五代春秋宋尹沫

○梁太祖開平元年四月甲子﹐帝卽位於汴州。戊辰﹐攺元﹐建汴州爲東都﹐攺京師爲西都。五月﹐李思安帥師及晉人戰於潞城﹐思安師敗績。二年正月﹐晉王克用薨。三月壬申﹐帝幸西都﹐徵潞州。丁丑﹐次澤州﹐晉人還師。四月丙午﹐帝還東都。五月﹐晉人救潞州﹐破夾城﹐遂攻澤州。六月戊申﹐淮南張灝弒其君渥﹐吳人誅張灝。秦人來寇雍州﹑同州﹐劉知俊敗秦師於幕谷。八月﹐晉人來侵晉州。九月丁丑﹐帝西徵﹐次陜州。十月丁巳﹐帝還東都。楚人克朗州﹐殺雷彥恭。三年正月甲戌﹐帝幸西都。辛卯﹐帝祀上帝於圜丘。三月甲戌﹐帝幸河中。四月﹐同州劉知俊伐秦﹐克鄜﹑坊﹑丹﹑延四州。五月己卯﹐帝還西都﹐殺雍州王重師。六月﹐同州劉知俊叛附於秦。辛亥﹐帝西徵﹐次陜州﹐劉知俊奔秦。幽州劉守光伐滄州﹐執其兄守文以歸。七月﹐晉人來攻晉州。乙亥﹐帝還西都﹐八月﹐楊師厚帥師援晉州﹐晉人還師。十月甲午﹐帝告謝於圓丘。秦人來侵靈州﹑陜州﹐康懷英侵秦﹐克寧﹑慶﹑衍三州。秦人來襲﹐懷英師敗於升平。四年正月﹐燕王守光克滄州。五月﹐鄴王紹威薨。八月﹐晉人﹑秦人來侵夏州。庚寅﹐帝西徵﹐次陜州。九月己丑﹐帝還西都。十一月﹐趙王鎔﹑定州王處直附於晉。王景仁帥師北討﹐次於柏鄕。乾化元年正月丙戌朔﹐日有食之。王景仁及晉王﹑趙人﹑定人戰於柏鄕﹐景仁師敗績。晉師圍邢州。二月﹐晉人帥師侵魏州﹐楊師厚帥師援邢州﹐晉人還師。五月攺元﹐南海王劉隱薨。六月﹐晉人來侵湯陰。九月﹐帝北徵﹐次魏縣。十月﹐延州髙萬興克鹽州。十一月壬辰﹐帝還西都。一年二月甲子﹐帝北徵﹐次貝州。侵趙﹐克棗彊。進次蓚縣﹐圍之。晉人救蓚﹐帝還師﹐滄州張萬進以地來歸。四月己巳﹐帝遂幸東都。帝不豫。五月甲申﹐還西都。薛貽矩薨。六月戊寅﹐皇子友珪弒逆﹐帝崩於寢殿。殺友文。八月﹐河中朱友謙附於晉。康懷英帥師攻河中﹐晉王救河中。十月﹐懷英師敗於白徑嶺。十一月甲寅。葬太祖皇帝於宣陵。

○末帝乾化三年二月﹐帝卽位於東都﹐誅友珪。西都軍大掠﹐殺杜曉。五月﹐楊思厚帥師侵趙。十二月﹐晉王克幽州﹐以燕王守光歸晉陽﹐誅之。四年七月﹐晉人來侵邢州。九月﹐徐州蔣殷叛附於吳。牛存節帥師討徐州﹐吳人救徐州﹐存節敗吳師於城下。貞明元年正月﹐牛存節克徐州﹐誅蔣殷。三月﹐魏博賀徳倫叛附於晉。邠州李保衡以地來歸。六月﹐晉王入魏﹐以賀徳倫歸﹐晉師遂取徳州。七月﹐劉鄩帥師侵晉。十月﹐誅友孜。十一月﹐攺元。二年二月﹐王檀帥師侵晉﹐攻晉陽﹐不克。劉鄩及晉王戰於元城﹐鄩師敗績。三月﹐晉人取衛州﹑洺州。六月﹐晉人圍邢州。七月﹐相州張筠逃婦﹐相州入於晉。邢州閻寶叛﹐以地入於晉。滄州戴思遠逃歸﹐滄州入於晉。晉人又取貝州。盜殺鄆州王檀。三年二月﹐晉人來侵黎陽。十二月己巳﹐帝幸西都﹐晉人來取楊劉。四年正月﹐晉人來取鄆州。己卯﹐帝還東都。謝彥章帥師侵晉﹐攻楊劉。晉王救楊劉﹐彥章及晉王戰﹐彥章師敗績。十二月﹐賀瑰殺謝彥章。賀瑰及晉王戰於胡柳陂﹐晉師敗績。是夕﹐再戰﹐瑰師敗績﹐晉人遂取濮陽。邠州李保衡以地來歸。五年正月﹐晉人城徳勝﹐夾河爲柵。三月﹐兗州張守進叛附於晉。四月﹐賀瑰帥師攻徳勝南城﹐不克。八月﹐王瓚帥師侵晉。十月﹐劉鄩克兗州﹐誅張守進。十二月﹐王瓚及晉王戰於河曲﹐瓚師敗績。六年春﹐河中朱友謙襲陷同州。六月﹐劉鄩帥師圍同州。九月﹐晉李嗣昭救同州﹐劉鄩及晉李嗣昭戰﹐鄩師敗績。龍徳元年三月﹐趙人張文禮弒其君鎔。四月﹐陳州友能反﹐師圍陳州。七月﹐友能降﹐赦之。八月﹐晉閻寶帥師討張文禮。十月﹐戴思遠帥師侵晉﹐攻徳勝北城。晉王救徳勝﹐思遠及晉王戰於戚城﹐思遠師敗績。定州王處直爲其子都所廢。二年正月﹐戴思遠侵晉﹐取成安﹐遂攻徳勝北城。晉王敗契丹於新城。二月﹐晉王救徳勝﹐思遠退師。八月﹐段凝帥師攻晉衛州﹐克之。晉李存審克鎭州﹐誅張文禮。三年三月﹐潞州李繼韜以地來附。四月﹐晉人來取鄆州。五月﹐王彥章帥師侵晉﹐攻徳勝南城﹐克之。晉師棄徳勝北城﹐保楊劉。王彥章圍楊劉﹐不克。八月﹐段凝帥師侵晉。十月辛未朔﹐日有食之。晉王來襲中都﹐王彥章師敗於中都﹐彥章歿於師。晉師迫京師。戊寅﹐帝崩於建國樓下。

○後唐莊宗神閔皇帝同光元年四月己巳﹐帝卽位於鄴都。十月戊寅﹐滅梁。己卯﹐帝至汴州﹐誅敬翔﹑李振。十二月庚午﹐帝至京師﹐誅潞州李繼韜。二年正月﹐契丹來寇幽州。庚申﹐帝幸河陽。辛酉﹐帝迎皇太后至京師。二月己巳﹐帝祀上帝於圜丘。四月﹐秦王茂貞薨。盜據潞州。五月﹐克之。十一月癸卯﹐帝畋於伊闕。丙午﹐帝還京師。十二月庚午﹐帝及皇后劉氏幸張全義第。三年正月﹐契丹來寇幽州。庚子﹐帝幸鄴都﹐遂幸徳勝故城。庚辰﹐帝還京師。四月辛亥朔﹐日有食之。趙光允薨。大旱。秋大水。七月﹐皇太后曹氏崩。九月﹐皇子繼岌﹑郭崇韜伐蜀。十月葬皇太后於坤陵十一月蜀王衍降。四年正月﹐皇子繼岌害郭崇韜於蜀。帝殺弟存又及李繼麟。二月﹐康延孝據漢州拒命。盜發貝州﹐陷鄴都。李嗣源帥師討鄴都。三月﹐任圜帥師克漢州﹐誅康延孝。李嗣源入於鄴都。殺王衍。乙丑﹐帝幸汴州﹐次中牟。李嗣源入汴州﹐帝還京師。四月丁亥朔﹐郭從謙弒逆﹐帝崩於絳霄殿。

○明宗仁徳皇帝天成元年夏四月丙子﹐帝卽位。甲寅﹐攺元。七月﹐葬莊宗神閔皇帝於雍陵。殺豆盧革﹑韋說。八月乙酉朔﹐日有食之。十月﹐契丹盧文進以眾來歸。二年二月﹐誅郭從謙。三月﹐荊南髙季興叛。附於吳。盧臺戍軍亂﹐房知溫討平之。十月﹐帝幸汴州。戊子﹐次京水。汴州朱守殷拒命。己丑﹐帝至汴州﹐誅朱守殷。安重誨害任圜。三年正月﹐帝在汴州。四月﹐定州王都拒命﹐王晏球帥師討定州。七月﹐契丹救定州﹐王晏球敗契丹於唐河。幽州趙徳鈞敗契丹於府西。九月﹐誅溫韜﹑段凝。四年正月﹐帝在汴州。二月﹐王晏球克定州﹐誅王都。崔協薨。三月庚午﹐帝還京師。四月﹐契丹來寇云州。七月﹐誅毛璋。荊南髙季興順命﹐赦之。長興元年二月乙卯﹐祀上帝於圜丘﹐攺元。九月﹐東川董璋拒命﹐石敬塘帥師討璋。十二月﹐楚王殷薨。酅國公仁矩薨。二年正月﹐契丹﹑突厥率眾來歸。五月﹐誅安重誨。十一月甲申朔﹐日有食之。三年六月﹐河決衛州。西川孟知祥克東川﹐誅董璋。京師大水。七月﹐吳越王鏐薨。八月﹐湖南馬希聲薨。四年四月﹐夏州李彜超拒命﹐安從進帥師討之。夏州不克。八月﹐皇子從榮爲兵馬元帥。十月﹐赦李彜超。十一月戊子﹐帝不豫。壬午﹐誅從榮。戊戌﹐帝崩於雍和殿。

○閔皇帝長興四年十二月癸亥朔﹐帝卽位。應順元年正月﹐攺元。西川孟知祥拒命。盜殺安州符彥超。三月﹐鳳翔從珂拒命﹐王思同帥師攻鳳翔﹐不克。從珂舉兵向京師﹐康義誠帥師討從珂。河中安彥威﹑陜州康思立叛﹐王思同歿於師﹐康義誠以師叛。戊辰﹐帝遜於衛州。四月壬申﹐從珂入京師。戊寅﹐帝崩於衛州。

○後唐末帝淸泰元年四月庚午﹐帝卽位。乙酉﹐攺元。誅康義誠﹑朱洪昭﹑馮贇。丙申﹐葬明宗皇帝於徽陵。八月﹐蜀王知祥薨。九月﹐契丹寇云州。二年四月﹐契丹寇新州。六月﹐契丹寇應州。十月﹐閩王延鈞薨。大饑。三年五月﹐河東石敬瑭拒命﹐張敬達﹑楊光遠帥師討河東。鄴都軍亂﹐逐劉延皓﹐範延光帥師討平之。九月﹐契丹救河東﹐張敬達及契丹戰於城下。敬達師敗績﹐退師晉安。契丹圍晉安。戊申﹐帝北徵﹐次懷州。延州軍亂﹐殺楊漢章。閏十一月﹐楊光遠害張敬達﹐以晉安叛降於敬瑭。丁丑﹐帝還京師。庚辰﹐敬瑭迫京師。辛巳﹐帝崩於玄武樓。

○晉髙祖天福元年十一月﹐帝在太原宮降制攺元。閏月庚辰﹐帝至京師﹐以幽州及雁門以北地賂契丹。十二月乙酉﹐帝幸河陽﹐餞契丹大相溫。二年春正月乙卯朔﹐日有食之。安州盧文進叛﹐奔於吳。三月庚辰﹐帝幸汴州。趙瑩使契丹。六月﹐天雄軍範延光拒命﹐張從寶以京師叛附於延光。從賓殺皇子重信﹑重義。七月﹐誅滑州符彥饒。盜殺安州周瑰。越王元瓘殺其弟元球。誅張從賓。三年正月﹐帝在汴州。七月﹐作受命寶。九月﹐範延光降﹐赦之。十月﹐建汴州爲東京。馮道使契丹。四年四月﹐廢樞密院。七月庚子朔﹐日有食之。西京大水。閩人弒其君胡。五年五月﹐安州李金全叛附於吳。馬全節帥師討安州﹐吳人救安州。全節敗吳師﹐克安州﹐金全奔吳。六月﹐放吳俘還。六年五月﹐鎭州安重榮拒命。河決滑州。八月壬辰﹐帝幸鄴都。十月﹐襄州安從進拒命。髙行周帥師討襄州﹐安重榮舉兵向京師﹐杜重威帥師敗重榮於宗城﹐重榮遁歸。越王元瓘薨。七年正月﹐杜重威克鎭州﹐誅安重榮。五月﹐帝不豫。六月乙丑﹐帝崩於鄴都保昌殿。

○少帝天福七年六月乙丑﹐帝卽位於鄴都。八月﹐髙行周克襄州﹐誅安從進。大蝗。十一月﹐葬髙祖皇帝於顯陵。八年二月乙丑﹐帝還東京。四月戊申朔﹐日有食之。十一月﹐靑州楊光遠叛﹐附於契丹。契丹入寇﹐大饑。開運元年正月﹐契丹陷貝州。乙酉﹐帝北徵﹐次澶州。契丹陷博州。三月﹐及契丹戰於戚城﹐王師敗績。甲寅﹐帝還東京。六月﹐復樞密院。河決滑州。七月﹐攺元。八月﹐閩人朱文進殺其君延羲。九月庚午朔﹐日有食之。十二月丁巳﹐楊光遠降﹐赦之。癸酉﹐誅楊光遠。契丹入寇﹐大饑。二年正月﹐帝北徵。二月﹐次澶州。三月﹐契丹陷祁州。杜威及契丹戰於陽城﹐契丹敗績。四月甲申﹐帝還東京。八月甲子朔﹐日有食之。大饑。三年二月壬戌朔﹐日有食之。五月﹐契丹入寇。大水。十一月﹐杜威帥師討契丹。十二月﹐師次中渡﹐杜威叛﹐以師入於契丹。皇甫遇歿於師。相州張彥澤寇京師﹐彥澤殺桑維翰。四年正月﹐帝遜於北郊。契丹徳光入京師﹐誅張彥澤。癸卯﹐帝遜於遼陽。

○漢髙祖元年二月﹐帝卽位於太原﹐稱天福十二年。三月﹐契丹徳光遁歸﹐死欒城。五月丙申﹐帝東幸。六月﹐殺郇公從益。甲子﹐帝至京師。楚王希範薨。七月﹐鄴都杜威拒命。八月﹐越王弘佐薨。九月庚辰﹐帝北徵。十一月﹐杜威降﹐赦之。十二月癸巳﹐帝至自鄴都。乾祐元年正月乙卯﹐攺元。帝不豫。丁丑﹐帝崩於萬歲殿。

○隱帝元年二月辛巳﹐帝卽位﹐誅杜威。三月﹐河中李守正拒命﹐侯益以京兆叛附於守貞。六月戊寅朔﹐日有食之。七月﹐王景崇以鳳翔叛﹐附於李守正。郭威帥師圍河中﹐越人廢其君倧。十一月﹐殺李崧。壬申﹐葬髙祖皇帝於睿陵。二年二月丙子﹐黑霧四塞。五月﹐京兆降。六月癸酉朔﹐日有食之。郭威克河中﹐誅李守正。十月﹐契丹入寇。十二月﹐趙暉克鳳翔﹐誅王景崇。三年二月﹐初崇學。閏六月癸巳﹐大風拔木。十一月甲子朔﹐日有食之。丙子﹐誅楊邠﹑史弘肇﹑王章。鄴都郭威舉兵向京師。澶州李弘義﹑滑州宋延渥叛附於郭威。甲申﹐慕容彥超帥師及郭威戰於劉子陂。帝親帥師﹐敗績。侯益﹑焦繼勛叛。乙酉﹐帝崩於師。郭威入京師﹐軍大掠。乙丑﹐皇太后令立子贇﹐馮道往徐州迎贇。誅蘇逢吉﹑劉銖。契丹入寇。十二月﹐郭威帥師北討﹐次澶州﹐還師。壬戌﹐威入京師。楚人馬希萼弒其君希廣。王峻弒湘陰公於宋州。

○周髙祖廣順元年正月丁卯﹐帝卽位。八月﹐葬漢隱帝。楚人殺希萼。十月﹐吳滅楚。十二月﹐兗州慕容彥超拒命。二年四月﹐丙戌朔﹐日有食之。五月庚午﹐帝東徵。戊辰﹐次兗州城下。乙亥克兗州。六月戊戌﹐帝至自東徵。九月﹐契丹入寇。朗州劉言逐吳人﹐復楚地。三年正月﹐以戶部田賜民。三月﹐誅王峻。六月﹐大水。十二月﹐誅王殷。顯徳元年正月丙子朔﹐帝祀上帝於圜丘﹐攺元。帝不豫。壬辰﹐帝崩於滋徳殿。

○世宗顯徳元年正月丙申﹐帝卽位。晉人及契丹寇潞州。三月乙酉﹐帝北徵﹐次澤州。癸巳﹐及晉人﹑契丹戰於髙平﹐晉人﹑契丹敗績。丙戌﹐次潞州﹐誅樊愛能﹑何徽。四月﹐葬髙祖皇帝於嵩陵。馮道薨。五月丙子﹐帝次太原城下。師圍太原﹐不克。庚午﹐帝至自太原。二年五月﹐王景帥師伐蜀。九月﹐王景敗蜀師於黃花谷。秦﹑成﹑階三州以地來歸。十一月﹐王景克鳳州。景範薨。晉王崇薨。三年正月﹐廣京師外城。壬寅﹐帝南徵。李重進帥師敗吳師於正陽。甲寅﹐帝次正陽﹐吳王來貢方物。五月己卯﹐帝至自南徵。七月﹐皇后符氏崩。四年二月乙亥﹐帝南徵﹐次下蔡。壽州來降。四月己巳﹐帝至自南徵。十月壬辰﹐帝南徵﹐濠﹑泗﹑泰三州來歸。五年正月癸未朔﹐帝次楚州城下﹐師圍其城。丙午﹐克之。丁卯﹐次揚州﹐吳王以江北地來獻。四月壬申﹐帝至自南徵。六年三月甲戌﹐帝北徵。五月﹐次瓦橋關。寧﹑瀛﹑漢三州來降。帝不豫﹐班師。六月甲戌﹐帝至自北徵。癸巳﹐帝崩於萬歲殿。

○恭帝顯徳六年六月甲午﹐帝卽位。十一月壬寅﹐葬世宗皇帝於慶陵。七年正月甲辰﹐帝遜位。

