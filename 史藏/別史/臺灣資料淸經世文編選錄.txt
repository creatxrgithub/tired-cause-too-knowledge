臺灣資料淸經世文編選錄

淸經世文編選錄附錄一正誼堂文集選文附錄二綠野齋集鈔選文附錄三籀經堂類稿選文附錄四小酉腴山館文集選文

淸經世文編選錄

請開臺灣米禁疏

條陳臺灣事宜狀

治臺灣私議

臺灣設官莊議

上福節相論臺事書

臺灣城工可緩議

與程梓庭制府書

上楊中丞書

上某兵備論治臺書

議復水師李提督臺灣治略

籌防之策﹝二條﹞

乞總署代奏下忱書

論日人經營臺灣

論臺灣亟宜變法

種樟熬腦說

臺灣鹽務考

請開臺灣米禁疏浙閩總督髙其倬

竊查閩省泉﹑漳二府﹐向資臺米以濟民食。自朱一貴變後﹐巡臺禦史恐其運出接濟洋盜﹐又恐聽民搬運以至臺灣米價騰貴﹑或生事端﹐遂禁止不許過海。泉﹑漳之民﹐有米無米﹐在所不顧。不知臺灣地廣民稀﹐所出之米﹐一年丰收﹐足供四﹑五年之用。民人用力耕田﹐固爲自身食用﹐亦圖賣米換錢。一行禁止﹐則囤積之米﹐廢爲無用﹔旣不便於臺灣﹐又不便於泉﹑漳。究竟泉﹑漳之民﹐勢不得不買﹔臺灣之民﹐亦勢不能不賣。查禁𨿽嚴﹐不過徒生官役索賄私放之獘。臣查開通臺米﹐其益有四﹕一﹑泉﹑漳二府之民有所資藉﹐不苦乏食﹔二﹑臺灣之民旣不苦米積無用﹐又得售賣之益﹐則墾田愈多﹔三﹑可免泉﹑漳﹑臺灣之民﹐因米糧出入之故﹐受脇勒需索之累﹔四﹑泉﹑漳之民旣有食米﹐自不搬買福州之米﹐福民亦稍免乏少之虞。至開通米禁﹐有須防之處二端﹐亦不可不加詳慮。其一恐泉﹑漳之民任意搬買﹐或致臺灣米貴。查臺地一年丰收﹐足供四﹑五年之食。嗣後應於冬成之時﹐詳加確查。若臺灣丰熟﹐卽開米禁﹔倘年成歉薄﹐卽禁止販賣。𨿽年歲稍丰﹐而一時偶有米貴情形﹐臣亦隨時查禁﹐必不敢疏忽滋事。其一恐買米之船﹐接濟洋盜。查海洋之中﹐劫米爲盜者頗多﹐買米爲盜者實少。閩地歷來諸臣﹐旣於此鰓鰓過計﹐臣亦不敢不於此詳細周防。嗣後泉﹑漳之民過臺買米者﹐俱令於本地方報明﹐欲往臺買米若干﹑載往某處販賣﹐取具聯保﹐詳報臣等衙門﹔卽飛行臺灣﹐及所賣之府縣﹐兩處稽查。如有不到﹐卽系偸賣﹐必嚴懲聯保﹐究出本船之人盡法重處。如此查防﹐自不致接濟洋盜矣。

﹣﹣錄自賀長齡輯「皇朝經世文編」卷八十四「兵政」。

條陳臺灣事宜狀﹝雍正�年﹞臺灣知府沈起元

卑府旣無知識﹐初到臺地﹐見聞未廣﹐無可以仰佐髙深﹐何敢安置一喙﹖顧有不忍不言﹑不敢不言者﹐惟大人恕其狂率而鑑其愚誠﹐幸甚幸甚﹗

一﹑偸渡之禁不可不爲轉計也。蓋其間有必不可禁﹑必不可不禁者﹐而以現在之法處之﹐則二者皆失。其必不可禁者﹐則漳﹑泉內地無籍之民無田可耕﹑無工可雇﹑無食可覓﹐一到臺地﹐上之可以致富﹐下之可以溫飽﹐一切農工商買以及百藝之末﹐計工授直﹐比內地率皆倍蓰。而必曰爾其堅坐餓死﹐無往求生爲也﹐旣非爲民父母之道﹔且或親戚﹑兄弟在臺成業﹐此旣需人助理﹐彼可相依爲活﹐合之則兩全﹑離之則兩傷﹐此必不可禁者也。其必不可不禁者﹐則以海外之地﹐作姦犯科之民動輒渡洋﹐於內地爲漏网﹑於臺地爲養姦﹐此必不可不禁者也。法當第禁姦民之偸﹐而不當禁良民之渡﹔且必許良民之渡﹐而後可禁姦民之偸。何也﹖將禁姦民﹐必行重法。而欲行重法﹐非分別姦﹑良不可。今也不然﹐惟偸渡是禁。姦﹑良共處其中﹐豈可槪施以大法﹖不得已﹐以杖責逐回之法處之。卽有姦匪﹐臺地無從分別﹐將亦從輕典﹔則在姦民豈足以示懲﹖夫民之渡臺﹐如水之趨下﹐羣流奔注﹐而欲以輕法止之﹐是以只手而障崩堤﹐必不能矣。以輕法而止良民之渡﹐猶且不能﹔而以止姦民之渡﹐更何望焉﹗況沿海內地﹐在在可以登舟﹔臺地沙澳﹐處處可以登岸。汛口官役之所不能查緝﹐𨿽日日處分數官﹐無補於事。力不能禁﹐而徒使良民之偸渡者﹐有死亡沈溺之慘﹑有流離失所之痛﹐旣至於不忍言﹑不堪言。而姦民之偸渡者﹐仍以臺地爲逋逃之藪﹐今日逐之而明日又來﹐將致盜賊充斥﹑姦匪橫行﹐其患恐有不可言者。必許良民之渡﹐而後可禁姦民之偸。仍照前升道吳所議﹐有來臺者﹐令內地州縣查明有無過犯﹐取族鄰的保﹐給照來臺入籍﹐毋使吏胥阻撓。此如開一正門﹐以待善良之步趨。其有作姦爲匪﹐州縣不準給照者﹐計乃獨出於偸渡﹔而後取而懲以大法﹐則姦民無可混淆﹐而良民亦得而樂其業矣。若謂渡臺者卽非良民與𨿽良民而臺地必不容多人﹐以防異日之患﹐則大不然。夫卽今臺地﹐皆閩﹑廣流民。聞之當日﹐其民風气最淳﹔近稍澆漓﹐然終覺畏法易治。所謂姦匪惡少﹐亦第如斗米之難升榖而已﹐一良有司釐剔之卽善耳。此在內地亦然﹐不獨臺地也。且人之樂生惡死﹐原有同情。使其室家安堵﹑農買樂業﹐驅之爲亂﹐亦無從者。若以人眾爲可慮﹐則臺地見在之人﹐亦未爲少也。卽內地之人﹐亦何必不可爲慮﹖況渡禁開而臺地之人亦未必遽多﹐渡禁嚴而來臺之人亦未嘗或減。昨聞之王鎭云﹕近日臺民比前加多幾倍﹐蓋以不禁渡臺﹐凡農工商賈來去自如。自禁之後﹐一去則不可復來﹐故來者不敢復去﹔所以禁愈嚴而人轉多。此王鎭閱歷之言。是今日之禁渡﹐毫無補於國計﹐而徒有害於生民﹐斷非可久之道明矣。總因前此臺變﹐祗以居官者撤其武備﹑墮其紀网﹐平時百計以釀亂﹐臨變倉皇而失措。事敗之後﹐深諱其故﹐乃更張其辭﹐不罪其上而罪其下﹐以爲此流民之所致也﹐臺民之可畏如此也﹐事事爲因噎廢食之計﹐豈可勝嘆哉﹗倘爲皇上歷言其故﹐知當日臺變之在無兵而不在有民﹑在無官而不在民多﹔今但當擇其治民之吏與養民之術而已﹐則我天子神聖﹐必能豁然於中﹐而不肯鰓鰓爲無益之禁矣。至搬眷之說﹐尢在憲臺洞悉之中﹐更無庸卑府之贅詞也。

一﹑調任之新令太驟也。臺地重洋遠隔﹐六年一宦﹐誠屬太遠﹔故蒙憲臺有請三年更代之舉﹐荷蒙皇上曲體臣鄰無微不照﹐有一年更代之旨﹐此誠嚝世之恩也。顧卑府以爲若求善治﹐非久任不可。三年考績﹐乃千古不易之良法。況臺地此時﹐正須經理。蓋臺地章程艸率﹐不比內地。內地規模﹐乘歷代文明之治﹔而臺郡自本朝開疆以前﹐尙屬洪荒艸昧﹐其初乘鄭氏艸竊之餘﹐苟且從事。六十年以前﹐官斯土者﹐祗爲貪黷縱侈之資﹐未有經理地方之實。是以賦役不均﹑疆界未正﹑城柵未立﹐番漢之處置無法﹐上下苟安﹔幸而熟番則淳朴不擾﹑生番則頑鈍無知﹐故爲易治。至於今日﹐土地日辟﹐民人日增﹐熟番之知識日開﹐生番之气息漸通﹐正須廉幹能員經理其地﹐可以化流民爲土著﹐化熟番爲漢人﹐化生番爲熟番﹐均其賦役﹐正其疆界﹐治其城邑﹐以保障海濱一帶之內地﹐惟此時爲要。顧期其盛理﹐𨿽甚盛才﹐非三載不能著效。𨿽蒙聖恩周詳﹐先令其學習半載﹐然可學者文移案件而已。至於爲政之道﹐存乎其人﹔人各有心﹐心各有志。爲名者有喜功求進之心﹐爲利者有刻薄苛斂之術。卽有實心爲國爲民者﹐而意見各殊﹔一番更代﹐必有異轍﹐下何適從﹖且人安其心而後能理事﹔今一年之後﹐頭緒粗得﹐而躍躍有去思﹐居官者知其功之不能竟而志灰﹑爲下者逆計其令之不足遵而情渙﹐未有不日益艸率苟且者﹐此理之固有﹑勢之必至也。此事所關地方甚大﹐奏明仍以三年爲率﹐而以半載爲協理學習之期﹐地方幸甚。

一﹑水師偏裨之不宜用閩人也。向來臺地兵卒﹐大抵驕橫懶惰成風。近日行伍數足﹐約束頗嚴。顧聞各路分防之將校﹐終有不能嚴加約束者。原其故﹐實緣將領卽系閩人﹐則部下之卒﹐非其舊時儕伍﹑卽其同鄕戚友。在提鎭大員﹐分尊勢重﹐可以彈壓。若夫參遊以下﹐分旣相聯﹑情復甚接﹐握手相向﹐耦居無猜﹔非甚大犯﹑誰不姑息﹐狃於成習﹐漸不能制。夫閩海水師﹐固非閩人不可﹔至於將校﹐似仍宜以外省人領之。卽如江﹑浙﹑粵東之人﹐亦能便習水道。易地相制﹐則在將校可以法繩下而無所瞻徇﹐在兵伍自嚴奉約束而無敢怨懟﹐此亦轉移積習之微權也。

以上三條﹐卑府不揣愚昧﹐竊以爲臺地至要之事﹐故不計可否而妄陳之﹐惟憲臺裁擇焉。

﹣﹣錄自賀長齡輯「皇朝經世文編」卷八十四「兵政」。

治臺灣私議﹝雍正�年﹞臺灣知府沈起元

夫臺灣片土﹐自開辟以來幾千萬年﹐無論不入版圖﹐卽「淮南」誌怪﹑「山經」紀異﹐亦未所及。自明時鄭「賊」潛蹤於此﹐引致紅毛。明末鄭「賊」更踞此稱亂﹐至我朝剪除氛孽﹐而臺灣始入版圖。數十年以來﹐七百餘里重洋﹐遂爲內沼﹔哨帆商舶﹐如遊內港。糖粟之富﹐甲於閩省。形勢之壯﹐屹然爲東南七省之藩障。自臺灣入版圖而後﹐濱海之地烽煙永息﹐所系綦重﹔則所以經理臺郡者﹐可不隨時度勢﹐綢繆整頓﹐爲萬年不拔之計哉﹖

按臺郡之入版圖﹐正如洪荒初辟﹐章程制度﹐艸艸未立。而六十年以前官斯土者﹐因循廢弛﹐旣所不免﹔至朱一貴變後﹐震動當局﹐地方大臣未敢以致亂之由據實陳告﹐及徒爲因噎廢食之計﹐禁官府之攜家﹑禁民戶之搬眷﹑禁內民之渡臺﹑汰道標之守兵﹐以爲是可以久安長治矣﹐何其遠歟﹖起元來攝府事﹐凡四閱月﹐歷覽山川形勢﹑番漢情形﹐嘆其幅■﹝巾員﹞廣而控制之道未備﹐膏壤多而經理之術未詳。兵疏吏遠﹐地廣人稀﹐以致生番不時出沒﹐姦民間且生心。深思遠計﹐今日之經理臺郡者﹐宜分文武之駐防﹐扼山海之形勢﹐卹熟番而撫生番﹐招流民而盡地利﹐重文吏之權﹐定考績之期﹔數年之後﹐方有可觀者耳。

一﹑臺灣之治﹐宜防山而不宜防海也。在昔「僞」鄭竊據此島﹐如釜魚楯豕﹐惴惴焉朝不保夕。人民未集﹑田土未辟﹐寄宿於海濱片土﹐惟慮我朝大兵之入﹐故鳩其醜類﹐聚處海濱。以臺灣縣一席之地爲其居室﹐以安平鎭爲門戶﹑鹿耳門爲扼塞﹐重兵猛將咸萃於此﹔於南則防打鼓山﹐於北則防雞籠城﹐皆以備內地之大兵也。若今日我朝之處置臺地﹐則宜有大異者。臺灣以西﹐𨿽有七百里重洋﹐實我朝之內沼也﹔海舶往來﹐皆我同族﹐固無可防。卽外島如紅毛﹑呂宋﹑咬■﹝口畱﹞吧諸國皆微小﹐震懾天威﹐通商貿易﹐隱爲屬國﹐都無可慮。是海不必防也﹐所宜防者山耳。山不獨生番之出沒宜防也﹐凡臺郡平埔內之山﹐層疊僻阻﹐樹木叢雜﹐溪壑陰邃﹐人蹤罕到之處﹐不知其幾﹐或且通連內山﹐稽察稍懈﹐姦匪匿蹤其中﹐集數十無賴樹旗歃血﹐卽圖不軌。生番之爲害猶淺﹐而漢民之爲匪叵測。如曩者朱一貴之於三角岔﹑烏山等處﹐陳三奇之於阿猴林﹐猴完之於茇仔林﹐是其故事矣﹔故防之不可不密。乃協鎭三營屯於安平﹐總鎭三營屯於臺灣﹐南路一營屯於打鼓﹐惟北路一營在諸羅山﹐稍爲居中之地﹐其餘重兵皆在海濱﹐且道﹑府﹑縣治皆濱海涯。回顧腹地﹐東西則深阻重山﹐南北則遼曠千里。夫居中馭外之道﹐治天下與治一方無以異。設立縣治﹑處置兵衛﹐必占形勝。今臺地兵防之壘與府縣之治﹐皆守其外而虛其中﹐禦其前而空其後﹐腹心閫奧之地轉疏棄而不之計﹐一旦有意外﹐彼有盤踞之固﹑有建瓴之勢﹐而我方自外而入﹐仰髙而攻﹐不已左乎﹖在國家初得臺灣時﹐亦以人民尙未集﹑田土尙未辟﹐可居可耕之地﹐惟臺邑左右方百里地耳﹐故置壁壘﹑設縣府﹐皆因「僞」鄭故址﹐卽其營署宮室﹐以爲官府駐札地。今聖教日廣﹐戶口日繁﹐田土日辟﹐南自郎嶠﹑北至雞籠﹐延袤一千七百餘里﹐皆爲人煙之境。地廣則規模宜遠﹑防險宜密﹐形禁勢格之道﹐誠不可不講也。愚以爲諸羅居全臺之中﹐負山帶溪﹐形勝獨得﹔宜遷府治及鎭標三營於此以控制南北﹐而後中權之勢始握其要。安平片石﹐離臺邑二十里﹐不必專駐重兵。應畱本道於臺邑﹐收協標兩營於內地﹐而畱一營於安平﹔則鹿耳門𨿽云要口﹐已足稽察彈壓﹐而外禦之勢已備。南路則宜遷鳳山縣治於埤頭﹐當居民輻輳﹑行旅往來之孔道﹐以親民事。設下淡水同知於新圍﹑萬丹之間﹔凡淡水以東﹐上至羅漢門﹑下至海口﹐凡番漢盜賊之事屬焉。南路營參將所屬﹐原有守備一員﹐更添設一員。一則自鳳山以北﹐阿猴林﹑觀音山之外﹐淡水以西﹐沿海之地屬焉﹔一則分兵五百﹐建營於山豬毛口﹐自枋寮以北﹐羅漢門以南﹐淡水以東﹐沿山一帶之地屬焉﹕而統轄於南路營參將。如此則重山復水之中﹐在在有官有兵﹐可杜生番之出沒﹑消山匪之姦心﹐而南路可以無虞矣。鎭標旣居諸羅﹐則北路一營可移駐於半綫﹑沙轆之間﹐以控制八里岔﹑雞籠之汛防﹐於耳目亦近﹑駕馭亦便﹐而北路可以髙枕矣。至彰化大肚溪以北﹐幅員旣廣﹐地土日辟﹐四﹑五年後﹐民居稠密﹐必宜更設一縣者也。議者欲於藍張興莊﹑鹿仔港﹑南嵌﹑奇武子社旁添設巡檢四員﹐少佐大員所未及﹐其說未嘗不可﹔微員𨿽多﹐不足恃也。

一﹑臺郡荒埔之宜墾而不宜棄也。卽鳳邑沿山一帶﹐一二三十里之廣﹑百餘里而遙﹐與臺邑羅漢門內重山疊澗﹐泉甘土肥﹐其可耕而種者可數萬頃﹐可引而漑者不下數十道。而北路四﹑五百里膏腴之產﹐更彌漫無際。使舉而教民開墾﹐可活數十萬窮民而裕如﹔是天設之以濟閩民之窮也。但開墾之事﹐縣令事繁﹐宜端委之南﹑北二路同知﹐令兼水利﹑捕盜之責﹐而使之淸劃地界與經理水利。其淸地界也﹐則當用限田之法﹐存卹番之意。何也﹖地皆番地﹐向者番民寡而不能耕﹑亦愚而不知耕﹐供飽之餘﹐棄而不惜﹐故往往以數百甲之地﹐得數十金而售之﹔以致近日平埔社番亦能耕作﹐而已無寸土可耕矣。官府若不爲之地﹐異日番民之生路旣窮﹐亦慮激而爲患。故凡開墾荒埔﹐必酌畱番民生息之地﹔能耕者卽劃地而教之耕﹐不能耕者按甲而貼其餉。此卹番之要策也。至漢民開墾﹐向來請墾﹐混以西至海﹑東至山爲界﹐一紙呈請﹐至數百甲而不爲限。業戶招集佃丁﹐又私行廣墾﹐以致欺隱日甚﹐甲畝不淸。且一業戶而包墾旣多﹐所招之佃又不問來歷。耕作之時﹐一莊數十人﹐或數百人。收獲之後﹐忽然散去。其爲姦匪﹐業戶亦不及知。家甲之難淸﹐亦坐是焉。且所墾旣多﹐田不耕耔﹐但知廣種薄收﹐不知深耕易耨﹔農工之情﹐亦由是焉。故將來開墾﹐必宜用限田之法。如一人一牛付墾十甲﹐不容混呈廣墾﹐庶可杜豪彊之兼並﹐溥美利於窮黎。淸疆理而絕欺隱﹑屏遊丁而勸力作﹐法莫善於此矣。其理水利也﹐臺地溪泉﹐大者數十﹑小者無算﹐向以溪道迂淺﹐故水發則有泛濫四溢﹑衝決田禾之患。不設堤閘﹐故急舄於海﹐則有灌漑無資之慮。是宜浚之使深﹐多開旁支﹐節其髙下﹐以引致田間﹐築堤以蓄之﹑開斗門以泄之﹐則可以資灌漑之利﹐可以杜衝決之患。水爲利而不爲害﹐無水旱之虞﹔而一登﹑再登之榖﹐可以接濟漳﹑泉兩郡之民﹐永無艱食之患矣。

一﹑歸化生番之宜結其心也。熟番固極馴朴﹐惟在有司視同赤子﹐恩卹爲主。卽生番間爲民害﹐其間獷悍者﹐亦第如虎狼之性與人殊﹐見人搏噬﹐要無爭奪計謀﹐其畏漢人亦甚。兵防稍嚴﹐竄匿不暇。至於歸化生番﹐如內悠六社﹑大武壠八社﹑水連沙十五社﹑碉壘番內之加泵社﹑加者野也社﹐其人𨿽悍﹐性本朴直。旣已歸化﹐卽無二心。每次徵番﹐一經調度﹐率先效力﹔不但不爲民害﹐兼能助剿凶番。宜約略云﹑貴土司之例﹐卽其土官﹐奏明皇上﹐給以冠帶俸食﹐使治其番眾﹐毋爲凶暴﹔與之約法﹐毋得招匿逋逃。彼益鼓舞效順﹐不特可使之固結而無叛志﹐卽有梗化者﹐彼更可爲我之悍禦﹐應勝於兵力數倍。俸食之需﹐計歲費布數百疋﹑鹽數百石而已足。我國家威徳遠布﹐日盛月新﹐將來生番且漸化爲熟番﹐其機已動﹐其勢亦所必至﹔豈得僅以毒蛇猛獸待之﹐遂爲長策乎﹖

一﹑本道之權宜專重也。臺郡重洋阻隔﹐風汛不時﹐每地方有事﹐動須請命兩司﹑兩司請命兩院﹐文移往返﹐輒須累月﹔一經駁議﹐往往經年。事之叢廢﹐半由於此。且臺地興內地不同﹐惟本道熟悉情形﹐可以隨宜裁處﹔兩司在內﹐以遙度耳聞之見處之﹐所以彼此飭查﹐每無定局。至如詞訟命盜等案﹐其審實重犯﹐固應解院﹔而原告幹證應審人等﹐遠涉重洋﹐水陸千有餘裏﹐其爲拖累﹐何可勝道﹖至於錢糧本無解司﹐原系另行奏銷﹐每年核定應協濟兵餉若干﹐遣官支領外﹐其徵比緩急早晚之宜﹐亦與內地不同﹐原非藩司所能稽察。愚以爲刑名﹑錢榖之事﹐統歸本道查審詳院定案﹐不必更經藩臬衙門﹐則一凡公事可以隨時辦理。況兩禦史坐鎭臺地﹐倘臺道有所缺失﹐禦史可以就近糾察﹐不必以專擅爲嫌。至於海疆重地﹐文武宜帶兵威﹐方可資其彈壓﹐緩急可恃。故向來設道標之制﹐自有深意。曩以臺變之故﹐謂道標之無用﹐遂議裁汰。夫臺變之際﹐豈獨道標無用﹐又豈可盡廢耶﹖以皇上之用人﹐今日之吏治﹐而仍用昔年之制﹐未嘗不大有補於海疆也。

﹣﹣錄自賀長齡輯「皇朝經世文編」卷八十四「兵政」。

臺灣設官莊議鄭光策

臺地之亂何爲乎﹖以民之疾視其長上也。民之所以疾視其長上者﹐以朘削日深﹐而不勝其切心之痛也。然則今日攺弦更張﹐爲之上者﹐必奉公潔己﹐皆悉反前此之所爲﹐固不待再計決矣。𨿽然﹐人情不甚相遠﹐廉吏眾所願爲。苟非甚不足於己﹐亦何樂彊取於人﹖苟非有所甚迫於人﹐亦何忍自污乎己﹖今朝廷所設官司廉俸﹐非扣罰卽公捐﹐非部規卽私例﹐有名無實﹐百不一存﹔然而官之室家賴之﹐親戚故舊賴之﹐僕從賴之。而且以延幕友﹐以賜胥役﹐以供奉上司﹐以送迎賓客僚友﹐而又有歲時不可知之費。計其所需﹐豈止一端﹖而況海外情形﹐與內地不同。士大夫捐親戚﹐棄墳墓﹐渡涉風濤﹐冒不測之險﹐以從事於彼﹐自僚友以至丁役﹐其經費度必倍蓰。此卽廉俸本爲有餘﹐而又上司體卹﹑無意外之苛求﹐尙恐不支。況一切無所藉手乎﹖東坡有云﹕『士大夫從官於四方者﹐宣力之餘﹐亦欲取樂﹐此人之至情也』。今卽不敢言爲樂﹐然使一切費用﹐艱難節澀﹐困苦拘囚﹐已非治景﹔況勢有迫於無可逃﹐而其用實無所從出﹐自廉俸而外﹐何一非侵漁刻削之端﹖事出於不可柰何﹐而復欲以法繩之﹐何可得哉﹖

伏考古者自君公卿大夫皆有釆地﹐庶士以下皆有授田。其所授者﹐必使足供其所費﹐上下各得其分﹐彼此可以無求﹐盡心宣力﹐以事國家﹐誠爲法良而意美也。魏﹑晉以下﹐猶沿不廢﹐名曰職田。「晉書」﹕『陶潛以官田種秫』。「宋書」﹕『阮長之以芒種前一日去官』。此公田之證也。唐﹑宋至元﹐亦間存其制。明初葉以後﹐始爲變更。今考臺地舊有官莊之設﹐官莊卽公田也。然聞皆爲武營經費之資﹐與文職無與。竊意臺中各屬縣員吏亦宜仿此﹐將各處叛產及流亡無主田畝各撥若干頃以爲公田﹝官府陋規﹐固隨地皆有﹐然必不能多﹐其多者必其額外苛求者也。惟明予之利祿﹐便可不爭。每歲公田所入﹐每縣約得萬斛﹐方足以供公私之用﹞﹐募人耕作﹐官收其租﹐一切出入悉聽之﹐官不得鉤考。惟定爲兩稅﹐春糧於某時收受﹐秋糧於某時收受﹐俾交代者不得逾制掯收。庶廩給有餘﹐可以無煩別圖漁利。夫人非甚不肖﹐養之旣厚﹐當必有以自重。此亦一時所當變計之大端也。

顧猶有慮者﹕此項田畝﹐不難於設而難於奏﹐不難於奏而難於將來之報銷。鄙意福節相仁心爲質﹐洞悉吏情﹐一時善後諸事﹐又均得以便宜行事﹔倘得據情陳請﹐似乎兪旨可邀。若以爲格於例﹐必不能行﹐則本地城址當歲修﹑池濠當歲浚﹐又有道路津梁及民壯工食一切公費可以托名開除者﹐盡爲增入﹐置爲公業﹐使官每歲自行核銷﹐不必逐款報部﹝規制略如教職之學租﹑書院之生息﹞﹐則官之出入經費﹐可以無掣肘之虞﹔卽交代流移﹐亦不必有虧空之獘。夫然後責之以廉﹑勵之以節﹐彼無所藉端。一有貪冒之私﹐卽操白簡以議其後。是內揆諸吾心而安﹐卽外証之人情﹐彼亦赧然而心服矣。可否議行﹐統乞裁察。

﹣﹣錄自賀長齡輯「皇朝經世文編」卷十八「吏政」。

上福節相論臺事書鄭光策

一﹑宜出奇兵以覆賊巢也。賊之根本﹐在彰之大裏杙。其可以翹此巢穴以爲牽制者﹐則鹿仔港與淡水兩處之兵。但鹿港傍海﹐地處其下﹐又隔以大肚溪之險﹐路徑叢雜﹔傍山一帶﹐賊皆據險守望。仰以攻之﹐其勢稍難。若淡水則重關疊隘﹐髙據崇山﹐望下情勢﹐了然在目﹔出大甲溪數里﹐據牛罵山頭﹐卽望見大裏杙。且其地平坦﹐依海而西﹐則連於鹿港﹔依山而東﹐則直搗賊巢。此誠用間出奇之勢也。淡防同知徐夢麟𨿽文職﹐然曾閱其文報﹐才具曉暢﹐似可倚以辦賊。彼處守爲徐鼎士﹐亦與徐君協心﹐前曾屢請進兵﹐乘虛搗賊﹐但兵力尙弱﹐僅足以自守。鄙意鹿港﹑淡水兩處﹐皆爲要區﹐若得合會兩處之兵徑攻賊穴﹐則賊必遠而自救﹐南路之圍﹐不攻自解。若使賊不及防﹐而得破其巢﹐則根本旣翹﹐勢更潰散。此兩處不可不速爲謀畫。且鹿港新失大帥﹐人心搖惶﹔而淡水又爲賊之後戶﹐恐爲大兵所蹙﹐或謀奔突北竄。淡水地多險隘﹐又多富莊﹐後通內山﹐路尢深奧。若令賊首竄入﹐必難收拾。宜於現在兵內再截畱數千﹐分作兩枝。

一枝當命一大帥帶領將弁﹐副以餉銀﹑糧米﹐直趨鹿港﹐會同淡水以攻賊巢之前。其一枝亦宜精選驍勇有智謀者﹐助以餉銀﹝不須領米﹞﹐或由五虎門﹑或由蚶江配船徑往淡水﹐以助二徐﹐爲攻賊巢之背。內則防其竄逸﹐外則批亢搗虛。或令分兵以連絡鹿港之聲勢﹐俟大兵雲集﹐卽克期同時並舉。賊之腹背受敵﹐勢必不支。此亦一要機﹐不可失也。至大裏杙山後生番各處﹐亦宜並檄徐君購通﹐毋令賊首竄入。

一﹑宜招義勇以厚兵威也。官兵與義勇﹐互相爲用。無官兵則義勇之勢不壯﹐無義勇則官兵之用不靈﹔二者不可偏廢。然究其得力﹐義勇實便於官軍。蓋官軍地勢不明﹐音語不通﹐登涉險阻﹐未必皆屬歷練。不便一也。官軍來自長途﹐力已困敝﹐又兼以渡海風濤﹐水土不服﹐易生疾病。且人非土著﹐無所系累﹐未必皆具敢斗必死之心。其不便二也。官軍遠方赴召﹐又隔以海潮風汛﹐緩急不能應時。前之所召者﹐或疲病死亡﹔後之所赴者﹐又只足補缺。所召𨿽多﹐不能一時並集。且沿途勞費﹐不如義勇易於購募團結。其不便三也。臺地山林叢雜﹐溪榖險隘﹐將來賊首勢敗﹐其黨夥必逃竄深山﹐搜捕殊爲費力。惟用土人以招土人﹐彼有恃則易降﹔用土人以購土人﹐其蹤迹亦易得。此官軍不如義勇之便四也。且賊所殘破之地愈多﹐則流離愈眾。我此時不招爲義勇﹐其桀騖不馴者必歸於賊﹐是愈長賊鋒。卽負騎墻之見者﹐不見從我之爲利﹐亦難以歆動餘眾。其當用義勇五也。又按全臺攻守大勢﹐南擊鳳山﹑中固府城﹑北攻爽賊﹐兼用間道以援諸羅﹐又進而助鹿港﹑助淡水﹐地將千里。分戰守而計﹐非每處用兵萬人不可。且自府城至諸羅﹑諸羅至彰化﹐遙遙百數十里之地﹐中無數枝重兵屯駐策應﹐使步步爲營﹐隨進隨守﹐隨用以招撫﹐以自固其後﹐則其勢必不免爲賊所兜圍。否則﹐旣進之後﹐亦必爲賊所邀截。諸羅援兵﹐所以屢通而屢梗者﹐坐此病也。現在臺地兵額﹐除死傷病廢﹐其尙存而可用者﹐度不能過三萬。義民之額﹐又隨口糧之有無以爲聚散﹐時絀時贏。然合兵而計﹐其數亦不過五萬。以之爲守﹐或僅足以支﹔以之爲戰﹐必不敷於用。所召各省之兵﹐聞又不及萬人﹔聚之則勢孤﹐散之則力簿。此其情勢﹐更不可不亟增義民﹐厚其糧餉﹐命各處再募數萬人﹐或卽圍爲土兵以益聲勢﹐庶敷調遣。若謂義勇多系流亡﹑苟且糧食之人﹐無濟於用﹔竊又以爲不然。凡兵之勇怯﹐在乎將之能撫卹訓練﹐得其歡心與否。果得其心﹐𨿽驅市人以戰可也。且賊之始事﹐其陰謀團結者亦不過數百人﹐其餘皆烏合之眾。然何以喧囂一呼力拒官兵者﹐每處動以萬計﹖蓋以賊每得勝歸﹐必立犒牛酒﹐死亡者屍必搶歸。而我軍每事限於軍需則例﹐於義勇所給發口糧及一切卹死賞功之令﹐反未能盡行。又風聞每遇爭戰﹐官軍多驅義勇爲前行。及歸論功﹐義勇又常居後。旣不足以得其歡心﹐又何以致其死力﹖聞臺地諸義勇﹐惟臺防同知楊廷理所募﹐撫卹最爲有方﹐戰守亦最用命。此番再募﹐務須愼擇將領以撫馭之。而中堂亦時於賞罰之中﹐示以至公至仁﹐以振作其气。蓋人無畛域﹐視之爲義勇﹐則彼亦以義勇報矣﹔視之爲官兵﹐則彼亦以官兵報矣。且賊之所用爲賊者﹐祇此土著之人﹔我之所用爲兵者﹐亦此土著之人。以土著破土著﹐尙有不足用乎﹖

一﹑宜通廣莊以分敵勢也。用兵之道﹐宜明客主勞逸之勢。主則常逸﹐客則常勞﹔逸則常勝﹐勞則常敗。臺地自用兵以來﹐我兵多主守﹐賊兵多主攻。攻則致人﹐守則致於人。攻者出其不意﹐可以更番而疊來﹔守則無所不備﹐常慮顧此而失彼。故賊能以少而制我之多﹐我則常以聚而受制於散。今欲制之﹐必先多樹其敵﹐張其虛聲﹐使賊亦有四顧受攻﹑奔命不遑之勢﹐而後可以反客爲主﹑轉逸爲勞。此其要道﹐旣在多其進兵之區﹐更須傳招廣莊﹐以爲內應。按全臺大勢﹐漳﹑泉之民居十分之六七﹐廣民在三四之間。以南北論﹐則北淡水﹑南鳳山多廣民﹐諸﹑彰二邑多閩戶﹔以內外論﹐則近海屬漳﹑泉之土著﹐近山多廣東之客莊。廣民驕悍騰銳﹐器械精良﹐閩民亦素畏之。前漳﹑泉械鬥時﹐廣莊不與﹐閩民亦無敢撓亂之者。此番逆首﹐多系漳﹑泉。廣莊初時各自團結﹐據莊爲守﹐以待官軍。今歲自二月以前﹐並未嘗投合於賊。無如官軍力弱﹐或阻於地勢﹐不能相衛。彼𨿽團結拒守﹐然無官軍以爲之主﹐聲勢旣不相統領﹐力量又不足相當。其迫近賊界者﹐累遭焚殺﹐訴援無人﹐不得不依違其間﹐以求免旦夕之屠戮﹔究其心最爲可原﹐招之亦最易動。凡村莊各有頭家﹐此人便足主持此莊之一切。誠得重購募人﹐先通廣莊﹐令其陰相團結﹐送款來投﹔官軍一到﹐卽爲援應。如不能攻﹐亦不妨各豎反正之旗﹐以助聲勢。廣莊若爲我用﹐賊之疑備益多。多備則必勞﹐多疑則必叛。外勞而內叛﹐其爲坐擒之形必矣。

一﹑宜專逆魁以速蕆事也。現在南北所失諸地﹐俱未恢復。賊首有名字者﹐亦復錯處散布﹐不止一人。則用兵之所先﹐或北或南﹐不可不籌大局。伏思當前此南賊莊大田攻擾府城之時﹐南路自應爲急。鳳山初爲賊得﹐部署未定﹐賊眾又多在府城﹐宜遣一軍渡海﹐由打狗溪入鳳山﹐徑襲其虛﹔大兵扼其前﹐奇兵議其後﹐似可夾攻成擒。今南賊得地旣久﹐守備必周﹐襲之無益。又聞其攻擾府城﹐數月不能得志。近知大兵雲集﹐亦頗有斂退自固之思﹐似可置爲緩圖。且聞鳳山一帶﹐路徑險阻﹐若大兵先淸南路﹐恐相持需日﹐使北賊得以乘間謀我之獘。且逆魁在北而不在南﹐鄙意不如徑攻諸羅。諸羅地勢平坦﹐無險可守﹐此利於用兵者也。諸羅旣通﹐便進攻彰化﹐以取賊巢。南路之賊﹐只宜別派一軍﹐領以大將﹐鎭扼附近府城險要之處﹐以攻爲名﹐以守爲實﹔使賊近不敢越府城而北﹐以爲牽制足矣。至北路旣勝﹐則南路傳檄招之﹐必有梟賊首而來降者﹐固不待痛剿而服也。

一﹑宜多間諜以制勝機也。此行除各逆首外﹐其陷賊者大局當主撫﹐然其用力卻在於必剿。蓋賊之所以鴟張無忌者﹐以我軍之不能戰也。陷賊各莊﹐爲賊所禁格﹐𨿽然目拔而出﹐其勢不能。我𨿽空言招之﹐不過破散其心﹐於事未必有濟。惟能剿進十里﹐則十里脇從之莊不招自服﹔剿進百里﹐則百里之內不撫自從。顧剿之之道﹐當賊初起時﹐只須堂堂之陣﹐自足以爲聲勢。今賊勢廣袤﹐我軍𨿽有敢戰之兵將﹐然其勝負之局與賊平分﹐未能操乎必勝。惟能用奇兵以振蕩之﹐虛實相生﹐使其瞀亂不測﹐便有勝機。其要道﹐莫先於用間。間得則可因勢而利導之﹐其疑也可驚﹐共虛也可襲﹐其逸也可勞﹐其堅也可陷。聞前此我兵之舉動﹐賊皆周知﹔而賊兵之虛實﹐我反不測。又如鳳山陷時﹐聞賊有決流灌軍﹑借甲賺城之事。及東城之戰﹐又爲坑陷以誘我師。此賊用間用奇﹐而我諜不周之失也。今宜不惜重金﹐廣募間諜。必購知賊之腹心頭目﹐爲其謀主者幾何人﹑爲其任用者幾何人﹑其糧艸足供幾時﹑其屯聚要害者幾處﹑其精銳之眾若干﹑其隨聲附和者又若干﹑其短長得失﹑親睦猜嫌之情狀若何﹖皆宜廣搜博采﹐盡得其虛實﹔便可購用反間﹐以疊出奇師﹐或聲東擊西﹑或陽退陰進﹑或畫靜夜起﹑或倏合倏分。賊眾𨿽多﹐心必不固。苟能數驚數誤之﹐必可以制其死命。此在臨時相機決勝﹐非能預言。漢趙充國但廣用間人以爲耳目﹐復神明於「攻其無備﹑出其不意」之二言﹐固已握全算矣。

一﹑宜明約束以收人心也。賊之初起﹐諸﹑彰𨿽破﹐人心未盡從賊﹐賊勢猶未蔓延。特賊以勢脇各莊﹐勒出供應之具﹔各莊懼其殘破﹐不得不供應之。官軍因其有交通之蹤﹐於賊過後﹐頗聞乘勢焚搶﹐以爲破賊報功。其遠隔城郭﹐拒守以俟命者﹐官軍又不能救。各莊旣無所依﹐所以從賊益固﹐賊勢益張。今於軍伍所到﹐務宜嚴申約束。凡來降者﹐秋毫勿犯。其大莊遠隔賊鄕﹐不能挈眾而來者﹐但使先期送款﹐申明不敢藏匿逆魁﹐官軍到時﹐皆釋兵閉門﹐自毀其一切營柵拒守之具﹐便可勿問。所全旣多﹐亦易蕆事。昔朱一貴之亂﹐滿制軍令民於各莊門閭及出入之衣帽等﹐書有「大淸」二字﹐便釋不誅。今亦宜仿此意﹐示以生路﹐便足搖動其心。大信旣昭﹐則人心自服。俟大勢已定﹐斯時𨿽有賊魁逆首﹐或應緣坐家屬﹐竄藏各莊﹐一經搜捕﹐不患不獻。此特一吏卒之事耳﹐固不必其先汲汲也。此節𨿽系老生之常談﹐實行軍不易之要道﹐伏惟畱意。

﹣﹣錄自賀長齡輯「皇朝經世文編」卷八十四「兵政」。

臺灣城工可緩議鄭光策

城工一事﹐徧訪熟識臺地之人﹐據雲臺地土脈松浮﹐每歲震動不常﹐有自數次至數十次者﹔溪澗道路﹐尙且崩坍遷徙﹐歲無定形。攺建崇城﹐實爲無益。且臺地多沙少土﹐基址難堅。內山𨿽有山石﹐而水門淺小﹐殊難運出。卽陡遇溪漲﹐亦不過數日卽消﹐不可恃以集工。查紅毛舊立赤嵌一城﹐系三合土所築﹐以制小而矮﹐所以僅存。若城工大段俱用三合土﹐制旣袤長﹐一遇震動﹐必成斷缺。斷缺之後﹐興工修補﹐以新合舊﹐必不膠粘。此事費恐不貲﹐未可輕舉。且臺城所以不守者﹐非竹城之難守﹐以兵力單而人心散也。若經理得宜﹐自有眾志之城﹐亦不藉天設之險。鄙意宜且仍舊﹔或多栽刺竹﹑深掘濠溝﹐自足爲守。若以奉有明旨﹐不可不遵﹐則當相其形勢所便﹐先築一城以爲之式。試看期年之後﹐如不坍塌﹐然後徧行興工﹐庶大工不至盡歸於烏有也。又聞明旨有以工代賑之說。現在官署倉庫及民間村莊屯田軍衙處所﹐一切建置﹐俱有大工﹐似不必專藉於築城。至於興建工程﹐俱宜不惜重工﹐期於宏敞完固。昔諸葛忠武之治蜀也﹐一切道路﹑橋梁﹑郵館﹑亭障﹐皆爲經久之計﹐實爲後世制作之楷模。晚代創造﹐多取辦目前﹔近來官工﹐惡薄尢甚。鄙意任事者欲其絕無染指﹐固有所難﹔惟有厚與價值﹐大其規模﹐凡事不尙華麗﹐以朴厚完固爲期﹐庶幾有人心者﹐或尙不至苟且焉。

﹣﹣錄自賀長齡輯「皇朝經世文編」卷八十四「兵政」。

與程梓庭制府書陳壽祺

伏維閣下名世之資﹐寰宇蒼生所倚恃﹔朝廷重念海姜﹐以閣下爲巨川之舟楫﹐萬目睽睽﹐望之如歲﹑如慈父母﹑如大旱之云霓﹐蓋八閱月於今。而節旄甫蒞玆土﹐百端紛紜﹐亟待整飭﹑適臺陽不靖﹐戎務倥傯﹐旦夕東渡﹐奏捧海澆熒之功。元老壯猷﹐輯綏軍國﹐上賞崇階﹐不足爲韓﹑範多也﹔在蘇之慶﹐奚止沙洋黎庶哉﹗惟是重溟遠隔﹐形勢與內地不殊﹔下車之始﹐或當詢於芻蕘。壽祺系心桑梓之私﹐敢布區區﹐願大賢恕其迂愚而察之﹐幸甚。

竊以臺灣閩﹑粵雜處﹐世爲仇讎﹔芥蒂細故﹐動尋干戈。加以內地無賴莠民﹐視此間爲魚雀之淵叢﹐輕帆飛越﹐歲積無算﹔𨿽有官照﹐末由稽察。此輩至則溺於賭﹑飲﹑鴉片﹑狹邪之遊﹐作姦犯科﹐乘隙煽動﹐厥亂易滋。有司亦往往視此間爲利藪﹐禁戢不嚴﹐惏虐弗戒。眾怒所熾﹐遂致燎原。故伏莽之興﹐屢見而不止也。乃者賊氛肆擾﹐戕害官弁。彼於守令怨毒甚深﹐願得而甘心久矣。此釀禍之源也。然烏合之眾﹐不過數千﹔度其餘皆迫脇之徒﹐非有堅甲﹑利兵﹑軍輜﹑火藥﹐足以抵抗久稽。諸城無恙﹐固守以候大兵﹔兵貴神速﹐席捲疾趨﹐鼓柁乘風﹐何難滅此朝食﹖否亦遁逃山榖﹐不敢出攖吾鋒。此時提﹑鎭兩軍蚤已抵臺﹐旬日之間﹐必有成效。爲今之計﹐師干親赴﹐其要約有數端﹕

一曰募義勇﹕內地所調之兵多漳﹑泉人﹐以攻粵賊則可﹐以攻漳﹑泉之賊未必得力。福州之兵﹐亦多怯弱。且聞安南盜船三十餘只﹐猖獗於白虎尾洋。其地接壤粵東之龍門﹐閩﹑粵沿海各嚴防禦﹐下游之兵﹐今亦未便輕調。往者臺灣有變﹐率於彼中招募義民禦賊。富者保護身家﹐貧者希圖財賄﹐或以義首管領﹐或以將弁督率﹐必能同心協力﹐戰守有資﹐勝於官兵之畏葸。朱一貴﹑林爽文﹑蔡牽諸逆之平﹐均賴乎此﹔舊章具在﹐可覆按也。

一曰散脇從﹕脇從者﹐畏禍則隨﹐貪利則去。誠使豫張明示﹐出以諄誠﹐諭以禍福﹐令其幡然攺悔﹐解散投歸﹐多一蟻附之民﹐卽少一鴟張之賊。黨羽先除﹐凶渠窮蹙﹐自然立見敗亡矣。

一曰審地形﹕臺地山髙溪夥﹐箐密林深﹐內山迫近生番﹐賊每潛相誘結﹐負固匿藏。故盜賊出沒之區﹐貔貅屯畱之地﹐何者宜批亢而搗虛﹐何者宜乘堅而攻瑕﹐何者可以設伏﹐何者可以翦翳伐木﹐必得本土人士始諳形勢﹐而後進兵無阻﹐賊在吾目中矣。

一曰懸重賞﹕語曰﹐重賞之下﹐必有勇夫。賊𨿽好亂﹐豈能固結人心﹐與同生死﹖誠使義民有能殺賊﹐或彼中有能殺賊首以降者﹐驗明立予重賞。幣月之內﹐巨憝可盡殲矣。

一曰撫難民﹕賊掠財於民﹐因糧於民。被賊之家﹐困阨無依﹐急爲撫綏﹐尙可存活。或移置郡城﹐或令各莊自相衛護鄕保﹐官以遊兵策應﹐庶民心有所恃而無恐。否則非歸於萑苻﹐亦轉於溝壑矣。

醜類旣滅﹐勢須搜捕竄逸﹐無俾遺種。善後之要﹐亦有數端﹕

一曰擇有司﹕臺灣富庶﹐人情耽逐﹐可以爲海嶠藩籬之藉﹐不可以爲州縣調劑之資。以爲調劑州縣﹐是縱之濫簠簋以恣魚肉也。撫馭乖方﹐蕭墻禍起﹐前車覆轍﹐其可蹈乎﹖有司誠賢﹐則民不亂生。首在潔廉﹐次在明斷﹔勿惑胥役﹐勿徇僕從﹔察獄以情﹐曉民以義。𨿽有邪慝﹐曷從而興﹖

一曰禁姦宄﹕偸渡者嚴立科法﹐管口者毋任家丁﹔莠惹之逋逃漸少﹐則良善之生聚可安。埔里社﹑水沙連諸番地﹐漢民各萃數萬﹐勢難禁絕。曩大吏屢議辟境設官﹐綠畊墾田土﹐不得統理之人﹐因而中止。今縱未及定制﹐亦宜嚴定姜界﹐俾番民不相侵越﹑漢姦不得滋事﹐亦杜亂萌之塗﹐可以推及者也。

一曰肅戎政﹕閩兵多出雇代﹐老弱參半﹐或有籍而無人。臺地戍防之兵﹐三歲一易﹐無室家之戀﹐而有驕樂之心。將與卒不相習﹐兵與卒不相親﹐指麾不靈﹐情與儒並﹔其溺於賭﹑飲﹑鴉片﹑狹邪之遊﹐與姦民無異也。此安望其緩急足恃乎﹗今必堅明約束﹐簡練軍實﹐壁壘一新﹐秋毫無犯﹐使法立知恩﹐然後可用。

其它詢事考言﹐察吏安民﹐開誠布公﹐集思廣益之方﹐固閣下所措之裕如者。閣下剛果有爲﹐釐工熙釆﹐保民如子﹐疾惡如風﹔宏此遠謨﹐海隅孰不引領以望﹖𨿽然﹐臺灣特疥癬之疾﹐變生倉卒﹐故未免振驚我師。出徵疾則迅雷不及掩耳﹐緩則潰廱難於收拾。其實螳臂焉能當車哉﹖所憂者反在內地耳﹗

閩中土瘠民貧﹐產米有限﹐向來仰食上游。近生齒浩穰﹐上游又常禁鄕不糶外境﹐其來者亦不足以濟。福州則與泉﹑漳同仰食於臺灣。去年浙撫奏開海禁﹐招運臺米﹐連艘以往﹐不下數十萬石。自去冬迄今春﹐福州糧價騰湧﹐海米稀至﹐遂有今夏四月民變之事。六月﹐早稻登場甚稔﹔而連歲歉薄﹐戶鮮蓋藏。八月間猝遭海溢﹐大水渰田﹐臺風傷榖﹐徧及下游﹐晚收僅得十之四﹑五。長樂﹑福淸水災入告﹐秋後米價日髙。臺陽軍興﹐商舶裹足。頃石米縉錢四千二﹑三百﹐其勢未有所止。冬末春初﹐將復如何﹔不必待靑黃不接﹐而已有岌岌之形。福﹑興﹑泉﹑漳四郡﹐人心皇皇。饑餒之餘﹐恐生他變﹐不可不未雨綢繆。若遷延踰腦﹐則緩而無及矣。比借撥浙江﹑江西二十萬石之米﹐本援乾隆六十年舊例﹐然聞當時諭旨綦嚴﹐兩省終止運到萬餘石。此次料亦不過爾爾。車薪杯水﹐豈能補捄﹖倘可請截畱江浙﹑漕米﹐庶幾有濟。海外多事之秋﹐諒蒙兪旨耳﹗昨夕奉謁面陳﹐承諾此事刻刻在心﹐宜更設法﹔而戎機孔棘﹐克日兼程﹐誠慮無暇及此。然此尢根本之計﹑腹心之憂﹐不敢不先詳切以告﹐要非一人之私言也﹐惟閣下圖之。

﹣﹣錄自盛康輯「皇朝經世文續編」卷九十一「兵政」。

上楊中丞書鄒鳴鶴

頃閱邸鈔﹐知閩省臺郡之嘉義匪眾滋事﹐執事奉諭﹐派北鎭謝總戎﹑徐協鎭帶豫省勁卒千名兼程赴剿。當此西陲甫靖﹑南省薦饑之會﹐民亦勞止﹐汔可小康﹔何堪又遘斯變﹐上煩聖廑﹐下益民憂﹗執事忠勇根於性生﹐韜鈐本於家學﹐以訓練素精之勁旅﹐奮勇前驅﹐幹城海外﹐必有奇偉功績﹐佐聖朝止戈爲武之治者。鶴族兄靑原先生守臺灣有聲﹑先達孫文靖公治閩恩威頗著。鄕人往來言臺地情形甚悉﹐敢敬陳之。

臺地四面皆海﹐閩人爲主籍﹐粵人爲客籍﹐山外爲熟番﹐山內爲生番﹐外夷亦有錯處者﹐種類不一﹐動輒尋釁報復﹐大肆焚掠。又產物最饒﹐魚鹽糖蔗之利﹐十倍內地。姦商欺淩﹐番夷忿極思逞﹐拒捕負隅﹐乃其故習。要之啟釁必有其事﹐主謀必有其人﹐拒捕必有其魁。查其啟釁之由﹐而解之散之﹔誅其拒捕之渠魁﹐而曉之諭之﹐安集而鎭撫之。蠢爾本無叛志﹐未有不就撫恐後者。若竟以集眾拒捕爲叛﹐不分首從﹐玉石俱焚﹔彼知不就撫死﹐就撫亦死﹐惟有叛耳。種類多則易聚﹐山海險則易恃﹐外夷錯雜則易滋蔓﹐廓淸大非易易。且臺地距內地水程遼遠﹐颶風時起﹐增兵添餉﹐難定限期。漳﹑泉略近﹐而姦民多與臺眾通﹔徵兵恐反噬﹐向以爲戒。其餘諸郡﹐皆隔重洋者也﹔外援難而內患多﹐廓淸又豈易易哉﹖卽使全力所注﹐廓淸立見﹐彼特焚掠復仇耳﹑拒捕逃死耳﹐有叛形而無叛志﹔乃必激之成亂﹐聚而殲旃﹐甚非所以體大造好生之意而全聖朝柔遠之經也。道光六年﹐彰化匪犯李通等因搜賊起釁﹐復仇肆搶﹐提鎭許松年調度失宜﹐蔓延數邑﹐幾成大患。孫文靖公偵其意不在叛﹐兼程渡臺﹐下令祇治渠魁﹐不殺脇從。臺眾知總督無全誅意﹐各莊義首自縛渠魁以獻﹐不旬日匪目全誅﹐脇從就撫﹐分別以彊盜論﹑械鬥論如律﹐海澨一淸。識者謂是役也﹐舉重若輕﹐全活甚眾﹐且省國帑以億萬計﹔其得力只在不以叛待之耳。今日之事﹐其叛乎﹖其斗乎﹖叛則全誅之而已矣。若番﹑漢互鬥﹐生﹑熟番互鬥﹐閩﹑粵人互鬥﹐均之非叛也。非叛則𨿽因斗而捕﹑因捕而拒﹑因拒而集眾滋事﹐大有叛形而無叛志﹐則均應撫。撫之之術如何﹖曰﹕以曉諭解散爲歸束﹐而先重兵以備之﹐分諸路以撓之﹐探巢穴﹑索主名以震懾而威服之。選將不可不勇也﹐徵兵不可不廣也。何也﹖必具痛剿之勢而後能撫﹐必備痛剿之材與力而後撫之神且速也。六年彰化之役﹐鶴著平臺鐃歌﹐其序曰﹕『大而鄭氏據土﹐應剿者也﹔小而蔡牽﹑朱濆連檣肆劫﹐應剿者也﹔林爽文因事激變﹐挾眾橫行﹐剿當兼撫者也。若彰化之變﹐始而復仇﹐繼而負嵎逃死﹐則直宜撫者也』。今日之事﹐情形未悉﹐其可以此類推乎﹖鶴素不知兵﹐安敢妄論﹖惟熟聞鄕先達緒論﹐證以古人止戈爲武之義﹐偶然觸發﹐夜不能寐﹐急起直書﹐呈請誨正。或者螻蟻知忠﹑野人獻曝﹐亦大君子所優容而默契者爾。

﹣﹣錄自盛康輯「皇朝經世文續編」卷九十一「兵政」。

上某兵備論治臺書﹝同治八年﹞金東

日者東仰蒙憲臺不以東爲不肖﹐賜以淸閒﹐俾進而面教之﹐勤勤懇懇﹐不啻自其口出。此東束髮就傅迄今二十餘年有求師友而不能得者﹐不意一旦忽得之名公大人﹐其爲感激榮幸﹐曷可言諭﹗頃欣聞新綸﹐簡授憲臺臺灣督學巡道﹐正慚疏外﹐尙未泥首種賀﹔忽又仰蒙律吹過暖﹐曲賜提攜﹐知遇之恩﹐尢切銜感﹗惟自恨一介庸愚﹐深恐無以報稱。竊欲飾其固陋之志﹐以效悅己之容﹐想俯動芻釆者﹐或嘉其誠而不叱其妄也。

臺灣自入版圖以來﹐近則數年﹑遠則十數年輒亂﹐小則焚鄕殺人﹐大或攻城踞郡。𨿽復旋起旋撲﹐不致甚礙大局﹔然上廑聖明宵旰之憂﹐下貽蒼赤荼毒之慘﹐三軍暴露﹐千里爲墟﹐或爲日數年之久﹝戴逆之亂﹞﹐或縻餉百萬之多﹐或竭數省兵力﹝林逆之亂﹞﹐始能一奏蕩平。顧遺孽甫慶肅淸﹐潛流旋虞橫潰。百餘年來﹐靖亂不恆﹐卒難久安長治。論者獨歸咎於臺民之習俗獷猂﹐好亂使然。不知孟子道性善﹐臺民恐非盡梟獍﹔君奭言民極﹐風俗豈難致惇龐﹖夫使其所以獷悍好亂者﹐毋乃亦由上者撫綏教養之方與弭禍消患之策﹐有未盡歟﹖從來治臺者﹐類皆苟且安常﹐不知遠慮﹐視其官如傳捨﹐以方面爲兒戲。幸而地方一日無事﹐彼卽一日龐然民上﹐處優養尊﹐貽譏屍素。迨至一旦潰裂﹐揭竿羣起﹐猶不自愧己之失治所致﹐輒諉曰臺民好亂。嗚呼﹗民亦何其不幸而長被此惡名﹐爲諉過卸罪之庸徒所借口也﹗或有賢者目擊嚴疆﹐勢難苟安﹐長慮卻顧﹐思有所爲﹐則非齮齕於督撫﹐卽掣肘於鎭將。事權不專﹐和衷無人﹐𨿽負有爲之才﹐終抱孤掌之恨。若無齮齕掣肘﹐事權專而文武和矣。或又器非任巨﹑才不副志﹐意趣旣屬平庸﹐張弛又多乖謬﹐徒費設施﹐亦無成效。前旣覆轍﹐後遂懲羹﹐愈以苟且安常爲得計﹐以遠略壯猷爲徒勞。馴致不敢稍有所展布﹐相率自安於庸碌。此臺灣所以卒難久安長治﹐時形岌岌可虞也。今當力矯前失﹐思患預防﹐爲地方圖久安﹐爲朝廷紆南顧。竊計其宜有四﹑其獘有五﹐請詳陳之。

何謂四宜﹖

一曰宜招徠生番﹐以拓提封而杜覬覦也。臺灣南北延袤千有餘裏﹐東西穿山抵海約六百里。今自西至東﹐淺闊相勻﹐所辟不及一半﹐餘皆棄爲生番巢穴。夫六幕彈丸﹐莫非王土﹔四維甌脫﹐俱屬封疆。而況臥榻之旁﹐沃壤千里﹐豈有終久委之非類﹐而交相掉頭不一過問乎﹖或曰﹕『生番固屬非類﹐要亦覆載蒼生。我列聖徳並天地﹐一視同仁﹔奪彼與此﹐旣有不忍﹐且恐一言拓土﹐未免卽有誅夷﹐堯仁浩蕩﹐慮傷慈祥﹐故旣劃界範彼突出﹐又飭所司禁此闌入﹐俾各遂其生﹐免致有所殘』。此言是已。然今有策於此﹐去誅夷爲招徠﹐藉招徠爲拓土﹐上仍體皇上如天之仁﹐下可廣海宇耕耘之利。向化者務期安插得宜﹐往居者不使滋事貽害﹐兩得其善﹐似亦可行。抑其地山野所產﹐物用甚饒﹐我倘久棄不取﹐必爲外人所圖﹔生番賦秉蠢愚﹐終難長保其有。今聞島民已潛往墾﹐他日占踞﹐此其先驗。與其拱手而授之異族﹐致貽將來逼處之虞﹔何如拓土而自盡地利﹐潛消目前已形之禍。或曰﹕『島民違背和約﹐擅敢往耕﹐不難卽與驅除﹐何致虞爲彼有』﹖不知地利有日辟而無永棄。我卽能不爲異族之所有﹐而不能止姦民之偸耕﹔能止姦民之偸耕﹐亦不能禁匪徒之潛縱生聚。此逐彼來﹐前禁後犯﹐轇轕紛紜﹐終無了局。且臺灣之姦徒每敢於叛逆者﹐𨿽由其輕舉妄動﹐不知自全﹔亦未始非恃有內山可爲窮蹙去路耳。故歷辦臺賊﹐皆至搜剿內山﹐始爲軍務竣局。然則內山一日不隸職方之掌﹐姦徒且先一日不息悖亂之心﹔又不但虎視眈眈﹐投隙欲踞者爲可慮矣。玆幸萌孽未滋﹐先事尙易料理﹔苟使根蒂一固﹐後人必費經營。監司之任﹐肩海疆安危﹐不可不熟籌長慮。聖明在上﹐洞燭萬里﹔倘卽據此入告﹐似當仰邀俯兪。惟招徠之法﹐亦須謀定而爲。必先募通事以達其情﹐用熟番以導其來﹔俟得其情而知其所嗜﹐而後因其來而縻之以利。牛糖鹽布﹐都爲馭彼之鞍韁﹔捨宇冠裳﹐無非招番之■﹝囗外繇內﹞餌。神而明之﹐存乎其人。多方撫煦﹐妥爲安插﹐務使樂於向化﹐勿使驚而遠揚﹔則於招徠之法﹐思過半矣。生番旣經歸化﹐疆場卽須布置。如建城防衛﹐設官經理﹐立戍以資控馭﹐招商以通有無﹐一切應辦事宜﹐均當次第舉行。

二曰宜設立屯田﹐以懋財利而期富彊也。臺灣出產﹐有食鹽﹑樟腦﹑煤炭﹑琉礦等物﹐妥爲區處﹐寖令丰饒﹐置關榷稅﹐利甚不貲。今皆不言﹐獨言屯田者﹐蓋王道本諸耕鑿﹐粒食是爲民天﹐急先務耳。溯自漢世禦羌﹐下逮前明備邊﹐歷朝聖君賢臣﹐無不設戍地面﹑講求屯田﹐以收利效。臺灣戍兵眾至萬餘人﹝此據乾隆府誌言之。節經裁汰﹐今尙存六千餘名﹞﹐官莊多至百餘所﹐乃向來當事總不一言屯田以裕餉需﹐率交屬員收租﹐恣意分肥私案。溺職蠹國﹐莫此爲甚。宜卽淸釐各莊地畝﹐責成武弁統率所部戍兵﹐各赴就近莊田屯種外﹐並於新附內山一體設屯﹐以懋財利。所有屯田章程﹐限於尺幅﹐不能詳陳﹐請爲先言其略。凡屯有長﹐長有大小之別﹐以便責成﹔屯有戶﹐戶有軍民之分﹐以課耕種。大屯長以官爲之﹐小屯長或官或紳。軍屯卽用戍兵﹐民屯另募土著。軍屯照丁給畝﹐照畝責獲。房舍﹑工食﹑牛具﹑籽種一切屯本﹐皆由官給而各有限制﹔刈獲顆粒﹐皆輸之官﹐而軍不得私。民屯官惟給田﹐屯本歸其自備﹐計畝責獲﹐視軍爲殺。勤惰有賞罰﹐所以示勸懲﹔出入有冊報﹐所以防侵欺。官莊宜軍屯而助之以民﹐內山宜民屯而維之以軍。此辧屯大略章程也。夫家國庶務﹐非財不行。毋論空拳赤手﹐難效巧炊﹔但稍左絀右支﹐便形拙斫。故凡有爲﹐首須籌利。今人之獘﹐大抵明於節用而暗於生財﹐拙於籌餉而巧於諱利。外似皆欲有爲﹐內實共怯厚費。不顧時勢之緩急﹐不計將來之利害﹐但能節嗇省財﹐舉凡無妨苟且。倘稍繁費言利﹐便共毀謗阻撓。迨至體勢敗裂﹐情形窘困﹐始知先所謂明者﹐正其所暗﹔所謂巧者﹐實彼之拙。卽恨噬臍﹐已費醫瘡。此殆海內古今之通病﹐亦非邊隅一時之痼疾。夫劉晏造船﹐因多與羨余而始堅﹔後人吝財﹐至面給價料而遂脃。此多需與省費之成敗﹐昭著於史冊者也。今之自詡節財較及錙銖者﹐亦可鑑此﹐略醒其夢夢矣。前明盧忠肅公曰﹕『桑﹑孔言利﹐論者鄙之。然從身家起見則墨吏﹐從朝廷起見則賢臣﹔爲聚斂起見則心術可誅﹐爲救時起見則經綸足法』。此言痛切﹐足破世俗庸儒絕口不敢言利﹐動以桑﹑孔爲口實者之惑。今之屯田﹐卽管子之內政。區區霸朝﹐猶知修舉﹔堂堂王政﹐豈吝施行﹖且際玆多需之時﹐須預廣取利之術。抑屯田所取﹐以視橫徵巧斂者尢迥不相侔。自當昌言於大廷﹐不可少奪於浮議。今天下之兵皆募土著﹐獨有臺灣不準招募﹐俱由內地更番遣戍﹐是蓋廟堂寓有深意﹐未便輕議更張。不然﹐就民屯而略爲部勒訓練﹐唐代府兵之制﹐可唾手而復﹔歲免內地餉帑之轉輸﹑班戍之煩勞﹐永爲邊省無窮之利﹐誠善策也。

三曰宜推廣學校﹐以隆教化而革惡習也。查臺灣各屬﹐有書院﹐有社學﹐卽各土番亦皆先立有學。惟經兵燹﹐存廢難知。當飭查明應修應造﹐或官爲經理﹑或勸其自修﹐斟酌行之﹐俾復舊觀。並飭各屬確查﹐毋論民番市鎭﹑遠近鄕村﹐但聚居自百家至五百家者﹐卽設立社學一所﹔過五百家至千家者﹐爲設二所﹔不及者就近附學﹐欲自設者聽之。每所有學堂﹐有講堂。應需經費﹐先盡就地捐助﹐然後官爲補足。除在城書院照常延請山長月課時文﹑詩賦外﹐其餘每一社學聘設掌教主講正副各一人﹐以本地文行兼優﹑聲音洪亮者爲之。掌教專教朱子小學﹐漸及四書經傳﹐並教以拜跪揖讓之儀﹑進退應對之節﹐以惇初習。其秀出班行者﹐再教以文賦。俟其詞意優通﹐遣赴書院考錄。所有學規格式﹐由官擬頒遵行。主講朔望恭講聖諭廣訓﹐地方文武各官﹐皆須親到就近社學隨同宣講。倘有視爲具文﹐無故敢不親到﹐查出照例劾參。每日早晚﹐則講前修穆行與先哲格言以訓其俗。格言如陳文恭公訓俗遺規﹑石天基治家俚訓之類﹐穆行如子史所載忠孝節義可敬可感之事﹐皆可分別摘取編纂備講。惟聽者日久或厭﹐未免終歸具文。當於立法之初﹐善爲之慮﹐可仿遺規內講鄕約之法﹐再加斟酌盡善﹐期可永遠遵行﹐始爲頒下各學。所有社學事務﹐府垣設局專辦﹐總領於府學教授﹐分責於各屬諭﹑導。每月應需講章﹐由局撰擬預頒。該論﹑遵須不時親至各學聽講﹐以稽勤惰。倘敢奉行不力﹐虛應故事﹐卽惟該諭﹑導是問。臺灣居民富庶甲於他郡﹐朴魯是其本性﹐獷悍則因習染。計其自童而耄﹐大約目不睹經傳之訓﹑耳不聞仁義之言﹐凡所濡染﹐無非椎埋惡習與夫橫暴悖行。夫藉富庶之資而稔悖惡之行﹐失朴魯之性而成獷悍之習﹐苟不反叛﹐復將何爲﹖今爲廣立社學以教爲化﹐富勸於講﹐使父老日夕所聞無非仁義之言﹐子弟終歲所習盡是聖賢之語﹐彼𨿽頑石﹐亦應點頭。況具有魯朴之本性﹐自易去獷悍之奮習﹔因其士庶之富饒﹐尢易興起於禮義。實心實力﹐教之數年﹐海濱必可成鄒魯﹐習俗豈復虞好亂﹖昔西漢川蜀之民﹐未嘗被三代禮義之化而久染秦人彊暴之習﹐其椎魯獷悍﹐殆當倍甚於今日之臺灣﹔乃一經文翁教授﹐如司馬相如﹑揚雄﹑嚴君平之徒卽輩出其間﹐一時人文冠冕天下。迨後武侯因之﹐略峻法制﹐其效遂至道不拾遺。臺灣涵濡皇化﹐歷年已將二百﹐視昔川蜀當較易教。是在以化民善俗爲己任者加之意耳﹐文翁遐躅不難繼也。

四曰宜整頓吏治﹐以端政本而期成效也。吏治有本末﹔官員吏役爲治之本﹐法令條教爲治之末。夫擯斥貪邪﹑擢用廉正﹑吏能盡職﹐治始稱盛﹐言吏治者類皆知之。至其所以能廉正盡職而不貪邪敗事﹐由於生計有賴﹑內顧無優﹐則恐未盡知也。今之官吏﹐方共內顧殷憂之不暇﹐復何職掌政事之逞卹﹖法令條教﹐適與以營私舞獘之方﹔白簡斧鉞﹐亦難療其廢弛因循之病。是非官吏多不肖﹐蓋迫於勢所使然。孟子曰﹕『徒法難行』﹐可深長思也。夫苟欲潔己﹐專致力於職掌﹐須先裕其生計﹐使內顧之無憂。古昔明王知其然也﹐於是制爲祿糈﹐俾資事育。𨿽庶人在官﹐亦必祿足以代其耕﹐而後其賢者精不歧疲﹐得以一意於庶政﹔不肖者戀祿患失﹐亦皆黽勉以自全。故每事半功倍﹐天下常臻郅治。三代尙矣﹐下逮漢﹑唐﹑宋﹑明﹐亦罔不率由斯道。國朝頒祿多沿明制﹐頗覺太薄。𨿽經添有養廉﹐仍苦艱於職拄。且風气所驅﹐賢者不免方隅所囿﹐日用懸殊。閩省上自督撫﹑下逮佐雜﹐一切官吏﹐計其俸廉所入﹐𨿽極節嗇﹐亦難敷衍。然數百年來終可支恃﹐不因祿薄人遂裹足者﹐官則專籍陋規﹐勉彊彌縫。不肖之徒﹐或竟婪贓﹐攫彼塡此。至於吏役﹐更屬不堪設想。計其終歲所得﹐不過數金﹐毋論難以贍養妻孥﹐亦斷不能自糊一口﹔苟非受賄賣法﹐殆無以救朝暮。故從來有不受賄之官﹐而無不受賄之吏﹔有不賣法之吏﹐而無不賣法之役。今裁陋規﹐旣議律貼﹐又僅貼各官而不及吏役﹔豈此輩都非人類﹐不須食用之需﹖抑均是齊民﹐亦有室家之累﹔原情酌理﹐詎謂得平﹖是則陽令以奉公守法﹐陰實使之作姦犯科也。且此輩原少麟鳳﹐類多虎狼。計臺灣一府﹑四縣﹑五廳﹐經制白役約共不下數千﹕是則縱數千饑狼餓虎﹐以橫噬闔郡之弱肉。吏治安得不淆﹖臺民安得不亂﹖今之侈然自謂整頓吏治者﹐並不於此本源之求﹐而惟於彼末流是騖﹐謬矣﹗卽所給各官津貼﹐復不能多﹐以致日言裁陋規﹐而此捨彼取﹐陋規終不能載﹔日言禁貪婪﹐而前淸後濁﹐貪婪究難盡禁。是不揣其本而欲齊其末﹐其獘往往如此。今當探本澄源﹐首厚各官之津貼﹐次增吏役之工銀。全臺文員大小計共四十員﹐經制吏役約共七百名。官員查照省章奮額加增﹐以定津貼﹔吏役援照綠營守兵加餉新章﹐以給工食。痛除白役﹐嚴禁克扣。每年約共需銀十餘萬兩﹐使其奉養足而後廉恥生﹐費用舒而後精神振。始從而劾去饕餮敗類﹐精簡明幹賢員﹑嚴其銜勒﹐責以馳驅﹔峻其賞罰﹐課以成效。凡功令所頒一切良法美意﹐如保甲團練之類﹐與夫地方之利獘﹑民生之疾苦﹐一一督令講求﹐便宜施行﹔不事虛文﹐務期實效。上下戮力同心﹐彼此勵精圖治﹐蓋不逾時﹐可卜庶政之淸明﹐無虞吏治之窳墜矣。再輔以學校﹑飾以經義﹐革獷悍好亂之俗﹐爲橫經講肄之區﹔化蠻煙瘴雨之鄕﹐爲文物聲名之地。措危疆於盤石﹐鞏海嶠若金湯﹐永號樂郊﹐長稱郅治。召﹑杜﹑龔﹑黃之績﹐不得專美於前代﹐成﹑康﹑文﹑景之隆﹐始知原屬於熙朝﹕豈不休哉﹗

何謂五獘﹖督府信任不專﹐未免始終爲難﹐獘一。鎭將執拗不和﹐未免掣肘生患﹐獘二。屬員賢愚不齊﹐未免有乖呼應﹐獘三。經費縮瑟不多﹐未免怯費貽誤﹐獘四。輿論同異不定﹐未免先自疑沮﹐獘五。然不卹輿論﹐疑沮可轉銳斷也﹔多籌經費﹐貽誤可爲預防也﹔妙選屬員﹐呼應可期指臂也﹔婉商鎭將﹐掣肘可成和衷也﹔惟督撫之信任不專﹐則屬無可如何。上策以去就期之﹐下策以權術致之﹔二者而已﹐無中策也。上策略剛毅者優爲之﹐下策稍自好者不爲也。然古人有慮撓事而內結中涓﹑欲靖寇而屈事姦相者﹐𨿽非正道﹐難律官箴。乃其人皆勛爛當時﹑聲施後世﹐迄今而功名之士猶有取焉﹐初不譏其枉尺直尋也。夫能去此五獘﹐始可行彼四宜。四者行而臺灣乃久安長治﹐非常之功也﹔永靖不亂矣。

東聞惟非常之人而後能爲非常之事﹐建非常之功。拓辟全臺﹐非常之事也﹔措全臺於久安長治﹐非常之功也。夫世有此非常之事﹐而吾適與之值﹐亦可謂千載一時﹐非常之遇矣。其宜如何之殫精自樹﹐方爲不負此遇﹐是固愚者所忽而賢者所恥也﹐碌碌之徒所恬然自安而豪傑之士所奮難自已也。伏惟憲臺抱邁世絕俗之姿﹐負嶽峙淵淳之量﹐蘊百家無窮之學﹐號一時有爲之才﹔揚歷中外﹐洞究理亂﹕可謂豪傑之士﹑非常之人矣。夫以非常之人﹑值非常之事﹐以有爲之才﹑際得爲之日﹐萬無恬然自安﹐計必奮難自已﹐上酬聖主眷畀之隆﹐下慰蒼生蹊蘇之望。從知非常之功﹐蓋將克時而建。東濫廁屬吏﹐謬承靑睞﹐竊不勝其圖效翹望之私﹐輒敢妄擬牧之罪言﹐設爲四宜﹑五獘之說﹐以干冒尊威。明知溝澮無裨於溟渤﹑邱垤鮮益於嵩華﹐惟溟渤﹑嵩華爲能容之而不拒﹐故髙者愈以成其髙﹐深者愈以成其深。度憲臺當亦不拒﹐而適以自成其髙且深者已耳。

﹣﹣錄自盛康輯「皇朝經世文續編」卷九十一「兵政」。

議復水師李提督臺灣治略周懋琦

一﹑擬攺府治以執中央等因。懋琦復查﹕臺灣府城偏陷於南﹐實不足控制北路﹔自應照李軍門所擬﹐將鎭﹑道兩衙門移駐於彰化﹑水沙連之間。水沙連﹐尙未開墾。彰化城池逼近八卦山﹐登山俯瞰﹐城內虛實畢現﹐有事萬不能守。如將八卦山包裹入城﹐亦無水道﹐均屬絕地。自戴逆擾亂以後﹐縣署﹑監獄﹑倉庫一切廢爲平地。懋琦以爲彰化縣應於揀東等保擇地攺建。該處周圍七八十里﹐生聚二百餘莊﹐物產殷繁﹐山川環抱﹔但風气彊悍﹐有良有司就近教化撫字﹐必能易暴爲良。並請鎭統千人﹑道統五百人﹑中營統五百人﹐共二千人﹐分爲四營﹐扼要駐紮﹐訓練彈壓﹐互爲聲援。每月由鎭調外營二百五十人﹐閱看技擊。不但南北兩路可以居中調度﹐而且可以兼顧內山﹐籌劃一切。至臺灣府治﹐毋庸攺建。請升淡水同知爲臺北府知府﹐並劃淡水﹑艋舺之地﹐攺爲兩縣。臺﹑鳳﹑嘉﹑澎湖一廳﹑三縣﹐隸於臺灣府轄﹔彰化﹑淡水﹑艋舺﹑鹿港﹑噶瑪蘭二廳﹑三縣﹐隸於臺北府轄。其考試分爲兩棚﹐道南巡則考臺灣府屬生童﹐道北巡則考臺北府屬生童。除每月調外營二百五十人赴閱換防外﹐鎭南巡則合操臺南各營﹐鎭北巡則合操臺北各營。就地正法之案﹐由府勘送鎭﹑道復訊辦理外﹐秋審奏銷糧餉﹐臺南﹑北分歸各府訊解支給。知府原不必與鎭﹑道同城﹐興泉永等處是其明證。惟一切建置需費太煩﹐竊謂衙署但先起蓋銃樓住房﹐其餘徧植竹圍﹐將來陸續增置﹐則費不煩而事易集。

一﹑擬移營伍以實空虛等因。懋琦復查﹕現在臺灣兵額﹐除水師及各營字識不計外﹐陸路兵丁尙有五千人。前條議請鎭﹑道﹑中營攺駐彰化之揀東境內﹐統帶二千人﹐分立四營﹐訓練彈壓﹔其餘臺﹑鳳﹑嘉﹑淡﹑艋舺﹑噶瑪蘭六廳縣﹐每廳縣各紮一營。每營千把外額統算共成五百人﹐分爲兩旗﹐每五日以一旗守城。守城之日﹐卽操練之日﹐以一旗出哨。出哨之日﹐不能一日卽回﹐應分按地方四至所及﹐盡界而止。若逢鎭臺弔操之時﹐則由鎭軍先於所統二千人內﹐撥一旗到地以實之。從來兵法聚則勢盛﹑練則藝精﹑勞則體堅﹐若照常制零星分防﹐卽再添五千人﹐總是空虛也。書生談兵﹐不能中肯﹔但我朝兵制之壞﹐實由於分派塘汛割裂零畸﹐先今巨公論之詳矣。此專指陸路而言﹐若水師則非輪船不可。南之瑯■﹝王喬﹞﹑北之蘇澳﹐空虛之極﹐不堪設想也。

一﹑擬法屯田以減兵額等因。懋琦復查﹕臺灣屯田﹐乃福公中堂犒養番丁而設﹐卽古劬勞屯田遺意也﹐與兵屯迥異。今若驅班兵而給田使墾﹐必多扞格。漳﹑泉﹑延﹑建等處之民﹐素習懶惰﹐且優良已慣﹔使之荷鋤種地﹐𨿽立厲禁而有所不行。宋陳恕有言曰﹕『兵丁平時鞭韃民夫﹐供其役使﹐一旦使之秋執干戈﹑春服耒耜﹐其能安乎』﹖兵不能屯﹐自古皆然。況班兵之驕悍﹐不服地方官約束﹐臺灣較各省尢甚。若趙充國﹑諸葛武侯所行﹐乃軍前節制之師﹐未可同日論也。然臺中實有可興屯之地﹐請挑募興化﹑福寧兩府山民之健者並本地內山番丁﹑粵莊鄕民﹐官爲鑿池開圳﹐督令開墾內山曠地。內山未經開墾之區﹐土气甚厚﹔今年開墾﹐明年收獲。所獲稻穀﹐除歸補牛種﹑工資﹑課賦外﹐余則勻給墾丁口糧。暇時教以技藝﹐一旦有變﹐家自爲守﹑人自爲戰﹐比之班兵﹐彊逾數倍。無屯田之名﹐有屯田之實﹔無養兵之費﹐可助兵之力。不數十年﹐後山奇來﹑秀姑鸞各處皆成膏壤﹐不獨水沙連六社而已也。

一﹑擬請丈量以升丁課等因。懋琦復查﹕此議斷不可行。臺灣沙地﹐每夏秋大雨﹐山水奔舄﹐田園衝爲澗壑﹐流沙壅積﹐熟田變荒。若非以多報少﹐何以補苴﹖臺地依山臨海﹐所有田園﹐並無堤岸。海風稍大﹐咸水湧入﹐田園鹵浸﹔必俟數年﹐方能復種。若非以多報少﹐何以抵納官糧﹖以上兩層﹐前禦史尹秦已奏陳有案。且一辦丈量﹐貪官污吏藉端需索﹐獘竇叢生﹔明激事端﹐暗傷陰騭。惟淡水一帶﹐必須設法淸理﹐項目奏明。前項田地﹐有番之名﹐實民之產﹔但令大戶升科納糧﹐每年卽可增租賦十餘萬石﹐不必瑣屑丈量﹐擾民滋事。況後山奇來﹑秀始鸞等處﹐曠地千里。倘將臺灣分爲兩府﹐懋琦任北路之事﹐稍假便宜﹐量行墾政﹐十年後可增租賦二十萬石﹑練壯丁二萬人﹐不動帑項也。

一﹑擬嚴保甲以絕逋逃等因。懋琦復查﹕臺中逋逃淵藪﹐乃在內山保甲之所不及。如欲驅逐匪類﹐惟淸莊一法﹐可以得力。然淸莊能除外來之匪﹐而本地各莊自有匪人﹐族大則匪愈橫。應由縣官刻刻以緝匪爲心﹐懸重賞以購巨犯﹐或十得五六。一面愼選總理﹐而臺中小姓卽極公正﹐亦不能辦事。此事暫無良法。

一﹑擬齊賢才以淸積獘等因。懋琦復查﹕臺灣積習相沿﹐公行賄賂。然百姓實愛淸官﹔果有廉明之吏﹐與民相信﹐必不致有變亂。應請商明省憲﹐萬勿以臺灣爲調劑之區﹐使身負重累人員來署廳縣﹐則地方幸甚。懋琦在省﹐已向省憲切實言之。全臺祇鹿港同知一缺﹐用度減省﹐每年尙可餘剩七八﹑千元。其餘各缺﹐皆無餘剩﹐臺﹑彰則尢苦累矣。

一﹑擬禁陋規以厚津貼等因。懋琦復查﹕臺道之腦﹑臺府之鹽﹐現均提歸公家﹐各予津貼﹐以外毫無陋規。至臺防﹑鹿港﹑淡水口費﹐專爲配運而設。鹿港尙有贏餘﹐淡水﹑臺防則猶不足也。至佐雜極苦之缺﹐現擬稟請津貼。

一﹑擬綜出產以充國帑等因。懋琦復覺﹕臺中物產甲於通省﹐而釐金最輕﹐較之內地止十分之一二。但奉行旣久﹐萬難加增。惟煤洞﹑磺礦﹐有禁之名﹐無禁之實﹔似應妥議章程﹐設法開采。然開采以後﹐遊民日聚﹐易於滋事﹔彈壓稽查﹐大費籌劃﹐未可輕率立議。利本無多﹐而害不能枚舉故也。

﹣﹣錄自盛康輯「皇朝經世文續編」卷九十一「兵政」。

籌防之策﹝二條﹞李元度

一曰建帥府。海疆凡七省。自鴨綠江至越南之萬寧州界﹐海道一萬三千里。北洋爲首﹑南洋爲尾﹐宜設海軍四鎭以資控馭。直﹑奉﹑東三口爲一鎭﹐江﹑浙長江爲一鎭﹐臺灣爲一鎭﹐廣東爲一鎭﹔而總理海防之大臣則開府於臺灣﹐爲七省門戶﹐道裏適中﹐得首尾相應之勢。每鎭須鐵甲船三艘﹑蚊子船四艘﹐兵輪船與炮臺相爲表裏。直奉東一鎭宜立營於威海衛﹐分屯釜山﹑全羅﹑巨濟﹑洋皮島﹑成三衛等處﹔而旅順口﹑山海關﹑天津﹑大沽及登州之蓬萊﹑田橫﹑沙門各島﹑江南之洋山﹑五條沙﹑寶山﹑吳淞﹑崇明等處爲巡地﹐而與臺灣軍會哨於江﹑浙交界之馬迹山﹔則北洋之防固矣。江浙一鎭宜立營吳淞口外﹐分屯鎭江﹑狼山諸要隘﹐亦會哨於馬迹山。其長江水帥五鎭之長龍船﹐請應酌攺小輪船﹐如法訓練﹔有警協守海口﹐連爲一气。臺灣一鎭旣立帥府﹐宜分屯澎湖﹑鹿耳﹑雜籠山各口外﹐而以粵之澄海﹑靖海﹑廣澳﹑饒平﹑閩之懸鐘﹑銅山﹑南日﹑湄洲﹑海壇﹑烽火門﹑福寧﹑白犬﹑五鹿﹑浙之南北關﹑玉環﹑溫州﹑松門﹑﹝黃﹞巖﹑南田澳﹑定海﹑普陀﹑落迦﹑陳山﹑錢山等處爲巡地﹐而與廣東軍會哨於閩﹑粵適中之南澳﹕則南洋之防固矣。廣東一鎭宜立營於虎門﹐分屯朝陽﹑海東﹑江坪﹑萬寧等處﹐而以欽﹑瓊﹑雷﹑廉﹑惠﹑潮﹑崖﹑儋﹑萬等州﹑碣石﹑鹵洲﹑甲子等鎭爲巡地﹐而會哨於南澳﹕則南洋之防固矣。至閩﹑粵﹑山東舊有之水師﹐應請裁省﹔而挑選其可用者以入海軍。凡營官一月一操﹐總理大臣一年兩操﹔管駕官輪流遊歷外洋各國﹐以廣見聞。似此全洋在握﹐操縱自如﹔無事則會哨﹐有警則以電綫徵調。訓練旣成﹐儼然有虎豹在山之勢﹔孰敢敗盟而生事哉﹗或謂自古有海防﹑無海戰﹐其說非也﹗不能戰﹐卽不能守﹔又安用防爲﹗故必先定主見而後不至虛縻也。

一曰辟臺疆。臺灣在明曾爲日本所踞﹐荷蘭奪之﹐鄭成功又奪之。康熙中﹐始入版圖。其地一歲三收﹐土產煩盛﹐可富可彊﹔日本蓋垂涎不已也。沈葆楨辟生番﹐新設臺北一府﹑恆春﹑淡水﹑新竹﹑宜蘭四縣﹔以擢任江督而去﹐未竟其功。其實﹐生番之地可盡辟也。法蘭西旣曾踞雞籠﹐日本狡然思逞﹐則臺北實爲必爭之地﹔倘有疏虞﹐七省不能安枕矣﹗應請飭議﹐令福建巡撫專駐臺灣﹐兼理學政。其臺北一律開關﹐尙可得兩府﹑八縣﹔生聚教訓﹐可爲東南重鎭。況海防大臣駐郈札此﹐則聲勢尢振。其軍中所需軍火﹑炮械﹐均從臺設局制辦存儲﹐不得仍前仰給福州﹔致偶被封海﹐卽有隔絕之患也。查日本距臺甚近﹔日本疆圉略如臺灣﹐而歷朝以來能崛彊自立。元世祖遣舟十萬徵之﹐且爲所敗。明時入寇中原﹐江﹑浙遭其荼毒凡數十年。近年並琉球﹑亂朝鮮﹐攺從西洋制度﹐儼然自立於彊國。彼之財力﹐要皆取之於本國耳﹐非別有轉輸也﹔而獨能遊刃有餘若此﹗然則臺灣如果經理得人﹐需以歲月﹐何遽不如日本哉﹗夫彊弱無異﹐民不善用之則弱﹑善用則彊。應請簡任巡撫﹑鎭﹑道久任而責成之﹐辟土地﹑課農桑﹑徵稅課﹑修武備﹐則七省之藩離固矣。聞生番中有太古未伐之堅木﹐可以造船﹔生番朴野勇敢﹐若以熟番爲頭目﹐可以練作陸兵﹕豈非時務之至要者哉﹗

﹣錄自陳忠倚輯「皇朝經世文三編」卷四十五「兵政」﹝一﹞「海防」﹝一﹞。

乞總署代奏下忱書劉永福

總理各國事務衙門王大臣鈞鑑﹕

敬稟者﹕竊福越南勁旅實有數萬﹐入關之初只準帶一千一百人﹐皆福揀選於平日者也。自到粵以來﹐頻年裁撤﹔福屢次哀求﹐未能邀準﹔今僅存三百人矣。今夏奉旨帶勇渡臺防守﹐始招潮勇一千名﹐分作兩營。此系閩浙總督飭募防廈﹐烏合之眾﹐倉猝成軍﹔與之言戰﹐誠不足以禦敵耳。且倭人蓄志數十年﹐一旦犯我﹐此其平日之講求整頓﹑訓練營伍可知矣。彼以夙經訓練之眾﹐我以倉猝之軍與之言戰﹐𨿽名將似束手無策﹔法人之役﹐前車可鑑。福到臺以來﹐極力籌商防務﹐俾得稍酬髙厚。無如臺灣孤懸海外﹐口岸甚多﹔必南北合爲一气﹐始可言守。故隨時會商藩﹑臬﹐深籌善後之計。福聯﹝﹖﹞前在越南時有與法人慣戰之部曲三千人及舊時有名將領數人﹐意欲招此軍到臺南扼守﹐兼爲北援。前曾咨商閩督﹑次及粵督﹐言辭懇切﹐近於哀求﹔後復商臺撫。均未蒙允許﹐只以後緩商議爲辭﹐迄今全無成見。復商臺南營務處﹐亦未見許。當此之時﹐旣無糧餉﹐何能招軍﹗言至於此﹐不禁痛哭﹗此皆由福平日有統兵之名﹑無統兵之實﹐不善聯給﹐致兵軍﹝﹖﹞不精。今兩奉特旨以北路軍情緊急﹐命福北上﹔福非敢遲延﹐實因所部無人﹐不敢冒昧從事。或自請罷斥﹐又近於規避﹐非福之志也。福一介武夫﹐蒙皇上至優至渥之恩﹐至位方面﹔當入關之日﹐卽思國家有事之秋﹐誓以報國﹐𨿽萬死不辭。況又蒙皇上命以幫辦臺灣防務﹐任齦責重﹔何敢自外生成﹐嘵嘵瀆陳﹐自取罪戾﹗竊以今日之事務﹐有不得不愷切敬陳﹐免受欺罔之罪者﹕使率爾北上﹐不察情情﹝﹖﹞之虛實﹑不度己力之勇怯﹐成敗之機等於呼吸﹐如天下萬世何﹗伏祈憲臺逾格矜全﹐懇乞代爲奏聞﹐俾福免受冒昧之罪﹑欺君之誅﹗

爲今之計﹐可否將臺南之福軍二營與臺撫商之﹐設法先行載至上海﹐取道淸江北上﹖一面準福回粵招集舊部數部趕行北上﹐查探軍情﹑地勢﹖並揀選將領數員﹐請飭粵督在藩﹑運二庫撥銀八萬兩﹐配足軍械﹐陸續北上﹔俟勁旅齊集﹐再行會合宋軍迅速進剿﹖惟是福舊部遣散已久﹐當沿海招軍﹐或投營仍當弁勇﹐或歸農商﹔一旦招之北徵﹐𨿽以福此﹝﹖﹞之恩﹐亦有不可彊者。以南人赴北﹐先難受北地風霜﹔若照各省行糧發給﹐則各人皆願在鄕井充當﹐誰肯離鄕背井﹑遠道從戎﹗今福再四籌思﹐惟有照楚軍成例酌加五成﹐俾各人踴躍入伍﹐易於成軍﹔迅速北上﹐滅此小醜。福又有慮者﹐福與北省大吏素未往來﹐亦無私意。一旦銜命北徵﹐糧餉﹑軍火在在均關緊要﹔設使稍有貽誤﹐福則一軀不足惜﹐如大局何﹗福以後奏報軍情﹐均用電達﹔設有遲延﹐則害不淺。可否仰懇天恩﹐將福交與北洋大臣節制﹖此後糧餉﹑軍火﹐皆有專責﹔一切軍情﹐徑電該大臣衙門﹐俾得易於轉達﹐不至阻隔。乞將下情代一轉奏﹐請旨遵行﹗

福現由南渡北﹐在省會臺北府候諭。合並聲明。

﹣﹣錄自陳忠倚輯「皇朝經世文三編」卷四十六「兵政」﹝二﹞「海防」﹝二﹞。

論日人經營臺灣﹝「廣論卮言」一則﹞佚名﹝日人﹞

日人以經營臺灣爲戰後第一要事﹐政府新置拓殖務省﹐隸南部局﹐以管掌島政。又開臺灣總督府﹐置總督﹐付與管輔全島之權﹔府中設民政﹑軍務二局﹐分掌文武兩政。置臺北﹑臺南﹑臺中三縣及澎湖島廳﹐以司地方牧民之職。然一年以來﹐產業未興﹑交通不便﹐僚吏亦不得其人﹔土匪屢起﹐或肆掠奪﹐困苦良民。以現時情形推之﹐非以全力整頓不爲功也。臺灣之地﹐華民﹑土番雜處﹐華民狡獪﹑土番冥頑﹔統治這難﹐中外所知也。中國夙以難治之故﹐置諸化外﹐未經教養﹔一旦入日本版圖而欲望治績於旦夕﹐吾知其難也。然布政已一年矣﹐猶見土匪蜂起﹐亦豈曰得統治之道哉﹖卽如香港﹐爲東方繁盛都會﹔然回想千八百四十一年割讓之始﹐荒涼寂寞﹐不過海賊巢窟之地。英人得此﹐掃蕩流賊﹐使磽確赭土之孤島以致今日之盛。今夫今日之臺灣﹐與五十年﹝前﹞之香港固不可同日論矣。其人口三百餘萬以上﹐其土地丰饒﹐宜農﹑宜商﹐工業亦已略見興盛。土人𨿽蒙昧﹐猶非如香港土賊之凶悍﹔則墾拓之業﹐似當較香港爲易圖也。得地年餘﹐一切未見就緒﹔在其位者﹐豈得無忸怩於英人哉﹗宜諸新報嗷嗷鳴鼓而責政府無力與總督無策也。𨿽然﹐空言責之﹐無益於事。今日之論臺灣﹐不必論宜經營之理﹐而在論如何經營之法。芻蕘有見﹐敢披瀝以陳其一二焉。

經營臺灣之策﹐固不一而足﹔而莫急於開交通之利﹐使頻繁交通於日本內地。今我內地人在本島者除文武官外﹐果有幾人乎﹖此寥寥數人之商賈﹐豈能壠斷全島之利﹗所賫來之貨物旣轉﹐貨盡而不得再輸之途﹔物價於是乎騰昂。在銷物者慮謀生之困而嘆行路之難﹐而居人亦失物資之源﹐將相率而陷厄窮﹐無由復下手於事業也。今日實情已如是﹐此後可以推見。現在日用之物皆仰給於外國﹐亦無可柰何也。夫拓地殖民之業﹐固待我日人之渡航移住而成也。謀生之困﹑行路之難如是﹐誰復冒暑熱﹑疫癘而好入此土者哉﹗然則開交通之便﹐不可不亟亟矣。

現今航行本島者﹐惟大阪輪船公司之船﹐數止三隻﹐每月三次往返﹔或自神戶經由馬關﹑長崎﹑鹿兒島﹑衝繩﹑八重山抵基隆﹐或經由鹿兒島﹑大島﹑衝繩抵基隆。此外﹐𨿽有陸海軍省所管船舶六隻來往﹐然不準搭載民人﹑私貨﹔民人之欲渡航及送貨物﹐不得不由該三隻。其交通之不便﹐可以想見。今宜增加往返本島船舶爲六﹑七隻﹐每月以十次開航往返﹐則得使彼我之交通無不便矣。且本島在遠波積水之中﹐風浪時有﹔尢宜擇船之大者﹐自二千噸至二千五百噸。如是﹐則使往臺者航行無艱﹑居臺者衣食不缺﹐百貨自在運輸﹐來往如比鄰。往住者日眾﹐而事業亦隨而興矣。

旣開通海道之利﹐則本島沿岸行船亦當亟亟。基隆﹑淡水至打狗沿岸凡二百四十餘海里爲首﹐澎湖一帶次之﹐更直至廈門﹑香港﹔則不惟沿岸一帶蒙其利﹐亦足以惠及於島澳也。況且能使茶﹑砂糖﹑樟腦等經由廈門﹑香港及安平﹑打狗輸送日本內地及歐﹑美諸洲者皆經由日本輪船公司所管﹐歐洲航路及美國航路其自廈門﹑香港地方輸送臺灣之貨物亦歸日人管理﹐此莫大之利也。其行此等沿岸之船不必用二千噸以上﹐在千噸之間可矣。

船政旣已大興﹐則不可無泊船避風港灣﹔則築塢爲急也。此非旦夕卽辦﹐故不得不急起工從事﹔經費𨿽大﹐然爲開全島利源起見﹐豈宜吝其度支哉﹗至修築何港或先何港並其工費需若干金﹖籌辦如何﹖則待當局者之擘畫與工程家之商量矣。

右說爲海道起見﹐而陸道更有要焉﹔則通貫本島南北﹐設一鐵路爲第一義也。鐵路之急﹐人人皆知﹔惟官辦﹑民辦﹖時見異議。本島鐵路宜於官辦﹐此吾曹宿論也。然方國家多事之時﹐或恐經費不足﹐不必固執官辦之見。惟設法立條﹐歸之商辦﹔又分別數區﹐明約若干年竣何區工事﹑若干及何區工事爲至要耳。

𨿽開鐵路而其它道路未通﹐則鐵路亦不能多獲利也。今宜以鐵路爲起本﹑爲直幹﹐而無數道路橫絡左右槪加修築﹔務令砥平﹐使行旅及貨物易於直抵駐車之所。如是鐵路旣與馬路連絡﹐而陸上汽車復直接海上輪船﹐於是乎四方之交通甚便﹔而密輸鴉片於本島之事﹐自得杜絕其途也。

旣海陸交通利行旅之來往﹑便貨物之運輸矣﹐至通報快捷﹐全賴電音﹔則本島至日本之間﹐沈設海底電綫爲要也。今𨿽日思整頓一切﹐而南島風濤無常﹐土匪亦時竊發﹔而僅假一綫之報音以得其情形﹐頗屬可慮。況商業漸盛﹐行情等事亦須快捷﹔則更設海綫補其不足﹐不容緩矣。

若夫整理地方﹐尢爲行政之實務。今所設總督府﹐威權過大。府中官僚至各縣巡捕﹐一由總督進退黜陟﹔而知縣絕無權力﹐惟總督命之從而已﹕是非所以委重親民之道也。夫經營新得之地﹐宜不專尙法制。使官吏各盡其才﹐寬猛兼濟以收攬民心﹐實爲行政第一義﹔故知縣不可不擇人而任也。旣得其人而任地方行政之責﹐則宜與以權力﹐使盡其才矣。今政府不吝此極大權力以予總督﹐使生殺與奪一在其手者﹐不欲以內地之繩墨束縛新政也﹔總督之於知縣﹐亦當如是。使一縣之政﹐知縣得以總其成﹐而總督不濫掣其肘﹔縣內僚屬﹐知縣自辟而進退之﹐總督惟握其綱紀﹑嚴其銓督以責其治績則足矣。。苟如此﹐則知縣之任大責重﹐懷才之士甘就其職﹐才具不足者不能濫竽矣。

破中央集權之勢而行地方分權之實﹐知縣又得其人﹐庶幾能舉治績乎﹗𨿽然﹐管轄甚大而僚吏甚寡﹑守兵不足而巡捕寥寥﹐此而欲舉其治績﹐則勢有所不能矣。試看臺灣之地﹐其幅員殆等日本九州島﹐其人口稱三百萬﹔而今日僅置三縣﹐有土番之頑冥焉﹑有華民之狡獪焉﹐而又言語不通﹑交通不便﹐又天候炎熱﹕種種爲難。欲破此等難事而舉地方之善政﹐豈易易哉﹗故私論謂宜增設數縣﹐分轄各地﹔又增加守兵及巡捕之員數也﹐使臂指相屬。知縣之耳目莫所不達﹐有非違則直得糾正焉。且今日配置憲兵及巡捕﹐亦未得其宜。以吾曹所聞﹐警戒市街以憲兵﹐而巡捕多出駐村落﹔是豈非事之倒置者乎﹖守兵騎馬﹑帶鎗﹐赳赳桓桓﹐非巡捕可比﹔當派在遠陬村落﹐以待非常。今反其道以行之﹐豈不徒生事端乎﹖

臺灣僻在南海﹐气候炎熱﹐多瘴癘﹔內地人欲渡航營業者﹐皆畏疫癘﹐銷沈壯心﹕故必先以講求養生獲身之道爲主。計日本人民百人中﹐有疾者只三人﹔而臺島百人中﹐有疾者常四人。由是觀之﹐一旦攝養得宜﹐本島變爲不瘴疫之地矣。今之治臺者皆隔靴搔癢﹐因言語不通也﹐故以使島人學習「本國」言語爲急務﹔設立國語學校﹐使人往教之。蓋島人所以屢背我教令者﹐皆因不知我之意耳。其所以不知我之意者﹐亦因言話不通也。惟其言語不通﹐故彼違我﹐我又不能說諭之﹐惟有彊制之而已。於是彼以我爲暴爲無道﹐形屈而心不服﹔間有姦譎之徒或虐之﹐彼不知告訴之道﹐隱忍飲泣﹐自以爲不幸而已。如是﹐則兩情不相通﹐乃相率以背我。欲使統治得宜﹐令人畏服﹐必以教習「國語」爲入手也。且兩地通商﹐亦必假言語以悉其情。惟彼等未解文明爲何物﹐則宜廣以啟發其才智﹐以誘勵其徳操﹕此又不可緩矣。

財政亦要攺善振作。按本年預算度支﹐於本島地租﹑制茶稅﹑制糖稅﹑樟腦稅﹑制鹽效﹑海關稅等及其它有六百六十八萬二千二百三十六圓之歲入﹔而歲出﹐則有一千六十二萬一千五百七圓。以入抵出﹐實不敷三百九十三萬九千二百七十一圓。若加之以軍事﹐則本島銷出者更不少矣。使理財之政無所攺作﹐則得此島不能開利源而反以病國﹗𨿽然﹐本島本非新開之地﹐不似彼英人當經營香港無人之地也﹔苟稅法得宜﹐決無病國之理。今𨿽新稅法未定﹐亦當襲用舊稅法而徐思攺圖之。今乃漫然廢止﹐吾不知其何心也﹗爲今計之﹐但觀其舊稅可復則復﹑新稅可起則起﹐但宜斟酌盡善﹐不可造次以招人民之疑惑耳。

殖產興業之要﹐在先理財政﹐開拓利源。臺灣非新開之地﹐所產之物日見增盛。以出口貨言之﹐茶﹑砂糖及樟腦爲最盛﹔計明治十五年出茶十二萬二千七百三十擔﹐至十八年增至十五萬五百七擔矣﹔十五年出赤色砂糖五十萬八百七十六擔﹐至二十八年增至六十七萬千九百七十四擔矣﹔十九年白色砂糖五萬七千七百二十九擔﹐二十八年增至六萬三千六百九十擔矣﹔十九年出樟腦千三百三十四擔﹐二十八年增至三萬九千五百四十三擔矣。茶多由廈門運往美國﹐砂糖多由香港﹑安平﹑打狗運往日本內地﹐樟腦多由廈門運往歐洲。以上諸物之比較﹐樟腦一項凡十年而增至三十倍。推之後來﹐亦當不少。茶及砂糖若栽培制造並加新法﹐其所增當多也。其它如米﹑如金﹑如麻﹑如煤炭﹑如硫黃﹐開采之以充國家之用﹐是政府所當務也。我內地人民﹐亦宜共集貲本﹑共出勞力以助其增進﹔若一人之力不能舉﹐則合設一大公司﹐或開銀行爲融金之機關﹑立保險公司以備不虞。若夫獎勵其渡航﹑保護其事業﹐則臺灣總督之責也﹑拓殖務大臣之責也﹑政府之責也。

﹣﹣錄自陳忠倚輯「皇朝經世文三編」卷二十一「治體」﹝九﹞「廣論」﹝並見麥仲華輯「皇朝經世文新編」卷十六﹝上﹞「外史」﹞﹖

論臺灣亟宜變法蒲生氏﹝日人﹞

余嘗抵臺灣﹐且擊臺地丰富之情形﹔卽如米﹑茶﹑樟腦等所產甚多﹐其質頗美。所產米﹐年可收二次﹔其質與日本米相似。茶亦佳美﹔恐在靜岡所產茶之上也。其地茶圃﹐恰似花塢﹐不畱寸艸﹔培植之法頗至﹝﹖﹞。其制樟腦﹐亦先選老樟樹﹐而切取其樹榦﹐以精制樟腦﹔故品質自佳。天產丰饒﹐洵爲海中之美島也。

思自臺島歸我版圖已有年矣﹐然臺政未舉﹐獘害百出﹐殊令人憂念將來之大局如何﹔𨿽經歷歲月未久﹐又未嘗不由施設之法不得其宜也。以余觀之﹐興一利不如除一害﹔故欲興百廢於一時﹐則百撥亦不能遽興也。爲今之計﹐須先振興急務爲尙耳。何爲急務﹖曰廣設警務於各地方也﹑曰開通道路也。

按今日情形﹐臺人皆有自相警戒之意﹐而不能安居。其所以如此者﹐抑何故也﹖蓋臺民本非有不樂隸我國之意﹐荀能善治﹐其民則無論依附何國﹐亦將不辭也。故日本如善保護其身體﹑安全其產業﹐則臺民悅服﹐如水就下耳。今也土匪屢起﹐危憂疊至﹔臺民不能安堵亦不足怪也。夫所謂「土匪」者﹐昔中國政府亦嘗無柰之何﹔若擬蕩平於旦夕之間﹐亦誠非易易﹗昔英國之取香港﹐亦屢爲土匪所苦。夫香港彈丸黑子之地耳﹐然猶且屢苦於土匪﹐久之使得蕩平﹔然則臺匪之未驟絕其迹﹐亦何足怪哉﹗﹣﹣要在漸使「土匪」屈退於方隅之土耳。至若都會之地猶見「土匪」橫行﹐是何等之失政也﹖現如宜蘭地方﹐「土匪」橫行﹐老少男婦並荷擔逃入城內﹔又如制造樟腦家戰戰兢兢常懼有「土匪」行劫﹐則欲振興富源而拾其遺利﹐豈可得乎﹖然則先謀廣設警務於各地保護良民﹐豈非急務乎﹖𨿽然﹐按現時之情形﹐廣設警務於各地﹐固非容易也。語言不通﹑俗尙不解﹑日人未熟悉其土地﹐故如行走於榛莽中﹐單身行走﹐動覺艱難﹔況擔鎗執刀﹐出沒其間哉﹗彼「土匪」則視如坦途﹐進退出沒﹐無不如意而善於抵抗﹔我則欲掃平「土匪」﹐亦非易事也。「土匪」不止擾森林山野無人之境﹐而且擾及都會殷盛之地﹐劫掠貨物以去。故每處都會之地𨿽有警務署能保護其人民﹐然一旦他處警報遙傳﹐調之他適﹐則都會之地卽爲空虛﹐使「匪徒」得乘虛而入焉。現在臺地北部乃便於中國小舟來往之地﹐計有三十六處﹔今簡派人員嚴設警衛之地﹐僅五處耳。試至廈門稽查中國小舟之艘數及其情形﹐約計在泉州﹑福州一帶附近之地有小舟數百艘。現如鴉片煙亦由此種小舟裝載而密運至臺地﹐擇臺地警衛不足之口而上岸﹔卽如兵器﹐亦多由此種之方便而密送臺地。由是觀之﹐警務之宜亟設可知也。然當仿香港設警捕之方﹐於香港采用警捕法﹐於印度警捕中選善操中語者﹐增添其月俸﹔又在華人中選善操英語者﹐亦增添其月俸。誠能如此﹐可兼通其風俗情形也。聞現在臺地之警捕中﹐或有善操臺地之土語者﹔蓋解土語者寡﹐故稍致意於此﹐則可以學習土語。故於臺地警捕﹐亦須仿香港之例﹐采用此等便法﹐則善通其情形之人亦必日出焉。

開通道路之急務﹐可不言而諭也。要之﹐通路於四方﹐乃爲要務﹔致意於臺島之治﹐以財政爲要圖。今也臺政未舉﹐故無由收其租稅﹔一旦警務之事廣收其功﹐則人民必安堵﹐而收租之額數亦必倍過於今日也。且臺地今日情形﹐頗多銀市之不便﹔故知開創一大銀行以便銀市﹐則其商務必大興無疑耳。臺人本善於蓄貯銀錢﹐惟虞盜賊之警﹔故埋藏於地中﹐或貯銀錢於壁間﹐不使人知銀錢之所在。西人某論云﹕臺地藏銀之數﹐當有數千萬元。若無盜警﹐則臺人必喜貯於銀行也。臺民比日人頗敏於逐利﹐故臺地克平之日﹐卽其日進於文明之秋也。

﹣﹣錄自麥仲華輯「皇朝經世文新編」卷十六﹝中﹞「外史」。

種樟熬腦說陳熾

曩知臺灣樟腦之利﹐每歲出口值價五百萬兩。樟腦一稅﹐爲臺地大宗入款。聞日本樟腦出口﹐亦值價五﹑六百萬元。古樟一株出售與人﹐有估價四千元者。西人所制炸藥﹐無論用何物配制﹐其漲力大至二千五百倍而止﹔後有化學師攙入樟腦﹐而漲力陡增至五千倍。故魚雷﹑水雷﹑地雷等各炸藥﹐非樟腦不爲功﹔巨炮﹑快槍亦須酌配所謂黃火藥者﹕是此樟腦銷路所由日廣也。繼聞各國所用象牙歲歲增多﹐必殺活象﹔以英國一國計之﹐每年所用象牙器已殺萬九千餘。象懷孕乳哺需三﹑四年﹐十閱春秋﹐始能長大﹔每象生子一﹑二﹐多或三﹑四。用之如此其費﹑殺之如此其眾﹑生之長之又如此其難﹔將來全球之象必將絕種。遂有人思得一法﹐以樟腦參化學壓成像牙﹐光白堅致﹐莫能分辧﹔精能之至﹐出神入天。制藥之用無窮﹑制牙之用無窮﹐則他日樟腦之銷路亦與之無窮矣。西人將全地球分爲樹帶﹐以赤道爲中﹐經以南﹑以北各若干度爲一帶﹐寒暖因之而異。每帶應生何樹﹐皆有定地﹐不可遷移﹔熱帶之樹移之寒帶﹑寒帶之樹移之熱帶﹐皆不得生﹕其大較也。如樟腦一種﹐只生於距赤道二十七﹑八度之間﹐偏北﹑偏南皆難暢茂。臺灣﹑日本﹑江西﹐度數適合﹔而他處無之﹕其可珍可貴有如是者。故日本農桑會中廣勸國人偏行種植﹐種之二十年﹐卽可熬腦。而臺灣旣不知種﹑江西並不知熬﹐坐使大利之源﹐空山廢棄﹐可憫孰甚焉﹗

日本熬腦之法未悉﹐其詳度必有參西法而益臻美善者。若臺灣之熬腦﹐則易莫易於斯矣。法於山坡斜坦之處﹐刨�一竈﹐下開火門﹔其上列置廣鍋有蓋者十二具﹐將樟樹嫩枝葉剁碎﹐入水煎熬﹐覆之以蓋。經一晝夜﹐蓋上結白脂一層﹔刮下收存﹐卽樟腦也。約計一觔﹐月可熬樟腦二﹑三百斤﹔每百斤爲一石﹐值洋五十元。柴薪取之本山﹐無須購買。三人管一觔﹐日夜替換﹐勿使熄火。惟其地逼近內山﹐生番時時「出艸」﹐須養勇守隘﹐保護觔場。每石抽隘勇費八元﹑落地稅八元﹑子口出口稅六元﹑工食雜費約十二元﹐每石實贏洋十六﹑七元不等。一區得數千２﹐已是非常大利。持此以例江西﹐旣無生番﹐不須隘勇﹔稅收不重﹐工食又廉。售價五十元﹐當淨得三十餘元之利。況此物銷行日廣﹐價值日增﹔他省寒暖不時﹑土宜不合﹐永不能分我權利哉。

刻臺灣旣屬他人﹐觔丁之失業﹑逗𨖻在滬者不少。當設法雇募數人﹐或延請倭人之熟習熬腦事宜者﹐擇地試辦﹐仍暫予減收稅課﹐維持振興。飭下各府﹑州﹑縣﹕凡有樟樹之處﹐均準設法開辦﹔嚴禁無知小民﹐不得將樟樹枝柯任意砍伐。其湖南﹑安徽﹑廣西等省度數相同﹐宜由各省提款購買樟子﹐擇地撒秧﹔曉諭民間廣行栽植﹐以收二十年後之利。被山林以金玉﹐化朽腐爲神奇﹔事爲愚賤所優爲﹐利爲中國所獨擅。十年之計﹑萬世之休﹐美利大興﹐馨香永報﹐懿興昌已﹗

﹣﹣錄自麥仲華輯「皇朝經世文新編」卷七「農政」。

臺灣鹽務考佚名﹝日人﹞

臺灣气候﹐最宜制鹽。現制鹽者﹐以臺南爲多﹐臺北﹑臺中甚少。其制造場制成者﹐不論多少﹐皆運往臺南。故臺南制鹽業最甚﹔四面臨海﹐地勢平坦﹐引用海水甚爲利用﹔惟於降雨時節﹐制造不宜。自南部以至北部﹐气候略異﹕當夏五﹑六月間﹐南風披拂﹐霖雨多降﹔自七﹑八月至九﹑十月間﹐北風凜烈。十一﹑十二至正﹑二﹑三﹑四六个月間﹐降雨甚少﹐暴風幾絕﹔各地制鹽者﹐皆從事於斯時。緣冬季熱度減少﹐颯颯北風﹐空气吹來常帶漧燥﹐以故蒸發毫無遺憾。其地制鹽﹐分大信﹑小信二期﹕以十月﹑十一月﹑十二月三月爲大信﹐二月﹑三月﹑四月爲小信﹣﹣﹣比溫度略低﹐制成亦略減少。以正月﹑九月爲修繕期﹐正月爲大信修繕月﹑九月爲小信修繕月。其制鹽方法﹐依地所宜構造鹽田﹐總皆平地﹐於潮來之際引入海水﹔每闊二畝﹐間作一溝渠﹐以便泄水。各水門以水車吸滿海水﹐至蒸發池上引入土埕﹔周圍築堅固土堤約髙三尺﹐以防海水﹑風雨破壞。鹽田地積﹐大小不一﹔其小者半町﹑大者一町﹐用曬丁一人。其鹽田土埕﹐築以粘土質壤以防流注海水﹐用木槌築至堅固。引入海水﹐隨其流之多少﹐裝置竹管及筌中依法注入﹐漸次勾配﹔不可大髙﹐以防障礙。至於廣地積鹽田﹐以甲池移至乙池﹐用汲水器甚不便云。旣貯於蒸發土埕﹐卽移至結晶池前﹐澑注於最深之土埕中﹔於埕之旁吸上濃厚之水﹐造便利階級髙約三尺。其結晶池底﹐補石塊或瓦片﹐以防鹽泥混和。於每月上旬﹐計海潮已滿﹐可吸上第一埕﹐一日間可蒸發﹔次日﹐除竹管筌﹐引入第二土埕。此時土埕全空﹐再吸上海水。第三日﹐第二土埕之海水吸上第三埕﹑第三埕之海水又至第四埕﹐逐次引入。五﹑六日開潦地之海水旣蒸發﹐運至深地﹔又以桔橰引之﹐移於七日土埕﹔若九日至十日﹐則海水旣帶濃厚之色﹐可運至結晶池﹔再復二﹑三日﹐海水已於池中結成晶﹐始制成食鹽。其結晶之期﹐在小信期則十四﹑五日至十七﹑八日之間﹔在大信期﹐則十二﹑三日至十四﹑五日成矣。在打狗地方略速﹐約十日間至十一日間耳。其引入海水之量﹑蒸發池之面積﹑結晶池之構造﹐最關緊要云。

其出產額﹐在嘉義管區內北門﹑山輿﹑井仔腳﹑布袋每年約十六萬石﹐安平﹑風山約十三萬七千石﹐新竹縣由車港約一萬石。全臺灣每年出額﹐約三十萬七千石。其實密輸出入額﹐凡官鹽十分之三﹐約四十萬石云。舊中國政府於買鹽業最嚴密﹐價騰十倍。北部多賣私鹽﹐南部多搬運至廈門﹑泉州等地方﹔價亦無等﹐以搬運遠近定之。共權量﹐皆制造家所私制。鹽有十倍利益﹐臺南﹑北有鹽務署﹐臺北有總局﹔稍大有總館﹑小地有小館﹐有委員﹑鹽督以督察之。

﹣﹣錄自麥仲華輯「皇朝經世文新編」卷十﹝下﹞「商政」。

附錄一正誼堂文集選文

題報臺灣亢旱情形疏

請借庫銀買榖疏

題報臺屬亢旱請照分數免徵疏

臺屬疊被災傷題請分年帶徵疏

題補道員奏折

申飭臺地應行事宜條款檄

飭置社倉捐積榖石檄

申飭臺地應禁諸獘示

與臺灣陳巡道

題報臺灣亢旱情形疏﹝康熙四十六年﹞

爲詳報亢旱情形事。該臣看得臺灣府屬臺灣﹑鳳山﹑諸羅三縣﹐今歲入秋亢旱﹐繼又颶風大作﹐已種田禾復偃僕吹折﹐收成難期﹐僉吁請卹﹐臣謹批行藩司確查去後。玆據署布政使事海防汀漳道僉事宋致查明亢旱情形詳報前來﹐除批令加意撫卹﹐並田禾果否成災﹐委員確勘另報外﹐所有亢旱情形﹐合先題報。再查報災定例﹐秋災不出九月﹐其被災分數﹐例於題報情形之後﹐限一月內造具冊結具題。但臺灣遠隔重洋﹐文移往返須憑風信﹐難拘例限﹐合並聲明。臣謹會同閩浙總督臣梁鼐合詞具題﹐伏乞睿鑑﹐敕部議覆施行。

請借庫銀買榖疏﹝康熙四十六年﹞

爲謹陳閩省地方等事。竊臣一介寒儒﹐蒙皇上特恩﹐委以巡撫重任。蒞事以來﹐日夜兢兢﹐惟以地方民生爲念。竊見閩省地方﹐人眾田少﹐數十年來﹐我皇上覆育休養﹐生齒益繁﹐而額田未盡墾復﹔𨿽當丰年﹐所入不足供一歲之用﹐專賴各處商船帶米接濟故。米價易貴﹐民食維艱。臣六月到任時﹐以雨澤愆期﹐米價益貴﹐臣多方料理區處﹐使百姓不致失所。又虔誠步禱﹐以皇上愛養黎元之意﹐吁天告神﹔甘霖大沛﹐各府先後得雨不齊。𨿽臺灣業經報災﹐通計全省﹐尙稱有收。但恐來歲春夏之交﹐各處商販不至﹐米價一時增長﹐窮民恐至艱食。臣等身任地方﹐不得不預爲籌劃。仰祈皇上俯念民食爲重﹐許臣於藩庫動借存貯備賑監榖銀三﹑五萬兩﹐委官往湖廣﹑江蘇﹑江西﹑廣東地方買米平糶﹐秋收照數還庫。並祈敕部咨行該地方督撫﹐不得阻閉﹐庶采買得便﹐而民生大有裨益矣。

題報臺屬亢旱請照分數免徵疏﹝康熙四十六年﹞

爲詳報亢旱情形事。該臣看得閩省臺灣府屬臺灣﹑鳳山﹑諸羅三縣﹐康熙四十六年入秋亢旱﹐所有被災情形﹐經臣會題在案﹑復卽批行委員親詣亢旱地方勘明被災分數去後。玆據布政使金培生詳稱﹕準臺廈道副使王敏政移稱﹕勘實臺灣﹑鳳山﹑諸羅三縣被災田園共二萬五千三百七十三甲一分零﹐共請免康熙四十六年粟三萬一百五十四石六斗零。據該司匯造田園科則分別應免粟石細數淸冊﹐同該道﹑府﹑縣印結﹐並管事裏民甘結﹐詳送前來﹐臣復核無異。除冊結分送部﹑科外﹐相應具題。再查臺灣遠隔重洋﹐風信靡定﹐報災分數﹐案準部覆﹐不拘定限在案﹐合並聲明。臣謹會同閩浙總督臣梁鼐合詞具題﹐伏乞敕部核覆施行。

臺屬疊被災傷題請分年帶徵疏﹝康熙四十七年﹞

爲海外疊被災傷﹑編民備極困苦﹐僉懇詳題帶徵額粟以蘇民命事。該臣看得臺屬一郡孤懸海外﹐民鮮蓋歲﹔所賴時和年丰﹐以給朝夕。康熙四十四年﹐適罹旱災﹐該年應徵額粟﹐荷蒙皇上特恩﹐盡數蠲免。四十六年﹐又值亢旱﹐禾稻失收﹐經臣查明災傷分數題報﹐復蒙聖恩﹐照例蠲免。闔郡生靈﹐感激歡呼。惟是蠲免之外﹐該府屬臺﹑鳳﹑諸三縣四十六年分﹐尙應徵粟一十萬七千六百九十六石四斗零﹔臣仍檄行照數徵收造報﹐以副奏銷去後。玆據布政使金培生會同署糧驛道事分巡延建邵道僉事陳廷統詳﹕據臺灣府知府周元文﹑署臺灣縣事臺灣府同知孫元衡﹑鳳山縣知縣宋永淸﹑署諸羅縣事鳳山縣知縣宋永淸據闔屬裏民環庭僉吁﹐以疊罹荒歉之後﹐米價騰貴﹐升合艱難﹐汪洋大海﹐告糶無門﹐徙有急公之心﹐已當束手無策﹐請題帶徵﹔並準臺灣廈門道副使王敏政移報前由。該司道查以臺郡邇年連過旱災﹐百姓俯仰不繼﹐值此靑黃不接之候﹐責其辦完十餘萬之粟石﹐徵比勢必不前﹔是使小民徒受敲撲﹐究於國賦無補。請將臺灣縣康熙四十六年分應徵額粟三萬三千八百九十二石六斗零﹑鳳山縣應徵額粟四萬二百五十八萬四斗零﹑諸羅縣應徵額粟三萬三千五百四十五石三斗零﹐於四十七﹑八兩年帶徵。所徵前項額粟﹐仍匯入各年奏銷冊內一並報部查核﹐以舒民力﹐以廣皇仁等由前來﹐臣覆查無異。謹會同閩浙總督臣梁鼐合詞具題﹐伏乞睿鑑﹐敕部議覆施行。

題補道員奏折﹝康熙四十八年﹞

爲臺道職屬重寄﹐謹薦眞實能員﹐仰祈睿鑑特裁事。竊照臺灣爲海域要區﹐而道員實關系重大﹔蒙我皇上遠鑑情形﹐設立一府﹑三縣撫循﹐並設重兵彈壓。所有兵馬﹑錢糧﹑地丁﹑餉稅及督察屬員賢否﹐全在道員考核綜理。且又兼理學政﹐有考校士子之責。非得眞實能員﹐難勝其任。今臺灣廈門道副使王敏政已經推升﹐其所遺員缺﹐應於文到日﹐將閩省道員中逐一詳擇﹐或歷俸未久﹑或與例不符﹐並無銜缺相當﹑人地相宜﹑可以調補者。我皇上神明洞鑑﹐有可以補授之員﹐伏乞特簡。或一時未有其人﹐臣查見任四川學政陳璸﹐奮任福建古田縣﹐廉能著稱﹔曾經攺調臺灣縣﹐政聲日著﹐輿情悅服﹐至今感戴不忘。若得此人補授臺灣廈門道缺﹐不獨陳璸駕輕就熟﹐而臺灣士民且大慰所望﹐其於重地裨益﹐良非淺矣。臣封疆念切﹐不揣愚昧﹐妄舉所知。若云見任學政不便調補﹐臣愚以爲四川學政得人猶易﹐而臺灣一道得人實難﹔可否伏候聖裁。臣謹具折遣臣家人代臣恭進﹐伏乞睿鑑。

申飭臺地應行事宜條款檄

爲特申臺地應行未盡事宜﹐以固海疆事。照得臺灣自平定迄今﹐所有應行事宜﹐業經歷任督部院曁前院會同酌議﹐大者具疏題請﹐小者申飭遵行各在案。本都院下車以來﹐采訪臺屬民情﹐籌度地勢﹐尙有未盡事宜﹐業經詳細斟酌﹐合就臚列飭遵。爲此牌仰該府官吏照牌事理﹐卽便查照開後有條﹐按款轉飭遵照舉行﹐仍具文回報﹐毋違。計開﹕

一﹑淸查匪類﹕凡地方生事作歹﹐多系蹤迹無定﹑不入版籍之人。臺屬原有官莊產業﹐其佃丁半屬粵人。其新到臺地無籍之徒﹐不免互相援引﹐蟠踞窩藏。一入其莊﹐非鄕保所能過問。更營兵內有夥兵﹐原系平民影冒營伍﹐不入保甲﹔一遇犯事﹐則投營抗拘﹐有司不能執法審理﹐深爲大害。文到該府﹐卽便轉行各縣﹐凡各莊佃丁﹐俱著管事按名開報﹔其有營夥兵﹐移營著令正兵開明造冊﹐交送有司一體編入保甲﹐不許遺漏一名。遇有犯事﹐一例勾問。如有倚勢阻撓者﹐許有司據實詳究。

一﹑議建竹城﹕各府州縣俱有城郭﹐原以捍外而復內。臺灣因遠在海外﹐磚瓦等項皆自內地運去﹐建造維艱﹐是以未經創建。但該地僻處海陬﹐番民姦良不一。查廣南﹑交趾等處﹐皆廣植雜樹竹木爲城。臺地刺竹發生﹐栽種甚易。該府卽使轉飭各縣﹐於應建城處栽種刺竹﹐日久叢生成林﹐便可作爲城郭。其應用竹種﹑人工﹑飯食﹐該府縣公同捐備﹐不許派累民間。仍將自某處起至某處止﹑周圍種若干裏﹑需竹若干株之處﹐開明具報本都院查考。

一﹑飭歸縣治﹕朝廷設官定邑﹐自應各照所轄地方駐札﹐以撫綏子民。臺郡初辟之時﹐因衙署未建﹐鳳山﹑諸羅二縣邑令俱寄居府治。以後歷任各官﹐上下相沿。續爲行查事一案﹐據臺廈道詳稱﹕鳳山縣篆見系海防趙同知兼攝﹐該同知有稽查出入船隻﹑督修戰船之責﹐未能遠離﹐應俟新縣到日﹐卽著歸治﹔諸羅縣已據該縣毛鳳綸呈報﹐帶領吏役移歸本管地方等由。近聞鳳山﹑諸羅二縣藉徵收錢糧名色﹐久住郡城﹐應酬諧謔﹐不歸縣治﹐殊乖職守。該府立卽轉飭該二縣各照所轄地方衙門駐札﹐鳳山歸南路﹑諸羅歸北路﹐不得仍住郡城。

一﹑攺建祠宇﹕各府州縣建立紫陽書院以及文昌等祠﹐原以崇祀先賢﹐振興文教。臺屬各縣並無此等祠宇﹔至忠臣﹑烈女﹐臺地亦不乏其人﹐何以未有崇祀之者﹖而道﹑府﹑廳﹑縣歷任各官﹐俱各立一生祠。豈道﹑府等官俱得民心﹐故士民有去思之慕乎﹖抑系從前故套而爲此舉乎﹖該府立卽移行各衙門﹐將道﹑府等官一切生祠﹐俱攺爲紫陽書院及文昌﹑忠臣﹑烈女等祠可也。

飭置社倉捐積榖石檄

爲特飭設立社倉﹑捐積榖石﹐以裕民生事。照得民爲邦本﹐食爲民天。古之所以耕九餘三﹑耕三餘一﹐蓋爲預積貯而備荒歉也。查閱省原有常平義倉﹐𨿽歷年俱有捐積﹐但山多田少﹐人寡蓋藏﹐且報捐有限﹐若不勉力勸輸﹐倘雨晹弗若﹐一遇荒歉﹐必致周章失措。本都院不得不預爲籌劃﹐設立社會﹐捐積以備不虞。是以先經檄飭各屬淸查余存銀兩﹐正爲買榖積貯之計。今值收獲之候﹐該府州立卽查明所屬﹐凡有餘存銀兩﹐飭令盡數買榖積貯外﹐該府州仍率同各廳縣首先倡捐﹐並飭諭紳衿士庶人等勉力捐輸﹐於市鎭鄕村各置社倉一所﹐積貯所買所捐榖石﹔一面倡率好義有徳之人董理勸捐﹐羣相鼓舞樂輸。如一鄕之中有能勸捐至五十石者﹐該縣給扁旌獎﹔勸捐至一百石者﹐該道給扁旌獎﹔勸捐至二百石者﹐該司給扁旌獎﹔勸捐至二百石以上者﹐將勸捐之人姓名申報本都院給扁旌獎。如紳衿士庶人等有能約社倉會自五十石以至二百石以上者﹐亦照相輸之例旌獎。至捐榖士民捐輸多者﹐該縣優以禮貌﹐免其差徭。每倉仍選擇殷實誠榖之人收管倉廒榖石﹑公正廉介之人經理出入數目﹐飭令加謹收貯﹐毋致浥爛。嗣後每歲源源照此輸捐﹐設遇歲有不登﹐卽以本鄕之積榖濟本鄕之貧屬。倘該鄕悉屬殷實之家﹐將所積榖撥濟鄰鄕貧屬。縱有荒歉﹐亦可無恐。如系大荒﹐再行題請動常平倉榖賑濟﹐小民自可無虞矣。

至於所貯榖石﹐每歲當靑黃不接之際﹐該鄕管理之人﹐將榖石數目呈明地方官平價發糶﹐以濟民食。其價銀令殷實之人收貯﹐俟秋收後照依時價買補還倉。一出一入﹐悉聽公正廉介之人經理。如有羨余價值﹐一並盡數買榖貯倉。不許假手承胥﹐致滋需索侵耗情獘。此亦因民所利而利之。

合亟通飭。爲此牌仰該府州官吏照牌事理﹐卽便遵照﹔並飭令所屬各縣﹐凡有餘存銀兩﹐盡數買榖積貯外﹐仍各倡率捐輸﹐勸諭紳衿士庶羣相樂輸。將捐過榖石及勸捐之人各姓名與設立社倉處所﹑經管姓名﹐造冊送查。該府州縣爲牧民之官﹐務宜倡率。勸輸有法﹐自當另行薦舉﹔如或漫不經心視﹑爲虛文﹐無補備荒實政﹐一經查出﹐白簡隨之。各宜懍遵毋忽﹗

申飭臺地應禁諸獘示

爲特申臺地應禁諸獘﹐以蘇民困事。照得臺灣遠在海外﹐番民難處﹐全賴賢有司撫綏有方﹐興利除獘﹐使民無派擾之累﹑人有遂生之樂﹐庶無負聖天子設官授職奠乂海疆﹑愛養元元之至意。故臺灣自入版圖以來﹐任斯土者﹐歷俸三年卽行升轉﹐凡以鼓良吏也。詎日久獘生﹐有司習而不察﹐以致棍蠹肆行﹐深爲民害。本都院恭膺簡命﹐撫蒞閩邦﹐訪聞諸獘﹐合行列款示禁。爲此示仰臺屬官吏﹑軍民人等知悉﹐卽便查照後開各款﹐槪行禁止。毋違﹗特示。計開﹕

一﹑鄕保需索私幫宜禁也。臺屬新到人民﹐向有徵取水丁之陋規。今𨿽經禁革﹐而鄕保人等卽需索私幫以圖肥己﹐因而阻其入甲當差。無知之徒﹐樂於牌甲無名﹐可以任意去來﹐遂以脫漏爲長計﹐不無匪類潛藏爲患。嗣後到臺入籍人民﹐俱行列入牌甲﹔倘有遺漏﹐卽行拿究。如鄕保需索私幫﹐代爲隱蔽不報﹐與容畱窩匿之人﹐查出一並治罪。

一﹑營兵迥尾私當宜禁也。開張當鋪﹐原以通有無而濟緩急。臺地營兵﹐每以典當爲名﹐開場放賭﹐名曰「回尾」。鋪內所收﹐俱系盜賊。是賭博實窩盜之源﹐當鋪乃化贓之地。及至獲盜起賊﹐該管將弁多方護庇﹐以致有司不能執法追賊﹐人民受害。嗣後永行嚴禁。如果有資本者﹐許其赴有司呈明開張輸稅﹐用該地方民人管理﹐不許雜以營兵﹐致地方官難以鈐制。違者立卽飭拿﹐行營革糧重處。該管將弁徇情故縱﹑通同庇護者﹐查出卽行會疏參處。

一﹑春秋丁祭派累宜禁也。丁祭原屬盛典﹐一切應用祭品各項﹐俱系動用正項錢糧報銷。詎臺屬丁祭﹐混派之民間﹐按丁派銀﹔保長﹑吏役﹐扶同侵肥。至所辦品物﹐盡屬不堪。藐法慢聖﹐莫此爲甚﹗嗣後凡遇丁祭﹐除動支正供辦應外﹐不許藉端混派。其所辦祭品各物﹐該縣會同教官逐一點驗﹐務須精潔齊備。倘再有派累民間及艸率辦應者﹐一經查出﹐吏役人等嚴提重究﹐該縣卽以失察指參。

一﹑各保祀神虛費宜禁也。春秋祈報﹐𨿽小民祀事之常。臺地三年各保建醮﹐器皿故事悉用金銀﹐供具品物俱皆華侈。每保社各用五﹑六百金不等﹐通府以萬計。外而歲時佛誕﹐裝神演戲﹐亦率用一﹑二百金不等。此等虛費﹐甚屬無益。且約保人等﹐因此費用多金﹐勢必藉端沿門科斂。所當亟行禁止﹐違者﹐該地方官立卽拘究。

一﹑衙役需索規禮宜禁也。臺地半屬土番﹐民多彊悍﹐雀角爭訟﹐在所不免。詎各衙門差役一遇訟事差出﹐除酒食﹑鹿車費用外﹐需索差禮一﹑二十兩﹔稍拂其意﹐卽拘禁班房﹐肆行酷打。臨審之時﹐道十三班﹑府六班﹑縣四班各索分班使費﹐動以金錢數十萬講起。是小民之爭訟﹐曲直尙未判﹐而家資已蕩然矣。嗣後各衙門一切差禮﹑班禮﹐永行禁革。如有仍前酷嚇索詐者﹐許被害之人赴該衙門稟究。若本官徇情不究﹐卽赴上司控理﹐揭報參處。

一﹑鄕保藉公索詐宜禁也。朝廷設官分職﹐原以爲民判斷是非。臺屬有司﹐率多不親理民事﹐皆批鄕約﹑保長﹑管事﹑書役查覆。彼等操權在手﹐乘機詐嚇﹔以此之從違﹐定理之是非。甚至遇有修理衙門等項公事﹐卽藉端派索﹐每丁派銀六錢。小民之脂膏幾何﹐奚堪此脧剝也﹖嗣後一切詞訟﹐該地方官俱須親爲審理﹐不許批發鄕約人等﹐縱其詐嚇﹔亦不許藉稱公費﹐派索丁銀。如有故違﹐一經告發﹐鄕約人等嚴拿究處﹐該地方官卽以溺職指參。

一﹑社港花紅陋規宜禁也。臺地各社番民﹐打鹿爲生﹐歲應辦納餉銀﹔不肖有司額外勒取花紅﹐大者數百﹐小者五﹑六﹑七十兩不等。且派糶麻豆粟石﹐而書承﹑差役﹑通事﹑社商又從中脧剝﹐更逾額餉數倍﹔民何以堪﹖嗣後臺屬各社應需餉稅﹐俱令番民自行輸納﹐不許社商﹑通事人等經手。其花紅一切陋規﹐槪行禁革。如有陽奉陰違﹐仍前勒取及額外橫徵者﹐許番民據實赴轅呈控﹐以憑參拿究處。

一﹑包攬錢糧米石宜禁也。正供國課﹐例應裏民自行交納。詎臺屬丁銀﹐槪行保長包收﹐而保長又交與經承代納。因之保長額外多收﹐與經承扶同侵用。至臺屬正供﹐俱系納粟﹐兌營支給兵食﹔而經胥斗級人等藉端刁難﹐或以粟石潮濕﹐不收駁回﹔或以籽粒未淨重加搧揚﹐若半飽之籽粒則作爲棄粟﹐仍不給納戶收回。其準收入倉者﹐又淋尖踢斛﹐百般刁掯。納戶因上倉如此艱難﹐遂願多出價折銀﹐聽經胥包攬﹔而經胥收銀入手﹐仍在臺市購買低粟﹐朦混入倉﹕均屬不法。嗣後輸納丁銀﹐俱應設櫃﹐令民自封投櫃﹔不許保長包收﹐經承代納。其正供粟石﹐俱徵本色入倉﹐不許折色包攬。如有仍前包收及刁難勒掯等獘﹐一經察出﹐保長﹑經承立拿重處﹐縣官卽以失察指參。

一﹑過臺人民需索宜禁也。臺地自開辟以來﹐往來人民﹐絡繹不絕﹔水口稽查﹐就地安插﹐原以杜匪類竄伏之患。邇來凡過臺者﹐廈門出港﹐以稽查爲名﹐需索使費以及船稅﹐每人費至七﹑八金。有攜帶眷口者﹐其索費更多數倍。至入港之時﹐臺防廳經承﹑縣承及識認收管安插﹐悉委其權於保長。諸凡使費﹐或五﹑六金﹐或二﹑三金不等。是小民遠涉波濤﹐本圖生計﹐利未見而耗費已多。嗣後過臺﹐出口﹑入口稽查安插﹐不許需索陋規﹑使費。違者﹐過臺人民卽赴泉﹑臺二防廳稟究。如該防廳知情縱役通同索詐﹐本都院斷不姑容﹐立卽參拿究處﹐悔無及矣﹗

與臺灣陳巡道

昔人仕宦所至﹐往往能廟食百世者﹐惟是爲國爲民之念眞切篤摯﹐絕非身家所得而累﹐有以感動於自然耳。年兄歷官有年﹐廉勤著績﹐聲施達乎中外﹐固知儒術足尙而吾道之可以有爲也。但名臣建豎﹐無間初終。宋韓魏公有云「莫嫌老圃秋容淡﹐且看黃花晚節香』﹔年兄從此益懋厥勛﹐愼終如始﹐𨿽古名臣何多讓焉﹗宋晦翁告陳同甫曰﹕『眞正大英雄﹐卻於戰戰兢兢﹑臨深履薄得之』﹔年兄勉之哉﹗

附錄二綠野齋集鈔選文

上程制軍書

覆興泉永觀察周蕓臯書

上程制軍書

按察使銜福建臺灣道劉鴻翺上書大人閣下﹕公奏自臺灣內渡後任事情形﹐外官因循疲玩﹐福省爲甚﹔惟先教後劾﹐執法任怨﹐力求挽此頹風。仰見公勤求治理之至意。翺竊以爲欲屬吏之不因循疲玩﹐在鼓其志气而已。大凡人之才智有三等﹕上焉者﹐不待鼓而自行其志﹑自盡其心﹐上憲之教與不教一也﹐然而如此者﹐不數數見也。下焉者﹐𨿽鼓之不動﹐習與性成﹐陽奉陰違﹐上憲之教與不教一也﹔劾之可也﹔然而如此者﹐亦不數數見也。其餘中材﹐則隨上憲之好尙以爲轉移﹐勤則事成而怠則事廢。故曰勝棋者之所用﹑敗棋者之子也﹔成事者之所用﹑廢事者之材也。昔範文正守西邊﹐所用皆範雍之人﹐而成與廢異者﹐範雍不能鼓之﹐文正能鼓之之故也。何者﹖人惟上智下愚不移外﹐其才智未有能相倍者也。尊我於上曰官長﹐異我於眾曰賢能﹔國家論材﹐後官固以賢能待之也。一事之不當曰不肖﹐一端之不合曰不肖﹔旣曰不肖﹐則亦不肖而已。夫人之愛賢能之名也﹐倍甚於愛爵祿也。上憲以賢人君子相期勗﹐自審我之行與事未能至此也﹐卽早夜以圖﹐竭蹶趨之﹐亦未必至此也﹐而上憲固已如此期之矣﹑如此勗之矣。偶動不尙之心﹐必將躊躇焉。今公曰「先教後劾」﹐翺以爲旣先教矣﹐所劾者必寡矣。自古未有推心置腹﹑上下聯爲一體而不奮發者也。詩云﹕『遐不作人』﹔作者﹐鼓舞振興之謂也。

臺地民情之浮動極矣﹐前此朱一貴﹑林爽文之亂﹐大率旣平後二﹑三年始能靖。翺蒙聖恩﹐監司斯土﹐恐懼滋甚。何懼之有﹖懼上辜國恩﹑下負公知人之明而已矣﹐他非所懼也。自十二年張丙甫平﹐去年冬嘉義餘匪蠢動﹐今年春翺北巡過彰化﹐新稻被隴畝﹐惟糧價尙昂﹔李令親歷村堡﹐勸富紳出糶﹐何負於百姓﹐而姦宄又欲借之以滋事端。今張鎭曁周升守帶兵勇前往查辦﹐翺與之書曰﹕『諸君念國家辟以止辟之義﹐爲全臺立威﹑爲良民造福﹐必盡絕根孽﹐勿使復殖。姦宄得預寬典﹐是遇虎狼不殺﹐而冀其不噬人也』。故臺地之大者爲嘯聚﹐勢如星火之燎於原﹐少縱卽難撲滅﹔其次乃爲搶劫﹐其次乃爲械鬥﹐其次乃爲謀故鬥毆﹐其次乃爲獄訟。又■﹝巾員﹞幅遼闊﹐耳目弗周﹐往往忽細微以釀巨案。故治理視乎廳縣之精神﹐而廳縣之精神視乎能振作﹑不能振作之間。常念禍亂多難﹐總可無虞﹔粉飾太平﹐有事遂至失守。翺惟期與屬吏共矢厥心辦公﹐善後事宜行之而善﹐羣策羣力之功﹔行之而不善﹐翺不能率屬之過。史有之﹕「治去其太甚」﹔又云「顧力行何如」。欲屬吏之不因循疲玩﹐志此道而已。

鴻翺謹稟。

覆興泉永觀察周蕓臯書

蕓臯三兄大人閣下﹕三月初二日接來書﹐知僕去歲手椷已達左右﹐並寄陳臺地利獘十策。以閣下署臺道僅九十九日﹐於地方情形了如指掌﹐僕不勝驚愕狂喜。謀不必其自己出﹑事不必其自己成﹐惟期於民生有濟而已﹔再拜再拜。又復謙抑﹐謂與僕當共匡其不逮。閣下不自外於僕﹐僕敢自外於閣下乎﹖果爾﹐閣下來書論吏治有守有爲者上﹐其次無守有爲﹐其次有守無爲﹐僕竊以爲不然。

自古有守無爲者有之﹐孟公綽爲趙魏老則優﹐不可以爲滕薛大夫是也﹔從未有無守而能有爲者也。今州縣之陋規﹐略仿古者之制祿﹐官非此不足以治民﹐民非此不足以養官。以數百年行之而民不以爲非﹐故謂之規﹔出乎常俸之外﹐故謂之陋﹕故國家明知之而不加禁。若於陋規之外復有所取﹐不過於獄訟中舞文作獘而已﹐復何爲之有﹖且閣下客冬來書﹐以吏之有守者比女子之不淫。女子尙有事公姑﹑相夫子﹑教子侄諸事﹐不宜僅以不淫自矜﹔是則然矣。然女子值家道窮空﹐仰事俯畜無資﹐亦惟動於績織﹔再不足則告貸乞假﹐再不足則顚沛流離。若以纏頭賣笑之金﹐上供甘旨﹑下佐饔飧﹐可乎﹑不可乎﹖吏之無守有爲﹐何以異是﹖女子誠不宜以不淫自矜﹐然亦有其時焉。如二南之詩﹐王化流行﹐有以變江漢淫亂之俗。行露之詩曰﹕『豈不夙夜﹐謂行多露』﹔標梅之詩曰﹕『求我庶士﹐迨其吉兮』。是特自明其志而已﹐無所謂矜也。至不得已大聲疾呼﹐疑於自矜者﹐則有若衛風柏舟之詩曰﹕『髡彼兩髦﹐實維我儀﹔之死矢靡它﹐母也天只﹐不諒人只』。當是時桑中以世族相竊妻妾﹐凱風以七子之母不能安其室﹐故共姜違父母之命﹐作柏舟以自誓。然則士處積獘之地﹐屬吏觀望之時﹐不僅明其志﹐而至大聲疾呼﹐是亦衛風柏舟之義也。閣下來書已深悉此義矣﹐而何復爲無守者寬一解哉﹖語云﹕『大徳不逾閒﹐小徳出入可也』﹔吏之廉﹑女之貞皆徳之大者﹐一逾其閒﹐焉往而可﹖閣下所言漳﹑泉兩府之宦況﹐僕實不知﹔然如漳浦之李令﹐豈非有守者乎﹖以閣下之才﹐膺大府之保薦﹐不日任封疆﹔若持無守有爲之論﹐恐爲屬吏所誣耳。迂拙之言﹐祈爲裁焉。

附錄三籀經堂類稿選文

海疆防堵疏

請禁止夷民干預地方片

盤獲臺灣逆首疏

請辦閩省會匪疏

請禁淡水硫磺出洋片

條陳省賊匪情形疏

海疆防堵疏

江南道監察禦史臣陳慶鏞跪奏﹕爲臺灣防堵﹐亟宜照奮團練﹐以靖海疆﹑以洽輿論﹐仰祈聖鑑事。

竊惟福建臺灣一府﹐孤懸海外﹐民情浮動。加以五方雜處﹐近來重案層見疊出。現在夷船屢次窺探﹐時出時沒﹐非鎭壓有人﹐兼能熟識情形者﹐不能得力。查臺灣港口﹐北以雞籠山爲門戶﹐南以打狗山爲門戶﹐商船出入﹐必由其道﹐方能前進。但其處水礁極險﹐惟用平底船乃可駕駛入港。而中又有安平湖﹐風濤無定﹐亦臺之險隘也。上年■﹝口英﹞夷竄突﹐屢到打狗山﹐輒見枝格。其所以不能得利於臺灣者﹐以用尖底船﹐並且水路生疏﹔在處地方官防閒嚴密﹐未有姦民向導﹐是以我兵一鼓而獲。此誠地利之險也。又聞其時風急濤驟﹐彼居逆風﹔我居順風﹐以順擊逆﹐民無力焉。義兵乘風追奮﹐正當沙瞀昏黑﹔夷人𨿽有大船猛炮﹐所向摧折﹐於是一槪受俘﹐喪膽畏威。此又天時之助也。易曰﹕『天之所助者﹐順也﹔人之所助者﹐信也』。必得人之信﹐然後得天之助。臣籍隸福建﹐側聞臺灣鎭總兵達洪阿﹑臺灣道姚瑩平時實心愛民﹐其國練鄕勇固結有素﹐與紳耆士商俱聯爲一體﹔故民皆信之﹐一時踴躍從公。其弁兵義首﹐輒呼立應﹐如子弟之衛父兄﹑手足之捍頭目。三次所獲勝仗﹐𨿽由天時地利﹐而其實全在人和。鶡冠子言﹕『用兵之道愼﹐以天勝﹐以地維﹐以人成』。人和之成﹐統由國家二百年養士之庥﹐深仁厚澤﹐合仰賴皇上天威洪福夫。是以敵愾同仇﹐不折一兵﹑不遺一矢﹐卒能收功全勝﹐並獲有夷人無算﹔上年在浙所搶兵民衣服﹑器械﹐皆在其內。凡厥士民﹐觀者如堵﹐莫不讓呼稱快。

近聞■﹝口英﹞夷在廈門勾結姦民﹐制造平底船﹐合共一百四十隻﹔聲言爲渡臺之用。臣惟■﹝口英﹞夷前在臺灣﹐數被該鎭道用計逆擊﹐屢挫其鋒﹔心之所釘恨者在鎭道﹐而心之所畏葸者亦在鎭道。此刻斷不敢別生事端﹐自投湯火。然書稱申畫郊圻﹐愼固封守﹔易言君子以除戎器﹐戒不虞。事必有備﹐方保無患。漢用陳湯而匈奴卒服﹐唐用郭子儀而回紇乞盟﹔誠以威望所在﹐敵人知懼。前事者﹐後事之師也。應請敕下該鎭道於雞籠山﹑打狗山及鹿耳門扼要之地﹐加意防守﹐毋使姦民﹑海盜相爲勾結﹐照舊日加團練鄕勇﹐以資熟手﹐以副民心。如或堵禦不嚴﹐卽治以應得之罪﹐則海波不揚﹐而居民安堵矣。

臣爲愼重邊防起見﹐是否有當﹐伏乞皇上聖鑑。謹奏。

道光二十三年二月初九日上﹐旨﹕『畱』。

請禁止夷民干預地方片

臣陳慶鏞片奏﹕再查南澳一地﹐爲閩﹑廣漳﹑潮交界海中浮嶼﹐四面夷船可通。近聞該夷在處起蓋夷館﹑夷樓並設教場﹐在彼日行操演。往來船隻﹐以此爲巢穴﹔時出肆掠居民婦女﹐擅受民間詞訟。又在廈門鼓浪嶼干預地方民事。上年龍溪縣黃吳村莊因被水災﹐拾獲漂流杉木竹筏﹔其後赴夷告訴﹐該夷卽到吳姓焚毀房屋至十三所之多﹐而黃姓需夷洋銀六百元得免。現在附近各鄕村械鬥者﹐皆需銀囑其幫斗﹔該夷卽爲出力﹐殘毀百姓﹐糜爛實甚。又聞有商船在臺灣運米內地﹐共五十多號﹐行至洋面﹐被本地賊匪之艸鳥船搶去﹔亦訴於■﹝口英﹞夷﹐代爲緝獲財米。似此干預地方﹐於政體大有關系。應請飭下督撫﹐嚴切曉諭。如有百姓赴夷告訴者﹐治以重罪。一面諭令■﹝口英﹞夷﹐毋許干預民事﹔如不遵約束者﹐亦令自治其罪。庶民夷相安﹐不至啟煽誘民心之漸。謹卽風聞﹐據實陳明。理合附片﹐謹奏。

道光二十三年二月初九日上。

盤獲臺灣逆首疏

掌浙江道監察禦史臣陳慶鏞跪奏﹕爲盤獲奉旨嚴拿之要犯﹐恭折奏聞事。

竊臣於本月二十五日﹐據晉江館看館人報稱﹕有不識姓名鄕人來館棲宿。臣隨卽前往查看﹐見其形迹張皇﹑語言支吾﹐恐是匪類﹔再三盤詰﹐堅不吐實。適有臣同鄕衛千總陳鶴鳴及侍衛周朝邦到館﹐仿佛認識是臺灣武生郭光侯。臣因憶及本年四月間恭閱邸抄﹐奉上諭﹕臺灣匪徒聚眾謀逆﹐未獲股首葉周﹑劉取﹑餘潮﹑郭光侯﹝卽郭崇髙﹞等﹐著該鎭道上緊嚴拿等因﹐欽此。現在葉周﹑餘潮均已就擒﹐而郭光侯仍未弋獲﹔正在奉旨嚴拿之際﹐何以竄逃至京﹐不勝駭異﹗臣恐其脫逃﹐因卽矚令陳鶴鳴﹑周朝邦幫同看守。據該犯口稱﹐實系臺灣武生郭光侯﹝卽郭崇髙﹞﹐取具親筆供詞一紙。臣以事關戕官拒捕﹑奉旨嚴拿之犯﹐一面將該犯交北城坊吏目羅維看管﹔謹繕折奏聞﹐請飭交刑部嚴訊辦理。謹將該犯原詞一並封呈禦覽﹐伏乞皇上聖鑑。謹奏。

再﹐臣正在繕折間﹐復從郭光侯身上搜出呈稿一紙。據稱擬在臺灣鎭衙門呈遞﹐後因事破未及遞訴。謹將稿詞原紙封呈禦覽。理合附片。謹奏。

道光二十四年八月二十六日上。嗣奉旨﹕『前因禦史陳慶鏞奏﹐盤獲臺灣武生郭光侯﹝卽郭崇髙﹞﹐系聚眾謀逆案內飭令嚴拿之犯﹔當交刑部嚴行審訊。玆據該部奏稱﹕訊據該犯供與洪協及鄭炎等均不認識﹐亦無夥同謀逆情事。自系恃無實證﹐意圖狡賴。惟該犯又供臺灣縣知縣閻炘於收糧時欲行幫貼番銀﹐並有包攬官事之許東燦﹝卽許朝錦﹞阻撓納糧等情﹔均非質訊明確﹐不足以成信獻。前任臺灣縣知縣閻炘﹐著卽解任﹐交劉韻珂派員並包攬捐納同知許東燦﹝卽許朝錦﹞﹑伊弟許東寮並黃應淸﹑察堂及糧總李捷升﹐一並迅速解交刑部﹐嚴行審訊﹐不準遲延。欽此』。

請辦閩省會匪疏

江西道監察禦史臣陳慶鏞跪奏﹕爲會匪結黨勾引蔓延﹐請旨嚴飭地方官迅速查辦﹐以淨根株﹑以綏良善事。竊惟福建漳州府屬之龍溪﹑海澄等縣民人﹐多往蘇祿﹑息力﹑呂宋貿易﹐每就彼國娶妻生子﹐長或挈回。其人俗謂之「土生子」﹐向在外洋斂錢﹐聚會成風﹔乃挾其故習﹐沿及漳州各屬以至廈門﹐結爲小刀會﹐亦曰天地會。凡入會者需錢六百九十三文﹐名曰「根基錢」﹐交完卽給八卦印一顆﹑紅白布各二方爲識。內有小印﹐有口號。其股頭各制小旗一面﹐誓盟歃血。初不過阪洋之所謂土生子者偶爲之﹐積而漸引漸多﹐散布妖言﹐遂敢滿貼狂詞﹐城鄕皆是。前經署廈門參將陳興隆緝獲﹐稍爲斂迹。乃提解後﹐地方官竟從輕問罪﹐略不懲辦。近有廈門人陳罄﹐素以傀儡唱戲爲業﹐逃藏龍溪縣石美鄕南門黃允家﹐與同安縣屬白礁鄕王泉倡造謠言惑眾﹐謂伊有神術﹐自可通天﹐能入會者免罪。於是石美﹑海滄﹑白礁各鄕販洋者﹐咸受其煽惑﹔兼以勾連廣東土匪﹐訛言日至。遂顯然設斂錢之局﹐名爲「開香」﹐一開便有數百人從之。而龍溪﹑海澄﹑同安各縣知縣﹐皆明知其事而不敢過問﹐以故該匪肆機罔忌。且謂入會則上至省城﹑下至廣東﹐皆有資糧相助﹐免至乏食。不數日間﹐入會者已近數萬人。其賊股則有同安縣屬之白礁鄕王小﹑長園鄕劉四﹑山邊鄕李景﹑李靑瀧﹑龍溪縣屬之南門黃允﹑田裏鄕王靖﹑海澄縣屬之新垵鄕邱姓﹑阪尾鄕林姓﹐皆奉陳罄﹑王泉爲大頭目﹐千百成羣﹐彊派各處殷戶﹑截搶各處販夫﹐或入會﹑或助糧﹔從者平安無事﹐不從者災禍立至。其有大姓﹑彊宗﹑殷戶未易嚇索者﹐該匪聲言於起事時卽先問罪。故始而桀黠者爲之﹐今而謹願者亦從之﹔始而無賴者爲之﹐今而殷富者亦從之。結連數百鄕﹐橫行郡縣﹐勢莫誰何。

上年十一月間﹐該賊目王靖﹑李景﹑黃允﹑劉四各擁眾入會﹐知文武官有意隱容﹐遂白日豎旗﹐聯絡聲勢﹐張貼狂悖字樣﹔遠近駭聞﹐廈門爲之震動。其龍溪縣告示﹐皆被匪徒用黃紙貼蓋﹐別書字號﹐狂狠已極﹔而知縣佯爲不知。嗣署廈門參將陳勝元會同同安縣圖他本札諭該縣之鳳山﹑文圃兩書院紳士勸諭﹐亦莫誰何。迨升任興泉永道張熙宇於十一月二十一日到廈﹐立飭署縣圖他本往賊屯之積善裏查辧﹔而該縣會營並未到其地﹐僅至附近之灌口鄕鳳山廟﹐喚出安仁裏之蘇﹑陳﹑楊﹑林各姓衿耆出結﹐卽於十一月二十八日回報地方安靜。十二月初一日﹐有文圃書院諸生公同來廈﹐面稟道廳嚴出告示﹐一面移咨陸路提督及汀漳龍道訂期剿辦。然賊勢自龍溪﹑海澄﹑同安漸至長泰﹑南靖﹐蔓延已四﹑五縣。現又分遣姦細﹐招誘泉州各縣鄕民﹔卽臺灣亦聞頗有搖動。若不急加痛辦﹐其害伊於胡底﹗

臣惟會匪自來皆由內地土著滋事﹐玆乃由外洋傳染而入﹐妖氛日熾。且廈門■﹝口英﹞夷雜處﹐難保無假借名色﹐因而乘機迫脇良民。現在漳﹑泉各處道途梗塞﹐盜賊公行﹐除非速爲辦理﹐何以鋤姦暴而肅民心﹖臣旣風聞屬實﹐謹繕折密陳﹐請旨飭下督﹑撫迅卽懲辦﹔或明查﹑或密訪﹐毋使姦民一名漏网。其未被誘者﹐明示曉諭﹐俾黨羽解散。並令該地方紳士團練鄕勇﹐以爲守望之助。伏念漳州毗連廣省﹐近日廣西土匪每竄入其中﹔萬一防禦不先﹐誠恐釀成大案。臣爲愼重地方起見﹐是否有當﹖伏乞皇上聖鑑。謹奏。

咸豐元年正月二十六日上﹐旨﹕『畱』。

請禁淡水硫磺出洋片

臣陳慶鏞片奏﹕再臺灣淡水廳境內產有硫磺﹐各任廳官封禁﹐不準采煎﹔故閩省營中所用硫磺﹐皆自外來。近聞臺地姦民有偸采硫磺往販■﹝口英﹞夷﹐是以上年該夷卽有欲往淡水取煤之說﹐旋卽中止。竊意淡水向不出煤﹐焉知非姦民從中勾引﹐欲以挖煤爲名﹐因而探取硫磺也﹗應請旨飭下地方官嚴加防範﹐於港口密爲警備﹐毋得使私磺出境﹐則內物不至爲外用矣。謹附片奏聞。

咸豐元年正月二十六日同上﹐旨﹕『畱』。

條陳省賊匪情形疏

掌陜西道監察禦史臣陳慶鏞跪奏爲敬陳福建賊匪情形﹐恭折仰祈聖鑑事。竊臣籍隸福建﹐據鄕人陸續書來﹐悉賊匪情勢。其下游一帶賊首﹐一爲同安錦宅人黃姓﹐僞旗書寫「漢大明天徳殿前統兵大元帥」﹔一爲廈門港仔口人洪姓﹐僞旗書寫「大明天徳殿前二公司」。自四月初六日海澄發難﹐所至地方文武聞風逃遁﹐空城以待﹔故賊得從容占據。初八日﹐旋攻漳州府城。初至猶不擾百姓﹐數日後肆搶陳光遠綢緞鋪﹐復戕售汀漳龍道文秀。紳民以該道素得民心﹐乃共起義﹐憤將城門柵欄齊閉﹐巷戰鬥格﹐共殺賊一千餘人﹐賊始行退出。繼復大隊來撲我城﹐適天大雷電以雨﹐賊之火鎗盡濕﹐弗克破﹔居民續斃賊一千有奇。四月十二日﹐賊駕五篷船三十隻犯廈門。官兵因上年多預入小刀會﹐至是並爲內應﹔賊一來﹐開門直進﹐如入無人之境。十四日﹐署水師提督施得髙督戰於鎭南關﹐遊擊鄭振纓死之。廈門之破也﹐同安縣知縣李湘洲聞信卽行退走﹐匿大學鄕李姓村中。尋賊分二千人攻同安﹔搶掠去後﹐該縣紳士乃查訪擡回進城﹐請團練鄕勇。查同安西界多半從賊﹐其往攻廈門﹐則海澄之三都﹑龍溪之廿八都﹑廿九都及同安之橫林鄕﹑灌口鄕﹑積善裏﹑潘頭﹑官潯﹐所在皆有。所恃者同安東界及馬巷之民尙知向義﹐爲官出力。賊在廈門﹐糧食乏絕﹐彊派居民﹐有數十金者勒數十金﹑有數千金者勒數千金﹔凡稍有富名﹐需索殆盡。其在前興泉永道張熙宇任內幫辦獲匪之紳士﹐尢被荼毒﹐靡有孑遺﹔慘何可言﹗

廈門爲福建全省菁華﹐商賈輻輳。現在地方文武辦理尙得機宜﹐當早已廓淸。如有餘蠢﹐應令選擇負望紳士﹐召募馬巷一帶義民﹐得三四千人﹔一從劉五店徑渡五通﹑一從同安前往官潯﹐到處諭以利害﹐許以自新。有攺悔從善者﹐卽令該鄕耆出結﹐爲官兵向導。一鄕進一鄕﹐步步爲營﹐層層收復。仍一面知會各水師撥下兵船﹐駛入侵港。賊聞風股栗﹐必逃回海澄三都﹑同安積善裏一帶而去。卽有梟獍敢來抗拒者﹐亦第椎牛屠沽之輩﹐敵不過同安馬巷之勁旅也。賊至三都等處﹐仍令紳士勸諭如前法。三都惟邱姓﹑林姓最雄﹔二姓若下﹐余必望風披靡。積善裏則前有包﹑齊二社素不相能﹐當與紳士言明﹐令其往包社則說齊社已反正﹑往齊社則說包社已反正﹔彼此本相疑忌﹐自必爭先恐後。如是﹐則下游可得而平也。

其上游一帶賊匪﹐大都起於邵武﹑建陽﹑順昌﹑崇安﹑將樂﹑沙縣之間﹐而屯於九龍山。傳聞賊首姓洪﹐有三點號﹐其暗號則「舉手不離三﹐開口不離俺」已歷有三十餘年。後攺爲紅黑扣﹐其靑衣用紅扣﹐其白衣用黑扣。又攺爲紅錢會﹐用康熙年間錢式﹐將字上刀刻三畫﹐朱其中。每會﹐則云「往朱家喫了沙去」。其暗號﹐則以髮辮爲記。凡上午則絆辮左上右落﹐凡下午則絆辮右上左落。約計此匪不下五﹑六千人。其小會曰「燒紙」﹐每月一會﹐約數百人或千人﹐小頭目主之。每人出錢二百文﹐飲酒拜會而散。其大會曰「坐臺」﹐每年一會﹐搭髙臺一座﹐用刀把門﹐大頭目主之。初入會者出錢一千﹐以鍼刺臂血於酒飲之而去。其僞官曰「督撫」﹑曰「都督」﹐名目不一。「鐵板令」則打仗者也﹐「艸鞋令」則報信者也﹐「過江龍」則大小僞職執照名字者也。汀州復有江湖會﹐約數千人。其會則烹羊﹑宰牛﹑演戲如坐臺。上年拿獲會目周用﹐稍斂迹。今著名有廖彥如﹐充當縣役﹐仍在上杭峯市盤踞﹐科斂客稅。本年廣東賊匪竄擾上杭﹑武平一帶﹐遂與延﹑建各匪相爲犄角。其在邵武入會者﹐則與江西寧都賊匪嘯聚於長汀﹑瑞金交界之黃竹嶺。查江西餘匪尙多﹐萬一勾連﹐尢成滋蔓。福建陸路提督炳文尙在延平﹐應將九龍山賊窩圍住兜剿﹐仍知會各鎭屬相賊所在﹐到處搜獲﹐毋使復出跳梁。如是則上游可得而平也。

至臺灣於五月初間賊起。十二日﹐賊攻臺灣府城﹐至城下駕梯而上﹐城內竟不自覺。適商人登城瞭望﹐乃大聲疾呼﹐糾人拒守。幸商郊調集各船戶﹑水手﹐每船得二﹑三十人﹐共有千餘人﹐合民勇數千﹐立殺賊醜五﹑六百名。臺灣府知府裕鐸﹐亦聞信趕至﹐手刃數賊﹐賊始退。聞此次軍餉不接﹐由該府自出家財及金器首飾一切變賣助餉﹐商郊各幫復鳩集銀三萬以爲軍營要需。臺船到天津﹐皆言地方官令有出力者各免掛號費﹔商人喜悅﹐在天津亦議勸船商按貨抽分捐餉。現在鳳山惟遊擊曾玉明守住火藥局被困﹐而救兵爲賊截斷﹐尙未得到。聞賊旗號皆寫「大昌天徳殿前元帥」﹐其賊目林許爲渠魁﹔復有吳姓在鳳山爲之主謀﹑有王姓在臺灣爲之主謀﹐二者皆冒號僞軍師。臣惟臺米爲閩省民食所仰資﹐稍有蠢動﹐米舶卽不得通﹔內地哀鴻嗷嗷﹐旣易爲亂﹐而籌餉養兵更多棘手。查該處有在籍前任禮部員外郎鄭用錫﹑候補主事施瓊芳﹑候補道林國華﹑道職林占梅﹐若以之團練勸諭﹐當能得力。伏懇皇上時加之以獎勵﹑沛之以恩施﹐不必多縻國帑﹐以該地之捐項作該地之軍需﹐以該地之義勇捕該地之盜賊﹐一鼓作气﹐無難就擒。臺灣平﹐則內地蕩綏之後﹐自不至再生厲階。臣以風聞所及﹐謹陳其事如右﹐不勝冒昧之至。伏乞皇上聖鑑。謹奏。

咸豐三年七月十六日上﹐旨﹕『畱』。九月十七日奉上諭『禦史陳慶鏞前經陳奏閣省情形﹐皆系是時急務﹐並非空言。著回籍辦理團練各事宜。欽此』。附錄四小酉腴山館文集選文

上吳仲宣制軍書

上吳仲宣制軍書

三月朔日﹐某頓首上書督帥尙書執事﹕

壬戌孟冬﹐贊軍濠上﹐東接淸淮。淸淮者﹐明公駐紮之區﹔而濠上﹐則明公釣遊之處也。飫聞仁風﹐思欲覦休光而親盛徳久矣﹗會癸亥秋暮於役皖江﹐道出盱眙﹐滿擬晉謁階墀﹔而同行諸人風以蔣壩赴邗路近且速﹐迫而從之﹐遂至違其初志。去夏﹐左爵宮保以臺灣見屬﹔中丞徐公知之﹐不謀於某爲力辭者屢矣。比左爵宮保攺調陜甘﹐將軍英公復爲力辭﹐其言尢極切。至而皆未蒙允諾﹐並承再四慰勉﹐許以臺事就緒﹐卽爲調回。其意似以臺灣百事廢弛﹐非某不可﹔而不知某之不能治臺灣也。逡巡數月﹐竟於十月東渡﹔以是明公持節南來﹐又不獲隨諸僚屬拜迎馬首。何一見之緣﹐天之慳之如此﹗

某蒞臺四月餘矣﹐自隸版圖以迄於今﹐凡治亂之迹見諸圖籍者略皆涉獵及之﹔大約不出戡定﹑補苴二端﹐從未有以法整齊約束者也。近自粵逆構亂﹐內地不能兼顧﹐而政刑掃地盡矣﹗夫備邊之道﹔兵威爲重﹔威立而後﹐人始知恩。臺之額兵﹐水陸萬四千有餘﹔不爲不多也。乃自班戍不行﹐僅存者衰老疲憊之卒﹐無不以抗官通賊爲利。至於戰艦九十六﹐今無一焉。以故姦民生心﹑土豪玩法﹐廳﹑縣坐視其恣橫而末可如何﹗而供億之繁﹑酬應之重﹐勢不能省﹔於是弱者侵蝕正供﹑彊者劫取民財﹐如俗所稱「辧案」云者比比也。夙夜思維﹐欲隱忍﹐則必負國﹔欲刮磨﹐則先危身。究之身可危而國不可負也﹐先裁陋規﹑繼禁浮費﹐各屬廳﹑縣年可節番銀萬數千元﹔又擇其不職者易之﹐逋逃臺灣以蠹政殃民者逐之。𨿽以此蒙謗不悔﹐吏治自是或有轉機乎﹗𨿽然﹐兵威不可緩也。先制龍槽師船﹐分巡內港﹔繼請添置紅單師船﹐以巡外洋。復排眾議﹐商之鎭軍﹐力籌裁兵加餉之策。凡所以馭武弁者﹐亦如文吏。從此﹐土匪﹑土豪漸覺斂戰﹔而又整新書院﹑捐置義學﹑淸理積案﹑旌表節孝﹐𨿽未能潤色鴻猷﹐然規模初具。尙冀竭盡駑鈍﹐爲明公綏靖海疆﹐少紓「願見未見」之意。

不圖精气素薄﹐用心過勞﹔旬月以來﹐飲食頓減﹐須髮漸白。甚至執筆構思﹐心火上炎。某區區一身何足愛惜﹐所慮海外荒服﹐正班定遠所謂「蠻夷懷鳥獸之心﹐難養易敗」﹔萬一病軀貽誤﹐如地方何﹗幸明公忠誠許國﹐素以愛惜人材爲心。不顧忌諱﹐敢求速選賢員前來更替﹐以重沿海之防﹑以逭柬顧之責﹔令得進謁三山﹐不至並世有大賢如明公者終身以不得見爲恨﹐忻感寧有極耶﹗

道遠無可將意﹐僅獻拙刻「詩文集」﹑「福建票鹽誌略」數種﹐聊助燕閒之淸覽。

統希亮詧﹗臨穎﹐不勝悚惶待命之至。

