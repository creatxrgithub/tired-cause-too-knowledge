南天痕

自序評言例言卷一卷二卷三卷四卷五卷六卷七卷八卷九卷十卷十一卷十二卷十三卷十四卷十五卷十六卷十七卷十八卷十九卷二十卷二十一卷二十二卷二十三卷二十四卷二十五卷二十六附錄跋一跋二

自序

或曰﹕南天痕者何紀﹖弘光﹑隆武﹑永曆三朝事也。何以不言朝﹖季野所謂「不成朝」也。何以不名史﹖次公所謂「不敢當史筆」也。何以謂之「南」﹖哂園所謂「皆南土也﹐勢不及乎北也」。何以謂之「天」﹖蒼水所謂「天之所興﹑天之所廢﹐不得而知也」。何以謂之「痕」﹖落泉所謂「明天畱纖痕」﹑心齋所謂「淸天掛一痕」也。嗚呼﹗宇坼寰傾﹐碎封疆於銅馬﹔綱頹紀裂﹐倒風教於金夔。政令互更﹐攻守紛錯﹔薇裏所謂「興亡成敗得失之痕繼煤山」也。至於紅沾半野﹐赤灑孤城﹔嚙舌賊營﹐斷頸帝舳﹔礱齋所謂「血痕閃閃」也。震軍旗於險麓﹐走戰艘於狂濤﹔骸裹貂衣﹐屍橫馬革﹔半巖所謂「怒痕坌起劍痕鮮」也。酷吏覆盆﹐痛网云之箭矗﹔凶徒側刃﹐傷挽日之戈殘﹔履庵所謂「悲痕深﹑刀痕赤」也。生埋甘餓﹐啼恨何言﹗脫身逃禪﹐含冤不吐﹔漸岸所謂「窮山冷澤中淚痕斑斑」也。以及雁鴻影落﹐殞百戰之弟兄﹔鸑鷲形凋﹐作九京之夫婦﹔賢賓死幕﹐義僕殉家﹔合族捐軀﹐全門致命﹔柳堂所謂「蠹痕落落﹑忠痕累累」也。若夫狐媚虎噬﹐慘成白骨靑燐﹔鼠附狼奔﹐弄得神號鬼哭﹔賊戕君而莫救﹐臣賣主而乞憐﹔鹿田所謂「花痕在腹﹑醜痕在臉」也。嗚呼﹗英魂毅魄﹐气奪山河﹔辛口柔腸﹐腥胋日月﹔事變愈繁﹐情態畢露﹔可以焚香﹑可以按劍﹑可以裂眥﹑可以忭舞﹑可以慟流涕者﹐梨山所謂「對南天而飲恨」也。

是編也﹐論賢知寧嚴﹔公紀所謂「世所指名」也。寬庸流弗議﹐以其無所責焉矣﹔鶴灘所謂「哀之非恕之」也。君父之慝﹐隱而不彰﹔希齋所謂「愚賤勿敢知」也。亂臣賊子﹐末路必載﹔羽庵所謂「示誅夷以戒萬世」也。纂之者誰﹖靖節所謂「不知何許人」也。何以不書姓﹖莧石所謂「諱之」也。何以不書名﹖文堅所謂「微之」也。何系以號﹖所謂「作史書氏志不忘」也。或曰﹕是殆取乎「文信國南天痕」之句也。

西亭淩雪撰並書。

評言

哂園嘗論明之亡也﹐始於羽黨﹐成於奄豎﹐終於盜賊。南渡繼之﹐小人得志﹐借朋黨以肆毒﹑合奄豎以固寵﹑假盜賊以張威﹔而廟堂昏庸﹐酣歌勿卹﹔忠貞黜落﹐貪黷橫肆﹔紀綱倒置﹐是非混淆﹔以致穴中自斗﹐貽敵以漁人之利焉。思文賢主也﹐幅員偪仄﹐倚寇召寇﹔永明仁慈有餘﹐英斷不足。崎嶇山海之間﹐播遷流離﹔收遺孽爲腹心﹐托絕域爲禁篽﹔傷已。當其時﹐坐而平章者﹐不乏道徳譽望﹑忠諒誠悃之儒﹔其捍禦邊圉﹑綢繆外海者﹐亦多英達敏練﹑遺艱投大之材。劉﹑黃﹑姜﹑髙﹑史﹑瞿﹑何﹑堵諸君子者﹐皆學究天人﹑忠貫日月﹐常變不渝﹐文武互濟﹐亦可謂祖宗之畱遺王國之楨矣。乃好爵虛縻﹐大權不畀﹐或外而不內﹑或尊而不親﹐終於一木支傾﹑丸泥塞潰﹐碧血靑燐﹐抗忠自信。悲夫﹗悲夫﹗天命不延﹐人慮再舛﹐百六之會﹐又焉能逃﹖

迨夫歷數已終﹐正朔永絕﹐而監國猶然樹纛島嶼之中﹐抗顏鯨鯢之側﹐落日狂濤﹐衣冠聚議。寸疆未復﹐而志不衰﹔大命垂盡﹐而气方壯。父叛子忠﹐鴞音忽好﹔懷誠思烈﹐不敢萌貳﹔𨿽新王之封冊﹑嚴父之危詞﹐不能易焉。延祚再世﹐歷年三紀﹐然後知三百年詩書禮樂之遺澤﹐其導人忠義之教者深矣。

蓋明之積獘約有三端。一曰﹕務虛名不采實用。髙談性命﹐而以農田軍旅爲粗﹔研志詞華﹐而以刑法錢榖爲俗。致使吏治不修﹑武備全廢﹐假鉞於武夫﹑待成於胥吏。一獘也。二曰﹕別流品不求眞才。古之求士﹐或在艸澤﹑或在山林﹐甚至羈囚餓隸﹑烽卒仇夫﹐皆列置疆聯﹑畀膺寵任﹐未聞同朝之謗。今乃獨尊甲第﹑鄙棄舉貢﹐卽材懷管葛﹑行同夷惠﹐升擢無期﹐排擠有自﹐楚材晉用﹐誰實貽之﹗二獘也。三曰﹕爭浮文不念切效。承平虛誇以抗大敵﹐祖訓浮言以揖巨寇﹔欲以通和﹐而反樹之怨﹔欲令效忠﹐而滋蔓之怒。迨至鄰封執言﹐狂寇反噬﹐則影銷煙散﹐啞口無策。三獘也。積此三獘﹐敗亡不悟﹔誤國之罪﹐豈得獨諉之小人哉﹖余所以每不禁掩卷而三嘆也。

嗟乎﹗舊國舊教﹐望之悵然。況乎姓氏與開業並垂﹐爵命與末流俱隕﹖其始其末﹐先臣實式馮之。俯仰今昔﹐回環感慕﹐不知涕泗之何從﹗自附於「西臺之紀」云爾。西亭淩雪書。例言

一﹑國家鼎革﹐事故煩多。金陵﹑閩﹑粵諸君﹐播遷三所﹐歷年二十﹔「明史」附入「懷宗」﹐紀載寥寥。野史無刊本﹐日就零落﹔後人有舉隆﹑永之號而茫然者。余因网羅散佚﹐搜抉殘蠹。上自朝廟大綱﹐事關興滅﹔下迨閭巷幽貞﹐誼存感諷﹔紀人傳事﹐本末具見焉。攢簇成章﹐刪繁歸雅﹔非作名山之藏﹐聊補正吏之缺。

一﹑國家興廢﹐何代無之﹗抗顏逆行﹑伏屍都市者﹐𨿽令甲之罪人﹐然各爲其主。凡在興朝﹐不得已而遂其志耳。對幹表容﹐贈通紀闕﹐歷代相沿﹐著爲美談。我朝定鼎﹐褒殉難諸臣﹐且開史局時﹐已奉有『野史送部﹑不以忌諱爲嫌』之令矣。采而輯之﹐直書正筆﹐悉遵令典。

一﹑野史中有兼紀三朝事者﹐吳偉業「綏寇紀略」﹑鄒漪「明季遺聞」﹑溫睿臨「南疆逸史」﹑錢謙益「三史備言」﹑周容「明季綫」是也。有紀國變及南渡事者﹐夏允彜「幸存錄」﹑文秉「甲乙事案」﹑許重熙「甲乙匯略」﹑錢光繡「南渡紀事」﹑李淸「三垣筆記」﹑楊秉燧「南渡紀略」﹑史逸裘「南江藏史」是也。有兼紀弘光事者﹐顧炎武「聖安本紀」﹑黃宗羲「弘光實錄」﹑李淸「南渡錄」﹑周明新「南渡續集」﹑董劍鍔「南渡紀」是也。有兼紀弘光﹑永曆兩朝事者﹐黃宗羲「行朝錄」﹑錢秉鐙「所知錄」﹑瞿昌文「天南逸史」﹑劉湘客「行在陽秋」﹑髙斗魁「徵信錄」﹑魏禧「存信編」是也。有專紀隆武事者﹐閩人「思文大紀」﹑鄭雪昉「隆武略」是也。有專紀永曆事者﹐沈佳「存信編」﹑魯可藻「嶺表紀年」﹑劉湘客﹑楊在﹑綦毋邃「象郡紀事」﹑馮蘇「劫灰錄」﹑某「南粵新書」﹑「粵事紀略」﹑鄧凱「滇緬紀聞」﹑「滇緬日記」﹑吳爾堯「滇緬事略」﹑林時躍「粵事徵信編」是也。有專紀一人一事者﹐應廷吉「靑燐屑」﹑史徳威「維揚殉節始末」﹑袁繼咸「潯江紀事」﹑某「北使紀」﹑康範生「虔事始末」。某「贛州乙丙紀略」﹑釋慧潭「眞珠載」﹑徐世普「江變紀略」﹑王言儒「溽江藏本」﹑郭寒「乙丙事迹」﹑章曠「楚事紀略」﹑李世熊「木嘆記」﹑沈荀蔚「蜀難敍略」﹑王玉書「吾徵錄」﹑鹿儒方「徐徐集」﹑田壁川「蜀難始末」﹑楊在「朱容藩亂蜀始末」﹑「武岡播遷始末」﹑「孫可望脇王始末」﹑「犯闕始末」﹑「安隆紀事」﹑鄧凱「遺忠錄」﹑「求埜錄」﹑李文胤「可考錄」﹑黃百學「莫言錄」﹑丘來章「鏡信錄」﹑周元初「安隆紀事略」是也。有專紀魯監國事者﹐黃宗羲「魯紀年」﹑「四明山寨記」﹑「舟山興廢記」﹑「日本乞師紀」﹑髙斗權「海疆紀略」﹑黃宗炎「存疑集」﹑馮京第「浮海記」﹑鮑澤「甲子紀略」﹑溫睿臨「海邦匯略」﹑徐鳳垣「且存錄」﹑張煌言「四明紀事」﹑全枋「江東泣血錄」﹑陳睿思「閩海見聞紀略」是也。至萬季野「明末諸傳」等書﹑呂晚村「明季紀事」等書﹑徐閣學「明季忠烈紀實諸傳」等書以及諸名家已刻未刻文集外紀等書﹐共九百七十四種。其間紀載有詳略﹑年月有先後﹑是非有異同﹑毀譽有彼此﹐合而訂之﹐正其紕繆﹐補其缺遺﹐以成是編。其它未見之書﹐尙俟再考﹔然大略已具是矣。

一﹑古史於皇帝則稱本紀﹐諸臣則稱列傳者。紀舉一時政令大綱﹐列傳止載一人一事﹐故稱紀以別之。然太史公於項羽﹐亦稱本紀﹔以其號令一時﹐事多詳載也。今金陵﹑閩﹑粵三君﹐位𨿽不終﹐亦自帝其地﹔各有政教﹐理合紀載。若拘入「懷宗」之例﹐則傳且不列﹐何有於紀﹖非一代史體也。玆首卷先紀略﹐不稱本紀者﹐避本朝也﹔其言略者﹐事固不得而詳也。

一﹑古人作史﹐有專傳﹑有合傳﹑有附傳﹐非以人有優劣也﹐事有煩簡耳。專傳必其行迹之眾多者也。合傳則其學同﹑其言同﹑其時同﹑其名同﹑其一事偶同。老﹑莊﹑孟﹑荀﹐其學同也﹔刺客﹑遊俠﹑酷吏﹐其行同也﹔張蒼﹑申屠嘉﹐其官同也。婁敬﹑叔孫通﹐其時同也﹔管﹑晏﹐其顯名同也﹔屈原﹑賈誼﹐以放逐一事偶同也。至附傳者﹐以其人事迹少不能成傳﹐故附記之﹐非薄其人也。是編諸傳﹐竊仿此意﹔以事﹑以人爲類﹐或其人人品相懸﹐亦不及計矣。

一﹑明立宗支幾百萬﹐殲於賊者十之九焉。其散處地方﹐義旅相與擁戴。於是﹐知列聖徳澤在人﹐念其苗裔猶祖宗也。惜乎譾劣之材﹐不足以勝鼎器﹐隨起隨僕﹐比之孟公盆子﹐猶或下焉﹔被其毒者﹐至儕之盜賊。嗚呼﹗夫孰非天潢之支流也歟﹗仇在君親﹑禍及宗祖﹐枕戈之志﹐孰得議之﹗𨿽其無成﹐亦足以悲矣。而兵火之餘﹐無從掇拾之者﹔謀略不具﹑始末不完﹐聊志梗槪﹐存其間抱節義者爾。

一﹑諸臣有逮事崇禎者﹐其行事章奏﹐悉略之。以其所重在南渡後﹐且已載於「明史」也。必列之者﹐以其終事在後也。然大節亦撮數語﹐不敢盡遺也。

一﹑諸傳之敍﹐先金陵﹑次閩﹑次浙東﹑次粵。諸臣有歷事三朝者﹐則從其重者次之。呂大器終於粵而先之者﹐迎主異議﹐大器爲主﹐一朝之眉目也﹔後在粵﹐亦無所表見。

一﹑古人附傳﹐例不列名﹔余獨不然。蓋惜其人忠義節烈﹐本屬賢者﹐而行事泯沒﹐無可紀載﹐僅以一死成名。若復不列其姓氏﹐則觀者且將忽之﹔故每篇大書特書﹐令人聳然於賢者之名耳。若其人本不足重者﹐𨿽附載不列名也。

一﹑徐閣學「忠烈紀實」﹐𨿽其人無事可書者﹐必另列一行﹐大書姓名﹔余則不然。彼專紀忠烈﹐無可附書﹔余則一朝之人﹐忠佞姦賢悉列焉。間或附見﹐豈能掩其人之忠烈哉﹖此所以異也。無行事而但列姓名以爲一傳﹐古無此體也。

一﹑義士義兵等傳﹐古無其名﹐今無昉乎﹖曰﹕無害也。夷齊扣馬而太公稱以義士﹐出自興朝佐命之口﹐非出自勝國也。況諸史各有忠義傳﹐在勝國者爲忠﹐則在興朝爲不忠﹔在勝國者爲義﹐則在興朝爲不義。然史皆興朝所修﹐而必不廢忠義之名者﹐存其實焉耳。此之立名﹐猶是義也。

一﹑或謂黃陶庵學淳文髙﹐「明史」置之儒學﹐侯通政司﹑沈總督﹑丘巡撫﹑揭傅兩太史﹑曾吏部等皆官位尊重﹐子乃與方都司﹑茹參將等武夫並列義兵﹐其間更有布衣仗義者俱在焉﹐得毋不倫乎﹖余曰﹕固哉﹐子之見也。夫名位有貴賤﹐忠義無貴賤也﹔能忠義則匹夫貴矣﹐不能忠義則卿相賤矣。漢人所謂「桀紂至貴而下士羞與爲伍﹐夷齊至賤而王公不敢與抗」是也。豈在名位哉﹖郎之戰﹐公叔務人與鄰童汪錡往偕死焉。魯人欲勿殤汪錡﹐問於仲尼﹐仲尼曰﹕能執干戈以衛社稷﹐𨿽欲勿殤也﹐不亦可乎﹖夫童子也﹐而其名與國君子之並垂﹔魯人禮之﹑聖人贊之﹐千載下凜凜有生色﹐較之魯三卿猶烈焉。非以其死義耶﹖而何不可並列之有﹗至如道學﹐正於捨生取義見之。陶庵以一書生枕戈寢幹﹐與武夫並奮﹐此正見其實在道學也﹔與夫口談仁義﹐而身怯國事者異矣。嗟乎﹗世衰道失﹐學術不明﹐人惟聲利是趨﹐乃於綱常大義亦先上名位﹐豈不可嘆哉﹗

一﹑周鑣﹑周鍾﹑雷演祚三人者﹐未嘗官南渡也﹐南渡殺之耳。何傳焉﹖曰﹕是南渡一大案也。馬士英竭智盡巧以起大鋮﹐而歸其獄於從逆諸臣﹔從逆者不可得而誅﹐而歸其獄於周﹑雷。於是﹐周﹑雷誅﹐大鋮用﹐淸流懼禍﹐釀成左鎭之內犯﹐而國已亡。則此三人者﹐烏乎不載也﹖

一﹑四鎭﹐同功一體之人也﹐列黃﹑髙而削二劉﹐以其不終也﹔其事則已附見矣。李成棟之附見於李元胤傳﹐以其無始也。成棟不與聲桓一例乎﹗曰﹕是有辧。粵中之不靖﹐成棟擾之也﹔迨其反正﹐而民生已塗炭矣﹐忠烈材幹之士已夷滅矣。惟其小心聽命﹐以死勤事﹐較之借內附而仍暴橫如忠貞諸人異焉。若夫聲桓﹐始終一賊耳﹔歸朝之後﹐不靖吏﹑不納土﹑不離窟穴﹐擅置官吏﹐私財賦﹑妄殺戮﹐稽其來後﹐全無王章﹐致煩天討﹐屠害生靈﹐故列逆臣。

一﹑孫可望事與粵中相始終﹐粵中立國而可望入滇矣﹐可望降而粵亦亡。且其邀王封﹑謀受禪﹑擅殺大臣﹑劫置安隆﹑稱兵內犯﹐皆粵事之大者﹐不載不可也。載之﹐則人歸降﹐例不得載。今詳見李定國傳而雜於同時諸臣﹐亦得其大略矣。

一﹑諸史必有儒學﹑孝友﹑獨行﹑文苑﹑隱逸﹑方伎等傳﹐玆編爲人無幾﹐無從分晰。獨隱逸欲列一傳﹐而搜訪殊寡。方明之末﹐諸潔身髙蹈者﹐所在多有﹐然其人旣不求名﹐而知交中或鮮好義文學之士﹐不爲傳述﹐子孫式微﹐遂致湮沒﹐豈不惜哉﹗廣搜旁羅﹐以發潛徳﹐此亦四方君子之責也。

一﹑金陵之亡﹐閩有君矣﹔閩亡﹐粵有君矣。魯監國紀﹐不亦贅乎﹖曰﹕此以存諸遺臣也。諸臣之雜事唐﹑魯﹑桂者多矣﹐若錢﹑張諸公﹐與魯相始終者也。無魯﹐何以有諸臣﹖諸臣之雄才大略﹑精忠烈志﹐皆與日月爭光者﹐可以略乎﹖諸臣不得略﹐而監國烏乎不紀也﹖且閩亡之後﹐諸臣奉之長垣﹑奉之健跳﹑奉之中左﹑奉之舟山﹐閩中震動﹔獨非國事乎﹖此皆不得附見於閩﹑粵者也。在昔梁未亡﹐而蕭■﹝祭﹐言代示﹞自立爲後梁﹐史不得略。彼並帝者尙然﹐況與守監國之虛懷﹑無自帝之驕志﹐吾以爲賢於靖江﹑廣州萬萬矣﹔故彼削而此紀。

一﹑明祖鑑胡﹑汪之禍﹐不復立宰相﹐以庶政歸六部﹐而大權獨操﹐太阿不旁落﹐善矣。然後嗣難以遵也。成祖始興學士參決機務﹐設有內閣矣。英宗衝年踐祚﹐政在房闥﹐始有票擬矣。其後皆以六卿加宮保銜﹐則權與宰相侔矣。懷宗英察﹐微有猜嫌﹐秉鈞之地﹐信任不專﹐十七年之間至五十人﹐於是內豎得而箝制之﹑臺諫得而齮齕之﹐廟堂無政﹐海內崩離。豈非輕蔑大臣﹑有主而無輔之所致歟﹗南渡而後﹐貴陽煽虐﹐猶有承平權姦之勢﹐故江左卒爲所覆。至於閩﹑粵﹐而政府輕於庶官矣。片言合旨﹐立執化樞﹔節鉞邊帥﹐皆予閣銜。惟起二﹑三遺老﹐欲資籌策﹐而碌碌尸位﹐望不稱職﹔事不可遺﹐故立一傳。

一﹑鄭芝龍受明厚恩而不終﹐成功以子叛父﹐是何足志乎﹖曰﹕凡爲傳者﹐豈其人是爲﹖亦以徵國是焉。閩之立國﹐惟鄭是依﹐國事取決於芝龍﹐而負恩喪國﹐計其罪﹐合入叛逆之伍。成功痛父之不忠﹐矢心圖報﹐奉粵朔不敢有二。迨至粵亡﹐猶以紀年竊附﹐仍稱天復之義﹐明之世勛宗戚與夫將相大臣受累朝厚恩者﹐未有效忠若是者也。事𨿽不成﹐君子深悲其志焉。或曰﹕其拒魯王而不納﹐非欲自專恣乎﹖曰﹕否。魯與閩固不協也﹐兩相誚矣﹔閩亡而奉魯﹐思文有知﹐不含慍地下乎﹖附粵以明臣服之心﹐拒魯以存故主之感﹐此其英雄智略也。然則何以不入粵﹖曰﹕地相隔也。此有土焉﹐勢不得捨之以奉粵也。令捨而奉粵﹐則亦壬寅一俘囚耳﹔安能崛彊島中﹐延明歷二十餘年哉﹗故以其父子祖孫﹐自爲一傳﹐如五代吳越世家例。爲忠﹑爲叛﹐讀者評之。

一﹑是編所以補正史﹐正宜記載軼事耳﹐乃往往略之。如徳昌之疑非眞也﹑大悲童氏之獄暗昧不明也﹐非當明辧之者歟﹖永明見系而神告以貞符﹑入寺而木偶起立﹐非受命之貞乎﹖瞿畱守之松仙預定也﹐非管﹑郭之流與﹖若是者不可枚舉﹐而子俱不載何也﹖曰﹕徳昌之事﹐無從辧也﹔辧之而益疑﹐刪之而論定矣。永明之夢﹑松仙之數﹐近於禨祥﹐君子不道也。此編外史也﹐不敢悖乎史體。若瑣瑣是述﹐疵累筆端﹐故略之﹔略之﹐而人且以正史目之矣。

卷一

四明西亭淩雪纂修

紀略

趙海劉陲﹐振奕葉焉。帝冑宗支﹐奄奄就盡﹐僅一祀余耳。論世者使鶴叫銅阜﹐冷宇蒼涼﹐泣殘碧落。悲夫﹗抑亦士君子之恥也。爰記其略。

紀略一聖安帝

聖安帝﹐神宗之孫﹑福恭王長子也。諱由崧。母鄒氏。初封徳昌王﹐進封世子。

崇禎十四年正月﹐李自成陷河南府﹐恭王遇害﹐世子出走懷慶。

十六年七月朔﹐封福王﹔懷宗手擇宮中玉帶﹐命中使賜之。

十七年三月﹐京師失守。四月己巳﹐烈王凶聞至南京。其時﹐南京參贊機務兵部尙書史可法督師勤王在浦口﹐南京諸大臣聞變倉卒議立君﹐未有所屬。而王與潞王以避賊至淮上。潞王諱常淓﹐穆宗之後也﹔有賢名﹐大臣意多在潞王。總督鳳陽兵部右侍郎馬士英遺書南京﹐言福王倫序當立。甲申守備南京魏國公徐弘基﹑提督操江誠意伯劉孔昭﹑南京戶部尙書髙弘圖﹑工部尙書程注﹑右副都禦史張愼言﹑掌翰林院事詹事姜曰廣﹑南京守備掌南司禮監務太監韓贊周等集朝內﹐兵部右侍郎呂大器署禮兵二部印﹐不肯署議。吏科給事中李沾厲聲言「今日異議者死之」。時﹐士英握兵於外﹐與大將靖南伯黃得功﹑總兵劉澤淸﹑劉良佐﹑髙傑等相結﹐諸大將連兵駐江北﹐勢甚張﹐大臣且畏之不敢違﹐於是以福王告廟。乙酉﹐弘基等迎王於江浦。丁亥﹐百官迎見﹔王素服角帶哭。五月戊子朔﹐王乘馬自三山門至孝陵﹐從臣請從東門禦路入﹐王遜避﹐自西門入。至享殿祭告畢﹐次謁懿文太子陵。自朝陽門入東華門﹐步行謁奉先殿。出西華門﹐駐蹕內守備府。己丑﹐羣臣勸進﹐王辭讓﹐尊景皇帝故事監國。是日﹐大淸攝政王入北京。初三日庚寅﹐王行告天禮﹐升殿﹐百官行四拜禮﹔魏國公徐弘基跪進監國之寶﹐王受訖﹐再行四拜禮﹐乃退。大赦﹔其新加練餉及崇禎十二年以後一切雜派並各項錢糧十四年以前實欠在民者悉免之。以張愼言爲吏部尙書。壬辰﹐以史可法爲東閣大學士兼兵部尙書﹑髙弘圖爲東閣大學士兼禮部尙書並入閣辦事﹐馬士英爲東閣大學士兵部尙書總督鳳陽如故。發銀一萬兩﹐遣職方司郎中萬元吉往犒得功等軍。癸巳﹐爲大行皇帝發喪哭臨。甲午﹐以姜曰廣爲東閣大學士兼禮部尙書﹑前禮部尙書王鐸爲東閣大學士並入閣辦事。曰廣辭﹐攺禮部左侍郎﹐入直。以工部右侍郎周堪賡爲戶部尙書。召前都察院左都禦史劉宗周復官。乙未﹐遣河南道禦史祁彪佳等安撫江南。可法請裁去南京內外守備參贊等銜﹐定京營及府衛官兵軍校事宜。又請分江北爲四鎭﹐以黃得功﹑劉澤淸﹑劉良佐﹑髙傑四人分統之。傑駐徐州﹐經理河北﹑河南開﹑歸等處招討事﹔良佐駐壽州﹐經理河南陳﹑許等處招討事﹔澤淸駐淮安﹐經理山東等處招討事﹔得功駐廬州﹐經理各路援剿事。各有分地﹐軍民聽統轄﹑有司聽節制﹔營衛修葺﹐舊伍墾荒蕪﹑采山澤﹑招商稅以供軍資。每鎭額兵三萬人﹐歲供本色米二十萬﹑折色銀四十萬。設督師於揚州﹐節制諸將。罷鳳陽總兵官﹐攺副將﹔設九江﹑京口兩鎭﹐以操江總督文臣協理。並從之。丙申﹐馬士英率兵入朝。戊戌﹐羣臣勸進﹐箋三上﹐王許之。禮部請祀地祇﹐命俟祭天一並舉行。己亥﹐修奉先殿。撫寧侯朱國弼請裁漕鎭﹐從之。辛丑﹐召兵部尙書張國維回部協理京營戎政﹐召前刑部尙書徐石麒爲都察院右都禦史。壬寅﹐王卽皇帝位﹐大赦﹔攺元弘光﹐以明年爲元年。賜文武官一級﹐存問在籍大臣﹐起廢滯﹑宥罪過﹔其北地文武官員義不從賊在南者﹐一體用試。弘光元年稅糧免十分之一﹐江北﹑湖廣﹑四川倍免焉。盧九徳爲司禮監秉筆太監﹐提督京營。癸卯﹐馬士英入閣辦事﹐仍掌兵部。禮部右侍郎顧錫疇爲禮部尙書。分應天﹑蘇松爲二巡撫。甲辰﹐忻誠伯趙之龍總督京營戎政。進封黃得功靖南侯﹑左良玉寧南侯。封髙傑興平伯﹑劉澤淸東平伯﹑劉良佐廣昌伯。乙巳﹐禁北來逃官入京。丁未﹐史可法出督師於揚州﹐給銀二十萬兩。諭參將王之綱迎太妃於河南郭家寨。李自成差僞將軍董學禮等率兵南下﹐至宿遷﹔己酉﹐總督漕運巡撫鳳陽等處地方﹑右僉都禦史路振飛遣兵擊敗之﹐擒其僞防禦使武愫。張愼言薦戍籍大學士吳甡﹐命召之。庚戌﹐劉孔昭訐愼言於朝。愼言乞罷﹐上兩解之。弘圖﹑曰廣各上疏乞罷﹐不許。命禦史周一敬護送潞王駐杭州。設勇衛營﹐以禦馬監太監李國輔監督。壬子﹐進魏國公徐弘基左柱國﹔其餘侯﹑伯各加一級﹐歲加祿米五十石。賜韓贊周蔭弟侄二人﹑盧九徳一人錦衣衛指揮僉事﹐各賜蟒衣及銀。癸丑﹐遣史可法祭告泗陵﹑鳳陵﹐左良玉祭告顯陵。乙卯﹐封平西伯吳三桂薊國公﹐世襲﹔命發銀五萬兩﹑漕米十萬石饋之﹐聞其敗賊也。六月壬戌﹐上大行皇帝謚曰「紹天﹑澤道﹑剛明﹑恪儉﹑揆文﹑奮武﹑惇仁﹑懋孝﹑烈皇帝」﹐廟號思宗。大行皇后謚曰「孝節﹑貞肅﹑淵恭﹑莊懿﹑奉天﹑靖聖﹑烈皇后」。甲子﹐程注致仕。馬土英薦逆案前光祿寺卿阮大鋮知兵﹐命予冠帶召見。廷臣交章劾奏﹐不省。弘圖﹑曰廣各疏求去﹐不許。湖廣巡按禦史黃澍入朝﹐劾奏士英十可斬。上令士英避位。士英因內侍乞畱﹐乃止。壬申﹐士英劾從逆諸臣光時亨﹑項煜﹑周鍾等﹔命逮治。先是﹐周王薨於淮安舟中﹐命於安吉﹑孝丰擇地卜葬。丙子﹐呂大器引疾致仕。丁丑﹐張獻忠陷重慶府﹐瑞王遇害。戊寅﹐封福府千戶常應俊襄城伯。庚辰﹐以徐石麒爲吏部尙書﹑工部侍郎何應瑞爲工部尙書。壬午﹐巡按淮安禦史王爕奏皇太子﹑定王﹑永王俱遇害。是日﹐鎭江兵變﹐焚民居數百家。乙酉﹐命薦舉人才﹐授西北殘破州縣﹔停止勸餉事例。秋七月丙戌朔﹐命魯王駐臺州。添設兵部侍郎二員。戊子﹐追尊皇考福恭王曰「貞純﹑肅哲﹑聖敬﹑仁毅﹑恭皇帝」﹐皇妣姚氏曰「孝誠﹑端惠﹑慈順﹑貞穆皇太后」﹐皇祖妣鄭氏曰「孝寧﹑溫穆﹑莊惠﹑慈懿﹑憲天﹑裕聖太皇太后」﹐遙上母太妃鄒氏尊號曰「恪貞﹑仁壽皇太后」﹐謚先妃黃氏曰「孝哲﹑懿莊﹑溫貞﹑仁靖皇后」﹐繼妃李氏曰「孝義﹑端仁﹑肅明﹑貞潔皇后」。追復懿文太子廟謚曰「興宗」﹐孝康皇帝妃常氏曰「孝康皇后」。上建文帝謚曰「嗣夫﹑章道﹑誠懿﹑淵恭﹑覲文﹑揚武﹑克純﹑篤孝﹑讓皇帝」﹐廟號惠宗﹔後馬氏曰「孝湣﹑溫貞﹑節睿﹑肅烈﹑襄天﹑弼聖﹑讓皇后」。追尊「恭仁﹑康定﹑景皇帝」謚曰「符天﹑建道﹑恭仁﹑康定﹑隆文﹑布武﹑顯徳﹑頌孝﹑景皇帝」﹐廟號代宗﹔「貞惠﹑安和﹑景皇后」汪氏曰「孝淵﹑肅懿﹑貞惠﹑安和﹑輔天﹑恭聖﹑景皇后」。己丑﹐以太常寺少卿左懋第爲兵部右侍郎兼都察院右僉都禦史﹐經理河北﹐聯絡關東軍務﹔兵部職方司郎中馬紹愉爲太僕寺少卿﹐加總兵官陳洪範太子太傅﹐偕往北京﹐給銀三萬兩﹐爲山陵道裏費。以六科員缺﹐令將中行﹑評博﹑推知等官﹐俱減俸行取。乙未﹐定京營制爲五軍﹑神樞﹑神機三大營﹐各一營至十營﹐以團練總兵官六人分統之。癸卯﹐命禮部尙書顧錫範祀海。甲辰﹐追封開國功臣故頴國公傅友徳麗江王﹐賜謚曰「武靖」﹔宋國公馮勝寧陵王﹐謚曰「武壯」。己酉﹐中旨以吏部右侍郎張有譽爲戶部尙書﹐弘圖封還爭之﹐不聽。辛亥﹐釋髙墻罪宗前唐王聿鍵等三百餘人。時羣臣分黨﹐紛爭日甚。壬子﹐諭曰「朕遭百六之運﹐車書間阻﹐方資羣策﹐旋軫故都﹔乃文武之交爭﹐致異同之日甚。先帝神資獨斷﹐匯納眾流﹐天不降康﹐咎豈在上。爾諸臣尙監於前車﹐精白乃心﹐匡復王室。若水火不化﹑戈矛轉興﹐天下事不堪再壞﹐且視朕爲何如主﹗祖宗成憲﹐勿尙姑息。各宜欽承﹐朕言不再」。攺正閣銜以尙書兼大學士。八月丙辰朔﹐日有食之。癸亥﹐敕左良玉兼提督官﹐開藩武昌。甲子﹐張獻忠陷成都府﹐蜀王遇害。乙丑﹐上曰「川陜道遠﹐職官多缺﹐吏部選擇賢才﹐堪任監司府州縣者﹐與巡按禦史朱壽圖前去﹐隨才署用。以後﹐凡殘破險遠地方準此」。戊辰﹐皇太后自儀鳳門入宮﹐遣靈璧侯湯國祚告於南郊。命惠王駐廣信府。癸酉﹐命修西宮之西園第一所爲皇太后宮。乙亥﹐命吏部察廢籍及舉貢監生才品堪用﹑願效力危疆者﹐考選二﹑三十名﹐咨發輔軍前﹐以補地方缺官。丁丑﹐皇太后弟千戶鄒存義爲大興伯﹐贈吳三桂父故總兵吳勷遼國公﹑母祖氏遼國夫人。庚辰﹐命選淑女。辛巳﹐賜北京死節諸臣大學士範景文等二十二人贈謚祭葬有差﹔建雞鳴寺山﹐賜額旌忠。壬午﹐以太子太傅禮部尙書兼文淵閣大學士王應熊起用﹐攺兵部尙書總督川湖雲貴等處﹐端辦蜀寇﹔賜尙方劍﹐便宜行事﹐仍給銀三萬兩。癸未﹐封鄭芝龍爲南安伯。命停文武官薦舉。禁非言官而上疏者。乙酉﹐中旨以阮大鋮爲兵部右侍郎﹐巡閱江防。是月﹐淸將楊萬興下濟寧。九月辛卯﹐裁各布政司右布政使。癸巳﹐曰廣致仕。甲午﹐宗周致仕。己亥﹐三法司奏定從逆六等條例﹐大逆淩遲處死凡五條﹕凡從逆攻陷京師及爲賊毀宗社﹑易門榜者﹔凡倡率勸進及爲賊艸僞詔者﹔凡部院詹事﹑翰林三品以上大臣從賊受僞官﹑爲之親信用事者﹔凡文武封疆大吏﹑如督撫總兵降賊者﹔凡京官翰林科道部等官﹐爲賊畫策規取地方者。以上如本犯不歸﹑歸而又逃者﹐收系其妻子﹐籍沒其資產。斬決不待時﹐凡三條﹕凡四品京官及翰林科道受賊僞命﹑居要地比原職加崇者﹔凡方面分巡分守知府等官降賊者﹔凡文武封疆大吏聞變先逃者。絞凡六條﹕凡獻銀﹑獻女﹑獻婢以媚賊求免者﹔凡內外衙門官﹑但受僞命者﹔凡職在巡方遇變而逃及布按三司﹑分巡﹑分守﹑知府等官遇變先逃者﹔凡被賊夾打不能自回﹑仍受僞官者﹔凡受僞官爲賊疏遠者﹔凡各衙門奉差﹐如管屯﹑管河﹑榷關﹑司餉等官𨿽無封疆之責而逃者。流凡三條﹕凡內閣重臣及部院等三品以上﹑詹事翰林五品以上卽不從賊偸生潛逃者﹔凡旣受僞職﹐後自疏遠﹑先賊未敗脫身南還者。以上斬﹑絞﹑流及遠戍共十一則﹐如各犯認罪自授﹐擬減本罪一等﹔如遁歸匿形﹑蓄謀叵測﹐議本罪加一等﹐仍收系其親屬。徙凡二條﹕凡候考﹑候選﹐卽無官守﹐卽未受僞官﹐仍浮沈賊中﹐賊奔乃還者﹔凡遇賊變﹐爲賊脇畱未受僞官者。杖凡一條﹕凡初爲賊所拘﹐未受僞官﹐乘間先歸者。上曰「北都淪喪﹐帝後遐升﹐巷戰死綏者﹐遂無一人﹔且反面事仇﹑甘心降賊﹐爲之指斥先帝﹐規並海宇。人心已喪﹐法紀何存﹗所奏旣已會議允當﹐並先奪職。其絞罪以上﹐法司行撫按官逮至京訊之﹔流罪以下﹐撫按官依律卽訊具奏。其有身𨿽陷賊﹐而能攺圖歸正﹐擒殺賊首及以兵馬城池來歸﹐或爲我內應﹐克立大功﹐或爲我內間﹐效忠本朝者﹐仍從優升賞﹐不用此例」。士英請令童生輸銀免府﹑縣考二試。乙巳﹐給河南巡撫越其傑銀十五萬兩﹐令募兵屯田。追賜國初諸臣陶安等﹑先朝諫死諸臣蔣欽等謚。命鄕官與監生齊民較田多寡﹐一體當差﹐不許擅立官戶。丁未﹐上皇考陵名曰「熙陵」。庚戌﹐命法司逮問呂大器﹑前巡按禦史左光先﹐俱不至。開納助工事例。辛亥﹐停宗室換授。壬子﹐命刑部逮問黃澍﹐亦不至。戶科給事中陸郎﹑禦史黃耳鼎例授外職﹐特旨畱之。二人疏攻徐石麒。甲寅﹐石麒致仕。是月﹐髙傑率兵赴鎭。冬十月丁巳﹐太常寺少卿李沾爲左都禦史。庚申﹐髙弘圖致仕。甲子﹐遣司禮監太監孫元徳察催直隸﹑浙江﹑福建﹑金華歲攺緞價九庫一應錢糧﹐仍督兩浙漕糧鹽課洋稅﹐並一切修練儲備事宜。賜北京死節太監王承恩等九人贈謚﹑祭葬﹑蔭有差。丙寅﹐命於杭州選淑女。壬申﹐中旨以吏部右侍郎張捷爲吏部尙書。癸酉﹐追復代宗生母賢妃吳氏﹐上謚曰「孝翼﹑溫惠﹑淑愼﹑慈仁﹑匡天﹑賜聖皇太后」﹔惠宗長子文煃曰「恭湣皇太子」﹐弟允熥爲吳悼王﹐允熞爲衡湣王﹐允熙爲徐哀王。追封惠宗子文奎爲原懷王﹐並附祀孝康陵。復江都﹑宜都﹑南平等四郡主爲公主。耿睿﹑於禮爲附馬都尉。丙子﹐命以來年正月上辛合祀天地於南郊。士英請令戶部給直省印單﹐凡贖鍰自杖以上俱注單內解部充餉﹐其不入單內以贓論﹔從之。丁丑﹐以兵部左侍郎解學龍爲刑部尙書。戊寅﹐加左良玉太子太傅。壬午﹐命停今年決囚。癸未﹐鑄弘光通寶錢。

是月﹐漳州賊破雲霄城﹔據之﹐官兵討之﹐賊走大浦。十一月戊子﹐西宮成﹐賜名「慈禧殿」。續封鄧文堯爲定遠侯。庚寅﹐命開屯海中玉環等山。辛卯﹐令生員納銀充貢。總兵官邱磊有罪﹐下獄死。癸巳﹐命遼王駐臺州寧海縣。乙未夜﹐端門外火。大淸兵入宿遷﹐破海州。庚戌﹐以某軍都督府左都督許定國充總兵官﹐掛鎭北將軍印﹐鎭守開封。辛亥﹐監下江軍。兵部職方司郎中楊文驄請於金山﹑圖山築城﹐從之。復逃官禦史蘇京官﹐駐廟灣﹐聯絡海上。自五月不雨﹐至於是月。十二月乙卯朔﹐命荊王駐九江府。丁巳﹐進爵劉澤淸爲東平侯。禁巡按禦史﹐不許拿訪。庚申﹐賜建文死節諸臣贈謚。辛酉﹐以湖廣巡撫何騰蛟總督川廣雲貴等處軍務﹐兼督糧餉﹐專理恢剿。丙寅﹐攺上孝宗後張氏謚「孝靖﹑肅莊﹑慈哲﹑懿扶﹑天贊﹑聖敬皇后」。大閱京軍﹐命士英代。己巳﹐陳洪範北使還﹐左懋第不屈被執。通政司楊維垣請重刻三朝要典﹐命禮部訪求一部﹐送入史館。又奏﹕逆案多枉﹔命吏部察明﹐分別復職起用。有狂僧大悲﹐至京自稱王﹐下鎭撫司詞訊。癸酉﹐復逃官前左春坊左諭徳韓四維官﹔工科右給事中戴英劾之﹐攺別衙門用。甲戌﹐遣士英視牲。乙亥﹐復逃官兵科給事中時敏官。開屯海中大瞿等山。丁丑﹐諭吏部﹕自天啟以前諸臣有勞績者察明贈官﹐不得與蔭。三法司奏解學龍等從賊諸臣獄﹐上以諸臣擬罪太輕﹐命再議。開納文武職官誥命事例。大淸兵自孟縣渡河﹐總兵李際遇迎降﹐命髙傑屯歸徳以備之。徐弘基卒。戊寅﹐傑自徐州進兵。辛巳﹐罷南郊﹐攺於明年冬至。壬午﹐以應天府丞瞿式耜爲右僉都禦史﹐巡撫廣西。士英請榷酤﹐從之。

弘光元年春正月乙未朔﹐大雪﹐免百官朝賀。以士英掌文淵閣印﹐充首輔辦事。癸巳﹐命得功﹑良佐率師進屯頴﹑亳﹔二人受命不行。興平伯髙傑率軍至睢寧。乙未﹐許定國伏兵享傑於城中﹐殺之﹔叛降於淸。戊戌﹐禁宗室入京朝見。壬寅﹐命在京諸臣自陳。癸卯﹐中旨以吏部左侍郎蔡奕琛兼東閣大學士﹐入閣辦事。命裁監紀及將官。乙巳﹐奪解學龍職。丙午﹐召左都禦史唐世濟復官﹐管右都禦史。加髙傑監軍兵科給事中衛胤文兵部右侍郎﹐總督興平標下鎭將兵馬﹐兼理本鎭汛地﹐經略開﹑歸防剿軍務。是月﹐大淸兵入西安府﹐李自成走襄陽。二月甲寅朔﹐命於嘉興﹑紹興二府選淑女。己未﹐阮大鋮爲兵部尙書﹐兼右副都禦史﹐仍管巡閱江防事務。以工部右侍郎髙倬爲刑部尙書。人有上書言﹕開化﹑徳興﹑玉山之間﹐有雲霧山﹐爲先朝封禁﹐開之可以助國﹔命太監李國輔會同撫按往勘視。辛酉﹐命五府察明勛臣世系﹐方許保選﹐戚臣不許濫請世襲。癸亥﹐續封顧其謙爲鎭遠侯。甲子﹐謚皇太子曰「獻湣」﹐定王曰「哀」﹐永王曰「悼」。乙丑﹐命於蘇州織造大婚冠服。丁卯﹐顧錫疇罷。蔭方孝儒裔孫爲翰林院五經博士。遣太監髙啟潛安撫興平營將士。甲戌﹐進蔡奕琛禮部尙書文淵閣大學士。乙亥﹐追封皇弟由榘爲頴王﹐謚曰「衝」。禮部請朝日﹐命待南郊禮成行之。丙子﹐更上先帝廟號曰「毅宗」﹔趙之龍奏﹕「思」非美謚﹐乃攺。封慈爚爲崇王﹐命駐福州府。己卯﹐攺鑄南京各衙門印﹐去「南京」二字。癸未﹐大悲棄市。鴻臚寺卿髙夢箕奏﹕先帝皇太子自北來﹔遣內臣蹤迹至杭州﹐得之。三月甲申朔﹐至京﹐駐興善寺﹐遣太監李承芳﹑盧九徳等審視還報﹔夜五鼓﹐移至掌錦衣衛都督同知馮可京邸捨。乙酉﹐上禦武英殿﹐命府部九卿科道及前東宮講官中允劉正宗﹑李景濂﹑少詹事方拱干等審視太子﹐問答多不符﹔大學士王鐸叱爲假。久之﹐自稱爲王之明﹐故駙馬都尉王昺侄孫﹔奏上。丙戌﹐下中城兵馬司獄。以戍籍錢謙益爲禮部尙書。丁亥﹐復故少師兼中極殿大學士溫體仁謚。戊子﹐命太監喬尙總理兩淮鹽課﹐嚴察兵馬糧餉。壬辰﹐命百官會審王之明於午門外。上故妃童氏在河南﹐巡按禦史陳潛夫具儀從送至京﹔上以爲假﹐下錦衣衛獄﹐並逮訊潛夫。癸巳﹐遙祭諸陵。戊戌﹐三法司以王之明獄上﹔命再嚴究往來蹤迹及主使之人。先是﹐太子之至也﹐都人皆喜﹐以爲上未有子﹐且以爲嗣﹔至是人情益懼。民間流言﹕指馬士英﹑王鐸共謀戕害太子。黃得功上疏乞保畱﹐上乃命養之獄中﹐勿遂加刑。劉良佐上疏﹐並言太子﹑童氏二事﹐謂上爲羣臣所欺﹔因命法司先將二案審明情節﹐傳示中外﹐以釋羣疑。然而流言日甚。己亥﹐上懿安皇后謚曰「孝哀﹑慈靖﹑恭惠﹑溫貞﹑偕天﹑協聖﹑哲皇后」﹐更上皇考謚曰「孝皇帝」。壬寅﹐先帝忌辰﹐上於宮中舉哀﹐百官於太平門外設壇遙祭。乙巳﹐大淸兵從河南下﹐總兵官王之綱走宿州﹔是日入歸徳府﹐巡按禦史淩駉死之。丙午﹐罷安慶巡撫。己酉﹐贈髙傑太子太保﹐蔭一子錦衣衛百戶。壬子﹐加髙傑部將李本身左都督﹝﹖﹞興平伯標下兵馬。夏四月丙辰﹐左良玉反﹐陷九江府。良玉尋死﹐其子夢庚自稱畱後。丁巳﹐追卹三案諸臣劉廷元等二十人﹐並復原官﹐仍各贈蔭有差。乙未﹐左兵陷東流﹐京師戒嚴﹐以公侯分守長安等門及都城十三門。徵靖南﹑廣昌﹑東平三鎭兵入衛﹔命可法至江北調度﹐阮大鋮率兵巡防江上。是日﹐戮光時亨﹑周鍾﹑武愫於市﹐周鑣﹑雷演祚賜自盡﹐其餘從賊諸臣擬死罪者戍邊﹑流罪以下爲民。是日﹐左兵陷安慶府。大淸兵自歸徳分道﹐一趨亳州﹑一趨碭上﹐徐州總兵李成棟奔揚州。壬戌﹐封常澄爲襄王﹐命駐汀州府。是日﹐都督黃斌卿等與左兵戰於銅陵之灰河﹐敗之﹔明日復戰﹐沈其船三十艘。命勞諸將銀幣。乙丑﹐大淸兵入泗州。丙寅﹐渡淮﹐史可法退保揚州。丁卯﹐選淑女於元輝殿。潞王在杭州上書﹐請僻靜一郡﹔戊辰﹐命移駐湖州府﹐敕賜獎諭。且命移周﹑魯二王於江西﹑廣東。辛未﹐大淸兵圍揚州﹐七日城破﹐督師史可法死之﹔遂屠其城。戊寅﹐追封於謙臨安伯。五月壬午朔﹐進封得功靖國公﹐諸將各升蔭有差﹔遣司禮太監王肇基賫銀幣往勞。丁亥﹐封鄭鴻逵靖虜伯。分蘇松﹑常鎭爲二巡撫。己丑夜﹐大淸兵自七里江渡。庚寅﹐鴻逵以水師奔福建﹔大淸兵入鎭江府。初十日辛卯﹐上遜於太平﹐士英奉皇太后如杭州﹐京城潰。日夕時﹐至太平﹐居察院公署。十二日癸巳﹐如得功營﹐禦舟中﹔忻城伯趙之龍﹑禮部尙書錢謙益送款於豫王。大淸兵自丹陽趨句容。十四日乙未夜﹐前隊至郊壇門。十五丙申﹐豫王至﹐營於郊壇北﹔之龍及諸勛戚文武大臣皆迎降。劉良佐至上新河降。十八日己亥﹐豫王入南京。十九日庚子﹐如蕪湖。二十二日癸卯﹐良佐引大兵追帝。左柱國太師靖國公黃得功死之﹔其將田雄﹑張傑等奉上如大軍。九月甲寅﹐上如北京。唐王卽位﹐遙上尊號曰「聖安皇帝」。明年五月﹐遇害﹔潞王等亦見殺。粵中立國﹐上謚曰「安宗簡皇帝」。

工科李淸「南渡錄」曰﹕上蕪居深宮﹐每徘徊詫嘆﹐謂諸臣無肯爲我用﹐於聲色罕近也。然讀書少﹐章奏未能親裁﹐故內閹外壬﹐相倚爲姦﹐卒歸過於上。如端門捕蝦蟆﹐此宮中舊例﹐而加以穢言﹔且謂孌童季女﹐死者接踵﹐內外諠謗罔辯也。及國亡﹐宮女逸出﹐始得其眞。惟一爲士英所挾﹐太阿旁落﹐亂政亟行﹐以淪胥於亡。蓋帝仁厚有餘﹐剛明不足。論者謂士英聽阮大鋮姦謀﹐欲以三朝要典興黨人之獄﹐上獨不允﹐亦可想見其爲人矣。

自燕都淪喪﹐懷生之倫﹐莫不飲痛。然大河南北𨿽經蹂躪﹐而吳﹑楚﹑閩﹑粵﹑滇﹑黔疆域如故也。於是﹐紫蓋渡江﹐南都擁立﹔以倫﹑以序﹐福王爲正。史大司馬忠亮日月﹐招徠耆舊﹐奮揚師旅。時則髙弘圖﹑姜曰廣左右一人﹐張愼言﹑徐石麒代爲冢宰﹐張有譽﹑顧錫疇並列六卿﹐起劉宗周爲亞相﹑鄭諠爲大理﹐翰林則陳子壯﹑劉同升﹑趙士春﹐卿尹則侯峒曾﹑姚思孝﹑詹兆恆﹑郭維經﹐臺諫則馬嘉植﹑熊汝霖﹑章正宸﹑陳子龍﹑沈宸荃﹑遊有倫﹑喬可聘﹑郭貞一﹐部曹則夏允彜﹑吳嘉胤﹑黃端伯﹑何剛﹑錢旃﹔羣賢濟濟﹐布在殿陛。方將校七萃﹐閱六師﹐和彊鄰﹐剪仇寇﹔眾庶喁喁﹐想望中興。卽未能颷起雲蔚﹐迅復大物﹔而滔滔河國﹐畫塹自守﹐猶未失爲晉元﹑宋髙也。無何﹐而貴陽煽虐﹐盜竊秉鈞﹐外連彊帥﹑內起狐羣﹐斥逐貞賢﹑引用匪類﹐寵賂旣章﹐紀綱大壞﹔史公奔走淮江﹐綢繆內壞﹐猶日不足。久之﹐忠貞激發﹐傑驁降心﹔爰指北旗﹐電掃河洛。而變生杯酒﹐自相屠滅﹐卒致倒戈﹔天不祚延﹐可槪見矣。逮夫朝昏日甚﹐飛章告密﹐萃於淸流﹔而托名皇胤﹐王郎故智﹐適符其會。於是﹐不逞之徒﹐借淸君側﹐晉陽之甲﹐羽檄四馳﹐乃空淮左﹐以遏江防﹐使敵得蹈虛乘隙﹐長江飛渡﹐君臣輿襯﹐嗚呼悲夫﹗究其始終﹐以人爲興衰。易稱否泰﹐君子小人之消長而已。有國家者﹐可不鑑哉﹗

卷二

四明西亭淩雪纂修

紀略二思文帝

紀略三永曆帝

紀略四魯監國

紀略二思文帝

思文皇帝諱聿鍵﹐小字長壽﹐太祖九世孫也。其先唐定王﹐髙帝第二十三子﹐封於南陽。父義﹐唐世子﹔追封裕王。母毛氏。帝生十二歲﹐祖端王惑於嬖妾﹐囚世子承奉所﹐帝亦從之。有大志﹐好讀書﹐𨿽處患難而志气不挫。年二十八歲﹐尙未請名。世子爲其弟毒死﹐端王諱之﹐將傳國於次子。分守道陳奇瑜入弔﹐謂王曰﹕世子薨逝不明﹐若又不立其子﹐事且露﹐國法重。王懼﹐始爲帝請名﹐立爲世孫。

崇禎五年﹐端王薨﹐襲王位﹐年三十一矣。選妃曾氏﹐諸生曾文彥女。七年﹐流寇入河南﹐南陽當其衝﹔城單薄﹐王捐千金謀修築。知府陳振豪勿授工﹔王上言﹐詔逮振豪下獄。王乃援潞王事﹐請增兵三千人﹐設參將一員﹐以陳永福充之﹔不許。八年冬﹐賊再犯南陽﹐上疏言臣府護衛一千二百人﹐近制以其半爲汴梁班軍﹐給撫臣以下繇使無謂﹐惟明詔念臣困阨﹐以全軍見還。懷宗報之曰﹕南陽班軍番直﹐祖制已久﹐朕不敢變。時欲行宗室換授之法﹐陳子壯署禮部事﹐執不可。王貽書子壯相駁難﹐其書稱說典訓﹐援據經傳皆有本。廷臣顧勿及知﹐特以爲諸侯王尙气﹑持異同而已。子壯尋下獄﹔眾口惜子壯者﹐輒以尢王。王亦薄公卿爲不足重﹐而爭宗藩體統。劾總督盧象升不朝。其所建請頗多﹐與羣臣相抵牾﹐懷宗意亦不之善也。

九年八月﹐京師戒嚴﹐王率護軍勤王。汝南道周以興止之﹐不聽。至裕州﹐巡按禦史楊繩武以聞﹐旨下切責。會前鋒值寇﹐亡內豎三人﹐乃返國。十一月﹐下禮部議﹐廢爲庶人﹐安置鳳陽髙墻。押發官同知張有度欲以檻車行﹐王自裁﹐不殊。至鳳陽﹐守陵奄人索賄不得﹐墩鎖以困苦之﹔不勝其辱﹐病幾殆。曾妃割股以進﹐始愈。有司廩祿不時﹐資用乏絕。時有望气者﹐以髙墻中有天子气﹐言於淮撫路振飛﹔假賑罪宗名﹐入見王﹐心獨異之。王告以吏虐狀﹐振飛上疏請加恩罪宗﹐贍以私錢﹐且責吏之無狀者石應詔。弘光登極大赦﹐王出髙墻﹐命徙駐廣西之平樂府。乙酉五月至杭州﹐而南都不守﹐王勸潞王監國﹐拒北使之招降者﹔不聽。時﹐靖虜伯鄭鴻逵自京口﹑戶部主事蘇觀生自南都﹐胥會於杭﹐遂奉王入閩。六月甲戌﹐次浦城﹐禮部尙書黃道周三箋勸進。閏六月癸未﹐福建各官迎謁於水口驛﹔王出禦用銀一百五十兩﹐令有司葺行宮﹐勿擾民。丁亥﹐至福州監國﹐建行在太廟﹑社稷。丁未﹐祭告天地祖宗﹐卽皇帝位於南郊。以福建爲福京﹑福州爲天興府﹐布政司爲行殿﹐大赦﹐攺元隆武。追尊皇考爲皇帝﹑妣爲皇后﹐遙上弘光尊號曰「聖安皇帝」。進封靖虜伯鄭鴻逵定虜侯﹑南安伯鄭芝龍平虜侯﹑其弟芝豹澄濟伯﹑鄭彩永勝伯﹐並賜號「奉天﹑翊運﹑中興﹑宣力﹑定難﹑守正功臣」。黃道周爲禮部尙書武英殿大學士﹑蘇觀生爲吏部右侍郎兼東閣大學士﹑福建巡撫張肯堂爲吏部尙書兼左都禦史﹑戶部右侍郎何楷爲戶部尙書﹑四川按察使曹學佺爲禮部尙書﹑福建巡按禦史吳春枝爲兵部右侍郎兼右副都禦史﹑周應期爲刑部尙書﹑鄭瑄爲工部尙書﹐並賜號「奉天﹑翊運﹑中興﹑宣猷﹑守正文臣」。各官升賞有差。自道周外﹐凡有聲望者﹐何吾騶﹑蔣徳璟﹑黃景昉﹑朱繼祚﹑林欲楫﹑姜曰廣﹑吳甡﹑髙弘圖﹑路振飛﹑曾櫻﹑鄭三俊﹑熊開元﹑黃士俊﹑顧錫疇﹑陳子壯﹐皆爲大學士﹔然多遙授﹐至者數人而已。其後以林增志﹑李先春同入閣辦事。上性素儉﹐少遭患難﹐旣卽大位﹐慨然以復仇雪恥爲務﹔布衣蔬食﹐不禦酒肉。敕司禮監﹕行宮不得以金玉玩好陳設﹔器用磁錫﹐幃幄被褥皆布帛﹐絕去錦繡。後宮無嬪﹐禦執事三十人而已。中宮懿旨﹕選女廚十人﹔上聞之﹐以爲擾民﹐不許。勤於聽政﹐批閱章奏﹐丙夜不休。上書陳言軍國大事者﹐輒以手詔答之。重風節﹐喜文學﹐收召名士﹐不次用人。其意欲大有爲於天下﹐而阨於時勢。

是時﹐浙西已降服﹐浙東奉魯王監國﹐而大淸兵方在江﹑楚。楊廷麟﹑萬元吉等以義師往來捍禦﹐皆加閣部督師銜以寵之。李自成爲九宮山民所誅﹐楚督何騰蛟收降其黨李錦等﹐皆加總兵官﹐賜名忠貞營﹐爲禦營先鋒﹔而內制於鄭氏﹐不能出關與之相應援也。初﹐上優禮鄭氏﹐以閩事屬之。芝龍有長子森﹐入見﹐上奇其表﹐賜姓曰「朱成功」﹐命提督禁旅﹐照駙馬都尉體統行事。芝龍議戰守事宜﹐自仙霞關外當守者一百餘處﹐守兵﹑戰兵略計二十萬﹐合閩﹑粵餉不支一年﹔仍請於兩稅內米一石預借銀一兩﹐遣侍郎科道徵發。吏部主事王兆熊兼禦史督義餉急迫﹐不輸者﹐榜其門「不義」﹐於是閭裏騷然矣。芝龍又請淸理寺田﹐可得餉八十萬﹔上不聽。戶部侍郎李長蒨請開事例﹐從之。設儲賢館﹐定十二科取士﹐以蘇觀生領之。旣而招徠者多狹邪之士﹐上亦厭之而罷。上以盜賊之興﹐皆以貪吏﹐欲以髙皇帝之法懲之。建陽知縣施■﹝火豦﹞﹐以貪酷被劾﹐特敕誅之﹐輔臣申救不聽。上賜宴大臣﹐芝龍自以侯﹐欲位首輔上﹔黃道周以祖制武職無班文官右者爭之﹐終先道周﹐芝龍怏怏不悅。道周乃自請出關﹐號召義旅圖恢復﹔上許之。請兵﹑餉﹐芝龍皆不應﹐僅給羸卒千人﹐賫一月餉。七月辛未﹐道周率以行。八月乙酉﹐頒祖訓五十七條本於閣部科道﹐大學士林欲楫率諸臣表謝。庚寅﹐命肅鹵伯黃斌卿出鎭舟山。命吳江諸生孫久中賫手敕召淮撫路振飛﹐錄舊恩也。壬辰﹐冊曾妃爲皇后﹐贈後父曾文秀爲吉水伯。癸巳﹐命婦朝後於太和殿。邵武知府吳炆煒﹑推官朱健﹐以敵未至﹐先棄城逃﹐下獄誅。行保甲法於天興府。定錦衣衛軍制﹐設中前後五所﹐每軍百戶曰一威﹐所八威﹔名曰「禁軍」。時兵事皆掌於鄭氏﹐而芝龍殊無意出關﹔上屢諷之﹐則以餉乏爲辭。江﹑楚之迎駕者疏踵至﹐上以芝龍不足恃﹐欲入楚倚騰蛟。會前知州金堡朝於行在﹐勸上親徵﹔上大喜﹐立擢堡爲兵科給事中。於是決計自贛入楚。甲午﹐類於上帝﹔乙未禋於太廟﹐丙申禡於社。丁酉﹐以鄭鴻逵爲禦營左先鋒出浙江﹑鄭彩爲禦營右先鋒出江西﹔駕幸西郊﹐行授鉞禮。先期爲壇﹐設天帝﹑髙皇神位。上禦翼善冠﹐詣壇所﹐百官陪位﹐武臣戎服聽事。上皮弁升壇拜謁神﹐立於神位西南面﹔禦先鋒北面跪﹐兵部授鉞﹐上東向揖之。賜餞光祿寺﹐授爵﹔禦先鋒跪嚼。上誡勞畢﹐謝恩出﹐率諸將士跪壇下﹐上甲冑誓師﹔乃鳴金鼓﹐揚旌而出。當授鉞時﹐風雨晦冥﹐大風起壇上﹐燭皆滅﹐神位僕﹔鴻逵出城﹐馬蹶踣地。識者以爲不祥。

靖江王亨嘉僣位於桂林﹔九月﹐兩廣總督丁魁楚遣總兵陳邦傅擒之。封魁楚平粵伯。十月﹐遣兵科給事中劉中藻頒詔浙東﹐魯王不受詔。自是﹐與浙東相左﹔惟方國安﹑朱大典二人﹐中立受職焉。十一月﹐上下詔親徵﹐以唐王聿釗﹑鄧王鼎■﹝土器﹞監國﹐大學士曾櫻協同芝龍守畱。以吳震文爲隨徵兵部侍郎﹑王觀光爲隨徵戶部侍郎﹐皆兼吏戶禮三部事﹔張家玉﹑陳履貞爲隨徵兵科﹐亦兼吏戶禮三科事。命曹學佺修懷宗實錄﹐設蘭臺館以處之。十二月甲申﹐上戎服登舟﹐大學士何吾騶等隨行。舟次芋江五日﹐百姓壺漿迎者沿道﹔皆賫以銀牌。壬寅﹐黃道周之師潰於婺源﹐被執。

丙戌﹐隆武二年正月乙酉朔﹐上在建寧﹐不受朝賀﹐以三大罪自責﹐百官皆戴罪從徵。交趾﹑日本國皆遣使入貢。馬士英扣關求入朝﹐上數其罪﹐諭守關官兵勿納﹔士英七疏自理﹐終不許。監國魯王遣柯夏卿﹑曹惟才來聘﹐上加夏卿兵部尙書﹑惟才光祿寺少卿﹐手敕謂﹕朕無子﹐王爲皇太侄﹐同心戮力﹐共拜孝陵﹔朕有天下﹐終致於王。取浙東所用職官皆列朝籍﹐不分彼此。尋遣僉都禦史陸淸源解餉十萬﹐給防江將士﹔淸源散給不平﹐兵嘩而遁﹐或曰士英使之也。以蘇觀生兼吏兵二部尙書﹑行在文淵閣大學士﹐出爲經略﹔賜尙方劍﹐便宜行事。上親祖於殿門﹐賜銀印曰「瞻奉南北山陵﹐安集軍民文武」。召見泉州布衣蔡鼎﹐授爲軍師。二月﹐詔寬逆案之禁。上曰﹕北京陷於東林﹑南都亡於魏黨﹐厥罪維均。今中興之初﹐嘉與維新﹐其附黨諸臣槪予洗滌﹐以收後效。擢堵胤錫右副都禦史﹐巡撫湖廣。丁亥﹐大雨雹﹐閩所無也。廣西有僧﹐自稱弘光﹐上召九卿科道將議迎請。廷臣曰﹕卽眞弘光﹐甫經失國﹐有尊奉而無迎請。已而﹐有司審知其僞也﹐下獄誅。亨嘉俘至福京﹐下諸王議﹐廢爲庶人﹐以幽死﹔誅其臣顧奕﹑吳之琮﹑楊國威﹑張龍翼等。三月戊申朔﹐督師大學士黃道周殉節於南京。上聞﹐痛哭輟朝﹐贈文明伯。上將出汀州入贛﹐芝龍使軍民數萬人遮道號呼擁駕﹐不得行。芝龍因具表請回天輿﹐上不得已﹐駐蹕延平。辛未﹐吉安破。鄭彩棄廣信﹐奔入關。未幾﹐撫州亦破。初﹐汀﹑邵間有大帽山峒巒最彊﹐屢徵不服。永寧王誘之出降﹐以與大淸兵戰﹐屢捷﹐遂復撫州。大淸兵圍之﹐鄭彩屯廣信府﹐永寧王請救﹐其監軍給事中張家玉以三營往﹐圍暫解。已而復合﹐彩軍潰﹐撫遂破。永寧王死之﹐峒巒亦散。報至﹐行在大震。上削彩職﹐戴罪圖功。廷麟﹑元吉退守贛州﹐大淸兵進攻之。四月五日萬壽節﹐不受朝賀。命禮臣追復建文年號﹐立忠臣方孝儒祠。五月﹐琉球入貢。廷試貢生﹐取萬荊等十二人﹐命爲萃士﹐照庶吉士例﹐送翰林院教習。升湖廣章曠爲僉都禦史﹐巡撫湖北。殺魯監國使陳謙。謙奉命入閩﹐久駐衢州﹐持兩端﹐自云魯已封靖夷侯﹐欲以邀封﹔上召入閩﹐禦史錢邦芑劾之﹐隧下獄。將殺之﹐芝龍與謙有舊﹐亟入朝﹐請以官贖謙死。上故畱芝龍久語﹐而促行刑﹔芝龍出﹐已死矣。芝龍厚殮之。由是益懷異志。加吏部尙書郭維經六省督師銜﹐募兵援贛。六月﹐福京鄕試﹐上命廣額七十名﹐流寓者皆入試﹔以編修劉以修﹑閔肅爲主考﹐取葉瑣等一百七十五名。士子多以賄進﹐乃命覆試﹐落四名﹐逮同考推官王三俊下獄﹐追贓一萬兩。浙東師潰﹐魯王航海﹐鴻逵逃歸浦城﹔事聞﹐上奪其封爵。七月﹐元子生﹐大赦﹔加恩從龍諸臣﹐悉進爵。禦史錢邦芑言﹕浙東新破﹐唇亡齒寒﹐舉朝同仇之日﹐非覃恩受賞時也﹔不報。己巳﹐上禦門﹐內侍奉小匣至禦前。上諭羣臣曰﹕朕本無利天下心﹐以勛輔擁戴﹐不得已勉徇羣情﹐浣衣糲食﹐有何人君之樂﹗朝夕幹惕﹐恐負重付﹔豈意諸臣已變初志。昨巡關之使﹐得爾等出關迎降書二百餘封﹔今俱在此﹐朕不欲知其姓名也﹐命錦衣衛焚之午門前。爾諸臣其有名者﹐尙洗心滌慮﹔否則﹐亦竭節奉公﹐不渝始終﹐是所望也。上一身丰頤﹐聲如洪鐘﹐聞者悚息。上銳志出贛﹐而芝龍百計沮之﹐欲畱上以自重。旣而陰通款於洪承疇﹐盡徹關隘水陸之兵。大淸兵旣破浙東﹐長驅而前﹐如入無人之境。何騰蛟遣郝永忠以鐵騎五千迎駕﹐將至韶州﹐而大淸兵已入衢州。八月乙未﹐抵關﹐上卽日如汀州﹔庚子﹐入城。

辛丑﹐有十餘騎叩城﹐曰「扈蹕者」﹔開門納之﹐則追騎也。從官迸散﹐遂執上與曾後去。後至九龍潭投水﹐上遇害於福京。粵中立國﹐上尊號曰「思文皇帝」。或曰建寧代死者爲唐王聿釗﹑汀州代死者爲張致遠﹐上實未死。其從亡之臣﹐賴垓﹑熊緯。其後朱成功屯兵鼓浪嶼﹐有遣使存問諸臣者﹐云爲僧於五指山﹔然亦莫必其眞僞也。永曆十一年﹐上謚曰「紹宗襄皇帝」﹐後曰「襄皇后」。

帝英才大略﹐在藩服之時﹐已思有所施爲﹔及遭逢患難﹐磨礪愈堅。兩京旣覆﹐枕戈泣血﹐躬行節儉﹐以裕兵食。性喜文詞﹐手撰三詔﹑禦制祖訓後序﹑行在縉紳便覽序﹐皆典雅可誦。所至訪求書籍﹐親徵亦載書數十乘。聽納諫說﹐拔錢邦芑﹑金堡於下僚﹐置之言路﹐欲其有所開陳。章奏朝至夕發﹐或送後代批。後亦讀書通明﹐識治體﹐上嘗與之決事。篤念舊恩﹐不遺纖微﹔於從龍諸臣﹐恩澤尢渥﹐不可不謂天生之令主也。夫鄭氏起盜賊﹐目無君王﹐據有全閩﹐富貴以盈﹐始願亦不及此也﹔而欲責以鞠躬盡瘁﹐經營天下﹐難矣。帝之托於鄭氏﹐所謂「祭則寡人」而已。其二﹑三心膂之臣所藉以恢復者﹐如黃道周﹑蘇觀生﹐皆儒雅可觀﹐將略未優。又束縛其足﹐不能一展所長﹔悲夫﹗悲夫﹗天之所廢﹐誰能興之﹖𨿽有忠義﹐如之何哉﹖

紀略三永曆帝

永曆帝諱由榔﹐神宗之孫﹑桂恭王常瀛少子也。常瀛﹐李貴妃出﹔萬曆二十九年封﹐天啟七年始就國衡州。衡在江湖之表﹐地僻遠。崇禎九年﹐封由榔永明王。十六年﹐張獻忠陷衡州﹐桂王由永州入粵西﹔王被執﹐系道州﹐徵蠻將軍楊國威遣部將焦璉率兵至﹐負王渡河﹐得免。明年﹐桂王薨於蒼梧﹐遂葬焉﹐號興陵。長子安仁王由■﹝木愛﹞襲封﹐未幾亦薨。

丙戌春﹐思文帝遣司禮監太監龐天壽冊爲桂王﹐居肇慶府。秋九月﹐福州不守﹔兩廣總督丁魁楚﹑廣西巡撫瞿式耜﹑巡按禦史王化澄與故大臣呂大器等﹐議所立。先是﹐思文帝常語羣臣曰﹕永明神宗嫡孫﹐正統所系﹐朕無子﹐後當屬諸。乃共推永明王。太妃王氏曰﹕諸君何患於無君﹗吾兒仁柔﹐非撥亂才也﹐願更擇可者。魁楚請之堅﹐遂以十月壬辰監國肇慶﹐祭告天地宗廟。加魁楚東閣大學士﹐進式耜吏部左侍郎東閣大學士攝尙書事﹐永茂請終制﹐化澄等皆進爵。甲辰﹐湖廣督師大學士何騰蛟﹑巡撫兵部右侍郎堵胤錫等上表勸進﹐優詔答之。司禮監王坤至自汀州。知隆武帝已殂﹐羣臣請卽大位。是月四日﹐大淸兵破贛州﹐丁魁楚聞敗﹐倉卒奉監國走梧州。故大學士蘇觀生遺書魁楚﹐欲預擁戴﹐魁楚拒之﹐觀生乃自南韶還師。十一月癸卯朔﹐立唐王弟聿■﹝金粵﹞於廣州﹐攺元紹武﹔以與肇慶相拒。甲寅﹐王還肇慶。庚申﹐卽皇帝位﹐以明年爲永曆元年。追尊皇考曰「端皇帝」﹐尊繼母太妃王氏爲皇太后﹑生母馬氏爲皇太妃﹐冊妃王氏爲皇后﹐上隆武帝尊號曰「思文皇帝」。大赦。封太后弟王國璽武靖伯﹐皇后父王略長洲伯﹐太妃侄馬九功鎭遠伯。給事中彭耀宣諭廣州﹐觀生殺之﹔乃以兵部侍郎林桂鼎督總兵李明忠﹑龍倫﹑蘇聘等討之﹐戰於三水﹐唐王兵敗。十二月甲戌﹐復戰於海口﹐佳鼎敗歿﹐肇慶大震。復以王化澄爲兵部尙書往督師。起李永茂爲大學士﹐未幾亦罷去。十二月﹐大淸遣巡撫佟養甲﹑總兵李成棟﹐由福建越潮﹑惠﹐俱下之﹔丁亥﹐潛師襲廣州﹐執聿■﹝金粵﹞﹐觀生自縊。聿■﹝金粵﹞與周﹑益﹑遼等二十四王﹐俱及於難。報至肇慶﹐瞿式耜請守峽口﹐司禮監王坤難之﹔乃以朱治■﹝忄間﹞爲兩廣總督﹐守肇慶。上出幸梧州。是月﹐大淸兵取川北﹐張獻忠誅。

丁亥﹐永曆元年春正月癸卯朔﹐上至梧州。李成棟分兵徇南韶﹐自率兵向肇慶﹐朱治■﹝忄間﹞走肇慶降。上由梧州走平樂﹐丁魁楚避入岑溪縣守險﹐王化澄走潯州﹔成棟別將楊大福﹑張月等﹐下髙﹑廉﹑雷三府。癸亥﹐上入桂林﹐欲幸楚﹔遣使湖南﹐慰勞督師定興侯何騰蛟等﹐並趨其兵入衛。乙丑﹐梧州破﹐廣西巡撫曹燁降。兵科給事中陳邦彥起兵於髙明﹐原任兵部右侍郎張家玉起兵於東筦。徵四川吏部尙書文安之﹑雲南吏部侍郎王錫衮入閣﹐不至。乃以翰林學士方以智爲東閣大學士入直﹐未幾爲僧去。錫衮尋爲沙定洲所殺。是時﹐獻忠部將孫可望等由川﹑貴入雲南。魁楚爲追騎所及﹐降﹐成棟殺之於藤江﹔平樂亦不守。桂林聞報﹐大恐﹔會武岡鎭劉承胤兵至全州﹐卽赴之。二月丙戌﹐上幸全州。瞿式耜諫不聽﹐因自請保桂林﹔乃以式耜兼吏﹑兵二部尙書督師畱守﹐以總兵新興伯焦璉兵隸麾下。封劉承胤安國公﹐馬吉翔﹑郭承昊﹑嚴雲從等皆爲伯。以禮部尙書吳炳兼東閣大學士﹐入閣辦事。劉承胤以三千人援桂﹐自奉上歸武岡。三月癸亥﹐上至武岡﹐攺爲奉天府﹐以氓府爲行宮。大淸兵攻桂林﹐焦璉擊卻之。是時﹐長沙﹑常徳俱失﹐何騰蛟與郝永忠等退保衡州﹔張先璧走寶慶﹐堵胤錫走永寧衛。忠貞營李赤心等攻荊州﹐不克﹐潰入歸﹑巫兩江間。馬進忠﹑王有才等遁五溪山中。武岡遠在寶慶西﹐依承胤以爲重﹐承胤遂專恣。六月庚午朔﹐何騰蛟朝行在﹔上慰勞再三﹐錫金幣。大學士陳子壯起兵於九江鎭﹔秋七月甲辰﹐率舟師圍廣州﹐不克。命騰蛟督諸鎭兵守衡州﹔未至﹐衡已破﹐永忠等南走﹐騰蛟退保永州。湖南巡撫章曠卒於軍。八月己巳朔﹐以戶部侍郎嚴起恆爲東閣大學士。壬午﹐大淸兵破寶慶。劉承胤拒戰﹐敗績﹐遂降。馬吉翔等奉上及兩宮斬關出﹐夜走靖州﹔商丘伯侯性持兵入衛﹐由通道縣入蠻境﹐出古泥以達柳州。大學士吳炳扈從不及﹐死之。九月﹐李成棟破淸遠﹔兵科給事中陳邦彥被執﹐不屈見害。冬十月﹐土司覃鳴珂與守道龍文明相攻﹐遂陷柳州﹐大掠﹐矢及上舟。丁丑﹐上南走象州。兵部尙書張家玉兵敗死之。時﹐大淸已定湖南﹐西入黎平﹐永州亦破。郝永忠﹑盧鼎等俱入桂林﹐何騰蛟與嚴起恆隨至﹐與畱守瞿式耜議分地給諸鎭﹐俾自爲守。式耜以督焦璉兵復陽朔及平樂府﹐陳邦傅亦由濱州復潯州﹐合兵復梧州。粵西旣定﹐屢請上入桂林。十一月丁酉朔﹐上回桂林。式耜與嚴起恆﹑王化澄並入直﹐騰蛟督師入全州。大淸兵破髙州﹐大學士陳子壯被執不屈﹐磔死。

戊子﹐永曆二年春丁酉朔﹐上在桂林。四川巡按禦史錢邦芑疏報﹕四川全省恢定九州島一百三十餘縣。上視朝﹐受賀。封王祥等爲侯﹑伯﹐升邦芑右僉都禦史。癸亥﹐江西提督金聲桓﹑王得仁以南昌內附。二月﹐廣東總兵李成棟以廣東內附。郝永忠潰於興安。丁亥﹐入桂林大掠﹐上夜走南寧。何騰蛟在永寧聞警馳回﹐與式耜同調諸鎭兵入城守禦。三月丁巳﹐大淸兵至桂北門﹐騰蛟等拒戰卻之。淸師聞江西反﹐遂旋師。聲桓使人間道賫佛經﹐置密疏其中﹐赴南京輸款。以翰林學士朱天麟爲東閣大學士。閏三月丙寅朔﹐皇子慈烜生﹐大赦﹐王皇后出也。夏四月乙未朔﹐遣吏部侍郎吳貞毓﹑商丘伯侯性敕勞李成棟於廣州﹐封惠國公﹔並封佟養甲襄平伯。五月﹐何騰蛟復全州﹔壬午﹐復寶慶府。六月甲午朔﹐駕幸潯州。封陳邦傅慶國公。秋七月甲子朔﹐次梧州﹐謁興陵。成棟請上移駐廣東﹐使其將羅成耀將甲士五千迎駕﹔瞿式耜請回桂林。眾議肇慶監國之地﹐居兩省中﹐遂移居焉。八月癸巳朔﹐駕幸肇慶。拜成棟翌明大將軍﹐以其子李元胤爲錦衣衛指揮﹐使掌絲綸房事。袁彭年爲左都禦吏﹔彭年以廣東布政使與成棟密謀內附者也。朱容藩僣稱監國於夔州﹐督師呂大器命川將李占春誅之。九月﹐召舊輔何吾騶﹑黃士俊入閣。冬十月﹐何騰蛟攻永州﹑衡州﹐克之。李成棟命其子元胤以兵三千宿衛﹐遂爲禁旅。是時﹐江西﹑廣東俱復﹐惟贛州爲髙進庫所守﹐金聲桓使王得仁攻之不能克﹔命成棟率師助之。比成棟至﹐而大淸兵已抵南昌﹔得仁還救﹐成棟戰不利﹐退屯南康。十一月﹐殺佟養甲。李赤心破淸將綫國安於湘潭﹐遂復益陽﹑湘潭﹑湘鄕﹑衡山等縣﹔堵胤錫圍長沙。十二月辛卯朔﹐封李元胤南陽伯﹑馬吉翔文安侯。大淸兵至長沙﹐諸將潰﹐騰蛟退保湘潭。

己丑﹐永曆三年春正月庚寅朔﹐上在肇慶。壬申﹐朱天麟罷。戊寅﹐南昌破﹐金聲桓﹑王得仁皆死。二月庚寅朔﹐湘潭破﹐馬進忠敗走﹐何騰蛟被執不屈死之。李成棟亦敗於信丰﹐渡河墮水死。事聞﹐贈騰蛟湘中王﹑成棟寧夏王﹑聲桓南昌王﹐設壇祭之。以杜永和爲兩廣總督﹐駐廣州﹔羅成耀守南雄。忠貞營之眾﹐亦潰於茶陵﹐由道州入粵西。堵胤錫以胡一靑﹑趙印選兵守衡州。三月﹐大淸兵至﹐胤錫走道州﹔衡﹑永二府俱不守。四月﹐孫可望疏請封王﹐廷議不可。孫可望自丁亥春入滇﹐據全省﹐稱國主﹐以干支紀年。其黨李定國等抗不相下﹐雲南監軍楊畏知誘之來歸﹐請封﹐久不決。武康伯胡執恭駐思恩﹐便宜矯冊印入滇封可望爲秦王﹔而肇慶不知也。六月己丑朔﹐堵胤錫至肇慶﹐加文淵閣大學士﹐封光化伯﹐使召李赤心等出楚。七月﹐封可望爲平遼王﹐賜名朝宗。劉文秀﹑李定國﹑艾能奇等皆爲公。可望卻不受。冬十月癸丑﹐馬進忠﹑王進才克武岡。乙卯﹐克寶慶﹑靖州。何吾騶﹑王化澄罷。封黔鎭皮熊爲黔國公﹑播鎭王祥爲忠國公﹐防滇也。十一月辛巳﹐督師大學士堵胤錫卒於潯州﹐贈鎭國公。十二月戊申﹐以史館乏員﹐上親試士﹐取劉■﹝艸洍﹞﹑錢秉鐙﹑楊在﹑李來﹑吳龍楨﹑姚子莊﹑塗弘猷﹑楊致和八人﹐俱授庶吉士。大淸兵入粵﹐羅成耀自南雄遁回。

庚寅﹐永曆四年春正月乙卯朔﹐上在肇慶。己未﹐聞庾關不守﹐問備禦之策﹐無對者。辛酉﹐上登舟。戊辰﹐韶州復破。辛未﹐上西幸。命戎政尙書劉遠生﹑給事中金堡宣諭廣州諸將﹐令杜永和出師。畱馬吉翔﹑李元胤居守。庚辰﹐上至梧州﹐駐舟江幹。內閣黃士俊以疾歸﹐召朱天麟入直。二月﹐大兵至廣州﹐圍之﹔調陳邦傅﹑髙必正等東援。丁亥﹐戶部尙書吳貞毓等合疏論袁彭年﹑金堡﹑丁時魁﹑蒙正發﹑劉湘客朋黨誤國十大罪﹔上以彭年反正有功﹐置不問﹐餘下錦衣獄﹐遣戍。戊戌﹐大淸兵破武岡﹐馬進忠退守靖州。五月﹐必正與邦傅有隙﹐率所部西回﹔惟邦傅東出﹐屯肇慶。馬寶等襲淸遠﹐敗歸。李元胤﹑馬吉翔進駐三水﹐觀望不敢進。而潮州郝尙久﹑惠州黃應傑俱已降。廣州被圍日久﹐不能救﹔惟進封杜永和等爲侯﹐以虛名慰勞而已。六月﹐文安之入朝﹐命入閣辦事。八月﹐孫可望復遣使至梧﹐自稱秦王﹐且以不願攺號爲請﹐付從官集議。九月﹐可望由雲南東襲貴州﹐執皮熊﹐又使賀九儀襲遵義﹔王祥師敗﹐自刎死。於是﹐張先璧﹑馬進忠等皆歸於可望﹐勢益彊﹐地與粵西相接矣。冬十月辛巳朔﹐日有食之﹐旣。十一月辛亥﹐廣州破﹐杜永和奔瓊。甲寅﹐桂林破﹐畱守大學士瞿式耜﹑總督兵部侍郎張同敞皆死之。初﹐衡﹑永俱破﹐胡一靑﹑趙印選走南粵﹐式耜命與焦璉﹐楊國棟等扼榕江。旣而全州復破﹐榕江兵盡潰。報至梧州﹐乙卯﹐上乘炮船夜發﹔比曉﹐從官踉蹌追走。陳邦傅在淸遠﹐聞廣州失﹐劫從官於藤江。內閣王化澄﹑吏部尙書晏淸等俱走北流不得達﹐馬吉翔﹑李元胤追及於南寧。從官稍集﹐饑凍無人色﹐乃括行櫜並吉翔所獻得四千金散給之。胡一靑﹑趙印選率滇兵駐濱州。袁彭年自佛山復降於淸。十二月﹐命文安之出督師﹐經略川﹑秦﹑楚﹑豫﹐封王光典等爲侯伯﹔所謂十三家之兵也。

辛卯﹐永曆五年春正月己卯朔﹐上在南寧。二月﹐柳州破﹐上移駐田州。三月﹐使編修劉■﹝艸洍﹞封孫可望爲冀王﹐至平越不得入。夏四月戊午﹐皇太后王氏崩於田州。五月﹐葬於南寧楊美山。上尊謚曰「孝敬﹑莊翼﹑康聖皇后」。可望以不允秦封﹐使賀九儀﹑張勝﹑張明志等將兵入衛﹐賊殺大學士嚴起恆﹑兵部尙書楊鼐和及給事中劉堯珍﹑吳霖﹑張載述等﹐皆主不予秦封者也。於是﹐始眞封可望爲秦王。八月﹐贈瞿式耜吳國公﹑張同敞江陵伯。九月﹐陳邦傅誘殺宣國公焦璉﹐叛降於定南王。上聞潯州破﹐駕發南寧。十月辛卯﹐駕次新寧。上生母馬太妃徽號曰「昭聖﹑仁壽皇太后」﹐冊慈煊爲太子。十二月甲辰朔﹐大淸兵破濱州。庚午﹐南寧破。趙印選﹑胡一靑以敗卒同馬吉翔抵桂灘﹐請上棄舟從陸﹐盡焚龍舟重器而行。由土司安平﹑壯雷﹑歸順﹑歸朝﹐一路進發﹐諸蠻各供糧餉並從官夫役。孫可望旣受秦封﹐乃遣其將狄三品﹑陳國能﹑髙文貴等以兵三千來迎﹐並書致從官曰﹕南寧不守﹐當駐安隆。從之。是時﹐可望已據有川東西矣。

壬辰﹐永曆六年春正月癸酉朔﹐上在歸朝司畱九日﹐發。戊子﹐至廣南府。孫可望遣總兵王愛秀表請居安隆。二月戊申﹐上至安隆﹐攺名安龍府。可望歲以銀八千兩﹑米六百石上供﹐從官取給焉。大淸兵入四川﹐可望守將白文選走回雲南。定南王自廣西以七百騎出河池州向黔﹐大軍駐柳州。可望乃使李定國與馮雙禮等圖桂林﹐步騎八萬人﹔劉文秀等圖成都﹐步騎五萬人。疏聞安隆﹐封定國西寧王﹑文秀南康王﹐餘各加公﹑侯﹐從可望請也。三月壬申朔﹐建行太廟。五月﹐定國等進攻靖﹑沅﹑武岡皆下﹐疾趨廣西。七月癸酉﹐遂克桂林﹔定南王自焚死﹐獲陳邦傅並其子魯禹﹐送貴州伏誅。杜永和以瓊州北降﹔南陽侯李元胤及其弟安肅伯李建捷見執﹐不屈被殺。劉文秀等陷敍州﹑重慶﹐大淸兵出擊﹐大破之﹐全軍俱沒。九月﹐李定國北取衡州﹔孫可望亦自至沅州﹐攻辰州府﹐陷之。十一月辛未﹐大淸兵遇定國於衡州城下﹐大戰竟日﹐定國不能支﹐遂敗走。會主帥遇伏殞﹐定國得收兵﹐退屯武岡。是年﹐凡宗藩在貴州者﹐可望漸殺之。

癸巳﹐永曆七年春正月戊辰朔﹐上在安隆府。李定國自桂林勝後﹐不復受可望約束﹔可望惡之﹐使人召赴沅議事﹐將殺之。定國辭不行﹐徑回廣西﹐可望自追之。大淸兵進寶慶﹐與可望戰於花子街﹐殺傷相當﹔可望急退﹐諸營遂潰。大淸兵亦不進﹐各引還﹐以武慶之間爲界。上在安隆﹐日益窮促﹐聞定國得廣西﹐且與可望有隙﹐乃與內閣吳貞毓等十八人謀召定國入衛﹔定國感泣﹐許之以身報。

甲午﹐永曆八年春正月壬辰朔﹐上在安隆府。二月﹐開科取士四十名﹐以四川熊渭爲第一﹐授庶吉士﹔余授知縣﹑教職有差。可望聞密敕召定國等﹐三月使部將鄭國﹑王受彥至安隆﹐殺與謀十八人﹔憾定國益甚。定國亦防可望襲之﹐出師掠廉﹑雷﹔夏五月﹐陷髙州﹐進圍新會。十二月﹐大淸兵至﹐與尙﹑耿兩王合擊之﹐敗北。

乙未﹐永曆九年春正月丙戌朔﹐上在安隆府。孫可望遣兵攻常徳﹐復敗歸。上在安龍﹐塗葦箔以處﹐日食脫粟。守將承可望意﹐更相淩逼﹐挾彈射馬﹐直入其門﹔文吏乘輿呵殿過之不復下﹐攺稱府爲安籠。歲造開銷銀米冊報可望﹐稱皇帝一員月支若干﹑皇后一口月支若干﹐隱忍延喘而已。李定國旣解新會之圍﹐由髙州退守南寧。十二月﹐孫可望聞其勢不振﹐遣兵襲之。

丙申﹐永曆十年春正月丙戌朔﹐上在安龍。李定國敗可望兵於田州﹐率兵疾趨安隆﹐迎帝入滇。可望偵知之﹐先使白文選至安隆﹐促上移黔。太后聞之哭﹐從官亦哭﹐白文選見之心動﹐因以情告曰﹕姑遲行﹐俟西府至。遂以輿從不集報可望﹐陰畱俟定國數日。定國至﹐遂奉之西走雲南。可望復使兵邀之﹐定國已抵曲靖。時﹐劉文秀守滇﹐亦素怨可望﹔聞定國至﹐卽納之。沐天波迎上於馬龍驛。三月﹐上入雲南﹐居可望府中﹐賜李定國晉王冊寶﹐封劉文秀爲蜀王﹑白文選鞏國公﹐余俱爲侯﹑伯。又以定國記室金維新爲吏部侍郎兼都禦史﹑龔銘爲兵部侍郎﹐加沐天波柱國少師。馬吉翔復諂附定國﹐仍以文安侯入閣辦事。遣文選入黔慰可望﹐可望恨甚﹔然以妻子在滇﹐未敢公爲逆也。

丁酉﹐永曆十一年春正月甲辰朔﹐上在雲南。二月甲申﹐東宮出閣講學。四月癸酉朔﹐上聖安皇帝廟號曰「安宗簡皇帝」﹐後曰「簡皇后」。下詔大赦。五月﹐使張虎送可望妻子赴黔。可望旣無內顧﹐七月﹐舉兵反﹐詔削其王爵。時﹐可望所部至眾﹐定國兵不過數千﹑文秀將畱鎭兵亦少﹐然人心不直可望。兵至交水﹐其大將白文選﹑馬進忠﹑馬惟興﹑馬寶皆致之﹐遂大敗走﹐挈妻子赴長沙降淸。論功﹐封馮雙禮慶陽王﹑馬進忠漢陽王﹑馬惟興敍國公﹑賀九儀廣國公﹐余將封侯﹑伯者十五人。其黨附可望者﹐程源﹑鄭逢元等皆降級。十月﹐遣使間道赴海封成功爲延平王。十一月﹐追贈吳貞毓以下十八人謚蔭有差﹐遣官諭祭﹐立廟安隆。

戊戌﹐永曆十二年春正月戊戌朔﹐上在雲南。二月﹐大淸兵從蜀﹑楚﹑粵三路入黔﹐李定國使其將劉正國﹑楊武等守三坡﹑紅關諸險防蜀﹐使馬進忠等駐貴州。四月庚寅﹐劉文秀卒。可望舊將王自奇﹑關有才反﹐定國討誅之﹔內亂平﹐而貴州已不守矣。是時﹐蜀兵至三坡﹐劉正國由水西奔回。晦日﹐大淸兵克遵義﹐楚兵自鎭遠抵黔﹐馬進忠等亦走。五月﹐蜀兵擊敗楊武於開元之流水。七月丙申朔﹐命李定國爲招討大元帥﹐賜黃鉞。粵兵抵蜀山州。十月﹐三路兵俱集﹐信郡王自北至﹐會於楊老堡﹐戒期入滇。李定國與馮雙禮等扼雞公背﹐圖復貴州﹔別遣白文選將四萬兵守七里關﹐抵生界次師﹐示攻遵義﹐以牽制蜀師。十二月﹐蜀兵出遵義﹐由水西以烈趨天生橋﹐入烏散。白文選懼﹐棄七里關﹐走回沾益。泗城洲土官岑繼祿導粵兵入安隆。定國使安仁侯吳子聖禦之﹐敗績。定國由盤江還師拒戰﹐連敗於安龍之羅炎﹑涼水井﹑撤巖﹐遂遁回。丁丑報至﹐上發雲南。

己亥﹐永曆十三年春正月癸巳朔﹐上次永平縣。乙未﹐大淸兵入雲南﹐公侯伯﹑文武吏多迎降。丙申﹐上至永昌﹐下詔罪己。李定國還黃鉞待罪﹐自稱削秩﹔不許。二月﹐白文選敗於玉龍關。初﹐文選自沾益追及﹐定國畱之斷後。大淸兵以二月癸亥出雲南﹐辛未追敗王國勛兵於普棚﹐丙子至大理﹑至玉龍關﹐文選與張光翠﹑陳勝等俱戰敗﹐由沙木和走鎭康﹐土司總兵呂三桂被殺。永昌聞之﹐使沐天波﹑馬吉翔等隨行。己卯至騰越﹐李定國伏兵潞江之髙黎貢山中。大淸兵至永昌﹔辛巳﹐過潞江。有泄其謀者﹐定國乃出兵戰竟日﹐竇名望﹑王璽皆戰死﹔定國不能支﹐復遁。騰越聞報﹐乘夜走入南甸﹐平陽侯孫崇雅邀劫資裝於道中。時隨兵尙四千人﹐夜疾馳迷道﹐互相驚擾﹐羣臣妻子不相顧﹐叛卒乘機剽掠﹐貴人﹑宮嬪亦失去過半矣。丙戌﹐抵囊木河﹐十里卽爲緬境。沐天波入諭﹐始啟關﹐猶勒從官盡棄所攜兵器而後入。晦日﹐至蠻漠。土官思綿迎入土司城。蠻漠舊爲宣撫司﹐屬永昌府﹔自萬曆中始爲緬有。三月﹐緬酋以四客舟來迎﹐從官自覓舟江上﹐得從者六百四十六人。故氓王子及總兵潘世榮﹑內監江國泰等九百餘人﹑馬九百四十餘匹俱由陸﹐期會於緬甸。己酉﹐至井亙﹔緬人禁勿進﹐遂止其地。李定國旣敗於潞江﹐走孟定﹐白文選走木邦。已而﹐文選以兵入緬﹐緬使人至井亙求檄止兵。文選戰不勝﹐走回孟良。四月﹐祁三升兵至蠻漠﹐復使丁調鼎﹑楊生芳往止之。沐天波﹑蒲英﹑王啟隆等謀乘間走之戶獵二撤﹐亦不許。五月甲子﹐緬復以舟迎。乙丑﹐發井亙。丁卯﹐至阿瓦城﹐距河止焉。此之阿瓦﹐卽緬酋所居城也。戊辰﹐陸行五﹑六里﹐進赭硜﹔知前陸行者潘世榮等﹐被緬分給土人爲奴﹐多自殺﹐惟氓王子八十人後流入暹羅云。緬人於赭硜構臺以棲車馬﹐置艸屋十間﹐編竹爲城﹐每日兵士百餘人護之。從官各結茅散處﹐蠻男婦自來貿易。初至﹐饋獻頗丰﹐後漸薄。九月﹐緬進新稻﹐命分給從官之窘者。十月戊子朔﹐頒歷於緬。李定國移居孟良﹐內有女土官﹐定國破擒之﹐遂據其城。十一月﹐白文選至﹐與定國合軍。十二月﹐文選移營猛稟。

庚子﹐永曆十四年春正月丁巳朔﹐上在赭硜。三月﹐李定國部將賀九儀欲出降﹐定國杖殺之﹐其卒多潰還雲南。四月﹐白文選移軍景綫。李定國遣使約會兵攻緬﹐欲迎上﹐不得﹐敗緬兵於瑞羊嶽。從官資用盡竭﹐有數日不舉火者﹔上出皇帝之寶﹐命吉翔碎之分給﹐人各數錢。九月﹐太白經天﹐凡十有五旬。

辛丑﹐永曆十五年春正月辛亥朔﹐上在緬甸。緬發兵守隘﹐築木城﹐防守甚嚴。李定國與緬戰於洞壩﹐白文選助﹐復敗緬兵。緬終不肯出上。先是﹐定國軍洞壩﹐去緬城八十里﹔文選軍象腿﹐去緬城一百十里﹔皆東南境也。定國密奏曰﹕今與緬王約送何地﹐而諸臣在內何泄泄不以爲意也。文選駕浮梁﹐將濟師﹔緬人斷之﹐不克濟。定國遣副將董朝用﹑髙三允往馬得狼造舟﹐二人焚舟降淸。五月﹐緬酋以老避位﹔其弟莽猛白代立﹐索賀禮。七月﹐復來言三月供給之勞﹐索報禮﹔俱無以應。而咒水之禍作。丁丑﹐緬人來請從官過河盟﹔旣出﹐以兵圍殺之。自松滋王而下﹐勛臣沐天波﹑武臣馬吉翔﹑王維恭﹑魏豹﹑馬雄飛﹑王起龍﹑蒲纓﹑王自京﹑龔勛﹑陳謙﹑吳承爵﹑安朝柱﹑任之信﹑張拱極﹑劉湘﹑宋宗宰﹑劉廣寅﹑宋國柱﹑丁調鼎﹑文臣鄧士廉﹑楊在﹑鄔昌期﹑鄧居詔﹑任國璽﹑王祖望﹑裴廷謨﹑楊生芳﹑潘璜﹑齊應選﹑郭璘﹑張伯宗﹑內監李國泰﹑李茂芳﹑楊宗華﹑楊彊益﹑李貴﹑沈猶龍﹑周�﹑盧�﹑曹�等凡四十二人俱被害﹔其未亂而先病故與遇亂而自盡及貴人﹑王妃﹑百官妻女之前後自殺者﹐不可勝紀。惟都督同知鄧凱以病足得免﹐生還﹐爲人述其狀云。緬殺諸人後﹐有馳呼而來者﹐云勿害皇帝及黔國公。蓋思畱以獻也。而天波已先死﹐乃復治天波所居室﹐移上及宮眷二十五人入居之﹐並進衣食。八月﹐李定國以十六舟攻緬﹐復爲所敗﹐覆其五舟﹐乃與文選俱引還。十二月丙午朔﹐大淸兵至。白文選自木邦降。戊申﹐緬送上與太子至軍前。明年三月丙戌﹐至雲南府。四月戊午望日﹐蒙難﹐年三十八。太子亦遇害﹐太后及後嬪俱入京。帝丰碩偉幹﹐貌似神宗﹐而性惡繁華﹐亦頗似之﹔無聲色玩好﹐不飲酒﹐𨿽不甚學﹐而喜聞講論書義﹐事兩宮盡孝。蒙難之日﹐暴風雷雨晝晦﹐士卒皆出涕﹐梵葬於北門外。

粵中之立國也僅矣。崎嶇黔﹑粵之間﹐與蠻獠雜處﹐搶攘竄越﹐罕有寧宇﹔然猶支搘傾側﹐歷十五年。其始也﹐瞿﹑嚴綢繆於內﹐何﹑堵捍禦於外。陳﹑張之徒義旗雲集﹐輯忠貞營數十萬之寇分疆駐守。然後金﹑王反正於江右﹐成棟投戈於粵左﹔呂﹑王﹑楊﹑沐經營滇﹑蜀﹐浸浸乎畫江漢而守之﹐可以有爲矣。然進寸退尺﹑朝得夕失﹐卒不能稍有樹立。蓋大命有歸﹐彊陽餘閏﹐固天之所不庇者也。自瞿﹑何致命而後﹐文吏偸安﹑武將驕暴﹐椅寇盜爲長城﹐托絕域以寄命﹔蝥賊內訌﹐忠良屠戮﹐而遺燼以息。詩曰﹕人之云亡﹐邦國殄瘁。豈不諒哉﹗

紀略四魯監國

魯王諱以海﹐髙帝十世孫也。父王壽鏞﹐崇禎十五年大淸兵陷兗州﹐自縊﹔王年幼被執﹐三刃不中乃捨去。十七年二月甲戌﹐王嗣位。北都之變﹐諸王皆南下。弘光元年四月﹐命暫駐臺州。五月辛卯﹐弘光避位。六月﹐大淸兵入浙﹐潞王亦降。閏六月己丑﹐九江道僉事孫嘉績起兵於余姚。其明日﹐鄭遵謙應之於紹興。又明日﹐刑部員外郎錢肅樂應之於寧波。兵部尙書張國維與陳函輝﹑宋之溥﹑柯夏卿等共請王監國﹐卽日移駐紹興﹐以分守署爲行在。加張國維﹑朱大典﹑宋之溥爲東閣大學士﹔國維督師江上﹐大典鎭守金華﹐之溥司票擬。未幾﹐召大學士方逢年入直﹔宋之溥謝事。起章正宸爲左侍郎﹑署吏部事﹐李白春戶部尙書﹐王思任禮部尙書﹐余煌兵部尙書﹐張文郁工部尙書﹐陳函輝禮部右侍郎。分兵列江上﹐畫地戍守﹕方國安守七條沙﹐王之仁守西興﹐鄭遵謙守小亹﹐孫嘉績﹑熊汝霖﹑錢肅樂守瓜裏。加孫嘉績﹑熊汝霖﹑錢肅樂皆督師右僉都禦史﹐進方國安鎭東侯﹐封王之仁武寧侯。七月﹐張國維復富陽。命姚志卓守分水。江上之兵﹐每日蓐食鳴鼓﹐放船登陸搏戰﹐日中又復轉舵還戍﹐率以爲常。未幾﹐分餉分地之議起。統計浙東錢糧六十餘萬﹐盡歸方﹑王二軍﹔義師或散或畱﹐聽其自爲徵勸。於是﹐新安王兵散﹐督師所領之營亦不過數百人而已。八月﹐兵部尙書田仰從海道至﹐畱爲東閣大學士。十月壬辰﹐戰於江上。方國安嚴陣以待﹐張國維率步兵翼其後﹐裨將王國斌﹑趙天祥繼之﹔大淸兵卻﹐追至艸衙門下。隆武帝遣兵科給事中劉中藻頒詔於越﹐不奉詔。十一月﹐進方國安荊國公﹑王之仁寧國公﹐封鄭遵謙義興伯。王勞軍於江上﹐駐蹕西興﹐築壇拜國安﹐命各營皆授節制。馬士英﹑阮大鋮竄入方營﹐欲朝見﹐王不許。十二月﹐王回越城﹐以謝三賓爲禮部尙書﹐尋入東閣。鑄大明通寶。兵部主事署余姚縣事王正中進所造監國魯元年大統歷。

隆武二年丙戌﹑魯元年正月己酉朔﹐王在紹興。以柯夏卿﹑曹維才爲使﹐奉書閩中。二月﹐張國柱掠余姚﹐其部曲張邦寧掠慈溪。國柱﹐劉澤淸標將也﹐航海依王鳴謙於定海﹔有弓箭手五百人﹐乃挾鳴謙入內地。行朝震恐﹐署爲勝虜將軍﹐始返。總兵陳梧敗於嘉興﹐掠余姚﹐知縣王正中遣民兵擊殺之。三月丙寅懷宗大祥﹐王於廟堂哭臨﹐三軍縞素。一日﹐大淸兵入錢塘﹐王之仁率水師迎戰﹐乘風碎其舟﹐鄭遵謙獲鐵甲八百餘副。四月﹐王正中率師渡海鹽﹐破澉浦城。五月﹐加孫嘉績﹑熊汝霖東閣大學士。兩督師不能軍﹐以其兵付黃宗羲﹐與王正中合師三千人﹔尙寶司卿朱大典﹑太僕寺卿陳潛夫﹑兵部主事吳乃武﹑查繼佐又數百人附之。渡海剳譚山﹐將取海寧﹔以江上兵潰而返。時﹐夏旱水涸﹐有浴於江者﹐徒涉往返﹐大淸兵驅馬試之不及腹。六月丙子朔﹐數十騎渡江﹐列戍驚潰。上由江門入海﹐令保定伯毛有倫扈王妃﹑世子出定海。張國維﹑陳函輝﹑余煌﹑王思任皆死之﹐方國安﹑方逢年﹑馬士英﹑阮大鋮等皆降。方﹑馬至半途伏誅﹐大鋮死仙霞嶺。朱大典猶守金華不下﹔大淸兵攻破之﹐屠其城﹐大典自焚死。自金華陷﹐而全閩無一矢之拒矣。王之出海也﹐富平將軍張名振棄石浦以舟師扈王至舟山﹐黃斌卿不納﹐飄泊外洋﹔毛有倫扈張妃﹑世子﹐爲叛將張國柱劫之北去。會永勝伯鄭彩至﹐奉王入閩。十月丁酉﹐王發舟山。十一月丙寅﹐次中左所﹝卽廈門﹞。時﹐鄭芝龍方降淸﹐令彩執王以降。彩不可﹐匿王而以南夷貌類者服王冠服﹐居舟中﹐謂守者曰﹕苟事急﹐則縊死以示之。芝龍北去﹐乃已。芝龍子成功起海上﹐以中左所爲營﹔然不欲奉上﹐攺明年爲隆武三年。於是﹐鄭彩奉王﹐攺次長垣。

丁亥年春正月癸卯朔﹐王在長垣。熊汝霖爲相。辛未﹐王禡牙出師﹐提都楊耿﹑總兵鄭聯皆以兵來會。進鄭彩建國公﹑張名振定西侯﹑楊耿同安伯﹑鄭聯定遠伯﹑周瑞閩安伯﹑周鶴芝平夷伯﹑阮進蕩胡伯。鶴芝復海口﹐以參謀林鑰舞﹑總兵趙牧守之。二月壬申朔﹐克海澄。明日﹐攻漳平﹐失利。又明日﹐淸師救海澄﹐退入於海。丙子﹐克漳浦﹐以閩人洪有文爲令。五日﹐復破﹐有文死之。勛西王復建寧﹐其裨將王祁復邵武。祁營山中﹐取民間幾桌數百張﹐每張懸火綫數百炷﹐黑夜順流環城而過﹔守者謂祁兵薄城﹐炮石交下﹐遲明方知其僞。守者習之不疑﹐一日祁至﹐遂破。四月﹐海口破﹐林鑰舞﹑趙牧死之﹔周鶴芝退守火燒嶴。六月﹐攻漳州不利。七月﹐王親徵﹐次長垣﹔會鄭彩﹑周瑞﹑周鶴芝﹑阮進之師攻福州﹐敗績。八月丙戌﹐克連江。十月﹐長樂﹑永福﹑閩淸皆下﹐羅源知縣朱丕承﹑寧徳知縣錢楷皆以城降。以馬思理爲東閣大學士﹑林正亨爲戶部尙書﹑錢肅樂爲兵部尙書﹑沈宸荃爲工部尙書﹑劉沂春爲右副都禦史﹑吳鍾巒爲通政使﹑余颷爲左都禦史﹑林嵋爲吏科都給事﹑黃嶽爲吏部考功司郎中。大學士劉中藻起兵福安﹐攻福寧州﹔其帥塗登華降。辛未﹐鄧藩審理陳世亨以一旅復安固﹐援兵不繼﹐被執大罵而死。吏部文選司主事林垐﹑兵部左侍郎林汝翥攻福淸﹐兵敗皆死之。

戊子年春正月丁酉朔﹐王在閩安鎭。楊耿﹑朱繼祚攻興化﹐克之。興化分守道彭遇揚﹐故弘光時禦史也。其守將出戰﹐而登陴立明幟﹐守將不敢入。癸丑﹐鄭彩殺大學士熊汝霖及義興侯鄭遵謙。三月﹐以錢肅樂爲東閣大學士。江西金聲桓遣其部將郭天才援閩﹐與巡撫佟國鼐有隙﹐遂來降﹐封爲忠勤伯。王在閩中﹐先後復三府﹑一州﹑二十七縣﹔大淸調江﹑廣﹑兩浙之兵來救﹐所復府﹑縣皆破。至是﹐僅畱寧徳﹑福安二縣。六月戊戌﹐錢肅樂卒。十月﹐馬思理卒。以沈宸荃﹑劉沂春爲東閣大學士。

己丑年春正月庚申朔﹐王次沙埕。三月﹐寧徳破。四月﹐福安破﹐劉中藻死之。六月﹐張名振復建跳所。七月壬戌﹐王次建跳。閩地盡平﹐鄭彩遂棄王而去。名振迎之至浙﹐從亡者大學士沈宸荃﹑劉沂春﹑禮部尙書吳鍾巒﹑兵部尙書李尙中﹑兵部侍郎孫延齡﹑兵部職方司郎中朱養時﹑戶部主事林瑛﹑左副都禦史��等﹐每日朝於水殿。壬午﹐王師圍建跳﹔蕩胡伯阮進以樓船至﹐遂解去。封王朝先爲平西伯。朝先初同張國柱﹑王之仁出海﹐黃斌卿畱之部下﹐不任以事。朝先故土司﹐調徵塞上﹐累立戰功﹐不肯鬱鬱居閩﹐請徇邊海﹐至奉化之鹿頭頸﹐聚兵數千。八月壬辰﹐世子生。九月丁酉﹐張名振﹑阮進﹑王朝先共殺黃斌卿。十月己巳﹐王駐蹕舟山。劉沂春還閩﹐以張肯堂爲東閣大學士﹑朱永佑吏部侍郎﹑孫延齡戶部尙書。

庚寅年春正月乙卯朔﹐王在舟山。九月﹐周瑞﹑周鶴芝樓船三百餘艘分屯溫之三盤﹐以爲舟山犄角。十月辛巳朔﹐日有食之。

辛卯年春正月己卯朔﹐王在舟山。二月乙卯﹐張名振殺王朝先。大淸兵會攻舟山﹔張天祿出漴關﹑馬進寶出海門﹑陳錦總督全師以出定海。舟山聞之﹐張名振﹑阮進扈王發舟山﹐泊道頭。八月辛酉﹐大淸兵試舟海口﹔南師以三舟突陣﹐獲樓舡一隻﹑戰艦十餘﹐馘一十人而縱之。丙寅﹐大霧﹔大淸兵悉抵螺頭門﹐守陴者方覺。阮進戰死﹐安洋將軍劉世勛﹑都督張名振統精兵五百﹑義勇數千﹐背城力戰﹐殺傷千餘人。九月丙子﹐城破。大淸兵相謂曰﹕我兵南下﹐所不易拔者﹐江陰﹑涇縣﹐今舟山而三耳。文武吏士死節者甚眾。

壬辰春正月癸酉朔﹐定西侯張名振﹑大學士沈宸荃﹑兵部左侍郎張煌言扈王至中左所﹐尋居金門。

癸巳年春正月戊辰朔﹐王在金門。三月﹐王自去監國號。其後事失載焉。

當義旗初建﹐使方﹑王肯受約束﹐渡錢塘而乘北師之初至﹐三吳豪傑聞聲而附﹐未必不可與天下爭衡也。乃畏葸自守﹐蕞爾兩府以供十萬之舟﹐卽北師不發一矢﹐一年以後﹐滌地無類矣。及浙河失守之後﹐以海水爲金湯﹑舟楫爲宮殿﹐陸處者惟舟山二年。禦舟稍大﹐名河艍﹐其頂卽爲朝房﹐諸臣議事在焉。落日狂濤﹐君臣相對﹔亂礁窮島﹐衣冠聚談。零丁飄絮﹐未罄其形容也。有天下者﹐以此亡國之慘﹐圖之殿壁﹐可以得師矣。

�������曰﹕監國去號之後﹐依鄭成功以居﹐尋與成功有隙。甲午春﹐王將往南澳﹐成功使人沈之海中。��������也。愚按監國之死於鄭氏﹐「江東泣血錄」所載﹔近見數種野史亦同。然「張蒼水集」﹐則壬寅永曆被俘之後﹐監國尙在。蒼水先生曾有勸進大號表﹐甲午之說訛也。又先生以甲辰殉難﹐去壬寅二載﹐而其中有祭監國魯王文﹔則監國之死﹐非癸卯﹑卽甲辰之上半載。其時﹐成功已死﹐弒於鄭氏之說亦訛。故曰失載﹐以作疑案可也。

卷三

四明西亭淩雪纂修

宗藩傳

漢大夫雄云﹕大木將摧﹐條枯枝捲。明宗賢不肖判然﹔神窺硯谷﹑鬼泣毫巓﹑蕃蕃落落﹐理勢然也。玆立一傳﹐別藩記也﹔系帝略後﹐尊王室云。

宗藩朱盛濃﹑朱議瀝﹑朱盛徵﹑朱議漇﹑朱紹鯤﹑朱常■﹝巛上木下﹞﹑朱統錡﹑朱容藩

宗藩朱盛濃﹑朱議瀝﹑朱盛徵﹑朱議漇﹑朱紹鯤﹑朱常■﹝巛上木下﹞﹑朱統錡﹑朱容藩

朱盛濃﹐字楊亭﹐楚府宗室也。居江夏﹐弘光時﹐授池州推官。及池州失﹐盛濃避之石埭。乙酉七月﹐起兵復石埭﹑又復東流﹐遂與貴池太學生吳應箕合兵攻池州﹐不克﹐乃分兵復建徳。八月﹐遇大兵於大嶺﹐戰頗利。九月﹐大兵至﹐盛濃退守甲子嶺。十月﹐建徳﹑東流相繼潰﹐盛濃奔太湖﹐依吳易。易敗﹐走浙東。隆武帝授禦史﹐巡按廣信﹑饒州﹐兼視學政。屢疏請入覲﹐許之。已聞汀州變﹐乃走廣東。永曆中﹐爲兵部右侍郎。四年十一月﹐扈駕赴潯州﹐叛將陳邦傅縱兵大掠﹐遇害。

朱議瀝﹐南昌宗室也。江西亂﹐流寓西湖﹐與宜興中書舍人盧象觀遇於逆旅﹐一見語合。入於忠肅祠﹐相與論列﹐慷慨流涕﹐謀興復。乙酉閏六月﹐起兵茅山。南京人朱君兆者﹐常結城中豪傑以待變﹐許爲內應。議瀝從君兆入城﹐而象觀營山中﹔遣僧告君兆師期﹐舉火以應。僧至總督告變﹐城中得爲備﹐舉火以誑。象觀兵薄城下﹐燒太平門﹐鐵騎出而蹂躪之﹐大敗﹔因族君兆家。議瀝匿水竇中得逸出﹐與象觀至宜興﹐稍收士卒。攻漂陽又敗﹐象觀走太湖﹐議瀝不能軍。時﹐都司方明方拔廣徳﹐迎王入城。義師多應之﹐連破孝丰﹑臨安﹑寧國縣﹐軍聲復振﹐而開府於孝丰。隆武聞之﹐冊封瑞昌王﹔諸臣授職有差。未幾﹐大兵由徽州出﹐破孝丰﹐諸軍悉潰﹔王走匿丹徒諸生喜正家。山東吳儀之﹑吳純之者﹐義士也﹐渡江迎王。值名捕急﹐遂遷鎭江蔣生捨﹐邏者猝至﹐儀之挺身出曰「我瑞昌王也」﹔王及純之得脫逃。已而知其僞﹐執喜正。正不勝拷掠﹐言王所在﹐遣裨將從正捕王。裨將不欲得王﹐將近﹐舉炮﹐欲以驚走王﹔而王適在田間﹐正遙見而呼之﹐乃見執。十二月十二日﹐害於江寧。丹陽諸生袁鍾﹑宜興陳用卿﹑金壇張景潮﹐皆從王死義者。

朱盛徵﹐字靑潮﹐通城王宗室也。授劍州知州﹐未赴。乙酉避於太湖之西山﹐易姓曰「林西山人」。蔡永新任俠好事﹐乃與職方郎中王朝升及禮部主事吳景亹等奉之起兵﹐稱爲通城王。朝升攝內外事﹔設五總兵﹐以永新﹑徐震海﹑許爕等分將之。初﹑山中人或夢揭竿其地﹐上書「靑潮」二字﹔而王之字適與之符﹐眾以爲祥﹐故多應之者。檄至長興﹐長興人奉箋稱賀﹐乃遣許爕將千人會之以攻湖州。七月二十八日﹐克之﹔命景亶與故太守王士譽守焉。王入長興。旣而景亶棄湖州﹐大兵間道襲長興﹐王退屯湖中。已而走衢州。明年八月三日﹐遇害。

朱議漇﹐字潤生﹐樂安王宗室也。以宗貢生﹐授句容知縣。乙酉夏﹐起兵其縣之茅山﹐敗走﹔入太湖﹐與通城王合軍﹐又敗入浙東。隆武帝命爲右僉都禦史﹐巡撫衢﹑嚴二府。明年﹐衢州陷﹐死之。

朱紹鯤﹐吳定王之後﹐封遂平王。崇禎末﹐流寇犯河南﹐王親禦之﹐流矢傷唇及腹。弘光時﹐上書請往河南招集義師﹔不許。乙酉閏六月﹐至淞江﹐與吳志葵起兵。志葵敗﹐王入太湖﹐依吳易。易兵潰﹐走呂國興營。國興又降﹐匿於嘉興王店。明年十一月被獲﹐害於江寧。王志气果敢﹐言及國事﹐輒悲憤流涕。舉事無成﹐人咸惜之。

朱常■﹝巛上木下﹞﹐蘄州人﹔朱統錡﹐南昌人﹔皆明宗室也。初﹐史可法之巡撫安慶也﹐檄山中之豪各築寨自守﹐以禦流寇﹔資以火器﹑財賄。於是﹐潛山﹑舒城﹑英山﹑霍山﹑桐城﹑太湖﹑宿松皆有寨﹐而蘄﹑黃間名寨四十八。其山皆髙峻插天﹐出入仄徑﹐僅可錯趾﹔左右懸崖﹐如谷無底。其巓乃衍平﹐饒水泉林木可居。流民無歸者﹐往往挈妻子依阻其中﹐寇不能至。由此﹐上接徳安﹑汝寧﹐名寨四百九十八﹔西越武勝關﹐達南陽﹐以抵於熊耳﹑藍田﹐連山沓嶂未有間也。乙酉夏四月﹐左夢庚旣降﹐大兵入守安慶。諸寨多爲明守不肯下﹐奉常■﹝巛上木下﹞居太湖司空山寨稱荊王﹐襲破太湖縣。揚州人趙正據宿松洿池﹐屢挫大兵。戊子春正月﹐江西金聲桓反﹐九江以東望風趨附。寨長傅聘以數騎突入宿松縣﹐收籍取印﹐執縣丞遲大魁﹐知縣孟暄走免。張都督敗安廬道兵於殷道山。三月﹐範大﹑範二起桐地白雲寨。是時﹐淸巡撫李棲鳳遣兵備夏繼虞﹑總兵卜從善﹑黃鼎﹑副將梁大用﹐合兵剿諸寨。常■﹝巛上木下﹞﹑部將余垣﹐以私屬三百人出降﹐因誘執常■﹝巛上木下﹞﹑。冬十月﹐潛山余公亮聚數千人據英窠寨﹐監生胡經文起兵據橫山寨。胡經文者﹐屢有異志﹐事覺﹐亡命﹐遊各山寨間﹐交其豪。常■﹝巛上木下﹞﹑旣執﹐各寨已散﹐惟英山張福寰自明末據三尖寨﹐擁眾如故。二範﹑余公亮皆倚之而起﹔經文尢善福寰﹐因據橫山以應公亮。是歲﹐永曆二年也。統錡﹐嘗自稱江西寧王之裔﹐爲人放誕﹑好大言﹐或號朱九風子。大兵破南昌﹐崎嶇渡江﹐聞張福寰名﹐潛至其寨﹐不得通﹐授徒自給﹐繼乃微言我宗支也。福寰知之﹐卽善護焉。經文旣立橫山寨﹐公亮以數百人敗縣將李之培。自是﹐天堂﹑埭口二十餘寨相繼蜂起。經文謂福寰曰﹕事可就也﹐盍立主帥乎﹖於是﹐迎統錡入潛山。己丑春二月初四日﹐奉統錡爲石城王﹐居飛旗寨﹐以永曆紀年﹐造作符印。各寨謁見﹐以次拜官﹔自郡縣﹑監司﹑撫按﹑科道﹑部院﹑總鎭之屬咸備。他寨有來謁者﹐以兵降之。其授部院職者﹐有傅夢弼﹑傅謙之﹑桂蟾﹑義堂和尙之屬﹐皆佐統錡在諸寨爲飛旗外衛。於是﹐統錡撫有二十四寨﹐因聯絡蘄﹑黃四十八寨﹐其來謁者各授職有差﹔文職則周損﹑曹胤昌﹑王■﹝火鼎﹞﹑胡玉良等﹐武職則陳汝密﹑李有實﹑常近樓﹑侯雲山﹑劉奉宇﹑陳元﹑蕭新宇﹐凡一千五百人來謁見云。胡經文在從龍寨往來計事﹐又遣遊擊胡勝進據西關寨爲飛旗聲援。是時諸寨蟠踞﹐時出侵掠。淸操江都禦史李日芃與下謀曰﹕天下大定﹐我肘掖之間寇賊縱橫﹐守土者之責也。賊恃險阻深﹐猝不可拔﹐而可以計取。於是﹐遣參將汪義﹑遊擊袁誠六人至潛山﹐各賜銀碗而刻其文曰「莫殺百姓」。又遣中軍孔國元﹑守備趙鋮﹑孫之秀﹑生員林風集等﹐各持檄約曰﹕降者不死﹐且耕吾田而復其租。諸寨見其檄詞溫潤﹐且免徵也﹐鹹心動。旣而有降者﹐則賜銀牌﹑錦衣﹑綺服﹐令互相誇耀。日芃度其且潰﹐夏四月遣兵備道石鎭國率從善﹑大用等合兵攻之﹐破梅家寨﹐殺其監軍葛修懋﹑遊擊夏勝重等二十餘人。白雲寨降。進攻英窠寨﹐圍之六旬﹐破之﹔獲其總兵孔文燦﹑遊擊王祥﹐余公亮奔城墻寨。秋八月﹐梁大用進克皖澗寨﹐傅夢弼走馬園。冬十一月﹐諸將由水吼嶺進兵﹐以武生余必壽爲鄕導。旬日﹐降者十八寨﹔惟統錡尙守飛旗不降。軍進至湯池衙前﹐攻圍之。初十日﹐縱火箭仰射﹐寨中大亂。大用負戟先登﹐諸將繼之﹐擒其監軍王坤�﹑總兵儲伯仁﹑石際可﹑旗鼓汪托﹐統錡從後關遁馬園。

大兵追至霍山界寶纛河﹐執傅夢弼﹑桂蟾﹑義堂﹑唐明勝等十餘人。西關寨猶守不下﹔二十五日﹐石鎭國遣生員金承誾﹑徐學韶說降之。余公亮亦出降。統錡亡匿英山。日芃初得胡經文﹑胡良玉也不殺﹐使招統錡以自贖。明年春正月﹐授以計﹔初十日﹐經文於英山羊角河誘統錡來馬園執以歸﹐諸寨悉平。惟張福寰獨守山寨十餘年﹐後以糧盡﹐僞出降﹐有所圖﹐事覺被殺。諸寨旣降﹐日芃餘眾復煽聚。使推官黃敬璣賫銀二千兩﹑牛五十四頭﹑田票三百五十﹐入山募願耕外鄕田者卽以給之﹐民皆出山﹔乃遣縣丞常一敬入山﹐伐竹木﹐市其值充官稅﹐以明持檄之約不欺也。又使梁大用及知縣鄭遹玄﹐夷其阻隘﹔踰年﹐乃令民還山復業者聽焉。

朱容藩﹐楚通城王支庶也。素無賴﹐爲宗人所逐。竄入左良玉軍中﹐稱郡王﹐領兵劫掠﹐諸將皆惡之。弘光卽位﹐容藩走南京﹐賄馬士英﹐請以鎭國將軍監楚營。行至九江﹐以恣橫激軍變﹐懼罪而逃。時﹐李自成敗於陜﹐餘賊潰入楚。容藩詣賊眾﹐詭謂楚宗世子﹔賊信之﹐將立爲王。而容藩舉止乖異﹐賊疑焉。丙戌十月﹐粵中建國﹐容藩至行在﹐奏言賊中情形甚悉。內閣丁魁楚以其辧也﹐謂爲材﹐薦掌宗人府事﹐參與大政。兵科程源者﹐蜀人﹐喜談兵﹔見容藩﹐與之結納。因謂容藩曰﹕川中賊勢𨿽盛﹐而諸將所擁兵亦不下數十萬﹔朝廷誠假我兩人節鉞﹐公督東北﹑我督西南﹐賊不足平也。容藩喜﹐具疏請之。朝議乃加源太常寺少卿﹐經理三省﹔而攺容藩爲兵部右侍郎兼右僉都禦史﹑總督川東兵馬。未行而大兵破廣東﹐上移駕桂林﹐內閣呂大器﹑丁魁楚皆奔﹐隨駕者祗瞿式耜一人。容藩因覬覦入閣﹐使給事中唐鍼等上言﹕上護軍單弱﹐容藩重臣﹐不宜令出。上素惡容藩﹐因大怒﹐爾等又欲擁戴容藩耶﹖遂奪其印敕﹐欲斬之。容藩懼﹐賂內侍龐天壽以求太后。太后謂上曰﹕變亂以來﹐宗室零落﹐容藩罪不至死﹐勿過求。上乃赦之﹐復其官。丁亥正月﹐容藩自楚入川﹑程源由楚入滇﹐自稱三省總督﹐沿途賣官分札﹐贓私狼籍。四川巡按錢邦芑廉得之﹔四月﹐具疏言狀。上震怒﹐削容藩職。容藩乃由辰川入永順司﹐至施州衛﹐得王光興兵二萬。時﹐光興新敗於鄖陽﹐無所歸﹐而容藩自稱楚世子天下兵馬副元帥﹐光興諸將遂附焉。檄召川將李占春﹑余大海於夔州。會大兵方破成都﹐載輜重由重慶下﹐容藩命二將溯流擊之。七月十一日﹐遇於忠州之湖灘。占春以輕舟直薄其營﹐發火炮﹐大兵亂﹐棄舟走川北。容藩愈彊﹐遂稱監國﹐鑄副元帥印佩之。攺忠州爲大定府﹐門曰承運門﹐稱所居爲行宮。設祭酒﹑科道﹑鴻臚等官﹐擅封拜王光興﹑李占春﹑余大海﹑楊朝桂﹑譚弘﹑譚文﹑譚詣﹑楊展﹑馬應試等爲侯﹑伯。以張京爲兵部尙書﹑程正典爲四川總督﹑朱運久爲湖廣巡撫。是時﹐車駕越在廣西﹐湖南﹑湖北方用兵﹐朝廷聲問不通﹐文武無主﹐故容藩之恣肆妄行﹐莫覺其僞也。八月﹐錢邦芑率王祥復遵義﹔九月﹐袁韜復重慶。川北總督李幹徳率師會之。十一月﹐容藩﹑占春等至重慶﹐與幹徳相見﹐諷其擁戴己﹐幹徳不禮焉。會冬至朝賀﹐袁韜本起賊伍﹐不知禮﹐與容藩齊班拜舞。容藩怒﹐命占春襲袁韜﹐並殺幹徳。而幹徳善占候﹐夜觀星象謂韜曰﹕且有急兵。韜因設備﹐幹徳亦移帳於髙埠。及占春兵至舟中﹐不見幹徳﹐乃大驚﹔及襲韜﹐復不能勝。次日﹐韜治兵與占春相攻。容藩走涪州﹐移書邦芑﹐請爲兩營解紛。邦芑怒﹐復書數其僭踰之罪。容藩乃鑄錦江侯印以送王祥﹐使以兵應占春。戊子春正月﹐祥兵出綦江﹐與袁韜三戰不勝﹐退屯南岸。輕舟見容藩﹐占春亦至。王祥有膂力﹐猝起擒占春過其舟﹐命部將王朝興守之﹐欲並其眾。朝興與占春同裏﹐私釋之﹔占春夜踰城出。王祥旣失占春﹐戰復不勝﹔二月﹐還遵義。韜亦走順慶﹐占春退屯涪之平西壩。夔州臨江有天字城﹐甚險可守﹔容藩以爲己讖也﹐攺爲「天子城」﹐率眾居之。川東諸將士﹐授爵無虛日﹐土司﹑蠻獠皆爲所動。錢邦芑乃具疏劾之曰﹕容藩昔得罪朝廷﹐幸蒙寬宥﹐命使湖南。而乃假借朝廷威靈﹐籠絡諸將﹐潛懷不軌﹔僞造印信﹐選授文武。今歲六月﹐臣巡川南﹐見容藩所刊建制百官榜文﹐其自稱曰「予一人」﹑「予小子」﹔如是而欲其終守臣節其可得乎﹖今寇賊充斥﹐干戈不息﹐道途荒阻﹐西川僻處西徼﹐與行朝隔絕﹐蠻夷土司﹐易動難撫。且三年之間﹐四易年號﹐人情惶惑﹐莫知適從。臣不憚艱苦往來深山大箐﹑荒城敗壘中﹐驅除豺虎﹐剪滌荊棘﹐招集殘黎﹐宣布威徳。西川之地﹐始知正朔所在。今聲教漸著﹑法紀方行﹐而容藩包藏禍心﹐窺伺神器﹐陽尊朝廷﹐陰行僭僞。倘羽翼得成﹐便有公孫子陽﹑王建﹑孟知祥之事。臣竊憤恨﹐已移書告以大義﹔傳檄楚督何騰蛟﹑堵胤錫﹑川督楊喬然﹑李幹徳及各大鎭共誅暴逆﹐毋或玩寇。邦芑復封疏稿達胤錫﹐得書﹐卽入川會容藩﹐正色責之。容藩曰﹕車駕播遷﹐人惑順逆﹐聊假名號彈壓之。胤錫曰﹕君自爲逆﹐何能制眾﹖若再不悛﹐則錢代巡率兵經前﹑我截其後﹐川將皆朝廷臣子﹐誰同君作賊者﹖因切責附僞諸臣。川東文武始知容藩名號之僞﹐各解散。八月﹐督師呂大器至涪州﹐李占春謁見﹔適容藩使至﹐期諸帥會師。大器見其職銜笑曰﹕副元帥﹐非親王太子不敢稱﹔且今天子在﹐何國可監﹖此欲反明矣。爾等受其官爵﹐不懼同罪乎﹖占春曰﹕始陷不知﹐誤爲所惑﹔今請討賊自贖。占春卽率舟師攻天字城。容藩拒戰不勝﹐走夔州山中﹐爲土人擒送﹐斬之。程源後爲孫可望兵部尙書﹐可望敗﹐復入朝。己亥正月上入永昌﹐程源扈從不及﹐以多貲爲蒙化山賊所殺。

嗚呼﹗明制之於天潢﹐可謂厚矣。歲時皆有常餼﹔冠娶妻必告﹐別有賜予﹔生子女﹐則請名。自神宗倦勤﹐中官禮曹﹐事必以賄請﹔於是﹐始有白首不得婚娶﹑命名者矣。其後﹐宗支愈繁衍﹐徧天下幾百萬﹔貧乏者暴橫於鄕裏﹐百姓患苦之﹐有司莫能制。迨遭闖﹑獻之禍﹐屠戮幾盡焉。其有流竄他方﹐義士奉之以建號者﹐亦不忍沒。然遺迹零落﹐百不存一﹐其可考者具如右。

卷四

四明西亭淩雪纂修

列傳

昔年時事﹐聽啞啞聲﹐淚落耶﹖顏破耶﹖井灰石燼中珍沙鐵屑﹐橫靑入冥﹔接之精出﹑吐之嗅沈﹐一目並現﹐栩栩欲動焉。爰例其傳。

列傳一史可法﹝附應廷吉﹞

列傳二髙弘圖﹑姜曰廣

列傳一史可法﹝附應廷吉﹞

史可法﹐字憲之﹐號道鄰﹐順天大興人。其先以開國功﹐爲錦衣百戶。祖應元﹐舉人﹐官黃平知州﹐有惠政﹔語其子從質曰﹕我家必昌。母尹氏旣娠﹐夢文丞相入其捨﹔已而生可法﹐事親以孝聞。崇禎戊辰﹐成進士。可法有文武材。初授西安府推官﹐已能平劇盜。又以參政監江北軍。楚寇南下攻頴﹑壽﹐犯皇陵﹐可法所部不及千人﹐日馳數十里。遇賊大至﹐少避之﹔諜賊旁掠﹐輒發兵襲擊﹐時有斬獲。賊去﹐下馬坐積屍上﹐計賊出沒及身所歷州邑破陷﹑長吏逃死狀﹔艸畢授軍吏﹐復上馬馳行。且戰且撫﹐賊兵不敢逼。事聞﹐天子嘉之﹐擢僉都禦史﹐巡撫安﹑池。旋加兵部右侍郎﹐督漕運﹐兼撫淮上諸軍。可法感上知﹐益自奮勵。身雜行伍間﹐與同勞苦﹔軍行士不飽不先食﹑不授

衣不先禦也。將士皆感激﹐戰輒有功。捷數上﹐乃開屯田﹑招流亡﹑繕城廓﹐訪賢豪而諮之以軍政。於是﹐江淮南北屹然稱重鎭。

可法短小精悍﹐面黑色﹐兩目燦燦有光﹐將士見者皆懾服。天子知其能﹐凡所奏﹐輒報可。已而﹐賊人又破荊襄﹑承天﹐分兵南犯﹐蔓延入河南﹑山東﹐告警者旁午至。可法率師屯淮岸﹐賊望旗幟輒遁去﹐終不敢窺淮。帝欲以可法爲兵部尙書﹐簡討汪偉曰﹕有可法﹐淮揚以安﹔無可法﹐則江南必危。且畱可法以系東南望。帝然之。就拜南京兵部尙書﹐參贊機務。可法入南都﹐卽核軍政﹔京營之有籍無兵者﹐悉按去之。營中憚其威名﹐不敢動。

十七年春﹐賊逼京師﹐可法輒檄諸鎭入援﹐未至而京師陷。莊烈帝崩﹐可法北向慟哭﹐以首觸柱﹐血流至踵。發喪﹐誓師浦口﹐欲長驅死戰。諸大臣及將士皆曰﹕社稷無主﹐盍擇君以定南都乎﹖可法然之。是時﹐潞王已過江﹐泊舟無錫。初議所立﹐謂以親則桂而遠﹐以賢則潞而近﹐不知福王已在淮也。鳳陽總督馬士英先迎款於福王﹐欲挾之以居擁戴功﹔以書致可法﹐言以倫以敍﹐無如福王。諸大臣議未定﹐士英已內結操江誠意伯劉孔昭﹐外約總兵黃得功﹑劉良佐﹑髙傑﹑劉澤淸等﹐擁福王至儀眞。可法不得已﹐遂具啟迎王。越三日﹐魏國公徐弘基等始至﹔事已定﹐無敢異議者。

王入監國﹐可法進戰守大計﹐謂當素服郊次﹐發師討罪﹐示天下以必報仇之義。王唯唯不能答一語。可法退﹐憂形於色。尋進可法東閣大學士兼故官﹐士英官亦如之。而王以士英有建立功﹐專依賴焉。居二日﹐可法謂士英曰﹕寇深矣﹐黃﹑髙﹑二劉之眾未盡爲國用﹐當立重臣開府以鎭之。今日之事﹐非可法與公誰任之者﹗士英唯唯。可法退﹐卽合疏言守江南者必於江北﹐當酌地利設四藩﹐以淮﹑揚﹑泗﹑廬自守﹐以徐﹑鳳﹑池﹑六爲進攻之途﹔兵馬錢糧﹐皆聽鎭臣自取給於有司﹐勿復爲徵輸調度之擾。四藩一轄淮﹑揚﹐一轄徐﹑泗﹐一轄鳳﹑壽﹐一轄滁﹑和﹔卽以得功﹑傑﹑澤淸﹑良佐爲之。更立督師於揚州﹐節制諸鎭。如此﹐則諸鎭各自衛其地﹐無不致死﹔而受成於督師﹐機不遙度﹑事不中制﹐士气奮而民心定﹐江南庶幾可保矣。從之。又請定京營兵制﹐分設營將﹐如北京故事﹔簡精壯﹑募義勇以實之。其侍衛及錦衣﹑鑾儀諸司所隸軍役﹐當多事之日﹐俱宜入伍操防﹐毋坐耗錢榖。至錦衣鎭撫司官不必備﹐亦所以杜告密﹑節繁費﹑收人心﹐於新政有裨者也。監國旣卽皇帝位﹐詔立四藩如可法議﹐而廷臣意皆欲士英督師。士英以朝權不可朝夕失也﹐乃謂可法曰﹕我馭軍寬﹐頗擾於民﹔公威名著於淮上﹐軍士皆懾服。公誠能經營於外﹐而我居中帥以聽命﹐當無不濟者。可法曰﹕居者守﹑行者禦﹐莫能偏廢。旣受事﹐敢辭難乎﹖遂請行。京師士民嘩曰﹕何乃奪我史公﹗太學生陳方策﹑諸生盧涇才等上疏﹐言淮揚門戶也﹐京師堂奧也﹔門戶有人而堂奧無人﹐其可乎﹖上方倚重士英﹐勿聽。遂加可法太子太師以行。可法行﹐士英愈無所憚。俄進得功爲侯﹐傑﹑澤淸﹑良佐皆封伯。自是﹐四鎭愈尊貴自恣﹐漸不可制矣。及張愼言薦吳甡於朝﹐劉孔昭言其不可﹐露章劾愼言﹔廷臣言孔昭武臣﹐不宜與銓選事。士英陰右孔昭﹐左右班攘袂相詰。可法嘆曰﹕黨禍起矣﹗上疏力言甡罪可�﹐文武臣當虛衷用事﹔報聞而已。

可法奉詔祭告泗陵﹑鳳陵。因上言曰﹕臣伏見二陵松楸如故﹐佳气鬱鬱﹐知萬年靈長之祚方未艾也。北顧神州﹐山河頓異﹐感痛塡膺﹐不能已巳。連歲鳳﹑泗之間災異疊見﹐天鼓一月數鳴﹐地且三震﹔以至今春﹐罹玆大禍。先帝躬神明之質﹐敬天法祖﹐勤政愛民﹐一十七年有如一日﹐尙不免殉社稷﹐抱恨千古﹔天命之難諶而地靈之不足恃﹐可見於此。陛下踐祚之始﹐祗謁孝陵﹐哭泣盡哀﹐道路感動。若使躬謁二陵﹐親見鳳﹑泗境中萬井悲風﹑千里赤地﹐蒿萊極目﹑雞犬無聲﹐湯沐遺黎﹐死亡殆盡﹔其嗚咽悲憤﹐又不知何如也﹗伏願陛下堅此一心﹐愼終如始﹐察天人相與之故﹐考祖宗靈爽之依。處深宮廣廈﹐則當念西北諸陵魂魄之未安﹔享玉食大庖﹐則當念西北諸方麥飯之無展﹔膺圖受籙﹐則當念先帝之臨淵集木﹐何以忽覯危亡﹖早朝晏罷﹐則當念先帝之克勤克儉﹐何以卒墮大業﹖戰兢惕勵﹐無敢刻忘﹐則二祖﹑列宗在天之靈必爲請命上帝﹐默相陛下光啟中興。若晏處東南﹐不思遠略﹐濫恩施﹑開告密﹐賢姦無辧﹐威斷不靈﹐老成激而投簪﹑豪俊因之裹足﹔竊恐祖宗怨痛﹐天命潛移﹐東南一隅﹐不知其伊於何底也﹗

亡何﹐吳三桂從本朝大兵入北京敗賊﹐賊遁而西﹔山東﹑河南士民皆結寨屯聚﹐殺賊所置僞官以望王師。可法請立遣使北行﹐賫詔撫諭﹐使中原知中國有君﹐則人心南向﹐而大業有成。疏入報可。時四鎭不卽守所分地﹐暴橫江北。傑欲駐揚州﹐揚州民城守不聽入﹐傑縱軍大掠。進士鄭元勛與諸有司語﹐稍欲爲兩解﹔眾疑其私於傑﹐競起擊殺之。而良佐亦駐鳳陽﹐諸邑士民爭詣闕言狀。詔可法往慰解之﹐使可歸鎭。可法先至得功軍﹐得功聽命﹔至良佐﹑澤淸軍﹐皆諾。乃至傑軍﹐傑素憚可法﹐具櫜鍵迎謁﹔升帳之日﹐灑然變色易容。可法知其軍可用﹐欲以誠感之。裨校以下﹐人人召見撫慰﹔而責傑曰﹕將軍之所以貴顯者以有天子也。如不奉天子詔﹐而妄冀非所屬之地﹐則諸將軍與揚州之民﹐皆得彎弓而射將軍﹐將軍又何辭以對﹖傑色沮﹐默然者久之。然浸視爲易與﹐止可法宿軍中﹐易所隸卒﹐而更遣部下百人給事左右。可法拊循之﹐勉以大義﹐百餘人皆感泣。傳語軍中曰﹕史相公我主也。傑懼將士皆向可法﹐而又深服其誠﹐乃謹事可法﹐請受命﹐然終欲駐揚州。可法乃集揚民曲諭﹐至以身爲質﹐使罷守﹔奏以瓜州屯傑眾。可法遂畱揚州﹐開幕府治事﹐設館禮賢﹐招徠天下智謀之士及稍通天文者並陰符﹑六壬﹑遁甲諸術者﹐皆廩餼之﹔募士得勝鎧甲者百餘人。復上疏請行保舉之法﹐以補危疆守令﹔許之。旋詔可法諭四鎭厲兵秣馬﹐駐防河淮﹐刻期進師。當可法出﹐士英未敢卽倍之﹔可法疏請餉﹐士英命戶部百方應之。可法分給諸鎭﹐諸鎭益和﹐乃稍言進取事。而大淸兵已收山東﹐且聞新立天子﹐使人以書貽可法﹐引「春秋不討賊﹑新君不得卽位」之義﹐將移師問不當立者。可法表上其書﹐勸朝廷爲自彊計。而自爲書答之曰﹕閱貴國來書﹐以本朝立君爲非是﹐幕府竊怪之。夫國破君亡﹐宗社爲重﹔經綸艸昧﹐正利建侯之日也。夫是二﹑三元老﹐謂大位不可以久虛﹑神人不可以無主﹐相與迎立今上﹐以系天下之心。今上非他﹐神宗之孫﹑光宗猶子﹑大行皇帝之兄也。名正言順﹐天與人歸。卽位數日﹐幕府受命誓師江北﹐刻日西徵。忽聞吾大將軍吳三桂借軍貴國﹐破走逆賊﹐爲我先帝後發喪成禮﹔凡吾大明臣子﹐無不舉手加額﹐豈但如明諭所言「感恩圖報」已乎﹗謹於八月薄治筐篚﹐遣使犒師﹐兼欲請命連兵西討﹔是以王師旣發﹐復次江淮。辱引「春秋」大義來相責告﹐此又爲「列國君薨﹐世子應立﹔有賊不討﹐不忍死其君者」立說也。若天下共主身殉社稷﹐靑宮皇子並遭荼毒﹐而或牽拘「不卽位」之說﹐坐昧大一統之義﹔中原鼎沸﹐倉卒出師﹐將何以維系人心﹑號召忠義也﹖貴國在先朝﹐夙膺封號﹐載在盟府。後以小人交構﹐致起兵端﹔先皇帝痛疾之﹐旋加誅戮。此貴國之所知也。今乃痛心本朝之難﹐驅除亂逆﹐可謂大義復著於「春秋」矣。昔契丹和宋﹐歲輸金繒﹔回紇助唐﹐不利土地。況貴國篤念世好﹐兵以義動﹔若乘我家難﹐爲徳不卒﹐以義始而以利終﹐貴國又豈其然﹖至於牛耳之盟﹐則本朝使臣業已在道﹐不日抵燕﹐奉盤盂從事矣。幕府卽日獎率三軍﹐長驅渡河﹐以窮狐鼠之窟﹐光復神州﹐以報今上皇帝及大行皇帝之恩。人臣無境外交﹐貴國卽有他命﹐不敢與聞。

可法銳意西徵﹐而諸鎭兵在淮上者澤淸﹑良佐營﹐營徒虛誇不足用。惟傑所統至四萬人﹐皆山陜勁卒﹐可法欲使爲前鋒。與傑往復﹐多推重之﹐許揚州府第處其妻子。傑大喜﹐約刻日進取開﹑歸。可法爲請軍諭於朝﹐而大鋮爲士英畫策﹐以四鎭與可法協﹐爲不利己﹐而尢畏傑﹔陰欲裁抑之﹐且使可法不見信也。於是﹐四鎭缺餉﹐則號可法。可法以聞﹐士英應之益緩。又數降詔趣可法出師。可法以示四鎭﹐皆曰﹕不能給我餉而責我戰乎﹖於是﹐可法坐困。

亡何﹐士英排眾議﹐起大鋮兵部侍郎﹐使握兵政。羣臣交章論劾﹐疏數十上﹐皆不報﹔而姜曰廣﹑髙弘圖﹑徐石麟﹑劉宗周等以次去位。可法乃上言欲用大鋮者以才﹐爭大鋮者以逆案也﹔大鋮卽可用﹐何必罪爭者﹔卽不可用﹐當采眾議。何至以一人壞天下大計乎﹗不聽。大鋮悉引其黨布於朝﹐朝政益亂﹔凡可法所奏請﹐輒格之。

大淸兵已入海州﹐破宿遷﹔可法遣總兵劉肇基往援﹐而誅�東鎭將丘磊﹐以其將航海降也。可法檄諸鎭出兵﹐髙傑首奉命渡泗水﹐遣所部王之綱前驅﹐薄睢陽。可法亦自率新募兵進次河上﹐建大纛南岸﹐戒師期﹔所請鎧仗芻糧皆不至。可法乃上疏曰﹕自三月以後﹐陵廟荒蕪﹑山河鼎沸﹐逆賊鼠竄﹐一矢未加。臣備員督師﹐死不塞責。昔晉之東也﹐其君臣日圖中原﹐而僅保江左﹔宋之南也﹐其君臣盡力楚蜀﹐而僅保臨安。蓋偏安者之卻步未有意在偏安而遽能自立者也。大變之初﹐君臣灑泣﹑士庶悲歌﹐痛憤相乘﹐猶有朝气。今兵驕餉絀﹑文恬武嬉﹐暮气及矣。屢得北來諜報﹐皆言兵必南下﹐水則調廣麗船﹐陸則分布精銳﹐黃河以北悉遭沒淪﹔而我河上之防百未經理﹐人心委靡﹐威令不行。復仇之師不及關陜﹐討賊之約不出北庭﹐晏然以不共戴天之仇置之膜外﹔遂使敵國反得以僭逆加我﹐辱我使臣﹑蹂我近境﹐是和議斷斷不成也。宗社安危﹐決於此日﹔𨿽破釜沈舟﹐尙恐無救。況廟堂規畫﹑百執事之經營﹐尙有未盡然者乎﹗夫將之所以能克敵者气也﹐君之所以能馭將者志也﹔廟堂之志不奮﹐則行間之气不張。夏之少康﹐痛心出竇﹐終纘舊服﹔漢之光武﹐撫膺河北﹐亦奄萬邦。惟願陛下之爲少康﹑光武﹐不願左右侍禦之臣輕以晉元﹑宋髙之說進也。爲今日計﹐宜速下討賊之詔﹐嚴責臣與四鎭悉簡精銳直入秦關﹐懸上賞以待有功﹑假便宜而責成效。絲綸之布﹐感憤激發﹐四方忠臣義士必有聞風投袂而起者矣。國家遭此大故﹐陛下承統﹐原與前代不同。諸臣有罪當誅﹐無功可錄﹐幸免斧鑕﹐已爲大臣。臣於登極詔槁﹐時去「加恩」一條﹐不意頒發之日﹐內復開載。使他國見之﹐亦當竊笑。今復紛紛陳乞﹐貂璫滿座﹑保傅薦加﹐名器濫觴﹐於斯爲極。似宜稍加毖愼﹐以待戰功﹐庶使行間戮力者有所激勸。至師行討賊﹐莫急於餉。搜括旣不可行﹑勸輸亦覺難彊﹐宜將內庫所有本﹑折﹐盡佐軍需。其餘不急之工﹑可省之費﹐一切報罷﹔朝夕之宴衎﹑左右之進獻﹐一切謝絕。卽事關大典﹑萬不容廢者﹐亦槪從儉約。蓋盜賊一日不滅﹑神京一日不復﹐卽有深宮曲房豈能晏處﹗卽有錦衣玉食豈能安享﹗此時一舉一動﹐皆人情向背所關﹑敵國窺伺所及也。必得陛下早作夜思﹐念祖宗之鴻業﹐復先帝之深仇﹐振舉朝之精神﹐萃四方之物力﹐以並於選將練兵之一事﹔庶乎人心可救﹑天意可回耳﹗臣待罪戎行﹐不宜復預朝政﹐然安內實攘外之本﹐故痛加直陳﹐惟陛下畱意。

可法受事數月﹐疏凡數十上﹐皆中興大故﹐言極痛憤﹔艸成﹐輒嗚咽不自勝﹐幕下士皆爲飲泣。是時朝廷頗騖聲色﹐惡聞危亂。士英﹑大鋮爭門戶﹐起大獄﹐欲殺盡淸流以快己意﹔出師﹑聚餉﹐不暇及也。

乙酉春三月﹐大淸兵分二道﹐令沂州﹑濟寧兵從泇口渡河﹐掠邳﹑宿﹔彰徳﹑衛輝兵從孟津渡河﹐逼歸﹑徐。可法言﹕我與北兵僅隔一河耳﹔今已渡河﹐長驅而東﹐旦夕不守。乞多給軍餉﹐移徳功﹑良佐兵駐頴﹑亳﹐以傑守歸﹑徐﹐戮力同心﹐無分疆域﹐臣猶恐江南半壁未能髙枕而臥也。疏入﹐不省。韓城人衛胤文﹐前爲左中允﹐受僞命﹐與髙傑同鄕﹔傑薦畱監己軍。聞朝中嚴治從逆者﹐懼而欲媚士英以自解。以士英忌可法﹐乃上疏曰﹕國家兵事問鎭臣﹑糧餉問部臣﹐督師贅也。且可法空得名耳﹔朝廷當召置內員﹐備顧問。否則﹐聽歸故里﹐養其髙望。陛下若念推戴功﹐則爵之侯伯﹐優其廩餼﹐毋令久當津要爲也。疏入﹐詔切責胤文。士英等心是之。可法上疏乞罷﹔不許。已而﹐傑所遺蕩寇將軍王之綱與許定國爭睢陽不決﹐定國僞納好於傑﹔傑至﹐則置酒伏兵殺之。詰旦﹐兵士攻城而入﹐定國北走降於大淸。之綱等遂大掠睢陽﹐兵倉卒未有屬。可法聞變﹐疾馳至徐州﹐撫定其軍﹐復請用傑部將李本身爲都督。士英聞可法大得傑軍心﹐勿善也﹔乃擢胤文爲兵部右侍郎﹐總督興平營。將士怒胤文﹐蒞任之日﹐無一人至者。可法再三諷諭之﹐忘其爲劾己也。之綱等益以此歸可法﹐卽胤文亦心折焉。都督之命久不下﹐傑軍士皆棄汛奔還。

時﹐大兵已悉渡河。值莊烈帝諱日﹐詔使可法等望祭河上。可法因言﹕天星已周﹐君仇未復﹐乞先治臣罪﹐以謝天下。亡何﹐大兵破蒙山﹐逼歸﹑徐﹐江南震恐。乃下詔從可法議﹐以李本身爲左都督﹐盡護傑諸將﹔而已無及矣。夏四月﹐可法移鎭泗州﹐合諸軍防禦。而京師有僞太子事。諸臣失職者﹐咸欲藉名攻士英。寧南侯左良玉遂發兵反﹐移檄遠近﹐南都戒嚴﹐密詔可法督諸軍渡江擊良玉。可法言﹕北勢日迫﹐請畱諸鎭兵迎敵。親往諭良玉﹐要與俱西﹐有功則割地王之﹐宜無勿聽﹔卽勿聽﹐擊之未晚。詔切責可法。可法於是合諸鎭兵倍道入援。抵浦口﹐將入朝面陳可否﹔士英等懼﹐謂可法且爲內應﹐不許。大兵已入亳州﹑向邳州﹐徐﹑泗告急。復詔得功等渡江。可法還揚﹑泗﹐痛哭而返﹔晝夜兼行抵泗﹐而泗州守將李遇春已以城降﹐可法退保揚州。大兵遂破徐州﹐降將李成棟引而南﹐攻揚州新城。可法方在舊城﹐急檄防河諸鎭兵赴援﹐李棲鳳﹑張天祿等皆不聽。劉肇基﹑乙邦才﹑樓挺﹑莊子固等各率所部入城﹐可法乃與主事何剛﹑知府任民育及肇基等晝夜乘城。降將李遇春持豫王檄﹐至城下招可法﹐可法登陴罵之。遇春曰﹕公忠義聞華夏而不見信於朝﹐死無益也。何如遨遊二帝﹐以成名乎﹗可法怒﹐趣發矢射之﹐遇春走免。須臾﹐復令鄕民持書入濠﹐呼守城者求入見。可法縋健卒﹐投其人及書於水。豫王愈欲生致可法﹐戒諸軍近城勿攻﹐而復遣人持書至。可法不啟﹐趣焚之。豫王知可法終不可屈﹐麾軍急攻。監軍道髙鳳岐等踰城出降﹐城中益恐。可法乃爲書辭其母及妻﹐呼部將史徳威曰﹕我死﹐當葬我於髙皇帝之側﹔不能﹐梅花嶺下可也。復擐甲上城。豫王復以詔書招之﹐可法守益堅。相距十晝夜﹐大兵四面急攻﹐可法乃禱於天﹐發炮擊傷千人。豫王怒﹐自督勁卒力攻。城西北隅急崩有聲如雷﹐守陴者不退﹐發矢如雨﹔城下死者山積﹐大兵藉以登城﹐城遂陷。

先時﹐可法謂莊子固曰﹕城一破﹐托君剸刃。子固許之。是時﹐引頸向子固﹔子固勿忍﹐可法乃拔刀自刎。子固與參將許謹共抱持之﹐血滿衣袂﹐未絕﹔子固等擁之出城﹐及小東門﹐遇大兵﹐子固及許謹等皆死。可法語大兵曰﹕我史閣部也﹐可引見汝兵主﹔遂見豫王。王勞之曰﹕前以書爲請﹐而先生不從﹐今忠義旣成﹐當畀重任﹐爲我收拾江南。可法曰﹕我來此祗索一死耳。王曰﹕君不見洪承疇乎﹖降則富貴。可法笑曰﹕爾國待承疇﹐豈能過先帝﹖彼受先帝厚恩而不死﹐其不忠於爾國明矣。我詎肯效其所爲﹗王命將宜爾頓伴之三日終不降﹐乃殺之。宜爾頓爲之棺殮﹔軍中匆遽﹐未及識姓名於棺﹐遂不可辧。而肇基等率死士巷戰﹐移時殺千餘人﹔兵來益眾﹐肇基矢貫額死﹑邦才自刎死﹑樓挺死於城上。其餘文武將吏死者甚眾﹐家人史書﹑書記顧起龍﹑龔之厚﹑陸曉﹑唐經世等﹐皆從可法死。揚州旣陷五日﹐得威報赴京師﹐舉朝不知所出。又數日﹐上出奔太平。又三日﹐京城潰。

可法督師幾一年﹐行不張蓋﹑食不重味﹐夏不萐﹑冬不裘﹐小冠窄衣﹐與部卒雜處。年四十餘無子﹐妻欲爲置妾﹔可法曰﹕王事方殷﹐敢戀兒女私乎﹖遂無子。軍中值歲除﹐當封印﹐南北文檄交至﹐手自批答﹐自辰至酉。分給將士來月糧﹐至夜三鼓。謂軍吏曰﹕今夕乃除夕也﹐索酒試飲之。酒未至﹐復呼軍吏曰﹕禮賢館諸秀才當與共飲﹔顧夜已半﹐可賚酒資分饋之。吏已往﹐乃命酒獨酌﹐庖人報黍肉已盡饗士﹐索鹽豉佐酒。可法素善飲﹐飲至數斗不亂﹐自至軍絕飲。是夕﹐滿酌數十杯。思先帝﹐淚泫然下﹔不解衣寢者已七閱月。是夕﹐徵醺。隱幾臥﹔將旦﹐有司吏士皆集軍門外﹐尙未啟。軍吏遙謂曰﹕相公方隱幾未寤﹐柰何﹗知府任民育曰﹕相公此夕不易得也﹐勿驚之。且戒鼓人更擊四鼓。須臾﹐可法寤﹐天已曙﹐大驚。聞鼓聲怒曰﹕乃敢亂我軍法﹐傳令縛至﹐趨斬之。諸將士皆長跪言相公久勞苦﹐始得一夕假寐﹐不忍相驚﹐故亂鼓聲以待﹔此知府意也。可法意解曰﹕柰何以私愛變常法﹖趨具盥漱﹐啟門偕文武臣北向遙賀。將吏皆上謁﹐民育更請前罪﹐乃赦鼓人。可法自是竟不復隱幾臥矣。後軍事益冗﹐以監軍郎中黃日芳敏練﹐欲畱之左右。辭曰﹕日芳老矣﹐豈能日侍﹐公亦宜節勞。發書走檄﹐僚士優爲之﹔徵兵問餉﹐有司事也。何必晝夜損神﹐躬親庶務乎﹗且兵﹑殺機也﹐當以樂意行之﹔將﹐死官也﹐須以生气出之﹕汾陽所以生色滿前也。可法笑而不答。初以定策功﹐加少保﹔皇太后至﹐加少傅﹔敍江北戰功﹐加少師﹔徐州擒盜功﹐加太傅﹔皆力辭﹐不許。後以宮殿成﹐加太師﹔又辭﹐許之。旣死﹐或云亡去﹐人疑之。史得威已奉遺命爲可法子﹐乃具衣冠招魂葬於梅花領下。閩中立國﹐首贈可法太師﹐謚「忠靖」。後四年﹐廬州人馮弘圖起兵假可法名號﹐旬日間下英﹑霍﹑六安諸縣﹔天下欣然望之﹐以爲可法實未死云。

可法有弟可程﹐崇禎癸未進士﹐選庶吉士﹐京師陷﹐不能死﹐賊敗南歸﹔可法請下吏。上以可法故﹐令家居養母。後流寓南陵﹐閱四十年而卒。

應廷吉﹐字棐臣﹐鄞縣人也。天啟丁卯舉人﹔謁選﹐授碭山知縣。史可法以閣部督師開府揚州﹐禦史左光才薦其才﹐擢淮安府推官。赴軍前爲監紀﹐與劉湘客﹑張鑻﹑紀克明等並在幕府﹐而廷吉最任用。廷吉精天文﹑三式之學。

先是﹐丁丑計偕﹐至宣武門﹐見一白雞﹐羽毛鮮好﹐喙距純赤﹐重四十斤﹐觀者重識。廷吉慘然曰﹕此鶩也﹔見之則亡國。癸未六月﹐露坐陰雲四合﹐雷電交作﹐有火星出聲如爆。廷吉曰﹕天元玉曆所謂電中聚火也。人君絕世﹐此殆是乎﹗可法按部至淮升帳﹐有旋風從東南起﹐吹折牙旗﹐轉至丹墀。令廷吉占之﹔曰﹕風從月徳方來﹐加本日貴人﹐時當有貴人奉王命而至者。風勢飄忽旋轉﹐其事爲爭。音屬徵﹑象爲火﹑數居四﹐二十日內當有爭鬥之事。近則虞火災﹐損六畜。越三日﹐城西北隅火﹐毀民捨﹐焚一騾。匝月而有土橋之變﹐髙太監以朝命至﹐如其占焉。淮陰紫霄觀皂英樹產物如飴﹐色黃味美﹔士民觀者以爲甘露也。廷吉見之曰﹕此爵餳也﹔白者爲甘露﹐黃者爲爵餳。所見之地﹐期年易主。

可法銳意經略河南﹐黃日芳﹑陸遜之私問曰﹕閣部志勤矣﹐於君意何如﹗廷吉曰﹕明年太乙在震﹐角﹑亢司垣﹐始擊掩迫壽星之次﹐法當蹶上將﹔天下事無可爲也。意者先試之山左乎﹗士民翹首王師如時雨焉﹐若旌旗旅進﹐豪傑必有響應者。及髙傑將行﹐誓師禡纛﹐風起纛折﹐西洋炮無故自裂。廷吉以爲不祥。十月十四日登舟。廷吉曰﹕此俗稱月忌日也﹔又爲十惡大敗﹐髙帥其不免乎﹗明年正月﹐傑果爲定國所戕。可法議修屯政﹐欲遣陸遜之屯田開歸﹐而廷吉屯田邳﹑宿。廷吉曰﹕國家故有屯軍﹐世受業爲恆產矣﹔安所得閒田而屯之﹖且田所獲旣入於官﹐有司常賦又將何出﹗聞桃源諸生有願輸牛百頭﹑麥五百石以博縣令者﹐此面欺耳。及河防愈嚴﹐令秦士奇沿河築墩以駐炮。廷吉曰﹕無益也。黃河沙岸﹐其性虛浮﹐水至卽圯﹐何架炮爲﹗議乃格。是冬﹐紫薇垣諸星皆暗﹔可法夜召廷吉指示之曰﹕垣星失耀﹐柰何﹗廷吉曰﹕上相獨明。可法曰﹕輔弼皆暗﹐上相其獨生乎﹗愴然不懌。

左兵東下﹐弘光詔至﹐可法受詔書。召廷吉曰﹕君精三式之學﹐所言「淮陰安堵終不被兵」﹐人能言之﹔第謂「夏至前後﹐南都多事」﹐果何見之﹖廷吉曰﹕今歲太乙陽局﹑鎭坤二宮﹐始擊關提﹔主大將囚客﹐參將發�﹐且文昌與太陰並﹐凶禍有不可言者。夏至之後﹐更換陰局﹐大事去矣。可法憮然。因出詔示廷吉曰﹕君言不信猶可﹐如信則天也。唏噓而別﹐以軍事付廷吉。越三日﹐督諸軍赴泗州﹐過山陽﹐澤淸遣人取軍器﹑火藥﹑餉銀﹔廷吉不與﹐退屯髙郵。淸兵破盱眙﹐可法還揚州﹐急步召廷吉督餉至浦口﹔已而又令率軍回揚州﹐屯天長。廷吉曰﹕閣部方寸亂矣。豈有千里之程﹐一日三調﹖驚急頻仍﹐揚且有內變。急入城助守南門﹐可法又令取移泗之餉。夜縋城出﹐明日城陷﹐得免於難。

可法之築禮賢館也﹐命廷吉董其事。是時﹐四方之士雲集﹐負才能者羣思效用﹐而幸進之徒亦且踵至。廷吉曰﹕是皆躍冶之士﹐坐談有餘﹐實用無裨。當此財匱﹐而所給月餼不貲﹔盍不散遣之﹐別儲眞才乎﹖可法曰﹕吾將此禮爲羅﹐冀收什一於千百。行之數月﹐旣無拔萃之材﹐亦無破格之選﹔諸人私相謂曰﹕始吾以爲幸館也﹐今且求處囊而不得。於是始稍稍引去。及可法將移師泗州﹐謂廷吉曰﹕諸生從軍防河﹐積苦久矣﹔今又趨泗﹐是重勞也。君盍品定量授一官以酬之﹖四月二日發策試﹐拔取長洲盧涇才﹑嘉興歸昭等二十餘人﹐擬授通判﹑推官﹑知縣。二旬而揚州城陷﹐從可法死者十九人焉。

傳云﹕不有君子﹐其能國乎﹖南渡之初﹐所恃者史大司馬一人而已。其餘安守故常﹐不達時變﹐自謂淸流。而小人鴟張﹐滿朝相與排詆﹐樹寇門庭﹔彊臣悍將因之阻兵﹐安忍遙制朝命。司馬奔走撫輯﹐內攘不給﹐何暇計疆場之外乎﹗迨夫左帥稱兵﹐藩籬盡撤﹐王師長驅而入﹐所向投戈﹔衝櫓未及於國門﹐而君相已棄社稷行遁。此卽維揚堅拒﹐何補敗亡﹗況於一隅當百萬之眾哉﹗悲夫﹗廷吉之論﹐亦足明天命之不祚矣。𨿽有忠貞﹐豈能回天﹗余所以讀司馬之疏而愴乎有餘慟也。

列傳二髙弘圖﹑姜曰廣

髙弘圖﹐字子猶﹐號硜齋﹐山東膠州人﹔萬曆庚戌進士﹐累官工部侍郎。弘圖性亢直﹐當天啟﹑崇禎間﹐東林﹑齊楚﹑宣浙之黨互相詆誹﹐而弘圖一無所附麗﹔立朝剛介﹐嘗爲禦史與逆奄忤削籍﹐而名愈髙。其在工部﹐宦者張彜憲受敕督部事﹐弘圖恥與並坐﹐復罷歸。踰年而懷宗思之﹐又聞其佐膠州城守有功﹐召至闕﹐諮以時事﹔補南京兵部侍郎﹐尋擢戶部尙書。甲申闖賊犯闕﹐史可法謀勤王﹐弘圖轉芻粟﹐浮江入淮以濟。

師方發﹐而烈皇凶問至。南都大臣議所立﹐可法謂非英王不足以定亂﹐弘圖與姜曰廣﹑呂大器佐之。方擇主﹐而福王至淮﹐馬士英貪定策功﹐與諸將以兵威奉王﹐倉猝稱大號。以弘圖物望所屬﹐攺禮部尙書東閣大學士﹐與可法並入直。弘圖因請移蹕中都﹐進山東以示討賊之舉﹔開經筵﹐設起居注﹔宗廟未立﹐先制烈皇神主﹐祔享奉先殿﹔宗藩流離﹐玉牒散軼﹐令各府長史備上典籍﹔江北今爲畿輔﹐其被兵郡縣﹐兩年之內﹐蠲其正稅﹔羣臣章奏﹐不得妄言以淆是非﹔而遣使朝鮮﹐可以牽制。凡八議。並優旨答之。未幾﹐可法出督師﹐士英輔政﹐憚弘圖﹑曰廣﹑愼言等持正。廷議起廢﹐愼言舉用吳甡﹑鄭三俊﹔士英黨誠意伯劉孔昭率諸勛臣叱愼言於朝﹐目爲姦邪﹐聲震殿陛。弘圖曰﹕文武各有所司﹐卽文臣中各部不得侵吏部之權﹐武臣何得越職而爭之﹖且甡與三俊三朝遺老﹐淸望在天下﹔孔昭妄思侵官﹐非其黨者卽謂姦臣。忝在政府﹐宸陛之嚴﹐化爲訟庭﹐愧死無地﹐乞賜罷斥。不許。旣而士英疏薦阮大鋮﹐弘圖持之。士英曰﹕我旣犯人言﹐豈敢相累﹐因自擬旨。大鋮陛見﹐疏陳江防要害﹔其言娓娓可聽。將退﹐士英奏曰﹕大鋮名在丹書﹐非其罪也﹐人誣之耳。大鋮因前奏冤陷之久﹐而引弘圖爲證。以弘圖素不附黨﹐必不忌己也。弘圖曰﹕大鋮頃者陳說兵事﹐臣不知兵﹐無所參駁。若其起用﹐關系非細。昔崔﹑魏亂政﹐風教墮地﹐先帝首鋤大憝﹐其黨附者﹐不可勝誅。欽定逆案一書﹐以遏羣邪﹐大鋮與焉。臣不知其果知兵與否﹐但以先帝明鑑﹐豈容擅攺﹖卽如士英奏﹐乞下羣臣議﹐以彰公論﹐則用大鋮亦自光明。士英憤然曰﹕臣薦大鋮﹐非受賄也。何不光明之有﹗弘圖因乞罷﹐以謝不能附和之罪。上慰畱之。而卒起大鋮爲兵部侍郎﹐弘圖漸不安其位矣。左懋第之北使也﹐弘圖奏事宜﹕一﹑山陵﹕聞梓宮葬田貴妃墓﹐宜於天壽山特立陵寢﹐選日攺葬﹔一﹑分地﹕許割楡關以外﹐不得侵及關內﹔一﹑歲幣﹕量增十之三﹔一﹑國書﹕如古稱可汗故事﹔一﹑使禮﹕遵會典﹐不可屈膝﹐以致辱命。當是時﹐國朝方議南下。而懋第至﹐守其議﹐崛彊不屈﹐國書無由達﹐使事不終﹐南徵遂決。議者謂弘圖不達時勢﹐執承平故事以虛文釀禍。然其時廷臣皆莫之計也。其後﹐議遣中官督畿輔﹑浙﹑閩餉﹐復設東廠﹔弘圖皆力爭之。中旨傳升張有譽爲戶部尙書﹔弘圖謂其端不可開﹐封還詔書。又請召還史可法。士英愈怒﹐矯旨切責﹐因力求去。八月﹐加太子少師。皇太后至﹐又加太子太保。至十月﹐卒致仕。弘圖在閣﹐士英尙畏之﹐不敢肆志﹔及去﹐遂無所忌。時山東已失﹐弘圖流寓吳門﹐已復渡江入浙東。弘光亡﹐泣涕絕食﹐卒於會稽之竹園。

金陵立國﹐弘圖與小人同朝﹐不激不隨﹐持守心直﹐有足觀者。然不能通古今之變﹐覽存亡之大勢﹐如北使事宜﹐猶執承平故事﹐將爲是具文乎﹖抑欲求當於國事也﹖可法怒四鎭之橫﹐而以建議始封﹐爲弘圖誤國罪。是不然﹔使君相英明﹐廟堂得勝算﹐四鎭何嘗不可用﹖況如得功之忠勇乎﹗自馬﹑阮出而紀网紊亂﹐外結彊援以遏正士﹐賢者岋岋且不安其位﹐是四鎭之橫﹐馬﹑阮召之也﹔於弘圖何尢哉﹖弘圖𨿽非材﹐使其幸而當平世﹐固一賢宰相也。

姜曰廣﹐字居之﹐號燕及﹐江西新建人﹔萬曆己未進士﹐攺庶吉士﹐由編修歷升詹事﹐掌南京翰林院印。福王之至也﹐文武大臣集守備太監韓贊周定議﹐具啟迎王。贊周令各官署名。曰廣曰﹕此大事﹐須先祭告奉先殿﹐然後舉行。從之。福王立﹐升禮部右侍郎兼東閣大學士﹔與弘圖協心輔政﹐將以次漸引正人﹐爲中興之望。已而士英銳意欲用阮大鋮﹐曰廣上疏求罷﹔曰﹕前見文武紛競﹐自慚無術調和﹔近睹逆案掀翻﹐又愧無能寢息。遂使先帝十七年之定力頓付逝波﹐皇上數日前之精神竟同反汗﹐惜哉維新﹗遂有此舉﹔但恐忠臣裹足﹑志士灰心。臣遭遇聖明﹐備員政府﹐不能扶危持顚﹐已負生平﹔必待羣言交責﹐始求罷斥﹐良亦晚矣。又言祖宗會推之典﹐行之萬世者也。昨日大鋮之起﹐竟出內傳。夫斜封墨敕﹐種種覆轍﹐史冊照然。臣觀先帝之善政𨿽多﹐而以堅持逆案爲盛美﹔先帝之害政亦間有﹐而以頻出中旨爲亂階。用閣臣內傳矣﹐用部勛臣內傳矣﹐用大將﹑用言官亦內傳矣。所得閣臣﹐則貪淫巧滑之周延儒﹑逢君虐民姦險刻毒之楊嗣昌﹑偸生從賊之魏藻徳﹔所得部臣﹐則陰邪貪狡之王永光﹑陳新甲﹔所得勛臣﹐則力阻南遷﹑盡撤守禦之李國禎﹔所得大將﹐則紈絝支離之王模﹑倪寵﹔所得言官﹐則貪橫無賴之史■﹝範上土下﹞﹑陳啟新。凡此﹐皆力排眾議﹐簡自中旨者也﹔其效亦可睹矣﹗皇帝亦知內傳之故乎﹖總緣鄙夫熱心仕進﹐一見擯於公論﹐遂乞哀於內廷﹔見其可憫之狀﹑聽其一面之詞﹐不能無動者﹐亦人情也。而外廷口傳淸議之人﹐亦有貪婪敗類之事﹔授之口實﹐得以反唇﹐而內廷遂以爲攻之者盡皆此也。間以其事情密聞於上﹔及得上之意﹐則又轉而授之。於是﹐別創新法﹐令之面試。平臺一語投機﹐立談取官﹐同登場之戲劇﹔下殿得意﹐類贏勝之販兒。天下事從此不可爲矣。臣昔痛心此事﹐亦於講義敷陳。先帝一誤﹐皇上豈堪再誤哉﹗上溫旨慰畱。而士英﹑大鋮大慍﹐陰嗾劉孔昭﹑劉澤淸交章攻之﹐詆爲黨人。時議復設廠衛﹐曰廣力持不可。言緝事不除﹐宗社且不可知﹐何廠衛之有﹖士英念曰廣不去﹐己終不可以肆志﹐乃使大鋮爲疏﹐令宗室朱統鋮上之。言定策時﹐曰廣有異議﹐列五大罪。其詞甚醜穢﹐朝士皆爲不平。於是﹐求罷益力。以皇太后至京﹐加太子太保﹐尋致仕。曰廣辭朝﹐上禦殿﹐羣臣陪列。曰廣曰﹕微臣觸怒權姦﹐自應萬死﹐聖恩廣大﹐猶許歸田。臣去後﹐皇上還當以國事爲重。士英憤罵曰﹕我爲權姦﹐汝且老而賊矣。卽叩頭言﹕臣從滿朝異議中擁戴皇上﹐願以犬馬餘年﹐歸老貴陽。卽皇上畱臣﹐臣亦但多一死耳。曰廣厲聲曰﹕擁戴是人臣居功地耶﹗士英曰﹕汝意在潞藩﹐恨我成功耳。上曰﹕潞藩朕之叔父﹐賢明可立﹐兩先生無傷國體。旣出﹐復在朝房相詬罵。曰廣骨鯁廉介﹐正色立朝﹐有古大臣風﹔扼於姦邪﹐未竟其用﹐天下惜之。南京亡﹐越二年而金聲桓之事起。金聲桓﹐左良玉部將也。良玉死﹐夢庚降豫王﹐遣聲桓與副將王體忠同取江西。聲桓畏體忠兵彊﹐伏甲殺之﹐以其中軍王得仁統其眾﹐略定南昌﹑九江﹑撫﹑饒諸郡。得仁起盜賊﹐與聲桓數驕橫﹐撫按驟節制之﹐遂以戊子正月二十七日殺禦史﹐舉兵反。曰廣方家居﹐金﹑王以名望所歸﹐奉爲盟主。顧曰廣繩墨之儒﹐用兵非其所長。時﹐江西郡縣皆傳檄下﹐海內響應﹐惟贛州未附。諸客獻計﹐以爲宜疾趨金陵﹔而曰廣以昔寧庶人起兵﹐不破贛州﹐卒貽後患。金聲桓並力攻贛州﹐久頓堅城﹐大兵隨至圍南昌。金﹑王本無智略﹐旣還師入城﹐畏大兵﹐不敢出戰﹔惟日責姜太保﹐令其遣客號召四鄕義旅。諸謀士知其亡在旦夕﹐悉潰去。官兵乘間鑿長壕四十餘里﹐架以飛橋﹐往來圍困。城內求救不得﹐斗米七﹑八十金﹐殺人而食。己丑正月十九日﹐城潰﹐聲桓自投於城之東湖。得仁巷戰﹐矢盡力竭乃死。曰廣作六歌﹐亦自盡﹔一家死者三十餘人。初﹐曰廣與隱士漢儒裔交。其將應金﹑王也﹐使人邀與俱出﹐辭。旣署事﹐又邀致之﹐乃入謁。曰廣問曰﹕事當若何﹖不肯答。固問之。則曰﹕明之所以失天下﹐非左與闖也﹔金則左孽﹐王乃闖枝。公與侯安所受之哉﹗十日間年號兩易﹐名𨿽歸明﹐實叛淸耳。今擅除爵﹑恣殺人﹑筦利權﹐若明有主不待命﹑是僭也﹔若不奉隆武﹑永曆而爲之﹐是僞也。僭僞二者﹐「春秋」之所不許。公與之同事﹐後世且謂公何如人﹖今兩人內相猜忌﹐公能親於建武之與豫國乎﹖能則攬其兵柄﹐退稱舊輔﹐縞素待罪﹐以告天下﹔令其慚而聽我﹐竭心力爲之﹐不濟則死。不能則引身而退﹐歸耕浠水之陽﹐無從叛亂﹔居美名﹐天道所惡也。姜沈吟無以答。後在圍城﹐徘徊太息﹐思其言而悔不能用也。

髙弘圖﹑姜曰廣﹐固平時三公望也。觀其搶攘之際﹐正議不撓﹐亦可以想見其風槪矣﹔然非撥亂材。至於軍旅之事﹐尢非所長。議者徒見金﹑王舉事無成﹐因以咎姜太保之不智。嗟乎﹗國破君亡﹐大事已矣。忠臣之誼﹐苟有其會﹐則且庶幾於萬一﹔豈暇擇其人﹑計其利害哉﹖文信國崎嶇山海﹐尙招義旅﹔況乎據名城﹑樹彊兵﹑擁戴興復而鄙夷不屑﹐則太保之所以不敢不出也。故夫南昌之舉﹐君子悲之。卷五

四明西亭淩雪纂修

列傳三張愼言﹑徐石麒﹑張有譽﹑解學龍﹑髙倬﹑呂大器

列傳四劉宗周﹑黃道周

列傳三張愼言﹑徐石麒﹑張有譽﹑解學龍﹑髙倬﹑呂大器

張愼言﹐字金銘﹐陽城人﹐萬曆庚戌進士﹔天啟前﹐知縣入爲禦史。立羣枉之間﹐持議侃侃﹐卒爲馮銓所陷﹐貶戍肅州。崇禎起故官﹐累遷太常卿﹑刑部右侍郎﹐攺南京吏部尙書﹐掌右都禦史事。南都官名吏隱﹐事皆決於北﹔愼言𨿽位冢宰﹐從容簽名而已。及南渡建國﹐遂爲要職﹔而愼言以宿徳重望居之﹐因命專理部事。愼言上中興八議。一曰議節鎭。淮安﹑鳳廬﹑荊襄爲鎖鑰重地﹐自寇盜充斥﹐城郭荒殘﹐宜申命鎭撫大臣﹐分戍增堡﹐扼守險要﹔東西開閫﹐首尾相援﹐添戰艦於淮江之間。詔北郡縣各積榖萬石﹐爲倉猝轉運之資。二曰議僑藩。諸王流離南竄﹐不可不思所以處之。擇浙江之右山郡及閩﹑粵間居�﹐其府第護衛官屬暫從節省。三曰議開屯。江北地曠民流﹐今爲畿輔﹐若於其間招集流遺﹐開立屯田﹐擇其邑之豪﹐以百夫屯爲百夫長﹑以千夫屯爲千夫長﹐連之什伍﹑教之兵陣﹐就使守禦﹐富彊一策也。四曰議招徠。河北淪陷郡縣﹐設立僞官﹐有能誅擒者賞。五曰議寬宥。諸臣陷賊﹐事非得已﹐家屬在南﹐企望歸正﹔不宜以風聞苛議﹐堅其從逆之想。至若自拔來歸﹐尢宜矜嘉﹐隨才錄用﹐不當槪以死責。六曰議褒卹。忠烈之臣﹐如範景文﹑倪元潞﹑李邦華等﹐傳聞確者﹐立宜贈卹﹐以慰幽魂。其餘次弟詳核﹐勿有所遺。七曰議銓敍。起廢之條﹐是非龐雜﹐不可不愼﹔若逆案諸人﹐無容更議。其�戍籍廢居者﹐一付淸論﹐不撓毀譽。八曰議漕卒。北漕萬有餘旗﹐柁工挽夫﹐實煩有徒﹐募自外江﹐身食於官。今漕登近地﹐此十餘萬人無室無鄕﹐遊食不已﹐爲患非細﹔安輯宜亟也。俱嘉納之。未幾﹐大起廢籍。愼言薦吳甡﹑鄭三俊﹔命召甡陛見。甡者﹐故大學士﹐先帝時命之督師以逗畱遣戍者也。時﹐阮大鋮方謀起用﹐而詔款有逆案不得輕議之文。愼言秉銓持正﹐度不可進言。誠意伯劉孔昭故與大鋮善﹐因置酒約諸勛臣欲廷訐愼言以起釁。次日朝罷﹐羣詬於廷﹐指愼言及甡爲姦邪﹐叱吒聲徹殿陛﹐愼言立班下辯﹔髙弘圖解之﹐不退﹔孔昭遂拔刀聲言殺此老姦。愼言於人叢中展轉相避﹐眾皆失色﹐班行大亂。司禮太監大聲叱曰﹕從古無此朝議。孔昭始納刀伏地痛哭﹐謂愼言舉用之臣不及武臣。上曰﹕文武官各宜和衷﹐何得偏競。乃出。復具疏言之﹐且謂愼言迎立時懷二心。愼言因引疾乞休。可法聞之﹐上言﹕愼言之薦﹐未爲不當﹐卽諸臣以爲不可﹐亦當平心入告﹐何乃痛哭喧呼﹐使驕將悍卒聞之﹐不益輕朝廷長禍亂也﹖昔主辱而臣死﹐今主亡而臣生。凡在臣工﹐誰能無罪﹗文臣固多誤國﹐武臣豈盡矢忠﹖若各執成心﹑文武水火﹐國家朋黨之禍自此開﹑人才向用之途自此塞﹐臣不願諸臣存此見也。給事中羅萬象﹑禦史王孫蕃﹐各貝疏爲愼言辯﹐劾孔昭不敬。上仁柔﹐置不問﹔但慰畱弘圖﹑愼言而已。甡旣不受詔﹐而愼言四疏乞罷﹐乃得致仕。賚銀幣﹐給應得誥命恩蔭﹐愼言力辭。其表有云﹕先帝山陵未卜﹐而臣之祖父先受絲綸﹔靑宮王子安在﹐而臣之子孫妄叨恩蔭。況風塵不定﹐進虎驅狼﹔回首長陵而下﹐松揪黍稷﹐諸臣何以爲心﹖而猶侈口論功乎﹖七月﹐加太子太保。自愼言罷﹐繼之者徐石麒﹐亦不久去位。大鋮乃起其黨張捷爲之。捷惟奉行馬﹑阮指揮﹐賄賂公行﹐諸麗名逆案者盡登用﹔銓政大壞矣。時﹐山西盡陷於賊﹐愼言無家可歸﹐流寓於蕪湖﹑宣城間。國亡後﹐疽發於背﹐戒勿藥﹐卒年六十九。愼言少孤﹐鞠於祖母﹔爲禦史日﹐祖母亡﹐乞歸執喪三年。子履旋﹐壬午舉人﹔賊陷陽城﹐義不受辱﹐投崖死。事聞﹐贈禦史。

徐石麒﹐字寶摩﹐號虞求﹐嘉興人﹔天啟壬戌進士﹐授工部主事﹐以忤逆奄削籍。崇禎中﹐起官南京﹔歷十二年﹐始入爲通政司﹐升刑部侍郎﹐署部事。時﹐帝以刑威馭下﹐法官引律﹐大抵深文﹔石麒獨多所平反。尋進尙書﹐論誅兵部尙書陳新甲﹔最後而有熊﹑姜之獄﹐卒以執法去位。江南立國﹐起右都禦史﹐未至﹐攺吏部尙書。石麒方以進賢退姦爲任﹐而馬士英﹑阮大鋮植黨樹私﹐貨賄公行﹐權傾中外﹐石麒以祖宗之法裁之。士英欲得侯封﹐諷中人韓贊周入言之﹔上請加恩定策﹐五等延世。石麒奏曰﹕世宗以外藩入繼﹐將封輔臣伯爵﹐而楊廷和﹑蔣冕謙讓不受﹔今國恥未雪﹐諸臣俱裂土自榮﹐不愧廷和等耶﹖且俟神京克復﹑大統告定之後﹐議之未晚。又言福王殉難﹐先帝尙遣一勛臣﹑一黃門﹑一內侍驗審含殮﹐今先帝梓宮何處﹖封樹若何﹖僅遣一健兒應故事﹐則羣臣之悲思大行﹐祗具文耳。士英惡之﹐凡所上考選年例﹐少所稱可。禦史黃爾鼎列�劾石麒﹐陷樞臣以敗款議﹔士英助之。遂乞骸骨歸。南京不守﹐扁舟水宿。嘉興城守將破﹐石麒至城下﹐呼曰﹕吾大臣不可野死﹐當與城存亡。城上人嘩曰﹕我公來矣。開門納之﹐越宿而城潰﹐朝服自縊死﹔閏六月二十六日也。僧眞實藏之櫃中﹐踰二旬始殮﹐顏色如生。僕祖敏﹑李升從死。時﹐劉宗周在紹興﹐饑經七日﹔曰﹕此降城非我死所﹐乃至城外野寺死。夫二公之意相反﹐而其義則一。士人爲作「降城嘆﹑我公來」樂府以美之。閩中賜謚忠襄。石麒博學彊識﹐尢長於國家典制﹐諸司掌故。性樂易受人﹐與人言移日不倦﹔下吏寒士﹐有才者汲引不遺餘力。所著有「可經堂集」。同時﹐戶部尙書張有譽﹑刑部尙書解學龍﹑兵部尙書呂大器﹑工部尙書髙倬﹐皆淸執有品望﹐俱克稱其職。

張有譽﹐字誰譽﹐江陰人﹔天啟壬戌進士﹐以戶部主事榷稅蕪湖﹐力持淸操。崇禎中﹐出爲饒州知府﹐累遷江西督糧副使﹑四川按察司﹐俱有惠政。吏部尙書鄭三俊﹐舉天下廉能方面官五人﹐以有譽爲首。帝書其名於屏﹐擢南京戶部右侍郎﹐兼右僉都禦史﹐總督糧儲。還﹐半道聞都城之變﹐抵任則福王立矣。內官張執中監收白糧﹐勒補墊費﹐踰舊例數倍﹐杖斃解戶﹔有譽連疏論之﹐收其胥役送獄﹐執中虐稍舒。常因召對﹐言統計一年經費須千餘萬﹐今所入僅八百萬﹐不敷所出﹔惟有裁冗兵﹑節冗食﹑汰冗費始﹐願聖明躬行節儉爲天下先。時﹐士英銳意起大鋮﹐而廷臣持之急﹐思以中旨用之﹐難以發端。以有譽人望也﹐八月﹐傳旨用爲戶部尙書。弘圖以有譽才望堪任﹐而內降不可開﹐封還詔旨﹐羣臣亦交章論奏。上不許。自是﹐傳升紛然矣。尋加太子太保。時﹐四鎭各需餉二十萬﹐有譽計無所出﹐至嘔血。連疏乞歸﹐不允。明年五月﹐南京失守﹐有譽逃之武康﹔久之﹐旋裏。仕宦二十年﹐僅守先世遺產。其治家居鄕﹐堪爲後人法。年八十一而終。

解學龍﹐興化人﹔萬曆己丑進士﹐歷金華﹑東昌推官﹐擢刑部給事中。魏忠賢亂政﹐以東林削籍。崇禎中﹐累遷太僕卿﹑右僉都禦史﹑巡撫江西﹐擢南京兵部右侍郎﹐未赴。時﹐黃道周方得罪﹐而學龍於薦舉屬吏﹐推引及之。帝怒﹐徵下獄﹐杖八十﹐遣戍。福王立﹐召起故官。十月﹐擢吏部尙書。時﹐方治從賊諸臣﹔馬士英﹑阮大鋮以賄爲出入﹐故案久不定。學龍仿唐制以六等定罪﹕一等應磔者十一人﹐宋起蛟﹝吏部員外郎﹞﹑牛金星﹝舉人﹞﹑張嶙然﹝平陽知府﹞﹑曹欽程﹝太僕少卿﹞﹑李振聲﹑余上猷﹝俱禦史﹞﹑黎志升﹝山西提學﹞﹑陸之琪﹝陜西布政﹞﹑髙翔漢﹝兵科﹞﹑楊王休﹝潼關道﹞﹑劉世芳﹝檢討﹞﹔二等應斬秋決四人﹐光時亨﹝刑科﹞﹑鞏燏﹝河南提學﹞﹑周鍾﹝庶吉士﹞﹑方允昌﹝兵部主事﹞﹔三等應絞者七人﹐陳名夏﹝編修﹞﹑楊枝起﹑廖國遴﹝戶科﹞﹑王承曾﹝襄陽知府﹞﹑原毓宗﹝天津兵備﹞﹑何孕光﹝庶吉士﹞﹑項煜﹝少詹﹞﹔四等應流者十五人﹐王孫蕙﹝禮部主事﹞﹑梁兆陽﹝檢討﹞﹑錢位坤﹝大理寺正﹞﹑侯恂﹝總督﹞﹑王秉鑑﹝山西副使﹞﹑陳萬象﹝禦史﹞﹑申芝芳﹝給事中﹞﹑金汝礪﹑吳達﹑黃維祖﹝舉人﹞﹑楊廷鑑﹝修撰﹞﹑陳羽白﹑劉大鞏﹑裴希度﹑張懋爵﹝四人未祥﹞﹔五等應徒者十人﹐宋學顯﹝通政參議﹞﹑沈元龍﹝未詳﹞﹑方拱幹﹝諭徳﹞﹑繆沅﹝工部主事﹞﹑呂兆龍﹑傅振鐸﹝給事中﹞﹑吳剛思﹝進士﹞﹑方以智﹑傅鼎銓﹝檢討﹞﹑張家玉﹝庶吉士﹞﹔六等應杖者八人﹐潘同春﹑吳泰來﹝俱員外﹞﹑張琦﹝主事﹞﹑王於曜﹝行人﹞﹑周壽明﹝行取知縣﹞﹑向列星﹝未詳﹞﹑李棡﹝丁丑進士﹞﹑徐家麟﹝癸未進士﹞﹔自絞以下聽贖。其畱北廷俟後定奪者十九人﹐何徵瑞﹑楊觀光﹝少詹﹞﹑張若麒﹝僕少﹞﹑方大猷﹝副使﹞﹑黨崇雅﹝戶部侍郎﹞﹑熊文舉﹝吏部郎中﹞﹑葉初春﹝僕卿﹞﹑龔鼎孳﹑戴明說﹑孫承澤﹑劉昌﹝俱給事中﹞﹑塗必泓﹑張鳴駿﹝禦史﹞﹑�所溫﹝司業﹞﹑趙京仕﹝通參﹞﹑髙爾嚴﹝編修﹞﹑衛周祚﹑黃紀﹑孫襄﹝俱郎中﹞。其另存再議者二十八人﹐翁元益﹑郭光﹝給事中﹞﹑魯栗﹑吳爾塤﹑史可程﹑王自超﹑白引謙﹑梁淸標﹑楊棲鶚﹑張元琳﹑呂崇烈﹑李化麟﹑朱積﹑趙頴﹑劉廷琮﹝俱庶吉士﹞﹑侯佐﹑左懋泰﹑吳之琦﹑鄒明魁﹝俱部郎﹞﹑諸偉梅﹝行人﹞﹑龔懋熙﹝博士﹞﹑王顯﹝進士﹞﹑王之牧﹑王牌臯梅﹑鶚姬琨﹑朱國壽﹑吳嵩引﹝六人未詳﹞。已奉旨錄用者十人﹐張晉彥﹝尙書﹞﹑時敏﹝給事中﹞﹑衛胤文﹑韓四維﹝諭徳﹞﹑蘇京﹝禦史﹞﹑黃國琦﹑施鳳儀﹝行取知縣﹞﹑張正聲﹝部郎﹞﹑顧大成﹝中書﹞﹑姜荃林﹝未詳﹞。疏上﹐士英以輕重不稱意﹐矯旨再議。學龍乃加重周鍾﹑光時亨各一等﹐余仍執前議。時﹐馬﹑阮必欲死周鍾﹐而學龍欲爲之緩死﹐乃謀之次�王鐸。明年正月﹐乘士英在告﹐上之﹐且請停刑。鐸卽擬兪旨﹐且有「詳愼平允」之褒。士英聞之怒﹐然事已無及也。大鋮及其黨張捷﹑楊維垣聲言欲劾學龍﹐學龍乃引疾。大鋮復嗾保國公朱國弼﹑禦史張孫振詆其曲庇行私﹐遂削籍。至四月﹐左良玉犯闕。士英卽傳旨殺鍾﹑時亨﹐而命死罪者遣戍﹑流徒以下爲民。然學龍所定亦多未審﹕其一等犯皆隨賊西行﹐實未得而正法﹔傅鼎銓﹑張家玉後起兵最烈﹐亦在五等中。要之﹐身未對理而懸擬罪名。原馬﹑阮之意﹐亦不過借以快恩仇﹑制黨人﹐立威自重﹔而爰書所據﹐盡屬傳聞﹐非爲國家正典刑也。

學龍通曉政務﹐在崇禎朝所敷奏皆關天下大計。嘗言遼左額兵舊九萬四千有奇﹐歲餉四十餘萬﹔今關上兵止十餘萬人﹐而月餉乃至二十二萬﹐何相懸至此﹗遼兵盡潰﹐關門不得不新募﹐薊撫則舊有額兵﹐乃亦行召募﹐給以厚糈﹔舊兵以其餉厚也﹐悉竄入新營﹐而舊額依然如故。其爲漏卮可勝言哉﹗國初定文職五千四百有奇﹑武職二萬八千有奇﹔神武時﹐文增至一萬六千餘員﹑武增至八萬二千餘員矣。今日不知又增幾倍﹗主爵者誠肯悉心計度﹐冗者汰之﹐歲可得餉數十萬﹔衛所應襲子弟無才可用﹐但襲職而不給俸以至裁冗吏﹑核曠卒﹐又可得數十萬﹐無憂貧矣。從來問國之彊﹐莫若富民﹔問民之富﹐莫若粟多﹔亦嘗取京邊之米﹐較其出入而權其損益乎﹖夫京邊之米一石﹐其輸自民間則非一石也。以民之費﹐與國之收衷之﹐不啻三倍。是國之一﹑民之三也。今關餉一石抵銀四錢﹐易錢﹐則米不過百文﹐惡者止三﹑四十文﹐又其下者則腐臭而不可食。以國之費﹐與兵之食又衷之﹐不啻二倍。是兵之一﹑國之三矣。總計之﹐則民費其六﹐兵食其一﹔民旣病矣﹐兵亦未嘗利。況小民作姦以欺漕卒﹐漕卒作姦以欺官司﹐官司作姦以欺天子﹐展轉相欺﹐而米已化爲糠秕﹑爲沙土﹐兼濕熱所蒸﹐色味俱變﹐食不可下咽。是又化有用之六爲無用之一矣。然則如之何﹖臣以爲莫如修屯政。屯政修則地辟﹐民有樂土﹐粟積而民有固志。昔吳璘守天水﹐經營屯事﹐縱橫鑿渠﹐綿亙不絕﹐名曰地綱﹔敵騎不能逞。今略仿其制﹐畢力圖之﹐溝塗之界﹐則各樹土所宜﹔小可獲薪果之饒﹐大可得控扼之利。敵𨿽彊﹐何所施乎﹖帝善其言﹐亟下所司議之﹐然竟中格。

髙倬﹐忠州人﹔天啟乙丑進士﹐知徳淸﹑金華二縣﹐徵爲河南道禦史。艸場火﹐以巡視不謹褫職。其後起廢﹐屢遷南京太僕鄕﹑右僉都禦史﹑提督操江。福王立﹐用爲工部右侍郎。禦用監內官請給工料錢﹐置龍鳳諸器及宮殿陳設寶玩金玉﹐計費數十萬﹔光祿寺請辦禦用器至一萬五千七百有奇。倬上言曰﹕國家艸創﹐民愁財匱﹐宜力行節儉以爲天下先。昔衛之亡也﹐衛文公大布之衣﹑大帛之冠﹐通商務農﹐故能立國楚丘。今大難未夷﹐百萬之師宿於江淮﹐嗷嗷告饑﹐司農猝無以應﹐以致望煙掠食﹔卽君臣縞素示以匱乏﹐彼尙未必信也。而乃雕鏤華彩﹐欲飾太平美觀乎﹖皆不納。明年二月﹐解學龍罷﹐倬代其任。及南都失守﹐投繯而卒。

呂大器﹐字儼若﹐遂寧人。崇禎戊辰進士﹐授行人﹐擢吏部稽勛主事﹔更歷四司﹐至文選﹐乞假歸。以邑城卑惡﹐倡率修築﹐工甫竣﹐而賊至。大器佐有司拒守﹐城獲全。詔增秩一等﹐出爲關南道參議。遷固原﹐平長武劇賊﹐擢右僉都禦史﹐巡撫甘肅﹔劾罷總兵柴時華﹐威望甚著。遷兵部添注右侍郎。大器負材而性剛﹐見天下多故﹐久於軍旅﹐意欲避事。上疏力辭﹐帝不許。至京﹐命以本官兼右僉都禦史﹐總督保定﹑山東﹑河北軍務。未幾﹐罷保定總督﹐而設於九江﹔以大器任之。左良玉與大器不和﹐廷議慮其敗事﹐乃用袁繼咸代之﹔而攺大器南京兵部右侍郎兼禮部事。十七年四月﹐聞北都變﹐南京諸大臣議立君。時﹐潞王常淓已渡江在吳中﹐前侍郎錢謙益欲立之﹔乃入說大器曰﹕潞王穆宗之孫﹑神宗猶子﹐昭穆不遠﹐賢明可立。福恭王﹐昔者覬覦天位﹐幾釀大禍﹔今立其子﹐勢必翻三案以報私仇﹐卽我輩俎上肉矣。公今主禮﹑兵二部事﹐公若倡言﹐誰敢異議﹖大器然之﹔愼言﹑曰廣等亦附焉。貽書於史可法﹐言福王不可狀﹔議未決而馬士英與鎭將劉澤淸等已率兵擁福王至矣。可法不得已﹐將具啟迎王﹔大器猶不肯署狀。給事中李沾面折之曰﹕今日之事﹐論典禮則禮莫重於尊君﹐論典兵則兵莫先於衛主﹔今眾議僉同﹐公獨持異﹐沾請以頸血濺公衣矣。大器乃不敢言。卒迎福王監國﹐踐帝祚﹐遷大器吏部右侍郎﹐遂以異議見絀﹐恆自危。及可法出督師﹐士英入輔政﹐與劉孔昭比欲盡起逆案諸人﹐先薦阮大鋮爲兵部侍郎﹐舉朝大嘩。大器知必不爲時所容﹐乃倡言以攻士英。言其擁兵入朝﹐靦畱政府﹐濁亂紀鋼﹐顚倒邪正。逆案一書﹐先帝手定﹐而士英悍然不顧﹐目無先帝﹐何論陛下﹗且其子童稚﹐列禦都督﹔妹婿無功﹐冒總戎﹔姻亞若越其傑﹑田仰﹑楊文驄等皆先朝罪人﹐盡登膴仕。名器潛越﹐莫此爲甚﹗總之﹐吳甡﹑鄭三俊﹐臣不謂無一事之失﹐而端方亮直﹐終爲海內正人之歸﹔士英﹑大鋮﹐臣不謂無一技之長﹐而姦回邪慝﹐終爲宗社無窮之禍。疏入﹐士英怒﹐嗾劉澤淸劾其心懷異圖。未幾﹐逮雷演祚﹑周鑣下獄﹔二人亦主潞議者也。大器遂致仕去﹐以手書監國告廟文送內閣。士英憾不已。李沾復劾之﹐乃超擢沾爲左都禦史﹐而命法司逮治大器﹐以無可蹤迹而止。謙益諂附士英﹐上書訟其功﹐與大鋮相深結﹐得爲禮部尙書。國事亦不可爲矣。

明年﹐唐王立﹐召爲兵部尙書﹐兼東閣大學士。汀州變﹐奔廣東﹐與丁魁楚等擁立永明王﹐命爲原官入直。駕幸梧州﹐自請畱守東方﹐遂走韶州。久之﹐入烏羅土司。永曆二年﹐王應熊卒﹐進大器少傅﹐盡督西南諸軍﹐賜劍便宜從事。其夏﹐涪州蕩寇將軍李占春來謁見﹐大器以爲可用﹐與相結﹐徧歷楊展﹑於大海﹑胡云鳳﹑袁韜﹑武大定﹑譚弘﹑譚詣﹑譚文諸部。會宗室朱容藩謀逆﹐檄占春﹑大海等兵誅之。赴召﹐至思南﹐遵義守將王祥邀至其地﹔謂曰﹕吾歷觀川將﹐楊展志大而疏﹑大海韜貪而無謀﹐余鄙劣不足數﹐國家將何藉以中興﹗吾死目不瞑矣。時已得疾﹐畱兩月。四年春﹐次都勻﹐卒。謚文肅。子潛﹐癸未進士﹐隱居湖州﹐不仕。

南都初建﹐眾正盈朝﹐其六卿之長皆民譽也。迨馬﹑阮執國命﹐次弟芟斥﹐而國事亦變壞不可救。然則小人亦何利之有哉﹗弘光之不終也﹐議者多追咎潞王之不得立﹐以爲勝帝焉。是不然﹔王亦中材耳。其居杭州﹐常命內官博訪古玩﹔南都不守﹐都禦史劉宗周勸王監國﹐守浙境﹐王不可。及大兵至﹐卽與巡撫張秉貞迎降﹔蓋納叛將陳洪範之謀也。大理少卿沈胤培常曰﹕使王立而錢謙益爲相﹐其敗壞與士英等耳。嗚呼﹗謙益之欲立潞王﹐自爲富貴計也。使其果欲爲國擇賢﹐則其後不先馬﹑阮而賣國矣。

列傳四劉宗周﹑黃道周

劉宗周﹐字啟東﹐號念臺﹐山陰人﹐學者所稱蕺山先生者也。萬曆辛丑進士。崇禎朝﹐歷官都察院左都禦史﹔以請釋熊﹑姜之獄斥爲民﹐年已六十四矣。歸二年而京師陷﹐宗周聞之慟哭。徒步涉江﹐詣杭州﹐以發喪討賊責巡撫黃鳴駿。鳴駿曰﹕哀詔未至﹐何故發喪﹖且今當靜以鎭之。宗周勃然曰﹕嘻﹗此何時也﹗安所得哀詔哉﹗君父變出非常﹐公專閫外﹐不思枕戈泣血﹐激厲同儔﹐反借口鎭靜﹐作遜避計耶﹖於是發喪﹐哭臨畢﹐與朱大典﹑章正宸﹑熊汝霖召募義旅。將發﹐而福王立於南京﹐以原官召。宗周以大仇未報﹐不敢受職。上言﹕今日宗社大計﹐捨討賊復仇無以表陛下渡江之心﹔非陛下決策親徵﹐何以作天下忠臣義士之气﹗江左非偏安之業﹐請進圖江北。鳳陽號稱中都﹐南扼徐淮﹑北控豫州﹑西顧荊楚﹑南去金陵不遠﹐親徵之師駐蹕於此﹐規摸先立而後可言政事。又言﹕今日問罪之師﹐當自諸臣不職者始。當賊入秦﹑流晉漸逼畿南﹐遠近洶洶﹔而大江南北一二督撫﹐不聞遣一騎以壯聲援﹐坐視君父危亡而不救﹐則封疆之臣當誅。新朝旣立﹐謂宜不俟終日﹐首建北伐﹐哭九廟﹑厝梓宮﹑訪諸王﹐萬無容自諉者﹔而諸臣泄泄自安﹐則舉朝謀國之臣當誅。詔報曰﹕親統六師﹐光復舊物﹐嚴文武恇怯之大法﹐激臣子忠義之良心﹐愼新爵﹐劾舊官﹔朕拜昌言﹐宣副史館。

是時﹐宗周本無意出。謂中朝黨論方興﹐何暇圖賊﹖而一時姦人𨿽不利宗周﹐然又恥不能致宗周﹐急其一出。方出﹐而彈劾踵至。其言鍔鍔﹐引繩披根﹐不少假借。由是﹐羣小側目。馬士英言宗周自稱艸莽孤臣﹐不書新命﹐是明示不臣也﹔朱統■﹝金類﹞言宗周請移蹕鳳陽﹐鳳陽髙墻之所﹐蓋欲以罪宗處皇上。劉澤淸言宗周欲行定策之誅﹐意在廢立﹐兵已伏於丹陽。而是時浙兵適與京口防江兵相擊斗﹐士英聞之而信﹐亦震恐。弘圖乃言於上﹐傳諭曰﹕昔漢宣起於艱難﹐魏﹑丙合志﹔唐肅興於靈武﹐李﹑郭同心。今者袒分左右﹑口構元黃﹐天下事不堪再壞。諸臣各宜和衷集事﹐息競圖功﹐庶幾君臣之間﹐禮全始終。宗周不得已受命。方宗周在丹陽僧捨也﹐髙傑﹑劉澤淸遣刺客數輩迹之﹔見其正容危坐﹐亦心折不敢加害。旣入朝﹐仍居蕭寺﹔南渡亂政﹐無不危言。姦黨馬士英﹑劉孔昭﹑劉澤淸﹑髙傑內外結連﹐人莫敢忤﹔宗周昌言排之。及阮大鋮起用﹐宗周曰﹕大鋮進退﹐江左之興亡系焉。其視國事之顚連﹐猶疾痛之在身也﹔危涕正辭﹐以冀廟堂之一悟。迄不見省﹐乃再疏請告﹔予馳驛歸。宗周以宿儒重望爲海內淸流領袖﹐以出處卜江國家治亂﹐旣出國門﹐都人士聚觀嘆息﹐知南都不可有爲也。明年﹐弘光出亡﹐浙亦不守。宗周慟哭曰﹕此余正命之時也。門人有以文謝故事勸者。宗周曰﹕北都之變不死者﹐以身在田裏﹐畱以俟後王也。南都之變﹐主上自棄其社稷﹐僕在懸車﹐尙曰可以死﹐可以無死﹔今吾越又降﹐區區老臣﹐尙何之乎﹖若曰身不在位﹐不當與�爲存亡﹐獨不當與土爲存亡乎﹖故相江萬里所以死也。世無逃生之宰相﹐亦豈有逃死之禦史大夫哉﹖扁舟辭墓﹐躍於水中。水淺不得死﹐絕食二十三日而卒﹔閏六月八日也。宗周死﹐而浙東紳士孫嘉績﹑熊汝霖﹑錢肅樂﹑鄭遵謙等各起兵迎魯王監國紹興﹐與大兵相距者一年。人以爲由宗周所倡云。宗周以遺腹生﹐家貧﹐母章氏﹐育之外家。幼端頴﹐稍長﹐卽志聖賢之學﹐內行修飾。甫釋褐﹐遭母喪﹐爲垔室中門外﹐日哭泣其中。尙書陶望齡弔之﹐嘆曰﹕世衰禮廢﹐吾未見善居喪若劉子者﹗服闋﹐以祖父年髙﹐不謁選。祖亡﹐哀瘠如初。通藉四十五年﹐立朝僅四年﹔自守所學﹐不以時方變亂﹑更術以進也。懷宗綜核名實﹐羣下惴恐﹔宗周以爲刑名之術﹐不可以治天下﹐而以仁義之說進。帝方憂流寇﹐問以兵事﹔對曰﹕臣聞禦外以治內爲本﹐此干羽所以格有苗也﹔皇上亦法堯﹑舜而已矣。帝顧廷臣曰﹕迂哉﹗宗周之言也。京師方戒嚴﹐召對中左門。禦史楊若喬奏言火器﹔宗周劾之曰﹕戰守屯戍﹐自有良法﹔不恃人而恃器﹐國威所以愈頓。帝每言宗周淸執敢言﹐有古大臣風﹔然終以爲迂﹐故不得久在位。居家潛心理學﹐淸修篤行﹐不愧衾影﹔與人嚴正﹐不可幹以私﹐嘗面折人過﹐人皆敬憚之。其學以愼獨爲功﹑以知天爲歸﹐而本之敬誠。作「人譜」﹐以授學者﹔立古小學﹐日會講其中﹐與無錫髙忠憲齊名。說者爲明之大儒﹐推薛﹑胡﹑陳﹑王﹔而宗周似勝之。所著有劉子全書百餘卷﹐及其它著述二十餘種。子汋﹐字伯繩﹔甘貧樂道﹐能守其學。黃道周﹐字幼玄﹐號石齋﹐漳浦人。家貧﹐時挾冊遠遊。讀書羅浮山﹐山水暴漲﹐墮澗中﹔溯流而入﹐遇異人﹐授以讀書之法。過目不忘﹐自少攻苦。爲文典奧﹐原本經術。登天啟壬戌進士﹐選庶吉士﹐授編修﹔屢起屢蹶﹐五遷而至少詹事兼侍講學士。道周以文章風節髙天下﹐而嚴厲剛方﹐不諧流俗﹐公鄕多畏而忌之。嘗上疏自陳言﹕文章意气坎坷磊落﹐不如錢謙益﹑鄭鄤。時鄤方以杖母被大詬﹐帝得疏駭異﹐而忌者愈藉爲口實。最後﹐以劾楊嗣昌奪情入閣﹔帝怒甚﹐親召至平臺詰責下獄﹐遣戍﹝事具明史﹞。南渡﹐起吏部右侍郎。道周不欲出﹐馬士英遣人諷之曰﹕人望在公﹐公而不起﹐豈可從史可法擁立潞王。道周不得已﹐乃趨朝。至則陳進取九策。九月﹐升禮部尙書﹐掌詹事府事。尋以祭告禹陵出﹔臨行上言﹕今欲東收兗﹑濟﹐北略漳河﹐西取應安﹐然後問洛陽之鍾簴﹐掃承徳之松楸﹐上規天壽﹔此曠日持久﹐其道誠難。必如臣愚計﹐得以沈鷙之將﹐簡士三萬﹐賫糧百日﹐出贛楡韋橋﹐東踰破車﹐度臨朐﹐歷傳興﹐直上鹽山滄州。此間千四百里﹐皆荒曠﹐如升虛邑﹐惟臨朐﹑安丘﹑樂安﹑陽信之間﹐稍可屯聚﹐可因糧而食﹔走七晝夜至武淸﹐渡白溝﹐出其不意﹐從天而下﹐敵有嘯指望宣大關門而遁耳。然後致陛下哀痛之意﹐祭告灑掃上十二陵﹐與長安士民拭淚而覲九廟。還分兩道﹐一下臨淸以收兗濟﹑一下邯鄲以取漳衛﹐其用力甚少﹐奏功甚巨﹔此耿弇所發憤於祝阿﹑劉裕所歡呼於大峴也。南京潰﹐唐王建號福州﹐召爲首輔。是時﹐鄭芝龍專政﹐賜晏大臣﹐芝龍欲居第一﹐道周謂祖制武職無班文官右者。芝龍辭屈﹐由是與道周不和。道周見芝龍殊無經略之志﹐求出關自效﹔請兵請糧﹐芝龍皆不應。道周徒以忠義自發﹐旬日得九千餘人﹔親寫札副獎語給爲公賞﹐得之者榮於誥敕。而應募者多不練之兵﹐不能應敵﹔由廣信抵衢州。婺源令某﹐其門人也﹔僞致降書﹐道周信之﹐決計深入。曰﹕國家養育數百年﹐士民豈無人心﹐傳檄自歸命耳。至婺源明堂裏﹐大兵猝至﹐一軍殲焉。道周知爲令所賣﹐叱從者俱退。曰﹕吾死此矣。遂被執。職方趙士超﹝字淵卿﹐福建諸生﹞﹑中書賴維謹﹝漳州諸生﹞﹑蔡春溶﹝字時培﹐漳州諸生﹞﹑道周婦弟通判毛玉潔﹝字去水﹐六合人﹐沙縣丞﹞四人從。道中絕粒七日﹐不死。至徽州﹐元旦張燈甚盛﹐爲魚龍諸戲﹐道周與士超悵然賦詩。是夜雷雨大作﹐統行三晝夜不止。訓導吳士繡呼其子祺生曰﹕皇天震怒﹐殆爲黃先生乎﹗不食而卒。道周至江寧﹐督師洪承疇﹐其鄕人也﹐使人來言曰﹕先生毋自苦﹐我可以保先生不死。道周罵曰﹕承疇死久矣。松山之敗﹐先帝痛其死﹐親自祭哭﹐焉得復存﹖無籍小人冒名耳。承疇館而禮之﹐上疏乞貸死﹔朝旨不許。道周在館與門人講習吟詠如常﹔素善書翰﹐都人爭求之﹐終日握管不辭也。三月七日赴市﹐見市有豎福建門牌者﹐指曰﹕福建﹐吾君在焉﹐死於此可也。南向再拜﹐遂受刑。士超等四人皆死。隆武聞之大哭﹐追贈文明伯﹐謚「忠烈」﹝或作「文忠」﹞。道周詩文敏捷﹐精天文﹑歷數﹑皇極諸書﹐所著三易洞注﹑革象新書﹐學者窮年不能通其說。而道周以之推驗治亂﹐其說多中。自推行年終於六十三丙戌﹐書之小冊﹔始知其能前知也。

當明之季﹐若劉﹑黃二公﹐豈非盛世之麟鳳哉﹗惜乎出非其時。夫道有隆污﹑時有常變﹐文經武緯﹐疊相爲用﹔兵之設肇於炎黃﹐聖人未嘗不亟講者也。故易著師象﹐藝尙射禦。武王親秉旄鉞﹑周公東徵﹐四國是訛。孔子夾谷之會﹐具左右司馬﹐誅萊夷而齊侯懼。淸之戰﹐冉求用矛以入齊師﹐孔子稱其義。故以卽戎望之善人﹐而夫子自言戰且克。蓋得其道矣。聖人何嘗諱言兵哉﹗自晉人尙淸言﹑宋人崇理學﹐指武備爲末事﹑將帥爲粗人﹐借弭兵偃武之說﹐以自文其不能﹔天下靡然從之。於是將鮮道徳之選﹑軍蔑尊親之習﹐甲兵朽鈍﹑行伍單弱﹐馴至盜賊縱橫﹑夷貊交侵﹐乃尊用粗暴猛厲之夫﹐奉以爲將。始則慢之﹐繼則畏之﹐驕兵悍將﹐狹寇自重。文吏恇怯而不敢救。蓋後世中國之衰﹐皆自腐儒釀之也。宗周侃侃正色﹐忠矣﹑直矣。至欲以干羽格闖﹑獻方張之虐焰﹐何其迂也﹗南都立國﹐宿將盡矣。惟有四鎭耳。故𨿽暴橫而史公欲用之﹐不憚委曲綢繆﹐撫輯其眾﹔乃宗周槪指其當誅以激其怒﹐使之抗疏誣詆大臣﹐不反輕朝廷之威耶﹖漢文帝有言曰﹕卑之無甚髙論﹐令及今可施行也。後世之君子自持其正論﹐豈計時勢之不能行哉﹗悲夫﹗道周出關之舉﹐志則偉矣。然以不煉之兵﹐甲杖糗糧百不一具﹐又輕信敵人之間﹐深入險地﹔是棄其師也。嗚呼﹗世有君子而使其道不得行﹐人君之過也。尊其身矣﹑聽其言矣﹐而言不度乎時宜﹑身無救於敗亡﹐則豈孔﹑孟之道﹖果僅可用之平世歟﹖若二公者﹐君子諒其志焉可也。

卷六

四明西亭淩雪纂修

列傳五左懋第﹑袁繼咸

列傳六黃得功﹑髙傑﹑乙邦才﹑馬應奎﹑劉肇基﹑莊子固

列傳五左懋第﹑袁繼咸

左懋第﹐字仲及﹐號蘿石﹐山東萊陽人﹔崇禎辛未進士﹐授韓城知縣﹐擢兵科給事中。十七年春﹐奉命督兵湖襄﹐聞變﹐誓師而北。會南京建號﹐懋第入見﹐流涕陳中興大計﹔遂命以右僉都禦史﹐視師江上。時議遣使通好於國朝﹑祭告大行皇帝﹐且冊封吳三桂。而懋第母死於天津﹐訃至﹐疏請終制﹐不許。因請使北﹐詔加兵部右侍郎兼副都禦史以行﹔以左都督陳洪範﹑太僕寺少卿兼職方司郎中馬紹愉副之。紹愉﹐先帝時與陳新甲皆爲懋第劾罷者也。而詔旨又令懋第經理河北﹑聯絡關東軍務。懋第言經理﹑通和兩事也﹐今以之兼行﹐則名實乖﹔將先奪地而後經理乎﹖抑先經理而後往和乎﹖至馬紹愉前者奉使辱國﹐臣今豈可與偕行﹗上不聽。臨行﹐上疏曰﹕臣所望者恢復﹐而近日朝政似少恢復之气﹐望陛下時時以先帝之仇﹑北都之恥爲念。瞻髙皇帝之松楸﹐而卽念成祖列宗之陵寢﹐見有黍離之痛﹔撫江左之遺民﹐而卽念河北﹑山東之版圖﹐不免陸沈之禍。更望嚴諭諸臣整頓士馬﹐勿以臣北行爲必可成﹔卽成矣﹐勿以和成爲必可恃。必能渡河而戰﹐而後能扼河而守﹑而後能拱護南都於萬全。惟陛下幸察。遂行﹔賫銀十萬兩﹑幣數萬端﹐吏卒三千人。時可法駐泗州﹐與懋第相見﹐謂曰﹕經理具文耳﹐通和詔旨也。公宜疾行毋畱。以故所至山東豪傑稽首願效驅策者﹐皆不敢用﹐慰遣而已。八月渡河﹐次滄州。聞吳三桂已攺封平西王﹐於是遣使以冊命先授三桂﹐諭來使意﹔三桂不發書﹐緘冊上攝政王﹐王怒。然朝議以禮來﹐且令使臣入見。十月﹐至張家灣﹐令以百人入﹐授四夷館。懋第曰﹕我奉命通好﹐而夷館授我﹐是以屬國見待也﹔我必不入。往返再四﹐乃攺鴻臚寺﹐且遣官騎迎之。建旄乘車﹐肅隊而入﹐懋第斬縗大絰。迎者訝曰﹕吉禮也﹐而以凶服將之可乎﹖答曰﹕國喪也﹐兼有母喪﹔國喪人所同盡﹐而母喪所獨也。迎者不能詰。十四日﹐內院大學士剛林至﹐責朝見﹐懋第欲以客禮。剛林曰﹕我皇帝踐祚﹐不聞爾國朝貢﹐使臣乃欲據客禮耶﹖懋第曰﹕我天朝使臣﹐自應具主客見。我皇上正位繼統﹐方圖中興﹐何言朝貢﹗反復折辯﹐聲色俱厲。洪範﹑紹愉懼﹐色變﹔乃曰﹕此大事﹐非可一日決﹐姑徐之。剛林出﹐明日索國書。懋第不答﹐以所賫金幣及陵上之犒先之。時﹐大淸初入中國﹐未深晰中朝事﹐所往復辯論者﹐皆諸降臣授之。而懋第慷慨引義﹐辭气不撓。剛林嗟嘆曰﹕此中國奇男子也。厚爲牢禮以待之。懋第旣不得謁陵﹐乃陳太牢於寺廳﹐率將士喪服﹐三日哭。攝政王聞﹐益重之。而洪範已輸款﹐願招劉澤淸諸將以江南降附。二十七日﹐悉歸使臣。至滄州﹐復逼懋第﹑紹愉還﹐獨洪範得歸﹐而大淸兵已竟南下﹔十一月初五日也。懋第止將士滄州﹐以數騎北發﹐攺館太醫院。久之﹐上攝政王啟曰﹕懋第奉命通兩國好﹐今無故羈我﹐使我士馬饑困﹔則後之持節者﹐誰復不避險阻以勤國事﹖不報。明年正月﹐滄州將士劉應﹑曹遜﹑金鑣等入見。懋第曰﹕生爲明臣﹐死爲忠鬼﹐我志也。因以蠟丸奉表南京﹐遣金鑣﹑楊三泰往﹐道梗不得達。三月十九日爲哀表﹐望祭先帝﹐哭失聲。六月﹐聞南京失守。其從兄懋泰先降爲吏部郎者來見﹐勸之降。懋第叱曰﹕我家無是人也。遣出之。閏六月十五日﹐命剃頭。中軍艾大選有二志﹐懋第怒殺之。十九日﹐乃收入獄﹐參謀兵部司務陳用極﹑遊擊王一斌﹑都司張良佐﹑王廷翰﹑守備劉統五人從。入訊﹐懋第曰﹕我頭可斷﹑發不可斷﹐我早辦一死矣。艾大選違我節制﹐我自行我法殺我人﹐與若何與﹖越日﹐復廷諭之﹐終不屈。攝政王雅敬懋第﹐欲生之﹐以問在廷漢臣﹔而降臣愧見之﹐無復言者。王嘆曰﹕汝等不畏死﹐皆忠臣也。然降終不失富貴。莫應﹐乃引出﹔旣至市﹐王又遣騎諭降者三﹐終莫應。懋第顧五人曰﹕得毋悔乎﹖用極曰﹕求仁而得仁﹐又何怨﹗懋第北向再拜曰﹕臣等事大明之心盡矣。端坐受刑。行刑者亦揮淚。大風晝晦﹐捲市棚於雲際﹐觀者無不泣下。門人戚默﹑徐玄敷塟之彰義門白馬寺側。將士畱滄州者聞﹐號泣散去。蠟書至﹐達於魯王。懋第之在太醫院也﹐中朝降臣來者必遭叱罵﹔朝士亦憚其忠直﹐遂不敢見。陳用極﹐昆山人。王一斌﹐寧國人。張良佐﹑王廷翰﹑劉統﹐皆上元人。陳洪範賣懋第得侯﹔明年六月十九日病亟﹐連呼老爺至﹐乞哀而死。

袁繼咸﹐字季通﹐號臨侯﹐宜興人。天啟乙丑進士﹐授行人﹐選廣東道禦史﹐巡視中城。以監會試疏縱﹐謫南京行人司副。踰年﹐遷禮部員外郎﹐出爲山西學道﹐巡撫吳甡特疏薦之。巡按張孫振﹐勿善也﹐劾之﹐逮問﹔三晉士民赴闕訟冤﹐得釋。進武昌參議。平賊呂瘦﹐核賊產數萬畝﹐使民佃之﹐以其入爲軍糧。尋升鄖陽府治僉都禦史。以賊陷襄陽﹐不能禦﹐逮治﹐遣戍歸。明年以薦﹐復起總理河北屯政。大學士吳甡將出視師﹐議設總督於九江﹐控制吳﹑楚﹔乃加繼咸兵部左侍郎﹐總督江﹑楚﹑應﹑皖。至蕪湖﹐遇左良玉索餉東下﹔繼咸激以忠義﹐挽良玉西行。時﹐張獻忠方蹂躪楚地﹔至安慶﹐指江中浮屍示良玉曰﹕大將軍忍見此乎﹖左色變。因責之曰﹕君侯功𨿽多﹐過亦不少﹔朝廷不遣責﹐歲遣中使宣諭﹐柰何不圖報稱﹗且人孰無死﹐張睢陽死﹑賀蘭進明亦死﹔某寧爲睢陽死﹑不爲進明生也。良玉大感動﹐遂旋師復武昌。繼咸至九江﹐申軍實﹐聯絡柯﹑陳諸大姓兵﹐扼瑞州﹐窺賊所向。而吳甡得罪﹐又攺屯田﹐以呂大器代之。大器與良玉不睦﹐軍中大哄。帝曰﹕今日袁﹑明日呂﹐朕不知諸臣紛紛何見也﹗於是﹐復以繼咸代大器。甲申四月﹐聞京師陷﹐史可法遣人約勤王﹐繼咸遽率師至安慶。而福王監國詔至﹐繼咸慮寧南左右無人﹐聞變必生異議﹔亟遺書言福王倫序之正﹐邀同入朝。

良玉得詔﹐果不肯拜﹔聞繼咸言﹐乃開讀如禮。俄以擁戴功﹐晉四鎭伯爵。繼咸入見﹐面陳封爵以勸有功﹕無功而伯﹐則有功者不勸﹔跋扈而伯﹐愈不可言矣。又言皇上卽位之初﹐𨿽以恩澤加人﹐尢當以紀綱肅下。且君徳以剛毅爲先﹐不可使太阿倒持。竊慮冬春之間﹐淮上未必無事﹔臣等𨿽駑﹐願奉六龍爲澶淵之行。又奏曰﹕左良玉𨿽無異圖﹐然所部多降將﹐不可不防﹔臣當馳還汛地。上是之。繼咸因上時政疏﹐言金陵之界限在大江﹐而淮南﹑江北爲之屏蔽﹔金陵之咽喉在潯陽﹐而湖南﹑襄樊爲之門戶。今淮南﹑江北無恙也﹐叛將﹑潰兵蟠踞其間﹐小民囂然喪其樂生之心。此可不加意措置﹐令就我戎索乎﹖湖南新經賊亂﹐千里蒿萊﹐宜簡重臣撫治其地﹐選補廉吏﹐輯和難民﹔招來商賈﹐通巴蜀﹑黔﹑粵之貨。襄陽爲古今必爭之地﹐必設重鎭。重鎭必宿兵﹐宿兵必責餉﹔修城﹑置器﹑建廨諸費不貲﹐皆不可不早計也。夫襄樊守﹐則可由宛﹑葉以圖關中﹔淮南﹑江北守﹐則可由歸徳以圖河南﹐亦可由彭城以圖河北。攻守之大勢如此。又言﹕政治必先得人。宋髙宗知李綱﹑趙鼎之賢而不能用﹑用而不能信﹐而以汪伯彥﹑黃潛善﹑秦檜﹑湯思退諸小人參之﹐以致主勢日卑﹐親恥不雪﹐其得偏安一隅猶幸耳﹗國難𨿽殷﹐老成未謝。以臣所知﹐若劉宗周﹑吳甡﹑黃道周﹑楊廷麟﹑葉廷秀諸人著名先朝﹐至今思其議論於後之禍敗灼如蓍龜﹐使先帝早用其言﹐寧有今日﹗馬士英以爲刺己恨之。無何﹐逆案諸人盡起。通政司楊維垣請三朝要典重頒天下。繼咸言﹕要典一書﹐先帝特旨焚毀﹐諸臣非復附崔﹑魏之人﹐何必復尋崔﹑魏羅織之書﹖臣請﹕書未進亟寢之﹐書進亟毀之。不聽。劉澤淸之誣奏姜曰廣也﹐繼咸又馳書申辧。士英愈怒﹐欲敗壞其事。於繼咸所奏用監司﹑郡縣官﹐悉寢其所奏。而阮大鋮在兵部﹐凡繼咸奏調部將﹐必俟行賄方給敕印。由是諸將愈解體。先是﹐楚將楊國棟﹑張光璧﹑黃朝選等潰卒數萬人無所屬﹐剽掠蘄﹑黃間。繼鹹陰以恩撫之﹐使無爲良玉用。疏稱﹕湖南總督速蒞任﹐收士卒心。而士英不聽。方進良玉侯爵﹐令鎭全楚。良玉得盡收光壁等軍﹐其勢愈張。繼咸貽書朝臣﹐左兵不可不備﹔宜稍加督撫權﹐示相維勢。士英終不省﹐反裁九江額餉六萬。且以其比於良玉﹐欲移之於內﹐推爲刑部右侍郎﹔又恐無以牽制良玉﹐遂不果。僞太子事起﹐士英﹑大鋮欲借之以起大獄﹐盡誅正人﹔流傳洶洶。而闖賊方逼漢沔﹐左兵欲避寇而無名﹔黃澍在左良玉軍中﹐因說良玉淸君側惡﹑救太子。乙酉四月﹐良玉遂傳檄數士英罪﹐部署三十六總兵而東。時﹐繼咸聞賊南渡﹐令其將守九江﹐身率師以援袁﹑吉。甫登舟﹐而聞左師且至九江﹐士兵大恐﹐環泣畱﹐繼咸乃急移諸將家口入城以系兵心﹐列兵城外拒戰。士兵皆言我兵十及三﹐激之禍不測﹔不若俟良玉至﹐諭之以理。且令諸將斂兵入守﹐相機而動。繼咸曰﹕入城示之弱﹐不可。而裨將郝效忠不待令﹐隨其家入城矣。良玉抵北岸﹐書來﹐願握手一別﹐爲太子死。繼咸至良玉舟中﹐良玉言及太子﹐大哭。繼咸曰﹕先帝舊恩不可忘﹐今上新恩亦不中負﹔公今以檄行之﹐是仇國也﹐請攺爲疏。良玉從之﹐成禮而別。繼咸歸﹐對諸將泣涕曰﹕兵諫﹐非正也。晉陽之甲﹐春秋所惡也﹔我可同亂乎﹖當與諸君共城守以俟朝命。而兩營諸將有相通者﹐左營潛入縱火﹐袁營張世勛﹑郝效忠夜半斬門出﹐良玉兵士遂入城殺掠。繼咸度不能制﹐冠帶欲自盡。黃澍泣拜曰﹕寧南無異圖﹐公以一死激成之﹐大事去矣。繼咸乃止。良玉疾方劇﹐望城中火光﹐大哭曰﹕我負臨侯。嘔血數升而死。其子夢庚祕不發喪﹐自爲畱後﹐邀繼咸偕至池州。閱日﹐報大淸兵已陷泗州﹐逼儀﹑揚﹔黃澍﹑夢庚陰遣人迎降。繼咸孤舟避蘆葦中﹐夢庚劫之去。見豫王﹐長揖不拜。王亦敬禮之﹐爲設燕﹔不飲﹐不交一言。舟中夜起﹐自縊﹔監紀兪有灝覺而解之﹐乃拘送北。在道中八日不食﹐不死。至良鄕﹐嘆曰﹕此謝疊山盡節處也。又縊﹔同行者又解之。入京就館。左夢庚將朝﹐劉學士曰﹕盍與之同朝乎﹖繼咸曰﹕今與之同朝﹐何異前之同叛乎﹖次日﹐內院剛林等復勸之朝﹐且曰﹕本朝爲明討賊﹐今賊未滅﹐君入仕﹐得爲先帝報仇。繼咸曰﹕討賊﹐淸之惠也。今弘光帝何在﹐而臣子可圖富貴乎﹖劉學士曰﹕弘光之立是乎﹖賊未討﹑君未葬﹐安得遽立﹖繼咸曰﹕今上﹐神宗孫也﹔倫序宜繼。大變之後﹐社稷爲重﹐立君所以示四方有主也。劉又言弘光不道事。繼咸曰﹕吾君也﹐君父之過﹐臣何敢知﹖閱數日﹐攝政王傳諭欲官之。繼咸大慟曰﹕國亡與亡﹐古今通義。某今日可以負明﹐異日亦可以負淸﹔不忠之臣﹐淸安所用之﹖王知其不可奪﹐乃攺館﹐邏卒守之。幅巾衲衣﹐兀坐讀書﹐終不剃頭。明年六月二十四日﹐遇害於蔡市。繼咸問﹕何地﹖曰﹕蔡市也。繼咸曰﹕昔文先生死此﹐吾得死所矣。年四十九。鄕人李元鼎時爲兵右侍郎﹐收其骸﹐載歸袁州。子一藻﹐不仕﹔亦早卒。

嗚呼﹗司馬之志烈矣﹗𨿽然吾於北使事深嘆謀國之無人也。當是時﹐江南𨿽立君﹐敗亡之餘耳。而我朝應天順人﹐乘機入關﹐將相和豫﹑士馬精彊﹑甲兵堅利﹐浸浸乎有席捲囊括之勢。爲江南計者﹐陰輯重兵﹐固守河淮﹐而遣辯士具玉帛卑辭納款﹐願爲與國﹐輸歲幣﹐割大河爲界﹔凡降臣家屬在南者﹐厚賑撫之以系其心﹐毋令陰進說以內戕。猶恐朝計未必聽從﹐南牧之馬難遏也。而乃晏然自大﹐執承平故事﹐欲以屬國禮折捶使之﹔而所遣之使剛直不撓﹐佐以姦險悖逆之凶徒﹐是知不屈膝之爲不辱命﹐而不知啟釁之適以敗國也。且夫金革不避﹐君子猶將譏之﹔煌煌聘問之吉﹐至以縗絰將事可乎﹖家國不可兩顧﹑忠孝不得兩全﹔懋第請之則不智﹔廷臣不言則不忠。致使禦書不達﹐使事不終﹐豈非謀國者之咎哉﹖卽無洪範之陰輸﹐亦豈能有當乎﹖故夫忠臣之義﹐全國爲上﹔吾計足以衛國而不用而後死之﹐則可謂無憾矣。江督之料左審矣﹐而小人反齟齬之以自撤其藩籬﹔使江督計得行﹐內外一心﹐左𨿽有異志﹐尙有所憚﹐必不至稱戈內向也。嗚呼﹗天禍人國﹐凶徳參會﹔君子不幸﹐而值其時。計維一死以報國耳。若二公之忠節﹐固昭昭乎日月爭光哉﹗

列傳六黃得功﹑髙傑﹑乙邦才﹑馬應奎﹑劉肇基﹑莊子固

黃得功﹐字虎山﹐合肥人﹔小執鞭役屬人﹐年壯出關﹐投大帥爲健卒﹐遂隸遼陽籍。爲人忠勇﹐善騎射﹐帥拔之帳前親軍。戰輒衝鋒﹐積功至遊擊。入援山東﹐升參將﹔旋充總兵官。得功每臨陣﹐飲酒數斗﹔深入敵營﹐不顧生死利害。人呼爲黃闖子。崇禎十五年﹐流寇陷廬﹑鳳﹐奉詔鎭定遠。時﹐獻賊潛匿英山﹑太湖間。得功以騎五千往躡之﹐遇於石牌。獻忠懼﹐不戰走。得功追及﹐相去尺許﹐欲生致之﹐反爲逸出。乃收其所掠男女萬餘人﹐令各回鄕土﹔以甲仗輜重歸朝廷。尋又討平叛將劉超﹐封靖南伯。北京之變﹐總兵髙傑﹑劉良佐﹑劉澤淸俱避賊﹐率兵南下。髙傑﹐字英吾。起羣盜﹐爲自成親將。自成出戰﹐使守營﹐與其妾邢氏通﹔懼誅﹐挾以降官軍。從孫傅廷破賊於■﹝土豕﹞頭﹐得升總兵。劉良佐﹐字晉階﹐總督朱大典部將也。從護祖陵﹐禦革左﹐最後收永城﹐亦有功。劉澤淸﹐字雀洲﹐爲山東總兵﹔家在曹縣。嘗一渡河救汴﹐壁壘未成﹐輒遁走。將略無所長﹐而好聲色﹑喜權利﹐賂遺權貴﹐結納賓客。嘗以科臣韓如愈見劾﹐遣人賊殺之。至是﹐皆至江北。而傑軍尢暴悍﹐沿途焚掠﹐居民驚竄。福王之立也﹐馬士英欲與諸將結﹐以脇制大臣。由是﹐諸將各居擁戴功。王卽大位﹐史可法謀於朝﹐請分四鎭﹕一淮揚﹐一鳳壽﹐一徐泗﹐一滁和。而封傑興平伯﹐鎭徐泗﹔良佐廣昌伯﹐鎭鳳壽﹔澤淸東平伯﹐鎭淮揚﹔晉得功以侯﹐鎭滁和。畫疆以守﹐勿妄有所越。詔未行﹐而髙傑先驅兵至江浦。乃遣職方主事萬元吉賫萬金渡江犒師﹐告以戢兵聽朝命。元吉徧歷諸營﹐告以大義﹔顧羣欲得揚州寄家。揚居天下膏腴﹐富商巨室聚其中﹔城守不聽入。得功聞元吉言﹐已戢軍﹔維傑尙剽掠揚城外。江都進士鄭元勛喜遊俠﹐自謂可居調停功﹐具牛酒出勞髙軍。髙傑大喜﹐置酒酣飲﹐陳所以欲居揚﹐頓家口﹑便徵討耳﹔非有他意。相與要約。元勛歸﹐揚言於眾曰﹕髙帥之來﹐敕書召之也。彼入城﹐當鎭慰父老﹐一無動﹔何害﹖眾曰﹕髙軍日屠膾人﹐四郊暴骨如莽﹐何謂無害﹖元勛曰﹕亦揚人自相殺耳。眾乃嘩曰﹐元勛與髙反賣吾城以市徳。捽其首臠割之。是時﹐史可法方以閣部督師﹔傑頗懼﹐令其下分道坎瘞所暴骸。升帳之日﹐灑然變色﹐而可法平易朴誠﹔將士庭謁﹐人人引見慰勞。傑大喜﹐浸視爲易與﹔以殺元勛爲揚人罪﹐請誅知府馬鳴騄。可法不許﹔奏以瓜州處傑﹐而置得功儀眞以牽制之。劉澤淸之抵淮安也﹐過安守將丘磊邀取其輜重﹐匿不聞﹔及可法按部至﹐諸將具櫜鞬迎﹐視髙加恭謹。顧其兵徒虛誇﹐不足用﹔不如傑所部皆山陜勁卒﹐經百戰。可法以爲經略中原﹐非傑莫與共功也﹔愈推誠以撫傑。傑亦欲親可法。而傑方與得功相猜嫌﹐會總兵黃蜚赴京過揚州﹐慮爲髙軍所脇﹔貽書得功﹐求以兵迎。得功素與蜚善﹐因引輕騎二百往會之。至土橋﹐方緩帶蓐食﹐傑率精騎猝起襲之﹐箭集如雨。得功奪圍得出﹐三百騎盡沒。傑又別遣兵襲儀眞﹐亦不克。得功怒甚﹐治兵欲攻之。可法聞﹐疾遣監軍萬元吉往解﹔不聽。得功方有母喪﹐可法乃自至儀眞入弔。立而語之曰﹕土橋之事﹐無愚智皆知其不義。今將軍以國蠲盛怒﹐是歸其曲於髙﹐而將軍立名於天下也。得功意解。可法乃令傑出馬償得功以千金﹐爲母賻﹔於是乃已。先是﹐左都禦史劉宗周聞澤淸欲以家屬寄江南也﹐上言按以軍法皆可斬。澤淸見之怒﹐上書劾宗周﹔且請賜劍。繼又以四鎭公疏聲宗周罪﹐其詞甚悖。可法以詰得功等﹐皆云不知﹔其實出於澤淸一人之手。舉朝大駭﹐而士英顧左右之。當是時﹐良佐最弱﹐傑粗暴﹐澤淸則以依托馬﹑阮遙執朝權﹐獨得功不相附和。傑妻邢氏色美﹐饒權智﹐傑畏之。邢見可法出至誠調護之也﹐勸傑傾心向可法。傑乃進曰﹕傑旣以身許公﹐而將士妻子暴露野次﹐願終以揚城爲請。可法乃申勸揚民﹐虛己府以捨之。邢亦能嚴戢兵士﹐士民安堵﹔傑乃趨治裝北行。九月師發﹐大纛折﹑西洋炮無故自裂﹔監紀應廷吉私謂人曰﹕髙公其不免乎。睢州總兵許定國者﹐年老矣﹐嘗負功不得封。上書詆髙爲賊﹐髙憾甚。至是﹐聞髙將向開﹑歸﹐大懼。傑過徐州﹐又以馬士英指﹐斬降盜程繼孔﹐定國愈懼。明年正月﹐傑至睢州。定國先數十里跪馬首迎﹐頓首請死。且言定國目不知書﹐倉皇中假手上書﹐而代者誤入公名﹐定國亦不知其何語﹐願公毋以是爲定國罪。武人見其絀服﹐且憐之﹐聞謾語以爲信﹐執其手約爲兄弟。定國乃盛張燈﹑治具饗傑﹐飾以美姝以侍酒。傑大營去城二十里﹐率左右三百騎以往。定國令其弟飲諸將於別宅﹐人挾二妓﹐優伶雜坐﹔傑與從騎皆沾醉。夜半伏甲起﹐盡殲三百騎。傑奪他人刀猶格鬥﹐而後就縛。定國南向坐曰﹕今竟何如﹖傑大笑曰﹕我爲豎子所弄。呼酒痛飲而死。定國旣殺傑﹐卽渡河歸降﹔傑部將李本身﹑王之綱屠睢旁二百里。可法聞之﹐大哭﹔知中原之不能復圖也。馳往撫定之﹔而請以李本身爲大將軍﹐代統其眾。三鎭聞傑死﹐皆起至揚州﹐將分其軍。馬士英不可﹐曰﹕彼有子元爵也﹐待其長而還之。乃如可法議﹐而贈傑太子太保﹐命其子襲封。澤淸大治睢邸﹐極壯麗﹐取美人﹑鐘鼓以充之﹐於疆事勿問也﹔匿丘磊之怨﹐中以他罪﹐卒又致之至死。及四月﹐寧南侯左良玉反﹐士英亟移得功蕪湖板子磯禦之﹐而召良佐入衛王師。得功長驅渡淮﹐澤淸逃﹔得功再敗左兵﹐進封靖國公。王師旣克揚州﹐乘勝渡江﹔上倉卒幸太平﹐至得功營。得功見上﹐驚泣曰﹕陛下死守京城﹐以片紙召臣﹐臣猶可率士卒以阻當。柰何聽姦人之言﹐輕棄社稷乎﹗今進退無據﹐臣營單薄﹐其何以處陛下﹖上俛首無語。得功急促兵前進﹐而良佐﹑澤淸已詣軍門降。豫王卽遣良佐追帝﹐良佐潛結得功部將馬岱爲內應。得功麾軍渡江﹐岱先斷浮橋﹐兵溺死無算。得功不知良佐已降﹐猶就而計事﹔流矢貫其喉﹐乃大罵良佐。良佐勸之降﹐得功揮鞭自誓曰﹕我黃將軍豈屈膝他人者哉﹗請明日決一死戰。次日將戰﹐麾下進曰﹕大事已去﹐徒取僇耳。得功視將士皆無鬥志﹐撫膺大慟﹐卸甲冑﹑服冠帶﹐北面再拜自刎。時﹐上在徵南將軍翁之琪舟中﹐裨將田雄掖之去。閩中贈得功淝水王﹐謚「忠烈」。之琪字符倩﹐仁和人。京師破﹐以守備從黃斌卿勤王。至南京﹐授總兵官﹐禦左夢庚有功﹐進左都督。田雄挾之去﹐之琪挽之不得﹐躍之板子磯湍流以死。

乙邦才﹐字奇山﹐靑州人。崇禎末﹐以隊長從監軍太監擊賊河南﹑江北間﹐主者未之奇也。總兵黃得功與賊戰霍山﹐得功乘勝﹐捨其大軍﹐單騎前逐賊﹐陷淖中﹔賊圍之數重﹐射殺得功所乘馬。得功亦仰面射賊洞胸﹐與之相持。天將暮﹐餘二矢耳﹔得功自問必不免。而邦才適自別道馳還﹐登髙望見之﹐識其冑﹐曰﹕黃總兵也。大呼﹐復馳之。賊散走。得功乃拔於淖以出。邦才授以己馬﹐分箙中矢與之﹐步從得功﹐且走且反射﹔凡殺追騎十餘人﹐始得及大軍。於是﹐得功徳邦才﹐以語主者。主者始奇之﹐稍拔爲標下材官。是時﹐有張衡者﹐從總兵劉良佐﹐亦以驍勇知名。賊兵圍六安甚急﹐總督馬士英率兵救之。始至﹐立斥其左右副將而號於諸軍曰﹕孰爲乙邦才﹑張衡者入見。而兩人庭謁﹐卽諜補副將﹐以其兵授之。出文書曰﹕爲我入六安﹑取州守狀以報。兩人則應曰「諾」。出簡壯士二百騎﹐突貫賊營﹐遂入城。周城而呼曰﹕大軍至矣。城中人大喜合噪。兩人者﹐促州守具食。食已﹐揮州守曰﹕署狀。急懷狀引騎冒圍出﹐賊大驚﹔已而知爲邦才﹑衡也﹐皆止不敢逼。反命﹐不失一騎。時﹐頴﹑壽﹑六安﹑霍山諸州縣數被寇。邦才大小十餘戰﹐破圍陷陣﹐俘斬無算。主者欲攘其功或移之他將者數矣﹔同列爲邦才不平﹐時時諷之使言﹐輒謝曰﹕此我眾不惜死耳﹐我一人何能爲﹖終退讓不自言也。江南立國﹐史可法出督師﹐願得邦才與衡﹐俱以總兵官駐揚州。未幾﹐大兵至﹐邦才戰敗死。其同城總兵馬應奎﹐池州人﹐初爲中軍。常從可法率家丁五十餘人巡行村落間﹐猝遇賊﹔眾懼﹐欲亡去。應奎大聲曰﹕去安之﹖勿怖﹗死此﹐命也。連發二矢﹐殪二賊。賊退﹐可法因拔用之。每戰﹐披白甲﹐大書「盡忠報國」於背。官總兵。揚州破﹐死之。越十日﹐色如生。

劉肇基﹐字鼎維﹐遼東人。世襲指揮﹐功至南京左都督﹑太子太保。自請隸督師標下﹐任援剿事。揚州危急﹐史可法檄各鎭兵無一至者﹐肇基獨從白洋河疾馳入援。過髙郵﹐不一見妻子﹔入守北門﹐發炮傷攻者無算。城破﹐巷戰而死。其妻亦英毅。有僕自揚州逃回述主死狀﹐其妻慟哭畢﹐卽階前椎殺之﹐以其背主也。

莊子固﹐字憲伯﹐昆山人﹐隸遼陽籍。年十三﹐殺人亡命﹐積軍功爲宣府參將。史可法薦授副總兵﹐屯田歸徳間。募壯士七百餘人﹐悉以「赤心報國」四字爲號。揚州被圍﹐疾馳赴援。三日夜而至﹐城陷死之。其時﹐武臣同死者甚眾﹕總兵則樓挺﹑江雲龍﹑馬守卿﹐副將則李豫﹐參將則李隆﹑徐純仁﹑馮國用﹑陳光玉﹑陶國祚﹐遊擊則李大忠﹑孫開忠﹐都司以下則姚龍﹑解學曾﹑吳魁﹑馮士富﹑馮近仁﹑孟容﹑徐應城﹑張小山﹑段元﹑範倉﹑張應舉﹑郭倉﹑曹登玄﹑範四﹑範海﹑王東樓等﹐皆戰死。樓挺字振揚﹐金華人。馬守卿﹐池州人。江雲龍﹑李隆﹑徐純仁﹐俱揚州人。陶國祚﹐興化人。

李大忠﹐應天人。孫開忠﹐髙郵人。此皆揚州之死難者也﹔惜乎﹐其行事軼矣。

南渡畏四鎭之跋扈﹐奉之若驕子﹐而以靖南與東平等並提而論﹔此不知禦將之道也。夫澤淸﹑良佐妄人耳﹔傑𨿽粗暴﹐其驍傑足賴焉。若靖南之忠勇善戰﹐一時宿將莫尙也。使立國之初﹐不定分鎭之議﹑茅土之封﹐以俟策勛築壇授鉞。拜得功爲大將﹐而以傑副之﹑邦才之徒偏裨焉﹔傑畏得功﹐其勢不敢不聽﹔傑聽﹐而澤淸﹑良佐惟所指揮矣。然後可法居中調度﹐經略中原﹐卽未能迅掃河洛﹐亦未至令敵人不血衄而飛渡也。計不出此﹐而煦嫗含忍﹐而使之自相猜疑﹐爲穴中之斗﹐傷已﹗且奉以擁戴名﹐寸功未立﹐榮膺五等﹐貴極富溢﹐遙制國命﹐而小人者反借以爲聲援﹔其敗亡﹐不亦宜哉﹗觀靖南告弘光之詞﹐君子有餘慟矣。嗚呼﹗明之武臣若劉孔昭﹑趙之龍輩﹐皆帶礪相承﹑累世勛貴﹐而險慝弄權﹑賣國偸生﹐苟無靖南諸臣爲武夫生色﹐巾幗且得而笑之矣。

卷七

四明西亭淩雪纂修

列傳七周鑣﹑周鍾﹑雷演祚

列傳八劉成治﹑黃端伯﹑吳嘉胤﹑龔廷祥﹑陳於階

列傳七周鑣﹑周鍾﹑雷演祚

周鑣﹐字仲馭﹐號鹿溪﹐金壇人。父泰時﹐雲南布致使。鑣舉鄕試第一﹐崇禎戊辰進士﹔授戶部主事﹐榷稅蕪湖。還朝﹐抗疏諫帝不當寵任中官﹑罷斥言官。帝怒﹐削其籍。鑣自是知名。初﹐鑣伯父尙書應秋﹑叔父禦史維持﹐以黨附魏忠賢﹐並列逆案﹔鑣深恥之。通籍後﹐矯矯樹名節。及被放﹐與宣城沈壽民讀書茅山。然好臧否人物﹐是是非非﹐不少假借﹐名愈髙而謗議滋起矣。會廷臣多論薦者﹐起故官﹐進郎中﹔復爲給事中韓如愈劾罷。北都旣陷﹐南都諸大臣議迎立﹐呂大器﹑姜曰廣並主潞王﹐鑣與雷演祚往來遊說。已而福王立﹐大器被逐。馬士英深惡曰廣﹐令其私人朱統■﹝金類﹞誣劾之﹔而指鑣與演祚爲曰廣私黨﹐且詆鑣榷關時貪肆狀。士英亦自劾周鍾之從逆﹐牽連及鑣。由是﹐有詔俱逮治。鑣叔父維持與鍾弟前蕭山知縣銓﹐因奏言家門不幸﹐鑣﹑鍾兄弟成隙﹐而鑣乃僞撰勸進表﹑下江南策以誣鍾﹐惡名流布不能洗。且鍾於陛下登極時﹐首倡異謀﹐別圖擁戴。是鍾罪止一身﹐鑣罪實在社稷也。詔所司並訊。先是﹐阮大鋮徙居金陵﹐招搖匪類﹐流言遠近﹐爲翻逆案之計。諸名士顧杲等出畱都防亂公揭以討之﹔主之者鑣也。由是﹐大鋮憾甚﹐必欲殺之。獄急﹐乃屬禦史陳丹衷致書幣求解於士英﹐爲緝事者所獲﹐丹衷坐謫。明年三月﹐誅妖僧大悲。禦史王懩因言﹕斬百大悲﹐不如斬周鑣﹑雷演祚﹔二人者﹐妖所由興也。夫眞主旣出﹐海內貼然﹐乃今日冒稱皇太子﹑明日冒稱皇后﹐希踵王郎故智﹐實由二人譏訕新政﹐造謗宮幃﹐故訛言煩興。若不立斬二人﹐恐魚腹藏書﹐狐號叢野﹐乘間竊發。而光祿卿祁逢吉與鑣同邑﹐以詈鑣得爲戶部侍郎。初﹐鑣友人桐城李國棅﹑蕪湖沈士柱﹐皆名列公揭﹐爲大鋮所深恨﹔至是﹐避大鋮﹐客左良玉所。及良玉稱兵犯闕﹐傳檄討士英罪。言其引用大鋮﹐構陷鑣﹑演祚。士英﹑大鋮益怒﹐謂良玉之兵﹐鑣實召之﹔遂傳旨賜二人自盡。二人聞命﹐互書先帝遺臣於腹﹐乃就縊。

周鍾﹐字介生﹐鑣從弟也。爲諸生﹐有盛名。舉崇禎癸未進士﹐選庶吉士。甫半載﹐李自成陷京師﹐鍾出降﹔賊徒顧居恩薦之牛金星﹐用爲檢討。賊敗﹐南歸。周氏金壇貴族﹐而其父子兄弟悉有離心。鑣與鍾尢以才相忌﹐各招致生徒立門戶﹔汲引旣廣﹐敗類入焉。彼訕此謗﹐兩家弟子遇於途至不交一揖。鍾旣降賊﹐鑣門人徐時霖等益被以惡名。朝中傳其勸進表﹐有「獨夫授首﹐萬姓歸心﹔比堯舜而有武功﹐追湯武而無慚徳」等語﹔莫不切齒。初﹐鍾與弟遇阮大鋮於酒肆席間﹐弟與語不合﹐推案壞坐﹔坐者皆失色。鍾徐引去﹐不爲謝。劉澤淸之鎭山東也﹐慕鍾名﹐奉五百金以交歡﹔鍾拒勿納。由是﹐二人深恨之。至是﹐方用事﹐與馬士英謀﹐必欲殺鍾。其年八月﹐士英遂奏曰﹕給事中光時亨阻南遷﹐致使先帝身隕社稷﹐而身先從賊﹔又大逆之尢﹑如庶吉士周鍾者﹐勸進未已﹐勸下江南﹐聞其嘗驟馬於先帝梓宮前﹐臣不勝發豎。其伯叔昔爲逆奄爪牙﹐今鍾復爲闖賊梟獍﹔種惡兩世﹐宜加族誅。周銓﹑周鑣﹐其兄弟也﹐均宜從坐。遂被逮。初﹐士英之起大鋮也﹐爲廷臣所阻﹐怒甚﹔大鋮謂人曰﹕彼阻逆案﹐我立「順案」相對耳。以闖國號「順」也。由是﹐痛斥從賊諸人。其以鍾爲首者﹐以鍾自爲領袖復社﹐繼嗣東林﹐故目爲黨魁﹔而不知復社者﹐舉場士之標榜﹐非東林也。鍾旣系獄﹐數求解於士英﹐不可得。及六等定罪﹐刑官解學龍置鍾於次等﹐待系﹔士英擬旨詰問﹐學龍不得已﹐攺從一等﹐而以停刑請。士英怒﹐學龍以此去位。明年四月﹐禦史張孫振再鞠﹐杖鍾三十。居數日﹐而左兵檄至﹐遂與時亨﹑武愫同棄市。

雷演祚﹐字介公﹐太湖人﹔崇禎庚午舉於鄕。十三年﹐帝思破格用人﹐乃命舉貢悉就銓﹔用爲部寺司屬及州縣吏﹐凡二百六十三人。時號「庚辰特用」﹐命勒名太學以張大之。而演祚得刑部主事。踰年﹐擢武徳兵備僉事。山東之被兵也﹐演祚固守徳州﹔有詔獎厲。演祚乃劾督師範志完縱兵淫掠及行賄事﹔帝召之入朝﹐與志完面質﹐卒誅志完而令演祚還任。初﹐演祚之來也﹐意驕甚﹐自謂且有殊擢﹐及是﹐頓沮喪﹐而廷臣遂忌之﹐尋以憂去。姜曰廣之謀立潞王也﹐演祚參其謀。及福王立﹐士英遂借演祚以傾曰廣。演祚﹐曰廣之門人也。劉孔昭嘗語大鋮曰﹕當迎立時﹐曰廣﹑演祚昌言「上不可立﹐當設法阻之」。大鋮遂據以實告。且曰﹕陛下龍飛﹐不知演祚欲設何法﹖可謂寒心﹗曰廣尙不能爲賈充﹐而演祚公然欲爲成濟﹗乃命嚴訊。明年二月﹐給事中林有本復劾其不孝﹑不忠。至四月﹐遂與鑣俱賜自盡。故事小臣無賜自盡者﹐蓋大鋮輩亟以殺之耳。初﹐少詹事吳偉業奉使出都﹐大鋮語之﹕上仁柔﹐一切生殺予奪﹐予與數公主焉。歸語諸君子﹐猿鶴夢穩﹐定不起同文獄也。又曰﹕周鍾﹑光時亨聽之公論﹐周鑣無死法﹐惟雷演祚不可赦﹐而禦史張孫振必欲盡殺之。給事中錢增曰﹕鑣非從逆者。孫振曰﹕當以門戶誅之。黃宗羲曰﹕徐時霖爲鑣而嚙鍾﹐反因鍾而害鑣﹔大鋮無心於殺鍾﹐又因鑣以累鍾。事之不可知如斯。要之﹐立乎亂人之朝﹐而頃險儇薄﹐釁起蕭墻﹐宜其不免也。悲夫﹗

列傳八劉成治﹑黃端伯﹑吳嘉胤﹑龔廷祥﹑陳於階

嗚呼﹗南渡君臣豈不哀哉﹗大敵已逼﹐而廟堂嬉戲若無其事然。及揚州旣破﹐文武大寮倉皇集議﹐竊竊耦語﹐百官後至。微聞其語曰﹕卽降志辱身﹐亦甘心也。蓋羣思賣國也。兵科吳適至兵部問防江守禦計﹐職方王期升昌言曰﹕長江之險﹐北兵豈能飛渡耶﹖君何深慮。於是﹐一騎未至﹐君相先逃。總督京營戎政忻誠伯趙之龍﹑禮部尙書錢謙益﹐首具啟迎。豫王渡江﹐百官或降或竄﹐奔走恐後矣。其降者﹕公侯則徐允爵﹑朱國弼﹑常延齡﹑湯國祚﹑柳祚昌﹑徐弘爵﹑李祖述﹑顧鳴郊﹑張拱日﹑孫維城﹑鄧之郁﹑方一元﹑郭祚永﹑焦夢熊﹑劉卬吉﹑張承志﹑鄒存義﹑黃中鼎﹑常應俊﹑齊贊元﹐大學士則王鐸﹑蔡奕深﹐都禦史則李沾﹑唐世濟﹑鄒之麟﹐侍郎則李喬﹑朱之臣﹑梁云構﹐翰林詹事則陳於鼎﹑程正揆﹑李景濂﹑劉正宗﹑張居﹑陳之遴﹐給事中則錢增﹑陸郎﹑丁允之﹑王之晉﹐禦史則張孫振﹑徐復揚﹑袁弘勛﹑王懩﹐其餘部曹寺司下僚不可勝計。而獨劉成治﹑黃端伯數人者挺然不屈﹑皭然不緇﹐豈非希世之鳴鳳哉﹗且此數人者﹐位非尊也﹑祿非厚也﹑權非重也﹐無封疆城守之寄﹑無兵馬捍禦之責﹐冷曹散秩﹐具員而已。而引義自守﹐刀鋸不避。髙皇帝陵寢之旁﹐靈爽所憑﹐僅此數人之仰答。其平居自講東林﹑號召徒眾﹑相與標榜而首倡邪謀﹐靦顏屈膝曾不愧恥﹐至今人反稱譽之。嗚呼﹗世之衰也﹐三代直道泯沒盡矣。言豫王之將至也﹐戎政府都察院先遣官騎迎之於郊﹔趙之龍﹑錢謙益奉輿圖冊籍候於中途﹐四拜以獻。將入城﹐大雨沾濕﹐百官雨立無敢後者。王命謙益以五百騎先入淸宮﹐謙益封府庫﹑收鎖鑰﹐導王以入。之龍集黎園子弟數百人長筵廣樂﹐迎王南面坐﹐奉觴上壽。張幕天壇﹐椎牛釃酒﹐大饗將士。酒未半﹐廣昌伯劉良佐﹑東平伯劉澤淸率其軍士投戈解甲﹐稽首歸命﹔且請擒弘光帝以自效。於是﹐不五日﹐田雄挾帝以至。

戶部郎中劉成治﹐字廣如﹐漢陽人﹔甲戌進士﹐初知廬陵縣。南渡補國子監助教﹐歷升郎署。趙之龍將出降﹐先入戶部封庫。成治怒﹐奮椎擊之﹐之龍走得免。豫王入城﹐成治獨閉戶不出迎。已聞王命百官旅見﹐出使謁假者注冊﹐晨起呼名﹔官吏俱晨往午歸﹐否者妻子爲俘。成治慨然曰﹕國家養士三百年﹐豈遂無一忠義以報累朝恩也﹗題壁曰﹕鐘山之气﹐赫赫洋洋﹔歸於帝側﹐保此冠裳。自縊死。

禮部主事黃端伯﹐字符公﹐新城人﹔戊辰進士﹐爲寧波﹑杭州推官。皆古吳越名勝地﹐人士匯集。端伯聰頴﹐雜治儒﹑墨﹑百家之學。性沖淡夷曠﹐虛懷下士。每出﹐則諸生以文藝﹑釋子以語錄﹐下逮金丹符籙﹐雜然競進者﹐恆數百人﹔端伯應接從容﹐莫不厭服而去。治行最﹐徵入京﹐以憂歸。意不欲仕﹐將嗣法於開元寺而不果。已而潛心儒學﹐慨然欲自樹名節。始﹐端伯少時﹐思遺棄世俗﹐自署印曰「海岸道人」。至是﹐忽攺篆曰「忠孝廉節之章」﹔識者知其學之更有進也。益王與鄭芝龍結姻﹐勢橫甚﹐端伯疏論之。益王怒﹐乃避迹於廬山。福王立﹐大學士姜曰廣薦起之﹔乙酉﹐授主事。數月而南京不守﹐或謂曰﹕公如老衲﹐盍浮沈山野﹖端伯曰﹕臨難毋苟免﹔先聖訓也。我豈借口釋氏以苟活乎﹖豫王之召見百官也﹐端伯不至。從者固請﹐書一帖與之曰﹕大明忠臣黃端伯。王命召之﹐兵入﹐先捶其妾﹔端伯傲然不視。曰﹕殺卽殺耳﹐我不投謁也。乃拘之去。方巾大袖﹐見王不拜。王甚重之﹐啖以大官﹔不可。曰﹕以方外禮之可乎﹖亦不可。王問﹕弘光何君﹗曰﹕聖君。曰﹕何以指昏爲聖﹖曰﹕子不言父過。問﹕馬士英何相﹖曰﹕賢相。曰﹕何以指姦爲賢﹖曰﹕不降卽賢。遂下獄。獄中作「明夷錄」﹔自跋曰﹕甲戌易數疏成﹐靈龜見夢﹔初筮得明夷﹐再筮得箕子之明夷。今江南犴狴﹐妖夢是踐。人欲三公污我﹐我寧死不從也。薇荒麥秀﹐寓眾明夷﹔豈不信而有徵哉﹗大帥髙其義﹐欲生之不得。乃曰﹕文信國終不負宋﹐姑聽之以成其義。八月十三日﹐端伯正坐待命。一卒左刃之﹐手顫棄刀走﹔一卒右刃之﹐亦顫棄刀走。端伯厲聲曰﹕吾心不死﹐頭不可斷﹔盍刺吾心﹖卒如之﹐而絕。一僕拱立於其側﹐揮之不去﹐亦見殺。魯王贈太常卿﹐謚「忠節」。端伯深於禪而卒﹐歸於忠義以死。兩京陷沒﹐大臣之不能死者﹐輒因緣杖拂﹐稱濟洞宗嗣﹐以自文其偸生之末路﹔豈端伯所謂借口釋氏者乎﹖噫﹗可嘆也﹗

戶部主事吳嘉胤﹐字繩如﹐華亭人﹐甲子舉於鄕。南渡管理新餉﹐奉使至丹陽。聞變欲馳還﹐侍者曰﹕往則投死耳﹔幸而不遇難﹐且歸以爲後圖。嘉胤曰﹕是何言歟﹖君亡則率土皆非明有也。我歸欲安之﹖乃還。止車城外報恩寺﹐上書求存明社稷﹔不報。命二僕攜官服至方正學祠下拜曰﹕願從先生以地下﹐令後世知吾與先生同志也。從容縊於樹。一僕欲爲解之﹐一僕曰﹕嗟乎主人有成言矣﹐解之必不聽﹐不如已也。遂死。

中書舍人龔廷祥﹐字伯興﹐無錫人﹐癸未進士。明年﹐京師陷﹐弘光立﹐廷祥知其不能立國﹐不欲出。旣而念老母冀得誥命以榮親﹐慨然嘆曰﹕仕不仕﹐我已策名吏部矣﹐國難不可避也﹔且以娛親乎﹗乃入都﹐授中書舍人。四月命下﹐旬日而揚州不守﹔天子播遷﹐舉朝迎附。廷祥慟哭曰﹕吾知亡﹐不意其如是之速也﹗吾豈忍背恩於國乎﹖遺書其子曰﹕捐軀見志﹐吾事也。善事祖母﹐無使老人悲。五月二十二日﹐與吏部主事駱天閒約同死。天閒懷刃至文廟﹐跪告先師﹐欲自刎﹐爲其僕所持﹐不得死。廷祥至廟中﹐拜訖﹐大呼曰﹕吾不負師友馬君常﹑劉湛六也。自投於武橋下。

欽天監五官挈壺陳於階﹐字澹一﹐上海人。嘗從大學士徐光啟學歷法﹐薦授是職。南渡﹐令督造火器。大兵至﹐嘆曰﹕吾微員也﹐可以無死﹐然他日死﹐何以見徐公哉﹖縊死天主堂。嗚呼﹗此可謂不負徐公矣。

予於諸人皆大書其官者何﹖官以人重也。且以見賢人君子淪於下僚﹐而姦回賣國之徒反居髙位﹐國之所以亡也。或曰﹕其時吏部尙書張捷﹑副都禦史楊維垣皆死。子削而不書何也﹖曰﹕非義死也。弘光旣出﹐城中無主﹐百姓羣破獄﹐出太子﹐擁之入朝﹔道遇王鐸﹐羣毆之曰﹕汝何故假我先帝子﹖拔其須且盡。張捷聞之﹐恐其及己也﹐欲走丹陽﹐門閉不得出。倉皇與僧懷璧趨雞鳴寺。市人復窘之﹐懷璧勸之死﹐不得已乃縊。維垣亦慮禍及﹐驅二妾投井死﹐置三棺﹐旁殮二妾﹐中題己名﹐置中堂﹐身微服夜遁﹔至土橋﹐爲冤家所殺死。如是得謂之死義乎﹗且夫維垣身附逆奄﹐名在丹書﹔馬﹑阮比之﹐拔置顯秩﹐首以頒要典請。自是﹐羣小鴟張﹐聯翩而至﹐亂政亟行﹐以速敗也。張捷身爲冢宰﹐曾不救正﹐惟馬﹑阮意旨是奉﹔所謂死不償責者也。昔齊莊公之弒﹐賈舉州綽十人者死之﹐「春秋」削而不書﹔胡文定以爲是皆逢君之惡﹐從於昏亂﹐不得以死節名。然則使張﹑楊慨然殉國﹐猶賈舉類耳﹔況於不得已而爲人所殺哉﹗傳曰﹕君子表微。余於是史之作﹐發潛徳﹑闡幽貞﹐旁搜遠羅﹔𨿽市夫田隸﹐苟其死義﹐必不敢遺。豈於大僚而反略之﹖惟其徵之而信﹑考之而核﹐而後敢書﹔故愼之。愼之而後所傳不妄﹐故可以告天下萬世也。

卷八

四明西亭淩雪纂修

列傳九淩駉﹑何剛﹝附徐孚遠﹞﹑祁彪佳﹑陳潛夫﹑王瑞旃

列傳十徐汧﹑華允誠﹑楊廷樞﹑劉曙﹑陸培﹑王道焜﹑葉向榮

列傳九淩駉﹑何剛﹝附徐孚遠﹞﹑祁彪佳﹑陳潛夫﹑王瑞旃

淩駉﹐字龍翰﹐歙縣人。崇禎癸未進士﹐授兵部職方司主事﹐贊畫督師李建泰軍。建泰至保定降賊﹐駉遁至臨淸。臨淸亦陷﹐賊誅求富室。駉因商人之資募兵三千人﹐權佩州印﹐部署鄕勇﹐又說賊將降之﹐擒斬賊官﹔臨淸﹑濟寧同日收復﹐與徳州諸生謝陛遙相應。謝陛者﹐起兵徳州﹐南中訛傳以爲故相謝升者也。駉間道使人上書﹐請收拾山東﹑通好南北。又言膠州與南岸相對者爲廟灣﹐宜設水師一旅於此﹐與靑齊義旅暗相結援﹐東郡可不勞而下。當是時﹐朝議方以江北分四鎭﹐遂無一人計及山東者。疏入﹐不省。然駉亦時時與新朝通書﹐蓋孤軍難以自立也。國朝以兵科給事中授之﹐駉不受。十七年七月﹐東昌下﹔駉走大名。其冬﹐至南京陛見﹐授監察禦史﹐巡按山東﹔而山東已潰。駉乃入河南。上方略云﹕臣今與各寨將領約分地畫守﹐仿古人合縱之策﹔一寨破﹐約各寨致討。以長河爲邊垣﹐以各寨爲州郡﹔以守爲戰﹐以農爲兵。臣寢食河幹﹐創痕風裂﹐不敢自逸。詔命吏﹑兵二部給空札百餘﹐以待歸正之人﹔然實無一軍以相策應者。及許定國殺髙傑﹑走降大淸﹐與李際遇導大兵從河南渡河﹐駉行部至歸徳﹐兵猝至﹔遣人入城說降﹐駉斬之。次日﹐守者開門迎降﹐駉將飲藥自殺﹔豫王令生致淩禦史﹐不者城且屠。駉嘆曰﹕與其慷慨而殃小民﹐何如從容而全大義。遂往見﹐從子潤生從之﹔長揖不拜。豫王賜觴勸之﹐駉辭不飲。明日﹐王見駉無降意﹐取學道蔡鳳﹑監軍道吳琦於駉前斬之﹔且曰﹕公以首領易虛名乎﹖駉曰﹕已辧一死矣。遺之貂裘﹑艸舄皆不受。是夜謂潤生曰﹕吾艱險倍嘗﹐欲守此土﹐以爲江南屏蔽﹐今已矣﹗臣至未盡﹐死有遺恨。又以書謂豫王﹕大江以南﹐天之所限﹔否則﹐揚子江頭淩禦史﹐卽錢塘江上伍相國也。遂與潤生同死。豫王命殯之﹐吏兵皆大哭失聲。事聞﹐贈兵部侍郎。當江南初建﹐自謂畫淮而守可以偸安﹐孰知門庭撤而堂奧必不固也。使乘大兵未下之日﹐一軍北出與軍犄角﹐大勢在我﹐中原尙可徐收。卽不然﹐大兵南馳﹐亦未能傳檄定也。豫心重駉﹐不忍殺之﹔有以哉﹗

何剛﹐字愨人﹐上海人也。庚午舉於鄕。爲人英毅有才略。知天下將亂﹐與其同郡士結幾社﹐詆誹迂儒徐言踽步之輩﹐而講求經濟以庶幾於功名﹐及其成就多實學﹔而剛與陳子龍﹑徐孚遠爲之魁。所交多當世奇士。東陽許都﹐亦豪傑自許者也﹔嘗從剛學。剛謂之曰﹕子居天下精兵處也。髙皇帝嘗用之平亂矣﹔盍及今成一旅以待用乎﹖都許諾。歸而散財結客﹐招致數千人﹔後爲邑令姚孫棐所陷。十七年春﹐剛上書言國家設制科﹑立資格以約束天下豪傑﹐此所以弭亂﹐非所以戡亂也。今天下所急﹐莫如治兵之才﹔然平生未嘗學﹐一旦畀之以兵戎之任﹐孰能勝之﹖臣願陛下親簡彊壯英敏之士﹐令知兵大臣教習之﹐日講韜鈐﹑練筋骨﹑壯膽智﹐陛下時召試之。其學成者﹐特優其秩﹐寄以兵柄﹐必能建奇功﹑當一面。臣嘗遊東陽﹑義烏﹐見其人智勇奮發﹐忠義慷慨﹔昔時名將勁兵﹐多出其地。臣願以布衣奔走聯絡﹐悉遵戚繼光法﹐申詳約束﹐開導勸率﹐以收徽﹑婺之奇才。歲餘﹐可使赴湯蹈火。因薦許都及進士杭州姚奇胤﹑生員桐城周岐﹑陜西劉湘客。時﹐都已前死而剛不知。帝壯其言﹐卽授兵部職方司主事﹐募兵金華。福王立﹐陳子龍入爲給事中。言﹕守江之策﹐莫過水師﹔海舟之說﹐更不容緩。臣昔召募得二千人﹐請委何剛訓練。從之。九月﹐命防篙子港﹐轉本司員外郎。時﹐朝廷艸創﹐庶務繁興﹐皆非所急。剛言﹕臣請陛下三年之內宮室不必修﹑禮樂百官不必備﹐惟日求天下奇士智謀者決策﹑廉明者理財﹑勇悍者臨戎﹐朝廷爵祿務不出三者﹐驅天下材能而圖之﹐求富必富﹑求彊必彊。若漫無經制﹐空言恢復﹐是卻行而求前也﹔優遊歲月﹐潤色偏安﹐是株守以待盡也。惟廟堂不以文辭取士﹐而以實用爵人﹐則眞才皆爲國用﹐而朝廷亦少浮議矣﹔令大度之士分兵四出﹐求艸澤英雄﹐得才多者受上賞﹐則梟雄皆畢命疆場﹐而內地亦鮮寇盜矣﹔東南人滿﹐徙之江北﹐或以賜爵﹑或以贖刑﹐則豪右皆盡力農事﹐而軍資亦充實矣。今臣竊觀廟堂經國者﹐徒欲襲晉﹑宋之餘業﹐恐未必能及晉﹑宋也。史可法甚奇其才。大兵破徐﹑泗﹐泗軍退屯瓦窯鋪﹐剛以其軍會之﹔及逼揚州﹐因率之入衛。可法曰﹕城危矣﹐偕死無益也﹐不如出城號召援兵﹐以爲後圖。剛嘆曰﹕剛計之熟矣﹗天命已去﹐民心瓦解﹐誰復應者﹖剛爲國家死則死之﹑爲知己死則死之﹐濡忍而無成﹐非智士也。城陷﹐以弓弦自縊。剛之才𨿽不盡用﹐而其死則烈矣。孚遠以孝廉報國﹐始則起兵聲義﹐繼則從亡海上﹐卒不食周粟而死。𨿽無所就﹐亦與剛皆爲忠義士也。子龍另傳。

祁彪佳﹐字虎子﹐號世培﹐山陰人。天啟壬戌進士﹐授興化府推官﹐未弱冠也。爲人美丰姿﹐胥吏易之﹔及視事﹐民間情僞無不盡知﹐始相驚嘆。入爲禦史﹐莊烈帝治尙綜核﹔彪佳言﹕如此則人臣救過不遑﹐揣摩迎合﹐漸至規避﹐天下事益不可爲矣。出按蘇松﹐宜興邑紳陳以泰暴於其鄕﹐民聚焚其室廬﹑發其祖墓﹐洶洶不散﹔彪佳單騎撫定之﹐懲其倡首者。姦民結黨﹐立天主名號﹐橫行吳中﹐郡縣有司不能制。彪佳廉得其魁﹐掩捕之﹐召紳士父老會鞠城隍廟。或曰﹕可殺。實時杖殺之﹔民忭首稱快。表禮淸修之士歸子慕﹑朱升宣﹑張基等奉羊酒鼓吹騎從﹐詣門謁見﹐而疏其學行於朝﹐請授翰林院待詔﹔士林傳頌﹐爲一時盛事。踰年﹐請終養歸﹐從劉宗周遊﹐其學益進。崇禎十五年冬﹐起掌河南道。宗周以直諫攖帝怒﹐彪佳言淸望直臣﹐宜畱以表率百官﹔奉旨切責。以京察不當﹐面折吳昌時於朝。是時﹐昌時方附首輔﹐聲勢赫奕﹐未幾果敗。北都陷﹐彪佳方以禦史刷南都捲。羣臣奉福王至﹐眾議援宋髙宗故事﹐立爲兵馬大元帥。彪佳曰﹕今日與宋不同。宋時徽﹑欽尙在也﹔今海內無主﹐盍如景泰制﹐稱監國。於是以五月三日監國﹐明日卽位﹐事同兒戲﹐宜待發喪除服之後。從之。尋出按撫江南。六月﹐升大理寺丞﹐轉右僉都禦史﹐巡撫蘇松。先是﹐北京之變﹐搢紳之授僞職者﹐鄕邑各出檄文討之﹔姦人因之擇其眾所怨者劫掠以爲利。蘇州之項煜﹑錢位坤﹑宋學顯﹑湯有慶四家及常熟之時敏﹐焚毀無遺。彪佳奏民情囂動﹐借名義憤﹐與其振之使懼﹐不如感之使伏﹔國法誠申﹐人心自正。朝廷宜將從逆諸臣﹑灼知其實者﹐先行處分﹐使士庶無所借口﹔而後治其乘亂之罪﹐則兩得矣。奄人欲復廠衛﹐彪佳言詔獄之獘﹐以鍛煉爲工﹑羅織爲事﹐𨿽朝廷爪牙﹐實權臣鷹犬﹔慘酷等於來周﹐平反從無徐杜。緝事之獘﹐招承多出於拷掠﹐怨憤充塞於京畿。欲絕苞苴﹐苞苴彌盛﹔欲淸姦宄﹐姦宄益多。廷杖之獘﹐刑章不歸司寇﹐撲責多及直臣﹔朝廷徒受愎諫之名﹐天下反歸忠直之譽。三者獘政﹐當永行禁革。廷臣亦多諫者﹔姜曰廣復力持之﹐乃止。鎭將於永綬等駐鎭江﹐彊攖民物﹐浙兵見之不平﹐相激而鬭。浙將戰死﹐鎭兵乘勢焚掠﹐居民被害者十餘里。彪佳聞之﹐率兵自蘇州晝夜兼馳而至。鎭兵怵其威名﹐乘舟遁﹔斬首數十﹐變遂定。當是時﹐髙傑﹑劉澤淸開藩江北﹐顧未嘗忘情江南也。聞彪佳布置周詳﹐沿江設屯﹐故不敢猝犯。傑駐師瓜州﹐寓書約會於大觀樓。傑意﹕彪佳文士畏縮﹐必不敢輕渡江。至期﹐風且大作﹔彪佳棹小舟﹑屏儀衛﹐從小吏數人出沒波浪中﹐須臾泊岸。傑見之﹐大驚。下拜曰﹕傑不意公之勇如是也。彪佳勉以共獎王室﹐慷慨流涕。傑唯唯曰﹕聞人多矣﹐如公者甘爲之死。公一日在吳﹐傑一日遵公約束。張筵共飲﹐明日別去。馬士英驅除異己﹐令張孫振劾之﹔因以告病歸。三吳之民﹐泣送載道﹔隱於雲門山捨。大淸兵入杭州﹐使者以書幣至越﹐不受。其妻慮其死﹐令家人環守之﹐不得死。彪佳乃洋洋如平時﹐防守稍疏。閏六月五日﹐出雲門﹐至寓山之書室。飲至夜分﹐遣從者出﹐惟祝山人在。星月微明﹐望南山嘆曰﹕山川人物﹐皆屬幻影﹔山川無攺﹐而人生倏忽一世矣。已而﹐山人亦臥﹐處分後事﹐自攜燭投梅花閣前淺水而死。家人覺而尋之﹐燭猶未見跋也。魯王贈兵部尙書﹐謚「文敏」。彪佳舉止蘊藉﹐見者愛其和雅﹔及處事決斷﹐凜如也。宗周嘗告以「捨生取義」之說﹔觀彪佳從容殉節﹐可謂不負矣。

陳潛夫﹐初名朱明﹐字玄倩﹐仁和人。崇禎丙子舉人。爲人豪邁﹐不矜細行。嘗與友人陸培有違言﹐陸氏黨爲文逐之﹐潛夫不與較曰﹕士貴自立﹐垂不朽耳﹔豈以翰墨爭是非哉﹖十六年﹐授開封府推官。時﹐河以南皆爲賊蹂躪﹐惟河北未破﹐諸持節者皆在。潛夫渡河至杞縣﹐依汝寧西平寨副將劉洪起以居﹔峙芻茭﹐整卒伍。及京師陷﹐報至﹐乃慟哭令其下盡縞素﹐率洪起兵先驅。至杞﹐俘其僞官﹐擊賊將陳徳於柳園﹐大破之﹐獲牛馬輜重無算。福王已立於南京﹐潛夫傳露布至﹔中朝大喜﹐卽擢監軍禦史﹐巡按河南。潛夫乃入朝奏言﹕中興在進取﹐王業不偏安。山東﹑河南皆王土也﹐其間豪傑結寨自固﹐大者數萬﹑小亦千人﹐莫不引領以待王師。誠分建藩鎭﹐一軍出頴﹑壽﹐一軍出淮﹑徐﹐中原知期廷有進取之心﹐必眾心盡奮﹐爭爲我用。於是計遠近﹑畫城堡﹐俾之分守﹐而我將帥屯師要害以策應之。寬則耕屯爲食﹐急則荷戈乘墉。一方有警﹐前後救援﹐長河不足守也。汴梁義勇﹐臣聯絡已定﹐旬日可集十餘萬眾﹔稍給糗糧﹐臣當率以先驅﹐諸藩爲臣後勁﹐則河南五郡可以盡復。畫河爲固﹐南聯荊楚﹑西控秦關﹑北臨趙魏﹐上之恢復可望﹐下之江淮永安。此今日之計也。若不思外拒﹐專恃退守﹐督撫紛紜﹐盡集兩淮﹐而舉土地甲兵之眾委之他人﹐臣恐江淮亦未可保也。時﹐馬士英不卹國計﹐佯應之﹐而陰絀其言。當是時﹐開封﹑汝寧間列寨百數﹐劉洪起最大﹔南陽列寨以十數﹐蕭應訓最大﹔洛陽列寨亦數十﹐李際遇最大。諸帥中獨洪起志在本朝﹐潛夫請予掛印爲將軍。士英不聽﹐而用其姻越其傑巡撫河南。潛夫便道省親﹐五日卽馳赴河上。其傑老憊不知兵﹔總督張振彥止提空名﹐亦不能驅駕諸將。他寨聞潛夫來﹐頗有歸意。十月﹐蕭應訓復南陽﹑舞陽﹑桐柏及泌陽諸縣﹐遣其子三傑求獻捷﹔潛夫飲之酒﹐爲授告身﹐鼓吹旌旗前導出。三傑大喜過望﹐謁其傑。其傑謂其勢衰而來附也﹐意覬其賄﹐倨辭色以見之﹐詆爲賊。三傑泣而去﹐大恨。潛夫按行諸寨﹐寨帥列旗帳﹑鼓吹迎送﹔而其傑之來﹐輒閉門不出謁。其傑謂潛夫實使之﹐日夜譖於士英﹔士英怒。十二月﹐召潛夫還﹐以淩駉代。明三年﹐而有僞妃童氏之事。上初封徳昌﹐娶黃氏﹐繼李氏﹐再繼童氏﹐封王妃。洛陽陷﹐與上相失﹔太妃及妃各依人自活。太妃之南也﹐潛夫奏妃故在﹔上不問。妃乃詣其傑自陳本末。劉良佐奉之如後禮﹐送之都下﹔上不納﹐送鎭撫司拷問。士英因謂潛夫妄謁妖婦﹐逮問下獄。南京潰﹐得歸。浙東立國﹐潛夫謁於山陰﹐加太僕司少卿﹐監軍浙西。潛夫自募三百人﹐與孫﹑熊諸家軍列舟江上。浙江失守﹐謂其妻妾二孟氏曰﹕我爲忠臣﹐爾爲烈女﹔泉下差爲不惡。秉燭書絕命詞﹐拜辭祖廟﹐攜妻妾至化龍橋下﹔曰﹕不圖孟氏有此二女。附背令其先下﹐乃自沈。

王瑞旃﹐字聖木﹐永嘉人。天啟乙丑進士﹐授蘇州推官﹐攺河間﹔入爲工部主事﹐轉兵部員外郎﹐出爲鄖襄兵備道。會張獻忠受撫﹐旃言於總理熊文燦曰﹕撫之權﹐維我操﹐則可不得委於賊﹔賊以撫愚我﹐我豈可以撫自愚。文燦恚﹔以爲撓撫事。瑞旃曰﹕非撓撫﹐實濟撫也。令左良玉等能辦賊﹐而南漳賈一選﹑光化周士鳳之兵四面分防﹐皆勁敵也。當分於榖城之近郊﹐下令會剿以窘賊﹔賊懼而降﹐則心折而不敢貳。否則﹐玩而嘗我﹐我則何以制其變也﹗文燦不從。瑞旃知事必敗﹐亟陳解散歸農三策。又不從。乃自爲檄諭獻忠﹐獻忠恃文燦庇己不聽。瑞旃曰﹕天下事可知矣。繼而羣盜混世王﹑整世王﹑托天王﹑小秦王﹑過天皇偪處均﹑房間﹐復乞撫﹔文燦又力持之。瑞旃爭曰﹕撫必墮賊計﹔且倉卒之間﹐前後受撫﹐鄖﹑襄皆賊藪矣。文燦堅執不從。未幾﹐獻忠果反。畱書於壁﹐具條上官名姓﹔列所取賂之月日﹑多寡﹔於其下且曰﹕不受獻忠錢者﹐鄖襄道王瑞旃一人耳。由是﹐名大著。尋以憂歸。南渡﹐授太僕寺少卿﹐將用爲湖廣巡撫。南京潰﹐不果。唐﹑魯各有除授﹐督理浙東兵餉。大兵入溫州﹐諭降﹔不應。丁亥五月十五日﹐爲瑞旃生日﹐置酒髙會﹔良久不出﹐則縊死寢室矣﹐遺命五日而殮。及有司驗視﹐恰五日云。

淩駉以下五人者﹐皆濟世才也。何剛﹑潛夫﹐倜儻奇偉。淩駉﹑彪佳﹐沈深有謀﹐輔以儒術焉。使畀之重任﹐未必不足以削平禍亂。而卒無成者何也﹖言之而不用﹑用之而不盡﹐而忌阻之者眾也。自古金陵之國﹐必以河洛爲屏蔽﹑荊襄爲門戶﹐故劉裕﹑桓溫嘗出銳師﹐親舉北伐﹐而宿重兵於徐﹑鳳﹐而後江南得偏安焉。當明之末﹐李自成奔突之寇﹐得城不守﹔京師𨿽陷﹐中原猶明土也﹐盼望王師如時雨焉。苟有賢君﹐疾遣重臣撫之﹐控引河淮﹑聯絡山左﹐其間艸野寨師﹐龍跑虎吼之士﹐咸仰中興之主﹐可以共功﹔而且望風響附﹐爭先效命。大兵卽入關﹑居燕京﹐必不能渡河南牧﹐晉﹑宋之業未失也。乃委而去之﹐視爲異域。至有人焉﹐創立軍府疾呼望援﹐曾不策應﹔馴至士民失望﹐豪傑解體﹐驍將勁旅盡爲敵用﹐豈得謂天亡之哉﹖瑞旃之策撫事審矣﹐文燦庸愚﹐有謀不信﹐以釀滔天之禍。嗚呼﹗爲人主者﹐柰何置庸愚於髙位﹖使惘惘事機而抱奇智者沈淪下僚﹐視其敗而不得救。有志之士﹐所以撫膺而太息也。

列傳十徐汧﹑華允誠﹑楊廷樞﹑劉曙﹑陸培﹑王道焜﹑葉向榮

徐汧﹐字九一﹐號勿齋﹐長洲人。崇禎戊辰進士﹐選庶吉士﹐授檢討﹐遷右諭徳。黃道周之謫也﹐汧上疏請與偕罷斥﹔上切責之。奉使封江西益藩歸﹐以病請在籍。聞京師陷﹐慟幾絕。汧𨿽好交遊﹑畜聲妓﹐至是悉屏去﹐獨居一室。南渡﹐起少詹事﹐不赴。致書在事諸臣﹐言今日賢邪之辯﹐不可不嚴﹔而異同之見﹐不可不化。在諸君以君民爲心﹐以職掌爲務耳。其忠君愛民﹑淸白乃心者﹐君子也﹔否則﹐小人。修職就業﹑竭節在公者﹐君子也﹔否則﹐小人。執此爲衡﹐流品明澄﹐敍當矣﹔豈必人挾異同哉﹗先帝十七年之中﹐憂勤幹惕有如一日﹐卒使海內鼎沸﹐社稷丘墟﹔良由頻年以來﹐是非淆混﹐士大夫精神智慮﹐不爲君民﹑不念職掌﹐乃至膜視主上﹐委身寇仇﹐豈不痛哉﹗禍及君國﹐身亦隨之。然則朋黨相傾﹐亦何利之有﹖今喪敗之餘﹐人思危懼﹐宜戒前事﹐勿蹈覆轍。尊耿介特立之人﹐尙悃幅無華之士﹐並建賢哲明試以功﹐各修職業思不出位﹐未有人心不正而能支搘傾側者也。大兵渡江﹐汧謂其子曰﹕國事不支﹐吾死迫矣。出居村捨。乙酉六月四日﹐聞郡城不守﹐夜自縊﹔僕救之而蘇。其友朱薇曰﹕公大臣也﹐野死可乎﹖汧曰﹕城郡非吾土也。吾何家有﹖閏六月十一日﹐自沈於虎丘之後河。語人曰﹕畱此不屈膝﹑不剃頭之身﹐以見先帝﹑先人於地下。一老僕隨之同死。盛暑數日不腐﹐色如生﹐郡中赴哭者數千人。長子昉﹐字昭法﹐弱冠登崇禎壬午賢書﹔痛父死節﹐隱居不仕﹐有髙行。

花允誠﹐字汝立﹐號鳳超﹐無錫人﹔天啟壬戌進士。受業於髙忠憲公攀龍﹐爲主靜之學﹔授工部主事。值魏奄亂政﹐請告歸。崇禎二年補原官﹐轉員外郎。督琉璃廠﹐減經費銀數萬﹐以繕成功。其冬﹐大兵入塞﹐諸曹卽分守城門﹐多以守禦不備杖闕下﹐有斃者。而鳳超守徳勝門獨完﹐帝嘉賞焉﹔調兵部。尋以終養歸。裏居十二年﹐事母盡孝。南渡﹐起補吏部﹐署選司事。到署十三日﹐隨謝去。乙酉後﹐杜門讀易。戊子四月﹐有告其不剃髮者﹔執至江寧﹐滿漢官並以緩言款之。允誠直立﹐南向舉手曰﹕二祖﹑列宗神靈在上﹐允誠發不可剃﹑身不可降。因賦絕命詩﹐見殺。年六十一。其從孫尙濂﹐字靜觀﹔亦違制同執。巡撫令之歸家﹐尙濂不肯﹐與允誠同死。僕薛成﹐聞允誠被執﹐長慟不食﹐先一日死。訃至﹐僕朱孝亦號哭立死。

楊廷樞﹐字維斗﹐吳縣人。爲諸生﹐以气質自任。天啟丙寅﹐逆奄矯詔﹐逮吏部周順昌﹔廷樞倡率士民數千人謁巡撫﹐欲令上書申救。巡撫不可﹐哭聲震地﹔校尉呵問﹐卽擊殺之。已而﹐逮禦史黃尊素﹐又至驛中。士民共出閭門﹐焚其舟﹐毀其駕帖。巡撫毛一鷺懼禍﹐根究亂民﹐殺五人以謝奄。蘇人義而表其墓﹐所謂五人之墓也。廷樞僅而得免﹐然亦以此知名。崇禎庚午﹐舉應天鄕試第一。乙酉﹐避地湖濱﹔浙東遙授翰林檢討兼兵科給事中。廷樞深自韜晦﹐攺號復庵﹔歸隱鄧尉山。丁亥四月﹐吳勝兆反﹐爲之運籌者戴之儁﹐廷樞門人也。事敗﹐連廷樞﹐被執於舟中。慨然曰﹕予自幼讀書﹐慕文信國爲人﹔今日之事﹐乃其志也。被縛以來﹐餓五日﹐徧體受傷﹐十指俱損﹐而胸中浩然之气正與信國斬燕市時不異﹔俯仰忻然﹐可以無憾。五月朔﹐大帥會鞫於吳江之泗洲寺﹐廷樞不屈。巡撫重其名﹐命之剃髮。廷樞曰﹕砍頭事小﹐剃髮事大。乃殺於寺橋。臨刑大聲曰﹕生爲大明人。刑者急揮刃﹐首墜地﹔復曰﹕死爲大明鬼。監刑者爲咋舌﹐禮而殯之。

劉曙﹐字公且﹐長洲人。崇禎癸未進士﹐授南昌知縣﹐未赴。蘇州破﹐避地鄧尉山﹐未嘗一至城市。丁亥﹐上海諸生欽浩通款舟山﹐疏吳中忠義士二十三人﹐以曙爲首﹔其書爲遊騎所獲。巡撫逮曙﹐曙不肯屈膝。詰曰﹕爾反乎﹖曙曰﹕誠有之﹔愧事未就耳。然曙實不識欽也。巡撫知其無罪﹐第惡其詞气激烈﹐檻送金陵﹐卒不辯。下獄八旬﹐九月十九日﹐出市﹐賦詩別母而死。或曰﹕死亦君子之所重也﹔可以死﹐可以無死﹐則君子不必死。若劉﹑楊二君者﹐其於明﹐士也﹐非臣也﹔且其事誣﹐不辯而死﹔毋乃過歟﹖或曰﹕不然。二君者﹐其願死久矣﹐特未得其死所耳。苟有其會﹐視如歸焉。豈復肯濡忍以自明哉﹗君子曰﹕二君者﹐𨿽死不死也。而其時之靦顏偸生者﹐乃眞死也。

陸培﹐字鯤廷﹐仁和人。父運昌﹐曾知吉水﹑永丰縣﹐有異政。培負俊才﹐美丰儀﹐善屬文﹐然行誼修敕。嘗客華亭﹐主人妾從屏間窺而悅之﹐遣靑衣致意﹔培不答﹐立放舟去。登崇禎庚辰進士﹐不謁選﹐歸而讀書。裏中多名士﹐培時年少﹐出而與之上下其議論﹐人人以爲弗如也。其所爲詩文﹐一時爭效之﹔號曰「陸體」。性峻潔﹐遇髙才卽輕身下之﹔有不可意﹐輒瞋目叱去。於是﹐傳者謂其任俠使气。然其與人交﹐重然諾﹑急困阨﹐𨿽患難死生不易也。南都授行人。十月﹐副吏科熊汝霖祭奠淮藩﹐知國勢已去﹐不復命﹔便道歸家﹐與其友陸彥龍結壯士數百人﹐謀保障鄕土。大兵至浙﹐謁巡撫張秉禎﹐請發兵拒守。而秉禎已與陳洪範謀挾潞王以降﹐令曰﹕太后在此﹐危駕者族。培慟哭曰﹕事難立矣﹐吾不死無以報國。乃攜家避橫之桐嶺。道過其友陳廷會﹐語以故。廷會曰﹕公職行人﹐無守土責﹔且天下事未可知﹐無已﹐國亡與亡﹐不亦可乎﹖培仰天嘆息曰﹕需﹐乃事之賊﹔後日將有求死不得﹐子不見北都某某乎﹖長號而別。俄聞潞王降﹐取酒酬其妻﹐將自裁﹔妻防之甚嚴﹐培乃止。一日﹐紿其妻﹐脫身歸故里﹐揵戶自縊。家人破壁救之﹐復蘇。恚曰﹕柰何苦我﹗夜作絕命詞﹐拜其二僕﹐以繩授之曰﹕成我志者﹐汝惠也。登牀就縊﹐從容而死。年二十九。閩中贈尙寶司少卿﹐謚「忠毅」。

王道焜﹐字昭平﹐仁和人。少豪宕﹐好聲伎﹐性髙邁。家藏法書﹑名畫﹑尊彜﹑古器物﹐客至摩挲品藻﹐焚香賦詩﹐竟日無俗語。天啟辛酉舉於鄕﹐歷福寧教諭﹑南平知縣﹐遷南雄同知。時﹐光澤妖亂﹐撫按交章請畱﹐詔以同知攝光澤縣事。至則單騎往諭降之。時﹐帝破格求材﹐盡徵天下廉能吏。至京﹐臨軒親試﹐不次擢用﹔撫按以道焜名上﹐銓曹爲故事郡丞無考選者﹐題升兵部主事。道焜言﹕皇上破資格以待非常﹐銓臣執故例而靳考選﹐非陛下收羅賢豪至意。上許候考。會國亡不果。大兵入浙﹐謂其子均曰﹕北都之變﹐我受上知遇﹐當死久矣。所以不死者﹐將以有爲也。弘光之立﹐小人盈朝﹔我往必不得志﹐故濡滯至今。今更何望哉﹗且向者銓曹以故事格我﹐卑我官也。今而不死﹐天下且謂屬吏中固無人。及潞王降﹐乃投繯死。均舉崇禎壬午鄕試。

葉向榮﹐金華舉人。庚辰以薦﹐授寧都知縣﹐廉明有惠政﹔修城垣﹑足兵食﹐數月守具悉備。有賊兵旭東行劫﹐鄰邑守臣檄向榮捕之。向榮捐金購賊﹐得其魁七人﹐賊散。闖賊寇江南﹐去寧都百里而軍﹔向榮晝夜登埤﹐賊知有備﹐不敢犯。明年七月﹐偵賊五百屯馬羊坑﹐先有十人伏關下﹔向榮立捕殺之﹐陳屍於郊。乃自督鄕勇銜枚出擊﹐斬首二百餘﹐生擒渠帥十五人﹐餘皆竄去。總督袁繼咸﹑禦史周燦交章薦之﹐以忤馬士英意﹐量移吉安同知﹔向榮遂投劾歸。明年夏﹐江東失守﹐大兵長驅攻城﹐向榮冠帶投項材之崖而死。

此數君子者﹐皆直諒气節之士也。使其生於平世﹐豈不彬彬乎王國之羽儀哉﹗學不被乎時﹑才不展乎世﹐從容引義以自畢其志﹐蓋列聖祖宗養士之澤於是乃見也。當明之季﹐江﹑浙熾盛。衣冠甲第徧滿郊圻﹐轉化樞﹑秉國鈞﹐翰林侍從﹑臺省蹌躋﹐華緌髙軒﹑鳴騶呵擁於長安道上者﹐半江浙士也。於是﹐尙詩書﹑說禮樂﹐相矜以文墨﹑相接以儒雅﹐而還巧機詐﹑舞智恃勢者﹐亦時出於其間。及乎江翻海覆﹑陵圯谷遷﹐而挺然以綱常自任者﹐亦郡不數人。其餘恇怯淟涊﹐與時俱化。嗚呼﹗今之衰淩﹐有自來矣。

卷九

四明西亭淩雪纂修

列傳十一金聲﹑夏允彜﹑陳子龍﹑沈廷揚

列傳十二顧錫疇﹑何楷﹑路振飛﹑曾櫻﹑曹佺學﹑伊民興﹑吳聞禮﹝附郭符甲﹞﹑艾南英﹑熊緯﹝附歐陽素﹞﹑張致遠

列傳十一金聲﹑夏允彜﹑陳子龍﹑沈廷揚

金聲﹐字正希﹐休寧人。少好學﹐爲應舉業﹐多湛深之思﹐名傾一時。舉崇禎戊辰進士﹐攺庶吉士。明年十一月﹐大淸兵自大安口闌入﹐京師戒嚴。聲上言﹕通州﹑昌平爲京師左右翼﹐宜以重兵犄角﹔天津漕糧湊集﹐防禦尢急。未敢謂見將足任也。有艸澤義士曰申甫﹐朝士多知之。願陛下錄用申甫﹐練敢戰之士﹐爲披亢搗虛之舉。申甫者﹐雲南人﹐少遇異人﹐授以兵法﹐遊長安﹐以其術幹諸公卿。獨聲信之﹐至是薦焉。疏入﹐立召見申甫﹐授副總兵﹔以聲爲禦史﹐監其軍。當是時﹐權貴人俱不習兵﹐與聲素相左﹐又忌甫以白衣超用﹐無兵與甫﹐聽其召募﹔而日夜下兵符促其出戰﹐委之當敵。甫不得已﹐慟哭﹔夜引眾縋城出﹐至蘆溝橋﹐全軍覆沒。權貴人乃誚聲不知人﹐聲遂謝病歸。十六年春﹐鳳督馬士英調黔兵剿寇﹐過徽州大掠﹐聲與推官吳翔鳳率鄕兵盡殲之﹐爲士英所劾﹔帝知其無罪﹐置不問﹐起爲修撰。會母卒﹐未赴。南渡﹐升右僉都禦史﹐不出。知天下多故﹐與其邑人江天一日夜練義兵以虞變。乙酉夏﹐大兵破池州﹐將及徽寧。聲設太祖像﹐率百姓哭臨﹐起兵謀恢復。天一曰﹕徽州爲形勝地﹐諸縣皆有阻隘可守﹔而績溪一面當孔道﹐其地獨平迆﹐宜築關於此﹐多用兵據之﹐以與他縣爲柢柱。遂築山關﹐屯兵其中﹐分守六嶺。於是﹐丘祖徳應之於寧國﹑尹民興應之於石埭﹐郡邑相繼復。聲拜表閩中﹐而閩中亦遣中書童赤心授聲右都禦史﹑兵部右侍郎﹐提督南直軍務。聲刊布詔書﹐南中始知閩地有主。已而﹐淸將張天祿攻績溪﹐天一授兵登埤守禦﹐間出迎戰﹐殺傷略相當。相持累月﹐會軍無見糧﹐而祖徳﹑民興等多敗死﹐大兵乃以少騎牽制天一於績溪﹐而別從新嶺入﹐守嶺者先潰。九月二十日﹐故禦史黃澍導大兵入績溪﹐聲爲楊守壯所獲。聲曰﹕徽民之守﹐吾使之也﹔第執吾去﹐勿殘民。天一追及之。聲曰﹕文石有老母﹐不可死。笑謝曰﹕焉有與人共事而逃其難者﹗時﹐南都攺服已久﹔聲與天一等峨冠大帶而入﹐道路聚觀。總督欲降聲﹐禮而館之﹔不顧。十月十八日﹐牽詣通濟門臨刑﹐遣人耳語。天一大呼曰﹕先生之千秋在此刻也。聲謂刑者曰﹕但絕我气﹐無斷我頭。於是﹐撚須仰面飲刃而沒﹔同死者江天一﹑陳繼遇﹑吳國禎﹑余元英。閩中贈聲禮部尙書﹐謚「文毅」﹔天一禮部主事。其時﹐同聲起兵者﹐歙縣諸生項遠﹑洪士魁﹑副將羅騰蛟﹑閔士英﹑都司汪以玉﹐先後被殺。

夏允彜﹐字彜仲﹐華亭人。少敏悟﹐與同鄕陳子龍﹑太倉張溥﹑長洲楊廷樞俱以文名。弱冠﹐舉於鄕﹐益肆力於學。又二十年﹐登崇禎丁丑進士﹐授長樂知縣﹐有異政。居五年﹐邑大治。將卓異﹐會丁母憂﹐歸。江南建國﹐擢考功主事﹔不赴。乙酉八月﹐大兵遣安撫官入都﹐士大夫不出謁者以逆罪罪之﹔允彜避於野。投之書曰﹕有淸革命﹐萬物維新﹔明室廢臣﹐理應芟除。其何所逃死﹖顧有一言﹐爲淸朝策者。昔金人渡江﹐下三吳﹑抵溫寧﹐還師以授髙宗﹐未嘗獲寸土焉。卽中原之地﹐亦舉以授張邦昌﹑劉裕而不自有者﹐誠以南土痺濕多疫﹑水險深昧﹐毒蛇匝地﹑聚蚊若雷﹐吐嘔霍亂﹐以時而發。同居中國﹐北人之吏於南者﹐猶以爲病﹐況塞外來者﹐能堪此耶﹖昔蒙古之爲南吏者﹐以三月至﹐九月歸﹔一切吏事﹐華人爲政。至賦稅盡逋﹐自海漕之外無入焉。未及七﹑八十年﹐而吳﹑浙劇寇﹐蝟毛而起﹔江南大亂﹐河北瓦解。是江南爲元累﹐而不爲元利明矣。使元割江南予宋﹐歲輦金繒以實北地﹐則元疆歷世未艾也。愚爲今計﹐莫若以淮爲界﹐存明之宗社﹐而責其歲幣焉﹔於名甚隆﹐於利可久。惟執事裁之。書入﹐不報。是時﹐總兵吳志葵方起兵松江﹔允彜入其軍﹐爲之飛書走檄﹐聯絡汪﹑浙士大夫。由是﹐四方響應。然皆文士﹐不知兵﹔而所聚卒﹐市井無賴子﹐見敵轍蹶﹐迄於無成。松江破﹐或說之入海趨閩。允彜曰﹕吾昔吏閩﹐閩中八郡﹐咸懷恩我﹔今往輔新主﹐圖再舉﹐策固善。然舉事一不當﹐而遁以求生﹐何以示萬世哉﹖不如死也。嘉定侯峒曾遇害﹐允彜經紀其喪歸﹐卽欲死。其兄之旭諷以方外﹔允彜曰﹕是多方以求活耳。當事重其名﹐欲招致之。曰﹕夏君來﹐我大用之﹔卽不願﹐第一見我。允彜曰﹕譬有貞婦﹐或欲嫁之﹔婦不可﹐則語之曰﹕爾卽無從﹐姑出其面﹐婦將搴帷以出乎﹖抑以死自蔽乎﹖乃作絕命詞。九月﹐自沈於松塘﹔屍浮水面﹐衣帶不濡。三日﹐而黃道周奉隆武檄﹐以翰林侍讀兼給事中召﹐則方殮矣。使者哭而去。明年﹐贈左春坊左庶子﹐謚「文忠」。所著有禹貢合注﹐而幸存錄爲絕筆。子完淳﹐字存古﹔四歲能屬文﹐弱冠才藻橫逸﹐江左罕儷。丙戌﹐上書監國﹐授中書舍人。監國航海﹐完淳拜表慰問﹐爲羅者所得﹐見殺。允彜死二年﹐而其兄貢生之旭以匿陳子龍﹐官迹捕之﹐自縊於文廟顏子位旁。其遺令云﹕予自捨弟殉節﹐卽欲偕死﹐以孤寡見托未忍也﹔然不向城市坐者兩年於玆矣。今者不忘本朝﹐一時趨附﹐幾事不密﹐變且中作﹐搜求黨余﹐坐以叛名。嗟乎﹗新朝之所謂叛﹐乃故國之所謂忠也﹔夫何傷哉﹗余讀聖賢書﹐今死聖賢地﹔夫亦死於聖賢之教﹐非死於新朝之法也。詩曰﹕嗟予薄佑﹐少遭不造﹔皇路多虞﹐撫恩思報。穰穰國人﹐藩之垣之﹔惴惴縲宰﹐抗章白之。餘一鯫儒﹐曾霽天顏﹝豈救松江守方嶽貢耶﹞﹔歲寒之義﹐至死勿遷。仲也懷沙﹐身無貶屈﹔惜哉臥子﹐何不早決﹖故君曰逝﹐故友云亡﹔吾將安歸﹖敬附首陽。從容自引﹐魯壁蹌蹌﹔遐哉尼父﹐余敢對揚﹗

陳子龍﹐字臥子﹐一字人中﹔松江人。幼時頴異﹐以經世自任﹔喜縱橫之術﹐與郡人別樹壇坫﹐名曰幾社﹐海內多宗之。爲文法王﹑李﹐加以富麗﹐與江右艾南英爭名相詆譏﹐不肯下。登崇禎丁丑進士﹐授惠州推官﹐攺紹興﹔折節下士﹐與諸生多敍盟社之交。先是﹐東部許都者﹐名家子﹔喜任俠﹐輕財好施﹐能得人﹔見天下將亂﹐陰以兵法部勒其所知。松江孝廉徐孚遠見而奇之﹐謂子龍曰﹕許都國士﹔朝廷方破格求材﹐倘假以職﹐隱然幹城也。子龍在紹興﹐因與許都遊﹔數薦之上官﹐不能用。東陽令姚孫棐﹐貪而虐﹐與都有違言﹔會都有母喪﹐送喪者數千人﹐令疑有變﹐遂以反聞。都黨執令笞之﹐旬日間﹐聚數萬人﹐下東陽﹑義烏﹑浦江三縣﹐浙東震動。然都一無所殺掠﹐遣從者謝長吏而已。巡按左光先調兵行剿﹐民各保寨拒敵﹐官兵大敗。子龍單騎往諭之﹐都卽解散其眾﹐以二百人隨子龍來降。光先忌其功﹐卽請殺都﹔子龍救之不得﹐大恨。當是時﹐按臣專生殺﹐而光先尢庸懦。夫都以一書生能集萬眾﹐其才必有過人者。感知己一言﹐投戈就縛﹐此豈悖逆之人哉﹗急於貪令﹐無以自明﹐不得已走險耳。使貰其死﹐令率所撫眾渡江逐賊自贖﹐當必有得當以報者﹔而顧令梟俊之士駢首同盡﹗子龍紀其事曰﹕激變之虐令不誅﹑受降之功績不敍﹐官軍剿殺平民﹐株連無辜﹔賊平數月﹐驛騷不得寧。嗚呼﹗卽此一事﹐知明之所以亡矣。以招撫功﹐擢兵科給事中﹔子龍深痛負都﹐不赴也。南渡﹐起兵科。子龍言﹕自古中興之主﹐如少康﹑周宣﹐皆躬親武事﹐以克仇邦﹔三代以後﹐漢之光武﹑唐之肅宗﹐莫不身先士卒﹐戎車數駕﹐故能光復舊物。未有深居法宮之中﹐履安處順﹐而可以戡定禍亂者。今者﹐人情泄沓﹐不異升平﹔從無有哭神州之陸沈﹑念中原之榛莽﹗臣瞻拜孝陵﹐依依北望﹐不知十二陵尙能無恙否﹖而先帝後之梓宮何在﹖興言及此﹐陛下當嘗膽臥薪﹐宵衣旰食﹔而羣工庶尹亦宜砥礪鋒鍔﹐奮發志意﹐以報仇雪恥是務。庶中原可守﹐舊京可復。竊聞山東﹑河北義旗雲集﹐咸拭目以望王師。朝廷晏然置之度外﹐何以收三齊技擊之雄﹑慰趙魏悲歌之士乎﹖臣恐天下知朝廷不足恃﹐不折而歸賊﹐則豪傑皆有自王之心矣。伏望陛下速駕幸京營大閱之﹐復弭節江滸﹐大集舟師﹐分命武臣一至蕪湖﹑一至京口﹐以視險要﹐固根本﹐使天下曉然知陛下下詔親徵﹐六師北發﹐歸重淮﹑泗。令一軍由歸﹑亳以入汝﹑雒﹐次潼關﹔一軍由襄﹑鄧以攻武關﹐出褒漢﹔巴蜀之甲﹑燕晉之師﹐則用之爲奇兵﹑爲聲援﹔逆賊授首可計日待矣。又言﹕江防之策莫過水師﹐海舟之設更不容緩。又言備邊三害。又請收復襄陽。皆當時至計﹐莫之能用也。甲申八月﹐請假歸裏﹔馬士英深忌之﹐恐其或奉潞王以淸君側﹐未嘗一日忘子龍也。南京不守﹐閏六月十日松江起兵﹐子龍設太祖像誓眾﹐沈猶龍稱總督兵部尙書﹑子龍稱監軍左給事中﹐延致水師總兵黃蜚﹑吳淞副總兵吳志葵﹑故巡撫王家瑞﹑蘇松道李向中等爲守城計。閩中授子龍兵部右侍郎﹑左都禦史﹐東浙授兵部尙書﹐節制七省漕務。八月三日﹐李成棟破松江﹐子龍逃匿。無何﹐而有吳勝兆之事。勝兆提督松江﹐長洲諸生戴之儁客其所﹐教之反﹔陰遣人約舟山黃斌卿﹐令率師來攻﹐而己從中取事。斌卿以故所封伯爵印授勝兆﹐期於丁亥四月十五﹑六兩日水師至松江。勝兆爲謀不密﹐國人皆知之﹔同知楊之易﹑推官方重朗告變於總督﹐總督殺勝兆部將之在金陵者畢光勝。勝兆知事泄﹐亦殺之易﹑重朗﹐下令入海﹐使其中軍詹世勛及髙永義偵海師之至。而海師已於十四夜爲颶風所沒﹐世勛﹑永義登東南城頭而望﹐烽煙寂然。兩人遂變志﹐以兵劫勝兆﹔矯其令箭﹐召勝兆所親信者盡殺之﹐戴之儁亦死。執勝兆送總督﹐窮治其獄﹐詞連子龍。子龍亡命﹐與華亭夏子旭同奔嘉定﹐告急於侯岐曾﹐匿其僕劉馴家﹐已遷昆山顧天達所。官迹捕之嘉定﹐執岐曾﹔而總兵巴山別遣兵圍天達家﹐遂獲子龍﹐鎖於舟中﹐泊跨塘橋下。子龍乘守者不備﹐躍入水死﹔五月��日也。其以匿子龍死者﹐延安推官顧咸正﹑諸生侯岐曾﹑張寬﹑夏之旭。

沈廷揚﹐字季明﹐崇明人。爲人多智數﹐好談經世之學。崇禎中﹐由國子生﹐爲內閣中書舍人。帝以山東多警﹐運道梗﹐議復海運。廷揚生長海濱﹐習知水道﹐上疏極言其便﹔且輯海運書五卷﹐因戶部尙書倪元璐進上﹐請以廟灣六舡試之。月餘﹐廷揚上謁。元璐驚曰﹕我已奏言公去矣﹐柰何尙在﹖廷揚笑曰﹕糧運已至矣。元璐卽入奏﹐帝大喜﹐授廷揚戶部郎中。議以每歲轉漕運各半﹔令駐登州。專領其事﹐明年﹐加光祿寺少卿。福王立﹐以原官防江﹐兼理餉務﹐饋江北諸軍。南京失守﹐廷揚奔舟山﹐依黃斌

卿以居﹔浙閩俱授右僉都禦史﹐總督浙直水師。吳勝兆之舉事也﹐請兵於浙直﹐斌卿猶豫未發﹔廷揚謂事機之來﹑間不容髮﹐於是慷慨請行。丁亥四月﹐率總兵蔡聰等六百餘人﹐從舟山抵常熟福山。十四日﹐抵鹿苑。夜分﹐颶風發﹐舟膠於沙﹐遂見執。入見巡撫﹐南面坐曰﹕事之不濟﹐命也。致於江寧﹐總督與廷揚有舊﹐欲剃頭而宥之﹔廷揚不可。遂與部曲十四人同日死。其卒六百人斬於婁門﹐無一降者﹔人以此比田橫之士云。

金﹑陳諸君子﹐皆以文章名世者也。而其激昂磊落之气﹐復不甘自晦。適會其變﹐慷慨投袂﹐誓死不顧﹐固忠義奮發哉﹗亦其才之跅■﹝拖﹐代扌﹞﹐有以成之也。議者徒見舉事不遂﹑禍延宗戚﹐因以咎其不知。嗟乎﹗明之亡也﹐士大夫皆背公植私﹐蔑視君親﹔名教旣隳﹐禍亂遂作。有諸君子﹐而後人知義之貴乎生﹑君國之急於身家者也。其遺教萬世者遠矣。夫豈不知其事之難成哉﹗惟知其不可而猶爲之﹐此志士仁人之所以殺身成仁也。

列傳十二顧錫疇﹑何楷﹑路振飛﹑曾櫻﹑曹佺學﹑伊民興﹑吳聞禮﹝附郭符甲﹞﹑艾南英﹑熊緯﹝附歐陽素﹞﹑張致遠

顧錫疇﹐字九疇﹐號瑞屏﹔昆山人。生而英敏﹐年十三以諸生應試南京﹔魏公一見稱異﹐以女女之。登萬曆乙未進士﹐選庶吉士。甲子﹐授編修。典試福建﹐以策問侵逆奄﹐坐訕謗﹐革職。奄敗﹐復原官﹐擢國子監祭酒。請復積分之法﹐從之。歷升吏部左侍郎﹐署尙書事。江南立國﹐起禮部尙書。時﹐方尊福恭王爲恭皇帝﹐將議廟祀﹔錫疇鑑睿宗之失﹐請別立專廟﹐時論韙焉。又請復建文﹑景泰二帝謚號﹐請謚開國以來忠節諸臣。張愼言去位﹐命錫疇攝吏部事。乃正從逆各官刑章﹐務以鼓舞人心﹐激揚忠義。時﹐朝政日壞﹐錫疇自請祀海﹔出都事竣﹐乞終養。禦史張孫振希政府旨﹐劾罷之。南都不守﹐父天敍已病﹔聞之﹐不食死。錫疇葬畢﹐謁魯王。俄而魯王航海﹐錫疇由海道趨閩。隆武進建極殿大學士﹐以守制辭。請聯絡江﹑浙自效﹐出駐溫州﹐寓江心寺。溫州總兵賀君堯縱卒殺士﹔錫疇將劾治﹐君堯夜使人害之﹐投屍於江。三日﹐乃得棺殮焉。

何楷﹐字玄之﹐莆田人。生有異質﹐寓目不忘。舉天啟乙丑進士﹔值魏忠賢肆虐﹐不謁選而歸。建紫芝書院﹐率子弟講學其中。崇禎時﹐起戶部主事﹐進員外郎。有詔簡部曹爲言官﹐大臣多推楷者﹐乃攺刑科給事中。劾輔臣王應熊﹐應熊辯之﹐楷言故事奏疏非發抄外無由知﹑非奉旨則邸抄不傳﹐臣疏旨未言﹐應熊在外何由知﹖非往來密偵者漏禁中語乎﹖時帝方惡預泄詔旨﹐應熊卒以此罷。又爲故左都禦史髙攀龍請誥命﹔從之。先時﹐攀龍死奄難﹐給三代贈官誥命。詞臣許士柔方撰文進呈﹐未得命﹔而攀龍子髙世學已書軸﹔奄黨發其事﹐士柔﹑世學皆受謫﹐誥命竟寢。至是﹐始得之。轉工科給事中﹔以申奏少詹事黃道周謫官﹐量移禮部郎中歸。南渡﹐擢戶部右侍郎。唐王入閩﹐楷迎之水口驛﹐進尙書。鄭芝龍﹑鄭鴻逵偃蹇不臣﹐上郊天於南臺﹐皆稱疾不出﹔楷劾之﹐上獎其風裁﹐令掌都察院事。已而鴻逵揮扇殿上﹔楷呵之止。二鄭益惡之。知不爲所容﹐力請罷官。上欲兩全之﹐暫予歸裏﹔諭以收復南京﹐當召爲總憲。楷行﹐芝龍使其部曲楊耿遮之途﹐戕其一耳﹔至家而卒。楷潛心經學﹐所輯周易訂詁﹑毛詩世本古義﹐學者多宗之。錫疇與楷皆有學﹐爲武臣所戕﹔朝廷不能詰﹐識者知其無成也。

路振飛﹐字建白﹐號皓月﹔廣平曲周人。天啟乙丑進士﹐知涇陽縣。入爲禦史﹐巡按福建﹔同巡撫平海寇劉香。再按蘇松﹐遷光祿寺少卿。召對﹐擢右僉都禦史﹐總督漕運。土賊橫徐﹑泗間﹐振飛破散之。甲申﹐所在土崩﹐振飛勒兵守要害﹐自徐﹑泗﹑宿遷至安陽﹑沐陽﹐壁壘相望。下團練之令﹐俾鄕民各自推擇長副﹐隨所長操演﹐保護鄕井。成軍後詣轅門受事﹐振飛按隊校閱﹐其技精者犒牛酒﹑賚銀幣﹐慰勞有加。人人鼓勵﹐兩淮宴然﹐振飛之力也。北都之變﹐福﹑魯﹑周﹑崇四王俱至淮﹐眾議立君﹔或勸振飛護駕﹐立定策功。振飛曰﹕某去則全淮必動﹐豈以一己功名壞天下大事乎﹖鳳督馬士英率兵入朝﹐數百艦道淮﹐沿途劫掠﹔振飛坐皇華亭﹐諸將整兵夾兩岸﹐令銜尾而過﹐皆俯首聽命。僞節度使呂弼周﹑防禦使武愫至淮﹐聲言代振飛。僞制將軍黃學禮犯宿遷﹐振飛勒將士分道掩擊﹐擒弼周與愫﹐學禮出走。振飛竿弼周於法場﹐命軍士叢射﹐已而磔之﹔俘武愫於朝。捷聞﹐賜璽書慰勞。保國公朱國弼嘗與振飛同督漕﹐竊庫金十萬以逃﹐畏振飛威名出己上。當福王之在淮也﹐孤舟飄泊﹐振飛無加禮焉﹔楊維垣以逆案戍淮安﹐振飛其鄕人也﹐侍之亦疏略。至是﹐國弼與行人朱統■﹝金類﹞合疏劾之﹔會振飛亦以母憂﹐歸。士英乃用其所親田仰撫淮﹔大兵至﹐不戰而潰﹐江南遂亡。隆武之安置鳳陽髙墻也﹐有司廩祿不繼﹐不勝其困。有望气者﹐以髙墻中有天子气﹐言於振飛。振飛入墻見王﹐心獨異之﹐贍以私錢﹔且責其吏之無狀者石應詔﹐而上疏請加恩罪宗。王徳之甚。至登極﹐詔書卽言振飛之恩﹐不僅豆粥麥飯一時之感。有訪知所在者﹐官五品﹑賜金二千。吳江人孫可久因言其流寓洞庭﹐卽發手敕召之。振飛赴行在﹐拜太子太保﹑吏兵二部尙書﹐兼文淵閣大學士。賜宴至夜分﹐撤燭送歸﹐解玉及「鹽梅弘濟」銀章賜之。官一子﹐職方員外郎。又錄守淮功﹐蔭錦四千戶。振飛感知遇﹐竭盡臣職。帝每責廷臣因循﹐振飛面奏曰﹕陛下謂臣僚不攺因循必致敗亡﹐臣謂陛下不攺操切亦未能中興也。陛下有愛民之心﹐而未見愛民之政﹔有聽言之明﹐而未收聽言之效。喜怒有時輕發﹐號令欲至屢更。見羣臣庸下﹐而過於督責﹔因博覽書史﹐而務求明備。凡陛下之所長者﹐皆臣之甚憂也。優詔褒納。一日﹐進諫義勇說。上曰﹕此眞安攘大略﹐當爲卿作序頒行之。延平陷﹐振飛不獲扈從﹐依鄭成功於廈門。是時﹐成功與鄭彩交惡﹔魯王至閩﹐成功不欲奉之﹐仍稱隆武。彩則奉魯王﹐先後復三府﹑一州﹑二十七縣。昔官隆武者皆仕﹐獨振飛與曾櫻不出。辛卯二月﹐成功舟師入浙﹔廈門破﹐振飛與櫻皆縊死﹝此鄞人陳士京所記﹐當不訛﹞。或曰﹕永曆二年赴召至肇慶﹐卒於途。

曾櫻﹐字仲含﹐號一云﹔江西臨江人。萬曆丙辰進士﹐歷官至興泉道。櫻素有淸名﹐而東廠緝獲泉州吏許聲爲櫻營求浙江按察使﹐因革職逮問。禦史葉初春訟言於朝﹐撫按亦爲稱冤。已而鄭芝龍上疏﹐稱櫻廉明公正。芝龍感其徳﹐代爲營求﹐櫻實不知也﹔願以官贖罪﹐遂復櫻官。十四年﹐擢右僉都禦史﹐巡撫登萊。賊寇山東﹐櫻不能禦﹐削職下獄。甲申之變﹐間道南歸。自詣南京刑部﹐釋之。唐王稱號於福建﹐芝龍薦起櫻﹔帝亦素聞其賢﹐起工部尙書兼東閣大學士﹐遣官惇促。八月陛見﹐賜「啟心沃心」銀章﹐得密封言事。無何﹐命兼掌刑部。櫻執法不撓﹐皇叔﹑皇弟﹑鄧唐二王數有薦舉﹐櫻引祖制請敕禁止﹔上爲之榜於朝堂。邵武知府吳炆煒﹑推官朱建﹐以寇未至而逃及建陽知縣施■﹝火豦﹞坐貪墨﹐上皆欲斬之。櫻奏曰﹕三人罪不至死﹔上不聽。又曰﹕臣與諸輔臣約共執奏﹐知天意難回﹐遂皆卻步﹔臣獨冒死申言﹐臣罪大矣。上笑曰﹕卿奏乃繩愆正義﹐諸輔卻非也。𨿽不用其言﹐而深嘉其忠直。王期升﹑彭遇颽至閩﹐上加期升總督﹑遇颽僉都禦史﹔櫻與振飛封還內降。上曰﹕方今多事﹐用人勿拘常格。振飛言遇颽降賊﹐而南依馬﹑阮爲姦﹐巡按浙江﹐酷虐致變﹔期升在太湖奉宗室朱盛徵稱兵﹐日肆剽奪﹐山民不容而逃入閩。臣等非有私隙也。乃止。乙酉十二月﹐上移蹕建寧﹐櫻畱守福州。鄭芝龍北去﹐櫻從鄭成功於廈門。丁亥﹐仍稱隆武年號。十月﹐頒隆武四年曆﹐用文淵閣印印之﹔則櫻與振飛之議也。辛卯二月﹐成功南下泉州﹔大兵擊破廈門﹐櫻自縊死。櫻初被逮下獄﹐夢有贈以匾額曰「唐朝宰相」﹔及至閩﹐遂驗。櫻子文徳起義﹐一門俱死。次子文思死於汀州﹐僅畱一孫﹐隨至廈門﹐不知所在。

曹學佺﹐字能始﹐侯官人。萬曆乙未進士﹐授戶部主事。歷南京大理寺丞﹑戶部郎中﹑四川參政﹐升按察使。蜀王宮殿火﹐計修建費至六﹑七十萬﹔學佺以宗藩條例格之﹐蜀民不擾。天啟初﹐左遷廣西參議﹐轉陜西副使。學佺好學﹐有文名﹐博綜古今。自以宿學巨儒﹐不得官京朝﹐歷外數十年﹐仕又偃蹇﹐因以著述自娛。光宗在東宮﹐有張差挺擊之事﹔學佺所撰述﹐直言無隱避。逆奄用事﹐羣小立三案鉤黨﹐指學佺所撰爲謗書﹐除名爲民。時﹐學佺任粵西﹐大吏希奄旨﹐羈畱待命﹔知奄無意殺之﹐乃止。閩中立國﹐起爲太常寺卿。上言今幅員褊小﹐稅額無幾﹐宜專供守戰之用﹔而遣鄭鴻逵疾抵關﹐度防守﹐毋久逗畱。諸逃兵肆掠﹐責令其將﹐收歸行伍。及朝見﹐上指謂諸臣曰﹕此海內宿儒也﹔我在藩邸﹐聞其名久矣。時﹐倉卒建號﹐一切典禮皆學佺裁定。升禮部右侍郎﹐署翰林院事。時﹐敕纂修「懷宗實錄」﹐國史總裁設蘭臺館以處之。丙戌四月﹐上在延津。學佺又言四事﹕一﹑浚延河堤防﹔一﹑汰隨徵冗役﹔一﹑通福京米船﹔一﹑捐助餉銀﹐許以生鐵準價。皆從之。已而﹐知將士離心﹐事不可爲﹔慨然曰﹕吾老矣﹗天若祚明﹐尙可竭其股肱之力。否則﹐老而報國﹐有死而已。朝議欲以兵浮海﹐直指金陵﹐艱於聚餉﹔學佺傾家以萬金濟之。未幾﹐關破﹐上去延津﹔學佺入湧爾寺避之。大兵將至﹐貢生齊巽﹑中書張份﹑僧不空起兵﹐殺傳檄使者﹔迎學佺爲主。學佺曰﹕無益也。何徒荼戮生民爲﹗三人彊之。學佺曰﹕然則吾歸死於城可也。三日﹐而大兵入城。九月十九日﹐自縊於西峯艸堂。生平著述數千卷﹐不盡行世云。

尹民興﹐字宣子﹐嘉興人。崇禎初進士﹐歷知寧國﹑涇二縣﹔除姦釐蠹﹐有神明之稱。行取入都﹐吏科陳啟淸訐其預擬翰林﹐謫福建按察使簡校。十五年春﹐疏陳時務十四事﹔帝嘉納﹐下所司議。擢用﹐召爲職方司主事﹔數召對﹐所言多當帝意﹐擢本司郎中。民興感激﹐屏苞苴﹑公推舉﹐勤於職。時﹐羽書旁午。奏言﹕無異之條陳﹑不急之章奏﹐不必下部覆﹐以省繁文﹑裕時日。帝亦可之。明年﹐周延儒出督師﹐命民興從軍贊晝。敵退﹐樞上其功﹔已敍賚﹐而延儒獲譴﹐帝責其扶同欺飾﹐下吏除名。南渡﹐起故官。阮大鋮之召見也﹐民興抗疏極論﹐不納﹔尋謝病歸。以鄕邦殘破不可居﹐而涇縣人徳之﹐流寓其地。明年﹐京陷﹐與諸生趙初浣等據城起兵守城。大兵攻之﹐久不克﹐屢遭挫衄﹔已而城破﹐初浣死之﹐民興走入福建。隆武授禦史﹐巡按上游四府﹔加太僕少卿﹐守仙霞關。大將曾徳﹐鄭芝龍私人也﹐怙勢不法﹔民興劾之﹐帝卽撤還。閩中敗﹐歸﹐卒於家。

吳聞禮﹐仁和人。崇禎癸未進士﹐隆武爲兵科給事中。時﹐分福州﹑延平﹑邵武﹑建寧爲上游四府﹐擢聞禮右僉都禦史﹐巡撫其地。劾奏內臣戴照奉使貪橫﹔詔卽逮問。聞禮自請守分水關﹐帝優詔許之。閩中三關﹐天下阨險處也﹔舊有守關兵﹐閩將以安。及鄭芝龍有異志﹐盡撤關上守兵﹔聞禮不能獨支。二年八月﹐淸兵入仙霞嶺。聞禮遁走山寺﹐或勸之薙發﹐不從﹔尋率鄕兵赴敵﹐爲亂兵所殺。其同年晉江郭符甲﹐以戶部主事居家﹔至是﹐亦起兵本郡﹐兵敗死之。越七日﹐積屍俱腐﹐獨一屍顏色如生﹐則符甲也。於是收葬。

艾南英﹐字千子﹐東鄕人。天啟甲子舉人﹔與陳際泰﹑羅萬藻﹑章世純俱以時文知名﹐稱「豫章四子」。南英尢博辯﹐善古文。當是時﹐吳中盛文雅﹐其知名之士張溥﹑陳子龍﹑周鍾等各樹壇坫﹐與南英相抵牾﹐爭論不相下﹐往復書數萬言﹔而學者多右南英。南英髙自標置﹐往往以盛气淩人﹐人亦無以難也。有僕坐法﹐南英爲冤家所訐﹐被黜。弘光時﹐江西巡按周燦援恩詔﹐疏請復其舉人。乙酉入閩﹐至杉關﹐爲守兵所阻﹔叱曰﹕天下有不知艾千子者乎﹖乃聽入。隆武授廣東禦史﹐進其所刻文集﹐優詔答之。廣東布政使湯來賀解粵餉十萬﹐由海道至。上嘉其功﹐擢兵部右侍郎﹐令督師江西。南英爭曰﹕解餉微勞也﹐且指揮僚佐可任﹔何足爲大功﹖遽擢髙爵。不聽。閩中兵敗﹐南英死之。

熊緯﹐字子文﹐時昌人。崇禎癸未進士﹐授行人。兩京旣陷﹐每飲酒﹐輒涕泗橫流﹐感慨欲死。其友錢秉鐙語之曰﹕狼曋有云﹕未得死所。子有死志﹐曷求死所乎﹖乃赴延平﹐擢給事中。從上至汀州。大兵入城﹐從官逃散﹐緯獨衣冠趨上所。兵逼之﹐大罵而死。其同年進士歐陽素﹐四川人﹐官兵科﹔亦在汀州中流矢死。

張致遠﹐不知何許人。上之見逼於汀州也﹐致遠服帝服以脫上而死。路振飛有詩紀之。其後﹐鄭成功屯兵鼓浪嶼﹐有稱帝命存問諸臣者云﹕上爲僧五指山。然後人知其事﹐亦莫必其眞僞云。

隆武之立一年耳﹔乃方其在禁墻中﹐而望气者已言鳳陽有天子气﹐然則大位可妄干哉﹖隆武﹐賢主也﹐惜其扼於鄭氏﹔振飛﹑曾櫻諸人﹐儒雅有餘﹑英武不足﹐偪側山海之濱﹐是以大業不立。使當金陵定策時﹐有重臣焉﹐矢大略﹑排議論﹐爰立唐王﹐則士英必不召﹑大鋮必不起﹑逆案必不翻﹐中原開閫者必能策應﹔四鎭﹑左藩知朝有明君﹐且斂手聽命﹐可法得以其間左提右挈﹑力捍疆圉﹐然後曰廣﹑道周﹑錫疇之徒坐論文物﹐不踰典則﹐卽大河以北未能迅復﹐而滔滔江漢﹐南國之紀不足稱小朝廷哉﹖嗚呼﹗楊行密﹑錢鏐艸竊之雄﹐猶能保據江淮﹐傳世延業﹔而南渡以後﹐至潰散不可收拾﹐則馬﹑阮之肉﹐其足食乎﹖

卷十

四明西亭淩雪纂修

列傳十三萬元吉﹝附楊文薦﹞﹑楊廷麟﹑劉同升﹑郭維經﹑彭期生﹑黎遂球﹑龔棻﹑姚奇胤

列傳十四傅冠﹑王應熊﹝附王錫兗﹞﹑蔣徳璟﹑黃景昉﹑何吾騶﹑黃士俊﹑方逢年

列傳十五瞿式耜﹑張同敞﹑何騰蛟﹑堵胤錫

列傳十三萬元吉﹝附楊文薦﹞﹑楊廷麟﹑劉同升﹑郭維經﹑彭期生﹑

黎遂球﹑龔棻﹑姚奇胤

萬元吉﹐字吉人﹐南昌人。天啟乙丑進士。崇禎末年﹐以兵部郎中監督師楊閣部。元吉精方略﹑多智﹐嗣昌悉以軍謀委之。其後以不用元吉言﹐敗於開縣﹔賊遂繞出﹐陷襄陽﹐戕楚王。嗣昌憤恨﹐發疾死。帝以監督有勞﹐不責也。尋以憂歸。服除﹐史可法請用之﹐官南京兵部。福王立﹐與聞定策。時﹐四鎭方以擁戴功﹐率軍抵江北﹐爭駐揚州。命元吉渡江宣諭。元吉徧歷諸營﹐宣朝廷威徳﹐賚金幣﹔首致得功書﹐期以共獎王室。得功聽命﹐澤淸﹑傑服從﹐乃還部。攺立南京營伍﹐以祖制﹑時宜雜定之﹔樞臣無能損益。可法出督師﹐進元吉太僕寺少卿﹐監理江北軍務。傑﹑得功土橋之釁﹐賴元吉彌縫之﹐得無稱兵。南都亡﹐走福建。隆武擢兵部右侍郎﹐遣代贛督李永茂守吉安。初﹐督師楊廷麟之在吉安也﹐甚得將士心﹐故吉安再失再復。元吉至﹐與諸將講體統﹑申約束﹐諸將稍稍不樂。先是﹐江﹑贛之間有峒賊數萬﹐時出剽掠﹐百姓苦之﹐號爲閻羅﹐總分立四營。張安者﹐前左營帥也﹐驍勇敢戰﹔永寧王招之出湖東﹐戰屢捷﹐遂復撫州﹔其諸營亦願受撫。寧都兵科曾應遴請諸朝﹐遣其子傅粲入山撫之﹐皆聽命。賜名「龍武營」﹐計日出贛州﹑下吉安。元吉聞之﹐以爲四營可恃也﹐遂蔑視滇﹑廣兵﹐軍士皆解體﹔旣而﹐四營兵亦不卽至。丙戌三月﹐大兵攻吉安﹐守兵不戰潰﹐城陷。元吉退屯皂口﹐所部惟汪起龍三百人﹔大學士蘇觀生在南康﹐遣藍起﹑程亮督新威營二百﹐下守棉津灘。大兵溯流上﹐新威營先潰﹐起龍繼之。楚師曹志建以二千至﹐望風遁去﹔元吉遂入贛城。四月﹐大兵水陸並進﹐徑至城下﹐城內倉猝無備。兵部楊文薦﹐元吉鄕試所取士也﹐奉命往湖南﹔過贛﹐見事急﹐遂入城。慨然曰﹕城可守也。百姓擁以爲主。元吉旣失吉安﹐將士不復用命﹐終日坐城上﹐瞑焉如寐﹔望隔河賬房滿山﹐輒指爲虛營。兵民有從隔岸泅水至者﹐言大兵精彊﹔卽目爲萬安﹑泰和姦民﹐立斬之。舊督李永茂遣副將吳之藩﹑遊擊張國祚來援﹐遇大兵於李家山﹑九牛之間﹐數戰皆捷。大兵撤回水西﹐之藩等亦退守南康。閩中聞贛州固守不下﹐遣使獎勞﹐加文薦右僉都禦史。贛州爲江﹑楚﹑閩﹑粵之衝﹔是時江﹑楚諸督將皆上奏勸隆武幸贛﹐而贛圍方急﹐以故覲王之師羣至﹐楊廷麟﹑郭維經﹑姚奇胤所散亡及召募滇﹑閩兵先後集。營於城外者﹐不下四萬餘人﹐皆欲一當敵﹔元吉必欲待水師至方戰。水師者﹐中書來從諤所募沙兵三千﹐與主事龔棻﹑黎遂球所募水師四千也﹔皆畱頓南安未下。兵部主事王其宖謂元吉曰﹕水師帥羅明受﹐故海盜也﹔桀驁難制﹐黎﹑龔兩君如慈母之奉驕子。且今水涸﹐巨舟難進﹐豈能如約﹖師老兵疲﹐行且自潰﹐不坐失事機乎﹗不聽。八月二十三日﹐大兵聞水師將至﹐夜截其江﹐焚其巨舟八十餘艘﹐死者甚眾﹔羅明受遁﹐舟中火藥器械悉歸大兵。各營聞之﹐無不喪气﹐稍稍引去。城中所畱者﹐汪起龍罷卒千餘人﹐汪國泰﹑金昌振﹑徐日彩所部各有百人﹐郭維經部下三千人﹐城外惟水師後營三千餘人而已。贛𨿽被圍久﹐而士民竭力守禦﹐糧食粗足﹔文薦登陴﹐乘機縋壯士出戰﹐時有斬獲。以故目無彊敵﹐每月夜軍士攜酒笑歌﹐呼敵人詬罵之。大兵聞而切齒。至是﹐守埤者漸憊矣。參將謝之良擁眾萬餘於雩都﹐不敢下﹔粵西狼兵八千兵已踰嶺﹐又不時至。十月十三日﹐有逸出者﹐大兵獲之爲響導﹐夜從小南門上﹐民猶巷戰。久之﹐大兵畢至﹔城上發炮﹐﹝炮裂﹞城遂陷。元吉已出城﹐嘆曰﹕使一城俱盡者﹐我之罪也。我何能存﹗正冠赴水而死。年四十四。文薦時以勞瘁咯血﹐病不能起﹔執送南昌﹐不食死。文薦字又如﹐長沙進士也。先是﹐元吉禁婦人出城﹐其家人竊其姬妾縋城去﹔元吉知之﹐追還。由是禁益嚴﹐故合城遇難。或云﹕元吉號知兵﹐處事精敏﹔其在嗣昌軍﹐指畫不失尺寸。及事權在握﹐反暗機宜﹐豈智於前而愚於後哉﹖蓋元吉久事戎行﹐親見宿將規畫﹐而其時滇﹑廣之將﹐並無左賀其人者﹐元吉以庸奴視之﹐遂莫肯用命。故知將將之道﹐非易易也。楊廷麟﹐字伯祥﹐臨江人。劉同升﹐字晉卿﹐吉水人。兩人皆好學﹑有文名﹔意气豪邁﹐跅■﹝拖﹐代扌﹞自放。廷麟舉崇禎辛未進士﹐選入翰林。丁丑﹐同升舉進士第一人。莊烈帝召見﹐問其年。對曰﹕臣年五十有一﹐老矣﹔恐無以報聖恩。帝曰﹕若尙似少年﹐勉之。授翰林院修撰。兩人嘗劾楊嗣昌﹐而嗣昌方有寵﹐言於上﹐攺廷麟兵部贊畫主事﹐赴總督盧象升行營﹔同升謫福建按察使知事。廷麟之爲贊畫也﹐嗣昌欲假手殺之。及象升賈莊敗衄報至﹐嗣昌急問楊翰林死否﹖報者答以出差得免﹔嗣昌不懌者久之。北都陷﹐廷麟募兵勤王。時﹐馬士英與姜曰廣不合﹐廷麟爲曰廣門人﹐將兵在外﹔士英忌之﹐命散其所募兵。禦史祁彪佳疏薦﹐升左庶子﹐不赴召﹔同升復原官﹐亦不赴。南京失守﹐廷麟與同升以義師恢復臨江﹑吉安二縣﹔鄕郡也。隆武立﹐加廷麟吏部侍郎﹑東閣大學士﹐督師﹔同升加少詹事兼兵部左侍郎。廷麟兵旣勝﹐追至樟樹鎭不戒﹐反爲大兵所敗﹔棄臨江﹐退守吉安。請於上﹐以同升巡撫南贛。時﹐同升已有羸疾﹐拮據勞瘁﹐踰月而卒﹔謚「文忠」。廷麟在吉安﹐所恃有廣營﹑滇營兵。滇營者﹐崇禎時命中書張同敞用牙牌調發入京﹐兵未集而京師陷﹔弘光時復敕雲南巡按陳藎帥赴南京﹐及是始抵江西。聞南京潰﹐退還吉安。廷麟畱之守城﹐以客禮待之。時時椎牛饗軍士﹐流涕陳誓以死報國之義﹔滇將趙印選﹑胡一靑亦徳之。廷麟奮勇建功﹐頗多斬獲。及上用元吉爲督﹐召廷麟入直﹔過贛州﹐會大兵至﹐且圍城。四營兵在雩都﹐廷麟親往邀之﹐再戰再敗﹐遂散遣之﹔單騎入城﹐與元吉同守。其後﹐兵事主於元吉。滇營亦潰﹐城破﹐見城中火起﹔走馬至西城﹐赴池死。淸將賈熊爲棺殮﹐葬之西門外河上。粵中立國﹐贈新淦伯﹐謚曰「文正」。

郭維經﹐字六修﹐號云機﹔龍泉人。天啟乙丑進士﹐考選江南道禦史。京師陷﹐南京議立君未定﹐維經與李沾等主立福王﹔升應天府丞﹐仍兼禦史﹐巡視中城。亢旱﹐維經言禦極兩旬﹐雪恥除凶曾不發憤﹐徒以漫不切要之事盈廷爭議﹐黨同伐異﹐如醉如狂﹐上天降災由此。請敕羣臣勿視恩怨報復﹐惟以剪賊復仇爲念﹐庶有濟。馬士英將起阮大鋮﹐舉朝爭之﹔史可法以調停之說進。維經言﹕可法人望也﹐亦失言。前者﹐四月初旬﹐傳北都變﹐可法召臣等於淸議堂﹐共言得人首務也﹐維逆案斷不可翻﹔可法深以爲然。今不宜中變。其守正不阿如此。尋轉大理寺少卿﹐升右僉都禦史。維經久任南都﹐甚得民心﹐上亦重之。會迎恭王遺像﹐維經以病未出﹔鄒之麟欲奪其位﹐乃與阮大鋮謀﹐使隆平侯張拱日糾之云﹕恭皇帝往爲諸王謀孽﹐維經不欲睹此盛典﹐猶姜曰廣﹑張愼言不欲冊立皇上也。未幾﹐致仕﹔阮大鋮使人賊之江幹﹐幾死得脫。閩中立國﹐進兵部尙書﹐攺吏部﹔帝深委任之。贛州圍急﹐命維經出閩募兵﹐加六省督師銜﹔與姚奇胤得兵八千至贛。帝幸汀州﹐手詔召之入衛﹔士兵固畱﹐未及行。城陷﹐突圍出﹐中矢死﹔或云﹕死嵯峨寺。彭期生﹐字觀民﹐海鹽人。萬曆丙戌進士﹐授工部主事。同官萬燝劾逆奄被杖﹐期生視其醫藥含殮﹐由是爲人所稱。出知長沙﹑南昌二府。巡撫楊邦憲﹐奄黨也﹐諷有司爲逆奄建祠﹐期生持不可。則檄南昌﹑新建二縣令﹐期生召戒之﹐卒不發一緡。後知濟南﹐以盜賊越獄﹐謫照磨﹐移應天府推官﹐轉南京兵部主事﹐升郎中。獻賊陷江西﹐李邦華請於吏部﹐以期生爲湖西道分巡僉事﹐駐吉安。大兵南下﹐巡撫鄺昭棄南昌﹐走吉安﹐期生率士民城守。大兵逼吉安﹐巡撫又棄去﹐期生以死自誓﹔而兵不至﹐乃往乞師於贛督﹐贛督檄守贛州。隆武加太常寺卿﹐兼嶺北道。贛州圍急﹐期生登章貢臺﹐坐臥矢石間﹔謂人曰﹕此吾死所也。凡六月﹐城潰。滇﹑粵將招之出走﹔不可。書絕命詞五紙﹐分授蒼頭五人曰﹕若輩未必皆生還﹐有一人得歸﹐卽訃音矣。遂自縊死。臺焚屍燼﹐惟心不毀。故吏杜鳳殮以石函﹐葬臺上﹐墮鐘記之。有楊大器者﹐移之潛下萬安﹐藏於百家村。越四年﹐其子求之不得﹔而萬安人曾堯■﹝日上永下﹞負函走海鹽﹐授其家云。大器將他往﹐以公骨爲托﹐不遠數千里而致之﹐以曩者一諾也。

黎遂球﹐字美周﹐番禺人。天啟丁卯舉人﹐善古文詞。嘗過揚州﹐進士鄭元勛方集四方詞客賦其影園黃牡丹詩﹐仿汋杜故事﹐使虞山錢謙益第其髙下。遂球後至﹐立成十首﹐遂擅場。由是﹐東南文士皆稱之。與江西萬時華﹑徐世溥交善﹔時臨病居揚州﹐遂球千里省視。旣卒﹐爲經紀後事而去。保舉法行﹐侍郎陳子壯舉遂球﹔以母老不行。闖賊陷京師﹐遂球上書巡按禦史﹐言當練師復仇勤王。及聞福王立﹐遂球悉以家財冶鐵炮三百馳送南都。甫及贛而南京破﹐遂與江西總兵胡長蔭。閩中立國﹐上中興事宜凡數千言﹔大學士何吾騶薦授兵部職方司主事﹐令以南廣水師援贛州。遂與吏部主事龔棻招海盜羅明受﹐得三千人﹔行抵南安﹐大會戰艦。遂球﹑棻先後陸入贛州﹐約諸師水陸夾攻。元吉大喜﹐由是令城外頓兵以待。水師將近﹐大兵截之半道﹐明受爲火攻所敗遁去﹐各師震潰。方水師之見攻也﹐中書舍人範康先﹑來從諤方巡城﹐見二十里外列火星布﹐趨謁督師﹐請撥滇兵往援。龔棻以爲過計﹐元吉亦笑不應。及明﹐而敗報聞。自是﹐圍贛益急﹐遂球從廷麟﹑元吉晝夜登埤﹐目不交睫者數十日。城破﹐猶率兵巷戰。腋中二矢﹐墜馬被執﹐褫其衣所被敕印﹔眾刃交下﹐與其弟遂琪同死。粵中贈遂球兵部尙書﹐謚「忠湣」。

龔棻﹐字建水﹐南昌人﹔八世科甲﹐爲江西大族。棻未冠﹐與萬元吉同舉於鄕﹐年少相善也。元吉旣第﹐棻七上公交車﹐癸未成進士。性孝友沈毅。謁選南部時﹐元吉以太僕寺少卿監軍江北。馬﹑阮亂政﹐元吉憤恨﹐嘗戟手罵之﹐呼兩髯奴。棻曰﹕公若是激﹐而固其交也。以愚揣之﹐士英鄙庸易與耳﹔而大鋮包藏禍心﹐且覬執政﹐士英方引手焉。審爾﹐愈難制矣﹔莫若離其交而阻其謀﹐庶有濟。因乘間語士英所親曰﹕相君何愛司馬之深也﹗夫司馬﹐忮人也﹔引之綸扉﹐虎而附之翼焉﹐勢必噬人。且兩雄不並立﹐彼旣得入﹐能爲相君下乎﹖勢且傾相君以自專﹐而相君又安得獨擅權乎﹖夫相君與東林諸君子素無嫌隙﹐何爲盡力代之驅除而叢怨於身也﹖所親以告士英﹐果心動。及大鋮欲以「要典」起大獄﹐盡誅宿所憾者﹔士英持不可。由是﹐謀漸阻﹐而大鋮之焰稍戢﹔棻之謀也。乙酉春﹐授廣州推官﹔慨然語其子孟明曰﹕國事已不支﹐我王身也﹐誼不得顧汝矣﹔汝勉之。甫抵粵﹐而南都陷。閩中擢吏部主事﹔未出境﹐大兵逼贛州﹐與黎遂球招水師赴援﹐先馳入城佐守。未幾水師敗﹐元吉謂曰﹕君無守城責﹐徒死無益﹐盍爲後圖﹖棻曰﹕臨難而避之﹐何以事君﹖城將陷﹐元吉復語之﹔棻遽曰﹕行矣。與二僕出城﹐敵騎充斥。江岸有小舟﹐棻登舟﹐僕放棹入江心﹐遂躍入水。俄而將士擁元吉至﹐問其僕曰﹕汝主安在﹖僕哭曰﹕死於水矣。元吉謂將士曰﹕龔公非其任且先死﹐我復何之﹖亦赴水死。

姚奇胤﹐字有僕﹐錢塘人﹔與棻同年進士。知南海縣﹐海多盜﹐奇胤摘發如神﹐遂絕迹。閩中授兵部主事。未幾﹐攺監察禦史﹐監贛州軍﹐分守北門。城破﹐向闕再拜﹐出襪系﹐命僕助縊。僕泣不從﹐奇胤曰﹕此猶良死﹐何不盡力﹖臨絕但云﹕死得艸艸。僕排墻覆之而去。其一時同死者﹐監軍禦史陳藎﹑編修萬發祥﹑主事周湖﹑於斯昌﹑王其宖﹑柳昂霄﹑錢謙亨﹑曾嗣宗﹑林琳﹝一作琦﹞﹑中書舍人來從諤﹑劉孟�﹑劉應泗﹑同知王明汲﹑推官吳國球﹑通判胡純﹑郭寧登﹑知縣林逢春。周瑚以罵被磔﹐死尢烈。總兵劉天駟﹑汪起龍俱執至南昌見殺。鄕紳盧觀象員外及舉人劉曰佺﹐先驅其妻子入水﹐然後自沈。有參將陳烈者﹐其弟在淸營﹐而烈助守城甚力﹐眾疑之。至是見執﹐其弟來勸降﹐叱之去﹔顧謂贛人被掠者曰﹕爾今方知我之無二心也。罵不絕口死。遂屠城。

昔常開平之取贛州也﹐頓兵三月﹔髙皇帝詔諭﹕城下之日﹐不得血刃。故以開平之暴﹐市不易肆。贛民困守孤城﹑殲百萬生靈以報之﹐豈不宜哉﹖嗚呼﹗北之亡也﹐以宗社所憑﹑官司所集﹑虎旅所屯﹐而賊至三日﹐開門迎附﹔南都則揚州初破﹐一騎未渡﹐長江天塹棄而不守﹔閩中則撤仙霞之險﹐導大兵以長驅。使皆如贛州﹐則北都可以待勤王之至﹐南都﹑閩中可以俟援師之集﹔卽未能迅掃底定﹐而中原尙在﹑江左依然﹐閩亦得支搘一隅也。何至國統三絕﹐成土崩之禍哉﹖嗚呼﹗國亡矣﹐君逝矣﹐諸君子豈有後福可冀﹖而竭蹶困匱之中﹑轉側兵刃之際﹐欲返魯陽之日﹑障旣潰之堤﹐卒之一城未拔﹐而粵中乃得從容擁戴﹐延明朔者十五年﹐則諸君子之志豈不與天地爭烈哉﹗明亡之後﹐其城守難破者﹐郡則南昌﹑贛州﹐縣則江陰﹑涇縣﹐衛則舟山﹐皆食竭力盡而後陷﹐所挫敵之銳師亦數萬﹔苟非天命﹐孰謂中國之武弱哉﹗

列傳十四傅冠﹑王應熊﹝附王錫兗﹞﹑蔣徳璟﹑黃景昉﹑何吾騶﹑黃士俊﹑

方逢年

嗚呼﹗懷宗在位十七年﹐而內閣輔臣至五十人﹐其進退可謂輕矣﹔以故賢姦雜糅﹑忠佞不一。國變之後﹐在朝﹑在野存者十有九人﹐而陳﹑魏﹑方﹑丘爲賊所榜掠死﹐謝﹑李入仕本朝。卓然殉國者﹐範公殉於北﹐傅﹑蔣二公殉於南﹐三人而已。其餘或起仕南朝﹐或老死於家。範公贈爵錫謚﹐賁及兩朝﹐大節昭著。而傅﹑蔣之死節﹐人無述之者﹐以其在閩也。嗚呼﹗可哀也夫﹗今特著於篇﹐而以仕閩﹑粵者附紀焉。

傅冠﹐字符甫﹐號寄庵﹔江西進賢人。祖炯﹐南京刑部尙書。冠舉天啟壬戌進士第二人﹐授翰林院編修。崇禎十年﹐拜禮部尙書兼東閣大學士﹐踰年而罷。家素隆貴﹐性豪侈。第宅宏麗﹐田園極膏腴。後房姬妾數十﹐每遊諸姬院﹐作長夜飲﹔日旰﹐始出肅客。南都旣亡﹐大兵下江西﹐副將王體中破進賢﹐悉掠其資財﹑妓女﹔毀家廟﹐發祖墓。冠乃與艾南英起兵﹐力不支。聞隆武帝立於閩﹐因入關。帝遣使勞問﹐詔以原官督師兼剿撫事宜﹐賜上方劍﹐出江西。丙戌四月﹐至邵武﹐前軍潰﹐冠逗畱不進﹐上章待罪。會廷臣亦有言﹐乃許致仕。避地泰寧門人江亨龍之村捨。大兵下泰寧﹐亨龍懼禍﹐縛以獻。大帥李成棟親解其縛﹐延之坐﹐勸令薙發。冠笑曰﹕自古豈有髡頭宰相乎﹗成棟曰﹕公發種種矣﹐與髡無異﹔不如從令。冠厲聲曰﹕文文山﹐我鄕先正﹐我師也﹔頭可斷﹐不可髡。輿致汀州見害﹔十一月二十一日也。函首獄中﹐夜吐光﹐如白晝﹔獄吏大驚﹐具牲祭之﹐囚因祈卜焉。己丑三月﹐其子乃乞歸﹐與屍合葬。或言公就執時﹐頓足嘆曰﹕負國厚恩﹐永慚泉下。是夜風雨﹐足所頓處﹐崩陷十餘丈。其赴義也﹐血漬土中﹐久而猶鮮。汀士李世熊紀其事。

冠在政府一年﹐碌碌無所表見。閩中督師﹐寸功不立﹔及其慷慨赴義﹐而光焰靈異如此。於是﹐知忠孝節烈之事足以動鬼神也。夫同一死也﹐或以義死﹑或以辱死﹑或以誅死﹐千載之下﹐燻蕕迥異焉。爲大臣者﹐可不知所自擇哉﹗

王應熊﹐字非熊﹐號春田﹔四川巴縣人。萬曆癸丑進士﹐入翰林﹐累官禮部尙書。崇禎六年十月﹐與何吾騶同入閣。應熊博學多才﹐熟於典故。其進也﹐咸言由貴戚遇傳中旨﹐不及枚卜。由是﹐廷臣交攻之﹔帝屢罪言者。其後﹐以預泄詔旨而罷。張獻忠入蜀﹐應熊起兵自保。弘光立﹐因攺兵部尙書﹐總督川﹑湖﹑云﹑貴軍務﹐專辦蜀寇﹔賜上方劍﹐便宜行事。劾巡撫馬幹淫掠不法﹐有詔逮問﹔然是時寇盜充斥﹐使命不通﹐干行事如故。丙戌二月﹐隆武遙加少保﹔賜敕曰﹕朕以臣民擁戴﹐繼統垂危﹐倚卿元老﹐如身有臂。祖宗疆宇未復﹐卽朕躬之有罪﹐亦耆輔之深羞﹔況卿總戎桑梓﹐爲謀必愼。文武舉用﹐一以委卿。應熊疏謝﹐因陳西南形勢﹔復賜手詔曰﹕嘉卿碩畫﹐佇望中興﹔朕切兵行糧從之籌﹐卿亦預申師老糧匱之戒。及楊展等起兵恢復川南郡縣﹐應熊上疏報功﹔帝輒手詔褒美之。時應熊與巡按瞿昶駐兵遵義﹔丁亥正月﹐孫可望由重慶襲破遵義﹐應熊遂入畢節衛。十二月卒﹔或云自盡。是時﹐可望已據雲南矣。沙定洲之亂滇也﹐督師大學士王錫衮爲所囚。錫兗號昆華﹐祿丰人也﹔以尙書家居。隆武加大學士﹐命之督師﹐調滇﹑黔兵入衛。錫兗出家財﹐召募義勇﹐行有日矣﹔定洲亂﹐黔國公出奔﹐錫兗亦西走﹐爲追兵所執。定洲館之貢院﹐禮待之﹐欲與共滅沐氏﹔錫衮怒﹐罵不從。定洲以其人望也﹐不敢殺﹔羈畱之。粵中立國﹐召入輔政﹔命不得達。及可望兵至﹐定洲敗﹐將歸山峒﹐遣將杜其飛劫錫衮同行。錫衮復罵曰﹕我國之大臣﹐豈從賊往耶﹖遂遇害。先一日﹐其同年偵賊將棄城﹔遣人語之曰﹕賊將行﹐恐不利於公﹐幸潛避之。錫衮曰﹕去一狼﹐進一虎﹐沙與闖均死也﹐何避爲﹖其時﹐雲南巡撫吳兆元聞可望入城﹐自縊未絕﹔可望令人救之﹐遷於中衛﹐檢囊篋﹐嘆其淸節﹐亦不殺。其後﹐滇之紳士無不受可望僞命者﹐錫衮可謂得其死矣。

蔣徳璟﹐字申葆﹔黃景昉﹐字東崖﹐俱福建晉江人。徳璟﹐天啟壬戌進士﹔又三年﹐景昉亦舉進士﹐同官翰林。兩人皆博學彊記﹐畱心著述﹐文體華贍。而徳璟尢長經濟﹐凡兵餉鹽屯諸政﹑九邊十二鎭山川險要﹐纖悉在口。廷臣共推之。壬午六月枚卜﹐同以禮部尙書入閣﹐與吳甡並命。徳璟持正不阿﹐多所匡救。時欲用鈔法﹐將取桑穰四十萬於浙西諸郡﹔徳璟力言不可。又進禦覽備邊策﹐深陳練餉之害﹔帝漸悟﹐欲用其言﹐而徳璟去國。甲申三月﹐與景昉同賜銀幣歸﹐乘傳出國門。十日而國亡。在閣諸臣或死﹑或辱﹐論者以二臣之去爲幸。弘光立﹐召徳璟輔政﹔疏辭。又言先帝英武勤儉﹐綜核萬幾﹐收集羣策﹐禮賢愛民﹐孜孜不遑﹐蓋千古勵精之主所不及﹔而一旦膺此異變﹐茫茫蒼天﹐眞不可問。所望雪恥除凶﹐惟聖明中興是藉。昔晉﹑宋之南也﹐河﹑淮以北﹐已爲�敵﹐故偏安一隅。今河﹑淮故吾土也﹔頃聞賊已敗奔﹐一﹑二逃將假名行劫。中原士民翹首王師﹐有如時雨。但使中外合力﹑文武同心﹐陛下命將出師﹐迅掃寇气﹐歸於一統﹔則老臣𨿽死﹐亦有以藉手報先帝矣。隆武建號福州﹐徳璟﹑景昉同赴入直。明年八月帝蒙難﹐徳璟絕食而卒。景昉歸家﹐至壬午七月卒。景昉所著﹐有甌安館詩三百卷﹑湘隱堂集二十四卷﹑國史惟疑十二卷。

何吾騶﹐字龍友﹐香山人。萬曆乙未進士﹐由編修歷官禮部侍郎。崇禎六年十月﹐升尙書﹐與文震孟同入閣。明年﹐亦同日去位。乙酉七月﹐隆武立於閩﹐以原官召。丙戌五月入直﹐位首輔﹔加少傅太子太保﹐賜銀章曰「輔佐中興」。上將幸汀﹐吾趨有足疾﹐遣內臣臨視﹐賜以禦餌藥金。及八月閩破﹐吾騶倉皇逃歸。蘇觀生之立聿■﹝金粵﹞也﹐吾騶與共事。十二月﹐李成棟破廣州﹔觀生縊﹐吾騶降。明年﹐禮部尙書陳子壯起兵而敗﹐佟養甲磔之﹔命吾騶率諸降臣觀焉。戊子﹐成棟內附﹐吾騶亦來歸。永曆三年春正月﹐大學士朱天麟罷﹐命吾騶與黃士俊同入輔政。吾騶三朝元老﹐不能以死報國﹐乍叛﹑乍臣﹐廷臣咸鄙之。給事中金堡﹑丁魁楚等劾其老不知止﹐顏甲十重﹔吾騶意都禦史袁彭年所使﹐亦使其黨參彭年。章日數十上﹐閣臣票擬稍有左右﹐輒亦入白簡﹐閣中至數日無人。上使文安侯馬吉翔解之﹐不聽﹔太后乃垂簾召吾騶及堡諭曰﹕邊事方殷﹐先生不矢公協力﹐乃同朝水火耶﹖吾騶前引罪﹐歸而杜門。至十月﹐竟卒。

黃士俊﹐字亮垣﹐號玉侖﹐順徳人﹔萬曆丁未狀元也。崇禎丙子﹐以尙書入閣﹐累加少傅兼太子太保。丁丑十二月予告。其歸也﹐父母皆耆年在堂﹐封如其官﹔錦衣侍養﹐里人以爲榮。丙戌﹐隆武召之﹔未行而閩亡。及永曆朝﹐年老目昏﹔每召對﹐嘿然不能決一事﹐數爲臺省論列。庚寅﹐帝西行幸徳慶﹐士俊辭歸。當吾騶之與震孟同罷也﹐黨人造「一箭落雙雕」之謠﹐以譏切首輔。今觀吾騶之末路﹐亦可以得人矣。嗚呼﹗好惡憑臆﹑是非失實﹐至廟堂之上不能進退一人﹑用捨一事﹐此明之所以亡也。而後之弄筆者﹐猶嘵嘵不止﹐豈非皆逐臭之夫乎﹗

方逢年﹐字書田﹐號獅蠻﹔浙江遂安人。天啟壬戌進士﹐入翰林。丁丑六月﹐進�部尙書﹑東閣大學士﹐甫五月而罷。弘光立﹐奉表賀。馬士英擬旨曰﹕先帝勵精圖治十有七年﹐諸臣誤國﹐遽攖大難。若詰問者﹐蓋阻其復用也。南和伯方一元以同姓薦之﹐不報。乙酉六月﹐魯王監國﹐遣司禮陳進忠﹑行人顧朱三召﹐乃應命。監國始稱隆武乙酉年﹔逢年入直﹐攺明年稱魯監國元年。時朝儀艸創﹐張國維總樞務﹐逢年兼攝五部事﹔因薦余煌﹑陳函輝﹑陳潛夫等﹐於是左班始備。方國安與朱大典爭餉﹐致構兵﹐逢年遣子成邦往解之。隆武立於閩中﹐攺置浙東官吏﹔逢年遺黃道周書曰﹕監國首建義旅於越﹐一隅奮自敵手﹐均屬髙皇帝子孫﹐成功者王﹐宜先大義而後私圖。若江東不守﹐仙霞嶺豈一丸可封哉﹖隆武乃召還官吏﹐遣侍郎陸淸源賞銀十萬助軍﹔詔稱皇侄監國。魯王授逢年行在大學士。丙戌﹐逢年犒師江上﹐因祭陣亡將士﹐哀動三軍。馬士英在方國安營﹐謀入朝﹐諸臣共詆拒﹔乃嗾人劾奏逢年與閩相黃道周朋比﹐將構兩國。逢年五疏乞休﹐不許。六月﹐紹興失守﹐王航海。逢年扈從不及﹐走臺州。將間道歸閩﹐蠟書上隆武﹐言「王師且入閩﹐宜早爲備」。及貝勒招之﹐與士英﹑國安俱出降﹐從入閩﹔延平破﹐搜得其疏﹐同斬於水口。逢年素無才能﹐其未降也﹐以爲閩未必卽亡﹐故通閩以爲再入計﹐不虞其猝發也。生平行誼﹐與士英本異趣﹔乃卒以詐降﹐與之並戮﹐論者醜之。

君子不必以死責人﹐以爲死固難事也。然有識之士﹐視死易﹑立功難。故召忽先管仲而死者﹐以生之必不如管仲之能霸也﹔公孫杵臼先程嬰而死者﹐以生之必不如程嬰之能立孤也。古人之先自度其材﹐擇其可立名者而從事焉﹔故未嘗自露其短而名永存。後世不量力而妄貪富貴﹐致身敗名裂而不卹。如吾騶諸人﹐其在平時未有失徳﹐遭罹大故﹐一死殉國﹐豈不與信國同烈哉﹗乃不能決﹐而出事行朝﹐一無建立﹐隱忍偸活﹐爲世指笑。不知美名厚利﹐二者難兼﹔徳不稱位﹐物來敗之。後之君子可不鑑哉﹗

列傳十五瞿式耜﹑張同敞﹑何騰蛟﹑堵胤錫

瞿式耜﹐字起田﹐號稼軒﹐常熟人﹔文懿公景淳孫也。登萬曆丙戌進士﹐爲永丰令﹐擢授給事中。坐其師錢謙益事﹐下詔獄﹔事解﹐家居久之。南渡﹐起應天府丞。十二月﹐擢右僉都禦史﹐巡撫廣西。江南旣陷﹐唐王立國閩﹐廣西爲靖江王亨嘉封國﹐舉兵爭立﹐遣使來召式耜﹐拒不往﹔乃劫之去﹐幽於邸第。式耜密約總督丁魁楚檄思恩參將陳邦傅邀於蒼梧﹐敗之﹔亨嘉奔回桂林。其大帥楊國威﹑部將焦璉素有忠義﹐式耜陰與之合。魁楚等圍城﹐璉縋以下與諸將盟﹐登城破之﹐遂執靖江王。閩封魁楚平粵伯﹑邦傅思恩伯﹐式耜進秩兵部右侍郎﹐召理戎政。未至﹐而閩敗﹔丙戌八月也。何騰蛟在河南﹐兩粵未被兵﹐眾議立君﹐咸以昭穆之序﹐宜在桂﹔乃與魁楚等奉恭王之子永明王監國肇慶。進式耜吏部右侍郎﹑東閣大學士﹐掌部事。王坤爲司禮監﹐竊國柄﹐舊臣呂大器﹑李永茂﹑方以智等咸以事引去﹔式耜每事駁正﹐不少屈焉。十一月﹐蘇觀生立唐王聿■﹝金粵﹞於廣州﹔式耜乃奉王卽帝位﹐遣兵禦觀生。兵敗﹐式耜視師峽口。十二月﹐大兵破廣州。王坤挾王西走﹔丁亥正月朔﹐至梧州。魁楚辭赴岑溪縣守險﹐從官失散﹐隨行惟式耜一人。二月﹐至桂林。時﹐肇慶﹑梧州皆破﹐大兵先驅過平樂﹔坤請召武岡鎭劉承胤入援﹐因入楚。式耜泣曰﹕東藩已失﹐所存惟桂林一隅﹔若復委而去之﹐武岡𨿽金城湯池﹐何能長久﹖臣本起此以舉事﹐願與此地俱存亡。乃進式耜爲吏﹑兵兩部尙書﹐總督軍務﹐畱守廣西﹔封焦璉爲富州伯﹐鎭桂林﹔加陳邦傅爲侯﹐守昭平。上竟赴武岡。焦璉自全州回﹐未三日而淸兵亦至﹐衝入文昌門﹔參將王天爵謀內應﹐城中大恐。式耜立中衢﹐召璉拒戰﹐連殺數十騎﹔騎奔﹐勢始定。式耜乃誅天爵﹐督璉且戰且守。自三月至五月﹐曉夜立矢石中﹐善撫循士卒﹐與同甘苦﹐故人無變志。承胤援兵在城﹐索餉而嘩﹔式耜括庫藏不足﹐夫人邵氏捐簪珥以佐之。旣而與焦兵不和﹐竟噪而去﹐城幾破者數矣。會陳邦彥等攻廣州﹐淸兵回﹐焦璉進復陽朔及平樂府陳邦傅亦由潯復梧州﹔廣西再定﹐式耜之力也。捷聞﹐進少師兼太子太師﹐封桂林伯。疏辭﹐不許。秋八月﹐武岡破﹔上回次柳州。長沙﹑衡州並失﹐何騰蛟等俱至桂林。郝永忠﹑盧鼎諸鎭兵雲集﹐式耜籌劃糧糗﹐日不暇給。十一月﹐上自柳州回桂林。式耜與新輔嚴起恆並典機務﹐而馬吉翔以錦衣指揮與焉﹔何騰蛟仍督師出全州。戊子二月﹐郝永忠之眾潰於靈川﹐入桂林﹔上倉卒欲西幸。式耜泣諫曰﹕敵在二百里外﹐何事張皇﹗今播遷無寧日﹐國气愈弱﹑兵气愈難振﹐民心皇皇﹐復何所依﹗且勢果急﹐甲士正山立﹐咫尺天威﹐勸激將士﹐背城借一﹐勝敗未可知。若以走爲策﹐我能往﹐敵獨不能躡其後耶﹗上厲聲曰﹕卿不過欲朕殉社稷耳。式耜淚下沾衣。駕甫出﹐永忠放兵大掠﹐煙火張天﹐城內外如洗。騰蛟方犒兵永寧﹐聞變馳回﹐潰兵已飽掠避去。淸兵聞之﹐乘虛進逼桂林。式耜爲亂兵傷足臥﹐騰蛟至﹐持之痛哭。招集亡散﹐焦璉﹑胡一靑﹑趙印選等兵數千人復入城守禦。戰於城下﹐又戰於甘唐坡﹑嚴關﹐俱大捷。淸兵回楚。是役也﹐桂林危同累卵﹐非式耜忍死鎭定﹐嶺西如破竹矣。事旣定﹐式耜遣使慰問三宮起居。上始知式耜無恙﹐爲之泣下﹐賜「精忠貫日」金章並銀幣以獎其功﹔焦璉等皆進爵。五月﹐李成棟以廣東內附﹐來迎上﹔式耜請畱桂林不得。八月﹐上由南寧至肇慶。自成棟之反正也﹐天下欣然有中興之望﹔功名之士﹐自拔來歸﹐間關輻輳。然大臣材智卑下﹐經理無術﹐外依成棟爲長城﹐建牙委篆﹐動必咨之﹔內則伺顏色於元胤﹐聽可否於彭年等。事不出此數人﹐𨿽建必毀。成棟與陳邦傅新舊爭權。文臣亦互相左右﹔水火日深。式耜以擁戴舊臣﹐每事持正﹐東西皆藉以爲重﹐四方之士爭歸桂林焉。未幾﹐成棟死﹐騰蛟被執﹐勢益不支。庚寅正月﹐南雄破﹐上復西遊。陳邦傅等擁兵東下﹐金堡等被執﹐杖於梧州﹔式耜疏救不聽。十一月五日﹐淸定南王孔有徳入嚴關﹐諸鎭兵皆潰﹐桂城空無一兵。式耜出令招撫不聽﹐衣冠坐署中。總督張同敞亦至﹐曰﹕事迫矣﹐公將柰何﹖式耜曰﹕封疆之臣﹐知有封疆耳。同敞曰﹕然﹔君恩師義﹐同敞當共之。遂笑畱﹐與式耜飲。家將控馬至﹐泣請出危城﹐號召諸鎭圖恢復。式耜揮去﹐不聽。厥明﹐被執。見孔有徳﹐式耜以死自誓﹐不復一言。同敞大罵﹐左右白棓擊之﹐左臂折﹔扶出﹐同幽於別所。軍中壯其節﹐間攜以酒食。同敞慷慨縱飲﹐爲詩歌題墻壁俱滿﹔式耜間一和之。閏十一月十七日遇害。式耜生平愛佳石﹐行至獨秀山下﹐見一石﹐命刑者曰﹕吾死於此。從之。前給事中金堡已爲僧矣﹐上書孔有徳請收葬﹔而吳江人楊藝已先請其屍﹐負之出﹐爲具衣冠棺殮﹐瘞之於城北門外。事聞﹐贈式耜粵國公﹐謚「文忠」﹔贈同敞江陵伯﹐謚「文烈」。

張同敞﹐號別山﹐江陵人﹔故相居正之曾孫也。居正死﹐其世蔭皆削奪。崇禎間﹐治尙綜核﹐頗思居正之所以爲治者﹔同敞上書訟冤﹐復其中書舍人。壬午﹐奉使存問楚之諸藩﹐未復命而國亂。從隆武於閩﹐襲錦衣衛﹐視師湖南﹐依督師何騰蛟﹑偏撫章曠。同敞有文武材﹐下筆數千言立就。受知於大學士瞿式耜﹐執贄稱弟子。意气慷慨﹐知兵﹐有膽略。帝駐武岡﹐降考選翰林﹐同敞以文學攺侍讀。劉承胤跋扈﹐同敞與禦史毛壽登累疏劾之﹔旣而承胤以武岡降﹐人服同敞之知人。上入粵西﹐同敞以總督兵部侍郎監胡一淸軍於全州。每悍將不用命﹐輒忿然曰﹕死當立廟於此。庶吉士錢秉鐙常過漓江﹐同敞與之遊龍隱洞﹔洞大如百間屋﹐東壁有黨人碑﹐閉數百年矣。同敞辟之﹐與秉鐙日痛飲其中。指所作詩文與秉鐙曰﹕吾無子﹐此乃餘子也﹔誰爲余畱之﹗因泣下曰﹕天下事無可爲矣。往時﹐督戰兵敗﹐余不去﹐則將士復來﹐往往取勝﹔昨者﹐敗兵踣我而去矣。士心如此﹐何能復振﹖余惟以死自誓爾。庚寅﹐大兵破全州﹐一淸師退至榕江﹐同敞亦遂來桂林。時﹐上已遜於南寧。十一月十五日﹐淸兵入桂林﹐同敞自靈川回﹐過其家不入﹔中道問曰﹕瞿安在﹖曰﹕尙在城。同敞曰﹕安使畱守獨殉社稷乎﹖遂趨式耜署。式耜曰﹕子無城守責﹐可以無死。同敞曰﹕君恩師義﹐同敞當共之。次日﹐被執。孔有徳命之跪﹐同敞罵曰﹕汝非我毛淵家僕耶﹗有徳大怒﹐厲聲曰﹕余大聖之後也。同敞曰﹕汝辱先聖﹐罪當萬死。有徳气咽﹐直前批其頰。牽去﹐將殺之﹔式耜曰﹕張司馬﹐國之大臣﹔死則同我﹐不可加以無禮。有徳乃止。與式耜攺館於別所﹐使吳人按察司王三元﹑蒼梧道彭曠勸之曰﹕國家興亡﹐何代無之﹗二公何必僅守拘儒之節﹖不然者﹐且爲僧。式耜曰﹕僧者﹐降臣之別名也。同敞不答。臨刑取白幘於懷中﹐服之﹔曰﹕吾爲先帝服也。與式耜同死。暴雨震電﹔頭旣下﹐而躍者三。人爲之辟易云。妻許氏﹐聞難亦自縊。

何騰蛟﹐字雲從。其先山陰人﹐戍貴州黎平衛。所居有神魚井﹐無魚也。騰蛟生﹐魚忽滿井﹐五色巨鱗﹐大者盈尺﹔居人異之。天啟辛酉舉於鄕﹐知南陽縣。流寇至﹐輒破走之。後從巡撫陳必謙擊賊於安臯﹐斬首四百級。由是知名﹐累遷徐淮兵備道﹐平土賊有功﹐超拜右僉都禦史﹐巡撫湖廣。時﹐新經獻賊之亂﹐湖北地盡失﹐寧南侯左良玉據武昌﹐撫眾無紀﹐遠近異之。騰蛟慷慨赴任﹐日盡瘁邊事﹔良玉亦服其威望﹐與之交歡。南渡﹐晉總督。騰蛟曉星象﹐初入﹐語楚人曰﹕賊已入晉﹑燕分﹐前星易位﹐帝星照南。兩月而言驗。八月奏言﹕紫薇垣若隱若現﹐帝星微弱﹐主天子憂疑﹑臣工不和﹔願陛下祗肅臣僚﹐共回天意。明年三月﹐果有左兵之變。良玉之將內犯也﹐慮騰蛟之襲其後﹐又以其望重﹐欲藉以號令四方。騰蛟不聽﹐乃大掠城中以劫之。家人倉皇入保督署。勝蛟以印授家人﹐令速去﹔坐堂上﹐亂兵入﹐飛矢集幾上﹐不爲動。良玉使人請曰﹕某行矣﹐願公一見而別。騰蛟赴之﹔旣登舟﹐舟遂發﹐使四裨將守之。次漢陽門﹐騰蛟罵曰﹕吾封疆重臣﹐豈從賊也。因投於江。守者懼誅﹐亦赴水死。騰蛟浮數十里﹐遇漁者救之得蘇。將吏及故士卒聞蛟在﹐稍稍來集。家人亦持印至﹐遂入大冶﹑通山之間。左兵東下﹐甫浹旬﹐闖賊十萬眾自陜潰入楚﹐掠漢陽﹑武昌而東﹐銜左兵之尾。淸兵追闖者又數萬﹐水陸踵至。自荊河至安慶數千里間﹐日接陣格鬥﹐紛拏散走。會大雨四十日﹐百川漲溢﹐賊敗﹐所在積屍成丘。李自成僅自變量騎馳入九弓山﹝一作八公山﹞﹐居民白棓擊殺之。騰蛟乃自寧州間道入瀏陽﹐向長沙。是時﹐良玉已死﹔軍降﹐南都亦覆。大兵方略武﹑漢諸城邑﹔楚人相傳騰蛟入水浮沈三晝夜不死﹐有大竈負之登陸﹐皆以爲神﹐爭相向從矣。先是﹐良玉操楚事﹐騰蛟不能制﹐請以知州章曠爲監軍道﹑傅上瑞爲長沙道﹐與督學道堵胤錫各練兵一萬﹔至是﹐皆以兵來會。未幾﹐舊鎭馬進忠﹑張先壁﹑盧鼎等亦次第來歸﹐軍聲稍振。七月﹐唐王立於閩﹐晉騰蛟尙書兼東閣大學士﹐封定興侯督師﹔並以章曠﹑堵胤錫爲湖北巡撫。李自成之死也﹐其部下劉體仁﹑郝永忠等以眾無主﹐欲歸騰蛟﹐擁眾四﹑五萬人入湘陰﹐距長沙僅百里。城中懼﹐上瑞請騰蛟出避。騰蛟曰﹕死於左﹑死於賊﹐一也。何避爲﹖長沙知府周二南請往偵之﹐率千人﹔賊謂其迎敵也﹐射殺二南﹐殲其徒眾。城中愈懼﹐士安奔亡。騰蛟乃遣部將萬大鵬單騎往﹐賊迎入營﹐飲酒。飲畢﹐大言曰﹕督師以湘陰褊小﹐不足以容大軍﹐請移屯長沙如何﹖乃致騰蛟手牘。且曰﹕公等皆大丈夫﹐棄逆反掌間耳。督師推心致腹﹐公誠能歸順﹐永保富貴。諸人大喜﹐爲壇而盟﹔乃率五百人來長沙。騰蛟開轅門召見﹐人人撫慰﹐椎牛饗宴﹔命至演武場觀軍容。先璧以三萬列侍﹐旌旗蔽天﹑戈甲耀日﹐萬馬奔馳﹐寂無人聲。永忠等踴躍聽命﹐乃同其黨袁宗第﹑蘭養成﹑王進才﹑牛有勇各以其眾來歸。騰蛟驟增師十餘萬﹐威名大振。而堵胤錫亦降李錦﹑髙一功等十八營於松滋之率坪﹐眾三十萬﹐號「忠貞營」。當是時﹐降者旣眾﹐騰蛟欲以舊軍參之﹔乃奏授朝宣﹑先璧爲總兵官﹐與劉承胤﹑李赤心﹑郝永忠﹑袁宗第﹑王進才及董英﹑馬進忠﹑馬志秀﹑曹志建﹑王允成﹑盧鼎並開鎭湖南﹑北﹐謂之「十三鎭」。然諸鎭本起盜賊﹑或隸左籍﹐皆驕蹇自恣﹔而朝宣﹑永忠尢貪殘﹐所至劫掠殺戮無虛日。騰蛟驟節制之﹐有所號令多不能從﹔騰蛟亦無如何也。明年丙戌﹐騰蛟與大兵戰於嶽州城下﹐又戰於藤溪﹑戰於湘陰﹐皆大捷﹔乃請加永忠恢剿左將軍﹑先璧恢剿右將軍﹐余升授有差。江﹑楚間﹐民兵皆結砦固守以應。方謀大發兵復武昌﹑嶽州及江西之袁州﹑吉安﹐會閩破﹐贛州亦不守﹐人心動搖﹐兵不果出。十月﹐永明王立於肇慶﹐攺元永曆﹐加騰蛟太子太保。丁亥正月﹐大兵破廣東。上自肇慶幸桂林﹐騰蛟與武岡鎭劉承胤俱以兵赴難﹐承胤遂挾上走武岡。騰蛟朝於行在﹐帝慰勞有加。承胤忌之﹐請畱輔政﹐實欲以解其兵柄。諸鎭皆怒﹐張先璧引兵趨武岡﹐請誅承胤。承胤懼﹐騰蛟諭解之。先璧掠寶慶西去﹐承胤復喜﹐仍請以騰蛟督師衡州。而衡州之師已潰﹔惟郝永忠﹑王進才以兵至﹐餘皆降。初﹐騰蛟十三鎭以衛長沙﹔至是無一足恃﹐時人恨之。五月﹐騰蛟自衡州退永州。巡撫章曠卒於東安。淸兵攻寶慶﹐破之﹔承胤累戰敗﹐遂降。上奔古泥。淸兵攻永州﹐郝永忠等走﹐騰蛟獨以胡一淸兵力戰城下十餘日。一淸曰﹕吾外援已絕﹑內儲復匱﹐死空城無益。遂擁騰蛟決圍出。比至全州﹐郝永忠已集湖南潰兵數萬人入桂林﹐城中大沸。騰蛟馳入﹐與畱守瞿式耜分布諸將﹕自桂林之北﹐盡全州與安靈州﹐駐郝永忠兵﹔城東永寧﹑義寧﹐駐一淸及趙印選兵﹔其它鎭兵自將﹐畜桂林。十一月﹐上復回桂林。戊子二月﹐淸兵破全州﹐至興安﹔郝永忠兵大潰﹐掠桂林而南。上奔南寧。騰蛟方按師永寧﹐聞報﹐急引胡﹑趙之兵還保桂林。會金聲桓反﹐淸兵俱進駐武昌。騰蛟招集潰散﹐得二萬人﹐將出楚。巡撫堵胤錫與馬進忠亦攻下常徳﹐報至﹐騰蛟卽出嚴關﹐身先士卒﹐大戰日月橋﹐遂復全州﹔進攻東安﹐破之。於是﹐舊鎭將次第自山中以師來會﹔圍永州三閱月﹐克之。乘勝克衡州﹐進攻長沙。十一月﹐堵胤錫以忠貞營兵﹐自常徳趨湘潭﹐騰蛟相見甚喜。時﹐大鎭聚湘潭者數十家。最後﹐馬進忠亦至﹐與忠貞營有舊隙。會江西被圍﹐趨赴援﹐騰蛟乃與胤錫議﹐自督進忠及諸鎭兵圍長沙﹐胤錫率忠貞營援江西﹔忠貞營請破長沙而後行。己丑正月﹐烏金王師將至湘潭﹐進忠及諸將俱走避﹔忠貞營見之﹐亦走。騰蛟曉起﹐營壁皆空﹔乃大慟曰﹕五年督師﹐心血嘔盡﹐而所成竟如是﹐天也。遂緋衣坐堂上不去。執見烏金王﹐勸之降。對曰﹕王患無降官﹑降將哉﹖果以我爲血性男子﹐何惜一劍﹗遂不食。七日﹑且死﹐謂寺僧曰﹕取一粟河水飲我。是水自衡來﹐猶吾君之水也﹔滌腸胃而死﹐瞑目矣。遂見害於大步橋下。棄屍橋側﹐經六月不腐。水暴漲不流﹐積沙隆然起成墳﹔中生一樹﹐交枝繁葉﹐霜雪不凋。長沙父老至今見者爲垂涕云。事聞﹐贈中湘王﹐謚「忠烈」。子文瑞奪情﹐以僉都禦史監胡一淸軍﹐病卒。騰蛟卒﹐而其家之神魚井亦空無魚焉。黎平破﹐舉族見屠。

堵胤錫﹐字仲緘﹐號牧遊﹔宜興人。父堵翁﹐無子﹐禱於茅山神。夢神告曰﹕余畀而子﹐爾自擇之。吏導至一室﹐指冠進賢列坐者示之﹐翁不欲﹔又指儒衣巾列坐者示之﹐亦不欲。旁窺一小室﹐見一牧牛兒臥。乃請曰﹕願得此爲子。神曰﹕此非爾子也﹔果欲是﹐且減爾算矣。而生胤錫﹔因字之曰牧子。少孤﹐育於外氏。及長﹐恢廓有大志。聞流寇蔓延﹐慷慨自思奮於功名。性嗜酒。範金爲大斗﹐銘曰﹕天若滅賊﹐除非堵截。又嘗上書太守﹐自薦邊才。其豪宕如此。崇禎丁丑進士﹐除南京戶部主事﹔進郎中﹐出爲長沙知府。山賊蕭湘宇等竊發﹐擾安化﹑寧鄕﹐數敗官兵﹐勢甚盛﹔胤錫率鄕勇敗斬之。又破醴陵燕子窩賊﹐斬其渠魁。於是﹐中外皆稱知兵。弘光時﹐升武昌兵巡副使﹐攺本省督學。會左﹑闖交訌﹐督師何騰蛟走長沙﹐分湖南﹑北爲汛﹐以胤錫攝撫湖北。隆武升右副都禦史﹐實授巡撫。李自成已死﹐其養子李錦等十八部屯澧州界﹐號三十萬﹐遠近大震﹐胤錫欲撫之。偵知錦母髙氏有智術﹐軍事皆取決﹐而髙氏弟一功所部二萬人爲諸軍最。乃身走其軍﹐錦﹑一功以鐵騎千來迎﹔入營﹐稱詔錫髙氏命服﹐錫錦﹑一功蟒玉及金銀器犒其軍﹐皆踴躍拜謝。軍中置酒﹐胤錫引卮﹐教以「臣忠子孝」大義﹐侃侃數千言﹔眾皆感動。明日﹐髙氏出謝﹔謂其子錦曰﹕堵公天神也﹐汝不可負。於是﹐別部田見秀﹑劉汝魁﹑賀監﹑李來亨等來謁﹐皆受撫。事聞﹐隆武帝大喜﹐封髙氏英淑夫人﹐李錦左軍侯﹑賜名赤心﹐髙一功右軍侯﹑賜名必正﹐其它部爵皆通侯﹐號忠貞營。加胤錫總督侍郎﹐賜劍﹐並鳳鈕銀印以寵之。丙戌二月﹐李﹑髙等率兵攻荊州﹐凡旬有二日﹐城且陷﹔會大霧﹐赤心等蓐食帳中﹐忽救兵數至﹐飛矢如雨﹐軍大潰。胤錫急召楊國棟﹑張克萃等分駐澧州及回子河防禦。其冬﹐永明王立於粵﹐晉兵部尙書。明年三月﹐上至武岡﹐加東閣大學士﹐封光化伯﹔辭不受。五月﹐淸兵下湖南﹐武岡破﹔馬進忠﹑王進才等俱走﹐胤錫亦入永定衛及永保諸土司中。戊子春﹐江西金聲桓來附﹐淸兵自湖南回駐武昌。胤錫傳檄諸鎭﹐俱出湖南。四月﹐馬進忠復常徳﹐王進才復桃源﹑澧州﹑石門﹐忠貞營亦克門宜城﹐使來告捷﹐諸潰兵皆會。五月﹐進忠兵戰於牛皮灘﹐又大戰於麻河﹐俱勝之。詔晉封忠等爲公侯﹐因並加赤心爲公。李赤心自夷陵渡江分趨﹐道武陵﹐馬進忠惡之。髙必正率精騎數百突入常徳﹐馬進忠佯設酒食髙會﹐陰使人具舟渡老營東去。日晡﹐進忠擁騎數千﹐披甲注矢﹐焚城廬舍及沿江船﹔必正輩亦怒﹐請北還。胤錫恐有他變﹐姑好語撫之。進忠掠益陽諸縣而東﹐忠貞營駐常徳。歲饑乏食﹐議進取長沙﹐乃以監軍毛壽登﹑楊國棟守常徳﹐胤錫自率標兵萬人及忠貞營東攻長沙﹐不能克﹔遂至湘潭﹐與何騰蛟相會。未幾﹐而馬進忠亦至﹐以前隙不和﹐騰蛟乃議畱進忠攻長沙﹐胤錫率赤心等援江西。己丑正月﹐淸兵至湘潭﹐進忠等皆走﹐騰蛟死之。胤錫東至攸縣﹐南昌已破﹔乃分遣堵正明﹑尹具瞻將五千人守永興﹐陸士毅守安仁﹐龔龍守攸縣﹐自率萬人及胡一淸之師守衡州。三月﹐戰於艸橋兵敗﹐走耒陽﹐將趨永興。而永興﹑仁安﹑攸縣三鎭兵俱先潰﹔正月﹐士毅等及待詔潘哲﹑中書舍人邵履正等皆死之。胤錫聞報﹐走柳州﹔中途遇敵﹐幾危者數矣。當午﹐忽大霧﹔夜行﹐有螢火數萬隨照之﹔以故得晝夜兼行。達桂楊﹐復爲楚鎭曹志建所困。志建鄞人﹐封保昌伯﹔有眾數萬屯三湘之南界﹐地險而僻﹐得免蹂躪。忠貞營兵敗過之﹐大掠﹐志建恚甚﹔以其爲胤錫所招降也﹐並憾胤錫。迎胤錫入龍虎關﹐殲其隨行將士五百餘人於關外。胤錫與其子得逸出﹐入猺峒。聞粵西貢生何圖復結砦楚﹑粵界上﹐使人告以難。圖復率兵來迎﹐因得走赴之﹐間道至賀縣。志建銜之﹐竟殺圖復。六月﹐胤錫至肇慶﹐拜大學士﹐入閣。三日﹐李元胤黨惡之﹐乃復請出﹔詔賜龍旗﹐總統天下兵馬﹐使出楚。至梧州﹐部下叛去者三千人。九月﹐檄召李赤心等不至﹔胤錫乃造其營﹐親諭之。赤心初敗於郴州﹐戰馬﹑鎧仗盡失﹐士卒疲困﹔入粵未久﹐無意北出﹐使胤錫請髙﹑雷二郡以休士。胤錫不可。數日﹐竟拔營而西﹐散居南寧及濱橫之間。胤錫恚恨﹐病作。別部劉世俊﹑劉國昌使人來告﹐願自從出楚﹔錫胤悅﹐親至潯迎之。期於十一月望日。比發﹐忽感寒﹔病革﹐艸遺疏﹐自爲誅詞。慨然曰﹕吾荷國重任﹐不獲免冑赴斗﹑馬革裹屍﹔今畢命臥榻間﹐死有餘恨﹗奮衣起﹐欲自沈於江﹔左右抱持之。是夜卒﹐二十六日也。贈潯國公﹐謚「文襄」﹔後攺謚「忠肅」。子正明﹐以是年夏先卒於軍中。明年﹐遺腹子生﹔上命有司月給廩餼﹐蔭錦衣衛指揮使。胤錫彊毅敢爲﹔及其死﹐而粵事愈不支矣。自以幼孤﹐不逮祿養﹔登第後﹐奏持服三年。枯桐再花﹑蛛絲成「孝」字﹐世傳「桐華編」云。

瞿﹑何﹑張﹑堵四公者﹐粵中之柱石也。忠誠有餘﹐材略亦偉﹐故能扶翼傾覆﹐僅而立國。畱守之在桂林﹐危迫者數矣﹔以身率眾﹐任用賢將﹐保其疆者四年。其進新集﹑退舊衛﹐瞀矣。何﹑堵兩公﹐經營南楚﹐以爲外藩。方其撫闖逆﹑號忠貞﹐猛將如雲﹑驍騎如雨﹐向之覆神京﹑戕帝後﹑屠毒中原莫之與抗﹐一旦俯首歸命﹐聽我羈約﹐其事豈不偉哉﹗惜皆盜賊余習﹐貪襲王章﹐難擾國法﹔利則附人﹐害則揚去。湖南之壤﹐得而旋失﹐卒不能有助於中興。古之受降者﹐必遴其精壯﹑散其疲弱﹐配以舊將﹑隸以他官﹐相爲監制﹐故能指臂如意﹐得其死力。今兵則聽其屯聚﹑將則無所變更﹐彼其部曲依然﹐更假國威﹐又安能復鈐制之哉﹗然四公者﹐惟其精忠﹐死而愈光﹐𨿽功業未就﹐而名垂矣。卷十一

四明西亭淩雪纂修

列傳十六陳子壯﹑張家玉﹑陳邦彥

列傳十七蘇觀生﹑丁魁楚﹑魯可藻

列傳十六陳子壯﹑張家玉﹑陳邦彥

陳子壯﹐字集生﹐號秋濤﹔番禺人。萬曆己未進士第三人及第﹐授編修。父熙昌﹐吏科給事中﹐有直聲。子壯積官至詹事府少詹事﹑禮部右侍郎署部事。長身美髯﹐儀容瓌偉。性敏練﹐諳習典故﹔議論敷奏﹐動合機宜。莊烈帝嘗召諸翰林對便殿﹐給筆札﹑出章奏相與平章﹐稱旨凡九人﹐而子壯居最。帝屬意﹐且大用。會帝欲行宗室換授之法﹐子壯持之﹐唐王移書相駁難﹔帝怒﹐下子壯獄﹐詔譴歸。旣而召之﹔未至而京師陷。福王立﹐起禮部尙書。行至蕪湖﹐聞南京破﹐從間道歸﹐與廣東總督丁魁楚將立桂王常瀛﹔曰﹕神宗之子也。而聞唐王已立於閩﹐海道參議湯來賀曰﹕閩立君矣﹐粵復立君﹐內自爲敵﹐如天下何﹖議遂寢。閩亦以東閣大學士召﹐辭不行。及閩亡﹐桂王子監國肇慶﹐以子壯前議﹐卽其家拜大學士﹑太保﹑兵部尙書﹐節制江﹑廣﹑閩﹑楚軍務。未出境而大兵克廣州﹐勢且西出﹔子壯謂兵科給事中陳邦彥曰﹕事極矣﹐不急舉兵以牽制敵騎使無西﹐則粵卽閩之續也。乃散家財召募﹐起兵於南海之九江村﹐及侍郎東筦張家玉﹑新會王興﹑髙涼崔良檟﹑潮陽賴其肖等前後聚眾﹐攻克諸州縣。子壯所將多蛋戶﹑番鬼﹐勇敢善戰﹐甲冑器械無不精利﹐乃與邦彥約攻廣州。時﹐大兵東西迸出﹐廣州空虛﹔故指揮楊可觀﹑楊景曄﹝並南海人﹞及知州梁君衡等結花山降盜三千人﹐陰召子壯﹐期七月七日兵至﹐內外舉火應。子壯喜﹐先二日率水軍薄廣州。諜者入城被執﹐事覺﹔總督佟養甲立誅可觀等﹐遣人召李成棟還師。子壯兵至五羊驛而敗。至十四日養甲生辰﹐子壯以爲將卒方晏飲﹐城可襲也﹔五鼓薄城﹐落月參橫﹐江無一艦﹐子壯大喜。及將至城﹐角鳴起﹐水師數百從東來﹔軍士大驚﹐亟回棹﹐則舟爲巨纜所扼﹐水師從後縱火盡焚其舟。子壯奔還九江﹐長子上庸死焉。會前禦史麥爾炫破髙明﹐復迎子壯﹐以前主事朱實蓮共守之。九月﹐成棟入髙明﹐實蓮戰死﹐子壯被執。成棟飲之酒﹐子壯引滿﹐談笑如平時。至廣州﹐養甲謂曰﹕我與公年家也﹐何苦而反﹖子壯曰﹕若知年家所由來乎﹖若叛本朝﹐乃名我反﹔國之大臣﹐豈爲汝屈﹖養甲怒﹐置子壯髙坐﹐設祭三壇﹐集諸降臣何吾騶﹑黃士俊﹑李覺斯﹑葉廷祚﹑王應華﹑伍瑞隆﹑關捷先﹑陳世傑等令拜之﹔祭畢﹐剮子壯。子壯唾盡﹐罵不絕口。養甲舉酒屬吾騶等曰﹕諸公畏否﹖皆鞠躬曰「畏」。亦有攺容詫嘆者﹐曰「眞忠臣」﹑「眞忠臣」﹗軍中皆指目罵之。爾炫及弟爾昌﹑主事區懷靈﹝髙明人﹞﹑典史譚應龍十餘人同死。子上圖亦被獲﹐家僮伯卿請寸斬以贖主人之孤﹐得免死。子壯死年五十二。其母亦自縊。戊子春﹐贈太師﹑番禺侯﹐謚「文忠」﹔子蔭錦衣衛指揮使。時﹐養甲已來降﹐遣之諭祭以愧之。爾炫字章闇﹐髙明人﹐崇禎辛未進士。隆武中﹐嘗爲禦史。實蓮字子潔﹐南海舉人也。

張家玉﹐字玄子﹐號芝園﹔東莞人。崇禎癸未進士﹐攺庶吉士。闖賊破京師﹐家玉投書罵賊。賊縛之﹐使兩武士夾之﹐問以故﹔家玉年少﹐貌俊拔﹐巨聲辭辧。賊嘆曰﹕吾殺此曹多矣﹐臨死澌戰不能作一語﹔未有若此人者﹗竟釋不殺。家玉乘間南歸﹐而南都訛傳家玉已從賊﹐遂削籍。遇唐王於杭州﹐從入閩﹐以侍講兼兵科給事中監永勝伯鄭彩軍。家玉緣道撫輯難民﹐收其壯丁從軍﹐余給遣還裏。帝聞善之﹐命刊其法示四方。彩屯廣信不進﹔十一月﹐撫州告急﹐家玉往援力戰﹐圍得解。已而﹐彩棄廣信入關﹐家玉與知縣李翔退守新城。丙戌正月﹐大兵圍之﹔家玉出戰﹐中流矢墜馬﹐壯士翼之出﹐負創入閩。命以僉都禦史巡撫廣信﹐則廣信已失。家玉請回粵招募﹐得眾數萬﹐簡精銳萬人爲武興營﹔將赴贛州﹐聞延平敗﹐乃回東莞﹐居大父喪。十二月﹐廣州破﹐淸巡撫佟養甲素聞其名﹐遣副使張元琳卽其家召之。元琳故與家玉同爲癸未庶吉士﹔家玉衣冠出見﹐責以大義。養甲復飛書諭之﹔家玉答曰﹕孔門髙第﹑太祖孤臣如家玉其人者﹐安可以不賢之招招之乎﹖生殺榮辱惟命。淸兵掠焦麗﹑到■﹝氵窖﹞二鄕﹐鄕人禦之﹐擊殺數百人﹔其渠何不凡﹑莫子元等以大舟來迎家玉﹐幢蓋麾葆﹐鼓吹登舟。襲東莞城入之﹐執新令鄭瞻﹐籍降紳李覺斯家以犒士﹔騰檄遠近﹐所在嘯聚以應。時丁亥三月也。越三日﹐大兵至﹐戰於萬家租。東莞不守﹐家玉走到■﹝氵窖﹞﹔大兵追之﹐屠到■﹝氵窖﹞﹐家玉祖母陳氏﹑母黎氏﹑妻彭氏﹑妹石寶﹐俱赴水死。家玉走西鄕﹐依大家陳文豹﹐以兵二千進克新安縣﹐殺千餘人﹔復襲東莞﹐戰於赤岡不利﹐退回西鄕。成棟大軍至﹐攻圍數日﹐互有殺傷。已而﹐舟師敗﹐西鄕亦隨破﹐陳文豹等亦見殺。家玉至鐵岡﹐得姚金之﹑陳榖之﹑羅同天﹑劉龍﹑李啟新等眾三千人﹐連陷龍門﹑博羅﹑連平﹑長寧諸城﹐勢復張﹔進攻惠州﹐克歸善縣﹐還屯博羅。大兵攻之﹐家玉走龍門募兵﹐旬日間得萬人。家玉幼好擊劍﹐任俠﹐多結山澤之豪﹔故所至翕然﹐蹶而復起。至是﹐分其眾﹐立龍﹑虎﹑犀﹑象四管。進攻增城﹐入之。十月﹐成棟援增城﹔家玉三用其眾﹐犄角相救﹐且依深溪髙崖以自固。初四日﹐成棟請戰﹔家玉將中軍自當之﹐成棟少卻。家玉鳴鼓進軍﹐斬數百騎﹔大兵據平岡而止﹐家玉亦收軍。軍法出張旗﹑入捲旗﹐奪敵人之旗﹐則麾以入。是日﹐新獲多搴旗者﹐忘麾之﹐手綰敵頭﹐張旗入中軍﹔後軍望見﹐駭曰﹕敵入中軍矣。皆走。前軍亦亂。成棟以鐵騎蹂之﹐遂大敗。家玉中九矢﹐諸將欲掖之走﹔家玉曰﹕大丈夫立天常﹑犯大難﹐事已至此﹐烏用徘徊不決﹖以頸血濺敵手哉﹗因起徧拜諸將﹐自投野塘中以死。懷銀印一﹐其文曰「正大光明」﹔閩賜也。時年三十三。官軍得其屍﹐鮮有識者。佟養甲曰﹕觀此貌淸正﹐必義士﹔其家玉首也﹖集諸紳驗視之﹔李覺斯拜且賀曰﹕是也。某知其一齒缺﹐以銀鑲之﹐發長可二尺三寸。今果然﹐死無疑矣。有營妓在側﹐顧而累欷﹐養甲亦爲之攺容﹔獨覺斯洋洋得意然。家玉父兆龍﹑弟家珍﹐仍爲人所匿﹐覺斯不得蹤迹也。張氏爲唐殿中監九臯之後﹐宋末遷東莞﹐地倚大江﹐面四百三十二峯。萬曆初﹐楊起元懸記此地生偉人﹐自九臯十七傳而生家玉。萬家租之戰﹐李覺斯恨家玉籍其家﹐導大兵滅張氏族﹔又倡爲「厭勝」之說﹐毀廟﹑發冢甚酷。明年﹐贈少保﹑增城伯﹐謚「文烈」。父封如家玉﹐弟家珍蔭錦衣僉事。其先後從死家玉者﹐爲師林洊﹑從弟有光﹑有恆及伊鉽﹑鄧林材﹑韓如琰﹑楊光遠等數十人。粵中人人言家玉常乘一黃馬﹐每臨陣作勢怒鳴以鼓士气﹔及家玉死﹐馬亦躑躅死於溪側。師林洊字集修﹐伊鉽字彥瑞﹐俱東莞人。韓如琰字潤李﹐博羅人﹐兵部主事。

陳邦彥﹐字令斌﹐號巖野﹔順徳人。少慷慨﹐喜大節﹔雙眸炯炯﹐能視日不眩。乙酉﹐以諸生走金陵﹐上政要三十二策。其書傳布﹐唐王讀而偉之﹔旣卽位﹐授監紀推官﹐而邦彥已於是科舉於鄕。蘇觀生薦爲兵部職方司主事﹐監廣西狼兵。至嶺﹐聞延平敗﹐勸觀生東保惠州﹐截大庾嶺﹐可固全粵﹔不聽。會永明王立於肇慶﹐觀生與丁魁楚不睦﹐回兵至韶州﹐將立唐王弟﹐使邦彥赴肇慶覘之。王在梧州﹐邦彥至﹐太妃垂簾南面坐﹐王西向坐﹐魁楚侍﹐勞苦邦彥﹐語以東事﹔且曰﹕今非戰則和﹐二者安出﹖邦彥曰

﹕我弱彼彊﹐以戰則非敵。我直彼曲﹐以和則無名。爲今日計﹐惟急還肇慶﹐正大位以系人心﹔繕舟固險﹐馳檄遠近﹐麾利兵以觀其變。今南雄諸戍皆西山勁卒﹐命之取韶﹐其勢必舉。粵東十郡﹐我制其七﹐而使其三代受敵﹐從而乘其敝﹐不亦可乎﹖上曰「善」。明日﹐攺授兵科給事中﹐令回召觀生入輔。邦彥歸﹐唐王已稱帝。邦彥不敢入﹐貽書觀生報命﹐且勸其與魁楚並力﹐勿使國中有斗。觀生不能從﹐邦彥遂隱髙明山中。未幾﹐廣州破﹐聿■﹝金粵﹞﹑觀生俱死。先是﹐贛州提督萬元吉使族人萬年募兵於粵﹐得余龍等千餘人﹔未行而贛州破﹐無所歸﹐聚甘竹灘爲盜。潰兵依之﹐至二萬餘人﹔肇慶總督朱治■﹝忄間﹞使監軍鄧研聰招之。旣至﹐與督標不和﹐嘩而歸﹐研聰與年俱死於亂。李成棟旣定廣州﹐丁亥春﹐盡銳西出。邦彥出自山中﹐臨江西之口﹐登髙而望﹔積峽奔流﹐帆斾飛揚。浩然出涕曰﹕莫可救也夫﹗若乘其未定﹐得奇兵徑襲廣州﹐此孫臏所以救趙也。乃乘扁舟入甘竹灘﹐說余龍﹐告以其謀﹔龍許之。而邦彥亦起兵髙明﹐與余龍由海道入珠江。廣州聞警﹐養甲飛騎召成棟﹐因揚言徑道襲甘竹﹐龍等內顧遂退。是時﹐陳子壯起九江﹑張家玉起東莞﹑霍師連等起花山﹐皆與邦彥相應。邦彥寄家玉書云﹕成不成天也﹑敵不敵勢也﹐方今乘輿播遷﹐桂林危如累卵﹐得牽制毋西﹐潯﹑平之間庶可完葺﹐是我致力於東而收功於西也。乃遣其門人馬應芳﹝順徳人﹞與余龍攻順徳﹐復之。成棟至順徳﹐余龍戰敗﹔應芳被執不屈﹐縛而沈之水。應芳﹐前鶴慶守義祥子也。四月﹐余龍再戰於黃龍江﹐亦敗死。邦彥乃棄髙明﹐收餘眾數千人﹐別徇江門﹐下之。七月﹐與子壯約圍廣州﹔子壯先至﹐謀泄﹐欲引去。適邦彥至﹐謂曰﹕李成棟方攻張侍郎於新安﹐聞廣州警﹐必乘舟急還。邦彥伏禺珠州側﹐伺其至﹐以大舟從蘆葦中衝之﹔公嚴陣以待﹐使不得奔突﹐克城在此舉矣。靑旗而朱斿者﹐我師也。計定。成棟夜至﹐邦彥引兵旁擊之﹐焚其巨艦數十。成棟率輕舟前走﹐邦彥尾之﹐環城而西﹔平明﹐迫子壯軍。養甲知成棟至﹐從城上擊鼓以助其勢。子壯適不知﹐望帆檣千翼﹑蔽空而上﹐以爲盡敵舟也。陣動﹔子壯急止之﹐不能定。成棟乘風追之﹐遂潰。邦彥孤軍﹐又不可畱﹐乃疾引兵攻下三水﹐據胥江﹐與霍師連會。前湖南道黃公輔﹑禦史連成璧等亦攻下新會﹑新寧。是時﹐家玉在東﹑邦彥在西。養甲謂成棟曰﹕家玉依山爲營﹐畏我騎兵﹐不自至也﹔邦彥剽疾﹐利在舟楫﹐若全師東出﹐爲害大矣。不如偏師綴家玉﹐而專意西方。成棟從之。八月﹐邦彥及成棟大戰於江門﹐又戰於胥江﹐气益奮。邦彥自起兵以來﹐日一食﹐夜坐假寢不能就枕﹐與士卒同勞苦。故其下人人感動﹐卽少衄無思叛者。九月﹐淸遠指揮白常粲殺知縣何甲以迎邦彥﹐以南海人關鍾喜署縣事﹐因樹柵絕嶺東餉道。成棟還師擊淸遠﹐霍師連以舟師遏之。成棟縱火燒師連舟﹐兵亂﹐破柵而入﹐師連戰死﹔邦彥﹑常粲與太學生朱學熙嬰城守。時﹐民兵起者數十家﹐惟邦彥一軍最彊﹐嘗分出以救民兵之敗者﹔至是﹐精銳盡喪﹐外無救者。攻十餘日﹐城陷﹐常粲﹑鍾喜戰死﹔邦彥猶率十人執戰﹐肩受三刃﹐不死﹐走朱氏園亭。學熙已自縊﹐邦彥哭而拜之﹔索筆題壁曰﹕無權無勇﹐何餉何民﹖聯絡山海﹐喋血會城﹝一作「矢佐中興」﹞。天命不佑﹐禍患是嬰。千秋而下﹐鑑此孤貞。遂被執。養甲使醫視瘡﹐邦彥卻之﹔饋食不食。在獄五日﹐惟慷慨賦詩。臨命歌曰﹕天造兮多艱﹐臣在江之滸﹔書生且﹝一作漫﹞談兵﹐時哉不我與。我後兮何之﹖我躬兮獨苦。崖山多忠魂﹐前後照千古。歌畢﹐西向稽首﹐坐而受磔﹔永曆元年九月二十八日也。監視者視其肝﹐肝忽躍起擊監者面﹔驚怖數日而死。邦彥死六日﹐家玉死﹔又一月﹐子壯死﹔又三月﹐李成棟以廣州降。逾年﹐贈邦彥兵部尙書﹐謚「忠湣」。先時﹐廣州之攻﹐養甲知其謀出於邦彥﹐遣人搜其家﹐獲妾何氏及子和尹﹑虞尹於肇慶﹐厚養之﹐爲書以招邦彥。邦彥判其尾曰﹕妾辱之﹑子殺之﹐身爲忠臣﹐義不私妻子也。養甲壯之﹐仍厚館焉。其後僉都禦史李星一﹑舉人杜璜以兵攻肇慶﹐始殺之。璜等戰不勝﹐亦死。璜字石貞﹐髙要人也。

三君子之死義﹐烈矣哉﹗自觀生不用監﹝紀主﹞事之言﹐庾關不守﹐惠﹑潮旋失﹐使敵拾廣州如芥﹐橫制粵潮之胸﹔然乘輿播遷﹐猶得徘徊楚﹑粵間者﹐則以三人之孤軍出沒﹐成棟疲於奔命不遑西出也。自是以後﹐大將睹世澤之猶存﹑感孤忠之奮發﹐不旋踵而革面歸於韁索。當是時﹐幾有少康之基焉。夫粵之人材﹐豈獨瓊山稱不朽哉﹗

列傳十七蘇觀生﹑丁魁楚﹑魯可藻

蘇觀生﹐字霖﹐東莞人。年三十﹐始爲諸生﹔以保舉入仕﹐貧不能具車馬。授無極知縣﹐以卓異﹐遷監紀同知﹐升戶部主事。甲申國變﹐率突騎數百渡江南下。弘光加戶部郎中﹐督餉蘇松。觀生廉﹐入仕八年﹐橐金不滿百。南京亡﹐奔入浙。遇唐王於中途﹐連舟入閩﹐定擁戴之策﹐三鄭輔之﹐擢吏部侍郎兼東閣大學士﹔特設儲賢館﹐分十二科招四方之士﹐以觀生領其事。未幾﹐以所得士無實用﹐罷之。觀生以鄭氏出於盜賊﹐非有復仇雪恥之心﹐力請上幸贛州﹐親帥大師以張韃伐。而鄭芝龍方幸上畱以自重﹐議不決﹔乃遣觀生先行。明年﹐加觀生吏兵二部尙書﹑太子太保﹑武英殿大學士﹐出爲經略﹔敕廣東歲給銀十萬兩供其度支﹐軍前文武自道﹑府﹑副﹑總而下﹐得專生殺除授。賜銀章曰「天賜忠臣」﹐上親祖道於殿門。觀生遂赴南安﹐四徵義兵﹐可十萬﹐而饋餉不繼。觀生𨿽淸潔自守﹐然柔諳無長遠計略﹔眾議當前﹐不知所決﹐或始是而終背之如故。在南安一年﹐贛州數告急﹐不赴援﹔聞有警﹐亦不救。及汀州變﹐遽渡嶺回廣州。聞桂王監國梧州﹐平粵伯丁魁楚柄用﹔觀生致書魁楚﹐欲與定策。魁楚忌其來且執政﹐拒不受。觀生旣與魁楚有隙﹐又自念受隆武厚恩﹐不欲負﹔而唐王聿■﹝金粵﹞適浮海至﹐乃與大學士何吾騶﹑布政使顧元鏡﹑侍郎王應華﹑曾道惟等迎立爲帝。曰﹕吾君之弟也。以廣州都司署爲行在﹐攺元紹武﹐卽日封觀生爲建明伯﹐攝兵部事。桂王在肇慶﹐遣給事中彭耀賫敕諭廣東。耀至﹐責觀生曰﹕今天下分崩﹐國統三絕﹔粵中崎嶇山海間﹐天末一隅﹐然忠義之士奮臂思立君者﹐感二祖﹑列宗之徳﹐思光復大業耳。桂王神宗之孫﹐倫序旣正﹐監國名號已定﹐布告四方﹔公不礪戈鍛刃切同仇﹐而置王自擅。彊敵日迫百里之內﹐二君抗拒﹐使敵坐收漁人之利﹔此譚尙所以卒並於曹瞞也。公受國厚恩﹐乃貪一時之利﹐不顧天下大計﹐後其以公爲何如人﹖觀生不能答。明日﹐戮耀於市。耀﹐順徳人﹐舉於鄕﹐爲知縣﹐有能聲。其來也﹐辭宗廟﹐托子於其友﹔至果見殺。於是﹐治兵相攻﹐髙峽山水間﹐無日不戰。最後與桂撫林佳雋戰﹐大敗之。唐﹑桂方相持﹐而大兵自閩入廣﹐惠﹑潮皆開門降﹔卽用兩府印文移廣州﹐報無警﹐觀生泰然不爲備。時﹐城外陸寇則有花山砦﹐水寇則有石﹑徐﹑馬﹑鄭﹐謂之四姓兵﹔觀生𨿽撫之﹐而桀驁不可制。七門而外﹐號令不行。丙戌十二月十五日﹐成棟以十七騎疾馳廣州﹐門者納之。王方幸學閱射﹐羣臣朝服行禮﹔忽報大兵至﹐觀生曰﹕此妄言爲賊間耳。斬之。旣而城中洶洶﹐猶以爲花山砦人﹔俄見紅纓者﹐乃大驚。宿衛萬人匆遽不及召﹔王變服踰垣匿王應華家﹔尋縋城走洛城裏﹐爲邏者所獲。成棟館之﹐饋之食﹐王不受﹔曰﹕吾若飲汝一勺水﹐何以見先帝於地下﹖自縊而殂。觀生過吏科給事中梁鍙計﹔鍙曰﹕死耳。觀生乃書於壁曰﹕大明忠臣﹐義固當死。遂縊死。年五十﹐無子。先時﹐觀生之旋師廣州也﹐監紀主事陳邦彥謂之曰﹕公何遽歸﹖觀生曰﹕國未有主。邦彥曰﹕國自有主﹐公非所急也。今大兵在閩﹐公不如取道直走惠﹑潮﹐因漳﹑泉未潰而控扼之﹐則兩廣猶可自立。若必以擁立爲功﹐眾議紛紜﹐動踰旬月﹐則惠﹑潮必危﹐粵中且不保﹐何立君也﹖觀生不從。至是﹐果如邦彥言。自廣東失﹐永曆君臣疲於奔命﹐卒不能立國。議者謂﹕粵亡之罪﹐觀生首焉。佟養甲入廣州﹐殺諸王十六人﹐吾騶﹑應華﹑鏡元等皆降。其與觀生同死者﹐太僕寺卿霍子衡﹑國子監司業梁朝鐘。子衡﹐南海舉人﹐字覺商。歷官戶部郎中﹑知袁州府﹔紹武召用之。城陷﹐子衡北面再拜﹐又率其家人辭宗廟﹔曰﹕吾受國恩﹐不可不死﹔若曹亦宜自決。至其園池上﹐臨池環坐﹔俄傳大兵入裏﹐子衡赴水﹐妾莫氏繼之﹐次子應荃與妻徐氏繼之﹐季子應芷與妻區氏又繼之﹐最後長子應蘭牽其長女以入﹐一門死者九人。朝鐘字未央﹐番禺舉人。議論奮發﹐時時屈其座人。已而學佛﹐與其同郡舉人陳學佺﹑張二果﹑魯起莘爲方外遊。朝鐘嘗參熊文燦軍事﹐棄之而歸。史可法薦之不赴﹐閩中召亦不赴﹔紹武授翰林院簡討。朝鐘曰﹕吾頸有刃痕﹐仕亦死﹐不仕亦死。時﹐倉卒立國﹐朝仕大納賄﹐淸華之秩及於販夫﹔惟朝鐘皭然不緇。尋轉國子監司業。及敗﹐自沈於水。鄰人挽之﹔朝鐘曰﹕諸君非愛吾者。復自沈。官兵勾出之﹐令去發﹔不從。負三刃而死。其同族舉人萬爵者﹐家貧﹐傭書養母﹔弟諸生萬采﹐負販佐之。唐王立﹐授行人。謂其友曰﹕我恃國家威靈﹐竊甘旨以娛親﹔若其不濟﹐宅後池﹐吾死所也﹐君收吾骨焉。城陷赴池。萬采後至﹐見其兄衣冠浮水面上﹐大慟﹔亦溺死。觀生標下守備余述之﹐廣西濠里人。大兵至﹐諸軍無與戰者﹐述之獨率十餘人巷戰﹔頃之﹐十餘人皆走﹐述之單刀冒戰而死。嗚呼﹗唐王之立本非義﹐而諸臣之死猶如此者﹗若何吾騶諸人﹐受恩三朝﹐靦然偸生﹐寧不愧死哉﹗

丁魁楚﹐永城人﹔督師起睿從父也。舉萬曆丙辰進士。崇禎中﹐屢官兵部右侍郎﹑兼右僉都禦史﹐總督薊﹑遼﹑保定軍務。以大兵入塞不能禦﹐徵下獄﹐遣戍邊衛﹔久之放還。南渡時﹐馬士英納其賄﹐起故官﹐總督湖廣。未赴﹐而兩廣缺總督﹐乃命魁楚往﹔尋加兵部尙書。明年﹐唐王立於福州﹐命以故官協理戎政。靖江王亨嘉反於桂林﹐率兵下梧州﹐執巡撫瞿式耜﹔魁楚檄思恩參將陳邦傅等襲擊之﹐亨嘉兵敗被執。事聞﹐封魁楚平粵伯﹐仍畱鎭兩廣。明年秋﹐閩中事敗﹐與式耜擁立桂王於肇慶﹐進東閣大學士﹐兼理戎政。其冬﹐大兵下廣州﹐漸逼肇慶﹐魁楚奉上走梧州。無何﹐復棄上﹐走岑溪。魁楚貪於財﹐所積金幣﹑珠寶無算。先時﹐廣州之爭﹐式耜往犒義師﹐自捐五千金﹐欲魁楚助萬金﹔魁楚不可。至是﹐用其中軍蘇聘之妻父鍾鳴遠爲岑溪令﹐將以寄帑焉。一夕﹐出侍女十七人給壯士無室者﹐使率舳艫以行。淸將李成棟遣十八騎追及之﹐魁楚遂薙發降。蘇聘欲殺追騎以逃﹐魁楚不可。俄而語泄﹐十八騎因殺蘇聘及壯士﹐羈楚至肇慶。成棟雅與魁楚有隙﹐錄其家數百人﹐凡男子無少長皆殺之。魁楚求免其一子﹔成棟笑曰﹕汝身且莫保﹐尙求活人耶﹖並殺之﹔盡沒其貲財。嗚呼﹗以區區之粵﹐而秉國者寶賂如是﹐不以之佐國用而以之資敵﹔且搶攘之秋﹐而棄君營私﹐其殺身夷家也不亦宜乎﹗

魯可藻﹐字��﹐��人也。由進士﹐知湖廣新寧縣﹐有能聲。永曆元年﹐擢爲禦史。是時﹐司禮監王坤恣橫﹐廷臣惡之。劉承胤之迎駕也﹐劉湘客要諸禦史與承胤盟﹐令逐坤﹔承胤旣見上﹐卽面叱坤於上舟﹐鎖之去。上不得已﹐詔安置永州。可藻聞之﹐謂其僚劉鼒曰﹕諸君誤矣﹗坤有罪﹐朝廷不能劾治﹐而假手承胤。承胤之暴﹐方欲立威脇眾﹐而諸君倒持太阿以授之。一旦威權震主﹐目無廷臣﹐莽﹑操之惡﹐誰復禁禦﹖鼒默然。已而﹐承胤奉上入武岡﹐勢焰日盛﹐羣臣交章頌功徳。可藻自爲武岡屬令﹐卽不爲承胤屈﹔至是﹐畏其勢﹐欲出避之﹐乃以可藻巡按廣西。馳入桂林﹐淸兵方來攻﹔而承胤所遣援兵與焦璉兵格鬥﹐大掠去。淸兵退而復至﹐可藻佐畱守瞿式耜竭力守禦。焦璉時在靈川﹐聞桂城急﹐馳還﹐先遣家屬入城。畱守喜曰﹕璉胸有成算﹐敵不難退也。璉亦見督﹑巡之協心﹐曰﹕文官如此﹐我能滅此朝食也。淸兵果敗去。璉復進陽朔﹐不克。可藻曰﹕粵人梗化﹐固其俗然。且創殘之餘﹐易動難馴﹐不如先遣使撫慰。薙發難民﹐皆我赤子﹐兵至勿恐。乃命監軍道朱履祥先行﹐治道招安。由是﹐東道漸通﹐與畱守同誓師遣焦璉兵大舉東伐。十一月﹐擢可藻爲右僉都禦史﹐巡撫廣西。兵部侍郎蕭琦以可藻資尙淺﹔上不聽。蕭琦之監軍郝永忠也﹐諂媚無不至﹔可藻素薄其爲人﹐故琦阻之。會可藻丁外艱﹐具疏辭﹔何騰蛟請奪情。未幾﹐梧州復陷﹐上入桂林﹐式耜令可藻速視事。可藻乃遣標將袁啟﹑泌昭平﹑徐進﹑陳上徳﹑吳奇勛扼馬江龍門﹐陳惟學﹑朱方明防賀縣﹐而自率兵移鎭平樂。奏請裁陽朔監軍道﹔又請以銓選悉還部﹐部禁督按一切題委。上皆從之。明年三月﹐可藻以標鎭兵復梧州。時﹐李成棟以廣東內附﹐梧鎭道楊有光﹑陳軾亦來歸。總兵羅全賦方與淸兵戰於府江﹐報至﹐人皆疑其詐﹔可藻曰﹕成棟旣歸﹐其下自瓦解﹐有何疑也﹗因疾﹐攜家入梧州。是時﹐兵將未有所屬﹐洶洶思亂﹐百姓空城走。可藻樹旗幟鼓吹入城﹐兵民夾道歡呼﹐去者復還。可藻開倉廩﹐賬饑民﹐招徠商旅﹐民情大安﹔遣官修理興陵。奏至行在﹐上大喜。上方以郝永忠之犯﹐已去桂林﹐將入南寧﹐因謁興陵﹐召見可藻慰勞之﹐賜銀牌十面﹑代宴銀二十兩﹐將吏皆賞賚有差。可藻求終制﹐不許﹔太后亦慰畱之。尋加兵部右侍郎兼右副都禦史﹐令繕兵代成棟。明年十一月﹐上命可藻兼理江﹑淮﹑楚﹑粵。先時﹐可藻遣和州人厲文慶渡江﹐偵南北情勢﹔及還﹐上召見﹐賜酒食﹐給路費三十兩。督師堵胤錫聞之﹐因請令可藻總督浙直﹐會兵出楚。庚寅正月﹐可藻率師下梧州﹔曹志建遣其將劉成玉﹑張國泰截諸江﹐奪其馬匹﹐資裝殆盡。可藻初蒞平樂﹐嚴禁志建兵﹐令不得剽掠﹔志建怒﹐請可藻蒞其營觀軍﹐可藻拒不往。至是﹐聞其將去﹐故縱兵劫之﹐殺其中軍趙玉。上幸梧州﹐可藻入見﹐以其被劫也﹐嘆息而已﹐不能治志建罪也﹔賜可藻銀章曰「定粵圖南」及紵絲銀爵。夏四月﹐淸破鎭峽關﹐掠婦女輜重無算﹔志建以數騎逃﹐馬蹶傷足﹐失其伯印。梧州傳平樂已陷﹐上將移蹕。可藻夜艸奏﹐力阻勿他幸﹔乃止。河幹洶洶﹐理楫聲達數里。僉都禦史余文■﹝火晉﹞遣人偵可藻﹐曰﹕方對客飲酒。文■﹝火晉﹞曰﹕是可無虞﹔魯司馬熟諳西事﹐彼從容燕飲﹐餘人可髙枕也。自是﹐聞西事﹐內監及諸司必覘可藻爲緩急云。及十一月廣東破﹐桂林隨陷﹔畱守瞿式耜死之。明年正月﹐淸將馬蛟麟破梧州﹐可藻爲僧去﹔蛟麟遣其中書範鑾以書招之﹐不至。可藻性慷慨﹐喜論列天下事。其始爲禦史也﹐疏勸上勤聖學﹐謂學非從事章句也﹐請法祖制﹐日禦午朝﹐講官擇通鑑中興復仇事﹐究論得失﹐條奏累朝寶訓可行於今者數事。內閣擇用人﹑理兵﹑治餉章奏﹐面商可否﹐時時辯難。自然聖聰日開﹐天下事日諳習矣。上優旨答之﹐然不能行也。可藻因嘆曰﹕此事今非惟不能行﹐直不暇耳。歷朝內閣票擬一兩言可畢﹔王言簡重﹐尊嚴有體。今則必用四六駢語﹐題敍則每人贊其功勛﹑表箋則必事譽其忠悃。郡縣小吏﹐妄言陳奏﹐亦必鋪張揚厲﹐不以爲煩﹔大僚之贊美﹐不必言矣。如此則閣臣批答﹐日不暇給﹐何暇措置天下事乎﹖嗚呼﹗上替下驕﹐法紀蕩然﹔乃欲以筆舌邀結人心﹐豈有當哉﹗祖制﹐所司開陳之﹑閣臣主斷之﹑言官彈正之﹐大政大議﹐內閣無日不建白﹔未有置身可否之間﹐坐觀成敗。而曰﹕今何時﹐乃復祖制﹐此時日曷喪之心﹐其罪浮於降賊者也。可藻又嘗請卹周鑣﹑雷演祚﹑鄭元勛諸人﹔部議不許﹐存其論可矣。

觀生﹑魁楚﹐皆庸才也﹔遭時竊位﹐橫據大柄。及爭定策﹐遂釀同室之斗﹐使庾關坐失﹐卒致■﹝危臬﹞卼。不然﹐守漓江﹑牂牁之險﹐饒金珠翠羽之富﹐卽不能逐鹿中原﹐亦何至不及尉佗傳世延祚﹑稱蠻夷大長老哉﹖可藻之建議勤學﹐豈獨一時﹐𨿽萬世行之可也。

卷十二

四明西亭淩雪纂修

列傳十八嚴起恆﹑朱天麟﹑文安之﹑吳貞毓﹑楊畏知﹑郭子奇

列傳十九章曠﹑傅作霖﹑吳炳﹑洪育鰲

列傳十八嚴起恆﹑朱天麟﹑文安之﹑吳貞毓﹑楊畏知﹑郭子奇

嚴起恆﹐字秋冶﹐山陰人。崇禎辛未進士﹐以部郎出知廣州府﹐有惠政﹔升衡永道副使。張獻忠蹂躪湖南﹐列城吏民逃竄﹐起恆獨守廣﹝﹖﹞州﹐戒門卒早晚鼓吹如常﹔永人恃以安﹐去者漸返。隆武時﹐爲戶部侍郎﹐管錢法。永曆初﹐命兼督湖南軍餉。丁亥八月﹐上在武岡﹝時稱奉天府﹞﹐進東閣大學士。淸兵日逼﹐上播遷蠻陬﹔起恆扈從不及﹐走萬村。已聞駕在柳州﹐間道從之。瞿式耜請幸桂林﹐上命起恆先往相度﹐還言式耜忠勤飭儲以待幸﹔上乃往桂林。起恆與式耜同入直﹐兼掌吏部﹐賜「啟沃重臣」銀印。明年二月﹐郝永忠亂﹐又從上至南寧。其秋﹐李成棟請幸廣東。上駐肇慶﹐起恆請補降附諸臣﹐依隆武朝原官授之。當是時﹐李元胤挾其父勢﹐掌錦衣衛事親幸。袁彭年以反正故掌臺﹐與少詹事劉湘客﹑給事中金堡﹑丁時魁﹑蒙正發等﹐深相結納﹐主張國事﹐日夜聚謀﹐攬權納賄﹐遇事蜂起﹐視輔臣蔑如也。時人目爲五虎。起恆每事持平﹐多不慊五人意﹔又與文安侯馬吉翔﹑司理監龐天壽從上共事久﹐相得無間。五人輒指爲邪黨﹐時時抗疏論列﹔起恆亦不以爲意。已而﹐陳邦傅劾堡欲請己爲監軍以困辱之﹔五人大怒﹐以朱天麟擬旨不斥邦傅也﹐入朝大哄。天麟因之去位﹐而起恆反與五人合。庚寅﹐李元胤出援廣州。大兵至梧州﹐邦傅以兵入衛﹐尙書吳貞毓等十四人合疏﹐參五人專權亂政﹔上逮湘客等下錦衣衛獄。起恆請對於水殿﹐不得入﹔乃跪沙濱申救﹐不許。貞毓欲並逐起恆﹐使給事中雷得復劾之﹔上怒﹐奪得復職。會勛國公髙必正入覲﹐貞毓語之曰﹕朝事壞於五虎﹐今幸敗矣﹔而主之者嚴輔也。君側之惡未除﹐朝士寒心﹔公入見﹐若能於立談之間決去之﹐名且不朽。必正頷之。起恆聞之﹐遂辭上而去﹐五人皆惴惴待命。庶吉士言於必正曰﹕公以嚴輔爲何如人﹖夫五虎前者之詆誹嚴輔﹐公所知也。今五虎被阱﹐他人處此﹐未有不因之釋憾者﹔獨嚴輔蠲其宿怨﹐盡力營救﹐公以爲君子耶﹖小人耶﹖必正意悟。旣見上﹐具言起恆公忠無私﹐宜專委任﹐金堡等處分亦太過。遂請手敕﹐身自追之﹐及之平浪而返﹔堡等得減死論。大學士文安之入朝﹐起恆讓爲首輔﹔安之尋請督師川﹑楚。十二月﹐從上至南寧。孫可望之請封也﹐金堡言祖制無異姓封王例﹐起恆亦力持不可。而潯鎭中軍胡執恭矯詔封可望秦王﹐可望大喜受賀﹔及楊畏知還﹐始知其僞。可望大怒﹐別遣官請旨﹐意在必得秦封。從官入議﹐王化澄﹑朱天麟以爲與之便﹔而起恆及文安之﹑郭之奇復以爲不可許﹐兵部侍郎楊鼎和自外至﹐助之言。起恆悅﹐進鼎和尙書。明年﹐烽火日逼﹐乃議使編修劉■﹝艸洍﹞赴黔﹐許之封王﹐而攺稱曰「冀」﹐以別於矯封之僞﹔可望終不悅。畏知固請再至南寧議之﹐可望使賀九義﹑張勝﹑張明志等先將兵入﹐殺鼎和於昆侖﹔至起恆舟﹐問滇封是秦非秦﹖起恆曰﹕君遠來迎駕﹐其功甚大﹐朝廷且有特恩﹔若專問此﹐是挾封也﹐毋乃不臣乎﹗張勝遂推起恆於水﹐經宿﹐虎負其屍於崖上﹔勝等並殺其門人給事中吳霖﹝歙縣人﹞﹑禦史張述載﹝涇縣人﹞。起恆爲人和易﹐於武夫兀奡﹑朝士機械之中﹐能委曲隨俗﹐故入直最久。獨於滇封一事﹐執而不化﹐以隕厥命﹐而禍且中於國。獨不聞漢祖之封韓﹑彭乎﹖彼其時﹐天下之勢未定也﹐而信且以漢終不奪吾齊﹐以拒蒯通之謀。嗚呼﹗能知此者﹐可以決大計矣。故曰﹕識時務者爲俊傑。

朱天麟﹐字震靑﹐昆山人﹔家世業耕。年十歲﹐父令學稼﹔天麟曰﹕兒獨不可爲士耶﹖乃聽之學。精研名理﹐舉崇禎戊辰進士﹐饒州府推官。以廉徵﹐莊烈帝親試之﹐嘉其學﹐攺編修﹐告假歸。南都亡﹐大兵徇昆山﹐天麟率紳士城守﹔度不支﹐航海入閩。授少詹事兼侍讀﹐署國子監祭酒。帝以翰林官不學少文﹐親試流寓貢生﹐拔萬荊等十二人爲萃士﹐讀書翰林院﹔命天麟教習。永曆初﹐補翰林院學士。上疏﹐請上親率師爲諸鎭倡﹐毋徒執承平故事﹐坐守宮禁﹔不報。戊子﹐上駐南寧﹔三月﹐拜東閣大學士﹐賜「理學名士」圖書。八月﹐從上至肇慶。時﹐江西﹑廣東皆歸命﹔天麟言﹕此進取機也﹐時不可失﹔願亟下親徵之詔﹐則將士自奮。優旨報聞而已。五虎方橫﹐各疏糾大學士嚴起恆並及馬吉翔﹑龐天壽﹔上不懌。太后諭天麟曰﹕當武岡播遷時﹐非馬吉翔二﹑三人左右﹐聖躬幾至危殆﹐此日諸臣安在﹖而今來齮齕乎﹖先生嚴擬旨詰問之。天麟奏曰﹕扈從之功固不可泯﹐然彭年所爭亦國體也﹐宜從寬厚﹐以開言路。太后復諭如初﹐攺擬至再﹐終未嘗罪言者。彭年怒﹐揚言曰﹕朝廷謂某齮齕乎﹖倘某昔年以三千鐵騎西來﹐其齮齕當有甚於今日者。上聞之而泣﹐更其前旨。金堡之劾陳邦傅也﹐邦傅因言堡謂臣無將﹐則請來觀臣猛將﹔謂臣無兵﹐則請來觀臣銳兵﹔盍遣堡爲臣監軍﹗且言堡昔官臨淸﹐曾污僞命。天麟見疏笑曰﹕金道隱善罵人﹐今亦被人罵耶﹗遂擬票金堡辛苦何來﹐朕所未悉﹔所請監軍﹐卽會議。彭年等憤甚﹐率諸臺諫入閣大噪﹐免冠繳印。天麟曰﹕監軍聽之廷議﹐未卽從也。「辛苦賊中來」﹐亦古人成語﹐何至如此﹗執彭年手曰﹕公等豈小朝廷﹐遂忘君臣之禮耶﹖天憲者﹐法也﹔總憲者﹐總朝廷之法也。公爲總憲﹐法紀蕩然﹐安所辭責﹖彭年掣其手而去。上召羣臣入﹐諭之視事﹐令左都督李元胤持印分給之。天麟遂乞休﹐畱之不可﹐固辭涕泣。上亦泣曰﹕卿去﹐朕亦孤矣。天麟移居慶遠。九月﹐特敕召之﹐不至。疏言﹕今國勢之危﹐行道知之﹔而建言者逞其私憾﹐不顧國卹﹐臣不忍與之同朝也。及庚寅五虎敗﹐九月﹐上召天麟入直於梧州﹐進太子少保。孫可望欲得秦封﹐上疏不願攺號﹔從官入議﹐天麟曰﹕許之便。我勢日衰﹐彼力方壯﹐我以空名羈之﹐猶可號召以拒彊寇﹐毋持迂議以貽伊戚。不聽。十二月﹐從幸南寧。其明年﹐可望遣將殺阻秦封者。大兵日逼﹐南寧且不守﹐乃封可望如天麟議。可望請移駐雲南﹐廷議欲上幸欽州﹐依南寧伯李元胤。天麟曰﹕元胤屢敗之餘﹐眾不滿千﹐棲息海濱﹐士气不振﹐其何以護萬乘﹖雲南山川險阻﹐雄師百萬﹐北通川﹑陜﹐南控荊﹑楚﹔今旣臣順﹐亟宜就之﹐以堅其擁戴之心。上從之。天麟召集土司兵﹐授經略敕印。壬辰八月十八日﹐卒於廣南府﹔贈少保﹐謚「文淸」。天麟淸修好學﹔其在閣中﹐獨時爲上言恢復事﹐而廷臣皆不省。與嚴起恆不相能﹐然未嘗有所詆誹也。兩子爲給事中禦史﹐亦爲彭年等所劾而罷。

文安之﹐字鐵庵﹐夷陵人。天啟壬戌進士﹐入翰林﹐積官南京國子監祭酒。以不附薛國觀﹐爲所誣﹐削職歸。南渡﹐起詹事﹐閩中以爲禮部尙書﹔時﹐夷陵久爲賊所蹂躪﹐安之轉側兵戈間﹐皆不赴。永曆元年二月﹐以瞿式耜薦﹐命爲大學士。安之性淡泊﹐旣遭國家之變﹐絕意仕進﹐故聞遷延不至﹔其後見國愈危﹐慨然思起而扶之。四年正月﹐上在南寧﹐安之初入朝。時﹐首輔嚴起恆入直已三年﹐而安之入閣之命先於起恆﹔陛見﹐起恆遜再三﹐遂先安之。其在閣中﹐持重端詳﹐熟識典故。孫可望求封秦王﹐議久不決﹔安之深知可望豺狼之性﹐必不爲朝廷用﹐與起恆主不與。十二月﹐以敵騎日逼﹔而滇﹑黔又見據於可望﹐念川中諸將兵力尙彊﹐欲結之共獎王室﹐以圖興復﹔乃自請督師﹐加諸鎭封爵。帝卽加安之太子太保﹐兼吏﹑兵二部尙書﹐總督川﹑湖﹐賜劍以遣之﹔徧封諸鎭﹐命卽賫敕印以行。可望聞之怒﹐遣兵伺於都勻。五年三月﹐安之至﹔止之﹐劫其敕印﹐不聽入川。亡何﹐可望迎駕者殺起恆﹐上亦入安隆矣。可望遂誣安之賣官鬻爵﹐請加顯戮﹔考功郎汪蛟持之﹐免死譴戍而去。久之﹐逸入川東﹐依諸鎭﹐卒無所成。聞上入緬甸﹐感憤而卒。安之居嘗深念﹐欲以車駕托之李定國﹔而時勢不可﹐不敢言。其後大學士吳貞毓師其意而爲之﹐不密﹐卒及於難。

吳貞毓﹐字長聲﹐宜興人。崇禎癸未進士﹐入閩爲文選司主事。丙戌至肇慶﹐同與勸進。丁亥﹐上在全州﹐命增置閣臣﹔貞毓以太常管文選司事﹐舉筆書嚴起恆﹑方以智二人以進。�諭徳﹑劉湘客方挾承胤勢冀入閣﹐貞毓不顧也﹔人皆稱之。尋升吏部右侍郎。承胤以武岡降﹐貞毓扈太后﹑皇后至南寧。戊子﹐李成棟納款﹐貞毓兼兵部﹐往廣受之。己丑﹐升戶部尙書。時﹐朝臣各有黨﹐而貞毓與大學士朱天麟﹑督師堵胤錫皆吳人﹐爲吳黨之魁。素憎五虎之橫﹐顧憚元胤﹐勿敢發。庚寅﹐上自肇慶次梧州﹐貞毓卽偕其黨十四人劾丁時魁等下獄。辛卯﹐上在南寧﹐嚴起恆被難﹐拜貞毓東閣大學士。五月﹐淸兵日逼﹐孫可望請上移駐安隆﹔貞毓以可望恣睢無人臣禮﹐乃勸幸欽州。爭之不可﹐上遂入安隆。上在安隆也﹐宮室卑陋﹐禦用乏絕﹔守將承孫可望意﹐矯蹇不遜﹐上不堪其憂。壬辰七月﹐李定國克復廣西。上聞其軍聲甚盛﹐且與可望有隙﹐思召之入衛﹔以語內侍張福祿﹑全爲國二人以告給事中徐極等﹐偕詣貞毓謀之。貞毓曰﹕主憂臣死﹐然諸君誰能任以行者﹖部曹林靑陽慨然請行﹐乃撰敕諭定國﹐辭旨哀苦。靑陽僞請假治喪﹐間道馳赴定國營。定國得敕感泣﹐許之﹔然猶畏可望﹐未敢誦言迎駕也。廷臣與謀者十八人。明年六月﹐上以靑陽久不還﹐命貞毓續遣使往﹐且賜定國「屏翰臣」圖記。都督鄭允元曰﹕馬吉翔素黨可望﹐保其不先泄乎﹗泄則禍且大。會南寧新復﹐遣吉翔祭告興陵﹐因畱守﹔吉翔已微聞其事﹐未審也。主事劉議新自行宮還﹐途遇吉翔﹐謂必與謀﹐具語之﹔吉翔大駭﹐卽啟可望。可望奏問發敕之故﹐貞毓知事泄﹐乃歸罪吉翔﹔以畱守南寧﹐給有空頭敕便宜行事﹐朝廷實不與聞。不知吉翔已先發之也。可望故令其都督鄭國肘械吉翔赴行在質對﹔國入奏曰﹕西藩私通奸臣﹐脇求王爵﹐陛下知誰主其謀者﹖上曰﹕此事朝臣必不敢爲﹐近者外人假敕寶甚眾﹐汝毋誣陷﹗國怒目而出﹐隨縛十八人者至營﹐嚴刑鞫之。眾不勝榜掠﹐又恐其犯乘輿也﹐同聲引罪曰﹕乃吾等盜寶敕爲之﹐上不知也。獄具﹐悉斬於市。惟貞毓以大臣﹐賜自盡﹔並殺太監張福祿﹑全爲國。時﹐風雷震烈﹐觀者皆流涕。戊戌﹐上在雲南﹐追贈十八人。貞毓贈左國柱太傅﹑吏部尙書﹑建極殿大學士﹐謚「文忠」。其同死者﹐歙人督僉事鄭允元﹐贈太子太傅武安侯■﹝尾上水下﹞﹐謚「文簡」﹔太僕寺少卿吉安趙賡禹﹐贈大理寺卿給事中﹔江西徐極﹑江南張鐫﹐贈兵部左侍郎﹔禦史江南李順﹑江西周允吉﹑胡士瑞﹑宗室朱議﹐俱贈右僉都禦史﹔編修福建蔣幹昌﹑湖廣李元開﹑檢討貴陽陳麟瑞﹐贈翰林院侍讀學士﹔郎中江西蔡演﹐贈通政使﹔員外郎湖廣林靑陽﹑浙江任斗墟﹑四川朱東旦﹐俱贈太常寺卿﹔主事江西劉議新﹑易士佳﹐贈太僕寺卿。立廟安隆之馬場﹐大書「十八先生成仁處」﹐立碑以旌其忠。

楊畏知﹐字介甫﹐寶雞人﹔舉陜西鄕試第一。崇禎庚辰﹐以保舉特用﹐歷官雲南副使﹐分巡金倉道。是時﹐中原大亂﹐而雲南亦受武定土司之寇﹐連陷祿丰﹑廣通等縣﹐攻破楚雄。畏知彊毅知兵略﹐自大理督兵﹐克復郡縣﹔楚雄人因遮畱﹐畏知遂移駐馬。及吾必奎誅﹐而阿迷土司沙定洲繼亂﹔乙酉十二月﹐入黔國府焚掠。巡撫吳兆元﹐懦人也﹔聞亂閉門伏。黔國公沐天波乃走楚雄告急﹐追兵方至﹐畏知曰﹕郡城新破﹐瘡痍未復﹐賊以方張之勢﹐來攻必不支。我與公俱燼﹐無益也。公不如走永昌﹐據重關之險。比其來﹐我以計卻之﹔賊且越楚雄而西﹐間以大理﹑蒙化﹐賊必不能遽定。回翔數月﹐吾守禦旣備﹐傳檄四出﹐賊欲赴永昌﹐則恐吾斷其歸路﹔欲返攻﹐則公隨之。首尾夾擊﹐殄滅可期也。天波乃走永昌。明年春﹐定洲至﹐畏知城守﹔從陴間語之曰﹕黔國公已西矣。爾所亟﹐非此土也﹔俟爾定永昌回﹐則朝命且下﹐我當以鎭道禮相見。且若不憂迆西諸司受黔國檄而合縱來討乎﹖而頓兵堅城﹐以自挫其鋒也。定洲恐失天波﹐與盟而去﹐分兵攻屠大理﹑蒙化。畏知得於其間移郭外民入城﹐繕雉堞﹑浚池濠﹑淸四野﹐檄調四鄰兵。定洲聞﹐果不敢至永昌﹐而還師攻楚雄。畏知守具旣集﹐攻不能下。賊發巨炮擊城﹐畏知方坐城樓﹐煙罩其前﹐賊相慶爲必死﹔須臾煙散﹐畏知端坐無恙﹐惟進賢冠失左翅。因驚嘆以爲神。畏知伺賊懈﹐輒出奇兵奮擊﹐殺傷甚眾夥。諸土司時得畏知檄﹐皆聚兵應命﹔寧州則祿永命﹑石屏則龍在田﹑嶍峨則王克猷等﹐陽且搗其巢。定洲恐﹐解圍而東。先攻石屏﹐在田走﹔繼陷寧州﹑嶍峨﹐永命﹑克猷皆死。迆東旣定﹐復攻楚雄﹐分兵七十二隊﹐環城置營﹐爲久困計﹔畏知守禦益堅。逾年而孫可望乘虛入雲南﹐定洲還戰﹔大敗﹐遁歸阿迷。可望遣李定國東追定洲﹐而己與劉文琇西出。楚雄甫解嚴﹐聞可望繼至﹐大懼。畏知曰﹕城民疲矣﹐坐而待攻﹐不如前拒之。率兵至祿丰之啟明橋﹐戰不勝﹐赴水﹐淺不死﹐踞而罵。可望聞其名﹐下馬慰之曰﹕公﹐吾鄕人也﹔公毋疑我賊﹐吾今天來爲雲南討賊耳。誠得公共事﹐當相與扶明室﹐救危亂。可望得歸正﹐而公功名永不朽。畏知瞋目視之曰﹕賊紿我耳。可望曰﹕不信當折矢誓。畏知曰﹕果爾﹐我與汝約三事﹔一除僞號﹐二守國法﹐三禁淫掠。從我者順﹐否則逆。可望皆許諾﹐乃同回楚雄﹐出兵西略﹐所至安堵。迆西八府得免屠戮﹐爲畏知也。可望遂據雲南﹐迎沐天波以歸﹐誅定洲。而是時閩已亡﹐湖南﹑北被兵﹐粵中𨿽立君﹐音問阻絕﹐詔令不至。臨安故禦史任撰倡議﹐尊可望爲國主﹐以干支爲紀年﹐鑄「興朝通寶」﹐自王其國﹐如尉佗﹑劉襲之爲者。可望大喜。畏知憤恨﹐念與之爭不得也﹐徒死無益﹔惟日稱道忠義以動其下﹐有所忤﹐輒鼓掌謾罵。賊怒﹐欲殺之屢矣。有勸之者﹐謂此忠臣也﹐殺之不祥﹔乃止。已而﹐可望與定國等不和﹐思自別於儕伍﹐因時憶畏知言。又聞永曆已建國肇慶﹐賊黨歸附者皆受爵土﹔私計若內附朝廷﹐必假我王封。名號旣正﹐扶天子以令諸侯﹐同類必不敢我抗。乃與畏知言﹐微示其意。畏知前曰﹕傳有之﹕求諸侯﹐莫如勤王。我前者與公言而不我信也。今旣地大兵彊﹐天下望之﹐僅指爲賊﹔故不如歸命在朝﹐顯膺爵號。夫洗惡名﹐大順也﹔受王封﹐大正也﹔公又何疑焉﹖乃遣畏知奉表稱臣﹐請王封。是歲﹐永曆三年也。兵科金堡者言﹕本朝無異姓封王者﹐三百年定制﹐不宜壞自今日。輔臣嚴起恆等皆以爲然。畏知曰﹕國危矣﹐不以虛名招徠之而自樹其敵乎﹖且彼固盜也﹐向者毒痡海內﹐宗社爲墟﹔今一旦向順﹐豈朝廷威徳所能致﹐蓋列聖神靈陰啟之也。若因其來﹐明示以異等之恩﹐彼必踴躍聽命﹐庶幾收用於萬一﹔乃何聽一﹑二腐儒之言﹐坐失大計。夫法有因革﹑勢有變易﹐今土宇非昔﹐百務墮壞﹐區區議封﹐猶必執舊法耶﹖宗室朱議■﹝雨上水下﹞劾堡把持誤國。畏知又曰﹕朱君誤矣。給事爭之﹐朝旨予之﹐使滇歸恩主上﹐而憚朝廷之有人﹔畏徳﹑畏威﹐不兩得乎﹖議數月不決。久之﹐乃封爲景國公。畏知行過梧州﹐謂督師堵胤錫曰﹕廷臣無知大略者﹐激猛虎而使噬人柰何﹖上遣大理卿趙昱爲冊封使﹐亦知可望且怒﹐不敢進。胤錫曰﹕苟利國家﹐我則專之。矯詔封可望平遼王﹐易敕印以行﹔不知胡執恭之先入滇也。胡執恭者﹐潯鎭陳邦傅中軍﹐封武康伯﹐駐防西與鎭。近聞可望求封﹐欲邀結之﹐先與邦傅謀以便宜鑄印﹐署空敕﹐封爲秦王。馳至鎭﹐可望以畏知之求得也﹐郊迎甚恭﹔謄黃布告﹐將吏額手賀﹔稱千歲﹐儼然以眞秦王臨封內矣。比畏知回。大駭曰﹐我已受秦王封矣。召執恭質之。畏知曰﹕彼僞封也。執恭曰﹕彼亦僞封也。行在所封﹐景國公耳﹔敕印故在。可望大怒﹐遂辭敕使﹔別遣官請旨曰﹕臣於某日接敕封臣秦王﹑於某日接敕又封臣平遼王﹐臣莫知所從﹐惟陛下裁賜。不言原敕所封及矯詔事﹐意在必得秦王也。使至﹐中朝大臣執議如初﹔且以爲不臣其人﹑則不受其貢﹐並所進白金﹑玉帶等俱卻之。時庚寅三月也。可望怨益深。其秋率兵至貴州﹐去粵益逼。及冬﹐桂林破﹐南寧且危﹐西竄無地﹐乃遣編修劉■﹝艸洍﹞封可望冀王﹔可望仍不受。畏知曰﹕秦﹑冀等也﹐顧假何如眞。可望勿聽。定國等勸可望趣畏知再行﹐以終始之。畏知行未至﹐可望所遣將已殺阻秦封者鼎和﹑起恆等。南寧震懼﹐始眞封可望爲秦王。畏知至﹐痛哭自劾﹐語多侵可望。上乃拜畏知東閣大學士﹐畱南寧輔政。可望聞之﹐益怒﹐使人召之黔。畏知見可望﹐數之曰﹕朝廷何負汝而擅賊大臣﹖我固自誤﹐賊豈可與善﹖徒負不義名於天下﹐死不償辱。除頭上幘﹐擊其面。可望怒﹐遂遇害。畏知爲人忠義激烈﹐每陳說順逆﹐一座盡傾﹔定國﹑文琇尢愛之。可望亦諒其無他﹐無意殺之也。其命刑也﹐謂左右必救﹐徐赦之以儆其後﹔然賊令嚴﹐人莫敢諫。久之﹐下令勿殺﹐則無及矣。可望悔﹐杖其左右並行刑者。畏知旣死﹐可望率兵犯闕﹔李定國敗之﹐奉上入滇。滇亡﹐又奉上入緬﹐卒無二心﹔人以爲由畏知之忠烈所啟云。贈少保﹐謚「忠烈」。楚雄人至今祠祀之。

易稱中孚﹐信及豚魚﹐豈不諒哉﹗以可望之暴而心折畏知﹐聽其言﹐俯首歸命﹐彼之惻怛至誠有以感之也。而一﹑二庸流﹐扶持迂論﹐不思遠慮﹐馴至君臣斥辱﹐國以滅亡。故夫小人之敗國﹐人知之﹔至庸臣之敗國﹐𨿽賢智不能救。以其托詞似正而患伏於後也。漢祖有言﹕治天下安用腐儒﹖後之謀國者﹐可不鑑哉﹗

郭之奇﹐字仲長﹐一字正夫﹔碣陽人。崇禎戊辰進士。由庶吉士攺禮部主事﹐歷員外郎中﹔出以參議督福建學政﹐進副使。在閩四年﹐人多稱之。流寇掠江西﹐益王來奔﹐閩中震動﹐之奇率兵扼杉關﹐語長史曰﹕封疆之臣﹐惟知防守﹔王不如自以爲己意傳令歸國﹐斯兩得矣。甲申三月﹐升太傅少卿。弘光立﹐擢僉事府僉事﹔不至。永曆三年﹐赴行在﹐拜禮部右侍郎﹐充經筵日講官。明年正月﹐從幸梧州。當是時﹐東西交警﹐百官多散去﹔之奇手書示其子曰﹕兒勉自立﹐吾生死從吾君﹐不歸矣。是歲﹐擢禮部尙書﹐尋加太子少保。十月﹐從上南寧。明年﹐上入安隆﹐依孫可望。之奇在尙書時﹐嘗抗言阻可望之封。旣有隙﹐不可入﹐乃棲泊海濱﹐又浮海至啼雞﹝啼雞﹐交趾屬夷也﹞。還抵龍門﹐接東閣大學士兼禮﹑兵二部尙書之命。壬辰八月﹐泊馬鞍山。終夜■﹝風貝﹞風作﹐家人趨之奇過大舟﹐漂出海口。觸巨石﹐舟碎﹐登山島獲免。越日﹐風息﹐之奇登小舟。至牙山﹐始知前舟覆﹐家人盡沒。甲午三月﹐復自牙山至樂民﹐作景宋祠﹐祀宋六賢。丙申﹐居雷﹑廉間。己亥﹐自江州入思恩練村。又自練村還﹐假漁舟渡至上石油村﹐去交趾才數里﹔入文淵洲﹐洲官僦捨居之。庚子﹐至斑衣山﹐爲交趾人所阻﹐泊涼臺村。自涼臺至木簰﹐自木簰抵黃約村﹐尢艱苦。自黃約村穿山至馬爹﹐人迹幾絕。自馬爹抵萬寧﹐行海泙數十里。自萬寧涉水﹐則漢地矣。自羅洞至松林﹐由松林至江伻﹐漢夷雜居之地也。蓋自辛卯後﹐凡十一年﹐常歷艱苦﹐崎嶇萬端﹔之奇卒不變。辛丑﹐交人執之以獻。丁未八月﹐殺於桂林。未沒前﹐寓書其子曰﹕事之興廢﹐天也﹔成吾志焉耳。年五十六。有遺詩﹑文三千餘篇。

自古未有依盜賊而能立國者﹔唐昭宗依全忠﹐而篡唐者梁也。有明不察﹐師其故智。閩依海盜﹐而卽以亡閩﹔粵依獻孽﹐而卽以亡粵。夫盜賊小人﹐豈可以忠義責之﹖而起恆之徒﹐尙欲守祖制以爭王封﹐使折其善心﹐肆其狡計。夫祖制不王異姓﹐祖制亦豈天子野處而望援於異姓之賊哉﹖自謂守法﹐彌見其不達時變﹐而適以禍國也。密敕之計得矣。然旣知吉翔之姦﹐何不先事除之﹖直一獄吏職耳﹐乃令幾事不密﹐忠貞先隕﹐則帝之柔暗與諸君子之無謀寡斷也。要之﹐天禍人國﹐其機固出意計之外哉﹗

列傳十九章曠﹑傅作霖﹑吳炳﹑洪育鰲

章曠﹐字子野﹐華亭人。崇禎丁丑進士﹐知沔陽州﹐有能名﹔總督袁維盛﹑巡撫何騰蛟深知其才。會沔陽陷﹐從諸將方國安﹑毛憲文復漢陽﹑武昌﹐署爲分巡道﹐守徳安。時湖南﹑北大亂﹐吏部所選州縣守令多不至﹔曠隨才委用﹐咸得其人。徳安衛官偵賊將至﹐賫印欲降﹐曠卽收斬之﹔督兵日夜儆備﹐賊不敢犯。弘光元年﹐騰蛟用爲己監軍﹐命督餉湖南。騰蛟所撫將黃朝宣﹑張先璧﹑馬進忠﹑王允臣及闖賊劉體仁﹑郝搖旗諸大部﹐皆曠往來議之也。曠有知略﹐行軍不避鋒鏑﹐賞罰明信﹔諸軍服其威望﹐故皆聽從。騰蛟驟增師數十萬﹐乃開府長沙。請於上﹐以曠巡撫湖北﹐擢右僉都禦史﹔傅上瑞巡撫湖南。上瑞武安人﹐由進士爲武昌推官﹐事騰蛟甚謹﹐執贄稱門生﹐薦爲長沙兵備僉事﹔至是令爲南院。時隆武二年也。上瑞弱不稱事﹐而曠力扼彊敵﹐去長沙﹐至湘陰之下﹐壘土爲營﹐率所部士卒屯之。先是﹐降將旣眾﹐上瑞勸騰蛟設十三鎭以衛湖南﹔然皆依騰蛟以居﹐不離一捨。凡嶽陽以下﹐大兵飲馬洞庭﹐無偵禦者﹐自曠駐下湘﹐所率滇營又下五十餘里﹐扼險彀長弩以伺。諸鎭恃以彊﹐亦稍稍躡曠馬足而前﹔間遇淸軍遊騎﹐則諸鎭又卽怖走還﹔視曠營屹立﹐仗之復安。如是者二年。騰蛟藉以無北顧憂。永曆攺元﹐加兵部右侍郎。大兵日逼﹐曠從長沙乞師﹐不得。未幾﹐長沙亂﹐騰蛟退守衡州﹐曠亦守寶慶。又以退守不如進戰﹐與騰蛟議不合﹐鬱鬱致疾﹔至柳州﹐八月六日卒。帝聞痛悼﹐命予文﹑武二蔭。曠臨敵果敢﹐嘗身先士卒﹔事𨿽無成。然搘撐危難﹐敵不得遽涉湖者﹐曠之力爲多。湖南人爲之語曰﹕淹不死何部院﹑走不死堵撫院﹔不怕死﹐章北院。自曠死而騰蛟無助矣。上瑞旣撫偏﹐事騰蛟稍倨。一日﹐從騰蛟索餉五千﹐將往沅州。騰蛟曰﹕共事久矣﹐尙不知吾之困乏乎﹖今從君議﹐以餉歸諸鎭﹐吾標下日愁不給﹐君何索之驟也﹖且君去﹐則吾愈孤﹐君無去。上瑞怫然。騰蛟治酒泣語之曰﹕君與我別飲此﹐爲我畱亦飲此。上瑞佯應之曰﹕願畱。畱半月﹐竟辭而去﹔騰蛟猶馳三百金贈之。踰年﹐武岡破﹐敵逼沅州﹐上瑞卽降。再踰年﹐與劉承胤並誅死。曠與上瑞皆騰蛟所舉也﹐而忠邪判焉。嗚呼﹗人豈易知哉﹗

傅作霖﹐武陵人﹐舉於鄕。隆武立﹐謁帝於行在﹔命從督師大學士蘇觀生軍﹐奏爲職方主事。觀生沒﹐依何騰蛟於長沙﹐攺監軍禦史。永曆元年三月﹐駕在全州﹔以大臣無扈從者﹐超拜兵部左侍郎掌部事。尋進尙書﹐從幸武岡。作霖雅與劉承胤交歡﹐故驟獲美擢。然爲人尙气質﹔承胤得政愈恣橫﹐作霖隨事規諷﹐承胤亦漸憚之。其秋﹐大兵逼武岡﹐承胤不能禦﹐議迎降。作霖聞之﹐往謁之曰﹕今守禦云何﹖承胤嘿然﹔徐曰﹕君智士也﹐勢危若此﹐吾計迎款耳。作霖勃然責之曰﹕始吾以汝爲人﹐今乃知非人也。汝迎駕至此﹐致天子蒙塵﹐罪已不容於死﹔乃挾主作威福﹐窮髙極貴﹐生殺黜陟惟意。一旦有警﹐不思選銳拒戰﹐束手無策﹐欲艸間求活﹐將置三宮於何地﹖且汝擁兵數萬﹐糜餉十年﹐平日自誇天下莫能當﹔今未見敵﹐而先畏縮如牀下伏雌﹗人如此者﹐狗彘豈食汝余也﹗承胤不顧﹐已遣使納款。大兵進城﹐作霖冠帶坐堂上﹔主帥遣傅上瑞與承胤勸之﹐作霖唾其面﹐罵不已。遂遇害。妾鄭氏﹐有殊色﹔被執驅之過橋﹐躍入水中死。

吳炳﹐宜興人。萬曆末﹐舉進士﹐授蒲圻知縣﹔崇禎屢遷江西提學副使。及江西陷﹐流寓廣東。永曆元年﹐擢兵部左侍郎﹐從幸梧州﹐又從幸府江。明年二月﹐上在桂林﹐命以本官兼東閣大學士﹐仍掌部事﹐從幸全州。時﹐駕方播遷﹐諸將無可恃者。而劉承胤方以兵入援﹐上優異之﹔其母生日﹐禦制詩及金幣爲壽﹐命炳賜之﹐且賜敕獎勞。炳沈靜不露而中耿介﹐睹勢危難﹐又心疾承胤之橫﹔聞命﹐憤悶將事﹐疾作﹐久而後愈。及八月﹐大兵入武岡﹐帝倉卒幸靖州﹐命炳與吏部主事侯偉時侍太子走城步。旣至﹐城已失﹐遂被執﹔送至衡州﹐炳不食﹐自盡於湘山寺。偉時﹐公安進士﹐亦不屈死。其同時死節者﹐有周震﹑蕭曠二人。震﹐中書舍人﹐居全州﹐爲人慷慨尙气節﹔憤承胤之悖﹐嘗爲檄討之。武岡失﹐全州勢危﹐震盟文武將吏於神﹐誓同禦敵﹔備上城守事宜於畱守式耜﹐奏擢禦史﹐監全州軍。無何﹐郝永忠﹑盧鼎撤兵還桂林﹐諸將議舉城降﹔震持不可﹐乃先殺之﹐全州遂失。蕭曠﹐武昌諸生也﹐有材武﹔何騰蛟奏授黎平參將﹐監收州縣餉﹐曠無所致羨。承胤旣降﹐遣部將陳友龍招之﹔曠大罵。友龍怒﹐因攻城破之﹐殺曠﹔劫騰蛟之家以去。時﹐武臣死事者﹐止曠一人。

洪育鰲﹐字六生﹐晉江人。唐王入閩﹐以諸生迎謁於三山﹐授衡州通判。明年﹐何騰蛟奏攺知道州。郝永忠等旣受撫﹐永曆元年由道州入境﹐緣道剽掠。育鰲謂之曰﹕兵所以異於賊者﹐畏朝廷法﹐受知縣節制﹐不犯百姓﹔今若縱掠如故﹐則仍賊耳﹐何辱王命爲﹗諸軍皆瞋目怒。永忠獨奇之曰﹕公非百里才也﹐行當佐吾軍﹐要同入朝。十三家旣封爵號﹐廷議監軍難其人﹔帝卽擢育鰲右僉都禦史﹐令兼諸鎭﹐出駐湖南。及騰蛟敗﹐滇﹑黔亦爲孫可望所破﹐育鰲率十三家退入西山﹐據楚夷陵﹑歸州﹑巴東﹑均州﹑蜀巫山﹑涪州等七州縣﹐屯田自守﹔所謂西山之兵也。久之﹐聞上駐蹕安隆﹐育鰲疏言十三家公忠無貳﹔今楚﹑蜀𨿽失﹐獨扼險據衝﹐觀釁而動。朝廷若有徵行﹐可以兵應。乃加總督兵部右侍郎﹐令鎭撫之。其後﹐滇﹑黔﹑兩粵以次底定﹐十三家孤守如故﹔時時出沒荊﹑湘間﹐民患苦之。壬寅﹐淸總督李國英以七將軍分道進討﹐西山諸將不和﹐不相援救﹔大兵擒袁宗第﹑郝永忠殺之﹐黨守素﹑塔天寶﹑馬騰雲﹑王光興先後出降﹐李來亨﹑劉體仁等縱火自燒﹐諸將皆潰。來亨﹐赤心養子也。至是﹐流寇之眾盡矣。育鰲在軍﹐有勸去者﹔育鰲曰﹕吾受命督師﹐師亡與亡﹐去將何之﹖被執不屈。甲辰十月十二日﹐殺於巫山﹐投屍峽下。

湖南自獻賊入寇以來﹐城邑丘墟。騰蛟﹑胤錫兩公披剪榛莽﹐刱立軍府﹐撫創殘﹑招流移﹐馴至桀黠殘忍之徒向風慕義﹑革面洗心﹔而章曠﹑作霖爲之輔翼﹐似其勢足以有爲。而卒無成者﹐則以積弱之後﹐人心玩愒﹐勢不能進取﹐則𨿽欲保疆不能也。嗟乎﹗曠之志烈矣﹐賫恨以歿﹔而作霖諸君子見危授命﹐亦與瞿﹑何比烈焉﹗以是﹐知天不祚明耳。若其士气﹐固足輝映千古也。

卷十三

四明西亭淩雪纂修

列傳二十馬幹﹑李幹徳﹑樊一蘅﹑詹天顏﹑範文光

列傳二十一郭承汾﹑張孝起﹑朱壽圖﹑朱壽琳﹑羅國瓛﹑髙績﹑鄔昌期﹑李如月﹑王應龍﹑任國璽

列傳二十二熊開元﹑章正宸﹑李淸﹑李模﹑喬可聘﹑金堡

列傳二十馬幹﹑李幹徳﹑樊一蘅﹑詹天顏﹑範文光

馬幹﹐字樂水﹐昆明人。崇禎癸酉舉於鄕﹐爲四川廣安知州﹔廉平舉卓異﹐巡撫邵捷春令攝夔州府事。獻忠入蜀﹐攻圍三十餘日﹐幹固守不下。督師楊嗣昌遣兵援之﹐圍始解。擢川東兵備僉事﹐駐達州。幹有謀略﹐知兵﹐敢任事。陳士奇之罷巡撫也﹐蜀人仕於朝者﹐請用幹﹔而廷議用龍文光。明年八月﹐成都陷﹐文光死﹔士民乃共推干行巡撫事。遣兵復重慶府﹐擊走賊將劉廷舉﹔南都因加幹右僉都禦史﹐巡撫四川。大學士王應熊﹐時裏居﹐勿善也﹔及受命督師﹐乃劾奏幹淫掠不法。詔奪職逮訊﹐而道路梗塞﹐使令不至﹐干行事如故。幹在重慶移檄討賊﹐劉廷舉旣敗歸﹐賊遣劉文秀率萬眾來攻﹐幹登埤守禦。副將曾英聞重慶急﹐與參將劉麟祥自遵義赴援﹐先遣部將於大海﹑李占春﹑張天相等分水陸進兵﹐而己率精兵間道襲破賊營﹐取其旗幟還。於大海等夾擊﹐大敗賊﹐脫走者十不能一。幹因畱英同守重慶。久之﹐大兵入川﹐獻忠伏誅﹔其黨孫可望等眾南奔至重慶﹐幹出戰﹐兵敗而死。

李幹徳﹐字雨然﹐蜀南充人。崇禎辛未進士﹐歷官湖南巡撫。時﹐武昌已陷﹐幹徳駐嶽州。十六年八月﹐張獻忠來犯﹐幹徳僞約降﹔賊前鋒入﹐盡殲之。賊怒﹐悉眾來攻﹔幹徳不支﹐走長沙。無何﹐湖南地盡失﹐退屯黔之婺州﹐以圖興復。弘光時﹐攺命何騰蛟撫湖南﹔而幹徳已失地﹐降爲僉事官﹐赴督師王應熊軍前自效。會袁韜﹑武大定自順慶敗而南﹐幹徳承制撫之。是時﹐永曆帝立於粵中﹐擢幹徳兵部右侍郎兼右僉都禦史﹐巡撫川南。幹徳入蜀﹐其都邑已陷﹐家已被難﹔睹各郡城郭荒殘﹐慨然流涕。察諸將﹐維韜勇悍可用﹐說之以就功名。韜亦傾心向附﹐乃率之攻佛圖關﹐據重慶。其後諸將大會﹐韜自恃兵彊﹐欲踞諸軍上﹔李占春宿將﹐恥爲之下﹐因並憾幹徳也﹐謀夜襲取之。幹徳素善占驗﹐夜觀乾象﹐語韜曰﹕且有急兵。韜因設備﹐而幹徳走匿山谷間。占春來襲不能克﹐取幹徳帑而去﹔次日復還之。由是﹐諸將益猜嫌之﹐治兵相攻﹐幹徳不能禁也。久之﹐重慶食盡﹐乃遣人說嘉定楊展與袁武合。展與幹徳俱蜀人﹐又樂有袁武之助﹐大喜﹐結爲兄弟﹔居之犍爲﹐資給之。幹徳屢經營川北﹐展不聽。幹徳怒﹐令韜殺展而並其眾。蜀人俱不直幹﹐朝廷亦下詔切責之﹐幹徳望益輕。

樊一蘅﹐字君帶﹐宜賓人。萬曆己未進士。崇禎中﹐以稽勛郎中出爲陜西右參議﹐飭楡林兵備。時﹐比歲旱荒﹐饑民相挺爲盜﹔一蘅撫創殘﹑詰姦宄﹑修戎備﹐甚著勞績。巡按吳甡﹑總督洪承疇先後薦其才略﹐遷監軍副使按察使﹐監軍如故。一蘅在行間最久﹐督﹑撫屢上其功﹐擢右僉都禦史﹐巡撫寧夏。撫定叛卒﹐而南京言官劾其冒濫﹐遂罷歸。其後廷臣交薦﹐乃起兵部右侍郎﹐兼右僉都禦史﹐總督川陜軍務﹔命未達而北都陷。福王立﹐重申前命。時﹐張獻忠已陷成都﹐據有全蜀﹐惟遵義尙全﹔一蘅避難其地﹐督師大學士王應熊亦駐節焉。一蘅旣拜命﹐檄諸郡舊將﹐期以冬杪會師﹔命巡撫馬幹恢復重慶﹐松潘副將朱化龍與同知詹天顏擊斬賊將王連行﹐恢復龍安及茂州﹐官軍气稍振。十二月﹐一蘅赴永寧﹐起舊帥甘良臣爲副總統﹐佐以侯天錫﹑屠龍。而是時參將楊展﹑遊擊馬應試﹑余朝宗亦率潰卒至﹐合之得三萬人﹔先圖敍州。敍州﹐一蘅鄕郡也。明年﹐弘光攺元。二月﹐師至城下﹐應試﹑朝宗先登﹐大軍繼﹝原文總﹞至﹐斬馘數千級﹐僞都督張化龍僅以身免﹐遂復其城。一蘅乃詣江上犒師。副將曾英之破劉文秀也﹐威名大振﹐一時蜂起之將咸屬焉﹔兵至二十餘萬。楊展等旣復敍州﹐賊馮雙禮來寇﹐每戰輒敗。已而孫可望大兵援之﹐與一蘅等隔江而陣﹔相持一月﹐糧盡﹐乃退屯古藺州﹐展亦退歸江津。賊發眾數萬﹐邀朱化龍及威茂僉事蔡肱明於羊子嶺。化龍乘賊陣未定﹐遽以番騎衝之﹐賊見卽驚潰﹐死者山谷爲滿﹔化龍以孤軍不能窮追﹐乃還守舊地。九月﹐官軍敗賊於麾泥﹐又敗之於敵水﹐軍聲大振。一蘅乃命楊展﹑馬應試由敍南取嘉定﹑邛眉﹐故總兵官賈登聯及其中軍楊維棟由富順達資簡﹐侯天錫﹑髙明佐復瀘州﹐李占春﹑於大海守忠浩﹔其它各城邑奉檄聽調者﹕洪雅有曹勛及監軍副使範文光﹐松﹑茂則有監軍僉事詹天顏﹐夔﹑萬則有譚弘﹑譚詣。一蘅乃移駐納溪﹐居中調度。督師應熊亦視師江上﹔一蘅與會瀘州﹐檄諸路刻期齊進。獻忠頗懼﹐屠其境內﹐民無孑遺﹔盡埋金銀江中﹐大焚宮室﹐火連月不滅﹐將棄成都走川北。明年春﹐楊展盡取上川南地﹐屯兵嘉定﹐與曹勛等聯絡相應﹔而督師及王祥在遵義﹑馬幹及曾英在重慶﹐皆有重兵遙爲聲援﹐賊勢日蹙。惟保寧﹑順慶二府﹐尙爲賊將劉進忠所守。而進忠又數敗﹐獻忠怒﹐遣孫可望﹑劉文秀﹑王尙禮﹑狄三品﹑王復臣等率兵攻川南郡縣﹔應熊﹑一蘅令諸將連營犍爲﹑敍州諸處以禦之﹐賊連戰不利。五月﹐曾應﹑王祥以賊大眾在外﹐整兵直趨成都。獻忠知之﹐立召可望等還。又聞大淸兵入蜀境﹐劉進忠降﹐大懼﹔謀親禦之。九月﹐遂棄成都﹐走順慶﹔尋入西充之鳳凰山﹐列營自固。至十一月﹐大淸兵奄至﹐射殺獻忠﹐賊眾及歸降及敗死者二﹑三十萬人。可望率殘卒南奔﹐驟至重慶﹔曾英出不意﹐戰敗﹐死於江。賊遂陷綦江﹐應熊避之畢節衛。明年正月﹐賊陷遵義﹐入貴州。大淸兵追至重慶﹐巡撫馬幹戰敗死﹐遂入遵義﹔以餉乏旋師。而保﹑寧二郡復爲王祥﹑袁韜等所據。於是﹐一蘅再移駐江上﹐弔死卹傷﹐命分屯招集﹐爲收復全蜀計。乃列上善後事宜及諸將功狀﹔詔拜一蘅戶﹑兵二部尙書﹐加太子太傅﹔王祥﹑楊展﹑侯天錫等進爵有差。時﹐應熊已卒於仁懷﹐而宗室朱容藩﹑故偏沅巡撫李幹徳並以總制至﹐楊喬然﹑江爾文又以巡撫至﹐諸人各自署置﹐官多於民。一蘅深疾之﹐抗疏極論其害﹔不報。當是時﹐城郭邱墟﹐人民已盡﹔而諸文武猶貪富貴﹐各擁兵甲﹑割土地﹐互相雄長。於是﹐袁韜據重慶﹐於大海據雲南﹐李占春據涪州﹐譚詣據巫山﹐譚文據萬縣﹐譚弘據天字城﹐侯天錫據永寧﹐馬應試據蘆衡﹐王祥據遵義﹐楊展據嘉定﹐朱化龍﹑曹勛據故地﹐搖黃﹝﹖﹞諸家據夔州﹑夾江兩岸﹔而李自成餘孽李赤心等十三家亦在建始等縣。一蘅無所施其節制﹐但保敍州一郡而已。明年七月﹐李幹徳殺楊展﹔一蘅怒﹐移書誚讓幹徳﹐諸鎭亦憤有離心。時﹐喬然已進爲總督﹐又以詹天顏巡撫川北﹑範文光巡撫川南﹔然徒擁虛位﹐不能有所爲也。

詹天顏﹐龍巖人﹐選貢生。範文光﹐內江人﹔天啟初﹐舉於鄕。崇禎中﹐歷官工部主事﹑南京戶部員外郎﹐告歸。張獻忠亂蜀﹐文光偕邛州舉人劉道自﹑蘆山舉人程翔鳳﹑雅州諸生傅元修﹑洪其仁等舉義兵﹐奉鎭國將軍朱平■﹝木鼎﹞爲蜀王。以參將曹勛爲總兵﹐統諸將﹔而文光以副使監軍﹐敗賊於龍鶴山。明年﹐參將黎神武攻雅州﹐不克。會僞監司郝孟旋守錦州﹐謀反正﹔文光遣使招之﹐孟旋遂襲雅州之賊﹐以城來歸﹐文光等入居之。永曆二年﹐與天顏並受巡撫之命。時﹐政令不一﹐他將亦不受約束。及楊展之死﹐文光遂入山不視事。明年九月﹐白文選破王祥﹐遵義﹑重慶皆歸可望﹐一蘅勢益孤。又明年八月﹐劉文秀敗武大定兵﹐長驅至嘉定﹐袁韜降﹐幹徳與其弟禦史升徳赴水死。文秀兵東下﹐三譚俱降﹐占春﹑大海降於淸。又明年三月﹐大兵南徵﹐天顏兵敗被執﹐不屈見殺。文光聞之﹐賦詩一章﹐服毒死。一蘅時已謝事山居﹐至九月遘疾而死。向時文武大將﹐至是盡亡。

嗚呼﹗甲申之後﹐蜀中之災害豈不酷哉﹗蓋開辟以來﹐未有之劫也。始於獻賊之虐﹐赤地如洗﹔其未盡者﹐兵寇荒疫復助其焰。至孑遺之民﹐乃有虎狼狂噬。𨿽重關崇閣﹐不得免焉﹔連村蔓落﹐食盡乃已。是者十年而後息。其後﹐白頭老嫗﹑年在耄耋者﹐尙能生子﹔野榖旅生﹑枯荄復茂﹐大兵旣入之後﹐民始有種焉。其剝盡而復乎﹖嗚呼﹗天何怒於蜀民﹐而假賊手以降殃如是耶﹗蜀﹐天府之國﹐錦綺奇貨甲天下﹐繁富與金陵﹑吳會相埒﹔豈驕淫富溢﹐久則必變﹐固天道歟﹗然其間豈無積善餘慶之家﹑廉潔貞信之士﹐而玉石俱焚則又何也﹖嗚呼﹗天降喪亂﹐而馬﹑樊諸君欲以赤手施其屏障﹐宜其難矣﹗

列傳二十一郭承汾﹑張孝起﹑朱壽圖﹑朱壽琳﹑羅國瓛﹑髙績﹑鄔昌期﹑李如月﹑王應龍﹑任國璽

郭承汾﹐字懋衮﹐晉江人。崇禎癸未進士﹐授淮安府推官。南渡徵爲禦史﹐隆武命巡按貴州。蜀寇之潰入黔也﹐承汾與定番侯皮熊﹑總制範爌協力剿撫﹐士民咸徳之。粵中建國﹐別遣禦史巡方﹐而擢承汾右僉都禦史﹐巡撫黔南﹐依皮熊以居。孫可望旣奉正朔﹐使李定國會諸鎭盟於龍裏﹐承汾與範爌往蒞之﹔時永曆三年也。其冬﹐可望敗盟﹐由滇赴黔﹔皮熊不能禦﹐走淸浪衛﹔白文選追執之﹐並執承汾。是時﹐可望勢盛﹐諸吏於滇﹑黔者﹐皆受僞職﹔獨承汾不屈。旣見可望﹐數之曰﹕口血未幹﹐而遽逞兵﹐汝遂謂天朝無人﹐欲行莽﹑操之姦乎﹖可望館之﹐餓九日不死﹔使人謂之曰﹕彊飯自愛﹐共獎王室﹐無他慮也。承汾瞪目曰﹕司馬昭之心﹐路人知之﹔而欺我乎﹖復餓五日﹐然後死。

張孝起﹐字將子﹐吳江人。舉於鄕﹐爲廉州府推官。隆武二年﹐淸兵至﹐避之海濱。尋舉兵謀恢復﹐戰敗被獲﹔妻妾俱投海死。孝起見羈數月﹐會李成棟歸國﹐乃達行在﹐授吏科給事中。孝起淸眞介直﹐不畏彊禦。永曆四年﹐從駕幸梧州﹐與廷臣共排去五虎。劉湘客﹐勛國公髙必正鄕人也﹐怨孝起﹐詈之於朝﹐又使虎黨廖應亨劾孝起擅執朝政﹐驅除異己。時﹐諭徳唐諴方居憂﹐亦闌入奏辧。孝起叱之曰﹕諴服未終﹐何故擅入﹖今豈起服官員日耶﹗諴悚然而退。諴亦虎黨也。由是﹐諸臣計必出之於外﹐而上方向之﹔乃言於上﹐擢右僉都禦史﹐巡撫髙﹑雷﹑廉﹑瓊四府。四府破﹐入龍門島。後被執﹐七日不食﹐死之。

朱壽圖﹐宛平人。崇禎中﹐由舉人授新鄕知縣﹐破斬土賊一千二百餘級。以治行髙﹐授南京禦史﹐劾罷監軍張若麒及大學士謝升。福王立﹐馬士英起阮大鋮﹐壽圖抗疏論之﹔乃命出按四川。吏部簡堪任監司守令者﹐從之西行。時﹐川地半爲張獻忠屠戮﹐列城殘破﹐榛荊塞道﹔壽圖至﹐則與督師王應熊﹑總督樊一蘅等激勸諸將﹐招集流亡﹐川南郡縣漸次收復。閩中頒詔主事徐川彥自川歸﹐陳諸臣勞勩狀。明年﹐擢壽圖右僉都禦史﹐巡撫貴州。永曆元年正月﹐孫可望陷貴陽﹐壽圖走沅州。其冬﹐沅州繼陷﹐壽圖死之。

朱壽琳﹐魯府宗室也﹔家兗州。崇禎中爲雲南通判﹐有聲績。隆武命以右僉都禦史﹐募兵勤王。值沙定洲亂﹐兵不能集。及孫可望等入寇﹐壽琳知不免﹐張麾蓋往行之﹔行三揖禮曰﹕謝將軍不殺﹑不掠之恩。可望脇之降﹐不從﹔系於他所﹐使人誘以官﹐終不從。從容題詩於壁﹐或以詩獻可望﹐遂遇害。

羅國瓛﹐嘉定州人。崇禎癸未進士﹐歷官禦史﹐巡按雲南。定洲之亂﹐國瓛無所絀﹐行法自如。後按部曲靖﹐可望兵驟至﹐被執﹔欲降之﹐不屈﹐攜至昆明自焚死。

髙績﹐字符功﹐紹興人。永曆中歷官光祿少卿。晉王李定國奉上至雲南﹐馬吉翔復諛附之﹐與內侍龐天壽用事如故﹐定國與蜀王王文秀時詣二人家﹐績與禦史鄔昌期患之﹔合疏言功髙望重﹐二王不當往來權佞之門﹐恐滋姦獘﹐蹈秦王故轍。疏上﹐二王遂不朝。吉翔激帝怒﹐命除名﹐廷杖。金維新謂定國曰﹕績等誠有罪﹐但不可使殿下有殺諫官名。乃入救﹐得免。孫可望旣敗﹐定國以爲無他患﹐武備盡弛﹔績與部郎金簡進諫曰﹕今內患𨿽除﹐外憂方大﹐伺我者方頓兵以待兩虎之斃而剸之刃﹐而我酣歌漏舟之中﹑熟寢積薪之上﹐一旦疆場不虞﹐何以善後耶﹖二王老於兵事﹐何泄泄如此。定國不悅﹐陳愬帝前﹐帝亦陽怒﹐將杖二臣以解之﹔朝士以爲無罪﹐執不可。未決﹐而三路失陷之報至﹐定國始逡巡引罪。簡字禹藏﹐績鄕人也。後駕入緬甸﹐二人扈行﹐並死於難。

李如月﹐東莞人﹔官禦史。上在安隆﹐李定國破廣西﹐獲叛將陳邦傅父子﹐送可望誅之而去其皮﹐傳屍行在﹔如月劾可望不請旨而擅殺﹐請加邦傅惡謚。帝知可望必怒﹐畱其疏﹔召諭之曰﹕謚本褒忠﹐無加惡謚叛臣理。小臣妄言亂政﹐杖四十除名。將以解可望意。而可望聞之果大怒﹐遣人來殺如月﹐令亦去皮如邦傅。使至﹐執如月朝門外﹐抑使跪﹔如月罵曰﹕我朝廷執法官﹐豈跪賊耶﹖向闕叩頭﹐大呼太祖髙皇帝。其人不顧剔其皮﹐實以艸﹐懸之通衢。後可望使者過之﹐索忽斷﹐墮其馬上﹐人馬奔走得疾而死。

王應龍﹐膚施人也。善制弓。從獻忠軍﹐目不識字而戇直勤朴﹐獻忠甚愛之。獻忠死﹐從可望入雲南﹐用爲工部尙書。可望敗走﹐歸行在﹐仍其官。駕自昆明西幸﹐應龍偕子扈從不及﹔追至永昌﹐而駕復西幸。應龍老不能馳驅﹐謂其子曰﹕我本微賤﹐因緣世亂﹐得竊祿位。主上不加誅而位我尙書﹐恩寵極矣。旣不能匡扶社稷﹐今者鑾輿播遷﹐又不獲奔衛前驅﹐計惟一死報國耳。遂自縊死。子泣曰﹕父殉君﹐子可不殉父乎﹖亦縊死。

任國璽﹐官行人。永曆十三年﹐駕將出奔﹐國璽獨請死守﹔章下廷議。李定國言行人議是﹔但我自立國以來﹐遇難則徙﹐故𨿽危急頻仍﹐猶延至今。若僅死守﹐一跌不復﹐悔不可迫﹔不如暫且移蹕﹐再圖恢復。乃扈駕入緬甸。緬俗以中秋日大會羣蠻﹐召黔國公沐天波往﹐令偕諸酋椎髻跣足用臣禮見。天波不得已﹐從之。歸而泣告曰﹕我所以屈辱者﹐懼驚憂至尊。而國璽與禮部侍郎楊在抗疏劾之。時﹐龐天壽已死﹐李國泰代掌司禮監﹔吉翔復與相比﹔國璽集宋末大臣賢姦事爲書以進﹐吉翔大恨。帝覽止一日﹐國泰卽藏之。國璽尋進禦史。時﹐吉翔每入宮﹐必移時出﹔人問之﹐則曰﹕日講耳。國璽上言往歲請開經筵﹐期年不行﹔今日勢如累卵﹐不思出險之策﹐尙爲此不急之務。吉翔令獻出險策﹔國璽曰﹕能主入﹐不能主出﹔時事至此﹐猶抑人言耶﹖吉翔卒不悛﹐以致咒水之禍﹔國璽亦死焉。帝左右無人﹐國遂亡。

甚哉﹗勝國之徳之入人深也。自燕山而金陵﹑而閩﹑而海上﹑而粵﹐君之亡者五見﹐而皆有忠義之士與之偕盡﹔非其深仁厚澤陶淑者遠哉﹗甚至梟獍革心﹐變爲鸞鳳﹔吾於是知正气之流行於天下也。而助叛濟逆者﹐往往在科甲之士﹔乃沾沾者猶持資格之說﹐以鈐制天下﹐盍取粵士之順逆﹐論其本末也哉﹖

列傳二十二熊開元﹑章正宸﹑李淸﹑李模﹑喬可聘﹑金堡

熊開元﹐號魚山﹐嘉魚人。天啟乙丑進士。崇禎朝﹐以給事中謫行人司副。劾首輔周延儒得罪﹐與給事中姜采同下詔獄﹔所謂熊﹑姜之獄者也。卒遣戍杭州﹐事具明史。弘光立﹐起吏科給事中﹐丁內外艱不赴。閩中建國﹐以工科召﹐疏請終喪﹔連擢太常少卿﹑僉都禦史﹐再疏辭。詔報曰﹕天地生才﹐祗有此數。邇者老成凋謝﹐宗周﹑彪佳﹑石麒等旣皆捐軀﹐鄭三俊未來﹐故於開元之至﹐旦夕以冀。旣在郊關﹐慰予饑渴。及入對﹐眷禮有加。開元請罷捐助﹑停事例﹑重爵祿﹑簡刑罰﹑急親徵﹑實聽納﹑散朋黨﹔上嘉之。明日﹐特敕授禦營從徵東閣大學士兼行在右副都禦史﹐權理院事。時﹐方破格用人﹐而躁競者爭以口舌得官﹔開元惡之﹐力持資格。丹徒諸生錢邦芑言事稱旨﹐特授禦史﹐開元請攺兵部司務﹔帝重違其意﹐命以司務得非時言事﹐實同禦史權。明年正月﹐駕在建寧。開元以帝外優禮輔臣﹐而事取獨斷﹐疏乞罷斥﹔不許。已而﹐邦芑復授禦史﹐開元力爭﹐不令入院﹔諸禦史合疏劾之﹐乃引疾予假。自是﹐帝出幸﹐皆不及扈從。汀州敗﹐棄家爲僧於蘇之震巖。開元素精內典﹐遂嗣其法﹐稱善知識者三十年。年七十餘而終。

章正宸﹐字羽侯﹐號格庵﹔會稽人。從學同裏劉宗周﹐早以學行著。舉崇禎辛未進士﹐選庶吉士﹐攺禮科給事中﹔後以事謫戍均州。南渡﹐召復故官。疏言今日江左形勢﹐視晉﹑宋爲更難﹔當事者泄泄偸息﹐處堂自娛。兩月以來﹐聞文吏錫鞶矣﹐不聞獻馘﹔聞武臣私鬥矣﹐不聞公戰﹔聞老成引遁矣﹐不聞敵愾﹔聞諸生捲堂矣﹐不聞請纓。如此可曰興朝气象乎﹖臣愚以爲今宜以進取爲第一義。進取不銳﹐守禦必不堅。比者﹐河東﹑山北忠義響應﹐立寨自保﹐截戕僞官﹐爲朝廷效死﹔不及此時電掣星馳﹑風雷奔赴﹐使聯絡壁壘﹐倡義伸討﹐是靡天下之气而坐失事機也。今急檄江北四鎭﹐分渡河﹑淮﹐與河北﹑山東諸路齊心協力﹐互爲聲援﹐使兩京道通﹐而後塞井涇﹑絕孟津﹑扼武關﹐以奪隴右﹔隴右士民怨賊入骨髓﹐臨以大師﹐賊不難平也。陛下宜縞素誓師﹐親臨淮上﹔聲靈所及﹐人切同仇。今部院寺司各署不稱行在﹐而工作煩興﹐議者已占陛下志圖偏安﹔天下事變皆生意外﹐將何以待之﹗其言甚切時獘﹐然不能用也。馬士英欲以中旨起阮大鋮﹐先傳升張有譽爲戶部尙書﹔正宸封還詔書﹐言有譽𨿽賢﹐而傳升之獘必不可啟。不聽。及阮大鋮竟用﹐乃抗疏求去。正宸淸嚴方正﹐爲淸流所倚賴﹔其同官沈胤培常言章君不特怒時可畏﹐卽笑時亦可畏。至是﹐忤貴近﹐轉爲大理寺丞﹔實奪其言路也。已見國事日非﹐乞假歸。明年﹐江南亡﹐浙東奉魯王監國﹐起吏部左侍郎﹐正宸不受﹐乃署舊官。又明年﹐事敗﹐溺水不死﹔自罄又不死﹔以僧服去﹐不知所終。

李淸﹐字映碧﹐揚州興化人。髙祖春坊大學士﹐祖思誠禮部尙書。淸舉崇禎辛未進士﹐授寧波府推官﹐擢刑科給事中。末年﹐以工科左給事中出封淮府﹔會國變﹐復命南京﹐進本科都給事中。言陛下自中州播遷後﹐櫛風沐雨﹐備極辛苦﹔光武之不忘麥飯荳粥﹑唐宗之不忘質衣僦捨﹐皆從安樂憶艱難﹐以勵儉也。陛下亦持此自勵﹐則安不忘危﹐侈源塞矣。否則﹐奢用必至多藏﹐多藏必至厚斂﹐厚斂必至煩刑﹔恐全盛之天下膏血亦殫﹐而況今日乎﹖乞申飭內外﹐廢無用之金玉﹑罷不時之傳奉﹐勿謂奢小而爲之﹐勿爲儉小而不爲﹔宗社幸甚。九月﹐言今各鎭自爲守土計﹐增設兵馬﹐需�器械﹐曾不急司農之艱﹔各監局羣爲禦用計﹐增索金錢﹐務求華靡﹐曾不顧司空之匱。公私交困﹐何以應之﹖乞飭各部察現徵之數﹐通行會計﹐量入爲出。時﹐廟堂無復報仇討賊之忠﹝思﹞﹐但修文法﹑飾太平。而淸於其間亦請追謚開國名臣及武﹑熹兩朝忠諫諸臣﹐加成祖廟姦諛大臣胡廣﹑陳琰等惡謚﹐又請追封馮勝﹑傅友徳爲王﹐賜之謚﹔皆得議行﹐然人譏其所言非急務也。時已尊懿文太子爲康孝皇帝﹔淸請與興獻帝並祀於別廟﹐而奉孝宗爲不祧之宗。不聽。北都之陷﹐鎭遠侯顧肇迹等十五人爲賊所殺﹐諸勛臣朱國弼等請予殉國難例﹐贈蔭廟祭。淸言肇迹等或禁﹑或拷﹐半膏賊刃﹐非殉難也﹔同時﹐文臣若內閣丘瑜﹑方嶽貢等﹐何嘗不以拷禁死﹖而褒譏相半﹐祠祭猶懸﹐何獨文武異施﹖乃已。又請裁宮中所用獸炭﹐省費千七百金。議者因謂時𨿽政亂﹐然言官尙有權﹐惜乎所爭者小﹐無裨大計。然淸在省中﹐號爲淸正﹐嘗陳內治之說﹐言子胥之揣句踐曰﹕爲人能辛苦。何謂辛苦﹖毋荒於觴﹐毋荒於瓊宮﹑瑤臺﹑南金﹑和寶是也。引以規諷時事云。明年二月﹐進大理丞。請更始宗廟號﹐修實錄﹔又請修惠宗實錄。並允之。四月﹐遣祭南鎭。及南都失守﹐歸隱於家﹐以著述自娛。閱四十年乃卒。

李模﹐字子木﹐號灌溪﹔吳縣人。天啟乙丑進士。崇禎中﹐由東莞知縣入爲禦史﹐巡按眞定諸府。與分守中官陳鎭夷相劾奏﹐貶籍﹐出爲南京國子監典籍。南都旣建﹐封黃得功等爲侯伯﹐謂之四鎭。模上言﹕當擁立時﹐陛下不以得位爲利﹐諸臣何敢以定策爲名﹗甚至侯伯之封﹐輕加鎭將。夫諸將事先帝未效桑楡之收﹐事陛下未彰汗馬之績。案其實﹐亦在戴罪科﹔而予之定策﹐其何以安﹗諸將果忠義﹐必大慰先帝殉國之靈﹐而後可膺陛下延世之賞。報聞﹐尋復爲河南道禦史。見時事不可爲﹐請告還家﹐不復出。國變後﹐裏居二十餘年而終。

喬可聘﹐字君徵﹐寶應人﹔天啟壬戌進士。崇禎中﹐嘗以禦史出按浙江。行部至金華﹐水漲舟阻﹐索挽夫不得﹔蘭溪知縣盛王贊持手版立雨中﹐大聲曰﹕村民方事東作﹐縣令請以身代役。可聘立乘肩輿冒雨去﹐而慰薦縣令﹔人兩賢之。還朝﹐其所薦大吏以贓敗﹐貶秩三等。南渡﹐起召復故官﹐掌河南道事。數言宜罷廠衛﹑停燕飲﹔君臣交儆﹐早決大計﹐用光中興。皆不省。禦史黃耳鼎外遷﹐疏訐都禦史劉宗周﹐牽連朝士甚眾。可聘言宗周正色立朝﹐實社稷臣﹔耳鼎厭薄外轉﹐詆誣善類﹐以快己私﹐非純臣也。請以耳鼎所轉官換臣爲之。其事乃止。禦史王澍之訐馬士英也﹐士英銜之入骨﹔而澍按湖廣有穢聲﹐故錦衣劉僑希士英指劾之﹐章下法司﹔宗周怒僑﹐將救澍﹔可聘曰﹕僑希時相指﹐固也。而澍貪亦有迹﹐請行巡撫何騰蛟核奏。時謂得體。宗周初核臺臣從賊者三十三人﹔及李沾代宗周﹐欲反其議。可聘不可﹐而止。可聘長臺班﹐與掌科章正宸持論侃侃﹐羣小憚之。乃從戍籍起張孫振爲河南道﹔孫振貪橫與馬﹑阮比﹐直淩沾出其上﹐諸壞法亂紀事爭先爲之﹐臺綱掃地矣。左良玉犯闕﹐馬士英盡撤江北兵禦之﹔可聘與大理少卿姚思孝﹑禦史成友謙乞畱兵固守淮揚﹑控扼頴壽﹐而命劉良佐還鎭。馬士英戟手詈之於禦前﹐舉朝失色。南都失守﹐可聘歸老於家﹐姚思孝薙發爲僧。思孝﹑友謙俱與可聘同鄕﹔思孝﹐辛未進士﹐在諫垣論列最多﹐號稱職。

金堡﹐字道隱﹐仁和人。崇禎庚辰進士﹐授臨淸知州﹔坐事罷。十六年﹐吏部尙書鄭三俊薦其才﹐未及用而都城陷。堡南還﹐丁內艱。乙酉﹐杭州失守﹐偕里人姚志卓起兵山中﹐與浙東諸軍遙爲聲援。隆武帝立﹐堡入朝﹐陳志卓戰功﹔勸帝棄閩幸楚﹐謂何騰蛟可依﹑鄭芝龍不可依。且曰﹕中興天子須馬上成功﹐皇上先將而後爲帝。湖南有新撫諸營﹐至尊親往﹐效光武馭銅馬故事﹐此皆精兵百戰﹐可得其力。若乃千騎萬乘﹐出入警蹕﹐此承平威儀﹐宜且屏不用。帝大喜。語羣臣曰﹕朕見金堡﹐如獲異寶。卽授兵科給事中﹔封志卓仁武伯。堡以服未終﹐力辭。請賜敕印﹐聯絡江上義師﹔從之。旣至浙中﹐入大將方國安軍﹔諸仕於魯王者詆曰﹕堡以降北來爲間諜耳。王以語國安﹐國安執堡。禦史陳潛夫曰﹕堡何罪﹖彼與志卓起兵﹐公所知也。今其家且渡江來矣﹐何罪而見執﹗國安曰﹕此鄭氏意也。因出示芝龍書﹐曰﹕令我縱之去﹐去勿入閩﹐入閩必殺之﹔我不敢得過鄭氏也。潛夫以告﹔堡曰﹕我必入閩繳敕印﹔倘中道死於盜﹐亦命耳。明年夏﹐再謁帝﹐以敕印上。帝欲奪情﹐堡固辭﹔不許。芝龍謂且大用也﹐嫉愈甚。大學士曾櫻曰﹕上欲保金堡﹐莫若聽其辭。堡以八月辭朝。未幾﹐帝蒙難﹐堡流寓他所。永曆二年冬﹐詣行在﹐授吏科給事中。堡抗直不畏彊禦﹐遇事敢言。甫授職﹐疏陳八事﹐劾慶國公陳邦傅十可斬﹐並及文安侯馬吉翔﹑司禮監龐天壽﹑大學士嚴起恆。時﹐吉翔方倚上寵﹐掌錦衣﹑典戎政﹐一切詔敕符印及奉使四方關領﹑吏兵二部文憑札付悉出其手﹐气焰甚張。至是頗懼﹐盡謝諸務。由是﹐直聲大振。諸輕僄喜事南陽伯李元胤﹑左都禦史袁彭年﹑少詹事劉湘客﹑給事中丁時魁﹑蒙正發﹐咸與交歡。是時﹐朝臣各分气類。從成棟來歸者﹐兵部尙書曹曄﹑工部尙書耿獻忠﹑吏部侍郎洪天擢﹑大理寺卿潘曾緯﹑通政司毛毓祥﹑大僕卿李綺爲一類﹔自誇反正功﹐气淩朝士。從廣西扈駕至者﹐大學士嚴起恆﹑王化澄﹑朱天麟﹑吏部尙書晏淸﹑侍郎吳貞毓﹑給事中吳其雷﹑洪士彭﹑尹三聘﹑許兆進﹑張孝起爲一類﹔自恃舊臣﹐嗤諸人嘗事異姓。久之乃分吳﹑楚兩局。主吳局者﹐內則孝起﹑天麟﹑貞毓﹑給事中李用楫﹐外則督師大學士堵錫胤﹑王化澄及侍郎萬翺﹑程源﹑郭之奇﹐以他方人爲之魁﹔皆內結馬吉翔﹐外結陳邦傅以自助。主楚局者﹐彭年﹑時魁﹑正發皆楚人﹐而湘客以秦人﹑堡以浙人爲之輔﹔皆外結瞿式耜﹐內結李元胤以自彊。然朝權皆歸元胤﹐彭年與同反正倚爲腹心﹐勢尢盛。一日論事帝前﹐語不遜﹐帝責以君臣之義。彭年勃然曰﹕倘去年此日﹐惠國以五千鐵騎鼓行而西﹐君臣之義安在﹖帝變色﹐由是惡之。湘客稍通文墨﹐由知薦舉入仕﹐受知於式耜﹐爲人貪而狡﹐多智數﹐時魁等動必咨之﹔時魁起家進士﹐爲人剛狠使气﹐家富而好招權利﹔堡淸操絕俗﹐衣食皆資之﹐二人故情好莫逆﹐然性格刻﹐不近人情﹔正發依倚諸人﹐聽其指使﹔而皆以元胤爲歸。終日聚謀﹐專攬朝政﹐因有假山五虎之號﹔以彭年爲虎頭﹐時魁爲虎尾﹐湘客虎皮﹐堡虎牙﹐正發虎矢。假山以元胤本姓賈﹐譏諸臣倚之以張威也。堡旣劾邦傅﹐邦傅大怒﹔明年正月﹐奏言堡謂臣無將﹑無兵﹐冒濫封爵﹐請卽令堡監臣軍﹐觀臣十萬鐵騎。且堡昔官臨淸﹐曾受僞命。疏至﹐天麟抵幾笑曰﹕道隱善罵人﹐今亦遭人罵也。因擬旨﹕金堡辛苦何來﹖朕所未悉﹔所請監軍﹐可卽集議。蓋用杜甫「辛苦賊中來」語。堡固未嘗降賊﹐見之憤恚。時魁亦邀言官十六人詣閣訐天麟曰﹕堡論邦傅﹐卽令監軍﹔又論郝永忠﹐若請其頭﹐亦卽與之耶﹖相與登殿陛﹐大嘩﹐棄冠擲印而出﹔曰﹕我輩不復仕矣。帝方坐內殿﹐與侍臣論事﹐聞之大驚。諭元胤取還前旨﹐令諸臣供職。元胤遂引去﹐而詔何吾騶﹑黃士俊入輔。吾騶爲元胤所薦﹐旣至﹐知時魁等意不屬﹐固辭位﹐元胤彊畱之﹔秉政數月﹐卒不爲堡等所喜﹐交章詆誹﹐至八月去。堡又劾大學士王化澄貪鄙無物望﹔經筵傳班﹐堡面叱之。化澄憤﹐碎其冠服﹐不復入。時魁等往往闌入內閣﹐指揮閣臣﹐授以意指﹐閣臣唯唯從命。湘客尢工窺瞯﹐出則邀功嫁禍﹐閣臣患之。請建文華殿於正殿旁﹐九月告成。帝禦殿﹐輔臣侍坐擬旨以爲常。堵胤錫立功湖南﹐其入朝也﹐堡劾其喪師棄地﹐而結李赤心等爲援。張延晏﹑孫可望使者﹐且面責之曰﹕滇與忠貞﹐皆國仇也﹔厥罪滔天﹐公柰何獨與之暱﹖胤錫失色﹔徐曰﹕我辛苦邊事﹐如君言﹐竟無功也﹗堡曰﹕勞則有之﹐功於何有﹖朝士多不直之。孫可望遣使乞封王﹐堡以異姓無封王例﹐七疏力爭﹔及胡執恭矯詔封可望秦王﹐堡請斬執恭以正國法。可望以此怨恨﹐愈跋扈。其言多循資格﹑拘小數﹐不能權衡時勢以濟艱難﹐此其短也。其後﹐又連劾侍郎萬翺﹑程源﹑吳貞毓等﹐廷臣無不掊擊。一月﹐章至六十上。是時﹐政出私門﹐爵賞過濫﹔堡一切引繩批根。由是﹐諸臣必欲置之死﹐遂及於禍。四年二月﹐上幸梧州﹐陳邦傅統兵入衛﹐乃修舊怨﹔而貞毓﹑之奇﹑源﹑翔依之﹐與給事中李用楫﹑張孝起﹑李日煒﹑朱士鯤﹑禦史宋統■﹝金﹝巛上冋下﹞﹑王命來﹑陳光胤﹑彭全等合疏論彭年﹑湘客﹑時魁﹑堡﹑正發把持朝政﹐朋黨誤國十大罪。以彭年反正有功﹐特免議﹐餘下錦衣獄。瞿式耜聞之﹐再疏申救﹔上不聽。大學士嚴起恆請對水殿﹐不得入﹔跪沙際﹐求免刑。程源立禦舟側﹐揚言曰﹕金堡卽「昌宗之寵方新﹑仁傑之表何在」二語﹐當萬死。蓋早爲飛語以感太后。都督張鳴鳳受密旨﹐將因是殺堡。乃於古廟中陳刑具﹐用廠衛故事﹐嚴鞫之﹐榜掠慘酷。堡大呼二祖﹑列宗﹔餘皆祈哀招賄﹐以數十萬計﹐盡以充餉。獄成﹐堡﹑時魁遠戍﹐湘客﹑正發論贖。已而﹐李元胤﹑髙必正入朝﹐咸爲堡申雪﹔帝意漸解。庶吉士錢秉鐙因言堡被刑最劇﹐左足已折﹔相隨止一僕﹐又墮水死。安能■﹝薛﹞■﹝敝﹞萬里﹐遠戍金齒﹖乃攺淸浪衛。堡移居桂林。是冬﹐桂林破﹐薙發爲僧。式耜﹑同敞之死也﹐上書孔有徳﹐乞棺殮焉。其後二十餘年而終。

言路之開﹐至明盛矣。髙皇帝鑑擁蔽之害﹐故令公卿﹑大夫﹑士庶皆得言事﹐而以封駁糾彈爲臺諫。由是﹐其權愈重。其始也﹐糾主慝﹑劾權姦﹑達民隱﹐朝綱凜焉。盛矣﹗美矣﹗旣其獘也﹐朋黨比周﹐假公植私﹐毀譽亂眞。意之所暱﹐廉來可爲堯﹔意之所觸﹐周孔可爲跖。卽有經綸材幹之士﹐爲國家艱巨捍患難者﹐稍拂其意﹐必百計敗壞其功﹐以申己之說。於是﹐賢智委蛇於內﹑將帥鈐束於外﹐使人主眩瞀是非而莫知適從﹔事機屢失﹐賢姦不辧﹐豈非言路太橫﹐而無所以擇之哉﹗南中立國之日淺﹐而其風未熄﹐故馬﹑阮得借爪牙於張孫振輩﹐以肆其虐。至於崎嶇兩粵間﹐而五虎之威﹐猶能專執朝命。噫﹗可畏哉﹗宋時臺諫之選﹐常極淸流﹐其要在愼擇其人而已矣﹔若開元﹑正宸諸人﹐皆言路錚錚者也。然無救於敗亡。金堡之昌言不諱﹐權悻詟懾﹐而比匪怙勢﹐以受酷刑﹐悲夫﹗

卷十四

四明西亭淩雪纂修

列傳二十三張國維﹑朱大典﹑孫嘉績

列傳二十四沈宸荃﹑陳函輝﹑余煌﹑髙岱﹝附葉汝■﹝艸恆﹞﹑董守諭﹑王正中﹑沈履祥

列傳二十三張國維﹑朱大典﹑孫嘉績

張國維﹐字玉笥﹐東陽人。朱大典﹐字未孩﹐金華人。兩人皆起家進士。崇禎朝﹐同以僉都禦史出爲巡撫﹔國維應天﹐大典山東。皆善用兵平寇盜﹐著有勞績。而國維廉﹑聲望髙﹐遂入爲兵部尙書﹔大典貪黷﹐爲言官所糾﹐落職坐贓。國維奉使赴江浙練兵。弘光立﹐召還部協理戎政﹐加太子太傅。國維請建三輔以藩南京﹕南京爲東輔﹐蕪湖爲西輔﹐京師爲中輔﹐各設重兵鎭守﹔不果行。及馬﹑阮亂政﹐國維知國事不可爲﹐謁告歸。大典家居﹐都禦史劉宗周令之募兵勤王﹐以除前罪﹔大典乃率兵三千至南京。吏部尙書徐石麒言大典𨿽貪﹐其人材足倚也。今河南殘破﹐可令爲巡撫﹐練士卒﹑具糗糧﹐立功自效。而馬士英以其家富﹐不以賄請也﹐矯旨詰問石麒。大典不得已﹐自援於士英﹐始收其兵入衛。未幾﹐加兵部尙書﹐總督上江軍務。王師南下﹐帝遜至太平府﹐大典來謁﹐謀幸杭州﹔命大典以兵先發。大典乃歸﹐而治兵於家。及南京亡﹐杭州亦不守﹐大帥遣使者至郡縣徵戶口冊籍。余姚知縣王曰諭棄城遁﹐教諭某奉冊籍降﹐卽以爲知縣﹔役治馳道﹐苦役者嘩。余姚人孫嘉績突入縣治鳴鐘鼓﹐斬令以殉。孫嘉績﹐字碩膚﹐大學士如遊孫也﹔仕至兵部職方司郎中。弘光起爲九江道僉事﹐未赴而國亡。當是時﹐王師所過郡邑﹐官民非迎則走﹐而嘉績卒然發難。由是﹐浙東響應﹐國維亦起兵東陽以應之。及魯王建國紹興﹐國維﹑大典俱拜東閣大學士﹐嘉績升右僉都禦史。是時﹐唐王立於閩﹐大典駐兵金華﹐與閩近﹐亦自通於隆武。隆武進大典文淵閣大學士﹐封婺安伯。時﹐義兵雲集﹐分汛防江﹔乃進國維少傅﹐賜上方劍以督師。八月復富陽﹐九月復於潛﹔樹木城於沿江要害﹐諸營犄觕﹐爲持久計。十月﹐隆武帝頒詔至﹐王惶惑﹐欲退避﹔國維馳入朝﹐令毋宣讀而上書閩中。曰﹕國當大變﹐凡爲髙皇帝子孫﹐鹹當協心並力﹐誓圖中興。成功之後﹐入關者王﹔今日原未假易也。監國當大勢潰散之日﹐糾集維艱﹐一旦而拜正朔﹐退就藩服﹐人無所依﹔閩中鞭長不及﹐猝然有變﹐唇亡齒寒﹐悔將何及﹐臣老臣也﹐惟社稷是圖﹔豈若朝秦暮楚之徒﹐舉足左右﹐爲功名計哉﹗議遂定。明年六月﹐江上師潰。國維退守東陽。及義烏破﹐有勸之入山以觀變者﹔國維曰﹕誤天下事者﹐文山﹑疊山也。賦詩三章﹐躍入池中死﹔年五十二。大典在軍﹐畱阮大鋮與共事﹔而金華士庶不容﹐檄數其罪逐之。大鋮怒﹐走詣方國安營﹔構兩軍﹐令之交惡。隆武屢詔解之﹐勿聽。已而﹐大兵渡浙江﹐大鋮降﹐願破金華以報新恩。初﹐大鋮在金華﹐大典與之閱城﹔至西門﹐大典語之曰﹕此門新築﹐土未堅﹐有事則備禦宜嚴。至是﹐大鋮用大炮專攻西門﹔城崩﹐殺戮甚慘﹐以報討檄之恨。大典全家焚死。先是﹐有紹興金姓者﹐從軍金華﹐嘗至南鎭祈夢。夢鎭神書一「古」字於其掌﹔每以語人﹐勿測也。金華屠後﹐收城中積屍每十口共一墳葬之﹐然後知爲「古」字之應。嘉績後亦進文淵閣大學士﹔從魯王出海至舟山﹐卒於道隆觀。嘉績之舉丁丑進士也﹐其縣令夢嘉績殿試第一名﹐榜發不驗﹔及嘉績葬舟山﹐適當張信坊下。張信者﹐洪武時擢進士第一名者也。

國維之撫應天也﹐建蘇州九里石塘及瀕湖諸堤﹐修松江捍海塘﹐立社學﹐設常平倉﹔蘇人尢徳之。至今虎邱祠焉。南渡用之﹐一籌不展﹐飄然引疾﹐豈知其危亂﹑不欲同其污乎﹖至小試於防江﹐危矣。大典平登州巨寇﹐其功甚偉。然以大鋮之凶﹐而大典暱之﹐讒構兩軍﹐以敗國是﹔挾其小隙﹐殘民以逞﹐非比匪之傷耶﹗嘉績倉卒建議﹐其謀非素定也﹔然魯王卒由之監國。事𨿽不成﹐回翔海上者十餘年﹐義士依之﹐冠裳勿替﹔則嘉績有以啟之也。吾是以附之張司馬之列焉。

列傳二十四沈宸荃﹑陳函輝﹑余煌﹑髙岱﹝附葉汝■﹝艸恆﹞﹑董守諭﹑王正中﹑沈履祥

沈宸荃﹐號彤庵﹐慈溪人。崇禎庚辰進士﹐授行人。南渡﹑擢山西道禦史。初言五事﹐曰破方隅以和臣衷﹑端品望以立臣模﹑礪廉潔以淸臣操﹑殫心力以供臣職﹑息淩躁以安臣分﹔皆譏切當事。又言疆場之情形日變﹐臣工之泄沓日深﹐儀文興作﹐粉飾太平﹐黨邪醜正﹐喜諛惡直﹐幾不知宗社孔棘﹑國事沾危也。餉現入六百餘萬﹐而淮﹑徐四鎭及督師歲計二百四十萬﹐楚一藩﹑四鎭﹑二督﹑二撫﹑二鎭﹐又京營及京口﹑浦口各鎭﹐歲計又豈下淮﹑徐哉﹖此卽小民賣兒鬻女﹑有司敲骨剝髓﹐亦未能足﹔非皇上臥薪嘗膽時耶﹗且北望山陵﹐麥飯無展﹐中原河北淪爲異域﹐風塵未靖﹐觸目心悲﹔又何暇計及服禦儀文之間乎﹖又劾經略王永吉﹑張縉彥。言永吉失機之將﹐先帝拔置總督﹐貸其罪而隆其任﹐恩亦渥矣﹔乃擁兵近甸﹐視賊入京﹐不急救援﹐奉身先竄。縉彥以曹郎驟典中樞﹐不念先帝特達之知﹐而靦顏從賊﹐視息偸生。此二人者﹐卽加以赤誅亦不爲過。陛下以封疆之故﹐屈法用之﹐自宜奮立功勛﹐洗滌前恥﹔乃逡巡觀望﹐逗畱淮海間﹐至今未聞荷戈先驅﹑一矢加敵也。因並及總督黃希憲及巡撫何謙﹑邱祖徳﹑曾化龍等棄汛逃竄罪。流入﹐命俱訊治。至日郊天﹐中旨攺期明年。宸荃言洪範天人感應之理及體元行政之事﹐以明祀天不可緩﹔不聽。是時﹐朝政日亂﹐而宸荃獨守正不阿﹔羣小無不恨之﹐而掌道張孫振尢甚﹐出爲湖廣僉事。宸荃之初入考選也﹐有鄕人語之曰﹕公以千金爲贄﹐省中可得也。宸荃曰﹕我豈以賄進哉﹗已而﹐其人復來曰﹕公不須行金矣﹔馮相君方收人望﹐但稱門下士可也。宸荃曰﹕掃門求仕﹐我亦恥之。至是﹐有吏要以千金﹐曰﹕部疏上﹐從否維在內閣﹐可以轉移。客以其語來告﹔宸荃曰﹕若如吏言﹐我將爲吏用矣。旣而南都亡﹐舉兵邑中﹐魯王擢僉都禦史。從王至閩﹐進工部尙書。戊子十月﹐與劉沂春並入爲東閣大學士。明年﹐從至浙海。壬辰﹐從至中左所﹐艤舟南日山﹐爲■﹝風貝﹞風飄沒﹔宸荃從亡。其父居家﹐當事齮齕之﹔父亦彊直﹐不能加害。宸荃每思其親﹐輒吟詩﹐詩罷痛哭﹔聞者莫不憐之。

陳函輝﹐字木叔﹐號寒山﹔浙江臨海人。崇禎甲戌進士﹐知淸江縣。函輝不拘小節﹐好交遊﹐日事詩酒﹔禦史左光先劾免之。其友人曰﹕子盍亦止酒簡事乎﹗函輝曰﹕昔龐士元非百里才﹐彼𨿽廢事﹐猶獲大用。今吾縣事不廢也﹔友朋詩酒何害於事﹗而左君摭拾小過﹐借以立威﹐子謂我遂無所樹立乎﹖吾聞之﹐君子志其大者﹑遠者﹐子固待之。及大兵徇浙江﹐郡縣響附。魯王駐臺州﹐函輝走謁王曰﹕國統再絕矣﹐王亦髙皇帝子孫也﹐報恥繼統﹐於是乎在﹔王盍圖之﹗王謝曰﹕國家禍亂相仍﹐區區江南且不能保﹐尙何冀乎﹖函輝曰﹕不然。浙東沃野千里﹐南倚甌越﹑北據三江﹐環以大海﹔士民忠義技勇﹐句踐所以擒吳稱霸也。王若起事﹐臣願竭股肱之力﹐奔走先後﹔上以報髙皇帝﹐而下盡忠於王。會兵部尙書張國維起兵東陽來迎王﹐函輝乃與柯夏卿侍王至紹興。王監國﹐拜禮部侍郎﹐進禮﹑兵二部尙書。國維督師江上﹐而函輝居中調度。其時﹐諸臣皆不習軍旅﹐華衣呵殿﹐相爲誇耀﹔以兵柄授王﹑方二鎭﹐日事爭餉﹐義兵漸散。函輝嘆曰﹕大事去矣﹗無種﹑蠡之材﹐而有嚭﹑同之佞﹐何以能久﹖明年﹐防江師敗﹐從王出亡﹔半途阻亂兵﹐與王相失。返臺州之雲峯﹐入文心僧捨﹔賦詩十章﹐自沈死。年五十七。

余煌﹐字武貞﹐號公遜﹔會稽人。天啟乙丑進士第一﹐授翰林院修撰。崇禎時﹐歷官右庶子。以與修三朝要典﹐不得大用。煌事親孝﹐登第後猶俯伏受杖。家居不以事牘幹有司﹐邑中大利﹑大害則言之。魯王監國﹐擢兵部尙書。時﹐內閣田仰與義興伯鄭遵謙爭餉﹐兩軍格鬥﹐喋血禁廷﹔煌至﹐叱之﹐始去。乃申嚴軍紀﹐將士稍戢。諸臣競榮髙爵﹐請乞無厭。煌上言﹕今國勢愈危﹐朝政愈紊﹐尺土未復﹐戰守無資。諸臣請祭﹐則當思先帝蒸嘗未備﹔請葬﹐則當思先帝山陵未營﹔請封﹐則當思先帝宗廟未享﹔請蔭﹐則當思先帝子孫未保﹔請謚﹐則當思先帝光烈未昭。時以爲名言。舟山將乞師日本﹐煌寓書黃斌卿止之。江濱失守﹐王航海﹐有欲據城抗守者。煌以爲徒害民生﹐不可。大開諸門﹐任其避難。由是﹐一城獲全。煌賦絕命詩﹐投城東東渡橋下﹔久之﹐浮於水面曰﹕忠臣不易爲也。復奮力自沈而死。

髙岱﹐字魯瞻﹐號白浦﹐會稽人﹔崇禎時武舉也。魯王召爲兵部主事。及紹興失守﹐慨然曰﹕上恩厚矣﹐國家文武異途﹐重文輕武。呫４嗶小儒持論廟堂﹐而戮力疆場者指爲粗人﹔以致寇盜充斥﹐不能抗禦。神州陸沈﹐職是故也。我本武學﹐授以文職﹐偪側搶攘﹐無益毫髮﹐尙不能以一死報國乎﹖劉蕺山﹐吾鄕先生也﹐吾當師之。卽絕粒。其子﹐諸生朗﹐亦气節士﹔日夜守之。岱﹐閱八日不死﹐而薙發令下。朗泣辭其父曰﹕大人決志棄世﹐兒願泉下掃除。岱瞠目曰﹕有是哉﹗若能先我。朗衣冠泛小舟﹐紿舟子曰﹕我欲禱神﹐亟駕出海。視去岸遠﹐北面再拜﹐躍入水中。舟子急持之﹐嚙其臂﹐整巾而下。岱聞笑曰﹕兒果先我﹗自是不復言。又數日卒。其同邑葉汝■﹝艸恆﹞﹐字衡生﹔庚午舉於鄕。浙東建國﹐與岱同官主事。每會食﹐相與抵掌言忠孝事。聞變﹐出居桐塢墓所。岱送之曰﹕君殆隱於是乎﹖曰﹕非也﹔我無城守責﹐死於墓耳。與妻王氏偕赴水。王氏被救﹐次日復死之。

董守諭﹐字次公﹐鄞人﹔漢孝子黯之裔也。天啟甲子舉於鄕﹐七試南宮不第。文行甚髙﹐與翁鴻業﹑姜思睿齊名﹔所謂浙東三雋也。魯王監國﹐召爲戶部貴州司主事。當是時﹐孫嘉績﹑熊汝霖本首起事﹔然皆書生不知兵﹐乃迎方國安﹑王之仁授之軍政﹐凡原設營兵衛軍俱隸之。孫﹑熊所統﹐惟召募之街卒﹑田兒數百人。方﹑王兵旣盛﹐反惡當國之參決﹐而分餉﹑分地之議起。分餉者﹐正兵食正餉﹐田賦所出也﹐方﹑王主之﹔義兵食義餉﹐勸捐無名之徵也﹐孫﹑熊諸軍主之。分地者﹐某正兵支某邑正餉﹑某義兵支某邑義餉也。王令廷臣集議﹐方﹑王司餉者皆至﹐殿陛嘩然。守諭叱曰﹕諸君起義旅﹐而咫尺天威﹐不守朝廷法乎﹖乃稍退。戶部主事邵之詹議紹興八邑各有義師﹐專供本郡﹔以寧海給王藩﹑金華歸朱閣部﹑五府歸方藩。守諭進曰﹕諸臣議皆非也﹐夫議餉者𨿽有其名﹐不可爲繼﹔以之饋義兵﹐名存實無﹐卽皆潰耳。臣司管庫﹐請以一切正供悉歸戶部﹔核兵而後給餉﹐核地而後酌給之先後。方﹑王𨿽不從﹐然以其議正﹐無以難也。之仁請稅漁舟﹔守諭曰﹕今日所恃者人心耳﹔漁戶已辦漁丁稅矣﹐今編舸苛求﹐民不堪命﹐雜販小戶且不自安。人心一搖﹐國何以立﹖王乃止。之仁又請行稅人法﹐塞鄞之金錢湖爲田﹐而凡大戶之祀田官賣之以給軍。三疏皆下部議﹐兵士露刃其門以待覆。守諭不顧﹐力持不可。之仁大怒﹐謂行朝大臣﹐尙不敢裁量幕府﹔戶曹小臣﹐敢爾阻大事耶﹖乃上言得孟軻百﹐不如得商鞅一﹔得談仁講義之徒百﹐不如得雞鳴狗盜之雄一。因檄召守諭至軍﹐將殺之﹔王不能禁﹐陰令避之。守諭慷慨對曰﹕司餉守正﹐臣分也﹔生殺聽於主上。武寧𨿽悍將﹐何爲者﹖桓溫﹑劉裕雄才巨勛﹐亦托言晉陽之甲﹐不敢以一檄擅執朝臣。臣寧歸先王前﹐聽武寧以臣血濺丹墀耳。於是﹐舉朝皆憤怒曰﹕之仁反耶﹖何敢無王命﹐而害餉臣。之仁卒迫大義而止。明年﹐莊烈帝大祥﹐守諭請朝堂哭臨﹐三軍縞素一日。升經筵日講官﹐兼理餉事。及六月﹐大兵渡江﹐魯王航海﹐守諭不及從﹐浮沈閭巷。異時﹐以舉人入仕者皆出﹐復就公交車﹔守諭獨杜門著書。張肯堂死﹐其孤以俘入求還裏﹐有司徵狀於縉紳﹐莫敢應。守諭嘆曰﹕忠裔也﹐可使莫助乎﹗入言於監司。監司驚曰﹕公素髙節﹐今何勇來﹖立聽之。卒年六十九。同時﹐有王正中者﹐字仲撝﹐直隸保定人。崇禎丁丑進士﹐授長興知縣。國變﹐流寓紹興﹔魯王以兵部職方司主事﹐召攝余姚縣事。時﹐軍旅猝起﹐公私赤立。市魁里正得一札付﹐則入民捨括金幣﹐甚者系累之﹔交錯道路﹐郡縣不敢呵問。正中率所練鄕兵赴任﹐旣視事﹐令各營取餉必經縣票﹐品核資產以應﹐否者以盜論﹔民間稍靖。總兵陳梧敗於嘉興﹐渡海掠余姚﹔正中遣兵擊殺之﹐行朝忌者劾正中擅殺大將。黃宗羲言於王曰﹕梧之見殺﹐犯眾怒也﹔正中何罪﹖乃止。時﹐諸將張國柱﹑田仰﹑荊本徹各率兵先後過余姚江﹐舳艫蔽空﹔正中令嚴﹐不敢犯。其後﹐國柱從定海復入﹐縱兵大掠﹐百姓洶洶﹔正中單騎入其軍﹐呵止之。國柱迄不得志﹔縣人倚正中如嚴城焉。升監察禦史。喜星象律呂象數之術﹐嘗進監國魯元年大統歷。浙東亡﹐隱山中﹐貧甚﹔賃田以食﹐佐以醫卜。丁未八月卒﹐葬山陰。

越城建國﹐其君臣本無大略﹐而授國城於悍帥﹐民之苦兵甚於盜也。藉非董﹑王諸臣力摧其鋒﹐擁護孤弱﹐民之塗炭豈能歷一歲哉﹗𨿽無救於亂亡﹐然支搘一時﹐民卽受一時之賜矣。魯王之亡也﹐王之仁入海而敗﹐將自沈﹔旣而曰﹕吾死此﹐孰知吾節﹗乃立旗幟﹐鼓吹張蓋﹐入松江﹔大兵謂其降也﹐護至金陵﹐峨冠大袖﹐肩輿而入﹐都人聚觀。總督令易服薙發﹐笑曰﹕吾握兵柄﹐爵通侯﹐謀人國事而無成﹐死固分也。然葬於鯨鯢﹐身死不明﹐後世靑史何所徵信﹖故就此求死耳﹔乃欲以是污我耶﹖遂見殺。嗚呼﹗烈矣﹗而論者謂其始降而後悔﹐並沒其節﹔亦太苛也。余是以憫之﹐附之魯臣之末焉﹗

沈履祥﹐號復庵﹐慈溪人。崇禎丁丑進士﹐知侯官﹑甌寧二縣。弘光立﹐上治平要務﹐又上責成疏﹔頗見采納。浙東授禦史﹐督餉臺州。臺州陷﹐走山谷中﹔搜山得之﹐殺於野。其弟求屍﹐得其首於桑園﹑得其身於亂屍中﹐以服帶可據也﹔紉而合之。

魯王之事無足言者。其在浙東﹐閩有君矣﹔其在海上﹐粵有君矣。所惜者﹐諸臣故國舊君之恩﹐依依不釋﹐間關相從﹐不避險阻﹐與宋之張﹑陸有同列焉。然諸臣亦多雜事魯﹑唐﹐其專心於魯者﹐張﹑熊﹑孫﹑錢而外﹐惟宸荃以下數人焉。迹其才略﹐亦不能有所展布﹔然蒙難而能正其志﹐有足悲者。是用志之﹐以示後人。

卷十五

四明西亭淩雪纂修

列傳二十五林垐﹝附林汝翥﹞﹑劉中藻﹑朱繼祚﹑張肯堂﹑吳鍾巒﹑朱永佑﹑李向中﹑朱養時﹑林瑛﹝附張名陽等﹞

列傳二十六熊汝霖﹑錢肅樂﹑張煌言

列傳二十五林垐﹝附林汝翥﹞﹑劉中藻﹑朱繼祚﹑張肯堂﹑吳鍾巒﹑

朱永佑﹑李向中﹑朱養時﹑林瑛﹝附張名陽等﹞

林垐﹐字子野﹐福淸人。崇禎癸未進士﹐知海寧縣﹐有能名。邑有妖人能緣壁走檐﹐伏水中一﹑二日﹔以劍術惑眾﹐聚黨千人。聞都城陷﹐將舉事﹐垐聞卽捕破之﹔兵士乘亂鼓噪者﹐悉治以法。已而﹐棄官去。閩中立國﹐上欲置之左右。黃道周督師﹐請與偕行﹐以戶部員外郎司餉。攺監察禦史﹐往諭浙西。行至贛州﹐以典銓缺人簽舉﹐召垐還﹐授吏部郎。在職淸峻﹐一時請托遂絕。扈上至汀﹐江楚迎駕疏相繼至﹐上欲出汀州入贛﹐淸兵已渡閩關。上倉卒西行﹐潰兵蔽江而下﹐羣臣不能從。垐號慟而返﹐走山中﹐時歌﹑時哭﹐有所怨憤﹔形之篇章﹐讀者無不泣下。丁亥七月﹐魯王由海入閩﹐郡邑響應﹐福淸人推垐爲兵主。垐別於父曰﹕兒當死久矣。受命守海寧﹐失城池當死﹐扈蹕不終當死。再使延命漏刻﹐恐以不令之名貽羞父母。乃苴屨負戈﹐雜徒旅中攻福淸﹐身被數創﹐猶勒兵戰﹐矢中喉死。垐之友人葉子器者﹐初﹐在營中﹐爲大兵所獲﹐使之作書招垐﹔子器受紙筆﹐書絕命詞授之﹐亦被殺。

其宗人汝翥﹐字心泓﹐以鄕舉知沛縣。天啟朝﹐官禦史巡城﹐杖內侍曹進﹑傅國興。魏忠賢亂政﹐不能殺也﹐時稱其剛直。江南立國﹐起爲雲南臨沅道﹐以海疆不靖貶秩。魯王至閩﹐徵拜兵部左侍郎﹐總督義師。丁亥十月﹐攻福淸﹐兵潰被執﹐除夕﹐服金屑死。

劉中藻﹐字薦叔﹐福安人。崇禎庚辰進士﹐授行人。甲申之難﹐抗言領兵回籍﹐被拷掠歸。唐王立﹐以兵科給事中宣諭浙東﹐張國維﹑熊汝霖不奉詔﹔中藻返至金華﹐朱大典客之。薦之隆武﹐召對稱旨﹐擢右僉都禦史﹐巡撫金﹑衢。中藻取薴獠﹑靑獠諸種人﹐練之爲卒﹐時稱能軍。閩敗﹐率眾歸魯王﹐復福寧﹑長樂﹐進兵部尙書兼東閣大學士。中藻善撫循﹐激勸富人﹐使出財佐軍﹔士卒樂爲用力﹐其兵最盛。鄭彩專主閩事﹐心勿善也﹔中藻亦不相下﹐由此有隙。上使大學士沈宸荃解之﹐彩不聽。中藻在福寧﹐彩反掠其地﹔王師乘之來攻城﹐中藻善守﹐所殺傷四﹑五千人。戊子十月﹐王師乃傅城十里﹐掘濠樹柵環之﹐城中求戰不得。明年四月﹐食盡﹔中藻知必陷﹐爲文自祭﹐吞金死。其時﹐中書舍人陳世亨聞魯王至閩﹐亦以一旅復安固﹔援兵莫繼﹐被執不屈死。而永福﹑長樂之復陷也﹐給事中鄔正畿﹑禦史林逢經﹝字守一﹞﹑王恩及皆自殺。

朱繼祚﹐莆田人。萬曆乙未進士﹐選入翰林﹐累官至南京禮部尙書而罷。南渡時﹐起故官﹐協理詹事府事﹔未赴。南都陷﹐隆武帝嗣位﹐召拜東閣大學士。明年八月﹐扈駕幸汀州。無何﹐帝蒙難﹐繼祚還鄕。魯王監國之三年正月﹐王在閩安鎭﹐鄰境州縣多下﹔繼祚亦舉兵﹐與同安伯楊耿合攻興化城。守城者爲監司彭遇颽﹐故弘光時禦史也﹔令其將出戰﹐而己登埤﹐樹大明旗幟﹐其將不敢入﹐遇颽遂以城降﹐繼祚入守之。三月﹐王師至﹐城復破﹔繼祚及參政楊芬﹑給事中林嵋﹑知縣郁廷諫並死之。芬﹐嘉善人﹐嵋﹐莆田人﹐俱癸未進士﹔廷諫﹐杭州人也。魯王二年中所復郡縣﹐至是盡失云。

張肯堂﹐字載寧﹐號鯢淵﹔華亭人。天啟乙丑進士﹐知浚縣﹔擢禦史﹐巡按福建﹐後遂以右僉都禦史巡撫其地。江南立國﹐肯堂選兵三千﹐令副將周之蕃率以助防江﹔璽書褒之。漳﹑泉山賊數萬﹐出沒劫掠﹔肯堂按行剿撫﹐踰年悉平。唐王入閩﹐迎於水口驛﹐加兵部右侍郎﹔尋爲吏部尙書﹐攺左都禦史﹐賜上方劍﹐專理兵馬錢糧﹐節制諸鎭﹐便宜行事。丙戌春﹐上至延平﹐以肯堂爲畱守。尋議率師由海道入長江﹐窺取金陵﹐以屬肯堂﹐攺總制浙直。肯堂乃請平海將軍周鶴芝將前軍﹑定洋將軍辛一根將中軍﹑樓船將軍林習山將後軍﹐行有日矣﹔鄭芝龍密疏止之﹐以郭必昌代爲總制。必昌﹐芝龍私人也。上乃命肯堂爲福京監鄕試﹐事畢﹐赴行在。未幾﹐上出延平﹐肯堂不及從。

會周鶴芝還自浙海﹐遂入其軍﹐駐海壇山﹐尋取海口。海口破﹐肯堂由海入浙﹐阮進之裨將周弘益劫之於路。丁亥六月﹐至滃州﹐黃斌卿館之﹔有所謀﹐不用。肯堂鬱鬱無所發舒﹐知且亡﹐以孫茂漪托之中軍汝應元。嘗與人書曰﹕銅盤之役﹐僕豈敢後﹗顧飄梗隨流﹐安假黃鵠之一羽﹗魯王旣失閩地﹐駐健跳所﹐肯堂勸斌卿迎之﹔不聽。及定西侯張名振殺斌卿﹐始迎魯王入滃州﹐拜爲東閣大學士。居二年﹐辛卯八月﹐王聞淸兵渡海﹐張名振與英義將軍阮駿扈之出滃州﹔肯堂居守。九月二日﹐城陷﹐先一日﹐肯堂冠帶面北叩首﹐將就縊。聞門人蘇兆人已縊死廡下﹐肯堂取酒酬之曰﹕蘇君待我。遂歸至雪交亭﹐視其子婦沈氏﹑妾周氏﹑方氏﹑姜氏﹑畢氏次第就縊﹐乃題詩於襟﹐自縊亭之中梁。其僕張俊﹑彭欽從死。汝應元已爲僧﹐至軍門乞收葬﹔將亦義而許之。雪交亭者﹐植一梅﹑一梨﹐其開花嘗相接﹐因以名亭﹔肯堂讀書地也。

吳鍾巒﹐字巒稚﹐號霞舟﹔武進人。弱冠爲諸生﹐出入文社講會者四十餘年﹐海內推爲名宿﹐而不得第。晚以貢生教諭光州﹐從河南鄕舉﹐成進士﹔時年已五十八矣﹐崇禎八年也。授長興知縣。以禮抗奄人崔璘﹐爲所誣﹐降紹興照磨﹐尋移桂林府推官。南渡﹐升禮部主事﹔未至而金陵亡﹐赴閩中。上書言國事﹐時宰不悅。鍾巒曰﹕天下分崩﹐資羣策猶恐不支﹐尙欲拒人言也﹗鄭氏專﹐上惡之﹐欲往贛州。鍾巒曰﹕閩海𨿽非立國之地﹐然今日所急者﹐選鋒銳進﹐克復南昌﹐聯絡吳﹑楚﹐猶可自固﹔倘捨此他圖﹐關門一有騷動﹐全閩震驚矣。上不悅﹐出爲廣東副使。未行而閩又亡﹐遁迹海濱。魯王之出海也﹐鄭彩以其軍奉之﹔至中左所﹐士大夫皆觀望不出。鍾巒曰﹕出固無益也。𨿽然﹐不出則人心遂渙﹔濟不濟﹐以死繼之耳。王以爲通政使。至則申明職掌﹐言今者遠近章奏﹐武臣則自稱將軍都督﹑文臣則自稱都禦史侍郎﹐三品以下不屑署也。至所在遊食江湖者﹐則又假造符璽﹐販鬻官爵。偃臥丘園﹐而曰聯絡齊﹑楚﹔保守僕禦﹐而曰聚兵千萬。以此聲聞﹐徒致亂階。臣請自後嚴加核實﹐集兵則稽其軍籍﹑職官則考其敕符。王是之﹐升禮部尙書。從王還浙海﹐所至錄其士之秀者﹐率見於王﹐僕僕拜起。人笑其迂。鍾巒曰﹕濟濟多士﹐維周之楨﹔可以亂世失教士耶﹗王在滃州﹐鍾巒退處普陀。及城圍聞急﹐鍾巒曰﹕昔者吾友李仲達死奄難﹐吾爲諸生﹐不得請死﹔吾友馬君常死國難﹐吾爲遠臣﹐不得從死﹔閩事之壞﹐吾已辭行﹐不得往死。吾老矣﹐不於此時此土捐軀殉義﹐卽一旦疾病死﹐何以對吾友﹑見先帝於地下哉﹖復渡海入滃州。辛卯八月﹐至文廟右廡﹐設髙座﹐積薪其下。城破﹐捧先師神位登座﹐舉火自焚﹔年七十五。

朱永佑﹐字爰啟﹐華亭人。崇禎甲戌進士﹐授刑部主事﹐調文選﹐罷官。唐王立﹐起太常寺少卿﹐出監平海將軍周鶴芝軍﹐勸鄭芝龍無降﹐不聽。將遣力士趙牧刺之﹐亦不果。魯王至﹐與鶴芝攻復海口﹑鎭東二城﹐將以居王﹐尋不能守。丁亥﹐偕張肯堂﹑徐孚遠至滃州。永佑好獎借人﹐上下鹹得其歡心﹔故𨿽黃斌卿之猜忌﹐亦相善也。及斌卿誅﹐王駐滃州﹐以爲吏部侍郎﹐進尙書。城破﹐病不能起。曰﹕薙發則生。永佑曰﹕吾發可削﹐何待今日﹖刺其脇而死。僕負屍出城﹐流血沾衣。僕哭曰﹕主生前好潔﹐今乃爾耶﹗血遂止。

李向中﹐號立齋﹐鍾祥人。崇禎庚辰進士﹐知長興縣﹔調秀水﹐大革漕獘。南渡﹐遷車駕司郎中﹐出爲蘇松道副使。閩中授尙寶司卿。魯王入閩﹐召巡撫福寧。城破﹐從王之浙﹐轉兵部尙書。是時﹐諸臣寄命舟楫者﹐日炙風餮﹐面目黧黑﹔獨向中白晰如故。父喪﹐居城外。大兵取滃州﹐召之﹐辭﹔亦發兵捕之﹐以練絰入見。帥謂之曰﹕聘汝不至﹐捕汝而至﹐何說也﹖向中曰﹕前則辭官﹐今來就戮耳。遂殺之。

朱養時﹐江陰人﹔官兵部郎中。臺州守道耿應衡遣人入滃州﹐以日者術見王﹐謂王當有災。定西侯張名振信之﹐使禳﹐擇日詣壇。養時上疏爭之﹐名振不聽。養時怒曰﹕使中土聞之﹐謂行朝無一人矣。城陷﹐自縊死。

林瑛﹐字玉之﹐福建人﹔戶部主事。同母﹑妻﹑婿﹑女五人﹐航海入浙。婿隨鄭彩去﹐瑛之健跳所。母死﹐貧甚﹐妻陳氏及女爲人紉衣給食﹔已而女死。兵入滃州﹐瑛與陳氏分梁而縊。其餘死事者﹕左都督張名揚﹐定西侯名振弟也。名振扈王出﹐名揚居守﹔城陷﹐母範氏以下數百人皆自焚。安洋將軍劉世勛﹑通政使會稽鄭遵儉﹑兵科給事中鄞縣董志寧﹑主事蘇州江用楫﹑會稽董元會﹑福建朱萬年﹑臨山衛李開國﹑長洲顧珍﹑顧宗堯﹑中書舍人吳縣蘇兆人﹑工部所正鄞縣戴仲明﹑參謀順天顧明楫﹑諸生福建林世瑛﹐皆自殺。而錦衣衛指揮大興人王朝相﹐奉王妃陳氏﹑貴妃張氏﹑義陽王妃杜氏入井﹐以巨石覆之﹔自刎其旁。太監劉朝幾等﹐死者凡十八人。

魯王自浙入閩﹐所克復者三府﹑一州﹑二十七縣﹐謂非林垐諸人力哉﹖亦幾幾一成﹑一旅之聚矣。然卒無成者﹐此天也。大木已摧﹐乃欲藉枿蘗以成林﹐不亦遠乎﹖其後陸處者﹐惟舟山二年。舟山環海﹐元爲昌國州﹔越王句踐欲置夫差甬東地﹐卽此也。明隸定海﹐設參將一員。隆武命黃斌卿鎭之﹐遂欲雄據其地﹔王至不納﹐卒爲定西諸將所誅﹐王乃駐蹕焉。大師出攻﹐歷年而後下﹐豈其地勢險要固於燕山﹑金陵歟﹖非也。語云﹕朋黨執虎﹐十夫撓椎﹔二人同心﹐其利斷金。蓋明之遺臣在焉。舟山破而遺臣盡矣﹐其死義多於兩都者何也﹖曰﹕當日諸臣不死者有二﹕其一私妻子﹑保富貴﹐偸生無恥之小人也﹔其一懷才未試﹑抱申胥之忠﹑矢田單之智﹐庶幾冀得一當以報者也。至舟山﹐而二者之臣無矣﹔慕富貴者必不至﹐至者皆志在死忠者也。地沒天荒﹐鯨鯢爲伍﹐豈尙有餘望哉﹖故君子無責焉﹐亦無褒焉。褒之以其始至也﹐非以其死終也﹔責之無可責焉矣﹐至此而後臣事畢矣。𨿽然﹐吾聞之海上有十洲三島﹐神仙聚焉﹐安知諸君子非以兵解而棲托其際者乎﹖

列傳二十六熊汝霖﹑錢肅樂﹑張煌言

熊汝霖﹐字雨殷﹐余姚人。崇禎辛未進士﹐知同安縣。以治行髙﹐入爲戶部給事中。在廷名敢言﹐卒致忤意﹐降福建按察司照磨。弘光立﹐起原官﹐轉吏科。汝霖言諸臣爭誇定策﹐罔計復仇﹐處堂未已﹐且爲斗穴﹔始之武與文爭﹑繼而文與文角﹐殿廷之上﹐無人臣禮﹐此豈立國之規哉﹗馬士英銳意起阮大鋮。汝霖言陰陽消長﹐間不容髮。國家必欲求奇材﹐艸澤中尙不乏人﹐何至擇及丹書﹖閣臣此舉﹐無乃負先帝﹑負皇上乎﹖四鎭之設也﹐汝霖言一鎭之餉至六十萬﹐勢必不供。卽仿古藩鎭法﹐亦當在大河以北開屯設府﹐曾堂奧之內而遽以藩籬視之。未幾﹐奄人欲復廠衛。汝霖言先帝十七年憂勤﹐曾無失徳﹔止有廠衛一節﹐未免府怨臣民。因言﹕先帝篤念宗藩﹐而聞寇先逃﹐誰死社稷﹔先帝隆重武臣﹐而降叛跋扈﹐肩背相望﹔先帝委任勛臣﹐而京營健卒﹐徒爲寇藉﹔先帝旁寄內臣﹐而開門延敵﹐反在禁旅﹔先帝破格用人﹐而邊才督撫首鼠兩端﹐超遷宰執羅拜賊廷。思先朝之何以失﹐卽知今日之何以得矣。甲申九月﹐奉使淮南陛辭﹐言朝端之上﹐議論日新﹔宮府之間﹐揣摩日熟。少宰樞貳﹐悉廢廷推﹔四品監司﹐竟進宮詹。追贓定罪﹐無煩司寇。蹊徑疊出﹐謠諑繁興。一人未用﹐便目滿朝爲黨人﹔一官外遷﹐輒訾當事爲可殺。市井狡獪﹐耽耽得官﹐逞身應募﹐以備推刃告變之用者﹐環伺而待發。逐客之令時聞﹐翩翩之口未已﹔置國卹於罔知﹐逞私圖而得志。黃白充庭﹐靑紫塞路﹔南朝佳麗﹐復見今時。獨不思他日稅駕何地耶﹗其語無不切中﹔迄不見用。魯王監國紹興﹐畫江而守。汝霖謂長久計﹐欲令諸帥畢渡。不聽。乃率所部千人﹐從小亹渡江﹐進至海寧﹔集其父老豪傑﹐激揚忠義﹐灑淚誓眾。聞者莫不感動﹐旅拜轅門者且萬人。別行伍﹐分汛地﹐以本司進士兪元良司餉﹐指揮姜國臣主兵。由是﹐浙西﹑吳中各響應﹐一時號爲熊兵。加兵部右侍郎﹐兼左都禦史﹐總督義兵。閩中詔使劉中藻至﹐議開讀禮。汝霖持不可。言主上原無利天下之心﹐唐藩亦無坐登大寶之理﹔有功者王耳。若我兵能復杭州﹐主上早登大號﹐已是有名﹔若其不能﹐而使閩兵克復武林﹐直趨建業﹐功之所在﹐誰敢與爭。此時而議迎詔﹐未晚也。時﹐張國維亦持此議。於是﹐人心始定。丙戌六月朔﹐浙江兵潰。汝霖從魯王由海道至閩﹐會隆武蒙難﹐郡縣盡降。王以汝霖爲東閣大學士﹐會兵於長垣﹐分道攻取﹐先後得三府﹑一州﹑二十七縣。戊子﹐王在閩安鎭。時﹐國事皆專於鄭彩﹔彩暴橫﹐汝霖每折之。彩與定遠伯周瑞交惡﹐汝霖票擬﹐恆右瑞﹔彩積恨。旣而彩與義興伯鄭遵謙爭洋船﹐常恐遵謙之襲己也。汝霖自閩安至瑯琦休沐﹔守瑯琦者﹐彩之裨將李茂﹐與汝霖奴爭口﹔元夕﹐熊﹑鄭兩家﹐同郡相問遺﹐茂卽以合謀告變。汝霖遂爲彩所害﹐並其幼子投海中。

錢肅樂﹐字希聲﹐號虞孫﹐又號止亭﹔鄞縣人。幼頴異﹐書過目不忘﹔爲諸生﹐有盛名。崇禎丁丑進士﹐知太倉州。州瀕海而富﹐多貴族﹐豪奴黠吏相緣爲姦。其暴惡之民﹐習拳勇﹐健訟好鬥。肅樂立法嚴明﹐視事精敏﹔居五年﹐俗大化。遷刑部員外郎﹐以憂歸。乙酉六月﹐杭州不守﹐浙東議降﹔肅樂大會縉紳諸生於城隍廟﹐開陳大義﹐謀起兵。邑人有不利者﹝卽謝三賓﹞﹐陰致書定海大帥王之仁﹔謂潝潝訾訾﹐起自一﹑二庸妄書生﹐須以公之兵威脇之方可。庸妄書生﹐指肅樂也。之仁至﹐反從肅樂。時﹐郡縣有司皆逃﹐肅樂乃建牙行事﹐封府庫﹑收符鑰﹐標兵皆來受約束。兵餉咸集﹐乃遣人迎魯王建國。肅樂亦至紹興﹐畫江防守﹐分汛瓜瀝。擢右僉都禦史﹐遷左副都禦史。上言國有十亡而無一存﹐民有十死而無一生。賢人蜚遁﹐不肖攘臂。一也。憲臣劉宗周之死﹐關系社稷﹐賜卹諭祭﹐朝典未備。二也。外戚張國俊權傾中外﹐共指��。三也。臺省直諫﹐發言盈庭﹐無裨羣枉。四也。朝章令申﹐委諸艸莽﹔五也。狎邪小人﹐借推戴以呈身﹔闟茸下流﹐冒舉義而入幕﹐六也。楚藩江幹開詔息同姓之爭﹐李長祥面加斥辱。七也。咫尺江波﹐烽煙不息﹐而越城褏衣博帶﹐滿目太平﹔燕笑漏舟之中﹐回翔焚棟之下。八也。所與托國者﹐彊半弘光故臣﹐鴞鳥怪聲﹐東徙尢惡﹔飛蛾滅燭﹐至死不攺。九也。民爲根本﹐七月雨水﹐廬舍漂沒以水死﹑西成失望以餓死﹔執干戈以衛社稷﹐以戰死﹔文武衙門絳標寸紙﹐一日數至﹐以供應死﹔越人衣食取辦於舟楫﹐調發旣煩﹐民皆沈舟束手﹐以無藝死﹔比戶困於誅求﹐此營未去﹑彼營又來﹐以財死﹔富室輸財﹐亦以義動之﹐非有罪也﹐而動加榜掠牢囚﹐以刑死﹔大軍所過﹐沿門供億﹐怒罵及於婦女﹐以辱死﹔甲獻乙之貨﹑丙報丁之怨﹐百毒齊起﹐以憂死﹔今竭小民之膏血﹐不足供藩鎭之一吸﹐將來合藩鎭之兵馬﹐不能衛小民之一發﹐惴惴以不剃髮死。十也。若不圖變計﹐不知所稅駕矣。朝議畫地分餉﹐以紹興八邑各有義師﹐上供本郡﹔寧波轉給王藩。肅樂言臣師二千﹐旣無分地﹐勢須遣散。但臣自舉義以來﹐大恥未雪﹐終不敢歸安廬墓。散兵之日﹐單丁入伍﹐濟則君之靈也﹔不濟﹐則以死繼之。浙師旣潰﹐泛海入閩﹐隆武授以原官。閩亦尋敗﹐隱於福州之化南。魯王至﹐肅樂乃出﹐進兵部尙書。王謂諸臣曰﹕江上之師不能成功﹐病在不歸於一。肅樂請以建國公鄭彩爲元戎﹐諸鎭皆受其節制。又言兵貴精練﹐練兵非旦夕事也﹔請自建國以下六大營﹐每營挑選敢死善戰之士﹐別爲六軍。一切封拜掛印悉停罷﹐懸六金印於此。令曰﹕有能將本營挑選之士破敵者﹐不論把總﹑守備等官﹐各以金印佩之。王以爲然。自是兵威頓振。王之初入閩也﹐次中左所。中左所者﹐鄭成功所營之地也。成功不肯奉王﹐以丁亥爲隆武三年﹐故王攺次長垣。鄭彩自以其軍連破郡邑﹐成功不與焉。是年十月﹐肅樂頒明年戊子魯王三年曆﹔於是﹐海上有二朔。時劉沂春﹑吳鍾巒皆隱遁不起﹐肅樂薦沂春爲右副都禦史﹑鍾巒爲通政使﹔且寓書兩人曰﹕時平則髙洗耳﹐世亂則貴褰裳。司徒女子﹐猶如君父﹔東海婦人﹐尙切報仇。嗟乎﹗公等恐負斯言。二人翻然就道﹐而隆武遺臣無不出矣。戊子﹐王次閩安鎭﹔拜肅樂東閣大學士兼吏部尙書﹐與馬思理﹑林正享同入直。肅樂每日系河艍於王舟之次﹐票擬章奏封進﹐則牽船別去﹐匡坐讀書而已。先是﹐大學士劉中藻起兵福安﹐攻福寧州﹔將破﹐其帥塗登華謂人曰﹕豈有海上天子﹑舟中國公﹖肅樂致書曰﹕將軍不聞有宋末年﹐二王不在海上﹐文﹑陸不在舟中乎﹖後世卒以正統歸之。而況於不爲宋末者乎﹖今將軍死守孤城﹐以言乎忠義﹐則非其人也﹔以言乎保身﹐則非其策也。依沸鼎以稱安﹐巢危林以自得﹐計之左矣。登華遂詣鄭彩降。彩欲使私人守之﹐中藻不可﹔藻反掠其地。肅樂與中藻書﹐不直彩﹔彩使人刺得之。相見﹐彩故誦書中語﹔肅樂固有血疾﹐至是憂憤卒。六月五日也。年四十三。贈太保﹐謚「忠介」。故相葉向髙曾孫進晟葬於福淸之黃蘗山。

張煌言﹐字玄箸﹐號蒼水﹔鄞縣人。幼豪邁﹐能文章﹐善射。崇禎壬午舉於鄕。魯王立國﹐煌言與肅樂同事﹐授翰林院編修﹔出籌軍旅﹐入典制誥。丙戌﹐師潰入海﹐依黃斌卿於舟山。明年﹐松江吳勝兆反﹐以右副都禦史監定西侯張名振軍以應之。至崇明﹐颶風覆舟﹔煌言脫身﹐間道歸海上。又明年﹐移部上虞之平岡上寨。庚寅﹐魯王居舟山﹐煌言復從之。舟山破﹐從王之閩海。時﹐鄭成功縱橫海上﹐兵頗盛﹐遙奉桂朔﹐魯王爲之寓公而已。癸巳冬﹐返浙。明年﹐復監名振軍。入長江﹐登金山﹐遙祭孝陵﹐三軍皆慟哭﹐烽火達於江寧﹔以上游師未至﹐左次崇明。頃之﹐再入長江﹐掠瓜州﹑儀眞﹐抵燕子磯﹐江寧震動﹔而師徒單弱﹐中原無響應者﹐遂乘舟東下﹐聯營浙海。戊戌﹐永曆遣使授兵部左侍郎﹐兼翰林院學士。成功北行﹐又監其軍。抵羊山﹐孽龍爲虐﹐海舶碎者百餘﹐義陽王溺焉﹔於是返斾。己亥﹐成功全師犯江寧﹐煌言以所部數千人並發。謂成功曰﹕公不如先取崇明。崇明﹐江海門戶﹐懸洲可守﹔脫有疏虞﹐進退有據。不聽。以煌言爲前軍﹐陷瓜州城。議師所向﹐成功欲先江寧﹐煌言欲先鎭江。成功曰﹕吾頓兵鎭江﹐金陵援騎朝發夕至﹐爲之柰何﹖煌言曰﹕吾以偏師由水道薄觀音門﹐金陵將自守不暇﹐豈能分援他郡﹖成功然之。卽請煌言往。未至儀眞五十里﹐吏民迎降。六月二十八日﹐抵觀音門﹔成功已下鎭江﹐水師畢至。七月朔﹐小卒七人掠江浦取之。五日﹐煌言所遣別將以蕪湖降書至。成功虞江楚之援師且至也﹐控扼蕪湖﹐足以制上游。七日﹐煌言至蕪湖﹐相度形勢﹐一軍出溧陽﹐以窺廣徳﹔一軍鎭池州﹐以截上流﹔一軍拔和陽﹐以固采石﹔一軍入寧國﹐以偪徽州。傳檄郡邑﹐江之南北相率送款﹕郡則太平﹑寧國﹑池州﹑徽州﹐縣則當塗﹑蕪湖﹑繁昌﹑宣城﹑寧國﹑南寧﹑太平﹑旌徳﹑貴池﹑銅陵﹑東流﹑建徳﹑靑陽﹑石埭﹑涇縣﹑巢縣﹑含山﹑舒城﹑廬江﹑髙淳﹑溧陽﹑建平﹐州則廣徳﹑無爲﹑和州﹐凡得四府﹑三州﹑二十四縣。煌言考察黜陟長吏﹐如州牧行部事﹔江﹑楚﹑魯﹑衛人士﹐多詣軍門受約束﹐歸許起兵相應。亡何﹐而江寧之敗聞﹔煌言方受徽州降﹐乃返蕪湖。初﹐煌言語成功曰﹕師老易生他變﹐宜遣諸帥分徇郡邑。金陵出援﹐我則首尾邀擊﹔如其自守﹐我則堅壁以待。倘四方克復﹐收兵鱗集﹐金陵如在掌中矣。成功不聽﹐自以爲旦夕且下。士卒釋戈而嬉﹐縱飲奏樂﹔官兵諜知之﹐以輕騎襲破前屯。成功倉卒移帳﹐質明軍竈未就﹐官兵傾城出戰﹐兵無鬥志﹐大敗﹔成功亦遂乘流出海﹐並撤鎭江之師而去。於是﹐橫江之艘﹐皆屬官兵。煌言歸路已梗﹐乃引舟趨鄱陽。八月七日﹐與楚師遇而兵潰。楚舟登陸﹐士卒尙數百人﹐歷霍山﹑英山﹐渡東溪嶺﹔追師奄至﹐士皆竄﹐止一僮﹑一卒從﹐迷失道。土人止之﹐賂土人爲導﹐變服夜行﹔天明而蹤迹者眾﹐導者亦去﹐茫然不知所向。內有故人賣藥於安慶之髙河埠﹐求一人導至其所﹔至則故人他往。而故人之友識爲張司馬﹐憐其忠義導之﹔由樅陽湖出江﹐渡黃盆﹐抵東流之張家灘﹐隨行建徳﹑祁門兩山中。煌言方病瘧﹐乃疾至休寧﹐買棹入嚴州﹔恐浙人熟其面﹐攺而山行。自東陽﹑義烏出天臺﹐以達海壖﹔樹纛鳴角﹐散亡復集。庚子﹐駐師林門。辛丑冬﹐入閩海﹔遣客羅子木至臺灣﹐責成功出師。不聽。明年﹐煌言復歸浙海。甲辰散兵﹐居於懸嶴。懸嶴在海中﹐荒瘠無居人﹔山南多■﹝氵義﹞港通舟﹐其陰巉巖峭壁。於是閩﹑粵皆平﹐惟煌言尙在。議者謂煌言不死﹐傍海且復逞﹔朝旨急構之﹐系累其妻子族屬以待。煌言之小校降﹐欲致之以爲功﹔與其徒數十人走普陀﹐僞爲行腳僧。會煌言之糴舟至﹐糴人爲其僧也﹐暱之。小校出刀以脇糴人﹐令言其處﹔擊殺數十人而後肯言﹐曰﹕𨿽然﹐公不可得也。公畜雙猿以候動靜﹐船在十里之外則猿鳴木杪﹐公得爲備矣。小校乃以夜半出山之背﹐緣蘿踰嶺而入。暗中執煌言﹐並其從者羅子木﹑楊冠玉﹔七月十七日也。至寧波﹐將帥舉酒屬曰﹕待公久矣。煌言曰﹕父死不能葬﹐國亡不能救﹐死有餘罪﹔今日之事﹐速死而已。出郭﹐寧波庠生周禮貽以詩曰﹕浩骨𨿽埋新社稷﹐沈魂猶見舊衣冠。煌言頷之。至杭州﹐供張如上賓﹐督﹑撫而下無不敬之﹐省中人賂守者得睹一面爲幸。九月七日遇害。年四十五。子木﹑冠玉並二水手從死。子萬祺﹐先三日死於鎭江。煌言精於六壬﹐兵屯東溪嶺﹐占得四課空陷﹔方大驚﹐而追騎已及。糴舟未返﹐占課大凶﹔徘徊假寐﹐夢金甲神告曰﹕上帝日中取汝。與其友王采薇言之﹐言未旣而兵入。杭人張文嘉﹑萬斯大葬之於南屏之陰。子木名綸﹐溧陽人﹔冠玉﹐鄞縣人。

監國之事﹐熊﹑錢二公始也﹐張司馬終之。三人者﹐固天下才也。使當明之盛世﹐且與於﹑王爭烈矣﹗不幸而值末流﹐謀之不見用﹑用之不得盡其才﹔譬之九尺之軀﹐俯首矮檐中。吁﹗可悲也﹗熊﹑錢阨於彊帥﹐熊旣凶終﹐錢亦賫恨﹔甚矣﹐盜賊小人豈可以共功名哉﹗

卷十六

四明西亭淩雪纂修

列傳二十七守土諸臣傳

列傳二十七守土諸臣傳

嗚呼﹗封疆之吏﹐與地存亡﹔郡縣之吏﹐與城存亡﹕人臣之通義也。明之末也﹐爲吏者旣脧剝以致變﹔及賊至﹐則捧頭鼠竄﹐列郡土崩﹐求其捐軀以報者﹐寥寥也。間一有之﹐豈非歲寒之松柏歟﹗余於死事之大者﹐旣各志之於傳矣。其餘守官不去者﹐嬰慘酷而自甘﹔𨿽他事無所表見﹐亦不忍湮沒。自弘光迄永曆﹐列其姓氏云。

任民育﹑曲從直﹑王纘爵﹑周志畏﹑羅伏龍﹑楊振熙﹑溫璜

揚州自史閣部死義外﹐文吏得九人焉。知府任民育﹐字時澤﹐濟寧舉人。善騎射﹐爲鄕理捍患。里人徐標巡撫眞定﹐薦其材﹐用爲贊畫﹐經理屯務。明年﹐授頴州知州。兵燹之後﹐戶口死亡略盡﹐而徵賦如故。民育乃核州田計一萬九千頃﹐荒者半焉﹔於是﹐並八十里爲四十里﹐止徵見戶。民甚徳之。甲申冬﹐升揚州府知府﹐可法甚任之。以戎服守鎭淮門﹐城破馳歸﹐易緋服堂上曰﹕此吾土也﹐當死此。左右皆奔散﹐獨吏陸某者侍。兵至﹐欲擁之出﹐遂死之。妻子投井死﹐陸某亦自經以殉。同知曲從直﹐與其子分守東門﹐父子皆死。從直字完初﹐遼東舉人也。監軍同知王纘爵﹐字佑中﹐鄞縣人。以祖蔭入太學﹐授應天府通判﹐攝溧水篆。淸介剛直﹐忤上官投劾歸。乙酉﹐起揚州監軍同知。可法謂曰﹐君書生﹐不知兵﹐奏攺京職可乎﹖纘爵對曰﹕下官世受國恩﹐豈敢避難﹖願從明公死﹐不願從馬﹑阮生也。可法攺容謝焉。城破﹐遂從死。江都知縣周志畏﹐字一畏﹐號雪松﹔與纘爵同邑。癸未進士。年少敢任﹐果於決事。髙傑將士在城暴橫﹐志畏屢戢之﹔反受挫﹐不勝憤﹐求解職。會新諭羅伏龍至﹐可法卽命代之。伏龍﹐先由舉人知梓潼縣。代志畏﹐受事甫三日﹐城卽陷。兩人皆死於兵。而志畏妻子僕隸﹐闔門殲焉﹐無一脫歸者。其時﹐兩淮鹽運司楊振熙﹑揚州監餉僉事黃鉉﹑通判吳道正﹑江都縣丞王志端亦皆死。振熙﹐臨海舉人﹔鉉﹐彭澤舉人﹔道正﹐余姚人﹔志端﹐字研方﹐孝丰人。諸人行事﹐惜乎軼矣﹗

溫璜﹐初名以介﹐字於石﹐號寶忠﹔湖州烏程人。生三歲而孤﹐母陸太孺人苦節五十年卒﹐被旌於朝。少爲諸生﹐有學行﹐名譽赫然﹔湛深於易﹐爲教授大師。性至孝﹐母歿﹐廬於墓﹐出入必爲文以告。丙子﹐舉於鄕﹐始易名。癸未﹐成進士﹐年五十九矣。授徽州府推官﹔甫蒞任﹐京師報陷。公慟哭誓死﹐亟訓民兵﹑繕城堞﹑靖寇盜﹐爲保障計。明年﹐南都亦覆﹔知府秦祖襄遁﹐諸僚屬悉遁。公嘆曰﹕城無民主﹐且自相屠﹗乃盡力攝其印﹐召士民慰諭之﹔眾感泣願守﹐遠近從而保守數萬家。會僉都禦史金聲起績溪﹐公與爲犄觕﹐且轉餉給其軍﹔而徙家屬於瀹坑村捨﹐語吏不得通家信﹐凡四閱月。聲敗﹐巖兵登陴。郡人黃澍以城獻﹐公抽刀將自刎﹔吏扣頭曰﹕不念夫人﹑公子乎﹖公曰﹕然﹔孺人欲偕我死。趨歸瀹坑﹐釃酒以談﹔夜闌﹐僕婢咸就寢﹐長女寶徳年十五假寐﹐茅孺人趣之起﹐女曰﹕何爲﹖曰﹕死爾。女延頸授帨﹐未絕﹐復刃之。孺人整衣寤﹐公取刀截其喉﹔有頃﹐呼曰﹕未也。再刃而絕。乃書遺令曰﹕世受國恩﹐惟死以報﹔薄棺火葬﹐不必還屍。投筆長嘯﹐抽刀自刎﹐聲如雷震﹔乙酉九月二十四日也。越日復蘇﹐居人舁至幕府視其創﹐皆驚嘆。進之食﹐揮之。又五日﹐兩手裂其喉而死。

顧咸建﹑唐自彩﹑過俊民﹝杭州﹞

顧咸建﹐字漢石﹐昆山人。與兄咸正俱登癸未進士﹔咸正授咸安推官﹐而咸建得錢塘令。錢塘本劇縣﹐是時﹐連歲大祲﹐米價騰湧﹐民至削樹皮﹑采野菜爲食。而三餉疊加﹐催科甚急﹔長吏以解額爲殿最﹐里甲往往雉經倉門。咸建下車﹐分兩稅爲十限﹐令同甲自將曉諭﹐不以官符追攝。集父老告之曰﹕寇患若此﹐朝廷師旅四徵﹐餉非得已也。爾曹受列聖深仁﹐獨不思急公分上憂而煩我遣胥隸乎﹖民讙曰﹕使君愛我﹐我何敢以逋課負使君﹖輸者滇溢﹐無後期者。京師變聞﹐人情洶懼。咸建出令曰﹕天未厭明徳﹐新天子詔卽至﹔若無恐﹗戢姦警備愈嚴。弘光立﹐禦史彭遇颽﹐士英私人也。出按浙江﹐橫甚﹔遣奴客四出剽掠﹐百性憤怒﹐聚嘩於署。遇颽出兵﹐擊殺七十餘人﹐民洶洶思變﹔咸建馳撫之﹐得已。遇颽旋劾罷。及揚州失守﹐馬士英﹑方國安﹑鄭彩軍咸集錢塘﹐城中鼎沸﹔咸建率吏卒日夜防禦﹐軍得稍戢。大兵卽至﹐巡撫張秉貞驚擾不知所爲﹐總兵陳洪範勸之納款﹐咸建爭之不能得﹔秉貞遂挾潞王出降﹐咸建棄官去。大帥遣騎追之﹐及於東江﹐還﹐抗詞不屈。閏六月朔﹐殺於忠淸坊﹔士民徒跣號泣。懸首城樓﹐一蠅不集。閩中贈太僕少卿﹐謚「忠節」。咸正之選推官也﹐延安已爲賊所陷﹐未赴而京師變﹐需次於家。至丁亥﹐松江兵科給事中陳子龍欲與提督吳勝兆共舉事﹐爲人告變﹐匿咸正子天達所﹐迹捕得之。子龍死﹐咸正執至江寧﹐總督洪承疇問曰﹕汝知史可法在乎﹑不在乎﹖咸正答曰﹕汝知洪承疇死乎﹑不死乎﹖洪嘿然。與二子天達﹑天遴俱見殺。

唐自彩﹐字西望﹔四川建州貢生﹐兵部侍郎偕泰從父也。崇禎末﹐授臨安知縣﹔而無錫貢生過俊民﹐方爲訓導。自彩居官廉﹐多惠政﹐尢振興文教﹐與俊民相得甚歡。臨安﹐故山縣﹐俗醇朴易治﹔自彩政暇則與俊民飲酒賦詩﹐士兵愛信之。及大兵至浙﹐省城大吏皆迎降﹐邑人大震。自彩嘆曰﹕臨安彈丸地﹐以戰則無兵﹐以守則無食﹔且爾民素不習兵革﹐無徒苦父老爲也。冊印俱在﹐聽邑人之所爲。我老矣﹐豈復北面事二姓﹖

與其侄偕豫攜家入梅鄔﹐俊民亦匿山中。士民遂賫冊印赴省﹔大帥問曰﹕令安在﹖士民前曰﹕令唐君﹐賢父母也﹔憐吾民之被干戈﹐不敢守土﹐已入山隱矣。大帥曰﹕果賢耶﹖吾還汝令﹔若迎奉之﹐我不別遣吏也。士民入山迎自彩出﹐堅不可。閱兩月﹐大帥聞自彩終不出﹐下教置令。新令至﹐欲自媚﹐詭上言自彩山中陰集兵﹐虞有變。總督張存仁乃遣兵執自彩﹐俘其家。是時八月﹐值下丁﹔俊民語山中諸生曰﹕吾爲學博﹐猶廟祝也。我在﹐可令大聖缺一祀乎﹖刑牲具醴﹐侵晨入城行禮。甫初獻﹐而執唐令之兵突至﹐見堂上峨冠博袖執笏者﹐問何人﹖或告之曰﹕學官也。因前系之﹐俊民大罵﹐殺於功臣山下。自彩至﹐不屈。總督曰﹕昔有宋受命吳越納土臨安故事也。若毋自苦。我知汝賢吏﹐故不加兵﹔縣民徳汝多矣﹐行且薦於朝。慰諭百端。自彩曰﹕士各有志﹐安用相彊。總督指其家曰﹕獨不念少妾﹑幼子乎﹖自彩曰﹕大丈夫豈以子女易大節﹖卒與其侄偕死。妾大呼曰﹕主死﹐妾願從﹔官若憐我幼子﹐有乳嫗在。延頸受刃。其子旣長﹐遇蜀人﹐得歸。隆武贈自彩太常寺少卿﹔偕豫﹐字敬子﹐亦貢生﹐贈太常寺博士﹔而俊民竟無爲請贈謚者。

鄭爲虹﹑黃大鵬﹑王士和﹑王景亮﹑胡上琛

唐王立國之日淺﹐而其時死節之士甚眾。蓋皆前之遣臣﹐未殞南北之難﹐而畱其身以有待者也。旣各爲傳﹐今錄其守土而死者。

鄭爲虹﹐字天玉﹔揚州進士﹐知浦城縣。上初入閩﹐知其廉吏﹐欲拔置左右﹔浦民畱之。乃擢巡關禦史﹐畱浦城。有武將彊奪商人米﹐爲虹繩之以法﹐人言其市恩邀譽。上知其忠﹐不問﹐且令兼巡上游。丰采肅然﹐將士斂手。鄭芝龍旣懷二心﹐盡撤關隘守兵﹔聞浙東陷﹐先回福安﹐其將施福亦歸﹐仙霞二百里間空無一兵。大兵抵關﹐安行無阻。爲虹嘆曰﹔食肉者不忠﹐而屠民以殉之乎﹗還浦城﹐啟門縱百姓去﹐自刎﹔丙戌八月也。同時守關者爲黃大鵬﹐字文若﹐建陽人。少孤貧﹐不能從師﹐求爲弟子執役﹔每會講﹐輒從旁竊聽﹐遂知書﹐能屬文。舉庚辰進士﹐知義烏縣﹐有能聲。擢兵科給事中﹐治兵餉。未幾﹐從上至建寧。上以仙霞關重地﹐使閩人自爲守。及關破﹐大鵬被執﹔南向立曰﹕封疆失守﹐我分應死。大兵射殺之。

王士和﹐字萬育﹐金溪舉人。避亂入閩﹐謁選吏部司務。上言六事﹕文職廣而委禦者多﹐武弁盛而立功者少﹐升遷驟而責任益輕﹐議論煩而實用益寡﹐聽納博而精神愈勞﹐移蹕頻而民生日苦。上讀之曰﹕此苦口良藥也﹔朕朝夕省覽﹐爾諸文武亦共儆戒。令刊所奏分賜之﹐召士和賜對。丙戌夏﹐轉兵部主事﹐尋知延平府。時﹐延平爲上駐蹕地﹐委重之。八月﹐仙霞關不守﹐上倉卒奔汀州﹐畱兵部侍郎曹履泰偕士和居守。大兵至﹐士和謂士民曰﹕吾受上恩﹐義不可生﹔汝等當自爲計﹐毋以數萬生靈膏斧鑕也。士民環泣﹐其友亦勸止之。士和正色曰﹕君子愛人以徳﹐君何爲出此言﹖且吾一介書生﹐數月而忝二千石﹐君恩厚矣﹔不死﹐人且謂主上不知人。北向再拜﹐系印於亭﹐自縊死。

王景亮﹐字武臣﹐吳江進士。南渡﹐授中書舍人。隆武攺監察禦史﹐加太僕寺卿﹐巡按金衢﹐兼督學政﹐奉命通好於魯。衢州﹐唐﹑魯之交﹐政令不一。景亮居久之﹐未有以報命也。城陷﹐縊於馮家園。而衢州道伍經正﹑推官鄧巖忠﹑江山知縣方召﹐皆不屈死﹔武臣則胡上琛。上琛字逢聖﹐福州右衛指揮使也。性喜讀書﹐時時竊獨吟詠。年十八﹐赴京襲職。隆武時﹐加升錦衣衛﹐扈從延﹑汀﹐遇變而返。大兵入城﹐曰﹕吾世臣也﹐豈可偸生﹖令人入山采毒艸﹔其妾劉氏聞之﹐願同死。上琛喜曰﹕汝婦人能之耶﹖遂衣冠同拜天地祖宗﹐各舉酒飲藥而死。

梁於涘﹑王域﹑劉允浩﹑夏萬亨﹑髙飛聲﹑李翔﹑塗伯昌﹑塗世名

梁於涘﹐字飲光﹐江都人。癸未進士﹐知萬安縣。乙酉大兵至﹐郡邑望風迎款﹐於涘獨嬰城固守。援絕被執﹐金帥欲降之﹐不可﹔禁於南昌獄中五十三日﹐日作詩文。客有慰之者﹔於涘曰﹕國破家亡﹐自天子﹑公卿﹑百官北面受辱﹔餘一小令﹐所圖曷濟﹖然古今忠孝名節﹐在人自力耳。金帥又欲官之﹐客聞而賀。於涘曰﹕死我者可賀而不可弔﹐官我者可弔而不可賀﹔死者形亡﹑官者神滅﹐吾豈以神易形哉﹗九月十三日作絕命詞﹐自縊死。

王域﹐字符壽﹐松江舉人。除宿州學正﹐佐有司城守有功﹔歷工部主事﹐榷稅蕪湖。時﹐上游梗於賊﹐商少而稅額在﹔域上疏請如舊﹐從之。南都升本部郎中﹐出守建昌﹐加副使﹔以淸正稱。乙酉六月﹐金帥入南昌﹔域與布政使夏萬亨﹑副使王養正﹑推官劉允浩等謀曰﹕事亟矣﹐國無王﹐何以集眾﹖乃奉益王監國。大兵進攻南昌﹐七月朔城陷﹐王出走﹔域被執﹐不屈﹐送武昌。

劉允浩﹐字集生﹐山東掖縣人﹔癸未進士﹐家居。聞北京陷﹐欲西行說劉澤淸起兵﹔而寇至萊州﹐允浩與張國士等擊走之﹐奉母南行。時﹐寇盜接迹﹐聞其名不敢害。抵淮與黃得功相結﹐慨然欲立功報國﹔史可法壯之﹐欲畱之軍前﹐允浩不可。謁選南都﹐擢建昌推官﹐同輔益王。大兵來攻﹐允浩督戰甚力﹐殺傷過當﹔城陷﹐猶率眾巷戰﹐中矢被執。

夏萬亨﹐字符禮﹔昆山舉人﹐婺源教諭﹐升西平知縣。時﹐河南寇盛﹐萬亨修備甚嚴。居三年﹐攺知夏邑。夏邑城小﹐不足用兵﹔賊嘗頓兵城下﹐萬亨解諭之而去。劉超叛﹐督師丁啟睿率諸軍討之﹐屯聚者且數萬﹐軍需器械﹐不缺於供﹐萬亨力也。弘光立﹐使迎太后﹐因升江西布政使﹔言者以爲驟﹐乃攺僉事﹐分巡南昌﹑瑞州。保寧人避寇南昌﹐其舍人豪橫﹐萬亨執而笞之﹔一府洶洶﹐皆持白梃作難﹐民與格鬥﹐將焚王府﹐萬亨諭之始止。尋升按察司﹐署布政使事。南京潰﹐萬亨奉其母至撫州﹐屬於門生。南昌已爲金帥所據﹐乃入建昌﹐奉益王。建昌破﹐金帥以萬亨得民心﹐將藉以撫定江西﹔曰﹕公從我且爲大吏。萬亨書絕命詞見志。金帥知不可降﹐然不欲加害﹐送之楚帥﹔一門死於建昌者三十餘人。萬亨至武昌﹐與王域﹑劉允浩﹑王養正﹑施義略﹑魯忠省俱死﹔傳首江西﹐棄屍城下。武昌人收葬之於沌砦河﹐題曰﹕六君子之墓。養正字蒙修﹐四川進士也﹔餘二人失考。

髙飛聲﹐字克止﹐長樂舉人。授玉山知縣﹐遷�府同知。有巨寇久莫能靖﹐飛聲躬率兵搗其巢殲之。尋以養親乞去。黃道周乞督師﹐邀與偕行﹔令攝撫州府事。敵兵至﹐遣家人懷印走行在﹐而身守孤城。及城破﹐全節而死。隆武聞之嗟悼﹐贈江西按察司僉事。

李翔﹐字颷舉﹐邵武人。崇禎己卯﹐以貢廷試﹔會詔求言﹐翔上書切直﹐幾得禍。閩中授新城知縣。先是﹐大兵逼新城﹐舊令譚夢開降﹐借犒師以斂民財﹐姦徒乘之﹐民勿堪擾﹔導閩兵之守關者誅令。令之黨與誅令之人日相殘殺﹐匝月未定。尙書吳春枝巡來邵武﹐以新令難其人﹐特疏用翔。將入﹐邑人尙欲拒之﹔翔單騎入城﹐斬黨令者一人﹐余置不問﹐人大服。未幾﹐鄕民與豪家有爭﹐數十人噪城下﹐翔諭之不止﹐且入城抄掠﹔翔揚言永勝伯鄭彩兵且至﹐乃遣三百人紅抹首﹑攝弓矢﹐從南門入﹐眾皆奔。已而﹐知其詐也﹔明日復聚。翔曰﹕烏合之眾易與耳﹔一不懲艾﹐眾且效尢。率兵以出﹐且戰且撫﹐斬爲首數人而定。鄭彩初駐新城﹐聞大兵至而逃﹐監兵張家玉邀翔共守﹔翔召募義兵﹐日夜戒嚴﹐親率千人出演武場督師。大兵已從他道馳入﹐義勇咸散﹐從翔返者僅三十人﹔比至城下﹐則畱三人耳。翔直前斬三級而入﹐四顧彷徨﹐謂三人曰﹕汝等可去﹐我入城死矣。策馬復出。大呼曰﹕我新城令也。兵執之﹐送至建昌﹐僵立不跪。大帥勸之酒﹐翔舉杯擲地﹔帥遂斬之。贈光祿寺少卿﹐謚「忠壯」。

塗伯昌﹐字子期﹐江西新城人。幼頴敏好學﹐聞杭州黃汝亨名﹐徒步涉江師事之﹔已又之楚﹐事郭之章於家﹐皆得其指授。家貧﹐夫婦或竟日同食一瓜﹐冬日被薴衣﹐不卹也。補庠生﹐督學蔡懋徳甚器之。其後汝亨亦按學江西﹐伯昌方居憂﹔招之往﹐謝不見。人曰﹕子昔者千里師之﹐今咫尺而拒之耶﹖答曰﹕向者求師﹐非見學使者也﹔且吾豈以師故﹐越喪而往哉﹖攜其子先春山中讀書﹐宵夜不輟。庚午﹐舉於鄕。隆武立﹐授兵部主事﹐攺監察禦史。奉命至江西招集義旅﹐歷新城﹑廣昌至寧郡﹐會大兵破金聲桓﹐徇江西諸郡縣﹔伯昌遂力守寧都﹐被圍者一年。城陷﹐大書於壁曰﹕讀聖賢書﹐但知守經死﹐不知達權生。乃自縊﹔庚寅二月初十也。城之未圍也﹐先春奉母及妻匿山中。復出﹐從父至城下。僕告曰﹕賊兵且至﹐盍避之﹖先春曰﹕大人在城﹐柰何捨之﹖僕曰﹕已往廣昌矣。先春不信﹐奮袖而行﹐遂及於難。先是﹐伯昌有堂侄世名字仲嘉﹐丁卯舉人﹐隆武授龍溪知縣。甫蒞任﹐而大兵入仙霞關﹐鄭芝龍迎降﹐全閩皆潰。世名獨不屈﹐遣其子常吉出。常吉曰﹕父在﹐兒焉往﹖未幾﹐被執﹐皆遇害。士民棺殮之﹐瘞淺土。新守令至﹐哀其忠﹐各捐金贖其二孫﹐助其歸喪。世名偉幹修髯﹐性豪俠﹐志气慷慨﹐爲孝廉日﹐當事愛其才﹐贈之金﹐輒隨手盡。死時﹐有僕黃錫﹑黃揚﹑王亨﹑蔣三四人者同殉云。

二君皆以孝廉起家﹐皆忠死﹔又皆有子死孝。忠孝一門﹐何其盛哉﹖必如是﹐庶不愧孝廉也夫﹗

黃克善﹑吳錫玉

其以禦賊死者﹐湖東守備黃克善﹐合肥人也。甲申七月﹐福建閻﹑羅﹑宋三家賊流入磁龜。官兵合剿﹐克善斬獲獨多﹐馬蹶遇害。將死﹐捋其須﹐遇賊曰﹕毋令血染吾須。賊亦壯之。而南康府通判吳錫玉﹐死尢烈。柯陳賊寇南康﹐錫玉手提鐵鞭﹐率壯丁數百人往剿。時﹐賊已去城三十里﹐錫玉追及。賊阻橋據岡爲陣﹐錫玉發一矢中賊冠﹐賊拔嗅之﹔羣曰﹕未傅毒。乃下岡返擊。錫玉躍馬獨前﹐持兵殺數賊﹔遂遇害。贈按察司僉事。錫玉字戢五﹐歙人也。

彭永春﹑徐可行﹑成啟

左兵之亂﹐死者四人﹐皆微員也﹔可以愧諸大吏矣。彭永春﹐武陵人﹔九江衛經歷。四月四日﹐左兵突入城。永春曰﹕我官𨿽卑﹐然食朝廷之祿﹐遇難不可不死。具衣冠﹐命一僕舉火焚署。書於屏曰﹕九江衛經歷彭永春死節處。子女六人俱焚死。徐可行﹐字三山﹐九江衛人﹔世襲指揮僉事。城陷﹐聞都司董四明自刎於城上﹐妻史氏﹑妾姚氏及二子俱赴水死。大呼曰﹕我武臣亦有人哉﹗入告其母汪氏﹔母曰﹕我家何不若彼也﹖投井死。妻鄒氏﹑子婦陳氏繼之。可行大書於壁曰﹕世受國恩﹐闔門殉節以報。投筆北向拜﹐自經於望京門城樓。成啟﹐字伯佑﹐應天人﹔以貢任湖口縣主簿。左兵圍城﹐啟具公服端坐於庭﹐俄而亂兵奄至﹔啟叱曰﹕國家養汝﹐將以靖亂﹐何反爲﹖亂賊捽之下﹐索其金。復叱曰﹕寒官也﹐何金可索﹖被殺。其時﹐有孫大華者﹐徳化市民也﹔左兵肆掠﹐民不勝憤﹐起殺一兵。次日﹐眾露刃而噪﹔總督袁繼咸不得已﹐命究殺兵者﹐莫得﹐市民大嘩。慨然曰﹕殺身以安眾﹐吾何惜一死﹖乃挺身出曰﹕殺兵者﹐我也﹔與眾無與。遂斬以殉﹐一城得解。嗚呼﹗此與顏佩韋等五人何異﹖世固不乏義士哉﹗

張耀﹑魯益﹑王運開﹑劉廷標﹑焦潤生﹑魯異撰﹑陳六奇﹑徐道興

張耀﹐字融我﹐三原人。萬曆中舉人﹐除聞喜縣知縣﹔累官貴州布政使。耀爲人淳朴﹐所至以和厚得民。孫可望將入境﹐耀言於巡撫﹐請發民兵守禦﹔巡撫以眾寡不敵難之。俄﹐賊眾奄至﹐耀率家僮拒守﹔城陷﹐猶手刃數賊。賊以禮請曰﹕公﹐秦人也﹔若降﹐當位宰相。耀怒罵不屈。賊械其妾婢三十人於前曰﹕降則一家免死。耀罵愈烈。賊斷其舌支解之﹐妾婢等皆死。

魯益﹐臨州人。以貢生特用﹐授兵部司務﹔歷主事﹐升貴州平安道。孫可望圍貴陽﹐益聚兵拒守。數月城破﹐一門死難。弟拭爲蒲圻令﹐亦死於賊。

王運開﹐字子朗﹐四川夾州舉人。授永昌府推官﹐署金騰道。劉廷標﹐字霞起﹐福建上杭人﹔通判永昌﹐攝府篆。沙定洲之亂﹐黔國公沐天波走永昌。及孫可望等入滇破定洲﹐陽言爲黔國公復仇﹐屠臨安﹑曲靖﹐下楚雄﹑大理﹐移檄走永昌﹐迎天波歸。天波信之﹐將遣子送款。是時﹐運開﹑廷標方守瀾滄拒戰﹐天波止之﹔且諭以其印往。兩人曰﹕印在﹐吾而聽公﹔以印往﹐是我降也。且賊言何可信﹖不聽。兩人悉遣家人走騰越。運開有弟運閎﹐字子遠﹐在署﹔運開謂之曰﹕弟未仕﹐可勿死﹔將吾妾俱西﹐勿在此亂人意。士民懼不降且屠﹐詣運開聽事號哭﹔運開慰遣。人又詣廷標﹔廷標曰﹕賊伎倆﹐吾素知之﹔他城之降而屠者亦屢矣。眾哭益甚。廷標取毒將飲﹐眾始散。兩人相謂曰﹕眾心如此﹐其何以守﹖是夜﹐運開縊。奔告廷標﹐廷標曰﹕男子哉﹗吾年老﹐當先王公死﹔王公乃先我也﹗遂沐浴賦詩三章﹐亦自縊。運閎至永昌治喪﹐門下有過哭者﹔運閎曰﹕吾輩捨生取義﹐何哭爲﹖殮畢厝之﹐復走騰越。可望聞兩人死節﹐求其後﹔或以運閎對﹐遂召之。至潞江﹐語僕曰﹕此行將臣賊﹐吾兄弟豈異趨耶﹖吾死將吾骨與兄合葬﹐題曰「夾江兄弟之墓」。遂躍入江。數日獲屍﹐其色如生。焦潤生﹐字茂慈﹐上元人﹔修撰竑之子也﹐以父任歷南京戶部郎中﹐出知曲靖府。孫可望兵至﹐被執不屈死。武定同知揚於陛﹐劍州舉人﹔城陷亦死之。

魯異撰﹐字弗人﹐福建營昌人。崇禎壬午舉人。以詩文名世﹐同時陳子龍﹑艾南英不能出其右。知貴州永寧州。孫可望等陷黔﹑窺滇﹐郡邑望風遁去。異撰與其客江津進士程玉成﹑貢生龔茂勛謀曰﹕州據盤江天險﹐控扼全黔﹔棄之不守﹐事不可爲矣﹗遂登陴守禦。賊兵日益﹐城陷﹐自焚死。

陳六奇﹐字鳴驚﹐龍江衛人。萬曆戊午舉人﹐知景縣﹔廉平﹐民多愛之。常曰﹕吾以公事夜歸﹐民家必束炬﹐以照輿從﹔其無男子者﹐婦人以門內應焉。吾何功於邑人而堪此﹗見之慨然﹐忍不加惠乎﹖徙知曲靖﹑南陵縣﹐城破被殺於東門。

徐道興﹐睢州人。官雲南都司經歷﹐署師宗州事。廉潔愛民﹐民以殷富。孫可望等入雲南﹐屠曲靖﹔道興集士民諭之曰﹕城守乎﹖士民曰﹕力薄兵寡﹐何以抗賊﹖道興曰﹕然﹗汝等何罪﹐徒膏兵刃﹐可速去﹐勿顧我﹔死﹐吾分也。士民請偕去﹐厲聲曰﹕失守封疆﹐我安所逃死﹖言訖﹐須眉奮張。眾灑淚而去。捨中止一僕﹐出白金二錠授之曰﹕此俸金也﹔一以賜汝﹐一治棺殮我。僕哭聽從死。道興曰﹕爾死﹐誰收吾骨﹖僕乃去。舉酒自飲﹐賊入大罵﹔賊令出迎其將﹐擲手中酒卮擊之曰﹕吾朝廷命吏﹐肯從賊求活耶﹖罵不絕口﹐遂被殺。同時張朝綱﹐廣通人﹐由貢生授輝源州同知﹐解職歸。可望兵至﹐謂其妻馮氏曰﹕曾受國恩﹐何顏對賊﹖兩人並縊死。子諸生耀﹐慟絕而蘇﹔葬親訖﹐亦縊死。

那嵩﹑龍吉兆﹑龍吉臣

那嵩﹐沅江土司知府也。己亥十月﹐上入緬﹐過沅江﹐嵩與子那燾奉上甚謹。設宴皆用金銀器﹐宴畢﹐悉斂以送﹔曰﹕此行上供者少﹐聊以佐之。上去﹐卽起兵﹐吳帥攻之。城陷﹐登樓自焚﹐一家皆燼焉﹝吳帥﹐三桂也﹞。

龍吉兆﹑龍吉臣﹐乃麻衣土司也。辛丑正月﹐爲吳帥所獲。帥問曰﹕爾何故反﹖兩人同辭罵曰﹕我受國恩三百載﹐仗義守死﹐何名爲反﹖帥曰﹕爾猶不畏死耶﹖兩人曰﹕我盡忠而死﹐誠賢於爾之不忠﹑不孝而生。吳帥怒﹐截其舌而斬之。

傳有之﹐國君死社稷。今之藩臬郡縣守令﹐非卽古之方伯連帥侯伯子男之君與﹖古者世其土﹐民猶其家之子弟也。今者不世其土﹐然而旣蒞之則卽以其家視之﹔儼然曰﹕吾﹐爾公祖也﹑爾父母也﹐爾宜衣我﹑食我。而民亦遂曰﹕固我公祖也﹑我父母也。殫其地之出﹑竭其力之入﹑金玉之貴﹑筐篚之彩﹑肥腯鮮異之品﹑土木儀衛之具﹐莫不致其美好﹑阜其備用。不足﹐則輟其長老之養以奉之﹔不足﹐則奪其妻子之生以奉之﹔又不足﹐則鄰里姻婭請貸以奉之﹔又不足﹐則赤肌膚﹑受榜笞而不辭。若是而冤抑不之伸﹑爭辯不之決﹑盜賊不之禁﹑天災流行水旱饑饉不之卹﹗嗚呼﹐是直土寇也。然且國有大故﹐則挈囊擔貲褰裳而遁﹐甚者以其土奉賊以爲己功。夫彼固不知死社稷之義矣﹐獨不知失陷城池之律歟﹖法令失陷城池者斬﹐是卽失社稷之義也﹔非酷也﹐特以後世不明其義﹐而借律以示之耳。明之死事者不少矣﹐乃其知守土之義者不槪見。吳﹑楚﹑閩﹑粵﹑滇﹑黔﹐名都大邑半天下﹐守土之吏不下數千員﹐而慷慨殉義者寥寥若此﹐豈亂世�崩﹑文字殘缺﹐失之紀載歟﹖吾於是傳﹐卽斗粟末秩﹑要荒土司﹐不敢略焉。嗚呼﹗其時之擁名城﹑享厚糈而竄降相繼者﹐以視此之諸君子﹐不如螢火較列星哉﹗卷十七

四明西亭淩雪纂修

列傳二十八死事諸臣傳

列傳二十八死事諸臣傳

嗚呼﹗余讀尙書至「多士多方」﹐朱嘗不廢書而三嘆也。當是時﹐周之克殷數年矣﹔以武﹑周之聖﹐撫循安輯﹐徳亦至矣。而故國﹑故君之感﹐商之民若不忍一日忘。周公不得已﹐反復於天命之去畱﹐以消其興亡之感﹔然則周之頑民﹐殷之義士也。南都之建﹐其君相以兒戲亡其國﹐竊怪廟堂之上﹐忠義之士何寥寥耶﹖以爲聖祖列宗培養三百年﹐不應偸薄至此。及觀其後﹐而義旅四起﹐歷二十餘年而後定。嗚呼﹗此可以見禮教之效矣﹐而可勿志歟﹗其人行事不僅以起兵見者旣別爲傳﹐而列其以兵事始終者焉。

江浙

自北騎南下﹐諸郡文武吏爭獻版籍﹑開門迎附﹐反爲之守。江南副總兵吳志葵者﹐吏部主事夏允彜門生也﹔頓兵海上﹐獨不屈。先是﹐有十將官者﹐屯兵千餘陳湖中﹔湖旁諸生陸世鑰慮其爲亂﹐亦聚千餘人﹐名爲犄角﹐實防遏也。適下令薙發﹐鄕民皆驚﹐而吏胥乘勢魚肉民﹐民洶洶思亂﹔十將官因之邀世鑰起兵﹐殺吏胥而焚其舟。於是﹐松江兵科給事中陳子龍﹑舉人徐孚遠﹑章簡陰與陳湖兵通。志葵乃與參將魯之玙率舟師三千﹐自吳淞江入澱泖﹐將窺蘇州。允彜出入軍中﹐飛書檄﹐聯絡士大夫。四方聞之﹐爭爲響應﹕華亭則兵部侍郎沈猶龍﹑下江監軍道荊本徹﹑中書舍人李待問﹐嘉定則左通政使侯峒曾﹑進士黃淳耀﹑總兵蔣若來﹐昆山則鄖陽撫治僉都禦史王永祚﹑編修朱天麟﹐吳江則職方主事吳易﹑總兵黃蜚﹐太倉則總兵張士儀﹐宜興則總兵盧象觀﹔南則連休寧僉都禦史金聲﹐西則達於浙中。而嘉興吏部尙書徐石麒﹑翰林屠象美﹑嘉善職方監軍錢旃﹑知縣錢默﹑平湖總兵陳梧﹑海寧舉人周宗彜等﹐競以家資助軍爲恢復計。方淸之下金陵也﹐兵數十萬﹔及克蘇﹑杭﹐又籍郡邑無賴子弟刈發以充之﹐勢益盛。其大軍駐金陵﹐一軍駐蘇﹐一軍駐杭﹐一軍駐沿海吳淞等處。允彜計﹕欲身與志葵入據蘇州﹐斷其首尾﹔石麒等率嘉﹑湖民兵﹐子龍﹑孚遠﹑旃﹑默等聯絡浙東西之師﹐共辦南寇﹐破杭而守之﹔峒曾率其邑兵聯絡海東舟師﹐荊本徹﹑張士儀等殲駐海者句容﹑二溧﹑宜興之兵﹐直走南京﹔馳檄九江督袁繼咸及江楚﹑江北諸宿將觀望順逆間者伏艦江中﹐伺敵窮北渡半濟而後擊之。計定﹐約蘇州捷音至﹐克日同發。而志葵所率海上軍素怯﹐方攻蘇州﹐副將魯之玙以三百人先登﹐斬胥門而入。淸帥匿其騎於學宮﹐兵入城四五里不見敵﹐內自疑欲退﹔騎兵出﹐突馳之﹐三百人皆陷﹐之玙鬥死。於是﹐軍兵爭思引退﹐志葵不能止﹔允彜流涕徧拜之﹐得少畱。時﹐吳中民兵十餘萬﹐客賈﹑僧道咸來助師﹔及嘉興﹑平湖﹑嘉善﹑江陰﹑華亭﹑淸浦﹑嘉定﹑昆山﹑上海﹑句容﹑溧陽﹐所在逐殺長吏爲明守﹐得首級﹑輜重﹑器械無算。城守僅百日﹐然諸民兵皆猝起﹐無甲仗﹑又少馬﹐什不當一。蘇州據倉廩﹐憑堅城﹔方聞外變﹐薙發尢急。又慮民開城出﹐則嚴閉諸城門﹐率騎撫城中﹐掩殺數千人﹐民不得不刈發。發刈﹐驅之登陴拒守。志葵數出師仰攻﹐不得入。而淸兵駐杭及沿海者﹐復大出攻所陷郡邑﹔邑紳懼禍潛通於淸兵﹐遂潰。或執﹐或殺﹔今錄其大槪云。

侯峒曾﹑黃淳耀﹑張眉錫﹑龔用圓﹑夏云蛟﹝嘉定﹞

侯峒曾﹐字豫瞻﹐號廣成﹐嘉定人﹔給事中震暘子也。登天啟乙丑進士﹐授南京兵部主事。崇禎初﹐攺授吏部﹐出爲江西學道﹔尋拜參政﹐分守嘉﹑湖。鄭三俊爲吏部尙書﹐舉天下卓異五人﹐峒曾與焉﹔擢順天府丞﹐未至而北都陷。南都起官通政﹐以疾辭。南都潰﹐峒曾避於鄕。乙酉六月﹐李成棟以水陸兵駐於吳淞﹐所過攘掠﹔民甚憤﹐揭竿四起。嘉定團練鄕兵破成棟舟師於新涇﹐士民爲城守計﹐推峒曾爲主。慷慨誓師﹐逐新令張維熙﹔與同邑黃淳耀﹑唐全昌﹑夏云蛟等分門而守﹐設謀備禦。西窺太倉﹐東扼吳淞﹐各邑響應。成棟數發兵攻城﹐城中出兵邀擊﹐一敗之於羅店﹑再敗之倉橋。成棟怒﹐大修攻具﹐破婁塘﹐通太倉﹐自率師來攻。峒曾乞師於總兵吳志葵﹐遣遊擊蔡祥以七百人赴援﹔一戰不利﹐束甲遁去。外援遂絕﹐城中矢石俱盡。七月三日大雨﹐城崩一角﹐架巨木支之。至四日﹐雨益澍﹐城大崩﹔成棟遂薄東門而上﹐峒曾與其子玄演﹑玄潔猶立埤堄間指揮。鄕兵爭欲扶之出﹐峒曾曰﹕我旣與城守﹐城亡與亡﹐去何之﹖趨歸﹐拜家廟﹐自溺城中﹔叱二子速行。二子皆曰﹕願從父死。相抱入水。未絕而兵至﹐鉤得之﹐刃峒曾首以徇。故將王公揚死於陣。成棟以別將守之而去。有金生者﹐夜竊峒曾首﹐藏之篋中﹔峒曾之叔自野輿棺入﹐收其屍。方殮﹐有哭聲自外來者﹐則金生負篋而至也。

黃淳耀﹐字蘊生﹐號陶庵。幼好學﹐性中和湛靜﹐喜怒不形於色﹔至談古今忠孝名節﹐則持論侃侃不稍假借。登崇禎癸未進士﹐見天下已亂﹐而入猶營進不已﹐賦詩南歸。弘光立﹐不謁選。大兵圍城﹐佐侯峒曾調兵食。城破﹐淳耀與弟淵耀入艸庵。庵僧無等﹐淳耀方外交也﹔謂曰﹕君未受職﹐可以無死。淳耀曰﹕大明進士宜爲國死﹔今托上人﹐死此淸淨土足矣。索筆書曰﹕進士黃淳耀死於此。嗚呼﹗進不能宣力王朝﹑退不能潔身自隱﹐讀書寡益﹑學道無成﹐耿耿不沒此心而已。與淵耀分左右就縊。年四十七。暴屍七晝夜﹐面無攺色。淵耀字偉恭﹐邑諸生﹔律已嚴恪﹐與其兄相師友﹐誦講勿輟。至是﹐怡然就死。

張錫眉﹐字介玆﹐上海人。庚午舉於鄕﹐素有志行。嘗孤館獨坐﹐一女子窺之﹐投簪於幾上﹐正容不動﹔明日卽辭歸﹐亦終不言也。歲大祲﹐力請有司發粟賑之﹔復募人瘞死者以千計。好行其徳如此。城破﹐死於兵﹔妾何氏抱女赴水死。

龔用圓﹐字知淵。辛酉舉人﹐選秀水教諭﹔乙酉棄官歸。龔氏自宋﹑元來﹐稱文獻故家。兄用廣﹐方嚴有志操﹔用圓精研經學﹐互相師友﹐鄕人稱之。城破﹐兄弟二人皆投水死。

夏云蛟﹐字啟霖﹐嘉定諸生。家貧﹐篤行好學﹐與黃淳耀齊名。與唐全昌俱爲兵所殺。

沈猶龍﹑李待問﹑章簡﹑睦明永﹑徐念祖﹑傅凝之﹝松江﹞

沈猶龍﹐字云生﹐華亭人。萬曆丙辰進士﹐積官至福建巡撫﹔招降海盜鄭芝龍﹐威名始著。升兵部侍郎﹐總督兩廣﹔歸裏。福王立﹐召入爲兵部添設右侍郎。李待問﹐字存義﹝或作存我﹞﹔癸未進士﹐授中書舍人。七月﹐大兵遣安副使至﹐有常指揮者執而殺之﹔徧括郡人助餉。郡人苦之﹐共推猶龍起兵﹔猶龍乃集紳士爲城守計﹐而吳志葵亦自蘇州還師﹐與黃蜚共屯泖河。八月﹐大兵至泖河﹐戰於春申浦。以輕舟截浦﹐乘風縱火﹔志葵兵重不能運﹐潮落風烈﹐水師都盡。志葵與蜚皆見執。遂率師圍松﹐令降紳董廷對爲間﹔事覺﹐郡人殺之。已有假黃蜚軍號突至﹐猶龍開門不疑﹐而大兵隨入﹔以紅巾抹首﹐俄巾脫則辮髮也。眾大驚﹐喧呼北兵至﹐守卒皆潰。猶龍出東門﹐中流矢﹐死於濠下。李待問殺於織染局。初﹐待問夢所服衣裾有「天孫織錦」四字﹐以爲中翰兆也﹔至是﹐竟爲死所。

章簡﹐字坤能﹐甲子舉人。嘗知羅源縣﹐守南門被執﹐不屈而死。華亭教諭睦明永﹐字嵩年﹐丹陽舉人。先有書訣其子曰﹕大兵已渡江﹐我自謂有三不可生者。平日以節義自命﹐亦嘗以勉人﹔一也。賦性梗直﹐觸境卽動﹔二也。且我之名﹐命之於父﹐修短視明﹔三也。城破﹐題詩明倫堂﹐自縊。尙寶司丞徐念祖與妻張氏﹑妾陸氏﹑李氏同縊。有舉人傅凝之者﹐參吳志葵軍事﹔春申浦之敗﹐與華亭諸生戴泓皆赴水死。衣工陸厚元﹐城陷﹐積薪於門﹐語其妻曰﹕能完節乎﹖曰﹕能。厚元舉火﹐其妻子女皆焚死。

陳大任﹑王佐才﹑朱集璜﹑陶琰﹑周宗瑜﹝昆山﹞

昆山之守﹐其議發於朱天麟﹐召故令楊永言主縣事。永言﹐雲南人﹐善騎射。當是時﹐縣丞閻茂才方獻降冊﹐用爲知縣﹔紳士共執茂﹐殺之。貢生陳大任議迎王佐才爲帥。佐才自狼山總兵罷歸﹐年七十餘矣。大任虛所居爲帥府﹐身自裹甲署行伍﹐諸生朱集璜等助守甚力﹐參將陳宏勛率壯士百人以爲右師。大兵東下﹐宏勛率舟師迎戰不利﹐退入城。遊擊孫志尹沒於陣﹐佐才登陴死守。七月六日﹐大雨﹐城陷﹔天麟狼狽走福建。佐才冠帶走帥府﹐被執死之。永言匿民間﹐得免。大任時已出城﹐語從者曰﹕同起事而我獨免﹐非丈夫也。復入死之。妻張氏﹑子思翰皆死。士民男女死者數十萬。

朱集璜﹐字以發﹐貢生﹔陶琰﹐字圭稚﹐庠生。有志行﹐兩相友善﹐共勵以實學。集璜爲教授大師﹐弟子數百人﹔然畱心世務。先是﹐嘉定﹑崇明二邑不轉漕﹐崇禎中以軍興﹐令昆山﹑太倉﹑長州﹑吳縣代輸﹐而二邑償其值。自是﹐民大困。昆山輸粟萬二千餘石﹐值不能盡藏。集璜致書同郡縉紳曰﹕邑中利害有大於是乎﹖夫二邑不能轉漕﹐非幸也﹐已輸值於正稅矣﹔今以額外徵之﹐民安得不病﹖白其事上官﹐除四縣之累﹐而二邑卒亦不漕。邑東南夏駕河﹐又南爲雞鳴塘﹐並承太湖﹑吳淞江之委﹐海潮擁沙﹐漸爲平陸﹐邑往往病水。集璜相度地形﹐條議開浚之術於邑令﹐親爲庀材督役﹐復水故道﹔凡六閱月而工竣﹐民大利之。昆山起兵﹐助王佐才城守﹔城潰﹐投東禪寺之後河死。琰世居雞鳴塘﹐去城二十餘里﹔得鄕勇三百人﹐率赴援。未至﹐知城陷﹐乃還﹔嘆曰﹕以發其死矣。夜自縊﹐其子槁於祖墳之側。而集璜果於是日死。越數日﹐集璜柩至﹐亦以兵梗不得歸葬﹐乃厝於琰之右。時人謂之語曰﹕朱斷斷﹑陶植值﹐生同學﹑死同穴。集璜門人孫道民﹑張謙亦同日死。

周宗瑜﹐字服堅﹐丁卯舉人﹔授儀封知縣﹐罷歸。爲人有膽力﹐起兵守東門﹐與子朝礦執戈司餉。城破﹐率家人披甲持戈以待﹔兵入輒殲之。胡礦亦奮劍斬傷數人。旣而鐵騎四圍﹐登屋發矢如雨﹐父子同遇害。宗瑜妻諸氏被執不屈死﹐朝礦妻王氏自縊死。其它守城死者﹐蘇達道﹑莊萬程﹑陸世鏜﹔鬥死者﹐陸云將﹑歸之甲﹑周復培﹔罵兵死者﹐陸彥衝﹔代父死者﹐沈徵憲﹑朱國鉽﹔救母死者﹐徐治﹔從容自盡者﹐徐溵﹑吳行貞﹑王在中。

王淳﹑王湛﹑徐守質

同時﹐太倉諸生王淳﹑王湛皆起兵攻城。王﹐太倉巨族也。湛字道光﹐性尢剛毅。薙發令下﹐慨然語淳曰﹕吾誓與發爲存亡。卽集里人陳說大義﹐聲與淚俱。眾曰﹕若欲何爲﹖淳曰﹕新守彊劫民耳﹔吾以眾往﹐當無不摧陷者。裏中從者數百人。淳﹑湛與其友蔡仲昭﹑魏虎臣橫刀前驅圍城﹔城中人登陴笑曰﹕此烏合耳﹐何能爲﹖舉炮擊之﹐皆伏地﹐不能傷。乃訝曰﹕此知兵者。於是﹐禁舉火以虞內變。三日突煙不起﹐人聲寂然。眾謂其怯也﹐以扉遮矢石﹐向城辱罵。越日﹐則單衣荷戈直抵濠畔。自辰至未﹐盛暑饑疲。守者乃開門以十二騎突馳之﹔眾方解衣揮汗﹐遂大潰。淳乃先受傷赴水死﹐湛砍一騎未及﹐爲所殺。仲昭﹑虎臣俱戰死。

常熟諸生徐守質﹐奉母避兵於鄕。鄕兵起﹐守質以母病不能遷﹔兄守噩謂之曰﹕爾去我畱。方相讓而兵至﹐守噩遁去﹐母與妹俱投井死﹔守質亟從之﹐兵挽其發。守質踞坐而罵﹐殺於井旁。其友馮知十猝遇大兵於客捨﹐奮臂格鬥﹐中矢而死。

閻應元﹑沈鼎科﹑戚勛﹑馮厚惇﹑黃毓祺﹑徐趨﹝江陰﹞

江陰﹐小邑也﹔而城守之嚴﹐江以南無若之者﹐則賴於典史閻應元。侯承祖之守金山衛﹐亦似之。應元字嚴亨﹐順天通州人。崇禎末﹐授江陰典史。江盜百艘乘潮至黃江港﹐應元率鄕兵拒戰﹐連殪三人。寇退﹐以功升英徳主薄﹔道遠未赴﹐寓居沙山。乙酉﹐南都郡邑降附﹐檄至江陰﹐諸生許用徳昌言於明倫堂曰﹕頭可斷﹐發不可剃。眾曰﹕然則守城乎﹖乃設太祖像﹐拜且哭﹐城內外應者萬人﹔推新尉陳明選主兵。明選曰﹕吾不如閻君智勇﹐可屬大事。於是﹐馳騎迎應元。應元率家丁四十人夜馳入﹐召士民盟之曰﹕今日之事﹐非有所彊於君者﹐諸君其無以生死爲計。眾曰﹕諾。乃問曰﹕有餉乎﹖

巨商程璧前曰﹕某願輸二萬五千金。輸者次第集。又問曰﹕有軍實乎﹖明選曰﹕前兵備道所制火藥﹑火器故在也。發之﹐得火藥三百罌﹑鉛鐵丸九千石﹑大炮百﹑鳥機千張。乃令曰﹕輸不必金﹐凡菽﹑粟﹑芻﹑槁﹑布帛﹑酒酤﹑鹽酰皆是。且曰﹕城苟完﹐何患無財﹖否則﹐身且不保﹐何卹乎家﹖眾曰﹕然。於是餉粗具﹐乃治樓櫓﹑守堵堞﹐令戶出男子一守城﹐餘丁傳餐。已乃分城而守﹐令鄕兵出伏四郊﹐待遊騎至而殲焉。部署已定﹐內外合圍。當是時﹐大兵所過﹐邑無堅城﹐守土吏或降或走﹔卽閉門旅拒﹐攻之﹐輒援遲﹐不過旬日。故漫視南土可以無血刃﹐而傳聞江陰設守甚嚴。至境上﹐輒賊殺﹐相與大駭。於是﹐大兵薄城下者且十萬﹔列營百數﹑圍數千重﹐依尹山起壘﹐下瞰城中﹐矢集如雨﹔城上雜發炮擊之﹐夜遣壯士縋城下﹐順風縱火﹐軍亂﹐自相蹂踐﹐死者數千﹐移營去。居民黃雲江善弩﹐傅以毒藥﹐中人輒斃﹔陳瑞制木銃﹐近者糜爛﹔應元制鐵鍋﹐系以長繩﹐能刺人於城下。大軍駕大炮擊城﹐城垣裂﹐應元用鐵葉裹門板貫以鐵絙護之﹔取空棺實以土﹐障隤處﹔又召人運大石﹐視缺者壘焉。又嘗矢盡﹐乃束槁爲人﹐夜立埤堄間﹐城上擊鼓鳴金大噪﹐若將繾城劫營者﹔大軍驚﹐矢蝟集﹐比曉﹐獲矢無算。凡守禦之法﹐殫極智巧。大軍乃濟師﹐遣降將劉良佐來助﹐臨城呼應元以語。應元曰﹕我一典史﹐蟣虱臣耳﹐猶不忘故國﹔汝爵爲列侯﹐握重兵不能爲國捍禦﹐反爲敵前驅﹐有何面目向我邑人耶﹖良佐慚而退。八月﹐松江破﹐李成棟率所部十四萬至﹐驅黃蜚﹑吳志葵作書招降。志葵至城下﹐陳說利害﹔應元叱曰﹕汝不能斬將搴旗﹐爲人所縛﹐死已晚矣﹗何喋喋爲﹖會中秋給軍民賞月錢﹐分曹攜具﹐登城痛飲﹔而許用徳制樂府五更轉曲﹐令善謳者曼聲歌之﹐其聲淒惋﹐大兵聞者皆爲泣下。應元偉軀幹﹐性嚴毅﹐號令明肅﹐犯法者不稍貰。然輕財﹐賞賜無所恡﹔傷者親爲裹傷﹐死者酬酒而哭之。明選寬厚嫗煦﹐善拊循士卒﹐往往流涕相勞苦﹔士皆樂爲之死﹐𨿽知危急不稍變。外兵旣盛﹐攻愈急﹐炮聲徹晝夜﹔城中死傷日積﹐矢石亦盡。二十一日﹐大雨如注﹐城傾﹐大軍蜂擁而上。應元率死士巷戰﹐所當披靡﹐殺傷以千數﹔奪門不得出﹐投於前湖。水淺不死﹐遂被執。良佐持之而泣﹐應元曰﹕死耳﹐何泣爲﹖見貝勒﹐不屈膝﹐死於棲霞禪院。用徳﹑明選自焚死。城中尸骸枕藉﹐街巷皆滿。凡攻守八十一日﹐竟無一人降者﹔而大兵死者亦六﹑七萬。嗟乎﹗應元之守善矣﹐惜所守者小邑耳﹔使兩京得如應元者而守之﹐明豈亡哉﹖隆武聞而泣曰﹕吾家子孫遇江陰人﹐𨿽三尺童子亦當敬而拜之。應元至今廟食江陰。其死事可紀者﹕邑人兵部主事沈鼎科﹐字鉉臣﹐辛未進士﹔城陷自縊。家人槁殮之﹐不守而去﹐兵州棺取其首。中書舍人戚勛﹐字百屏。甲申假歸﹐自臨淸聞國變﹐臨淸人欲畱之參軍﹔勛曰﹕此非吾死所。南渡﹐奉敕主閩餉﹐事畢而國亡﹐佐應元城守﹔城陷﹐召妻子﹐授之巾帨﹐視其旣縊﹐北面再拜﹐自起舉火﹐火熾﹐乃自縊﹔從死者一十二人。江陰訓導馮厚惇﹐字培卿﹐金壇人﹔冠帶南向自刎於明倫堂。妻王氏與孀妹結衽投水。踰月﹐��歸姜者﹐聞變亦死之。而武進流寓諸生呂九韶﹑江陰舉人夏維新﹑諸生王華於城將陷﹐皆痛飲自刎。

黃毓祺﹐字介子﹐江陰貢生﹔與弟毓礽皆有名於時。毓祺深於禪學﹐而性慷慨忠義。其門人諸生徐趨﹐字佩玉﹔亦有气節。江陰城守﹐毓祺與趨起兵行塘以應城中。魯王遙授兵部尙書﹐賜敕印。江陰破﹐毓祺亡命淮南。趨與其黨趨山中。明年冬﹐率王春等十四人襲江陰﹔十四人俱死﹐趨被獲。見知縣劉景綽﹐長揖不跪。左右叱曰﹕非爾父母官耶﹖而不跪﹗趨厲聲曰﹕此降臣耳﹐何父母焉﹖景綽壯其志﹐欲釋之﹔曰﹕我知子非謀逆者﹐寧有所親在獄﹐欲篡取之耶﹖趨曰﹕我何親在獄﹖志不忘明﹐欲有所爲耳。景綽曰﹕若然﹐子必死矣。趨曰﹕吾固不欲生也。景綽曰﹕子誠奇士﹐吾將薦之以官。趨曰﹕汝大明進士﹐位至監司﹐亦不卑矣﹔今降而爲令。汝爲官不能自擇﹐而爲吾擇官乎﹖景綽曰﹕我非得已﹐借以吏隱耳。趨曰﹕汝外吏﹐欲去則去﹐天壤甚寬﹔何至呈身於敵﹐含羞苟活哉﹖景綽慚﹐連呼送獄。丁亥正月八日﹐殺之。已而聞毓祺亦與同事﹐收其子晞兄弟下獄﹐而迹捕毓祺。戊子﹐毓祺在秦州﹐寓書其所善江純一者﹐用故時官印識之﹐而爲純一之客所得。純一懼禍而告變﹐毓祺見執﹐入江寧獄﹔令具爰書﹐索筆書曰﹕道重君親﹑教先忠孝﹐某逃禪已久﹐豈有宦情﹖義憤激中﹐情不容已。明主嘉誠﹐遣使授職﹐招賢選騎﹐分所應然。衰憒曠官﹐死有餘責﹔謹抱印待終﹐身附子卿之義。己丑三月獄成﹐門人鄧大臨告之﹔毓祺命取襲衣自殮﹐趺坐而逝。當事戮其屍﹔大臨號泣﹐贖其元歸葬﹐變服而黃冠去。大臨字西起﹐常熟人。晞等輸入官﹐配功臣家﹔鄕人斂金贖之﹐教授毗陵。晞有學行﹐不愧其父﹐妻周氏死節甚烈﹔邵長蘅爲之傳云。

侯承祖﹝金山衛﹞

侯承祖﹐字懷玉﹔世襲金山衛指揮。松江之起兵也﹐集諸鎭議﹔承祖率兵至﹐欲出襄大軍﹐而吳志葵忌之﹐阻其謀。承祖恚曰﹕然則府城聽之總戎﹐承祖以金山爲存亡耳。歸而治兵設守禦。未幾﹐志葵果敗﹐松江亦破﹐進攻金山。承祖坐埤堄間﹐親受矢石﹔緣城上者立刃之﹐屢進卻卻﹐不能入。八月二十四日﹐江陰旣陷﹐李成棟還師助之。守卒皆疲﹐俄有內應者﹐啟水門以入。承祖以其子傑巷戰﹐眾且盡﹔傑被執﹐罵不絕口﹐見殺。承祖亦執﹐說之降。曰﹕吾家自始祖以開國勛﹐子孫不替食祿二百八十年﹐今日不當以死報國哉﹖至文廟前曰﹕此吾死所。再拜於先師﹐隨受刃。

丘祖徳﹑麻三衡﹑吳漢超﹝寧國﹞

寧國之兵﹐主之者丘祖徳﹔而麻三衡﹑吳漢超等附焉。丘祖徳字念修﹐成都人。崇禎丁丑進士﹐授寧國府推官﹔以才調濟南﹐超授按察司僉事﹐分巡東昌。十四年夏﹐給事中張元始上言﹕土寇與流寇異﹐土寇皆饑民耳﹐聚則盜﹑散則農﹐計莫善於撫。今祖徳旣授殊擢﹐宜令專任撫事。帝從之。寇果多散﹐以功遷右僉都禦史﹐巡撫山東。京師陷﹐李賊檄降﹐祖徳斬其使。中軍梅應元作亂﹐入劫印﹔祖徳將自刎﹐士民掖之出境﹐遇魯於道﹐同之過淮。時﹐四川大亂﹐祖徳無家可歸﹐乃流寓寧國。南都旣覆﹐七月起兵以應金聲。是時﹐郡城已失﹐祖徳駐師華陽山﹐糾集別部顏苗﹑王一蘅﹑金經﹑萬曰吉﹑麻三衡等共攻郡城﹔不克﹐退屯山中。七月二十日﹐大兵破寨﹐獲其父子﹔送江寧﹐不屈磔死。閩中贈太子太師﹑吏部尙書。

麻三衡﹐字孟旋﹐宣城人﹔布政使溶之孫也。生有異相﹐好習武事﹐與沈壽民﹑梅朗三﹑徐律時﹑沈士柱皆知名於時﹔三衡尢以詩酒自豪。旣起兵﹐與胡太平﹑阮恆﹑阮善長﹑劉鼎甲﹑馮百家共稱七家軍﹐皆諸生也﹔駐兵稽寧。每戰﹐三衡策馬舞刀﹐先登陷陣﹐敵人望而畏之。後以眾寡不敵被獲﹐殺於江寧﹔七家皆死。

吳漢超﹐字許公﹐宣城諸生也。爲人彊直有膽決﹐深沈不露。甲申之變﹐哭於廟﹐與其友湯廷玄謀募師赴難。會弘光立﹐乃止。已而﹐南都復陷﹔慨然曰﹕天下事遂已乎﹖議保寧國境﹐眾無應者﹔乃走涇縣﹐從尹民興起兵。涇縣之城守不減江陰﹐大兵久而後克﹐損傷者什七﹑八﹔故至今聞二縣之名輒破膽﹐漢超力也。師潰﹐匿華陽。當塗人徐淮聚眾駐華陽﹐聞漢超名﹐禮而致之﹔用其謀﹐連破句容﹑溧水﹑髙淳﹑溧陽﹑涇縣﹑太平諸縣。漢超曰﹕我兵少﹐聚而守城則無攻戰﹔我以遊騎四出﹐使彼疲於奔命﹐乃可乘。此伍員所以覆楚也。以故所克州縣皆不守。然是時國新喪亡﹐民心日渙﹐而漢超復無以撫定之﹐故終無成。丙戌正月四日﹐襲寧國府﹐已入城﹐勒兵巷戰。寧國﹐漢超鄕郡﹔人各顧其家﹐莫有鬥志﹐遂潰。訊俘卒﹐始知爲漢超主兵。於是﹐圍其家。令曰﹕不出且族。漢超乃歸死。問其同事﹐漢超曰﹕郡中十萬戶﹐誰非吾黨﹖不可一﹑二數也。臨刑﹐終不屈膝。剖其腹﹐膽長三寸。妻戚氏﹐墜樓而死。

吳應箕﹑龐昌胤﹝池州﹞

池州則奉朱盛濃爲主﹐而吳應箕應之。應箕字次尾﹐貴池人﹔復社領袖也。言論風旨﹐士爭趨之﹔公卿以下﹐視其臧否以爲榮辱。阮大鋮在京都﹐應箕率諸名士噪而逐之﹔大鋮不敢較﹐然憤甚﹐欲甘心焉。弘光立﹐應箕亡命走他鄕。乙酉﹐起兵攻池州﹐復建徳﹑東流﹔及十月而兵潰﹐逃婺源﹑祁門界﹐爲黃總兵所獲。不肯屈﹐將戮於市﹐應箕曰﹕不可。遷於松林﹐曰﹕可矣。一卒以刀擬之﹐應箕叱曰﹕吾頭豈汝可斷﹖伸頸謂總兵曰﹕以此煩公。遂死。

龐昌胤﹐字再玉﹐四川西充人。崇禎丁丑進士﹐知靑陽縣。國亡棄官﹐隱九華山﹐與邑人孫象壯謀起兵﹔事覺被執。行至五溪橋店﹐夜扃戶而臥﹔明日推窗入﹐則死矣。卒不知其如何而死也。

盧象觀﹑方明﹑葛麟﹑顧杲

江上之師起於盧象觀﹐而方明﹑葛麟皆與合軍者也。象觀字幼哲﹐總督忠烈公象升弟。癸未成進士﹐授金溪知縣﹔未仕﹐攺中書舍人。忠烈智勇知兵﹐有謀略﹔爲督撫﹐甚著威名﹔象觀集其家學﹐以仕晚﹐未見用也。大兵旣渡江﹐象觀與宗室朱議瀝遇於西湖﹐相與痛哭﹐入於忠肅祠﹐誓同起兵。至茅山﹐以象升故將陳坦公爲先鋒﹐多所殺傷﹐謀攻南京。金陵人朱君兆者﹐奇士也﹔爲象觀計曰﹕京城雄深﹐攻之﹐猝未易拔﹐而大兵四面萃於我﹐敗道也。公曷謀內應者乎﹖象觀曰﹕如何﹖君兆曰﹕某習知邑中兆豪﹝﹖﹞﹐願與朱君先入﹔公定師期告我﹐我從中起事﹐舉火以應焉。已而﹐遣僧至君兆所約期﹐僧之淸帥告變﹔淸帥嚴兵立誅君兆﹐而自舉火誑外。象觀薄兵城下﹐燒太平門﹔騎兵出城突馳之﹐象觀大敗﹐精銳盡喪。議瀝匿水竇中得逸﹐復與象觀至宜興﹐稍收士卒﹐出攻溧陽﹐又敗。象觀亡入太湖﹐而廣徳屯田都司方明迎議瀝入其軍。明字開之﹐素與吳興豪傑相結﹐起兵據廣徳﹔旣奉議瀝﹐義師多應之。於是﹐破孝丰﹑臨安﹑寧國等縣﹐軍聲大振。隆武聞之﹐封議瀝爲瑞昌王﹐方明等授官有差。亡何﹐淸帥張天祿自徽州出攻﹔方明不能禦﹐棄王走浙東。鎭江人潘文煥匿王於茅山民捨﹐久之﹐其部曲喜正之鎭江買弓﹐事覺﹔有司捕正雜治之﹐遂得王﹐王遇害。事連文煥﹐文煥見正嚼齒罵曰﹕吾死何足惜﹖吾王一日尙在﹐人心一日未散﹐鼠子乃壞我大事。奮起批其頰。其子哭﹐文煥曰﹕我死忠﹑汝死孝﹐傳之天下後世義土頌述焉。不然﹐我老氓也﹐誰復知之﹖至金陵﹐洪承疇欲屈之﹐不可﹔被殺﹐一女亦不食死。其明年﹐方明回之長興﹐有疑其爲諜者﹐執至防將郭虎所﹔一小卒識之﹐指曰﹕此方明也。遂斬之。象觀之入太湖也﹐與葛麟﹑王期升合﹐有眾二萬﹐奉通城王盛澄居長興。八月二十八日﹐大戰於小湄﹐葛麟死﹐大兵蹙之。象觀知事不成﹐起拜其眾曰﹕我兄弟受國恩厚﹐無以報稱﹐空煩空等﹐死有餘愧。自投於湖。有小卒泣而掖之出﹐象觀曰﹕愛我不如成我義也。復自沈而死。陳坦公﹑總兵毛重恭俱戰死。

葛麟﹐字蒼公﹐丹陽人﹔與象觀同舉於鄕。生有膂力﹐貌類武夫﹐能開數石弓。弘光立﹐巡撫祁彪佳薦其才勇﹐授中書舍人﹐與鄭鴻逵協守京口。上便宜十二事﹐又請練兵江北﹔皆不報。京口破﹐不至家而走海上﹔同總兵吳志葵起兵﹐復淸浦。志葵敗見擒﹐潰卒無所歸﹐推麟爲帥﹔麟乃引舟入太湖。是時﹐職方郎中王期升起兵西山﹐奉通城王﹔麟乃與期升合。未幾﹐盧象觀亦至﹐軍遂盛。期升貪﹐不能軍﹐以兵威肆掠鄰境而已﹔民苦其暴﹐引大兵焚期升舟。期升遁﹐象觀危甚﹔麟望見大火﹐率三舟衝之。軍吏曰﹕眾寡不敵﹐勿陷死地。麟曰﹕臨難不救﹐同盟之謂何﹖手持長矛力戰﹐舟帥遇者皆披靡﹐連殪六﹑七十人於水。大兵素知其名﹐及戰﹐羣指目之﹔噪曰﹕長而肥者﹐葛帥也。萬箭注之而發﹐揮矛如風﹐矢不能害﹔乃擲炬其舟﹐舟焚﹐麟赴水死。

無錫人顧杲﹐以起兵未遂﹐先爲人所殺﹐尢可惜。杲字子芳﹐端文公憲成之孫。爲人粗豪尙气﹐以名節自任。端文講學東林書院﹐淸流多偕之﹔由是東林遂爲黨魁﹐皆引端文自重。而杲爲其宗子﹐故𨿽未仕而名甚髙。阮大鋮旣廢居金陵﹐思結納後進以延譽﹔乃蓄名謳﹐制新聲﹐日置酒髙會﹐士雅遊者多歸之。禮吏主事周鏕惡之曰﹕此亂萌也。因艸檄名曰「南都防亂」﹐引諸名土以排之﹐而難於爲首者。杲曰﹕捨我豈誰﹖大鋮意大阻﹐恨甚。及大鋮得志﹐杲猶無顧忌﹔爲萬言書名曰「號忠」﹐上於當事。祁彪佳撫吳﹐嘉其義﹐爲築禮賢館招之﹐保護之甚至。大鋮乃募人劾之﹐有徐丞者應募。土英卽擬旨逮問﹐而副都禦史鄒之麟與杲有連﹐稽其駕帖﹔不旬日而國亡﹐事得解。大兵抵常州﹐知縣林飾遁﹐邑人王如玉﹑顧君起獻降冊﹔杲方起兵以應江上﹐遇之沙山﹐杲怒﹐命所部執之。兩人大呼曰﹕此賊兵也。是時﹐沙山人團練以禦盜﹐不知其爲杲也。信之﹐羣起執杲。杲無以自明﹐乃曰﹕願誅如玉﹑君起而後死。沙山人聽之。於是被害。旣而審知爲杲﹐則大悔﹐立祠祀焉。有巢之良者﹐常州舉人﹐字伯貞﹔知曹州﹐歸裏。乙酉從軍於孟河﹐兵敗﹐父子俱歿。

吳易﹑孫兆奎等

陸世鑰﹐字兆魚﹐以財雄於陳湖﹔會國變﹐散財募士﹐保障鄕裏。湖傍諸生沈自徵﹐輕財任俠﹐亦知天下有變﹐造魚船千艘於湖。自徵死﹐其弟中書舍人自炳收其船以集兵。主事吳易乃因之以起。易字曰生﹐吳江人。崇禎癸未進士﹐不謁選而歸。弘光立﹐謁史可法於揚州﹔可法奇其才﹐奏授職方司主事﹐參軍淮上。乙酉﹐奉檄督餉﹐未復命而南京不守。六月﹐大兵徇吳江﹐縣丞朱國佐以城降﹔有諸生吳鑑者﹐字子儀﹐欲起兵誅之。會黃蜚兵至吳﹝無﹖﹞錫﹐鑑大喜﹐徒手入縣庭罵國佐。國佐執送蘇州﹐州守詢其餘黨﹔抗聲曰﹕孔子﹑孟子﹑張睢陽﹑顏平原皆是也﹔何問爲﹖殺於胥門。易聞而憐之﹐起兵擒國佐﹐授其父汝延﹐令殺以祭鑑。於是舉人孫兆奎﹑諸生華京﹑吳旦等皆募兵至﹐以水師千餘人屯長白蕩﹐出沒五湖﹑三泖間﹐多所殺傷。大兵之初至也﹐未習水戰。易使部卒習水師者﹐雜農民散處湖畔﹔大兵掠民舟以濟﹐劫人操之前﹐散處者來操其舟﹐棹至中流﹐猝入水鑿沈之﹐溺死者無算。是時﹐部郎王朝升﹑吳景亶奉通城王起兵西山﹐克長興而居之﹔然兵不及易之眾﹐故皆依易以爲助。浙東授易兵部尙書﹐封長興伯﹔閩亦授兵部侍郎兼副都禦史﹑忠義伯。八月﹐總兵吳勝兆以舟師至﹐旣敗葛麟﹑象觀等軍﹐引兵追易。二十四日出戰塘口﹐獲敵舟二十﹔次日大雨﹐不設備﹐爲大兵所襲﹐大敗﹔易孑身走﹐父承緒﹑妻沈氏及女皆溺死﹐一軍盡覆。華京先驅妻子入水﹐格殺數人﹔卒繼至﹐手與搏戰﹐相持溺死。自炳與其弟自駒及趙汝珪﹑吳旦等皆戰死。自炳字君晦﹐自駒字君牧﹐汝珪字子玉﹐旦字爾赤﹐京字壯與﹐皆諸生中之有志行﹑知名於時者也。兆奎兵敗將走﹐念易妻子在軍中﹐恐被辱﹐視其赴水然後行﹔遂爲追兵所獲。至江寧﹐見總督洪承疇﹐大言曰﹕先帝時有一洪承疇﹐督師敗績﹐自死封疆﹐先帝親祭而哭之。今又一洪承疇﹐一人耶﹖兩人耶﹖承疇曰﹕汝毋問兩人﹑一人也﹐汝自爲一人事耳。驅出斬之。時義旅四起﹐多肆劫掠。惟世鑰毀其家以集眾﹐禁部下不得妄掠一錢﹐犯者必死﹔故其軍獨靜。後知事不成﹐爲僧去。明年春﹐吳江人周瑞復起兵﹐屯長白蕩。江副將討之而敗﹐八百人皆死﹔軍聲復振﹐遂迎易入城。其秋﹐易至嘉善﹐與倪曼靑合營﹐集飲友人孫璋家﹔偵者知之﹐引大兵猝至﹐易與曼靑並見執﹐殺於杭州艸橋門﹐孫璋父子亦死。易部將茹文略﹐余姚人﹐字振先﹔驍勇善戰﹐少從軍長興﹐爲千夫長。浙西旣降﹐文略遂攜壯土十餘人入太湖﹐從徐雲龍破長興﹐戰屢有功。雲龍死﹐乃歸易。易優禮之﹐奏授總兵﹐每持長矛陷陣。易八月之敗﹐文略手刃數十人﹐身亦被十餘創﹐血盡而僕﹔兵猶疑其佯死﹐數刃之。大兵去﹐稍蘇﹐捧其首而走。之潯溪﹐休於野廟﹔廟祝見而識之曰﹕子非茹某耶﹖持之而泣。傅以良藥﹐百日始愈。間行至長興﹐訪母﹑妻﹑子皆遇害矣。丙戌正月﹐又從軍於麻湖﹔與大軍力戰﹐所殺過當﹐援絕而亡。其將周志韜突圍出﹐收餘眾自保﹔魯王遙授參將。明年夏﹐兵敗赴水死。

李總兵﹑任源邃﹑吳福之﹑徐安遠

其與易同起兵太湖者﹐有李總兵﹐失其邑裏﹑名字﹔而諸生任源邃﹑吳福之﹑徐安遠等皆附焉。源邃深沈﹐有大略﹔見所在起兵﹐因往來諸寨﹐求可與共成事者﹐皆不稱意。喟然嘆曰﹕天下事遂無可爲乎﹖我視諸軍皆兒戲耳。家居久之。福之起兵﹐約與之就李氏於靑城柵。福之字介公﹐閩中禮部尙書鍾巒子也。鍾巒在閩﹐時時以書誡其子﹐毋負忠義。至是﹐與李合軍﹐與大兵數戰。李氏兵潰自刎﹐源邃被執至溧陽。當事命之跪﹐源邃曰﹕若非明臣耶﹖見我不愧死﹐而尙欲屈我耶﹖當事曰﹕子年尙少﹐盍少待諸﹗源邃曰﹕汝惟有待﹐至此﹔余何待﹖遂死。福之自書其衣曰﹕我生不辰﹐遭此兵燹﹔從李覲王﹐冒險不避。血戰三月﹐誓死不二﹔再舉不克﹐全軍失利。公旣成仁﹐吾亦取義﹔不揣小子﹐敢附此意。投湖死。安遠字世修﹐武進人﹔兵敗被擒﹐不屈見殺。妻楊氏﹑妾蕙香皆死之。

金有鑑﹑徐昌明

通城王之起兵也﹐長興人金有鑑奉之。有鑑字攺玉﹔有勇力﹐王以爲總兵。六月﹐率許升﹑沈磊﹑沈土弘﹑金艷色等破湖州。八月﹐援盛澄於太湖。二州無備﹐大兵復據之。有鑑屯兵大云寺﹐嘉興諸生徐昌明﹑吏員王土麟引兵會之﹔再取長興﹐土麟戰死。十月﹐有鑑敗於呂山。王遣金拱宇﹑毛蜚卿等率二千奪長興﹐不克﹔又遣總兵賈應龍﹑楊象觀﹑吳永昌﹑參將金筠鹿等率兵千餘助之﹐敗回梅溪。聞王弟盛漋被圍於合村﹐有鑑援之﹐身中二矢。收健卒數十人﹐間行走宜興﹐與岑元泰保鳳州寨。十二月﹐大兵至山寨﹐大敗之﹔再戰﹐又敗之。四年正月﹐復攻長興﹐有鑑﹑元泰俱陷陣死。昌明字闇如﹐本與象觀同奉瑞昌王﹔王署爲監紀推官。王敗﹐奔西川嶺﹐與有鑑合軍﹔死於長興西門。

謝球﹑趙初浣﹑司石盤﹑繆鼎吉

其餘所在蜂起者﹐溧陽則諸生謝球﹐涇縣則兵部郎中尹民興﹑諸生趙初浣﹐鹽城則司石盤﹐廣徳則太學吳源長﹑吳如臯﹐興化則諸生張名聖等十四人﹔而繆鼎吉兄弟最有戰功。至英﹑霍之間﹐義寨相望﹐不可勝數者。謝球﹐字石攻﹐兵備道鼎新子也。旣起兵﹐土卒欲取餉於民間﹐球不許而散。九月被執﹐使人輸資﹔球曰﹕吾大明諸生﹐豈以貨活哉﹖至溧陽﹐殺之。趙初浣﹐字雪度﹐與尹民興等守涇縣。大兵敗之﹐久乃克﹔民興遁入福建﹐而初浣見殺﹐遂屠其城。司石盤與酆都司同起鹽城﹐兵敗﹐執至淮安﹔見北撫﹐不跪。都司欲脫之曰﹕此吾劫之爲書記者。石盤大呼曰﹕公言何謬﹖吾實首事。下獄六十餘日﹐痛飲狂歌﹔臨刑﹐大罵而死。吳源長起兵梭山﹐與裘君量等攻廣徳﹐破之﹐至湖州而散。而其時溧陽副將錢徳華起兵遙奉瑞昌王者﹐亦戰敗﹐俱殺於對埠。繆鼎吉與其弟鼎言俱有膂力﹐車場鹽丁也。乙酉秋﹐淮人王翹林等奉新昌王宗室起兵克鹽城﹑興化﹐鼎吉﹑鼎言應之﹐殺官兵數百人。防禦稍疏﹐騎兵猝至﹐鼎吉持長矛連刺騎兵十餘人﹐叢箭而死。鼎言仍集眾攻城﹐屢有斬獲﹐衝其營不動﹔鼎言轉戰不息﹐饑不得食﹐遂被擒。帥愛其勇﹐欲降之﹔不屈﹐乃殺之。東浙俱贈參將。其餘十四人亦皆死。

馮弘圖﹑周損等

史可法之守揚州也﹐人訛言不死﹔戊子春﹐廬州人馮弘圖因之號召人眾﹐遠近以爲信﹐多應之者。攻英山﹑霍山﹑六安﹐皆下之﹔已而敗歿。無爲州吳光宇﹑巢縣葉士章﹐皆以內應見殺。自是﹐英﹑霍之間﹐各建義寨共四十有八﹐周損﹑傅夢弼﹑傅謙之﹑桂蟾﹑義堂和尙﹑侯應龍﹑王鼎之屬。周損﹐麻城人﹔崇禎癸未進士﹐授饒州推官﹐行取禦史。大兵入江西﹐損走福建﹐隆武授兵部尙書。閩敗﹐損歸麻城﹐與其侄周羽儀起兵﹔石城王朱統錡在飛旗寨﹐乃率潰卒數百人﹑馬數十匹歸之。夢弼者﹐以貴州選貢授泗州教諭﹐獻禦寇策有功﹐升鳳陽周知﹐遷安慶知府。及安慶破﹐出走潛山﹐踞皖澗寨。謙之者﹐故潛山典史。桂蟾者﹐鄱陽諸生﹔嘗起義﹐從淮上。義堂和尙者﹐故公安貢生﹐國變爲僧。至是﹐皆歸統錡。其後﹐統錡敗﹐諸人皆見執。霍山人侯應龍與張國容﹑楊國土等有兵萬人﹐佩義勝將軍印﹐與王■﹝火鼎﹞合兵攻霍山不克﹐退保舒城�山間。己丑﹐自劉家園出攻獅子寨及南關﹐克之﹔營管家渡﹐又移將軍寨。正月﹐寨破﹐俘至江寧﹐不屈膝﹐死之。王■﹝火鼎﹞字定安﹐羅田舉人也﹔知洧川縣﹐歸裏。乙酉﹐與曹胤昌起兵。戊子﹐破廬州﹐不守﹔轉戰蘄﹑黃間﹐屢有斬獲。己丑﹐粵中進兵部尙書﹐總督�陽。庚寅二月﹐戰於潛山﹑太湖間﹔兵敗﹐死於江寧。

周宗彜﹑兪元良﹑姚志卓

大兵之下浙江也﹐傳檄而定﹔兵不血刃﹐郡縣皆置官吏矣。閏六月﹐薙發令下。嘉興民不從﹐不期而會者數千人﹐相與殺秀水令胡之臣﹐閉門拒守﹔而推翰林屠象美主兵。象美﹐潞王嘗敕令備兵者也﹔乃迎鎭將陳梧爲帥。兵部主事錢棅毀其家招兵﹐吏部尙書徐石麒亦入受盟﹔然皆文土不知兵﹐土卒亦市井子﹐無甲仗器械。淸帥在杭﹐聞嘉興反﹐遣騎數百襲之。城上聞胡笳聲已膽落﹐陳梧率眾禦之三塔﹔大敗﹐象美出走﹐亂兵追殺之。復聚守十六日﹐而城陷。北兵入﹐屠其城﹐徐石麒自縊﹐錢棅殺於水﹐陳梧走浙東。嘉興之城守也﹐海寧舉人周宗彜亦集裏中少年應之。諸生鄭雪昉袒臂呼市上﹐集者千人。後餉不足﹐裏民不便﹐潛引淸兵擊之﹔弟宗琦戰死﹐宗彜一門皆死。

浙東旣以義旅奉魯王監國﹐畫江而守。而熊汝霖獨以數百人渡江襲海寧﹐士民迎之者萬人﹐汝霖欲擇一人主兵。時﹐杭州紳士多避地海寧﹐聞汝霖至﹐皆來會。然莫不首鼠持論。汝霖敷陳大義﹐有進士兪元良者﹐字榖綏﹐慨然曰﹕豈公一人之事﹖某焉敢獨後﹗遂任城守。未幾﹐敗死。

姚志卓﹐字子求﹐長興人。乙酉閏六月﹐與參將方元章起兵﹐以錢塘人張起芬爲將﹔破余杭﹐不守。十二月﹐走於潛﹐大兵破之﹔遁去﹐元章戰死。丙戌十月﹐又戰江山﹔兵敗﹐遁入處州山中。十一月﹐出玉山﹐大兵圍之。其兄志元僞稱志卓已降﹐志卓得脫﹐而志元見殺。是月﹐與詹兆恆同破永康。其後﹐遷徙無常。乙未冬入海﹐攻崇明﹐歿於陣﹔浙東封仁武伯。而起芬被執至﹐不降﹔懸之樹間﹐射殺之。平生不讀書﹐臨刑有詩云﹕頭能過鐵身方顯﹐死不封泥骨亦香。

王翊﹑王江﹑趙立言

王翊﹐字元勛﹐余姚人。王江﹐字長升﹐慈溪人。兩入俱邑庠生﹐皆有智略﹐而翊尢彊毅。魯王監國﹐翊起兵海濱﹐與江上師爲聲援﹔授兵部職方司主事。浙東不守﹐翊渡海至舟山﹐說黃斌卿攻寧波﹐許爲內應。歸而結寧波舉人楊文瓚﹑諸生華夏﹑屠獻宸﹑楊文琦﹑黃徳欽﹑王家勤等﹐令兵至從中起事﹔爲降紳謝三賓告變﹐夏等捕入獄。已而﹐斌卿以舟師至﹐大兵擊卻之。吏詰夏等之同謀者﹐夏慷慨對曰﹐忠義之士何可多得﹖無已﹐則髙皇帝與先帝耳。以故﹐夏等誅死﹐而翊得不名捕。翊遂結寨於四明山﹔翊主兵﹐江主餉。戊子三月﹐破上虞﹐殺攝印官﹔禦史馮京第自湖州軍破﹐亦間行入四明﹐與翊合兵徐杜嶴。浙撫遣兵攻破之﹐且令村民團練﹐人自爲守。翊以四百人走天臺﹐依定遠將軍兪國望山寨﹔京第匿民捨。久之﹐翊聞其部曰﹕北兵𨿽健﹐非團練爲之向導﹐則山形險惡未易窺也。彼固明赤子﹐乃敢導敵爲寇﹐亦不可不誅。乃自天臺至四明﹐擊破鄕聚之團練者﹔隨道收兵﹐一月至萬餘人﹐京第亦出。己丑春﹐再破上虞﹐走其知縣﹐得縣印。當是時﹐浙東山寨﹐蕭山則石仲芳﹐會稽則王化龍﹑陳天樞﹐臺州則兪國望﹑金湯﹐奉化則奎明﹑袁應彪﹔千里之間﹐屹然相望。然皆鹵掠暴橫﹔而平岡張煌言﹑上虞李長祥﹐且耕且屯﹐獨不擾民﹐又單弱不成軍。惟翊一旅蔓延於四明八百里內。設五營﹑五司。翊善治兵﹐有暴惡者立時誅死﹐賞罰明信。四明之爭訟者﹐不之有司而之營﹔翊所剖決無不悅服。江勸分富室履畝而稅﹐人競樂輸。列城望之如彊敵﹐爲之晝閉﹔守令皆薦誠通使。六月﹐魯王至健跳所﹐分使使山寨拜官﹐授翊河南道禦史﹑江戶部主事﹐將士皆以爲賞簿。尋朝舟山﹐睹其軍容﹔升右僉都禦史。會稽人嚴我公以招撫至浙﹐湖州柏襄甫﹑會稽顧虎臣等皆降。我公將渡海﹐發使入四明山﹐翊之前營黃中道烹其使﹐我公遂去。庚寅三月﹐又覲舟山﹔加兵部左侍郎。八月﹐破新昌之�虎山。九月﹐大兵將攻舟山﹔謀曰﹕內寇不除﹐何以靖外﹖乃大會師於大藍山﹐賬房三十里﹐遊騎四出﹐以搜伏聽者。翊遁入海﹔京第以病不能行﹐爲降將所殺。辛卯七月﹐翊還山中﹐所畱諸將降殺且盡﹐翊彷徨無所依。二十四日﹐行至北溪﹐爲團練兵所執。是夜﹐大星墜地﹐野雞皆鳴。過奉化﹐賦絕命詩。其在系也﹐每日束幘掠鬢﹐謂守卒曰﹕使汝曹見此漢官威儀也。八月二十二日﹐羣帥會訊於定海。翊坐地上曰﹕毋多言﹔成敗利鈍﹐天也。劉帥注矢射之中肩﹐田帥中頰﹐金帥中脇﹔翊不稍動﹐如貫植木﹐絕其吭﹐始僕。從翊者二人亦不跪﹔掠之跪﹐則跪而向翊。見者無不泣下。曰﹕非獨王公忠也﹐乃其從者亦義士也。大兵之入山也﹐江母爲金帥所得﹐以之招江﹔江削髮以僧服見﹐安置杭州﹐母以天年終。江買一妾﹐其妻日夜勃溪﹐鄰居無不厭之﹔江憐妾而黜其妻﹐妻亦攘臂數江登車去﹐聞者莫不薄其爲人。一日江出﹐鄰人以其妾在不疑﹔旣而不返﹐始知向者以術脫其妻也。江旣得逸﹐遂與定西伯張名振引師入長江﹔登金山﹐遙祭孝陵﹐題詩慟哭。丙申﹐復與沈調倫聚四明山﹐聲勢浸衰﹔調倫見獲﹐江傷箭而卒。而其時﹐休寧人趙立言亦以餘眾棲山中﹐會江山諸生李國楹約取江山。戊子正月朔﹐立言將三百人攻克之﹐國楹失期不至﹔明日大兵至﹐立言迎戰﹐殺數人﹐馬躓﹐墜水死。子楨﹐恨國楹﹐至其家﹐欲殺之﹔乃爲官兵所執﹐與國楹同死。

江西

江右自左夢庚降﹐其部將金擊桓不願北行﹐請於豫王﹐取江西以自效。聲桓本無智略﹔其至也﹐本殺掠以立威。於是﹐諸郡各城守義兵起矣。始於建昌﹐而廣信﹑撫﹑饒繼之。惟贛州之守最久﹐其被毒也亦最酷。其後聲桓反復﹐南昌復殲焉。數年之間﹐江右生民盡矣。今自守土者別見﹐列其義兵於左。

鄧思銘﹑楊應和﹑楊居久

鄧思銘﹐字建侯﹐南城諸生。北都陷﹐卽號召諸生設武備﹐名曰庠兵﹐欲以抒國難。有司聞之阻曰﹕兵可庠也。乃散。乙酉﹐王域等奉益王舉兵﹐思銘入幕籌劃。城破被執﹐大罵﹐系於竿首而射之﹔每發一矢﹐思銘呼曰﹕未中要害。至六矢﹐罵曰﹕經時不能殺我﹐汝技何劣也﹖已而死。楊應和﹐字惠生﹔楊居久﹐字若澹﹐皆新城諸生也。大兵逼新城﹐紳士欲降﹐應和賦詩慟哭遂止。應和曰﹕吾一身當﹐禍不及諸公也。族弟居久嘆曰﹕壯哉吾兄﹗可無與之共事者乎﹖提刃而出﹐同就執。彊之俯伏﹐不屈。�旣死﹐屍不僕﹐猶作擊刺狀﹔無不嗟嘆之者。

胡夢泰﹑詹兆恆﹑周定礽﹑萬文英

廣信之守﹐胡夢泰﹑詹兆恆皆其郡人也﹐而周定礽﹑萬文英等以義兵共守焉。夢泰字友蠡﹐鉛山人﹔兆恆字仲常﹐永丰人。兩人皆起家進士﹐爲縣令﹐有能名。兆恆朱擢南京監察禦史﹔吏部舉天下廉能吏十人﹐夢泰與焉。帝重念畿輔州縣殘破﹐欲得治行已效者撫之﹐而夢泰得唐縣。京師陷﹐南歸。南渡﹐兆恆轉大理寺丞。阮大鋮之起﹐兆恆上書切諫。言逆案一書﹐先帝定之宸衷﹑頒之天下﹐萬世共凜﹔況在繼統﹐敢有紊越﹖黨人巧爲蒙蔽﹐謂爲憐才。夫賊亂之才﹐適以敗國﹐豈能佐理﹖陛下試取其書而觀之﹐應亦悔左右之誤國矣。因以書進呈﹔不報。九月﹐升本寺左少卿。明年二月﹐歸裏。隆武授兵部左侍郎﹐尋進尙書﹔並授夢泰兵科給事中﹐協守廣信。廣信爲閩入楚要地﹐是時大兵方取江西﹐而上亦將幸贛﹔故廣信宿重兵。督師大學士黃道周之出關也﹐聞廣信之急﹐遣其監軍禦史周定礽﹑兵部員外郎萬文英分兵往援之。定礽﹐字云翼﹔文英﹐字仲實﹐俱南昌進士也。夢泰傾家募士﹐與文英力守鉛山。有唐倜者﹐字著夫﹐太平諸生也。熊開元薦其才﹐隆武授兵部主事﹔募兵出關﹐得數百人。丙戌四月﹐大兵至鉛山﹐倜猝與之遇﹐與文英合軍出戰﹐倜陷陣死。文英戰敗﹐挈家投前湖。鉛山遂破﹔夢泰與其妻同縊。及八月﹐諸軍皆潰﹐廣信破﹐定礽見殺﹔兆恆奔懷玉山。其時﹐進賢人副使胡奇璘﹑徽州總兵汪碩畫﹐偕以兵來廣信。碩畫與大兵遇於貴溪﹐兵敗﹐不屈死﹔奇璘﹐城破自刎。兆恆在山中﹐聚眾數千人自保。明年三月﹐出攻衢州之開化縣﹔兵敗﹐死於馬嶺。又有進士徐敬時者﹐與楊文﹑李克升起兵於廣信之九仙山﹔至甲午正月﹐寨破﹐俱被殺。

陳泰來﹑魯亨應

陳泰來﹐字剛長﹐新昌人。崇禎辛未進士﹐授宣城知縣﹔入爲戶科給事中。南京以原官起﹐不赴。閩中擢僉都禦史﹐總督義旅。益王之起兵也﹐王域等奉之監國﹐泰來亦將從之﹔同裏按察使漆嘉祉﹑舉人戴國士謂曰﹕公旣受閩命矣﹐今復從益王﹐將奉王臣閩乎﹖則王必不屈﹔將兩事乎﹖是懷二心也。公舉危事﹐損自家而不顧﹔本以教忠﹐而失懷二心以事人﹐人誰諒之﹖乃止。已而﹐建康失援﹐城卒破﹐王出走。國士降﹐反爲之用﹔泰來恨之曰﹕吾乃爲賊所紿﹐彼固爲敵遊說也。均之國事益與閩人又何分乎﹖意欲誅之。傾兵力薄﹐不敢顯抗﹐仍相通好。亡何﹐上髙舉人曹志明與曹國祺﹑聶明時﹑黃模﹑王國彥等同時起兵﹐泰來與之相結。十二月﹐攻復上髙﹑新昌﹑寧州﹐戮國士妻孥親黨數人﹐而暴其罪。進圍瑞州﹐不克﹔圍萬載﹐克之。十二月﹐大兵逼新昌﹐遊擊何執降。泰來從新昌至界埠﹐志明等從上髙會之﹐合兵攻撫州﹔俱歿於陣。

魯亨應﹐字子嘉﹐號鳳山﹔臨川人。崇禎甲戌進士﹐官吏部主事。吳昌時之獄﹐連坐被謫。南中立國﹐凡在謫籍出仕者皆驟貴﹔亨應獨不赴。大兵徇撫州﹐亨應與舉人艾南英﹑前吏部揭重熙三人議爲守禦﹔募兵未集﹐騎已薄城下﹐眾皆散。永寧王慈炎者﹐益庶宗也﹔建昌兵敗﹐走閩﹑廣招連子峒中賊數萬﹐收建昌而下﹔寓書亨應﹐請爲東道主。亨應喜甚﹐募卒數百人﹐走書大姓助餉﹐張皇其事﹐以冀四方響應﹔而復不戒﹐置酒髙會。大兵偵得之﹐潛從祝家渡濟師﹔有騁而告之者﹐亨應怒﹐按劍曰﹕汝欲阻眾耶﹖鄭帥駐建昌﹑撫州有永藩﹐關隘阻絕﹑偵探分明﹐賊兵豈從天降耶﹖言未旣而兵至﹐宗族罹刃者二十人﹐其親故及諸好義者駢死三百人﹔焚其廬舍﹐邑裏爲墟。亨應趨避一石室﹐從弟某指其穴出之﹐執其長子筠。亨應謂筠曰﹕勉之﹗一日千秋﹐丈夫毋自負也。筠大罵不屈﹐帥立殺之。亨應縛之河泥橋﹐帥解縛揖之曰﹕公﹐義士也﹐惜時不可爲﹔盍隨世以就功名乎﹖否則﹐爲鴉犬肉耳。亨應禁口不言﹐乃曳階下撾至數十。帥坐與語﹐亨應如前。又懸之樹﹐令射之﹔已復好言相慰﹐亨應終不應。帥嘆曰﹕吳兒鐵石心腸。遂殺之。其同邑舉人王承幹﹑諸生湯仲發﹐亦兵未集而事露﹐受刑甚酷。仲發﹐顯祖孫也。

余應桂﹑胡海定﹑彭錕

其同時起事者﹐南昌則兵部左侍郎余應桂﹑泛水知縣胡海定﹑寧都諸生彭錕﹐九江則金志達等也。應桂字孟玉﹐萬曆己未進士。崇禎朝﹐以禦史出按湖廣﹔絕私交﹑逐貪吏﹑飭武備﹐風紀肅然。帝嘉之﹐期滿﹐命再任。旋擢僉都禦史﹐代王夢尹巡撫湖廣﹔爲熊文燦所誣﹐逮下獄。文燦誅﹐起爲兵部右侍郎。國變時家居。嘗語人曰﹕我行年六十四﹐官尊祿厚﹐復何所恨﹖所未了者﹐欠先帝一死耳。乙酉﹐義兵起﹐推爲督師。吳江舉兵於星子﹐應桂援之﹔皆見殺。海定起家鄕薦﹐爲令廉潔。致仕歸﹐貧甚﹐移居徳興縣之海口﹐授徒董氏。董諱徳興﹐亦義俠也﹔國亡起兵。海定大喜﹐爲之聯絡鄕勇。十月﹐大兵入婺源﹐逼海口﹔海定徒步從督師黃道周乞師。及回海口﹐大兵隨至﹔戰敗被執﹐送至婺源殺之。旣受劫﹐僵立不僕。彭錕字劍伯﹐起兵從督師楊廷麟﹐奏授兵部員外郎。廷麟敗﹐以幼子屬錕﹔撫之甚厚。庚寅春﹐寧都被圍。錕治具﹐召親戚﹑故老飲酒﹐酒半謂客曰﹕城必破﹐我義不辱﹐行與諸君決矣。且我與楊公共事久﹐當死所以不死者﹐以楊氏孤也。今孤少長﹐我卽死﹐人必無虐忠臣後者。以楊氏孤托其弟。乃索冠帶爇燭於庭﹐呼妻李氏亦冠帨出﹔北面拜畢﹐引繩就東西偏各自縊死。而金志達與僧了悟等集萬餘人結營鄱陽﹑彭澤間﹐出戰池州﹑建徳﹐屢奏捷﹔後亦俱敗歿。

揭重熙﹑傅鼎銓

揭重熙﹐字祝萬﹔傅鼎銓﹐字維衡﹐俱臨川人。崇禎丁丑科﹐重熙五經﹝﹖﹞登進士第﹐知福寧州。又三年﹐鼎銓亦成進士﹐入翰林爲檢討。北京之變﹐鼎銓不能死﹐出謁敵﹐由是爲人所訕﹔鼎銓亦悔恨﹐嘗思洗滌。南渡﹐擢重熙吏部主事﹐以憂歸。乙酉六月﹐大兵至江西﹐南昌迎附﹔撫州﹑建昌破﹐重熙與魯亨應先後起兵於鄕﹐一戰皆北。閩中立國﹐大學士曾櫻疏薦重熙及鼎銓。隆武以鼎銓故降賊﹐命以知府銜赴贛州軍前自效﹔而召重熙入見。重熙乃偕鼎銓至閩﹐召對稱旨﹐升考功員外郎﹑兼兵科給事中﹐出辦湖東兵事﹔亦復鼎銓翰林故官﹐令還贛。丙戌五月﹐江西巡撫劉廣胤督兵援贛州﹐歿於陣﹔廷議新撫恐蒞任緩不及事﹐乃卽以重熙爲僉都禦史﹐巡撫江西﹐便宜行事。九月﹐整兵趨撫州﹐不克。及閩亡﹐贛州破﹐兩人俱解兵入武夷山。金聲桓反南昌﹐以閩事屬重熙﹐倉猝招募得萬餘人﹐率之入閩﹔鼎銓亦舉兵本部應之。時﹐邵武方宿重兵﹐重熙進薄城下﹐爲兵所敗﹐喪失幾盡。南昌圍急﹐重熙入肇慶請救。帝欲畱爲內輔﹐重熙不可﹔加閣部銜督師﹐亦擢鼎銓兵部右侍郎﹐令同援南昌。至則﹐南昌已破。惟平西伯張自盛走保閩界﹐有眾數萬﹔兩人入其軍﹐約廣信威武侯曹大鎬犄角並進。大鎬﹐池州人﹔與自盛俱以總兵應金聲桓﹐故皆得封。庚寅冬﹐自盛戰邵武﹐兵敗死之。鼎銓被執﹐諭之降﹐不從﹔令作書招重熙﹐亦不從﹔乃見害。重熙走依大鎬。辛卯五月﹐率數十人至百丈■﹝石祭﹞會師﹐而大鎬還師鉛山﹔重熙就其空營炊食﹐猝遇遊騎﹐爲流矢所中。重熙大呼曰﹕我揭閣部也。遂擁之去。至崇安﹐其邑令來謁﹐勸之降。重熙叱曰﹕小子亦讀書﹐乃不識綱常名教乎﹖抵建寧﹐兵備道與有舊﹐出迎之﹐俯首不敢視﹔重熙執其手﹐瞪目詈之﹐遂下獄。十一月﹐受刃﹐雙瞳炯然﹐色如生。重熙好談兵﹐短於調度。所部將領皆紈褲子﹐不曉軍法﹔山中乏食﹐剽掠無虛日。張自盛軍尢暴橫﹐不受節制﹐當時多怨﹔而其歿也﹐無不哀之。鼎銓始𨿽從賊﹐卒爲忠義﹐君子亦諒其志焉。重熙死﹐未幾大鎬亦兵敗。入閩﹐被執於岑陽關﹔械至南昌﹐殺之。江右義師遂盡。

西北

自南都立國﹐畫淮而守﹔西北之地﹐視爲疆外矣。𨿽曾申命督撫﹐而遷延不往﹐朝廷亦置不問。陳潛夫在河南﹐粗有經理﹐請兵﹑請吏﹔馬士英疾之﹐罷其任。以史閣部之忠勤﹐經營淮上日不暇給﹐亦不能復籌西北一步。嗚呼﹗江南故明土也﹐而大河以北獨異域歟﹖間有盜賊結寨稱雄﹐竊名義旅﹐荼毒生民﹐不足數也。今錄一﹑二紳將之矢心報國者﹐以見西北之有人焉。

李虞夔﹑孫守法

李虞夔﹐字一甫﹐山西平陸人。天啟壬戌進士﹐累官右僉都禦史﹐巡撫寧夏。戊子春﹐姜壤起兵於大同﹐虞夔應之﹐陷潼關及蒲﹑解二州。己丑秋﹐大兵至平陸山寨﹔其子弘﹐投崖死。虞夔奔陜西﹐匿其婿王某家。庚寅迹得之﹐系陜獄﹔旋殺之。

孫守法﹐陜西人﹐有勇略。崇禎末﹐以功授陜西副總兵﹐加都督同知。甲申﹐闖賊陷京師﹐踰月復敗入關﹔關中守將俱降﹐守法棄妻子﹐入終南山號召義士﹐銳志討賊。或謂之曰﹕國滅君亡﹐公何所效功﹖守法流涕曰﹕是何言歟﹖我受先帝厚恩﹐見賊不討﹐何面目立於天下﹖時﹐賊據興安州﹐守法與鄖陽總兵王光恩合兵攻破之﹔又攻克平利﹑白河﹑上津等縣。九月朔﹐賊將路應標以賊十萬圍勛陽﹐守法﹑光恩督參將苗時化﹑王光泰等連日大戰﹐殺賊無算﹐賊勢漸衰。而吳三桂率大兵入關﹐徇秦地﹐時乙酉五月也﹔守法又入終南山。久之﹐奉秦王第四子稱漢中王﹐開邸五郎山﹔檄召西漢﹑鳳平﹑延慶等郡兵﹐將圍西安。十一月初七日起兵﹐遣副將賀珍以義勇三千復鳳翔。於是﹐盩庢﹑鄠郿﹑涇陽﹑三原﹑監潼﹑澄城﹑白水諸縣次第來歸﹐軍聲大振。守法之初起也﹐武大定﹑劉文炳﹑賀弘器﹑郭金鎭﹑黃金魚﹑焦容﹑仇璜等俱應之。而大定本固原舊將﹐功最多﹐守法推重之﹔十二月﹐與共攻西安。是時﹐邵陽舉人姚翀霄﹑千總衛天命﹑康姬命﹑同州朝邑諸生李世仁﹑王知禮等各殺守令以應世法。而大兵守西安不滿七百人﹐總督孟喬芳懼甚﹐乃調山西兵五百爲援﹔甫過河﹐知禮命朝邑百姓僞持羊酒半道迎之﹐而伏兵伺於旁﹐飲醉盡殲之。喬芳益懼﹐又調楡林兵二千入援。二十八日﹐守法率諸將至城下﹐然兵少﹐騎兵七千﹑步兵五千而已﹔平陽人曹三俊﹑三英﹑師可宗謀以城應﹐事泄被殺。丙戌正月五日﹐援兵至﹐部將賀珍﹑胡向化等謀曰﹕我兵少﹐攻之猝未易拔﹐安能復戰﹖乃解圍去。二月﹐寧夏﹑甘肅﹑神木﹑靖邊﹐各以兵來附。隆武帝聞之﹐遣使間道封守法﹑大定俱爲伯。然是時中原盡失﹐大兵之徇秦地者眾﹔守法所得郡縣旋爲大兵恢復﹐聲勢浸衰。六月﹐守法退回五郎山。八月﹐武大定之眾敗於興安境中。九月﹐王光泰敗回勛城﹐又敗走房竹。丁亥正月﹐守法奔石城子。二月﹐走長安石鰲谷。三月朔﹐守法破寧州﹐與髙勛等據興安州之喬麥山。總督孟喬芳引兵攻之﹔四月八日﹐伏甲深林﹐以輕騎誘守法出﹐擒之﹔守法猶執鐵鞭格殺數十人乃死﹐傳首西安。大定入蜀。

滇黔

孫可望﹐獻賊之餘孽也。獻忠旣誅於蜀﹐可望潰而西﹐南至滇﹑黔﹔所至兵摧﹐無敢與抗者。乃有忠憤激烈徒手而與之搏﹐𨿽不量力﹐然其義足尙也。錄之於左﹐而城之死節者附見焉。

吳子騏﹑劉管﹑楊元瀛﹑譚先哲﹑石聲和﹑顧人龍

吳子騏﹐字九逵﹐貴陽舉人﹐爲興寧知縣。安邦彥之反也﹐圍貴陽﹔而子騏念母在城中﹐倉猝棄官歸﹐遂不仕。總督朱燮元知其才。崇禎十年﹐蠻賊阿烏謎叛﹐陷大方城﹐逐守將﹐引兵內向。燮元屬子騏走書召六廣諸目曉諭利害﹐果相率降附。燮元上其功﹐璽書嘉獎。至是﹐聞可望等擁眾將至﹐子騏謂邑紳劉管﹑楊元瀛等曰﹕吾明之老臣也﹐坐視賊至﹐屠戮鄕邦﹐何以報國﹖因共起兵扼賊於要路﹐敗之﹔敗後益眾﹐力不敵被執﹐俱不屈死。管﹑元瀛並起家鄕薦﹐管官主事﹑元瀛官同知。子騏同年譚先哲﹐平壩衛人﹐官戶部郎中。邑城之陷﹐與同裏前兵備參政石聲和皆闔門殉難。有顧人龍者﹐定番州人﹐嘗出仕﹔旣老﹐家居。寇至﹐率士民拒守﹐殺賊甚眾。及城破﹐罵賊而死。

席上珍﹑金世鼎﹝附何思﹞﹑段伯美﹑余繼善﹑耿希哲﹝附冷陽春﹑夏祖訓﹞

席上珍﹐姚安舉人﹔爲人磊落尙節義。聞可望等將入滇﹐與其友大姚舉人金世鼎謀曰﹕城尙可守﹐盍起兵拒之﹖因出家財﹐募壯士二萬人﹐與姚州知州何思率以乘賊。可望乘其未備也﹐疾遣其將張虎奄至﹔一戰而敗﹐世鼎自殺。上珍及思被執﹐可望欲降之。上珍厲聲曰﹕我大明忠臣﹐豈屈於賊耶﹖罵不絕。賊紉其口﹐猶罵。可望怒﹐剝其皮﹔從踵至頂﹐其聲隱隱也。思亦不屈死。其時﹐晉寧舉人段伯美﹑呈貢諸生余繼善﹑耿希哲及昆明孔思程﹐皆起兵拒賊。思程以從軍得官﹐眾以其能武﹐推以爲長。及定國兵至﹐思程泛舟遁﹔伯美因與知州冷陽春﹑知縣夏祖訓共守。定國攻破之﹐伯美等皆死。陽春﹐石阡人﹔祖訓﹐嘉興人也。

或有問於餘者曰﹕子以諸義旅之舉﹐是歟非歟﹖余曰﹕子言何如﹖或曰﹕是不知天命者耳。昔者以全盛之勢﹑九重之尊﹑四海之富﹑山川之限﹑關塞之險﹐荷戈彀弩而防衛者所在如林﹔然而一夫袒臂大呼﹐什佰成羣﹐披襏襫﹑持白梃﹐望屋而食﹐則列城爲之盡閉。其勢浸以蔓延﹐攻城郭﹑掠官寺﹑屠鄕聚﹐於是天子赫然震怒﹐選徒命吏﹐賢相制其謀﹑良將奮其勇﹑健吏供其餉﹐不愛髙爵重賞﹐招致武健異能之士﹐以制狂猘﹑救黎元﹔然而此蹶彼熾﹑朝散暮聚﹐喪師失國﹐所在見告。垂靑紆紫﹑華軒髙蓋之徒﹐委印緩﹑捧符冊﹐望塵歸命﹐長驅至京﹐不三日而開門延賊﹐帝後倉皇殞身尺組。逮夫紫蓋南渡﹐長江天塹猶足立國﹐晉元﹑宋髙之業未艾也。無何而元帥請命﹐王師入關﹐以方張之虐焰﹐百萬之眾易於拉朽﹔然後眞人應運﹐徐收大物﹐命官置吏﹐耆定中原﹐旌旗南指﹐馬首倒戈﹐前鋒未抵於近郊﹑戈船未濟於橫流﹐而君相逃竄﹐臣民誆駭﹐壺漿筐篚﹐絡驛勞軍﹐傳檄而定吳越之墟﹐亦足天命之有歸而歷數之難彊矣。乃諸臣者﹐吹旣灰之燼﹑導將涸之波﹐怒其螳背以當雷車﹐驅烏合﹑招亡命﹐倚狡猾爲謀臣﹑伏戎卒爲將帥﹔使晏然之州裏﹐卒罹鋒刃﹐積骸爲丘﹑流血成川﹐宗黨戚姻駢首同盡﹐累世蓄藏塗地無遺﹐兵之所屯﹐荊榛彌堅。哀哉﹗拚三百年之休養生息﹐以博虛名之一誤也。且夫不知其無成而爲之﹐不智﹔知其無成﹐驅父兄子弟以殉於徼■﹝彳幸﹞之萬一﹐不仁。不仁﹑不智之事﹐君子諱焉。而吾子猶臚列而記述之﹐毋以獎亂乎﹖余喟然而嘆曰﹕有是哉﹗有是哉﹗信如子之言﹐則是靡鬲不必奮迹於成旅﹑箕子不必傷心於麥秀﹐申胥秦廷之哭爲妄﹑田單牛火之策爲愚也﹔而豈其然哉﹖夫孝子不以父疾而斥其醫﹐貞婦不以夫亡而蔑其孤。蒙險而愈厲者﹐忠臣之誼也﹔犯難而不避者﹐志士之烈也。故曰﹕歲寒知勁艸﹑板蕩識忠臣。且夫事有變易﹑時有反復﹐有仍復國遲之三十九歲之久﹑南陽佳气發之一十八年之後﹔非其臣民歌思舊徳﹑不忘先朝﹑痛心故業﹐含悲蓄憤﹐淬厲以俟機﹑感奮以赴會﹐歷久不渝﹐而後能成事哉﹖而子乃以不智﹑不仁目之﹐則將奉君父如奕棋﹑視宗社如傳捨﹐靦顏蒙面以視仇者皆智歟﹖私家室﹑保妻子﹑戀利祿﹑營爵位﹑賣人城社﹑覆人宗族﹐以博進取者之皆仁歟﹖審如是﹐則三綱皆淪﹑九法將斁﹐禮樂崩頹﹑詩書滅絕﹐中國胥化爲蠻貊﹑人類變而爲豺虎也﹔豈得爲宇宙哉﹖南都之立國僅矣﹐其小人之釀成禍敗者不足論﹔至有平居髙談名節﹑號召徒黨﹑自附淸流﹐忽焉喪志屈膝獻國。而其忠義激發誓死不顧者﹐乃在放逐之孤臣﹑斥遠之下寮﹑窮山絕谷布衣韋帶之士﹐慷慨陳言﹑流涕書檄﹐而四方響應﹐千里之遠如共方社﹔緇流羽士裹糧呈伎﹐重趼來赴。事𨿽不成﹐天地震動﹐此其志气偉然﹐皜皜乎與天日爲昭者也。成敗利鈍又何計焉﹖善乎趙襄子之言曰﹕智伯已亡無後﹐其臣猶爲之報仇﹔此天下之義士也。斯言也﹐有三代之遺直焉。嗚呼﹗以土崩瓦解之秋﹐而區區閩﹑粵一隅支撐名號者一十五年﹔甚至海濱蠻島風帆浪楫﹐保其冠裳數十載不變﹐則皆諸義士風聲之所激也。惜乎﹗可紀者止此耳。其它懷忠抱信﹐名湮沒而不彰﹐可勝嘆哉﹗後有君子﹐續而傳之﹐其必有孚吾言者矣。

卷十八

四明西亭淩雪纂修

列傳二十九﹝死事諸臣﹞江天一﹑畫网巾先生﹑陸宇■﹝火鼎﹞﹑賀向峻﹝附汪參﹞﹑王延善﹑蔣爾恂

列傳二十九江天一﹑畫网巾先生﹑陸宇■﹝火鼎﹞﹑賀向峻﹝附汪參﹞﹑王延善﹑蔣爾恂

江天一﹐字文石﹐歙縣人﹔與金文毅同起兵績溪被難者也。父士潤﹐湖廣某司巡檢﹔獻賊破武昌﹐拒賊自沈於江。天一正直廉介﹐家貧好學﹐所爲制舉文﹐磊落閎肆。屢困童子試﹔年三十六﹐見知邑令傅公﹐始得補郡弟子員。令故重天一﹐嘗令來請事﹔凡數年﹐終不以私見。是時﹐天一貧甚﹐所居瓦不全。會姻戚有絓誤事者﹐令急捕之﹐夜懷金百二十詣天一求解﹔天一愕然曰﹕此言何爲至於我哉﹖亟揮之去。性好結客﹐士至者倒履恐後。赴友急﹐不擇利害﹔見踰禮法者﹐面叱責不稍貸。與同邑閔遵古最善﹐閔亦好義慷慨人也。晚年益厭棄制舉業﹐知天下將亂﹐與金文毅用軍法團練鄕子弟﹐爲禦變計。黔兵之掠徽也﹐邑裏大恐﹐文毅遣天一拒之。天一抹首攝弓矢﹐夜率壯士馳數十里﹐與黔兵戰祁門﹐悉奪還所掠男女﹑牛馬。主兵者大怒﹐劾奏﹔文毅就逮。天一艸疏詣闕陳狀﹔天子悟﹐事得白。及金公起兵﹐幕中諸俠客號知兵者以百數﹐獨推重天一﹔內外機事悉取決焉。旣就執﹐天一亟走歸﹐拜其祖母及祖廟曰﹕吾首與金公舉事﹐誼不可令公獨死。追公及之﹐大呼我金翰林參軍江天一也。遂並執之。時﹐閔遵古僑蕪湖﹐天一道過之﹐突入其家﹔從朱纓帶刀者一人。遵古曰﹕事至此﹐柰何﹖天一曰﹕無他言﹐今將往拜孝陵﹐引頸受刃耳。客聞者皆驚竄﹐遂辭去。遵古俄攜酒肴至其所﹐與天一坐飲。帶刀者義之﹐大言曰﹕君無以武人鄙我﹗我雅知忠義。今世吾心服者﹐史閣部﹑黃總兵﹑金翰林與江君而四耳。然吾在座﹐子毋乃有不盡之言。因起去﹐呼二小卒伺門外。遵古復與天一往謁金公﹐痛飲悲歌。門外刀戟環列﹐鐵聲錚然﹐遵古不顧也。至江寧﹐總督欲釋之﹔天一仰曰﹕我爲若計﹐不如殺我﹔我不死﹐必復起兵。遂同遇害。蕪湖僧海明乞貸市棺﹐抱金公屍而殮之。遵古與閩賈蕭倫往收天一及陳繼遇﹑吳國禎﹑金元英之骸﹐送歸其家﹔吳﹑金無家人﹐復買地葬之﹐立碑識其處。天一妻子將入官﹐其弟子歙人洪瀾以百金贖之﹐市田給饔飧焉。

凡節烈之事﹐非其生平積學﹑行義者不能爲﹔以其養之有素焉。余故傳天一而約略其行事﹐𨿽微金公﹐彼必有以發之矣。遵古篤義﹐猶曰收故人也。至如海明﹑蕭倫﹐與諸義士素不相識﹐而經營後事﹑冒死不顧﹐非三代之遺民乎﹖寧都魏禧傳其事甚詳﹐余不復敍﹐著其姓氏云。

畫网巾先生﹐其姓氏﹑邑裏﹑爵位﹐不可得而稽也。初與二僕潛迹邵武光澤山寺中﹐作苦傭食﹐衣冠儼然。久之漸露﹐光澤防將吳鎭掩捕之。逮至邵武﹐鎭將池鳳鳴詢其姓名﹐嘿不應﹐鳳鳴異之﹔謂曰﹕去爾网巾﹐無以惑眾足矣﹔吾不汝殺也。部卒因褫其巾。先生旣索网巾不可得﹐晨起盥櫛畢﹐呼二僕曰﹕取筆墨來爲我額上畫网巾。僕問故﹐先生曰﹕衣冠傳自歷代﹐椎网巾我明祖創制也﹔卽死﹐可忘明制乎﹖於是﹐二僕爲先生畫网巾。畫已﹐乃加冠﹔二僕亦交相畫。軍中嘩笑之﹐共呼「畫网巾」。久之﹐金聲桓遺黨張自盛﹑洪國璽﹑曹大鎬﹑李安民等結寨山中﹐號四大營﹐時出劫掠。庚寅夏﹐淸帥檄江﹑閩合剿之﹐四營潰。池鳳鳴因詭稱先生爲陣俘以獻﹐提督楊名髙見其額所畫﹐笑置不問也。檻車至泰寧﹐欲諭降之。先生因謂楊曰﹕吾舊識王之綱﹐就彼決之可乎﹖楊喜﹐遣詣之綱。之綱愕然﹔先生曰﹕吾固不識公也﹐特從公索死耳。之綱因窮詰其縣邑﹑姓氏殊苦﹔先生喟然曰﹕吾忠未報國﹐畱姓名則辱國﹔智不保家﹐畱姓名則辱家﹔危不卽致身﹐畱姓名則辱身。自諱久矣﹐汝何問爲﹖若曹呼我爲畫网巾﹐卽我姓氏矣。之綱抗聲謂之曰﹕天下大定﹐一人彊死何濟﹖且攺制易服﹐王章也﹔何不薙發以全汝生﹖先生顧而唾之曰﹕賊奴﹗我网巾且不忍去﹐況發乎﹖死矣﹐無多言。之綱怒﹐令先斬二僕。羣卒捽之﹐二僕瞋目叱曰﹕我豈畏死者﹖顧死亦有禮﹐當辭我主人。於是﹐向先生叩頭曰﹕奴先往泉下掃除。怡然就戮。之綱乃好言慰先生曰﹕先生豈有所負﹖不然﹐畱姓名昭千載也﹔何堅自晦﹖先生曰﹕我何負﹖負明耳。一籌不抒﹐束手就盡﹐與婢妾等﹔尙可以姓氏易節烈名哉﹖乃出袖中詩一卷擲於地﹐又以白金一封付刑者﹐挺然受刃於泰寧之杉津。觀者見其畫网巾斑斑額上﹐無不泣下。諸生謝韓殯之松巢山﹐題曰「畫网巾先生之墓」﹔歲時祀之。四營旣破﹐所俘獻者﹐多有文秀儼毅﹑顧盼偉然﹐至死不自言者﹔豈亦先生之流亞歟﹗並其軼事而失之﹐可恨也。

明之死事者眾矣﹐未有若先生之奇者。觀其義化二僕﹐卽生平學術可相見矣。彼蒞殺先生者﹐皆膺明之顯爵者也﹔二僕且得而唾之矣。悲夫﹗

陸■﹝火鼎﹞宇﹐字周明﹔鄞縣人。父世科﹐大理寺卿。少與錢肅樂﹑張煌言同學﹐慷慨有大志﹐喜任俠。南北之變﹐士大夫亡命走江湖者﹐聞■﹝火鼎﹞宇名來就之﹔無論識與不識﹐皆館而禮之﹐食客常數十百人。錢肅樂奉魯王監國﹐防守江上﹐宇■﹝火鼎﹞左右其間。及王航海﹐諸臣茇捨從之﹐風帆浪楫﹐棲遲島嶼之上得不匱乏者﹐以內聯義士爲之囊橐﹐而宇■﹝火鼎﹞實爲之魁。癸卯﹐爲降卒所誣﹐捕入省獄。獄不具﹐脫其械﹐未至寓而卒。宇■﹝火鼎﹞以好事破其家﹔旣死﹐人摒當其室﹐於亂書帖下得布囊﹐發之﹐則赫然人頭也。其弟春明識其面目﹐捧而哭曰﹕此故少司馬篤庵王公頭也。篤庵名翊﹐起兵四明﹐魯王就加兵部左侍郎﹔旣敗﹐梟頭於甬之城闕。宇■﹝火鼎﹞每過之﹐徘徊其下﹐思收葬之。一夕﹐有入室叩頭而哭者﹔問之﹐曰﹕余漁人毛明山﹐人向以卒伍事王公﹐今不勝故主之感﹔公每停驂王公頭下﹐亦有意乎﹖因相與流涕而詣江子云﹐計所以收其頭者。江故錢司馬將﹐與宇■﹝火鼎﹞交善。會中秋﹐舟人習競渡﹐舟楫如雲﹑士女雜沓﹐子云紅笠握刀﹐從十數人登城遨遊﹐戲至梟頭所﹔問守卒曰﹕孰戴此頭也者﹖卒以司馬對。子云佯怒曰﹕嘻﹗吾怨家也﹔亦有是日乎﹖拔刀擊之﹐繩斷墮地。宇■﹝火鼎﹞﹑明山已豫立城下﹐明山拾頭囊裹之﹐宇■﹝火鼎﹞以身蔽明山。當是時﹐龍舟噪甚﹐人無回面易視者﹐得雜儔人而去。宇■﹝火鼎﹞得頭﹐祀之書室﹐蓋十二年矣﹔而家人無知者。至是﹐春明始櫝而瘞之。嗟乎﹗宇■﹝火鼎﹞之義奇矣。獨怪王公死已二十年﹐而其面目猶可識﹔豈忠義之魄﹐風日不得而敗壞之耶﹖卽此一事﹐宇■﹝火鼎﹞可傳矣。

賀向峻﹐字葵忱﹐丹陽人﹔博士弟子。年少負奇气﹐豪邁不羈﹔與其友汪參最善。參字中子﹔能馳射舞矟﹐而向峻善擊劍。兩人念天下將有變﹐愈任俠結客﹐偵刺時事。聞政令不便﹐輒指切宵人﹐嚼齒罵曰﹕若居髙官﹑享厚祿﹐柰何壞天﹝﹖﹞至是﹖與其客浮白醉呼﹐慷慨流涕。甲申之變﹐參在京師客周鍾所﹐參故鍾門人也﹔和藥進鍾曰﹕先生負盛名﹐不可不死國﹔死亦不可過今日。鍾謝曰﹕生幸教我﹐甚善﹐姑遲之。參視鍾究無意引決﹐投杯罵曰﹕我乃與賊臣爲伍。卽變服遁歸。未幾﹐鍾果以從逆伏法﹔參與向峻﹐時時麻衣繩履﹐彷徨艸澤間﹐或相持慟哭。及南都擁立﹐馬﹑阮亂政﹐向峻嘆曰﹕天下事尙可爲﹐令賀某得攝尺寸柄﹐當整殘疆以冀中興﹔今若此﹐我知大江以南非淨土矣。明年五月﹐金陵不守﹔披髮狂走數日﹐與汪參抹首佩劍持矟﹐率壯士十餘人馳至大丕山﹐旬日聚眾千人。是時﹐淸兵渡江﹐郡縣皆傳檄下﹐仍故吏﹑易服色而已﹐無他兵以守也。以吳越之壤﹐揭竿者羣起﹔然皆驅市人而戰﹐往往不陣而敗。向峻襲金壇﹐破之。無何﹐淸兵至﹔主兵者惶惑﹐向峻爲畫計策不用。或勸之去﹐曰﹕吾與共舉事﹐棄之不義。擐甲守城。城破﹐被執﹐見殺﹔年僅十九。參跳而免﹐復收其散卒﹐搏戰城下﹐殺傷過當﹔至力盡﹐猶下馬步戰﹐手殺四﹑五人﹐重傷死。

余敍次義兵死事諸臣詳矣﹐後乃得賀﹑汪事。向峻年未弱冠﹐或疑傳者之非眞。昔﹐孫策定江東﹐死時年十七。向峻𨿽非其人﹐然不可謂天下無英才也。自科舉法行﹐士非文詞不進﹐啞言踽步以爲文雅﹔而倜儻奇偉之士﹐多淪於艸野﹐發憤自奮﹐不量力以死。悲夫﹗

王延善﹐保定新城諸生。慷慨尙義﹐見天下已亂﹐散萬金產結客。三子﹕長曰余恪﹐次曰余佑﹐季曰余嚴﹔余佑出後其叔建善。建善以庚辰特用﹐嘗知山西臨縣及河南魯縣。闖賊之陷京師也﹐延善率其子弟與雄縣馬魯起兵討賊﹐移檄遠近﹐連克雄﹑新城﹑溶城三縣﹐擒僞官郝丕績等數人斬之﹐勢大振。賊敗﹐兵屯未已﹔或至淸廷告變﹐逮入獄。余恪謂其弟余嚴曰﹕吾父以義死。子不可不從。然陷我父子者﹐仇也﹔必報之。若壯﹐可復仇﹔吾往死。乃赴京﹐大呼﹕起義生員王某長子也。遂與父俱死燕市。余嚴則率壯士入所告者家﹐殲其老幼﹑男婦三十口。當事者義之﹐得無究。余佑乃奉其父建善隱易之五公山﹐世所稱五公山人也。山人字介祺。幼恢岸﹐有大志﹐受業於溶城孫徵君奇逢﹑定興杜紫峯﹐學無所不究﹐尢務實用。少從其父在兵間﹐通曉兵法﹔善騎射擊刺﹐弓弩無虛發。嘗與友人談忠孝大節﹐感慨激烈。目炯炯如電﹐須戟張﹐蹲身一躍丈許。觀者辟易﹐嘖嘖曰﹕王先生命世才也。晚而名愈髙﹐遠近就學者數百人﹔縉紳豪士往往構講堂﹑具安車迎之。山人幅巾鶴氅﹐往來上谷﹑瀛海﹑嵩岱間﹐兒童野夫皆知王氏。見其過﹐隨而觀之﹐問王先生無恙﹔山人爲停車問勞而去。家貧﹐四方士到門﹐典衣剉薦﹐接之無怠。府縣長吏饋之﹐輒不受﹔來謁不見﹐亦不報謝。著萬勝車圖說一卷﹑兵民經絡圖一卷﹑諸葛八陣圖一卷﹑十三刀法一卷﹐又輯古人經世事爲居諸篇十卷﹑湧幢艸三十卷﹑詩文集三十二卷。康熙甲子正月卒﹐年七十﹔門人私謚曰「文節先生」。

孝廉王公﹐嘗稱山人所著書爲諸葛流亞。而其才之不用。嗟乎﹗彼其父兄以義死﹐豈肯復爲世出﹖蘊其所學﹐懷不能已﹐著書以自見﹔傷矣﹗然使山人果屈節﹐世豈能用之哉﹖則不如老死山澤而書永傳也。

蔣爾恂﹐字篤生﹔保定蠡縣諸生﹐戶部主事範化之子也。崇禎戊寅﹐畿內被兵﹐範化死焉。爾恂方十餘歲﹐痛哭呼天﹐誓報父仇﹔畫父像﹐己帶劍侍其旁﹐朝夕泣拜。及長﹐多力善騎射﹐技勇絕人。嘗道遇賊四人劫婦女衣﹐叱而鞭之。其魁恚﹐偵其出﹐縱五百騎﹐邀之途。時爾恂方從兩騎迎其兄女﹐聞有賊﹐分一騎護其女入村﹔自挾一騎﹐彀弓注矢﹐躍馬大呼﹐連發二矢﹐殪其前行二人﹐賊眾驚潰。其魁呼曰﹕我非敢害公子也﹐願請前四人罪狀。爾恂大罵數之﹐魁謝去﹔徐按轡護女而歸。又有土豪欲與爾恂爲難﹐爾恂陽謝之﹐大會其眾﹐置酒。酒酣﹐拔刀起舞﹐立斬三人於座上﹔眾驚服乞命﹐復邀之坐﹐盡歡而罷。其豪俠如此。甲申之亂﹐益散家財﹐結死士﹐備非常。每念君父之仇﹐慷慨悲歌﹐欷歔泣下。山東人王道土者﹐有異術﹑能前知﹐羣盜服焉﹔請以爲魁。道土曰﹕我不能魁爾曹也﹐顧亦未見可魁者。眾曰﹕聞蔣公子嘗願舉事﹐盍投諸﹗道土曰﹕善。因與其渠數人謁爾恂。當是時﹐畿輔初定﹐民多流亡﹐而所在官吏貪虐﹔爾恂憤惋﹐形於詞色。蠡縣知縣銜之﹐將害焉﹔爾恂避之中野鄕亭。偶遇汛卒﹐自言嘗殺蔣某﹐則其父也。爾恂大驚﹐陰質其姓氏﹐欲起眾殺之。及歸﹐而王道土適到門﹐望見爾恂白晰秀偉﹐气嶽嶽﹔則大喜﹐前述與眾推戴意。爾恂陰計曰﹕盜無能爲也﹔然吾欲誅虐吏﹑復父仇﹐非此機不可。乃許之﹐與爲期。夜半﹐率其徒入殺知縣﹐捕汛卒磔而祭其父。遠近聞之﹐以爲蔣公子起義也﹔旬日間﹐聚而應者二萬餘人。東破河間﹐將入山東。京師發兵追之﹐戰敗眾潰﹐以數十騎遁至河側﹔謂其騎曰﹕我報父仇事已矣。若等烏合不足有爲﹐我且死﹐若亦各歸田﹐毋再聚自取夷滅。遽躍入水中﹐救之不獲。當事聞公子死﹑眾已散﹐且變由官起﹐不窮其獄。公子入水不死﹐久之致書所親曰﹕吾父仇旣報﹐無所恨。天下事大﹐顧同事非其人﹐是以敗也。今長往矣。後遂不知所終。

蔣生事不足錄﹐獨其借盜兵報仇﹐旣敗而散其眾以遁﹐似有智謀者。嗚呼﹗今之熟視君父之仇而濡忍以老死者眾矣。

卷十九

四明西亭淩雪纂修

列傳三十隱逸傳姜采﹝附姜垓﹞﹑葉廷秀﹑余增遠﹑方以智﹑費經虞﹑熊啟宇﹑胡正言﹑朱議霶﹑周齊曾

列傳三十一逸士傳李孔昭﹑李世安﹑萬泰﹑汪沨﹑邵泰淸﹑嚴書開﹑張次仲﹑李天植﹑徐枋﹑張來鳳

列傳三十隱逸傳

姜采﹝附姜垓﹞﹑葉廷秀﹑余增遠﹑方以智﹑費經虞﹑熊啟宇﹑胡正言﹑朱議霶﹑周齊曾

嗚呼﹗南渡之後﹐諸臣有艱難盡瘁﹑險阻不避以力扶衰運者﹐有臨危抗節﹑萬死而不悔者﹐余旣章章詳其事矣。其或晦迹肥遁﹐潛山澤﹑混緇素﹐髙風峻節﹐邈不可追﹐而行事泯沒﹔然其不負所事﹐西山義士之風尙在也。而已有舉其姓名而人未之聞者﹔噫﹐可惜也﹗傳曰﹕身將隱﹐焉用文之﹖是求顯也。夫其人旣以隱忍懼禍﹐則嘗恐姓氏之落人間﹔又安得而傳之﹖以余所見﹐庚辰進士黃周星﹐字九煙﹔性髙亢﹐隱居湖州之潯溪﹐老屋三間﹐與其妻女操作佐食。人以詩文就質者﹐爲設酒肴亦不辭。稍忤其意﹐則面加叱責﹔遇富貴者則愈倨﹐人亦憚見之。孤行一意﹐至屢空不介意。一日慟哭於野﹐赴水死。又有癸未進士李長祥﹐字研齋﹐四川遂寧人﹔選庶吉士﹐嘗以禦史隨魯監國入閩。閩陷﹐隱紹興山中﹐當事物色之﹐復移常州﹐總督郎廷佐以禮聘焉。長祥乃出千金﹐聘金陵美姬。姬工詩﹐善畫竹﹐梳髙髻﹐拖百折長裙﹐仿漢宮妝﹐號中山秀才者﹔侍婢名墨池﹐亦髻色。長祥日擁姬於髙樓﹐作長夜飲。郎聞之﹐以爲無他也。居數年﹐忽棄去﹐不知所終。嗚呼﹗鴻飛冥冥﹐弋者何慕﹖以兩先生之蹤迹觀之﹐則天下之大﹐其晦迹而全身所不及見且聞者多矣。求之傳記﹐而文字殘缺﹐傳者寥寥。明史所紀﹐南京不守﹐其變服爲僧者﹕光祿寺華亭許譽卿﹑少卿江都姚思孝﹑給事中山陽陳啟新﹑禦史樂安成勇數人而已。今取其稍有事實者存於篇。

姜采﹐字如農﹐號卿墅﹔山東萊陽人。崇禎辛未進士﹐由儀眞知縣擢禮科給事中。以言事得罪﹐莊烈帝怒甚﹐下鎭撫司﹐欲置之死﹔而廷臣申救者眾﹐乃杖之百﹐遣戍宣州衛﹔事具明史。弘光立﹐赦復故官﹐以父憂不赴﹔流寓吳門﹐自稱宣州老兵。弟垓﹐字如須﹐庚辰進士﹐官行人。見題名碑崔呈秀﹑阮大鋮與魏大中俱列﹐立上奏鏟去之。采之被杖也﹐昏絕不知人﹔垓含溺﹐吐采口﹐咽之得蘇。及父死於賊﹐上書請身系獄而釋采歸治喪﹔不許。乃號泣奔喪﹐歸奉母避亂走蘇州。阮大鋮得志﹐怨垓兄弟﹐欲殺之。采避地徽州﹐嘗絕食﹐樵子宋心老以菜羹啖之﹐或徒步數十里之孝廉家得一飽。孝廉亦髙節不出者。因祝發黃山﹐而自署敬亭山人。垓變姓名﹐避至寧波﹐遁迹天臺﹑雁蕩間。兄弟皆不與世人相接。采有子安節﹑實節﹐才而文﹐亦不令進取。後聞山東平﹐母欲歸﹐采扶母歸萊陽。山東巡撫聞其名﹐檄郡縣招致之。采故墮馬召醫﹐舁竹箯以見使者﹔使者歸報﹐采卽夜馳還江南。癸丑夏疾病﹐呼二子謂曰﹕吾受命謫戍﹐會遭世亂﹐流離異鄕﹔生不能守墳墓﹐死不能正邱首。今當待盡宣州﹐以志先帝生全之恩。旣數日﹐疾亟﹔曰﹕吾不能行矣﹐死必埋骨敬亭山麓。年六十七﹔子如其言。所著有正气集﹑餺飩集﹑敬亭記事摘謬﹐藏於家。垓後亦卒於吳門云。

懷宗之明察﹐非亡國主也。惟其輕折辱臣下﹐大者誅夷﹑小者杖戍﹔於是剛直果敢任事之士皆自剉﹐而在位者率佞諛﹑偸合﹑苟容﹑全妻子﹑保富貴之人﹐以致寇盜縱橫﹐畏縮不能禦賊。至三日開門迎附﹐豈不可嘆哉﹗熊﹑姜之獄﹐執其成心﹐久而下化﹔及李建泰出師﹐帝禦門推轂﹐瀕行﹐建泰頓首以二人請﹐乃得出獄。未二旬﹐國亡。傳曰﹕天子而仇匹夫﹐懼者甚眾矣。此非衰亡之象乎﹖若采至死不忘故主之命﹐可謂純臣矣。

葉廷秀﹐濮州人。天啟乙丑進士。受業劉宗周﹐造詣純篤﹔宗周門人﹐以廷秀爲冠。崇禎中﹐官主事﹐疏請終養﹐居喪盡禮。保舉法行﹐有列其名者﹐辭不赴。服闋入京﹐抗疏救黃道周﹔帝怒﹐杖之百﹐遣戍福建。然廷秀實未識道周也﹐特重其學行耳。旣遭斥辱﹐處亦恬然﹔道周深服其有養。南渡﹐召爲吏部主事。侍郎解學龍薦道周﹐因及廷秀﹐帝命以僉都禦史用﹔馬士英惡其剛直﹐但授光祿少卿。唐王立﹐召拜左僉都禦史﹐進兵部右侍郎。閩亡﹐去爲僧﹐匿迹山寺。其徒問其姓名﹐終不言﹔及疾亟﹐取筆書示之﹐擲筆而逝。

余增遠﹐字謙貞﹐號�水﹔兵部尙書余煌弟也。崇禎癸未進士﹐知寶應縣。劉澤淸鎭淮陽﹐勒有司庭謁﹔增遠不屈﹐投劾歸。監國時﹐起儀制司主事﹐進郎中。事敗﹐避居村墅﹔艸屋三間﹐躬親農圃。有同年生爲監司﹐求見不獲。一日﹐屏騶從﹐自詣其廬﹐增遠偃臥不起。曰﹕多病不能爲禮。監司執手勞問。甫出門﹐則又荷鋤灌園矣。隱居二十四年﹐未嘗入城市。年六十五卒。

方以智﹐字密之﹐桐城人。父孔昭﹐湖廣巡撫。以智舉崇禎庚辰進士﹐授翰林院檢討。少美姿貌﹐聰頴絕倫﹐書無所不讀﹔爲人風流自喜﹐及語忠孝﹐大節凜如也。初入翰林﹐而孔昭爲嗣昌所誣﹐詔下獄﹔以智伏闕訟冤﹐帝不聽。乃刺血書疏﹐候公卿入朝叩頭乞達﹐跪長安門者二年。帝聞而憐之。孔昭得遣戌﹐選爲定王講讀官。十七年春﹐召見徳政殿﹐以智陳天下大計﹐帝屢稱善。及京師陷﹐被賊拷掠﹐乘間脫歸。阮大鋮與方氏父子不協﹔至是用事﹐使人奏以智降賊﹐欲殺之。乃變姓名﹐避之嶺南。已而﹐南都覆﹐唐王立於福州﹐召復故官﹐不赴。及永明王立﹐知以智在徳慶州﹐起官中尹。尋進少詹事﹐再進禮部尙書兼東閣大學士﹐召入輔政﹔並不赴。久之﹐復召﹔辭益力。轉側蠻獠洞壑間﹐艱苦備至。尋薙發爲僧﹐號無可。大兵陷桂林﹐執見馬蛟麟﹔以智趺坐曰﹕十召不出﹐不忠﹔家有老親﹐不能養﹐不孝﹔分當死。蛟麟令作書招陳邦傅﹐以智厲聲曰﹕我豈招人降者﹖蛟麟知不可屈﹐乃聽之去。乙未奔父喪﹐廬墓三年。又十餘年而卒。所撰通雅及浮山前後集﹐凡數十卷。

費經虞﹐字仲若﹐新繁人。早孤﹐事母孝﹐嘗到臂療其疾﹔好學惇行﹐州裏重之。崇禎己卯舉於鄕﹐十七年正月授昆明知縣。有江西人選什邡典史﹐攜幼婦偕行﹐次沅州﹐而典史卒﹐經虞出私財殮之。婦無所歸﹐願適經虞﹔經虞不可﹐擇士人嫁之而去。明年﹐土酋吾必奎敗﹐其從數百人皆當誅﹔經虞察之皆良民﹐縶縛饑困﹑气息僅屬﹐乃釋其縛﹐居之廡下﹐煮糜哺之﹑寢以蓐艸。夜具牒﹐白其冤。上官屢訊﹐執如初。乃罪十二人﹐而釋其餘﹔給貲遣還鄕裏﹐其人歡舞叩頭去。沙定州擾雲南﹐逐黔國公﹔羣僚憚其凶威﹐獨經虞與之抗禮。又明年﹐遷雲南同知。是時﹐蜀中大亂﹐經虞鄕邑已殘毀﹐而滇中復亂﹐意忽忽不欲仕﹐投牒乞歸。巡撫吳兆元﹑巡按羅國瓛不許﹐且薦爲廣東知縣﹔經虞力辭﹐不聽。又明年﹐薙發以示不返﹐乃聽之。甫出境﹐而大盜孫可望入滇﹐流寓雅州﹐轉側入陜﹐播遷沔﹑漢之間﹔兵戈饑饉﹐瀕於危難者十年。乃東遊﹐家於揚州﹐杜門著述﹐揚人罕見其面﹔有毛詩廣義二十卷﹑字學十卷﹑雅論三十卷。卒年七十三﹐門人私謚曰「孝貞先生」。子密﹐隱居博學﹐有父風。

熊啟宇﹐字六開﹐南昌人。由貢生﹐崇禎十三年特用爲臨安府推官﹔屢遷至兵部副使﹐仍蒞臨安。孫可望入寇﹐啟宇被執﹐謾不屈﹔賊義而釋之。賊所至屠僇﹐橫屍數十萬﹔啟宇爲起大冢﹐燔而瘞之。歲饑﹐民絕食﹐發粟療之﹔兩月中﹐獲全無算。士民爲之立祠。後隱居不出﹐不知所終。

胡正言﹐字曰從﹔休寧人﹐徙上元。少頴悟﹐博學能文﹐精究六書﹔其所摹金石古文﹑大小篆﹐推重一時﹐爲國子監上捨生。南京禮部檄令纂輯詔制全書﹑校刊欽頒小學表忠記諸書﹐以勞咨銓部﹐當授翰林院職﹔未赴﹐而京師陷。南都倉卒立君﹐時尙寶諸璽悉淪於賊﹐詔誥待璽以行﹔署禮部侍郎呂大器言於朝曰﹕胡正言博雅工篆法﹐可令之督治。立遣使召赴工部﹐考古式督工範金爲之﹔首成「廣運之寶」﹐繼乃購大玉﹐開局雕鏤龍文螭紐﹐鐫「皇帝之寶」。寶成﹐正言又撰大寶箴一疏﹐藉寶以獻。其略曰﹕祖宗大寶﹐傳歷永世﹔自天啟中﹐宦豎竊弄﹐寶幾墮地。先帝聖明繼統﹐虔虔奉持十有七年﹐憂勤不怠﹔不幸淪喪﹐光啟陛下。易曰﹕聖人之大寶曰位﹐何以守位曰仁。憔陛下祈天永命﹐以仁爲寶﹐克贊中興﹔報仇云恥﹔纘復舊物。則大寶永永﹐與天無極。詩曰﹕天難諶斯﹐命不易哉﹗守寶之道﹐在是而已。疏上﹐授武英殿中書舍人。正言曰﹕我豈以藝博一官耶﹖辭不受。其後國事日亂﹐正言絕口不談世務。及南都亡﹐屏居一樓。

足不履地者三十年。年九十一﹐無疾而逝。

當金陵之建﹐士大夫奔走勢要如騖﹔𨿽自號東林老宿﹐不難返顏攻正人﹐以冀馬﹑阮之憐而收之。其後﹐卒獻國以自媚。正言試官中書﹐得日與樞輔接席﹐豈非趨名位者一機哉﹗而囂囂然不顧﹐寧屏居守正而以窮死。其抱歲寒之節者歟﹗夫貪名敗檢之夫叢集於上﹐而堅貞直諒者泯沒於下﹐此世所以終否也。

朱議霶﹐字用霖﹐寧藩支子裔也﹔襲奉國中尉﹐家南昌。父統鐼﹐崇禎丁丑進士。議霶幼聰慧﹐萬元吉與統鐼同年﹐嘗過其家。議霶時七歲﹐與元吉奕﹐指揮攻殺得勝乃已﹔元吉大奇之。統鐼知江夏縣﹐縣固劇﹐號難治。議霶年少﹐已能佐其父。財賦出納﹐悉關其手﹔老胥懾伏﹐毫髮不得侵欺。已而父卒﹐官牒取其籍﹐欲從中有所劾治。老胥匿其籍﹐大索不得﹔議霶與其友諸生張若仲日夜窮思所出入各條計﹐合之十數萬金﹐無少差﹐另具冊報﹐老胥及推官驚以爲神。父喪乃得歸。然自是得嘔血疾。議霶性豪邁﹐見天下將亂﹐愈輕財結客﹐招致方外異人﹔士之有技勇與精擊刺者﹐皆館之。左良玉之內犯也﹐議霶與九江毛玨﹑任濟世謀﹐與客之壯武者將柯陳兵﹐遏之九江﹔與當事議不合﹐散去。九江隨破。及金聲桓入南昌﹐議霶曰﹕大亂至矣﹔坐守田廬﹐以待誅夷乎﹖立挈妻子走建昌。已乃依寧都魏禧﹐結廬翠微峯﹐變姓名爲林確齋。旣苦貧﹐種茶冠石﹐親荷鋤灌植﹔弟子皆負擔以從。所制茶髙妙﹐遠近號曰林茶。晚工詩﹐善二王艸法﹔𨿽居山中﹐求書者不絕。年六十一而卒。同時有八大山人者﹐亦南昌宗室也﹐補縣諸生﹔國變棄家爲浮屠﹐奉深山中。居數年﹐精其法﹐升堂稱宗師者二十年。臨川令聞其名﹐延至署。數月﹐忽不自得﹐佯狂﹐走會城﹐被褐布袍﹐歌於市中﹐忽大笑﹐已而痛哭﹔人莫測也。久之﹐畱止其侄家。山人喜水墨畫﹐花竹﹑怪石﹑蘆雁﹑汀鳧﹐翛然有出塵之姿。艸書亦怪偉﹐人得之﹐爭藏弆以寶。然遇貴顯者﹐則閉拒不肯畫﹔𨿽以數金易一石﹐亦不可得。持綾絹至﹐直受之曰﹕此增我襪材。貧士﹑山僧置酒招之﹐飲一﹑二升。輒醉。醉後潑墨淋漓﹐𨿽十幅不厭。已而﹐閉口不復言。人至﹐則掌書一啞字示之。而喜飲愈甚﹐人饋之酒﹐持■﹝觴﹐酉代角﹞笑不休。醉後﹐唏噓泣下。其它文字﹐皆古雅幽澀﹐然祕不示人。

明季天下宗室幾百萬﹐所在暴橫﹐恣爲非法﹔而在南昌者尢甚﹐民間號之曰「鏖神」。及遭闖﹑獻之難﹐所屠戮者亦幾盡矣﹔此亦盈虛之數﹑天道好還之驗也。而中尉獨能以禮自持﹐旣罹大故﹐隱居自力﹐易姓以避患﹔豈非宗室之賢﹖至山人之佯狂﹐其行愈詭而其志愈悲﹐吾是以附之列傳焉。

周齊曾﹐字惟一﹐鄞縣人﹔性髙介。少爲諸生﹐治經書悉屏棄注疏﹔作文抒所獨得﹐亦不蹈襲前輩大家。丙子舉於鄕﹐癸未成進士﹐出太常卿吳麟徵之門。除廣東順徳令﹐立古社倉法﹐置義田﹐以備旱潦﹔又立弓箭社﹐集閭裏壯丁教之擊刺﹐盜發輒捕獲﹐一縣稱神明。攝守香山縣﹐故有黎種﹐隔以海﹐巡按禦史入土官賄﹐許渡海﹐葬內地﹔齊曾曰﹕若爾則授黎以縣土。持不可。隆武帝立於閩﹐召舊輔何吾騶入直﹔吾騶﹐香山人也。蒼頭廬兒﹐憑勢豪橫﹐齊曾痛懲之﹔吾騶移書誚讓。齊曾嘆曰﹕國家禍亂至此﹐區區閩﹑粵一隅﹐不令長吏撫循其民﹐猶仍故習﹔是夫也﹐必敗國。吾不忍城社之及於禍也。拂衣歸﹔監司因畱之﹐不可。歸而江東已失守﹐彷徨號泣﹔入剡源﹐架屋林壑深處﹐號曰「囊云庵」。盡去其發﹐爲「發冢銘」曰﹕惟松有聲﹐可以無哭﹔惟薤有露﹐可以無淚﹔惟鳥石依依﹐可以無弔客。因自號「無發居士」。艸衣糲食﹐隱居二十餘年。性耐勞苦﹐搜奇木爲養和﹑竹根爲鑪﹐手自削制﹐婆娑舞弄﹔見者皆尙其風致。同年生爲海道﹐招以書﹐謝不往。曰﹕吾以去來﹐朝不知暮宿所﹐故人咫尺﹐舉目有山河之異﹐毋相混爲也。同年必欲見之。值其母喪﹐往弔焉。一叩首謝﹐起避去。終不交一言。是時﹐紳士之隱於禪者﹐若法幢﹝林曾志﹞﹑漁山﹝熊開先爲僧﹐攺名黃檗﹞﹑無可﹝方以智﹞﹐皆掛拂卓錫﹐椎鼓上堂﹐稱法嗣。齊曾旣僧服﹐雪竇石老人欲傳以法﹔齊曾笑曰﹕我僧也乎哉﹖辛亥三月卒﹐年六十九﹔士人謚曰「貞靜先生」﹐以志其非禪也。有詩文數卷﹐甬上李鄴嗣敍之。

夫厭世污濁而隱﹑隱而僧﹐不得已也。而僕僕焉稱善知識﹐以與富貴者日接﹐是安得謂之隱哉﹖若貞靜先生者﹐可師矣。

列傳三十一逸士傳

李孔昭﹑李世安﹑萬泰﹑汪沨﹑邵泰淸﹑嚴書開﹑張次仲﹑李天植﹑徐枋﹑張來鳳

李孔昭﹐字光四﹐薊州人。少負雋才﹐有文名。壬午舉於鄕﹐見天下已亂﹐不願試禮部﹔友人彊之﹐則曰﹕吾文入試必售﹐策名吏部﹐則王身也﹐何以報國﹖已就試﹐果中式。嘆曰﹕天下事不可爲﹐吾能掌擎日月乎﹖古者仕未受祿﹐猶謂之士﹐可以潔身。遂不廷對而歸。盡賣田宅﹐遣童婢﹐挈妻子奉母入盤山﹐結茅以居﹔親鄰笑阻之﹐不顧。明年三月而國亡﹐縉紳或死﹑或降﹐無得全者﹔然後知其先幾也。布袍艸履﹐采樵自給。痛念先帝﹐築土爲壇﹐日哭臨其下﹐服縗絰者三年﹔歲時必祭﹐焚紙錢焉。春秋佳日﹐或黃冠徧遊山寺﹐獨吟賦詩﹐人莫測也。久之﹐乃競傳有李進士避地云。妻早卒﹐不復娶。玉田江山秀﹐其同年也﹔往訪之。翦蔬設食﹐一童子具食﹔已江問郎君何在﹖指童子曰﹕此是也。命之拜﹔愴然出涕﹐孔昭怡如也。有時風雲絕炊﹐見母饑﹐輒伏地慟哭﹔母感動﹐忘其貧。山中人見者﹐皆泣。有孝廉某﹐將赴公交車﹔旣而曰﹕吾出郭門一步﹐何面目復見李光四哉﹖止不復出。其感人如此。當是時﹐淸取北京﹐次第下秦﹑晉﹑齊﹑魯﹐隆禮明士大夫﹐招致卽授顯官﹔士之匿迹山澤者咸出。孔昭同年生﹐布列朝內﹐皆欲引以自助﹔而孔昭愈避匿。巡撫宋權遣使致禮幣﹐使者入山﹐逢負薪者﹐問曰﹕李進士家何在﹖以手指示之﹐揭擔去。及門﹐不得入。訪之鄰叟。叟曰﹕嘻﹗若所見山口負薪者卽是也。吏追之不及。明日再往﹐則室已虛矣。巡按禦史陳某疏薦於朝﹐有司物色之﹐不知所在。翰林學士梁淸標以事至薊門﹐入盤山求一見﹐孔昭先期遁去﹔畱數日不出﹐淸標寄詩於山寺而去。久之﹐北海富人某﹐賢而好士﹐願以重禮迎致家塾﹔辭不可。富人曰﹕某非敢以課子混先生也。敬先生學行﹐欲令子弟日侍左右﹐瞻動止﹑聽議論﹐以爲矜式。且先生苦形勞神而甘旨不給﹐太夫人老矣﹐某願進私財以備朝夕之需可乎﹖孔昭見其誠﹐白母就之。日與學者講濂﹑洛之旨﹐旁及禮樂兵刑術數諸書。曰﹕吾少讀書﹐志在輔治天下﹔不意出遭離亂﹐習隱盤谷﹐樵汲養母﹐志荒學淺﹐諸君勉之。學豈以時世爲廢興哉﹗終不及科舉之業。未幾母亡﹐哀毀嘔血竟卒﹔庚子五月七日也﹐年四十八。子稷亦好學﹐能承其志。

余敍次隱遁諸君子﹐在西北絕少﹔已乃得眞定梁相國所爲季進士傳﹐讀之而驚。嗟乎﹗此眞隱者矣﹐名可得聞﹐身不可而得見﹔其梅子眞﹑蘇云卿之流亞也。眞定之言云爾﹐余無以易之。

李安世﹐字泰若﹐余姚人。父盤﹐承天府推官﹐以抗直忤巡按禦史﹐自劾歸﹔號理學名宗。安世外和內剛﹐有遠識。萬曆乙卯舉於鄕﹐十上公交車﹔及崇禎癸未﹐以泗州學正給由北上﹐年六十矣。鄰舟有一少年﹐生甚都雅﹔問之﹐則楚士赴禮部試者也。少年曰﹕應舉以求第者也﹔君十上不收﹐得毋所業之文誤之乎﹖安世因出行捲示之。笑曰﹕若爾安得售﹖舉而投諸水。安世老宿﹐素以文知名﹔至是爲少年所呵﹐瞿然自失﹐下拜願受教。少年乃授文三十首曰﹕業此售矣。緣道疾﹐讀未終捲﹔及試﹐果得第。徧訪少年所在﹐終不見﹔問之楚人﹐未嘗有也。於是﹐人謂神授云。晚廷對﹐當得官。慨然謂其弟建曰﹕吾驗之大勢﹑察之人情﹐會見都邑麋鹿遊矣。廟堂之上﹐怡怡如燕雀之巢幕。已矣﹐吾與汝速歸﹐猶免於難。遂歸而杜門不出。明年﹐國亡。魯王監國﹐以吏科給事中召﹐不拜。順治中﹐有同年生來守郡﹐數訪之﹔稱疾不見。守一日屏騎從﹐突入其廬﹐安世堅臥。守造榻前﹐見敝帷布被﹐蕭然若寒士。嘆曰﹕君何自苦乃爾﹖聖朝方懸髙爵﹐网羅山林士﹐君可彊起乎﹖不答。曰﹕吾力猶足以贍君。亦不答。臨去﹐乃曰﹕吾老疾﹐不能肅客﹐君其恕之。守嘆息曰﹕不圖今日見眞髙士。終不報謝。年旣老﹐禮容不衰﹔見子弟﹐無惰容﹐風骨峻堅。嘗遊吳山﹐疾趨躡其巓﹔見少年扶掖不能前﹐爲之笑。晚制一舟﹐攜書卷釣竿往來藍溪﹐自號「藍溪釣叟」。年九十卒。弟盛世﹐字際虞﹐庚午舉人﹔授靑丰知縣﹐有能名。忽夢其父朝服至﹐呼曰﹕兒速歸﹗驚寤。次日﹐解綬辭上司﹐士民固畱之不可。行未抵裏﹐流寇破其縣﹐攝篆者合門殲焉。國變後﹐與安世偕隱。

崇禎庚辰﹐溫璜嘗語以三年國且亡。未孩曰﹕然則﹐公何尙應舉也﹖溫璜曰﹕爲人臣子﹐自有職分﹔不濟則以死繼之﹐我敢避難乎﹖今觀二李公﹐名旣成矣﹐孑然髙蹈﹐而司理湛身以殉﹔𨿽各行所志﹐其於識時變﹑明去就一也。皎然大節﹐不欺其志﹐豈以仕宦爲利祿妻子計哉﹖嗚乎﹗明此義者﹐可以仕﹑可以隱矣。

萬泰﹐字履安﹐號悔庵。其先定遠人﹐國初從明太祖起兵﹐賜名斌﹔北徵戰歿﹐贈明威將軍。子孫世襲寧波衛指揮﹐遂爲寧波人。七傳而至萬表﹐泰曾祖也﹔官南京中軍都督同知。𨿽武臣而好讀書﹑談道﹐時推理學名宗。至泰遂以文顯﹐舉崇禎丙子鄕試﹐爲浙東名士之冠。當是時﹐東南文士方以社會相標榜﹐吳中爲最盛﹐而每惎浙人﹔獨泰內剛潔而外和易﹐諸士樂親之。魯王監國﹐授泰戶部主事﹔泰不受職而任寧波勸分之餉﹐以給義師。監國旣入海﹐遂謝公交車﹐不復應世事﹔間一出遊﹐則與遺老髙士聚於野店﹑僧寮間﹐闔戶而語﹐侍者但聞其嗟嘆聲。友人髙中丞﹑黃晦木嘗以事系獄﹐泰聞之蹙然曰﹕吾不出﹐獄不解也。爲至會城﹐以奇計出之﹔人莫測也。其後扁舟遊粵東返棹﹐有同年生毛汧染疫將死﹐同舟皆欲棄之﹔泰獨收視﹐親其藥裹﹐汧得生。而泰以病至九江﹐疾革﹐喟然曰﹕此行得水坑石數片﹑娘子香數瓣﹐未及把玩遽而緣絕﹐此爲恨事。隨行者問之家事﹐不答。丁酉十月也﹔年六十。子八人﹐皆才而好學。季子斯同﹐尢精於史。康熙己未﹐開局修明史﹐昆山徐司寇延之入京﹐以史事屬之﹐書未畢而卒。

汪沨﹐字魏美﹐錢塘人。孤貧力學﹐年二十二﹐舉崇禎己卯鄕試﹔未聘婦也。裏富人欲女女以千金﹐沨不許﹔而錢太守以女字之。旣成禮﹐沨從容謂之曰﹕吾本寒儒﹐得聯姻貴室﹐所望知禮義﹐孝事姑嫜﹑和妯娌足矣﹔侈簪珥綺繡之飾﹐毋庸也。錢氏於是去服飾﹑屏侍婢﹐以疏布親操作。南都旣亡﹐奉其母入天臺。海上師起﹐羣盜滿山﹐復返錢塘﹐僑寓北郭。自是﹐不復入城市。嘗獨身提藥裹往來山谷﹐宿食無定處。母老﹐思得沨一見﹔沨間走定省。沨自能來﹐家人欲往探之﹐卽不可得。妻家欲彊沨試禮部﹐出千金示沨妻曰﹕能勸夫子駕﹐卽畀汝。對曰﹐吾夫子不可勸﹐吾亦不受此金也。當事或饋金爲壽﹐無卻﹐則坎而埋之。裏貴人請墓銘﹐百金拒勿許。當是時﹐湖上有三髙士﹐皆孝廉之不赴公交車者﹔而沨尢峻介。監司盧某聞其名﹐欲見之。一日﹐值沨於僧捨﹐問汪孝廉何在﹖沨應曰﹕適在此﹐今已去矣。監司悵然﹐不知應之者之卽沨也。已乃遣人通殷勤於三髙士者﹐置酒湖舫﹐以世外禮相見。其二人幅巾抗禮﹐監司相得甚歡﹔獨沨不至。已知其在孤山放舟﹐就之則排場遁去。其後出遊匡廬﹑黃山﹑白嶽﹐所至與異人﹑髙士交。晚好道﹐能數日不食飲。有授黃白術者﹐試之驗﹐尋棄去﹔教以驅率鬼神﹐亦驗而棄去。年四十八﹐病痰咳。一日﹐晨起視日曰﹕可矣。書五言詩十句﹐投筆就寢而逝。與四明黃宗羲﹑寧都魏禧交最厚﹔宗羲志其墓曰﹕沨遇好友﹐飲酒一斗不亂。气象瀟灑﹐塵事了不介懷。然夜觀坤象﹑晝習壬遁﹐知其耿耿者猶未下也。魏禧曰﹕沨與余往業﹐談甚多﹐不能記於當世﹔蓋熱中人也。

余觀壽民﹑泰﹑沨三人者﹐皆具用世才。旣與世迕﹐遂晦迹﹐寧窮餓終身﹐不肯稍變其節。彼其於大者不試﹐而姑小示其異﹐而世且卽其小者以傳道而奇之﹐究未知此三人也。悲夫﹗

邵泰淸﹐字以規﹐仁和人。性狷潔﹐不苟言笑﹐家居以孝友聞。大母病﹐嘗吁天願以身代﹐病良已。兄客粵東﹐或言已亡﹔泰淸日夜號泣﹐目爲失明。歲餘得兄書﹐言無恙﹐則大喜﹐目明如初﹔人以爲孝友所感。崇禎癸酉舉於鄕﹐其座主武進王章也。甲申三月﹐章爲禦史巡城﹔京師破﹐章遇賊大罵﹐賊攢槊刺死。泰淸聞變﹐慟哭累月。已乃聞章死﹐以木書章神主﹐設於寢﹐朝夕焚香﹔歲時陳脯果以祭﹐酬酒而哭﹐往往失聲。如是者三十年。乙酉後﹐屏迹不入城市﹔布衣艸履﹐隱居西湖之呼猿洞。有同年生寄千金於其家﹐人無知者﹔其人死﹐泰淸走數百里﹐訪其子而還之。年七十八卒。所著有忠孝見聞錄﹑甲子紀言若干捲。

嚴書開﹐字三求﹐湖州歸安人也。父爾珪﹐廣東參政。書開幼警敏﹐八歲能屬文。參政攜之宦遊﹐所至交其名士。弱冠﹐舉崇禎癸酉鄕魁﹐座師汪文烈偉也。後十年而國變﹐偉殉節﹔書開聞之痛哭﹐將往經紀其家。適丁母憂﹐居喪哀毀。除服﹐乃走三千里抵昌平﹐哭覲莊烈帝陵盡哀。翌日﹐刲牲祭文烈於陵旁﹐又哭。守陵校尉王鴻羽嘆曰﹕咫尺京師﹐明之貴人達官無一停驂者﹔子何人﹐乃哀若是﹖義之。州人義士聚觀者﹐亦嘆息泣下。旣歸﹐杜門不復應公交車。與裏中遺老三﹑四人爲問道社﹐研濂﹑洛之旨﹐旁及兵刑﹑財榖﹑屯田﹑水利諸經濟學可裨世者﹐慨然欲著書傳後﹔然苦多病﹐不果。溧陽陳名夏﹑合肥龔鼎孳﹐皆書開同年友﹔入仕本朝﹐方貴顯。知書開才﹐移書勸之出﹐將薦之﹔書開堅拒焉。性孝友﹐參政常臥病﹐百藥勿效﹔沈思曰﹕卽殆中粵蠱乎﹖卽裹糧踰五陵求靈艸﹐彷徨山澤無所得﹐號泣於道﹔恍惚聞有告以九華者。返至九華﹐遇異人﹐授以方﹐父疾果愈。撫庶弟如子。歲凶﹐出家財三千金爲縣輸逋賦﹔仿範莊義田﹐贍族人之貧者﹐至今不廢。戌亥間﹐海上師起﹐邑中大姓爲羣小不逞所欲﹐輒誣以通海﹐甚者誅夷竄塞外。書開家故饒裕﹐坐是大困。縣令且彊之試﹔宗人或怖之曰﹕子不出﹐禍且及族矣。書開嘆曰﹕矰繳徧野﹐鴻鵠安翔﹖且奉先人遺體﹐可令乏祀耶﹖乃赴甲辰會試。未畢事﹐卽移疾歸。學士葉方藹得其五策﹐奇之﹐曰﹕此眞通知古今老宿也﹐時適變取士制﹐廢經義﹑用策論﹐主司欲以冠多士﹔及次場﹐文不至﹐嘆息屢日。然猶刻其文爲程序﹐頒之天下。書開晚愈自晦﹐結廬臯亭﹐徘徊澗壑﹐往往經歲不歸﹔自號逸山。卒年六十。有逸山文集十二卷。最愛讀昌黎文﹐手數十部﹔故其古文遒健有法﹐然勿輕爲人作也。

古之髙士﹐有司式其廬﹔今之髙士﹐閭巷小人得劫制之以剉其節。而欲望士知忠義﹑惇禮讓﹐其可得乎﹖

張次仲﹐字符岵﹐號待軒﹔海寧人。八歲﹐割股以療母病。及爲諸生﹐撫按欲旌之﹔次仲曰﹕童幼何知﹖可以沽名耶﹖父與亭戶訟﹐逮治禦史﹔次仲偕父坐獄於庭﹐父不勝﹐將杖﹐次仲匍匐請代。禦史曰﹕何與汝耶﹖流涕對曰﹕父子至情﹐明府自伸法﹐某自盡子道耳。禦史義之﹐爲罷訟。舉天啟辛酉鄕薦﹔居鄕耿介﹐不以一牘幹有司。同學以禦史行部﹐次仲問曰﹕子何道以稱職﹖同學曰﹕當今時何能爲﹖且因循去耳。次仲怫然曰﹕天下事敗於因循久矣﹐非所望於子也。嘗因郡中禜雨﹐語士大夫曰﹕一月以來無日不云﹑無日不雷﹐而雨終不至﹐諸君子知其故乎﹖天憐斯民且雨﹐天疾紳士又不雨﹔徘徊兩歧﹐詩所謂天之方蹶也。聞者咋舌。國變﹐閉門著書不復出﹐與同邑朱朝瑛俱以經學爲學者所宗。朝瑛字美之﹐號康流﹔崇禎庚辰進士﹐嘗知旌徳縣。遭亂棄官不仕﹐受業於閩黃文忠石齋。文忠邃於易﹐作易歷以推古今之治亂﹐無不吻合﹔世莫能究其旨﹐獨朝瑛授之。旣窮老﹐與次仲串貫諸經﹐各張其說﹐亦時相攻難。朝瑛所著﹐有五經略記﹑罍庵雜記﹔次仲有易經困學﹑待軒文集﹐皆傳於世。里人陳之遴仕本朝﹐旣執政﹐薦之﹐命有司具駕﹔次仲不行﹐有卻聘書﹐世以方謝枋得之書焉。卒年八十八。夫不沾沾隱遁爲髙﹐而纂輯經學﹐名在儒林﹐斯人也隱而顯矣。

李天植﹐字潛夫﹔登崇禎癸酉賢書。國變後﹐隱居海鹽之乍浦﹔禿頂披緇衣﹐二十七年不見人。家酷貧﹐無子﹐又病疝气﹐日仰臥讀書﹐常累日絕炊﹐晏如也。無童婢﹐老妻在室﹐頹然相對。辛卯九月﹐江曲魏禧至浙江聞其名﹐因其里人周云球訪之﹐時年已八十二矣。耳聵﹐於粉板作教﹐使客亦書言相酬答。且曰﹕身僻處海濱﹐無從知識天下賢豪﹔君來此﹐得交幾人﹖禧具疏所友姓氏﹐及自道出處﹔潛夫視之而泣﹐出所著作示之。視其幾﹐禿筆敗墨空無有也。禧乃檢篋中筆二管﹑墨一笏贈之﹐且以白金五錢進之。曰﹕以具十日糧。拒不受﹐五反。禧曰﹕是非盜跖樹也。乃受之。不能飯客﹐云球攜酒肴往﹐同飯﹔灑涕而別曰﹕吾終古不復見子矣。禧語云球﹕欲聯同志爲扶月供﹐月致米五斗﹑銀五錢﹔俟其考終﹐則人出一金殯之。云球往致禧意﹐潛夫不可﹐堅謝之。明年三月卒。魏禧曰﹕嗟乎﹗潛夫身爲孝廉四十年﹐使肯挾其才於當世﹐何必不富貴﹔肯妄求取﹐豈無故舊仕宦足供兵役﹖亦何至貧苦若此﹐老且死而不悔也。禧之欲爲扶月供也﹐以語徐枋昭法。枋曰﹕李先生不食他食﹐君力所不及﹔聽其餓死可耳。後聞其堅謝也﹐曰﹕吾淺之乎爲丈夫矣。

徐枋﹐字昭法﹐長洲人﹔少詹事汧之子也。少負才名﹐善書畫。崇禎壬午﹐舉於鄕。國亡汧將自裁﹐枋日夜號泣於側曰﹕大人義不可不殉國﹐兒何忍視父死﹗汧曰﹕汝未仕﹐可無從死﹔殮吾骨入山可也。旣葬﹐乃攜家隱靈巖﹐布衣艸履﹐終身不入城市﹔然其名愈髙。督﹑撫﹑藩﹑臬之蒞蘇者﹐莫不持書致聘﹔皆拒而不納。及睢州湯斌撫蘇﹐尢欽其節﹔屏騎從﹐從一隸﹐徒步入山訪之。三往﹐卒不見﹔乃布席拜門而去。斌固名儒﹐其撫蘇也以徳化民﹐治行爲數十年所未有﹔而枋亦不肯一屈節。由是﹐人愈髙枋之行﹐而美斌之能下賢也。時絕糧﹐則遣僕持巾畫易米於鄕農﹔農知其畫貴重﹐爭售之。貴冑勢家以金往購﹐則叱去不與。督學劉果謂教諭姚文焱曰﹕邑有髙士﹐可聽其餓死耶﹖解橐金餉之。及門﹐一婢出應﹔從門隙窺見輿從﹐踉蹌奔入不復出﹐文焱候至暮乃歸。蘇人爲作閉門行樂府﹐以記其事。

余聞昭法居窮山﹐有盜入其室﹔枋曰﹕吁﹗汝猶未諒吾耶﹗盜曰﹕幣聘闐門﹐寧無餘積﹖枋曰﹕余不受也。盜不信﹐燔灼之﹐至爛體﹐賴鄰僧善藥﹐得不死。江西建昌有徐世溥者﹐字巨源﹔父良彥﹐官工部侍郎。世溥名家子﹐好學能詩文﹐名傾一時。國亡﹐遁居山中。巡按禦史遣推官持禮幣迎之﹐世溥不受﹔旣去﹐而盜踵至﹐索金帛。世溥言未嘗受﹐盜怒﹐灸之至死。嗚呼﹗人患無名﹐而世溥以名殺其身﹔昭法亦幾殆。甚矣﹗名之爲累也。必若古之蘇云卿之屬﹐斯爲能隱者矣。

張來鳳﹐字公儀﹐眞定寧晉人。崇禎中﹐舉於鄕。甲申京師陷﹐畿南皆附賊﹔僞詔舉人詣京受職﹐而來鳳與祁州刁苞不屈。僞知府某﹐劾來鳳抗詔﹔自成曰﹕是有大志耶﹗遣使以防禦使徵用。防禦使者﹐僞職在知府上。僞知府懼﹐偕使奉詔至縣﹐來鳳不出﹔及門﹐又不出﹐僞使語家人勸之﹔及堂﹐來鳳披髮徒跣大罵曰﹕汝賊也﹐何爲入吾室﹖我大明孝廉也﹐恨不寸磔狗賊報皇帝仇﹐豈肯爲爾屈﹖批二人頰僕地﹐奪僞詔碎裂之﹐大呼殺賊。二人驚竄。自成大怒﹐檻車逮之﹔會賊敗﹐乃已。已而又以不薙發當收﹔母流涕曰﹕汝一書生﹐不審大勢﹐將禍我耶﹖不得已聽許。遂佯狂﹐謝人事﹐易名起鴻﹐與門人趙琰屏居田野。趙琰﹐安肅人也﹔有奇志﹐事繼母至孝。旣學於來鳳五日﹐請歸。來鳳曰﹕何遽耶﹖曰﹕有老母﹐不敢久違。乃命再畱五日而後去。及五日﹐其母與妻忽至﹐則來鳳遣迎之也﹔復割田宅以居之。琰泣且拜﹐遂畱寧晉﹐相與砥礪經世之學。來鳳旣博學髙邁﹐而琰亦慷慨自負﹐不屑舉子業﹐兩人相得甚歡。其後琰寢疾﹐來鳳往視之﹐遙見所居有白气如虹﹔驚曰﹕趙生死矣。疾驅至門而琰果死﹔家人曰﹕死時口吐白气沖屋上。來鳳撫而哭曰﹕嗟乎﹗趙生已矣﹔吾復誰與言哉﹖遂鬱鬱成疾卒。刁苞字蒙古﹐己卯舉人。

賊入京時﹐亦以爵祿餌士﹐士之爲所污者何限﹖而來鳳獨奮罵﹑拳擊僞使﹐壯哉烈矣﹗賊未敗﹐身必屠戮﹐豈有悔哉﹗此其節過於漢之龔勝也。使明之臣子皆如來鳳﹐賊何由而得戕我宗社乎﹖悲夫﹗

卷二十

四明西亭淩雪纂修

列傳三十二逸士傳沈壽民﹑劉城﹑張拱幹﹑楊湛露﹑魏禧

列傳三十二逸士傳

沈壽民﹑劉城﹑張拱幹﹑楊湛露﹑魏禧

沈壽民﹐字眉生﹐號耕巖﹔宣城人也。當壯烈帝時﹐中原盜賊充斥﹐而疆事日敗﹐廷臣多樹黨﹑營私﹑爭門戶相水火﹐無一人肯爲上分憂者。上愈厭薄之﹔思羅山澤之士﹐不次擢用。丙子乃詔復保舉之制﹐而應天撫臣張國維以壽民應詔。壽民通古今大略﹐嘗感慨時事﹔及公交車徵至﹐而楊嗣昌方奪情起﹐視事中樞。壽民慨然曰﹕事有大於此者乎﹖乃具疏劾之。通政司張紹先不敢奏﹔壽民遺之書曰﹕無使並獲罪執事。紹先不得已﹐請上裁﹔嗣昌亦惶恐待罪。疏入﹐畱中不報。黃道周嘆曰﹕此何等事﹖在朝者不言而艸野言之﹐吾輩愧死矣﹗於是﹐臺省何楷﹑錢增﹑林蘭友及翰林劉同升﹑趙士春相繼劾嗣昌﹐最後道周亦以廷訐嗣昌得罪﹐皆自壽民發之。壽民以此名聞天下﹐亦以此報罷。自是不復應舉﹐與宜興周鑣讀書茅山。阮大鋮在南京爲任俠﹐以新聲髙會招徠文士﹐思以起用﹔壽民惡之。其劾嗣昌也﹐並及大鋮。於是﹐顧杲﹑吳應箕推壽民意﹐出南都防亂揭﹐合諸名士以攻之。大鋮大懼﹐閉門謝客﹔然恨甚﹐未有以發也。及甲申南都建﹐大鋮復得志﹐乃先論殺周鑣﹐欲更按揭中姓氏誅之﹐以壽民爲首。壽民變姓名﹐入金華山中。會國亡﹐事解﹔遂不返﹐采藜藿充食。有知而餉之者﹐謝不受﹔曰﹐士不窮﹐無以見志﹔不奇窮﹐無以見操守。郡守朱元錫遺以千金﹐壽民受而庋置壁中﹐三年不發視。溧陽陳名夏與壽民交﹔名夏仕本朝﹐入內閣﹐將特書薦壽民﹐使人寓書﹐壽民對使者焚之。答書曰﹕龔勝﹑謝枋得智非不若臯羽﹑所南﹐卒以隕厥軀者﹐緣多此物色耳。凡今之欲徵僕﹑薦僕者﹐直欲死僕者也。名夏乃止。乙未﹐始返故廬﹐田園已半爲人所侵占﹔或請直諸﹐曰﹕身旣隱矣﹐焉用直爲﹖當事聞其名﹐候之不見﹐或伺之半道﹔壽民望見冠蓋﹐輒遁去。乙卯五月屬疾﹐門人吳肅公侍﹔壽民命之書曰﹕以此心還天地﹑以此身還父母﹐以此學還孔﹑孟。語畢而卒﹐年六十九。所著有閒道錄。壽民性𨿽孤峭﹐然其少時慷慨重然諾﹑篤友誼﹐自言才疏意廣。甲申以前貸金至六百﹐皆急朋友之急也。

劉城﹐字伯宗﹐貴池人。少負雋才﹐與吳應箕齊名。史可法開府安慶﹐甚器重之﹔每大事﹐諮訪焉。崇禎丙子﹐詔大吏保舉天下才智傑出之士﹐與甲科並用﹔江南布政使張秉文以城應詔。旣至銓司﹐議以知州用﹔城輒移疾歸。其友人曰﹕今國勢搶攘﹐主上旁求俊又﹐搜及山澤﹐藉以拯難﹔子抱匡世才﹐乃將試而復藏乎﹖城嘆曰﹕進士勢﹐積重久矣﹔我非甲科﹐一旦出而與之爭衡﹐徒自困耳。卽任事﹐且有出而掣吾肘者﹐何以副主上之知哉﹖若夫言利以剝民﹐齮齕用事大臣以得當人主博一官﹐我又恥而不爲也。蓋指給事中陳啟新云。歸而名愈髙。及江南建國﹐廷議分江北地爲四鎭﹐駐黃得功﹑髙傑﹑劉良佐﹑劉澤淸等軍﹔城聞之戚然曰﹕禍始此矣。亟上書可法曰﹕四鎭多桀驁不臣﹐或起降賊﹐非懷忠義﹐朝廷亦非素以恩徳撫循也。主弱必叛﹑敵彊必降﹔主敵皆弱﹐則專制自爲﹐互相吞並﹐干戈起於肘腋﹐敵未至而先自敗矣。公之出也﹐名𨿽督師﹐實不容於朝耳﹔旣無老成宿將挾以俱行﹐何以彈壓四鎭而收其用﹖根本不固﹐而侍四人者防江﹐是使狼守門﹐虎來未必能拒﹔而主人先不能動足﹐後必悔之。其後四鎭果跋扈不可制。可法慨然謂門客應廷吉曰﹕國事決裂至此﹐撥厥所由﹐當戮四鎭以爲大臣誤國者之戒。昔之建議封四鎭者髙硜齋也﹐贊成之者姜燕及馬瑤章也﹐依違其間無所救正者余也﹔惟伯宗嘗與我書預言之﹐吾愧伯宗多矣。城見馬﹑阮擅政﹐知必敗﹐杜門不出。及江南亡﹐吳應箕以起兵死難﹐愈憤恨不自聊﹐彷徨山澤。未幾﹐竟死。

當時保舉亦多得士﹐惜其未盡登廊廟也﹔或試之州縣﹐沈於下僚﹐故卓然可觀者鮮矣。若劉生者﹐用世才也﹐而迄無所試以死。悲夫﹗

張拱幹﹐字九臨﹐吳江人。少沈潛好學﹐爲諸生有名。太倉張溥﹑張采﹑松江陳子龍﹑夏允彜﹐方結應社﹑幾社﹐以招致四方能文之士﹐而吳江獨推重吳■﹝曾羽﹞﹑計名﹑沈應瑞﹑張起及拱幹爲之魁。南都建國﹐阮大鋮報夙怨﹐疏參復社﹐指爲黨人﹔拱幹與沈壽民﹑張名烈﹐皆緹騎逮問。會國亡﹐事得解。薙發令下﹐拱幹與其父君美不奉制﹐爲鎭將吳某所捕系。時﹐同系者四十餘人﹐以次受戮﹔次及拱乾父子﹐吳帥忽沈思曰﹕吾稔知此人﹐三吳才士也。杖而釋之。拱幹乃剪髮黃冠﹐日誦道徳經﹐杜門不出。溧陽陳名夏在政府﹐雅知拱幹﹐言於朝﹐以中書舍人召﹔不赴。作荀彧﹑田疇二論以見志﹐部使者聞其名請見﹐皆不報。戊戌﹑己亥間﹐海氛不靖﹐江﹑浙富室多爲人告密﹐塡牢戶﹑流塞外者不可勝數﹔故大家巨族﹐朝夕難保。拱幹喟然流涕﹐愈屏絕交遊﹐坐臥一小樓﹐顏曰「獨倚」﹔親戚見其匱乏﹐饋之米則受﹐進以金帛不顧也。爲文初學昌黎﹐晚喜正齋﹑同甫之文﹔曰﹕吾才小﹐苦拘束﹐非此不足以拓心胸也。年四十七而終。無子。鄕人私謚曰「貞毅先生」。

楊湛露﹐字燕侯﹐宜興人。兒時嬉戲﹐拾炭畫桓侯像絕肖﹔人奇之。及長﹐遂通五經﹐諸子百家及星歷﹑陰陽﹑卜筮之書靡不究。弱冠餼於庠﹐有盛名﹐遂爲教授大師﹔弟子著籍者數十百人。周延儒之再相也﹐重其名﹐欲延致賓館﹔不赴。所親勸之曰﹕公勢焰傾天下﹐吐气爲云﹑噓气爲雨﹐子承班東閣﹐公卿皆日接席﹐此功名之會也﹔何辭之遽﹖笑不答。及延儒敗﹐諸客親密者皆得罪﹐人始服楊君之髙識。年四十﹐以明經當貢禮部﹔會甲申變﹐遂棄不顧。南京不守﹐散遣生徒﹐絕意進取。掃除一室﹐終日危坐。意有所觸﹐則走荒蹊曠野中﹐撫膺長慟﹔家人掖之﹐然後得還。蘇撫檄郡縣講學曰﹕得賢而有文者以主講席。縣皆推重湛露。守令遣博士至家迎之﹔湛露瞠目曰﹕諸君何學之講也﹖言已﹐涕泗橫流。博士咋舌還﹐不敢復彊。楊閣部廷麟官翰林時﹐嘗謁其師盧司馬﹐過宜興讀其文﹐奇之﹔命駕到門﹐不肯見。及閣部贛州死難﹐則立位而哭之曰﹕吾重知己也。晚喜導引五禽之術﹔然家益貧﹐往往日晏未炊﹐處之泰然。縣官賜民年八十以上米帛﹐吏部送至門﹐辭不受。年九十而終。

魏禧﹐字冰叔﹐贛之寧都人。與其兄祥﹑弟禮﹐並能文章﹐而禧尢知名﹔世稱三魏云。爲諸生﹐試輒冠其曹。及甲申之變﹐禧聞號慟﹐從博士後﹐日哭臨縣庭﹐居則憤惋叱吒。謀從曾給事應遴起兵誅賊﹐不果。已而﹐謝諸生服﹐隱居教授。方流寇之熾也﹐寧都獨遠寇﹔禧謂其兄弟曰﹕不可恃也﹔倘猝至﹐如老親何﹖距寧都四十里金精山有翠微峯﹐四面削起百餘丈﹐中徑折﹔自山根至巓﹐若斧劈然。緣折鑿磴道梯而登﹐出其上﹐穴如甕口。禧往相度﹐笑曰﹕此可避世。因結廬其上﹐移家居焉﹐於甕口置閘爲守望。士友稍稍依之﹐而南昌彭士望﹑林確齋﹑樂平王剛﹑福淸林全春﹑廣濟舒益與禧姊婿邱維屏偕至﹔閒居講易﹑讀史﹐學者所謂易堂諸子是也。其後數年﹐土寇大起﹐寧都諸豪家率被掠﹐而翠微獨完。禧有才略﹐善劈畫理勢。居家肆力爲古文辭﹐淩厲雄健﹐不屑撫擬前人﹔好左氏春秋及蘇洵文﹐遇忠孝節烈事則益感慨激昂﹐摹畫淋漓﹐其議論偉如也。年四十﹐乃出遊﹐涉江逾淮﹐抵吳﹑越間。有隱逸士﹐不憚千里造訪﹔於吳門交徐枋﹑金俊明﹑西陵交汪沨﹑乍浦交李天植﹑常熟交顧祖禹﹑昆陵交惲日初﹑楊渾﹐方外交藥地﹑橋木﹐皆遺民也。禧名旣髙﹐會中朝舉博學宏詞﹐有以禧薦者﹔辭不就。郡守縣令督促就道﹐不得已舁至南宮﹐固稱病篤﹔撫軍某親往候之﹐禧絮被蒙頭而臥﹐嘆息而去。又二年﹐卒於儀眞﹔年五十七。有文集二十二卷﹑詩集八卷﹑左傅經書若干捲。時以博學宏詞凡百餘人﹐獨禧與盩厔人李顒不至。顒字中孚﹐以道著關中。

或曰﹕易堂諸子﹐非逸名也﹔往往感慨重然諾﹑立義聲公卿間。子何獨取於禧﹖休曰﹕此其所以爲逸民也。夫虞仲王太子受封有爵士﹐柳下惠爲魯士師﹐而孔子皆以逸民稱之﹔況禧之髙節也歟﹗禧兄祥﹐字伯子﹐負經濟大略﹔戊午楚亂﹐大師聘往賊營說賊﹐將降爲所殺﹐人尢惜之。要之﹐有易堂之學﹐而後可逸也已。

卷二十一

四明西亭淩雪纂修

列傳三十三義士傳

列傳三十三義士傳

嗚呼﹗學校﹐王政之本也﹔學校盛而人材出﹐天下可長治矣。有明學校比隆漢﹑宋﹐其養士也抑又過之﹐故名鄕碩士往往出其中。然其季也﹐諸植黨營私以敗國亡家者﹐亦皆學校出者也﹔豈盛於前而衰於後歟﹖非也。世道否﹐小人進﹐君子退。故南都之亡﹐仗節死義者縉紳中不多見﹐而閭巷之士乃捐軀而不顧。嗚呼﹗身爲儒生﹐無官守之責﹐君臣之分未定也﹔而慷慨以殉﹐彼獨何心哉﹗不負我學而已矣。有國家者可不重士乎﹖作義士傳。

盧涇材﹑歸詔﹑張涵﹑古如甡﹑古如瑾﹑何臨﹑髙孝纘﹑王士琇

史可法之開府揚州也﹐首設禮賢館以招士。其後同可法死者十九人。其可記者﹐長州盧涇材字渭生﹐昆山歸詔字爾徳﹐嘉定張涵字凝之﹐桐城古如甡﹑如瑾﹐山陽何臨﹐皆禮賢館士也。涇材於可法出鎭時﹐率太學諸生上疏言﹕宋出李綱於外﹐二帝終至北轅﹔可法不宜出。人以爲有陳東之風。及大兵圍城﹐監守鈔關投河死。詔守南門死﹔涵徵餉還﹐城將陷﹐入北門被殺﹔如甡以下皆戰死。

髙孝纘﹑王士琇﹐皆汪都諸生也。城破﹐孝纘衣藍衫﹐書其上曰﹕『首陽之志﹑睢陽之气﹐不二其心﹐古今一致』。從容入學宮自縊於先師座前。士琇閉門設莊烈帝神主於堂﹐與其弟同死。

吳可箕﹑潘履素﹑黃金璽

大兵入南都﹐新安士吳可箕方讀書太學﹐約同學生上書豫王﹐申繼絕之義﹐無有應者。乃感慨流涕﹐置酒別親知﹐縊於雞鳴山。題詩布袍曰﹕『蹇遇逃君臣﹐臨危欲保身﹔慘然死國難﹐不作兩朝人』。江寧諸生潘履素﹐時在城﹐先一日自殉。有武舉黃金璽者﹐臨縊大書於壁曰「大明武舉黃某一死以愧人臣懷二心者」。嗚呼﹗我不知其時錢謙益﹑趙之龍之輩﹐亦曾見之否耶﹖

韓默﹑饒余﹑張秉純﹑趙景麟﹑徐爾榖﹑鄧雲程﹑吳古懷

韓默﹐字又適﹐臨汾人﹔父賈於揚﹐因家焉。默補博士弟子﹐甚有名﹔又善書。可法知其才﹐延至軍門﹐欲官之﹔辭不可。城破﹐語妻蕭氏曰﹕吾受知史閣部﹐不可不死義﹔若等自爲計。易巾服﹐投井死。妻謂子彥超曰﹕汝長子﹐當隨父左右。彥超曰﹕諾。亦投井。蕭氏結繯於梁﹐命長女先縊。視其气絕﹐抱幼子乳之﹐旣已﹐授老嫗辛氏﹐頓首曰﹕韓氏惟此一塊肉﹐如不存﹐則韓氏之鬼餒矣。善存之﹐汝義也﹔我夫婦死無恨矣。老嫗號泣負兒去﹐蕭氏就縊。諸生饒余﹐字吉人﹐生平孝友。家貧親歿﹐塟不盡禮﹔每讀書至夜分則哭﹐哭已復讀。聞京師破﹐痛不欲生﹐至是竟自縊。他若汪應坤子銓﹑王廷佩﹑廷璉﹑呂家齊﹑金颷﹑邵伯﹑張映發﹑劉應遠﹐皆諸生之抗節死者﹔然僅得其姓名而已。

張秉純﹐字不二﹐含山人。爲諸生﹐甚有名。常曰﹕士所以自立者忠孝耳﹐才華其末也。乙酉江南亡﹐慟哭不食。友人貽書勸之﹐秉純報曰﹕發膚受之父母﹐不全歸則不孝﹔巾服太祖制也﹐不遵守則不忠。忠孝旣虧﹐我何顏視息於世哉﹖且吾非爲名也﹐名如畫地作餅不可啖也。如以爲無益﹐則古來國破君亡﹐忠臣義士往往碎首捐軀﹐豈必有濟於事哉﹖延至五十四日﹐乃瞑。逾月﹐妻劉氏亦以哭其夫死。

趙景麟﹐字天生﹐鄞縣人。爲人誠愨﹐貧不忘取予。恆閉戶讀書﹐人罕見之。丙戌六月﹐江東不守﹐景麟謂其家人曰﹕吾生平無不了事﹐惟貸某友金。彼以我貧﹐不責償也﹔然我負之﹐獨不愧於心乎﹖茫茫泉路﹐抱此愧心﹐是不可。乃質田持金還友人。友人曰﹕子貧﹐且無庸。卻不受。景麟曰﹕子視我豈負人者﹖卽不受﹐而我受子惠﹐終身無報﹐我何以瞑﹖遂別。藍衫方巾往文廟慟哭﹐懷歷試艸﹐自沈於江。江流湍急﹐救者莫及﹔越日屍浮﹐气已絕而目不瞑。鄕人聚觀﹐不知姓氏也。友人昨者頗訝其語﹐持金往訪之﹔道江灘﹐見其屍大號曰﹕此我友趙天生也。因述還金事﹐途人皆泣。亟往報其家﹐舁之歸。或曰﹕吁﹗我昨見冠服而哭文廟者也﹐是以義而死國矣。撫之而瞑。

許琰﹑王毓耆﹐皆以諸生殉國。琰贈蔭賜祠﹔毓耆以名髙﹐人爭碑其事。而趙生無聞焉﹐則以生長窮巷無交遊之助也。然其死義則一矣。

徐爾榖﹐字似之﹔吏部尙書石麒兄子也。石麒無子﹐撫爲嗣。幼端凝﹐喜談忠孝。尙書之殉義也﹐家人倉猝藏櫃中。旣屠﹐人迹斷絕。越二十五日﹐爾榖號哭入城﹐求父屍﹐顏色猶未敗﹔舁至楊林村捨殮之。甫畢﹐大兵至﹐眾潰散﹐爾榖守棺不去。兵士露刃睨之﹐爾榖抗聲曰﹕我父在此﹐我豈爾避﹖父爲忠臣﹑我爲孝子﹐我何畏死哉﹖主兵者曰﹕犯忠孝不祥。相率去。隆武聞石麒死節﹐遣使授爾榖太僕寺少卿。及吳勝兆獄詞連爾榖﹐與嘉善錢旃﹑松江夏完淳同被逮﹐死於金陵。旃字彥林﹐癸酉舉人﹐雲南巡撫士晉子也。弘光時﹐授職方主事﹐守嘉興城﹐旃散家財以給軍﹔至是﹐及於難。旃次子默﹐字不識﹐崇禎癸未進士。痛父死﹐入黃山﹐薙發爲僧﹐號無知大師。戊子﹐遊山陰﹐卒。爾榖之在獄也﹐以書與其繼室孫氏訣。孫氏得書微笑﹐侍婢曰﹕郎君得歸耶﹖孫氏曰﹕非也。徐郎去時﹐我已辧一死﹔冀其歸﹐故忍須臾。今旣來訣﹐則含笑入地耳。夜分﹐家人咸寢﹐啟戶抱所生三歲兒赴水死﹔屍直立水中﹐子猶在懷也。旃妻徐氏亦自沈。完淳﹐旃婿也﹔具夏允彜傳。

嗚呼﹗徐氏﹐忠孝節烈萃於一門﹐豈不偉哉﹖嘉興古秀州﹐田土饒沃﹑江山明麗﹐重以三百年之徳澤﹔嗚呼﹗豈一日之積哉﹗徐氏爲不負此土矣。

鄧雲程﹐字扶風﹐黃岡諸生。性戇直﹐膽力絕人。當明之季﹐流賊披猖﹐而廷臣率爭門戶﹐懻忮貪黷﹔將帥巽懦畏縮﹐郡縣長吏望賊奔竄。雲程時撫膺流涕曰﹐至此乎﹖聞朝貴穢行﹐則榜之通衢曰﹕禍敗至是﹐非若冑行事所致耶﹖或危之曰﹕君必賈禍。雲程曰﹕彼方尋恩仇於儕輩﹐奚暇及我﹖且我榜非金玉也﹐彼必不攫取。由是以狂名。及賊將逼黃州﹐遊騎至﹐守令懼甚﹐召與計事﹔雲程曰﹕賊滿天下十餘年矣﹐公等平時備禦云何﹖今乃欲將空拳捍彊寇﹐誰復應者。惟不肖此軀在﹐願爲國家驅馳﹐不敢愛死﹔惟公命。守令壯其語﹐然四顧無兵也。雲程慨然脫儒衣冠﹐披甲戴兜鞪﹐持鐵簡四十觔﹐獨身縋城出覘賊﹐馳城四遊三晝夜﹔賊諜者見之﹐語賊曰﹕城中有勇士持兩鐵簡前來瞯我﹐我得無設伏以誘﹖賊咋舌去。雲程旣不得一當賊﹐而當事亦無眞知其才﹑引之軍旅之間者﹐愈噴悶悲吒。及聞京師陷﹑烈皇帝凶聞﹐北望號踴﹐嘔血數升。遂棄家狂走荒郊慟哭﹐竟死於洛陽之橫溪。

懷宗求賢若渴﹐而材勇若雲程者﹐欲自一試﹐卒不可得。挺身出捍賊﹐賊聞名且遁﹐有司猶未之薦剡也。嗚呼﹗豈足膺蔽賢之罪哉﹖然雲程閭巷一儒生﹐非有民社之責﹐而心懷君國﹐侘傺以死﹔使其得位﹐則節烈尢不在諸公之後矣。乃至今無道其姓氏者﹐余故亟表之。

吳古懷﹐字勿如﹐髙淳人。年二十二﹐始折節讀書﹐師事同裏邢孟貞。晨興﹐手一編至子夜勿輟。父母禁之﹐乃居僧捨﹐下帷默誦﹔主僧窺之﹐笑曰﹕居士盜書讀也。居數年﹐學大成﹐補邑庠生。見天下將亂﹐曰﹕士不可不知兵。乃習孫﹑吳兵法﹐著將論﹑兵論數篇。旣而曰﹕此陳言也﹐施之今謬矣。且夫不習地形而談兵者﹐兵家所忌也﹔目不睹山川險要而稱引屯戍﹑習陣圖﹐一旦用之﹐能無敗公事哉﹗乃以百金市一騾﹐屏僕從﹐襆被出遊。日馳三百里﹐徧歷三關及甘肅﹑固原﹑寧夏﹑延綏﹑宣大﹑薊遼諸鎭﹔躋巖阜﹑涉亭障﹐歷視阨塞。遇老校退卒﹐輒貰酒與席地坐飲﹐詢其險阻要領及寇所常出沒道﹑邊屯虛實﹑軍伍整弛。凡六年﹐然後歸。嘆曰﹕地形盡在我目矣﹐顧用險何如耳﹗著「邊險圖說」萬餘言。曰﹕使我得笞兵萬里﹐持此可報天子矣。當是時﹐社會盛興﹐古懷與蕪湖沈士柱﹑貴池吳應箕﹑宣城沈壽民﹑梅郎三等﹐皆稱莫逆交。南都防亂揭﹐古懷與焉﹔阮大鋮恨之刺骨。南渡﹐大鋮得志﹐將以鉤黨置獄﹐盡殺諸名士。壽民﹑士柱等遠竄﹐古懷迎士柱妻子屬家人善撫之﹐而脫身入粵。會江南不守歸﹐遂棄儒服﹐托迹堪輿﹐自號三湖散人。時時走山巓水涘﹐慟哭獨語﹔人問之﹐目瞠不答。及聞粵亡﹐嘆曰﹕我尙可食人世粟耶﹖抽刀自刺﹐血淋漓灑地﹐諸子持之﹐傅以藥而蘇﹔防守數月﹐卒自縊。時壬寅五月二十八日也。子越彥﹐字季舒﹐有雋才﹔守父志﹐亦終身不應舉。

吳生豈不成奇士哉﹖當是時﹐擁節鉞﹑樹麾纛﹑擅軍旅之任者﹐率恇怯無能﹐口不談戰陣﹔問之輿圖﹑關塞﹐茫如也。故以戰則衄﹑以守則潰﹐馴致賊寇縱橫﹐中原陸沈。而吳生以儒服馳驅九邊﹐手指目畫﹔使當時士大夫盡能若是﹐豈有坐而敗亡者哉﹖然吳生卒不得一視其技﹐此國家之不幸﹐非獨一士慨也。迨夫滄桑旣變﹐而睠懷故國﹐殉身以終﹐則又與夷﹑齊爭烈矣。

顧所受王臺輔

蘇州之破﹐諸生顧所受死焉。所受字性之﹐長洲人。幼頴異﹐爲邑令江盈科所賞﹔十一歲﹐補弟子員﹐從管志道講學。喜交遊﹐有盛名。然性嚴重﹐以禮義自守﹐學者憚之﹔稱東湖先生。先是甲申﹐長洲諸生許琰聞變﹐號哭數日﹐語其二子曰﹕汝事叔父如事我﹐無缺愛敬。又語其妻曰﹕謹訓二子毋墮先業。乃走福淸觀﹐題詩自縊﹔道士見而解之﹐送還家。翌日﹐復自投胥江﹔值潞王舟過﹐援出問曰﹕若有冤乎﹖對曰﹕否也﹔國亡誼當殉。潞王驚問其姓名﹐爲之出涕。贈以金﹐不受﹔乃送至家﹐絕粒五日而死。所受聞之﹐哭曰﹕吾乃不能與君同死﹐愧君多矣。爲之作傳。及南京不守﹐郡縣望風瓦解。有議守城者﹐眾輒毀其室﹔所受方與其子講學﹐憮然曰﹕人心至此乎﹖此皆不學故也。不學則義理不明﹐悖棄君父而不卹已矣。我以一死存大義爾。賦詩﹕『自是明朝老布衣﹐眼看世界不勝悲﹔從容死向宮墻地﹐免使忠魂獨棄渠』。遂往學宮自縊﹐爲學役所覺﹔赴泮水死。吳人謂之學校雙忠。琰字玉重﹐南都贈五經博士。

邳州太學生王臺輔﹐奇士也。莊烈帝復用奄人﹐臺輔艸萬言書﹐入京欲上﹐而都城陷﹐慟哭乃還。江南立國﹐禦史王爕﹑東平伯劉澤淸﹐髙會睢寧作樂﹔臺輔斬衰直入﹐慷慨語曰﹕海內板蕩﹐此公等嘗膽斷指﹑食不下咽時也﹔而樂優乎﹖左右欲鞭之﹐爕曰﹕狂生也。命引去。弘光亡﹐臺輔泫然流涕曰﹕我誰氏之民也﹖而可使食有他粟﹖起視其廩曰﹕此吾之所樹也﹐畢此而死未晚。丁亥某日粟盡﹐集其鄰里鄕黨﹐深衣幅巾﹐大呼烈皇﹐北面再拜﹐自縊於象山之樹。聚觀者無不痛哭。是時﹐有僧過之﹐持麻鞭﹐指臺輔曰﹕此尋常事也﹔惡用是眩於人乎﹖後數月﹐渡河來者﹐言石屋寺僧縊死﹐有麻鞭在側云。

祝淵﹑王毓耆﹑潘集﹑周卜年﹑傅日炯﹑朱湋﹑倪文徵﹑謝泰臻

劉宗周以講學昌東南﹐弟子從之者數百人﹔而與之殉義者﹐首得祝淵﹑王毓耆。祝淵字開美﹐海寧人。少有志操﹐惇行誼。癸酉舉於鄕﹐自以年少﹐裹糧登山巓僧捨讀書﹔三年學大進。十五年冬﹐會試入都。會都禦史傅宗周方削籍﹐淵抗疏曰﹕憲臣戇直性成﹑忠孝天授﹐受祿以來﹐疏食不斷﹔淸剛之節﹐天下信之。今四方多難﹑百吏貪墨﹐欲振風紀﹐孰過宗周﹖以狂戇而斥﹐繼之者必■﹝氵典﹞涊﹔以偏執而斥﹐繼之者必便捷。淟涊﹑便捷之夫﹐何所不爲﹖將何以肅吏治﹑拯民生哉﹖伏乞收還成命。帝得疏﹐不懌﹔命禮部察議。然淵未嘗識宗周也。旣得命往謁﹐宗周曰﹕子之爲是舉也﹐無所爲而爲之乎﹖抑有動於名心也﹖淵爽然自失﹐曰﹕先生名滿天下﹐恆恥不列門下。遂執贄爲弟子。明年﹐隨宗周歸學山陰。已而部議上﹐有詔逮治﹐令詰主使者﹔淵曰﹕男兒死耳﹐肯受人指使哉﹗諸進士具疏救﹐得出獄。未幾﹐都城陷﹐南京刑部請究前事﹐尙書諭止之。馬士英亂政﹐上書誅姦輔﹔通政屏不奏。給事中陳子龍薦淵及貢生塗仲吉爲臺諫﹔不許。仲吉﹐漳浦人﹐前疏救道周系獄者也。淵節烈慷慨﹐自治刻厲﹔太常少卿吳麟徵死難﹐淵親爲含殮﹐扶其喪以歸。有過�則入曲室﹐閉戶長跪﹐竟日不起﹐至流涕自撾。其明年﹐杭州失守﹐淵方葬母﹔促工人畢事﹐還家設祭﹐將自縊。或曰﹕子艸莽臣也﹐可無死。淵曰﹕吾以上書爲世指名﹐名之所在則趨之﹑害至則避之﹐此市販智也﹔吾不忍爲。遂死﹔年三十五。時宗周已絕粒二十日矣。

王毓耆﹐字玄趾﹔會稽諸生﹐受業宗周之門。然尙气節﹑矜然諾﹐時時放達﹑博塞﹑擊踘﹐與優人促席操秦箏﹐嗚嗚而嘔﹔蕺山之門人咸側目﹐謂非其徒﹐毓耆不顧也。天啟中﹐鄕人有黨逆奄者﹐勢甚焰﹔毓耆怒﹐跳身而逐諸途。其人語人曰﹕某得罪朝廷﹐不得於非門﹑非戶之秀才。聞者笑之。黃道周奉命祠宋六陵﹐至會稽聞其名﹐欲一見﹐遇於鑑湖﹔毓耆方棹小舟與優童度曲亂葦間﹐刺舟而去﹐終不與見﹔道周爲之悵然。乙酉夏﹐大兵入杭州﹐官吏迎降﹔毓耆作致命篇﹐揭通衢。上書宗周曰﹕願先生早自裁﹐毋爲王炎午所弔。其友趙廣生過之﹐毓耆問曰﹕子意若何﹖對曰﹕無何也﹔不有淵明處士例乎﹖毓耆曰﹕噫﹗何言之易﹖吾與若﹐皆聲气中人也﹔久﹐難持﹐不若速死之爲得也。乃招其素所與知者﹐令伶人攜樂器至﹐呈藝競歡﹔酒酣而罷﹐卽持炬出門﹐正衣冠﹐自投柳橋下死。時六月十二日。宗周臨終嘆曰﹕吾二十年講學﹐僅得一玄趾而已。

潘集﹐字子翔﹐會稽人。王毓耆死﹐爲文祭之﹔與友人痛飲﹐約同死。書於幾上曰﹕水淸月白﹐吾骨不黑。袖石自沈東渡橋下。其友負約﹐集母哭而詈之。

周卜年﹐字定夫﹐山陰人。聞變﹐賦五歌見志﹔挾所著詩文一卷詣友人﹐不遇﹐投海死。父迹之﹐有遺文壓石底﹐父哭曰﹕兒死矣﹗得從王﹑潘諸君子後﹐我何恨﹗顧屍不可得﹐父子情深﹐傷如之何﹖詰朝復往﹐怒濤裹屍而出﹐冠履不失。

傅日炯﹐諸曁諸生﹔與其叔傅平公同師劉宗周。國亡﹐兩人相謂曰﹕吾輩義當死﹔然俱有老母在﹐白於母﹐許死乃死耳。平公母不許﹔日炯母許之﹐遂赴湄池死。平公養其母終身。

朱瑋﹐字鴻儒﹐山陰人﹔避亂梅裏尖。丙戌六月﹐浙東兵潰﹐眾皆竄伏﹔瑋痛哭不已﹐書幾曰﹕此日而生﹐全歸之謂何﹖潛往深塘沈死﹐年二十四。時同邑範史直﹐亦負石投淵死。

倪文徵﹐字舜平﹐山陰人﹔爲蒙師自給﹐兼通醫術。國亡﹐市酒肴飲裏中少年﹐求辦一事﹐眾諾之﹔偕至叢墓﹐命堀坎自埋﹐眾駭欲散。文徵恚曰﹕此何事﹖可誤我乎﹖眾止之曰﹕死﹐義也。今某某大官俱不死﹐汝小醫何自苦﹖文徵曰﹕人各行其志﹐幸成我﹗一人曰﹕然則可使土親膚乎﹖與之二缶﹐以一埋坎中﹐文徵趺坐其內﹔以一覆而封之。已聞內有叩聲﹐眾發之笑曰﹕一時有激﹐固知其欲出也。文徵曰﹕不然﹔我入時﹐倉猝未審方位耳。轉坐其內﹐復命覆之﹐密封其隙。眾環坐竊聽﹐微聞其聲﹐踰三時始寂。

謝泰臻﹐字時禋﹐定海人﹐四川按察使渭之子也。謝氏爲定海豪宗﹐泰臻與其兄泰階尢頴出。少好學﹐銳甚﹐足不踰戶閾者數年﹔聞人聲﹐輒以絮塞其耳。其勤如此。爲諸生﹐不屑屑場屋之文。知天下將亂﹐則揣摩兵法﹔時挾弓矢與材官健兒馳逐原野﹐角勝負。嘗著書一卷曰﹕持此以遇聖主﹐伊﹑呂事業不難致也。然祕不示人。乙酉之亂﹐諸潰師航海者所過輒擾﹐泰臻獨結其豪﹐宗族賴以得安。江東旣亡﹐入先師廟慟哭﹔解巾服﹐焚於庭。時﹐泰階退耕於海口之柴樓﹐與流寓徐孚遠等相與慷慨悲歌﹐放浪詩酒﹔而泰臻獨憤郁﹐遇人瞠視不語﹐忽忽如狂。一日畱書幾上曰﹕兒曹無庸覓我﹐以從我志。遂去﹐不知所之。家人迹之﹐則入天童山剪髮爲頭陀﹐趺坐灌莽中。從此蹤迹不定﹐或雪夜赤腳走數十里﹐偃臥冰上﹔或囊其所著書掛於項﹐登髙崖絕巘讀之﹐讀已則嗚嗚哭。采鳥喙﹐坐啖之。如是者四﹑五年。庚午八月初六日﹐蹈海而死﹔年四十九。泰階已前死數月矣。

嗚呼﹗昔魯仲連欲蹈東海而死﹐說者尙議其言太激﹔孰知千載下果有其人歟﹗夫國初亡而死﹐猶曰義激也﹔海宇承平﹐人皆從化﹐而抱其志不少剉﹐豈非堅彊磊落人哉﹖謝君行事﹐絕類元皇甫東生。東生﹐四明人﹐性豪蕩﹔宋亡﹐乘小舟﹑掛布帆載琴樽﹑書簿﹑釣具往來江湖﹐至元丙子發憤痛哭蹈海。惜乎﹗謝君所著書不傳﹐是亦屈子之離騷也。

王若之﹑文震亨﹑文秉﹑殷獻臣﹑項志寧﹑許徳溥﹑馬純仁﹑馬嘉﹑方國煥﹑張龍文﹑嚴紹英﹑徐澳﹑歐敬竹﹑石士鳳﹑陳宗道﹑張起生﹑林應星﹑林說﹑鄒之琦﹑鄒欽堯﹑葉天章﹑朱君正﹑劉泰兆﹑曾和應﹑魏殷臣﹑李應開﹑趙卯﹑紀文疇﹑林化熙﹑劉國祚﹑趙良玉等

自古帝王之興﹐攺制度﹑易服色﹐民相與安之也。及趙武靈王變服﹐則父兄羣臣相誶於朝﹐直至反復辯論乃已。甚矣﹐三代之禮樂入人深也。勝國社旣屋﹐下令薙發﹐遂有違制以死者﹐眞可哀也﹗錄其可知者云。其姓氏存﹐而裏邑﹑行事不見者姑缺之。

王若之﹐臨海人﹔某科進士﹐歷官淮安參議。制下﹐不從﹔彊之﹐曰﹕畱此以見先帝耳。戮於市。

長洲文震亨﹐字啟美﹔大學士文肅從弟也。官中書舍人。時寓陽城﹐聞令﹐自投於河﹔家人救之﹐絕粒六日而死。遺書曰﹕我保一發﹐下覲祖宗﹔兒曹無墮先志。文秉﹐肅仲子﹐字應符。隱山中﹐有誣其與吳易通者﹐逮至官﹐秉不辧。徐曰﹕不敢辱吾父﹐願就死。臨刑賦詩曰﹕三百年前舊姓文﹐一心報國許誰聞。忠魂今夜歸何處﹖明月灘頭弔白雲。妻�氏﹐亦殉其旁。

長洲諸生殷獻臣﹐避兵荻溪。城陷﹐家人有剃髮往者﹐見之﹐號慟﹔三日不食死。

常熟諸生項志寧﹐方食餅﹐聞令﹐餅墮地﹐絕吭而死。

許徳溥﹐字符博﹐如臯人﹔吏部員外郎直族子也。意气不倫﹐矜尙節義。聞賊陷京師﹐痛哭數日﹐寢食俱廢。後聞南都陷﹐亦如之。每獨居﹐輒哭﹔食必置崇禎錢於案上﹐祭而後食。薙發令下﹐不從。一日刺四字於胸曰﹕不愧本朝。又刺八字於臂曰﹕生爲明人﹑死爲明鬼。有發其事者﹐執見縣令﹐不跪﹔呵之曰﹕若一布衣﹐未嘗食祿﹐刺則何爲﹖答曰﹕曾讀數行書﹐不忍忘故國耳。執送巡江禦史﹐亦不跪﹔禦史命逮其父﹐乃跪曰﹕吾爲父屈耳。禦史義之﹐免其父﹐以徳溥名聞。臨刑﹐亦直立不跪﹔曰﹕今日得見先帝﹐吾事畢矣。旣死﹐於衣帶中得詩曰﹕非癡非醉亦非狂﹐今志君恩字兩行﹔一死甘心酬故主﹐謂忠謂叛任雌黃。

馬純仁﹐字朴公﹐六合諸生也。乙酉六月﹐純仁與同學汪匯約同死關壯繆祠。已而匯不至﹐純仁作銘題於橋柱﹐袖石投水死。其後﹐匯登第爲湖廣知縣﹐謁城隍廟﹐儼若純仁坐殿上﹐遂嘔血死。

馬嘉﹐字六體﹐祁門人﹔壬午舉於鄕。大兵至境﹐縊死於先師廟。題詩云﹕今日衣冠從此裂﹐好存吾發見先君。

方國煥﹐字孔文﹐羅田人﹔寓歙縣﹐讀書兼習醫卜。聞制下﹐爲其孫娶婦而後自縊。曰﹕衰年難薙發﹐畱此見雙親。

張龍文﹐字長霖﹐常州諸生。制下﹐龍文避於鄕。降將劉良佐兵屠掠村落﹐見而執之﹔龍文面數良佐罪。良佐殺之﹔旣而悔曰﹕吾枉殺一烈士。具衣冠葬焉。

嚴紹英﹐字與揚﹐無錫諸生。乙酉夏﹐大兵至﹐城無居人。後家人入室﹐則紹英懸梁死矣﹔視其遺筆﹐不欲削髮也。

徐澳﹐字瞻淇﹐常熟諸生。制下﹐澳匿窮鄕。江陰潰﹐自知不免﹔賦詩云﹕不欲立名垂異代﹐但求全節報先朝﹔捨生取義非難事﹐今日同心何寂寥﹖閉門自縊。

歐敬竹﹑石士鳳﹐皆武進市人也。敬竹貧無生產﹐浮寓城南﹐爲人修扇﹔得百錢﹐卽獨飲市中﹐醉則捲舌而歌。市中人皆笑之。大兵入境﹐下令薙發﹔敬竹招鄰人與飲曰﹕竹與若訣﹐若盡我一卮。其妻從旁笑曰﹕子休矣﹔聞舊官皆作新官﹐又安在子﹖敬竹曰﹕此爾翁所以欲死也。竟閉戶自縊。士鳳字仲翔﹐略識字﹔無妻子﹐有一僕。聞敬竹死﹐嘆曰﹕後之哉。先代武進有忠義祠﹐祀宋姚訔﹑陳昭﹑王安節以下十三人﹐皆宋末守常州﹐城陷死節者。士鳳自裁紙爲位﹐大書曰﹕明布衣石士鳳之位。納之忠義祠位次十三人下。歸市酒脯﹐祭其先﹐拜且哭。語其僕曰﹕吾曾以三金予鄰之鬻棺者﹐我死﹐汝收我骨。令治肴邀鄰人痛飲竟日。迨夜﹐潛出赴忠義祠池中死。比曉﹐僕號哭於市曰﹕主人死矣。市人共往﹐得其屍﹐池畔殮焉。烏呼﹗宋之亡也﹐訔等守城甚力﹐卒皆不屈以死﹐城內外死者百萬計﹔而明亡﹐死者僅歐﹑石兩市人。兩人又皆可以不死﹐而竟死之。悲夫﹗

陳宗道﹐字夷甫﹐吳江人﹔授徒西洞庭山。聞北京變﹐入淮﹐以策幹當事﹔不用﹐遂歸。漕撫路振飛流寓洞庭﹐宗道讓之曰﹕此非公等偸閒時也。制初下﹐途遇剃髮者﹐直前罵之﹔爲其黨所殺。

張起生﹐吳江醫者。提督吳勝兆至曹村﹐村人皆奉制﹐獨起生如故﹐斷吭而死。

林應星﹐字永瞻﹐晉江人﹔林說﹐字傅公﹐福淸人。皆舉於鄕。應星爲章平教諭﹐制下﹐自縊死。說逃於山中﹐七日不食而死﹐自志其墓。

永嘉諸生鄒之琦﹑瑞安諸生鄒欽堯﹐皆素以名節自許。制下﹐之琦曰﹕吾聞之孝經﹐身體發膚受之父母﹐不敢毀傷﹔今可爾耶﹖遂赴水死。欽堯亦沈於甌江。

葉天章﹐一名尙髙﹐永嘉人﹔佯狂不從令。賦詩曰﹕安得蜉蝣易生死﹐猶存楚楚好衣裳。上丁祭文廟﹐天章入慟哭﹐爲文以祭。其略曰﹕嗚呼﹗宗枋猶在兮﹐恨離離之彼忝﹔發膚攺毀兮﹐悲蓼蓼之匪莪。裸將堂上兮﹐何莫非先朝之彥﹖奔走廡下兮﹐又誰非聖人之徒﹖嗚呼﹗藐藐余躬兮﹐自分爲能識君臣之螻蟻﹔悠悠我思兮﹐寧復作不識春秋之蟪蛄﹖太守見其文﹐執而笞之﹐下獄。五月五日﹐爲絕命詩曰﹕待斟蒲酒心先醉﹐未浴蘭湯骨已香。飲毒卒。

朱君正﹐字子性﹐浦江諸生。壬午﹐東陽許都反﹐其僞官吳奎至浦城﹐欲謁孔廟﹔君正曰﹕吾先聖禮義堂﹐顧容賊入耶﹖挾匕首將往刺之。奎聞﹐不敢入。金華破﹐制下﹐士大夫有遠匿深山者。君正曰﹕死則死耳﹐何匿爲﹖夜入明倫堂縊死。

劉泰兆﹐字方公﹐寧都諸生。北都之變﹐泰兆痛哭﹔賣衣爲資﹐刊討賊檄文徧告當道﹐請復仇。卒無所合。丙戌﹐徙居釣峯﹔會降兵過其地﹐鄕人盡走﹐泰兆獨峨冠大袖當戶而立。兵叱曰﹕汝何人﹖曰﹕我大明廩生也。何不剃髮﹖泰兆曰﹕此汝輩事﹐可及我耶﹖遂攢刃殺之。

曾和應﹐字鶴山﹐臨川諸生﹐吏部郎亨應之弟。亨應起兵死﹐和應奉父入閩。丙戌閩敗﹐之肇慶﹔是冬﹐肇慶潰。剃髮令下﹐和應曰﹕吾死矣﹐發不可毀﹔毀之﹐何以見先兄於地下乎﹖遂整衣冠﹐拜別其父﹐投井死。魏殷臣﹐字六若﹐寧都人。庚寅﹐郡兵圍城﹐殷臣獨不肯出﹔及城破﹐錄屍者見其發如故。

李應開﹐字翔卿﹐寧都人。國變﹐棄儒服結客﹐士之落拓不得志者多歸之。辛卯﹐鎭將以剿山賊道上鄕﹐聞應開狀﹐猝揜捕﹐系縣獄﹔召所知告之曰﹕李生未嘗抗兵﹐速薙發﹐卽貸死。所知以告﹐應開慨然曰﹕諸君愛吾良厚﹐吾非不自愛。人生旦暮﹐等死耳﹔顧婉轉求生﹐他日不自立﹐死鹿鹿中﹐悔晚矣。數日庭讞﹐應開踞地坐。鎭將呵之曰﹕汝何爲作賊﹖應開曰﹕未也。鎭將曰﹕非賊何違制﹖應開曰﹕汝乃賊耳﹗反嗔我耶﹖鎭將大怒﹐立牽出殺之。

閩縣人趙卯者﹐市民也。丙戌九月﹐大兵入閩﹐士民皆從制﹔卯見之﹐撫掌大笑。人曰﹕子能保汝發乎﹖保汝發且喪汝頸﹔二者孰重﹖卯曰﹕吾自有術。保我發﹐且保我頸﹔汝不知也。乃市酒肉﹐與其父母歡飲﹐三子侍。俟酒酣﹐嘆曰﹕發膚受之父母﹐今將去之﹐敢忘養育恩耶﹖拜其父母﹐亦令三子拜。已乃曰﹕明日剃之未晚也。已見父母寢﹐謂其子曰﹕予我筆硯﹐爾先寢。大書於壁曰﹕男子趙卯不肯剃髮死。投筆﹐縊於中堂。家人知而解之﹐不及矣。

紀文疇﹐字南書﹐同安諸生﹔唐王徵爲待詔。子許國﹐字石淸﹐壬午舉人。閩亡﹐父子避於島中﹐俱不奉制。丁亥﹐文疇被殺﹐籍其家﹔有勸許國祝發爲僧﹐家可無籍也。許國曰﹕吾不以千金之產而易一發也。

林化熙﹐字皞如﹐福淸人。隆武授國子監博士。福州陷﹐避之海口鎭。大兵破海口﹐得化熙﹐欲降之﹔大帥問曰﹕吾聞海上周鶴芝脇人畱髮﹐汝乃爲所脇耶﹖化熙立而笑曰﹕人生發膚﹐不能自主而受脇於人耶﹖若發可脇之而畱﹐今發亦能脇之而剃乎﹖大帥怒﹐置之獄。明日﹐復降之﹐不可﹔使戮於市。過唐王朝門﹐趨入不去﹔謂刑者曰﹕吾明之逋臣也﹐當死於是。口占云﹕吾頭戴吾發﹐吾發表吾心﹔一死還天地﹐名義終古欽。書者誤欽爲矜﹐化熙命攺之。乃就刑。

劉國祚﹐永州參將。城破﹐匿民間。當事懸制通衢﹐國祚往碎之﹐遂見殺。

其餘以違制先後被殺者﹐北直隸則順天趙良玉﹑徐淸﹑遵化張棟隆﹑沙河段煥然﹑保定黨國賓﹑趙髙明﹑眞定趙治國﹑宣府張守煥等﹐山東則張從仁﹑韓淸﹑辛見國﹑丁大朴﹑丁煒然﹑諸生田逢收﹑濟寧王進﹑蒲臺彭進常﹑登萊劉恆﹑王景明等﹐山西則趙體富﹑劉見龍﹑喬一洪﹑李鳳翀﹑於奮飛﹑諸生孔如美﹑崇光國﹑王登進﹑鄕官賀孟飛﹑朔州嶽成才﹑柳玉首﹑郭鳳林﹑郭見等﹐陜西則單允昌﹑王耀祖﹑甘肅諸生呂可興等﹐河南則諸生髙廷寶﹐江南則金陵陳士達﹑鳳陽劉鎭﹑劉倫﹑劉登仕﹑壽州諸生謝一魯﹑揚州戴學一﹑牛應時﹑胡應�﹑淸江瞿士元﹑宜興諸生盧象同﹝字同人﹞﹑邵大宣﹑李有喬﹑昆山陸幼安﹑顧鐵匠﹑金壇木工湯士鰲﹐浙江則會稽茹名煥﹐湖廣則楊六美﹑張贊宇﹑張仲器﹑楊學易﹐江西則鄔科﹑諸生田時稔﹕此皆姓名可稽者也。惜乎﹗其生平無從考矣。

其間﹐又有流離兵刃之中﹐而獨全節義﹐抗死不違﹐更可尙也。

饒士柟﹑溫奇梧﹑周必顯

饒士柟﹐進賢諸生。戊子七月﹐奉其父工部主事元拱避兵於鶴山峯。元拱被執﹐將加刃。士柟從匿所急出﹐請以身代。父子並殺。溫奇梧﹐寧州人。乙酉﹐賊攻城﹐奉母及姊走髙■﹝土叚﹞﹐中途相失﹔奇梧至髙■﹝土叚﹞﹐而母﹑妹已他徙。奇梧奔尋號泣﹐眾止之曰﹕滿地皆賊﹐何處可尋﹖奇梧曰﹕我得見母﹐死無恨。卒遇賊見殺。其同邑周必顯﹐字宗人。乙酉十二月賊攻城﹐父母年老不能行﹔必顯曰﹕仲弟無嗣﹑季弟有子而稚﹐宜亟去﹔我有二子﹐當獲。有頃﹐賊至索金﹐欲刃其母﹔必顯執刃泣曰﹕苟全我親﹐我命奚卹﹖賊勿聽﹐碎腦決脰以死。同城諸生陳嘉容遇賊﹐賊持刃向其母。嘉容紿以金﹐母得脫﹔賊怒﹐殺之。

薛大觀

嗚呼﹗粵中之亡﹐倉皇走絕塞﹔從亡諸臣及文武吏﹐皆俯首迎附。其間能抗節不辱者少矣﹔況未食其祿者歟﹗況能率其妻子從容以就義者歟﹗夫南詔之墟﹐漢﹑唐所不賓﹔今乃有節義卓卓如是者。髙皇帝詩書道徳之化﹐洋溢蠻貊矣。卽一人豈爲少歟﹖次其傳如左。

薛大觀﹐字爾望﹐昆明人。爲人尙气節﹑重然諾﹐取予不苟。與子之瀚﹐並以諸生有聲。孫可望據雲南﹐用其私人任僎爲吏﹑�二部﹐干進者如市﹔李定國以門客金維新掌銓政﹐亦如之。獨大觀父子夷然不屑。城北有龍泉觀﹐下臨黑龍潭﹐大觀移家居焉。及駕幸緬甸﹐士大夫多從之﹔大觀嘆息曰﹕不能背城一戰﹐同死社稷﹐顧君臣走蠻貊邦以苟活﹐不重可羞耶﹖顧之瀚曰﹕吾不惜七尺軀爲天下明大義﹔汝奉母以免之。瀚曰﹕大人死忠﹐兒當死孝。大觀曰﹕母在﹐可無養耶﹖其母在旁顧之瀚妻曰﹕父子能死忠孝﹐吾兩人獨不能死節義乎﹖侍女方抱幼子﹐問曰﹕家人皆死﹐何以處我﹖大觀曰﹕爾能死﹐甚善。於是五人偕赴黑龍潭死。次日﹐諸屍相牽浮水上﹐幼子在侍女懷﹐兩手堅抱如故也。其次女已適人﹐避兵山中﹐相去數十里﹔亦同日赴水死。

余於春日敍次死義諸君子﹐未卒捲而輟﹔及冬月﹐乃足成之。忽陰風怒號﹐飛霰將集﹐慘慘然有鬼嘯猿啼聲。余瞿然啟戶﹐視之則澄月如水也。嗚呼﹗其諸君子之靈也然﹖則諸君子固赫然如在矣。

卷二十二

四明西亭淩雪纂修

列傳三十四武臣傳李元胤﹑焦璉﹑王祥﹝附皮熊﹞﹑楊展﹑沐天波

列傳三十四武臣傳

李元胤﹑焦璉﹑王祥﹝附皮熊﹞﹑楊展﹑沐天波

李元胤﹐字源白﹐楡林人。本姓孫﹐而育於賈﹔李成棟見而愛之﹐養以爲子﹐因冒其姓。成棟先世山西衛官﹐少從髙傑以勇決聞。及傑封興平伯﹐成棟掛鎭徐將軍印﹐守徐州。傑爲許定國所殺﹐成棟以徐州降淸﹔因從渡江﹐破太湖吳志葵﹑黃蜚兵﹐授松江總兵。從定福建﹐由漳州與佟養甲入惠﹑潮﹐襲蘇觀生於廣州﹐奪門而入﹔執唐王聿■﹝金粵﹞與周﹑益﹑遼諸王﹐俱殺之。時丙戌十二月也。明年正月﹐分兵取南韶﹐克肇慶﹐下髙﹑雷﹑廉三府﹐渡海取瓊州﹔親率兵向廣西﹐襲梧州。二月﹐執大學士丁魁楚於岑溪殺之﹐盡獲其資﹔進取平樂﹐先驅及桂林。會粵東兵起﹐養甲遣人告急﹐成棟遂還師。往返攻擊﹐自春䢐秋始獲定﹔而廣西之平梧以及海北髙﹑廉﹑雷等城俱復失﹐屢被責問。明年戊子春﹐江西金聲桓﹑王徳仁反﹐密書約成棟。初﹐成棟恆念世受國恩﹐降淸不得已﹔其在粵時﹐密閣中嘗奉髙皇帝像禮拜焉。每得粵中起義諸臣﹐必禮待之﹔及將刑﹐爲之咨嗟流涕。其與養甲共事也﹐摧鋒陷陣﹐皆倚成棟﹐養甲受成而已﹔故威令抗行﹐互爲主客。及奏功﹐而養甲受兩廣總督﹑成棟得廣西總兵﹔受敕之日﹐戎服趨走甚卑。由是﹐愈不平。成棟有愛姬﹐松江妓也﹔揣知其意﹐勸之舉事。成棟撫幾曰﹕憐汝雲間眷屬耳。姬曰﹕丈夫作事﹐戀妻子乎﹖請先死尊前﹐以成君志。遂自刎。成棟抱屍大哭曰﹕我乃不及一婦人。意遂決。王徳仁圍贛州急﹐養甲趨成棟赴援。成棟與署布政使袁彭年等密議於三層樓﹐旣定﹐語養甲曰﹕今出城數步皆賊也。安能遠行﹖計惟急攺名號以安人心耳。養甲愕然﹐莫可誰可。成棟遂下令用永曆年號﹐攺衣冠﹔遣使奉表赴南寧﹐一時大喜過望﹐封成棟爲廣昌侯﹑養甲爲襄城伯。養甲懼禍﹐盡以所部授成棟。六月﹐成棟使其將羅成耀以黃金一千﹑白金十萬及彩紵舟楫﹐迎上於南寧。上幸肇慶﹐拜成棟翼明大將軍﹐進惠國公。其子元胤﹐以兵三千至﹐遂爲禁旅。成棟反正之初﹐小心謹畏。以粵東郡縣吏皆養甲所置﹐盡變易之﹔先於藩﹑臬試其才能﹐分正異二途﹐上其冊於銓部。且曰﹕以俟朝命﹐吾不敢專也。而中朝畏成棟﹐悉如其奏。是時﹐人人有中興之望﹐功名之士多自拔來歸。而大臣材智猥下﹐經理無術﹐不能因其來以驅策諸將﹐反以大權盡授之成棟﹔建牙委篆﹐動必咨之﹐內則伺顏色於元胤。先是﹐陳邦傅封思恩侯﹐子曾禹爲錦衣衛﹔至是﹐成棟封公﹐邦傅意不滿﹐乃亦進邦傅慶國公﹐並封其中軍胡執恭爲武康伯。成棟聞之﹐亦爲其下杜永和﹑閻可儀﹑郝尙久﹑羅成耀﹑黃應傑﹑楊大福﹑張道瀛等七人請封﹐得伯爵﹔而元胤亦爲錦衣衛﹐掌絲綸房事。元胤修整大雅﹐喜與士大夫交。袁彭年素負時望﹐至是入朝爲左都禦史﹐掌臺綱﹔於是﹐副都禦史劉湘客﹑吏科丁時魁﹑兵科金堡﹑戶科蒙正學等﹐皆與之善。持論侃侃﹐專以尊主權﹑別流品﹑斥幸擾爲事。遠近望而畏之﹐因有五虎之目。冬十月﹐成棟攻贛州﹐不克。時大兵已至南昌﹐金聲桓召王徳仁還救﹐贛州守禦已固。成棟至﹐髙進庫擊敗之﹐退避南康。十一月﹐獲佟養甲間使以聞﹐殺之。己丑正月﹐南昌破﹐聲桓﹑徳仁俱死。成棟方駐信丰﹐聞敗﹐諸將欲拔營歸﹔成棟不可。會天大雨﹐一夕﹐成棟坐城樓﹐召諸將計事﹐則去者大半矣。成棟慷慨流涕﹐舉酒痛飲﹐左右挽之上馬﹐披甲渡河﹔馬蹶﹐沈水死。諸將全軍以退。事聞﹐贈寧夏王﹐謚「武烈」。五月﹐以杜永和爲總督﹐守廣州﹔羅成耀守南韶。加元胤車騎將軍﹐封南陽伯﹐領宿衛卒。元胤𨿽侈﹐而其治軍也﹐猶得成棟遺法。六月﹐楊大福爲亂於梧州﹔元胤召至﹐縊殺之。明年正月朔﹐大兵至南雄﹐羅成耀自韶州潰歸。未幾﹐走髙州作亂﹐元胤復以計殺之。成棟歸國未久而死﹐將士皆有離心﹔賴元胤忠誠﹐故人恃以少安。及韶州破﹐上西走梧州﹐畱元胤與吉翔等守肇慶。初﹐成棟父子方寵也﹐陳邦傅甚觖望﹔又爲金堡等所排﹐威望日損。及事急召之﹐赴援非其意也﹐顧欲藉以泄前憤。而五虎驕橫﹐廷臣咸忌之。邦傅將至﹐戶部尙書吳貞毓﹑兵部侍郎程源等﹐卽論劾金堡等朋黨誤國﹔四人皆杖戍﹐惟袁彭年先以憂去﹐得免。元胤在肇慶﹐不能救也。大兵薄廣州﹐杜永和與元胤弟李建捷力戰禦之﹔永和進爲侯﹐建捷封安肅伯。廣州城三面臨水﹐成棟復築兩翼傅於江水爲炮臺﹐引水繞之﹔地險守固﹐攻圍十閱月不能破。永和謂敵破在旦夕﹐援師至者皆卻之﹔邦傅抵三水﹐因之觀望不進。及冬﹐偏將範承恩謀內應﹐決炮臺之水﹐大兵藉薪經渡﹐遂得炮臺﹐反以內攻。十一月二日﹐城破﹐屠之﹔承恩降﹐永和等由海道奔瓊州﹐建捷奪圍至肇慶﹐邦傅等師俱潰於三水。已而桂林亦破﹐上自梧州將至南寧﹐邦傅遣兵邀劫各官於藤江。明年春﹐元胤在肇慶﹐其下亦多謀叛者﹔元胤與其弟謀曰﹕勢必不支﹐與其死於此﹐不如死於主之側。因俱奔南寧﹐伏地慟哭﹐哀動左右。會孫可望遣將殺內閣嚴起恆等﹐元胤憤甚﹔請出靈山﹐收髙﹑雷之兵﹐迎主入海。至欽州之防城﹐爲士兵王勝堂所執﹐送靖南王耿繼茂﹔勸之降﹐不屈。令作書招永和﹐元胤曰﹕我與杜將軍同繕兵海上﹔我事不成﹐已爲辱國﹐乃欲敗人事耶﹖繼茂曰﹕將軍昔受國恩﹐今來歸正﹐非降將比﹔何介介爲﹖元胤大哭曰﹕昔不過帥俯一親人耳﹔今爵通侯﹐司禁旅﹐寵榮極矣。寸功不立﹐狼狽被擒﹐何顏復生﹖夫人以國士遇我﹐我負之不祥。及五月﹐聞永和以瓊州降﹐乃慟哭﹐日夜求死﹔遂與建捷及前降將李用朝俱被害﹐投屍海中。建捷字敬赤﹐亦成棟義子也﹔前已登舟出海﹐聞元胤被執﹔復回﹐願同死。元胤三妾皆自殺。

焦璉﹐字瑞亭﹐宣府人﹔以勇力名。未束髮﹐見寨上有乘馬而來者﹐騰身而上﹐推墮其人﹐馳四﹑五十里而還之﹐以爲笑樂。從軍粵中﹐隸靖江王標下。靖江變﹐瞿式耜知璉忠勇﹐令執王反正。永曆元年﹐式耜以大學士畱守桂林﹐乞璉自隸﹔乃升璉都督同知﹐掛將軍印﹐命鎭廣西。淸兵從平樂逼桂林﹐璉自黃沙鎭率三百騎入援﹔山水泛濫及馬腹﹐士兵跋涉水道行百里﹐夜半呼門而入。平明大兵入城﹐突騎數十﹐入文昌門﹐登城而射﹐矢及畱守署屋﹔璉不及甲﹐控弦射一大帥顚騎﹐乃下城短兵接戰。士卒猶不知大兵之入﹐方閉城門﹐璉搏淸騎﹐騎不得出﹔復上城﹐挾馬越城而下。璉開門引騎﹐直貫其營﹐追奔二十里。已而﹐劉承胤所遣援兵索餉大嘩﹐璉傷於流矢。大兵聞城中兵變﹐復進攻﹔璉裹創登埤﹐炮矢無虛發。夜令馬之驥以千人渡水東襲大兵後﹐天明﹐璉開文昌門大戰﹐大兵敗走﹔璉乘勢遂下陽朔﹑平樂。捷聞﹐封新興侯。十一月﹐璉與郝永忠敗大兵於全州﹐大軍退出楚。於是﹐璉駐平樂﹐永忠駐興安。永忠自受撫後﹐暴橫不受約束﹐璉兵深嫉之﹔式耜曲爲調和﹐永忠乃稍爲用。及駐興安﹐監軍兵部侍郎蕭琦諂附之。琦者﹐江西進士﹐式耜門生也﹔爲人憸壬﹐居永忠營﹐日夜求以媚永忠﹐遂言桂林富饒﹑畱守殷厚。戊子二月﹐聲言大兵且至﹐擁眾抵桂林﹔巡撫子元燁請閉城勿納﹐而蕭琦先入﹐曲說式耜納永忠。比入城﹐縱兵剽掠﹔上倉卒西幸。璉遣人謂式耜曰﹕彊敵外逼﹑姦宄內哄﹐公如出城﹐璉且移師至桂林﹐駐兵城外﹔俟永忠外掠﹐四面擊殺﹐不數日賊可盡。然後以全爲保障﹑梧爲門戶﹐協力守粵﹐事可萬全。式耜以治兵相攻﹐恐傷百姓﹔不聽。及式耜速乘輿出﹐永忠卽入掠畱守署﹐城內煙火蔽天。何騰蛟方在永寧﹐聞變疾馳至﹔璉亦自平樂統兵入﹐亂始定。三月二十二日﹐大兵聞兵變﹐襲桂林。式耜與騰蛟命分三軍﹔一軍出文昌門﹐一軍出榕樹門﹐一軍出北門。戰未合﹐璉奮臂顧左右曰﹕奚須三軍﹖璉爲諸軍破敵。單騎直入﹐大兵圍之﹐矢下如雨﹔璉左右衝擊﹐所向莫當﹐大兵合而復散者數矣。撫粵將軍劉起蛟見璉被陷﹐大呼馳入﹐與璉會擊﹐殺數百人而出﹔大兵始退。璉部將白貴戰死﹐焚其屍﹐得箭鏃數升。桂林再危﹐賴璉力戰得全。自是﹐畱守依重焉。趙印選﹑胡一靑﹑王永祚者﹐滇將也。先從督師楊廷麟守吉安﹑贛州﹔贛州破﹐三人走湖南﹐投何騰蛟。騰蛟死﹐楚地盡失。三人相謂曰﹕吾輩以勤王出滇﹐依楊﹑何兩閣部﹐今皆死亡﹔軍又新破﹐不可復振。將死封疆乎﹖則吾無封疆責﹔將就降乎﹖則負出滇心。聞桂林畱守督師仁慈好士﹐可與共功﹔盍往歸之﹖乃收殘兵萬人走桂林。己丑五月﹐至﹔式耜大喜﹐遣使郊迎。而滇軍部署不嚴﹐璉部將趙興怒其橫﹐攻殺四百餘人﹔式耜亟召興語曰﹕國家危在旦夕﹐諸將方當協力﹐共扶社稷﹐豈容私鬥耶﹖兩軍皆感泣。璉遂斬趙興以謝滇將﹐事得釋。因封印選開國公﹑一靑興寧侯﹑永祚寧遠伯﹐畱之守桂林﹑全州﹐而調璉守楊翔。璉鬱鬱不樂曰﹕瞿公驕客兵﹑輕心腹﹐璉死無地埋骨矣。八月﹐劉起蛟出全州﹐深入敗績﹐璉按軍法誅之。然璉之所以取勝者﹐以部下趙興﹑起蛟﹑白貴固名將也﹔自白貴戰死﹐興與蛟坐事誅﹐焦營從此亦弱。庚寅四月﹐封宣國公。十一月﹐淸兵逼桂林﹐滇將俱逃﹐式耜命追之不返﹔城中空無一兵。式耜嘆曰﹕吾死矣。使焦將軍在﹐吾安得至此﹖遂被執。將死﹐遺書於璉曰﹕敵兵羸弱﹐城內空虛﹐公可提兵以來﹔此中興大計﹐毋以我爲念。璉得書泣曰﹕瞿公遠我﹐致我倉卒不及救。今公旣死﹐我又誰與共功名﹖長號不已。辛卯﹐璉治兵五屯所﹔五月﹐兵潰過潯州。潯鎭陳邦傅素與璉有隙﹐置酒誘之﹔執而斬其首﹐令子曾禹持獻孔有徳以降。李定國之克桂林也﹐擒邦傅父子﹐送行在伏誅。

王祥﹐綦江人﹔爲人勇悍。旣從軍﹐守九圍子隘。張獻忠亂蜀﹐惟遵義府未破﹐督師王應熊﹑巡撫馬幹皆駐節焉﹔乃與監司劉麟長﹑王之瑞等傳檄討賊﹐而苦兵少﹔聞邑紳刁化神以鬼道募兵甚夥﹐使涪將曾英襲取之。英﹐閩人﹐與其部下涇陽李占春﹑項城於大海等俱以材武稱﹐遂復重慶。祥聞﹐亦起兵綦江﹐與相犄觕。應熊得祥﹐甚喜﹔奏爲總兵官﹐委任過於曾英。及孫可望潰兵過重慶﹐殺曾英﹐破綦江﹐由遵義入滇﹑黔﹐祥等走永寧山中。永曆二年﹐應熊卒﹐呂大器代爲督師。可望入雲南﹐祥於永寧﹑赤水間招集潰兵與賊之散亡者﹐聚至數萬人﹐進攻遵義﹐復之﹐因據其郡。遵義﹐古播州地﹐饒沃而深阻。祥於其間﹐撫流亡﹑治屯兵﹐且耕﹑且守﹔蜀紳士避亂者多歸之﹐戶口充實﹐祥以是獨雄於諸鎭。巡撫禦史錢邦芑上其狀﹐詔封祥平寇伯。祥甫得一郡﹐未有平寇功也﹐而封號遽與前曾英等﹐一時以爲榮﹔李﹑於等弗服也。會袁韜方與占春爭長﹐治兵相攻﹔祥惡占春之彊﹐思與韜合。一日﹐誘占春計事﹐伏兵執之﹐占春殺守者以逃。於是﹐諸鎭日尋干戈矣。是時﹐蜀中北逼於大兵﹑南畏孫寇﹐諸鎭惴惴守土不暇﹔顧不覺悟﹐反相賊殺﹐是以皆底於敗。先是﹐總兵皮熊者﹐從巡撫範礦守貴州﹔孫可望之入寇也﹐熊不能禦﹐敗於烏江﹐走平溪。其後﹐自平越收兵﹐復貴州﹐破土賊藍二等﹐以功封平番伯。至是﹐遵義饑﹐祥赴黔告糴﹔熊不予﹐遣部卒奪其資。祥怒﹐舉兵攻熊﹐不勝而還。熊因奏祥不奉天子詔﹐有兵不以禦寇而反擅侵內地﹐是賊也﹔請約諸鎭會討。諸鎭處荒殘境﹐羨遵義殷富﹐思劫之久矣﹔見其檄﹐大喜﹐各率兵攻祥﹐大小十餘戰﹐不能克。祥使人連和﹐皆罷去。惟黔兵深入﹐相持月餘﹐兵老乏食。熊子文英﹐少不習軍﹐士卒气益衰﹐乃引軍走﹔祥悉銳乘之﹐黔兵大潰﹐死烏江者三萬餘人。祥亦上疏自理﹐上乃使使和解之﹐會盟於烏江﹐罷兵修好。於是﹐思南﹑銅仁﹑湄潭諸郡邑皆歸祥。祥盡禮於蜀紳﹐蜀人之仕中朝者﹐皆言祥雄武可大用﹐乃進封祥忠國公﹔熊進封匡國公﹐亦藉以爲西藩﹐障滇寇焉。孫可望旣以請王封不得而怒﹐庚寅春使李定國﹑白文選大出兵﹐由雲南趨貴州。皮熊度不能支﹐遣使請盟不許﹐走淸浪衛﹔總督範礦入臣於可望﹐可望遂據有黔中。皮熊徵土司兵三萬出平越﹐復爲馮雙禮所敗﹐乃入烏羅司﹔白文選追執之﹐釋而不殺。其秋﹐文選將三千人赴永寧﹐將攻王祥﹔守侯天錫迎降﹐詐以危言報祥曰﹕滇兵二十萬﹐已渡烏江而來矣﹐不如先期避之。王祥懼﹐召諸將與謀。將軍李定者﹐驍勇敢戰﹐眾服之﹔定曰﹕二﹑三年來﹐操戈同室﹐𨿽捷亦恥﹔今發兵拒賊﹐復有何疑﹖勝則國之福也﹐不勝不失爲忠義鬼﹔定願率死士爲前驅。祥猶豫不決﹐私計自眞安州入彭水﹐據險守隘﹐引李﹑於爲助﹐猶足自立﹔乃裹其幣帛金寶﹐作竹夾三十背﹐使牙將負之先行。定頓足嘆曰﹕百戰基業﹐寇未至而先自敗﹐鼠子何足計大事乎﹗將士多送款於可望。可望疾發兵掩擊之﹐祥倉卒夜走﹐牙將之負資者先逃﹔比曉﹐並失妻子﹐從者走百餘騎。追者至﹐祥率數十人持短刀戰﹐殺百餘人﹔力盡自剔。明年﹐可望下涪州﹐李占春戰敗﹐與於大海俱入楚降。皮熊有婿張默﹐爲水西宣撫司安坤帥﹔可望敗﹐熊往依焉。壬寅﹐吳三桂破水西﹐坤敗﹐並執熊及默﹔熊年已八十餘矣﹐抗節大罵﹐絕食四十日而死。滇人哀而殯之。

楊展﹐嘉定州人。崇禎辛未武進士﹐爲川鎭中軍。成都之亡﹐諸將皆被執﹐將斬﹔展有力﹐善泅水﹐夜迸脫其縛﹐入江中﹐逸至嘉定。及曾英等兵起﹐展亦入犍爲﹐殺僞令以起事﹔州人開門納之。時﹐蜀地殘破﹐歲復大饑﹔大兵旣誅獻忠﹐不能畱﹐諸舊將稍稍出﹐收復保就﹝﹖﹞﹔嘉定近省而險﹐展復善於撫眾﹐遺民及潰賊相率歸之﹐眾至數萬人。先是﹐張獻忠之去成都也﹐輦金銀﹐沈之江﹔有知其處者以告展﹐使壯士乘巨筏探求之﹐數月獲大鏹以巨萬計。時﹐斗米三十金﹐流莩載道。展乃遣使百輩﹐赴黔﹑楚告糴﹐前後得米數十萬石。自鄕先生以及弟子員﹐具贍貲送其家﹔農民給牛種﹑口食﹐使擇田耕種﹔壯而願從戎者輔伍﹐月予銀米﹐使操兵戰﹔百工雜流各以其藝就食﹐貧無告者廩之﹕蜀民賴以全活者甚眾。是年秋大獲﹐士庶始有更生之望﹐戴展如父母﹔蜀人走四方者﹐述展慈愛﹐未嘗不流涕也。而展亦以是雄視諸鎭。粵中聞之﹐封展華陽伯﹐得錫予﹐視他鎭有加﹔永曆二年也。展旣地廣兵眾﹐然性矜尙文雅﹐不務攻戰﹐又泛愛不擇人﹔至引賊自助﹐卒爲袁韜﹑武大定所殺。袁韜﹐獻忠別部也﹔出沒川東北山谷間﹐其黨十三家﹐號姚黃賊。所過焚殺﹐與獻賊等。王應熊招降之﹐授副將﹐使守順慶。武大定以材武見稱﹐隸總督孫傳廷標下﹔及國變﹐與孫守法聚眾南山中。大兵至﹐戰敗﹐走興安。守法死﹐大定入蜀﹐歸於巡撫李幹徳﹔令與袁韜攻入佛圖關﹐守重慶。未幾﹐袁韜與占春爭長﹐治兵相攻。而重慶兵多食少﹐幹徳乃遣人說展與合兵。展大喜﹐與袁﹑武約兄弟﹐居之犍爲﹐供給貲裝﹐日相望於道﹔久之不能無怠也﹐而展與占春故交好﹐通問如初﹐袁﹑武大怨望。幹徳屢諷展經營西北﹐展不能聽。幹徳遂謂展慢己﹐而袁﹑武驍勇足賴。袁﹑武心艷展貲﹐知展失幹徳助﹐益曲意事干徳﹐遂共謀殺展而並其眾。會袁韜生辰﹐展親賫金幣上壽﹐並以牛酒犒師。袁﹑武治酒髙會﹐展以甲士五百人長刀自衛﹔甫入﹐重門合﹐犒五百人酒醉而殲焉。座上擒展﹐囚之別室﹐尋殺之。韜之欲圖展也﹐其妻流涕諫曰﹕我軍流離饑凍﹐非楊公﹐眾且散矣。負人大功﹐鬼神且有冥誅﹐必不可。勿聽。乃陰遣人告展﹔展不信﹐故及於難。及展死﹐韜妻亦自縊。韜發兵圍嘉定﹐諸將奉展及子景新嬰城守﹔久之﹐城中饑困﹐諸鎭發兵救嘉定者皆散去。於是﹐內應者以城降。其妻自縊﹐景新北走﹔而展之士馬財賦﹐盡歸韜與大定矣。眾論俱不直幹徳﹐朝廷下詔切責幹徳﹐問展死狀。兩營分展財﹐不及幹徳﹔幹徳亦悔恨。庚寅﹐孫可望據黔﹐將窺蜀﹐乃爲展訟冤﹐聲幹徳及袁﹑武等罪。遣兩軍﹐王自奇將一軍﹐由川南進﹔而別遣精甲萬人﹐由滇渡金沙江﹐踰大小象嶺﹐過大渡河﹐出黎州﹐以襲其後﹐劉文秀將之。而袁﹑武不知也﹐方悉力拒戰於川南。月餘﹐文秀兵徑入嘉定﹐袁﹑武還師以禦﹔王自奇尾擊之﹐遂就擒。幹徳沈水死。

沐天波﹐黔寧昭靖王英十一世孫也。崇禎三年﹐父起元薨﹐天波襲封黔國公。天波之受事也少﹐小人於錫明用事﹐與其管事阮呈麟爭權﹐譖於天波而殺之﹔呈麟鎭靜老成﹐府中惜之。錫明遂爲參謀﹐貪墨﹐數以事侵土司﹔其豪吾必奎遂反﹐調各土司兵徵之。沙定洲者﹐安南土司沙源之子﹐阿娶迷普名聲妻萬氏﹐兼有兩家之眾。定洲獷悍﹐萬氏狡而淫﹐素懷不軌﹐顧嘗以賄結錫明﹔錫明親信之。及奉調至﹐而必奎已先誅﹐定洲因畱會城不去。都司阮韻嘉﹐阮氏養子也。自呈麟死﹐懷疑懼﹔及參將袁士弘﹑張國用等皆與定洲交通﹐欲爲變。黔國鎭滇久﹐家富厚﹔天波門下客負資被譴者﹐每見定洲﹐輒誇沐氏金寶以動之。乙酉十一月朔﹐遂入天波第焚掠。時﹐變起倉卒﹐天波周章甚﹐錫明勸之逃﹔參謀周鼎諫曰﹕公一走﹐大事去矣﹔何不令府兵拒賊﹖錫明曰﹕此賊間也。天波乃斬鼎而踰垣出。至西門﹐守門參謀陳大經聞變﹐已勒兵以待﹔及見天波﹐言曰﹕公何故出﹖諸土司眾將列營城外者﹐合之得數萬﹔公下令討賊﹐定洲釜底魚耳。今一出城﹐則眾無主﹐士散不可復聚。經願身先土卒﹐爲諸營倡。天波不從。將出城﹐大經復攬轡涕泣而言曰﹕戰而不勝﹐出未晚。錫明目天波﹐天波殺經於門側而去。母陳氏﹑妻焦氏走城北普吉村﹐相謂曰﹕吾輩皆命婦﹐不可爲賊污。舉火自焚而死。府中軍校方率兵巷戰﹐聞天波走﹐乃散﹔巡撫吳兆元閉署不出。天波望救不得﹐遂由楚雄西奔永昌﹐定洲追之至下關。楊畏知據楚雄﹐傳檄討罪。定洲乃回﹐據有黔府。劫兆元﹐令上章誣天波叛逆﹐而己發兵討平﹐宜代鎭雲南﹔兆元不從﹐則幽之別室﹐奪其印﹐以僞疏入告。分兵攻寧州祿永命及石屏龍在田等。在田昔奉命授楚﹐隸總理熊文燦麾下﹐與孫可望相識﹔至是﹐知可望在黔﹐使人間道迎可望﹐告以滇亂﹐曰﹕假大義來討﹐全省可定也。可望乃詐稱﹝爲﹞黔國夫人弟焦侯復仇﹐兵署曲靖。定洲方圍楚雄﹐聞之﹐與戰革泥關﹐大敗﹐還入會城﹐悉斂其所有﹐遁歸阿迷。滇人受沐天波家世恩﹐憐天波無罪見攻﹐聞之﹐惟恐其兵不來速也﹔及至﹐始知爲可望等﹐殊失望。楊畏知兵敗見執﹐可望釋而禮之﹔畏知說以共獎王室﹑優禮黔國﹑禁屠戮焚掠﹐可望悉聽之。以書告天波﹔天波使其子忠顯來報﹐可望加禮焉。乃使劉文秀偕至永昌﹐以天波回雲南﹐誅阮韻嘉﹑於錫明等。明年﹐李定國至阿迷﹐執定洲﹑萬氏歸﹐磔之。天波具衣冠謝﹐遂依可望以居﹔可望等以勛舊禮待之﹐亦不復假以事任也。丁酉﹐李定國自安隆奉上至雲南﹐天波以世臣受寄心膂﹔天波爲人忠實有勇力﹐旣經患難﹐慨然以身許國。孫可望之內犯也﹐使其將間道襲雲南。時﹐定國等俱出禦﹐而守城者爲王尙禮﹐可望私人也﹐謀爲內應﹔天波覺之﹐誘入朝﹐以護衛兵守之。天波素善流星錘﹐經亂每攜袖中﹔是日﹐恐左右有變﹐出錘舞﹐縱橫擲擊﹐觀者皆披靡。尙禮俯伏嘆曰﹕吾爲檻中虎﹐不復煩公呈神技也。旣而可望敗﹐張勝擒﹐定國凱歸論功﹐白文選﹑馬惟興﹑馬寶等皆進爵﹐次及天波﹔天波辭曰﹕吾世受國恩﹐常懼無以報稱﹔卽今我有功﹐何敢濫膺新秩乎﹖天波知國勢已去﹐身死亡在旦夕﹐而先人宗祀不可不繼﹔乃使其子分贅各土司曰﹕諸蠻﹐吾先人所撫也﹐魂可依焉。汝倚婦翁﹐猶不失靜土。自沙酋之變﹐焦夫人已殉節﹐惟侍女夏氏歸母家得免﹐削髮爲佛弟子﹔天波歸﹐重其節義﹐使掌家政﹐亦不復娶。至己亥春﹐大兵至滇﹐天波葉夏氏﹐獨身從上入緬﹔夏氏縊死。是時﹐兵亂死者相撐拄﹐爲鴉犬食﹐血肉狼藉﹔而夏氏屍毋敢近者﹐得復收葬﹐咸以爲節義所感云。天波旣行﹐以二月二十六日抵囊木河﹔緬人守關﹐從官不得入。上使天波先入宣諭﹐緬兵聞黔國公來﹐猶下馬羅拜。晦至蠻溪﹐天波與國舅王維恭﹑典璽監李崇貴謀曰﹕蠻人異心﹐事不可知也﹔不若奉少主進茶山﹐外可以調度諸營﹐主上在內亦藉以爲重﹐使緬人無生心焉。維恭入言之﹐後不可而止。二月二日﹐緬酋來迎者四舟﹔從行文武別走陸道者九百餘人﹐皆爲緬人要殺﹐從官愈少。十八日﹐至井垣。緬人自萬曆時絕職貢﹐不通中華者八十年﹔至是﹐傳語所問﹐皆萬曆朝事。而出神宗璽書﹐合今篆差一分﹐以爲僞﹔天波出己印較之無差﹐乃服。居井垣月餘﹐緬酋愈倨﹔供饋少﹐從官無所得食。天波與蒲纓﹑王啟隆集樹下議曰﹕緬待我﹐情日薄﹐此豈可依以久居﹖及今走戶臘二撒﹔出孟養﹐尙可圖存。馬吉翔阻之﹐計復不行。及白文選等兵至﹐亦爲吉翔所卻。五月遷赭經﹐誅茆以居。蠻俗以八月十五日爲歲節﹐屬國皆來朝﹔欲天波至﹐用蠻禮見﹐以誇示羣蠻。使人來召﹐天波不欲行﹔吉翔彊遣之。旣回﹐慟哭曰﹕前在井垣﹐不聽我言﹐至有今日之辱﹔我不屈節﹐則主在虎穴﹐勢且上累。嗚呼﹗誰生厲階﹐至今爲梗﹐吾何所告訴耶﹖庚子秋﹐定國等兵又至﹐緬又使人請天波往﹐具賓主禮甚恭﹔及定國兵敗出緬﹐愈無所畏矣。辛丑五月﹐緬酋弟莽猛白代立﹐遣使索賀禮﹔不能應。至七月﹐而有咒水之禍。初﹐緬人請從官過河議事﹐吉翔令諸臣盡往﹔天波疑有變﹐欲不行﹐上彊之。至則就宴﹐酒數行﹐伏甲起﹐悉就縛。惟天波出袖中錘﹐擊殺十餘人而死。又發兵回行宮﹐誅其未行者。頃之傳語曰﹕毋害皇上及沐國公﹐不知天波已前死矣。是時﹐死者松滋王而下四十有二人﹐而其先以病卒與自縊者甚眾﹐從行之文武盡矣。天波三子﹐其二子先病卒﹐獨忠獻在石屏隨其婦翁龍世榮出降﹐居雲南。是年四月﹐有梅道人者﹐與張琦﹑尹士鑣等謀起兵﹐僞爲忠獻書﹐致寧州祿昌賢﹔事發﹐琦等誅死。忠獻度不能免﹐乃謂其妻龍氏曰﹕吾且蹈不測﹐汝妊四月﹐幸而生子﹐無絕先人後。乃令內臣滕九徳﹑僕白君愛引之出﹐詐言進香東嶽祠﹔浮舟至昆陽州﹐匿新興滕飛熊﹑飛蛟家。忠獻赴逮﹐以其使婢夏蓮冒龍氏。眞龍氏八月產一男﹐名神保。及乙巳三月﹐新興土酋王耀祖等謀奉神保赴事﹐以衣幣迎龍氏母子入山﹐移檄諸蠻﹔數日戰不利﹐遷之法衝白乃家﹐又令白君愛別藏神保於滕氏。吳三桂窮搜﹐獲之解京﹔忠獻先在京尙無恙﹐至是並逮訊焉。嗚呼﹗天波寄孥土司﹐志亦苦矣﹔而卒不保﹐豈天之故欲斬其祀也耶﹖或曰﹕沐氏自黔寧王開國以來﹐凡二王﹑一侯﹑一伯﹑九國公﹑四都督﹐富極貴溢﹐諸勛莫與比焉﹔天道惡盈﹐故後嗣卒罹此酷。然以天波之忠且義﹐而不得免焉﹐則亂賊之裔繁衍累世亦獨何哉﹖

粵中之武臣多矣﹐其可紀者祗此元胤之節烈﹑璉之忠壯﹐猶有黃靖南之風焉。王祥﹑楊展捍禦蜀疆﹐𨿽非矢志爲國﹐然遺民得以保聚不至流殍者﹐展等之功不可泯也。沐氏世鎭滇南﹐不異尉佗之尊富﹐而三百年之勛鎭殉國者止黔國公一家﹐差不負世臣之名﹔若皆如劉孔昭﹑趙之龍之徒﹐二祖之靈能無恫乎﹗

卷二十三

四明西亭淩雪纂修

列傳三十五武臣傳李定國﹝附劉文琇並孫可望事實﹞

列傳三十六武臣傳荊本徹﹑賀君堯﹑黃斌卿

列傳三十五武臣傳

李定國﹝附劉文琇並孫可望事實﹞

李定國﹐延安人。少與孫可望﹑劉文琇﹑艾能奇俱從張獻忠爲盜﹔獻忠兒畜之﹐因冒其姓。獻忠潛號於蜀﹐置四將軍﹕可望曰平東﹑文琇曰撫南﹑能奇曰定北﹐而定國則安西也。獻忠死﹐可望等潰至重慶﹐殺曾英﹔南走綦江﹐入貴州﹐破定番。四人相與謀曰﹕明徳入人心久矣﹐李闖入京稱帝而不終﹔今蜀事又不成﹐是天未厭明徳也。我等何可踵敗轍﹗盍相與反正﹐扶明洗去賊名乎﹖乃築臺而盟﹐復本姓﹔尊可望﹐受約束。聞黔國爲沙定洲所逐﹐詐稱焦夫人弟所請兵爲黔國公復仇﹐破曲靖。至楚雄﹐敗楊畏知﹐釋而禮之。畏知說以禁淫掠﹑止屠戮﹐招沐天波歸﹐賓禮士大夫﹐聽朝廷命﹔可望皆許之。發兵擒沙定洲﹐略定迆東西。是時﹐永曆帝新立國受兵﹐故可望等於旬月間據有滇﹑黔二省﹐入居雲南﹐兵勢大振。故禦史任僎﹐滇人也﹔倡議請可望爲國主﹐設六部﹐鑄興朝通寶錢﹐以干支紀年。可望大悅。羣賊本起等夷﹐以一時無主﹐權相統屬﹐非心服也。定國尢倔彊﹐心非任僎議﹐每事相抵牾。可望怒﹐因他事執定國於演武場﹐杖之百﹔旣復起﹐持定國而哭曰﹕吾以大義辱吾弟﹐願攺心共濟大事﹐勿相戕也。定國再拜謝﹐由是恨可望。己丑﹐畏知說可望歸朝受封爵﹐始可服眾。可望遣畏知奉表請王封﹐廷臣執不予。久之﹐始詔封可望景國公﹐賜名朝宗﹔封定國康侯﹐名如靖﹔文琇寧侯﹐名若錡﹔能奇�侯﹐名時泰。遣大理卿趙昱往滇。而潯鎭中軍胡執恭已先矯詔封可望秦王﹔可望大喜﹐儼然以秦王臨其下矣。畏知還﹐始知其僞﹐恥之。復遣禦史瞿鳴丰入朝﹐欲實得秦王封﹐而遙以兵威挾制朝廷﹔大學士嚴起恆等執議如初﹐可望恨甚。辛卯﹐部將賀九儀賊殺起恆等於南寧﹐上下震駭。是時﹐粵東西已失﹐瞿﹑何諸公皆死﹐陳邦傅等出降﹐國事愈不支﹐乃眞封可望爲秦王。可望旣受封﹐迎上入安隆府﹐歲給銀八千﹑米百石而已。錦衣衛馬吉翔﹑內侍龐天壽私通款可望﹐議受禪﹔可望度眾心未附而止。乃駐貴州﹐大造宮殿﹐署百官﹐以明臣雷躍龍﹑範礦﹑任僎﹑程源﹑龔彜﹑朱運久﹑張重任﹑方於宣等爲宰相﹑九卿﹑科道﹑翰林等官。躍龍等皆起家進士﹐受朝廷顯秩﹐至是皆導可望以僭逆。而方於宣尢諂諛﹐爲可望起朝儀﹑易印章﹑立四廟﹑制鹵簿九奏萬舞之樂。其撰僞史﹐稱獻忠爲太祖﹐頌爲湯﹑武﹐而指懷宗爲桀﹑紂。可望覽之曰﹕是亦太甚。於宣曰﹕不如是﹐不足以紀開刱之勛。聞者駭焉。上之未入安隆也﹐可望已襲執皮熊﹑殺王祥﹔張先璧﹑馬進忠等皆由湖南入黔﹐歸可望矣。至是﹐由遵義北擊於大海﹑李占春於重慶﹐敗之﹐據有川東﹔遣王自奇﹑劉文琇分道取黎州及嘉定州﹐走袁韜﹑擒武大定﹐畱兵守川西。其明年壬辰﹐淸兵入蜀﹐白文選遁回雲南。可望乃使李定國﹑馮雙禮由黎平出靖州﹐馬進忠由鎭遠出沅州﹐會於武岡﹐以圖桂林﹐步騎八萬﹔劉文琇與張先璧由永寧取敍州﹐白文選由遵義取重慶﹐會嘉定以圖成都﹐步騎五萬。疏請封定國西寧王﹑文琇南康王﹔時﹐能奇以前死﹐餘各加公侯。五月﹐定國進攻靖﹑沅﹑武岡﹐皆下之﹔由西延大埠﹐疾趨廣西﹐遂陷桂林﹔孔有徳自焚死﹐執陳邦傅等送��。文琇﹑白文選亦陷敍州﹑重慶﹐淸兵還救﹐文琇全軍俱覆﹔可望奪其王爵﹐令回守雲南。九月﹐定國北取永州﹑衡州。楚﹑粵之間﹐舊將胡一靑﹑趙印選﹑馬寶﹑曹志建等屯聚粵西山谷間者﹐皆相率來歸﹔民間亦多嘯聚以應之﹐不復受可望節制。可望怒﹐乃自至沅州﹐使白文選﹑張虎攻陷辰州﹐殺總兵徐勇﹔湖南猝不意兵至﹐郡縣皆奔潰。十一月三日﹐定國與淸兵戰於衡州城下﹐不利﹔會主帥遇仗死﹐定國收兵退屯武岡。可望因其敗﹐將因以爲罪而殺之。召至沅計事﹐定國辭不行﹔明年春﹐徑回廣西。可望愈怒﹐自率兵追之。淸兵聞可望退﹐進兵寶慶﹐與可望遇於花子街﹔望見可望龍旗﹐盡銳攻之﹐殺傷相當。可望忽退﹐諸營見龍旗走﹐遂潰﹔惟雙禮一軍不動。淸兵鑑衡州之失﹐亦不追﹔各引還﹐以武﹑寶之間爲界。上時在安隆﹐困甚﹔聞定國據有廣西﹐忠勇﹐且與可望有隙﹐與大學士吳貞毓等十八人謀密召定國入衛﹐以制可望﹐許封晉王﹐賜以「宸翰親臣」圖章﹔遣使敕諭定國﹐情辭哀切。定國讀之感泣﹐軍中皆流涕﹔顧念兄事可望久﹐且其兵尙彊﹐未敢輕舉也。可望聞之﹐遣將至安隆﹐盡殺與謀者。以定國方將兵在外﹐愈厚撫其妻子﹐冀收己用﹔定國亦防可望襲之﹐出兵由賓州南掠廉﹑雷。五月﹐陷髙州及陽春﹑陽江﹑恩平諸邑﹐進圍新會﹔明年﹐淸兵合擊之﹐定國敗走﹐退守南康。文琇在雲南﹐詔召爲大招討﹑都督諸軍﹐出師東伐。文琇具疏辭﹐不許﹔乃出按沅﹑靖諸營﹐慰勞軍旅﹐十日而畢。文琇於諸人稍恭順﹑慕文雅﹐親禮儒士﹔嘗曰﹕皇上猶佛也﹐吾儕當構玉宇安之。乙未十二月﹐可望聞定國在南寧勢不振﹐遣總兵張明志﹑關有才等襲之﹔定國大懼。其記室金維新曰﹕王無患焉﹔明志等𨿽盛﹐皆王舊部卒﹐必不敢相敵。今我疾引兵從間道出其後﹐彼必驚潰。我乘勝至安隆﹐迎天子入雲南﹐大勢在我﹐秦王無如我何也﹗定國然之。丙申春二月﹐率其將髙文貴自歸朝趨田州﹐出關有才軍後猝乘之﹔有才逃歸﹐軍士悉降。定國疾走安隆﹔可望偵知之﹐亦遣白文選至安隆移上入黔。太后聞之哭﹐從官皆哭﹔文選不忍﹐乃遲行以俟定國數日。定國至﹐卽奉上由安南衛西入雲南﹔可望遣兵邀之﹐定國已抵曲靖。時﹐文琇與王尙禮﹑王自奇同守滇﹔文琇亦素怨可望﹐聞定國將至﹐佯與尙禮城守﹐而私以數騎馳迓定國﹐曰﹕我輩以秦王爲董卓﹐尢恐卓後復有曹瞞。定國指天誓。文琇與定國﹑文選同奉上入雲南﹐居可望府中﹔封定國爲晉王﹑文琇蜀王﹑文選鞏國公﹐余將吏俱升賞有差。使文選還慰可望﹐可望奪文選兵。然以妻子在滇﹐未敢公爲逆也﹔復遣文選入朝﹐與定國議和。明年五月﹐上使張虎送可望妻子入貴州。張虎﹐可望私人也﹔定國欲遠之﹐故遣之去。臨行﹐上召見勞之曰﹕秦﹑晉和好﹐藉卿之力﹔還當爵卿以公。因拔金簪賜之曰﹕以是爲信。虎至黔﹐卽勸可望內犯﹔且曰﹕上命以金簪刺國主。可望旣無內顧慮﹐又聞虎言﹐方於宣等復贊之﹐遂發兵反。是時﹐廷臣大半仕於可望者﹐而可望腹心將王尙禮亦在滇﹐與龔彜等許爲內應﹐諸鎭從定國至者皆傷殘之卒﹐文琇所畱滇兵亦少﹔然人心不直可望﹐馬進忠﹑馬維興﹑馬寶同姓相密﹐又與白文選交﹐皆密謀助定國﹐而可望不知也。諸將先從容說可望﹐使還文選兵﹐可望信之。八月朔﹐乃以文選爲徵逆招討大將軍﹐總統諸將前行﹐馬寶爲先鋒﹐自率大軍隨其後﹐合兵十四萬人﹔畱馮雙禮守貴州﹐馬進忠以病畱安順。定國﹑文琇亦自將至三岔拒之。八月﹐詔削可望王爵。九月朔﹐可望至交冰﹐列三十六營﹐去曲靖三十里。定國﹑文琇相顧失色﹐文琇欲走交趾避之﹐定國欲由沅江景東取土司。議未決﹐初四日文選拔營至三岔﹐輕騎奔定國軍﹔具言人心內向﹐可一戰走也。定國大喜﹐請封文選爲鞏昌王。可望聞變欲還﹐馬寶佯怒曰﹕吾乃爲跛賊所欺﹐要當手縛之﹐生食其肉。文選爲賊時﹐嘗戰傷足﹐故云。乃進曰﹕一人去﹐何足重輕﹖而以廢大事耶﹖可望乃止。曰﹕兩酋齊出﹐會城必虛。令寶與張勝﹑武大定選精騎七千﹐間道襲雲南﹐而身與定國決戰。寶陰告定國﹐促令速戰而身徐行﹐使城中得爲備。定國會戰﹐兵旣交﹐文琇騎將李本髙馬蹶被殺﹐文琇欲退﹔文選怒曰﹕張勝已前往﹐我若退﹐腹背受敵﹐蹂爲肉泥﹔與其死於走﹐孰若死於陣乎﹖率所部五千馳之。馬惟興勒兵不動﹐開陣以迎文選﹐合軍反攻﹔可望在髙阜見之﹐大驚曰﹕諸將皆叛乎﹖遂走。定國率諸營乘其後﹐可望大敗﹐奔貴州﹔定國令文琇追可望而身還師。張勝至雲南﹐王尙禮已爲沐天波所拘不得發﹔勝知有備﹐又聞可望已敗﹐馳還至渾水塘﹐遇定國﹐殊死戰。馬寶倒戈促之﹐遂被擒。十月朔﹐可望至貴州﹐馮雙禮紿之﹐言追兵將至﹔可望入城挈妻子北走﹐雙禮斷後﹐盡掩其子女輜重。至偏橋﹐隨行止二十餘人﹐所過鎭將皆閉門不納﹐乃走長沙降於經略。論功封雙禮慶陽王﹑進忠漢陽王﹐惟興寶等封國公﹔其黨附可望者皆降級﹐誅張勝﹑張虎﹐王尙禮自縊。於是﹐定國與文琇並居雲南﹐而事權專歸定國。定國素以猛勇稱﹐其出兵楚﹑粵也﹐連陷十數城﹐害兩王﹐其黨益嚴憚之﹔定國性亢直﹐與人無私曲﹐回滇矯可望失﹐事上盡禮﹐進奉極丰﹐不以威淩士類﹐人以此多之。然計慮籌劃﹐不及可望。旣柄國﹐任用記室金維新官吏部右侍郎﹐馬吉翔復以諂佞入內閣﹐羣小爭趨之﹔舊人失職﹐多怨望。於是﹐王自奇﹑關有才等相率叛﹐誅戮頻行﹐勢亦稍衰矣。可望旣降﹐封爲義王﹐欲藉淸兵以報怨﹔因獻滇﹑黔輿地圖﹐並陳其進取狀。戊戌春二月﹐淸兵蜀﹑楚﹑越三路入黔﹐定國使劉正國﹑楊武等守三坡紅關。初﹐定國所收可望諸軍謂之新軍﹔而己所部謂之舊軍﹐賞賚獨渥。趙印選﹑胡一靑﹐滇宿將也﹐亦罷閒不用﹐以故新軍不附﹔及淸兵至﹐盡退守。四月二十四日﹐文琇病卒﹐貴州陷﹐淸兵遂入雲南。七月﹐定國受黃鉞﹐與馮雙禮等守盤江﹐扼雞公背﹔文選將四萬人守七星關。其冬﹐蜀兵出遵義﹐由水西入烏撒。文選懼﹐棄關走■﹝雨上活下﹞益﹔而廣西土司之降淸軍者﹐導以入安隆﹐襲盤江之後。定國拒戰於羅炎涼水井﹐連敗﹐遂遁走永昌。報至﹐上出走。己亥春正月三日﹐大兵陷雲南府﹐鎭將胡一靑等降。上至永昌﹐下詔罪己。定國還黃鉞待罪﹐自請削秩﹔不許。三月﹐文選敗於玉龍關﹐上入緬甸﹐定國伏兵於磨盤山。磨盤山者﹐越潞江二十里﹐山谷峻險﹑林木茂密。路徑曲屈﹐僅容單騎。大兵窮追二十里﹐不見一兵﹐以爲定國已去遠矣﹔及過潞江﹐前驅遇伏不利。有俘卒泄定國謀﹐乃分精兵先蹂伏卒。定國出兵大戰﹐不能勝﹐走至銅壁關﹐結營招集散亡﹔使髙允臣先馳報上﹐爲緬人所殺﹐不得達。定國率眾駐孟定土司。磨盤山之戰﹐定國本期文選前後夾攻﹐而文選自玉龍關敗後﹐由沙木河出右甸鎭康﹐道遠不及與戰。至是﹐聞文選在木邦﹐定國移兵南島﹐與之會﹔見文選而相尢﹐文選不悅﹐及議所向﹐定國曰﹕緬小邦也﹐猝見大軍﹐必驚懼﹔懼而思逞﹐必拒戰﹔戰則是與彼爲仇也﹐何以托我主﹖不如擇近境險要地休兵息士﹐修軍實﹑招潰散﹐兩軍相爲犄觕﹔緬外憚吾軍﹐必不敢無禮於主上矣。且雲南瘴暑﹐敵騎不敢久駐﹔及其斃也﹐吾可結連諸土司以爲後圖。文選曰﹕主上望援久矣﹐若俱在外﹐則在其內者何所恃﹖不如我入護主﹑王任外事。遂行﹐由錫箔﹑磨盤入甸。定國知文選之不和也﹐亦移屯猛緬。數月﹐兵稍集。元江土司那嵩與降將朱養恩﹑許名臣﹑髙應鳳等起兵謀應定國﹐吳三桂移師滅之﹔定國方與孟艮構兵﹐不能救也。定國勢已敗﹐見其黨多降﹐益懷猜忌。賀九儀自南寧間道來孟艮﹐三桂拘其妻子以招之。事覺﹐定國伏甲召九儀飲﹐執而杖殺之﹐散其兵﹔兵皆怨﹐裨將何起龍率之入滇降。白文選抵擁會江﹐使人先諭緬﹐使者被殺﹔文選怒﹐因渡江擊之﹐大敗緬眾。緬人僞約和而陰召兵﹐兵旣集﹐以巨炮擊文選營﹔文選不能支﹐且糧匱﹐乃回見定國。定國曰﹕惜也﹗前不用吾言﹐今仇怨已結﹐在彼者危也。乃與文選俱發自猛良﹐分道入緬﹔定國由左﹑文選由右﹐時庚子九月也﹐期以冬會於洞武。道乏糧﹐士馬死亡大半。定國至洞武﹐見沿江多船﹐議遣別將分兵渡江﹐赴赭硜迎上﹔而自率師攻河瓦以制緬﹐使不得出師爭。靳統武曰﹕我兵少﹐分之力愈弱﹐不如全軍攻緬﹔緬破﹐必送主上至軍以求和。乃進師﹐敗緬兵於瑞羊嶽阿瓦﹐緬王城也﹔三面阻江﹐一面通陸。白文選兵至後﹐並鑿之引水爲湖﹐畱堤三匝﹐置木城其上。定國抵南噶喇江爲浮橋以濟﹔使人諭曰﹕送上出﹐我則罷兵。緬酋不聽。辛丑二月﹐乃進屯洞怕﹐離緬城八十里﹔文選屯象腿﹐離緬城百十里﹔緬人先守木城﹐及兩軍未逼﹐乃更於外立木城﹐出兵以守﹔明日﹐兵復前﹐更立木城。如是數四﹐漸逼定國營。乃大出兵與定國戰﹐驅象爲前隊﹔定國戰不利﹐文選赴之﹐兩軍合擊﹐大敗緬兵。暑甚﹐士馬渴不能追﹐緬仍入城以守。定國優禮所俘緬目﹐令還諭送上出緬。酋計曰﹕彼兵疲食盡﹐無柰我何﹔不如畱天子以爲市。終不聽。乃謀渡江面赭硜﹐前洞武船皆已藏匿﹐使部卒入山伐木造船﹐復使人守江橋﹔其下饑疲﹐自相攻殺﹐遂散﹐定國計益窮。至八月﹐而有咒水之禍﹔從官盡死﹐上亦幾不免。定國聞之﹐以十六舟渡江擊緬﹐不勝﹐覆其五舟﹔乃與白文選俱引還洞武。至黑門坎﹐文選軍在後﹐其下勸之出降﹔且曰﹕晉王不可信﹐不見賀九儀事耶﹖文選引而北。定國覺之﹐使其子嗣興隨文選以觀去向。文選部下勒兵將戰﹐定國遽使召嗣興還曰﹕吾昔同事者數十人﹐今皆盡矣﹐存者我與文選耳﹔何忍更相殘﹖且彼旣背主他出﹐欲自爲計﹐念已絕矣。吾所以使爾隨之者﹐冀其生悔心﹐或爲並並﹔今大誼已乖﹐任彼所之﹐吾自盡吾事耳。遂率所部東向九龍江而進﹐而文選卒降三桂。至十二月﹐緬人獻永曆帝於軍前。定國在九龍江聞報﹐東走景綫。壬寅五月﹐至孟臘﹐車裏國境也。三桂恐其走交趾﹐遣提督張勇追之。而定國已病﹐乃置醮自述生平所爲﹔且曰﹕如天已絕明命﹐尙速吾死﹐毋徒苦軍士。未幾而帝崩聞至﹐定國慟哭發喪﹐令軍士縞素﹔然病愈不支。六月二十七日﹐卒於軍。其部將靳統武亦死﹐餘皆散。子嗣興不能軍﹐八月亦自慢怯降﹔與劉文琇子震﹑艾能奇子承業﹐俱入京受封焉。淸兵之入雲南也﹐諸將封公侯者多降﹐惟竇名望戰死。

昔管仲遇盜﹐取二人薦上以爲公臣﹔其後晉之戴淵﹐卒爲忠義。至於艸昧之際﹐自盜賊奮爲名臣者不可勝數。由此觀之﹐艸澤何嘗無奇材哉﹖明之末也﹐以科目箝制天下士﹐士之俊雄桀驁不能自取富貴者﹐皆起爲盜魁﹐旣已毒痡天下﹑濁亂神州矣﹔逮其歸附﹐又不能善撫而用之。夫可望始之請王封﹐其志何嘗不願爲國用﹔而庸臣必阻格之以激其怒而肆其噬﹐諸諂諛趨利者反導之以僭逆。考其人﹐皆出自科甲自附於儒雅者也。天厭其惡﹐定國起而反之﹐尊主禮士﹐足以有爲矣﹔而朝無直臣﹐姦諛復出而用事﹐迄於不振。然其流離蠻貊之中﹐不忘故主﹐致於吁天自述其志﹐亦足悲矣﹗以視夫標榜聲華﹑賣國以偸生者﹐論世之士將何所取之哉﹖然則盜賊猶賢於科甲之標榜者也。

列傳三十六武臣傳

荊本徹﹑賀君堯﹑黃斌卿

荊本徹﹐號大徹﹐丹陽人也。甲戌進士﹐累官下江監軍道。南都之變﹐悉以家財募士。而總兵吳志葵起兵吳淞﹐大徹引兵會之﹐立義陽王監國。志葵攻蘇州﹐大徹畱輔王﹐志葵敗﹐淸師追至吳淞﹐大徹率麾下力戰﹐不勝﹐走崇明﹔護義王﹐走浙東﹐因畱定海。丙戌﹐還屯舟山小沙嶴。大徹本不能軍﹐軍無紀律﹐所至擾民。時﹐黃斌卿在舟山﹐忌大徹之逼﹐未敢發。大徹賤買民米榖﹐民訴於斌卿。斌卿故曰﹕我無如之何也﹔然汝良苦。與之酒食﹐好言遣之。民愈徳斌卿。斌卿乃密緘民詞﹐送大徹以激怒之。大徹不察﹐召笞其民﹔民益怨。久之﹐斌卿知民可用﹐乃召各嶴大姓諭之曰﹕荊某虐汝久矣﹔我不能制者﹐以皆王臣也。今聞且降淸﹐將引兵大掠舟山﹐擄若子女﹐而以丁男充伍﹐行有日矣。若之何﹖百姓大怖﹐叩頭曰﹕惟公所命。於是﹐歸以其言徧告百姓﹐人思逞志﹔皆曰﹕黃公生我﹐我何敢不出死力﹖斌卿乃起師﹐合民兵共攻之。大徹將士善騎射﹐無不一當百﹐戰三日夜﹔斌卿欲退﹐有叛將投斌卿者﹐告曰﹕火藥已盡﹐馬力竭矣﹔鼓之必克。斌卿因急攻﹐師遂潰﹐父子兄弟皆遇害。夫人以老獲免﹐斌卿送之內地。其同邑人賀君堯﹐亦爲斌卿所殺。

賀君堯﹐號淳宇。崇禎末年﹐爲溫州參將﹐加都督銜﹔思文卽位﹐掛忠威將軍印。其在溫州﹐不戢軍。有庠士見忤君堯﹐召辱之﹔諸生大噪﹐令士卒露刃逐諸生﹐有傷者。昆山顧錫疇以大學士召﹐方渡海入覲﹐欲劾其事﹔一夕﹐盜殺之江心寺﹐人以爲君堯所使也。眾議愈不附。丙戌夏﹐淸兵破溫﹐君堯走海﹐與巡撫盧若騰同棲鎭下關﹐士卒俱散。平夷侯周鶴芝﹐故標將也﹔迎之入營。九月﹐同入閩﹐至海壇山﹔部將歐興爲召募洋船﹐得五十餘艘。丁亥春﹐護尙書張肯堂入浙﹔止溫州之玉塎山﹐其故治也。傍海有漁稅萬金﹐初夏漁盛﹐輕重稅之﹐所獲愈贏﹐而半爲歐興侵蝕﹔君堯怒﹐籍其舟。興恨﹐將至舟山﹐以書約黃斌卿﹐令圖之﹔斌卿遣劇賊王大用﹑林隆來迎﹐因擊殺之﹐盡並其船。二子光禧﹑光祚﹐勇而有文﹐皆歿﹔全家死者百口。

黃斌卿﹐興化衛人也﹔小字虎癡。有智術﹐通文墨﹐善談論。父丞北方﹐斌卿侍行﹔遇流賊﹐父見害。斌卿因客遊﹐與妓劉氏狎﹐資用乏絕。後以恩﹐例當授把總﹔劉氏傾其裝以助﹐乃得之仕﹐升舟山參將。而劉氏爲其妻■﹝女石﹞死。累官江北總兵。南都之亡﹐解兵遁歸。隆武卽位﹐斌卿進千金助軍。上言﹕舟山爲海山巨鎭﹐番舶往來﹐饒魚鹽之利﹐西連越郡﹑北窺長江﹐此進取之地。上善之﹐封爲肅虜伯﹔賜劍印﹐命屯舟山﹐得便宜從事。斌卿乃集將佐顧乃得﹑米國泰﹑朱壽﹑劉世勛等﹐造戰艦﹑積糗糧﹐整立軍容。又上疏﹐乞鶴芝以自副。芝至﹐爲之延納士人﹐招徠商旅。斌卿怯於大敵﹐而勇於害其同類。嘗出師攻崇明﹐戰敗﹐以周瑞救﹐得還。丙戌正月﹐米國泰敗歿於靑村。六月﹐浙東陷﹐魯王遁入海。靖夷侯王之仁父子率舟師來歸﹐斌卿誘擊之﹐並其眾﹔又敗之仁將張國柱。國柱者﹐劉澤淸部將也﹔澤淸旣降﹐國柱率所部走定海﹐投之仁﹐之仁專任之。及之仁敗歿﹐國柱來爭舟山﹔兵多北人﹐號驍勇。斌卿自度不能敵﹐令百姓城守﹐而出洋與決水戰三日夜不能當﹔賴阮進助﹐因大破國柱。先是﹐張名振扈魯王出海至舟山﹐斌卿不納﹐飄泊外洋﹔國柱旣敗﹐乃劫王妃張氏北行。斌卿得其船百號﹐又奪義師將胡來貢輜重﹐襲殺監軍禦史荊本徹﹔於是﹐據舟山爲持久計。語其左右曰﹕舟山懸絕海外﹐不患敵至﹔我保聚訓練以待時﹐足立國。限民年十一以上﹐充鄕兵﹔夫死者妻嫁﹐田入官﹔六十無子﹐收其財產﹐別給口糧。初﹐舟山田半屬內地﹔至是﹐大戶不敢渡海﹐盡籍爲官田。總計山田﹐官居其二﹑民居其一﹔斌卿意欲盡收之如土司法﹐爲不侵﹑不叛之島夷而已。丁亥春﹐有兩王子來﹔斌卿使人沈之海﹐取其金帛數萬。六月﹐忠威伯賀君堯來歸﹔又殺之﹐得其船五十。隆武出亡﹐乃自署置官屬﹑設印綬﹐生殺黜陟愈任意矣。張名振之喪師而歸也﹐斌卿每事侮之﹐遂去舟山而別營於南海﹔平西將軍王朝先﹐本王之仁部將﹐斌卿劫之﹐使守西洲渡。兩人皆恨斌卿﹐第妻孥在舟山﹐未得間也。己丑七月﹐閩地盡陷﹐名振與阮進迎魯王於沙埕至南田﹐攻復建跳所以居之。阮進軍饑﹐告糴於斌卿﹔不聽﹐進怒。有標將王大振者﹐富於財﹐斌卿數侵之﹐匿朝先所﹔因說曰﹕彼終不利於公﹐公盍先之﹖朝先乃與名振﹑阮進合兵﹐將攻斌卿。先聞於王﹐王亦怒其不奉令也﹐許之。斌卿馭下少恩﹐眾多不附。阮進兵至﹐遣將陸偉﹑朱玖禦之﹔數敗﹐懼而求救於安昌王恭■﹝木梟﹞。大學士張肯堂上章待罪﹐請議和﹔曰﹕彼此皆王臣也。諸帥不聽。九月二十四日﹐陸偉﹑朱玖叛﹐放舟出洋﹔阮進疑斌卿逃﹐縱兵大掠﹐斫傷斌卿﹐縛而沈之。臨死﹐見荊本徹立其旁。二女從死。子世爵﹐名振婿也﹔畱名振軍中。

古人有言﹐盜亦有道。斌卿欲盜據舟山﹐乃拒魯王而不納﹑害兩王子﹐不忠﹔滅荊監軍﹑殺賀忠威﹐不義﹔彊據民田﹐不仁﹔侮定西﹑拒蕩胡﹐無禮﹔蓄叛臣爲部將﹐不智﹕無道甚矣。夷滅不亦宜乎﹖若諸人者﹐不足錄﹐傳其事以爲後世戒。

卷二十四

四明西亭淩雪纂修

列傳三十七武臣傳鄭遵謙﹑鄭彩﹑阮進﹑周鶴芝

列傳三十七武臣傳

鄭遵謙﹑鄭彩﹑阮進﹑周鶴芝

鄭遵謙﹐字履恭﹐會稽人。父之尹﹐山西按察司僉事。遵謙少喜任俠﹐輕財結客﹐不爲繩墨之士所禮﹔與東陽許都爲死友。名妓金氏一見喜曰﹕豪士耶﹗遂耦焉。遵謙挑其侍婢﹐金氏殺之﹔諸不逞於遵謙者﹐屬婢家訟於官﹐系金氏獄﹐詞連遵謙。遵謙不出對簿而散千金﹐與金氏日酣飲犴狴中。時松江陳子龍司理紹興﹐許都馳謂之曰﹕天下方有事﹐公柰何欲殺豪傑﹖子龍乃出之。及許都作亂﹐連陷數縣﹐遵謙謀應之﹔其父扃其室﹐不聽出。淸兵渡江﹐南都官屬皆逃﹐奄人屈尙忠至紹興﹔左都禦史劉宗周曰﹕凡逃官﹐皆當斬也。於是﹐分守道於頴系尙忠以待﹐遵謙出而縛殺之。曰﹕劉先生有言矣。因謀起兵備亂。及六月﹐杭州不守﹐紹興通判張愫以城降﹐用爲郡守﹔又以彭萬里知會稽縣。遵謙乃召故知諸少年及郡將告曰﹕天下事尙可爲﹐我欲舉義旅何如﹖眾曰﹕惟公命。是日﹐集者數千人﹐乃樹纛誓師﹐收張愫﹑萬里俱斬之。集縉紳議餉﹐尙書商周祚﹑姜逢元等皆至﹐有以家貧辭者﹔遵謙叱曰﹕若受髙官厚祿數十年﹐今國破君亡﹐尙欲擁厚貲安享耶﹖驅出將斬之﹐眾股栗﹐乃聽命。部署甫定﹐其父從杭州納款範發歸﹐見之大驚﹔扶遵謙叩頭大哭曰﹕汝幸貸老奴命﹐毋使覆宗。遵謙不顧﹐絕裾去。將迎楚宗室爲王。無何﹐魯王監國詔至﹐遣子懋繩率副將胡明傑以兵三千迎王。王至紹興﹐命遵謙掛義興將軍印﹐賜二品服。江上設守﹐遵謙�小亹。十一月﹐以功封義興伯。子龍亦起兵松江﹐貽書曰﹕僕眞淮陰惡少﹐不識韓王孫。監國軍事﹐主於方國安﹑王之仁兩人﹐遵謙悒悒不得志﹐日以聲色自娛。明年六月師潰﹐王航海。隆武遣使召之至閩﹐而帝蒙難﹐漂泊閩海。久之﹐王次長垣﹐遵謙來謁﹐王甚喜。乃依鄭彩以居。彩以同姓弟畜之﹐使領陸兵於牛田。海中洋船皆統於彩﹐遵謙彊取二舶﹐資萬計﹔由是交惡。遵謙爲人疏誕﹐不能慮患。大學士熊汝霖見害﹐遵謙不平﹐形於辭色。彩欲殺之﹐乃僞撻部將吳輝﹐輝扶傷就遵謙求書投鄭鴻逵﹔遵謙入輝船送之﹐被擒。輝旣擒遵謙﹐而難於面之﹐伏艙底不出﹔遵謙呼曰﹕汝﹐鄭彩廝養﹐殺我豈出汝意而相避乎﹖輝出﹐遵謙乞只雞盂黍﹐哭祭汝霖﹔旣畢﹐赴海死。金氏時在軍﹐束艸像鄭彩﹐每饋食﹐斬艸人以侑。彩聞之﹐沈之海中。江師之潰也﹐其父之尹亦死。

遵謙之義舉得矣﹐而如違其父何﹖曰﹕是不可以責遵謙也。何則﹖其父已不義矣﹔父不義而子違之﹐於子乎何尢焉﹖曰﹕獨不可兩全乎﹖曰﹕可。爲遵謙者﹐痛哭以諫父﹐奉父以舉事﹐則兩得矣﹔然而必不能也。明之紳士大約榮利祿﹑趨聲勢﹑私妻子是計耳﹔寧有君父之戚﹑家國之感乎哉﹖故闖至則降闖﹑獻至則降獻﹐一降不已則再﹔其目義士皆怪物耳﹐安得不怨其子哉﹖曰﹕降紳眾矣﹐而之尹獨以子舉事死﹐是非殺父歟﹖曰﹕是不然。當是時義旗四出﹐孫僉事於余姚﹐張司馬於東陽﹑朱總督於金華﹑錢員外於鄞縣﹑熊給事於紹興﹐師徒雲集﹔卽微遵謙﹐之尹能禁他人乎﹖倘從而撓之﹐負惡名而不免於死﹐則不如遵謙之爲得也。嗟乎﹗遵謙𨿽非忠義﹐而名卒以是傳﹔與夫華衣美食﹑酣豢聲色以老﹐而名湮者﹐異矣。

鄭彩﹐芝龍族侄也。劍眉長髯﹐儀狀魁碩﹔有智略﹐與諸將異。鴻逵奉命守江﹐彩亦以總兵官守采石。隆武立﹐遣守杉關﹐封永勝伯。後以敗降﹐封恩�伯。丙戌秋﹐魯王出海﹐欲依黃斌卿。斌卿不納﹐飄泊外洋﹐彩適至舟山﹐遂奉王南入閩。芝龍已降北﹐聞彩護王﹐屢書規其執王自歸﹐彩不聽。丁亥﹐進封建國公。閩海舟皆出鄭氏門下﹐自芝龍北走﹑成功居南﹐彩威名遂盛。戊子﹐奉王駐福寧州。大學士劉中藻方復福寧﹐欲迎王﹔彩與之忤﹐乃掠其地﹐致百姓怨叛。中藻敗歿﹐後與王有隙。己丑﹐棄王南歸﹔王依阮進﹐得適舟山。庚寅﹐與鄭成功構釁﹐成功擊走之﹐襲執其妻子﹔成功祖母責其孫善遇之﹐得釋還。秋﹐北至武環山﹐欲爭平夷侯地﹐相攻殺者屢月﹔後阮進助平夷﹐彩遂敗走。始﹐閩安周瑞﹑蕩胡阮進﹐皆彩義子也﹔平夷侯﹐則稱門生者也。至是互相攻殺﹐惟力自恃矣。彩漂泊海中無所適﹐成功以書招之﹐乃歸死於家云。

阮進﹐號大橫﹔閩之舵工也。嘗掠海上﹐能以少擊眾﹐熟諳水性。張名振拔之﹐使蒞水營。浙東兵潰﹐定海張國柱駕樓船四百窺取滃州﹐黃斌卿求援於名振﹔名振方出戰﹐進率艨艟突入國柱營﹐炮聲雷鍧﹐波濤起立﹐國柱大敗。滃州人徳之﹐進加參將。然斌卿爲人猜嫌﹐賴名振力出險﹐不以爲徳﹐反忌其威勢出己上﹔說進使背名振。進亦欲自爲一軍﹐乃取其二千艘﹑資萬數﹐移師瑯琦。丁亥正月﹐魯王次中左所﹐禡牙出師﹔進以軍來會﹐封蕩胡伯。自是﹐與名振抗衡矣。八月﹐從攻福州。己巳夏﹐閩地盡失﹐進復與名振迎王沙埕﹐取健跳所居之。七月﹐淸兵圍健跳所。名振城守﹐將破危甚﹔進率水營百餘艘自外海至﹐中城聞之﹐婦女皆踴躍出﹐乘城鳴金擊鼓﹐聲振天地﹐田帥拔營去。久之﹐進軍中乏食﹐自念昔有保滃州之功﹐告糴於斌卿﹔不許。張肯堂謂斌卿曰﹕監國漂泊海中﹐公不能奔問官守﹔蕩胡昔有徳於我﹐今違其請。內負名義﹑外樹彊敵﹐公不慮後患乎﹖不聽。進遂與名振﹑王朝先以王命討斌卿﹐卒殺之。辛卯﹐淸兵攻滃州。進自海門返﹐遇金帥於橫水洋﹐以火球擲其舟﹔風轉反擊進面﹐進創甚﹐投水死。

周鶴芝﹐字九玄﹐福淸人也。曾祖某﹐嘉靖中僉都禦史。芝饒機智﹐有膽略﹐善射。少與周之夔﹑林正亨同學。後棄去射獵﹑漁釣﹐落拓遊四方。已乃與番船賈人貿易﹐儕輩聽其指揮。久之﹐遂劫掠爲盜﹐徒眾驍勇﹐與劉香﹑鄭芝虎齊名。芝不殺人﹐皆僅分其半﹔海上謂之仁盜。嘗微行歸家﹐爲有司迹捕﹔系獄三年﹐賄吏得脫﹐變姓名爲盜如故。年幾四十﹐見天下將亂﹐慨然語其屬曰﹕大丈夫乘時立功﹐及筋骨尙壯﹐當爲朝廷用﹔柰何作此不義事耶﹖分財給之﹐率就撫。大吏請於朝﹐授黃華關把總﹐稽察商船。乙酉秋﹐思文帝加水軍都督﹐副黃斌卿鎭舟山﹔乃率其弟周瑞﹑副將翁長盛﹑劉順等列營﹐與斌卿犄角。時﹐海上方苦斌卿之暴﹐而芝禮賢下士﹐通商旅﹑來百貨﹐人翕然歸之。鶴芝少時﹐嘗往來日本﹐與撒斯瑪王結爲父子。日本三十六島﹐島各一王﹐以抗國主﹔國主居東京﹐擁虛位而已﹐政令聽之大將軍。撒斯瑪於諸島爲最彊﹐與大將軍相親。芝旣熟日本﹐故往來海中﹐無不如意。至是﹐遣人至撒斯瑪﹐訴國中喪亂﹐願假一旅以濟軍。將軍慨然﹐許於明年四月發兵三萬﹐並給中華軍資器械﹔自長琦島至東京三千餘里﹐修橋道﹑葺驛館以待使臣。鶴芝大喜﹐益賂以珠璣玩好﹐遣參謀林鑰舞爲使。將發﹐斌卿忌其功﹐止之曰﹕世宗朝倭患之中於南土者幾十年﹐至今父老猶畏其名﹔今乃欲引賊入門耶﹖芝怒而入閩﹐加平海將軍。六月﹐尙書張肯堂將出師﹐奏爲前將軍﹔會芝龍阻師﹐乃悉以軍器火藥付鶴芝﹐令先發。七月﹐進至沙埕。時﹐浙東已失﹐魯王出走﹐遂破蒲門所﹐據鎭下關﹐謀取溫州。九月﹐聞延本陷﹑上遇害﹐引兵南還。福州旣破﹐鄭芝龍劫眾議降﹔芝涕泣諫曰﹕鶴芝﹐海隅亡命耳﹐無所顧惜﹐尙不肯輕棄成業。明公二十年威望播海宇﹐士卒精彊﹑府庫充實﹐進可以扶明室﹐成中興之功﹔退則自王﹐亦不失爲一州主。柰何信狙詐之言﹐負義名﹑入險地﹐萬世基業墜於一旦﹐爲天下笑。芝不忍見公之有此也﹐請得效死於前﹐以明不欺。抽刀自刎﹐芝龍起奪之。後數日﹐芝龍竟去。丁亥三月﹐克海口鎭東﹐遣其義子林臯隨安昌王至日本乞師﹐不得其要領而還。四月﹐鎭東復失﹐參謀林鑰舞﹑總兵翁長宣﹑趙牧等敗歿。鑰舞﹐福建人﹔牧﹐常熟人﹔皆芝客也。芝龍之降也﹐鑰舞陳八不可﹔勿聽。牧有勇力﹐朱永佑將使見芝龍而刺之﹐亦不果。至是﹐守鎭東。牧出戰﹐所殺傷過當﹐敵來愈眾﹐遂不支。戊子﹐魯王封爲平夷侯﹐移鎭沙埕。督師劉中藻之復福寧也﹐兵甚盛﹔芝以水師助之﹐溫﹑臺響應。己丑﹐中藻敗﹐芝北據王球﹑三盤諸山﹐開黃華關﹔魯王駐滃州﹐遙爲聲援。庚寅﹐與其弟閩安侯瑞不和﹐魯王命杭人吳明中往解之﹐構之愈甚。瑞南依鄭彩﹐而芝北依阮進﹔助之攻﹐瑞卒敗去。辛卯﹐召守羊﹑瞿等山﹐以糧少爲張名振所阻﹔芝自是無復經略四方之志矣。後不知所終。始﹐鶴芝之乞師日本也﹐且阻於斌卿﹔其後﹐禦史馮京第謂斌卿曰﹕前亂我邊者﹐海盜耳。今我乞師﹐於王何害﹖斌卿乃使其弟孝卿佐京第往。至長琦島﹐其王方與西洋構兵﹐甫戒嚴﹔而京第至﹐不得入。京第朝服哭拜於舟﹐撒斯瑪王聞之﹐謂大將軍曰﹕我不能卹中國亂而使其使臣哭於我國﹐我之恥也。會東京方遣官行部﹐如中國之巡方者﹔京第因致書﹐乃得入館﹐議發各島罪人以應。京第先還﹐日本致洪武錢數十萬。孝卿畱與諸官妓狎﹐樂而忘返﹔其國輕之﹐發師之意遂怠。乙丑冬﹐有僧湛微自日本來﹐爲蕩胡伯阮進言之﹔且曰﹕師可得也﹐而中國之聘薄。彼國饒﹐金帛未足重也﹔誠得普陀山慈聖李太后所賜藏經爲質﹐則兵必發。進與定西侯張名振上疏監國﹐復遣京第往﹐以澄波將軍阮美爲副﹐王親賜宴。十一月朔﹐出普陀。十日﹐至五島山﹐與長琦島相距一程。是夜﹐大風黑浪兼天雨﹐紅魚乘空上下﹐船不知所往。十二日﹐見山﹐舵工驚曰﹕此髙麗界也。轉帆而南。又明日﹐乃進長琦﹐召通事諭以來旨。其王聞之﹐大喜﹔已知船中有湛微﹐則大驚。湛微之在日本也﹐依南京寺主持如定爲弟子。如定通文墨﹐國人重之﹔湛微能不逮其師﹐而狡獪多變。乃別居■﹝月斐﹞泉島﹐自行其惡札﹐末署曰「金獅子尊者」﹐流傳至東京﹔大將軍駭曰﹕此必西洋人之爲天主教者。急捕之﹐已知爲江西僧也﹐乃逐之過海。日本法不殺大唐僧﹐有犯止於逐﹔再往﹐則戮及同舟。湛微欲以此自結於日本﹐幸依中國使臣得不誅﹔阮美於是知其爲所賣也﹐遂載經而還。湛微愧﹐自投於水﹔京第救之。歸營﹐進又欲殺之﹔京第不可﹐載之往荒島。然日本承平日久﹐故老不見兵革﹐本國且忘備﹐豈能渡海爲人復仇乎﹖說者謂宋之亡也﹐張世傑嘗遣使海外某國借兵﹐陳宜中亦身至占城﹔崖山旣陷﹐兩國之師同日至﹐不戰而返。芝等之舉﹐何以異此﹗忠臣義士計無復之﹐不得已冀功名於萬一﹐徒以利害相權者陋也。

鄭彩以下皆海盜也﹐君子何取焉﹖取其猶知王室爾。以芝龍之寵貴﹐一旦棄其軍而不顧﹐況彩等乎﹖之數人者﹐非素有位於朝﹑於職﹑於身也﹔倉猝招徠﹐相依不去。及乎大勢已失﹐國統再絕﹐魯王漂泊﹐靡有定止﹐彼逆臣者說以執王圖富貴﹐而彩猶不忍﹐不猶賢乎哉﹗惜其奉王不終也。進以死勤事﹑芝乞師絕域﹐皆其志可悲者。嗟乎﹗明臣愧海盜者眾矣。

卷二十五

四明西亭淩雪纂修

列傳三十八鎭臣傳鄭芝龍﹑鄭芝虎﹑鄭鴻逵﹑鄭成功

列傳三十九雜臣傳金聲桓

列傳三十八鎭臣傳

鄭芝龍﹑鄭芝虎﹑鄭鴻逵﹑鄭成功

鄭芝龍﹐字飛黃﹐南安石井人也。長軀偉貌﹐倜儻善權變。少隨大賈李習販日本。習與同寢﹐見巨人數十﹐披甲持兵列侍﹐心異之﹔撫爲義子﹐爲娶日本長琦王族女爲妻。芝龍旣習遊海島﹐因募壯士攻掠海中﹐積貲無算。日本於海濱地﹐列市數十﹐以居華人﹔每百年﹐則發兵盡殺之﹐名曰「洗街」。時﹐其酋方奉將軍令以兵來﹐有與芝龍厚者預告之﹐芝龍得乘夜約親黨﹑載妻子脫歸﹔愈招徠羣盜﹐有船數十﹑眾數千。天啟﹑崇禎間﹐率眾內犯﹐徵章船鄕村之稅﹐不聽則屠之。都督兪某往剿﹐敗歸。時﹐武備單弱﹐長吏畏聞盜﹔而芝龍亦不攻城邑﹑不殺官吏﹐且以賄求撫。巡撫沈猶龍爲請於朝﹐授浯銅遊擊﹐俾徼巡海防。芝龍因家東石﹐第宅弘麗﹐綿亙數里﹔朱欄錦幄﹐金玉充牣。嘗獻猶龍珊瑚二株﹐髙二尺餘﹐貯以金盆﹔攢珠龍﹐蟠其上。旣就撫﹐乃愈縱其黨劫掠﹐而間則襲執之以報功。夤緣兵部﹐不十年累升都督總兵官。弘光立﹐封爲南安伯。

南都之亡也﹐鴻逵遇唐王於浙﹐因奉之入閩。芝龍率文武將吏迎之水口驛﹐擁立爲帝﹐攺元隆武﹔以芝龍爲太師平國公﹑弟鴻逵大將軍定國公﹑彩建國公﹐族戚部將封侯伯者十數人。其掛印﹑腰金﹑侍衛﹑鄕校盈列朝內﹐內外大權盡歸芝龍﹐隆武左右皆其私人矣。芝龍自以太師﹐欲首文臣班。左都禦史何楷爭之不得﹐致仕歸﹔芝龍使人中途截其耳﹐隆武不能詰也。大學士黃道周與芝龍議不合﹐自請出督師﹐芝龍僅給羸卒千﹔甫出關而潰﹐道周被執。芝龍本起羣盜﹐無長策遠略﹔旣攬大權﹐徒自貴倨﹐欲生殺予奪出己手﹐亦不思爲朝廷謀恢復﹑襄中興。隆武侵不能平﹐乃議親徵﹔猝起幸延平﹐將入贛﹐畱大學士張肯堂居守。肯堂請率兵自海入長江﹐窺取南京﹔部署已定﹐芝龍陰有異志﹐奏阻其師。洪承疇﹐芝龍鄕人也﹔以書招之﹐許以破閩爲王。芝龍遂送款﹐盡撤守關將士﹔隆武不知也。九月﹐大兵長驅入福州﹐遣騎至延平﹐執帝後。芝龍以封議未定﹐退屯安海﹐樓船尙有五百艘﹔使人私於貝勒﹐自述撤關不守之功以邀封﹐且以擁立唐王爲疑。貝勒遺之書曰﹕吾所以重將軍者﹐正以將軍能立王也。人臣事君﹐苟有可爲﹐必竭其力﹔及乎天命已去﹐則幡然乘時﹐以建不世功。倘將軍前無所擁戴﹐兵未至而先附﹐我何所取重於將軍﹖今兩粵未平﹐藉將軍兵威以懾之﹔已鑄閩廣總督印以待﹐將軍卽至面商事宜。芝龍得書大喜。十一月﹐劫諸將議降﹔安昌王恭■﹝木梟﹞﹑侍郎朱永佑﹑安南侯楊耿﹑平夷侯周鶴芝﹑定洋將軍卒﹝﹖﹞一根﹑武康將軍顧乃徳等皆以爲不可﹐更疊進諫。弟芝豹﹑子成功尢痛哭極諫。而芝龍意已決﹐單騎見貝勒乞降。貝勒與握手言歡﹐折箭爲誓﹔芝龍賂遺不可勝計。忽一夕﹐拔營挾之北去﹔從行者五百人皆拘置別營﹐不得相見。兵至安海淫掠﹐成功母亦不免﹐自縊死﹔成功大恨﹐用夷法剖腹滌腸以殮。發喪起兵﹐移駐南海。芝龍至京師﹐授精騎呢哈番。順治十八年﹐以子成功入犯﹐芝龍與交通﹐爲家人尹大器所首﹔十月﹐磔於市﹐並其子世恩家口俱殲焉。

芝虎﹐芝龍同母弟。有勇力善斗﹐與芝龍偕剽海上。時﹐南安有苟憨﹑惠安有劉香﹐皆稱巨魁。苟憨先亡。劉香恃眾不肯就撫﹐朝命芝龍討之。戰於定海所三日﹐芝龍兵且敗﹔芝虎望見香坐大船﹐指揮兵眾潛以小舟直入其陣﹐躍登大舟欲擒之。眾倉猝不敢阻﹐香乃親接戰﹐棄刃徒搏相持﹐墮海皆死。芝龍兵乘之﹐遂並其眾。眾人謂芝龍之彊﹐由芝虎所助云。

鴻逵﹐字羽公﹐芝龍異母弟也。涉略書傳﹐無材能。芝龍就撫﹐鴻逵以武舉得官﹐品階相亞。南都立國﹐朝議以舟師守江。調鴻逵入援﹐加總兵官﹔彩副之。鴻逵乃自海道入江﹐駐京口。王師渡江﹐鴻逵不戰遁歸。隆武立﹐封定國公。上本鴻逵所擁戴﹐然畏其兄﹐以大權盡歸芝龍﹔芝龍恣肆﹐亦不能有所匡正。其冬﹐上將親徵﹐以鴻逵爲禦營左先鋒出浙江﹑鄭彩爲禦營右先鋒出江西。築壇西郊﹐擇日行推轂禮。鴻逵出城﹐馬蹶僕地﹔及受鉞﹐大風起﹐擅上燭皆滅﹐三軍失色。上在建寧﹐鴻逵駐兵關外不肯前。明年六月﹐浙東陷﹐魯王航海﹐江上師悉潰﹐行在大震。有傳北兵且至者﹐鴻逵徒跣足﹐疾行三日抵浦城﹔後者至﹐則兵嘩也。事聞﹐削鴻逵爵。及上幸延平﹐芝龍握重兵﹐陰思納款﹔鴻逵心非之﹐力不能救﹐憤恨欲爲僧﹐退居安海。福州破﹐芝龍降﹔鴻逵以不許封地﹐未附。芝龍北去﹐大帥就海中令鴻逵徵粵﹔鴻逵受之﹐然尙持兩端。成功起兵﹐乃與之共事。

成功﹐原名森﹐字大木﹔芝龍長子﹐所娶夷女生於日本者也。少頴異﹐補博士弟子員。有術士見之驚曰﹕君骨相中封侯格﹐非一科第者。鴻逵擁立唐王爲帝﹐芝龍引森進見。帝奇其狀貌﹐賜姓名曰﹕朱成功﹔授爲招討大將軍﹐比照駙馬體統協理宗人府事。撫其背曰﹕兒當盡忠吾家﹐毋相忘也。時年二十二﹐進封忠孝伯。自是﹐中外皆稱曰國姓。時﹐芝龍握重兵﹐兵民之事﹐皆其關決﹔而以擁立非己意﹐與朝臣相抵牾﹐帝每事裁抑。浸以跋扈﹐封之出關﹔不聽。成功性慷慨﹐懷忠義心﹐薄其父所爲。及帝幸延平﹐成功扈從。芝龍將納款﹐召之歸﹔答曰﹕父教子忠﹐未聞教之貳也。福州破﹐芝龍約降﹔成功與其叔芝豹慟哭諫﹐不聽。乃走金門江糾諸將之同志者結水寨。上書其父曰﹕我家本起艸莽﹐違法聚眾﹐朝廷不加誅﹐更賜爵命﹐至於今日﹐上寵榮疊承﹐闔門封拜。以兒之不肖﹐賜國姓﹐掌玉牒﹑畀印劍﹐親若肺腑﹔卽糜軀粉骨﹐豈足上報哉﹖今旣不能匡君於難﹐致宗社墮地﹐何忍背恩求生﹑反顏他事﹖大人不顧大義﹑不念宗嗣﹐投身虎口﹐事未可知。趙武﹑伍員之事﹐古人每圖其大者。惟大人努力自愛﹐勿以成功爲念。父得書嘆曰﹕此子不來﹐海上之禍未艾也。於是﹐募兵南澳。是時﹐閩地盡失。而海上素詟鄭氏威名﹐成功建牙﹐舊眾稍稍集﹔在閩諸大將曾櫻﹑張肯堂﹑朱永佑﹑陳軾﹑林垐等﹐皆往依之。丁亥春﹐移泊鼓浪嶼﹔嶼與廈門相望。廈門﹐中左所也﹔浯州﹐金門所也。皆隸同安﹔環海﹐稱兩島者也。時﹐兩島爲建國公鄭彩﹑定遠侯鄭聯所據。聞永曆帝立於粵﹐遙奉其正朔﹔其文移﹐稱總統使罪臣。七月﹐以洪政﹑陳輝爲左﹑右先鋒﹐楊才﹑張進爲親丁鎭﹐郭新﹑余寬爲左右鎭﹐林習山爲樓船鎭。會建國兄弟師﹐與招討將軍楊耿等入海澄﹐不克。八月﹐與鴻逵合攻泉州﹔敗提督趙國佐﹐追奔至城下﹐殺畱石守將解應龍。國佐嬰城拒守﹐閱月﹐漳兵來援﹐解圍去。戊子三月﹐進攻同安﹐守將廉彪﹑知縣張效齡棄城遁﹔遂破同安﹐以葉翼云知縣事。引兵再取泉州﹐時海上蜂起之將皆來附﹐而不習戰鬥﹔大兵將至﹐悉驚竄。乃畱軍守同安﹐而自率師歸﹐鴻逵亦航海入潮。王師圍同安﹐不能救﹐全軍覆﹔遂屠其城。己丑﹐募兵銅山所。攻漳浦﹐守將王起俸降﹔旋亦不守。鴻逵之入潮也﹐克揭陽而據之。粵將新泰伯郝尙久方守潮州﹐與鴻逵不相能﹐治兵相攻。庚寅﹐潮人黃海如引成功入潮﹐緣道誅剿土寇﹔進攻碣石衛﹐爲蘇利所敗。六月﹐攻潮州不克。成功召軍吏計之曰﹕粵地遠﹐吾得之不能守﹔而兩島吾土也﹐尙爲建國兄弟所據﹐其將章雲飛暴虐﹐我當治之。乃嚴布置﹐自揭陽揚帆。八月十五日夜﹐抵廈門。鄭聯方醉臥萬石巖﹔巖距城東數里﹐洞壑幽奇﹐聯別墅在焉。報至﹐不得通。詰朝酒醒來謁見﹐成功握其手曰﹕兄能以一軍見假乎﹖聯倉猝知不敵﹐唯唯而已。成功麾軍進﹐眾莫敢當。未幾﹐置酒召聯﹐伏甲士殺之﹐滅其屍﹔遂並其眾。成功之將至也﹐鄭彩知之﹐議全軍出避﹔而聯不能從﹐又不能設備﹐故及於難。彩率所部航海不能歸﹐成功以書招之﹐歸死於家云。十二月﹐淸兵下廣州﹐杜永和奔瓊州﹔辛卯春﹐成功率兵往救。次平海衛﹐而鴻逵已棄揭陽﹔將歸﹐未至泉州﹐鎭將馬得功攻廈門﹐鄭芝莞不能禦﹐遂入島﹔前大學士曾櫻自縊死。甫數日而鴻逵兵至﹐圍得功﹔得功欲退不得﹐遣人問曰﹕公妻孥皆在安平鎭﹐我不出﹐恐不利於公家。乃縱之歸﹐不期成功之遽返旌也。成功至﹐大悔恨﹐以失地軍法誅芝莞。莞﹐成功叔也﹔諸將股栗。鴻逵退泊白沙﹐築寨居焉。左先鋒施烺叛降淸﹐淸使守同安。五月﹐成功率眾入南溪﹐敗漳鎭王邦俊。十一月﹐與都督楊名髙戰於小營嶺﹐名髙大敗。十二月﹐取漳浦。壬辰正月﹐遂取海澄﹐守將楊世徳﹑陳堯策﹑郝文興等皆降。二月﹐取長泰﹐敗鎭將王進﹔援師至又敗﹐遂圍漳州﹐下漳屬邑。五月﹐浙鎭將馬逢知來援﹐擊卻之﹔築鎭門﹐激水灌城﹐不克。及十月﹐金固山以援師至﹐圍始解。然城中食盡﹐人相食﹐枕藉而死者百餘萬。而成功亦久頓兵堅城﹐師老糧匱﹐退守海澄。明年五月﹐大兵來攻。成功立雉堞間﹐親禦矢石﹐左右多死傷者﹔而成功與諸將飲酒敵樓﹐指揮自若。一夕﹐聞空炮發﹐成功曰﹕是將登城矣。勒兵持斧以待。俄而外兵大呼乘城﹐兵士舉斧砍之﹔先登者皆死﹐乃退。時﹐成功縱橫海上﹐浙﹑閩﹑兩廣沿海郡縣無不被其害。所至索百姓餉﹐有至數千金者﹔深山窮谷卒不得免。而朝廷方用師粵中﹐乃議使使撫之﹔爵成功海澄公﹐封其父芝龍同安侯﹑鴻逵奉化伯﹑芝豹左都督﹐而逮治馬得功﹐以其起釁也。甲午十月﹐朝命二大臣賫詔至。成功與鴻逵不奉詔﹐惟豹奉芝龍妻顏氏入京﹔芝龍入髙墻﹐芝豹戍寧古塔。十二月﹐成功襲漳州﹐守將劉國軒開門納之﹐知府房星燁﹑知縣周瓊﹑李奇生﹑範進等皆降﹔漳之屬邑悉附。乘勝下泉州諸縣。先是﹐隆武之以總統命成功也﹐許立武職至一品﹑文職至六品﹔至是﹐兵勢旣盛﹐乃設六官分理庶事。以壬午舉人潘賡昌爲吏戶官﹐丙戌舉人陳寶鑰爲禮官﹐世職張光啟爲兵官﹐浙人程應璠爲刑官﹐丙戌舉人馮澄世爲工官。攺中左所爲思明州﹐以鄧會知州事。奉監國魯王居金門﹐凡宗室皆厚贍之。賓禮紳士王忠孝﹑沈佺期﹑郭貞一﹑盧若騰﹑辜朝薦﹑徐孚遠等﹔軍國大事﹐諮而後行。於是﹐島上衣冠濟濟矣。乙未正月﹐林勝克仙遊縣。五月﹐遣忠振伯洪旭﹑北鎭陳六禦攻舟山﹔守將巴臣興降﹐以六禦守之。六禦﹐陳謙之子也。旭招降臺州鎭馬信﹑寧波鎭張弘徳。六月﹐墮安平鎭﹑墮同安城。其冬﹐朝命貝子鎭閩。丙申春﹐掠沿海﹐自泉州出師攻兩島﹔成功遣陳澤﹑林順舟師禦之。大兵分攻白沙﹐暴風起﹐不克而還。成功乃畱輜重海澄﹐遣前衝鎭黃梧守之。六月﹐大集舟師﹐將以北掠。未及北發﹐而梧以海澄降淸﹐淸賜爵海澄公﹔遂發鄭氏祖墳﹐誅其親黨。成功遣甘輝進攻不勝﹐入土城取蓄積而歸。別將破閩安鎭﹐逼福州﹐不克﹔掠溫﹑臺等郡。十月﹐禮官陳寶鑰自泉州降淸。丁酉三月﹐鴻逵卒於金門。成功自以年年海上用兵無功﹐乃與魯王兵部侍郎張煌言謀大舉取南京﹐水陸甲士五萬﹑號十萬﹐戈船千餘。戊戌入浙江﹐陷樂淸。舟次羊山﹐暴風覆舟﹐沒八千餘人﹐幼子從軍者皆溺。羊山者﹐小島﹐羣羊乳其上﹐見人馴擾﹔然不可殺﹐殺之則風濤立致。軍士不信﹐殺而烹之﹔方熟﹐而禍作。退泊舟山﹐治戰艦。己亥六月﹐入長江﹐破瓜州。江上屯守者皆敗﹐遂下鎭江﹐進圍江寧﹐謁孝陵。張煌言分兵巡上江﹐下四郡三十餘州﹑縣﹐江﹑浙大震。而成功意自得﹐以爲指日可下﹐不設備﹔軍士奏樂﹐兵卒沾醉。淸副將梁化鳳偵知之﹐夜開神策門﹐襲其中軍﹔軍亂﹐遂潰。成功墮水﹐左右救之﹐得逸出﹔諸驍將殲焉。成功委輜重﹑收餘眾﹐趨攻崇明﹐不克。十月﹐回島。其明年﹐淸乃遣達素爲將軍﹐入閩討之﹔一軍出漳州﹑一軍出同安﹐又會廣東許隆﹑蘇利舟師﹐軍容甚盛﹐進攻廈門。成功遣右虎衛陳鵬守髙崎﹐遏同安﹔鄭泰出浯嶼﹐禦廣州﹔自督軍次海門﹐以禦大師。漳船乘風順流下﹐成功按兵勿動﹐須臾畢至﹐盡銳擊之﹐閩安侯周瑞﹑五府督陳堯策戰死。陳輝舉火燒漳船﹐而成功引巨艦衝之。鄭泰自浯嶼來夾擊﹔大兵不諳水戰大敗﹐浮屍徧海。同安兵趨髙崎﹐陳鵬約降﹐兵涉水爭前﹔鵬部將陳蟒不與謀﹐揮其下死戰﹐大兵欲退﹐皆披重鎧陷泥淖﹑赴海死者十七﹑八。粵軍聞敗﹐未至而旋。成功按誅陳鵬﹐以陳蟒代。辛丑﹐成功攻臺灣。臺灣者﹐荷蘭屬邑也﹔地方二千里﹐有二城﹕曰赤嵌﹑曰王城﹐餘皆土番。芝龍嘗耕屯其中﹔芝龍去﹐紅夷入居之。成功之在海上也﹐餉無常給﹐分地掠取而已﹔至是﹐沿海失業﹐掠無所得。紅夷譯有何斌者﹐說成功曰﹕臺灣沃野﹐四通外國﹐橫絕大海﹐足與中國抗衡。誠得而有之﹐進可攻﹑退可守。且陳其可取狀曰﹕金廈﹐臺灣門戶也﹔公旣有之矣。金門外二百里有澎湖﹐有山可泊舟﹔公能奪澎湖﹐一夕可抵臺灣。成功大喜﹐欲從之﹔諸將以爲難。成功不聽﹐卒起師。三月﹐至澎湖。前望鹿耳門﹐水淺難入﹐釃而禱於神曰﹕天苟祚明﹐願大水助我。俄而水驟漲﹐舟畢渡。舉炮攻其城﹐紅夷出不意﹐驚潰。克赤嵌﹐進圍王城。十二月﹐紅夷食盡出降﹐送其主歸國﹔土番亦奉約束﹐盡收其地。是秋﹐銅山守將郭儀﹑蔡祿率眾降淸﹔忠匡伯張進自焚死。淸遂下遷海之令﹐沿海居民移入內地﹐設兵駐防。成功聞之﹐嘆曰﹕吾不東徵得此土﹐且無用武地矣。夫海濱幅■﹝巾員﹞上下數千里盡委而棄之﹐而曰斥地安邊﹐豈得計哉﹖吾養鋒蓄銳﹐徐以俟之耳。自是﹐立屋宇﹑廣城郭﹐設七十二鎭以守之。是歲﹐緬人獻永曆帝﹐明亡﹔成功準天復故事﹐仍稱永曆十五年。壬寅﹐攺臺灣爲東都﹑王城爲安平鎭﹑赤嵌爲承天府﹐以鄭省英爲府尹。成功用法嚴﹐果於誅戮。臺灣初辟﹐水土未服﹐而成功命諸臣移家居焉﹔皆遷延不行。三月﹐有譖忠勇侯陳豹懷異志﹐遣周全斌執之。豹鎭南澳十餘年﹐數與許隆﹑蘇利戰﹐粵人畏之如虎﹔全斌至﹐豹遂入廣州降﹐封慕化伯。成功之入臺灣也﹐畱其子經守廈門﹐烝其寵婢生子。成功知之﹐大怒﹐封刀遣鄭泰殺其母子。泰不忍﹐而諸將畏罪﹐思推鄭泰爲主以拒命﹐執周全斌。會成功已疾亟。先是﹐成功受永曆延平王之封而不稱﹔至是﹐服王服﹐朝其諸將曰﹕我欲成大事﹐乃不能治家﹐遑問天下﹗言訖而絕。時年三十九歲﹐五月初八日也。諸將以鄭襲護喪事﹐遣人報思明。六月﹐鄭經嗣位﹐稱嗣封世子﹔釋周全斌以爲五將軍﹑陳永華爲咨議參軍﹑馮錫範爲侍郎﹐率師至臺灣。鄭襲與其姻黃昭﹑蕭拱宸謀拒世子。十一月朔﹐黃昭會諸將攻世子營。昭先至﹐破營而入﹐世子軍潰。時值大霧﹐諸將踰期﹐全斌率左右力禦之﹐殺昭。忽霧散天朗﹐其眾驚擾﹐投戈降。經收蕭拱宸殺之﹐余釋不問﹔待襲如初。癸卯﹐經至廈門。得鄭泰與黃昭往來狀。初﹐成功死﹐靖南王﹑李總督遣人至鄭氏招撫﹐泰請於經﹐欲內附。經曰﹕吾將東﹐諸君善圖之。泰遣楊來嘉入京受命﹐議照朝鮮例﹐朝不許﹐來嘉歸報﹐經愈疑泰懷二心。泰不自安﹐治兵金門。經將襲之﹐泰率所部航海﹐經遣蔡鳴雷慰畱之﹔且曰﹕伯父前者不忍殺予﹐予不忘大徳﹐浮言不足聽。今以伯父總制兩島﹐余鷁首將東。泰信之﹐受其印入謁﹔經置酒伏甲執之﹐數其罪﹐比於溫惇。越日﹐自縊死。泰弟鳴駿與子纘緒率船二百﹑兵八千﹐至泉州降﹔封鳴駿遵義侯﹑纘緒慕恩伯。於是﹐忠靖伯陳輝﹑武衛楊富﹑虎衛何義等相繼而降﹔始合謀會紅毛攻兩島矣。十月﹐李總督出同安﹐提督馬得功出泉州﹐黃梧﹑施烺出澄海﹐諸歸附者分隸焉。經選死士二十艘﹐令周全斌禦之。泉州船先敗焉﹐得功投水死﹔而海澄﹑同安之師齊入島﹐經不能敵﹐退守銅山﹐遂棄兩島。淸墮廈門﹑金門城﹐遷其民而虛其地﹐經之族屬將士降者甚眾。甲辰﹐經回臺灣﹐惟洪旭﹑陳永華﹑陳繩武﹑馮錫範等翼之東行。經以庶務委之永華﹔攺東都曰東寧﹐置大興﹑萬年二州。令諸將分地﹐課耕稼﹐徵租賦﹐稅丁庸﹐興學校﹐招商旅。由是﹐皆以新地爲樂土。夏四月﹐淸命降將分駐福﹑興﹑漳﹑泉四郡。後數年﹐淸遣興化知府慕天顏入臺灣招經﹐遣柯平﹑葉亨入朝議之﹔會執政者更易﹐格不行。癸丑冬﹐靖南王反﹐約經內犯。經畱永華守臺灣﹐自率諸將據漳﹑泉州二府﹐以海澄公黃芳度爲平和公﹐淸總兵劉炎﹑趙得勝﹑劉進忠皆降於經。乙卯﹐黃芳度以其父之發鄭冢也﹐知不爲經所容﹐以漳州降。經圍之﹐六月﹐城陷﹐芳度投井死﹐出而糜其屍﹐剖梧棺﹐盡殺其將弁之家。丙辰﹐經取興化﹑汀州﹑邵武諸府。耿勢日蹙﹐乃乞降﹔而經畫江拒守。丁巳﹐大兵徵之﹐五府皆平。戊午夏﹐復圍泉州﹔淸昭武將軍楊捷﹑巡撫吳興祚率兵至﹐圍解去。庚申﹐淸以姚啟聖總督浙﹑閩。啟聖有才略﹐先撫閩時﹐已數散金入鄭營﹐以其臣爲間﹐降者以官品給銀。由是﹐降者日眾。有施亥者﹐性機巧﹔經寵之﹐日侍左右。啟聖遺金二萬﹐令執經。事泄﹐經殺亥﹐逃回臺灣。乃遣興祚以騎兵巡海﹐禁敵艘不得泊岸。提督萬正色以舟師至萬安鎭進﹐啟聖親搗廈門﹐守將悉潰。辛酉﹐經卒﹐陳永華亦死﹔二子欽﹑克塽爭立。克塽婦父馮錫範佐之﹐與經弟聰﹑溫﹑柔等廢欽立克塽爲嗣﹔錫範專政。癸亥﹐施烺復進兵。六月十九日﹐劉國軒戰敗﹐師次澎湖。越月﹐入臺灣﹔克塽率國軒﹑國昌奉表乞降﹐明宗室十八家皆附。有寧靜王朱術桂獨不從﹐舉家三十口自焚死。克塽至京授爲公﹐國軒﹑錫範爲伯﹐官其下十餘人﹐皆給莊田﹑俸祿入旗。置臺灣府﹑縣如瓊州例。惟鄭襲率數百人逃於東坡社﹐據島耕牧雲。襲﹐成功庶弟也。

甚哉﹐忠義之足以邀天命﹑固人心而延世祚也。芝龍倔起海盜﹐適會世亂﹐唐藩擁立﹐滿門封拜﹐拖金紆朱者盈列朝內﹐亦可謂不世之遭矣﹗於斯時輔翼孱主﹐保境安民﹐南聯江﹑楚﹐東激吳﹑越﹐收山海之利以自雄﹐明之諸臣皆書生偸安﹐必不與之攘大權也﹔明祚得延﹐而鄭氏儼然如閩王矣。豈不家國兩榮哉﹗不此之務﹐而包藏禍心﹐開關延敵以冀未然之賞。哀哉﹗穿窬之智也。其爲齏醢﹐不亦宜乎﹖成功果毅忠諒﹐感隆武一言之知﹐寧違父志﹑不肯負國﹐樹牙窮島﹑招致遺民﹔迹其十餘年間蹀血海疆﹐鯨波爲赤﹐未始不爲聖世之蠹。然而人猶諒之者﹐則以惓惓故國之思﹐𨿽名號已絕而奉朔勿替﹐父老望之儼如十洲三島﹐以爲此中大有人焉。因之﹐擅兩島﹑開臺灣﹐豈非天錫忠貞﹐令以一隅系天下望哉﹖惜乎﹗天不假年﹐賫志以歿﹔子孫驕淫﹐遂蹙其祚。傷已﹗當其駕風帆﹑統戈船﹐乘潮直上﹐破瓜州﹑逼采石﹑謁孝陵﹐傳檄吳﹑楚﹐天下震動﹐事𨿽不成﹐故老猶艷而稱之。然則﹐忠孝之事亦何負於人哉﹗

列傳三十九雜臣傳

金聲桓

金聲桓﹐左良玉部將也。以遼陽衛世職﹐累升淮徐總兵官﹐隸左後隊。弘光元年﹐闖賊棄陜西東下﹐左帥欲避寇而無名。時朝廷昏亂﹐馬﹑阮用事﹐猜忌諸鎭﹐而傳聞皇太子北來﹐且下獄﹐欲殺之。都人洶洶﹐諸鎭皆憤﹐上疏爭之。左客胡以寧因獻計﹐令良玉僞授太子手詔﹐爲壇而盟﹐慟哭誓師﹐部署三十六總兵而東﹐以救太子爲名。至九江﹐卽劫江督袁繼咸﹐以江西屬金聲桓。會良玉死﹐軍亂﹐其子夢庚至蕪湖﹐弘光帝已被執﹐以其軍迎降。豫王令諸將入朝﹐獨聲桓不願北﹐自請取江西以獻﹔王許之。乃與副將王體忠合兵還屯九江﹐宣言淸馬步二十餘萬旦夕至﹐降者免屠﹔巡撫鄺昭解印逃﹐諸郡縣望風奔竄。聲桓至南昌﹐諸生數十人迎之入城﹐與體忠分城而居﹔金營於東﹐王營於西。署置官吏﹐誅鏟侵剝諸豪彊富家。體忠士馬彊﹐不時劫掠﹐聲桓忌之。會薙發令至﹐三日未有應者。聲桓詭曰﹕此王兵爲梗也。明日﹐請忠計事﹐至則刺之。王兵大擾﹐攻金氏﹐燒得勝門﹐又燒章江門﹐格鬥三日﹐殺傷略相當。王營私計潰散無主﹐勢不能獨立﹔聲桓知其情﹐且戰且招降之﹐以其軍中旗牌王得仁統其眾。是時。江西盡屬金兵矣。聲桓自以不煩一卒﹐傳檄而定十三府七十二州縣﹐數千里地拱手以授新朝﹐功最髙﹐意且望封侯﹔及上功﹐而詔以聲桓爲提督﹑得仁爲參將﹐視舊官更貶﹐兩人意大失望。聲桓乃恣爲荒暴﹐大治帥府﹔役夫萬人﹐窮壯麗。明紳士家貲百金以上﹐輒誣以反論﹐殺之﹐沒入財產﹔江西人莫必其命。先時﹐隆武立﹐以楊廷麟爲相﹐督師江西﹔萬元吉爲兵部尙書﹐鎭贛州。隆武旣敗﹐十月﹐贛州破﹐兩督師皆死﹔諸嘗官閩脫歸者﹐畏聲桓不敢出。聲桓爲人陰鷙不泄﹐方南顧明微﹑內忌淸盛﹐欲待四方有起者而自立。而北來有司愈摧挫此兩人。得仁本起羣盜﹐怍躁不堪折辱﹔則招致方士起宮觀﹑立壇召致物怪﹐役使丁甲以自發舒。畜歌兒數十人﹐私居服明衣冠﹐張樂後堂﹐令伶人演郭子儀﹑韓世忠故事。由此﹐金﹑王兩姓怨辭稍稍聞。自贛州之未破也﹐萬元吉嘗遣間使說聲桓反正。聲桓夜召與語﹐致殷勤。諸歸客聞之﹐知可以口舌動也。各緣所知﹐私覿兩人﹐微言隆武未死﹐楊﹑萬尙在﹐公誠能以江西歸者﹐封萬戶侯﹔聲桓信之。後巡撫章於天至﹐遇諸將愈踞﹐日從索珍寶奇貨。及旅見﹐又獨與文吏割炙飲酒﹐坐聲桓﹑得仁堂下﹐酒半顧而嬉笑曰﹕汝欲反耶﹖兩人失色﹐媿其從騎。七月﹐得仁如建昌將發﹐於天遣吏追其餉銀三十萬。得仁大怒﹐搥案呼曰﹕我王流賊也﹐大明皇帝爲我逼死﹐豈畏汝耶﹖聲如虎吼﹐目睛皆出﹔乃杖吏三十曰﹕此三十萬餉也。聲桓聞之﹐謂其客曰﹕王家兒急矣。客有黎士文者﹐自薦於聲桓曰﹕我獨知隆武所在。聲桓資以往。居有間﹐黎生夜袖鎭江侯﹑維新伯兩印以入﹐及玉剛卵一﹐刻「精忠報國」四字﹔曰﹕此隆武所賜也。聲桓喜甚﹐佩之。八月﹐得仁歸自建昌﹐聲桓畀以隆武印。得仁曰﹕可矣。聲桓曰﹕我聞烏金王新敗於何騰蛟﹐已使人往覘﹐至而議之。及還﹐乃言烏金王不過小失利﹐今且大破明兵於寶慶。由是﹐二人狐疑相伏。已而﹐巡撫董學成亦覺金﹑王謀反有端﹐陽言欲奏聞﹐而索得仁歌兒海物﹐得仁滋怒。日夜閉諸匠爲旗幟﹑鞍甲﹐煉火器。戊子正月旣望﹐章於天如瑞州﹔或告得仁﹕巡撫且伏兵於瑞﹐待詔至而擒公。得仁乃於二十七日部勒全營﹐謁聲桓﹔厲聲謂曰﹕今日舉事亦死﹐不舉事亦死﹔等死﹐且爲公侯乎﹖遂反。城門不啟﹐殺董學成﹐捕逐諸官吏﹔令兵民盡依明服式﹐遣人擒章於天於江中。迎弘光大學士姜曰廣與共事﹐稱隆武四年。聲桓自爲豫國公﹐王得仁爲建武侯﹐建置都督﹑巡撫﹑司﹑道﹑府﹑縣等官﹐以兩家私親屬吏宋奎光﹑黃人龍﹑劉一鵬﹑黃天雷﹑吳尊周﹑陳芳等爲之﹔而諸客首言明事者並不及﹐惟陳天生﹑黎士文﹑林亮得部曹而已。諸客旣失望﹐乃各自稱故銜﹐出藏隆武札副﹐网羅山澤之士以自樹黨。天雷有妹殊色﹐得仁嬖之﹐故厚遇天雷。天雷折節下士﹐士多歸之﹔建武之門﹐幾傾豫國客﹐聲桓勿善也。而得仁亦怒諸客鬻官聚眾﹐恐其撓權﹔兩人乃定計逐客。當是時﹐金﹑王門下乃有一侯﹑一伯﹑一巡撫﹑兩禦史﹑三侍郎﹑二十餘都督﹔而諸自稱隆武郎中﹑員外﹑監紀者﹐自陳天生以下皆桎梏搒掠﹐蹌踉出國去。已知隆武實死﹐桂王立於廣東﹐攺元永曆﹐乃詐稱隆武禪詔﹐更署永曆二年﹐又謀求益王子以監國。縉紳有識者﹐見其舉事譸張﹐皆告勿出﹔東道義師侍郎揭重熙﹑詹事傅鼎銓等到城一日﹐並引兵還。城中獨姜太保在位﹐助調兵食而已。二月庚午﹐得仁徵西﹔有胡澹者﹐詣軍門說曰﹕君侯擁淸騎數十萬﹐反淸爲明﹔冠帶之倫﹐莫不企踵以望。今下九江易如拉朽﹐若乘破竹之勢﹐以淸兵旗號服色順流而下﹐陽言章撫院請救者﹐江南必開門納君﹔遂誅諸吏﹑更旗幟﹑播年號﹑祭告陵寢﹐騰檄山東﹐中原必聞風響應。大河南北﹐其誰爲淸守﹖此萬世一時也。得仁異其言。及破九江﹐諸所鹵獲﹐皆自部送還。以其謀質聲桓﹐坐客皆曰﹕此上策也。若西取武漢﹐連衝鄖襄﹐與湖西南何氏鼎足相援﹔此爲中策。萬一不然﹐攻城破邑﹐所過不畱﹐重爲流賊﹔此爲下策。若待永曆至而後北伐﹐淸兵猝至﹐嬰城自守﹐則無策也。聲桓顧人龍曰﹕策宜何從﹖人龍曰﹕三策皆非也。不聞寧王之事乎﹖昔宸濠反江西﹐以不備贛州﹐爲贛撫王守仁所擒。今髙氏在贛﹐柰何不慮﹖聲桓心動﹐立議伐贛。三月丙辰出師﹐騎步舳艫水陸亙三日不絕﹐使使先賫冊印予髙進庫。髙氏本無意斗﹐及見書﹐怒曰﹕金皇帝耶﹖乃來侯我﹐且永曆何在﹖使者不能答。遂勒兵出戰。聲桓使副將白朝佐禦之﹔曰﹕戰酣來助。朝佐追奔數十里﹐經至城下而大軍不繼﹔朝佐卽收軍歸武昌﹐髙得復入城守﹐相持七十日。四月十八日﹐大兵復取九江﹔南昌懼﹐城內外皆走。五月辛未﹐王師至石頭﹐始議築城。明日﹐鐵騎滿西山矣﹐哭聲震野。聲桓兄金成功降﹐奎光殺之。盡熾城外屋廬﹐不及者焚之﹐火光燭天。報至贛州﹐聲桓恥之﹐徐引師還。十九日﹐與淸兵戰於北河﹐敗之﹔獲其大炮三﹐遂帥師入城﹐郭天才屯於南岸。六月二日﹐得仁悉精騎出攻壘﹐兵未集而大兵橫出擊之﹐大敗於七里街。王師𨿽勝而大畏王名﹐慮其襲之。時夜驚曰﹕王雜毛來也。得仁生而■﹝悤頁﹞二毛﹐故云。越十日﹐竟城守莫敢出。大將軍譚泰乃行營築土城﹑堀濠溝﹐驅所擄丁壯老弱助役﹐遠伐山木﹑發冢﹑斫棺以爲濠底。溽暑蒸濕﹐死者無慮十餘萬。又起浮橋三所於章江﹐廣袤七里﹔章江故深險﹐沒水置石下樁﹐上更累木疊石以維舟。當洄洑湍駃處﹐死者又數十萬。其在營薪樵﹑疲疫死者﹐亦什七八。圍漸逼﹐諸將先後各托請援逸去﹔郭天才五戰三勝﹐見城中兵不出﹐亦撤營遁。而得仁方娶武都司女爲繼室﹐錦綺溢路﹔忽城外大炮飛震﹐舉國狂走﹐得仁驚。自是﹐酒荒日甚。聲桓嚄恨而已﹔諸將佐問事﹐百不一應﹐惟責姜太保遣客號召四鄕義兵。胡澹予太保書曰﹕國中擁貔貅百萬﹐不能出寸步﹐日夜荒宴而眼穿外援。自金氏入城﹐■﹝月夌﹞削富民﹑誅鋤忠烈﹐而宿怨徧於四維矣。夫戴舊主﹑稱宗國﹐固忠臣義士風動之資也﹔今獨陳九思孤軍百戰﹐卒未嘗通聘幣。其受命隆武揭司馬﹑傅詹事﹐已厭見其所爲而去﹔其餘﹐不過羣盜假名義以行劫耳。以當北兵﹐如振落葉﹐𨿽眾百萬何益﹖且卽義士如雲﹐見前者摧折如此﹐而欲使爲金﹑王出死力﹐其誰聽之﹖相國處重門﹐不知所在白骨如丘﹔人之不存﹐兵於何有﹖姜讀之默然。宋奎光憂之﹐以死勸背城一戰﹔終不省。城中斗米六金。有狂僧自稱摩訶般若﹐能以術解圍﹔試之﹐以米五斗給兵民﹐自辰至酉﹐合城沾足以爲神﹐共推國師。國師令城中皆念摩訶般若﹐而縛葦炬數千﹐人持一炬﹐爇其端﹐縱馬大呼﹐敵卽破矣。得仁覺其詐﹐鞫之﹐則北來間也﹔乃磔之。是日﹐並殺章於天﹑罷太保﹐以軍事付金鳴時。啟視公私倉廩﹐皆盡矣。或曰﹕此摩訶般若所攝也。城中斗米八十金﹐乃殺人而食﹐至父子夫婦相索就屠。百姓皆願出城一戰﹐而金﹑王終望外援﹐不許﹔民乃轉爲淸耳目。然金鳴時善守﹐而王氏火器精悍﹐復相持數月。明年正月十九日﹐大兵以炮擊城﹐山谷皆震﹐城遂破。姜太保死於偰家池﹐聲桓衣其銀甲赴死水﹔得仁欲突圍﹐三出﹑三入不得前﹐擊殺百人﹐卒被殺﹔余將俱死於亂兵。金﹑王起事凡八月﹐卒無成﹐而士民死者數百萬人﹐咸咎姜太保之不智云。

金﹑王﹐庸妄人也。迹其始事﹐值亡國之隙﹑假新朝之威﹐傳檄而定﹐不折一矢﹐豈其智力哉﹖其後乘民之疑﹐擁彊兵﹑據名城﹐使用策士之謀﹐席捲以出﹐卽未能振動中原﹐而長江上下必且響應﹐粵中中興之機未必非一會也。乃困守孤城﹐坐待滅亡。嗚呼﹗江漢之間﹐民之殲於左﹑闖者眾矣﹔而其餘孽乃復假名義以荼毒之﹐非其分野之妖氛耶﹖吾獨怪﹕姜太保者﹐南渡名臣也﹔亦不量其無成﹐而與庸妄人共事﹐卽有智者獻謀﹑奇士設策﹐而惘惘不省。悲夫﹗

卷二十六

四明西亭淩雪纂修

列傳四十姦佞傳馬士英﹑阮大鋮﹑楊文驄﹑劉承胤﹑馬吉翔

列傳四十姦佞傳

馬士英﹑阮大鋮﹑楊文驄﹑劉承胤﹑馬吉翔

馬士英﹐字瑤艸﹐貴陽人﹔萬曆己未進士。天啟中﹐以郎中出知嚴州﹑河間﹑大同三府﹐遷陽和道副使。崇禎五年﹐擢右僉都禦史﹐巡撫宣府。之官前一月﹐鎭守太監王坤奏其擅取公帑以充賂﹔坐遣戍。尋流寓南京﹐與同年阮大鋮相結甚歡。大鋮者﹐魏黨也﹔由是﹐望愈輕。周延儒再相﹐大鋮首以起復要之。延儒以爲難﹔則曰﹕士英我友也﹐先之可乎﹖延儒許之。十五年六月﹐鳳陽總督髙光斗以失城逮治﹐禮部侍郎王錫衮因薦士英﹔延儒從中主之﹐遂起兵部右侍郎﹐總督廬﹑鳳等處軍務。從戍籍起﹐驟膺節鉞﹐非其望也﹔已乃知爲大鋮所汲引﹐愈徳之。在任擒誅叛將劉超﹑捍禦流寇﹐數有功。甲申之變﹐南京諸大臣會議立君未定﹐而福王方至淮﹐以金印償博﹐士英物色得之。大鋮乃獻謀曰﹕國有難﹐先立君者功最髙。今天下淸議歸史君﹐而君握重兵於外﹐若不早圖﹐將爲人制﹔莫若約黃得功﹑劉良佐﹐與之分功﹐而招髙傑﹑劉澤淸以佐之。兵勢在我﹐史君無能爲也。然後﹐我與君左提右挈﹐挾天子以令東南﹐萬世一時﹐在此舉矣。福王於敍爲最近﹐何不先致意焉﹖於是﹐士英遣其私人謁王舟中﹐具啟援立意﹔發使諭四將﹐皆許諾。士英遂致書魏國公徐弘基﹐言已傳諭將士﹐奉福王﹐且至南京﹔亦使人約可法於浦口。諸大臣倉猝﹐不敢異議。五月朔﹐迎王監國。未幾﹐卽大位。攺明年爲弘光元年﹔進士英東閣大學士兼兵部尙書﹐總督如故。士英聞之大慍﹐遂不待詔率重兵入朝。方士英之貽書可法勸立王也﹐可法答書言王有七不可﹔士英以其書鈐以鳳督印而藏之。士英入﹐可法動受其制。及議遣出鎭﹐司禮太監韓贊周言於眾曰﹕馬相國弘才大略﹐堪任督師﹔史相公鎭靜寧一﹐居守可也。士英辭曰﹕余積苦兵間久矣﹐無能爲也。史先生撫安慶久著奇績﹐淮陽民仰若父母焉。督是師者﹐非公而誰﹖可法曰﹕東西南北﹐惟君所使。吾豈敢愛頂踵不以宣力乎﹖可法旣出﹐士英卽入閣輔政﹐仍掌兵部事﹐權震中外。尋論定策功﹐加太子太師﹐蔭一子錦衣衛指揮僉事。九月﹐加少傅﹐進建極殿。十二月﹐加少師。明年二月﹐加太保。士英爲人庸鄙貪黷﹐本無智略﹔初攬大權﹐亦未敢遽與正人倍也。自起用阮大鋮﹐與廷臣相詆誹﹔由是﹐兩人愈相比而亂政亟行。上以迎立故﹐深徳之﹔始終委任﹐以迄於亡。南都初建﹐閣部皆宿徳在位﹐士英尙斂手。而大鋮日夜謀起用﹐士英亦欲引以自助﹔乃先令劉孔昭等攻吏部尙書張愼言﹐去之。士英遂以大鋮知兵薦﹐卒用中旨授兵部右侍郎。大鋮旣得志﹐顯與正人敵﹔士英悅其附己也﹐甘心焉。左良玉在先朝已跋扈﹐至是遣巡按禦史黃澍入賀﹐陰伺朝廷動靜。澍挾良玉勢﹐陛見日卽面訐士英貪淫不法罪﹐舉笏直擊其背曰﹕願與姦臣同死。士英大號呼﹐上搖首不言。澍出﹐復具疏列士英十可殺。上覽奏﹐意頗動﹔夜諭贊周﹐欲令士英避位。士英大懼﹐佯引疾﹐而賂福邸舊奄田成﹑張執中面上泣曰﹕當迎立時﹐舉朝皆附潞藩﹔非馬公﹐陛下不得有今日。夫人有大功而負之不義﹐且今廷臣孰肯爲朝廷任事者﹖馬公去﹐陛下安得優遊自樂乎﹖上默然﹐卽慰畱士英。士英亦畏良玉﹐命澍還任﹔然憾澍殊甚。故錦衣衛劉僑者﹐嘗遣戍﹐及家居﹐又降張獻忠。澍在湖廣持之急﹐乃走京師﹐以赤金﹑女樂賄士英﹐許訐澍以自效﹔士英卽復僑官﹐削澍職。已又募楚中尉朱盛濃﹐言澍淩逼宗室﹔立命逮之。澍匿良玉軍﹐聲言諸將欲下南京索餉﹐因保救澍﹔士英不得已﹐免逮澍。由是﹐與良玉有隙。士英乃以迎立異議排姜曰廣﹑髙弘圖﹑呂大器﹐卒與劉宗周﹑徐石麒等俱去位﹐士英愈無所憚﹔內倚中官田成葷伺上旨意﹐外則與勛臣劉孔昭﹑朱國弼﹑柳祚昌﹑鎭將劉澤淸﹑劉良佐等深相結納﹐而一聽阮大鋮計。有所舉行薦劾﹐則大鋮主其謀﹐令其黨上章﹐而士英承旨行之。於是﹐逆案諸人盡登啟事﹐其死者亦與贈卹﹔邪人穢夫﹐蜂起用事﹔賣官鬻爵﹐開助工事例﹐令生童納金免試﹔榷及酒酤﹐賄賂公行﹐政日濁亂矣。方是時﹐大淸已定鼎北京﹐方議遣將下江南﹐置吏山東﹑河北﹐四方警報猝至。士英恬然不爲意﹐身掌中樞﹐無一語及恢復事﹔日以鋤正人﹑引凶黨爲務。初﹐舉朝以起逆案誚士英﹐士英稍自屈。大鋮計之曰﹕從逆諸臣自謂淸流﹐盍攻之以閉其口﹖士英欣然。因疏糾從逆光時亨﹑周鍾﹑項煜及鍾從兄鑣﹐以諸人皆附東林﹐故重劾之。其它大僚降賊者﹐反不之及﹔重入﹐輒復得官。故張晉彥以本兵首從賊﹐及逃歸卽授總督﹔時敏﹑黃國琦等皆復故秩。其刑賞顚倒如此。淸兵抵宿遷﹑邳州﹐未幾引還﹐中法以聞﹐士英見奏大笑﹔謂坐客楊士聰曰﹕此史公爲防江將士敍功賞賚地耳。歲且暮﹐所耗軍資例應稽察﹐有邊警則計部無以詰﹐君以爲敵誠至耶﹖髙傑監軍衛胤文窺士英旨﹐因論督師可罷。士英喜﹐卽擢胤文爲兵部右侍郎﹐總督傑營將士以分其權。時﹐傑死﹐軍無主﹔可法方駐徐州﹐撫定其軍。及朝旨用胤文﹐將士怒﹐皆去汛還﹐大江不守﹐王師得長驅以進矣。及僞太子事起﹐都下洶洶﹐謂馬士英等朋黨導上滅絕倫理。諸避馬﹑阮入良玉軍者﹐且具言太子冤﹔說良玉引救太子﹐除君側之惡。良玉已心動﹐會士英方裁左兵餉﹐於是大憾﹐發兵東下﹔移檄遠近﹐數士英罪。京師大震。士英乃遣阮大鋮﹑劉孔昭率兵禦之﹐而檄江北鎭將黃得功﹑劉良佐等兵從之而西﹐並詔可法將兵入衛。可法言北騎日逼﹐淮軍不可退寸步﹔臣願身入良玉營﹐率之勤王﹐俟其不聽﹐擊之未晚。士英疑可法旣發﹐將與左良玉合軍﹐愈怒﹐嚴旨責之。廷臣有請無撤江北兵者﹐士英於上前厲聲叱曰﹕吾知若輩皆左黨耳。左逆至則若輩富貴﹐置我軍於死地﹔我寧死於北軍﹐不可死於良玉。於是﹐淮﹑徐遂無備﹐大兵徑渡﹔遊騎至瓜﹑儀﹐可法急保揚州。得功敗左兵﹐士英方遣使賚江上軍﹐而揚州破﹐大兵逼京城矣。士英不知所出﹐其黨陰謀逆﹐上乃猝起幸太平。士英亦奉其母走浙江﹐京城潰。士英之逃也﹐率黔兵四百﹐詐言衛太后駕﹐緣道淫掠。廣徳知州趙景和閉門不納﹐士英攻殺之。至杭州﹐欲奉潞王監國﹐王不聽。已而浙東設守﹐士英將上謁魯王﹔魯諸臣力拒之﹐乃依方國安於嚴州。欲入閩﹐閩不受。方國安江上敗﹐大鋮說之﹐俱出降。已又思爲內應﹐具奏於閩。閩亡﹐得其奏﹐斬於延平之黯淡灘。貝勒曰﹕我爲天下誅賊臣。剝其皮而尸之。

阮大鋮﹐字圓海﹐桐城人。曾祖鶚﹐嘉靖中爲福建巡撫﹐開倭寇之亂者也。大鋮機敏猾賊﹐有才藻。始舉進士﹐授行人﹐擢戶科給事中﹐以憂歸。與同邑僉都禦史左光斗善。而趙南星﹑髙攀龍﹑楊璉等鄙之﹔以其躁妄﹐使得志﹐必敗國。天啟年﹐大鋮當遷吏科。僉議以京察力行﹐大鋮不可任﹐將用魏大中﹔大鋮心恨﹐陰結中璫得之。自是﹐附魏忠賢﹐與其黨結爲死友﹐而仇視光斗等矣。然懼東林攻己﹐未一月遽請急歸。未幾﹐汪文言獄起﹐連殺璉﹑光斗六人。又明年﹐逮攀龍等七人。是時﹐大鋮居裏未與事也。然對客則詡詡自矜其能﹐謂我坐而運籌能殺人於千里﹐欲使人畏己。由是﹐人皆指示謂魏奄之惡﹐大鋮實導之。是年冬﹐召爲太常少卿。其事忠賢也﹐內甚親而外若遠之﹔每投刺﹐輒厚賂閽人毀焉。居數月﹐復乞歸。崇禎攺元﹐誅忠賢。大鋮艸兩疏﹔其一專劾崔﹑魏﹐其一以東林﹑崔魏並提而論。謂七年之中﹐亂政者前爲東林﹐後乃崔﹑魏也。馳示楊維垣﹐令審時勢而奏之。時﹐維垣方與編修倪元璐相刺誹﹐指言東林之邪不在魏黨下。得大鋮疏大喜﹐爲投並論疏﹔聞者咸切齒。及起光祿卿﹐禦史毛羽健卽劾之﹔以其頌美贊導列名逆案之四等﹐論贖﹐徙爲民。終莊烈帝世﹐廢斥﹐欝欝不得志。然未嘗一日忘仕宦也﹐賂貽朝貴﹐求所以湔刷者﹐終無其術。帝又明察﹐有以逆案薦者輒得罪。大鋮無可柰何﹐乃流寓南京﹐治亭臺園圃﹑蓄聲伎以自娛。又聞流寇日熾﹐上不次用人﹐則招納遊俠談兵說劍﹐覬以邊才召。禮部主事周鑣方居家﹐讀書茅山﹐聞而惡之﹔合復社諸名士移檄逐之曰﹕此亂萌也﹔畱都重地﹐豈可使姦徒煽惑﹖大鋮懼﹐乃閉門謝客﹔獨與馬士英深相結﹐往來甚密。周延儒再召﹐大鋮輦金要之維揚﹔頓首泣涕曰﹕大鋮已以身托公﹐柰何熟視大鋮之困扼而不一援手﹖延儒曰﹕嘻﹗難也。久之曰﹕知交中誰與子最密者﹖大鋮以士英對。延儒曰﹕然則吾吉士英﹐令士英轉薦子﹐庶有濟。延儒入閣﹐卽吉士英總督鳳陽。大鋮又與守備太監韓贊周善﹔京師亂﹐中貴人南奔者﹐大鋮同贊周徧給之。大鋮陰與士英謀立福王﹐而恐王不知也﹐則令羣奄交譽大鋮才﹐以其所演詞曲諸劇進宮中。上固喜優樂﹐已深識大鋮名﹔而士英方柄國﹐乃以邊才薦﹐且言諸臣定策之謀﹐大鋮啟焉。其附璫也﹐亦無實迹。隨命大鋮冠帶陛見。大鋮上「守江策」﹐陳兩合﹑三要﹑十四隙疏﹔並自白孤忠被陷﹐皆由東林。於是﹐舉朝大嘩。大學士姜曰廣﹑髙弘圖持其章﹐乞下九卿科道集議。侍郎呂大器﹑太僕少卿萬元吉﹑府丞郭維經﹑大理丞詹兆恆﹑給事羅萬象﹑陳子龍﹑禦史陳良弼﹑王孫蕃﹑米壽圖﹑周元泰﹑左光先﹑郎中尹民興﹑懷遠侯常延齡等﹐並言先帝欽定逆案﹐不可擅攺﹔大鋮逆案巨魁﹐必不可召。士英爲大鋮奏辯﹐而歷詆曰廣等。居月餘﹐竟以中旨起大鋮兵部右侍郎﹑左都禦史。劉宗周言魏黨之毒﹐大鋮其主使也﹔卽才果足用﹐臣慮黨邪害正之才﹐終病世道。大鋮進退﹐實系江左興亡﹔乞寢成命。不聽。尋命巡閱江防。明年正月﹐進本部尙書。大鋮旣得志﹐專務報復。盡召逆案楊維垣﹑虞廷陛﹑郭如誾﹑周昌晉﹑虞大復﹑徐復陽﹑陳以瑞﹑呂孔嘉等布列要略﹐爲之羽翼﹔而以所善張孫振﹑袁弘勛﹑劉光斗等置言路爲爪牙﹐橫制朝政。乃斥逐曰廣﹑宗周以下諸正人﹐劾周鑣﹑雷演祚殺之。朝端側目﹐惟所欲爲矣。曾有狂僧大悲妄稱王﹐捕得下詔獄。大鋮與孫振謀曰﹕假此誅淸流﹐一网可盡也。令大悲稱引史可法等數十人﹐指以將擁戴潞王。書諸臣姓名﹐內大悲袖中﹐至讞時而出之﹔因造十八羅漢﹑五十三參之目﹐海內人望無不備列。錢謙益先以入其黨﹐上疏頌士英功徳﹐且爲大鋮訟冤修好矣﹔大鋮憾不釋﹐亦列焉。獄詞詭密﹐朝士皆自危﹔而上不欲興大獄﹐士亦亦難之﹐乃第誅大悲而止。大鋮𨿽以知兵薦﹐顧問以軍事﹐茫如也。一切邊警﹐悉不奏﹔而時時撓六師權。任劉應賓爲文選﹐濁亂銓政﹐以賄爲遲速髙下﹐淸卿要秩皆有定價﹔再舉考選﹐所擢給事﹑禦史悉其私人。嘗欲罷撫按﹐糾薦令輸金於官﹐糾者免﹑薦者予。其謬誕如此。江西副將陳麟﹑鄧林奇以功當爲總兵﹐大鋮徵其賄金二千金﹐始給敕印。諸白丁役隸輸重賂﹐立躋大帥﹔都人有「職方賤如狗﹑都督滿街走」之謠。初﹐士英本徳大鋮﹐故排羣議而起之﹐所言無不從﹔及大鋮勢盛﹐則結內奄徑取中旨﹐勢且淩其上。吏部尙書缺﹐士英欲用張國維﹐而大鋮先已授張捷﹐士英愕貽良久﹐浸畏大鋮矣。或曰﹕今海宇崩離﹐瞻烏未定﹐何苦乃爾﹖大鋮曰﹕古人不云乎﹖吾日暮途遠﹐吾故倒行而逆旅之。左兵內犯﹐黃得功率師入援﹐大鋮與劉孔昭等羅拜之﹔得功曰﹕拒寇﹐我職也﹐諸君何爲若此乎﹖得功再敗左兵﹐大鋮以爲指使功﹐再賜銀幣﹐與朱大典俱加太子太保。越日﹐而上幸太平。大鋮入見舟中﹐上思幸浙﹐命朱大典先行治兵﹐大鋮因隨之入金華。大典畱與治軍事﹐士民知者復檄逐之﹐乃送方國安軍。士英已先在﹐頗悔用大鋮以敗國﹐而已亦流離無所容也﹐與相齟齬。大鋮乃陰通款於大軍﹐爲之間諜。明年﹐王師渡錢塘﹐大鋮至江幹迎降。先是﹐貝勒出京﹐內院馮銓已先薦大鋮才﹔及是﹐召見大鋮﹐甚款洽。大鋮乃招士英﹑國安俱出降﹐而請前驅破金華以自效。時﹐大兵所過﹐野無靑艸﹐諸帥無所得食﹔大鋮出私財預飭廚傳﹐所至羅列肥鮮﹐邀諸帥徧飲之。諸帥訝其具也﹐則應之曰﹕吾之用兵不測﹐亦如此矣。駐帳﹐則執板唱歌以侑酒。日曆諸帳﹐人人交歡以爲常。從攻仙霞嶺﹐旣抵關捨﹐馬疾步上嶺﹐從者聞其大呼「雷公侑我」﹐頃之﹐僵僕石上死矣。空山無從得棺﹐三日後以門扉往舁之﹐則潰爛虫出矣。夫演祚未必爲祟﹐然鬼誅之必也。大鋮無子。京城之潰也﹐百姓聚焚士英﹑大鋮廬舍。大鋮歌姬甚盛﹐皆爲人所掠云。

楊文驄﹐字龍友﹐貴陽人。萬曆末﹐舉於鄕。崇禎時﹐官江寧知縣。禦史詹兆恆劾其貪污﹐方逮訊而國變。文驄娶士英女弟。士英之議立福王也﹐遣其甥鼎卿先往告王。王時流竄困甚﹐侍衛蕭條﹐布袍革帶﹐資用乏絕。鼎卿旣見﹐致士英意﹐卽出酒肴與王酣飲。王大樂﹐與定布衣交。旣卽位﹐授錦衣衛指揮。士英因起文驄兵部主事﹐歷員外郎﹑郎中﹐皆監軍京口。文驄薄有文藻﹐頗喜筆札﹐性好結客。旣得志﹐愈益發舒。諸有求於士英者﹐多緣文驄以進﹐公卿日滿其座。其爲人豪俠自喜﹐推獎名士﹐以自附於聲色﹐士亦以此稱焉。鼎卿日愈寵幸﹐近臣莫二。其所奏請﹐立獲兪旨﹐𨿽士英不逮也。以故父子气焰﹐赫然一時。半歲中﹐鼎卿積官至左都督﹐而文驄亦遷兵備副使﹐分巡常﹑鎭二府﹐監大將鄭鴻逵﹑鄭彩軍。文驄移駐金山﹐扼江而守﹐築長垣以蔽炮石。及大兵臨江﹐文驄還軍﹐與鴻逵軍並列於南岸﹐隔江相持。大將編竹木爲筏﹐縛葦千人﹐持戈執燈﹐黑夜亂流以渡﹔南軍不知﹐炮石叢發。厥明視之﹐筏多碎﹑空無人﹐以爲果殲敵也。日奏捷至﹐士英大喜﹐以故恬然不爲備。初九日﹐大霧彌天﹐大兵乘霧潛濟﹐舟已泊岸﹐諸軍相顧驚駭。文驄倉皇列陣甘露寺前﹐大兵畢登岸﹐以鐵騎馳之﹐悉潰走﹔文驄率所部南遁。五日﹐至蘇州﹐聞南京失守。豫王所遣安撫使黃家鼎且至蘇州﹐吏民迎入城﹔次日﹐文驄令士卒僞雜門役中﹐猝起斬家鼎首以殉。蘇之紳士方謀起兵﹐已知爲文驄軍至也﹐大悅﹔然文驄度蘇州不能守﹐取庫金二十萬移兵入浙。初﹐隆武之自鳳陽得出也﹐至鎭江與文驄遇﹐相與交好﹔及是﹐帝至杭州﹐使其子鼎卿上謁。帝喜曰﹕吾故人也。帝入閩嗣位﹐遣使奉表稱賀﹐鴻逵又數推引之。乃拜文驄兵部右侍郎兼右僉都禦史﹐提督軍務﹐令駐軍處州﹐恢復南京﹔加鼎卿太子太保。手詔獎其父子﹐擬以大小耿。士英敗國﹐所至不容﹐將因鼎卿以入閩。鼎卿乃先上言稱引士英﹐言士英遇難不忘國﹐勸己舉兵﹐陰扶社稷﹔且言魯王監國非正﹐已不受其敕印。帝並手詔褒之。及大兵渡錢塘﹐文驄與魯王大學士田仰同遁﹐至山島中﹐軍士尙萬人。無何﹐與仰同遣卒載幣帛獻貝勒於道迎降。貝勒受田幣﹐殺楊使者。明日閱其兵﹐令田兵居左﹑楊兵居右﹐各釋兵械﹐驅田兵出﹐以鐵騎圍楊兵而殲焉。文驄父子皆死﹐其監紀孫臨亦不屈死﹐臨字武公﹐桐城諸生﹐兵部侍郎普之弟。爲人舉止風流﹐文彩動人。後避難臺州﹐文驄招之入幕﹐奏爲職方主事﹔遂與同難。

劉承胤﹐南京人也。有膂力﹐酗酒無賴﹐自號劉鐵棍。應募爲兵﹐從徵蠻獠﹐累功至副總兵。弘光旣立﹐何騰蛟總督楚中﹐奏爲總兵官﹐令鎭武岡。承胤本不知兵﹐性剛愎﹐以鐵棍之名動遠邇﹔騰蛟亦誤信之﹐與爲姻。丙戌七月﹐隆武封爲定蠻伯﹐愈驕蹇自恣。兵科龔善選以冊封李赤心﹐還過武岡﹐承胤令兵辱之。丁亥春正月﹐李成棟陷肇慶﹐永曆帝入桂林﹔是時﹐孫可望方自蜀潰入貴州﹐而丁魁楚敗於岑溪見殺﹐平樂亦不守﹐桂林大恐。會承胤兵至全州﹐具疏迎駕﹐司禮監王坤請上幸其營。旣入衛﹐卽叱王坤爲弄權﹔於眾中毆兵科劉堯珍﹐以其譏訕太僕卿鄭逢元。逢元﹐承胤戚也。錦衣衛指揮張同敞與禦史傅作霖責之曰﹕爾來迎駕﹐而屢辱朝紳何也﹖承胤不悛。旣見上﹐踞侮無人臣禮。禦史瞿鳴丰劾之。次日﹐承胤至朝﹐謂都禦史楊喬然曰﹕汝爲憲長﹐而言官輕率妄言﹐汝不能禁﹐何以表率﹖以拳揮之。喬然怒﹐與之爭﹐至裂冠裳﹔眾救之﹐乃解。喬然﹐鳴丰具疏請斥﹐杜門不出。承胤乃分三千人援桂林﹐自奉上幸武岡﹐以氓府爲行宮。進封武岡侯。承胤請封錦衣指揮馬吉翔﹑郭承昊﹑嚴雲從皆爲伯﹐薦其姻鄭逢元爲兵部右侍郎。以劉遠生爲太僕寺卿﹑劉湘客爲右諭徳﹑主事劉眞爲禦史﹑萃士劉魯生爲編修﹔四人皆以劉姓與承胤爲兄弟者也﹐故皆得擢。承胤自恃兵盛﹐挾制朝廷﹐驕橫日甚。羣臣畏其剛暴﹐爭諂以自固﹐交章頌功徳﹔乃封吳國公加上柱國﹐賜尙方劍﹑蟒玉督師。大學士何騰蛟聞承胤之專恣也﹐怒甚。承胤本爲騰蛟部將﹐趨走麾下﹔至是挾上以自重。忌騰蛟威權出己上﹐思欲奪其兵柄﹐請攺騰蛟戶部尙書﹐專理糧餉﹔上不許。會騰蛟朝行在﹐承胤遣人諷騰蛟繳督師敕印。騰蛟不可。承胤自至索之﹐騰蛟怒曰﹕豈有旨耶﹖此何事可以私授。承胤曰﹕今督師非我莫能爲也。騰蛟曰﹕吾所統諸將﹐惟張先璧最弱﹔汝尙不能制﹐況郝永忠諸人耶﹖汝能制先璧﹐則我且讓汝。承胤語塞而退﹐乃伏千騎於道中﹐將俟其行殺之。騰蛟偵知之﹐請於上﹐以胡一靑﹑趙印選兩營爲督標。旣而辭朝﹐上賜金幣﹐敕廷臣郊餞﹔騰蛟請疾不行﹐駐城外荒寺。忽一日﹐率兩營夜發﹐盡殲其伏騎﹔承胤諱之不敢言。而張先璧方自江西潰入楚﹐駐兵武岡不出﹐承胤出與戰屢敗﹔相持月餘﹐上遣兵部主事龍之洙持節往解之﹐先璧因退駐沅州。七月﹐督師堵胤錫疏劾承胤﹐請率髙﹑李二營往江西﹔承胤始懼﹐請上加胤錫兵部尙書﹑賜尙方劍以慰之。上乃召商丘伯侯性入衛。先是﹐性以左都督開藩古坭﹐承胤銜其不附己﹐誣以通款李成棟﹐將召殺之。而性方大破李兵於大藤峽口﹐捷聞﹐並上成棟誘降書﹔上大喜﹐立封商丘伯。寧聖皇太后賜其母田氏珠冠鳳袍﹐內侍李國泰囑使者曰﹕太后親解所禦袍﹐勿落他人手。田氏得之心動﹐捫袍帶得寸紙曰﹕承胤惡甚卓慘﹐朕母子日坐湯火﹔卿其念之。田氏慟哭﹐趨性將兵入衛。八月﹐大兵破常徳﹐畱守瞿式耜請駕還桂林。上召承胤問之﹐承胤茫然無以應。但曰﹕我兵眾﹐必不敢至。越數日﹐驚報疊至﹐承胤密議奉款。上覺之﹐與大學士吳炳議﹐由古坭走柳州。丙戌﹐承胤挾泯王出降﹐馬吉翔﹑謝復榮奉上及兩宮斬關出。復榮請上疾馳﹐而身以五百卒斷後﹐力戰皆死。追兵益急﹐鳴鏑相聞﹔會侯性兵奄至﹐奉上次靖州﹐乃得免於難。承胤旣降﹐移之武昌。十二月﹐其部將陳友龍叛﹐主帥疑承胤與之通謀﹔明年四月﹐以兵圍其營﹐盡誅之﹐數萬人無一免者。

馬吉翔﹐北京市人也﹔一云四川銅梁人。性便黠巧佞﹐粗通文義。往來內侍門下﹐得其歡心。髙起潛出爲監軍﹐吉翔隨至軍﹐授都司﹔起潛之惡﹐皆吉翔啟之。後調守廣東。乙酉﹐思文帝在閩﹐吉翔部送粵餉赴行在﹐自陳本錦衣世襲﹐遂升錦衣衛僉書﹔時典籍散佚﹐莫之考也。奉使楚中﹐諂附諸將﹔軍功奏捷﹐必竄名其中﹐累升安東副總兵官。粵中立國﹐又營求諸勛戚附擁戴功﹐升指揮使﹔內交宦豎﹑外結諸鎭﹐因得在上左右。劉承胤奉上至武岡也﹐吉翔復附之。承胤請封吉翔爲伯﹐禦史毛壽登曰﹕金吾非邊鎭比也﹔且吉翔無尺寸功﹐何得驟晉五等。吉翔怒﹐疑出劉湘客也﹐指造飛語﹐以激怒承胤﹔請於上﹐將廷杖壽登﹑湘客﹐以廷臣申救而止。及八月﹐武岡破﹐承胤降﹐吉翔奉上出幸靖州。十二月﹐上自象州欲往南寧﹐兵戈充斥﹐道路荒阻﹐文武諸臣皆微服行﹔吉翔旁禦舟﹐褰裳涉水﹐挽拽上下。上見之揮淚﹐率與嚴起恆駕扈溯十八灘還桂林﹔流離艱苦﹐風雨不避﹐取效小勤﹐以媚於上。上受之﹐封永安侯﹔入內閣﹐掌絲綸房事﹐專可票擬﹐𨿽瞿式耜不能比其親信也。庚寅正月﹐庾關失守﹔上倉卒幸梧州﹐命吉翔與李元胤畱守肇慶。四月﹐督兵與陳邦傅授廣州﹐駐三水﹐觀望不敢進。九月﹐與大兵戰於淸遠峽﹐敗績﹔元胤奔行在。十一月﹐廣州破﹐上幸南寧。吉翔乘炮船至三水﹐追至上所﹔炮船﹐吉翔所獻﹐以備緩急者也。時百官奔赴者﹐饑凍無人色﹐吉翔獻四千金以助賜給。吉翔歷事旣久﹐結納內侍﹐媚及宮禁﹔凡內廷舉動必預知之﹐先意迎合。於是﹐上及太后皆深信之﹐以爲忠勤﹐命掌戎政﹔不知特諂諛之材耳﹐其心叵測也。及孫可望旣入雲南﹐楊畏知勸之勤王。可望因以兵威遙制朝廷﹐脇王封﹐廷議久不許﹔可望乃遣總兵曹延生﹑胡正國率兵六百人至南寧﹐名爲入衛﹐實伺朝廷動靜。吉翔通款可望﹐私謂管勇衛營內監龐天壽曰﹕今朝廷日微﹐而秦勢愈隆盛﹐殆天啟也。我輩早日結納﹐富貴可延﹐盍與延生﹑正國結兄弟歡﹐彼秦王腹心也。天壽然之﹐彊與之盟。盟畢﹐吉翔曰﹕秦王功徳兼隆﹐天命已歸﹐我意欲令主上行授禪事﹐爾爲我先達誠乎﹖延生﹑正國𨿽武人﹐性實忠義﹔聞之﹐愕然曰﹕此國家大事﹐公何易言﹖且我軍官也﹐軍事得啟之﹐其它不敢聞命。吉翔﹑天壽乃私啟可望﹔可望知中外人心未服﹐亦不之許也。而延生﹑正國素善大學士吳貞毓﹐具以吉翔言告之﹔且曰﹕公大臣也﹐安危系焉﹔宜勸上駐廣西境﹐系屬人心﹑號召遠近﹐以阻姦謀。吉翔偵知其語﹐報可望曰﹕事且成而爲貞毓所阻。壬辰二月﹐可望遣兵迎駕至黔﹔攺安隆所爲安隆府﹐居之。安隆在萬山中﹐羣蠻雜處﹐俗荒陋﹐市物無所得﹔茅茨土庫﹐文武隨從者四﹑五十人而已。而可望自居貴州省城﹐造宮殿﹑設百官﹐挾制朝廷﹐不順者殺之。吉翔愈益附可望﹐憚貞毓之正﹐陰嗾其黨冷孟■﹝金狂﹞﹑吳象鉉﹑方祖亨交章劾貞毓﹐欲去之﹔賴上素知其忠﹐奏寢不行。吉翔乃欲假可望令﹐以內外事專委己與天壽﹐羣臣不敢不聽﹐聽則授禪事兩人可主也﹐而難於宣示中外令相應。遣其門生郭璘說武選司主事胡士瑞曰﹕主上大勢去矣﹗公等遲畱﹐無非爲爵祿地耳。惟智者能先時﹔夫棄危主輔新朝﹐先時之道也。愚觀天命已歸秦王﹐秦王甚重馬公﹐以大事任屬之﹐公宣布此意於在廷﹐上下協和﹐行授禪事﹐擁戴之勛非公而誰﹖士瑞厲聲叱曰﹕汝病狂喪心﹐欺妄朝廷﹔遂謂士大夫無人耶﹖璘慚而退。郎中古其品者﹐善畫﹐有名。吉翔復遣璘持白綾﹐令畫堯舜受禪圖。其品怒不肯﹐吉翔報可望﹔可望鎖其品﹐而杖殺之。六月﹐可望札諭天壽﹑吉翔﹐令掌內外機務﹐如吉翔指。中外惶懼﹐給事中徐極﹑員外郎林靑陽﹑蔡綢﹑主事胡士瑞﹑張鐫相謂曰﹕二人曩在楚﹑粵竊弄威柄﹐致鑾輿播遷﹔今不悔禍﹐外附賊臣﹐一人孤立﹐百爾寒心。我輩畏縮不言﹐將莽﹑操之禍生於旦夕。各具疏劾之。章三上﹐二人姦始露﹔上大怒﹐欲究治之。二人懼﹐入宮求太后﹐得免。由是﹐深怨極等﹐欲以事殺之矣。上浸不能堪﹐私與貞毓等議﹐將召李定國入衛﹐密具敕遣使諭定國﹔畏吉翔知之﹐遣往祭興陵﹐因畱守南寧。吉翔已微聞其事﹐未審也﹔會劉議新自定國營至南寧﹐不知吉翔之不與謀﹐具以告。吉翔大驚﹐遣其弟雄飛疾報可望。可望大怒﹐甲午正月遣鄭國至南寧﹐卽訊吉翔。徐極等知事露﹐復交章劾吉翔﹑天壽﹐乞上速誅以絕姦萌。天壽懼﹐與馬雄飛奔見可望﹐具言興謀者姓氏﹐而十八人之獄成矣﹔語在吳貞毓傳。方獄之急也﹐鄭國至行朝﹐擒十八人者﹐酷刑訊之﹔吉翔以頭觸貞毓者再。以其幼女賂鄭國爲妾﹐鄭國畱宿二日而還之。明年﹐可望所遣襲定國者﹐敗於歸朝土司。定國疾趨安龍﹐丙申二月扈駕入雲南﹐命蘄統武執吉翔及其家屬數十人﹐將奉詔誅之﹔吉翔日夜諂統武及定國所親信金維新﹑龔銘兩人﹐悅言於定國﹐稱吉翔之才﹐爲之訟冤。定國召見吉翔﹐吉翔頓首盛稱定國功髙﹐千古無兩﹔諛之不容口。定國武人﹐戇直﹐聞其言大喜。而維新與銘又交口譽之﹔且曰﹕吉翔朝廷舊人﹐今旣歸誠﹐若在閣必與我相應。定國以爲然。薦吉翔入閣辦事。吉翔外挾定國勢以制朝廷﹐內假朝廷寵以動晉王﹔於是﹐內外大權復歸吉翔﹐上亦無如之何矣﹗明年八月﹐可望大出師攻雲南﹐其下叛之﹐與定國敗而走長沙﹐降於洪承疇。定國上疏請贈謚十八人者﹐立廟安龍。而昔日未死與政諸臣周官﹑裴廷謨﹑許紹亮﹑金蘭等復劾吉翔﹐然吉翔新與金維新朋比竊政﹐定國聽其蠱惑﹐姦黨布列﹐識者已知國事不可爲矣。其明年﹐孫可望導大兵入雲南﹐定國不能禦。己亥二月﹐上發永昌﹐將入緬甸。時扈駕者惟蘄統武兵﹐而將軍楊武馳言追兵且逼﹔吉翔輜重甚盛﹐慮爲所劫﹐促駕卽行。羣臣妻子不及顧﹐貴人﹑宮嬪相失者大半﹐惟吉翔之輜裝無所損。至緬界﹐緬人請從者釋兵器﹐沐天波不可﹔吉翔卽傳令釋之。由是﹐爲緬人所制。上在井亙﹐緬人供奉日衰﹐天波將奉上走戶臘撤﹑孟艮諸地﹔吉翔復持之而止。緬人忌兵之迎駕者﹐吉翔卽與守關官敕曰﹕朕已航海入閩﹐有官兵至卽殺之。內外隔絕﹐勢愈困矣。其秋﹐上病足﹐日呻吟﹐而諸臣日縱飲。中秋之夕﹐吉翔與內侍李國泰飲王皇親家﹐召伶人黎應祥使歌。應祥泣曰﹕今何時﹖而尙爲此樂乎﹖且此去宮門不遠﹐上體不安﹐豈宜驚動﹖吉翔以其語切﹐鞭之。時﹐諸大臣皆短衣跣足﹐入緬婦市中﹐席地謔笑﹔蔬果至﹐則篡取之。緬人相謂曰﹕天朝大臣舉動如此﹐安得不亡﹖九月﹐緬人進新稻﹐命給從官之貧者﹔吉翔私之。都督鄧凱詈之於朝曰﹕老賊生死未知﹐尙欲營私升斗圓利耶﹖吉翔令僕僕之﹐傷足﹔三年不能起﹐因得免咒水之難。其明年﹐定國﹑白文選屢敗緬兵。吉翔慮出險後諸臣攻其短也﹐請升擢以牢籠之﹔於是﹐營求者紛紛﹐不得則至銓堂肆罵。吏部尙書鄧士廉﹐尢諂事吉翔﹐以冀他日入相。久之﹐諸臣困乏有三日不舉火者﹔吉翔擁厚貲﹐不肯給。請於上﹐上無以應﹐乃擲皇帝之寶於地﹔吉翔取而碎之﹐以給諸臣。鄧凱獨泣不受﹐私嘆曰﹕不祥也。其明年﹐定國愈進兵攻緬。緬酋弒兄自立﹐遣人邀諸臣往飲咒水﹔吉翔盡行﹐至則圍而殺之﹐自松滋王而下凡四十二人﹐吉翔與焉。十二日﹐緬人送上如大軍﹐明年四月蒙難。

甚哉﹗世之否也。人材遠不逮古﹐非獨君子遜焉﹐卽小人亦遜之矣。何則﹖古之姦回敗國者﹐皆智術深險﹑材略橫出﹐𨿽明主察相﹐往往受其熒惑而不知悟。其行事亦有足以愚一時士大夫者﹔如唐﹑宋之李林甫﹑盧杞﹑蔡京﹑秦檜是也。今日士英﹑大鋮以下諸人﹐直庸鄙﹑淺陋﹑狙獪之夫耳﹔遭逢亂世﹐挾柔暗之主﹐嗜財貪勢﹐樹怨叢詬﹐昏蔽瞀眩﹐甘心禍敗﹐非能有劫制姦雄﹑牢籠材智之術也。故林甫能制祿山﹐而馬﹑阮不能駕四鎭﹔秦檜能和金人﹐而馬﹑阮不能弭天討。卽其同文之黨﹑黨人之碑﹐彼能生殺惟己﹐而此不能治一黃澍﹐反令馳檄入討也。及夫內寇外警﹐烽火日逼﹐三尺童子亦知亡在旦夕﹔而廟堂猶泄泄焉﹐賞功拜爵﹐晏然自娛﹐至魚爛土崩﹑身家俱殞而後已。承胤﹑吉翔愈鄙下不足言。悲夫﹗彼固庸奴也﹐而親之﹑信之以國事委之者﹐又何人哉﹖然則後之小人﹐固李﹑秦之徒所不屑與之爲伍者也。

附錄

四明西亭淩雪纂修

思陵攺葬事

二太子事

思陵攺葬事

嗚呼﹗甲申之禍﹐天崩地塌。傳聞烈皇帝大行舁至東華門外﹐殮以柳木﹑覆以蓬廠﹐老宮監三﹑四人坐其旁。諸臣皇皇然方投揭報名﹐翹足新命﹔梓宮咫尺﹐無一人往謁。甚者揚揚得意揮鞭疾驅﹐遇之曾不足當一睨者。及揭葬田貴妃墓﹐而執其勞者﹐僅一吏目趙一桂﹔諸生孫繁祉等出家財﹐供啟隧復土費。不重可哀也歟﹗爲附其姓名。而思陵事亦有所考云。

趙一桂者﹐不知其邑裏。崇禎甲申三月﹐以省祭官署昌平州吏目。營葬思陵事竣﹐列其狀申州。略曰﹕『職於三月二十五日﹐奉順天府僞官李檄昌平州官吏﹐卽動帑銀雇夫穿田妃壙﹐葬先帝及周後。四月戊午朔﹐賊用夫三十六名舉先帝梓宮至州﹔越三日庚申發引﹐翌日辛酉下窆。時會州庫如洗﹐又葬日促﹐監葬官僞吏部主事許作梅﹝河南新鄕人﹐庚辰進士﹐官行人﹔從逆﹐攺禮部主事﹞束手無策。職與義士孫繁祉﹑劉汝朴等十人﹐斂錢三百四十千﹐僦夫穿故妃壙。方中羨道長十三丈五尺﹑廣一丈﹑深三丈五尺﹐督工四晝夜﹐至四日寅時羨道開通﹐始見壙宮石門。工匠以拐丁鑰匙啟門入﹐享殿三間﹐陳祭器。中設石案一﹑懸萬壽燈二﹐旁立紅紫錦綺繒幣五色具﹐左右列侍宮嬪生存所用器物襲衣奩具皆貯以木笥﹐朱紅之。左旁石牀﹐牀上疊氍毹五彩龍鳳衾褥﹑龍枕。又啟中羨門內﹐大殿九間。其中石牀髙一尺五寸﹑闊一丈﹐陳設衾褥如前殿﹔田妃棺郭厝其上。申時﹐帝後梓宮至陵﹐停席棚﹐陳牲牷粢盛金銀紙幣祭品﹔率眾伏謁﹐哭盡哀﹐奉梓宮下。職躬領夫役﹐奉移田妃柩於石牀右﹑次奉周後梓宮石牀左﹐然後奉先帝梓宮居中。田妃葬於無事之日﹐棺槨如制﹔職見先帝有棺無槨﹐遂移田妃槨用之。梓宮前設香案祭器﹐職手然萬年燈﹐度不滅。久之﹐事畢。掩中羨門﹑外羨門﹐復土與地平。初六日癸亥﹐又率諸人祭奠﹐號哭震天。移時﹐呼集西山口居民百餘人﹐畚土起冢﹔又築冢墻﹐髙尺有奇』。本朝定鼎﹐攝政王遣使巡視﹐建陵殿三間﹐繚以周垣。設守陵戶﹐故主陵寢﹐不侵樵采﹐𨿽三代開國無以加矣。余讀李淸南渡錄﹐載陳洪範北使歸﹐奏思陵事﹐其言不詳﹔又云有內官黃髙監視陵土﹐本州島鄕官戶部主事孟某及知州某襄事。野史又載襄城伯李國禎獨往送大行葬禮。今一桂所列狀中皆無之﹐明其言皆妄也。襄城果送葬﹐何待繁祉等斂財﹖知州果襄事﹐吏目何必申狀以報哉﹖竊計一時斂錢諸人﹐皆義士﹔不敢沒﹐謹條系之。孫繁祉﹐州學生﹐捐錢五十千。耆民劉汝朴﹐錢五十千。白紳錢三十千。徐魁錢三十千。李某錢五十千。鄧科錢五十千。趙永健錢二十千。劉應元錢二十千。楊道錢二十千。王政行錢二十千﹕合三百四十千。

當其時﹐明之遺臣滿朝也。而趙一桂胥吏末員﹐孫繁祉﹑劉汝朴等艸莽布衣﹐相率斂錢營葬﹐奠醊號哭﹔令諸臣聞之﹐不當咋舌愧死入地哉﹖嗚呼﹗驪山之役﹐侈費極千古﹐乃工未畢而項羽發之﹑牧羊兒燔之﹔思陵𨿽未及備天子禮﹐而遺民考妣之戴﹐勝於羽衛焉﹗則仁暴之分遼絕矣。

二太子事

嗚呼﹗懷宗之太子﹑二王﹐薨逝不明﹔於是﹐南北皆有僞太子事。其至南都者﹐發自鴻臚寺少卿髙夢箕。夢箕﹐杭州人。有僕穆虎﹐自北來。遇一稚子於逆旅﹐視其衷服龍文也﹐大驚﹔詰之﹐則曰﹕我先帝太子也。虎因挾與俱至郊﹐望孝陵伏地而哭﹔見夢箕﹐語及帝後則長號。夢箕信之﹐館之家﹔已送之浙東﹐而外頗有知者。夢箕不能隱﹐奉於朝﹔上命內侍馮進朝迓之﹐及至紹興。二月甲申朔至京﹐駐興善寺﹐百官往謁﹔都人士喜躍﹐謂上未有子﹐且以爲嗣。上遣太監李承芳﹑盧九徳審視﹐還報﹔夜五鼓﹐移入錦衣衛掌衛事都督同知馮可宗邸捨。翌日﹐上禦武英殿﹐命九卿以下往視。少詹事方拱幹﹑中允劉正宗﹑李景濂﹐前東宮講官也﹔太子見拱幹﹐呼曰﹕方先生無恙乎﹖余則不識。問以講讀何所﹖則以�敬殿爲文華﹔問習何書﹖則以孝經爲詩句﹕所答多不符。兵科給事中戴英進曰﹕先帝十六年冬﹐禦中左門親鞫吳昌時﹐太子侍旁﹐憶之乎﹖不對。通政司楊維垣揚言曰﹕故駙馬都尉王昺侄孫王之明﹐貌似太子﹐曾侍東宮﹐家破南奔﹐得無是乎﹖於是﹐眾雜然曰﹕王之明也。然未敢堅決。大學士王鐸直前叱曰﹕僞。送中城獄﹐並執訊夢箕。是時﹐又有童氏者﹐自稱故妃﹐河南巡按禦史陳潛夫具儀衛送至京。上大怒﹐下錦衣獄。民間嘩言馬士英﹑王鐸將殺太子以媚上。黃得功疏言﹕先帝子卽皇太子﹐乞保畱以謝天下。上不得已﹐命養之獄中﹐勿加刑。劉良佐疏並言太子﹑童氏﹐謂上爲羣臣所欺﹐將使天理滅絕。上報曰﹕朕於先帝無纖芥之嫌﹐因宗社無主﹐從羣臣之請﹐勉承重寄﹐豈有利天下之心﹐忍加毒害於其血胤至是﹖舉朝文武皆先帝舊臣﹐誰不如卿肯昧本心害其胤子﹖朕夫妻之情﹐又豈羣臣所能欺蔽﹖但太祖之天潢﹑先帝之遺體﹐不可以異姓頑童淆亂宗祚﹔宮闈風化所關﹐豈容妖婦闌入﹖國有大綱﹐朕不得私﹔卿毋妄聽妖訛﹐猥生疑義。因命法司將讞詞宣布中外﹐以釋羣疑。然而流言愈甚﹐左藩因之稱兵﹐而國已亡。上之如太平也﹐京城百姓破獄出太子﹐奉之入朝﹔毆王鐸於途﹐拔其發且盡。三日﹐指太子語百官曰﹕此眞太子也﹐汝等何故欲殺之﹖及弘光至﹐命坐於太子下。九月﹐偕北。明年五月﹐同遇害。或曰﹕此本朝諜也﹐以之動搖人心﹐而南中自不悟耳。北太子事﹐惟錢主事以爲眞﹐卒被禍。然旣死而靈爽昭報如響﹐豈果眞耶﹖夫成方逐王郎之事﹐古有之﹔其眞﹑其僞﹐莫敢辧晰。獨鳳覽忠義奮發﹐可諒天地﹐銜冤以死﹐宜其能爲厲也。彼姦回不道者﹐其亦睹之而神驚骨戰也夫。次其事如次﹕

錢鳳覽﹐字子瑞﹐山陰人﹔大學士象坤孫也﹐美姿貌﹐年少有奇志。以門蔭﹐授中書舍人。值東宮講讀﹐升刑部主事。賊敗﹐仍故官。懷宗之殉也﹐命太子走後父周奎。奎降﹐入賊軍中。賊敗﹐或言挾太子﹑二王以出。有見之蘆溝橋者﹔靑袍乘馬﹐道旁人爭投果餌者。其後不知所往。甲申冬月﹐復至奎家。先是﹐懷宗手刃長公主﹐公主以手承劍﹐傷臂僕地﹐內侍負至奎家養之﹔及是﹐見太子相持而哭。奎懼禍﹐逐太子出﹔彷徨門外﹐邏者縛送朝堂。攝政王集廷臣辧之﹐皆言其詐。鳳覽慨然曰﹕先帝太子﹐吾嘗識之﹔此是也﹐可以畏死而不言乎﹖且死而存故主之孤﹐我不恨。卽上疏力明其是。越日﹐會審於刑部﹐召周奎識﹔太子一見呼奎﹐因述奎家事甚晰。奎佯不識﹐曰﹕僞也。鳳覽怒﹐厲聲叱之﹐唾其面。王召見大學士謝升視之﹐升曰﹕太子齙齒﹐今無之﹔且身大﹑聲宏﹐非眞也。鳳覽憤怒﹐戟手詈升。時﹐長安聚觀者數萬人﹐內有十八人者是鳳覽言﹔見鳳覽詈升﹐亦大噪。王乃怒曰﹕爾何從識太子﹖但不忘故主心可原耳。今乃廷辱大臣﹐爾敬故主﹐獨不當敬故主之臣乎﹖升﹐故宰相也﹐柰何辱之﹖立絞鳳覽及十八人者於市。鳳覽臨刑語家人曰﹕歸語主母﹐多焚紙筆﹐我將上疏於帝。及殮﹐面如生﹐有微笑容。數日﹐升晨入朝﹐見鳳覽於朝門﹐拱手呼曰﹕錢先生也。已僕地﹐七竅流血﹐扶至寓卽死。太子亦斃於獄。南都聞之﹐贈太僕寺少卿﹐謚「忠毅」。夫人王氏扶柩南還﹐家奴以其少﹐出謾語﹐將竊貲以逃。至山東﹐羣奴忽手足如攣﹐呼號顚越。一黠奴自縛﹐流血滿地﹐大言曰﹕奴欺我死﹐事主母無禮﹐某日出某語﹑某日作某狀﹐我具見之﹔今當先殺此奴以儆眾。羣奴大驚﹐叩頭乞哀﹐逆旅見者皆長跪爲請。久之﹐乃曰﹕姑貰其死﹔送我歸﹐再究耳。呼夫人言曰﹕我得請於帝命﹐磔周奎矣。汝有身﹐本女也﹐帝憐我忠﹐易爲男﹔宜名曰遺忠。其後﹐周奎家居﹐一日忽驚呼曰﹕錢爺至。起叩頭﹐呼服罪﹐願貸死。俄而身肉寸寸裂﹐飛血如磔者﹔肉墮落﹐哀號數日﹐竟死。王夫人果生男。宗人或利其資﹐謀殺孤﹐誘之泅水﹐將滅頂﹔有丈夫掖以登岸﹐撫之曰﹕我汝父也﹐勿怖。將擲宗人於河﹐驚竄匿﹐病幾死。孤自是得全。夫人﹐新建伯守仁五世孫﹐父葉浩﹐兵部尙書也﹔通經史﹐善屬文﹐能教其子世其家學云。長公主賜第於京城之彰儀門﹐用舊奄守門。於順治八年﹐世祖訪故駙馬山東周某﹐具禮下降﹐奩贈半公主。踰年﹐公主薨﹔駙馬流落塞外西部﹐府亦毀矣。

凡士之事本朝者﹐例不載﹔鳳覽盡忠故太子﹐是以具其始末。順治十六年﹐又有金華人張搢﹐自稱皇四子朱慈英﹔至河南拓城見獲﹐送京師伏法。汪琬編修載其事。

跋一

南天痕二十六卷﹐王曙山丈藏本﹔其孫菁史﹐余婿也。因得借閱一過﹐卷中訛字未及盡行更正﹐尙俟別假善本校之。同治七年戊辰十二月二十三日﹐是日爲明歲立春節﹐陳勱識。

此書因重修鄞志﹐借存志局﹔卷中偶有訛字﹐思別假善本細校証之。裏中如範氏天一閣﹑盧氏抱經樓俱云舊﹐未購得﹔此爲瑯嬛祕籍﹐人間罕覯﹐菁史等寶存之。同治十年正月望後﹐陳勱又題。

跋二

南天痕二十六卷﹐舊題西亭淩雪撰﹔蓋宗名也。書中有私印曰「家在四明」﹑曰「堇江逸士」﹐知爲鄞人﹔吾鄕前輩無道及是書者。近數十年始有鈔本﹐或謂是殘明遺老所作。其書以溫哂園「南疆逸史」爲藍本﹐例言亦全襲之。但溫氏所采不過四十餘種﹐而西亭自述引用書至九百七十四種﹝不列目﹐其有目者祗七十九種﹞﹐則較溫氏爲詳。紀略二卷﹐分子目四﹔列傳二十四卷﹐分子目四十﹔增攺體例﹐如宗藩﹑逸士﹑義士﹑武臣﹑鎭臣﹑雜臣諸目﹐皆溫氏所未有也。敍事簡雅﹐可方「金史」﹔以視近人李瑤之「佚史摭遺」﹐髙出倍蓰矣。同治十二年四月二日﹐鄞董沛識。

