學治識端

﹝淸﹞徐壽玆撰

●目錄

序

自序

上蔡縣觀風告示

嚴禁借命訛詐示

勘驗命盜繇官捐發經費稟

諭各房

受理詞訟隨到隨審示

縣民吳合羣毆傷姜丙亭受驚觸犯瘋狗咬傷舊疾毒發身死案延巳久請將吳合羣保釋以省冤濫稟

津貼捕廳札

疏浚上蔡縣城濠並修復水洞碑記

勘辦遂境各河及應堵築情形懇請另行委員勘辦稟

議修蔡河諭耆臺蔡岡兩里首事

疏浚駐馬河艸河大槪情形稟

疏浚杜溝五道及景賢五龍二溝稟

勸令歲修溝河示

捐助遂平縣河工銀一千兩稟

文童周作述上控周文田等抄搶賄串等情一案訊結請銷會稟

加增鎭平縣典史津貼稟

到任三月整頓地方大槪情形稟

勸民切勿輕生以保身命示

修築照河堤工稟

續修小仵庒等處堤工附稟

石佛寺河西堤工告竣請將在事出力之首事歲貢生冀傳詵等酌獎功牌稟

借動谷價辦理平糶事竣仍發當生息按年提息買谷還倉以資儲備稟

興築照河蘆葦河兩岸堤工一律完竣稟

勸民栽種路柳講求樹藝告示

重修前明殉難邑令鍾其碩祠宇繪圖造冊報懇請咨部備案稟

裁革上蔡縣雜差稟

查辦保甲諭各裏首事

勸辦軍器修寨堡諭

縣民楊淸亮等上控楊喜義子霸占幼女等情一案訊結請銷會稟

制造土槍並請領洋槍稟

制造土槍暫行完工稟

瀝陳團練未可輕辦稟

上團練大臣張少京兆

籌議緝捕事宜稟

辦理保甲情形稟

修蓋炮樓完工稟

跋

●序

孔子有言吾欲托之空文不如載之行事之深切著明夫言固易易誇詐曼衍用相標尙第聆之亦且纚纚然其有序洋洋乎而莫得其涯涘顧治世之術弗貴焉彼特知有言耳其非人人心中之所欲而己之紆回篤愼反復商榷以出之者也學治識端者元和徐君受之手輯其知鎭平上蔡時所治之官文書也世益以澆漓去古久遠所謂近世官文書者自有其體不尙瑰瑋連犿之詞取足曉人意而止非古者箋啟條教之遺也故所重者在其事而不於其言受之恆言居官以來無他足自信水利保甲二者常斤斤焉余聞而韙其言繼而往來於上蔡之郊揖耆老而進之又因緣得接鎭平人士詢以徐君之治術果信其人之言曰吾君非特此二者而已此其犖犖大者其它瑣瑣日夜之事吾君蓋置弗道焉則請言其略凡吾君受事後日坐堂皇衙前之蠹噤不得聲治稍稍久則彊而黠者化而馴其弱者乃鼓其腹以遊訟旣日減暇則手一編進子弟而誨之於學邑之士蒸蒸化焉或乃風雨之夕更柝沈沈戶尨無聲吾君踔一騎以歷四境民者酣臥而弗知之晨而聞夜者言迹君之所至則又已治事於城矣余乃大偉其事古之治民者教之有序而養之有道末世不能一切旱潦之事委之於天漠然不以關於其心民日困而流爲盜賊武健嚴酷之吏又廹蹙之擠之溝壑而不顧其死可勝痛哉受之殆非今之吏也其固宜大用於時而以一言之構逢彼齊怒掛於虐网屬者𨿽稍稍申之曾不足理其枉之百一而斯世之吏道乃益敗壞而不可爲矣嗚乎受之非今之吏其不容於今之世宜哉特其所治之事宜著於世以待後之有志者之取法焉吾故於其編之成也爲之校正其字句序而歸之司馬談曰其實中其聲者謂之端吾於是編亦云東阿周云

往歲予遊大梁時時聞縉紳先生道徐君受之心輒志之未之見也庚子余客河督幕見其團練不可輕辦一稟心竊偉之辛丑春受之爲蜚語所中竟至削職旋得有力者白其誣於是齵然吏隱於夷門余因周子世臣而造訪焉相見歡然逾於舊識出其歷官公牘及所至各縣輿圖屬令校正余披而誦之乃嘆受之當官之治其事而不爲苟然也嗟乎吏道之蕪也久矣平居華衣丰食選玩具徵歌色出則騶從煊赫奢汰相髙其聽訟也據案南面儼若神明敲精撲髓惟力是視小民之曲直是非不與焉此其小小者不治更遑論夫大焉者乎受之知鎭平權上蔡所至有政聲性伉直不趨附尢能視民事如已事又深痛河南屢遭奇祲而水利之失修也時時以爲言巡撫劉公薦其才趣入覲前席直陳侃侃不阿歷陳豫省水利團練績谷諸大端語多切直天子韙其言下本省大吏令專辦水利於是以汝郡諸河屬受之凡疏浚宣泄閱月而河治功畢而民不擾且踴躍愛戴焉去官之日民扶老攜幼相送擁道不得前受之旣閒居慨直道之不行而亟思歸去也詢其鄕薄田四頃橐不逾千金亦足見其淸介矣𨿽然受之以此歸不足爲受之惜爲當世惜吾願受之就其素所蘊蓄者擴而充之厲其性養其學他日爲蒼生再起其所設施蓋又有遠大者矣於其行序而歸之光緒辛丑仲冬松江瞿繼昌

余守冫﹖女寧之明年徐君受之奉檄來治洪汝二水又明年攝上蔡縣初余未相識聞鄕人言其爲諸生時卽博覽經世書心識之洎受之以知縣官河南踰數年授鎭平大吏疏列治行薦於朝召對稱旨下所陳水利事於總河任公撫軍裕公令試辦於是受之始治水余獲論交焉工竣撿積牘刊豫南水利卮言記小效於一隅已耳學治識端者乃宰鎭平上蔡之公牘條教以先後兩權上蔡故上蔡事特多其勤卹民隱類非俗吏及而莫大於裁免車馬雜差一切捐廉支應舉民間歲輸萬數千緡官資以給公私者悉蠲之議初上方伯景公意未決飭余詳核可否余謂此善政也請如議行受之又以徵存餘錢浚城濠修礟樓制槍械時新任撫軍以風厲矯俗遣弁驗所制土槍還報不如式劾奏奪職時咸冤之鳴呼公論自在於受之何傷獨吏才如受之不得久與共事爲可惜耳今受之官𨿽復而投閒散行且歸隱士大夫出處之際誠未可苟易曰君子見幾而作不俟終日受之其得介石之貞歟瀕行以此冊屬序於余因述其大略如此太倉陸繼輝

●自序

余遊中州十三年矣中間以憂去者三年兩權上蔡一知鎭平親民事才五年耳更代旣多爲日又淺於地方之利獘民生之休戚條辦而均治之什不得二三甚愧父老然吾之心固未嘗一日敢忘斯民也今夏四月以讒去官寂處省垣無所事事朋好過從夜闌縱酒則羣訪余治縣之術若何至者恆以是爲言余苦於述之不詳因取舊日抄存公牘一卷稍排比之命曰學治識端付之剞﹖廠﹖刂﹖氏以應友人之索代抄胥之勞焉蓋嘗論之天下者州縣之所積也積治則治積亂則亂孟子曰人人親其親長其長而天下平言天下之平至近且易要其責寄之牧令牧令之於民察其井閭土風而別其善惡彊弱貧富勤惰與一切冤讎疾苦如父兄之撫子弟嫗煦而調護之使咸得其所此其職也而上而監司意見各歧下而胥吏習爲朦蔽牽掣其間者又有搢紳豪宗其力足與官抵拒稍不如意則騰爲謗讟而恆使不得盡其職蓋非具堅忍果毅之力精煉明達之才不能自行其意鳴呼爲州縣固若斯之難與或乃爲之而不知或知之而言未必詳且盡者又不可勝數此吏道之所以日破碎敗壞而不能復於古也余性至愚才又淺短何足以言治其事之關天下理亂之大者非吾職所得爲也苟吾職之所得爲者則必盡吾力之所能至而後已或心欲其至而力不能至者則亦聽之畱此一編以見平昔求治之忱所得施而行之者止此而已然此區區者亦復殫數年之心力廑乃得之非苟焉已也至先後佐余治事者爲鎭海胡巽靑友燻會稽範秋舫欽祺謝虎臣崇禮三先生遇事咨謀幸免隕越得良友之力爲多因並及之以志不忘雲光緒辛丑季冬元和徐壽玆

●學治識端

元和徐壽玆

○上蔡縣觀風告示

照得鄕邑之政教董之有司而帥我甿隸以觀化者士人也士習之純漓實與風俗之隆替相應和故必先覘士習而後旌別淑慝乃以其序施之而無所於紊士非徒習文字也三物六行凡古所以責士者皆日用當行之事而誦讀考據尋章摘句之學其末焉自聖學不明士多求工於科舉帖括之末而三物六行之不講浸至竿牘令長爲暴於鄕裏而不復自勵其廉隅令長亦憎而遠之置士習之臧否於不問而地方之利獘民生之休戚亦遂無以上達是兩失也夫縣令自千百里外奉檄而來延攬未徧惡從而識某良士某醇儒哉則惟有發題以覘其懷抱所蘊蓄察其意趣所向背參之師儒先達所品題而孰純孰漓乃了然於目而有以施其政教焉本縣需次中州有年矣稔知上蔡之爲邑風俗之美爲汝南諸邑最爲士者亦多自愛其鼎不肯以文采相﹖﹖暴飾本重而末輕亦宰是邑者之幸也顧下車伊始欲求周知乎古今異宜文質異尙之故非延禮諸生以質正之不爲功玆擇於某月某日舉行觀風爲此示仰合邑貢監生童知悉先期赴縣報名屆日本縣親臨書院點名發題考試限三日交卷各攄心得毋剿說毋雷同將以覘士習焉其各懍遵毋違特示

○嚴禁借命訛詐示

爲嚴禁事照得地方遇有命案自應告官申理圖賴誣告例禁森嚴本縣下車以來采訪民情披閱案牘藉命訛詐實爲地方第一惡習或因窮極無聊而捐生或因口角細故而自盡孽繇自作與人無尢而屍屬及無賴之徒輒卽串謀訛訟擇肥而噬不滿所欲不止往往一命動訛數百千或千餘千良善畏累無不吞聲飲泣惟命是從坐是傾家破產者不知凡幾以致刁風日長視若固然短見輕生之案層見疊出以性命博資財大屬駭人聽聞更有路斃而冒認屍親病故而捏稱毆斃或於病重之時親屬先行指控一人以爲日後狡訛地步又有婦女吞煙自縊並無淩逼重情而母族輒於已經棺殮之後架捏喊控及至往驗又復具結攔息種種刁詐不一而足甚有子孫因祖父年老慫令自盡訛鬧如俗所謂送活禮者滅倫絕理尢堪發指若不嚴加整頓何以重人命而肅刑章除通稟

各大憲外合行出示嚴禁爲此示仰合邑軍民人等知悉自示之後凡有命案呈報均應聽候先行訊取屍屬確供並如虛甘坐切結再行前往驗訊究擬不準私自賄和卽自盡之案實有威逼情形亦止能將被告照例治罪並爲斷追埋葬銀十兩斷不能再遂其訛詐之私儻敢架詞誣告及藉命圖賴定卽照例反坐嚴行懲辦決不姑寬各宜凜遵毋再以身試法自貽伊戚切切特示

○勘驗命盜繇官捐發經費稟

敬稟者竊維爲政之要貴在卹民卹民之方首宜省累卑職蒞任以來采訪民情咨詢利獘書差蠹政害民之事非一端而於勘驗命盜爲尢著請爲我憲臺詳陳之地方遇有命盜案件差役卽行前驅派及事主累及鄰佑是曰鋪場之費其有應傳鄰證質訊者不但越傳遠鄰並且傳及同村鄕民畏累無不賄免是曰鄰證費及乎官來又有人役夫馬紙筆飯食之費官去又有捲場之費種種名目不一而足大要以身家之肥瘠定訛索之多寡故一案出合村騷然靡有寧日更有盜案前跕書差串通地保事主擇朴願而稍有身家者嚇詐分肥稍不遂欲卽於官來勘驗之際指名誣控幸而事後審明昭雪而坐是巳傾家蕩產矣此獘不除良善實無安枕之日然責此輩以枵腹從公未免有所借口昔年新澠兩縣善望紳董有給發場費章程用意頗爲周密曾由升任河南府朱守稟奉批準通飭卑縣並無善堂無從籌欵因斟酌參定一切經費悉由官捐廉給發凡遇呈報命盜等案先取屍親事主切實供給卽往勘驗祗傳貼近一鄰訊供後立子省釋不稍株累並嚴禁預遣前站以杜需索串捏諸獘犯逃而指控有人者原可按名弋拏不準事後節外生枝並繕具各項經費悉巳由官捐發如敢再向民間需索分文並票外多傳準其指名喊控告示牌仰知照並勒石四鄕務期周悉以除積獘而卹民艱夫一案之費不過數千一年之中不過數案至繁之地亦不過數十案卽瘠苦之缺籌此一款似尙不致深累在官之所費有幾而民之受惠無窮豫省州縣善堂不可多得情形大抵相同可否通飭一體遵照辦理之處卑職未敢擅便理合開具酌定給發經費淸折稟呈

大人鑑核俯賜訓示祗遵

淸折附

朱墨筆【交招房買備】

錢四

十文

布【二塊】

錢六

十文

酒醋

錢六

十文

蒼朮艸【以上三項交仵作買備】

錢三

十文

屍格【交刑房】

錢一百四十文

刑招書辦【各一名】

每【日名】給飯錢二百文

仵作【一名】

每日給飯錢二百文

舉牌示人役【一名】

每日給飯錢一百五十文

【皂快】役【各二名】

每【日名】給飯錢二百文

傘夫【一名】

每日給飯錢一百五十文

跟丁【二名】

每【日名】給飯錢二百文

跟馬【二匹】

每【匹日】給餵養錢一百五十文

馬夫【一名】

每日給飯錢一百五十文

轎夫【路近八名遠者十二名城關四名】

每【日名】給飯錢二百文

轎夫頭【一名】

每日給飯錢二百文

廚夫【一名】

每日給飯錢二百文

挑夫【一名】

每日給飯錢一百五十文

行李車【一輛以備路遠者用】

每日給餵養並車夫飯錢六百文

土工扛屍殮屍

飯錢

三百

文其有力不能自備棺木者另發棺木錢兩串四百文力能自備者毋庸濫給凡近城關者飯食錢減半給發距城在二十里外給一日五十里以內驗畢可當日往返者給一日五十里外則給兩日百里以外則給三日爲止其驗盜無人命者扣去屍格布塊酒醋蒼朮土工飯錢等項驗女屍者加帶伴婆一名飯食錢照仵作給發

○諭各房

諭各房書吏知悉照得各房均有承行公事在在胥關緊要本縣到任以來披閱案牘參差舛錯指不勝屈固非盡系有心舞獘而疏忽之咎實不能辭自應寬其旣往嚴戒將來以挽積習而觀後效擬定條規開列於後

一凡上行公文應稟應詳應申有舊案可稽者隨時敍稿送核不得遺漏延閣

一凡下行公事傳稿最爲緊要嗣後批準傳訊之案以呈詞發房之日起送稿不過兩日原被幹證按照各呈一一敍入不準一名遺漏以杜獘端繕簽不過一日舊案撿捲不得過兩日呈中牽敍舊案一並撿呈不得遺漏無論新舊各呈發房後按照年月日期挨次黏捲不準淩亂攙越舊捲破損者隨時整理黏補另換捲皮案中如有監押人犯一一將犯名注於捲面進監收押開釋日期均須隨時登注明析以備查考

一各房經管卷宗各有專司平時自應歸檔有事尢須愼密訪聞往年詞訟案卷刁劣之徒賄通該管書吏竟有私閱抽換者甚或銷毀以滅其迹骫法營私實屬藐玩嗣後務當力攺前非切毋再蹈故轍自貽伊戚

一正雜攤捐解支各款均須隨時簽請核辦不準延閣解款批回尢須隨時黏捲以備查考倘有舛錯卽惟該管經承是問以上四條均目前必應整頓者一經有違輕則提責重則斥革究辦爾等務當小心謹愼各發天良毋負本縣諄諄誥誡至意切切特諭

○受理詞訟隨到隨審示

爲牌示事照得本縣受理詞訟案件俱系隨到隨審從無稽遲片刻積壓一案深恐差役上下欺朦延不稟到故令人證在案羈候致受株累合行牌示爲此示仰諸色人等知悉爾等凡遇控案票差傳訊所有原被證佐如已隨差進城齊集候訊有無故遲至一二日尙未過堂則是差役朦混獘延本縣日坐大堂許爾等隨時鳴冤卽刻飭令帶案提同該差澈訊嚴究決不稍事徇庇其各知照毋違切切特示

○縣民吳合羣毆傷姜丙亭受驚觸犯瘋狗咬傷舊疾毒發身死案延巳久請將吳合羣保釋以省冤濫稟

敬稟者案查光緒十三年正月十五日據縣民姜廷召呈報伊幼侄姜丙亭於正月十二日探親回歸路過吳合羣園地摘取棘茨被吳合羣撞見用拳毆打越二日身死等情當經卑前縣髙令驗明該屍周身並手足十指甲均有靑色用銀鍼探試咽喉金黃色訊據供稱因姜丙亭摘伊棘茨喝禁不服用拳將其嚇打姜丙亭實被瘋狗咬傷毒發身死質之該屍親堅稱伊侄之死由於吳合羣毆打所致並指吳延陵爲證查訊吳延陵素不安分且與吳合羣曾有訟嫌顯有扛幫情事當將驗訊情形通稟姜廷召卽砌詞前赴本府衙門控蒙委員會同髙令覆集研訊犯供如前姜廷召則稱其侄先被瘋狗咬傷延醫調治已痊屬實被毆後昏迷無知越二日斃命等語髙令以姜丙亭被毆並無重傷亦無內損情狀似系受驚觸犯舊疾毒發殞命吳合羣逞凶傷人擬不應杖稟奉本府以供情不待駁飭覆審歷任均以屍親狡執犯供遊移未能審定卑職到任接準移交絀核案情反復推求查原驗姜丙亭合面右後肋有拳傷一處紅色旣非致命又非重傷且周身發靑確有毒發情狀卽據屍屬供指亦無謀故重情況當時被瘋狗咬傷醫痊供證確鑿就使姜丙亭實因被毆受驚毒發殞命罪坐所由按律亦無抵法查光緒十五年恭逢恩詔刑部奏定章程羈禁人犯或原告意存拖累故意刁難或本犯慮幹重譴希圖狡賴以致案懸莫結卽使全行審實亦非有幹不赦之條若必輾轉推求多稽時日是以得蒙赦免無罪之人仍令幽系非所以仰副闓澤覃敷至意議將現審未結人犯凡事犯在恩詔以前核其情罪系在軍流以下不在不準援免之例者訊取大槪情形立予省釋等因內外一體本無不可援照辦理此案吳合羣在押已八年之久歷逢恩詔徒以原告狡執無以折其口而服其心以致懸宕莫結覆提研訊供與前縣原審無異自未便仍令羈候拖累致令向隅當於屍屬呈內明晰批示並將吳合羣取保省釋以省冤濫而廣皇仁是否有當理合稟請大人查核

○津貼捕廳札

捕衙知悉照得該廳缺分素稱淸苦該員蒞任一年淸廉自尙從不擅理民詞本縣畱心體察殊深嘉許惟該廳經管監獄專司緝捕在在需人不無所費自難枵腹從公今本縣酌定每月津貼錢三十千由該廳於中酌提錢數千作爲書差飯食永爲定章以資辦公合行札飭札到該捕衙卽行遵照按月赴縣具領該員務當益加奮勉以期共臻上理有厚望焉切切特札

○疏浚上蔡縣城濠並修復水洞碑記

蔡河發源於邑西北蘆岡諸澗泉黑龍潭其一也細流環城濠淪漪如帶會於城東門外迆南舊建水洞以資蓄泄俗所稱老龍眼者也顧其名於舊志無考志僅稱康熙二十六年曾有修浚蔡河之役歲久弛修諸泉久涸而洞亦傾土﹖巳每夏尾秋首霖潦橫行濠水一泄無餘旣不能少有瀦蓄藉爲衛城灌田之助窪下之區且有受其敝者馮氏應京之言曰中州濱河之區每雨水總至百川灌河曾無一溝一澮爲之停蓄以故屢受其患而不獲尺寸之利此類是也余以吳人來權斯邑思元明諸賢嘗欲推行東南水利於西北宋秦氏觀淮海集述汝水漲溢因感郡人怨翟方進奏罷鴻隙陂故事所謂非時灌漑之利蒲魚菱芡之饒大陂旣廢水無歸宿則必成散漫之勢且自甲午秋以來島夷梗命師旅繁興各省防軍胥調而北中原伏莽狡焉思逞汝蔡尢當淮楚之衝爰進邑人士謀浚深城濠修復水洞以爲緩急捍蔽之備眾議和輳遂及孟冬農隙籌欵鳩工凡一月而告成適黑龍潭涸泉復活潺湲下注土人驚喜若神羣相語曰泉涸洞圯垂二十年此邦不與鄕會選者亦二十年今甫蕆事源泉告徵意者天人相應其吾邑科名之祥乎應之曰天道遠人道邇科名因人而重非人以科名重也上蔡爲漆雕開氏四賢洎宋儒顯道謝氏故里學行出處具有典型凡我官吏與夫爲師長爲父兄者用廸士民用訓子弟用詔生徒咸以勉修人事爲競競孝弟力田則和甘錫祜材俊蔚起則川嶽炳靈豈第科名云爾哉抑余讀班範書召信臣爲上蔡長時出阡陌行視水泉開通溝瀆起水門提閼便民田杜詩以計略誅暴又修陂池廣拓土田造水排鑄農器俾得力少功多比室殷足以水之爲民生利害也事之視人損益興廢也余承乏期年行且受代愧未能爲民興利誠何敢仰希古循吏於萬一而後之君子必不乏召杜其人者然則有舉不廢以及隨時隨地斟酌損益用補今日之缺疏者是所望於後君子抑亦邑父老都人士之責也歟

○勘辦遂境各河及應堵築情形懇請另行委員勘辦稟

敬稟者竊奉本府札開據卑職稟奉委會勘遂境河工一案以遂境修築吳家堰與上游有無窒礙下游旣資保衛蔡民自應酌量幫工以昭公允飭委錢令會同詳細查勘妥議籌辦又蒙憲臺札據遂平貢生李錫桐卑縣千總陳永淸等稟懇修築吳家堰以除水患等情奉批公同覆勘刻期興築毋爲浮議所動並蒙憲臺面諭迅速稟辦各等因遵卽移會商辦去後旋準遂平縣汪令以業已稟請緩辦抄稿函復前來謹就原稟詳細查議並將遂蔡河水致患情形及必應堵築緣由爲我憲臺縷晰陳之查遂境沙河發源於泌陽白毛垛山自西南入境徑縣城之南東流至梁家灣庒等處越張家橋下達汝陽河身寬廣眾流所歸又縣北石洋河發源邑西北嵢峯山東流徑季家橋樊庒達上蔡之柳堰河匯而入汝以達汝陽又縣西連環湖卽蓮花湖自棋盤庒流徑城北至孟家湖本無來源專泄上游坡水石洋河之南遂城之北均系湖身明萬曆間胡令來進於下游接開新河導河水折而南行歷新河橋至紅沙嘴以入沙河惟地勢西髙東下雨水稍多之年宣泄不及東溢爲患乾隆年間前縣金令於新河之東請帑築堤北起吳橋南迄橡樹灣計長七百餘丈以障新河之水是爲新河堤俗名吳家堰卽歷年興訟之所也乾隆道光年間兩次決口均經堵築有案又查沙河距城西半里許有郎渡口南關有大路渡口其東有桃園嘴此三口者本亦宣泄城北雨水歷年旣久沖刷成溝沙河反致倒灌由城濠以入連環湖直達新河新河不能容納遂由吳家堰決口下注遂之東境一片汪洋西南一百數十村庒亦成澤國而石洋北岸樊庒地方亦復衝決淹及上蔡西北十數村莊此蔡民所以情急廹愬屢有不平之鳴也卑職前此奉委會勘遂卽周曆各河循流溯源考之志乘稽之舊牘揆之形勢証之人言非堵吳家堰不能免下游水患非堵沙河三口不能免上游水患當經稟請本府札飭籌辦在案今汪令抄送稟內如所稱一築吳家堰積水泛濫城垣驛路在在堪虞一節查乾隆年築堤之時本巳有城金令講求水利自必統籌全局豈其計不及此置城垣驛路於不顧且後此兩次修築亦不聞另有異議今距道光年決口爲時數十年地勢並無變遷何竟與城垣驛路關系如此之巨又如所稱水勢𨿽猛不過一二日間卽行消涸若橫堤阻截則上游之水無處宣泄不但地畝被淹必致爭鬧滋事一節查遂境及卑縣西境之水均以沙河爲歸宿但期照舊修防自能建瓴下注如任橫流爲災不惟數十里秋稼歲歲被淹收成無望抑且居民田園廬墓悉遭淹沒鄕愚無知身家念切亦豈甘水深火執﹖﹖相率朿手當去秋水漲之時民情洶洶屢次聚眾滋事經卑職疊次諄諄諭禁且告以隨後必爲設處始得幸免若復示民不信聽其自然一遇水大之年爭執械鬭徒恃官府空言排解恐法令亦有時而窮且查卑縣去歲西境被水兼旬尙未消涸沈竈產蛙秋禾幾致顆粒無收此眾目所共覩有非卑職所能欺飾者乃謂一二日間不致爲害似非篤論又如所稱欲築吳家堰遙堤非先將新河連環湖並沙河下游加挑不可沙河系沙底挑挖不易而挑挖湖身約需銀四五萬兩工繁費巨難以辦理一節查連環湖新河疏浚僅閱數年卽有淤塞自應集議再事挑挖且查汪令前次抄送原擬稿內聲稱估明自棋盤庒起至紅沙嘴需錢三萬串兩岸築堤並挑沙河下游河身需錢二萬串共需錢五萬串今但挑挖湖身卽謂需銀四五萬兩是汪令亦毫無實在把握又如所稱石洋河決口漫淹卑縣數十村庒業巳修築以除目前之急一節查石洋河決口系在北岸僅淹及卑縣西北柳堰河堤外十數村庒而卑縣西南數十里連年被淹均繇吳家堰決口所致現在石洋河決口巳堵惟下游間段淤塞應繇卑職會商另議疏浚以免牽混或又謂水淤窪地次年麥收倍稔可敵兩獲而卑縣今歲二麥減色悉屬去歲被淹之地其曲說尢可不攻自破總之吳家堰堤工實爲遂蔡兩縣田廬保障原其水勢之盛則由沙河之倒灌夏秋盛漲洶湧異常若不先塞來源橫堤壅遏誠如前縣程令原稟上游受害較巨未免借口有詞但其稟內卽有暫顧目前之語夫所謂暫顧目前者原系權宜出此欲合全境統籌並非置之不辦今沙河三口汪令業巳勘估興工力任其難但能厚築土壩以資抵禦則連環湖新河受水無多其勢自殺如有淤塞之處應再擇要疏浚以資宣泄上游坡水足資容納再將紅沙嘴加浚寬深更可暢流無阻竊維蔡民被水數十年情形困苦巳極械鬭戕生積年相尋其罪可誅而其廹切難巳之情亦可憫今沙河三口旣堵可無倒灌之虞而吳家堰下游又願獨力修築自應均復舊規一勞永逸永除水患若再爲眾所撓因循而不早爲之所則息事適以釀事禍將不測訟無已時病民生而傷國計非卑職之所忍出也惟事關農田水利識議旣各不同辦法又復歧異覆勘會商徒滋辯論難期有濟所有原勘詳細情形理合繪圖貼說稟呈大人查核俯賜另行委員勘辦以昭詳愼實爲公便

○議修蔡河諭耆臺蔡岡兩里首事

諭蓍臺蔡岡裏首事知悉照得蔡河年久失修一逢夏秋大雨時行輒卽泛濫橫溢該兩里兩岸居民築堤決堤屢次構怨必須亟籌疏浚之方前者本縣因公下鄕曾經詳論利害反復開導飭令該兩里首事蠲忿釋怨言歸於好破除成見和衷會商無非欲爲爾等除此水患一勞永逸迄今兩月未據公同稟復顯系各執意見有意抗違殊屬不合合亟勒限嚴催爲此再諭該兩里首事一體知悉爾等須知蔡河一日不加疏浚卽爾兩里多被一日之害前次之滋事釀命興訟費錢拖累多人廢時失業爾等各有身家豈不創巨痛深早思補救究竟蔡河在該二里之內共淤塞若干丈尺年來該二里屢被水患其受病之源究在何處若自龍頭橋起至土﹖答橋止將河身疏浚深通能否建瓴下注或應疏浚東駐馬河抑並浚西駐馬河以分水勢盛漲之時駐馬河受蔡河之水能否容納是否必須建閘分水凡河在該二里之內者兩里公辦在旁裏者亦必須該兩里倡首工作旁裏協助方昭公允統限一月內會同詳細勘明邀集應行疏浚沿河各村庒估計應修工段及商明如何派工妥議章程繪具圖說兩里會稟以憑親詣勘驗農隙興工本縣興利除害志在必行倘經此次詳細剴示後仍敢各存私見陰事阻撓定卽傳訊懲究切切特諭

○疏浚駐馬河艸河大槪情形稟

敬稟者竊維民生大利首重農田年谷順成端資水利卑縣平疇沃野素號富饒年來河道溝渠間有湮塞瀦蓄宣泄未能以時今夏雨水稍多四境幾成澤國卑職親赴各鄕督飭鄕保農民疏浚積水三旬於外寢食不遑履勘所至訪詢父老相度地勢酌其輕重緩急之宜應以先治蔡河下游爲尢要請爲我憲臺詳陳之查蔡河發源城西二里許蘆岡諸澗泉細流環城會於東門外東流徑東坡杜溝通蔡蔡岡蓍臺等裏又上受陽岡河水至龍頭橋別爲二支折而南注東支自龍頭橋入東駐馬河徑通蔡幸興等裏西支自陽岡河口入西駐馬河徑通蔡辛興五龍等裏又折而東趨會東駐馬河又別爲二支西支南流入艸河徑五龍洙湖貫臺等裏下達汝陽馬腸河東支曲折東流徑洙湖辛興駐馬彰武等裏至洪河嘴下達洪河其蔡河自龍頭橋徑東直入洪河故道以地勢逐漸而髙平時涓滴不流故俗名髙底河測量髙底河身與洪河髙亦相等洪河盛漲輒卽倒灌土人乃於入洪之處建閘抵禦此河遂廢蓋以水性就下不能挽之逆流而上也查縣境西北坡水均以蔡河陽�河爲歸宿又以駐馬河艸河爲尾閭每當大雨時行眾流奔騰下注勢極浩瀚西駐馬河艸河旣各失修洪��又因年久停淤不能暢達以致上游水無所歸四溢爲患沿河低窪之處沈竈產蛙經時尙難消涸爲害尢甚亟宜先其所急以利委輸連日詳細覆勘蔡河及東駐馬河間段淤塞洪河嘴停淤過多居民多於河中占種蘆葦梗阻水道艸河則僅具河形均須大加疏浚各裏紳董連年被水創巨痛深現經卑職詳細開導無不樂於從事計陽岡河長十餘里西駐馬河長二十餘里艸河長十餘里工段綿長需費甚巨沿河各裏現各集議按糧出夫分工插標一俟來歲春融克期動工卽以河內之土分築兩岸之堤河之下游逐加寬深以成建瓴之勢其有糧少工多力難爲繼之處由卑職酌量捐廉津貼以資接濟艸河下游在汝陽境內者亦經移會汝陽楊令會同勘明轉飭興修務期上下一律深通暢流無阻此外如有應修應築各工容再隨時勘明籌辦所有議修駐馬河艸河大槪情形理合繪圖貼說稟呈大人鑑核示遵

○疏浚杜溝五道及景賢五龍二溝稟

敬稟者竊照卑縣河道溝渠年久失修水無歸宿泛濫爲患前經擇要疏浚陽岡駐馬艸河以泄西北坡水當將辦理情形並開工日期疊次稟陳在案查縣治之東駐馬河之西蔡河之南有杜溝五道均南流入汝陽南馬腸河又杜溝中貫景賢溝五龍溝各一道東流入西駐馬冫﹖可以上數溝均形淤塞據各紳民懇請一並及時挑挖等情遂卽親詣逐細履勘杜一溝尙屬通暢其餘均須大加修治現值卑縣借發積谷該首事僉請除老弱貧民坐食外少壯之人悉令按照所借谷數計日赴工統俟秋後由本裏富戶攤還不敷之數仍照舊章分別距河遠近按糧派夫相助工作事屬兩便應如所請現在沿河各裏業巳定議分段插標民情踴躍咸欲自除水患竟有先期動工者卑職仍當督催彈壓以期迅速蕆事除杜溝下游在汝境者移會一律疏浚並俟工竣�行稟報外所有卑縣現議疏浚杜溝五道及景賢五龍二溝辦理情形理合稟報大人查考

○勸令歲修溝河示

照得縣境水利年久失修一遇雨多之年泛濫滋爲民病前經定議疏浚陽岡河駐馬河艸河及杜溝五道並景賢五龍等溝飭令沿河各裏居民按糧分工通力合作現均一律告竣夏間疊次大雨縣治東南坡水暢流無阻並未停蓄漫溢己著成效惟本縣前次逐段驗收河底多有參差不齊之處自應於秋後由各地主認段加挑務期平淨如式嗣後每歲冬春農隙之際卽責成各該首事督飭認眞修治一次毋任淤淺致吾民再被水患本縣蒞此兩年愧無善政獨欲爲吾民永貽樂利惓惓不能自巳今將受代尢願吾民仰體此念切毋隳棄前功變斥鹵爲膏腴化沮洳爲沃衍固亦吾民之所樂也除諭飭外合行出示曉諭爲此示仰沿河溝各紳民一體遵照辦理本縣有厚望焉其各懍遵毋違特示

○捐助遂平縣河工銀一千兩稟

敬稟者竊照遂平縣河工前經會同委員何直牧桐靑勘明亟應疏浚各河堵築吳家堰以除上下游水患而息遂蔡居民鬭爭新河一道吳家堰下游居民情願承修沙河三口遂平縣汪令自允認辦石洋河連環湖工費較巨上遊民力恐有未逮前蒙憲臺恩允發款津貼卑職亦願捐廉助工曾經面稟憲鑑現卑職交卸在卽謹措備銀一千兩發交上蔡縣儀澤泰當商收存應俟憲臺發款委員舉辦之時卽請飭知由卑職就近提出解交以裨工需是否有當理合稟請大人查核

○文童周作述上控周文田等抄搶賄串等情一案訊結請銷會稟

敬稟者竊查接管捲內蒙憲臺札據卑縣文童周作述上控周文田等抄搶賄串等情一案飭卽傳訊斷報等因奉經卑前縣韓令國鈞傳集訊明周作述系已故周琥卽周瓚侄周琥之妻王氏夫故遺子紹武十歲而殤未另立繼光緒十七年周王氏物故其夫胞侄周殿選堂侄周文田侄孫周作述等分詞請示經卑前縣王令錫侯酌斷周文田爲周王氏承繼周殿選之子套成爲周王氏之子紹武承繼周文田等借口周王氏棺殮需費各將分受遺產典當周作述不甘由縣前赴憲轅並道憲衙門控蒙會委黃令弼會同卑前縣王令玉山傳訊以周紹武𨿽未成丁惟曾聘有妻室合葬祖﹖﹖圡攺斷周作述周套成雙承紹武之繼周文田房分較疏飭令退繼適周套成病故周作述意圖獨占卽以前情並添砌情節復赴憲轅控蒙批飭前因以紹武旣系幼殤不應立後且周作述子年過父尢爲不倫勒令歸宗飭由該族眾另爲周王氏議繼套成巳故應毋庸議周殿選先爭後讓願將當出之地一百五十畝槪爲贖回並助銀一百兩爲王氏營葬修祠立碑之用周文田當出繼產一百五十畝屢追未繳周作述之長子周灼三復赴道憲衙門控蒙札委候補典史王恩桐會同卑前縣曾令慶蘭復訊仍爲紹武議繼周文田典出之田勒限��周灼三屢次赴道翻控未準在申病故其弟周建三聞信往視又復砌詞赴道憲衙門控蒙札委候補知縣孫令釗來縣會同卑職集案訊明紹武實系幼殤其母從俗爲之陰配本屬非禮作述年長紹武十四歲且其爭繼本在周王氏病故之後並無爲紹武送葬情事詰諸周建三俯首無詞再三乞恩查此案屢結屢翻名爲爭繼實則爭產卑前縣之斷文田套成子孫雙承又斷套成作述二子雙承無非委曲求全而不知適啟爭競之隙紹武旣非國殤斷難立後韓令之斷爭繼者悉令退繼而爲周王氏另行議立詢屬義正詞嚴惟現在飭令開呈宗圖並詳詢﹣該族親等除長門周文田本門周殿選均因爭繼例不準繼此外實無昭穆相當可爲周王氏應繼之人若必執繼絕之說於遠門另擇則懷利者羣起紛爭是息事適所以釀事且承繼以爲承祧非承產也王氏生前旣未立嗣其爲並無親愛可知今於其故後彊爲序繼在死者不知繼子之爲何人繼子惟貪死者之有遺產生無奉養之恩死無服喪之義是非承祧而承產矣竊謂例之所窮不妨通之於禮禮經本有殤與無後者祔食於祖之文但令蒸嘗有屬似毋庸似續旁求擬請將周王氏遺產分撥祭田建祠營葬依禮祔食交族眾按年輪流經管奉祀庶幾永弭爭端不繼而自不絕該公族以爲懲貪息訟之道莫善於此咸願遵斷周王氏遺房三所田四頃八十畝王氏生前以其姨甥女劉張氏姨甥喬仙舟侍奉多勞恩給城宅一所另給劉張氏田二十八畝又恩給周作述東宅一所均應準其照舊管業又王氏喪費賣出田一百五十畝均毋庸議外所餘西宅一所卽以攺建周氏宗祠將王氏夫婦祔食伊父名下田三百畝內分殿選當出一百五十畝情願贖還所有文契同所助葬費一百兩巳據繳案周文田所當一百五十畝現巳追出過半勒限半月如再貪悖延不淸繳卽行押追此三百畝之田提出百畝變賣同周殿選所助葬費百兩爲周王氏營葬修祠卽交該親族周瀛王丙戌等經理其事一百畝爲周王氏祭田由玉氏夫兄弟三人之後經管一百畝爲王氏夫祖周邦佐祭田由邦佐三子之後經管按歲輪流由主之者依時祭掃不得稍缺其應如何輪當飭該族妥議稟復祭田文契存案備查敢有盜典盜賣呈明重究王氏懸棺不葬巳歷數年應速擇期出殯以免暴露周作述控詞失實初次到案卽據供明巳由韓令擬結周建三捏詞妄訟應請酌照不應重律杖八十折責發落差役梁文炳等查無賄串勒索情事應與訊無抄搶藉訛之周文田等均毋庸議取結附捲無干省釋所有訊斷緣由是否允協理合稟請大人查核俯賜批示銷案以淸積牘

○加增鎭平縣典史津貼稟

敬稟者竊照卑縣典史缺分淸苦廉俸微薄不足自瞻歲由縣中分季及按上下忙節壽年終致送銀一百五十六兩卑前縣韓令任內每月加給津貼銀四兩年來錢貴銀賤仍苦不敷而丁典史燕詒在任十餘年恪遵功令從不濫受一詞妄取一錢其潔己奉公有足多者若不量加津貼何以昭激勸而風廉吏卑職擬再每月添增銀八兩連韓令所加共銀十二兩遇閏加增自光緒二十四年正月起由縣按月致送其餘幫款均仍其舊統計常年共致送銀三百兩閏年三百十二兩設遇交替歸入交代作屬欵攤交攤抵以期垂諸久遠所有加增典史津貼緣由理合稟請大人查核俯賜批示立案實爲公便

○到任三月整頓地方大槪情形稟

敬稟者竊卑職猥以迂疏渥承知遇夙夜祗懼矢愼矢勤受事以來瞬已三月所有一切應辦事宜敢不加意講求實力整頓以期上副憲恩下塞民望謹將地方興革利獘爲我憲臺條列陳之

一保甲澈底編查以淸盜源也縣境東接南陽西連內鄕南界鄧州北阻南召東西南三面接壤之區匪徒出沒靡常北則山徑叢雜道路分歧距城窵遠尢有鞭長莫及之慮然而外姦之來必有內宄勾結若以保甲部勒之窩頓自可盡絕惟奉行不力則空文徒具辦理不善則獘竇叢生今之地方官無不以此借口相對朿手此因噎廢食之論也愚以爲弭盜安民捨保甲別無下手之處天下有不可辦之事有不易辦之事斷無不能辦之事卑前縣韓令認眞舉辦未及辦齊旋因奉調祥符卸事而民間至今稱之無他顧力行何如耳卑職到任後周曆四鄕詳諮博訪參考成法因地制宜嚴定簡明章程捐備印冊筆墨面交紳董實力編查並寓保甲於詞訟之中凡民間呈狀擬定格式於後尾加注明晰以備參互考證不畏難不欲速不惜錢期以歲月可望有成前值冬防緊要之時復仿傳聲警盜之法派設民更以嚴守望使家家有稽查之責人人有緝捕之力卑職不時於夜半督率勇練親赴各鄕實力巡緝以冀稍震耳目庶內匪旣淸外匪自無從托足惟巨盜李堆娃陳和尙等歷任購拏未獲卑職懸立重賞已獲陳和尙一名李堆娃則遁於境外尙未就擒時恐攔入爲患𨿽幸四境粗安而此心彌切兢兢矣

一會匪分別辦理以遏亂萌也卑縣僻處山麓伏莽潛滋素爲會匪卵育之區秋間江湖會事發奉本府會同南陽鎭拏獲多石訊出首要各犯張有連姚麟昌王書貴等多藉鎭平行縣查拏均已聞風遠揚而鄕愚無知脇誘者多輾轉根求株連甚眾更有冒充營練妄拏滋事者卑職到任後立卽出示曉諭解散脇從凡悔罪自新者一槪免究民情始就安帖惟此輩形蹤詭密消息靈通且訪聞兵役亦有潛相勾結之人首要在逃隱憂方大第急之則必不敢出緩之則尙冀復來卑職歷次下鄕巡視絕口不提會匪一字故爲以縱爲擒之計廣布爾目密爲購拏十一月十九日姚麟昌潛回探信卑職密訪得實當卽會同賈宋汛邵徳隆分派兵役前往掩捕立時拏獲疊次研訊僅認隨同張有連設堂放飄詰以餘黨姓名則茹刑不吐狡黠堅忍實爲渠魁而張有連等則因此驚竄逾遠一時恐難就獲矣然而驚巢之鳥終必回翔仍當隨時設法跴緝務期殲除大憝以弭隱憂

一嚴禁藉屍圖訛以緝刁風也縣屬自盡命案或因情急畏累或因細故微嫌情狀不一大都逞忿捐生者多實有威逼窘辱者少而屍屬及無賴之徒輒卽串通訛訟擇肥而噬自盡者捏爲毆斃病故者借口風光路斃而冒忽屍親已控而具結攔息變詐百端不滿所欲不止一案而或牽控數人至十數人一人而或費錢數十千至數百千鄕愚畏累私多賄和坐是傾家破產者不知凡幾更有子孫因祖若父與人口角事後慫令自盡擡送怨家希圖訛賴者滅絕倫理尢駭聽聞卑職到任後卽經明白曉諭凡遇呈報命案到官先取屍親確供並如虛甘坐切結再行往驗仍照卑職前在上蔡縣任內稟定章程所有書差丁役飯食及一切零費槪由卑職捐廉發給不得稍有需索以免擾累其自盡之案孽繇自作與人無尢者不準藉屍圖訛卽實有威逼情事亦止照例斷追埋葬銀十兩敢再妄控反坐以罪姚王氏自盡等案卽系照此定斷不稍遷就人或以爲難堪不知卑縣民情輕命重財寖成風气欲挽積習繩之須嚴必使鄕愚曉然於命之徒死財無可博短見輕生之案或可日少肅刑章而全民命固不得不出此耳

一嚴懲訟師地棍以安良善也卑縣民情素稱好訟皆緣訟棍播弄教唆於中取利以致姦僞萌起亂獄滋丰而劣紳姦胥猾役勢合則朋比爲姦勢分則虎狼爭噬弱肉彊食變幻譸張尢爲風俗人心之蠹卑職每逢三八告期親身當堂收呈稿底並令隨呈粘驗開導駁詰不厭其詳一有獘端澈究窮治刁徒惡棍隨時嚴懲尢不敢稍事寬假武生王百魁監生薑和臣均巳詳請斥革歸案審辦或慮嫉惡過嚴激而上控造言騰謗亦在意中然畏事未必息事省事適以釀事且官府之小事卽百姓之大事苟務引嫌避怨博忠厚長者之名則辜恩溺職負罪實大但問行已無私何畏姦人借口且憲臺之燭鑑無遺尢不必鰓鰓過慮也

一培養士習民風以化澆漓也卑縣紳衿固多不安本分之人而潔然自好行已有恥者亦復不少士習之純駁民風卽視爲轉移卑職延攬正士優以禮貌示之準的整頓書院加課經藝詩賦策論時務厚其膏獎以期鼓舞而振興之城鄕義學六處復爲捐添修脯釐定課程務收化導顓蒙寔效然而一縣之中鄕愚多而士子少上智少而凡民多義塾旣難徧及條教亦爲具文聖諭廣訓衍義每條皆引故事以徵其實平實易通淺近易入卑職現於城鄕每逢朔望延請好善之士分條講說捐備香燭茶點親往聽講愚夫愚婦感悟或多其事似迂其效甚捷卑職不敢以其近而忽之也

一講求水利種植以開利源也卑縣北境綿亙皆山爲眾水發源之地在昔開設十四渠引水灌田民享其利今則僅有二渠余俱湮廢卑職因公赴鄕巡視所至見源泉混混多匯於河坐失樂利殊爲可惜擬俟春融入山詳細查勘並督飭紳董察度地勢或因或創酌量修復南方龍骨車戽水灌田甚爲靈�擬並勸令仿制試行或亦利用厚生之一助𨿽現在尙無把握容當實力講求以裨農務蠶桑爲民生大利而光緒七年卑縣領種桑秧數千株現查僅有存者民間飼養家蠶率用土桑事勞功半所得無多此或人謀不臧不能盡諉於土性之不宜也西北山崗多植靑棡槲樹夏秋以之飼山蠶冬間以之供炊爨近山一帶木棉頗盛又有棗樹多已成林秋後結實銷路甚遠獲利亦厚卑職現擬講求種桑養蠶之法因勢利導兼勸多植雜木以補閭閻之不足凡荒山隙地屋角墻陰場圃四圍河溝兩岸隨宜普種而大道之旁則應一律種柳爲數多者分別等次獎以花紅匾額戕伐有禁抗違有刑庶小民觀感奮興可期推行盡利數世之利在治水十年之計在樹木區區之愚不敢不勉也

綜論卑縣民風向稱願朴近來日就澆漓而地瘠人稠閭閻益形貧困非嚴峻無以挽積獘非教養無以厚民生以上六條有已辦者有未辦者有辦而未成者均卑縣切要之圖亦目前當務之急卑職自愧庸愚毫無知識斷不敢侈言髙論爲迂闊而難行亦豈敢苟且因循隨習俗爲俛仰自當行之以漸持之以恆盡心竭力次第稟求訓示遵行所有整頓地方大槪情形理合稟請大人查核

○勸民切勿輕生以保身命示

爲勸民切勿輕生以保身命事照得天地有好生之徳父母有養育之恩凡人生在世間當思對得住天地父母連身體發膚都毀傷不得的豈可不顧性命動則輕生要知螻蟻尙且貪生何況於人人身難得旣死不能復生若死後經官相驗便永遠不得超生𨿽系俗談卻有至理本縣蒞任玆土有生養斯民之責乃民間愚夫愚婦往往因口角細故些少微嫌遽萌短見或上弔或投水近來更多吞服洋煙者一念之差片時畢命其或家裏有老親盼他成人長大多少歡喜一旦死了累著衰年的父母觸目傷心老淚不幹眞實可痛又或家裏有妻小的靠他養家度日一旦死了撇下弱小的妻拏孤苦零丁更是可憫倘或死的人系單丁獨子旣無叔伯又無兄弟一旦死了從此宗祀斷絕血食不繼尢覺可慘總是愚夫愚婦心地逼窄思想不開之故本縣想到那輕生的人淒涼景象不覺心酸淚落在死的人心裏妄想我祗拚了一條性命便可以害他受罪至少也教他破財卻要曉得自已尋死謂之輕生與人毫不相干律例內並無抵命之條連板子多不打的何能害人受罪本縣現在禁止書差不準向民間訛索分文下鄕相驗之時一切人役飯食都是本縣捐廉發給的那被告及地主們在屍場一經問明卽令回家安業並不要花一錢何能破他的財若屍親多事還要照例治他的罪重則流徒輕則枷杖是屍親不但不能訛詐反累自家受罪這等看來那死的人豈不是白送了一條性命近來假命案𨿽較前少了然尙不能盡絕固由百姓之愚亦由本縣之失教合亟出示勸諭爲此示仰合邑百姓們知悉你們總要忍气能忍气便是有福的人若心裏有气忿不甘的事只要忍耐半个時辰投人講理要緊緊記得本縣的話切不可尋死你要曉得白白死了沒有一點好處不但不能害人破財反連屍親挨打枉送性命屍遭相驗眞不值得願我百姓自後聽本縣的話切勿輕生自盡並望紳耆及讀書明理之人互相勸導遇鄰里中有气忿的人想去尋死立卽苦口苦心將本縣告示裏的話向他勸解勸轉一人便是救活一命上天垂佑必有好報所望百姓們均各省悟同登壽域永樂升平庶不負本縣愛你勸你一番苦心也毋違切切特示

附律例三條

一例載自盡之案如刁悍之徒藉命打搶照白晝搶奪例擬罪仍追搶奪物件給還原主

一例載自盡之案屍親混行吵鬧毆打勒掯行詐者杖一百枷號兩个月

一例載諸人自縊溺冰身死別無他故親屬情願安葬官司詳審明白準告免驗

○修築照河堤工稟

敬稟者竊維爲治以興利爲先而興利尢以去害爲亟蓋事未可以驟致因地而後能制宜功必期於有成循序然後能漸進故欲求所以利民必先去其所以害民者斯害去而利自興此固爲治之要而水利其一端也卑職前於到任之後察看境內水利當將大略情形條列稟陳在案伏查卑縣北境皆山爲眾水發源之所而西路照河卽古之涅水尢爲支流所匯歸該河發源於卑縣極北之五朵山綿亙而下流入鄧州統計本縣河身自北而南長一百三十里自石佛寺以北兩岸舊有河堤光緒十三年秋間因雨水過大衝決甚多近河膏腴之區半爲沙壓卽距河稍遠者凡水所能到之處歷年秋稼亦往往無收民間至今苦之若再不爲堵築任其日久泛濫設遇雨水較多之年勢必沙壓愈廣爲害將無底止卑職身任地方責無旁貸深維去害然後能興利欲去其害自宜先將衝決之處一律堵築使無漫溢之虞然後卽將堤內沙壓之地翻去浮沙照舊耕種近河土性肥沃不久仍爲膏腴實爲小民衣食之原目前緊要之務惟查河身太長難以同時並舉現經卑職親詣勘明陸續興築者已有三處一在河之西岸附近石佛寺寨其二循流而上均在河之東岸一與老畢庒相近一與趙灣相近此三處堤工均爲必不可緩之舉而石佛寺地方較爲繁庶該處紳民等早有築堤之議因民間心志不齊未及興辦一旦官爲督率莫不踴躍爭先樂於從事當議定先於春初開工隨經卑職督同相度地勢就舊堤根址略爲變通勘定興築計長二百零四丈分作三段上段較爲喫緊計長七十丈底寬四丈面寬一丈五尺髙一丈五尺中段長六十丈底寬三丈六尺面寬及髙如之下段亦屬喫緊計長七十四丈底寬三丈五尺面寬及髙亦如之並於堤之上中下扼要處築石埧三道以敵河流衝激之勢堤外均排種護堤柳樹藉以掃殺水勢盤固堤根如此結實辦理可期一勞永逸其一切興築事宜均飭該紳董等集眾秉公妥議並經卑職詳細酌定按堤內有地之戶按畝出夫認築其中富者準其出資雇工貧者用力自築倘實在貧困與鰥寡孤獨𨿽有地亦免其攤認並準作工餬口以示體卹值此靑黃不接之際於窮民尢多裨益計自春初興工卑職不時親詣督勘目下已有八分工程不日卽可告竣其趙灣老畢庒兩處因見石佛寺之堤觀成有日亦莫不鼓舞興起同願修築現已督同將應築堤身分別勘定動工計趙灣長一百八十七丈老畢庒長一百二十七丈一切章程悉照石佛寺辦法至該河本境河身極寬向來尙稱通暢惟下游流入鄧境之處稍形淺窄容當移會鄧州會同勘明疏浚以免壅滯除其餘上下游決口處所飭令沿河各地保等按段丈量稟明勘辦並以上各工一俟完竣再行詳細稟報外所有現在辦理緣由理合繪圖貼說稟呈大人鑑核

○續修小仵庒等處堤工附稟

敬再稟者正肅稟問疊據縣屬小仵庒八道古韓營黨庒李庒等處紳士地保先後稟請勘修河堤等情當卽逐一親詣履勘小仵庒在照河東岸韓營八道古李庒均在蘆葦河之東黨庒在蘆葦河之西查此河誌書未載俗名蘆乙河發源於北山系屬支流自黨庒以下河身東趨歸入照河正衝小仵庒以上五處均舊有河堤自光緒十三年間衝決以後迄未堵築民間屢受水患沙壓益多近因石佛寺等處堤工不日觀成亦莫不踴躍爭先急認興築當將各該處堤基分勘或百數丈或二百數十丈不等隨卽諭飭各該處紳士查照石佛寺等處章程集眾秉公妥議除俟議定一律興築詳細繪圖稟辦外所有勘明緣由理合先行稟請大人鑑核

○石佛寺河西堤工告竣請將在事出力之首事歲貢生冀傳詵等酌獎功牌稟

敬稟者竊照卑職前因境內照河兩岸多有決口亟宜修築堤工以杜水患當將石佛寺及趙灣老畢庒三處先行開工並聲明石佛寺一處已築有八分工程繪具圖說稟呈憲鑑其餘小仵莊等五處因聞石佛寺堤工觀成有日亦莫不聞風興起咸願同時修築當經分別親詣勘定堤基飭令查照石佛寺章程興辦一面加具夾單附稟在案玆據石佛寺首事歲貢生冀傳詵文童姚克顯等聯名稟稱該處堤工業已完竣懇請驗收前來隨卽親詣該處勘得石佛寺河西新築河堤一道分作三段堤身長短髙寬丈尺前經稟明不敍外驗明所築堤身與原勘長短髙寬丈尺相符又查原稟於堤之緊要處築石埧三道續經勘定將築埧之處略移向上並與堤之盡頭處又加築石垛一座亦驗明一律穩固堤外所種護堤柳樹均巳長髮再三覆勘委系工堅料實並無艸率虛糜情獘且查四月初二三四及十九二十等日疊次大雨山水徒發奔騰而下河水爲之暴漲其時正值二麥成熟之際幸堤工業巳完竣不致旁溢爲災否則泛濫橫流勢必悉被淹沒麥收失望詢據該紳民等僉稱堤內近河地畝本年種麥者計共十頃有餘�鎭平市斗以每斗市價八百文約共值錢四千餘串堤始告成卽獲利如此此尢近效之顯著者卑職履勘所至該處農民莫不歡欣鼓舞謂此後可永免昏墊之災查該首事冀傳詵等倡議興築任勞任怨力顧大局計春初興工截至閏三月底完工爲時三月有餘遇事盡心辦理始終不懈其餘小仵庒等處亦各聞風興築未始非該首事等倡率之力其保衛農田裨益地方實不無微勞足錄當此興辦水利之際自應擇尢獎勵以爲勤奮者勸查該處與趙灣老畢庒及前次附稟之小仵庒均在照河兩岸此外如八道古韓營李庒黨庒𨿽均附近蘆葦河實亦同歸於照河現趙灣等數處亦陸續據報工竣卑職正在勘繪照河全圖所有蘆葦河堤工亦一並附入除俟各處工程一律告竣全圖繪就再行分別詳加貼說稟呈憲鑑外所有驗收石佛寺河西堤工業巳完竣其在事尢爲出力之首事歲貢生冀傳詵文童姚克顯可否仰懇憲恩俯賜酌給冀傳詵六品功牌姚克顯七品功牌以昭激勸之處出自逾格鴻慈卑職未敢擅便理合據實稟請大人鑑核再該處堤工均系按地出夫興築其地多殷富之家間有出資轉托該首事等代爲雇夫包築並未動用庫欵應免造冊報銷合並聲明

○借動谷價辦理平糶事竣仍發當生息按年提息買谷還倉以資儲備稟

敬稟者竊照卑縣境內前因糧價日漲民食維艱擬就去年平糶谷價辦運外境糧食設局平糶當經縷晰稟明在案發稟後卽將前項存當谷價錢三千五百三十六串七十三文又自去年十月初一日起至本年二月十五日止按每月五釐息錢七十九串五百六十二文本利共錢三千六百十五串六百三十五文全數提出當先換錢一千二百四十五串文按市價每兩一千一百八十文易庫平銀一千五十五兩八分四釐選派妥當司事攜帶銀兩前赴流水溝等處先購到粟九十石每石九串五百文再加一路盤費及人工飯食合錢十千文較本境市價每石尙賤一串余文之譜隨卽發給平糶局紳董司事卽照每石十千文糶賣所賣之錢均令隨時換銀以便轉運一面又換錢一千五百串每兩一串二百二十文易庫平銀一千二百二十九兩五分八釐交妥當司事赴湖北樊城及各路分投采買並於四鄕令各紳士領回設立分局祗準貧民赴局請糶每戶不得過一斗以免姦商及牟利之徒零星蠆賣漁利嗣因地段太廣糧少恐不敷發糶當將所提錢文除換銀外下餘八百七十千六百三十五文盡數換銀每兩一千二百二十文共易銀七百十三兩六錢三分七釐存俟各路司事運米到齊將銀全數發給再行往外采辦以資周轉旋據各司事等陸續運回大米一百石粟米五十石小麥五十石又以前賣出之錢換銀轉運先後買到麥米共一百十五石價目與前均無甚增減惟本境因官運絡繹囤糧之戶恐日後價落虧折均各紛紛赴集出賣市面糧食旣多價亦漸平其時二麥又漸次成熟可望丰收市價更形減落當卽停止采賣第三次所換之銀亦未動用總計運到之糧先則照依原價再加運腳較本境尙爲合算繼因市價漸減卽照原進價值出賣運腳不無賠累先後牽算應以原換銀數爲斷查所提本利共錢三千六百十五千六百三十五文初次換銀一千五十五兩八分四釐二次換銀一千二百二十九兩五錢八釐均爲采辦糧食之用後又悉數換銀七百十三兩六錢三分七釐因值市價低落停止未用以上共原換銀二千九百九十八兩二錢二分九釐現存銀二千九百四十九兩七錢二分九釐合之原換銀數共虧折銀四十八兩五錢當查此項銀兩有關谷價此次辦理平糶𨿽屬地方公事然亦未便竟令虧短現由卑職捐廉賠出銀四十八兩五錢照數彌補以敷原換銀二千九百九十八兩二錢二分九釐之數伏念此舉在官𨿽稍有賠累然當春夏靑黃不接之際民心惶惶自辦平糶以後糧價得以漸平窮民藉以接濟實於地方不無裨益目下二麥均已登場收成尙稱中稔閭閻亦一律安謐堪以告慰憲廑惟前項銀兩原備買谷還倉之用玆據平糶局紳董趙書堂等王金鎔等稟稱近來谷價𨿽漸低落較去年出糶時仍屬懸殊此時買補不敷甚巨請仍發當生息每年秋後卽以息錢買谷還倉懇請轉稟立案等情據此卑職伏查前項谷價去年汪令因秋後市價昂貴稟請發當生息擬俟日後價平買補現在谷價仍不大落該紳等請仍發當生息以每年息錢盡數買谷還倉所稟不爲無見惟上次存當息銀按月止五釐似覺太薄當與該當再三熟商按月定以九釐生息並將前項銀二千九百九十八兩二錢二分九釐由卑職再行捐廉一兩七錢七分一釐合成庫平足銀三千兩於五月初一日全數交給本城晉信義當鋪存放每年計可得利銀三百四十兩並與言明本年五月初一日起截至十月底止先取半年利息買谷還倉以後每年均定於十月提息一次卽作爲秋後買谷還倉之用約計不及十年卽可將糶出穀子全數補足以後每年所得余利仍源源采買新谷將見倉儲日富備荒有資而原銀三千兩仍復絲毫不動設遇地方有緊急要需亦可藉資挹注卽如今年幸有此項存欵得以采辦外境糧食藉以接濟窮民此尢近效之可證者惟以後必遇有關地方要需方準稟明動用且仍須隨時歸欵否則不準擅自提用以杜侵挪而免流獘除飭取晉信義當鋪領狀附捲外有所卑縣借動谷價辦理平糶事竣並仍發當生息各緣由是否有當理合稟請大人鑑核賜批示祗遵實爲公便

○興築照河蘆葦河兩岸堤工一律完竣稟

敬稟者竊照卑職前因興築照河堤工當將石佛寺一處業巳工竣緣由稟陳憲鑑並聲明老畢庒趙灣小仵庒及附近蘆葦河之八道古韓營黨庒李庒等處擬俟一律完工繪具照河全圖並將蘆葦河一並附入再行詳細稟明等情具稟在案此外決口之處有爲原稟所未及者如鄲營王灣黨灣廣洋村白灣竈爺廟大仵庒仵灣及蘆葦河東之孟庒等處復經卑職逐一詣勘並邀集各該處首事農民人等諭以別處均已修築轉瞬大雨時行河水漲發未築之處勢必徧受其害該民人等因連年受患一經卑職開導咸願同時興築當將各該處堤基分別督同勘定或照舊堤基址或略爲變動各因地勢所宜飭令該首事等妥議興辦一面仍由卑職不時親詣督查玆據各該處首事先後稟報工竣懇請驗收前來隨卽親詣各處勘得石佛寺前築河堤三段共二百零四丈現又添築二十丈其底面髙寬丈尺與前稟下段堤身相同又勘得鄲營新築河堤長二百丈髙九尺面寬八尺底寬二丈五尺老畢庒新築河堤長一百丈較原稟減去二十七丈髙一丈面寬一丈底寬三丈王灣新築河堤三節共長二百二十八丈髙九尺面寬九尺底寬二丈四尺趙灣新築河堤長二百八十丈較原稟增築九十三丈髙九尺面寬八尺底寬二丈五尺黨灣新築河堤兩節共長八十四丈上節髙一丈下節髙九尺面寬均七尺底寬均二丈二尺小仵庒新築河堤長二百八十四丈髙九尺面寬一丈底寬三丈廣洋村新築河堤長一百二十四丈髙一丈面寬九尺底寬二丈五尺白灣新築河堤長一百七十八丈髙九尺底寬二丈五尺面寬九尺竈爺廟新築河堤長二百二十丈髙九尺面寬八尺底寬二丈五尺大仵庒新築河堤長一百零三丈髙九尺面寬九尺底寬二丈五尺仵灣新築河堤長一百五十五丈髙九尺面寬九尺底寬二丈三尺以上系照河兩岸堤工惟仵灣一處系在照河蘆葦河合流之處又勘得八道古新築河堤長八十九丈七尺髙九尺面寬八尺底寬二丈二尺黨庒新築河堤長一百八十丈髙九尺面寬七尺底寬一丈八尺韓營新築河堤長七十丈髙八尺面寬七尺底寬一丈六尺李庒卽核桃園新築河堤長五十六丈髙八尺面寬七尺底寬一丈八尺以上系蘆葦河兩岸堤工合之照河共計十七處新築河堤共長二千七百四十五丈七尺驗明均系層土層硪一律完固並無艸率減工情獘其一切興築事宜多系仿照石佛寺章程辦理兼有因地制宜各按地頭出夫略予變通者亦均體察輿情集眾定議總期便民而不擾民收興利除害之實效伏念是役也築堤之處至十七段之廣新築之堤至二千數百丈之多保護堤內地畝共計不下二百餘頃數月之間一律蕆事實爲卑職始料所不及良緣各該處自決口以後近河之地或被水淹或爲沙壓迄今逾十年之久受患之日旣深斯除害之念彌切一旦官爲督率固有如響斯應者且近河土性肥沃堤成以後水淹者可期涸復沙壓者亦可翻種行見多黍多稌丰穰有慶實於地方裨益非淺卑職履勘所至該農民等莫不鼓舞歡欣羣相慶慰惟念作事固貴謀始尢莫要於圖終誠如憲臺批示不可不預籌善後之計以期永資捍衛當飭各該處首事妥議歲修章程去後玆據石佛寺首事六品頂戴歲貢生冀傳詵等稟稱擬於堤身及堤內五尺堤外五尺多栽芭茅可以盤固堤根以後芭茅長成每年可收百十車約可售錢一百餘串仍由首事經管作爲歲修之費如有多餘並可多買石塊添砌壩垛稟請核示等情當以所擬章程就堤上自然之利作歲修工料之需旣可永固堤身亦無紛擾之獘事屬可行卽經批準並諭飭各該處首事等仿照辦理庶常年有一定之欵堤工卽可毋虞廢棄其餘東西兩岸現經卑職自北而南逐處覆勘除地勢較髙之處以及陡岸毋庸築堤外其舊有堤身近漸卑薄者均諭飭該首事等於農隙次第修補以資保護至疏浚下游爲治河不易之理該河本境河身極寬向稱通暢惟下游近鄧境之處稍覺淺窄亦經卑職親往勘驗工段尙不甚長當督飭該處鄕民將淺窄之處趕爲疏浚現在均已深通其在鄧境下游亦巳移會邵牧同往勘明該處河身更寬並無淤塞淺窄之處除將會勘情形另行據實會稟外所有驗明照河及蘆葦河兩岸堤工現巳一律完竣緣由理合繪具全圖稟呈大人鑑核再前稟聲敍本境照河自五垛發源起至出境止共長一百三十里委系查照誌書敍入現經卑職從二潭起逐細丈量按鳥裏計算實祗七十一里由二潭往北至五垛山路徑崎嶇未及丈量約有四十里按現丈里數核與誌書少二十里已於圖內核實更正合並聲明

○勸民栽種路柳講求樹藝告示

爲勸民栽種路柳講求樹藝以擴利源事照得本縣蒞任之初曾因官路兩旁絕少路柳當經擬定章程諭令種植甫及一年或被偸拔或已斷折或竟枯槁存活者寥寥幾不及半夫種樹之利本縣巳與爾等詳言之矣今再爲申言之路柳之利樹根盤結可以鞏固路身不致坍塌其利一旣有柳樹路之界限劃淸車馬來往不致踐踏田地其利二及夫夏日綠樹陰濃可以招涼風庇行路耕作旣罷偶爾憩息不致感受暑執﹖﹖其利三柳葉可以代茶柳枝可以編筐筥供炊爨其利四其餘各樹桃李棗栗杏柿之屬丰年可以鬻錢荒年可以充食桑槲之屬可以養蠶冬靑桐梓楡柘柏楸之屬無不可以造家具制器物此吾民共知之利也場邊墻下院落門庭隴頭澤畔河坡路側窮谷荒山凡不可耕種之地無不可以種樹若竟棄之是無用之地無利之地也地豈有無利無用者哉今若聽本縣勸諭之言趕緊種植不過費一時半刻之勞旣種以後不過費數日之澆灌旣活以後日見生長無培壅翻犁之煩不礙事不費事而數年之後枝條果實年年可以采伐樹身木料隨時可以賣用事半功倍此吾民之所未能盡知其利蓋取之不盡用之不竭者也鎭邑之民知種糧食不知種樹一旦收成歉薄家家窮苦朿手無策今若講究樹藝卽使糧食歉收猶可以賣樹賣果糴糧充食永免年年春荒之苦其利久遠凡我百姓亦何樂而不爲哉且吾民固深信風水者也不知一家有一家之風水一村有一村之風水一縣有一縣之風水吾民亦知風水之理乎財气宜聚不宜散今鎭邑之民貧苦者多饒富者少比歲不登閭閻窮困其故何也蓋因四境之內一望平陽气極散漫地气淺露不聚財而反破財使能多栽樹木則气旺而聚財亦聚矣曾見有村庒之內樹木蓊翳而不饒富者乎且樹多則引地气上騰可以通泉致雨地方不致漧旱此尢理之所必然而又收大利於無形者也本縣職司守土勸民種植爲富教之大端若不認眞勸諭何以謝民生而副憲意今與百姓約定於正月以內先種東西大路官柳缺者補之斷者易之枯槁者更種之然後擴充栽植除民間私產種樹應從民便毋庸代定章程外所有官路柳樹應卽查照切實辦理爲此示仰合邑軍民人等曁靠大路種地各戶一體遵照務於正月以內大路兩旁一律補種柳樹仍照前章相離一丈種柳一株柳椽之下穿鑿一孔橫貫小木以免偸拔聽候本縣隨時督飭於正月底二月初親往點驗不準抗違逾限儻敢逾違定將該地保嚴行笞責延不插種之人一並究懲凡種樹正月爲上時二月爲中時三月爲下時其餘小路及不靠大路各村庒無論何項樹木責成首事地保紳耆人等認眞勸種儻民人能種活二十株以上者本縣便中親往點驗果巳存活酌獎花紅其不入十甲牌者種活二十株準其入牌洗心遷善新種百株以上者首事驗明注入保甲循環冊內一面開單呈縣亦繇本縣隨時點驗果巳存活另行優獎該首事地保人等果能勸辦認眞實著成效或賞匾額或給銀牌繇本縣酌量給賞該首事地保人等亦不準抑勒科派稍涉擾累並幹傳究本縣事在必行信賞必罰爾等須知本縣爲百姓開利源非爲官長圖私計所種之樹永免稅科盡可無虞切勿懶惰遷延遲疑觀望同幹未便切切特諭

○重修前明殉難邑令鍾其碩祠宇繪圖造冊報懇請咨部備案稟

敬稟者竊維勸善之大莫大於旌忠守土之臣無加於身殉故烝嘗報享非徒隆俎豆之虛文亦以扶綱常於不敝也卑縣前明鍾故令其碩字巍然號碩度陜西成縣人今隸甘肅天啟時入邑庠崇禎元年選貢十一年授鎭平縣事是時盜賊蜂起市井蕭然賦稅日增累歲逋欠鍾故令請蠲逋賦徧招流亡賑資糧給牛種復率民創建營房於城上浚築隍塹勸修寨堡設鑪廠造鎗炮備軍械儲糧糈�別丁壯按期操練自備犒賞以激勸眾心數月之內百廢咸舉吏民大安十四年闖賊李自成破南陽乘勝縱兵連陷十四城鎭平與焉鍾故令督兵死戰爲所執罵賊不屈而死因葬於縣城之南偏典史杜日泰陜西人並死其難鎭民思之建祠墓次卽以杜典史附祀之迄今蓋二百餘年矣乾隆年間宋令文明一重修之謝令聘爲表其墓卑職履任之後旣撫斯民遠懷前哲因詣祠親申祭奠老屋數椽半多傾土﹖巳頹垣敗址蔓艸交縈披視墓所以無人照料叢塜且滿心竊傷之而訪詢父老鍾故令殉難事實巳無聞者檢閱邑乘竟不之書惟明史有鎭平縣知縣成縣鍾其碩被執罵賊死一語又考元和陳氏所著明紀內載崇禎十四年李自成攻南陽十一月丙子城破自成乘勝縱兵連陷十四城歷敍死事州縣有鎭平縣知縣鍾其碩在內是鍾故令之殉難碻有信史記載可徵杜典史則載在郡乘不見於史良以明末河南巡按禦史蘇京奉詔錄上後因國變諸籍散失迨我朝纂修明史之時州縣末秩所遺者什之五六杜典史特曩之所遺耳夫褒厲忠勛激揚義烈有志之士與有責焉矧鍾故令等同爲卑縣守土之臣髙山仰止之思尢有逾於恆泛者乎當經稟請飭查擋案誌書並移會甘肅成縣詳查事實一面自捐廉俸鳩工凡材動工修蓋卑前署縣韓令國鈞聞而義之寄銀五十兩以襄工事其餘悉未捐派民間分文計重建北堂三間兩旁耳房各兩間東廂房三間門樓一間合築圍墻四十九步二尺業巳一律落成並淸丈地基出示曉諭凡鍾公祠官地已葬者免其起遷嗣後民間不準再行埋葬違者勒令起遷仍治以侵占官地之罪旋奉本府查明府誌批行到縣並準成縣將采訪事實造冊移會前來余悉無案卷可查因錄其大槪刻石立碑以垂久遠但查鍾故令當明室瓦解之時詳籌戰守用能支拄三年之久不爲土寇之所淪亡保全實非淺細迨夫劇賊壓境未竟其志與城俱亡大義懍然無慚臣節其廟貌之隆替關乎觀感之盛衰若不爲久遠之圖則後之視今猶今之視昔誠恐數十年之後必仍淩替如初不急之工其孰能振而起之查宋令文明原碑有云鍾令旣罵賊死事聞於我朝特加褒謚入祀忠義祠等語當時去國初未遠宋令當不至漫爲欺飾之辭現在豫省𨿽無案卷可稽可否仰懇憲恩咨請大部查明原案咨復抑或準以鍾公列入卑縣祀典繇地方官春秋致祭遇有交替列入閒欵冊內造冊移交接收冊報遇有倒塌責成捐廉興修以期久遠之處出自逾格鴻施卑職爲振厲風化表揚忠烈起見是否有當理合照抄碑文淸冊繪圖開折稟請大人鑑核轉咨實爲公便再鍾故令祠內不可無人看守現經卑職捐廉延聘邑庠生李徳釗卽在祠內添設義學一處每年朿修錢三十千文仍照卑職上年稟明立定章程認眞訓廸祠內並托該館師就近照料合並聲明

○裁革上蔡縣雜差稟

敬稟者案蒙憲檄以徵收錢漕業經奏定價值完錢之處每兩至多不過二千六百文汝光所屬向有差徭在內收錢三千以上者應行裁減以三千文爲率俾昭限制飭卽遵照辦理等因蒙此遵查卑縣每年額徵丁地銀三萬七百四十四兩二錢四分六釐遇閏加增銀五百一十二兩一錢一分八釐除在城等八里向支紅差零星雜差外余分六十四里每丁地銀一兩另派車馬雜差錢五百文另票徵收通年約計徵收錢一萬三千串之譜專爲支應過往兵差各大憲過境差使並流差車馬署內差車煤車以及津貼額辦黃蠟部費委員查夜差費武弁查卡津貼禁役工食本縣內外號車馬餵養之用凡署中歲修一切器具供應亦無不取給於此在城等裏紅差零星雜差隨時科派並無定額一年統計與每銀一兩徵收錢五百文不相上下故卑縣徵收地丁向不包差𨿽在汝光所屬而與別州縣情形迥異自應量加裁減以符奏案惟查裁減之法關系久遠一邑之大必須通盤籌劃利獘相衡使實惠可以及民而不爲民生添潛伏之害又不爲官長增掣肘之虞方爲盡善謹就卑縣情形爲我憲臺詳細陳之查卑縣隸在汝光仰蒙奏明以三千文爲率自應以此爲凖的若照不隸汝光州縣裁減地丁四百文仍徵雜差則數目仍在三千文以上不免仍有浮收愚昧之見竊謂裁賦則每銀一兩去錢四百裁差則每銀一兩去錢五百若論藏富於民去差盈於去賦此其大較惟有將雜差紅差兩項名目永遠革免應辦一切雜差紅差並入地丁項下繇地方官捐辦不準科派民間分文地丁錢數仍不準增添庶與差徭在內以三千文爲率一語恰合而其便蓋有數端焉考成周什一取民視豫省今日賦制差爲較重當時地盡公家譬之後世承佃民以爲輕也秦漢以降兵農未分故役重賦輕民無他議自有唐攺兩稅而賦役爲之一變自是而後賦稅之獘至明季而最甚名目繁多天下鼎沸我聖祖仁皇帝始定人丁爲常額而千古編審之積獘廓然一淸我世祖憲皇帝繼之又推廣有明一條鞭法編丁於地於是而天下萬世咸蒙其福聖明所及蓋深知夫小民控訴無門官吏侵欺最易多一層名目卽多一層影射浮收之獘也本朝不準加賦婦孺咸知故地丁一項欲令民間多出一文𨿽在鄕愚亦必戟手怒目屹然不動若加差則縉紳大夫亦帖服於本官不肯發難矣故賦者不可加者也差者可加者也永革雜差紅差名目則三千文爲率百世可遵實惠及民爲最久其便一也雜差一項向系另票徵收𨿽曰五百如票費等類民間浮費多寡難免稍有拖欠追呼之累同於錢糧紅差一項臨時科派從無定額一經革除諸獘悉絕其便二也卑縣缺分𨿽優自奏提平余及學堂經費兩項出欵日多更去萬金卽難周轉雜差紅差𨿽歸包辦猶可撙節而行爲地方官稍畱餘地自好之士或不肯別飲貪泉若在循良辦公亦不至竭立﹖厥此非卑職一己之私圖而爲卑縣民生百年之遠慮其便三也卑縣自設立車馬局以來不數年而流獘紛起稟定章程亦成具文按其實獘無非侵欺中飽剝削民間曾經髙令李令一稟再稟終難革絕不拔而去之𨿽欲整頓終歸無益且因延聘紳衿專司其事歷年爭充局長城鄕紳耆甚至赴局聚眾械鬭輾轉糾約動以百計極駭聽聞京控上控案卷堆積脫遇操切之吏必爲士林肇興大獄禍患隱伏引劍以治亂糹﹖系保全非細此其便尢深切著明者也有此數便卑職與前縣王令彼此互商意見悉同並經先後咨詢紳耆眾議僉合當時王令卽欲稟辦因飭該局淸算賬目尙未算淸未及裁革交卸卑職到任接凖移交玆據該局長算明出具甘結具呈前來卑職覆加查核所有光緒二十五年雜差銀兩尙未奉到行知本不在裁革之列或經差墊或經預揭墊用或己發給包車民欠未完者應令照舊完納其二十六年雜差銀兩除民間先已自封投櫃交局支用者不計外下余未完二十六年車馬雜差銀兩應與在城等八里紅差零星雜差一律永遠革除凡有雜差憲差紅差並車馬黃蠟麩料等項原定一切支應由官捐廉辦理永不準再派民間分文錢糧仍不準加添以蘇民困除將光緒二十六年未完雜差暫行停徵外是否可行恭候憲示倘蒙允準俟奉到憲批之日再行張貼告示徧行曉諭刻石立碑永遠遵守至二十五年民欠未完雜差錢文擬俟完納到官發交錢鋪另欵存儲分作四項動用一爲車馬局彌補虧空並辦理善後事宜一爲加挖城濠添備軍火以資捍衛一爲秋間修築洪河堤岸酌量提撥津貼以輔民力之不逮如有餘剩以爲在押竊盜各犯籌辦生計購買學習手藝器具及添造自新所工廠房屋之用容俟辦有端倪另行具稟其裁局以後凡卑職經手出入欵項並俟辦竣出榜曉示造冊稟呈憲鑑以昭大信所有籌議永遠革除差徭裁撤差局錢糧仍以三千文爲率以符奏案緣由理合據實稟請大人鑑核俯賜批示祗遵實爲公便

○查辦保甲諭各裏首事

諭某里保甲首事某知悉照得縣境盜風素熾𨿽經本縣嚴加拏辦兩月以來四鄕漸覺安靜而治盜之本首在嚴杜窩畱徧覽成規無過保甲本縣前在鎭平曾經督飭首事認眞辦理極著明效夫守望相助爲千古不易之經辦理但得其人則除暴安良程功自易是在該首事之愼擇村長愼擇牌頭也玆經本縣刊刻十家門牌循環印簿並釐定章程共分八條期於實力奉行認眞辦理該首事鄕望素著爲地方公正之人自應責成辦理合亟諭知諭到該首事卽便遵照後開章程協同地保選舉村長牌頭將所發印簿門牌按牌按戶分晰塡注並將村長牌頭一律注明造齊之後將循簿送縣環簿存局以便官紳一體稽查其十家牌卽分給牌頭懸掛門首聽候本縣攜帶簿籍按牌抽查以昭核實愼勿虛應故事有負委任是爲至要其各遵照毋違切切特諭

計開簡明章程八條

一保甲成法以十家爲一牌十牌爲一甲牌有牌頭甲有甲長今仿其意略爲變通仍按十家爲一牌每牌舉一牌頭其甲長之名攺爲村長緣村有大小之不同有祗三四牌五六牌者亦有十數牌者若必拘定十牌爲一甲始舉一甲長未免窒礙今定以無論村庒大小每村舉一村長協同首事於十家內選充牌頭村長則由首事舉報或闔村公舉務取誠實明白耐勞之人以便稽查保甲事宜

一牌戶如有窩畱匪類及包娼聚賭開燈賣煙等事九家互相覺察責成牌頭據實舉發並於客店飯鋪嚴加稽查如有外來匪徒身邊帶有洋炮刀械者卽行拘獲送案究治倘慮與匪黨結仇或有力難擒獲者準其來縣密稟以憑拏究如敢容隱一並連坐

一自本年九月初一日爲始至明年二月底止每夜按牌出夫一名責成牌頭於十家內大庒每庒輪派壯丁二十名小庒十名鳴鑼支更並準更夫攜帶器械所需燈油之費十家內公攤鰥孤寡獨及貧苦之戶免其攤費以示體卹

一仿照傳聲警盜之法遇有牌民被刼更夫將鑼亂鳴各牌鳴鑼響應合村齊集幫捕鄰村丁壯一體兜拏如賊犯有拒捕情事準其格殺勿論倘有被賊拒傷由本縣賞給醫藥調治其登時拏獲盜賊送案後一經訊實每名由本縣賞錢三十千文以示鼓勵

一編查保甲原爲緝盜安民起見辦理之始首在得人城鄕各處均設保甲局該首事等尢須公正廉明實心任事如能辦有成效始終不懈由本縣稟請獎勵以示優異倘或因循疲玩藉端科派查出定行究處至村長責成該首事稽查牌頭責成該村長稽查如有過犯及辦理不善該首事村長據實稟究狥情容隱一並懲處如此遞相約朿庶收實效

一十家之外如有畸零之戶或兩三家或四五家不成牌者則歸並於十家牌內統作一牌如有六七家則另作一牌並另舉一牌頭辦理保甲事宜

一凡牌戶內有地方著名匪徒及無業遊民不準入牌附於戶口冊後察其事犯重者由首事及該村長幫同拏獲送案訊辦事犯本輕及現未犯案但系遊手好閒者責令攺過自新半年無過準其入牌

○勸辦軍器修寨堡諭

諭某里保甲首事某等知悉照得本縣現飭該首事等查辦保甲業經發給牌冊按照章程淸查戶口並飭派撥壯丁輪流查夜如此嚴密辦理原爲爾等保衛身家免遭搶刼起見惟是北氛告警以後風鶴皆兵東南汝陽正陽一帶土匪麕聚上月初間已有與官軍拒鬭之事並聞鄰境搶刼之案有聚眾至五六十人八九十人者亦手空拳豈能與賊人格鬭自宜酌量勸制旗幟修理槍炮添置刀矛遇有匪人便可同心協力立時兜拏庶足以壯聲威而杜窺伺合行諭知諭到該首事等卽便遵照邀集裏下村長人等勸令大庒有十牌者酌量公制後開式樣小旗兩面有十五牌者制三面每五牌加一面五牌以下至三牌之小庒槪制一面不及三牌者附入鄰近大庒計算又每裏公制中旗兩面中旗白日插在首事門首晚間由首事隨時收藏家內非奉本縣諭帖不準取用出庒小旗按段分插夜間取以查夜早晚收發均歸村長經理並將某村共制小旗幾面注入循環冊之後不得遺漏每村無論多寡酌備腰刀長矛等件平日放在首事家內晚間查夜酌量取用次日一早卽行交還首事所有制備數目一並注入循環底冊其本裏原存舊有槍炮等物並由首事點明件數酌量勸令修理完好以備不虞但須將件數一並注冊呈縣備查各裏寨墻候農隙之時並由該首事等酌勸裏民量力修築俾壯觀瞻而資捍衛該首事等總須體量裏下民力可及告以保衛身家之意剴切勸導次第舉行亦不得稍涉操切抑勒致釀事端而負委任各宜懍遵切切特諭

計開旗幟刀矛式

﹝見圖﹞

造腰刀鐵要多。煉刀口要純鋼自刀背起用平鏟平削至刀口平磨無肩尢妙在刀尖近時鐵匠將刀打厚不肯用工平磨止用側銼將刀口橫出其芒兩下有肩砍入不深

以上刀矛少造不妨但總須如式制造切切不可敷衍塘塞蓋與匪人抵格先要器利如不依式制造臨時無用執持無用之器反增累贅轉致壞事如遇惡匪互相格鬭性命攸關萬萬不可省惜錢文致受無窮之害也切囑切囑勿忘勿忘

中旗旗心小旗旗邊與號帶

在城在坊東坡通蔡蔡岡蓍臺陽岡等七里用黃色具﹖阝陽太平雷音蔡溝包河蘆村生安安全楊坵固墻增福奎王惇厚髙嶽崇禮張鄕趙武武津扶臺官溝東岸潔已等二十二里用靑色

召父杜溝臨汝五龍貫臺駐馬洙湖辛興彰武洪濟大陌蔡埠問津茅河臥龍等十五里用淡紅色

瀙河黃埠西岡朱儉陳塞孝感新堤汝墳百尺北臯澺水蘆岡元皇等十三里用白色

西洪東洪桃臺中洪黨湖書臺固村寧靜居易華陂陳段安化靑龍遵治康寧等十五里用黑色

○縣民楊淸亮等上控楊喜義子霸占幼女等情一案訊結請銷會稟

敬稟者竊卑職啟瑞接奉憲臺札以據上蔡縣民楊淸亮楊應臣上控楊喜義子霸占幼女等情一案飭卽馳赴上蔡縣會同傳集確訊斷報等因蒙此遵卽馳抵上蔡縣會同卑職壽玆傳集人證質訊緣楊永立卽楊喜母楊任氏兄楊淸明卽楊萬成姊劉楊氏楊淸明生女盤妮卽楊氏先曾許給劉楊氏之子爲婚尙未過門劉楊氏夫故卽在夫家逃出在城流爲土娼楊任氏因其女劉楊氏不安本分不願將盤妮給劉楊氏爲媳具呈首控經卑前縣劉令斷令退婚劉楊氏後復翻控卑職壽玆前署任內當以良賤不得爲婚應聽楊任氏另爲孫女擇配仍照劉令原斷結案經楊任氏將盤妮攺字張姓尙未出閨相依其叔楊永立過度至所控楊永立是否義子一層查得光緒二十年十一月初三日卑前縣劉令集訊據楊任氏供稱伊親生二子長楊淸明巳故次楊永立自幼給李姓爲義子後因楊淸明故後復姓歸宗等語是否確系義子抑系親生固不可知而巳故之楊任氏生前原供案卷具在卑職等竊謂此案是否義子𨿽據楊淸亮等控告並無確切證據惟旣控爭宗派必以原被是否同族是否確系近支爲斷原告楊淸亮飭傳並未到案惟其子楊海寅及楊應臣來案質訊詰其與楊任氏是何服制楊任氏之父若祖是何名字楊應臣皆稱記憶不淸不能回答訊其有無宗譜墳墓碑記可憑又稱並無宗譜碑記是該原告等居不同村又無宗譜碑記可考是否同族尙不可憑則楊永立之是否義子不容過問一言可決當經究詰始據楊應臣供因楊永立與楊應選另案興訟楊淸亮與楊永立結有訟仇楊應選教令楊淸亮控告楊淸亮又教令該民人幫同具呈伊等與楊任氏是否同宗伊實不知等情俯首乞恩情願出具誣告甘結懇求結案自應先行擬結查此案楊永立是否義子毫無憑證而楊任氏供系親子確有案卷可憑令楊淸亮以並非切已之事勾同夥告希圖訛詐迨經控準匿不到案以螟蛉與勾告相比卽其所控屬實律貴誅心亦不容此等訟棍橫行鄕曲公然訛告致爲閭閻之害其所控霸占盤妮一層劉姓退婚案經官斷婦女相依其叔居住卽系義子亦例準依倚禮所應然豈得謂爲霸占如有姦私夫家張姓斷無不告之理況現經卑職等傳訊當堂體察盤妮之聲音舉止委系處女勢不能因無據之言使先受伴婆相驗之辱楊淸亮懷挾訟仇以曖昧無據之詞捏詞控告意在壞人名節眾證明白其心尢屬可誅其情尢堪發指除監生楊應選一名業經卑職壽玆因另案詳請飭革另行究辦外應請憲臺札飭信陽州查拏該原告楊淸亮到案押解回縣由卑職壽玆照例質訊究辦以儆刁告卑職等爲禁姦詰暴起見是否有當理合稟請大人鑑核並請批示祇遵實爲公便再正繕稟間復奉憲臺批發楊淸亮續控呈詞以卑職壽玆單訊爲言查卑職壽玆向來出票傳人皆有定限自立號簿逐日親自稽查如差役逾限不能帶到卽行提比帶到而不能審訊結案亦必按限注明以自刻責所以嚴杜差獘而自爲功程戒怠安也此案委員未到之時先行出票旣經該役依限帶到自應先行過堂所謂不知如何懇乞縣主過堂者此也大凡積慣訟棍必與衙蠹周旋以收消息靈通之效此案先經卑職壽玆扼要究詰楊應臣竟不能對楊淸亮始終匿不到案而謂意欲勒供銷案狡猾技倆更屬顯然其控捕役嘈打嚇逃一層向來州縣捕役傳人最易騷擾固楊淸亮之所深知不知卑職壽玆習知此獘向來詞訟從不簽差捕役此案票差快皂與捕役毫不相干何從有往傳恐嚇之事其爲捏造更屬無疑合並聲明

○制造土槍並請領洋槍稟

敬稟者昔孔子言爲政之道足兵與足食並重其時井田未廢兵農未分兵無所謂足不足足兵云者固指干戈甲冑之屬而言也管子有言兵有大論必先論其器器濫惡不利者以其士予人也故曰地之守在城城之守在兵又曰兵可百年不用不可一日不備誠篤諭也方今乘輿播遷震驚九廟外而彊鄰環逼內而伏莽潛滋人心惶惶危若壘卵當此之時而猶不知稍籌戰守誠如聖訓凡爲臣子負罪良多卑職幸處完善之區敢忘先事之備竊念卑縣地處四衝民多願朴平原彌望無險可憑近者風鶴皆兵汝正一帶土匪麕聚上月初間已有與官兵拒鬭之事禍禨猝發岌岌可危審察地勢考求事變非戰不可以爲守是所以籌戰守之具者此時宜亟亟矣查卑縣自發撚平定而後舊存槍炮半歸遺失半已窳敗守備空虛誰復顧問不幸而有戰事卽使練習鄕勇徒手以前無異策羣羊而禦虎狼𨿽有孫吳之智謀召杜之徳政無能爲也卑職自蒞任以來一以力辦保甲爲主誠以昔人欲辦團練先必以保甲爲本源一旦有事則號召訓練刻期可定所謂相其緩急團而不練者也現經延訪公正紳耆按十家牌法小加變通牌舉牌頭村舉村長淸查戶口之中以區分良莠爲主並飭俟農事旣畢體察民力量修寨堡俟辦理旣竣再行稟報惟是籌備之要兵器爲急是以稟請裁革雜差並請以光緒二十五年民欠差錢照舊徵收作爲四項之用添備軍火其一也裁局以後軍火之議或以購買洋槍爲主而卑職愚昧之見竊謂洋槍宜於行營而不宜於守城守寨蓋豫省風气未開𨿽有精器轉不足恃試就中國所用之毛瑟槍與土槍相比論之毛瑟槍藥彈制就震機卽發無裝子裝藥火繩點燃之繁命中及遠又較土槍爲勝宜若可恃矣然鄕曲之中未嘗練習卒然與之必茫然不知藥彈何自而安機器何自而發所用非所習不便一也卽使令其練習而民人與兵勇不同兵勇人人可練民人不能徧教脫當緊急之際而有本縣他縣不經訓練之民入城其勢不得不使之登陴同守一夫不適於用全軍沮气不便二也果使人人皆練而習之矣而彈丸僻壤旣無機器亦乏巧匠所領藥彈存儲有限一旦告罄豈能坐待如以土藥更代則不能施並槍身而成無用之物與無槍同不便三也毛瑟槍如此他可類推故在外府州縣器取其便自以制造土槍爲宜卑職因公下鄕歷詢曾經守城守寨老民僉云咸同年間撚發作亂城鄕皆用擡槍火槍以爲戰守頗稱得力城寨皆獲全安是土槍之非無用也明矣卑職現派丁憂在籍湖北試用知縣張得儁監生郭履中分赴鄰封購運頭批藍鐵八千觔石炭稱是並分覓諳練鐵匠六十名就原設差局作爲工廠設鑪十二座卽責成該紳等經理監制於光緒二十六年七月二十四日動工打造玆已造就擡槍頭號二十桿二號二十桿背槍二十桿火槍二十桿逐一試驗均尙合式現在仍飭陸續趕造期足一營之用一面分飭文�胡毓秀承辦制造頭批火藥三千觔亦已一津開工碾和一俟造齊槍炮再飭酌造腰刀矛子等物以輔長兵之不足除飭趕緊陸續造辦俟有成數卽將用過差錢細數造冊稟呈出榜曉示以昭大信而便稽查外所有稟明制備軍火動工日期理合稟請大人查核抑卑職更有請者�據該紳士張得儁等聯名稟稱制造軍火爲地方豫備不虞自是盛舉惟財力有限恐有不足伊等現集在城同志紳富三十一人情願捐款請領洋槍以輔土槍之不足查有來復槍一項近來不甚應用價亦非貴不知此槍與土槍爲用略等與蔡境相宜而速力則較土槍略勝伊等情願比照鳥槍防夜之例承領一百根撘造鉛彈火藥由本縣編號立案平日槍身槪歸私家經理收管俾免無人擦拭銹毀遺失之患其鉛彈火藥仍請歸官存儲俾免釀事萬一有事聽候本縣按冊調用以民力辦官事以官力衛民家最爲切實可靠懇求轉請支應局查明價值每根需銀若干以便湊欵呈解如豫省存儲無多或請咨會鄂局稟請承領等情前來卑職覆查該紳富等皆系殷實有身家之人堪以存儲旣出情願亦與定例相符未便限其敵愾同仇安不忘危之意可否俯如所請並請憲示祇遵合並聲明

○制造土槍暫行完工稟

敬稟者竊卑職前因稟請裁革雜差以光緒二十五年民欠差錢添備軍火當將辦理情形並開工日期稟請憲鑑在案旋奉前憲臺批取民間應出之錢仍爲民間防患誠爲因時制宜之計所�收儲章程亦尙完密不至別滋流獘至所請價領來復槍等語自辦防務以來局存新舊軍械領用殆盡能否如數給發仰支應局酌核飭遵等因蒙此遵查卑縣制造土槍計自本年七月二十四開鑪制造之日起節經卑職督飭該紳認眞監造現已造出頭號擡槍二十桿二號擡槍一百桿背槍四十桿小槍一百七十五桿修理舊存法郎機大炮十二門頭號擡槍八十桿小槍二十五桿又新制矛一百根凡新造各槍均系一律絞﹖﹖系鈕互爲底加工錘煉水磨鮮亮舊存窳敗各槍或添鐵重造或煉去鐵銹亦與新造各槍略等逐一試驗均尙合式統計新舊槍炮已足兩營之用現因二十五年民欠差錢未能徵起經費未充暫令截止於十月三十日撤鑪停工此外尙有卑職辦理保甲勸令民間自造自存以及重修購買槍炮刀矛旗幟銅鑼之屬現據各裏首事列冊開報亦可分授萬人容俟造辦齊全隨同辦理保甲情形另行開折稟報就目下而論萬一有事卑縣境內官民合力可成一軍其原擬應造腰刀一項據該紳等僉稱臨時易於制造�子一項現在舊存大小共二十五箱並大炮一項四城仔者尙足應用暫從緩造並據文生胡毓秀將承造火藥三千斤一並造齊除隨時驗放用去三十九斤外下存二千九百六十一斤呈請驗收前來隨經卑職邀同四街保中首事按照章程逐一點驗封儲訖統共槍炮火藥價錢一千八百六十串零六十五文其卑縣城垣南門炮樓臌裂傾側脫遇大雨必至倒塌此外炮樓亦多損裂並已飭令可靠誠實紳士侯錫藩確估拆蓋業於十月二十六日動工並俟工竣再行稟報除將制造軍火暫行完工並炮樓動工日期理合稟請大人查考再卑縣紳士張得儁等聯合稟請承領來復槍一項現奉支應局札飭請領八桿據該紳等以此項來復槍本爲豫備臨敵之用如僅八桿實不敷用竊意楚省設有機器局所造與外洋相等可否仰懇憲恩俯照前稟咨會湖北督撫憲以便卑縣自行備價請領俾備不虞之處面稟前來卑職伏查該紳等敵愾同仇情願自出私財備價請領以爲官用實於地方大有裨益可否咨會以便請領之處恭候憲示祗遵

○瀝陳團練未可輕辦稟

敬稟者竊卑職接奉憲臺會札飭卽查照章程認眞舉辦團練等因並蒙札發章程到縣蒙此遵查團練之法其利不過保衛地方而其獘則更僕難數可以輔正兵之不足而不可以成經制之師可行於兵戈擾攘之區而不可行於完善之地可暫而不可常者也昔胡文忠嘗言團練可張虛聲杜姦細追敗賊遠擄掠此專指用兵之地而言曾文正假團練以治兵非以團練平天下其議有團而不練練而不團之法蓋知乎用人之不易籌餉之維艱與夫流獘之酷耳當時抗官滋事不一而足其甚則有苗練之變至於今日義和團﹖仇教起釁蔓延輦轂挾制朝廷危及社稷自來愚夫愚婦之害未有過於此者團練之獘亦旣彰彰矣及夫彼族焰張廹逐我兩宮戮辱我大吏估據我土地殺掠我人民時局憂危至於斯極卑職身爲司牧受國厚恩而於保衛地方鎭懾土寇一切守禦之備不稍究心於其間亦何忍而出此哉亦惟爲民爲國熟計其利害而已謹爲我憲臺詳細陳之我朝定制州縣有守土之責殉城之義而恃何以戰恃何﹖守未嘗過而問之然則團練也者國家兵事之餘文州縣治兵之正義也夫治兵之道談何容易治之善則一兵得一兵之用治之不善則一兵受一兵之害必然之理也今試約舉其難者數端一曰人二曰權三曰法四曰餉人才之難得也久矣責州縣以團練則州縣當將領之任未必人人知兵卑職撫躬自問策其駑駘或可盡心民事而實不能爲將帥人各有能有不能也以不能而彊之使能必且僨事此州縣之難也紳士之誠實自好者大率自守之心深奮發之志少多不肯與聞公事非有誠信相孚之地方官不足致之然其中或短於才或短於識或稍有才識團總董事之任鄙不屑爲或謀食不遑不能以餘暇聽命官長或畏葸退縮慮結怨於鄕鄰或家資富饒恐因公而賠累外此則鉆營奔競交結衙署惟恐不用者但知科斂以自肥徒爲地方之害求其收指臂之效不能也此紳士之難也團勇之役衣食有餘者招之不至貧者或稍有恆業或爲人傭工皆賴力作以資事畜如果無利豈肯曠工卽有利而微亦不肯捨多而就少然則所招者亦惟極貧之戶遊手好閒之人耳此輩或遊惰性成或嗜煙好賭平昔不安本分不過鼠竊狗偸一旦麕聚而團結之則受害無窮矣遇敵則望風逃潰遇民則任意欺淩試觀今日之額兵猶是未招之團勇此團勇之難也凡此皆得人之難也中國之民勇於私鬭而怯於公戰是故訓練之道必有重罰以愓其心重賞以厲其志重利以要之重信以固之使以孫武之才處訓練之任而不斬寵姬則亦猶是兒戲之兵也今地方官鞭笞之戒尙或不行何有於威斷此謂無罰求其死力而賞不足以致其欲𨿽至愚極蠢之人無不懷豫讓之見此謂無賞豫省軍餉之重者以防營練軍爲最猶不足以養其身家而或者則曰團勇不必給餉或酌給三五百文謂計日授資耶一暴十寒非教練之道謂計月論工耶未有不竊笑而反走者矣枵腹從事更無論也此謂無利平昔善政善法發於言而不考其事無一不弁髦置之惟一二良吏其所向背猶或可轉移氏心然或上而監司意見不同下而書役習爲朦蔽阻撓扞格卒或不行幸而得行而代替已至又舉而更張之如此而欲立一信於民遑可得乎此謂無信若是則權於何有此無權之難也何謂法蓋所以練之也朝夕言練而如何訓練不條分而縷晰之此非知兵之言也就卑職所知練兵之法其切實可用者惟戚繼光練兵實紀爲最善然今昔異勢棍棒拳技弓矢刀矛狼筅藤牌之屬在疇昔可以勝敵者在今日則只足以長私鬭驕悍之風曾不足以一戰若按洋法以火器爲長兵以利刃爲短兵則火器練法糜費甚多何從挹取外此惟跳濠踰塹分合進退差足以致之然其議曰有形之練易無形之練難有形之練者金鼓進退之謂也無形之練者恩威誠信之謂也今之練軍進退中節左右應麾未嘗不步伐整齊也然一遇敵則獸駭鳥奔全無節制蓋所習者兵事之儀文無形之練未嘗求耳夫無形之練豈一朝一夕之功必如古昔名將撫士卒如兒女立重法如日月今州縣一人之精力恆困於簿書實不能以餘力撫馭有眾況團勇散布四鄕今日召而來明日揮而去一識面之間亦何恩威誠信之有如欲責之紳士實鮮其人其勉彊充數者非惟並去儀文且約朿不嚴諸獘叢出後患不可勝言矣故凡稟牘之所謂已練者特紙上之空談官場之惡習耳此立法之難也今百姓窮困極矣一邑之內有地五頃以上以至十餘頃民間號爲富家者落落可數及至考其獲利之多少人口之眾寡大率錙銖攢積省衣省食乃有盈餘若自奉稍丰則依然不足此其大較加以連歲收成歉薄富者日見其貧貧者不見其富窮僻小邑捨地力以外別無來源一歲不登三年不復閭閻元气消耗已盡荒政保富爲民上者何忍竭其脂膏科派勒捐而養遊惰之民此無餉之難也竊嘗私論方今積弱之由不患兵之少正患兵之多而不精不患國計之窮而患冫﹖斿民之眾必使徧練鄕勇以有業之民驅而爲遊惰之習又竭脂膏以奉之脂膏竭則民心離遊惰眾則國計困國計愈困民心復離君誰與守不肖官吏又從而蹂躪之竊恐所憂者將不在彼而在此矣此卑職所謂團練未可輕辦者此也夷考自古兵政或扼要設兵或屯邊控制從無處處設兵者卽古人寓兵於農亦因封建之時版圖旣小戶口亦稀公家之賦歲有常額不得不藉民以充役耳不審今古之勢而徒貪虛名於事何補今奉文飭辦團練章程所議實練鄕兵處處設兵其計已左況鄕兵�兵祗在官私之分給餉與不給餉之異而其主於教戰則一練而不能戰不如不練自當以曾文正團而不練之議爲指歸團而不練者認眞保甲之謂也可行於完善之地者也若在戒嚴州縣有不得不辦之勢則利重獘輕或所勿卹而卑縣境內究處完善必令按照定章簡出壯丁數百人分駐四鄕認眞訓練則以上數端其難若此輾轉籌思才力實有不逮若使敷衍塞責詭立名冊上下相朦當此創巨痛深亦復何敢出此卑職旣有所見敢不據實瀝陳伏惟裁察至卑職辦理保甲卽寓團而不練之意均經選擇城鄕誠朴紳士平昔鄕望素著者派充首事責令淸查戶口一以區分良莠爲主仍照成法十家一牌牌舉牌頭村舉村長飭令互相稽察輪流支更以收守望相助之實效其無業遊民以及小偸小竊槪附牌末並經卑職於親自赴鄕抽查之便勸令殷實好善之家量撥地畝令其佃種倘再拋荒則其不能遷善咎由自取自當從重究辦一一耳提而面命之𨿽不能徧及而體察情形攺悔之人所在皆有一年無過準其入牌現在戶口冊籍將次辦齊惟汝光所屬素爲匪徒出沒之區當此民心浮動之時外患方殷內憂尢亟修城櫓繕甲兵皆古人備兵之義刀矛旗幟土槍土炮之屬不宜緩圖業經卑職設局制造另行稟報在案並爲繪定式樣飭令民間量力自備自行收放其城垣炮樓現亦擇要興修倘遇土匪竊發臨時集丁訓練或戰或守一朝可舉誠以兵燹所及私怨旣釋保衛自專舉有力無力愛身之心甚於愛利聯眾志於平時收明效於日後不團而自團不練而自練有不期然而然者此卑職所謂團練可行之於擾亂之時而祇足以輔正兵之不足者也除辦理保甲另行具稟外所有辦理團練爲難緣由理合稟請大人查核俯賜批示祇遵實爲公便

○上團練大臣張少京兆

敬稟者竊卑職前聞憲節道出蓍城遄歸珂裏方謂地方一切有所稟承詎騶從蒞止之時卑職適驗案下鄕竟至相左旣不克祗聆鈞誨又不獲恭送淸塵悵結之深匪言可諭嗣接汝陽謝令來信仰蒙憲諭以團練事宜不爲遙制知遇之隆感深刻骨卽我憲臺公忠體國之隱亦昭昭然如揭日月而行矣欽佩之忱曷其有極團練之議奉到章程之後理當克期簡練然其中種種爲難輾轉籌思實鮮良策用是詳述利獘據實稟陳激切之言非不知近於冒昧我憲臺𨿽知之有素而督責終不能無人且卑職少處鄕閭繼親民事於團練之獘知之最切當剛中堂奏蒙諭旨飭辦之際卑職曾以易於釀事據實稟陳蒙劉前撫憲具疏入告旋奉諭旨申斥於是裕前撫憲始有遵辦團練之舉迨上年卑職赴引入都仰蒙召見慈聖垂詢又經卑職切實直陳今義和團之變不幸而偶中矣回念覆轍惋惜彌深矧當民心浮動之時何堪再聚遊惰之眾卑職所見所聞禍機隱伏𨿽四境之外義不當言而耿耿寸心木﹖巳憂甚切此所以低徊往復不得不陳也謹將原稿照繕淸折祇呈憲鑑倘蒙俯察愚直與顧大臣會商善策設法維持則我憲臺保全梓裏爲國家默培元气所全實多民生幸甚卑職幸甚

○籌議緝捕事宜稟

敬稟者案蒙本府轉奉憲臺札欽奉上諭以豫省盜風素熾飭卽整頓團防保甲以淸盜源並就地方情形將緝捕事宜悉心妥籌稟候匯詳以憑嚴定章程並報院查考等因仰見大人講求捕務集思廣益之至意遵查卑縣地處平原民尢朴陋在汝寧府屬內盜案較少然自發撚肆擾以來復經大祲加以連歲收成歉薄戶鮮蓋藏窮僻之鄕捨力耕而外別無主計民愈窮則盜風愈熾盜愈熾則緝捕愈難以故十數年來盜賊充斥同於鄰境東南西南一帶與汝確項遂交界之處犬牙交錯尢爲刀匪出沒之區𨿽經卑職嚴加捕拏匪蹤終難盡絕現在力辦保甲徧設民更漸形靜謐而欲盡拔根株恐未能期之旦夕此卑縣之情形也竊維緝捕之道本境之賊設法可以購拏外來之賊海捕難期必獲委無實在把握今奉飭妥籌自以治盜爲本旨謹就地方情形曁管見所及遵照憲札悉心妥籌條分本末一曰治盜之本二曰淸盜之源三曰防於事前四曰捕於事後五曰原法之始六曰奉法之難分作六條俾便省覽其辦理之法一以保甲爲綱領而歸於用人焉謹開具淸折稟呈采擇至若如何督緝文法愈密則諱匿愈深諱匿愈深則漏网愈眾如其並去文法則闒冗之吏益復廢弛有治人無治法我憲臺知人善任無待贅言矣除卑縣辦理保甲事宜詳細另稟外所有遵飭妥籌緣由理合稟請大人鑑核俯賜訓示祇遵

附緝捕事宜六條

一曰治盜之本昔人有言可使民爲盜何不可使盜還爲民此非姑息以養姦乃去盜之至義卑縣民情朴厚甘貧食苦習以爲常𨿽系盜犯察其犯法之始皆因凍餓切膚冀圖苟延殘喘而起其初未嘗非良民也名之曰盜實類饑民𨿽凶悍狡黠甘心爲盜者問亦有之但百或得一難爲定論居常私念職司守法義不當曲法以徇民然爲民父母痛癢漠不相關而使百姓窮極爲盜然後從而刑之三復孟子罔民之言每爲之惻然動念先富後教此治盜之本所當以安插無業遊民爲第一義焉現經卑職查出境內無業遊民不安本分者二千二百八十六人量勸殷富撥給地畝令其佃種所苦爲數太多勢難徧及亦惟得尺則尺得寸則寸稍盡此心而已廣辟生計尙容後圖

二曰淸盜之源卑縣竊刼之案本境之賊十之七外來之賊十之三然外來之賊亦必有左近之窩欲淸盜源捨力辦保甲別無良法然事極繁碎一鍼一綫非身親其事難收成功亦非一朝一夕能責成效總須認定本旨一以區分良莠爲指歸勿泥成規勿限時日勿加督責勿立繁條方克有濟查淸以後窩賊之戶𨿽輕必懲爲賊之人擇尢重辦而又出之以精明神速使一邑之內咸曉然於窩賊之決難幸逃爲賊之必幹大戮則淸源之策功過半矣

三曰防於事前鄙諺有曰有千人做賊無千人防賊以言乎防不勝防也然卑職從仕以來用一分心得一分益𨿽未能使境內絕無盜案而賊之不可不防防之決可得力實見明效一爲民更卽保甲章程所謂輪流支更也支更之說久成具文而卑職屢經力辦或垂搶被逐或旣刼獲盜時復有之且更柝相聞尢足以破賊膽消弭盜竊出於無形惟默相比較斯差數睹矣此以人防也一爲地防豫省並無實在搶刼大盜不特卑縣一邑爲然故城內被刼偶一有之寨內者亦不多見其失事者大率道路村庒耳而其中實在富戶百或一失惟稍有衣食之家失事最多蓋賊人上盜先踏去路後看進路彼見戶崇垣髙峻房密室出水不易城寨之內則有重門所謂盜亦有道非不欲多得贓也果能嚴門禁謹出入有寨者量修寨墻無寨者量築土埂或掘長濠以限之或編藩籬以阻之皆足以杜窺伺其益處蓋不僅制小賊巳也

四曰捕於事後捕盜之法謂有案必破有盜必獲固無實在把握但用捕不如用民的系確論豫省風气極壞有混班淸班之分混班者在卯捕役爲盜亦能獲盜淸班者𨿽不爲盜而亦不能獲盜小偸小竊仍不能免卑縣捕役向稱淸班然病民而不能衛民則一皆不能用也用民之法亦以保甲爲宗而懸賞必信不可吝惜資財送案卽收不可遷延阻格差可見效若境外偵緝不必問役問民卽以盜捕盜使功使過無乎不可有術無法存乎其人未易言也愚昧之見竊謂督捕之法繁設處分終歸無益倘能以獲盜多寡爲殿最不必以案件彼此爲區分斯𨿽寬而實嚴矣

五曰原法之始捕盜難懲盜更難此不得不推言立法之始也定例圖財害命律惟斬候彊盜圖財律應斬決準誅心之律則彼重而此輕論受害之人亦一輕而一重罪名區別幾疑倒置蓋所以遏亂萌也故立法之意在張國本飭綱維威莠民戢暴黨非第爲良民快心目泄私讎今成憲𨿽懸於國門而本旨巳昧辦一盜案輾轉詳勘等候部覆動至經歲𨿽有就地正法之條罪名不符卽難照辦用刑之道愼則愼矣不知殺一警百全在臨時譬如十人爲盜一人就捕立置典刑則九人股栗一經日久彼九人者早已遠揚縱使伏誅何所警畏夫豪傑作用上智雄圖無虛舉無棄材或戮囚以示威或刎囚以刼敵皆有妙用若用極刑而不問辟以止辟之本意虛殺此囚矣故卑職以爲懲盜不妨稍涉通融而歸本以用人爲主蓋地方官吏執法戮民非修私怨倘得其人有心冤濫勢所必無倘不得其人則𨿽墨守成規何不可爲塗毒生民之口﹖嵩矢不可不思也慨當時事艱難之會治本治標缺一不可如其委托非人則此言爲作俑矣

六曰奉法之難愼刑之道久不講求𨿽有供招半系虛套前人所謂按其虛文𨿽臯陶亦以爲平者而其實私拷頂案鹵莽刑求艸菅人命依然如故是誠痛切之言然不如此則𨿽具眞情便多挑駁此辦案之難也訊問盜案與人命詞訟不同非具細心鉤距之才慈祥愷惻之意而又有隨機應變之詞鋒明白透澈之才質不可卑職惟日兢兢自慚不逮惟盡此心之所能盡冀無負於斯民然遇有可疑不得不暫系以待覆勘得半失半此問案之難也果審實矣論搶竊則有餘辜論彊盜則嫌不足此等案件猶復甚多稍一不愼畸輕畸重勢所難免此論斷之難也果彊盜矣如長解口糧書吏冊費以及一切必不可少之用解審一盜率數十金所費不貲倘使歲獲數十盜則逐案起解受累非淺此解審之難也窒礙之處更難枚舉𨿽與捕務若無干而不知其最有關系也欲加整飭似宜通籌利獘俾免枉縱芻蕘之見伏惟裁察

○辦理保甲情形稟

敬稟者案蒙憲臺批卑縣稟奉文辦理團練爲難情形據實瀝陳稟由奉批飭卽查照團而不練之法將保甲事宜妥籌稟辦等因奉此遵查保甲之法不特可以聯眾志淸盜源卽諸政之措施實悉總其綱領然辦理之要首在得人否則擾累閭閻良法亦成獘政朱子社倉荊公靑苗利害懸殊其明證矣卑職才疏識短本無知人之明且卑縣地處偏隅號爲俊彥者或墨守文法稍覺開展者又多思科派求可自輔頗難其人顧擇人之要公則生明直道在民輿評可信卑職前署卑縣凡閱兩年奔走汝工又逾數月地方紳耆之賢否恆於無意中詢之上自紳衿下逮隸卒凡所稱道察其眞僞隨時默記互相印證履任之後又歷數月之久徧加遴訪選得紳耆三百五十二人不論有無功名專以誠朴爲主優加禮貌給發諭帖派充本裏首事其平昔交結衙署干預訟詞者斥退略盡𨿽不免取怨於若輩亦所弗計此卑職選擇首事之實在情形也各裏首事擇定延請來署照卑職前在鎭平任內稟定保甲章程小加變通捐廉購買紙張刊印十家門牌循環冊籍親交首事不經書役之手不取民間分文並將如何辦法按照章程親爲講解逐一指示責成該首事自擇村長村必一人或一村兩人以代甲長之任蓋卑縣地處平陸民間大率就地力耕聚爲村落鎭市而外大莊絕少若必拘守成法十牌爲甲甲舉甲長則百家村落數極寥寥轉致有名無實不能稽察也村長旣定再令村長公同選舉牌頭令牌頭自擇牌戶保管入牌凡該牌戶籍貫姓名年歲家口門向生理產業均塡入艸冊門牌循環正冊之內其有曾犯搶竊以及不安本分無業遊民賭棍土娼之屬槪不入牌惟坿牌未並將行爲事犯注入底冊年貌籍貫人口數目一體編列不準遺漏俾可確切訪查與被控案卷環相比對門牌懸掛各戶門首艸冊由該首事自行收存以便隨時登注生死遷移等事循冊亦由該首事於來城之便親至縣署面交卑職俾免漏泄而致尋仇報復之患其牌頭所保牌戶或此牌頭信甲家而不信乙家彼牌頭信乙家而不信丙家參差入牌悉聽其便總以區分良莠爲第一要義並設店簿稽查往來行人此卑縣認眞編查戶口之實在情形也如此辦法良民之心志齊一稍稍知所取捨且村長與首事情意聯洽牌頭與村長情意聯洽牌戶與牌頭亦無不情意聯洽又經卑職勸令牌民公制旗幟銅鑼修理舊存軍器添造槍炮刀矛擇原有空廟或撘蓋席棚作爲更房輪流支更由卑職不時於夜間赴鄕親往點名察驗並飭令巡更之時必並至鄰近各莊不準止在本莊敲更塞責殷富之戶燒茶煮粥互相欵待一庒有警鑼聲連響鄰近各庒齊集捕拏如果獲犯送案審實立時給賞旣於緝捕最爲有益而各庒梭織往來朝夕相見聯結眾志出於無形俾收守望相助之實效蓋南汝光所屬盜案最多不獨卑縣一邑如此每屆冬令富家必自雇更夫防夜故𨿽小有破費民情尙屬樂從在牌之戶月輪一夜亦覺輕而易舉此卑縣設立民更團而不練之實在情形也計自七月迄今據該首事等陸續繳到循冊業巳齊全統計查出城鄕七十二里八大鎭一千七百八十四村庒入牌牌戶六萬三千八百七十二戶男大口十一萬一千零七十名女大口十萬九千一百零七口小男七萬七千零五十八名小女六萬四千四百五十七口男雇工五千零九十一名女雇工七百四十九口不入牌內無業遊民大男二千二百八十六名大女二百六十五口小男二百零六名小女一百二十一口統計大小男婦三十七萬零四百一十名口經卑職隨時抽查尙無遺漏其修理添置槍炮四千二百四十五具刀五千零十五把矛一萬六千七百八十三根雜項軍器二千二百十三件𨿽未能如式整齊亦尙可應用新制旗幟大小一千三百四十九面皆尙鮮明如式可以辦別並經查出包河裏曠地專賣往來賊飯飯店一所業經卑職嚴加懲責並將艸房兩間督飭首事立卽扒拆出示禁止永遠不準在該處開設飯店此外窩畱之戶以及著名匪犯亦經卑職認眞查拏地方漸形靜謐此次該首事等勸諭牌民公制器械輪流支更所費亦復不貲然數月以來民間並無控告科派之案事舉而民不擾該首事等之尙堪任使實有明徵惟誠朴紳耆立信有餘而任才不足卑職逐一察訪尙有一二里首事或過於木訥或瞻徇過多心存畏葸殊不能免擬俟選有妥人另行更換至若遊民之眾拏不勝拏辦不勝辦其疊犯搶刼要犯固當認眞嚴拏其情節較輕之人自應量爲安插責令攺悔方爲盡善所苦卑縣地方偏僻小貿則無以爲生傭力則雇覓極少加以比歲收成歉薄饑饉甚多愈形困厄𨿽經卑職勸令殷厚之家以有餘之地撥給佃種無如此輩遊惰旣慣野性難馴好善之家又復寥寥無幾坐是安插甚少得尺則尺得寸則寸惟當竭盡此心不敢預計成敗此外貧民可辟生計經卑職捐廉購買民地歸入書院試種區田又經飭紳召募鄰民織艸帽匠擴充手藝令人學習現皆未有成效此又卑職安插遊民陸續辦理之大槪情形也除仍認眞查辦以淸閭閻而副憲意外是否有當理合開具章程戶口軍械淸折繪具地圖同刻印門牌底冊式樣一並稟呈大人鑑核再卑縣查辦保甲竊以村庒坐落道路遠近戶口眾寡非圖不明是以延聘諳練繪畫之人帶同書役逐一丈量計裏開方詳細繪畫其間幅巾﹖員之廣闊溝渠河道之經行村庒之多少較之公私藏本尢爲詳核惟天文緯度一時乏人熟諳未敢冒昧繪入以昭核實合並聲明

○修蓋炮樓完工稟

敬稟者竊卑職前因制造槍炮暫行完工並動工修蓋炮樓稟呈憲鑑在案竊念此項工程關系甚大卑職現值交卸垂成而墜亦覺可惜故於開篆後墊發錢文照常督工認眞監辦玆於光緒二十七年二月十三日一律完工計拆去重修建蓋者南門炮樓一座六角式髙自檐至地三丈零二寸周七丈三尺二寸炮門六面大孔可以代穴﹖口﹖﹖亦可安炮計十二孔小者四十五孔樓三層中鋪木板其餘東西兩門炮樓四座隨方修砌更換木板門扇並更換南門弔橋長一丈九尺寬一丈四尺三寸修補磚砌南門攔馬墻一道分三節一節長三丈一尺五寸髙五尺一節長一丈二尺五寸髙五尺一節長三丈七尺五寸髙五尺修補南門城濠北岸裏堤一段髙一丈四尺長二丈五尺城內裏隍門甕修補兩段一段長七丈零五寸寬六尺髙三尺一段長五丈一尺五寸寬三尺髙三尺外拆蓋常平倉房三間經卑職逐一驗視均尙堅固整齊用過磚木工料等錢一千一百六十八千五百五十八文皆經紳士侯錫藩等之手均有細賬可查所有炮樓完工緣由理合稟請大人鑑核再此項差錢每年向系十月內撕票由差役墊繳追收歸款卑職以撕票病民最酷是以上年十月不肯撕出亦體卹民隱之意現在此項工程民間自行投櫃完納錢文不敷應用由卑職墊發錢四百十八千五百八十七文合並聲明

●跋

學治識端一卷元和徐君服官鎭平上蔡公牘也君兩治上蔡先後凡三年治鎭平不及二年政教修明百廢具舉陋規獘政其甚者悉革之理冤獄尢眾事不具牘辭不雅馴或文法拘牽者並不著見於此者特十之一耳夫以君之才﹖百里地卒卒一二年而規模宏遠卓然可見者乃如此使得盡其用充其量吾不知其展布又何如也然君性剛直召對多直言又恆忤憲旨寅僚酬酢非所長卒以造土鎗爲人所讒被劾落職𨿽旋卽開復天下知其冤而君浩然且歸隱矣吾於此蓋重有感云伊古偉人傑士挫磨摧折大率皆不容於時顧受禍愈烈者享名亦愈盛天之報施其竟謬矣乎孟子有言曰天之將降大任於是人也必先苦其心志勞其筋骨動心忍性增益其所不能庸詎知天之非所以成君乎君之初仕也文其章曰動忍蓋以袵席斯民爲已任者方今聖明在上而吏治不修百姓愁嘆君豈無意乎吾知君之必不可以終隱又必不以區區黜陟容心於其間也然則識端云者觀成之朕兆吾將拭目俟之矣於君之歸爲書此以志之若夫文字之禍成之者崇禮也崇禮方且有上蔡佐治錄之鐫以彰吾過君之軼事善政別見吾序故此不詳云會稽謝崇禮

學治識端

