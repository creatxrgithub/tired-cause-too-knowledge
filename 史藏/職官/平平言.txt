平平言

﹝淸﹞方大湜著

●目錄

序

凡例

卷一

卷二

卷三

卷四

跋

●序

序

嗚呼吏治之在今日不可言矣抑豈盡人之不仁蓋亦有由於不學者焉不學故不知萬物之與我爲一體無精神气脈以流貫於其閒而又識不足以察民之情術不足以衛民之命惛然貿然木偶而被冠裳而環伺其側者乃爭假竊神威以攫牲牢民生幾何而不蹙也然則士大夫飽食嬉遨廢書不觀之日卽小民銜冤負痛救死不贍之時不學之禍何其甚哉何其甚哉吾邑方菊人都轉先生自爲諸生卽耆讀有用書及官知縣出所學以設施廣濟襄陽稱道吾父母不衰迄今二十餘年矣而先生𨿽屢典大郡顧追念牧令所以及民者不能以須臾忘公餘之暇屑屑勤勤嘗上稽經史旁摭羣書近證時事條分而件系之發前人所未發洪纖巨細靡不畢具其謀吾民眞如慈母之哺孩於懷而時其饑飽燥濕焉者旣成若干捲題其編曰平平言平平言者猶言無甚髙論蓋謙詞云爾𨿽然禹之治洪水也注諸海而已周公之治猛獸也放之菹而已順其性使復其所非有奇功異績也彼民亦平人耳𨿽情僞萬變不至若洪水猛獸之難治捨是平平者將操何術以馭之哉貴墀受而卒業亟復於先生曰今之百工技藝皆賴師以教之學也獨至爲官則舉世中下之姿咸以生知自處豈眞視爲官易於百工技藝狃於積習恥於相下而臨其上者亦不克師道自居本諸躬行以訓厲而申儆之也今欲奪天下帖括之學使豫習夫民事其勢誠有不能無已則仕而學乎學焉而書浩以博義窈而深仕者不且望洋而嘆日不暇給乎吾欲刋是編萬本流行海內俾一開卷而知官之難爲與其所以能爲者一牧令學之則一州縣受其福十牧令學之則十州縣受其福視彼祕爲治譜以利子孫者其公私相去何啻北胡之與南越耶生民之害亟矣有心者被髮纓冠而往救之猶懼不及也是編之刻烏可一日緩哉光緒四年孟春杜貴墀謹序

續序

貴墀序菊人都轉先生所著平平言大旨謂古昔吏治之盛原本學術今旣不能奪天下帖括之學豫習民事而及仕而學書浩以博又窘於力而迫於時意欲刋布是編俾仕者開卷得師庶幾民受其福先生讀竟謂貴墀子非知吾心者夫吾何暇言著書居官久習知所宜法戒嘗私述焉以示子弟口不勝述又易忘也隨其記憶所及而筆錄焉鱗次櫛比積若干捲藏以待吾家之士而欲官者令講習於平日幸無重得罪百姓墜吾中丞公累世之家聲云爾夫謂人不吾若而必待詔告旣非所以處人稍有一二知識勇於自信而亟於示人又非所以自處子之爲吾謀柰何若是貴墀曰然哉謹受教夫自科舉肇興父兄之誨子弟惟斤斤焉獘精疲神求符有司之尺寸猝膺民社所習與所用齟齬不合子羔尹何甚者禍其國以及其家記曰宵雅肄三官其始也言以居官之道望之入學之始也又曰良弓之子善爲箕良冶之子善爲裘言箕可漸進於弓裘可漸進於冶也今先生旣知子弟所宜學而又以素所學者躬行而漸導之後嗣之繼軌循良不蓍蔡而可決𨿽然吾子弟之眾不若人各有其子弟之眾也吾教吾子弟而利民溥不若人各教其子弟之利民溥也世未有不可用以教人子弟而顧用以教吾子弟者卽未有可用以教吾子弟而不可用以教人子弟者古人家訓家範諸書皆教子弟之私言也天下至今誦之然則是編也先生不欲其傳又烏能禁使不傳哉先生前曰子必思所以益吾書者愧無以應則仍申前序之請蓋非貴墀一人之私言而凡有心斯民者之公言也先生其謂之何

序

州縣爲親民之官爲一州則一州之民生所屬爲一縣則一縣之民生所屬事事裁決精當而後上之道府達於院司故州縣之權重於大吏其才由此見其學亦由此可行而今日之吏治不槪見者出仕之先從事帖括未遑諳練民事一行作吏往往以奉行文法爲賢以句稽條會爲能甚者則又以趨走承順爲勤勞職事於民生得失之故與夫人心風俗之本槪非所措意宜其難也嶽州方君菊人由州縣起家政績卓然初於楚北疊膺保薦屢典大郡其後洊至晉藩余久聞其循聲而猶未知其學之所至何若今杜仲丹孝廉極道方伯曩多善政淸勤可法並出其所著平平言六卷皆爲牧令時所身體而力行者余覽其言細而不苛慈而有斷而尢於民生之休戚民命之出入三致意焉杜君客於其幕久親見其政績非托於空言者比余維學與治非二事三代而下吏治以漢爲最漢法初試爲吏再遷爲守令非徒通習法律而已爲能精求天下之事下可爲偱吏上可爲名臣方伯爲諸生卽耆讀有用書故作州縣立言親切如此其謂經史外宜兼讀國朝先正書又曰作官本讀書人分內事旨哉是言願凡爲牧令者味其言可也方伯自謂平平無甚髙論實與劉公衡庸吏庸言同意居官能於平庸者實力行之漸漬人心蒸成風俗熙熙然皞皞然仰希三代不難書云王道平平殆基此乎古人謂不朽有三立徳立功立言方伯不以立言自許誠使後之牧令羣焉則而效之於地方隨事畱心則民之受其賜者正復何限其功徳且與言俱不朽也至鄕裏閒義田義塾靡不慨然佽助以導善斯卽教養之經端自近始亦可見其志矣爰樂綴數語於編與仲丹孝廉共質之光緒十三年秋七月眞州卞寶第序

序

天下之治亂系乎民民之治亂系乎牧令蓋牧令者親民之官官不能治民則民之疾苦日甚天下所由多事也閒嘗就今之牧令言之其貪殘猥鄙者無論己卽有擅能吏之譽者又或任气而狃於偏或好名而習於詭偏則律人以就己詭則飾公以便私至問以民事之利害民訟之是非與民情之好惡仍貿然無所會於心幸而敷衍及瓜不以爲過且以爲才嗟嗟此豈朝廷設官治民之意哉實由入仕之初不過求溫飽博顯榮原未曾讀吏治書略存心於民莫一旦銅符在手如瞽人之行路茫然無怪乎假任气好名之舉以自飾其闇陋也巴陵方菊人方伯以諸生佐胡文忠軍余得與共事相與談當世之務每慨然曰今天下不治民亂日興豈民心之好亂哉亦治民者之無道耳卽如某事宜興某事宜革某事宜補救爲笶令者果能各盡乃心以治民而民皆得所天下烏得而不治耶余心服其言及官吾鄂歷宰繁劇舉凡興利除獘與民休息之事釐然具舉余於是時知方伯之有以展素抱而踐前言後此之任監司陳臬事綰藩條無非以自爲牧令之道責諸牧令而已今方作已歸道山其同邑杜仲丹先生出所譔平平言六卷來徵序湘良受而讀之如當年抵掌戎幕時因恍然於治民之道不在奇能異術也如齊家然庸行必本諸身如用兵然勝算必操諸己民非難治特慮治民者之漫不加意耳治疾之醫探源而與爲利導伐柯之匠觀則而卽得準繩假使爲牧令者能師方伯將見一省行之而一省之民治各省行之而各省之民治然則是書之有功於天下也豈眞平平哉光緒十三年秋七月蒲圻但湘良謹序

●平平言凡例

一是編專言吏治吏之爲治不止州縣而州縣親民一州一縣得人則一州一縣治天下州縣得人則天下治督撫藩臬道府不過以整飭州縣之治爲治而已故獨詳於州縣

一是編所錄或述前人所已言或發前人所未發古事近事之可爲法戒者隨手編載生平所親歷有與古語古事相印證者閒亦附錄如折韈綫如鋸木屑如合五侯之鯖故件系條分繁雜瑣碎

一是編但求其可行故所言平平無甚髙論呂新吾先生所謂用三代以前見識就三代以下路數也

一是編但求其易曉就平日所究心者書以代口故詞義淺顯不足爲神明於治者道也

一是編爲訓子弟而作做官本讀書人分內事非奢望也故不嫌躐等次男朝榘舉京兆試長男朝槪三男朝棐猶子朝桓從孫榮燦均列弟子員巽日或有治民責亦未可知呂居仁先生童蒙訓多言居官之道童蒙尙可訓以居官何況舉人秀才我子弟如不自菲薄幸勿以吾言爲伯魯之牘

光緒四年孟春月望日二庸堂主人自識

●平平言卷一

巴陵方大湜菊人著

造福莫如州縣

造孽莫如州縣

官不易做

立志

立志在候補時

候補宜讀書

候補宜擇交

候補宜虛心

官場換帖太容易

候補宜謹言

候補人員見上司

君相不能造命

小人枉爲小人

無恥

候補當差

候補出差請教首府縣

出差勿計較供應程儀

候補時宜訪求幕友

候補宜儉用

候補時同寅女眷不宜往來

正五九月可上官

四絕四離四不祥月忌不足信

到任可進南門

到任時借貸

各房呈須知冊

淸查前任命盜各案

工房呈輿圖

新官到任須抖擻精神

大利大獘須徐徐興革

下馬風

初任宜簡僻缺

公罪私罪

大計

吏不可俗

事不可入廟門者斷不可爲

官不可貪

官不必貪

貪吏惟恐民之不窮

官不可與民爭利

義利關乃人鬼界

退一步想

惷气

官民交財

官價

陋規

革陋規非易事

不儉用必貪贓

不儉用必虧空

優缺亦不可奢華

儉非吝嗇

淸愼勤

勤則少暇

官不可不明

曉事

官不可過用其明

精明渾厚

緩

勿喜事

熱腸

擔當

淺露

成見

有條理

學問閱歷

立法求其可行

法立獘生不可因噎廢食

天不爲荊棘靳雨露

不必親身私訪

不可派人私訪

官不可好名

官不可無名

官聲卓著最省事

惡居下流

官不可不畏民

畏民非畏葸之謂

鄕愚見官箕踞無禮

親民工夫

懲治豪橫之後須隨時傳諭警戒

告示

咨訪風俗

看本邑誌書

讀有用之書

閱文稿

拆公文

○造福莫如州縣

士君子心存利濟不能爲督撫卽須作州縣以督撫近君州縣近民也然興利除獘不特藩臬道府能說不能行卽督撫亦僅托空言惟州縣則實見諸行事故造福莫如州縣前明章楓山先生【懋】由翰林謫爲臨武知縣未之任攺南京大理寺丞嘗嘆曰吾恨不作臨武知縣蓋知縣正好做事正好救百姓豈得以官小爲嫌也楓山本理學名儒尙且以不作知縣爲恨事可見宰官一身眾生托命果能事事存心時時畱意必能造福斯民汝曹如有命作州縣切不可妄自菲薄

○造孽莫如州縣

造福莫如州縣造孽亦莫如州縣州縣不得其人則獘端百出不特本官貪酷罷軟貽害地方卽姦胥蠹役土棍訟師以及官親幕友家丁人等內外句通亦無不爲地方之害不特恣行秕政貽害地方卽良法美意如社倉保甲等項行之不善亦無不爲地方之害故曰滅門州縣汝曹如有命作州縣萬萬不可造孽

○官不易做

五福不言貴可見官是苦人做官是苦事呂新吾先生【坤】曰世上沒个好做的官𨿽抱關之吏也須夜行早起方爲稱職才說官好做便不是做好官的人職固有輕重事固有繁簡但才說好做便滿腔是玩易之心所以無一可耳王朗川先生【之鈇】曰居官不可作受用之想天之生我異乎眾與以治世之職是造福於世之人非享福之人也惟其不能享福所以謂之苦人惟其不好做所以謂之苦事汝曹如有命作州縣欲造福不造孽先須耐苦

○立志

旣可造福又易造孽且不好做何去何從必須立定志向乃不迷於所往夫志所能到之處未必卽力所能到之處有志尙恐不逮何況無志無志則路途先錯矣一著錯滿盤輸故立志要緊

○立志在候補時

士大夫未遇之先誰不想做好官何以一入仕途便變成兩截人則候補時爲邪說所誤也故到省候補卽須立定主意切不可惑於邪說

○候補宜讀書

候補人員欲不惑於邪說【如講喫講穿講排場講徵逐講鉆營講做官全仗門丁之類皆邪說也】非讀書不爲功經史之外莫如讀吏治書莫如多讀本朝之吏治書玆將應讀之書開列目錄於左

經史

古人引經斷獄者不一而足一行作吏𨿽不能效經生家終日咿唔然偶爾翻閱總有益處蓋少時讀書全無體貼不過囫圇吞棗而已閱歷世事之後再讀舊書便覺親切有味史書無事不有更可增長見識

歷代名臣言行錄【戰國至五代十國國朝朱桓拙存編輯宋藝祖至徽宗朱子原本朱桓節輯靖康至寧宗宋李幼武士英原本朱桓節輯理宗至帝昺及遼錄金錄元錄朱桓編輯明錄國朝徐開任原本朱桓節輯】

史傳三編【國朝朱軾可亭蔡世遠梁村同訂歷代名儒傳李淸植

分纂歷代名臣傳漢至隋張江百川分纂唐至後五代藍鼎元君玉分纂宋至元李鍾僑世豳分纂歷代循吏傳彊福旭分纂】

國朝先正事略【國朝李元度次靑撰】

以上各書所錄皆嘉言懿行丰功偉績讀之可以瀹心性鼓精神

實政錄【明呂坤叔簡撰】

皇朝經世文編【國朝賀長齡耦庚編】

五種遺規【國朝陳宏謀榕門撰】

福惠全書【國朝黃六鴻思湖撰】

圖民錄【國朝袁守定易齋撰】

牧令書【國朝徐棟致初輯】

佐治藥言【國朝汪輝祖龍莊撰】

學治臆說【國朝汪輝祖龍莊撰】

夢痕錄節鈔【國朝汪輝祖龍莊撰】

庸吏庸言【國朝劉衡簾舫撰】

蜀僚問答【國朝劉衡簾舫撰】

農桑輯要【元司農司撰】

農政全書【明徐光啟子先纂】

授時通考【乾隆二十二年

敕撰】

康濟錄【乾隆四年

禦定】

荒政輯要【國朝汪志伊稼門纂】

捕蝗要訣

讀史兵略【國朝胡林翼潤芝輯】

金湯借箸【國朝李盤小有撰】

鄕守輯要【國朝許乃釗恆甫撰】

折獄龜鑑【宋鄭克武子撰】

鹿洲公案【又名益智新書國朝藍鼎元鹿洲撰】

歷代河防類要【國朝徐璈六驤撰】

治河方略【國朝靳輔

撰】

以上各書所錄皆良法美意讀之可以知得失別【是非】

大淸會典

大淸通禮

學政全書

以上各書所錄皆朝章國故孔子大聖一則曰吾從周再則曰吾學周禮今之會典通禮學政全書卽孔子之周禮也

大淸律例

洗冤錄

辦案靠幕友審案則全靠自己非幕友所能代勞漢書薛宣傳云吏以法令爲師平日多記幾條律例審案時乃有把握檢驗傷痕毫釐千里洗冤錄剖辧最細平日須畱心玩索

刑案匯覽

駁案新編續編

成案情節不一多有律例所未賅載者昔歐陽公爲夷陵令取積年案牘盈箱堆屋者盡閱之因此得究知人情物理後時深有裨於相業

處分則例

一部處分則例無非公私罪名公罪不能無私罪不可有讀之可以寡過

邸鈔

朝廷用人行政悉載邸鈔之內不閱邸鈔便不能通曉時務

海國圖誌【國朝魏源默深撰】

各國通商條約

海上用兵以後泰西各國互市者紛至沓來海國圖誌所載以西人譚西事言較確實凡各國之沿革始末建置永促以及山川刑勢道途遠近風土人情物產技藝無不燦若星羅了如指掌其要旨則不外欲籌夷事必悉夷情以夷攻夷以夷款夷師夷長技以制夷命數語此畱心邊務者必讀之書各國通商條約則玩行事例也遇有中外交涉事件必取決於【條約】

○候補宜擇交

候補時以擇交爲第一義同寅濟濟不乏可師可友之人擇其品行端方公事練達者時相過從自然受益淫朋逸友萬不可交亦不必開罪敬而遠之可也否則比之匪人師師非度蘭芷變而不芳荃蕙化而爲茅矣

○候補宜虛心

地方情形須向資格較深之同官虛心訪問若如何撫綏如何整頓則必須向官聲卓著之同官虛心訪問始有遵循蓋資格深者情形熟趨避亦熟所言所行未必皆從百姓起見也

○官場換帖太容易

君子之交淡如水官場換帖太覺容易其病在於過濃當換帖時飲食徵逐喚弟呼兄何等情投意洽一旦臨小利害便若途人甚至途人之不若或因交代算帳較及錙銖以致相罵相打或因彼此爭缺各懷鬼蜮以致相軋相傾今日如冰如炭之人卽昔日如膠如漆之人自問殊覺汗顏旁觀能無冷齒

○候補宜謹言

衙參之期各同寅畢集官廳切不可髙談闊論旁若無人

○候補人員見上司

屬員見上司舉止要恭敬卻不可過於矜持應對要詳明卻不可過於繁瑣至上司談講泛話其意本不專注一人應讓首府首縣對答候補者不應多口

○君相不能造命

古人立言義各有當君相造命之說乃就君相而言以君相大權在手可以爲所欲爲治亂安危不當諉之气數也若貧賤之人命裏不應富貴卽君相亦不能造能攺齋漫錄云仁宗嘗禦便殿有近侍二人爭辯聲聞禦前仁宗問之甲言貴賤在命乙言貴賤在至尊帝默然卽以二小金盒各書數字藏於中先到者保奏給事有勞推恩封祕甚嚴先命乙攜一往內東門司約及半道命甲攜一繼往無何內東門司保奏甲推恩問之乃乙至半道足跌傷甚莫能行甲遂先到朝野僉載元魏徵爲僕射方寢二典事長候於窗下甲曰吾等官職總由此老翁乙曰總由天徵聞之作書遣甲送至侍郎處云與此一人好官其人不知出門心痛付乙送書明日引注甲被放而乙得畱觀此二事可見富貴在天君相亦無如何也

○小人枉爲小人

窮通得失有命存焉世有鉆營而得者亦有不鉆營而得者且有鉆營而仍不得者可見人不能與命爭鉆營而得亦是命裏應得並非鉆營之力何必多此一鉆多此一營故君子樂得爲君子小人枉自爲小人

○無恥

人不可無恥嚴分宜之僕永年號鶴坡又號萼山先生張江陵之僕遊七名守禮號楚濱招權納賄朝中多贈之詩文顧亭林先生【炎武】以爲文章之辱今則愈趨愈下竟有與上司門丁換帖拜盟結爲兄弟者人之無恥一至於此此而可爲則吮廱餂痔何一不可爲耶

○候補當差

上司差遣無論緊要事尋常事均應盡心辦理若以尋常差事無關緊要卽不盡心便失敬事之道湖北候補知縣某奉委赴外縣查辦事件來府稟辭余詢以事之原委則對曰札文繁瑣未曾細閱問何以不細閱則對曰自己身任地方應辦之事無不盡心竭力若代他人辦事便覺意懶心灰是以未曾細閱余告之曰自己應辦地方之事與他人應辦地方之事皆公事也爲人謀私事尙應盡心何況公事且候補無專責候補所辦之事無非他人之事旣奉上司委辦則他人之事卽自己之事若似子之鄙夷不屑則候補時無事可辦無心可盡矣其人屢署縣事心地慈祥操守廉潔余素器其爲人惟不屑當差是其短處此亦通人之一蔽也又元微之遊三寺詩云會緣稽首地方佛無暇精心滿縣囚自序云道出當陽奉命錄囚牽於遊行不暇詳究此眞喪心病狂之語不可爲訓

○候補出差請教首府縣

候補時奉委出差事非素習請教首府縣自獲周行之示

○出差勿計較供應程儀

候補人員出差不可挑飭供應不可爭論程儀本爲公事而來不問公事而計較飲食其人品可想必爲識者所鄙不僅開罪同寅已也在省候補本無進項若出差不受程儀則往返川資及犒賞等費均無所出故收受程儀尙在人情物理之中但不應爭多論寡耳

○候補時宜訪求幕友

刑錢幕友最關緊要候補時卽須畱心訪求預先訂定庶免得缺時紛紛推轂無所適從

○候補宜儉用

候補時債負太多將來得缺若不貪索民財必致虧挪公帑其獘總由於奢反其道而行之莫如儉用衣服車馬等項切勿華美骨董玉器等項切勿購買𨿽應用者不能不用然遇可省之處總須極力撙節卽或入不敷出日用所需時有匱乏勢不能不投入債鄕然果能事事節儉卽欠債亦必不多庶將來易於彌補

○候補時同寅女眷不宜往來

同寅女眷不宜往來女眷在寓與居家一樣裙布釵荊未爲不可若聽其出門拜客或結姊妹或拜干親則見多識廣衣服必求華麗首飾必求精良燕會饋遺必事事求勝此亦耗財之一端不僅惹是非也

○正五九月可上官

雲溪漫鈔曰釋氏智論雲天帝釋以大寶鏡照四大神洲每月一移察人善惡正五九月照南贍部洲唐髙祖崇其教故正五九月不食葷百官不支羊錢【武徳二年詔自今正月五月九月不得行刑所在公私宜斷屠殺】其後因此遂不上官菽園雜記謂新官上任應祭告神祇必須宰殺故忌之也顧亭林先生【炎武】曰正五九月不上任自是五行家言不緣屠宰其傳已久亦不始於唐時南齊書張融傳曰正月俗人所忌北齊書宋景業傳曰陰陽書五月不可入官犯之終於其位又考左傳鄭厲公復公父定叔之位使以十月入曰良月也就盈數焉而顏師古注漢書李廣數奇以爲命只不耦是則以雙月爲良月只月爲忌月喜耦憎奇古人已有之矣余謂陰陽書最不可信正五九月不到任今之外官有此禁忌京官則否外官州縣有此禁忌督撫藩臬則否蓋京官近在輦轂之下假如正五九月初一日奉旨補授某官上任之期斷不能遲至二月六月十月外官缺不可懸假如督撫藩臬丁憂病故適值正五九月則臬署藩篆藩署撫篆撫署督篆督署撫篆均不容少緩也陰陽家言不驗於京官而獨驗於外官不驗於督撫藩臬而獨驗於州縣此必不然之事余於光緒二年九月入都臘杪旋鄂署任者以九月接篆余以正月回任均忌月也均未見有甚不好處是其明證

○四絕四離四不祥月忌不足信

俗以立春立夏立秋立冬之前一日爲四絕日春分秋分夏至冬至之前一日爲四離日每月初四初七十六十九二十八日爲四不祥日初五十四二十三爲月忌日諸事不宜上官尢忌殊不可信余篆襄陽縣事系同治二年三月初五日到任尙未卸篆卽擢知府何忌之有又余自筮仕以來接印者凡九次心想何日接印卽定何日從不倩人選擇後此之升沈顯晦𨿽難逆料然以前八次則固平安無恙也

○到任可進南門

俗說地方官到任進南門主地方亢旱以離屬火也此說不足信余到襄陽荊州任均由南門進城地方並未亢旱

○到任時借貸

由省赴任時資斧不繼向人借貸事所恆有但不可向家丁借貸不可向書差借貸不可向部民中之紳士商賈在省居住者借貸恐到任後被其要挾也不從則薄情從之則害義

○各房呈須知冊

新官到任各房書辦例送須知冊但錯漏居多耳須將各冊仍發各房細查如有遺漏準其添載如有舛錯準其更正添載之後不準再漏更正之後不準再錯

○淸查前任命盜各案

到任之初須令刑房將前任內命盜各案逐細淸查某案系某月某日報發某案已經獲犯詳報扣至何時審限屆滿某案已經獲犯尙未審定詳報某案尙未獲犯扣至何時參限屆滿或已滿參限尙未開參一一開折送閱未獲犯者趕緊飭差緝拏已獲未報者趕緊審明通報已獲已報者趕緊招解已屆參限者趕緊詳參

○工房呈輿圖

州縣到任工房書辦例繪輿圖呈核所呈之圖類多不全不備甚至南境山川列入東西東境山川列入南北此等輿圖全無用處須仿開方計裏之法另繪確圖以備查核假如本邑疆域自東至西橫寬一百里卽於紙上橫分十格自南至北直長一百里卽於紙上直分十格四方八面總共一百格每格長寬各十里【每格長寬不必定是十里卽以一格破爲兩格每格長寬各五里亦可】其不止百里或不及百里者各隨幅■﹝巾員﹞之長狹以定格眼之多寡先將縣城坐落何處用墨筆塡入格內再將境內山川方向塘汛遠近圖甲名目村落大小市鎭繁盛僻偏以及關隘橋梁廟宇等項並四至四隅界抵何處一一按方按裏用墨筆塡入格內然後按東西南北四鄕界址用朱筆劃分四段【不必定是四段只看本境向來分作幾鄕卽劃作幾段如向分圖甲者卽隨圖甲之多少而劃之】庶本境形勢或長或方或尖斜均可一目了然而山川村鎭道路等項之方向遠近亦無不了如指掌至圖所不能盡載者如煙戶多寡錢糧數目保甲姓名及某處肥饒某處瘠苦某處怕水某處怕旱某處是何風俗某處出何土產某處有紳士某某某處有富戶某某某處有正人某某惡人某某之類另載一冊以輔圖之不逮仍隨時畱心考查如圖冊有舛錯處卽隨時攺正平日肯如此費心臨事可不下堂而理矣

○新官到任須抖擻精神

作文爭入手入手不佳便不耐觀作吏亦然新官到任之初姦胥猾吏刁生劣監土棍訟師以及良善紳民無人不有一新官在其目中必須抖擻精神事事整飭以慰良善之望而懾宵小之心

○大利大獘須徐徐興革

新官大段規模與庸俗不同卽足以新人耳目若夫大利大獘關系匪輕則必俟訪察明確徐徐興革切不可孟浪更張致貽後累

○下馬風

袁易齋儀部【守定】曰俗吏初到官每事敲撲以立威稜謂之下馬風此大謬也使其後由之而不攺則爲暴虐使其後倦而漸反其所爲則爲縱弛吏民有以窺吾之深淺而作姦不可止矣

○初任宜簡僻缺

地當孔道曰衝政務紛紜曰繁賦多逋欠曰疲民刁俗悍命盜案多曰難衝繁疲難四字兼全曰最要缺兼三字曰要缺兩字曰中缺一字曰簡缺四字俱無曰無字簡缺要與最要皆曰繁缺中與簡皆曰簡缺繁缺事多難於稱職繁而兼衝稱職尢難簡缺事少易於圖功簡而兼僻圖功尢易一則終日精神半消磨於酬應一則六時功課可專注於生民也故初試爲吏者衝不如繁繁不如簡簡不如僻

○公罪私罪

官員應得罪名不越公私兩端凡不系己私因公得罪及過失錯誤出於無心者皆爲公罪罪由己造非因公錯及𨿽屬公事意出己私者皆爲私罪公罪準以級紀抵銷私罪𨿽有級紀不準抵銷故公罪𨿽不能無私罪必不可有玆將公私罪名及抵銷則例摘錄於左

公罪該笞者一十罰俸一个月二十罰兩个月三十罰三月四十罰六月五十罰九月該杖者六十罰一年七十降一級八十降二級九十降三級俱畱任一百降四級調用

私罪該笞者一十罰俸兩个月二十罰三月三十罰六月四十罰九月五十罰一年該杖者六十降一級七十降二級八十降三級九十降四級俱調用一百革職離任【犯贓者不在此限】

級紀抵銷尋常加一級抵降一級紀錄四次亦抵降一級紀錄二次抵罰俸一年紀錄一次抵罰俸半年軍功加一級抵降二級【如遇降一級之案將軍功加一級注銷抵免降一級外仍給還軍功紀錄二次】紀錄二次抵降一級紀錄一次抵罰俸一年【加遇罰俸半年之案將軍功紀錄一次注銷抵免罰俸半年外仍給還尋常紀錄一次】

抵銷次第遇有處分先將捐納加級抵銷再將恩詔加級議敍加級隨帶加級及錢糧軍功加級挨次查抵若級不敷抵方以不論俸滿卽升一次或俸滿卽升一次或卓異保題一次或俸滿保薦一次議抵降一級加級攺爲紀錄升選升補應行引見人員照例以引見之日將加級攺爲紀錄其特旨升用人員應以奉旨後五日行文按該省照限減半計算以接到部文之日加級攺爲紀錄【吏部章程】

○大計

三年大計舉以卓異劾以六法不入舉劾者爲平等

卓異道府以下州縣以上各員核計本省歷俸巳滿三年任內並無正項錢糧未完其平日循聲政績該上司實系灼見深知準其薦舉卓異如任內有正項錢糧未完果系居官淸廉能幹或現蒞兼三兼四繁缺在本省歷俸已滿三年或並非兼三兼四繁缺本省歷俸已滿五年均準一體保薦俟引見後將準其卓異者以加一級注冊回任候升

六法向來大計本系糾以八法曰貪曰酷曰不謹曰罷軟無爲曰年老曰有疾曰才力不及曰浮躁後將貪酷官員攺歸隨時題參革審不入計典其入於計典有幹六法者不謹罷軟俱革職年老有疾俱休致才力不及降二級調用浮躁降三級調用加級紀錄不準抵銷

平等不入舉劾人員以守政才年四格注考俱照舊供職

○吏不可俗

呂叔簡先生【坤】曰用三代以前見識而不迂就三代以後家數而不俗可以當國矣可見三代以後家數並非必不可就但不可俗耳

○事不可入廟門者斷不可爲

汪龍莊明府【輝祖】曰爲吏者欲求不愧不怍衾影無慚萬萬不能勢會所乘容有不能不爲不得不爲之事但其所以必爲之故尙近於公要可告之神明如戀棧虐民或逢迎希進法紀不顧甘爲罪首發念之端不可以入廟門者斷不可爲龍莊此說極平正不求不愧衾影但求可入廟門並非彊人以所難

○官不可貪

官不可貪所以不可貪之故大略有六

一曰壞心術事之是非本有一定官果心地光明一塵不染是者是非者非何等直截了當若不知有民祇知有利則未訟之先惟恐富者之不訟旣訟之後又恐訟者之不富且恐訟而富者之不窮勢必瞞心昧己顚倒是非卽是非難於顚倒亦必曲意庇護於萬無一是之中力求其是故意周內於萬無可非之中力求其非堂上萬語千言堂下敲骨吸髓總不外顧照一賄字如此用心苦乎不苦如此存心壞乎不壞

一曰敗風俗富民者地方之元气劉簾舫觀察【衡】蜀僚問答所載以保富爲圖治第一義以禁制棍蠹誣擾富民爲保富第一義余謂欲制誣擾必自官不要錢始官要錢則棍蠹明目張膽有所恃而不恐矣任杏農學博【哲】曰官如要錢不特擾害富民而且敗壞風俗昔之貪吏有錢者生無錢者死今之貪吏無錢者生有錢者死一切詞訟惟知索賄猶其小者甚至人命重案亦不問正凶但訪其族之衣食稍足者巧爲羅織株連不使破家蕩產不止遂致鄕間惡少僉謂殺人不怕抵命自有富戶用錢富戶𨿽惜錢卻不能不欲息事我輩殺人不怕富戶不出頭任事用是放膽肆行動輒聚集多人持刀握銃逞凶廝殺卽其父兄族長亦不能禁止似此人心風俗必致釀成大患杏農所言確有所指非臆說也

一曰損聲名六計廉爲本官如不廉未有不聲名狼藉者彼事事貪賄人人唾罵無論矣卽不事事貪賄而旣己貪賄於前丁役訟師必號於眾曰是官也非賄不行訟有勝亦有負負者又號於眾曰官受賄我焉得不負一行失足百行盡屬可疑貪墨之名喧傳道路安能執途人而一一剖辧耶

一曰干國法官員事前受財不按本法判斷者謂之枉法贓仍按本法斷理者謂之不枉法贓均應計贓�罪犯私罪者杖一百方罷職不敍受贓一兩以下𨿽杖不及百亦罷職事後受財者事前𨿽並未許送而與非無故受亦有因故事枉者仍準枉法論不枉者仍準不枉法論惟至死乃減一等事前聽許財物並未接受然𨿽無受財之實己有得財之心故枉法不枉法僅減受財一等至死乃再減一等定例森嚴所以懲貪墨肅官常也彼昏不知直視考成性命如兒戲矣玆將受贓罪名開列於後以爲觸目警心之助○有祿人枉法贓各主者通算全科一兩以下杖七十每五兩加一等一兩至五兩杖八十一十兩杖九十十五兩杖一百二十兩徒一年二十五兩徒年半三十兩徒二年三十五兩徒二年半四十兩徒三年四十五兩流二千里五十兩流二千五百里五十五兩流三千里八十兩絞監候無祿人減有祿一等至一百二十兩亦絞有祿人不枉法贓各主者通算折半科罪一兩以下杖六十每十兩加一等一兩之上至一十兩杖七十二十兩杖八十三十兩杖九十四十兩杖一百五十兩徒一年六十兩徒年半七十兩徒二年八十兩徒二年半九十兩徒三年一百兩流二千里一百一十兩流二千五百里一百二十兩流三千里一百二十兩以上絞監候無祿人減有祿一等至一百二十兩以上罪止流三千里

一曰辱祖宗命婦再嫁追奪誥敕命官貪贓亦追奪誥敕是官員之貪污無異於命婦之失節也命婦再嫁僅奪己身之誥敕命官貪贓則並父祖之誥敕而奪之是官員之貪污更甚於婦女之失節也祖宗累世積徳子孫始幸博一官恭逢朝廷錫類之仁推恩先代存者封歿者贈一品逮其曾祖父母二三品逮其祖父母四五六七品逮其父母八九品�以其身之階𨿽不封父母而請以本身應得封典貤封父母者聽無非曲體人情遂其顯揚之志乃因簠簋不飭辱及先人淸夜自思不知將來死後有何面目見祖宗於地下

一曰毒子孫賢而多財則損其志愚而多財則益其過多財之無益於子孫也明矣夫二疏之金出自上賜尙恐爲子孫之累何況貪贓是卽幸逃國法亦必難免冥誅吾恐貪贓者之子孫求損志益過而不得矣爲子孫作馬牛識者猶或非之柰何爲子孫作蛇蠍耶

○官不必貪

官不必貪所以不必貪之故大略有六

一曰眾人分肥官貪賄賂不能與百姓當面講價百姓亦不能將賄賂親交本官暮夜之投大約家丁書差經手者居多無論花銀若干經手之家丁書差以及串通家丁書差之訟師土棍明分暗扣去其大半本官所得尙不能及小半眾人發財一人作惡此何爲者

一曰家丁挾制所納之賄經手之家丁知之卽未經手之家丁亦無不知之人人知其貪污卽人人可以挾制堂堂州縣爲區區阿堵物便俯首帖耳受挾制於家丁殊不合算

一曰書差恥笑官如貓書差如鼠貓鼠旣已同眠本難加以約束然堂皇之上卻不能不彊作約束語消阻閉藏肺肝如見兩旁書差惟有當面答應背面恥笑而已小人爲不善見君子而後厭然貪吏爲不善見書差亦復厭然是亦不可以已乎

一曰畏百姓上控受原告之賄則冤屈被告受被告之賄則冤屈原告被屈者未必不控訴上官索原告之賄而原告不肯則勒詐原告索被告之賄而被告不肯則勒詐被告被勒者亦未必不控訴上官據實上控已覺傷我顏面萬一張大其辭虛增其數更覺駭人聽聞故未經上控之先惟恐其上控已經上控之後又惟恐其不了勢必輾轉托人向被屈者婉言勸解向被勒者退給原贓甚至贓已退給而被勒之人恨入骨膸仍不肯甘心丟手砌詞續控卽以今日所退之贓爲從前受贓之據思前想後夢寐不安何自苦乃爾

一曰畏同寅多言委員奉委而來例中之應酬必不可少然不過照例應酬耳例外從丰盡可視交情爲差等𨿽未必人人如願而公道自在人心誰肯污我以不潔卽或混造謠言而平日果有廉名聞者亦必不肯信所謂禮儀不愆何卹乎人言也倘不知自愛朘削民財則人之多言亦自可畏遇有委員因公來縣或由本邑經過便不能不格外應酬以塞其口豈知墨聲四播防口之難甚於防川此塞彼潰何益之有

一曰畏上司訪聞金來暮夜天知地知子知我知之外家丁書役土棍訟師無不知之甚悉一人傳十十人傳百上官層層疊疊未必全無耳目我索百姓之賄上官之不賢者亦必索我之賄我索之百姓費許多心機受許多唾罵竟拱手而奉之上官甚有罄其囊不足而多方借貸以應上官之求者上官受其利我受其害年去年來爲人作嫁殊屬不值上官之賢者非賄賂所能動如其存心寬厚則惡我貪污必摭拾他端登之白簡以功名徇阿堵物亦屬不值如其賦性嚴毅則惡我貪污竟可置我於死地以性命昏阿堵物更屬不值

○貪吏惟恐民之不窮

循吏只知有民惟恐窮民之不富貪吏只知有己惟恐富民之不窮昔年從戎時聞之胡文忠公【林翼】曰某邑有富戶某家道殷實地方官垂涎久矣苦無隙可乘乃召差役之黠者而問之曰某鄕某富戶汝知之乎對曰知之從不控人何也對曰某性仁厚故不控人不被人控何也對曰某度量甚大罵不還口打不還手故不被控官曰汝但設法令其進城我自有道理役諾而去適城內做城隍會役輾轉托人邀某看會某果進城役以告官官附役耳吩咐如此如此則事濟矣次日某出門看會途遇鄕民挑糞一擔從對面來故意向某一撞糞潑衣上某並無怒色緩步而去挑糞者反扭某赴縣鳴冤官卽刻升堂詢問何事挑糞者以某撞翻糞擔稟訴官拍案大怒曰汝系富民一擔糞自不要緊伊乃窮民耕種田地全賴此糞汝故意撞翻糞擔實屬恃富欺貧隨卽將某收押某托人關說饋千金官不應增至五千金乃釋時方會食同坐者無不噴飯噫官名父母天下有如此豬娘狗爺耶眞彊盜之不若矣

○官不可與民爭利

義利關乃人鬼界若非確有把握鮮不入鬼界者左右以利誘其初多在可取可不取之閒偶一爲之自謂無甚妨礙久則只知有利不知有害則遇有妨礙者亦必悍然不顧況此端一開被人牽鼻取與不取並不能由自己主張耶自愛者當視此事如酖毒入口卽死無論如何饑餓萬萬不可嘗試

○義利關乃人鬼界

官不可與民爭利光緒三年崇陽縣民於己地內掘得陰沈木縣令某派差役數十人赴鄕爭掘民心不服聚眾毆差幾至釀成事端大吏因其與民爭利參劾革職此等人心地本不光明平日又不讀書讀律一旦遇此等事便不免任性妄爲其實陰沈木能值幾何俟百姓掘起之後購以半價未爲不可何必派差爭掘明髙皇帝實錄云洪武十五年堂邑民有掘得黃金者有司以進於朝上曰民得金而朕有之甚無謂也命歸之民夫以黃金之貴重尙應歸民何況區區陰沈木耶律載官私地內掘得埋藏無主之物惟骨董鐘鼎符印等項限三十日內送官以異常之物非民閒所宜有也其餘常物如銀錢之類俱聽民收用陰沈木非異常之物非民閒所不宜有照律本不應入官豈可與民爭奪

○退一步想

退一步想貪心自息凡事皆然貪財其一端也余初任廣濟時稟到任情形胡文忠公【林翼】手批云官之自奉不能不仰給於公家然總須立志不求溫飽譬如我輩此時居鄕無論若大本領必無每年三百金束脩之日以此思之官何負於我哉抑又何可多求旨哉言乎余終身誦之

○惷气

予權襄陽令賠累近萬旁人皆謂其惷蓋言予不知就地生財也予聞而笑曰惷字是好消息大賢以下做好人行好事皆帶幾分惷气特患惷而不安於惷耳余惟自安於惷襄人亦安余之惷作歌謠十八章名好好歌又十八章名好了歌其好了歌之第二章

曰方公好方公好不用門丁把民擾竹梆傳事無阻礙譬如喉痺病除了謂予不用門丁也好好歌之第四章

曰方公好方公好居不安來食不飽心憂蝗虫傷田禾親率黎民捕滅了謂余撲捕蝻也第五章

曰方公好方公好祇愛黎民不愛寶任爾金玉堆成山我公視之如糞艸謂予不要混帳錢也撫躬自問尙少愧色此外槪屬溢美之詞未免顏汗

○官民交財

官與民交財乃官聲所系最宜畱意署中所需一切須用現銀現錢照時價平買到任之初卽須大張告示曉諭各鋪戶知悉如有官親家丁及買辦人等恃彊賒取或短髮價值行使低銀準該鋪戶據實扭稟卸事時亦應出示曉諭如衙門內人該欠鋪帳令該鋪戶趕速索討

○官價

官價最爲累民如能裁革豈不甚善然與其詞訟要錢反不如官價仍舊百姓尙習見習聞不以爲怪故到任之初須合進項出項通盤計算如入不敷出卽將官價一項姑仍舊貫特不可漫無限制縱容家丁人等任意取索耳如入數與出數不甚懸殊則官價必應裁革

○陋規

陋規乃地方歷來之成例各處名目不一有必應裁革者有不必裁革者有不必裁革淨盡仍須去其太甚者至前官已裁之陋規無論應裁不應裁萬不可自我復舊前官未有之陋規無論可得不可得萬不可自我作俑汪龍莊明府【輝祖】曰裁陋規美舉也然官中公事廉俸所入容有不敷支給之處是以因俗制宜取贏應用忽予汰革目前自獲廉名迨用無所出勢復取給於民且有變本而加厲者長貪風開訟釁害將滋甚極之陋規不能再復而公事棘手不自愛者因之百方掊克姦宄從而藉端良善轉難樂業是誰之過歟陋規之目各處不同惟吏役所供萬無受理他若平余津貼之類可就各地方情形斟酌調劑去其太甚而已不宜輕言革除劉簾舫觀察【衡】曰陋規出之民者或牽涉訟案者如命案夫馬錢兩造出結錢代書戳記錢及坐堂禮之類分毫不可收受又管理錢局局內鑪頭人等所出之陋規𨿽無關於民訟然關系錢法亦必不可收受若鹽當燒鍋與行戶驗帖舊有之規錢旣不出於民而於訟事全不相涉似乎無礙受之可以津貼公用蓋我輩得官一切用度有與官而俱來者款項繁多勢不能減省若將無礙之陋規遽行裁革必不敷用倘將來窘迫時又欲復之則出於創而非由於因轉至民心駭異因而民怨沸騰故不可遽革也合汪劉兩說而觀之何者必革何者不必革可類推矣

○革陋規非易事

劉簾舫觀察【衡】曰革陋規大非易事官欲革陋規不可令一人知之恐棍蠹聞之轉向其人索詐撞騙妄稱斂錢若干給我我有門路能令官府永遠裁革此條陋規其人欣喜過望未有不墮其術者官未知之以爲自裁陋規爲民除害也而不知棍蠹已先索得多錢到手彼舊出陋規者反多出錢矣此說載在庸吏庸言系專爲裁陋規說法余謂地方官一切興除凡有可藉以撞騙者均應密速行之不祇裁陋規一端也樊城落地稅例由襄陽府經收餘守襄時有紳士進謁謂黃表紙一項乃民間常用之物祇以稅價太重客商裹足凡紙船上駛均徑赴老河口路過樊城並不起岸以致紙價昂貴應請減稅以廣招徠余甚然其說因平日有簾舫此論橫亙胸中恐爲所賣漫應之云現在稅項不旺若再減價豈不更形短絀該紳知不肯減遂不復言遲至數月之久余自作減價簡明告示先於空白紙上用印後令署中人分手疾書飭差卽刻張貼該紳聞之訝爲不測云

○不儉用必貪贓

儉以養廉老生常談也其理卻至當不易就官話而論惟廉俸系應得之項然實任全簾已經不多署任半廉爲數更少州縣公事動輒罰俸亦無俸可領其匱乏自不待言就私話而論則例外之陋規如錢糧余平漕米斛面稅契盈餘之類亦祇有此數況陋規多應酬亦多除必不可少之應酬外所餘亦復無幾若習爲奢華飲食衣服車馬器皿玩好等項件件講究所出之數浮於所入勢必缺用缺用不已勢必借債借債不已勢必貪贓

○不儉用必虧空

世固有不節用亦不貪贓者其人必虧空公帑打仗須可進可退做官亦然虧空公帑便能進不能退豈知上司之愛憎無常己身之疾病難料與夫因公獲咎或降或革此事所恆有皆不能不退退則所虧之數和盤托出監追查鈔旣累自己按成分賠又累上司其獘總由於不儉果能事事儉約必不虧空卽有虧空亦必不多虧空分侵盜那移兩項入己者謂之侵盜那作別項公用者謂之那移玆將律例摘錄於左

侵盜律載監臨主守自盜倉庫錢糧等物不分首從並贓論罪一兩以下杖八十一兩以上至二兩五錢杖九十五兩杖一百七兩五錢徒一年一十兩徒年半十二兩五錢徒二年十五兩徒二年半十七兩五錢徒三年二十兩流二千里二十五兩流二千五百里三十兩流三千里【雜犯三流皆總徒四年】四十兩斬【雜犯準徒五年】例載一百兩以下至四十兩者仍照律擬準徒五年一百兩以上至三百三十兩流二千里至六百六十兩流二千五百里至一千兩流三千里一千兩以上斬監候勒限一年追究如限內全完死罪減二等流罪以下免罪不完再限一年勒追全完者各減一等不完流徒發配死罪監禁再限一年著落妻子名下追賠三年限外不完死罪永遠監禁全完者仍照二年全完減一等凡侵貪之案如該員身故實系侵盜庫帑圖飽私橐者卽將伊子監追

那移律載監臨主守不正收正支那移出約還充官用者並計所那移之贓準監守自盜論罪止流三千里例載那移庫銀五千兩以下仍照律擬雜犯流總徒四年五千兩以上至一萬兩擬實犯流三千里不準折贖一萬兩以上至二萬兩發近邊充軍二萬兩以上斬監候統限一年盡數全完俱免罪其未至二萬兩者仍準開復若不完再限一年追完減二等二年限滿不完再限一年追完減一等三年限滿不能全完者除完過若干之外照現在未完之數治罪

虧空倉谷以谷一石照銀五錢定罪侵蝕那移均照庫銀例擬斷

查鈔家產州縣虧空題參時一面於任所嚴追一面行文原籍將家產嚴查存案如任所無完卽變價補完

○優缺亦不可奢華

世亦有極優之缺不節用亦不匱乏且可不必貪贓不至虧帑者然此等缺不可多得不能必得幸而得之應用之外如有餘剩盡可與爾鄰里鄕黨何必習尙奢華以有用之錢作無益之事且當其揮霍自如時本色全無俗不可耐卽不貪贓不虧空亦不免爲�者所鄙至一人奢華一家內外無不奢華罷之後其涸也可立而待尢非教家之道

○儉非吝嗇

儉非吝嗇之謂可省則省謂之儉不可省而省謂之吝嗇當官處事如搶險救火拏要犯辦大差之類均不可惜費惜費則誤事矣又如應酬一項有與官而俱來者亦須循舊不循舊則招怨矣汪龍莊明府【輝祖】曰宅門以內家也規模闊大則取多用宏隨在皆虧帑之漸宅門以外官也規模狹隘則事上接下無往非獲咎之端此數語可作座右銘

○淸愼勤

晉司馬炎居官三字訣曰淸曰愼曰勤眞西山先生【徳秀】云士大夫萬分廉潔止是小善一點貪污便爲大惡三字之中自以淸爲第一義官如不淸𨿽有他美不得謂之好官然廉而不愼則動靜云爲必多疏略廉而不勤則政事紛繁必多廢弛仍不得謂之好官余嘗撰署中楹聯云事以當爲歸祇恐忙時我錯吏非廉可了須令去後人思誠以官之畱意去後者必在於廉必不僅在於廉也譬如婦女貞節自是好處然不過婦道之一端若以貞節自恃便不孝翁姑不敬丈夫不和妯娌不教訓兒孫不經理中饋是卽守身如玉豈謂之賢婦哉

○勤則少暇

荀子修身篇云其爲人也多暇日者其出入不遠矣【出入猶進止也】爲人尙且不可多暇日何況治人今之治人者優遊自在如無事然皆多暇日者也旣非遊刃有餘又非無事可辦暇必不多其多暇也其懶也惟懶故多暇勤則少暇矣道光年閒石瑤辰郡丞【家紹】任江西知縣嘗自記云吏而良民父母也其不良則民賊也父母吾不能民賊也則吾不敢吾其爲民傭者乎因自號曰民傭余謂傭之佳者無過於勤父母之於子保抱攜持出入顧復與傭無殊亦祇是不懶耳宰官一身眾生托命果能不自暇逸視民事如己事事事用心時時盡力官𨿽苦民必樂此之謂民傭此之謂民之父母

○官不可不明

淸愼勤三字之外尙有一个明字最爲緊要廉而不明則我不要錢必有從中要錢者愼而不明則持躬有餘應物不足必有當斷不斷者勤而不明則徒勞罔益事之是非可否先後緩急必有顚倒錯亂而不自知者

○曉事

當官處事明理難曉事尢難吳歷云廢帝亮出西苑食生梅使黃門至中藏取蜜漬梅蜜中有鼠矢召問藏吏曰黃門從汝求蜜耶吏曰向實求不敢與黃門不服亮曰此易知耳令破鼠矢矢裏燥亮笑曰若矢先在蜜中中外當俱濕今外濕裏燥必是黃門所爲黃門首服左右莫不驚悚裴松之云鼠矢新者亦表裏皆濕黃門取新矢則無以得其姦緣遇燥矢故成亮之慧鄭克曰亮所言者決定之理也松之所言者偶合之事也理𨿽決定事或偶合故執理以禦事亦有時乎不通而窮理之人反爲曉事者所笑蓋以此耳

○官不可過用其明

官不可不明亦不可過用其明過用其明則下不能堪故老子曰其政察察其民缺缺

○精明渾厚

精明渾厚四字最易離開最不可離開離開則精明欠渾厚便是刻薄渾厚欠精明便是胡塗予移守武昌大府奏稱該守精明渾厚云云予甚愧之

○緩

淸愼勤明之外尙有一字訣曰緩劉忠定公安世初登科與二同年謁張仲賓參政觀三人同起身請教張曰某自守官以來常持四字勤謹和緩一後生應聲曰勤謹和旣聞命矣緩之一字某所未聞張正色作气曰何嘗教賢緩不及事且道世閒甚事不因忙後錯了呂居仁【本中】童蒙訓曰當官者先以暴怒爲戒事有不可當詳處之必無不中緩卽從容詳處之謂非怠緩也

○勿喜事

楊文襄公【一淸】曰爲政之務在省事不在多事在守法不在變法在安靜不在紛擾在寬簡不在煩苛此數語乃對鍼喜事而言非廢弛之謂也或問歐陽文忠公【修】曰公爲政寬簡而事不廢弛何也曰以縱爲寬以略爲簡則廢弛而民受其獘吾所謂寬者不爲苛急所謂簡者不爲繁碎耳歐陽公此說最有斟酌

○熱腸

富貴利達眼不可熱民生休戚腸不可不熱腸不熱則百姓之休戚如秦越肥瘠漠不相關矣陳文恭公【宏謀】曰得百自了漢不如得一熱腸人又曰地方官視民事全無關切之處𨿽有良法美意多不能行勉彊行之亦見其害不見其利益見有治人無治法之非虛語也然所謂治人才調猶次其最要者此一點不容已於斯民之心有此心則才之大小可以隨事見功否則𨿽有長才亦足爲害何況無才

○擔當

辦大事須有擔當須將功名置於度外若無擔當必至誤事若不將功名置於度外必不肯擔當必不敢擔當宋洪忠宣公【皓】爲秀水錄事遇水災公白郡守以荒政自任會用且盡有浙東運常平米四萬過城下公遣吏鎖津柵語運官截畱官噤不肯曰此禦律所起也罪死不赦公曰民仰哺當至麥熟今臘猶未盡中道而止則如弗救願以一身易十萬人命竟畱之未幾簾訪使至曰平江哀號訴饑者旁午此獨無有何也守具以對而公得無罪範忠宣公【純仁】知慶州饑殍滿路官無谷以賑卹公欲發常平封貯粟麥賑之州郡官皆不欲曰常平擅支罪不赦公曰環慶一路生靈付某豈可坐視其死而不救眾皆曰何不奏請於上得旨而後散公曰人七日不食卽死何可待報朝廷𨿽有卹民之意亦無及矣諸公但勿預吾願獨坐罪卽發粟賑之全活無數明景泰二年都禦史王竑巡撫江北時徐淮連歲饑荒竑大發官倉賑救諸倉盡空獨廣運倉尙有滯積此備京師之用者也一中貴一戶部官主之竑欲發而主者難之竑曰民惟邦本本固邦寧民窮至此旦夕爲盜且上憂朝廷何論備京師爾不吾從脫有變吾先殺爾治爾召盜罪然後自請死竑詞旣戇主者素憚其威許之所存活百五十八萬八十餘人他境流寓安輯萬六百餘家共享米一百六十餘萬石乾隆三十一年髙祖云軒公任甘肅蘭州府值鞏昌慶陽平涼災奉檄散賑請餉未卽至適部撥城工銀三十萬兩過境公截畱之押運官有難色公曰事當權其輕重緩急城工可以暫停饑民豈能久待專擅之咎我自任之乃一面馳白一面便宜行事民賴以蘇制府再三嘉獎謂此舉竟未籌及君能有此擔當識力誠髙人一等矣是役也公僅攜從者二人一切文移告示稟稿咸出親裁櫛風沐雨寢食俱廢者四十餘日歸裝除印囊硯匣之外別無長物災民扶老攜幼遮道相送皆感激泣下世嘗說古今人不相及觀云軒公已事慈心毅力與洪範王三公豈有異耶此事詳載巴陵舊志新志序次太略特敬錄於此以示汝曹

○淺露

淺露二字最爲誤事處小人尢宜切戒讀書偶得云易曰惟深也故能成天下之務未識深字之義後觀歷代謀事者多以淺而致敗乃深悟其理唐徳宗時李懷光自山東提兵赴奉天之難數與人言盧杞趙贊白志貞之姦曰天下之亂皆若曹所爲也吾見上當請誅之旣而反爲杞等所譖不得入朝梁王彥章爲招討使嫉趙巖張漢章之姦曰待吾成功然後入朝淸君側趙張聞而譖罷之宋濟王爲太子嫉史彌遠之姦呼爲新恩以爲他日貶之非新州卽恩州也後反爲彌遠所廢此三人者功尙未成位尙未得肆口揚言以犯小人之忌安得不敗

○成見

當官處事不可預存成見孟子曰君子平其政張子曰爲政先須平心不平其心𨿽好事亦錯平者輕重適中心有成見則畸輕畸重矣

○有條理

事不論大小總要有條理無條理則亂次以濟韓信將兵多多益善不外分數明三字

○學問閱歷

無血性不能幹事有血性無學問則血性亦有時僨事無聰明不能幹事有聰明無閱歷則聰明亦有時誤事

○立法求其可行

立法貴乎必行立法先求其可行若不求其可行而冒昧行之或格於成例或限於才力或拂乎人情戾乎土俗其法終歸於不行徒多一番攪擾耳王安石詩云今人未可非商鞅商鞅能令政必行新法之禍天下只是效商鞅之必行初不問可行與否也

○法立獘生不可因噎廢食

法立獘生決無百利而無一獘之事斷不可因噎廢食卽如設官所以治民官之貪酷者則不治民而害民設兵所以衛民兵之桀驁者則不衛民而擾民豈可因官之害民遂不設官因兵之擾民遂不設兵朱子曰七分利三分害或利久而害暫卽當行之三分利而七分害或害久而利暫則不當行之呂新吾先生【坤】曰毌執偶然之獘而訾常然之法皆閱歷語也

○天不爲荊棘靳雨露

世閒好人多壞人亦不少地方官利民之事如被壞人阻撓或加以訕謗只須問事之應行與否事如應行切不可因此嘔气因此灰心陸宣公雲天不爲荊棘靳其雨露余遇此等事輒玩味宣公之言便覺心平气和全無煩惱應行之事仍舊照行不因荊棘連累桑麻也

○不必親身私訪

官不可無私訪之名不可有私訪之實有私訪之名則莠民心存顧忌不敢十分放肆然私訪最誤事旣曰私訪自必問之不知誰何之人其人如系原告戚友必說原告有理其人如系被告戚友必說被告有理卽其人與原被兩告均無瓜葛而素行又未必公正所論是非曲直亦未必平允幸遇公正之人而又避嫌畏禍往往不肯盡言卽肯盡言而彼亦系得之傳聞並非目擊言之確否亦難逆料萬一不確而本官先入爲主豈不誤事余宰襄陽時頗有私訪之名東鄕喧傳某日官至西鄕私訪南鄕喧傳某日官至北鄕私訪是何裝扮曾在何處歇息途遇何人無不言之確鑿歷歷如繪其實余並未私訪也紳士有當面詢問者余但含糊答應不言其有亦不辧其無

○不可派人私訪

本官私訪固屬不必卽派人私訪亦不可行所派之人未必可靠萬一任用非人勢必獘端百出且此風一倡難保無姦胥土棍假稱奉命探事招搖訛詐無所不至矣

○官不可好名

官不可好名實者名之形名者實之影一味好名則純盜虛聲毫無實濟必至名裂而後已

○官不可無名

官不可無名子夏曰信而後勞其民朱注以誠意交孚解信字比閭族黨之法廢官民隔塞不通官之誠意豈易家諭戶曉亦必無行一事而人人受惠之理受惠者信之是誠意所感未受惠者亦信之是誠意之聲名所感

○官聲卓著最省事

官聲卓著不特能幹事也亦最能省事如官有廉潔之名人自不敢以賄進官有正直之名人自不敢以情托官有精明果決之名人自不敢以無情之辭輕爲嘗試斷卻許多葛藤省卻許多心力

○惡居下流

吏𨿽不良未必事事害人偶出一令偶行一政與良吏所爲亦無甚區別而民不信服動輒嘩然不斥其無故生事便疑其意圖染指此無他平日之聲名太壞也來瞿塘先生【知徳】曰王命南仲城彼朔方詩人以爲美談至始皇築長城則皆以爲勞民傷財爲仁不富爲富不仁出於孟子之口則爲格言出於陽虎之口則爲剿說故君子惡居下流

○官不可不畏民

民不可不畏官民不畏官是謂亂象官尢不可不畏民官不畏民是謂亂階故盤庚之誥曰恭承民命祖已之訓曰王司敬民文王之於鰥寡也不曰不忍侮而曰不敢侮

○畏民非畏葸之謂

官愈葸則民愈驕所謂畏民者非畏葸之謂特不敢肆於民上爲所欲爲耳民之所好好之民之所惡惡之自指公好公惡而言若偏好偏惡又當別論故俗之可因者利用因毌違俗以拂百姓之欲俗之應革者利用革毌徇俗以干百姓之譽

○鄕愚見官箕踞無禮

鄕愚見官箕踞無禮不足深怪若未嘗見也而過之固見包荒之量卽召之來前而訓誨之更見啟迪之殷若怒而鞭之撲之則示人以不廣矣然亦有無禮太甚不能不薄責示懲者特不必帶至衙門坐堂撲責耳

○親民工夫

地方官下鄕男婦老幼環而相視不妨招集耆老來前咨詢慰問勸以孝弟力田早完國課莫打官司等語輾轉傳述必有聞而感動者此正是親民工夫毌任差役耀武揚威執鞭驅逐

○懲治豪橫之後須隨時傳諭警戒

不孝不弟以及豪橫之輩已經傳案責懲釋放後如因巡歷經過其地須向彼地紳士耆老詢問某人近來如何巳攺過否傳諭警戒其人聞之必畏懼斂迹

○告示

告示自不可少但須簡明不可繁瑣宜剴切不可通套耳簡則易記明則易曉剴切則入情入理百姓自然感動故詩曰辭之緝矣民之協矣辭之繹矣民之莫矣

○咨訪風俗

民風土俗各處不同順而導之自易爲力若不博訪周諮畱心體察則行事必多乖錯刑罰必多失中條教號令必多格格不入前明劉忠宣公【大夏】出理邊餉召邊上父老日夕講究周文襄公【忱】巡撫江南嘗操一小舟沿村逐巷隨處詢訪遇一村朴老農則攜之與俱臥於榻下咨以地方之事故忠宣理邊餉獨得要領文襄定賦役斟酌損益盡善盡美

○看本邑誌書

本邑誌書不可不看民情土俗悉載誌書之內不看誌書必不能因地制宜

○讀有用之書

誌書而外尙多應讀之書朝廷設官原爲百姓作詩寫字彈琴下棋𨿽可適一己之性情究無關百姓之痛癢公事稍暇宣讀有用之書以拓心胸以增識見

○閱文稿

陳文恭公撫陜西時申飭各屬不閱文稿檄云官場陋習動云官止出此一身事上接下其文書稿案則有書吏序送幕賓點攺焉能件件親閱又何必事事煩勞所以上司所行之文本衙回復之稿均未細閱來省相見止就眼前之事彊記略由細加詰問茫無以對叩詢別件則以想當然之詞作莫須有之對甚至謊稱尙未奉到其實奉到許久竟未寓目上司𨿽有美意良法由院司遞行尙系空文州縣接到則須措辦如州縣肯實心措辦則空文無非實事不然則實事亦成空文乃並空文而不畱意所關吏治不淺嗣後奉到文書務須耐煩閱明各就地方情形悉行籌劃能行者何處不能行者何處或可推廣或須變通應回復者將現在情形明白回復或眼髙手硬不必盡出心裁而事理之是非民情之順逆豈可漫無講究果如奉文時自己有一番玩味定稿時與幕賓有一番參酌及至奉行因地制宜隨時補救又有一番布置防範自然事得其理民受其益自己經心籌計亦必增長才識文恭此檄可謂切中

○拆公文

一切公文必須親拆卽不親拆亦必令家丁當面拆封

●平平言卷二

巴陵方大湜菊人著

素位而行

咎由自取命不任過

勿演戲

勿賭博

勿嗜酒

勿勸客過飲

勿講究飲食

燕會勿太奢

勿買骨董

勿諂媚上司

事上宜誠朴不宜浮華

上行公文宜明白

稟陳利害措詞宜委婉

上司厲民之政宜變通

上司衙門舊例不可省

前任善政宜實力經理

原問不實

與小人共事勿負气

同寅勿修怨

勿暴人祖父過惡

佐雜衙門書差被人控告

詞訟勿批佐雜審理

幕友拘於成例

幕友須常見面

勿令子弟出宅門

勿令子弟主張公事

官須自做

權不下移之法

吩諭丁役須令覆述

勿用門丁

門丁不可用

不必用門丁

人人用門丁之故

勿用稿案簽押

勿用錢糧稅契門丁

用印值堂不必專派

應用之人不必多用

家丁宜少收

勿借用家丁銀錢

家丁出息槪歸公帳

家丁以安靜爲佳

勿令家丁穿上色衣服

勿令家丁穿華美衣服

勿令家丁出外滋事

勿受書役陋規

書差卯簿

點卯

茶房

書辦送稿須塡姓名

差稟拒捕宜詳察

駕馭書差

書差被控

勤見紳士

見紳士之法

勿令紳士受累

門無畱客

勿受紳士禮物

勿淩辱秀才

不接異色人

得民在聽訟

審案限期

爲百姓省錢

代書

三八放告

傳詞萬不可受

喊冤

呈詞朦混須駁詰

不準之詞勿擲還

收詞時呈驗印契勿附捲

放告收詞不必當堂批示

呈詞批語榜示宜速

原告久不呈催

和息

聽訟之法

看捲

說官話

曉土音

臨之以莊

勿以穢言罵百姓

審案與辦案不同

耐煩

盡其辭而折之

不許書差教供

不許家丁多言

本案用何律例須考究明白

從輕擬辦亦應澈底訊明

勿爲詐僞所賣

○素位而行

在任多年應遷應調而竟不遷不調此中自有定數須就現在所居之位辦現在應辦之事切不可生怠惰心韓魏公【琦】監左藏庫時方貴髙科多徑去爲顯職公獨滯管庫處之自若於職事未嘗苟且徙推官理事不倦府尹王博文大器重之曰此人要路在前而治民如此眞宰相器也錢明逸由禁林出爲泰州居常怏怏不事事公聞之語人曰己𨿽不足獨不思所部十萬生靈耶如此居心方不負設官分職之意

○咎由自取命不任過

升官命也參官亦命也然須看其因何被參如問心無愧而因公獲咎誠不能不謂之命若犯貪贓賭博吸食鴉片之類致被參革此則咎由自取命不任過也來瞿塘先生【知徳】曰王充作論衡以堯舜桀紂一切皆歸之時命若如此論則人皆不學好矣豈論之衡乎俗人毆人曰命裏不遭枷鎖毆人亦無害正坐此亂說殊不知服烏頭附子方中其毒豈有喫粳米麥麵亦中烏附之毒者哉

○勿演戲

衙門內無事演戲固屬不宜卽做壽酬神亦不宜演戲官眷出外看戲固屬不可卽在本衙門以內亦不可看戲葉玉屏刺史【鎭】曰爲官好演戲最是誤事衙門內多一日宴樂外閒卽多一日愁苦況費晝夜費廉俸費庖廚物命費僕役張羅鋪設且盡人赴熱鬧場中火燭堪虞奴婢姦盜易起更人己兩損也此說深切著明然流獘尙不止此戲劇中多桑閒濮上之事所謂才子佳人類皆以無爲有一經登臺扮演則狎褻之狀媟嫚之聲曲意形容淋漓盡致儼然眞有其事眞有其人堂以前父兄子弟僚屬賓朋以及僕從皁隸無不環繞聚觀已覺不成事體簾以內母女姑媳姊妹妯娌以及僕婦婢女公然於白日靑天之下大庭廣眾之中寓目及此尙復成何世界目中有妓心中無妓惟明道先生爲然恐彼時看戲之男女未必皆明道先生也古來士大夫實無此家法

○勿賭博

官衙不可賭博本官好賭則官親幕友家丁書差無不好賭滿衙皆賭百獘叢生廢時失事其一端也

○勿嗜酒

酒可飲不可嗜黃魯直作黃彜字說云酒善溺人故六彜皆以舟爲足顧亭林先生曰水爲地險酒爲人險故易爻之言酒者無非坎卦汪龍莊明府曰飲酒不節最易誤事卽於事無誤而被譴者必曰適逢使酒卽官聲之玷矣合數說而觀之嗜酒者其廢然自返乎

○勿勸客過飲

燕會勸客不過聊示敬客之意客如不飲不必苦勸蓋酒量大小不一過量則醉醉則語言顚倒舉止失常時而嬉笑時而怒罵時而號咷甚至大嘔大吐如患重病且有倒臥地下不省人事者酒以合歡必令其醜態百出殊屬無謂【醉後形狀賓筵之第三章

第四章

描寫殆盡熟讀之便知其醜】湛露之首章曰厭厭夜飲不醉無歸乃言其用情之厚心有是想非必實有是事也故三章曰莫不令徳四章曰莫不令儀與小宛之各敬爾儀賓筵之維其令儀同意果眞醉矣勢必幡幡怭怭僛僛傞傞尙何令徳令儀之有

○勿講究飲食

明尙書劉南垣請老家居有直指使者以飲食苛求屬吏郡縣患之劉曰此吾門生當開諭之俟其來款之曰家常飯能對食乎直指以師命不敢辭自朝過午飯猶未具直指饑甚比食至惟脫粟飯豆腐一器而已各食三碗直指覺過飽少頃佳殽美醞羅列盈前不能下箸劉彊之對曰已飽甚不能也劉笑曰可見飲饌原無精粗饑時易爲食飽時難爲味時使然耳直指諭其訓後不敢以盤飧責人江西甘矮梅通五經四方從學者甚眾一日有門生爲禦史者謁見甘款語久之曰能少畱蔬食否及設饌惟蔥湯麥飯而已甘曰禦史豈啖此者第老夫易辦耳口占一詩云蔥湯麥飯暖丹田麥飯蔥湯亦可憐試向城樓髙處望人家幾處未炊煙晉何曾性奢豪務在華侈帷帳車服窮極綺麗日食萬錢猶云無下箸處子邵亦有父風衣裘服玩新故巨積食必盡四方珍異一日之供以錢二萬爲限諸子皆驕奢淩駕人物永嘉之末何氏滅亡無遺類近日宦途飲食務求丰腆味劉之言何必講究讀甘之詩何忍講究觀何氏之事則不特不必講究不忍講究亦且不敢講究矣

○燕會勿太奢

燕會不可太奢州縣燕會非寅僚卽紳士縱不能如昔人五簋之約亦應在不丰不儉之間豈可過於奢侈致開風气

○勿買骨董

買骨董不如買書書有用骨董無用也何必以有用之錢購此無用之物有貨玉帶於王文正公【旦】者其弟以呈公曰甚佳公命系之曰還見佳否弟曰系之安得自見公曰自負重而使觀者稱好無乃勞乎有饋硯於孫侍讀公甫者直三十千公曰何貴也客曰硯以石潤爲貴此石呵之水流公曰京師一挑水才直三錢要此何用有獻古鏡於呂文靖公【夷簡】者曰此鏡能照二百里外公曰吾面不過碟子大何用照二百里耶三公之言眞快論也亦至論也愛骨董玩器者當熟味之

○勿諂媚上司

上司不可諂媚亦不必諂媚成敬奇省姚崇疾對崇涕泣懷中置生雀數頭對崇放而祝之願令公速愈崇惡其媚曰此淚從何而來遂不復接遇丁謂爲寇萊公拂�萊公鄙之郭霸嘗來俊臣糞穢俊臣鄙之宋之問捧張易之溺器易之輕之可見諂媚太過不特見惡於君子並且取厭於小人

○事上宜誠朴不宜浮華

誠朴之吏悃愊無華上司賞鑑若不在牝牡驪黃之外便覺格格不入然表裏如一始終如一久之自能浹洽卽或不甚器重而腳踏實地顚撲不破公道自在人心自好之上司亦斷不肯違公論而加以屏斥浮華之吏容易見好然不能耐久久則底蘊畢露轉爲上司所鄙薄矣同治年間湖北候補知府某居心險詐歷任院司均不信用某廉訪喜其應對便捷倚爲腹心始則排擠同寅繼且傾軋廉訪廉訪惡之勒令終養而去大戴禮云容色辭气其入人甚愉進退周旋其與人甚巧其就人甚速其叛人甚易可謂如見肺肝矣

○上行公文宜明白

一切上行公文須明白曉暢不可率略晦塞上司走馬觀花上司之幕友亦多不耐煩思索須令一目了然

○稟陳利害措詞宜委婉

事有關系民生利害者或應行而上司不準行或不應行而上司必欲行亦旣確有所見卽須據實稟陳不得因上司駁斥便不敢再申前說致誤地方但措詞須委婉耳

○上司厲民之政宜變通

上司有厲民之政志在必行州縣旣不能挽回便須酌劑而變通之庶不致大傷元气邵康節先生所謂新法固嚴能寬一分則民受一分之賜也

○上司衙門舊例不可省

上司衙門常規舊例必不可省亦不必格外加多

○前任善政宜實力經理

前任有益地方之事後任須實力經理杜預復信臣之陂蘇軾修李泌之井全從地方起見事果有益地方原不必功自我出論自我創也

○原問不實

發審案件如原問不實必須據實平反切勿回護原問致枉民命倘原問處分太重同寅之誼未可恝視則稟求上司將原問官銜名列入詳內作爲隨同更正可也

○與小人共事勿負气

與小人共事切不可負气必須委曲求全乃見作用前明蔣恭靖公【瑤】守揚時與中貴人會勘民事中貴受賄欲死被誣者公潛戒行杖者曰我命汝笞數多汝愼勿重其人死我亦死汝輩被誣者獲全中貴大悅而罷此事作用妙在輕笞尢妙在多笞揚守不能與中貴爭衡中貴欲死之守欲生之非笞數多中貴必不肯罷多其數正以救其命也

○同寅勿修怨

同寅待我設有過當之處祇可情恕理遣不可修怨修怨則失和矣且示人以不廣王文正公【旦】在中書寇萊公【準】在密院中書偶倒用印密院勾吏行遣他日密院亦倒用印中書吏亦呈行遣文正問汝等且道密院當初行遣是否曰不是公曰旣不是不要學他不是此眞宰相度量也

○勿暴人祖父過惡

言語傷人甚於矛戟同寅失和𨿽甚忿怒切不可發人陰私尢不可暴人父祖之惡到漑祖彥之曾以擔糞自給及漑掌吏部尙書何敬容有所請漑輒不允敬容語人曰到漑尙有餘臭今遂學作貴人漑聞而深恨之又漑弟洽一曰問劉孝綽吾欲買東鄰地以蓋宅而其主難之柰何孝綽曰但多輦糞於其傍以苦之彼自遷居矣洽怒竟因事害之夫擔糞乃微賤者之常事非過惡也不過子孫富貴則以祖宗之微賤爲諱耳指其所諱之微賤尙不免恨入骨髓何況暴其祖父之過惡耶

○佐雜衙門書差被人控告

有控告佐雜衙門書差者必應批提外似刻薄實則保全佐雜緣佐雜禁不起風浪也

○詞訟勿批佐雜審理

佐雜淸苦印官應酌量資助切不可批發詞訟案件緣佐雜官職分應管之事方準印官批令查勘如印官將地方詞訟批發佐雜辦理者應降三級調用其因批發辦理以致釀成人命者印官革職例議綦嚴不可不愼

○幕友拘於成例

幕友例案不熟最誤本官例案太熟亦誤本官往往有與利除獘不可不爲之事而於例稍有窒礙幕友拘於成例輒勸本官莫爲此等事全看本官見識如何擔當如何蓋幕友專爲本官計考成本官則應爲百姓計身家也

○幕友須常見面

官與幕友須時常見面不可令家人傳話胡塗者傳話不明白聰明者又髙下其語公事焉得不錯耶

○勿令子弟出宅門

子弟不可出宅門恐被人誘入邪徑且恐蠹役劣紳與之交通也昔王元規爲河淸縣百姓歌詠以民吏不識知縣兒爲第一奇

○勿令子弟主張公事

衙門公事不可由少爺主張少爺攬權作獘誰肯向本官直告本官之耳愈聾少爺之膽愈大必至十分決裂不可收拾而後已

○官須自做

汪龍莊學治臆說云事無巨細權操在手則人爲我用若胸無成見聽人主張將用親而親官用友而友官用長隨吏役而長隨吏役無一非官人人有權卽人人做官勢必尾大不掉官如傀儡稍加約束人轉難堪甚有挾其短長者矣國人知有穰侯華陽而不知有王速敗之道也故曰官須自做此誠篤論予作吏二十年惟恐官不自做是以一切事件咸出親裁權不下移亦不旁落

○權不下移之法

官與百姓常見面則吏胥無權官與吏胥常見面則家丁無權

○吩諭丁役須令覆述

家人書差奉官面諭滿口答應一个是字再問以所諭何事則茫然不知吩諭後須令覆述一徧

○勿用門丁

或有問於余曰人人用門丁君獨不用何也余應之曰州縣爲親民之官任用門丁則官與百姓气脈不通書差亦例所應有之人任用門丁則官與書差气脈不通咽喉之地無故添入梗塞之物殊屬無謂故不用也若靠門丁辦事則無才之門丁不能辦事終須本官費力何必多此贅物有才者又慣於作獘州縣爲民父母斷無任聽門丁魚肉百姓之理自必隨時防範何不以防範門丁之精神材力自己辦事耶

○門丁不可用

或曰門丁之不可用以工於作獘也其獘安在余曰更僕難數總而言之不外惟利是視四字約而計之其獘有十知此十獘便知門丁之必不可用矣

一曰勾通棍蠹親民之官莫如州縣害民之官亦莫如州縣州縣豈盡無良有借州縣以害民者則土棍訟師是也土棍訟師豈不畏法有串土棍訟師以害民者則門丁書役是也官以門丁爲心腹門丁以書差爲耳目書差以土棍訟師爲爪牙土棍訟師書差卽以門丁爲靠背內外勾通擇肥而噬百姓之受害者動輒破產傾家甚至賣兒鬻女官若如癡如醉置若罔聞則若輩所作之孽皆州縣所作之孽矣

一曰庇護差役役有微勞門丁旣爲之張大其辭役有過失門丁又爲之彌縫其闕遇有不能彌縫之事則爲之緩頰緩頰不聽則飾詞延展延展不聽則令役避匿官欲比役竟無役之可比夫然後差役感門丁之恩門丁得差役之用

一曰走漏消息蠹役刁書其初原不敢公然舞獘必先於門上探聽消息本官言動意旨外間無不周知其尢甚者竟將一切公事通盤漏泄同治年間監利縣蠹書某每月賂門丁錢三萬枚不求別事只求每日所奉公文及詞批票稿等項未曾發房先給該書閱看俟該書閱畢之後再發各房辦理一切消息惟該書得信最早凡可撞騙之處無不撞騙此通盤泄之一證也

一曰捺擱公事公事出入無不由門丁經手凡可勒索之處無不任意擱延兩造已經到齊差役呈遞稟單請官示審門丁錢未到手則捺擱稟單兩造已經和息中證呈遞息詞請官批銷門丁錢未到手則捺擱息詞此公事之由外而入者被其捺擱也原差捕亡立待朱票之出錢未到手則捺擱朱票紳耆辦公急須示諭之頒錢未到手則捺擱示諭此公事之由內而出者被其捺擱也其捺擱時並不論輕重緩急余令襄陽時到任甫一月訪聞西南鄕蝗孽萌動當卽馳往該處親督農民撲捕並詢以此地旣有蝗蝻何不赴縣稟報僉稱數年前蝗蝻萌動保正曾請官出示撲捕門丁索賄不遂示竟不出保正守候半月空手而歸嗣後遇此等事遂不稟報門丁之不曉輕重一至如此蝗蝻滋長最速處分甚重旣關系百姓性命又關系本官考成捕蝗告示尙且索賄其它則又何說

一曰私押人證宅門以外之事本官多不及知凡案內牽連可以勒詐者及商民之得罪門丁者門丁竟可不回本官私自收押詐錢入手亦竟私自釋放積威所劫看守班房之差役知有門丁不知有本官也

一曰賣放要犯差獲要犯門丁必先知之未曾見官之先重賂門丁卽可串通差役私自釋放已經見官收押卡房之後重賂門丁亦可商通看役放其逃走只論錢之多與不多不論犯之要與不要也

一曰迎合本官門丁不迎合本官本官斷不肯重用其迎合之術有以迎合爲迎合者有以不迎合爲迎合者劉簾舫觀察衡曰官喜朴誠則僞爲椎魯官喜伶俐則彊作聰明官信之因正用其欺官疑之則反行其詐處處樹黨種種夤緣官卽精明頗難跳出圈套之外

一曰污蔑本官門丁之所深惡而痛恨者莫如官不要錢官不要錢便阻其招搖之路必定肆行污蔑使官廉而民不信於心乃快於事乃便

一曰盤剝本官廣東某縣奉文緝一要犯選差勒限懸賞一千圓差於限內獲犯解縣門丁李某令差且押犯私館語官云犯已遠揚增三千圓則可官不得已許二千圓仍不得犯竟如數予三千圓始將所獲之犯交出又某縣稅契溢於原額幾倍一官到任門丁曾某串吏爲姦佯語官云此地頻年短稅柰何官愕然求策則徐曰盍令戶書包辦乎不可則彊之官頷之吏則佯爲不受命也者遲之旬日門丁佯迫之吏乃勉彊應命官以爲幸免賠累也待門丁有加禮而不知所獲乃倍蓰也其後某官卒以虧缺掛彈章此二事載在劉簾舫觀察庸吏庸言可見門丁盤剝本官其心甚毒其術甚巧

一曰挾制本官州縣衙門原不能事事照例刁惡門丁卽借此爲挾制之端或明白要求或危言恐喝必令本官遂其欲而後已若本官貪贓鬻案則門丁之挾制更有詞可藉竟可牽本官之鼻鹽本官之腦矣

○不必用門丁

或曰門丁有應辦之事今因其不可用而遂不用事如何辦余曰無慮也門丁所司之事約有五端一經道破半文不值何必用

一曰傳喚書差本官有事吩咐書差例由門丁傳諭不知各房書辦各班差役均歸看宅門之差役傳喚門丁初不親自傳喚也不過令三小子站立門房之外呼把門人役令喚某房書辦某某某班差役某某卽刻進署聽候諭話而已此等事跟班亦可兼司何必定用門丁如恐跟班攬權則跟班不止一人今日著趙一傳喚明日著錢二傳喚此事著孫三傳喚彼事著李四傳喚無一人非門丁無一人是門丁人人有門丁之用人人無門丁之權似亦可行何必專用門丁至無關緊要之事盡可繕寫朱條發該房照辦並不須跟班傳喚若事體重大情節煩瑣盡可傳進書差當面吩諭書差本辦公之人本官亦辦公之人有何不可見面而必命門丁傳諭耶

一曰出納稿簽書辦送稿送簽差役送稟件均送門房門丁閱畢應送本官者送本官應送簽押家丁者送簽押此通例也簽稿差票等項判定後由本官著跟班送交簽押家丁簽押蓋用內號戳記送交門丁門丁令三小子呼把門人役傳書差住署領稿領簽領票亦通例也不知事太迂曲壓擱必多若送內之件令書差徑送本官簽押門房外發出之件令跟班徑到二堂呼把門人傳書差進署各領各件亦是一樣且省許多周折何必定用門丁

一曰訪察情形本官情形不熟往往以耳目寄門丁不知地方情形惟紳士最爲熟悉遇接見正紳時屏去左右虛心諮訪自可得其底蘊何須用門丁察訪至詞訟案件尢不可以門丁爲耳目門丁得原告之賄必曰原告有理得被告之賄必曰被告有理官如聽信必至顚倒是非以直爲曲以曲爲直其實問案全靠自己自己如果廉明而又耐煩細鞫𨿽不中亦必不遠何須用門丁訪察

一曰商量公事重用門丁者一切公事無不與之斟酌不知此輩爲利而來見識類多淺陋甚姓名籍貫尙且不可深信何曾有心術端正可備諮詐之人官肯用心豈定出門丁之下況署中延有幕友盡可商量公事何須與門丁商量

一曰爲官代勞事無巨細一切諉之門丁固自謂省心省力也不知朝廷予我以官何等鄭重我怕費心費力竟拱手而授之至微極賤之門丁淸夜捫心恐難自問況本官最要緊事無過謁上臨民門丁縱極能幹見上司回話終須本官門丁不能代官回話也坐堂皇理事亦須本官門丁不能代官坐堂也是門丁有代勞之名無代勞之實一言以蔽之曰代官作孽耳我不作孽而令門丁代我作孽殊可不必

○人人用門丁之故

或曰門丁旣不可用又不必用今之從政者無人不用何也余曰其故有四

一曰貪官民隔閡卽或居心貪鄙亦無當面講價之理用門丁所以居閒也故廉者可不用門丁貪者則不能不用

一曰懶政事紛煩卽或才具開展亦無不費心力之理用門丁所以節勞也故勤者可不用門丁懶者則不能不用

一曰自恃精明之吏自謂大才盤盤明無不照門丁斷不敢作獘卽或作獘亦斷不能朦我豈知不敢作獘者竟無獘不作不能朦我者竟有時被朦耶用門丁而轉爲門丁所用且爲門丁所賣其病在於信心太過

一曰苟同旣不貪又不懶且不自恃似可不用門丁矣而仍不免於用者則習俗移人賢者不免也彼蓋習見夫州縣衙門無不重用門丁遂以門丁爲必不可少之人一若無門丁卽不能做官也者其實門丁一項何以必不可少彼亦莫名其妙其病在於隨波逐流

○勿用稿案簽押

以上各節皆指稿案門丁而言稿案門丁之外尙有稿案簽押一項其作獘大致與門丁同惟賄賣差票則簽押所獨也蓋書辦投票稿先落簽押之手簽押於稿尾黏貼紅簽開列差役姓名本官判行時卽照簽上姓名塡注稿內差役欲辦某案先賂簽押賂之多寡以案之肥瘠爲等差凡紅簽上之姓名皆自賄賂中來也百姓構訟縱不能令其不費錢亦須處處體卹令其少費假如百姓給差役錢一千文差役卽可實得一千文若差役先花本錢一千文則百姓須給差役二千文差役方實得一千文簽押取之差役差役仍取之百姓歸根落葉總是百姓喫虧殊非體卹之道其實差役姓名本官桌上有卯簿壁上有值日名單或輪流差遣或酌量差遣均可聽本官之便亦不甚費本官之力何必設立害人之簽押令百姓多花錢耶若謂差票等項必須簽押掛號始有稽考則州縣衙門本有號件朋友專司掛號何必定要簽押

○勿用錢糧稅契門丁

稿案門丁簽押之外又有所謂錢糧門丁稅契門丁者此亦贅物也百姓不完錢糧不肯稅契門丁亦無能爲力何必多設此等名色如因書差包徵設立門丁便於催促豈本官不能繕寫朱諭催促書差不能當面催促書差而必靠門丁催促耶或謂老書差應畱顏面若由本官催促萬一不應勢必提比設立門丁便可從中轉灣此說亦不盡然錢糧稅契銀兩均歸賬房經理不設門丁則管錢糧稅契之書差常與賬房見面官欲提比門丁旣可轉灣賬房亦可轉灣何必定要門丁況門丁屢催不應亦不能不請官提比仍不免於傷顏面也

○用印值堂不必專派

用印值堂𨿽系應有之名色然亦不必專派某人用印某人值堂用印者只須識字卽可勝任不拘何人均可兼司若恐其夾帶別項偸用印信則派至親密友監視可也值堂一項更屬容易不過官坐堂時將案卷攤放公桌之上退堂時將案卷收回簽押房而已跟班盡可帶辦何必專派

○應用之人不必多用

傳帖寫字跟班管廚管監卡均系應有之人衝途州縣尙有差總流差馬號等事亦須派人經理然不可多用【廚房火食系屬私事派家丁管理可派管理亦無不可湖北馬號派家丁直隸馬號則派官親幕友】多則互相推諉必不得力一个和尙挑水喫兩个和尙擡水喫三个和尙沒水喫此𨿽俚語實爲確論

○家丁宜少收

家丁以少收爲妙少則約束易周防範易密渠等分帳亦較丰多則無從位置閒散之徒動生觖望拂意而去往往散布謠言

○勿借用家丁銀錢

借用長隨銀錢攜之赴署派以重任俗名帶馱子又名帶肚子藍鹿洲先生鼎元曰買僮僕而使令常理也買主翁而自爲之奴其意欲何爲乎不什伯其償焉不已也用之則極惡窮凶剝膚入骨不用則怨誹誣謗毀方爲圓嘻可畏哉

○家丁出息槪歸公帳

初到任時應將家丁出息詢問明白酌定某項仍舊某項應裁應裁者不準私收應得者亦令繳呈賬房逐一登記三節結總公分仍以勤惰久暫爲等差如公帳太少卽由本官解囊添輳若輩爲利而來若不能贍其身家必不肯供我驅策其肯供驅策者亦必不能就我範圍

○家丁以安靜爲佳

家丁在署以安靜爲佳不準相罵不準打降不準酗酒賭博不準吹彈歌唱不準吸食鴉片煙

○勿令家丁穿上色衣服

家丁不可穿上色衣服【如天靑之類】若輩衣服與本官一樣何以別上下而辧等威

○勿令家丁穿華美衣服

家人不可穿好衣服官不要錢則若輩出息有限除添補衣履之外尙須畱圶餘地以贍家屬若競尙華麗則所入不敷所出勢必在外招搖妄冀非分正本淸源則自本官節儉始官果自奉儉約則內而官親幕友家丁外而書差均崇節儉無錢者旣不恥衣不若人有錢者亦樂得省錢予生平不喜戴撒繐帽二十年來署中上下人等竟無一戴撒繐帽者是其明證又荊州稅關書差習尙奢華衣服尢都麗予權篆時書差尙知收斂不敢過於侈靡民閒歌謠有書差狐裘煌煌都換了寒羊皮襖等句亦其驗也

○勿令家丁出外滋事

家丁不可出外滋事顧亭林先生【炎武】曰兩家奴爭道霍氏奴入禦史府欲躢大夫門此霍氏之所以亡也奴從賓客漿酒蒮肉此董賢之所以敗也然則今日之官評其先考之僮約乎

○勿受書役陋規

州縣到任經管錢糧之書吏往往按照舊章呈繳陋規官代書領戳差役保正點卯亦閒有送陋規者如此之類萬不可受受則玩官於股掌之上矣

○書差卯簿

書差卯冊僅載姓名所載之名皆卯名也並非的名余作令時點卯前三日傳諭該經承將各書差的名年歲身長身中有須無須籍隸何縣住某街某巷或某鄕某村何年入卯保師何人有無父母伯叔兄弟妻子詳細詢明逐一注載點卯時有年貌不符者卽行黜革點卯後有病故告退及因事黜革者均於卯名之下隨時登記

○點卯

點卯時須將事無巨細咸出親裁家人只供使令並不主張公事等語當堂明白曉諭

○茶房

書差及土棍訟師以茶房爲耳目本官一言一動茶房無不傳播於外且又傳失其眞

○書辦送稿須塡姓名

書辦投稿應將經承姓名列入稿尾不得僅載某房兩字如兩人公承或兩房公承卽載明某某公承某人敍稿字樣庶一目了然如有應詢問之處卽可查照稿尾姓名指名傳喚

○差稟拒捕宜詳察

差役下鄕需索不遂往往自毀其票自撕其衣以某某拒捕稟甚至捏造惡言以激本官之怒官不詳察一經傳訊便中計矣余作令時遇此等事輒仿照汪龍莊先生辦法將毀票存銷攺差承行其攺差票內仍止聲敍原案不及拒捕之事故所攺之差不能借拒捕二字嚇詐所傳之人而所傳之人見票內並無拒捕字樣亦可放心到案至拒捕是否屬實則另行確訪如無其事提差嚴懲如有其事俟正案審結之後諭以前日不應拒捕略加責懲以儆將來行之一二次差役知本官之不輕聽也亦不復以此等伎倆嘗試矣

○駕馭書差

駕馭書役不外賞罰二字罰原不難所難者賞耳昔人謂書差辦事勤勞本官只宜賚以銀錢酒食不宜賞以承行符票恐顯授以需索之柄也立論何嘗不正但窒礙難行耳蓋賚以銀錢可偶而不可常州縣衙門公事最多書差最多事事賚以銀錢人人賚以銀錢本官焉有許多銀錢以充賞犒缺分最優者或可勉力爲此瘠苦之區談何容易至賚以酒食一層偶一行之便屬破格之恩歡欣鼓舞自不待言若事事如此便數見不鮮且書差各有家屬各須養贍各有喪葬嫁娶各須料理其所以廁身公門者豈僅爲一己之酒食計耶【額設差役甚少本不敷差遣卽以額役而論每名每日工食銀僅祇二分養一身尙且不足遑論家口書吏則並此而無之】故書吏勤勞派以承行差役勤勞賞以符票此亦不得不然之事但須嚴禁勒索耳有情願給紙筆費給艸鞋錢者聽獘去太甚如是而已若因書差寒苦任其訛詐鄕愚肆行無忌便是縱蠹殃民神鑑之鬼瞰之

○書差被控

百姓控告書差切莫袒護應責者責應革者革旣可懾書差之膽亦以平百姓之气气平則不上控矣

○勤見紳士

不見紳士則地方一切情形無由知悉紳士未必皆賢因其賢否不齊遂一槪拒絕未免因噎廢食

○見紳士之法

接見正紳不可令茶房侍側亦不可令家丁侍側蓋正紳多避嫌恐招怨有人侍側彼必不肯盡言無隱若見劣紳則宜多令家人及茶房號房環侍左右眾人屬目彼必不敢公然幹以私此不惡而嚴之法

○勿令紳士受累

土棍訟師是何姓名如何擾害惟紳士知之最悉有密告者則密記於冊無論拏與不拏辦與不辦切不可漏泄否則土棍訟師知發覺之由必定恨入骨髓尋隙報復紳士反因我而受累矣

○門無畱客

紳士進見過客拜謁須嚴嘯號房及傳帖家丁立時稟明見與不見聽本官吩咐若輩總不得片刻畱難武王之門銘曰敬遇賓客貴賤無二鄭當時誡門下客至無貴賤無畱門者皇甫嵩折節下士門無畱客均不失門銘遺意

○勿受紳士禮物

紳士送禮必不可受今日致送禮物和顏接受明日關說訟事峻詞拒絕撫躬自問實屬不近人情若因其曾送禮物而遂允其關說官之聲名自此狼藉矣

○勿淩辱秀才

粗暴之吏往往以淩辱秀才爲能事殊可不必余中丞治譜曰諸生卽有一二不肖須爲眾人惜體面切不可窘辱太過波及父兄妻子此不惟全斯文之體面收一時之人心亦可觀我輩心術諸生爲他人言事此是無恥若父兄子弟之事亦是至情州縣亦須委曲凡事從寬諸生之父非大教不可加刑亦培植斯文之一事此長者之言也然措詞甚有分寸並非一味姑息

○不接異色人

薛文淸公【瑄】曰當官不接異色人最好不止巫祝尼媼宜疏絕至於匠藝之人𨿽不可缺亦當用之以時大不宜久畱於家與之親狎皆能變易聽聞簸弄是非儒士固宜禮接亦有本非儒者或假文詞或假字畫以媒進一與之款洽卽墮其術中如房管爲相因一琴工董庭蘭出入門下依倚爲非遂爲相業之玷若此之類能審察疏節亦淸心省事之一助

○得民在聽訟

欲得民心全在聽訟隨到隨審可結便結毌令拖累日久以致蕩產傾家卽此便是養民懲一儆百卽此便是教民魯莊公曰大小之獄𨿽不能察必以情曹劌曰忠之屬也可以一戰可見聽訟之效甚大

○審案限期

審理大小案件均有限期若不熟悉審限便不知輕重緩急必至任意擱延人證久候旣無以卹民情凶暴稽誅又無以伸國法正不僅關系考成已也玆將審限摘錄於左

自理審限州縣自理戶婚田土等項案件限二十日完結違限不及一月者罰俸三个月一月以上者罰俸一年半年以上者罰俸二年一年以上者降一級畱任命盜搶竊等案審限尋常命案統限六个月完結州縣三个月解府州府州一个月解司司一个月解督撫督撫一个月咨題盜案及斬絞立決命案並一切搶竊雜案統限四个月完結州縣分限兩个月府州臬司督撫各分限二十日

情重命案審限卑幼擅殺期功尊長屬下人毆死本管官妻妾謀死本夫奴婢毆故殺家長及殺死三命四命之案州縣限一月內審解府州臬司督撫各限十日審轉具題【子孫違犯教令致祖父母父母自盡之案承審審轉照此例限】

承審逾限州縣以人犯到案之日起限初參【兩个月三个月】分限之外遲延不及一月者罰俸三个月一月以上者罰俸一年各上司以審解到日起限逾限者照州縣例議處二參限期卽於初參統限【四个月六个月】屆滿之日起再限四个月完結州縣分限兩个月府州臬司督撫各二十日如再逾分限不能完結卽將何官易結不結之處查參革職有於二參分限以內完結系初參統限四个月之案並計已在五月以上系初參統限六个月之案並計已在七月以上均降一級畱任情重命案初參統限【兩个月】屆滿尙未審結卽於限滿之日接扣二參州縣限二十日府州臬司督撫仍各限十日完結如有遲延分別初參二參照前例議處

逾限離任州縣承審案件初參限內未及一月離任者免議歷限一月以上離任者罰俸三个月

接審限期承審官未及一月離任者接審官準另起審限【應分限兩个月者仍另扣六十日三个月者仍另扣九十日】一月以上離任者準扣展一个月【無論分限兩个月三个月之案俱另扣審限三十日並前官所剩分限日期俱準其扣展】初參分限外離任者準扣半加展【分限兩个月者準另扣三十日三个月準另扣四十五日】初參統限外離任者無論應限六个月四个月事件俱另扣統限四个月審結委審限期未經招解以前卽經上司委員審辦者委審官限期俱照接審官之例已經招解之後或原問官審斷不當或犯供翻易上司委員覆審及委員會同原問官審理者俱扣限一个月各上司亦統限一个月

原問官回任復審限期原問官於未經招解以前離任接審官亦未招解原問官卽行回任其承審限期並遲延月日均應前後合計如原問官回任後業經接審官招解或原問官先已招解經上司駁令復審者其承審日期不準並計亦不準另扣審限如有遲延各按前後遲延月日分計議處【不準並計謂不準扣從前剩限也假如分限三个月從前離任時僅歷審限兩个月尙有剩限一个月現在回任駁令復審則不準扣從前剩限前後遲延前謂從前離任時後謂回任以後如有遲延一句語意專指下文前字一邊從前離任時有遲延者有不遲延者故曰如有遲延若現在回任駁令復審旣不準扣從前剩限又不準另扣審限審一日卽遲延一日斷未有不遲延者不得謂之如有遲延也俗云駁審無限卽指此例而言各按前後遲延月日分計議處謂現在已坐定遲延從前如有遲延則將從前遲延月日與現在遲延月日分作兩次計算議處也假如分限三个月之案從前離任時遲延四十日應得一月以上處分現在回任駁令復審又遲延四十日又應得一月以上處分則予以兩次處分每一次罰俸一年此例頗晦初試爲吏者猝難通曉故詳加解釋庶可一目了然】

審案展限州縣承審命案有詳請開棺檢驗者以開檢之日起另扣審限查捕蝗蝻勘災監賑勘河防險等事無論曾否出境俱準扣除公出日期派辦道路橋梁差務以及上司專委查辦緊要事件如州縣已出本境道府已出所屬之境者亦準扣公出未出境者不準扣道府入闈監試提調州縣入闈辦事者亦一體扣展州縣承審事件如余犯到案而正犯要證未到或盤獲竊盜究出多案必須等候事主認贓方可審擬或因隔省隔屬行查有需時日限內實難完結者於分限內申詳督撫分別題咨展限若正犯要證已經到案閒有餘犯未卽將現獲之犯審究按限完結者若承審期內遇有續獲之犯仍在州縣分限以內者卽行一並審擬毌容另展限期如到案巳在州縣分限以外不能並案審擬者先將前次有無遲延照例核辦準將續獲人犯另扣統限四个月項目審擬完結如閒有餘犯到案適在州縣分限將滿之時【如三个月分限已剩二十日兩个月分限已剩十五日】準其扣滿統限審解盜案果有虛實情形未分盜贓未確限內不能完結者許承審官據實詳報咨部展限四个月州縣承審期內如遇正犯及要證患病卽將患病月日具報準展限一个月其府州司道審轉時或遇犯證患病亦準扣除總不得過一月之限

○爲百姓省錢

庶人無在官之祿民間詞訟斷不能令其一錢不費但須隨時隨事爲百姓省錢耳欲爲百姓省錢其要有六

一曰禁教唆戶婚田土錢債及一切口角細故乃民閒常有之事本人𨿽然嘔气未必一定告狀棍蠹從中挑唆輒自謂熟識衙門門丁書役與我相好我可包告包準旣可出气又不必多花錢文迨旣告之後百般盤剝卻不怕他不花錢不由他不多花錢借債賣田案猶未結傾家蕩產職此之由此教唆之害也

一曰杜歧控刁民立意害人譸張爲幻今日在縣丞衙門控告明日在巡檢衙門控告又明日在典史衙門控告又明日在武弁衙門控告此處之差役甫去彼處之差役又來此處案已了結業經花錢彼處案猶未了又須花錢良民之家安得不破此歧控之害也

一曰裁規費衙門八字開有理無錢莫進來此諺語也卻是實錄卽如代書蓋戳則有戳記費告期掛號則有掛號費不俟告期而傳呈者有傳呈費準理而交保者有取保費房書送稿有紙筆費差役承票有鞋韈費投到有到單費踏勘有夫馬費坐堂有鋪班費結案有出結費請息有和息費事事索費人人索費費之名色更僕難數相驗命案夫馬費之外名色尢不一而足欲裁規費大約費在宅門以內者必須裁革淨盡費在宅門以外者則獘去太甚毌令放膽肆行湖南平江縣現辦章程由紳商捐資生息作爲相驗命案經費不許向凶手屍親戶鄰人等需索分文載在縣誌若能仿照辦理則相驗命案規費無論宅門內外均可裁革

一曰愼株連原告意在拖累則將素有嫌隙絕不與本案相干者混列詞尾意存訛詐則將家道殷實絕不與本案相干者混列詞尾經承敍稿往往照詞尾按名全錄核稿時只應摘傳緊要人證其無關緊要者槪從節刪若不節刪便中其拖累訛詐之計矣諺有之曰一人到官一家不安又曰堂上一點朱民閒千點血如之何弗愼

一曰少標差湖北州縣戶婚田土錢債等案竟有一案標差十名八名者假如每差一名給錢一千文便須花錢十千八千文若每名給錢二千文則所花尙不止十千八千文余作令時每案只標差兩名假如每名給錢一千文便只花錢二千文卽或加倍亦只花錢四千文較之標差十名八名者所省多矣

一曰快結案兩造構訟自進城做詞之日起至出結歸家之日止無一日不花錢拖延日久則花錢愈多花錢愈多則富者必窮窮者必死故早結一日之案卽早釋一日之累早釋一日之累卽少花一日之費

○代書

民閒詞訟以小爲大增輕作重甚至海市蜃樓憑空結撰非因訟師教唆卽由代書架捏到任之初應嚴諭代書遇有因事欲控不能自書詞狀者卽照例隨其口訴據實書寫如情節含糊拉雜必須逐一詢明分晰聲敍不準增減狀內每一格眼祇書一字不準雙行疊寫並於呈尾注明依口代書字樣如系本人自作僅令代寫者卽注本人自作字樣如系旁人代作僅令代寫者亦卽將代作者是何姓名住址何處年歲若干一一詢明開載呈尾代作者如有功名卽將何項功名明白開載凡紳衿及老幼婦女殘廢告狀應用抱告者務要將抱告住址年歲據實開明至舊案呈詞遞詞者之年歲裏居亦應塡注明白不得混寫年不一歲及年裏在捲等字如被告避匿應著某人交出卽將因何應著交出緣由敍入詞內以憑察奪不準於被告姓名之下混注著交字樣

○三八放告

三八放告上下衙門通例也昔陸象山先生知荊門軍民有訴者無旦暮皆得造於庭何嘗限以三八耶劉簾舫觀察曰命盜鬭傷搶親等案應就地方情形擇其尢要者酌定條款刋刻宣示準其隨時喊稟或於大堂懸鑼準告者鳴鑼官聞鑼聲立卽訊辦尋常案件則定於三八放告日當堂收呈此外各日切勿濫收訟者欲告之日未必適逢放告之期此數日中有關愛之親鄰爲之勸解則詞狀未投欲告者舊情未斷爲所欲告者顏面無傷不難杯酒釋憾矣倘自詡聰彊收呈不以其時能則能矣母亦不卹民隱乎此說𨿽與象山先生相反而具有深意亦愛民者所當體量及之者也余令廣濟襄陽時輒仿劉說而行之守襄陽荊州宜昌時則不全用劉說三八放告之日或喊稟或攔輿𨿽尋常案件亦無不隨時接收及守武昌無日不出署有攔輿者輒收無所謂三八放告也蓋守與令不同控府之詞皆州縣衙門已成之訟卽有親鄰勸解亦須回縣呈遞息訟與其三八放告令人久候不如隨時收呈較爲快便惟州縣已結而翻控者須斟酌準駁耳

○傳詞萬不可受

傳詞規費各處多寡不一有全歸家丁者有半歸家丁半貼本官火食者獘政多端莫此爲甚果眞負屈求伸盡可候告期具控如謂告期尙遠則俟本官出門時攔輿呈遞亦可如謂官未出門無輿可攔則喊稟亦未嘗不可乃旣不候告期又不攔輿且不喊稟而必花規費將詞傳進其意何居蓋放告及攔輿喊稟之詞有駁有準傳進之詞有準無駁卽或十分無理亦必於批語內一面駁詰一面姑準以不準則得不著規費也以必不可準之詞爲區區規費起見遂至不問是非一槪批準旣開刁民訛詐之風復釀良民破家之痛官名父母天下有如是之父母耶故傳詞萬不可受

○喊冤

喊冤者無論有呈詞與否均應卽刻問供不可令差役驅逐因打傷喊冤者尢須速問若必令其作詞始肯問供則不特受傷人羈候需時不能回寓調養且恐傷重致死未取生供將來辦案便覺恍惚如必須呈詞備案則問供之後再令補具可也

○呈詞朦混須駁詰

呈狀內敍事不詳年月日者多系已往之事故隱其月日以圖朦混數詞時須加駁詰婚姻無媒證錢債無保人者亦應駁詰

○不準之詞勿擲還

不濫準呈詞最爲息事安民之法但不必當堂擲還耳姦民詐僞百出一經擲還則衙門內無案可稽本官亦不能件件記憶異日必更攺情節另作新詞具控不如收詞時將所以不準之故當堂明白曉諭仍將駁語明白批示發房備案

○收詞時呈驗印契勿附捲

收詞時有呈驗印契者驗明後卽刻發還諭令臨審時再行呈驗仍於收詞簿內本名下注明印契幾張當堂發還字樣審結後亦將契據等項當堂發還一經附捲則內而家人外而經承無人不需索矣

○放告收詞不必當堂批示

劉簾舫觀察曰牧令爲親民之官自應當堂親自收呈實時批示若延至三日或五日而後批發是此呈未批彼呈復來書差棍蠹因緣爲姦甚則有賄買批語之說種種獘端皆由此起何若接呈時向告狀人逐細詰問理不甚足者逐層抵駁文不厭煩當時卽行榜示以破莠民之膽是說也非老吏不能初試爲吏律例本不洞悉情僞亦不深知兼之甫經到任地方情形又不透澈放告收詞何能當堂批示不知俟退堂後將本日所收之詞與幕友逐一講求再行批示講求日久門徑自熟開口下筆篡然不錯否則彊不知以爲知堂上所批未必悉中肯綮甚至措詞乖謬非增原告之冤卽壯被告之膽不止貽笑四境已也至幕友擬批速固費心遲亦費心須諄囑幕友切勿延擱務於收詞之次日批示爲要

○呈詞批語榜示宜速

呈詞有正狀有副狀刑幕擬批寫在副狀之尾墨筆謄批寫在正狀之尾收詞後先送刑幕擬批擬批後再送本官核定核定後再送墨筆謄寫謄寫後再令經承塡寫狀榜此通例也輾轉需時累人久候且恐無心者漏泄有心者賄賣不如本官核定批語之後卽照副狀塡榜俟榜發後再謄入正狀庶狀榜可期迅速紅稟白稟𨿽無副狀而刑幕擬批必黏簽於紅白稟之上亦可照簽上批語先塡狀榜

○原告久不呈催

原告無故兩月不到例應注銷一切詞訟案件如被告人傳未到原告又久不呈催多系兩造不願終訟或已在鄕間私和其所以未遞息呈者特爲省衙門費用計耳此等事應卽注銷如有難銷之案原告必定復控俟復控時再爲差喚有何不可耶

○和息

劉簾舫觀察曰狀不輕準準則必審審則斷斷不準和息蓋一準告息則訟棍逆知狀可息銷便敢放心告狀卽使憑空結撰槪屬虛詞但須於臨審之前數刻一紙調停事卽寢息其詭祕之情形鬼蜮之伎倆官旣未訊無由得知彼誣告者竟終其身無水落石出之時訟案之所以日滋訟師之所以肆毒未必不由於此州縣官旣準之詞卽應喚來審訊實則究治虛則坐誣不許告息其亦息訟而杜誣告之一道乎汪龍莊明府曰事有不必過分皁白可歸和睦者莫如親友之調處蓋聽斷以法而調處以情法則涇渭不可不分情則是非不妨稍借理直者旣通親友之情義曲者可免公庭之法調人之所以設於周官也或自矜明察不準息銷似非安人之道之二說者迥不相侔就杜誣告而言則以劉說爲是就睦族鄰而論則以汪說爲長

○聽訟之法

周禮以五聲聽獄訟求民情一曰辭聽觀其出言不直則煩二曰色聽觀其顏色不直則赧三曰气聽觀其气息不直則喘四曰耳聽觀其聽聆不直則惑五曰目聽觀其顧視不直則眊獨異志云鄭子產聞婦人哭使執而問之果手刃其夫者或問何以知之子產曰夫人之於所親也有病則憂臨死則懼旣死則哀今其夫已死不哀而懼是以知其有姦也馮夢龍智囊補云臨安有人家土庫中被盜蹤迹不類人出入總轄謂其徒曰恐是市上弄猢猻者試往脇之不服則執之又不服則令唾掌中如其言其人良久覺無唾可吐色變具服乃令猢猻從天窗中入內取物或謂總轄何以知之曰吾亦不敢取必但人之驚懼者必無唾可吐姑以卜之幸而中耳汪龍莊學治臆說云余苦短視兩造當前恐記憶不眞必先定气凝神注目以熟察之情虛者良久卽眉動而目瞬兩頰內顫不已出其不意發一語詰之其眞立見往往以是得要犯周禮五聽常理也聞聲試唾眉目兩頰顫震不已均在五聽之外𨿽周禮所不載亦常理也均可爲聽訟之法但不可專靠此法耳蓋鄕愚初到公堂心驚膽顫往往詞色失措耳目不靈不盡關情虛也刁健之徒𨿽情虛亦行所無事旁若無人若視爲理直气壯則誤矣

○看捲

審案須看捲不可厭煩先看原告控詞命意何在何處責備他人何處回護自己是否扭捏支離次看被告訴詞如何分剖是否理直气壯再看原被催詞如何辧論是否近理近情如情節煩多難於記憶卽將緊要處摘錄開單臨審時將所記之單攜置公案上照單研訊紙上是非已得四五再參以兩造及證佐之口供似不難水落石出若案已多年兩造具呈多次自相矛盾者居多將矛盾處一一摘出卽可從此折服所謂以子之矛刺子之盾也余屢試屢驗玆擇其情節最繁瑣者鈔錄於後

余守宜昌時有東湖縣民人李光全興山廩生李春藻上控職員陳濟康串差逼命勒令私和一案余細核現在供情與從前呈詞李光全李春藻詞控各情殊多虛捏如李春藻與李光全屢呈伊等系有服親房一節果系有服親房則誰兄誰弟自有一定稱呼何以李春藻縣控詞內稱李光全爲族弟李光全府控初詞又稱李春藻爲服弟又據李光全李春藻同供伊等共髙祖則李春藻與李光全之父李大才服屬緦麻何以同治四年閏五月初八日李光全李春藻道控詞內均稱李春藻是大才小功服侄又據李光全供春藻𨿽居興山因是親房平日彼此往來又據李春藻供伊胞弟名光榮光才女人喬氏生一子一女家中每年收得苞谷八九十石李光全供李春藻弟兄三人春藻爲長次光浩三光耀春藻有三个兒子兩个女兒每年約可收租一千多石等語旣是親房平素又彼此往來豈有不知弟兄名字幾兒幾女及收租多少之理何以光全所供春藻兄弟名目子女幾人收租石數均與李春藻自供不符又據李光全李春藻供稱伊家向無族譜何以疊次詞稱有譜可驗又據李光全供稱伊系四年三月十三日赴縣報案二月初三日並未具報是陳濟康竊名呈遞一節查四年二月十三日李春藻縣控詞稱陳濟康把持衙門阻光全不能上報延至告期始行呈報又三月初三日李春藻府控詞稱紳士將差齊捆光全具報陳濟康和錢二百串等語𨿽未聲明光全何日報案然就李春藻控縣之期與呈敍各情推之陳濟康給錢在李春藻呈控之先李光全報案之後李光全報案應在紳士捆差之後陳濟康給錢之先明明是二月初三日告期具報又四年三月二十三日李光全道控詞稱伊赴東湖縣控陳濟康威逼一案縣主並未詳請委驗亦無批示伊以繳贓懇赦等情稟府又四年閏五月六月李光全先後赴臬憲撫憲衙門具控控詞內均稱投明紳士捆差報縣濟康和錢二百串當卽控府繳贓等語可見報縣在前稟府在後李光全三月初八日稟府何得反云三月十三日始赴縣具報況三月初八日李光全府控初詞內有伊於正月二十九日赴縣報案陳濟康多方卡攔延至二月十三日始報又臬控黏鈔內有二月初三日在東湖縣控告未蒙批示各等語何得混稱三月十三日始行報縣縣捲內報呈指控陳濟康串差逼命若謂濟康竊名呈遞則是竊人之名控告自己濟康𨿽愚必不至此又據李光全供稱二月初四日並未具悔呈是陳濟康竊名呈遞一節人命重情已經報官若無屍親呈遞悔狀縣官斷無不驗之理況具悔之日該縣曾當堂訊取供結卽使悔狀系竊名呈遞豈訊供取結亦系陳濟康竊名代供代結耶又如李光全呈控陳濟康將伊關閉九日給錢放回一節據李光全供稱二月初一日被陳濟康誘至家內關閉九天直至初九日始給錢放回等語無論初一喊冤初三遞詞初四具悔此數日並未關閉卽李光全控府初詞亦只稱初三日報案之後被陳濟康抓至伊家關閉押和初五日給錢二百串當著習廷運等三人押伊同回督令下弔入殮等語是初五日卽已放回自初三至初五只有兩三天並無九天之久且給錢放歸旣系二月初九是初九以前光全尙未得錢私和大才尙未下弔入殮何以二月初八日春藻卽以光全子賣父骨等情赴縣控告又如李春藻李光全控陳濟康行賄私和一節據李光全供稱陳濟康賄給錢二百串何以上控道轅時只繳票錢五十串其票又系李大才之田東陳濟兆義給棺木衣服之資票內已經注明可見此票並非賄和之贓又據李光全供稱陳濟康和錢二百串內有一百四十五串系零星散票伊已用去續繳贓票是伊在祥茂米行借來等語所繳之票並非原贓豈足爲憑又如李光全李春藻控陳濟康簽票陳正道瞞稅串差威逼一節據李光全供稱陳濟康呈遞紅簽稟陳正道瞞稅並串差將伊父威逼斃命等語查縣捲內並無紅簽所有稟稿詞批均系該縣訪聞且旣稱陳濟康呈遞紅簽稟明陳正道匿稅何以控府控道初詞均稱陳濟康竊伊父名目具稟匿稅種種支離實屬刁詐逐層駁詰該原告李春藻始據實吐供

歸州童生胡進棠上控杜鎔祖杜王氏杜宏謙一案余查核各卷及胡進棠鈔本控情殊多不實卽如呈告杜王氏媚翁毆姑聳夫逆母等情如果實有其事杜胡氏自必一並首告何以同治三年十二月初九日杜胡氏在州具呈只控其子杜鎔祖聳父淩毆並無一字言及王氏不孝不端如果實有其事胡進棠自必亟亟控究何以胡氏被毆之後胡進棠於同治三年十二月十三日赴州具呈只稱鎔祖聳父肆虐並無一字控告王氏胡氏旣死之後胡進棠於同治四年五月二十日赴州報案只稱鎔祖聳父逆母亦無一字控告王氏胡氏已殮之後胡進棠於同治四年五月二十八日赴州結請開棺相驗呈內亦只稱鎔祖父子將胡氏制斃彊殮仍無王氏媚翁毆姑聳夫逆母等語如果實有其事胡進棠上控呈詞自應一律據實控告何以同治四年閏五月十三日胡進棠控府初詞閏五月二十八日胡進棠控道初詞均只稱鎔祖婚娶後宏謙鎔祖突變心腸動輒毆詈又復禁鎖空房以致傷沈殞命詞尾杜王氏之下注有唆翁毆姑等字杜宏謙名下注有聽唆嫌妻等字五年二月初一日胡進棠赴道續呈忽將杜王氏唆翁毆姑攺爲媚翁毆姑並將杜宏謙聽唆嫌妻攺爲寵媳毒妻是月十四日胡進棠赴學院呈控詞內大意與道轅續呈相同八年七月胡進棠赴督憲行轅具控又攺爲杜宏謙人面獸心與媳衾寢被胡氏撞見勸以大義反觸謙怒王氏以密語聳夫與翁將胡氏捆毆報縣驗訊復將胡氏錮禁鎖腿磋毆斃命並赴學院續控詞稱杜王氏性類狐媚杜宏謙行效衛宣等語就府道初詞而論已與州控呈詞不符然突變心腸動輒毆詈等語亦不過謂杜鎔祖夫婦不孝耳初未嘗謂杜宏謙翁媳不端也就道轅續呈學院初呈而論已與府道初詞不符然媚翁寵媳等語尙系隱約之詞亦未嘗實指杜宏謙有翁媳不端之事也就督轅呈詞及學院續呈而論則不特與州控呈詞府道初詞迥不相符卽與道轅續呈學院初呈亦復大異旣渾其辭曰人面獸心又實其事曰與媳衾寢且甚其罪曰行效衛宣衙門愈尊控情愈重其爲捏詞誣告百喙難辭況州捲內同治三年十二月初九日杜胡氏呈尾被告杜鎔祖名下小注並無聽妬字樣胡進棠鈔本則添注聽妬二字杜胡氏呈尾被告並無杜宏謙名目胡進棠鈔本則添注杜宏謙一名並注有媚聳毒害等字又州捲內同治三年十二月十三日胡進棠等呈尾被告杜鎔祖名下小注並無聽妬字樣胡進棠鈔本則添注聽妬二字被告杜宏謙名下小注並無紊倫字樣胡進棠鈔本則添注紊倫獸監等字旣鈔呈詞請官查核卽應照鈔呈遞今竟私自添攺其意何居又胡進棠鈔本有冤狀一張內稱杜王氏媚態歌舞爭妍固寵等語王氏系良家女何至歌舞爭妍且各衙門呈詞均無此語實屬信口捏誣謂非圖詐圖累其誰信之至所控杜鎔祖聳父逼母輪毆錮死各情亦太出情理之外母子翁媳倫紀攸關子毆其母翁私其媳婦唆翁夫毆其親姑已屬倫常至變世不常有若父與子媳私通子已明知其事又明知母曾諫阻父不肯聽而其子反以母爲仇幫父毆母則開天辟地以來無此奇事查該州驗傷系同治三年十二月初九日胡氏病故系同治四年五月十八日原驗傷痕甚屬輕微豈有時逾半載尙未平復之理何得混稱傷沈殞命現據向張氏供稱杜宏謙因杜胡氏患病倩伊至家幫同服侍胡氏病日沈重醫藥不效身故之後伊與洗澡穿衣並未看見胡氏身上及腳踝有傷伊在杜家月餘胡氏夫婦並未口角亦無將胡氏關鎖空房情事余汝淸供稱胡氏死後伊曾幫同守屍胡氏實系因病身死是胡氏死由於病已有向張氏等各供可憑且州捲內驗傷淸單只載左右額角右乳右前肋左右兩後肋各一傷均系拳傷左右兩膝各一傷系踢傷兩臀各一傷系墊傷並無左前肋骨折字樣何以胡進棠鈔本內添寫左前肋骨折左肐肘右手背左右臁肕各一傷系木器傷等語又州捲內胡進棠報呈只稱鎔祖不遵州諭復聳父置備鐵煉將胡氏禁鎖空房胡氏毆傷未愈不能醫調以致傷漸入內延至五月十八日在禁所斃命等語何以胡進棠鈔本於不能醫調之下添復受非刑四字其爲有心捏誣亦可槪見又所呈鄭大梅等倩餘子樹李有忠送信一節訊之餘子樹李有忠堅供同治四年四月伊等在新灘裝布赴四川重慶府七月始回新灘五月二十日伊等均不在家焉有代鄭大梅等送信之事實系胡進棠挾恨牽告等語查餘子樹李有忠果於四年五月二十日以杜宏謙將胡氏鎖禁空房胡氏腳踝被鐵煉磨爛直至死後始開鐵煉等情告知胡進棠則餘子樹李有忠卽系杜進棠控案要證何以控州控府控道控學院各呈詞均無餘子樹李有忠名曰直至同治八年七月上控督轅續控學院始將餘子樹李有忠列入詞內其爲挾恨牽告毫無疑義再三駁詰胡進棠乃服罪

茶商曾廣祿運茶至漢口鎭憑茶棧郭鍾麟賣與麥加利洋行鍾麟自運之茶亦系麥和利承買廣祿茶價洋商已經兌銀鍾麟向廣祿挪借約三日歸還並未立據鍾麟茶價洋商給番票一紙尙未及期麥加利卽已倒塌廣祿因屢次索討不還赴漢陽縣具控鍾麟遂以麥加利給伊番票影射搪扺縣官以麥加利倒塌茶商銀二十餘萬均以五釐歸還令廣祿持番票赴上海英領事府具領廣祿不服上控批行漢陽府提訊仍照縣斷完結廣祿仍不甘服遣抱京控發武昌讞局審辦余疊經提訊據曾廣祿供稱伊賣茶時原與郭鍾麟議定現銀載在成單之內現有成單可據此銀系郭鍾麟昧騙據郭鍾麟供稱伊在漢陽縣繳驗番票一紙卽系曾廣祿茶價未兌之票伊並無昧騙情事兩造供情各執細查奉發各卷宗郭鍾麟情形可疑約有八端洋人謂過秤爲過磅華商賣茶未經過磅之前茶棧與茶商先立成單爲據茶箱若干茶價若干何時兌銀逐一載明單內現經調到各茶商成單十餘紙有載明過磅後卽兌銀者有載明過磅後三天兌銀者有載明過磅後十天兌銀者有載明過磅後一禮拜兌銀者有載明過磅後兩禮拜兌銀者又捲查同治六年五月二十九日郭鍾麟赴江漢關稟稱公道洋商於五月二十一日買幹亨幹利二字箱茶二十六日買賽珍蘭萱美茗三字箱茶內有賽珍一字議明三天交銀其餘幹亨幹利蘭萱美茗四字均議明十天限期可見兌銀之期洋行與茶棧茶棧與茶商均系預先議定是以或遲或早均載成單之內曾廣祿繳驗同治六年五月十八日郭鍾麟所出成單單內載有過磅卽兌字樣曾廣祿茶箱系同治六年五月二十一日過磅麥加利洋行系同治六年五月二十七日報倒相去已六七日豈有成單內議定過磅卽兌遲至六七日尙未兌銀之理前據郭鍾麟供稱卽兌系通用字眼然茶棧成單均系刻板單內過磅後三字之下均空白數格以便分別塡寫幾天或卽兌字樣者卽兌是通用字則刋刻成單盡可將卽兌二字一並刋刻何須空白數格耶況現在調到成單十餘紙塡寫兌銀之期各不相同卽郭鍾麟六年五月二十九日稟詞亦稱兌期各別曾廣祿銀期本系卽兌而洋行竟不卽兌經手之郭鍾麟亦聽其不卽兌則成單爲無用矣何必多此一成單耶可疑者一洋商公道惇信元芳均寓麥加利行內郭鍾麟經手代售之茶有賣與麥加利者有賣與公道者有賣與惇信者有賣與元芳者自麥加利報倒之後郭鍾麟屢次赴江漢關控麥加利並指公道惇信爲夥掣串騙卻無一字控告元芳曾廣祿箱茶系郭鍾麟代麥加利行內之元芳承買現有成單可據如果元芳未曾兌銀何以郭鍾麟只控麥加利不控元芳如謂元芳住麥加利行內旣控麥加利卽不必再控元芳則公道惇信亦住麥加利行內何以控麥加利又控公道惇信如謂公道惇信未交茶價是以指名控告則元芳茶價亦未兌付何以控公道惇信不控元芳可疑者二同治六年五月二十九日郭鍾麟赴江漢關具稟並黏有淸單一紙據稟麥加利洋行落住惇信公道等商購買伊棧箱茶除收尙欠銀四萬二千七百零七錢一分數內收有密架釐銀行番票一紙計銀二萬一千九百零八兩七錢四分又公道洋商買伊棧幹亨幹利箱茶二字計價銀一萬五千四百七十一兩八錢四分賽珍蘭萱美茗箱茶三字共計銀二萬二千八百七十三兩六錢四分黏單內載各字號茶價各若干內有曾廣祿品香一字計茶價銀七千四百二十二兩一錢二分共十二字共該銀八萬零九百五十二兩三錢各等語查麥加利所欠郭鍾麟經手茶價共十二字除去幹亨幹利賽珍蘭萱美茗五字之外尙有七字曾廣祿品香一字卽在此七字之內此七字共銀四萬二千七百餘兩除去密架釐票銀二萬一千九百餘兩之外尙有二萬八千五百餘兩郭鍾麟稟內並未言收有票據郭鍾麟在漢陽縣繳驗麥加利番票從何而來可疑者三同治六年六月十九七月二十九等日郭鍾麟兩次赴江漢關具稟均稱伊代售茶項有收麥加利番單者有收密架釐銀票者等語如果曾廣祿茶價當日眞收有麥加利銀票何以郭鍾麟稟內不曰收麥加利番票而曰收麥加利番單可疑者四麥加利番票系同治八年三月初九日郭鍾麟在漢陽縣呈繳查麥加利於同治六年五月二十七日報倒茶商控告茶棧已將近兩年之久如果曾廣祿茶價當日眞收有麥加利番票郭鍾麟豈肯遲至一二年始行呈繳且同治六年六月十三日郭鍾麟與各茶棧聯名公稟繳驗各棧所收番票十紙均系密架釐銀票並無麥加利銀票所繳番票十紙內有郭鍾麟收密架釐銀票一紙計銀二萬一千九百零八兩七錢四分如當日曾廣祿茶價項下眞有麥加利銀票何以六年六月十三日郭鍾麟不匯同呈驗可疑者五昨據郭鍾麟供稱此票原系曾廣祿收執伊彼時無從呈驗等語訪查洋行買茶惟憑茶棧番票系交茶棧支取銀兩之字據自通商至今從無以番票交給茶客者卽使交給茶客而同治六年六月十九七月二十九等日郭鍾麟兩次稟內均稱伊代售茶項有收麥加利番單者有收密架釐銀票者當將原單原票交客收執麥加利報倒之後各客人當將所收番單番票槪行退轉聲言要經手賠償等語可見客人所執番票於麥加利報倒時均已退交經手之茶棧如眾客退票而曾廣祿一人未退卽不得謂之槪行退轉何以郭鍾麟稟內有槪行退轉一語如曾廣祿已經退票則此票已入郭鍾麟之手盡可當時呈驗又何以供稱此票原系曾廣祿收執伊彼時無從呈驗耶可疑者六曾廣祿品香茶價本系七千四百六十五兩四錢八分郭鍾麟在漢陽縣所呈番票只載銀七千四百二十二兩一錢二分計少銀四十三兩三錢六分據郭鍾麟供稱每茶一箱應扣捆藤八分曾廣祿品香茶五百四十二箱共應扣銀四十三兩三錢六分是以銀數不符若連捆藤費計算數便符合等語訪查洋行買茶向例每茶一箱有捆藤費八分過磅費一分茶樓費一分共費銀一錢洋行發茶價時卽照數在茶價內扣除郭鍾麟在漢陽縣所呈番票如果的系曾廣祿茶價則票內旣扣捆藤費銀卽應連過磅茶樓等費艮兩一並扣除何以只扣捆藤費不扣過磅費不扣茶樓費可疑者七郭鍾麟所呈麥加利番票先經前任江漢關道飭令本關通事譯出漢文系一千八百六十七年七月初一日憑支郭萬順銀七千四百二十二兩一錢二分等語核與曾廣祿茶價銀數不符並非曾廣祿賣茶票據詳奉督憲批飭嚴追嗣經接任江漢關道照會英領事函覆卽是付品香茶價未兌之票郭鍾麟以此爲鐵板腳注且稱前道臺並未照會領事譯出漢文僅令本關通事翻譯不足爲憑捲查英領事覆函只言此票卽系付品香茶價未兌之票究竟票上是何字句英領事並未譯出本年閏六月內詳請江漢關道照會漢口英領事譯出漢文所有銀數及年月日與從前本關通事所譯均相符合查外國一千八百六十七年七月初一日卽中國同治六年五月三十日曾廣祿箱茶系五月二十一日過磅麥加利系五月二十七日報倒豈有五月二十七日倒行五月三十日尙發給銀票之理若謂五月三十日系兌銀日期不是給票日期又與成單上過磅卽兌四字不符可疑者八逐層駁詰郭鍾麟無可狡辯乃吐實

○說官話

審理詞訟須說官話若不說官話則問官𨿽說得有情有理百姓終茫然莫解同治初年襄陽縣丞某廣東人也奉檄權松滋縣事每逢審問案件滿口鄕音鉤輈磔格原告被告中證約保及書差人等均不通曉斷結之後亦不知誰勝誰負原被之狡黠者訟卽負亦自以爲勝中証之偏袒者又各以所袒之人爲勝眾人則以意揣度謂今日某人被責大約是某人審輸而已招房書辦不知本官如何吩諭無從錄寫堂判必賂本官之同鄕家丁始略得其大槪家丁書差乘機舞獘以致民怨沸騰被參革職此不學官話之過也雍正年閒世宗憲皇帝以福建廣東兩省之人習爲鄕音不可通曉諭令兩省督撫轉飭所屬府州縣及教官多方教導務期語言明白聖訓煌煌具有深意玆特恭錄於左

雍正六年奉上諭凡官員有蒞民之責其語言必使人人共曉然後可以通達民情熟悉地方事宜而辦理無悞是以古者有六書之制必使諧聲會意嫻習語音皆所以成遵道之風著同文之治也朕每引見大小臣工凡陳奏履歷之時惟有福建廣東兩省之人仍系鄕音不可通曉夫伊等以現登仕籍之人經赴部演禮之後其敷奏對揚尙有不可通曉之語則赴任他省又安能於宣讀訓諭審斷詞訟皆歷歷淸楚使小民共知而共解乎官民上下語言不通必致吏胥從中代爲傳達於是添飾假借百獘叢生而事理之貽悞者多矣且此兩省之人其語言旣皆不可通曉不但伊等歷任他省不能深悉下民之情卽伊等身爲編氓亦必不能明白官府之意是上下之情捍格不通其爲不便實甚但語音自幼習成驟難攺易必其徐加訓導庶幾歷久可通應令福建廣東兩省督撫轉飭所屬各府州縣有司及教官徧爲傳示多方教導務期語言明白使人通曉不得仍前習爲鄕音則伊等將來引見殿陛奏對可得詳明而出仕地方民情亦易於通達矣特諭

○曉土音

審理詞訟須曉土音若不曉土音則百姓𨿽說得有情有理問官終茫然莫解下情不能上達是非曲直從何剖斷勢必令差役傳達愚惷差役往往傳錯伶悧差役又不免增減情節如之何其可耶惟各處方言多難猝解須得解方言之法庶不至臨事受朦前明祁忠敏公【彪佳】司理莆陽慮閩人語近侏離預遣人潛往買二麤婢詢其鄕音及升廳事胥吏多操土語侮公公佯不知浹旬後按籍徧召在官人至一一聲其罪眾驚爲神汪龍莊明府【輝祖】學治臆說云到任時雇覓十一二歲村童早晚隨侍令其專操土音畱心體問則兩造鄕談自可明晰卽祁忠敏遺法也

○臨之以莊

有司問案必須臨之以莊問姦情案語气尢須莊重若稍涉輕薄則損威失體矣

○勿以穢言罵百姓

詩云莠言自口莠言者穢言也今人理訟旣不肯聽又不能折動輒拍案大叫信口嫚罵堂皇之上如村童然尙復成何體統民果有罪敲之撲之何所不可而必以穢言罵其父母耶

○審案與辦案不同

審案與辦案不同辦案宜簡淨不簡淨則情節支離引例時必難確切審案宜詳細不詳細則情節遺漏斷案後必多翻控

○耐煩

懶人無便宜可占欲占便宜莫如耐煩耐煩則當時費心力日後省心力不耐煩則當時少費心力日後多費心力蓋戶婚田土等項案件一堂可結者居多官不耐煩多問則事之原委曲折均不明晰孰是孰非無從判斷只好以覆訊二字爲退堂祕訣門丁乘機詐索書役乘機指撞訟師乘機播弄案外生許多枝節人證受許多拖累本小事也而釀成大事本易結也而變爲難結旣累百姓又累自己何便宜之有其艸率定斷者則又是非倒置翻控者有之上控者有之翻控上控之後仍不免於再審初審懶費心豈再審便可不費心耶初審懶費力豈再審便可不費力耶何便宜之有

○盡其辭而折之

無情者不得盡其辭乃無實之人志有所畏不敢盡其虛誕欺誑之辭非聖人箝制其口不使盡其辭也片言折獄亦是盡其辭而折之非子路別有神機妙算不待其辭之盡而卽以片言折之也今之能吏別有一種風調堂下人甫欲陳辭堂上人卽拍案大叫直不許其開口殊不可解夫審案謂之問案有問必有答若不許其開口則有問無答何必多此一問審案謂之聽訟有聽必有聞若不許其開口則聽而不聞何必多此一聽況愚民不曉事體往往自以爲是若不許其開口便覺滿腔屈抑𨿽被責歸家亦不知因何受責刁民自知理曲卻故意以曲爲直若不許其開口則譸張伎倆未曾一試彼必曰是特不許我開口耳非能發我之姦摘我之伏也勢必逞其伎倆上控京控須知察辭於差書有明訓愚民差處原不難於分剖只須令其傾筐倒篋暢所欲言則差處自見就其差處而剖之果能分晰明白彼必俯首無辭刁民差處亦不難於判斷當其信口侈陳詞多扭捏必有彌縫不到之處所謂言多必失也待其詞畢而駁詰之則眞情出矣何必不令開口耶

○不許書差教供

審案時不可令書差多嘴不許點頭搖頭賣弄眼色恐其受賕教供也

○不許家丁多言

值堂家丁往往於審案時多言亂語或述本官所已言或發本官所未發或斥兩造之刁或罵中証之狡甚有不待本官開口竟公然喝令皁隸責打者日講指畫耀武揚威堂下人望之坐者一問官立者又一問官且聽審之人與侍立之人往復辧論若祇知立者之爲問官而不知坐者之爲問官刁生劣監藉此上控者有之當堂頂撞者有之

○本案用何律例須考究明白

自理詞訟原不必事事照例但本案情節應用何律何例必須考究明白再就本地風俗準情酌理而變通之庶不與律例十分相背否則上控之後奉批錄案無詞可措矣

○從輕擬辦亦應澈底訊明

州縣本執法之官情有可原卻不妨原情而略法但必須澈底訊明耳如因擬從輕辦便不究問實情則彼不特不以爲法外之仁且謂官受其欺並未究出重情是以從輕擬辦必圖翻異求卽於無罪而後快

○勿爲詐僞所賣

人心不古詐僞多端略舉數事以爲象物之鑄馮夢龍智囊補云東海孝子郭純喪母每哭則羣烏大集使檢有實旌表門閭復訊乃是每哭卽撒飯於地羣烏爭來食之其後數數如此烏聞哭聲莫不競輳非有靈也河東孝子王燧家貓犬互乳其子言之州縣遂蒙旌表訊之乃是貓犬同時產子取其子互置窠中飲其乳慣遂以爲常有僧異貌能絕粒瓢衲之外絲粟俱無坐徽商木筏上旬日不食他商試之放其筏中流又旬日亦如此乃相率禮拜稱爲活佛競相供養曰無用供養我某山寺頭陀以大殿毀欲從檀越乞布施作無量功徳因出疏令各占甲乙畢仍期某月日入寺相見及期眾往詢寺絕無此僧殿卽毀亦無乞施者方共驚駭忽見伽藍貌酷似僧懷中有簿卽前疏眾詫神異喜施千金後乃知塑像時因僧異貌遂肖之作此伎倆而不食乃以干牛肉臠爲數珠數十顆暗噉之也此皆工於作僞者不識其僞便爲所賣

●平平言卷三

巴陵方大湜菊人著

據筆迹涉訟須處處畱神

鄕愚不通文理須逐細分剖

據譜涉訟須細核

隔別研記

據證

無証之中尋出確證

察情

用譎

用譎宜密

兩全之法

彼此換易

富民與貧民構訟

錢債

勿忽細故

踏勘

棠陰聽訟

鬭毆先下手者宜重治

原告審虛加倍懲治

二競同卡

證佐受賄

訟師可畏

訟師未獲須恐以虛聲

訟師已獲須傷其顏面

審狂人

審啞子

禁婦女出頭告狀

勿輕易傳訊婦女

審訊婦女宜莊重

爲政有體

婦女勿輕交官媒

勿掌責閨女

彊奸

調姦未成宜速拘

因姦致死人命

以姦爲盜勿深究

婦人誕育不可槪論常理

男化女女化男

老人之子

命盜不必諱

相驗命案勿多帶人役

因公下鄕勿帶家人

驗案夫馬費

初驗不可艸率

○據筆迹涉訟須處處畱神

券約等項無一不可詐僞據筆迹斷案者必須處處畱神切勿稍涉大意察獘之法大略有九

一曰防挖補和凝疑獄集云唐垂拱年羅織事起湖州佐史江琛取刺史裴光書割取其字輳合成文以爲與徐敬業反書告之則天差禦史往推光款云書是光書語非光語前後三使皆不能決或薦張楚金能推事乃令再劾又不移前款楚金憂悶偃臥窗邊日光穿透因取反書向日看之乃見書字補葺而成平看則不覺向日則皆見遂集州縣官吏索水一盆令琛以書投於水中字字解散琛叩頭服罪敕決一百然後斬之汪龍莊學治臆說云有絕產告贖者業主呈契請驗蠹吏挖去絕字仍以絕字補之問官照見絕字補痕以爲業主挖攺竟作活產斷贖致業主負冤莫白凡遇黏呈契據借約須於緊要處紙背蓋用圖記並於詞內明白批示以杜訟源江琛之補葺惟恐人照見補痕平看不覺其術甚工【今之善打水補子者平看毫無痕迹亦此類也】蠹吏之挖補惟恐人不照見補痕挖去絕字仍補一絕字其計更毒斷案者柰之何弗愼

一曰驗紙色遠年券據須驗紙色新舊然紙色亦可僞造鄭克折獄龜鑑云江某知仁壽縣有洪氏嘗爲裏胥利鄰人田具僞券茶染紙類遠年者以訟江取紙卽伸之曰若遠年紙裏當白今表裏一色僞也訊之果服此可爲驗紙色之法

一曰對筆迹執筆之人有現存有已故倘遇字據可疑現存者須令當堂書寫逐細比對已故者則求其平日字迹而比之折獄龜鑑云郎簡侍郎知州有縣吏死子幼贅壻僞爲券收其田後子長屢訴不得直因訴於朝下簡劾治簡以舊牘示之曰此爾婦翁書耶曰然又取僞券示之弗類也壻乃服

一曰查印信印可假造有私雕者有描摹者有形質已具篆文字體已成僅止筆畫少缺者有篆文筆畫並未齊全者有大小寬窄長短不類者須將眞印逐細比對

一曰考年月宋髙定子知夾江縣鄰邑有爭田十餘年不決者部使者以屬字子定子察知僞爲質劑其人不服定子曰嘉定攺元詔三月始至縣安得有嘉定元年正月文書耶兩造遂決又余令廣濟時有許啟萬許金昌爭山一案啟萬之祖公集金昌之祖次公兄弟也雞冠山坐落住屋之後本系兩房公業兩房均葬有墳墓啟萬修譜時因伊祖公集元配遊氏墓碑刋雞冠山界遂指雞冠山爲公集名下私業載於新譜之內並藉康熙六十一年伊祖置買王姓屋後山契約尙存遂指雞冠山爲王姓所賣金昌不服具控到案余查閱所呈譜契碑摹王姓賣山系康熙六十一年遊氏墓碑立自康熙四十七年是立碑之時山尙未賣斷未有將他人未賣之山界刋在自己墳碑上之理明系混爭圖占訊之果然此皆從年月上看出破綻也

一曰辧界址廣濟許啟萬等爭山一案不特墓碑賣契年月不符卽界址亦復歧異啟萬之祖所買王姓山坐落王姓屋後在許姓住屋右邊遊氏葬墳之雞冠山坐落住屋左邊王姓山東止合水雞冠山東止廟場坐落與界址均已不符且王姓賣契內載明屋後山上截一面系屬半截雞冠山上止山尖下止田角系屬全幅地勢廣狹又自各別以彼射此非圖占而何又廣濟民人王瑞富居住荊竹林屋東山場內有孤墳一冢並無碑記墳之四圍均有隙地生員李洪駒等因家譜內載五世祖汝文葬荊竹林茅田廟謂此墳卽汝文墳墓欲立碑志祭掃王瑞富謂山由夏姓出賣契內載明此墳系蕭人墳墓阻攔不許具控到案余閱李姓宗譜𨿽有汝文葬荊竹林茅田廟字樣而此墳是否卽汝文墳墓並無確據若墳在王姓山界內自不便聽其依稀恍惚之詞於他人界內認古墓爲祖墓查王姓所呈夏姓賣契內載南抵塹下蕭人墳地爲界足見夏姓所賣山場南界止抵蕭人墳地蕭人之墳蕭墳前後左右之地均不在夏姓所賣山埸之內蕭人旣無子孫蕭人之墳系屬孤墳又不在王姓山內李姓認爲祖墓意圖祭掃原與王瑞富等無涉斷令中證眼同兩造赴山酌定墳之長短寬窄畫定界限聽李洪駒等祭掃但不得以墳占山亦不得接葬至墳之四圍隙地山場本應入官姑念王姓管業已久仍準照舊管業此皆從界址上定是非也

一曰稽價值廣濟民人閔恆春將房屋二閒押與閔恆昌居住得價八千議明準贖押契系閔大明代筆迨取贖時大明已故恆昌謂契系杜賣並非典押不允贖取互控到案余查驗所呈杜賣屋契核對大明平日筆迹此契確是大明書寫惟向來契式房屋價值非錢卽銀卽有以穀米或別物抵兌者其契載總系價值錢若干或銀若干從無並載錢若干谷若干之事今契內載價值三千八百八十文谷四百九十斤錢數零星不整又以谷石兼載核與向來賣屋書契式樣大不相符顯因恆春押屋後外貿多年未歸串通已故閔大明照所押之契書寫賣契圖占便宜訊之果服此從價值上判眞僞也

一曰核姓名余守宜昌時東湖民人傅文煜賣田與陳正道議價一千三百二十串立有約契正道因瞞稅涉稅攜契遠避其妻李氏聽人唆使訴稱此田系伊夫代田東陳克相置買克相掯價不交中人阿附克相亦不言公累伊夫借債墊付並造假契一紙呈驗內載田價一千八百四十串較之眞契多開五百二十串蓋以正道遠揚文昱又已病故契之眞僞無從訊問官如斷令克相受田自必照契付價便可分肥也余查驗所呈約據契首傅文煜名目之下寫有同弟文煊字樣因思售賣產業向以管業人出名立契斷無將本產無分人名目同列契首之理文煜所賣田地系己分產業不與文煊相干其書賣契自應用文煜一人名目何以牽列文煊之名其爲假造毫無疑義訊之果然余令襄陽時有控錢債者據稱伊於道光年閒代嶽父借錢三百串系伊墊還嶽父故後嶽母不忍累伊憑同保人書有押地六十畝字據爲憑至今本利未償余核閱押字謂之曰押地六十畝爲數甚巨彼時汝嶽母之嗣子年幼無知應有嶽父之族人出名承保方昭妥實今所呈押字並未憑同本族僅有外姓保人且婦女出名立約應倩人代筆何以字內無代筆人姓名圖詐無疑乃服罪觀此二事則約據內姓名亦未可忽略

一曰察情理筆迹𨿽眞而據內所載出乎情理之外亦未可以此爲據荊州萬成大堤各工各號均有差田凡賣買差田者須將何工何號何差事注載契內楊二月五號夫戶雷生祥雷王氏各將差田賣與周姓契內載有並無雷姓之差字樣是以周姓不肯承當圩差余謂雷姓有何差事雷姓之差卽楊二月五號之差也契載並無雷姓之差可見此田卽系雷姓當差之田所謂此處無銀三十兩也蓋買田時買主故意刁難賣主無可柰何不得不將有差寫作無差若非差田本不當差何必多載此一語耶周思益等旣買雷姓差田以爲祠堂基址應卽當雷姓所當之差斷令嗣後楊二月五號夫戶五名內有一名永歸周姓祠堂充當

○鄕愚不通文理須逐細分剖

鄕愚不通文理據筆迹涉訟者往往誤會錯解自以爲是若不爲之講解明晰𨿽死不服講解時越淺越好越俗越好徐階刪攺參嚴嵩疏稿曰是不可文文弗省也亦卽此意余審理詞訟遇此等事如訓童蒙然就其所執之據逐細分剖務令明白而後已玆摘錄數案於左

廣濟縣屬之龍坪鎭向設便民倉距望江墩不遠望江墩卽今之白衣庵連城山下長堤綿亙系由連城橋至龍坪大路縣誌謂之連城堤亦曰新河堤壩堤在新河之東昔年黃梅廣濟兩縣舟運糧米至龍坪必由新河行走河系新開故曰新河曾經奏請故又稱官港新河之西曰連城湖系胡錫瓚等祖遺私業袁鍾仕等因縣誌內載縣與鄰邑黃梅歲運糧三萬石於望江墩小車盤剝不堪其勞連城湖港廖家口有溝抵墩前淤淺不能行船與黃梅合力浚通以便水運等語謬謂胡姓管業之連城湖港亦系兩縣浚通被胡錫瓚等彊占且藉從前合約有一直水道四字混謂自鄧家灣起經連城湖港至白衣庵止爲運糧一直水道具控到案余謂袁鍾仕曰汝誤矣新河官港系梅濟兩縣合力浚通原因梅邑與濟屬東鄕運糧舟楫由太白湖入株林長港只能至廖家口不能至望江墩須用小車盤剝乃至墩前陸行七八里不堪其勞是以兩縣公議合力浚通可見未開新河之先廖家口至望江墩只有淤淺之溝不能行船旣開新河之後廖家口至望江墩一直水道通行無滯其有北自鄧家灣起南至廖家口止中閒連城湖港𨿽系一直水道但非黃梅運糧之路何須兩縣浚通是廖家口至望江墩一段爲合力浚通之處謂之新河官港毫無疑義彼連城湖港系胡姓私業與新河官港不相干涉至縣誌內載連城湖港廖家口有溝抵墩前淤淺不能行船者謂連城湖港與寥家口有溝淤淺不能行船非謂連城湖港與廖家口溝均淤淺不能行船也譬如本縣出告示官禦有黃州府廣濟縣正堂方字樣是謂黃州府的廣濟縣姓方非謂廣濟縣姓方黃州府亦姓方也斷令連城湖港仍屬胡姓管業袁鍾仕等不得混爭所有往來船隻無論水漲水涸任聽照舊行走胡姓不得阻撓袁鍾仕等俯首無辭遂結案廣濟縣民人蘇燦章等與蘇相甫等共一世祖永通永通支下共六戶向來祭祖六戶輪流爲首承辦富戶爲六戶之一子孫又分爲璋貞徳三分燦章等乃貞徳二分子孫相甫等乃璋分子孫每三十年富戶應辦祭於屆璋分向辦四屆貞徳二分共辦一屆相甫等不由舊章致燦章等以滅祭具控余查閱所繳祭簿內載有道光九年富戶貞徳二分爲首字樣據相甫等共稱簿內不載貞徳二分爲首而載富戶貞徳二分爲首是注伊等幫辦之意不知六戶輪流辦祭不止富戶承辦道光九年輪應富戶爲首簿內之所以注明富戶者系對鍼各戶而言貞徳二分𨿽系富戶但富戶不止貞徳二分簿內之所以注明貞徳二分者系對鍼璋分而言富戶貞徳二分爲首謂富戶的貞徳二分爲首也祭簿注載本甚明晰與幫辦之意不相干涉至道光九年以後四屆本系璋分承辦秉筆者若照道光九年祭簿款式應注明富戶璋分爲首以別於貞徳二分乃簿內僅注富戶二字不注璋分字樣明系璋分子孫自恃人多勢盛謂富戶卽璋分璋分卽富戶凡富戶應辦之祭卽璋分應辦之祭故只以富戶二字分別各戶不須注明璋分無不知爲璋分承辦彼貞徳二分人少勢弱自然不敢與爭是璋分之藐視貞徳二分已歷二三十年之久初不自相甫等始斷令嗣後永通祭祀富戶三十年輪辦五次貞徳二分仍照道光九年祭簿爲首一次璋分爲首四次以昭平允而全族誼兩造允服取結完案

廣濟民人陳美揚原娶吳氏不守婦道於道光四年二月內賣與何明珠爲妻六月二十九日吳氏產生一子取名福元閱數月明珠將吳氏轉賣徳化縣桂姓爲妻存畱福元在家撫養道光二十五年陳姓修譜美揚之房長以福元現在何家勸美揚領回歸宗上譜美揚因嫌惡吳氏不肯領歸咸豐七年何姓修譜以福元並非何姓子孫僅於吳氏名下載生子一福元未將福元派名生庚載入譜內福元向何星煥等理論因星煥以汝不姓何回答遂往徳化尋吳氏詰問吳氏告以在陳姓懷孕被出情由福元卽求吳氏領送歸宗陳姓戶首房長均勸美揚將福元收回更名品和何明珠以福元在伊家撫養多年歸宗後陳姓並不酬謝鳴人欲控經生員藍均煥等處令美揚出錢一百二十千米三石棺木一具給明珠收領寢事品和歸宗之後族眾均無異言嗣因品和報捐貢生美揚會集族眾在先祠懸掛匾額監生陳定源等誤會從前修譜合約內載有首嚴遺漏及插異等獘一語以爲首嚴遺漏系嚴禁遺漏之人不準續添入譜道光二十五年修譜已將品和遺漏按照合約旣不準其續添入譜自不能在先祠懸額阻攔未遂赴案具控余謂陳品和應否懸額先祠以應否續添入譜爲斷應否續添入譜以是否美揚之子爲斷查品和歸宗時明珠年已六旬別無子嗣假使品和系明珠之子彼𨿽至愚亦斷不肯圖得酬謝以子給人自爲絕嗣斬支之事是品和非明珠之子毫無疑義吳氏攺嫁明珠未及五月卽生品和是品和爲美揚之子亦無疑義旣系美揚之子卽應添入宗譜旣應添入宗譜卽可懸額先祠至陳定源所呈合約內載首嚴遺漏及插異等獘系因遺漏及插異等事最關緊要是以叮囑督修宗譜之人切勿遺漏切勿插異並非謂一經遺漏卽不準入譜也陳定源等誤會立約之意藉詞興訟實屬胡塗姑念讀書太少不通文理寬免深究斷令舉人陳秬鬯等將已經遺漏之貢生陳品和添載譜牒並準懸額祠堂以待先人立約本意

公安縣貢生袁時淸等始祖袁有倫葬鮑家岡之鳳凰山塋山塋地塋莊向屬大公公業之外均屬有倫次子曦分後裔管業前明萬曆年閒有倫之曾孫士瑜立有禁約不準擅移他姓乾隆二十年袁文魁等將護塋山地賣與陶松髙葬墳二十一年袁姓族人控經吳前縣斷令陶姓起遷禁約斷案均經刋入袁姓宗譜萬曆年閒袁士瑜立約以後乾隆二十一年吳前縣斷案以前袁琳袁曹氏袁宗仲葬鮑家岡袁有年袁世達及本案人證袁遵義之髙祖袁世述葬鮑家岡宅右袁夢曙葬基東袁夢晃葬基旁袁夢旦袁夢春葬老基右袁遵義之曾祖袁夢夏葬老基西乾隆二十一年吳前縣斷案以後同治七年田守荊葬墳以前袁敍盛袁髙氏袁敍範袁遵信及本案賣主袁憲寶之髙祖袁惇榮曾祖袁敍獻葬鮑家岡老基前袁遵義之祖父袁惇倫祖母袁劉氏父袁敍理母袁羅氏妻袁鄒氏葬老基右均於譜內刋載明晰同治七年三月內袁憲寶將鳳凰山下已業水田憑中袁遵義等議價二十八串賣與田守荊作陰地閏四月初六日田守荊將其妻袁氏棺柩擡送地內安葬袁姓族眾並未阻攔袁時淸等住離鮑家岡窵遠從未至有倫墳山祭掃僅知萬曆年閒伊四世祖士瑜禁約有不準貪冒金錢擅移他姓等語乾隆二十一年吳前縣斷案內有地𨿽分屬其實統系護塋禁地等語並不知立約斷案以后族人在本山疊葬多冢故疑田守荊貪吉謀買赴縣呈控該縣集訊僅就譜載禁約斷案約略評論並未逐細推敲亦未將載立約斷案以後所葬各冢詳加考核以致誤斷田守荊起遷另葬田守荊心不輸服赴府呈控袁姓因遵斷稟縣飭差押遷田守荊仍未遷葬竟自赴該處將田袁氏棺柩掘起移放袁憲寶宅旁田守荊情急控荊州道並赴督憲行轅控訴批道提審時余署道篆查閱袁姓宗譜及袁士瑜禁約吳前縣斷案並提已到人證查訊得悉前情細按袁士瑜鮑家岡祖塋禁約尾後文气應分作兩段前一段有左側一棺畱厝曾祖母遷延未舉除此不得妄生覬覦攙越多冢等語此指有倫墳墓切近之地不準子孫接葬而言後一段有其後龍脈蜿蜒毋得穿穴作壙損傷靈孕若貪冒金錢擅移他姓國憲所司毋貽伊戚等語此指墳後來龍不許賣與他姓而言所以萬曆以後乾隆二十一年以前袁有倫後裔袁琳等均葬本山或離有倫墳墓二三十弓或在有倫墳莊之側族眾並無異言因袁琳等埋葬處所非約內所載切近之地亦非約內所載來龍也田守荊葬墳之處距有倫葬墳墓六十餘弓並非切近之地有倫墳墓脈自東來田守荊葬墳之處在有倫墳墓之南並未截斷來脈與禁約所載不相干涉何得以禁約借口漧隆二十一年吳前縣斷案一則曰擅將始祖護塋山地賣與陶姓再則曰陶墳𨿽葬遠無礙地𨿽分屬其實統系護塋禁地究竟陶姓墳葬何處是否葬有倫墳前墳後抑或葬有倫墳左墳右均未指明惟細閱吳前縣讞語內有戒約所雲龍脈蜿蜒毋得傷損靈孕若貪冒金錢擅移他姓國憲所司毋貽伊戚等語昔爲家規今爲讞案敍明以戒袁氏後人云云所謂龍脈蜿蜒是指墳後來龍而言似陶姓葬墳之處在有倫墳後𨿽屬私業亦應畱爲護塋禁地是以斷令起遷如陶姓墳截來脈斷令遷葬則田守荊所葬之墳並未截脈不得以彼例此如陶姓葬處並非墳後來龍或左或右與田守荊葬處相等則禁約內並無祖墳左右山坡距墳𨿽遠亦不準賣與異姓葬墳之語吳前縣斷令陶姓起遷便是錯誤譜載八世袁夢夏歿於乾隆十八年葬老基西數冢之東又載一世袁有倫塋莊一處西抵夢夏塋山等語是老基卽鮑家岡塋莊毫無疑義乾隆二十一年斷案以後有倫後裔袁惇倫等在老基之前老基之右葬墳者不一而足族眾並無異言亦因所葬之處不是祖墳來脈不是祖墳切近之地與禁約所載毫無違背故也余斷令田守荊將其妻棺仍葬原處袁時淸卽傳諭袁勤愉等並袁姓族眾不得混行阻攔嗣後墳禁應照譜內所載塋地上抵琳祖塋山下抵坑西北俱抵港心東抵憲寶艸山爲界塋山東扺遵仁前嶺公山並憲寶地南抵憲寶陸地西抵憲寶艸山爲界界以內系大公管業永不準袁姓葬墳亦不準賣與異姓界以外惟祖墳來脈𨿽屬各房私業亦不準安葬其並非來龍處所旣系各房私分均聽各房照舊葬墳如業主情願出賣卽照時價賣與大公如大公不照時價仍由業主賣與外姓並卽傳諭族眾永遠遵守田守荊妻棺被袁姓起遷訊系誤會袁士瑜禁約及吳前縣斷案並非憑空發掘且經現任縣斷令遷葬以爲遵斷起遷必無不合但斷案之後不候縣傳押遷擅自掘起𨿽系鄕愚無知究屬非是飭縣查傳責懲以儆

○據譜涉訟須細核

據族譜涉訟必須細心查核以譜系家藏不難假造也廣濟風俗無一姓不立宗祠無一祠不修宗譜以譜證訟眞僞雜出余宰濟時遇有因訟呈譜者不特核其所載控爭之處而且從頭至尾細閱數過往往得其瑕處就其瑕而攻之輒俯首無辭玆摘錄數案於後

廣濟韓家灣後山葬有鄭張氏墳一冢無人祭掃已歷多年墳前碑石鑴有孝子秉福秉謙孫知先知明曾孫聖有宗魯惟髙玉書等名目濟邑生員鄭昭蘄州民人鄭炳禮各認鄭張氏墳冢爲伊家祖墳具呈控爭余查閱鄭昭宗譜僅載張氏葬魁伯山山名旣不相符又無子孫可考此外亦別無可以證驗之處斷不能因譜內載有張氏竟指韓家灣後山上張氏墳冢爲該生家祖墳鄭炳禮宗譜內載張氏葬廣濟縣韓家灣右側其子字秉福秉謙孫字知先知明曾孫字聖有宗魯惟髙均與碑合但墓碑應鑴子孫派名不鑴名而鑴字已屬可疑又譜無玉書名字與碑刻不符據供玉書系望丁名目查譜內知明並無妻室知先之妻馬氏生於康熙二十二年距乾隆十九年立碑之日已經七十二歲尙何有丁之可望又譜款式凡某氏生子幾人是何名目俱於某氏生歿年月葬所之後逐一注明惟張氏名下先注子善兩字後尾復注子二兩字不特譜內無此款式卽子數亦自相矛盾又所呈宗譜一本前後載葬字一百八十一个下腳均寫廾字獨張氏名下葬字下腳系寫土字前後載灣字二十八个均系正寫獨張氏名下灣字左邊系土旁右邊上截系亦字參觀互證此頁宗譜假造無疑可見鄭張氏墳冢並非鄭昭祖墳亦非鄭炳禮祖墳兩造名𨿽爭墳實則爭山逐細研詰具得本謀斷以鄭張氏旣無子孫其墳墓準兩造及四鄰祭掃其山場歸公交興賢莊首事管業所有樹株由首事經管招佃承看鄭昭鄭炳禮分別戒飭責懲

廣濟民人庫髙爵等之祖名法彰葬古墓場法彰之弟法林系庫萬和等之祖葬古廟場新舊宗譜記載明白庫萬和等因古廟場墳冢迷失藉祭圖占混稱法林葬兄法彰墓右並云古廟場卽古墓場余查閱庫姓宗譜款式凡父子兄弟合墓無不詳晰載明卽如九世祖自滿譜載葬兄自祥墓右如果法林與法彰葬在一處譜內何不照自滿葬所注法載明法林葬兄法彰墓右是法林另葬古廟場不在古墓場法彰墓右毫無疑義訊之果服

廣濟監生陶大炎民人劉華魁以爭塘互控余查驗陶大炎所呈宗譜載有茶壺塘名目所呈同治六年契據內載茶窩塘一口並非茶壺塘與譜不符是茶壺塘非其所有已無疑義劉華魁等所呈乾隆四十三年買契內注有茶壺塘不在內六字此六字果系立約時注明以後又未變賣何以嘉慶二十一年老譜內並無茶壺塘一口字樣而於咸豐七年修譜時始行添注謂此塘爲伊姓所獨有亦不足信斷令嗣後茶壺塘應歸有水例業戶公同管照無水例者不得昆爭所有陶大炎等譜內茶壺塘應照契攺爲茶窩塘劉華魁等咸豐新譜內注載茶壺塘一口亦卽刪去仍照嘉慶老契所載以息訟端

○隔別研記

一切詞訟到案聽審者不外原告被告原告幹證被告幹證及鄕約保正五項每項不止一人必須隔別審訊此人所供勿令彼人聞知彼人所供勿令此人聞知庶所供情節不至依樣葫蘆卽或在外串通亦必有串通不到之處和凝疑獄集云唐李徳裕鎭浙西有甘露寺主僧訴交割常住物被前知事僧沒金若干兩引前數輩爲證遞相交付文籍存焉新受代者已服盜取之罪未窮破用之所徳裕疑其非實僧乃訴冤曰居寺者樂於知事積年以來空文分兩文書其實無金矣眾人以其孤立不狎欲乘此擠之徳裕惻然曰此不難知也乃以兜子數乘命關連僧入入對坐兜子中門皆向壁不得相見各與黃泥令模前後交付下次金形狀以憑證據而形狀皆不同於是劾其誣罔一一服罪此卽隔別之說余屢試屢驗玆將所斷之案附錄於左

東湖縣武生許宏發系許宏順許宏福許宏壽之胞兄許應科許應海之胞伯向不和睦同治十二年正月二十四日親戚劉士操之母劉王氏生辰宏發及宏順等皆往慶祝宏順等將宏發毆斃其父許成新欲爲宏順等頂認捏稱伊率同子孫往劉家拜生宏發向伊家索取田約手執柴塊將伊推跌倒地伊因气忿用拐杖毆死宏發不與宏順等相干等情上控撫轅發武昌府讞局審辦余以許成新如果與宏順宏福宏壽應科應海同往劉士操家拜生則自進門之初以至推跌之際均系該祖孫父子兄弟叔侄所目覩者所有主人迎客及主客坐次與夫宏發所穿衣帽所執柴塊並推跌解勸各情形必能供吐如一隨提許成新等隔別研訊詰以同到劉家門首曾否有人迎接據成新供稱伊等走到劉家門首劉士操之子在大門外迎接劉士操在堂屋內迎接宏順則供稱劉士操之子及劉士操均在大門外迎接宏福應海則供稱大門外並無一人迎接詰以伊等在劉家堂屋內坐次誰左誰右誰上誰下據成新供稱伊坐左邊上手劉王氏坐伊下手宏順宏福宏壽坐右邊上手應科應海坐宏順宏福宏籌下手劉士操並未入坐宏順則供稱伊父坐左邊上手應科應海坐伊父下手伊等兄弟三人坐右邊上手劉士操坐伊等下手劉王氏並未入坐宏壽則供稱劉王氏坐伊父下手應科應海坐劉王氏下手應科應海則供稱伊二人坐伊祖父下手劉王氏坐伊二人下手詰以伊等拜生是否進門卽拜抑或進門少坐喫茶喫煙然後拜生據成新供稱伊等喫茶煙在先拜生在後宏順則供稱拜生在先喫茶煙在後詰以宏發出廂房時身穿何衣頭戴何帽腳穿何鞋據成新供稱宏發身穿皮袍皮馬褂頭戴金頂紅纓帽腳穿髙底鞋宏順宏福宏壽則供稱宏發身穿皮袍皮馬褂頭戴瓜皮帽腳穿薄底鞋詰以宏發手執柴塊是何模樣據成新供稱柴塊是圓的並未劈開宏順宏福則供稱半邊柴塊已經劈開詰以宏發推跌伊父是否先拿柴塊後將伊父推跌抑或先將伊父推跌後拏柴塊據成新供稱宏發手拏柴塊從廂房走出被宏順奪下柴塊宏發才將伊推跌倒地宏順則供稱宏發空手出廂房將伊父推跌後才復進廂房拏柴塊出來詰以成新毆打宏發時曾否有人攏勸據成新供稱宏順宏福宏壽應科應海均曾勸解宏順則供稱彼時只伊一人勸解宏福宏壽應科應海見伊父毆打宏發均各害怕跑出大門並未攏來解勸宏福宏壽則供稱伊二人站在丹池內曾經攏勸並未跑出大門應科應海則供稱伊祖父未打宏發之先伊二人卽已出去並非毆時跑出毆打之時伊二人站在大門外稻場內並未進去勸解以上各節不特成新所供與伊子宏順宏福宏壽伊孫應科應海所供不相符合卽宏順與宏福宏壽所供宏順宏福宏壽與應科應海所供亦多互異其爲許成新並未偕往劉士操家拜生宏順等事後串捏希冀避就毫無疑義逐一駁詰成新乃俯首無詞

○據證

案情不一有證佐者居多證以人尙恐有串通之獘證以事物便是鐵板腳注苟不能心入其中詳細研求卽明明有事物可證亦若熟視無覩矣和凝疑獄集云吳太子孫登嘗乘馬出有彈圓過左右求之適見一人操彈佩圓咸以爲是辭對不服從者欲捶之登不聽使求過圓比之非類乃見釋宋史髙防傳防初事周世宗知蔡州時部民王乂爲賊所劫捕得五人系獄窮治贓狀己具將加極典防疑其枉取贓閱之召乂問所失衫袴是一端布否曰然防令校其幅尺寬狹不同疏密有異囚乃稱冤問何故服罪曰不任捶楚求速死耳居數日獲其本贓而五人得釋余良肱傳良肱初爲荊南司理參軍有捕得殺人者旣自誣服良肱獨以驗其屍與所用刃疑之曰豈有刃盈尺而傷不及寸者白請詳捕果獲眞殺人者鄭克折獄龜鑑云武行徳之守洛京也國家方設鹽法有能捉獲一斤以上者必加厚賞時不逞之徒往往以私鹽中人嘗有村童負菜入城途中值一尼自河陽來與之偕行去城近尼輒先入旣而門司搜閱於菜藍中獲鹽數斤遂系之以詣府行徳取其鹽視之裹以白綃手帕子而龍麝之气襲人驚曰吾視村童敝衣百結蓋窶之甚者也豈有燻香帕子必是姦人爲之耳因問曰汝離家以來與何人同途村童以實對行徳曰吾知之矣此必天女寺尼與門司冀幸以求賞也命親信捕之卽日而獲其事果連門司而村童獲免袁易齋【守定】圖民錄云李南公尙書知長沙縣有嫠婦攜兒以嫁七年兒族取兒婦謂後夫之子訟於官南公問兒年族曰九歲婦曰七歲問其齒曰去年毀矣南公曰男八歲而齔尙何爭命歸兒族馮夢龍智囊補云李亨爲鄞令民有業圃者茄初熟鄰人竊而鬻於市民追奪之兩訴於縣亨命傾其茄於庭笑謂鄰人曰汝眞盜矣果爲汝茄肯於初熟時並摘其小者耶遂服罪以上數事皆據證以定是非余所斷案有類此者附錄於左

廣濟生員藍斯升控告舒錫璜盜伐杉樹錫璜訴稱樹系自山砍伐樁可比對並將樹身一株樹樁一截送案請驗余查驗畢謂錫璜曰樹身紋路細密花圈較大樹樁紋路粗疏花圈較小兩木迥不相同是此樹身並不在此樁上砍截毫無疑義凡取非其有謂之盜呈驗杉樹無論砍自何姓之山均屬盜伐錫璜乃服罪

○無証之中尋出確證

疑難案件本無證據刁民恃其無證任意爭執嘵嘵不休若不於無証之中尋一確證何以服其心而關其口和凝疑獄集云漢孫寶爲京兆尹有賣﹖﹖睘散者偶與村民相逢擊落﹖﹖睘散盡碎村民認塡五十枚賣者堅言三百枚因致喧爭寶令別買﹖﹖睘散一枚秤見分兩乃都秤碎者紐折立見元數眾皆嘆服張舉吳人也有妻殺夫因放火燒捨稱火燒夫死夫家疑之訴於官妻不服舉乃取豬二口一殺一活積薪燒之活者口中有灰殺者口中無灰因驗屍口果無灰也鞫之服罪南史傅炎爲山陰令有兩人爭雞炎問雞早何食一云粟一云豆乃殺雞破嗉而有粟焉遂罰言豆者南史宋顧凱之傳顧憲之爲建康令時有盜牛者被主人所認盜者亦稱己牛二家辭理等前後令莫能決憲之至覆其狀乃令解牛任其所去牛徑還本主宅盜者始服其辜發姦摘伏多如此類時人號曰神明【北史後周於粟磾傳於仲文爲固安太守有任杜兩姓家各失牛後得一牛兩家俱認久不能決仲文令各驅其家牛羣至乃放所認者牛遂向任氏羣中又使微傷其牛任氏嗟惋杜氏自若遂訶杜氏服罪而去與顧憲之事正相類】

馮夢龍智囊補云閿鄕僧見田家牛肥碩日伺牛在野置鹽己首俾牛餂之久遂嫻習僧一夕至田家泣告曰君牛乃吾父後身父以夢告我我欲贖歸主驅牛出牛見僧卽餂其首主遂以牛與僧僧歸殺牛丸其肉置空竹杖中又以坐關不食欺人焉後有孟知縣詢僧便溺始窮其詐張岱快園道古云祁忠惠公【彪佳】六歲時太夫人喜噉雞蛋煮數枚作供爲小婢竊食問不肯承公曰勿爭命持一盆水來命諸婢逐一口﹖敕之竊食者吐出則皆蛋黃汪杼懷【師韓】談書錄云陜西有猴盜庫銀事守庫者獲猴而不知主者姓名官先期懸牌擇一大寺廟中審訊闔邑驚詫往觀俟眾畢集時乃閉廟門官佯訊猴不能語鞭撲之猴跳擲繩脫吏趕打之猴顧一人抱持不釋卽猴主也四方稱其能吏此皆無証之中尋出確證也

○察情

凡事必有情理作僞者往往出乎情理之外果能細心體察𨿽不中必不遠宋鄭克折獄龜鑑雲程戡宣徽知處州民有積爲仇者一日諸子私謂其母曰今母老且病恐不得更壽請以母死報仇乃殺其母置仇人之門而訴於官仇者不能自明而戡疑之僚屬皆言理無足疑戡曰殺人而置其門非可疑耶乃親劾治具得本謀李兌知鄧州有富人搏其僕至死系頸棄井中以自縊爲解兌曰投井固不自縊自縊豈復投井此必吏受賕教富人使不承耳已而案之果然沈括筆談云張升丞相知潤州有婦人夫出數日不歸忽聞菜園井中有死人卽往視之號哭曰吾夫也遂以聞官升命屬吏集鄰里就其井驗是其夫否皆言井深不可辧請出屍驗之升曰眾皆不辧婦人獨何以知其爲夫收付所司鞫問果姦人殺其夫而與聞其謀也宋史朱壽隆傳云壽隆知彭州九隴縣時吏告一家七人以火死壽隆曰豈有一家焚而無一人脫者此必有姦踰月獲盜果殺其人而縱火柳氏敍訓云柳公綽爲襄陽節度使歲歉鄰境尢甚有齊衰者哭且獻狀曰遷三世十二喪於武昌爲津吏所過不得出公綽覽之卽命軍候擒其人破其棺柩皆實以稻米蓋葬於歉歲不應並舉三世十二喪故知其詐耳以上數事皆察情以分眞僞余所斷案有類此者附錄於左

襄陽民人谷正立控生員尉秉恭承受伊故嶽家產不認嗣父借項一案訊據谷正立供稱道光二十年代伊嶽父尉道亨向田永盛票號借錢三百四十串文系伊墊還二十八年伊嶽母劉氏不忍累伊憑同保人書有押地六十畝字據爲憑至今本利不償查谷正立現年三十八歲借錢之時僅止十四歲田永盛何能遽信借給錢三百四十串之多且尉道亨家道殷實非貧寒可比卽屬乏用豈有不自行挪借而反央十四歲之女壻出名代借之理至押地六十畝爲數甚巨劉氏嗣子尉秉恭年幼無知應有尉姓族人出名承保方昭妥實乃核閱押字旣未憑同尉姓族人又無代筆人姓名僅憑有外姓保人安知其非串捏且押字內載有限至冬月內不還另換地約落業字樣如果至期錢未還淸何不卽換管業約據直待劉氏故後又隔多年始行控追圖詐無疑層層駁詰谷正立乃服罪

襄陽民人陶小彊只生一女咸豐六年憑陶和尙說合螟蛉黃應詹爲子立有合同迨後應詹翻悔前言不願與小彊爲子旋卽出外已隔數年之久應詹忽以伊本贅與小彊家爲半子半壻小彊賴婚將伊逐出等情具控余查立合同時小彊之女年甫十二歲應詹年已三十七歲豈有十二歲幼女難擇年紀相當之人而必贅三十七歲之應詹爲壻耶殊屬不近情理其爲誣控無疑訊之果服

襄陽人民易繼成控錢繼徳搶伊孀嫂據錢繼徳供稱伊娶李氏系喬興林爲媒李氏之姑易解氏曾經應允並送給財禮錢二十串余謂錢繼徳易繼成同村居住距李氏娘家二十里如果李氏奉姑命攺嫁卽由易家往錢家豈不甚便何必由易家回娘家又由娘家往錢繼徳家一日之內往返紆回多走四十里路李氏旣回娘家又不見父母之面足見錢繼徳之娶李氏並未同娘婆兩家商量迨到錢家之後始令喬興林彊與易解氏送財禮錢二十串易解氏气忿不受原無不合但易繼成不應控抓搶耳錢繼徳彊娶有服之婦李氏夫故孝服未滿瞞姑再嫁分別責懲仍離異

襄陽生員劉榮組控劉成乘亂偸竊前縣屢次集訊因無確證未便究追劉榮組以劉成偸竊之時系黃懷徳目擊不服上控批縣覆審兩造各執仍不輸服余到任後訊據黃懷徳供稱同治元年閏八月二十三日撚匪竄擾襄境劉榮組以箱只寄存伊家是夜賊蹤逼近伊亦逃避外出迨轉回至家見屋內跑出數人因無月光亦無燈亮跑出之人是何面貌手拏何物未曾看淸祗見劉成手拏書本是以告知劉榮組控究余折之曰劉成邀人至汝家偸竊旣有數人盡可將箱只擡去不必開箱分拏如謂開箱檢取應檢取貴重衣物變賣獲利斷不得於賊氛緊逼之時竊取不急需之書本且屋內跑出幾人旣無月光又無燈亮看不淸面貌與手拏何物卽或劉成手拏書本亦應看不淸楚何以認是劉成何以認是書本再三研詰始據實吐蓋黃懷徳受寄劉榮組箱物被其弟黃三竊取將箱內書籍賣給劉成黃懷徳恐劉榮組向其追賠故藉劉成買書之隙指爲劉成偸竊以爲卸責之計耳其實劉成於是日攜眷逃難因人多擁擠不及渡河在劉正品家借宿一夜次早始去是夜並未出劉正品大門一步也

襄陽民人梁正棠控陶鎖訛詐陶鎖控梁正棠刁拐兩情各執余審度供情兩造所控均非虛誣如梁正棠供稱伊與董有素不相識正月十九日董有帶一婦女到伊船上借宿等語船上非借宿之所況泊船之處坡上有人家有小店鋪何必到船上借宿旣是素不相識亦未必肯畱宿船上又供畱宿之次日董有上坡閱兩日才回等語陶吳氏甫被董有拐帶未必就情投意合董有上坡兩日不回將吳氏放在船上獨不怕吳氏說出被拐情由耶獨不怕船上人向吳氏過細盤問耶董有未必有如此之惷又梁正棠問明吳氏來歷之後何必將吳氏送至蕭家暫住豈船上怕吳氏逃走蕭家獨不怕吳氏逃走耶又盤問明白之後梁正棠正可將吳氏送至陶家以便見好卽親往索謝亦人情之常何以自己不送而令蕭姓送去此中隱情顯而易見謂非刁拐其將誰欺陶鎖供稱二十七日吳氏到家二十八日伊往龍坑投明牌甲此不過便於告狀耳當日何以不轉身回去而必在龍坑住宿一夜卽或投甲之後天巳昏黑何以次早又不回去而必在龍坑再住半日所以遲遲不去者明是候牌甲回信所以必候牌甲回信者明是向梁正棠要錢或肯或不肯須得一回音耳訛詐情節亦屬顯然訊之果服

荊州萬城大堤各堤工均有差田圩甲差事向系差隨田轉上熊良五號圩差歸皮李蕭三姓輪流充當蕭姓差田賣與顏姓管業同治六年輪應顏姓當差顏崇貴恃系復聖後裔前撫院給有優免雜派差徭執照抗不認辦余謂復聖後裔原準優免差徭但萬城大堤關系億萬姓身家非別項雜差可比圩甲差事向隨田轉上熊良五號圩差所以歸蕭姓充當者原因蕭姓種有差田今顏姓旣置蕭姓有差之田卽應當蕭姓所當之差若置買差田而固執優免之例則大堤六十七工均有差田設使盡歸顏姓六十七工之圩差豈不盡歸無著嗣後應令顏崇貴遵照向章輪流認辦如顏崇貴不願承當圩差卽將此田仍歸蕭姓取贖顏姓以後永不準再置差田以符免差之例

○用譎

據證以定是非證或難憑則是非無由定察情以分眞僞情或難見則眞僞無由分於此而欲發姦摘伏莫妙於用譎譎𨿽非正然因譎而得眞情旣可懾服姦慝又免累及無辜則仍不失爲正道也風俗通云臨淮有一人持匹縑到市賣之道遇雨披覆後一人至求共庇蔭雨霽當別因共爭鬭各云我縑詣府自言太守薛宣核良久莫肯首服宣曰謙直數百錢何足紛紜自致縣官呼騎吏中斷縑人各與半使追聽之後人云太守之恩縑主乃稱冤不已宣知其狀詰之服罪北史後魏李崇傳崇爲揚州刺史部民苟泰有子三歲失之後見在郭奉伯家各言己子並有鄰證郡縣不能決崇乃令二父與兒各別禁數日忽遣吏謂曰兒己暴死泰聞之悲不自勝奉伯嗟嘆而已殊無痛意遂以兒還泰五代史漢慕容彥超傳彥超爲鄆帥日置庫質錢有姦民以僞銀二錠質錢十萬主吏久之乃覺彥超陰教主吏夜穴庫墻盡徙其金帛於他所而以盜告彥超卽膀於市使民自占所質以償之民皆爭以所質物自言已而得質僞銀者執之服罪和凝疑獄集云慕容彥超帥鄆有役人盜食櫻桃主吏白之不服彥超慰諭曰汝輩豈敢盜吾所食之物主吏誣執不須憂懼各賜以酒密令入藜蘆散於酒中旣飲卽吐有櫻桃在焉於是服罪【鄭克曰俗言人口無贓此說足以破之然事旣細微譎亦刻薄】唐書張元濟傳隋大業中元濟爲武陽令元武縣與其鄰接有人以牸牛依其妻家者八九年牛孳生至十餘頭及將異居妻家不與縣司累訊不能決其人詣武陽質於元濟元濟曰爾自有令何至此也其人垂泣不止元濟遂令左右縛牛主以衫蒙其頭將詣妻家村中云捕盜牛賊召村中牛悉集各問所從來處妻家不知其故恐被連及指其所訴牛曰此是女聓家牛非我所知元濟遂發蒙謂妻家人曰此卽女聓可以歸之妻家叩頭服罪【鄭克曰越境捕盜召集一村牛亦是當時可以爲此若在異日止合移文追而詰之】疑獄集云唐趙和爲江陰令鄰縣淮陰有二農夫比莊通家東鄰嘗以莊契質於西鄰後當取贖先送八百千自恃熟密不取文證再賫余鏹西鄰不認東鄰訴於縣又訴於州皆不獲伸理遂來訴於江陰和召捕賊之幹者賫牒淮陰雲有劫江賊案劾已具其同惡在某處姓名狀貌悉以西鄰指之請梏付差去人西鄰自恃無迹初不懼至則械於庭和厲聲詰之囚泣訴其枉和曰事迹甚明尙敢抵諱所劫之物藏汝莊中皆可推驗汝具籍貲產以辧之囚不虞東鄰之越訴仍供析谷若干莊客某人者細絹若干家機所出者錢若干東鄰贖取者和復審問乃謂之曰汝非劫江賊何得隱諱東鄰贖契錢八百千遂引其人使之對證於是慚懼服罪梏回本縣撿付契書寘之於法唐貞觀中左丞李行廉弟行詮前妻子忠烝其後母遂與潛藏雲敕追入內行廉不知乃以狀聞朝廷推詰甚急後母詐以領巾勒項臥街中長安尉詰之云有人詐宣敕喚去一紫袍人見畱數宿不知名姓因勒送街中縣尉王璥令並其子引就房推問不服璥先令一胥伏於案下又令一胥走報雲長吏喚璥倉皇鎖房門去於是母子相謂曰必不得承復有私密之語璥至開門案下之人亦出母子大驚並服其罪沈括筆談云陳述古密直嘗知建州浦城縣富民失物捕得數人莫知的爲盜者述古紿曰某廟有一鐘至靈能辧盜使人迎至後閣祀之引囚立鐘前論曰不爲盜者摸之無聲爲盜者則有聲述古自率同職禱鍾甚肅祭訖帷之乃陰使人以墨塗鐘良久引囚以手入帷摸之出而驗其手皆有墨一囚獨無墨乃是眞盜恐鐘有聲不敢摸者訊之卽服鄭克折獄龜鑑云孫沔副樞知杭州有匄者左臂無一手右臂惟兩指盜細民鑊相競至庭匄者舉臂泣曰細民誣我無手之人豈能盜鑊沔卽然之叱細民出撫勞匄者因與以鑊始弗敢受再三安慰匄者不知其計也以指撮鑊徐以臂舉戴於首而去沔追還斷其指令於市馮夢龍智囊補云胡汲仲在寧海日有羣嫗聚佛庵誦經一嫗失其衣適汲仲出行訟於前汲仲以牟麥置羣嫗掌中令合掌繞佛誦經如故汲仲閉目端坐且曰吾令神督之盜衣者行數周麥當芽中一嫗屢開視其掌遂命縛之果盜衣者李若谷守並州民有訟叔不認爲侄者欲擅其財屢鞫不實若谷令民還家毆其叔叔果訟侄毆逆因而正其罪分其財以上各事皆善於用譎者

○用譎宜密

用譎宜密不可漏泄史稱漢趙廣善爲鉤距以得事情鉤距卽用譎之謂妙在鉤尢妙在距鉤致也距閉也謂鉤致其隱伏使不得遁距致其形迹使不可窺也若可窺則可遁矣

○兩全之法

是非本不容並立然亦有兩造皆是未可偏非者遇此等案若不得兩全之法便不足以息訟端余檢簏中存稿得廣濟一案荊州一案皆兩全法也玆摘錄於後

廣濟馮姓田傍山腳陳姓田傍港邊馮姓恐山沙衝壓田地故於山上開溝俾山沙由溝入港陳姓恐港心淤墊無水救田故將馮姓所開之溝挑土閉塞彼此互控到案余親詣查勘知推沙入港確與陳姓有礙閉塞溝口確與馮姓有礙周諮博訪得一兩無防礙之法斷令在於陳馮二姓公山腳下合水處所相度地勢由馮姓做一沙櫃遇有山水漲發衝下泥沙卽可囤積櫃內庶免直流入港櫃內泥沙必須隨時挑開令馮姓出錢二十八串陳姓出錢十二串共四十串交馮姓置產以爲隨時挑挖沙櫃之費又令馮姓出錢十串陳姓出錢五串共十五串在於溝口上首買田一斗三升以爲出水之路山水由沙櫃入溝由溝至所買之田流入港內其田不許栽種應完錢漕歸馮姓按年完納令陳姓出錢一串與馮姓生息以詼每年幫完錢漕之資嗣後港內如有沙泥壅滯仍歸陳姓挑挖櫃內如有沙泥堆積應歸馮姓挑挖彼此均不得推諉馮姓永不準沙入港陳姓永不準閉塞溝口二姓咸服案遂結

荊州監利縣禾丰六合兩垸緊相毘連六合垸於兩垸連界處挽築閒堤禾丰垸將其閒堤刨毀彼此上控委員會縣訊審訊結後奉文飭府議詳余細加查核六合垸在禾丰垸之下禾丰垸在六合垸之上下垸紳民爲下垸計若不挽築閒堤則上垸漬水建瓴直下下垸必受上垸之害上垸紳民爲上垸計若不刨毀閒堤則上垸漬水無路消泄上垸又受下垸之害兩造嘵嘵各執一說就一垸而論其說原未可偏非就兩垸而言其說卽未必全是應令下垸仍築閒堤以防上垸漬水上垸別開水頭以泄上垸漬水上垸頭工需費浩繁酌令下垸幫給頭費以昭平允而息訟端

○彼此換易

洓水紀聞云張文定公【齊賢】在中書時戚裏有爭分財不均者更相訴訟又因入官自理於上前經十餘斷不服齊賢曰此非臺省所能決也臣請自治之上旣許乃坐相府召訟者問曰汝非以彼所分財多乎皆曰然卽命各供狀結實且遣兩吏趣徙其家令甲家入乙捨乙家入甲捨貨財皆安堵如故文書則交易之訟者乃止明日奏狀上大悅曰朕固知非卿莫能定也張公處置此事直捷了當毫不費力其訣竅全在供狀結實四字兩造供狀旣已結實如願相償自不能再生枝節餘宰廣濟時曾仿照此法斷控控爭田稞一案訟者果無異說可見州縣斷案不特多記幾條律例斷案必有把握卽多記幾件古事斷案亦有遵循也玆將所斷之案附錄於左

蕭春華之祖人於康熙年閒佃種範遠振之祖人祀田一石六斗三升每年納糧米一石七斗稞谷四十一石蕭氏分析時春華分種十一坵計田七斗五升每年納糧米八斗七升半稞谷十八石三斛惇華國華分種十八坵計田八斗八升每年納糧米八斗六升半稞谷二十二石一斛道光二十四年惇華國華將分種之田頂與陳志廣耕種照數納稞二十七年陳志廣將頂種之田卸與範遠振耕種納稞數目亦如之咸豐十年遠振淸算田畝心疑春華隱瞞祀田致伊多納糧稞遂以田稞不均等情赴案呈控質之春華堅稱稞之多少照田勻派並無此少彼多情事遠振老邁固執不可理論余取具兩造切實供狀令其彼此掉換春華承種之田換給遠振耕種應納糧稞仍照春華向日所納之數遠振承種之田換給春華耕種應納糧稞仍照遠振向日所納之數訟遂結

○富民與貧民構訟

富民與貧民構訟不可偏袒富民亦不可故抑富民海忠介公【瑞】巡撫應天摧豪彊撫窮弱貧民田入富室者率奪還之豪有力者至竄他郡以避姦民遂乘機告訐故家大姓時有被誣者忠介一代名臣此事卻未免矯枉過正陸莊簡公【光祖】令浚縣浚有富民枉坐重辟數十年相沿以其富積案如山淹擱不決陸至審實卽日破械出之然後聞於臺使者使者曰此人富有聲陸曰但當問其枉不枉不當問其富不富果不枉夷齊無生理果枉陶朱無死法直至論也聖人復起不易斯言

○錢債

錢債以券約爲憑告貸之手札卻不足爲憑以彼𨿽告貸而此之貸與�貸則不得而知也其券約分明者自應照律追償若不追償則富民不敢放債一遇歲饑或新陳不接小民束手矣追債之法律載私放錢債每月不得過三分年月𨿽多不過一本一利輯注云謂本利皆未還而積至年月久遠者也若年年納利本錢未還不得統計已還之利而算一本一利注甚明晰然亦不得拘泥假如借債十年月利三分除納利五年外尙欠利五年是其所納之利已經子過其母若再還一本一利未免取息過多卽應斷令酌減利息或負者實系無利亦應勸借主減本歸結

○勿忽細故

戶婚田土錢債偸竊等案自衙門內視之皆細故也自百姓視之則利害切己故並不細卽是細故而一州一縣之中重案少細故多必待命盜重案而始經心一年能有幾起命盜耶漢食貨志云古之治天下至纖至悉纖悉卽細故之謂周禮爲太平經國之書而某地宜用某﹖米共土﹖【卽糞字】亦載在令典非纖悉而何楚莊王伐陳捨於有蕭氏謂路室之人曰巷其不善乎何溝之不浚也以莊之雄才大略而竟畱意一巷之溝其纖悉可想黃霸爲穎川太守使郵亭鄕官皆畜雞豚龔遂爲渤海太守令口種一樹楡百本薤五十本蔥一畦韭家二母彘五母雞杜畿爲河東太守課民畜牸牛艸馬下逮雞豚皆有章程纖乎不纖悉乎不悉

○踏勘

踏勘山場田地墳墓等事不可艸率如遇途路崎嶇亦必親身履勘形勢界址踏勘時了然於心庶堂審時了然於口否則模模糊糊無把握矣

○棠陰聽訟

州縣因公下鄕遇有兩造控吁無甚轇轕者就近剖斷最爲省事此卽召伯甘棠聽訟之意先戎部兄曰三代而下獄訟繁興民膏民脂半入於胥吏之手半入於訟棍之手半入於豪彊之手富民貧貧民益困皆州縣疲緩爲之也召伯循行偶遇爭訟卽就棠陰聽斷頃刻之際是非判然精明果�如風之疾如雷之迅胥役何緣爲姦訟師何所措手豪彊何能持其短長此眞千古杜獘之良法也

○鬭毆先下手者宜重治

沈括筆談云鞠眞卿知潤州時民有鬭毆者本罪之外別令先下手者出錢以與後應者小人靳財兼不甘輸錢於敵人終日紛爭相視無敢先下手者蓋無賴之徒不畏杖責故設此事以折服之

○原告審虛加倍懲治

余作令時常以原告審虛加倍懲治八字榜示頭門或問被告審虛只治以應得之罪而原告加倍何也余曰被告有不是處才被人控告只是自己不是並未冤誣他人不是治以應得之罪已足蔽辜原告捏詞陷害非挾嫌卽圖詐若不加倍懲治何以挽回刁風誣告加三等律有明文非苛也

○二競同卡

宋陳襄州縣提綱云二競俱禁若令別牢則獄吏受富彊之賂公然傳狀槁遞信息使之變亂情狀不若俾競主與之同匣非惟互相譏察猶有忌憚且同匣日久情合親密解讎爲和亦息訟之一端也

○證佐受賄

兩造供情各執全賴證佐據實供明有種不法匪徒受原告之賄則幫原告說話受被告之賄則幫被告說話甚至受原被二告之賄供詞含糊旣似幫原告又似幫被告此等中證必須嚴懲證佐不言實情照律本應懲治何況受賄耶

○訟師可畏

訟師譸張爲幻其想入非非處眞令人不可思議馮夢龍智囊補云浙中有子毆七十歲父而墮其齒者父取齒訟諸官子懼甚迎一名訟師問計許以百金師搖首曰大難事子益金固請許畱三日思之至次日忽謂曰得之矣避人耳當語若子傾耳相就師遽嚙之斷其半輪血污衣子大驚師曰勿呼是乃所以脫子也然子須善藏俟臨鞫乃出旣庭質遂以父嚙耳墮齒爲辯官謂耳不可以自嚙老人齒不固嚙而墮良是竟免夫毆父大逆也此而可以計免孰不可以計免訟師之異想天開可畏哉

○訟師未獲須恐以虛聲

不論大案小案均有訟師唆聳甚至兩造均不願終訟而訟師欲壑未盈不肯罷手爲害於民莫甚於此須問明姓名年貌住址嚴拏究懲如拏不到案遇因公下鄕之時接見該鄕紳士及該族戶長不妨直言某人唆訟拏到之後必應嚴懲該訟師聞之必畏懼必斂迹必不敢再入城

○訟師已獲須傷其顏面

辦訟師頗不容易余嘗仿照汪龍莊先生學治臆說所載拏到之後責懲管押遇審案時卽將該訟師提出鎖柱示眾令其鵠立看本官審案亦足以昭儆戒蓋訟師在外每以手段自矜傷其顏面則人不信服也

○審狂人

司馬溫公涑水紀聞云王罕知潭州時有老嫗病狂數邀知州訴事言無倫理知州卻之則又悖詈但命徼者屏逐而已罕至復出訴左右欲逐之罕令引歸聽事徐問其意嫗𨿽語言雜亂無次然時有可曉者乃本爲人嫡妻無子其妾有子夫死爲妾所逐家貲妾盡據之屢訴不得直因忿恚發狂罕爲直其事盡以家貲還媼狂者語無倫次最討人厭惡誰肯細問王罕耐煩眞不愧民之父母

○審啞子

沈括筆談云世人以竹木牙骨之類爲叫子置喉中吹之能作人言謂之顙叫子嘗有病瘖者爲人所苦煩冤無以自言聽訟者取叫子令顙之作聲如傀儡子麤能辧其一二乃獲伸啞子本不能言有無冤枉無從審訊若如筆談所云則啞子亦可取供

○禁婦女出頭告狀

家有夫男不親身具控而令婦女出頭告狀明系捏詞圖詐爲將來審虛地步無論有理無理一槪不準仍將婦女掌責以儆凡有夫男之家自不敢令婦女輕於嘗試

○勿輕易傳訊婦女

案內牽涉婦女非萬不得巳不可輕易傳訊寡婦閨女尢不可令其出頭露面對簿公堂人之顏面所系卽己之陰騭所關也可不愼歟

○審訊婦女宜莊重

黃思湖給諫【六鴻】曰公堂之上爲士民觀瞻所系審訊婦女不得喚近案前低聲悄問退去時不得定睛目送恐觀者竊笑傳作話柄

○爲政有體

雍正年閒江蘇巡撫嘗訪僧與民婦姦制一枷兩人荷以徇蘇州知府童心朴太守【華】破枷出之而詣巡撫曰犯姦者枷律也兩人共荷之非政體也且辜薄非尊官所宜問今縱之矣同治年閒署通山令某拏獲娼妓到案以墨塗妓之兩眼而令差役押妓遊街市人見之無不笑者方伯謂其輕薄難膺民社旋卽撤委並勒令告病餘蒞武昌後始爲之言於各憲謂該令不知政體近於兒戲實屬咎由自取然其本意系爲整頓地方起見旣經撤任已足示儆似可準其起病各憲首肯始報病痊以上兩事皆以意爲之爲政有體豈可如此任意

○婦女勿輕交官媒

婦女非犯姦非犯命案不可輕易交官媒看管官媒需索淩虐與班房看役同引誘賣姦逼勒賣姦則官媒所獨也

○勿掌責閨女

閨女被官責打已許字者辱及夫家未許字者誰爲聘問顏面所系卽性命所關如之何弗愼余遇牽涉閨女之案有萬不能不責懲者以手板授其父兄飭令當堂責打手心不特不令差役掌嘴並不令差役捉手也

○彊奸

州縣有維持風化之責遇有彊奸案件必須照律嚴辦方足以挽回惡俗但彊奸罪名甚重【絞監候】眞僞難分以眞爲僞旣無以懾姦匪之心【彊奸非本婦所願只可謂之姦匪不可謂之奸夫】以僞爲眞又未免中刁徒之計故審理此等案件存不得一毫成見著不得一毫粗心本彊奸也而姦匪避重就輕往往飾彊爲和希圖幸免本和姦也而姦婦因人知覺往往諱和爲彊希圖掩蓋又有本夫始而貪財縱容妻妾與人通奸繼而奸夫無力資助難於拒絕因控告彊奸希圖斷絕來往者亦有積怨深仇難於報復特借彊奸大題目希圖誣賴者律注云凡問彊奸須有彊暴之狀婦人不能掙脫之情亦須有人知聞及損傷膚體撕毀衣服之屬方坐絞罪所謂婦人不能掙脫之情乃指凶器恐嚇繩索捆縳同黨捉拏之類而言然亦難以槪論或身體孱弱力難抵拒或疾病初愈渾身無力或猝遭彊暴魄散魂飛不能自主此皆事之所有原不必一定捆縳捉拏始可行彊鄰右聞聲自必趨救從此研究或可得彊暴情狀但防串捏至損傷膚體撕毀衣服等情只可用作印證不能據爲鐵憑因傷痕可以假裝衣服可以自毀也

○調姦未成宜速拘

有報調姦未成圖姦未成彊奸未成者必須卽刻差拘嚴懲以快貞婦之心切不可因其未成便可視爲無關緊要任意延擱倘延擱日久本婦懷忿自盡則我𨿽不殺伯仁伯仁由我而死矣

○因姦致死人命

因姦致死人命必應擬抵切不可聽救生不救死之邪說致死者含冤地下

○以姦爲盜勿深究

王振軒都轉【鳳生】曰丰厚之家有涉曖昧不明不得巳而以所獲作爲竊賊送官者𨿽知其情勿發其隱如犯者逞刁供詞挾制切勿輕聽速爲責釋完案此眞仁人之言可師可法𨿽以姦爲盜罪應滿杖然律設大法禮順人情彼旣自惜其顏面官何苦一定傷其顏面耶

○婦人誕育不可槪論常理

婦人誕育禋祀所系名節攸關斷案者不可一槪執常理而論如胎孕十月而生常也然亦有不及十月而產及過十月而不產者孿生子先後差一日半日常也然亦有兩子之生中隔數日及數月者自十五六歲至五十歲懷孕生子常也然亦有十五六歲以前五十歲以後而生子者乳由於孕常也然亦有以藥下乳不必一定有孕者此均在常理之外載籍流傳奇奇怪怪無所不有玆特摘錄於左

魏略黃牛羌人孕六月而生博物志獠人孕七月而生又諺云七成八敗謂孕七个月而生者多育孕八个月而生者多不育也可見胎孕生子不必定是十个月

晉書符堅母孕十二月生劉搠母孕十三月生漢書堯及昭帝皆以十四月生三十國春秋劉聰母孕十五月乃生

搜神記黃帝母名附寶孕二十四月而生帝元史王溍母童氏孕二十四月而生溍又遊宦紀聞云濟南同知胡約婦李氏從未生育年四十八忽有身居二十四月至嘉慶戊戌生子發長覆眼落地卽能言笑

異苑云太原盤石妻懷孕三年然後生墮地便坐而笑須髮覆面牙齒皆具

談薈云前海道潘與偕一郎孕四十月始生生而能言才四歲如七八歲人

據會云胎孕有遲至三四年而後生者此鬱怒傷肝血涸胎幹所致見本艸綱目五十二卷景嶽全書三十二卷濟陰綱目九卷

玉芝堂談薈云大同馬中翰吳徳內人以癸卯成孕至庚戌免身蓋閱八歲而始生子亦不甚大但發長尺許聞見偶錄曰凡初生幼孩至七八月方生齒漸次至三四歲始全予石塘宗家喬生云國初徐州民家一子產時齒卽盈口長能讀書爲貢生而卒

談薈云嘉靖初京師民米鑑妻二月十一日生一子十二日生一子近日範工部鈁夫人得一女四閱月矣又生一男閩省巡撫掌案書辦林安正月初十日生一男二十日又生一男

朱象賢聞見偶錄曰康熙五十四年蘇州民郭庭桂妻一胎產三十六子其大如鼠見風卽與凡兒等巡撫趙宏燮雇乳母三十五人並其母以哺之

遼史亟普妻年六十餘生二男一女幹■﹝月巽﹞子張詧妻七十二歲嫁潘老復生二子又談薈云濮陽李蒲汀南行日記內載嘉靖乙酉利津有老嫗年八十二生子南村輟耕錄至正丁酉謠言拘刷童男女以故婚嫁不問長幼平江蘇達卿有女年十二贅里人蒲仲明之子爲壻明年生一子眞珠船近者隰寧張娼之女十二歲而得男劉氏之婦六十二歲而育女胚胎之結眞有不假天癸者

袁子才牘外餘言賀喬妻於氏爭嗣子表云其兄公生輝之曰妾先爲衣服以待其生洗浴斷臍服藥下乳云云女子無孕無乳可以藥下事已奇矣元徳秀以男身乳其弟之子東海李善亦以男身乳子豈不更奇【唐書元徳秀兄子𦇤褓喪親徳秀自乳之數日乳中湩流能食乃止漢書南陽李元全家歿死止一孫初生數旬蒼頭李善自乳哺之乳爲生湩】

○男化女女化男

男化爲女女化爲男𨿽屬理之所無卻亦事之所有但不經見耳萬一有此等事男子化爲女子尙不過傳作新聞若女已許字忽然化而爲男婆家如執常理以相繩以爲必無此事必有別故卽難保不因此構訟玆將見之載籍者摘錄於左

漢書云哀帝建平中豫章男子化爲女子嫁人生一子續漢書云獻帝建安二十年越巂男子化爲女子

李時珍曰隆慶二年山西禦史宋纁疏言靜樂縣民李良雨娶妻張氏已四載矣後因貧出其妻自傭於人隆慶元年正月偶得腹痛時作時止二年二月初九日大痛不止至四月內賢囊不覺退縮入腹變爲女子次月經水亦行時年二十八矣

洪範五行傳云魏襄王十三年有女子化爲丈夫

晉書云惠帝元康中安丰女子周世寧以漸化爲男子至十七八而性气成

又孝武皇帝寧康初南郡女子唐氏漸化爲丈夫

南史云劉宋文帝元嘉二年燕有女子化爲男子

唐書云僖宗光啟三年春鳳翔郿縣女子朱齔化爲丈夫旬日而死

○老人之子

和凝疑獄集云漢丙吉爲廷尉陳畱有一老人年八十餘前妻有一女已適人後妻生一子而翁死家甚富子方數歲女欲奪其財乃誣後母所生非我父之子郡縣皆不能決聞於臺吉乃言曰吾聞老人之子不耐寒日中無影時方八月取同歲兒均服單衣惟老人之子畏寒變色又令與諸兒立於日中惟老人之子無影遂奪財歸後母之男前女服誣母之罪鄭克曰或疑無影爲不然案南史蕭映傳荊州三津張元始年九十七生兒遂無影前代之人固嘗驗此尙何疑矣

○命盜不必諱

命盜不可諱亦不必諱諱命則凶徒漏网死者含冤諱盜則匪徒得志良民受害以理而論萬不可諱諱命諱盜例應革職且系私罪不準抵銷不如據實詳報尙覺合算蓋命盜參限𨿽寬緊不一然果能認眞緝捕參限之內未必一定不獲卽使限滿無獲例有處分而事前捐加之級事後恭迎恩詔與勞績議敍所得之級均可抵銷卽使無級可抵亦系因公獲罪𨿽革職猶可起用兩害相形則取其輕何必諱匿不報自取重咎耶玆將參限摘錄於左

命案凶犯在逃以報官之日起扣除六个月查參二限三限四限各一年如系尋常命案則扣限四參共計三年零六个月初參住俸二參罰俸一年三參罰俸一年四參降一級畱任如系情重命案【如卑幼擅殺期功尊長屬下人殺死本管官妻妾謀殺本夫奴僕毆故殺家長並殺死三命四命之類】則扣限三參共計二年零六个月初參住俸二參降一級畱任三參照所降之級調用

盜案犯未弋獲以失事之日起扣限四个月題參疏防二限三限四限各一年如系道路村莊被劫則扣限四參共計三年零四个月初參住俸二參降一級畱任三參再畱任四參照所降之級調用如系城外大小文武衙門被劫則扣限三參共計二年零四个月初參住俸二參降一級畱任三參照所降之級調用如系城內民居被劫則扣限二參共計一年零四个月初參住俸二參降一級調用如系城內官署被劫倉庫監獄有失者則扣限二參共計一年零四个月初參革職畱任二參革職

尋常命案未起四參之前情重命案及搶奪良家婦女之案未經報官以前盜案未經失事以前捐納加級者均準抵銷捐在四參起限之後報官以後疏防之後者不準抵

○相驗命案勿多帶人役

相驗不可多帶人役亦不必多帶人役地方官相驗命案例止許隨帶仵作一名刑書一名皁隸二名多帶人役便是違例且人役過多則約束難周搔擾愈甚故不可多帶屍場觀者無不目注本官只要本官懃懃懇懇把驗傷當作一件正經事眾自帖服斷不至於滋事故不必多帶余初任廣濟時下鄕相驗差役查照向章開列夫馬單請示單內開列值堂跟班書差廚子火夫轎夫包扛夫挑夫共計九十餘名問可減否對曰此向章也不可減如可減則前任已減矣問何以必須如此之多對曰此間民情蠻野往往有鬧廠情事不多帶人役無以資彈壓予曰遠近百姓往屍場觀看者多則數千少則數百差役豈能有如此之多百姓如肯講理卽少帶差役亦必不敢滋鬧百姓如不講理卽多帶差役亦復何益對曰此是本官屬境不多帶人役無以辧等威余曰多帶人役亦不過是廣濟知縣於我何加少帶人役仍是廣濟知縣於我何損多少旣無分別何必多帶

○因公下鄕勿帶家人

因公下鄕帶茶房一名伺候茶煙等項足矣跟班家人可以不帶緣茶房能步行跟班家人則須乘轎也茶房卽向百姓需索不過艸鞋錢跟班家人則需索靴子錢也又勘驗彊竊盜案墳山田土等事帶招房一名足矣相驗命案帶仵作一名招房一名足矣經承可以不帶值房僉押更可不帶

○驗案夫馬費

官驗命案僕從胥役所需夫馬夥食等費名色甚多向均取給於承案之差役差役問之保正保正無從出則轉索諸凶手之家凶手無力或不饜其欲則又索諸戶族鄰右戶不必戶長但擇其肥者而噬之鄰不必緊鄰卽相距絕遠者亦不能免謂之望鄰飛鄰【目力所能及者曰望鄰望弗及者曰飛鄰】招解費名色尢多向亦取給於差役役仍索於地方展轉株連肆行訛詐故一案可破數十家中人之產昨閱平江縣誌內載紳商捐資文善堂生息作爲此項經費凡相驗命案攜帶丁胥夫役名數日給工飯錢數並招解用數一一酌定通稟立案仍泐石以垂久遠後遇此等案由縣給印諭飭堂照發不準向屍親凶手地鄰人等需索分文此舉本違例禁然例意重在卹民與其陽奉陰違擾累百姓反不如明目張膽給予應得之數以免借口詐索且由紳商捐備非索之案內人者可比例外之舉仍不失例中之意仿而行之民閒受福多多矣

○初驗不可艸率

命案全憑初驗初驗不實屍親往往刁控凶手往往狡賴甚至稟請開驗屍遭蒸刷之慘惟好仵作難得相驗屍傷務須親驗不可遠立務須細驗不可艸率如恐穢气燻觸站立上風可也如恐站立上風仍有穢气只用新布小手巾醮燒酒掩鼻穢气自不能入麝香切不可用

●平平言卷四

巴陵方大湜菊人著

路獘命案

傷痕分別眞僞

落水情形不一

命案七殺

防命犯翻異

疑獄勿遽定爰書

勿出人罪以求福報

冤鬼附體報仇

捕役之獘

馭捕之法

以盜捕盜

夥盜姓名

盜憑贓定

贓眞賊不眞

誤買賊贓

盜窩

審部駁案

退堂不可艸率

招房錯漏情節

審結案件不必當堂書判

判語須列榜

斷案錯誤須覆訊

公事錯誤須攺正

勿濫用非刑

勿輕用夾棍

枷號

掌嘴須護住耳門

行杖須子細

勿輕用笞杖

刑戒

寬待百姓嚴待書差

寬待良民嚴待莠民

避刑邪術

班房內用活地板

稽查班房

祀典各廟必須修葺

一切典禮必須敬謹

敬恭先哲

旌揚節烈

表章孝義

保甲

發門牌須防需索

倉谷

米貴時須因地制宜

賑饑先查戶口

賑鄕村饑民難於城市

外來流民

開礦

孤貧口糧

卹孤幼

禁溺女

禁私宰

禁婦女入廟燒香

禁修建寺廟

禁幼女出家爲尼

禁燒香聚眾

不禁之禁

鄕民求雨擡神像至縣堂

錢糧底冊

銀錢兼收

不惡而嚴

禁催差擾累

契約勿用官紙

杜漏稅之獘

接收交代

受代須從忠厚

銀錢出入簿

爲後任畱餘地

去之日如始至

將卸事時卽令眷屬出署

○路獘命案

路斃命案旣已相驗無傷盡可在屍場了結地鄰地主屍場問供之後卽可省釋無庸到城候訊但愚民最怕命案官未下鄕之先往往避匿必須報案之後先著地保傳諭地主地鄰夫馬飯食田官給發斷不騷擾案系路斃一訊卽結斷不牽連毋庸避匿倘若避匿則地主地鄰不能不訊供備案驗明回署之後終須差傳何如卽到屍廠問供免至到城受累平日將此等言語開導紳士臨時又如此明白曉諭民必信從

○傷痕分別眞僞

初登仕版認傷必不的確王戇思明府【植】曰相驗之法莫確於比肉傷則以此之色比彼之色以此之腫硬比彼之虛浮骨傷則以左比右以上比下以此之血癊血暈比彼之本色以今日乍見之形痕比前此經見之形痕比則易見比則難欺此眞閱歷有得之言洗冤錄分別眞傷僞傷生前死後等項不外兩相比對特摘錄大槪於左以便記憶

眞傷色活有癊腳暈痕顏色自深而淺自濃而淡假傷色呆紅自紅紫自紫顏色呆板堆積眞傷堅硬假傷虛軟發變亦虛軟

眞傷用指按下起指仍作靑紅色將水滴上水珠不散發變用指按下起指卽是白色將水滴上水不停住

眞服毒者用足色銀釵試探口內穀道取出作靑黑色以皁角水揩洗其色不變無毒則其色鮮白如屍有穢气釵亦作黑色但洗之卽去

生前中毒皮肉作靑黑色肉爛見骨其骨色亦黯黑死後將毒藥置口內假作中毒皮肉與骨只作黃白色

活人被殺皮肉緊縮四畔有血癊死後加刃皮不緊縮血不灌癊其痕色白

自刎死者執刀之手必軟死後一二日尙可彎曲能扶到傷處別人執刀戳殺者手直不能彎曲

自縊死者痕色紫赤或黑淤色被人勒死假作自縊痕色必白且無血癊

生前溺死口鼻內有水沫肚腹脹拍著響手腳爪縫有泥沙兩腳底皺白死後掉在水內口鼻內無水沫肚腹無水不脹指甲無泥沙足心不皺白

○落水情形不一

洗冤錄載投水手握眼合落水手開眼微開蓋自投水者甘心就死故眼合落水者忽然閃入故眼開也此是至當不易之理但落水情形不一有自行失足落水者有被人推入水內者有被人趕逼入水者如何分別洗冤錄溺水門內並無明文惟溺井門內有有故入井須腳直下若頭在下恐被人趕逼或他人推送入井等語此就井身窄狹入井後不能轉身者而言若湖河塘堰水面寬闊則是否頭先下抑或腳先下均不得而知且被人趕逼推送入井腳亦可先下未必定是頭先下自己投井頭亦可先下未必定是腳先下此等案全靠細心推鞫四面印證不可執一而論

○命案七殺

審理命案須將七殺分別淸楚乃有把握今人作吏多年問以七殺茫然不解豈非笑話七殺者謀殺故殺鬭殺戲殺誤殺擅殺過失殺也並不難於區別亦不難於記憶玆特分解於左

先設殺人之計後行殺人之事謂之謀殺或獨謀諸心或共謀諸人謀諸人者有首有從首曰造意從曰加功曰行而不加功曰同謀而不行謀諸心者造意加功俱一人爲之無所謂從也

臨時有意欲殺非人所知謂之故殺此十字乃鐵板腳注移一字不得少一字不得臨時謂兩人鬭毆眾人共毆之時如一人毆一人因毆有重傷而致死並非有心殺人便是鬭毆殺如眾人毆一人謀者本意在毆不在殺便是同謀共毆均不得謂之故殺如欲殺之意在先前不在臨時便是獨謀諸心如欲殺之意有人得知便是共謀諸人均謂之謀殺不得謂之故殺【故殺無從】

兩人相對而毆本無殺人之意亦無爲從之人謂之鬭毆殺若有爲從者謂之同謀共毆造謀爲首者曰原謀同謀在場者曰餘人下手致死者曰下手致命傷重謀毆與謀殺不同謀殺意在殺人至於殺訖本在謀者之意中謀毆意在毆人因而致死殊出謀者之意外

將堪以殺人之事彼此言明和同相戲【如此較拳棒之類】謂之戲殺

本欲毆此人殺此人而差錯失手誤中在旁之人謂之誤殺有由謀故而誤者有由鬭而誤者有由戲而誤者其人有罪已被毆跌倒地及己就拘執應卽送官不送官而自殺之謂之擅殺擅殺包謀故鬭三項爲從者皆曰餘人

耳目所不到思慮所不及旣非殺人之事又無殺人之心謂之過失殺

○防命犯翻異

刁民譸張爲幻各案皆然命案尢甚犯𨿽供認殺人須將下手情形逐細推敲以防翻異範忠宣公言行錄云純仁知河中府時錄事參軍宋儋年會客罷以疾告是夜暴卒蓋其妾與小吏爲姦也純仁知其死不以理遂付有司案治會儋年子喪柩歸移文追驗其屍九竅流血睛枯舌爛舉體如漆有司訊囚言毒置鱉胾中純仁問鱉胾在第幾巡豈有中毒而能終席耶必非實情命再劾之乃因客散醉歸寘毒酒杯中而殺之此蓋罪人以儋年不嗜鱉而爲坐客所共且其後巡數尙多欲爲他日翻異逃死之計爾鄭克曰凡善核姦者必善鞫情者也若不得實情則後必翻異而姦人計得矣推核之際戒在疏略是故漢史稱延年之治獄也文案整密不可得反𨿽酷吏無足道然於此一節亦有取焉耳

○疑獄勿遽定爰書

獄苟可疑𨿽囚無冤詞亦未可遽定爰書故易曰君子以議獄緩死司馬溫公涑水紀聞云向敏中丞相判西京有僧暮過村捨求宿主人不許求寢於門外車箱許之是夜有盜入其家攜一婦人並囊衣踰墻出僧不寐適見之自念不爲主人所納而彊求宿明日必以此事疑我而執詣縣矣因亡去夜走荒艸中忽墜眢井而踰墻婦人已爲人所殺屍在井中血污僧衣主人蹤迹捕獲送官不堪掠治遂誣服云與婦人姦誘以俱亡恐敗露因殺之投屍井中不覺失腳亦墜於井贓與刀在井旁不知何人持去獄成皆以爲然敏中獨以贓仗不獲疑之詰問數四僧但云前生負此人命無可言者因問之乃以實對於是密遣吏訪其賊食於村店有嫗聞其自府中來不知其吏也問曰僧某獄何如吏紿之曰昨日已笞死於市矣嫗嘆息曰今若獲賊何如吏曰府已誤決此獄𨿽獲賊不敢問也嫗曰然則言之無害彼婦人者乃此村少年某甲所殺也吏問其人安在嫗指示其捨吏往捕並獲其贓僧始得釋一府咸以爲神余令廣濟時曾平反兩案玆附錄於左

張二老江夏縣人向以駕船爲生咸豐十年二老忽得心疾自稱我已發財不須仍理舊業逢人便說似顚非顚江夏令拏獲二老到案據供伊系船戶陳家相之水手咸豐九年二月十六日家相在廣濟縣屬武穴地方攬載福記號棉花五十九包赴吳城交卸福記薦一搭載客民亦往吳城攜有寶銀十錠家相與伊商量吞財謀命十七日船泊龍坪將搭載客民用繩勒斃埋龍坪洲上銀兩俵分等情不諱移請廣濟差傳福記到案先詢死者是何姓名籍隸何處再詣龍坪檢驗詳辦余查武穴鋪店以福記名其招牌者凡三家一大成福記一崇興福記一順興福記江夏來文僅稱福記號自應將三福記一並傳訊恐差傳不無擾累乃親書朱諭寄至武穴令三家各將九年春季分流水帳簿赴縣呈驗其時余宰廣濟已三年矣商民頗相信三家者見朱諭卽至訊悉裝棉花者爲順興福記幫夥駱步髙搭載客民爲元記幫夥羅仲甫仲甫帶寶銀十錠搭坐家相船隻往吳城淸帳與駱步髙同行正月十六日黎明自武穴開船至早飯後卽駛過龍坪並未停泊十九日抵吳城仲甫攜銀往各店淸還帳項何曾有失銀之事仲甫現存何曾有害命之事隨備文移復江夏二老乃得釋

嚴志城黃梅縣人咸豐十年冬月楊玉山攜帶銀兩往漢口與志城同行船至廣濟縣屬之武穴地方遭風吹側玉山站立不穩被浪推倒艙內以致淹斃浪過之後船復轉正漂至武穴對岸泥灣地方托馮方壽買棺殮埋志城隨卽回家被黃梅縣訪拏到案並起獲銀兩錫器牙簽團扇等件訊據志城供認挾嫌圖財商同李姓船戶將玉山毒斃移解廣濟驗訊余提訊志城供與黃梅原審無異但求相驗耳余意志城如果毒斃玉山豈有不畏相驗之理何以反求相驗再三詰問志城終不自明隨關傳馮方壽等來濟隔別研訊各供志城及李船戶在泥灣時舉動言語並船隻損壞各細情歷歷如繪志城並無謀毒情事詢問志城因何誣服據供小的在黃梅時大老爺委老爺訊供【俗呼州縣爲大老爺典史爲老爺】老爺一味蠻打小的不勝拷掠只得招認謀毒老爺說情節不圓攺日還要刑訊小的哀求同卡犯人石老四蔣髙揚說我已供認謀殺老爺說我供得不圓求你門替我說圓些他二人不肯小的就向他二人下跪說這是我自己供認的只求你們想个方法替我說圓免我再受苦他二人仍不肯小的復又哀求並說認則死於法不認則死於刑等死也與其長痛不如短痛他二人問那處不圓小的說我認在武穴街上商量船戶謀死玉山老爺說街上人多難道不怕人聽見這處不圓石老四說那街上有巷子否小的答說大王廟有巷子小的又說我認商量船戶謀命船戶當卽應允老爺說船戶與玉山無仇那有一說就肯之理這處不圓蔣髙揚說許船戶平分財物船戶自然肯的我說玉山喫了毒藥肚裏就痛老爺說沒有這般快這處不圓他二人說玉山吸食鴉片煙喫毒藥之後又喫幾口煙肚內才痛就不快了後來老爺問供小的就把卡內商量的話照樣供明才沒受刑余曰廣濟並未刑訊何以汝亦供認志城答稱案下𨿽未打小的小的卻是打怕了的恐不認又要受刑是以仍前混供今蒙傳到馮方壽等才敢把實情訴出楊玉山實系淹死小的實未謀毒惟玉山死後小的不應瞞他銀兩什物等項這是小的該死此案旣已起獲眞贓又據犯人供認尙且不確何況無贓無供桁楊之下何求不得觀嚴志城在黃梅卡內求死之情形可鑑也已

○勿出人罪以求福報

死者不可復生爰書之所以不遽定者乃愼重民命之意非故出人罪救生不救死也朱子曰今之法家惑於罪福報應之說多喜出人罪以求福報夫使無罪者不得直有罪幸免是乃所以爲惡耳何福報之有

○冤鬼附體報仇

鬼能爲厲確鑿可信然亦因生者理曲死者含冤耳余守宜昌時有冤鬼報仇一案駭人聽聞未便敍入正詳是以作爲瘋病殺人具詳而以實在情節另稟陳明玆將原稟照錄於後

案據前代理東湖縣駱令維彬通詳民人劉家畏因秦開志圖姦其妻擅殺斃命並故殺秦開志之嬸母又毆殺同居之趙秦氏一家三命一案奉憲臺查核案情未確批府督審先經卑府行提該犯劉家畏查訊供詞閃爍詰以因何將秦開志等五人毆斃則堅稱不知玆陸續傳到屍親鄰證卑府疊次督同研訊緣劉家畏之兄劉家恆夫婦均已物故遺子劉發惠卽劉幅兒素性凶橫遊蕩爲匪劉家畏屢戒不悛同治六年三四月間先後行竊陳魁華黃瓦匠等家布疋衣物均經事主查知投經劉家畏賠贓寢事劉幅兒因劉家畏同居之秦張氏趙秦氏楊趙氏向伊勸戒心不輸服屢與秦張氏等口角秦張氏等卽以劉幅兒行凶爲匪辱門敗戶劉家畏猶不處治之言向劉家畏譏誚劉家畏因幅兒疊次行竊被人恥笑玷辱祖宗心生气忿起意將劉幅兒致死是年四月二十日劉家畏將幅兒找來伊家邀令秦開志幫同下手秦開志允從當與劉家畏將幅兒兩手捆縳其時秦張氏趙秦氏楊趙氏均在旁觀看劉幅兒央令解救秦張氏等均未應允並以平素凶橫也有今日之言向劉幅兒恥笑劉幅兒詈罵劉家畏將劉幅兒扭至屋後秦開志幫同撳按用繩勒斃幅兒死後秦開志楊趙氏等夜閒常聞有人敲擊房門喊問不應五月內劉家畏卽染患瘋痲病時發時愈發時胡言亂語酷省幅兒聲口或說我就犯法也不該私自捆我或說我沒犯死罪不該把我致死又說我沒害別人何以別人也不容我總有一天要報仇出气而且忽笑忽哭忽上樓抽梯忽以梯抵門或在門外無人處跑去跑來忽臥忽起並向其妻劉李氏云稱幅兒帶領多人來家圍拏等語延醫診治愈後仍發十月十一前二日劉家畏復發瘋病自言自笑忽坐忽跑十一夜瘋痲尢甚執持鐵鋤將秦張氏秦開志趙秦氏楊趙氏楊定九毆傷斃命究無仇謀別故亦無裝瘋避罪情事再三研詰矢口不移卑府查劉家畏之侄劉幅兒屢次行竊被劉家畏邀同秦開志幫同勒斃心不甘服鬼魂作祟假劉家畏之手以殺秦開志並將譏誚肇釁復坐視不救之秦張氏趙秦氏楊趙氏及楊趙氏之子一並殺害旣報秦開志等之仇又藉以陷劉家畏於重辟鬼之心甚毒鬼之計亦甚巧若執常理以相繩鮮不謂其怪誕然而理之所無或爲事之所有旣爲事之所有卽非理之所無是以聖人無語怪之文亦未嘗有無鬼之論易云鬼神害盈而福謙書云乃祖乃父崇降弗祥左傳云匹夫匹婦彊死其魂魄猶能憑依於人以爲淫厲漢書灌夫傳云田蚡有疾一身盡痛若有擊者謼服謝罪上使視鬼者瞻之曰魏其侯與灌夫共守笞欲殺之竟死唐書郭宏霸傳云宏霸嘗按芳州刺史李思徵不勝楚毒死後屢見思徵爲厲命家人禳解俄見思徵從數十騎至曰汝枉殺我今取汝宏霸懼援刀自刳腹死頃而蛆腐又會典內載直省府州縣各立厲壇於城北郊守土官歲時致祭又刑案匯纂集成內載幹隆十七年

勤政殿遺失陳設一案刑部提犯常寧審訊犯忽昏迷口稱我名二格那一年常寧欲雞姦我不從將我勒死覆訊常寧據供我昏夢中像有人教我說的一般不知不覺把從前命案據實供出想必是二格的冤魂纏著我應承各等語可見人與鬼𨿽判兩途幽與明實無二理考之於經質之於史稽之以

國家之典鬼能爲厲確鑿可信此案駱令原審本未訊出眞情初詳內起釁緣由及下手情形均系憑空結撰卑府旣審訊得實未便稍涉回護但冤鬼附體報仇事不經見案關題達亦未便敍入正詳因思人被鬼迷言行無狀與患瘋病無異是以作爲瘋病殺人敍供通報除劉家畏謀勒爲匪之胞侄劉幅兒命案由縣傳集人證訊擬另詳外合將督同審明劉家畏毆斃秦開志等五命實情鈔錄各供詞稟陳查核

○捕役之獘

捕役之獘八

一曰豢賊分肥朝廷設捕原以捕賊今之捕役不捕賊而豢賊賊初入境卽拜捕役門下捕以賊爲養身之具賊以捕爲護身之符賊捕一气卽捕卽賊無所謂捕也

一曰縱賊殃民賊盜蹤迹捕役最熟今之捕役遇有報發彊竊案件奉票緝拏明知賊蹤所在不特不上緊擒捕而且走漏消息縱令逃脫或得贓賣放一經遠揚永無破案之日矣

一曰需索事主事主被盜已經失財豈可再加擾累今之捕役奉票緝賊輒向事主需索盤費購綫費費未到手則包管破案費已到手則支吾延展是事主之財旣失於盜又失於捕也

一曰妄拏平民安分鄕愚平民也曾經犯竊現已攺悔𨿽非平民亦平民也今之捕役遇有彊竊案件並不緝拏正賊先擇鄕愚之殷實者指爲盜指爲窩任意訛詐必饜其欲而後已如詐索不遂卽捏稱某人素行不軌蹤迹可疑稟送到案鄕愚從未見官膽顫心驚往往畏刑混認官以獲盜爲幸又見其已經認供遂不復細心推鞫無辜之民憑空枉陷非就戮於市上卽瘐死於獄中幸而不死昭雪回家而拖累日久冤𨿽伸家已破矣至曾經犯竊現已攺悔之人捕役更有辭可藉官不嚴比便可明目張膽向其訛詐官如嚴比便可以李代桃送官搪塞

一曰私刑弔拷例載彊盜重案交與印官審鞫不許捕官私行審訊捕官尙不能私審何況捕役私拷例載彊盜重案承問官於初審之時卽先驗有無傷痕彊盜尙不準捕役私拷何況私拷良民今之捕役奉票緝案無論是否正盜輒於深林僻地古廟空房之內非刑弔拷勒逼親供甚有拷逼至死者其慘毒較官刑加倍

一曰囑賊誣扳賊盜到案自應訊問同夥幾人是何姓名今之捕役往往因夥盜未獲教今已獲之盜誣扳犯有竊案之人濫拏充數或許其顧送囑扳殷實良民賊畏捕甚於畏官捕令誣扳張姓賊不敢易張而王捕令誣扳李姓賊不敢易李而趙就其所扳者而魚肉之謂之開花昔有官縣尉者自題楹聯云若要子孫能結果除非盜賊不開花眞格言也

一曰私起贓物獲盜起贓例應差委捕員眼同起認不許捕役私起今之捕役往往私起贓物無論有無眞正賊贓輒借起贓爲名挨戶誅求或指稱寄頓倒篋傾筐或買物栽贓藉端搶奪或將賊犯已物混指作贓肆行搜括甚有沿房搜檢淫辱婦女者無惡不作更僕難數一曰侵剝盜贓起獲贓物應給事主辧認眞領今之捕役起有原贓繳官者不過十之一二餘俱幹沒

○馭捕之法

馭捕之法二

一曰養捕捕役家無恆產類多衣食不周額定工食爲數無多本不足以資養贍拏案盤費及購綫之資皆捕役自備招解盜案一切費用亦取給於捕役欲其不豢賊不誣良難矣必須明定章程捐資養捕每捕一名按月給錢米若干每緝一案給購綫費若干每破一案按罪名輕重給賞項若干每解一案按人數多寡給解費若干庶可以服捕之心杜捕之口袪捕之獘得捕之力

一曰比捕遇有彊竊案件立限緝拏逾限則比平時旣給養贍解案又不賠累仍不認眞緝盜嚴加比責夫復何辭倘捕役畏比妄拏無辜良民及曾犯小竊已經攺悔之人到案搪塞或拏獲正賊審有私行弔拷教令誣扳等獘立卽重處切勿稍寬

○以盜捕盜

以捕捕盜不如以盜捕盜張敞守京兆尹得偸盜酋長數人貰其罪令致諸盜以自贖偸長曰今一旦召詣府恐諸盜驚駭願一切受署敞皆以爲吏遣歸休置酒小偸悉來賀且飲醉偸長以赭污其衣裾吏先坐裏閭閱出有污赭者悉收縳之一日捕數百人窮治之由是桴鼓稀鳴市無偸盜段幻然爲輝縣令輝盜藪公廉得其大首不誅令舉所部盜所部盜至亦不誅令遞舉所部盡得輝盜籍之官分攝各鄕盜輝無敢爲盜者他縣有貴客出其途盜掠之當路捕盜急公召問諸盜一人曰必某某也公曰何以知之盜出小冊袖中指曰某近某地某日某夜不歸必爲盜也立捕得盜歸貴客橐此皆以盜捕盜之效康熙年閒黃思湖給諫【六鴻】任東光縣亦仿行此法宥故盜以嚴新盜令近盜以遏遠盜行之半年四境之內夜不閉戶其法詳載福惠全書

○夥盜姓名

夥盜姓名必須細鞫不可艸率逸盜某人年歲若干籍隸何縣住處是何小地名有須無須面白面黑或長或矮或胖或瘦或﹖或有疤痣記認逐一問明應差緝者詳載差票內應關拘者詳載關文內庶同姓同名之人不至無辜受累余令廣濟時審辦彊盜楊普六等行劫得財一案首夥共九人拏獲六人就地正法尙有三人未獲關移鄰封協緝事隔一年忽準江西瑞昌縣移此案夥盜二名歸案審辦余檢查從前楊普六等口供及關移鄰封文稿內載逸盜年貌等項甚悉與現犯年貌全不相符細鞫之則皆瑞昌小竊也並非楊普六案內夥盜仍移解瑞昌辦理若非當日詳鞫年貌則此二犯解到之日楊普六等早經正法無從質對姓名旣巳符合加以刑訊何患不招豈知駢首就戮死非其罪耶又賊黨相呼多以排行如趙老一錢老二孫老滿李老麼之類此等名目最易影射須將是何的名訊問確實

○盜憑贓定

盜憑贓定指其獲之眞贓而言夥盜少者數人多或數十人若到案後供指同夥某人分得某物歷歷如繪眾盜所供一一不爽殊難憑信以事隔多日自己所分或能記憶眾人所分斷難備記也

○贓眞賊不眞

贓經主認正賊無疑然閒有贓眞而賊不眞者若不畱心便成冤獄前明時京師有盜劫一家遺一冊旦視之盡富室子弟名書曰某日某甲會飲某地議事或聚賭挾娼云云凡二十條以白於官按冊捕至皆跅弛【前漢武帝紀跅托﹖音弛之士注跅者跅落無檢局也弛者放廢不遵法度也】少年也良以爲是各父母謂諸兒素不逞亦頗自疑及羣少飲博諸事悉實蓋盜每偵而籍之也少年不勝榜毒誣服訊贓所在浪言埋郊外某處發之悉獲諸少相顧駭憚雲天亡我遂結案俟決一指揮疑之不得其故沈思良久曰我左右一髯職豢馬耳何得每訊斯獄輒侍側因復引囚鞫數四察髯必至他則否猝呼而問之髯辭無他卽呼取炮烙具髯叩頭請屏左右乃曰初不知事本末惟盜賂奴令每治斯獄必記公與囚言馳報許酬我百金乃知所發贓皆得報宵瘞之也髯請擒賊自贖指揮令數兵雜衣與往至僻處悉擒之諸少乃得釋夫起獲贓物旣系本案之贓埋贓處所又出自諸少之口置諸少於死地駢首就戮匪特旁人以爲不冤卽諸少亦自以爲不冤也豈知天下事竟有大謬不然者哉鞫獄者如之何弗愼

○誤買賊贓

誤買賊贓情本可原一經差拘家立破矣汪龍莊先生遇此等事只令保甲查起並於票尾朱書只將誤買贓物全數呈繳買贓之人不必到案等語眞可以杜嚇詐而安良善

○盜窩

盜必有窩辦十盜不如辦一窩以窩者盜之源無窩則盜不能托足也窩家住址與被盜處所相去不過五里十里至遠亦不過二三十里若行劫於三十里外一來一去便是七八十里天已明追者至矣故窩家必在附近

○審部駁案

部駁之案可頂則頂不可頂則遵駁攺正不必遷就亦不必固執余在荊州承審部駁因施一案在武昌承審部駁蘄水一案一頂覆一半頂半遵均奉部照準玆摘錄於後

恩施縣民婦老廖向氏因侄媳小廖向氏與堂侄孫廖幗閒通奸在於姦所獲姦登時殺死奸夫姦婦原辦依律擬徒刑部以艸野小民不知避忌平時旣見面不避卽可同坐談笑難保非別有仇隙或謀占產業乘其同坐房內一並殺死捏稱捉姦希圖避就駁飭覆審另擬發荊州府審辦余查小廖向氏與老廖向氏同居過度素無仇隙如欲謀占產業何不謀殺小廖向氏之幼子爲斬艸除根之計況其家並無田產租種雷姓田畝歲祇收谷七八石尙須分給雷姓一半全倚老廖向氏之長子廖成蒿農隙小貿得利贍家實屬無產可占至艸野小民男女雜坐談笑無忌原屬事所常有但其同坐談笑必在未經閉戶之先若值夜深人靜房門已經關閉則不應同房之男女居然同坐一室任意笑談𨿽非姦時亦卽姦所何況相將入幕姦復何疑老廖向氏等罪名應請仍照原擬

蘄水縣文童方得元等藉端聚眾哄場罷考原辦將方得元審依刁民借事罷考爲首例擬斬立決潘炳耀於爲從絞罪上量減擬流刑部以蘄水業經補考與罷考已成者不同駁令覆審發武昌府會同漢陽黃州二府督同蘄水縣審辦余謂方得元因題目難做慮交白卷被人恥笑輒藉棚場考童因雨移坐大堂恐有傳遞文字情獘卽扭鎖毀門驅逐各考童出場以致未能終考實屬罷考已成核與僅止在場滋鬧未經罷考者情節較重似未便捨罷考本例而牽引鬧考之條如必以始終並未補考方謂之罷考已成則凡罷考之區斷未有不補考者惟其罷考所以補考似不能因其已經補考卽將罷考己成之案作爲罷考未成至場內滋鬧之時僻靜號捨本有千餘人未動似與考童全行散去者有間然此千餘人之所以未動者因彼時被逐出場已有千餘人之多此未動之千餘人坐在僻處方得元等不暇致詳故未全數驅散設非坐於僻靜處所早已被該犯等驅逐一空況彼時大門宅門鐵鎖均已扭斷門扇均已扭毀此未動之千餘人卽始終不動而內外洞開無可關防其勢亦斷不能終考是眾考童之罷考由方得元等之毀門驅逐所致而方得元等之驅逐毀門無非爲罷考起見若不立意罷考何必扭鎖毀門驅逐眾人出場耶惟方得元鼓眾罷考究系臨時起意並未預謀糾約原擬竟照罷考本例擬以斬決誠如大部所云與刁民假地方公事聚眾挾制官長情節重大者無所區別自應遵駁更正方得元應照罷考本例於爲首斬決罪上量減一等擬發極邊足四千里充軍事犯𨿽在光緒元年正月二十日恭逢

恩詔以前系由光棍量減情節較重應不準其援免仍照例剌字解配潘炳耀𨿽止隨同哄鬧並非有心罷考亦未幫同驅逐考童核與聽從罷考者固屬有閒第方得元在場打鬧若無潘炳耀等隨同助勢何至率眾毀門驅逐考童出場釀成罷考實屬同惡相濟且查潘炳耀犯案時年已十八非實在年幼無知者可比是以原擬滿流惟首犯方得元現已量減擬軍潘炳耀自應於方得元軍罪上減一等擬杖一百徒三年事犯

赦前核其情節尙輕應準援免後再有犯加等治罪

○退堂不可艸率

退堂時不可艸率案如未結須將字據等項一一檢點案如已結須將某人因何而勝某人因何而負明白曉諭諄諄誥誡

○招房錯漏情節

招房明白者不可多得且恐受賄徇情將情節故意錯漏故審理案件緊要口供全賴自己記憶招房謄淸送閱時如有遺漏須用朱筆添載如有錯誤須用朱筆塗攺倘遺漏錯誤太多卽令另寫或逐一添入逐一更正再令招房在內署謄正亦無不可犯證本已供明而招房錯漏本官自應更正與攺易供招之例不同不必過於膽小也

○審結案件不必當堂書判

劉簾訪觀察曰審結案件必須當堂朱書判語若令差人帶兩造在外間照堂上面斷之語出結毋論堂斷之言聽者不甚了了而兩邊棍蠹各從而挑撥之必至兩造之結各執一詞與堂斷之言俱不符合甚則書役髙下其手竟致供與結亦自兩歧或故畱漏洞或故示矛盾以爲翻異地步如此則未有不翻案及釀成他故者此朱判之所以必不可少也每案審斷畢毋論事之大小官且勿遽退食卽於堂皇之上將面諭之斷語朱書於點名單年月之內其日公事稍簡則備敍前案之由若十分忙冗亦應將緊要斷語明切書之書畢令兩造將朱判自讀一徧如鄕愚不識字則飭房書大聲宣讀俾兩造傾聽明白則是非曲直訟者各自了然然後令原差帶兩造入內堂照朱判各具遵結則供與結不至兩歧而通案人証之結亦歸一律書吏無從髙下其手卽將來或有翻異而展捲了如指掌可免混爭也簾訪此說自是正論但問官筆下敏鈍不一當堂朱判如有滲漏或詞不達意反開翻控之門不如退堂後斟酌判語較爲周妥至兩造之結各執一詞是兩造並未遵斷卽有朱判亦非定讞若恐結有漏洞令其添補可也通案人證結不畫一令其攺歸一律可也供與結兩歧錯在招房令其更正可也

○判語須列榜

斷案之後兩造向承行書辦鈔錄堂諭往往任意需索若將堂諭榜示頭門則需索之獘不禁自止其有關兩造永遠者不妨將堂諭鈔錄蓋印給兩造收執但須防家丁索錢耳

○斷案錯誤須覆訊

人非聖賢孰能無過斷案之後或訟者心未輸服懇請覆訊卽須細意推求虛心再鞫如果錯誤便應攺正並將所以錯誤之故必應攺正之故明白曉諭官果無私民自相諒切不可回護前非致負百姓

○公事錯誤須攺正

公事錯誤必須攺正卽或不免吏議而自行檢舉處分亦可從減切不可回護前非致幹重譴玆將檢舉攺正各例摘錄於左

自行檢舉官員辦理事件始初失於覺察後經自行檢舉藩臬以上可否寬免處分聲明請

旨道府以下酌加寬減例應革職者減爲革畱應革畱者減爲降三級畱任應降調者減爲降一級畱任應降畱者減爲罰俸一年應罰俸二年一年及九个月六个月者均減半應罰俸三个月兩个月及一个月者均免議屬員因檢舉減議失察之督撫藩臬可否寬免處分聲明請旨其餘上司照失察本例減等議處

覆審得實命盜等案於錄供通報後覆審得實定擬招解與初詳不符者槪免議處若初審之員於未經招解之先離任經接任官審出實情者亦一體免議

遵駁攺正案情不確律例不符刑部駁令再行審擬遵駁攺正者核轉之督府司道免議承審之州縣審轉之府州均減等議處如例應革職者減爲革畱應降調者減爲降畱應降畱者減爲罰俸一年應罰俸一年半年者均減半應罰俸三个月者減爲一个月

固執原題咨題案件刑部駁至三次督撫不酌量情罪攺正仍執原議題覆刑部自行攺擬將承審各官並督撫俱照失入失出各本例議處

○勿濫用非刑

問刑衙門原準用刑但不得濫用非刑例載刑具只有夾棍桚指枷號竹板鐵鎖杻鐐七項其擰耳跪煉壓膝掌責等刑亦準行用此外如小夾棍木棒箠聯枷數十斤大鎖連根帶須竹板以及木架撐執懸弔敲踝鍼刺手指荊條擊背等項皆非刑也有私設非刑者卽照違制例革職

○勿輕用夾棍

彊盜竊盜人命及情罪重大案件例準夾訊別項小事槪不準濫用有不應夾而夾及𨿽系應夾而因夾致死並恣意疊夾致死者應題參治罪若非萬不得已不得輕用夾棍

○枷號

枷號系例有之刑然枷有輕重輕罪人犯不得用重枷若用重枷致死輕罪人犯本官應問滿徒不止革職也又罪應枷杖者應先枷後打不得先打後枷

○掌嘴須護住耳門

耳根系致命處所一擊卽斃掌責時須令皁隸以手護住耳門是爲至要同治初年漢陽令某因二十嘴掌打死一人致被參劾可不愼歟

○行杖須子細

竹杖有一定之制受刑有一定之處所謂法也若決不如法而致死者官應革職於人虛怯處非法毆打致死者官問滿徒用刑時須用皁隸搜檢恐腰帶褲帶擊有堅硬物件墊傷小腹也又須定睛細視恐皁役受囑以重刑毒打■處或不打腿而打腿彎或專用板頭或一板一拖也【一板一拖數板卽可破皮】

○勿輕用笞杖

葉玉屏明府【鎭】曰治民當養其廉恥事至爲之剖其曲直諭以理法則彼此之气易平若不論事犯之輕重平素之良頑一槪予杖有終身含羞無能復振者有不復顧惜恣其所爲者有仇恨愈深尋釁生端子孫數代不能解釋者故刑非甚不得已未可輕動此眞父母心腸用刑時肯如此設想方不愧父母斯民之義

○刑戒

呂新吾先生【坤】刑戒八章慈祥惻怛藹然仁者之言內有人打我不打上司差人莫輕打我不能處分且緩打百姓該打與衙門人訟不打等語思周慮密則仁而且智矣有用刑之責者允宜熟讀深思以平矜躁玆特全錄於左

五不打老不打幼不打【老幼不拷訊律有明文恐怒時忽而不察耳】病不打衣食不繼不打【如乞兒窮漢饑寒切身恐後無人調養必死】人打我不打【或與人鬭毆而來或被別官已打又打則打死之名獨歸於我】

五不輕打宗室莫輕打官莫輕打【微末小官亦或家名器且系一生廉恥】生員莫輕打上司差人莫輕打【投鼠忌器𨿽理直亦損上司體面宜盡書犯狀密申上司彼自有以處之若畏勢含忍又闒冗非體矣】婦人莫輕打

五勿就打人急勿就打人忿勿就打【愚民偏見自負理直打則其忿愈甚死亦不服宜加警諭待其自知理虧𨿽打不怨】人醉勿就打【沈醉之人不曉天地安知理法打亦不痛倘醉語侵官亦失體統宜暫管押酒醒懲戒勿置冷地寒气入心亦足致死】人隨行遠路勿就打人跑來喘气勿就打

五且緩打我怒且緩打我醉且緩打我病且緩打【病中用刑多帶火不惟施之不當亦恐用刑致怒人己俱傷】我不見眞且緩打我不能處分且緩打【遇有難處之事難犯之人必先慮其所終作何結局方好加刑若浮气粗心先卽刑責倘終難了局反費區處矣】

三莫又打已桚莫又打已夾莫又打已枷莫又打【先打後枷屈申不便瘡潰難調恐致斃命待放枷時方打例有明文但恐怒時難制耳】

三憐不打盛寒酷暑憐不打佳辰令節憐不打人方傷心憐不打【或新喪父母妻子哀悲傷心再加刑責易致喪生】

三應打不打尊長該打與卑幼訟不打百姓該打與衙門人訟不打【卽衙門人理直百姓亦宜從寬否則不惟我有庇護衙門人之名後卽衙門人理虛亦不敢告矣】工役鋪行該打爲修私衙或買辦自己物不打

三禁打禁重杖打【官之用刑只有太過未見太少若用輕杖卽多加杖亦不傷生且我但見責之多怒亦息而杖可已若重杖只見數之少而不知其人已負重傷矣】禁從下打禁佐貳非刑打

○寬待百姓嚴待書差

待百姓宜寬待書差宜嚴王白香茂才【有孚】曰刑戒八章仁者之言然亦有不可姑息者竊謂有司衙門有五必打一曰經承壓擱稿案必打二曰衙役捺延差票必打三曰仵作捏報傷痕必打四曰皁役行杖不如法必打五曰代書敍事不以實必打此卽嚴待書差之說書差作獘是其慣技有犯必懲或者稍知斂迹

○寬待良民嚴待莠民

待良民宜寬待莠民宜嚴刑戒八章曰勿就打曰且緩打非一槪不打也不過勿就打且緩打耳董安於治晉陽問政於蹇老蹇老曰忠信敢安於曰安敢乎曰敢於不善人此卽嚴待莠民之說蓋安良必先除莠若一味慈祥漫無區別則莠民有所�而不恐迨玩法過甚仍不能不治以嚴刑黃老之獘所以變而爲申韓也須知國家一理家有不肖子弟必須嚴加約束全不約束尙復何所顧忌勢必放僻邪侈無所不爲愛之適以害之故古人論父母之道一則曰愛之能勿勞乎再則曰家人有嚴君焉父母之謂也並非一於慈愛

○避刑邪術

避刑邪術世不多見然治之之法卻不可不知宋鄭克折獄龜鑑云李南公尙書提點河北刑獄時有班行犯罪下獄案之不服閉口不食者百餘日獄吏不敢拷訊甚以爲患訴於憲使南公曰吾能立使之食引出問曰吾欲以一物塞汝鼻汝能終不食乎其人懼卽食且服罪蓋彼服气以物塞鼻則气結故懼此一法也馮夢龍智囊補云成化時有道士喜隱形術多淫人婦女張昺爲鉛山令擒至痛鞭之了無所苦巳而並其形不見公托以他出徑馳詣其居縛歸用印於背然後鞭之乃隨聲呼嗥竟死杖下此又一法也律例刑案匯纂集成云避刑邪術或由運气或由符籙須用小竹條數根去葉畱枝令數人分持齊擊其肩背腿足必得實供屢試屢驗蓋符籙與運气刑不能傷者以其心志專一耳竹枝叢雜著膚不止一處則神气散亂其術不靈矣此又一法也至服藥架刑全恃藥力非邪術可比若以治邪術之法治藥力必不驗須俟其藥力過後再行刑訊

班房久幹例禁然有不應收監者如命案要證尋常枷犯及追比錢糧押繳帳項之類有應收監而不便遽然收監者如命盜姦拐應擬死罪及一切應擬遣軍流徒等罪尙未審定之類交保旣恐其脫逃交差又難於稽察自不如收押公所爲便但良民賊犯必須分押不可漫無區別耳

○班房內用活地板

班房收押人多穢气燻蒸易生疾病應將四圍溝渠開浚深通勿任滯塞令看役打掃潔淨勿任污穢地下所鋪艸薦時常曬景以免潮濕常用貫仲蒼朮浸水嶽內以辟穢惡尢莫妙於卡房之內鋪墊活地板活地板之議創於粵東朱杏生法良意美且所費不多仿而行之必可保全人命玆將朱議開列於左

各處羈所地板均系呆釘板下不能打掃通气犯人在板上晝夜坐臥或病時便溺滲入板下或病斃後將板洎刷穢水流下日積月累污穢之气已不堪聞春夏潮濕秋天悶熱气候又復不定兼之羈押之犯有受刑者有受饑者有受凍者憂懼焦思體必衰弱處此污穢之地受此鬱蒸之气焉得不病焉得不死須將地板釘呆者攺作大塊活板乃可保全攺作之法先將舊時穢泥挑去一層另換新土土上鋪新磚一層再釘木樁做成橫架上鋪牀板板離地尺許每板一塊橫寬約二尺餘直長以可睡一人爲度對面開鋪中畱空地犯坐板上可以垂足犯立空地可以行走板下臨空可以透气取起活板可以打掃自無穢气燻蒸閒有犯人患病及病故者不免便溺臭穢之气而牀板旣系活動盡可將活板取去外間洗淨曬漧再行搬進仍舊鋪好如房屋窄小不能中畱空地則畱空一邊亦可如十分窄小不能畱空一邊則開窗通气亦可或房屋低矮則牀板離地五六寸亦可

○稽查班房

看役淩虐押犯無惡不作其獘較監獄爲尢甚經管班房之家丁以心地慈祥爲第一否則串同看役任意需索需索不遂便肆行淩虐矣稽查之法必須出其不意或早或晚或二三更或四五更親到班房察看有無淩虐情形並詢問所押之人曾否被差淩虐庶家丁看役稍知斂迹

○祀典各廟必須修葺

凡廟宇之載在祀典者均應以時修葺不得聽其攲頹文廟尢宜加意

○一切典禮必須敬謹

朔望行香春秋二祭及朝賀拜牌等事皆典禮所關必須早起早到以昭敬謹

○敬恭先哲

境內有先賢祠墓須隨時修理先賢子孫式微須加意培植

○旌揚節烈

節烈者正气所鍾風化所系富家巨族尙不難於舉報單寒之戶無由上達往往湮滅不彰必須加意搜訪嚴禁需索庶足以扶正气而端風化旌表之例散見於會典及會典事例禮部則例部議通行遠近成案玆匯錄於後以便稽查

守節之婦不論妻妾自三十歲以前守節至五十歲或年未五十而身故其守節已及十五年果系孝義兼全阨窮堪憫俱準旌表其循分守節合年例者給予淸標彤管四字扁額於節孝祠內另建一碑不設位不給坊銀【會典】

道光四年奏準已故節婦年限攺十五年爲十年同治十年又攺爲六年以上準旌表不及六年而身故者仍扣除【部議通行】

節烈婦女實系阨窮堪憫或世遠年湮未經呈報尙有府縣誌事迹可憑者準其子孫補請旌表【禮部則例】

婦人因子受封準與旌表因夫受封守節者不準旌表【會典】

嘉慶九年禮部議奏原任刑部尙書徳福之妾王氏自二十歲孀居守節三十年系例得請旌之人惟世族之家貞節婦女應否準其給銀建坊例無專條伏思窮檐苦守固可以厲倫常而閥閱秉貞益足以端風化今節婦王氏𨿽居世族之家非寒苦者可比但身爲妾媵分屬卑微於伊夫病時晝夜調護廢寢忘餐迨夫病故該氏年甫二十並無所出復能茹蘗自甘始終不渝其艱貞之操似與寒苦守節者情事相同可否準其給銀建坊之處恭候欽定奉旨依議【會典事例】

現存貞女按照年限題請旌表與節婦同【禮部則例】

同治年閒凡過門守貞者多由內外臣工專折奏奉特旨加恩旌表不拘常例年限若循例具題則仍按例照節婦年限扣算

已故貞女向例亦按年限請旌乾隆三十六年奏準貞女未符年限身故之例攺爲不拘年歲一體旌表

婦女因彊奸不從致死及因調戲自盡非曾再醮者題請旌表【會典】

猝遭彊暴被污見戕及被污後刻卽捐軀者坊銀減半祠內停止設位【會典】

嘉慶九年奏準彊奸已成本婦被殺之案攺爲凶手如在兩人以上顯系孱弱難支當略其被污之迹而原其抗節之心一體予旌倘凶手僅止一人被污後刻卽捐軀者坊銀減半死在越日卽行扣除不得濫請【通行】

婦女與婦女口角彼此罵詈一聞穢語气忿輕生準旌表【道光十三年浙江案】

竊賊藏躲婦女牀下致婦羞忿自縊準旌表【道光三年河南案】

守節之婦被親屬逼嫁致死者準旌表如系翁姑逼勒另擇家長領銀建坊其有夫之婦因夫外出而親屬逼嫁自盡者俱準旌表【禮部則例】

本夫勒逼賣姦不從致死請旌表令母家領銀建坊【乾隆十八年江蘇案】

童養女未昏拒夫調姦致死者建坊於父母之門【會典】

夫爲人殺妻卽殉夫自縊準旌表【乾隆二十五年江蘇案】

烈婦夫亡無逼迫而遽殉節者例不準旌如有奏請旌表者入祠建坊候旨遵行【會典】

側室夫亡殉節聲明嫡庶平日和好夙無閒言與嫡庶不睦恐後日受正室淩虐遂以身殉者有閒可否旌表出自聖恩奉旨準旌表【會典事例】

正室身故在先側室殉節在後似無別項情節可否旌表恭候欽定奉旨準旌表【會典事例】

僕婦婢女及尼僧道姑拒姦自守不爲彊暴所污因而致死者俱準旌表地方官給銀於本婦墓前建坊祠內停止設位【禮部則例】

捕役之妻拒姦被殺照僕婦例【會典事例】

○表章孝義

孝友義行皆難能而可貴者若不表揚何以勸善玆摘錄例文於後

孝子順孫義夫孝婦俱旌表【會典事例】

孝女以父母未有子孫終身奉養不嫁者照孝子例旌表【會典】

孝子割股傷生例不準旌有奏請旌表者入祠建坊候旨遵行【會典】

夫病危篤刲股和藥者奏請旌表

夫婦未成婚流離失散守志至老合巹者準旌表給銀共建一坊並與貞義之門字樣【會典】

屢世同居和睦無閒者題請旌表【禮部則例】

捐置贍族義田奏準立案子孫不得擅賣外人不得擅買由部立冊載入縣誌【禮部則例】

士民人等或養贍孤貧或助賑荒歉或修公所及橋梁道路或收﹖﹖﹖土﹖屍骨實與地方有裨益者捐銀千兩以上請旨建坊遵照欽定好善樂施字樣由地方官給銀三十兩聽本家自行建坊不及千兩交地方官給扁旌賞亦給與樂善好施字樣【禮部則例】

○保甲

保甲古法也亦良法也某戶某某居住某鄕某甲年歲若干有無功名是何生理或土著或流寓或舊居或新遷房屋若干是否己業抑系賃居田地若干是否水田抑系陸地應完錢漕若干是何柱名在某里某甲完納男丁何名若干歲婦女何氏若干歲大口若干小口若干以及雇工夥計並寄居親戚各姓名年歲無一不載明保甲冊內無一不載明十家牌內果能逐細淸編認眞稽察不特外來宵小無托足之地卽本地匪徒窩娼窩賭私鑄私宰及一切不法之事亦有所憚而不敢不特平日弭盜安良綫索在手卽遇有催科捕亡辦緩辦賑等事亦不難按冊而稽有條不紊立法之良收效之大無有踰於此者惟力行保甲甚不容易約而計之其難有四

一曰得人州縣政務殷繁旣不能親自編查書差保正又萬不可靠自必責成紳士逐戶查編紳士不正派仍不可靠其正派者如家道殷實則養尊處優或避嫌避怨不肯干預此等事如家道貧寒又急於謀生亦無暇分身作此等事至編查之後保長甲長牌長需人甚多安得人人可靠此得人之難也

一曰籌費編查之時必須挨裏淸查逐戶編列路途旣遠時日又長則夫馬有費火食有費編查之後必須造具淸冊塡寫門牌冊頁旣多人工不少則紙筆有費工食有費他如領牌換牌舉報匪類等事往返奔馳修理寨柵獎賞勤勞等事款目繁多亦無一不需經費取之公則窒礙難行派之民則擾累滋甚此籌費之難也

一曰連坐鄰佑保甲之設原所以淸查匪類若不將一家有犯九家同坐八个字認眞辦理則人皆視爲具文空空懸一門牌有何益處但連坐之法窒礙難行耳何也以親屬同牌而論律載各居親屬犯罪彼此容隱者勿論是許其容隱也又律載卑幼告尊長得實尊長分別減免仍治卑幼以干名犯義之罪是惟恐其不容隱也律許容隱而保甲之法則不許其容隱律惟恐其不容隱而保甲之法則惟恐其容隱非所以惇倫紀厚風俗也𨿽律有得相容隱之親屬代爲之首如罪人自首之法似與保甲舉首無甚分別然律謂罪人自首免罪親屬代首罪人亦免罪非謂不代首之親屬應連坐也𨿽律有謀反謀叛謀大逆親屬不得容隱之文卑幼陳告亦不在干名犯義之限然保甲連坐不專在謀反叛逆也就同牌之人並非親屬而論彼此犯罪原不應容隱惟同鄕共井誰無情面其不便舉首也本屬人情之常且首人賭博卽可誣舉首者以同賭首人盜賊卽可誣舉首者以分贓挾嫌反噬信口誣扳不傳訊則無以折服被首者之心傳訊又不免中被首者之計迨至訊問明白水落石出而舉首之家已破矣旣畏將來之報復又恐現在之牽連其不敢舉首也亦屬人情所有因其不便首不敢首而繩以連坐之法允乎不允至居住城市更與鄕村不同同村居住早晚相見尙可謂匪類蹤迹難瞞同牌之耳目若居城則遷移靡定來去無常左右鄰𨿽比戶而居而不相聞問不知姓名者甚多遑問姦良設遇閉戶潛修之士從不干預外事因鄰家爲匪而連坐之枉乎不枉此連坐鄰佑之難也

一曰攺換牌冊以戶而論則今日同居明日各爨一戶可變爲數戶以口而論則親丁或生或死或嫁或娶雇夥或去或來或增或減口多者可變而爲少口少者可變而爲多以執業而論則資質不一境況不同士可變而爲農農可變而爲商賈以蹤迹而論則遠近之往來無定居住之遷徙靡常家居者可變而爲旅食城市者可變而爲鄕村以房屋田地而論則忽賣忽買忽典忽賃己業可變而爲租業租業可變而爲己業如此類者更僕難數皆事所必至理所固然若不隨時攺換淸冊門牌竟成廢紙旣未免盡棄前功若必隨時攺換保長牌頭奔馳道路又未免轉滋流獘此攺換牌冊之難也

○發門牌須防需索

查保甲發門牌須嚴防需索光緒元年湖北鶴峯州牧某飭保正散發門牌每張索錢一千文闔州百姓無不怨恨本官嗣後一切公事無不與本官相齟齬卒以不洽輿情上登白簡其實所索之錢皆系門丁書差瓜分本官並未染指也因案勒索已經不可然尙系一人之事一家之事未必人人怨恨家家怨恨散發門牌系闔邑之事按戶勒索則人人怨恨家家怨恨矣門丁書差惟利是視必不爲本官聲名計本官柰何不自爲計耶

○倉谷

倉谷必須實貯庶緩急足恃但此事頗爲有司之累須防偸竊防黴爛玆將黴爛之例摘錄於左

州縣因循怠玩於滲漏處旣不黏補應蓋造處又不詳請以致米谷黴爛者革職動帑買補勒限一年照數追賠一年限內全完免罪開復原官一年以外賠完免其治罪不準開復二年之內不完卽照損壞倉庫財物律坐贓論罪仍著落家屬賠繳

○米貴時須因地制宜

袁易齋儀部【守定】曰凡遇米貴措置須有道如本地米足不藉客米則應減價不減則富民居奇而民食艱矣如地近水次仰藉客米則不應驟減驟減則米商裹足而民食愈艱矣文潞公在成都米價騰貴因就城門相近凡十八處減價平糶翼日米價頓減趙淸獻在越州兩浙旱蝗米價踴貴饑死相望諸州皆禁人增米價公獨榜通衢令有米者增價糶之於是米商輻輳米價更減二公所行若水火之不相侔而行之各有效由蜀地米足不藉客米越地米不足仰藉客米故也此誠通達治體之言深得古名臣因地制宜之意然潞公減價是官府減價平糶不是抑勒富戶減價出糶若勒令富戶減價則富戶愈不肯糶價何由平此則不可不知也

○賑饑先查戶口

賑濟饑民莫要於查戶口亦莫難於查戶口戶口不淸則賑錢賑米賑粥均無從下手實需經費若干亦無從核計故曰莫要於查戶口某戶應賑某戶不應賑或眞或僞旣未必的確應賑之戶大口若干小口若干或多或少亦未必分明孰爲極貧孰爲次貧孰爲稍貧層級等差尢未必淸晰任之書差保正則書差保正向災戶索錢不應賑者可入應賑之冊應賑者之數口亦可以少報多甚至捏報戶名以爲冒領地步任之紳衿耆老則紳衿耆老之與災民非親卽友非族卽鄰往往徇情礙面所查仍不確實本官親身徧查則地廣人多勢難周曆本官隨便抽查則官到此村而彼村之災民紛至官到彼村而此村之災民沓來擁擠諠嘩終不免於淆混故曰莫於難查戶口

○賑鄕村饑民難於城市

賑城鄕之饑民易賑鄕村之饑民難城廂饑民聚在一處口數多寡尙易淸查獘竇有無尙易覺察若鄕村饑民則居處星散無論賑錢賑米賑粥均不容易救荒無善策殆指鄕村而言歟

○外來流民

外來流民宜散不宜聚富鄭公在靑州活流民數十萬其訣竅在不令聚於一處耳

○開礦

陳文恭公【宏謀】曰生齒日繁農田所入止有此數苟有可以資生者自當竭力圖之況出於地而無窮如礦利者尢爲因民美利更與移緩就急此盈彼絀者不同也乃地方官只求於己無事罔顧民食艱難倡爲礦不可開之說多一事不如少一事之議且以防患生事爲深謀遠慮而塞養民者之口不知聚集多人姦良不一全在彈壓稽查之得人不能因噎廢食也此眞通達治體之言

○孤貧口糧

孤貧口糧不可克扣鰥寡孤獨殘廢之人皆窮民之無告者國家經費有常例定孤貧口糧每名每日僅給錢數文藉資津貼此而克扣於心何忍天理昭彰吾恐克扣者之子孫求爲鰥寡孤獨殘廢而不可得矣余作令時給發孤貧口糧均先囑賬房將每人應得之數交錢店發票屆期坐大堂點名每名給錢票一紙不給現錢以免克扣之獘

○卹孤幼

鰥寡孤獨皆窮而無告之人而孤幼爲尢甚必須加意撫卹

○禁溺女

溺女最乾天地之和欲禁溺女必須育嬰建堂育嬰不如酌給錢米令其自育朱性齊總憲曰育嬰堂所雇乳媼非其親生痛癢不關常致疾疫不能生全且乳媼受雇入堂自己子女不能兼顧若許攜帶親子必不均平周到且許多乳婦住居官堂往來出入稽查稍疏嫌疑易起莫如選擇好善紳耆廣爲勸諭查有實系貧乏小戶生女者按月酌給衣米聽其自己撫養仍不時登門查驗病亡者停給母女天性痛癢相關自多生全在本婦方靠此女月領衣糧自必更加愛惜或一年或兩年卽可給人爲養女養媳遇有來歷不明暗地送堂之子女則另選附近貧婦之良慈者交其領養給以衣糧不時查驗以防淩虐長成者給以獎賞至於不貧之戶原非力不能養有溺女者量罰錢米給養別女此論最爲明晰果能實心實力隨地勸辦較之收入堂內撫養者事半功倍然養房𨿽可不設而育嬰總局則必須設立並遴派總首事經理否則事大散漫地方官難於提綱挈領矣

○禁私宰

私宰者盜牛之窩家也不禁私宰則牛多被盜必須嚴禁以絕盜源但官禁不如私禁耳印官衙門之書役佐雜衙門之弓兵營汛衙門之兵丁以及鄕約保正無一人不抽收規費包庇縱容州縣幅■﹝巾員﹞遼闊耳目難周是以禁者自禁宰者自宰其獘與不禁等農民力田全賴耕牛牛價昂牛肉價賤豈肯無故宰殺然耕牛因病倒斃令屠者開剝此亦事所恆有兵役約保卽因其開剝病斃之牛而誣爲違禁宰殺良民畏累只有忍气吞聲聽其訛詐其獘更甚於不禁莫若勸諭正紳公議禁約每鄕派總首事一二人散首事數人【散首事之多寡以地界之廣狹爲等差】隨時稽查如有違禁私宰及假倒斃之名行私宰之實者【私宰者必非農民旣無田地何有耕牛旣無耕牛何有倒斃凡冒稱倒斃者必不能瞞本地人】公同處罰不遵罰者送官究治農家病斃之牛就近報明散首事再行開剝不報首事而開剝者以私宰論兵役約保包庇訛詐稟官究治應處罰應送官而首事徇隱不罰不送者一並公同議罰如此辦理較之官禁自更得力蓋官禁爲具文私禁乃實事也

○禁婦女入廟燒香

婦女入廟燒香不特褻瀆神明亦且敗壞風化必須嚴禁以挽頹風此事並不難於禁止一言以蔽之曰責成住持而已住持不認眞阻攔卽傳案責懲並勒令還俗切勿姑寬庶住持有所顧忌不敢仍蹈前轍律載縱令妻女於寺觀神廟燒香者笞四十罪坐夫男果眞縱令則是罪由自取夫復何辭然世固有婦女不聽約束者入廟燒香不必皆由縱令負气男兒因此受責歸家後必定向婦女吵鬧恐家道由此失和甚至吵鬧過甚婦女短見輕生亦屬事之所有自不防就律意而變通之遇有婦女入廟只傳夫男赴案詳細教訓一番免其責處似一體卹人情之一端也然此指初犯而言若婦女再犯則應提男夫責懲不得一味姑息

○禁修建寺廟

建修廟宇無非耗費民財且廟宇太多往往藏垢必須嚴禁以省耗費而戢亂階律載寺觀庵院除現在處所【謂先年所建者】不許私自創建增置【昔無今有謂之創建於原有之外添修房屋謂之增置】違者僧道充軍尼僧女冠入官爲奴例載民間有願創造寺觀神祠者呈明督撫具題奉旨方許營建擅行興造者以違制論同治六年東南肅淸禮部奏請不列祀典之祠宇業經燒毀不準創議修建吏部處分則例內載民閒創修廟宇州縣官不行查禁反給告示者罰俸一年功令煌煌具有深意地方官不可不知

○禁幼女出家爲尼

例載民閒子弟年在十六以上不準出家禮部則例內載尼僧一項不得招受少年女徒嗣後有年未四十出家者地方官嚴行禁止可見出家爲僧道必須在十六歲以下出家爲尼必須在四十歲以上年長者不準爲僧道年少者不準爲尼僧定例具有深意今之孀婦出家年未四十者居多殊屬違例然其中實有夫家母家均無依倚者若必一槪勒令還俗是逼其再嫁也似可不必惟幼女出家由父母作主並非本人情願父母愚惷旣信算命者之混說又聽姦尼之慫恿妄謂女命不佳畱在家中必遭短折遂令披剃冀得長生毋論將來長大未必矢志焚修卽或蒲團寂坐恪守淸規而陷溺終身亦堪憫惻同治八年餘在宜昌借淸查保甲爲名將各廟尼僧年歲逐一登記內有幼尼十餘名悉召其父母領回還俗十年調守武昌亦仿照此法拔出幼尼十餘口交親屬具領論天理論國法論人情均應如此至幼尼之師怨恨與否則不暇計及也

○禁燒香聚眾

愚民惑於禍福最信鬼神狡黠僧道及地方無賴之徒希圖斂錢漁利往往捏稱某廟某神非常靈異愚民信以爲然一人傳十十人傳百燒香聚眾舉國若狂倘不嚴行禁止必致釀成事端不止男女混雜有傷風化已也後唐明宗時有僧遊西域得佛牙以獻明宗以示大臣學士趙鳳進曰世傳佛牙水火不傷請驗其眞僞卽舉斧碎之應手而碎時宮中施物已及數千賴碎而止又宋元丰中陳州蔡仙姑能化丈六金身嘗設淨水至者必先洗目而入有廖縣尉一日率其部曲約洗一目及入以洗目視之寶蓮臺上金佛巍然以不洗目視之大竹藍中一老嫗箕踞而坐乃叱其下擒之又程珦知龔州有傳區希範家神降迎其神將爲祠南海道出龔珦詰之答曰比過潯潯守不信投祠具江中乃逆流上守懼更致禮珦曰吾請更投之則順流去妄遂息又滇俗崇釋信鬼鶴慶元化寺稱有活佛歲時士女會集動數萬人爭以金泥其面林司寇【俊】按鶴慶命焚之父老爭言犯之者能致雹損稼俊命積薪舉火果雹卽止火發無他遂焚之得金數百兩悉輸之官代民償逋又乾隆中吾家蓮浦公知廣東潮州府時行人過東門外忽有喊叫救命者細察之則四面無人聲從地下出疑是死人復活持鋤掘之下土三尺許得石獅一巨蟒圍其頸眾人駭異擊殺蟒而扛石獅於廟中土人有所祈禱靈應異常或不敬信登時降禍自此香火大盛公聞之以爲妖異將毀其廟民眾嘵嘵幾激成變公詭言迎石獅入城將別爲立廟眾方應允舁至演武廳錘碎石獅投之河中了無他異以上數事皆防微杜漸之意余守襄陽時有處置關刀神一事守荊州時有處置萬善寺一事玆附錄於左

同治四年襄陽縣南鄕下法龍官田畈地方民家有棟椿樹一株數十年物也樹腰分杈處忽抽一嫰枝如寄生然長四五尺下截圓而直上截寬而扁背厚口薄酷似關刀病者禱輒應土人以爲靈異謂之關刀神遠近燒香膜拜日以千計轂擊肩摩男女混雜余恐其釀成事端也乃召襄陽令楊【宗時】而告之曰愚民易惑難曉不必以口舌爭可遣黠役袖利刀潛往出其不意將所謂關刀神者一刀砍下卽無事矣但須密速不可漏泄風聲耳楊令如言行之眾遂散後亦無他

同治六年江陵縣生員劉明達等在萬城地方創建萬善寺假宣講善書之名聚集眾人扶乩降神斂錢漁利並設立女壇邀集婦女聽講扶乩余因督修萬城大堤便道赴萬善寺拏獲劉明達等到案訊辦飭令江陵縣將萬善寺攺爲義學所有香火田十七畝歲入租稞若干卽爲延師之資

○不禁之禁

趙鳳處置佛牙直捷了當可謂快人快事西門豹處置河伯娶婦𨿽不直捷卻極痛快此外尙有不禁而自禁者尢爲善處之方光武時宋均有九江太守所屬逡遒縣有唐後二山民共祠之諸巫初取民女爲公嫗後沿爲例民家遂至相戒不敢嫁娶前後守令莫敢禁均至乃下教自後爲山娶者皆娶巫家女勿擾民民其害遂絕寶歷中亳州云出聖水服之愈宿疾自洛及江西數十郡爭施金往汲獲利千萬人轉相惑李徳裕在浙西命於大市集人取其水用豬肉五斤煮云若聖水也肉當如故須臾肉爛自此人心稍定妖亦尋敗南山僧捨有石佛歲傳其首放光遠近男女聚觀晝夜雜處爲政者畏其神莫敢禁止程明道先生始至詰其僧曰吾聞石佛歲現光然否曰然戒曰光復見必先白吾職事不能往當取其首觀之自是不復有光矣此皆不禁之禁余在武昌處置髙冠山神像一事似亦不惡而嚴玆附錄於左

同治十一年武昌省城髙冠山民人於荊榛中獲神像一尊無賴子妄稱靈異假修廟爲名斂錢漁利俗所謂修五臟廟也愚民被其煽惑燒香者千百成羣男女混雜余遷其像於關廟廟在府署頭門內燒香者遂絕迹

○鄕民求雨擡神像至縣堂

民閒祈雨往往轝其土神至縣請官叩禱乾隆十二年欽奉上諭嚴行禁止而習俗相沿至今尙未盡攺革汪龍莊明府【輝祖】學治臆說云向在寧遠時適值天旱方率屬步禱而轝神者先後集於大堂凡二十餘神禮房吏援例請行禮余曰是非禮也命移神座分列大堂左右升堂各鄕耆跪而請余告之曰若輩之爲是舉謂民之需雨急也民需雨急而官不知宜以神告儆今官固先民而禱矣是何爲者況官之行禮爲九叩首爲六叩首爲三叩首國有定制無敢增減權幽明合一之理各鄕土地神分與地保等官不可與地保平行土地神獨可與地方官抗禮乎不可抗禮而轝以見官是謂褻神且神而有知應赴城隍廟祈求不暇入縣門也若其無知則土偶耳官爲叩禱於禮無稽余非不愛民者悖禮經而違國典不可且不敢也其速轝爾神以歸道逢戚友傳述餘言不勞更入城也眾皆唯唯退後遂無至者然此在蒞治二年後民已相信故能以莊語曉之否則必謂官不卹民或滋饒舌隨事制宜未可一例行也觀龍莊之說可見欲革此習全在平日見信於民若官民尙未相信則不如照舊行禮尙不失周禮索鬼神【疏搜索鬼神而祈禱之】大雅靡神不宗之義或乘民閒甫經祈雨尙未轝神來縣之時多張告示剴切曉諭祇準祈雨不準斂錢將乾隆十二年上諭恭錄告示之內當可免轝神來縣若俟其來而後爭以口舌幸而民信尙可貼服不幸而民不信便不免滋生事端矣

上諭載在會典事例玆恭錄於左

乾隆十二年奉上諭朕聞閩省風俗尙信鬼巫偶遇雨暘失時遂有無藉之徒意在斂錢肥已詭稱某處神佛靈應聚眾迎賽或將神像擡至街衢挾令地方官跪拜迎送種種惡習殊屬不經凡地方官遇水旱自督撫大吏以至州縣有司固當竭誠致禱爲民請命豈有棍徒藉名聚眾擡神挾持官長因而召爭起釁滋生事端甚爲風俗人心之害此風斷不可長嗣後著嚴行禁止倘有違犯卽照律治罪地方官倘或悠忽從事姑息養姦卽著該督撫參處他省或有似此惡習者著該督撫一體辦理

○錢糧底冊

州縣徵收錢糧先造實徵底冊冊內所載名目是戶名不是的名亦無住址可考須令各裏各甲戶書各將所管錢糧另造一冊上列戶名某某應完錢糧若干下注的名某某住某鄕某處遇有拖欠便不難指名催追但戶書以此爲奇貨往往不肯開造若非恩威並用未必惟命是聽

○銀錢兼收

州縣徵收錢糧本應照例收銀但鄕村僻陋無銀可換且小戶數目零星必令完銀亦多窒礙勢不能不通融收錢但一槪收錢易啟櫃書掯勒之獘不如銀錢兼收銀照時價計算於民較便

○不惡而嚴

余令廣濟凡五年徵收地丁銀十餘萬兩漕南折價錢二十餘萬串從未以抗欠錢糧褫革生監亦未以抗欠錢糧刑責一人惟開徵之後必周曆四鄕沿村諄勸有刁抗者鎖於錢糧櫃側令其看他人完納錢糧以激發羞惡之心一俟完淸卽行開釋此亦不惡而嚴之法也

○禁催差擾累

百姓拖欠錢糧自不能不用差催但須嚴防擾累耳催差下鄕凶橫似虎稍拂其欲卽擲票於地而以毆差爲詞或私囑櫃書謂某某刁狡異常必多方以掯勒之或慫恿門丁謂某某刁蠻無匹必多人以拘鎖之需索之浮費數倍於應完之錢糧若不嚴防恐蚩蚩者不免賣兒鬻女矣

○契約勿用官紙

鄕民省錢往往匿契不稅昔有創爲官紙者發交約保收存凡買賣田地必須向約保買取官紙書立契約約保領紙若干張賣紙若干張均有數目可稽𨿽欲匿稅其道無由此亦杜獘之一法但權在約保不免藉端掯勒耳便於官不便於民殊非體卹之道

○杜漏稅之獘

民閒買田無不推收過割應令經管推收之書辦於每年推收時將某鄕某人買某人田若干價若干造冊送核應稅之契或多或少無不一目了然有投稅者於冊內注銷不投稅者卽可指名催稅較之用官紙寫契尙少流獘

○接收交代

接收交代須先將前任交抵二折發給書辦逐細查核並令書辦出結結內聲敍某項額徵若干前任已徵若干民欠若干已解若干徵存未解若干已支若干未支若干如有應交未交不應抵而抵情獘願甘著賠等語書辦各顧身家恐幹著賠必不代前任朦混再請幕友查券根查回批查領狀有無漏交朦抵自不難水落石出緣已徵未徵以券根爲憑已解未解以回批爲憑已支未支以領狀爲憑也

○受代須從忠厚

今日之後任卽異日之前任接收交代須從忠厚

○銀錢出入簿

汪龍莊明府曰州縣身兼庶事萬不能瑣屑理財然出納之數斷不可不知盡委經手之人而己不與聞則我不挪移有挪移者我不侵盜有侵盜者至交代時水落石出噬臍無及矣宜囑司筦鑰者分列正入正出雜入雜出四簿正入簿記銀米應徵之數及稅契雜稅耗羨等項正出簿記銀米應解應支應放應墊之數及廉俸幕修等項雜入簿記銀之平余米之斛面及每歲額有之陋規等項【應入己者可質鬼神人所共知不必諱也若額外婪索是爲贓私不可以入簿不可以對人卽不可以問心】雜出簿記應捐應贈及日月應費各項地值衝繁四簿之外另置驛站簿官事稍暇隨時考校正入稍虧卽以雜入補之而用自不敢不節設遇去官交代冊籍頃刻可成𨿽猾吏無能爲獘此說載在學治臆說眞良法也余嘗引而伸之似更淸晰大約出入之數不外公私兩項正入正出皆公項也雜入雜出皆私項也正入簿記應徵之數須將已徵若干一並登記正出簿記應解應支之數須將某日起解若干某日上兌某日奉到批迥飭知某日支發若干某日取具領狀附卷一並登記庶公項之有無虧短一目了然【假如應徵一萬兩已徵五千兩現只解過四千兩自應存銀一千兩若此應存之一千兩用去無存便是虧短一千兩豈不一目了然】又應徵之外尙有應赴司庫請領之項應領若干已領若干應登正入簿已支若干應登正出簿【凡應領之項皆應支之項以坐支項下有敷有不敷也】養廉𨿽應領之款卻系己所應得應登雜入簿稅契有額徵有盈餘有盈餘外之盈餘額徵若干盈餘若干均系解司之款應登正入簿盈餘外之盈餘歷系津貼州縣以爲辦公之資應登雜入簿不必載正入簿內幕修非應支之公項可比應登雜出簿不必載正出簿內致滋淆混四簿各分子目以類登記四簿之外再備收銀用銀流水總簿一本收錢用錢流水總簿一本本日收若干連前共收若干本日用若干連前共享若干除用尙存若干或不敷若干逐日結總逐日滚算或贏或絀或不贏不絀無不了如指掌較若列眉矣

○爲後任畱餘地

交卸時須爲後任畱餘地便宜處不可打撈淨盡

○去之日如始至

將卸事時須嚴約家丁不許損壞門扇等項臨時須親自檢點叔孫所館者𨿽一日必葺其墻屋去之如始至卽此便是物我無閒气象

○將卸事時卽令眷屬出署

官員卸任於交代限內卽出署另居不得久占衙署此定例也向有新任知府催舊任出署而舊任以例限一月爲辭不肯卽出因而新舊失和者予謂道府交代定限一月舊任分限只十日其餘二十日系新任分限州縣交代定限兩月舊任分限只二十日其餘四十日系新任分限卽以例而論舊任道府亦只可住署十日舊任州縣亦只可住署二十日不能住一月兩月也遲早終須出署不如交卸前一二日卽令眷屬搬移本官則交印時搬移較爲人己兩便蓋新舊任共居一署彼此家丁混雜不淸不特新任難於稽查防範卽舊任亦有許多窒礙也

●跋

嘻此吾師菊人夫子遺稿也師於咸豐初年受胡文忠公之聘入襄戎幕未幾奏署吾邑篆務年餘頌聲翕然旋卽授眞計自去任迄今漸歷一世而邑人謳思弗替其善政難更僕數燡嘗私以一言括之曰視民事如家事竊謂古今人才相去非甚遠而吏治則遠不如古闒茸者無論已稍知自立以爲吾不妄取民閒一錢卽於職無愧至懷才挾智之士或專取可致聲譽者而張皇之吁今之吏治大半類此夫閭巷匹夫卽甚庸愚然於一家之事莫不殫悉心力委曲籌劃而精神思慮之所至亦莫不各善其措置以貽子孫之安若熟於世故識又足以濟之則子孫之賴其利澤更大而遠古循吏豈皆奇材異能其治術豈盡卓絕不可幾及惟不忍視斯民爲非一家之人故於治鮮有遺憾今吾邑士民每敍述師治濟時政無巨細皆可垂諸久遠後之人卽欲再易一術以裨益之而終莫能可以想其爲民謀慮至纖至悉必底於美善而後已迨蒞襄陽及洊擢府道陳臬開藩始終以治濟之心治之嗟乎吏盡如此地方焉有不治吏治又何不古若師於治迹多有著說而言縣令尢詳命曰平平言人咸謂師之謙燡曰不然聖門論政載在論語皆平平也慈父母之營家計也詎有驚世駭俗之舉哉特言𨿽平平而非官民一體蘊結胸臆不能一一見之施行而罔懈耳今仕途甚雜然爲州縣者卽未暇多讀經史但熟玩此書總可作一好官爲吾民造福故亟付手民以廣吾師之傳翰林院編修知常徳府事門人劉燡謹跋

平平言

