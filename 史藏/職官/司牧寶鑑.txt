司牧寶鑑

﹝淸﹞李容輯

●目錄

姜序

倪原序

王原序

李原小引

眞公論屬

呂公諭屬

知府之職

知州知縣之職

先賢要言

牧政往迹

預免鋪墊文

救急單方

附按院公移

跋

●姜序

黃君立生好讀書尢愛梓祕本發潛惠世公溥彌昭余曩序其刻朝邑志云使刻書者皆如黃君則世無墜簡矣今又梓李二曲先生司牧寶鑑而屬余序余嘗讀張養浩三事忠告喜其牧民忠告之文較廟堂風憲二忠告倍之誠以爲民司牧視彼二者位卑而任重祿薄而事難難則必詳其事官有所依重則必盡其辭民皆受福李氏之爲此書也初名牧民須知殆仿張氏之意乎中引牧民忠告切要數條意可知矣或曰二曲布衣士也長隱土室絕未臨民恐言多迂闊而遠於事情余曰不然牧民忠告𨿽名歸張希孟而據志傳實出吾鄕張國瑞手靜吾亦布衣也所言官箴政體事勢民情能悉希孟之心如出希孟之口有老吏所不能及者所謂心誠求之不中不遠大儒以誠存心發於論政坐言起行一致同歸何問臨民與否耶況二曲之書皆引古良牧賢令已成之事而節其辭亦及時人之政不沒具善皆有明文足徵略自評贊以示司牧遵循而已其書皆臨民之書不啻其身臨民也黃君指日入仕臨民先梓此書能寶李氏之良法美意鑑而行之見諸實事槪可知矣至君尊甫樹齋先生體張氏廟堂風憲之義忠告已著於前行當益顯於後凡李氏一端張氏三則黃氏兼之矣余因黃君屬序遂連類而樂道之使任司民之責者誠寶此書不貪以爲寶仁民以爲寶誠鑑此書不照綺羅筵專照流亡屋則康濟斯民也大循良著績也遠而著書及傳刻之心亦皆不虛負也巳豈不盛哉道光己酉二月十九日南昌樟圃弟姜曾拜撰

●倪原序

學以明體而適用也學苟不適乎用則空談性命卒無補於國計民生天下後世亦安賴有若人哉然體之不立而輕言用不流於龐雜卽人於偏陂縱才克肆應一時而其究也不能無獘惟體用相爲表裏故明徳卽所以新民中和自徵諸位育尼山氏以布衣直接帝王之統問政一章彰彰明備非明體適用之標準歟關中李中孚先生以聖賢自任𨿽隱居不仕而當代名公巨卿以及文人學士多執弟子禮而受益焉先生向就常郡駱公之請於敝鄕東林書院倡明大道學者蔚然奮興時雝梧方在成童未知執經問難及長而勉就一也又以山川修阻弗獲負笈從遊髙山仰止惟深向往之玆量移武功密邇先生之廬亦以職守所羈未遑請益丁丑春攝篆盩厔始得摳衣晉謁卽其容穆如也聆其言藹如也讀其書醇如也旣而出所著司牧寶鑑相示則言言經濟字字本源於盤根錯節之中具批郤導窾之妙司牧者守是一編以爲暗室中一炬則利可興獘可除經可行權可達可以因時而補救可以因地而制宜雝梧忝膺民社於饑饉流亡之後方惴惴焉以弗克負荷是懼𨿽學與仕兩者俱愧未優而以仕爲學則道無不貫敢弗奉爲鑑而寶之哉噫先君子嘗著法戒錄一編以訓我子孫亦於居官一途以類相及而是書尢爲專且詳焉惟先生根極性命人體天徳王道之全故出其端緒攸往咸宜非空虛無用與泛言術數者比於以明體而體不爲無用之體於以適用而用不爲無體之用其裨益於世道人心而因以裨益於國計民生者豈淺鮮哉雝梧願勉爲良吏尢願以仁人之言公之同好�急付之梓而弁數言於篇首云康熙三十六年夏四月旣望錫山後學倪雝梧謹識

●王原序

司牧寶鑑者二曲先生十五年前所輯以貽知交也先生𨿽鍵戶養奇而世道生民之念夢寐相關故其居恆非有關於人心風俗之言不出諸口非有闕於人心風俗之事不見諸行非有關於人心風俗之實徳實務不以存諸心而告諸人匡時要務一書惓惓以講學救正人心爲吾儒第一義其與當事諸君子往還贈遺書答及商確治理之言則懇懇望以實心實政務底乎唐虞三代之舊蓋先生之心萬物一體之心先生之學萬物一體之學嘗自言曰離人無以爲我此心一毫不與斯世斯民相關便非天地之心便非大人之學便是自私自利之小人儒便是異端枯寂無用之學吾輩須爲天地立心爲生民立命窮則闡往聖之絕詣以正人心達則開萬世之太平以澤斯世豈可自私自利自隘其襟期噫由斯言也西銘一體之仁禮記大道之公大學明新至善之道舉該於是矣當塗之士實充此意而見之猷爲以不忍人之心行不忍人之政盛古郅隆熙皞之休眞不難載見寧僅區區邦國郡邑之小康小效巳哉是編止於郡邑特金櫃千金之一方耳曾何足爲先生傳然藥期已疾而言各有當貪吏獵聲利而先生獨取廉操酷吏尙嚴刻而先生獨取仁恕俗吏重催科而先生獨取撫字刻吏取必三尺而先生獨重徳化文吏修飾外貌而先生獨重躬行實踐一藥眞可去一疾一方眞可療一癥則是編𨿽約略數篇而千古父母斯民者之寶鑑莫尙於此矣初名牧民須知友人攺題曰司牧寶鑑癸酉秋心敬匯先生未刻舊稿手錄二冊什襲以藏畱爲吾黨出身加民者金鏡惟是壽木無力徒存篋笥越人仲景之方不克布諸人間起屙回生而徒祕之山厓石室私心竊用自愧自歉矣癸卯七月朔日鄠縣門人王心敬爾緝百拜識

●李原小引

余閉戶養屙久與世暌𨿽居恆絕口弗及世事而世道人心未嘗一日忘懷覩風俗頹敝私竊扼腕太息遇生民阽危不禁澘然淒愴蓋根心之恫有不知其所以然者藥餌之餘聊輯是編以備牧民者寓目庶因觀興感因感生奮自愛愛民以實心行實政徳澤浹於民心休聲垂於百世方不枉大丈夫出身一場也昔密邑中牟谷陽桐鄕皆以邑顯所居民戴所去見思生有榮稱歿而奉嘗登諸簡冊流馨無窮彼其時位卿相而名湮滅者方此何啻霄壤語曰不習爲吏視已成事今成事具在有眞正念切民隱欲盡司牧之實者儻取而鏡之法其可法而戒其當戒則生民受賜多矣一人如是斯一方治人人如是斯四海治世不雍熙吾不信也土室病夫李容識

●司牧寶鑑

盩厔李容中孚氏輯

宜黃黃秩模正伯甫重校排

○眞公論屬

西山先生眞公帥長沙宴所屬官僚於湘江亭作詩以勉之曰從來官吏與斯民本是同胞一體親旣以脂膏供爾祿須將痛癢切吾身此邦素號唐朝古我輩當爲漢吏循今日湘江一杯酒便煩借作十分春又爲文以諭聞者莫不感動吏治爲之一變慈節�其要於左

某猥以庸虛謬當閫寄朝夕思所以仰答朝廷之恩俯慰士民之望而心長才短必官僚協心同力庶克有濟區區輒有所懷敢以布於左右蓋聞爲政之本風化是先潭之爲俗素以醇古稱比者經其田裏見其民朴且願猶有近古气象則知昔人所稱良不爲過今欲因其本俗辿之於善已爲文諭告俾興孝弟之行而厚宗族鄰里之恩不幸有過許之自新而毋狃於故習若夫推此意而達之民則令佐之責也繼自今邑民以事至官者願不憚其煩而諄曉之感之以至誠持之以悠久必有油然而興起者民間有孝行純至友愛著聞與夫葉和親族賙濟鄕閭爲眾所推者請采訪確實以上於州當與優加褒勸至於聽訟之際尢當以正名分厚風俗爲主昔密學陳公襄爲仙居宰教民以父義母慈兄友弟恭而人化服焉古今之民同一天性豈有可行於昔而不可行於今惟毋以薄待其民民亦將不忍以薄自待矣此某之所望於同僚者也

教化有司急務而俗吏每多忽之簿書之外漫不關懷其政可知先生諭屬首惓惓焉急先務也有師帥之責者尙其鑑於斯

然而正己之道未至愛人之意不孚則𨿽有教告而民未必從故某願與同僚各以四事自勉而爲民去其十害何謂四事曰

律己以廉

凡名士大夫者萬分廉潔止是小善一點貪污便爲大惡不廉之吏如蒙不潔𨿽有他美莫能自贖故以此爲四事之首

撫民以仁

爲政者當體天地生萬物之心與父母保赤子之心有一毫之慘刻非仁也有一毫之忿戾亦非仁也

存心以公

傳曰公生明私意一萌則是非易位欲事之當理不可得也

蒞事以勤

當官者一日不勤下必有受其獘者古之聖賢尙日昃不食坐以待旦況其餘乎不可不戒

何謂十害曰

斷獄不公

獄者民之大命豈可少有私曲

聽訟不審

訟有實有虛聽之不審則實者反虛虛者反實矣其可苟哉

淹延囚系

一夫在囚舉室廢業囹圄之苦度日如歲其可淹久乎

慘酷用刑

刑者不獲巳而用人之體膚卽己之體膚也何忍以慘酷加之乎今爲吏者好以喜怒用刑甚者或以關節用刑殊不思刑者國之典所以代天糾罪豈官吏逞忿行私者乎不可不戒

汛濫追呼

一夫被追舉室皇擾有持票之需有出官之費貧者不免舉債甚者至於破家其可汛濫乎

招引告訐

告訐卽敗俗亂化之原有犯者自當痛治何可招引今官司有受人實封狀與出榜召人告首陰私罪犯皆系非法不可爲也

重疊催稅

稅出於田一歲一收可使一歲至再稅乎有稅不而�此民戶之罪也輸已而復責以輸是誰之罪乎

科罰取財

民間自二稅合輸之外一毫不當妄取今州縣有科罰之政與夫非法科斂者皆民之深害也不可不�

縱吏下鄕

鄕村小民畏吏如虎縱吏下鄕猶縱虎出柙也弓手土兵尢當禁緝自非捕盜皆不可差出

低價買物

物同則價同豈有公私之異今州縣有所謂行戶者每官司敷買視市直率減十之二三或不卽還甚至自取民戶何以堪此

某之區區其於四事敢不加勉同僚之賢固有不俟丁嚀而知自勉者矣然亦豈無當勉而未能者乎傳曰過而不攺是謂過矣又曰誰謂徳難厲其庶幾賢不肖之分在乎勉與不勉而已異時舉刺之行當以是爲準至若十害有無所未詳知萬一有之當如拯溺救焚不俟終日毋狃於因循之習毋牽於利害之私或事關州郡當見告而商確焉必期於去民之瘼而後巳此又某之所望於同僚者也抑又有欲言者夫州之與縣本同一體若長吏偃然自尊不以情通於下僚屬退然自默不以情達於上則上下痞塞是非莫聞政疵民隱何從而理乎昔諸葛武侯開府作牧首以集眾思廣忠益爲先某之視侯無能爲役然虛心無我樂於聞善蓋平日之素志自今一道之利病某之所當知者願以告焉某之所爲有不合於理不便於俗者亦願以告焉告而適當敢不敬從如其未然不厭反復則湖湘九郡之民庶乎其蒙賜而某也庶乎其寡過矣敢以誠告尙其亮之

當事者果虛心無我樂於聞善孰不樂告以善集眾人之才識以爲才識則其才識何可限量若自恃才識而好察不行上下之情不通自病病民將有不可勝言者矣知愚賢不肖之分正在於此

某昨者叨帥長沙嘗以四事勸勉同僚曰律己以廉撫民以仁存心以公蒞事以勤而某區區實身率之以是二年之間爲潭人興利除害者粗有可紀今者蒙恩起廢再撫是邦竊伏惟念所以答上恩而慰民望亦無出前之四事而巳故願與同僚勉之蓋泉之爲州蠻舶聚焉犀珠寶貨見者興羨而豪民巨室有所訟愬志在求勝不吝揮金苟非好信自愛之士未有不爲所污染者不思廉者士之美節污者士之醜行士之不廉猶女之不潔不潔之女𨿽工容絕人不足自贖不廉之士縱有他美何足道哉昔人有懷四知之畏而郤暮夜之金者蓋隱微之際最爲顯著聖賢之教謹獨是先故願與同僚力修冰櫱之規各勵玉雪之操使士民起敬爲廉吏可珍可貴孰有踰此此其所當勉者一也先儒有云一命之士苟存心於愛物於人必有所濟且以簿尉言之簿勤於勾稽使人無重疊追催之害尉勤於警捕使人無穿窬攻劫之擾則其所濟亦豈小哉等而上之其位愈髙繁民之休戚者愈大發一殘忍心斯民立遭荼毒之害發一掊克心斯民立被誅剝之殃蓋亦反而思之鍼芒刺手茨棘傷足舉體凜然謂之痛楚刑威之慘百倍於此其可以喜怒施之乎虎豹在前坑穽在後號呼求救惟恐不免獄犴之苦何異於此其可使無辜者坐之乎己欲安居則不當擾民之居己欲丰財則不當朘民之財故曰己所不欲勿施於人其在聖門名之曰恕彊勉而行可以致仁矧當斯民憔悴之時撫摩愛育尢不可緩故願同僚各以哀矜惻怛爲心而以殘忍掊克爲戒則此邦之人其有瘳乎此其所當勉者二也公事在官是非有理輕重有法不可以己私而拂公理亦不可骫公法以徇人情諸葛公有言吾心如秤不能爲人作輕重此有位之士所當視以爲法也然人之情每以私勝公者蓋徇貨賄則不能公任喜怒則不能公黨親戚畏豪彊顧禍福計利害則皆不能公殊不思是非之不可易者天理也輕重之不可踰者國法也以是爲非以非爲是則逆乎天理矣以輕爲重以重爲輕則違乎國法矣居官臨民而逆天理違國法於心安乎雷霆鬼神之誅金科玉條之禁其可忽乎故願與同僚以公心持公道而不汨於私情不撓於私請庶幾枉直適宜而無冤抑不平之嘆此其所當勉者三也民生在勤勤則不匱則爲民者不可以不勤業精於勤荒於嬉則爲士者不可以不勤況爲命吏所受者朝廷之爵位所享者下民之脂膏一或不勤則職業隳弛豈不上孤朝寄而下負民望乎今之居官者或以酣詠遨放爲髙以勤彊敏恪爲俗此前世衰敝之風也盛明之時豈宜有此陶威公有言大禹聖者尙惜寸陰至於眾人當惜分陰故賓佐有以蒱博廢事者則取而投之江今願同僚共體此意職思其憂非休澣毋聚飲非節序毋出遊朝夕孜孜惟民事是力庶幾政平訟理田裏得安其生此其所當勉者四也某𨿽不敏請以身先毫髮少渝望加規警前此官僚之間或於四者未能無愧願自今始洗心自新在昔聖賢許人攺過故曰攺而止倘猶玩視而不攺焉誠恐物議沸騰在某亦不容苟止也敢以誠告幸察焉

右西山先生論屬文言言懇惻肫蟄實萬世爲政之大經也有官君子宜各揭之座右朝夕觀省知其當然而責其身以必然斯自愛愛人無愧民牧矣

○呂公諭屬

新吾公巡撫山西愛民眞如保赤特著實政�一書頒之所屬責成有司以求實政凡政務所關及小民生計區處靡不詳盡痛快情確秦漢以來僅見誠經世碩畫救時指南也依而行之天下唐虞三代矣玆摘其諭屬明職之切於府州縣者於左

公召太原所屬州縣掌印正官而諭之曰宇宙之內一民一物痛癢皆與吾身相關故其相養相安料理皆是吾人之本分書雲山川鬼神亦莫不寧及鳥獸魚鱉咸若魚鱉非吾同類而且使之咸若然猶曰彼有血气心知欲生惡死所同鬼神奚賴吾人山川有何知識而亦使之亦莫不寧者何蓋聖人以天地爲心爲民生立命心思旣竭仁愛無窮必使乾坤淸泰海宇安寧無一事不極其妥貼無一物不得其分願而後其心始遂伊尹有莘之耕夫也當隱居時便樂堯舜之道其言曰予弗俾厥後爲堯舜其心愧恥若撻於市一夫不獲曰時予之辜也夫君不堯舜自有當其恥者一夫不獲自有任其辜者而伊尹引爲己責深自愧罪只是眞眞切切見那君民痛癢觸著便自相干而致君澤民我又有此學術是以孔席不暖墨突不黔汲汲皇皇殷殷懇懇只是這个不忍的念頭放歇不下吾輩七尺之軀不短於古人耳目口鼻四肢百骸不少於古人六經四書子史百家至今大備吾輩誦習又多於古人只似看得天下民物與我分毫無干豈是這腔子中天不曾賦與不忍人的一點良心如何百姓痛癢全不關心死活通不介意大段今之爲吏品格不同第一等人有這一點惻隱眞心由不得自家如親娘之於兒女憂饑念寒怕災愁病日思夜慮弔膽提心溫存體愛百計千方凡可以使兒女心遂身安者無所不至𨿽彊制不能𨿽淡薄不減所以說先王有不忍人之心斯有不忍人之政心切而政生慮周而政詳𨿽欲歇手不得此謂率其自然第二等人看得天地萬物一體是我性分使天下萬物各得所是我職分不存此心便有愧於形骸不盡此心便不滿其分量惓惓維世道亟亟愛民生以謂爲之自我當如是耳此謂盡其當然伹才有彊勉向道之心便有精神不貫之處第三等人看得潔己愛民修政立事則民譽自章不則毀言日至士君子立身行己名節爲先柰何不自愛是爲名而爲善者也第四等人守能潔己而短於才心知愛民而懦於政可謂善矣然毫無益於郡邑安能爲有無哉第五等人志欲有爲而動不宜民心知向上而識不諳事品格無意治理難成第六等人知富貴之可愛懼擯斥之或加有欲心而守不敢肆有怠心而事不敢廢無愛民之實亦不肯虐無向上之志亦不爲邪碌碌庸人而巳第七等人實政不修粉餙以詐善持身不愼彌縫以掩惡要結能爲毀譽之人鉆刺能降祥殃之竈地方軍民之事毫髮不爲身家妻子之圖殷懃在念此巧宦也近者大家成風牢不可破矣第八等人嗜利耽耽如集膻附腥競進攘攘如馳騎逐鹿多得錢而好官我爲笑罵由他笑罵耳此明王之所不赦明神之所必殛者也嗚呼正學衰世道絕利達之錮習旣成惻隱之眞心遂死失所民物付托何人吾黨泄泄沓沓以苟富貴世道傾頹萬物愁嘆將遂任其所終乎倘一深思可爲慟哭天生此身豈爲酒肉之囊錦繡之架哉天生此民豈爲士大夫之魚肉官府之庫藏哉倘一深思可爲大�本院無能振拔罪之魁也諸君千萬努力

仕宦有此八等吾人自審果居何等若遜一等而弗居區區介於二三之間已爲無志倘更瞠乎其後將何以自立耶噫往者悔無及來者猶可追讀斯諭而興感憬然悟爽然失勃然奮洗腸滌胃抖擻整頓從新別做一番人夫誰得而禦之

○知府之職

知府一身州縣之領袖而知州知縣之總督也今之爲知府者廉愛嚴明公誠謹愼便自謂好官而課知府者見其能是亦以好官稱之矣不知此八字者知州知縣之職而非知府之職也知府無此八字固爲不肖僅有此八字是增一好知州知縣耳設府治建府官之意豈謂是哉爲知府者或奉院司之科條董督僚屬或酌郡邑之利病細與興除所屬州縣掌印正官及佐領合屬一切大小官員有用刑不當者持己不廉者政不宜民者怠不修政者昏不察姦者塗飾耳目者虛文搪塞者前件廢挌者阿徇權勢者差糧不均者催科無法者收解累民者竊劫公行者姦暴爲害者風俗無良者教化不行者倉庫不愼者獄囚失所者老幼殘疾失養者聽訟淹濫者橋梁道路不修者荒蕪不治流移不招者衙役縱橫不禁者屬官如是知府皆得以帥帥之師帥不從知府得以讓責之讓責不致知府得以提問其首領史書提問不警知府得以指事中呈於兩院該道辟之一人一肢病不得謂之完身辟之一裘一幅斜不得謂之完衣所屬州縣有一不肖之吏有一失所之民有一不妥之事不能安輯而處置之尙得謂之完府乎務俾所屬之吏廉愛嚴明公誠謹愼如我一身所屬之政廢興墜舉獘革姦除如我一堂所屬之民無不不得其所所屬之物無一不得其理循良者署以上考無論卑微不肖者署以下考無附炎熱使屬吏知有府之可畏不敢不守官知有府之可服不患不共命如是而千里之封疆凜凜風生萬井之黎民瀼瀼雨潤知府之職不當如是乎夫帥之不能知之當審乃一切從厚徇情而寮屬署考十九稱賢又極其妝點無乃行私罔上紀法不蕩然盡廢乎賢太守�熟念之

府職之責任如此拊心自問曠瘝與否快歉自知

○知州知縣之職

士君子無濟人利物之心則希淸華慕通顯總之無益於蒼生不若聽具求富貴苟平生疾惡抱不平之气悲民懷欲救之心朝興一利而朝卽澤被閭閻夕除一害而夕卽仁流市井隨事推恩聽我自便因心出治惟我施行則莫妙於知州知縣矣朝廷設官自公卿以至�遞中外職銜不啻百矣而惟守令人稱之曰父母父母云者生我養我者也稱我以父母望其生我養我者也故土地不均我爲均之差糧不明我爲明之樹木不植我爲植之荒蕪不墾我爲墾之逃亡�復我爲復之山林川澤果否有利我爲興之訟獄不平我爲平之�豪肆逞良善含冤我爲除之狡詐百端愚朴受害我爲剪之嫖風賭博扛幫變幻我爲刑之寡婦孤兒族屬侮奪我爲鎭之盜賊劫竊�不安生我爲弭之老幼殘疾鰥寡孤獨我爲收之教化不行風俗�美我爲正之遠裏無師貧兒失學我爲教之倉廩不實民命所關�爲積之獄中囚犯果否得所我爲卹之斛斗秤尺市鎭爲姦我爲之貧民交易稅課濫徵我爲省之衙門積蠹狼虎吾民我爲逐之史書需索刁勒吾民我爲禁之徵收無法起解困民我爲處之遊手�民蕩產廢業我爲懲之異端邪教亂俗惑民我爲驅之庸醫亂行民命枉死我爲訓之士風學政頹敗廢極我爲興之市豪積霸專利�民我爲治之捏空造虛起禍誣人我爲杜之聚眾黨惡主謀唆訟�爲殄之火甲負累鄕夫騷擾我爲安之某事久廢當舉我爲舉之某事及時當修我爲修之民情所好如己之欲我爲聚之民情所惡如己之讎我爲去之使四境之內無一事不得其宜無一民不得其所深山窮谷之中無隱弗達婦人孺子之情無微不照是謂知此州知此縣俾一郡邑愛戴吾身如坐慈母之懷如含慈母之乳一時不�離一日不可少是謂眞父母各官試自檢點果能如是否乎耽詩賦者以豪放自髙好宴安者以懶散自適嗜驕泰者以奢侈自縱工媚悅者剝民膏以事人計身家者括民財以肥己民生疾苦昏昏絕不聞知風俗美惡夢夢那復理會一般坐轎打人前呼後擁招搖大市稠人之中面目亦安否乎意念無愧否乎大街小巷千百人環視愛我乎敬我乎恨我乎笑我乎厭惡而鄙夷我乎此不必揆之人情一反己而可知矣如此作官果稱職否乎夫醫者之治人也診其脈息望其形气投以湯丸曰一服去甚再服郤疾三服減半四服全�病家驗之日異而月不同計期而卒有效曰此良醫也若攜藥裹而來守治數月病無損於分毫仍攜藥裹而去何辭以復主人守令到任之時便察此郡邑受病標本施治後先何困當蘇何害當除何俗當正何民當懲何廢當舉洞其病痛酌其治法日積月累責效觀成自初任以至去任光景攺觀幾何民愁蘇醒幾何政事修舉幾何或享利於目前或垂恩於永久庶幾士民數其事而稱之曰吾父母到任以來某事某事有功吾民吾臨去而自檢點之曰吾於地方興得某利除得某害疲瘵之苦頓蘇膏澤之施亦足如此治民卽是良醫治病何快如之倘到任時地方是這般景象離任時地方依舊是這般景象如此等官虛享數月俸薪無益百姓毫釐試一省察稱職廢職兩院之獎薦有愧無愧戒飭有屈無屈自有一點不死之眞心在又何暇計較考語優劣歸咎他人誣陷哉

言言警切字字骨髓必如此方是以實心行實政方是民之父母方爲無忝厥職一有不盡便是曠瘝曾謂賢者而曠瘝乎哉必不然矣

有父母之貴者如果實心實政此篇自宜揭之座右時時閱則時時燻心朝朝暮暮閱則朝朝暮暮感發振委靡之气換塵俗之見畢智慮殫精力何效弗臻治績冠絕一時聲稱超出尋常萬萬矣

○先賢要言

爲政大經大法詳具眞呂兩先生諭中範我後人如規矩凖繩不可尙矣然先賢警偏救獘隨時致戒之散說足以爲鑑者亦不可以莫之知也謹列數則於左

魏莊渠先生答兪獻可知縣曰大丈夫欲致君澤民不爲相則莫如與令與守近君者莫如相近民者莫如守令而令彌親矣癢屙疾痛無一而不相關也賢者所至塗炭者可使之枕席小民戴之如君親之如父母上之人固將敬之如九鼎大呂山川若增而勝焉能重此官者在己不在人

令之於民果癢屙疾痛一一相關出塗炭而置之枕席方不愧爲民父母方是知重此官

答黃汝玉曰聞汝出宰江陰且喜相去伊邇政聲可日聞也吾嘗謂今世仕宦堪以廟食百世者惟守令則然令猶親民矣然曠世僅僅一二見者何哉卑者汨利髙者騖名而實惠及民者寡耳汝爲民父母其毋謂民頑毋歉才短民之頑歟勿庸忿之姑惟勸之才之短也勤以補拙問以求助屈已以求之虛心以察之皆有益於我也守己潔廉愛民懇惻推此道也蠻貊可行矧文獻之邦耶

卑者汨利髙者騖名此兩言說盡古今通病𨿽未必人人如是其實如是者恆多非夫特立實行之傑吾誰與歸

答利賓曰爲守爲令實惠務要及民若能眞愛民如子民亦眞愛我如父母矣切忌不可用術民至愚而神爭以詐術應我一不誠而萬有餘喪矣才髙之人往往坐此而敗況才短者乎行有不得者皆反求諸己但憂誠之未至不憂民之未孚也

忠信可孚豚魚況民乎

答呂徳曰汝書惓惓問政嗟乎今之作縣卽孔門之爲邦也但古有君道漢猶有長道今直僕道耳此固法獘亦由人獘下焉者惟知漁利人面而鬼心此盜賊之行也汝心不肯自污亦不待吾勸戒稍上焉者但務名以干上司之知其獘徒虛文無惻怛之實此市井之心也吾不願汝爲之也守身如玉之潔如冰之淸而愛民也如父母之切有不獲上下之心者乎

徒虛文而無惻怛之實此病亦多一精白之心純惻怛之實是在賢者自勉耳

東萊呂氏官箴曰當官之法惟有三事曰淸曰愼曰勤知此三者則知所持身矣然世之仕者臨財當事不能自克常自以爲必不敗持必不敗之意則無不爲矣然常至於敗而不能自巳故設心處事戒之在初不可不察借使役用權智百端補治幸而得免所損巳多不若初不爲之爲愈也司馬子微坐忘論云與其巧持於末孰若拙戒於初此天下之要言當官處事之大法用力寡而見功多無如此言者人能思之豈復有悔吝乎

歷觀古來以墨敗守者其初皆自以爲必不敗者也縱幸而得免不明敗於章王亦未嘗不陰敗於天譴昔侯鑑爲江夏合與勝緣長老居約有舊每暇必訪則必已爲具一日延待殊闕鑑怪問之約曰公每到土地必先報此番不報是以失待使問不報之由是夕約復夢曰侯鑑合作宰相與吾有統攝故報今受胡氏白金六十兩枉斷一事天曹已削相名與吾無統攝故不報由斯以觀則凡律身不謹冥冥之中默有以乘除者何限特人不覺耳吁可畏也哉

張希孟曰古之爲政者身任其勞而貽百姓以安今之爲政者身享其安而貽百姓以勞己勞則民逸己逸則民勞此必然之理也憚一己之勞而使闔境之民不靖仁人君子其忍爾乎昔子路問政而聖人告以先之勞之無倦嗚呼此眞萬世爲政之格言也與吏佐官治事其人不可缺而其勢最親惟其親故久而必至無所畏惟其不可缺故久而必至爲姦此當今之通病也欲其有所畏則莫若自嚴欲其不爲姦則莫若詳視其案也所謂自嚴者非厲聲色也絕其饋遺而巳矣所謂詳視其案者非吹毛求疵也理其綱領而巳矣蓋天下之事無有巨細皆資案牘以行焉少不經心則姦僞隨出大抵使不忍欺爲上不能欺次之不敢欺又次之夫以善感人者非聖人不能故前輩謂不忍欺在徳不能欺在明不敢欺在威於斯三者度己所能而處之庶不爲彼所侮矣

諸吏曹勿使縱遊民間納交富室以泄官事以來訟端以啟幸門暇則召集講經讀律多方羈縻之則自然不橫矣

段伯英嘗宰巨野民有犯法受刑者每爲泣下或以爲過希盂聞之嘆曰人必有是心然後可以語王政且獨不聞古人亦有禁人於獄而不家寢者乎要皆良心之所發非過也

以上當官者不可不知

○牧政往迹

前數篇巳盡牧民之實此則牧民之迹也歷代膺牧民之任而無愧其�彪炳史冊者不勝更僕聊揭數人見其臬以作牧民榜樣

段堅知福山縣福山故僻邑堅以徳化民刊布小學諸書令邑人講誦復以詩歌興之必欲變其風俗或謂其迂闊不能行堅獨謂天下無不可化之人世閒無不可變之俗嘗有詩曰天下有材皆可�世間無艸不從風始終不少懈出是陋俗丕變海邦島嶼沨沨乎有弦誦風以薦超升知萊州府治萊如治福山時召州縣官與燕俾言赤歌詠以申政教未期月萊人大化

段公加意風化如此可謂知所先務有師帥之責者安得人人盡如此公則風動時雍處處可爲熙皞矣

張需知霸州霸當順天河閒之中近畿輔民遊食者多生業凋殘需至集裏老究悉其故於是每裏置簿列戶各報男女大小口數派其合種粟麥桑麻及女紅紡績之具畜收雞豚之數徧行勸論暇則親至村落取其戶簿驗之缺者有罰且多方鼓舞樂從勤力生業裏鮮遊惰不再期民俱有恆產生理日滋民用殷富

守令之職不出教養二端而教養之實久巳不見不聞其有舉行者教則不過申飭鄕約了一故事養則並故事亦不了惟知刻意繭絲誰肯畱心樹桑張公獨能以是爲務得致治之本矣職司民收者不可不是則是效

海瑞知淳安縣愛民如子視錢如讎攜二苔頭自耕官地以食性鯁直不畏彊禦豺狼破膽丰節耿介爲近代第一人比之包閻羅

海公風力絕俗固非吾人所敢望然亦不可不勉

徐九思知句容縣禦吏甚嚴人人惴恐於法不敢有所舞約束僚佐毋得擅攬訟及需賦民錢而捕按其用事左右每受訟牒必命其人與親識偕往往和處其不卽和處者面�使之心服閒一抶之數不過十毋置獄然至於武斷力兼之輩不盡法不止也諸所催科受役預爲之約過期而不至者俾裏三老逮而笞責之終不遣一隸卒下鄕隸卒列庭下如木偶積九載遷工部主事將行民號泣彊畱彌月不得發度不可畱咸曰幸惠訓我使我奉之如奉公九思揮淚曰我無以訓而曹惟勤與儉及忍耳儉則不費勤則不隳忍則不爭保身與家之道也生平不嗜肉食惟噉菜佐脫粟又畫一靑菜於堂曰古不云乎民不可有此色士不可無此味至是父老刻所畫菜而書勤儉忍於上曰此徐公三字經也家肖像而屍祝之

自古未有不便於民而曰善政不得民心而稱循良者徐公之令何容也其心惻然爲民其政藹然便民故其得民之深眞猶家人父子三復其績不斂袵

顧光遠知泰和縣俗好訟每坐堂訟者雨集光遠乃爲文勸諭親書木榜長數丈譬曉諄切民爭來觀觀已輒去不訟者什二又俾訟者居譙門上思三日然後得訴思不三日去不訟者過半矣擇吏淳謹者一人置簿受訟詞而勾稽其始末民誠負冤方爲剖理非誠負冤願悔自止者聽不問未幾民不復訟

此法頗妙依此法而行之訟者若猶不去大則據理斷遣小則委鄕約公評如是則大事化細細事化無訟不期息而自息矣

玉印長知澤州實心實政治行爲天下第一民戴之如私親去後相與屍祝不替公嘗作愛錢歌揭示通衢曰非我不愛錢我愛誰不愛敲骨吸人髓天理良心壞逼人賣田產把來我置蓋逼人鬻妻孥把來我養賴逼人揭銀錢把來我放債人哭我喜歡有些不痛快我見愛錢人當身遭禍敗又見愛錢人子孫爲乞丐空落愛錢名唾罵千年在我有愛錢方人己兩無害少喫一隻雞可買五日菜少穿一疋紬舉家有鋪戴儉用勝貪圖吾鼎猶當愛讀此數言可想見其操履矣

任楓知靈石縣其治行與王公相似所題署中諸對聯亦與愛錢歌同類附錄於此以存典型

天理人情不遠爲公爲私畢竟爾民共見

催科撫字並行其難其愼只是此心勿欺

精神耗簿計罪過多端眞有愧於匹夫匹婦

面目付風塵奔走不暇又何怪乎呼馬呼牛

君子重廉恥無廉則無恥事事防閒休畱下千年唾罵

好官貴仁明不仁由不明時時省察要知道百姓艱難

常是庭前多錯爲人來自覺羞琴鶴

若教門內有私竇出去如何對士民

民間苦千孔千瘡退食常懷憂慮

屋漏嚴十指十視獨坐更覺恐惶

此公揭此自警時切冰兢惟恐一念或錯一事失宜貽悔中心貽羞地方此方是以實心行實政

王永命知某縣矢公矢愼其示尢膾炙人口附錄於後

一切火耗盡行禁革百姓赴櫃納糧俱照部頒法馬平戥自封投櫃不許一毫耗折倘有守櫃官役搖惑仍前耗折等獘爾民實時嗚囉喊稟以憑重懲

本縣一奉簡書卽將鋪墊等項預行捐除今除火耗已經示革外其各項攤派各色一並盡行革除季長衙役不得分毫影射

本縣刑贖不加易生訟心豈非本縣原以愛爾等者反以擾爾等乎不思官長縱甚愛我贖鍰縱不累我鞭朴縱不及我而一字公門九牛難拔以致票差勾索之繁擾審訊守候之苦愁將幾貫汗血金錢費如泥沙並多少正經生涯盡成耽閣想到此間眥睚小忿何怨可結何仇不解乃甘自沈苦海也

諸色工匠不過末務糊口若令供應官役平日旣無工食之設臨時又無工價之費彼竭蹶在官者固不敢辭復不敢言而嗷哺待室究亦何堪如修城之舉公務也亦必紀日計工隨人償價至本縣衙捨一切雜役俱照民間平雇隨工見發斷無張紙隻字拘迫爾等爾等倘稱官役索騙幫貼或被告發或被訪知定行重治

○預免鋪墊文

新官到來必有一番鋪墊百姓承接便添幾許窮愁此從來陋規實難拔獘種衙捨之動用有數地方之假借無窮色色取之行戶衙役視爲固然絲絲派之民間裏季習若常焉是朝廷設一吏課此一邑治尙未知所治而先受其侵小民望一官興此一方利將未見所利而巳得其害上干功令下擾窮民司牧之謂何寧其出此乎況生性守貞介之操讀書識節愛之義繩牀木榻必屬親攜饌具茶鑪無非自辦拜命之始遷土之瘠遷民之苦已歷歷在心目中矣何得從損下之費重煩我父老爲也至於蒞任之後一縷一絲皆照時估一黍一粒先發現錢以及隨行執事公出供應徹底自備無擾我民凡皆體朝廷愛養百姓至意盡民牧剔礪官箴素心非敢曰矯避廉譽而不行吾志也倘有裏役人等故爲朦混巧生科斂爾等各有身家各有性命獘端所在大法隨之斷不惜爾等一家之哭遺我百姓一路之哭也吞刀飲炭滌盡腸胃愼之勿忽

欲做好官須是卹民果實實卹民民方見徳卹民之實固不止於此而此則其大端也臨民者誠若是斯近悅遠服而頌聲作人人愛之如父母敬之若神明矣

○救急單方

絳州辛復元先生自序曰吾晉頻年加師旅因饑饉死者肝腦塗地生者骨肉如天能離情狀�槍不忍言予手援不得坐視不安噫致是源本�復肯遡可柰何或曰拔本塞源不敢望矣聞之醫書謂急則治其�子盍畱意予曰然謹擇一二單方敬爲治標者一助

首方

季康子患盜問於孔子孔子曰苟子之不欲𨿽賞之不竊

夫子此言今人未必不笑爲迂談試觀今日寇賊爲何而起全爲好貨財貪聲色遊手任俠之夫又使之衣食不足所以潰決不可收拾究其所以致是者蓋不可不知其故矣果肯猛然一醒將身心徹底澄淸所以培民衣食之源者在此所以興民羞惡之良者在此所以奠國家盤石之安者在此若不從此淸理是揚湯止沸而不去薪日張皇日危迫矣

夫子告康子不欲二字未亂行之可保不亂旣亂行之可保復治

又方

王陽明先生開府豫章置二匣於行臺前榜曰求通民情願聞己過

先生無我如此此大知也大仁也大勇也今日上下蒙蔽情不疏通肯法陽明先生除去自家尊倨體熊廣張告示凡民間疾苦軍情急務諸人願條陳者俱許條陳公門不得攔阻擇其善者行之勿露何人條陳言不可從姑置之合眾人之聰明識見以爲己之聰明識見則不患知謀不過人而生民塗炭不可救也

此方在今日可通服但恐求治不切牙關緊閉不肯下咽耳若求治誠切實實肯服則聞所未聞爲益匪尠

民有欲惡惟民知之如人有痛癢自家獨曉若不告人誰便理會卽與摩搔亦何得便到痛癢之處凡境內有何利當興何害當除令各據實自陳從長計議斟酌施行如是而地方不大治政事不卓越吾不信也

○附按院公移

巡按山西監察禦史馮爲公務事照得絳州儒學廩生辛全著有救急單方本院從輿中閱之其言援據明確俱救時篤論書生中乃有此人不覺爲之心折矣爲此仰府官吏卽動本院贖銀制大木扁上書隱居求志四字左列本院銜名右書本生姓名用鼓吹導送本生以見本院采聽善言之意仍將單方梓印一百冊送院其紙及印刷工食亦在院贖內支用完日具繇繳查須至票者

另有�行各州���

馮按臺一見此方卽頒布通省樂於聞善如此則其居官可知否則犯其所忌鮮不以爲迂而擲之閱猶不肯終篇況肯以之勵人耶賢哉此公士林傳爲美談宜矣

司牧寶鑑終

●跋

盩厔李二曲先生稱關中大儒曩讀四書反身錄易簡精純徹上徹下洵窺聖道之奧窔足示後學之津梁比從家叔紫垣大令獲觀先生手輯司牧寶鑑一書其中徵引先民良法美意率皆躬行有得見諸實效蓋先生𨿽隱居不仕而其志無一日不與天下憂樂相關所爲拳拳輯錄之旨其自述小引已言之篤且摯矣嗟乎先生生際太平寰﹖﹖禹熙皞猶惴惴恐風俗頹敝生民�危矧後世司牧之責其用人行政利害切己有不僅斯民受之者哉夫古官稱牧上及州長下逮田畯揆厥取義養民爲優先生以儒者之學求儒者之治此書之存謂作鑑於千秋可也爰亟爲校正付劂氏排印工竣謹綴數語簡末云道光二十九年三月宜黃黃秩模跋於松陽旅捨

