敬簡堂學治雜錄

﹝淸﹞戴傑著

●目錄

序

跋

自序

卷一

卷二

卷三

卷四

●序

濟南爲齊魯大郡屬州邑十有六而陵向稱難治是以宰斯土者每因事顚躓去惟京江戴子樹人獨在任最久秩滿乃遷威愛允濟稱道弗衰陵固未嘗不可治也當君治陵之時正余分守濟東之日諗其下車伊始展布裕如經年以往百廢具舉而尢以保甲爲當務之急夫保甲法良意美必遲之又久而後成成則厥效立見若淸賦緝捕其大較也余曾以其淸賦催科埽除積習爲近今所罕見將有破格獎勵之請而同官尼之不果行越兩載而歲當考績乃得與於卓異之薦殆古人所謂盡其在我而顯晦聽其自然者歟光陰荏苒瞬逾十年樹人旣以郡守需次余亦方供職春明偶憶明湖疇昔舊雨漸若晨星而一二令長之勤求吏治者往往心焉數之會東屏廉訪自東展

覲晨夕過從述樹人近狀良悉並以其所著學治錄示余余展而讀之則當日之見諸條教陳諸箋牘者一一筆之於書誠紀實也政聲所在陳迹非遙欣焉泚毫爲敍梗槪行當典司繁劇則懃懇求治之意更將日新月異而歲不同矧以大夫服政之年名位洵未可量設施又豈有艾耶一官一集拭目竢之學治云乎哉

光緒十有四年歲在戊子孟夏之月錫山薛福辰謹序

潤州戴君樹人之宰陵邑適余守濟時也維時諸逆甫誅餘匪未殄鄕團蟠結挺而抗法而鴟義之徒因以爲厲加之胥徒盜賊混然中處舞獘爲智犯上爲勇同惡相濟爲仁用休罔戒用威罔董幾幾乎莫可誰何而陵又民生凋瘵年谷屢愆南北要衝匪徒出沒一郡之中尢爲難治宰斯邑者往往汲長綆短解組歸山而諸大府亦每以不得人爲憾樹人蒞是衙規明公役正保甲編鄕團順巨惡誅小醜靖簿書釐險健泯孔廟崇書院新人文競邑乘修淑徳旌民風盛於時蝗不爲災甘霖時應麥秀兩歧余曾爲之題詠蓋忝守是邦故爲陵志慶也乃者大府考績特考上上而余亦濫邀其賞余誠滋愧矣余公牘日與之接訝其操縱自如而未知所操縱者何術也閒嘗於公牘之中求其治法第見其詳一文無冘長無罅漏勘一案無擾累無枉縱興一利除一獘無泄泄而緩無種種而紛然而余究不知其所操縱者何術也數年來樹人晉太守待擢於省余亦以治河故而復來東得讀樹人治陵之書見其額曰敬簡堂余乃恍然於樹人所操縱者其以是而已矣且夫事不躬歷知之不詳言不親切行之不遠余與樹人共事者也樹人之書余親見行之者也可以治陵非陵愈足治也而樹人顧藏之篋中不願問世非交深幾不得見豈不惜哉余用是勸之公世在樹人不過紀實在閱樹人之書者豈獨得其實而己乎鐫之爲幸

光緒十有二年夏五月旣望長白東屏豫山

昔我族祖淸獻公宰嘉定後有蒞嘉遺績一編凡我族姓有一行作吏者皆守是編以爲治亦皆得有政聲則洵乎其爲治譜之善者矣今樹人太守學治雜錄卽其治陵時所得力於敬簡兩言者著於篇其曰學治謙辭也庠受而讀之思天下之大一縣之所積耳一縣治則天下亦可治所以漢代最重牧令文景兩朝幾於刑措得人之盛亦稱最焉是編於宰治之法至詳且盡實維敬簡足以賅之較之淸獻之書何多讓焉庠亦當爲後之讀是書者告也

光緒丙戌秋七月元和愚弟陸潤庠頓首謹序

古今所以難臻上理者非治具之不張而推行之不力也聽斷緝捕催科政之末學校社倉保甲政之本夫人而知之矣而今之能者每逐末而遺本豈不以設施繁難利未興而獘已乘故迂遠視之敷衍了之歟呂沙隨之宰瘠區也尙撫字其治劇邑也尙嚴明陸淸獻之宰嘉定也禁侈靡其治靈壽也爭差繇似因地制宜各有所急至於政之大本無不盡力舉行行之而效豈有異術哉心與力足以副之耳戴君樹人之宰陵邑也卓著循聲亟爲上游所倚重知其心其力必有大過於人者及見其敬簡堂錄不屑爲曠言髙論獨取政治之極纖極瑣者精而思之敷而布之力而行之卽其末以窮其本而蘄必於成如作室然欂櫨侏儒椳闑扂楔一物不備不足以成室如治軍然鼙皷金鐸旌旗麾幟一器不周不足以成軍人第見室宇之崇軍容之盛輒相與而嘆羨之而不知其慘淡經營於未事之先者固已不遺餘力也燦治平度十四年亦師此意自以爲竭盡心力而成效訖無可觀以視戴君慮之精詳施之從容而又能筆之書以惠後人也其相去不綦遠哉爰志數語以攄欽仰

光緒庚寅嘉平月韓城如弟吉燦升謹序

夫仕不肅官常梯榮徵捷之徒皆上考也治不經盤錯句稽出納之才皆最績也若夫膺緊赤定倉黃戢犴獄弭姦回酌禮上庠斟和四野相與遊化日之熙皞鬯皇風之雍穆則非學懋劻時才裕應變者弗克與於斯矣國家名賢輩興良吏踵繼其由邑令洊擢封圻者史不絕書人有列傳若靈壽之遐矩羅城之崇規資表率於羣倫足方駕乎曩哲夫百里非小天下之所分形一官𨿽卑兆民於焉托命伊教養之有屬實治亂之攸關我樹人太守之昔宰陵邑也凶水橫演鯨甫就戮腥風羃樹獸猶伏藏道旁之鏑羽晨飛戶外之柝聲宵警城狐社鼠肇旤釁以交訌吏虎胥狼成黨援於互結蕭墻之患布其腹心鉤棘之災隱於肘腋君乃疾馳鄰境潛假兵符爲聲東擊西之謀有朝發夕至之迅罪歸首憝罰宥脇從民不知兵寇不及備疾雷發機大風去垢君之績偉矣然徙積薪能免禍倚大樹不言功君之識量又可瞻焉旣解甲而歸農復投戈以講藝宮墻數仞惟聖人之居廣廈千閒繄塞士所庇而上丁廑﹖力釋奠之儀二酉襲藏書之目子瞻在闕刺起於靑衿士願橫經嗟興於白屋學校廢而書院頹數十年於玆矣君於是堂集三老期召諸生糾貲弋材命匠興役復舊制於黌宮列新條於鹿洞馨流芹藻秀毓菁莪頌聲起於士林謳思洽於黎庶至如圄艸縈碧堂葩鋪棻憩棠畱鞫獄之仁拔薤示鋤彊之意險健之輩釋訟牘而習詩書負罪之氓脫桁楊而荷﹖耜政去害馬文能驅蝗旣揚仁風亦集瑞應盛事傳於民閒嘉休媲之上古蓋惟時麥熟首夏穗獻雙歧史書所稱盛美足錄君乃遜讓弗居止令不報惇耕勸穡澤自溥於窮檐儲英毓華功當歸於富媼始知輝煌秉筆贊揚多史官之諛炳蔚敶詞媚玆亦臣下之陋此見君之屏黜浮華崇尙實政已基也買絲欲繡疇賢懸像空懷曩烈煦冬日以知燠被春風而誦和欲求觀型之方敬叩從政之要君因出其所爲文四種曰敬簡堂集蓋皆君之治譜手自編定也政事文學遂有兼科循吏儒林豈惟專美基於是口誦心寫神往意移挽綬期以何年書紳請於今日覩桑林而作柘舞亦具婆娑之容過雷門而習鼓音大有匉訇之想官箴攸藉喤引奚辭

光緒甲申秋九月鄕愚弟徐壽基謹序

●跋

修己以敬臨下以簡古人論政厥有薪傳樹人太守之宰陵也曾秉此義見諸實事故其所輯敬簡堂學治雜錄一書其間法良意美至理名言凡有裨益於閭閻關系乎風气如講學務農除暴綏良卹刑治賦諸大端靡不身體力行不懈而及於古殆所謂有利必興無獘不剔者與亟當付栞以公同好捧誦旣竟謹贅數言丙戌仲春愚弟沈泰鎭謹識

敬讀大箸言言金玉字字珠璣一種愛民勤政之心往往流露於楮墨行閒至於敍事之簡當用筆之老到猶其餘事處爲通儒出爲循吏於先生當首屈一指欽佩之餘彌殷向往謹志數語以表微忱乙酉冬月後學成惇拜注

且今之列上考頌賢良者不過曰案牘耳科條耳繭絲耳保障耳求其以聖賢之學爲學以聖賢之心爲心則寥不易覩焉樹人太守爽總角交也當未筮仕以前卽以天地民物爲己任旣宰陵邑政聲卓著直欲駕龔黃召杜而上之爽服膺最久惜未得其詳且盡也乙酉春爽由單父調茌山地屬衝衢事尢繁賾自維疏陋覆餗爲虞適君以學治錄見示凡勤政愛民勸學重農諸大端幾於有利必興無廢不舉其於古人良法美意靡不脗合是眞能以敬簡臨民而深有當於聖賢學問者正不獨爽之可奉爲圭臬也仁人之言其利溥吾於是編亦云乙酉四月世愚弟倉爾爽謹識

樹人戴太守以潤州名下士從政稷門其昔宰陵邑也本居敬行簡之學見諸施爲提綱挈領井井有條陵之民奉教維謹一時循聲卓著各當道咸倚重焉其手自編定敬簡堂學治雜錄諸篇洵足爲一行作吏者圭臬琛受讀之下欽佩久之因力請付梓俾讀是編者皆得宰治善法將見一州一縣治而天下無不治則朝廷慶得人之盛億兆蒙保我之庥胥於是徵之矣豈不懿歟光緒丁亥仲冬福州世愚弟龔葆琛謹識

雜錄上中冊有利必興無廢不舉其一種愛民如子之心溢於言表想見蒼生赤子熙熙然如登春臺卽閒有一二頑梗之徒亦必革面洗心聞風向化也下冊創立條規尢見才大心細敬讀數過拜服無涯如兄唐恩灝注

行無不可言言未必可行言爲未行之言不可行言爲已行之言亦未必可行言爲行而未效之言不可行言爲行而已效之言亦未必盡可行不盡可行則言何如不言立言蓋如斯之難也乃元讀樹人戴太守之言而竊謂立言不難何也言爲理所必然之言則無論己行未行行而效行而未效皆無不可行太守之言近取諸己遠取諸人其爲未行歟其爲己行歟其爲行之效未效歟元不得而知也其爲理之必然而無不可行元可得而決也元決其無不可行元知其行無不效也行無不效斯言非無補之言也非無補之言斯言行也言行斯可言也付之梓人不亦宜乎光緒甲申夏五月鄕愚弟賀福元謹跋

或問於治曰儒與吏分乎而何以有吏書治曰儒與吏分而不分不分而分此吏書所由出也詩書傳禮吏書也而儒之大中論孟儒書也而吏之如是則分而不分不必更有吏書自掇科者專攻制藝不掇科者專習政事於是稍明吏治輒笑儒迂稍讀聖經輒嗤吏陋儒與吏豈不截然兩事哉此而無書補救迂誠迂矣陋誠陋矣可柰何或曰子之有取於吏書固已吏書曷善治曰民情何以察民心何以固上何以事下何以馭案牘何以理保甲何以編以及延僚友交同寅理財賦弭盜賊莫不有道焉以時措咸宜使拘儒見之而嘆曰吏固有如是經濟也於是優於爲吏使俗吏觀之而悟曰我固未嘗學問也於是進而爲儒此之謂善或曰有如子言吏書之作獨有意於拘儒俗吏乎治曰否否虛心受善通儒宜觀勵精圖治名吏亦宜觀不信治言請觀樹人戴太守之書癸未冬月姻愚弟朱懋治謹跋

潤州戴太守樹人以循良見推於山左久矣壽簽分來濟敬詢鄕士大夫宦是土者以求師承焉僉曰其惟我戴太守乎方太守之令陵邑也當兵燹殘破之餘民气囂嚚號稱難治大府選幹吏往每束手無以爲庸或得過去太守蒞焉爬梳滌蕩百務具舉其翼善也如慈母之保赤子其教不善也如嚴師之擊童蒙日取古人良法擇其可行者行之旣行矣則堅持之以求達其立法之始之心之所欲至至焉而止罔或稍過兢兢焉挾其大力精心以與事爲終始民大悅服是故動焉若瞿循焉若紆優而遊焉若有餘斯太守之教也壽謹志之旣得上謁卒讀所著敬簡堂集其嚴保甲則三代井田之遺也其興書院義學則又所謂建學明倫也其它政亦咸酌古準今疏節闊目令不煩而事必行民亦知教之可樂而弗吾擾故紳士之善者恪恭以襄其役民之不善者亦悚惶以悔其過事具集中可覆按也惟太守能羅古今蕃變之致於一心審而擇焉愼而執焉一舉而百備事或施於此而效收於彼蓋在上者無張皇震驚之爲而下各抱其怵惕維厲之隱以相應躍然而雷厲悠然而風行廓然而天空海闊仲弓氏言之矣居敬而行簡以臨其民今觀太守之爲教不虛哉不虛哉壽益信鄕士大夫善言太守之爲教而私幸得所師承也又深幸是書之成居官者皆得所據依而不惟陵邑得被太守之教太守之教且施之天下後世而無所窮也敢敬綴一篇附簡末光緒丙戌秋九月姻愚弟祁壽麐謹識

樹人太守治陵六載余奉檄曾再至目覩其殫思竭慮多所設施綱舉目張釐然就理知其治譜傳家淵源有自非徒托空言者比也旋以治行第一報最擢官僑捨齊州時相過從偶出敬簡堂學治雜錄見示則治陵之興利除獘原原本本悉載於編洵有益於治道之書薛撫屏京兆序之詳矣長白東屏中丞一再勸梓同人亦慫惥之甚力爰付剞劂俾余校讎輒憶疇曩之驅車臨齊戈鋋甫平弦誦可聽歲丰俗靜比戶晏然曾歲月之幾何而時局已少變矣讀是書想見其爲人是豈一朝一夕故哉從來長官之賢斯民實受其福治一邑治治一郡亦治他日一官一集徳施優洽又何可量是編其權輿也光緒庚寅秋日姻愚弟錢枱謹識

成周以來郡小而縣大秦漢以降郡大而縣小郡縣之治民一也至今日而縣之於民爲尢親樹人九弟治陵六年時山左承閻大中丞之後吏治講求眞實而制錦者亦得從容以盡其所爲弟所以有學治雜錄之輯也其初篇幅尙多幾經刪節存者僅十之五六矣自弟去陵而陵遂多事其民之不古耶抑亦政治有得失耶要之陵非不可治者惟其以實心行實事則民受治而治乃可言弟旣以卓薦擢郡兄亦自京曹補外治郡當無異於治邑願與弟交勉之辛巳仲秋旣望和甫兄燮元識

昔先聖有云學優則仕仕優則學學與仕固並行不悖者也三代而下循吏以漢稱最本經術飾吏治尙矣至我

朝善教善政相輔而行一時如於湯陳陸諸公化民成俗震古爍今休哉何道之隆歟乃以人心不古風俗日非論吏治於今日誰復於簿書之暇孜孜不倦而講求之者豈古今人不相及耶余少聞庭訓壯習仕途時以淸愼勤三字自勗特恐有是心而學不足以副之誠見爲吏之難吏治不得不講求耳夫所謂講求吏治者豈效儒生之侈談經濟務爲迂闊坐而言卒不能起而行哉必將實事求是舉凡農田水利錢谷兵刑利無不興獘無不革上無負國家設官之心下無愧父母斯民之責不學無術之譏庶乎免焉樹人兄之官山左二十餘年手訂學治錄一編實不愧淸愼勤三字可謂先得我心者矣方其投筆從戎歷官守令莫不奉公潔己禮士愛民眾望咸孚百廢具舉後之人有學古入官者是編其左券也爰書數語於簡末謂爲官箴也可謂爲家學也亦無不可弟啟文謹跋

●自序

夫居官之要曰淸愼勤尙矣然以不貪爲淸不忽爲愼不懈爲勤此第官箴云耳若夫能其官者則當有進冉子之言曰居敬而行簡以臨其民旨哉斯言治民之實政在是矣夫人必精神念慮周於凡事而敬以懾之然後沿革損益因勢利導不同矜張操切之所爲斯眞能執簡以禦繁者己傑於同治八年補陵縣明年六月履任前令汪君本莊顏縣署之堂曰敬簡誠有先得我心者傑益信前此之持論爲可據也爰本此旨一意行之不敢務於苟簡凡見爲當行者明示章程躬親督率或損廉俸以爲之先或懸刑賞以善其後與邑之人拳拳誥誡者不過數事而余悉以簡自藏其拙焉邑之人亦咸諒予之拙而相與安之傑在陵六年之久不致隕越貽羞者謂非斯堂之朝夕出入有以警於心而使之無曠厥職乎今以需次省會距去陵之日又六年矣凡宰是邑與夫出宰之講求吏治者往往過余問向所以治陵之政傑奚有他政哉因憶顧君象三懷壬時以孝廉在署嘗取公牘私議擇而錄之積久成帙又復手書一過以稿﹖余幸有是錄出以代談藉塞過問者之意而謹俟其自擇焉夫政貴因地制宜治陵而效或治他邑不效未可知也政貴因時制宜前日治陵而效或今日治陵不效又未可知也然其人苟守淸愼勤之箴而不悖乎敬簡之旨則古人成法具在悉可變通行之又烏用是錄爲也比聞象三以名進士出宰西蜀所至有善政其所爲必有大過乎傑者由今觀之其平日畱心政治手錄之勤凡古人之良法美意必有身體而力行之者矣象三之善居官固不系乎是錄而是錄則系乎象三以存玆略爲編次署曰敬簡堂學治雜錄並識其緣起如此

光緒七年十月上澣丹徒戴傑自敍於濟南寓齋

●敬簡堂學治雜錄卷一

丹徒戴傑存稿

陵縣利獘論

端士習論

淸訟論

設立講堂說

淸查糧賦說﹝附寄莊者﹞

徵解錢漕說

懲蠹說

收養孤貧議

重修學宮文

重修顏魯公祠文

重修城隍廟記

重建火神廟記

除三巨惡記

捕蝗記

增補縣誌序

邑志忠義傳序

魏渤海太守王偃碑跋

小學人子禮跋

○陵縣利獘論

從來利之所在卽獘之所在天下事有利必有獘其勢然也是在有地方之責者興所當興革所當革以期於有利無獘而巳試舉陵縣一邑論之陵縣俗尙質朴士勤耕讀政簡刑淸素稱易治洎軍興後始則各莊舉辦團練保衛身家狡黠之徒因充團長欺壓良懦繼則包霸錢漕抗官藐法如侯家莊之侯登亭糾連十八莊聚眾抗糧楊衝霄莊之楊志嶺命案劫獄奪犯湣不知畏比比皆然同治戊辰撚匪平團𨿽散而抗霸之習未除其獘一也鬲津趙王等河咸豐年閒水涸沙淤頓成平陸附河莊民或自就沙區田或則轉售漁利姦胥影射私撥徵糧積蠹催完徵收難實又有寄莊等獘以致糧賦不淸皆由匿不稅契之故其獘二也民有小忿未卽呈訴乃有不法訟棍包攬架訟以曲爲直播弄是非俗云圖準不圖審準則從中說和恣意需索若經審實批駁不行則又架以省控京控非密拏嚴懲無以儆其薄俗其獘三也馬快專爲緝捕而設陵之馬快祗管徵糧緝捕乃另設捕役名曰活門子蓋著名大盜與總捕聲息相通且夥從多半積賊每於鄰境犯案因捕役實其黨援頗難緝拏此風毘連各處大略相同其獘四也夫獘不革則利不興欲興其利先除其獘以儆凶頑寬猛宜濟也以淸賦稅稽核宜勤也以平訟獄聽斷宜詳也以嚴捕務賞罰宜明也凶頑儆則民俗移賦稅淸則國課裕訟獄平則民情得捕務嚴則盜患息卽此數者利莫大焉他若立考課以端士習行保甲以衛民生訪忠節以興廉恥養孤貧以卹困窮是皆利之所當興者握其要以圖之庶可收效於萬一歟

○端士習論

夫士爲四民之首民情之趨向恆視士習爲轉移士習端則人心正人心正則風俗醇所系顧不重歟陵邑武勝於文習武者歷年多掇巍科而由文學登科第者卒鮮其原由於地方褊小僻壤窮鄕離城逾遠士生其閒者有志於學而苦無良師以致學業難精文風不振其有耕讀而兼商賈者類皆安居樂業謹願自守閒有一二無以資生者則不安本分遇事唆架藉以漁利是在守土者誘掖而獎勸之使其勉爲端人正士而已余蒞任後延師掌教書院每月舉行官課校其文字添設武試獎其技能又爲之籌賓興經費俾艱於旅費者咸得觀光此外勸立養蒙義塾刊發訓蒙諸書要猶是啟其向學之心耳抑余更有進者士先器識而後文藝讀書惇品者固不僅爲弋取科名計也有志之士誠能守聖賢遺訓身體而力行之以之修己及於教人俾鄰里鄕黨之間燻其徳而爲善良移風易俗之機將於是乎在則余之所厚望者巳

○淸訟論

夫物不得其平則鳴此訟之所由來也兩造非有夙嫌或以一時細故遂至成訟是在聽訟者審呈詞以判虛實懲唆架以安善良嚴傳限以禁差擾速訊結以省拖累姑就臚見論之原告投呈後卽須審訊聽其初供辧其眞僞事起細微可無庸爭訟者切實開導飭其理處虛則駁斥不行有不能不審者則克期傳訊如是而虛實可判矣凡訟將興其中親友以理相勸本可兩息爭端乃有不法棍徒唆架告狀隱匿眞情誣捏誆詐訛索不休究明誣控例應反坐訟棍反得置身事外亟應嚴拏懲一儆百如是而善良可安矣案經差傳差役視審訊之遲速爲勒索要挾計尢應嚴立票差限期不準遲逾傳到卽訊毋稍稽延並嚴查私押之獘如是而差擾可禁矣集訊或有一二人證不到卽可持平判斷務使兩造翕服具結完案立將差票掣銷俗言一人有訟一家不安更應從速訊結毋令廢時失業如是而拖累可省矣孔子曰聽訟吾猶人也必也使無訟乎當今之世而欲幾於無訟亦斷斷乎不可必矣而淸訟之要則聽訟者之責也可弗愼歟

○設立講堂說

厚生莫善於養正徳莫先於教聖賢論政於旣富之民加之以教教固治民之急務也顧愚夫俗子目不知書非講明而切究之何由領悟伏讀聖諭廣訓十六條誠恐薄海斯民昧於義理故爲是訓頒行天下俾家諭而戶曉之正人心維風化萬世率由莫可易也余蒞陵兩年察其風俗澆漓習尙爭鬭又其甚者流爲盜竊而不知恥且與鄰境接壤之處有惑於邪說而染其風气者心實憂之夫牧民之責化導爲先斯人豈盡無良正俗端在善教爰捐廉俸設立講堂宣講聖諭繼以陰騭感應果報諸書並於鄕鎭籌建義學一律宣講辭達而易明語淺而易入俾椎魯愚頑習聞夫孝弟忠信之可欽禮義廉恥之足重庶好善惡惡之心勃然興起而不致流爲不肖其於人心風化所益豈淺鮮哉特其功非可期諸旦暮閒也是所望於後來者

○淸查糧賦說﹝附寄莊者﹞

糧賦爲國家正供額外之賦不可加額內之賦不容缺陵之養思居存四鄕田畝有上中下之別正額錢漕按地承糧歷有檔冊可稽迨自軍務頻仍水旱相繼令斯邑者正署皆無久任吏胥因之爲姦而糧賦遂有不淸之獘因查其獘有三知而革之亦有道焉一查過割以免詭寄也承糧收退本應以契爲憑乃刁頑業戶勾通派書詭列堂名私自過割交界接壤地畝本無另冊近曰寄莊其獘卽由此生催糧裏差捏戶名爲逃亡因路遠增賞犒亟須嚴查過割申禁詭寄以遏其流一稽業戶以禁影射也田房早歸售主糧名仍是本人俗云買地不買糧日久年湮遂列逃絕之戶各莊此獘恆多然一莊皆有四鄰人𨿽死亡田地必有承業責成莊長按戶而稽寬其欺隱之咎勒限更名爲之一淸賣買之戶兩受其益一嚴稅契以杜隱匿也例定民閒置買田宅依限投稅黏連印契收執爲憑凡有徵糧照契載推割絲毫不容含混乃二十年中陵民皆不投稅又不驗契以致經書任意需索擅自推割以少爲多以無爲有其獘不可勝言亟宜淸查糧冊並重稅契相輔而行余歷屆稽核始能徵收如額則淸查之法顧可忽歟是爲說

附寄莊考

﹖附寄莊考

史君揚廷舊志後續有康熙年間知縣事王維翰寄莊裏說其略曰城東四十里三回河南有荒地六十二頃有奇北直等處民墾種起科名曰寄莊原屬以地論莊並非以人之寄籍爲莊數十餘年獘竇相乘民地冒莊者多爰爲去僞存眞另立一里凡有買賣止在本里甲退收不許過於別裏法誠無獘庶可永守云沈君淮道光時修志未將王君說刊入疆域志載北民墾戶自大新莊起共十一莊名正附六里另裏附於思義鄕後此昔寄莊之名也查糧冊交界接壤地畝鄰民承種者向附本裏完糧名曰順莊不知始於何年將順莊之戶另爲寄莊名目刁戶勾通派書隱匿寄莊私撥徵糧裏差遂藉出境徵糧或捏戶逃亡或索詐生事凡徵銀兩官捐其平余徵漕一石官賞以兩串其意因公欲其速辦而其拖延如故此今寄莊之累也餘思順莊之糧久攺寄莊未便更章裏差𨿽禁革鄰民未必周知自封完者幾希良由隔境所致乃親過徳平孔莊等處告以向有賞犒給裏差今則照數賞本戶僉稱從未頒給由單許一律補發歷年踴躍輸將悉遵本裏限完因淸查糧賦考及寄莊故贅言之

○徵解錢漕說

陵之錢漕自開徵後向派差役分裏坐催謂之曰裏差或則私完領串加利恣索或則刁民包霸額外浮收甚至上忙拖接下忙漕糧本折牽制鄕民憑差完糧竟有捏稟無著之戶徒飽蠹役私橐𨿽歷任按卯比限而積習相沿徵收每致愆期解數不能如額蓋因循疲玩之風巳非一日然催科不力咎有攸歸是不可不預爲之防也余履任後停派坐裏糧差禁止簽傳大戶淸查各莊糧冊訪拏包霸棍徒曉諭闔境錢漕悉遵定章自封投櫃完納掣串旣革除坐裏之役仍派差協同莊長地保分別催完立定賞罰限程勤奮者記功領賞藐玩者革役嚴懲行之旣久糧戶頗獲其益而賦額得以全淸此徵錢漕之一效也漕米起運徳州水次收儲極宜愼重米車向是夜行禦者私偸攙雜習以爲常又與水次斗級勾通朦混交倉迨至兌幫時致有米色不符過篩換賠等獘尢須加意嚴防余將起運米袋逐一加封派人押車督運途中毋許停頓水次亦派人駐守驗收責成斗級認眞稽查不準扶同徇隱獎其勤勞懲其舞獘歷屆起運均屬妥適交兌並無爭持此解漕米之一效也

○懲蠹說

國家設官分職無論大小衙署必有書差縣署有六房書吏三班差役以資辦公定制然也其中奉公守法者固不乏人而作姦犯科者所在多有亦視夫駕馭者何如耳蓋若輩畏威者多懷徳者少是宜勸懲兼施毋姑息毋輕縱猛以濟寬斯得之矣查陵邑書差謹愼者僅二三狡黠者居五六更有積蠹者又二三戶庫總科司出納竟致侵盜入己兵刑等房掌文冊案卷動輒私抽舞獘他如差役奉票傳案藉端訛詐捕役因案妄拏栽贓誣盜其獘甚多其害甚巨此皆法所不能容者是在不動聲色細加訪察廉得其情則盡法懲治庶積獘爲之一淸蓋積蠹老於衙門善能窺伺動靜揣度意旨一或不愼卽墮其術故去莠乃可安良而剔蠹正以祛害此有治法所貴有治人也

○收養孤貧議

我朝仁徳及民其垂爲定制者有畱養孤貧一事蓋矜卹窮民有加無已而深懼一夫之不獲也陵邑養濟院收養孤貧定有常額普濟堂則民捐收養謂之曰額外孤貧鰥寡孤獨殘廢有疾者因無養贍之處準其入冊食糧憫其孤憐其貧法至良意至美也余履任後細查正浮兩額孤貧每季祗發口糧一次閏月並不加增內有並非孤貧子孫亦蒙養贍者又有書差親族情托入冊者更有並非本地人民徇庇分肥者且有其人已故名尙在冊一人而冒領數名者凡此四端亟宜嚴革以杜浮冒當報名之始先須驗明眞實孤貧方準注冊序補按月定期發糧再稽查入冊名次當堂點名親放如是則詐僞之術不行而冒領之獘亦絕矣按養濟院孤貧計口授食定額難增查普濟堂基地現存應重建爲畱養之所田畝昔皆捐送淸查可以增租則額外來者自可加增以廣其惠至時屆嚴冬或捐給棉衣或酌施饘粥此皆撫有斯民者所當加意也蓋國家著爲常經深仁厚澤行之二百餘年之久戈爲下者猶復視爲具文漫不加察非特無以對吾民亦何以對吾心乎爰爲斯議願與守土者共勉之

○重修學宮文

我朝列聖相承文教修明臨雍講學圜橋觀聽凡天下府州縣學靡不興舉蓋所以惇教化而育人材也今天子登極奉兩宮皇太后垂簾聽政命廷臣侍讀於弘徳殿昌明正學復命山東巡撫會同衍聖公重修聖林凡百郡縣敢不興學校明禮義以仰副聖天子重道尊師之至意哉陵縣學宮於康熙七年邑令史君揚廷因明之舊而新之迨乾隆四十四年邑令趙君王槐重修之迄今又八十餘載矣傑於同治庚午夏來宰是邑首謁學宮見夫大成殿之剝落兩廡之傾圮尊經閣明倫堂之鞠爲茂艸輒衋然傷之爰謀於邑之紳士曰學校者教化所關人才所系也今必新之請各輸資助工令尹且捐俸爲倡邑人皆從命復得濟東觀察蕭公濟南郡伯豫公捐廉爲勸至辛未歲暮共得銀三千五十兩有奇於是購物料計財用募工役於壬申春正月興工宮墻以內廢者興之墜者舉之百堵皆作輪奐一新復增建文筆峯重新魁星閣閱七月而工竣錢獘出納皆邑人主之胥吏不與焉夫自軍興以來河北各郡縣集團爲衛凡學校之士日習於干戈戎馬中弦誦之事闕焉不講卽令是邑者具軍實固城守禦賊不暇奚暇及此今幸聖治中興削平巨憝武功耆定文教斯宏於此而興學校明禮義是有司責也而今而後陵之人士日新於學爭自濯磨以助我國家棫朴作人之化豈不懿歟遂書其緣起於石助督工者教諭董思祖署訓導李賡南典史馮慶榮把總黨恩洲邑人之司其事者前曲阜教諭許瑞玉增生蒙擢魁監生鄭天池貢監生曹淇王彭齡增貢生魏象周附生邱蘭亭也

○重修顏魯公祠文

傑宰陵之明年春暘雨時若二麥丰登旣修治三泉書院爲士子講習之所院之西有顏魯公祠復葺而新之陵於唐平原郡也當天寶時安祿山爲範陽節度使平原去範陽近且屏蔽河北二十四郡非有濟時之才禦侮之智烏能措平原於盤石之安乎魯公以禦史敢言忤楊國忠出爲平原太守旣至郡燭祿山必反托言霖雨築城浚濠內修戰具外佯爲詩酒以自娛迨祿山叛公使參軍李平馳奏而獨以平原孤城抗賊且以兵六千授淸河郡人李山﹖咢殺賊檄淸河博平一十七郡連盟拒賊賊兵遂不敢入以視張巡許遠之保障江淮子儀光弼之收復兩京其功不多讓焉而乃始忌於國忠終阨於盧木﹖巳卒陷李希烈之難從容就義視死如歸噫是所謂臨大節而不可奪者乎傑嘗按陵之山川考公之政績向之看花飲酒料丁儲糧之所欲尋其故址而無復有存者蓋千餘年於玆矣且夫天地浩然之气生而爲人死則爲神此必然之理也公以七十有七之年罵賊不屈其气之至大而至剛者塞於天地之閒謂公𨿽死猶生可也陵人之祀公也固宜傑又念公之忠冠四朝公之神在天下豈獨眷戀於陵已哉而陵人獨信之深思之至者惟食公之徳深故報公之功遠也傑忝宰玆土承兵燹之後思公之所以修文事而整武備者邈乎其不可追也因爲葺其祠宇美其輪奐俾傑與邑人士所以輯康樂和親之福者幸公之精誠有以感召也工旣竣因志其緣起於石

○重修城隍廟記

城隍祠祀之名始於齊梁唐令天下通立城隍廟明制皆封爵國朝稱城隍之神京都迄直省府州縣胥有廟典至巨神至尊也凡水旱癘疫及訟獄難決者禱於是陵邑城隍廟建於縣治之西康熙十一年史公揚廷修於前榦隆中葉吳公汧葺於後至今又百餘年矣廟宇傾頹墻垣坍塌是不可不亟亟新之爰捐廉京錢三百千首倡其事邑之紳耆士庶亦皆踴躍樂輸共得京錢四千八百九千有奇癸酉年仲春開工廢者舉之墜者修之黯淡者裝而飾之門外巋然門內煥然气象聿新規模宏敞閱一載告成夫聰明正直爲神況神之所司有守土之責幽明無二致也傑承乏玆土閱今四載雨暘時若年谷丰登蝗不爲害麥秀雙歧人民無夭札獄訟無冤滯予旣喜風俗之日近於朴誠而其吏民亦安予之拙微神之惠不及此自今以往神饗而民福俗易而風移於以上和親康樂之書以上副我國家幹城腹心之寄者豈不於神是賴哉是爲記所有捐戶及經理官紳姓氏附書於後

○重建火神廟記

陵邑火神廟向在南門城外代遠年湮盡成瓦礫創自何時廢自何年均不可考神牌移北門內武帝廟旁供奉習以爲常考之志曰火神廟祀大辰以閼伯配國朝稱司火神歲以季夏下旬三日遣官致祭載在祀典今廟宇巳頹而神靈未妥非守土者之責耶且離爲火火有文明之象陵邑文風日漸陵替是亦不可無以興之也同治十一年七月傑旣率官紳重修聖廟成遂亟亟焉爲是舉爰謀之於紳士在聖廟工程餘款內提京錢一百五十千又鹽典商捐京錢一百二十千幕友章君聲山沈君筤生捐京錢七十千共得三百四十千傑復捐廉俸二百千成其事於十二年三月朔日開工地仍其舊而重建之督工程司出納胥歸黨把戎恩洲經理閱二月而工竣由是廟貌崇而神靈安神靈安而文運盛是則官斯土者之所深望也是爲記

○除三巨惡記

剽悍之徒害民梗治不治則巳治必盡法庶足以懲其餘同治十年五月二十五日有弁勇十餘執刀械突入陵縣西北距城八里之盛家莊爲首一騎藍頂持令自稱馬姓聲言奉直隸駐箚安陵劉統領差拏要犯將莊民盛慶盛漢曁盛慶長子朝周縛去舉莊駭懼盛慶次子朝宗驚疑失措因赴縣請究余速派妥役暗迹之二十六日弁勇等住吳橋縣之新鎭並不回營形迹可疑惟事在隔省未便越境往拏遂移知城汛黨把總帶公文馳達劉營並派役嚴密確訪初徳州人劉均充陵邑庫吏擅用額銀違抗不繳且出狂言前任押追則糾合附城匪類鳴鑼劫脫旋立黑團假冒官職挾勢嚇詐抗官殃民玆與新鎭之於添貴捏造僞札假冒弁勇將盛慶等擒拏索銀勒索余卽設法於六月初二夜密拏劉均到案訊系勾結景州之朱承恩髙富榮封有義等起意冒充官勇勒索是實朱承恩卽藍頂稱馬姓者也正擬稟報而黨把總於初四日晚回陵述抵劉營查知作僞劉鎭軍派弁勇會黨把總曁吳橋安陵汛王千總潛於初二日獲於添貴於新鎭旋擒朱承恩髙富榮封有義於景州交界柘園之河西余夥逸散當由劉營弁勇帶交劉鎭軍訊實復於朱承恩家索出僞札首列馬姓以道銜其餘姓名與劉均所自開者悉符其僞札爲劉均所造無疑嗣景州稟奉直制軍批示梟朱承恩等於本境配於添貴於極邊而劉均關提到直以供狡解回余覆訊得其確據乃解省覆審以訖其誅而陵之巨惡除其一曹平者卽曹相平陵之曹家寨人也咸豐十一年閒與徳平李祖林結黑團且作馬賊嗣充捕役以爲護符同治三年憲檄指名飭緝華前任會營獲之訊供甚狡系獄數年得保釋又攺名充捕漏网之餘藐法益甚曾私系縣民杜長齡虐逼認竊幾斃恆前任責革管押旋又逃逸窩畱匪類聚賭行竊與馬賊孫三等結黨肆擾縣東北及臨邑徳平商河閒同治九年冬餘訪知確迹往捕未獲踆兔無其狡也復購綫懸賞會徳平縣兜拏始就擒焉疊次嚴訊僅認窩竊誣良而惡之尢者堅不吐實其熟於律文巧避如此余恐輕縱害民滋深乃錄其猾狀凶情上達憲司請從嚴辦奉批再加嚴鞫倘如前狡展則以指證確鑿戮之地保曹相臣等皆其族屬也僉供結曹平惡迹有據與捲查舊案訪諸紳民者相符乃遵批就地正法時同治十年十一月閒也與前解省之劉均惡正相埒一歲而除兩巨惡積蠹與窩賊之風稍斂而更有抗官藐法之巨惡楊志嶺尙稽其誅自咸豐四五年兵興後楊志嶺與侯登亭等私立黑團楊衝霄莊附近十八村莊槪不完糧咸豐十年糾毆縣民趙雲山挺身赴案擬罪系獄暗約其弟楊存孝等劫獄而逸屢拏不獲而盤踞鄕閒無惡不作初不避匿也迨被殺親屬京控察院咨行憲司提辦恆前任獲案內從犯二人起解輒又中途劫去余蒞陵後數年閒歷經省控提犯飭緝亦匿而未獲案內人證物故者已過半矣嗣偵知其潛回且有架唆構訟之事於光緒元年三月二十日親帶勇役不露聲色始密拏到案該犯黨羽眾多解審亟宜愼密遂卽星夜解府擬罪楊志嶺伏誅三巨惡悉除而後宵小咸知儆懼陵之四境始安謐云

○捕蝗記

嘗讀小雅之詩云去其螟螣及其蟊賊蓋深惡其害苗故禱諸田祖之神而望其秉﹖炎火也唐姚崇遣使捕蝗引此爲證夜中設火火邊掘坑且焚且瘞蓋古之遺法如此山左人謂蝗亦曰螞蠟螞蠟者蚱蜢之俗名又兼涉八蠟聲近而訛與蝗形似而實殊螞蠟色靑綠向祗食艸不傷禾稼所在皆有蝗色黃黑殘食五穀爲害甚巨同治八九年春旱東省毘連數百里內雨雪愆期附河卑窪處潮濕燻蒸萌生蝻孼始則跳躍一隅繼則分飛鄰境陵境𨿽閒有飛落並無所害迨遺子入土交春卽生而鄕民無識以爲長翅自去旣恐踐踏巳長之禾苗尢覺地鄰捕挖爲多事余於十年春夏疊經示諭曉以利害務使防患於未然先後查得趙王河一帶沙地及徳州交界之李家莊田地均有蝻生當卽分段督夫已出土者克期撲滅未出土者搜掘無遺又查與徳平臨邑商河交界之許家莊外有蝗蝻叢集於田禾中蔓延成片蓋陵縣養一里八村莊僅西北一角其餘皆鄰縣之地若合四縣民夫撲捕誠屬不易且踐踏亦所難禁因念蝗乃神虫遂飭莊民設壇仰希神佑並實力搜捕不分畛域毋令飛揚而去貽禍於人反復爲眾紳耆言之三日後雷雨滂沱溝渠皆滿蝗皆漬雨自殭數年來年谷順成蝗不爲害固由人之不遺餘力亦賴神之有以默佑耳爰爲之記以志神庥

○增補縣誌序

邑之有志猶國之有史也風俗於是乎考政令於是乎出志之所系豈淺鮮哉陵縣誌爲沈臺簪明府所修分門別類文簡事詳誠一時巨制然自道光乙巳以後迄於今又三十年矣余於同治庚午承乏玆土兢兢然以弗克稱職爲慮思欲證古知今以爲從政之資而舊志於宋逆之亂板片頗有殘缺徵文考獻類多遺亡余滋戚焉爰於前濟南太守汪曉堂觀察處假得全帙歸而召匠補刊若干頁以復其舊余於公暇披讀如遊石室如數家珍因是而觀風整俗布政施令未嘗不嘆是志之助我良多也五年以來天時和暢人物蕃蕪余旣喜此邦之人士日返於朴誠而陵之士民亦安余之拙因復念此三十年閒天時人事之變遷吏治民風之沿革以及咸同兩朝之兵燹邑屬團練士民婦女殉難殉節之家皆爲昔之所無而爲今之所有恐歲月滋久則考證愈難是非守土者之責耶憶昔侍家叔宦登州府讀府誌有續志若干捲擬仿其例而爲之乃屬邑之紳士徧加采訪遂偕良甫家弟檢文案輯遺聞疑者闕之信者補之凡秩官表選舉表疆域志賦役志建置志古迹志學校志祀典志祥異志藝文志金石志列女傳共增得若干頁又增輯忠義傳一卷仍舊志之式各附於後所以備觀覽也脫稿後復就正於和甫家兄斟酌而損益之遂捐廉付諸剞劂氏以俟夫後之修志者擇焉

○邑志忠義傳序

古人有言曰士窮見節義世亂識忠臣志內有人物傳流寓傳列女傳而忠義闕焉蓋以我國家承平二百餘年民不見兵革之事故忠臣義士闕如也自咸豐三年粵寇北竄後撚匪教匪會匪梟匪皆相繼嘯聚於東直皖豫之閒陵居大河北且與直省唇齒相接邑之官紳奉文辦團歷有年所同治二年教匪宋景詩至七年撚匪張總愚又至我邑之團總練丁及男婦人等或效死疆場或從容就義是殆由國家厚澤深仁淪肌浹髓之所致也今則海宇蕩平矣而忠義之人固昭然在人耳目閒前令恆光查明請卹者計一千四十八名口傑續查請卹者計二百二十四名口𨿽當時采訪或銜職及姓名有一二不符者要其死難之心則一也輯忠義傳列爲捲又二十

○魏渤海太守王偃碑跋

按魏渤海太守王偃墓前志未載墓志銘云葬臨齊城東六里今陵縣東門外三里河劉家莊【墓在劉家莊北】是也東魏武定元年距今一千三百餘年滄桑屢變遺冢不存詢之土人無復知有此墓者光緒元年三月庚辰望後大雨衝陷土崖出碑石二一覆一載上石陽面鐫篆額九字魏【闕二字】海【闕二字】君墓銘五字完整其四字剝蝕不可辧下石陽面鐫四百七十二字二十二行行二十三字字迹端好如初惟撰書姓氏不著石廣方一尺五寸厚四寸今移嵌三泉書院東壁存以俟嗜古者証之亦可驗物之顯晦有定時也

○小學人子禮跋

小學人子禮吾叔父汝舟先生所譔傑少從叔父學見叔父生平講求宋明諸先正書兼治古文竊心向往之然叔父負其宿學𨿽公舉孝廉仍館義學以訓迪後進此卽其作以教義學童子者也叔父刻此書就以寄傑謹受而讀之其文援據小學而實以孝經爲根本蓋書分十七篇首節總冒自此以下十節所言皆養致樂居致敬之事故於凡事親節提明五致及居致敬養致樂名目以總束前文以後一節說病致憂一節說喪一節說祭仍以孝經終於立身之語收束通篇又反說一節轉正一節致其丁寧之意以終之文之作法如是至通篇次序井然一气貫注音節和雅爲近世訓蒙之書所罕有識者必能辧之世之爲父兄者見此書而知所寶貴以之訓子弟也亦何待於傑言之勸勉爲哉玆於陵署另行付梓以廣其傳而爲之跋如此

●敬簡堂學治雜錄卷二

丹徒戴傑存稿

增修三泉書院稟

重修鴉虎寨義學稟

創建趙王寺義學稟

賓興經費稟

重建普濟堂稟

查辦保甲稟

獲要犯馬金平稟

獲逸犯孫淸仔稟

獲匪徒朱承恩等稟

起解匪犯劉均稟

獲革捕曹平稟

研訊曹平稟

獲掘墳要犯劉臣稟

獲要犯楊地嶺稟

○增修三泉書院稟

竊卑職仰荷憲恩準補斯缺屢奉訓諭居官要義總宜實事求是凡有益於地方者隨時整頓不可始勤終惰祗領之下惟有冰兢自矢力求振作以副憲臺裁成之至意卑職於同治九年夏抵任時河北軍務初定陵邑經兵燹後又值八九兩年春旱閭閻凋敝竊念靖地方莫要於正民風正民風莫亟於端士習查卑縣三泉書院建自前明早經廢棄至乾隆四十六年前令趙王槐建魯公義學於顏公祠東前令杜安詩拓大之復名三泉書院歷任先後捐置田地六頃十九畝一分六釐二毫六絲一忽七微應完錢漕由官捐納內除撥地三十畝六分二釐二毫六絲六忽歲得地租京錢六十千文作爲書院東義學塾師修脯又鹽碱未墾地四十七畝三釐五毫外實在地五頃四十一畝五分四毫九絲五忽七微歲收地租京錢八百十六千零爲延聘掌教束脩節禮及修葺房屋等用嘉慶五年前令郭元兆因無生童膏火將每年存縣鹽當規禮內捐銀一百二十八兩道光二年前令黃代元倡議勸捐銀一千二百兩發商生息歲得息銀一百四十四兩二共銀二百七十二兩爲生童膏火獎賞之需派有司事經理立法甚善乃自軍興後掌教久未延請房屋漸將傾圮佃戶拖欠地租並無司事經理卑職當卽延聘掌教督課選擇司事經管出納查明佃戶欠租勒令追繳房屋飭估興修陸續添建大門開拓院落於兩廊增建考棚十閒置買卓凳各七十件講堂等處房屋廢者舉之墜者修之義學向歸書院亦一律修整所需工料錢文均在追繳舊租項下提用惟原置田地因事隔多年佃戶早非本人私自頂替另租且多侵占盜賣情獘卑職逐一確勘飭工房按段丈量繪圖造冊備查並查出未墾鹽碱地內有三十餘畝可以租種自同治十二年始除司事稟請撥地二段計十畝六分七釐六毫三絲九忽三微設立義冢另稟立案並尙有未墾鹽碱地八畝外查明實在地五頃六十九畝四分九釐八毫六絲酌量地段上下分別定租招佃承種發給印照爲憑有的保者方準租種歲入租價計京錢一千零一千四百八文按四九月兩次由司事催收不經胥吏之手掌教束脩向祗京錢四百千文節敬三十千文館谷過微多不住院卑職因生童請業無資每年加送火食京錢二百千文請掌教住院督課數年以來由卑職捐廉致送今據司事稟稱田租較昔年已增經費有盈無絀請將掌教火食京錢二百千文自本年起歸書院支送至延請掌教聘金程儀及每月官課加獎銀兩生童點心錢文數款仍歸卑職捐給再卑縣地瘠民稠貧寒之家無力延師子弟每多廢棄卑職飭司事在北門城內東門外大街添設義學二所俾童稺入學習業幼讀詩書長知禮義於風俗人心不無裨益訪延塾師二人每人每年各送束脩京錢六十千節禮六千共京錢一百三十二千文在書院經費項下支給書院東義學塾師祗有束脩向無節禮亦應一律照送以示公溥書院每年收租京錢一千零一千四百八文除開銷掌教塾師修脯等款外尙餘京錢二百三十餘千文足備修葺房屋添置器具及一切雜項等用派司事貢監生曹淇增生蒙擢魁廩生孫蘭臯附生許燦麟秉公經理出入帳目立簿存記年終將收支總數榜示講堂總期事歸實濟款不虛糜庶足以杜侵蝕而免廢弛所有增修書院淸丈田地添設義學各緣由並酌擬書院義學各章程分開淸折及田地租價淸冊稟呈鑑核

○重修鴉虎寨義學稟

竊惟郅治以教學爲先義塾實養蒙之本卑縣自兵燹後昔有義學率皆廢弛卑職蒞任之初整理書院爲生童肄業之所復在城內添設講堂義學並酌議規條剴切勸諭各鄕紳民廣設義學俾僻壤窮鄕寒素子弟幼讀詩書長知禮義於風俗人心不無裨益玆查養賢鄕鴉虎寨莊距城四十里舊有義學一座在該莊天齊廟之東所有田地系鄕民許弼君倡捐創建於乾隆四十七年趙珍等道光年閒重修本年因義學司事與天齊廟司事互相爭訟卑職查廟地與義學地畝均系紳民捐輸本是合而爲一當卽按照縣誌碑文體察實在情節秉公訊斷將原捐地畝按段丈量分劈爲二半歸廟宇半歸義學其劃撥義學官畝地十九畝二分六釐因租谷太少不敷經費又經趙珍等續捐官畝地五畝八分六釐統計義學宅基地畝共二十六畝一分八釐有奇每年應完錢糧銀一兩一錢九分五釐漕糧七斗二升九合三勺若仍取給於地租深慮塾師修脯尙難寬裕卑職卽將該義學應完錢漕自本年秋季起仿照卑縣書院舊章由地方官捐廉完納以免紛擾而垂久遠至義學房屋年久失修諸多滲漏巳由卑職捐廉飭令修理復整規模嗣後收支租谷及延請塾師派司事趙珍邢漣許長榮欒玉藻孫階升妥議章程秉公經理總期事歸實濟不致日久廢棄除各鄕續立義學另行稟報外所有鴉虎寨莊義學地畝房屋逐一丈明理合開折繪圖稟呈鑑核

○創建趙王寺義學稟

竊卑縣前因養賢鄕鴉虎寨莊義學廢弛當將查淸原有地宅並續捐地畝逐一整理緣由稟陳憲鑑在案惟是蒙以養正教育不閒於富貧僻在窮鄕延師多苦於無力義學之設固宜隨時興舉廣爲勸增俾遂貧者向學之心藉啟富者憤發之志或可爲惇本善俗之一助第事出於因則易責其成事由於創則難於謀始卑職於城內書院及城鄕向有義學均已次第整理復酌將勸立義學章程發給紳民令其隨地剴切勸導大以成大小以成小務在不抑勒不分派各聽其便俾成善舉旋據居仁鄕王四衙莊廩生王秀山閻家店監生孫安鳳凰店監生曹遇春等以該裏適中之地有公廟趙王寺一所內有閒房可立義學爲請卽派該生等專司其事先由卑職捐發一年修脯節禮共京錢六十六千文於同治十三年正月起延師開館仍倡捐廉銀二十兩以爲一簣之覆該生等亦首先樂輸業地並先後勸據紳富人等捐資連卑職捐發銀兩置買田地共三十四畝二分七釐有零歲收租價京錢六十八千文以六十六千文爲延師修脯節禮之需下餘二千文存備義學零用各項並由該生等擬定條規呈驗地契前來卑職督飭逐一丈量繪具段落四至地圖同各契一並存捲仍將各地每年應納錢糧正銀一兩五錢八釐漕糧正米九斗一升八合四勺撥入義學並諭令該司事王秀山等將一切事宜妥爲經理不得始勤終懈以期垂諸久遠其義學地內錢漕仿照書院舊章及鴉虎寨義學之案自光緒元年春季爲始均由地方官捐廉代納俾義學多得一分地租卽多濟一分實用於寒儒不無稍有裨益除其餘各鄕再行隨時勸辦外所有縣屬居仁鄕創立趙王寺義學捐置地畝並將地內錢漕撥歸官捐綠由理合開具地畝淸折稟呈鑑核

○賓興經費稟

竊維國家設科取士三年大比宴啟鹿鳴儒生握瑾懷瑜十載寒窗秋思鶚薦庭槐丰蔚宏開文戰之場行李馳驅快覩公交車之捷家有素封之號資斧何難士當困苦之時綈袍誰贈因此囊錐在手伏櫪徒悲何時席帽離身奪標遂願矧臨齊地多澆薄旣鮮盈室之藏闔境俗尙朴勤絕少輟耕而讀𨿽英年攻苦不懈白屋之功而措大維艱或墜靑雲之志卑職身爲司牧目擊情形歷科捐送捲資諸生頗知奮勉本年又值試期照章悉予體卹顧泉分廉潤未爲歷久成規惟用有常經俾可因時定制玆卑職倡捐廉銀一百兩邀集紳富捐銀四百五十六兩按照市價兌換制錢九百七十八千四百文再由卑職捐錢二十一千六百文湊足制錢一千串交當商一分行息以光緒元年四月初一日爲始所生息錢爲闔邑鄕會試賓興之費差幸眾擎共舉集狐腋之一裘庶幾赴試有資奮鵬飛於萬里謹呈酌擬章程折並捐輸姓名細數淸冊稟請鑑核

○重建普濟堂稟

竊卑縣普濟堂建自何年己無可考檢查檔案僅有雍正年閒捲據亦復殘缺不齊百餘年來地畝迷失房屋傾圮道光二十五年前縣沈令重修縣誌亦僅就當時有戶佃種官買紳捐義田三頃九十畝零登注迄今又三十年矣兵燹之餘卽向有認佃之地各佃戶私相授受按冊而稽全非本人租多拖欠地亦率皆短少卑職履任後詳查報銷案據與實在收養貧民迥不相侔而且領口糧者分爲四季散放閏不加增錢數參差當因租無可加而入堂貧民日眾隨卽捐廉廣爲收養且照向例攺爲每月散放一次親自監查去其浮濫補其眞實數年以來訪諸輿論徧搜舊案逐漸釐剔甫於去冬今春將有可追尋地畝按段查淸較誌書所載多出地九十餘畝並將普濟堂基址周圍之地丈查淸楚捐廉暫蓋房屋數閒俾貧民得所棲止惟縣境地瘠民貧鄕民多甘粗糲地內播種雜糧十居七八若令租戶以雜糧繳租則每年數目或此多彼少或此少彼多未能劃一若統令換易粟谷則多一番交易鄕民錙銖必較又恐窒礙難行今凡認佃之戶定爲一律交納租錢將地分爲四等每畝自京錢一千五百文至每畝八百文爲率戶須殷實且須的保方準發給印照領種以免再有欠租轉佃等獘至支發口糧之數查養濟院正浮額孤貧每月支銀三錢除去減平按照市價長落每大建月分支京錢九百餘文曁一千零數十文不等普濟堂系地方公款凡報入食口糧者先入堂而後入養濟院未便將所給口糧加多於養濟院之數玆擬大建正養貧民給口糧米折京錢八百文鹽菜京錢一百文續養貧民減半給支小建照扣閏月加增如此變通辦理似於矜孤卹寡之意不無少有實濟第地租口糧均已另定章程則從前造報不相符合之處自應據實更正攺換冊式以昭核實而垂永久是否有當理合將普濟堂地畝招租淸冊並修復房閒節略酌擬章程開具淸折稟呈鑑核

○查辦保甲稟

竊編查保甲爲弭盜安良之善政疊奉各憲札飭遵辦卑職於到任後卽出示曉諭闔境紳民實力奉行並因歷頒章程款目繁多且有因地制宜尙須酌量變通之處不能不斟酌盡善卑職卽就原頒章程內參酌時勢另立簡便易行章程十條仍以十家爲牌設立牌長一人惟牌長之外不再另立保甲長等名目擬卽不論村莊大小每莊各立莊長一人飭令協同本莊紳耆董司其事莊長系由莊眾公舉勤愼公正之人奉官驗充牌長卽令莊長於本牌十戶內擇明白曉事者充當卑縣四鄕向分二十一里每裏各有地保二人共計管轄大小村莊四百七十五處俟各莊選定莊長後卽由卑職捐廉刊刷空白格冊每莊一本外給筆二枝墨一錠發交各裏地保領回分散各莊莊長協同本莊紳民挨戶編查逐一照式塡注後仍交地保匯齊送縣事事官爲經理不假書役之手一切紙張等費均由卑職捐備不用紳民花費一文今截至上年年底止已據各莊莊長逐一查明將冊呈繳闔境一律辦齊卑職親加披閱俱尙如式城內關廂亦由卑職督同地方挨戶編查統計卑縣城鄕共二萬四千七百八十五戶男女大小共十一萬六千二百七十八名口卑職攜帶各冊親自下鄕抽查亦俱相符現已按冊塡發門牌及十家牌飭令懸掛並另發空白格冊二本並給筆墨飭令照前塡注一送縣存案一畱本莊備查以後卽按半年換冊一次按一年換門牌一次遇有遷移生死事故添注明晰牌內如有窩盜爲匪之家責成牌長隨時稽查密稟倘敢徇隱一並究治並令按牌分段按戶出夫輪流支更設遇外來匪徒立卽鳴鑼爲號羣起掩捕城鄕客店亦令各立號簿一本如有往來投住之人務卽詢明年籍姓名以及來蹤去迹作何生理於簿內逐一注明每晚送縣查驗如有形迹可疑之人卽行稟究卑職仍會督營典輪流親往稽查尙無匪徒混迹閭閻亦甚安堵除仍認眞稽查不敢徒托空言虛應故事外所有卑縣查明闔境保甲戶口數目理合開造淸冊並將辦理章程及牌冊各式一並稟呈查考

○獲要犯馬金平稟

竊同治九年九月二十四日奉步軍統領衙門派委右翼委翼尉廣忠帶領弁兵十餘名到縣卑職詢據廣翼尉密稱八月十八日京都徳勝門大街刺殺戶部主事福珣一案現獲玉壽松三等供出案內正凶馬金平卽馬三查系陵縣回民現已潛逃回籍特雇眼綫跟蹤訪拏前來帶有步軍統領衙門護牌並馬金幹年貌籍貫單一張送縣查核卑職隨查步軍統領衙門護牌內開本衙門揀派右翼委翼尉廣忠帶同弁兵前往徳州陵縣一帶訪拏要案爲此仰沿途文武員弁毋得攔阻一經獲犯仰卽添兵護送毋違等因查此案關系甚重誠恐走漏消息致犯遠揚當與廣翼尉密商妥協卽派原來弁兵攺裝易服帶同眼綫訪知馬金平蹤迹於二十五日在卑境鳳凰店地方將該犯馬金平拏獲並在該犯身邊搜出小刀二把到縣提驗該犯面上有刺字痕迹模糊不淸訊據供稱年四十八歲系陵縣路家寨回民前因在京犯案擬軍脫逃又在前任直隸總督部堂劉營內並武毅軍當勇保有五品翎頂本年四月閒進京貿易至九月二十三日回家至戶部主事福珣被刺一案供詞甚爲遊移查該犯面貌凶悍膂力甚大難保非因恃無質證任意狡避惟系步軍統領衙門指拏之犯卑職未便稍涉刑求自應將犯解赴京都提同已獲各犯質訊究辦第外解人犯向應稟請憲示再行起解今此案情節重大廣翼尉以刑部現有候質人犯限期緊迫急欲將該犯押解赴都質審卑職亦未敢拘泥舊章惟有先行解質當將該犯馬金平嚴加鎖鐐會營多派兵役並請東治營王軍門添派弁勇於二十六日黎明幫同廣翼尉帶來弁兵將犯護送至徳州交替轉遞前進所有獲犯訊供起解緣由理合稟報查考

○獲逸犯孫淸仔稟

竊查前蒙憲臺批據卑縣民劉江以賄差縱凶等情呈控孫淸仔等一案飭卽勒緝孫淸仔到案確訊究辦等因當經卑職因提訊原告劉江供稱所控各情均系得自傳聞並無切實證據而被告孫淸仔又復恃無質證堅不承認案延日久一時查無實據是以先憑所訊供情具文詳銷在案惟查同治九年二月閒卑縣老莊戶莊民張均地內受傷身死之無名男子是否卽系劉江之弟劉許仔屍身並被何人殺害迄今兩載有餘案未破獲卑職於詳銷後仍隨時密加訪查旋聞劉許仔有因勾拐婦女致被孫淸仔殺害情事隨捲查卑前署縣恆令前驗無名男子屍旁遺有絨花粉盒確系婦女之物其情更屬可疑玆於同治十一年五月三十日卑職於編查保甲之際查出孫淸仔家有一外來之女名曰張姐當飭該管莊地密傳送案查訊據張姐供稱年十七歲系直隸獻縣人家有親屬已死陵縣人劉許仔雇給伊家傭工同治九年正月閒伊赴舅父劉保升家探望至二月初七日劉許仔用馬往接回歸行至中途遇見孫淸仔一同將伊拐逃初八日夜行至陵縣老莊戶莊地方劉許仔與孫淸仔口角孫淸仔將劉許仔砍傷身死後將伊送至孫淸仔家各處藏匿現被訪獲等語質之孫淸仔無可狡辯供認聽從劉許仔誘拐張姐來陵後因爭奪張姐中途與劉許仔口角伊用劍將劉許仔砍傷身死屬實查問凶器系屬斷劍一口當時撩棄屍旁查恆令前驗無名男子時屍旁遺有斷劍一口業已帶回存庫當飭該犯查認相符是卑前縣前報縣民張均地內受傷身死之無名男子卽系劉江之弟劉許仔屍身並被孫淸仔殺害巳據孫淸仔供認不諱並有被誘之張姐眼見可證案無疑義𨿽現訊供情核與前詳不符惟案關人命情節重大卑職旣不敢因查無實據卽指孫淸仔爲此案正凶現旣訊出實情亦不敢因詳銷在先稍涉回護惟有據實直陳以期案歸核實除關會直隸獻縣查明張姐被拐有無報案並再提犯研訊確情錄供通報外所有訪聞獲犯訊供大槪情形合先稟報查考

○獲匪徒朱承恩等稟

竊同治十年五月二十五日據卑縣西北鄕盛家莊民盛朝宗呈報本日早有西北突來頭戴藍頂身騎馬匹口稱馬姓帶領步下一共十餘人內有戴水晶頂及白頂者各一人執持令箭各帶刀械直入伊莊並無旗幟號衣口稱系奉直隸駐紮安陵之劉統領差委密拏要犯將伊父盛慶伊堂叔盛漢伊兄盛朝周一並拏去據稱回見大人辦理不知究因何事理合呈請查究等情到縣查該處距城八里與徳州交界𨿽距直省甚近惟盛慶等不知究竟身犯何罪如果實系劉營派兵往拏因何並未來縣知會且該弁等獲犯後卽行出境究竟有無攜帶印照更屬無從稽查當卽派役跟蹤前往密查此起弁勇於二十五日卽住直隸楊家寺次日移住新鎭店並未回營事甚可疑惟事在隔省眞僞莫辧卑職未便越省往查當卽移會城汛把總黨恩洲攜帶卑縣公文馳赴直隸安陵面稟劉統領查明辦理一面卑職派役連日確探訪聞有假冒捐職縣丞之徳州人劉均與直隸新鎭店人於添貴從中串說令盛慶先行回歸取銀往贖其爲匪徒無疑卑職當卽購覓眼綫於初二日夜將劉均密拏到案訊據供認勾結直隸景州人朱承恩捏稱馬姓頭戴藍頂髙富榮頭戴水晶頂封有義頭戴白頂並金華朱五朱七白姓馬姓陳姓劉姓等一共十四人冒充官勇潛赴盛家莊將盛慶等三人拏至直境新鎭店索銀勒索屬實正在稟報閒初四日晚黨把總回陵並接統帶直字各營劉鎭軍來函知黨把總到營後面見劉鎭軍查無派弁赴陵查拏要犯情事當派弁勇會同黨把總曁吳橋安陵汛王千總於初二日先至新鎭店由黨把總帶去之眼綫將說事人於添貴拏獲訊出此起假冒官弁等人均逃往柘園河西當卽跟蹤追捕於是晚在河西小店內將朱承恩卽朱春田髙富榮封有義三名一並拏獲其餘夥從先巳逃散該犯等四名均由劉鎭軍派來弁勇帶赴安陵大營訊認同到盛家莊捉人屬實惟朱姓於姓供詞狡展尙須覆審先令黨把總回縣俟覆訊確實再行移覆等因查此案逸犯金華等均系隔境民人獲拏頗甚不易除仍由卑職購綫嚴拏務獲並研訊劉均確切供情稟報外所有現獲各犯訊供大槪情形合先稟報查考再此案會同劉營拏獲之要犯朱承恩等三名並要證於添貴一名據黨把總回縣云稱劉鎭軍意欲歸直審辦惟事主盛姓及已獲之劉均俱在卑縣究應如何辦理之處卑職未敢擅便伏乞訓示祗遵

○起解匪犯劉均稟

竊同治十年十月二十一日準直隸景州移開奉直督憲李批據景州稟報關提山東陵縣劉均到案訊與於添貴供詞相符惟在陵縣所犯各事忽認忽翻可否解歸陵縣審辦應請查核示遵緣由蒙批查該犯劉均旣經供認夥同朱承恩等僞造假札冒充弁勇訛詐不諱惟其前在陵縣所犯各情忽認忽翻案難懸定自應解歸東省提證訊明從重擬結以免狡延至於添貴一犯訊止商同起意訛詐並無另犯不法別情如稟遵照新章擬發極邊煙瘴充軍仰按察司迅卽轉飭該州選差妥役移營撥兵將劉均一犯小心解回山東陵縣收審具報並飭將於添貴一犯覆審按議解勘等因並準徳州轉準景州將劉均一犯遞解到縣當經卑職提犯覆訊據劉均卽劉陶庵供認前在陵縣充當庫吏後因虧空銀兩經羅前任將其管押脫逃旋卽私立僞團挾制官長假冒官職哄騙鄕愚並起意勾結朱承恩等捏造假札冒充弁勇妄拏盛慶等索詐各情不諱查該犯劉均前充庫吏嗣因虧空銀兩在押脫逃旋卽私立僞團挾制官長𨿽無案據可查惟訊之卑縣書役人等眾口皆同卽假冒縣丞官職旣有該犯分送報單可查又有前在該犯身邊搜出吳懷恩信片可憑此外在陵並無另犯重情尙須提證質訊之處乃景州旣將該犯劉均關提至直提同於添貴質明夥同朱承恩等僞造假札冒充弁勇妄拏盛慶等索詐屬實又因其在陵所犯各情忽認忽翻仍將該犯解回查該犯本系首先起意勾結之犯乃在景州祗認同夥明系任意狡避第案情重大可否將犯解省覆審從重擬辦抑應如何辦理之處卑職未敢擅專合將紂覆訊劉均供詞及前在該犯身邊搜出吳懷恩等信片一並開具淸折稟請查核批示祗遵

○獲革捕曹平稟

竊同治十年七月十九日卑職會同徳平縣曁管帶巡緝營周令拏獲積慣窩匪之革捕曹平一名解經徳平縣訊因犯供狡展業巳會稟各憲將犯解歸卑縣審辦在案玆卑職連日提犯研訊據曹平卽曹相平又名曹延平曹盛三供陵縣曹家寨人年四十八歲同治三年二月閒曾被華前縣拏獲到縣因伊未認爲匪情事至同治六年保釋伊卽攺名曹復興充當本縣捕役後因誤公經恆前縣革退伊卽回家窩畱本縣前獲之楊佞仔楊銀仔病故之麻撚徳平縣拏獲之劉二齒牙張二已死之尹振東在逃之孫三許秋林許欒仔夏迷遠宋丫頭侯慶仔張福熊小仔卽熊香庭先後在家居住同治九年五月初六日夜尹振東與楊銀仔孫三許秋林許欒仔夏迷遠同夥六人行竊縣境事主朱奉亭家牛只八月二十九日夜伊與楊佞仔麻撚劉二齒牙張二孫三宋丫頭侯慶仔同夥八人行竊事主徐臣家衣服首飾錢文九月閒孫三又與張福熊小仔等行竊不識姓名事主家牛驢先後將各贓送至伊家交伊分別賣與張士敬張福友等得錢均分卽在伊家賭博花用此外並無窩夥竊劫別案等語再三究詰供仍如前卷查同治三年二月閒卑前縣華令因訪聞該犯曹平與任鎖仔均系馬賊卽經會營購綫將犯拏獲疊訊各犯供詞異常狡猾堅不吐實旋將任鎖仔解赴髙唐州審辦業將獲犯訊供原由先後稟明各憲在案嗣前任樊令因該犯未認爲匪情事將其開釋恐其出外滋事飭令充當捕役旋經恆前任因事革退乃該犯不安本分輒敢在鄕窩畱賊犯至十餘名之多日則開場聚賭夜則四出偸竊且聞該犯時與馬賊往來卽窩畱之賊亦半系已革捕役一經犯事卽赴該犯家窩藏行竊以爲潛身之地實爲地方大害卑職前獲賊犯麻撚等訊悉情由卽經會營往拏無獲旋復購覓眼綫各處偵緝該犯聞風潛逃出境半載以來報竊之案日見稀少足見該犯爲一境之害前據卑縣所雇眼綫稟報曹平在樂陵邊界潛匿是以密商周令等會合兜拏今旣將犯拏獲若仍拘泥定例按照捕役窩賊行竊及山東省窩賊至五名以上均罪止擬軍該犯系已革捕役又爲著名積窩情節較重應否從嚴懲辦以靖地方之處卑職未敢擅便理合稟請查核批示以憑遵辦

○研訊曹平稟

竊同治十年十一月初三日蒙憲臺批據卑縣具稟復訊革捕曹平供詞異常狡猾仍請示遵緣由蒙批查該犯曹平始以窩賊充捕繼復以革捕窩賊怙惡不悛情實可惡該令旣訪知其積惡深爲民害卽應除之以安良善豈可因犯供狡展稍涉輕縱仰再提犯設法切實研鞫如復狡不承招祗須將其惡迹指證確鑿卽行就地正法具報以昭炯戒仍錄批申報臬司知照繳等因遵卽監提革捕曹平到案切實研鞫供仍如前狡不承認爲匪不法別案隨傳該管地保曹相臣到案訊據供稱曹平實系著名匪類咸豐十一年閒曾在徳平縣李合務莊李祖林卽李耘芝黑團內隨同訛搶滋事後被臨邑陳團擊散曹平卽行潛逃同治三年蒙華前縣訪聞獲案監禁多年旋得充爲捕役八年閒因誣拏良民杜長齡爲竊經恆前縣查知將其責革曹平回家復卽窩畱賊匪多人分赴各處偸竊肆擾多年𨿽被害之事主伊不能盡悉但曹平窩畱之孫三等實系著名馬賊人人皆知且該匪等時來時往地方大受其害伊因畏其凶橫是以不敢具稟等語質之曹平祗認咸豐十一年在鄕私充團長辦理防堵屬實並無與李祖林黑團合夥訛搶情事同治八年伊充當捕役時因誣拏杜長齡私押蒙恆前縣責革伊卽回家窩畱孫三等十餘人先後行竊事主徐臣等家衣物牛驢別無搶劫之案至孫三等是否馬賊伊亦不知情等語再三究詰堅不供吐實情明系有意狡展隨捲查同治八年六月閒據縣民杜長齡等以捕役率領多人執持鎖煉將其鎖拏到寓私刑拷打逼令承認偸竊並妄攀張大儒等訛詐因伊不認將伊弔在梁上幾致斃命等情呈控到縣並據張大儒呈同前由經恆前任提集質訊屬實當將曹平嚴責管押詎曹平旋卽在押脫逃緝拏未獲在捲查該犯曹平先則隨同李祖林黑團訛搶滋事已屬不法乃以漏网之餘得充捕役不思安分守法輒敢誣良爲竊妄拏拷打迨被革之後又復窩畱賊匪至十餘名之多肆行偸竊並與馬賊孫三等交結往來爲害閭閻已數年之久實屬怙惡不悛目無法紀乃疊次嚴訊該犯一味刁猾狡不承認第該犯惡迹訪詢紳民人等眾口相同並據地保曹相臣具有切實供結亦屬相符似未便因犯供狡展稍涉輕縱自應遵照憲諭卽將該犯就地正法以除民害當於十一月初四日將該犯曹平卽曹相平提至當堂將其惡迹逐一指證後卽行綁赴市曹就地正法以昭炯戒而安閭閻除錄批申報外所有遵批研訊革捕曹平供詞及正法日期理合稟報查考

○獲掘墳要犯劉臣稟

竊據縣屬地保劉逢祥稟據莊民吳逢祥投稱伊妻李氏於本年三月二十六日病故埋葬莊外地內今見伊妻墳冢有刨毀形迹顯有被人發掘情事囑爲稟報等語往看屬實正在稟報閒適有同莊人劉臣持有女衣變賣卽令吳逢祥認明確系伊妻裝殮衣服隨將劉臣獲住並在劉臣家起出衣片多件合報勘訊等情並據屍夫吳逢祥呈同前由各到縣當將劉臣提案訊據供認因貧難度諗知吳逢祥之妻李氏病故裝殮丰厚嗣聞埋葬莊外地內伊於本年四月初三日夜獨自一人刨開吳李氏墳冢開棺見屍竊取棺內衣服不諱卑職隨卽會營親詣該處勘得吳逢祥之妻李氏墳冢委系被人發掘開棺見屍竊取屍衣屬實查驗屍身業巳腐爛頭髮脫落骸骨並無殘毀損傷勘畢集訊地鄰屍親人等供各相同飭紀估贓值銀二兩余開單附捲除再行研訊確情錄供通報外所有勘訊大槪情形合先稟報查考東省盜墓之習比比皆是蓋因挖煤之流善開地道嘗於數里或十數里外盜掘𨿽有看墳人不得知卽知亦無從捕拏經年累月破獲卒鮮此案吳逢祥妻墳被掘通知編查保甲派充之莊地劉逢祥劉逢祥堅囑吳祕而勿揚恐經報勘盜懼遠揚旋經劉逢祥察有族人劉臣持衣片易錢齊集莊眾捕獲贓盜始偕事主報縣余廉得其情嘉其有識旋卽勘詣追出典質女襖驗訊悉符獎勵劉逢祥以激其餘亦行保甲之力也【又記】

○獲要犯楊地嶺稟

竊前據縣民趙順亭以父被慘殺等情上控楊志嶺等一案蒙憲臺批飭解府審辦等因旋蒙本府節次委員守提遵經卑職疊次差拘因要被楊志嶺逃避外出未能獲案其餘被證亦多身故以致案懸日久未能解審業將查拘未獲緣由先後稟明本府在案惟查此案要被楊志嶺系糾毆致傷趙順亭之父趙雲山身死案內之犯經卑前縣羅令將其獲案監禁詎該犯於咸豐十年九月閒暗約其弟楊存孝糾眾劫獄該犯與另案在監人犯多名均各脫逃經各前縣屢次飭差查拏總未將該犯拏獲同治八年據趙順亭之祖母趙張氏以正凶脫獄子命無抵等情赴京控蒙都察院咨解回東行蒙臬司委提人捲審辦經卑前縣恆令拏獲案內被告楊子普張朋友二名解至平原縣境被該犯親屬追至中途奪犯逃跑其餘被證亦未拏獲當經稟蒙臬司以被證未獲案難審辦將原告趙張氏先行釋回詳請憲臺咨明刑部展限嗣據趙順亭與其母趙麻氏先後由府赴司控蒙憲臺批飭嚴緝又經卑職比差勒緝亦未將楊志嶺獲案現𨿽事隔十餘年之久案內人證半多死亡惟查楊志嶺本系劫獄脫逃之犯並有闔縣紳耆公稟該犯於脫逃後聚眾赴鄭誦先家滋鬧之案似此凶橫不法之徒未便任其漏网今卑職屢次派役密加查訪探知楊志嶺業已潛回原籍且有架唆劉彥涉訟情事仍屬不安本分卑職隨於光緒元年三月二十日帶領勇役不動聲色將該犯楊志嶺密拏到案訊據供認糾毆趙雲山身死獲案監禁旋經伊弟楊存孝糾眾劫獄脫逃不諱自應傳同原案人證將犯一並解府審辦惟該犯本非善類前曾私充團長黨羽甚眾且在卑縣劫獄脫逃之犯若俟傳齊人證再行起解有需時日恐致故智復萌應卽將該犯先行解府以昭妥速而免別滋事端除由卑職另備文批多派兵役將該犯楊志嶺先行解府收審並俟傳齊案內原被人證續解外所有拏獲趙順亭上控案內多年未獲劫獄脫逃要犯先行解府緣由理合稟報查考

●敬簡堂學治雜錄卷三

丹徒戴傑存稿

勸設義學示

采訪節孝示

觀風示

決科示

諭生童示

校閱武生示

勸農示

查辦保甲示

再查保甲示

設立義冢示

刊發勸善書示

嚴禁逼嫁孀婦示

嚴拏訟棍示

嚴懲賭棍示

○勸設義學示

照得四民之中士居其首五教之設學統其全陵縣素稱文物之區民多好學城內原有三泉書院爲生童肄業之所乃歷年未能善於經理以致諸事廢弛現經本縣飭令首事將書院房屋逐一修整酌捐廉俸加送修脯延請山長到院督課主講俾得重興文教培養眞才於士習民風大有裨益惟鄕閒並無義學誠恐少年子弟或因家貧無力讀書𨿽有穎資遂致廢棄殊爲可惜日前本縣邀集城鄕各紳士面爲勸諭令其各就村莊之大小籌捐經費設立義學延請品學兼優堪以訓迪之儒師以資教讀各該紳士等均甚踴躍樂從玆本縣酌定章程合行出示勸諭爲此示仰闔邑士庶人等知悉自示之後務各妥籌經費遵照章程卽速延師設學稟明辦理立學之後凡有貧寒子弟赴義學從師肄業不必另備修脯務以勤學爲先庶幾日就月將裏革囂陵之習朝弦夕誦人懷奮勉之思於以彰文教而厚民風本縣實有厚望焉

○采訪節孝示

照得天下最難得者完人婦女所最重者節孝凡孝親撫孤全貞守節者卽屬當世完人宜沐熙朝曠典查十室之邑必有忠信況東省爲聖賢桑梓陵邑乃禮教名區應不乏貞孝節烈之婦女若竟任其湮沒無聞殊非闡揚潛徳之道本縣蒞任伊始首以表正人心維持風化爲務合亟出示采訪爲此示仰闔邑紳耆人等知悉務須博訪周諮確查詳核一邑之內無論本莊外村如有未婚女夫亡守貞並孝女以父母未有子孫終身奉親不嫁者或孝女順媳割臂療疾者或烈婦因夫亡以身殉節者以及婦人三十歲以前夫亡守節現已五十歲或年未五十而身故其守節已及十年者果系貞孝節烈有一於此無論年分遠近婦女存亡但實迹彰彰可考立卽開明本人年歲事實遵照歷奉撫憲飭行定章出具縣學各生並地鄰族長切實甘結赴縣具稟卽由本縣移會兩學查照加用印結一月一次造具總冊總結徑詳大憲題請旌表遵章不經各衙門核轉以免輾轉耽延俾貞孝節烈婦女之姓氏上達宸聰永傳後禩生者榮耀裏閭歿者增光泉壤且令世之爲婦女者皆知守節盡孝可以流芳百世庶幾共相砥礪大義昭明其裨益於世道人心良非淺鮮本縣捐廉每辦一名酌發京錢四百文已諭飭禮房隨到隨辦不準向本主及具呈人需索分文並俟撫憲批發表揚牌到縣先由本縣捐廉每名賞給紋銀一兩制備匾額懸掛裏門以資觀感而昭幽隱所有表揚牌匾額銀均由本縣當堂親交原報人及子孫親族具領不假吏胥之手如敢借端需索許爾等稟明究辦決不寬縱仍候恩準給旌文札回縣匯案具文補報本府道司各憲衙門備案讓紳耆等務當認眞采訪加意搜求愼毋觀望不前致湮潛徳各宜恪遵

○觀風示

照得書升論秀百里亦舉賢才問俗采風十室非無忠信矧玆名邑夙著人文城號富平毓三泉之靈秀賢推曼倩著七諫之文章辟石鑑爲司徒勛垂晉室擢張雍以登第名播宋廷節重糧儲藺大夫忠貞共仰墅成槐裏康侍禦風雅羣欽亦越我朝聿鍾名俊科第則綿延勿替詩書則弦誦相聞良由居近聖人久沐尼山之澤是以邑多君子彌增志乘之光溯彼先型鴻名永著念玆後起蛾術宜勤本縣世受國恩親承祖訓讀書廿載用愧通經作吏十年仕猶好學向以柳營從事磨盾不遑今者花縣膺符鳴琴有志非敢冀魯公之治足與比隆竊願如澹臺之賢得之斯士爰效輶軒之訪以求楨幹之材爲此示仰闔邑貢監生童知悉本縣擇於七月初一日扃門考試爾等屆期黎明齊集聽候點名染翰風檐共擅雕龍之技加評月旦略窺全豹之斑想平時學足三餘腹能起槀看此日章成七步口定生花轉眼鹿鳴喜燕嘉賓於蘋野揚鬐魚化還儕學士於蓬瀛勉爾華國之文副余求賢之望

○決科示

照得鹿鳴食野萃蒿則致詠嘉賓鳳噦髙岡梧桐則載歌吉士典隆大比爰選秀於三年任重獻書先掄才於羣吏我國家辟門吁俊舉孝興廉在臨齊勝地多材席珍待聘生等生逢昭代思會合於風雲居近聖人沐聲靈於禮樂久矣學勤蛾術拾芥能期宣乎願遂鵬飛占橊葉吉本縣家傳詩禮世澤科名蕓案廿年每下帷而勵志棘闈再戰始橐筆而從戎旣隸風塵一行作吏未忘結習多士能文爲此示系本年鄕試諸生知悉本縣擇於本月初十日前赴書院扃門考試生等務於黎明齊集聽候點名藝定兩篇翔龍耀鳳詩成八韻刻翠裁紅五色花生定有江淹妙筆萬言日試疇推太白揮毫本縣親事丹黃謬司月旦諸生藻抒錦繡羞取雷同分薄俸以佐蚖膏潛心繼晷超凡羽而瞻鶴立引首衝霄共奪錦標漫道是龍不信爭聯玉筍更期題雁同登勉爾雲程殷予日望

○諭生童示

照得書院之設爲國家儲育人才之地允宜品行爲先而文藝其次顧士子進身伊始莫不由敷奏以言未有不能通經而可致用者此考校文藝所以必須認眞未可濫取也況剿說雷同希圖幸獲非特文字不工其品行亦可想見本縣實事求是萬不以姑息爲寬大邀虛譽於士子致士習日卽於澆漓有負建立書院之本意查舊捲向來書院超等生不過八名上取童不過四名定例綦嚴所以重考核而虞浮濫也本縣自履任以來值兵興以後諸生荒棄本業已久若不量加鼓勵誠恐一時未能振作是用照歷來推廣之例生童膏火增至五十名之多月課復捐廉加獎非徒爲寒士資其攻苦實望士人益砥廉隅俾品行文章均可成就得以乘時上進自奮功名意至切也乃近閱課捲不惟鈔襲雷同仍復疊見甚或一人冒領數本及迫於寸晷竟有不完捲而出者至如文不對題或一篇而互相襲取語句雜出敷衍成篇如此等獘十常八九該生童等豈不知本縣秉公衡鑑萬無幸邀而甘爲此艸率搪塞不自愛若此耶良由取數太寬往往投卷不及百人幸其取不足額𨿽無佳文亦可冀得膏火加獎是本縣以濫與爲恩致啟幸獲之漸且使努力進取之士與苟且徼幸之人同一領獎亦不足以示優異爲此特諭各生童等自此次曉諭後如果各能勉力作文實敷取數本縣仍照向章發付倘仍蹈前習所有各項膏火加獎本縣並不吝於出納仍系照章發下不扣錙銖惟所定人數祗取佳文不以濫竽充數應得膏火加獎照扣發者按數加給超等前列之人以爲砥礪潛修者勸庶抑徼幸詭得之風俾眞才益知奮勉用副本縣培養士類之至意該生童等其各自愛

○校閱武生示

照得和容興舞射儀特備於地官剡注參連射法聿詳於保氏古者射以觀徳有由來矣況我朝設科取士或力誇如虎發必應弦或勇著麗龜奇能破的惟技能之素習斯術業之專精也爲此出示曉諭武生本縣慨捐鶴俸閱爾鳩儀習射之餘復觀刀石玆擇於每月初十校射大堂務先期以報名毋後至以自誤張弓挾矢宜踴躍而咸來擅技呈能自彊弱之立判分中數之多寡定獎賞之有無庶幾中鵠有心射鵰好手或挽彊以命中或負重以稱能況三年大比之期正多士進身之日果其弓調手習體正心平自爾巧至力從主皮貫革射百步以外之物技可穿楊具千人共見之材胸饒成竹行見雲閒鵬翮扶搖而萬里摶風陌上馬蹏蹀躞而九秋得意余所望也生其勉旃

○勸農示

照得貴粟重農漢詔播西京之政於耜舉趾豳風著東作之文餘九餘三富饒則詳於王制多黍多稌丰亨則載在詩篇秋慶西成必先三時不害春勤南畝乃能百谷咸登在昔時匱乏無虞固編氓勤劬所致也本縣蒞任於玆瞬將兩載勸農是務諭爾羣黎厥田上中靑州之壤其利黍稷職方所書值此風雨知時喜丰年之可慶尢貴耕耘應候盡穡事以無荒勤播種則事重丁男任紡織則責專子婦宜樹木者或植果而種桑宜水田者或開渠而鑿井務使野無曠土因地制宜庶幾邑鮮遊民生財有道皆爾民之正業實務農爲要圖方今民樂堯天升平普慶更宜農時不失力盡田功犁雨鋤雲預卜丰占玉粒蕓苗布谷自爾瑞兆金穰占魚夢而樂溥同人時逢酉熟祝豚蹏而年書大有俗免庚呼爾等其各懍遵本縣固所深望

○查辦保甲示

照得編聯保甲爲除莠安良之善政此次本縣舉辦事事官爲經理不準書役一人下鄕致滋索擾爾紳耆莊長地方人等但須查照章程將村莊戶口產業住址確切淸查照數塡注淸冊送縣察核塡給門牌隨時更換以期實力奉行除將議定章程另行刊發外爲此示仰闔邑軍民人等知悉爾等須知保甲一法可以靖本地之匪徒可以捍外來之宵小姦宄無從托足閭閻自獲乂安其各挨戶編查不許隱漏給發章程系本縣悉心酌議簡便易行務各遵照辦理毋稍違延

○再查保甲示

照得本縣編查保甲必須實力奉行日久無懈如果稽查不嚴則匪類日聚匪類聚則滋生事端各村莊遵辦保甲業巳年餘該莊地牌長造冊呈送頭緒尙多不淸查法未能盡悉蓋淸查保甲非僅盤詰盜賊及訪拏窩主而巳如遊手好閒之輩酗酒賭博之徒與夫窩娼窩賭學習拳棒刀棍三五成羣夜聚晝散以及外來流棍來歷不明在集耍拳跑解走狗弄猴打流星變戲法唱歌詞等類均非安分之徒至於鄕閒演唱夜戲開設會場更易招集匪類貽害地方必須畱心盤詰閭閻乃獲乂安本縣親歷鄕陬屢經詰誡各莊地半多陽奉陰違虛應故事且有未將領去門牌懸掛者亦有抗不支更者均屬疲玩不力其認眞稽查之莊地如劉向幹莊劉逢祥能將掘墳要犯劉臣訪獲繩劉家莊劉發順能將孫淸仔毆死劉許仔案內要證張姐查出送案深堪嘉尙本縣業巳從優獎賞餘如容畱賊匪在莊潛匿及失察莊民開掘地窨聚賭各莊地均經隨時斥革分別從嚴究辦玆值更造淸冊之際本縣不日攜冊下鄕挨戶抽查合再剴切諭知爲此諭仰闔邑紳耆軍民及莊地牌長人等知悉爾等務須遵照前頒章程認眞逐戶細查如有遠出還鄕或全家他徙者重行編造不準遺漏一戶少塡一名如有不法棍徒查系本地人民責成該父兄嚴加管束並於冊內注明準其攺過自新若系外來姦宄立卽稟候拘案訊明遞解回籍不許容畱一人領去門牌按戶懸掛需用紙張筆墨冊子等費皆系本縣捐廉辦理不用爾百姓一文如該莊地牌長私自斂錢準卽指名喊控定卽從嚴照例懲辦各村莊庵觀寺廟客店歇家一體編入冊內嚴行稽察莊外如有空廟空窯卽行壘塞集鎭爲商賈聚集之處均應修置柵欄日則按牌挨查夜則輪流支更毋得始勤終惰自此次曉諭以後牌內倘有窩盜爲匪之家牌長與九家徇隱不報一體連坐莊長牌長若能奉行得力或拏獲匪類送案本縣隨時存記從優獎賞或在鄕欺壓鄕愚挾嫌誣控一經本縣訪查得實定卽傳案訊明重辦毋謂誥誡之不早也各宜懍遵毋違

附查客店示

﹖附查客店示

照得客店稽查行旅最爲弭盜良法如能認眞盤查盜賊自無從托足是以本縣前於查辦保甲之時立有章程責令各客店設立號簿實力稽查遇有形迹可疑之人卽行告知牌長等獲送訊究並屢次出示諄諄曉諭原爲綏靖地方起見無如各客店往往視爲具文並不照章辦理以致匪徒混迹其閒毫無覺察似此虛應故事殊堪痛恨合再剴切曉諭爲此示仰開設客店人等知悉自示之後凡有往來投宿行旅爾等務須逐一查明姓名籍貫並其來蹤去迹有無行李按名塡注號簿聽候本縣隨時覆查如有語言支吾行蹤詭祕許卽告知牌長莊地人等獲送訊究倘經此諭之後該客店等仍敢漫不經心盤詰行旅或因貪其微利任令匪徒來去自由並不按名登記號簿一經查出或日後拏獲賊犯訊有在該店住歇情事定卽一並從嚴究辦決不姑寬各宜懍遵

○設立義冢示

照得周禮秋官有埋而置楬之文月令有掩骼埋骴之事後世漏澤園之設所在多有凡以心古昔聖王之心不使死者之魂魄賫恨無窮也本邑向無義冢境內浮厝之棺或系旅櫬久畱或系貧民未葬摧殘風雨暴露堪憐署後普濟堂舊址及西北隅等處亦多埋瘞叢葬旣久沴戾難消良由義冢未立以致到處掩埋本縣身膺民牧目擊心傷屢與紳耆等籌議久未舉辦殊屬惻然去年冬接奉大憲札飭於城鄕衝要之處添置義地諄諭實力奉行等因奉此遵卽復與紳耆等再四商酌玆據書院首事曹淇等公稟陵邑地僻民貧勸辦非易因書院原置田地系屬闔縣公捐議請撥地二段共計地十畝六分七釐六毫三絲九忽三微設立義冢眾願樂從懇請立案以垂永久等情本縣查書院地畝本系民捐歷年錢漕系官捐納以公地而立義冢所議洵爲妥協準卽立界注冊除稟批示存案外合行出示曉諭爲此示仰闔邑軍民人等知悉爾等要知義冢之立專爲無力貧民而設或鰥寡孤獨或旅客無依均準前赴義冢分別男女按段掩埋浮厝之棺亦準送葬俾死者得安窀穸如衣食充足有地可葬者不準將骨肉至親送往埋葬自示之後仰該首事等及該管莊地隨時稽查倘兩處義冢地鄰越界侵占一經查明亦卽送縣照例究辦毋違切切

○刊發勸善書示

古今勸善之書不下數十百種卽如陰騭文感應篇等書言近旨遠無非勸人向善攺過使爾等能依其言而奉行之則人人都成好人樂於向善猛於攺過那有姦邪悖逆那有盜賊兵戈行見化行俗美共享承平豈不是大快樂世界無如爾等賢愚不一讀書明理之人尙能識得這个道理而鄕村市井小民染於積習心中茫昧禮義廉恥置若罔聞苦於無人教導講說以指引其處世立身之道理是以有善而不知爲有過而不知攺全賴正人君子良師益友朝夕梘親言語相勸斷無不返其天良相率而爲好人者本縣自抵任以來息詞訟興學校表節孝查保甲不憚捐廉而孜孜爲此無非冀爾等皆做一个好百姓玆復將宋禦史邦僡所作勸諭十二條刊發都是古聖賢教人的說話及爾等近日最易犯的事由其言明白易曉爾等務當各自勉勵並訓誡子孫讀書的人常爲不識字的人講說如此輾轉勸導大眾均知道向善攺過不惑於邪說不染於習俗庶不辜負朝廷化民成俗的至意勉之勉之

○嚴禁逼嫁孀婦示

照得婦女以名節爲重夫亡再醮原所不禁至親屬用彊逼嫁例有明條是以本縣於到任後卽經出示嚴禁在案今有金家寨孀婦傅呂氏夫故守節與其翁傅連元各自過度旣無至親骨肉又無親生子女過繼侯姓之幼子相依爲命零丁孤苦其情巳屬堪憫乃傅連元非但不能顧養其媳反因傅呂氏之夫傅相名下遺有產業屢向索借不遂竟敢商同傅呂氏母家過繼之兄呂逢亭意圖涎產分肥未向傅呂氏告知卽將傅呂氏用彊搶嫁與馬家酒坊莊王長安家其時傅呂氏一見呂逢亭帶領多人前往卽向哭鬧不肯出門呂逢亭仗恃人多將傅呂氏擁出莊外有莊地沈長海等眼見可證後至官道魏莊又有媒人張洛三等勸說從緩而呂逢亭竟置不聞迨傅呂氏至王長安家忿怒滋鬧臥病不起奄奄一息又有地保李志善等往見嗣王長安因恐釀成人命欲將傅呂氏送至呂逢亭家而呂逢亭堅執不收始將傅呂氏送至趙家寨交傅呂氏之姊趙呂氏家收畱傅呂氏方能來縣喊稟本縣察核呈詞實出情理之外當卽出票拘傳呂逢亭自知罪孼難逃又與傅連元勾通一气捏稱傅呂氏不守婦道等詞來案訴瀆迨經添傅族長傅奎及莊鄕人等逐一查訊僉稱傅呂氏並無不守婦道情事眾證確鑿可據查此案傅連元𨿽系傅呂氏之翁惟其前被祖母胞叔呈首監禁日久歷有案據可查此等忤逆不孝之徒本無足道而呂逢亭與傅呂氏𨿽非同胞所生過繼有年竟不顧兄妹之情始因涎產用彊逼嫁經傅呂氏控告猶復與傅連元勾通一气污毀名節視其居心必欲置其妹於死地種種姦險刁惡喪心害理實屬行同禽獸爲此案罪魁未可稍涉姑容本擬從嚴懲辦以儆凶橫而勵風化姑念呂逢亭究爲傅連元所愚本縣法外施仁從寬將呂逢亭傅連元分別僅予責懲並將呂逢亭枷號通衢示眾查傅呂氏夫故守節猝被其兄呂逢亭用彊逼嫁竟能堅心不二抵死不從洵屬貞節可嘉諭令該族長傅奎等將傅呂氏原有產業協同查明勒令傅連元如數交還聽其仍回金家寨安度不準短少亦不準傅連元等再行欺陵媒人張洛三等𨿽系失察於前念其勸阻於後情稍可原從寬免議娶主王長安事前𨿽不知情事後供呈兩歧亦有不合第巳將傅呂氏送還尙知畏法從寬掌責以示薄懲取具各結附捲在案因思呂逢亭旣敢似此不法則一邑之內人心不測恐如呂逢亭者尙復不少與其懲之於事後不若禁之於事前合將此案始末情由詳細示知爲此示仰闔邑軍民人等知悉自示之後務各互相勸勉倘有孀婦自願守志必須勸令終守妥爲保護以全名節夫家親屬斷不可如傅連元之喪心害理母家親屬亦不可如呂逢亭之人面獸心垂涎孀婦產業用彊逼嫁致令殘弱孀婦冤屈難伸情殊堪憫如敢仍蹈前轍本縣執法如山一經查出或被告發定卽嚴辦不貸勿謂言之不早也各宜懍遵

○嚴拏訟棍示

照得安民以理訟爲先而欲淸訟源必痛懲訟棍本境民情本非刁詐惟性多浮動卽易聽挑唆蓋訟棍以刀筆爲生涯以煽惑爲長技潛藏城市遇事生風人本气平激之使怒釁本細微攪之成讎迨具控到官便視爲利藪於是經年累月糾纏不休節外生枝蘊釀滋大鬼蜮之謀胡底譸張之幻何窮卽兩造情願干休而欲壑未盈波瀾又起卽官司秉公斷結而禍根未拔舊案重翻種種禍端擢發難數本縣到任一載獄鮮稽畱當堂審呈供詞歧異傳案對質大半虛誣現已訪明慣訟棍徒住址姓名不忍不教而懲姑先出示曉諭爾等具有知識何事不可營生柰何澌滅天良作此忍心事業縱暫圖溫飽亦貽害兒孫卽幸漏刑章仍難逃天譴自示之後務宜洗心滌慮猛省回頭痛攺前非另圖正業倘仍怙惡不悛復萌故智爾之出處蹤迹已在本縣掌中爾之罪孼案由備在本縣檔捲禍臨不測後悔無追各宜知戒

○嚴懲賭棍示

照得賭博爲盜賊之媒最爲風俗人心之害且外來賊匪無處安身亦必借此以爲藏匿之地是以例禁綦嚴罪名極重至在地窨聚賭尢應加等治罪更難稍涉姑容今本縣訪聞前後楊家莊及大新莊等處有開掘地窨聚賭情事當卽親帶兵役馳往密拏現將開掘地窨之地主楊新仔楊倉王勇及糾眾聚賭之王書安王方池並該管莊地劉蘭閻保亨等一並拏獲並起獲賭具賬本到案訊明屬實查楊新仔等開場聚賭固屬有違定例而莊地知情不報亦難辭咎當卽分別從嚴笞責先行枷號示眾枷滿再行分別懲辦各處地窨亦卽全行平毀以杜後患惟一縣之大似此不法之徒挖掘地窨開場聚賭者恐尙不少必須一體嚴密查拏懲辦方足以靖地方而安良善除密加訪查外合行出示嚴禁爲此示仰闔邑軍民莊地人等知悉自示之後務各安守本業互相勸勉凡有地窨立卽平毀如有再在地窨內賭博者卽著該管莊地指名密稟以憑拏究倘敢徇隱不報一經查出或被告發除將本犯照楊新仔等一律辦理外定將該管莊地一並從嚴懲辦決不寬貸勿謂言之不早也懍之愼之

●敬簡堂學治雜錄卷四

丹徒戴傑存稿

署規

堂規

差役條約

捕役條約

書院章程

勸辦義學章程

賓興經費章程

普濟堂章程

保甲章程﹝附牌冊式﹞

籌辦積谷章程

粥廠章程

堂判摘附

○署規

一闔署家人各照派定執事謹愼管辦熟諳者愈當勤謹細致初學者先求明白安詳無論大小事件俱不準爾等做主是非行止由我決斷倘所見有不當之處曉事者不妨各陳所見請示酌奪倘或隱瞞絲毫以及串通書差舞獘一經發覺定行究辦決不姑容爾等並當互相查察如有獘竇隨時密稟查明處治

一每日所收公文及各處書信均卽隨投隨送候親自拆封不準擅先拆看

一賓客紳士拜會實時傳帖請示或請會或有事不能請會照諭柬房在外登答仍將門簿逐晚送閱不得遺漏艸率卽書差人等非奉傳喚不準擅入宅門至雜項人等著把門人問明來歷稟明候諭不準擅令進署如有故違惟管門人是問

一每逢公出所有隨帶人役以及跟班人等預期開單聽候點派由賬房按名發給飯食錢文固不準藉端需索分文亦不準擅喫民閒酒食違者照索詐例究辦如有單內無名之人暗地隨往查明一並懲治

一每日爾等均須黎明卽起各司所事晚閒宅門上鎖不準過亥刻鎖鑰送存賬房如有人因公出入必須稟明之後方準啟閉並由管門人置立號簿一本凡爾等及雜色人等出入宅門均按時刻登記明白不準含糊遺漏號簿卽由管門人按日送查

一雜務及廚房馬號等事皆有經手銀錢之事固不準克扣分文亦不得壓擱時日其一應買辦對像賬房悉照市價發給現錢爾等如敢在外私自賒欠借貸一經發覺除將欠錢實時追繳外仍治以索詐之罪

一凡有調查卷宗收發均須立簿隨時登記以備查考新案稿件無論片紙隻字均應隨時淸理黏捲如有遺漏錯誤惟司簽者是問

一原差報到稟單無論所傳之人到與未到立卽呈閱詞訟呈批一經塡榜之後立卽張掛均不準片刻遲延

一稽查監獄及押犯最關緊要司其事者每日必須細心點查卽值堂用印亦皆有專責如爾等不知檢束或敢影射招搖一經查出定必照例重辦

一闔署家人並各項人等不準與書差交接往來及彼此請酒換帖並不準無事出外閒遊以及賭博彈唱放肆多言髙聲談笑違者立卽驅逐爾等衣服靴帽祗須整潔朴實不失本分爲佳不許任意奢華倘有此等習气縱能辦事之人亦必不用

一跟班中每日派二人伺候會客及坐堂一應內事另派二人伺候署外差使如遇跟隨公出及各項外差隨時酌派至爾等出差他往無論遠近用盤費多寡俱開呈細帳不得以少報多尢不準買物孝敬

一署內各色人等無故不準在辦公事家人房中閒坐如有不遵許管公事家人指稟至喫飯睡宿各有定所不準任意搬移

以上十二條爾等須細心體會愼益加愼我無論新舊家人俱系量材器使並無偏向好惡其有一二未能深悉之人隨時察看好丑更換斷不瞻徇情面稍事將就所有應給銀錢由門上經手收存登記按三節結總由上開單派分各宜懍遵

○堂規

一每日黎明宅門內擊云牌七聲外發頭梆把門頭役稟領各門鑰匙日出宅門內擊云牌五聲外發二梆值堂房赴宅內領簽套分散各房值班頭役並執事人等均各小心伺候違者重責

一本縣放告每月以三八日爲期值堂房先將呈狀名次事由刻卽登號原呈仍交告狀人手執聽候當堂逐一點收俟批發後該房立卽登號繕榜送判懸示照墻仍將原詞分發各房限卽日具稿送核如有隱匿遺漏遲延查出定行責革

一審理訟獄是非曲直皆由本縣親自裁決並不假手於人倘有書役人等在外招搖指稱打點名色作姦舞獘或竊聽堂事走漏風聲密訪得實定行按律嚴辦至招書記寫口供不許遺漏增攺錄畢將供單當堂送閱過朱隨捲呈繳違者重責

一審理案件值堂房設立堂事簿一本逐案明白登記何件已結何件未結當堂標日備查毋得遺漏幹咎一接奉上司牌文宅內拆閱發出該房隨到隨行毋許片刻停擱如當日不送稿簽者定行重究至一切稿件務須挨次黏入原捲不得零星散收致有遺失送稿時全行夾簿送閱以憑查核不許遺漏片紙其繕寫文移務要紙張潔淨字迹端楷不得潦艸錯落違者重責如上司官銜並本縣坐銜及文書尾後年月遺漏舛錯者按字加責至錢糧有關緊要數目務須大寫不得錯漏挖補致幹重究

一各上司批發審理案件及自理詞訟所有拘傳人證遵照朱限日期齊集候審其稟到時如票內人證有實在不能到者務要注明因何不到如有隱匿賄縱情獘一經查出定行嚴究

一票拘人犯倘或犯已脫逃不得擅拘親屬如有必應著落追究者具稟請示其票內犯證人等分別拘傳其應傳者不得擅行加鎖如違重究

一執事守宿人役俱要正身不許頂替其書吏各派經承一人在房守宿不誤呼喚並不準將卷宗帶赴私宅違者重究

一大門至宅門以前理宜肅靜如有書役人等喧嘩吵嚷重責不貸

一書役人等與無知民人不同俱應安分守法如有玩法作獘需索生事及酗酒鬭毆窩娼聚賭等項一經查出或被告發定行照律嚴辦決不姑寬

以上規條均關緊要爾等務須恪遵毋廢厥事本縣之刑賞視爾等之賢愚倘敢視爲故套漫不經心本縣言出法隨愼勿後悔

○差役條約

照得本縣下車伊始合行申明禁令以杜獘端爾等務當依照後開條約一律恪遵

一各班分裏凡有尋常事件派差均按卯簿名次先後輪派周而復始如有最關緊要之事卽由本縣察看爾等勤惰隨時點派不在輪派之列

一票內所派之人除正身外不許頂替並不準私帶白役倘敢不遵查出一體究責

一各差承票傳喚人證不許妄用鎖煉須票內注有用鎖二字方準用鎖倘敢妄用鎖煉一經告發按律重辦

一派差按照里數於正限外並給余限均由本縣親自標明爾等務須遵限報到隨時具稟不準片刻遲誤倘敢私行押候壓擱抗延遲誤半日者責一百板遲誤一日者記過一次責二百板遲誤二日者記大過一次責三百板遲誤三日者枷號斥革永不準復充

一派差要務立限綦嚴如果爾等勇於奉公不避艱險不辭勞苦由本縣隨時酌賞銀錢或準記大功一次

一凡記過三次者攺記大過一次記大過三次者立卽斥革凡記大過者隨時登注應將輪派差使罰停一次記大功者除按名輪派外卽附於輪派之末賞添差使一次以示公溥而明賞罰其一人功過兼有者並不準相抵本縣法立必行懍之愼之

○捕役條約

照得捕役專司緝賊所以除民害也如果平空妄拏嚇詐鄕愚是欲除害而反爲民害矣本縣到任以來首嚴緝捕並於原設工食之外格外加增工食不爲不優該捕役等宜如何激發天良認眞巡緝使盜賊聞風遠揚閭閻日就安謐方不負本縣諄諄告誡之意乃數月以來竊案疊出𨿽經票差緝拏迄未破獲緝捕懈弛已難辭咎迨比催稍急則將案外無辜貧民以及前曾爲匪後經攺悔之人捕風捉影妄拏送案聊以塞責此等伎倆本縣早經洞悉卽如革捕馬盛全兩次妄拏無辜可爲明證今童進功又有妄拏張二之案𨿽經本縣實時審明小民已受其害似此舞獘實堪痛恨本縣爲民父母時以除暴安良爲心若不嚴行查禁何以除蠹害而安善良除隨時密查懲辦外合行列款嚴禁爲此諭仰捕班總役童進功李啟發知悉嗣後如遇承緝各案盜賊務須查照後開條款訪明眞贓實據確系案內正賊方準拏獲送案若無本縣印票或將案外無辜貧民憑空指爲何案正賊妄拏送案並帶同白役嚇詐搜翻者一經審明或被告發定將該役等責革不貸本縣執法素嚴勿謂告誡之不早也懍之愼之毋貽後悔

一本縣捕役現定分養思居存四鄕派役巡緝何鄕之案卽票差何處捕役依限查緝以資熟悉並定於每月初七二十二提比一次視各鄕報案之多寡獲犯之有無以定功過有功則賞有過則比屆期各鄕有案捕役務須一律到齊聽候比期甚寬不準一名托故不到

一總役均應在城伺候城內關廂卽歸總役分段巡緝兼管各鄕散捕如所管捕役內有妄拏嚇詐及爲匪滋事各情責成總役隨時稽查具稟其有知情徇隱者一體治罪

一緝拏盜賊必有印票爲憑若無本縣印票及𨿽有印票而非票內指拏之犯不準妄拏送案違者革究

一票緝各案贓賊必須訪明眞贓實據確系本案正賊方準拏獲送案倘敢妄拏無辜逼令承認希圖塞責者一經審明定卽革究

一凡前曾爲匪現已攺過自新者卽屬良民如無本縣指拏印票又無外縣批緝不準妄拏嚇詐

一境內如有眞正大盜或積慣窩家必須訪明實迹先行來縣密稟聽候發給朱簽方準擒拏不準連累無辜

一前曾外縣掛批有案或本縣指名飭拏未獲之犯亦準稟明給票往拏

一捕役如敢挾讎教賊誣攀某人接買贓物某人知情同夥意圖嚇詐者一經審明或被告發定將該役從重治罪

以上各條該役等務須革面洗心認眞遵守倘敢陽奉陰違仍蹈前轍定卽從嚴究辦決不寬貸

○書院章程

一書院內原有官民捐置田地六頃十九畝一分六釐二毫六絲一忽七微內除撥書院東義學地三十畝六分二釐二毫六絲六忽又除鹽碱未墾地四十七畝三釐五毫外實存地五頃四十一畝五分四毫九絲五忽七微現已逐段查丈自同治十二年爲始查出鹽碱地內有地三十餘畝可以租種除撥出地二段計十畝六分七釐六毫三絲九忽三微設立義冢並尙有未墾鹽碱地八畝外實在地五頃六十九畝四分九釐八毫六絲分別地段上下酌增租價每年共收地租京錢一千零一千四百八文定限四九兩月由司事催收以備掌教修脯節禮及修葺房屋添置器具並一切雜項等用不準司事虧挪

一書院地畝現已繪圖造冊按段可稽應完錢糧漕米由官捐納招佃租種必須有的實保人方準承租由官發給印照爲憑不得私相頂替應交地租本系從減酌定且系書院內按年應用之項必須如數完納卽有因災緩徵錢漕之年亦與地租無涉不準短少倘有藉詞拖欠及私自頂替另租曁盜賣侵占各情獘由司事查明指名稟縣傳追另招佃種

一書院內從前本無生童膏火迨嘉慶五年郭前縣詳明由存縣鹽當規禮銀內每年撥銀一百二十八兩道光二年黃前縣倡議勸捐銀一千二百兩發交當商按月一分行息每年應得息銀一百四十四兩二共銀二百七十二兩作爲生童考課膏火獎賞之用按月提取給發官紳不得私相提用

一書院延請掌教每年向祗送束脩京錢四百千文三節節禮京錢三十千文館谷過微以致掌教多不住院生童請業無資現每年由官捐廉加送火食京錢二百千文並備聘金川資專請掌教住院督課俾士子得以朝夕惕勵今據司事稟稱此項已捐送數年之久現在地租已較昔年加增經費有盈無絀請將火食京錢二百千文自光緒元年起卽歸書院地租內照數支送至延請掌教聘金程儀仍歸官捐以期永遠照辦

一書院課期前經酌定每月初六日官課十六二十六等日齋課自二月起至十一月止一年官課十次齋課二十次官課均赴書院聽候點名扃門考試齋課由掌教出題親自督課嗣因生童並課每多槍替情獘又攺爲每月初二日先課童生初六日再課生員並定於午刻送蓋圖章二炮以前交卷齋課試卷亦由掌教分別督課無論官課齋課如有鈔襲雷同第一次不取第二次下月不準報名領捲

一生童官課旣有膏火銀兩又有獎賞錢文復經官捐廉銀每次加獎十餘兩並於官課之日每名捐給點心京錢一百二十文以示優卹惟齋課向無膏火獎賞各生童率皆視爲具文前議定將官課內之獎賞錢文一款提歸齋課由掌教評定試卷等第榜示講堂並將錢文分爲兩次獎賞以示公允而昭激勸惟各生童旣考官課必須按期齋課若因齋課所得獎賞錢文甚微一次不到者扣除官課一半加獎銀兩二次不到者全數扣除所有膏火銀兩仍準隨時給領至加獎銀兩應俟下月官課時再行查明給發以免趨避

一從前官課祗取超等生八名上取童四名旋經屢次加廣同治九年秋又復量加推廣現在生員膏火已增至十八名童生膏火增至十四名惟取數太寬不免心懷徼幸以後仍應隨時察看情形分別取去如果有佳文足敷取數方準照章辦理倘若艸率從事敷衍成篇者祗取佳文不得濫竽充數所餘膏火加給前列之人以爲砥礪潛修者勸

一書院東義學向歸書院經理並由書院內撥出地三十畝六分二釐二毫六絲六忽歲得地租京錢六十千文歸塾師自行收取以作修膳之資現在房屋業巳修整以後如有坍塌應仍歸書院司事查勘修理惟塾師向無節禮現照新添義學之式每年添送節禮京錢六千文卽在書院地租內由司事按節支送以示公溥

一陵縣地瘠民稠貧寒之家無力延師子弟每多廢棄今將書院地租設法加增飭令司事在於北門裏東門外關帝廟內先後添設義學二所俾童稺得以入學習業每學由司事訪延塾師各一人每人每年各送修膳京錢六十千文三節節禮京錢六千文二共京錢一百三十二千文均由書院經費項下按季支送惟塾師必須常川住館認眞教讀倘有虛應故事荒廢功課者卽由司事隨時稟明更換

一書院設立司事原爲經理一切起見前因無人管理以致房屋坍塌諸事廢弛此其明證玆將講堂等處房屋逐一修整並添建大門一座兩廊考棚十閒置備卓凳各七十件所需工料錢文均在追出舊租項下支銷又將地畝逐段查明丈量酌增地租添設義學核計經費有盈無絀足備後來一切用度然必須司事隨時稽察認眞經理方免日久廢棄嗣後凡遇書院一切事宜由該司事等秉公會商協同管理旣不準彼此推諉亦不得虛應故事卽書院之房屋有無滲漏各物之應否添制該司事亦隨時往查分別稟辦應收地租按時嚴催勿再任其拖欠出入帳目按年立簿登記並將收支總數年終榜示講堂俾眾周知以期事歸核實款不虛糜可作永久之計

○勸辦義學章程

一勸捐宜聽民便也捐立義學原爲無力延師之子弟而設而窮鄕僻壤尢宜加意多立一學卽培植多少子弟但民閒貧富不一捐輸多寡各聽其便則人心樂從或一家捐一學或數家捐一學或一村立一學或數村公立一學大以成大小以成小各就地方變通辦理且童子艱於遠涉義學設在本村則捐輸之家得沾實惠民閒聞風向義有不觀感興起者乎

一學捨宜卽修建也立學之始總以籌備經費爲先務迨經費旣足卽當籌辦學捨每當歲晚務閒之時勸令從學之家或出人工或捐物料眾擎易舉集事無難但求堅固不可徒飾觀瞻是在隨時勸導因地制宜以圖經久

一延師宜愼選擇也義學之設所以正蒙養而廣教化延請塾師必須首事公議舉報俟批準後再行訂延常川住塾每年酌定束脩京錢六七十千爲準按季分送學生皆系寒士毋得索取分文每塾以十六人爲率塾師不得自帶學生如課讀不能認眞品行不孚眾望許該董事隨時查明另延以免曠功而收實效

一啟蒙宜講書理也端士習厚民風莫先於正其蒙養而蒙養之要端在小學一書四書經傳義蘊廣大童稺能讀而不能解小學易解語亦淺近且切於日用凡蒙館中初讀書時塾師必須講說書理俾熟讀之乘其天性未漓以此先入之言浸灌於中庶乎有基勿壞日後爲士則易成好秀才爲農則易成好百姓於風教人才實有裨益

一課讀宜廣化誨也各鄕子弟豈能个个望以功名要認得立學之意是要他識字是要他明理知道父母是要孝順的尊長是要敬重的鄰里鄕黨是要和睦的架是打不得的狀是告不得的姦盜邪淫是犯不得的賭博酗酒等事是幹不得的每日將此好話教訓一番子弟聽慣便不覺把气質都變化了

一經費宜嚴查核也凡勸捐銀錢施捐田地或交商生息或置產納租均責令公正首事自爲經理一面報縣立案不準侵吞挪移至於生息之項不準該商私允挪借倘經查出卽責令該商著賠以垂永久

○賓興經費章程

一交當商生息制錢一千千文以光緒元年四月爲始每月一分生息三年共得息錢三百六十千文有閏之年再得息錢十千文爲闔邑鄕會試士子捲費無論正署一體經理其本錢永不得支取或當商年久歇業準將本息繳縣另交妥商接手不準官紳挪借

一每逢鄕試年分各當商盡六月內將三年應交息錢繳縣不必逐年交納歷科提支息錢並開銷用項各立印簿一本存庫隨時塡注備查

一每逢鄕試屆期縣官在息錢內先送學官辦考川資制錢十二千文又提制錢三百二十六千文派禮房送省由縣備文移知送場學官辦理下余制錢二十二千文並閏月息錢一並存庫

一學官散給捲資需人襄理應責令科試一等前三名及錄遺第一名生員共司其事以便稽查核實不致影射朦混

一鄕試貢監生員不能預定額數查歷科進場者不過六七十人今以百人爲率每名酌給捲資制錢三千文如不止百人則盡錢數核減或不及百人每人仍祗給制錢三千文凡散給士子捲資以入場應試者爲準定於考遺發案後散給諸生赴學官公所親領代領者不給或有巳領而不進場者自行繳還一半不繳者著門斗追還所有未領及繳還之項仍由禮房領回繳縣存庫

一學官進省除送川資制錢十二千文外其幫散捲資之生員四人共給茶食制錢六千文學書門斗共給紙筆飯食制錢四千文禮房運錢車價給制錢十二千文紙筆飯食給制錢四千文均由學官開銷事畢後學官造具應試士子名姓淸冊其未進場者於名下注明並將收到錢數若干散過捲資若干開銷若干餘錢若干造冊移縣存案

一正科鄕試之外恭遇恩科於三年應繳息錢內分提制錢一百八十千文各項減半核發毋庸預提

一會試舉人每名酌送資斧制錢二十千文在存庫余項下開支凡會試者盡十二月內起文赴縣請領

○普濟堂章程

一查縣誌所載紳士捐置曁官買義田共地三頃九十畝六分一釐歷年報銷亦照此數開造今溯查雍正十二年閒舊捲此外尙有積荒地及城濠各壇地基共計二百九十餘畝亦歸普濟堂收租惟年分久遠多有迷失又無坐落地段是否有在乾隆年閒除豁鹽碱地內無可稽查冊內租戶全非本人俱系輾轉私相授受以致積欠累累現就有檔案可稽之處逐段丈明共得地四頃八十八畝八分八釐六毫一絲九忽七微較原報多出地九十餘畝業巳按段開明四至繪圖存案並一律另招殷戶取具的保發給印照佃種繳租仍將租戶曁保人姓名登注印冊備案以免再有迷失轉佃欠租之獘

一向年地租僅止每歲京錢二百七十餘千歷年收不齊全所養貧民四十三名分爲三等按季支發正分每季京錢二千二百文合補每季京錢一千二百文續養每季京錢八百文近來所收貧民日增一日不敷之項由官捐發其報銷之案與實在收養貧民迥不相符今旣查淸多出地畝擬另立收養章程按月給領俾窮黎得沾實惠

一現就查出地畝共四頃八十八畝八分八釐六毫零按照地之腴瘠分爲四等每畝收租自京錢一千五百文至八百文爲率每年共收租京錢五百五十四千六百文按每歲三百有六旬有六日攤算每日攤支京錢一千五百十餘文今擬正養貧民三十名每名大建月給口糧京錢八百文鹽菜京錢一百文小建月給口糧京錢七百七十四文鹽菜京錢九十六文續養貧民四十名每名大建月給口糧京錢四百文鹽菜京錢五十文小建月給口糧京錢三百八十八文鹽菜京錢四十八文計每大建月支京錢四十五千文每小建月支京錢四十三千五百四十文如此變通辦理旣可多養貧民數十名而用款與報銷亦可符合一洗從前捏飾之獘惟與向來報銷冊式不符現爲事歸核實起見應請準攺舊式自光緒二年造送元年報銷冊起一律更正

一普濟堂地基現已查淸計地七畝八分三釐八毫七絲二忽七微除堂基地一畝八分三釐七毫五絲又堂之西南舊日葬有墳冢占地四分四釐四毫七絲九忽一微下餘地五畝五分五釐三毫三絲一忽均經一律丈明四至繪圖注冊至堂內房屋早經坍塌無存若照堂基全數修造工程過大捐辦力有未逮今聽殷實富戶隨意捐輸再由官捐廉銀百餘金蓋屋八閒分爲兩院男女各居一院俾無棲止貧民得禦風雨周圍繚以垣墻並建大二門各一座門房二閒另招看堂人一名居住永爲看管並將堂外餘地五畝五分零給看堂人自行耕種以資食用

○保甲章程﹝附牌冊式﹞

一每莊立有莊長一名以十家爲一牌立一牌長無論村莊大小戶口多少均歸莊長協同本莊紳耆編查倘按戶分牌後尙餘兩三家卽附於前牌之末餘四五六家者並入毘連之戶分作兩牌餘七八九家者另設一牌至牌長卽責成莊長於本牌十戶內擇定

一保甲冊籍每莊先由本縣捐備空白冊並給筆墨飭令地方領回分給各莊交莊長協同本莊紳耆挨戶逐一照式塡注其冊面開寫某鄕某莊地名冊首先列莊長地方名字次寫本莊共幾牌第一牌牌長某人挨寫至末牌爲止送縣查核本縣卽按照淸冊次序塡發門牌亦交地方領回分散懸掛所有冊子門牌等費均系本縣捐辦不用各莊民花費一文如莊長地方書差私自藉端索詐許卽稟明究辦

一牌冊編查淸楚送縣查核後卽由本縣飭房照寫兩本一存縣案一存本莊按六个月發冊重查一次按一年換門牌一次如有遷移增減事故隨卽更正不準遺漏本縣仍於下鄕之便畱心查對倘有不符惟該莊長等是問

一保甲旣責成莊長稽查則各莊莊長應由紳富鄕耆人等聯名公舉來縣具呈保結方準膺充如敢把持錢漕橫行鄕裏除將莊長加等治罪外保人亦幹未便

一莊內有窩賭窩娼窩盜各項匪類並外來形迹可疑之人應責成莊長牌長隨時稽查密稟倘敢扶同徇匿或挾嫌妄稟一體嚴究

一莊長稽查得力擒獲要犯隨時存記年終統核分別獎賞如有假公濟私藐法玩誤者輕則責革重則嚴辦並將功過各案由榜示署前以昭觀感

一莊內編查保甲卽按牌預備梆鑼輪流支更各集鎭亦宜添置柵欄如有外來匪徒搶劫鹽梟滋事立卽鳴鑼齊心協捕一戶有警眾戶響應鄰近村莊亦應不分畛域一體堵拏獲匪送縣定卽優賞除捕匪之外不準鳴鑼聚眾擅自調遣違者重究

一淸查保甲後如有一人爲匪一家窩賊其同牌之九家許卽報明莊長稟官拘究容隱連坐

一差役持票傳人及拘拏要犯並催辦錢漕等莊長牌長不得出頭攔阻如有爲匪在逃或羈禁在官潛自回家者卽行拘送容隱連坐

一牌內客店各立號簿一本往來投宿之人查明來蹤去迹年籍姓名塡注備查倘有語言支吾行蹤詭祕卽告知莊長牌長逐細詢明稟官核辦至外來乞丐及遊方僧道量爲布施勸其回籍本處乞丐住宿廟院隨時稽查年力精壯者勸其安分謀生毋任流而爲匪如系老幼殘廢報縣給予孤貧口糧

十家牌式

門牌式

田地房產錢漕花名已詳寫冊內毋庸再塡冊式

附記

﹖十家牌式

照得編查保甲原爲稽查匪類曾經過犯之人準予自新之路經此次淸查以後爾等牌內如有爲匪不法窩畱盜賊許牌長協同莊地稟明拘究如敢挾嫌誣控或通同徇隱查出重究不貸須至牌者

鄕

裏

莊莊長

地方

第

牌

牌長

第

戶

第

戶

第

戶

第

戶

第

戶

第

戶

第

戶

第

戶

第

戶

第

戶

﹖門牌式

照得編查保甲以淸內源爾等遇有遷移生死事故隨時知會莊長於冊內添注以便下次發門牌時更換所有頒發門牌冊子一切費用均由本縣捐廉辦理不用爾等分文如有藉此索詐者準卽指名稟究須至牌者

鄕

裏

莊莊長

地方

第

牌第

戶系

籍

家長

年

歲

爲業

男【大小】

丁

女【大小】

口

雇工

名

女工

口

左右鄰

﹖田地房產錢漕花名已詳寫冊內毋庸再塡冊式

陵縣

鄕

裏【距城

莊裏】

莊長

地方

第

牌牌長

第

牌牌長

第

牌牌長

第

牌牌長

第

牌牌長

陵縣

鄕

裏

莊

第

牌第

戶

家長

年

歲

爲業

男【大小】

丁

女【大小】

口

男僕

名雇工

名女婢

口

左右鄰

田地

畝房屋

閒

【土著寄籍】

應完【銀兩

錢分

釐毫花名米石

斗升

合勺花名】

﹖附記

保甲善政也果能實力奉行久之必有成效若僅敷衍故事則牌冊亦屬虛文故章程𨿽可因地制宜而法立必行實事求是大約其端有四每莊公舉老成諳練者一人以充莊長有過必懲有功必賞年終榜示眾目咸知如有積賊土棍或闔莊聯名或莊長稟送是必萬不能容者亟宜確查得實嚴治斷不可敷衍釋回恐致尋讎釀事此其一也外來盜賊潛藏捕役素與相識恐莊長及闔莊知之而不敢言宜於保甲未查之先選擇捕役嚴辦窩家旣查之後田禾宜看守莊內宜支更皆歸莊長專責此其二也保甲冊專令莊長造送飭發門牌按戶懸掛宜隨時抽查須將村莊四至繪圖並攜淸冊親歷鄕陬或於堂審事畢不時查核民人目擊長官畱心批閱則莊長牌長亦時時稽查本莊底冊此其三也牌冊官自經理不宜假手吏胥紙筆等費皆官捐廉備辦毋費民閒一文鄕農多不識字如有莊長假公斂錢查出必須重懲俾四境村民知有益而無累此其四也總之保甲辦成以後要在隨時抽查辦保甲而不查保甲𨿽辦猶不辦也且保甲所以安民而斷不可稍有擾民官能盡一分心則民受一分益神而明之誠存乎其人矣【自記】

○籌辦積谷章程

一勸辦宜擇人爲要也查卑縣四鄕共二十一里現擬每裏公舉公正紳耆四人或五六人帶同莊長秉公勸辦捐谷無論多少祗準收谷不準收錢卽各戶有願意交納錢文者亦不準收取一文以求實濟民捐民儲不準書差經手該紳耆亦不準抑勒苛斂欺壓鄕愚一經訪查得實定卽從嚴懲辦

一存儲宜聽從民便也查卑縣西城外三里許卽系徳州界正南正北鄕邊圉亦祗十數里或數里東南鄕東北鄕與臨邑徳平接壤離城皆四五十里惟正東鄕許家寨鄧家莊至城計九十里養思居存四鄕共爲二十一里村莊錯雜積存谷石存放一鄕相隔過遠者轉運旣難倘遇荒年發谷賑濟尢多不便現與各裏紳董面商擬將本裏捐谷卽存本裏適中有圩寨之村莊或借公所或借富戶房屋收儲將來出納較易可省往返之苦卑職體察實情應準各存各裏不必匯總一鄕存儲以聽民便

勸積宜分別體卹也查積谷原爲保富安貧良法十畝以下之戶衣食恐難充足若責令一體捐積民力實有未逮現擬槪免捐輸其種地多蓋藏厚者勸其慷慨樂輸以示區別而昭體卹

一立簿宜嚴查朦混也查卑縣各裏村莊戶口現辦保甲按冊可稽除去十畝以下之戶槪免捐谷其十畝以上之戶遵照頒發章程各戶每收谷一石捐谷三合惟卑縣情形稍有不同種谷及雜糧者不過十分之五六種棉花者居其三四所種雜糧似應照谷石勸捐至棉花更難核計擬勸業戶各秉天良自行輸谷分別登簿卑職每裏面交紳耆印簿二本各莊某戶應捐谷若干逐一勸齊後一存紳耆處一送縣署查核統俟收谷時照印簿戶名谷數送存各本裏入倉存儲並將收過谷戶出榜曉諭各裏蓋用收訖戳記以杜私收而免重復

一收放宜發給官斗也查卑縣城鄕升斗其中大小不一不惟出納易致參差且恐經手者因此浮收轉爲民累現擬由縣每裏捐制官斗升各一具上用朱標分交各紳董領回公平出納日後如有損壞許由該紳董呈請更換以昭劃一而免紛爭

一積谷宜酌量變通也查積谷之法意仿社倉以本裏之蓄濟本裏之饑洵屬法良意美爲救荒第一要務惟社倉向準出陳易新春借秋還但經理不得其人獘卽由此而生現擬自此次辦成以後每屆秋收如遇丰收之年固可隨時續積歲僅中稔亦必至三年時勸令附倉上戶將所收新谷酌易陳谷以三分之一爲斷如此疊爲周轉計不上十年倉存陳谷盡可易新旣免黴變之虞兼杜科派之擾

此庚午秋閒呈覆濟東觀察之公牘也惟積谷原爲備荒而設定章自應因地制宜竊以法立貴在必行此舉利大而害亦巨揆之輿情難有數端責成紳耆經管公正者畏縮不前且恐日後受累其難一捐而不納與無谷同一律繳谷於民未便其難二春借秋還出陳易新法久獘生其難三陵邑連年災祲紳耆因民力艱苦求請緩辦是以議而未舉【附記】

○粥廠章程

一現定自十一月初一日起在城隍廟設立粥廠先期出示曉諭到捕署報名方準注冊給籌每名應辦粥籌二支中用花押寫明雙單日憑籌領粥按雙單日更番發給需用器具開單照辦

一襄辦粥廠諸君卯正赴廠查點人夫督派司事閒雜人等不準混入辰刻煮粥齊備已刻開廠散放午刻停止風雨無阻

一安缸置竈先要擇地但時屆冬令須防雨雪宜搭蓋棚廠每天查點名冊核計人數量米煮粥總宜多備一二十碗以免臨時不敷所有監押各犯應責成該管之差役執籌代領另派家人押送按名分給不準克減

一粥鍋應派一可靠家丁專司其事淘米下鍋必須檢點以防偸米放石灰等獘頭鍋粥煮好先挑入缸內二鍋煮齊卽散放另備布袋一條每日黎明來署領米該管家丁親押到局

一粥缸宜埋一半在地內上用艸將缸圍裹執勺應責成所雇廠夫經管粥籌應派一家丁收發襄辦粥廠諸君監督給粥換籌各宜分任廠門外應派役二名管門東進西出挨次輪領不準擁擠廠內派家丁一人役二名巡查彈壓該役等如敢滋事倚勢欺陵立卽責懲該丁役等旣不另給工食應每名給粥兩碗庶免枵腹之虞

一應用各對像宜預爲置備或借或置均須記帳每天粥米登簿所定之柴薪斤个按五天之用一總過秤入冊每日用數詳注除局用外不得濫開分文每日收廠後必須檢點火燭桶勺器具著令局夫看管水缸亦令貯滿其餘細微甚多不及備載

○堂判摘附

杜花亭與張常仔互控毆傷一案集訊杜花亭之姊杜氏嫁與張常仔爲妻杜花亭之母杜許氏前往探望正值張常仔與杜氏在院撻架上前幫護張常仔卽將杜許氏推跌倒地碰傷偏左左額角等處查張常仔因夫婦口角輒將妻母杜許氏毆傷並自行裝傷顖門等處捏控實屬不法惟訊因情虛畏罪意圖抵飾所致並非有心誣告情尙可原且張常仔系杜許氏之壻究爲伊女終身依靠之人自不能不量情酌斷以爲張杜氏夫妻和睦地步當將張常仔責懲枷號諭令張常仔之叔張廷欒回家先將伊侄媳張杜氏接回俟張常仔枷號滿日再行保回管束以後兩家親戚仍歸和好不許各懷嫌怨尋釁滋鬧以全親誼

齊河縣民劉義欒控郭連芳拐賣伊妻一案集訊劉義欒自幼聘娶郭連芳之女郭氏爲妻生有一女原籍被水來至縣屬寄住郭連芳因嫌壻家貧私將其女郭氏領回攺嫁與徐龍仔爲妻查郭氏系有夫之婦本應仍交前夫劉義欒領回惟劉義欒供因郭氏業已失節情願懇追財禮另行聘娶不願再要郭氏爲妻斷令徐龍仔幫給劉義欒京錢五十千以作另聘之資限三日繳案給領至劉義欒之幼女隨母攺嫁仍交劉義欒領回郭氏卽與徐龍仔爲妻徐龍仔訊不知私嫁情由應免置議惟郭連芳嫌貧愛富將女攺嫁情殊可惡當卽杖責示懲以儆效尢供附

陳延芳府控孫甫功等設計燒害一案訊緣孫甫功孫甫瑞均充地保與陳延芳之父陳逢靑同莊居住素無嫌隙孫甫功曾托陳逢靑轉托王法古借用銀兩陸續歸還未立借券同治九年十二月二十八日陳逢靑以孫甫功帳目不淸彼此爭辯而散二十九日孫甫瑞赴陳逢靑家辭歲卽畱飲酒並邀孫得仔前往同飲孫甫功並未在內嗣陳逢靑飲入醉鄕孫得仔卽先回歸孫甫瑞因夜深不能回家卽與陳逢靑在炕同睡炕上點有燈火一盞炕邊放有火盆一个孫甫瑞與陳逢靑均已睡熟後忽聞陳逢靑喊嚷被火燒傷孫甫瑞當卽起身見陳逢靑身上有火卽爲撲滅並喊同陳延芳孫得仔等前往將陳逢靑擡進內屋醫治罔效延至十年正月初三日身死旋卽棺殮至四月閒陳延芳因伊父被燒未經親見且孫甫瑞系孫甫功之弟伊父在日曾爲孫甫功代借銀兩因帳目不淸彼此爭執心疑孫甫瑞等有設計燒害情事是以由縣赴府具控查陳延芳因伊父陳逢靑醉後自行失火燒傷身死事隔數月之久忽疑孫甫功等因帳目不淸設計燒害輒卽砌詞上控實屬荒謬已極本應嚴究惟系年幼無知一經集訊卽據自行供明情同自首應請免究將陳延芳杖責發落以示薄懲孫甫功孫甫瑞𨿽訊無設計燒害情事惟同胞兄弟朦充一里地保致生事端亦屬不合應卽革除地保分別枷責示懲以爲朦官舞獘者戒至陳延芳所控欠項究竟孫甫功已否還淸因關傳徳平縣民王法古等未到無憑訊追應俟催傳王法古等到日再行訊明辦理

李永昌府控臨邑縣民髙昆等抗關不案一案卷查同治九年五月閒據李榮昌以商同抗債等情先後呈控臨邑縣民人髙明山馬長振等並未聲敍已在臨邑呈控有案恆前任批準訊究分別備文關傳準臨邑縣以此案前據該民人控髙坤抗債不償業於三月閒訊結關覆乃李永昌變易情詞懇恩關提人捲嘵嘵瀆呈當卽批飭爾旣在臨邑呈控有案輒敢抹煞眞情砌詞捏飾先稱借帖審呈又請關提人捲先後呈詞兩歧殊屬刁健本應提案重懲姑寬著以原就被自投臨邑候訊玆奉前因卽移臨邑查捲內李永昌年五十八歲同治八年十一月控髙坤等抗債不償已於九年三月閒訊結因髙坤曾借用李永昌京錢一百千後遭賊匪蹂躪景況甚窘無力歸還酌中斷令髙坤折還京錢五十千先曾還過三十千再找二十千作爲淸結已飭李永昌當堂具領借券交還髙坤收訖領狀供結在捲訊斷亦甚公允今事來年餘輒敢掩飾眞情砌詞上控且名氏年歲均與縣捲先後互異希冀挾制拖累實屬刁妄本應重懲姑念伊兄李永相一再懇恩具呈力保李永昌嗣後永不敢滋事妄控從寬量予責懲以爲越訴妄控者戒被告毋庸集訊以省拖累

張龍池等控張佃成朋媒逐孀一案訊緣張佃成與胞嫂張張氏同居過度張張氏因夫故無子欲繼張龍池子之張和仔爲子張佃成因張和仔年幼不能料理家務囑令暫緩立繼張張氏不允與其母張程氏具控斷令族長張維秉公議繼嗣據張維以事多窒礙等情具呈當經明白批示在案今張龍池因伊子不能過繼由於張佃成不允所致張張氏出外探親張龍池卽捏稱張張氏已被張佃成等硬行攺嫁等詞向張張氏之兄張振江告知來縣妄控傳質張張氏並無其事當將張龍池從重責懲至張張氏孀居無子自應速爲立繼以免彼此爭控張龍池乃系涎產爭繼之人例不準過繼爲嗣據族長張維等繪呈宗圖查有張張氏五服夫兄張涓之第三子張舉仔可爲張張氏嗣子實系應愛兩全隨令書立繼單當堂標發並諭令族長人等將張張氏家有產業與張佃成勻分各管各業不許爭競遵斷取結完案

欒珍等控許善治霸種廟地一案質訊鴉虎寨莊天齊廟向設義學公捐大地十八畝以爲歲修廟宇及延師之資立有碑記傅邦祥等皆是各首事之子孫供稱天齊廟義學田地實系公捐因許善治住廟種地皆不敢與其爭論等情查許長榮之祖許弻君碑文內敍及首事許長榮之父許善學義學續修載在縣誌早年廟內本有住持迨後許善治攜眷住廟種地旣不修廟又不繳租實屬橫霸已極斷令許善治不準住廟將地繳出並不準管廟內公事具結附捲許榮廣事不干己顯系幫訟本應責懲姑念供明伊祖許廷彥曾經捐地四分因聞以地典錢唱戲故來查詢詞近支離情尙可原從寬訓斥逐出嗣後不準管天齊廟及義學之事許善治種地並未繳租以致廟內唱戲墊款五十五幹無著以廟地給喬讓爲質諭令喬讓將地繳還借錢爾等設法歸款並將現在地畝段落逐細丈量以一半爲廟內歲修之用以一半作爲義學延師之資將撥義學地若干畝歸廟地若干畝分別招租戶認租公議可靠首事稟明候訊

欒珍等府控許善治等呈懇提究並許長榮等查丈地畝一案呈明糧地分淸尙屬妥洽集訊許善治霸種廟地以致興訟許榮廣事不干己顯系幫訟欒珍孫淮並不遵斷尙未具結輒敢越訴且會首將地當與喬讓孫淮欒玉藻皆同面商議府控呈內獨控許長榮霸賣詞多失實刁詐已極孫淮莊長業已革除將許善治等四人分別責懲以儆效尢均不準干預廟內公事及義學之事許善治所占地畝業已退出著卽另招佃戶承種義學本是許長榮邢漣趙珍三人承管著派喬讓欒玉藻孫階升協同妥爲經理地畝連宅基僅只大地八畝一分零恐不足請師修脯之用發去勸辦義學章程著再設法勸殷實之家捐助地畝方爲永久之計義學宅地均由本縣捐廉代完錢糧作爲官義學候出示勒石立案可也供結附

劉張氏控劉廷訓貪產逼嫁一案集訊劉張氏孀居無子與夫弟劉廷訓分居各度劉廷訓貪圖劉張氏房產意欲將其子塞繼不允屢次逼令攺嫁並燒毀劉張氏被褥不令安度劉張氏不依致相口角查劉廷訓一再托人媒說意圖逼嫁其嫂均有見證實屬目無法紀若不從嚴懲辦何以挽回風化當將劉廷訓嚴行笞責枷號示眾劉張氏苦守無子諭令該族長趕緊爲其立繼以承宗祧劉廷訓如再爭執準卽稟究

李珩控石長明抗債刁賴一案質訊同治四年閒李珩之侄李兆義與石長明代借京錢十五千文以三分起息立有借帖爲據同治六年又與伊子石孔玉代借髙粱一石亦立有借據李兆義業已病故李珩均將前款代還掣回借據今向石長明討要墊款卽捏以已還抗賴涉訟查驗李珩所執借票屬實如果石長明業巳如數淸還豈有不索回原據之理明系李兆義病故無可質證意圖刁賴實屬不合本應責處因念到案旋卽供明實系未還與始終狡賴者有閒斷令石長明將所借欠項照例一本一利歸償髙粱按照市價核錢一並繳案卽飭李珩具領借票當堂塗銷

敬簡堂學治雜錄

