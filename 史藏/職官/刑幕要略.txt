刑幕要略

﹝淸﹞不著撰人

●目錄

敍

辦案

名例

職制

公式

戶役

田宅

婚婣

倉庫

市廛

儀制

軍政

郵驛

賊盜

人命

鬭毆

訴訟

受贓

詐僞

雜犯

捕亡

斷獄

營造

贅言十則

●刑幕要略敍

刑幕要略不知誰氏所作比事屬辭𨿽未盡純一要亦老於幕道者之所言惜輾轉抄寫舛誤殊多苦乏善本朱君子勛出其所錄示余較爲完備因逐一校勘其詞之蕪者刪之其言之善者存之亦有意是而詞欠圓足者略爲修潤之並將鄙意所及酌增數條固知掛一漏萬不免貽笑方家然於初學指示徑途似亦不無裨益耳光緒癸未嘉平月六日元和張廷驤識

●刑幕要略

辦案

名例

職制

公式

戶役

田宅

婚婣

倉庫

市廛

儀制

軍政

郵驛

賊盜

人命

鬭毆

訴訟

受贓

詐僞

雜犯

捕亡

斷獄

營造

贅言十則

○辦案

敍供案內人名均須全敍【不可云某人與某人等】年月亦須點出【不可云去年前月等類】人名不可並頭【如趙大偸得某人贓物趙大被某人拏住兩句一人打頭】亦不可合腳【如趙大將此事告知錢二孫三得知云云錢二與孫三兩人令人不能讀斷】供內𨿽準用俗語宜人人共曉【方語士語並十分村俗之語不宜用】設或竟有土語不能刪者必須供內隨敍隨解庶閱者了然於目看內𨿽用文語然亦不宜太文不出案牘語卽是

點供宜畱心如訊據某人供稱云云等語有稱字則供內可稱伊字並該犯字樣所謂代字訣也若訊據某人供則須直敍不能用代字訣矣點供之法介乎看語口供之間總以簡括駕馭爲是識得提筆寫便不爲案牘所縛用一以字爲妙【如趙一以某某等情具控之類】

犯供首敍籍貫爲定地發配地也犯年若干爲應否收贖地也有無父母並若干年歲曾否出繼可否歸宗爲畱養地也妻子某某爲發配隨帶地也近來辦案往往父故母存然父故究有若干年其母守節是否與已逾二十年之例相符須說父親某人於某年身故或死過幾年就可查核兄弟某人現年若干【如未成丁卽應畱養】且有招解時與畱養之例未符而招解後相符者若不預爲敍明轉多一番行查供內煞腳處地保鄰佑見證凶犯等供只須云是實屍親供內只須云求究抵至案內人犯如有笞杖罪名均須敍明年歲【修攺】

敍供從地保屍親鄰佑見證以及餘人凶手看內擬罪處由重罪遞至輕罪以至從寬免議應毋庸議請免提質無干省釋亦有爲首因有服制減等反輕而爲從之罪反重者卽以爲從之重罪先擬次及爲首之輕罪

擬議二字不可倒置核議之議有作擬者非是

口供內父親某人以下只稱父親不必再稱名字祖父胞伯叔兄弟俱仿此若堂伯叔兄弟起首敍明以下應俱稱名字嗣父可仍稱嗣父繼父則稱名字不必處處稱繼父也再出繼本宗稱所後之父母曰嗣父母隨母攺嫁稱母所嫁之後夫曰繼父不可誤會【修攺】

辦案總要腳踏實地無憑據不入詳有疑心不落筆【修攺】

辦案要預先打算出路與結穴某某情節應刪應補庶免歧出之病如下此數語似與某律相近則劃開以淸界址或不下此數語似與所引律例不足卽當添補以完其意蓋案猶龍也律猶珠也左盤右旋總不離珠斯得之矣【修攺】

辦案如造屋門窗椽柱及屋內器皿均須周備案中應有不可減應無不必增又要朗暢又要簡淨應估贓者估贓應驗傷者驗傷應補者用補筆應除者用除筆應查者用查筆逐層聲敍還他著落切切不可遺漏【修攺】

案中實情節不可增刪虛情節不妨增減辦案要有情有節情者幹也節者枝也有情無節如畫家枯木一本直捷無趣供內寫情兼寫節看內略節言情

辦案須要分別案情輕重所在有關緊要處必須重頓則發揮得透案中之板眼處處要點出無關緊要處只須輕帶庶幾簡繁得宜無喧賓奪主之病

辦案全要曉得翦裁某處應實敍某處應點敍某處應並敍詳略得宜位置不亂方爲妥當正凶要證獲到日期斷斷不可挪移若餘人尙可移易不必混敍如獲犯次數甚多逐次通報未免繁冗總以詳明飭緝錄供詳報間等句法以脫卸之則情不漏而案仍簡淨矣【修攺】

續獲從犯之案論正辦則查原捲處應全敍部文若圖便捷亦可摘敍但犯供必須與首犯相合不可前後兩歧

踏勘務宜明白簡淨總之有關於案情者須逐一聲敍其無要閒房道路無妨從略命盜案皆然【修攺】

凡辦釁輕罪重之案必須將其起釁之處逐一描摹逐一逼拶使該犯實有情不可遏之勢方免駁詰

辦案要知離卽法如同謀共毆死者傷多易入情實若正凶先將死者毆傷一二處又被餘人毆傷數處因死者辱罵或撲毆被正凶還毆倒地或死者先被他人攢毆隨後正凶走到攔勸被死者牽罵凶手毆其致命倒地其中離卽之間均關秋讞出入承審者固須細心問明執筆者尢宜妥爲聲敍所謂離卽法不可不知也【修攺】

辦案要識得歸注所謂歸注者劃得開接得攏是也如起初張三調戲他女人爭鬧勸散後又鬭毆致死若問尋常鬭毆要將調戲一層劃開另因他事起釁若要問擅殺罪人要將調戲一層接攏實因調姦起釁不使夾雜便是歸注又如庸醫殺人必飭令別醫查驗【用藥試驗藥方用鍼分別穴道】並無背謬成方與過失殺之律相符又如放火故燒人房屋須於放火處捕獲有顯迹證據乃坐設或實系放火而無證據柰何必須細細看他情節或有從犯人親屬供出者或有從平日蓄心害人供出者卽是證驗從此盤旋不失律意餘可類推

凡案情支離疑竇甚多者必須用詰問以破其疑出供後必須用查筆處處抉摘步步挑剔然後用據供疏解再加眾證以實之再用總筆收束此案只是此情實無疑義案方結實凡有疑竇之處我先預爲說破彌縫庶閱者之惑自解矣【修攺】

凡州縣於卸事時凡有命盜各案如報案已逾十日者必須於本任內通報倘有案證屍親未到之類亦可於詳尾聲明【倘無切實供詞切勿冒昧通報】

案犯有罪名輕重應歸彼案從重擬結云云此法施於盜案居多其餘控案總須裝敍歸重擬罪如歸案完結輕重兩案一月詳報尙可查核設控案先詳看語云應歸彼案從重擬結而彼案竟不詳報必幹上憲駁詰未知歸重之案能否擬結也若在他處另犯有案本處所犯罪名較輕無妨先行詳結聲明解歸某處從重審辦【修攺】

外結案件有一詳完結者有兩詳完結者案情已定無可疑議一詳完結有一說擬不應重杖者可一詳完結若問滿徒須兩詳完結總須看案情應否復核耳

輕罪發保人犯病故初報有名者止須於招詳聲明其續獲並投首之徒罪以上人犯應另行通報杖罪則隨招補入

案件有關親戚宗族必須訉明是何稱呼有無服制律稱無服之親系指外姻親屬載在服圖者而言若非服圖所載悉依凡論蓋本宗無服之親尊長犯卑幼減一等卑幼犯尊長加一等至死同凡論若外姻親屬甚繁故必按服圖所載科斷否則不勝其科矣辦邪教案應查其流傳宗派

有關服制案通報時應繪圖呈送【增】

辦婦女被殺自盡之案必須格外謹愼以關婦女應否請旌之名節也

○名例

收贖銀兩案如外結者解臬司內結者解藩司

僧道官犯事敍明有無給札任事年分僧道犯事敍明俗家姓名住址取僧�司道紀司失察職名開報僧人犯罪應杖罪者訉非詐僞免其還俗【有案】

僧道有犯若因人連累無礙戒規者例準收贖

辦參案先用揭參者被參之員應照名例擬罪若止於正案後附參者照處分則例議處

畱養案內甘結應加敍印結並於各結鈐蓋縫印如孀婦獨子畱養之案結內應敍明該犯父病故年月日期【畱養取結只須取具鄕地鄰佑家族甘結毋庸取犯親甘結】

畱養人犯旣免其罪應免剌字惟搶竊各犯仍須盡本法剌字所以別齊民也

兄弟同犯罪輕者準其畱養如輕罪之人未獲不必將應行畱養之處於重犯案內聲敍鄰佑人等供結亦不必訉取具送

軍流徒罪人犯未經發配以前或到配以後成廢篤疾具詳請咨收贖

婦女幼孩老人犯死罪遇減等應收贖者卽查明原案詳請照例收贖咨部候示開釋婦女無妨先行取保至犯案時並非老疾減等時告稱老疾者應察實訊取屍親人等供結加具印結送本管上司核轉【修攺】辦監候待質之案不扣限

毆人成廢聞拏投首不減等【見駁案】

貢監生員犯徒流以上等罪一面詳請斥革一面以報官之日審訊應通詳撫學藩臬道府

生監杖不滿百免其褫革的決照例納贖若關行止者【如姦盜詐僞之類】卽杖不滿百亦應褫革

貢監生員應請【斥咨】革者須問明報捐事例並入學年分由學移取等第追取執照隨案申繳【亦有另申繳者】

現任官員犯徒罪在犯事地方充徒軍流仍以原籍計程發配平人在他省犯徒罪遞回原籍發配軍流與官犯同若脫逃被獲以原犯罪名加等調發

官犯由軍流減等如有老疾呈請收贖者應題

軍流在道會赦準減者一面造冊請咨一面遞籍候示【道光十一年平遙縣請示通飭】

遞解人犯短文內應將所擬罪名及應否收禁之處聲明至隆冬盛暑有不【應願】停遣者逐一注明以便下站查收轉遞免致停犯關查或冒昧畱養

命案內凶犯監禁後因患病成篤仍應照例審辦俟秋審減等再行詳請收贖

軍流奉赦減徒應聲明該犯到配時曾經決杖請免重責

秋審應入可矜人犯親老丁單例應隨案聲請畱養將鄕鄰人等解府覆審明確加結隨招詳送【現時可矜人犯應畱養者仍俟秋審時查辦增注】

原籍地方官奉追贓罰查無產業印結內聲明倘有隱匿日後查出願甘賠補字樣鄰族結內應聲明日後查出願甘認罪字樣

秋審減等並畱養人犯應追埋葬銀兩給屍親具領將領狀送司匯咨如系赤貧無力完繳或量追若干下余無力均應訊取屍親人等供結加具印結黏連鈐印詳請咨部豁免【增】

凡逢恩查辦各犯有應造冊者有毌庸造冊者如死罪人犯斬絞立決者毋庸查辦題準部覆匯入秋審者候部查辦毌庸造冊業已具題未奉部覆者候部隨案核辦毋庸造冊如斬絞人犯前巳奉部減等尙未起解此次逢恩應準再減者須造冊詳辦至軍流以下各犯未奉部覆者候部核辦毋庸造冊未奉批咨者將準減不準減緣由詳請核入正案咨部毋庸造冊其巳奉部覆準軍流以下各犯一律分別準減不準減造冊詳辦現辦未解各犯隨案聲明【增】

○職制

因公出境及回署皆用驗文通報凡值私鹽私硝等項過境及賭博事發皆可免失察處分命盜案件初參亦可免議然必須赴省赴郡或鄰境查勘事件方爲公出若在本屬並非出境不得謂公出也

事關銓選人員病故例應徑詳撫藩二憲並報本府備查

捐納京職人員例應請給咨批赴部投供候選文供冊結應聲請給咨且報捐後於何日奉給執照亦應開載明白

○公式

開參案值封印期內卽逾十日以外可以免議遲延開參不扣封印之說系指承緝起限而言如正月初一日失事或軍流徒犯脫逃卽應以初一日起限若屆期開參值封印期內可以扣除封印【總以依期開參爲妙】

承緝限滿開參詳府核轉

州縣到任須查前官參案前官未經限滿之時卸事所有開參各案扣至限滿之日敍詳請核聲明應俟某某回任接扣限滿再行開參如前官系不回任之員可以代開職名送參矣

軍流徒各案如系咨部完結者犯病日期毋須項目咨報只須正案內聲敍若題案應專咨矣

換新印奉到後擇日截角開用將舊印印而鐫刻繳字具文申繳藩憲

○戶役

生童呈請入籍應查明廬墓田園自立契日起扣足二十年取具廩保鄰里甘結加具印結通報入籍

申送老民冊結應取具該老民裏鄰親族年貌籍貫各結加具印結

○田宅

辦因爭奪官荒【山田地畝沙塗之類】起釁案件須看明該處實系零星磽確只堪種植雜糧例免升科供內須云各費工力開墾一二畝不等若地多而又漸熟應升科道府州縣不行查察報升例有處分

稟報得雨情形應查明起止時刻入土分寸並將此雨是否及時曾否透足有無積水禾麥雜糧如何相宜是否仍望再雨或巳沾足不須再雨或暫不需雨遲雨無礙如兩縣同城報雨雪應關會辦理【此項稟件直隸省用五百里驛遞外省亦有用三百里者各省情形不一應照向章辦】

春花秋禾必須敍明播種插秧時候現在長髮靑蔥或暢茂發科或揚花吐秀或含苞結實刈獲登場等語

請豁民欠社倉谷石應造具某村某人欠谷花名細數淸冊取具各欠戶甘結加具印結由府遞行加結轉送請咨

○婚婣

辦姦占案須當時呈首或被人告發方可問姦占若事隔多年便難問姦占之罪因其並不呈控於前也【設或畏凶不敢呈告似又當別論增注】

搶奪良家婦女之案如於疏防限內𨿽獲犯過半而首犯未獲仍須照疏防良家婦女被搶承緝不力例開參督緝各官亦有處分不得聲請邀免

請旌先由儒學通詳撫學藩府由縣加結轉詳【亦有儒學出首造冊送州縣轉詳本府者此等事在州縣亦盡可通詳以免稽遲】

○倉庫

署事不及兩月毌庸交代應詳明本府歸入後任並算【交代限期在那移出納】

○市廛

詳請頂補牙行應取具裏鄰並同行互保甘結加具印結由府轉詳並聲明前牙稅銀曾否完納【當商詳請給帖開張亦然】

○儀制

報丁憂事故等項切不可疏忽竟有遺失不詳及至該員呈報服闋開復尙然不報大有處分

捐納職銜等官在籍丁憂呈報起服須扣明年月備具親供並裏鄰甘結送查

官員在任回籍繳咨州縣具文申府轉送藩憲

捐貢生丁憂起復例應入於該年四柱季冊內造報毌庸項目申報

查初捐人員丁憂起復例應請咨赴部毌庸驗看今來文冊結內敍明驗看字樣該縣又未加具印結殊屬未協礙難核辦除先行詳請給咨赴部外仰卽轉飭該縣另換妥協冊結加具印結卽日送司以憑核辦毌延繳冊結並發【道光二十九年楡次縣詳報通判王暎堂丁憂起復冊奉藩司批飭】

○軍政

失察私藏鳥鎗例有處分若自行隨案起獲懲辦可聲請邀免武職亦可應一並聲敍【修攺】

○郵驛

州縣驛遞奏折本章應按季冊報【山西按月報如奉有五六百里部文隨時報】

○賊盜

盜劫之案開參疏防應將失事地方離城若干裏該處有無墩堡防兵及該管府州是否同城逐一聲敍同督捕廳員應議職名一並開送由轄道開具統轄職名咨司轉請題參武弁職名由營開報

境內被盜如在公出期內四月疏防限滿𨿽例得免議仍應開揭送參惟聲請於疏後聲明可也【修攺】

數人行竊一賊拒捕若拒捕之賊未獲卽獲余犯仍應開參

贓數一百兩爲及貫一百二十兩爲滿貫一百二十兩以上爲逾貫

賊犯行竊多案應歸贓重案內擬結則敍正案內所有賊犯某人除行竊此案外尙有行竊某某家几案業已分案供明賊犯某某應歸此案詳報或在鄰邑犯案亦必移知令其分案通報不可遺漏【此等辦法在浙江如此山西系並案詳報】

竊賊拒捕刃傷事主兩人擬絞應入情實若一系刃傷一系劃傷尙可入緩辦時查明切弗艸率【修攺】

婦人行竊擬流之案例得收贖向不咨部僅詳院完結【應查省例】

鼠竊�貫之案應以報官之日起扣承緝六个月限滿無獲開具應議職名詳參【無捕官處分】並預行造冊詳請通緝至接緝官例無處分前官於報官數日後離任無獲仍將職名開送【亦有承緝未及一月聲請免議】

鼠竊未及百兩之案正賊無獲只須通詳之案毌庸開參承緝

竊贓四十兩以上項目通報四十兩以下按季匯報被竊米谷麤重之物卽贓在四十兩以下亦專報失牛不計贓數計只數捕役行竊及竊盜拒捕軍流在逃行竊並犯竊多次與積匪猾賊俱應專報

竊盜行竊一主兩次不並贓科罪仍分次數從重科斷出語云被竊𨿽系一主行竊實非同時應計贓從重科罪

行竊合夥店棧並贓科罪出語云此案被竊𨿽系兩主但同居貿易一時被竊自應並贓科罪

盜案必須據實辦理方顚撲不破四參之久懸賞設法可以弋獲卽或不獲降調處分亦屬公過尙可出考送部引見切勿存僥幸之心以致捕役人等乘機迎合或勒諱於前或誣良於後擔莫大處分

行船被竊如系船戶偸竊者令船埠先行賠贓若系客商專雇之船船戶圖利誤搭匪人以致失竊者著船戶先行賠贓航船被竊如客人將錢物親交船戶寄帶而客不隨行者著船戶全賠若巳身同在船者船戶賠償一半牙行被竊錢物交行而客不在者行家全賠其麤重貨物𨿽交行堆貯而客亦在行者行家賠償一半挑夫行竊照店家船戶行竊之例加枷被竊貨物著行頭先行賠償當鋪被竊照當本賠償扣利找賠年限已滿不準找補染坊被竊先賠一半限一月內照號還各主收領【各有省例應查再當鋪染店失火被劫亦有賠償定例在戶律費用受�財產門】

賊憑贓定或有並非正贓捕役卽圖破案囑事主冒認者應於委員或地保起贓到案將物件點明封寄內署立傳事主到案逐一供明記認然後取贓付認方爲確切或案關重大贓涉疑似另以相仿對像混雜其中事主果能認出方可定案

竊案計贓罪應徒流者卽訉取保鄰事主供詞通報取是竊非彊甘結存案不論贓數多少均應造贓冊隨詳同送獲盜後再造贓冊開列巳起未起

事主拏獲一賊送官究治中途被賊夥奪去事主欲辦奪犯傷差不知追捕勾攝人系專指官司差捕�言非指事主也應臨時斟酌辦理不可誤會有云行至中途經賊之親友解勸正在爭論賊人乘間逃逸酌問不應【修攺】

賊犯交捕管押易滋流獘如訊明行竊屬實無論罪名輕重原可收禁惟查無報案又無贓據自不得不暫行管押且鼠竊狗偸辦之無甚重罪縱之仍擾閭閻亦不能不暫押以馴其性惟有官爲捐廉每日酌予口食派人專司看守較爲穩妥近來直省有自新所之名其意甚善然州縣每因陋就簡未能加意整頓愚意須在衙門左近擇一寬廠地基造屋數椽繚以重垣將屢次犯竊者散禁其中選募窮苦而能藝事者督令各賊犯日習工藝初則日給口糧繼而漸能作藝卽以所作之物賣錢充糧官稍貼補如能有餘卽給本犯存儲以備將來作本俟其習藝已精度可自給再行保釋【修攺】

竊賊獲案審實罪止杖責者應照律刺字詳報不特將來再犯三犯有所稽考且定律所以剌字者原欲使之警惕而生其愧恥之心果能責刺後悔過自新並緝獲盜賊例準起除剌字復爲良民現直隸省因此事多不講求詳奉通飭凡刺字竊賊詳立冊籍發交地保人等領回照例使其充警緝盜分別年限辦理【修攺】

辦凶惡光棍有得贓𨿽不關罪名然贓總不可不計除計贓若干輕罪不議外�方有著落

遇呈報發塜案無論開棺與否立卽會營勘訊詳報一面選差嚴緝如系開棺見屍者詳報時應聲明距城里數有無墩防與盜案辦法同【修攺】

盜未殯未埋浮厝屍棺僅止撬開棺蓋並未顯露屍身之案賊犯脫逃未獲六个月開參罰俸一年完結無展參處分【例無盜未殯未埋屍棺作何參處新例發冢�見棺者照命案緝凶開參應查】

辦盜案先裝鄕約呈報次敍事主某人呈同前由計黏失單內開云云等情查該處距城幾里隨會營員親詣勘得某處是否偏僻小路有無設立墩泛又勘得事主房屋門窗有否損壞訊明賊人何處入室有無油撚器械遺下勘畢訊明鄰佑事主供詞傳紀估贓飭差勒緝拏獲贓犯驗明有無拷刺痕迹供出當贓當鋪飭差查起給主認領聲明當商是否知情故當造具未獲贓冊通報

縱姦於先後被奸夫誘拐姦婦逃走奸夫依和誘充軍上量減問徒姦婦爲從於滿徒上減一等

問姦拐之案必須將拐誘一層坐實若姦婦逃至奸夫家躲避奸夫窩藏數日並無誘拐之心奸夫止科姦罪姦婦除背夫在逃杖一百輕罪不議外仍科姦罪總須分別得淸尙有背夫攺嫁擬絞一條不可稍混【修攺】

呈報拐帶案如訊有見證確情卽行通報六个月承緝限滿卽開揭送參如隱匿不報一經上控反蹈不報之愆亦有先不詳報迨後獲犯具詳應云查此案據某人於某年月日呈報伊妻某氏潛逃是否被拐查明另稟等情當批飭緝在案如此聲敍則當時並不知姦誘拐逃所以不報也如鄰省鄰邑移關拐逃案件本處正在訪聞飭拏亦可免失察拐犯在境處分【修攺】

拐逃案件必有確據方可詳報若系迷失或在逃被人收畱卽非拐矣

盜犯到案供獲盜首夥盜辦詳時必須將盜首夥盜藏匿地方供指確鑿實時據供拏獲方是切弗含糊簡略致幹駁詰【增】

○人命

命案內己故之人不可列在看語之首須先提出屍親或凶犯姓名然後捺入死者

立決及斬候並淩遲人犯【逆倫案不在其列】院憲勘題後分別剌字

擅殺罪人及擅殺應死罪人系專指官司差人捕獲罪人本夫事主於奸夫盜賊尊長於有罪卑幼並姦盜案內本夫本婦有服親事主鄰佑人等以及一切親身被害實有應捕之責者方可照擅殺問擬其餘死者縱使罪犯應死在凶手無應捕之責應仍照凡人謀故鬭毆各本律問擬【修攺】

同謀共毆案內之原謀必須辧明與凶手有無服制如系凶手之尊長卽應問主使不應問原謀流罪

同謀共毆傷多人眾傷痕未能一一分認明晰者不如問亂毆不知先後則受傷𨿽多不必分點有原謀則坐原謀無原謀則坐初鬭其餘均問餘人有刃傷者擬徒有凶器者擬軍【因辦秋審以亂毆不知先後未知死於何人之傷罪疑惟輕可請入緩若分認傷痕以下手傷重者擬絞情節凶殘必入情實】亂毆不必定在黑夜卽白晝亦可以其實在人多一時亂毆不能辯認不妨有認傷有不認傷者如五人共毆三人能認定自毆之傷系非致命二人不能確認卽不能坐以下手致命卽使二人認定各傷有致命兩傷一輕一重不能確認亦不能懸擬爲何人所毆情理之最平者也然白日不如黑夜爲妥

共毆案當時未死過後身死者當究明何傷致死以重傷坐罪如原謀有致命傷痕以原謀爲首若原謀共毆均非致命仍以原謀爲首然必須於屍親供內敍明如原謀挖瞎其眼睛共毆打傷其臁肕均非致命處所據死者說眼睛一傷生前巳不甚痛惟臁肕一傷疼痛利害其爲臁肕一傷致死無疑屍親口供分剖明晰系何處身死則案無漏洞矣但所擬之人必須辦得紮實不可稍有遊移致啟駁詰

下手情形最宜斟酌妥當摹繪入情將來秋審緩實攸分萬萬不可艸率往往有意開脫反致情形不合總須設身處地替他一一想過方能周匝

過失殺人𨿽例得收贖亦應按擬解司專案請咨奉準部覆提禁完案於年終匯題【通報覆審格局與正命案同】

共毆案內兩不相謀前後相毆不問餘人之罪只科傷罪以其並不同場也同時同地毆死者爲共毆或先後不同時或同時不同地毆人致死者引鬭毆律擬絞毆人成傷者止科傷罪總之引共毆者有餘人引鬭毆無餘人相去甚微不可不辧

金刃疊紮多傷之案如果凶手理曲恃彊逞凶情近於故自難曲爲開脫儻系死者理曲先行下手或被趕毆揪打急迫等情自應妥爲聲敍凡有可原處寧詳毌略切勿圖簡便隨意節刪致絕他日生機愼之愼之【修攺】

命案無證見必須據供查起凶器或死者遺落衣物並血衣等類方爲核實

辦鬭殺故殺不在傷痕之多寡全在情節之重輕有十餘傷而辦鬭殺者有止一二傷而辦故殺者如鬭毆傷多或均非致命或不深重如果臨時有心欲殺何不一二刀卽砍其要害如洞胸穿脇惟其心狠是以手辣所謂律貴誅心總當推究其所以然耳

案內見證𨿽須指證毆情然不可自始至終某人毆傷某處一一記得明白若代爲記帳竟忘其袖手旁觀亦一病也其法在補敍倒點如共毆案餘人巳�手只見李四將張三毆傷某處倒地連忙喝住云云則李四正凶無疑矣

凶手受傷於秋審時有益通報內必須爲其敍入

塡屍傷總須斟酌妥善長寬深須分淸帶劃墊擦各傷務細細安頓至所塡傷痕不能確當部位而有參差者或塡近左近右偏裏偏外近上近下以包括之獨不可塡偏左偏右蓋偏左偏右有正部位在也

私和案內屍親得過錢物如爲醫藥喪葬之費免追入官【見歷辦成案】

逆倫案審實通報一而押帶犯證進省切不可遲延抽風身死正凶擬流之案應解院勘審專本具題

毆死本宗尊長卑幼擬斬候絞候減等人犯如同居共財毌庸追埋銀別籍異財者仍追【修攺】

謀殺親夫畏罪自盡之案須專案咨部奉到部覆照律戮屍不梟示

子孫謀故毆殺祖父母之後或自盡或監斃不奏請戮屍梟示祇專案咨部完結均不扣限

瘋病殺人之案照鬭殺問擬應取屍親人等甘結隨招呈送其應追埋葬銀兩於查辦減等時追給【修攺】

在押人犯鬭毆殺人看役只問不應重州縣失察處分應將凶手在押候訉時何項罪名聲敍咨部核議【見代州李恆徳在押毆死髙拴案】

姦所獲姦止殺姦婦奸夫當時脫逃未獲仍照命案開參

殺人正凶收禁後尙未通報在監病故可並案一詳完結【應訉敍刑禁口供】

命案取屍親或地保報呈只須略敍起釁爭毆致傷身死開首用一因字最妙【如父親因與某人云云】傷痕不必細點【此卽八股之起講】

殺姦有關服制之案或犯時不知或激於義忿均須查例聲請【修攺】

監禁瘋犯痊愈詳請開釋之案取具醫生刑禁人等供結加具印結黏連送府轉詳

辦減等之案如死者並無親屬毌庸追埋葬銀內有年老並篤疾應收贖者須於奉文後趕�詳辦勿稍遲延致幹遲延處分

謀故殺人私埋匿報並燒屍滅迹之案正凶當時脫逃州縣訪聞之後緝拏未獲以訪聞之日起限六个月開參【見道光八年淸水何奉章等同謀勒死胞兄案】

辦彊奸不從及但經調戲婦女羞忿自盡之案若正犯畏罪自盡並因病身死者仍應項目請題毌得季底匯咨緣有婦女請旌故也

辦謀殺須聲明委沒起釁別故亦無同謀加功之人辦故殺須聲明委非預謀致死

辦鬭殺須聲明委無起釁別故有心致死亦無在場幫毆之人

辦戲殺須聲明委無爭鬭情事

辦誤殺須聲明委系未經看淸並無有心毆打情事辦過失殺須聲明委非意料所及

辦共毆人致死須聲明委非預謀糾毆合有心致死情事【如系預謀糾毆應節去不可混用】

辦威逼人致死須聲明委無起釁別故亦非有心逼迫致死

辦婦女被人調戲並聞穢語自盡之案須聲明委無起釁別故亦無【手足勾引有心窘辱】情事

鳥鎗傷人如系破壞半截鎗角並人械並獲可以聲請免參

疑竊空言查問致母女二人投井自盡照滿徒本例酌加一等擬流【楡次縣案例在誣告】

○鬭毆

敍生供不可太簡起釁根由並何人毆傷何處正須點明亦有傷重不能取供者在州縣辦法如未得實情則生供不可指實若案巳審實不妨敍得確切則案情較爲核實也

塡生傷總以渾括爲是【如用布包裹用藥敷護不便揭驗之類】其所以渾括者一則人卽受傷當調護之不暇豈可量其分寸二則生傷如此分寸死傷何能相同此中大有漏洞三則生傷報得鑿鑿萬一身死塡傷處有多少窒礙不如渾括使將來可活動辦

塡生傷不比塡死傷微傷可刪相連可並傷多塡重�因覆審時總稱查驗某人傷痕業巳平復故也【一切擦磕傷毋須塡人】

問金刃傷人之罪須查明傷痕何時平復並是否後下手理直因後下手理直應減二等辜限內平復又減一等所謂累減也【凡後下手理直必須身先受傷然後還毆並彼理曲方減等問擬】

舊鐵鎗頭有刃無柄形質不全者照刃傷問徒亦有照凶器傷人量減一等問擬臨時查照近時成案辦理【修攺】

他物毆人成傷並非骨折骨損巳逾正余限外𨿽因本傷潰爛身死仍照律止科傷罪

雇工凡飲食不敢與共起居不敢與同卽屬雇工不必論契之有無然辦此等案件必須細心斟酌有眾供可據方好否則虛空無據屍親有所借口也如不辦雇工必須聲明某人素系平等相稱並無主僕名分

○訴訟

控案裝敍憲牌如先奉藩憲後奉本府則用藩司牌文裝頭順敍如先奉本府後奉藩憲牌文則先敍藩憲牌文後查此案先於某年月日奉本府牌開云云如先奉撫憲後奉本府又奉藩臬則先敍撫憲牌文後此案先於某年月日奉本府牌開云云等因又於某年月日奉藩臬牌開云云敍完憲牌並控詞後再行摘敍本縣控詞憲示內所有情節卽本縣控詞內所有者可將本縣控詞刪去總以憲示爲主所控情節處處替他洗刷漧淨不可忽略如本縣控詞繁冗則摘其要者如前後相同則用呈控前情一句點過辦控案必要照應從前原案不可前後兩歧如竊賊拏獲時差役稟到尙未審問卽行脫逃或在押脫逃旋卽自行投回當時並未通報事隔多年忽有控案牽引應將被獲尙未到官脫逃並到官脫逃旋卽投回均無須加逃罪是以未經報明之處妥爲聲敍庶與原案不背【修攺】

辦沿房搜撿之案罪𨿽不關乎贓然贓不可不計有計贓方可用除筆也【例見誣告】

凡砌詞控告之案必須事出有因並非無端妄控且止圖脫己罪又無傾陷人死之心始可撇開誣告若辦誣告亦必以到官者爲準倘僅揚言或作呈而未遞均不算誣告【修攺】

呈請發遣之案尙未奉有部文懇求免遣者應訊取確供裝敍初報出具全看詳請核咨被首之犯照子孫違犯教令律擬結

京控之案應具奏完結者不扣限

○受贓

書役知法犯法加一等如犯竊盜鬭毆賭博等案仍照律科罪因非舞文作獘不以知法犯法加等【須看案情臨時酌奪】

○詐僞

私雕假印若甫經行用當卽獲犯究辦並將雕刀假印等物全行起獲與行用日久漫無覺察者不同又假印篆文筆畫舛錯並無一字成全騙錢無幾所有處分亦可以聲請邀免若私雕假印巳成未經行用旋卽拏獲例無失察處分

辦私雕假印之案應將印花來歷供明【大都揭自告示】並令當堂雕刻比試【此系辦案聲說罕令雕刻比試之事】

假造銀兩之案系藩臬會辦之件通報時應詳明藩司【見道光十三年太谷縣民武裏蠻案亦有不報藩司者】

造假銀之案應飭正犯當堂試造又應查起家夥

胥役在舊捲內偸出印篆描畫雕刻與僞造不同毋庸剌字【應查】

衙役私雕假印不加知法犯法一等【原注見成案應查】

描摹印信假充差役誆騙錢物如地方官訪聞查拏在行用以後仍應議處【道光二十六年徐溝縣客民周化得案二十七年三月部咨】

○雜犯

賭具供出買自不識姓名人擔上仍依出有賭具未據供明來歷應照不將造賣之人供出將出有賭具之人照販賣爲從擬徒若同賭人犯及父兄並不據實首告輒捏稱被誘混行具控未便照自首例免罪賭坊不得以偶然聚賭請免入官各犯贏錢及抽頭並攤場錢文均照追入官如贏錢系虛帳請免飭追其開場之房屋另有房主訊不知情請免置議房屋免追入官如開場聚賭巳歷兼旬窩畱娼妓亦逾半月均系初犯二罪相等從一科斷

跌錢賭博並無賭具請免開參仍取失察賭博職名呈送文職自行緝拏免議武職並未協拏仍應開參象棋不作賭具科斷賭博職名仍應開參【見道光九年靈石縣武劉氏因與元貴等賭博畏罪自縊身死案】

用骰子擲賭酒食亦應照失察賭博開參【見道光十三年太原縣閻二後污言傅樓氏致氏聽聞自縊身死案】

偸造銅寶盒比照造賣紙牌例擬軍【奉天寧遠州案】審辦一切案件另有審出賭博者仍應開參不得以自行審出聲請免開武弁失察賭具職名州縣覆審時可一並�參【亦間有駁令武弁自開者】至於一切職名【如盜案並僉差不愼者】均武弁自行開送

○捕亡

軍流人犯奉文減徒尙未遞籍在配脫逃仍照軍流脫逃例開參並造冊詳請通緝如徒犯脫逃只移關鄰封並犯籍協緝

枷號人犯帶枷脫逃例無作何治罪明文應照在押人犯脫逃加逃罪二等

犯逃日期切勿挪移

拏獲逃流如逃後訊無行凶爲匪毋庸解省審勘拏獲逃軍亦然

斬絞監犯越獄脫逃正印官先期公出仍照承緝官處分開參【於犯脫逃之日起扣四个月詳參】

拏逃流不扣限亦有按四个月扣者軍流犯脫逃無二參

軍犯減徒脫逃在恩詔以後者照滿徒人犯中途脫逃之例問擬總徒四年軍流到配具文通報兵牌徑繳臬司收管由府加收轉送

徒犯到配具文通報並各送收管一套

詳參承緝不力之案初參裝原案二參裝部覆亦有仍裝原案者各省辦理不一

接緝官如卸事巳在一月以上者例應開參未及一月免議

承緝限內離任回任時應將前次離任日期按日接扣卽二參三參亦同不得因前經卸事回任時謬作接緝開參

在配軍流如奉恩詔查辦經督撫匯冊送部奉到部覆飭知下縣卽敍文遞回原籍一面聲明起觧日期由府轉詳請咨毋庸詳請護牌始行遞回以稽時日

軍流在配逢赦減等例應遞籍充徒如願在配拘役應裝敍原奉減等部咨並發捕廳轉發亦可何人管朿出具收管詳請核咨

凡軍犯流犯在配病故通報後批府查明詳司轉詳院憲咨明犯籍飭屬領埋仍於歲底匯冊咨部可以一詳完結

徒流脫逃通報之後自行獲案在限滿開參以後者仍應兩詳完結

監犯越獄如承緝限滿未獲應將不力職名送參後𨿽自行拏獲巳在二參之外不準開復前參處分

命案內正凶脫逃承緝官於初參起限之後不及一月卸事例得免議亦不必先行詳明俟接緝限滿開參詳內一並聲明

罪人持仗拒捕格殺勿論持仗二字須重看然亦不可執定設或罪人竟不持仗被揪髮辮狠打情急舉足向踢適傷身死亦可照格殺勿論辦格殺之案下手總要不先不後罪人不打之先我卽格之非也罪人打畢之後我猶格之亦非也必須持仗或徒手毆打情急然後格殺之方合律意

罪人持仗拒捕其捕者格殺勿論等語是必本官差遣方爲應捕之人罪人持仗拒敵官差方爲罪人拒捕因拒捕而被官差格殺方得勿論非凡有罪之人無論何人皆得捕殺槪得勿論也惟事主捕賊及鄰保協助皆許追捕原指正當偸竊之時事主人等知覺者而言亦非事後風聞竟不報官而自往擅殺也若捕者非應捕之人則拒捕不得謂之罪人不得援引格殺勿論之律

罪人拒捕殺人𨿽在保辜限外身死亦按律問罪

咨部�限案件要預畱地步設有要證二人一人巳經到案供詞遊移一人未到詳請展限文內不必將巳獲之人敍出只云有要證二人某某未到詳請展限一經覆審先到者旋卽供明定案可云此案巳有某人到案質訊明確某一人可毋庸傳訊便可擬結若原詳內只敍一人倘竟不到案則便費周章矣【修攺】尋常徒犯只解府不解司【府詳司核轉按季匯咨】有關人命徒犯與一切軍流等犯解司勘訊詳院若由死罪量減擬流之案仍解院審題有關人命軍流徒罪項目咨部人命徒流軍扣限六个月尋常四个月

命盜等題咨案件務於正限審解仍將解府日期申報撫臬

婦人犯徒罪解府犯軍流罪解司仍扣限咨部蓋收贖者所以矜其婦女而宥也招解者所以訊其是非也

理藩院咨解發驛當差人犯應裝敍原案並取印收各四套項目由府詳咨不得用驗文申送

解犯必須親點驗明刑具將鎖鑰貯入文封內如系新疆人犯將咨文亦封入遞解文內務須趕至前站明白收取回照定例一犯兩解如果長短解營兵共五六人押解一人尙何兔脫之有

拏獲逃遣訊無另犯不法照逃軍辦理如例應正法者通詳或通稟卽帶犯上省例得議敍【應查省例】

軍流請咨起解應造具全案淸冊如緩決減等並應裝入部咨以備配所稽查

遞解人犯一被脫逃僉差各官卽應開參不得以限內協同鄰境拏獲聲請減等【見道光十年平遙縣接遞軍犯徐日保脫逃案】

遞解人犯脫逃如罪重者無不實時通報往往有遞回原籍安插及審辦之犯沿途州縣視爲無關緊要一經僉差轉遞卽爲此事巳了並不查取前途印照遂至差役乘機賄縱或該犯乘間脫逃差役畏責不敢舉報迨前途輾轉挨查不特巳幹僉差不愼處分又有匿不通報之愆故司事者必須今日遞解一犯限定時日令該役取照銷差逾限不銷卽行查訊庶免前獘端倘有脫逃立卽訊明差役有無賄縱情獘具文通報並關會鄰封協緝

遞解軍流以下人犯中途脫逃該管上司例有處分應由府州並開轉詳至武弁職名系由營開參州縣不必移取開送

遞解人犯及在配軍流徒犯脫逃俱以犯逃之日扣至百日無獲覆訊開參

遞解軍流人犯中途病故可折閱長文裝敍訊取解役人等並無淩虐致死供詞一詳完結如有咨牌詳繳臬憲咨文不可折動徑送院憲

接遞人犯脫逃𨿽經限內拏獲不得將應議職名聲請邀免緣一經疏脫卽應開參故也【見過部駁成案若在配軍流脫逃限內拏獲仍得免議】減等徒犯情願在配拘役者以州縣奉到部覆之日起扣限滿詳請釋放

到任接緝一年限滿犯果無獲再行詳參如限內獲犯不論名數卽可聲請免參有例

擅殺不論謀故俱擬絞監候減等時不追埋銀其有凶器擅傷別項罪人仍依刅傷問徒【如鳥鎗傷人依湯火傷論】至擅殺案內共毆餘人𨿽有刅傷仍照餘人科斷【或杖一百或杖八十】擅傷別項罪人非折傷勿論折傷以上方分別鬭傷減等科斷毆至篤疾不斷給財產如例應畱養不必查被毆之人有無父母是否獨子悉準畱養【修攺】

○斷獄

軍流徒犯中途患病應截畱調治【畱養時應通報起解時仍將犯痊起解日期通報備案】若在途病故卽通報敍詳請咨各省人犯將原奉咨文徑繳撫憲

年未及歲犯徒流之犯散禁外監

因姦敗露羞忿自盡及因人調戲羞忿自盡等案如巳棺殮但查訉眾供確鑿事有證據者毋庸開檢【謀故毆殺亦可惟須詳明各憲示遵】

地保衙役一切在官人等有犯命案詳請本府委驗【衙役人等自應詳請委驗至地保應否請委查省例辦】

斬絞監候人犯在監自盡者有獄官如在公出期內例得免議管獄官降三級調用應查有無加級紀錄平日居官如何出具考語詳府核轉如居官好者部中攺爲革職畱任限內不準支領廉俸【道光十二年臨汾縣客民韓鎖錢鋪被刼二參案內部咨】

監犯因病難受自盡處分不能酌減

未定罪名人犯如提禁散禁外監病故者管獄官監斃職名可以聲請免參須聲明無親屬保領散禁外監【指輕罪人犯而言徒罪亦可如此聲請】

代驗命案如鄰封公出將圖格供結備文移還令其自行通報否則先行代爲通報令其自行覆審若委驗之案須委員通報矣

代驗移回應以獲犯之日起限不能以準移之日起限

糧差令甲頭引路催糧爭吵揪扭致甲頭失跌身死不委驗【見辦過成案】

賊犯因病一同提禁取保在客店調治毆斃人命不請委驗【五臺案】

匿報私和或訪聞或告發爲日未遠徑行開檢若爲時巳久須詳請開檢告發者先令其執定何傷系何人毆傷何處取具如虛坐誣甘結再行開檢

徒罪以下人犯患病應聲明提禁保出醫治不可疏漏【外押亦可】

○營造

監獄坍塌應逐一勘明據實撙節估計工料銀兩造具冊結詳請藩司委員查勘取具印結並議明籌墊銀兩分作幾年如何歸補照各省向章辦理俟批準後再報明開工工竣日期請委員驗取具保固年限結詳送查核【現直隸省章程署事人員只準捐廉黏補不準墊款請修】

○贅言十則

幕學之道諸先輩言之詳矣無事乎贅顧念幕中人𨿽非官比實隱系民生休戚則重言以申明又何傷乎爰就昔人所已言而言猶未足者復暢快言之昔時所不言而今無妨明言者又悚切言之寒夜挑鐙率書十則卽名之曰贅言續貂之譏所弗辭焉光緒癸未十一月四日元和張廷驤自識

幕友居賓師之位分地本非甚卑主人延友得人百事就理所延非人諸形叢脞在州縣幕尢爲緊要亦安可以傭保視之哉近來居官者間有薄視幕友趾髙气揚遇事獨出己見不待商搉此固才非遠大難與共事然亦由幕學乏具幕道不尊之故吾願居官者勿輕視夫幕尢願入幕者先講求乎學

自古全才難得習幕而可以佐人者約有三等識力俱卓才品兼優例案精通筆墨暢達者上也人品謹飭例案精熟筆下明順者次也人品不苟例案熟練而筆墨稍遜者又其次也此三者上等半由天資半由學力固未易得中次二等皆可勉爲是在立志以求循序漸進自可出而問世物苟成器不患問價無人若因循浮躁淺嘗躐等則非余之所知其它文理太陋資秉太鈍似亦不必誤入此途不如早尋他計故凡有心習幕者當先自量其材力而後從事於此庶不至自誤生平卽世之延友者亦可準余所言量缺繁簡以物色人才自收得人之益

律例如古方本艸辦案如臨證行醫徒讀律而不知辦案恐死於句下未能運用徒辦案而不知讀律恐祗襲腔調莫辧由來直隸省習幕大都以辦案入手亦猶讀時文而隨解題旨苟能不忘其本相輔而行未始不可融貫特恐僅以一二成案爲式於全部律例置之不講則無源之水其涸可待故習幕者固宜多辦案尢宜熟讀律

幕學固以例案爲本第事變萬端卽爲人佐理皆當代籌妥洽然非胸有成竹通達事理又何能運籌決策動中窾要是在平日多看書史以廣其識隨時畱心世務以會其通天下事無論巨細大端不外情理時勢四字苟知準情酌理審時度勢自無往而不利矣

辦事切不可存私切不可取巧與鄰封州縣相處均宜正大存心同舟共濟倘主人昧於局中意圖便利吾輩尙宜剴切言之曉以利害諭以大義況先自存私先自取巧事未有不敗者也縱使僥幸無事斷非正道切宜戒之

幕友旣稱佐治則惟主人私事不必與聞其它凡屬在官之事以及官聲之所系皆宜關心未可以非吾職任遂漠視其敗裂而不言也約舉數端如門丁之有無舞獘書差之有無朦混押犯之有無淹濫應隨時精神貫注畱心稽察身𨿽在幕而案牘檢點情僞自難逃遁更囑主人勤理訟獄隨事查考則一切獘端𨿽不能盡絕要不致大肆譸張然此就賢主人重友信友者而言若平時重任司閽及偏聽官親視幕中之友不過如辦案書吏則賢者當見幾而作勿貽戀棧譏也

幕道斷宜自重居是邦而事賢友仁固屬爲士之道然身居官署職掌簿書與地方官紳時相往來究非所宜故余歷就州縣幕同城僚友偶爾過從若紳士罕所接見非自尊也蓋一經交接縱使坦白爲懷毫無他故而形迹之問終啟嫌疑則不如不交之爲愈也至冶遊局戲官衙中人往往蹈之吾輩從公不遑切宜謝絕就令閒暇無事讀書論世盡足消遣君子懷刑之章不可不三復之也

平恕二字爲千古治獄要訣小民無知犯法情亦可憫執筆者務宜細心體察苟屬情非得已或一時爲人所激以及盜賊因饑寒所迫或被誘脇初犯皆當與主人逐一推求衡情辦理至如詐僞有心犯法豪彊棍徒慣賊劇盜蠹政害民亦宜盡法懲治俾知儆惕所謂除莠始可安良懲一足以儆百又未可以姑息博寬大之名轉致養﹖﹖邕成患也

辦案者踏勘非親臨犯證非親鞫終是隔膜一層全在主人於踏勘時隨處畱心審訊時逐層研究勿憚煩而多略勿恃智而多疏若遇竊劫案賊未就獲謀故案凶犯在逃尢宜於履勘相驗時將該處情形屍身傷損詳細默記胸中一俟獲犯到案如系眞凶正盜則所供自與勘驗相符卽偶有遺漏覆詰之亦自能對答若供詞模糊約略再將勘驗時人所不經意處詰之茫然莫辧卽非正犯恐有教供妄認情事應另行緝審此最要著切不可以獲犯希免處分率爾具詳致滋冤濫余佐州縣幕以朱允卿明府【官名乃恭奉天錦縣人】勘驗最爲詳愼回署時必詳晰向余述余亦必凝神聽之細爲討論迨堂訊後又必將犯證各供面爲述敍務使案情畢露宛然在目然後定斷辦詳所詳亦必就其實情不敢妄攺故招解時鮮有翻異此區區已經程途敢爲天下賢主嘉賓告之

吏治不尙新奇不宜粉飾祗須將應行事件實力奉行官與幕有一番實意貫注其閒自能日有起色卽形諸廩牘無妨據情直陳不必言過其實蓋言爲心聲有其心而後有其事有其事而後有其言斯入情入理之語上司亦必鑑察若詞多虛飾情近自譽自誇恐徒爲識者所鄙且經上司訪知政治並不能如稟牘所云非惟無益而反有害至於民事惟淸訟獄省株累禁賭博除盜賊諸務最爲目前有益民生而見效亦最速其它非甚有利甚有害者不必遽議興革卽有當興當革而時勢未可亦不宜操切以圖急功近名之心非官幕所宜存也

竊謂刑名𨿽小道要非才識學三者不可吾師賦資本優而又加之以攻苦閱歷其佐治也以忠恕爲本所謂兼才識學者非耶仁從學保陽柏署歷有年所吾師每舉以訓曰吾輩旣爲入幕之賓例案不求其精熟不可以言幕然徒恃例案而不求乎佐治之本猶不可以言幕仁�之心竊志之光緒壬午之秋吉林觀察顧緝庭先生遠道相招師令前往仁白維謭陋初出問世值此經綸艸昧之區時深惴惴迨至吉後創立新章變通舊制一本師訓而行差免殞越癸未冬得吾師函示欲集幕學書數種付諸剞劂意在嘉惠後學並將各種及自纂十則寄以示仁循是編而三復之所以佐治者在是所以出治者亦在是眞幕學之津梁仕學之寶筏也其有裨於斯世斯民者豈淺鮮哉爰贅數言於卷末以志向往云癸未嘉平月新安歙邑受業汪士仁謹識於雞林道署

刑幕要略

