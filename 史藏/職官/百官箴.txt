百官箴

﹝宋﹞許月卿撰

●目錄

提要

原序

卷一

卷二

卷三

卷四

卷五

卷六

●欽定四庫全書

史部十二

百官箴

職官類二官箴之屬

提要

臣等謹百官箴六卷宋許月卿撰月卿字太空後更字宋士婺源人始以軍功補校尉理宗時換文資就舉以易魁江東廷對賜進士及第官至浙江西運幹賈似道當國召試館職語不合罷去閉門著書自號泉田子宋亡不仕遁迹十年乃卒亦志節之士也是書仿揚雄官箴分曹列職各申規戒考宋史百官志經筵乃言路兼官二府掾乃樞密中書屬吏參知政事以門下中書侍郎爲之登聞院隸諫議進奏院隸給事中俱轄於門下者軍器監文思院俱轄於工部是書皆各自爲箴蓋以所掌之事區分故旣列本職又及其兼官旣列總司又及其所分掌非復出也又考永樂大典所載宋何異中興百官題名𨿽殘闕不完而所標官署職掌與此書頗有異同蓋自元丰變制以後品目至爲淆雜南渡以後分析並省益以靡恆此書據一時之制言之故互有出入也前有月卿進表稱百官箴並發凡言例共七秩而今止六卷校以次第實無遺漏殆原本凡例自爲一卷傳錄者合並之歟虞人之咸遠見左傳繩闕匡違其風自古月卿效法其體𨿽申職守僅托空言而具列官邪風戒有位指陳善敗觸目警心亦未嘗無百一之裨焉乾隆四十二年八月恭校上

總纂官臣紀昀臣陸錫熊臣孫士

總校官臣陸費墀

●百官箴原序

百官箴者有宋山屋許君太空之所著也太空嘗讀周辛甲虞人之箴於是作箴四十有九篇蓋自左丞相以下至太子太孫師友僚屬其諸司羣辟亦略具矣而於丞相經筵諫官尢致丁寧焉蓋將上以爲徳下以爲民不啻儆百官己也初太空讀書■﹝山歷﹞崌嘗受學於鶴山魏了翁先生與謝枋得爲友學有源本及廷對憂勤逸樂之策則謂使人君逸樂者宰相竊權之具時相深憾之他日有徐元傑者攻史嵩之史陰殺元傑君率三學諸生伏闕訟冤至論朝廷時政三事又忤賈相似道故𨿽行如此其髙也官終運幹而止然則百官之箴豈爲已哉傳曰國家之敗由官邪也官之失徳寵賂章也夫上有賈史專權以章寵賂而山屋𨿽欲行其志以作千官箴其柰何嗟乎痛哉𨿽然賈史遺臭萬年而不足山屋之箴傳至後世爲龜鑑尢有餘也自今觀之許與賈史當孰爲得失哉始傳其書者門人李夢科從孫汻再傳其書者六世孫琡英三傳其書者九世孫亮熙兄弟焉夫山屋之子孫思其道傳其書且欲惇其行至九世遠益昌熾如此也彼賈史之子孫又安在哉卽有存者又不欲認之爲祖與無者同此尙不可爲爲善惡者勸戒哉嘉靖丁酉春正月庚子賜進士及第通議大夫南京禮部侍郎前國子祭酒翰林修撰經筵講官兼修國史髙陵呂柟書

●欽定四庫全書

百官箴卷一

宋許月卿撰

進百官箴表

百官箴序

百官箴次第

○進百官箴表

臣月卿言伏以一飯不忘夙抱少陵之志六箴具列遠慚徳裕之勛敢以愚衷徹幹睿聽臣月卿惶恐惶恐頓首頓首惟周武建萬邦之極有辛甲獻百官之箴安不自安聖而益聖憂國愛吾君之念謂吾獨之全軀保妻子之臣慮不及此故東西兩漢之【闕】捨楊崔數子而誰仰視虞箴僅堪僕命魏晉以降文章可知言𨿽尊主而庇民意則徇華而逐末於修辭立忱之學類欠實工視正君定國之言殆爲虛語本源旣淺气象自卑並與古韻而失之其於文體何如也作者馳聲之不乏胡爲嗣響之獨難正坐摹規爲圜擬矩爲方不知自源而流由本而末宜世道之不古顧民彛之幸存臣瑣瑣孤寒惓惓忠愛臣於君子於父難忘懇惻之天史爲書瞽爲詩莫匪箴規之地念庶人之可諫矧英主之兼容轍爾芻言庶幾芹獻玆蓋恭遇皇帝陛下舜聰四達湯徳又新退而銘於機焉席而銘於端焉持以小心之翼翼立則見於前也輿則見於衡也凜然大訓之明明未嘗一善之遐遺蓋欲庶僚之修輔恢洪聖徳興起治功臣幸際昌期冒陳宿蘊諫行言聽俾膏澤之下於民君明臣良惟時幾以康厥事可傳於後永孚於休臣干冒天威無任激切屏營之至臣所撰到百官箴並發凡言例共成七帙用黃羅夾復封全謹隨表上進以聞臣月卿惶懼惶懼頓首頓首謹言

○百官箴序

臣聞君者臣之天父者子之天故臣之愛君子之愛父天也其身可殺而愛君父之心不可解夫是之謂天天下之事凡其加以人者久則必渝而其久而莫之渝者天也憂葵之女不卹緯之嫠而豈有致君澤民之職分哉油然發衷蓋不自知其然而然也唐虞三代之時漸民以仁培民以道其入於民也深而積於民也厚矣故及其後世國𨿽靡止民𨿽靡膴而愛君憂國之天𨿽山林之野人幽閨之女婦有可殺而不可解者吁此三代有道之長而非後世之所能及與然則有天下者何可不養斯民愛君之天而壽吾國於三代也哉臣最愛辛甲之虞箴愛其天而不人也而惜其所謂百官箴者之不盡存也故嘗以臣之油然發衷者爲百官箴𨿽自知其爲怨府爲禍機而可殺不可解之天則凡以愛吾君爾夫愛吾君則欲壽吾君欲壽吾君者則欲壽吾君之國無逸一書周公所以壽成王也壽不壽命也於逸何關而周公謂逸則不壽無逸則壽豈不以無逸則天理流行人欲淨盡固仁之體而壽之道乎臣所以敢【闕二字】百官箴者不敢以不可自比周公而自沮而以可庶幾憂葵之女不卹緯之婺而自勸以爲陛下幸而不以不可自況周公斥臣而以可萬一葵緯而聽臣臣之箴幸而用則聖躬壽於堯舜國脈壽於三代聖躬壽於堯舜則閱天下之義理愈熟處天下之事會愈精而人欲不能搖情僞不能欺以霜降水涸之眞見出輕車熟路之老謀躋吾民於仁壽壽吾國於箕翼國脈之壽皆自聖躬始此臣愛君之天也使眾怨臣而欲禍臣不過殺臣之身而已豈能滅臣愛君之天哉臣之自處素定是以敢於進百官箴而無所忌也夫子不云乎求仁而得仁又何怨臣萬死無悔臣月卿謹序

○百官箴次第

或問臣曰子之百官箴亦有敍乎臣應之曰有二府之於陛下猶股肱之於元首也故莫先焉師臣者帝經筵陛下所宜師也賓臣者王翰苑陛下所宜賓也其尊徳樂道不如是不足與有爲也故次之經筵翰苑晝則密侍宵則宿直於喜怒哀樂之未發而養之於是非利害之未萌而正之則力少而功倍若諫官則正之於將萌力漸勞矣子思曰喜怒哀樂之未發謂之中其經筵翰苑之責乎發而皆中節謂之和其諫官之責乎周惇頤曰誠無爲其經筵翰苑之責乎幾善惡其諫官之責乎邵雍曰思慮未起鬼神莫知不由乎我更由乎誰又曰先天學心法也其經筵翰苑之責乎思慮一萌鬼神得而知之矣故君子不可不愼獨又曰後天學入用之位也其諫官之責乎朱熹曰存天理之本然其經筵翰苑之責乎察人欲於將萌其諫官之責乎故次之諫官正之於將萌後省正之於未行禦史正之於已行史臣書之於已行已行而未當猶可直前而正之也正之而不從則有書於策者不可懼哉日見二史立於螭坳亦進徳之一助也故次之祖宗嚴二省之制中書造命門下審覆尙書奉行尙書有令有僕射有丞今亡矣則尙書六部尙存三省之制所謂愛禮存羊也故次之宰士樞屬者二府之掾也故次之三省太常宗正禮部之別也大理刑部之別也司農太府戶部之別也祕書國子監亦禮部之別也將作軍器監工部之別也故次之登聞院諫臣之屬也進奏院門下後省之屬也官告院吏部之屬也料糧審計太府之屬也榷貨務都茶場宰士之屬也左藏庫雜買務雜賣場亦太府之屬也文思院工部之屬也故次之是皆有列於朝者也故前宰輔侍從次之前庶官不載焉祖宗尊賢之等也凡二府箴例稱司化治天下之道不可徒政而已也立之斯立道之斯行綏之斯來動之斯和在吾君吾輔相勉而已自尙書工部而上例稱侍臣朝夕論思日月獻納豈直簿書期會哉經筵翰苑臺諫給捨諸史例曹其職固不同而其爲侍臣則同觀臣之箴見所職之異則當思盡其分之殊見侍臣二字之同則當思盡其理之一論思獻納期無忝侍臣二字可也詎宜曰朝廷大事有宰輔在吾可以辭其責乎詎宜以天子侍臣而朋比媕阿知有宰輔私恩而以侍臣爲何官哉由內而外承流宣化知臨安府莫先焉諸夏之本也不曰知臨安府而曰京兆尹者望陛下修政攘夷復文武之境土也天下形勝京兆得之今固未易言也非陛下莫可告者耳臣有成算容臣別奏畿漕次之畱守又次之督府不常建與宣撫宣諭招討招捕招撫察訪等使皆無箴焉可也陛下卽位三十年間三授督鉞故次之制置安撫經略次之守臣位監司下今以先焉以其有民有社有祀有戎有師之教有父之尊有母之親非使者比也使者急其賦不卹州縣不知使事有指職思其憂州縣奉承使者不卹其民知有使者不知有天子命觀臣箴之先後可以知所勉矣夫內有百揆四嶽外有州牧侯伯自唐虞而已然矣先內後外聖人施行之序也詳內略外聖人責治之等也不重內而輕外聖人一視之仁也重內而輕外士大夫謀身之私也故臣之箴居太子太孫官屬於百官之末見內外無輕重之別也詩不云乎詒厥孫謀以燕翼子書不云乎旁求俊彥啟迪後人傳不云乎丰水有芑數世之仁此臣作太子太孫官屬箴之意也陛下其亦深長思哉祖宗時三省相維事無遺策而從官可以直前庶僚可以轉對外而監司守貳下而一命之微又下而士之未命與未父老芻蕘皆臺諫也民隱安得不上達憸邪安得不暴白主徳安得不光明天下安得不熙洽哉此前代之臣不敢以望其君而臣敢以望陛下也此百官箴所以爲陛下獻也陛下其亦深長思哉陛下不世出時不可再得陛下其亦深長思哉或問臣曰辛甲爲百官箴而子之箴不滿百何也臣應之曰唐虞官百夏商官倍則辛甲之時周禮𨿽未成書官亦不翅百矣曰百官者舉其凡也說命曰後王君公大夫師長洪範曰王省惟歲卿士惟月師尹惟日禮記曰五官之長曰伯古今說卿士者皆不如韋昭昭之言曰卿士卿之有士者臣以商頌允也天子降於卿士推之知其言是師長卽師尹也師眾也卽虞書所謂庶尹也且以吏部言之尙書侍郎郎中𨿽有崇庳而所掌同此吏部也吏部尙書非吏部之長之尹之伯乎一箴可以該其屬矣臣之箴所以明體統也舉綱挈領治天下之道具是矣或問臣曰然則子之箴四十有九亦有義乎臣應之曰有太史公曰蓍百莖共一根禇先生曰傳曰天下和平王道得而蓍莖長丈其叢生滿百莖大衍之數五十其用四十有九臣之箴名百官箴陽用其全君之道也天包地外也日全體光明也臣之箴四十有九陰用其半也臣之道也地在天中也月三五而缺也觀臣之箴君臣可以各盡其道矣大衍之數五十其用四十有九虛一者太極也中庸曰所以行之者一也四十九箴非此一孰行之一者何眞實無妄也所謂誠也所謂太極也所謂道心也臣首箴所謂敬修可願者也不如是則不誠無物無以治身無以治天下國家矣陛下其亦深長思哉漢之人退而相與語其君亦曰陛下無背面也退食猶在公也畎畝猶朝著也君不可離猶天不可離也無往而不對揚猶無往而不對越也臣之答客問言必稱陛下如對陛下而言也故敢書以聞

百官箴卷一

●欽定四庫全書

百官箴卷二

宋許月卿撰

百官箴緣起

百官箴指歸

百官箴施用

百官箴用韻

百官箴諱例

○百官箴緣起

春秋左氏傳曰昔周辛甲之爲太史也命百官官箴王闕【杜氏解辛甲周武王太史】於虞人之箴曰【虞人掌田獵】芒芒禹迹畫爲九州島【芒芒遠貌畫分也】經啟九道【開啟九州島之】民有寢廟獸有茂艸各有攸處徳用不擾【人神各有所歸故徳不亂臣按杜氏以寢爲人居廟爲神居故言人神各有所歸今觀寢廟對茂艸而言與詩奕奕寢廟對秩秩大猷而言恐寢廟不是兩事爾雅室有東西廂曰廟無東西廂有室曰寢未嘗以寢爲人居廟爲神居也故詩公侯之宮說者曰宮廟也宗室牖下說者曰宗室大宗之廟也觀爾雅則知人居可以廟言觀詩則知神居亦可以宮室言虞箴本意謂禹未治水人獸固擾禹旣治水九州島以寧人則有寢處之廟而獸則有茂盛之艸獸不擾人而人何必擾獸主意在戒獵也古者民與人通廟與宮通此類甚眾又據易入於其宮詩上入執宮功孟子取諸其宮中而用之閭閻亦稱宮非若後世必帝王之居而後爲宮必神靈之居而後爲廟也今人言廟朝廟堂廟謨廟算豈亦神靈之居乎就使如杜氏之說分寢廟爲人神則虞箴本意亦不在人神不擾在人獸不擾耳大凡讀書當尋語脈且如上言民有寢廟而下言在帝夷羿又豈可以此民字爲百姓乎】在帝夷羿冒於原獸【冒貪也】忘其國卹而思麀牡【言但念獵】武不可重【重猶數也重宣用反】用不恢於夏家【羿以好武𨿽有夏家而不能恢大之呂祖謙曰蓋用羿代夏政其號不攺故亦止曰夏家也】獸臣思原敢告僕夫【獸臣虞人告僕夫不敢斥尊】

臣按武王不世出之主也訪洪範於箕子問丹書於太公惕若恐懼退爲戒書機席鑑盤楹杖帶屨觴豆戶牖弓劍矛戟無往而不銘則亦無往而不敬其視湯之日新又新文王之亦臨亦保同此傳心之要也觀其爲太子一鮑魚之嗜若未害也而太公禁之及其爲天子一旅獒之貢若未害也而召公戒之辛甲於是爲百官箴以獻蓋百官修輔執事以諫三代以前之所同如伊尹所謂臣下不匡其刑墨是也古者導人使諫其不諫者有刑後世導人物諫其諫者有刑此聖愚之所以異治亂之所以分乎辛甲虞箴以夷羿戒武王與禹之戒舜曰無若丹朱傲同一意也武王之自警如此羣臣之交警如此是其所以聖�聖與惜百官箴之不盡傳也

漢書揚雄傳箴莫善於虞箴作州箴

後漢書胡廣傳初揚雄依虞箴作十二州二十五官箴其九箴亡闕後涿郡崔四及其子瑗又臨邑侯劉騊駼增補十六篇廣復繼作四篇文甚典美乃悉撰次首目爲之解釋名百官箴凡四十八篇【臣按瑗子實作諫大夫箴蓋又在四十八篇之外也】

○百官箴指歸

書先王克謹天戒臣人克有常憲百官修輔厥後惟明明每歲孟春遒人以木鐸徇於路官師相規工執藝事以諫其或不恭邦有常刑

春秋左氏傳天生民而立之君使司牧之勿使失性有公而爲之貳使師保之勿使過度是故天子有公諸侯有卿卿置側室大夫有貳宗士有朋友庶人工商皂隸牧圉皆有親■﹝目匿﹞以相輔佐也善則賞之過則匡之患則救之失則革之自王以下各有父凡子弟以補察其政史爲書瞽爲詩工誦箴諫大夫規諫士傳言庶人謗商旅議於市百工獻藝故夏書曰遒人以木鐸徇於路官師相規工執藝事以諫正月孟春於是乎有之諫失常也天之愛民甚矣豈其使一人肆於民上以從其淫而棄天地之性必不然矣

國語邵公曰天子聽政使公卿至於列士獻詩瞽獻曲史獻書師箴瞍賦蒙誦百工諫庶人傳語近臣盡規親戚補察瞽史教誨耆艾修之而後王斟酌焉是以事行而不悖

又楚左史倚相曰昔衛武公年九十有五矣猶箴儆於國曰自卿以下至於師長士苟在朝者無謂我老耄而捨我必恭恪於朝朝夕以交戒我聞一二之言必誦志而納之以訓導我在輿有旅賁之規位寧有官師之典倚幾有誦訓之諫居寢有■﹝執上目下﹞禦之箴臨事有瞽史之導宴居有師工之誦史不失書蒙不失誦以訓禦之於是作懿戒以自儆也及其沒也謂之睿聖武公【臣謂武公諸侯也耄也猶若是其所以聖也況天子乎況富於春秋乎】

賈誼曰及太子旣冠成人免於保傅之嚴則有記過之史徹膳之宰進膳之旌誹謗之木敢諫之皷瞽史誦詩工誦箴諫大夫進謀士傳民語習與智長故切而不媿化與心成故中道若性

賈山至言曰古者聖王之制史在前書過失工誦箴諫瞽誦詩諫公卿比諫士傳言諫過庶人謗於道商旅議於市然後君得聞其過失也聞其過失而攺之見義而從之所以永有天下也

淮南鴻烈解曰古者天子聽朝公卿正諫博士誦詩瞽箴師誦庶人傳語史書其過宰徹其膳猶以爲未足也故堯置敢諫之皷舜立誹謗之木湯有司直之人武王立戒愼之軺過若毫釐而旣已備之也夫聖人之於善也無小而不舉其於過也無微而不攺堯舜禹湯武王皆坦然天下而南面焉

大戴禮記及太子旣冠成人免於保傅之嚴則有司過之史有徹膳之宰太子有過史必書之史之義不得不書過不書過則死過書而宰徹去膳夫膳宰之義不得不徹膳不徹膳則死於是有進膳之旌有誹謗之木有敢諫之皷瞽史誦詩工誦正諫士傳民語習與智長故切而不攘化與心成故中道若性又曰食以禮徹以樂失度則史書之工誦之三公進而讀之宰夫減其膳是天子不得爲非也【臣竊意此等語必有三代遺書存焉故諸書所載不謀而同也漢去三代未遠是以有此今安得有之故憮卷三嘆而己】

○百官箴施用

侯包曰衛武公行年九十有五猶使人日誦抑戒之詩而不離於其側

朱熹敍楚辭後語曰若其義則首篇所著荀卿子之言指意深切詞調鏗鏘君人者誠能使人朝夕諷誦不離於其側如衛武公之抑戒則所以入耳而著心者豈但廣廈細旃明師勸誦之益而已哉此固余之所爲眷眷而不忘者

又敍成相第一曰成相者荀卿子之所作也在漢志號成相雜辭凡三章雜陳古今治亂興亡之效托聲詩以風其君若將以爲工師之誦旅賁之規者其尊主愛民之意亦深切矣

文中子誡其至矣乎古之明王敬愼所未見悚懼所未聞刻於盤盂勒於幾杖居有常念動無過事其誡之功乎

○百官箴用韻

虞箴家字與夫字葉

詩予乎拮據予所捋荼予所蓄租子口卒瘏曰子未有室家又宜爾室家樂爾妻帑是究是圖亶其然乎又靡室靡家玁狁之故不遑啟居玁狁之故又我行其野蔽芾其樗婚婣之故言就爾居爾不我蓄復我邦家又謂爾遷於王都曰予未有室家又乃召司空乃召司徒俾立室家又皇皇者華【此亦隔句用韻之法】於彼原隰駪駪徵夫每懷靡及又七月食瓜八月斷壺九月叔苴采荼薪樗食我農夫

離騷羿淫遊以佚畋兮又好射夫封狐固亂流其鮮終兮浞又貪夫厥家【浞食角反○臣先以詩騷主箴】

易枯楊生稊老夫得其女妻枯楊生花老婦得其士夫書汝弗能使有好於而家時人斯其辜

春秋左氏傳歸妹暌孤寇張之孤侄從其姑六年其逋逃歸其國而棄其家明年其死於髙梁之虛又登此昆吾之虛綿綿生之瓜餘爲渾良夫叫天無辜

老子修之於身其徳乃眞修之於家其徳有餘修之於鄕其徳乃長

莊子然其語而不捨非愚則誣也帝王殊禪三代殊繼差其時逆其俗者謂之篡夫當其時順其俗者謂之義徒默默乎河伯惡知貴賤之門小大之家又故三歲徙都於鄧之墟而十有萬家

荀子省工賈眾農夫禁盜賊除姦邪又上以節賢良而明貴賤下以飭長幼而明親疏上在王公之朝下在百姓之家

戰國策長頰歸來乎食無魚長頰歸來乎出無車長頰歸來乎無以爲家

史記所載亦同但頰作鋏車作輿

又泉陽令乃使吏案籍視圖水上漁者五十五家上流之廬名爲豫且

淮南鴻烈解夫待騕■﹝馬上衣下﹞飛兔而駕之則世莫來車待西施毛嬙而爲配則終身不家矣

東方朔答客難連四海之外爲帶安於覆盂天下平均合爲一家

列女傳獨泣始怒送厥母家答子逢禍復歸養姑

揚雄徐州牧箴祚降周任姜錐乎瑯琊姜姓絕苗田氏攸都事由細微不慮不圖禍如丘山本在萌芽牧臣司牧敢告僕夫

太玄經夫牽於車妻爲剝荼利於王姑不利公家老夫擐車少女提壺利考家

班彪北徵賦惟太宗之蕩蕩兮豈曩秦之所圖野瀟條以奔蕩兮迥千里而無家

班固十八侯銘入軍討敵頃定天都佩雀雙印百里爲家

漢書鴟夷滑稽腹如大壺盡日盛酒人復借酤常爲國器托於屬車出入兩宮經營父家繇是言之酒何過乎

又爰及溝渠利我國家

後漢書曹世叔妻和帝數召入宮令皇后諸貴人師事焉號曰大家【音姑】

晉書魏鼓吹曲嗟城中如流魚誰能復顧室家

蔡寬夫詩話秦漢以前字書未備旣多假借而音無反切平仄皆通用如慶雲卿云臯陶咎繇之類大率如此詩瞻彼日月悠悠我思道之雲遠曷云能來燕燕於飛下上其音之子於歸遠送於南皆以爲恊聲魏晉間此體猶在劉越石握中有白璧本自荊山璆惟彼太公望共此渭濱叟潘安仁位同單父邑愧無子賤歌豈敢陋微官但恐忝所荷是自齊梁后旣拘以四聲又限以音韻故大率以偶儷聲病爲工文气安得不卑弱乎惟陶淵明韓退之時時擺脫俗拘忌故棲字與乖字陽字與淸字皆取其傍韻用蓋筆力自足以勝之也

臣月卿曰韻本於聲聲本於气气本於理自太極之動靜而有陰陽自陰陽之闔辟而有人物得其偏且塞者爲物得其正且通者爲人人得陰陽之气正而且通故有自然之聲韻有自然之律呂初非勉彊矯拂而爲之也勉彊矯拂則非自然之韻非自然之韻則非自然之聲非自然之聲則非自然之气非自然之气則非自然之理自謝莊沈約周顒以浮聲切響創爲聲律之制而古韻亡矣古韻𨿽亡而其在人聲者不可泯也生於後世而欲求古人之音韻者不於自然之人聲求之將於何而求之故人聲之自然非勉彊非矯拂而有自然之節制有自然之疆域秩乎其不可亂確乎其不可移此人聲之天也人聲之天卽人心之天也自然卽天天卽理韻書可泯此不可泯故臣得摻以爲驗稽以爲決也人之讀古書者見用韻之不今也意其無所限制肆口而言之也豈知其自然者凜有限制若寬而實嚴己哉以虞箴家夫之韻言之非臆說也驗之而無不合也眞可以見古人於千載之上眞可以俟聖人於百世之下也

詩有女同車顏如舜華將翺將翔佩玉瓊琚彼美孟姜洵美且都山有扶蘓隰有荷華不見子都乃見狂且狼﹖﹖足其尾載跋其胡公孫碩膚徳音不瑕彼爾維何維常之華彼路斯何君子之車昔我往矣黍稷方華今我來思雨雪載塗王事多艱不遑啟居豈不懷歸畏此簡書祈父予王之爪牙胡轉子於卹靡所止居中田有廬疆場有瓜是剝是菹有駰有騢有驔有魚以車袪袪思無邪思馬斯䢐

楚辭飡六气而飲沆瀣兮漱正陽而含朝霞保神明之淸澄兮精气入而麤穢除

春秋左氏傳旣定爾婁豬盍歸吾艾猳

管子外之有徒禍乃始芽眾之所忿置不能圖

荀子臯陶之狀色如削瓜閎夭之狀面無見膚

準南鴻烈解審用法誅必辜備盜賊禁姦邪

史記神龜如吉凶而骨直空枯日爲徳而君於天下辱於三足之烏月爲刑而相佐見食於蝦蟇蝟辱於雀螣蛇之神而始於卽且

王褒僮約出入不得■﹝馬司﹞馬載車踑坐大呶下牀振頭垂釣刈芻

揚雄豫州牧箴陪臣執命不慮不圖王室陵遲喪其爪牙

少府箴嗜不可不察欲不可不圖未失之於約嘗失之於奢

劇秦美新權輿天地未祛睢睢盱盱或玄而萌或黃而牙玄黃剖判上下相嘔

大玄經是其牙或飫之徒又豨毅其牙發以張弧又軍或累車丈人摧孥內蹈之瑕又正被有辜格我無邪

反離騷橫江湘以南淮兮雲走虖彼蒼梧馳江潭之泛溢兮吾將折衷虖重華

漢書玄气之淸回復此都蔓蔓日茂芝成靈華後漢書仕宦當作執金吾娶妻當得陰麗華

韓愈毛穎傳今日之獲不自不牙衣褐之徒缺口而長須八竅而跌居獨取其髦簡牘是資天下其同書

儀禮之胡壽保建家室永受胡福卽詩之遐不眉壽遐不作人遐不謂矣蓋胡卽遐遐胡卽二韻相通也皆人聲之自然不可得而亂不可得而移非私見臆說也詩騷之韻不待言矣如易之見龍在田利見大人飛龍在天利見大人而膠漆自謂堅不如雷與陳至後漢猶然也書之聖謨洋洋嘉言孔彰惟上帝不常作善降之百祥作不善降之百殃爾惟徳罔小萬邦惟慶爾惟不徳罔大墜厥宗而天下無雙江夏黃童殿中無雙包孝公荀氏八龍慈明無雙辭親向長路安知存與亡窮達固有分志士思立功五馬浮渡江一馬化爲龍沈陰結愁憂愁憂爲誰興念與君生別各在天一方良會未有期中心摧且傷不聊憂飡食慊慊常饑空端坐論無爲髣髴君容光停雲靄靄時雨蒙蒙八表同昏平陸成江世爵虛禮州壤推風尋惟義養道必懷邦人之秉彛不隘不恭我友二三子宦遊在西京東野窺禹宂李翺觀濤江蕭條千萬里會合安可逢至漢魏吳晉宋唐猶然也書之夔夔齊栗瞽瞍亦允若賁若艸木兆民允殖而牢邪石邪五鹿客邪印何累累綬若若耶歲惟丁卯律中無射天寒夜長風气蕭索前尹赫赫具瞻允若至漢晉唐猶然也大戴禮之無養乳虎將傷天下小戴記之春秋冬夏風雨霜露而章子角馬不今不古攄武師新黃祖捕夷凶族革平西夏至漢吳猶然也左氏傳之於思於思棄甲復來而無說詩匡鼎來匡說詩解人頤顯髙門啟皇基統罔極垂將來情欣新知歡言詠遂賦詩感子漂母惠愧我非韓才銜戢知何謝冥報以相詒旣定淮蔡四夷畢來遂開明堂坐以治之阿婆三五少年時也曾東塗西抹來至漢吳晉唐猶然也謂非人聲之自然可乎是故有四聲通用之法不必攺仄聲以爲平聲而後與上下句葉也有隔句用韻之法不必曰應句有韻而呼句無韻也皆自然而然非有安排也後之爲學者固未足與議老師宿儒則知之矣而未知其所以然也故不能極本窮源以出之終無以解天下後世之惑臣竊悼焉嗟乎天下事類此者多矣豈特韻哉悲夫臣特錄蔡寬夫之言以其有得有失非彼無以明此也寬夫蓋猶未能如老師宿儒之知故其言一出焉一入焉曰皆以爲恊聲曰皆取其傍韻用蓋筆力自足以勝之此可見其知之未眞也寬夫曰某與某葉者驗之而無不合故曰秩乎其不可亂確乎其不可移請嘗試之有不合者坐臣以罔上之罪今曰以爲恊聲似謂出於詩人之臆見而不知其出於自然也苟曰以爲恊聲則詩人之用此數韻也何爲捨此數韻之外略不肯他有所取乎寬夫蓋未知而想象言之耳因寬夫所舉姑以莫之知者觀之思過半矣瞻彼日月悠悠我思道之雲遠曷云能來日之夕矣牛羊下來君子於役如之何勿思之類是也燕燕於飛【此亦隔句用韻之法】下上其音之子於歸遠送於南卽皷鐘欽欽鼓瑟鼓琴笙磬同音以雅以南以鑰不僣【此亦四聲通用之法】之類是也何嘗亂以他韻移以他韻哉其曰傍韻蓋唐韻十二齊與十三佳相鄰十一唐與十二庚相鄰故寬夫云爾不知此乃唐韻耳淵明之時安得有此書乎五支與十八尢十七眞與一先豈亦傍韻乎故臣得此以見其不知也陶韓筆力難足以勝之然其用韻乃驗之人聲驗之古書非不知而作之者寬夫以爲取之傍韻何其謬哉聖門之學物貴於格知貴於致故臣不敢苟惟陛下裁擇

○百官箴諱例

胡安國紹興六年札子臣昨列職經筵專以春秋進讀緣春秋正文有淵聖禦名方具奏【闕】未及進稟得罪去國後聞禮官建議以他字易之定讀爲式其經傳本字則不攺易事已施行臣今奉旨纂修於經傳本字旣有詔令可遵則未委臣所纂修出於已見援引他經子史有犯淵聖禦名者亦許依本字書寫或當遷避有此疑惑臣聞古者不以名爲諱堯典稱鰥在下曰虞舜則堯舜者固二帝之名而堯典乃虞氏史官所作直載其君之名而不避也周人以謚易名於是有諱禮然臨文不諱嫌名不諱二名不偏諱載在禮律其義明白孔子作春秋凡書周魯事𨿽婉其文至於名諱並依本字若襄王名鄭而書衛侯鄭匡王名班而書曹伯班簡王名夷而書晉侯夷恭王名匄而書晉士匄莊公名同而書同盟於幽僖公名申而書戊申朔襄公名午而書陳侯午定公名宋而書宋仲幾是也按春秋書成當恭王之朝哀公之世匄乃恭王之名也夷則三世之穆也宋則哀公之考也午則皇考之廟諱也而筆削之際並無固避春秋爲尊君父而作仲尼豈不恭也書法如此義不可知自漢以來此義不行臣子習爲諂諛而不知恭順之實則有易人之名以徹爲通者易人之姓以莊爲嚴者易甲乙之紀以丙爲景者易郡縣之號以還淳爲淸溪者又甚則有父名晉肅而子不敢應進士舉者忌諱旣繁名實愈亂本朝沿襲漢唐故事未暇盡革恭惟陛下天縱聰明旣尊春秋之書以新聖徳宜用春秋之法以斷政事凡所施設動以春秋從事卽有撥亂反正之功臣所纂修繕寫進本援以他經子史之類欲乞應犯聖朝廟諱不可遷避者依太常博士王晳所進春秋解例並依監本空缺點畫於淵聖禦名亦不攺易本字覆以黃紙庶幾名實上遵春秋之法亦以消臣子謟諛之端向孟軻氏欽王之義明恭順之實取進止十一月二十七日三省同奉聖旨依臣月卿曰安國之言善矣然臣之於君子之於父天也見廟諱家諱而有不忍之心讀將及焉而若有礙於予口者此人心之天也仁也聖人裁之以義立爲詩書不諱臨文不諱廟中不諱之禮人得以凖則焉臣嘗以唐韓柳氏之文觀之韓愈氏爲文至廟諱未嘗易以他字柳宗元氏則易之故易世以代易民以人易治以理自常情觀之韓若木彊柳若恭順者豈知恭順之實顧有在哉萬世之下韓爲君子柳爲小人人徒見諸效驗暴白之後而不察幾微積累之先言心聲也臣固有以燭之矣是以臣平日爲文苟遇廟諱未嘗易以他字惟空缺點畫讀以他字例安國也人亦有言父母之名耳可得聞口不可得道臣亦云手可得書口不可得道也今於廟諱臣之手可得書陛下之耳可得聞而陛下與臣等皆不忍道也況臣所進百官箴陛下萬有一焉幸而使人日誦之而不離於側尢當便於吟諷不宜臨誦之際然後遽思他字而攺之也故臣於廟諱之字皆注一字於下以代之俾誦者不至臨時之迫遽也不違不諱之禮不失不忍之心𨿽不敢謂仁之至義之盡蓋亦庶幾云

百官箴卷二

●欽定四庫全書

百官箴卷三

宋許月卿撰

左丞相箴

右丞相箴

樞密箴

參知政事箴

經筵箴

翰苑箴

諫臣箴

後省箴

禦史箴

史臣箴

○左丞相箴

明明天子孰不欲治孰肯願亂亂日何頻治日何罕能去彼憸能正厥事非心未格焉得人治甚矣非心如薙艸然其本猶在且復蔓焉三代以還治不三代𨿽有賢君非心猶在非心之烈天地易位萬物不育吁其可畏勿謂我聖而無非心虞舜之聖危微是箴人心愈危道心愈微危微之毒民將受之無稽是聽弗詢是庸心危僅爾四海困窮精以察之艸無遺種一以守之始始終終心純乎天永無異萌見於日用允執厥中禹逢聖帝可奮其忠無若丹朱慢遊傲虐舜豈有是贅言奚益敕天之命至誠無息玆所以聖匪徒容納臣愛一語敬修可願可願伊何可欲謂善此卽道心勿求諸遠隱之吾心是而無非此卽道心力以行之隱之吾心非而無是此卽非心拔去勿遲靡存孑遺從事於斯非敬曷以伊尹所恥君不堯舜常試察尹所以事君徳無常師惟在主善善無常主克一其原終始惟一乃時日新斯其最要陛下畱神成湯之聖仲虺進規徳苟日新萬邦惟懷志苟自滿九族乃離懋昭大徳大學明明用爽厥師大學新民二者欲止止於至善盍以自得得師爲先人莫已若殷鑑不遠自用則小好問則裕惟先格王尹虺不殊謂君不能是賊吾君萬方有罪在予一人君師之責當察非心天下未治君心未純他人莫知陛下畱神有堯舜資何苦不爲萬世在後光明俊偉宰臣司化敢告執戣

○右丞相箴

伊尹爲右仲虺爲左左之左之右之右之之無不可並建宰臣以穆天縡應變守文和羹有賴右相林甫妬賢嫉能右相觴賓竟日無人權居私室國何賴焉彼相彌遠久據於右不遷昭文杜來者所繇用心如此何以扶宇宙是以聖王知偏聽生姦獨任成亂故用賢無畱難三辰不軌擢士爲相用捨之權歸之於上臣無有作福作威玉食民無二王以進退爲邪正自作朋黨快彼私忿禍終於家邦何以燭之心正意誠知至物格忠俊公明以是擇相魑魅退聽傍招俊乂孰不欽承宰臣司化敢告侍宮

○樞密箴

肅肅樞庭時維本兵禹徵有苗周公東徵將相合一而文武並用出爲軍旅歸而爲農兵民不分文武何有乎相輕秦置太尉漢大司馬相尊等耳權則或過樞機周密乃任恭顯傳至後世奄宦是與梁唐懲之始用士人沿襲之獘久而未泯賜食廚中謝衣階下猶以貂璫而待西府府列東西事分文武相天子者遂不知戎臣弼曰不可乃革其故二府旣通脈絡貫�自靖自獻和而不同一範一韓召登宥密上前力爭安事形迹書𨿽中書必陳其實同列不悅上悅其直彼相京檜喜同惡異匪國是謀惟身是計同而不和口然心議廟堂如此治象可知故有天下君毋喜其同將危我邦毋樂其顯將瘠吾民毌取其易制將敗乃公事樞臣司化敢告綴衣

○參知政事箴

惟天惠民惟民有主有君而爲之貳維相維輔爲上爲徳爲下爲民同寅協恭不宜有怒聚精會神彼相惟檜市權固寵蔽欺聰明各議執政檜必銜知竟抑其人謹署紙尾諾諾而已略周是非輒斥以死伴拜之號居然可知使檜無死禍豈止斯天祚我宋薄言誅之善伺上意善養君欲君喜林甫任其勞不知林甫擅其獨能練文法能持格令君喜林甫之無私不知林甫之專政天子用人何不可者君喜林甫之尊君不知林甫之賣主無逸一圖易以山水明皇歡然天下瘠矣妬賢嫉能明皇知之知之是矣相之奚爲恭惟仁祖選於眾而舉仲淹開天章閣俾得盡書言旣盡止我其從之乃命相臣公心協力而行之於斯萬年仁祖如天上天無朕仁祖孔明儀刑仁祖萬世稱聖輔臣司化敢告寺人

○經筵箴

任賢去邪人主所同以忠爲佞以佞爲忠似是而非事有萬變物有未格將何以辧物格知至意誠心正權度無爽鑑空衡平是以帝王靡不務學堯舜禹湯備載篇籍至於武丁爲商髙宗中興之盛比隆成湯遜志時敏學於古訓終始典學監於成憲三代而下治不如前何以不如學失其傳記問是急詞藻是事以學與政判而爲二經幄設官但爲觀美及謂學問無補於治我宋受命奎會五星文明之祥有開必先太祖歷試聚書數千欲增智慮而廣聞見𨿽在軍中手不釋卷聞有奇書千金肯捐及其卽位好學不變視朝之暇未嘗晝寢聲色是遠經史是親誰不讀經帝感措刑誰不讀史帝念民冤以學爲政�掩前聞家法如此列聖罔愆進進不已三代何遠臣頤之言原本是圖親宦官宮妾之時少接賢士大夫之時多則气質可以涵養徳性可以燻陶臣祖禹言人君之心惟在所養邪正當謹君子養之以善則智小人養之以惡卽愚然小人易親賢人易疏故寡不勝眾正不勝邪二臣之言當時忽諸當時忽諸後世思予元佑爲紹聖豈無其故二臣之言有待聖主侍臣司經敢告前驅

○翰苑箴

巍巍太宗聖訓昭垂詞臣淸美朕恨不得爲之崇重若斯疇敢不力賓之友之諫行言得其在於唐有若陸贄至今誦之宣公奏議徳宗親倚綴饌解衣呼以輩行而不名之正主功多罪己言切悍卒武夫無不感悅旣安且寧追仇盡言延齡是聽忠州杜門故君人同情欲治惡亂治少亂多盍亦自反豈非用賢如轉石去佞如拔山樂人順已而惡其犯顏國事日非諾諾罔間鰲禁所用惟尙文辭麻不可艸斷腕者誰是以憲宗嘉此崔羣數進讜言人當自陳肆我祖宗視猶宰臣肅我袍帶依此詔本臣殊奏稿帝自類之臣修帖子悅而喜之爰有明詔俾爾論思毋專文翰而輟言議毋樂循默謂無言責汝言予聽予不汝隔臣敞磊落遇事建明執政忌之帝保其成進賢出邪辟諫諍路愛朕之深如禹偁元之者不爲苟止不爲妄隨多所補益宿也朕知恭惟阜陵卽位之元詔俾內宿翰苑經筵復祖宗舊啟沃一人從容輔導不知之潤顧問殷勤或至夜分可謂忠言孝宗明明侍臣司翰敢告掖令

○諫臣箴

人主一心攻者甚眾況乎气稟易偏難中是以聖人幾杖盤盂物物養正念念閒邪猶懼隱微失不自知乃以內筵俾相領之庖饔酒漿次捨衣服器用財賄奄人禦妾至纖至悉家宰之法內外交養私邪息滅至於後世此具盡廢僅有諫員復多忌諫諫之有員意已不古古者卿士曁於黎庶誰不可諫安有員數諫員旣狹諫疏具文不忤君相不詆權門治日常少亂日常多職此之故顚倒思予舜作漆器禹雕其菹防微杜漸諫者十餘從諫則聖愎諫則愚讒諂面諛朝夕與居國欲治可得乎唐有文皇始初淸明諫官入閣政事與聞勉彊受諫貞觀策勛五伯假之此心不誠何待十漸始之不終停昏僕碑自儕昏庸丕丕祖宗家法天容豈惟容之攺過大勇從官直前庶官轉對脫有要切作時慷慨毋懼逆鱗朕方招徠事無長短並許敷奏思賢若渴從諫如流日往月來養成聖性夙夜循省內愧於心不恃居尊使不敢言豈惜禹拜庶幾進忠朕之汲黯天語載揚魯直之褒奎畫垂星執政僣所畏忌帝不墮其計中慶曆有詔俾無日不朝請隨事進諫恨晚用卿四諫風采萬世之慶無日無疏無一放過朕之闕失民之疾苦欲防壅蔽大開言路常論拒諫皆因有心苟無心矣諫則必從輕用喜怒悔過責躬祖宗如此安得不昌彼相安石幼學而壯不行入合故事遽叛平生之言私耳忘公由是又益兩參政何異林甫教不以鳴鳴則黜之由是諫諍路荒君人鑑此毋自塞其聰明張萬福武夫也而其言至當朝廷有直臣天下必太平侍臣司規敢告虎賁

○後省箴

天不與三辰爭明地不與五嶽爭峻有五嶽所以成地有三辰所以成天不有臣直安知君聖未聞君聖與臣爭能巍巍祖宗虛已以聽思屈羣策爰列三省爰列三省中書造命門下審覆尙書奉行相制相維百度以貞門下有給事中書有舍人命令未當塗居不靳如虞納言如周內史出納朕命入枋詔治宰相惡其害權去以美遷故事有門時往咨詢宰相塞之以示自尊唐宗有言詔敕不便皆𨿽執論比無詞組厥職孰振若惟署詔其誰不能凡有舉駁先棄宰執祖宗革之不許關白空黃先書隳壞舊制祖宗革之必除獘例更相檢察久而易渝祖宗革之必令互書舍人行詞封還久廢祖宗革之臣弼言是直關門下號曰密白祖宗革之尊三省式有若臣敏中有若臣詠爾其酌之夫然後行可否相濟和如和羹各言爾志天下其有不平者乎後世之敝何可勝道曰尙先行曰中入報曰有禦筆曰有內降豈敢愛之畏我祖宗欲如澤不可長幸如穴不可開藝祖神聖乘快指揮誤才一事愧恨盈懷日月萬世人皆仰之侍臣司駁敢告輿臺

○禦史箴

顒顒九重天下所君無他職事惟辧小人與夫君子和而不同周而不比君子則然小人反是臣下比同更相蔽蒙利害不聞誰受其凶是以祖宗聰耳明目耳目伊何臺諫言責惟諫與臺不私往來諫官論列臺臣或不與知臺臣有謂不可諫官抑或是之各得自彈不白長官豈有比同如今之患想當是時無有呈身而有忘身無有識面而有鐵面匪妻子是謀惟國之爲念論燈籠錦上存全之言中闈事上召還之衣可引怒可解忠鯁不可不從亂亡不可不戒臣琦伊周而不押班臣修孟韓而右濮園言辧行堅無如安石抗論箋天不遺餘力臨難無仗節死義皆平居無犯顏敢諫姦臣之始以臺諫折之而易及其旣成以干戈取之而難臣軾之論千載永鑑防人之口甚於防河豈不速止壅爲洪波大決所泛傷人必多不如聽言流通以和厲王監謗有彘之禍臺諫親除宰執不敢與乃儲私人於所遷之路明明陛下不聽宦豎借彼諭此陽擠陰助以是得臺諫寧不承風指捨彼豺狼專事狐貍豈無忠臣劾崔日知覆如所構譖成彼姦謀傾臺盡逐號曰絕市𨿽除美官實則逐之凶於而國以便其私故君人者毌樂一時適意而忘萬年遺臭侍臣司紏敢告左騶

○史臣箴

煌煌柱史正色寒芒史臣象之敢有不忠趙盾崔杼不畏鈇鉞畏此簡書則莫我敢曷嗣書而死再嗣書之南史有聞執簡趨之諸侯有是我曷無之喜諛惡直我自疏之秉筆左右宰相是隨直書無諂貞觀有輝不聞帝王親自觀史設令遂良不記天下亦皆記之永徽以來乃弗肯堂對仗故事𨿽復具文仗下之後爾謀爾議皆不與聞馮定有請宰臣不悅宰臣自謀而遑君之卹文宗孔文文皇是師右史左史咨質所宜挺挺魏摹有祖風烈文宗嘉之曰卿忠切宰相奏事備錄以藏昭獻之政尙有典刑取史以觀摹曰不可後必諱屈毋爲始禍聖哉祖宗言路天開升陛紀錄臣錫陳之更不進本臣修是謀立於座後事有弗知臣修是政史職不頹幸弗二史濡墨立螭讒慝頗僻則不敢肆昔也豈前先稟中書臣存言之神宗感悟權臣用事言路榛塞居是官者諉無言責拜命之初僅一造膝髙宗懲之獘例以革彼檜不仁缺官不補記注不修積年十五髙宗懲之回職載舉忠簡臣銓有言必疏四失當正孝祖是聽於斯萬年取法幹淳彊爲善爾毋催不錄彼墻有茨自以爲密書之於經市朝之撻畏人知之曷若自克九臯至深聲聞於天史臣不書豈無他人日見史臣是亦盤銘日曆十稔疇肯曠職有五不可汗靑無日漢郡國計先上太史副上丞相今寧有此褒貶脫口漏言四馳監修是稟直書者希見讎貴族率多諱避聖訓具存去愛憎私察攸所修渠曰實錄逼於權勢扈蒙可削毋用匪人以輕厥職亂臣賊子革心寒骨寢彼邪謀化爲良弼侍臣司史敢告車僕

百官箴卷三

●欽定四庫全書

百官箴卷四

宋許月卿撰

尙書吏部箴

尙書戶部箴

尙書禮部箴

尙書兵部箴

尙書刑部箴

尙書工部箴

二府掾箴

太常箴

宗正箴

大理箴

司農箴

○尙書吏部箴

於於求仕臣握其銓致君澤民誰無是心胥史交賄公舞我文坐【闕二字】畱哀是孤寒率之以身照之以智科條無措令式庭置使人畢見得與吏辧吏巧莫藏仕者咸便臣之職分敢有不勉慮彼英俊沈於下僚藝祖之詔豈拘常調太宗讀史嘆無馬周不次用人史屢書之眞宗引見攺官循資或予或奪睿斷神謀彥博所陳三類是分一經聖鑑物無遁形更有去畱孰不勸激蓋有治人而無治法臣如通之眾則咎臣曰祖宗法不宜有愆其曰守法守於寒畯其於貴要法乃蕩然不觀建炎臣僚所言京黼用事部闕堂奪判一取字則莫我敢曷部有佳闕密獻於堂寒遠之人其將何望髙宗然之詔部遵守部遵守矣堂不自咎孝廟有訓中書務淸奪此銓事焉用銓衡臣常推之天下猶身一人元首大臣腹心心苟不淸身曷以寧淸中書務聖訓孔明侍臣司選敢告宮正

○尙書戶部箴

藹藹泰和在虞與周司徒之官邦教是司考四朝志首崇孝義猶未若今匪財不謀唐稅間架漢算船車焚林而田竭澤而漁漢算緡錢唐爲宮市爲國家謀宜不如是平收使佞他門捷進以利忠帝而希大任鹽法是更富國彊兵而法不思思攸以長是以藝祖最惡羨余謂羨餘者掊克得諸太宗亦云外則侯臣戕我黎民恣其掊克內則權幸貨賂無極每念百姓寒耕熱耘儻非養兵兩稅亦捐眞宗有詔謂法禁密籠取遺利民何以息賦增疊年以多爲額人喜羨余帝則禁黜仁宗聖訓聚斂之臣過於盜賊爲朕結怨孰云有益髙帝亦慮斂怨於國列聖仁民乃壽國脈儉固有仁有本有原臥榻墨漆靑布葦簾娘娘節料錢以三千皇后千五長生七百聖君用度萬嗣法式布褐維絳帟幕靑紳衣屢澣濯見笑宮人宮中無費罷月進錢生民膏血天詔諄諄咸省浮費始自宮掖許行取會斟酌裁抑庶幾心服內外如一家法具存何必古昔天命靡常民情可見侍臣司版敢告執鞭

○尙書禮部箴

棣棣威儀魯侯自喜晉侯悅之曰是知禮叔侯曰否此之謂儀儀之與禮渠可一之政在大夫而弗能取有子家羈而弗能舉公室四分不卹其所豈知禮者而若是乎虞之秩宗周之宗伯典朕三禮以和邦國克巳復禮相爲盛衰人心惟危道心惟微敬以直內此禮之本三綱五常由斯其準三【闕】順軌四夷鄕風禮之功用一念所克三年大比臣不敢辭公卿將相率是焉基藝祖聖訓勢家爭名巧取科給哀此寒生假手於人亦旣擢第以此治民何有道義唐之諸科凡四十九今所存者進士而巳詞科𨿽存乃不取士文字之官儲不以時賢良方正得人最多彼相安石惡其不阿此科之罷言路可知復於元佑紹聖罷之一罷一復邪正昭如髙宗中興鑑彼前車屢詔復焉應者晨星彼相之心卽安石心孝宗英睿灼知其蔽淳熙詔語丁寧切至將朕忱意未孚而眞賢臣能之莫肯出與不限三歲不拘人數恢闊如斯是亦孝祖科目難拘遺逸當舉一目之羅得雀則否無兢維人吁俊尊帝丰水有芑仁及數世涵養成就願畱之意侍臣司典敢告執綏

○尙書兵部箴

旦旦五材誰能去兵啟誓於甘乃召六卿天子六軍寓於六鄕六卿之號因鄕以名警則以戰居則以田軍將皆卿文武不分佳兵不祥無備必危漢武佳兵晉武無備過與不及二者胥失兵端一開始自馬邑兵連禍結不可收拾海內虛耗戶口減半輪臺匪悔岌岌乎漢晉武平吳自謂無虞山濤亦有言武備不宜去帝稱之曰天下名言而不能用悔亦徒然今日之兵數非不多一可當百視昔如何虛籍不補教閱不精勇於傲上而怯敵人藝祖神武聖訓具存晉漢衛士數千萬盈可用者寡與無兵均朕按閱之去其冗弱擊刺【闕】射親教以略悉爲精銳一可當百川班殿直率相自訴藝祖赫然度厥威怒朕之所與安得有例殺四十人此班遂廢豈有太阿而可倒持軍驕卒惰尙焉用之當時勝兵二十萬畢南徵北伐未聞乏使所至輒克何以多爲帝猶拳拳欲去冗兵不出百年民力其殫味帝斯言復府兵制寓兵於農無養兵費有事命將事巳歸農兵旣不惰將亦無權國無驕將將亦令終侍臣司政敢告中涓

○尙書刑部箴

陽居大夏陰積空虛任徳不任刑此天地好生之心與守位曰仁在積取捨積此禮義久有天下積彼刑罰二世秦亡人主觀此效驗孔明或謂教化不如法令彼胡不觀觀周與秦能一天下不嗜殺人五代深刻爲我驅民天佑太祖堯舜性仁讀書而嘆得堯舜心四凶之罪投竄而巳憲綱之密哀此後世惻隱一念有意措刑上帝監之萬世爲君萬世爲君是誰之力太祖之仁與天無極陽九厄運旋卽中興人心未忘太祖之仁宴紫雲樓俯念愚氓藩侯苛虐朕斷不容枉法殺人方鎭跋扈置而不問焉用刑部人命至重當如是乎錄案以聞刑部審諸是不仁者能壅吾澤太祖懲之民受其福豈肯聽彼殺人如嬉動以軍法於民行之洙泗有言欲善民善何以殺爲盍亦自反反身而誠風行艸偃不教而殺是謂罔民教而不身民亦弗從教化旣行習俗自美成康刑措如是而巳式敬由獄長我王國侍臣司禁敢告攜僕

○尙書工部箴

國有六職工與居一虞之共工周之司空城墎都邑社禝宗廟棟宇宮室車服器械後世屯田泉布水利山虞川衡事無不隸漢文露臺惜此百金上思先帝下念生人以示惇朴爲天下先昭哉孝昭問民疾苦鹽鐵是議輕徭薄賦孝宣綜核咸精其能械器工巧後世莫並楚王好細腰宮中多餓死上之好惡可不謹之爰自比年澆浮巳甚善覘國者可爲寒心籩豆旣廢乃用盤杅奇伎奇器王制所誅用器不度不粥於市返朴還淳在上而巳卑宮惡服夏禹以昌象箸玉杯漸不可長充國屯田賴有明主錢流地上恭儉富庶天下之本在於一人勿作淫巧以蕩上心何以禦世孟氏指南朝不信道工不信度道揆【闕】上法守廢下君子犯義小人犯刑國之所存𨿽恃天幸上無禮下無學賊民興亂且作故曰責難爲恭陳善爲敬何謂賊臣謂君不能城非不髙池非不深山溪之險兵革之堅臣之職分敢不盡心執藝以諫愧無良箴侍臣司繕敢告雁驂

○二府掾箴

穆穆祖宗公聽並觀一心兩耳目智慮有限懼有闕遺偏而不舉眾建掾僚以毗二府二府得助委蛇委蛇虛闕不撓悠然我思於其大者爲國家謀毋急細務細務是急其與幾何遠者大者或昧厥圖祖宗設官意其自此聖君神謀其誰識之是以慨然易吏以士又於士中易武以文俾識此意識者何罕省胥彊悍敢侵厥官重者責竄詔書諄諄命令稽壅吏偸不虔紀綱失序淳熙戒旃時彼分廳請間白事多持兩端希合意旨請以公禮聚見是俟共決可否肇自臣摯人之常情惡人異已謀人國家不宜如是諸葛孔明千載稱賢發教羣下毋遠小嫌難相違覆曠闕損焉違覆得中猶棄敝蹻而得珠玉我心則獲四子直言終始好合可以明我惡諛好直諸有忠慮於國但勤攻吾之闕則事可成賊可滅功可蹻足而待請盡忠而無惑事有未至十反靡輟幼宰殷勤君所甚悅開誠心布公道集思慮廣忠益俾孔明罔專美願明詔詔宰執陪臣司佐敢告執戟

○太常箴

人而不仁如禮樂何克巳復禮仁斯在我我則旣仁表裏天則三綱以正五禮以飭教化興行風俗淳美和气洋溢乃作樂以宣之故樂聲淡而不悲和而不流聞者感動心平气柔樂出人心而防人心相爲流通至治渾涵百獸率舞鳳凰來儀仁之功用於焉見之怠於克巳何以復禮一念不仁禮教舛矣登降揖遜徒爲虛文不誠無物民亦弗從心失厥仁民失厥所冕聽古樂則惟恐臥代變新聲妖淫愁怨妖淫導欲愁怨增恨賊君棄父輕生敗倫今樂之禍滂不可禁不復古禮不變今樂欲以致治寥哉愈邈素與吾言政不及化夔與吾言聲不及雅怵與吾言文不及理何怪王通憂心如醉政不及化天下無禮聲不及雅樂其衰矣文不及理天下無文何怪王通憂心如燻孔明無死禮樂其興玉帛鐘皷禮云樂云臣請斷之先之以仁陛下大聖願益畱神百世墜典有待陛下卿臣司紀敢告典路

○宗正箴

九族是親帝堯明徳葛藟所剌棄其九族治亂之機暸如龜卜親親仁民仁民愛物理一分殊渠容無別不論其理而論利害周以宗疆徒計成敗親而匪賢有庳之民奚罪民將讎之非所以愛故我祖宗愛能勿誨教養之法遠過前代人材輩出多於異姓教養功用灼灼然明吁嗟麟兮振振公子關睢之應本原可識文王修身文王齊家麟趾之瑞豈幸致邪焉用麟遊始爲嘉瑞公子信厚何瑞如之一朝一夕寧能致是意誠心正不息而久燻蒸貫徹融液周流儀刑文王萬邦作孚臣顥有言有關睢麟趾之意然後可以行周官之法度卿臣司系敢告屬車

○大理箴

千載稱賢漢張廷尉仁哉文帝故能用之爲政在人取人以身移風易俗黎民孔醇幾致刑措豈無所自考釋之語惡刀筆吏曰亟疾苛察秦是以亡惻隱之實過失不聞舉措系風化不可不謹帝善其言進進吾仁故其爲廷尉不以天子喜怒易其平天下無冤民豈惟釋之賢能用釋之文帝之功張湯杜周彼胡能忍武帝其原其原帝心堯舜率天下以仁民偃如風桀紂率天下以暴民應如響其所令反其所好而民不從未聞堯舜而喜惡來未聞桀紂而用臯陶向使桀紂令其臣以卹刑彼從其意不從其令夫子不云乎聽訟吾猶人必也使無訟盍亦反諸心物格知至意誠心正身修家齊國治天下平堯舜好仁天下景從尙焉用訟允也無刑一念之差上僅萌芽下以尋丈誅不勝誅欲齊其末逾勤寖遐卿臣司士敢告掃除

○司農箴

古者官養民今也民養官以民養官猶之可言更肆椎剝其何以堪爲民父母寧不動心藏富於國民貧則亂藏富於民國賴民安我朝地廣不如漢兵彊不如唐惟恃人心以永以昌列聖涵養視民如傷豈無遺利聽民與藏念彼繭絲曷如保障彼相安石乃不謀長口誦堯舜心焉孔桑自謂周禮取法周公自謂任怨富國彊兵國何常富兵何常彊徒能斂怨歸於公上周公周禮恐不此同當時新法俾司農講行君子據正悉屏不用小人阿意載承載庸天下囂然喪其樂生羣憸流毒卒胎靖康原其用心謂天變不足畏祖宗不足仿人言不足卹安得不亂亡人主之職在乎論相擇相之原正心以正朝廷恭惟神宗天錫智勇安石相誤聖訓孔明卿臣司稷敢告騎郎

百官箴卷四

●欽定四庫全書

百官箴卷五

宋許月卿撰

太府箴

祕書監箴

國子監箴

將作監箴

軍器監箴

登聞院箴

進奏院箴

官告院箴

糧料審計箴

榷貨務都茶場箴

雜買務雜賣場箴

文思院箴

○太府箴

致民聚貨肇自神農懋遷有無神禹之功洪範八政食貨先之仲尼贊易理財正辭生財有道大學所崇中庸足財曰來百工孟氏冠篇何必曰利財用不足爲無政事豈若孔桑巧取於民不卹其窮秩秩王政周禮具之有王者起於焉取之九貢九賦九貢之貳掌其出入太府之事頒貨受藏頒貨受用史及執事受財不同式法受之非千有倫邦之賦用皆取具焉乃立司市物靡是革阜貨行市成賈徵價以質以齊民莫容欺乃立泉府與民推移市之不售與貨之滯買而售之各從其抵聽民賒之三月旬日聽民貸之國服爲息邦之財用皆取具焉遵先王法曷其有愆仁心仁聞民不被澤職何之由不遵王法市廛不徵法而不廛商藏於市孰不欣然關譏不徵旅悅願行無夫裏布民願爲氓善學周禮孟氏爲得不善學之王莽安石徒善不足以爲政徒法不能以自行以周公之心行周公之經粗精具舉先後不爽卿臣司藏敢告執兵

○祕書監箴

諸將爭走金帛之府奫奫酇侯所志獨不先收圖書是藏是惜沛公具知天下險塞戶口多少形勢彊弱與民疾苦圖書之力秦滅典籍乃自滅秦規愚黔首自愚厥心國於天地必有與存故夫子不曰斯道而曰斯文欲人人見道文者道之明昌爲文王旦爲文公豈以虛無爲道之宗後世視文直曰文具孰知綱常於此乎寓經以載道萬化出焉史以紀事治亂畢見諸子百家豈無片善歷象璇璣勛華所先敬天授時馮相保章無災是懼側身修行三皇五帝厥書是掌四方之志達明四方外史之職周官所崇左史倚相能讀典墳老聃柱史知禮見稱仲尼問焉晚而喜易祖述舊章豈以胸臆作爲大經沛公溺冠孔光賣漢光武懲之崇儒養源作成气節有死無二曹操姦雄終不敢睨今居中國去人倫無君子志淺功急近利脫有緩急其將誰恃萬幾之暇願深長思監臣司文敢告衡士

○國子監箴

唐之諸生侮老慢賢墮窳敗業崇飾惡言而肆鬭訟而傲長上而誶罵有司而聚爲邪朋今日之敝無乃滋甚挑達城闕獄訟干請以縱橫舌行貪婪心上下相蒙苟且歲時一欲繩之卽墮危機蒙者私巳繩者齊末免而無恥是亦徒法曷若化之天孰能遏陛下赦臣勿聽巧讒寬臣羈靮毋拘以文俾臣化之以復其天虞教冑子乃命典樂司樂在周治國之學後世論學何與樂事虞周設官其必有意優遊涵養鼓舞動蕩入人也深救人未萌中和以漸之而扶其偏勝故孔子曰興於詩成於樂化之之道豈在聲色放勛命契勞來匡直輔翼自得又從而振徳舜之命之亦曰在寬不寬而教秪見其難師氏之教徳行爲先保氏之教道藝次焉十有二教安擾邦國曰安曰擾疇肯逼迫化之有道悉忠悉孝議正然否無愧鄕校安有京檜立謗訕規鉗口結舌坐致阽危舉旛千餘救鮑司隸安有汪黃魗我忠義殲我陳歐不卹國事善乎臣惇頤之言曰俾人自易其惡自至其中故先覺覺後覺闇者求於明師道立則善人多善人多則朝廷正而天下治監臣司成敢告守闈

○將作監箴

懍懍春秋萬世法程書新延廏譏時絀而舉贏大無麥禾此何如時而郿是築延廏是新故谷梁傳惟時惟度民勤於力宜省功築民勤於財宜輕賦稅民勤於食宜廢百事汰哉魯莊宮室臺榭是崇是飾不慮其費故春秋不書無麥於夏不書無禾於秋譏其不量入以爲出故於冬焉書之古者三年耕必餘一年之食莊公在位二十八年矣而無九年之積不此之圖方興力役何異韓昭髙門是作屈宜臼謂其不時不知卹民之急所謂不時非謂時日後世卜築時日是擇虒祁旣成諸侯叛之𨿽擇時日何救於危春秋凡用民力得其時制者猶書以見勞民爲重事而況輕用於所不當爲者乎魯爲長府閔子勸仍何必攺作仲尼亟稱土階三尺茅茨不剪時豈絀與以昭其儉春秋書法杜漸防微季氏專政見於城費羣憸媚之勞民妄興履霜堅冰公室不兢故人君不可以不知春秋正心以正朝廷人臣不可以不知春秋朝廷正而百官正彼相安石首廢春秋小人茅茹君子林藪京旣相矣花石有綱護作大第賜梁師成春秋之廢禍若是烈監臣司匠敢告夷隸

○軍器監箴

淵淵大易萬里所家卦之以萃戎器是除戎器是除以戒不虞儆戒無虞是以泰和九五自彊九四喜哉君臣克艱能除能戒臣嘗觀師上順下險險不我順故用兵焉九二爲將閫外之權今觀於萃上悅下順太平無事武備當謹九四近君朝夕規警器聚不用常若敵侵先爲不可勝以待敵之可勝制治未亂保邦未危大寒索裘何嗟及矣貝冑朱綅朱英綠縢莫不待匱二矛重弓千乘猶然矧伊宣王旣攻旣好旣同旣阜車馬旣修器械旣備弓矢旣調決拾旣佽外攘夷狄內修政事兵不完利與空手無異甲不堅密袒裼相似弩不可遠有弩何用射不能中與亡矢同中不能入有鏃猶亡故曰器械不利以卒予敵卒不可用棄將如擲將不知兵是棄厥主君不擇將國乎敵予此義𨿽精精義更窮甲冑起戎干戈省躬詩不云乎無淪胥以亡夙興夜寐灑掃廷內維民之章修爾車馬弓矢戎兵張皇六師無壞我髙祖寡命綱舉目張體立用行大易淵淵陛下胸中監臣司戎敢告郎將

○登聞院箴

蕩蕩帝堯置敢諫皷下情上通焉有壅者豈若後世不敢言而敢怒堂上百里堂下千里君門萬里何以言之兩耳不聞如百里隔推此言之萬里壅塞登進厥民殷所以昌謀及庶人周所以王視民猶子有道之長秦師百萬命將章邯邯遣長史請事咸陽畱司馬門三日莫通漢淳於公郡國倉令有罪麗法少女上章帝悲其意遂除肉刑秦漢寬嚴觀此甚明漢是以永秦是以亡有愬於君如愬於帝有請於吏如謁於鬼下情不通不敗不巳仁哉祖宗篤意軌函臣詠臣起是掌是判渠如曩時典以奄宦𨿽俾抱關事不與焉仁宗聖訓冤枉是悼不爲理雪赤子無告忠定臣綱相我髙宗謂舜之聖明目達聰休戚利害日欲上聞惟士若民願效厥忠孰爲急務此院是先民到於今猶受其賜微管夷吾吾將左袵矣故有天下者毋曰我貴不察憔悴毋曰我明不樂諫正毋曰容納說而不繹毋曰招徠從而不攺聞過則喜攺過不吝院臣司徹敢告圉人

○進奏院箴

濯濯藝祖談笑經綸收藩鎭權以保我後人奏邸宿獘於焉以革納言之屬妙揀名徳昔在有唐府兵旣壞五大在邊尾大不掉置邸京師大將主之使爲中扃纖悉必知祖宗懲之居重馭輕不謂近世獘復如唐不以大將而以險佞置局京師名曰接應名曰接應實則刺聽貨賂公行變亂邪正困天下力僅以養兵乃饑其師以事蠅營士卒勤勞了無一飽饑則思亂等死寧保餉所驅催急於星火舟車貿易侵削邦課貨悖而入用以鉆剌熒惑聖聽以黑爲白間諜不明多爲所欺不用於敵用之京師選任之意寧當如是倚負幽陰以是得之今其布置蓋嘗得味卓卓陛下甚似藝祖掃空宿獘當在指顧院臣司牘敢告謁者

○官告院箴

絲綸王言廢置予奪當謹於微漸不可遏將軍告身僅易一醉以徳詔爵焉得至是爛羊關侯鬭雞衛郎爵不足勸俾民卒癢幸門鼠穴賢路茅塞害歸國家利歸私室利之所歸權亦歸之陛下何獲獨受羣疑萬死一生戰功曰多上功閱歲爵命何遲賞不踰時所以勸善富者速得貧者坐閒敝壞如此何以使人院臣司綸敢告導前

○糧料審計箴

悠悠幅員匪官曷乂有備無患兵不可廢臣職廩稍臣職會計復有外司與四緫階小吏俸薄胡以責廉大吏丰家繼富徒然毀家紓難子文何人園葵可拔紅女可捐裒多益寡謙無悔吝增小吏祿廉還可興國家之費莫大養兵楮幣拆閱斯其病源日造甚夥益爲兵費百司祿賜才十之二物多則賤物少則貴旣多而賤拆閱宜爾將欲不多如兵費何盡力收之出愈無涯軍士得楮數不減舊厥直不登鮮可以飽愁苦無聊未知淑後救楮獻計何翅萬端末流是急本原昧焉臣有愚策兵費可省不激事變不撓物情救楮之策無出此者信而後諫未敢驟語院臣司祿敢告禦戎

○榷貨務都茶場箴

卹卹祖宗視民如傷以鹽殺人五季是懲寬以立法不盡民利儉故能仁豈無所自洋洋聖訓茶鹽民用設法禁之致犯者眾經費尙廣未能弛之安可數更俾民食貴摘山煮海權以佐邦財賦有餘當與民共聖訓洋洋安敢有違謂𨿽唐虞亦不弛此謂欲抑末於以重農末未嘗抑農孔之卭農食貴鹽鹽貴於藥增價於民倍收其息以是罔上玆爲民賊盍思祖宗寧畱遺利曰地阜財亦巳至矣過求增羨不肯有司有司何知但計推賞不卹吾民民病國從六百九萬可以中興今爲萬者二千四百又數變法民病倒極民病罔極賞將何爲臣爲有司不敢效尢祖宗全盛茶四百萬版圖半蹙數猶不減紹聖鹽息三十萬餘今二千萬民何以家潤州鈔引許至余杭淳熙議論懼乏軍興建業榷務儀眞是移利榷得矣如乏興何制閫浮鹽諸司販粥恬不之問惟商是蹙惟商是蹙民實病之民病國從臣言不欺轄臣司榷敢告擁篲

○雜買務雜賣場箴

欽欽武王召公猶戒不貴異物而賤用物百物騰躍孰如今日惟楮獨賤稱提無策齊髙有言爲治十歲當使黃金與土同價衣有玉導曰長病原卽命碎之後世稱賢陛下大聖豈愧齊髙三十年間願治寔勞上身恭儉良無不至敬天愛民遠過前代菽粟如水躋民仁壽奚獨未能有任其咎幸門易啟貨賂公行陛下不知百姓受病漢文惜露臺鄧通鑄銅山恭儉之中類欠剛斷通之饑死致之者帝將以愛之適以害之仲尼之言人主法程棖也欲焉得剛文帝不剛病原在欲帝能除欲如彼碎玉景滅迹絕過也日月更也人仰萬古昭徹懋遷有無烝民乃粒含哺皷腹可使唐虞轄臣司市敢告■﹝執上目下﹞禦

○文思院箴

嶷嶷后稷時文思索允臻其極慮文滅質殷輅周冕仲尼尙之鄭聲佞人遠而放之丹桓【威】宮楹刻桓宮桷春秋特書以懲大惡天縱藝祖異世同符乘輿冠冕珠玉盡去七寶溺器彼所以亡麻履布裳我所以興晉王侍宴禁中從容何大艸艸陛下服用汝獨不記甲馬營中皇后公主同詞勸帝黃金飾輿未爲過麗帝咲答之豈力不備爲民守財不敢妄費古稱以一人治天下不以天下奉一人苟自奉養民何仰焉藝祖如此列聖是遵國祚悠長夫豈無因公量之頒薄海所同飽其溪壑不量之共欲責其廉自上而下事力旣寬廉恥成化如是不悛乃繩以法道有原流事有�末春秋端本自貴者始轄臣司巧敢告爲右

百官箴卷五

●欽定四庫全書

百官箴卷六

宋許月卿撰

左藏庫箴

前宰輔侍從箴

京兆尹箴

畿漕箴

畱守箴

都督同都督督視箴

制置安撫經略箴

守臣箴

發運轉運箴

緫領財賦軍馬錢糧箴

提典刑獄箴

提舉常平義倉茶鹽箴

都大提點坑冶鑄錢箴

都大提舉茶馬箴

提舉市舶箴

太子太孫師友僚屬箴

○左藏庫箴

綽綽祖宗經費何簡以歲計之百五十萬月以萬計三十有六元丰費用奚患不足百二十萬僅支一月宣和崇侈其何以國中興用兵月八十萬淳熙無事乃增其半非泛所支久不與焉版圖半蹙國胡能堪孝宗恭儉費擬宣和循習之敝痛革乃可於是臣湜悉陳其故一老氏宮衛卒百數家廟護兵多於太廟正額將校半增額外合門醫職宦寺之費外廷百職不能半之注定經費置會計錄祀戎之外一切裁削以其所減除民稅租事不克竟遺憾何如內帑之儲始自太祖取諸借國以備饑旅非若近世內藏窠名皆賦於民啖腹割身眞宗發明二聖本意削平諸國如邱親祠爲費不貲咸出於是計臣所假六千萬矣三歲不償卽蠲除之實爲計司備經費耳免彼倉卒加賦赤子彼相安石檜若允文匪國是卹計利目前版曹窠名取可必者歸之內帑號羨餘數乃以虛名積累掛欠歸之版曹版曹日困版曹日困迫趣州縣祖宗良法惟以破分遂壞此法十分必登以爲未足造比較法監司守貳定爲賞割孟夏之前較其巧拙減展年勞以誘以脇州縣巧取民不聊生號不加賦百計取贏粒米狼戾民猶無餘天災流行其何以家端平彼相耗此內帑救楮不能內帑遂空歲入之數今二十年東浙一路歲十餘萬非舊上供曹泳所創如此之類歲歲固存旱漧水溢何世無之限以對補蠲租竟遲後時失實膏澤不被聖矣髙宗約以奉巳內帑一金亦不妄費本民間錢爲民間用水旱賜免悉發內帑孝宗恭儉克遵父風陛下不吝巳見端平善推所爲以惠困窮轄臣司帑敢告衛郎

○前宰輔侍從箴

寵利居成當退厥身豈曰身退弗愛吾君畎畝不忘臣子攸同矧受厚恩敢忘效忠苟有愚慮空意以陳陛下察之毋懟儳言嘗考周禮二卿一公是以鄕老豈在朝廷鄕之大夫一鄕一卿居則師其民出則帥其兵公卿家居不惟逸豫猶幸其鄕爲民範模故此公卿統於司徒比其出將司馬是禦謂此公卿實在朝列司徒司馬曷其緫攝如置此事於左右師居左右塾訓民以彛公卿退老則請爲之出長入治仕不鄕離及其退也鄕猶視儀教化安得不行習俗安得不美王迹旣熄王澤遂竭影響不存日以澆敝惟我祖宗眷遇舊臣或陪郊祀或奉朝請或侍經筵或掌史事或傳東宮或賜北第采薪之憂車駕臨視視臣猶體報禮斯重教事久湮何時而講三代之治終不復乎追還三代有俟聖主殷先哲王畏天畏民經徳秉哲畏相乃成禦事厥棐責難惟恭不敢暇逸矧敢崇飲禦事不暇固其職分百姓裏居亦罔敢湎不惟不敢亦不暇焉居間無事不暇何爲助王徳顯厥辟是祗殷後嗣王燕喪威儀酒誥之書無逸同意無若殷王酗於酒徳諫行澤下主聖臣直舊臣司愛敢告道僕

○京兆尹箴

翼翼天邑爲極四國爲極伊何天下取則以賄媚上以法繩下教化弗思風俗弗顧問之則曰於吾奚與排姦擊彊吾所職者何怪生民不見太平身教者從言教者訟臣之職分敢有不恭人之爲人有體無用有用無體均非適中惟吾仲尼徳盛仁熟道之斯行立之斯立綏來動和如之何其可及宰是中都比及一年四方則之風行艸偃君相非謀墮敵計中受彼女樂孔子遂行如其不然變魯至道王室是尊烝黎是壽吾其東周蓋所優爲天未欲治止或尼之昔在成湯聲色不邇貨利不殖天君無滓施之聽斷何事不可爲故攺過不吝用人惟巳巍巍功業此心之推當時商邑用協厥邑其在四方丕式見徳豈如商受用暴用逸一興一亡宜鑑於殷恭惟藝祖洞開諸門端直軒豁謂如我心少有邪曲人所共覩豈容側媚翳我太虛尹臣司京敢告微者

○畿漕箴

芒芒畿部實惟兩路我輦我任我牛我車東南民力自昔云竭王業偏安矧於今日譬如百疾僅存胃气旦旦伐之不斃不巳於乎哀哉悠悠蒼天曷其有巳哀哉憚人念民力竭良相曰旦惟恐不竭彼檜貪殘江浙監司暗增民稅誰實增之彼檜諭意民力重困累累餓死詣闕調官例邀珍賄否則報聞或加以罪髒污不法檜卵翼之並告無辜上帝殛之閹寺何爲能去畿漕靑天白日狐舞鶚嗥故君人者毋云無虞而相阿諛毋云無患而聽豎宦擢宰執以相順必賊吾民寄耳目於嬖近必紊吾政至道有詔民間利病得以周之惟乃轉運更互赴闕延見詢問矧臣不才密邇淸禁事君常道有犯無隱計臣司挽敢告護軍

○畱守箴

烈烈漢髙自稱漢使晨馳入壁諸將未起卽其臥內奪之印符易置諸將笑談指呼亦有光武親率六師往來督戰不憚馳驅一以創業一以中興彼懷與安古云敗名公子安齊焉能伯晉中原霧塞渠容安枕惟我太祖及我髙宗視漢髙光凜然同風恭惟陛下聖不世出寤寐二祖道徳風烈端平甲午先甲三日淳佑甲辰是爲後甲始夢藝祖繼夢髙廟規恢是勉臣托撫勞二祖在天眷注殊常書不云乎無怠無荒四夷來王玉麟之符臣實叨守厲兵秣馬以待巡狩功無浪成根本【闕】先愛護命脈保惜元元孝悌忠信可撻秦楚臣之職分載究載圖何物狂生獻計遷都遷都重事而胡可遽臣之所陳往來督戰不費不勞如王通言能無怠荒職在武林猶在健康何必遷都始可折衝臣普退朝敢不衣冠大雪深夜駕猶幸焉帝立風雪普惶懼迎巳納普室共坐普堂地鑪熾炭普妻行酒普從容問天寒夜久敢問陛下何以出遊吾睡不著見卿有以一榻之外皆他人有當時掖庭不滿三百常因霖雨又出數十在位十七年未聞一有位號之人中官黃門止數十員都知以下裹巾褐衫聲色不邇貨利不殖淸明在躬節用民給規恢之本其在此乎守臣司鑰敢告禦侮

○都督同都督督視箴

斤斤陛下臨禦海宇三十年間三開都府了翁何罪嵩之何功一進一退左右弗公難進易退君子之節狗苟蠅營小人容悅亦有臣葵能世厥忠置之密宥自有折衝淸之忌忮規退佀■﹝革韋﹞爲謀甚巧俾葵督視葵喪名譽國斲元气淸之爲謀一网去之成人之惡用心若斯葵欲控免則類辭難欲費科降覆轍可鑑葵也懲羹自詭其能一泉一粟不費朝廷財非天雨亦非鬼輸任桑宏羊百巧以取賣闕括底人有公論赤子何辜吁天不聞爲人父者自推其子割身啖腹身其餘幾戕陛下民命脈斲喪陛下聞之寧不痛傷淸之一念禍烈如是宅之括田淸之啟之其陷宅之亦若陷葵宰相燮理萬化之原未聞宰相公然賣官昔在晉武克巳爲政身平吳會混一萬邦當時劉毅比之桓【威】靈其言曰桓靈賣官官庫得錢陛下賣官錢入私門武帝大笑喜有直臣人主之職擇相爲先擇相之原誠意正心督臣司武敢告陛桓

○制置安撫經略箴

矯矯唐宗成此府兵寓兵於農居重馭輕天下之府六百三十四而關內二百六十一五大五細居然可識府兵一變變爲彍騎彍騎一變市人宿衛天寶之亂不能受甲後祀驕弱隳我良法方鎭尾大遂以亡唐竭天下力於以養兵故我藝祖盡召諸鎭各賜歸第俾畱於京禮樂徵伐自天子出尺地寸兵皆運掌握內兵十萬外亦如之合天下兵乃同京師內外相制髙枕無危悍卒專內臨以宦者藝祖懲之匪儒不與儒臣建聞服習義理知尊朝廷知愛赤子赤子我親敵國仰之𦇤負而至何以戰爲教化興行風俗醇厚是爲金湯四夷我守異時循習私役戰卒朝廷養兵忍以私役異時虛籍多利其入莫肯招塡重費饟給間有好名別創新軍何如體國虛額是塡以不教戰是謂棄民養使溫飽毋剝毌克教使習熟一可當百敵之情僞我必周知我之操縱敵不得窺李泌常有言府兵未易復戍卒十七萬人食粟二百萬斛就使有泉無粟入糴能用臣言戍卒不減百姓不擾糧餉自寬粟價日賤可復府兵其說無它惟在屯田此其大略潤澤在臣臣之職分敢不勉旃臣有一事欲獻明君藝祖將將予奪抑揚全斌平蜀甫才六日徒以殺降奪其節鉞臣彬廉謹超拜二使及下江南使用許之比其凱旋慮其爵盈爵盈忠衰僅止賜錢駕禦英雄何事不成無功而賞有罪不罰官職太驟驕不奉法方鎭之患恐如唐末豈無廉謹以功自奮非錢不行乃遭排擯安樂棄予緩急何恃苗劉之禍不平攸致帥臣司屏敢告宿衛

○守臣箴

肫肫盛漢三代未遠簡易疏闊代虐以寬孝文久任官長子孫以官爲氏上下相受莫有苟且久道化成孝武奢侈民用雕敝姦宄不禁罕能化治孝昭孔昭問民疾苦乃議鹽鐵乃罪榷酤孝宣側微爰知稼穡剌史守相親見者察民安田裏無恨嘆息與我共此良二千石吏民之本實在太守數數變易民將慢侮知其將久不可欺罔服習教化以從其上故二千石有治理效輒以璽書是勉是勞增秩賜金或至關侯公卿有缺選諸所表漢世良吏於斯爲盛孝宣之治號稱中興然而雜伯過於厲精僞增戶口多爲虛名光武知民亦猶孝宣解莽之密還漢之輕宮居無私愛左右無偏恩廢弋獵事捐上林官勤約之風行於列郡廣詢民瘼內外匪懈百姓寬恩邊俗變化臨邦邑者兢能其官然而刻深未盡美焉謠言單辭遽易守長耳目隱發自以爲明引杖撞郎朝廷竦驚長者之化終愧孝文兩漢盛時後嗣鮮及公卿以下轉相促急政事數更守相數易居官去官或止數月送故迎新交錯道路苟容求全懷危內顧治不如前夫豈無故漢猶有科孝弟力田爰及三老導民爲善與令丞尉以事相教教化不明臣心是悼羨余相尙趣辧相髙民惟邦本念慮不到漢猶心民而況三代陛下復之力豈不逮守臣司民敢告宮臺

○發運轉運箴

古者天子中千里而爲都四方之漕運者不過五百里公侯中百里而爲都四境之漕運者五十里而止春秋戰國惟戰是急粟行三百里則國無一年之積行四百里則國無二年之畜行五百里則眾有憂色然皆行軍之漕非論國都之漕國有定都民無費耗軍行則漕事巳不勞秦三十鍾僅致一石國耗好兵身耗好色後來全盛李唐劉漢漢初歲漕止數十萬景帝而上無不足嘆四百萬石吾猶不足官又自糴由四而六武帝所少懲忿窒欲唐初府兵且戰且耕豈若後世全仰大農二十萬粟裕我關中府兵漸壞費粟漸多百一十萬猶嘆無餘米斗且十錢君庖無賓儲逐糧天子至於徙都米不時至軍士脫巾帝聞饟來酌酒相慶我朝都汴四平無險恃兵以存轉粟爲先然而列聖深明本末寧畱遺利不忍民奪寸尺糗糧非民焉出建隆受命悉從官給歲額旣增谷貴民貧約立中制仁祖之仁東南災患輒減百萬或移他路以捄水旱皇佑一詔實祈永命轉運之職本以澄淸豈事誅求剝民奉君有致增盈畱爲移用毌得進羨訓戒孔嚴士遜辭行臣旦教之今日朝廷榷利至矣不遣孔桑而遣福星君相如此國脈以永宰相讀奏盡漏十刻侍衛跛倚上無倦色國之大本豈無奏牘悉如所啟遂有五年之蓄江舟不入淮淮舟不入汴隨寓而倉粟無耗散祖宗良法賊京始變駐蹕錢塘江浙爲根科調百出民力旣殫漕不任責趣辦州縣臣光有請髙宗行焉今日之民由病和糴髙價糴之仁祖成式割身啖腹不卹吾國計臣司饟敢告戎僕

○緫領財賦軍馬錢糧箴

恢恢王業偏安浙右形勝控扼上下數千里蜀漢荊襄江鄂而下達於兩淮列戍凡數百所而其大屯不過十數計其州賦共其軍食昔畀主將聽其入出每托之興逗撓無勇髙宗患之斷自宸衷命中都官爲外司農典曰禦前財曰緫領章函直達以制厥命西蜀湖廣江淮之賦四緫是歸輸京蓋寡加以科條不時之須國家養兵費至是夫唐困天下適以養亂府兵之壞故有斯患敝豈難革待乎得人且守祖宗法失祖宗意臣觀朝廷不卹餉所餉所不卹州縣州縣不卹黎庶豈無守令知卹吾民水旱蠲租亦旣得請廩軍定數不容虧折朝廷未肯如數科撥閫屯逼迫甚於束濕餉所僅理不得不然州縣往往自悔請蠲他日水旱隱而不言二稅之入盡於軍儲州縣之間無復贏餘二稅之外別作名色巧取於民以紓事力仁心仁聞恭惟陛下民不被澤豈無其故除授當公竊弄當察帥閫當選將校當擇教事當精虛籍當核屯田當廣民兵當習軍費旣省州縣不迫固爲陛下愛養邦本規恢之業本立道生饟臣司饋敢告期門

○提典刑獄箴

亹亹眞宗仁天光被選遣刑使追述先帝四方典獄慮有私蔽一夫受冤卽召災沴眞宗此心上通於天祈天永命欽卹一念列聖繼繼有加無巳宗廟再安常必由之俗吏舞文以殺爲功屬吏阿意雷然苟同戕天生生戾我祖宗亦有懦夫務爲姑息不問是非罪人是出五木笞箠見其可憐安知受害尢甚此焉長養虎狼赤子是食姑息之愛自謂陰徳以是爲仁仁之賊也戾我祖宗其實一也登州獄事安石主之長惡惠姦民【闕二字】之殺人十惡不訐案問自首減死天理弗順反謂遵也壽考康寧子孫蕃衍天報其仁議國法而懷私利有所爲則望其報安石心術此焉蓋暴如得其情哀矜勿喜未聞不得遽可縱之臯陶明刑乃可無刑未聞摸稜獄訟可淸無赦之國其刑必平歲歲赦宥何益是【闕】肆赦之法以待眚災三年一赦義安在哉其所赦者眚乎災乎民之數赦恣爲罪辜仁於惡人弗仁於善以是爲仁違仁甚遠盍亦反本教化畱情明刑弼教降典折刑仁澤流通民自不犯焉用姑息焉用苛慘唐虞三代豈不終復獄臣司臬敢告宮伯

○提舉常平義倉茶鹽箴

粲粲周禮喪荒合言荒如有喪匍匐救旃荒政十二以聚萬民財聚民散聖人忍焉凶荒賙委乃立行人堯水湯旱國無捐瘠三十年通有九年積鄕裏委積以卹囏阨門關委積以養老孤野鄙委積以待羇旅山荒伊何委積縣都三代之民何其幸與時至春秋國無儲■﹝米寺﹞秦糴於晉魯糴於齊饑而乞鄰無備甚矣管氏輕重李悝平糴糴不貴而民不散取有餘而補不足賈鼌建議粟溢於邊又溢郡縣乃賜今年租稅之半明年下詔遂盡除之豈若後世每捐舊稅姦民賄胥以俟蠲除良民時輸不被恩子壽昌常平李悝故智賤時貴糴以爲農利貴時賤糶以濟民急行於孝宣罷於元帝不念蓄積漢亦以衰惟我祖宗以民爲貴五季括粟不出者死祖宗懲之爲置常平廣惠廣濟三倉峙鼎鰥寡孤獨皆有所養旱漧水溢有補有常祖宗徳澤浩浩洋洋安石不仁粟盡爲錢靑苗新法民不聊生廣惠之田悉以徵償三倉旣壞民轉溝壑惟彼義倉太祖所罷仁宗亦罷懼爲民擾取民之粟以寓於官歲一不登則給以還法上五升何翅什焉或撻或問可謂義乎給散所及市井遊惰深山長谷力穡遠輸饑瀕於死不及波余法旣太密吏多畏法坐視饑莩而不肯發新陳不易紅腐莫食不發於民而私侵削封鐍相受類有虛籍連坐必廣曷敢誰執今欲正之勿咎旣往咸與惟新宿獘掃蕩臣熹社倉可行萬邦然亦法耳徒法難行六事自責湯所以成百姓見憂宣王中興貞觀之初絹易斗米天下帖然謂上憐之人人自安靡有謗議貞觀之後絹易十石百姓咸怨謂君不卹慘怉忠利以不忍心盡出內帑行不忍政祈天永命陛下之仁庾臣司賑敢告侍禁

○都大提點坑冶鑄錢箴

浩浩九府泉布流利景王大錢穆公所非今行於世惟泉與楮楮有僞造泉無盜鑄有利則爲無利則止下民之情夫豈難知鉟銷爲器利且十焉泄漏化外厥利伯千民本畏法吏實卵翼坐收其利導民爲賊朝廷所少往往在信所少非財當審重輕能信賞罰何患財乏朝令夕攺楮遂折閱每一令出民料必更賞罰積虛號令積輕人操造幣銅寶毀泄𨿽寘之罰未嘗如法姦民逆料終必姑息習見幸免滋不可戢法𨿽有賞賞不時得不以資請吏則我格信乎信乎當務之急祖宗全盛歲收新錢百有五萬歸內帑焉以六十萬歲畀左帑三歲而郊百萬佐用是左帑歲得其百而內帑歲得其十版曹經費安得不給百姓賦斂何慮橫溢今歲額十五萬而封椿內藏各受其半左藏咸無焉宜版曹之日困版曹豈困其家將困陛下之民冶臣司鑄敢告後乘

○都大提舉茶馬箴

鑿鑿六經肯以欺人秉心塞淵騋牝三千思無邪思馬斯狙自後世觀其說若迂六經之言夫豈欺余大觀川荼不以易馬巧市珠玉以共王府馬政之壞邪思之故心不塞淵禍如此者在祖宗時馬有二等其曰戰馬西邊所生曰羈縻馬產於西南守貳貪賞混爲一焉羈縻乏馬非戰馬比綱數𨿽多往往道斃行綱卒校竊其粟芻卒校肥矣馬死長途司存之吝價不時償匪國是念惟較無賞馬之來也舊有定價臣私增直惟賞是徼臣緫觴之夷人愈驕邀索髙價動肆詆訶貪賞之心是曰邪思心不塞淵禍乃至是臣璘有請載馬以舟臣續臣允升傅會自謀利夔兩路凡十餘州被吾三歲乃始得休馬斃稱是臣璘非謀心不塞淵而思有邪傷人及馬禍至是夫立國東南非若西北地不髙寒雅不宜牧紹興置監前事可覆川秦互市吾國攸恃塞淵厥心靡有邪思牧臣司駿敢告仗衛

○提舉市舶箴

炳炳祖訓舶利最博庶寬民力免於椎剝祖宗之意蓋念民卭宣和以來悉歸進奉如唐舶使以奇器進治亂之幾於此乎分髙宗懲焉歲二百萬所謂息錢盡歸戶版經費有裕民不憂擾愛民之仁有如此者版曹興利如桑弘羊令吏坐市販物取贏抑配天下散粥乳香黃谷李金遂陷桂陽命帥出師乃克討平利之所在害亦隨之言善理財尙鑑玆幾故君人者毋曰民懦急則生亂毋曰民愚窮則讎予臣舶司■﹝糹集﹞敢告疏附

○太子太孫師友僚屬箴

晳晳前星爲章於天一有元良萬邦以貞昔在太任娠此文王不視惡色不聽淫聲不起惡言胎教孔詳大師縕瑟不正不習大宰倚井不正不食太子旣生大師吹銅聲中某律罔敢不恭大宰持井滋味尙某然後卜名難知易諱使士負之見於南郊過闕則下過廟則趨自爲赤子教固巳行成王𦇤抱保以召公周公爲傅太公爲師孝仁禮義以道習之逐去邪人不使見惡端博孝悌以引以翼見皆正事聞皆正言左右前後罔匪正人世子之教三王相沿樂以修內禮以治身其成也懌恭敬溫文考白虎通八歲小學十五大學成規有恪夫將君我而與我齒有君父在爲臣爲子長幼之序於焉以明知爲臣子乃可爲君知所事人乃能使人承師問道養老乞言吾學旣成黎民化醇和鸞以禦佩玉以行上有雙衡下有雙璜衝牙玭珠以納其間行以采齊趨以肆夏周還中規折還中矩車象天地以月以星玉佩左右中角中宮非辟之心何自而生三代由此有道之長秦命趙髙以傳胡亥教之以獄是斬是劓今日卽位明日射人謂忠諫者爲誹謗謂深計者爲妖言教儲不善遂以亡秦並後匹適兩政耦國禍亂之原其可不塞適與少殊禮非虛加由心制禮以杜讒邪幽惑褒姒獻安驪姬適意一時遺臭萬世漢祖親見髙殺扶蘇欲易太子不懲覆車人心惟危可不懼乎文帝元年有司有請豫建國本道貴前定東宮師傅不用賈生其所用者晁錯刻深教景術數迄用少恩寬厚家法至是斬焉武帝之年才二十九得子謂晚喜而命賦立博望苑從其所好多進異端焉得不敗善乎李綱謂隋文曰此陛下之過非太子之罪於赫祖宗建儲必蚤訓儲必擇後聖視效仁宗春秋僅四十四藐一博士而獻大計帝儲玆事【闕】可令婦人知中書行之無不當矣髙宗妙齡甫二十三有臣時雨布衣建論帝咲唐宣議儲輒怒聖斷度越漢唐所無二十有五定大議二十有九封建公贊讀命震翊善命衝保傅如此成我孝宗太宗聖訓悉擇良善至於臺隸亦朕自選姦憸巧佞必斥必捐事或未當必也力言毌或因循順從厥愆臣坦直諫帝不信讒凖於是時空臆以陳勿謀婦人勿謀貂璫勿謀近臣惟懌民望豈如管仲相齊桓【威】公汲汲功利富國彊兵溺於所愛謂不害霸嗣子不定卒基大禍宮臣司本敢告先馬

百官箴卷六

