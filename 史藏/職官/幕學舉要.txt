幕學舉要

﹝淸﹞萬維鶾著

●目錄

入幕須知序

跋

入幕須知凡例

幕學舉要敍

幕學舉要原序

總論

盜案

命案

姦情

逃人

錢谷

交盤

社倉

災賑

捕蝗

水利

官方

●入幕須知序

自幕職廢而鴻材碩彥無由自致功名於是幕爲專門名家之學以歷聘於有司顧位在賓師其道本交相重也一二自用者不知重幕幕或亦不足取重於人官幕積輕而吏治受其實害每慨近世往往加幕以劣之目而被官以不肖之稱未嘗不私心痛之餘與張君翰伯同鄕裏同治以來嘗以試事時時相見京師安雅惇厚君子人也𨿽知其以幕學佐近畿郡縣而未窺所蘊洎余需次直隸閒訪僚友則人之稱官者必以今廣西提刑李君爲舉首稱幕者咸引重君旣而稔知兩君蓋嘗爲賓主而又至相與者也余深敬異之故分巡吉林之日亟函書幣禮請君君時爲直隸提刑所倚重不獲遠赴故人之招而重違其意因爲訂汪君言﹖﹖齋來佐余且時以書問往還凡所條議皆合治體近者裒輯幹嘉先輩論幕學書五種並自附贅言十則名曰入幕須知郵示索序亦可見君情之摯意之勤矣入幕之士苟悟速化之非術咸奉是編爲圭臬旣有以自重人孰不重之乎卽延幕者取而覽焉知幕之所系至重將反求於交相重之道庶幾幕以劣爲深恥官以不肖爲大辱而吏治遂蒸蒸日起以無負君輯書之本恉余故不辭而爲之序

光緒十年歲次甲申春二月顧肇熙書於吉林官廨之敬簡堂

●跋

今之入幕者動曰習申韓學抑知申韓之道乎太史公曰申子施於名實韓子引繩墨切事情明是非數語深得其蘊奧惜人多習焉不察翰伯先生經術湛深爲時推重尢精申韓學當路爭聘恐後歷廉使畱之至今乙酉夏權陳臬事得所就正友也而奉之若師暇出所輯入幕須知見教堂讀而悟之須知者知名實恐不相副如稱物平施而不欲畸輕畸重知繩墨或出於邪曲欲其引之使正也知事情或流於虛僞欲其切而不泛也知是非或失於顚倒欲其明而不淆也潛思深玩洪纖畢具可以治天下可以宰百里非特爲佐治之津梁更可爲出治之模範應名曰官幕須知僅入幕云爾哉

光緒乙酉仲冬之月教弟劉樹堂謹跋

●入幕須知凡例

一是集共書五種考作者年代以萬楓江先生爲最前汪龍莊王蔭庭二先生稍後其刑幕要略一種未著作者姓氏第觀書內有引證道光年間例章處則必後於諸先輩無疑故編次卽以作者年代爲先後

一是集惟刑幕要略一種以原本稍有蕪雜處謬爲修攺並酌增數條其餘四種悉仍舊本不敢僣易一字第今昔情形例章閒有不同謹於眉上增注數語以備參考

一是集原爲習幕者舉其大凡指示路徑非謂幕學止於此也夫人特患茫然不知路徑耳苟識路徑則登堂入室自能深造故名曰入幕須知一是集各先輩所論𨿽有深淺詳略之不同而義理要自貫通惟望讀者參觀互證身體而力行之則獲益自非淺鮮

一是集各種惟汪龍莊先生佐治藥言學治臆說二書刋本流傳最多尙無舛錯余則輾轉鈔寫魯魚亥豕之訛不勝枚舉卽閒有當年舊刻亦漫漶不可辧識今一再校勘仍恐難免錯誤儻有�法家匡所不逮幸甚

一是集開雕於光緒十年三月迄是年十月竣工幸賴顧緝庭觀察慨分鶴俸並金君槐亭名湯趙君縉卿名以承秋君靑墅名桐豫汪子言﹖﹖齋名士仁各醵金爲剞劂資其不足者余又稍益之至助余校雔始終其事者則朱子勛名鋆錢憶蘭名宗標及同硯諸君與有力焉

元和張翰伯廷驤識

●幕學舉要敍

幕學舉要爲乾隆初年吾吳萬楓江先生所著論習幕之道挈要提綱語語從閱歷而來誠爲後學津梁於直隸情形尢了如指掌其中條目問有今昔異勢上下異情非可彊爲而理自不謬學者會而通之可也嗟乎幕𨿽小道非洞達世情周知利獘焉能出而佐人書中總論官方所以兼及居官之道與用人之法不僅爲習幕言之實仍爲習幕言之蓋幕與官相表裏有能治之官尢賴有知治之幕而後可措施無失相與有成也幕顧可忽乎哉光緒癸未九月中澣元和張廷驤識

●幕學舉要原序

余壯歲敖遊燕趙間壬戌之秋下榻潞河補堂杜刺史署丁卯遷寧波泛舟而南余自此無復北轍矣先是鐵翁李君見余幕學舉要爲作序且慫恿付梓人而補堂亦深爲擊節迄今二十餘年白巖姜君令蜀歸相見於越王城甚喜是書作數言弁其端以余之譾劣何敢妄希著作之林此區區者乃見許可於諸君子乎補堂近居維揚鐵君家潞河白巖結茅蓬萊山下南北異塍隱顯殊軌而余與之友善前後贈以言不可謂非余之幸也余年四百二十六甲子矣補堂七十有六李姜二君其年相上下西窗舊雨翦燭談心皤然相答當亦諸君子與余所甚願然而巳不可得矣因撫是書而不勝惓惓之時乾隆庚寅嘉平朔吳江萬維鶾跋

●幕學舉要

吳郡萬維鶾楓江氏著

總論

盜案

命案

姦情

逃人

錢谷

交盤

社倉

災賑

捕蝗

水利

官方

○總論

辦事以見解爲主呈狀一到要識得何處是眞何處是僞何處是起釁情由何處是本人破綻又要看出此事將來作何結局方定主意庶有把鼻

事件初到不可先有成心及至辦理又不可漫無主意蓋有成心則不能鑑空衡平斷理必致偏枯無主意則依回反復事多兩歧詞訟蜂起

案件重在初報總要簡淨以後再可詳盡再可轉變須有翦裁不致龐雜若支離繁冗招詳難辦縱曲爲辧解聲說周到幸免駁詰亦大費心力矣

審供先問起釁根由初供多有浮混必須追究其底裏使無躲閃其情虛處每有支飾必詰其根原或以情理駁之或以前言駁其後語或以原被證佐之不符處乘間指摘使供情畫一堂供有脫落舛錯者應卽取看添正然後過朱附捲各供內有緊要處親自用筆錄記敍供時總要實情實理有淺深次序敍供旣妥則出看自易

刪攺供詞久有例禁然閒冗處不必多敍令人閱之煩悶並意到而詞不達者必須攺定土語難曉者亦須換出但不可太文耳

事件不必怕駁斬絞大案上司未有不駁總要成招之時預料其在何處駁詰作何頂覆則胸有成竹愈駁而案愈定若中無定見案情本屬舛悞一遭駁詰手足無措矣

上司欲重其罪固在重處吹求欲貰其罪亦先在重處敲擊總要看透自然有處置辧若錯解人意謂欲加之重典因而照駁攺重殺人多矣然亦有不可固執不得不攺正者總視情罪之允協與否而已

文移𨿽爲小事立言皆要有體間有平行往來不甚畱意詞旨倨傲獲罪同官卽非睦鄰之道

自理詞訟批斷不妨詳盡能將兩造情僞指出則直者快曲者畏漸漸心平可以息爭亦使民無訟之一道

汪龍莊先生云事非無切宜批示開導不宜傳訊王蔭庭先生云如其事眞僞顯然不過紙上片言可以折斷而亦差傳候訊卽情虛者受責罰被告之貲財已遭浪費與此條互相發明總之詞訟準與不準亦看控情如何原無成見至速審速結嚴察胥役刁難需索實州縣第一要政增注州縣爲親民之吏與上司體統不同詞狀不妨多準身爲父母膝下之勃溪豈有漠不關心之理且一經上司控準發審又多一事總要隨到隨審嚴察胥役人等無畱難需索諸獘則自無拖累至於虛衷聽斷不在刑求靜剖其是非如入人之家室而爲之排解民之食徳無涯矣

初呈不可批煞恐其情未確一經斷定便無轉身地步若有未協固執前批又貽害不淺與其回護枉斷不如速攺猶爲君子之過也

詞訟息結極爲美事然惟戶婚田土及角毆小事則可若關系誣告命盜賭博風化及卑幼犯尊等事皆須究懲不可輕易準息庶刁健之徒知所畏懼

北省民情朴魯卽有狡詐亦易窺破南省刁黠最多無情之辭每出意想之外據事陳告者不過十之二三必須虛衷批斷俟質訊以定案小司寇以五聲聽獄訟求民情可見紙上千言不如公庭一鞫未可執內幕之臆見爲定評也

辦事要整暇尢要勤敏蓋前事未去後事又來百事叢集忙中有錯且一人在官一家失業早爲結案俾免窮民守候縲紲之苦卽是造福

萬事胚胎皆在州縣至於府司院皆巳定局面只須核其情節斟酌律例補苴滲漏而巳然其事稍易而其責更重且匯各屬之案牘則事緒愈多檢點偶疏每致舛錯可不愼哉

院司爲法紀之宗要在持平不可苛細以察爲明以刻爲能上司之意旨一開則通省之風气靡然從之不可問矣大吏體統不患不尊若再尙客气震作威權則下情不能上達耳目之壅蔽多矣故接見屬吏必藹然可親使之盡言無隱其稟事件亦開誠指示如父兄之於子弟卹其不知而匡其不逮則和衷共濟吏治必有可觀者

法律要寬一分所謂與其殺不辜寧失不經然非縱之謂也情眞罪當自當置之重典

處事貴得中不是調劑乎寬嚴之間而執其中宜寬宜嚴賞之而非私殺之而不怨便是得中

大臣以察吏爲先吏得其人則民受其福察吏所以安民也人孰無過私罪不可宥而公錯所宜寬或冒昧之過或疏懶之過皆可情恕棄瑕錄用庶使羣工觀感自奮若恣情貪酷任性乖張難以姑容一路哭何如一家哭乎

院司辦事要髙一著亦要先一著方可駕馭羣吏統理萬端若漫無主裁但憑胥吏定稿擬批一味照行則太阿倒持百獘叢出矣

上司兼聽並觀方能妍媸照然須虛心詳愼不輕信人言每有資消息於武弁寄耳目於佐雜不加詳察偏聽生姦且以長若輩挾持短長狐假虎威之獘大吏不在自用而在用人不在用便給智巧之人而在用老成練達之人才略易見心地操守必歷試而後定有等悃愊無華而能任大事不可以言貌少之欲得眞才必歷試艱巨不可以一事之能片言之合輕爲賞識也

未審事件先期挨次懸牌示審則人皆依期赴案不致臨審不到而未掛審者又得暫息歸農以免守候其零星事件原被已齊隨堂帶審不必拘定掛牌送捲也有兩造已齊而原差不稟到或經承未得規禮不送牌捲稟審者察出當予重懲

批發詞訟𨿽屬自理其實是第一件得民心事訟師姦民皆以此爲嘗試若不能洞見肺腑無以折服其心或持論偏枯立腳不穩每致上控小事化爲大事自理皆成憲件矣卽或不至上控造入詞訟冊內亦難免駁查故必能辦理刑錢之案者方可以批詞

書啟一項凡略通文義者皆謂勝任愉快然其要總在知彼知己方能心人之心口人之口言皆脗合非但以華贍見長更有抄撮膚詞妄塡故事觸犯忌諱者尢見哂於大方家也

登記號件似易而實難似輕而實重敍由簡明人人所能惟以摘催而不使獘擱查限而不致逾違或一事而分手兩辦或一手而原被異批逐一釐剔較正斯足以助刑錢之不及非但職司記注而已必厚其修脯擇力余於事者始克展布裕如倘以爲無關輕重之任不能擇人則廢事多矣

幕中流品最爲錯雜有宦轍覆車借人酒杯自澆磈壘有貴冑飄零摒擋紈袴入幕效顰又有以鐵硯難磨靑氈冷淡變業謀生又有胥抄諳練借棲一枝更有學劍不成鉛刀小試其中優劣不一力能贊襄識者未嘗不加敬禮乃有委蛇進退碌碌無所短長者濫廁吹竽於是蓮花幕客儕於傭伍矣

入幕本領原非容易必胸懷髙朗筆力明通參觀事變有素然後可當一面若徒恃聰明矜才使气每多僨事

有才又必有遇遇合甚難非可固求一貴一賤交情乃見周旋世路中自存骨榦斯兩得之若事有關系宜反復辧論無憾而後卽安至於一文一字小有異同無庸饒舌也更有以飲食細故動輒齟齬席不暇暖甚無謂矣倘果有危機必擇地而蹈未可一味因循耳

取友必端自宜推心置腹我輩自處不可不愼一身孤寄疑忌叢生李下瓜田最易指摘故主賓水乳亦必匿影避嫌毋使風動帳開使人知郤生蹤迹此君子自愛愛人之道

退縮收斂固是自全之道然旣疑貳卽難共事吾輩尢當見幾而作增注大約主人信任一分則勇往一分可以任勞可以任怨若稍疑貳則退縮收斂不必圖功立身於無過而已

文移稿案原屬平淺然有疑難棘手頗費踟躕又有危險而不足懼平易而不可忽者總在畱心細看習練久則自知之人但以尋常稿片行查轉覆了無難事而不知其獨居深念慘淡經營非可易易也

議詳稟札皆以論斷事件固有一定之理大要在識時務再看主人之地位與其性情設身處地投之所向無不如意

書館幕館較分丰嗇然讀書可以進取若簿書傭值捨田耘田經年遠客三徑就荒或親老無養或中歲乏嗣或有子失教此亦得失相半余幕遊三十餘載身心歲月俱非己有行將爲歸畊計倘有問途者並以語之

○盜案

盜案隔別研審緊要處須逐層淸出如人數姓名住址何年月日誰爲起意誰爲同謀有無綫蹻窩家如何糾邀何處會齊執何器械是何時候如何上盜何人入室何人接贓有無捆縛拷逼架送何處出水是何贓物何處俵分分得贓物現在何處夥盜在何處如何被獲有無私拷會否竊劫別案及同居父兄人等知情分贓情事一人如此供人人亦如此供方是一綫穿成閱者醒目

盜案情節盜犯姓名初報時卽要安排妥當以次順序覆審成招卽照此層次挨敍惟加以詰問情節較詳盡耳不可顚倒致難查對敍供時恐參差遺漏則將各犯姓名摘出以第一要犯或要證供內先以各情節敍明餘人俱照此順敍不過將各人情事不同之處添換自然齊截而其中年月日要著實人犯到案續獲各官承審接審以及報病等項俱要淸楚更有院批不駁而司批拈出院司不駁而府州拈出者於敍供時另作一問答以便上司轉詳時易於刪除未獲盜案人數未確不可多報每有事主並未確見隨口混供多人稍不詳愼據供轉報將來獲賊審詳大費筆墨不如渾含爲是

計贓四十兩以下未獲賊者例載按季匯報其實竊盜贓五十兩以上問徒不及五十兩者擬杖似應以五十兩以下按季匯報爲是

事主有虛開贓數之獘有指控舊賊之獘其虛開贓數者痛恨被竊欲獲賊之後重治其罪而胥吏卽有減估之獘以贓多恐上司提比且欲獲犯後贓輕易結爲惡賊開脫也其指控舊賊者急欲破案尋蹤於舊匪亦須提訊虛實以釋其疑或果得眞贓始可定爲正賊如誣指者卽行釋放勿使捕役羈畱索擾滋生事端

緝賊不可執有成心舊說皆以爲夜間賊來去不出二十里故多在近處訪查殊不知彊悍之徒一時路過便能起意作賊若無眞贓寧作懸案切不可顧慮考成一時輕信而有失察誣良之咎也若其平日訪察不可不密有等遊手好閒一無生計而鮮衣美食或竟日聚飲或自晝酣睡必非善良此等舉動難逃地鄰之耳目但恐斂怨或利其餘潤自安緘默耳又有乞丐之徒年力精壯三五成羣慣能刨掘墳墓皆不可不察

盜賊誣良出於本犯之挾嫌報復者尙少出於蠹役之擇殷指使者實多一經到案必須察言觀色究出眞實贓證方可定案不可輕用刑訊致有冤抑若得誣良確情務必重治其罪並究及主使之人庶不敢再行妄供

捕役獲盜視爲奇貨教供囑扳非稱竊夥卽指買寄贓物必須研審明確開釋無辜於初報文內刪除若持兩端以待覆審則拖累無窮矣

眞正窩夥一經差拘捕役卽帶領多人捉拏拷打搬搶對像飽其欲壑然後解官眞贓埋沒卽在此時

道路村莊失事連疏防正限三年零四月盜首窩綫夥盜盡可設法弋獲卽逾限不獲致幹吏議亦屬公過可望擢用斷不可妄思僥幸有意諱飾一經事主告發上司訪聞別縣破案照例革職不止降調悔無及矣

查參疏防文內敍明失盜日期並事主報呈口供已獲賊者敍明夥盜數目不重事主所報人數必以初獲之賊供出者爲確數

賊情不一聞參疏防最宜詳愼如拒毆而後攫贓則爲臨時行彊或攫贓而後拒毆則爲竊盜拒捕拒捕之中又分臨時追逐臨時是未離盜所追逐則巳離盜所追逐之中又分護贓求脫護贓則圖財格鬭與臨時無異求脫則猶知畏懼未爲彊悍又有贓物爲他賊攜去無贓可棄是其拒捕究亦求脫移步換形此中大有分別

辦理盜案以速爲貴獲盜不速則必遠揚起贓不速則必花費審擬不速則畏罪而思脫逸淹禁而至死亡故不惜懸賞買綫多給盤費或以賊擒賊則獲盜速矣委員起贓或發內票著地保查起其不知情而寄頓誤買者祇令呈繳原贓免其到官拖累則起贓速矣供情巳確贓物巳獲卽速審擬𨿽盜夥未全不妨另結毌使妄生枝節輾轉扳累況未滿限而先詳卽有飭駁亦可依期覆審不致遲延矣不獨盜案凡有事件皆應迅速也

破案必須贓據蠹捕每報出一二小件其細軟珍重之物先巳瓜分事主以失物無著不肯便休上司以贓物有限不足憑信須密查有無克畱不使從中幹沒斯贓無遺匿案易審解矣

案巳審定卽將現贓當堂給領若欲追起全贓恐延擱無期事主之物一失不可復得又有假手經承庫吏查發者需索侵匿必滋多獘

典當盜贓例應起出認領在犯人名下追還當本惟江南竊盜贓祇令事主赴認畫押如本犯無追事主取贖浙江遵例辦理近日各縣竟有捕役領同事主起認卽給票差提亦呼應不靈此經差舞獘以致賊𨿽到案贓不追領是在承審時加意查察遵循定例也

○命案

鬭毆被傷例禁擡驗問傷之輕重或委員代驗或單騎親往其包裹黏結處不可揭動以防進風若系共毆必問明何處系何人所傷何處系何物所傷取具保辜存案一面飭令醫治如傷處頗重則以凶首鎖押令其親屬代爲調理並須禁止被傷之家不得故爲勒索滋生事端

命案初報事起倉猝其情尙眞稍遲則有挑唆有裝點天熱發變漸難推勘故須隨到隨驗尢要在當場定案屍傷共有幾處同毆共有幾人孰輕孰重孰先孰後某人致傷某處追出凶器與傷痕比對逐一相符然後案無遊移

仵作多不諳檢驗往往有無名屍首傷痕鱗比以深入者爲鎗傷齊截者爲刀傷紫赤靑腫又爲拳傷棍傷信口亂報若不親自查驗詰問明白隨塡隨報不但駁查不了將來亦難緝凶結案

案無眞凶或案犯不肯供認又無確證者固須隨後訪查然往往當場之時眞凶確證混迹於稠人潛行窺伺者察其舉止神色摘伏發姦垂手可得

屍傷檢驗原不在體統壯觀向來命案報到隨卽出票差役有票到手卽押令鄕地在凶犯家勒索錢文搭棚掛彩供應差役人等酒食打點仵作招房使用鄕地又於中取利是印官未及相驗而窮民早巳破家及至官到正襟危坐香燻馥鬱一任仵作喝報其獘多矣故出票差役只許齊犯候審照例輕騎減從帶刑書仵作各一名皂隸二名路遠之地捐給飯食時加覺察及至相驗不避穢惡親自驗看辧別傷痕庶無朦蔽

中風猝死手足爪甲俱靑眞心痛者四肢俱靑凡有別無起釁爭角情事而檢驗多有可疑者須細問其平素有無疾病或食異物於洗冤錄及醫書詳查之不可自生疑竇冤濫無辜

事變萬端有理之所必無而事之所或有者切不可拘泥如自刎之屍起手重收手輕謂負痛縮手因而漸輕然亦有不盡如此者又自縊之屍懸掛髙處墜下以致气絕然亦有平平拴系卽便身死者蓋其人不能善終必非偶然或遇有鬼祟卽能殞命愼毋固執以滋冤濫

無名被傷身死初報卽將死人居住村莊相去若干裏家內有無攜帶銀錢對像出門時有無同伴屍身無名被傷身死如有失物情形應照現例仇盜未明聞參文武均有處分並須會�補勘增注近何村莊有無墩撥地主何人俱要敍明扣限六个月緝凶拏獲後如審系盜殺補參疏防

無主身屍例應捐棺盛殮若吝惜小費委之鄕地勢必派累科斂且因之爲利不可不察

屍親悲憤訟師挑唆有以鬭毆告作謀故一人牽連數人徒手增寫凶器若不研審確實覆訊亦難定案或取有確供而與原報呈不符亦終費駁詰務必於數日內審取畫一確供屍親混告之處逐一質對明晰允服方可定案通報只敍屍親呈狀其餘族人挺身出告以及被告訴呈無關緊要者或捏飾抵賴者皆可刪除

仵作原不敍供若傷痕有疑似處須添敍口供蓋詳內推勘明白則可免上司之駁詰矣

人命至重求其生而不得則死之然死灰復燃倘情節可以寬減亦應確切聲明不可刪抹今日定案卽爲將來秋審矜釋張本筆下超生愼毌取斷案之堅確絕他日之生機也

○姦情

姦情曖昧最不易知務存一分寬厚之心保全婦女名節苟無確據卽爲指姦勿論不可輕易吹求

婦女顏面最宜顧惜萬不得己方令到官蓋出頭露面一經習慣頑鈍無恥以後肆行無忌矣

有黑夜乘本夫不在入室刁姦者或以聲音相貌有似熟識之人指告到官究非姦所捉獲不可輕率定案

調戲未成姦本婦羞忿自盡其中有因奸夫不肯輸情服罪越時久遠始行輕生或因親屬人等加之斥辱有激而成又或窮人拚捨一命藉以圖詐非盡由羞忿凡有告調姦者審實卽行嚴處本夫本婦好言勸慰庶免生事端

有向系和姦一時敗露姦婦諱和爲彊本夫信以爲實遂告彊奸者有本屬彊奸奸夫避重就輕詐稱和姦者情僞不一不可不察

地方有惡少狎邪淫比酒食徵逐每生意外之事媒婆老嫗慣作牽頭引誘良家子弟皆當懲治

門戶無恙男人忽然被人殺死大都因姦而起

狠戾之夫毆妻至死或借姦情以圖免罪非有證據何足深信故定例止殺姦婦審無確據者仍問絞罪奸夫自殺其夫姦婦𨿽不知情亦絞以其因姦起禍以宣淫而戕夫之命實爲罪魁若縱容通奸奸夫自殺其夫罪不專在姦婦故止科姦罪

和誘與收畱迷失在逃諸條相似須畱意援引不可率以和誘定擬

姦情重在姦所獲姦有等指姦者混稱姦所而其實茅檐蔀屋翁姑兒媳不過在兩三間房屋別無可姦之所者均難輕信勘明指摘片言可折

凡告彊奸多有未成告稱巳成者亦有彊合和成者欲置之死地以泄忿是以堅稱巳成應照律注審明如何彊暴之狀不能掙脫有無毀衣裂膚因何不行喊救有何人聽聞若無實據未可輕擬死罪

彊奸不從羞忿自盡之婦應在招後聲明附疏請旌𨿽僕婦亦一體給銀建坊惟良賤攸分不準入祠設位婦女非死罪不輕入監且定例另有女監立法防範固巳周密但姦婦到案每有衙役戲狎囉唣陵辱詐錢亦宜約朿

○逃人

舊時旗人不準私逃故有失察容畱之例惟國家二百餘年滋生日繁故屢經臣工奏請閒散旗人準其報明自行赴外謀生如年久在外入籍者亦聽其便是逃人各例幾成虛設增注逃人定例綦嚴容畱六个月以外卽幹吏議直隸京畿近地旗民雜處旗人窩逃尢難查察總要力行保甲旗人責成領催屯長民人責成鄕地牌頭實力稽查自難隱匿

獲逃到案問明旗分滿洲蒙古漢軍及佐領姓名是否正身另戶抑系奴僕有無拐帶家主財物及同行之人何日逃出緣何逃走沿途住宿處所是否知情容隱在各處住過幾時有無犯竊逃過幾次驗明曾否剌字然後詳報

州縣住旗莊頭莊丁人等逃走訊明有無攜帶物件紅契白契曾否上檔及遞過逃牌開具年貌服色詳請通緝

敍供以簡潔爲主大約是東流西蕩投宿飯店或沿途乞食並無長住處所不必冗長牽引如無別項事故通報文內卽可開具旗分佐領年貌淸折請咨解部儻實有知情容畱或曾在境內犯竊不能實時解部者敍供通報請理事廳會審擬詳給咨解部

有私越度關者問明何年月日從何處出口文內聲明移查守口員弁失察職名另文申送

旗逃不盡由於逃走或伊主不能養贍流落在外或系不堪驅使令其自住惟恐日後犯事連累預行遞牌仍與本主時或見面者豈知一經發覺在旗部總以報逃爲憑窩畱失察之罪斷難解免直隸近京五百里內原許旗人居住若查察不到或托言旗人親戚一任居住貽誤不小故凡有新來之人或單身或挈眷總要領催十家長報明查訪根腳但不可擾累耳

例內分別逃走數次議罪及旗民窩逃白契紅契各條甚詳臨時細查

院發咨文護牌卽照例僉正身妥役每犯二名押解直隸山東河南山西四處用長解其餘各省用短解查照向例行報起解日期差役姓名掣獲批回送本府驗轉

旗員回籍定限三个月先行造具家口年歲冊程途里數冊詳請給咨咨文到日再將起程日期通報一面逐程撥兵役護送沿途黏貼印花不可遲誤

○錢谷

直隸地土糾葛皆由界址不淸而界址不淸總在地圩無冊納戶名下只有地數銀數其坐落何鄕不可知也由是影射欺隱以彼混此以少混多總無確據故第一要淸丈經界旣正則立魚鱗冊冊籍明則地與糧皆按籍可稽矣然旗民雜處犬牙相錯猝不能辦也

滚單省差便民爲催糧善政先要順莊使業戶歸於一體然後分社經理皆有頭緒分鄕設櫃收納亦易順莊之法與圩圖相表裏故曰版圖就田問賦糧額可淸順莊就公問賦易於催科二者不可偏廢惟北省地無阡陌且有旗民雜處者淸理不易查丈造冊猶或可行而順莊催糧斷不能行不必膠柱鼓瑟總之行法在乎得人立法妙於因地

拖欠錢糧半在頑戶觀望半在糧頭保歇人等包攬侵欺頑戶猶易催而糧頭人等之獘難革蓋花戶零星窵遠州縣都有查比糧頭而花戶不之問者老姦包納花費任催不完又或雇覓慣受刑杖之人承認花戶受比搪限徒費敲撲國課仍懸必須剔淸舊獘逾限不完卽拘眞正花戶到案諭令按限自封投櫃寓撫字於催科亦在隨時立法而巳夫欠糧之人其書差使費積而計之巳與正項等能使百姓少出一分雜費自然多完一分正供

國家子惠生民何所不至一遇災祲蠲租緩徵開倉賑米設廠賑粥其流離於外者或酌量安插不使有失所立法之周恩澤之渥如此而無補於貧民者所謂以官養民則不足以民自養則有餘民生於勤平日不能務農重谷荒其本業則蓋藏少而生計疏又兼吉凶賓嘉踵事增華有一朝而耗終歲之需者歲一不登豈能自立故救荒於未荒其要在黜遊惰禁奢靡庶幾家有饒蓄緩急可恃詩曰職思其居職思其憂禮曰國奢示儉國儉示禮是在父母斯民者風示之耳

州縣三四月間照米谷時價酌減詳明開倉平糶惟順天府通州則有倉場奏明行州領糶仍一面請部郎監糶一切食用惟州牧是問折耗旣無開銷供應又屬賠墊似應照辦差委員之例酌給薪水在倉場茶果項下報銷不然或就近委本倉監督或卽令該州及州佐等辦理旣無誤於事亦可省一切賠累也保定府駐防兵米一萬一千四百七十八石永平府屬亦有此項每年分派州縣采買解倉收貯臨時給發照折中定價每石準銷銀一兩並有量加核減者夫采買照依時價何折中之有折中之價一定明示以賤則冒銷貴則賠墊州縣畏累保無勒買之獘乾隆二年藩司張以米價昂貴請將截漕米撥給保定兵米然亦可暫而不可久似應照采買倉谷之例平價實銷方爲允協

起解正雜錢糧皆有平飯卽在耗羨內開銷惟是帶辦缺官缺廩住降俸銀夫馬小建畱二廩糧等項只有此數起解之時又要平飯必須捐賠州縣畏累將巧取之民矣故欲使無耗外加徵之獘其自革除平飯始

徵解要識緩急地糧爲急官租次之雜項又次之地糧之中大戶爲急中戶小戶又次之地糧項下起運急於存畱起運之中又以河工兵餉爲急須查往例應解若干項於某時起解仿而行之自無錯誤

以領抵解自是公道然權自上操在爲大吏者居心行政何如耳增注一領一解不如以領抵解若不準作抵自謂防獘其實獘不在此天下有治人無治法亦視行之者何如耳

催徵錢糧全要內摘先盡大戶催納以次挨遞方見至公且大戶糧多終屬有餘之家完納亦易此在內友之勤密財賦重地獘由外摘非延擱卽侵收矣故必能設法催科方可當徵比之任毌以會計小席而忽之也

過割推收若一設局必致派費但令花戶於開徵之前報明收除過割卽行入冊可免滋擾惟收淸則戶皆現業授受分明且契劵不能漏稅盜買盜賣亦從此少矣

○交盤

交代以驛馬爲先無論正署皆限一月內接收庫項倉谷固宜詳愼雜項錢糧以及贓罰贖鍰不入奏報者亦須畱心不可忙中有錯也

上手交盤冊是根據再添以每年奏銷冊及各項卷宗按欵淸釐巳解者有批回巳給者有領狀如批回未掣或詳明請示必求確鑿而後巳

徵存未解之欵只要銀兩現存不妨代爲起解若慮及賠累解費給與批文勒令起解離任之員能堪此乎

佐貳俸廉衙役工食每有透支預發者若果確實卽準銷算不必苛求

去任之員必多墊項有準流抵亦有不準流抵各省定例不拘一轍臨時查辦

授受不淸例由上司委員監盤然新任舊任意見不合卽可於附近鄰封內擇其公正者自行稟請飭委俾得持平酌劑大約新任肯喫虧一分百事皆了不但情理允協亦免錙銖較量瀆稟互詳爲識者所鄙也

新任操得爲之權胥役無不仰承意旨若欲苛刻吹求何所不可儻肯爲去任者設身處地並想日後自己收場便能放寬一著

存倉米谷惟�變者不可收受倉谷底面配搭每石碾米五斗卽屬合例其餘米色稍陳或灰土稍多可以代爲設法糶借易新者亦當接收不可勒令風揚明講折扣

各項皆易確核惟民欠錢糧有無官役侵蝕難於查考以流水堂簿總數合對奏冊略知大槪又有問出欠數令里長催頭查明出結者亦有令經承出總結存查者須量地方之繁簡酌辦

養廉例不加閏遇閏惟有按日均攤至爲公平勿以些小便宜妄生較量

前任因公那動之款必詳明批準立案不可含糊接收

額設囚糧等項皆按季分派不可先盡扣算致有偏枯

交代遲延議處例應分別新舊任故舊任將一切冊籍移交之日自問倉庫無缺卽以交送日期緣由稟明日後新任查收遲延責有攸歸不致一並參處矣刑名案件接任承審例得展限如限期緊急者一面詳轉一面辦理

○社倉

社倉之法始於朱子仿古義倉之意請常平倉米六百石始其事凡十有四年除建倉外得米三千餘石誠良法也其所著事目大約編排保甲稽戶口設鄕官四月上旬申府委員役與鄕官共支貸十名爲保如有逃亡同保均賠十月上旬申府差官同收貸者出息什二小歉弛半息甚則盡蠲之行之十四年歸原粟於官而用所贏爲貸資每石止收耗米三升不復取息此社倉之法實與常平相表裏雍正二年內閣交出積貯原以備荒條奏行令各省訪察民情土俗妥議嗣經部議采取山東河南議奏事宜並按朱子社倉事目酌議六條行令各省按款酌行乾隆四年臺臣朱續晫節錄事目奏準發交各省督撫悉心詳議然而奉行者甚少予嘗論之一曰捐輸之難民日加多地不加廣貧民甚眾而溫飽者僅足自給五黨相賙之義缺焉不講非但人不古處亦或力不從心今欲勸捐名爲樂輸勢同派累而況有建倉之費鋪墊之費看守人夫之費以及盤量折耗豈能盡取給於耗米其難行者一二曰任人之難鄕官社首必須公正殷實之人但公正者未必殷實而殷實者不皆公正不得其人則獘生卽得其人亦以責任綦重畏累退縮而其樂於充當者率多狡獪漁利不可任用其難行者二三曰出借之難年丰穀賤民不願貸恐其久而陳腐於是勒令借領以易新若一遇歉收共思稱貸小州縣約計二萬戶中州縣約計四萬戶大州縣陸萬戶均計貧民二萬餘戶戶貸五斗需米萬石人多粟少旣不能徧給又不可意爲核減一夫不獲嘩然而起滋生事端更非淺鮮其難行者三四曰徵收之難常平倉谷以及出借籽種俱有鄕地等當官保結互結尙不免於積欠印官立限催追猶難淸楚鄕官社首非有勢分可以彈壓又不便責比欠戶不完保人豈眞能逐一賠償本年不能如數還倉次年卽無項可借民間依然缺乏而賠累無所底止其難行者四古人創垂良法當其時爲可行異時異地而不能行者大率類此𨿽近今俱己舉行交社長收貯仍歸地方官入於交盤案內接收出結然不能必其實貯無虧州縣亦不能親歷盤查但聽胥役取一甘結於窮民未有實際名存實亡矣

○災賑

荒政難辦不能有功但求無過須安撫之不使哀鴻離散控禦之不使烏合逞凶災象將成卽行具稟旣成災則據報通詳俟委員到日將被災村莊勘明成災分數分晰造冊具印勘各結申送其成災地畝數目另行續報並停徵賑卹事宜或候飭遵或議詳請示一面分頭查勘正佐各員盡心辦理務期無遺無濫

莊頭當差地畝被災例不委員勘報莊頭稟報時令其呈明內務府俟內務府委員到境同州縣會勘造具冊結給委員帶回一面送府核轉今攺由附近大員委勘取結矣

夏災不出六月秋災不出九月不可因循尢不可諱飾蓋時和年丰固守土之福然天災流行何地蔑有苟圖省事置若罔聞一旦訪之自上或哄之自民匿災嚴譴不可逭矣

查勘成災按田地實在被災分數如百畝之田五十畝全熟有五十畝無收卽此五十畝爲成災十分不可以熟田五十畝合計爲成災五分也

語雲水災一綫旱災一片蓋因水災有低窪被水髙阜無恙者有大水一過卽行涸出無礙收成者非旱荒之禾苗枯稿一望可見也總在實心實力查勘的實不輕聽裏書鄕保之言斯無捏冒

近例夏禾被災先行題報查勘分數俟秋收後另行辦理不可輕議賑卹

秋災不出九月一至下旬卽應將被災情形題報仍照例扣限造冊若州縣於九月內不及勘明申詳至請蠲之時始行造送卽幹遲延議處

被災應蠲分數造具冊結由委員及本管道府加結送轉分路查賑先就災重之處分定村莊挨戶淸查分別極貧次貧大小口數開載賑冊一面卽曉諭聽候給賑不得扶老攜幼紛紜四出如果被災十分九分眾口嗷嗷或就查淸之處先行撫卹若被災稍輕則俟查完給賑

定例被災六分極貧者給賑一月次貧者不賑浙省無分極貧次貧俱撫卹一月口糧大口日給米五合小口減半被災貧民如有攜眷外出存有空房卽於艸冊注明姓名口數酌其應賑不應賑注明艸冊內俟聞賬歸來核冊補賬可免冒混之獘詳報戶口之時須聲明有聞賑歸來之人另容續報以便臨時一面收賑一面冊報

貧生由儒學報名竈戶由場官造冊旗戶歸理事廳令屯目查報其淸查戶口應一體查辦冊內分別注明非專查民戶他日又另起鑪竈也

莊�頭地畝被災地方官卽行詳報附近大員委派鄰近州縣監同履畝查勘按其被災分數造冊出結詳咨轉送內務府應免差務應給口糧照例辦理如遇莊頭呈報一二三四五分收成已至成災者照例詳請委員會勘出結轉報至於收成六七分爲歉收八九分爲丰收莊頭歉收一分卽應免一分差事𨿽收成九分亦爲歉收一分地方官確查實在收成分數詳咨查辦不可照民田因未成災遂置勿論○夏麥秋禾勘明收成分數照依查報民戶之例於六九兩月開折詳咨戶部轉咨內務府查辦

戶口應賑不應賑須詳細分別冊內詳明若稍有生計而不能無藉於賑濟者應除去壯丁賑其老幼亦將不必全賑之處注入冊內以杜日後混行告爭

查災散賑官役盤費飯食及造冊紙張等項例準開銷每有書役鄕保向災戶需索錢文藉端派累甚至賄囑冒濫眞正貧民反有遺漏宜嚴行查究

領賑須預給印票赴倉領米驗明卽發其有老弱婦女不能負戴者聽其托人代領

廠內人手要多便於分發不使守候挨擠以致倒斃時加稽察不使斗級人等得錢作獘附近米廠勸令好善紳士出資賑粥或有饑餓不及舉火者以粥濟之視其捐之多少酌量獎勸

查災散賑往往委員協辦未受佐理之益反多供億之繁其賢智者自逞才能意見不合其凡庸者非但不能襄力反以照應未周故生枝節每多掣肘若本處各員力可辦理亦卽稟明不必委員儻旣委員除照例給與公費外一切應酬不可吝惜庶能和衷共濟

旱災得雨後可以補種水災則急宜設法疏消水退後亦可種植如晚禾秋麥以及蕎麥蔓菁之類無力之戶例應借給籽本成災五六七分者每畝給谷三升八九十分者每畝給谷六升如折色每谷一石折銀六錢佃種者給佃業主自種者卽給業主但不可使無地窮民乘機冒領以致罰來催追費力

散利貸種食也薄徵輕賦稅也緩刑省刑將也弛力息徭役也捨禁山澤無禁也去幾去關市之幾察使百貨流通也眚禮殺吉禮也殺哀節凶禮也蕃樂閉藏樂器不作也多昏男女多昏配使得以相保也索鬼神盜祈禱也除盜賊安良民也增注周禮以荒政十二聚萬民一曰散利二曰薄徵三曰緩刑四曰弛力五曰捨禁六曰去幾七曰眚禮八曰殺哀九曰蕃樂十曰多昏十一曰索鬼神十二曰除盜賊○嘉靖八年大理寺評事林希元上書言救荒有二難得人難審戶難有三便極貧民便賑米次貧民便賑錢稍貧民便賑貸有六急垂死貧民急饘粥疾病貧民急醫藥病起貧民急湯水巳死貧民急埋瘞遺棄小兒急收養輕重系囚急寬卹有三權權借官錢以糶糴權興工作以助賑權貸半種以通變有六禁禁侵漁禁攘盜禁遏糶禁抑價禁宰牛禁度僧有三戒戒遲緩戒拘文戒遣使此皆古人美意良法須隨時酌行

○捕蝗

北五省每多蝗蝻或雲水淹之地生有魚子及涸出日曬化而爲蝻此說亦不盡然禮記孟夏行春令則蝗虫爲災仲夏行春令百螣時起謂水之气所淫也大約窪地濕气鬱蒸所化又或舊時飛蝗所生所以蔓艸荒墳長堤古岸往往有之總之查察要早撲捕要力不惜辛勤不惜財物𨿽曰天災亦可以人力勝也

蝗蝻爲害人盡知之然地戶多諱匿不報者以潛自撲捉或驅入他人地內莊稼尙有幾分可保若一經報官眾夫撲打蝻孽未除而麥禾已蹂躪無遺矣豈知及早不除至長養成翼勢不可撲故須諭令鄕保巡查地戶舉報若有諱匿枷號示眾

蝻子萌動卽宜詳報不可遲延亦不可遺漏蓋旣報則何嫌於多而漏報則近於諱詳報後如何設法撲捕現在如何情形約於何時可滅莊稼有無傷損須時時具稟以慰憲懷亦見守土之焦勞籌劃初非漠不關心也十日半月若再不報撲滅便是長翅成蝗上司必生疑慮應將巳經撲滅處所先行詳報文內仍聲明現在搜查餘孽字樣不可竟以爲淨盡或有遺剩及續行生發反似捏飾

蝗蝻一面具報一面卽移會營汛並同城各官協捕蓋平日雜佐文武悉宜和衷一有緩急可收臂指之助

未經長翅跳躍不遠尙屬易捕撲捕須在淸晨蓋早涼飲露多在禾麥穗上且其翅濡濕不能飛動及日出後則伏於根葉之下便費搜尋矣

撲捕總要夫多擇其聚集處先掘深壕然後周圍三面徐徐驅之使入壕內用土塡掩所用人夫應給與飯食或酌給錢文庶能鼓舞盡力

以米谷易蝻民自勇於從事但須隨時變通蝻子初生以斗谷易斗蝻旣長則稍減其數或給以錢文不拘一法乾隆四年直督孫奏準捕蝗給過錢米在司庫存公銀內支撥並請嗣後再有蝗蝻萌動如能踴躍急公爭先撲捕仍行賞給等因但州縣宜量力辦理不可必期開銷蓋詳報駁減大費筆墨及至準領則僅存十之一二矣

蝗性向明每於月光下鼓翅羣飛若黑夜用秫稭燃火能使飛就可撲取也

或謂蝻子在平地者掘坑埋鍋煮水前以席旁夾之對鍋剗一平路集眾環圍徐驅之使由平路直走跳入鍋內用笊籬撈出堆於一邊盡滅而後巳但逐之太廹則跳躍散亂反難收拾矣

蝗蝻多者如水之流而不可遏大率自西北而東南然亦不可拘定方向所以飛蝗入境只宜含渾詳報切不可指明自某處來蓋鄰境不將蝻子撲滅應革職拏問地方官撲捕不力借口鄰境飛來希圖卸罪亦應革職拿問萬一鄰境不肯承認必至互詳水落石出非彼卽此豈非自貽伊戚故鄰界查有蝻子卽速知會協捕或用書札相聞庶幾救災睦鄰之義

蝻子生動一經具報各上司委員陸續到境或委令協捕或暫來查看非系冷曹卽屬效力候補之員不但資斧艱難未免希冀且正欲以奉差逞能最易生事大段𨿽巳撲滅豈必只翅無遺或以細故持其短長者有之故一切服食起居要料理周到不可顧惜小費也

查劉猛將軍吳川人名承忠元末授指揮弱冠臨戊兵不卹刃盜賊屏息適江湖千里飛蝗徧野乃按軍法捕逐蝗皆出境後鼎革自沈於河有司奏請囚授猛將軍之號雍正二年奉

敕建廟增注禮有蠟祭八神先嗇一司嗇二農三郵表畷四貓虎五坊六水庸七昆虫八歲十二月合聚萬物而索饗之報賽之義也螟螣蟊賊秉異炎火詩亦乞靈於田祖矣近來以劉猛將軍爲驅除螟蝗之神𨿽無可考但以時虔禱爲民請命其禮近古亦禳災之一法歟

○水利

古今治河之術不出賈讓三策南河蓄淸敵黃實操勝算其餘惟以堤防爲務堤日增髙水亦隨長汛漲衝決實足爲患此賈讓所謂勞費無巳數逢其害也直隸囚永定河爲害入海水口不暢彌年疏浚支流此中策乎至於出數年治河之費業所徙之民不與水爭地賈之上策實無有能行之者

治河有原有委下流暢而後上流安瀾直隸惟京東之灤河薊運河諸水自能入海不由天津其餘南北運河東西兩澱曁永定河子牙河七十二淸河皆於天津海河合流自三岔口迄大沽口長一百二十里眾水競赴潮汐往來每夏秋山永曆水皆注於三岔一口宣泄不及以致漫溢衝決此正尾閭不暢胸腹俱病者也雍正三四年以來興修水利於南北運各建壩開河減水分流入口之水旣減則達海之口稍寬亦隨時補救之計也

桑幹河發源太原之天池伏流至朔州雷山金龍池渾泉溢出東下大同抵宣化保安宗山西至看丹口分爲二一由通州髙麗莊入口河白河者潞河也一南流從盧溝橋歷固安永淸霸州至天津丁字沽入海長二百餘里因其色濁故爲渾河倏忽遷攺又謂無定河康熙三十七年攺爲永定河挾沙易淤每年水過之處停沙肥沃藝麥倍收故謂之一歲一麥之地小民貪利占耕爲業與水爭地一旦汛水暴漲不能容納其不至於橫決者幾希

西澱翕受西南眾流循千里長堤與白溝拒馬北來之水合東注至霸州之玉帶河此是咽喉之地泄宣不暢雍正五年另鑿中亭河以分流然河身窄小首尾皆淤分泄無多由會同河以東始得分流入東澱又眞順廣南泊之水注於北泊共出﹖﹖釜陽之道合滹沱之流由子牙河束澱澱亦易淤邇來垡船挖淺不無小補其河岸坦坡及河心淤漲私占種葦與凡疊埂護田築堰取魚皆於水道有害所當禁止庶能節宣諸水而大其含蓄

千里長堤自淸苑起至獻縣之臧家橋綿亙順保河三府之境惟自保定縣以東堤繞漸向北如善來營等處河身最爲窄小水障而北霸州患之堤決而南文安大城患之明司農王恭肅公謂自保定縣東北路�【缺一字待考再補】村起東由周家莊魯家莊西營村直抵唐頭村築大堤計長四十里約費六千金保護文安而以路畽村北善來營苑家口蘇家橋之長堤盡行決去則河身寬而水可容納無壅滯泛濫之患此說頗善但棄地甚多村落遷徙不少未能見之施行也人競言水利惟能去其害斯收其利矣如一身之血脈使之流通而無壅阻豈非利乎然有利必有害雍正四年以磁州攺隸廣平﹖﹖釜河全水自寧晉泊以上引流種稻民甚賴之而瀕河村莊時亦爲患迨出泊之衡水界滹沱河水勢湍悍民堰難禦雍正八年衡水堤決溢流直犯靑縣滹沱又日逼正定甚可畏也又如唐沙滋三水於唐縣曲陽新樂定州深澤皆獲其利會於祁州之三岔口爲豬龍河經博野蠡縣髙陽入白洋澱水勢奔突每受其害

漳河與﹖﹖釜陽河合流曲周雞澤患之今東從經魏縣元城拉館陶入運河漳水泥濁易淤或欲引入東省徳州相近古黃河之處然地隔兩省事權不能專一未可輕議也

營田未嘗無利明徐貞明言之詳矣而必求其可久則要在察地勢審土宜雍正三四年京東京西京南天津分四局營治水田效羣力給農本以圖永遠之利然或地勢本髙水泉不足或支流引河旱漧則涸水不能達尋卽攺旱地勢使然也又有土多沙性不宜於稻田疊埂水滲歲旱則水從內出而不能蓄歲澇則水從外入而不能禦營田副使正鈞於丰潤霸州捐資築圍建閘營治稻田各五十頃迄今收獲無幾民人拖欠工本難以完納欲再借則民欠愈多不借則無力耕種地方官不過因循補苴無長策以圖久遠將來不保其不廢善營田者水田旱田因其宜而不之彊立町畦分髙下不惜工力地之在民者勸之使自爲墾地之在官者遣親信親友董率之給以工本專其責任擇南方老農爲之師官斯土者以民事爲已事又使民之深知其利不懈於其事而後庶幾也

○官方

股肱大臣以獻納爲忠守土之官去君甚遠去民甚親以撫字爲忠有一片肫誠之意流露於政事之間小民必有受其福者

服官以明決爲用深沈爲體若英气太露不特招同官之忌上司亦以爲涵養尙少不肯重任識賞牝牡驪黃之外者能有幾人哉

恃才敢作或以權術馭人者有得亦不能無失惟勤愼供職事上接下圓和坦白不矜才炫能方是顚撲不破

人情之所不願我力之所不能者皆不可勉彊若委曲成之久後必悔

治惇大體不尙苛細政務平易不貴苟難

善人要獎勸之惡人先戒諭之不攺則懲儆之元惡則翦除之戒休董威道貴並行若一味姑容養姦流毒亦不是誠心愛民

斷獄憑理理之所窮情以通之賈明叔曰人情所在法亦在焉謂律設大法禮順人情非狥情也狥情卽壞法矣

聽斷總要公正著不得一毫意見爲兩造設身處地出言方平允能折服人尢戒動怒盛怒之下剖斷未免偏枯刑罰不無過當後𨿽悔之而民巳受其毒矣昔人云上官淸而刻百姓生路絕矣古今淸吏子孫或多不振正坐刻耳此言可爲矯枉過中之鑑總之凡事畱一分餘地便是積陰徳於子孫也

程子曰一介之士苟存心於愛物於人必有所濟身居民上操得爲之權必須做有益生民之事立徳立功皆在於此若簿書無誤聽訟猶人皆餘事也

衙署要關防又要得知大體蓋擇人而用必無妄爲若但刻意防範如束薪者處處億逆皆可疑矣而究之骫法作姦防之不及防也

開國承家主持𨿽在一人輔翼必資多士居官亦然有志上進而署中親友各顧其私不能壹心並力贊襄公事便不是好光景

臧獲有才者多忠良者少用其才尢當防其獘若信任之專不復覺察防範遂致攬權專利跋扈招搖無所不至及經敗露本官方以之獲罪而若輩巳挾貲遠揚矣

僕隸長隨惟利是視有過於苛細致令不能自給又有托寬大之名任其揮霍不能檢朿者皆失馭下之道

用人當明示以賞不可暗受其欺蓋賞則感恩而生勸欺則揖盜而長姦也

公私不並營旣有官守便應將一切銀錢出入飲食家產之事俱托人料理只要用人得宜若必一一親理不但公務分心亦且役志勞神非所以養身也

居官無婪取但不知節用便不免虧缺飲食起居與親友共其甘苦人自無怨諸凡動用尢須在大處節省不可在小處刻減

上下司勢分統屬亦要情意流通有地方公事不妨面稟蓋文移往復未能完結者得一指陳曉暢案可立定且時常見面讒慝不生而才品可觀亦在上游覩記中矣

居官念念在想進步刻刻要防退步知進而不知退亢之所以有悔也

官者身外之物榮枯有定原不能委曲求全只要行其心之所安處以理之應得成敗利鈍豈能逆覩若畏首畏尾無一事可爲矣

官運興隆必有气機先見如果廉幹任事又和以與人誠以服物上下整齊嚴肅每事井然有條理卽此气象便識榮昌未艾也

幕學舉要

