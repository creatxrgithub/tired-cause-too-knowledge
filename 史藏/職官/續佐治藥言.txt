續佐治藥言

﹝淸﹞汪輝祖纂

●目錄

摘喚須詳愼

批駁勿率易

核詞須認本意

人命宜防牽連

侵占勿輕查勘

勘案宜速結

押犯宜勤查

勿輕易僉差

宜隨機杜獘

艸供未可全信

上臺駁批宜細繹

不受關防先宜謹敕

須成主人之美

處久交更難

賓主不可忘形

不宜經手銀錢

勿求全小節

勿忘本計

囚關絕祀者尢宜詳審

定罪時有鬼物憑依

刪攺自首之報

事關入罪者口宜謹

仁恕獲福

忌辣手

擇主人獲益

玉成有自

●續佐治藥言

蕭山汪輝祖煥曾纂

○摘喚須詳愼

省事之說大屬不易蓋詞之訐控多人者必有訟師主持其事或以泄忿旁牽或以左袒列證不墮其術往往以經承獘脫爲詞百計抵愬甚且含沙射影妄指幕友關通啟官疑竇故核稿時必須細加衡量主人庭訊應問及者方予傳喚則凡摘釋之人自有確然可刪之故遇有刁愬無難明白批斥使訟師不敢肆其譸張庶株蔓之風漸息而無辜不致受累矣

○批駁勿率易

一詞到官不惟具狀人盛气望準凡訟師差房無不樂於有事一經批駁羣起而謀抵其隙批語稍未中肯非增原告之冤卽壯被告之膽圖省事而轉釀事矣夫人命姦盜及棍徒肆橫原非常有之事一切口角爭鬭類皆戶婚細故兩造非親則故非族則鄰情深累世釁起一時本無不解之讎第摘其詞中要害酌理準情凱切諭導使弱者心平彊者气沮自有親鄰調處與其息於準理之後費入差房何如曉於具狀之初誼全婣睦

○核詞須認本意

諺云無謊不成狀每有控近事而先述舊事引他事以曲證此事者其實意有專屬而訟師率以牽摭爲技萬一賓主不分勢且糾纏無巳又有初詞止控一事而續呈漸生枝節或至反賓爲主者不知所以剪裁則房差從而滋擾故省事之法第一在批示明白

○人命宜防牽連

前明徐相國階柄政時作家書示子弟尙�命案不可牽涉何況尋常百姓余鄕居見命案列證便舉家惶駭往往有凶犯赤貧累歸詞證者故在館閱報詞非緊要人證卽屬主人當場省釋不令入城應取保者訉後立追保狀然猶聞有官保私押之事一日不歸則其家一日不寧如之何勿念至路斃案件差保無可生發每將地主牽入此則眞屬無辜尢須屬主人禁絕核稿時更宜字字檢點以防株累

○侵占勿輕查勘

豪彊侵占律所不容若世業相承重加修整或本非官產原聽民便往往地棍藉端挾持需索不遂卽飾詞訐控一經準理必先差查差查不已必須勘斷官或不暇遽及則棍差朋比費已不貲此等借名啟訟之人多非善類能於呈控時嚴切批斥使小人畏法固爲上策否則催主人速勘懲必有陰受其福者矣

○勘案宜速結

事關田房墳墓類須勘結官事甚殷安能日履山澤且批勘之後凡遇催詞無可費心故批勘最易不知疆界不淸每易釀成他故如按圖辧址核計魚鱗弓口﹖冊明著者或批斷或訉斷自能折服其心不得已而批勘須屬主人爲之速結使造葬無稽亦所全不少至示勘有期勢必多人守候尢萬萬不宜臨時更攺

○押犯宜勤查

案有犯證尙須覆訉者勢不能不暫予羈管繁劇之處尢所多有然羈管之獘甚於監禁蓋犯歸監禁尙有管獄官時時稽查羈管則權歸差役差不遂欲則系之穢處餓之終日恣爲陵虐無所不至至有釀成人命貽累本官者若賊犯久押則縱竊分肥爲害更大此等人犯官難畢記全在幕友立簿檢察以便隨時辦結卽官有代任幕有替人亦可免賄脫之患

○勿輕易僉差

訟一僉差兩造不能無費卽彼此相安息銷亦且不易余向佐主人爲治惟必訉之案方僉差傳喚其餘細事多批族親查理或久而不覆經承稟請差催從不允行亦不轉票蓋事可寢擱必其气已平因而置之有益無損加以差催轉多挑撥矣且族親縱有袒護終不敢盡沒其眞役則惟利是視更不可信也

○宜隨機杜獘

地方風气以官爲轉移地棍揣摩卽視官爲迎合官有善政未始不資若輩厲階如官懲賭博則棍首局誘官治小錢則棍訐攙和官淸水利則棍控侵占官嚴鬭毆則棍飾僞傷官禁錮婢則棍告占掯官卹窮佃則棍訟業橫如此之類悉數難終大槪有一利必有一獘甚且利少而獘多在全幕友因利察獘力究冤誣固不可因噎廢食斷不宜乘風縱火使棍姦可戢官法可行則平民自安無事之福矣

○艸供未可全信

罪從供定犯供最關緊要然五聽之法辭止一端且錄供之吏難保一無上下其手之獘據供定罪尙恐未眞余在幕中凡犯應徒罪以上者主人庭訉時必於堂後凝神細聽供稍勉彊卽屬主人覆訉常戒主人不得性急用刑往往有訉至四五次及八九次者疑必屬訉不顧主人畏難每訉必聽余亦不敢憚煩也往歲壬午八月館平湖令劉君冰齋署會孝丰事主行舟被刼通詳緝捕封篆後余還裏度歲而邑有回籍逃軍曰盛大者以糾匪搶奪被獲訉爲刼案正盜冰齋迓余至館檢閱艸供凡起意糾夥上盜傷主刼贓俵分各條無不畢具居然盜也且已起有藍布綿被經事主認確矣當晚屬冰齋覆勘余從堂後聽之一一輸供無懼色顧供出犯口熟滑如背書然且首夥八人無一語參差者心竊疑之次晚復屬冰齋故爲增減案情隔別再訉則或認或不認八人者各各歧異至有號呼訴枉者遂止不訉而令庫書典稅書依事主所認布被顏色新舊借購二十餘條余私爲記別雜以事主原認之被屬冰齋當堂給認竟懵無辧識於是提犯研鞫僉不承認細詰其故蓋盛大到官之初自意逃軍犯搶更無生理故訉及刼案信口妄承而其徒皆附和之實則被爲已物裁制有人卽其本罪亦不至於死也遂脫之越二年冰齋保舉知府引見而此案正盜由元和發覺起贓主認冰齋回任赴蘇會審定案初余欲脫盛大時闔署嘩然謂余枉法曲縱不顧主人考成余聞之辭冰齋冰齋勿聽余曰必欲余畱止者非脫盛大不可且失贓甚多而以一疑似之被駢戮數人非惟吾不忍以子孫易一館爲君計亦恐有他日累也然短餘者猶竊竊然私議不止幸冰齋不爲動至是冰齋語余曰曩力脫盛大君何神耶余曰君不當抵罪吾不當絕嗣耳蓋余自此益不敢以艸供爲據矣

○上臺駁批宜細繹

初報宜愼前已言之或奉上臺駁詰尢須詳繹蓋駁法不一有意在輕宥而駁故從重者有意在正犯而駁及余證者非虛心體會易致歧誤至案可完結而碎瑣推敲萬勿稍生煩厭付以輕心若主人所持甚正與上臺意見參差必當委曲措詞以伸主人之意斷不可遊移遷就使情罪不符亦愼毋使气矜才致上下觸忤

○不受關防先宜謹敕

關防之名必不可受而可以不受關防之故全在謹敕朋友爲五倫之一主賓特朋友之一重一主人而盡疏朋友固非端人之所以自處然因主人不我關防而律己不嚴將聲名有玷爲主人輕薄終有不得不受關防之勢故親友往來必須令主人知名有事出宅門亦須令主人確知所往事事磊落光明主人察其可信自不敢露關防之迹否則主人舉身家以聽安能禁其不加體訪也

○須成主人之美

吾言不合則去非悻悻也人之才質各有所偏賓之於主貴相其偏而補之審於韋弦水火之用始盡佐治之任不合云者必公事實有不便不可全以意气矜張主人事有未善分當範之於善不能就範則引身而退是謂不合則去若吾說𨿽正而主人別有善念此則必須輾轉籌劃以成其美方於百姓有益斷不宜堅持不合之義恝然捨去卽諺所云公門中好修行也

○處久交更難

人知賓主初交不易而不知交久更難蓋到館之始主人情誼未甚浹洽盡我本分可告無媿若相處多年其爲契合可知交旣投契議論必有裨益官聲所系須事事爲之謀出萬全任勞分謗俱義所應得引嫌避怨便失朋友之道特不可恃主人倚重挾勢以濟其私耳

○賓主不可忘形

交至忘形方爲密契獨吾輩之於主人賓主形迹斷不可略蓋幕客之得盡其言以行其志全在主人敬以致信一言一動須主人有不敢簡慢之意妄形則易狎狎則玩心生而言有不聽者矣余與光山劉君仙圃甚洽仙圃令平湖時欲聯齒敍之歡餘曰俟去館日如命同事者多笑之仙圃不余訝也故仙圃升任餘贈別詩有形迹略存賓主分情懷雅逼弟兄眞之句蓋紀實云

○不宜經手銀錢

署中銀錢出入其任甚重其事甚瑣不惟刑名幕友不可越俎卽錢谷職司會計亦止主簿籍之成筦嬴絀之數而巳出入經手非其分也蓋旣經手銀錢勢不能不計較節嗇其後必爲怨府況權之所歸將有伺顏色逢意旨者而公事多礙人品因之易壞且出入簿計一時難以交卸𨿽有不合亦不能去如之何其自立耶

○勿求全小節

入幕以賓爲名主人禮貌盛衰卽敬肆所別大段儀文何可不講若誠意無渝則小節亦須從略飲饌之類當視主人之自奉何如果其自奉素丰而儉以待我是謂不誠若待我𨿽儉而巳丰於彼之自奉卽爲加禮更不宜瑣瑣求全向客胡觀察文伯處因言肉敗責逐庖丁常以爲悔故後來歷幕從不以口腹責人至主人所用僕從大率不知大體萬不可稍假詞色或啟干求之漸若些小過失量爲包容亦遠怨之一端也

○勿忘本計

鬻文爲活非快意事固不可有寒乞相使主人菲薄而本來面目卻須時時自念食饒粱肉念家有應贍之妻孥自不忍從粱肉外更計肥甘賚及優伶念家有待濟之戚友自不暇向優伶中妄博歡笑且客中節一錢之費則家中嬴一錢之資家食無虧行裝可卸又何必以衰年心力長爲他人肩憂患哉

○囚關絕祀者尢宜詳審

外舅王坦人先生【諱】宗閔令金山時余初入幕平湖楊君硯耕爲外舅故交時從山西來言雍正年閒嘗館虞鄕主人兼署臨晉縣有疑獄久未決主人素負能名不數日鞫實乃弟毆胞兄至死遂秉燭擬罪屬稿畢夜已過半未及滅燭而寢忽聞牀上鉤鳴帳微啟以爲風也復寐少頃鉤復鳴驚寤則帳懸鉤上有白須老人跪牀前叩頭叱之不見幾上紙翻動有聲急起視卽擬讞稿也反復細審罪實無枉惟凶手四世單傳其父始生二子一死非命一又伏辜則五世之祀絕矣獄無可疑而以疑久宕殆老人長爲乞憐耳因毀稿存疑如故後聞今皇帝禦極大赦是案竟以疑宥余聞而謹識之故凡遇父子兄弟共犯者尢加意審愼焉

○定罪時有鬼物憑依

乾隆二十年閒浙江司臬同公嘗爲人言辦秋審時夜將半令小僮提燈親至各房科察看皆滅燭酣睡一室燈燭明穴窗紙視之一老吏方手治文書凡案前一白髮翁一年二十許婦人左右侍心甚駭異俄見吏毀稿復書訖婦人斂袵退吏別檢一卷坐良久書簽白髮翁亦長揖不見遂入署傳詰此吏先書者爲臺州因姦致死之案本犯爲縣學生初意憐才欲請緩決後以敗檢釀命攺擬情實後書者爲寧波索欠連毆致死之案初意欲請情實後念釁由理直情急還毆與逞凶不同故擬緩決然則年二十許者爲捐軀之婦白髮翁乃凶手之先人矣吏之擬稿不過請示鬼猶瞯之況秉筆定罪者可勿愼歟

○刪攺自首之報

余館秀水時幕寮在三堂東又東爲內宅門門外東南爲庖廚室故爲樓甚宏敞板梯久毀西向尙懸愛日樓匾額天陰雨輒聞鬼泣聲令君孫景溪先生徧詢署中人無知其故者一老吏年八十餘言康熙時令有母喜誦佛號始創此樓奉佛雍正初年刑名幕友胡姓歙人盛夏不欲人見因獨處樓中凡案牘飲饌縋而上下一日薄暮聞樓頭慘號聲從者急梯而上則胡赤身仰臥自剸刃於腹刲肌膚如刻畫血被體問之曰向客湖南某縣有婦與人私夫爲私者所殺婦首於官吾恐主人罹失察處分作訪拏詳報擬婦淩遲頃見金甲神率婦上樓刃吾腹他不知也號呼越夕而死嗣常見形樓頭板梯所由撤也先生爲文懺之後稍戢今不知庖廚有更易否夫律例一書於明刑之中矜卹曲至犯罪自首一條网開一面乃求生之路刪攺而致之重辟是死於我非死於法也鬼之爲厲宜矣

○事關入罪者口宜謹

諺云好動扶人手莫開殺人口居幕席者更當三復此言昔吳興某以善治錢谷有聲爲當事某公所慢會故人子官浙中大僚某訐其侵盜陰事竟成大獄獄甫定某忽自嚙其舌至本潰以死頃讀無錫諸類谷先生洛近稿載其邑人張希仲事尢可鑑也希仲館歸安令裘魯靑署歸安有民婦與人私而所私殺其夫者獄具裘以非同謀欲出之時希仲在座大言曰趙盾不討賊爲弒君許世子不嘗藥爲弒父春秋有誅意之法是不可縱也婦竟論死後希仲夢一女子披髮持劍搏膺而至曰我無死法爾何助之急也以刃刺之旦日其刺處痛甚自是夜必來遂歸歸數日鬼復至愈厲使巫視之如夢竟死夫某公侵盜有據於法得死宜爲大僚所治�言非虛妄特意出於私尙罹陰禍況傳聞有未實者平若希仲誅意之說非法家所忍言宜爲鬼讎矣吾輩讀律佐治身當其任自不得曲法姑寬如不在其位又何忍下石耶

○仁恕獲福

外舅之母舅韓其相先生【榜姓何名大鏞】居蕭山之迎龍閘爲諸生時工刀筆久困場屋且無子館公安縣幕治刑名絕意進取雍正癸卯夢神人召而語之曰汝因筆孽多盡削祿嗣今治獄仁恕償汝科及子其速歸時已七月初旬韓不之信也越夕復夢如故答以試期不及神曰吾當送汝寤而急理歸裝江行風利八月初二日抵杭適中丞大收遺才補送入闈果中式次年舉一子乾隆十三年外舅尉山陽濟源大司空衛公哲治方守淮安詢知舊客山陰姚升階先生爲外舅婣連因言先生在幕十餘年無刻不以息事爲念偶罪一人則旁皇周室行食飲不怡眞仁人也其後必大時先生之子墟尙應童子試也俄補博士弟子由乾隆壬申舉人官肅州州同告養歸侍先生躬膺敕封與徳配白首相莊贍養二十餘年見冡孫斌遊庠年八十餘無疾而終衛公之言驗矣又會稽唐我佩先生久幕江蘇治獄慈愼有唐老佛之稱子廷櫆乾隆辛未進士令江西時先生親享祿養也

○忌辣手

同裏丁君某遊幕河南爲制府田公賞識羔幣充庭者十餘年餘年十歲時君歸裏過先大父先大父問其何以得致盛名君累舉數事余童騃不能解記先大父曰得母太辣手乎君曰不如此則事不易了君旣去先生妣奉茗以進先大父曰頃丁某言汝聞否𨿽多財不足羨也辣則忍忍則刻恐造孽不少其能久乎復摩余頂曰省否對曰省先大父曰省便好未幾丁君旅沒厥子年十五六酷嗜飲博不六七年資產罄盡婦亦死遂流蕩不知所終余舊撰館聯所云辣手須防人不堪者志先大父訓也

○擇主人獲益

前言就館宜愼猶爲處館言之實則人品成敗所關尢巨蓋尋常友朋鮮能經年聚處惟幕友之與主人朝夕相習性情气質最易染移所主非人往往違離其本曩余初入幕時懵無知識在外舅署二年不甚預官事也迨至常州主海陽胡公舉目生疏始懍懍自勵公官太守而自奉儉約過於寒士無聲色嗜好無遊談誑語日未出先僕從起坐書室治官文書夜必二更餘方入內室風雨寒暑無閒每辦一事必徹始終反復辯難以求其是嘗言心之職思愈用愈出思字之義以心爲田田中橫豎二畫四面俱到缺一面便不成字僚屬號公三世佛謂過去現在未來無不周計也余司書記而公善余持論遇刑名錢谷大事必招共議頗多芻蕘之采余是以樂爲知己用旣敬公正直廉勤又以公之生年月同先君子僅後先君子一日益嚴事之公亦雅器重余有國士之目禮貌視他友加等故他友皆苦公瑣細不樂久居余獨相依六載覺立身制事之道師資不少其後擇主與公異轍者輒不就孔子曰居是邦也事其大夫之賢者豈可苟焉巳哉

○玉成有自

余安貧自守固稟二母訓不敢隕越然玉我於成臨桂中堂陳公實有力焉而人未之知也往歲庚辰二月餘館長洲有某髯者蠱余以利謂非此不足濟貧且詭玷前輩知名諸君以相歆動並導余納賂之術余笑而不答髯意余諾也如其術來嚴斥之增賂以復余甚恐擬批提主訟人髯來謁大詫余謝曰主人意也遂絕之至七月餘歸應鄕試代庖者誤爲所惑比餘九月至館甫三日而事敗奉中丞訪究二人蒼黃竄逸中丞臨桂公也於是余私自幸益悚然於法之不可試利之不可近貞初志以迄今未嘗見棄於大人先生蓋數十年來得力全在懷刑二字也

余旣書佐治藥言四十則示孫甥蘭啟歸裏後偶有記憶又得二十六則皆館中所躬行而習言者命兒子繼坊錄艸寄甥續入前編徵事者頗近果報藉以相規行益自勉也乙巳小春五日龍莊居士跋

續佐治藥言終

