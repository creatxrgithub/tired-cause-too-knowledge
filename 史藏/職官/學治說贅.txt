學治說贅

﹝淸﹞汪輝祖纂

●目錄

稽獄囚簿

查管押簿

憲批簿

理訟簿

客言簿

堂簽簿

正入簿

正出簿

雜入簿

雜出簿

福孽之辧

勤怠之分

律例不可不讀

名例切須究心

●學治說贅

說具於前巳不直善爲治者一噱矣比來戚友急公報國多以牧令自效下問致治之方老病惛廢更無新得且言貴可行謹就佐幕服官時素所畱意最簡易者匯簿記十則卽前說書版折以備遺忘一條引而伸之乃官須自做靠實之一道至福孽之辧勤怠之分特櫽括前說而切言之近於贅矣五男繼壕錄髙﹖禾請附臆說後爰援之梓嘉慶五年季夏輝祖書

○稽獄囚簿

記獄囚事由及收禁年月其待鞫而暫禁者尢須加意應禁應釋隨時可辦

○查管押簿

管押之名律所不著乃萬不得已而用之隨押隨記大槪賊盜之待質者最多審定則重者禁輕者保無干者省釋立予銷除命案牽連應實時詰正取保勢不能速結者至四五日斷不可不爲完結若詞訟案件自可保候覆訊不宜差押政之累民莫如管押且千系甚重或賊押而捕縱行竊或命押而懼累輕生至訟案押而招搖撞騙百獘錯出向有班房夜閒官須親驗以防賄縱數年前禁革班房名目令原差押帶私家更難稽察似不如仍押公所爲妥役之貪狡者命案訟案及非正盜正賊藉諭押以恣勒索每系之穢污不堪處所暑令燻蒸寒令凍餓至保釋而病死者不少故非萬不得已者斷不可押卽押須親自查驗幕猶恐被人欺止能求盡其心官則心盡而力可自盡愼勿爲人蒙蔽不設此簿或有遺忘勢必經旬累月民受大害矣

○憲批簿

記上官批發詞訟奉批日月及易結難結之故向所幕皆劇邑凡到館之初卽飭承匯記此簿置之案頭日弔捲查閱或須審結或可詳銷自爲注記其原稿牽連多人可以摘除者一一注明核稿時俱行刪去遇有訟師指告經承獘攺舊稿卽可明白批示上官提催亦不難將應急應緩緣由據實詳覆以免差擾次第辦結不使吏役操權

○理訟簿

記兩造之住址遠近及鄰證姓名邑𨿽健訟初到時詞多然應準新詞每日總不過十紙餘皆愬詞催詞而已有準必審審不攺期則催者少而誑者懼不久而新詞亦減矣手自注記日不過數行何至於勞幕中爲之已有明效官則受詞時可以當堂駁還新詞斷不能多何憚於記故欲求無事先在省事此一方也試之歷驗實政官聲俱不難致放告須在日中可以從容閱訊令代書旁伺情節不符卽可根問保戳及作狀之人立究訟師不致被誣者受累安民之道莫善於此斷不可委佐貳收詞

右四簿佐幕爲之己極利便若官不憚煩則事無不治矣

○客言簿

民情土俗四境不同何況民之疾苦豈能畫一好問察邇是爲政第一要著書役之言各爲其私不可輕信閽人之說往往爲書役左袒紳士𨿽不必盡賢畢竟自顧顏面故見客不可不勤余初到官見客先問其裏居風土再見則問其裏中有無匪類盜賊訟師如有其人並其年貌住處皆詳問之而告以遲遲發覺必不使聞風歸怨故紳士無不盡言者客去一一手記於簿或問其地某多平原某多山澤與某里連界亦手爲詳記扃之篋中置之內室將升堂逐一檢視有攺名具詞而與所記年貌相類者猝然詰之其眞立敗或爭水利等事閒以所聞正之觀者驚爲不測不半年而訟師盜賊他徙匪類匿迹上官問境內利獘及界址皆能詳對勞心者不過半年而逸以數歲皆此簿之力也但勤於見客則周知外事非吏役閽人所樂須先嚴約束客來勿阻以示禮士之誠以收聽言之益

○堂簽簿

事非急切斷不可當堂簽提役賫堂簽甚於狼虎往往人未到官貲已全罄余裏居見堂簽破家甚於常行故不可不愼萬一發簽須當日訊結若遷延一日卽民多受一日之累如路遠人多須至兩日三日者立簿登記恐事宂偶忘則役操其柄所關匪細其簽必須蓋印發行其它朱單朱諭事與堂簽一例總須蓋印登號以防蠹役地棍詐僞指撞之獘

右二簿官中必不可少且須時時檢閱歷時久則客言簿可省矣

○正入簿

記銀谷應徵之數及稅契雜稅耗羨等項

○正出簿

記銀谷之應解應支應放應墊之數及廉俸幕修等項

○雜入簿

記銀之平余谷之斛面及每歲額有之陋規等項應入己者可質鬼神人所共知不必諱也若額外婪索是爲贓私不可以入簿者不可以對人卽不可以問心神鑑之鬼瞰之悖入悖出自愛者必不肯爲

○雜出簿

記應捐應贈之斷不可省者及日用應費各項

右四簿乃官中理財之道官事稍暇隨時考校正入稍虧或有借墊則先以雜入補之而用自不敢不節

此皆記其總數或十日一結或半月一結其流水細帳則責之司出入者而權不任焉否則雜入者濫用而正入者有虧至交代時或不自知其故矣

○福孽之辧

州縣一官作孽易造福亦易天下治權督撫而下莫重於牧令𨿽藩臬道府皆弗若也何者其權專也專則一一則事事身親身親則見之眞知之確而勢之緩急情之重輕皆思慮可以必周力行可以不惑求治之上官非惟不撓其權抑且重予以權牧令之所是上官不能意爲非牧令之所非上官不能意爲是果盡心奉職昭昭然造福於民卽冥冥中受福於天反是則下民可虐自作之孽矣余自二十三歲入幕至五十七歲謁選人三十餘年所見所聞牧令多矣其�陽譴陰禍親於其身累及嗣子者率皆獲上朘民之能吏【率三十四五年閒事其嗣子有罹辟者或流落浙中爲農氓乞養甚爲富室司閽人猶呼某少爺以揶揄之至遺櫬不能歸葬者不一姓名尙在人口余不忍書也】而守拙安分不能造福亦不肯作孽者閒亦循格遷官勤政愛民異於常吏之爲者皆親見其子之爲太史爲侍禦爲司道【檢討二李公調元驥元海寧令諱某子侍禦一戈公濤源歸安令諱錦子司道三一故浙藩孫公含中秀水令諱爾周子一今楚藩孫公玉庭錢塘令諱擴圖子皆由翰林起家一今四川道劉公淸吾邑令君諱復仁子海寧秀水錢塘蕭山四公餘皆親見其爲治至今民不能忘歸安公去官余幕江南未及身遇已四十餘年頌遺愛者與四公無異】天之報施捷於響應是以竊祿數年懍懍奉爲殷鑑每一念及輒爲汗下是以山行傷足奉身求退然且遽嬰末疾天不﹖以康寧蓋吏之不易爲如此吾願居是職者愼毌忘福孽之辧也惟是造福云者非曲法求寬之謂也人之生直多枉少直者弱枉者彊故姑息養姦則寬一枉而羣枉逞凶能除暴安良則懲一枉而羣枉斂迹是卽福孽之所由分也子產寬猛之論可不熟讀深思歟

○勤怠之分

嗚呼此福孽之因也稱職在勤前已言之怠之禍人甚於貪酷貪酷有迹著在人口闒宂之害萬難指數受者痛切肌膚見者不關屙癢聞者或且代爲之解曰官事殷忙勢不暇及官遂習爲故常而不知孽之所積神實鑑之夫民以力資生荒其一日之力卽窘其一日之生余少鄕居見人赴城投狀率皆兩日往還已而候批已而差傳倩親覓友料理差房勞勞奔走動輒經旬至於示審有期又必邀同鄰證先期入城並有親友之關切者偕行觀看及至臨期示攺或狡者有所牽引諭俟覆訊則期無一定或三五日或一二十日差不容離民須守候工商曠業農佃顧替差房之應酬城寓之食用無一可省迨事結而兩造力已不支輾轉匱乏甚有羈縶公所饑寒疾病因而致死者嗚呼官若肯勤何至於是其負屈不伸抑鬱畢命者無論已更有事遭橫逆不得已告官候之久而批發又候之久而傳審中閒數日橫逆之徒復從而肆擾皆怠者滋之害也故莫善於受牒時詰訊虛卽發還其準理者越夕批發克期訊結官止早費數刻心省差房多方需索養兩造無限精神至訟師教唆往往控一事而牽他事以爲拖累張本然項莊舞劍意在沛公得其本指立可折斷萬勿株連瓜蔓以長刁風古云有治人無治法余爲進一解曰無治法有治心但求不負此心則聽訟必無大枉國家之厚吏有常祿有養廉居官之日皆食民之日乃不以之求治而博奕飲酒髙臥自娛民必怨神必怒如之何其不畏耶余久食於幕而不願子孫之習幕嘗試爲吏而不樂子孫之作吏蓋深懼其多締孽緣有虧先徳也前說三卷無剿說卮言不能更有所進姑切指而暢言之旣老且病言近於善力疾書此以諗親知不惟望求治者察此誠悃倘子孫幸膺學治之任書此座右觸目省心庶上不負國下不負民天其佑之乎

○律例不可不讀

聽訟不協情理𨿽兩造曲遵畢竟是孽斷事茫無把握以覆訊收場安得不怠原其故只是不諳律例所致官之讀律與幕不同幕須全部熟貫官則庶務紛乘勢有不暇凡律例之不關聽訟者原可任之幕友若田宅婚姻錢債賊盜人命鬭毆訴訟詐僞犯姦雜犯斷獄諸條非了然於心則兩造對簿猝難質諸幕友者勢必遊移莫決爲訟師之所窺測熟之可以因事傅例訟端百變不難立時折斷使訟師懾服誑狀自少卽獲訟簡刑淸之益每遇公餘畱心一二條不過數月可得其要憚而不爲是謂安於自怠甘於作孽矣

○名例切須究心

一部律例精義全在名例求生之術莫如犯罪自首一條余初習法家言鄰邑拏獲私鑄以所供逃犯起意案已咨部完結越二年逃者護訊不承爲首例提從犯質鞫犯已遠戍諸多掣肘適松江友人韓升庸在座謂可依原供而攺捕獲爲聞拏自首則罪仍不死案卽可完鄰令用其言犯亦怡然輸供余心識之後遇情輕法重者輒襲其法所全頗多曩於佐治藥言曾記刪攺自首之報辛亥寓長沙聞綏寧盜首楊辛宗在逃知官中比父限交赴案投首司讞者謂與未經破案不知姓名悔罪自首不同不準援減仍擬斬決余旋卽歸裏未見邸鈔不知部議云何竊思犯罪自首律云凡犯罪未發而自首者免其罪是指未經破案者言也事發在逃律注云若逃在未經到官之先者本無加意仍得減本罪二等又乾隆三十八年刑部議覆蘇臬陳奏定例聞拏投首除盜犯按本例分別定擬外余犯俱於本罪上準減一等是皆指被告被緝而言故云聞拏也楊辛宗事發在逃聞限比其父挺身投案正蘇臬所奏𨿽無悔過之心尙存畏法之念者而多一不忍累父之心事可矜原按本例免死發遺未爲曲法而曰與未經破案不知姓名悔罪自首不同是必逃在事未到官律得免罪者方可依聞拏自首科減向使楊辛宗避罪遠揚不顧其父之比責偸生遲久被捕弋獲亦止罪幹斬決不致刑而有加繹讀讞詞殊切耿耿近日讀律之友遇一加重成案輒手錄以供摹仿在楊辛宗死何足惜萬一聞拏自首之律例不可徑引則凡案類辛宗之被緝而事非彊盜者亦將棘手狐疑況原讞云楊辛宗因事主家止婦女輒向事主回罵臨時行彊被指名緝拏其投首在夥犯獲後不準援減查辛宗刼止一次並未傷人視凶刼傷主之盜首尙屬情事較輕特以首在被緝之後仍擬斬決恐援以爲準從此盜首總無生路且案未破而自首者千百中未聞一二其甘心投案多因捕緝緊急比及父兄子弟動於一時天性之恩到官伏罪若並此一綫天良而絕之則在逃之犯更無自首聞拏自首之例幾成虛設矣案非手辦事閱九年疑竇在胸終難自釋因論治術商及律例願以正之髙明方今聖天子以不忍人之心行不忍人之政爲吏者遇可出可入介於律可軒輊之事當與幕友虛中辧論仰體聖慈力求至當名例一門義盡仁至大槪必不得已而用法者尢宜細細體究而自首各則斷不可略觀大意倘有投案之犯務在求生以全民命歐陽崇公所謂求其生而不得則死者於我兩無憾也敢爲學治者敬告幸善爲治者勿哂其老而誖鄙其說之贅區區之誠重有望焉

學治說贅

