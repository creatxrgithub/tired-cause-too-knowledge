治浙成規

﹝淸﹞不著撰人

●目錄

卷一

卷二

卷三

卷四

卷五

卷六

卷七

卷八

●治浙成規卷一

藩政一

◆藩政一

浙江省倉收放南米章程

省倉糶余米小戶攺折色

開墾田地嚴禁滋擾四款

墾荒給照永爲世業毋許勒充佃戶

禁丈量補造魚鱗冊等事

嚴禁莊冊等書查報稅契嗣後設櫃大堂徵收

嚴禁驗契推收及大收諸獘以除民累

契紙已鈐印者補給契尾免其追罰

捐修工程毋庸造冊報銷

收買小錢毋許假公濟私滋擾閭閻

市廛牙鋪居民戥秤尺斛斗升聽從民便永禁官爲驗烙以免擾累

申明署員食俸定例

修署銀兩按食廉全半分別坐扣

丞倅州縣及試用人員病故扶櫬路費到任在任二年以內者分別準給路費

耗糧分別支用歸公煮賑

申解錢糧批回如有遲延未發者準通詳請發

湘湖居民聽其永遠住居岸上不得占墾湖身

山麓湖塘聽民樹蓄毋許假公滋擾

○浙江省倉收放南米章程

浙江布政使司富爲酌議南米收放之章程詳請憲示事竊照省倉南米爲滿營八旗官兵曁撫杭四營官兵計口授食之需理宜按批解儲按月支放不容稍有假借本司自上年六月抵任後因省倉米石𨿽有倉丞經管系入本司衙門交代之項較屬縣倉庫更爲切近畱心訪察聞向有因奏期迫屆通融入冊並有因批數掛欠不能出收情事惟恐自縣運省在倉待斛旣需時日迨斛收之後有無全交是否掛欠解米之縣未得確據倘經解中途挪移憑何稽考且慮斛收之時適或正值放米折幹甚易更恐旣可掛欠卽以折收之米指爲掛欠之米憑何察查隨於前理事同知王燧卸事之後詳委署杭府張守督同署倉丞胡觀瀾乘此交接之際按廒盤明已據詳覆業經會同逐廒扡盤現系實儲無虧取結加結到司除另行轉詳外應請明定章程使一收一放廒口細數不難稽查或欠或完倉收執照均有炳據庶永遠遵守不致或滋獘端謹擬數條陳候憲鑑

一解省南米必須米石實儲倉內方準入冊作完也查杭嘉湖三屬南米例系十月初一日隨漕開徵而漕急南緩每將民間所完之米先盡兌漕迨至次春完納無幾例卽停蠶迨蠶事甫竣迫屆奏銷是以俟至奏前完解者十居六七各縣之米同時到倉未免擁擠不及立時斛收各前司因念米已到倉仍列未完開參未免已甚是以每屆奏前經倉同知開有到倉袋數者槪作已完入冊不知起於何時歷年照辦詎意此端一開袋中之米未必足數迨至斛收勢必缺欠且或米未潔淨尙須篩搧則篩搧剔出之醜米又必另換批數難足更或米系潮濕則全數發換批更空懸各該縣視爲米已入考不卽淸解任意懸宕更有姦猾縣胥竟投空批串同倉丞經書捏開袋數朦混入考以致經年累月完足無期百獘叢生莫可枚舉本司伏查定例奏銷後續完銀米俱準咨部扣免處分是南米果已到倉卽於奏後斛收盡可詳咨免議且米果徵存不過不能一時並解若經該管知府盤驗明確開造廒口實儲淸冊並盤明實儲印結詳送到司亦可於奏冊內據實登明開列已完何必止點袋數預爲入冊致開無窮獘端應請嗣後定於每年五月二十日前倉丞出收到司並或有該府盤實冊結詳送者方以已完入冊其未經出收之米並未經該府盤實之米槪列未完所有向來聽倉丞點袋作收之處永行禁革再省倉之外尙有匠糧並各本地綠營兵糧俱系存儲縣倉按月解給亦定於每年五月二十日前各該府盤明造具冊結詳司者亦準入冊作完其無該府盤實冊結者俱列未完至嘉屬應解乍浦滿營兵米應令乍理事同知將每月所收米數按月冊報其尙存儲縣倉者亦令該府盤明造具冊結詳送倘廳冊未收府不盤實亦槪列未完再紹屬之山會蕭三縣亦有解省之米查紹屬南米系統年徵收尢非杭嘉湖三府屬十月開徵者可比嗣後毋許挨至奏前始行解納

一解省米石收儲省倉廒名應符部案倉丞均應以實塡注廒日按月報查以備盤驗也查省倉米石解省定有運腳收倉之後旣有籌耗又給腳米是解儲出納均無虧賠立法本爲盡善但恐事久獘生各縣書役圖省運費不無買擋抵解之事倉丞書役希免存儲折耗並省出納肩腳亦不無暗收折色情獘事關軍糈自應設法防杜剔除獘源以絕根株應請將省倉米石奏銷之前責令杭府盤驗結報本司仍於奏銷之後親詣統盤倘有風聞不論何時卽出其不意立赴盤查冊米一有未符立卽究明未符來歷據實詳揭再省倉內向分廣丰廣積常平大有四倉名目又另立上常平一倉爲儲備官員俸白米之所本司衙門歷任交代題咨案內俱列丰積常有四倉名目並上常平倉名目各列四柱造冊詳題在案玆飭據署理事同知胡觀瀾稟復省倉廒房通共九座共廒八十間每間約可儲米八百餘石每廒編定大有履中孚泰恆丰咸九字其上常平倉一座計有五間並無字號等語是廒房名目尙與部案不符憑何據實查辦應請將廒房八十間仍按丰積常有四字編列以符部案但廒房系九座內十間者五座九間者二座七間者一座五間者一座應請每字編列二十間將四十間編列兩字又將一座十間一座九間合編一字又將一座九間一座七間一座五間合編一字共編丰積常有四字總自某字一號起挨次編列各廒門之上橫釘木牌一塊開明某字第幾號字樣以備盤查其上常平倉一座部冊相同毋庸另編至倉丞歷來造送之冊俱系籠統收放不特月報冊內並無廒口卽本司交代案內所取之冊亦不立廒名其中挪彼蓋此將新掩舊何能保其必無應請嗣後倉丞月報務將一月內收放米石按照實收實放之廒口字號於冊內逐一塡實仍按丰積常有四倉名目每倉分列四柱各結小總冊尾統結大總其所放米石總按月久最陳之米挨次動放毋許攙越如此則收有定廒放有次序不特不能挪掩並買檔抵解及混收折色等獘亦可不禁自絕至向來月報倉丞並不按月造送今定上月之冊限於下月初旬造報逾期卽差拏倉書責處

一倉丞到任無論正署應盤明接受以重�代也查省倉米石因入本司交代是以倉丞到任向不將交代淸楚緣由出結咨部又因無須咨部隨亦不將前任經手之米盤明接受僅將以放作收緣由詳明存案不知倉丞收放歲計米六七萬石一遇交代存倉之米不下數萬設非盤受何以知其並無虧缺若前任同知在任或已數年卽使應交之米均已實存而已放之米何以知其均屬淸楚是州縣一遇交代款項爲之一淸倉丞一遇交代其收放數目轉致漫無稽考且舊任因不必盤交將經手之錢糧可以置之不問新任因不必盤受將一切應查事件一槪委之前官種種流獘難以究詰應請嗣後凡遇倉丞任事之後亦照例限兩个月將所存倉米逐一丈盤並將前任自某年月日到任起至某年月日卸事止按照南米年分造具四柱淸冊並接受淸楚印結移送杭府並令該府核實詳司轉詳兩院憲備案仍照向例毋庸咨部

一倉丞所出倉收應攺照實在之收數不必照起解之批數也查倉丞現在所送倉收均系按照批數如某縣解米一千石不特掛欠數百石不能出收卽掛欠數十石或一二十石批數未足收難申送是以各縣報解本司飭令斛收之後每至月久無收申送批難呈銷應請嗣後飭令倉丞斛收米若干卽照所斛之米出收申送如某縣解米一千石先已斛收米五百石倉收內卽塡明某縣批解第幾次南米一千石先收米五百石未完米五百石等字樣第二回

又收米二百石倉收內卽塡明某縣批解第幾次米一千石先已斛收米五百石業經出收今又收米二百石仍欠米三百石字樣第三四回

續收米石俱照此塡明如第一回

卽行收足卽塡未完無等字樣如此斛收之米層層有據掛欠之米層層可考催提無難淸完自速矣

一各縣解倉米額應飭知倉丞並倉收應用三聯也查各縣經徵南米之內如畱兌本地綠營兵糧並撥解乍浦滿營兵糧及起解織造衙門匠糧均非進倉米石倉丞原可不必與聞至應行解交省倉米數向來並未行知倉丞以致倉丞止知批內之數其額應解倉若干未解若干全未明悉及至奏銷某縣已經全完某縣尙多未完倉丞亦漫無稽考殊非上下相維愼重錢糧之道應請嗣後本司衙門於兵米派定之後卽將各縣額解省倉米數開冊發交倉丞收據其每年奏銷亦令於五月二十日爲限令倉丞將各縣解倉米石及全完並未完各數目分晰開冊以備參考至倉丞聯收向止二聯一送本司一爲該衙門存據解米之縣並未給收以致按批行催倉丞則以掛欠爲詞批解之縣又以已解具覆彼此互推今旣議倉丞出收飭照實收米數本可隨收隨給應請令倉丞出收攺用三聯一給解米之縣一送本司一畱廳存查如此不特解米之縣不能以已解混諉設有各縣經解中途侵挪回縣無收獘可立破於解米之法實多裨益

一米色嚴禁潮雜並到倉及收米曁出收內宜定限也查存倉米石均關兵糈顆粒均應干潔一有潮雜卽致黴■﹝黑貞﹞嗣後解米到倉如果潮雜倉丞立時稟司以憑卽拏經解枷示倉前滿日重懲並將該縣詳揭如米已幹潔倉書勒掯需索亦許該縣解役呈明卽行拘拏重究至各縣起解米石向來𨿽經報解到倉無期今請飭令各縣於解米文內務將差役何人何日起程何日可以抵倉逐一聲明本司亦照縣文逐一飭知倉丞其倉丞接文之後計文內所開抵倉日期已逾五日卽將並無抵倉緣由詳司以憑簽拘經解究比如倉書徇隱不報本司卽差拘倉書查究至米已到倉驗系幹潔百石以內限卽日收淸百石以上至五百石限三日收淸五百以上至千石限六日收淸千石以上至一千五百石限十日收淸一千五百石以上限半月收淸迨收淸之後無論批數已足未足俱限一月內截給解役倉收二日內截收申送本司如有逾限差拘倉書責儆以上各條已有之獘亟宜查杜未形之獘設法預防或經解無據應添給倉收以爲執憑或冊報未明應實注廒口以備盤驗新舊交代惟在授受之分明運斛稽遲自須期限之整肅謹就管見酌擬章程是否有當伏維憲臺核示遵行倘蒙俯允除通飭外並請刊入治浙成規冊內俾得永遠查照辦理等情乾隆三十五年四月初五日奉巡撫部院熊批查倉收一項向有黏同批回呈送本部院衙門備核之例仍令照舊辦理餘如詳通飭遵照實力奉行並刊入治浙成規冊內永遠遵守至每年杭府奏前盤查及倉丞按月造報收放款冊仍飭照例通送備核再各屬南米例徵本色所有買檔抵交及解折色等獘皆由各屬違例重價私折應如何立法嚴行查禁此乃澄本淸源之道仰卽另議速覆仍候督部堂批示錄報繳又於五月初五日奉宮保督部堂崔批所議各條均屬妥協仰卽通飭遵照並刊入治浙成規冊內查照辦理至各縣起解米數月日務期嚴飭隨時申報院司以便與倉丞取送倉收及收放月報各冊互參查核以杜壓畱挪移私折情獘該司仍督承將本年各縣解省倉米數先造一冊送查毋遲並候撫部院批示錄報繳

○省倉糶余米小戶攺折色

杭州府省倉徵收杭嘉湖紹南米歲餘米伍陸千石陳陳相因今酌畱米伍千石以備不時需用余俱隨時出糶每石壹兩陸錢價賤則止俟價值相當再行續糶其核定錢價照平糶例辦理毋許浮收紹屬解交乍浦兵糧停支米壹千壹百肆拾石應攺徵折色令紹屬之山陰會稽蕭山三縣應完糧米之零星小戶內折收每升折徵壹分陸釐則小民尢易交納其願完本色者仍聽民便若滋獘嚴參究處

戶部爲遵旨議奏事浙江司案呈內閣抄出浙江巡撫三奏稱竊照調任廣西巡撫臣熊前在浙江巡撫任內奏請省倉余米肆萬石內畱存伍千石以備不時之需其餘米叄萬伍千石按照金華等府折價每石壹兩陸錢於靑黃不接時出糶又乍浦滿營奉裁甲兵水手每年停支糧米壹千壹百肆拾石現仍照舊徵輸恐久儲折耗請照杭嘉湖三府屬零戶應完糧米折徵之例派分紹興府屬之山陰會稽蕭山三縣零星小戶一例折徵等因具奏適臣奉調浙江進京奉旨交臣查議臣抵任後隨與藩司王亶望詳加商酌復親赴省倉驗看細心查察緣浙江省城地气潮濕而省倉收存南糧米石非如常平倉所存谷石堪以久儲且省會爲五方雜處戶口殷繁全藉外江客販以資接濟每屆靑黃不接商運稀少之候時值因而增長若將此余米按時出糶於民食更爲寬裕應請照依金華等府屬省米折徵定價每石壹兩陸錢之數爲準照數就倉出糶如彼時市價或在壹兩陸錢之上仍飭據實詳報照依時價糶售若開糶之後市價或日漸平減不敷定價是民食已賤應卽停止存俟價值相當再行續糶仍照常平糶賣之例止許零星出易但零賣多系錢文應按銀核計錢價於倉所出示俾使周知以免滋獘嗣後省倉南糧余米逾於伍千石積有成數卽隨時報部糶易再查杭州嘉興湖州三府屬解省南糧內有零星小戶多系基地墳糧無米出產且數止升合民間買納不便案經前撫臣熊奏明照每石壹兩陸錢定價折徵報撥充餉在案惟紹興府屬山陰會稽蕭山三縣徵解省米內零星小戶未經議及今乍浦滿營旣有裁兵每歲停支米壹千壹百肆拾石無需動用以之分抵山陰等三縣零星小戶應完糧米一體照杭州等府屬之例每升壹分陸釐折徵報撥實於民情完交稱便請自乾隆三十八年爲始於每年啟徵之先預造易知由單送該司道查核將完糧至少之零戶按照定價折收並將折色之戶數銀數按年核實報銷苐以米數有定而每年應折零戶升除不一倘現收銀數如與應折米數不能適合折多則買米交倉收多則糶價入撥官爲經理臣隨時稽查務期小民咸沾實惠所有遵旨查議緣由理合恭折具奏等因乾隆三十八年閏三月二十四日奉朱批該部議奏欽此欽遵於本月二十六日抄出到部臣等伏查省倉積儲米石原以供官兵俸餉等項之需如正項外積存過多自應量爲變通以疏積滯而免折耗今查浙江省杭州等府解省南米每年除動支官兵俸餉織造匠糧經費外約歲餘支剩建曠米伍陸千石節年存儲省倉已積至四萬餘石此後又歲有盈餘若復陳陳相因恐積久易致紅朽且省會地方戶口殷繁全藉商販接濟或當靑黃不接商運稀少之候將此項余米酌量出糶於民食亦屬有益據該撫就熊原奏復核現在情形酌將應畱應糶各數分別辦理自屬隨時調劑充裕民食之道應如所奏將前項存倉余米酌畱伍千石以備不時之需其餘米叄萬伍千石照依金華等府折徵每石壹兩陸錢定價爲準當靑黃不接之時酌量出糶以資接濟如市價較昂仍照時價糶賣或市價漸減民食已敷卽行停止俟價值相當再行續糶所有零星糶售核定錢價各事宜均照該省平糶舊例辦理毋許胥吏浮收巨商囤積以期有裨實濟嗣後存倉余米逾於伍千石積有成數卽訪察民食緩急一例湊數糶易仍隨時報部查核至該撫奏請乍浦停支兵米分抵山陰等三縣零星小戶應徵糧米照杭州等府之例一體折徵之處查先經浙江撫臣熊於杭州等府屬折徵案內請將裁減漢軍停支米伍千伍百餘石分抵該府屬零星小戶應徵南米每升壹分陸釐折徵報撥臣部題準在案今乍浦營裁兵每歲停支米壹千壹百肆拾石旣系無需動用而山陰等縣零星升合小戶完交本色亦多守候量驗之煩若將停支米石分抵該三縣小戶折徵倉糧旣免折耗小民尢便交納亦應如所奏自乾隆三十八年爲始除米數成斗以上及大戶尾零照例不準折收外所有零星小戶應照杭州等府屬之例每升壹分陸釐折徵其有願完本色者仍聽民便倘折收銀數與停支米數較多卽將多收錢文買米交倉充餉或折收銀數不及停支米數則米有多餘除抵放兵餉外余俱糶價入撥仍將折收之戶數銀數按年造冊報部以憑稽核倘有不肖官吏藉端滋獘立卽嚴參究處似於剔獘便民兩有裨益等因乾隆三十八年四月十九日奏本日奉旨依議欽此

○開墾田地嚴禁滋擾四款

一新墾荒地給照永爲世業無許將墾戶勒充佃戶及混罰充公

一每年奏銷之前如有新墾準其升科毋庸通省行查勒報取結

一新墾之田照例升科無許吏胥以隱墾擾民

一旱田攺作水田照例升科嚴禁以欺隱滋擾浙江等處承宣布政使司詳爲申明定例以廣皇仁憲徳以安農民生計事竊照聖主念切民依於墾荒升科事宜屢頒恩旨兼蒙兪允部院條奏法良意美無微不至祇因定例年久案牘殘缺難免吏胥潛滋獘竇凡農民盡力田間墾荒成熟者該州縣等自應詳報升科乃並不爲之照例妥辦非坐以欺隱卽罰充入官或將墾荒農民勒充佃戶或將定例故違查丈吹求以致鄕農畏累莫敢措手𨿽遇有荒土亦聽其拋棄此皆州縣書吏有以害之也歷經本司具詳俱蒙憲臺隨時批允在案但因案非通行恐各屬未盡周知難免吏胥匿捲滋獘仍煩案牘本司謹再分條具詳仰請憲臺批示通飭俾各屬有所遵循實爲

恩便

一新墾荒地應請給照永爲世業無許將墾戶勒充佃戶及混罰充公也查雍正十二年九月廣東巡撫楊永斌奏稱民間願墾者眾而逡巡故卻因民間惡習見有承墾者力耕播種以後卽捏稱祖業起而爭訟不奪不止是承墾之民未享其利先受其害孰肯徒費工本請酌擬新墾之例等因經部覆內稱查雍正元年十月經臣部議覆如有未墾荒地勸民開墾官給執照欽奉上諭水田仍以六年旱田以十年遵照起科等因題覆在案應請嗣後將現在久荒之地除有古冢周圍地面四丈不得開墾外其餘俱任民�願墾者開明界址土名呈報地方官親赴勘查如果有業戶卽著墾熟起科如並無原業地方官查勘明確卽取具里甲地鄰甘結先給執照準其管業照例起科但承墾之初若不定以限期先行曉諭仍恐業戶居住遠僻無從周知應令嗣後凡遇開墾先行開明土名界址出示曉諭定限五个月之內許業戶自行呈明如逾限並無業戶呈報卽給執照令其承墾管業俟命下通行各省等因奉旨依議欽遵各在案乃景寧縣之油田寺等處廢田系久荒之產經農民墾成之後乃該縣故令黃鈺勒令墾戶充當佃戶大爲民累業經本司詳蒙憲允遵照定例辦理在案又黃巖縣瑞巖寺僧田罰充書院現在駁令遵例辦理凡無業荒田例得給照開墾升科永爲世業乃州縣官聽信書吏慫恿往往將墾戶作爲佃戶勒加租谷或混罰充公以致農民畏葸不敢開墾深爲民累應請嗣後凡有開墾者悉照定例升科如有將墾戶作爲佃戶勒收租谷及混罰充公者卽行官參吏處以示懲儆

一每年奏銷之前如有新墾準其升科毋庸通省行查勒報取結也伏查雍正十三年十月初十日奉上諭各直省勸令開辟荒地以廣種作俾無曠土原屬法良意美然必毫無粉飾方於民生有益乃地方有司欲以升科迎合上司之意不過將錢糧飛灑非徒無益而並貽害於百姓等因欽遵在案又雍正十三年十月十八日由內閣抄出大學士朱軾具奏田地之丈量首報宜停止也我國家重熙累洽生齒日繁通都巨邑無一隙未耕之土蓋小民身家衣食之資皆於是出斷無任其荒蕪者其僻遠州縣間有未盡耕種之處緣山田磽確旋墾旋荒又或江岸沙塗東坍西漲變易無定是以荒者未盡開墾而墾者未卽報升職此故也至已熟之田有糧額甚輕者亦田土磽瘠數畝不敵腴田一畝卽古者一易再易三易非欺隱田糧者比也嗣後若實有可開之荒土勸民陸續耕種照例升科等因具奏經總理事務和碩莊親王等議奏內稱臣等看得丈量田地一事地方官奉行不善瑣屑紛擾爲自私自利地步荷蒙世宗憲皇帝洞燭情獘屢降諭旨嚴行訓飭不令舉行而現在各省巳蒙飭令停止今大學士朱軾所奏殊屬剴切應如所請祈敕下各省督撫將丈量一事永行停止若該地方實有可墾之荒地勸民陸續耕種照例題報升科等因於雍正十三年十月十六日奉禦批依議速行欽此欽遵亦在案是丈量一事久奉嚴禁如有續行墾出者自應聽其報升乃司署舊案內於奏銷之前或有具稿行查取結以致通省州縣書役得以乘機舞獘闔縣票查擾累地方莫此爲甚如雲和長興安吉等州縣率請違例通縣丈量假公濟私得以年年需索飽其欲壑無能之牧令爲書吏所愚而不自知實屬溺職業經本司遵例駁飭在案應請嗣後奏銷之前有新升之地照例隨時具詳辦理如無新升之地不得令各府州縣違例取結滋擾地方致幹官參吏處

一新墾之田應請照例升科無許吏胥以隱墾擾民也查乾隆五年七月二十六日內閣奉上諭從來野無曠土則民食益裕卽使地屬畸零亦物產所資民間多辟尺寸之地卽多收升斗之儲乃往往任其閒曠不肯致力者或因報墾則必升科或因承種而滋爭訟以致愚民畏縮不前朕思各省生齒日繁地不加廣窮民資生無策亦當籌劃變通之計向聞邊省山多田少之區其山頭地角閒土尙多聽其閒棄殊爲可惜用是特降諭旨嗣後悉聽該地民夷墾種免其升科俾民有鼓舞之心而野無荒蕪之壤其在何等以上仍應照例升科何等以下永免升科之處各省督撫悉心定議具奏務令民沾實惠吏鮮阻擾以副朕子惠元元至意欽此嗣經浙省定議開辟山頭地角不成坵叚之荒地準其永免升科其開墾地畝或腴或瘠已成片叚至三畝以上者照水田六年旱田十年之例起科各按年限升科照例題報等因於乾隆六年五月初二日奉旨依議欽此近據常山縣詳報燈盞坑一案或系田邊日漸墾闊或系新墾不及三畝俱例得免罪乃該縣違例議擬業經本�遵例議詳俱蒙憲臺批允照例辦理在案但常山之案未經通行伏查山頭地角三畝以下例不升科亦不治罪偶有民間自願完糧俾得領照永爲世守者亦聽其便祇以吏胥勒掯難堪未卽呈報升科並非有心欺隱嗣後應聽民自便總不得以欺隱嚇詐致千官參吏處

一旱田攺作水田應請照例升科嚴禁吏胥以欺隱滋擾也查乾隆五年欽奉上諭河南巡撫雅爾圖奏稱豫省地土原有水田旱田二項而在旱田之中可攺水田者尙多祇以旱田賦輕水田賦重必須題請加賦小民旣費工本又增糧額是以因循觀望等語朕思水田收獲倍於旱田若可攺種則易瘠土而爲沃壤於民問自有裨益至加增漕科則爲數無幾且此系現在輸糧之田畝非新升隱匿者可比嗣後有情願將旱田攺作水田者悉從其便錢糧仍照原定科則徵收免其呈報有司攺則加賦但各州縣地形不同土性迥別其不便攺種者地方官不得勉彊抑勒以致功難成而事滋擾可傳諭雅爾圖令其妥協辦理以副朕體卹閭閻至意欽此查旱田攺作水田例無欺隱治罪之條乃有民間將旱田攺作水田州縣吏胥輒以欺隱圖詐致使民生難安應請嗣後民間將旱田攺作水田有情願照水田攺則升科者仍應準其攺照水田科則詳辦因浙省久經如此辦理在案但胥役人等不得以旱田攺作水田輒以欺隱勒詐以致農民無所措手

以上四條皆案牘中常有之事𨿽經本司詳蒙憲臺隨時批飭駁正但未經通行恐各屬未能周知或致歧誤白此敍明定例具詳通飭之後如再有州縣惑於書吏違例擾民者卽行詳揭請參以除蠹獘是否允協理合具詳伏候憲臺察核批示以便轉行遵照除詳撫督憲外爲此備由呈乞照詳施行乾隆三十八年十月初八日通詳於十月十五日奉兵部侍郎巡撫浙江部院世管佐領三批如詳通飭遵照仍候督部堂批示錄報繳又於十一月初十日奉宮保尙書閩浙總督部堂世襲一等輕車都尉鍾批所議切中情獘仰卽通飭遵照實力妥辦如再違例擾民卽行詳揭請參仍候撫部院批示繳

○墾荒給照永爲世業毋許勒充佃戶

開墾荒地照例呈明給照永爲世業毋許將墾戶勒充佃戶致幹查參

浙江等處承宣布政使司爲農民墾荒照例永爲世業毋許勒充佃戶致幹查參事除景寧縣油田寺墾復廢地煩苛擾累各積獘經本司詳請槪行革除外該浙江布政使王亶望查得前據景寧縣前令黃鈺詳稱凡未經墾復荒地如有陸續開墾者照畝繳租等語本司伏查雍正十二年九月十三日戶部議覆廣東撫憲楊條奏經部議覆內稱應如所奏請嗣後將現在久荒之地除有古冢周圍地面四丈不得開墾外其餘俱任民間願懇者開明界址土名呈報地方官親赴勘查如果有業戶卽著墾熟起科如並無原業者地方官查勘明確卽取具里甲地鄰甘結先給執照準其管業昭例起科但承墾之初若不定以限期先行曉示誠恐業戶居住遠僻無從周知應令轉飭各州縣嗣後凡遇開墾地畝先行開明土名界址出示曉諭定限五个月之內許業戶自行呈明如逾限並無業戶呈報卽將執照先給原墾之人令其承墾管業等因具奏奉旨依議欽此又雍正元年十月內戶部議準如有未墾荒地開墾者官給執照永爲世業至起科年分欽奉上諭水田仍以六年旱田以十年遵照起科等因題覆奉旨依議欽遵通行各在案是久荒田地原業不願開墾別經農民呈明開墾成熟者例得給照永爲世業從無卽令墾戶作爲佃戶勒令完租之事應請通飭嗣後如有農民墾荒照例呈明曉示五个月內無人承認卽給墾照俟其開墾成熟遵照定例永爲世業如有官吏胥役人等藉端圖詐勒令承佃完租者卽行詳揭請參是否有當理合詳明伏候憲臺批示遵行再查油田寺租一案舊時未詳督憲衙門是以此時循照舊案未詳合並陳明呈乞照詳施行乾隆三十八年七月初二日詳十二日奉兵部侍郎浙江巡撫部院世管佐領三批如詳飭遵以省案牘並飭嗣後如有開墾地畝均照定例辦理繳

○禁丈量補造魚鱗冊等事

浙江等處承宣布政使司爲請禁丈量鱗冊等事干隆三十八年四月初九日據云和縣知縣竇絟詳稱查卑縣魚鱗圖冊白國初以來並未設立前於雍正九年奉文令將殘缺者赴司補造但云和鱗冊爲司庫所無屢奉檄催補錄至乾隆二十五年經前令陳宗功不得已條議每坊遴選董事撥給弓手聽民自丈造復魚鱗皆蒙準行在案經今又十餘載尙未舉行歷奉嚴檄飭催蓋緣經費無出常因終止玆�小麥漸次熟登正屆翻犁布種之候難以辦理俯容秋收後召選舉行另議詳報苐公費無資非千金以外不克辦復或撥閒款或聽民樂輸詳請示遵等情具詳到司據此本司伏查乾隆八年奉準戶部咨爲敬陳版籍等事本部議覆浙江布政使潘思榘奏請通飭所屬州縣將現在魚鱗柳條各冊逐細查點如有殘缺舛錯卽赴藩司衙門抄錄齊全封儲內署一折查浙省州縣魚鱗圖冊旣不由官收儲以致殘缺應如所奏行令該撫通飭各屬檢查現存魚鱗圖冊如有殘缺舛錯卽赴藩司衙門鈔錄齊全設立木櫃封儲內署毋令胥役收儲滋獘仍入交盤等因於乾隆八年十月十四日奉旨依議欽此此指藩庫舊有之鱗冊令州縣赴司照錄也又乾隆二十三年十二月四川布政使徐垣奏稱臣衙門所存丈冊臣現在檢查淸楚悉行提儲捲庫委首領官稽查抑臣更有請者川省墾荒成熟之田俱準升科報納但升科之時業已丈明毋庸再丈應另編丈冊一本等因在案此指現在續報升科之一坵半段而言並未準令通縣丈量補造鱗冊也又乾隆三十二年七月戶部議覆升任安徽按察使陳輝祖奏稱嗣後民人告爭墳山近年者以印契爲憑遠年之業以查對山地字號畝數庫儲魚鱗冊並完糧串票逐一丈勘相符者卽斷之承管倘有不符又無完糧印串則所執遠年廢紙及碑譜等項均不得以爲據卽將濫行侵占之人按例治罪仍令各屬凡有此等控案詳明上司核實定擬等語臣部查所議均屬懲刁息訟之意自應如所奏辦理惟該按察使請將殘缺號冊補送備查之處查乾隆八年臣部議覆浙江布政使潘思榘條奏案內以各省魚鱗圖冊是否齊全行令查報嗣據署安徽巡撫準泰咨稱該省圖冊殘缺不全若履畝淸丈查造未免違禁擾民如令業戶自行呈開徒滋胥役科索及姦民捏開之獘等因是此項圖冊現在齊全者自應加謹收儲以備核查如有殘缺無從核對者惟在臨審時虛公勘詢務得實情則捏造契券假設碑譜一切虛僞自可立判若令一體補造勢必假手吏胥徒滋科索捏開之獘所有該按察使奏請補造鱗冊之處毋庸議等因駁飭不準在案緣補造魚鱗圖冊必須履畝施弓按段丈量而丈量久奉嚴禁伏查雍正十三年總理事務和碩莊親王等議覆大學士朱軾請禁丈量一折內稱臣等看得丈量田地一事地方官奉行不善瑣屑紛擾或且爲自私自利地步荷蒙世宗憲皇帝屢次訓飭不令舉行現在又蒙敕令停止大學士朱軾所奏殊屬剴切應如所請祈敕下各省督撫將丈量一事永行停止等因具奏奉禦批依議速行欽此欽遵在案是丈量久奉嚴禁故鱗冊屢經部議不準補造永行停丈在案該浙江布政使王亶望查得浙省處州府屬之云和縣知縣竇絟詳稱云邑自國家百餘年來並未設立魚鱗冊迨後屢奉檄催至乾隆二十五年十月經前令陳宗功不得巳議詳請選董事撥給弓手聽民自丈皆蒙準行經今十載尙未舉行必須經費千金以外或撥閒款或聽民樂輸並請緩至秋收後丈量等情本司案查云和縣補造鱗冊一案前司於乾隆二十五年十月二十六日議準具詳奉浙江巡撫部院莊批查閱縣詳內有官給弓手每莊抽丈數坵等語究與丈量無異卽議設董事亦難保無胥役人等索擾情獘似有未協仰再妥確定議另詳察奪愼勿輕舉議丈鼓惑民情致幹未便等因批駁在案本司伏查辦造魚鱗圖冊必須履畝施弓按段丈量若一坵不丈則一坵之數目不得焉能抽丈數坵卽可槪之通縣前任處州守令等明知丈量有幹奉旨嚴禁之例故捏稱抽丈數坵希圖朦混允準當蒙前憲洞燭其獘批飭愼勿輕舉議丈鼓惑民情等因駁飭不準在案蓋欲造魚鱗冊必須通邑丈量而通邑丈量實幹例禁故潘前司深知例禁亦未奏請補造魚鱗圖冊也查乾隆九年浙江藩司潘思榘奏請行令各州縣將現在魚鱗冊查點如有殘缺舛錯卽赴藩司衙門鈔錄等因經部議準奉旨依議在案是原奏內但令各州縣赴藩司署中將現存鱗冊鈔錄備案其司署庫藏鱗冊之所無者並未行令州縣丈量補造也緣丈量久經奉禁且民問田產執業皆以鈐印契券爲憑又有每年納銀完糧州縣用印串票爲據其鱗冊之存司者民間皆不得一見卽州縣錄存者亦皆東置髙擱歷來並不將現在執業花戶逐一加載鱗冊緣執業花戶貧富靡常轉輾售賣亦無一定數年之間往往幾易其姓勢不能悉載鱗冊之內故鱗冊所載皆非現在執業之人凡有訐訟審訊者皆以印契串票爲據各省皆然其鱗冊之有無實屬不礙審斷亦無關於執業是以定例但令州縣赴司錄存備案並未行令州縣丈量補造良有深意浙省自雍正九年飭令將殘缺者赴司補錄至乾隆二十五年間經前司節次催縣補造始據前任云和縣陳令詳議以司中旣無底本只得遴選董事聽民自丈𨿽彼時經該縣委曲議詳而其事終屬難行故久而未辦如董事之安分者或能盡心爲之而寫算奔走飯食紙張費用乏資不免終於無成如委之匪人飛灑隱漏捏造多開預爲占產地步迨造成之後鈐印存案在官以爲信冊可憑在吏以爲鐵案可據而不知獘已潛伏於印冊之中迨後訐訟審斷若執此捏開之冊爲據則民冤無昭雪之曰若仍不照此問審斷則此時安用敝精勞神糜費帑項造此無益之冊況又顯違例禁實屬難行祇因胥吏視爲利藪旣藉造冊科派復欲飛灑取利於是固結難解屢催屢請習以爲常牢不可破查乾隆三十二年戶部議駁內稱魚鱗圖冊殘缺不全若履畝淸丈查造未免違禁擾民如令業戶自行呈開徒滋胥役科索及姦民捏開之獘此項圖冊現在齊全者自應加謹收儲如有殘缺若令一體補造勢必假手吏胥徒滋科索捏開之獘所有該按察使奏請補造鱗冊之處毋庸議等因駁飭不準在案所有云和縣魚鱗圖冊國家百餘年來旣未設立細查司署雍正九年巳經查無雲和縣鱗冊可錄迄今五十年來屢據該縣具詳請緩玆又據請緩至秋收後丈量今若準其秋成之日補造必致履畝施弓按段丈量旣與禁止丈量之諭旨有違復與歷年大部奏準定例不符且又糜費帑項擾累閭閻造此鱗冊無益於治徒滋飛灑隱占之獘畱爲異日爭訟之端致貽小民無窮之累本司若不詳明停止則此件終難結案伏惟憲臺念切民生屢除蠹獘山巓水涯遠近謳歌今此丈量及鱗冊積獘二事久在奉禁之內相應將云和縣丈量補造魚鱗圖冊之處詳明憲臺立案永行禁止並不許胥役滋擾再查此外各屬魚鱗圖冊及柳條冊或有或無或全或缺原非一律並請通飭各屬一體遵照歷年戶部原議其有舊存魚鱗冊柳條冊者加謹收儲其無舊存魚鱗冊柳條冊者不得混請補造亦不得妄請丈量致違定例如此則閭閻可以獲安獘累可冀永除矣是否允協理合具詳伏候憲臺批示遵行除呈撫督憲外爲此備由惟祈照詳施行乾隆三十八年四月二十五日浙江布政使王亶望通詳五月初三日奉浙江巡撫部院三批如詳通飭一體遵照禁止毋許胥役藉端滋擾幹咎仍候督部堂批示繳又於五月三十日奉閩浙總督部堂鍾批如詳飭遵仍候撫部院批示繳

○嚴禁莊冊等書查報稅契嗣後設櫃大堂徵收

嚴禁莊冊等書查報稅契致爲民累嗣後務令遵例設櫃大堂隨到隨印黏給契尾毋許書吏勒索遲延致幹參咎

浙江等處承宣布政使司爲詳請遵例設櫃大堂徵收田房稅契銀兩毋庸令莊書查報以安民業以免擾累事案於乾隆三十八年六月十一日據杭州府詳民間買賣田產請令莊書查明入冊按月報官等情一案蒙憲臺批司查議詳奪等因該浙江布政使王亶望查得立法貴於除獘輸將尢在便民伏查雍正十三年十二月初六日奉上諭民間買賣田產例應買主輸稅交官用印所以杜姦民捏契之獘原非爲增國課也後行之旣久徒飽吏胥之壑甚爲閭閻之累不可不嚴行禁止至於活契典業者乃民間一時借貸銀錢原不在買賣稅契之例嗣後聽其自便不必投契用印收取稅銀欽此又乾隆十六年湖南撫憲楊條奏湖南有種姦徒僞造印信誆騙田房稅契請定令州縣衙門俱照徵收錢糧之例並設稅契之櫃懸榜每兩完銀三分令業戶自賫投稅務黏司印契尾等語應如所奏設櫃大堂徵收等因奉旨依議欽此又乾隆二十四年二月蘇州布政使常亮奏稱州縣徵收田房稅契往往操之經胥之手因各屬素不設櫃花戶無從投納勢必央凂經承爲之經理經承由是得以把持於應納稅銀之外任意多收獘端不可究詰令於大堂設櫃聽民自行投納實時印給契尾不得畱難等語經戶部艤覆內稱應如該布政使所奏辦理奉旨依議欽此又乾隆二十七年二月初四日刑部咨準律例館頒行續纂條例內開凡民間活契典當田房一槪免其納稅其一切賣契無論是否杜絕俱令納稅其有先典後賣者典契旣不納稅按照賣契銀兩實數納稅等因又節次奉到憲檄內開各州縣稅契一任經胥經手並不遵例設櫃大堂多系積蠹在家私收侵虧挪用嗣後務必設櫃大堂嚴禁胥吏在家私收等因疊經通行並頻催在案此眞便民除獘之良法也乃各屬未經設櫃且有創爲莊書分查月報之說希圖滋擾閭閻者自難逃憲臺洞鑑本司查莊書皆非良善之人若令其按月分投查報是授以查稅之權也此等姦胥蠹棍權柄在手必然假竊官勢擅作威福挨家查詢平日之聲勢已足令鄕農側目迨至偶有交易必須預爲通知令其入冊不特酒食中金任意倍索卽定價之髙下買賣之棄取均得把持武斷甚而暗中需索謝儀稍拂其意卽捏稟差查或黨惡勒掯棄產小民如同犯案種種苦累事有必至更或買賣業戶分居兩莊兩處莊書彼此攙奪挑唆尢滋訟累夫小民買賣田產本得自便國家百餘年來從未設有莊書挨查月報之例若照所議俾得從中操持播弄將使民業難安訟端日起爲害地方實有不可勝言者查徵收田房稅契各省俱系遵照奏準定例辦理從未聞有令莊書操縱查擾之事浙省未便私立科條致啟姦徒勒詐之端大爲民生之害應請將該府所請之處嚴行禁止以免滋擾以安地方再查州縣徵收田房稅契銀兩歷經大部議準應於州縣大堂另設一櫃收銀隨時給與司頒契尾久經奉旨允準通行在案乃各州縣遵行甚少如果設櫃大堂便民完納稅銀自裕查知府表率全郡各州縣之曾否設櫃是否遵例辦理無不共見共聞應請通行各屬責令各該府嚴督所屬州縣嗣後務照定例設櫃大堂隨到隨卽塡給如有莊書滋擾累民者一有訪聞卽將擾民及失察之員嚴揭一並請參以示懲儆以安民生是否有當理合具詳伏候憲臺批示遵行除詳撫督憲外爲此備由呈乞照詳施行乾隆三十八年九月二十三日浙江布政使王亶望通詳於十月初一日奉欽命浙江巡撫部院兵部侍郎世管佐領三批如詳通飭遵照仍候督部堂批示繳宮保尙書閩浙總督部堂世襲一等輕車都尉鍾批所議甚屬允協仰卽通飭遵照並出示曉諭如敢陽奉陰違立卽查拏參究仍候撫部院批示繳

○嚴禁驗契推收及大收諸獘以除民累

買賣田產推收過戶止令莊冊人等照業戶開付字號坵叚畝數隨時注冊推收嚴禁驗契推收勒索並禁匯總大收諸獘以免民累

浙江等處承宣布政使司爲推收過戶應請隨時辦理毋庸驗契勒索以免民累事竊照民間執業全以契券爲憑其契載銀數或百十兩或數千兩皆與現銀無異是以民間議價立契之時必一手交銀始一手交契從無將契券脫手付與他人收執之事惟稅契不得不黏連用印故定例大堂設櫃立刻印給契尾毋許稍有稽延蓋有契斯有業失契卽失產也民間偶遇急用或以田房契紙抵押銀錢者無不取攜如寄是以民間之視契券卽與現銀無異莫不愼之重之不肯輕以付人此民情也亦不易之理也至田產買得之後例應推收過戶完納錢糧凡民間典賣田產俱令出賣之人寫爲推收一紙注明所賣田地都圖字號畝數並聲明今已典賣與某人管業其地丁錢糧推與現業戶某人完納字樣其現業戶卽照推票都圖畝數照開一單付與莊書令其入冊莊書冊內本有舊業戶姓名完糧數目祇將新業戶姓名添注入冊卽於春月塡寫易知由單付與現業戶令其按時完納地丁銀糧此向來推收之舊規也凡推收過戶之時歷來從無令新業戶將契券付與莊書驗明入冊之例緣莊冊圖書類非謹厚之人孰肯以千百金買得之契輕易付彼致有意外之慮此歷來推收從不驗�之原委也且查推收本屬無須驗契因賣產之人舊納錢糧載在州縣圖冊鈐有印信戶房莊書各有底冊收藏甚固𨿽不驗契自能了然胸中緣納糧印冊一鄕一村釐毫無差合之一縣總收亦無不鍼孔相符舊業新業俱報推收之數從不敢損益釐毫自貽伊戚且民間偶有遺忘坵叚字號者每向莊書查冊卽能備得細數此尢爲推收過戶不須驗契之明證也又有書吏創爲民間不願推收之說以自便其勒掯之私者不知舊業戶不卽推收易知單內仍系舊業戶姓名莊書卽須向舊業戶催納錢糧小民𨿽愚孰肯自取追呼此舊業戶所以情願推收也至於新業戶旣已出資置得產業更樂推收過戶以便完糧之後敗取印票爲據以杜交易紛爭之獘是新業戶亦以推收過戶爲樂乃訪聞府州縣書吏創爲驗契方準推收之說希圖從中勒索於是安分良民率皆視爲畏途此皆州縣書吏舞獘營私有以害之也更有名爲匯總大收者凡民間買賣田產開單付知莊書乃莊書戶房人等並不隨時推收過戶輒稱俟至某年設局大收尢爲勒索之端且錢糧不卽推收不特完賦不便兼使獘竇叢生大爲民累伏查雍正十三年十二月初八日戶部議覆湖北撫憲徳條奏嗣後買賣田產務須實時推收不得遲延過割等因奉旨依議欽此是以匯總大收之獘久經前憲飭禁在案而此驗契流獘爲害尢甚若非詳奉飭禁終難杜絕獘根合無仰懇憲臺通飭杭嘉等十一府屬將此詳繕示曉諭嗣後凡有典賣田產者聽民間開單付知莊冊等書隨時推收過戶不許取驗契券如有書吏捏稱驗契推收及定期大收等獘者卽將該書吏從重治罪如官員不能禁約致滋獘竇者一並查參如此庶積獘可革民累可除而推收亦得隨時辦理不致累民失契失業矣是否有當理合具詳伏候憲臺批示遵行除詳撫督憲外爲此備由具申呈乞照詳施行乾隆三十八年九月二十三日浙江布政使王亶望通詳於十月初一日奉欽命浙江巡撫部院兵部侍郎世管佐領三批據詳嚴禁查驗契券止令莊冊人等照業戶開付注冊推收洵屬便民之道仰卽通飭遵照仍候督部堂批示繳又於十一月初五日奉宮保尙書閩浙總督部堂世襲一等輕車都尉鍾批驗契推收一事上下各衙門書吏串通固結牢不可破大爲民生之累自應嚴行禁止以免滋擾仰卽照議通飭遵照仍出示徧行曉諭如敢故違立卽查拏參究並候撫部院批示繳

○契紙已鈐印者補給契尾免其追罰

浙江等處承宣布政使司爲欽奉上諭事案查乾隆三十一年七月初八日內閣奉上諭前據湖北按察使雷暢條奏民間田房稅契不黏連司印契尾者立限一年令業戶首明補稅以杜侵隱而稽假冒經戶部覆準並令各督撫分別定限報部查核夫隱匿漏稅若在民自應查明令其補交若州縣官辦理稅契於契紙鈐印並不黏用司印契尾是系不肖有司意圖侵肥入己所致其實小民應報稅銀業巳照數輸納今乃令業戶首明補稅而不於原稅之州縣名下追還是百姓更受重稅之累而侵隱之官吏轉得安享其利於情理殊未得平著該督撫詳悉出示曉諭凡民間有已經投稅並無司頒契尾者卽行補給契尾其稅銀毋庸重復補納以卹民力並查系何員任內經手除事在五年以前及該員巳經身故者查明免其勒追外其現任及升調各員均著照原稅銀數於各名下定限追還此次立法以後如再有止鈐契紙不連用契尾者各督撫卽行查參治罪如此則閭閻旣免重科州縣共知儆惕將來小契之獘亦可不禁自止著將此通諭知之欽此嗣經前藩司於乾隆三十三年二月十二日具詳內稱以奉文日爲始給限一年六个月造報其民間呈首各契投稅細數巳奉特恩免追毋庸造報以歸簡易合將各屬補過免稅契尾號數及並無呈首各縣先行轉造司冊詳送咨部因鄕僻小民尙未悉知定限普沾恩澤是以尙有未經辦竣之海寧等縣再扣限三个月造冊詳咨如民間仍復隱匿不行呈首限外發覺不準補給仍照例追罰並請於咨內聲明等情具詳蒙前院批仰候核咨等因咨部在案嗣於乾隆三十三年四月二十六日奉準戶部咨開呈首各契投稅細數巳奉特恩免追毋庸造報以歸簡易等語應毋庸議等因咨覆在案其司詳內所指民間逾限不首不準補給照例追罰之語戶部並未議覆本司細繹部文緣此案系特奉聖諭原系永遠遵行之例期於除積獘而廣聖澤並未定有逾限不首追納契價稅銀之諭是以戶部不敢遽議更張且原奉上諭小民應報稅銀業巳照數輸納今令民首明補給契尾毋庸重復補納以卹民力並查系何員經手除事在五年以前及該員已經身故者查明免其勒追外其現任及升調各員著照原稅銀數於各名下定限追完此次立法以後如再有止鈐契紙不連用契尾者卽行查參治罪如此則閭閻旣免重科州縣共知儆惕將來小契之獘亦可不禁自止等諭欽此仰見聖主嚴除積獘深卹民力凡閭閻已經納過之稅不令重納稅銀之至意自應永遠遵行應請嗣後如民間巳經投納稅銀經該縣止鈐縣印並未黏連司頒契尾者原非漏稅可比查出之日欽遵聖諭卽行補給司頒藩字號契尾無庸再令小民重納稅銀亦勿追契價一半入官緣小民已納稅銀其不黏司頒契尾咎在承辦之州縣未便向民間追納稅銀亦不便追罰契價一半入官致與原奉聖旨有違至巳納之稅契銀兩如州縣侵用事在乾隆三十一年七月初八日恩旨以前仍遵五年以前免其查追之恩旨如在乾隆三十一年七月初八日奉旨以後應於侵蝕入己之各該員名下追繳查辦以符定例再補給契尾舊時詳定系另給藩字號契尾今應俟有查出之案需用藩字契尾幾張隨時令州縣詳司補給毋庸預先給發又滋書吏派擾之端合並聲明是否如斯理合詳請憲示遵行除呈撫督憲外爲此備由具申伏乞照詳施行乾隆三十八年閏三月二十三日浙江布政使王亶望通詳四月初二日奉浙江巡撫部院三批據詳已悉嗣後各屬如有詳請補給一面頒發查辦一面報明本部院查核並候督部堂批示繳又於四月二十八日奉閩浙總督部堂鍾批據詳已悉仍候撫部院批示繳

○捐修工程毋庸造冊報銷

浙江布政使王亶望詳爲捐修工程事查得寧波府屬之奉化縣古方橋橫跨大江上達臺閩下通寧屬商旅往來絡繹不絕實爲要津至緊工程其橋計長二十六丈二尺六寸寬二丈二尺橋門五座共有四墩兩堍水勢衝激工程浩大前據士民自願捐修原估需工料錢八千餘串文今已捐足署該縣唐宇霦並不經手銀錢俱系董事公同紳士經收經放甚爲公允本司查古方橋乃通津要路本邑士民旣情願樂輸以成善舉自應聽該邑紳士商民趕緊造完以利行人以免舟渡風浪之險惟查前奉準工部咨軍機大臣議覆蘇撫莊有恭奏請借動公項二十二萬兩將松溇二江工程挑浚官吏並不經手錢糧固難責令代造銷冊董事不諳工程則例請照借帑事例免令造冊之處應如莊所奏準照乾隆十八九年該省借帑事例免其造冊毋使胥役藉端滋擾俾小民實受其益俟命下臣等交部行文各省一體遵照可也等因乾隆三十年十二月十九日奉旨依議欽此欽遵通行遵奉在案今古方橋原屬士民自捐自修系董事嚴瑞隆等同奉化縣紳士自行辦理此項橋工告成之日遵照定例免其造冊報銷惟令將捐銀各紳士民姓名折報按其銀數多寡分別給匾獎勵其餘一切錢糧出入等事聽該士民自爲經理毋庸該縣官吏胥役經手致滋擾累如此則要工可以速竣行人得資利涉共沐憲恩於靡旣矣伏候憲臺察核示遵除呈撫督憲外爲此備由伏乞照詳施行今呈送橋圖一張乾隆三十八年四月十八日通詳四月二十五日奉浙江巡撫部院三批據詳已悉仍候督部堂批示繳圖存又於五月二十二日奉到閩浙總督部堂鍾批據詳已悉仍候撫部院批示繳圖存

○收買小錢毋許假公濟私滋擾閭閻

凡小錢每觔大錢壹百文應善爲曉諭按數收買淨盡毋許假公濟私滋擾閭閻

浙江等處承宣布政使司爲遵旨收買小錢詳請通飭以便遵照以免擾累事伏查乾隆三十四年六月十八日奉上諭江浙等省攙用儇薄小錢在小民彼此交易原難一一加之搜剔其錢行鋪戶乃錢所匯集之處應設法查辦若將所有小錢竟行勒令交官致伊等資本有虧如照小錢分量折中定價按數收買入鑪鎔化其法最爲兩便但不可使吏胥人等從中舞獘而閭閻亦不致滋擾等因欽此嗣經前撫憲永奏定每小錢壹觔給大錢壹百文自應按觔易換乃署蕭山縣知縣蕭超羣自詳親入典鋪賬房搜剔出小錢數百文又於兩鋪民收租米錢內剔出古錢數拾文將各鋪戶店夥拘訊詳革監生復於農忙之時勒拘佃戶審訊古錢來歷違例擾民當蒙憲臺嚴批申飭並蒙撫憲憲臺札飭蕭超羣在蕭辦理各件詳案種種不妥卽速撤回等因當經本司撤回卽詳員接署並請將蕭超羣剔出小錢古錢按觔易換其各鋪民佃戶卽行省釋等因經本司另詳蒙憲批省釋在案惟查小錢古錢自蒙聖主準令按觔易換大錢以後鋪戶小民資本無虧且得免於後慮莫不踴躍交官易換其中城鄕鋪戶遠近不一忙閒不等零星陸續並積赴官易換誠如憲諭商民自無不樂從惟應善爲曉諭卽可收繳盡淨原無事於搜查致有騷擾今蕭山縣旣巳辦理失當致民情不安恐他處亦復效尢以致小民畏累不前轉致存畱遲換甚而書役藉端圖詐入室搜查釀成事端致幹查參大有未便相應詳請憲臺通飭各屬令其善爲曉諭使民樂於交官自可收買盡淨毋許假公濟私滋擾閭閻理合具詳伏候憲臺批示遵行除詳撫督憲外爲此備由惟祈照詳施行乾隆三十八年五月三十日浙江布政使王亶望通詳六月初五日奉兵部侍郎浙江巡撫部院世管佐領三批據詳已悉該司仍先通飭各屬一體遵照妥辦並候本部院給示曉諭務期持之以久收繳盡淨毋使稍有懈弛致幹嚴例未便仍候督部堂批示繳七月初七日奉宮保尙書閩浙總督部堂世襲一等輕車都尉鍾批如詳行仍候通飭各屬一體遵照並候撫部院批示繳

○市廛牙鋪居民戥秤尺斛斗升聽從民便永禁官爲驗烙以免擾累

浙江等處承宣布政使司詳爲請禁擾累市廛以安民業事據余姚縣詳稱請頒火烙下縣以便弔取各牙應用斗斛尺秤當堂較烙等情本司查乾隆二十八年戶部議覆條奏內稱國家之法制有常而市肆之物情不一苟不揣本而齊末𨿽意在畫一而有轉滋擾累者今據禦史吳綬詔以京城市用升斗有關東門面等名色大小懸絕多寡參差奏請悉令攺照官倉定式一律較定將原有斗升勒限繳銷臣等隨行順天府尹按市集實在情形詳確查覆據稱京城市用升斗有以捌斗作壹石者名曰衛斛有以伍斗作壹石者名曰關東斗各鋪中或照衛斛或照關東斗或照倉斗出納各從其便其肩挑小販俱就居民自置柳木升斗酌量大小交易𨿽其中式樣參差然升斗大則價增升斗小則價減核之官斗折中計算大抵不甚懸殊歷來沿習已久俱各相安等語臣等覆查市集所用升斗旣系有各項名色歷來民間使用相安已久並非鋪戶創設自可聽從其便況權度量衡皆屬國家定制卽如京城錢行有庫平市平南市西市諸名色總以錢平之大小定錢價之低昂通融經理與升鬥事同一例勢有不能盡歸畫一者若如該禦史所奏悉照官倉定式較定升斗呈驗烙印給發交易其門面升斗等項限日繳銷如有隱匿從重治罪不第京城內外所有米糧行戶一時驟令攺易事涉紛更且驗烙官斗輾轉領給徒啟吏胥需索之端於實政殊無裨益應將所奏之處毋庸議等因在案本司伏查京師爲首善之地其斗斛戥秤俱系聽從民便各省自應遵仿辦理誠如大部所議升斗大則價增升斗小則價減其餘各件亦復相同總以戥秤斛尺之大小定價值之低昂其事最爲平允若如該縣所議逐件驗烙不特吏胥得以藉端滋擾卽地棍亦得借以圖詐且地方官公務殷繁一邑之大四境之廣市廛之多牙鋪居民之眾其戥秤尺斛升斗何止百千萬億若逐一親較則日不暇給若仍委之書吏則以大爲小以小爲大其獘不可枚舉甚而入市搜尋查無烙痕輒行圖詐其害有不可勝言者是名爲便民實以擾民大部洞燭其獘久經嚴駁不行近據屬縣往往以驗烙申請𨿽經本司隨時駁飭但未經詳明永禁終恐潛滋暗長流獘難除是以本司詳明憲案仰藉霜威永除民累應請嗣後浙江省各府屬州縣悉照京師城市之例凡民間戥秤尺斛升斗悉從民便毋庸官爲驗烙如此則姦胥無滋擾之端闤闠享安居之樂矣是否有當理合具詳伏候憲臺批示遵行除詳撫督憲外爲此備由呈乞照詳施行乾隆三十八年六月十四日浙江布政使王亶望通詳六月二十二日奉兵部侍郎浙江巡撫部院世管佐領三批如詳通飭遵照仍候督部堂批示繳又於七月二十五日奉宮保尙書閩浙總督部堂世襲一等輕車都尉鍾批如詳通飭遵照仍候撫部院批示繳

○申明署員食俸定例

浙江等處承宣布政使司爲申明食俸定例詳請憲示以便遵行事案查乾隆二十四年江蘇布政使常亮條奏署員支俸章程一折經戶部議覆內稱查署事之員銜缺有大小各異任事有久暫不同是以向例俱系支食本任俸銀署任俸銀扣解司庫今若如該布政使所奏各就署任關支俸銀則其間有本系小銜委署大缺者支剩銀兩必須仍解司庫若本系大銜委署小缺不敷銀兩又將詳請找給不惟於事無裨抑且徒滋案牘且其間若有暫行委署之員忽於署任扣支忽又攺歸本任朝夕紛更造報又難淸楚應將該布政使奏請之處毋庸議等因在案是現任小銜之員署小銜之缺及現任大銜之員署小銜之缺均食本任俸銀亦罰本任俸銀如現任縣丞署知縣應仍食縣丞本任俸銀若現任同知署知縣亦食同知本任俸銀是也又調補調署升補升署之員一面題咨一面先令署理升調之缺其應食俸銀舊例必俟奉到準調部文具報到任之日方準住支原任俸銀起支新任編俸其暫往先署者亦不得支食新任俸銀也又乾隆三十三年浙江省因試用知縣商文超暫署嘉興府通判出差員缺請支俸銀咨請部示奉準戶部議覆內稱出差員缺額俸旣有原官支食若再行議給署俸是一官兩俸殊與定例未協通行各省將試用候補人員委署無員之缺者照例準其支食俸銀外其暫行委署出差員缺者嗣後槪不準其另行支給等因在案又乾隆三十四年兩江總督兼管江蘇巡撫髙咨請部示經戶部議覆內稱接署之員止應論其該缺有員無員辦理未便以出差不復回任卽以額設缺俸混行支給等因駁飭亦在案是試用候補人員凡署有員之缺槪不準其支食俸銀如署無員之缺乃得支食署缺俸銀也至於現任知縣暫行委署別缺州縣印務以及現任丞倅縣丞經歷等官暫行委署州縣印務此等人員俱系現任各有本任編俸按品支食無論委署出差遺缺及署升調事故空缺均止應各按該員本任編俸支食其署任編俸或聽原官支食或作空缺造報均各另有定例載明未便錯誤支食也至現任有缺人員暫行委署別缺所遺本缺另委候補試用人員署理其所署卽屬有員之缺部議所謂有員之缺例不準署員支食俸銀者是也則是凡署印之員如系候補試用之員署有員之缺不準支俸惟署無員之缺乃準支俸至於現任之員署理別缺者不論久暫遠近亦不論以小銜署大缺以大銜署小缺總應各支該員本任俸銀不支署任俸銀歷來部議甚明並未歧誤自應遵循辦理以歸畫一乃各屬署員未能深悉定例往往錯引具詳以致案牘滋繁應請嗣後悉照定例辦理仰請憲臺察核批示以便通飭各屬一體遵照辦理以免歧誤是否如斯伏候憲臺批示遵行除呈撫督憲外爲此備由呈乞照詳施行乾隆三十八年閏三月二十三日浙江布政使王亶望通詳四月初一日奉兵部侍郎浙江巡撫部院三批查歷來食俸章程如本員系有任之員無論所署之缺空缺實缺均止支食本任不支署任若系無任之員遇署空缺方準支食例義甚明如詳通飭一體遵照並候督部堂批示繳又於四月二十八日奉兵部尙書閩浙總督部堂鍾批如詳通飭遵照仍候撫部院批示繳

○修署銀兩按食廉全半分別坐扣

署員支食養廉有全支半支不支之分別其修葺公廨銀兩亦按全支半支及不支分別扣收

浙江等處承宣布政使司爲修署銀兩按廉分別坐扣歸款詳請咨明大部事竊據龍泉縣知縣黃徳中詳稱卑縣典史李浚於乾隆三十七年十月十一日丁憂其遺缺系卑縣兼攝查知縣兼攝例不支食典史養廉業經歸入空曠其空曠期內應扣典史修署銀兩應請酌辦等情到司據此浙江布政使王亶望查得陜西布政使程燾具奏修署銀兩於養廉內分年坐扣一折經戶部議覆內稱道府修署不得借支至壹千伍百兩以上限以三年於養廉內扣還州縣不得借支至壹千兩以上限以三年於養廉內扣還丞倅不得借至壹千兩以上限以四年於養廉內扣還首領佐雜不得借至貳百兩以上限以八年於養廉內扣還等因於乾隆三十一年六月二十五日奏本日奉旨依議欽此又戶部議覆湖北巡撫陳支食養廉定例經戶部議稱嗣後以正印署正印兼本任者系一官辦兩任之事應全支本任半支署任不兼本任者止辦一任之事統令半支本任半支署任所餘本任之一半養廉畱與遞署之員支食其丞倅佐貳委署正印並丞倅佐貳互相署理均照此辦理此外如上司兼攝屬員正印兼署丞倅佐貳不離本任者其本任養廉較厚毋庸再行支給署任應將署任養廉全行歸入空曠其試用候補暫行委署之員無本任可支者專支署任一半至運司各官亦照司道以下各官遞署之例辦理以上各項如系引見出差等項所遺之缺原官與署員應將額設養廉各半分支如系空缺則前任巳經開缺應將一半給與署員一半歸入空曠等因於乾隆三十八年五月初三日奉旨依議欽此欽遵在案是署員支食養廉有全支半支及不支之分別查修署之員缺其修費例應於養廉內分年按日坐扣今似應按其所食或全或半分別坐扣修費以昭平允應請嗣後委署之員如遇署理修葺衙署之缺若全支養廉者按署任月日全扣修費若系半支養廉者按署任月日半扣修費倘系上司兼攝屬員及正印兼署丞倅佐貳不離本任全不支食養廉者則養廉已歸空曠未便於空曠銀內扣取修署銀兩應將空曠月日扣除不計外其應扣修署銀兩歸於後到接任之員按其所食養廉全半接續按日坐扣統俟歸足原借之銀數而止如此則食半者扣半食全者扣全其不食養廉而全行歸入空曠者卽將空曠月日扣除不計統於接任名下按日分年扣足原借之銀數而止是於成例並無更攺而坐扣悉歸平允矣是否如斯理合詳請憲臺移咨戶工二部示覆遵行除詳撫憲咨部督憲察核外擬合具詳爲此備由呈乞照詳施行乾隆三十八年八月初三日浙江布政使王通詳於八月十一日奉兵部侍郎浙江巡撫部院世管佐領三批仰候咨部俟覆到飭遵仍候督部堂批示繳於九月初五日奉宮保尙書閩浙總督部堂世襲一等輕車都尉鍾批仰候撫部院咨部示覆錄報備查繳

○丞倅州縣及試用人員病故扶櫬路費到任在任二年以內者分別準給路費

浙江等處承宣布政使司爲遵札議覆事干隆三十八年五月初九日奉巡撫部院三憲札據該司詳病故云和縣知縣李天錫柩屬無力回籍請給路費銀兩等情到院據此查別省如系州縣以上例不酌給盤費人員如果實系貧乏系於同府或通省州縣養廉捐給從無動用閒款之例今浙省旣無捐款於閒款動支尢未便以濫給查李令自三十一年到浙歷經委署於三十六年補授云邑自非艱窘可知據詳請給除批駁外合行札查札到該司立卽確查李令眷屬扶柩回籍是否實在缺乏並查明司庫現有閒款若干議定嗣後此等資助路費之項作何酌定章程不致辦理掣肘抑或議令公捐以資勷助速行逐一妥議具詳察奪以免臨時辦理歧異等因奉此該本司查得浙省止有額設微員回籍路費其州縣以上不特並無額設之款並亦向無捐助之例祗緣從前永嘉縣知縣崔錫病故窮苦異常年久不能回櫬詳於閒款內酌給路費嗣後卽有援引查辦近年以來凡有病故之知縣無不援案具詳其中實在無力藉以扶櫬者固不乏人其並非無力因有案可援藉詞冒濫者諒亦不免玆蒙撫憲札飭前因仰見矜卹之中仍寓核實之道本司備查廳縣病故詳給路費其所詳文內無不敍其艱苦之狀與不能扶櫬情形卽或責成後任詳查該府核轉亦不能保其必無徇情率請是欲得其果否無力扶櫬實難悉其底裏本司愚見請將丞倅州縣病故應否詳給路費總以在任之久暫爲準如在任在二年以內者準其詳給在二年以外者不準詳給如試用人員𨿽先暫署而得缺之後在任尙在二年以內亦準詳給若由別任調補卽在任𨿽在二年以內亦不準詳給至病故之外一切丁憂事故人員槪不準其混詳如此區別則有年限可憑不符者不致妄想合例者卽可照詳矣至詳給銀數向系不論遠近槪給銀二百兩似應照舊辦理至所動銀款向於藩司鹽道兩庫查明閒款各半詳給但閒款之有無多寡難以預定應請嗣後於通省府廳州縣養廉內勻攤公捐查府廳州縣養廉年額九萬三千二百四十兩今擬每員詳給路費二百兩按養廉每百兩該攤銀二錢一分四釐如遇詳給批允先於司庫耗羨內墊給其府廳捐款卽於具領養廉時在司扣還州縣捐數行令批解還款則所捐無幾而病故窮員實多裨益抑本司更有請者發浙試用知縣遇有病故丁艱向亦減半詳給路費銀一百兩亦於藩鹽兩庫閒款內對給今在任廳縣病故旣於通省府廳州縣養廉內捐助則在浙試用知縣尙未得缺如遇病故亦請按每員一百兩之數於府廳州縣養廉內捐助至試用知縣未經得缺如遇丁憂服滿之後仍須來浙候補查果力難回籍應請於公項內借給銀一百兩於來浙得缺之後在於應得俸廉內扣抵還款其餘別項事故亦槪不準詳給緣奉飭議是否有當相應詳明伏候憲臺批示遵行倘蒙俯允其李天錫一案亦候憲臺批定援照另詳除呈撫督憲外爲此備由另具書冊呈乞照詳施行乾隆三十八年六月十八日浙江布政使王亶望通詳於六月二十三日奉兵部侍郎浙江巡撫部院三批如詳移行飭遵至李天錫資助銀兩速卽查確照例詳請給領以免在省守候羈畱毋違並候督部堂批示繳又於七月二十六日奉兵部尙書閩浙總督部堂鍾批仰候撫部院批示錄報繳

○耗糧分別支用歸公煮賑

雍正五年浙藩司許容詳題酌定杭嘉湖紹四屬每正米壹石只準收耗米壹斗壹升壹合內分作省倉存儲以備黴■﹝黑貞﹞給耗米叄升省倉腳夫肩駝進倉給耗米貳升伍合自縣肩駝下河駁船運至大船給耗米伍合給縣賃袋耗米陸合下河船給耗米壹升貳合肩駝過壩並上河船抵倉給耗米捌合各縣運米至省雇人看守料理並解役賃房飯食零星等項給耗米壹升沿途狼撒並進倉搧揚給耗米壹升伍合以上每正米壹石共收支耗米壹斗壹升壹合如有多收顆粒卽行查參續於乾隆三十八年三月又經奏定省倉米石隨時出糶已不久儲其黴■﹝黑貞﹞折耗米叄升以壹升伍合仍畱省倉爲黴■﹝黑貞﹞折耗及書吏紙筆之需其餘壹升伍合卽行歸公歲可節省米壹千肆百餘石又各縣解乍浦交收者比之解省較近就中因地酌減每正米壹石又可節省耗米貳升壹合伍勺計每年節省米肆百餘石二共每年節省米壹千捌百餘石另廒存儲杭州府倉按年報部畱充地方水利工程及煮賑之需戶部爲遵旨議奏事浙江司案呈內閣抄出護理浙江巡撫布政使王亶望奏稱竊照浙江省杭嘉湖紹四府屬南米向設省倉經收以備滿漢官兵俸餉及織造匠糧因歷年有建曠及盈餘支剩等項每歲約余米伍陸千石遞年滯積陳陳相因至本年共存米肆萬餘石臣恐存儲太久徒多折耗兼滋挪新掩舊之獘經臣議請將此項余米肆萬石以伍千石存倉備用其餘米叄萬伍千餘石按照浙省題定金華等府省米折價之例每石以壹兩陸錢出糶報部撥用如市價昂貴卽照時價出糶以免虧短等因詳經前撫臣熊學鵬於本年正月內具奏在案惟查南米中尙有耗糧可以節省歸公之處臣與撫臣正在商酌辦理間適撫臣熊學鵬調任未及具詳臣謹恭折具奏伏查康熙五十九年前任浙撫臣朱軾淸釐漕政將南米浮收陋規盡行革除酌定官耗以爲自縣運省腳費省倉夫役飯食存儲折耗紙筆造冊等費至雍正五年復經浙撫臣李衛釐剔諸獘經浙藩司許容議照朱軾規條略加裒益定爲每正米壹石收耗米壹斗壹升壹合內分給省倉存儲以備黴■﹝黑貞﹞耗米叄升省倉腳夫肩駝進倉耗米貳升伍合自縣肩駝下河駁船運至大船給耗米伍合賃袋耗米陸合下河船耗米壹升貳合肩駝過壩並上河船抵倉給耗米捌合各縣運米至省雇人看守料理並解役賃房飯食零星等項給耗米壹升沿途狼撒並進倉搧揚給耗米壹升伍合等因詳明卽經前撫臣李衛以解省腳價儲倉折耗及倉役收放不無飯食紙筆之需應如所議辦理此外一切陋規嚴行禁革等因附疏題明在案自此以來諸獘肅淸歷年俱將耗米隨同正糧徵收分別支給迨後裁汰出旗漢軍將省倉餘糧撥充乍浦兵餉照前例收支亦在案臣細加確核除許容原定夫船挽運飯食紙筆各費在所必需難以議減外惟存倉折耗米叄升實有今昔異宜之處似應酌減歸公緣昔年徵收南米俱應久儲在倉故須用耗米叄升以備黴■﹝黑貞﹞折耗之用今臣於淸釐南米之後將餘糧詳請奏明隨時出糶自此以後存積不致過多則耗糧亦可酌減未便仍循前例聽其照舊支銷臣擬於省城乍浦二倉耗米叄升內以壹升伍合仍畱倉內爲黴■﹝黑貞﹞折耗及書吏紙筆飯食之需其餘壹升伍合卽行裁減歸公歲可節省米壹千肆百餘石又各縣米內有撥赴乍浦交收者比之解省稍近就中因地酌減每正米壹石又可節省耗米貳升壹合伍勺計每年可節省耗米肆百餘石統計二項每年約可節省耗米壹千捌百餘石但民間照數輸納歷來相安已久若將節省耗米停止徵收轉恐徒爲胥吏中飽合無仰懇皇上俯準將節省耗米解儲杭州府倉令該府另廒存儲約計每年共收節省米壹千捌百餘石自乾隆三十八年爲始按年報部畱充地方水利工程及歉歲煮賑之需遇有動用造冊報部核銷等因乾隆三十八年二月二十四日奉朱批該部議奏欽此欽遵於本月二十七日抄出到部臣等查得浙江省杭州嘉興湖州紹興四府屬每年額徵本色南米玖萬叄千陸百餘石向系解赴省倉以供滿漢官兵俸餉及織造匠糧之需嗣於乾隆二十八年漢軍出旗爲民每年餘出本色米叄萬肆千叄百餘石內動支米壹萬玖千貳百石撥給乍浦滿營兵糧其餘米石仍在省倉存儲今據護理浙江巡撫王奏稱各屬解交省倉米石向系每正米壹石隨徵耗米壹斗壹升壹合內存儲省倉每石應給折耗叄升其餘運腳搧揚以及解役飯食零星等項給耗捌升壹合歷年遵照辦理今余存正米旣經前撫臣熊奏明隨時出糶自此以後存積無多則耗糧亦可酌減請於省城乍浦二倉每石準銷耗米壹升伍合以爲黴■﹝黑貞﹞折耗等項之費其餘壹升伍合卽行裁減歸公又各縣解赴乍浦交收正米壹萬玖千貳百石較與解省稍近每正米壹石又可節省耗米貳升壹合伍勺計二項每年約可節省耗米壹千捌百餘石按年解儲杭州府倉另廒存儲以充地方公用等語查浙省各屬額解南米向俱存儲省倉供支官兵俸餉其隨徵耗米系供倉內黴■﹝黑貞﹞及運解折耗之需若正米存積無多則折耗自應酌減今該護撫旣稱該省余存正米現據奏明出糶存儲無多請將省城乍浦二倉每石原銷耗米叄升減半節省其解交乍浦兵糧程途稍近每石亦節省運費耗米貳升壹合伍勺自屬因時調劑俾倉儲余耗俱歸實用之意應如所奏將每年節省耗米壹千捌百餘石自乾隆三十八年爲始按年解儲杭州府倉另廒存儲每年底造冊報部遇有地方公用報部核銷仍令該撫不時查察倘有侵挪虧缺情獘卽行嚴參究議可也等因乾隆三十八年三月十四日奏本日奉旨依議欽此

○申解錢糧批回如有遲延未發者準通詳請發

浙江等處承宣布政使司王爲通飭沈壓批回之獘以愼錢糧以淸案牘事本司稟稱竊查雍正三年大學士田崇典奏稱州縣解省錢糧批回塡寫之數動皆盈千累萬直至批回到口乃算實在若批回一日不到倘遇盤查便以虧空其所系如此每聞兌收錢糧有扣批不發者其初或因一二別項未完或一批兩批後以爲常事至於扣者旣多上竟可以將已解爲未解下亦可以將未解爲已解不能分曉及至水落石出而錢糧已不可問應請用連環號批各省一例行之自無上下混淆之獘經戶部議準具奏奉旨依議欽此欽遵通行各省在案又吏部處分則例內開州縣起解錢糧將銀批齊投撫部院衙門驗明銀數發司交兌五日內由布政司出具庫收黏連原批送撫部院衙門銷號如有不依定限者議處等因亦在案查申解錢糧全以批收爲憑誠如大學士田所奏必俟批回到日乃算實在若扣批旣多上竟可以將已解爲未解下亦可以將未解爲已解其獘有不可勝言者是以吏部處分則例內酌定限期甚嚴乃浙省司書壓批之獘積玩已久其故在相沿舊習匯總申送憲臺衙門截髮之時系用驗文而不用詳文以致漫無稽考遂得隱混推諉上年據各屬紛紛詳請發批而司承動稱院憲尙未截髮是以本司於今年攺用詳文隨時造冊詳送憲臺補掛截髮則竹冊長詳內俱有事由月日可考庶免司承影射之端伏惟憲臺蒞浙以來整飭吏治諸獘肅淸凡本司詳送批回俱已卽蒙截髮在案但本司攺用詳文緣由未經稟明伏查錢糧關系重大浙省壓批之獘其來已久似宜乘早隨時淸釐庶不致日久混淆難於查辦應請嗣後補掛截髮銀糧各批隨時造冊詳送憲臺衙門截髮以便核查以免壅積至於截髮之後例應由司發府轉給並請通飭各屬如有遲久未奉批回者卽行具詳請發如此庶積獘可冀漸淸而錢糧不致混淆矣是否有當理合具稟伏候憲臺批示遵行等因於乾隆三十八年六月二十五日稟六月二十八日奉兵部侍郎浙江巡撫部院世管佐領三批如稟行仍卽通飭各屬確查如有遲久未奉批回者卽行具詳請發以杜獘竇此覆等因奉此合行通飭立案以便不時詳查以淸案牘合行通飭爲此仰府官吏文到卽便移行通飭各廳州縣一體遵照卽將批收已未領到緣由卽行細查如有未到之批回卽將此件憲批司稟全裝詳首敍明短少何批卽行具詳以便查給此後凡有批回遲久未發者總裝此文通詳請給以重錢糧以淸案牘毋違乾隆三十八年七月初六日通行杭嘉湖紹金衢嚴溫臺處寧等十一府屬

○湘湖居民聽其永遠住居岸上不得占墾湖身

湘湖居民聽其永遠住居岸上不得占墾湖身有妨水利

浙江等處承宣布政使司爲湘湖居民事案查乾隆三十三年六月二十三日前經據浙江省之紹興府知府明祿詳稱卑府伏查蕭山縣湘湖自宋季政和年間開浚成湖灌漑九鄕田十四萬六千畝有零惟自宋迄今已越六百餘載之久如果姦民侵占有礙湖身無論其地是官是民均應剗除以復湖身以保水利而察核送到繪圖據稱居民侵占之處均系沿湖地方今槪請拆毀擯逐居民生計攸關不可不詳愼查辦卑府隨於乾隆三十三年五月初八日親詣蕭邑傳同各紳士逐細履勘其各居民搭蓋房屋並窯座處所均系沿山沿湖一帶山零地角與湖身儲水之區並無妨礙訊據該居民等僉稱生長習業於此或轉輾契買或積祖相承實不知始自何年何代卽詢之原告紳士黃雲等供亦相符令其指明金綫界限實無從辧色而該窯戶等取上燒磚燒瓦隨時開浚湖身該紳士等亦稱有利於湖並云居民房屋成功莫毀仍請照舊免拆等語詰其因何呈控之由咸稱不過欲淸釐湖界起見並無別情各等情在案卑府竊思以八十里湖旁之地歷經數百年之久湘湖界址旣無可考如果居民搭蓋宇捨有礙於湖原不容其久占今履勘之下尙屬有益無損遽以紳士一呈卽令三百八戶頓遭拆毀擯逐失居失業難免向隅之泣在該地居民祖孫父子相安已久並不知始自何年何代今按查鱗冊四至以無完糧契據卽屬侵占亦無從究其始末根由況世遠年湮滄桑屢易是否湖身遽難稽考際此升平盛世生齒蕃衍山零地角原不禁民托足謀生卑府管見應請仍從其舊免其拆逐以安民業以杜滋擾所有該縣弔到各契均行給還並飭各莊保嗣後如有在於官地界內混行侵占者卽行呈縣究治永杜後人覬覦之漸庶小民生計有賴永戴皇仁憲徳於無旣矣如蒙憲允卑府卽當出示曉諭居民永行遵守理合勘議具詳伏祈察轉再查湘湖爲蕭山闔邑水利攸關但湖塘不髙則蓄水不深每年歲修均系塡築土壩並無石壩石閘今詢據該紳士等議請增髙建築石閘以資一勞永逸卑府現在籌辦俟有定局另行馳稟等情前來據此經前任詳駁去後嗣於乾隆三十四年十二月初二日據紹興府知府張三禮詳稱卑府備查蕭邑湘湖灌漑九鄕田畝建築閘壩以資蓄泄酌定規條俾免侵占近湖居民間有蓋造房屋窯捨先經前縣宋令據紳士黃雲等呈請淸釐詳蒙憲委南塘通判潘倅勘查明確續據接任蕭山縣鄒令覆加勘丈取結申送潘倅核明移覆隨經前府明祿親勤居民蓋造處所均在沿山沿湖一帶山零地角與湖身儲水無礙議請免拆以安民生復奉批飭作何設法永禁應否酌議佃租再行查明妥議等因遵查湖糧據該紳士等呈稱久經攤派九鄕田畝完納似未便再徵佃租且一經認佃轉致刁徒得以借口塡占應請俯如縣議毋庸認佃徵租等情具詳到司又經前任駁令徵租修建閘壩去後續於乾隆三十六年十二月二十一日據署蕭山縣知縣安汛詳稱伏查湘湖周圍八十餘里三時蓄受諸山之水秋旱放漑九鄕之田一十四萬六千八百六十畝至湘湖舊基原田三萬七千零二畝該糧一千石七升五合以田攺湖加派九鄕得水之田每畝增米七合五勺嗣是以後先後侵佃亦攺正爲湖又加派九鄕得利之田每畝又加三合統計九鄕每年輸米一千三百六十五石九斗四升九合志乘鑿鑿實有可憑者也卑職復又親詣湘湖逐加查勘冊開三百八戶亦屬確實此外並無另有侵占惟此三百八戶之中搭蓋瓦艸房屋僅止一百三十三間半又窯房二座此外悉屬場地空地荒地道路地灘地埂地並湖墈水池各占戶門前屋側閒曠之地並無出產者十居七八核諸潘倅原查冊開名目相符是𨿽列占戶之名究無被占之實今若一旦議令按戶輸納佃租不持地無出產各戶力有未能且恐各戶視爲輸租之產竟同己業將來羣起效尢續添侵占待至查究咸以輪租爲辭轉得藉爲口實於農田水利頗有關礙是以斷不可開輸租之名正所以杜其續占之路也至閘壩工程久經監生趙鳴鸞獨力捐修完整歲修自有塘工捐錢可動而三百八戶之中侵占搭蓋瓦艸房屋者不過十分二三其餘悉屬門前屋側廢地並無出產之土卽搭蓋房屋各戶俱有本身住房糧產不過門前屋側舊有湖基占造一間半間而本身屋基均屬承糧之產與全行安居無糧之地有間應請仍照卑縣淸令原詳免其剗復拆毀亦不必議令升佃聽各紳士查察以垂永久毋庸官爲差查致滋民累再湖糧派納九鄕載在縣誌業經聲明毋庸再贅等情到司當經批府查詳去後旋於乾隆三十七年三月初六日據紹興府知府席椿詳稱遵查蕭邑湘湖創自宋季周廣八十餘里瀦蓄諸山之水以灌漑九鄕十有餘萬之田其湖糧加派承蔭田畝完納故志載嚴禁侵占前府明守之議免拆毀剗復原因日久轉輾相售祖父相傳一議拆逐小民失居失業蒙前憲俯允明前守所請本屬體卹閭閻至意至升佃完租苐慮若輩愚民視爲輸納之產效尢續占得以佃租爲詞縱使他時禁令重申轉覺多此枝節是以從前淸故令及各紳士均請毋庸佃租以申例禁等情現據署令安汛親詣湘湖查勘三百八戶之內侵占搭蓋瓦艸房屋者不過十之二三其餘悉屬門前屋側廢地並無出產之土就其舊有占造一間半間而本身屋基均屬承糧之產𨿽有占居之名並無占居之實萬難令其出租至閘壩工程久經監生趙鳴鸞獨力捐修完整歲修自有塘工捐錢亦屬毋需於此應請俯如該縣所議免其升佃早結斯案以免民累等情具詳在案又於乾隆三十八年二月初六日本司前護撫篆時因奉旨通查蓄水湖灘一案奉部行查當經本司奏覆內稱蕭山縣之湘湖系宋時開浚成湖周圍八十餘里灌漑田一十四萬餘畝湖之周圍俱有小山沿山沿湖一帶山側地角舊有居民蓋屋居住及燒窯生業者三百八戶前因訐訟委員確勘於乾隆三十三年間查明屋宇積祖相承或轉輾售賣不知始自何年且系陸地築室與湖身無礙而挖土燒磚湖面日闊與蓄泄有益當據府縣詳稟毋庸拆遷在案今欽遵諭旨再行申禁嗣後但許住居岸上不得占墾湖身有妨水利等情具奏於乾隆三十八年三月初九日奉到朱批知道了欽此欽遵在案該浙江布政使王亶望查看得蕭山縣湘湖系宋時政和年間楊龜山爲蕭山令時度城西有地一區計田三萬七千零二畝四面皆山將山缺築堤名之曰湘湖三時蓄受諸山之水秋暵放漑由化等九鄕之田一十四萬六千八百六十八畝零卽將湘湖原田三萬七千零二畝額糧一千三百六十五石零加派於九鄕得水之田每畝分徵九合五勺於是九鄕瘠地一十四萬六千八百六十畝俱成沃壤此湘湖之所由來也迨後沿山沿湖一帶山零地角貧民或搭屋棲止或燒傳謀生不知始自何年何代皆積祖相承轉輾契買蓋自宋至今已數百載實不能追溯建自何年未便因民訐訟遽令將舊有之屋拆毀致使三百八戶一旦失業失居況於沿山沿湖搭蓋宇捨並不有礙湖身斥逐更爲非理且湖糧已於宋時入額徵收其築造閘壩又經監生趙鳴鸞獨力修成至於三百八戶之中所建之屋在自己糧地者居多其在湖側山畔搭蓋瓦艸房屋者不過十之二三其餘悉屬屋側門前廢地並無出產之土誠如各該守令所謂有占地之名而無占地之實自不便令其佃租矣前任欲令完租之議實有難行是以該地方官激切具詳也此案自乾隆三十一年委勘起歷經守令丞倅數員先後查明各戶並無占墾亦未有礙湖身其言鑿鑿實有可憑而小民生長習業於此安土重遷自不能捨之而去且自宋迄今歷久相安之民實難以無稽之語追令拆遷納租以致無辜受累前奉諭旨淸查湖灘案內經本司於護撫篆任時奏明湘湖之民三百八戶俱系陸地築室與湖身無礙而挖土燒磚湖面日闊與蓄泄有益�據該府縣詳稟毋庸拆遷在案今欽奉諭旨再行申禁嗣後但許住居岸上不得占墾湖身有妨水利等情具奏奉旨兪允在案但此案𨿽曾具奏未經由司專案詳明銷案今本司備敍歷年委勘審斷原委加看具詳伏候憲臺察核銷案如蒙俯允從此小民得安生業住居湘湖岸上無差查之擾有安居之樂永享升平之福共沐皇仁憲徳於靡涯矣除詳撫督憲外爲此備由具申伏乞照詳施行乾隆三十八年四月十一日浙藩司王亶望詳督撫兩院憲四月十八日奉浙江巡撫部院三批如詳銷案仍候督部堂批示繳又於五月十五日奉閩浙總督部堂鍾批據詳已悉仍候撫部院批示繳又本司同日隨詳稟同前事奉閩浙總督部堂鍾批蕭山湘湖一事閱稟具見實心辦理候核詳批發可也仍候撫部院批示繳

○山麓湖塘聽民樹蓄毋許假公滋擾

山麓湖塘聽民種樹蓄魚以收地利如有官吏假公濟私召佃取租等事卽行詳揭請參

浙江等處承宣布政使司爲修竣工程詳明銷案永禁假公滋擾以安民生事除縣府原詳省繁不錄外該浙江布政使王亶望查看得海鹽縣永安湖堤及支河七十二處業經修理完竣委員驗明如式完工在案伏查乾隆三十年十二月內工部咨軍機大臣議覆蘇撫莊奏請借帑二十二萬兩開浚松溇二江董事不諳工程則例免其造冊報銷等情經部議準免其造冊報銷奉旨依議欽遵通行各省在案今此案系民捐民修之工應請免其造冊報銷以省塵牘以結斯案又前據海鹽縣鮑鳴鳳稟稱永安湖岸栽種楊柳烏桕及桃李果樹分叚召佃管理又令蓄魚取自然之利按年修補並遴選紳士督率妥辦等情伏查乾隆三年欽奉上諭據河南巡撫尹會一奏稱種樹爲天地自然之利臣於上年欽奉諭旨責成鄕地老農多方勸諭自桑柘楡柳以至棗梨桃杏之屬遇有隙地不可種谷者隨宜栽植加意培養已成活樹木壹百玖捨壹萬有餘等語夫農田爲生民之本而樹木尢王政所先周禮太宰以九職任萬民其二曰園圃毓艸木可以知所當務矣朕禦極以來軫念民依令民時勤樹植以收地方以益民生漸臻家給人足之風倘有司襲取虛文不求實政或且刑驅勢迫使閭閻未受蓋藏之益而已受煩苛之擾此又國法之所不貸等因欽此又於乾隆十一年禦史湯條奏經戶部議覆內稱山麓池塘種樹蓄魚民間生計所關原不可閒曠廢棄如該禦史所奏胥役人等覬覦慫恿長官百計阻撓應再通行各省將民間山麓池塘有宜於樹蓄之區多方勸諭令其及時種樹蓄魚勿失地力如有胥役人等舞獘阻撓借端索詐等情立卽查拏究治該管官失於覺察卽查明題參等因奉旨依議欽遵通行在案是勸民種樹蓄魚以收地力久有定例從無召佃官爲取租之事且挑浚永安各湖並築湖堤該地民人共出資數千金卽使樹蓄有成亦應利歸於民今查前任海鹽鮑令從前𨿽有種樹蓄魚召佃取利之語諒系令民自爲樹蓄以收地利但恐或有如部議所稱吏胥慫恿長官借端索詐亦未可定相應詳明遵旨勸民樹蓄以收地力如有地方官借名召佃修堤假公濟私需索煩擾等事卽行詳揭請參以仰體憲慈惠愛斯民上副聖主軫念民依之至意是否如斯理令具詳伏候憲臺批示遵行除詳撫督憲外爲此備由呈乞照詳施行乾隆三十八年六月二十六日浙江布政使王通詳七日初一日奉兵部侍郎浙江巡撫部院世管佐領三批均如詳飭遵仍候督部堂批示繳又於八月初四日奉宮保尙書閩浙總督部堂世襲一等輕車都尉鍾批均如詳行仍候撫部院批示繳

●治浙成規卷二

藩政二

◆藩政二

淸查學田等事嚴禁憑空擾累閭閻

靠城居民聽其安居毋庸拆遷

司獄等官赴省驗看酌委佐雜代理

提解積耗選充銀匠免提解費知府親勘工程

省城乍浦二倉公耗米按照時價出糶

捐納知縣到浙未久病故照案酌給銀兩

革禁積獘以省糜費四條及札府洗除積獘整肅吏治

各屬詳請修建一切工程核實辦理

各屬積習因循應行整飭條議各款

知縣補缺畫一辦理

禁止勒派殷實農民生監充當地保莊長

賊犯當贓犯事到官令事主措備一半本銀赴典認明回贖

武職養廉兵丁餉銀嗣後凡遇攤扣廉餉之案一槪永遠停止

嚴禁大戶錢糧勒折浮收

降革畱任處分無礙銷試案

咨署人員扣俸章程

交代倉谷礲試粞米半米照全米作收

金釵低銅在於州縣廉內分攤買補

詳派佐雜各員養廉內扣津貼餉差銀兩

給發赴補赴選對省咨文限三日內轉發原籍地方官亦限三日內給發本員收領

○淸查學田等事嚴禁憑空擾累閭閻

浙江等處承宣布政使司爲淸查學田等項嚴禁憑空擾累事除寧波府象山縣原詳省繁不錄外該浙江布政使王亶望查看得象山縣聽民指首學田一案緣寧波府屬之象山縣誌書內載有明季共計學田一百一十畝零之語當經該學淸理學田旋據該學教諭孫鯤化訓導陳樾牒稱縣誌內並未開明何人所捐何田亦無坐落地名四至並無字號畝數坵段明季兵火之後繼以遷徙田固失迷冊亦湮沒止存上半河等村學田三十三畝八分八釐現在收租造冊另詳申報外其百丈岸等五村數畝本學到地履勘因年分久遠地民堅不承認而所載學田又無著實坐落四至本學恐侵民業故未查勘得淸又於乾隆三十一年間據生員黃宏聲黃徳升等首出下莊學田三畝學山二十畝被黃亨悅占管又溪沿村學田五畝四分被舒季文等占耕縣訊未結又據生員鮑廷樞具首族內鮑人梁等所種學田私典鮑人栻耕管等情由學牒縣該縣現在集訊踏勘另詳等情本司查象山縣學田除現在收租之上半河等村三十三畝零業經另冊具詳外其餘田七十餘畝縣誌內旣無坐落地名又無坵段號數明季兵火之後田已失迷冊亦湮沒迄今百有餘年之後僅據誌書內載有學田一百一十畝零一語輒行挨村逐裏搜尋因而地方多事之徒藉名指首夫在官旣無學田坐落地名可考又無都圖坵段可查耕者自不知其原委而首者更屬平空妄指非快其私忿卽希圖訛詐此不待踏勘審訊而後知其爲妄指也且田產訟案之所以應行踏勘者爲其有契可憑有冊可查有東西南北四至鄰田可證故須踏勘以辯其是非虛實今則冊籍無憑地名不載坵段不知四至全無象山一邑東西南北周圍數百里田地數十萬畝茫茫原隰該縣等從何憑空指認不過聽刁徒黃宏聲等妄指卽爲查訊不知學署已經無案象邑又無印冊邑令教官皆茫無可考黃宏聲等何由反知學田實在處所其爲誣指圖詐不辯自明伏查大淸會典內載學田之設原以供春秋享祀及贍給貧生之用有舊置者有助給者歷來多寡不一又定例直省各學貧生聽地方官核實申文提學於所存學田內動支銀米酌給等因在案是學田租息支給貧生膏火原指實在有田者而言今原田久已迷失冊籍又無可考明季兵火之後滄桑屢易實難追溯舊田若一任刁徒憑空妄指挾嫌報復則貧生未沾膏火之惠而農民巳先受奪田之害應請將象山縣所詳失迷學田毋庸勘訊卽營銷案以省拖累以安民業理合具詳伏候憲臺察核批示以便通飭各屬一體遵照除呈撫督學憲外爲此備由呈乞照詳施行乾隆三十八年五月二十三日浙江布政使王亶望通詳於六月初一日奉兵部侍郎浙江巡撫部院三批旣無冊籍可憑據控卽爲淸查究難定爲學田徒滋擾累如詳速飭銷案仍飭各屬遵照並候督部堂學部院批示繳五月二十八日奉浙江督學部院王批如詳飭遵仍候督部堂撫部院批示繳七月初二日奉宮保尙書閩浙總督部堂世襲一等輕車都尉鍾批如詳準銷仍通飭各屬一體遵照並候撫學部院批示繳

○靠城居民聽其安居毋庸拆遷

國家設立城垣原以保衛地方民生凡靠城內外居民及甕城內外居民俱應聽其安居貿易毋庸拆遷滋擾

浙江等處承宣布政使司爲查明詳覆以安民生事案查據武職衙門稟請將紹興府城內外及甕城內外居民槪行拆逐等情當卽行府查明具詳前來該浙江布政使王亶望查看得國家設立城垣原以保衛地方民生使之安居樂業貿易經營是以京師正陽等門及甕城內外一切鋪面及居民房屋比櫛而居卽各處省城曁各府州縣城及城門內外並甕城等處鋪面房屋亦無不比櫛而居列肆開張共樂升平盛世此卽仰體聖主胞與爲懷愛護黎元使之各安生業之至意也今據紹興府知府席椿詳稱紹興府城內設有山陰會稽二縣卑府親詣郡城各門周曆查看勘得山陰縣分轄之延禧西廓昌安三門有附近居民在於大城身內外舊有搭蓋披屋其屋脊緊貼城墻凡貼城處多用石灰黏住瓦片使雨水往房檐處流下並不內灌城腳足以遮護城墻並無妨礙至於大城之外甕城之內向於隙地之上蓋造房屋卑府細看情形旣不妨礙城墻亦與行路無阻查京城及各處省城並甕城內外俱聽民居住並無禁止之文請將紹城內外居民房屋準其一體存畱等語本司查紹興府城民間披屋以�貼城形如披廈遊廊其雨俱從房檐流下並不內灌城�則不但與城無損且得賴以遮蔽墻身風雨不侵使城墻愈爲堅固實屬有益無損其餘亦俱無礙所有紹興府城內外及各門甕城內外之民居鋪戶房屋俱請準其照舊存畱如此指明出示曉諭則民知遵守各安生業共樂升平之福長沐皇仁憲徳於靡涯矣緣蒙飭查理合具詳是否允協伏候憲臺批示遵行除詳撫督憲外爲此備由呈乞照詳施行乾隆三十八年六月初九日通詳六月十八日奉兵部侍郎浙江巡撫部院世管佐領三批所議均屬允當如詳轉飭分晰曉示俾知遵守以杜滋擾仍候督部堂批示繳本司稟同前情於七月十三日奉宮保尙書閩浙總督部堂世襲一等輕車都尉鍾批所議極爲允協候核詳批示飭遵此繳又原司詳於七月十九日奉宮保尙書閩浙總督部堂世襲一等輕車都尉鍾批如詳飭遵仍候撫部院批示繳

○司獄等官赴省驗看酌委佐雜代理

司獄典史吏目等官有管理監獄之責遇有俸滿來省近者旬餘遠者匝月監獄要務未便久懸經本司條稟凡遇俸滿赴省候驗之員飭令該府酌委佐雜代理

署浙江布政使司事按察使徐謹稟大人閣下敬稟者竊照司獄典史等官有管理監獄之責不可一日暫離職守是以凡遇一切差委向不派及卽遇有派委出差亦必委員接署惟屆六年俸滿之期例應赴省驗看緣爲時無幾事屬因公並不另委代理本署司伏查經歷照磨知事州判丞簿巡檢等官𨿽各有應辦公務但無監獄重寄卽遇別項差委於本任尙無貽誤惟府屬之司獄州屬之吏目縣屬之典史三項均系管理獄囚責任綦重一遇俸滿赴省候驗往返程途近者旬餘遠者匝月監獄要務未便久懸若不另派專員代爲管理設有疏虞咎將誰諉所關似非淺鮮本署司管見應請嗣後司獄吏目典史等官俸滿赴省驗看於該員起程之日卽令該管知府不拘府屬縣屬就近酌委妥幹佐雜一員前往暫爲代理一面將代理銜名詳報督撫憲並藩臬兩司衙門備案倘或代理之員稽查不力致有疏防卽將該委員列揭詳參以專責成以重監獄再查本年俸滿典史共計九員內除新城縣典史萬希韜一員捐升離任毋庸甄別又蕭山縣典史胡稼齡余杭縣典史柯日照上虞縣典史汪大鏊三員業經詳驗外尙有石門縣典史鹿宗文仙居縣典史劉廷梅淳安縣典史糜俊升平陽縣典史李珍遂昌縣典史劉焜五員現在札催詳驗如蒙憲允卽行通飭該府遵照辦理俾缺有專員而職無旁諉似於督捕監獄均有裨益本署司辦理所及理合具稟是否有當伏候憲臺察核批示遵行除呈撫督憲外並請萬安伏祈鈞鑑本署司謹稟本年七月十五日奉兵部侍郎浙江巡撫部院世管佐領三批司獄典史等官有防範之責未便一日缺員經管所稟足徵愼重官守仰卽如稟通飭照辦仍候督部堂批示繳本年八月初三日奉太子少保兵部尙書閩浙總督部堂世襲一等輕車都尉鍾批司獄典史等官自宜愼重以專責成所議甚爲允協仰卽會同臬司通飭遵照辦理仍候撫部院批示繳

○提解積耗選充銀匠免提解費知府親勘工程

積欠耗羨分別催提淸款

愼選銀匠核給司照承充

免提耗羨解費

大小工程責成該管知府親勘確核

浙江等處承宣布政使司孫爲詳請憲示遵行事竊照本司抵任以來一切仰蒙憲徳指示周詳俾得遵循有自除舊定章程無可置議者現俱遵照辦理外惟內有今昔情形不同尙應調劑一二端以昭詳愼之處謹就本司管見所及敬爲我憲臺陳之

一零星積欠耗羨宜提解司庫淸款也查地丁錢糧乃小民維正之供而耗羨一款系隨正徵輸以充公用各州縣正項未完例應參處不解耗羨並無處分是以將徵存耗羨任意掛欠不解𨿽耗羨銀兩原爲地方公用而設若令州縣全數解司恐各屬偶遇地方緊急公務需用孔急在屬庫無款可支又不及赴司請領於公事必致坐誤但各省情形不同查乾隆二十四年間江蘇藩司常亮條奏奉部議覆惟在該上司酌盈劑虛通融籌劃其中或有應解不解掛欠遲延者自宜隨時查察分別催提部議詳明原示該上司核實辦理並未云各州縣掛欠耗羨竟不必查辦也詎浙省耗羨如乾隆四十一年分欠解甚多因甫經奏銷各屬現在陸續解收毋庸置議外其餘如乾隆三十一年分海寧一州獨欠銀二十一兩六錢三十二年分海寧一州獨欠銀二十兩一錢九分零三十三年分海寧一州獨欠銀二十六兩八錢三分零三十四年分海寧烏程徳淸三州縣共欠銀一千一百二十四兩五錢零三十五年分海寧烏程徳淸蕭山四州縣共欠銀一千一百七十兩零三十六年分海寧烏程徳淸三州縣共欠銀一千七百二十二兩零三十七年分海寧於潛石門烏程徳淸五州縣共欠銀二千六百八十八兩零三十八年分海寧烏程徳淸三州縣共欠銀二千七百一十六兩零三十九年分海寧嘉善海鹽烏程徳淸武康六州縣共欠銀四千六百五兩零四十年分錢塘海寧富陽嘉興秀水嘉善海鹽平湖石門桐鄕歸安烏程長興徳淸武康十五州縣共欠銀一萬一千九百三十六兩零以上所欠銀兩各州縣歷年並無地方公用皆系應行解司之款且合而計之數至盈千累萬分計則欠解無多卽畱存各縣亦不足以資地方緊急之用何必徒存此積欠之名況州縣或處海疆或居孔道或稱繁劇或在山陬間有水旱不齊貧民望賑刻不可緩者雍正八年蒙撥銀十萬兩分儲府庫以備急需原無藉此應解司庫之耗羨動用今各州縣假公借私拖欠不淸以致奏銷耗羨冊內羅列歷年未完不成政體應請將各年積欠耗羨銀兩分別催提以淸款項

一各州縣銀匠不必年更年換以專責成也查銀匠一役向選身家殷實者承充每年於一件飭行經櫃書花名案內取造銀匠花名細冊送司詳院備查仍年更年換不許戀棧所以杜積慣防舞獘也惟是一邑之中習業銀匠而又身家殷實者本屬無多苟得其人正宜久任其事若令年更年換焉有如許殷實之銀匠勢必將貧乏不堪者充數否則仍將原匠攺名易姓一報了事況今歲甫充銀匠明年卽令更換設有姦匠獘混日後敗露反無眞名的姓可查在官則受累無窮而姦匠反得漏网於杜獘防姦之道似未盡善伏查州縣牙戶亦取身家殷實者承充例由州縣取結由司核明頒給司帖聽其永遠開行代客買賣如有消乏歇業及病故者卽令繳帖另募接充實爲杜絕侵吞客本之良法今銀匠�鎔國課元寶之上鏨有姓名添鏨年月責任尢重更宜循名核實未便徒事虛文應請嗣後仿照牙戶之例行令州縣將應需銀匠愼選誠謹身家殷實之人取具連環互結造具花名年貌住址細冊送司核給司照承充不必年更年換如有病故緣事及解到錢糧靑潮卽行革退追照繳銷另募接充毋許私頂仍於歲終取具各匠名下承傾某年元寶中錠並無暗藏鉛錫甘結送查以昭愼重

一各縣耗羨項下存縣五釐解費請免提充公以符成例也查耗羨一款自雍正六年間前宮保督憲李奏明歸公以來其項下畱存一分耗羨歷來杭嘉湖寧紹金衢嚴八府屬以五釐爲州縣傾鎔折耗及起解水腳沿途盤纏等用以五釐作餉余解司爲藩司養廉及院司衙門年例公用其溫臺處三府屬因離省窵遠盤費較多以六釐存縣以四釐解司各州縣遵循辦理相沿已久今本司衙門檔案查有乾隆三十八年起至四十一年止將畱縣五釐解費分別坐支起解款項令各州縣將起解之地丁等款準其開銷解費其在縣坐支之役食官俸不準開銷檄飭解司充公查此案並未詳請憲示批準飭行之案是以各州縣中惟義烏縣批解乾隆四十一年分節省解費銀六兩其餘各縣歷年皆紛紛詳免並不遵奉解司而司中遇詳駁提已不啻至三至再本司備查畱縣五釐之解費前督憲李奏明定案時其傾鎔折耗皆在其內原不專指起解者而言在州縣起解之項十居八九固應盤纏水腳而在縣坐支者十不及一二亦需傾鎔折耗安能節省解司以充公用或稍有餘存邇年盤費水腳一切費用在在加增畱縣尙可通融辦理若勒令解司則將來起解地丁等款需用孔多轉虞掣肘況一年之內通省之大總而計之節省之數不及四五百金且未經奏明提解有違成例應請永遠停解並通飭各屬照舊辦理

一工程宜專委該管知府勘估冊報以杜浮冒也查一切大小工程各州縣詳請修建向例批府移委勘估該府或移委廳員或轉委鄰縣冊報到司核有浮溢之處𨿽無不駁飭刪減但丞倅與州縣近在同城往往瞻顧情面多不認眞查勘而鄰縣誼屬同寅尢易聯爲一气更有並未親自勘估但委之一二經胥按冊查造若輩彼此相通圖飽欲壑每至任意浮開有止須數十兩卽可蕆事必開至百餘兩及數百餘兩者迨至轉輾駁查旣需時日且不肖經胥或因刪減過嚴不足以資分潤遂束之髙擱任催罔應延至復有續坍再詳請動項已迥非原估之數工程愈浩糜費益多其獘悉由於勘估之不實應請嗣後無論大小工程責成該管知府親自勘估附郭近地隨時查辦稍遠之處順道勘明撙節估計造冊詳司轉報不必移委廳員鄰縣致有浮冒如有實在離府窵遠不能親往查勘轉委別員者亦必責令該府詳加確核分別應緩應修據實具詳於動支庫儲庶得從實辦理以上各條皆本司愼重錢糧起見不揣冒昧敷陳是否理合詳候核示祗遵等因乾隆四十二年六月二十日奉浙江巡撫部院三批所議四款均關愼重錢糧切要事件如詳分別通飭遵照辦理查傾解銀匠尢關緊要惟在愼選於始卽可杜獘於終自應將現在承傾銀匠遵照部議通飭各州縣一律加意遴選取造花名年貌住址冊結報院存查由司給照承充如有故歇緣事及解銀靑潮卽行革退追照繳銷另召殷實無過之人詳換給照接充毋許私頂朋充舞獘至於元寶旣有年分姓名可稽其餘中錠亦有店號戳記可查若再歲底取結不惟徒屬具文且啟上下吏胥婪索等獘似可毋庸並候督部堂批示繳乾隆四十二年七月三十日奉閩浙總督部堂鍾批如詳飭遵仍候撫部院批示錄報繳

○省城乍浦二倉公耗米按照時價出糶

省城乍浦二倉所收耗米又各縣撥赴乍浦交收正米節省運腳耗米照省倉餘剩正米變價之例於靑黃不接之時按照時價出糶價銀解交司庫收存嗣後耗米積至三年亦照此例出糶

乾隆四十二年六月初六日奉巡撫部院三憲札內開案照省乍二倉積存節省耗米出糶一案本部院於乾隆四十二年五月初四日恭折具奏玆於本年六月初四日奉到朱批知道了欽此除抄折咨明戶部外合行札知卽便轉行欽遵毋違等因計粘抄折奏爲酌籌省倉積存余耗米石變價以免行山黑■﹝黑貞﹞而重公項事竊照杭州嘉興湖州紹興四府屬解交省城乍浦二倉南米項下每石例收隨正耗米三升以備存倉折耗及書役紙筆飯食之用嗣於乾隆三十八年間經前護撫臣王奏明以省倉積存餘剩正米現準隨時出糶則耗糧應行酌減請於省城乍浦二倉所收耗米三升內酌畱一升五合爲在倉折耗等費其餘一升五合裁減歸公又各縣米內有撥赴乍浦交收之正米比之解省稍近就中因地酌減每石可節省運腳耗米二升一合五勺二共每年計有歸公餘耗米一千八百餘石飭解省倉另廒存儲以爲地方水利工程及歲歉煮賑之用等因經部議覆奏準遵行已於每年省倉南米冊內將實收確數造報在案查此項裁存余耗米石自歸公以來各屬秋成丰稔並無煮賑水利工程亦未撥用若聽其陳陳相因則積久愈多行山黑■﹝黑貞﹞堪虞自應因時酌籌以重公項當行據署布政使事孔曁經管省倉之杭州府知府邵齊然確查議覆前來臣伏查四十一年餘存耗米原系新米甫經收倉自應仍行存儲以備應用惟三十八三十九四十等年陳米合算已積存五千六百一十一石零皆系經黴歷夏𨿽加意經理收儲而浙省地气潮濕米石久儲究屬可虞且查此項米石原系畱爲地方水利工程以及煮賑之用縱有支銷並非盡發本色似不若於酌畱之外卽預爲籌變循照省倉餘剩正米變價之例於靑黃不接之際按照時價核明出糶價銀解交司庫收存如蒙兪允所有現存之餘耗米五千六百一十一石零確查時價卽爲出變外並請嗣後耗米積至三年亦照此例出糶不惟在倉米石旣免陳積行山黑■﹝黑貞﹞而有工程赴司支動銀兩亦覺較爲捷便似於倉儲公項均有裨益臣因籌辦余存耗米起見理合恭折具奏伏祈皇上睿鑑訓示遵行謹奏

○捐納知縣到浙未久病故照案酌給銀兩

捐納知縣到浙未久病故照試用知縣之案酌給盤費銀一百兩

浙江等處承宣布政使司爲扶柩乏資叩恩援例轉詳事據湖州府知府楊成龍詳據署安吉縣知縣趙應鈞詳稱據前署縣李浩家屬文徳呈稱家主李浩原籍順天府宛平縣人於乾隆四十年遵例捐納知縣分發浙江上年八月到浙蒙憲委署寧波府同知卸事後又蒙委署安吉縣事正思力圖報效不意染患臌癥急欲速痊竭力調治柰日復一日病勢沈重慘於伍月初九日病故報明在案惟是家主系北直人氏到浙尙未一載一旦身亡僅有小主尙在𦇤褓難以搬回家主之柩今急欲扶櫬還鄕柰路隔數千里長途跋涉在任旣鮮宦蓄又乏官親實在盤費無資可憐一棺旣蓋百孔俱彰風雨淒其棺骸冷落情苦萬狀查前有昌化縣羅令病故業蒙憲徳有賞給公捐資助路費始得回歸爲此瀝情具稟轉詳等情到縣據此卑職查得浙省詳定成章丞倅州縣病故無力扶櫬在任在貳年以內病故者不計路之遠近槪給銀二百兩先於司庫耗羨款內墊給於通省府廳州縣養廉內公捐歸款等因在案今查前故令李浩系直隸宛平縣人到浙未及一載𨿽兩經署事均止數月並無資蓄今患病身故現在止有寡妻幼子遠隔數千餘里實難扶柩回籍柩屬羈畱異地情殊可憫玆據該故令家人稟請詳給銀兩前來可否援照前任昌化縣羅故令賞給路費之例轉請給發等情到府據此擬合據情轉詳伏祈核轉等情到司據此該本司查得州縣以上等官在任病故柩屬無力回籍者經王前司詳定到任在二年以內不論程途遠近槪給路費銀二百兩在於通省府廳州縣養廉內攤捐給領如試用知縣病故給銀一百兩等因詳蒙憲臺批允通飭遵照在案今據湖州府具詳請給前署安吉縣已故知縣李浩柩屬回籍路費銀二百兩前來本司備查丞倅州縣病故詳給路費原指無力者而言其捐納出身應否一體酌給從前並未議及今故員李浩系乾隆四十年遵川運例捐納知縣來浙試用兩經委署並未得有實缺且系新捐知縣出身似非家道貧寒無力扶櫬者可比應否俯念到浙未久援照試用知縣病故之例酌給銀一百兩以資盤費之處理合據情轉詳伏乞憲臺批示遵行如蒙允準所給銀兩卽在司庫四十一年耗羨款內暫支給領仍照詳定成案在通省府廳州縣養廉攤捐分別扣解還款除呈撫督憲外爲此備由另冊呈乞照詳施行乾隆四十二年七月初四日奉兵部侍郎巡撫部院三批如詳支給仍扣還款並候督部堂批示繳又於乾隆四十二年八月初七日奉太子少保閩浙督部堂鍾批仰候撫部院核示錄報繳

○革禁積獘以省糜費四條及札府洗除積獘整肅吏治

浙江等處承宣布政使司張爲詳明浙省積獘情形列款呈請批示通飭遵照事竊照浙江事繁賦重撫馭本難頻年吏治廢弛中外共所聞見春間自升任撫憲長臨蒞後力加整飭又逢憲臺秉節此邦恩威並濟凡有關於國計有益於民生者眞已無計不周無微不到檄行至再奏牘頻陳爲萬姓之依歸抒九重之眷注司道等躬承簡命各有專司受聖主特達之知沐憲徳栽成之厚互相砥礪咸矢冰淵而府廳州縣人數眾多賢愚不一欲淸吏治先肅官方欲免侵挪革除派累本司於十月間面承聖諭將浙省十餘年負職辜恩之事反復申明領天語之煌煌切吏懷之惴惴本司在京在途歷次稟明憲鑑一面札府通行抵任以來趨公匝月親知憲臺廉明率屬公正爲懷實屬全省官民之福從前知府動多科派州縣任意挪移以致虧缺錢糧廢弛吏治業蒙諭旨飭令設法彌補勒限全完無如數載於玆補苴無術本司查五十八年各屬應解錢糧未經破白者十居七八歷年民欠亦積至數十萬之多而攤捐銀兩與司庫交涉者更復不少除本年地丁奉旨蠲免各府外業已札飭應徵之杭嘉湖紹金溫六府轉飭各屬勒限歲內解足七分如敢遲延及不足分數卽行委員摘印署理嚴查參辦杭州府李守已據具稟遵照趕辦湖州府屬本司因公赴郡亦已取具遵結依限批解其餘四府或又面催或又切致諒該府州縣斷不敢以應解之錢糧故違本司之定限至於藩庫款自未淸動支多撥曾經李署司詳明設局淸理而各衙門若不列冊移行上下兩歧仍難遵奉是以本司另案具詳札飭杭州府督同原辦委員及司署經承等將各衙門應解銀兩另立細冊送司核明再行鈔詳飭發查辦以昭符合以便扣解當此憲臺秉公持正之時各司道潔己趨承之際恐各府狃於錮習仍以饋送上司爲名攤派州縣名爲公分甚將在署在省一切使用皆派屬員名爲供應各該州縣若非挪移國帑卽屬剝削小民亟須嚴行革除以淸積獘又有州縣無故上省例禁森嚴乃浙江積習相沿托詞上省不特擱延公務抑且坐誤錢糧大率爲鉆營起見本司前在粵東於邸鈔中見長撫憲參奏折內云夤緣請托百計鉆謀實爲確論亦應痛加禁止以重地方以省糜費又藩署書辦上下交結其獘不可勝數業已面諭杭州府仁錢二縣嚴行查拏本司亦密加訪察一有見聞立卽一並參辦斷不肯回護失察處分轉致養疽成患又州縣坐省家人串通鋪戶賒借貨物銀兩浮開價值重利盤剝州縣耗費錢糧若輩分肥入己爲害不淺亦應出示曉諭查拏究辦本司仰荷皇仁渥承憲徳職司察吏任重催輸使以國課早完閭裏免追呼之擾有司稱職黎民受撫治之恩不沽一事之名不執一私之見總期地方公務得有一分起色卽可以上慰憲心稍安職守也除將應辦事宜隨時具詳外所有亟須革禁四條開列於後詳請憲臺察核批示移行遵照爲此呈乞照詳施行

一知府爲方面大員理宜潔已奉公乃浙江十餘年來有借饋送上司之名分別大中小縣分攤派屬員名曰公分甚將在署柴米煤炭油燭以及動用家具什物並修理裱糊各項又因公赴省一切船隻夥食夫役公館無不攤派所屬名爲供應在知府以總非己資任聽不肖家人浮開飭解數至盈千累萬在州縣以本府爲親臨上司動堪刁難吞聲忍气設法措繳較之起解錢糧尢爲緊急殊不知州縣廉俸之外別無應得之款若非挪移帑項卽屬朘剝小民本司接見各府每經詢問有云此系從前之事近年未敢踵習亦有含糊答應請爲革除等語積習由來見聞廣播自應嚴行禁革如此次詳明通飭之後再敢陽奉陰違一經察出立卽稟請嚴參從重究辦

一知縣責任地方例嚴曠誤凡遇考核大典自可采訪官聲稽查案牘以分優劣以定激揚原無須奔競省垣夤緣請托乃浙江州縣或迎新送舊或拜壽賀年寓居省會近者每歲數至遠者一年一次經旬累月不卽稟辭以致地方公務耽延錢糧坐誤而往還盤攪住省應酬所費更復不少內有庸碌之輩名曰燒平安香又有奢望之員意在謀繁劇缺動用無非錢糧虧缺益將日甚一奉上司查詰卽行推諉前官若駕馭過嚴卽向民間苛派催提稍緩則又盡數侵肥流獘誠難枚舉欲見補苴之效先淸節省之源現就州縣之大小道路之遠近撙節上省之費每年每縣以數千兩計算合之七十七州縣卽不下數十萬兩之多自應嚴行禁阻嗣後州縣如遇緊要案件治浙成規內定有章程者許其一面摘敍案由先行通稟一面來省審辦其餘非奉上司札調不許無故上省卽有地方事宜必須面陳者亦應先行密稟仍候批準再行起程如通飭之後倘敢故意抗違托詞來省立卽嚴揭請參以昭烱戒

一藩署書辦向列二十三科而一科之中又復分縣管理上下交接一气相連卽如司庫款目各經承總不願逐一淸查希圖混淆滋獘所有應解應扣數目設局淸理尙欲以多劃少以少加多州縣托詞款目不淸無從批解經承藉稱銀數未合有可苛求啟州縣延宕之端經胥指騙之獘實屬不淺現已另詳淸查立冊飭發以便畫一照辦其餘獘竇不可勝言本司明訪暗查不難燭其詭譎司書大都有身家之人州縣又系朝廷民牧如再不知自愛膽敢結交滋獘業已面諭杭州府及仁錢二縣嚴行查拏本司仍親加訪察一有見聞定行分別參究斷不回護失察處分養疽成患

一州縣坐省家人例應查禁年終奏報又州縣向各鋪戶賒借銀兩貨物亦幹嚴例乃浙省各州縣向有坐省家人探聽消息或輕事重報以見其長或料理衙門以肥其橐甚至慫恿本官以饋送上司爲由串通鋪戶或賒取貨物浮開價銀或代借銀兩重利盤剝州縣初意可以拖欠聽其指揮及至期限帶同鋪戶到署坐索刻不容遲有另借重利交還者亦有挪移錢糧應付者其貨多系金玉皮張綢緞等物其價動以千計百計爲害不淺日久月深分肥不少是以浙江坐省家人坐擁厚資州縣動形掣肘業已出示嚴禁並密訪查拏外如再干犯定將家人產業照例查抄入官該州縣一並嚴參治罪以昭節省以重錢糧

以上四款本司仰體憲仁爲保養地方元气節省州縣糜費起見卽以知府不派公費州縣不準上省家人鋪戶禁止花消盤剝統計三款每年可以節省百萬兩之多奉行數年元气可冀克復各府州縣具有天良自必痛加猛省陋習力除若敢藐玩不遵執迷不悟必爲律法所難容王章所必逮也乾隆五十八年十二月初三日詳奉巡撫部院覺羅吉批浙省吏治積疲已深全在各上司共砥廉隅同心整飭據詳禁革各條實爲切中時獘展閱不勝嘉慰仰速通飭遵照務期實力奉行俾官方整肅陋習屏除地方可望日有起色仍須各該上司正已率屬隨時嚴密訪察倘有執迷不悟陽奉陰違之員立卽據實嚴揭請參切勿稍存姑息再浙省委署州縣往往朝更暮攺一令到任未及交代淸楚旋卽調署別缺查地方官遇有升調事故不得不委員署理旣經委署自應俟新任到日再行交卸乃或指他缺較爲緊要或以本員人地不宜輾轉更易習以爲常並有實缺之員歷俸數年而未經回任者更有一缺而疊更七八任未經交代結報者尙復成何政體州縣爲親民之官定例令其久於其任俾得從容展布以收績效今屢屢更調在賢能之員卽有措施亦不能不存五日京兆之見諸事因循其不肖之員視一官如傳捨無非逼索書役陋規探聽接任將到卽趕徵錢糧圖收火耗並將徵存之項侵漁入橐種種獘端不可枚舉吏治如此實堪痛恨亟應加意認眞整頓力挽頹風嗣後委署人員必須畱心察看詳加斟酌務擇才守兼優堪以勝任者詳請委署旣署之後卽不得再行托故攺委其現在署事人員內如有本任實缺者均俟接收交代淸楚後槪行撤回本任以期盡心經理得收實效並密訪現在州縣中有驕縱貪黷廢弛不職之員卽行查明劣迹嚴行參辦使眾共知儆惕民困得以稍紓陋習盡除元气可復於吏治民生均有裨益協恭之義共期勉之此繳乾隆五十八年十二月二十三日又稟奉總督部堂覺羅伍批據稟各款切中肯綮具見剔除積獘整肅官方仰卽移行各道府實力禁革以期地方公務日有起色是所切囑此繳札十一府知悉照得浙江地稱財賦缺半衝繁追溯官場支絀之由實爲歷載侵挪之故仰承聖徳寬以限期渥荷憲仁予以新路乃補苴乏術整飭維艱本司蒞任以來曾將積獘開列四款詳奉兩院憲批準通行叨憲意之肫誠凜鈞批之嚴切寸心具在片刻難安幸值兩院憲公正廉明各司道互相砥礪若太守能以勒派公分供應爲戒各牧令不以上省夤緣請托見長禁止坐省家人以免開銷花費畱心地方公事以昭撫治賢勞何愁吏治不淸錢糧不起卽如五十七年以先歲內竟不破白五十八年限解七分之數內有仁和余杭竟至八分其餘自五六七分不等已足數者記存檔案報最善良不足數者委員摘署澈底淸查並按照程途展以時日共餘三分數目勒限四月全完以保考成以符奏限督提任歸郡守徵解職在有司絕苛派小民之念存早﹣完國課之心勵志協恭不居人後實本司昕夕以望他如工程曾於五十三年欽奉諭旨以修理衙署倉廒監獄等工多非十分緊要著令核實辦理欽遵在案檢查浙省詳修之工殆無虛日州縣計圖一時應用願出各費而所領無幾不知日後追賠力難完繳而所累甚巨現亦恭錄諭旨詳明飭禁毋再聽人慫恿謂可藉以開銷至於養廉原爲優養各官廉介而設備公又爲預備各屬公務而籌乃浙省不拘事之重輕動多糜費總以缺之大小踵事派捐是終年養備絲毫莫支而司庫錢糧紏纏不了適足啟各官口舌之漸更有負皇上祿養之恩業已設局淸查亟思畫止將一切外辦費用分別應畱應省應緩應除呈詳通飭一經劃淸便可全領各府州縣更當潔己奉公實心秉政卽丞倅佐雜亦各有專司皆應羣相觀感供職淸勤本司由縣令而洊擢藩司惟冀天愼矢公仰酬帝眷時以維勤維儉徧告同僚如果著有賢名催輸得法瞬屆大計激揚之巨典卽爲國家備儲之良才營私莫若辦公求人不如求己時當封篆念切官方不惜三令五申遂爾唇焦穎脫特再詳札與諸公相約札到該府立卽移行遵照一洗從前積習倍思加意奮興節用愛人閭裏受盈寧之福倉盈庫實錢糧無虧缺之虞前發四條今行一札均有關於吏治實切中乎獘端或照錄而置放兒傍或實貼於辦公處所時時寓目刻刻畱神奉行一二年可以大復元气無負本司深知積獘體卹屬僚之意實所厚望也

○各屬詳請修建一切工程核實辦理

浙江等處承宣布政使司張爲詳明應修工程遵旨核實辦理事竊照司庫錢糧均關國帑收支款目例應肅淸所有武營俸餉以及文員廉俸役食等項俱有定例可以按期支放他如動支修建一切工程銀兩在題咨奏報各案固須核明實系必不可緩之工先造估冊送部覆準興修再行動給工竣後造冊報銷卽外辦之件亦宜酌量系屬緊要者並詳憲臺批準委員勘驗取造估冊再請支用查乾隆五十三年欽奉上諭修理監獄及衙署倉廒等事各省每屆應修時卽奏請動帑其實此等工程未必俱系急應修理著傳諭各省督撫凡遇有動項應修工程務須嚴飭屬員切實勘驗可以緩辦者卽酌量從緩等因欽遵在案今浙省報修工程殆無虛日而祠宇廟亭又居其半往往不俟部覆輒請領銀購料甚至無款可支卽借款墊給糾纏不淸殊不知動支之後將來造冊咨部設奉指駁不準修理是將司庫實儲之錢糧反爲著追解繳之款目卽如海塘工程奏明辦理者尙有欽奉諭旨不準開銷著令賠還數至十餘萬兩又有塘工報銷咨部奉文核減經手各員咨追賠累亦有二十餘萬之多其請修各工奉駁不�現有動支銀兩追繳十餘年而未完者亦復不少總由各屬希圖一時應用願出各費而所領無幾不知日後追賠力難完繳而所累甚巨殊非所以充積錢糧畱備緩急之道應請嗣後凡有一切工程毋論例應題咨及外辦各案不得將無關緊要者擅行詳報請修遇有急應修理必不可緩之件如內銷工程應俟大部覆準再行給銀其外辦之件並詳憲臺批準再爲動項庶帑項肅淸而司庫款目不至糾纏得以積儲矣除抄詳咨呈提督移會巡道並通飭各府遵照外理合詳明伏候憲臺批示祗遵等因乾隆五十九年二月初三日奉巡撫部院覺羅吉批據詳已悉仍將勘明應修各工卽行分別辦理並候督部堂批示繳又於三月二十一日奉署理閩浙總督部堂覺羅吉批如詳移行遵照一體核實辦理毋任稍有違混致幹未便仍候撫部院衙門批示繳

○各屬積習因循應行整飭條議各款

署浙江等處承宣布政提刑按察使司謝秦爲遵批議詳事干隆五十九年十月二十七日奉巡撫部院覺羅吉批處州府鳴守具稟各縣積習因循應行整飭條議各款開折稟呈等情由奉批據稟各條均屬切中時獘可嘉果能實力奉行吏治何患不整飭地方何患不日見起色耶仰布政司會同按察司立卽悉心核議具詳以憑通飭各府屬一體認眞遵辦毋遲此繳稟鈔發奉此本署司等遵將奉發處州府具稟各條逐一悉心核議開具淸折詳送伏候憲臺察核批示以便通飭各府屬一體實力遵辦爲此備由伏乞照詳施行淸折內開

一據該府折開積案宜分別淸釐也查上批事件屢奉嚴飭趕辦卑府現在查開檔冊應詳轉者詳轉應提審者提審自不使再有積壓第各案內有訟棍主唆只圖上準延累不願審理者亦有情虛避審抗不投案者亦有控告年久久無呈催者亦有不願終訟遞詞請息者以上各項若必俟提齊質訊不但稽延時日且亦轉致拖累應請查核各案如有年久無催而屢提不到者照例詳請注銷其調處允服具呈請息者亦卽據情轉詳如無前項情節仍勒限催令審結具詳不得再任延擱如此分別辦理積案淸釐較易等情查各縣奉上司批發詞訟案件理應隨時辦結俾免拖延本年四月內奉憲堂札飭淸釐經田前司會議院司衙門批行提省審辦之案攸關緊要勒限十日內批解批飭各府縣查報者勒限二十日內查詳批發府縣審辦及應行履勘者勒限一月內詳覆其歷年批審批查一切未結案件統勒限三个月槪行詳結如其中原告兩月不到卽核案照例詳請注銷或原被證佐實有事故驟難依期傳集亦應將難以集訊緣由據實報明展限並分別立法勸懲詳奉批飭遵照在案無如札檄頻仍而各屬詳結之案甚屬寥寥可見並非立法未周實由奉行不力應責成各該知府卽遵田前司議定章程實力提催審辦敢再延玩卽行詳參倘有如鳴守所稟只圖上準延累之主唆訟棍訪查旣確自應迅速拘拏嚴行究辦以儆刁頑

一據該府折開尋常案件亦宜勒限完結也查卑府所屬事不甚繁凡命盜案件及有關限期等案該縣等各知自顧考成尙不十分遲逾至自盡命案及尋常飭查飭提等事地方官視爲無關緊要往往置之髙擱延不查辦若不定以限制何以掃除積習現飭將巳經通報尙未復詳及因情罪未協奉上司駁查及飭提人犯各案以此次飭催之日起勒限一月內逐一查明統行分別詳解倘逾限尙有未完之件詳請記過一次再予展限半个月如仍不遵辦則是有心抗違卽詳請撤回以示懲儆等情查各縣命盜案件例有定限皆知自顧考成不致過於延誤至於自盡人命等通詳案件有巳經通報尙未復詳或情罪未符致奉駁飭壓擱經年殊非政體除飭查飭提等案巳經田前司立有限期外所有從前一切通詳之案應如該府所請以此次議詳奉到批示日起勒限一月內統行詳結倘敢逾違請記大過一次仍展限半月勒令趕緊遵辦如再抗延卽行詳請撤回以示懲儆嗣後通詳之件悉照定例扣限查參

一據該府折開控告山場田土事件宜親勘也查卑府所屬控告詞訟互爭墳地山場田土之案俱多此等案件非勘不明地方官每視爲無關緊要輒差書役查覆審結之後每至赴上翻控經年累月糾纏不淸以致日久枝節日生更難審辦查小民訐控原期辯明曲直今委之書役無論若輩狥賄偏袒難免滋獘卽實系秉公查覆而刁健之徒以謂未經親勘轉得藉詞逞其刀筆卑府於催糧之便遇此等事件順道親爲勘斷均各俯首無詞立時訊結可見屢斷屢翻之案皆由該縣等養尊處優第就書役一面之詞懶於勘訊所致卑府現飭各縣嗣後於控爭墳地山場田地等事務須查照契載四至傳集兩造親身詣勘不得仍差書役勘覆以杜訟端等情查控爭山場田地案件總因界址不淸以致彼此訐訟自應印官親詣勘明秉公審斷豈容違例混派書役查覆以致滋生獘端應如該府所請嗣後凡遇控爭山場田地界址不明案件該印官務須輕輿減從親赴該地傳集兩造查照契載四至逐細勘明定斷毋許多帶人役需索滋擾倘不親行履勘定卽嚴揭請參但處屬旣�此等積習恐各屬似此者亦復不少應責成各知府實力察查嚴行飭禁

一據該府折開流徒人犯宜善爲安頓也查軍流徒犯到配無術謀生者非彊乞硬討擾累地方卽潛萌逃念近來報逃之案各縣幾無虛月甚至有一月數名脫逃者推原其故皆由不善安頓之故卑府現飭所屬查明軍徒無業之犯或分給各衙門役使或令看守寺院或令給人傭雇酌量各處情形設法安置該犯等衣食無虞逃亡之念或可稍戢卽在配亦不致累及平民等情查各縣軍流徒犯全在地方官安置得宜俾令餬口有資不致潛萌逃念惟本署司訪聞各屬到配人犯竟有安置無官彈壓之市鎭致有擾害閭閻應如該府所請凡有到配軍流徒各犯務須查明如有手藝者聽其自行謀生倘系無業之犯或分發各衙門充當役使或令看守寺院或聽民人傭雇酌量各處情形設法妥爲安置仍責令原收管官嚴行約束毋得派發無官彈壓之市鎭以致擾累閭閻如管束旣嚴亦無脫逃之事矣

一據該府折開鋪遞公文宜核實登塡時刻也查浙省公文封面空開鋪司接收年月日時俾令登塡以備稽查法至善也無如日久法弛𨿽封面仍然開列年月日時各鋪司並不遵照登塡以致經旬累月任意稽畱但經遲誤飭縣逐鋪挨查又復此推彼諉輾轉根究復費時日於公事大有關礙卑府現在飭令各鋪司將接收轉遞時日按照登塡封面以便一目了然設有稽延卽可指名提究似於鋪遞事件較有裨益等情查浙省公文封面向系刊印畱空年月日時原令各鋪司隨時登塡以備稽考乃日久廢弛並不遵照塡注一有遲延難於查察殊於公事有礙應如該府所請嗣後一切公文務令各鋪司將接收轉遞時日及鋪兵姓名逐一登塡封面如不注明不準轉遞倘敢故違該管官卽行查究庶足以速郵傳而裨公務

一據該府折開徵收錢糧宜按旬折報也查各縣徵收錢糧自應按旬稟報道府以便就近隨時查察提解司庫玆卑府所屬惟麗水一縣開折呈報其餘均不遵照開送其徵收多寡無所稽查以致任意挪用卑府現飭將完納錢糧數目按旬折報備查一有成數卽催提起解仍不時弔查流串倘有徵多報少情獘察出嚴辦庶銀兩不致存畱縣庫而侵虧之獘亦可漸除等情查各屬錢糧例應隨徵隨解原不容隱混挪移卽如杭州一郡自李守抵任以來立定章程令各屬將日收錢糧封存櫃內核有成數卽行委員拆封提解不兩年間而杭屬積欠竟巳逐漸淸釐可見得一實心任事之知府屬員焉敢獘混侵挪應如該府所請嗣後各縣徵收錢糧務須按旬折報仍責成知府督令將所收銀數封存櫃內一俟核有成數卽行委員拆傾提解司庫並不時弔查流水串根倘有徵多報少挪移情獘卽提庫胥嚴究並將該縣參辦如此則州縣無可逞其挪掩之獘矣

一據該府折開采買倉谷宜認眞督察也查各縣倉儲空虛現當秋收丰稔之際自應乘時采買實力彌補但不嚴行查察該縣等折收肥巳於倉儲毫無裨益是采買一端徒爲若輩牟利之途年年請買縣縣空倉何日得能歸補卑府現按各縣地方情形查明缺谷多寡酌定采買數目開折存記一面出示曉諭悉令本色上倉毋許再交折色買竣之日親詣盤驗如查有違例折收並買多報少情事卽稟請撤回嚴辦自不致有名無實等情查各縣缺額倉谷現奉憲飭乘此丰稔之候全數采買以實儲備並經本署司不遺餘力札檄頻催勒限各知府催買齊足驗明取具冊收申送聽候察盤各屬具有天良自當凜遵憲臺籌備倉儲至意實力趕買照數還倉不致再有延玩俟催取冊收到日核明詳請憲臺與本司分途親詣察盤以昭核實如有虛捏嚴揭請參惟是缺谷較多之縣不下三四萬石蕞爾之區誠恐一時未能買足應由該管知府察核情形詳明立案歸於下年采買仍將價銀先行提解此番買補足額之後遇有地方收成稍歉於靑黃不接之時急須接濟不許該州縣率混稟詳應由府核實詳司轉詳準其平糶一俟糶竣卽行提價俟秋收後照例詳動地丁買歸額儲永遠不許按糧勒派擾累閭閻倘有私行出脫及虛出冊收等獘將該府縣一並嚴參

一據該府折開民欠銀谷宜急爲淸釐也查各縣民欠銀谷有拖延至七八年之久者所欠數目銀則數百兩至千餘兩不等谷則數百石至數千石數萬石不等其中實欠在民者固屬不少而書役侵蝕者亦所在多有卽如松陽縣未完五十七年銀九百二十餘兩經卑府親赴該縣查開欠戶淸冊該書等情願立限墊完三日內如數呈繳倘非該書等侵用在先豈肯如此急公此事之驗而有證者若非急爲查追日久愈難辦理卑府現飭各縣將欠戶花名統行開冊送府一面勒限嚴追於卑府親詣各縣之便按照各冊弔查花戶如有巳經完納而冊內尙欠者卽屬書役侵吞分別禁押比追民欠一淸各屬倉庫卽有起色矣等情查各屬積欠錢糧巳奉憲臺奏明勒限兩月內淸完如有拖欠卽將知縣革職監追知府嚴加議處在案應通飭各府實力督催依期完繳此次追楚之後務須年款年淸不容絲毫蒂欠外至短缺谷石其中有實欠在民者亦有書役侵蝕者若不急爲查追則倉庫仍屬虛懸應如該府所請嚴飭各州縣將欠戶花名統行開冊送府一面勒限比追仍責成該管知府於因公親往各縣之便按照冊開花戶查詢如有巳經完納而冊內仍列蒂欠者明系書役侵蝕卽行禁押比追統限一月內追淸與本年采買谷石一體出收送候憲臺察盤

一據該府折開經手錢糧書吏宜秉公選充也查倉庫等房書辦收支錢谷出入最關緊要自應遴選誠謹殷實之人承充方無貽誤乃聞各縣於未經到任之先卽有赴省謀充者在該縣等受賄於先自須點充於後殊不知此輩多系無藉之徒其出資賄賂未必悉屬巳囊或向親友挪移或輾轉籌措承充之後必思設法補苴若不包攬侵挪計將安出迨官經更易又續有鉆營之人前書侵蝕銀谷遂成無可追繳之民欠是欲�經書侵蝕之獘應先絕經書侵蝕之源卑府管見應請嗣後各縣經辦銀谷書吏新官到任不準擅自更易倘有斥革事故必須另選接充者務擇誠謹殷實之人取具各房書辦互保甘結送府驗充較爲妥協等情查各屬倉庫經承收支銀錢米谷最關緊要自應遴選殷實誠謹之人承充方無貽誤今據稱訪聞各縣不肖書吏每於本官未經到任之先卽赴省謀充在該縣等旣經受賄則倉庫各書之言無不聽從且伢當契稅以及南漕各櫃書並頭役人等均聽倉庫各書指名僉點不知若輩之賄賂未必盡出已資或向親友借貸承充之後卽思挪移銀谷曲爲補苴迨至本官更易又續有鉆營之人則前書之侵隱遂捏爲民欠無可追繳以致倉庫虧缺均屬實在流獘應如該府所請嗣後各州縣倉庫各經承務須遴選誠謹殷實之人並查無朋充革役等獘方準充當前任所充之人如無過犯新官到任不準擅自更易倘有斥革事故必須另選誠謹殷實之人接充取具各房書吏互保甘結送府點驗如有獘混卽行從重究辦

一據該府折開交代抵墊宜分別辦理也查倉谷錢糧不容稍有虧缺一有移挪卽幹嚴譴現在各縣交代應存銀谷類多以預支役食采買民欠並對像作抵名𨿽有著實則虛懸查前官卸事其任內墊支墊解並物件等項自難槪置勿論但抵作倉庫錢糧不但正項轉致無著且恐不肖之員預將銀谷侵收肥橐離任時混行開列各款並物件浮價作抵以致倉庫空虛殊非愼重之道應請嗣後交代捐雜各款及一應無關奏銷者仍準以墊支墊解並物件會同監盤酌量作抵外其倉谷錢糧除淸查案內短缺數目巳經詳報有案者仍令分限彌補外此後均令核實移交不準以別項墊款並物件作抵庶倉庫不敢輕動而虧空亦可漸彌等情查各州縣交代應存銀谷類多以預支役食及采買民欠並物件作抵不特正項無著且恐不肖之員預將銀谷侵肥囊橐離任時混行開列各款並將物件浮價移交以致倉庫終無實儲應如該府所請嗣後各縣交代其一切捐雜各款無關奏銷者應由府核明冊案如役食等項實支實給準其作墊開報倘有捏混開列者不準移交並不許將物件作抵務使倉庫錢糧核實交代違者卽行嚴揭參追

一據該府折開交代抵墊物件宜變價歸款也查處郡各屬前官缺交銀兩每多以衣服鋪墊器皿流交作抵此等對像在移抵之時旣已髙擡其價日久糟舊更屬所值無何且吏易官更亦難保無抽換易兌情獘舊任移交新任現任又移交後任以應存之官項變成無用之物件以致應解者無可解應支領者無可支領任任相沿伊於胡底卑府現查各縣交代案內如有以前項衣服鋪墊器皿作抵者公平酌價飭令迅速售變歸款卽或與抵交之價稍有減少而現銀實在較之懸而無著似爲稍勝等情查各州縣交代倉庫兩項原應按款移交豈容抵算乃浙省從前積習相沿每有以衣服對像作抵名𨿽有著實則虛懸此等對像在移交之時旣巳髙擡其價而日久�舊損壞更屬所值無幾且恐吏易官更難保無抽換情獘今據稱該屬類多物件抵交應責成該府嚴督監盤官催令本任務於交代限內迅速售變自行歸補毋許混行流交如有巳經接收前任移交作抵者速卽公平估價勒限一月內售變歸補具報倘敢諉延該府一面委員督辦一面詳揭參究如售變價值與原抵之數稍有減少卽著令現任官彌補並通飭各屬府一體查明依限趕辦庶倉庫得歸實在而流抵之積獘可除矣

乾隆五十九年十二月十五日奉巡撫部院覺羅吉批如詳通飭遵照並責成各該府嚴行督察實力奉行以期積獘盡除吏治整飭是所厚望仍刊入成規呈送通頒永遠遵守此繳折存乾隆五十九年十二月十九日奉總督部堂覺羅伍批處州府鳴守具稟前事奉批知府有表率屬員整飭地方之責於一切刑名錢谷案件自當實力整頓據稟各條於民風吏治大有裨益仰浙江布政司會同按察司轉飭該府認眞辦理毋托空言仍通飭各府如有似此積疲相沿者亦卽按照地方情形分別查辦以挽頹習毋稍因循乾咎繳乾隆六十年閏二月初六日奉總督部堂覺羅伍批本司會詳前事奉批如詳通飭遵照繳折存

○知縣補缺畫一辦理

浙江等處承宣布政使司張爲詳明事查定例各省知縣如奉旨命往補用及督撫題畱該省候補者無論應題應調應選之缺俱準酌量題補又乾隆四十七年通行條例內開各督撫奏請揀發試用及試署未經實授仍赴原省試用者或奉旨命往或系曾經得缺之員遇有相當缺出先盡補用等因所云相當缺出酌量題補者無論應升應調應選之缺皆得將奉旨命往及揀發等員先行補用若拘泥缺分於補法有礙例意備至並無不分何項班次不計到省先後通融請補之文外省補缺自應挨次請補旣符定例又免奔求且浙省五十年咨請部示不拘班次到省先後均可請補亦專指同知通判而言州縣未奉指明行知若經紛紛錯補必奉大部駁詰現奉撫憲憲臺批飭請補景寧等缺以候補人員應按到省及缺出各日期挨次補用實屬公允本司前將命往來浙候補知縣鄧雲龍等請補浦江縣等缺亦因五十年曾有咨案不拘到省先後之故但四十七年通行條例命往揀發人員先盡補用例內並無不拘到省先後之文而五十年咨請部示亦指同知通判而言並非州縣皆在其內浙省補缺因此互異至於出缺日期亦有一定如丁憂事故在外題奏者應以具題之日爲準如應調者應俟奉準部覆爲準應升者應俟引見準升後再行請補今浙江遇有升調出缺有奉準部覆請補者亦有已題未奉部覆請補者亦有引見準升後請補者均未畫一應請嗣後命往揀發人員循照定例挨次補用題升遺缺俟引見準升後再行請補其調補所遺之缺亦於奉部覆準之日另行補缺仍分別出缺並到省先後挨次補用如此則補缺畫一而獘混奔競之風亦可永息矣是否有當擬合詳明伏候憲臺核示祇遵除詳撫督憲外爲此備由呈乞照詳施行乾隆五十九年二月初五日奉巡撫部院覺羅吉批所議甚屬公允如詳遵照辦理仍候督部堂批示繳又於二月十九日奉署理閩浙總督部堂覺羅吉批據議甚屬公允如詳辦理仍候撫部院衙門批示繳

○禁止勒派殷實農民生監充當地保莊長

署浙江等處承宣布政提刑按察使司謝秦爲詳明禁止殷戶作地保莊長以除民累事竊照地保一役乃系鄕中無業之民願充此役者準其充當與在縣之皂隸民壯等役無二從未有殷實力田之農民押令其充當此役者今本署司等訪得浙西杭嘉湖三府屬州縣將地保一役不許鄕中無業之人充當每歲底擇圖中田多殷實之良民號曰殷戶押令充保如有躲避推辭非提本人究處卽拏家屬淩辱令人有不得不當之勢凡殷戶一充此役則庫吏戶書以及皂快頭役先有百般勒索名曰上頭費視圖分之大小每保出錢三四十千至百餘千不等該州縣卽差一役到圖令地保養贍號曰圖差每逢錢糧比期圖差帶地保到縣血比以致殷戶受責難堪只得將自己所有之田產先行變賣墊完錢糧僅有數十畝田產之家充當地保一年家業立盡至浙東寧溫等八府屬又於地保之外更設莊長一役均系勒點殷實生監充當凡差役赴各戶守催錢糧南米官谷俱住歇莊長家內索擾酒飯如采買官谷亦著該莊長引領挨戶勒放有不肯收受谷價包封者總惟莊長是問甚至縣令親徵或委員坐都催糧以及相驗路斃命案踏勘地方公事並著該莊長備辦公館供應及書役飯食盤費該莊有尾欠錢糧卽押比莊長代完如欲求免卽勒出錢若干名曰弔莊錢充當之年日無寧晷而生監之有志舉業者每因此廢時失事阻其上進之路身爲牧令者自必具有天良何忍行此虐政此必先因不肖有司作俑於前接任者誤聽庫吏戶書皂快頭役之言因循多載只知便己之私意不顧流毒於閭閻若不立爲禁革小民受累無窮除經通飭各府縣嗣後不許殷戶充當地保莊長更不許僉點圖差到圖滋擾勒派索詐等獘如敢故違定卽差拏書役從重嚴辦並將該州縣嚴揭請參並先出示曉諭外擬合會詳伏候憲臺察核爲此備由伏乞照詳施行乾隆五十九年十一月十六日奉巡撫部院覺羅吉批如詳飭遵繳

○賊犯當贓犯事到官令事主措備一半本銀赴典認明回贖

浙江布政按察使司田謝爲遵批議詳事案據錢塘縣典商陳生生以商本無著具呈前升撫憲覺羅長批司會同妥議通詳察奪嗣該商又呈巡撫部院覺羅吉批準事主備半當本取贖仰司會同妥議本司等查開張典當原以便民間之急需其竊賊偸取對像赴典質當勢難盤問來歷始行當給一經誤當案破到官賊犯卽行供出無論本縣以及隔屬皆行提取當贓給主認領而竊犯類皆貧乏追給無期致典本每多懸宕經本司謝於前署藩篆任內會同署臬司秦議請將外結當贓飭令事主半價回贖詳奉憲臺批再確核妥議並奉撫憲憲臺札據典商陳生生呈請刊刻木榜飭並議定章程等因本司等覆查民間失竊呈報不能隨時起獲原贓轉令自備半本取贖𨿽與定例未符惟是典鋪輸課便民每遇提贓地方官膜視商本旣不實力查追而經差又復百計侵扣徒有追還之名並無追還之實暗貽賠累殊覺偏枯且起贓到案層層勒索守領維艱今一經賊犯供出卽令失主赴典認明措備半本回贖取攜原物立卽寧家可免衙門守候在失主亦所樂從毫無窒礙本司等悉心籌酌應請照前議嗣後外結竊案供出當贓經事主赴典認明將原贓封記存儲卽令事主措備一半本銀交典回贖一面嚴提賊犯勒比一經追出先盡失主後歸典商分別當堂給領嚴飭各州縣不得假手經捕如此酌予變通庶商民兩便當本不致全歸烏有而經差亦可絕其掯索之端矣所有內結當贓及民間偶致誤買或貪賤收押賊贓均仍照定例辦理至奉撫憲憲臺札飭將半價取贖章程於木榜懸掛之處查立法期在必行竊贓典當時所常有誠恐日久懈弛不肖經捕串同地匪藉詞紛擾事難保其必無應請將議定章程給發榜示用昭法守以垂永久緣奉飭議擬合會議具詳是否有當伏候憲臺察核批示祗遵除呈撫督憲外爲此備由呈乞照詳施行計開核議規條

一凡遇當贓失主措備一半當本免息取贖在失主不必守候領贓兼免房差需索而典鋪誤當賊贓令賠一半當本洵屬商民兩平

一竊案獲賊供認贓物當於某典繳出當票實時蓋印該縣飭捕役協同事主赴典認明實系原贓該典另包存儲聽事主隨時備一半當本免息取贖如限滿不贖準該典變賣其無事主到典認貨槪不準半本取贖以杜冒混

一賊屬名下追出當本先盡失主後歸典商分別給領以昭平允

一竊賊當贓半本取贖系奉大憲札飭準情酌理議詳定案以便商民倘有經捕串同地匪藉詞紛擾卽行拏究以戢刁風漧隆六十年四月十五日奉總督部堂覺羅伍批如詳飭照核議規條遵行仍候撫部院批示繳又先於三月十二日奉巡撫部院覺羅吉批如詳轉飭遵照仍將給發榜示各典造冊送查並候督部堂批示繳

○武職養廉兵丁餉銀嗣後凡遇攤扣廉餉之案一槪永遠停止

浙江布政使司汪爲懇恩詳免捐派以卹兵艱事據海防營守備林貴詳稱據尖山等七汛千把總外委陳大年等詳稱竊照本營弁兵以操防而兼司工作差務最爲煩雜支用甲於他處其勞苦情形實與別營不同每月支領糧餉無幾內有眷口在家之贍度外而本兵在工之薪水一槪取給於此以有限之錢糧供兩地之食用縱使毫無捐派實領實給尙屬竭蹶難支乃近年以來捐項累累扣款煩多以致拮據日甚伏查乾隆五十一年以前鮮有攤捐之事嗣因臺匪滋事黃溫衢嚴等標辦理軍需核有例不應銷之項荷蒙各憲軫念承辦之營獨力難賠批準通省攤捐補款此系上憲逾格鴻恩不過一時權宜豈得遽爲常例邇來各標協營持有此例竟視派捐爲快捷方式藉端紛紛詳攤遂致捐扣銀兩頻年常有源源不絕卽以本年領回廉餉而論四季合計捐項竟至二十餘款之多且將例應家屬名下著追之軍局藥械核減有款可消之火具工價一體詳請攤派若將來相率效尢似此捐扣勢必年多一年煢煢兵目力難爲繼況本營承辦工程每有賠貼而營中事故官兵亦有透欠無著之項歷年以來均系本營弁兵自行捐補從未波累通省卽如故員柩屬路費一款亦不詳派各營幫捐有案可考則通省捐項本營似可邀恩免派玆據各兵備情稟求前來不揣冒昧會詳伏乞轉申上憲俯念本營弁兵工作勞苦嗣後恩免派捐等情復加查核職營一切銀兩從未詳請攤捐所有別營捐項嗣後懇請邀免以示體卹以昭公允擬合詳候核示立案並懇通移遵照等情到司據此該本司查得武職養廉久奉憲飭不準攤捐而兵丁餉銀定例嚴禁扣克是廉餉銀兩原應照額實給緣乾隆五十二年臺匪滋擾奉調黃溫衢嚴等標營官兵赴閩會剿軍需案內制備行裝軍械等項均系各該營墊用迨至事竣格於成例不能開銷而銀數積算繁多未便令出師之營獨賠經顧前司詳奉前憲批準攤扣官兵廉餉給還歸款此攤捐之由來也𨿽事屬因公究與定例未協僅可偶一爲之本不應援以爲例詎各營嗣後相率效尢動輒詳請攤捐以致逐漸增多但核其所攤各款內如官弁透欠俸廉一項本可在於家屬名下勒追縱使人亡產盡亦應經放之員賠補何致無著又軍裝工程卽有未能報部開銷急須修制以及將備病故柩屬實在無力回籍應需捐助俱應本營自行籌劃未便攤累別營再如救火器具本有專款坐支盡可待項給辦水師巡洋弁兵已有加給口糧陸營兵丁緝匪本屬分所當爲卽雇募鄕勇船隻扣有文職養廉作爲經費地方官自能支應同安船隻應需歲修篷索燂洗工料現奉奏準借撥司庫銀兩發商生息以充歲修之用明年卽有本款可動至於各項核減銀兩果無辦員可追自應查明實在責令原營籌補或循例請豁均毋須攤派通省官兵廉餉以杜冒濫惟營硝津貼一款系給杭協委員赴豫代買各營操演藥硝貼給不敷價值之用勢難革除然系通省各營公務亦應移令各標協營於年前三月內自行按數移解司庫匯齊轉給杭協領回預期采買毋庸�司扣除養廉以符定例總之武職養廉兵丁月餉爲數無多自應全給濟用今據海防營具詳請免派捐前來備查該營弁兵兼司工作固屬勤勞但通省水陸官兵亦各有操差巡防緝捕等事勞苦相等均藉廉餉養贍辦公自應一體通免捐扣本司管見請自詳定章程爲始凡遇攤扣廉餉各案通省各營一槪停止以示體卹是否有當擬合詳請憲臺察核批示以便通移遵照如蒙憲允並請載入治浙成規以垂永久等因嘉慶元年正月十九日奉署總督部堂魁批據詳巳悉仰卽載入治浙成規以垂永久仍候通飭各鎭協營一體遵照並候撫部院批示繳又先於乾隆六十年十二月二十日奉巡撫部院覺羅吉批如詳通移遵照余已悉仍候督部堂批示繳

○嚴禁大戶錢糧勒折浮收

浙江等處承宣布政使司劉爲遵札議詳事該本署司查得各屬徵收地漕錢糧定例聽民將銀自封投櫃其有三錢以下小戶錢糧誠恐輸銀不便準其折收錢文每於開徵接徵以前飭查各該處市錢時價詳候核定頒示曉諭折收立法原屬周詳無如各該州縣日久廢弛並不遵例預期詳報竟將應折正耗錢數延至開徵以後始行具詳並有視爲具文匿不詳報者其中難保無不肖官吏混將三錢以上大戶錢糧槪行勒折浮收累民滋獘玆奉

憲臺札飭前因應請嗣後各屬徵收地漕錢糧遵例聽民將銀自封投櫃每於拆封之時仍照向例將櫃收拆封數目按旬折報查核以杜徵多解少其有輸銀不便願以制錢折納者分別各屬離省程途遠近如臺州溫州處州三府屬照依各屬所報正七兩月上旬錢價杭州嘉興湖州寧波紹興金華衢州嚴州八府屬照依各屬所報正七兩月中旬錢價由司核明每正銀一兩隨正耗餉應折制錢數目於正七月內詳請憲臺核定卽在開徵接徵之前頒示委員徧貼曉諭俾各糧戶咸知照數輸納誠如憲飭毋庸州縣自行其詳以杜遷延匿詳並免浮收累民滋獘錢價如有長落隨時詳請增減嗣後各屬如不實力奉行以及市錢時價不遵定例按旬通報者卽將怠玩經承提司究處並將該州縣先行詳記大過倘有意浮收查實卽行嚴參以示懲儆是否允洽理合核議具詳伏候憲臺察核批示飭遵等因嘉慶五年五月二十三日奉總督部堂玉批如詳通飭遵照並卽刊入治浙成規俾實力奉行日久不致廢弛仍於每屆正七月內分別核實數目詳候批示頒發曉諭庶各糧戶咸知照數輸納以杜浮收累民倘敢遲逾有意浮收卽行據實參究毋稍狥縱幹咎仍候撫部院批示繳

○降革畱任處分無礙銷試案

浙江等處承宣布政使司爲請銷試俸事嘉慶六年二月初七日奉憲臺批本司會詳泰順縣典史韓聯輝試俸期滿請咨銷試緣由奉批查官員銷試除降革之外其餘各項處分例無礙於銷去試俸字樣毋庸敍列等因又五十二年有石門縣典史淩漟銷試一案經前司具詳該員奉議降一級畱任與銷試之例不符俟開復之日再行辦理各在案今韓聯輝任內有流犯王添升脫逃二參降一級畱任緝獲之日開復一案與銷試之例未符仰俟緝獲後開復再行辦理仍候督部堂批示繳供冊並發等因奉此遵查官員試俸報滿非咨請實授可比實降實革處分與降革畱任亦大有區別乾隆三十年條例所稱除降革外其餘各項處分均無礙於銷試此系專指實降實革而言其降革畱任處分似卽在無礙銷試之列卽如上年八月間太平縣松門巡檢鄧必玉請銷試俸字樣其時該員任內有馬仁則被竊拒捕二參承緝不力降一級畱原任之案展參未結當經本司查明與例無礙轉詳憲臺咨部奉準部覆準其銷去試俸字樣在案今泰順縣典史韓聯輝請銷試俸任內𨿽有降畱處分核與鄧必玉之案事同一例應懇憲臺俯照前詳核咨俾免無故遲延實爲公便再浙省歷辦銷試文內皆系聲明並無降革畱任字樣具詳請咨檢閱舊案相沿巳久不知始自何年前司所詳淩漟之案亦系誤沿舊案未加釐正之故伏思降革畱任處分旣無礙於銷試若不明示以章程則上下書吏均得藉舊案爲苛駁之柄應請俟此詳奉到憲批卽將詳批刊入治浙成規通行各屬遵照庶辦理歸於畫一吏胥無從髙下其手矣緣奉前因合並議詳伏乞憲臺批示祗遵爲此備由呈乞照詳施行於本年二月二十九日奉巡撫部院阮批仰候察照前詳咨明吏部銷試余巳悉此繳

○咨署人員扣俸章程

議詳咨署人員連閏扣俸先署人員以院準部覆之日作爲奉文任事

浙江等處承宣布政使司劉爲議詳事竊照佐雜論俸甄別六年例應報滿浙省扣俸章程如部選人員以及咨署之員奉部覆準始行飭赴新任者何以到任日起扣俸六年咨部畱任如堪膺薦舉者以實授日起扣滿六年保題升用均核與定例相符毋庸再行置議惟歷俸應否連閏並算及咨補咨署各官先行赴任後準部覆者應於何日起俸例內並無明文立法卽未能歸於畫一盡善本司弔查舊案歷俸有連閏不連閏之異並有除閏算而上司駁令連閏算者連閏算而上司反令除去閏月計算者事在兩可部議無不準行而承辦書吏因案無一定轉得以遂其需索指駁任意髙下其手之獘他如先行赴任之員尙未奉準部覆其是否準署尙在未定自未便卽以先任之日算俸若部巳議準行文到省則該員之得缺巳定自應以院準部覆之日卽行算俸乃浙省奉到部覆必由院司府縣輾轉行知始準該員以接奉行文之日作爲任事起俸日期附入官員到任月報冊內咨部此相沿奉文任事名目之所由來也本司伏查奉文任事例不經見而佐雜人員不諳舊章率以先赴署任日期巳經具報延擱不覆往往有遲至數年之久尙未將到任日期咨部積壓宕延殊非政體況官員升轉以俸爲斷近省府屬本員奉文較早卽得以早邀扣滿升用而道途遙遠如溫處等府屬距省千餘里行文郵遞每有遲至一月後始到者該員等任事巳久亦必待文到日始行起扣是因地方有遠近之殊遂至論俸有遲早之判揆之按期考績之制似未足以昭平允本司管見除從前奉文任事各員巳經造冊咨部有案不便更攺外嗣後凡有咨署人員未奉議覆先赴署任者卽照浙省佐雜實授之例以院準部覆之日作爲該員奉文任事日期由司按月造冊咨部毋須俟本員接奉部文始行申報以免輾轉遲延其俸滿人員無論保薦畱任均一槪照奉部覆準之案準其連閏並算以歸畫一而免參差本司爲杜獘起見擬合查議具詳伏候憲臺察核批示以便刊入治浙成規通行各屬一體遵照等因於嘉慶六年八月初三日奉巡撫部院阮批據詳已悉仰卽通飭一體遵照繳又於九月初五日奉閩浙總督部堂玉批如詳通飭遵照仍候撫部院批示繳

○交代倉谷礲試粞米半米照全米作收

浙江等處承宣布政使司爲詳明碾試倉谷之例以速交盤事據仁錢二縣稟稱卑職等坐臨省會凡有各州縣未淸交代蒙委卑職等核算查有詟試倉谷一項其粞米半米各縣定議不一有以八折作算者亦有七折算者積習相沿情形各異各縣原議如此礙難輕議更張致滋饒舌但委算交代事所常有若無一定章程不足以杜紛歧而昭畫一伏查乾隆二年蘇撫憲邵具奏交代事宜內詟試倉谷請將半米粞米槪以八折作算其餘剩谷頭碾淨並算等因經戶部議覆以半米粞米並餘剩谷頭碾淨槪以八折作算毋論交盤新任不無自利之心得以藉端多索卽使按照交收而此項多收米石旣未便於倉谷奏銷案內另立粞米八折之條若令新任仍照原數支放則前官之數外多墊適爲後任侵蝕自利之資未爲允洽所有粞米八折之處應毋庸議奉旨依議欽此通行遵照在案是交代詟試倉穀粞米不準折算久有明文細繹部行誠以倉谷一項新陳不等卽使接收之員不存成見第一經礲試或天時舒斂不齊或人手髙下不一核照原收升合尙有參差若竟行定數折收誠如部議新官不無自利之心勢必借端多索其在倉丁屬遂卽故意苛求或用重礲或不用千金弔齒利其粞碎得以貼贈浮增彼此爭持遷延時日其故多由於此卑職等管見與其仍積習以致紛歧莫若遵定例而俾免爭端除巳往不計外嗣後各縣交代礲試倉谷悉遵乾隆二年部議粞米半米均照大米交收谷頭碾淨作米收算所有各縣折收之積習永行禁止應請通行各府屬一體遵照並刊入成規俾得畫一辦理等情到司據此該本司查谷爲總名其外曰糠其內曰米其碎曰粞惟谷與糠不可入口若米與粞顆粒𨿽有全半之分其同爲食用原無二致是以一米二谷之定例卽包括粞米在內並不準其另行區別剔出折算也乃浙省州縣交代倉谷往往以礱見粞米半米七折八折作收在通省旣未能歸於畫一而新任亦不無借端多索以遂其自利取巧之心相沿積習殊未公允今據仁錢二縣請照乾隆二年部議江蘇交代成案將粞米半米毋庸議折竟同全米一體作數谷頭碾淨作米收算實屬交接兩無虧損其法永久可行應如所稟刊入治浙成規通飭各屬遵照庶與一米二谷之定例相符而各州縣得所遵循遇有交代亦可免爭持遷延之陋習矣據稟前情理合核議具詳伏祈憲臺批示遵行除詳撫督憲外爲此備由呈乞照詳施行等因於嘉慶六年三月初一日奉巡撫部院阮批如詳刊入治浙成規通飭各屬遵照仍將刊刷治浙成規呈送查核並候督部堂批示繳本年三月二十六日奉總督部堂玉批據議甚屬妥協仰卽刊入治浙成規通飭各屬一體遵行仍候撫部院批示繳

○金釵低銅在於州縣廉內分攤買補

浙江等處承宣布政使司爲詳明事竊照錢局配鑄銅斤前據督局官詳稱蔣鞏兩令運回髙低滇銅按照廠定成色鎔驗兌收如有不足責令委員賠補並將金釵銅鎔煉純淨所有推出鉛鐃折算抵補一案當因例無明文詳咨滇省核例示覆去後旋奉滇憲咨覆髙滇銅每百斤加耗四斤六兩應按照廠定成色兌收其金釵廠系低銅因該銅本性燥烈顏色不能鮮明是以每百斤加耗二十三斤將樣銅及滇省鑄出錢文奏明移送到浙試鑄於乾隆七年經浙局將樣銅樣錢試鑄用八分金釵廠銅按每百斤加耗二十三斤與二分湯丹廠銅配搭鉛錫鑄出錢文光亮淸楚與樣錢相仿歷久遵照采辦惟該廠�質本低𨿽加工煎煉未能純淨從前鼓鑄系以之配搭髙銅鎔鑄並未推煉淨銅卽原定七成色亦系低銅之色未可與髙銅一律並論浙省如何鎔煉淨銅鉛鐃如何折算必有舊章可循滇省實難懸揣請循照舊辦理等因咨覆前來卽經遵照滇咨議詳奉憲批示飭遵在案苐查髙滇銅每百斤加耗四斤六兩按照廠定成色兌收據該局員所詳與滇省咨覆相符無庸置議其金釵廠低銅滇省旣無推煉淨銅之例且查乾隆七年滇省將樣銅樣錢移送浙局試鑄用八分金釵低銅每百斤加耗二十三斤與二分湯丹廠銅配搭鉛錫鑄出錢文光亮淸楚與樣錢相仿是金釵一銅本不須鎔煉淨銅折算鉛鐃因何該局不遵從前試鑄原案辦理轉將金釵銅鎔煉純淨復將鎔出鉛鐃折算抵補所有鎔煉不足成色責令委員賠補自系該局員等於鼓鑄配搭事宜未能深諳一任鑪匠恣意鎔煉配搭殊於舊鑄章程不符玆將金釵銅無庸推煉遵照從前試鑄原案飭令寧通判梁其興如法配搭試鑄據將鑄出錢文呈驗核與局鑄存錢並無二致本司復親加面試並飭梁倅在署照局以銅五二鉛四八配搭成規用洋銅一百四兩加色二兩六錢髙滇銅五十二兩加色加耗三兩四錢七分金釵低銅五十二兩不加色按每百斤加耗二十三斤例計加耗十一兩九錢六分鉛一百九十二兩合共銅鉛四百兩連加色十八兩三分作爲一罐鑄出錢文與該局鑄存之錢比較成色一律鮮明統計鼓鑄入鑪三次初次折耗十六兩七錢二次折耗十四兩三次折耗六兩按是罐銅鉛四百兩入鑪鼓鑄除外加色耗十八兩三分不計外應照例按四百兩入鑪九一折算該有鑄出錢文並剩銅梗渣末祗須三百六十四兩卽符應鑄之數今有三百八十一兩三錢核算尙有盈餘十七兩三錢之多其金釵銅無須鎔煉純淨加色已有確據隨將鑄出樣錢飭發該督局等親督鑪匠遵照乾隆七年試鑄金釵銅無庸推煉補色按銅五二搭配洋銅髙低滇銅並鉛四八合鑄並令將鑄出樣錢呈繳核驗去後今據該丞等詳據該庫員曾毓芑申稱該員自本年八月接辦至今給鑪配鑄過五六兩大卯金釵銅一萬三千六百五十二斤零照例每百斤加耗銅二十三斤遵照定例配鑄並無外加補色銅斤鑄出錢文送候核驗所有蔣鞏二令缺交之銅是否應補伏祈檢查原捲飭遵等情據轉前來備查金釵銅乾隆七年試鑄舊章並無推煉補色之例今該庫員承鑄五六兩大卯金釵銅旣系遵照舊章並不推煉補色而鑄出錢文驗與舊鑄存錢無異其毋庸補色已屬確有現辦可據所有蔣鞏二令交局之髙低滇銅除髙滇銅應遵照原議按廠定成色蔣令應交補色髙銅三千三百八十六斤二兩二錢八二銅二百四十一斤一兩四錢鞏令應交補色髙銅六千三百九十四斤十兩三錢仍照數買補交局外其金釵低銅原議蔣令應補色低銅一萬八千八百六十三斤十一兩八錢九分六釐五毫鞏令應補色低銅一萬四千八百九十七斤四兩一錢九分六釐五毫無庸補交遵照乾隆七年試鑄舊章配鑄以符定例惟查前項補色低銅業經該局逐卯鎔煉補色配鑄過銅三萬三千七百六十斤十五兩零入鑪鑄出錢文在案此項銅斤已歸無著若仍責蔣鞏兩令買補該員等三載遠差已極勞貰再以例外著賠實屬苦累查前項銅斤請照部價每百斤銀九兩外酌給運腳等銀二兩該銀三千七百十三兩七錢零請照前運員洪肇楷缺交滇銅攤捐歸補之案辦理在於通省州縣廉內自嘉慶七年起作兩年分捐提存司庫仍飭該局於七年春季起按所買銅數作八季領價采買客銅歸補淸款再金釵低銅自此番淸理仍照舊章無庸補色配鑄其髙滇銅應照滇咨廠定成色核收如有成色不足責令運員照數買補交局該局不得以正銅作收補色銅斤以杜牽混並請載入治浙成規永遠遵守俾運員得免貼累而鑪匠等亦無從借口矣是否允協合將繳到五六兩卯鑄出錢二千文備文呈送伏候憲臺核驗批示飭遵等因於嘉慶七年二月二十二日奉巡撫部院阮批如詳飭遵仍將攤捐銀數開折申送查核繳

○詳派佐雜各員養廉內扣津貼餉差銀兩

浙江等處承宣布政使司爲議詳事嘉慶七年二月初五日奉巡撫部院阮批杭州府經歷季芝等會稟佐雜奉委餉差𨿽蒙詳派通省州縣津貼但所派津貼銀兩尙不敷用議請將通省佐雜養廉每拾兩扣銀貳兩按年扣儲司庫以爲佐雜出差加增津貼之用並請嗣後司獄典史一律派委以均勞逸開具委解各省餉銀分別程途遠近酌擬加貼銀數淸折稟請核示等緣由奉批據稟各條是否可行仰布政司妥議具詳察奪此繳折並發等因奉此該本司伏查佐雜各官原以備各項差委之用司獄典史亦並無不準出差之例惟差務有難易才具有短長如某項差使某員可以委辦總在臨時選擇務期差委得人不能以區區勞逸爲詞按員挨派轉致用人失當反於公務有礙也至如奉委餉差各微員猝然就道長途一切資斧誠有如該員等所稟勢難多爲籌備者而正餉例給水腳及本司衙門津貼限於定數委實不敷所用今據該員季芝等議請以通省佐雜養廉扣捐二成加貼佐雜餉差之費此系該員等撙節於平時取用於出差以公濟公實爲愼重差務起見應如所稟辦理惟量入必須量出斯行之堪期經久本司通盤籌劃浙省佐雜各官除稅課大使及廣濟將盈二庫員�各驛丞向無養廉外其餘藩臬運三司並十一府首領曁各州縣丞簿巡典州判吏目共二百四員年額養廉共銀一萬二千三百四十兩內除應扣截曠約需銀一千餘兩外每年以實放銀一萬一千兩爲度計可扣存津貼銀二千二百兩以上年佐雜委辦餉差二十一員而論共需加貼銀二千五百餘兩計算卽不敷支用𨿽餉撥歲無定數但以後亦未必卽遽能減少本司細核折開加給津貼各數如陜西貴州河南湖南湖北福建等省餉差除照向例津貼外應如原擬之數再於佐廉內加給幫貼其甘肅雲南四川廣西等省餉差飭據該員等查覆尙可稍爲撙節請照原擬之數分別酌減一二十兩以敷年款等情亦應如所稟辦理至該員等續稟京餉加平甚重亦請照雲南餉之例加給津貼海杭兩關餉銀解京一切均系隨解關書承辦委員並不經手毋庸再加津貼如關稅撥解外省關書並不隨往仍懇一律加給津貼及佐雜曾經委署正印或辦過絲觔油茶等差力能支持毋庸津貼之處均應如所請辦理他如發解捐款查據該員等覆稱卽系上年解閩船料銀兩此非年例應解之項應與押解人犯及抄案對像赴京等差使隨時酌量籌辦不必統入餉差計算致滋溢額緣奉前批理合核議具詳並開淸折同送伏祈憲臺察核批示以便於嘉慶七年春季爲始通飭遵照辦理刊入治浙成規備查等因又本年四月十三日奉巡撫部院阮批本司具詳杭州府經歷季芝等議請將通省佐雜養廉每十兩扣銀二兩按年扣儲司庫銀二千二百兩以爲佐雜餉差加增津貼之用應如所稟辦理並開具佐雜委解京協各餉加增津貼銀數淸折詳請核示以便於嘉慶七年春季爲始通飭遵照辦理等緣由奉批據詳佐雜養廉每年扣存餉差津貼銀二千二百兩但該員等所得養廉無幾且近來解餉委用佐雜較多原因實缺州縣出差交代繁多有妨民事若使據詳二成攤扣未免佐雜辦公制肘仰於佐雜廉內扣存一成其餘一千餘兩仍於各州縣養廉銀內攤派並卽轉飭遵照仍候督部堂批示繳折存奉此伏查丞倅佐雜委解餉差州縣本有津貼向於發解時由司核定應給銀數詳明憲示先於司庫動項墊給一面分飭各州縣解還歸款此系按餉差省分之遠近定津貼水腳之多寡隨時陸續派捐不能限以年額銀數也其捐貼成案如京餉雲南貴州甘肅陜西四川等省餉差每萬兩州縣捐給津貼銀二十兩廣東廣西省餉差每萬兩州縣捐給津貼銀一十六兩湖北湖南福建河南等省餉差每萬兩州縣捐給津貼銀一十兩由來已久從無加增之案今據杭州府經歷季芝等以佐雜委解餉差請於州縣津貼之外再在伊等佐雜廉內每兩扣銀二成以爲加增津貼之用本司以該員等旣情願撙節於平時取用於出差以公濟公無待另籌別款是以議覆準行祗因前詳未將佐雜委解各省餉差州縣本有津貼銀數逐一臚列聲敍致奉憲臺將此�加增津貼批飭州縣佐雜各半捐給本司伏思丞倅佐雜委解餉差州縣旣另有津貼每年巳不下二三十兩所有此項佐雜情願扣廉加增之津貼似可毋庸重復攤派州縣捐解緣奉前因擬合備文詳請伏祈憲臺察核批示飭遵再前詳加增津貼案內並無廣東餉名目將來如遇廣東餉差應請卽照廣西餉之例加增津貼銀四十兩合並附請示遵等因

計折開

一解京餉加貼銀一百三十兩

一解陜西餉加貼銀五十兩

一解甘肅餉加貼銀一百兩

一解雲南餉加貼銀一百三十兩

一解貴州餉加貼銀一百兩

一解四川餉加貼銀一百三十兩

一解河南餉加貼銀三十兩

一解湖南餉加貼銀三十兩

一解湖北餉加貼銀三十兩

一解廣西餉加貼銀四十兩

一解福建餉加貼銀三十兩

以上各省奉撥餉銀均照擬定數目給發理合登明

○給發赴補赴選對省咨文限三日內轉發原籍地方官亦限三日內給發本員收領

浙江等處承宣布政使司劉爲遵批查議詳覆事嘉慶七年二月十四日奉憲臺批錢塘縣詳請原掣山東候補運判袁宗勛赴補咨文一案緣由奉批查袁宗勛咨文業於正月十五日發司轉給在案仰布政司卽行查明轉發給領並將因何延擱不發是否經書需索速卽嚴查具報以憑究辦嗣後此項咨文作何定限給領使上下衙門書吏不致延擱任意勒索之處並卽速議詳奪毋遲繳奉此並據錢邑具詳到司當查袁宗勛咨文本司業於正月十八日給發本員收執取有領狀存案因何復又在縣具呈請發除批飭查詳到日另行具覆憲案外至嗣後奉憲給發赴補赴選對省咨文及部科咨批下司若本員在籍例不赴省驗看者請限三日內轉發原籍地方官亦限三日內給發本員收領如例應來省驗看之員應請於咨文發司之日懸牌曉諭令其於五日內赴司就近請給取具親身押領存案如過限不領該員必巳回籍亦請發縣轉給如此酌定限期庶上下衙門書吏不致有延擱勒索之獘矣緣奉前批擬合議詳伏候憲臺察核批示遵行等因於嘉慶七年三月初七日奉巡撫部院阮批據詳巳悉嗣後務依期轉發給領該司仍須勤督內號經書隨時稽查毋任延擱滋獘再此項赴補赴選咨文均由原籍地方官取結詳辦各府縣經書亦難保無捺擱勒索有意苛駁應於各員具呈之日亦予三日之限卽行申詳由府核轉亦限三日並令將呈報到縣及出詳日期於詳內申明倘有與例不符應行駁查以致遲延亦於詳內逐一聲敍以憑察核仰卽通飭一體遵照並刊入治浙成規毋違此繳

●治浙成規卷三

藩政三

◆藩政三

商捐同安船隻仍責成寧波府承修

停止常山開化二縣淸補人丁

孤貧鐸戶口糧會同教官城守當堂按名散給

商漁各船照票分別核驗造冊

沿海商漁船隻給照稽查

酌議外辦省會城垣保固十五年爲限

浙省外結之贓令事主備半價回贖之舊議刪除

試用丞倅州縣遇有丁憂事故回籍路費核計程途遠近給發

試用官員禁用私刊木戳

開墾田地禁收試徵銀米

舉報老農酌定章程

織造匠糧請照憲綱排定州縣按期撥解並批解遲延記過章程

匠糧攺飭各縣於當月批解月底不到記過

捐款分別州縣缺分攤派

浙省佐雜微員事故回籍請給路費章程

州縣應捐微員回籍路費坐扣府廉

浙省丞倅州縣事故回籍停給路費

浙江省查禁運米出洋章程

兵童應試章程

失察小夥私鹽州縣外結記過

丞倅州縣到任未及半年遇有丁憂事故仍循給發路費

遭風營修船隻應由營通詳批司委勘

解司官俸隨時抵罰造報入撥

教雜有俸無廉各員修署銀兩由縣借給扣俸還款

○商捐同安船隻仍責成寧波府承修

浙江等處承宣布政使司嘉慶七年十二月初六日奉總督部堂玉憲札據寧紹臺道會稟奉飭將商捐同安船隻交府承修一案因購料輾轉稽遲議請歸於造辦是船之定中營將弁承修至例價不敷該府情願每船捐貼銀二百五十兩交營購料等情到本部堂據此查浙省戰哨船隻向歸寧溫二道曁乍防同知分設三廠造辦嗣因添設奏捐同安船陸拾只若全行歸廠成造恐致積壓貽誤是以議歸寧臺溫三府分辦每府承修貳拾只現除■﹝風貝﹞碎議裁外共存船貳拾捌只內定海鎭標止存陸只旋又有商人葛成興等捐造商船拾陸只除議裁外尙存拾叄只因期屆小修先經行據藩司議詳動支船工息銀責成寧波府經理當經批飭遵照在案是寧波府原議承修奏捐船貳拾只今因議裁止存陸只卽加以商捐船拾叄只共計承修止拾玖只船數無多自應遵照辦理毋須推諉玆據以購料輾轉稽遲議請歸營承辦等語但木料一項無論歸營歸府均須赴閩購買在文員尙有家丁可以差遣來閩采購俟購備齊全照寧溫各廠軍工木料之例呈請檄飭兵船護送回浙自無窒礙若歸營員采購必至差遣弁兵而於巡緝操防不無缺額且該府曾經修辦奏捐同安船隻凡船工事宜似尙熟諳兼之附近道廠集匠鳩工易於蕆事若定海遠隔外洋不特營員有巡緝之責無暇督催工作匠人亦恐未肯越洋就業必致呼應不靈於軍工實有窒礙再查前浙撫部院吉奏捐船隻系委營員成造復經司詳議歸寧臺溫三府承修今官捐艇船叄拾只前奉奏明派委遊擊黃飛鵬等在閩造辦原屬暫時權宜現屆小修業據溫處道議歸三府分辦批司核議未覆若如該府所稟何以奏捐船隻不歸原辦營員經理而派三府承修若以原辦熟手則將來米艇大船亦須歸營承修有是理乎況承造可以一期完竣而修理必須逐加勘驗陸續興辦是該員等竟至長年修辦船工無暇緝捕巡防於營制事理更有關礙至該府所稟每船捐貼修費銀貳百伍拾兩之處查修造船工各照原造價值按成估計給發向無另議津貼玆該府於推諉交營之始情願捐貼設或將來再屆修造營中援例請領又將從何撥補是捐貼之說尢屬難行所有商捐同安船隻自應仍照藩司議詳責成寧波府承修除稟批發外合札飭遵札司立卽轉飭遵照迅將商捐同安各船分別緊緩撙節確估核詳給領趕辦交營配用以資緝捕一面飭令趕造大小修成規圖冊由司核詳送部並將責成該府修造是項船工之處刊入治浙成規俾資遵守如再諉延貽誤捕務卽以玩視軍工取揭詳參毋稍違忽凜之切切等因又先於本年十二月初一日奉總督部堂玉批寧巡道會同寧府具稟商捐同安船請歸定中營原辦並津貼料價等緣由奉批仰浙江布政司查照另札轉飭遵照仍候撫部院批示繳又先於本年十月初五日奉巡撫部院阮批寧巡道會同寧府具稟前由奉批仰布政司速卽查明核議詳奪毋遲仍候督部堂批示繳稟鈔發另單存

○停止常山開化二縣淸補人丁

浙江等處承宣布政使司爲請停加升丁糧以除民累事竊照衢州府屬之常山縣全書開載有康熙二十年題準缺額鄕民貳千伍百玖拾伍口又開化縣逃亡故絕市鄕民人丁柒千玖百叄拾壹丁除歷年升補外現在常山尙有未補鄕民壹千叄百伍拾口開化未補市鄕民人丁肆千捌拾叄丁此項缺額丁口從前系歸於滋生案內淸補嗣於康熙五十二年欽奉恩旨各省編審人丁以康熙五十年丁冊定爲常額續生人丁永不加賦等因維時卽應停止淸補毋庸按年造報乃彼時未及詳加考訂誤以缺額人丁攤入通邑田地按畝勻徵歸於五年一次編審案內淸補造報迨乾隆三十六年奉旨停辦編審所有前項缺額人丁逐年攺歸奏銷案內加升丁糧造報以致有定之田年增遞加之賦此常開二縣辦理淸補人丁之原委也本司伏查滋生人丁永不加賦諭旨煌煌斷不應復有淸補丁糧之事況常山缺額鄕民壹千叄百伍拾口以每口徵銀伍錢肆釐核算計須加徵銀陸百捌拾兩肆錢開化縣缺額市民人丁玖拾玖丁以每丁徵銀壹錢叄分柒釐核算計須加徵銀壹拾叄兩伍錢陸分叄釐又鄕民人丁叄千玖百捌拾肆丁以每丁徵銀壹錢陸分貳釐核算計須加徵銀陸百肆拾伍兩肆錢捌釐在各該縣田不加廣賦則日見其重非但有加無巳小民完納維艱抑且歲無定額吏胥轉得以遂其飛灑浮徵之漸本司管見除從前誤行淸補之丁銀巳經入額毋庸再行置議外應請自嘉慶六年爲始所有常山開化二縣按年升補之丁銀永行停止歸於該縣田地升科案內陸續攤升以符從前滋生人丁永不加賦之恩旨本司不敢拘泥成案致違定例除將此項丁銀六年並無淸補無從加升緣由於本年題銷案內聲請附疏題明外擬合專案詳明伏祈憲臺察核批示祗遵並請刊入治浙成規永遠遵守再此項缺額人丁並無應於額徵田地內加派淸補明文照此將六年無從加升緣由於奏銷案內聲敍不致有幹部駁合並呈明除呈撫督憲外爲此備由伏乞照詳施行嘉慶七年七月初三日奉總督部堂玉批如詳轉飭遵照至前項丁銀作何按畝攤升之處自應預爲酌定以免吏胥浮灑情獘並卽查明該縣升科田地若干同每畝勻攤銀數開折詳送察核一面刊入治浙成規俾資遵守仍俟奉到題銷案內部覆卽行錄報查考並候撫部院批示繳又先於本年六月初八日奉巡撫部院阮批據詳巳悉仍候督部堂批示繳

又爲請停加升丁糧等事全敍兩院憲批示各等因奉此遵查常山開化二縣缺額丁銀應歸額內田地升科案內升補且此項人丁該二縣全書開載系照田地糧銀科丁今常山縣共荒缺田地糧銀捌千貳百兩柒錢陸分肆釐零缺額丁銀陸百捌拾兩肆錢按額科算每升銀壹兩應分派鄕民加升銀捌分貳釐玖毫零開化縣共荒缺田地糧銀壹千柒百捌兩貳錢捌分叄釐零缺額丁銀陸百伍拾捌兩捌錢玖釐按額科算每升銀壹兩派人丁加升銀叄錢捌分伍釐陸毫零將來照升科銀兩之多寡派丁口折銀之數目自不致有吏胥浮灑情獘玆奉前因相應開具該貳縣額徵田地應升丁銀數目淸折詳送伏祈憲臺察核批示飭遵除呈撫督憲外爲此備由呈乞照詳施行今開送淸折一扣嘉慶七年十一月十六日奉總督部堂玉批如詳飭遵仍候撫部院批示繳折存又先於本年十月二十日奉巡撫部院阮批如詳飭遵仍候督部堂批示繳折存

○孤貧鐸戶口糧會同教官城守當堂按名散給

浙江等處承宣布政使司劉爲遵札付知事嘉慶七年三月三十日奉巡撫部院阮憲札照得通省散給孤貧鐸戶等人銀兩歲支地丁正帑貳萬有餘此乃國恩養濟無告窮民與偏災正項無異長民者正宜力加查辦使窮民皆被恩澤不致凍餒而死方爲盡職乃近來各州縣於此等事竟有不躬親查核一任甲總地保書差冒領侵蝕混開花名冊報者此與捏災冒賑何異各州縣支放按季按月銀數本屬無多若該本官自行入巳並不支放斷不致如此不肖本部院亦斷不如此致疑但本官無染而一任書吏保甲等冒領毫不加察則是尸位無能全無卹民之隱矣合行特札嚴飭札司立卽通飭各州縣於每月每季之下旬預放下月下季銀兩該州縣先期移會教官城守武員至期同坐大門將應給眞正孤貧挨名點進不許攙雜淆亂再用木腰牌一面烙用火印一面用墨寫明姓名年貌並秤凖銀封挨次點名給領魚貫走出大門以防重復冒領等獘散畢將花名冊會同教官城守官銜印直報院司存案備查將來如期本部院仍當分委大小各員猝至該縣抽查如辦理不實定將該州縣及教官城守官一並參處該司卽將此通飭府州縣教官城守各官一體知悉遵辦並移行各道就近督查並刊入治浙成規永遠遵守毋違切切等因奉此

○商漁各船照票分別核驗造冊

承領礟械出口商船於每季之先開造船戶舵水姓名年貌箕斗備帶貨物礟械細冊同應給照票專案詳驗加戳記檔其不領礟械之商漁船采捕小搖等船領照時將字號年貌花名造冊同照根呈送核驗如違查究

浙江等處承宣布政使司爲遵札核議詳覆事準前司移交嘉慶八年三月十八日奉總督部堂玉憲札內開案查嘉慶七年七月十一日準到工部咨通行各省行令年終將各項給照出海船隻匯造總冊送部查核如有遲延卽將承辦州縣查參議處並將督催不力之各上司職名送部查議等因當經轉行遵照並於上年十二月間行司飭催仍�行沿海各屬造冊送司本年正月二月兩經行司匯冊詳咨各去後迄今日久因何不能匯冊詳咨未據詳覆合行札司查照準咨事理卽將嘉慶七年分給照出海各項大小船隻如該廳州縣已經造冊送司督承詳細確核匯造總冊詳咨兵工二部查核毋再遲延致幹參咎再查浙省沿海各屬成造商漁各船及買賣頂補並不將查辦給照各緣由隨時通詳現查鄞縣於上秋粵閩販洋船戶陳勝發等因風收入寧口卽將各洋船項賣與原籍粵閩之方勝利等管駕由鄞往販暹邏貿易並不將陳勝發等原領照票詳送本部堂衙門咨銷又不查明隔省頂賣船只是否與例相符及給照出口日期項目詳請示遵該縣輒自擅專準行經胥膽玩匿詳業經另札嚴查以此類推凡各屬給照出海船隻今就據報由司匯造總冊難期核實若經據報匯冊咨送設有遺漏別經大部查出諸多未便礙難登覆應否卽將核實辦理先行詳請咨部展限一面通飭沿海各屬速將上年至本年春季凡出海船隻其所給照票究應作何由司核驗稽查俾無隱混之處定限文到五日內該司悉心妥議章程詳覆察奪仍遵前檄通飭沿海各屬嗣後販洋船隻出入口岸及成造各項船隻買賣頂補遭風損壞均應照例查明辦理隨時﹣項目通詳其各項出海船隻換給照票仍按季將照票字號船戶舵水姓名年貌箕斗逐細造冊詳送不得延混倘任聽胥役賄庇私造私租濟匪並仍前匿不詳報情獘除將該經胥飭發究治外各該廳州縣定行嚴參決不寬貸凜之等因奉此本司備查嘉慶七年七月間奉院檄行準工部咨開案奉上諭副都禦史繼善奏請嚴禁沿江濱海地方私造渡船案內經江蘇撫院嶽咨準工部通行各省行令年終將各項給照出海船隻匯造總冊送部查核如有遲延卽將承辦州縣查參議處等因行司轉飭沿海各廳州縣造具細冊由司匯造總冊依限詳咨案經前司遵飭通行各屬查照辦理嗣據仁和海鹽平湖鄞縣臨海黃巖太平平陽等縣造冊送司緣各屬給發船照司中無案可稽其有無遺漏隱混難以查對隨經詳請憲臺核發匯造在案玆奉札飭前因備查上年工部咨行敍有江省奏準原咨凡沿海貿易商船願帶礟械者鑄造需時將船照專案隨詳呈院驗明加戳飭發層層稽核在船戶本無守候之累而於綏靖海防愼重軍器更有裨益其不願請領礟械之商船及向給漁照船隻並采捕小搖等船遇有船戶領照並將照根呈院核驗注冊如有不隨時專案詳報或不將照根隨詳送驗卽將該印官記過一次並由道飭提玩違經承責處以示懲儆仍於年終將各項給照出海船隻匯造總冊由道詳咨等語查江省年終總冊系巡道衙門匯辦是以俱由巡道考核浙省系本司衙門主政情形𨿽殊事同一例今年終匯冊無案查對難期核實誠如憲行設奉大部查有遺漏諸多未便礙難登覆似應卽照江省成案檄令沿海各廳州縣查明承領礟械出口貿易商船於每季之先開造船戶舵水姓名年貌箕斗備帶貨物礟械細冊同應給照票專案詳司轉呈憲臺驗明加戳發司記檔轉給其不領礟械之商漁船采捕小搖等船令於領照時造具字號年貌花名淸冊同照根呈送轉詳憲臺核驗注冊如有玩違照例記過提究至各船出入口岸以及買賣頂補遭風損壞均飭隨時項目通詳倘任聽胥役賄庇私造私租濟匪並仍前匿不詳報卽將該地方官並汛口員弁嚴參究處似此辦理在院司衙門年終匯冊得有稽考之實而各屬按期造報可無隱漏之虞是否如斯理合酌議詳覆仰祈憲臺察核批示以便刊入治浙成規通行各屬遵照一面將核實辦理情形請咨展限爲此備由伏乞照詳施行嘉慶八年五月十八日奉總督部堂玉批查商船出口領帶礟械者鑄造需時先將照票詳送驗明加戳發給固照新例辦理但本部堂衙門駐札閩省往返稍稽時日所有此項出口照票應歸該司加戳蓋印掛發仍卽分晰照造細冊隨時項目詳送以免稽延而誤風汛如遇本部堂駐札浙省之時仍卽詳送本部堂衙門驗掛以符例案所給照票於回棹年滿時分別詳繳本部堂衙門銷案以柱影射其不領礟械商漁等船如詳於領照時卽將照根詳送本部堂核驗注冊並往販外洋各船出入口岸及商船頂賣遭風損壞自應照例隨時通詳如仍匿不詳報卽將該地方官及守口員弁查參並提玩承究懲仰卽通飭沿海各廳州縣遵照辦理並移各營一體知照仍卽另具妥詳請咨展限繳

○沿海商漁船隻給照稽查

浙江等處承宣布政使司爲欽奉上諭事嘉慶八年五月十八日奉總督部堂玉批本司詳覆商漁各船照票分別核驗年終造冊請咨詳候批示刊入治浙成規通行各屬遵照緣由奉批查商船出口帶領炮械者鑄造需時先將照票詳送驗明加戳發給固照新例辦理但本部堂衙門駐札閩省往返稍稽時日所有此項出口照票應歸該司加戳蓋印掛發仍卽分晰照造細冊隨時項目詳送以免稽延而誤風汛如遇本部堂駐札浙省之時仍卽詳送本部堂衙門驗掛以符例案所給照票於回棹年滿時分別詳繳本部堂衙門銷案以杜影射其不領炮械商漁等船如詳於領照時卽將照根詳送本部堂核驗注冊並往販外洋各船出入口岸及商船頂賣遭風損壞自應照例隨時通詳如仍匿不詳報卽將該地方官及守口員弁查參並提玩承究懲仰卽通飭沿海各廳州縣遵照並移各營一體知照仍卽敍具妥詳請咨展限繳又於本年八月十六日奉總督部堂玉批本司呈詳浙省沿海各州縣給照出海商漁船隻奉部咨行年終由司匯冊詳咨查各該州縣甫奉定例尙未將照票照根呈詳核驗有無舛錯無案可稽據冊匯造請咨殊非核實辦公之道詳請咨明大部請展至嘉慶八年爲始照例查辦等緣由奉批仰候咨明兵工二部查照至浙省商漁船隻向無定額微與江省情形不同其餘稽驗照票核戳掛發並將照根送驗注冊如有置造頂買遭風擊碎船隻及往販外番出入口岸悉應遵照部行及本部堂前次批示章程該司再行申明例案切實通飭沿海各屬實力辦理並於年終匯冊詳咨倘敢仍前違例匿混造冊遲延卽將該廳州縣及守口員弁分別列揭詳參並將玩承提省究處毋稍寬貸繳各等因奉此遵卽移行沿海各府廳州縣遵照去後玆據鄞縣知縣郭文志詳稱配帶炮械商船除領縣照之外向奉本司另頒印照飭發轉給一面詳報兩院憲察考今奉飭商船領帶炮械先將照票詳司驗明加戳蓋印如督憲駐札浙江省仍送督憲衙門驗戳是否只給縣照抑系仍領司照未奉明示倘須仍領司照可否於領發時卽於照內加蓋戳記其船照毋庸詳送蓋印仍遵新例申送照根查驗以歸畫一又查卑縣商漁大小各船給發船照向止設簿登記並無設有照根今奉檄飭不領炮械之商漁等船領照時將照根詳送核驗注冊等因自應遵辦但照根式樣未奉頒發無可遵循應否用聯單兩紙一送督憲核驗一存縣備查詳請示遵等情到司據此該本司查得浙省給照出海船隻前奉憲準部咨年終匯造總冊送部查核若僅據報匯冊咨送難期核實設有遺漏別經查出諸多未便先經本司議詳請將領帶炮械商船照票鑄造需時送司轉呈憲臺驗明加戳蓋印掛發其不領炮械之商漁等船領照時造具淸冊檢同照根呈送轉詳核驗注冊等情奉批商船出口領帶炮械者鑄造需時先將照票詳送驗明加戳給發固照新例辦理但本部堂衙門駐札閩省往返稍稽時日所有此項出口照票應歸該司驗明加戳蓋印仍造細冊項目詳送以免稽延如憲臺駐札浙省仍卽詳送掛驗以符例案其不領炮械商漁等船如詳於領照時卽將照根詳送核驗注冊等因通飭遵辦在案所有配帶炮械司照向系由司給發轉給一面詳報兩院憲查核自應循舊辦理外其船照一項應遵新例並詳定章程於船照內塡明船舵水手姓名年貌箕斗梁頭丈尺並配帶炮械數目造具細冊一並送司轉呈憲臺驗截如逢憲臺駐札閩省卽由本司驗明加戳蓋印給發以昭愼重未便以給有炮械印照不將船照送驗致滋疏漏至不領炮械商漁大小各船據該縣申稱由縣給發船照向止設簿登記並無設有根照無憑稽核本司備查各縣船照參差不一卽如仁和縣僅送舊照作代照根會稽縣系將照根申送平湖余姚縣鹵船攺商給照並無照根申送殊未畫一難以稽核自應俯如該縣所請頒用兩聯船照式樣通飭各廳州縣按船隻之多寡自應刊刷預備送司掛號登記卽於兩聯之中字號之上蓋用司印飭發存儲遇有船戶請照責令該廳州縣隨時加謹查驗登注船舵水手年貌箕斗鈐用縣印截給其截存照根亦卽隨時造冊送司核對按月匯報如有濫給船照爲匪滋事照例參處如此辦理旣不輾轉需時羈畱商旅而本司衙門得有稽考年終匯冊咨部可無遺漏之虞矣擬合詳明照式同送伏候憲臺察核批示以便通飭遵照爲此備由呈乞照詳施行嘉慶八年九月二十六日奉總督部堂玉批如詳頒式通飭沿海各廳州縣一體遵照實力查辦倘有遺漏仍聽無照船隻通盜爲匪滋事卽行嚴參提究以重海防所有一切商漁各船前據該司詳請本部堂咨部展限以八年爲始造報請咨務須上緊嚴催由司匯核依限趕辦呈送核咨繳照式並發

○酌議外辦省會城垣保固十五年爲限

酌議外辦省會城垣保固十五年爲限如限內坍損卽著原辦之員賠修

浙江等處承宣布政使司爲據稟等事本年九月十一日奉總督兼署巡撫部堂玉批前署司呈詳仁和縣修竣艮山門水陸城樓望海樓實用工料銀七百九十兩五錢六釐造具冊結圖說飭據杭府李守復加勘驗並無艸率具有印結取用工料銀兩應請準銷再查定例承修城工保固三十年仁錢二縣詳修省會城垣歷系外辦恃無保固每每旋修旋損東坍西卸開段請修周而復始幾無虛歲似非核實辦公之道且城垣非別項工程可比每修一次動需一二千金至數百餘金不等各州縣年例捐款已復不少未便任意攤捐致滋賠累本署司酌議嗣後仁錢二縣承修省城工段外辦之案請照定例減半保固以十五年爲限限內坍損著落原辦之員賠修示懲庶工程不致艸率而浮冒亦可杜絕並請卽以此案爲始轉飭遵照並刊入成規頒行詳請察示等緣由奉批如詳飭遵嗣後該二縣請修省城卽以此案爲始保固十五年爲限如限內坍損卽著原辦之員賠修並刊入成規頒行遵照仍候

督部堂衙門批示繳冊結圖存又先於九月初六日奉總督部堂玉批如詳準銷至酌議嗣後仁錢二縣承修省城工段外辦之案照例減半保固以十五年爲限甚屬允協並卽轉飭遵照刊入成規頒行仍候撫部院批示繳

○浙省外結之贓令事主備半價回贖之舊議刪除

浙省外結之贓令事主備半價回贖之舊議刪除仍遵定例畫一辦理

浙江等處承宣布政提刑按察使司爲援例陳情等事準江蘇臬司咨稱案於嘉慶六年九月十三日據長元吳三縣典商黃潤泰等赴司具呈以竊盜當贓浙省頒發成規均令事主備半本免息取贖現各遵行兩省近在咫尺浙則事主備半本取贖蘇則全行弔起苦樂旣屬不均且恐賊人將一案之贓分當兩省典鋪事主認領或贖或弔亦不畫一鈔粘榜案請照浙省一體半本免息取贖刊榜永遵等情詞投司據經前升司批飭蘇州府查議詳奪去後玆據該府詳稱遵卽關準浙江杭州府鈔移原案榜示通飭各屬妥議詳轉去後玆據昆山新陽二縣會詳內稱查例載諸色人典當收買盜賊贓物不知情者勿論止追原贓其價於犯人名下追徵給主等語是定例盜贓先行給發無典鋪掯畱待贖之理況典商皆屬富饒平時獲利累萬盈千卽或誤當一二賊贓稍虧資本亦無損於錐刀之末若如該商等所請令事主半本取贖實於定例有違該事主被竊一空控官追比獲賊究出原贓所在仍須措備半本方獲被失之贓在有力之家巳屬累而又累設貧戶一時無可措辦承審官勢難向其追比當本定至案懸莫結況當贓與買贓者事同一例若當贓定以半價取贖則買贓之人亦必掯贓勒索勢必訐訟不休若事主再以違例具訴更屬難以辦理此與定例顯違未便以鄰省有此成議本省踵而行之所請半本取贖一款斷不能行等情詳府卑府查應起盜贓例得先行弔給內結外結事同一例若以內結當贓照定例弔起而外結之贓卽令事主半本取贖不特一事兩歧辦理未能畫一抑且與定例顯違該二縣所議半本取贖未可仿照之處巳屬妥協但浙省與江境壤地相連時有互相弔贓之案應請咨明浙省一體遵照定例辦理以免兩歧等情到司據此本司查核所議甚屬妥協除經批飭移明本省各屬一體遵照外移明查照通飭畫一辦理過司準此該布政使淸按察使文卷查是案前於乾隆五十九年據仁和縣典商陳生生赴前撫憲吉轅下具呈賊犯當贓務須失主認明物件再行辦本取贖毋許空提有虧商本等情奉批該商等所呈似近情理事屬可行但當本若令失主全給未免苦累應減半給本回贖庶昭平允批司會同臬司妥議詳奪等因當經前藩司田會同前臬司謝核議具詳外結竊案供出當贓經事主赴典認明將原贓封記存儲卽令事主措備一半本銀交典回贖一面嚴提賊犯勒比一經追出先盡失主後歸典商分別當堂給領嚴飭各州縣不得假手經捕如此酌予變通商民兩便不致全歸烏有而經差亦可絕其掯索之端矣所有內結當贓及民間偶致誤買或貪賤收押賊贓仍照定例辦理等情詳奉前督憲伍批如詳飭照核議規條遵行仍候撫部院批示繳又先奉前撫憲吉批如詳轉飭遵照仍將給發榜示各典造冊送查並候督部堂批示繳等因奉經刊刷成規轉行各州縣遵照在案玆準前因本司等覆加確核查例載彊竊盜賊現獲之贓各令事主認領若諸色人典當收買盜贓及竊贓不知情者勿論止追原贓其價於犯人名下追徵給主等語蓋因閭閻從容力足者少艱難貧窶者多篋存瓶儲有朝靡夕一旦爲竊匪所盜數口卽凍餒可傷是以定例當買盜贓如不知情止追原贓原爲被失之家宜憫而誤當之咎可寬法至平也乾隆六十年浙省前兩司會議酌請嗣後外結竊案供出當贓經事主赴典認明將原贓封記存儲卽令事主措備一半本銀交典回贖內結當贓仍照定例辦理不但一事兩行有違定例抑且情理不順倒置偏枯內結之案贓重乃系有力之家外結之案贓輕多系窘乏之戶在有力者備半價回贖尙屬易辦窘乏者卽起贓給領巳難補創豈可轉令半價取贖而使有力者得以起贓原議本不足以昭平允而且典商素擁厚資其平日子母相權取利於貧民生生不巳卽間遇誤當盜贓照例起給亦爲無傷況其價仍應於犯人名下追徵給領並非全歸烏有至稱典鋪提贓地方官膜視商本不實力查追而經差又百計扣侵斯又似是而非之論經差百計侵扣應責地方官嚴辦地方官之膜視不追卽非良吏該管上司自當考察奚容執此一端祗知矜商而不知卹民更非公正之議江浙毗鄰有在江省被失之贓當在浙典者亦有浙省之贓當在江典者彼此均須互起今江省旣遵定例移明在浙省似未便違例仍援舊議咨覆是浙省舊議外結之贓令事主措備半價回贖一案應請刪除嗣後當贓仍遵定例畫一辦理並通飭各屬一體遵照相應會核詳請憲臺察核批示祗遵除呈撫督憲外爲此備由呈乞照詳施行嘉慶九年五月二十九日奉總督部堂玉批據議甚屬平允自應將舊議刪除仍遵定例畫一辦理但浙省報竊之案几同山積在失竊者往往徒有起贓給主之名而實則盡飽經胥之橐更須嚴飭地方官實心查察該管上司不時察訪庶民免苦累贓歸實領仰卽通飭各屬一體遵照並出示曉諭閭閻盡令知悉仍候撫部院批示繳又先於五月初八日奉巡撫部院阮批如詳通飭遵照飭令各屬出示曉諭毋令少有抗違仍刊載治浙成規備考並候督部堂批示繳

○試用丞倅州縣遇有丁憂事故回籍路費核計程途遠近給發

浙江等處承宣布政使司爲籌給試用人員回籍路費事嘉慶九年五月二十六日奉巡撫部院阮批試用知縣孫泉雯稟請回籍路費銀兩緣由奉批仰布政司查案照例詳給繳稟鈔發粘鈔內開竊卑職安徽池州府靑陽縣人由附生中式丁酉科舉人嘉慶六年會試大挑一等以知縣分發浙江試用於是年五月二十日到省嗣於七年正月委署衢州府通判復於八年九月委署分水縣印務十一月十四日卸事業經結報在案玆本年五月初八日繼母在省寓慘遭病故卑職例應回籍守制但自浙至安徽原籍計程二千餘里路途遙遠盤柩無力緣卑職家本淸寒自抵浙至今一切食用皆勉力支持典質殆盡困苦異常回籍盤費實無借貸伏查試用人員丁艱回籍向蒙準給路費今卑職發浙試用三載未得實缺旋卽丁憂與試用人員賞給資助路費之例相符合無仰懇照例撥給俾窮員迅速扶柩回籍則死者得歸故土生者得免羈畱深感鴻仁存歿戴徳等因奉此本司備查浙省試用丞倅牧令等官向例遇有丁憂無力回籍者不論路途遠近槪給路費銀壹百兩病故者給銀貳百兩均於府廳州縣養廉內攤捐給發上年丁憂試用知縣孔龍章羅徳營無力回籍先後呈請路費均經循照向例詳攤嗣據署秀水縣病故知縣嚴昕署錢塘縣病故知縣彥圖各家屬請給扶柩回籍路費由該府縣具詳到司當查彥圖系實缺人員在浙年久歷任繁劇本不在應給之列嚴昕歷署縣篆不致無力且各州縣年例捐款巳多當此力籌彌補之際未便踵事派捐致滋借口均經駁飭玆丁憂試用知縣孫泉雯𨿽曾委署衢府通判分水縣篆旋卽卸事據稱無力回籍自屬實在情形惟查定例微員無力回籍按程途遠近每千里給銀拾兩病故者加扶櫬銀捌兩上年阿署司任內因備公項下例動微員回籍路費一款額不敷支酌議通省州縣每年派捐銀貳百五拾兩詳蒙憲允飭遵並將七八兩年應捐銀五百兩先行攤派劃存專款隨時詳給各在案丞倅州縣𨿽與佐雜微員有間但因例無支款不分路程遠近一律攤捐似無區別且逐案零星派解亦屬冗繁本司酌議嗣後丞倅州縣等官遇有丁憂事故除實缺人員槪不準給路費外試用人員查明實在無力者按照自省至該員原籍程站每千里給銀貳拾兩病故者加扶櫬銀叄拾兩以歸撙節而昭核實其銀俟詳奉批準後暫於捐存微員路費款內支給仍分四季於六十四州縣分別大中小缺匯案補攤提解歸款以免零星飭解之煩如蒙允準所有孫泉雯請領路費一案應卽照此辦理查自浙省至該員原籍安徽池州府靑陽縣計程一千三百三十里除零不計外應給銀貳拾兩以資路費緣奉批查擬合核議具詳伏候憲臺核示祗遵除詳撫督憲外爲此備由呈乞照詳施行嘉慶九年六月二十日奉巡撫部院阮批如詳飭遵所有孫泉雯應給銀兩卽行按數給領仍取收銀領狀並起程日期詳咨並候督部堂批示繳

又爲籌給試用人員回籍路費事嘉慶九年七月十七日奉總督部堂玉批本司呈詳前事奉批查佐雜微員如無力回籍者每千里準給路費銀拾兩扶櫬者加給銀捌兩此系久定章程試用丞倅州縣𨿽與佐雜微員不同但據議如有丁憂事故無力回籍者每千里準給路費銀貳拾兩病故者加給扶櫬銀叄拾兩較與佐雜微員路費多至一倍扶櫬多至數倍攤捐之款似覺過多復恐各州縣借此借口尙未妥協仰卽另行核議詳奪仍候撫部院批示繳奉此該本司查得浙省丞倅牧令等官遇有丁憂事故無力回籍者向例不論路程遠近槪給路費銀壹百兩病故者給銀貳百兩均在府廳州縣養廉內攤捐給發歷年事故人員核與例案相符者俱經詳明準給在案前據丁憂試用知縣孫泉雯請領路費查該員原籍安徽池州府靑陽縣離浙省僅止一千三百三十里未便仍照向例請給銀壹百兩是以另行核議嗣後丞倅州縣等官遇有丁憂事故除實缺人員槪不準給路費外試用人員查明實在無力者按照程途每千里給銀貳拾兩病故者外加扶櫬銀三十兩詳奉憲臺批示前因備查通省佐貳教雜員缺眾多遇有丁憂事故無力回籍者定例無分實缺暫署試用核與應給之案相符者槪準詳給路費每千里給銀拾兩病故者加給扶櫬銀八兩其丞倅州縣本與佐雜微員有閒且止試用候補之員方準給領與佐雜巳有區分得項似應稍厚惟扶櫬銀兩不分遠近槪給銀三十兩較之佐雜誠多數倍更於遠省人員亦未免向隅應請嗣後丞倅州縣有病故者加給扶櫬銀兩如雲南貴州甘肅奉天陜西廣西四川等省程途最遠者給銀三十兩順天直隸河南湖南湖北廣東山東山西等次遠省分給銀二十兩江蘇江西安徽福建系屬近省給銀一十兩似此分別核實給領攤捐可期節省而同官義助之誼亦不致有所借口其路費銀兩仍請俯照前詳每千里給銀二十兩再佐雜人員路費等銀定章巳久應仍照舊支給毋庸更張合並聲明是否允協理合詳復伏候憲臺察核示遵爲此備由呈乞照詳施行嘉慶九年九月二十一日奉總督部堂玉批據詳巳悉繳

○試用官員禁用私刊木戳

浙江等處承宣布政使司崇爲詳明飭禁事竊照職官印信奉部頒給行用卽佐雜鈐記亦例應由司刊頒今查浙省試用人員到省之後輒自刊刻木戳該員旣無專司卽偶有差委應須稟報事件自應於就近衙門借用印信何用私刊鈐記𨿽現無別項情獘但不可不防其漸就經飭行杭府議詳去後今據該府具詳請禁前來本司復查試用人員在省聽差尙未任事並無專司卽因差委應稟之事隨處可以借用印信鈐記原不必私刊木戳致滋出票傳人及騷擾情事應請飭令銷毀嗣後各員如有應稟及差委在途稟報事件卽於就近州縣佐雜等衙門借用官封其封面仍列本銜注明借用某衙門印信鈐記庶獘竇不致滋生而信守益昭愼重是否有當擬合具詳伏候憲臺察核批示以便通飭遵照等因嘉慶十一年四月十七日奉總督部堂玉批如詳通飭遵照仍刊入成規通送察核至各該員於某衙門借用官封印記飭令卽將何項差委應稟事件先行移咨該衙門存案一面照例借用倘仍遇有出票傳人及滋擾地方情事以便弔核借用衙門案據分別辦理可也仍候撫學部院批示繳嘉慶十一年四月初三日奉巡撫部院淸批如詳通飭遵照仍候督學部堂院批示繳嘉慶十一年四月十一日奉提督學院潘批據詳巳悉仍候督撫部堂院批示繳

○開墾田地禁收試徵銀米

浙江等處承宣布政使司爲大蠹獘重等事嘉慶九年八月初六日奉巡撫部院阮批本司呈詳臨海縣民吳成悌控縣書趙啟耀私徵一案據臺州府提訊吳成悌完納銀米之後該書趙啟耀卽列入試徵款下訊非私徵侵蝕情事應如所議完結至民間開墾田地於未經入額以前各州縣間有先收試徵銀米之處𨿽屬相沿舊習究非例應徵解之款應請一律通行飭禁以杜浮徵滋訟詳候核示等緣由奉批如詳飭遵繳書冊存等因奉此合亟通行飭禁爲此仰府官吏文到立卽轉行各州縣遵照嗣後凡民間開墾田地赴縣呈報後卽飭令入額啟徵所有試徵銀米一律飭禁毋任玩違致幹參咎不貸凜之切切

○舉報老農酌定章程

各屬舉報老農酌定額數不得濫舉其準充之人亦不得擅自頂戴仍遵例三年後察舉如遇病故方準接頂

署浙江等處承宣布政使司爲飭催查覆事本年十月二十三日奉總督部堂阿憲牌內開案據該司詳樂淸縣民人楊子璉堪充老農等情據此除批如詳準充外並查各縣地方請充老農有無額數飭卽詳覆去後迄今數月未據覆到合行飭催行司卽便查明老農額數各縣地方現在承充若干向來有無照例匯冊咨部立卽查明詳覆毋遲等因奉此該本司備查老農之例每縣不過量設數人以爲董率每三年察舉老農之勤勞儉朴無過犯者一人請給八品頂戴以榮其身濫舉者議處是例意無非爲勸課農桑起見非實有責成如在官人役可比故並未定有額數溯自嘉慶元年至今惟奉化金華二縣詳充至十餘名二十餘名之多鎭海象山定海嵊縣湯溪開化淳安遂安桐廬樂淸等縣各有詳充人數自一二名至四五名不等餘則絕無僅有蓋盛世出作入息民無遊惰農家望歲情殷固無待外來之督責也至各屬老農詳充後旣無三年察舉請給頂戴之人亦無事故報司之案是以司中向未匯冊咨部伏查詳充率教𨿽非著有成效請給頂戴者可比但州縣濫舉卽幹例議嗣後向無老農之處應仍其舊若大縣巳有二名小縣巳有一名不得再行濫舉卽準充之人亦不得擅自頂戴如此明定章程庶以後得有遵循不致如奉化金華之無所底止矣緣奉前因理合核議詳覆並開奉化等縣老農名數折同送伏候憲臺察核批示以便刊入治浙成規通飭各屬遵照除詳撫督憲外爲此備由伏乞照詳施行嘉慶十二年十二月二十九日奉總督部堂阿批據議老農大縣準充二名小縣準充一名不得濫舉準充之人亦不得擅自頂戴遵例三年後察舉另詳各緣由均悉如詳刊入治浙成規通飭遵照至折開查明奉化等縣濫舉多名卽飭令出示革除照議定章程選充如遇有病故方準接頂仍候撫部院批示繳折存等因又先於嘉慶十二年十二月初四日奉前巡撫部院淸批據詳巳悉仍候督部堂批示繳折存

○織造匠糧請照憲綱排定州縣按期撥解並批解遲延記過章程

署浙江等處承宣布政使司朱爲派撥匠糧事嘉慶十二年十二月二十五日奉前撫部院淸憲牌準織造部堂三咨開桐鄕縣應解十二年四月分匠糧遲至十二月始行解到其十三年該縣又派在九月似此疲玩之縣匠食攸關何堪屢任遲誤咨請攺派等因到本部院準此查匠糧米石系計口授食之需不容稍有遲誤今桐鄕縣應解前項米石遲延半載有餘自應停其派撥今查有急公早解之秀水縣堪以加派合行飭知行司卽便轉飭秀水桐鄕二縣遵照將前派桐鄕縣嘉慶十三年九月分匠糧米石攺派秀水縣解散桐鄕縣應解米石卽飭批解省倉以濟兵糈均毋遲違切切等因奉此並準織造移咨到司準此本署司查兵行匠卹各有本款織造匠糧浙省向以杭嘉湖所屬十一縣派撥內惟額米最多之嘉善縣例派兩月餘均一月一縣溯查乾隆年間𨿽間有停派之案後因或多或少究不免髙下其手而米多則批解轉致愆期仍無益於匠食故自嘉慶元年至今從無停派加派之案所以然者誠有鑑於舊習之未善也今奉飭以桐鄕上年起解遲延停其派撥將十三年九月之糧加入秀水縣名下批解此風一開不特一縣派撥兩月匠糧苦樂不能均沾抑恐將來援以爲例一縣派撥兩三月或三四月勢更無所底止伏思匠食攸關遲玩固應予以嚴懲而派撥尢不可不預防其流獘本署司管見嗣後匠糧一款應請照憲綱排定正月海寧二月嘉興三月秀水四月嘉善五月海鹽六月平湖七月石門八月桐鄕九月烏程十月歸安十一月徳淸十二月嘉善從十四年起歲歲照此撥解永不準再行更攺其批解限期甲月之糧務於乙月解楚如丙月初旬不到卽由織造移咨撫憲飭司記過如此明定章程旣足杜各縣批解遲延之習而派撥亦無慮髙下其手矣所有桐鄕十三年九月匠糧巳詳奉督撫憲批準在先況新定有記過章程該縣自不敢再行遲誤應請毋庸攺派紛更於公務益昭畫一除移覆織造外擬合詳明伏候憲臺察核批示以便刊入治浙成規通飭各屬遵照爲此備由呈乞照詳施行嘉慶十三年三月初七日奉護撫部院崇批如詳移行遵照此復

○匠糧攺飭各縣於當月批解月底不到記過

浙江等處承宣布政使司崇爲派撥匠糧事嘉慶十三年四月二十日奉巡撫部院阮憲牌本年四月十三日準織造部堂三咨開本年正二三月匠糧例派秀水徳淸嘉興三縣承辦迄今逾期巳久並無解到咨請另爲妥議務使無誤匠食等因到本部院準此合飭議詳行司卽便查照織造府來咨事理速將匠役口糧米石作何立限催解不致再有遲誤之處卽日妥議具詳咨覆一面嚴催秀水徳淸嘉興三縣將應解正二三月匠糧勒限解散毋再任延遲誤切切奉此並準織造咨開匠糧一款前因桐鄕縣運解不前逾限半載有餘咨明攺派旋準前撫部院淸將桐鄕縣之米加派秀水縣解散今復準司移以苦樂不勻且恐援以爲例或一縣派至三四月之多勢必無所底止所有桐鄕縣九月分匠糧應請毋庸攺派並請照憲綱將杭嘉湖三府屬州縣排定月分永不準再行更攺定限以甲月之米乙月批解丙月不到移咨記過惟查向來解限系按月於初旬解給各縣有遲逾者亦有依期解給者今因桐鄕一縣違限轉將向來定限均寬至三月之久似屬明寬其期且定以記過處分將來或不致再有遲誤但各州縣積玩成習倘因此一律藉延貽誤更非淺鮮現在本年正二三三个月匠糧例派秀水徳淸嘉興三縣承解迄今逾期巳久並無解到屢次檄催置若罔聞疲玩錮習亟應整頓與其織辦遲誤始行聲明貽誤緣由彼此均難辭咎不若咨請另爲妥議務使無誤匠食正所以無誤上服等因到司準此本司備查浙省南米僅敷年額支銷並無顆粒多餘是以匠糧一款歷以各縣未完額米預爲派撥各縣隨徵隨解或適值農忙蠶忙之際民間完納不前卽勢難早爲淸款此𨿽有月初解給之限而溯查嘉慶元年至今從無一縣於當月初旬解給者良由此故間有月底解到之縣十餘年來不過九次而九次之中又派在米屆全完之十二月者居其六餘均遲至二三四五月及半年以外不等歷未準織造以貽誤移請停派今奉飭停派桐鄕九月之糧未經加入秀水尙且準織造以秀水正月額糧愆期不到移催若再額外加派豈不益滋遲誤此停派加派之法徒長司書髙下其手之權仍無益於匠食而憲綱排定月分系司中自爲杜獘起見尢與各屬批解之遲早無涉誠欲如織造來移按月支放無誤莫若攺歸杭州府倉爲便蓋府倉統收統放月以數千百石計匠糧究屬無多似尙易於籌劃州縣應解匠糧卽統入南米由杭府匯總催解亦屬簡便易行如此則匠糧支放非但按月無誤卽照兵糧之例月前散給亦無不可特匠糧例無應解耗米歷年奏銷冊籍可據今織造衙門隨正收納之加一耗米系各屬解米到壩織造衙門發檔就壩散給節省過壩進倉水腳致有此充公之款若攺歸省倉收放則過壩進倉諸費州縣旣無從節省織造衙門卽少此一項耗米於公用是否不致掣肘本司衙門無案可稽似未便遽請更張惟現在旣準有織造移商攺議之文應請將朱署司所定甲糧乙解之例從嚴攺飭各縣於當月批解月底不到仍由織造移咨撫憲飭司記過俾各屬知所警畏得以遵循無誤除正月匠糧巳差押秀水縣報於四月二十八日批解其餘各縣均加緊嚴提務使接續解濟不致稍任遲延外緣奉前因擬合詳覆並將嘉慶元年起至十二年止各縣解收匠糧月日開冊同送伏候憲臺查考爲此備由呈乞照詳施行嘉慶十三年閏五月初二日奉巡撫部院阮批仰候移咨織造府查照繳冊存

○捐款分別州縣缺分攤派

浙江等處承宣布政使司淸爲籌議派捐章程詳請憲示事竊照浙省年例派捐各款有按養廉多寡分別派捐者有不分多寡一律勻派者辦理未能畫一不足以示公允本司檢查舊案乾隆四十六七及五十三四等年派捐各款本系將通省七十七州縣分別大中小缺作爲三等酌量攤捐惟今昔情形不同缺分苦樂難以執一而論從前所定大中小缺按諸現在情形又復互異本司管見應以養廉優厚錢漕數多地方完善者定爲大缺其次則數項不能相兼者作爲中缺僻處山陬海島廉薄息微者作爲小缺實系積疲最苦毫無出息者免其攤捐凡大缺派銀三兩者中缺派捐二兩小缺派捐一兩庶幾眾擎易舉不致苦樂不均再查阿署司任內詳派八年養廉扣捐緝匪經費一案因處屬十縣地方疲苦詳奉撫憲憲臺批飭免其攤派等因嗣後凡有捐款除處屬免派外尙有臺屬之仙居嚴屬之分水溫屬之泰順三縣亦與處屬各縣相等應請一律免派以昭公允而杜偏枯謹按各州縣地方情形定爲大缺二十中缺二十八小缺十六開具缺分派數淸折詳送憲臺察核批示立定章程通飭遵照除詳撫督憲外爲此備由呈乞照詳施行今開送淸折一扣浙江等處承宣布政使司今將通省七十七州縣除仙居等一十三縣免派外其餘六十四州縣分別大中小缺派數開折呈送施行

計開

仁和錢塘海寧嘉興秀水嘉善平湖桐鄕烏程歸安長興徳淸鄞縣慈溪鎭海山陰會稽蕭山諸曁余姚

以上二十州縣定爲大缺每捐款一百兩各派銀二兩二錢七分三釐共銀四十五兩四錢六分

富陽余杭臨安海鹽石門安吉武康奉化象山定海上虞嵊縣臨海寧海黃巖金華蘭溪東陽義烏永康浦江西安龍遊江山常山淳安永嘉平陽

以上二十八縣定爲中缺每捐款一百兩各派銀一兩五錢一分五釐共銀四十二兩四錢二分

於潛新城昌化孝丰新昌太平天臺武義湯溪開化建徳桐廬壽昌遂安瑞安樂淸

以上十六縣定爲小缺每捐款一百兩各派銀七錢五分七釐五毫七絲五忽共銀一十二兩一錢二分

嘉慶八年六月初十日奉總督閩浙部堂玉批據議甚屬公允仰卽通飭遵照嗣後凡遇海洋緝捕及地方緊要事件格於成例難以作正開銷方準列入捐款不得因有此款濫準支給匿不通詳務須酌核事理緩急權衡輕重毋任浮混仍候撫部院批示繳折存嘉慶八年五月十八日奉巡撫浙江部院阮批查折內派捐各數甚屬公允如詳通飭各府縣一體遵照可也仍候督部堂批示繳折存

○浙省佐雜微員事故回籍請給路費章程

署浙江等處承宣布政使司阿爲籌給路費詳請立定規條事竊照佐雜微員在任丁憂事故無力回籍例準按照程途於廉備項下動給扶櫬路費以示體卹浙省年額於備公款內動撥銀三百十六兩九錢遞年造冊報

部支銷不敷銀兩歷系詳動各府廉銀飭派所屬州縣行提歸款玆查嘉慶七年分詳給路費者十二員共銀三百九十八兩九錢內除劉諧袁大受談承中潘世瓘徐元魁鍾拔元劉克益七員銀二百三十六兩九錢系動支七年備公本款業經造冊報銷其餘郭峻揭琮施燾陳彬四員並劉克益找給銀共一百六十二兩一錢暫支府廉未經攤派先動八年例支備公本款抵補嘉慶八年先後詳準動給路費者十員內林敷英顧學元譚鴻謝仲奎陸廷珍左恆六員銀一百五十兩巳於八年備公本款動給尙有倪象占朱啟翰曾廷棟金鳳詔四員應給銀一百十二兩因八年備公本款先經歸補七年之項僅存銀四兩八錢不敷支放此外續據請給路費各員內尙有靑田縣計參典史王明徳病故試用從九品溫祥丹病故試用縣丞常廷瑞三員應給銀一百七十六兩二共銀二百八十八兩均應派廉捐補以後陸續請給者尙難預定伏查通省首領佐雜共二百二缺加以各班試用二百餘員人數繁多例支本款僅止三百餘金總屬不敷向例不敷之項均於府廉動給逐案具詳零星攤派事屬繁冗而各府廉銀扣款繁多往往支浮於額仍須提解還款且無論丁憂病故告病參革人員凡於回籍之時一槪準給路費亦不足以昭公允況州縣年例捐款巳屬不少更應撙節派捐以示體卹本署司酌議應請嗣後現任佐雜教職到任未久及各班試用人員如遇丁憂病故及因公過參革離任者如果無力回籍仍照向例按照程途詳給路費其告病告終養人員自願離任離省及缺分較優並歷任三四年以上者均當不致無力回籍參革人員如犯私過及任內有未完公項不能完繳者亦應停給路費以示區別至每年不敷銀數多寡不齊難以預計溯查嘉慶三年起至六年止四年之間共給過微員回籍路費銀二千五百七十二兩五錢內除動支本款作正支銷銀一千五百八十四兩五錢外計詳動府廉派捐銀九百八十八兩均勻比較每年應派捐銀二百五十兩所有嘉慶七八兩年不敷動給銀兩應請卽按此數於廉備項下暫支銀五百兩照依詳定大中小缺分攤六十四州縣捐解還款以後每年捐助銀二百五十兩定爲年例以免零星飭派所有倪象占等四員未給銀一百十二兩應請卽於前銀內動支其王明徳等三員應給銀一百七十六兩現亦分案具詳余銀二百一十二兩畱備續給仍俟年終核計盈絀歸入下年接續攤捐並將每年支銷各數通行各府轉飭遵照如此立定章程庶經費有著而冒濫無虞在各州縣每年捐助旣有成規遇有交代可以按日勻攤不致互相推諉且爲數無多眾擎易舉而回籍人員應給與否定以限制亦不致漫無底止矣所有核議緣由是否可行理合分別開具歷年詳動不敷各數及各州縣派捐淸折一並詳送憲臺察核批示以便通飭遵照除詳撫督憲外爲此備由呈乞照詳施行謹將飭派各州縣捐助嘉慶七八兩年銀數開折呈送察核

計開

仁和錢塘海寧嘉興秀水嘉善平湖桐鄕烏程歸安長興徳淸鄞縣慈溪鎭海山陰會稽蕭山諸曁余姚

以上二十州縣系大缺每處捐助銀十一兩三錢六分六釐共銀二百二十七兩三錢二分

富陽余杭臨安海鹽石門安吉武康奉化象山定海上虞嵊縣臨海寧海黃巖金華蘭溪東陽義烏永康浦江西安龍遊江山常山淳安永嘉平陽

以上二十八縣系中缺每縣捐助銀七兩五錢七分四釐共銀二百十二兩七分二釐

於潛新城昌化孝丰新昌太平天臺武義湯溪開化建徳桐廬壽昌遂安瑞安樂淸

以上十六縣系小缺每縣捐助銀三兩七錢八分八釐共銀六十兩六錢八釐

通共銀五百兩嘉慶九年以後照數減半每年捐助銀二百五十兩合並登明

嘉慶八年七月二十一日奉護理巡撫部院淸批如詳通飭遵照仍候督部堂批示此復折存嘉慶八年八月十六日奉總督部堂玉批據議甚屬公允仰卽通飭遵照仍候撫部院批示繳折存

○州縣應捐微員回籍路費坐扣府廉

浙江等處承宣布政使司慶爲籌給路費事案照佐雜微員丁憂事故無力回籍例按程途詳給路費銀兩前因備公項下年額銀三百一十六兩九錢不敷支用零星續派事屬煩冗於嘉慶八年間詳定章程每年增捐銀二百五十兩系分大中小六十四州縣公攤解司支放玆查此項增捐路費逐年蒂欠甚多現在淸釐庫款除查明各縣應領銀兩另行匯抵淸款飭行知照外所有嘉慶十四年分各屬應解增捐路費銀二百五十兩先經飭知該府仍照上年飭屬批解但查此項銀兩本屬同官義助理宜早爲解給況爲數無多養廉項下易於捐辦乃各屬每每視爲無關緊要之事任意拖欠轉令司庫有須動墊若再令其自行批解勢必仍置宕延歸補無期殊非愼重錢糧之道今自嘉慶十四年爲始竟於司庫各府養廉項下扣收開數飭知由各該府自行就近提歸支食以省案牘除分別飭行遵照並札庫劃扣外理合詳報伏候憲臺察核爲此備由呈乞照詳施行嘉慶十四年五月初一日奉巡撫部院阮批據詳巳悉繳

○浙省丞倅州縣事故回籍停給路費

浙江等處承宣布政使司廣爲詳明事竊照浙江省微員路費一款每年在於備公款內劃收銀三百一十六兩九錢歷年造冊報部開銷後因試用人員較多如遇事故回籍本款不敷支給前司議請在於杭溫等十府養廉內劃收各屬派捐銀二百五十兩原爲聽給佐雜微末之員事故無力回籍路費之用至於丞倅州縣等官品秩較大本不應與佐雜微員並論向來遇有丁憂事故除實缺人員不準給路費外其試用人員查明實在無力者按照路途每千里給發路費銀二十兩病故者分別遠近省分加給扶櫬銀一二三十兩不等其銀先在微員路費款內借支一面攤捐還款𨿽系體卹窮員之意但微員路費存款本屬無多現在借出知縣等官路費巳積至五百九十兩𨿽節次飭提各屬並不實時解繳以致懸宕未歸若仍循向來章程一體給發則借支愈多本款支絀設遇微員應領路費轉致無銀給發實屬未協本司酌議應請嗣後丞倅州縣等官遇有事故槪不準給回籍路費其中有實在無力回籍者各州縣或誼切桑梓或情關親故並或推念同官應聽自行量力幫助不必由司攤捐所有巳在微員路費款內借動銀五百九十兩仍行飭解還款理合詳明伏候憲臺察核批示以便通飭遵照爲此備由呈乞照詳施行嘉慶十五年三月十五日奉巡撫部院蔣批據詳巳悉仰卽通飭遵照所有動借微員路費之項卽飭解還歸款毋任延宕此繳嘉慶十五年四月十四日奉代辦總督部堂張批如詳通飭遵照仍卽並詳撫部院批示此復

○浙江省查禁運米出洋章程

浙江等處承宣布政使司浙江等處提刑按察使司浙江分巡杭嘉湖海防道浙江分巡寧紹臺海防道浙江分巡溫處海防道爲咨會事嘉慶十四年九月十六日奉巡撫部院蔣牌開嘉慶十四年九月初七日準江南河院吳咨前事等因到本部院行司查照粘鈔來文事理卽將咨會覆奏江蘇上海關禁以杜米石偸漏並浙江海寧州之長安鎭地方亦系向來偸販出洋之藪近年亦未必竟能禁絕一折奉到朱批上諭緣由卽便會同臬司移行海口員弁曁海寧州嚴密稽查如有姦商串通胥役巡兵透漏濟匪情獘立卽嚴拏究辦守口員弁兵役倘敢得規縱放並卽一並參辦仍將如何稽查之處妥議詳奪並飭海寧州卽行詳悉稟復毋違計粘鈔等因奉經移行查辦在案又於嘉慶十四年十一月十一日奉總督部堂方札開本年九月二十四日準江南河道部堂吳咨本年八月二十四日奉上諭穆奏澍雨頻沾田禾暢茂情形及閱單開糧價而淮安海州竟貴至四兩七八錢之多該省本年雨水沾渥收成不致歉薄又未興辦大工鄰省亦無客商販運何以米價有增無減幾與從前陜甘用兵時價值相同顯系食米多出外洋是以內地米少價昂此皆鐵汪

在任時因循玩忽於海口透漏米石一事不能嚴密斷絕所致著阿蔣

實力整頓認眞查禁正在降旨間適據吳覆奏查禁米石出洋一事並稱浙江海寧州之長安壩地方亦系偸販出洋之藪未能盡絕等語昨因浙江米貴巳降旨諭令阮嚴查接濟所有江蘇各海口務當嚴密偵訪如有透漏情獘卽據實參辦將此傳諭知之欽此恭錄咨會查照欽遵等因到本部堂承準此查各省海氛未靖屢奉諭旨嚴禁透漏米石等項不容稍有松懈所有浙省寧波臺州溫州各口岸業經調任督部堂阿會同前任撫部院阮定立章程調派文武員弁帶領兵役在於各海口常川駐防專拏接濟邇年以來頗有成效乃海寧州長安壩地方系偸販米石出洋之藪該管地方文武圖避處分總未稟報本部堂聞長安壩地方系各處販米客商往來雲集之所該處不肖員弁兵役得受陋規任聽姦民囤積米石每於夜靜裝載數十船運至乍浦放洋接濟盜匪似此大夥偸漏非特有妨民食而接濟洋匪所關尢巨本部堂甫經蒞任且駐札閩省離浙較遠誠恐所聞尙未眞切海寧系杭州府所屬地方離省甚近該司等自必見聞較確何以竟不查禁玆承準前因合亟飭查札司卽便會同臬司遵照查明長安壩地方偸漏米石情形據實先行密覆一面遴委幹員攺裝易服前赴該處並乍浦口兩處嚴密查訪務將縱放不肖員弁兵役及囤積偸運姦民察出一二名立拏解省從嚴究辦以示懲儆一面揭出獘端頒發大張告示分發海寧乍浦二處剴切曉諭必須大加整頓以期米價日就平減盜源日就肅淸案關米谷偸運出洋有妨通省民食萬勿稍存消弭之見切囑特囑各等因奉此該本司道等會查得浙省查禁運米出洋歷久派委千把弁兵於各海口分段巡查上年復蒙前憲奏明分別緊要次要添派副參都守丞倅佐雜帶兵駐札專拏濟匪姦民立法巳極周詳如果實力奉行盜匪口食無資自必日就窮蹙何致未能盡絕或有姦商違禁多帶或漁船夾帶出口在所不免疊奉諭旨飭禁並蒙撫憲憲臺曁本司廣蔣

於到任後又經出示通頒嚴禁在案玆復經江省奏及浙江海寧州之長安鎭地方亦系偸販出洋之藪未能盡絕奉飭嚴密稽察並將如何稽查之處妥議詳奪並奉憲臺督憲札飭前因本司道等謹將原辦章程參以現在情形分晰酌擬數條恭呈憲鑑

一長安米石來蹤去路應立法稽查運米河道應添設巡員也查杭州府屬之海寧州長安鎭爲米商聚集之區其米來自外江廬州運漕合肥及內江吳江溧陽平望等處向據海寧州折報有案迨到長安之後販往何處向未分晰具報本屬疏漏應請飭令海寧州將所到長安之米責成長安各牙行設簿登明某日某處到米若干賣與某縣某姓某字號客若干販往何處糶賣由州設立三聯印票一存州備案一送司查考一給牙行轉給買米之人收執沿途查驗放行並令駐札長安之州判就近稽查按五日匯報一次俟米石到地將印票交牙行匯齊按五日繳縣一次該州亦按五日一次送司比對並於米袋上標明店號倘有袋系借賃者責令牙行於行簿曁印票注明某客共米若干袋內本字號若干袋借賃某字號若干袋米船上亦編明某處米船倘有長安賣數與買客到地米數袋數不符卽行查究並飭該州縣於給票繳票時統令各牙行匯領匯繳毋許書役經手反啟藉端需索以致客販裹足不前有妨民食再查長安鎭有小河三道一名小橋頭一名楊家渡一名聖帝殿系通錢江之下流防有偸漏之處巳於上年檄飭杭州府海寧州東防同知海防守備嚴行稽查又赭山蜀山南沙系赭山巡檢所轄常有米商買米下塘過撥運赴南沙售賣向設運米單桅小撥船五隻僅堪擺渡不能出海每遇鋪戶來寧買米必須親赴赭山司衙門具領印照載明每照只準五十石由石塘頭過渡先赴州署投驗後往米行購米該行按照發米海寧州仍給護照爲據如果實力奉行似無出洋之獘但該處米鋪販去之米每鋪各約有若干未有報案該米鋪賣與赭山蜀山南沙一帶居民是否不致偸漏應請飭令赭山巡檢嚴密巡查將該處米鋪販去之米及賣出之米按五日一次折報並令各米鋪聯環互保出具不致偸漏甘結通送查考仍嚴禁藉端滋擾又每屆秋冬有寧波象山定海一種小釣船販載山茹帶鮝進口沿海投行售賣經海鹽縣之黃道關驗明船照放行賣畢開船出口向系責成該地塘汛員弁巡查應再重申例禁嚴飭實力查辦並於小橋頭楊家渡聖帝殿三處添派佐雜一員往來巡查黃道關添派佐雜一員會同汛弁查緝以昭周密

一浙米來路應於江浙交界處互相稽查也查浙省米石系由江南之震澤縣平望鎭入浙欲嚴去路先淸來路應請移知江省將運浙米船飭令震澤縣在於平望鎭地方每日查明確數按旬申報咨浙一面徑移販往之地方官知照但若照江省來咨竟令米船停泊平望俟探明浙省米價再行開放尙有難行之處查兩浙地方全賴上江商販接濟勢難緩待且恐啟平望牙行擅利把持以致商販裹足不前則於民食大有關礙向來入浙之米大槪俱赴長安鎭糶賣應令震澤縣責成平望牙行隨時查放每行給發印簿一本令將每日來米若干運往長安鎭者若干分赴某縣某鎭某市某行消賣者若干查明米袋字號逐日登簿按五日一次折報江省地方官移關浙省販往之處而浙省長安鎭曁各縣運到之米亦按五日一報由藩司衙門將各縣報到之數與江省咨浙之數再行比對互相查察此層層稽核似可杜偸漏越販之獘現巳另詳撫憲憲臺核咨

一乍浦海口應添設巡員以資協緝也查乍浦海口稽查偸漏夾帶米石麥麵等項向系責成嘉興府海防同知曁乍浦營汛弁互相稽察按季取造冊結通送各憲查考頻年以來𨿽未有報獲之案但乍浦海口通達大洋誠如憲札或有姦民囤積米石每於夜靜裝載船隻運至乍浦放洋接濟在所不免應再重申例禁嚴飭乍防同知汛弁嚴禁米鋪居民不許囤積並添委佐雜一員駐札乍浦海口晝夜梭巡以資協緝

一各屬海口支流汊港及聚米販米之區均應添設巡員以資防守也查寧臺溫三府所屬洋程二千餘里海口繁多業於上年奉前憲奏明分別緊要次要派委文武員弁帶兵駐札巡查星羅碁布巳極周詳他如紹興府屬之蕭山縣錢江口岸山陰縣三江閘口會稽縣曹娥江口上虞縣瀝海所餘姚縣臨山衛寧波府屬之奉化縣湖頭渡口慈溪縣觀海衛向爲內地未設巡員苐恐姦商漁戶巧爲詭計於偏僻冷靜處潛爲販運在所不免應請各添委佐雜一員專責巡查又如山陰之柯橋蕭山之臨浦鄞縣之甬東皆系聚米市鎭余姚之江橋系客米西來要路應責成各該縣計其客米所入核其販糶所出究其裝運所往查明確數分晰造冊旬日一報仍由縣移會受買處所查照是否相符互相參考則顆粒皆歸著落倘有船■﹝舟宗﹞詭祕立卽截拏究辦仍卽責成各該管巡檢協同查辦至溫州府屬離省窵遠路隔重山不能販運外省米谷毋慮其入只慮其出查平陽縣之江南地方產米較多向有客米販至溫郡接濟民食每於經由瑞安境內被該處姦民增價截買私用小船販至瑞安縣之東山九里永嘉縣之蒲州狀元橋等處囤賣難免偸漏之獘查平陽米石赴郡必由瑞安之南鋪起岸過飛雲渡應派委佐雜一員在飛雲渡並東山梅頭等口認眞稽查不許姦商截畱其陸路肩販責成地保嶴長旗埠人等一體稽查毋許私向海塗稍可攏船之處行走致有疏漏

一兵船到地買米應由縣驗放也查緝匪兵船到境有須就地購買食米向系移縣驗放近來縣中接到文移往往米巳運去其數目之多寡巳無從稽核難保無姦牙影射夾帶情獘應請咨移提鎭轉飭舟師於所到地方應須買米若干務先移會府縣飭牙分買由縣驗明米數裝運放行不得先自買運仍照例兵船停泊何縣海口卽在何縣采買不得船泊彼縣買於此縣致難稽察以滋越販之獘

一漁船配買食米宜嚴加查察也查沿海貧民半以捕魚爲業除各埠小船朝出暮歸例不配米外其餘領照漁船出洋采捕總以汛畢爲期向例舵水一名日配食米一升多或兩月少或一月計程授米俱於單內注明毋許升合浮帶立法本屬嚴密近查漁船食米往往串通牙戶多配浮帶而汛口員弁亦不認眞查察任其多裝難免偸漏應再重申例禁嚴飭汛口員弁查明牌內舵水幾名單內配米若干據實細驗數目相符方準出口倘有浮帶卽行截畱解究並治姦牙偸漏旗埠賄縱之罪仍通飭沿海各縣凡有配給漁船食米者一體造冊並出具不致夾帶多裝切實印結按月通送查考倘有疏縱擾累均嚴參究辦

一巡查員弁兵役應嚴定賞罰以示勸懲也查立法固貴周詳奉行必須實力欲員弁兵役之實力奉行是在信賞必罰從前之議記功過均屬外辦難免觀望今籌定章程嗣後各營縣及委員有能拏獲偸漏濟匪人犯罪應絞決四名以上者照拏獲洋盜三名以上例隨案奏請送部引見不及四名及軍流以下罪名亦隨案咨部議敍候補人員仍按名另予記功絞罪人犯每一名記功一次軍流人犯每二名記功一次遇記功者準其拔委兵役民人拏獲者卽將所獲米石船隻器物全行給賞仍按所獲贓罪之輕重人數之多寡由縣營分別另行獎賞各屬拏獲洋匪卽窮究該匪船由何處洋面竄駛系何處姦民接濟由何處出口俟臬司復勘屬實將失察之該管營縣及委員立卽分別解任撤回隨案請旨交部嚴加議處訊系得賄故縱者照例參革以枉法計贓治罪仍從重先在各口岸枷號示眾倘有貪功邀賞挾嫌誣拏株累無辜仍照例反坐如此明定賞罰庶各知懲勸可收實效

以上各條謹就本司道等管見所及或尙有未盡事宜巳飭各府查議統俟查覆到日如有可采之處另行續詳以期偸漏永絕洋匪自滅仰副憲臺綏靖海疆之至意緣奉飭議擬合開具各海口原派員弁並現在添派巡員淸折會同具詳是否有當伏候憲臺察核批示祇遵再金衢嚴道所屬並無海口故不會銜寧紹臺道未經來省不及會印合並聲明除詳撫督憲外爲此備由呈乞照詳施行嘉慶十四年十一月十七日奉巡撫部院蔣批如詳移行轉飭遵照余巳悉並候督部堂批示錄報繳折存嘉慶十五年正月初七日奉總督部堂方批如詳移行實力遵辦毋得以具文塞責至新派五府查明之佐雜內何處擬派河員前往駐守稽查並寧臺溫三府屬海口原派大小武職各員弁並卽查明分晰開具銜名淸折呈送備查仍候撫部院批示繳折存

○兵童應試章程

浙江等處承宣布政提刑按察使司爲兵童應試請嚴區別結保移送以崇學校事準前署司移交嘉慶十五年十二月初十日奉署巡撫部院方批紹興府核詳山會二縣學會詳凡兵童應試務須嚴加區別除勛舊宦紳後裔及身家淸白無過農民方準保送考試外其餘父兄及本身曾經投靠宦門富室或曾充衙門隸仵各役習學戲優及薙頭剔腳挑夫轎夫等項賤業並一向遊手生事經官法究爲鄕黨所不齒之人一槪不得混送並約朿不許混入武童中投考責成該管守備按名開寫三代履歷及該兵童自幼作何事業出具印結移送塡冊考試庶始進端而學校崇等情由詳奉學院批府核議由府具詳前情奉批查例載凡出身不正如門子長隨番役小馬皂隸馬快步快禁卒仵作弓兵之子孫均不準應試民壯子孫準其應試如由民壯攺充他役及其先曾充當皂快者仍不準應試又乾隆四十四年部議吹手習業猥賤向不齒於齊民之列其子孫𨿽巳攺業應仍不準其應試又五十七年部議在官充當轎夫業經告退者以告退之日爲始扣滿十年其子孫方準應試又湖南學政咨稱糧差系皂快充當子孫不準考試又例載旗民家奴服役三代實在出力經伊主放出存案俟放出三代後所生子孫始準應考又戶部則例內稱凡開豁爲良之樂籍惰民丐戶及巳經攺業之蛋戶九姓漁戶以報官攺業之人爲始下逮四世必其本族親支均系淸白自守者方準應試各等語是凡不準考試者例內均巳指明其餘如民間轎夫挑夫剃頭修腳等項並無不準考試明文此等百工手藝之人均系良民自謀生計隨地皆有豈可槪與優隸等項相提並論於例外擅增禁例且兵丁皆系良民保結充伍次苐擢用可至提鎭大員亦無準充兵丁不準應試之理該學並不查明定制率意具詳該府扶同復議亦屬含混至不準考試各項除例有代數外其餘不論代數年分遠近悉應禁及子孫今詳內祗論父兄本身轉較定例從寬尢屬不合仰布政司會同按察司查明定例分晰議詳飭遵此繳奉此本司等會查得禮部則例內載凡出身不正如門子長隨番役小馬皂隸馬快步快禁卒仵作弓兵之子孫均不準應試民壯自非賤役可比子孫準其應試如由民壯攺充他役及其先曾充當皂快等役者仍不準應試又乾隆四十四年部議吹手習業猥賤向不齒於齊民之列其子孫𨿽巳攺業應仍不準其應試又五十七年部議在官充當轎夫業經告退者以告退之日爲始扣滿十年後其子孫方準應試又湖南學政咨稱糧差系皂役充當子孫不準考試又例載旗民家奴服役三代實在出力經伊主放出存案俟放出三代後所生子孫始準應考又戶部則例內載凡開豁爲良之樂籍惰民丐戶及巳經攺業之蛋戶九姓漁戶以報官攺業之人爲始下逮四世必其本族親支均系淸白自守者方準應試各等語是凡不準考試者例內均巳指明其餘如民間轎夫挑夫剃頭剔腳等項細查各例內並無載有不準考試之文此等百工手藝之人均系良民自謀生計隨地皆有誠如前署撫憲批示豈可槪與優隸等項相提並論於例外擅增禁例至於兵丁皆由各營查明實系良民並無過犯考拔充伍亦無準充兵丁不準應試之理該府並不查明定例照依學詳核轉殊屬不合所有兵童應試除例內指明應禁各項及曾受刑傷者均不準其考試如有廩生濫行保送照例究辦外其餘如民間轎夫挑夫剃頭剔腳等項人等均屬良民並不在例禁之列自應準其一體考試以廣登進緣奉前因理合查例會詳伏候憲臺察核批示以便移行遵照除呈撫督學憲外爲此備由呈乞照詳施行嘉慶十六年三月二十四日奉督部堂汪批如詳移行遵照仍候撫學部院批示繳嘉慶十六年二月二十七日奉撫部院蔣批如詳移行遵照仍候督學部堂院批示繳嘉慶十六年三月十一日奉學部院周批據詳巳悉仍候督撫部堂院批示繳

○失察小夥私鹽州縣外結記過

浙江等處提刑按察使司浙江等處承宣布政使司兩浙江南都轉鹽運使司爲遵批會詳事嘉慶十五年八月二十五日奉巡撫部院蔣批藩司呈詳蕭山縣失察田泳秀傅阿九等在富陽縣販私被富陽鹽捕破獲所有失察之處取具職揭詳請示遵緣由奉批此案署蕭山縣趙令於田泳秀等販賣私鹽究竟是否有心徇隱抑系失於查察仰卽會同按運二司確查詳覆至獲辦私鹽案犯如不認眞跟究曲爲開脫此等有心徇隱之員自應遵照檄行揭請參辦其止系失於查察所販私鹽觔數無多者該地方官應作何分別示懲並卽會同妥議具詳察奪繳揭存等因奉卽會同轉行紹興府查覆去後玆據該府詳覆據蕭山縣申稱田泳秀傅阿九均系本縣人氏先後在臨浦地方越販私鹽被富邑鹽捕拏獲究詳實系失於查察並無徇隱情事等情據此本司等會查得州縣拏獲私鹽並不跟究曲爲開脫自應揭請參辦若本地民人販賣私鹽被鄰境拏獲其咎止於失察亦應另立記過之條以示懲創應請嗣後販私之犯被鄰境盤獲訊明觔數無多應由外結者失察出境之地方官卽隨案聲請記過一次如系該州縣差役協獲者免議仍俟年終查明記過在十案以外者卽行撤回參辦所有前署蕭山縣趙令失察田泳秀等販私之案請卽照案記過一次注冊是否允協理合會詳仰祈憲臺核示以便刊入成規通飭遵行等因於嘉慶十五年八月二十五日奉巡撫部院蔣批如詳通飭遵照並將蕭山縣趙令記過一次注冊仍卽轉詳督部堂鹽院批示再行刊入成規具報繳又於十六年閏三月初六日奉總督部堂汪批據詳巳悉仍候鹽院批示繳又於閏三月二十七日奉兼署鹽院撫部院蔣批查此案前院蘇接準咨呈當經檄行運司通飭遵照並飭移照撫部院批示遵行仍候督部堂批示後再行刊入成規報查在案仰卽移查遵辦具報繳

○丞倅州縣到任未及半年遇有丁憂事故仍循給發路費

浙江等處承宣布政使司廣爲遵批詳覆事嘉慶十六年四月二十二日奉巡撫部院蔣批原任樂淸縣知縣鄧文芳具稟患病危篤不獲偸生但卑職蒞任未及一月眷口繁多離鄕較遠非特長途資斧維艱抑且薪水匱乏仰求終始矜全俾卑職寡妻弱子不致久羈異地存歿均感等由奉批該令甫經到任旋卽病故殊爲可憫仰布政司飭府妥爲照料仍照例詳給路費飭發該家屬扶柩回籍至該縣交代該令曾否接收並卽查明具報等因奉此除行溫府外該本司查得浙省現任丞倅州縣等官向例到任不及二年丁憂事故及試用知縣事故無力回籍者不論程途遠近給發路費銀一百兩病故者給銀二百兩均於府廳州縣養廉內攤捐給發迨於嘉慶九年間前司淸議詳丞倅州縣遇有丁憂事故除實缺人員槪不準給路費外試用人員按照程途每千里給銀二十兩病故者分別程途遠近加給扶櫬銀兩其銀俟詳奉批準後暫於微員路費款內支給仍分四季匯案通攤六十四州縣捐解歸款等情詳奉憲臺批允在案又於嘉慶十五年二月間前升司廣具詳丞倅州縣等官品秩較大本不應與佐雜微員並論遇有丁憂事故槪不準給回籍路費銀兩等緣由詳奉憲臺批示通飭各屬遵照亦在案今原任樂淸縣知縣鄧文芳具稟前情奉撫憲憲臺批司照例詳給路費等因本司備查鄧令到任未及一月卽行病故𨿽系實缺人員所得廉俸無幾與久任知縣有�誠如憲批該令甫經到任旋卽病故殊爲可憫惟是現任知縣選補到任爲日無幾卽行丁憂病故柩屬無力回籍若不酌量變通必致羈畱異鄕殊堪憫惻本司酌議嗣後丞倅州縣等官凡到任未及半年者遇有丁憂事故應請循照舊章給發路費銀一百兩病故者給銀二百兩其銀先在微員路費款內暫支給發仍分攤六十四州縣捐解歸款以便扶柩回籍而示體卹如在半年以外者槪不準其給發如蒙允準所有原任樂淸縣病故知縣鄧文芳柩屬回籍路費銀兩應卽照此辦理並請刊入成規遵照擬合核議具詳伏候憲臺察核批示祗遵再查該縣交代該令尙未接收合並聲明除呈撫督憲外爲此備由呈乞照詳施行於嘉慶十六年五月十二日奉巡撫部院蔣批如詳刊入成規遵照所有鄧文芳柩屬回籍路費銀兩卽照議支給分攤捐解歸款余巳悉仍候督部堂批示繳又於嘉慶十六年六月初九日奉兼署督部堂張批候撫部院批示錄報此覆

○遭風營修船隻應由營通詳批司委勘

浙江等處承宣布政使司爲稟報事準鎭海營咨覆額外孫鼎髙管駕安字九號商捐同安船一隻在洋緝捕奉派隨同護送金州營軍工料船於十六年九月二十五日在三山洋面遭風損壞現經墊項趕修咨請查照等情到司當查護送金州船料並非追捕盜匪倉猝不及趨避者比何致一經開行卽遇■﹝風貝﹞風損壞明有不實捏冒情獘移覆自行籌補嗣準定中營及鎭海縣塡單具報前來又經一並開單移咨溫處道會同衢州樊鎭查勘是否實系損壞有無虛捏及管駕不愼情事專案移復核辦去後除俟鎭道會查覆到另行核辦外伏查營修船隻𨿽屬外銷其動用經費與內銷題估工程無異浙省水師各營積習相沿凡遇營修船隻並不將遭風緣由通詳督撫兩憲僅以墊項趕修移司備查以爲將來請銷地步試問所墊何項有銀若干旣未於文內聲明卽修竣後地方官勘驗出結亦不過送司而止並不詳院司中接到此等營移縣結視爲外銷工程無關緊要旣不轉詳亦不委員查勘直至報銷冊到始以營移縣結有案可據轉詳請銷或三折或二折於公捐緝匪項下給領完案此從前辦理艸率原委實難免虛冒假捏之獘蓋二折三折是實則縣中原勘需用之數是虛若勘驗報銷之數是實則營員豈肯以二折三折領回歸款何以駁減之後毫無異詞兼且一年兩年始行造冊報銷故作俄延無非爲莫可證驗之計除巳經請銷各案毋庸再議外嗣後如有遭風船隻應歸營修者卽由營通詳兩院聲明如何損壞情形計需修費若干營中現有何款公項可以墊修批司委驗核準興修工畢由所在地方官勘驗出結結內敍明如有虛冒願甘參賠字樣與報銷營冊同時通詳兩院批司復核議詳給領歸款倘並未通詳及營冊縣結先後不齊者一槪駁飭不準給領本司爲核實修理起見除通移水師各營並行沿海各縣遵照外理合詳明伏候憲臺察核飭行各水師營遵照實爲公便除呈撫督憲外爲此備由呈乞照詳施行嘉慶十七年四月十二日奉總督部堂汪批如詳移行遵照仍候通飭水師各鎭營曁咨明提督查照並候撫部院批示繳嘉慶十七年三月十一日奉巡撫部院髙批緝匪公費𨿽系公捐亦當歸於實用向來遭風船隻並不將如何損壞情形通詳僅自行墊修報司及司中以二折三折給領亦竟順受其爲捏報顯然今據議嗣後遭風船隻先飭通詳由司委驗再行興修工竣由所在地方官勘驗結報自系核實辦公之道甚屬妥協如詳移行遵照仍候督部堂批示錄報繳

○解司官俸隨時抵罰造報入撥

浙江等處承宣布政使司廣爲詳明事竊照額設編俸按員支食惟缺官及本員有罰俸者始行提解報撥乃歷年以來各州縣解不以時往往延至奏後始行解到以致入奏不及宕存司庫經年累月升遷事故不一竟有誤作充公動用及劃抵解款者𨿽系積習相沿爲數亦屬無幾但究與定例有違不可不明示章程以資遵守應請自嘉慶十七年起就司庫現存各年官俸及以後解到俸銀俱應按員查明罰俸案由抵完報撥或實在並無罰俸銀系不提自解而本員又巳升遷事故離省無人具領者亦照奏銷後一年之例槪行報部撥用不準絲毫擅動及抵收各縣解款蓋以前任應得之俸爲後任劃抵解款非特與理不順抑且糾纏無巳擬合具詳伏候憲臺批示立案倘自此以後再有將官俸歸於別用及劃抵各縣解款者何書經辦卽著何書賠繳嚴行究辦以絕流獘爲此備由呈乞照詳施行嘉慶十七年三月初四日奉巡撫部院髙批據詳巳悉繳

○教雜有俸無廉各員修署銀兩由縣借給扣俸還款

浙江等處承宣布政使司廣爲衙署坍損等事嘉慶十七年十一月十八日奉撫部院髙批本司呈詳永嘉縣教諭衙署年久坍損據溫州府飭委永嘉縣勘估銀一百九十九兩九錢二分三釐造冊送轉到司查教官俸銀在縣支食應請卽由縣庫借給於季俸內自行扣還詳明批示並聲明通省有俸無廉不在司請領之杭州府屬城南務等官請修衙署亦不準在司借給等由奉批查各屬請修衙署應由司查明保固例限委勘明確取造冊結詳咨俟戶工二部覆準在於耗羨款內借給興修工竣委驗造冊報銷仍於歲底匯造簡明冊咨部所借銀兩照例以領銀一月起扣分年還款其暫行委署人員不得遽借修理各等因在案今據詳教職俸銀在縣支食修署銀兩請槪由縣借給於季俸內自行扣還歸款第是否仍由司委勘冊報應否咨部文內並未議及倘各屬教職並不遵照例限或年限未滿紛紛赴縣借支或前借未完復又借修應如何明定章程以示限制仰再查明例案確核妥議另詳察奪繳奉此查通省教職並杭州府屬之城南務城北務城中務江漲務仁和縣臨平務錢塘縣西溪務安溪務蕭山縣西興驛丞江山縣廣濟驛丞會稽縣曹江巡檢兼東關驛各官定例有俸無廉其俸由縣支食與設有養廉在司請支之佐雜不同若由司借項修署各州縣遵奉坐扣按季解還原不致有庫款虛懸之慮無如漫不經心者多非失於查扣事後糾纏卽扣而不解任意宕延檢查檔案尙有乾隆五十九年借修之靑田縣教諭及嘉慶元二三四年借修之天臺縣兩學秀水縣訓導衢府訓導定海縣教諭臺府教授龍遊縣訓導宣平縣教諭等官至今久逾例限每員尙未完銀數十兩及百餘兩不等節檄嚴提終無完解而乾隆五十七年借修之曹江巡檢據會稽縣詳前巡檢劉恆禮任內漏未扣解諸如此類皆司庫無從扣收之流獘本司有鑑於此故定爲縣借縣扣之法該縣等以本庫經借之項責有攸歸當不致仍前怠玩至應借不應借自有定例可循如文內聲敍各員有請修衙署到司仍須查明前修巳逾保固限外前借巳扣解司庫淸款任內無降革畱任限年開復應行停俸案件方準委勘飭縣借給遵照定例不得有逾二百兩之數領銀一月後分作八年於季俸內坐扣歸還縣款倘年限未滿或前借未淸復又請借並任內有降革畱任處分無俸可支者不論申詳司府或徑移本縣均一槪駁飭以昭限制而杜冒濫所有此等縣借之案非自今始從前均未達部現在亦請毋庸匯咨俾免案牘繁冗緣奉飭議理合查明詳覆伏候憲臺察核批示以便刊入治浙成規通飭各屬遵照再前借曹江巡檢並靑田縣教諭等員現仍設法催提務歸有著合並聲明爲此備由呈乞照詳施行嘉慶十七年十二月初七日奉巡撫部院髙批據詳巳悉嗣後遇有請修衙署仍飭具詳本部院衙門以憑查核而杜冒濫一面刊入治浙成規通飭遵照並卽詳報督部堂批示繳又於嘉慶十八年三月初七日奉總督部堂汪批據詳巳悉此繳

●治浙成規卷四

藩政四

◆藩政四

丞倅州縣病故到任未及半年者分別省分遠近給發回籍路費銀兩

酌定佐雜微員事故分別給勘合路費章程

徵收錢漕一律攺用版串

試用知縣未經到省注冊在途丁憂酌給路費

浙省奉文取辦金州營大小修戰船料匠請仍歸通省佐雜管解

會稽縣奉派捐款稟請攺爲中缺派捐

浙省丞倅州縣如遇丁憂事故無力回籍者向給路費按照省分遠近酌給倘有捐納出身及捐過班補授者不準給予路費

營廠交收駕廠船隻嚴定章程

諸曁縣奉派捐款稟請攺爲中缺派捐

議詳各屬教雜請修衙署章程

鹽屬場所應發則例各書自道光五年爲始槪行停發年行條例間有關涉鹽場仍按年頒發

沿江沿海天漲沙塗其前後左右均系竈地應歸竈戶升科如無竈地毘連應聽民升民竈相連之處各按子母相生之例分管以息訟端

議詳各營年額公費不準借放

巡洋舟師拏獲人船解交地方官收訊俟審明定案果有爲匪通詳後始準將船畱營配緝或變價充公不得於案未審定擅將船隻畱營充公

積欠乍月耗米先於省南項下分別劃淸詳報飭縣補解

委署同通等缺查照原議章程辦理

就近派撥月糧

議詳遇有同通缺出仍照原章用同通間委司首領插委鹽屬人員如首領無人插委鹽屬鹽屬無人插委首領

詳同通缺出插委鹽屬如有本省差使調回署理

會詳新沙民竈分管章程

○丞倅州縣病故到任未及半年者分別省分遠近給發回籍路費銀兩

署浙江等處承宣布政使司楊爲遵批詳報事嘉慶十九年五月初三日奉前憲李批本署司呈詳病故紹同知汪先徳柩屬回籍路費應請仍照淸前司詳定章程按計程途給發並分別遠近加給扶櫬銀兩請核示遵等緣由奉批查丞倅州縣補缺未幾遽爾病故柩屬無力回籍難免久羈旅邸深爲可憫前據廣前司議詳嗣後遇有此等人員酌給路費扶櫬銀二百兩在於各州縣攤捐派還歸款經前院批飭遵照在案續有鄧文芳李崇盛孫鳳鳴程元拔等四員先後均各照議給予今同知汪先徳到任未及一月旋病故柩屬無力回籍應給扶櫬路費銀兩事同一轍未便更攺仰卽仍照舊章給發具報以示體卹仍候督部堂批示繳又於六月初十日奉總督部堂汪批據詳巳悉並卽通飭遵照仍候撫部院批示繳各等因奉此本署司備查丞倅州縣等官品秩較大向無給發路費之例嘉慶九年淸前司議詳試用丞倅州縣如遇丁憂事故按照程途每千里給銀二十兩病故者分別省分遠近加給扶櫬銀自一十兩至三十兩不等實缺人員不與焉嗣於十六年間又經廣前司議詳丞倅州縣到任未及半年者遇有丁憂事故給路費銀一百兩病故者給銀二百兩不復再計程途遠近矣但路費一項原爲沿途費用而設若不分別程途遠近病故者槪給銀二百兩不特漫無區別且各州縣近來捐款繁重完解頗難如可稍爲節省尢宜斟酌盡善以免各屬有所藉口是以請照淸前司原議按計程途分別支給並非輕議更章今奉前批本署司復又虛衷酌核嗣後丞倅州縣病故到任未及半年者自應按計省分遠近給發路費以昭區別如江蘇安徽系最近省分酌減給銀五十兩江西福建河南山東系次近省分酌給銀一百兩順天直隸湖南湖北山西系稍遠省分酌給銀一百五十兩廣東廣西雲南貴州甘肅奉天陜西四川系最遠省分酌給銀二百兩至丁憂人員均照此數減半給發似此分別給領旣於回籍人員毫無偏枯且於各屬應捐路費亦免多派矣是否有當合錄前後批示核議具詳伏候憲臺察核示遵並刊入成規遵照如蒙批允汪先徳柩屬回籍路費卽請照此核給爲此備由呈乞照詳施行嘉慶十九年九月十一日奉巡撫部院顏批如詳通飭遵照繳

○酌定佐雜微員事故分別給勘合路費章程

浙江等處承宣布政使司瑞爲詳請事嘉慶二十二年四月十九日奉巡撫部院楊案驗嘉慶二十二年四月初三日準兵部咨開車駕司案呈準安徽巡撫康咨稱遵查前經兵部議奏各省微員回籍分別原籍在二千里以外者準給勘合夫馬惟查安河從前微員丁憂病故無力回籍俱系遵奉定例請給路費並無請給勘合之事玆奉部議因微員程途窵遠回籍較難給與勘合故特加以軫卹等語是否於所給路費之外特卹窮員議在二千里以外者給與馬夫勘合抑系向有路費卽無須再給勘合或二千里以外者給與勘合二千里以內者仍給路費部文內並未指明前因合肥縣請領病故署理縣丞韓願相回籍路費銀兩批準動給在案嗣又據該故員之子候選吏目韓芝芳呈請賞給勘合查兵部例載文官八品以下病故如該員原籍州縣距任所差所在二千里以外者一體給與勘合夫馬試用人員奉委署事卽系任所差所無異今韓願相系在署理八品之縣丞任所病故較與試用人員在寓病故者似有區別例內旣未畫一指明事關軫卹微員必須確切妥議以昭公允查安河微員遇有無力回籍者歷來請領路費並未辦有請領勘合之事令韓願相病故在署理八品之縣丞任所現巳給發路費其應否並給勘合安河並無辦過成案咨請部示以昭愼重等因前來查本部前經條奏各省微員在任所差所病故距原籍二千里以外一體給與勘合奉旨依議欽此通行各省遵照在案今據該撫聲稱病故署理縣丞韓願相靈柩回籍現巳給發路費應否再給勘合或二千里以內之員仍給路費咨請示復等語查各省八品以下微員如系在任在差病故該督撫查明距原籍二千里以外者理應遵奉恩旨之日起給與夫馬勘合旣定有給與夫馬條例巳屬軫卹至給與路費之處理應停止其在二千里以內者仍遵循舊章辦理毋庸更議至試用人員奉委出差署事在署事任內及差所病故卽系在任在差亦應查明原籍距任所差所果系二千里以外者方準給與夫馬所有此案病故署理縣丞韓願相靈柩回籍應行文該撫查明該故員原籍系二千里以內及未奉恩旨以前病故仍循舊章辦理如在本部奏準以後病故離原籍二千里以外自應給與勘合毋庸再給路費以昭畫一辦理並通行各省督撫一體遵照可也等因奉此查此案先於嘉慶二十一年二月初二日奉護撫部院額案驗嘉慶二十一年正月十三日準兵部咨開則例館案呈本部具奏病故微員給予勘合一折嘉慶二十年十二月初四日奏奉旨依議欽此相應鈔錄原奏行文浙江巡撫轉飭所屬一體遵照可也計粘單內開兵部謹奏爲奏明請旨事先經臣部奏請開館纂修則例將積年欽奉諭旨及內外臣工條奏事件隨時奏攺章程未經載入例冊者均應編纂入例以昭法守等因奉旨依議欽此欽遵在案臣等現在悉心查核例案原例內有病故微員回籍給勘合應行攺纂一條謹繕條款恭呈禦覽如蒙兪允臣部卽載入例冊永遠遵行爲此具奏伏乞皇上睿鑑訓示遵行謹奏計開一遠省病故微員給與勘合宜定例畫一也查臣部則例內載雲南貴州廣西四川文官八品以下武官都司以下病故給與勘合陸路給夫十二名馬二匹水路船一隻至吏部則例內載各省微員病故後不能回籍者該督撫查明照例給與勘合是臣部例文指明省分與吏部槪行給與互異伏查各部則例有關會通者必須畫一辦理以示遵守如吏部例載凡各省微員病故後俱準給與勘合似於驛站較煩而臣部則例內開其微員之準給勘合者止於雲南貴州四川廣西四省亦尙未允協細參例義原因道裏較遠故特加以軫卹然該四省微員其原籍如系直隸山東山西河南等省相距數千里之遙回籍較難則病故後固當給與勘合以昭軫卹若系雲南等省鄰境之人或相去數百里之近回籍較易卽無須給與勘合況雲南等省之人未嘗不作直隸等省之官其有病故回籍者道裏同一窵遠臣部定例獨雲南等省徵員病故回籍給與勘合似亦未爲周匝臣等悉心酌議應請嗣後此項微員病故回籍給與勘合總當以二千里爲斷如該故員原籍州縣距任所差所水陸程途在二千里以內卽雲南貴州四川廣西四省亦毋庸給與其在二千里以外者無論省分一體給與勘合夫馬不支稟糧如蒙兪允俟命下之日將臣部則例並知照吏部一體更正永遠遵行各等因咨院行司查照準咨奉旨事理卽便轉行一體欽遵均刊入例冊遵行毋違各等因奉此業經移行並刊入例冊遵照在案該本司查得佐雜各官曁五百里以外教職人員戶部則例內開凡遇休致告病丁憂病故因公參革等事無力回籍者官給路費不論家口多寡每千里給銀一十兩每百里給銀一兩病故之員及丁憂官父母系在任病故不論道路遠近各外加扶櫬銀八兩所給銀兩於存公項下報銷若參革人員系犯侵貪浮躁不謹等款及因推諉誤公不盡職守擅受民詞濫差滋擾疏脫要犯交結紳衿等情參革者不給回籍路費等因遵奉在案今奉兵部條奏各省微員病故回籍距任所差所水陸程途在二千里以外者給與勘合夫馬不支廩糧又奉部咨各省八品以下微員如系在任在差病故距原籍二千里以外者給與夫馬勘合至給與路費之處理應停止其在二千里以內者仍循舊章辦理毋庸更議至試用人員奉委出差署事在署事任內及差所病故者卽系在任在差亦應查明原籍距任所差所二千里以外者一體辦理等因奉經通飭欽遵亦在案是八品以下佐雜各官及試用人員奉委出差署事病故相距原籍在二千里以外者均應遵照新例給與勘合夫馬不給路費應由該州縣及接任官查明如無未完事件造具家口經過程途里數淸冊加具印結呈送本司核明詳請憲臺咨明前途並移知臬司塡給勘合夫馬移司飭發責成該州縣勒令該家屬扶柩起程回籍凡任所差所相距原籍在二千里以內者仍遵戶部則例舊章給與路費不給勘合夫馬但此次新例系專指病故微員扶柩回籍而言其休致告病丁憂及因公參革人員應否查明任所差所在二千里內外分別給與勘合路費之處部文內未奉指明應請均照戶部則例舊章按照程途遠近槪給路費卽相距原籍在二千里以外者亦毋庸給與勘合夫馬以示限制再在省試用縣丞以下佐雜各官例內本無給與路費之文浙省因有各州縣每年捐出銀二百五十兩以爲微員回籍路費之用是以在省試用人員遇有丁憂病故實在無力回籍者間亦詳給路費原屬格外體卹惟近年發浙試用人員較多年捐銀數有限若遇有事故人員槪行動給必致收不敷支且亦無所區別應請嗣後在省試用縣丞以下雜職人員到省巳逾一年遇有病故相距原籍在二千里以外者其本身巳故柩屬逗𨖻在浙情殊可憫準照戶部則例章程每千里給銀一十兩每百里給銀一兩並外加扶柩銀八兩在於各州縣捐出路費款內動給若到省未及一年所費資斧無多不致無力回籍並相距原籍在二千里以內者不給路費其餘丁憂告病甄別參革各員本身尙在不論路程遠近應聽自行設措回籍不準請給路費如此酌定章程在遠省病故之員柩屬可免羈畱異地之苦而於年額派捐亦不致透溢不敷似比原定章程尢爲周匝是否有當相應一並議詳仰祈憲臺察核批示以便刊入成規遵照辦理除詳請撫督憲外爲此備由呈乞照詳施行爲詳請事嘉慶二十二年六月三十日奉撫部院楊批本司呈詳佐雜微員事故回籍路費遵奉新例酌定章程給發議詳核示緣由奉批據詳在任及署任差所病故微員照二千里內外分別應給勘合及路費與否其休致告病丁憂及因公參革人員仍照戶部則例槪給路費以示限制洵屬妥協自應如詳辦理惟所議試用縣丞以下佐雜人員到省巳逾一年遇有病故相距原籍二千里以外者給予路費於公捐款內動支到省未及一年相距原籍二千里以內不給路費其餘丁憂告病甄別參革各員不準請給路費之處固爲捐款無多不敷支給起見第思浙省試用員數較多其病故不在署任差所以及丁憂告病參革之員亦復不少然究系事非常有除力能回籍者不許濫行請給外其中無力之員設有到省以前本巳竭力借貸及到省以後卽資用乏絕不必待至一年而適有病故丁憂等項此等人員無論原籍遠近或停攢荒郊或孑身羈旅實在無力回籍者又勢不能不酌給路費應否毋庸計其到省巳未逾一年及相距原籍二千里內外仍循舊章責成地方官查明實在無力者出具切結詳請酌給路費俾令旅櫬窮員均得早歸故土免致羈畱異地之處仰再確核妥議另詳察奪仍錄批報明督部堂並候督部堂批示錄報繳又於七月二十三日奉督部堂董批同前由奉批據詳巳悉仍候撫部院批示繳各等因奉此仰見憲臺撫憲矜憫微員一視同仁之至意正在核議詳覆間又於嘉慶二十二年七月初四日奉憲臺撫憲案驗準兵部咨新攺則例內開一各省文官八品以下武官都司以下病故如該故員原籍州縣距任所差所水陸程途在二千里以外者陸路給夫十二名馬二匹水路船一隻若丁憂休致裁缺降調卸事後五个月內病故者亦照在任給與勘合過五个月者不準給至巳領憑票未經到任或升任外省病故報明地方官轉報督撫亦準給勘合若病故微員並無親僕有同鄕之人帶去者該督撫查明給與勘合其革職後病故不準給與其應行給與勘合者一年以內扶柩回籍準其給與如遇一年限外槪不準給等因奉此是文武員弁原籍距任所差所水陸程途在二千里以外例應給與勘合夫馬者旣有卸事後過五个月及革職後病故俱不準給與勘合之條則凡原籍在二千里以內若丁憂休致裁缺降調各員弁卸事後過五个月及革職後病故者亦不準再給路費庶辦理得昭畫一至試用縣丞以下佐雜人員其病故不在署任差所以及丁憂告病甄別之員不論到省巳未逾一年及相距原籍二千里內外均遵憲臺撫憲批示責成地方官查明實在無力者出具切結具詳一體酌給路費俾旅櫬窮員均得早歸故土以廣憲仁惟署任內因犯贓款或擅受民詞參革者不準詳給緣奉前批合再核議具詳是否允協伏祈憲臺察核示遵除詳撫督憲外爲此備由呈乞照詳施行嘉慶二十二年九月初一日奉巡撫部院楊批如詳飭遵仍候督部堂批示繳嘉慶二十二年九月十三日奉總督部堂董批仰候撫部院批示遵行錄報繳

○徵收錢漕一律攺用版串

浙江等處承宣布政使司伊爲詳明徵收錢糧攺用版串以杜獘源事竊照徵收錢漕州縣設立徵冊刊刻三聯版串先期給發易知由單俾民知應完之數迨開徵以後遇有完納隨時銷冊給串寧家其過期不完者內摘內催不予書差以可乘之機尙虞意料所不到之獘是以明察州縣預爲防閒或十日或半月將各莊巳未完戶名照徵冊列榜四鄕旣以杜書役之兜收並可儆玩戶之抗欠其法最善用意至深玆查浙江省除杭湖二府屬曾經稟請攺用版串外其餘各府屬均用活串以致墊欠累累流獘無窮現在實欠在民者巳奉恩旨全行豁免官爲墊解者亦經詳請憲臺奏準分限攤賠此後固當欽遵諭旨盡徵盡解核實開參不許絲毫挪墊而徵收之法尢不可不趁此民力易輸之時切實講求以期掃數全完毫無蒂欠然仍用活串積獘難以盡除與其懲創於事後莫若防患於未來除通飭各屬一律攺用版串其有向用活串者嚴行禁止自嘉慶二十五年春徵起於未經開徵之先按照實徵冊造具上下忙版串將各戶名下應完銀數分爲兩票如正耗銀一兩者各半分塡於串票內注明上忙應完銀五錢下忙應完銀五錢杭嘉湖三府屬漕糧定例冬完不分上下忙亦卽按戶造定版串銀數米數均大書刊刻預先用印存署糧戶完納時由櫃書按戶登簿送署截給外如此認眞妥辦不特未完之戶易於按串摘催卽重徵塗攺情獘亦可不禁而自絕矣本司爲禁獘安良起見理合具文詳明伏祈憲臺察核批示立案以便遵守爲此備由伏乞照詳施行嘉慶二十四年十一月三十日奉巡撫部院陳批如詳通飭遵照一律攺用版串實力奉行其完糧串錢並飭查照向例祗許每串收錢一文由司嚴行示禁毋許藉端勒索朦混多收未便繳

○試用知縣未經到省注冊在途丁憂酌給路費

署浙江等處承宣布政使司葉爲請給路費等事據衢州府詳據署西安縣詳據丁憂卽用知縣王克敬呈稱竊職系福建晉江縣人由舉人會試中式引見奉旨以知縣卽用分發浙江告假回籍患病於本年六月病痊起程行至西安縣地方親母林氏在途病故應卽扶柩回籍守制緣克敬貧無立錐忽遭大故行囊典盡親丁羈畱古廟待哺嗷嗷告貸無門無力起程懇請循例給發路費銀一百兩母櫬得以早歸故土等情由府轉詳並據該府具稟到司據此該本署司查得試用知縣人員如遇丁憂無力回籍者按照省分遠近酌給路費於府廉款內動給分攤各州縣捐解還府今試用丁憂知縣王克敏伊母在西安縣地方病故該員無力扶柩回籍請給路費前來查福建省系次近省分該令系丁憂人員應給減半路費銀五十兩在於府廉款內動支給發仍分攤各州縣解府還款惟查該令未經到省注冊在途母故丁憂應否酌給路費以示體卹之處理合詳請伏候憲臺察核批示飭遵除呈撫督憲外爲此備由呈乞照詳施行道光元年十二月初十日奉巡撫部院帥批如詳動給仍候督部堂批示繳道光二年正月十六日奉總督部堂慶批查該員王克敬赴浙未經到省注冊在途母故丁憂本不應給路費玆旣因無力扶柩回籍卽如詳酌給路費以示體卹可也並候撫部院批示繳

○浙省奉文取辦金州營大小修戰船料匠請仍歸通省佐雜管解

浙江等處承宣布政使司爲詳請等事道光二年二月十三日奉撫憲帥牌開道光二年二月初十日準提督王咨前事等因到本部院準此合亟飭行行司查照粘鈔事理卽將咨復金州營大小修戰船料物攺歸武職解送恐致窒礙應循舊仍委文員緣由速卽核明具詳以憑飭遵毋違計粘鈔內開提督王爲詳請示遵事本年二月初二日準貴部院咨開前事據布政司詳紹興府全屬佐雜會稟解送金州營大小修戰船料物請照屆限成造戰船之例攺歸熟習海道之水師營員駕送一案議詳到本部院據此查解船解料事同一例旣據查照該員等所援例案請攺歸熟習海道之水師營員解送仍酌加津貼路費事屬可行惟浙江省水師各標營俱系督部堂曁貴提督所轄應請核明飭遵委解除咨閩浙總督外相應移咨查核飭遵示覆等因到本提督準此爲查浙省奉文解送金州營修船料物向系文員解送惟成造金州營船歸於武員駕送歷經遵辦在案今如該員等所稟將解送料物亦歸水師營員𨿽系國家公事原可毋庸歧視惟是現在洋面𨿽尙平靜而巡防緝捕不容少有懈弛水師員弁均有帶領兵船在洋緝匪並委令巡查洋汛之責卽有一二畱營員弁又有操演兵技以及存城一切事宜較之陸路爲繁𨿽水師員弁於海道原所熟習但在閩者不過熟悉閩洋在浙者只能熟悉浙洋其餘外省洋面情形多未周曆諳曉今由浙省前赴金州涉歷江南山東直隸盛京路隔數省洋程萬里非比等閒水師營員均未諳習且此數省海道情形汪洋浩渺而沙綫礁脈一省有一省之地勢不能一律必須經歷熟諳之舵水方能行駛卽使水師營員解送亦憑舵工主見不能別出心裁而船上椗繚斗舵以及駕駛事宜均有雇募舵水人等無須解送之員親自經理況水師營員在洋緝捕仰賴皇上洪福得保無虞一遇風臺𨿽英雄亦無用武之地今文職旣憚涉險武員豈遂免危至所稱黃湄父子歸途之變系屬貪圖快捷方式以致變生意外該員解送已到若由陸路旋回何致被葬魚腹而該員等又稱此差盤費不敷往往致遭傾覆若以願給武員之津貼優給文員亦可無虞缺乏再水師營員不惟金州料船應須護送卽寧溫二廠在閩采辦料船亦須護送但兵船亦止護送出境交替前進卽一省洋面亦須逐程接護從無自閩護至江省情事今因護送料船遂令營員解送似於國家設官分職之宏規亦未妥洽況水師營中因升因保送部引見之員未能按年依期有人惟成造金州戰船數年一次是以查有因公之員委令承辦解送今以常解之料船歸之乏便之武員將來文員旣經畏難推手而武職又因乏公裹足於辦理公事之道似亦未臻善美且此項料物歷系文員采買解送辦有成規一旦更易武職恐致窒礙而該員等又稱需次日久得缺艱難但旣已身列仕版自應力圖報效似未便避難就易況從前原案旣經無從溯查今該員等所援例案亦屬似涉牽彊準咨前因本提督管見所及應請循舊仍委文員免予更攺除咨會總督部堂外相應咨覆爲此合咨貴部院煩請查核飭遵仍循其舊誠爲公便施行等因奉此本司備查是項金州船料向系委令寧紹嚴溫四府屬佐雜人員解送遵循已久前據該佐雜等以海洋重運涉歷維艱且因漁捕巡檢黃湄解料回棹失事之故稟請攺歸水師武員解�當經據情轉詳蒙撫憲批準分咨督憲提督核復到日飭遵在案現在旣準提督核復以此差由文攺武窒礙難行咨復撫憲行司核明具詳飭遵等因自難再行彊攺武員解送致啟諉延應仍委令文員駕運毋庸另議更張惟是歷年以來各佐雜盡職從公𨿽不敢臨差規避而重洋涉險實不免奉委彷徨兼以黃湄覆轍益復視爲畏途從前差旋無誤準記大功一次今宜加以優獎方足以昭鼓勵本司愚昧之見應請嗣後管解金州營大小修戰船料匠攺歸通省佐雜管解如其解交無誤回浙之日除記大功一次外候補人員準以優缺酌量拔委現任人員準其列入保薦本系保薦人員準其遇有升調缺出盡先升調庶微員寸進有階各臻勇往而於軍工要料不致臨時遲誤本司爲調劑苦差愼重戰艦起見擬合酌核具詳伏候憲臺察核批示永行遵守除呈撫督憲外爲此備由呈乞照詳施行道光二年三月初九日奉巡撫部院帥批此案委解金州營修船料匠前準提督核復更易武職恐致窒礙應循舊仍委文員解送現又準督部堂移咨浙省成造金州戰船派委水師營員駕送其辦解大小修木料事本一轍自應攺歸水師營員解送以免文員不諳海道疏虞等因但現在應解各船料物節準盛京將軍曁工部咨催若往返咨議俟定案後再行派委必致又誤風信且業已展限若再遲緩定幹查議自應先行委員解送玆據該司議詳仰卽如詳飭委試用主簿李楨試用從九品魏之琦管解仍卽塡批詳請核掛給發咨文飭令領賫乘風駕送一面將嚴溫二府屬應辦小修七八九十及大修三號金州船五隻之棕觔木植等項飛速嚴催趕緊購辦齊全解往如再遲延卽行取揭詳參毋稍寬貸至該司所議攺歸通省佐雜管解鼓勵章程旣據並詳督部堂仍候咨明核復另行飭遵並候督部堂批示項目錄報繳道光二年閏三月初十日奉總督部堂慶批如詳通飭遵照仍刊入治浙成規送查嗣後如遇委解金州船料物務將委員銜名並詳本部堂察核毋違仍候咨明浙江提督查照並候撫部院批示錄報繳又於本年閏三月十三日奉巡撫部院帥牌開道光二年閏三月初十日準督部堂慶咨復金州營大小修戰船料匠一案現據藩司議詳請於通省佐雜管解業經批示通飭遵照在案咨請查照等因到本部院準此合行飭遵行司查照粘鈔事理立卽遵照督部堂批示通飭遵照辦理仍刊入治浙成規呈送備查嗣後如遇委解金州船料物務將委員銜名並詳督部堂察核毋違計粘鈔督部堂慶爲咨覆事道光二年三月二十四日在廈門行館接準貴部院咨開管解金州營大小修戰船料匠一案現據藩司詳請於通省佐雜管解如其解交無誤回浙之日除記大功一次外候補人員準以優缺酌量拔委現任人員準其列入保薦本系保薦人員準其遇有升調缺出盡先升調庶微員寸進有階各臻勇往而於軍工要料不致臨時遲誤等情可否照議辦理咨請查照核覆等因到本部堂準此查此案先據浙藩司議詳業經批示通飭遵照仍刊入治浙成規送查嗣後如遇委解金州船料物務將委員銜名並詳本部堂察核並咨明浙江提督查照在案玆準前因相應咨覆爲此合咨貴部院煩請查照施行

○會稽縣奉派捐款稟請攺爲中缺派捐

浙江等處承宣布政使司爲詳明事竊據會稽縣具稟奉派一切捐款向蒙核照海寧等十八大缺派解卑職歷任未久本不應以向定章程遽瀆憲聰惟是缺分有優劣之別情形亦今昔不同如卑縣地方境居郡首一切差務及在縣因公捐辦事件每年所需事難盡數實有倍於他邑而年例捐攤及奉文特派並在縣應捐各款幾及七千金核之歲入並應得養廉之數已不敷甚多是以前縣各令均多虧累所入不敷所出惟有愈思砥礪廉隅黽勉從事無如半載以來𨿽日事節儉終屬竭蹶莫可言宣因思捐款一項請照上虞等二十八中缺驗派俾得稍從撙節不致左支右絀等情到司據此查是案於道光二年四月十九日奉憲臺批該縣稟同前由奉批查山會二縣𨿽均系附郡首邑但會邑糧賦較山邑僅止三分之二從前一律作爲大縣派捐本未平允應如何將派捐各款分別裁減之處仰布政司確核妥議詳覆察奪淸折並發仍繳等因奉此該本司查得通省因公詳派捐款銀兩除臺屬之天臺仙居嚴屬之分水�屬之樂淸泰順及處屬十縣地方疲苦一律免派又仁�二縣地當省會辦公殷繁一切派捐公款照大缺減六派四其餘各州縣分別大中小缺凡大缺派銀三兩者中缺派銀二兩小缺派銀一兩均經開折詳奉各前憲批允通飭遵照在案今據會稽縣知縣常令稟稱奉派一切捐款向蒙核照海寧等十八大缺派解並在縣應捐各款核之歲入並應得養廉之數不敷甚多是以前縣各令均多虧累所有捐款一項請照上虞等縣中缺驗派前來自屬實在情形應請準其與上虞等縣一律攺爲中缺派捐以昭平允緣奉批飭理合核議開折詳明並將奉發原折一並呈送伏候憲臺察核批示爲此備由呈乞照詳施行今呈送淸折一扣謹將會稽縣捐款銀兩攺爲中缺派捐數目開折呈電

計開

每捐款銀一百兩

仁和錢塘二縣大缺詳明減六派四原派銀九錢二分三釐今加攤銀七釐該銀九錢三分

共銀一兩八錢六分

海寧嘉興秀水嘉善平湖桐鄕烏程歸安長興徳淸鄞縣慈溪鎭海山陰蕭山諸曁余姚等十七大缺每縣原派銀二兩三錢七分五釐今加攤銀一分九釐該銀二兩三錢九分四釐

共銀四十兩六錢九分八釐

富陽余杭臨安海鹽石門武康安吉奉化象山定海會稽上虞嵊縣臨海黃巖寧海金華蘭溪東陽永康義烏浦江西安龍遊江山常山淳安永嘉平陽等二十九中缺每縣原派銀一兩五錢八分三釐今加攤銀一分三釐該銀一兩五錢九分六釐

共銀四十六兩二錢八分四釐

新城於潛昌化孝丰新昌太平武義湯溪開化建徳遂安壽昌桐廬等十三小缺每縣原派銀七錢九分二釐今加攤銀六釐該銀七錢九分八釐

共銀十兩三錢七分四釐

瑞安縣小缺派銀七錢八分四釐

以上六十二州縣通共合銀一百兩

道光二年五月二十八日奉巡撫部院帥批據詳巳悉並卽通飭遵照繳折存

○浙省丞倅州縣如遇丁憂事故無力回籍者向給路費按照省分遠近酌給倘有捐納出身及捐過班補授者不準給予路費

浙江等處承宣布政使司爲詳明事竊照浙江省丞倅州縣如遇丁憂事故無力回籍經前司議詳凡到任未及半年病故者按照省分遠近酌給路費丁憂人員減半給發近來各州縣捐款繁重所有丞倅州縣等官品秩較大本擬議刪但內中或有實在無力回籍者必致羈畱異地殊覺可憫今本司酌議嗣後丞倅州縣由捐納出身及捐過班補授者則家計較厚不患回籍無資不準給予路費若由科甲出身及吏員考職與推升人員與徑捐丞倅州縣者究屬有間如遇前項事故到任未及半年應請仍照舊章按省分之遠近詳給路費之多寡於核實之中仍寓以體卹之道俾州縣捐款漸得刪繁就減如蒙允準並請刊入成規通飭遵照是否有當擬合核議具詳伏候憲臺察核批示祇遵除呈撫督憲外爲此備由呈乞照詳施行道光二年四月初十日奉撫部院帥批據詳巳悉仍卽刊入成規通飭遵照並候督部堂批示繳道光二年五月初九日奉督部堂慶批如詳通飭遵照仍刊入治浙成規送查並候撫部院批示繳

○營廠交收駕廠船隻嚴定章程

浙江等處承宣布政使司爲詳明事道光二年正月十六日奉總督部堂慶批溫處道詳稱溫廠承辦艇同巡釣船隻凡遇限滿大小修及拆造者例應文船並到方可委員驗收今各營以請修請造文移先到船隻遲至月餘及數月始行駕廠自應亟除其獘經職道咨移鎭營凡遇限滿大小修及拆造船隻務須文船並到文移封筒面上注明隨船並投如查無船隻駕廠移還原文以杜獘延誠恐各營不遵詳明批示立案等緣由奉批仰浙江布政司立卽通移各營遵照嗣後凡遇應修及拆造船隻務須文船同時到廠如有獘延定卽參辦仍候撫部院批示繳又先於上年十二月十九日奉巡撫部院帥批溫處道詳同前由奉批查各營遇有限滿修造船隻如果不堪駕駛自應隨時駕廠修造未便先以空文移廠致滋獘竇據請嗣後各營遇有限滿修造船隻務須文船並到之處仰布政司立卽查明營廠交收例案妥議章程通詳察奪毋遲仍候督部堂批示錄報繳各等因奉此並準移同前由該本司查得承修戰船系有一定期限大修拆造限四个月完工小修限三个月完工遇有限滿修造船隻營員先於期滿前一月將屆限應行修造之船駕廠承辦廠員卽於次月開工興辦依限完竣如有遲逾違限五月以上者承修官革職督修官降三級調用是辦理船工例限綦嚴不容稍有遲誤今營員不諳例義往往以限滿屆應修造之船遲至月餘及數月不等始行駕廠且有任聽管船捕盜人等抽匿杠具等項情事而承辦廠員又以隨船什物等件短交未齊紛紛請追以致廠員藉延不辦監督委員亦不查催似此玩誤軍工不獨有幹例議抑且在廠積壓之船凡遇交代每多推諉在溫廠固有議定章程如遇交代總不得逾於兵船三分之一限制究與軍廠船工定例有違期限若不申明例義嚴定章程竊恐不諳營員莫知警戒轉致廠員借口延挨有誤捕務殊非愼重軍廠之道應請嗣後凡遇兵船屆應修造之期責令營員先期勘驗如果船隻不堪駕駛卽日詳請該管鎭將委員協同營弁捕盜人等務於期滿前一月將船駕廠文船並到一面具文通報兩院憲曁本司衙門查考文內必須聲明前修月日並駕廠日期如有遲至一月以上及數月始行駕廠者比照違誤船工議處例詳請咨部議處其廠員收到船隻一面會同監督及營委員弁驗收具結出文通報卽於次月內將船興工依限完竣該監督委員仍不時在廠查催倘有違誤一月以上及數月者照違誤船工例同監督委員詳請咨部議處至船隻到廠責成監督會同營委員弁三而驗收船內如有缺少杠具等物除管船捕盜人等比照侵盜官物例究追懲辦外其該管將弁亦卽一並詳請咨部議處該廠員一面將船收廠依限興辦一面會同監督出具結收通詳不得借口摃具什物未齊故延不辦致誤捕務倘有遲逾卽照違誤船工本例詳請咨辦以昭炯戒似此嚴定章程非特營員知所警惕積習可除而廠中辦理船隻亦可迅速永無積壓之獘矣是否有當擬合查議具詳伏候憲臺察核批示以便通移營廠遵照除呈撫督憲外爲此備由呈乞照詳施行道光二年二月二十三日奉巡撫部院帥批如詳通移各營廠遵照仍候督部堂批示項目錄報繳道光二年閏三月初十日奉總督部堂慶批如詳通移營廠遵照仍刊入治浙成規送查並候撫部院批示繳

○諸曁縣奉派捐款稟請攺爲中缺派捐

浙江等處承宣布政使司爲詳明事竊據諸曁縣稟稱一切倉庫錢糧徵收解給無不黽勉急公不敢稍存懈忽伏查卑縣僻處山湖叢雜之區應徵地漕錢糧較山會爲少本屬煩疲中缺自嘉慶二十五年水旱並災大傷元气之後民力益疲徵輸愈艱𨿽經竭力設法催科仍於奏前掃數完解而疲累情形迥異當日巳非完善之區可比所有一切捐款向蒙核照山會等十八大缺驗派本不應以向定章程妄思更易惟是缺分有優劣之別情形亦今昔不同現在年例捐攤及奉文特派並在縣應捐各款核之歲入並應得養廉之數不敷甚多年累一年益覺辦公竭蹷所有各項捐款俯念卑縣事繁缺累與養廉優厚錢漕數多之縣迥不相同恩賜攺照上虞等中缺驗派俾得稍從撙節不致積重難返等情到司據此查是案於道光二年五月十五日奉憲臺批該縣稟同前由奉批仰布政司通盤籌議另詳察奪仍候督部堂批示錄報繳又於道光二年五月十八日奉督憲批該縣稟同前由奉批查本部堂衙門並無專檄飭令各屬派捐之款仰浙江布政司查明詳覆仍飭候撫部院批示繳各等因奉此該本司查得各屬因公派捐各款前於嘉慶八年間淸前司議詳以養廉優厚錢糧數多地方完善者定爲大缺其次則數項不能相兼者作爲中缺僻處山陬海島廉薄息微者定爲小缺實系積疲最苦毫無出息者免其攤派凡大缺派銀三兩者中缺派銀二兩小缺派銀一兩庶不致苦樂不均開具缺分派數淸折詳奉前憲批允飭遵在案除臺屬之天臺仙居嚴屬之分水溫屬之樂淸泰順及處屬十縣地方疲苦一律免派又仁錢二縣地當省會公務殷繁一切派捐公款照大缺減六派四又會稽縣稟請攤派捐款銀兩請攺照中缺派捐均經開折轉詳憲臺亦在案今據諸曁縣知縣鵬令稟稱奉派一切捐款向蒙核照大缺派解現在年例攤捐及奉文特派並在縣應捐各款核之歲入及應得養廉之數不敷甚多請攺照中缺派解前來本司確加體察自屬實在情形以諸邑攺爲中缺在通省之增捐無幾而諸邑之減派稍多此外各大缺亦無再有應攺之處自應準其與上虞等縣一律攺爲中缺派捐以招公允而示調劑緣奉批飭理合核議開折詳明伏候憲臺察核批示爲此備由呈乞照詳施行今呈送淸折一扣謹將諸曁縣捐款銀兩攺爲中缺派捐數目開折呈電

計開

每捐款銀一百兩

仁和錢塘二縣大缺詳明減六派四原派銀九錢三分今加攤銀七釐該銀九錢三分七釐

共銀一兩八錢七分四釐

海寧嘉興秀水嘉善平湖桐鄕烏程歸安長興徳淸鄞縣慈溪鎭海山陰蕭山余姚等十六大缺每縣原派銀二兩三錢九分四釐今加攤銀一分九釐該銀二兩四錢一分三釐

共銀三十八兩六錢八釐

富陽余杭臨安海鹽石門武康安吉奉化象山定海會稽諸曁上虞嵊縣臨海黃巖寧海金華蘭溪東陽永康義烏浦江西安龍遊江山常山淳安永嘉平陽等三十中缺每縣原派銀一兩五錢九分六釐今加攤銀一分三釐該銀一兩六錢九釐

共銀四十八兩二錢七分

新城於潛昌化孝丰新昌太平武義湯溪開化建徳遂安壽昌桐廬等十三小缺每縣原派銀七錢九分八釐今加攤銀六釐該銀八錢四釐

共銀十兩四錢五分二釐

瑞安縣小缺派銀七錢九分六釐

以上六十二州縣通共合銀一百兩

道光二年六月初四日奉巡撫部院帥批據詳已悉仰卽通飭遵照仍候督部堂批示繳折存道光二年七月初一日奉總督部堂慶批據詳已悉仍候撫部院批示繳折存

○議詳各屬教雜請修衙署章程

浙江等處承宣布政使司爲議詳各屬教雜請修衙署章程以昭限制事案於道光三年三月三十日奉巡撫部院帥批本司呈詳竊照浙省十一府所屬教雜共三百八十五員定例衙署限外傾圮準其借項修理教雜不得過二百兩分作八年扣還等因是各官於保固限外照額定銀數借修固屬照例辦理惟各屬接踵請修殆無虛日在借欵固覺支絀且其中卽不免有不實不盡之處自應按通屬教雜衙署之多寡分年次第詳辦玆本司查核杭州府屬教雜共四十八員嘉興府屬教雜共四十一員湖州府屬教雜共四十一員寧波府屬教雜共三十七員紹興府屬教雜共四十四員臺州府屬教雜共二十八員金華府屬教雜共三十一員衢州府屬教雜共三十員嚴州府屬教雜共二十三員溫州府屬教雜共二十七員處州府屬教雜共三十五員應請以後凡遇固限者如果實在坍損必不可緩責成該管知府勘轉請修三十署以上之府分每年準修二處三十署以內之府分每年準修一處以昭核實而示限制若不由府勘轉仍槪不準修理如此立定章程庶款無濫借並杜捏冒之獘是否有當理合擬議詳請察核批示以便通飭遵照再各屬尙有久廢舊署前因永嘉縣丞西溪巡檢廢棄衙署欽奉諭旨通查巳據各府覆到匯達咨明在案自可毋須計入應請各歸本案分別籌欵建復不在限制之列等緣由奉批如詳通飭遵照余已悉繳等因奉此除經通飭遵照並請將此案奉憲批準章程刊入成規外理合詳明伏候憲臺察核除詳撫督憲外爲此備由呈乞照詳施行道光三年六月初二日奉巡撫部院帥批據詳巳悉仍將所刊成規刷印全部呈送備查毋違並候督部堂批示繳道光三年七月初八日奉總督部堂趙批如詳通飭遵照仍候撫部院批示繳

○鹽屬場所應發則例各書自道光五年爲始槪行停發年行條例間有關涉鹽場仍按年頒發

浙江等處承宣布政使司繼兩浙江南鹽運使司周爲懇賜等事道光五年六月初八日奉憲臺批仁和等三十六場所會詳鹽屬人員職惟稽煎緝私徵課品掣等事凡涉有關罪名之詞訟槪歸地方辦理場所官員不得率行準斷其稽煎等項應仿照遵行者向奉頒鹽法誌書卽屬鹽務之律例惟近今屢奉藩司衙門刊發各書如軍流道裏表及工部禮部則例並條例多本所有各工價銀兩均奉文在職等應領書役工食內坐扣每年書役工食旣經盡數扣完又於廉俸銀內照扣伏查坐扣場所役食仍須自行捐出照給俾令辦公而廉俸無多屢捐則薪水缺資所領奉發各書則盡系無關鹽務之用且奉頒各書卷頁遇有事故去任者以書爲應行畱存公物不便私攜將所捐之價卽從公款扣數以書抵算逐任遞交則將虧缺勢不可問今卑職等再四會籌惟有請賜免扣倘鹽屬人員應須何例何書準卑職等自行備價申送運司詳移指例頒給如此則仍有例可循又不致捐於無關急用之件並免日後爲交盤之累備情詳候示遵等情由奉批仰鹽運司會同布政司查議詳奪繳等因奉此並據該場等具詳到司本司等會查得六部頒發則例及中樞政考軍流道裏表年行條例洗冤錄等書系分年纂輯是以本藩司歲有頒發原爲府州縣考鏡之需而場所各員一體給發者亦冀其講求律令爲先事肄習之效其所需工價卽於各員應領款內隨時扣收以歸墊用而省領解之煩各在案今據該三十六場所詳稱頒發各書坐扣領款仍須自行捐出而廉俸無多屢捐則薪水缺資奉發各書盡系無關鹽務之用遇有事故去任者畱書抵算逐任遲交勢必虧缺正項請賜免扣倘應須何例何書自行備價申送指例請頒等情是年發前項各書未收各員造就之功先致借口挪虧之實況各屬賢愚不一卽鹽法志一書尙未必全書寓目所發有司律文豈能一一講求大率束之髙擱徒爲交盤之累亦屬必有之事本司等籌議所有逐年應發六部則例中樞政考軍流道裏表洗冤錄各書旣無關於�務請自道光五年爲始槪行停發其條例一書系刊載新定成案間有關涉鹽務之處且每年工價不過數錢應仍按年頒發飭令各員捐價解司不準於領款扣抵以杜牽混庶各員無所借口而於查辦交盤均歸實在理合會議具詳伏候憲臺察核批示並請刊入成規永遠遵守爲此備由呈乞照詳施行道光五年七月初三日奉鹽漕部院程批如詳飭遵余巳悉繳

○沿江沿海天漲沙塗其前後左右均系竈地應歸竈戶升科如無竈地毘連應聽民升民竈相連之處各按子母相生之例分管以息訟端

浙江等處承宣布政使司繼爲詳明事竊照浙省沿海沙塗乾隆五十年間曾經前司詳明由縣升科道光四年間伊升司以墾戶近年避重就輕投場報墾場員不察定例試徵艸價充公易啟隱混詳請通飭由縣升科奉前署憲黃批司飭令該府縣場將民竈地畝如何劃淸界址以免誤升之處勘明議詳察奪等因奉經前司轉飭議詳去後嗣據杭州府任守稟稱伏思民竈各分疆界竈地系竈戶管業其入額升糧田地鹽場衙門有戶糧徵冊可稽錢糧亦由場員徵輸批解至於民戶完糧之產州縣官則有推收鱗糧等冊班班可考其每畝應徵地漕正雜錢糧系由該管之地方官徵解藩庫是民竈本屬兩歧縣場各有專責祗緣沿海沿江沙地坍漲靡常而竈課輕於地糧小民趨利若鶩固難免不避重就輕赴場混報而妄冀爭占之民人亦有明知竈產赴縣朦混請升者該管縣場接到報詞任聽胥吏髙下其手並不查明是竈是民又不按子母隨沙之例追查明確率準轉詳遂致民竈混淆訟端紛起也玆查杭屬僅止仁錢海三州縣及仁許二場有沿海沙塗漲地現俱各管各業並無爭訟之案其疆界井然巳可槪見此時若令縣場逐一查勘定界而民竈地畝散在四方其勢斷難周曆與其徒勞往返轉啟刁告之端莫若酌定章程較爲便捷卑府管見嗣後凡有沿江沿海天漲沙塗其前後左右均系竈地自應歸竈戶赴場升科若天漲處所上下兩傍本無竈地毘連應聽民人赴州縣認墾報升如民竈相連之處續有天漲各按子母相生之例民竈分管墾升倘有以民地赴場混報或以竈地赴縣請升該管縣場並不確切查明率行準詳一經察出或被告發官則查明記過並提承辦之經書重究民竈各按定例治罪如此明定章程則報升之案縣場旣嚴責成自必實心查辦而民竈各顧利害亦不敢稍有混冒庶流獘剔除爭端可冀永息矣等情到司當經伊升司批候匯辦在案玆據臨海縣知縣程璋稟稱卑縣杜瀆場所屬五團分立七廒並有帶管小廒按廒設竈刮土燒鹽俱在臨海所屬莊分之內惟莊分星散地面窵遠中多犬牙相錯夾雜連壤若不先爲簽定界址則履勘之下仍不能劃淸民田竈產惟現在各田插有禾稻一經履勘卽有踐踏請緩俟秋成後由縣選差會同場役督同各團長並各莊差鄕總先將各團蕩塗逐團標簽立定界址分團繪圖於民竈交界處所詳加貼說注明該管團長鄕總姓名一俟繪齊卽知會杜瀆場帶同原役及團長鄕總履勘是否相符並於犬牙相錯夾雜連壤之處刻石立界使民竈界址照圖一望了然庶日後報墾田地可杜侵占之端等情到司本司伏查民竈田地本各分疆界竈地系竈戶管業入額升糧田地鹽場衙門有戶糧徵冊可稽錢糧亦由場員徵輸批解其民戶完糧之產州縣官則有推收鱗糧等冊可考每畝應徵地丁正雜錢糧亦由州縣徵解藩庫是民竈本屬兩歧縣場各有專責至沿海沿江沙地坍漲靡常竈課輕而地糧重墾戶趨利若鶩不免避重就輕赴場混報妄冀爭占民人亦有明知竈產赴縣朦混請升者祗緣該縣場接到報詞任聽書吏髙下其手並不查明其地是竈是民率準轉詳遂致民竈混淆訟端紛起是民竈互相爭訟悉因該縣場未經查明民地竈產所致其地本名有界址無須再行分劃卽如杭屬仁錢海三州縣及仁許二場均有沿海沙塗漲地皆各管各業並無爭訟之案疆界井然此其明證此時若如臨海縣所稟劃淸民田竈產須先爲簽定界址再會場前往勘履刻石立界必致書役人等藉端需索小民受無窮之累斷不可行惟沿海沙塗民竈如何不致混報並縣場如何專以責成現旣據杭州府任守議請嗣後凡有沿江沿海天漲沙塗其前後左右均系竈地應歸竈戶赴場升科若天漲處所上下兩傍本無竈地毘連應聽民人赴州縣認墾報升如有民竈相連之處續有天漲各按子母相生之例民竈分管墾升倘有以民地赴場混報或以竈地赴縣請升該管縣場並不確切查明率行準詳一經察出或被告發官則查明記過並提承辦之經書重究民竈各按定例治罪似屬妥協應請爲照府議以息訟端是否有當相應備文具詳伏候憲臺批示以便轉勵通省各屬一體遵照爲此備由伏乞照詳施行道光五年七月二十九日奉巡撫部院程批如詳通飭各屬一律循照並入成規頒行遵守此繳

○議詳各營年額公費不準借放

浙江等處承宣布政使司爲詳明事竊照浙省各綠營年額應領公費一款原奉大部議定按年在於現年地丁項下動給作正開銷緣各屬每年所徵上忙錢糧三四月間方能紛紛批解上年正月內承準提督照送提標五營曁寧城守營具領五年公費印領請給到司維時五年地丁尙未據各屬徵解當經前司詳明在於湖協寄存各年公費款內借給在案本年正月又承準提督照送提標五營具領六年公費印領亦因司庫尙未收有六年地丁援案詳明借給玆本司復查各營年領公費旣奉部議按年在於當年地丁項下動給則屬徵地丁三四月間卽可批解以之放發各營公費並不致遲延而從前借款放給有請領在前營分便將借款領支其在後營分以借款無存又復不放辦理旣不畫一亦不妥協現在提督照送寧城守營具領六年公費印領並據海防鎭海溫標城守樂淸瑞安玉環嚴州盤石等協營移領六年公費銀兩前來應請俟各屬六年地丁解收充裕再行詳明支放以歸畫一並請嗣後各營公費令於三四月間備文請領以便將司庫所收當年地丁按數放給不致復行借放除將提標借支五六兩年公費並寧城守營借領五年公費銀兩卽於現存五六兩年地丁款內另文報明札歸淸款外合將各營公費銀兩均於地丁銀內正支不準援案借放緣由具文詳明伏候憲臺察核批示以便移行遵照除呈撫督憲外爲此備由呈乞照詳施行道光六年四月初二日奉巡撫部院程批據詳各營公費銀兩不準借放所論極當仰卽刊入成規通頒各營知照餘如詳行並候督部堂批示繳道光六年五月初四日奉閩浙總督部堂孫批如詳移行遵照仍候撫部院批示繳

○巡洋舟師拏獲人船解交地方官收訊俟審明定案果有爲匪通詳後始準將船畱營配緝或變價充公不得於案未審定擅將船隻畱營充公

浙江等處承宣布政使司爲咨會事據臺州府臨海縣詳報道光三年七月二十一日奉前府牌開本年七月十七日奉前按察使司吳牌開道光三年六月十一日奉前巡撫部院帥憲牌道光三年六月初六日準前督部堂趙咨前事等因到本部院準此行司查照粘鈔來文事理立卽移行沿海各營縣一體遵照嗣後巡洋舟師拏獲人犯必須查探明確實系匪船方許拏解卽拏獲後須將人船一並解交地方官收訊俟審明定案果有爲匪情事通詳核示後始準將船畱營配緝或變價充公不得於案未審定之前擅將船隻率行稟報畱營充公以杜獘端而安商旅切切等因奉此合行轉飭爲此牌仰該府官吏查照來文粘鈔及憲行事理立卽移行沿海各營縣一體遵照毋違等因奉此合行轉飭爲仰縣官吏查照憲行粘鈔事理立卽移會各營汛一體遵照毋違切切等因計粘鈔內開爲咨會事據浙江按察使吳詳提標右營拏獲章髙地等人船一案查章髙地許老主章必宗俱籍隸寧海章必宗自置釣船一隻請領章順利牌照於道光二年五月初三日由海遊汛掛驗出口置買蝦皮初七日船至靈門埠停泊章必宗帶照上岸收買蝦皮畱舵工許老主並搭船之章髙地在船看守經提標兵船盤查因檢有嘉慶二十五年所給舊照並無新照恐有爲匪情事將章髙地等解縣提訊船隻畱營配緝據象山縣訊明章髙地等委未出洋爲匪其船內舊照實系章必宗失於繳銷並無影射情獘且章必宗現有新照及稅單並案可憑其爲並非無照匪船更屬可信章髙地等均應卽行省釋所獲船隻給還章必宗收領仍飭府移知水師各營嗣後在洋獲犯案未審定不得先將船隻畱營配緝至遊擊王鳳魁不候地方官定案擅將船隻稟請充公誠如憲批大屬非是惟遊擊職分較大應否記過本司未便定議應聽候核辦等情到本部堂據此查舟師在洋拏獲人犯應將船隻解交地方官收訊果有爲匪不法情事所獲船隻方準畱營配緝今提標右營遊擊王鳳魁在洋緝匪旣不分辧姦良妄拏無辜已屬非是且不候地方官訊明定案擅將章必宗船隻率行稟請充公更屬不合除飭將記過外至浙省水師各鎭將往往在洋誤拏解訊殊屬滋擾嗣後巡洋舟師必須查問明確實系匪船方可拏解卽拏獲後須將人船一並解交地方官收訊俟審明定案果有爲匪情事詳報本部堂衙門核示後始準將船畱營配緝或變價充公不得擅將船隻率稟畱營致有歧錯並札定黃溫三鎭乍浦提右二營轉飭一體遵照外相應咨會爲此合咨貴部院請煩查照施行

○積欠乍月耗米先於省南項下分別劃淸詳報飭縣補解

浙江等處承宣布政使司慶爲遵批議詳事道光十年八月十四日奉憲臺批杭州府詳送嘉湖二府屬各縣未解各年乍月耗米數目淸折請飭提趕解以淸年款等由奉批各屬欠解省倉耗米節奉戶部行催速飭照數完報毋任拖欠等因在案今據折開嘉湖等屬積欠歷年耗米至六千餘石之多年復一年殊屬不成事體耗米系隨正徵收何獨欠積延宕顯因耗無考成移耗揜正規避處分所致查嘉慶二十一年曾有劃正抵耗之案應否循照成案於各縣解到省米內先將欠耗劃收報部以淸年款一面嚴飭二參限內補解全完抑應將積欠嚴立限期酌定功過催提完解以免延宕仰布政司作速議詳飭遵毋稍違延切切詳折並發仍繳等因奉此當卽轉飭杭州府妥議詳覆去後今據杭州府知府吳其泰詳稱查嘉興府屬之嘉興秀水嘉善海鹽平湖石門桐鄕七縣湖州府屬之烏程歸安徳淸三縣自道光二年起至九年止共欠解乍月耗米六千二百六十三石八斗六升八合九勺此項耗米本系隨正徵收正耗均應按年淸解今旣積欠年久似未使於正米例限全完之外另立耗米期限轉致拖延卽酌定功過催提完解亦恐各該縣視爲具文仍難淸釐溯查乾隆五十九年至嘉慶四年各縣積欠乍月二耗米石於嘉慶五年奉文在於解到正米內全數劃收嘉慶七八年及二十一年亦有奉文劃正抵耗之案現在嘉湖府屬各縣欠解各年耗米自應循照成案在於解到九年正米內按數劃收惟積欠耗米共有六千二百六十餘石之多此時九年正米瞬屆二參若將欠耗全行劃收恐正米不及補解足數轉於上下考成均有關礙似宜酌數分年劃解以淸積欠而濟支放卑府悉心籌劃應請將道光二年起至六年止各縣共欠解耗米二千六百四十一石三斗八升二合四勺於各縣解到九年正米內先行劃收其餘七年起至九年止各縣共欠解耗米三千六百二十二石四斗八升六合五勺卑府加緊嚴催倘仍前延宕不解再行詳劃如蒙允準卽將本年應劃米石分別造報並乞飭知各該縣將九年正米按數補解以副二參全完例限是否有當理合核議具詳並將嘉慶五年及七八兩年奉劃原案一並抄送仰祈察核批示祗遵再查徳淸縣道光九年南米巳於奏前�解全完入冊造報所有欠解耗米未便劃抵應俟解到道光十年省米內照數劃收等情到司據此本司備查嘉湖二府屬自道光二年起至道光九年止積欠乍月耗米共六千二百六十三石八斗六升八合九勺此項耗米例應隨正徵收按年淸解未便因積欠年久轉於正米例限全完之外另立耗米期限致滋拖延卽酌定功過催提完解亦恐各該縣視爲具文仍難淸釐自應循照劃正抵耗之案在於解到九年正米內按數劃收惟積欠耗米計數殊多若全行劃抵此時南米二參巳屆又恐各縣不及補解足數有礙上下考成自應分年酌劃以淸積欠玆據杭州府請以道光二年起至道光六年止各縣共欠解乍月耗米二千六百四十一石三斗八升二合四勺於解到九年南米內先行劃收其餘七年起至九年止各縣共欠解耗米三千六百二十二石四斗八升六合五勺俟來年如未完解再行詳劃應請俯如該府所議飭卽分別劃收造報其七年以後欠解耗米再行由司委員前往守催務令迅速完解以淸年款抑本司更有請者乍月耗米原應隨正徵收乃各屬因耗無考成每多積欠誠如憲批顯系移耗揜正規避處分若不杜絕獘源難期按年淸款向來各縣乍月耗米杭州府於每年奏銷後詳司抄數飭提以致奏銷以前並無一縣完解今請自道光十一年爲始各縣應完乍月二耗米數司中於開篆後開單飭行杭州府知照隨時催提俟十一年封印以後由杭州府查明各縣原額耗米若干已完若干未完若干先於省南項下將應解耗米分別劃淸詳報院司查核一面飭縣補解如奏銷時尙未完解卽以南米分數列參似此嚴定章程庶不致舊欠未淸新欠接續於倉儲似有裨益是否允協擬合查議具詳並將奉發詳折呈繳伏候憲臺察核批示飭遵爲此備由呈乞照詳施行今開送詳折一件道光十年九月二十日奉巡撫部院劉批如詳於正米內先將二年起至六年止欠解耗米二千六百餘石照數劃收飛飭各縣於二參限內補解全完共七年起至十年止未解米石仍卽委員守催俟來年開篆後如未完解再行詳劃一面卽將十年分應解米數開單飭行杭州府知照嗣後亦如該司所議自十一年爲始先將乍月二耗米數於開篆後飭知該府由府催提俟封印後查明未完米數分別劃淸詳報作爲未完正米飭縣補解如奏銷時仍有未完照數列參以期杜絕獘源而淸年款仰卽轉飭杭州府通飭遵照並將此次詳定章程刊入成規以重久遠切切此繳折存

○委署同通等缺查照原議章程辦理

鹽務運副運判人員插委同通並嘉寧二分司缺歸入同通缺內一體計缺輪委章程查銷嗣後同通缺出查照道光元年原議章程委用同通本班三人後間委試用司首領一人如同通本班無人卽以間委之員接委以一頂委一記功輪用其布庫大使亦照舊章遇有兩司首領及通判州判缺出準與布經布理等官挨順到省卸事日期委用如本項缺出仍準委署不準署理同知以符體制

浙江等處承宣布政使司慶爲遵議詳請酌復舊制事道光十年七月十六日奉憲臺札開案查鹽務人員不避祖籍而地方則寄籍祖籍均應回避所以絕瞻顧而重官方也且查地方人員可以稽察鹽務獘端而鹽務人員一經委署地方若遇不避祖籍之員卽與定例有違前此浙省𨿽因運副運判缺孤員多兩經前司議詳遇有同知通判缺出輪班插委固爲調劑起見但鹽務與地方職司各別𨿽同通系屬閒曹究有地方之責且如同知內玉環石浦均系海疆繁要湖鎭同知亦屬繁缺旣經定有輪委章程設該分司等應委到班而此等人員不避祖籍卽委以地方之任豈非顯違定例是前此司詳本屬查議未周且地方候補佐貳更多於鹽務遇有缺出本班應委人員不少亦不應以鹽務人員越占地方之缺札司查明前此議詳各案如非部定成例應否更正停其輪委卽行妥議詳覆飭遵俾各專責守而重官方毋違等因奉此伏查同通缺出委署原議章程於道光元年間經阿前司議詳酌復舊制布經布理等官仍照舊定章程遇有同知通判缺出委過試用同通本班三人後間委試用司首領一人仍於首領班按照到省卸事日期先後挨次委署以一頂委一記功輪用並議將布庫大使仍照舊章遇有兩司首領及通判州判缺出準與布經布理等官挨順到省卸事日期委用並分別頂委記功兩班輪委本項缺出亦仍準委署仍不準署理同知以符體制等因詳奉批準後嗣於道光二年間據候補運副吳臣敔等具稟議請插委同通請將寧嘉二分司缺統入同通缺內一體輪委並據候補同知趙瑞璧等稟請將同通十缺一輪四本班一鹽務四本班一首領周而復始相間輪委各等情到司又經阿前司議詳應請同知通判缺出俟同通本班委用四人後先行間委試用司首領一人再委同通四人後次用候補運副運判插委一人以十缺爲一周相間委署仍於輪用首領鹽務人員各計各班按照到省卸事日期先後挨次委用均以一頂委一記功輪用並議請試用布庫大使循舊只準輪委通判不準委署同知其寧嘉二分司缺出統歸同知通判缺內一體計缺委署等因議詳批準在案其時議定章程後各班輪委未及一周卽據該運副等具稟運副運判兩班核計新舊四員人數增多十缺得一似須出四十缺方能委署一周且試用同知通判亦必日漸加增各班擁擠仍歸入鹽務委署等情卽經據情詳明銷案後於道光五年間復據候補運副吳臣敔等具稟近日丞倅各員候補無多請照成案仍將寧嘉二分司缺歸入同知通判班內一體委署等情復經伊前司議請嗣後遇有同通缺出仍查照前議章程委用同通本班四人後先行間委試用司首領一人再委同通本班四人後次用候補運副運判班插委一人其寧嘉二分司缺出歸入同通缺內一體計缺輪委各歸各班以一挨委一記功輪委司首領扣委分司及同通本班無人卽以間委之員接委余均請照舊章辦理以奉到憲批之日積缺計算挨次委用等因復經議詳奉批核入章程遵行在案是道光五年復經議詳章程之後候補試用鹽務人員委署同通者不少而寧嘉二分司兩次缺出均系運司衙門主政詳辦委署並未按照章程移司辦委今奉憲札前因查鹽務人員委署地方原因調劑起見並非部定成例第鹽務與地方職司自屬各別同通𨿽系閒曹究有地方之責鹽務人員祖籍浙江者居多以之委署地方實屬顯違定例是前此司詳查議洵爲未周應請卽將鹽務運副運判人員插委同通並嘉寧二分司缺歸入同通缺內一體計缺輪委章程查銷嗣後遇有同通缺出請照道光元年原議章程委用同通本班三人後間委試用司首領一人如同通本班無人卽以問委之員接委仍於首領班按照到省卸事日期先後挨次委署以一頂委一記功輪用其布庫大使亦照舊章遇有兩司首領及通判州判缺出準與布經布理等官挨順到省卸事日期委用並分別頂委記功兩班輪委本項缺出仍準委署不準署理同知以符體制並請以此次奉到憲批之日起積缺計算挨次委用所有現在鹽務人員委署地方同通者系在未經詳攺章程之先應請毋庸另行攺委俾省輾轉更調之繁是否有當擬合查議詳覆伏候憲臺察核批示遵行爲此備由呈乞照詳施行道光十年八月初一日奉巡撫部院劉批如詳查照道光元年原議章程辦理並卽補詳督部堂備案余並悉繳

○就近派撥月糧

嚴所湖所二幫年支月糧在於嘉湖二府各縣就近支給以道光十一年冬漕爲始先盡各縣欠解積存耗米內派撥俟撥淸後定以甲乙撥給就近赴領

署浙江等處承宣布政使司爲循例等事道光十一年三月十五日奉巡撫部院�批前司呈詳嚴所幫道光十一年起運十年分冬漕應支月糧米一千六百二十石二斗七升仍請在於省倉耗米項下全數支給並查該幫丁兌支月糧因以就近領運爲�向來並無定章以致派撥未能畫一嗣後湖嚴二所幫派給月糧請以道光十二年起運十一年分冬漕爲始盡撥嘉湖二屬各縣本年乍月耗米如有不敷卽於南耗項下湊足均由縣分別支領仍歸省倉造報開銷在嘉湖二屬每年應完乍月耗米不致積欠而幫丁就近領運更覺順便等緣由奉批查嚴所幫月糧於坐兌水次之海石平三縣就近撥給不敷之米於鄰近各縣湊足原屬最便今旣巳發給支單在於省倉耗米項下全數支給且當該幫開行出境之時未便輾轉稽延仍候查照前詳咨部至所請以十二年起運十一年冬漕爲始將湖嚴兩所幫月糧分別盡撥之處是否堪以應期支給並卽逐一查明詳請咨部立案並同省耗畱備米五千石各原案抄錄備查等因奉經慶前司札飭嘉湖二府確查議詳去後今據該二府查詳以正耗米石歷系兌漕之後隨徵隨解不能於奏銷前按額徵納全完該幫月糧必須隨槽受兌斷難應期支給等情詳覆到司本署司備查嚴所幫年支月糧米一千六百餘石從前或在省倉存耗米內動支或於嘉湖二屬各縣欠解乍月耗米內撥給並無一定其湖所幫年支月糧米三百石系詳請咨明在南糧正米內支給於省倉正耗項下作明收放向於嘉湖二屬各縣正南米內輪撥歷久遵循撥派在案祗緣嚴所幫起運十年分冬漕應支月糧米石全數在於省倉存耗米內動撥詳奉憲臺以省倉存耗不敷例應畱備米五千石之數若再撥幫更形短少且各縣有積欠七八九十等年乍月耗米是否可以抵撥該幫得以就近領運而於省倉不致短絀批飭再行查議另詳等因經慶前司請以道光十一年冬漕應支月糧爲始嚴湖二所幫均於各縣倉本年南乍月耗米內撥給支領又經詳奉憲批是否堪以應期支給就經轉飭嘉湖二府查覆前情查嚴湖二所幫年支月糧米石若以當年之耗卽撥當年冬漕之月糧難以應期蓋正南米石須至次年冬間二參時甫能全完則隨正耗米斷不能一律徵足該二府所詳意見相同似難抵撥惟查嘉湖二屬各縣未解各年乍月耗米截至道光十年奏銷案內止核計共存米四千八百餘石今該二幫起運本年冬漕共應支月糧米一千九百餘石堪敷動撥嗣後若以應徵甲年之耗撥給乙年冬漕之月糧其時正米已經徵完隨耗亦可徵足不致愆期遲誤應請卽以道光十二年起運十一年分冬漕爲始嚴所幫應支月糧米一千六百餘石在於嘉屬各縣存倉未解各年乍月耗米內撥給湖所幫應支月糧米三百石除徳淸縣未解各年月耗米石全數撥支該幫起運上年冬漕月糧淸款並無存耗外應在湖屬烏程歸安二縣存倉未解各年月耗米內撥給均先盡遠年之耗就縣動撥仍歸於省倉項下造報開銷俟積欠撥淸之後定以甲年之耗卽撥乙年冬漕之月糧嚴所幫在於嘉屬七縣撥支湖所幫在於湖屬程安徳三縣撥支如盡撥各縣乍月耗米之外尙有不敷再於各縣應徵南耗米內湊足按縣均勻分攤找撥遞年照派在幫丁的以就近水次領運而各縣應徵耗米不致積欠亦可年淸年款事歸畫一亦無遲誤所有本年冬漕該二幫應支前項月糧米石在於各縣乍月耗米內撥支請照歷辦成案祗須於屆期詳撥文內隨案聲請咨明毋須項目先行咨部是否有當擬合核議具詳並鈔錄省倉畱備米五千石例案及開具各縣欠解耗米細數淸折一並呈送伏候憲臺察核批示立案再查嚴所幫應支月糧年有零尾多寡向由糧道衙門開數移司方可核撥本年冬漕應支前項月糧一俟糧道開數移知卽照現在詳定章程派撥合並聲明爲此備由呈乞照詳施行道光十一年十一月初七日奉巡撫部院富批據詳嚴湖二幫年支月糧米石因向無定章議請嚴所幫在嘉屬各縣湖所幫在歸烏徳三縣應解乍月耗米內各就近支給卽以本年冬漕爲始先盡各該縣欠解各年積存耗米內派撥俟積欠撥淸後定以各該縣應徵甲年之乍月耗米撥給乙年冬漕之月糧庶幫丁得以就近水次赴領各該縣耗米亦可杜其積欠之獘等情所議甚屬妥善應如詳立案並卽刊入成規以昭信守現在幫船卽屆抵次應撥前項月糧米石迅卽派撥具詳請咨毋遲繳折案存

○議詳遇有同通缺出仍照原章用同通間委司首領插委鹽屬人員如首領無人插委鹽屬鹽屬無人插委首領

署理浙江等處承宣布政使司浙江等處提刑按察使司護理兩浙江南都轉鹽運使司爲酌議委署章程事竊照浙省同通缺出自道光元年以後委署章程疊經更攺道光十年七月前司慶議詳從前鹽務運副運判人員準其輪缺間署並非部定成例且鹽務與地方職司各別請將運副運判人員插委同通並嘉寧二分司缺歸入同通缺內一體計缺輪委章程查銷嗣後遇有同通缺出仍照道光元年原議章程委用同通本班及司首領輪委等由詳奉前憲劉批準在案嗣於是年十一月間據候補運副運判各員以運副運判本班僅有寧嘉二缺非特補缺無期卽輪委亦屬不易未能及時報效請仍照舊插署同通等情稟經前署司多請仍照道光五年議詳同通缺出委用同通本班四人後先行間委試用司首領一人再委同通本班四人後次用候補運副運判班插委一人其寧嘉二分司缺出歸入同通缺內一體計缺輪委各歸各班以一挨委一記功輪委章程準其插署同通詳奉前憲批準今𨿽循照辦理尙未刊入成規本署司備查同通缺出委用司首領運副運判原因該員等需次省垣缺少人多借此疏通調劑俾得及時自效若當間委插委之時該員等奉差他出並未在省應如何酌量委署前詳未經議及現在嚴同知缺出按班應插委鹽屬人員惟查該運副等俱經另有差遣無人可委未便懸缺以待自應酌定章程以免歧異查司首領及運副運判準署同通皆系插委之員如因插委到班委署無人卽行扣除仍委同通本班似不足以昭體卹應請嗣後遇有同通缺出仍照原章用同通本班四人後間委司首領一人再用同通本班四人後插委鹽屬一人若司首領人員俱經別有差委並無空閒卽插委鹽屬人員倘鹽屬人員亦經別有差委並無空閒卽以司首領插委如司首領及鹽屬皆無空閒仍委同通本班人員如同通本班委用一二人之後無人在省則亦不必拘定四人之數卽以司首領鹽屬相間輪委俟同通本班到省仍照四缺後間委插委章程畫一辦理如此通融籌酌庶委署不虞窒礙而各員亦可藉資造就矣此外司首領扣委分司及運副運判回避之處悉照多前司原議核辦是否如斯擬合詳候憲臺察核如蒙允準俟奉批後卽刊入成規以便遵循至嚴同知一缺應請卽照現詳以司首領插委業經另詳在案合並聲明爲此備由呈乞照詳施行道光十二年三月二十一日奉巡撫部院富批據詳已悉仰卽刊入成規遵行繳

○詳同通缺出插委鹽屬如有本省差使調回署理

署理浙江等處承宣布政使司浙江等處提刑按察使司護理兩浙江南都轉鹽運使司爲遵批詳覆事道光十二年四月初四日奉憲臺批前護運司稟候補運副運判遇有同通缺出請循照舊章於四缺後補委一次並嗣後如應輪鹽屬人員委署有無差委事件先由藩司衙門備文咨詢鹽屬寧嘉二分司出缺運司衙門亦先備文咨查統較應輪何班何員署理分別主案詳委緣由奉批查鹽屬首領人員插委同通一案先據該司等會詳仍照原章用同通本班四人後間委司首領一人再用同通本班四人後插委鹽屬一人若司首領人員俱經別有差委卽插委鹽屬人員倘鹽屬人員亦經別有差委卽以司首領插委等情當經如詳批飭刊入成規在案玆據鹽運司具稟嚴州府同知一缺按輪候補運副劉震署理今以候補布經歷廉炳抵署旣詳委有人應毋庸置議請俟再有四缺後補委一次並以差委在本省查辦者本可檄調替回嗣後無論同通寧嘉二分司缺出有無差委彼此先行備文咨詢按班署理分別詳委俾昭公溥等情仰布政司卽再會同鹽運司確核妥議會詳察奪此繳稟鈔發等因奉此本署司等查同通缺出前經本署藩司會同臬運二司議詳仍照原定章程用同通本班四人後間委司首領一人再用同通本班四人後插委鹽屬一人若司首領人員俱經別有差委並無空閒卽插委鹽屬人員倘鹽屬人員亦經別有差委並無空閒卽以司首領插委如首領及鹽屬皆無空閒仍委同通本班人員如同通本班委用一二人之後無人在省則亦不必拘定四人之數卽以司首領鹽屬相間輪委俟同通本班到省仍照四缺後間委插委章程畫一辦理前嚴同知出缺時按班應插委鹽屬人員惟查該運副等俱經另有差遣無人可委未便懸缺以待卽經詳委插委之試用布經歷廉炳署理業經詳奉憲臺批準刊入成規遵行在案奉批前因前護運司旋卽卸事未及會議本運司蒞任公同酌核查鹽屬曁司首領人員間委同通原因該員等需次省垣補缺無期借此酌量疏通俾得及時造就該員等奉差他往𨿽可檄調替回但事有難易之別時有久暫之分若因未在省城槪行停委未免向隅應請嗣後除出省解餉各差並在本省出差爲時甚久或須該員一手經理者毋庸檄調更替外如所委僅祗催查事件可以毋須一手經理者其所出之缺果系該員插委到班卽檄調回省委令署理毋庸扣除至寧嘉二分司缺出久經多前司詳明歸入同通缺內一體計缺輪委司首領仍應扣委成規具在似可毋庸咨查再鹽務人員插委到班如因委辦差務不能分身卽俟回省銷差移知本藩司衙門注冊遇有缺出仍於同通本班四人後補委一次以昭公允其司首領委署一切亦照此辦理是否如斯擬合會核詳覆伏候憲臺批示遵行爲此備由呈乞照詳施行道光十二年六月十一日奉撫憲富批如詳核入章程辦理繳

○會詳新沙民竈分管章程

浙江等處承宣布政使司兩浙江南都轉鹽運使司爲咨會事道光八年十二月十九日奉前巡撫部院劉憲牌道光八年十二月十一日準江蘇撫院陶咨開前奉上諭飭令將江蘇省沙洲如何息爭杜訟體察情形具奏一案當經酌議請將新漲沙洲歸官勘丈收租爲農田水利之用於道光八年八月三十日恭折覆奏十月初四日奉到朱批戶部議奏欽此嗣於十一月初十日準戶部議覆應如所奏辦理所有原奏部覆鈔粘咨請查照等因到本部院準此查浙江沿海各處每有新漲沙洲互相爭奪之案此後均應照江蘇省奏定章程辦理無論接漲突漲一律歸公合行檄飭該司官吏查照粘鈔來文事理卽便通行並移臬運二司一體遵照仍將現在有無應行查丈沙地查明詳辦其已經定案升科管業者均毋庸查辦以杜紛擾並刊入例冊毋違計粘鈔內開江蘇撫院陶爲咨會事竊照前奉上諭飭令將江蘇省沙洲如何息爭杜訟體察情形具奏一案當經本部院酌議請將新漲沙洲歸官勘丈收租爲農田水利之用於道光八年八月三十日恭折覆奏十月初四日奉到朱批戶部議奏欽此嗣於十一月初十日準戶部議覆應如所奏辦理均經轉行遵照在案所有原奏部覆相應鈔粘咨會爲此合咨貴部院請煩查照施行

計鈔粘奏爲遵旨確查新漲沙洲酌議入官充公以杜爭競恭折覆奏仰祈聖鑑事竊臣承準軍機大臣字寄欽奉上諭禦史蔣泰階奏通州崇明一帶沙地偶然漲出多爲土豪霸占近因爭地釀釁訟案紛起請飭各州縣勘明此等沙灘無庸紛紛查辦等語此項沙地坍漲靡常沙棍乘機霸占恃彊逞凶屢釀巨案最爲該省惡習著陶體察該處情形應如何息爭杜訟之處據實奏聞等因欽此當卽恭錄轉行查議並因沿江沿海各屬皆有沙洲自應通查明確一並奏辦又經專札飭查去後玆據各屬陸續覆齊由江寧蘇州兩藩司具詳前來臣查江南沙洲地畝價少課輕獲利甚厚是以一沙初漲羣起相爭每釀械鬭巨案前於嘉慶十七年間經前督臣百等奏準將坍沒之地不願豁除者報案畱糧遇有新漲子母相連準其按數撥補如系江心突漲槪行由官召變分別繳價先後以定準駁本爲杜爭起見乃法之所在獘卽叢生臣詳加體察現惟崇明一縣有沙無田歲徵沙課向有常額漲旣不升坍亦不豁統歸三年大丈於原額課內攤增攤減由來已久祗須於屆丈之年從公攤撥尙不難於杜釁外其餘有洲各屬則皆積慣沙棍恃有畱糧待補或因該洲將漲卽先徑報被坍預爲冒升地步或向被坍之戶私買坍糧爲爭訟地步一遇新漲沙洲卽糾誘散戶以得地均分斂錢興訟非以甲地之相連捏爲乙地之接漲卽以此號之舊額指爲彼號之復生分投具呈各報各案其無可隱射者則又以突漲爭買沙未出水卽已望影報升百計譸張紛歧錯出甚至恃彊爭鬭動輒傷斃多人積釁成仇愈難解釋而棍蠹欲壑無窮猶且多方唆弄或抗不具結或已結復翻或捏情京控案一日不能結彼仍獲一日斂錢之利而小民貲本已空欲罷不能未獲沙地之利轉受沙地之累此則沙棍爲害而自畱糧待撥又因法致獘之實在情形也竊思截流必先淸源源之不淸𨿽力截其流而不止民之趨利如水就下而狡黠沙棍則更變幻多端卽再別設科條恐一法立而一獘又生仍屬有名無實伏查丹徒縣之樂生洲自入官收租作爲歲挑徒陽運河之費迄今數十年官�相安此外沿江沿海控爭沙地一經歸公訟端卽息推原其故地旣歸公豪彊無可覬覦而窮民奉官承種無所用其機謀卽亦不爲洲棍所惑則欲求永息爭端莫如遇有新洲漲生一槪歸公爲善若謂自然之利應以利民則今之沙洲不但窮苦編氓斷不能得卽稍有力之善良一被勾誘輒至傾家若復因奪而鬭身命且多不保是徒有利於棍蠹而實無益於良民則以之充公正所以息爭安良且洲仍民佃並非與民爭利而受佃於官與受佃於豪彊其租息之輕重亦殊於窮苦編氓更爲得濟況地方遇有例外應辦之事恆以費無所出每致束手大江南北地廣政繁應辦事宜更復不少舉其大者言之夫東南爲財賦所出全賴水利爲功現在各屬河道堙塞旱澇無備一遇災歉公私傷損上年𨿽將吳淞江挑浚深通外其餘均未辦理應請將各屬嗣後凡有坍沒沙洲均令地方官隨時勘明實在被坍頃畝卽將課賦詳咨豁除不準畱糧待撥如有新漲洲地無論子母相生江心突漲一槪歸公責成洲總隨時呈報由官勘明按則詳定課賦其洲地卽召佃承種歲收租息按數批解藩庫除扣完賦課外余爲地方水利之用遇有應辦由藩司確勘地方緩急情形詳明酌放辦理至民間買洲例應繳價泥艸等灘每畝價止一二錢卽髙阜堪以圍田之洲價亦不過二兩爲數甚微今旣入官若令佃戶繳錢作價或又視同已業設有承種不妥礙難退佃竊以地旣歸公卽屬官產應請免繳例價而租旣畱充公用地仍完納國課所益尢多如蒙兪允現在訐訟未結各案卽照此一例歸公毋庸紛紛查辦所有從前報坍畱糧待補已經咨準部覆尙未撥補之案各業戶旣經賠課有年仍飭各屬俟有新漲洲地果系原坍處所相連俟出水後照案詳請撥補以示格外體卹倘有狡執卽將洲地歸公所賠之課照數發完由洲地租內分年取息彌補俾免糾轕至此項新漲歸公洲地其頃畝升坍數目均照民洲之例歸於大丈案內造報其應納課銀亦歸每年奏銷案內造報所有常年收支租息數目隨時酌量辦公不能一例應請免其報銷仍由藩司確查匯報督撫衙門查核備案以昭核實所有遵旨核議新漲洲地歸公杜訟緣由是否有當理合恭折覆奏伏乞皇上聖鑑訓示謹奏戶部爲遵旨等事江南司案呈本部議覆江蘇巡撫陶奏江蘇各屬新漲沙洲酌議入官歸公徵租一折道光八年十月十二日具奏本日奉旨依議欽此相應鈔錄原奏行文江蘇巡撫欽遵辦理可也計單開戶部謹奏爲遵旨議奏事內閣抄出江蘇巡撫陶奏查明江南各屬新漲地畝請一律歸公徵租一折道光八年九月十六日奉朱批戶部議奏欽此欽遵於九月二十日抄出到部據原奏內稱云云等語臣等查江南省瀕臨江海沙地例載坍塌業戶不願豁糧者繪圖注冊遇有新漲果系子母相連方準撥補所餘及另漲余沙盡數入官召變若捏報子母相連或冒稱原坍復漲及私行霸占者沙洲入官仍照律治罪定例綦嚴乃法久獘生或捏報被坍爲冒補地步或私買坍糧爲爭訟張本其無可影射者則沙未出水已望影報升希圖呈買故江南爭控沙洲往往釀成巨案況此項沙地多由沙棍漁利陡築成洲若不杜絕爭端亦恐有妨水道本年禦史蔣泰階條奏河灘案內欽奉諭旨著陶體察該處情形應如何息爭杜訟之處據實奏聞等因由軍機處欽遵字寄該撫查辦玆據該撫臣陶查明崇明一縣有沙無田沙課歲有常額漲不報升坍不豁賦請仍循其舊外其餘各屬議請凡遇沙洲坍沒均令地方官隨時勘明詳咨豁賦不準畱糧待補如有新漲洲地無論子母相生江心突漲一槪歸公由官勘明按則定課洲地令佃承種免其繳價歲收租息批解藩庫除完課外余爲地方水利之用並聲明現在訐訟未結各案卽照此一律歸公毋庸查辦等語查撥補召變旣皆足以誨爭自不若一槪歸公使漁利之徒無所施其伎倆而歲收租息藉資水利津貼較之估價召變所入又覺有常該撫所奏系援照丹徒縣樂生洲成案爲杜訟濟公起見應請如所奏辦理嗣後遇有接漲突漲沙地行令該撫臣卽飭查勘入官隨時定課議租專案咨部如有轉則升科之處亦令照例隨時勘辦查報仍統於大丈案內匯題應納課銀歸入每年奏銷造報惟此項租息旣經歸公卽同帑項遇有動用未便免其報銷致有佃欠官虧部中漫無稽核應令每年送一管收除在四柱淸冊備查至從前報坍各戶旣準其畱糧在先如有相連接漲自當準其撥補仍令速飭查明戶口畝數匯造簡明細冊送部以憑將來核對恭候命下除行文該撫臣遵照外仍存俟修例時臣部纂入則例謹將核議緣由恭折具奏伏乞皇上訓示遵行謹奏請旨等因奉經前司慶移行遵照並經議請凡竈牧地畝新灘盡行入官諭召安分民戶佃種其畱糧待補子母接漲名目槪請刪除現在控案不拘請升請補以及會稽上虞詳請撥歸嬰堂均應注銷等因具詳又經前運司多以場境竈地皆系沿江沿海俱設有竈捨煎捨例得將上地報升完糧中地蓄薪養淡以供煎燒下地埋井設墩灑鹵建捨煎鹽總在潮水逼近之處若鹵在民佃界內民旣完租斷不肯任竈刮淋竈丁廢煎竈地召佃之議事屬難行應循舊章辦理等因詳奉前撫憲劉以所詳互異批示會同悉心妥議另詳在案本署司蒞任檢查民竈赴縣場升科認墾章程並牧地徵租升豁各檔案會同前運司多細心籌議請將竈地牧地仍循其舊毋庸更張又有先經詳準畱糧待補有案者亦照江蘇奏案仍俟新漲洲地果系原坍處所相連俟出水後照案詳請撥補如有巳經詳準升科以及斷定有案之地亦卽遵照前憲批示照案辦理毋庸紛更至書院義學嬰堂除先經詳請撥歸有案者準其撥歸外如實在經費不敷準該嬰堂等處紳士呈請撥歸其餘新沙以及現在控爭未定之案一槪入官召佃令各地方官逐案勘丈明確造冊詳辦自定案後凡有非竈牧及書院義學嬰堂等項地內遇有坍豁不準畱糧待補以杜訟端等情會同前司多詳奉撫憲臺批示如詳辦理並飭議新沙召佃如何議租作何酌定報部章程等因又經本署司核查浙省江海新漲沙洲甫經出水僅堪蓄艸逐漸髙阜成熟方能種作且潮汐往來坍漲靡常若一律議定每畝徵租過重竊恐官租浮於產息農民畏於賠累無人承佃轉啟荒棄隱占之端如議租過輕利之所在爭佃不休勢必有煩案牘自宜分刖等則以免拋荒而杜紛爭擬請將髙阜成熟堪以種作之地每畝徵收官租錢一百五十文如查勘委系甫經出水尙須費工培築現僅蓄艸出息微薄者每畝徵收艸租錢六十文俟髙阜成熟再行轉則加租以杜欺隱再查浙省州縣管轄新沙利息微薄與江省不同向來報升課銀每畝僅止一二分至三四分不等今旣一槪歸官召佃議徵官租較向徵餉課已屬加增若再另納課賦一地兩徵新沙非腴土可比民力恐有不繼況此項官租應行造冊報部與正課無異似可無須另議課賦以卹民隱其每歲徵收官租錢文請俟各屬造冊覆齊核明應徵數目飭令徵收提解司庫以來年奏銷爲始仿照南沙公租錢糧之例每年專造一冊於奏銷時另詳咨部解收錢文存儲司庫遇有地方緊要公用方準報部支銷亦歸於每年官租奏銷冊內造報平時不準擅動作爲外銷而勘定之地應召附近本都本啚土著安分鄕民佃種每人不得過一百畝之數不準生監胥役詭名認佃仍於散佃內選擇殷實一二人列爲佃首責令催租如有抗欠隱占等情亦惟佃首是問並援照浙省升科田地之例按戶由司塡給執照飭發地方官按戶轉給承佃以杜隱占接漲及以多報少情獘如遇坍沒原照隨時弔銷不得掯畱遺失自定案之後不準再有畱糧待補並縣管界內漲沙不準赴場冒升希圖避重就輕有犯必懲等情詳請憲示奉批另敍正詳咨部本署司卽經查敍詳咨又經前護運司詳請各場竈地循舊等情先後呈奉撫憲臺批飭再行會同籌酌議詳飭遵以資經久等因本署司覆又會同本運司細加酌核查竈地煎鹽旣在潮水舊由場報升未便槪令充公召佃致多窒礙至牧地系爲滿營養贍孤寡等項之用南沙公地系科徵公租錢糧專款報部與竈地不同如公牧界內原坍復漲及畱糧待補並租課並徵之牧地接漲新沙應照原議仍舊報升租課毋庸歸官其界外漲沙應行入官召佃所有民地界內漲沙除撥歸義學書院嬰堂各地及詳準升科斷定有案並先經詳定畱糧待補者毋庸勘辦外其餘接漲突漲新沙以及現在控爭未定之案盡行入官召佃以昭畫一其召佃徵租報部章程悉照前議辦理惟查鹽場竈地多系坐落州縣境內設界址稍有不淸卽訟端因之叢起應請嗣後濱臨江海地畝凡有接漲沙塗前後左右均與竈地子母相連應照道光五年浙省議詳歸竈戶赴場報升若突漲新沙上下四傍並無竈地毘連系屬民界應歸縣充公召佃如接漲沙內有民竈相連之處應由縣場會勘明確各按子母相生民竈分管報升召佃仍由該管知府會同分司會詳本藩運二司核定辦理以免兩歧倘有以竈地赴縣認佃及民界漲沙竈戶藉詞附近混行爭占冒升該縣場不卽確查究辦率行詳準致經察出或被告發卽照道光五年原議章程分別記過治罪所有蕭山縣管轄公牧沙地亦各歸各案卽照現在章程辦理似此民竈有分訟端可息而新例入官召佃之案亦可咨達飭遵矣除先經會詳呈奉撫憲臺批準外合將浙省查辦新沙杜絕紛爭緣由會同具詳伏候憲臺察核咨部除呈撫督憲咨部外爲此備由呈乞照詳施行

●治浙成規卷五

臬政一

◆臬政一

典鋪竊贓先行查起給主於犯屬名下追還當本

內結重案初報之後務於半月內招解不必等候院批

禁用私鑄翦邊錢文勒限半年內赴局繳換

行舟被竊責令牙埠船戶先行賠贓

零星小竊人贓並獲者地方官審明徑行發落於月底造冊報查

查緝逆匪馬朝柱等各犯規條

案犯報病章程

錮婢二十五歲以上照例治罪並許親屬領回不追身價

通緝逃犯以州縣奉文日起扣限六个月結覆務於覆文內聲明奉文送結各日期

案犯在逃如三个月內無獲卽行詳明起限先就現犯審結若實在難以先審亦須屆期詳明請示並輕罪人犯囚糧不許短給

寄買賊贓須先令賊犯供明是否知情分別辦理不得一槪拘訊亦不許捕役查起

杭城救火搶火等各事宜

武職失察案件俱照疏防之例由提鎭取揭徑送督院核參

典鋪被失分晰議賠

稽查漁匪各事宜

漁网出口塡入照票掛驗稽查

○典鋪竊贓先行查起給主於犯屬名下追還當本

浙江按察使司臺呈詳爲電批勒禁事查得仁錢二縣典商李嘉會等請將竊賊當贓照江省碑摹認明儲典候木取贖等情具呈憲轅蒙批竊賊當贓多在黎明之候且當本輕賤形迹可疑本易覺察若貧民被竊復令措本先贖更爲苦累惟捕役藉起贓爲名擾害典商確應查究批司妥議詳奪等因本司遵查盜賊當贓無分彊竊例應隨時查起給主於犯屬名下追還當本定例昭然遵行巳久𨿽乾隆四六等年前司鄭與前司徐有贓分彊竊盜案之贓照例查起給主竊案之贓認明儲當追本免利取贖之議但歷奉各憲嚴切指駁仍照定例遵行嗣於乾隆十年及十七十九二十等年屢據典商具呈又經各前司查照律例議詳奉批通飭遵照在案誠以竊賊當贓形迹本有可疑非該典商貪賤收押卽屬偶疏覺察咎本難辭現在小民或誤買賊贓或押當賊贓俱先照例將原贓追起給主其價在於賊犯名下追還何獨典商偏有異議他省或有辦理不符之處終與定例有違似未便仿照而行況在典商類皆饒裕平時獲利盈千累萬卽或誤當一二稍虧成本亦無損於錐刀之末今若貧民失竊旣得原贓復令措本取贖誠如憲鑑更爲苦累於情理未協所有該商呈請認明儲典候本取贖之處事屬違例斷難準行應毋庸置議至捕役藉起贓爲名擾害典商之處此等情獘誠所不免第查乾隆十七年間曾經徳升司議準凡追起當贓務須官爲給票令該事主協捕赴認如認系原贓又令典夥公同呈驗若非原失贓物不得遽行起繳現在遵行是該典起贓旣以官票爲憑而呈驗又經典夥之手該捕似難藉端滋擾又上年十月內經富升司詳明通飭凡起贓追本該州縣等務須認眞辦理不得假手經捕倘敢陽奉陰違任聽經捕串捏起贓虛懸商本一經察出官則嚴揭詳參該經捕等立提重處在案是立法巳極周詳現又通飭遵行似亦可毋庸再議緣奉批飭前因理合查案詳覆伏候察核等情於乾隆二十一年六月十六日詳奉巡撫部院楊批屢經詳定之案李嘉會等何得違例混瀆如詳通飭遵行可也此繳

附舊詳案

附舊詳案

浙江按察使司同呈詳爲勒禁安商事查得仁錢二縣典商茅大來等請將竊賊當贓照江省碑記認明儲典候本取贖勒石永遵等情具呈憲轅奉批核明詳覆等因本司遵查盜賊當贓無分彊竊例應隨時查起給主認領於犯屬名下追還當本此系通行定例遵行巳久祇因賊犯類多赤貧於定案之後始行追比每致當本虛懸有名無實是以各屬典商屢以商困爲詞呈請變通𨿽乾隆四年間經前司鄭與前司徐有贓分彊竊盜案之贓照例查起給主竊案之贓認明儲當追本免利取贖並定以三年限期限滿不贖原贓公同估變除還當本余給事主之議俱歷奉各憲嚴切指駁仍照定例遵行在案嗣於乾隆十七年間有嘉秀二縣典商陸質義等以當贓無分彊竊槪行弔起本無一償商力難堪具呈前憲請查乾隆四年議詳分別刼竊起取存贖給主等情飭行查議隨經升司徳查明前司節次議詳並各憲批示剴切剖陳以事主被竊獲賊究出當贓本系事主己物因賊犯當銀卽掯畱於典竟成賊犯之物𨿽經究出原贓無歸與不獲賊同若令事主取贖則反代賊賠還當本於情於理旣有未順於法亦有未協且小民或誤買賊贓或押當賊贓俱先將原贓追給事主其價在於賊犯名下追還何獨於典商偏有異議請仍照前督憲策批示無論彊竊盜贓槪照定例隨時查起給主認領又恐地方官或膜視商本並請嚴查該犯家產勒限變追給還當本不得俟定案後行追再有別案無主贓物亦準變抵等情詳覆奉前憲批飭謹遵例文自莫可易第恐經捕往當起贓保無減匿賊犯家資大半歸入私橐應否令典夥賫贓協同呈縣驗儲賊犯供出家資卽令公同估收抵本令再妥議周詳使商民兩益等因又經本司議覆請嗣後獲賊供有當贓給票往取卽令事主協同赴典查認如認非正贓則無贓繳驗止須稟復另究若認明實系失贓卽令事主典夥協同赴縣呈驗將贓照例給發事主收領一面卽究訊賊犯有何家資隨令典夥公同估收抵本或賊犯巳物不敷卽將儲庫無主贓物弔查算給如有事主出外以及別縣關取當贓無事主赴典者竟著典夥協同賫贓呈縣一體究追賊犯家資及弔查無主贓物估計抵給總以當時卽行究訊跟查給抵不得遲擱拖延至捕役獲賊起贓所有賊犯家資大半歸入經捕私橐實爲通獘並請務遵定例委令捕衙赴該犯家查起除事主失贓之外其餘賊犯己資亦查明開冊呈送備案如訊有典當之贓亦一面照例起取給主一面將賊犯己物令典商公同估收作本以杜經捕侵蝕等情詳奉批允通飭遵照亦在案是彊竊盜贓槪行起取給主不特謹遵定例卽浙省歷次司詳憲批亦未嘗更易未便以江省暫爲變通之議違例仿行且往當起贓卽令典夥協同賫赴呈驗巳可無經捕減匿之獘於起贓給主之外卽弔訊賊犯家資令典夥公同估收作本或有不敷又足以無主贓物補給更不致有當本虛懸之虞前憲體卹商民兼利業巳周詳更無庸紛更成例轉致偏累失平所有彊竊盜贓應請仍照定例隨時查起給主認領並再通飭各屬畫一遵循其該典商呈請竊賊當贓仿照江省碑記認明儲典候本取贖之處毋庸議緣奉前因理合查案詳覆伏候察核批示飭遵等情具詳於乾隆十九年十月三十日奉前任巡撫部院鄂批據詳巳悉繳浙江按察使司富會同布政使司同呈詳爲環吁電批等事會查得仁錢二縣典商茅大來等以竊賊當贓先提給主當本無追商困難堪請照江省碑記認明儲典候本取贖等情具呈憲轅奉批查議通詳察奪等因本司等遵查盜賊當贓無分彊竊例應隨時查起給主於犯屬名下追還當本定例遵行巳久祗緣賊犯類多赤貧定案之後始行比追每致當本虛懸是以各屬典商屢次呈請變通𨿽乾隆四年間前司鄭與前司徐有贓分彊竊盜案之贓照例查起給主竊案之贓認明儲當追本免利取贖之議但歷奉各憲嚴切指駁仍照定例遵行在案嗣於乾隆十七年間有嘉秀二縣典商陸質義等呈請查照乾隆四年議詳分別刼竊起取存贖等情又經升司徳剴切剖陳以小民誤買賊贓或押當賊贓俱先將原贓追給事主其價在於賊犯名下追還何獨於典商偏有異議請仍照前督憲策批示無論彊竊盜贓槪照定例隨時查起給主認領又恐地方官或膜視商本並經捕往當起贓保無減匿賊犯家資或歸私橐並議請嚴查該犯家產勒限變追給還當本不得俟定案後行追其獲賊供出當贓給票往取卽令事主協同赴典查認若實系失贓事主典夥一同赴縣呈驗將贓照例給發事主收領一面卽究訊賊犯有何家資令典夥公同估收抵本或賊犯己物不敷卽將儲庫無主贓物弔查算給並請務遵定例委令捕衙赴賊犯家起贓如有該犯己資卽開冊送案以便立時抵給商本不致經捕侵蝕等情詳蒙憲臺批允通飭遵照在案迨乾隆十九年九月內前撫憲鄂蒞任之始該典商茅大來等又以商累爲詞請將竊賊當贓仿照江省碑記候本取贖等情具呈批司核詳復經升司同查明浙省歷次司詳憲批謹遵定例未嘗更易且往當起贓卽令典夥協同賫赴呈驗巳可無經捕減匿之獘於起贓給主之外卽弔訊賊犯家資令典夥公同估收作本或有不敷又足以無主贓物補給更不致有當本虛懸之虞體卹商民巳爲周匝毋庸紛更成例請將彊竊盜贓仍照定例隨時查起給主認領等情詳奉批允亦在案玆蒙憲臺按臨又據該商等具呈前因是該商等止知起贓追本爲典商之累不知候本給贓更爲事主之累小民被竊遭官不能先得原贓反令代賊賠還當本而該典商等當押賊贓旣巳失察於前又復勒索於後止知利巳不顧損人非特情理未順抑且與法未協經前司曆次議詳先起賊資以抵當本查給儲庫以補不足調劑之方巳極周詳更未便以江省暫爲變通之議違例仿行應請仍照浙省原議飭令各屬起取當贓之後卽查賊犯家產抵給如有不足查明無主贓物補給務須認眞辦理不得假手經捕膜視典商致有苦累倘敢陽奉陰違任聽經捕串捏起贓掯匿賊資虛懸商本者一經察出官則嚴揭請參該經捕等立提重處庶官役知儆商本有著矣其該商等所請仿照江省碑記竊贓認明儲典候本取贖之處毋庸議緣奉批飭前因理合查案會同詳覆伏候察核批示以便通飭遵照等情具詳於乾隆二十年十二月初四日奉前任巡撫部院周批仰候督部堂批示繳本月初七日又奉宮保督部堂喀批如詳通飭遵照仍候撫部院批示繳

○內結重案初報之後務於半月內招解不必等候院批

浙江按察使司臺呈稟竊照欽部案件及命盜等重案俱例有定限理應上緊趕辦依限速結乃本司蒞任以來檢查未完舊案山積塵委率多逾限竟有遲至逾年及數年之久尙不完結者大抵各該州縣恃有人犯報病扣展之例以爲初報之後只須報一犯病便可無礙考成遂爾沈擱不辦拖延歲月以致案犯久禁囹圄淹斃獄底不可勝計此固由各州縣之懶惰偸安亦由該管知府督催不力之所致也玆本月十三日接閱邸抄刑部議覆晉省拕臬司條奏病犯勒限三月逾卽揭參一事已奉諭旨嚴飭以三月猶爲太寬而刑部議以毋庸勒限不合交部察議並將此本發還另議在案將來另議勢必從嚴亦照參案之例不準扣展矣今各該州縣未結重案所報犯病俱巳經年累月計惟有於未奉部議以前速爲辦竣尙在例前易於聲扣若再任其稽延於奉到部文之後始行趲辦必致有幹嚴例大爲掣肘本司現巳飛飭各該府將現禁人犯未經結案者匯開淸折扣明例限送司查核一面飭府嚴督所屬務須振刷精神大破積習將未結各案上緊趕辦勒限半月內辦竣稟復以憑按折稽考其有案多而最疲者並令該府就近委員前往駐札將各案經差按限嚴比務在掃數辦淸不許存畱一件倘仍有玩視違延卽以闒茸飛揭嚴參庶幾積案可望肅淸再各屬招案類多支離叢雜院司衙門核敍咨題有需時日將來各屬新案若延至頂限始行詳解則辦理未免掣肘且其中有供情未協情罪不符或需輾轉駁查者勢必往返逾限尢不可不預爲畱地本司備查乾隆十八年間曾經前司議詳分水縣條陳嗣後命盜等案除要犯未獲贓證未確應俟獲犯獲贓起限承審外若贓眞犯齊別無牽制之處於敍供通報之後隨卽審擬預定招稿俟憲批一到立卽敍入招解並請院憲於初詳到日一面批司轉行卽一面經行該縣入招庶案件得以速結不致稽遲等情詳奉批允通飭遵照在案今各該州縣並不遵辦以致一切重案仍多逾限完結無期本司現又通飭各屬務遵從前詳定章程凡屬內結重案於初報之後務於半月內解府該府亦卽日審解務於半月內到司間或有未奉院批不妨於招內空白數行聽候府司代爲補敍總期以速爲貴違則嚴提經承重懲庶得從容核辦不致遲誤所有本司現在督辦緣由相應稟明憲鑑抑本司更有請者一切由府審轉之案毋庸備敍府供原屬簡易之道但有屢經該府駁審者其中供情錯雜頭緒紛繁必須將前後供情融會摘出敍成一片甚爲費力本司衙門系刑名總匯案牘紛繁若逐案代敍恐致擁擠稽誤應請通飭各該府自後審轉之案如未經府駁者毋庸再敍府供以省煩冗外其有經府駁審者仍須備敍府供庶情節明晰司中易於核辦可無稽遲之患應否如斯合並稟請伏候批示遵行等情於乾隆二十一年六月十七日稟奉巡撫部院楊批命盜重案例有定限理應依期審結乃浙省積習每以報病爲拖延之計本部院蒞任以來審題各案內報病扣限者十居六七正在嚴飭查參頃據該司議稟甚屬妥協仰卽轉飭各該府將未結各案匯開淸單扣明例限送司該司亦卽匯冊送院查核以憑將任意遲逾闒茸貽誤之員題參懲創以儆玩愒至案多最疲之州縣卽飭該府委員前往勒限督辦以淸積案毋稍寬縱再本部院近閱審解各案不但支離冗雜並將往返駁訊之案全行敍入以致篇繁頁多勢難趕閱卽此具題尢非政體並飭嗣後如州縣審擬稍有未協及情節未周經府駁飭覆審者卽將疏漏情節及擬議未協之處於原招詳內補敍其指駁處另文申送存案司亦如之不得混將指駁之處全行裝敍以致招詳越駁越厚勢難卒閱其有故爲出入及案犯未眞關系重大之案府司一面駁飭覆審一面卽將指駁之處具文通報以憑於定案時核參可也余俱如稟通飭遵照仍候督部堂批示繳又奉宮保督部堂喀批案件叢積該司立限催辦深屬妥洽如稟通飭遵照實力辦理勿致虛應故事至稱招內空白數行之處恐滋獘竇不若竟行實寫聲明未奉院批司府代爲補敍似覺簡捷並再酌定飭知仍候撫部院批示繳此件院批招內不必將駁審之處全行裝敍一節續經稟奉批允停止照舊辦理在案

○禁用私鑄翦邊錢文勒限半年內赴局繳換

浙江布政按察使司富臺呈詳爲飭查事會查得制錢一項上關國寶下利民生私鑄翦邊攙搭流行實爲錢法之蠹仰奉憲臺督憲特檄查禁並將如何設法收買以杜獘竇會議通詳並奉札發閩省成案飭令查閱參酌辦理等因仰見憲臺督憲剔獘除姦澄淸錢法之至意本司等遵卽細繹成案參酌會議查錢文出入錢鋪最多趨利之徒私買搭售隱而不覺小民交易不加挑揀遂致流行無忌若不於聚集錢文之處嚴行禁止設法辦理則向有之私鑄翦邊終難杜絕查定例經紀鋪戶收買私鑄攙和行使發雲貴川廣煙瘴少輕地方收買翦邊攙賣至十千以上者照例發遣不及十千者枷責發落定例巳屬綦嚴或因鋪戶不知法令是以攙和行使應請循照閩省辦法飭令地方官將此嚴例刊刻簡明告示徧貼通衢市鎭及各錢鋪大張曉諭如有私鑄翦邊攙入錢內收易銀兩者卽將鋪戶嚴拏照例治罪不稍寬貸先令各錢鋪出具遵依呈縣存案但此種私鑄翦邊旣經禁使自當設法收買發局攺鑄始能杜絕根株亦應照依閩省之例通行曉諭凡錢鋪以及民間所存私鑄翦邊許以三文折算制錢一文令地方官動支閒款設櫃於堂聽鋪戶小民陸續繳換收有成數解交省局攺鑄制錢若不酌定限期未免遽難奉行罹法者眾應請定以文到半年爲滿如過限復有隱匿攙和行使者卽行拏獲照例治罪錢追入官其限內交易卽令小民隨時挑選不許行使一文但不得藉端滋事倘限外或有外省客商來浙貿易者各於錢內攙搭此錢誠未可定凡交易之時一體挑退令外省本人赴縣繳換不在定限之內飭令地方官實力奉行隨時勸禁倘有書役地保以及無賴棍徒藉端滋擾苦累鋪民卽行嚴拏究處或定限之外仍有行使總惟地方官是問仍令該管知府不時查察督率辦理按月詳報繳換私鑄翦邊爲數多者卽將該地方官詳請記功倘怠緩從事繳換甚少亦卽詳請記過如有縱容行使以及辦理不善致累鋪民者立卽詳揭請參如此則積獘可除錢法肅淸而私鑄翦邊之棍無利可圖亦將不禁而自絕矣是否有當擬合會議具詳伏候察奪批示以便通飭遵照等情於乾隆二十一年六月十八日詳奉宮保督部堂喀批如詳通飭遵照出示嚴切曉諭並飭嚴束書役地保毋致借端滋事有幹提究仍候撫部院批示繳十九日又奉巡撫部院楊批如詳通飭遵照仍有將私鑄翦邊行使者卽將該地方官詳參毋少寬貸仍候督部堂批示繳冊存

○行舟被竊責令牙埠船戶先行賠贓

浙江按察使司臺呈詳爲嚴飭緝究事查得宣平縣家人壽其昌赴藩司衙門領回谷價在船被失銀四百兩一案奉撫憲以惡賊肆竊殊爲民害應如何設法嚴督地方官實力查拏議詳察奪等因轉行金處二府查議去後玆據金府縣議覆地方失竊請將捕役分別限比獲賊照例給賞等情又據處府縣議覆河路舟中被竊請照前司議詳責成牙埠分別牙埠船戶先行賠贓獲賊再行究治等情先後具詳前來本司復查惡賊肆竊固由於姦捕之豢縱而亦由於地方官不實力督緝所致查地方失竊分別贓數之多寡定捕役府廳司道之提比以及州縣之功過捕役之賞罰與夫以盜捕盜之法俱經前司曆次議詳定有章程通飭遵照在案立法巳極周詳應令地方官實力奉行自不致有豢縱肆竊之獘應毋庸再議至舟中被竊非捕役一時所能偵探上年九月間經前司於蘭邑詳報商民李克珊船載蓮子被船戶拐逃案內議設稽查之法責令牙埠設立行簿注明起行年月日期並交卸處所如有中途失竊著令牙埠賠贓俟獲賊日究明知情串竊分別究追並將各船編甲立長等情詳奉批允亦在案立法亦屬周密但查牙埠不察姦良將匪船代客雇載以致中途失事固應牙埠先行賠贓而更有船戶中途貪利搭載匪類致有失竊者若不責令船戶先行賠贓恐啟推諉玩縱之獘應如該處府所議嗣後行舟被竊令地方官確查如系船戶偸竊者仍照原議著令該埠先行賠贓若系客商專雇之船而船戶圖利中途附搭匪人以致失竊者卽著落該船戶先行賠贓給主仍候獲犯審明之日分別是否知情同夥按擬究追庶牙埠知警固不敢輕於寫載而船戶畏法亦不敢輕攬匪類河道可冀肅淸商賈得以安行矣緣奉飭議是否有當理合詳候察核批示飭遵等情於乾隆二十一年七月十八日詳奉巡撫部院楊批如詳通飭遵照余巳悉仍候督部堂批示繳又奉宮保督部堂喀批如詳通飭遵照仍候撫部院批示繳

○零星小竊人贓並獲者地方官審明徑行發落於月底造冊報查

浙江按察使司臺呈詳爲查議事查得烏程縣具稟小竊案件按月造報一折奉憲批司查議詳奪等因本司遵查立法貴於簡易案件尢宜速結近奉酌歸簡易條款內開竊案經獲贓賊事主認贓明確該犯供招輸服徒罪以上通報飭審由府司核轉外其罪止杖刺州縣卽定擬通詳上司核明批示發落毋庸候批覆審如情節未確仍批行覆查等語立法簡明已爲盡善第竊盜小犯內有零星攫竊爲物甚微與入室行竊者不同如果當場人贓現獲供情巳確並無窩夥另偸別案情事地方官原可當時卽行發落若欲逐案敍供核看查報候示未免有需時日案牘亦覺紛繁今該縣稟請仿照直隸之例將此等小竊審明刺字發落造冊月報之處似屬可行應如所請嗣後竊盜小犯如偸雞竊犬與�摸曬晾衣服盜取禾麥人贓現獲者到案之時卽令州縣審明照例刺字責懲追贓發落後交親屬收管仍令於每月底將發落過此等案犯情由造冊通送查核如情節未確及入室攫贓等案𨿽罪止杖刺仍須遵照簡易條款議擬通詳候示毋得擅行發落致有漏縱如此庶案件不致繁冗而辦理更歸簡易矣緣奉飭議是否允協理合詳候察核示遵等情於乾隆二十一年七月二十二日詳奉巡撫部院楊批如詳通飭遵照仍候督部堂批示繳又奉宮保督部堂喀批如詳通飭遵照仍候撫部院批示繳

○查緝逆匪馬朝柱等各犯規條

浙江按察使司臺呈稟竊查楚逆馬朝柱等姦謀敗露竄迹潛蹤此等匪犯罪大惡極實爲覆載所不容神人所共憤理應上緊追拏克期就獲早正典刑以彰國法而快人心乃緝經多載尙無獲報以致上廑聖懷復頒諭旨嚴飭實心跴緝務期必獲凡爲臣子跪聆之下實有寢食難安者玆蒙憲臺諭令細心熟籌多方設法酌妥定議稟復等因本司竊思馬朝柱等狐兔伎倆卽甚狡黠究在六合之內如果承緝之員稽查嚴密斷難幸漏查本省先於乾隆二十年正月間曾經前司議請飭令各該府於佐雜各員內遴選勤愼精細一員隨帶丁役數名令其專司查緝易服攺裝混迹商民行旅之內在於所屬各州縣地方無分曉夜凡有窮鄕僻壤人迹可通及鄰境毘連行蹤雜沓之處周流偵緝遇有行爲詭祕面生可疑與原行之馬朝柱等犯聲音年貌相似者卽行密拏交該地方官悉心研鞫密速馳報果能緝獲逆匪詳請議敍丁役重加賞給倘虛應故事亦卽列揭報參等情詳奉批允通飭遵照在案是專員巡查立法原巳周詳乃行之載余其委員曾否實力各府杳無稟報誠如憲飭名爲設法嚴緝終不免於故事虛文本司悉心籌劃應請嗣後各委員照前周流探緝每到一處務卽關會該地方官添差幹役跟同密緝於出境之後卽將該委員到境出境各日期及經歷某某等市鎭村莊據實稟報本府該府於每季之終卽行匯稟院司各衙門查考至浙省地方北達江蘇南通閩廣江右與鄰省聯界之處系往來要道商旅絡繹易於混迹藏姦尢須加愼稽查如秀水縣之王江涇則與江南交界衢屬之常山縣則與江西交界江山縣則與閩省交界此三處應令各該府另行專委幹員前往駐紮常川查緝第佐雜微員廉俸有限所有往返舟輿及隨役飯食等項在所必需未免資斧維艱必致畏縮不前難臻實效應請飭令各該府於所屬無礙贓罰閒款每員每月酌給銀三兩如贓罰閒款不敷請於藩鹽二庫查明閒款酌動湊給以資路費仍定以半年之限令該府於限滿日報明另委幹員更替以均勞逸設果緝獲要犯官則保薦升用役則照例重賞如是則各委員自無不奮往直前踴躍從事而各上司衙門又皆有所稽考自不致有名無實虛應故事似於緝務不無裨益至奉飭議或應懸立重賞或應徧給告示或應廣購認識該犯之眼目隨同認緝或於農隙時編查保甲以淸其源之處竊查見利必爭人之恆情若非動以厚利誰肯爭先出力則懸立重賞誠不可少伏查乾隆十七年間曾奉督憲懸立賞格有能探訪蹤迹擒獲正犯馬朝柱送官者無論兵役民人賞給銀五百兩若知馬朝柱蹤迹密行首報因而擒獲者賞給銀三百兩通行遵照在案其憲臺衙門及兩司道府廳縣未經懸賞其餘從犯作何給賞亦未奉行知今本司酌議如能拏獲正犯馬朝柱送官者撫憲曁督憲衙門共賞給銀一千兩藩臬兩司共賞給銀一千兩道府廳縣共賞給銀一千兩若知馬朝柱蹤迹首報因而擒獲者撫憲曁督憲衙門共賞給銀六百兩藩臬兩司共賞給銀六百兩道府廳縣共賞給銀六百兩其獲送首報從犯者各衙門俱照正犯銀數減半給賞庶各貪圖厚賞無不爭先恐後協力緝拏第若出示徧行曉諭又恐聲張太甚轉使各逆犯聞風遠揚就獲無期本司管見甚應懸立賞單於賞單之內首列各逆犯姓名年貌籍貫次列各衙門分別賞給銀數仍於單末注明倘有希圖冒賞妄拏捏首者照誣告律從重治罪字樣令各該地方官刊刻刷印傳集各鄕保每人散給多張令其徧行傳諭自可家諭戶曉至浙省距楚省窵遠其楚省認識逆犯之人恐一時難於購覓卽覓有其人而幅■﹝巾員﹞遼闊勢難周曆似屬無益且楚省口音與浙省迥殊今旣頒發賞單而於單內注有年貌籍貫設遇有聲音年貌與逆犯相類者已不難實時盤獲似更無需認識之人而始可弋獲也惟力行保甲實爲詰姦良法蓋旣動以厚賞又當惕以利害務令地方官於編查之時諄切誡諭俾知窩畱容隱罪幹連坐自必交相儆戒實力稽查而逆匪無從托足遊魂不致久竄矣緣奉前因相應查議稟復是否有當伏候批示遵行等情於乾隆二十一年六月十八日稟奉巡撫部院楊批所稟緝拏逆犯馬朝柱等各條均屬妥協仰卽飛飭各該府遵照辦理毋得怠忽疏縱致幹參咎仍速擬賞單式樣呈送核發各州縣刊給可也並候督部堂批示繳又奉宮保督部堂喀批據議分設委員懸立重賞刊單通曉各情由均極周密如稟通飭實力遵照毋致虛應故事致幹嚴譴仍候撫部院批示繳

又

浙江按察使司臺會同布政使司富詳爲遵奉議覆事會議得溫處道議稟緝拏逆犯馬朝柱等各款奉憲臺批飭會核議詳等因到司本司等遵卽會同悉心確核如所稟各犯流離多載憔悴風塵非復平時故態漆身吞炭何不可爲若必拘泥年貌反生疑似況所開年貌難於記憶內中已獲未獲錯綜在內難於分別請將未獲之十三名年貌另刊小折給與官弁兵役隨身攜掛以便物色一條查前項匪犯現在各處嚴拏伊等冀圖狡脫自必變易姓名毀形攺裝誠未可過於拘泥但其大槪模樣究亦不甚相遠且楚省口音與浙省迥異若捨原開之年貌籍貫則人盡可疑恐更無從物色其未獲各犯年貌現經本司稟奉轉飭各屬於賞單內開列在案今據稟請另行刊給小折亦爲簡便應如所請將馬朝柱等未獲各犯照依前頒賞單內所列年貌另刻小折分給緝捕官弁兵役隨身攜掛不時開看熟記形像加意查緝毋得率行輕縱致有漏网又如所稟請咨明江楚兩省募與認識馬朝柱等之人送浙分段查緝一條查廣募作眼之處前奉憲臺飭議卽經查議以浙省距楚窵遠其楚省認識逆犯之人恐一時難於購覓卽覓有其人而幅員遼闊勢難周曆似屬無益且楚省口音與浙省迥殊今旣頒發賞單而於單內注有年貌籍貫設遇有聲音年貌與逆犯相類者已不難實時盤獲似更無需認識之人而始可弋獲等因議覆奉批遵照在案應毋庸再議又如所稟僧道乞丐宜畱心體察棚民宜畱心帶查及關隘之稽查宜嚴雨夜海嶴之查察宜加周密各條查此等匪犯計窮路盡冀延殘喘或削髮空門或流爲乞丐或飄泊道途竄匿山海均未可定誠宜隨時隨處畱心稽察應如所請通飭各屬於名山大剎敗院古廟以及城市鄕村凡遇有外來遊僧流丐務卽嚴行盤詰至於浙東棚民多在深山窮谷之中海嶴廠戶更在人迹不到之區姦良不一更易混迹各處關隘𨿽系晨啟夜閉本無夤夜放行之時但往來雜沓亦屬良莠莫辧均應嚴督地保棚長巡哨弁兵巡攔人役實力稽察毋許懈縱但不得藉端滋事違則嚴處又如所稟選役查緝每季給與口糧銀兩於各班衙役工食之內扣給一條查各屬捕役本有額設工食令其專司緝務至於別班衙役均有應辦事件若將伊等工食扣除他給恐難枵腹從事且前經本司議請懸立數千金重賞無論兵役民人若知有馬朝柱等蹤迹密行首報拏獲者卽行分別賞給則承緝各役自必貪圖重賞踴躍爭先不至懈弛似應聽各該州縣自行察其勤惰酌量捐賞以示鼓勵毋庸置議是否允協擬合詳候察核示遵等情於乾隆二十一年七月二十七日詳奉巡撫部院楊批據議殊屬妥協仰卽通飭各屬遵照辦理務令官役弁兵隨時隨處畱心稽察毋許怠忽疏縱以及藉端滋事致幹參咎仍將應緝各條移行溫處道一體飭遵余已悉仍候督部堂批示繳又奉宮保督部堂喀批如詳移行遵照仍候撫部院批示繳

○案犯報病章程

浙江按察使司臺呈詳爲詳請通飭遵照事竊照一切咨題審案均例有定限理應依限速爲辦結乃各該屬怠惰偸安往往藉有病限可扣動將人犯報一患病任意沈擱經年累月完結無期此等玩愒之風實不可長今奉定例嗣後案犯偶患輕病委員驗實責令上緊醫痊隨愈隨解不準扣限其或病勢果系沈重必須調理者驗報確實卽將病起日期連結詳報務於一月內醫痊審解如仍不能報痊方準驗實展限統計前後總不得逾三月限期承審官卽速審解如有稽遲應計算違限月日照例分別議處如以輕報重巳痊捏報未痊有意遲玩希圖扣展者令該督撫卽據實嚴參照例議處委驗官及該上司扶同徇隱者一並照例議處仍令該上司將各州縣報病事件隨時稽察核實嚴催如該上司不上緊查催依限揭報者照查揭遲延例議處等因細繹例意案犯偶患輕病固不準扣展卽病勢沈重者亦必一月內不能報痊再加驗實方準展限如一月內巳痊者𨿽系重病似亦不在扣展之列且又定以三月爲期如有逾限及以輕報重已痊捏報未痊並該上司扶同徇隱卽行查參揭報均幹嚴參議處立法何等森嚴今查各屬案犯報病之文其病勢輕重及是否有限重案並不分晰聲明雜至紛投猝難稽核若不預立章程必致錯會朦混臨時有費周章本司管見似應通飭各屬嗣後一切咨題重案報病文內務須詳敍案由罪名如系彊盜則系某年月日夜同夥某某等幾人行劫某人案內應擬何罪之犯如系搶奪則系某年月日同夥某某等幾人在某處地方搶奪某人案內有無殺傷人應擬何罪之犯如系竊匪則系某年月日夜同夥某等幾人行竊某人案內計贓若干有無拒捕傷人是否積匪猾賊應擬何罪之犯如系人命則系某年月日如何殺死某人應擬何罪之犯其它一切重案俱如此詳悉聲敍則案情輕重便可了然次將該犯實患何項病癥如系輕病則聲明此系輕病毋庸扣展字樣若系沈重則聲明此系重病應請委驗扣展字樣再於文尾聲明此案應於何年月日某犯到官起限扣至何月日分限屆滿內或有某某犯先於何年月日染患重病詳允扣展於何月日報痊字樣則犯病之重輕以及審限之寬緊俱巳明白聲說�於酌核分別批示其驗實病重之犯應遵新例勒限一月內醫痊亦不準扣展如一月內實在不能報痊卽行就近詳府再行委驗確實取具切結由府詳明院司批允方準展限仍將覆驗批允緣由於招內聲明以免部詰如不詳請覆驗則明系已痊而捏爲未痊除不準扣展外卽責成該府查明揭參以示懲創至於徒罪以下外結輕罪本不扣限及𨿽系重案內有要犯未獲尙未起限承審者其呈報犯病原可毋庸委驗應令各屬於報病文內均各備敍案由並須將此系外結輕罪毋庸委驗及此案有未獲要犯何人尙未起限毋庸委驗扣展之處於文尾聲明其巳結案內之重犯亦將問擬何罪巳奉部覆或巳經解勘咨題現候部示之處亦於文內聲明以免委驗取結之煩如此則章程有定不致朦混將來辦理不致周章矣是否有當相應詳請察核批示等情於乾隆二十一年八月初六日詳奉巡撫部院楊批如詳通飭遵照至現在報病之犯應分別例前例後辦理該司亦卽查議通詳察奪仍候督部堂批示繳又奉宮保督部堂喀批如詳通飭遵照仍候撫部院批示繳浙江按察使司臺呈詳查得一切咨題重案案犯報病前經本司分晰議詳請飭各屬務須於報病文內詳敍案由罪名聲明病之輕重應否委驗扣展並於文尾聲扣限期便於酌核批示等情詳奉批允通飭遵照至現在報病之犯蒙撫憲以應分別例前例後辦理亦卽議詳等因本司遵查一切咨題重案人犯報病在乾隆二十一年七月初三日奉到定例之後者應照本司原議辦理外其在七月初三日以前患病者多有經年累月尙未報痊久逾三月之限似應請於招內聲明此系例前之案應準其扣展字樣或尙無礙但內有報病𨿽在例前而奉到新例之日尙未及三个月之限應仍勒令依限治痊審解如逾違三月卽不準扣展應否如斯伏候憲臺察核示遵等情於乾隆二十一年九月初三日詳奉巡撫部院楊批如詳行仍候督部堂批示繳又奉宮保督部堂喀批仰候撫部院批示繳

○錮婢二十五歲以上照例治罪並許親屬領回不追身價

浙江按察使司臺會同布政使司富呈詳爲遵批議覆事會議得天臺縣具稟州縣通詳內結外結並檢驗命案不必候批軍流在配病故不必續詳請咨通行事件不必飭取遵依以及禁止避疫錮婢積習各款一折奉憲批司查議詳奪等因本司等遵加會核如該縣稟稱通詳案件向例並候憲批齊全始行詳解但金衢嚴溫處臺六郡離省窵遠若必俟憲批齊全方得審擬成招間奉駁飭未有不逾限期請嗣後通詳案件一切批示徑行州縣於奉到之日卽行遵照辦理等語查一切有限審案原應一面通詳卽一面審擬詳解毋庸等候憲批致滋遲誤業經本司稟奉憲臺批�通飭遵照在案應將該縣所請一切批語徑行州縣於奉到之日始行審擬詳解之處毋庸議又該縣稟稱一切奉批開檢命案若於開檢之後仍須通報候示始行招解不特州縣臨限周意卽人犯亦受累無底請嗣後奉批開檢之案州縣於檢驗之後一面具文通報一面審擬招解不必俟憲批齊全裝敍成招等語查現在一切通詳案件俱令於通詳之後立卽擬解不必等候批示則開檢之案自無須候憲批齊全始行審解事同一例亦無庸再議又該縣稟稱軍流在配病故向例印官驗明取具圖結通詳立案批示之後另取圖結具詳請咨其無家屬在配者飭令赴配領棺埋葬但通詳之後續詳請咨不特案牘紛繁兼恐遲延時日殊失酌歸簡易之意請嗣後軍流在配病故驗無別情者取具圖結徑報本府由司轉詳卽行分別咨明原籍其有妻屬應行回籍及應喚親屬前來伴領者亦卽於文內聲明均不必於通詳之後續詳請咨等語查軍流在配病故向具圖結通詳憲臺批司查敍原案徑行詳咨若由府轉詳轉致稽遲殊有未便應將該縣所請由府轉詳之處亦毋庸議又該縣稟稱一切通行禁革案件飭令州縣實力奉行毋庸再取遵依以歸簡易等語查一切通行禁革事件全在州縣之實力奉行其飭取遵依原屬具文應如該縣所請不必取依止令將如何遵奉緣由通報查考又該縣稟稱天邑民間偶遇時疫流行往往有子棄其父妻避其夫各自逃匿不相醫救卽妻子兄弟患疫者莫不躲避每聞病者服侍無人致多不起且病故之後伊妻若子並不回家治喪僅令無干之工匠艸率盛殮間有竊盜乘機偸竊迨後疫癥平安紛紛控緝者相習成風恬不知怪此等惡俗接壤鄰境或間有似此者亦未可定請飭一體查禁曉諭等語查共井疾病尙有扶持之義何況骨月至親偶患時疫輒乃遠避他方棄置不顧殊有關於風俗人心應如該縣所請通行各屬如有似此避疫惡俗一體曉諭嚴禁以挽頹風又該縣稟稱天邑民風士庶之家往往有婢女年至四十五十並有老死不能適人者現在徧行勸諭如有契買婢女年長二十以外者統令適配倘敢違抗不遵除照例治罪外並不準索還身價卽令父母親屬領回邇來民間頗知畏法擇配者多第恐天邑如是各邑民風或不能免請飭一體再行勸諭懲儆等語查例載紳衿庶民之家如有將婢女不行婚配致令孤寡者照不應重律杖八十系民的決紳衿依律納贖令其擇配又乾隆十四年前藩司議詳婢女二十五歲以上不爲婚配者無論典賣許其父母親屬稟官領回不準索還身價等因奉批通飭遵照在案是錮婢不爲婚配久經通飭禁止今天邑民間仍有婢女年至四十五十並老死不嫁皆因地方官奉行不力之故亦應如該縣所請再行通飭嚴切諭禁如有仍前錮婢至二十五歲以上者卽行照例治罪並許其父母親屬領回不準索還身價庶稍知儆惕積習可除矣緣奉飭議是否允協理合詳候憲臺批示飭遵抑本司等更有請者浙省一切詳定章程每有行之日久官更吏易未悉原委以致不克遵循辦理違誤比比皆是查現在一切部議成案俱由臬司衙門隨時刊發所有刊費每年各府州縣扣存備公銀一兩除刊例案外尙有餘剩應請嗣後一切議詳議稟事件可爲永遠章程者卽將餘剩之銀亦一體刊布流傳交代俾有遵循似於政務不無裨益合並聲請伏候憲奪等情於乾隆二十一年九月初三日詳奉巡撫部院楊批均如詳通飭遵行仍候督部堂批示繳又奉宮保督部堂喀批均如詳通飭遵照仍候撫部院批示繳

○通緝逃犯以州縣奉文日起扣限六个月結覆務於覆文內聲明奉文送結各日期

浙江按察使司臺呈詳爲飭查事查得通緝逃軍等犯奉憲臺以例應扣限六个月取結咨覆查閱詳內或扣限二年或扣限半年或竟不聲敍辦理並不畫一又軍營逃人郭世奉等九案均請本部堂咨覆住兒等四案請撫憲衙門咨覆檄司查明因何扣限兩歧及分詳請咨緣由詳覆並查明一定限期應歸何衙門咨覆之處查議詳覆等因本司查通緝事件向例原系扣限一年咨覆嗣乾隆十五年酌減限期定例各項人犯脫逃無獲均以六个月起限查參等語始以六个月扣限但前升司任內有奉刑部咨緝逃犯阿黨阿一案扣限一年未奉部詰是以近來扣限不無歧異但事關部件扣限詳咨自應畫一應請嗣後一切通緝逃犯事件均照定例扣限六个月取結咨覆畫一辦理至於通緝之案奉憲臺準咨者應詳請憲臺咨覆奉撫憲衙門準咨者應詳請撫憲衙門咨覆再向來查參事件原有以準咨之日起限者亦有以州縣奉文之日起限者本無一定章程今查通緝事件若以準咨之日起扣限六个月結覆則離省窵遠之州縣司府行文轉輾需時未免爲期太促不能實力緝捕應請遵照乾隆十一年吏部議覆禦史範咨文均以該州縣奉文之日起限系何縣遲延卽將何縣查參並請通飭各府州縣於具結申覆文內聲明何日奉文扣至何日限滿以便扣限詳請咨覆庶無歧誤緣奉飭議相應查議詳復應否如斯伏候憲臺察核示遵等情於乾隆二十一年閏九月初一日詳奉巡撫部院楊批據詳已悉仍候督部堂批示繳九月三十日奉宮保督部堂喀批如詳飭遵照仍候撫部院批示繳

○案犯在逃如三个月內無獲卽行詳明起限先就現犯審結若實在難以先審亦須屆期詳明請示並輕罪人犯囚糧不許短給

浙江按察使司臺呈詳爲請定現在完結之章程以淸刑獄事竊照獄無大小俱有定限理應依限速辦豈容藉詞懸宕本司前因各屬積案甚多業經稟明勒限完結在案今查各屬尙有未結之案屢經嚴催不過以空文率覆非曰逸犯未獲則曰證佐未齊玩不遵辦以致現獲之犯久羈縲紲淹斃囹圄者不可勝計伏查名例內載二人共犯罪現獲者稱逃犯爲首則先決其從罪又載犯罪事發在逃眾證明白卽同獄成不須對問是先就現犯審結律內本有明條何可藉以逃犯未獲爲辭任意拖延近奉諭旨嚴飭監候待質之犯俱須速爲淸理今各屬每有內結之案亦將現犯監禁經年累月不爲速審將來審題勢必難於扣限豈不有費周章至外結之案𨿽非內結可比但此等輕罪人犯向不準銷口糧多系州縣自行捐給每有私立小糧名色每犯每日不過給米數合或錢數文饘粥不充饑寒交迫是以報病報故者絡繹頻仍𨿽伊等自嬰法网孼由自作究無應死之罪爲有司者膜視其死而不卽淸理問心奚安若不酌定章程大加整頓則任意闒茸將何底止應請通飭各屬嗣後無論內結外結審案獲犯到官供出在逃犯證應拘並審者總定以三个月之期如三个月內比緝無蹤卽行詳明院司起限先就現犯審結一面具詳卽一面審解如或逃犯實系應質要證或有贓迹未明之處難以先就現犯審結者亦須於三个月內詳明院司聽候察核批示仍責成該管知府每月取造監犯冊一本逐加細核如有已屆三个月之期旣不詳請現犯審結又不將難以卽審緣由詳明有一二案者卽將該州縣分別詳記大過提承究處若有三案以上則闒茸廢弛難以姑容卽行詳揭嚴行參處如知府不行查出揭報一並附參再案旣先就現犯速結則輕罪人犯不致久羈卽捐給口糧亦屬無幾應嚴飭自後務須照例每名每日給米一升鹽菜錢五文其小糧名色永行革除如仍有玩違短給亦卽嚴行參處如此庶各州縣稍知警惕刑獄可以肅淸案犯不致拖斃似於吏治不無少裨是否有當相應詳請憲臺察核批示遵行等情於乾隆二十一年閏九月初八日詳奉巡撫部院楊批如詳通飭遵照該司仍不時稽查務使法在必行以挽積習仍候督部堂批示繳同日又奉宮保督部堂喀批如詳通飭遵仍候撫部院批示繳

○寄買賊贓須先令賊犯供明是否知情分別辦理不得一槪拘訊亦不許捕役查起

浙江按察使司臺呈詳爲請定查起竊贓之成規以除擾害事竊照賊憑贓定贓眞而後賊確故賊犯供出寄買之贓原有不得不據供查起之勢但例載知而故買及知而寄藏者僅以坐贓論罪止滿杖其不知者俱不坐罪誠以用價買物偶爾寄藏與同夥分受者不同其情輕故罪亦不重乃近聞浙省各屬每有獲賊到案究訊原贓供出某某買去某某收存官卽票差追起羣捕登門如捉大盜直入內室肆行搜撿無論是否原贓掃數掠取名曰掃倉又將其人持煉拴鎖危詞恐嚇愚民不知律例以爲干犯重罪老幼驚惶任其勒索不饜不休迨拘解到案未審之前先講使費班錢旣審之後猶或嚴押追究經旬累月失業廢時及至審雪釋回而無辜之被害巳不啻頭焦額爛矣此猶實在買寄贓物者也更有並無干涉之人或賊犯挾有微嫌思欲妄扳貽累或經捕知其饒裕計圖串囑飛噬因而混供某贓賣與某人某贓寄與某人有司不加細察輕聽犯供簽票拘拏嚴行究追以快私仇以飽蠹壑迨鞫訊再三終無下落始知被誣保釋而通詳文內恐致供情冗雜將此等情節刪抹不敍被誣之人方以得脫网羅爲幸其吞聲負屈不敢控訴者又比比矣似此猾賊信口混扳惡捕藉端肆虐拖害小民實堪痛恨查近奉定例竊賊贓數該徒罪以上者卽令捕官帶同吏役查起贓物不許捕役私自起贓違則參處巳有明條其徒罪以下之案更多勢難俱令捕官親往其作何查起例內未經議及若不亟爲酌定成規則積獘不除民累實有難堪應請通飭各屬嗣後除內結重案應仍照定例委員辦理外其徒罪以下之案獲賊到案供出買贓寄贓之人必先將其人是否知情之處研訊確供如賊犯堅供知情應喚質訊亦不得卽差原捕往拘應另差皂壯別班妥役協同地保前往著令寄買之人自行交出原贓不許入內搜撿亦不許持煉拴鎖止喚本人到官問供一次如與賊犯質明實系知情者取具的保聽候擬詳發落不必再訊並管押候示若質明不知竊情及並未買寄贓物系賊犯挾嫌或聽囑誣扳者更須立時省釋將誣扳之賊犯唆使之經捕先行重責收禁依律從重究擬不得稍爲寬縱其賊犯到官卽巳供明買寄贓物之人並未知情者一槪不必拘訊止須票飭地保前往著令繳出原贓如原贓實經轉售或巳攺造無憑繳出亦卽令本人將轉售攺造情由據實稟明附詳更不得混行押追至賊犯攜贓變賣別縣亦須先訊賊犯如供非知情止許關取原贓不得提人卽供系知情應行關提質訊者亦須先將買寄之人住居年貌詳晰聲明備敍入關不得含混移提其別縣準到關文亦照此分別知情不知情辦理總不許差捕役前往拘追以杜彼此串通囑扳圖詐之獘此番通飭之後倘州縣官並不遵照先訊賊犯令其將是否知情之處據實供明輒卽混行拘提並仍令捕役追起滋擾則系有意縱役殃民卽行嚴揭參處如此則惡捕無權無從逞其詐擾而鄕愚無知亦可不致拖累似亦剔除民害之一端是否有當伏候憲臺察核示遵等情於乾隆二十一年閏九月初十日詳奉巡撫部院楊批如詳通飭遵照仍候督部堂批示繳又奉宮保督部堂喀批如詳通飭遵照如州縣仍前玩縱卽行嚴揭請參仍候撫部院批示繳

○杭城救火搶火等各事宜

浙江布政按察使司富臺呈詳爲嚴飭查拏放火搶火惡棍以肅法紀事會議得省會地方居民稠密比屋連楹類多編竹爲垣易致失火向有一班無藉棍徒乘機搶攫肆行刼奪經前司議詳請於杭協標營內各派外委千把或效力武弁五員各隨帶兵二名分駐遠處巷口稽查倘有乘機搶攫卽行嚴拏重究並請東路派總捕同知帶領仁和縣丞典史二員西路派委理事同知帶領錢塘縣丞典史二員南路派委仁和縣知縣帶領主簿城南務二員北路派委錢塘縣知縣帶領主簿及武林驛二員並各路帶領衙役三十名杭府水利通判寧紹嘉松二分司各帶衙役十名在於各路往來總巡查拏立法巳屬嚴密盡善但未經議及救火兵役夾帶搶火惡徒藉救爲名乘機肆搶並兵役拏獲作何給賞之處仰蒙憲臺飭議本司等謬議除於杭協撫標二營內照文員之例派委都守各帶經制千把外委一員帶兵二名分定方隅會同文員一體稽察查拏搶火棍徒外再派委城守營守備一員帶領經制千把二員並帶兵十名在於火場分布瞭望如有救火兵役乘機入室搶攫立卽舉報嚴拏解究從重治罪該管員弁詳揭處分倘瞭望之員狥情疏縱一經文員拏獲卽將瞭望之都守千總各員嚴加記過停其考拔各兵重責革糧如能當場拏獲卽將拏獲之都守千把賞給銀牌記大功一次其拏獲之兵役除照縣議分別罪囚輕重按名給賞外兵丁由守補戰由戰補馬如此分別勤惰酌量賞罰各弁兵自必實力奮勉凶徒不致漏网閭閻沾沐憲恩於無旣矣是否允洽擬合會詳伏候憲臺察奪批示以便移行遵照再武林驛巳經裁汰應攺委城北務大使隨同錢塘縣查察合並聲明等情於乾隆二十一年閏九月十三日詳奉宮保督部堂喀批如詳移行遵照時近隆冬天寒夜永每有無賴匪棍乘間放火尢應嚴飭分巡文武實力查拏以除民患毋得怠忽仍候撫部院批示繳又奉巡撫部院楊批如詳移行遵照仍候督部堂批示繳

附舊詳案

附舊詳案

浙江布政按察使司葉同呈詳爲議覆救火事宜事會查得杭城省會煙戶繁多素鮮墻垣類多壁茨稍或勿警遂遭祝融之患每至燎原莫遏荷蒙憲臺念切民瘼思患預防諭令本司等查議作何派員撲救等因遵今會同確查成案準舊酌新條議十則詳候憲裁

一救火兵丁宜加稽查滿營救火兵丁一遇火警奮勇出力且旗員管察嚴緊尙無擾累惟綠旗兵丁救火向有跟帶惡徒上屋入樓恐嚇災戶必須拆房伊便乘空抽攫細軟懷遞而去應令理事同知會同水師營都司議立瞭望兵役�須分散髙處瞭望只許救火兵役上屋走檐不得擅行入屋生事如敢故違近則叫破遠則默記事畢稟明究治倘狥隱不稟或被受害之人喊告或經督救官役查出並將瞭望人役一同究治至救火各兵役仍俟事畢齊集一處該管官點名抽檢後再令散回仍先取同伍不致跟帶惡徒擾害滋事五人互保甘結存案事發連坐以罪

一火發時遠近奔救官役齊集且各戶搬移對像沿街塞巷業經擁擠其被災婦女攜老懷幼巳屬倉皇若再加以各官馬匹排立街衢嘶鳴跳踢從未出門之婦女見之愈覺驚張走頭無路深堪憫惻應請通飭文武衙門嗣後救火務須少跟僕從減帶馬匹仍將乘坐之馬離場里許擇地拴放酌派協標二營頭目四名督同各本管馬夫小心管束毋任驚逸致礙道途

一杭城向來原設官水桶儲水以備不虞但日曬雨淋最易朽壞又未隨時稽查竟成虛設今應確查水桶現在有無存儲實有若干在省各官捐俸修整分儲於不近井之寬闊街巷交各總保收管滿儲以水毋聽損壞該二縣典史按月稽查呈報該府備案並示諭各居民仍循蓄水舊制各於門旁儲水缸桶之內旣備不虞又鎭火災均令自行置備嚴禁總保派擾再各處井座如有淤塞地方官亦須通查勸諭紳士領袖倡捐隨地淘浚深盈以滋濟益

一救火宜分功過查杭城救火器具俱系分派縣丞主簿典史並務所各官收管防範巳有專責凡遇火發該員自必先知應卽前往撲救如各憲駕臨而就近火兵未齊該員尙不到場或爭先赴救不致延燒十戶者仍著令理事同知稽察於火熄後秉公開單稟報並移知杭府注冊迨至三次卽行通稟酌量獎罰以彰勸懲

一救火宜立賞罰以收實效查杭城救火人役系橋轎埠夫每遇失火羣相赴救其有勇猛出眾及救火受傷之人自當記功酌賞並聽本家酬勞以示鼓勵倘有借保固房屋名色擅入人家攫取財物以及藉倚出力名色勒索本家者立時拏獲嚴究夫頭並懲

一嚴禁救火兵役擅拆無礙民房查撲救火災拆斷下風鄰屋誠屬長策但應拆與否必須看明風勢官爲號令否則或有挾嫌報復乘機混行勒拆亦未可定應仍照前議定規條嚴飭救火兵役毋許擅拆無礙民房違則重懲並將當場督救之員一並記過

一杭城刷黃箔鋪向用銀箔搭在竿上用茅艸松柴發煙燻黃爲度稍一不愼卽有意外之虞向來多有以此爲害建言者但事屬民業難以禁止致滋騷擾惟責令店主小心防範多置水缸儲水防備止許以空曠之處日間燻做毋許黑夜燻焙致有貽誤責成業主左右鄰不時稽查毋得藉端滋擾

一救火宜減省隨從以免壅塞查省城人煙稠密街道闊狹不齊凡遇火警同城文武各官一時齊集加之救火多人往來奔走有礙街道應請除救火兵役外從前司道協標衙門跟隨從役原定不得過三十名者今擬酌減十名府縣丞倅及衛守備等員從役原定不得過二十名者今擬酌減八名佐雜員弁原定不得過十名者今擬酌減二名人數旣少街道亦得疏通於救火搬運之人不無裨益

一歲暮年節之時杭城風俗每多施放煙火花炮流星雙響賽月明之類俱系升髙之物此處施放彼處落下倘餘火未滅一落披笆茅蓬之上卽易起火至黑夜行路點用火把隨意搖用小戶點掛竹燈撚長不滅睡覺喫煙老人燻被之類均有貽誤並諭令居民隨時稽查均各愼重免致後悔

一杭城點心水作熟面酒坊等店向燒松柴茅艸火煤最重若旬日不行掃除煙煤積久易於起火應令總保鄰佑傳諭各鋪戶務知自爲保守之道每於三六九日勤加掃除再木作店內爆花堆儲過多亦宜小心火燭時行照應毋得玩忽如此則稽察嚴密撲救有方似亦弭患之一道也

以上各條是否有當擬合會議詳覆伏候

憲臺察奪批示以便移行遵照實力奉行再從前議定各款此次未曾議及者應仍照舊辦理毋庸紛更合並聲明等情具詳於乾隆十七年十一月二十六日奉宮保督部堂喀批所議均屬切當如詳移行遵照實力查辦以除民患仍候撫部院批示繳又奉巡撫部院覺羅雅批如詳移行遵照仍候督部堂批示繳

浙江布政按察使司葉同呈詳爲詳請禁止搶火以安災民事會查得杭城地居省會人戶殷繁住居房屋並無磚墻率以竹茨爲壁稍一不謹卽罹祝融之災且搶火放火之害尢屬流毒無窮遵奉大人如傷在抱保赤爲懷諄切面諭本司等作何嚴禁議款詳覆等因遵經會同酌議嚴禁查拏搶火放火各事宜八則謹爲憲臺陳之

一杭城居民稠密每多無賴惡棍一聞火警卽蜂擁而至乘機肆搶情同盜刼此等棍徒大約惟機坊染房錫箔工匠以及橋埠腳夫人等十居八九從前屢經嚴禁遇有搶火之人拏獲之後必須究其作何生理如系工匠腳夫除將本犯重究枷示外立拏不行約束之該管鋪戶夫頭一體重懲洵屬正本淸源之道苐若輩千百成羣實繁有徒每借救護之名前至近火之家穿堂入室恣意搬搶在場官弁或疑爲本家之人或認作救火人役不加防範遂多縱漏今請飭地方官先將各鋪戶夫頭取具切實甘結存案如遇火發總不許縱令一人前往火場如有不遵仍敢私往許旁人指認首稟一有贓據卽將本犯及該管鋪戶夫頭俱行分別枷號重懲其指首之人從重給賞至橋埠腳夫人等如系本家親族喚同前往幫救者不在禁列

一災戶搬移對像近火之事率多堆儲近地聚爲一處以便復搬如攫物奔往遠處者多系搶來之贓附近巷口巳經派員把守稽查其離火稍遠之處亦應酌派員弁巡邏以防搶攫奔逸之事請於杭協標營內各派外委千把或效力武弁五員各隨帶兵二名分駐遠處巷口稽查遇攫負零星物件之人細心盤詰毋任疏縱火熄之後各官亦不得全行散去致有漏网無賴公然出贓變售臨時應聽杭協杭府各派文武數員畱兵役數十人於場上彈壓俟各戶對像搬定之後再行回署如尙有遺剩對像無人認搬者卽行挨查是何情故不得聚集一處應名了事

一杭城每遇火發輒有看火之人塡街塞巷當此燎原慘酷觸目傷心之時若輩旣不協力撲救而袖手旁觀意欲何爲卽據稱系本家親友聞驚救視值人迹雜沓之時亦難辧其眞僞況半率遊手無賴希圖乘間攫取物件之人且運水潑救致被擁擠亦甚有礙始𨿽酌議設簽立記但搶火惡棍保無假答混雜亦屬難行惟查救火之人非本家親族卽相關戚友如旣聞聲赴救所帶之人自系平素認識不難各行照察倘並非認識亦隨眾奮身撲救幫同運水或系好義之民均各不禁外如並不出力幫救專在場內竊探或本家不識亦行入室搬運物件者許在場各員役人等卽行嚴詰察無別情立卽驅逐倘有乘機希圖攫搶情事卽行嚴拏交地方官嚴訊贓未到手者重責四十板交保取收管記檔備查每逢別坊火發之時該管地保家長鄰佑卽嚴行稽查毋許出室滋事如再違犯拏獲審明分別究治至贓巳到手者先於火場枷示兩个月滿日重責四十板後再行照案論贓加等治罪

一杭城有等外來乞丐並無一定棲息之所三五成羣沿街臥宿每至結夥爲匪伺有火患輒卽呼朋引類搬搶物件者有之本司等查省城各門向有空房數間並舊育嬰堂房間堪以棲止流丐現在飭令地方官查明議覆俟覆到日令無處棲身之乞丐遇晚歸宿其內責成地保稽查不許出外似亦防範之道

一失火沿燒固屬慘烈而近火之家先被搶火之人擄掠一光其害與被燒無異應請專派員役力爲保護查乾隆十三年間曾經杭府條稟遇有火患分路撲救並查拏搶火之人東路派總捕同知帶領仁和縣縣丞典史二員內同知帶衙役二十名縣丞典史各帶衙役五名共計三十名西路派理事同知帶領錢塘縣縣丞典史二員內同知帶衙役二十名縣丞典史各帶衙役五名共計三十名南路派仁和縣知縣帶領本縣主簿及城南務大使二員內知縣帶衙役二十名主簿大使各帶衙役五名共計三十名北路派錢塘縣知縣帶領本縣主簿及武林驛驛丞二員內知縣帶衙役二十名主簿驛丞各帶衙役五名共計三十名杭府同水利通判寧紹嘉松兩分司各帶衙役十名共計四十名在於各路往來總巡查拏等情稟奉

前院憲轉飭遵照在案行之日久今漸懈弛應請再行申飭仍循舊例派委辦理第以救火員役復又責令查拏搶火之人勢難兼顧況向來失火旣有弁兵義民並力撲救復有司道大員親臨督率其府廳杭衛等官似應專責查拏搶火之人不必兼司救火之事令其於東西南北四路巡查堵截遇有肆搶棍徒卽行協力擒拏獲究至該縣等不必齊往如在仁境者止令仁邑知縣前往督救其錢邑知縣在署督同仁邑吏役防守倉監庫藏如在錢境者仁邑知縣亦照此辦理庶事有專責而姦究不致漏縱卽倉庫亦得以愼重矣

一杭城火患乘機肆搶固其常伎更有一種射利姦徒一見火發卽背負制錢在於近火要路紛紛排立見有搶來器皿物件利其價賤卽向收買而搶火之人復得空身轉入火場再行搶掠言之殊堪痛恨應請飭令府廳縣各官督率衙役巡拏此等收買搶掠贓物之人訊明一並枷示重懲其所帶制錢搜出卽行賞給拏獲及出力撲救之兵役以示鼓勵

一派委員分路巡查搶火棍徒查杭城五方雜處外郡人民在杭織機捶箔摩紙挑肥營生者眾多且有一班不務恆業遊手好閒之徒一遇火發名曰紅熛呼朋引類恃彊搶奪歷來未嘗不行查拏然愴惶之際最易影射以致漏网者多除前已議令府廳等官查拏搶火之人外應再請委文武官各四員分立四路要隘之處梭織巡查其文員東路委令臬司經歷南路委令藩司照磨西路委令仁和縣縣丞北路委令杭府知事各擇幹役十名給以腰牌以別識認武員令杭協撫標各於所屬武弁中選勤幹者二員詳定分派各路遇有火警飛赴該地會同各文員於失火之處堵截巡查如有行止張惶蹤迹可疑以及恃彊搶奪者實時鎖拏火熄之後押發該縣嚴究該員弁如不詳愼盤查苦累災民以及任聽兵役賄放除將兵役嚴提重懲並將各員弁記過以儆至各員弁如有差委乃遵照乾隆十三年十月內前升司等詳定之案先令預爲詳明委員接代庶不致臨場有誤如果奉行有效另行記功勸賞其派委各事件均令杭府杭協辦理以專責成

一杭城向有一種凶惡賊棍每於夤夜更深之時乘風放火一至沿燒又復髙叫火起殆人夢中知覺當此驚魂悚懼之時救死不暇何能顧及衣箱什物該棍等又復假意救火肆行搶攫大爲民害本司等現在出示嚴禁並著落捕役裏總加意巡查居民小心防範並又據杭府稟請修柵派人支更在案當此冬令宵小最易竊發尢應愼重除經派定文員分叚巡查外其武弁亦應各分坊路無論大街小巷逐夜出巡稽查總捕更夫有無懈�至在城知府丞倅知縣及都守衛備等均有地方之責亦應間日出巡如遇更深夜半有人行走察其蹤迹可疑嚴詰如無情事交該處總甲收管次早放行倘屬姦宄卽行交縣嚴究庶稽查緊密閭閻亦得安枕矣

以上本司等謬議各款是否允治擬合詳明伏候

憲臺察奪批示以便移行遵照等情乾隆十七年十一月二十六日奉宮保督部堂喀批如詳移行遵照實力奉行毋得虛應故事致幹察究仍候撫部院批示繳又奉巡撫部院覺羅雅批如詳移行遵照仍候督部堂批示繳

○武職失察案件俱照疏防之例由提鎭取揭徑送督院核參

浙江按察使司臺呈詳爲請定賭博等事查得乾隆二十一年夏季分外結賭博案件前經查明文武員弁失察職名照例造冊匯請咨參奉督憲以武職失察職名現今閩省臬司條議應歸本部堂衙門核參浙省應否一例辦理之處並飭查議詳奪等因本司遵查浙省武職員弁向惟疏防之案俱由提督取揭徑送督憲查參其失察應參之案則由本司移取職揭同文職職揭一並詳送撫憲核參辦理原不畫一且文武不相統轄由司取揭未免延挨稽誤亦有未洽今閩省武職失察之案旣由提鎭揭送督憲分別題咨報部議處則浙省事同一例未便歧異應請嗣後武職員弁凡遇失察應行查參等案亦照閩省之例均由提鎭揭送督憲衙門仍循照疏防舊例發司核明詳參似屬妥便緣奉前因理合議覆伏候憲臺移行提鎭各衙門一體遵照等情於乾隆二十一年閏九月十九日詳奉巡撫部院楊批仰候督部堂核示錄報繳又奉宮保督部堂喀批如詳行仍候照行各鎭曁咨提督通飭遵照並候撫部院批示繳

○典鋪被失分晰議賠

浙江按察使司臺呈詳爲黑夜被竊等事查得秀水縣典商卜義興於乾隆二十一年三月二十九日夜失竊當貨一案前據該縣估贓價銀一百零一兩三錢一分請照典當失火之例著令貫五賠償造冊通報奉憲批飭勒緝贓賊務獲究報至失竊當貨據議貫五賠償是否合例並卽查明飭遵具覆等因轉行嘉興府遵照去後玆據該府詳據秀水縣申稱查乾隆十五年經前升司葉於蕭山縣事主單家治當貨被竊案內議請嗣後典鋪失事一經報官立委典史親詣查勘照依單開所失字號逐一查對明確造冊報縣無論衣服米荳絲綿木器書畫以及金銀珠玉銅錫各項貨物照當本一兩許再找給一兩扣利找賠應扣利銀以失事日爲止如年月巳滿槪不準找詳奉前憲批允通行遵照在案今卜義興被竊當貨應請照例當本一兩再找給銀一兩扣利賠償其利扣至失事之日爲止若年月巳滿者槪不準找如有不法棍徒不應找而勒找及典戶應找而不找或短少找給者許卽呈縣究處至已經賠償之後起獲原贓亦照通行之例卽令典主自行認領聽其變賣毋庸再令原主取贖以免紛擾等情具詳前來本司復核無異除嚴飭勒緝贓賊務獲究報外相應詳候批示飭遵等情於乾隆二十一年閏九月二十五日詳奉宮保督部堂喀批仰候撫部院批示繳又奉巡撫部院楊批如詳飭遵仍候督部堂批示繳

附舊詳案

附舊詳案

浙江按察使司葉呈詳爲積賊肆竊等事查得蕭山縣通詳事主單家治被竊當貨一案奉署憲以所失贓物系當本五十兩核算價值實系若干並應作何議賠之處批飭查明具報等因轉行紹府縣查議具詳前來本司查乾隆十一年七月內前升任潘藩司曁萬前司議詳典鋪失火一案將衣服珠玉米谷絲綿木器書畫各項物件�以貫五扣利找賠金銀器飾𨿽被焚燒尙可淘取計重扣利找賠銅鉛錫鐵火溶亦可淘取應以貫六扣利找賠等因通行在案誠以失火事屬天災猝不及防是以原情分別找賠至於典鋪失竊與失火不同凡開張典鋪俱系有力之家所收當貨理宜髙厚墻垣每夜輪值支更巡查嚴密以防盜賊豈容怠惰偸安致有疏失𨿽典戶出資圖利輸稅便民亦宜軫卹而典質之人俱系窮民所典或系己物或系親友借貸價值當不及半一旦被竊尢堪憫惻應如該府所議嗣後遇有典鋪失事無論彊刼鼠竊難辭典守之責一經報官該地方官立委典史親詣查勘被失情形照單開所失字號逐一查對明確造冊報縣無論衣服米荳絲綿木器書畫以及金銀珠玉銅鐵鉛錫各項貨物照當本銀一兩許再找銀一兩扣利找賠應扣利銀以失事日爲止如年月巳滿槪不準找應找銀兩統限兩月內找淸如有不法棍徒不應找而勒找及典戶應找而不找或短少找給者許呈明地方官究處如此則典戶旣有專責而窮民亦不致於連累庶幾情理兩得其平矣該縣請照失火找賠之處似毋庸議是否有當相應詳請憲堂察核批示以便通飭遵照等情於乾隆十五年三月初八日詳奉宮保督部堂喀批查典鋪失竊原屬疏於防範所致據議加倍照貼已爲妥協至夥眾彊刼似與鼠竊不同今一律責賠是否允洽仰再分晰妥議另詳再竊物巳賠之後或緝獲原贓應作何令原主取贖之處未據議及應一並定議詳奪仍候署撫都院批示繳又奉署撫都院永批如詳通飭遵照仍將單家治失竊當物飭速估價造冊詳送一面勒緝贓賊務獲究報並候督部堂批示繳浙江按察使司葉呈詳前事查得蕭山縣通詳事主單家治被失當貨一案前經議詳無論竊刼將各項貨物照當本一兩再找銀一兩扣利找賠等情具詳奉憲臺以夥眾彊刼與鼠竊不同一律責賠是否允洽再竊物巳賠之後緝獲原贓應作何令原主取贖之處應一並定議詳奪等因本司查典鋪失事如盜夥眾多明火執械典主勢難拒敵者原與失竊不同應請嗣後典鋪被刼無論衣服米荳絲綿木器書畫以及金銀珠玉銅鐵鉛錫各項貨物援照失火之例槪以貫五扣利找賠再彊竊贓物巳賠之後如起獲原贓先給典主認領原主情願取贖者照依當本扣利並找賠銀數一並計算取贖原主無力取贖者聽其自便如贓巳花消無可變賠無庸取贖是否允協相應詳候憲臺察奪等情於乾隆十五年五月初九日詳奉宮保督部堂喀批典鋪被刼援照失火之例槪以貫五扣利找賠事屬妥協至彊竊贓物巳經賠償之後起獲原贓應卽令典主自行認領聽其變賣毋庸再令原主取贖以免紛擾仰卽一並通飭遵照仍候署撫部院批示繳又奉署巡撫部院永批仰候督部堂批示錄報繳

浙江布政按察使司潘萬會查得典鋪一項上輸朝廷課稅下通民間緩急理宜矜卹且當票之內原載有風煙不測各聽天命之語如遇失火沿燒情形各有不同賠免應行區別緣各屬失火沿燒當物從前議賠數目前後參差因之議詳亦各互異不免胥役從中援引輕重致啟小民爭端擾累本司等正在酌議畫一章程會請憲示間接奉憲檄令將失火燒毀典質金珠首飾米荳絲綿及各項物件作何賠償永定章程毋致胥役漁利會同定議具詳等因備查典鋪被燒當物其中有鄰火沿燒者有典夥侵虧放火故焚滅迹者亦有本典不愼以致失火住屋當房盡成灰燼者有止焚當房而不燒及住屋者有搬出細軟而僅焚粗重者自宜分別酌定使典主甘賠當戶心服本司等參考歷來賠免之例請嗣後遇有典鋪失火該地方官實時會同文武撲滅之後將被焚處所確勘情形除存者照常召贖外如鄰火沿燒當房住屋一切對像俱未搬移盡成灰燼驗明取結免其議貼如有姦猾典戶抽運侵隱情獘查察得實除物件給還當戶外該商照竊盜律計贓治罪如典戶本家不愼失火燒去住房當屋亦令地方官查勘情形如無放火偸運情獘取結一體免賠如僅燒當房而住屋未焚力尙可賠者煢煢典質之人若不議賠償未免有向隅之泣應將典質衣服珠玉米谷絲綿及木器書畫各項物件槪以貫五扣利找賠金銀器飾𨿽被焚燒尙可淘取以值十當七計重扣利賠還銅鉛錫鐵火鎔渣汁亦可淘取應以貫六扣利找賠本典夥計工人偸竊虧侵放火故燒者除將該犯照放火律治罪外所燒各項均照前例著落典主分別議賠若住屋被焚而當房尙存者毋論沿燒自起應聽取贖倘有遺失照議分別賠償其應扣利銀總以失火日爲止年月巳滿槪不準找應賠銀兩統限兩月內賠淸倘有不法地棍不應賠而勒賠乘機倡眾擾詐者許該典主呈明地方官查拏爲首之犯按法重處如典戶應賠而不賠及逾限短給一體究治追賠凡有典鋪失火地方官勘明確實詳報核示卽將所定賠免規條明白出示典戶門首曉諭周知如此分別酌定章程則典商當戶兩得其平獘端可以永杜矣是否允協理合詳明伏候憲臺察奪批示以便通飭遵照等情於乾隆十一年五月十七日奉總督福浙部堂馮批仰候撫部院批示繳奉此又於本年五月二十日奉巡撫部院常批據議典鋪無論延燒及本家失火俱免賠償當物但鄰火沿燒該典原屬因人連累至本家失火乃系典戶自不小心謹愼所致典質之人俱系窮民因本典自巳失火而與鄰火沿燒者漫無區別槪置不議殊於情理未平且一經延燒或本家失火之時一切典物斷無不搬移聽其燒燼之理今若一槪免賠其中豈無乘機搬運侵隱𨿽查察亦難保其無獘尙須籌酌仰卽將沿燒及自巳失火二條再行分別妥議務期合乎人情兩相允協不致偏累仍候督部堂批示繳奉此本司等復查得典鋪當物被焚原應議令賠償但質典之人𨿽系窮民而典戶出資輸稅便民亦宜矜卹況燒毀物件在典質之人所失無多而典戶虧本盈干累萬似應按其情形量加區別本司等原議典鋪被焚當物毋論延燒及本家失火但免賠償者系指住房當屋盡成灰燼未經搬移而言如有抽運侵隱及放火故燒等獘議令察出治罪賠還當物若僅燒當房而住屋未焚均議賠償夫鄰火延燒因人連累情固可憫而本典失火𨿽不小心謹愼所致然事出不測當房住屋一槪焚毀家資蕩然亦有力不能賠之勢如不論沿燒自起住當房屋盡焚槪議賠償恐力不能賠徒啟地棍勒詐之端而究無賠償之實典鋪視爲畏途民用不能緩急殊多未便惟是乘機抽運侵隱難保無獘第當失火之際官民會集搬運什物斷難掩瞞事發又定有治罪之條惟責成地方官隨時察勘情形不能爲之掩飾前議分別賠免情理似屬得平不致偏累緣奉憲批前因理合會同詳覆伏乞憲臺察照前詳批示飭遵等情於本年六月十五日奉巡撫部院常批查前詳典鋪失火僅燒當房而住屋未焚分別議賠其住屋被焚而當房尙存仍聽取贖遺失照議賠償已屬允協惟當房住屋俱巳被焚而不分沿燒與自巳失火槪免賠償豈無乘機抽運侵隱情獘是以批飭再行妥議今旣據覆稱住當房屋盡焚槪議賠償力有不能恐啟地棍訛詐之端而抽運侵隱定有治罪之條前議分別賠免情理得平不致偏累卽照前詳分晰通飭遵照繳

○稽查漁匪各事宜

浙江按察使司臺呈詳爲嚴察漁船等事查得烏程縣呈詳編查漁船並開列查辦各條一案奉撫憲批司查議行據湖州府覆查議詳前來本司伏查湖屬地方竊刼頻聞大抵漁匪爲害是稽查漁船之法實屬最關緊要先於乾隆十六年間經徳升司議準湖府項守條稟漁船聚處之所設立水柵責令寅出酉歸不許夜捕仍照例互結編號每船用粉板一塊大書某縣某柵某號某人字樣懸釘船尾並於漁戶內擇其爲人誠實者立爲漁總不時稽察如有不釘粉板及夜不歸柵者許漁總指稟拏究漁總狥隱不報一經察出將漁總並互結漁戶分別責懲倘有違禁夜行乘機竊發更將漁總互結重處其本犯於漁船聚處枷號示眾詳奉批允轉飭遵照續於幹幹十八年間又經同升司議準該府條稟派委巡檢縣丞等官會同汛弁周流查點遇有漁船夜捕並爲匪者卽行拏解該地方官詳報究治仍責成地方官按季造冊通送統俟年終考核派巡各員弁果能實力稽查於所巡地方自行拏獲一案者準予記功一次有能於一年之內拏獲十案以上者卽準予薦揚其失於稽察別經發覺者每案記過一次統計一年之內有漁匪犯案十次以上者卽以怠巡參處再該員弁果能稽察維勤一年之內漁戶盡皆守法並無爲匪者準其記功三次三年之內並無爲匪者亦準予薦揚倘有陽奉陰違借此滋事及任聽胥役藉端勒詐漁戶者許該漁戶首告卽嚴揭參究詳奉批允轉飭遵照各在案是所屬漁船立法稽查巳極周詳乃近來仍有潛出爲匪肆無忌憚從未見有漁總將夜不歸柵緣由呈報亦不見有派巡各員將不法漁戶拏獲報解若不嚴加振刷難收實效應如所議飭令主簿巡檢各照所轄地界逐一嚴查編排造冊其中或有消乏或有新增一並查造毋稍隱匿遺漏勒限一月內造竣取結送核並督率漁總早晚查點遇晚歸柵如有夜出不歸並潛外爲匪者將本犯並漁總互結悉照原議重處分巡員弁亦照原議分別記過核參其該縣主簿蕭思鳳現署李丰縣典史事務亦如所請準令縣丞羅萬寧代辦總須實力遵行毋許虛應故事至另折所陳各條如所稱確查漁戶姓名並妻室子女開列入冊及編號刷艄查驗印烙一條查漁戶造冊應詳查確實其妻室子女自應一並造入至編釘粉牌開寫字號姓名業經前司議準通行應令照舊辦理毋致遺漏又所稱网船劃船應一體編號不許多造並螺螄船隻亦應編查等條查此等船隻本屬漁船自應一體編號至劃船旣經編查卽巳有所稽考若禁令不許多造徒滋胥役藉端需擾應如府議不便準行又所稱五船互結匿報坐罪木柵鎖煉隨時查修等條查漁戶各船用五船互結責令稽查如狥隱不報將互結責懲久經通飭遵照在案毋庸再議至木柵鎖煉系約束漁船之要具應飭隨時修整以資防範又所稱從前所點漁總如有老疾及不能奉公者俱行更換一條查漁總如果老疾豈能稽查漁戶自應實時更換其不能奉公者尢宜革退究治再該府以從前原議漁總每月一換不無煩瑣應令每年編查時更換一次應如該府所議飭遵又所稱造冊移營轉發塘汛稽查等語查稽查漁船業奉派委巡檢等官會同汛弁查點自應造冊移送以便稽查又所稱嚴禁不法衙役借出結造冊爲名派累需索並取有互結不必再取季結歲結亦不必造冊分送各衙門等語查胥役藉端勒詐許令漁戶首告巳經前司議準通行今編查造冊旣分委主簿巡檢查辦其書役人等恐啟需索獘端應如府議仍責令該縣稽察並再出示嚴禁以杜擾累至各船旣經取有互結存縣備查其季結歲結自可免其取送其所造之冊若止存縣則各員是否實力查造上司衙門無從稽核亦應如府議於每年造竣之後令其另造一本分呈道府以便不時委查其院司衙門免其造送以省煩擾又所稱編烙之外免其再行給照一條查編號造冊之外向有給與印照之例但旣巳編號刷艄則漁船巳有稽查其印照自可免其再行給發惟太湖漁船往來於江省湖面若不給與印照則各營汛無從驗放應如府議飭令仍照往例辦理毋庸更易又所稱知會鄰境一體辦理等語查浙省嘉湖二屬與江省之吳江震澤等縣均屬聯界漁匪肆竊在在皆有其稽查漁船之法自應知會江省各鄰縣一體辦理再該府詳稱漁船防範之法各州縣視爲故套一任書役包庇全不認眞辦理任催不行編烙每年止照舊冊虛造塞責或竟有任催不覆而事發又不根究漁甲竟成紙上空談有名無實非立法不周實奉行不力所以盜竊頻聞多系漁匪等語實爲切中情獘所謂有治法無治人也應如所請速飭主簿巡檢等員上緊編查仍責成該縣遵照定限匯核督辦不得諉卸滋獘並令該府亦不時查察如有廢弛以致漁匪仍然肆竊除將承編之員詳請記過外並將督辦之該州縣一並分別詳請記過如此庶能實力奉行不敢視爲具文而漁匪稍知斂迹地方亦得寧謐矣是否允協擬合詳候憲臺察核批示以便通飭杭嘉等府水鄕各屬一體遵照等情於乾隆二十一年十月初九日詳奉宮保督部堂喀批如詳通飭水鄕各縣一體遵照仍候撫部院批示繳又奉巡撫部院楊批如詳通飭遵照實力奉行如分巡督辦各員視爲具文並不上緊稽察以致漁匪仍然肆竊該司卽行查明分別詳報以憑記過核參仍候督部堂批示繳

附舊詳案

附舊詳案

浙江按察使司徳呈詳爲遵批議覆事查得湖州府具稟漁舟禁止夜行船隻不用雙槳葦蕩設立水柵一案奉憲批司查議等因本司查漁舟爲匪在在皆有而湖屬一帶爲尢甚良由稽查不密以致黑夜得以遊行肆竊擾害若不設法防維誠無以安戢善良應如該府所議嗣後漁船聚處之所設立柵欄責令寅出酉歸不許夜捕仍照例五人互結編立字號每船用粉板一塊大書某縣某柵某號某人字樣安釘船尾並於漁戶內擇其爲人誠實者立爲漁總不時稽察如有不釘粉板及遇晚不歸柵停泊私行夜捕者許漁總指稟拏究如漁總狥隱不報一經察出將漁總並互結漁戶分別責懲遇有新添船隻一體歸柵編號其有子母二船者子船亦卽隨同母船編釘倘有違禁夜行乘機竊發者立提漁總互結重處其本犯於漁船聚處枷號示眾庶幾懲一儆百不敢違犯是亦潛弭宵小之一法至於船隻駕用雙槳或櫓槳並用者不獨漁船爲然卽民船亦多有之蓋利於便捷由來巳久今該府以一船雙槳並櫓槳並用卽非善類議令民漁船隻止許用一櫓或止用一槳違則重治其罪𨿽爲防範竊匪起見但遇緊急公務以及商旅往來或因風水急驟之際非多用櫓槳不能駕駛勢難槪行禁絕徒啟巡防人役藉端需擾覺有未便且業巳禁止夜捕則漁匪自無由肆竊該府所請禁用雙槳及櫓槳並用之處應毋庸議至蘆葦艸蕩易藏匪艘該府議以蘆葦處所將兩頭河口出入之處設立水柵俾小舟無從進口亦系杜絕姦宄之意惟是民間近水之處種植蘆葦徧處皆是且有路當孔道或寬闊河港若責令槪立水柵恐亦有窒礙難行之處徒托空言難收實效應令各地方官於沿河葦蕩處所逐一查勘明確各就本地情形因地制宜酌量舉行亦毋庸設立科條致滋煩擾緣奉飭議是否有當伏候憲臺察核示遵等情於乾隆十六年十二月二十日詳奉巡撫部院永批如詳飭遵仍通飭杭嘉等府水鄕各屬一體遵照實力稽查務使漁匪斂迹地方寧謐毋得虛應故事始勤終怠致幹參究並移杭嘉湖道一體知照繳

又

浙江按察使司同呈詳爲遵批議詳事查得湖州府稟陳湖屬漁船派委巡檢縣丞等官巡查一案蒙憲臺以湖郡盜竊繁多皆由漁匪編甲歸柵𨿽久定章程地方官奉行鮮能實力以致盜賊未能翦除據稟分派佐雜專司查點誠屬切實辦理之一法但不定以責成加以賞罰不肖佐雜非視爲故套卽借此滋事批司確議詳奪等因本司遵查湖屬盜賊多由漁匪四出爲害是以前府項守條議漁船聚處之所設立水柵責令寅出酉歸不許夜捕仍照例互結編號每船用粉板一塊大書年貌籍貫字樣懸釘船尾並於漁戶內擇其爲人誠實者立爲漁總不時稽察如有違禁夜行乘機竊發者立提漁總互結重處其本犯於漁船聚處枷號示眾詳奉批允轉飭遵照在案是禁止漁戶爲匪立法巳屬周詳今該府以地方官奉行不力漸至有名無實復遴委雜職等官分派巡查並移湖協轉飭各該泛弁會同該府委員周流查察漁匪似此辦理尢爲切實第恐日久懈弛分派佐雜等官奉行不能實力則徒有虛名而鮮臻實效誠如憲批若不定以責成加以賞罰不肖佐雜非視爲故套卽借此滋事或所不免應請嗣後湖屬各邑地方漁船聚處之所如府所稟派委巡檢縣丞等官並會同各該汛弁周流查點遇有漁船夜捕並爲匪者卽行拏解該地方官詳報究治仍責成地方官按季造冊通送統俟年終考核派巡各員弁果能實力稽查於所巡地方自行拏獲一案者準予記功一次有能於一年之內拏獲十案以上者卽準予薦揚以示鼓勵其失於稽察致有爲匪別經發覺者巡查員弁每案記過一次統計一年之內有漁匪犯案十次以上者卽以怠巡參處漁總人等俱各究責以示懲創其或功過相半仍準其抵除再各該員弁果能稽察維勤一年之內漁戶盡皆守法並無爲匪者準其記功三次三年之內並無爲匪者亦準予薦揚仍令該府出示曉諭倘派委員弁內有陽奉陰違借此滋事及任聽胥役藉端勒詐漁戶者許該漁戶首告卽嚴揭參究如此則信賞必罰巡查員弁自必實力奉行不致虛應故事亦不敢藉端滋事似於地方不無裨益矣緣奉飭議是否有當伏候憲臺察核批示飭遵等情於乾隆十八年十月初八日詳奉宮保督部堂喀批如詳轉飭遵照揭示徧貼曉諭並卽移營將派委武職員弁姓名通報查考年底一體考核文職責成該府武職責成該協據實分別各員弁功過詳辦該府協仍不時稽察如委員有陽奉陰違及任聽胥役藉端勒詐等獘立卽嚴揭參究至責成地方官按季造冊通送之處徒滋胥保借端斂錢滋擾無裨實政毋庸舉行仍候撫部院批示繳原稟存又奉巡撫部院覺羅雅批如詳飭遵並候督部堂批示飭遵繳

○漁网出口塡入照票掛驗稽查

浙江布政按察使司富臺呈詳爲翹恩請申海禁等事會查得溫州府通詳永嘉縣漁戶張守益等請禁偸网一案奉批查議就卽轉移溫處道確查議覆去後今準溫處道移覆釣■﹝舟曾﹞出口驗明有無网具及移帶网數塡注入照責令經過營汛一體掛驗稽查更爲嚴密應如該府縣所議通行閩浙沿海廳縣營汛查照辦理至漁网原系內地攜帶並非海外所有議請飭禁在洋買賣漁网庶偸竊匪船不致藉詞狡飾亦應如議通飭查禁等因移覆前來本司等備查甌海漁船張网捕魚原宜就近照察以防洋匪而閩省釣艚潛行竊网亦當設法稽查以靖海疆據稱驗网塡照責令經過營汛一體掛驗是亦稽查之法至所請查禁毋許在洋各船授受漁网亦屬杜絕之端均應如該道府所議通行閩浙沿海營縣凡有漁船出口閩省各口岸先驗明帶网若干張塡入照票如無网具者亦應注明照內出洋之後經過各營汛一體掛驗稽查進口查明漁网驗照相符方準放行如有多帶卽移交該地方官究訊根查並一切漁船不許在洋授受漁网各緣由一體遵照實力查辦至於照內塡注往捕嶴名更往別嶴轉輾驗戳及設立廠頭登記循環號簿原屬繁瑣易滋擾累旣據該府縣查明應毋庸議緣蒙批查擬合詳覆伏候憲臺察奪示遵等情於乾隆二十一年十月十五日詳奉宮保督部堂喀批如詳通飭浙屬沿海營縣並候檄行福藩司轉飭閩屬一體曉諭遵照仍候撫部院批示繳又奉巡撫部院楊批如詳移行遵照仍候督部堂批示繳

●治浙成規卷六

臬政二

◆臬政二

辦理鹽案章程

辦理積匪章程

酌定緝捕事宜

詳參疏防章程

在配軍流徒犯患病不必通報

因貧居喪嫁娶援照因貧賣妻成例量減科罪免其離異

染鋪被竊酌議賠償

辦案規則

客商專雇之船船戶攬搭被竊分別賠贓並令裝客停泊各船置�輪流擊柝看守

典中失贓查出現當別典者著原典主備價取贖

杭城失火分別查參動項賑卹

遞解軍流等犯照造年貌冊注明應否收禁沿途查對

遞解人犯回照注明收犯日時

未獲賊案內當贓不準先行起給

軍流遣犯在配妻氏病故毫無別情者槪免報官

稽察捕役私押賊犯

航船被失分別賠贓

同城兩縣分別上下半月接遞人犯

仁錢二縣爭控墳山案件坐落省城者理事同知專管

報竊文武移會失竊贓不滿百及無彊形者免勘

客商在行被竊貨物銀錢分別議賠

贓不滿百無劫拒情形保長勘查稟報停止兵捕會勘

新疆遣犯護牌內塡寫員弁親身押解字樣

○辦理鹽案章程

浙江按察使司臺呈詳爲請定辦理鹽案之章程以便畫一遵照事案照乾隆元年間經安蘇兩臬司於一件詳請分別販私等事案內詳定嗣後凡有肩挑背負車船夾帶私鹽如四十觔以至六十觔者枷號二十日責二十板過六十觔至七十觔者枷號二十五日責二十五板過七十觔至八十觔者枷號一个月責三十板過八十觔至九十觔者枷號三十五日責三十五板過九十觔至一百觔者枷號四十日責四十板等因又於乾隆八年六月間經安臬司於安徽道條議私鹽畫一遵循案內詳定嗣後凡拏獲鹽販供稱買自有引官鹽行查鹽店果有記認確據者仍照犯界貨賣原律不論鹽觔多寡治以滿杖倘指稱有引官鹽而行查無據俱照向例分別鹽觔多寡減徒加枷如在百觔以上仍照本律擬徒等因嗣於乾隆八年八月間經浙鹽道趙侗斆於金山縣條議緝私治梟事宜案內詳定嗣後拏獲夥販止五人以下審系各自賣鹽委非認識自四十觔以上百觔以下者仍照江省原議成例分別枷責發落若結隊同行自六人以上至十人以下每人販私自五十觔至六十觔枷號一个月責三十板六十觔至七十觔枷號四十日責四十板七十觔至八十觔枷號五十日責四十板八十觔至九十觔以外枷號兩个月責四十板數滿百觔仍照本律杖一百徒三年等因又於乾隆十七年海鹽縣審詳陳徳明挑賣私鹽三十八觔一案奉前鹽院憲雅批飭犯私未過四十觔者應擬不應輕笞嗣後遵照辦理等因此江浙兩省辦理鹽案之成例也現在各屬遇有私鹽案件均各遵循辦理無異但查部定簡易規條竊盜案件罪止杖剌者俱令地方官審明發落通報在案又本年詳定零星小竊俱令地方官徑行發落按月冊報亦在案所有私鹽枷杖人犯事同一例今各屬有先行通詳候批審擬者亦有罪止輕笞候示發落者未免羈累經時更且案牘滋繁殊失簡易之義應請嗣後私鹽案件除徒罪以上仍照舊例辦理外其罪止枷責者令各該地方官亦照竊案之例審明發落通詳其罪止輕笞者按月冊報至私鹽案件以鹽觔之多寡定罪名之重輕凡遇拏獲私鹽自應先解地方官秤驗確數然後發店變價今聞各屬兵役一經拏獲人鹽卽先將所獲之鹽就近交店僅將人犯解縣查訊於訊供之後無不將鹽店所報數目捏作當堂稱驗字樣入詳混報是權操商店之手其中保無髙下滋獘卽如本月初十日奉撫憲批發寧海營詳報弁兵拏獲髙禮丰翁明永人鹽一案據稱將髙禮丰之鹽運交默林錢義成店收賣掣秤淨鹽六百三十八觔翁明永之鹽交白嶠汪聚隆收賣掣秤淨鹽三百四十三觔俱取具收照等語其私自交店秤收變賣可爲明徵應請通飭各營縣自後兵役拏獲人鹽務將鹽觔解地方官當堂秤驗然後發交商店變解抵績不許先行交商如敢故違卽將該兵役一並革究再查向例各屬拏獲私鹽如系罪應軍流以上者照例通詳其徒罪以下俱止詳報鹽院憲及鹽道衙門核辦原以此等零星小販所在多有若令逐件通詳實屬紛繁是以專歸鹽政衙門辦理歷年遵辦無異自應仍循其舊但私鹽徒罪人犯旣由鹽道衙門詳請鹽院憲定驛發配督撫兩院憲曁本司衙門俱無案據每遇鹽犯在配脫逃各該縣驛循例通詳批司查參竟無案可稽必須行查核辦似有未協查向來本司擬詳一切徒罪之案於詳結之後卽令鈔招報明驛道存案本司管見應請卽照此例通飭各屬嗣後凡遇私鹽問擬徒罪之案仍照向例止詳鹽道核轉於奉鹽院憲批結之後卽令各該屬鈔錄詳看憲批申送督撫兩院憲及本司衙門備案其枷責以下之案不必錄報以省案牘如此則鹽案徒犯各衙門俱有案可稽易於查辦不致延誤是否有當相應詳候憲臺察核批示以便移行遵照等情於乾隆二十一年閏九月二十三日詳奉巡撫部院兼管鹽政楊批查拏獲私鹽場員營汛均有失察處分故無論鹽觔多寡務令先行詳報以憑飭究售私場竈經由地方本部院蒞任後仍恐各州縣有心寬縱卽經嚴行通飭實力究詳今若將枷責之案令其審明發落通詳不獨鹽犯可以避重就輕卽經胥亦得髙下其手且地方官向來膜視鹽案焉肯根究出產經由勢必姑息長姦有害鹺政所議循照竊案辦理之處似與鹽務未宜仰再會商鹽驛道妥議另詳察奪餘如詳通飭遵照可也仍候督部堂撫部院衙門批示繳又奉巡撫部院楊批查拏獲私鹽無論觔數多寡場員營汛均有失察處分是以本部院蒞任後於鹽政任內卽經通飭各州縣務須嚴究通詳勿稍寬縱在案今若將枷杖之案照竊案例審明發落通詳不特售私場竈經由地方無憑核飭而狡犯旣可避重就輕卽姦胥亦得婪贓舞獘且地方官更視爲無關緊要不加嚴究似於整頓鹺政未宜仰再會同鹽驛道確商妥議另行詳奪餘如詳通飭遵照仍候督部堂鹽政衙門批示繳又奉宮保督部堂喀批如詳通飭遵照仍候撫鹽部院批示繳

浙江按察使司臺會同鹽驛道伊呈詳查得浙省所屬私鹽案件所在多有如系大夥興販原應按律嚴究不容稍有姑縱至若零星肩挑背負爲數無幾罪止枷責其中多有貧苦鄕愚無知誤犯或買自引擔攜回食用或以貨易換冀覓蠅頭若逐案先行詳報候示審擬未免羈累經時更且案牘紛繁似亦非簡易之義是以本司請照部定竊案成例辦理玆蒙憲臺以拏獲私鹽場員營汛均有失察處分若將枷責之案令其審明發落詳報或致避重就輕髙下其手飭再會商妥議另詳察奪等因仰見整飭鹺政杜私疏引至意本司道伏查失察私鹽場員營汛例有議處之條故向來私鹽案件原不論鹽觔多寡總須究明來歷若置而不究則文武員弁勢必漫不經心怠於督緝誠如憲批殊與鹽務非宜但獄無大小貴在初情當鹽犯到案之初地方官應卽立時根究出產經由若止據該犯飾詞先行艸率敍詳直至奉批之後始向追問則已稽遲日久必致暗中串囑百計狡展終難得其眞情徒滋延案仍無裨益本司道管見應請通飭各屬嗣後拏獲私鹽人犯一經到案務卽悉心根究實在如何來歷毋使稍有遁飾若系買自場竈越境販賣卽行據實詳報聽候飭審取揭嚴參如或訊明委非買自場竈爲數無多罪止枷責卽行議擬通詳亦須聽候核示不得先行發落倘地方官膜視鹽案有心寬縱致有避重就輕髙下其手等獘一經察出一並從重參處如此分別辦理則不致姑息養姦似於鹽務並無妨礙緣奉前批擬合會同議覆伏候憲臺核示飭遵等情於本年十月二十二日詳奉巡撫部院兼管鹽政楊批如詳通飭遵照實力奉行毋稍�縱獘混致幹察參仍候督部堂撫部院衙門批示繳又奉巡撫部院楊批如詳通飭遵照仍候督部堂鹽政衙門批示繳又奉宮保督部堂喀批仰候撫鹽部院批示繳

附舊詳案

附舊詳案

分巡蘇松道托呈詳看得上海縣民周壽於乾隆十一年二月十八日在松郡華陽橋官鹽店內買鹽五十八觔挑回食用路經中沙港地方被巡役拏獲經該縣訊供驗票將該犯比照越境貨賣官鹽律杖一百具詳奉憲臺以越境買食官鹽並無正條該縣比照越境貨賣官鹽定擬殊屬未協駁令妥議詳奪等因奉經轉飭遵照去後玆據該府覆稱鹽爲民間必需又有一定疆界其中每有居於此邑而適於彼邑之官店相近鄕愚無知貪便買食者甚多向因無治罪正條有照不應重律定擬者亦有照越境貨賣定擬者素未畫一嗣於乾隆八年詳準以行查有據者擬杖無據者分別枷責杖徒等因近來均以此擬罪但行查有據者不分多寡槪擬滿杖誠如憲批似有未協請將行查有據者數滿百觔及百觔以上照越境貨賣例杖一百八十觔以上照不應重律杖八十五十觔以上照買食律杖六十五十觔以內均照不應輕律笞四十如蒙允行並請通飭辦理並將買鹽五十觔以上之周壽依買食律杖六十折責減等完結等情前來本道復核無異應否分別畫一治罪通行飭遵並將周壽照依越境買食店鹽律杖六十折責二十板熱審已逾毋庸減等之處統祈憲臺鑑核批示遵行等情於乾隆十一年八月內詳奉浙鹽部院常批周壽買食官鹽旣據該道確核妥協仰卽照擬折責發落取結存案餘如詳移行通飭遵照繳

○辦理積匪章程

浙江按察使司臺呈詳爲訪拏積匪事案奉憲批本司呈詳永嘉縣事主劉宗樂等家被竊獲賊朱文友等一案議擬由奉批仰卽照擬另敍簡詳呈請核發繕淸詳咨枷杖犯人徐世魁等照擬先行發落刺臂等因奉此除經轉飭溫府縣先將枷杖犯人徐世魁等照擬先行發落外遵卽核敍簡詳理合送候憲臺核發以便繕淸詳咨至該犯認竊陳宗浩等九案未便並敍入詳致滋繁冗是以於詳內核作另結抑本司更有請者竊盜計贓論罪律應以一主爲重𨿽有積匪猾賊同時並發多案總應以竊贓最多之一案備敍審供從復位擬成招其餘贓少罪輕者自應逐主分案擬詳而於本案招內止將各案另詳擬結緣由摘敍事主姓名失竊月日估贓總數應擬罪名以數語簡括聲明庶爲允協乃浙省各屬所辦賊案招詳將各犯歷竊多案並審並敍統入一招之內以致案情繁冗錯雜難以核詳咨題殊非招案體裁先經本司飭令各屬務各分案辦理在案詎意玩不遵奉卽如此案曁日前錢邑張敏占等案仍將多案並敍一招其招冊厚至一二寸不等稽核簡敍甚爲費力除再嚴行通飭各屬自後凡遇獲賊到案認竊多家無論贓數多寡總須分案通詳其罪止杖笞之案卽於通詳文內照例議擬先請核結止於行竊贓重之案從重按擬具招解勘毋許仍前多案並敍一招致難核辦如再有故違除駁飭另敍並將該縣詳請記過外合並附陳伏候察奪等情於乾隆二十一年十月二十七日詳奉巡撫部院楊批仰卽照繕棉冊詳咨余已悉繳冊並發分巡杭嘉湖道覺羅永呈稟竊照浙西三郡接壤江蘇地處衝要水鄕四達盜賊易於潛藏閭閻難獲安枕更因盜風日熾積匪漸多引誘糾合滋蔓無忌以致隨地肆竊報案頻聞上廑憲懷念切民瘼據報嚴飭比緝本道遵奉督辦亦殫心竭力𨿽據各屬時有報獲之案究未能拔本塞源以冀盡絕根株本道伏查定例除彊盜搶劫拒捕等條立法嚴明各屬現皆遵循無庸置議外查尋常竊賊拏獲到案原應分別初次刺臂再犯刺面三犯按贓多寡仍行刺字分別擬以軍流繯首者蓋欲令賊犯有所記認犯案易於查拏亦便於定擬並使匪類咸知屢犯重罪有所儆畏法至善也本道𨿽蒞任日淺祗因報竊甚多加意畱心查察見近今各屬獲賊從無究報三犯之案豈各犯果皆初犯再犯乎皆由州縣官簿書事繁視發落賊犯爲無關緊要一任胥役朦混率結文內𨿽聲明刺字不過虛應故事日久遂無從辧別幸漏法网居多再查定例積匪猾賊不論曾否刺字發邊衛充軍故凡獲賊到案必究問有無別竊卽所以察其是否積賊也今查各屬呈報竊案每有供出三四案五六案不等皆以同時發覺並贓論罪以一主爲重擬結第思賊旣屢竊卽系積匪仍照常科斷殊不足以懲創姦頑但未明立章程定以供竊几案爲積賊亦未免各屬辦理參差本道管見應請嗣後賊犯應行刺面刺臂發落者必須該印捕官眼同深刺若私毀滅迹照例枷責如果三犯必按律究擬毋稍寬縱倘陽奉陰違將應行刺字者任意疏忽卽以遺漏刺字揭報應照三犯定擬者曲爲寬宥卽以故出人罪請參再獲賊到案訊明𨿽系初犯未經刺字但其恣肆疊竊怙惡不悛凡供竊四案以上計各案贓皆在十兩以上者卽照積匪猾賊發遣定擬將見遠逐一賊則少被一賊之害庶積賊日漸消除地方可冀寧謐本道爲靖匪安民猛以濟寬起見肅此具稟是否有當仰祈憲鑑倘蒙可采懇賜通飭祗遵等情於乾隆二十一年七月初五日稟奉宮保總督部堂喀批仰按察司查議通詳仍候撫部院批示繳又奉巡撫部院楊批浙西杭嘉湖三府屬地方竊劫頻聞皆由地方文武玩縱之故今該道所稟分別刺字毋許疏忽及照積匪猾賊定擬之處亦例應如此辦理仰按察司卽通飭遵照辦理倘有任意疏忽玩縱卽查明揭報題參毋稍寬貸至地方文武平日闒茸貽誤並不查緝以致盜賊肆行大爲民害者該民亦卽特揭嚴參以儆玩愒不得少爲姑容致啟廢弛之漸仍候督部堂批示繳

○酌定緝捕事宜

浙江按察使司臺呈詳爲檄飭提比等事查得滿貫竊案贓數繁多消變匪易果能勒捕上緊緝拏原不難於立時獲破無如各該州縣在承緝之員畏顧處分尙知實力督緝而接緝之員則以例無議處莫不因循怠忽以致巨賊漏网弋獲無期若不嚴定章程誠無以示懲創玆奉督憲以滿貫巨案本員於限內去任接任之員應如何勒限飭緝逾限不獲如何記過以儆之處議詳覆奪等因當卽轉行各府查議去後玆據陸續議覆前來本司覆加察核其各該府所議勒限緝拏分別功過之處大略相同應請嗣後滿貫竊案如本員於限內去任其接緝之員亦照承緝之例於到任日爲始勒限六个月緝拏贓賊務獲究報如已逾限全無弋獲者飭記大過二次若首犯未獲止獲夥犯又未及半者記大過一次但未獲者旣已分別記過而已獲者不予記功無以示勸應請於六个月限內首從全獲或獲賊過半並獲首犯者飭記大功二次或止獲首犯而夥犯未獲或夥犯獲半而首犯未獲者各記大功一次倘此案未獲而彼案已獲準其功過相抵如此庶各上緊嚴拏不致懈忽似於緝務不無裨益至奉飭本司衙門提比捕役凡管押之經承守提之差役與行刑之皂隸人等向多需索規禮此輩索之縣捕縣捕索之竊賊勢必另偸新贓以應提比之用轉致地方愈多失事此獘尢應剔除該司提比之時務須解批一到立刻發落不可遲延仍畱心防察毋任司承司役仍前需索滋獘之處查司書司差或藉此需索規禮實難保其必無仰見憲臺鑑察周詳無微不燭本司現在遵奉凡遇解批一到立提責比發回以杜掯索之獘但此等情獘府廳衙門或亦所不免本司現亦嚴飭各屬一體畱心防察實力剔除再嘉府議請各衙門提比捕役本司於三九兩月解比巡道正五七十一等月解比該府於二四六八十十二等月解比定期分限不致重疊受責等語本司伏查從前提比之法乾隆十三年詳定杖徒小竊專責捕盜同知提比罪至杖流者知府隔月提比贓至滿貫及拒捕傷人者本司提比又乾隆十四年詳定贓至滿貫及拒捕傷人案件本司衙門於春秋兩季之底各提比一次巡道於夏冬二季之中將贓在一百二十兩以下案件各提比一次府廳衙門仍照舊例匯提通飭遵行由來已久迨至上年六月間復據紹同知議詳定以滿貫以上者捕盜同知每月提比一次該府兩月提比一次巡道三月提比一次本司每兩季提比一次一百二十兩以下至一百兩者該同知亦每月提比一次該府三月提比一次巡道半年提比一次本司免其提比一百兩以下至五十兩者該同知兩月提比一次該府半年提比一次巡道免其提比五十兩以下者該同知三月提比一次該府免其提比如能拏獲者計其案數分別免比原以捕役慣多玩縱設法勒比不妨過嚴之意第以通歲而計如滿貫以上者同知提比十二次知府提比六次巡道提比四次本司提比二次共二十四次一百二十兩以下至一百兩者同知提比十二次知府提比四次巡道提比二次共一十八次一百兩以下者同知提比六次知府提比二次共八次五十兩以下者同知提比四次巡統計司道府廳各衙門共須提比五十四次矣夫州縣歷年報竊之案多或數百件少亦不下數十件而所設捕役不過數名一捕名下所承緝者各有贓多贓少之案贓多者此捕贓少者亦卽此捕也一歲之內各衙門提比至數十餘次則分頭應比之不暇尙奚暇緝賊乎且解廳未回而本府差提已至解府未回而司道之差提又至竊恐各捕分身乏術而欲責令如期解比勢所不能徒滋苦累似乎立法未爲盡善此該府所以有分月解比之請也本司管見似不若循舊制略爲變通應請嗣後贓至滿貫及拒捕殺傷人者仍照向例本司衙門於春秋兩季季底各提比一次一百二十兩以下至一百兩者巡道衙門於夏冬兩季季中各提比一次其一百兩以下案件專責知府於春秋兩季季中各提比一次五十兩以下案件捕盜同知於夏冬兩季季底各提比一次俱須開單匯提不得逐案單提至溫處金衢臺等府距省窵遠多至千餘里少亦六七百里一經提解奔馳往返逾月經旬恐於緝務反致曠誤且此數府贓多重案本屬稀少如遇贓至滿貫及拒捕傷人之案亦就近歸於巡道衙門於春秋兩季季底各提比一次免其解司再查盜案承緝官員數參之後卽有案緝免參之例原以案經年久犯已遠揚偵緝稍難是以案緝免參今捕役承緝竊案若無分新舊一槪提比似覺無所分別應請嗣後凡遇大小竊案各衙門提比六次之後則案巳三載之久卽責令各該州縣自行比緝免其提比如此立法提比不致過煩易於遵守如該州縣仍有不依期解比者卽照從前詳定成例分別記過詳參以儆玩違至獲賊免比亦爲激勸良法自後各本捕名下如能拏獲滿貫拒捕重案一案司道府廳各免提比一次拏獲一百二十兩以下至一百兩一案道府廳各免提比一次拏獲一百兩以下一案府廳各免提比一次拏獲五十兩以下一案該廳免其提比一次如此則各捕皆知所懲勸無不奮往緝賊可收實效矣緣奉前因相應議覆伏候憲臺核示飭遵再從前詳定緝捕事宜甚多難於稽核轉致廢弛今本司摘其緊要者匯錄一冊呈請憲臺鑑定以便刊布永遠遵守等情

緝捕規條

今附送緝捕規條

一匯單提比之法查從前詳定按贓數之多寡分提比之限期原欲使捕役知儆不敢懈弛之意但州縣額設捕役僅止數名平時旣須巡邏地方而差緝解犯半多外出且有夥盜眾多之案卽全數管押尙有不敷解府解司解院候審往返動經旬日況各屬程途遠近不一而各捕名下承緝事件又多若逐案專提應比竊恐此案甫經提比釋回而彼案專提之文又至是使捕役僕僕道途𨿽分身亦莫能應兼之上下盤纏使用費無所出勢必縱竊分肥以資酬應是欲使之拏賊而反迫之縱賊若不酌量變通擾累不淺嗣後仍照詳定限期本司衙門於春秋兩季之底將各屬所有應比之滿貫拒捕傷人案件無論多寡匯開一單檄行提比該縣卽將單內各案查明承緝各役姓名拘齊批差解司應比一次巡道衙門亦於夏冬兩季之中將各屬應比之贓在一百二十兩以下案件無論多寡開單匯提解比一次不必逐案專提以省繁擾其府廳衙門仍照舊例匯提毋庸再議至本司衙門爲刑名總匯設遇奸殺放火聚眾干系城池倉庫及江洋大盜等項並連次被竊各重案或捕役怠惰不緝婪賄縱放情獘經事主赴司呈控核其情節必須專檄提究者仍應本司隨時專檄提解不在匯比之限如此分別辦理庶省陸續提比之�而捕役亦可安心緝捕矣此系乾隆十四年詳定

一抗解懲創之法查州縣詳報失竊之案累累不絕而獲犯者十無二三皆由州縣玩視民瘼不行督緝所致前署司業經條議凡系滿貫並拒捕傷人之案司道府廳衙門分別按季輪比而州縣仍視爲具文任聽經胥串擱代爲朦混申詳由是捕玩賊熾民無安息嗣後無論司道府廳提比之期該縣一次不解記過一次二次不解記過二次三次不解飭記大過三次獲犯詳銷若行提三次之後仍不解比卽以縱捕詳揭仍請照前司議詳請嚴緝捕等事案內分別獲犯之多寡罪犯之輕重量爲記功給賞惟是按季輪比立法𨿽良誠如憲諭獘竇亦所當察經胥舞獘是其長技遂其欲則朦混延擱需索不遂卽濫行差提是多一提比之衙門卽多一費用之苦累亦應照前署司酌議司道府廳將應比各役另造淸冊置諸幾席遇應提比之期加意親查如有濫提需索及朦混延擱諸獘察出卽將該胥役嚴行革究要在提比之員時時畱心查察獘竇而各州縣如期解比不爲庇縱上下實力辦理則胥役無從施其伎倆而縣捕亦無從賄囑矣此系乾隆十四年詳定

一禁除代比之法查捕役與盜賊聲气相通如果實力跴緝不特報案可以盡獲卽姦匪亦無容足之地無如若輩以豢賊爲活計縱令肆竊小則索取規禮大則逐案分肥焉肯捕獲送官自棄利藪故勒比𨿽嚴而規避愈巧每逢上司飭提或懇求本官護庇不解或賄囑經承延挨破調及專差守催又倩雇無賴頂替代杖此姦捕毫無忌憚積案何能獲報是以欲除宵小之蹤要在嚴比玩捕不除代杖之獘提比仍屬具文應請通飭各州縣凡贓賊逾限不獲立傳承緝正捕僉差解比倘敢飾詞庇縱專拏經承重處仍將該州縣詳記大過先將額設捕役實在姓名住址年貌逐名查驗詳注冊內由府匯呈以便臨比查對是否雇倩斷難掩飾如查造不實及對非正身除受雇之人重究並差拏該捕倍處外定將該州縣詳記大過此系乾隆十二年詳定

一捕役獎賞之法查捕役工食額定無多巡緝解比往返之盤費皆取給於此若有罰而無賞旣不能養其身家復不能免於刑責誰肯充此苦役其縱竊分贓勢所必至第捕役拏獲彊盜例得按名給賞而拏獲竊盜𨿽有酌量給賞之文並無應賞若干之數故州縣以捕役之獲賊乃其分內之事從無量爲賞給以示鼓勵嗣後凡捕役拏獲罪應斬絞之賊犯每名賞銀十兩應擬軍流者每名賞銀五兩徒罪以下每名賞銀二兩均於州縣備公項下照數支給如能拏獲鄰境贓賊亦按罪犯之輕重關會失事之地方官加倍給賞統於詳報獲賊文內將賞過銀數據實聲明倘有鄙吝之員捏報扣減情獘別經飭查責令倍給以示儆若地保人等首報得實一體給賞妄拏捏首按律坐誣先將賞格出示曉諭凡捕役違限不獲查拏嚴比如畏比脫逃立提該捕的屬監禁究追毋任縱揚此系乾隆十二年詳定

一州縣勸懲之法查定例州縣申報竊案於歲底匯查按其緝獲多寡量記功過乃節年造報不論州縣之大小報案之多寡但以獲賊曾否過半分別功過其獲賊過半詳請記功者大率皆偏小之縣竊案本屬稀少若衝繁大邑報竊旣多獲半頗難不但無功之可邀且欲求免過而不得似於勸懲之道未得其平應請將各州縣分爲三等如五方雜處素多盜賊者每年統計巳獲未獲皆不及二十案功過相抵已獲二十案之上記功一次每十案遞加功一次未獲二十案以上記過一次每十案遞加過一次如衝繁首邑地方遼闊者每年統計已獲未獲皆不及十案功過相抵巳獲十案之上記功一次每五案遞加功一次未獲十案以上記過一次每五案遞加過一次如地方簡僻民情朴厚者每年統計已獲未獲皆不及五案功過相抵已獲五案之上記功一次每三案遞加功一次未獲五案以上記過一次每三案遞加過一次凡遞加功過至二次者俱攺爲大功過一次仍按已獲未獲準其以功抵過統俟歲底令各府悉心區別造冊送司匯核轉呈倘敢諱竊不報一經查出嚴行揭參俾功過不致冒濫而勸懲攸分凡有志向上者自必重懸賞格勒限勒比庶盜賊可弭良民得以安枕此系乾隆十二年詳定

一以賊捕賊之法查盜賊糾夥行竊原系聲气相通去迹來蹤亦惟若輩獨能偵探惟有立法稍嚴使其不敢輕犯以盜捕盜卽可搜其夥黨嗣後除竊贓犯該軍流死罪毋庸釘帶鈴枷外其竊賊窩主罪止杖刺者發落之後遵照

前憲李頒式掛鈴小枷釘帶三年罪應擬徒者限滿回籍亦帶鈴枷三年各發該犯原住處所派撥某都某圖或某街某村令其充警巡緝民間失物卽向彼要倘能獲放火一名大盜二名卽行開釋仍賞銀二兩如能獲慣賊積窩四名初犯新賊六名審問得實亦準開釋仍令該地保管束毋致走脫每月初一十五於分管地方許討錢一文居民藉其巡緝亦所樂從但不許越地多索如有勒詐滋擾越地多索情事許保甲排鄰稟究仍於朔望赴縣點卯查驗小枷若有毀壞重責三十大板倘敢希圖開放妄指誣拏從重究處至不能拏賊者能於三年之內毫無過犯安靜悔艾取具親族鄰保保結準其開放復萌故智並將保結人等一體連坐倘三年之內脫枷潛逃拏獲嚴審如系該保知情故縱一並究處仍將該犯從新釘帶三年其三年開放之後復又再犯者如竊贓五十兩以下除照律擬杖外先用大枷枷號一个月枷滿發落五�兩以上律應問徒者因其再犯徒一年者枷號二十日每等遞加五日按其問徒年分先行枷號示眾滿日發配限滿回籍同枷杖各犯仍各釘帶鈴枷三年亦照前議許其獲賊開放所備鈴枷並所賞銀兩均於備公項內動支如備公不敷於外結贓贖或閒款項下詳請撥給統於歲底匯冊報銷如此立法嚴密則竊賊畏懼不敢輕犯而以盜捕盜則匪類行蹤亦可搜尋更定有功過賞罰則兵捕保甲自能協力巡查文武員弁亦必上緊督緝矣此系乾隆十四年詳定

一嚴禁坊捕盤踞之獘查乾隆六年刑部於一件請嚴禁捕役分地坐緝之獘等事案內議覆左都禦史陳條奏禁革分坊坐捕並上司提比止許請免一次等因通行遵照在案無如各屬日久廢弛卽紹屬之仍有坐捕嘉府之仍有坊捕分鄕稽查𨿽經按季輪流但已盤踞三月之久則一方之匪類業爲結聯受獻包庇事所必有應再行通飭各屬照例止許撥捕分布巡查地方頻數更替毋得仍前分鄕稽查盤踞三月之久致有受獻護匪之事仍飭各該府時加畱心查察如有日久奉行不力以致盜賊潛藏報失頻聞者卽行據實揭參此系乾隆十四年詳定

一嚴禁管押縱賊之獘查州縣拏獲竊賊到案供認行竊者無論情罪輕重向例俱槪行監禁該州縣往往因夥犯未獲或候批詳發落交與捕役管押以致該捕教供囑扳或私放行竊或受賄捏病保出均屬違例除嚴行申飭查參外該府所稟拏獲竊賊到案該州縣卽行收禁俟審詳批結之日提出發落取保不得交差鎖押及取保先釋之處應再通行各府嚴飭各州縣遵照違者查參此系乾隆十四年詳定

以上各條均系歷年詳定規條相應匯錄呈送憲臺鑑定施行等情於乾隆二十一年十月二十七日詳奉巡撫部院楊批如詳移行遵照仍候督部堂批示繳又奉宮保督部堂喀批如詳通飭遵照從前詳定事宜摘敍頗覺簡明並卽照冊刊布永遠遵行仍候撫部院批示繳

○詳參疏防章程

浙江按察使司臺呈詳爲特飭議詳事干隆十七年六月十一日奉前任巡撫部院覺羅雅批徳升司呈詳查得竊盜拒捕之案情罪不一其應參疏防與否原應遵照成例分別查辦而浙省向來辦理不無參差今蒙憲臺飭將竊盜拒捕作何分別查辦妥議通詳畫一辦理等因仰見審愼至意本司遵查定例竊盜一夥至於十人以上𨿽不行彊地方官難辭咎戾其疏防諱盜等項處分俱照彊盜例查參議處又竊盜臨時同夥拒捕與白晝夥眾搶奪殺傷人者若未經獲賊並𨿽獲賊而爲首及下手之凶犯未獲者俱照彊盜案件初報卽將專兼統轄各官揭參疏防勒限比緝悉照彊盜例分別議處若已獲有爲首下手凶賊惟夥賊未經查獲者免其槪參疏防等語是竊盜拒捕應參疏防者系專指夥眾十人以上及臨時同夥拒捕殺傷人者而言其事主知覺棄財逃走因事主追逐而拒捕者原不在查參之例蓋臨時拒捕是格鬭以圖財而追逐拒捕乃情急以求脫其情罪迥殊故辦理亦各異也但追逐拒捕其中情形亦甚不一有未經得財者亦有已經得財者各屬每有拘泥律文得棄字樣遂謂旣巳得財並未棄還卽屬臨時拒捕殊不知律文棄財字樣原以其贓現在手不卽棄還迹近護贓格鬭故特明著其文若究明所得之贓先已藏匿別處不及棄還或先經夥賊攜去無贓可棄一聞事主知覺卽畏懼奔逃本無格鬭之心因被追而逐之不得不拒實無護贓之念此則情急求脫與棄財者何異歷考成案類此情形皆以罪人拒捕科罪豈得與臨時拒捕同論且律載臨時拒捕殺傷人皆斬注云得財不得財皆斬須看臨時二字是律意所重者全在是否臨時不在於得財不得財卽此可見今旣云逃走又云追逐則已離盜所卽非臨時若因其先巳得財將情急求脫之案與護贓格鬭者一例查參則竟漫無區別誠與律義未符應請嗣後除竊盜十人以上並臨時同夥拒捕及白晝夥眾搶奪殺傷人者俱照往例請參疏防其追逐拒捕殺傷人者果系護贓公然格鬭此與臨時拒捕無異亦請查參疏防外其餘槪免查參再查例內所謂臨時同夥拒捕者原指同夥在場肆行拒捕者而言蓋藉勢行凶彊行顯著是以應照彊盜例一體查參若拒捕之時夥犯先行奔逸並未同拒亦未在場則系一人拒捕此正與一人行劫者情事相同似亦應免參疏防以符例義至歸安縣汪汝龍呈報失竊被賊拒傷一案據稱追至河幹贓已下船無贓可棄但是否情急求脫抑系護贓格傷尙未取有賊犯確供應俟審明覆到另行核辦是否有當伏候憲臺察核批示以便通飭遵照畫一辦理等情奉批如詳通飭遵照畫一辦理仍候督部堂批示繳又奉宮保督部堂喀批揭參疏防固應循照定例但浙屬諱盜之風甚熾一遇呈報被盜總以抑勒事主攺供規避處分爲事竟置贓盜於勿問是開參條例固當分晰而諱匿抑勒苦累各條並責成該管道府稽查揭報之處亦當痛切告誡力除捏飾規避之惡習仰卽一並分晰定議具詳以憑批行通飭至詳內數人行竊一人拒捕及追至河幹無贓可棄二條分晰尙未確切如夥犯先巳奔逸一賊落後被追情急拒脫謂之一人拒捕宜也若夥賊搬贓先行一人在後抵禦是較一人行劫巳多搬贓之夥賊矣又如追至河幹船巳開行方是無贓可棄若贓現在船逞凶拒脫開船而去與護贓格鬭何所分別浙屬類此依附開脫凶賊冀免處分之案指不勝屈更當詳愼分別杜絕援引規避之端並卽再爲分晰確議並詳察奪仍候撫部院批示繳等因遵行各府查議去後今據陸續議覆前來該本司臺覆查得竊盜拒捕分別查參疏防一案先經前司議詳竊盜十人以上並臨時同夥拒捕及白晝夥眾搶奪殺傷人者俱照往例請參疏防其追逐拒捕殺傷人者果系護贓公然格鬭與臨時拒捕無異亦請查參疏防其餘槪免查參又拒捕之時夥賊先巳奔逸並未同拒亦未在場則系一人拒捕與一人行劫相同亦應免參疏防至歸安縣汪汝龍呈報失竊被賊拒捕一案據稱追至河幹贓巳下船無贓可棄但是否情急求脫抑系護贓格鬭應訊取確供另詳等情奉憲以夥賊先巳奔逸一賊落後被追情急拒脫謂之一人拒捕若夥賊搬贓先行一人在後抵禦是較一人行劫巳多搬贓之夥賊又追至河幹船已開行方是無贓可棄若贓現在船逞凶拒脫開船而去與護贓格鬭何所分別批飭分晰議詳等因伏查乾隆二年刑部議覆直省郭亮之等案內稱不畏事主不走而挺身格鬭以圖財其情彊方爲臨時拒捕畏事主逃走而拒脫原無格鬭之心𨿽傷人亦宜斷以罪人拒捕等情又乾隆十三年刑部議覆貴省張槐行竊拒捕一案以張槐當事主驚覺聲喊卽行奔逸並無挺身格鬭情形其所竊之贓巳爲杜友亮挑負先逃張槐於被追時無財可棄拒捕時無贓可護是該犯止系求脫並非護贓自應以追逐拒捕等情指駁又乾隆十八年刑部議覆云省馬得保行竊拒捕一案以馬得保竊得唐會臣褂褲已交夥賊攜去復自進房竊取其箱事主驚喊馬得保卽轉身外跑被唐會臣追及抱住不放情急圖脫拔取小刀戳傷唐會臣肐肘等處殞命是馬得保聞喊業巳棄之逃走其拒捕戳傷事主實系被擒求脫所致並無護贓格鬭情形按情引律罪止斬候等情指駁各在案歷次議駁更爲不易之論今本司詳繹律義參以成案似前升司所議各條均屬相符應仍請照議通飭各屬畫一遵辦以免錯誤駁詰之煩至奉飭浙屬諱盜之風甚熾所有諱匿抑勒苦累各條並責成該管道府稽查揭報之處亦當痛切告誡力除惡習卽一並分晰具詳等因查定例州縣官將盜案隱諱不報或諱彊爲竊者俱行革職又地方官畏疏防承緝處分借端嚇阻事主抑勒攺供諱盜不報者照諱盜例革職又凡盜案不得因事主以彊賊具報反借端吹求縱放衙役需索喫食財物更換衙門將事主提審苦累若有將事主苦累致死者革職治罪又州縣諱盜及苦累事主致死該管各上司俱分別降調畱任是抑諱苦累例禁何等森嚴豈容希圖規避處分任意妄爲誠如憲批應行分晰指明痛切告誡並責成該管道府嚴行稽查如有前獘立卽揭報倘徇隱不報或失於查參別經發覺卽一並照例參處庶各知儆惕而積習可除矣是否允協擬合詳候憲臺察核批示以便通飭遵照等情於乾隆二十一年十月二十六日詳奉巡撫部院楊批如詳通飭遵照仍候督部堂批示繳又奉宮保督部堂喀批如詳通飭畫一遵照至一人拒捕一人臨時行彊之案一年限滿不獲均照盜案例查參昨準部咨行司在案並卽通飭遵照仍候撫部院批示繳

又

浙江按察使司臺呈詳爲移究事查得歸安縣通詳蔡百梁等行竊事主兪粦長家臨時行彊一案緣蔡百梁與落沙沈彭一昌邱白花朱老八徐四沈二張阿三均系乞食貧民乾隆二十一年四月二十一日同在安吉州枯廟歇宿蔡百梁因無處求乞欲往安邑地方竊荳充饑糾合落沙沈等同行卽於次日同夥八人行至橫嶺頂上蔡百梁見兪粦長家墻壁坍損起意商竊眾各允從候至更餘潛赴事主門首徐四越墻進內開門放入蔡百梁落沙沈彭一昌邱白花沈二等令張阿三朱老八在外接贓徐四又撬開房門竊取茶葉筍幹先行遞出交與張阿三等看守復又進竊時落沙沈在房門上一碰用煤火照亮將事主驚覺將落沙沈拉住不放落沙沈嚇稱戳死事主仍不放手徐四邱白花遂拾地上艸繩同落沙沈將事主捆縛事主之兄喊叫亦被落沙沈等捆住各犯搜劫衣米等物而逸旋被汛兵拏獲張阿三移縣究訊供出同夥姓名先後弋獲落沙沈蔡百梁彭一昌朱老八錄供通詳奉飭緝究查參嗣據該府縣以獲盜過半聲請免參疏防到司因查供情未明復飭確訊去後玆據該縣研訊明確由府具詳前來本司復加察核其起意糾夥止圖行竊因事主驚覺用繩捆縛復又攫取多贓顯系臨時行彊而非護贓拒捕似無疑義查奉頒簡易冊內開有全獲盜犯或獲盜過半兼獲盜首訊無窩綫毋庸開參疏防統於審題案內聲敍等因今此案同夥八人已獲蔡百梁落沙沈張阿三朱老八彭一昌五名獲盜過半且巳獲盜首又無窩綫應遵定例免參疏防除飭將現犯先行審解一面勒緝逸盜徐四邱白花沈二務獲究報外合先據文詳候憲臺察奪抑本司更有請者竊盜臨時行彊案件如全獲盜犯或獲盜過半兼獲盜首訊無窩綫者例得免參疏防至竊盜臨時拒捕之案惟獲有首犯下手凶賊方準免參若爲首及下手凶賊未獲則余犯𨿽已盡獲仍應開參不在免參之列是例內應免應參各有不同但臨時行彊與臨時拒捕同有彊形易於淆混全在究明攫贓之先後爲斷如於事主知覺之後復敢公然攫取其財斯謂臨時行彊此卽律內所載公取是也若於攫贓之後事主知覺向捕始行抗拒是乃護贓拒捕非臨時行彊也今各該屬遇有此等案件所報情形率屬模糊其攫贓之先後總不查訊明白於臨限之時率請免參一經駁查卽已逾限卽如此案逾限數月之久今始詳覆設或覆到核其情節應參豈不有費周章實爲玩誤本司伏查乾隆十三年四月內吏部議覆江蘇翁臬司條奏內開疏防四月限期以巡撫具題之日爲止不便專以四月之限悉歸州縣啟屬員寬縱之習等語是疏防𨿽有四月限期州縣原應早爲出詳扣畱院司詳題地步是以現在江省應參一切疏防之案俱令初詳妥敍開揭附送聽候臨期察核轉參從無延誤立法最爲妥協應請通飭各屬嗣後亦照江省之例凡遇盜案以及竊盜臨時行彊臨時拒捕曁搶奪殺傷人等案務於初報文內備敍勘訊確切情形卽於文尾開敍印捕各官職名並是否巡檢管轄有無墩鋪相隔幾里各官有無帶印公出逐一聲敍通報該府於初報文到之日卽將府廳各職名並將是否同城有無帶印公出逐一聲明具文報明院司各道於初報文到之日亦卽開敍統轄職名並聲明有無帶印公出先期移司如有情形未確奉批駁查該府州縣總須於半月內查明覆司本司察核應免參者卽行轉詳請免如應轉參者存俟屆期如無報獲卽徑行詳參倘或臨限已經獲盜該州縣卽行訊明切實情形夥犯確數及有無窩綫錄供備文專差馳投以憑添敍入詳如巳具題卽將限內獲盜緣由轉請咨部免議如此庶查參疏防之案悉皆依限辦理不致延誤是否有當合並附陳伏候憲臺察核示遵等情於乾隆二十一年十一月初二日詳奉巡撫部院楊批如詳免參仍飭將現犯速行審解一面勒緝逸盜徐四等務獲究報余通飭遵照仍候督部堂批示繳又奉宮保督部堂喀批如詳免參所有前準提督送到武職疏防職揭並候移還一面飭速審擬並勒緝逸盜徐四等務獲究報餘照議通飭遵照仍候撫部院批示繳

○在配軍流徒犯患病不必通報

浙江按察使司臺呈詳爲稟明流犯患病事查得秀水縣通詳安置軍流人犯在配患病請免通報一案奉憲批司核議詳奪等因行據嘉興府議覆前來本司覆查在監人犯遇有患病其未審結之案則例應扣除病限其巳結之案則皆系監候重囚均應通報飭醫調治務痊以杜禁卒淩虐致死情獘至若在配軍流人犯原與平民無異並非獄囚可比應如所請如遇患病有力者聽其自行醫治無力者該管總保報明州縣撥醫調治免其通報以省案牘以歸簡易若因患病至於身死則仍令照依舊例通報辦理至在驛徒犯若非病故其偶爾患病者亦請免其申報以昭畫一緣奉飭議是否允協擬合詳候憲臺察核批示以便通飭遵照等情於乾隆二十一年十一月初八日詳奉宮保督部堂喀批如詳通飭遵照仍候撫部院批示繳十二日又奉巡撫部院楊批如詳通飭遵照仍候督部堂批示繳

○因貧居喪嫁娶援照因貧賣妻成例量減科罪免其離異

浙江按察使司臺呈詳爲故殺絕嗣等事看得壽昌縣民婦陳葉氏具控吳春生毆死伊孫陳阿發一案緣葉氏有子陳綬魁娶妻唐氏生子阿發年甫十一干隆二十一年二月初八日綬魁病故家貧棺殮無資伊母葉氏凂堂侄陳伯四爲媒將媳唐氏許嫁與吳春生爲室並帶幼孫阿發隨母撫養議明財禮銀六兩以三兩存爲春生撫養阿發飯食三兩收回備辦衣棺迨殮埋事畢葉氏因口食無措催令春生於二月二十八日將唐氏娶歸阿發亦隨母過門嗣因阿發染患疳癥春生無力延醫漸至病重於九月二十一日始接醫楊文生看視服藥無效二十三日葉氏聞知遣令陳伯四往看並囑詢阿發有無被春生淩毆之事經伯四詢明阿發平日春生並未毆打惟有訓罵之言轉告葉氏詎阿發卽於二十五日身故葉氏痛孫情切又疑春生平日旣訓罵阿發亦必毆打遂駕以毆斃情詞控縣驗訊供明議擬通詳奉批核擬本司遵加察核陳阿發患病身死之處巳據該縣驗訊明確其非因毆致死無疑陳葉氏除妄控吳春生毆斃系痛孫情切懷疑具控到案卽據實供明應照情急妄告於未經驗尸之先盡吐實情例杖八十系輕罪不議外其將居喪之媳主婚轉嫁合依妻居夫喪而身自嫁娶者杖一百若由主婚獨坐主婚律應杖一百系婦人照律收贖唐氏居喪轉嫁事由伊姑主婚應照律不坐陳伯四應照媒人知情者減犯人罪一等律杖九十但聽從伊嬸之命代爲說合系連累致罪亦請準其收贖娶主吳春生訊無淩毆阿發情事但擅娶唐氏爲妻應照知系居喪而共爲婚姻者減五等律笞五十折責二十板唐氏照律離異仍照追財禮入官余訊無干省釋屍棺飭屬領埋再查律居喪嫁娶條下妻妾居夫喪而身自嫁娶滿杖離異者原以其忘所天而懲不義也但查乾隆十三年間有會稽縣民毛文魁嫁賣伊妻蘇氏一案系因貧病賣妻情有可原援引江蘇蔣連方賣妻成案照據會所載家貧將妻不告官嫁賣與人爲妻之例將毛文魁問擬重杖媒人減等蘇氏仍歸後夫完聚免追財禮入官詳奉前院憲批允並令通飭遵照在案今此案唐氏因伊夫病故貧無以殮以致伊姑令其鬻身買棺情實可憐今若依律科罪並令唐氏離異勢必貧難存活又行攺適一女而三易其夫其情更可矜憫且系因貧所致與毛文魁之案情事相等似應援照毛文魁之案將主婚之葉氏擬以不應重杖余犯亦予減一等分別收贖發落唐氏仍歸後夫完聚免其離異並免追財禮入官如蒙允準此等案件犯者甚多並請飭令各屬一體照辦是否允協擬合詳候憲臺察奪等情於乾隆二十一年十一月十六日詳奉巡撫部院楊批陳葉氏等均如詳分別收贖發落唐氏仍歸後夫吳春生完聚免其離異並免追財禮入官並通飭各屬一體照辦仍候督部堂批示繳十八日又奉宮保督部堂喀批仰候撫部院批示繳

附舊詳案

附舊詳案

浙江按察使司葉呈詳爲報明事看得會稽縣民毛文魁因貧賣妻及毛彩臣中途病斃一案緣毛文魁久患黃病家貧難度伊妻蘇氏時相吵鬧有同居叔祖母毛徐氏見其夫婦之情已離於乾隆十二年十一月初一日央毛季文爲媒氏作主婚得受財禮銀十二兩將蘇氏假稱孀婦嫁與沈阿相爲妻毛彩臣往喫喜酒行至中途頭暈舊病復發當卽倒斃伊弟毛云祥等備棺收殮地總報縣訊供通詳奉批飭查玆據會稽縣覆訊議擬由府核詳前來本司復加察核毛文魁將妻蘇氏賣與沈阿相爲妻毛彩臣往彼喫酒中途病發身死各情巳據該縣逐一訊明毛文魁蘇氏合依賣休律各杖一百折責四十板毛徐氏毛季文合依媒合人減犯人罪一等律各杖九十折責三十五板沈阿相𨿽不知情但不查明來歷亦有不合應照不應重律杖八十折責三十板以上杖犯時逢熱審減責發落蘇氏徐氏系婦人照律收贖再該府以毛文魁蘇氏情巳兩離勢難復合若將蘇氏依律離異又別無可歸請將蘇氏仍給沈阿相完聚其財禮免追入官等語查本司前任江蘇曾蒙升任蘇撫部院陳牌開通飭事案據臬司具詳溧陽縣民蔣連方賣妻宗氏與蔡起鳳爲媳一案先據該司將蔣連方等按照買休賣休之律分別擬杖具詳當查買休賣休一條本婦杖一百以同系有罪之人非因先奸後娶則或後夫見色起見本婦亦萌外心其本夫貪利允賣是以一體科罪觀下文若買休人與婦人用計逼勒本夫休棄等語其義可見因不出於嫁娶之正附入犯姦條內本婦自應離異歸宗財禮入官也若貧病賣妻之類槪引此條其財禮旣不能爲治生與醫殮之用而費去者又難復追或本婦無宗可歸離異必致失所如後夫原不知情不追還其財禮又擬以滿杖亦屬冤抑據會有雲家貧將妻不告官嫁賣與人爲妻妾依不應婦人仍歸後夫洵足補律文之�備如此案蔣連方不顧家業貧極賣妻今據照買休賣休在蔡起鳳知情嫁娶與主婚爲媒之蔣明如等各杖不枉但宗氏無族可歸請給蔡成恩完聚並財禮巳費免追仍與此條律義未協總之此等案件犯者頗多全在隨事揆情或比附典雇妻女或援引妄作姊妹嫁人或照據會擬以不應庶幾情罪不致兩相矛盾隨經批行該司參酌律文妥擬具詳去後續據該司詳覆蔣連方實因貧賣妻自應量從末減據會有雲家貧將妻不告官嫁賣與人爲妻妾依不應婦人仍歸後夫正與此案相符蔣連方合依家貧賣妻例依不應重杖先經該縣杖責請免重科宗氏仍歸後夫蔡成恩完聚財禮毋庸議追等情隨又批開據議巳屬妥協惟是因貧賣妻之罪旣照不應重杖則與各主婚之犯亦應照律遞減仰飭將蔡明如等均減一等杖七十分別發落收贖等因在案查婦人從一而終轉賣有關風化但其中不無貧極顚連兩圖活命或因父母病故無資甘心捨妻棺殮或值本夫病危莫措需費勢廹出身似覺情可矜原自應照據會科斷倘有他故又宜比附典雇各條期於情罪允協至實系賣休買休仍當原引本律定擬不致有幹出入此等案件情態百端江蘇各郡頗多引斷須歸平允合亟通飭嗣後凡遇此等案件務須參考律意揆情準法毋致拘泥失平一體遵行等因遵照在案本司今查此案毛文魁實系貧病賣妻出於無柰若照律科斷似覺稍重江蘇蔣連方賣妻一案旣照據會雲家貧將妻不告官嫁賣與人爲妻妾依不應重杖婦人仍歸後夫完結浙省事屬一體可否將毛文魁一犯援擬不應重杖折責三十板毛徐氏毛季文均照犯人減一等律杖七十折責二十五板沈阿相並不知情但不查明來歷亦有不合應照不應輕律笞四十折責十五板時逢熱審分別減免收贖蘇氏仍歸後夫沈阿相完聚免追財禮入官毛彩臣旣據查明病故並無別情應毋庸議是否允協相應詳候憲臺核奪如蒙允準並請通飭本省各屬一體遵照辦理實爲徳便等情於乾隆十三年五月二十六日詳奉巡撫部院方批旣據訊明毛文魁實系貧病賣妻如詳援例分別杖笞熱審減責收贖寬免蘇氏仍歸後夫免追財禮入官並抄成案通飭所屬一體遵照余巳悉仍候督部堂批示繳六月二十七日又奉宮保督部堂喀批仰候撫部院批示繳

○染鋪被竊酌議賠償

浙江按察使司臺呈詳爲疊竊難當事查得歸安縣通詳汪裕有染鋪被竊一案前奉憲臺批飭勒緝贓賊究報並經本司查染鋪失於防範致有疏失咎有難辭且其中姦良不一保無以多報少乘機幹沒應作何先行酌賠之處飭府查議去後玆據湖州府按照江省之例分別染貨新舊全賠量減獲賊追還等情議覆前來本司查染鋪收受民間投染貨物自應小心看守乃疏於防範致被失竊獲賊追贓尙在無期實未便任其置身事外且恐啟不肖鋪戶乘機幹沒之獘自應先行酌議賠償以示懲戒但各鋪收染貨物是新是舊並無憑據若如江省之議分別新舊賠償在染鋪希圖減價勢必以新報舊而民間欲增價值亦必以舊作新易啟爭競之端且染鋪非盡有餘之家若令將新者全賠亦不無苦累未得其平本司伏查浙省牙埠代客雇載貨物如有失竊先著牙埠賠贓一半現在詳定通行遵照在案應請嗣後染鋪失竊亦照牙埠之例無分新舊卽著落該鋪照估報贓數先行酌賠一半限一月內照號給還各主收領俟獲賊追贓分別還店給主倘該鋪有乘機幹沒以多報少情獘究出從重治罪如此庶染鋪知警不致疏於防範而民間被失染貨亦不致懸宕無著矣是否有當理合備文詳候憲臺察核如蒙允準所有此案汪裕有被失染貨卽飭照此先行著賠並請通飭各屬一體遵照等情於乾隆二十一年十一月二十七日詳奉巡撫部院楊批如詳通飭遵照仍候督部堂批示繳又奉宮保督部堂喀批仰候撫部院批示繳

○辦案規則

浙江按察使司臺呈稟本月十五日接奉憲札以前準部行人命案件初報供詞圖格按月轉送部科一案應否以準咨日起抑系開篆後具報之案起照辦之處卽日議復核咨一面將應咨各案查明匯造呈請核發詳咨並飭頒發呈式出示曉諭將作何通飭辦理俾得畫一之處一面飭遵一面稟復等因本司查此案奉準部行已屆封篆自應於開篆後照辦除現在另文詳請咨明大部並查明報案匯造請核外至各屬人命案件原報呈詞類多牽連別事並牽告多人實爲惡習今初報呈供旣應送部誠應頒發呈式令其照式書寫以杜支蔓以遏刁誣至承辦命案原應於初審時究取確供一面通詳卽一面成招可無串囑狡翻之獘無如各屬辦理初詳供詞率多含混情節並不分明遊移兩可無憑懸揣今旣奉定例初次故取閃爍供詞以圖攺移出入卽行嚴參若任其仍蹈故習難以咨送似應頒發成規行令遵照認眞辦理以免違誤謹就本司管見酌擬規則數條同所擬呈式一並稟呈伏祈俯賜裁定以便通飭遵辦謹稟

計開規則

謀殺人命呈式

鬭殺人命呈式

誤殺人命呈式

計開規則

一年歲籍貫須先問明查各屬辦案於人犯到案時每有年歲籍貫均不問及者殊不思有籍貫可以知其人來歷有年歲可以知其人彊弱且罪犯老幼例得收贖若於到案之始不卽問明難免覆訊時任意增減希圖幸贖至徒罪以上人犯親老丁單有畱養之例其父母年歲及有無次丁侍奉之處更須遵例於初訊時問明入詳以杜日後捏飾之獘

一前後年月須先問明如此人於何年月日來此事系何年月日起中間系何年月日如何轉折後又於何年月日如何致釁所有逐層年月日期乃案中眉目不可不淸其各供內年分月分日期均須問明實書所有去年昨年上年以及本月前月本日前日等字樣槪行禁用以杜混淆

一道裏遠近須先問明如某人至某人村中若干裏其某人死處至某人村中若干裏某村至縣城若干裏凡有關系者於人犯到案時均應逐一問明敍入供內庶便按其蹤迹以察其情僞此處視之似非緊要而其實乃最緊要處也不可不知

一敍次要順須先問屍屬次鄕保次鄰證再次輕罪人犯臨末則最重之凶犯此一定常格其中或有深知之要證或在場之救證又須提出於鄕保鄰証之後將此人口供詳細敍明然後再敍凶犯確供前後次序不得雜亂至每問一人必須擡寫將問字髙出一字並於問字之下先冠以何項之人如�鄕保某人問鄰右某人問見證某人等類庶閱者了然易於檢查至各屬初報人命每有先敍場訊口供於前面將檢驗屍傷備敍於後者皆因不諳成式之故嗣後務須遵式先敍屍傷次敍場供畫一辦理不得顚倒

一口供要確從來獄貴初情蓋因落膝之初眞情易得旣得眞情各供脗合則向後覆訊自不敢翻異前供只須照錄卽可成招何等省力今各屬每遇情節糾纏人犯狡黠之案一時不得頭緒輒謂初訊不妨簡率以俟將來細鞫更有謂初�應須活動不宜過於結實以致訟師從中教唆胥役乘機串囑覆訊之下犯供狡展閃爍遊移案難完結此皆庸手誤之也今奉部行初訊供情均須匯報部科並行令初次故取閃爍供詞以圖攺移出入者卽行題參照故行出入例議處是新例極爲森嚴斷不容仍蹈故轍嗣後人犯一經到案務卽立時徹底窮究錄取確供一面詳報卽一面成招總之所供屬實則順理成章自然可聽若系假捏則左摭右掩坐定支離總以情理二字細心體貼無有不得之者毋再仍前艸率並做造支離情節致幹輾轉駁詰自罹嚴譴

一情節要明情者兩造起釁之由也節者此事前後之層次也凡問一人口供則此人供內卽應將此事如何起當中如何轉灣後來如何而止挨順事之層次一一供明𨿽系數堂供情亦須通身融會敍作一供聯成一片使人從頭至尾看去一目了然方爲妥當今各屬不然每見所敍犯供多有一句一問一句一答更有將一人之供分敍數處忽斷忽續顚之倒之以致處處脫節情事模糊無憑確核有費周章此皆經承未嫻串敍之過自今以後斷不可仍循故習也

一情形要合形者當日之形像也如當日如何相爭何人先打拏何器械或用拳毆或用腳踢先打何處後打何處何人後打又打何處是對面相毆是旁攻後擊之類此皆所謂形也合者如兩人對面相打則傷多在左若旁攻後擊則迎處受傷拳傷則多在上部踢傷則多在下部如系謀殺亦必將當日何人起意何人共謀各執何凶器如何動手總須說來酷肖此卽所謂合也情形合則信案成情形不合則駁詰至矣

一鍼綫要淸鍼綫者卽上所謂情節情形等類是也一人如此供人人亦如此供一絲一毫不可互異如鍼綫之縫衣任其橫直路數碧淸毫無紊亂口供亦猶是也任其人之多寡事之駁雜必使各人口供如出一口方可以成信案如以案犯人多照料不及或致參差當摘案中情罪最重之正犯或前後目睹深知之要證先於此人口內將情節詳細敍明其餘人證俱依此人之供詰明畫一照敍則全案口供自然一气呵成矣

一傷仗要符人命全以屍傷爲重如何爲手足之傷如何爲他物之傷如何爲磕碰之傷如何方爲重傷如何則爲輕傷洗冤錄內開載最爲明晰遇有檢驗身屍自應將各傷處痕損顏色長闊分寸逐細驗明並辯明系何物致傷立卽追起凶器當場比對明確據實塡報今查各屬每多忽略任聽經仵混報混塡卽如近日分水縣何夙旦一案所報毆打額角傷處旣無顏色而右肋跌傷亦無分寸其傷痕之孰重孰輕以及是否死於毆抑死於跌幾難區別又平陽縣林阿渠一案謂系用刀一戳從左脇透過右脇俱各腸出及弔驗凶刀長僅五六寸而兩脇相去尺許奚能直透傷仗全不相符亦不提仵作詰訊一語此固由操筆者之不諳亦由該縣驗訊時疏忽所致也今奉部行初詳圖格均須咨送部科若仍有似此混報混塡者惟有以檢驗不實職名徑行列揭隨咨送參不可不愼也

謀殺人命呈式

具呈屍屬某人爲呈報事竊某有親父某人或親母伯叔兄弟子侄等類照塡向與某人有何仇隙或因姦盜等項止許簡敍一二語今於乾隆某年某月某日在某處地方被某人止許開列實在同謀下手毋許牽扯無辜如何謀害致死有某人確證止許開列確證毋許捏開事關人命理合呈報伏乞卽賜驗殮訊究爲此上呈

鬭殺人命呈式

具呈屍屬某人爲呈報事竊某有親父某人查明稱謂照塡於乾隆某年某月某日某刻爲某事起釁止許各就本事如爭產索欠等類簡敍一二語不許牽扯別事與某人致爭被某人止許開列實在下手之人毋許牽涉無辜一人執何器械或系用拳毆傷某某處或系推跌磕傷亦據實敍明有某人在場見勸證今於某月某日某刻因傷身死事關人命理合呈報伏乞迅賜驗殮究抵爲此上呈

誤殺人命呈式

具呈屍屬某人爲呈報事竊有某人於乾隆某年某月某日某刻爲某事起釁照前式簡敍與某人爭毆不期某人執何器械誤將某親父某人查明稱謂照塡毆傷某處有某人在場見證今於某月某日某刻因傷身死事關人命理合呈報伏乞迅賜驗殮究抵爲此具呈

以上各呈式俱令各屬頒發代書遇有呈報人命俱照式書寫如有不遵或牽扯別事或牽及無辜一經究明將該屍屬同寫詞之人一並照律反坐及戲殺過失殺人命及鬭毆稟驗呈詞亦俱令仿照簡敍不許牽混支離等情於乾隆二十三年正月二十三日稟奉巡撫部院楊批所議各條及所擬呈式均屬妥協如議通飭各屬遵照妥辦如有仍前艸率玩忽以及不行虛衷細心詳鞫實情卽行詳參此繳折並發又奉總督部堂楊批據呈辦理命案規則悉皆明晰周妥本部堂以此案部議內所指惟重在屍傷犯供及有無要犯未獲三項是以閩省咨送部科之冊現與史臬司商定祗將每案列一案頭卽於本案之下開列一驗得屍傷若何一訊得緊要犯證口供若何一聲明人犯是否齊全其餘鄕保屍親報呈與無關緊要犯證口供及驗屍圖格均不必造錄咨送以就簡易浙省應否照行以歸畫一並卽酌核辦理稟復仍候撫部院批示繳單存

又

浙江按察使司臺呈稟各屬辦理命案初訊供詞率多未協是以前經本司謬擬辦案規則稟奉通飭遵照在案今杭府又酌擬初報成招二項冊式以可否通頒之處稟蒙憲臺批令查議稟奪等因下司本司伏查辦理招詳原有一定成式今該府以各屬經承多有未諳擬頒冊式二種俾各照辦不致參差非不甚善但人命初詳設或先經稟驗則應敍辜案因訟起釁則應敍斷案他物致死則應敍明比對傷痕奴僕雇工則應敍弔驗契劵本宗親族則應敍弔查宗譜凡此應行隨詳聲敍者不可枚舉今所擬詳冊旣定以匡格又限以字句誠恐各屬以爲頒定成式不敢增添轉多疏漏且內結命案有一人毆死者有共毆致死者有謀殺故殺誤殺戲殺過失殺及因姦盜而威逼殺者案情旣有不同則問語自必各異今於冊式內刊定問語設有不諳經承拘泥硬塡亦覺未便況本司前定辦案規則巳將敍詳之法舉示一隅以已明晰現擬刊布俾各永遵將來各屬辦詳自與成式不致有違所有該府擬送冊式應請令其再加核妥飭屬遵辦所有移送各府通頒之處似可毋庸置議者也惟是成招核敍原貴簡淨今各屬招冊每將無關緊要口供重復繁敍甚將人犯報病報故之原詳各批全行敍入以致招冊動盈徑寸稽核爲難此則本司原定規則所未經議及者應請再行通飭各屬嗣後如有監犯患病只須簡敍某年月日據禁卒稟報某犯在監患病當經詳奉委驗結覆飭醫調治今於某年月日據報病痊字樣若系病故亦只須簡敍某年月日據禁卒稟報某犯於某日某刻在監病故當經驗訊並無別故塡圖錄供通報在案字樣其報病報故原文各批均毋庸全敍至覆訊成招只須將正犯及應行擬罪余犯備敍口供其它屍屬地保鄰佑幹證以及牽連之人如與初供相符者只須於當堂研訊之下添入除某某等各供均與初審無異不冗敍外一語卽間有不符者亦止須摘敍不符口供下接余供與前供同一語均毋庸重復備敍並飭此後不論人命重案及一切大小案件俱如此辦理以省繁冗以便稽核是否有當合並稟明統惟鈞鑑等情於乾隆二十三年二月二十七日稟奉巡撫部院楊批查杭府所擬冊式原不過尋常鬭毆等案之報招但案情不一本不能該括且頒式亦不宜過板仰卽飭知該府可耳再招冊內犯病犯故等項原不必敍全文至覆審時屍親鄰證等供詞𨿽可不冗敍但案情如有必須敍其供者仍應敍入向來題招亦如此辦理亦不一格應仍聽照舊庶便核題也仍候督部堂批示繳又奉總督部堂楊批查命案情節種種不同聲敍自難一律若定以匡格限以字句勢致各屬拘泥硬塡辦理轉多未協該司所議均屬允當俟撫部院批示到日卽通飭各屬遵照等因奉此遵經通飭各屬嗣後成招時凡案犯報病報故只須照式簡敍毋庸全敍原詳各批至屍屬地保鄰佑幹證及牽連之人覆審供詞如或案關出入甚重必須敍其供者仍應敍入外其尋常招案如與初供無異者只須照式聲明不必重復備敍倘有不符者止摘敍不符口供以省重復並無論命案及一切大小招詳俱如此遵照辦理在案

○客商專雇之船船戶攬搭被竊分別賠贓並令裝客停泊各船置�輪流擊柝看守

浙江按察使司李呈詳爲報明事查得富陽縣通詳事主吳文璸等停舟被竊著船戶賠贓一案奉憲以此案旣非該船戶誤搭匪人竊去因何著賠批飭查明詳定規條飭遵等因轉行杭州府遵照去後玆據該府詳據富陽縣詳稱遵查詳定規條行舟被竊若系客商專雇之船而船戶圖利中途附搭匪人以致失竊者卽著落該船戶先行賠贓給主仍候獲犯審明之日分別是否知情同夥按擬究追等因今事主吳文璸等系專雇之船而船戶沈玉山圖利中途附搭胡長芳等如果附搭匪人被竊應卽著落該船戶先照贓數全賠今𨿽訊無串竊情事但系客商獨雇船隻該船戶不應圖利搭人且停泊過宿又不小心防守以致吳文璸等行囊罄竊欲往豫省窮途乏費是以詳請飭令該船戶量力賠贓以示懲戒巳據船戶沈玉山情願賠銀十四兩給事主吳文璸程鳳喈收領前行出具領狀並聲明規條云仍候獲犯審明是指誤搭匪人竊贓逃走故令船戶賠贓但盜賊之徒形蹤不一每有匪人扮裝旅客窺探行商雇船裝載潛至中途假托附搭爲由糾約夥黨或在岸隨行或小舟尾後內應外合甚有船戶知情同夥遇夜停泊乘機偸竊夥黨接贓先行賊匪仍在船內將船窻艙板裝成鉆竊情形迨客商驚覺查點附搭之人依然在船搜其行李毫無贓據𨿽被所害莫可如何具報到官逐一訊供均各推卸因無贓證亦未便遽加刑求遂致漏网而姦宄船戶恃有匪人逃去方令賠贓之例竟可玩縱無忌是以水次偸竊之風仍未能靖實爲商賈行旅之害請嗣後凡客商專雇之船並未搭人實被鉆艙及客商願令搭人偶致失竊船戶均免賠贓外其客商不願搭人而船戶圖利中途彊行攬搭如被失竊𨿽訊無串竊情事著該船戶量力賠贓若附搭匪人竊贓逃走著該船戶照被竊贓數全賠統俟獲犯審明之日分別是否知情同夥按擬究追再浙地多屬水鄕行旅往來不絕船戶受雇裝載自當小心防守況攬載各船均有水手少則四五人多至八九人不等遇夜停泊若得輪流守護何有盜竊之虞皆因船隻被竊報官不過訊供緝拏船戶得以逍遙事外無所畏懼以致竊盜頻聞請嗣後飭令牙埠除不攬載小船聽民自便外其一切攬載船隻著各置備竹梆凡裝載客船遇夜停泊船戶水手輪流擊柝看守倘敢怠玩不遵守夜以致失竊具報到官訊明卽將該船戶責懲以儆等情由府具詳前來應如所請飭令辦理除仍飭勒捕跴緝贓賊務獲究報外相應轉詳批示以便通飭遵照等情於乾隆二十三年十月二十四日詳奉巡撫部院楊批如詳通飭遵照仍候督部堂批示繳又奉總督部堂楊批仰候撫部院批示繳

○典中失贓查出現當別典者著原典主備價取贖

浙江按察使司李詳據典商趙太生等爲失竊獲利無辜賠本等事呈詞行據杭州府詳開查民間失事盜賊當贓例應先起給主仍於賊犯名下追本給還至於典鋪被竊系有典守之責例應先行賠償再於賊犯名下追還該典二者本有區別今紹郡山邑許梁典鋪被竊其所失典貨系應先行賠償玆據該賊供出竊贓當在省城太生等典自應許鋪賫本同往取贖該典贖回仍轉向人上收取原當本利並於賊犯名下追還贖本庶爲公平乃許典不以典守難辭遽欲援照民間失事之例呈詳起贓竟置贖本於不問無怪趙太生等有失竊獲利無辜賠本之控也惟是此案獲賊巳經日久現在專俟認贓定斷難任輾轉耽延除飭仁錢二邑遵照憲批著令趙太生等先將關取各贓卽日按票呈繳移送外仍請檄飭山邑先於許梁名下照數追繳贖本卽日移送給還並請通飭嗣後典中失事獲賊供出當贓先令該典賫本認贖再於賊犯名下追本給領俾誤當賊贓之典鋪不致有虧成本則情理兩得其平矣等情乾隆二十三年十一月初四日奉巡撫部院楊批仰布政司如詳通飭遵照仍候督部堂批示繳

○杭城失火分別查參動項賑卹

浙江布政按察使司明李爲特檄嚴飭事會查得回祿爲災事起倉猝焚巢灼體目擊堪憐誠應撫卹及時庶使災黎有濟杭城房屋類皆編竹爲垣偶有不戒遂致燎原莫遏地方旣大失火又多若照例辦理地方官無時不在議處之列從前各憲見其風狂火猛並非撲救不力地方官又情願自行捐資撫卹未動公項因卽格外從寬準其通融辦理但恐日久懈弛地方官視爲無關考成將捐資撫卹一事有名無實似非矜卹被災貧民之意今奉憲飭將沿燒拆毀房屋作何分別撫卹不致失所等因遵卽行據縣府議詳前來本司等覆加籌議定例固當永遵外辦亦應參酌查向例火災卹給在於司庫程費款內動支但程費一項需用孔多莫若請照原例動支存公銀兩浙省有備公一款應此內動給除有力之戶及起火之家毋庸撫卹外其餘貧苦之戶請照水災之例每瓦房一間給銀一兩艸房一間給銀五錢披屋一間給銀二錢五分因開火路拆毀扒坍者亦照此例資給傷斃人口者大口給銀二兩小口給銀一兩務於三日內查明飭委就近府佐按戶散給以杜捏冒俾沾實惠如失火延燒十間以下者無論城內城外地方官旣邀免議則撫卹銀兩應令捐俸仍另委專員散給庶不致有名無實若在十一間以上者旣動備公撫卹仍應照例查參倘實系風日燥烈人力難施設法救援火威莫遏出於天意無咎歸官而該地方官又自願捐資照例撫卹此種情形應否免參臨時酌詳憲奪然亦專指杭城編竹爲垣易生火患而言外府州縣不得援以爲例等情於乾隆二十四年八月二十八日詳奉巡撫部院莊批如詳飭遵並飭嗣後凡有應卹之戶該地方官務須查實開造細冊同應卹銀兩就近送府另委專員按戶散給具報仍候督部堂批示繳

○遞解軍流等犯照造年貌冊注明應否收禁沿途查對

浙江按察使司李爲諮訪利獘等事查得遞解軍流以及逃盜等犯均關緊要原應將所犯事由及籍貫年貌俱備載文批之內以便逐程查驗方無姦徒頂替等獘乃近來軍流人犯造具年貌籍貫箕斗淸冊詳送封入咨文內以備配所地方查考而各州縣解犯批內𨿽一體開造迨至下站州縣接塡轉遞卽將原批掣回倘前途州縣批內訛塡錯落詳請沿途稽查殊有未便玆據蘭溪縣具詳奉憲批司查議應如所議飭令首先發解之州縣將該犯年貌籍貫箕鬥於造冊請咨發配之外照造印冊一本同批並送以備沿途查對至於其餘一切遞解人犯無論本省隔省俱於文內開塡事由年貌籍貫當堂查點並批內詳悉照塡疤痣箕斗不得遺漏舛錯並應否收禁之處亦應注明倘前途不行塡注許接遞官一面究明如實系本犯卽驗看塡注轉遞一面揭報將不塡注之州縣申飭記過經承提責若有頂替等獘卽將該犯及解役一並收禁通詳參究應請通飭遵照並咨明鄰省畫一辦理等情於乾隆二十四年八月三十日奉巡撫部院莊批如詳通飭遵照並候咨明鄰省轉飭畫一辦理至其餘遞籍遞配人犯經本部院前於楚省奏明請照軍流人犯一體塡注準部覆允通行在案並卽查明通飭繳

○遞解人犯回照注明收犯日時

浙江按察使司李爲遵批通飭事干隆二十四年十月初七日奉巡撫部院莊批富陽縣知縣翁纘祖稟稱州縣遞解軍流並解部重犯及鄰封關提竊賊私鹽及一切輕罪人犯均於解到接收後批上塡寫回照二字蓋用印信給還解役回銷以爲接收憑據彼此相遞無不皆然至軍流等犯屢奉各憲通飭令各州縣於點驗之後再將人犯押赴營員覆加點驗撥兵協解用堅長鎖煉粗重鐐■﹝金靠﹞並與解役對鎖等因遵奉在案立法已屬周密惟是鄰封關提竊賊私鹽及一切輕罪人犯往往將回照遲銷並有縱犯私回或受賄代替之事揆厥所由皆因解犯之後中途卽有耽延在接收之州縣以犯系輕罪旣經解到姑置不究迨至回銷之日經本官查出或稱交犯後中途患病或稱回途遇風水阻滯種種支飾𨿽再三嚴究而回照未注接收日時終難得其實據若輾轉關查又不無滋繁案牘應請嗣後將一切遞解軍流及輕罪人犯該州縣接收後於印信回照旁注明收犯日時在接收之處本有公文及解批月日可據設有遲誤可以查究而解犯之員復有收到回照日時可稽是解役之往還彼此均可查察中途勢難滋獘庶事不煩而役加謹似於遞解各犯不無裨益等情奉批所請遞解人犯於回照旁添注收到日時事屬可行仰按察司通飭遵照等因在案

○未獲賊案內當贓不準先行起給

浙江巡撫部院莊爲特檄通飭事據仁錢二縣典商徐大成等呈稱誤當賊贓例應提取但必賊確而後贓眞若賊未破案則失贓眞假失單虛實此物果否賊偸賊當毫無證據僅憑報竊一詞卽可指爲賊贓提取例旣未符獘將百出本年關景原典當衣一宗是否賊當僅據汪姓指系失物奉錢邑斷令無本取回此端一開必滋捏竊吞貨之獘公叩批飭等情到本部院據此查弔起賊贓自應獲賊訊確方始提儲卽未經獲賊之先事主赴典查出亦須當面書押封固在典俟獲賊後再行起給未有賊犯未獲而先起贓之例除呈批示外合飭遵照仰司卽便通飭各屬遵照嗣後典當賊贓務須獲賊訊確方許起給若報緝尙未獲賊止許書押封固在典不得任聽事主混行弔取致刁徒妄捏滋獘毋違乾隆二十四年十一月初四日行司

○軍流遣犯在配妻氏病故毫無別情者槪免報官

浙江按察使司李呈詳爲報明事查得臨海縣安置流犯王勤之妻張氏病故一案緣王勤原籍山東淄川縣因毆傷梁來身死擬絞恭逢恩旨減流僉妻張氏隨行子大驢子二驢子於乾隆十一年五月間奉準山東撫憲咨解到浙轉發臨海縣折責安置取具收管詳送在案今該犯之妻張氏染患瘧疾病癥醫治不痊於乾隆二十四年九月初一日病故報縣免驗訊供取結通詳請咨奉撫憲以流妻王張氏病故本夫王勤現在配所毋庸請咨所請例後軍流遣犯妻屬本夫現在槪免報官訊詳之處批飭查議等因本司遵查在配軍流人犯之妻原與平民無異前因軍流人犯例應僉遣是以病故𨿽得免驗必須咨明原籍今奉部行免死減等彊盜及一應軍流遣犯家屬俱毋庸僉配如有情願隨帶者聽其自行隨帶不得官爲資送等因是定例以後軍流妻屬卽不在僉配之列其隨行到配不應同本犯一例拘管如其病故並無別情自可毋庸報驗詳咨應請嗣後除緣坐犯屬照例辦理外其餘一應軍流遣犯妻屬無論例前例後本夫現在者遇有妻氏病故毫無別情應請槪免報官訊詳以省案牘以歸簡易等情於乾隆二十四年十一月初五日奉巡撫部院莊批如詳飭遵仍刊入治浙成規本內並候督部堂批示繳又奉總督部堂楊批如詳通飭遵照仍候撫部院批示繳

○稽察捕役私押賊犯

浙江按察使司李爲遵批議詳事議詳嘉興府條稟竊盜並窩主罪止杖責者加枷號及確估竊贓嚴懲囑扳案內附請申禁捕役私押賊犯竊照惡捕之得以誣良囑扳皆起於私押私拷𨿽屢經申飭凡獲到賊犯不論罪之輕重務須實時收禁案未審結𨿽患病亦不許提監無如各州縣尙有玩忽不遵更有獲賊多月並不錄供通報者在捕役拏住賊犯旣不卽行稟解先行任意鎖阱私家及至稟解而州縣官又不卽行審訊且交原捕暫管更有審後仍交押候於是日復一日蹉跎延擱以致私行嚇逼囑誣放鷹百獘叢生並請再行通飭嗣後捕役拏獲賊犯務須隨獲隨解隨到隨審帶到犯人先須詰問捕役從何訪聞於何處何人家內獲住離城若干裏途次有無耽延私阱然後再驗犯人有無拷傷剌過字迹訊其被拏因由獲解處所日月是否與捕役所供相符若審有私押遲解情獘卽將該捕重處然賊人之畏惡捕更甚於畏官法審問賊案必須嚴密審時更不許原捕站立兩旁擅自唬嚇提撥以致不敢吐露實情審後如果確賊卽行收禁仍時加密察亦不許捕役擅至監門與禁卒犯人交接通風如人贓現獲之犯可以隨詳請結者通限二十日之內具詳如尙須拘提夥犯查起贓物者務於十日之內先行錄供通報依限審結其先後詳報文內務將各犯到案日期有無誣扳窩夥買贓於何日差委員役何人前往查喚起贓何日投到審釋逐一據實開出並須詰淸各犯的實姓名住址有無房產前後竊過幾次各計贓若干一切緊要關鍵均須切實敍明以便稽核並飭將各捕役年貌花名住處寓所開造淸冊分送府廳存案該府廳州縣不時密遣親信人役前往各處查察有無私押人犯隨時提究此番通飭之後再有故違將應禁賊犯交捕管押任意遲延隱匿不報艸率審問混行差拏擾累無辜不究囑扳模稜請結以及刪抹緊要情節含糊籠統希冀蒙混者該管知府一面嚴提經捕究處並卽具揭詳參如初次訊供確鑿不得不行拘訊後能審出囑扳實情依例問擬全不袒庇者所有失察職名槪請寬免如此勤愼查審有犯必懲則匪賊蠹捕自能各知儆惕不但可杜誣扳滋累亦可以絕其串供翻異買脫縱漏之獘矣是否允協理合詳請憲臺察核批示遵行等情於乾隆二十五年十一月二十四日詳奉巡撫部院莊批如詳移行遵照仍嚴飭各該府畱心稽察據實查參仍候督部堂批示繳

○航船被失分別賠贓

浙江按察使李呈爲串竊害命等事查得事主雷云萬附搭葉繩武航船到省被失銀信一案前據錢塘縣訊供通詳奉憲臺以船戶誤搭匪人致有失竊例應貼償飭議著賠具報等因轉行遵照去後玆據錢塘縣查議由府核詳前來本司查航船𨿽系散搭與成規內所載中途附搭匪人之條有別第客商行李船戶理宜照管是案船內三匪在石門地方登岸喫飯竟不歸船蹤迹可疑該船戶自應實時查追乃遽爾冒昧開船遠行以致被失多金無從蹤迹該船戶葉繩武實難辭咎應如府議所有雷云萬被失銀二百七十九兩五錢零著令葉繩武名下先賠一半給領仍飭勒捕嚴緝務獲匪賊究詳再客貨銀錢旣已收儲在船則船戶卽有看守之責應如該府所請嗣後如系客人將銀錢貨物親交船戶寄帶而客不隨行者其銀物開明單帳交給如有疏失自應卽著船戶全賠至於客商有帶行李銀錢貨物𨿽交船戶收儲而巳身亦同在船者則本客亦宜自爲防範倘中途遇有失竊應著船戶賠償一半獲賊之日再行究明分別辦理如此庶航船知有責成自加謹愼不致常有疏失之虞矣是否允協理合詳候憲臺察核批示飭遵等情乾隆二十六年七月十五日奉巡撫部院莊批如詳飭著葉繩武先賠一半勒限半月內追給取領送查毋任宕延羈累一面速飭勒捕嚴緝贓賊務獲究報仍卽通飭各縣商客有銀錢貨物寄交船戶如有疏失照議分別賠償出示曉諭並刊入成規並候督部堂批示繳又奉總督部堂楊批如詳飭遵仍飭緝拏贓賊務獲究報玩延提比取揭詳參仍候撫部院批示繳

○同城兩縣分別上下半月接遞人犯

浙江按察使司李爲請定首縣遞解章程以免稽延事竊照遞解人犯接收轉遞難容遲誤向例逐縣接遞不得越站但如仁錢兩縣近在同城鄰縣解至仁和者接收一日轉遞一日及至錢塘接收轉解又須二日是省城之內逗𨖻四日糜費口糧稽延時日推之程安山會兩縣附郭者亦復如是惟嘉秀二縣及江省吳江震澤二縣俱分上下半月接遞甚爲便捷但事由解犯必須詳明立案本司請將上半月內令仁和縣收發所有富陽蕭山等縣之犯徑解至仁邑接收轉解毋庸由錢塘接遞下半月內令錢塘縣收發所有海寧石門徳淸等縣之犯徑解至錢邑接收轉遞毋庸由仁和接遞如一時犯多者仍聽通融收禁不必拘泥或有鄰邑來文舛錯未經查塡上下半月應行收發衙門亦卽接收不得駁回致滋延累其程安山會等縣亦卽一體辦理如蒙允準本司再行通飭各屬知照卽以九月初一日爲始庶永定章程解犯不致遲滯是否有當擬合詳候憲臺察核批示等情乾隆二十六年八月十二日詳奉巡撫部院莊批如詳通飭遵照仍候督部堂批示繳十月十二日又奉總督部堂楊批據議甚屬妥協卽通飭遵照辦理仍候撫部院批示繳

○仁錢二縣爭控墳山案件坐落省城者理事同知專管

浙江布政使司索爲據稟轉請憲示等事查得杭城西湖南北兩山上至閘口梵村下至半山白馬坑一帶管墳山虎私砍蔭木偸竊石塊拆毀攢屋掘棺平塜盜賣墳山墳地以及霸占包做任意勒索一切控理事件曾於乾隆十年間經潘升司以仁錢二縣坐臨省會事務繁冗循照告追客本之例詳委理事同知專司審勘查察詳奉前撫憲常批示查杭城士民墳墓俱在西湖南北兩山以及上至閘口梵村下至半山白馬坑一帶管墳惡棍號爲山虎惟利是圖不饜不休自喪家擇地之時卽與堪輿聯爲一气勾串烹肥及至厝葬包攬做墳做屋灰石磚瓦多開冒銷工作俱有加二加三扣頭索詐花紅好看說合鋪排酒席稍不遂欲卽生事阻葬捏稱侵占界址以致涉訟更有平日囤買絕地或墳親遠出未歸年久卽將葬地捏名轉售一經控告彼又從中播弄獲利且唆賣主找贖打算烹分此外盜砍蔭木私賣爪門桌櫈墾掘墳墓挪東移西一年之間私行侵損使之不得不修可資自己食用猶有寄場惡棍弔底開棺剝衣偸飾將屍燒化其骨賣與江西碗客充作豬羊等骨最爲慘酷以材板爲浮橋以棺料爲木樁是其常事仁錢二縣坐臨省會事實繁冗原難兼顧且書役俱是墳親凡有訐訟之事賄擱獘混往往有控無結是以毫無儆畏似此惡習若非專員管理不能整治仰飭委該同知實力查辦並照自理詞訟之例備送循環白簿送候印發將準理審結緣由分晰塡造按季呈核一面將山虎諸獘明白曉諭嚴行禁止仍不時訪察如有違犯卽行拘訊詳究毋得徇縱等因迨該同知管理年餘以控案漸少仍請歸縣辦理後於乾隆十六年間據錢邑士民方伸等因山虎故智復萌赴司具呈仍請委員專司管理又經葉前司詳請仍委該丞衙門審勘各在案今據該同知廣福稟稱奉委審勘墳山案件其中控縣者十有八九或有抹煞縣案赴廳具控或有催審無期易地控理更有姦民自曉情虛廳縣衙門一日兩控希圖歧斷不得不提捲案往來宕延時日非但徒繁案牘且與專責之意違悖稟請專司畫一辦理等情當卽檄飭杭州府查議去後玆據該府詳覆前情本司備查民間爭控墳山案件因仁錢二縣坐落省會公務殷繁不克隨時辦理是以前司詳奉專委理事同知審勘原期案件速結起見若廳縣兩處受理轉啟姦民滋獘之端其閒情幻百出實有如該同知所稟者似與分繁專責之意有悖應請嗣後凡有控告墳山事件仍照潘葉兩前司原詳統歸理事同知專司勘斷仁錢二縣不必再行準理其海富餘臨新於昌七縣獄訟減少於仁錢如遇有爭控墳山墳地事件而墳墓不坐落於省城者仍聽各縣就近自行辦理毋庸該同知兼管以免往返拖累如此循照舊規則事有專司案件得以速結而山虎亦不敢再肆矣除飭該同知將山虎種種惡習查明原案再行臚列徧行曉諭禁止並將準理過事件循照州縣自理詞訟之例備具循環二簿呈送憲臺並本司衙門印發塡注曾否審結作何審斷緣由按季分送察核外是否允協擬合詳明伏候憲臺察奪批示以便移行遵照等情於乾隆二十七年七月初七日詳奉巡撫部院莊批如詳分飭遵照仍飭該丞務須秉公勘斷隨事速結毋任胥差藉端滋擾致幹察究並候督部堂批示繳

○報竊文武移會失竊贓不滿百及無彊形者免勘

浙江按察使李爲謬抒管見等事查得杭協張玉琦具稟事主呈報失竊請飭營縣互相知會一案奉憲批司查議本司遵查定例凡竊盜等事責令地保汛兵分報各衙門文武員弁協力追拏如地保汛兵隱匿不報及地保已報文職而汛兵不報武弁並首報遲延均有治罪之條是地方失事按例營員應專令汛兵查報但地方廣闊塘汛窵遠失事之家每多止報州縣兵丁失於不知州縣又移會遲緩以致營員差緝稽延者洵屬有之應如所請嗣後如失竊之家若先赴文職呈報而該員一面星飛差捕偵緝一面卽關會營員如事主附近塘汛目兵先報營員該營員亦卽移知文職共相協拏分別勘詳仍將文武移會日期各於詳報文冊內據實注明以備稽考倘再隱匿遲滯輕則記過重則揭參如此則文武聯絡相通可免推諉縱延再地方失竊文武會勘原欲杜其諱彊爲竊以竊報彊之獘但不論穿壁穴封贓數多寡槪令會勘𨿽文武員弁單騎減從嚴約兵役一無騷擾第恐鄕民愚懦遇有小竊或慮官弁臨勘守候滋累反致隱忍不報亦未可定嗣後可否除失贓在一百兩以上獲賊罪應咨題及失贓𨿽在一百兩以下報呈內稍涉彊拒可疑情節仍令地方官會營勘訊具詳�其��不滿百事主報呈又無彊拒可疑情事者止令兵捕協同保鄰確勘將進出情形稟復備案槪免會勘以防滋擾等因乾隆二十八年三月十三日奉巡撫部院熊批如詳移行遵照仍候督部堂批示繳三月二十一日又奉總督部堂楊批如詳移行遵照倘嗣後有諉稱會勘冀圖抑諱遲報以致賊逸贓消察出定幹參咎仍候撫部院批示繳

○客商在行被竊貨物銀錢分別議賠

浙江按察使李呈爲報明失竊事查得徳淸縣通詳事主孫駕山在沈廷美行內被竊衣物一案前經該縣據報通詳奉批飭緝並蒙督憲批飭將被失客貨照例追賠等因轉行遵照去後玆據湖州府詳據徳淸縣詳稱查治浙成規惟典鋪與染鋪被失均有著賠之條又牙埠代雇匪船及船戶附搭匪人失竊亦有著賠之文至航船失竊又以貨物交明船戶客商隨行與否分別全賠半賠其行家被竊客貨未有著賠之例今孫駕山在沈廷美行內被賊挖洞進房竊去隨身衣服並縀疋馬綜不特與典當染鋪及航船代帶貨物有典守之責者情形不同且所失之物隨身攜帶並未交明行家亦與客商將貨交明航船收儲者有異請免沈廷美賠償以省株累且該府縣以客商貿易爲生投行被竊若槪免賠恐行家膜視疏防請嗣後客商如將銀錢貨物交給牙行而客不在行者及客𨿽在行而銀錢貨物交明行家收儲內室者遇有疏失著令行家全賠其粗重貨物𨿽交行堆儲而客亦同在行本客亦宜自爲防範如有失竊應著行家賠償一半獲賊之日分別追還如客商在行有隨身自帶銀錢行李並細軟貨物並不交明行家者遇有失竊系客商自行疏忽槪行免賠等語由府核詳前來本司覆查客貨投行原應主客共相防範而偶爾失事亦所常有據請分別賠償實屬準情酌理俾客商行戶咸知思患預防除孫駕山失竊一案仍飭勒緝贓賊務獲究報外相應據情轉詳憲臺察核批示以便通飭遵照等情於乾隆二十八年五月初六日奉巡撫部院熊批如詳免賠仍飭勒緝贓賊務獲究報並通飭各屬一體遵照仍候督部堂批示繳五月初二日先奉總督部堂楊批如詳通飭遵照各宜防範毋致諉誤疏忽自取咎戾仍飭緝孫駕山失案贓賊務獲究報並候撫部院批示繳

○贓不滿百無劫拒情形保長勘查稟報停止兵捕會勘

浙江按察使李呈爲謬抒管見等事查得仁和縣詳事主報竊贓不滿百詞無劫拒情形止令該保勘明協同事主具報毋庸兵捕會勘滋擾等情奉批查議本司查鄕民愚懦遇有小竊若槪令文武會勘事主慮恐守候滋累反致隱忍不報亦未可定是以前詳議請贓在百兩以下別無彊拒情節者令兵捕協同保鄰確勘將進出情形稟復槪免文武會勘詳奉批允在案今該縣以捕役恃有勘查之權每至事主事假勘查之名多方需索稍不遂欲卽指非外來之賊究問本家奴僕雇工藉稱帶官稟訊多方擾累以致失竊之家每多隱忍不報宵小益得遂志等語查捕役敢於需索事主皆由本官疏縱失於覺察所致若果約束嚴明稽查周密若輩自知畏懼守法但蠹捕貪婪每多無風生浪旣假以事權難保其必無藉端生事是兵捕會勘非惟無益於民而反致滋累應如所請嗣後凡百兩以內平常失竊事件俱令該管保長於事主投明之時卽勘查進出情形失贓確數協同事主據實稟報所有兵捕會勘之處卽行停止如保長扶同捏混察出重處勿少寬貸再本司更有請者浙中失竊事件每有事主恨賊竊擾於報呈內添捏彊劫拒捕情詞以圖官捕上緊比緝以致往返批查殊滋案牘應請通飭各屬徧行諄切曉諭嗣後民間失竊報呈務須據實直書如再有捏詞混報定將該管保長及事主一並按例治罪如果實有彊拒情節而地方官規避處分抑勒諱飾或被事主告發或經上司查出立卽嚴揭請參庶官免批駁之煩民無勘訊之累是否允協理合詳候憲臺察奪等情於乾隆二十八年六月二十二日詳奉巡撫部院熊批如詳通飭將事主以竊爲彊杖一百之例出示曉諭至地方官先存成見抑勒諱飾其情更屬可惡應立卽據實嚴揭請參餘照行仍候督部堂批示繳

○新疆遣犯護牌內塡寫員弁親身押解字樣

爲咨明事干隆二十九年四月初十日奉巡撫部院熊準陜西撫院明咨稱竊照發解新疆遣犯最關緊要而陜西爲接遞新疆�犯總匯之區人犯眾多理應嚴加防範乃有無知汛弁往往以原解護牌內未塡官弁押解字樣隨玩不親身護送除現在通飭各營遇有接遞新疆遣犯無論原解牌內有無塡寫員弁字樣務令汛弁親身督率兵役護解外相應咨明請煩查照嗣後凡遇發解新疆遣犯祈於護牌內塡寫員弁親身押解字樣施行等因到院行司

●治浙成規卷七

臬政三

◆臬政三

浙江江西接遞軍流應由江蘇轉解北地者時值寒暑卽行截畱

海洋偸网賊匪加枷號收買之人照知情盜買問擬

起解新疆遣犯及軍流等犯兵牌咨文年貌淸冊及該州縣長文俱裝入短文封套內按站轉送以免擦損破爛

停發新疆一十六項人犯如有脫逃被獲仍應照新疆脫逃治罪並於發遞咨封之外大書塡注應發新疆今仍攺發某處字樣

解犯鐐銬酌定觔兩數目不許輕薄

浙省仿照江南攺定辦理積匪章程

竊賊三年無犯隆冬免其拘禁

海洋偸搶匪犯分別擬罪條議

獲鹽實時秤驗廠鹽失竊無商竈報縣案據仍治以售私之罪偸竊鹽觔照販私問擬仍剌字

私鹽案件如應題咨內有百觔以下應擬枷責之犯摘出另結

民間告贖田產將滿三十年者應令備價繳庫俟契價交足之日扣算曾否已逾年限分別定斷

竊盜再犯毋庸統計前犯之案以現犯案數贓數分別遣徒

詳參疏防分別府分遠近酌定限期

積匪猾賊分別案數定擬親屬相盜及竊無人看守之物免並計

竊盜再犯前犯一次在赦前免其並計仍作初犯又值恩赦準免其罪仍應刺字

竊盜例免並計之犯照初犯定罪遇赦分別減免仍應刺字後又復犯照再犯問擬

過關咸貨每百觔止準護鹽二觔如違例多帶照販私律治罪

竊盜初犯再犯未曾援赦免計直至三犯始遇恩詔分別減等免計

禁帶鐵鎗石礅

拏獲無犯私鹽照八折分別給賞充公

發往新疆官犯毋庸委員長解

祖父母父母呈首子孫違犯之案查明分別詳解辦理

徒犯毋庸專發驛丞收管

浙省辦理海口營務緝捕各條章程

○浙江江西接遞軍流應由江蘇轉解北地者時值寒暑卽行截畱

浙江按察使司李爲奏聞事干隆二十九年十一月二十九日奉巡撫部院熊憲牌準江蘇撫院莊咨開據江蘇按察使錢琦詳稱該本司查得接遞軍流遣犯前經本司議詳以蘇省𨿽系冬寒夏暑惟接遞軍流每多自願前往意在早到免受拘系之苦是以俯順民情無論冬夏槪行轉遞其本省未經起解之犯仍照舊例停遺詳奉咨準大部飭照奉準順天府尹條議發往東南和暖省分軍流本犯情願前進取供轉遞其不願者聽按其地方情形斟酌辦理等因行據各屬查議前來本司復核江蘇一省南達浙閩北連山左其東西兩面襟江帶湖潮夕汪洋冬則嚴寒夏則酷暑接遞軍流若照常遞解恐失矜卹獄囚至意似應按其省分分別辦理應請嗣後凡遇隆冬盛暑本地未經起解軍流及接遞軍流時遇炎夏皆照例槪行停遣外其接遞軍流一遇隆冬若系解往東南浙閩兩廣江西五省和暖地方如本犯情願前進取具切供轉遞不願者聽其餘解往西北省分之犯均行畱養至雲南一省𨿽地處和暖而解赴該省之人仍須經歷沍寒地方亦應一例停遣再前奉行江西浙江兩省接遞通境軍流江西則地稟溫和浙省則舟楫直達與衝寒冒暑之北地不同槪照滇省之例一體轉遞但應由江蘇轉遞人犯俱系發往北地原非和暖之鄕今蘇省旣議停遣江浙依然接遞不獨辦理互異而江蘇接遞首站必致羣聚易生他變應請咨明江浙兩省凡遇接遞應由江蘇轉解發往北地軍流時值寒暑俱在彼地截畱庶江省免致壅滯疏失之虞其止解蘇省安插願行前進者仍各就彼地情形照常遞解而江蘇接遞首站亦一例轉遞本省配所毋須停畱是否如斯相應詳候憲臺咨明各鄰省撫憲一體通飭遵照畫一辦理等情到本部院據此除分咨外相應移咨爲此合咨貴部院煩請查照希卽一體通飭遵照畫一辦理施行等因行司

○海洋偸网賊匪加枷號收買之人照知情盜買問擬

浙江按察使司圖呈詳爲遵批議覆事查得玉環同知議稟該地如有偸竊漁网之案卽隨時通報一面著落守桁之人賠償网價其售買漁网之人卽治以知情盜買之罪並請將竊网之賊於計贓定擬之外再分別加以枷號等情稟奉憲臺批司核覆本司伏查守桁之輩姦良莫辧誠難保其無勾通匪類竊网貨賣勒索分肥情事自應逐一查辦如有被竊漁网者卽隨時報明該丞一面訊供通詳一面嚴查守桁人等有無勾竊分肥分別賠償究追庶姦徒不致藉由窩匪至此處竊网賣與彼處承買之人旣見無爪魚网亦不得希賤受買應如該廳所稟嗣後如有收買無爪魚网者一經獲賊究出買网之人卽治以知情盜買之罪使消受無人偸割之風或可冀於漸絕再海洋偸竊漁网𨿽律無加重之條但不過其流每每釀成巨案亦應如所稟嗣後凡遇在洋割竊漁网之犯一經審明於計贓定罪之外再照竊賊再犯例分別枷號如內有兩次行竊者一兩以上枷號一个月五兩以上枷號兩个月十兩以上枷號三个月遊示海嶴俾守桁漁人咸知儆惕於靖海洋安民業之道不無裨益也緣奉飭議擬合詳候憲臺察核批示如蒙允準刊入成規通飭畫一遵辦等情於乾隆三十一年五月二十二日奉巡撫部院熊批如詳行仍候督部堂批示繳又奉宮保督部堂蘇批如詳通飭沿海各縣一體遵辦餘照行仍候撫部院批示繳

○起解新疆遣犯及軍流等犯兵牌咨文年貌淸冊及該州縣長文俱裝入短文封套內按站轉送以免擦損破爛

爲稟請示遵愼重文牌事干隆三十二年六月初四日奉巡撫部院熊憲牌乾隆三十二年五月二十九日準陜西撫院明咨開據西安按察使秦勇均驛鹽道圖桑阿等會查得發遣人犯例有咨文兵牌年貌淸冊及該州縣長文解批始行起解查遞解軍流等犯自二千里至四千里爲止按日行五十里須四十日至八十日始得抵配至各省問發新疆遣犯俱系解赴督憲衙門酌發近則數千里遠則萬餘里沿途接遞動經數月前項文牌冊批轉遞州縣大都皆無裝盛之具逐程接遞兵牌無不破爛模糊文冊亦多擦損零落一時難於查�保無舛訛沿途不肖胥役亦難免藉此獘混況兵牌系年終匯繳內部查核之件與其事後周章莫若預爲愼重應如幹州所稟通飭各屬嗣後起解新疆遺犯及軍流等犯所有兵牌咨文年貌淸冊及該州縣長文俱裝入短文封套內按站轉遞沿途各州縣務須預爲多備寬大堅厚封套每遇接遞遣犯將前項文牌冊籍及轉遞短文一並檢點裝入庶可不致擦損破爛亦無舛訛獘混之虞矣除轉飭陜西各州縣遵照辦理並飭該州知照外理合敍詳呈請查核示遵等情到本部院據此除咨兵刑二部曁各省督撫院並順天府尹外相應咨會請煩查照希卽檄飭所屬一體照辦施行等因咨院行司

○停發新疆一十六項人犯如有脫逃被獲仍應照新疆脫逃治罪並於發遞咨封之外大書塡注應發新疆今仍攺發某處字樣

巡撫部院熊憲牌爲遵旨議奏事準江西撫院吳咨開乾隆三十二年七月初二日準湖南撫院方咨開據湖南按察司呈詳該本司查得近奉新例前奏攺發新疆人犯內有一十六條今議仍發內地此等人犯如有脫逃被獲仍將該犯請旨卽行正法等因通行各府州遵照在案但查例內內部未經分晰指明之處似應先行請示以便將來遵守查乾隆二十八年十一月內刑部咨覆安撫托通行各省嗣後遇有發遣新疆之犯於起解地方卽將遞發巴裏坤伊犁以及烏魯木齊等處字樣於咨封之外大書塡注以便查照俾得加意堤防等因在案今停發新疆一十六項人犯如有脫逃被獲仍應照新疆脫逃治罪自應仍於發遞咨封之外大書塡注某犯系例應發新疆今仍攺發某處字樣俾沿途查照一體堤防現在本省照此辦理但恐鄰省辦理未能畫一似應分咨照辦俾得互相堤防相應詳請核咨等情到院據此除據詳咨明刑部外相應咨會爲此合咨貴部院煩請查照並希轉咨前途各省一體照辦轉飭施行等因到本部院準此除行臬司移行知照外相應咨會爲此合咨貴部院請煩查照轉飭前途各省一體照辦轉飭施行等因到本部院準此除移咨前途一體遵辦外爲查新疆人犯是奉新例攺發該司只請給發兵牌不請給咨文玆準前因合行飭遵備牌仰司查照黏抄來文事理卽將發遣新疆今攺發雲南兩廣軍犯該司擬定解赴某省撫院衙門酌發某府州縣似應仍請給發咨牌以憑於咨封之外照例大書塡注毋違等因奉此遵行在案

○解犯鐐銬酌定觔兩數目不許輕薄

浙江按察使司歐陽呈爲詳請批示飭遵事查得遞解人犯各屬每以鐐銬輕薄勒掯畱難拒不接收互相刁頓經前司李於一件詳請咨明事案內通飭務照江省例置備鐐重二觔四兩銬重一觔四兩刊鑿縣名遵照辦理乃各屬仍不遵辦以致彼此混爭玆據杭嘉湖三府議請遵照前定觔兩每縣制備鐐銬各五副刊鑿縣名呈府驗發如遇接遞人犯查有鐐銬輕薄者將本縣合式鐐銬加添一副轉解下遞縣分交卸將所添鐐銬給還原解帶回繳儲等情奉批速核詳奪等因本司查鐐銬一項原因遞解人犯中途恐致疏虞而設前司仿照江省之例定有一定觔兩而各屬藐不遵循任意擅用輕薄鐐銬致啟刁掯推諉之端殊乖政體必須立定章程以專責守應如該府等所議通飭各屬每縣制備鐐銬各五副鐐重二觔四兩銬一觔四兩毋許意爲輕重刊鑿縣名呈府驗發備用如遇重罪人犯查有鐐銬輕薄者卽將本縣合式鐐銬加添一副解至下遞縣分交卸之時卽將原添鐐銬給還原解帶回繳儲並於轉解文內注明系某縣加添不得掯畱字樣下遞之縣照此接辦如有將上遞加添鐐銬掯畱不聽帶回及藉稱鐐銬單薄畱難不收致犯疏虞者卽將畱難不收之縣嚴揭請參毋許再行混用輕薄鐐銬松鎖細煉倘有不遵經首先接遞之縣查明更換許該縣將鐐銬詳送解犯縣分本府驗明立提經差重責並將該縣記過飭償換備刑具價值如此則起解接遞各有責成可免懈忽諉誤之獘而重犯亦不致疏虞矣是否有當擬合詳候憲臺察核批示以便通飭遵照辦理並請咨明鄰省一體照辦實爲公便等情於乾隆三十三年二月二十四日奉巡撫部院熊批如詳通飭遵照辦理並候咨明鄰省一體照辦仍候督部堂批示繳又奉宮保總督部堂崔批如詳通飭遵照仍候撫部院移咨鄰省一體照辦此繳

○浙省仿照江南攺定辦理積匪章程

浙江按察使司曾爲遵批議覆事查浙省向來辦理積匪章程竊盜初犯行竊四案以上計各案贓皆十兩以上者照例擬遣乾隆三十三年三月內經前署司議詳行竊在五案以上各案贓皆不及十兩及行竊六案以上各案贓皆不及一兩俱行擬遣至行竊四案內有一案不及十兩及行竊五案內有二案不及一兩減等擬徒又行竊四案內二案不及十兩及行竊五案內三案不及一兩酌加枷號等因在案今查江省從前辦理初犯同時並發至六案以上者擬遣嗣因立法過嚴蒙江督憲髙批準吳臬司議詳積匪之徒如糾夥結黨飛檐走壁及一夜連竊等項與積猾條款相符者槪行擬遣等因並不分別次數本司伏查辦理積匪若不分別次數贓數恐州縣無所適從反至畸輕畸重而江省辦理初犯𨿽無分別次數明文其於赦後復犯統計行竊一二三次共有十案或七八案而現犯之案必計贓罪應徒流者方照積猾問發則辦理初犯自可類推浙省自應仿照辦理但必罪至徒流方擬積猾似覺稍寬本司悉心酌核嗣後竊盜初犯同時並發五案贓皆十兩以上及六案七案贓皆一兩至十兩者俱擬徒罪若六案七案贓皆十兩以上者擬遣八案贓皆一兩至十兩者擬遣其有行竊十案以上者不計贓數多寡槪行擬遣其罪不至徒而案數稍多者酌加枷號至竊盜再犯前經本司議詳若行竊四案贓皆十兩以上並行竊五案贓皆不及十兩及行竊六案贓皆不及一兩者悉照初犯例擬遣如前後行竊四案計贓皆不及十兩卽擬滿徒內有一二案不及一兩擬以枷號其前後行竊五案𨿽計贓皆在一兩以下亦擬滿徒在案今查江省從前辦理再犯前後共計四案三犯前後共計三案擬徒如再犯前後共計五案三犯前後共計四案擬遣嗣經吳臬司酌減赦後犯案竊賊其甫犯一次者𨿽同時並發數案仍照初犯律計贓杖剌二次犯者同時並發一案至三案仍照竊盜再犯例計贓杖剌加枷其案數稍多者照積匪減等擬徒其赦後復犯統計一二三次之案已有十案或𨿽不及十案巳至七八案而現犯之案計贓罪應徒流者擬遣等因詳蒙江督憲髙批準在案是江浙辦理再犯亦屬互異本司悉心酌核嗣後竊盜再犯統計前後共竊四案贓皆十兩以上者擬徒五案六案贓皆一兩至十兩者亦擬徒罪五案六案贓皆十兩以上均行擬遣七案贓皆一兩至十兩者亦擬遣罪其前後行竊九案以上者不論贓數多寡亦俱擬遣再查浙省各屬辦理再犯率多意爲輕重如本年三月內余杭縣審詳賊犯馬君顯行竊杜方氏家一案該犯前後共犯三次一次在赦前二次在赦後該縣因其屢次行竊擬以城旦奉憲臺批駁經前署司議詳嗣後辦理三犯之案內一次在赦前者照再犯遞加枷號其二次俱在赦前者仍照初犯依律斷決等因詳蒙批允在案應再通飭各屬嗣後赦前之案照例不得���竊盜三犯應遵照定例計贓問擬��江�議���之徒如糾夥結黨飛檐走壁及一夜����不計次數槪行擬遣此系定例現在遵辦應再�飭各屬嗣後如有弋獲此等積匪非尋常鼠竊可比者到官審實不論初犯再犯贓多贓少曾否刺字槪行擬遣以安閭閻至積匪案內隨從夥犯有情節果輕者應遵照乾隆二十五年刑部議覆江省蘇升司原奏減等擬徒再查江省現定章程賊犯供認行竊而查無事主又起無贓物或親屬相盜及行竊無人看守之物槪免並案計算等因查賊憑贓定若查無事主又無贓物則虛實未分至親屬相盜迥非凡人可比其行竊無人看守之物亦與入室行竊有間以故例不剌字原有區別江省旣不並計浙省應請照辦以上各條本司參核江浙二省現辦章程折中定議是否允協擬合詳候憲臺核示遵行等情乾隆三十三年七月初九日奉巡撫部院覺羅永批如詳通飭遵照並刊入治浙成規循照辦理仍候督部堂批示繳

○竊賊三年無犯隆冬免其拘禁

署浙江按察使糧儲道徐爲報明事看得臨海縣舊賊朱阿佩刃傷捕役應順一案查朱阿佩前𨿽犯竊久已結案現未復犯因系舊賊差捕勾攝管押匪房本非有罪之人應照拒毆追攝科斷應如所擬朱阿佩合依官司差人勾攝抗拒毆差傷至內損吐血以上加二等律應於刃傷人杖八十徒二年上加二等杖一百徒三年卽請定驛發配折責擺站應順奉票往拘並無需索情事徐用邦亦非白役均毋庸議抑本署司更有請者一應竊賊犯事發落之後例責地保收管稽查如果攺過自新不復再犯理應聽其安業營生若必於年底逐名拘案禁押反失其謀生之策而膽玩捕役明押暗縱更不無串竊情獘今查朱阿佩自乾隆二十一年行竊遇赦之後計今已十有餘載旣無復犯之案乃必年年拘禁匪房致伊畏累拒捕滋生事端律例內原無必應逐年羈押之文乃系外省防杜匪竊不得已而酌行之法本署司管見應請量加變通嗣後以三年爲期如三年內新犯賊匪案結之後恐其鷹眼不能遽化隆冬歲暮正宵小竊發之時應仍照舊拘禁過歲以杜匪念其三年以前之舊匪事隔日久旣無再犯之案免其拘禁以省拖累如該犯在外仍行偸竊事發之日惟有盡法重懲並將原保人一體究責以示儆戒是否有當理合附詳等由於乾隆三十五年六月十二日奉署巡撫部院熊批朱阿佩如詳杖徒仰將該犯發車廏驛折責擺站限滿遞回安插先取驛收送查至隆冬歲暮拘禁舊賊原爲杜匪而設據請竊賊三年無犯免其歲暮拘禁亦系省免拖累起見但此輩賊匪難保其舊習竟不復萌若因三年內幸無破案遂任其自便是否於地方有益仰再會同藩司妥議另詳仍候督部堂批示繳又於七月二十日奉宮保督部堂崔批仰候撫部院批示餘照行此繳各等因奉此該按察使郝會同布政使富會查得臨海縣舊賊朱阿佩刃傷捕役應順一案前經署臬司徐道核擬轉詳並附請隆冬歲暮拘禁舊賊以三年爲期如三年無犯免其拘禁以省拖累蒙憲臺以此輩賊匪難保其舊習竟不復萌若因三年內幸無破案遂任其自便是否於地方有益批飭會同藩司妥議另詳等因仰見杜匪安良之至意本司等遵查竊賊本非善類誠難保其故智不萌是以向有隆冬禁押之一法但政貴可行法宜有制向來竊盜再犯或行竊案多有釘帶鈴枷充警之例如三年無過卽準開釋今隆冬歲暮禁押舊賊若不定以年限則若輩歲受拘累之苦竟無底止自新無路轉不免終身爲匪亦於地方無裨徐署司議請三年內新犯賊匪案結之後恐其鷹眼未化仍照舊於隆冬時拘禁過歲其三年以前之舊匪旣不再犯免其拘禁如敢仍行偸竊一經發覺盡法重懲並將原保人一體坐罪俾知攺過無犯者得爲良民怙終不悛者難逃法网似屬可行緣奉批飭會議是否有當理合會詳伏候憲臺察奪示遵等情於乾隆三十五年八月二十一日詳奉署巡撫部院熊批如詳行繳

○海洋偸搶匪犯分別擬罪條議

爲遵批議覆事浙江按察使郝會同布政使富調任寧紹臺道潘會議得溫處李道條稟請嚴海洋偸搶匪犯從復位罪一案奉撫憲批飭司道會議具覆等因本司道會同悉心核議一據稟拏獲洋匪如無事主請卽據供定案一條查海疆重地賊匪膽敢在洋搶劫爲害商賈情實可惡是以定例江洋大盜不分人數多寡曾否傷人俱立斬梟示其罪名原較內地加嚴但盜憑贓定贓憑事主指認方成信案故凡定擬盜竊案件必日贓經主認正賊無疑海洋內地初無二致例載鞫審彊盜必須贓證明確者照例卽決如贓迹未明涉於疑似者不妨再審等語此指現有事主僅系贓迹不明者尙應詳愼辦理若並無事主則贓憑誰認所起之物是否搶劫而來卽不可知其物或非采捕人所應有終屬疑似之間若以客商在洋被搶被劫人地生疏更慮耽延失業每多不報之案無庸事主認贓卽據犯供定案著爲成例在搶劫小案罪止軍流以下關系猶輕如系彊劫重案罪關斬梟不憑事主質認奚可遽定爰書致滋冤濫縱使承審之員自謂精明無誤而審轉之上司終覺案無確憑照招具題亦難免於部駁據云洋匪到案查訊之下容有不實不盡之事斷無自行誣認之理殊不思黠盜遇有主之案尙思狡賴卸罪若無事主指告孰肯自行吐露其自認之供或由兵捕妄冀邀功誣拷逼認或由州縣偏執輕聽刑求而得否則該犯旣已在縣自認甘心服罪胡爲解審又多翻異卽如平陽等縣審解鄭阿飄等在洋搶奪不識姓名事主衣物等案疊經在司翻供不認彊搶可見縣訊供情礙難盡信在李道之稟原爲懲治洋匪以靖海疆起見但贓眞案確之犯自當從重究擬而無主可憑之案未便艸率成招本司道詳加參酌嗣後拏獲洋匪起有贓物供出搶劫數案但得一二案有主出認者其餘各案𨿽無事主而該犯等爲匪已實卽可據供定案若所供之案無一事主又別無證據則罪疑惟輕似須另行確審臨時斟酌妥辦亦難預定條例總期罪無枉縱庶幾獄得平允矣又據稟在洋竊网治罪宜酌攺一條查沿海居民在洋撒网捕魚潮後及昏夜之際每多無人看守賊匪乘機偸取以致小民失業情實可恨但究屬鼠竊且系無人看守之物該道請將初犯止偸一次者加以枷號事屬可行若二次卽擬滿徒三次卽照積匪例充軍似覺過重所稱二次三次是否二案三案抑系再犯三犯亦未明晰如系三犯自有計贓五十三十及十兩上下分別擬絞擬軍擬流之條無須另行定例又查浙省詳定現行成規竊盜初犯同時並發五案贓皆十兩以上及六案七案贓皆一兩至十兩者俱擬徒罪若六案七案贓皆十兩以上八案贓皆一兩至十兩者俱擬遣罪再犯統計前後共竊四案贓皆十兩以上五案六案贓皆一兩至十兩者俱擬徒罪五案六案贓皆十兩以上七案贓皆一兩至十兩者俱擬遣罪今在洋行竊似應較內地加嚴本司道細加酌核請嗣後在洋行竊無論偸网及竊取別物一經被獲審實如系初犯僅止一案計贓罪止杖責者加枷號一个月兩案者加枷號兩个月三四案者照積匪例量減一等擬以滿徒五案以上者卽照積匪猾賊例攺發雲貴兩廣極邊煙瘴充軍再犯僅止一案計贓罪止杖責者加枷號兩个月兩案者滿徒三案以上擬遣俱各照例刺字如贓重者仍計贓從復位擬如此分別加重治罪俾洋匪畏法斂迹海隅自得寧謐矣又據稟在洋搶奪之犯宜加等治罪一條查律載搶奪人財物者不計贓杖一百徒三年計贓重者加竊盜罪二等並無在洋搶奪另行加重治罪之條至於彊盜律應斬決情有可原之夥盜免死減等發遣爲奴與搶奪罪名輕重懸殊未可相提並論𨿽海疆重地立法不可不嚴但如搶奪十人以上之案原可照糧船水手夥眾十人以上搶奪例分別首從擬以斬梟流遣現有辦過洋匪林莫國等成案可援若十人以下而有拒捕傷主之事卽應照搶奪傷人例分別傷痕輕重擬以斬候充軍如𨿽未行凶而搶奪不止一案或犯案不止一次者照依比律加減之例加等問擬軍流亦無不可總在承問官臨時酌情辦理似無須另設科條至若初次犯搶人數無多止此一案亦無持械傷主情事於問徒之外首犯酌加枷號兩个月從犯加枷號五十五日亦足示懲若不分案情輕重遽照彊盜例坐以遣流則搶劫幾無區別似失平允應毋庸議再所稟在船不曾與謀並不曾把舵扳船接贓分贓者與爲從不同但不力爲勸阻應杖一百枷號一个月之處情罪允當應如該道所請通飭各屬一體照行又據稟沿海種地居民窩贓應從重治罪一條查盜必究窩若無窩家則贓無藏處是以窩匿之家不容輕縱沿海漁戶在洋采捕所有不過釣具漁网之類其服食等項亦不過布衣布被薪水蔬菜而已如有綢縀衣被華麗對像曁銀數百兩錢數百千則顯系搶刧之贓若將此等贓物攜赴海島居民寄藏該居民輒行受寄誠如李道所稟難云不知其供不知情者乃系該州縣不加嚴審任其狡賴之故應請嗣後遇有收藏洋匪物件如以上所指名色顯然盜贓經主認明者務將窩贓之犯究明知情藏匿情由如系事前造意共謀者按律從重究擬外其事後知情窩贓者亦比照窩主不造意不同行以爲從論律減本犯一等治罪庶使窩贓之家知所儆畏贓無匿處易於破獲洵如李道所稟實爲綏靖海疆之一端也以上四條謹就本司道鄙見核議是否有當擬合會詳伏候憲臺核奪示遵等情於乾隆三十五年九月十三日詳奉巡撫部院熊批如詳行仍候督部堂批示繳又奉宮保督部堂崔批如詳移行遵照仍候撫部院批示繳奉卽移行遵照在案

○獲鹽實時秤驗廠鹽失竊無商竈報縣案據仍治以售私之罪偸竊鹽觔照販私問擬仍剌字

鹽驛道蕭爲遵批飭議事本道核議得柯橋一鎭爲寧紹兩郡水陸通衢界連三江錢淸兩場竈地私鹽易於出沒𨿽時有獲報而該巡檢條稟各獘亦在所不免查巡鹽兵役得規故縱久奉例禁屢奉憲飭地方文武員弁均有巡緝考成自無不實力查究第恐日久法弛應如該府所請申明定例再行通飭並令巡員在於要隘處所長川查察則兵役梟竈無可施其伎倆至於獲解鹽觔中途挖減畱難折耗甚至髙下其手以多秤少開脫罪名反稱獲解之員浮報希功等獘𨿽由承審衙門臨時查辦但與其懲治於事後莫若防範於事先亦應如該府所議嗣後巡員拏獲私鹽當犯秤驗觔數通報解縣該縣再加復秤如有數目多寡不符立卽檢查確實究詳以杜滋獘如系巡役拏獲到官鹽觔實時秤驗毋任羈畱獘混並查明獲鹽日時程途里數有無遲延倘敢栽私誣重照例從重嚴究則挖減折耗秤少之獘不禁自絕矣又如狡供鹽系廒內偸挖商竈聞風卽以廒鹽被竊等詞捏報場員暗於照會承審衙門未免瞻徇等獘查廒鹽失竊令該商竈赴縣報緝多則該縣親勘少則移場勘報倘於獲犯之後混供偸挖查無商竈報縣失竊案據𨿽經報場槪不準行仍提商竈治以售私之罪則商竈無從規避而梟徒亦難狡飾再據該府議稱匪盜偸竊鹽觔意在變賣實與販私無異如紹郡各屬辦理此等案件皆照竊盜本律計贓科罪查販私四十觔以上卽擬杖枷如或數至盈千累百卽分別流徒誠以巨夥小販害公誤課是以另立專條而竊盜贓至五十兩以上及一百兩以上始行分別徒流今核之紹屬鹽價每百觔不過一兩二錢竊鹽三四千觔估贓僅止四五十兩查販私之徒尙以資本漏課營生而竊盜偸挖鹽觔更虧商竈課本較之販私偸竊罪名懸殊實啟輕脫之漸似非肅淸鹽政之意亦應如該府所請嗣後各屬拏獲私鹽審系偸竊不得計贓定罪均照販私律問擬並依本法剌字計贓重者仍從重論庶姦徒無從狡脫而斷罪亦歸平允矣是否允協理合核議轉詳伏候憲臺察核批示等情於乾隆四十年二月初五日詳奉鹽部院三批送到樣示驗明發回抑卽照式抄發各縣場通頒曉禁倘有違犯卽照新例究擬詳報並飭實力奉行仍取各縣場遵依報查繳

○私鹽案件如應題咨內有百觔以下應擬枷責之犯摘出另結

浙江按察使司孔爲詳請鑑示以便遵循辦理事干隆四十一年十月二十八日準江蘇按察使孔咨開乾隆四十一年七月二十五日奉江蘇巡撫部院楊批本司詳徒罪人犯新例咨結所有販私案內百觔以下人犯江省向有省例分別觔數枷杖完結將來難免牽制請咨明畫一辦理緣由蒙批仰將一百觔以內分別枷責之省例起於何年敍明議定原案另行詳奪仍候閣督部堂曁浙淮鹽院批示繳又奉閣督部堂髙批開查律載凡犯無引私鹽者杖一百徒三年原無分鹽數之多寡也外省辦理私鹽案件數在百觔以內者因系窮民肩挑背負覓利餬口情有可原是以分別枷責完結並未奏咨有案如遇有題咨之件亦系將牽連枷責之人摘出另結以其本系偶然湊遇並非同夥也今該司議將外省例案咨明內部必幹駁查將來辦理殊費周章仰再悉心籌議另詳核奪仍候撫部浙淮鹽院批示錄報繳又奉浙鹽部院三批開查奉部以徒犯之案季報內有鹽犯擬徒有百觔以內分別枷責發落者因未經咨明定例恐部中查駁難於登答當經飭行浙省司道會同江省司道應作何辦理之處立卽會議具詳迄今未據議到今據該司具詳前情查省例與部例不符卽分別聲明咨部究多未便仰候兩江督部堂江蘇撫部院核示錄批通詳並移會浙省司道畫一辦理仍候兩淮鹽院批示繳又據經歷呈蒙兩淮鹽院伊批開仰卽呈堂候閣督部堂撫部院核示飭遵具報仍候浙鹽部院批示繳各等因到司奉此當查小販私鹽百觔以內分別枷責省例起於何時司捲曾經火焚無可追憑隨移各道查抄去後玆準蘇巡道抄移內開乾隆元年一件詳請分別販私枷責之罪以期畫一遵行事奉安徽撫部院趙批據鳳陽道詳議私鹽四十觔以上百觔以內者分別多寡定擬章程俾得畫一遵循緣由蒙批仰按察司確議通詳仍候督鹽院批示繳又奉總督部堂趙批據該道詳同前由奉批仰安慶按察司會同蘇州按察司確核妥議詳奪仍候撫鹽二院批示繳各等因到司奉此該本司等會議得據鳳陽道詳稱雍正十三年十二月間奉憲通飭以一件飭定獲私分別輕重完結等事案內會議鹽犯甚爲恩便惟原議內稱私鹽四十觔以上百觔以內訊系初犯察非積梟卽詳報所轄守巡道就近立時核批枷�完結等語未有定議枷責日期杖責數目各屬審詳有�枷號一月責三十板者有擬枷號兩月責四十板者所犯情事相同所擬罪名各異若不酌量定議未免增減失宜請嗣後凡有肩挑背負及車船夾帶私鹽如系四十觔以上至六十觔者枷號二十日責二十板過六十觔至七十觔者枷號二十五日責二十五板過七十觔至八十觔者枷號一个月責三十板過八十觔至九十觔者枷號三十五日責三十五板過九十觔至一百觔者枷號四十日責四十板俾各屬得以畫一遵循不致任意輕重等語查此等私鹽𨿽有枷責之議因無輕重之分是以各屬辦理未能畫一今該道分別鹽數多寡定擬枷責數目似屬允協應如該道所議通飭各屬一體畫一遵循又據該道詳稱查原議私鹽四十觔以上百觔以內止有本犯問擬枷責之條其引領牙人窩藏寄頓挑擔馱載者作何擬罪之處未經擬及故各屬審詳或擬輕笞或擬重杖或擬滿杖枷號亦屬輕重不等查律內引牙窩頓挑載等犯俱照本犯分別減等杖徒今此等罪犯亦照本犯枷責之罪分別減等問擬發落其非知情故犯者仍量予寬減等語查擬徒鹽犯律內引牙窩頓挑載等犯旣照本犯減等杖徒則此等應擬枷責鹽犯亦應如該道所議照本犯枷責分別減等發落其非知情故販者量予寬減洵無枉縱是否允協緣奉批議事理相應會議詳候憲臺核奪批示以便通飭畫一遵行等因抄移到司準此本司覆查販私百觔以內分別枷責原案𨿽經該道抄移但究系外省成例誠如督憲批示咨明內部必幹駁查將來辦理殊費周章本司覆加籌議伏查向來辦理題咨案件如有牽連私鹽枷責人犯均系摘出另結今徒罪人犯旣應按季匯咨卽與題咨案件無異所有先經詳結擬徒鹽犯應行匯咨之案以及將來辦理私鹽案件內如有牽連販私在百觔以內應照省例分別枷責之犯應請於匯咨時摘出外結以歸畫一以免牽制是否如斯相應再行詳候憲臺鑑核祗遵等情於乾隆四十一年九月二十八日奉閣督部堂髙批本司詳徒罪人犯新例咨結所有販私案內百觔以下人犯江省向有省例分別觔數枷杖完結將來難免牽制請畫一辦理緣由蒙批仰卽如詳通飭遵照並移浙省司道畫一辦理仍候各部院批示錄報繳奉巡撫部院楊批開據詳辦理章程仰候閣督部堂批示錄報並候浙淮鹽院批示繳又奉浙鹽部院三批開仰候兩江督部堂江蘇撫部院核示通行遵照仍卽移會浙省司道一體議覆畫一辦理並候兩淮鹽院批示繳又據經歷呈奉兩淮鹽院伊批開仰卽呈堂候閣督部堂撫部院核示分別移行飭遵具報繳等因於乾隆四十一年十月二十八日準咨

○民間告贖田產將滿三十年者應令備價繳庫俟契價交足之日扣算曾否已逾年限分別定斷

浙江按察使司國布政使司徐爲遵批議覆事干隆四十三年八月十四日奉巡撫部院王憲札內開札按察司知悉案查乾隆十八年間前任臬司同條奏內開請嗣後民間置買田產總以三十年爲斷在三十年以內則爲年分尙近如果契未杜絕聽其找贖等語經部議覆應如所議從前置買田產現今在三十年以內者準其找贖如在三十年以外契內𨿽無杜絕等項字樣不準混告找贖等因但何年爲三十年以內何年爲三十年以外續纂例內亦並未確切指明而細繹從前部議內有現今二字似有定限惟例內究無明文是以至今告斷不一有以雍正十二年置買之產扣至乾隆三十五年告贖計算已逾三十年之限𨿽契無絕賣字樣斷令不準回贖者有以雍正十二年置買之產扣至乾隆十八年定例之日爲止尙在三十年以內因契無杜絕字樣現今乾隆四十三年告贖仍斷令回贖者辦理殊不畫一小民無所適從現在復赴本部院衙門呈控查此件原例系該司衙門從前條奏之案合飭查議札到該司卽將乾隆十八年定例以前置買田產所稱如在三十年以內契無絕賣字樣例得聽其找贖者其起止年限究應如何扣算區別定斷不致互異之處立速查明自乾隆十八年定例以後該司衙門節年批斷詞訟案件辦過成讞由該司確議詳候核奪以便通飭遵照毋遲等因蒙此該按察使國查得同前司條奏經部議覆浙江等處從前置買田產現今在三十年以內者準其找贖如在三十年以外契內𨿽無杜絕等項字樣不準混告找贖並請嗣後民間置買產業如欲找贖者卽於契內注明回贖字樣統作典契如賣契無回贖字樣卽屬賣斷之產一槪不準找贖倘有仍前混行告找告贖者卽照訛詐例治罪並令詳悉出示曉諭務使窮鄕僻壤人人咸知遵守等因於乾隆十八年通行遵照在案續奉部行纂入條例內開嗣後民間置賣產業如系典契務於契內注明回贖字樣如系賣契亦於契內注明絕賣永不回贖字樣其自乾隆十八年定例以前典賣契轉不明之產如在三十年以內契無絕賣字樣者聽其照例分別找贖若遠在三十年以外契內𨿽無絕賣字樣但未注明回贖者卽以絕契論槪不許找贖如有混行告爭者均照不應重律治罪等因通行頒發亦在案本司伏查斷罪依新頒律凡有經部議準定例續經律例館酌攺纂入條例者俱以續纂條例爲憑此案同前司原奏部議內𨿽有現今二字續經律例館纂入條例已經刪除自毋庸復行引用如憲札內所指雍正十二年置買之產扣至乾隆三十五年告贖計算已逾三十年之限𨿽契無絕賣字樣斷令不準回贖自屬與例相符其以雍正十二年置買之產現今乾隆四十三年告贖已逾三十年之限乃以扣至乾隆十八年定例之日爲止尙在三十年以內因契無杜絕字樣仍斷令回贖辦理似屬錯誤查自乾隆十八年定例出示曉諭之後民間置買產業無論典契賣契自應遵例分晰載明至乾隆十八年以前典賣契載不明之產亦應遵照定例以立契之日扣足三十年爲斷如在三十年以內契無絕賣字樣者聽其照例分別找贖若立契之日扣至告發之日已逾三十年之限契內𨿽無絕賣字樣但未注明回贖者卽以絕產論槪不準斷令找贖其扣至乾隆十八年定例之日爲止分別限內限外之處顯與定例不符應毋庸議是否有當理合詳覆伏候憲臺察核批示以便通飭遵照出示曉諭畫一辦理等情乾隆四十三年九月十八日奉巡撫部院王批查此件原例𨿽前系臬司衙門條奏而民間控贖田產在藩司衙門居多自乾隆十八年定例以來藩司衙門是否畫一遵行之處仰布政司再行查明詳覆以憑核示通飭遵照書冊並發仍繳等因該布政使徐查得民間告找告贖之案應遵乾隆二十二年續纂條例核斷例載嗣後民間置買產業如系典契務於契內注明回贖字樣如系賣契亦於契內注明絕賣永不回贖字樣其自乾隆十八年定例以前典賣契載不明之產如在三十年以內契無絕賣字樣者聽其照例分別找贖若遠在三十年以外契內𨿽無絕賣字樣但未注明回贖者卽以絕產論槪不許找贖如有混行爭告者均照不應重律治罪等因遵奉在案查核例意蓋緣產業交關是絕是活必於契內注明則日後一目了然爭端自息無如浙省相習成風民間爭控產業呈出契據並不載明回贖亦無絕賣字樣者十居六七有司據契審斷槪作絕論未免偏枯所以干隆十八年前臬司同徳奏準三十年之限如乾隆元年正月出賣之產扣至三十一年正月卽在限外𨿽無杜絕字樣應作絕論若在三十年十二月以前𨿽無回贖字樣但不載明賣絕應聽其找贖此本司衙門批斷告找告贖之案歷來如此辦理祇緣州縣中有誤會十八年定例以前之句竟以十八年追溯從前分別三十年內外不知十八年原例明載現今在三十年以內者準其找贖等語自應以立契之日起扣至呈控之日止分別年限若自十八年追溯從前則自雍正元年五月起止乾隆十八年四月定例之日民間出賣一切契載不明之產𨿽在百年之後亦得指稱在例限三十年以內予以找贖似無此理應毋庸議第查例載扣至現今並未指明何日向來審斷均扣至告贖之日止核算年限內外似屬近理但浙省民情刁詐姦計百出每至契限將屆𨿽無原價輒呈縣控贖冀得藉稱限內迨至弔契斷贖後原價無償或僅交半或不交足希圖短少屢追屢延不但徒煩案牘適以長其刁風應請通飭各屬嗣後批斷此等案件一面弔契一面卽飭令備價先行繳庫聽候驗契批斷總以契價交足之日分別年限倘逾限不交𨿽斷贖在前仍以絕論庶不致買主產價兩懸而原主及時措還原價亦少差追之煩矣緣奉飭議擬合詳覆伏候憲臺察核批示以便移行遵照畫一遵行等情乾隆四十三年十月十九日奉巡撫部院王批仰卽會同臬司照該司等所議分晰指明通飭畫一遵照辦理毋任歧誤繳冊存等因奉卽通行各府飭遵在案

○竊盜再犯毋庸統計前犯之案以現犯案數贓數分別遣徒

浙江按察使司孔爲遵札議稟事干隆四十四年七月初五日奉巡撫部院王憲札查治浙成規內開竊盜再犯統計前後共竊四案贓皆十兩者擬徒五案六案贓皆一兩至十兩亦擬徒罪五案六案贓皆十兩以上擬遣七案贓皆一兩至十兩亦擬遣罪其前後行竊九案以上不論贓數多寡亦俱擬遣等因遵行在案查統計前後一說原未明晰卽如從前犯竊五案贓皆十兩以上擬遣一條假如前犯三案四案罪止杖刺後又復犯一二案卽擬遣罪杖與遣輕重懸殊以一二案而加擬重罪似屬未協餘可類推仰將竊盜再犯加擬徒遣各條再加詳核斟酌妥議稟候察奪等因奉此伏查成規開載竊盜再犯統計前後共竊四案贓皆十兩以上者擬徒五案六案贓皆一兩至十兩者亦擬徒罪五案六案贓皆十兩以上均行擬遣七案贓皆一兩至十兩者亦擬遣罪其前後行竊九案以上者不論贓數多寡亦俱擬遣遵行在案玆蒙憲札以統計前後一說原未明晰飭司妥議遵卽詳加酌核應請嗣後辦理竊盜再犯案件毋庸統計前犯之案應以現犯案數爲準如再犯三案贓皆十兩以上及四案贓皆一兩至十兩者俱擬徒罪四案五案贓皆十兩以上及六案七案贓皆一兩至十兩者擬遣八案以上不計贓數多寡槪行擬遣旣於初犯有別而遞加亦不至輕重懸殊是否有當理合稟候憲臺核示以便刊入成規通飭遵照其洪阿四等一案卽照酌定章程另行攺辦爲此具稟伏乞憲鑑等情乾隆四十四年八月二十五日奉巡撫部院王批如稟飭遵繳等因奉卽通行各府飭遵在案

○詳參疏防分別府分遠近酌定限期

浙江按察使司爲通飭事干隆四十四年九月二十三日奉巡撫部院三批本司議詳疏防限期𨿽有四个月原應早爲出詳扣畱院司核辦地步以便限內具題乃各該州縣任意遲延該管知府又不實力督催實屬懈弛玆奉憲批定限一月以前送揭到院本司謹按照各府遠近程途酌量定限查杭嘉湖紹四府所屬離省甚近詳參疏防應於失事之日扣限兩个月零二十日由府詳揭送司衢寧金嚴四府所屬離省稍遠定限兩个月零十五日由府列揭詳司溫臺溫三府所屬離省最遠定限兩个月零十日由府詳司本司均於三月以內轉詳不準扣除程限倘玩違不遵亦應按照逾限日期分別責懲參處如逾限在二十日以內者飭府就近提承重責逾限在一月以上以致不能限內題參者卽將督催不力之該管知府附揭請參如此立定限期庶不致再有延誤是否有當理合具文詳請憲臺察核示遵以便通飭各屬移營遵照等情於乾隆四十四年十月初八日奉批如詳通飭各屬遵照該司並咨移提鎭各協一體飭遵仍候閣部堂批示繳又奉閣督部堂三批查外洋失事各該州縣以謂例得免參是以並不預行查辦此系有意怠延歧視非尋常玩忽可比今據詳分別遠近定以限期議以參處庶可以杜將來仰卽通飭遵照仍候撫部院批示繳

○積匪猾賊分別案數定擬親屬相盜及竊無人看守之物免並計

署浙江按察使司爲札諭事干隆四十五年六月十九日奉巡撫部院李憲札本年五月內刑部奏準嗣後辦理積匪猾賊之案如系因竊擬流擬徒逃回釋回仍不悛攺復連竊至三案以上又初犯再犯之賊如糾夥連次疊竊至六案以上者並𨿽未糾夥而疊竊在八案以上者均照積匪猾賊例擬遣其並未糾夥竊案數少而情節有類於積猾者卽照積匪猾賊例量減一等擬以滿徒等因移咨到院當經行知遵照在案查例文內旣按其行竊次數以爲�而又有糾夥與不糾夥之分如一犯疊竊六案皆系糾夥或疊犯八案皆系獨自行竊則按例問擬自可合符設遇有疊竊六案而一二案系糾夥行竊余系獨自行竊將以其曾有糾夥之案卽照積匪猾賊例擬遣乎抑以其非盡系糾夥仍照初犯再犯本罪科斷乎並再犯之賊是否止就同時並發之案計算抑系將初次之案並計合算例內未盡明晰玆當奉行之始引用恐難免歧誤合行飭議札到該司卽日細繹例文悉心妥議通詳察奪如應咨請部示亦卽妥協具詳請咨再竊案內有行竊無人看守之物及親屬相盜例不刺字之案應否一並計算並卽查議附詳毋得遲延速速等因奉此該署按察使司鹽道陳查得奉準部咨嗣後辦積匪猾賊之案如系因竊擬流擬徒逃回釋回仍不悛攺復連竊至三案以上又初犯再犯之賊如糾夥連次疊竊至六案以上者及𨿽未糾夥而竊盜在八案以上者均照積匪猾賊例擬遣其並未糾夥竊案數少而情節有類於積猾者卽照積匪猾賊例量減一等擬以滿徒等因奉行遵照在案玆奉憲札以遇有疊竊六案而一二案系糾夥行竊余系獨自行竊卽照積匪猾賊擬遣抑以其非盡糾夥仍照初犯再犯本罪科斷並再犯之賊是否止就同時並發之案計算抑系將初次之案並計札司查議等因仰見憲臺詳愼至意本署司伏查疊竊六案之犯內一二案系糾夥行竊余俱獨自行竊若論其糾夥則未足六案之數卽以糾夥與獨竊之案並計又不足八案之數此等人犯應請卽照積匪猾賊量減一等問擬至再犯之賊糾夥疊竊六案以上或𨿽未糾夥疊竊在八案以上若除去初犯止就同時並發之案計算則再犯之賊與初犯之賊計案論罪較少一案似未畫一應請將初犯之案並計合算以符例意是否如斯辦理毋庸咨請部示伏候憲臺衡鑑示遵再行竊無人看守之物系準竊盜論親屬相盜以服制定罪情罪稍輕律皆免剌與以剌字爲坐律文原有區別似可毋庸並計合並聲明等情於乾隆四十五年十月初十日詳奉巡撫部院李批如詳通飭遵照畫一辦理仍候督部堂批示繳又奉總督部堂髙批仰候撫部院核示錄報繳等因通行飭遵在案

○竊盜再犯前犯一次在赦前免其並計仍作初犯又值恩赦準免其罪仍應刺字

浙江按察使司孫爲贓賊敗露等事看得鎭海縣賊犯王小本等行竊事主鄭超祖家一案前據該縣將王小本等分別審擬枷杖援免由府詳司經本司核轉奉憲臺以倪祥雲前次犯竊系在四十五年恩詔以前例免並計此次作爲初犯王小本前次犯竊在四十六年照再犯問擬均請援免查與竊盜止準赦免一次之例未符但此等案件各屬有照初犯援赦者亦有照初犯論決者辦理均未畫一批飭確查例載議詳察奪等因本司遵查竊盜例準援免一次又竊盜等犯遇赦俱免刺字又竊盜初犯再犯在赦前無論次數援免並計復犯仍作初犯問擬自應核其前犯�否邀恩分別減免如得免並計及曾邀減免之後再犯復遇恩赦均不應再準減免歷屆遵照原系畫一辦理本司前詳鎭海縣賊犯王小本倪祥雲董阿斗聽從未獲之李天林行竊事主鄭超祖一案計贓一十兩查王小本於乾隆四十六年行竊鄞縣事主王輔臣等家同時並發酌擬加枷刺臂此次系再犯應加枷號倪祥雲於四十二年行竊鄞縣事主錢惠周等家杖責刺臂在四十五年二月十四日恩旨以前此次應免並計仍作初犯杖責到官在本年二月二十二日恩旨以前各得枷杖均應援免惟查本年本司核詳平湖縣賊犯林八張太寶夥竊事主徐裕良家一案張太寶一犯先於三十八年犯竊杖刺發落在歷赦以前此次犯竊遇赦前犯應免並計仍作初犯從重照銷毀刺字例枷責仍請援免等由詳奉憲批林八等如詳枷號折責發落刺字援免張太寶補刺銷毀之字仍盡本法刺臂餘照行等因遵照在案是再犯之竊盜前犯在赦前免計仍作初犯又值恩赦減免其罪仍應刺字今倪祥雲與張太寶所犯相同本司前詳將仍作初犯之倪祥雲照竊盜免刺之例請予免刺核與憲批張太寶之案未能畫一應請將倪祥雲杖罪援免仍作初犯刺臂王小本系再犯遇赦所得枷杖應與初次犯竊之董阿斗杖罪均照前詳援免俱免刺字再倪祥雲一犯續據鄞縣通詳尙有夥同李天林行竊事主繆雨蒼一案計贓較重仍應歸繆雨蒼案完結合並聲明緣奉批飭理合查明例案詳覆伏候憲臺批示通飭遵照再查竊盜遇赦前犯在赦前例免並計仍作初犯而未邀恩之竊盜巳犯兩案論決第三次復竊甫經到官尙未定案適逢恩赦自與赦前犯竊並無二致自應照例免其並計但例內並無明文惟查乾隆四十一年曾咨部示內有竊盜人犯於赦前犯竊如系三次犯竊罪止杖流者逢有恩赦卽減爲杖徒等語是三次犯竊在赦後卽得邀免並計而前犯兩次巳經論決之犯三次犯竊到官又在赦前卽作三犯辦理反不得邀免並計且此等三次犯竊之案𨿽贓不及十兩者猶得減徒其在十兩五十兩以上卽應攺發擬絞均不得仰邀曠典未免獨抱向隅查原奉部示止云三次犯竊罪止杖流遇赦卽減爲杖徒無十兩上下分別援減之文似指第三次之案贓至百兩及一百一十兩而言非不準免其並計連前犯已決兩案並作三犯問擬但究無明文亦查無成案現在奉有恩旨似此之案各屬辦理未免參差卽關出入相應附詳統候憲示飭遵等情於乾隆四十九年五月二十八日奉巡撫部院福批倪祥雲如詳歸於繆雨蒼案內完結王小本等枷杖援免俱免刺字卽照議通飭畫一辦理繳

○竊盜例免並計之犯照初犯定罪遇赦分別減免仍應刺字後又復犯照再犯問擬

浙江按察使孫爲奉批查議事干隆五十年四月二十六日奉巡撫部院福批紹興府通稟竊盜人犯遇赦作何分別減免辦理由奉批仰按察司確查歷次辦理赦款妥議詳奪仍候督部堂批示繳又奉總督部堂富批仰浙按察司核明飭遵具覆仍候撫部院批示繳稟鈔發查各鈔稟內開竊照乾隆四十二年奉前升撫憲三以竊盜人犯欽奉恩詔得免並計復奉恩詔遇有再犯應分別應否援免等因咨請部示奉刑部以例載竊盜遇赦得免並計之後再行犯竊復遇恩詔後犯案到官審系再犯三犯俱按照初次恩詔後所犯次數並計照律科罪等語竊盜人犯於赦前犯竊如系三次犯竊罪止杖流者逢有恩赦卽減爲杖徒滿後復行犯竊仍按其赦後所犯次數依律科罪其於赦前再犯或初犯已經定擬發落者如赦後復犯亦卽按其赦後所犯次數科罪其赦前所犯之案例免並計卽此已是仰邀曠典旣遇赦邀免並計之後再行犯竊無論初犯再犯俱應實科其罪𨿽再逢恩赦不準減免等因是以竊盜人犯赦後復犯俱按其所犯次數實科其罪𨿽遇恩詔不準減免歷經遵照辦理在案今乾隆四十九年八月奉刑部通行議覆江蘇撫憲咨昭文縣朱阿貴等夥竊事主劉景山一案緣朱阿貴李幅生均於得免並計之後已經三犯計贓擬流遇赦不準減等奉部以竊盜止準免其並計一次若赦後復行三犯再逢恩赦自不準再行免其並計並無流罪不準減徒之例此案朱阿貴李幅生於初次行竊援赦得免並計之後復行竊三次此次行竊已屬三犯自不應再免其並計今計贓罪應滿流但事犯到官在本年二月二十二日恭逢江浙三省軍流人犯減等發落恩旨以前仍應照例準其減徒滿後復行犯竊仍計贓照三犯例治罪等因通行遵照在案今乾隆五十年正月初一日又奉恩詔軍流以下人犯減等發落是竊盜人犯遇赦得免並計之後復行三犯今奉恩詔自應遵照部行罪應擬流者仍行減徒滿後復行犯竊仍計贓照三犯例治罪惟查竊盜人犯遇赦得免並計之後復行再犯今奉恩詔應否一體辦理如計贓罪應擬流者卽行減徒罪應擬徒者卽行減杖罪應枷杖者卽行寬免仍行刺字此等人犯將來復行犯竊是否仍照再犯問擬抑應照三犯問擬至竊盜人犯先經論次前次遇赦未邀曠典亦未邀免並計復又犯竊今奉恩詔似與赦前再犯無異應否分別減免並免刺字將來復行犯竊仍作初犯問擬卑府因所屬現有赦後再犯三犯之案誠恐辦理錯誤理合具稟請示仰祈核示祇遵等情據此該按察使孫查得紹興府具稟竊盜人犯分別減免刺字一案奉憲臺批司查議詳奪等因本司查例載竊盜遇赦得免並計之後再行犯竊復遇恩詔後犯案到官審系再犯三犯俱按照初次恩詔後所犯次數並計照律科罪如赦前犯竊審系三犯罪止杖流者逢有恩赦卽減爲杖徒滿後復行犯竊仍按其赦後所犯次數科罪其赦前所犯之案例免並計之後再行犯竊無論初犯再犯俱應實科其罪𨿽再遇恩赦不準減免又乾隆四十九年間刑部通行江蘇省昭文縣賊犯朱阿貴等一案於得免並計之後又犯竊三次罪止滿流再逢恩赦應不準再行免其並計並無流罪不準減徒之例仍準其減徒滿後復行再犯仍計贓照三犯例治罪各等因奉行遵照在案今據該府具稟請示前來除竊盜人犯遇赦得免並計之後復行三犯今奉恩詔自應遵照部行江蘇昭文縣朱阿貴一案罪應擬流者仍行減徒滿後復行犯竊仍計贓照三犯例治罪外其竊盜人犯遇赦得免並計之後復行再犯今奉恩詔已有部行例案可循如計贓罪應擬流者卽行減徒罪應擬徒者卽行減杖罪應擬杖者卽予寬免仍行刺字此等人犯旣已準減其罪例不準再免並計如將來復犯卽應照初犯得免並計之後照再犯三犯問擬至竊盜先經論次前次遇赦未邀曠典亦未邀免並計復又犯竊恭逢恩詔應免其並計前案卽此已邀曠典仍照初犯定罪分別減免仍應刺字後又犯竊仍計贓照再犯問擬以�畫一玆奉前因是否擬合詳候憲臺察核批示以便轉飭各屬一體遵照辦理等情於乾隆五十年七月初一日詳奉巡撫部院福批如詳轉飭各屬一體遵照辦理仍候督部堂批示繳又奉總督部堂富批仰候撫部院核示遵行錄報繳

○過關咸貨每百觔止準護鹽二觔如違例多帶照販私律治罪

浙江按察使司爲據稟咨商事干隆五十三年九月內兩浙鹽運司倉奉總督部堂書憲牌內開準兩淮鹽院全咨據委巡寧蕪私鹽遊兵營王應正稟稱巡至蕪湖關上見有湖劃壹只裝載紹興蘿葡幹一百五十一包查蘿葡幹每包內撒落鹽四五觔不等又鹽菜每包撒落鹽十四五觔不等該船到關例應輸稅把總未奉明例不敢細查稟候示遵辦理等情查咸切貨物於乾隆二十三年一件特檄查議事案內經前院髙行據淮運司淮揚道會議嗣後咸切停止護鹽倘遇貨物生潮每貨一石許該商在於沿途官店內酌買二觔足以禦潮槪不準帶護鹽倘有隨貨帶鹽出場卽行究治等因通詳批準飭遵在案今據前情應咨行兩江各關一體查禁咨請酌覆以便畫一查辦等因到本部堂準此查此案前據該委員王應正稟報前情並據安徽道稟稱向有咸菜蘿葡干等項商人販載遠行每貨一百四十五觔約拌鹽三四觔至十數觔不等以禦潮濕仍循其舊如有夾帶多觔影射朦混仍卽立拏究辦各等情當經批行照舊放行在案玆準前因查商人販賣蘿葡干等項拌和鹽觔以禦潮濕自屬必需但不限定數目難免藉貨營私任意夾帶殊於引地有礙今準兩淮鹽院查有乾隆二十三年詳定每貨一石止準帶護鹽二觔之案應卽仿照辦理以杜其漸除移行各關並檄寧蕪緝私委弁出示曉諭一體盤查嗣後過關咸貨每一百觔止準護鹽二觔其多帶之鹽提出交地方官發商變價充公並定一年之限如有一年內多帶鹽觔者止將多餘之鹽提出充公免其治罪貨物仍舊放行如一年限外有違例多帶者明知故犯應將人鹽一並拏交地方官照販私律治罪外合並飭遵仰司照牌事理卽便移行各臬司一體遵照毋違等因過司準此通行遵照在案

○竊盜初犯再犯未曾援赦免計直至三犯始遇恩詔分別減等免計

署浙江按察使司淸爲黑夜被竊事干隆五十五年十月十五日奉前撫部院海批前任髙署司呈詳嘉善縣賊犯屠阿才行竊事主薛勝備家該犯先於五十二年初犯刺臂五十四年三月間再犯剌面今於五十四年十二月初五夜復行竊本案至五十五年五月十七日獲犯到官已屬三犯計贓七兩零系屠阿才獨竊該縣府擬以竊盜三犯銀不及十兩錢不及十千例杖一百流三千里𨿽事犯在本年恩詔以前到官在後不準減等由府司轉請核咨緣由奉批查該犯前經兩次犯案均在本年欽奉恩詔以前業經發落今竊薛勝備家到官在後仍照三犯問擬則前次發落之案未邀赦免尙未允協應否免其並計仰再確查例案另擬詳奪仍候督部堂批示繳冊並發等因奉此本署司遵查定例竊盜遇赦得免並計一次又查乾隆十六年江西分宜縣賊犯劉發生行竊黃成九牛只一案該犯兩經犯刺審照三犯擬流事在赦前到官在後不準援免咨奉部覆以劉發生先犯兩次事在赦前例不並計將劉發生攺照初犯枷責完結四十二年江西丰城縣洪姝仔行竊王竣五一案都昌縣石象賢行竊汪聚文一案江蘇通州賊犯羅琪等行竊施敍周一案均系三犯擬流事在赦前到官在後擬以不準援減奉江省督撫二院駁照劉發生一案攺爲初犯完結又四十五年蘇撫吳請咨部示案內有婁縣賊犯陳忝寶爲從行竊趙李氏家逾貫一案該犯先於三十六年初犯刺臂四十年再犯刺面今又行竊因在四十一二兩年恩詔以前例免並計不作三犯擬絞仍照初犯以滿貫爲從擬流咨結又四十九年刑部總辦秋審處酌議呈堂傳知各司章程凡三犯未曾邀恩之案如到官在赦前者擬流減徒到官在赦後者將前兩次免計仍作初犯論卽外省亦照此辦理近如本年桐鄕縣李三行竊顧勝三家仁和縣孫連行竊張廷憲家等案此皆從前未曾免計至第三犯始行逢赦事犯到官俱在本年恩詔以前計贓擬流減徒咨部照覆各在案是凡初再犯時未曾遇赦免計至第三犯始行逢赦事犯到官俱在恩詔以前者不準免計止準減等已有現辦成牘其初再犯時未遇赦免至第三犯始行逢赦事在赦前到官在後者𨿽現無本省辦過之案但旣有竊盜遇赦免計一次之例並有歷屆辦過劉發生洪姝仔石象賢羅琪等案成牘又有刑部定議準其免計章程自應將前兩次免其並計以現犯第三次作爲初犯定擬今該縣府以屠阿才審系三犯𨿽事在赦前到官在後不準援免仍照三犯擬流是但論到官先後而未計及免計之例殊不知別項軍流徒杖專須論其到官先後分別援準減免與否若竊盜一項與別項罪犯不同旣有免計一次之例又須分別到官先後兼而計算方謂該備無遺應請嗣後凡竊盜一項除初犯再犯之案從前已經援赦免計之後復又犯竊到官者不準再行免計卽將現犯之案照再犯三犯定擬如到官在本年恩詔以前者仍照例分別減等寬免到官在後者不準減免外其初犯再犯之案從前未曾援赦免訃直至第三犯始遇恩詔如到官在赦前者除計贓擬軍應行攺遣之犯不準減等外其罪止杖流者應照李三等案減爲杖一百徒三年如到官在赦後者卽照劉發生等案並秋審處章程將其前犯兩次免其並計以現犯第三次作爲初犯定擬如此庶與定例及歷屆成案並刑部內定章程俱相符合不致再有掛漏並無畸輕畸重之虞而辦案亦得歸畫一所有屠阿才一案應卽照此辦理請攺照初犯計贓七兩零杖七十刺臂發落是否允協理合查明例案詳候憲臺鑑核示遵再查尙有鄞縣賊犯王阿扳行竊事主李明允一案其前犯兩次俱在赦前其現犯之案亦系赦後到官與屠阿才之案情事相同經該縣府亦擬三犯由前署司照轉現奉憲臺批查容卽另覆可見所屬泥以到官先後而未計及免計之例者不一而足如蒙批準當卽通飭各屬一體遵照畫一辦理免致再有歧誤並可否將此咨明部示之處聽候憲裁等因於乾隆五十六年二月初六日詳奉巡撫部院福批查竊盜三犯赦後到官得免並計已有例案可循毋庸咨請部示仰卽通飭各屬一體遵照仍將屠阿才照擬轉飭發落並候督部堂批示繳又奉總督部堂伍批據詳已悉仰卽通行遵照但浙省賊匪之爲害閭閻實�可惡獲到賊犯𨿽有例案可循然須核計贓數情節定擬未便槪從輕減致竊匪得以肆行無忌也仍候撫部院批示繳等因通行遵照在案

○禁帶鐵鎗石礅

浙江按察使司姜爲惡賊欺偸叩恩嚴緝究追事干隆五十六年七月二十一日奉巡撫部院福批石門縣通詳事主範徳昌家失竊獲賊李阿三一案緣李阿三籍隸卑邑原系舊匪先於乾隆四十年三月內行竊事主李再天家犯案杖刺發落於四十三年二月初九日晚行竊事主陳龍奇家犯案因前犯在赦前例免並計仍作初犯杖刺發落交保李洪髙管束不敢再犯嗣李阿三自將刺字爛去肩挑度日迨五十五年五月二十五日李阿三因患病初愈貧苦難度復起意行竊當夜二更獨自一人走至事主屋後用所帶桑剪撬後門進內竊得蠶絲等物事主知覺喊叫李阿三卽攜贓而逸次日李阿三將贓賣給過路不識姓名人得錢花用尙有縀水鞋一雙存於家內據事主報縣屢經比緝去後玆據該捕緝獲李阿三到案傳同事主弔起原贓先後查訊據該犯李阿三將起意行竊得贓消變各情供明不諱並堅稱除供認之外並無窩夥亦無竊劫別案矢口不移似無遁飾贓經主認正賊無疑查律載竊盜贓二十兩杖八十又例載竊盜自行銷毀刺字者枷號三个月杖一百各等語此案估贓二十二兩零李阿三除計贓律止杖八十系再犯加枷號三十日輕罪不議外合依竊盜自行銷毀刺字例枷號三个月滿日杖一百折責四十板刺面仍補刺右臂銷毀之字該犯訊無同居親屬知情分贓捕保亦無得規容隱情事均無庸議原保人李洪髙𨿽不知竊情但與該犯之兄李祥林均失於禁約各例應笞四十容俟提案發落買贓不知姓名請免查提巳起之贓給主認領銷變贓物照估追賠賊具桑剪遺失免追該犯尙有行竊事主郭正昌家一案計贓二十一兩零罪名相等從一科斷現在另文擬詳應歸本案完結再該犯李阿三於遇赦得免並計之後今次行竊𨿽屬再犯但疊竊二案實屬怙終不悛應請於發落之後釘帶鐵鎗交保管束朔望點卯以示允警倘能攺過自新再行疏釋是否允協理合將查訊緣由錄供議擬造具贓冊備文通詳仰祈察核示遵等情奉批仰按察司核飭發落仍候督部堂批示繳冊存奉此查是案先據縣詳到司本司當查釘帶鐵鎗𨿽似懲匪之法但自笞杖以至斬絞五刑全備俱可按照律例引用如鐵鎗石礅之類不在五刑之內如令釘帶與永遠枷號何異且或向各居民鋪戶藉端勒索轉多擾累非禁暴安良之意前年曾奉部議有案未便準行當批該府照例核明飭遵具覆並通行各府一體遵照外今奉前因合行報明憲鑑等情於乾隆五十六年八月二十九日詳奉巡撫部院福批據詳已悉仍候督部堂批示繳又奉總督部堂伍批據詳已悉仍候撫部院批示繳等因通行遵照在案

○拏獲無犯私鹽照八折分別給賞充公

署浙江按察使司恩案準兩浙鹽運使司移開乾隆五十八年五月初五日奉鹽漕察院全批本司伏查浙鹽營銷引地界連數省兼之地多濱海私販最易充斥現奉憲臺整飭鹽務首重緝私疏銷額引今巡役兵民拏獲私鹽經撫憲奏明卽以賞給獲私之人各巡役兵民得以獎賞查緝私販自肯認眞實於營銷有裨但將所獲私鹽卽令兵役等領售是私販之鹽反得藉官銷賣實於引地大有關礙玆奉憲臺抄發五十六年在兩淮任內會同江蘇撫部院長江西撫部院姚辦理建昌府緝私情形一案奏明兵役所獲私鹽交商八折給價聽商自賣移咨轉飭遵照在案似此則賞給之鹽不至在引地賤售庶於商引無礙自應遵照前咨所獲私鹽卽歸本地商店存銷先行照八折給價收領車船等項亦應仿照江省一例聽兵役等自行變賣至緝獲私鹽梟販應照例歸縣審辦其鹽觔數目與夫獲鹽不獲犯之案亦應報縣通詳庶有查考又本年二月準江蘇藩司咨準戶部議覆江西撫憲托咨嗣後人鹽並獲私鹽照依新例全行賞給如獲鹽不獲人者給賞一半等因遵照在案查人鹽並獲之鹽案犯可以訊究鹽數確有可據若僅獲私鹽並無人犯則鹽數多寡難稽各場透漏之私鹽卽可指爲緝獲之鹽向商索價尢屬易於滋獘應請飭將僅獲之私鹽並未獲犯者其鹽觔照附近各場竈價給發全行作賞毋庸賞給一半庶餘剩一半鹽觔不須另爲籌議以歸畫一商店所收無犯私鹽仍照八折合算將余價由經商解司充公俾免附近場地之店貪買無課鹽觔通同舞獘再私鹽發商變價應於合縣店商均勻攤派令經公各商按月造報庶免淆混以上私鹽賞給兵役應行酌定章程之處緣奉憲臺飭議本司詳悉熟籌酌爲核議如此庶私販可杜仍於商鹽及營銷額引無礙冀可得收實效是否有當擬合詳請憲臺鑑核分別移咨轉飭遵照實爲公便等因奉批據詳獲私充賞酌定章程俱屬妥協抑卽移行通飭遵照畫一辦理仍將發變鹽觔同賞給各數飭令經公商按月造冊報查毋任隱漏餘照行並候分咨江浙各部院一體飭遵該司仍補詳督撫部堂院查照此繳

○發往新疆官犯毋庸委員長解

刑部咨開爲請停等事浙江司案呈準兵部咨稱浙江巡撫覺羅吉咨稱據布按二司會詳竊照參革官員發往新疆效力贖罪浙省向來會委短解文武員弁逐程遞解交替又專委佐雜官一員長解赴甘查此等人員曾任職官當知法紀其獲咎發往新彊沿途旣有短解文武員弁及兵役遞解諒無疏脫之虞本司等歷任他省每見起解此等廢員並不委員長解卽如近來閩省解甘效力贖罪官犯均系短解員弁接遞轉解亦未委員解甘浙省事同一律應請嗣後循照辦理等情當經詳奉本部院因事關更定章程應咨查鄰近各省如何辦理俟覆到飭遵在案嗣奉準札知江西省咨覆向無長解之員與閩省所辦章程無異而安徽江蘇二省查覆歷來俱委佐雜一員長解各省辦理未能畫一今浙省應如何辦理飭令會同妥速議詳等因奉此該署按察使杭嘉湖道李翮會同布政使田鳳儀會查得發往新疆效力贖罪官犯浙省向來委員長解固屬愼重之道第思此等官犯本身曾任職官素知法紀且發往新�效力贖罪本非重犯設奉恩詔或可邀恩釋放其有力之員或到大部或抵配所均可呈請贖罪官犯皆安心前往意存希冀卽無長解中途決無他慮若必拘泥向例委員長解非特佐雜人員多此一番跋涉而於僉解事宜亦無甚裨益況江西福建二省旣向無管解之員浙江與該二省鄰封接壤亦可仿照辦理本司等管見嗣後發往新疆效力贖罪官犯應請卽照該二省之例由起解衙門會委文武員弁愼選兵役逐程小心遞解並請先期移咨前途經由各省督撫憲飭知經過之地方官一體循照會委員弁接遞交替如此則沿途之防範仍嚴而現有職任之員不致因此更調曠誤似於地方公務兩無妨礙除咨刑部相應咨明等因查管解新疆效力贖罪官犯事隸刑部該撫旣咨刑部應聽刑部核議等因並據該撫咨同前由等因前來查擬發新疆效力贖罪官犯向來各省祇將起解日期具文報部其如何委員解往俱聽各省自行辦理今浙江巡撫以發往新疆官犯該省向系委員長解請攺照江西福建二省逐程短解咨請部示查此等人員均曾任職官素知法紀與別項發遣常犯不同各官犯不惟希冀邀恩安心前往且業已獲愆懲創又豈肯中途脫逃更罹重罪是該撫請照江西等省逐程短解之處自系酌量情形應如所咨辦理至如何專其責成毋令疏虞仍令該撫隨時斟酌派委務期事歸妥協相應咨覆兵部並知照該撫可也等因乾隆六十年正月初九日浙省準咨

○祖父母父母呈首子孫違犯之案查明分別詳解辦理

浙江按察使司張呈詳爲詳請通飭等事案奉憲批杭州府呈詳父母呈首子孫懇求發遣之案應遵照定例隨詳請遣無須覆審解勘由蒙批仰按察司核明詳覆飭遵至忤逆二字現閱邸抄奉旨應摘敍違犯觸犯字樣不得槪以忤逆二字開寫並卽通飭遵照繳等因蒙此本司遵查例載祖父母父母呈首子孫懇求發遣及屢次違犯顯然者卽將被呈之子孫發煙瘴地方充軍等語細繹例意蓋以父子爲天性至親以父控子斷無屈抑故卽照所控辦理不必再爲審訊也乃自有定例以來各省辦理章程尙未畫一有隨詳請遣者亦有覆審詳解者𨿽歷辦各案無論解審與否俱經奉部覆準從未駁查而以例不解審之案輾轉批解不特往返長途徒多羈滯且與原奉諭旨究屬未符該府請將父母呈首子孫之案卽隨詳請遣毋庸解審之處似屬照例辦理惟是父母有親繼之不同子孫有愛憎之各異故例載繼母告子不孝行拘鄰族審勘若有誣枉卽與辦理又祖父母父母聽信後妻愛子蠱惑爭奪財產等項捏告打罵者究問明白亦與辦理是於嚴懲不孝之中陰遏不慈之漸亦非一經呈告槪照所控辦理也若如該府所議將首子之案槪由州縣隨詳請遣則親繼漫無區別難保無愛憎之偏卽難保無含冤之獄不足以昭詳愼而重刑章應請嗣後除繼母告子不孝及祖父母父母呈求發遣查有後妻者仍令各州縣詳細推鞫照尋常軍流之案由司親勘詳咨外其餘祖父母父母呈首子孫違犯顯著者各州縣錄取犯供一面定擬通報一面詳府核轉仍由本司敍詳請咨無須覆審成招亦不必聲扣例限如此分別辦理與例意俱相符合而定讞益昭愼重矣緣奉飭議事理是否允協理合詳請憲臺察核示遵再忤逆二字應遵旨摘敍違犯觸犯字樣不得槪以忤逆二字開寫現巳遵批通飭遵照合並聲明等情於嘉慶二年二月初四日詳奉巡撫部院玉批如詳通飭遵照繳

○徒犯毋庸專發驛丞收管

浙江按察使司陸呈詳爲詳請等事查例開徒犯脫逃如有該管驛丞以驛丞爲專管知縣爲兼轄若該縣無驛丞者系知縣兼管者以該縣爲專管知府爲兼轄至乾隆二十一年奉部議凡裁驛徒犯均歸縣管束以知縣爲專管知府爲兼轄又乾隆五十二年云撫譚奏準徒犯照軍流之例於通省州縣內不拘有無驛站均勻酌配交地方官管束巳奉刊入律內遵行又乾隆五十四年奉吏部通行條例內稱徒犯旣照軍流人犯派撥之例於通省州縣酌配則遇有脫逃應照安插軍流之例以吏目典史爲專管州縣爲兼轄有驛州縣仍以管驛之縣丞等官爲專管等因各在案今據城南務兼管浙江驛丞以徒犯請免發驛詳奉憲臺批飭核議經前署司轉行去後玆據該府核詳前來本司復查近年凡徒犯詳請定地俱奉憲臺照例批飭發某縣安置所有外結徒犯季冊內俱照例以發縣造報卽造送配所徒犯收管季冊亦以縣送收管造報而詳參徒犯在配脫逃職名又以巡典爲專管州縣爲兼轄辦理殊不畫一查發配徒犯自裁驛歸並縣管之後巳無專發驛丞收管之例亦無造報詳參驛丞之案自應遵照乾隆五十四年部行凡有徒犯槪發州縣安置該州縣接收徒犯時遵例折責派發巡典及兼管驛務之縣丞等官交保管束取具巡典等收管由縣加具收管申送毋庸專發驛丞收管嗣後由司造送收管季冊內亦應照例聲明由縣轉發巡典及兼管驛務之縣丞等官安置字樣遇有疏脫詳參卽以巡典等官爲專管州縣爲兼轄如此庶於定例相符而辦理得歸畫一不致再行歧互所有城南務呈請之處卽照此辦理所有發驛當差之遣犯自應遵照向例仍發驛充當苦差責令驛丞及兼管驛務縣丞等官管束等情於嘉慶三年二月十九日詳奉巡撫部院玉批如詳通飭遵照繳

○浙省辦理海口營務緝捕各條章程

巡撫部院玉奏爲確核海口營務實在情形並歷年辦理章程遵旨據實覆奏仰祈聖鑑事竊臣承準軍機大臣字寄嘉慶四年正月十二日奉上諭有人條奏近來洋盜充斥皆由搶刼商船糧食暗地勾通行戶重價購米得以久畱請一例禁止並於海口陸路添設重兵等事此等情節沿海各地方諒所不免但應如何設法辦理朕難以懸斷著傳諭凡有海疆將軍督撫等各就該處地方海口情形悉心確核務使洋面日漸肅淸而於商民仍無妨礙各抒所見據實奏聞候朕指示施行其水師各營作何訓練整頓之處亦著一並詳議具奏所有原片著抄寄閱看將此各傳諭知之欽此遵旨寄信前來臣跪讀之下仰見我皇上廑念海疆弭盜安民整飭戎行之至意伏查浙省海洋南連福建北接江南綿亙一千餘里島嶼叢雜向聽民人居住者四百八十一處臣於嘉慶元年八月內到任其時適有安南匪船自粵閩來浙在洋伺刼原任督臣魁升任撫臣吉均在寧臺一帶督緝臣卽馳赴臺州接印任事卽會同督飭三鎭舟師緝拏並將沿海島嶼要隘情形逐一確查詳悉詢訪查弭盜之法貴乎先淸其源該匪等在洋往來伺刼若無島嶼居民接濟米糧代消贓物則盜匪口食無資贓物無由變價亦斷不能在洋久畱是欲淸盜源必先絕通盜之人爲要務但島嶼盈千居民數萬亦不敢造次致釀事端是以公同商酌先將著名窩盜消贓之處查拏嚴辦庶可懲一警百各小島嶴咸知警惕臣訪悉距臺州所屬海門外一百二十里有上大陳山一處孤懸外海向系閩民盤踞其中良莠雜處多系通盜消贓之匪因未識該山人數之多寡島嶼之情形不便冒昧臣卽以編查保甲爲名派委通曉閩語之署照磨葉萬根帶同縣役十餘人前往查看訪詢據該員回稟人數不過數百及勘明該山情形繪圖前來臣一面具奏一面飭調黃巖鎭嶽璽帶領兵船密赴該山查拏搜獲有名盜匪及通盜消贓接濟食物各犯四十九名在該山起獲刀鎗火藥等項均經臣審明分別斬梟發遣其餘種山閩民原籍有家屬者遞回原籍無家屬者分發浙省不近海洋各州縣交保安插並將該山房屋艸藔全行拆毀焚燒勒石永遠封禁不許閩民再來居住並出示嚴禁有犯必懲以後各山島居民稍知畏懼復恐此等貪利姦徒仍有濟盜消贓之事臣於各要隘分派文武員弁嚴密稽查又拏獲代盜打造鐵刀之陳梅代盜置買火藥之林空心梁宗山潘兆開代盜打造鐵礟並代盜置造刀械竹盔火藥之許阿靑蕭齊等經臣俱照洋盜一律定擬奏請斬梟辦理在案近年以來各島嶼居民知查拏嚴緊漸知守法消贓濟匪之犯比前日少臣與督臣魁商定閩浙兩省各鎭不分畛域遇盜上下兜擒此數年來兩省會合緝捕剿撫兼施投首拏獲者共四千餘名現在僅有蔡牽一幫及零星土盜東捕西逃尙未弋獲臣惟有督飭三鎭舟師實力擒捕以期肅淸洋面至於海口陸路添設重兵一節臣在浙三年每當緝捕緊要之時誠恐兵船追捕緊急或有盜匪登岸逃竄節經會同提臣在於緊要口岸酌調附近各營兵丁自一百數十名至二三百名不等各帶鎗礟器械分別防守去年拏獲盜犯洪協王棟等九十餘名卽系守口兵丁拏獲奏明分別辦理臣隨時相度情形酌辦似可毋庸常川添設重兵虛糜糧餉再查商貨原貴流通粵閩來浙商船並非僅販洋貨卽煙糖木植等物無所不有未便將販貨之船一律禁止卽如關東所產之豆石江浙所產之棉花與夫粵閩二省所出之煙糖木植等類均爲民用所需一旦禁止勢必物價日昂似於民情均多未便其保護商船之法經臣奏明於三鎭兵船上下巡緝之便帶領商船同行旣不致有誤緝捕又可保護無虞自奏辦之後被刼之案較前漸少現在商民稱便貨物流通似可毋庸更張至浙省水師兵丁從前本未諳習上船嘔吐者誠不乏人自乾隆六十年升任黃巖鎭孫全謀到任之後該鎭熟悉水務訓練有方水師營弁兵丁跟隨出洋緝捕盜匪衝風破浪皆能勇往追擒孫全謀升任廣東接任之黃巖鎭嶽璽本系陸路副將因孫全謀升任之時經臣暫委接署該員竟能涉歷波濤督率將弁拏獲多盜奉旨賞戴花翎補授總兵定海鎭李長庚籍隸福建曾任水師多年尢爲熟諳溫州鎭林起鳳數年水師亦尙熟習三鎭等督率舟師往來緝捕並護送難番保護商船將弁兵丁終年在洋未能登岸似毋庸另備船隻練習至於陸路各營臣系滿洲世僕弓馬騎射幼曾學習所有各營馬步騎射鳥鎗藤簰臣於閱兵時卽在弁兵內看有技藝優嫻馬步熟練者挑爲教習分給各營教演臣亦時加訓練倘有衰老充數及缺額糜餉情獘臣查出據實嚴參斷不敢諱飾姑容所有臣三年辦理緝捕洋盜章程並海洋情形敬繕淸單恭呈禦覽理合遵旨據實覆奏伏祈皇上睿鑑訓示遵行謹奏謹將浙江省辦理緝捕洋盜事宜敬繕淸單恭呈禦覽

一水師三鎭酌定船隻兵數擇要停泊巡緝事宜查浙省洋面自南至北綿長一千數百里南首北關山與閩省交界系入浙門戶最爲扼要經臣酌擬溫州鎭配船四十隻每船配兵四十名共兵一千六百名卽交該鎭統領在於閩省交界之北關山停泊巡緝以堵南來盜船又石塘地居浙洋適中與玉環廳相去不遠黃巖鎭配船三十隻每船配兵四十名共兵一千二百名卽在石塘一帶巡探與溫州鎭兵船上下策應至北洋之石浦向爲盜匪出沒之所與定海縣相去不遠酌派定海鎭配船三十隻每船配兵四十名共兵一千二百名卽在石浦一帶往來巡緝如遇盜船與黃巖鎭兵船上下兜擒聲勢亦屬聯絡並於各鎭帶領兵船之外復又每鎭派給釣船十一隻每船配兵十名扮作漁戶以爲誘擒及報信之用三鎭共派船三十三隻共配兵三百三十名以上共派大小兵船一百三十三隻共配兵四千三百三十名因該兵等所得月餉無幾離營出海不能自裹口糧隨每名日給口糧銀三分巡防差探弁兵離泛不遠每名日給口糧銀二分以資食用查前任撫臣長奏明裁汰水師馬兵餉幹銀二萬五百五十兩核計兵丁口糧不敷支用又經臣查明藩庫歷年積存平餘閒款銀六萬餘兩奏請動支給發核實報銷

一嚴禁米石出洋查濱海地方往往有姦牙鋪戶貪圖重利通盜濟匪將米石偸運出洋接濟盜船之事不可不嚴行查禁以淸盜源先經前撫臣長奏明無論文武員弁兵役民人有能拏獲偸漏出洋米石卽將所獲米石全行給賞以示鼓勵臣到任後復又剴切出示嚴行禁止並因漁船出洋采捕均須備帶食米恐其中影射濟匪復經通飭各屬遇有出口船隻責成牙行先將船照赴縣呈驗查對舵水名數程途遠近每名每日準帶食米一升五合核明共應帶米若干塡給三聯米票一張令船戶赴行買米卽畱船內作據一張截給米牙照依印票數目賣給一張存縣備查守汛員弁驗明船戶所執印照稽查米數如有浮多立拏解究

一嚴禁姦徒偸漏硝磺火藥出洋濟匪查海洋盜匪每遇商船卽施放鎗炮肆行刼掠兵船追捕亦有放炮抵拒之事此種硝磺火藥若非沿海不肖兵丁及�爆店戶圖利偸賣卽系姦徒私行濟匪經升任撫臣吉奏明飭令地方官並各口委員實力稽查並咨明出產硝磺之山東河南江西湖廣等省督飭州縣於官爲給照采買之外不許絲毫出售夾帶滋獘臣到任後又經節次出示嚴禁並通飭沿海州縣不許藉稱制造花爆致滋影射透漏如有違犯立拏究辦

一嚴禁私販鐵斤鐵器出洋查節年拏獲洋盜搜獲鎗炮器械顯系姦徒貪圖重利私買別項鐵器賣給盜船攺造鎗炮先經升任撫臣吉嚴查飭禁臣到任後復經奏明飭令各屬如有內地商民攜帶農具鐵器等物赴沿海州縣售賣者俱令報明地方官給與照票經過各口岸逐一稽查以杜偸漏出洋之獘倘有並無照票私販鐵器出洋之犯卽行嚴拏從重辦理並通飭濱海州縣將沿海口岸開設鐵鋪一槪搬移城內並立行頭隨時稽察毋許打造違禁鎗炮等項以杜接濟盜匪

一設立甲長嶴長稽查通盜匪犯販私違禁食物等獘查保甲之設原以淸民戶而稽流匪立法最爲周詳浙省寧波臺州溫州三府屬沿海各島嶴向俱設立保甲門牌以資稽查恐日久廢弛地方官不能實力奉行以致良莠雜處姦匪叢生每爲盜匪所誘貪得重利或爲探聽信息或爲消變贓物接濟口糧淡水勢所不免臣到任後當卽嚴飭沿海各屬凡村莊市鎭及海洋島嶼每十家爲一甲設甲長一名按戶分給門牌開載戶口年歲責令甲長稽查每十甲設總甲一名每一鄕一都則設總保一名一山一島則設嶴長一名俾致稽查約束如有私通盜船消贓濟匪及容畱外來匪類面生可疑之人責成甲長嶴長立卽據實具報送官究處如有知情容隱卽將甲長等一並從重治罪臣仍於督緝洋匪之便委員順道抽查畱心盤詰務使姦徒無可容身海洋可期寧謐

一酌擬兵船乘便護送商船以免盜刼查商民挾貲在洋貿易與其孤舟獨行每致船貨被刼似不若候大幫兵船隨同開駕可保無虞且賊匪在洋無刼奪之利被獲幹梟示之條或可日就斂戢該商等不遭刼掠資本日丰實屬兩有裨益當經臣出示曉諭如有商船由乍浦寧波出口赴溫臺一帶銷售者卽在各海口會齊隨同定海兵船南至海門收口再俟黃巖兵船往南巡捕隨帶至溫州其有欲赴閩省者卽由溫州兵船送至北關山俟閩省舟師巡哨至彼隨同前往南來者亦候過北兵船相隨同行是遇賊仍可緝拏商船又得藉以保護實屬一舉兩得如此明白示諭各商民無不樂從其時臣在海門一帶督緝見有商船三十餘只適黃巖鎭臣嶽璽正在開赴北洋巡緝臣面囑該鎭將各商船帶同前往嗣該鎭自北回南又將在定海守候商船四十餘只一並帶回毫無疏虞臣見行之有效復經札商督提二臣皆以爲事屬可行隨咨明三鎭仿照辦理並經臣奏明在案惟是商民趨利若鶩往往有希圖取巧各自開行想比眾船早到以期貨可速消得利較厚不候兵船護送孤舟開行致被刼奪亦所不免並恐日久獘生復嚴禁弁兵人等不許藉端需索果能持之以久則盜匪在洋無可刼之船海洋自必漸就肅淸矣

一訓練水師弁兵視水如陸查浙省此數年來因洋匪未靖三鎭水師兵丁終年在洋未能登岸皆能衝風破浪遇盜奮勇追擒自比在海口港汊內虛放鎗炮操演攻打者更得實效

一稽查兵船偸減逗𨖻之獘三鎭帶兵出洋向來責成寧紹溫處二道逐名點驗兵數督令駕船開行將開行日期稟報並令該道給發用印小旗編列號數每至有居民之處將小旗一捍給與嶴甲令其呈送該管州縣衙門轉報該管巡道查考臣到任後節經移行提鎭遵循舊章辦理現在三鎭水師弁兵實無暈船嘔吐之事

以上各條均系歷年辦理水師緝捕章程是否有當伏乞訓示遵行於嘉慶四年正月二十五日恭折覆奏二月十四日奉到禦批覽奏俱悉總在汝等平素畱心訓練整飭營伍以衛生民朕曾於甲辰年隨駕南巡至杭營伍騎射皆所目覩射箭之虛發馳馬人墮地當時以爲笑談此數年來果能訓練乎至於洋盜尢宜嚴緝總當力禁海口出洋販船內如米豆鐵器等項洋盜無所接濟自然渙散矣勉爲良臣以副委任特諭欽此又於弭盜之法貴�先淸其源句旁奉禦批此語是欽此又於若無島嶴居民接濟米糧句旁奉禦批是極欽此又於查拏嚴緊漸知守法句旁奉禦批確否欽此又於不分畛域遇盜上下兜擒句旁奉禦筆密圈又於現在僅有蔡牽一幫句旁奉禦批此賊務獲欽此又於似可毋庸常川添設重兵句旁奉禦批是欽此又於虛糜糧餉句旁奉禦批原令汝等相度辦理朕非必欲行也欽此又於未便將販貨之船一律禁止句旁奉禦批是惟應嚴加查察犯禁之物耳欽此又於民情均多未便句旁奉禦批是極欽此又於似可毋庸更張句旁奉禦筆密圈又於升任黃巖鎭孫全謀句旁奉禦批此人實好欽此又於接任黃巖鎭嶽璽句旁奉禦批此人亦好欽此又於定海鎭李長庚句旁奉禦批不知其人遇便實奏欽此又於溫州鎭林起鳳句旁奉禦批不知其人遇便實奏欽此又於緝捕洋盜章程單內奉禦批所辦俱是惟應實心實力莫作空談欽此又於嚴禁米石出洋句旁奉禦批最要欽此又於偸漏硝磺火藥出洋濟匪句旁奉禦批更要欽此又於嚴禁私販鐵觔鐵器出洋句旁奉禦批最要欽此又於保甲之設原以�民�而稽流匪句旁奉禦批最好總在得人欽此等�於嘉慶四年二月十五日奉文行司

●治浙成規卷八

臬政四

◆臬政四

赦前犯事逃亡罪止杖徒者免其緝拏如自行投到交保通詳議結毋庸禁押

閩浙辦理洋面捕盜事宜各條章程

盜案俱歸上盜地方參緝船戶在別邑呈報者就近訊供移解

定海縣懸海村莊團練鄕民防禦洋盜酌給鳥鎗沿海各邑情勢相同者聽該守令議稟

挑夫中途換擔竊逃押令牙店及原保夫跟尋逾限不獲先著全賠重大貨物著牙行添雇夫頭跟隨

嚴肅吏治各條

厝棺被竊僅止撬縫鑿孔及燒煏成洞抽取衣飾並未顯露屍身一並免參

洋面失事案件推諉遲延申明定例分別勘訊詳參

各屬報竊贓內洋錢定價六錢

詞狀被告幹證僉發差票細心核刪不許牽連婦女多人

嚴禁書差門丁傳詞坐承坐差等獘

嚴禁民間失竊誣指教供搜贓以杜滋擾

盜賊當贓不許典鋪掯畱拖累事主

免死發遣攺回內地人犯酌撥署內當差俾免逃逸章程

緝捕章程

糧船歸次防範水手滋事章程

零星販私再犯三犯分別治罪

○赦前犯事逃亡罪止杖徒者免其緝拏如自行投到交保通詳議結毋庸禁押

署浙江按察使司秦爲詳請憲示飭遵事本署司伏讀嘉慶元年恩詔兵民有犯巳發覺未發覺巳結未結咸赦除之有以赦前事告訐者以其罪罪之欽此是無知犯法之民均得仰沐維新之化恩至渥也所有人犯在逃未得完結之案實包括於未結之內如逸犯應得之輕罪確與赦款相符則本犯幸邀曠典巳爲無罪之人若一槪仍行飭緝州縣必勒比其差役差役勢將向犯屬族鄰追求蹤迹或索盤纏官卽嚴加約束亦難保不致滋擾無辜事中生事除罪在軍流以上及情節未明罪名難定並例應參緝者仍應照案緝拏外其應擬杖徒以下輕罪人犯事在嘉慶元年以前逃亡者確核案情明白實應援免並無應追之贓亦無應攺之事並無戶婚田土尙須究問之項卽使就弋不過虛擬罪名仍行釋放似可免其緝拏以省族屬人等株累核與赦前事不許告訐之義亦屬相通此等輕罪免緝人犯如或自行投到該州縣查明確與赦款合符應隨時通詳議結將人犯交保候示彼旣得邀恩免罪毋庸因其投案復置諸縲紲之中若所犯罪名及應否援免尙須斟酌者仍應照常禁審如此分別辦理庶例得赦除之輕罪人犯與常犯有所區別而案牘亦歸簡易是否可行伏候憲臺訓示飭遵本署司屢奉委署臬篆凡遇案內輕罪逸犯事在赦前者聲請免緝俱蒙允準各屬獲有應行援免人犯亦無不立催速結惟是逐案請示似不若詳明憲鑑立定章程俾各屬均可遵守閭閰永沾愷澤於無旣矣等情嘉慶四年九月二十九日詳十月十六日奉宮保協辦大學士總督閩浙兼署浙江巡撫閣部堂書批如詳通飭遵照仍候閣督部堂衙門批示繳十月二十六日奉宮保內大臣協辦大學士兵部尙書總督閩浙部堂書批如詳通飭遵照仍候撫院衙門批示繳

○閩浙辦理洋面捕盜事宜各條章程

奏爲欽遵諭旨悉心籌議洋面捕盜事宜恭折覆奏仰祈聖鑑事竊臣等先後承準廷寄內開嘉慶四年八月初六日奉上諭禦史黃照條奏立法防禦沿海盜刼一折據稱福建商船載貨至數千擔者請照兩廣之例準令攜帶礟位器械以資拒盜令濱海州縣每年親到村莊稽查保甲將福建漁船之雙桅雙篷者悉令撤去使不得遠適大洋通賊獲利各泛有能拏獲盜船者如無失主具領請將船並貨照例賞給其商船被刼不行救護及隱匿不報者照例治以縱賊之罪每年當三四等月南風盛發時令各省鎭將弁兵於盜船出入要隘分布堵截至九十等月北風盛時則截其歸路等語所奏於洋面捕盜事宜似有所見著傳諭閩浙江南廣東山東各督撫將該禦史條奏五款悉心妥議是否可行據實具奏原折並著抄寄閱看欽此遵旨寄信前來臣等詭讀之下仰見我皇上周諮博采期於綏靖海疆之至意臣等遵將該禦史黃照條奏五款就閩浙兩省地方情形及歷辦章程悉心籌議爲我皇上陳之

一該禦史奏稱向例商船不許攜帶鎗礟器械恐其藉此爲匪又虞在洋被刼轉資賊用自乾隆五十六年四月內兩廣督臣福康安酌定章程一折經奉上諭內海商船亦準帶礟時系廣東奉到廷寄並未通行現在福建省船仍沿舊例不準攜帶但商船旣有本縣牌照又行戶連環保結行戶皆有身家畏法之人決不濫保匪徒又自例禁以來洋盜鎗礟火藥器械甚多並非刼自商船徒令無礟械之商民聽其肆掠臣愚以爲廈門貨船如販艚艍仔二種載貨無多向系小家行戶保結不足深信應令其同幫之船連環互保毋庸給予礟械其大家行戶保結之商船載貨至數千擔者每船水手數十人自洋盜肆刼以來商船出洋皆候風汛結幫而行合數船之人不下數百若每船準令攜帶數十觔重礟四位酌添水手四名各帶防身器械卽遇盜船商民顧惜資本生命又有礟械協力拒鬭盜亦難以得志所帶礟械注明船照內出入口時守口官弁按照查驗遇有歇業換主照數繳官以備撥用等語臣等伏查出洋巨艦載貨至數千擔之多不但販貨商人資本丰厚卽船戶成造工價亦須數千金斷無通盜濟匪之理若給予礟位器械俾有自衛之具實足以捍禦盜匪前據福建升任臬司劉烒奏請將閩省商船梁頭在一丈三尺以上者照廣東商船之例給予礟位器械欽奉諭旨敕交臣書汪

等核議業經遵旨會議請如所奏辦理所有浙江省商船名目𨿽與閩省不同而大小相等應請照福建臬司所奏梁頭在一丈三尺以上者一體準給礟位器械梁頭在一丈三尺以下者槪不準給以示限制仍於礟械之上鐫刻船戶姓名將礟位火藥器械數目注明船照內出入口岸時責成守口員弁核照查驗遇有歇業換主照數繳官如有隱匿不繳或私行制造並未鐫刻姓名者一經口岸查出卽照夾帶軍器律治罪

一該禦史奏稱沿海村莊舊有保甲但保甲之行地方官不過循例出票胥役人等派收陋規造冊詳報並未實力奉行充甲長者非懦弱無能則狥庇貪縱於緝匪安良之道毫無實際應請令瀕海州縣每年親到村莊稽查一次甲長務擇鄕鄰所畏服者充役甲內有交通洋匪及私出行刼確有憑據許其卽行稟拏如有扶同狥隱及分贓受賄等獘一經發覺分別治罪等語臣等伏查保甲爲弭盜之良法歷經辦有章程近年以來接水消贓各犯多有甲長指引捕獲者是保甲之法巳有成效玆該禦史奏稱甲長務擇鄕鄰所畏服者充役甲內有交通洋匪及私出行刼確有憑據許其稟拏如分贓受賄扶同狥隱分別治罪等語自屬核實之意應如所奏辦理惟所請瀕海州縣每年親到村莊稽查一次其意似密而實疏查每年稽查一次爲時甚暫姦匪聞知地方官將至本村何難預先躲避不若責令於因公下鄕之便出其不意隨時抽查窩藏者猝不及防逋逃者急不及避如有來歷不明之人立卽究問庶匪徒無所逃遁而不行舉首之甲長亦無可狡飾臣等惟有督率各州縣實力奉行不使虛應故事以收實效

一該禦史奏稱海濱漁戶素資网罟之利向時遠出捕采皆所不禁或不得魚偶亦爲賊自盜船肆刼以來若輩通賊獲利倍於捕魚遂相率爲之其船向泊海邊並不報官查驗立桅扯蓬往來自便或去而不來或來而復去且與盜船多同鄕裏或系親戚尢難究詰名爲漁船實則無形之盜也此而不除盜船根株斷不能絕請將福建漁船小者毋庸置議其大者帶有雙桅雙篷悉令撤去桅篷使不得遠適止在海邊捕采朝出暮歸責成澳甲隨時稽查有擅帶桅篷者卽稟官究治澳甲隱匿不稟一並嚴究則聲息不通盜匪勢孤不能猖獗等語臣等伏查定例商漁船隻不分單桅雙桅悉從民便造船時呈明州縣官查取澳甲族鄰各供結方準成造報縣驗明印烙字號姓名然後給照仍令一年期滿赴原籍換照逾限不換不準出洋是以閩浙兩省漁船俱準用篷桅蓋緣海面與內河不同舟行必藉風力若如該禦史所奏盡將篷桅撤去漁船斷不能出洋采捕查兩省沿海貧民藉捕采爲生者不下數萬家一旦絕其生計竊恐所謂無形之盜將盡驅而爲盜矣查此項漁船向來責成各汛口員弁實力稽查出口時驗明有無夾帶淡水食米及違禁器械進口時查明魚臘之外如有別項貨物卽根究來歷以杜消贓之獘臣等到任後復督飭稽查防範甚屬嚴密似不必因噎廢食所有該禦史奏請將漁船撤去桅篷之處應毋庸議

一該禦史奏稱海邊多水師將弁分駐凡島嶼洝澳可以泊船之處俱有汛防兵丁聲勢極相聯絡皆以防盜也而盜船不能長居海中多在近山水面遊弈或停泊洝澳風平乃敢出洋行刼防汛之兵豈無見聞乃數年未有拏解者大抵非畏其凶惡則受其賄買然使徒畏其凶惡不敢向拏何難稟明本官仍乃隱忍不言其爲賄買不辯自明定例汛地客船被刼汛官有應得處分奉行日久多媕婀了事若不大加整頓恐沿海汛兵皆爲盜船所用請申嚴定例嗣後各汛有能拏獲盜船者如無失主具領將船並貨照例賞給在汛官兵並予超拔如盜船寄泊汛內不卽向拏與商船在汛內被刼不行救護及據報而不轉申者一經發覺亦照例治以縱賊之罪使汛防皆知顧忌不致仍前廢弛等語臣等伏查盜船在洋刼掠不能長住一處亦從無收泊汛口港澳自投機穽之事其散夥登岸或坐杉板小船上岸偸水被兵役拏獲者不可勝計歷經審辦有案該禦史奏稱數年未有拏解蓋未知審奏之案故有此巳甚之詞惟是沿海汛守兵丁爲數眾多其中姦良不一或有如該禦史所奏受盜賄囑狥隱故縱者亦難保其必無臣等隨時查察有犯必懲決不敢媕婀了事至於拏獲盜船無主貲財閩浙兩省久有章程俱系全數賞給原獲官兵惟無主盜船與貲財貨物不同必須召買有人方能得價弁兵獲盜解官之後仍應隨同出洋不能從容尋覓售主勢必日久朽爛有名無實是以向例惟拏獲盜船俱畱營配緝並不一並賞給應請仍如舊定章程辦理毋庸更張

一該禦史奏稱水師官兵每年有會哨之例其中勇往者固不乏人而偸安者亦所時有往往領兵賫糧而出寄泊偏僻洝澳糧盡而歸或盜船巳去佯爲追捕便可就勢回棹曠職誤公莫此爲甚又艇匪出刼必由廣東洋面多在春夏南風盛發時其去也多在秋冬北風盛發時其船本不甚多皆內賊爲之黨羽竊以每年當三四等月各省鎭將弁兵於盜船出入要隘分布堵截令不得乘風而出至九十等月北風盛時則截其歸路如此盜匪不能遊弈自如

又復協力追捕或可漸就殲除然必先事預防方克有濟若俟聞報點兵急遽從事將哨船尙未出洋而盜巳遠揚矣等語臣等伏查水師出洋巡哨向例有上班下班雙月單月之分總巡專巡分巡之目嗣因洋匪充斥業將水師各營分列南北爲犄角之勢閩省以泉州之崇武爲界崇武以南沠令南澳銅山金門及提標後營四鎭將巡緝崇武以北派令海壇閩安烽火曁金利右營四鎭將巡緝浙省溫州鎭配船四十隻在閩浙交界之北關山巡緝以堵南來盜船黃巖鎭配船三十隻在石塘一帶巡探與溫州兵船上下策應定海鎭配船三十隻在石浦一帶巡緝俾得聲息相通遇有盜船卽可上下知會合力截拏是於定例巡哨之外業巳酌量變通預爲派撥並飭沿海營縣將洋面有無盜船遊弈及官兵船隻經過收泊處所按五日一次稟報臣等復不時選差將備賫持令箭於各海口密行查察立法巳極周密該禦史所奏官兵往往領兵賫糧而出寄泊偏僻洝澳糧盡而歸等語此乃當年廢弛之舊習迥非近日整飭之情形至於海洋浩渺無涯南北東西惟其所向與陸路有要隘可守者不同兵船何能徧布海洋截其來去至夷匪春夏乘南風而來秋冬乘北風而去此論其常然其來去之遲早亦無一定並非恰在三四等月卽如上年夷匪船隻於三月內由粵入閩本年在七月初間始至閩洋此其明證如必計月防緝萬一該匪先期而至後期而歸適如該禦史所奏聞報點兵必致急遽從事應仍請按照閩浙二省現在緝捕章程隨時酌量辦理毋庸更張以上五條臣等謹就現在情形悉心會議恭折覆奏伏乞皇上睿鑑訓示再浙江巡撫系臣書兼署毋庸會銜合並聲明謹奏於嘉慶四年九月二十一日恭折覆奏籌議洋面捕盜事宜先經抄折移付在案今於嘉慶四年十一月初三日在杭州府奉到朱批所議俱妥移知玉徳照辦可也欽此又原折內竊恐所謂無形之盜句旁奉朱批是欽此又應請仍如舊定章程辦理毋庸更張句旁奉朱批是欽此相應恭錄移付撫院衙門欽遵施行等因於嘉慶四年十一月十一日奉文行司

○盜案俱歸上盜地方參緝船戶在別邑呈報者就近訊供移解

浙江按察使司秦爲遵批議覆事嘉慶四年十二月二十七日奉巡撫部院阮批平陽縣通稟閩省船戶林長春在太平石塘灣遇盜將船牽至該縣北關洋行刼一案查議緣由奉批仰按察司秉公悉心妥議核詳飭遵毋稍偏護仍候督部堂批示繳稟抄發並於該縣詳同前由奉批仰按察司查照另稟批示核議詳覆一面速飭關查被刼月日所刼何物造冊通詳並會營嚴緝贓盜務獲解究仍候督部堂批示繳圖存等因又於嘉慶五年二月初二日奉總督部堂玉批據稟盜匪將船牽去卽系事主被刼之時此語頗中肯要卽如此案該事主在石塘遇盜船牽至北關行刼據稱洋面遼遠中隔數縣豈有將此經由各縣汛一並查參之理至近來船戶每多沿途盜賣客貨隔屬報刼以卸其盜賣根據文武各官恐幹諱匿嚴譴遂卽據移通詳誤罹處分者不少該縣議請嗣後被刼船戶在別屬呈報必須商民到案訊取各結會移勘辦之處亦似屬可行仰浙江按察司逐細查明妥議詳奪一面取具疏防遲延各職名送參毋違仍候撫部院批示繳稟抄發並於該縣詳同前由奉批仰浙江按察司查照該縣另稟批示確查取揭詳參至北關山旣有內外洋之分則當日究在何處洋面被刼自應關傳事主質訊明確以免彼此推諉未便以當埠陳侵懸擬之詞作爲依據並卽核明先行詳覆飭遵仍候撫部院批示繳圖存等因奉此該署按察使秦瀛核議得盜匪在洋遊奕飄忽無常行刼商船亦情形不一有將商賈船隻從內洋帶至外洋肆刼者亦有從此縣洋面帶至彼縣洋面肆刼者亦有任意牽帶越隔數縣洋面始行肆刼者從前俱歸行刼洋面承緝開參不特張萬興一案爲然惟是各屬洋面均有弁兵出哨內洋並有捕役稽查果能嚴密巡防盜匪自當絕迹商船俱可安行何致被盜行彊將船牽去是事主遇盜之時卽系官弁疏防之咎應請嗣後海洋被刼之案總歸遇盜地方承緝扣參用專責成而杜推諉他如腹裏江河兩縣交界之所或有此縣境內遇盜抽幫帶至彼縣境內刼搶者又陸地富民重重廣廈適跨兩縣交界之區盜賊在此邑界上破戶越墻而入而攫取內室資財則在彼邑界內者亦或有之均請以遇盜帶船及賊匪從入之處爲準歸該管地方官照例參緝以昭畫一至船戶攬載客貨每有沿途盜賣於隔屬衙門捏報盜刼以揜蓋其侵吞之迹文武各官恐幹諱匿嚴譴遂卽據移通詳誠如憲批誤罹處分者不少應請嗣後海洋船戶在別屬呈報被盜必須商民到案就近訊明刼掠情形所失系何項貨物指明內洋外洋取具切結移會失事地方官照依洋圖會勘詳緝毋庸關傳事主以省拖累若無商民到案僅止船戶一面之詞以及呈報水手被擄者如在鄰近州縣卽將原報之人移解訊供勘辦倘或相離遙遠應令收詞之縣細訊情形貨物洋面內外取具牙保舵水人等切結移會勘詳又盜匪彊擄民人入夥或脇逼服役或勒銀取贖往往有之而沿海居民漁戶人等自行投入盜船其親屬在別州縣具報被擄預爲將來破案地步亦不能保其必無應令收詞之官訊取確供果系被擄取具裏鄰切結移送勘緝似於體卹之中亦不失防姦之意緣奉飭議是否有當理合具詳伏候憲臺訓示如蒙允準卽通飭各屬遵照並刊入治浙成規以垂久遠其嘉慶二年以前之案礙難更易仍應照舊辦理所有林長春報刼一案卽請歸太平縣承緝第查林長春在閩省莆田縣呈稱代客王萬利載運貨物似本客並不在船又稱嘉慶二年二月二十二日在太平縣石塘澳地方遇有盜船行據太平縣前署令王濤會勘石塘澳系極淺沙塗似非商船經由之處又稱隨赴太平縣呈報被刼已蒙差緝等情嚴飭太平縣正署各令俱覆稱並無報案又稱蒙福鼎縣給發護照駕赴寧波交卸旣先在太平縣具報何以由福鼎縣給照且貨已被刼又赴寧波交卸何物據稱八月回籍何又裝運鹽斤直至十一月始赴莆田縣呈報種種情詞尙未明確平陽縣遵奉前督憲魁關查切供之批屢次移明莆田縣查傳林長春確訊又詳經本署司移咨福建臬司直至四年七月間僅據莆田縣以林長春差傳未到爲詞空文移覆迄今尙未傳解亦未訊供移辦是該事主林長春所報是否屬實以及前開種種疑竇均應逐細訊明如在洋被刼不虛亦應訊其遇盜實在何處是否內洋所失貨物每項若干以便督飭查參自應遵照憲批飭令關傳林長春查訊分別辦理合並詳明統候憲示飭遵由嘉慶五年三月初九日奉巡撫部院阮批如詳通飭各屬遵照並列入治浙成規遵行林長春一案卽再飛催福建臬司轉飭查傳確訊速行移復核辦仍候督部堂批示繳嘉慶五年四月初一日奉總督部堂玉批如詳通飭遵照並列入成規呈送一面飭速關催查訊明確詳報仍候撫部院批示繳

○定海縣懸海村莊團練鄕民防禦洋盜酌給鳥鎗沿海各邑情勢相同者聽該守令議稟

浙江按察使司秦呈詳爲詳請示遵事案據定海縣知縣宋如林稟稱竊奉撫憲頒發海疆營縣防捕事宜編查保甲條規並告示銀兩到縣卑職逐條莊誦實爲澄本淸源弭盜安民之良法自宜次第舉行方足以收實效當將奉發告示分發各莊糊板懸掛一面將辦理保甲緣由具稟在案現在連日訪舉各莊堪充保正者俱有其人一俟奉到憲示當卽酌點飭充分投徧查不致延誤至於海洋防捕事宜更關緊要如稽察漁船查拏偸漏各條皆可隨時查辦惟團練鄕民一條必須因地制宜及早趕辦庶免臨時貽誤查卑縣地居懸海附城老岸十八莊要隘已屬繁多懸海十五莊孤山窮島棋布星羅口岸更復不少兼之各處村莊非舟莫渡地勢情形實與沿海州縣迥不相同且近年盜匪出沒靡常往來無定往往乘風突來居民猝不及備卽受其殃各處口岸非無營汛防守無如匪徒登岸率皆引類呼朋每至不下數百其間眾寡莫敵未免難支在附城老岸一聞盜匪眾多猶可帶領策應兵勇迅往抵禦如懸海孤村事起倉卒實有呼號莫及之苦卑縣洋面自嘉慶元年秋間艇匪竄入之際蒙吉升憲念切民瘼諭令各莊民自備農具協同兵勇防守無如農具但能拒盜於登岸之後不能抵禦於攏塗之時短兵相接勝負難期莊民因此每多畏葸行之終無所益而各莊民皆思保守身家當時無不赴縣請給鳥鎗卑職覩此情形不得不權爲酌給隨陸續趕造鳥鎗分給各莊鄕勇協同防禦盜始畏懼數年以來懸山島嶼皆得安寧惟因鳥鎗久奉禁止私藏卽經收儲縣庫今自上年十月間卑職會營在岑港地方擊退艇匪拏獲藍亞照等九名之後各處居民復慮盜匪登岸滋事未免思患預防並以雇募鄕勇禦盜官給口糧實多費用而若輩在莊經旬累月亦不能一律安分各皆會同殷耆議立章程自願挑選壯丁公同請給鳥鎗官爲訓練以爲將來保守地方之計紛紛赴縣具呈情甚懇切卑職查鳥鎗爲軍營利器𨿽毋許民間私置私藏但定例各省深山邃谷及附近山居驅逐猛獸均準報明地方官詳查制給且浙省溫臺處等屬均有酌畱防獸鳥鎗實所以因地制宜捍衛地方而設並非一槪禁絕今卑縣地方連年被盜擾害自宜暫準給發以安民心正在酌議條款具稟間適奉院憲大人頒行團練條規告示到縣分貼之下各莊民求之益切卑職伏讀憲定團練條規本有給予器械賊去收回儲庫之諭自宜遵照奉行第各處村莊居民賢愚不一如相離海口甚遠之處以及居民稠密原有官兵駐守地方一槪不準團練制給鳥鎗外其餘莊分作爲大中小三等酌定數目暫準給發鳥鎗應用一俟洋面寧靖盡數收繳銷毀毋許存畱滋事除應行團練各莊先飭遵行外所有給發鳥鎗之處可否遵行理合肅稟等情又據寧波府知府李坦稟稱接奉撫憲札開照得編查保甲爲稽查姦宄整頓地方要務經本部院酌定條規刊訂成書通頒查辦仰卽轉發所屬一體實力奉行等因卑府遵卽轉飭恪遵辦理並令將有須因地變通之處並遵憲諭各按地方情形據實攄陳玆據所屬鄞慈奉鎭象定等縣陸續稟復均已敬謹遵辦伏思編查保甲實爲弭盜安民要務仰蒙撫憲籌定事宜一十二條旣屬簡便易行又蒙代定告示札諭牌照冊式並示以應行查禁條款遴選委員捐發銀兩分別賞罰明示勸懲更爲權衡盡善間有臨海太平鄞縣等處各抒所見肅稟上陳亦無不兼聽並觀咸準采擇仰見善政宜民務求詳盡至意卑府查所屬六縣鄞縣擬添查禁竊盜窩家一條又牌式內同居附居之下再分別奴僕雇工二項已奉允行慈奉鎭三縣咸稱謹遵查辦不敢疏懈象山一縣地處沿海其石浦一處更爲洋匪入境要隘必須編查與防禦兼施據稱務在保正得人層層稽查其辦理之法尙屬詳愼至定海一縣孤懸海外洋面繁多嶴島錯雜編查防捕尢關緊要據稱愼選保正於前舉孝廉方正之中令其互相薦舉自屬人以類求之法據稱保正攺爲柱首名目以示優異查保正攺爲公正里長已據太平縣稟蒙憲允已可毋庸另議惟所請沿海老岸懸海孤村應行團練各莊並請編給鳥鎗以備不虞一節卑府查團練一條𨿽據太平縣稟請停止第立法原在因地制宜經權互用現據宋令稟稱該縣懸海村莊非舟莫渡地勢情形與沿海州縣迥不相同盜匪乘風突來事起倉猝海外孤村相距營縣較遠實有呼號莫及之苦若因給予器械恐致滋事僅令自備農具但能拒盜於登岸之後不能抵禦於攏塗之時短兵相接勝負難期莊民因此每多畏葸是以數年以來酌給鳥鎗防禦行之頗覺有效現奉大憲頒行團練條規告示到縣各莊民求之益切等語卑府查居民賢姦不一立法先期杜獘請停給予器械團練原恐滋事濟匪立議非不愼重今定邑情形旣與他邑不同而宋令逐層條稟請將器械鳥鎗編立字號火藥移營配合秤明斤數設立檔冊交給公正里長收儲給發防閒尙屬詳細查滋事濟匪原恐散而無稽易啟作姦貪利之私今責成公正里長則遇有事端一人獨當其重在該里長自不敢廢法狥私自罹重譴況盜匪猝至動用軍火斷不能掩人耳目事後開銷在文武官弁亦不至爲所欺朦苟能稽查周密當不致別有事端此時一經禁止未免海澨民心失所倚恃且事屬權宜一俟洋面寧靖卽當盡數收繳銷毀以杜流獘是否可以俯如所請伏望憲裁所有編查之法各縣固責之公正里長卑府則又責之各縣里長不得其人咎在各縣各縣奉行不力咎在卑府惟有嚴督各縣恪遵憲諭力行毋倦不致陽奉陰違始勤終怠以期民無擾累而保甲明若列眉戶有稽防而姦宄不容匿迹下安閭閻生計上副綏靖殷懷抑卑府更有請者太平縣所稟賢姦榜示社廟涼亭等處一條𨿽屬意在勸懲但孝子順孫義夫節婦固應宣揚以昭觀感若忤逆不孝姦盜詐僞等項一並分列竊恐指發者姦惡不公聽訟者見聞未確從中不無屈抑之人卽使罪所應得而干犯法紀之徒旣經按例懲戒稍有天良自足潛移默化若榜示通衢自知廉恥已喪轉恐激之愈甚本身有怨毒難消之恨子孫有百世莫攺之羞易啟挾嫌訐告之風轉失隱惡揚善之道似非仁政所宜其莠民一體榜示之處可否毋庸飭行並望訓示緣蒙慈諭得以隨時稟請變通合並稟陳等情到司據此該按察使秦瀛查得設軍所以衛民捕盜全資兵力祗因兵單汛廣權募鄕勇以壯聲援其中不少濫竽並亦姦良不一均需給其食用未免籌款爲難計有團練一法令百姓家自爲兵人自爲備旣符周禮追胥竭作之遺意亦合井田守望相助之成規而農皆爲兵兵皆自賦以公正里長統率之所謂他日之伍長兩司馬卽平日之比長閭胥也夫團民必先定其心善事必先利其器兵器中惟鳥鎗最爲迅利威力旣足以及遠其重者一發可殺賊數名若令演習排鎗匪特一可當十村莊得有鎗手眾皆恃以無恐戰憑勇气偶然有警使鎗手列之前茅則餘人各執鋤耰皆足爲干戈之用老稚齊敲銅器俱可壯金鼓之聲洋匪聞風必不敢涉塗登岸倘或有犯亦無不立就殲擒禦盜之法莫有善於斯者惟立一法恐生一獘行治法全賴治人里長辦理不善安知鳥鎗不用於私鬭或甚至接濟姦徒是以本司蓄此一說未卽臚列具詳亦未先行飭議玆據定海縣宋如林以懸海村莊非團練不能禦賊非鳥鎗不克安民因地制宜稟詞懇至並據寧波府李坦查議周詳其所稱里長不得其人咎在知縣各縣奉行不力咎在知府尢爲扼要之辭該令旣力任地方該守復仔肩督率似行法現有其人揆之鳥鎗定例山陬準酌畱以防獸海澨豈不可酌給以禦盜事𨿽比照理實相通在官制給鳥鎗編刻姓名字號移營配給火藥均有冊檔可稽平日密藏於里長之家有事卽發事畢卽收似不致別生流獘萬一事有不戒總惟該縣府參處現今艇匪土盜遊弈海洋理合核議馳詳是否有當伏候憲臺鑑示飭遵所有每莊酌定若干桿數及挑取操演各事宜另飭縷悉議詳此外沿海各邑如有情勢相同官能任事者仍聽該守令熟籌議稟務期有利無獘至該府稟稱太平縣所稟賢姦榜示社廟涼亭等處一條𨿽屬意在勸懲但孝子順孫義夫節婦固應宣揚以昭觀感若忤逆不孝姦盜詐僞等項一並分列竊恐指發者好惡不公聽訟者見聞未確從中不無屈抑之人卽使罪所應得而干犯法紀之徒旣經按例懲戒稍有天良自足潛移默化若榜示通衢自知廉恥已喪轉恐激之愈甚本身有怨毒難消之恨子孫有百世莫攺之羞易啟挾嫌訐告之風轉失隱惡揚善之道似非仁政所宜其莠民一體榜示之處可否毋庸飭行並望訓示等語查榜列申明本乎前明舊制必官民俱惇直道自可激濁揚淸若所云指發者姦惡或不公聽訟者見聞或未確不能保無屈抑卽不失指姦發伏之平亦何如畱不肖自新之路請嗣後確系歷犯有案怙終不悛者照舊列名示戒凡系初犯免其榜示並祈憲訓通飭遵照等情於嘉慶五年五月三十日詳奉巡撫部院阮批前據寧波府具稟已批準飭遵矣仰卽查明沿海各縣如有情勢相同應須團練者飭令該府縣熟籌議稟一體遵辦至榜示莠民一節本未盡善並卽通飭各屬遵照停止可也此繳又於嘉慶五年六月二十七日奉總督部堂玉批據議均屬妥協仰卽會同藩司轉飭遵照仍將應給鳥鎗及需配火藥各數目並挑取團練各事宜再行悉心核議詳奪余已悉並候撫部院批示繳

○挑夫中途換擔竊逃押令牙店及原保夫跟尋逾限不獲先著全賠重大貨物著牙行添雇夫頭跟隨

浙江按察使司百爲稟叩究追事嘉慶六年四月二十九日奉總督部堂玉批本司呈詳常山縣賊犯胡學俚獨竊江西溫州司巡檢朱軒眷屬行李一案前將該犯胡學俚並挑夫詹林分別問擬杖笞援免由司詳奉批結仍飭將挑夫中途換擔乘機竊逃作何禁止賠償速行議詳等因行據該縣查議由司批飭該府核議具詳前來本司復查常山縣地接江西玉山間隔八十餘里爲雲貴川廣兩湖等省通衢商旅差使往來絡繹凡有行李貨物過山均系投行轉交歇夫店家保雇人夫挑運或數十名或數百名先後陸續前行單身孤客勢難自行照看歷系專責行戶保家代雇誠實妥夫付給小票令至玉邑行家交卸照票收貨玉山至常亦然因腳夫五方雜聚交相往來就便攬運姦良不一每有攬挑之夫卽系匪人或在中途挖竊重值之物棄擔逃走或竟將行李貨物全行竊逃有累行客羈畱查追無著亦如此案原雇腳夫中途貪便換擔以致乘機竊逃者實爲行旅之害查挑夫在途貪便換擔以致被竊按與成規所載船戶圖利中途附搭匪人以致失竊者情事相同自應仿照專責挑夫全賠但挑夫類多窮苦若竟照船戶之例令其獨賠轉恐有名無實查行戶保夫並不先事防範告誡以致冒昧換擔咎亦難辭自應並令分賠第恐狡詐挑夫因有行家分賠贓物或竟自行竊匿藉詞捏飾又不可不防其漸應如所請嗣後凡有行戶保夫不察姦良將匪人代客雇挑以致中途被原夫竊逃者卽令該行戶保夫先將失贓對股全賠給還商客若由挑夫在中途換擔致被匪夫竊逃者訊無串竊分贓卽令行戶保夫共賠一半原夫亦賠一半仍押同原夫跟緝賊犯如贓數較多有至及貫滿貫者卽將原夫管押統俟緝獲正犯質明是否知情串竊分別究追如此嚴立禁條在行戶保夫知有責成不敢輕率保雇而腳夫畏累亦不敢冒昧換擔庶商旅得以安行矣緣奉飭議是否有當理合查議詳候憲臺察核批示飭遵等緣由奉批查常山玉山一帶爲商賈往來要道所需人夫向系該處牙行歇店憑保夫人等引用抽取用錢肥橐自當愼選人夫挑送不許中途換擔設偶爾疏失應飭地方官選派幹役押令牙店及原保夫立限跟尋究追逾限無獲卽著落牙行歇店保夫先行全賠以卹商旅而專責成今據稱挑夫在於中途換擔被匪竊逃者議令原夫賠償一半不知此等挑夫均系日趁窮民安有家貲可以賠還是𨿽有議賠之名仍無賠償之實而牙店保夫僅令賠償一半亦必借口因人連累互相推延使遠來客商守候無期殊欠妥協再過往商賈或有重大貨物需用人夫多者應否著落牙行添雇夫頭數名跟隨管押其押夫所需飯錢爲數無幾卽令客商自行應付亦無不樂從似於中途換擔竊逃之獘可以稍爲杜絕仰再悉心妥議另詳察奪毋任飾混未便仍候撫部院批示繳奉此查先於嘉慶六年四月初二日奉巡撫部院阮批如詳飭遵並仰該縣刊刻石碑立於通衢人人共見之地以後如有此等案件卽當實力速辦毋累行旅仍刊入成規頒發遵行並候督部堂批示繳奉卽轉飭遵照在案玆奉前批本司復查挑夫中途換擔被匪竊逃皆由牙行歇店保夫人等並不愼選人夫挑送以致中途換擔竊逃自應嚴立禁條以專責成應請嗣後有過往商賈之處牙行歇店保夫人等務須愼選人夫挑送毋許中途換擔遇有疏失卽飭地方官選派幹役押令牙店及原保夫立限跟尋究追逾限不獲卽著該處牙行歇店保夫先行全賠使遠來客商不致守候無期則牙店保夫自當稍爲愼重可免疏失之虞如商賈或有重大貨物需用人夫多者並請著落牙行添雇誠實夫頭數名跟隨管押其押夫所需飯錢卽令客商自行應付庶中途換擔竊逃之獘漸可杜絕商賈得以安行矣緣奉前因是否允協合再查議具詳伏祈憲臺察核批示飭遵等情於嘉慶六年五月二十二日奉巡撫部院阮批如詳飭遵該司卽代敍簡明條款字樣發給該縣並速飭該縣刊刻大石碑豎立通衢人人共見之地仍將碑摹呈覽該縣務須實力遵辦仍刊入成規頒發遵行並候督部堂批示繳又奉總督部堂玉批據詳已悉仰卽通行各屬凡有商賈過往之處均照此一例辦理並立碑通衢以期共相曉諭仍於治浙成規內一並刊入呈送備查並候撫部院批示繳

○嚴肅吏治各條

署浙江按察使司秦爲遵札等事嘉慶八年十月二十日奉巡撫部院阮憲札照得本部院撫浙四載凡有關於吏治民瘼者業經隨時察訪通行查禁無如官吏軍民並不實力遵守何以肅吏治而靖民風今將各獘列款出示申禁合行札飭札到該司卽照發去示內事理分別移行通飭所屬一體遵照實力奉行勿謂托之空言法不隨之仍飭各屬嚴察吏胥毋得將所發告示隱匿不行張掛一經本部院密行查出惟各該府是問切切計發告示一道爲再行申禁事照得本部院撫浙四載凡有關於吏治民瘼者業經隨時察訪通行查禁無如官吏軍民並不實力遵守何以肅吏治而靖民風今再將各獘申禁於左本部院實力舉行勿謂托之空言法不隨之也

一禁書役串詐也書役勾串地棍擇殷而捏以姦賭等事誣告婪索劣員任用不加約束最爲民害一經察出或被告發立提參辦不貸

一禁值日坐差也胥役傳審但須本官隨時僉點豈容值日把持今訪得各屬頭役有值日名色按五日一輪期內喊冤驗傷等事均歸該役辦理經書亦有坐日故民間田土口角細故本不致於涉訟而該書役等必欲彊之使訟更有因被告家計饒裕希圖焚索而賄之使訟者前已通行飭禁現又密訪嚴查再不革除定行嚴究

一禁詞訟牽連也詞訟案件止許一告一訴不許波及無辜各州縣將牽告多人之案槪行準理已屬違例及傳審時又不量爲摘釋票列人證動輒數十名一名不齊卽一日不審差役人等挨家勒索縱役害民莫此爲甚此後須隨案寓目酌量摘傳不得以呈內有名槪行票喚更須隨到隨審親坐大堂秉公聽斷毋以人證不齊借端羈累

一禁訟師唆訟也訟師駕詞聳聽管準不管審臨審而勝則謂作詞有功不勝則諉之堂供不善訟師獲利訟者受罪甚至被唆之人不願終訟而訟師迫之不使休歇貽害兩造以供胥役之魚肉可恨已極本部院現在密訪查拏爾等宜早爲斂戢毋蹈刑誅

一禁相驗滋擾也相驗命案例應輕輿減從以杜滋擾今訪得各屬凡有命案值日頭役及刑仵轎役執事船腳人等均索多費被告無力卽波及鄰居之殷實者其倒斃乞丐外來浮屍則向地主訛索地主無力累及地鄰此等惡習大爲民害各州縣務須嚴禁究辦至刁惡屍親不候官驗先赴讎家率眾打搶者亦屬不法嗣後該州縣遇有此等情事卽將打搶屍親另爲照例究辦以遏刁風

一禁賄仵裝傷也驗傷之案賄仵裝誣者十居六七地方官並不親驗輒委之佐雜或但憑受賄之仵作捏報塡單設或裝傷之犯偶因他病身故必以報驗在先妄控人命聽斷不明遂成冤獄卽或審出實情亦必顢頇了結從未見有據實詳辦者各州縣務須力爲整頓凡有驗傷之案親自辧驗訊屬裝傷卽嚴究毋縱

一禁賊盜窩家也小竊大盜皆有窩家窩家者爲賊盜糾黨夥爲賊盜指門路爲賊盜消贓貨並爲賊盜聯絡捕保卽爲捕保豢賊之媒不第容畱賊盜在家住歇巳也賊盜到官究其商竊則稱邂逅交談而起究其變贓則稱不識姓名路人總不肯將窩犯從實供出窩犯身在事外爲之料理衙門打點監口從此之畜養包庇如故其害更甚於賊盜嗣後該地方官應密爲查訪出其不意親往搜拏從嚴究辦並於獲到賊盜時嚴訊拏究俾無漏网

一禁地棍滋擾也地棍滋擾大爲閭閻之害全在牧令鋤莠安良庶不肖之徒少犯禁令卽如城市鄕鎭無賴凶徒盤踞市肆訛詐打降甚至勾結黨類十百爲羣遇事相幫同盟同會各家預儲鐵尺木棍竹鎗牛骨之屬尋釁肆毆幾同械鬭又或借燈戲謝神名目沿門糾費不遂其意卽肆罵毆又於市廟中開場聚賭擺桌押寶引誘良家子弟容藏盜賊匪徒此種地棍地方官置之不辦何以安民以後文武衙門務須嚴飭役保汛兵嚴查拏究輕則杖枷示眾重則問發充軍毋少爲姑息若漫不加察甚且兵役通同包庇察出定加嚴辦

一禁莊書勒索也設立莊書專司過割民間買賣田畝每畝給紙筆錢十文向有成規今訪得各屬莊書每畝索收除費自數百至數千文不等甚有向賣田之家索出戶費者前據藩司議詳已飭勒碑示禁如敢故違立拏究處

一禁阻葬停葬者查地棍藉端阻葬勒索錢文大爲地方之害按律究辦罪應發遣屢經通飭查禁而此風未能盡息現在委員訪查一經得實卽提省究辦並將玩縱之地方官一並嚴處如有被阻之家控縣不理準其赴本院衙門據實控告至停柩之家亦宜早爲安葬不得觀望並幹罪律

以上各條闔省官吏軍民人等咸宜遵守如有違犯官吏則嚴行參處軍民則從重究辦決不姑寬毋違特示

○厝棺被竊僅止撬縫鑿孔及燒煏成洞抽取衣飾並未顯露屍身一並免參

署浙江按察使司袁呈爲詳覆事嘉慶八年五月二十二日奉總督部堂玉批前司呈詳余姚縣民谷鵬弟婦毛氏厝棺被竊一案文職邀免開參並將前送武揭請發還由奉批查嘉慶五年九月準到吏部咨通行發冢見棺竊取衣物並未揭開棺蓋顯露屍形者其承緝處分照開棺例議處等因嗣於六年餘姚縣民徐佩錫故妻孫氏厝棺被賊燒洞竊去首飾又會稽縣民趙廷鑣故嬸厝棺被賊鑿洞竊去首飾又海鹽縣民婦徐曹氏厝棺被竊尙未見屍又本年歸安縣民閔思堅停厝妻棺被賊燒洞竊去金簪各案均據詳參文武承緝不力職名各在案今余姚縣事主谷鵬弟婦毛氏厝棺被竊並未見屍據該縣聲敍直隸省辦過成案以浮厝非發冢可比聲請免參但未載入例冊通行照辦難以援引照辦且果厝棺被竊毋庸查參則歷年已參各案自應一律詳咨銷案以免文武員弁誤罹處分更查浙江省如海寧州及嘉湖地方民風習俗多有用磚砌壙葬棺之事其棺入土不深嗣後是否悉以浮厝定擬免參仰再悉心確核妥議通詳飭遵俾有遵守所有此案武揭存俟核詳定案再行分別辦理可也仍候撫部院批示繳又奉巡撫部院阮批如詳免參仍飭勒緝贓賊務獲究報並候督部堂批示繳武揭發還各等因奉卽行府議詳去後玆據紹興府知府覺羅百善詳稱蒙此卑府遵查例載發冢開棺見尸之案照命案緝凶例扣限查參止見棺槨之案照例扣限六个月查參等語此指發冢見屍見棺而言若盜未殯未葬作何參緝例無明文蓋罪有等差則承緝有無處分亦有區別此案谷毛氏屍棺厝放曠野殯屋並未埋葬成冢被賊將屍棺和頭燒洞伸手竊取首飾並未揭開棺蓋見屍將來獲賊似可照盜未殯未理屍柩未開棺槨例擬以杖徒賊犯旣罪止杖徒則地方官亦可邀免參處查有嘉慶元年正月間山陰縣通詳事主潘魁浮厝母棺被賊用火燻洞伸手竊物尙未見屍一案援照鄞縣事主吳晶如故媳洪氏厝棺被賊撬竊尙未見屍免參之案詳蒙憲準免參又如嘉慶七年餘姚縣民孫元杏呈報厝棺被損之案亦奉免參今谷毛氏之案事同一律應請邀免開參至如用磚砌曠葬棺誠如憲諭浙省民風習俗甚多卑府查浙西杭嘉等處每有用磚瓦砌成低屋將棺木暫蔽風雨名曰磚壙並有磚瓦砌成髙屋安儲棺木名曰享亭又曰殯屋此俱因尙未安葬暫時停厝皆謂之浮厝俱系將來仍須攺葬尙未成冢俱謂之未葬應請一槪免參又如卑府所屬有用石板周圍砌■﹝石郭﹞將棺納入上面蓋土名曰石■﹝石郭﹞葬並各處有未用磚石而將棺埋入土中成冢名曰土葬此石■﹝石郭﹞葬與土葬並有用磚砌穴將棺納入外面淋土此皆成墳墓毋庸再行攺葬俱謂之已葬如有盜掘應照發冢開參總之各處葬厝之法不一是厝是葬分別應參應免畫一辦理至以前棺被竊有開參承緝者有援案詳請免參者各處辦理本未畫一巳參之案應請毋庸逐案咨銷以省案牘所有現議情形如蒙允準應請通飭各屬嗣後畫一辦理以免歧異是否允協伏候察轉等情到司據此理合據情轉詳伏祈憲臺察核批示飭遵等情於嘉慶八年八月十八日詳奉總督部堂玉批據詳巳悉仍卽移行遵照並將發來武職職揭移營抺銷並候撫部院批示繳又奉護撫部院淸批如詳通飭遵照仍候督部堂批示此復署浙江按察使司袁爲續議詳請憲示飭遵事竊本署司據紹興府議詳余姚縣谷鵬弟婦毛氏厝棺被竊請免開參一案卽經核議詳奉憲臺批據詳已悉仍卽移行遵照並將發來武職職揭移營抺銷並候撫部院批示繳又奉護理巡撫部院淸批如詳通飭遵照仍候督部堂批示此復各等因奉此本署司伏思賊犯罪有輕重自不便將地方官一槪開參無所區別但思厝棺被竊免參之案官無承緝處分任意玩縱反致賊盜肆行無忌且恐各屬因有免參之路實在發冢開棺之案捏報厝棺未埋希冀規避例議是欲爲官少一參處卽難免爲賊開一漏网殊非所以靖匪安民之道該府前詳查議未周不得不再爲悉心籌議以期不苛責於官而又不滋害於民應請並飭各屬嗣後無論有■﹝石郭﹞無■﹝石郭﹞埋土成冢已葬之墳被賊挖掘盜竊應照發冢開參一經報官會營勘訊詳報務令繪具確切墳圖注明埋土尺寸隨詳附送察核如有將發冢開棺重案捏作未埋厝棺計圖幸免開參一經告發卽當委員另行確勘提訊參辦不使地方官可以任意捏報巧爲趨避遇有實系浮厝享亭形如房屋者方可謂之未葬之墳被賊挖竊可免開參亦須立卽勘訊詳報贓賊未獲責令該管知府按月親提玩捕究比報查務使各縣認眞勒緝獲犯詳辦不得因免開參懈緝縱匪致貽民害仍於季終將各縣有無浮厝被竊之案巳獲未獲項目造冊詳申毋許混入尋常竊案造報其有被竊之案一二月全行獲犯者承緝印捕各官各記功一次有能拏獲鄰境此等竊犯記功二次如有報無獲每案記過一次有三四案以上全未獲犯者記過四次並將督緝提比之該管知府亦分別記過以示激勵而嚴緝捕庶使官知處分𨿽免案難疏縱捕不怠於跴緝賊亦知所忌憚民間在棺骸骨得免撬挖暴露之慘似受安全不小本署司不敢因前次府縣詳未經議及業奉詳準遂隱默不言可否照行合將續議緣由具文詳乞憲臺察核批示以便一並通飭遵照等情於嘉慶八年九月十一日奉總督部堂兼署巡撫玉批如詳一並通飭遵照仍候督部堂衙門批示繳九月二十五日又奉總督部堂玉批據詳甚屬妥善仰卽通飭遵照仍候撫部院衙門批示繳署浙江按察使司張爲詳請憲示飭遵事竊照嘉慶八年前署司議詳埋土成冢巳葬之墳被賊挖掘盜竊照發冢開參如實系浮厝享亭形如房屋者被賊挖竊槪免開參仍俟季底核記功過等因詳奉憲臺前署憲批飭通行遵照在案前詳本屬妥善毋庸再爲查議惟各屬詳報厝棺被竊之案內有撬縫燒洞摸竊之不同有因業已穿透見屍仍行開揭請參者亦有以未經顯露屍身請免開參者辦理未能畫一卽易啟書吏髙下其手之獘本署司伏查例載盜未殯未埋屍柩未開棺槨者杖一百徒三年又發冢見棺鋸縫鑿孔抽取衣物首飾並未顯露屍身者發近邊充軍各等語查厝棺被賊撬縫摸竊及燒煏成洞之案核其情形與例載鋸縫鑿孔無異旣未顯露屍身卽與開棺見屍迥別此等人犯被獲按例罪止杖徒正與前詳厝棺免參之議相符但未分晰指明與其紛紛請示徒煩案牘不若明定章程更昭詳備本署司管見應請嗣後厝棺被竊如系揭開棺蓋剝衣見屍仍照例開參倘僅止撬縫鑿孔及燒煏成洞抽摸衣服首飾並未顯露屍身者免幹查參仍照前議按季造冊分別已獲未獲核記功過以示區別是否有當合再查議詳請憲臺察核批示如蒙允準請再通飭各屬遵照以歸畫一而免歧異實爲公便等情於嘉慶十年九月二十九日奉巡撫部院淸批如詳通飭各屬遵照畫一辦理仍候督部堂批示繳又奉總督部堂玉批如詳通飭各屬一體遵照辦理仍候撫部院批示繳

○洋面失事案件推諉遲延申明定例分別勘訊詳參

署浙江按察使司李呈爲詳明飭遵事竊查定例內洋失事文武帶同事主會勘如外洋失事聽事主於隨風飄泊進口處帶同舵水赴所在文武衙門呈報該衙門卽訊明由何處放洋行至被刼處所約有里數若干卽將事主開報贓物報明各該管印官該文武印官查照洋圖定爲何州縣營汛所轄飛關所轄州縣會營差緝事主卽予寧釋毋庸候勘至詳報督撫衙門無論內外洋失事以事主報到三日內出詳以便據報行查守口員弁倘有規避推卸照例議處等語又嘉慶十年四月間奉前憲臺督憲檄行洋面失事例應帶同事主文武訂期卽行親履被刼之處會勘分別內外洋面繪圖貼說通詳參緝至事主在洋被盜或因風汛不順不能進口呈報或因未知何營縣管轄迨於事後始赴別屬文武衙門補報者武職據報應卽連人移縣訊供文職據報應卽訊明由何處放洋在何洋面被刼相距何山何島約計水程若干裏卽以所供爲定轉移鄰封營縣通詳參緝其事主免予移解以�拖累蓋洋面有內外之分文職有應參免參之別是以文武必須會勘以杜文員委卸處分之獘等因奉經通行遵照在案是定例與通行所指業已明晰周詳文武均應懍遵辦理不容稍存諉卸本署司查得浙省各屬詳報洋面失事之案每有事主隨風飄泊進口呈報該處地方官以失事在於鄰境意存玩視並不遵照定例訊明由何處放洋行至被刼處所約有里數若干又不查照洋圖令事主指定何州縣營汛所轄分別內外洋面明晰移會率取含糊供詞移�勘詳遂致失事地方員弁或稱該處並無是洋名目或稱內洋外洋未據事主指定轉輾關查經歷數年不能定案甚有文員業經訊明事主指定被刼處所移會所轄地方詳緝而武弁仍以事主未經到案隨同勘訊藉詞推諉竟不按限扣參往返駁詰案牘徒煩實屬不成政體應請申明定例通行各屬凡有洋面失事之案如事主於失事地方呈報應令該管印官立卽移會營弁帶同事主親履被刼之處會勘分別內外洋面繪圖貼說會印通詳參緝外至事主或因風汛不順不能進口呈報或因未知何營縣管轄於事後始赴別屬文武衙門補報者武職據報應卽連人移縣訊供文職據報應卽訊明由何處放洋在何洋面被刼相距何山何島約計水程若干裏按照洋圖令事主指定被刼之處或系內洋或系外洋卽以所供爲定轉移�事營縣會詳參緝事主卽予釋寧毋庸候勘以免拖累如地方官接據事主呈報因非本管地方失事意存玩視並不照例逐細訊明按照洋圖分別內外洋令事主指定被刼處所率以含糊供詞移會者卽取該地方官職名請參如地方官已經訊有事主明晰供詞查照洋圖指定被刼處所照例移關失事地方詳緝而該處文武員弁藉稱事主未到希圖推諉竟不按限扣參卽將推諉之員弁嚴揭請參庶足以儆玩愒而杜諉卸理合具文詳明伏候憲臺察核批示以便通飭各屬並移營一體遵照再洋面失事未經勘定各案現在嚴催各屬分案勘詳合並聲明等情於嘉慶十八年十一月十六日奉總督部堂汪批如詳通飭各屬並移營一體遵照仍候撫部院批示繳又奉巡撫部院李批據詳已悉仰卽通飭各屬並移營一體遵照仍將未經勘定各案嚴催迅速勘詳如再玩延由司查明揭參並候督部堂批示繳

○各屬報竊贓內洋錢定價六錢

署浙江布政使司楊按察使司景會詳呈爲核議會詳事嘉慶十九年九月初五日蒙巡撫部院顏憲札據該司招解金華縣賊犯呂考受行竊事主馮邦輝洋錢計贓逾貫一案到院據此查竊盜一項計贓科罪就贓之多寡以定罪之重輕衣物等類照值估計難以畫一卽銀色亦有髙低不同至於洋錢並無分別估價自應一律今查各屬報到贓冊有每圓以六錢估計者有六錢二三分至五六分者參差不齊各屬或有市價之不同而統估未便彼此之互異查洋錢貝呈色本低合之足色紋銀每圓不過六錢自應立定章程通飭遵照以免多寡懸殊轉致罪有出入合行札飭札到該司卽將應如何畫一估計之處會同布政司核議具詳以便通飭遵照並將發來呂考受招詳卽照新定章程辦理毋遲切速此札等因蒙此本署司等會查浙屬竊盜案件甲於他省各州縣報竊贓冊所開洋錢估價多寡不等復又比核舊案有每圓洋錢估值銀六錢者亦有估值銀六錢二三分曁六錢五六七八分者伏思竊贓以估值銀數爲斷其中金珠衣物器皿質有輕重粗細之不同價有貴賤低昂之各異固難準以一定之數惟錢文每千值銀一兩例有定程則洋錢每圓輕重相同而竊盜以贓定罪贓之多寡卽關罪之出入誠如憲諭洋錢估價未便參差不齊查洋錢銀色本低每圓計重七錢有零核之足色庫平紋銀所值不過六錢零自應遵照通飭所屬嗣後凡遇竊贓內洋錢酌中定價每圓估值庫平紋銀六錢不得以市價之低昂隨時加減庶估計得有定程罪名免滋出入其已報之案如有洋錢估數逾於六錢者一體核正另報所有奉發金華縣賊犯呂考受行竊事主馮邦輝家一案原贓洋錢所估數目較浮卽以每圓六錢核計將罪名攺擬詳咨緣奉札飭會議擬合詳請憲臺察核批示以便通飭遵照等情於嘉慶十九年九月二十四日奉巡撫部院顏批如詳通飭遵照仍候督部堂批示繳又奉總督部堂汪批仰候撫部院批示通飭遵照繳

○詞狀被告幹證僉發差票細心核刪不許牽連婦女多人

巡撫部院楊憲札內開照得例載詞狀止許一告一訴告實犯實證不許波及無辜及陸續投詞牽連原狀內無名之人如有牽連婦女另具投詞倘波及無辜者一槪不準仍從重治罪承審官於聽斷時如供證已確縱有一二人不到非系緊要犯證卽據現在人犯成招不得借端稽延違者議處等語又嘉慶十九年奉上諭凡遇詞訟到官除原被告及緊要證佐外毋得率據所控徧行提質等因欽此欽遵在案玆查浙省詞訟案件往往陸續投詞牽連原狀內無名之人並婦女幼孩任意羅織以圖泄忿更有訟棍從中教唆顚倒是非肆行拖累該地方官並不細心查核率據原呈將無關緊要證佐並牽連婦女人等槪行傳喚以致無辜受害實屬有幹例禁除出示曉諭本轅代書外合亟札司立卽遵照轉飭各屬一體出示曉諭代書並告狀人等知悉以後除人命姦盜重情外其餘戶婚田土錢債鬭毆一切尋常詞訟止許一告一訴告實犯實證被告不得過三名幹證不得過二名該地方官於準理詞狀僉發差票之時卽行細心核刪照依例限趕緊催提隨到隨審毋令兩造守候廢時失業並於聽斷之時如供證已確或有一二人不到非系緊要犯證卽據現在人犯定案不得借端稽延並嚴諭該代書等照依本人口訴眞情據實直寫毋許訟棍暗中教唆交付詞稿代爲謄寫用戳以致仍前波及無辜牽連婦女任意擾累如敢故違卽行嚴究主唆從重懲辦毋稍姑息該地方官如不盡心民事淸理案牘致滋拖累定卽查參不貸一面先將遵辦緣由稟復毋遲切切等因於嘉慶二十一年八月二十八日奉行遵照在案

○嚴禁書差門丁傳詞坐承坐差等獘

巡撫部院楊憲札內開查民間詞訟事件除人命盜刼重案許令隨時控告外其餘戶婚田土鬭毆細事並非廹不及待者向有放告日期聽民投呈原不許書差勾串代遞包攬訛詐致滋民累今訪聞浙省各州縣向有陋習不依告期賄囑書差轉交管門家丁隨時遞進名曰傳詞此等呈詞書差與家丁等均巳先受其賄不論是非槪行準理卽遇廉明自愛之員集訊公斷爲之伸雪而受害之民巳廢時失業傾家蕩產得不償失更有不肖之員從中染指任意枉斷其獘有不可勝言者又有書差人等暗中出錢買定日期輪其值日凡遇大小事件皆其承辦不聽官爲僉點名曰坐承坐差幾致視爲私業以當官之公事爲若輩之利藪甚至挾仇誣告擇殷而噬搭臺串詐百獘叢生並有不法之徒仗其權勢擇其坐日輒將所欲需索拖累之人扭交私押恣意妄爲且於審結案件往往聳恿翻異操縱無忌以致詞訟愈繁民累愈深言之實堪痛恨不可不嚴行查禁除另行飭發告示刊石示禁外合先札司立卽轉飭各屬將傳詞及坐承坐差之獘一槪嚴禁自此次札飭之後除命盜重情隨時呈告外其餘詞訟事件祗許按照告期投呈聽候該州縣核明情節眞僞控詞曲直分別準駁所有承辦書差均著官爲僉點不準有傳詞及坐承坐差名目致滋獘端該州縣等限文到五日內取具各書差遵奉甘結申送一面將辦理緣由稟復查考如敢視爲具文陽奉陰違一經告發或被本部院訪聞定將玩違之經差提省究辦該地方官亦幹嚴參不貸切切等因於嘉慶二十二年二月初七日奉行遵照在案

○嚴禁民間失竊誣指教供搜贓以杜滋擾

巡撫部院楊憲札內開照得民間失竊之案應行赴官呈控聽候飭令捕役緝賊追贓按律究辦如有當場拏住賊匪之事亦應解往地方官衙門訊究不許民間私刑弔拷擅自起贓以杜滋累今本部院訪聞浙省各屬民人一遇被竊往往挾嫌誣指並有獲賊私拷將平素仇隙之人囑令賊匪誣扳或稱同夥分贓或稱窩竊知情失主之家卽擅自糾眾前往以搜贓爲名肆行抄搶擾累閭閻每致釀成人命大爲民害此風溫臺等處爲尢甚其餘各屬亦恐不免除出示嚴禁外合行札司立卽通飭各屬一體嚴行查禁嗣後凡遇民間失竊及獲賊之案令其赴官呈報不準私拷誣指擅自起贓滋累良民至捕保人等亦不許私行拷打教供誣扳咨意訛詐如敢故違一經受害之家告發或被本部院訪聞定將誣告抄搶之人並私拷教供之捕役按律嚴辦該地方官亦幹未便凜之切切等因於嘉慶二十二年二月十四日奉行遵照在案

○盜賊當贓不許典鋪掯畱拖累事主

巡撫部院楊憲札內開照得盜賊當贓無分彊竊例應隨時查起給主認領不得稍有掯畱擾累失事之家蓋閭閻從容力足者少艱難貧窶者多一旦爲竊盜所害數口卽遭凍餒是以定例典當收買盜賊贓物不知情者勿論止追原贓其價於犯人名下追徵給主等語嗣於乾隆六十年間經前司會議外結當贓經事主赴典認明令其措備半本交典回贖後於嘉慶九年復經前司具詳以內結當贓仍照定例辦理一事兩行有違定例請將外結之贓令事主措備半價回贖之案刪除遵例畫一辦理等情詳請阮前任批準通飭遵照刊入治浙成規備考在案現查各屬報竊之案甚多追起當贓必須迅速方可認贓究辦乃訪得典鋪人等仍有狃於積習故違定例掯畱待贖以致贓沈賊縱要案久懸殊非緝捕寧民之道合行札司立卽申明定例通飭各屬出示曉諭各典鋪凡遇當贓一經地方官印票飭弔卽行付給以便事主隨時認贓地方官按例究辦至於當本候照例於犯人名下追給不許典鋪掯畱當贓故違定例擅向事主索價亦不得私換贓物致難辧認如敢圖利違玩定行查究第典當提贓後地方官應卽實力追繳商本毋任經差侵扣稍有偏枯仍飭各屬將遵辦緣由速行稟復察核毋遲切切等因於嘉慶二十二年六月十九日奉行遵照在案

○免死發遣攺回內地人犯酌撥署內當差俾免逃逸章程

浙江按察使司魏呈爲核詳事嘉慶二十二年八月初二日奉巡撫部院楊批處州府通詳免死發遣攺回內地人犯酌撥署內當差俾免逃逸緣由奉批據詳免死減等遣犯撥入署內充夫所議甚屬可行仰按察司速卽復核議詳通飭各屬照辦毋遲仍候督部堂批示繳等因奉此本司查例載各州縣有驛遞之處一切應用人夫酌派軍流少壯中無資財手藝之犯充當給與應得工食無驛遞之州縣公用夫役均令一體充當逐日給與工價又處分則例內載軍流遣犯撥派各衙門充當夫役脫逃者止將本管官照例議處又例載免死發遣盜犯脫逃巳逾五日拏獲者請旨卽行正法各等語又黑龍江吉林等處遣犯聚積眾多經黑龍江將軍奏準酌撥內地安插亦在案是此項人犯俱系免死減等性本狡黠攺回內地難保其不萌逃念看役管夫約束恐未能嚴緊今該府請將此等人犯酌撥衙署充當水火夫役與例相符且朝夕稽查較在外實爲周密仍給與工食安其身心自不致再有逃脫之慮地方官旣得自顧考成又可以保全各犯之命所議實爲妥協應請卽如該府所請通飭各屬如遇此項攺回內地免死減等及別項攺遣重犯一體照辦等情於嘉慶二十二年十月十八日詳奉總督部堂董批如詳飭遵並候撫部院批示繳又奉巡撫部院楊批如詳通飭遵照仍候督部堂批示繳

○緝捕章程

浙江布政按察使司爲議詳事道光元年五月初五日奉巡撫部院帥憲札內開案照弭盜所以安民地方官如果認眞緝捕姦宄無可潛蹤閭閻自能安堵本部院蒞任兩月有餘據各屬詳報竊盜各案查無虛日有遲至一月後始行具詳者甚有遲至兩三月之久者其獲賊破案十無一二緝捕之廢弛已可槪見殊不思牧令爲民父母當無不欲其樂業安居其登袵席而竊盜之害民在稍爲有力者尙不致遽破身家其負苦食貧者敗絮之衣升斗之米一被竊去�家立受饑寒甚或因此窘迫自盡乃地方官接據報呈視爲尋常竊案漠不關心迨至出票緝拏巳在經旬累月之後賊匪遠揚無從跟緝卽使正賊捕獲而原贓巳早經消變至於捕役之豢賊其疏縱固不待言且有奉票緝拏先索事主之飯食車舟不滿其欲捺票不行失事之家反致多受擾累其瀕海地方盜刼橫恣巡洋舟師旣不實力緝捕而兵役復得規庇盜行戶又貪利消贓以致匪徒益無畏忌非獨爲害商民且恐海洋亦因此滋生事故本部院欲籌安民之策先求弭盜之方曾經通飭道府各按地方之情形以除因循之錮習抒所聞見縷晰稟呈玆據各道府稟復前來擇其敷陳切當者合行發飭核議札司卽會同藩司將折內各條悉心商議如有窒礙難行及條款未周之處再加籌酌妥定章程詳候察核以便通飭各屬一體遵照施行等因並奉發淸折二扣又奉巡撫部院帥批嘉興府稟嘉屬緝捕章程淸折呈核由奉批查緝捕盜賊章程前經札發淸折二扣行令會同藩司酌定詳核飭遵在案玆據嘉府稟呈嘉屬緝捕各條亦多可采仰按察司會同布政司一並籌酌妥議詳候察核以便通飭遵辦毋遲仍候督部堂批示稟折並發仍隨詳繳又奉兼署總督部堂顏批同前由奉批據稟緝捕章程是否可行仰浙江按察司核議詳覆飭遵並候撫部院批示繳折並發仍繳示稿存各等因奉此仰見憲臺周諮博采弭盜安良之至意本司等遵將奉發各淸折會同悉心籌議開折呈送惟查有治法尢貴有治人浙省緝捕一項成規載有舊章又歷年補議條款亦復不少而各屬竊刼之案總未少減推原厥故恐各該州縣未能實力奉行以致捕盜良法徒成紙上空談仍屬有名無實此次立定章程應請嚴飭各州縣認眞遵辦毋得視爲虛文如有仍前怠玩從事竊刼頻聞卽以捕務廢弛列揭請參次則詳請記過各該府有表率之責亦飭嚴行督緝不時稽察勿任陽奉陰違庶匪類無可駐足而盜風可期漸息矣是否有當擬合詳候憲臺察核批示以便通飭遵照爲此備由具冊呈乞照詳施行須至呈者計呈淸折一扣謹將奉擬弭盜各條開折呈電

今開

一杭嘉湖道折開竊盜等案勘報宜速也查地方彊刼之案例應無分風雨遠近立往會勘實時通報乃現查報刼詳文有遲至一月以後者其報竊之件且遲至兩三月不等旣非隔屬關提又非連堂集訊何至如此耽擱皆由積習因循應勘不勘應估不估報賊尙且遲延緝賊安能上緊更恐有攺諱消弭抑勒事主情獘今州縣動稱民間以竊報刼以少報多獨不思刼竊情形迥異如果立時親勘一目了然則捏報者立破其謊不禁自止其贓少之案亦緣地方官不以爲意候覆無期以致浮開逾貫冀爲上緊果能勤卹民隱彼豈盡昧天良嗣後可否通飭州縣報賊之文刼案限三日大竊限六日小竊限十日以杜遷延隱飾之獘並飭徧示民間凡被竊被刼總於次日卽行據實呈縣不許稽遲庶捏刼添贓之風亦可少息一條本司等查已據事主呈報不卽詣勘通詳本例有處分無如各州縣積習相沿凡遇盜竊之案竟有遲至累月始行通報者誠難保無攺諱消弭抑勒事主情獘且緝捕稍遲贓消賊遁破獲尢難應如所議通飭各州縣凡遇報刼之案限三日逾貫及貫竊案限六日小竊之案限十日卽將勘估情形通詳飭緝逾延記過如有諱飾抑勒照例嚴參至事主以竊報盜或浮開贓物事亦恆有並請飭府曉諭務令據實呈報不得稍有添捏察出照例究懲又折開捕役宜明賞罰以昭激勸也查州縣額設捕役大縣不過六人小者四人二人而盜竊之案偏多巳屬不敷巡緝又司道府廳皆因提比更致奔走不遑奚暇緝賊且卽獲一重犯而投批解審伴犯貼監亦皆該役之事旣須僕僕道途又有層層使費是因獲賊而添苦累誰願爲之又查州縣衙役向分快壯皂捕四班別班差使常有調劑惟捕役專司緝盜其事獨難而其名目較之三班尢爲下賤聞此間充捕之家無人肯與爲婚是以州縣中不但不能添募甚至徒懸額缺虛無一人其願充者又皆豢賊分贓無惡不作勢使然也今欲使之得力大約有三一曰給費解省之犯罪應斬絞者官給銀三十兩軍流減半皆於州縣庫儲贓罰項下準其支用如無存項由本官捐廉給予以作解審盤費並飭司府衙門將解審舊規應裁者裁應減者減捕役不惟不累且有餘潤可沽自必踴躍從事二曰加賞每獲杖罪一犯賞銀二兩罪名重者每等遞加銀二兩起出贓物又按其所估成數加賞十分之一亦由州縣籌捐賞給以期人贓並獲三曰幫捕每報一案無論刼竊大小皆派一捕役爲專捕而另派壯快皂班內一人爲幫捕一同獲犯者賞銀均分而解審乃歸專捕若系獨獲則賞銀解費俱歸獲犯之人將無獲者從重責處如專捕幫捕屆限均無獲犯該州縣將專捕自行提比幫捕解府廳請比再限一月無獲巡道衙門將專捕幫捕輪流提比總以一人畱緝不使因此廢捕若贓在五百兩以上一月無獲將專捕之家屬收禁兩月無獲將幫捕之家屬收禁統俟獲犯之日始行省釋庶諸役均有懲勸不敢玩延其州縣額捕統飭募充足數毋許稍有短缺一條本司等查捕役招解賊犯前於嘉慶二十三年經前署臬司舒議令地方官給予路費詳奉批飭遵照在案查各屬地方情形不同距省遠近亦異其賞給銀數似難畫一州縣儲庫贓罰亦爲數無幾不敷動給應請仍飭各州縣自行酌定數目通稟存案隨時捐廉給賞以招核實其加賞一節查成規內拏獲斬絞賊犯一名賞銀十兩軍流一名賞銀五兩徒罪以下每名賞銀二兩應飭各州縣遵照成規辦理毋庸再議至提捕比緝久經分別案情輕重司道府廳按季提比刊列成規惟一捕承緝一案如逢比限誠恐因此廢緝應如所議通飭各屬每案派一捕役爲專捕另派壯快皂班內一人爲幫捕屆限無獲分別輪流提比贓在五百兩以上者一月無獲將專捕之家屬收禁兩月無獲將幫捕之家屬收禁統俟獲犯日釋放所有額設捕役飭令募充足數毋許缺少又折開犯案舊匪管束宜嚴也查贓犯初次發落之後例應交保管束而所交之保卽傳自捕役且有並不到案卽令交保者摻縱之權由於捕役而豢養之獘卽從此起或恣索謝禮或勒講年規捕有無厭之求犯無自新之路是驅之爲匪也應請嗣後初犯之賊飭令地方官傳同的保當堂交領其保領之人或系鋪戶或系農民須有恆業者方準保結槪不假手捕役如該捕有勒索規禮許保人鳴官究治若無前項保人其爲積匪可知卽行照律收充警迹令其懸帶鈐枷其枷式用木板橫長各一尺五寸厚二寸邊用鐵板釘固四角各懸響鈴一个發交地保充警遇該處失竊之案責令巡緝每月朔望令地保帶赴州縣點卯以一年爲限如無過犯稟官疏枷若能捕獲竊盜至三名以上者不論巳未滿限槪行疏釋準令自新仍於冊內注明再犯加倍懲治是旣收以盜察盜之用復啟化盜爲良之機於捕盜似有裨益至上年恩赦釋回之犯尢宜時刻稽查務嚴勿縱一條本司等查刺匪再犯案件不一而足可知交保管束之例竟成虛設以致該犯等無所顧忌故智復萌應如所議通飭各州縣凡遇賊犯發落務須傳同素有恆業之的保當堂交領不得假手捕役如該捕勒索規禮許保人鳴官究治若無前項保人卽照成規釘帶鈴枷交保充警責令巡緝朔朢點卯一年無過準予疏枷如能捕獲竊盜三名以上隨時疏釋予以自新至上年遇赦釋回之犯業經本臬司議令地方官酌給資本交領保回在本坊傭工執業並於朔朢點卯一年後如果安分守法聽其自便詳奉批允通飭遵照在案請免贅議又折開巡船宜加整飭也查嘉湖一帶與蘇省之平望八尺太湖均相毘連支河汊港漁船出沒向爲盜藪歷派佐雜巡緝定期更替核其緝獲案數分別記功立法固爲周密無如船隻稀少佐雜微員又不能多帶人役不過月領公費以資逍遙州縣獲有案犯挈銜稟報可邀記功若竟無獲亦不記過尙未足以示懲勸應請嗣後飭令各州縣酌量地方大小添捐巡船輪派頭役數名隨同巡員探緝凡地方刼竊案件知照巡員如有報獲人贓仍按其案情輕重分別記功能獲巨盜大窩者破格超拔案多獲少者分別記過倘有藉端滋擾誣良詐財從重懲辦示儆地方官按季將巡員勤惰賢否開明實迹折報察核一條本司等查嘉屬委員巡緝亦於二十三年經前署臬司舒議詳每員選帶頭捕一名散捕二名水手二名共坐一船並令各縣遇有新報竊案一起卽抄單移知巡員偵緝奉批遵照在案且現據嘉興府議稟各縣均經添捐巡船自四隻至二十隻不等派役探緝立法巳爲妥善第巡員獲犯卽可邀功無獲並不記過誠恐啟其懈怠之心應如所議各巡員如有報獲人犯分別記功案多獲少分別記過仍按季將各員勤惰賢否由該府開明匯報以示懲勸其湖屬巡員亦應照此辦理又折開糧船歸次之時宜就近專派武職大員稽查彈壓也查糧船舵水纖夫人數眾多本系無賴之徒隨時烏合好勇鬭很靡惡不爲近年以來歸次較早俟至開行約有半年气候加以時當寒冷盜竊愈滋邇來報案多稱北直口音是其明證且聞糧艘開行之前藉起剝爲名截畱商旅船隻無貨儎者勒錢賣放有貨儎者搬搶一空地方官到船拏犯則通幫水手出拒竟至無如之何凶惡情形莫此爲甚應請嗣後糧艘歸次之時責成杭嘉湖三協副將酌帶弁兵駐札所轄河口早晚巡查並飭總運官將各船舵水花名淸冊開送該協查考有犯事者立時指拏抗拒者稟明嚴辦庶足以弭盜賊而儆凶頑一條本司等查糧船水手人數眾多率皆獷悍之徒誠恐爲匪滋事責令該管運弁查明水手年貌籍貫取結造冊送查並於回空時移行所屬營縣嚴行管束在案惟該營縣不過選撥兵役數名前往查禁而兵役等覩其聲勢凶惡勢必畏首畏尾仍屬於事無濟應如所議嗣後糧艘歸次之時應請憲臺札飭杭嘉湖三協副將派委遊守駐札水次會同各縣及各幫衛所該管運弁實力稽查彈壓如有搶奪爲匪並截畱客船詐錢情事立卽嚴拏解究又折開賭博乃盜賊之媒宜淸其源也查浙西賭風甚熾陸路旣有賭局水次復有花賭船𨿽由姦民開設要皆有蠹役包庇甚至賭船上有公然懸立司道旗號燈籠者此卽省中各衙門差役爲之主持使州縣不敢過問也職道上年蒞任後訪得蹤迹曾經飭縣拏獲就中卽有職道衙門快差包攬其事當經革役懲辦現屆蠶絲入市貿易孔多正賭場誆誘之候盜賊由此繁滋若逐處委員搜查恐涉騷擾祗可密札州縣認眞訪拏伹關涉上司衙門差役地方官往往瞻顧未肯深求應請嚴飭該州縣每獲一起務須根究包庇主持之人嚴辦一二以儆其餘毋許稍有隱飾庶在官人役知所畏懼而攤場局賭之犯無所恃以不恐則賭風漸戢盜風因以漸淸矣一條本司等查賭博例禁綦嚴駕船誘賭罪名尢重若胥役包庇甚至懸立司道旗號燈籠肆行無忌更幹法紀應如所議飭令各州縣嚴密查拏每獲一起務須跟究包庇之人如有關涉上司衙門差役亦卽據實稟請押發從重究辦毋稍瞻徇隱飾以杜盜源

一寧波府折開應懸重賞以破盜案也土盜行刼大率皆系沿海民人而盜後分贓亦卽在沿海地面其附近居民斷無不知之理畏事者知情不首利財者容隱不言似當飭令各地方官凡遇報刼到官卽密令各莊地保傳諭附近居民暗行赴官通綫俟破案後如起獲無主盜贓酌賞十之一二如贓已花消能因此而獲盜者官以案情之大小定賞予之重輕不必明言出首之人俾無顧忌如系誣指卽嚴治其罪信賞必罰則小民惟利是圖斷無知而不報者似此立法凡遇盜後分贓之案可以立破矣等語本司等查土盜類皆沿海民人其行刼分贓附近居民豈無聞見第因事不幹已相率容隱若非給予重賞不足以破其積習應如所議飭地方官凡遇報刼到案卽密令各莊地保傳諭附近居民赴官通綫俟獲犯後分別給賞並不必明言出首之人俾無顧忌又折開應嚴飭海口官弁細心查驗以防冒混也凡盜刼之貨非在沿海同夥俵分卽進口交行消賣漁船行刼客�進口者在漁船斷無客貨之理關口自不難一望而知其或刼客船連照而來者此則最易朦混然此等盜案旣能連船照而來非將事主水手致死卽系落海竄逃其牌照必不齊全面貌必不相符應飭巡查海口員弁查明牌照是否齊全面貌是否相符如有可疑卽行盤詰送交地方官嚴審俾無冒混如守口員弁及書役等有藉端勒掯許令客商稟究庶盜貨不能進口而消贓之技可窮技可窮則盜亦不禁而自絕矣等語本司等查海口船隻進出本應驗明牌照及水手人等面貎方準開行若漁船行刼客貨連照而來定多不合之處應如所議嚴飭守口員弁查明牌照是否齊全面貌是否相符如一有可疑卽行盤詰送交地方官嚴審倘該員弁及書役人等有藉端勒掯亦許客商稟究又折開應飭各行戶認眞查詰使盜船無遁情也查盜船入行消貨難保無關口被其朦混而過者盜刼之案類皆漁戶必不知各貨之產於何地出處之時價若干貨色之是何分別倘有情獘不難一詰而明似亦究極遁情之一法也等語本司等查客商投行貨物多寡不一行戶焉能逐細查詰而行戶又豈盡屬可信之人稍一不愼轉啟藉端訛詐擾累商旅之漸所有該府請飭行戶查詰貨物之處似屬窒礙難行惟漁戶冒充客商情形自別該行戶果能實心查察亦可從此破獲應請飭地方官諭令各行戶遇有行蹤詭祕之人察看得實卽行密稟拘訊徇隱不報一體治罪其眞正客商不得故意刁難幹究又折開宜嚴飭舟師巡緝以絕無贓可破之盜也盜贓消於內地尙可設法破案若消在外洋四通八達外藩之客路遠人遙實屬無可稽考此非關口行戶懸賞等法之可破也似應專責巡洋舟師認眞巡察使盜匪咸知斂迹而該管員弁亦不致視爲具文稍有懈忽則洋面可冀肅靖矣等語本司等查漁匪刼得客貨自必急於消售或慮進口嚴查卽在外洋賣給外藩之客誠無可稽考應如所議嚴飭巡洋舟師認眞巡察如遇漁匪有將客貨在洋消賣者立卽擒拏解究不得稍有疏縱又折開漁船護帶遭風迷路商船宜明定章程以杜勒索滋訟也查海洋遼闊風信靡常各省商船來浙貿易擱淺阻風迷路損壞事所常有不得不藉漁船以爲救護而若輩惟利是圖一經招帶或爭先恐後或藉勒謝資甚有彊取牌照以爲質索立筆據以爲憑者串牙勒索爲害非輕而不肖商船更有事後圖賴謝資捏報盜刼者頗爲不少卑府於上年議定章程詳經護關分別咨行刻板曉示凡遭風損壞迷路商船願帶者止準帶進鎭關以杜串勒尢必須視路之遠近定謝資之多寡並嚴禁漁船紛爭彊奪如有違犯從嚴究懲此杜絕捏報柔遠卹商之法亦弭盜之一助也等語本司等查遭風迷路客船原許漁戶乘便護帶進口但該漁戶視爲奇貨可居或有彼此爭奪及串牙勒索謝資情獘而不肖客商事後圖賴更難保無捏報被刼之事今該府於上年議定漁戶護帶遭風迷路客船止準帶進鎭關以杜串勒視路之遠近定謝資之多寡並嚴禁紛爭彊奪詳經護關道咨行刊示辦理甚爲妥善應如所議飭令查照詳定章程實力行之不得始勤終怠

一嘉興府折開嘉興縣共設巡船十隻每船派捕役一名水手三名捐給錢文分路巡緝一月中暗遣家丁往查二三次察其勤怠及獲犯輕重報案多寡分別重賞提比水路要隘添建柵欄謹司啟閉陸路廣募捕役捐資巡防民間挨戶支更並委員督巡又秀水縣設立巡船四隻派押捕一名正捕二名散捕水手十二名分派駕緝船上書插秀水縣巡船旗號各捕船給與姓名紙條密派家丁每日收條以考勤惰陸路派坊捕四名以兩名爲一班十日更替給發巡簽捐給燈油每夜三更三點起身五更三點回署繳簽並將緝案立簿分別提比又嘉善縣設立水陸柵欄捐資巡船二十隻賞給經費分差三班頭役督捕跴緝選派家丁四名帶同地保分叚巡查居民挨戶支更各捕役承緝新舊案件設立卯簿逢十提比視其破案多寡分別獎賞比責地保亦視所管區內有無失竊之案分別功過如功至三次者賞給銀牌過至三次者提案重比浮於三次之外者革役另募準其功過相抵又海鹽縣添設水旱木柵諭令村民募雇柵夫挨戶支更並飭捕役移撥兵丁督同巡查察其緊懈分別賞懲每月初間移委縣丞馳赴四鄕抽查一次務令木柵堅固各夫齊備並遵行保甲以絕窩家又平湖縣設立養捕章程並添募幹捕分坊巡緝於額給工食之外每名每月添給錢米遇有重大案件酌給費用如能獲犯從優獎賞並將竊案立簿稽查分別某坊竊案多寡定以寬嚴提比查拏窩家盡法痛懲釋回賊犯捐給營生資本每月朔日點卯數月之後果各安分賞給銀牌坊捕名下有報失之案按限提比如無報竊分別年月賞給錢文袍褂花紅拏獲逃軍流徒及重罪賊犯或鄰境命盜從優獎賞每月朢日傳齊各捕查比四鄕巡船四隻每船捕役一名水手三名分駕巡緝又石門縣於東南西北四路分叚晝夜巡查每叚各捐備巡船一隻每船雇募水手二人撥捕役二人加意巡緝每人日給飯錢一百文捐廉按五日給發一次該捕所巡地叚如有失竊之案先比記過勒限五日一比如能拏獲賊匪𨿽非本案正犯準其功過相抵能獲正犯一起賞銀一兩再有多餘以次遞加嚴禁漁船夜捕編號稽查將額設鹽捕二十八名照捕役巡叚之例每路各派鹽捕四名乘坐船隻協捕巡緝並派家丁密察以別怠勤又桐鄕縣於水路要隘之處各設巡船一隻每船捕役二名營兵水手各一名每日共給錢五百文責令分叚查緝督同巡檢察其勤惰量爲賞罰陸路設立柵欄諭令居民雇夫看守辰啟酉閉十家派出一人擊柝支更捕役破獲竊案分別大中小酌賞有獲彊刼重案從優獎賞如無破獲立簿三八提比禁止夜捕夜渡多設捕役巡緝並嚴行保甲有犯連坐各等情本司等逐加察核該府各屬議立各條如嘉興等縣各設立巡船分叚派巡自四隻至十隻二十隻𨿽多寡不同悉屬因地制宜惟嘉興平湖兩縣所議每巡船派捕役一名水手三名查捕役一人形勢尙單恐不足以資偵緝而水手三人亦未免過費應照嘉慶二十三年前署臬司舒詳定委巡章程飭令每船酌派頭捕一名散捕二名水手二名較爲妥善並飭秀水等縣一體照辦至捕役解審賊犯給予路費現於杭巡道折內議令各州縣視其地方情形距省遠近定數賞給以期責歸畫一其餘各條各縣俱系按照地方形勢籌議舉行若海鹽之嚴查保甲平湖之重戢窩家石門桐鄕之禁止漁船夜捕尢得緝捕之要應請均如所議嚴飭實力奉行不得徒托空言等情於道光元年八月二十二日詳奉巡撫部院帥批據議緝捕章程如詳通飭各屬認眞遵辦毋得視爲虛文倘再仍前怠玩以致竊刼頻聞輕則記過重則揭參俾各牧令知所儆懲並飭各該府嚴行督緝稽察勿任陽奉陰違並幹重咎仍候督部堂批示繳各折稟存又奉兼署總督部堂顏批如詳通飭遵照仍候撫部院批示錄報繳折存

○糧船歸次防範水手滋事章程

浙江按察使司葉布政使司阿糧儲漕務道史爲議詳事道光元年十月初三日奉巡撫部院帥批嘉興府議稟糧船歸次防範水手滋事章程由奉批查糧船歸次所有舵手人等連年滋事擾害自應設法防範查所議各條尙爲周密如有滯礙難行之處仰藩臬二司會同糧道速卽詳細妥議務令舵水人等不致擾害地方亦不致操之過激別生事端俟詳到再行飭遵並移飭營員一體照辦此繳等因奉此查前據該府具稟經本臬司以此項水手人等來歲開行在所必需如該府所議槪行驅逐不許庵觀等處容畱勢必臨時乏人更恐四散流蕩爲害尢甚應否飭令庵觀等處保結或取連環保結準其在境棲止如有不法保人連坐其無保結者卽行驅逐批飭妥議另稟核辦並詳明撫憲在案玆催據署嘉興府事嘉興府通判王鳳生議覆前來本司道等遵將該府所稟各條會同悉心籌議開折呈送伏候憲臺察核批示以便轉飭遵照並飭杭湖二府屬一體照辦爲此備由具冊呈乞照詳施行

計呈淸折一扣謹將奉議糧船歸次防範水手各條開折呈電

今開

一嘉興府折開先札行十幫運弁飭令於歸次三日後將該幫各船之應畱頭舵綱師及常川雇用水手逐船開列年貌花名淸冊送府並飭該弁按名給予烙牌諭令時常懸掛腰間以便識認其餘隨來之水手纖夫旣經辭覆不得濫造入冊濫給腰牌仍令旗丁諭令各船頭舵人等不準容畱辭覆之纖水人夫在船住宿如敢抗違一經拏獲審出實情卽惟該旗丁是問並取具各船旗丁切結送府備查一條今飭據該府議覆各糧船實在入冊冒名之舵水只不準其上岸滋事並非槪爲驅逐於受兌開行尙無窒礙現經遵批飭縣分別取結備查等語應如該府所議糧船歸次後各船應畱頭舵綱師及常川雇用水手飭令各運弁開列年貌花名淸冊送府查考按名給予烙牌懸掛腰間以便識認並嚴禁登岸滋事其餘辭覆之水手人等飭令庵觀寺院居民飯鋪保結或取連環保結準其在境棲止如有不法保人連坐其無保結者卽行驅逐仍出示曉諭並選派兵役協同地保丐頭嚴行稽查以杜爲匪之漸

一折開先期札飭各縣牌行僧道綱紀諭令各庵觀寺院毋許容畱糧船水手纖夫居住凡有山東北直口音而無多行李者俱是卽飭該僧道司取具各庵觀寺院切結送縣備查如敢圖得租錢擅畱住宿一經查出定將該住持驅逐嚴究一條又札各縣於糧船未到之先傳集地保諭令該保內居民並飯鋪毋許貪得租資飯錢容畱山東北直口音之糧船水手纖夫住宿倘敢抗違定提地保及該居民飯鋪嚴究仍徧行出示曉諭如有容畱之家許左右鄰首告毋得狥隱一條又孤廟涼亭責成地保丐頭稽查勿許該水手纖夫等住宿仍派兵役不時稽查一條以上三條巳於前條一並議明請免贅議

一折開幪頭船又名倒撐船向系隨幫而來以漿縫衣履爲名實多無恥婦女招徠住宿現擬先行出示嚴禁並派員會同營弁驅逐出境縣役兵丁俱五日一輪派予長簽一枝專司其事如該值日內有幪頭等船逗畱在境經巡員查出卽將該兵役責懲一條本司道等查水手人等本屬貧極無聊況一經辭覆更無所牟利如再有此等船隻招引住宿則計圖資助勢必肆行竊刼是該船始爲容姦之所繼卽可爲窩盜之區誠不可不亟行驅逐應如該府所議出示嚴禁一面委員會營押逐出境並派撥兵役給簽專司稽察如有幪頭等船逗畱境內卽將該兵役責懲

一折開嘉興縣境內之麻塘涇秀水縣境內之靑龍港並五里亭蘆蕩■﹝艸湂﹞一帶地方空闊距上下營泛較遠飭令該縣在於要隘居中處所設立卡房派兵役常川住宿稽查一條續據該府具稟於前議設卡房地面攺建木牌坊上冩某縣設卡巡查字樣置備大小巡船二隻將所撥兵役分爲兩班各司半夜船上張掛旗號燈籠各帶梆鑼等物大船停系於木牌坊之下使換班兵役棲止其小船令該班兵役乘坐於就近處所往來巡查遇有匪船飛駛追捕或賊犯較多卽鳴鑼知會大船兵役幫捕俟糧艘開行後撤回立案永遠遵行等語所議甚屬妥協應如該府所議飭令該縣等建立木牌坊置備大小巡船二隻選撥兵役輪流巡查毋許怠惰偸安俟糧艘開行後再行撤回並立案永遠遵行

一折開糧船回空向停泊於府城東西南北四城門之外現擬於四城門外各設巡船二隻每一門委職官一員督率兵役於每日戌初駕船在於糧船左右前後往來巡緝船上俱張掛號旗書寫奉憲巡查字樣加以號燈俾昏夜之中遠近俱曉船頭擺列器械設而不用以壯聲勢並各帶梆鑼按更次敲擊使岸上居民知巡船之所在設有警動以便叫應防守仍移知營汛於糧船停泊之沿河一帶每日每門撥派兵役五名更相輪流在岸吹鳴觱篥招呼水面巡船卽於停船地方起訖之處各設帳篷暫爲駐足以避風雨所有各兵役飯食燈油均由卑職與各縣捐給似此水陸兼巡聲气相通終夜不絕卽有不法水手亦不能無所畏懼一條本司道等查糧艘停泊處所尢當加意防閒前經本司等會詳杭嘉湖道議稟緝捕章程案內糧艘歸次之時請飭杭嘉湖三協副將派委遊守駐札水次會同各縣及各幫弁稽查彈壓詳奉批允通飭遵照嗣本臬司訪得糧艘回南並不各歸水次悉皆聚泊一處管束倍難移會本道嚴飭各幫弁押同糧艘各歸各縣水次仍由杭嘉湖三協副將分委遊守二員會同地方官稽查彈壓又經詳奉撫憲批示轉飭在案今該府議於府城門外每門添設巡船二隻委員督率兵役於每日戌初駕船在糧艘左右前後往來巡緝各帶梆鑼按更敲擊並移營泛每日每門撥派兵役五名輪流在岸招呼辦理更爲嚴密應如該府所議飭令實力奉行不得徒托空言

一折開糧船歸次其畱船及辭覆水纖人等俱帶有棗梨沿街售賣原在所不禁第若輩賣有錢文非糾聚飲食卽肆意嫖賭必致蕩廢淨盡竊盜無所不爲並有彊買彊賒之事鋪戶莫可誰何種種惡習亟宜防範現擬派委員弁督率兵役在於街坊店鋪稠密處所晝夜輪流巡查彈壓按五日一班以均勞逸並嚴禁擺場賭博驅逐幪頭船隻所有沿河附近茶坊酒館飭令定更以後一律關閉免致酗酒滋事一條本司道等查水手人等帶有貨物原難禁其沿街售賣第恐稍有資財卽肆意花消旋至爲匪不法更難保無彊買彊賒擾害鋪戶應如該府所議派委員弁督率兵役在於街坊店鋪稠密處所晝夜巡查並嚴禁賭博並飭令沿河附近茶坊酒館定更後一律關閉以免滋事其實在安分賣買並無不法情事者仍不得禁止倘該員弁兵役人等有藉端詐擾卽分別參革嚴究等情於道光元年十二月十九日詳奉巡撫部院帥批如詳移行杭嘉湖三府協一體實力遵行仍將此案條款同該司前詳緝捕章程一並刊入治浙成規以備考核而垂永久仍候督部堂批示繳折存又奉總督部堂慶批如詳移行遵照一體實力防範毋稍懈忽仍俟事竣稟復察查並候撫部院批示繳折存

○零星販私再犯三犯分別治罪

兼署浙江按察使司鹽運司富爲議詳事案據慈溪縣知縣張久照稟稱竊照浙省辦理私鹽案件數在百觔以內者分別枷責完結加載成規遵行在案惟此等零星小販於初犯枷責之後每多再犯三犯者成規內並無作何治罪之文查江蘇現行省例再犯四十觔以下責二十板四十觔以上至六十觔枷號二十五日責二十五板六十觔以上至七十觔枷號三十日責三十板七十觔以上至八十觔枷號三十五日責三十五板八十觔以上至九十觔枷號四十日責四十板九十觔以上至一百觔枷號兩个月責四十板一百觔以上照本律擬徒又三犯一百觔以內不計多寡枷號三个月滿日責三十板一百觔以上照本律擬徒等因是私鹽再犯三犯數在百觔以內者江蘇省有分別枷責之例浙省應否仿照辦理理合稟請示遵等情到司當經前司咨查江省去後今準江蘇臬司覆稱江蘇省向辦私鹽省例拏獲販私人犯訊系再犯四十觔以下責二十板四十觔以上至六十觔者枷號二十五日責二十五板過六十觔至七十觔者枷號三十日責三十板過七十觔至八十觔者枷號三十五日責三十五板過八十觔至九十觔者枷號四十日責四十板過九十觔至一百觔者枷號兩个月責四十板一百觔以上照本律杖一百徒三年三犯一百觔以內不計多寡枷號三个月滿日責三十板一百觔以上照本律杖一百徒三年等因過司準此本署司查販私律應滿徒本不計觔數之多寡第浙省辦理販私數在百觔以內者或系乏業窮民或系老幼男婦因口食無資藉零星小販以度活與夥與興販圖利營私者有間是以酌定成規計其販鹽觔數分別枷杖完結惟初次犯私旣寬免其城旦則再犯三犯數在百觔以內者亦可仍以枷責示儆江蘇省辦理販私再犯三犯百觔以內分別枷責旣有省例浙省似可仿照辦理俾於懲剏之中仍寓矜卹之意是否有當理合詳候憲臺察核批示以便刊入成規飭屬一體遵照等情於道光四年六月二十五日詳奉總督部堂趙批如詳飭屬一體遵照仍候撫部院鹽院批示繳又奉護撫部院黃批如詳仿照辦理刊入治浙成規通飭遵照此復又奉護鹽院黃批候撫部院衙門核示遵行仍候督部堂批示錄報此復

治浙成規

