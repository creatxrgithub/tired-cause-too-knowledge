自治官書

﹝淸﹞劉衡撰

●目錄

序

博羅闔邑紳士公請入祀名宦呈稿

●序

余以己卯使粵時簾舫先生官於粵當道多言其賢余亟欲一見同使者吳瀹齋殿撰曾受業先生之門先生來試院而余適他往遂不獲見前歲餘奉關防來蜀先生爲門﹖艮守私幸當得一見以罄積悃及余至閬先生已移守成都意余還成都時當時數數相見及余歸自建昌先生已擢開歸道僅得再晤其於先生素所蓄積莫由測也先生瀕行出自治官書一卷示余於閭閻之休戚風土之利獘籌劃詳備若秦越人治病洞見垣一方是以藥劑應手必效而先生未嘗以是爲足余於是知先生之所以自期者遠也古有爲政論者有爲治縣譜者孔北海諸葛武侯集皆有手教近世如王陽明呂叔簡集內所存條教皆視他文爲勝蓋心之專注在是故明白朗暢其言可以曉婦孺而聖賢無以易其理所謂誠乎誠無不格所以先生自縣令而剌史而郡守而觀察皆出特簡天下莫不仰聖天子知人之明而令嗣成進士爲名翰林則天鑑先生之誠而爲循良之報�亦云厚矣而先生顧謙甚曰是庸言也噫惟其庸也所以不可易也夫

道光十年歲次庚寅仲秋月上浣四川督學使者年家眷侍生郭尙先頓首拜撰

●自治官書

禮部謹題爲題請入祀名宦事禮科抄出四川總督大學士覺羅寶興會同四川學政蔡振武題已故河南開歸陳許道前任巴縣等縣知縣劉衡持躬醇正立品端方請入祀名宦祠具題奉旨該部議奏欽此欽遵抄出到部該臣等議得定例各省舉報名宦該督撫學政每年八月前具題並將事實冊結送部詳核於歲底匯題等語查冊開已故河南開歸陳許道前任四川巴縣等縣知縣劉衡江西南丰縣副榜貢生教習期滿以知縣用該故員淸廉自矢極力興利除獘巴邑詞訟最繁偵知猾魁先爲摘伏嚴除蠹役不用門丁當堂收詞親自批發懸鉦儀門有冤抑者鳴之卽爲斷治試院傾圯首捐俸七百金人皆樂輸歲餘而成邑本五方輻輳值歉歲建議濟荒令各顧各保民以爲便任墊江縣以竊賊嘓匪多由捕役豢盜爲團練法使民守望相助眞盜準其捕送初犯微贓薄責許其自新盜咸感化四鄕子弟無力向學勸捐立鄕學二十餘處其章程至今守之署梁山縣以地包於山遠隔水道捐廉修築塘堰綿亙數十里偶有旱漧卽決堰口以資灌漑倡捐立養濟孤老兩院月給米糧冬給綿衣置田生息爲久遠之計追思徳政民不能忘所有劉衡題請入祀名宦祠之處名實相副臣等謹擬準其入祀名宦祠爲此謹具題聞於道光二十六年十二月十一日題十三日奉旨依議欽此

○博羅闔邑紳士公請入祀名宦呈稿

爲公舉循良崇祀名宦以光巨典以符人望事竊以天降神明崔子玉祠崇汲縣民懷惠愛朱仲卿祀奉桐鄕或廟壁以圖形或弦歌而薦食自古名髙召父譽著神君未有旣畱去後之謳思而不獲將來之食報者也原任河南開歸陳許兵備河務道前署博羅縣知縣劉公【諱】衡系衍彭城族蕃江右家庭孝友劉君良斗粟無私門第淸華劉叔度墨莊垂裕搜羅四庫握槧懷鉛弦誦一堂斷齏畫粥壯登黌序三冠童子之軍旋中副車髙列明經之選風教及從龍之裔秩滿三年雷封分展驥之疆才優百里當其簽分東粵篆攝南綏固已誦起輿人名推眾母矣丁丑之歲乃移鳬舄甫蒞榕城猥以長材權玆下邑柴車至正元徳秀笥少餘縑竹馬迎時薛子禮坐無完席詠黍苗於行部自具壺飧絕株累於將萌莫煩鉤巨除胥役斂箕之費永弭狼貪增生徒繼晷之膏半分鶴俸奚囊貯句不名劉寵一錢鄰壤質成願得劉宏一紙旣口碑之載道亦頂祝以同聲乃當公退之餘閒猶恐下情之莫達作家人語現宰官身髙懸明鏡之時案無畱牘遠仿揮鞀之教堂設鳴鉦課吏嚴明悉罷催科之役問民疾苦無須傔從之隨納總者聽其躋堂不聞唱卯舞文者絕其交構不任門丁二載於玆四民咸悅迨其沈香以去竊鐙無從空攜兩袖淸風滿載一船明月𨿽穎川之父老借寇難期而順陽之謳歌思劉倍切此琳宮梵宇所由奉牌位以祝長生白叟黃童無不望行轅而遮去道也厥後驅車蜀道捧檄巴州趙淸獻琴鶴自隨陸尙書被襆如故所至有靑天之目始終盟白水之心疊除四品頭銜實出九重心簡遂張季鷹之願旋憶蒓鱸符李西平之年遽騎箕尾斯固蒼生所同惜尢爲靑史所必書第龔黃善政遐邇𨿽仰其神明而桑梓沾恩祇奉實同於父母欲合枌楡之頌禱宜蠲蘋藻之馨香不有名祠焉崇秩祀況我國家�覃有位奕代尙有榮施而賢大夫論定�幽沒世宜昭美報敢月﹖慮棠憩共寫葵私俾蕭相祠中劉文饒許添一席欒公社外劉仲雄並峙千秋繼羅豫章而同著芳聲與陸稼書而俱傳懋績俎豆獲分西序藉抒多士之忱瓣香敬爲南丰長與上丁之祭則合公評以昭公好永矢弗諼溯明徳而肇明禋用垂不朽矣

履歷冊壹條事實冊八條計共九條

惠州府博羅縣儒學爲據呈公舉循良崇祀名宦以光巨典以符民望事遵將前署博羅縣知縣劉衡任內政迹及所行事實逐一備造冊報施行須至冊者計開事實

一故縣令系江西建昌府南丰縣人嘉慶五年庚申恩科本省鄕試由附生中式副榜充正白旗教習俸滿分發廣東署四會知縣於嘉慶二十二年十月調署博羅縣知縣二十三年題補新興縣知縣卽於是年十月卸博羅篆二十四年丁父艱旋裏道光四年起復選授四川墊江縣署梁山縣調巴縣柒年題升綿州直隸州知州旋擢保寧府知府九年調成都府知府兼署成綿龍茂道十年擢河南開歸陳許兵備河務道因得疾告歸卒年陸拾有七子五人長良驥廩貢生次良騫監生次良駒辛巳舉人己丑翰林院庶吉士現掌江南道監察禦史次良駟丁酉舉人次良馴丁酉副榜並無子孫現任九卿

一廉潔儉約到任之日苞苴悉絕陋規力爲裁革屏嗜欲節冗費凡衣服飲食務以儉朴自奉非祭祀大典多穿澣濯衣服嘗曰六事以廉爲本然非儉則不能廉故署中自幕友故舊下及門閽輩亦無敢以鮮麗自炫者或道逢少年奢華者卽於道旁訓飭戒勉日用所需悉以現錢交易每公出自帶行糧居民鋪戶莫不安之

一居官循理守法惟謹自制壹聯﹖﹖立於大堂外甬道旁大抵以不盡心不受賄自戒自勉花廳壁上掛庭訓莫作孽三大字奉以自勵凡所作爲言行相顧非塗飾耳目之爲也

一正己率屬考其殿最屬吏觀感固兢兢自守至禦下尢整齊嚴肅往日署內門印輩各攜眷屬僦民房居住其門如市外則撞騙招搖內則攬權竊柄自到任後刻意芟鋤故署中除官眷外餘人並無家屬各給工食不許私取陋規關防甚密非奉命不許私出宅門向日所稱幹差數名威福自雄穿著侈靡至是咸屏息而遁迹惟醇謹朴實者得邀役使焉

一儒雅重士好爲培植人材到任旬餘日卽傳諸生詣明倫堂宣講四書並訓以立身行巳大節因書院出息淡薄生童膏火限於額數甄別後捐廉廣額每月逢堂課之期必進院內生童入署作文爲之口講手畫情同師弟仍爲設席款待文理優者更有獎賞是年戊寅

恩科舉行賓興親到者給予捲資筆墨錄科後凡有名入場者郵寄捲資交學分給仍捐廉存商生息另撥遞年公項至今鄕試猶有所資縣試扃考務在遴選眞才杜絕傳遞雇倩諸獘每場後必有程文張掛由其樂此不疲也

一居心愷悌處事精詳愛民如子廣教化勸農桑愷切懇至一時口碑載道迄今二十餘年人猶思慕不忘囹圄中定案囚徒每朔望必親詣獄中審其衣食察其疾病叮囑獄卒毋得私刑拷索天寒給絮衣逐一驗其厚薄曰彼𨿽罪難逭亦教化不行之故猶吾赤子也身旣被桎梏忍又重之饑寒乎

一務求通達下情察訪民隱恐有怨屈赴訴爲書差需索阻抑者特懸一鑼於甬道旁立木牌列條例數款鳴鑼數聲卽爲傳訊剖決民咸便之每公出至郵亭田野間逢父老輒喚近前假以辭色俾忘分盡言故民生疾苦尢悉施爲之際興利除獘各當人心由其洞曉輿情也

一存心恕而執法嚴尢力爲懲汰惡俗博邑最患鄕蠹及外來狡棍並猾胥蠹役含沙捕影一被人命株累無論眞假家貲立耗性命難全其無知婦人或夫妻反目或妯娌睚眥小失不惜身命外氏往往居爲奇貨或變賣田房𨿽經稅契一二十年猶復加價剗貼不已所求不遂多行拚命圖賴或彊丐聚夥數十人有病故者遂扛屍圖賴需索不獲輒捏飾誣告諸如此類不可枚舉蒞任時卽加意洗刷每報相驗單騎減從並刑仵差役不過五六人親詣驗明被累者不費一錢立予超釋倘無傷痕立卽押埋消案罔敢翻案上控並將棍匪懲治厥後愚夫愚婦亦自知惜其保全吾民身家性命固無算也

一英明果決發姦摘伏每鞫案不輕用刑辧駁片時人自輸服前任案懸未結者悉皆判斷淸楚多有自知理虧不敢投訊而自求釋訟者其餘案無大小隨到隨審隨結各服其明允若事關倫紀教化者爲之諄諄開導書差嚴憚丰采無敢舞文弄法以故民不受拖累羈縻之苦得享耕田鑿井之樂也

一膂力彊健不憚勞勩公餘之暇至昏夜撥差役三數人隨從已藏器械熄燈微行窮巷僻壤靡所不至營弁聞之亦撥目兵親隨緝訪由是社鼠潛蹤村尨息吠若窩場聚賭者亦有所憚而不敢至本境河南巡船務派親信官親家人督率查緝恆諭之曰巡船之設原以稽查賊匪出入若藉此以勒索商船俾行旅受累發覺斷不汝貸故往來舟楫無稽畱焉

一催科簡易博邑城內向有徵收錢糧店二三間四屬共設十站每年開篆後卽出站派差到任後卽撤去錢糧店及各站令赴大堂完納次年開篆後並不出差催收曰當此春耕之候吾民杍種牛只尙需籌劃柰何益之以追呼剝啄俾民更增無名之費乎然輸納者絡繹不絕至八月估所收較往年有增無減蓋其實心實政有以入人肺腑故民亦知急公奉上而樂效輸將也揭爲詳請崇祀名宦以彰有徳以慰輿情事據廣東布政使葉名琛詳稱據署惠州府知府白從瀛詳據署博羅縣知縣湯聘三準儒學牒據屬內紳士掌四川道監察禦史韓榮光刑部貴州司主事聶榮禧原任鹽場大使舉人黃培元原任教諭舉人謝學增廖雋張佩瑛武舉徐祖鍠徐秉衡周天華張炳昭周大安�夢虎盧奮庸姚麟章教職拔貢何應翰教職副榜聶廷襄蘇天鴻黃文蓉教職歲貢韓文秀歲貢鍾廷槐葉大錦朱佐墀謝學成黃琮黃廷彥教職廩貢陳量宏李滋勝職員周希能聶廷期聶廷柱陳重光廩生黃錫圭曾象顏馮萃松曾棟魁湯銘曾﹖日耳力﹖魁殷光昌韓紹爲曾仲宣生員韓學箕韓肇元韓文龍鄒學海楊天舉黃敏中張祖齡黃馨培黃金相韓堯階武生胡世超韓錫蘭韓保成監生胡燦章盧修和韓耨之曾端元劉大徳余膺庸韓承光邱鳳儀李可度劉定元余兆祥等呈稱竊以云云【見�呈稿】等情並據聯名具結及開事迹到學覆查無異理合照造事實冊具結粘鈐牒移到縣復核加結粘鈐詳府由府復核加結粘鈐轉詳到司據此該廣東布政使葉名琛查看得定例內載崇祀名宦鄕賢該督撫會同學政每年八月前合詞具題並將事實冊結送部詳核於歲底匯題又崇祀名宦鄕賢應確核事迹倘名實不能相副及僅以人品學問空言譽美並無實迹者卽行指駁等因查前署博羅縣知縣劉衡端方植品勤儉居官執法如山害稼之莠稂必翦盟心似水蠹民之獘政胥捐聽訟獄於公堂案無畱牘勸農桑於艸野戶有蓋藏崇文教而培育人材克媲鳴弦之治乘公餘而訪求民隱靡慚制錦之才布仁愛以眞誠本詩書爲經濟𨿽視事甫經一載而蒼生赤子咸誦神明今去官已及卅年而白叟黃童猶思徳澤徵諸輿論不愧詡揚核其循猷宜邀祀典玆據該學造具事實冊結由縣府加結遞詳前來相應詳候會核具題入祀名宦以昭盛典並請將冊結送部查核於歲底匯題等由前來臣覆查無異除將冊結送部查核外臣謹會同協辦大學士兩廣總督臣耆英廣東學政臣全慶恭疏具題伏乞皇上聖鑑敕部議覆施行再該故員劉衡前準禮部咨經四川督臣寶興會同四川學政臣蔡振武於道光二十六年題準入祀名宦祠合並陳明爲此除具題外理合具揭

欽命廣東等處承宣布政使司特加二級隨帶軍功加一級紀錄十次傅爲飭遵詳辦事前據

等呈稱云云��據此當批前署博羅縣劉升令居官淸正敷政嚴明至今遺愛猶存洵不愧父母斯民之任該職員等情殷思慕念切報崇呈請入祀名宦亦屬不忘舊徳殊堪嘉尙旣據造具冊結赴縣具報候飭縣查明照例詳辦可也粘鈔附除批�示外合行飭遵爲此牌仰該縣官吏卽將發來粘鈔事實查明照例造冊加結詳辦毋得遲延速速

本縣詳各憲文據縣屬紳士前掌四川道監察禦史韓榮光等呈稱云云卑職確查得前署縣劉衡篆攝一年謠興四野考其政績則蒼生赤子猶說寇公溯厥循聲則綘老黃童咸稱召伯合數十人而聯名請祀徳澤尙存將三十載而眾口如碑儀型可想允宜入名宦之祠庶以爲食徳之報理合云云

本府詳文現據署博羅縣知縣湯聘三詳稱據卑縣屬紳士前掌四川道監察禦史韓榮光刑部主事聶榮禧等呈稱爲公舉循良云云詳請核轉等情到府據此卑府查看得前署博羅縣知縣劉衡政堪易俗徳可化民禁絕苞苴劉寵投錢以表潔振興朴棫文翁治蜀而垂名制聯額於庭前淸勤自矢課農桑於郊外吏役無驚卹囚而心存愷悌除暴則法不姑容去官幾及卅年而白叟黃童猶歌舊徳攝篆甫經一載而棠陰黍雨共感深仁宜入名宦以崇祠庶沐盛朝之巨典理合加具印結連該縣繳到事實冊結詳候藩學憲察核轉詳會題實爲公便伏乞照詳施行

禮部謹題爲��入祀名����抄出廣東巡撫徐廣縉會�兩廣總督宗室耆英廣東學政全慶疏稱已�河南開歸陳許道前署廣東博羅縣知縣劉衡執法如山盟心似水請入祀名宦祠造具事�冊結具題奉旨該部議�欽此欽遵��到部該臣等議得定例各省舉報名宦鄕賢該督撫學政每年八月前具題並將事實冊結送部於歲底匯題應確核事迹倘名實不能相副及僅以人品學問空言譽美者卽行指駁以昭愼重等語今查該省送到事實冊內開巳故廣東博羅縣知縣劉衡江西南丰縣副榜教習俸滿以知縣用洊升至河南開歸陳許道該故宦任博羅時苞苴悉絕力裁陋規博邑向有徵收錢糧店之獘該故宦悉爲裁去令百姓胥赴縣堂完納尢好培植人材因書院生童膏火限於額數捐廉生息每逢課期口講手畫文理優者獎賞博邑最患人命株連有被累者立予超釋口碑載道迄今二十餘年人猶思慕不忘再該故宦於道光二十六年四川總督題請入祀名宦祠經臣部議準在案所有劉衡題請入祀名宦祠之處實屬名實相副臣等謹擬準其入祀名宦祠謹題請旨道光二十七年十二月十二日題十四日奉旨依議欽此

四川總督寶爲詳請入祀名宦以昭懋典事據四川布政使司王兆琛詳案準川東道耿自檢移據重慶府知府鄂惠轉據巴縣知縣李世彬詳稱儒學教諭常椿訓導楊順昌牒據紳士黃鍾音蕭本源等呈稱蓋聞宋登神父汝�抒蘋薦之誠劉繪作人巴國懷棠甘之愛自古澤敷百姓未有不廟祀千秋者原任巴縣知縣劉衡江右名儒石渠家學乙酉歲由墊江來宰巴邑攜琴赴職逢迎早謝陽鱎飲水居官差役嚴除積蠹案無畱牘雀角息爭道不失遺鴞音丕變陽春有腳艸生而囹圄皆空昭雪服心花落而訟庭長暇而且功興鎖院萬千間杜廈更新力重鼎言十二名周庠復舊令嚴編甲害馬胥除饑解呼庚哀鴻悉止置義塜而澤周枯骨開濟門以養及殘軀徳風普被於三巴歲月才經夫兩載旋移吉曜遽隕福星字水流長竟失濟川之楫塗山石古都成墮淚之碑遺愛猶存追思不已竊維我聖朝官方澄敍生旣疊有榮施而賢大夫論定闡幽沒應彰其美報敢臚棠憩合冩葵忱俾循吏進列於名宦之祠庶輿情共慰夫私心之慕爲此公同開呈履歷政績伏懇賜文申詳等情經該學查明造具事實冊結加結粘鈐由府道查明層次加結核移過司準此正在查辦間復據墊江縣知縣王逢壽梁山縣知縣丁鳳臯詳稱已故前任墊江縣知縣署梁山縣知縣劉衡文章旣著經濟素優潔已愛民教養無慚眾母興利除害恩威悉本至公增學校以造人材具神明以淸獄訟且也經營地勢灌漑有功嚴厲歌聞萑苻洽化花封授歷羣黎普被恩膏棠蔭畱思奕世猶戴善政洵爲邑令之式宜邀崇祀之榮均經各學造具事實冊結加結粘鈐由州道加結移送到司該布政使王兆琛復核無異理合將賫到各事冊結詳請會核具題等情到臣據此該臣看得已故河南開歸陳許道前任巴縣墊江縣知縣劉衡持躬醇正立品端方修書院以育人材鑿堰塘而﹖﹖谷民食興利袪獘蔀屋蒙庥鋤暴安良姦宄絕迹置義冢則澤及枯骨設濟田則惠逮窮黎趨公而僕從皆屏斷帶可以續燈按部而供帳悉除投錢乃始飲馬嘉惠旣深於三邑芳名宜著於千秋玆據布政使王兆琛轉據該縣學查明造具事實冊結由州府道加結移司詳請具題入祀名宦前來臣覆查無異除事實冊結送部外謹會同學政臣蔡振武合詞具題伏祈皇上聖鑑敕部議覆施行爲此除具題外理合具揭須至揭帖者

四川重慶府巴縣儒學爲崇祀名宦事卑學遵將原任巴縣知縣劉衡履歷政績開造淸冊計開

一本宦系江西建昌府南丰縣人嘉慶五年庚申恩科由附生應本省鄕試中式副榜考充正白旗官學教習嘉慶十三年戊辰秩滿引見奉旨以知縣用十八年簽分廣東補新興縣知縣二十四年丁艱歸道光三年選四川墊江縣調巴縣道光七年題升直隸州綿州知州是年十月題升保寧府道光九年調成都府道光十年擢河南開歸陳許兵備河務道所在皆循聲卓卓惜抵汴未久得疾告歸道光二十一年正月十一日疾終故里巴邑士民追思徳政相率公請入祠名宦卒年六十七歲子五人長良驥稟貢生次良騫監生次良駒江南道監察禦史次良駟丁酉科舉人次良馴丁酉科副榜子孫並無現任九卿者

一本宦生平誠信服人淸廉自矢勤訪人間利獘極力興除自奉尢儉約凡署中衣服飲食不攺書生面目一切日用無不現錢發買從未累及行戶鋪民關防愼密嚴除蠹役不用門丁待士子以禮每公見時孜孜詢民生利病而方正嚴毅𨿽知交不敢幹以私情偶有公出必自帶行糧不準差派初履任悉罷衙前支應飭吏役毋得遠迎時延訪賢士大夫以知地方所急同城武營極與和衷恆周其乏俾緩急相倚禁捕廳毋預公事薪米之需歲時出貲厚助之不罰民間一錢充公相沿漏規槪行裁革故所至皆兩袖淸風治譜數十卷大都明白顯鬯婦孺皆知以故百姓畏服沒世不忘此立身大節也

一本宦學問淵深所至以學校爲起化之源巴爲郡首邑舊有試�歲久傾圮几案敗壞多不可用士子甚以爲苦眾謀修葺率皆觀望無成公槪然捐俸七百金爲之倡勸諭樂輸人情踴躍巴邑及闔屬所捐萬餘金公爲經營董率鳩工庇材歲餘而成宏廠堅固爲郡壯觀巴學舊額十二中以分學裁去其一�力言於制府及學使者得奏請復舊額士林頌之此其造就人才也

一本宦幹濟英明以勤政愛民爲先愛民必去其病民者則於門丁書役之表裏爲姦尢知之明而屏之亟嘗拈官須自做四字以爲治綱歷任不用司閽三八日收詞當堂親自批發如值兩造同到卽訊結從未羈押一人亦無隔卯候批之�私押及賄批諸獘悉革其有冤抑急難苦壅遏不得伸者定爲十條懸鉦大堂許不時鳴之以聞不必具呈卽爲斷治二堂列長凡文書出納分左右俱有格式諸蠹束手無所施巴邑訟最繁訟師輩因緣爲姦公下車卽偵知猾魁爲某某先爲摘伏一時虎而冠者皆惶懾斂迹案無畱牘詞無株引手批口決莫不各當人人自以爲無冤其洞達民隱如此

一本宦爲治務使官與民相親民與官相信所蒞必蒙其澤而後快故推其至誠深愛民不忍欺所理悉得其情𨿽處繁劇之區而案牘稀簡與民相安於無事巴邑衝劇號難治平時訴縣庭者日恆十百人訟數年不遣者如之白役至七千餘名聞公至皆逡巡不敢出公初閱卯冊到者猶及千但畱經制十許人曰卽此足敷差遣矣余悉除之大堂下舊蓋茶棚爲訟棍衙胥聚議之所一夕遽自撤去終公任不敢有所觸此使民無訟之徵也

一本宦先事豫防有備無患大憲飭全省編保甲並籌辦事宜公奉行甚力民胥樂從更爲推廣條式上之值歉歲巴邑五方輻輳建議謂濟荒聚不如散爲法令各顧各保民稱便而饑不害其通達事變如此一本宦淸勤自勗若有事於鄕則計所經歷及鄰附村曲輒攜訟牒就鞫之故凡以情訴者皆立至不待徵令殺傷人及盜賊皆立得不待捕索巴民舊苦相驗棚廠供億需索之費一案至破家甚至移禍鄰右公之出輕騎簡從饌捨皆自辦無一擾及閭閻民感之尢深

一本宦蒞任半年之內遺物道上無敢取者秋夏賦調限以期令自封投諸櫝吏無及門而集禁止民間嫁娶喪葬奢靡若服飾踰制爲頒式行之遇悔婚案官爲作合或稍佽助之弟兄爭產必使之感悟讓財相與同居如世俗傳奇所載者比比也

一本宦卸篆之後紳民議置義塜卜臨江門外王﹖園地實吉而是山爲江右彭姓業彭故殷富無出售意重價購之不能得公聞之引爲巳任乃躬詣彭彭曾以涉訟無株累感公甚遂亦允之公復助�濟其事�人謂澤及枯骨其地可葬十萬塜是以民不能忘也

四川忠州直隸州墊江縣儒學爲牒請轉詳崇祀名宦事謹將原�墊江縣知縣劉衡履歷政績造具淸冊賫呈須至冊者計開

一本宦系江西建昌府南丰縣人嘉慶五年庚申

恩科本省鄕試由附生中式副榜考充正白旗官學教習秩滿以知縣用歲癸酉簽分廣東署四會博羅縣補新興縣己卯冬丁外艱歸道光三年癸未選四川墊江縣署梁山縣調巴縣丁亥題升綿州直隸州知州是年十月放成都都遺缺知府補保寧己丑調成都府庚寅擢河南開歸陳許兵備河務道得疾告歸辛丑年正月十一日在家病沒年六十七歲子五人名良驥廩貢生良騫監生良駒現任江南道監察禦史良駟丁酉科舉人良馴丁酉科副榜並無子孫現任九卿

一本宦自登仕版正巳爲先到墊任卽革陋規絕饋送以儉爲養廉第一關鍵衣惟布繭食惟菜腐署中每日米鹽零雜立限只用錢六百文或因公出騎從甚簡性尢剛毅紳衿戚友不敢私幹設臥榻於二堂側室屏去一切嗜好惟晝夜理公事而已其立身淸正如此

一本宦精求吏治知百姓苦官吏侵淩由門丁書役表裏爲姦官若信任門丁門丁倚書役爲爪牙書役藉門丁爲耳目因而獘竇叢生剝削地方元气其在墊也不用門丁於二堂東設長桌分界數格所有各房送進之案令該書自放桌上堂西設桌如東所有內署發房之案令簽押家人亦放桌上又制一箱所有差役稟帖或繳銷差票俱令自放箱內其發出差者槪系堂當面給內署家丁不得與書役交言舞獘其馭下嚴密如此

一本宦以治民在卹貧民卹貧民在保富民富民破家胥由涉訟川省多訟半系差役勾串訟師地棍播弄誣告自具控以至結案層層剝噬非錢不行甚至拖延日久累難言盡其治墊也每月三八日放告當堂審詞如有虛誣立行懲責不少寬貸或情節支離當加批駁其已準差喚者卽於是日懸榜批示一票一差限以道路遠近近者四五日遠只十一二日一到速審速結親書朱判差役於飯食外不許需索一錢並不許擅用鎖煉私押一人其有冤抑急難苦壅遏不得伸者定爲十條懸鑼大堂外許鳴鑼喊稟不必具呈卽爲斷治其除詞訟之害如此

一本宦以地方命案具報必須相驗官則僕從如雲書役等視爲奇貨先發幹役爲前站勒令搭蓋棚廠預備桌席索取差錢夫價飯食等項輕亦用錢數十千如系抵償軍流究辦之案更勒取解費一二百千其地一有命案被告地主鄰證牽連數十人家產悉破甚至延及二三十里之富戶謂之飛鄰亦被嚇詐共在墊相驗也只帶仵作一名刑書一名皂役一名轎夫四名給以夫價路費自備菜食前站棚廠等陋規槪行裁革地鄰卽於屍場取結釋放如有解費捐廉自辦不費民間一錢其除相驗之害如此

一本宦初到墊邑報命案者月凡數次及驗明多因細故愚民一時气忿懸梁投水希圖蠆騙害人傾家乃嚴懲屍親混行吵鬧毆打勒掯行詐者並出示曉諭親身苦勸切勿輕生愚民見得官旣淸嚴命案不能拖累徒死無益人人向化未及半載並無報自盡命案者其活性命以保民如此

一本宦以墊邑竊賊嘓匪敢於鴟張由捕役豢盜未經破案則一局分肥旣經破案則唆使扳誣任捕役以弭盜而盜風日熾乃仿古寓兵於農之意爲團練法使民守望相助眞盜準其捕送決不輕縱初犯微贓薄責許其自新盜或感化遠揚捕役不致分肥扳誣未幾而萑苻靖矣其弭盜賊以安民如此

一本宦以墊邑淩雲書院膏火無多每逢月課親定甲乙另加獎賞公餘與諸生講論經史文藝勗以孝弟忠信明體達用儲異日服官從政之材並以四鄕貧難子弟無力向學集紳民勸捐買田計收谷四百餘石創立鄕學二十餘處明定章程至今守之其興學校以待士如此

一本宦以墊邑孤貧所額設口糧無多又無育嬰堂遇有窮老鰥寡格外捐廉散給衣糧其路棄嬰孩小乞丐收養署中或令軍民人等領爲子嗣稍長者令在署學習灑埽諸細務其卹老幼以拯民如此

一本宦愛民如子去蠹去姦無害不除勸耕勸織有利皆興至誠惻怛必使蒙其澤而後快故蒞墊兩載四境歡聲雷動羣頌靑天或演劇作歌以比諸葛亮包拯鄰邑有訟獄不平者咸思就質甲申七月調署梁山送者數千人沿途五十里不斷黃童白叟臥轍攀轅柰挽不能畱相率詣大府具呈祈請欲還我使君未遂也乙酉九月由梁山調巴縣路過墊邑百姓謂其回任欣欣然具壺漿以迎已而知爲赴任巴縣則又惘惘然如嬰兒之失慈母今聞其沒追思徳政久不能忘��士民公舉入祀名宦祠

四川忠州直隸州梁山縣儒學爲公請申詳祠祀名宦事遵將已故原署梁山縣知縣升任河南開歸陳許河務兵備道劉衡政績事實造冊賫呈計開

一劉公系江西建昌府南丰縣人嘉慶五年庚申

恩科本省鄕試由附生中式副榜考充正白旗官學教習嘉慶十三年戊辰秩滿以知縣用十八年癸酉簽分廣東署四會博羅二縣旋補新興縣歷有政聲二十四年丁艱回籍道光二年起復三年選四川墊江縣知縣四年署梁山縣五年調巴縣七年題升綿州直隸州知州是年十月放成都遺缺知府補保寧府兼署川北道九年調成都府兼署成綿龍茂道十年閏四月升河南開歸陳許兵備河務道三遷皆奉特旨抵河南未久得疾不愈告歸於道光二十一年辛丑正月十一日疾終故里梁邑聞訃合邑士民追思徳政相率公舉請入名宦祠卒年六十七歲子五人長良驥稟貢生次良騫監生三良駒辛巳科本省鄕試舉人任國子監學錄己丑會試中式進士欽點翰林院庶吉士任戶部陜西司主事福建司員外郎現任江南道監察禦史四良駟丁酉科本省鄕試舉人五良馴本省鄕試副榜孫八人長賡附監生次庠附監生並無子孫現任九卿

一劉公以墊江縣令於道光四年閏七月署梁山縣篆抵任卽興文教謂學校爲起化之源旋集生童考錄觀風月課等舉復於閒暇教以先器識而後文藝之道邑有桂香書院年久傾頹兼之湫隘公捐廉建修廓其基址添置書捨數十間每月膏火皆捐廉厚發課期命題後輒擬數藝以示生童又於城鄕設立鄕學五處貧民不能延師者其子弟皆有誦讀之所常於公餘必親往觀察邑向無考棚公度地創建因卸事去任未經告竣而規模體制已開其全也由是而邑之士風日起

一劉公才幹精明性情簡易每於內外人等防微最密杜獘極嚴歷任各處事無巨細悉本一巳親裁法有難寬絕無纖毫情面告期偶有捏情妄控者每面發其覆而人輒自知其罪𨿽被責懲罔不愧服更復懸鉦儀門凡有冤抑者許其奔鳴隨審隨結民無拖累至於鼠竊狗偸之輩一經獲案照例發落莫不向化從良蒞梁一載遺物道上無敢拾者

一劉公教民以農桑爲急務每於鄕村示以樹桑之法設以勸農之條梁邑地包於山與水道迥隔公相度地勢捐廉雇工於邑之東北門外修築塘堰綿亙數十里如雨稀少偶有旱漧卽決堰口灌漑之至今服疇力穡者咸歌誦其徳於不諠公初蒞梁時值大旱公設壇祈禱甘霖隨沛間有地土磽瘠而少收獲者必捐廉以賑濟之維時各憲檄飭籌辦義田事宜公竭力奉行民胥樂從更爲推廣條式各得其宜其勤於民事如此非實心而實政者不能

一劉公立政有體愛民無類邑有養濟院一所僅養八人此外鰥寡孤獨顚連無告者甚多公首倡捐廉並勸紳民捐輸於東北門外修立養濟孤老爲兩院廣額養至四十餘人更復置田生息以作久遠之需月給米糧冬給綿衣迨至春和將衣貯庫數年一更其經費出於田租交糧戶輪流經管胥役不得染指前任四川布政司陸公韙之爲下其法於各州縣

一劉公學有本源持躬儉約署中一切費用悉去冗汰衣服飲食不攺書生面目者有治譜十卷庸吏庸言一部蜀僚問答二卷讀律心得三卷今之臨民者多奉以爲龜鑑焉前後歷三省凡十一任俱有善政案牘可稽惟是紳等僻處偏偶囿於聞見不能盡述其詳謹就其在梁恩徳之及於閭閻遺愛之傳於輿論者詮次大凡合請申詳俾得崇祀名宦庶不負劉公當日勤政愛民之實心也

自治官書

