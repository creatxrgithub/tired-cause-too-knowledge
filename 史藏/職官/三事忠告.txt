三事忠告元張養浩

提要序

卷一卷二卷三卷四

提要

《三事忠告》四卷﹐元張養浩撰。養浩字希孟﹐號雲莊﹐濟南人。官至禮部尙書﹑參議中書省事。天歷中﹐拜陜西行臺中丞。卒謚文忠。事迹具《元史》本傳。養浩爲縣令時﹐著《牧民忠告》二卷﹐凡十綱﹐七十二子目。爲禦史時﹐著《風憲忠告》一卷﹐凡十篇。入中書時﹐著《廟堂忠告》一卷﹐亦十篇。其言皆切實近理﹐而不涉於迂闊。蓋養浩畱心實政﹐舉所閱歷者著之。非講學家務爲髙論﹐可坐言而不可起行者也。明張綸《林泉隨筆》曰「張文忠公《三事忠告》﹐誠有位者之良規。觀其在守令則有守令之式﹐居臺憲則有臺憲之箴﹐爲宰相則有宰相之謨。醇深明粹﹐眞有徳者之言也。考其爲人﹐能竭忠徇國﹐正大光明﹐無一行不踐其言」云云﹐其推挹可謂至矣。三書非一時所著﹐本各自爲編。明洪武二十二年﹐廣西按察司僉事揚州黃士宏合爲一卷刻之﹐總提曰《爲政忠告》﹐陳璉爲序。﹝案﹐此本序文中稱《爲政忠告》﹐而其標題亦稱《三事忠告序》﹐蓋重刻所追攺。﹞宣徳六年﹐河南府知府李驥重刻﹐攺名《三事忠告》。考《書》稱任人﹑準夫﹑牧作三事﹐《詩》稱三事大夫皆在王左右之尊階。施於《廟堂忠告》﹐猶爲近之。禦史縣尹﹐不在是列。如曰以三職所治爲三事﹐則自我作古﹐轉不及「爲政」之名爲該括一切矣。蓋明人書帕之本﹐好立新名﹐而不計其合於古義否也。相沿已數百年﹐不可復正。今姑以通行之名著錄﹐而附訂其乖舛如右。

序

爲政之道﹐載在六經子史﹐昭如日星。然浩瀚無涯﹐莫識其要。識其要者固鮮﹐此忠告之書所由作也。且秉鈞衡司風紀者﹐爲人君腹心﹐朝廷耳目。而任民社者﹐又教化之源職。此三事信重匪輕較然矣。蓋人生萬有不齊﹐欲求其平居所爲盡善﹐十無二三。況爲政者﹐風俗羙惡系焉﹐生民休戚闗焉﹐可不知其出治之要乎﹖是以濟南雲莊希孟張先生﹐自其爲縣令﹑臺臣及登政府時﹐所著《牧民風憲》《廟堂忠告》之書各一卷﹐爲仕者規。然皆散出﹐難以並觀。於是憲僉黃公士弘懼覧者弗一﹐遂取先生所著三書合爲一卷﹐總九十四條﹐名曰《爲政忠告》。訂訛質謬﹐粲然明白﹐若珠璧之爲輝﹐菽粟之爲味。自事君省已治民之要﹐靡不具載。公維揚人﹐由冑監發身﹐來任廣西風憲﹐在官六年﹐政聲昭著﹐豈非得是書之要者耶。公不私諸已﹐命工鋟梓以廣其傳﹐用心亦厚矣。間屬余序其端﹐余謂序者所以序其作之之意。觀是書爲說備矣﹐余尙奚言。𨿽然﹐是書之編厥目則繁﹐大要有三﹐曰忠曰敬曰仁而已。誠能忠以事上﹐敬以持巳﹐仁以卹民﹐則伊傅功名﹐韓範風采﹐卓然史冊者﹐豈得専美於前哉。將見皇風淸明﹐黎民富庶﹐雍熙之治實見於今曰也。洪武二十二年二月二十二日陳璉序。

《牧民忠告》者﹐濱國張文忠所著書也。公以道徳政事名於天下。其爲學﹐則卓乎有所見﹐而不雜於權術。其操行﹐則確乎有所守﹐而不奪於勢利。凡見諸論議文字之間﹐施諸動靜云爲之際﹐蓋無一不本於仁義孝弟之心也。故自爲縣令﹐爲禦史﹐爲參議中書﹐爲中丞西臺﹐皆卽其所行著之簡策﹐有曰《風憲忠告》﹐曰《廟堂忠告》﹐而《牧民忠告》則爲令時著也。間嘗盡得而讀之﹐廢書而嘆曰「是何忠厚之至哉﹗」因記弱冠時先子文靖府君語師泰曰「我昔在朝﹐當皇慶﹑延佑間﹐人物最盛一時。相知固不少﹐然求其志同道同者﹐莫淸河元復初﹑濟南張希孟若也。二人嘗聯鑣過我﹐慷慨論議﹐日晏不忍捨去﹐且相顧曰﹕『世豈復有相得如吾三人﹖孰先死﹐則後死者當銘諸﹐使子孫世世無相忘也。』」後三十年﹐師泰承乏閩海憲使﹐而公之子惟遠亦僉司事﹐間語其故﹐則相對淒愴不已。遂請此書﹐刻諸學宮﹐以規夫牧民者。嗚呼﹗數年以來﹐州郡多故﹐黎民瘡痍﹐每思一賢守令以安靖吾民而不可得﹐乃知《忠告》之有補於世教也深矣。使天下之爲守令者家藏一書﹐遵而行之﹐𨿽單父武城之化不外是矣﹐奚漢循吏之足論哉﹗至正十五年秋九月﹐後學宣城貢師泰序。

曩聞崇安令鄒從吉甫能以忠信使民﹐民亦樂其治。予過崇安﹐會從吉問所治何先﹐卽出書一卷曰「某不敏﹐粗效一官者﹐此書之力也。」予閱其書﹐則濵國張文忠公爲縣令時所著。采比古人嘉言善行﹐自正心修身以至事上恵下﹐擿姦決疑﹐卹隠治賦﹐凡可爲郡縣楷式者﹐無不曲盡其宜。且簡而易行﹐約而易守﹐名之曰《牧民忠告》。及余客京師﹐嘗於臺臣之家見所謂《風憲忠告》者﹐言風紀要務凡十章﹐亦公爲禦史時所著也。今年餘謁閩海監憲莊公﹐出《風憲忠告》﹐將鋟梓以廣其傳﹐俾令序之。余得重觀是書﹐則嘆曰﹕文忠眞仁人也。仁者恥獨善於己﹐巳爲令長﹐得牧民之道﹐欲使天下牧民之吏﹐人人盡其道。已爲憲臣﹐能振紀綱﹐愼舉刺言﹐人所難言。欲使天下爲憲臣者﹐人人皆然。公其心於天下而不私其身﹐𨿽令尹子文之忠不及此也。傳曰仁人之言﹐其利溥哉。是書可謂仁人之言矣。時文忠公之子引來僉閩憲克濟世徳云。至正乙未秋林泉生序。

士君子之生斯世也﹐力學以行其道﹐立言以明其道﹐故𨿽沒猶不沒也。吾鄕雲莊張先生希孟﹐元之名臣也。道徳文章﹐著聞當時。顥生也晚﹐不獲親炙先生之門。嘗侍先君子﹐聞先生有《牧民忠告》《風憲忠告》《廟堂忠告》等書﹐而不一見。又聞先生爲西臺中丞時﹐憫民饑死﹐作詩白於朝﹐有曰「西風疋馬過長安﹐饑殍盈途不忍看。十里路埋千百冢﹐一家人哭兩三般。犬銜枯骨筋猶在﹐鴉啄新屍血未幹。寄語廟堂賢宰相﹐鐵人聞此也心酸。」卽發粟賑貸﹐民賴以活者不可勝數﹐先生之奇功碩徳類蓋如此。今年夏﹐予以公務過髙州謁先聖廟﹐儒學教授髙某知予齊人﹐因出先生所著《廟堂忠告》諸編﹐予得盡讀之。則昔之不慊於心者釋然矣。嗟夫﹗公之用心仁矣哉﹗不惟有以善諸已﹐又欲有以淑諸人。夫仁心仁政﹐無古今前後之殊。但聖人先得我心之所同然爾﹐茍得其所同然﹐𨿽越千百載﹐猶一日也。嗟夫﹗事君之要﹐爲政之方﹐具在此書﹐豈敢獨私﹐是用命工鋟梓傳諸四方﹐與同志共之。洪武二十三年庚午六月朔廣東等處承宣布政使司左參議靳顥序。

卷一

牧民忠告卷上

拜命第一凡六條

上任第二凡六條

聽訟第三凡十條

禦下第四凡五條

宣化第五凡十條

△拜命第一【凡六條】

省己

克性之偏

戒貪

民職不宜泛授

心誠愛民智無不及

法律爲師

省己

命下之日﹐則拊心自省﹕有何勛閥行能﹐膺玆異數﹖苟要其廩祿﹐假其威權﹐惟濟己私﹐靡思報國﹐天監伊邇﹐將不汝容。夫受人直而怠其工﹐儋人爵而曠其事﹐己則逸矣﹐如公道何﹖如百姓何﹖

克性之偏

夫及物之心﹐人孰不有﹐第材質彊劣﹐有所不同。苟卽其所短而痛自克治﹐則官無難爲﹐事無不集者矣。弛緩克之以敏﹐浮薄克之以莊﹐率略克之以詳﹐煩苛克之以大體。苟不度所任﹐一循己之偏而處之﹐鮮有不敗者矣。古人佩弦佩韋﹐亦皆此意。今人往往讀書無益﹐蒞官不才者﹐皆由狃於習而不知痛自克治故也。

戒貪

普天率土﹐生人無窮也﹐然受國寵靈而爲民司牧者﹐能幾何人﹖旣受命以牧斯民矣﹐而不能守公廉之心﹐是自不愛也﹐寧不爲世所誚耶﹗況一身之微﹐所享能幾﹐厥心溪壑﹐適以自賊。一或罪及﹐上孤國恩﹐中貽親辱﹐下使鄕鄰朋友蒙詬包羞﹐𨿽任累千金﹐不足以償一夕縲紲之苦。與其戚於已敗﹐曷若嚴於未然。嗟爾有官﹐所宜深戒。

民職不宜泛授

今選官者大率重內而輕外﹐殊不知漢宣帝所以富民﹐唐太宗所以家給人足﹐皆由重牧民之長故也。嗚呼﹗牧民之長﹐其重若此﹐乃泛焉而選﹐懵焉而授﹐奚爲不是慮也哉﹗

心誠愛民智無不及

赤子之生﹐無有知識﹐然母之者常先意得其所欲焉。其理無他﹐誠然而已矣。誠生愛﹐愛生智。惟其誠﹐故愛無不周﹔惟其愛﹐故智無不及。吏之於民﹐與是奚異哉﹖誠有子民之心﹐則不患其才智之不及矣。

法律爲師

吏人蓋以法律爲師也。魏相所以望隆當世者﹐漢家典故無所不悉也。凡學仕者﹐經史之餘﹐若國朝以來典章文物﹐亦須備考詳觀﹐一旦入官﹐庶不爲俗吏所迂也。

△上任第二【凡六條】

事不預知難以應卒

受謁

治官如治家

瘴說

禁家人侵漁

告廟

事不預知難以應卒

比入其境﹐民瘼輕重﹐吏獘深淺﹐前官良否﹐彊宗有無﹐控訴之人多與寡﹐皆須盡心詢訪也。至則遠居數捨﹐召掌之者﹐語其詳﹐疏其槪﹐先得其情﹐下車之日﹐參考以斷。若素無所備﹐卒然至部﹐聽訟之際﹐百姓聚觀﹐一語乖張﹐則必貽笑闔境。況民心易動﹐尢在厥初﹐初焉無以厭服其心﹐後𨿽有爲﹐亦將奚信。不然﹐受其訟而翼日理之亦可。殆不宜輕率應答﹐使士民失望也。

受謁

諸執事參謁﹐不可默然無一言。第曰「誤蒙國恩﹐托玆重寄﹐芒背汗顏﹐期與諸君滌慮洗心﹐以宣大化也。汝或余違﹐國有常憲﹐非所敢私﹐諸君其愼之。」

治官如治家

治官如治家﹐古人嘗有是訓矣。蓋一家之事﹐無緩急巨細﹐皆所當知﹔有所不知﹐則有所不治也。況牧民之長﹐百責所叢﹐若庠序﹐若傳置﹐若倉廥﹐若囹圄﹐若溝洫﹐若橋障﹐凡所司者甚眾也。相時度力﹐獘者葺之﹐污者潔之﹐堙者疏之﹐缺者補之﹐舊所無有者經營之。若曰「彼之不修﹐何預我事﹐瞬夕代去﹐自苦奚爲﹗」此念一萌﹐則庶務皆墮矣。前輩謂﹕「公家之務﹐一毫不盡其心﹐卽爲苟祿﹐獲罪於天。」

瘴說

昔人有欲之官而惡其地之瘴者。或釋之曰「瘴之爲害﹐不特地也﹐仕亦有瘴也。急催暴斂﹐剝下奉上﹐此租賦之瘴﹔深文以逞﹐良惡不白﹐此刑獄之瘴﹔侵牟民利﹐以實私儲﹐此貨財之瘴﹔攻金攻木﹐崇飾車服﹐此工役之瘴﹔盛揀姬妾﹐以娛聲色﹐此帷薄之瘴也。有一於此﹐無間遠邇﹐民怨神怒﹐無疾者必有疾﹐而有疾者必死也。」昔元城劉先生處瘴海而神觀愈彊﹐是知地之瘴者未必能死人﹐而能死人者常在乎仕瘴也。慮彼而不慮此﹐不亦左乎﹖故余具載其言﹐以爲授官憚遠避難者之戒。

禁家人侵漁

居官所以不能淸白者﹐率由家人喜奢好侈使然也。中旣不給﹐其勢必當取於人﹐或營利以侵民﹐或因訟而納賄﹐或名假貸﹐或托姻屬﹐宴饋徵逐﹐通室無禁﹐以致動相掣肘﹐威無所施。己𨿽日昌﹐民則日瘁﹐己𨿽日歡﹐民則日怨。由是而坐敗辱者﹐蓋駢首驪踵也。嗚呼﹗使爲妻妾而爲之﹐則妻妾不能我救也﹔使爲子孫而爲之﹐則子孫不能我救也﹔使爲朋友而爲之﹐則朋友不能我救也。妻妾﹑子孫﹑朋友皆不能我救也﹐曷若廉勤乃職﹐而自爲之爲愈也哉﹗蓋自爲𨿽闔門恆淡泊﹐而安榮及子孫﹔爲人𨿽讙然如可樂﹐而禍患生幾席也。二者之間﹐非眞知深悟者﹐未易與言。有官君子﹐其審擇焉。

告廟

故事﹕牧民官旣上﹐必告境內所當祀之神﹐宜以不賄自爲誓﹐庶堅其遷善之心焉。爾後𨿽欲轉移﹐亦必有所畏而不敢。

△聽訟第三【凡十條】

察情

弭訟

勿聽讒

親族之訟宜緩

別彊弱

待問者勿停畱

會問

妖言

民病如己病

移聽

察情

人不能獨處﹐必資眾以遂其生。眾以相資﹐此訟之所從起也。故聖人作《易》﹐以「訟」繼「師」﹐其示警固深矣。夫善聽訟者﹐必先察其情﹔欲察其情﹐必先審其辭。其情直﹐其辭直﹔其情曲﹐其辭曲。政使彊直其辭﹐而其情則必自相矛盾﹐從而詰之﹐誠僞見矣。《周禮》以五聲聽獄訟﹐求民情固不外乎此。然聖人謂﹕「聽訟﹐吾猶人也。必也使無訟乎﹗」蓋聽訟者折衷於已然﹐苟公其心﹐人皆可能也﹔無訟者救過於未然﹐非以徳化民﹐何由及此﹖嗚呼﹗凡牧民者﹐其勿恃能聽訟爲徳也。

弭訟

起訟有原書﹐訟牒者是也。蓋蚩蚩之氓闇於刑憲﹐書訟者誠能開之以枉直﹐而曉之以利害﹐鮮有不愧服﹐兩釋而退者。惟其心利於所獲﹐含糊其是非﹐陽解而陰嗾﹐左縱而右擒﹐舞智弄民﹐不厭不已﹐所以厥今吏按情僞混殽﹐莫之能信者﹐蓋職乎此也。大抵一方之訟﹐宜擇一二老成煉事者使書之﹐月比而季考﹐酌其功過而加賞罰焉。若夫毆詈假質﹐凡不切之訟﹐聽其從宜諭遣之﹔諭之而不伏﹐乃達於官﹔終無悛心﹐律以三尺。如此則訟源可淸﹐而民間澆薄之俗庶幾乎復歸於厚矣。

勿聽讒

健訟者理或不勝﹐則往往誣其敵嘗謗官長也。聽之者當平心易气﹐置謗言於事外﹐惟核其實而遣之﹐庶不墮姦民計中矣。

親族之訟宜緩

親族相訟﹐宜徐而不宜亟﹐宜寛而不宜猛。徐則或悟其非﹐猛則益滋其惡。第下其裏中開諭之﹐斯得體矣。

別彊弱

世俗之情﹐彊者欺弱﹐富者吞貧﹐眾者暴寡﹐在官者多淩無勢之人。聽訟之際﹐不可不察。

待問者勿停畱

昔嘗使外﹐所過州縣﹐待問者雲集乎門﹐每病焉。乃命一能吏簿其所告﹐而日省之﹐而日遣之。不浹旬﹐則訟庭闃然矣。

會問

訟有相約而問者﹐不可乘一時之忿擅加搒掠也。若釋道﹐若兵卒﹐諸不隸所部者是已。

妖言

民有妖言惑眾者﹐則當假以別罪而罪之。如有妄書﹐取而火之﹐則厥迹滅矣。勿使蔓爲大獄﹐延禍無辜。

民病如己病

民之有訟﹐如己有訟﹔民之流亡﹐如己流亡﹔民在縲紲﹐如己在縲紲﹔民陷水火﹐如己陷水火。凡民疾苦﹐皆如己疾苦也﹐𨿽欲因仍﹐可得乎﹖

移聽

近年司憲受詞訟﹐往往檄州郡官代聽之。代聽者不可承望風旨﹐邀寵一時﹐使人茹枉受刑﹐而靡卹陰理。

△禦下第四【凡五條】

禦吏

約束

待徒隸

省事

威嚴

禦吏

吏佐官治事﹐其人不可缺﹐而其勢最親。惟其親故﹐久而必至無所畏﹔惟其不可缺故﹐久而必至爲姦。此當今之通病也。欲其有所畏﹐則莫若自嚴﹔欲其不爲姦﹐則莫若詳視其案也。所謂自嚴者﹐非厲聲色也﹐絕其饋遺而已矣。所謂詳視其案者﹐非吹毛求疵也﹐理其綱領而已矣。蓋天下之事無有巨細﹐皆資案牘以行焉﹐少不經心﹐則姦僞隨出。大抵使不忍欺爲上﹐不能欺次之﹐不敢欺又次之。夫以善感人者﹐非聖人不能﹐故前輩謂﹕「不忍欺在徳﹐不能欺在明﹐不敢欺在威。」於斯三者﹐度己所能而處之﹐庶不爲彼所侮矣。

約束

諸吏曹勿使縱遊民間﹐納交富室﹐以泄官事﹐以來訟端﹐以啟幸門也。暇則召集講經讀律﹐多方羈縻之﹐則自然不橫矣。

待徒隸

皂卒徒隸﹐非公故勿與語﹐非公遣勿使與民相往來。若輩小人﹐威以蒞之﹐猶恐爲患﹐一或解嚴﹐必百無忌憚矣。

省事

爲治之道﹐其要莫如省心。心省則事省﹐事省則民安﹐民安則吏無所資。一或紛然﹐上下胥罹其擾也。然事亦有必不能省者﹐則又在夫措畫堤防之術何如耳。古人謂﹕「多算勝少算﹐少算勝無算。」不特用兵爲然﹐一役之修﹐一宴之設﹐一獄之興﹐誠能思慮周詳﹐繁略畢舉﹐則民之受賜不淺矣。某嘗爲縣﹐胥吏輩春則追農以報農桑﹐夏則檄尉以練卒伍﹐秋則會社以檢義糧﹐冬則賦芻以飼尙馬﹐其它若逃兵﹑亡戶﹑逸盜及積年逋稅之民﹐動集百餘﹐不賄不釋。某見其然﹐常揮牘不爲署。暇則將一二謹厚吏﹐親詣其地而按之﹐可擬者擬﹐可行者行。由是一切惟以信版集事﹐吏人失志﹐百姓獲安。至今旁郡以爲例。

威嚴

小而爲一邑﹐大而爲天下﹐賞罰明﹐則不煩聲色而威令自行。人徒知治民之難﹐而不知治吏爲尢難。蓋吏與官比﹐詭詐易生。民遠於官﹐不能知理法﹐誤然而犯﹐宜若可矜。吏則日處法律中﹐非不知也﹐小過不懲﹐必爲大患﹐無所忌憚矣。嘗聞﹕治民如治目﹐撥觸之則益昏﹔治吏如治齒牙﹐剔漱之則益利。《傳》曰「威克厥愛允濟﹐愛克厥威允罔。」功法此而行﹐斷不至於難治矣。

△宣化第五【凡十條】

先勞

申舊制

明綱常

勉學

勸農

服遠

卹鰥寡

戢彊

示勸

毀淫祠

先勞

古之爲政者﹐身任其勞﹐而貽百姓以安。今之爲政者﹐身享其安﹐而貽百姓以勞。己勞則民逸﹐己逸則民勞﹐此必然之理也。憚一己之勞﹐而使闔境之民不靖﹐仁人君子其忍爾乎﹖昔子路問政﹐而聖人告以「先之勞之﹐無倦」。嗚呼﹗此眞萬世爲政之格言也歟﹗

申舊制

朝廷徳澤﹐牧民者多屯而不能宣布。我朝自世祖皇帝迨今數十百年﹐列聖相承﹐何善不施﹐何獘不治﹖凡所以保國順民者﹐討論靡遣﹐所謂文武之道﹐布在方冊。但有司寖廢而不爲申明﹐遂爲墜典。苟能揭而行之﹐則不待他求而治道備矣。

明綱常

欲先教化﹐去其斁教悖化者﹐則善類興矣。近年子叛其父﹐妻離其夫﹐婦姑勃蹊﹐昆弟侮鬩﹐奴不受主命﹐冠屨倒置者﹐比比皆然。凡若此者﹐不必其來告﹐當風鄕長恆糾﹐其尢甚者﹐諭眾而嚴決之﹐則自■﹝忄雙﹞然攺行矣。

勉學

學校乃風化之本﹐俗吏多忽焉不以爲務﹐是不知天秩民彜﹐一切治道﹐胥此焉出。暇則率僚寀以觀講習﹐或生徒有未濟﹐廩餼有未充﹐祭物有未完﹐教養有未至﹐激勸有未周﹐皆惇篤以成之。久則弦誦之聲作﹐而禮義之俗可興矣。

勸農

農之勤惰﹐一歲之苦樂系焉﹐其所當爲﹐有不待勸焉者。時因行治﹐視其輟工廢業者切責之﹐遠近聞之﹐必知自勵也。常見世之勸農者﹐先期以告﹐鳩酒食﹐候郊原﹐將迎奔走﹐絡繹無寧﹐蓋數日騷然也。至則胥吏﹑童卒雜然而生威﹐賂遺徵取﹐下及雞豚。名爲勸之﹐其實擾之﹔名爲優之﹐其實勞之。嗟夫﹗勸農之道無他也﹐勿奪其時而已矣。繁文末節﹐當爲略之。

服遠

或問﹕「遠方獠民﹐巢居溪洞﹐猛不能詟﹐寛不能懷﹐喜則人﹐怒則獸﹐欲宣朝廷徳澤﹐若之何而可﹖」余曰「物之凶狠﹐無虎狼若也﹐然使之左右前後﹐惟吾之聽者﹐得其制之之術也。夫克剛莫若柔﹐治繁莫如簡。且彼之所以反側不恆者﹐亦必有由矣。或貪其財﹐或蹙其境﹐或俘其子女﹐或蔑其官屬﹐以致蟻結蜂屯﹐肆其酷毒。苟安之而不擾﹐外之而無所事﹐𨿽欲忿然﹐無自而發。政使或爾﹐但嚴守己界﹐恬不與校﹐久而彼自馴伏矣。況彼兵一動﹐守土者非有上命﹐坐視而不敢前﹐比許追襲﹐則已雉兔逃而禽鳥散矣。由是而論﹐安靜不競者爲上﹐恬無所求者次之﹐邀功生事﹐妄開邊釁﹐斯爲下矣。」官於遠方者﹐尙監於玆。

卹鰥寡

鰥寡孤獨﹐王政所先﹐聖人所深憫。其聚居之所﹐暇則親蒞之﹐或遣人省視。若衣糧﹐若藥餌﹐吏不時給者﹐糾治之。

戢彊

或謂﹕「民有豪彊﹐則不能致治。」是殆爲貪邪之吏而發也。夫豪彊之所以敢橫者﹐由牧民者有以縱之也。何也﹖與之交私故也。苟絕其私﹐可不動聲色而使其膽落。《語》曰「其身正﹐不令而行。」又曰「不怒而民威於鈇鉞。」信哉﹗

示勸

諸民有旌表及學行異眾者﹐時加存慰﹐爲勸必多。

毀淫祠

毀淫祠﹐非燭理明而信道篤者不能﹐非行己端而處心正者不敢。

卷二

牧民忠告卷下

愼獄第六凡十條

救荒第七凡九條

事長第八凡六條

受代第九凡六條

閒居第十凡六條

△愼獄第六【凡十條】

存恕

獄詰其初

詳讞

視屍

囚糧

巡警

按視

哀矜

非縱囚

自責

存恕

人之良﹐孰願爲盜也﹐由長民者失於教養﹐凍餧之極﹐遂至於此﹐要非其得已也。嘗潛體其然﹐使父饑母寒﹐妻子慍見﹐徵負旁午﹐疹疫交攻﹐萬死一生﹐朝不逮暮﹐於斯時也﹐見利而不回者﹐能幾何人﹖其或因而攘竊﹐不原其情﹐輒置諸理﹐嬰笞關木﹐彼固無辭﹐然百需叢身﹐孰明其不獲已哉﹗古人謂﹕「上失其道﹐民散久矣。如得其情﹐則哀矜而勿喜。」嗚呼﹗人能以是論囚﹐𨿽欲慘酷﹐亦必有所不忍矣。

獄詰其初

獄問初情﹐入之常言也。蓋獄之初發﹐犯者不暇藻飾﹐問者不暇鍛煉﹐其情必眞而易見﹐威以臨之﹐虛心以詰之﹐十得七八矣。少萌姑息﹐則其勞將有百倍厥初者﹐故片言折獄﹐聖人惟與乎子路﹐其難可知矣。

詳讞

在獄之囚﹐吏案𨿽成﹐猶當詳讞也。若酷吏鍛煉而成者﹐𨿽讞之﹐囚不敢異辭焉。須盡辟吏卒﹐和顏易气﹐開誠心以感之﹐或令忠厚獄卒款曲以其情問之。如得其寃﹐立爲辧白﹐不可徒拘閡吏文也。噫﹗姦吏無文﹐何所不至哉﹗

視屍

故事﹕承檢尸之牒﹐則劃時而行﹐重人命也。其或行焉而後時﹐時焉而親蒞﹐親焉而不精詳﹐罪皆不輕也。其檢之之式又當徧者﹐筮仕者不可以不知。

囚糧

天地之徳曰好生﹐聖元體之﹐以有天下。諸在縲紲無家者﹐皆給之糧﹐惟縣獄不給也。意者縣奭待報之官府﹐故令略詰其然﹐而上之州。比見爲州者﹐往往爲吏之所欺﹐吹求不受﹐以致瘐死於縣獄。夫罪不至死﹐而以己私繆殺之﹐不仁甚矣。爲州若府者﹐尙深戒之。

巡警

詰盜非難﹐而警盜爲難。警盜非難﹐而使民不爲盜尢難﹐蓋天下之事﹐先其幾爲之則有餘﹐後其幾爲之則艱苦而無益。夫盜之發也﹐恆出不虞﹐知者防於未然。其防之之術﹐則在廣耳目﹐嚴巡遲﹐戒飲博﹐幾遊聚﹐或旬或月﹐卽命尉行境以恐懼之﹐夫盜猶鼠也﹐尉猶捕鼠之貍也﹐勤於出﹐鼠必伏而不動﹔貍怠出﹐則鼠必興矣。彼爲尉者﹐與其勞於已然﹐孰若警於未發之爲愈﹖若夫使民不爲盜﹐則又在於勤本以致富。勤斯富﹐富斯禮義生。禮義生﹐𨿽驅之使竊﹐亦必不肯爲之矣。故管子謂﹕「倉廩實而知禮節﹐衣食足而知榮辱。」諒哉﹗

按視

獄庭時當一至也﹐不惟有以安眾囚之必﹐亦使司獄卒吏輩知所警畏﹐而無飲博喧嘩﹑逸而反獄者﹐是亦先事防之之微意也。倉庫同。

哀矜

亡友段伯英嘗尹巨野﹐民有犯法受刑者﹐每爲泣下。或以爲過﹐余聞之﹐私自語曰「人必有是心﹐然後可以語王政。且獨不聞古人亦有禁人於獄而不家寢者乎﹖要皆良心之所發﹐非過也。」

非縱囚

古人縱囚省親﹐如期還獄者甚多﹐要不可以爲法也。夫法者﹐天子之所有﹐而民或犯之﹐是犯天子之法也。而彼乃與期而縱之﹐是不幾於弄天子之法﹐以掠美市恩於下者乎﹖然出於朝廷則可﹐出於一己之私則不可。

自責

教民不至﹐則犯禁者多﹔養民無術﹐則病饑者眾。爲守與牧﹐而使其至此﹐獨歸咎於民﹐難矣哉﹗

△救荒第七【凡九條】

捕蝗

多方救賑

預備

均賦

祈禱

不可奴妾流民

救焚

尙徳

上災異

捕蝗

故事﹕蝗生境內﹐必馳聞於上﹐少淹頃刻﹐所坐不輕。然長民者亦須相其小大多寡﹐爲害輕重。若遽然以聞﹐蒞其上者羣集族赴﹐供張徵索﹐一境騷然﹐其害反甚於蝗者。其或勢微種稚﹐則當亟率眾力以圖之﹐不必因細虞以來大難於民也。故凡居官﹐必先敢於負荷﹐而後可以有爲。

多方救賑

天所畀人富與貴者﹐非欲其自裕﹐蓋將使推所有以濟人之不及也。饑者食之﹐寒者衣之﹐斯不負天畀之富矣。直者舉之﹐枉者錯之﹐斯不負天畀之貴矣。然富貴而能若是者﹐其惠在人﹐而善則在己﹐名爲惠人﹐實自惠也。故古之有民社者﹐或不幸而值凶荒夭紮之變﹐視其輕重﹐必有術以處之。或私帑之分﹐或公廩之發﹐或托之工役﹐或假以山澤﹐或己負蠲徵募糴勸糶﹐或聽民收其遺稚﹐或命醫療其疹疾﹔凡可以拯其生者﹐靡微不至。蓋古人視民如子﹐天下未有子在難而父母坐視不救之理也。嗚呼﹗凡牧民者﹐其以古之人爲法﹐庶無彼我之間哉﹗

預備

災異之生﹐常出於人之所不意。誠素有其備﹐𨿽甚災﹐不足爲憂也。今州郡多無委積﹔𨿽有之﹐而在上者封錮甚嚴﹐不測有虞﹐茫無所措手。此厥今牧民者之通患也。然今所謂祇應之錢者﹐山州僻縣未嘗有之﹐而使客往還率無枵腹而過者﹐意必有以規畫也。至於備荒之儲獨未有及焉者﹐豈以治平之時何遽有此﹐所以因仍歲月﹐幸滿而去﹐不復爲民遠慮耶﹖嘗聞近代爲縣者﹐教民種蔓菁﹐搗其根以爲餅﹐大者三四斤﹐幹而儲之﹐後值凶年﹐蒸以食饑民﹐味甘且美﹐賴以全活者甚眾。夫古人慮民之遠也如此﹐其肯苟且幸代﹐而不爲民預備哉﹗

均賦

故事﹕民之稅賦﹐三年則第其貧富而均平之。或好名未及而先爲﹐或避謗踰期而不爲﹐皆非也。如期行之﹐民受賜不淺矣。

祈禱

凡有祈禱﹐不必勞眾﹐齋居三日﹐以思己愆﹕民有寃歟﹖己有贓歟﹖政事有未善歟﹖報國之心有未誠歟﹖無則如儀行事﹐有則必俟追攺而後禱焉。夫動天地﹐感鬼神﹐非至誠不可﹔纖毫之慝未除﹐則彼此邈然矣。

不可奴妾流民

嘗見一顯官﹐於凶年市所部民子女殆數十餘人﹐美且壯者皆奴妾之﹐余將賂時要以希恩寵也。僕聞而顰蹙曰「使其困憊﹐吾治已得罪矣﹔又不能救﹐而反奴妾之﹐不大獲罪於法耶﹖」故感而書之﹐以戒後來者。

救焚

民或失火﹐則伐鼓集眾﹐親蒞以救之。惻隱之心﹐人所共有﹐誠能鼓舞以作其气﹐𨿽仇人亦將焦頭爛額而相趨患難矣。

尙徳

反風滅火﹐虎渡河﹐蝗不入境﹐全境之水回流﹐此在長民者之徳何如爾﹐殆不可皆謂之偶然也。

上災異

災異之事﹐則不可不聞。祥瑞𨿽不上﹐可也。

△事長第八【凡六條】

各守涯分

寧人負我

處患難

分謗

以禮下人

不可以律己之律律人

各守涯分

尊卑之分定﹐則家無逆子﹐國無叛臣。夫國之所以亡﹐家之所以敗﹐皆由卑不有尊﹐而尊不能制卑之所致也。考諸歷代﹐厥監甚明。今夫上而朝廷﹐下而郡邑﹐其設官也有長焉﹐有貳焉﹐有幕屬焉﹐有胥吏焉﹐各安其分而事其事﹐天下安有不治者哉﹖惟其小智自私﹐乖同夤之義﹐無協恭之誠﹐衷旣不和﹐則所見必有不同者。或長官不知待佐貳之禮也﹐或佐貳闇於事長官之道也﹐少見辭色﹐則彼此胥失矣。若夫事例應爾﹐而所見或不同﹐居下者當誠其意﹐婉其辭﹐卑其容體﹐以開其上﹔若由未允﹐則俟其退而語之家﹐人非木石﹐無不回之理。其或居下者有所不可﹐爲長者亦當如是曉之也。稍有所挾﹐𨿽面彊從﹐退而必有不堪者﹐日引月深﹐終於泄露。人見其乖忤也﹐讒譖之言乘之而入﹐久則訟必興而政事隳矣。爲一時之忿﹐使同僚之心離﹐闔境之民不得治﹐則其人之褊淺可知矣。古人有言「必有忍﹐乃其有濟。」又曰「欲成大事﹐必須少忍。」又曰「忍爲眾妙之門。」旨哉﹗

寧人負我

寧人負我﹐無我負人﹐此待己之道也。天下之善﹐不必己出﹐此待人之道也。能行斯二者﹐於道其庶幾乎﹖

處患難

凡在官者﹐當知榮與辱相倚伏﹐得與失相勝負﹐成與敗相循環。古今未有榮而無辱﹐得而無失﹐成而無敗之理也。𨿽天地之運﹐陰陽之化﹐物理人事﹐莫不皆然。處之不以道﹐則纖毫之寵必搖﹐而一唾之辱必剉矣。故君子於外物重輕皆所不卹﹐顧其在我者何如爾。使其有可辱﹐𨿽不加譴﹐而君子恆以爲不足。使其無可辱﹐𨿽置之死地﹐而君子恆以爲有餘。歷觀自昔大聖大賢﹐不幸橫罹禍患﹐恬然不易其素者﹐灼乎此而已矣。苟惟能處榮而不能處辱﹐惟能安順境而逆境則不能一朝居﹐欲望其臨政有餘爲難矣。嗚呼﹗善觀人者﹐其於此焉察之。

分謗

是非毀譽﹐自古爲政所不能無者。是則歸人﹐非則歸己﹔聞譽則歸人﹐聞毀則歸己﹔無長無貳﹐處之皆當如是也。前輩云「恩欲己出﹐怨將誰歸﹖」嗚呼﹗此眞博大君子之言也。

以禮下人

夫能下人者﹐其志必髙﹐其所至必遠。昔某郡有新守﹐褊驁大不禮其下﹐常令掾屬羅拜於庭。下有一賢掾﹐初以疾在告﹐疾愈當庭參。是日偶大雨﹐守命張傘布茅於庭下﹐使掾拜焉。掾恬然不動容﹐興伏惟謹。識者知其它日必爲宰相也﹐後果然。

不可以律己之律律人

同官有過﹐不至害政﹐宜爲包容。大抵律己當嚴﹐待人當恕﹐必欲人人同己﹐天下必無是理也。

△受代第九【凡六條】

郊迎新代

克終

不競

不可自鬻

告以舊政

完歸

郊迎新代

聞代者來﹐則避所居而郊迎之﹐不可以其代己也而疾之﹐而薄之﹐而不以舊政告之也。大抵天下之善在彼猶在此﹐勸人爲善﹐卽己之爲善也。詎可惟許己爲善﹐而不願他人爲善哉﹖

克終

爲政者不難於始﹐而難於克終也。初焉則銳﹐中焉則緩﹐末焉則廢者﹐人之情也。愼終如始﹐故君子稱焉。

不競

嘗見世之交代者多有所爭﹐要皆舊官不廣之所致。或據其居而不徙﹐或專其田而不分﹐或匿其公物不盡以相授﹐使新者懷不平而無所訴﹐甚非士君子善後之道也。夫利之與義﹐勢不並處﹐義親則利疏﹐利近則義遠。況爲民師帥而專務於利﹐其聚怨納侮﹐視市井小人不若也。故君子之從政也﹐寧公而貧﹐不私而富﹔寧讓而損己﹐不競而損人。

不可自鬻

代之未至也﹐風民立石以頌徳﹐結綺門以祖行﹐鳩錢帛以佐路費﹐建生祠以圖不朽之名﹐皆非士君子之事也。蓋爲善不求人知者爲上﹔知而不自有其善者次之﹔呶呶焉自媒自鬻惟崇虛譽者﹐風斯在下矣。

告以舊政

近代東原吳曼慶爲某所憲長﹐旣代﹐諄諄新上者曰﹕某事有少許未完﹐某獄已具而未決﹐某按有如是可疑﹐某人有許能可用。一部之政﹐毫分縷析﹐惟恐其不知﹔知之惟恐其不盡。嗚呼﹗今之仕者﹐方其在職﹐尙不肯用心﹐況已代去﹐而敢責其如是哉﹗

完歸

其在政也﹐民被徳澤﹐訟淸盜息﹐豪彊消沮﹐同僚悅服﹐則去之之日﹐𨿽獘車羸馬﹐行橐蕭然﹐其樂有不翅萬金獲而千駟受者。前輩由外官而至執政者﹐論濟人之功﹐皆自以爲不及爲縣遠甚。嗚呼﹗有志及物者﹐其勿薄州縣而不屑爲也。

△閒居第十【凡六條】

輕去就

致政

進退皆有爲

以義處命

求進於己

風節

輕去就

士之仕也﹐有其任斯有其責﹐有其責斯有其憂。任一縣之責者則憂一縣﹔任一州之責者則憂一州﹔任一路之責﹑天下之責者﹐則以一路與天下爲憂也。蓋任重則責重﹐責重則憂深。古之人所以三揖而進﹐一揖而退者﹐有以也。𨿽堯﹑舜﹑禹﹑湯﹑文﹑武之爲君﹐臯﹑夔﹑稷﹑契﹑伊﹑傅﹑周﹑召之爲臣﹐固未嘗不憂其責而以位爲樂也。若以位爲樂者﹐苟其位者也。嗚呼﹗大聖大賢宜不難於其所任﹐猶且不自暇逸如此﹐吾才遠不逮聖賢﹐顧可樂其位而重其去也哉﹗

致政

古人以休官致政爲釋重負而脫羈囚﹐切嘗思之﹐誠有是理。方其仕也﹐嚴出入而愼起居﹐一嚬一笑亦不敢以輕假人。蓋一身而爲眾師表﹐少踰規矩﹐謗議四聞﹐譬之特行於髙屋之上﹐自頂至踵﹐在下者無不見之也。一朝代至﹐完身而去﹐詎止如釋重負脫羈囚而已哉﹗嘗見仕而休居者往往不喜﹐或命子侄﹐或托朋友﹐市姦構訟﹐靡政不及﹐小有所違﹐則曰去官同見任﹐使新上者法格令弛﹐拒納惟谷﹐甚而撓沮排抵﹐爲狀百端。細民無知﹐亦從而靡。設使己政之初﹐人以是薦擾﹐當若何﹖推心體之﹐必自知其可惡矣。

進退皆有爲

進則安居以行其志﹐退則安居以修其所未能﹐則是進亦有爲﹐退亦有爲也。近世士大夫惟狃於進退。則惛然無所猷爲﹐甚而茹愧懷慚﹐蹙縮不敢一出戶。夫軒冕﹐古人以爲儻來之物也﹐其有也何所加﹐其無也何所損。不思良貴在我﹐惟假於物以爲重輕焉﹐則其人品之卑下﹐不待論而可知矣。

以義處命

世俗以窮達進退皆本夫命﹐謂命之窮者𨿽竭蹶求進而亦窮﹐命之達者𨿽遠逝深藏而亦不能退。此星翁﹑術士之常談﹐非君子所尙也。君子則以義處命﹐而不倚命以害義﹐可以進則進﹐可以退則退﹐吾不謂命也。樂則行之﹐憂則違之﹐吾豈謂命哉﹖彼淪胥富貴利達之境而不能出者﹐則往往托命以自誣﹐宜乎接武禍機而卒不能悟﹐悲夫﹗

求進於己

士當求進於己﹐而不可求進於人也。所謂求進於己者﹐道業學術之精是已﹔所謂求進於人者﹐富貴利達之榮是已。蓋富貴利達在天﹐而不可求﹔道業學術在我﹐而不可不求也。況古之人不以富貴利達爲心也﹐其所以從仕者﹐宜假此以行道也。道不行而富貴利達者。古人以爲恥﹐而不以爲榮。嗚呼﹗非誠有致君澤民之心者﹐其孰能與於此。

風節

名節之於人﹐不金幣而富﹐不軒冕而貴。士無名節﹐猶女不貞﹐則何暴不從﹐何炎不附﹐𨿽有他美﹐亦不足贖也。故前輩謂爵祿易得﹐名節難保。爵祿或失﹐有時而再來﹔名節一虧﹐終身不復矣。嗚呼﹐士而居閒者﹐能以此言銘其心﹐庶不易所守而趨勢要哉﹗

卷三

風憲忠告

序

自律第一

示教第二

詢訪第三

按行第四

審錄第五

薦舉第六

糾彈第七

奏對第八

臨難第九

全節第十

○序

曩聞崇安令鄒從吉甫能以忠信使民﹐民亦樂其治。予過崇安﹐會從吉﹐問所治何先。卽出書一卷﹐曰「某不敏﹐粗效一官者﹐此書之力也。」予閱其書﹐則相國張文忠公爲縣令時所著﹐采比古人嘉言善行﹐自正心修身﹐以至事上惠下﹐擿姦決疑﹐■﹝血阝﹞隱治賦﹐凡可爲郡縣楷式者﹐無不曲盡其宜﹐且簡而易行﹐約而易守﹐名之曰《牧民忠告》。及余客京師﹐嘗於臺臣之家見所謂《風憲忠告》者﹐言風紀要務凡十章﹐亦公爲禦史時所著也。今年餘謁閩海﹐監憲莊公出《風憲忠告》﹐將鋟梓以廣其傳﹐俾余序之。余得重觀是書﹐則嘆曰「文忠眞仁人也﹐仁者恥獨善於己﹐己爲令長﹐得牧民之道﹐欲使天下牧民之吏人人盡其道﹔己爲憲臣﹐能振紀綱﹐愼舉刺﹐言人所難言﹐欲使天下爲憲臣者人人皆然。公其心於天下﹐而不私其身﹐𨿽令尹子文之忠﹐不及此也。《傳》曰﹕『仁人之言﹐其利博哉。』是書可謂仁人之言矣。」時文忠公之子引來僉閩憲﹐克濟世徳云。

至正乙未秋﹐林泉生序。

○自律第一

士而律身﹐固不可以不嚴也﹐然有官守者﹐則當嚴於士焉﹔有言責者﹐又當嚴於有官守者焉。蓋執法之臣將以糾姦繩惡以肅中外﹐以正紀綱﹐自律不嚴﹐何以服眾﹖夫所謂嚴如處子之居室﹐一行一住一語一嘿必語禮法﹐厥徳乃全﹔跬步有違﹐則人人得而訾之。苟挾權怙勢﹐惟殖己私﹐或巧規子錢﹐或盜行鹽帖﹐或荒耽曲蘗﹐或私用親屬﹐或田獵不時﹐或宴遊無度﹐或潛托有司之事﹐或妄興不急之工﹐或曠官第而弗居﹐或縱家人而不撿﹐於斯數者而有一焉﹐皆足爲風憲之累。近年南北富民多起宅以居勢要﹐因濟己私﹐旣有官舍﹐則不必居於彼矣。夫朝廷以中臺爲肅政﹐禦史爲監察﹐以憲司爲廉訪者﹐政欲弭姦貪﹐戢侵擾﹐開誠布公﹐俾所屬知所法也﹐今而若是﹐牧民之吏將焉法哉﹖且他人有犯輕﹐則吾得而言之﹔又重﹐吾得聞於上而僇之﹔己之所犯﹐其孰得而發哉﹖恃人不敢發﹐日甚一日﹐將如臺察何﹖將如天理何﹖故余備載其然﹐俾爲憲司者有則攺之﹐無則益知所以自重。

○示教第二

甚矣﹐人之不可無教也﹗生知如聖人﹐猶胥教誨﹐胥訓告﹐況不能聖人萬一者﹐可忽焉而不務哉﹖大抵常人之情﹐苟非其所憚﹐𨿽耳提面命﹐則亦不足發其良心。何則﹖非所素服素畏故也。今夫庶司之職﹐爲眾所畏服者莫如風憲﹐誠因監蒞於彼﹐或始上之日會所屬而勗之曰「彼之官重者廷授﹐次者省授﹐又次則吏部授﹐大小𨿽殊﹐無非國家臣子。爲人臣子﹐奸污不法﹐人孰汝容﹖夫納賄營私﹐所得甚少﹐所喪甚多﹐與其事敗治汝﹐曷若先事而教之爲愈哉﹖吾之此言﹐𨿽曰薄汝﹐實厚汝也﹔𨿽若毒汝﹐實恩汝也。」苟能如是諭之﹐吾知退而必有率徳攺行﹐易凶惡爲善良者矣。且刑罰不足致治﹐教之而使不犯﹐爲治之道莫尙焉。聖人謂「不教而殺謂之虐」﹔又聞治於未然者易﹐治於已然者難。近年劉伯宣爲浙西憲使﹐疏眞西山《守令四箴》播告所屬﹐且曰「近年執憲者惟知威人以刑﹐而不知誨人以善。」嗚呼﹗劉公此言﹐可謂仁人君子深得風憲之體者矣。

○詢訪第三

今爲政者﹐往往以先入之言爲主﹐非彼狃徇一偏﹐蓋由不通上下之情故也。故通其情莫如悉心詢訪﹐小而一縣一州﹐大而一郡一國﹐吏孰貪邪﹐官孰廉正﹐何事病眾﹐何政利民﹐豪橫有無﹐風俗厚薄﹐旣得其凡﹐他日詳加綜核﹐復驗以事﹐其孰得而隱哉﹖苟廉矣﹐卽優之﹐禮貌之﹐薦舉之﹐則善者勸矣。苟貪矣﹐𨿽極品之貴﹐卽蔑之﹐威拒之﹐糾劾之﹐則爲惡者懲矣。推而至於待士遇吏﹐亦莫不然。大抵一道之任﹐猶一家之務焉。善爲家者﹐其子弟族屬下逮奴隸﹐其情性良否﹐皆所當知﹔一或不及﹐則將甘爲所弄而不悟﹐久必致是非顚倒﹐以佞爲忠﹐以貪爲廉﹐以無能爲有能﹐政令不行﹐而紀綱替矣。前輩有云「爲宰相不難﹐一心正兩眼明足矣。」嗚呼﹗彼長風憲者﹐其責任之重亦豈下夫宰相哉﹗若之何不以前輩之言爲法。

○按行第四

將家云「多算勝少算﹐少算勝無算。」不特用兵爲然﹐𨿽蒞官臨政﹐亦莫不爾。夫廉司所蒞之處﹐一方官吏皆惕然不自安﹔其所不安者﹐由彼爲惡日久﹐恐人有以發而訟之一旦故也。彼旣內隱其惡﹐則必多方以求司官所親之人而解之。夫司官所親者﹐曰書吏焉﹐曰奏差焉﹐曰總領焉﹐曰祗候焉。夫爲人彌縫私罪﹐則何求不得﹐何請不隨。爲司官者﹐苟不深防預備﹐嚴爲禁切﹐萬一連己﹐悔將何及。若乃司官廉正﹐猶或庶幾﹔其或彼此胥貪﹐獘將焉救﹖於是乎有箕斂者﹐有稛載者﹐有篋笥充者﹐有囊橐盈者﹐微至土地所宜﹐靡不搜刮。昔端州出佳硯﹐包孝肅公出判於彼﹐及其代也﹐徒手而歸。李及知杭州﹐絲饋縷謁不逮門﹐由市白樂天文集﹐終身以爲慊。古人持身之廉如此﹐況在風憲﹐其所行州郡﹐敢假分毫之物以自混哉﹗大抵憲長得人﹐則司官不敢恣﹔司官得人﹐則書吏不敢恣。抑聞各道公燕﹐司官﹑書吏﹑奏差同堂而坐﹐喧嘩笑謔﹐上下不分﹐所以致彼操縱自如﹐百無忌憚。諺謂﹕「廉訪司﹐書吏之權。」迹此觀之﹐信匪虛語。誠能設法以禁之﹐盛威以臨之﹐小有所犯﹐卽隨以鞭撲﹐如此庶使精銳消沮﹐威福不張於外矣。凡初入風憲者﹐不可不知。

○審錄第五

《書》曰「庶獄庶愼。」又曰「非侫折獄﹐惟良折獄。」《易》謂﹕「君子明愼用刑﹐而不畱獄。」嗚呼﹗於以見聖人好生之心與天地等矣。夫饑寒切身﹐自非深知義理之人﹐不敢保其心之無他﹐況蚩蚩之氓﹐爲守牧者教養之﹐不至窮而爲盜﹐是豈得已哉。古人有以灼其然﹐故爲制也恆寛而不亟促﹐恆哀矜而不忿疾。均之爲盜也﹐而有長幼疏戚之分﹔均之爲姦也﹐而有夫亡夫在之殊。有疾則醫藥之﹐疾革則釋梏入人而侍之。夫彼冥迷凶險之徒旣麗於理矣﹐何足綴意﹐而古人爲制如此者﹐則其仁恕忠厚之情可見矣。昔歐陽公父治死囚之獄﹐求其生而不得﹐則掩卷而嘆﹐其言曰「夫常求其生﹐猶失之死﹐況世常求其死哉﹗」後之殘忍者一切不務﹐而惟威刑之尙﹐謂其無茹寃而死者﹐吾不信也。夫蒞官之法無他﹐口威心善而已矣。口威則欲其事集﹐心善則不欲輕易害物。況久系之囚﹐尢當示以慈祥﹐召之稍前﹐易其舊所隸卒吏﹐溫以善色﹐使自陳顚末﹐情無所疑﹐然後參之以按。若據按以求其情﹐鮮有不誤人者。蓋州縣無良吏﹐所以不敢信其已具之文﹐毫釐或差﹐生死攸系。故聖人謂﹕「與其殺不辜﹐寧失不經。」又曰「功疑惟重﹐罪疑惟輕。」論囚之道﹐盡於此矣。君子其愼諸。

○薦舉第六

夫士有公天下之心﹐然後能舉天下之賢。蓋天下之事﹐非一人所能周知﹐亦非一人所能獨成﹐必兼收博采﹐治理可望焉。故前輩謂「報國莫如薦賢」﹐眞知要之言哉﹗今夫富者之於家﹐有田焉﹐必求良農使之耕﹔有貨焉﹐必求能商使之賈﹔有牛羊焉﹐必求善豢者使之牧。何則﹖蓋彼拳拳於治家﹐故不得不求其人也。況受天下之寄﹐任天下之責者﹐乃不知求天下才共治之﹐豈其智之不若彼富者哉﹖由其爲國之心未嘗如其爲家之心之切故也。於此有人焉﹐廉而且幹﹐𨿽有不共戴天之仇﹐公論之下亦不得而掩焉。苟非其人﹐𨿽骨肉之親﹐公論之下亦不得而私焉。世常謂風憲非親不保﹐非仇不彈﹔又有身爲憲佐﹐風禦史薦己就升者。嗚呼﹐委以黜陟百官之權﹐授以儀表百司之職﹐乃不思報效﹐惟假之以行己私﹐人則受其欺矣﹐天地鬼神其受欺乎﹖大抵求而後舉﹐不若不求而舉之﹔爲公識而後薦﹐不若采之輿議之爲博。夫己不求賢﹐必使人之求己者﹐皆非也。蓋求則不必舉﹐舉則不必識矣。故古人有聞而舉者﹐有見而舉者﹐有舉仇者﹐有舉親者﹐有集爲簿者﹐有拜其剡者﹐有書之夾袋者﹐𨿽其舉不一﹐要極於公當無私而已。於戲﹗誠如是﹐則爲相爲風憲者安有臨事乏才之嘆。

○糾彈第七

夫臺憲之職﹐無內外遠邇之分﹐凡有所知﹐皆得盡言以聞於上。𨿽在外﹐苟知居中非人﹐糾而言之﹐可也。𨿽在內﹐苟知外官者不法﹐糾而言之﹐亦可也。大率惟務盡公無私﹐斯得之矣。夫人之仕也﹐有貴近焉﹐有疏遠焉﹐貴近者不少貸﹐則位卑而罪微者不待劾而艾矣。故前輩謂「豺狼當道﹐安問狐貍」﹐亦此義也。切嘗謂薦舉之體則宜先小官﹐糾彈之體則宜先貴官﹐然又當審其素行爲君子爲小人。如誠小人﹐𨿽有所長﹐亦不必舉。何則﹖其平日不善者多也。況刑憲本以待小人﹐君子之過苟不至甚﹐殆不宜輕易加之﹐使數十年作養之功掃地於一旦也。蓋人才難得﹐全才爲尢難得。昔趙淸獻公在言路﹐彈劾不避權貴﹐京師號爲鐵面禦史。嘗欲朝廷別白君子小人﹐其言曰「小人𨿽有小過﹐當力排絕之﹐後乃無患﹔君子不幸而有詿誤﹐則當爲國家保持愛護﹐以全其徳。」於戲﹗趙公之言可謂深識遠慮﹐眞知大體之論矣。故余表而出之﹐以爲當路者楷式。

○奏對第八

中外之官﹐莫難於風憲﹐莫危於風憲。曷謂難﹖人所趨者不敢趨﹐人所樂者不敢樂﹐人所私者不敢私﹐所謂峣峣者易缺﹐皦皦者易污﹐非難而何。曷謂危﹖入焉與天子爭是非﹐出焉與大臣辧可否﹐至於發人之姦﹐貶人之爵﹐奪人之官﹐甚則罪人於死地﹐一或不察﹐反以爲辜﹐則終身無所於訴﹐非危而何。然君子居其官﹐則思盡其職﹐所謂危且難者﹐固有所不避焉﹐竭忠吐誠﹐置死生禍福於度外﹐庶上不負國﹐下不負所學。其或奏對於殿廷之上﹐平心易气﹐惟事之陳。理誠直﹐𨿽從容宛轉而亦直﹔理誠屈﹐𨿽抗厲激切而亦屈。夫悻悻其辭色﹐非惟有失事上之體﹐而於己於事悉無所益。古之攀闌斷鞅﹐曳裾軔輪者﹐皆勢危事迫﹐不得已而爲之﹔苟事不至是﹐殆不可執以爲法。前輩謂﹕「慷慨殺身者易﹐從容就義者難。」體此而行﹐則蔑有不從者矣。

○臨難第九

夫人臣而當國家言責之任﹐刑辱之事不敢必其無有﹐要在順處靜伺﹐以理勝之而已。若乃求哀乞憐﹐惴詟無所﹐已先撓矣﹐何以自明﹖夫盡己之職﹐爲國爲民而得罪﹐君子不以爲辱﹐而以爲榮﹐𨿽縲紲之﹐荊楚之﹐斧鉞之﹐庸何愧哉﹗歷觀自古處禍患而不亂者﹐三代而下如子路之結纓﹐宜僚之正色﹐王景文之與客弈棋﹐劉禕之自書謝表﹐魏元忠之聞赦不動﹐是皆有以眞知義命所在﹐非區區人力所得而移也。然士君子平昔所養其情與僞﹐於焉可以見之。李斯臨刑﹐父子相泣﹔楊子云被收﹐投閣幾死﹔王坦之與謝安齊名﹐桓溫來朝﹐倒執手板﹔崔浩自比子房﹐爲辧史事﹐聲嘶股栗﹐便溺不能隱﹔此可見彼惟事名耳﹐而於聖賢性命之學實未嘗得諸心也。善乎韓文公之言曰「儒者之於患難﹐苟非其自取之﹐其拒而不受於懷也﹐若築河堤以障屋﹐澑其容而消之也﹔若水之於海﹐冰之於夏﹐日其玩而忘之以文辭也﹔若奏金石以破蟋蟀之鳴。」故君子之學﹐以明理自信爲貴。

○全節第十

人之有死﹐猶晝之必夜﹐暑之必寒﹐古今常理﹐不足深訝。第爲子死於孝﹐爲臣死於忠﹐則其爲死也大﹐身𨿽沒而名不沒焉。太史公謂﹕「死有重於泰山﹐有輕於鴻毛。」非其義則不死﹐所謂「重於泰山」者﹔如其義則一切無所顧﹐所謂「輕於鴻毛」也。嗚呼﹗夫人以眇焉之身﹐倏耳之年﹐使之嵩華聳而星日揭者﹐非節義能爾耶﹖況人之貴賤壽夭﹐天所素定﹐而謂附此人則得官﹐違此人則失官﹐言事則身危﹐不言則身無所患﹐此世俗無知者所見﹐士君子豈以是爲取捨哉﹗然正直亦有時而被禍者﹐君子以爲不幸﹔姦邪亦有時而蒙福者﹐君子以爲幸。一以爲幸﹐一以爲不幸﹐則其是非榮辱不待別而可知矣。故節義者﹐天下之大閒﹐臣子之盛徳。不蕩於富貴﹐不蹙於貧賤﹐不搖於威武﹐道之所在﹐死生以之。彼依阿淟涊枉己徇人者﹐所謂無關得喪﹐徒缺雅道﹐政使獲榮寵於一時﹐迨夫勢移事易﹐其前日之榮電滅風休﹐漠無蹤迹﹐其昭昭在人耳目者﹐姦佞之名﹐千古猶一日﹐其爲辱也﹐庸有旣乎。嗚呼﹗寧爲此而死﹐不爲彼而生﹐以是處心﹐庶無愧於古人矣﹗

右《風憲忠告》第錄如上﹐先臣養浩所著也。伏惟世祖皇帝建禦史臺﹐將以舉賢良﹐糾姦慝﹐察奇衺﹐兼古諫官之職﹐復置肅政廉訪司於外﹐朝廷倚之而益尊﹐視古之風憲尢重矣。故先臣此書或可爲執法者之助﹐今上皇帝作新庶政﹐思致太平﹐謹繕寫上進。

至正元年十一月日﹐前承直郞﹑祕書監祕書郞﹝臣﹞張﹝引﹞昧死上。

卷四

廟堂忠告

修身第一

用賢第二

重民第三

遠慮第四

調爕第五

任怨第六

分謗第七

應變第八

獻納第九

退休第十

○修身第一

前輩謂﹕「仕宦而至將相﹐爲人情之所榮﹐是不知榮也者﹐辱之基也。惟善自修者﹐則能保其榮﹔不善自修者﹐適足速其辱。」所謂善自修者何﹖廉以律身﹐忠以事上﹐正以處事﹐恭愼以率百僚﹐如是則令名隨焉﹐輿論歸焉﹐鬼神福焉﹐𨿽欲辭其榮﹐不可得也。所謂不善自修者何﹖徇私忘公﹐貪無紀極﹐不戒覆車﹐靡思報國﹐如是則惡名隨焉﹐眾毀歸焉﹐鬼神禍焉﹐𨿽欲避其辱﹐亦不可得也。於戲﹐身爲宰相﹐何善不可行﹐何功不可立﹐顧乃爲區區之利蠱惑而妄行﹐豈不深可惜哉﹗且自古居相位者﹐未聞死於凍餓﹐而死於財﹑於酒﹑於色﹑於逸樂者﹐無代無之。昔諸葛孔明爲丞相二十年﹐無尺寸之增於家﹐未嘗憂其貧﹐竟以勞於王事而卒﹐至今其名之榮嘗若世享萬鍾而不絕者。唐元載爲相﹐惟利是嗜﹐及其敗也﹐籍沒其家胡椒八百斛。其名之穢﹐常若蒙不潔而播臭無窮者。嗚呼﹗夫人以百年之身﹐天假以年不過八十﹑九十﹐姑以八十爲率﹐計其得志不過三四十年而已﹐豈有三四十年之間能食胡椒八百斛之理。古人謂利令人智昏﹐玆明驗矣。嗚呼﹗凡爲相者﹐能以諸葛孔明爲法﹐唐之元載爲戒﹐𨿽臺鼎終身﹐又何悔吝之有﹗

○用賢第二

天子之職﹐莫重擇相﹔宰相之職﹐莫重用賢。然則何以知其賢﹖詢諸人則知之﹐察其行則知之﹐觀所舉則知之。夫爲室而不眾工之資﹐梓人𨿽巧﹐室不能成矣。爲國家而不眾賢之集﹐相臣𨿽才﹐國不治矣。彼爲相者﹐誠能開誠布公﹐廓焉無我﹐己有不能﹐舉能者而用之﹐己有不知﹐舉知者而用之﹐己有不敢言﹐舉敢言者而用之﹐如是則彼之所能皆我有矣。必欲一身而兼眾人之事﹐𨿽大聖大賢有所不能。夫粹白之狐﹐舉世無所有也﹐然而有粹白之裘者﹐善取於眾而已矣。況大臣初不貴乎事無不知﹐第公正其心﹐無所媢疾﹐則智者效謀﹐勇者效力。呫呫以爲才﹐捷捷以爲辯﹐自衒自伐﹐則賢者必不樂爲之用。大抵人君自伐﹐則臣職有所不行﹔相臣自伐﹐則百執事之職有所不行。爲人上者﹐操約以馭繁﹐居靜以制動﹐以無心而應天下之心﹐則所令者從﹐所庸者勸。苟知其賢而任之﹐旣任而疑之﹐而務勝之﹐顧與不知不用﹐自任其才也奚異﹖若然﹐則體統失﹐而﹔佞之小人至矣。與小人處﹐則天下之事不論可知吁﹗

○重民第三

蓋聞古之王者﹐授版則拜﹐切意萬乘之尊爲其民貶抑若是﹐嘗疑焉而不取。旣而思之﹐國之所以昌﹐四夷之所以靖﹐朝廷之所以隆﹐宗廟社稷所以血食悠久者﹐微民不能爾也。夫天以億兆之命托之君﹐君以億兆之命托之相﹐是知相也者﹐爲君乂民者也﹐君也者﹐爲天爲祖宗保民者也。天以是托我﹐祖宗以是托我﹐敢不敬與﹐敢不愼與。苟受其托而不能使之遂生安業﹐乃從而擾之﹐虐之﹐犬彘之﹐艸菅之﹐則是逆天而違祖宗之命﹐以自戕其國也﹐而可乎﹖彼爲民者﹐固不敢與校﹐然於天之心﹐於祖宗之心﹐其能無所戚歟﹖嘗謂愛民者無過於天﹐無過於祖宗﹐天生之難﹐祖宗得之爲尢難。王者知其如是﹐凜凜焉未嘗不以民生爲重﹐聞其害則除之﹐覩其利則舉之﹐牧守非其人則易置之。今夫鷹師﹑圉人﹐所掌者不過人主服禦之一物﹐而人尙以內侍重之﹐刺史﹑縣令乃爲祖宗爲國家牧養斯民者﹐反視爲不切而漫畀之﹐是愛民不如鷹犬﹐重內侍不如受祖宗國家一方生靈之寄者﹐豈不顚倒失體哉﹖大抵下之所以爲﹐惟上是視﹐在上者誠有重民之心﹐而天下不治者﹐古今無有也。

○遠慮第四

天下之事﹐知其已然﹐不知其將然者﹐眾人也。因其已然﹐而將然未然逆而知之﹐非深識遠慮者不能。室已焚而徙薪﹐舟已溺而市壺﹐疾已成而求艾﹐𨿽殫力爲之﹐無及矣。今夫隆然之堤有容蟻之穴﹐宜若無所損﹐然周於識者必塞而實之﹐慮其久而必底於訌潰故也。天下之事皆能如是慮之﹐尙何后患之有哉﹗大抵自古國家之所以不治﹐臣子之所以不軌﹐固非一朝一夕之積﹐良由今日以某事爲小過而不諫﹐明日以某人爲小罪而不懲﹐日引月深﹐不自知其禍亂之成也。故臣之於君﹐獻可替否而不敢萌一毫姑息之心。始以爲無傷﹐卒至大可傷﹔始以爲不足慮﹐卒至深可慮。惟君子爲能見微知著﹐思患而預防之﹔於飲宴則防流連﹐於田獵則防荒縱﹐於營饍則防踰制﹐於貨財則防損民﹐於爵賞則防僭及﹐於刑法則防濫殺﹐於君子則防疏遠﹐於小人則防玩狎﹐於聽覽則防容姦﹐於徵伐則防瀆武。夫君之於臣﹐亦有所當遠慮者﹕𨿽愛而不錫以過分之賞﹐𨿽舊而不授以非據之官﹐𨿽親而不交以褻瀆之談。蓋尊卑之分嚴﹐則上下之體定﹔上下之體定﹐則禍亂無自而生﹐天下之事可次第而治矣。

○調爕第五

人皆曰燮理陰陽爲宰相事﹐然舉世第能道其辭﹐迄不知陰陽何術可以燮理。按《書周官》﹕「三公論道經邦﹐燮理陰陽。」蓋周之三公卽今宰輔。而漢丞相平亦曰「宰相上佐天子﹐理陰陽﹐順四時。」厥後又有災異免三公之制。世俗所云﹐蓋本諸此。切嘗卽是以思﹐宰相所以調燮者﹐非能旱焉而使之雨﹐雨焉而使之暘﹐要不越盡人事以來天地之和而已矣。夫天之與人若判然﹐而實相表裏。蓋政事順則民心順﹐民心順則天地之气順﹐天地之气順則陰陽從而序矣。若乃怙勢立威﹐挾權縱欲﹐惡人異己﹐諂佞是親﹐於所言者不言﹐於所救者不救﹐上下相蒙﹐惟務從命﹐如此欲望民心順﹑陰陽之气和﹐難矣。大抵天道之災祥視民心之苦樂﹐民心之苦樂視政事之失得﹐政事之失得視宰相之賢與不賢。昔丙吉舍死人問牛喘﹐自以爲得體﹐殊不知天道逆順當於政事觀之﹐固不在區區一牛之喘與否也。晉庾冰爲相﹐或謂天文錯度宜盡消禦之道﹐冰曰「玄象豈吾所測﹐正當勤盡人事。」冰之此言﹐可謂簡明切要﹐深得宰相之體者矣。苟政事修整﹐𨿽陰陽之和不應﹐乃天道之變也﹐又何慊焉﹖苟政事龐焉棼焉而不理﹐𨿽禎祥集而風雨時﹐若顧敢以爲治乎﹖嗚呼﹗凡爲相者﹐誠能以是求之﹐則天人之理了然矣。

○任怨第六

夫爲人臣惟欲收名﹐而不敢任怨﹐此不忠之尢者也。居廟堂之上﹐凡有所爲﹐惟當揆之以義﹐義苟不失﹐悠悠之言奚卹哉﹗今夫兩軍之交﹐兵刃叢前﹐而心誠報國者尙冒之而不顧﹐夫臨政之與臨敵﹐其安危利害相距霄壤﹐此猶顧惜﹐抑不知於萬死一生之際爲何如﹖昔範文正公患諸路監司非人﹐視選簿有不可者﹐輒筆勾之。或謂﹕「一筆退一人﹐則是一家哭矣。」公曰「一家哭其如一路何﹖」嗚呼﹗如是處心﹐斯不負宰相之職矣。大抵天下之事有易有難﹐有利有害﹐難而有害者人多辭避﹐利而易行者人多忻然以爲﹐殊不知官有長佐之分﹐體有勞逸之殊﹐長者逸而佐者勞﹐此天地之大義也。以朝廷言之﹐君上逸而臣下勞﹔以一家言之﹐父母逸而子弟勞﹔以一身言之﹐頭目逸而手足勞。嗚呼﹗人而知此者﹐必不遺君父以憂﹐措其長於眾怨之地矣。近代爲執政者﹐往往姑息好名﹐一疾言厲色不敢加於人﹐事或犯眾﹐激使居己之右者發之。嗚呼﹗夫治家而使父母任其勞﹐爲國家而使君長任其怨﹐尙得爲忠孝乎哉﹖況有罪不責﹐有善不旌﹐𨿽三代不能爲治。故刑罰不患於用直﹐患乎用之而不公。昔威公奪伯氏駢邑三百﹐沒齒而無怨言﹔諸葛孔明廢廖立﹐而立聞亮死輒泣下﹔爲宰相誠能公其心如是﹐則天下蔑有不服者矣。

○分謗第七

夫共署聯事﹐一人努力而前﹐則餘者皆當輔相以成其志。苟彼前我卻﹐彼行我止﹐動焉而不相隨﹐語焉而不相應﹐則事功之成者能幾﹖此古人所以有推車同舟之諭也。其或共舟以濟﹐而一人溺焉﹐則凡在舟者無論疏戚﹐所宜並力以救之﹐此賢不肖之所共知也。況同爲臣子﹐同受天下國家之寄者﹐可坐視一人被禍而不卹哉﹖使其爲一己之私自貽伊戚﹐固無足卹。其或知無不言﹐言無不盡﹐公家之務一以大公至正處之﹐彼非爲己爲家而得罪﹐則凡同官者安得不挺身而前﹐與之共難也哉﹖大抵一人不幸而得罪﹐爲長者若曰「此我之罪」﹐爲貳者亦曰「此我之罪」﹐使闔堂之人皆爭引爲己罪﹐則彼獲罪者𨿽不能釋﹐亦必不至於重論矣。古之敢於諫爭者﹐其遇不見聽納﹐至謂「與其殺此人﹐不若殺臣」﹐尙爲如此求解﹐其肯坐視同官寃抑而不省哉﹖嗚呼﹗使分謗引咎之事爲宰相者誠能力行於今﹐將見士大夫之名節愈厲﹐民間之薄俗可惇﹐而國家他日亦不患其無仗義死節之士矣。一事之行﹐所系如此﹐孰謂任怨分謗爲宰相細行哉﹖

○應變第八

事機之發﹐有常有變﹐常者中人處之而有餘﹐變者𨿽上智亦有所不足。樽俎之下卒然而報兵﹐遽然而聞寇﹐則當詳其虛實﹐度其逆順﹐殆不可一聞其言輒倉皇上變﹐徵發百出﹐未見敵而先自撓也。且事固有聲虛以釣實﹐乘間以拘利﹐傳微爲巨﹐以無形爲有形﹐疑似之間﹐不可不察。若夫國有大姦﹐境有大敵﹐彼旣非常﹐而吾則以非常之計備之。若乃泥文守經﹐終見動輒有礙﹐而事亦無所濟矣。故古人遇此﹐權以濟才﹐隨宜應變﹐如丸轉於盤而不出於盤﹐如水委曲赴海而不悖於海。王商聞大水之言﹐君臣皆驚﹐而商獨必其無事。桓溫將移晉祚﹐聲誅王﹑謝﹐而謝安雍容談笑以折其鋒。回紇﹑吐蕃合兵涇陽﹐郭子儀單騎以往諭。蓋宰相者﹐非常之任也﹐居非常之任獨不能爲非常之事﹐可乎﹖故前輩謂﹕「鎭定大事﹐非至公血誠不能。或死或生﹐舉置度外。」嗚呼﹗世常以大臣國家柱石者﹐其謂玆與﹗

○獻納第九

人臣之納言於君也﹐事未然而言之﹐則十從八九。無事則遊畋般樂﹐日相親比﹐一旦有所不可﹐乃左遮右挽﹐極其力以救之﹐殆未見其濟者﹔政使或允﹐亦必出於勉彊﹐而非其本心。若夫善於納言者則不然﹐或因進見﹐或因講讀﹐或因燕居﹐先事陳說如是則國安﹐如是則國危﹐如是則爲聖君﹐如是則爲暴主﹐或引古昔﹐或援祖宗﹐必使之心悟神會﹐表裏聳然﹐乃可陳善﹐而無扞格之患。昔孟子三見齊王而不言事﹐曰「我先攻其邪心。」大臣事君﹐職當如此。古人甚至有難於自言者﹐往往旁召耆年宿徳﹐置諸左右﹐使人君有所畏憚而不敢恣﹐則其爲慮亦深遠矣。𨿽然﹐臣之於君也﹐入則懇懇以盡忠﹐出則謙謙以自悔﹐凡所白於上者﹐不可泄於外而伐諸人﹐善則歸君﹐過則歸己。其若是者﹐非欲遠嫌避禍﹐大臣之體所當然也。坤之六三「含章可貞」﹐蓋亦此意。嘗見近代執政有所建白﹐呶呶焉惟恐人之不知﹐卒至讒譖乘之﹐中途見棄。《易大系》所謂「君不密則失臣﹐臣不密則失身」﹐諒哉﹗

○退休第十

博施兼善﹐士君子通願也。然有志而無才則不能﹐有才而無位則不能﹐有位而不見知於上則不能﹔見知矣﹐而小人間之則不能。嗚呼﹐此士夫所以出而用世之難也﹗上焉恥其君不及堯舜﹐下焉思一夫不被其澤﹐若己推而納諸溝中。世俗所樂﹐若聲色﹐若宮室﹐若珍異﹑車服之奉﹐一皆無有。其所有者﹐自頂至踵﹐天下國家之憂而已。爲君上者﹐誠能亮其如是之懷﹐凡有所言﹐優容喜納﹐猶或庶幾﹔其或疑其奪權違己﹐賣直售名﹐將見舉動皆愆﹐而身死無所矣。所以自古忠直爲國者少﹐阿容佞詐惟己之爲者多﹐此無他﹐蓋由爲己則有福而無禍﹐爲國則有禍而無福故也。嗚呼﹗人君能以是思之﹐則凡盡忠於我者﹐萬不至於譴責矣。𨿽然聖人謂「道合則服從﹐不可則去」﹐爲人臣者亦當燭幾先見﹐退身於未辱之前﹐庶幾君臣之間兩無所慊。嘗見前代爲臣不免者﹐大率皆由知進而不知退﹐戀慕榮寵以致之﹐殆不宜獨咎國家也。或謂﹕「不可則去﹐無乃於君臣之間太薄。」竊謂君臣以義合者也﹐其所以合者﹐非華其爵也﹐非利其祿也﹐不過欲行其道而已矣。道行則從而畱﹐道不行則從而去﹐不使久而至於厭鄙誅竄之地﹐乃所以厚君臣之分也﹐奚薄焉﹗

右《廟堂忠告》第錄如上﹐先臣﹝養浩﹞所著也。惟聖天子臨禦萬方﹐明良相逢﹐天下之人思見太平之徵﹐則先臣此書可以出矣。嗚呼﹐古人居廟堂之上者﹐有若臯﹑夔﹑稷﹑契﹑伊﹑傅﹑周﹑召﹐其事功猶可稽諸簡策﹐誠能因此書遡而求之﹐則道揆守法於是乎在矣﹗

至正元年十一月﹐前承直郞﹑祕書監祕書郞﹝臣﹞張﹝引﹞昧死上。

