勵治撮要

﹝淸﹞張經田著

●目錄

序

自序

求治在人

無事論

做官要辦事

事戒明察

訪聞宜愼

察胥吏

寅誼

讀律

出罪宜當

求生

審事坐大堂

聽獄

保甲簡易法

以人治人

詞訟

簽差催案法

專治原告

嚴挐訟棍

嚴治誣告

押犯宜勤查

體卹捕役

治窩主以靖盜源

命案相驗法

平糶﹝附便民倉碑記﹞

安置配犯

禁宰耕牛

平治道路

邑事

跋

●勵治撮要序

聞之民爲邦本本固邦寧故自來各省設官由封疆大吏以致牧令丞倅之繁且重者凡以爲民也夫人情一日不再食則饑終歲不制衣則寒饑寒迫而不爲非者寡矣且夫民亦豈好爲非哉凡民莫不愛其身體气力也莫不愛其父母妻子也莫不愛其田廬貲產也爲之牧者不以興作疲其筋力不以刑法殘其體膚不以徵役散其父母妻子不以誅求耗其田廬貲產則是上好人也至矣而謂下仍有頑梗不好義之民豈情也哉昔予旬宣兩浙時中湘司馬知杭郡東塘海防事廉幹有聲及需次皖江見重上游委讞無虛日屢攝郡邑篆民咸頌之非實心孚於上實惠及於民不至此今觀司馬手著勵治撮要其肫肫愛民之心具見於二十餘條中而一歸本於已之守與爲可謂得官箴之要矣夫一介之士苟存心於愛物猶必有所濟於物況事權在手而身居民上者乎誠能於古人之所爲重民生勤民事薄民賦保民富寬民力從民便憫民窮卹民災除民害詢民瘼者盡心力以爲所得爲而又爲之廣教化振學校崇師儒育英才謹好尙嚴旌別勤勤焉懇懇焉務期衣食足而禮義可興禮義興而獄訟自息將見人心固結而邦本不可動搖矣揆之我國家所以設外官之意不在斯乎不在斯乎余於斯非敢曰一一能之也特因司馬愛民之言而推廣言之以自勉焉並願愛民如司馬者交相勉之也是爲序

嘉慶十年歲在乙丑九月初二日稼門汪志伊書於蘇州節署平政堂

吏治甲兩漢而循吏才吏分焉循吏務徳化所居無赫赫名及其化行俗美民日遠罪遷善而不能自已此卓魯龔黃召杜所爲繼隆於三代非任之專且久也無以致是趙廣漢郅都董宣以才顯如錐在囊其末立見下車未幾而民之心志耳目肅然攺觀亦可枹鼓不驚姦宄不作急不得循吏則思才吏而才吏亦難張君勵治撮要所爲作也昔江都汪氏嘗爲佐治藥言一書多切中時習大要服官必先淸愼而致之者勤也事不憂叢脞暇以謐易爲詳審且日與勞苦習而酣豢逸樂之意消淸愼得行焉不事事而徒以淸愼鳴譬庭植木偶𨿽不移寸步不飲不食而四境卒以不治昔賢有云食焉而怠其事不有人禍必有天殃而世不之察者中特反復申之餘亦條晰洞燭皆閱歷於勤而言之有物殆與汪氏之作可並傳矣張君今晉太守將赴思州地固簡淨益克力徳化以涵濡其民卽欲得循吏其在是乎其在是乎余故揭其所得力者以爲民牧勸且爲張君﹖日耳力﹖此行也初彭齡跋

張壺山太守由皖江司馬建雙旌而來旣相見手一編授余曰勵治撮要餘暇而讀之凡二十餘條切於利獘練於事情大約忠信明決要之以守而一根於仁愛之心因喟然曰壺山得爲治之本矣夫壺山之作爲牧令親民者言耳吾黔與他省異自守而丞而倅皆有親轄則皆爲親民之官壺山之必能整躬率屬爲良二千石無疑而余則謂作吏者果能以民心爲已心以民事爲已事夙夜懃懃懇懇不湛於逸而荒於嬉孜孜於所以休飬生息之術則聽訟折獄猶其末焉者也率是道以治一邑則一邑治治一郡則一郡治治一方則一方治卽以之治天下而天下罔不治者黃霸爲潁川時治行卓卓及作相而四海無聞豈經術猶有未純與抑未能擴此心而霖雨之也旣又思

國家設一法卽有一獘今且百獘不可止則又設一法以制之輾轉相因於是法盡廢而獘獨存此天下之通患也善乎求治在人之條曰善用其獘則獘皆法輕用其法則法卽獘玆兩言者救世之微權可以賅眾說矣是編也汪稼門初頤園兩先生撫江南時嘗擊節之僕不敏不能步兩先生後塵而於匪懈之義未之敢忘用是撮其最要者略抒所見與同官互相戒勉而兼以自﹖日耳力﹖云

嘉慶十二年丁卯九月蔭原李長森書後

●自序

作令之道以愛民爲本守之不潔者必不能無取於民而任事無才者亦不能爲民分憂則守與爲尙矣有人於此因循苟安利無所興獘無所革而但曰取其無欲身則善矣民何利焉又有人於此善承風旨外餙彊幹中圖進取而但曰取其有爲吏則能矣民何益焉是則有守者非徒砥廉隅之謂有爲者非徒工肆應之謂是在能愛民而已歐文忠公之母曰利𨿽不得溥於物要其心之厚於仁康誥曰如保赤子心誠求之旨哉斯言凡以云愛也夫人學古入官職司親民罔卹民艱罔悉民隱而詡詡焉自以爲廉自以爲能則所負多矣余筮仕以來歷浙江安徽貴州三省攝府縣篆務不一其地凡有關於吏治民生者畱心體察公餘之暇博采名論可爲法則者亦有就多年閱歷而行之有效者輯成是篇凡二十餘條一洗福惠之陳言頗切今時之利獘特恐立意未醰措詞未當世之畱心經濟者幸教我以所不逮焉

嘉慶庚午仲秋壺山張經田識於思南府署之愼思堂

●勵治撮要

中湘張經田壺山著

長沙徐慶勛重刊

○求治在人

三代以上獘少而法亦疏三代以下法嚴而獘愈出此風气所趨亦人心使之也夫法所以防獘而獘卽生於法之中立法者必除獘然也而不盡然也法與獘相輔而行窮於法之所不能行者往往賴獘以補救之立法者不求其法與獘所以相爲維系之故而規規然惟獘是禁至日久禁弛其獘終於不能禁至於不能禁而仍其獘則民知上之不能禁也且肆無忌憚而其獘滋甚大槪有一利必有一獘是在因利察獘以法救獘求其有濟去其太甚惟官執法而不泥於法使民畏法而不入於法求治之道莫外於是是非有治人不可有治人而善用其獘則獘皆法也無治人而輕用其法則法卽獘也可不審與

○無事論

缺有繁簡事有多寡缺繁則事多缺簡則事少其大較然也缺簡者動稱無事而非盡無事也欲求無事先從不厭事不怠事始惟事其事而漸歸於無事則眞無事矣守土者希圖安靜因循廢弛遇案不辦而得云無事乎民之情僞訟端不已其細小者無論巳命案不辦而殺人無忌矣賊盜案不辦而偸刼公行矣田戶案不辦而爭占競起矣蓋官以治民治者何法耳官不執法則民無由知法而畏法而犯法者眾矣欲求無事而地方之事愈多民气不得伸民枉不得理因之彊淩眾暴釀成巨案其咎不在民而在官其害不在目前而在他日守土者於未事則出示提警之使民知所趨避於已事則按律懲創之使民知所儆惕由是犯法者少地方淸寧官與民共享無事之福此眞所謂無事耳

○做官要辦事

今之做好官者輒曰我不要錢做官不要錢誠善矣而未可以此塞責也亦顧其辦事何如耳彼夫要錢而能辦事明於聽斷長於治理容或量人而取之遇事而枉之而不取不枉之地多有受其惠者若不要錢而不辦事則因循苟安略無建樹其所廢弛者且不可勝紀矣以此較之孰得孰失必有能辦之者曾聞荊中丞有言曰庸碌之人其害甚於貪酷此言蓋有激而發蓋深有鑑於世之不辦事之爲民害者不淺反不得不爲要錢者寬其說耳今之做好官者其共勉於有爲而兼有守則無間矣

○事戒明察

知守者必知一府之事知縣者必知一縣之事顧名思義則一府一縣之事不可不知明矣然而水至淸則無魚人至察則無徒必知之而以察察爲能是不足以息事而適足以滋事衙門中事情僞百出變幻萬端凡情節之無甚關系者得結便結應手而化無以吹求爲也若恃明幹而工窮詰不肯輕易放過從此反生出許多枝節是自取擾也大事化小小事化無全在能辦事者善自操縱耳

○訪聞宜愼

凡事不可豫設以成見察察者自恃聰明往往寄耳目於私人求確據於浮論以此求信適以自欺耳惟公生明惟明則哲虛其中以應之而定論昭焉一以訪聞爲主彼所倚任之人或涉於嫌疑而惑於利害因之顚倒是非罔顧輕重信之鮮有不僨事者晉書顧和對王導曰明公寧使网漏吞舟何忍采風聞以察察爲政夫風聞且不可而顧汲汲於訪聞乎

○察胥吏

長隨胥吏之所以舞文弄法動輒作獘者以上之人非昏憒胡塗卽性耽安逸於公事略不加意耳故得乘其懈而施其術若能件件過目事事畱心尙難保無疏略受其朦蔽之處然究有所嚴憚而不敢以朦蔽之術巧爲嘗試矣此語聞之汪稼門制軍時錄之以儆有位

○寅誼

同寅協恭和衷哉寅誼爲重自古然也居恆交以道接以禮相見輸以誠持以正由是議公事則妥酌情理不存私臆遇會審則詳參例案一秉大公此狎暱所由化而寅誼所由惇與近日世俗澆漓心不古若官廳聚會或私好惡而心存忌克則一堂而千里矣或喜戲謔而流爲輕薄則衣冠而市井矣甚至面托金蘭胎藏鬼蜮他日推井下石者卽呼兄稱弟之人也至於文武同城最易起釁或因彼此各懷意見兵民互相袒護以至公事參商相爲攻訐釀成大禍者此皆不恭不和之積漸所由歟

○讀律

士人學古入官讀書尢貴讀律律之爲書仁至義盡詞簡意賅一句一字具有精蘊存焉而律爲一定不易之成規例則爲因時制宜之良法凡律有未備藉例以權其大小輕重之衡纖悉比附胥歸至當非就其同異之處寬嚴之別參互而考訂之遇有一案到手且茫然無所適從善辦案者以案就例兼之以例就案兩相就以凖乎寬嚴之並濟合乎仁義之至盡有一成而不可變者是在平日明習例文深知其意庶於審案時中有把握且亦知所趨避而操縱自如矣

○出罪宜當

書曰罪疑惟輕又曰與其殺不辜寧失不輕此誠千古忠厚之至論近日辦案家失入者少失出者多胥本此論以歸於忠厚仁者用心自當如是然而生人而當謂之仁殺人而當亦謂之仁義之盡仁之至也如其人應抵於法而有心出之或罪在不原而故從末減甚至聽其和息匿不詳辦令死者含冤於地下非所以成其仁也今之承問官非以姑息爲念意存開脫卽以招解爲難希圖省事以至曲法營私縱姦長惡不仁孰甚焉伏讀世宗憲皇帝聖諭刑卽是教怨卽是恩義刑義殺卽所以仁育仁懷誠千古莫易之大法也

○求生

歐陽文忠公有言曰求其生而不得然則生可求乎求其生而不得則必有求之而得者然則生可求而得乎生𨿽不必期於得要其心之誠於求此可以見文忠公之用心矣夫國有常刑原不容意爲疏縱其或罪在可疑情有可原介乎可輕可重之間而故刻意從嚴方詡詡焉自以爲辦案結實上官莫余詰也非仁人君子所宜出此輕重之間所爭在詞組而出入所關甚大當其錄供定讞時巳伏秋審情實緩決死生界限矣此非反復誠求之不可推此誠求之一心必有一段生气到筆端上來

○審事坐大堂

知縣爲親民之官與小民休戚相關者也有司深居簡出懶於治理閒一坐二堂與兩造原被站班書吏相周旋而已余謂斷官事無大小宜勤坐大堂何者宜何者曲惇爲舉孰爲錯環而伺者曉然於義之所當趨凜然於法之不敢犯有催審投到者遇便稽查有負屈申訴者隨時剖析斷事之暇問民間疾苦詢年歲丰歉一邑之中情僞備悉如是則官與民相融洽無閡隔之虞矣此方不愧爲親民者耳

○聽獄

古人用刑之道在懲創而哀矜寓焉貴嚴明而忠厚存焉虞夏商周之書論刑特詳禹謨曰與其殺不辜寧失不經此爲千古論刑之要漢唐以來論治獄者亦兢兢三致意焉歐陽修曰求其生而不得則死者與我皆無恨古人用意之厚此一語盡之治獄者深有味乎其言吾知哀憐無辜之心油然生矣夫人情安則樂生痛則思死捶楚之下何求不得三木無論也余以事無大小凡死生出入之案未可遽加以刑惟在悉以鞫問仔細推敲察言觀色乘隙搗虛要其道總不外一耐字近日問官惟事刑求多不耐問我問尙不耐獨不顧彼之能耐刑乎夫所謂問供者在我之問以待彼答一一供自犯人口中出乃成信讞不待問而遽加以刑負罪者不勝痛惟上之所指示以應之治獄者利其供則更鍜煉而周內之上官不知其刑求也遂據據供定罪大者抵死小者發遣或至過堂翻供發下按究承審者不思申理且餙前非者有之或同人瞻顧照依原審者有之遂至凶徒漏网無辜含冤世之非罪而羈縲紲不白而就刀鋸者何可勝數咎將安在然則國家設立五刑竟姑息而不用乎豪橫狡猾之徒貪生惡死避重就輕其智足以餙非其悍足以拒刑有不得不以刑求者不得已而後用刑刑可用而不可驟酌其大小輕重而遞加之先用其大者重者後將難爲繼也然責情定罪未可僅據一面之詞亦必眾供確鑿然後定所以不甚要緊之餘犯不可輕易放過如命盜案內之不上盜不動手從旁觀望者尢宜一一考究旁敲側擊以爲通案印證𨿽非案內要犯而正凶從此得案情由此定且夫眾供者欲其同也而無取乎同也欲其不謀而同也則隔別研究之法所宜究心也究之法維何曰分者合之虛者實之如同謀殺人之案是曰在何處同謀起意者何人加功者何人先動手者何人分頭窮問其情節稍有參差卽不足以成信讞所謂分者合之也卽當日同謀光景不拘所見所聞所作所爲與案內情節不相涉而影射者出其不意隨機觸問甲者如是供乙者亦如是供有二三符合處亦可爲案內情節之暗證此則於不著意處著意在犯人無意露出在我已得个中消息所謂虛者實之也聽獄之道難以言盡惟會心人自領之夫死生出入攸關所關匪細旣務求得確情亦博得此心無愧耳若依樣葫蘆惟憑刑訊案則結矣問之於心能無愧乎嗟夫人命至重淸議莫逃凡罪關死生出入稍有人心咸知愼重至於軍流發遣之犯則曰彼得生矣夫何足惜往往漫不關心任意問擬豈知其禦魑魅而投三危肝腦塗而筋骨絕生還者幾何人死亡者踵相接哉刑至三木極矣用之未有不愀然動懷者至於笞杖爲人所易忽恬然不以爲怪獨不念一芒觸而膚栗片發拔而色變疾痛屙癢人我一體問刑者於此時一作設身想乎夫辦案則重斬絞而輕徒流用刑則愼三木而忽笞杖此獄吏之通病甚至筮仕日久性靈汩沒習不加察且用三木如常刑殺人如刈艸其殘酷可勝道哉爰進古人之言而申其說俾同寅暇時省覽在內則存哀矜之仁則在外則流忠厚之澤以此律已以此淑人余𨿽無濟於世諸君子之善非卽我善也夫

○保甲簡易法

保甲之制由諸周禮姦暴由此而戢仁讓由此而成實化民成俗之善政邇來生齒日繁人煙稠密其中良莠不一防範難周若非按戶編查使之甲爲自糾人自爲治不足以淸窩頓而安良善惟民苗易惑而難信舊制繁瑣而難行自應參酌變通師保甲之意而不拘成法庶民志樂從而行之可久伏思前明王守仁守贑南立保甲以淸盜源其法以十家爲甲村自爲保每甲爲十家牌自糾甲內之人一家爲匪九家連坐不查丁口不諉胥役其立法冣簡而取義甚賅彼夫姦民有犯人人切齒每因畏其報復又視爲事不干己而相率瞻狥者無法令以制之耳自連坐之令出而法隨使民知所嚴憚凜然知匪之必不可爲又使民互相稽查知一家爲匪之共受其累𨿽欲不舉而不能由是惡者日遷於善而翻然自新善者不敢入於惡以自取罪戾此保甲之良法美意歷古今不易也者查設立門牌保甲原與編查戶口相表裏而事有煩簡之判保甲簡而易行戶口煩而滋擾則宜從其簡者而酌斟酌出之蓋編查戶口則一戶之大小男婦丁口纖細必書之於牌冊其生故婚嫁又湏隨時添注塗攺日新月易獘竇叢生計州縣中大者數十萬戶小者不下萬餘戶頭緒紛繁未有舛不錯疏漏者若行之於民苗雜處之區其滋擾尢甚夫保甲之意止於禁暴止姦俾之互相查報以絕窩頓而杜瞻狥者且定一例家共犯其罪止坐家長惟鄰佑知而不首各有治罪明文推原例義要在法制相維專在其責成而巳惟當仿照保甲之意定以十家合爲一牌其畸零不等者或五六家一牌或十二三家一牌悉從民便每牌止書各戶家長姓名而不瑣瑣於男婦丁口數目其十家牌內開明十家共列一牌共出一結各家輪流查察內有一家爲匪及容畱爲匪之人九家公同首報倘能敢狥情隱蔽受賄遮瞞一經事發九家連坐如日後同牌之戶有一家遷移出境或新搬入境分別刪增統於牌內注明俟年終出具連名甘結呈繳舊牌以憑換給新牌如此酌量變通旣不病於繁瑣而於設立保甲之意亦可得其要領矣所有刊發十家牌告示及出結各式開列於後余所至行之有效並蒙上憲據稟通飭遵行有案錄之以備采擇

○十家牌示

△△△正堂△爲通飭保甲以靖地方事照得保甲之法以十家共列一牌共出一結各家輪流查察牌內有一家爲匪及窩畱爲匪之人九家卽公同首報使此輩無所容身而地方自獲安寧之福如敢狥情隱蔽受賄遮瞞及至事發九家連坐決不姑寬各宜凜遵毋違特示

計開

一戶

六戶

二戶

七戶

三戶

八戶

四戶

九戶

五戶

十戶

嘉慶△年△月△△日示

○告示式

某【府廳州縣】正堂△爲曉諭通行保甲以靖地方事照得弭盜所以安良而立法莫善於保甲況地鄰明知姦匪不行首報例應一體治罪則保甲尢衛民之善政也玆本△遵奉上諭酌仿保甲之意特立十家牌門俾爾等互相稽察旌別淑慝以期保室寧家長爲盛世良民已將十家牌示式捐資刊板刷印多張合亟出示徧行曉諭爲此示仰闔屬紳士民苗及鄕約人等知悉速卽遵照某寨定以十家列爲一牌有畸零不等者或五六家或十二三家共列一牌每牌出一連名甘結交付鄕約匯送來衙呈逓本△卽照結內姓名塡入門牌隨到隨塡並於卽日過朱蓋印當堂發給並不稽畱片刻致爾士民有守候之累該鄕約領獲門牌卽持歸分散各戶牌首用木粘貼輪流張掛如日後同牌之戶有一家遷移出境卽於牌內注明刪除或有一家新搬入境亦於牌內注明添入統俟年終出具連名甘結呈繳舊牌以憑換給新牌其並無遷移出境及新搬入境者均毋庸繳換此系本△捐貲辦理並不使爾士民有分文之耗該鄕約匯繳各結代領門牌亦分所應當斷不許向各牌藉稱盤費需索分文如若各牌士民有情願公派一人親賫連名甘結呈領門牌者悉聽其便惟此番編設門牌斷不許一家遺漏如有一家並不列牌並不共結必系素行不端畏人查報該鄕約鄰人卽應指明若人不法事迹據實稟報以憑拏究如敢狥隱一並問罪各宜凜遵毋違特示

具連名甘結△地△△等今於與甘結事爲通行保甲事實結得△等十戶共領門牌一張輪流張掛互相查察如有一家爲匪及窩畱爲匪之人九家公同首報倘有狥隱願甘同罪出具連名甘結是實

嘉慶△年△月△△日

○以人治人

近日民多上控生監尢甚爲有司者輒曰民情刁士習壞而不盡然也士有智愚賢不肖不等民亦有良莠之別亦在上之人有以羈縻而固結之耳民何負於官哉官自飬廉以外能無取於民乎不能也一切差務頻仍能無累於民乎不能也公是公非匹夫自有公論官而賢也官而廉也民未有不感且頌者民頌其賢感其廉則官愛民民亦愛官縱有一二累民取民之事民亦相與諒之彼夫豪衿劣監與其平日不安本分之徒以告官爲事以挾制爲能日見夫官賢之且廉也無由蘗其短而議其後何者民心帖服則士論附隨夫其口眾而我寡也良善同風則姦讒斂迹所謂相觀而漸摩也

○詞訟

朝廷設官分職無大小有一官卽有應盡之職亦曰在官思官而已而親民之官莫如州縣官以治民而其要歸於愛民凡於命盜案件罪名出入民命所關皆知講明切究加意愼重每於詞訟輒輕心掉之而不知累人造孽多在於此諺有之曰衙門六扇開有理無錢莫進來是豈貪官墨吏一一捨理而求財乎一詞理準而差票隨之必飽其欲而後送案差役旣已悉索於前而訟師詞證環而伺焉相率而取給於後其餘掛牌出結差房規例有官法之所不能禁者富民負气不惜傾家鄕民受愚多至鬻產此皆一訟之爲累也邑中命盜事一僅有涉訟者不盡有深仇積怨類皆口角爭鬭戶婚田土細故果能按事切理導以利害諭以情法剴切批示有以折服其心使其無可置喙亦可隨時消釋如開導之不足則批親鄰調處以次寖息其中或有訟師調唆以至控告不休亦卽訪查拏問究治以去其主謀之人則詞不待理而自息矣若事有關緊要必湏準理者以速提爲妙尢以速結爲妙一詞到官具狀人望其審尢望其結原被詞證入城待質不惟費錢兼之曠業其羈管監禁者更不堪矣況事到卽辦隨審隨結𨿽事劇亦暇暇則綽有餘地而心自淸若遇事因循日積一事積愈多而理愈難𨿽事簡亦忙忙則無所措手而神先亂訟師猾吏乘懈作姦百端舞獘由是輾轉上控之案從此起而拖獘畏累自盡之案從此生其流毒可勝言哉

○簽差催案法

詞宜速結蓋息事卽以寧人也然每逢拘究之案經旬累月而原差不稟到者催審至再原差總以人證未齊爲詞或由兩造畏虛賄擱不肯到案亦多由於原差之欲未飽遷延時日以遂其需索耳案不到則比差夫人而知之餘則不盡然每簽一票其原差必傳見內堂叮嚀告誡之視路之遠近限以幾日帶訊違者責革另簽果能如期帶到隨簽一票以鼓勵之餘淸理詞訟以利其速原差亦希圖他日之簽賞而利其速也所謂不費之惠以別此勤惰卽以此明賞罰不猶愈於責比與胥役者吾之指臂吾之爪牙也一縣中凡百餘人豈能一一記憶其傳見內堂者所以辧別其人而備驅策也而必叮口﹖寧告誡之者藉以指授機宜而重民事也

○專治原告

吏治以安良爲本而安良必先去暴尢以寧人爲要而寧人必先息訟近有一種地棍訟棍遇事生風專以訛借爲能訛借不遂則藉端訐告以泄私忿而恣貪壑或首賭首姦全無憑據或指實某事毫不幹已無論所冤未卽昭雪迨至審誣得實而被誣之家蕩析離產其受害巳無窮矣此等刁健狡猾之輩欺官虐民一經據訴提訊卽墮其術中矣如首賭首姦及事不幹已於控告到日無論所控孰虛孰實槪置不論惟專處原告不提被告使訟師土豪不敢肆其譸張庶株蔓之風息而無辜不致受累矣此亦息訟之法於近日爲宜

○嚴挐訟棍

士農工商各執一業近有以訟爲業者案積經年累月而不得結旣結之後閱時翻異者皆訟師階之厲也鄕愚無知之徒豪猾喜事之輩一紙一字一供一結莫不聽命於訟師訟師坐地分肥從中主唆以至輾轉首告弄小成大案久不詰隨結隨翻拖累良民欺淩官長害莫大焉凡遇有難結之案且緩集訊先究訟棍凡訟棍蹤迹歇家無不周知被害之家亦必悉其底裏嚴切跟究無不得者先除訟棍以去其主謀捉刀之人則好訟者且束手而無所適從案不期而自結矣

附錄戒刀筆文

古人制字而有述作原以闡明道理後人讀書作文亦以廣教化博科第此讀書人之本色也近日人心不古愈詐愈險於言語文字之外習爲刀筆一家於士農工商之中學爲訟師一門混淆曲直顚到是非誣輕爲重﹖﹖欺虛爲實瞀迷耳目蠱或聽聞𨿽決斷如趙穎川正直如於廷尉其刁詞易信誑語易欺亦難片言折獄一訊得情也以故片紙入公門或至屈人之杖枉人之刑費人之財殺人之命其爲害何可勝言大凡構訟者自盜賊人命而外類皆口角爭鬭戶婚細故釁起一時讎非莫解操刀筆者從中主之於不訟處激成必訟小訟處激成大訟於無罪中織成有罪小罪中織成大罪如放一炷火卒燎於原不可撲滅爲害滋大如偸竊之案希圖挾制架爲彊刼重情嫁娶之家短少財禮坐以搶奪罪案傷痕凶首隨意指扳病死輕生動稱謀逼上控之詞圖準聳聽不曰官府受賄卽曰書役詐贓他如遇事生風憑空結撰種種虛誑不可端倪因之構隙結讎爭彊角勝輕之破家蕩產重則坐誣問罪𨿽構訟者之愚實刀筆者害之也是刀筆禍人最烈硯池卽是血池筆頭快若刀頭其罪豈不大者大凡爲訟師者皆粗曉文義之人讀兩句書識幾个字何藝不可習何技不可專而乃以文墨之徒弄其刀筆耶世人習此一家不過覓蠅頭之利以飬身飬家耳不知陷人之身以飬已身破人之家以飬已家造此大孽非身受王法卽陰遭天譴神明在上果報昭昭有不身被刑憲家滅灰塵者則萬萬無此理現奉上諭獄訟之繁多由訟師從中構釁播弄愚民拖累良善勾通胥吏把持官府種種鬼蜮伎倆爲害滋甚飭令地方官嚴行查禁以淸訟源而重民俗欽此疊奉大憲札飭所屬遇有包攬詞訟棍徒立卽嚴拿究辦功令何等森嚴近日京控上控遇有誣告案件訊出代做呈詞之人無不嚴挐究辦諒亦習聞之矣彼夫健訟者始而互相戕害惟患譖愬之不工一旦按誣科罪身敗名裂難邀末減噬臍何及吾願士民各宜懲忿息爭以安生業斷不可聽人教唆甘爲所愚而身受其害爲訟師者亟宜革面洗心攺惡從善以保身家人人不習刀筆興訟者自然無刁詞無誑語聽訟者自然無屈杖無枉刑由是人心醰厚地方淸寧此官民之福也夫善政不如善教之得民吾甚憫夫世人之狃於故習懵然罔覺以自陷於刑也爰作戒刀筆文廣爲刊示俾知警惕而息爭訟自愛自重者幸其聽之戒之勿以餘言爲河漢特告

○嚴治誣告

兩造一原一被而曲直分焉舉錯判焉如原告所告屬實則當問被告以應得之罪所告屬虛則當律原告以反坐之條原無中立之勢近日辦案家但求了事惟恐翻案往往調停遷就曲爲開脫從寬完結此誣告之風所由日熾與此等健訟之徒遇事生風憑空結撰種種虛誑不可思議非思訛詐以肥已卽藉拖累以泄忿若不嚴加懲治力儆刁風若輩仗刀筆作生涯視告狀若兒戲耳旣得遂其訛詐拖累之心而又不治以反坐加等之罪則亦何憚而不告哉嚴拿訟棍卽以杜誣告之門蓋誣告之術皆訟師主之也嚴辦誣告卽以塞訟棍之路蓋誣告得罪則訟師無權矣此淸理詞訟之大原也

○押犯宜勤查

案有犯證尙須復訊者勢不能不暫予羈管然羈管之苦甚於監禁蓋犯歸監禁有糧可以充饑有官爲之照料羈管則數十人聚一幽室穢气燻蒸不可終日與地獄無異況押犯卽權歸差役差不遂欲則恣爲淩辱甚至釀成人命貽累本官害莫大焉至於賊犯非三犯逾貫罪不至死若因拘夥起贓久困羈管系之穢處餓之終日以速其朽於心忍乎全賴官立簿檢察以便隨時辦結不致拖斃尢宜按月按旬親自查點亦可免書役私押賄脫之患余需次皖江荊大中丞以懷寧押犯過多命餘淸查目覩其鳩形鵠面之狀耳聞其疾痛慘怛之聲此中愀然有不堪者此不獨懷寧爲然也爲有司者其可忽諸

○體卹捕役

勸誡捕役之法非有他端賞則從厚比則從嚴而巳而更有不止於是者余任巢邑遇有盜竊呈報立卽批差緝拿按限比責而捕獲者寥寥余心疑之有老捕某某人較誠實因詢其故老捕應曰捕役非不愛賞畏比也非盡飬賊縱賊也但破一案不易辦一案更不易破一案必多雇幫役百端踹跴盤纏飯食其費從何而出辦一案於審明後贓據確實重則擬死輕則充發解府解省等候多時花消不少費又從何而出每結一案費至一二百金不等窮役費無所出是以寧受責毋拿賊也余訪得積竊某某巨窩某某因命老捕於散役中擇三數能事多帶幫役以捕之給以盤費許以重賞認以批觧之費旬日之內拿獲多名盡法懲治而賊風稍息所費無多爲地方除一積匪去一巨窩豈非大快事哉今之有司但知厚賞以誘之孰知獲賊之賞不敵解賊之費也但知嚴比以儆之又詎知出費之難更甚於剝膚之痛也況其未必賞而捕役更無所勸未必比而捕役更無所畏哉惟宜厚其飬贍使捕役不至飬賊縱賊以爲生又曲加體卹而使辦案之費有所出如是則捕役無不踴躍急公以拿賊爲務矣爲有司者不可不知

○治窩主以靖盜源

賊之未行也非窩則無藏身之所其將行也非窩則無聚謀之所及其旣行矣非窩則無寄贓之所此皆窩之爲害也欲除賊匪先去窩家窩去則賊之勢孤勢孤則其黨漸散饑寒之子流爲盜賊有教法之所不能禁者惟去其窩以孤其勢而散其黨𨿽不能禁其無賊亦不至釀成大案矣平日窩賊之家呼朋引類坐地分肥必有遠方來歷不明匪徒時常往來出入形蹤詭祕之狀附近鄕地鄰佑無有不知何難捕獲又有一種巨窩類皆髙樓廣廈甚至頂冠束帶則居然一富衿也人莫名其窩亦莫之敢攖此而偵實乘虛集厚力以捕之亦不難總因地方官怠玩不力而應捕之人每與賊打成一片鄕地鄰佑又視爲無與已事互相容隱或畏其挾嫌妄扳不敢聲張以至盜賊盤踞地方不寧害莫大焉欲靖盜源先拿窩主此保甲第一要著也

○命案相驗法

大抵相驗之法莫確於比如肉則以此之色比被之色以此之腫硬比彼之虛浮骨則以左比右以上比下以此之血癊血暈比彼之本色以今日乍見之形痕比前此經見之形痕比則易見比則難欺彼仵作輩或揜傷做傷覺有可疑必卽其所報之處結其是傷之實從容詳視而令其比以呈我傷有致命不致命之分而致命傷中有速死之傷有必死之傷亦有可以不死之傷其淺深分寸致死之故大略可得此時凶手現在卽起出凶仗與傷痕比對俾屍親凶手皆心服無詞則日後審訊成招問心無憾矣

○平糶

平糶以濟民食然值歲歉價昂經地方官詳請出糶湏由道道府核準輾轉申請曠日持久緩不濟急囤戶乘閒居寄貧民延頸待哺迨至詳定奉文開倉而民不堪命矣余是以有設立便民倉之舉合自捐與眾捐共儲谷若干詳明立案每遇靑黃不接之時碾穀爲米以米易錢較市價每升酌減十文或十餘文旣以濟民食卽藉以壓市價旋乘秋收穀賤及時買補買價比糶價有餘卽以有餘之價繼買加增以廣倉儲仍詳明立案每年出入會計於首士核其實還於官長總其成上下互相維制以防欺隱便民之道莫善於此余任思州行之而有效立有便民倉碑記並附錄於後

嘉慶十有二年餘奉簡命來守是邦下車後問民疾苦知此地山多田少土瘠人貧每逢夏秋之交糧價驟昂恆虞艱食癸酉冬餘爲籌議設立便民倉特捐廉俸買谷二百石有貢生田大易者義捐買谷銀兩余爲易谷四百石並建倉三間定以每歲靑黃不接時減價出糶秋成買補詳奉各憲允準並將該生優加獎勵錫以匾額該生田大易受恩感激又捐二百石續詳在案玆於本年夏糶秋買之後其價尙有嬴余除修理倉廒彌補失耗外續買谷二百石計前後共儲谷一千石從此謹其蓋藏時其出納陳陳相因而谷加增而歲有備庚癸之呼庶有豸乎夫黔中徧地皆山出谷甚少歲一不登黎民阻饑矣是倉之設其事甚簡其利甚溥仿而行之是積於不涸之源而藏於不竭之府也其功徳可勝言哉爰述其端末勒之於石以爲愛民者勸

嘉慶戊寅年季冬月

谷旦立

○安置配犯

在配攺遣及尋常軍流徒犯全在地方官設法管束近查通緝文內詳報脫逃者不一而足皆由不能安插得宜又不加意防範所致竊思在配徒流軍遣多系凶橫釀命姦宄玩法之徒而積匪猾賊一項爲尢甚此輩居心狡獪桀驁不馴管束爲難又苦邊隅瘠薄艱於生計安置尢不易惟是一配之中不下數十人其原犯案由與到配情形不同其如何安置之法難以一例內如挾貲營運及年久落業並有隨行妻子就地成家者身有所系其心安焉可以不煩安頓亦無庸過於拘管只湏照例隨時查點而已其有孑然一身了無存活者分別於專兼兩衙門充當水火更夫以供驅使有不能徧用者酌給全分半分口糧以資飬贍仍不時加意防維或竟有頑梗滋事怙惡不悛者恐其竄逸無計羈縻則用鐵鎗木靴等項以嚴束縛若者宜嚴若者宜寬分冊登記於專兼之員各存檔冊隨時展閱再於每犯各置腰牌一面每日於專管官處晨領夕繳以備稽考卽於經捕廳署之旁置棲流房數間按日收放以嚴管束如此示以區別分以等差庶寬嚴可以因施而稽查較有把握矣

○禁宰耕牛

牛者上天元武之精下土太牢之餼非郊祀不敢用非天神不敢歆蓋以服耕之苦有功於人當老則畜之死則埋之更何忍付之刀俎使受炮烙之苦至慘之刑哉況宰牛之禁國家設有令典世祖章皇帝諭刻戒牛文徧賜羣臣頒行天下可爲法戒夫田家力穡專藉耕牛官司重農必除私宰近有無賴之徒專以屠牛爲業致使穿窬橫竊鬻入屠肆立付刀鑊在偸牛者希滅迹而賤售屠牛者且貪贓而故縱是都市有一屠牛之家卽地方多一庇賊之藪是誰之咎與夫人不食牛則屠牛易業矣人不屠牛則盜牛斂手矣記載食牛者冥報最重況屠牛者乎余謂官聽民私宰而莫之禁則咎有攸歸其罪更爲陰律所不援地方官應禁之事甚多殺牛則物命與民命攸關所當禁者莫大於是

○平治道路

除道成梁夏令最備視塗列樹周制維詳傳載司空以時平易道路其爲職也尢專誠致治之大端而地方官之所當視爲急務者也修路造橋並著於陰騭文蓋路以利行人數百年利之千萬人利之其利最溥其功莫大餘所至之區山路崎嶇途徑狹隘在在皆是而黔省爲尢甚每見肩挑擔荷之夫負重陟陁舉步艱危塩汗交下喘息薄喉傍徨顚躓之狀輿中人有不忍覩者夫地有常形不因人之惡險而輟其廣所賴守斯土者相地施工補偏救獘期於以好易惡卽不難化險爲平近日衝途牧令疲於差務未遑計議路久不治日積日弛旣以病民夫之往來亦無以壯驛路之觀瞻非致治之道也地方官身歷險阻豈竟不卹民勞而惻然動念者大抵由於畏難而苟安習不加察耳小人以力爲飬君子以心養人如果銳意經營廣思集益或視畝出夫或募眾勸施或捐廉助理或籌欵開銷將臻效於蕩平而收功於層累必有一叚善緣可以藉手

○邑事

邑無論大小應辦之事甚多特守土者不肯畱心耳民之黠者爲胥役或藐法以蠹民或舞文以欺官所以約束而防閒之者有事民之秀者爲學校何以正品術何以廣教化所以鼓勵而化導之者有事民之愚者爲鄕役裏氓何以昭勤儉何以消桀驁講信修睦之道作姦犯科之誡所以曉示而切究之者有事若夫於案牘則速結之於刑獄則愼卹之於禱祀則敬將之於潛修芳潔之士則優禮之於急公樂善之家則獎勵之於城垣祠宇津梁道路以及農田水利之屬則修葺而浚導之於育嬰堂養濟院義學義塜義田之類則董率而經理之凡此皆民事也無往而非己事也爲有司者以民事爲己事治民之道在此公門中最好修行爲善之道亦在此

●勵治撮要跋

吏治與學問杷維系古之人處爲純儒出卽爲良吏誠以��需學也勲幼而先學重以潦倒風塵幾二十年一旦濫膺民社兢兢焉常賏﹖必摻刀之傷偶於故簏中撿�鄕先達張公是編見其言簡而義賅詞深而旨遠每蒞事卽以爲先路之導幸籍此免﹖墻之譏吾儕荀遵而行之未始非斯民�福耳�捐廉重雕以永其傳同出﹖心諳君子幸畱意爲長沙徐慶勛識於南澳廳署之靖海堂

勵治撮要

