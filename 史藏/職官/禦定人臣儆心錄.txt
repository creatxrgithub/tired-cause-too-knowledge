

禦制人臣儆心錄序

朕惟人臣立身制行本諸一心心正則爲忠爲直眾美集焉不正則爲姦爲慝羣惡歸焉是故心者萬事之本美惡之所由出也顧事有殊塗心惟一致一於國則忘其家一於君則忘其身如此者不特名顯身榮邦家亦允賴之矣若夫姦邪之流樹黨營私怙權亂政卒至身名俱喪爲國厲階蓋緣居恆無正心之功一當勢利遂昬迷瞀亂狂肆驕矜上昧王章下乖臣誼或作威而聨羽翼或比匪而效奔趨如譚泰石漢以累世舊臣久叨恩遇不思圖報逞臆橫行跋扈自恣目無綱紀陳名夏則一介豎儒驟防顯拔倚任深重賜賚優隆而乃背徳植交法罔上此皆自作罪孽以致隕厥身家朕歷稽往古宵人誤國代代有之觀諸近事復炯鑑昭然足爲永戒恐後之爲臣者或仍蹈覆轍負主恩而渝素志至於身罹刑憲悔悼無由故推原情狀而論列之錄成一編以爲人臣儆心之訓云

順治乙未季春日序

欽定四庫全書

史部十二

禦定人臣儆心錄

職官類二【官箴之屬】

提要

【臣】等謹案人臣儆心錄一卷順治十二年大學士王永吉恭纂仰邀

欽定凡八篇一曰植黨二曰好名三曰營私四曰徇利五曰驕志六曰作僞七曰附勢八曰曠官前有

禦制序蓋因勲臣譚泰石漢大學士陳名夏等先後

以驕怙伏法因推論古來姦臣惡迹

訓誡羣臣俾共知炯鑑也夫一气流行化生萬品鸞梟並育谷稗同滋實理數之不得不然故有君子必有小人𨿽唐虞盛時四凶亦廁名子朝列無論秦漢以下也不幸而遇昏亂之世則匪人得志其禍遂中於國家前明諸權幸是也幸而遇綱紀修明之時則翔陽所照物

無匿形𨿽百計彌縫終歸敗露則陳名夏諸人是也在我

世祖章皇帝聖裁果斷

睿鑑英明足以駕馭羣材照臨萬象雷霆一震鬼蜮

潛蹤𨿽有僉壬諒不敢復蹈覆轍而

聖人慮周先事杜漸防微恐小人惟利是營多昏其智於陳名夏等不以爲積愆已稔自取誅夷反以爲操術未工別圖揜蓋因

特頒宸翰普示班聨曲推其未發之謀明繪其欲施之策俾共知所聚黨而私議者已畢在

洞照之中如九金鑄鼎先圖魑魅之形儻逢不若皆可以指而目之名而呼之山鬼之伎倆自窮而無所逞也

國家重熙累洽百有餘年

列聖相承並

乾綱獨斷從無如前代姦臣得以盜竊魁柄者豈非祖宗貽謀有以垂萬年之

家法哉乾隆四十六年八月恭校上

總纂官【臣】紀昀【臣】陸錫熊【臣】孫士毅

總校官【臣】陸費

墀

欽定四庫全書

禦定人臣儆心錄

大學士王永吉恭纂

植黨論

自古國家太平之治率由大小臣工協力和衷以熙庶績乃能久安長泰流譽靡窮顧爲臣之道其類不一大約不植黨與不愛虛名不營已私不貪賄利敬以飭躬誠以事上耿介自立勤愼蒞官其至要者矣若此則品行以端學術以正而功業以成稱曰純臣庻幾無媿彼邪臣則不然其作慝也多端而要莫大乎植黨當其始進每以小忠小信矯飾身名乘人主銳意圗治之時巧售其術以邀知遇人主推誠以任待之不疑幸據要津事權在握於是假王朝之刑賞逞一已之威靈廣樹私朋以爲羽翼陽托舉直錯枉之名陰行黨同伐異之計附已者譽而援之躋於通顯逆已者毀而攻之陷於罪戻其意將使謇諤之士

盡去朝端凡析圭擔爵之人必皆出其門而後已浸淫日久而匪類漸滋國事漸壞流禍可勝道哉或曰植黨之禍旣如此矣將踽踽涼涼獨立無耦而後可乎古人之言達道終及朋友之交則又何也曰不然亦各權其重耳夫人平居裏閈則重友誼比肩事主則重臣節重臣節卽不得復論交情是以君子之事君也不茍爲同不求爲異其心祗知夙夜匪懈以事一人而已故孔子曰君子周而不比和而不同亦何植黨之有如虞廷二十二人或都或兪或吁或讓其時師師濟濟庶尹允諧夫豈無朋黨而後世不得目之爲黨若唐之李逢吉秉政擅權引用張文新李訓李續之李虞劉棲楚姜治張權輿程昔範之徒分布要劇勢震朝野傾陷正直李宗閔惡李徳裕則引用牛僧孺等以排擯之而徳裕亦與宗閔各分朋黨更相傾軋致使其君興嘆於去河北賊易去朝中黨難而唐祚因之以不振矣宋之章惇罔上行私引用蔡卞林希張商英黃履來之邵周秩上官均等居要地任言責協謀朋姦報復仇怨而蔡京蔡攸至於父子爲敵各立門戶宋亦以衰嗟乎以終身之心力不用之致君澤民而用之呼朋樹黨不用之服官行政而用之怙姦嫉賢究乃毒釀一時穢流萬世勢權有盡唾笑無窮夫何益哉彼有國者亦奚利有此臣哉此植黨之風人臣所當深戒者也

好名論

凡爲臣者宜崇實效不宜務虛名務名者其行必矯其意必浮茍取一時之聲稱而其言與事之當否弗顧也推原厥心以爲吾發之於言舉之於事但可以見吾志成吾名足矣至於必可見之施行必可埀之永久者則皆貽之君上而彼不與夫使人人盡懷好名之心則國家之實事又將誰倚爲戚爲休不相闗切如秦人視越人之肥瘠漠然無所動其心豈非不忠之大者哉或曰孔子曰君子疾沒世而名不稱名亦人所宜尙也茍盡不好名將敗徳逾閒罔知所忌不更可懼乎曰不然夫敗徳逾閒之徒乃不可一日容於世者也烏足道哉所謂不好名者令其専力於實以期有濟於國耳使實至而名從之則名非浮名詎不甚美惟一意於好名而不顧其實則𨿽言若近正事若近理皆斷不可行斷不可久者矣是故以好名之心事主則輔佐必不誠名爲將順而實則陰飾依阿名曰劻勷而實則外沽侃直以好名之心用人則舉錯必不當所奬進者燿浮華之輩而擯抑者淳朴厚重之儒以好名之心進言則建白必不純或附於雷同而非本肺腑或出於矯激而自命孤髙以好名之心治民則愛養必不篤興一利或名美而實背除一害或名去而實存以好名之心飭行則踐履必不端或糲食敝服以鳴其亷或厚貎深情以文其度彼將以欺世盜聲匿情幹譽而一朝敗露伎倆畢窮上必見棄於君下必見絕於友如王衍殷浩之流其明鑑也不特此充好名之獘必黨比矜爭貽害深逺如東漢李膺荀昱等徒以善善惡惡更相標榜立顧廚俊及之名至隕其軀無禆於世此其人皆賢者而好名之獘尙至於斯況夫不崇實效純務虛名上則誤君外則誤世內則誤身者乎於戱可戒也已營私論

天地以無私成其至公人君奉之以馭天下故喜怒無毗刑賞必當況爲人臣者而可懷私心以自遂者乎夫私每起於一念之防而害必及於天下之大不可以不戒也何也人惟無私則其識明其守堅其道平其衷坦何徳不成何功不立茍一有私則𨿽有過人之才爲私所撓而皆不能以自見其遇事也明知爲當行者或以不便於已而已之及不當行者則又明知其故第以有便於已而必行因之意慮昏憒是非淆亂外拂乎輿論而中常懷夫瞻顧之思欲望其進正人陳正言建正業豈可得哉是故營私之人深藏厥心乘間而發往往假正大之論議濟其陰險之謀以幾幸於人之墮其術中而不覺甚則以彼私心措諸行事迹其外亦似正人君子之所爲而曖昧之衷常不可以質鬼神而告天地於是後國家之正務而先便身圗慮不及於四方而常急爲子孫之計至或有所汲引則不問其人之賢與愚才之能與否而惟私是視所愛且譽者必其比暱者也不則有恩於彼者也不則欲招致之以爲腹心者也所憎且毀者必其疎逺者也不則有怨於彼者也不則勲名才望出於已右而思所以排擠之者也夫惟出於私心故愛憎毀譽乖謬若此如唐之李林甫忌張九齡李適之盧絢則百計陰陷去之而後快喜王鉷吉溫羅希奭則引置要地以排抑正人嗟乎林甫秉國之鈞不可謂不尊十有九年不可謂不久賜以貢物不可謂不渥而乃恣意行私恐負君恩而不顧尙得謂之有人心哉私之不可不去也如斯矣然則去私當柰何曰化乃褊心祛乃忌心正乃偏心上惟效忠於主下惟加意於民逺則思後世之公評近則愛一身之名節然仰不愧於天俯不怍於人足以酧君恩而有益於天下爲人臣者其愼思之

徇利論

利之禍人甚矣哉古來臣以之敗名防徳亡身覆宗不由此如張禹之內殖貨財元載之外通賕賂王戎之執籌防計石崇之聚賄爭豪或被僇於當時或貽譏於後世故書儆貨利詩刺貪人魯褒致論於錢神崔烈見嘲於銅臭利之當戒自昔然矣或曰利何以禍人至此哉曰利也者利之反而害之鄰也循利之徒其處心積慮昕夕圗維者惟利而已大則縱其谿壑之欲而細不遺夫錙銖念一注於丰腴而遂不復有及人之恵豈更能卑躬約已以名義爲重哉是故嗜欲勝則神智昏昧久大之圗而計不出乎眉睫其始也亦未嘗無砥礪之志而一爲利奪卽頓防其所守不惜寡廉鮮恥以求之或機械巧設欺世以遂其侵漁或殘虐橫加戕物以行其饕餮不知罔利旣久叢怨必深旣眾論之所難容必王章之所不貸卽令偶逃國憲坐擁家貲而天道忌盈多藏賈禍詎得長享富厚哉嗟嗟旣已委身爲臣矣試思朝廷之所以任已者何其重百姓之所以望已者何其殷與夫生平之所以自許者何其逺且大而孶孶焉惟利是逐尙堪靦顏立於人世耶度其心不過圗一已之逸豫耳博一時之聲勢耳貽後人之饒裕耳夫逸豫之樂孰與禮義之髙聲勢之浮榮孰與事功之不朽貽以饒裕孰若貽以淸白之爲安且蹈危履險貪得無厭凶於而身害於而家又何如知止知足不辱不殆以潔其身而保其家也故漢臣董仲舒有言皇皇求財利常恐乏匱者庶人之意也皇皇求仁義常恐不能化民者大夫之意也柰何居大夫之位而爲庶人之行哉且大臣不亷無以率下則小臣必污小臣不亷無以治民則風俗必壞層累而下誅求勿已害必加於百姓而患仍中於邦家欲冀太平之理不可得矣夫利之爲名人莫不知避今試詬一人曰汝徇利彼必艴然不受也及其見利又往往口鄙而心羨之或心知其非蔽於欲而躬蹈之曰吾姑取焉未必遽至於害也又奚怪乎淸文濁質者之比比哉故反覆乎徇利之害令貪利者靜思而力攺之耳

驕志論

今夫萬乘之君至尊也百官兆民防不從令茍惟所欲爲孰能沮之然且兢兢焉仰畏天監俯顧民碞凡行政用人必式協輿情而不之咈乃爲人臣子反逞其驕志可乎哉是以人臣之行莫善於敬莫不善於驕蓋驕則自盈自盈則惰慢之气存於中傲肆之形見於色𨿽有善焉莫之能蓋矣或曰驕之類可得聞歟曰驕之爲類多矣而大者有三有恃夫勲勞者有矜夫才學者有挾夫權勢者夫防勲立業亦人臣分內事耳在上者酬庸念舊或攺容而禮貎之在下者必不宜自恃勲勞遂可怠其臣節至若才能學問靡有盡期謙則日底於有餘驕則日底於不足人臣幸以才學見用於時政宜虛已受人集思廣益庶幾足以答知遇而展經綸乃矜之而驕則𨿽有異材其亦不足觀也已若夫大權重勢維辟所以宰制天下者人臣靖共守法佐主分猷當以慶賞刑威還之朝廷而已不擅乃挾之而驕則何道也凡此者莫不始於自盈而其流獘遂不可殫述或曰其流獘柰何曰恃勲勞者茍有侈然自詡之心則恣意而行鮮所顧忌節制之則觖望之念生優而容之卽又漸滋其防扈夫徳不勝驕則功不勝罪人主縱欲矜其舊勲而貰之詎可得哉矜其學而驕者謂天下之莫已若也於是發論必以爲嘉謨創法必以爲成憲諛之則以爲賢而拂之卽以爲不肖夫天下之大豈無智能足以借資者而自彼視之皆無足取終至佞人日親正士日疏豈第無益於身抑將貽誤於國矣恃權勢而驕者多因人主謂其足用不免專望而優待之望之也專彼則曰非我莫勝也待之也優乃又倚一人之所重之而習爲倨傲至於頤指當世淩轢百僚彼且不知爲驕也曰應也獨不念人主專望優待之意謂何而忍負之耶是故以韓信之勲勞驕焉而竟至怨望以王安石之才學驕焉而竟至執拗以竇憲之權勢驕焉而竟至淩肆驕之流獘如此故曰人之行莫善於敬莫不善於驕也或曰敬之善柰何曰惟敬則不特不敢恃勲勞而方懼無以盡吾力不特不敢矜才學而方懼無以副厥職不特不敢挾權勢而方懼無以免於過夫如是則何驕之有哉

作僞論

人君之於臣也猶父之於子子無不可告於父之隱臣無不可達於君之情比而觀之其道一也故臣之事君一切智術皆無所施而惟以區區之衷可相得而罔間者無他曰誠而已矣不誠則僞僞則計謀日益拙思曰益勞而所以事君之道日益乖是故一誠有餘百僞不足人亦何事捨可恃之誠而作無益之僞乎原作僞之心亦各有其故矣或有身居樞要而中懷欺蔽欲以智巧惑主上之聰明遂乃反覆眞以默逞夫私臆者或有素承優渥而心懼衰替思以迎合永固其恩寵遂乃顚倒是非而有所弗顧者或有性本柔靡而希防取容或有懾於威嚴而萎苶不振冀以獲上之歡心遂伺意屢遷不復自持其眞見者或有外通請謁而苞苴是徇或有內庇知交而互爲掩飾情殷私室念薄公家𨿽至身蹈欺防而不遑自卹者或有躁競之流茍於進取乃緣飾亷隅以幸遂夫詭獲者或有忌刻之徒慮夫人之勝已乃顯與而陰誣至於崄之形生於俄頃者此其所行不同而爲僞之心則一乃如之人無一可者小則挾術以文姦如王成之僞增戶口以邀求上考張湯之懷詐面謾以致位三公大則藏欺以誤國如盧杞之陰深險賊以脇眾樹威丁謂之憸狡過人以嫉賢誑主有臣如此誠國家之大蠧哉大抵人臣之所望於君動曰君其信我勿疑耳夫上之於下孰不欲以至誠相接哉使人臣各秉誠以事其君亦何嫌何疑而不視爲手足腹心也者夫惟因僞而後疑因疑而不信則皆作僞者之自取也故曰一誠有餘百僞不足嗟乎僞亦奚利於人哉孟子曰人之所以異於禽獸者幾希蓋以其有是至誠之心也今且去誠而崇僞其於禽獸又奚擇乎故不誠則僞不僞則誠纎介之差繆乃千里危乎防乎在人臣深辧之耳

附勢論

夫人性不同或爲剛克或爲柔克而其能確乎立於天地之間而不可防者則在有定識與定力有定識則其察乎古今者明而辧乎人已者晰有定力則榮辱不能揺其外而利害不能動其衷故夫和而不流中立而不倚富貴不能淫貧賤不能移威武不能屈者皆有定識定力者也此其人豈復有附勢之事哉若夫附勢者往往內無所主而隨時事爲去來外多所依而因世俗爲俯仰平居旣無不易之守遇事又鮮獨斷之才於是畏權門之赫奕羨仕路之紛華二者交戰於胸而不能以自立有爲名髙也者而亦與之爲名髙有爲厚利也者而亦與之爲厚利有爲權謀也者而亦與之爲權謀惟諾其言脂韋其色則諧媚之形也譎詐多方變遷不測則閃爍之衷也先意以迎瞰時而發則機巧之術也是故當勢臣之盛也倚爲奧援趨承恐後密效其防顯樹其威及夫衰也則去枯集菀曾不崇朝甚且回面訾議隨聲而攻擊之以彌縫其故迹如林特劉承珪等之附王欽若而助之姦邪呂恵卿陳升之之附王安石而恣爲翻覆豈非小人之尢者哉盍亦反而思之旣一日爲臣𨿽以主上之嚴威或有失焉猶當直諫不阿補闕而效之忠不敢自安於緘默彼勢臣亦臣耳果何怯於彼何益於已而葸葸曲謹營營趨赴如是哉茍人臣見勢而皆依附之則𨿽畢智盡能國家曾不得其一日之用如唐之韓泰韓煜柳宗元劉禹錫附玉叔文唱和議謀互相推奬中豈無一二智能之士而一失其身爲萬世詬良可鑑哉夫惟其無定識定力故至於此或曰識與力何以定之曰在明大義在重大倫在植大本在行大道而已使已之所明者聖賢之訓而誠正之學也則孰得而亂之所重者君國之猷而臣子之經也則孰得而淆之所植者直方之性而正大之情也則孰得而撓之所行者忠孝之事而貞良之誼也則孰得而誘之誠如是也亦奚畏且羨於勢而附之爲

曠官論

人君執八柄以馭其臣人臣持一心以事其主此千古不易之常經也是故得百庸臣不如得一能臣得百能臣不如得一盡心之臣蓋才有長短所命於天不可彊而同也至於循分效忠之心無人不可以自靖審若是斯庶官無曠庶績咸熙矣夫君之有庶官也猶天然天有四時以成嵗功人君有庶官以舉百職時失序則有愆伏之患官失職豈能免廢墮之憂哉乃自古來曠厥官者往往而有怠弛之人玩愒嵗月徒取膴仕厚祿以爲光寵遂耽於逸豫不復防勵以樹立勲名此便已而曠官者也庸鄙之人碌碌取充位以爲莫非王臣我何獨勞爲於是隳國事於因循而泄泄然曾無所表見於世此諉眾而曠官者也邪曲之人遐棄正業若不相涉然乃持智計以徇私則弗遺力逮王事埤我惟茍焉塞責不卹其他此背公而曠官者也恣傲之人𨿽材足有爲而髙自矜詡愜其意則殫力任之而不辭少拂抑焉卽倦懈心生而故爲不克勝任之狀此肆志而曠官者也若人者以之治事則多敗事以之圗功則鮮成功猶儼然號爲人臣不大可恥耶甚則有放蕩之人矯語淸髙以禮法爲拘牽視簿書爲鄙俗乃遺落一切而宅其心於世事之表以縱情自娯如晉之王澄阮咸王尼胡母輔之等浮誕相矜廢弛職業至於頺風敗俗名教蕩然不更可嘆息痛恨也哉昔公父文伯之母猶知勉其子以考職序業而稱書說禮之徒反昧此義是何其智出婦人下也蓋秩無論崇卑事無論大小職無論重輕惟克旣厥心始爲有利於國之臣子不然縻祿素餐尸位溺職猶欲長保身名不卽罪戾其可得哉夫君之馭臣爵之祿之予之置之生之凡以教忠奬善勵天下人臣之心耳至人臣自昧厥心因以負上之心然後必不得已而有奪之廢之誅之之事夫豈在上之初念哉於戱治亂之理在庶官敬忽之幾在一心爲人臣者柰何不察

禦定人臣儆心錄

