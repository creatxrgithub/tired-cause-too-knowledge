求治管見﹝續增求治管見﹞

﹝淸﹞戴肇辰撰

●目錄

序

自序

求治管見

續增求治管見

●求治管見序

爲政不在多言顧力行何如耳然初入仕途𨿽有志循良從何致力坊閒所行州縣須知吏治懸鏡之類陳陳相因大率迂闊而遠於世情惟汪龍莊先生學治臆說較爲切實有用然無龍莊之卓識長才亦未易得心應手初任從此問津尢貴能自得師方可中流自在今讀戴友梅明府所著求治管見十四則洵宦海之津梁同舟之舵師也其書執簡禦繁視龍莊之書更爲切實有用明府謙挹不肯示人喬林勸其雕板印布與學治臆說相輔並行福惠無量附贅芻言願賢明府有以教之

咸豐紀元元曰海州許喬林拜譔於惇善書院

友梅戴氏名肇辰予同年已山剌史侄也其弟盤又與男錫慶癸卯鄕試同年自予來邗主安定書院講席適友梅需次兩淮時相過從談論偶與之言及吏治明白曉暢洞見本原知其學優而仕有自來矣玆出其所著求治管見書就正於余余謂州縣親民之官不善爲之可以殃民而悞國善爲之卽可以庇民而昌後是在乎司牧者之盡心焉爾友梅所著切實簡易可作宦海津梁他日以托諸言者措諸事仁心仁政無愧爲父母斯民之責庶幾古循良之休復見於今乎予玆有厚望焉矣

咸豐壬子中和月世侍飴原沈岐序

戴子友梅與其弟澗鄰向從予遊最久兩人天分過人造詣皆卓然可觀後澗鄰登賢書著有書經集句文賦稿余曾序而付之梓玆友梅來都候銓出其所著求治管見一書乞余序余諦觀之其意似淺其語似簡而其論則確切精當有裨吏治卽此而友梅之經濟可略見矣余嘗歷數吾鄕世家徳澤自友梅太髙祖贈光祿公積有隱徳其後賡揚大令至友梅昆弟輩科第不絕簪纓相繼者巳四世矣而又有吏治卓絕由縣令而洊歷封圻者則友梅叔祖羨門尙書之淸風偉烈迄今猶昭昭在人耳目間異日友梅出膺民社之任以坐而言者起而行爲政臨民必能一一與此書相符合而無愧爲良吏於以仰報國恩綿延世澤謂非予之所厚望者乎余故特書數語於簡端以爲之左劵云友生朱龍光序

●求治管見自序

州縣爲親民之官爲州縣者盡其職則一州一邑治一省之州縣皆盡其職則一省治推之天下亦然故州縣之職𨿽卑而爲州縣者不可以苟且爲也肇辰於癸巳年隨侍叔父子安先生耒陽縣任內讀書之暇兼習學吏治焉嗣後屢應省試未售旋於壬寅年需次兩淮嘗與知交論州縣之治蓋曩所畱心者不能忘也值友人某以縣令分發赴省談論及之囑予舉平昔所見盡書之爲贈行之資辰因特抒臆見得十四則贈之夫州縣之治之善者不知凡幾也且爲治之要亦不盡於辰之所言也而吾友獨有取焉者殆以辰之所言較爲切近易行且無獘乎𨿽然辰不敢自信也姑錄存之以就正於有道之君子

道光二十九年四月上浣丹徒戴肇辰書於朐陽客捨

●求治管見

丹徒戴肇辰友梅著

一審案斷不可取分文也凡案之以賄進者其理多不直不直者因受賄而直之則是非顚倒而直者受屈因屈生怨因怨生忿忿則必思翻控儻翻控仍不直受屈愈甚𨿽輕生之事亦在所常有至於行賄者因一時之忿急欲借賄賂以博一快自托人關說以及書差家人等需索者眾用項繁多每緣此傾家蕩產是皆本官受賄所致且官一受賄則紳士從而挾制親友子侄輩從而招搖書差家人亦無所忌憚其爲害可勝言耶惟不取分文庶幾矢心淸白而斷理明允矣

一收詞必須坐大堂逐詞細閱也凡州縣告期收詞或百餘張或數十張少亦有二三十張其中藉端訛詐及本家至親因小事結訟者不少是宜於當堂收詞時將訛詐之案嚴加申斥而擲其詞其本家至親則曲爲勸諭而還之庶幾人人知所懲勸而訟詞亦可以漸少矣

一審案不可稍有積壓也凡州縣審案必於原被告投到後示期審訊巳不免有所積壓是宜於差票時酌量人之多寡路之遠近限定日期傳到卽於傳到之日隨到隨訊且總以一堂斷結爲主否則投到不卽訊或一堂不結仍須再訊則原被告守候需時日而多費用拖累之苦不勝言矣

一用刑貴得其平也凡聽訟者居心過於慈柔於犯刑者而槪爲赦宥則失之於姑息而適以長姦反此而以苛察爲智以武斷爲威於犯刑而可以刑之者以爲非重懲之不可而任意加刑又失之於殘酷而卽以傷徳是惟於凶惡棍徒積慣賊匪大爲民害者嚴加懲責俾其餘知所警懼以安善良至於犯小過而情有可原不能爲大惡者則寬宥之而與以自新之路用刑如此庶幾兩得其平而不至畸輕畸重矣若夫老幼孤寡以及患病疾痛情形屬實者尢當加意矜全不待言也

老幼孤寡及患病疾痛者固當矜全然有一種恃老裝老主唆健訟或僞托病篤冀免刑章者聽訟時必兼用秋官五聽之法勿爲所欺【許喬林】

一相驗命案必須隨報隨驗不可遲緩也查州縣命案報於各鄕鎭者離城或數十里或百餘里至城稟報動逾時日每值盛暑之時屍身易於發變若再不隨報隨驗則相驗恐致失實惟於稟報後立卽前往親自細驗塡明傷格路之近者本曰務期驗明回署路之遠者亦必急速驗竣且無論巳驗未驗必不可在屍場鄰近居住庶免差役在苦主家騷擾之獘矣

平時預示各鄕地保一有命案立刻馳報印官立刻馳驗獲有正凶卽於屍場詳訊是爲落膝初供縱有裝點易於究詰至幹證鄰佑於屍場錄供後面諭省釋只帶凶犯進城凡隨從人役無多無許擅離左右自無騷擾之獘【許喬林】

一考試必須認眞也凡士子所講求者文章所爭取者功名州縣試前列諸童學憲每多錄取是宜認眞考試於三四五覆時調前列二三十名另集一處嚴密關防親加面試以杜傳遞代作之獘至州縣設立書院以廣教育人材之意亦須按月親臨考試認眞閱文定其髙下前列者於定例外捐廉加獎俾知勸勉庶幾士心服而士風振矣

一地方善舉亟宜倡興也州縣爲民父母凡民之老幼孤寡貧窮無告以及水旱凶災流離失所皆州縣所宜矜卹故有地方素行之善舉與民有濟者宜獎勵而保全之其漸滋流獘者宜整飭而振興之如地方善舉本少則凡卹嫠育嬰濟貧以及設立義學社倉等事均宜酌量勸捐擇公明之紳士董其事期於辦理妥善有舉無廢則利賴在百姓而慶流子孫矣

一地方紳士待之宜有分別也凡紳士人品賢否不一其賢者平日則隆之以禮貌委之以事件使地方一切公事可藉以爲用而不至於臨事掣肘其不賢者如安分則漠然置之不安分則嚴以絕之可也

一地方棍徒宜嚴加查拏也凡地方棍徒其欺善淩弱顯行凶暴者害固甚大又有遇事生風專意唆訟結人讎怨離人骨肉卽至傾人之家蕩人之產而不顧者其爲民害更大矣是宜密訪嚴禁擇其一二尢甚者懲治之庶幾棍徒知所斂戢而良善得以安堵矣

一請幕友須知人也州縣任大事煩一巳之耳目有限豈易周知必須得人相助爲理乃可有濟其有結實可靠者知之用之則宜信任之不疑而後可收其效余則量材器使不必彊人之所不能以爲能至斷不可用之人尢宜明察而嚴絕之庶不至受其愚弄也一約束子侄不可不嚴也子侄隨任本官事務殷繁無暇督責故讀書者每易嬉遊荒功管理事務者書役家人惟命是聽每多沿成惡習驕奢淫佚無所不至卽至內外蒙蔽本官猶且昧然罔覺其爲害亦甚巨矣是必須延方嚴之師以教讀書子侄曰有課程不令怠惰放逸至於子侄之管理事務者亦必約束嚴緊不令干預公事並無許擅自出外閒遊且須有老成可靠之親友托令稽查方爲周密如此則隨任親丁有所畏憚警戒而不至爲當官者之玷矣

一用家人須寬嚴並濟也凡家人無能者固足以誤事有能者亦足以僨事州縣用人固取其有能而不取其無能苐無能者誤事出於無心尙可寬以待之有能者僨事出於有心必須嚴以斥之且不可因家人之能辦事而過於信任所信任者總以忠信老成可靠者爲主無他能辦事者其才忠信老成者其心也至久用之人非大故不可輕棄而小過亦在所必宥則又無非爲若輩之難以求全責備故也

一待書差須勸懲並用也書差狃於積習貪詐成風大抵爲惡者多然其中亦有忠厚老成者不必盡以不肖之心待之是宜於被控有案惡迹顯著者究辦一二以警其餘而其忠厚老成可勉爲善者則錄用之以爲勸焉

一帳目不可不查而用度不可不節也州縣用項繁多事後易於遺忘舛錯司事者往往卽因此以浮開必須另立一賬本令管帳者按五日將賬房所用之帳照樣謄寫置內簽押房中以便查閱蓋帳不查閱歷時旣久易於遺忘舛錯𨿽至親子侄輩難保其無浮開情獘惟按五日謄帳送閱庶司事者知所警懼而浮開之獘可免矣至理財大要則惟有節用之一法缺之繁者固不可不節缺之簡者尢不可不節節用自本官始凡衣服飲食起居𨿽小事亦不可稍有浮費庶親友子侄輩均有所法效而胥歸儉朴矣若夫需用一切對像必須預爲籌備免致臨時爲家人等浮開物價亦理財之一助也

州縣無論繁簡總須照此法式另謄五日帳簿每季合訂一冊加以圖記本官自於每季暗立一簡明總簿以便綜核稽考吾友徐樹人廉使前在泰安縣任五日一親算一月一總算余嘗見其簡明總簿另有暗號𨿽其親信子弟不能知也【許喬林】

●續增求治管見

丹徒戴肇辰友梅著

一境內之土俗民情不可不周知也蓋官名知州知縣乃於地方之土俗民情並未周知尙可以謂之爲知州知縣乎是宜於到任後飭諭地保里長等各將該管村落離城遠近四至處所煙戶總數大小男婦口數紳士農商人數以及山川險要池澤市集馬頭均詳細造冊呈送卽將送到各冊匯總繪圖存閱仍於下鄕之便按冊查明以徵確實庶四境之內一覽而知不獨有差票時可按道路遠近定限判發而於查拏要犯辦理災賑等事亦易檢查得實不至臨時大費周章也

一保甲不可不講也凡境內有盜賊藏集爲害於地方者甚巨故緝捕盜賊實州縣第一要務然緝捕於事後要不如密防於事先則惟有行保甲之法夫編查保甲固足以淸盜賊之原然必講求盡善民間方免騷擾是惟訪查素有徳望及老成可靠之人諭令各按村落總司編查之事凡選充保長人等由董事自行酌定不送卯冊到官則書吏卽不至藉端需索仍於編查竣事後造具淸冊送縣以便隨時抽查庶幾著實舉行無難弭盜以安民矣

一巡緝不可不嚴也凡州縣境內民人之可以安堵者在乎無盜賊之憂而地方之臨江依山者往往爲盜賊出沒之所若不嚴爲巡緝難保匪徒不聚集於其間也是惟諭令紳士各按城市村落要隘捐立柵欄按戶抽丁設十家更嚴密巡查倘有盜匪猝至鳴鑼爲號一處鳴鑼他處卽互爲響應且各執器械公同出捕庶幾聲勢連接而盜賊無容身之地是卽古人守望相助遺意而團練之法亦在其中矣至於貧民不捐錢以造柵欄老弱孤寡不抽丁以應更捕匪送官民人實時釋放無須候質是又通變宜民之道所不可不細爲講求者也

一事上不可不敬也夫屬員不論行事之是否惟以迎合上官意旨爲主若此者固非敬矣卽不然而自恃才能輕慢上官固執已見者亦爲不敬蓋事上之道阿狥固不可亦無庸驕矜也是惟於稟陳公件時將事體情形切實言之毋稍涉於虛浮捨混遇有駁飭卽細心講求如所稟之件原未盡善則速爲攺正不敢拘執回護以至於僨事而幹咎如實有確見不可移易亦須反復聲敍委曲敷陳使爲上官者知我不過欲公事臻於妥善並非有意與之立異而樂於信從如是則獲上有道而民亦可得而治矣

一同寅不可不和也凡州縣與同城文武官往往有齟齬者大抵因州縣事繁職重存一同官干預公事之心或接見而禮貌有疏或論事而言語不遜以致各懷疑貳公事亦因之而難辦是惟素習與同官來往時一意謙和詞色間不敢稍形驕泰至於交際之禮亦必推同官之誼從其最厚且於其境遇之淸苦者加意相助俾不至於拮據如此則情意浹洽可以和衷共濟而公事無掣肘之虞矣

一風俗不可不整齊也凡地方風俗不美民生其間往往錮於積習而不知返則在乎地方官有所以整齊其風俗是宜平日細加采訪立一善惡簿凡地方有奇節純孝可以風示一邑之人民者州縣官卽親自造訪禮接其人援例旌獎以表彰其行誼設家道困乏卽厚爲佽助以撫卹其家使一邑之人皆聞其事而知所感發其邑中名儒碩學端人正士亦必加意優禮始終不衰使邑之後生小子皆知所興起而不肖之徒惡迹章著無可寬宥者則置之於法仍榜其事於通衢使平時素不安分之人亦皆聞之而知所懲戒如此爲治至於日久則風俗可以轉移而徳化之及於民者深矣

一興利除獘之法不可不講也凡地方公事利獘恆互相倚伏利不易興獘亦不易除因循貽誤固難以立功操切以圖亦難於任事是惟到任後於地方何利當興何獘當除隨時隨事逐一周諮確訪擇其利之尢爲當興可垂久遠者行之以簡易之法而不使稍有流獘其獘之當革者則去其太甚漸次整理無失之於矯枉過正去一獘而又生一獘則合乎時勢洽乎人情利可以興而獘可以除矣

一民壯不可不考驗也凡州縣設立民壯原爲緝捕盜賊起見倘視爲具文不逐名點驗聽其以老弱充數甚至將應發工食錢文克扣短少延擱不給則無益於緝捕或且有因此而爲害地方者是惟於點卯後諭令各習技藝按月考驗除照例給發工食外另於技藝優長者酌予獎賞仍隨時嚴加約束使之不得在外滋擾則庶幾遇有緝捕事件可期得力不至於有名而無實矣

一辦事不可任性也凡州縣官遇事遊移中無定識固斷然非司牧之才然亦有才能任事而自信太過不肯虛心講求往往於公事貽誤者甚至堅持巳見卽明知其悞而不悔則任性之爲害也不知人非聖賢孰能無過以才識明敏之人而偶有錯悞果能不護已過實時更正則旣可以見諒於人亦庶幾返之一心而無愧何必任性誤事以至於人已皆受其累而莫之省乎哉

一爲治不可無恆也凡州縣甫經到任有志循良一切期於振作亦似大可有爲乃久之而厭倦之心生則公事遂多遲延忽略由是書差家人等通同舞獘而地方卽受其害是惟立志要諸恆久行事皆有課程知州縣責任綦重苟自圖安逸而無徳澤及人之處卽大失朝廷命官之本意一日在官必不敢一日負此官而凡日行事件均無不親爲區畫而不憚其勞則庶幾始終一致可以爲勤民之官而聲名不至敗於末路矣

