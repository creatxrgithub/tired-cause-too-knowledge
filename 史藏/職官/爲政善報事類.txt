

爲政善報事類

﹝元﹞葉畱編陳相注

●目錄

序

卷之一

卷之二

卷之三

卷之四

卷之五

卷之六

卷之七

卷之八

卷之九

卷之十

●爲政善報事類序序

陳顥

葉畱

孔子曰文武之政布在方冊其人存則其政舉其人亡則其政息然則爲政豈易於言哉周衰道喪王政淪夷善善惡惡相爲施設而天道福善禍淫之報不於其身於其子孫較然桴鼓由秦漢下見之史傳雜出於百家之言多矣然而門分類別聚爲全書貽鑑後人以禆國政者未見也余每恨之括蒼葉君之子伯韶謁選京師以其子父所述爲政善報事類書凡十卷因余方外友趙君虛一來訪求序其端鋟梓行之餘讀其書古今爲政善惡報應之迹靡不該悉非特釋餘恨之爲快搢紳之士苟志於忠君報國者不一讀其書可乎讀其書而上知文武之政則必能致吾君爲堯舜之君使斯民爲堯舜之民葉君之志可謂勤矣於政治豈小補云葉君名畱字景良隱耀山林著書自樂趙君又誦其所爲王昭君詩【漢策誠如重玉顏要將信義動呼韓當時故殺毛延壽莫作眞情悔恨看】眞知事君大體識安邊長策者蜀先主詩【天下英雄劉豫州一時幾重老瞞憂若還落筆無知者難蓋當年夫筯羞】能發姦雄隱事足以蓋失筯之恥深足敬愛余故樂序其說而嘉其成書之志焉延佑六年十一月旣望集賢大學士榮祿大夫陳顥仲明父序

善之義大矣哉粵自降衷秉彛人皆有是善也太朴旣散理義爲利欲所泊一念之善流而爲惡況施於有政可不愼歟書曰惠廸吉從逆凶惟影響此逆順吉凶慶殃類至之一機禍福報應之所由起也見善如不及見不善如探湯古之齊諧亦旣志之矣惜其雜而不專余在畎畝之中思欲救吏獘瘳民瘼俾吏稱職而民安業其道無由也平居巷議屬耳時政聞一善事如自己出未嘗不手額鼓舞起敬起慕不圖兩漢廉平循吏今復見之一有不善則將拂膺蹙額而爲之長太息也因摭歷代之從政有功在生民慶流後裔者名曰善政報應事類余豈不知隱惡揚善長厚之事善者吾之師不善者吾之資非假是無以警動之使知爲善之可樂爲惡之可懼客有見而難之曰今

國朝憲章信賞必罰明如日星於勸懲乎何有豈枚舉前言往行所可勉旃余曰不然夫果敢之人勇於爲惡亦勇於爲善有威武所不能屈禹聞善言則拜塗人皆可爲禹易曰風雷益君子以遷善政過其迅速如此就使開卷一悟則善心油然而生或可爲官師相規之一助客曰懋哉懋哉於是乎書

延佑丙辰括蒼葉畱景良書於友竹山房

●爲政善報事類卷之一

括蒼友竹葉畱景良編

後學陳相良弼注

家無私積

古稱遺愛

辭寶不貪

趣裝盍代

陰徳治獄

公廉律身

輕刑執法

寬罰諫君

閉門拒使

富民興利

骸以恩矜

策由天賜

反風止火

上疏傷冤

大旱致雨

久訟推原

○家無私積

魯季文子無衣帛之妾無食粟之馬無藏金玉無重器備是以知其忠於公室遂連相三君而無私積可不謂忠乎【左傳】

○古稱遺愛

鄭子產以其乘輿濟人於溱洧相鄭政成三年輿人誦之曰我有子弟子產誨之我有田疇子產植之子產而死誰其嗣之鄭簡公封以六邑子產爲人仁愛忠厚孔子嘗過鄭與子產如兄弟及聞子產死爲泣曰古之遺愛也【左傳】

○辭寶不貪

宋子罕爲政宋人得玉獻之弗受獻玉者曰以示玉人玉人以爲寶故敢獻之子罕曰我以不貪爲寶爾以玉爲寶若以與我皆喪寶也不若人有其寶獻者稽首告曰小人懷璧不可以越鄕納此以請死也子罕寘諸其裏使玉人爲之攻之富而後使復其所

○趣裝盍代

漢曹參爲齊丞相以淸淨治九年齊國安集大稱賢相蕭何薨參聞之告舍人趣治行吾且入相居無何使者果召之參去屬其後相曰以齊獄市爲寄愼勿擾也參代何爲相後封平陽侯卒謚靜侯子奇代侯卒謚簡侯奇子時尙平陽公主卒謚夷侯子襄代立尙衛長公主襄子宗代立謚爲共侯【史記】

○陰徳治獄

漢於公【東海郯人也郯音談】爲縣獄史郡決曹決獄平罹文法者於公所決皆不恨郡中爲立生祠號曰於公祠其閭門嘗壞父老治之於公謂曰少髙大閭門令容駟馬髙蓋車我治獄多陰徳未嘗有所冤子孫必有興者後子定國爲丞相封西平侯孫永爲禦史大夫嗣封傳世云【於定國傳】

虞經【陳國武平人也】爲吏案法平允務存寬卹每冬月上其狀嘗流涕隨之嘗曰吾𨿽不及於公其庶幾乎子孫何必不爲九卿後孫詡【音許】官至尙書僕射恭爲上黨太守【本傳】

漢郭躬【字仲孫穎川陽翟人】父郭宏習律太守寇恂以宏爲決曹掾斷獄掌三十年凡所決者退無怨情郡比之於公年九十五卒後躬元和三年拜廷尉掌法務在寬平正直用刑仁恕元和中赦罪囚不及亡命未發覺者躬親詣上言之章帝善之詔特赦焉後子孫至公者一人廷尉者七人封侯者三人剌史侍中十餘人侍禦史正監平者甚眾【本傳】

○公廉律身

漢尹翁歸【字子�音�河東平陽人】爲市吏公廉不受饋後徵拜東海太守【今之路官】有大豪郯【地名】許仲孫爲姦猾亂吏治郡中苦之二千石欲捕者輒以勢力變詐自解終莫能制翁歸至論棄仲孫市一郡怖栗莫敢犯禁東海大治入守右扶風淸潔自守爲政緩於小弱急於豪彊課常爲三輔最至元康四年卒家無餘財天子賢之制詔禦史朕夙興夜寐以求賢爲右不異親疏遠近務在安民而已扶風翁歸廉平鄕【音向】正治民異等不得終其功業朕甚憐之其賜翁歸子黃金百斤以奉其祭祀三子皆爲郡守少子岑歷位九卿子閎孺亦至廣陵相有治名【本傳】

○輕刑執法

漢張釋之【字季南陽堵陽人堵音者】後拜廷尉上行出中渭橋有一人從橋上走【音奏】乘輿馬驚捕屬廷尉釋之奏犯蹕當罰金上怒曰此人親驚吾馬馬賴和柔令他馬固不敗傷我乎廷尉乃當之罰金釋之曰法者天子所與天下公共也今法如是更重之是法不信於民也廷尉天下之平一傾天下用法者皆爲之輕重民安所錯【音措】其手足上曰廷尉當是也其後有盜髙廟玉環得下廷尉爲奏當棄市上怒欲致之族釋之免冠謝曰今盜宗廟器而族之假令愚民取長陵一壞【步侯反手�之】土陛下且何以加其法乎文帝與太后言乃許張廷尉由此天下稱之後子摯字長公官至大夫【本傳】

○寬罰諫君

漢路溫舒【字長君巨鹿東里人】守廷尉史宣帝卽位上書言宜尙徳緩刑其略曰獄者天下之大命也死者不可復生斷者不可復屬捶楚之下何求不得故諺曰畫地爲獄議不入刻木爲吏期不對此皆疾吏之風悲痛之辭也故天下之患莫生於獄敗法亂政離親莫甚於治獄之吏惟陛下省法制寬刑罰則太平之風可興上善其言遷廣陽私府長【乃藏錢之府也天子曰少府諸侯曰私府】又遷臨淮太守治其異迹後子孫皆至牧守大官【本傳】

○閉門拒使

漢丙吉【字少卿魯國人】爲廷尉監武帝末詔治巫蠱郡邸獄時宣帝生數月以皇曾孫坐衛太子事系吉見而憐之又心知太子無事實重哀曾孫無辜謹保養之置間【音閒】燥處【問燥乃髙敞也】後元二年望气者言長安獄中有天子气於是上遣使者詔獄系者亡輕重一切皆殺之使者夜到郡邸獄吉閉門拒不納曰皇曾孫在他人無辜死者猶不可況親曾孫乎使者還劾奏吉武帝寤曰天使之也因赦天下郡邸獄系者賴吉得生恩及四海矣後宣帝立爲丞相封博陽侯子孫傳國數世【本傳】

○富民興利

漢召【讀曰邵】信臣【字翁卿九江壽春人】爲南陽太守好爲民興利務在富之躬勸耕農開通溝瀆以廣漑灌歲增加多至三萬頃民得其利畜積有餘百姓歸之盜賊獄訟衰止吏民親愛號曰召父荊州剌史以聞賜黃金四十斤遷河南太守治行常爲第一復數【音朔】增秩賜金竟寧中徵爲少府列於九卿【本傳】

○骸以恩矜

漢陳寵【沛國洨人洨屍交反】爲司徒掾勤心物務轉爲辭曹掌天下獄訟其所平決無不厭【入聲】服眾心肅宗初爲尙書時承永平故事吏政尙嚴寵以帝新立宜攺前世苛俗乃上疏言之帝敬納焉每事務在寬厚遂召有司絕鉆鉆諸慘酷之科【鉆其炎反說文曰鐵�也鉆臏刑謂鉆去其臏骨也】解妖惡之禁除文致之請讞五十餘事定著於令是後人俗和平屢有嘉瑞後爲廣漢太守先是洛縣城南每陰雨常有哭聲聞於府中積數十年寵至聞之使吏按行還言世亂時此下多死亡者而骸骨不得葬儻在於是寵愴然敕縣盡收葬之自是哭聲遂絕寵後三卿拜司空其子忠後拜僕射史氏曰寵矜枯胔施於孫子謂此也【本傳】

○策由天賜

漢何比干【扶風平陵人也】

爲汝陰縣決曹掾平活數千人後爲丹陽都尉獄無冤囚淮汝號曰何公徵和二年三月天大陰雨比干在家日中夢貴客車騎滿門覺語其妻未旣而門有老嫗年可八十餘求寄避雨雨甚而衣履不濕雨止送至門乃謂比干曰公有陰徳今天錫公策以廣君之子孫因出懷中策狀如簡長九寸凡九百九十枚以授比干曰子孫佩印綬者當如此數比干年五十八有男六人後又生三子本始元年自汝陰徙平陵代爲名族比干生壽蜀郡太守壽生顯爲京輔都尉顯生鄢光祿大夫鄢生寵濟南都尉寵生敝五官郎中由比干而下蓋六世云【本傳】

○反風止火

漢劉昆【陳畱東昏人也】光武時除江陵令【今之縣官】有徳政縣連年火災昆輒向火叩頭多能降雨止風後爲宏農太守先是驛道多虎行旅不通昆爲政三年仁化大行虎皆負子渡河帝嘉之徵拜光祿勛【本傳】

○上疏傷冤

漢寒朗【字伯奇魯國薛人也】永平中守侍禦史與三府掾屬共考案楚王英獄事諸所連及無敢以情恕者朗心傷其冤乃上言曲成侯劉建等無姦專爲顏忠等所誣後二日車駕自幸洛陽獄錄囚徒理出千餘人後遷淸河太守壽八十四【本傳】

漢袁安【字邵公汝南汝陽人】拜楚郡太守時楚王英謀逆辭所連系者數千人顯宗怒甚吏案之急痛自誣死者甚眾安到郡不入府先往案獄理其無明驗者條上出之府丞掾史叩頭固爭以爲阿附反�法與同罪不可安曰如有不合太守自當坐之不以相及也得出者四百餘家安後爲司徒子賞爲郎京敞最知名京子彭順帝初爲光祿勛行至淸彭弟湯【字仲河】少傅家學多歷顯位桓帝初爲司空封安國亭侯湯子成次子逢【字周陽】以累世三公子寬厚篤信靈帝立爲司空卒子基嗣論者以其理楚冤獄其仁心足以覃乎後昆子孫之盛不亦宜乎【本傳】

○大旱致雨

漢鄭宏【會稽山陰人也】爲淮陰太守消息繇賦政不煩苛行春天旱隨車致雨白鹿夾轂而行宏怪問主簿黃國曰鹿爲吉爲凶國拜賀曰聞三公交車轓盡作鹿明府必爲宰相後果代鄧彪爲太尉【本傳○行春者乃太守以春行縣勸農桑也】

○久訟推原

漢王渙【廣漢郪人】除溫縣令多姦猾積爲人患渙爲方略擊誅之境內淸夷商人露宿於道遷洛陽令有久訟歷政所不斷法理所難平者莫不曲盡情詐元興元年卒喪歸道經宏農民庶皆設盤案於路吏問其故咸言平常持米到洛陽爲卒司所抄恆亡其半自王君在事不見侵枉故來報恩其政化懷物如此民思其徳立祠安陽亭西每食輒弦歌而薦之永初二年鄧太后詔曰昔大司農朱邑右扶風尹翁歸政迹茂異令名顯聞孝宣皇帝嘉嘆湣惜而以黃金百斤榮賜其子故洛陽令王渙秉淸修之節蹈羔羊之義盡心奉公務在惠民功業未遂不幸早世百姓追思爲之立祠今以渙於石爲郎中以報焉【本傳】

爲政善報事類卷之一

●爲政善報事類卷之二

括蒼友竹葉畱景良編

後學陳相良弼注

對囚活人

興始不殺

律諭民從

珠還計活

徳化梟哺

政感雉馴

辭金愧令

遺絹化民

囚服掘屍

禁嚴溺子

亡戶得丁

盜首棄市

○對囚活人【出元皇后傳】

漢王翁孺爲繡衣禦史逐捕魏郡羣盜及吏畏懦當坐者翁孺皆縱而不誅他郡禦史暴勝之等奏殺二千石以下及坐連及者至斬萬餘人翁孺以不稱免嘆曰吾聞活千人有封子孫吾所活者萬餘人後世其興乎翁孺生子禁禁生女政君卽元後也後禁封陽平侯禁薨子鳳嗣侯弟譚商立根逢皆同日封侯

○興始不殺

漢鄧禹【南陽新野人也】光武中興爲大將平赤眉等寇嘗曰吾將百萬之眾未嘗妄殺一人後世必有興者鄧氏中興後累世貴寵侯者二十九人公二人大將軍以下十三人中二千石十四人列校二十二人郡守四十八人其餘侍中將大夫郎謁不可勝數和熹皇后乃女孫也【鄧訓鄧後傳】

○律諭民從

漢卓茂【南陽宛人】性寬仁恭愛爲密縣令勞心諄諄視人如子舉善而教口無惡言吏人親愛而不忍欺嘗曰律設大法禮順人情我以禮教汝汝必無怨惡以律治汝汝何所措手足乎於是人服其訓吏懷以恩數年教化大行道不拾遺平帝時天下大蝗獨不入密縣界光武卽位下詔褒賞以爲太傅封褒徳侯【本傳】

○珠還計活

漢孟嘗【會稽上虞人也】遷合浦太守郡不產谷實而海出珠與交趾比鄰常通商販貨糴糧食先時守宰貪穢募人采取不知紀極珠徙於交趾界行旅不通人物無資貧者餓死於道嘗到官革易前獘求民利病曾不踰歲去珠復還百姓皆反其業商貨流通稱爲神明【本傳】

○徳化梟哺

漢仇覽【字季智一名香陳畱考城人也】補爲蒲亭長期年大化有陳元者獨與毌居而毌告其不孝覽驚曰吾近日過元捨廬落整頓【落居也今人謂院爲落也】耕耘以時此非惡人當是教化未至耳毌守寡養孤苦身投老柰何肆忿於一朝以致子以不義乎毌聞感悔涕泣而去覽乃親到元家因爲陳人倫孝行譬以禍福之言元卒成孝子鄕邑爲之諺曰父毌何在在我庭化我鳴梟哺所生【梟卽鴟梟本傳】

○政感雉馴

漢魯恭【扶風平陵人也】肅宗時拜中牟令專務徳化吏人信服建初七年郡國螟蝗傷稼不入中牟河南尹袁安聞之疑其不實使仁恕掾肥親往廉之恭隨行阡陌俱坐桑下有雉過其傍傍有兒童親曰兒何不捕之兒言雉方將雛親矍然起語恭曰所以來者欲察君政耳今虫不犯境一異也化其鳥獸二異也豎子有仁心三異也還府具以狀白安是歲嘉禾生恭便坐廷中安上書言狀帝異之後恭多歷顯仕位至司徒享壽八十有一【本傳】

○辭金愧令

漢楊震【字伯起宏農華陰人】遷東萊太守道過昌邑故所舉荊州茂才王密爲昌邑今謁見懷金十斤遺公公曰故人知君君不知故人何也密曰暮夜無知者震曰天知地知子知我知何謂無知密愧而去故贊曰震畏四知後爲涿郡太守性公廉子孫常蔬食步行故舊或勸令開置產業震曰使後世稱爲淸白吏子孫以此遺之不亦厚乎延光中拜司徒俄遷太尉年七十餘而終震生秉秉生賜賜生彪四世並爲三公徳業相繼其它爲守相者甚眾豈非公廉淸潔之報歟【三省錄】

○遺絹化民

漢陳寔【字仲弓穎川許人也】初爲太邱長修徳淸靜以安百姓鄰縣人民歸附者寔輒訓導譬解發遣令還司官行部吏慮有訟者白欲禁之寔曰訟以求直禁之理將何伸其勿有所拘司官聞而嘆曰陳君所言若是豈有怨於人竟無訟者時歲荒有盜夜入其室止於梁上寔陰見乃起自整拂呼命子孫正色訓之曰夫人不可不自勉不善之人未必本惡習以性成遂至於此梁上君子者是矣盜驚自投於地稽顙歸罪遺絹二疋是以一縣無盜卒謚文範先生二子紀【字符方】以至徳稱建安初拜大鴻臚紀子羣【字長文】仕魏爲司空侍中錄尙書事諶【字季方】與紀齊徳同行父子並著髙名時號三君羣子泰【字符伯】仕至左僕射【本傳】

○囚服掘屍

魏髙柔【陳畱人也】

文帝時爲廷尉護軍竇禮近出不還營司以爲亡表言逐捕沒其妻盈及男女爲官奴婢盈連至州府稱冤自訟莫有省者乃詣廷尉柔問曰爾何以知夫不亡盈曰夫事母恭謹又哀兒女是非不顧室家者柔重問曰你夫不與人有冤讎乎對曰無又問不與人交錢財乎對曰嘗出錢與同營士焦子文求不得適子文坐事系獄柔呼子文問所坐言次復問曰汝頗曾舉人錢否子文曰不敢柔察其色動遂曰汝昔舉竇禮錢何言否也汝已殺禮便宜早服子文於是自首殺禮本末埋藏處所柔便遣卒承子文辭往掘禮卽得其屍詔復盈毌子爲平民柔後轉太常旬日遷司空後遷司徒進封安國侯轉太尉年九十薨【本傳】

○禁嚴溺子

晉王浚【宏農湖人】爲巴郡太守郡邊吳境兵士苦役生男多不養浚嚴其科條寬其徭課產育者皆與休復所全活者數千人後統兵伐吳先在巴郡所全育者皆堪供徭役其父母曰王府君生汝汝必勉之無愛死也及自蜀發兵不血刄攻無堅城官至撫軍大將軍壽八十【本傳】

○亡戶得丁

北魏宋世良【西河人也】爲殿中侍禦史詣河北括戶大獲浮惰河內太守田怙贓貨百萬世良檢按之未竟遇赦而還孝莊帝勞之曰知卿所括得丁倍於本帳若官人皆如此用心便是更出一天下也後拜淸河太守陽平郡移掩劫盜三十餘人世良訊其情狀惟送十二人餘皆放之陽平太守魏明朗大怒云以爲輒放吾賊及推問送者皆是放者皆非明朗大服郡東南有曲堤成公一姓阻而居之羣盜萃於此人爲之語曰寧度東吳會稽不歷成公曲堤世良施八條之制盜奔他境人又謠曰曲堤𨿽險賊何益但有宋公且屏迹後大赦郡無系囚率羣吏拜詔而已【本傳】

○盜首棄市

宋世軌【西河人也】好法律治獄寬平多所全活爲都官郎中有囚事枉將送垂致法世軌遺騎追止之切奏其狀遂免遷廷尉少卿初洛州人聚結欲劫河橋吏捕按之連徒黨千七百人廷尉崔昂以爲反數年不斷及世軌爲少卿惟殺魁首余悉捨焉及卒系囚皆哭曰宋廷尉死我等豈有生路贈光州刺史謚曰平【北史】

爲政善報事類卷之二

●爲政善報事類卷之三

括蒼友竹葉畱景良編

後學陳相良弼注

貴戚必劾

儉徳自持

息爭二事

平斷三疑

空廏借居

公田周急

淸潔稱善

慈愛徧及

囚爲禱疾

法能守公

刻石知感

辧金不同

○貴戚必劾

源思禮【西平人也】後賜名懷【乃源管之子也】爲侍禦中散持節巡行北邊賑給貧乏考論殿【去聲】最存卹有方時後父子勁勢傾朝野勁兄子祚與懷宿昔通婚時爲鎭將有受納懷將入鎭祚郊迎道左不與相聞卽劾祚免官懷朔鎭將元尼須與懷少舊亦貪穢狼籍置酒請懷曰命之長短由卿之口豈可不相寬貸懷曰今日之集乃是源懷與故人飲酒之坐非鞫獄之所也明日公庭始爲使人檢鎭將罪狀之處尼須揮淚而已無以對之旣而懷表劾尼須其奉公不撓皆此類也時百姓爲豪彊淩壓積年枉滯一朝見伸者日有數百後加侍中卒贈司空謚曰惠【北史】

○儉徳自持

梁何遠【字義方東海人】爲武昌太守杜絕交遊饋遺秋毫無所受獘服素器物無銅漆每食不過幹魚數片而已然性剛嚴吏人多以細事受鞭罰遂爲人所訟徵下廷尉被劾十數條除名後再敍爲武康令愈厲廉節除淫祀正身率職人甚稱之太守王彬巡屬諸縣皆盛供帳以待焉至武康遠獨設糗水而己彬去遠送至境進只雞鬥酒而別彬戲曰卿禮有過陸納不爲古人所笑武帝聞其能擢爲宣城太守遷東海太守遠性耿介無私曲絕請謁其淸公爲天下第一【本傳】

○息爭二事

魏傅炎【字季珪北地靈州人】爲山陰令有賣鍼賣糖一老姥爭團絲來詣炎炎掛團絲於柱鞭之密視有鐵屑則罪賣糖者又有一野父爭雞炎各問何以食雞一人云粟一人云豆乃破雞得粟罪言豆者縣稱神明後遷益州刺史自縣遷州近世罕有子翽爲官亦有能名歷山陰建康令【本傳】

○平斷三疑

柳慶【字更興河東人】

爲兵部郎中領雍州別駕廣陵王欣魏之懿親其甥孟氏屢爲凶橫或有告其盜牛慶捕得實趣令就禁孟氏殊無懼容乃謂慶曰若加以桎梏後獨何以脫之欣亦遣使辯其無罪孟氏由此益驕慶乃大集僚吏盛言孟氏倚權侵害之狀言畢令笞殺之自此貴戚斂�又有賈人時金二十斤詣京師寄居其人每出常自執管鑰無何緘閉不異而並失之謂主人所竊郡縣訊問主人自誣服慶疑乃召問賈人曰卿鑰恆置何處對曰恆自帶之康又曰頗與人同宿乎曰無與人同飲乎曰日者曾與一沙門再度酣宴醉而晝寢慶曰沙門乃眞盜耳卽遣捕沙門乃懷金逃匿後捕得盡獲所失金又有胡家被劫郡縣按察莫知賊所鄰近被囚者甚多慶以賊是烏合可以詐求之乃作匿名書多榜官門曰我等共劫胡家徒侶混雜終恐泄露今欲首伏懼不免誅若聽先首免罪便欲求活慶乃復施免罪之榜居二日廣陵王欣家奴面縛自首因此盡獲黨與每嘆曰昔於公斷獄無私辟髙門以待封斯言有驗吾其庶幾乎後升尙書左丞攝計部【北史本傳】

○空廏借居

南史孫謙【字長遜東筦人】爲句容令淸愼彊記號爲神明齊初又爲錢塘令禦煩以簡獄無系囚及去官百姓以謙在職不受遺饋追載縑帛以送之謙辭不受每去官輒無私宅借空車廏居焉梁天監六年爲零陵太守先是郡多猛獸謙至絕迹去官之夜卽害居人徵爲光祿大夫帝嘉其淸潔甚禮異焉凡歷二縣五郡所在廉潔居身儉素布被筦席卒年九十有二【本傳】

○公田周急

崔伯謙【字�遜博陵人】天保中除濟北太守恩信大行富者禁其奢侈貧者勸其周急縣公田多沃壞伯謙咸易之以給人又攺鞭用熟皮爲之不忍見血示恥而己後除南巨鹿太守下車導以禮讓獄無停囚恆處上第徵拜銀靑光祿大夫【北齊傳】

○淸潔稱善

隋景城縣戶曹張元素【蒲川人也】爲政淸潔吏民懷之隋末竇建徳陷景城執將殺之邑人千餘號泣請代曰此淸吏殺之是無天也大王卽定天下無使善人解體建徳釋之唐太宗卽位間以爲政帝稱善遷給事中後諫治洛陽宮幹陽殿卽詔罷役賜彩二百疋

進太子右庶子髙宗時以老致仕以上壽終【唐書】

○慈愛徧及

隋辛公義【隴西狄道人也】開皇間除岷州刺史土俗畏病一人有疾合家避之父子夫妻不相看守孝義道絕公義甚患之欲變其俗因分遣官人巡檢部內凡有疾病皆以牀輿來安置聽事暑月疫時人病或至數百廳廊悉滿公義親設一榻坐其間終日連夕對之理事所得秩俸盡用市藥爲迎醫療之躬勸飲食於是盡瘥方召其親戚諭而遣之諸病家子孫慚謝而去後有病者爭就使君其家因畱養之始相慈愛此風遂革合境之內呼爲慈母后爲並州剌史聽訟不立文案遣當直佐寮二人在側隨問而決若不盡應須禁者公義卽宿廳事終不還人或諫之曰使君何自苦也答曰刺史無徳可以導人尙令百姓系獄豈有禁人在獄而心自安乎罪人聞之咸自款伏由是訟者多兩遜而止時山東霖雨自陳汝至於滄海皆苦水災境內獨無所損山出黃銀獲之以獻詔水部郎姜崱【士列切】就公義禱焉乃聞空中有金石絲竹之聲後歷數郡官至司隸大夫壽至八十九【本傳】

○囚爲禱疾

唐張文瓘【見州人也】幹封中爲大理卿不旬日斷疑獄四百抵罪者無怨言嘗少疾囚相與齋禱願亟視事時以執法平恕方載胃後拜侍中諸囚聞其遷皆垂淚其得人心如此後四子皆至三品時謂萬石張家【本傳】

○法能守公

唐徐有功武后時爲左肅政臺侍禦史給事中薛季昶劾其黨惡後詔詰之公比斷獄多失出何耶對曰失出乃臣之小過好生陛下之大徳遂免爲民尋起拜司刑少卿與皇甫文備同按獄文備誣有功縱逆黨久之文備坐事下獄有功出之或曰彼嘗陷君於死今生之何也對曰爾所言者私忿我所守者公法嘗曰大理人命所系不可阿者詭辭以求苟免故爲獄常持平守正以執據冤綱凡三坐大辟將死泰然不憂赦之亦不喜所全活甚眾酷吏爲之少衰人以爲有功當武后革命電雷之際而能全仁�過漢於張遠甚𨿽千載未見其比後孫商至河東節鉞咸通中同平章事商子彥若位至中書舍人同平章事【本傳】

○刻石知感

唐盧鈞【字子和】所居官必有績大抵根於仁恕擢嶺南節度使專以淸淨治南方服其徳舊有采金稅爲民害者悉除之華蠻數千走【音奏】闕下請爲立生祠刻石頌徳後召爲太子太師壽八十餘【本傳】

○辧金不同

唐袁滋【蔡州人也】李勉鎭鳳翔日滋在幕下屬邑有民因耕得馬蹄金一甕送於縣將致府庭宰邑者慮主守不嚴因使寘之私庫信宿與官吏開視皆土塊也以狀聞府議者謂宰換之遣掾就案其事宰莫能明不得己誣服拘系紛紛結成牘上李愈怒後筵宴間語及斯事列坐咸驚滋獨俛首無對李目之曰聞彼之罪何不樂滋曰某疑其枉更希詳之李曰換金之事極明若慮有枉當別有所見因移獄府中滋乃令開甕�得土二百五十餘塊詰其所獲則本質在焉遂於列肆索金溶瀉與土塊相等未及其半已三百餘斤詢其所獲擔負人力以巨竹舁至縣計其數非二人竹擔可舉明日欲送縣時�己化爲土矣於是邑宰遂得淸雪滋從官至同平章事彰義節度使【影響錄】

爲政善報事類卷之三

●爲政善報事類卷之四

括蒼友竹葉畱景良編

後學陳相良弼注

仕更九鎭

廉受百紙

當活萬人

後榮二子

孤嫁得謝

性寬不私

全城活命

出米濟饑

○仕更九鎭

唐柳公綽【京兆華原人也】嘗曰吾蒞官未嘗以私喜怒加人子孫其昌乎後其子仲郢更九鎭五爲京兆再爲河南孫玭拜禦史大夫【本傳】

○廉受百紙

唐杜暹【司廉反濮川人也】補婺州參軍吏以紙萬番贐【徐刄反贈也】之暹爲受百番眾嘆曰昔淸吏受一大錢何異哉【東漢劉寵也】開元四年以禦史覆屯積【七迹反水中有石也】西入突騎施帳究索乃以金遺暹暹僞受焉陰埋幕下己出境乃移文畀取之突厥大驚伏其淸後召同平章事封魏縣侯【本傳】

○當活萬人

五代唐劉景洪【吉州永新人也】

事楊行密爲江西牙將有彭圩者稱太守脇景洪附湖南景洪僞許之復以州歸行密遂不仕嘗曰我不從彭圩當活萬餘人後必有隆者因名所居山曰後隆山山有牛僧孺讀書堂基築臺其上後孫婦有娠一夕夢牛相公來而生曾孫沆由進士起家事仁宗官至同中書門下同平章事觀文殿大學士【影響錄】

○後榮二子

五代唐呂琦【幽州安次人也】唐明宗時爲駕部員外郎兼侍禦史知雜事河南主藏吏盜所監物下軍巡獄獄吏尹訓納賂反其獄冤家訴於朝下禦史臺琦按驗得訓贓狀奏攝訓赴臺訓懼自殺獄乃辯蒙活者甚眾歲餘遷禮部郎中後仕至兵部侍郎有子二人餘慶宋初參知政事端至宰相端子誨尢知名【本傳】

○孤嫁得謝

五代江南鍾離權宰江州徳化將以女嫁鄰縣許令諭胥魁【今之縣吏】市婢從翌日胥與老嫗引一女來曰撫之臨川人也一日權視事歸見女泣於屏間詰之答曰某父昔令是邑不幸與母俱亡時方五歲育於胥家十年明府欲得妾胥以應今追思吾父不覺涕零權呼胥嫗審如女之言戒家人易其衣食如已所生以書抵許告緩親期將輟嫁女之資以遣焉許因請爲季子婦卒以二女歸之久之權夢一綠衣造【去聲】庭謝曰不圖賤息辱賜於君然得請於帝願以十任守土官謝後果歷典十郡【叢善心鑑】

○性寬不私

五代周魏仁浦【衛州汲人也】事世宗至中書侍郎同平章事性寬厚世宗辧急多殺戮有忤旨者仁浦皆歸罪於己以營救之賴以得免者十常七八淮南之役所獲敗卒數千人仁浦從容白以隸軍鋒刄之下無一人橫【去聲】死者又專務以徳報怨有鄭元昭者爲解州剌史仁浦婦翁李溫玉爲搉鹽使元昭不得專其利乃誣溫玉之子從李守眞叛捕以告變欲中【去聲】傷仁浦周太祖爲辯其誣獲免及仁浦大用乃以元昭典五郡又嘗爲賈延徽所譖幾【平聲】遇害後總師出徵有得延徽以獻者仁浦曰因兵戈以報怨吾不忍也免放之故𨿽起自刀筆終能致位宰相其後子咸信尙主官至同平章事判天雄軍咸信子昭昞並觀察使仁浦追封齊王其獲報亦厚矣【事略本傳及事林】

○全城活命

唐劉翺【京兆萬年縣人】以鎭守建州因居建之建陽居官廉潔獄無畱訟所至以陰徳爲先其先在山南節度幕時峒寇嘯集據云安公引兵破城城下之日禆將欲屠城公諫止但除首從又參謀山東節度司事時有禆將犯贓法司議死公曰軍法使智使勇使貪使愚取其所長棄其所短願與自新以勸能者節度王公從其言活之又爲河西節度推官時有婦殺夫誣及他人者公正其罪民得不冤又河西有溺子之風公嚴其禁存活者數千人民皆曰劉公活爾也又嘗舟行見有赴水者甚哀公力救之詢其所以則曰負人錢六十貫追逋日迫出於不獲己公愴然曰錢易得人命難得悉貸錢還之人得以活有子四人曉祕書省校書暐太子校書煜刺史■﹝日喿﹞觀察使孫十人皆歷仕公後以朝議大夫開國公致仕壽八十五自唐迄宋子孫世登儒科歷省部臺閣典藩郡者相望不絕宋紹興間有孫領收峒寇有功禦禮褒獎賜錦座鞍馬絲絹授朝奉大夫除彬守尋除殿院卒謚忠簡公紹定間有孫純以收捕邵寇歿於王事賜廟封忠烈公如資政忠顯公韐寶學忠定公子羽樞密忠肅公珙皆公之從孫也丞相梁文靖公克家嘗爲劉氏譜敍有云劉氏積徳而�以大本支所以蕃也【人倫事鑑】

唐章仔鈞【建州浦城人也】仁閩爲檢校太傅領兵屯田巖以拒南唐李氏嘗遣二校請師於州失期當誅夫人練氏請縱之脫首飾以資其行二校奔南唐後王延政僭帝建安南唐伐之二校已爲將領兵議屠其城仔鈞時已歿夫人居城中一校遣使厚以金帛遺夫人並以一白旗授之曰吾屠城夫人植旗於門吾已戒士卒勿犯也夫人反其金帛並旗弗受曰君幸思舊徳願全此城必欲屠之吾家與眾俱死耳二將感其言在城五六萬人獲免歡呼之聲地震欲動君子知其後必大孫谷舉江南進士第一宋興登進士者幾百人得惇位極人臣侁岷望之舉賢良衡魁天下楶知樞密院紀援魁南宮省臺卿監寺閣館職出處不絕【本傳又陰徳記及東都事略】

一云仔鈞生十五子仁嵩仁徹仁郁練氏出也其後仕多顯者得象友直子厚楶誼望之元振良能皆其諸孫則天道尢不誣

○出米濟饑

宋陳堯佐【閬州人也】爲丞相前後十典大州六爲轉運所至爲民興利除害嘗謂治煩之術任威以擊彊盡察以防姦譬如激水欲之澄也故爲政一以誠信通判潮州日潮之溪鱷魚食人【鱷午谷反】公命捕得鳴鼓於市以文告而戮之爲患屏【音丙】息知壽州歲大饑公自出米爲糜以食【去聲】餓者吏民以公故皆爭糶賴活者凡數萬人爲轉運奏除石炭稅減官冶鐵課數十萬徙河北鑿懷州路而泰行之險通河決滑州躬自暴露晝夜督促其壩【必駕反】乃成又爲長堤以護其外滑人賴之號其堤曰陳公堤功在生民者不一明道中爲戶部侍郎會呂夷簡請老仁宗問誰可代卿夷簡曰陛下欲用經綸之才臣所不知必欲圖任老成鎭撫百度周知天下之良苦無如陳良佐者遂召拜同中書門下平章事後以太子太師致仕壽八十有二【言行錄】

爲政善報事類卷之四

●爲政善報事類卷之五

括蒼友竹葉畱景良編

後學陳相良弼注

二郎必做

六班免死

熟審兩訟

延壽一紀

愛民緩役

置姬不淫

轉禍爲福

讞疑別尋

聽訟必詳

檢屍以實

私賂不受

善佑可必

○二郎必做

宋王佑【大名�人也】太祖朝知制誥會魏州節度使符彥卿有飛語聞於上上遣佑往使魏州以便宜付之曰使還與卿王溥官職時溥已爲相及還朝以百口保彥卿無異意謂上曰五代之君多因猜忌殺無辜故享國不長願陛下以爲戒上怒貶萊州安置佑赴貶親舊送者謂曰意公作王溥官職矣佑笑曰吾𨿽不做兒子二郎必做二郎者文正公旦也佑素知其貴手植三槐於庭曰吾子孫必有登三公者己而果然天下謂之三槐王氏云【言行錄】

○六班免死

宋髙瓊【亳州亳城人也】事太宗爲禦龍直指揮使從徵太原太宗引兵自幽州還聞敵兵盛至畱瓊作樂【音嶽】於營遲明瓊度車駕行遠潰圍轉戰至行在所而六班卒不至太宗怒欲盡誅之瓊曰陛曰晨夕兼行令不早下主將之罪也今衛士皆以材勇選前下太原有功未賞盡誅之可乎帝怒遂釋瓊後累遷殿前都指揮使景徳元年從幸澶淵【澶視然切在�邱縣南】有功授檢校太保忠武軍節度使壽七十有一曾孫女是爲宣仁聖烈皇後人以爲陰徳之報歟【言行錄】

○熟審兩訟

宋韓魏公琦鎭大名魏之訟牒最多事無巨細公皆親決𨿽有病亦許通報決之臥內或以任勞過當勸公分委僚屬公曰兩訟在官人之大事或生或死或與或奪在吾一言其可輕忽身歿之後今爲紫府眞人【感應篇】

○延壽一紀

宋王縉宣和間爲兩浙憲每斷死囚必焚香奏天然後行下一日暮坐恍見神人云冠絳服立於檐前遙呼其名語之曰緣汝所斷事皆合情法上帝嘉汝已爲延壽一紀加官至三品汝之二孫亦皆當作監思更宜自勉語訖忽不見後果如神人所云【明倫集】

○愛民緩役

宋呂夷簡【字坦夫萊州人也】

祥符中提點江南刑獄時營繕宮館材用所取東南騷動斬柴木者或碎首洞胸官嚴期會以希上意死者以亡命捕系妻子公抗疏條白卒緩其役調夫挽送材木盛冬河涸暴露岸次請一切罷遣上悅從之由是知其有愛民憂國心以至大用後子公綽公弼公儒皆登顯仕公著爲丞相公著子希哲希績希純尢顯名當世【言行錄】

○置姬不淫

宋王均李順之亂官於蜀者多不挈家以行張詠知益州單騎之官官屬憚其嚴無敢蓄婢妾者詠不欲絕人情自置一婢以侍巾櫛自此其屬相有置姬侍矣詠在蜀四年及召還闕呼婢父母出資嫁之仍處女也父毌拜謝而去詠素無聲色之奉其不欺暗室如此名在僊籍爲紫府眞人所禮敬不亦宜乎【東筆錄】

○轉禍爲福

宋黃琮宣和初爲福州閩淸令平日多蔬食但日市肉四兩奉母爲人方嚴時方興道藏郡守黃裳命十二縣各持一疏斂之於民縣各數萬琮獨不應命旣聞他縣皆辦乃自詣郡以已俸四月代民輸之裳𨿽不平莫敢詰有內臣廉訪使者數【音朔】幹以私皆拒不答會奏事京師每一見朝士必以溢惡之言詆之嘗入見上問汝在閩時屬縣有賢令否其人出不意錯諤失對惟憶琮姓名極口稱之上喜卽有旨攺京官使者旣出方大媿悔乃知善人之報轉禍爲福如此【夷堅志】

○讞疑別尋

宋張逸知益州日華陰縣鄕長殺人誣道傍者縣吏愛財獄具乃令殺人者守囚逸曰囚色冤守者气不直豈守者殺人乎囚始敢言而守者果服立誅之蜀人以爲神逸後凡四守益州子峋嵫亦有顯名於世嵫之孫卽端明殿學士澄也【影響錄】

○聽訟必詳

馮文顯自爲口官至監司郡守所至聽訟詳明吏畏民愛守鄜州日有盜羊殺人者獄具將就刑文顯初至郡疑其不實乃易獄吏訊之始云我實非盜偶見牧羊兒死僕地馳告里長故執我指羊羣中一羊以爲我所盜者我旣無以自辯敢不伏罪文顯知其非辜令釋去不數日旁縣獲盜羊殺人者抵罪人皆服其明斷後官至銀靑光祿大夫始平郡開國公壽七十一【墓志】

○檢屍以實

陳洎爲開封府功曹章獻臨朝族人杖死一卒洎當檢屍時中使絡繹吏懼欲以病聞洎正色曰彼實冤死柰何懼罪驗不以實爾曹勿預吾當任咎乃手自爲牘以白府尹程琳琳曰用心如此前程非琳所及亟馳入奏𨿽大忤旨太后原其族人洎亦不及罪自此顯名不數年曆官臺府終於三司副使其孫傳道履常皆以詞章爲時聞人陰徳之報也【晁無咎文】

○私賂不受

劉初【袁州臨江人也】爲連江尉民有爭田者不決郡以屬初初得其姦立爲剖曲直人謂爲神及去官得直言者候於建州屏人告曰某有好香數斤聊爲長者壽發視之金也初笑謝曰君事本有非私君也敢以公事受私賂乎卻不受初二子敞舉進士甲科攽亦同年擢第敞之子奉世仕元佑至兩府時人謂之三劉【感應篇】

○善佑可必

宋張慶爲右軍巡院司獄嘗以矜愼自持好潔獄囚具必親沐暑月尢數【音朔】每戒其徒曰人之麗於法豈得己哉飲食臥具必加精潔好誦佛經每囚受戮則爲之齋素誦佛經一月方止景佑四年京師大疫其妻袁氏薨三日未殮忽然而蘇因告家人言見一白衣人端嚴修長謂曰汝夫陰徳甚多子孫當有興者汝尙未有嗣胡爲來此言未終以手提吾足拋出乃得蘇明年生子亨亨生三日有道士丐於慶之門延入旣坐謂慶曰君本無嗣今聞嬰兒聲非君兒乎慶以實告道士曰信乎陰功未易量也今聞嬰兒聲不獨爾有嗣又喜子孫有文學者相繼而出爾善保之慶年八十三一夕無病而卒亨以三班借職終於在藏庫副使有六子洪鍔鎛鐸元豊五年同登黃裳榜鎬銳領開封薦洪之子公裕公庠同登霍友端榜士大夫莫不以爲盛事信乎天佑善人如影響之速也【影響錄】

爲政善報事類卷之五

●爲政善報事類卷之六

括蒼友竹葉畱景良編

後學陳相良弼注

語人爲事

夜香告天

丹陽訟省

陳州事傳

視饑由己

○語人爲事

宋丞相司馬溫公謂吾無過人者但平生所爲事未嘗有不可對人言者耳【言行錄】

○夜香告天

宋參政趙淸獻公日有所爲事夜必露香告於天其不可告者則不敢爲也【言行錄】

○丹陽訟省

宋劉安民丹陽縣吏也特心公平民有訟未之官而先之安民安民折之曲直各得其當【去聲】自是一縣之訟爲之頓省後二子相繼登科汲官至朝散大夫湜承議郎直祕閣遂爲望族【感應篇】

○陳州事傳

宋張成憲監陳州糧料院日宛邱尉謁告成憲暫攝其事捕獲彊盜兩起一十五人送縣獄具未上尉卽出參白郡守求合兩盜爲一冀人數多可得攺秩守諾其請遂以請之於張張曰尉欲賞無不可若令竄易公牘合二爲一付有司煉煆遷就則成憲不敢也守不能奪後二十年張爲江淮發運司從事設醮茅山夜宿玉晨觀夢至殿庭殿上主者曰陳州事尙記憶否此中文籍甚明旣出見二使者各抱一錦繃與之曰以此相報是歲生男女各一人又一年轉大夫直祕閣而卒【揮麈錄】

○視饑由己

宋韓琦【字稚圭相州安陽人】爲兩路安撫使益州路饑公至則蠲減稅以募人入粟招募壯者等第剌以爲廂禁軍一人充軍數口之家可以全活檄劍門關而欲東居者勿禁簡州艱食爲甚明道中以災傷勸誘納粟後糶六十萬歸於常平公白是錢賑濟之餘非官緡也發庫盡以給四等下戶逐貪殘不職吏罷冗役七百六十人爲饘粥活饑民一百九十餘萬蜀人曰使者之來更生我也後其子忠彥爲丞相嘉彥尙公主【言行錄】

爲政善報事類卷之六

●爲政善報事類卷之七

括蒼友竹葉畱景良編

後後學陳相良弼注

曾生越郡

富活靑州

保全無罪

震懾羣偸

先閱斷案

後得逃卒

兄弟怡怡

神明咄咄

訊囚非盜

獲贓免僧

訪求奴得

平反官升

○曾生越郡

宋曾鞏【字子固建州南豊人】越州爲通判日歲饑度常平不足以賑給而田居野處之人不能皆至城郭至者羣聚有疾疫之虞前期諭屬縣召富人使自實谷數總得十五萬碩視常平價�增以予民得從實受粟不出田裏而食有餘米價爲平又出錢糴粟五百萬碩貸民種糧使隨稅賦入官農事賴以不乏後爲福州太守初州無職田前政歲鬻園蔬收其直自入常得三四十萬及公至曰豈有爲太守而與民爭利乎罷之後歷官齊襄洪明亳滄等州進直龍圖閣遂爲史館修撰試中書舍人卒享髙壽以警敏廉明稱【言行錄】

○富活靑州

宋富文忠公弼【字彥國河南人】知靑州會河朔大水民流京東公以爲從來拯饑【拯音整】多聚之州縣倉廩不能供散以粥飯人多餓死死气燻蒸疾疫隨起公擇所部豊稔者三州勸民出粟得十五萬斛益以官廩隨所在貯之得公私廬舍十餘萬間散處其人以便薪水山林河泊之利有可取以爲生者聽民取之其主不得禁流民死者爲大冢以葬之謂之叢冢自爲文以祭之明年麥大熟流民各以遠近受糧而歸凡活五十餘萬人至和二年召拜同平章事封鄭國公壽八十【言行錄】

○保全無罪

宋邵煜【字日華桂陽人】舉進士爲連州錄事參軍州將楊全誣部民十三人爲刼盜欲寘之死煜察其枉不肯書牘白全願劾其實再系獄按驗得實民由是獲免全坐廢煜代還引對太宗謂曰爾能活吾民深可嘉也賜錢五萬攺右諫議大夫卽命使廣南采訪刑獄歷淮南江浙荊湖轉運知廣州州城瀕海每蕃船及岸常苦■﹝風貝﹞風煜鑿內濠通舟及卒廣人懷其惠多泣者方煜之病朝廷以陳世卿代之【世卿南劍人也】亦良吏廣南計口買鹽人以爲害世卿奏免之於是廣人歌曰邵父陳母除我二苦後世卿官至祕書少監【言行錄像響錄】

○震懾羣偸

宋魯有開【字符翰濠州譙人也】以父宗道恩授祕書郎知韋城縣曹濮有劇盜入境聞公爲政相戒曰魯公去乃可來因遁去知確山縣獨治大姓能撼邑事者縣遂無事興廢陂漑民田數十頃飛蝗不入境富弼謂公有古循吏風薦之守金州有蠱毒獄坐死幾【平聲】十人公曰欲毒人�謀之可矣安得若是眾者訊之果誣時方旱決獄乃雨卒年七十有五【言行錄】

○先閱斷案

宋歐陽文忠公【名修字永叔吉州永豊人】時之大儒每與客談論不言文章惟言政事張舜民怪而問之公曰文章止以潤身政事乃可及國吾昔貶官夷陵方當壯年未厭於學欲求漢史一觀公私皆無因取架閣陳年公案一一披閱其間枉直多是乖錯以無爲有以曲爲直違法循情減親害教無所不有每自嘆曰夷陵��尙爾如此天下至大固可知也於是仰天誓心自是遇事益加勤謹殆今三十餘年出入中外忝塵三事以此自將人望吾必以爲翰墨致身以吾觀之實當時誓心一言之報身歿之後今爲神淸宮眞人【感應篇】

○後得逃卒

宋王平【福之候官人也】章聖時爲許州司理裏中女乘騾單行盜殺諸田�禠【音恥】其衣而去騾逸田傍家收系之吏捕得騾指爲殺女子者田旁家認收其騾實不殺女子平疑之以狀白府守不聽趣令具獄平持益監守怒曰掾懦耶平曰坐懦而奏不過一免耳與其阿旨以殺無辜又陷公不義較其輕重孰爲愈耶守不能奪後數日河南逃卒至許劾之實殺女子者田旁家得活平後爲侍禦史位𨿽不顯三子回向問俱名列國史儒學傳回子文龍有名陰徳之報有從來矣【揮麈錄】

○兄弟怡怡

宋葉夢得【字少蘊蘇州吳縣人】在蔡州時有大豪陳氏家產百餘萬占確山信陽軍羅山兩邑兄弟七人其季爲別宅子父死行錢數千緡以賂上下官吏逐季不以爲弟凡季可辯以爲翟氏子者皆沒之季訴五年不得直夢得悉取前後案牘卻之獨呼季詰曰君曾娶妻誰爲主婚且誰氏乎曰父主婚妻信陽鄭氏也公卽取鄭氏始婚書則其父親迹與其諸兄所代書也乃追視之曰孰謂無案籍乎出其不意皆具服卽析作七分授之不敢復訟後官累至戶部尙書俄遷尙書左丞資政殿學士兼侍讀

【言行錄】

○神明咄咄

宋胡宿【字式平常州晉陵人】宣州爲通判日有一囚獄成當死宿疑之一日衣冠焚香堂上靜坐俄而假寐忽夢一神告曰殺人者吳姓也旣寤急引囚細問囚乃實對某旦起時見一人已死街中被吳姓目死者婦令執到縣久聞吳與此婦姦不得其實何敢言也命根究殺人者果姓吳囚因免死蓋一念靜思之時己足以通於神明矣後宿官至樞密副使太子少師致仕壽七十二【言行錄】

○訊囚非盜

宋趙普【字則平幽州冀人也】爲丞相初爲滁州判官太祖與語奇之時獲盜者百餘人將盡誅之普意其中必有冤者請更加訊由是多全活太祖受禪以佐命功拜門下同平章事雍熙中拜太保兼侍中兼中書令壽七十有一子孫貴顯不絕論者以其安天下之功大是宜有後至於全活冤者亦陰徳也【事略本傳】

○獲贓免僧

宋向敏中【字常之開封人】任西京日有僧暮過村民家求宿主人不許僧求寢門外車廂間許之夜半見有盜自墻上扶一婦並囊衣而出僧適不寐見之懼因夜亡走荒艸間忽墮眢【於袁切井無水貌】井則婦人己爲盜殺在其中矣明旦主人搜之執以詣縣敏中因密使吏訪其賊吏食村店店嫗聞其自府來不知爲吏也問曰僧某甲其獄如何吏紿曰昨日已笞死矣嫗嘆息曰婦人實某村少年某人所殺也吏問安在嫗指其捨吏就捕獲之並得其贓僧乃免死一府咸以爲神敏中後大拜四子傳正國子愽士傳式龍圖閣直學士傳亮駕部員外郎傳範密州觀察使傳亮子經生欽聖憲肅皇后敏中累贈燕王傳亮周王經吳王其後子韶子忞俱顯炎紹間敏中四世孫也【言行錄】

○訪求奴得

宋錢若水【字淡成河南新安人】爲同州推官有富民家女奴逃亡父毌訴於州命錄事鞫之錄事嘗貸錢於富民不獲乃劾民父子殺奴棄屍水中民不勝榜楚自誣服罪皆應死若水獨疑之遂畱數日不決密使人訪求女奴得之遂送於州守乃引以示奴父毌皆泣曰是也富民父子賴以得免守欲論奏若水固辭曰朝廷若以此爲若水功當置錄事於何地未幾太宗聞之自幕職半歲除知制誥二年知樞密事【言行錄】

○平反官升

宋王旦【字子明一云魏州人又云大名莘人】初釋褐知臨江獄有一囚當死求計出之久而不得一夕不寐至五鼓忽然有得急欲趨出時直更者聞空中有聲曰相公出矣吏卒一半皆驚起相向整衣而坐旦出怪而問之卒具以告由是默然心契因引囚出問竟爲平反【平聲】旦後不十年入西掖官至太尉兼侍中三子雍司封郎官衝左贊善大夫素慶曆諫官以端明殿學士工部尙書致仕素諸子鞏尢知名云【影響錄】

爲政善報事類卷之七

●爲政善報事類卷之八

括蒼友竹葉畱景良編

後學陳相良弼注

爲求生路

量移貶所

直囚械系

發粟倉庾

吏懼解綬

民流貸糧

像繪徳報

王判壽長

○爲求生路

宋歐陽觀【吉州廬陵人也】爲泰州判官嘗夜燭治官事屢廢而嘆妻鄭氏問之則曰此死獄也我求其生不可得耳鄭曰生可求乎曰求其生而不可得則死者有與我俱無恨也矧求而有得耶以其求而得則知不求而死者有恨也夫常求其生猶失之死況嘗求其死耶爲吏廉而好施及卒子修年方四歲後爲副樞密參大政天子推恩褒其三世觀贈太師中書令兼尙書令崇國公

○量移貶所

宋馬默【單州武城人也】熙寧中知登州沙門島罪人有定額過數則推先到者入海中默奏曰朝廷旣貸其生矣旣溢額卽投之海非好生之本意今議溢額乞選年深自至配所不足過者移登州神宗深然之著爲定制默時未有嗣一日默方坐堂上忽昏困如夢寐中見一人如符使狀乘空而來左右挾一男一女至默前大呼曰我自東嶽來聖帝有命奉天曹符馬默無子以沙門島罪人事上帝特命賜汝男女各一人未幾而子純生默仕至戶部侍郎寶文閣待制卒年八十有一純隆興初以太中大夫致仕壽八十豈非一念之善而獲此報乎【揮麈錄】

○直囚械系

宋蘇東坡【名軾字子瞻】外祖程公逸【字仁霸眉州人】攝錄事參軍眉山縣有得盜蘆菔根者所持刀誤中【去聲】主人尉幸賞以刼聞獄掾受賄�成之太守將錄囚囚坐廡下泣涕衣盡濕公適過之知其冤謂盜曰汝冤合自言吾爲汝直之盜果稱冤移獄竟殺盜公坐訹【音木】囚罷歸不及月尉掾皆暴卒後三十年公晝見盜拜於庭下曰尉掾未服待公而決前此地府欲召公暫對我叩頭爭之曰不可以我故死公是以至今公壽盡今日我爲公荷擔而往暫對卽生人天子孫壽祿朱紫盈門矣公具語家人沐浴就寢而卒軾幼聞此語已而外祖父壽九十舅氏貴顯壽八十五曾孫皆仕有聲同時爲監司者三人元孫功名益盛尉掾子孫微矣【大全集】

○發粟倉庾

宋範純仁【字堯夫蘇州人】爲丞相知慶州日餓殍滿路純仁不俟奏請發常平封樁粟麥賑之時一路薦饑耕牛殺盡五穀絕種官儲有限方懼未有以繼會是秋蓬生蔽野結實如粟可食所收狼戾民食之餘官糴所收又於臨路市耕牛谷種計口分貸明歲遂大有年後知齊州州有兩司理院囚系常滿多屠販盜切而督償者公曰此何不責保在外使之輸納耶通判起白公曰非不知此苐以此輩凶暴釋之不旋踵復紊官司耳公曰終當如何曰往往待其疾斃於獄中是亦與民除害耳公蹙然曰法不至死而在位者以情殺之豈理也哉遂呼出立於庭下戒勵之曰汝等爲惡爲害不悛在位不欲釋汝懼爲良民害復紊官司也汝等若能悔過自新我欲釋汝皆叩頭曰敢不佩服公令遂釋之歡呼而出是歲犯法者減舊歲之半後爲元������夫【言行錄】

○吏懼解綬

宋向子忞【字宣卿開封人】提點荊湖北路刑獄衡人思之繪公像建祠於城東靑艸寺再使湖北先聲入境而姦吏望風解印綬者數千人湖北營田舊以抑配百姓人不聊生有破產不能償者日號訴於馬前公爲詢究其便利可行者使遵守之罷一切抑配者遠近鼓舞公按部所至立大榜於前云久負抑屈州縣不理者立其下於是積年無告之冤咸得伸雪凡歷仕華眞明道衡廣等州專以擊斷豪舉興利除害伸達冤滯振業矜寡爲務後以本官致仕壽六十有九累贈太中大夫男澣調官廣西政治亦有聲譽【言行錄】

○民流貸糧

宋王某至道初爲譙幕因按逃田時饑而流亡者數十家王力謀安集上疏論列乞貸以種粒牛糧朝廷從之一夕次蒙城驛夢空中有紫綬象簡者以綠衣丱【音貫】童遺之曰上帝嘉汝有愛民心故以此爲宰相子後生一男果至宰相【湖山野錄】

○像繪徳報

宋豫章李后林義山之父修己赴成都通判任時聞太守欲籍張主簿家產而非其罪到任首以爲言守曰此事君不須預李�����義同休戚守愧謝從之張簿具啟致禮以謝李歸���一毫無所受時李年四十有九尙未有子張簿�����神前夫婦日夕拜祝願李通判早生好兒旣而李遷守成��嚴氏有娠李夢張主簿來妻產一子卽後林也後登第至��大夫【江湖紀聞】

○王判壽長

宋張文規【字正夫筠州髙安人】以特奏名入官再調英州司理參軍眞陽縣有民張五者數輩盜牛里人胡達朱圭張運張圄孫等率保伍追捕之羣盜走散獨張五拒抗不去達殺之而取其貲盜不得志反以被刼告於縣縣令吳邈欲邀功盡取達以下十一人送獄劾以爲彊盜殺人煆煉備至皆自誣服圭運二人庾死旣上府事下理院文規察囚辭色疑不實一問得其情又獲盜牛黨以證獄具胡達以手殺人杖脊餘人杖臀而已圭運乃無罪時元佑七年也吳邈以計不行恚憤歸番禺嘔血死文規雪冤獄活十人當得京秩郡守方希覺以其老生無援不剡奏但以舉楮遷撫州臨川丞紹聖四年之官明年夏四月癸卯以驗屍成疾遂困勺水不入口者一月昏不知人事四體皆冷喘息不屬醫以爲必死家人環泣待盡越五月辛未忽微作聲索水飲身漸能動大言曰速差人搬取船上行李家人以爲狂至夜半神气方定乃言初病在牀聞一人呼曰英州下文字卽出觀之有公吏三四人云攝官人照驗公事吾甚恐不知其由告以病��力不能行又無公服吏曰彼中自有公服已具舟岸下矣���與登舟頃刻卽到英州入城視市井人物歷歷如舊稍���官府門廡嚴峻戈戟列衛甚整����餘人將入門��以衣冠至服之而入見殿宇樓觀金碧相照殿上垂一簾��敢仰視俄傳呼驅同行者使前旋卽椊之去最後方及吾���內所問乃吳邈事一一以實對王曰吾亦詳知然須卿至結案貴詳審爾吾因奏曰臣勘此獄使十人將死復生獨不蒙朝廷賞勞【去聲】敢問其說王曰臨川丞卽酬賞也吾曰若推賞格當得攺合入官而今但用舉楮循資耳王曰豈有舉主二人而遽得丞大邑乎吾又奏曰官職旣有定分願以微功少延壽數卽聞殿一索簿俄有吏抗聲云已蒙王判與添一紀吏舉手令出見元追者引登舟卽抵岸送者推出船遂寤時年六十七明年以通直郎致仕至大觀二年七十八歲夢一羽衣來云向增壽一紀今數足矣陰君以公在英州嘗權司法斷婦人曹氏斬罪降作絞刑又添半紀至至和四年壽八十三歲終【夷堅志】

爲政善報事類卷之八

●爲政善報事類卷之九

括蒼友竹葉畱景良編

後學陳相良弼注

屬縣空圄

同庚懷徳

感令如父

察民非賊

處女弗犯

小吏亦爲

薦剡不燎

畫像生祠

脇從免刑

全活有慶

枯骨銜恩

生民倚命

○屬縣空圄

宋許份【字子大知鄧州】政尙寬厚務爲勸戒而人盡其情庭無畱訟蓋一本於誠信故人愛服之在鎭四年一路獄空者八十縣鄰路饑荒冗系道詔公賑濟公置場列室具器用異旗物鳴鼓給食率三日一詣問饑飽而勞【去聲】其病羸凡十月全活饑民二萬六千九百有奇【音機】出禱雨暘歸必易蓋一日湍河暴漲水幾冒城郭危甚閉土門捍之公登城焚香移文水神河一夕復故道郡有百花洲其西圃畦種蔬公拔蔬建堂榜以洲名與民同樂其去之日百姓遮道拜泣比之召父杜毌立祠於堂後兩知楊州除龍圖閣直學士紹興初以壽終【言行錄】

○同庚懷徳

宋尙霖徽宗時爲巫山令尉李鑄卒霖割俸送其母及函骨歸河東且爲嫁其女於仕族一夕夢尉如生時拜且謝泣曰公本無子感公之恩力請於帝今得爲公子矣是月霖妻果孕明年解官歸抵荊渚又夢尉曰某明日當生府公必以小合送及生府公果以小合貯粟米送焉因以合名及長【上聲】惇厚仁孝官至大理丞【感應篇】

○感令如父

宋髙世史【開封人也】廉恕自持知京兆樊川縣靖康�勤王隨軍�辦髙宗卽位經略使唐其姓者差往南京邀車駕世史方行至鞏潰兵旁午嘗與僕從止逆旅捨至暮爲潰兵所圍忽一兵排闥手劍瞪視久之曰公非前宰樊川髙君乎世史頷之則驚失曰我等皆樊川人感縣令惠養恩至今叱其徒皆倒戈敬曰吾父也戒勿犯退具壺漿明旦遣卒數百扈出境後知衡州視民如傷補發累政上供爲石者二十萬爲錢者十三萬而民不知閱一歲斷死刑才二人以雨久徧謁諸祠禱晴其夕談笑而逝吏民哭之哀立祠祭祀歲久不絕後九子九孫皆顯仕路蓋厚報也【影響錄】

○察民非賊

宋陳幾道【開封東平人也】爲汀州司理寧化有盜六人持畬刀夜刈人禾田主逐之五人逸去其一獨畱且殺主人縣官全獲以爲六人皆彊盜也獄具將就誅陳曰持刀竊禾意不在殺也畏主人而去與獨畱而殺者異矣安可無首從而用刑耶由是五人皆原守臣上其事於朝轉姑蘇錄事後仕宦三十年享壽七十有子四人曰識誠諶■﹝言慮﹞皆力學從義方訓楊傑銘其墓曰治獄陰徳可貽後昆斯言不欺當髙其門【神仙錄】

○處女弗犯

羅城使程彥賓進攻遂寧城下之日左右以二處女獻皆蔚然有姿色時公方醉謂女子曰汝猶吾女安敢相犯因手封鎖置於別室及旦訪其父毌還之皆泣謝曰願太尉早建旌節彥賓曰旌節非所願但願死時無病便是好了其後官至觀察使年九十有七無疾而卒諸子皆官孰謂作如是��無厚報者乎【感應篇】

○小吏亦爲

宋李之純凡三任成都漕仁民愛物蜀人安之按察之餘尢畱意於掩骼埋胔小吏徐熙本省人頗知爲善之純專以委之熙亦身任其責一日市西金花街百姓王彬者以病入冥司見朱紫數官坐廳召熙前曰適天符下李之純以葬枯骨有功更與知成都一任汝以主行文字有功賜汝一子及第汝爲人淳愨人必汝信歸可宣言庶皆知勸三年李之純果加寶文閣學士知成都府徐熙有子名適亦於其年李常寧榜登第【江湖紀聞】

○薦剡不燎

宋鄭庚爲吉州太和丞虔寇聚擾郡邑丞相朱勝非自九江移治廬陵庚薦副將楊勍使立功贖罪朱納之遂破賊奏凱感庚之恩縳男子二十衣【去聲】以緋衣遣卒部詣庚所使其作親獲徵賞庚驗之平民也解縱之庚自有他功可遷秩旣列上吏部����沮經年未完適六部大火案牘皆空庚時爲蕭山丞忽見寨卒攜文書數幅來言隔江望臨安火有大風飄此落沙洲上往就視之見公姓名敢以獻取而閱之乃吏部甲庫案行遣賞典也持以白縣縣白之府府爲申送省部遂獲進秩一階人以爲不殺一十男子之報【夷堅志】

○畫像生祠

宋羅棐恭紹興中爲道州僉幕朝旨命鞫邵州張巨駟獄初巨駟爲仇家誣與賊通獄吏楊錫得賂力主仇家遂起大獄連坐者三百餘人庾死者六七十人黥而流者二十八人沒入資者十八家棐恭具得其實錫不得隱卽首服棐恭正其罪由是黥而流者返沒入者給還民得直者皆畫像祠焉後累遷至武岡軍守乾道丙戌端坐而逝【墓志】

○脇從免刑

宋陳皓【贛州石城人也】建炎初寧都惡少李惇仁謀亂侵軼石城皓與��巡檢劉僅共破之僅貪虐一時脇從者以喜怒生殺之皓從容諫止獲免者數萬人平日仇怨深者尢當營救之人服其長厚僉謂陰徳在人後必有顯者皓二子敏觀察使南康郡開國公球禦前武鋒�統制孫男十一人孝傳以軍功自奮餘皆世賞皓累贈至武翼大夫【墓志】

○全活有慶

宋李超【冀州人也】爲禁卒從大將潘美爲掌刑刀美嗜殺戮超常緩之怒釋多全活人以爲有陰徳其子浚官至右司郎中樞密直學士浚二子昭述翰林侍讀學士昭遘天章閣待制【事略】

○枯骨銜恩

宋陳向元豊間爲開封府界使者嘗行部宿陳畱佛寺夜聞垣外洶洶若有人聲起燭視之四望積骸蔽野皆貧無葬者委骨於此向測然哀之卽具所見聞奏請斥官地數頃葬之卽日報可仍命總其事凡得遺骸八萬餘每三千爲坎皆溝洫十五爲曹序有表總有圖規其地之一隅以爲佛寺歲令寺僧之徒一人掌其籍向後至員外郎元佑初出爲江西運副徙知楚州以壽終【言行錄】

劉禹錫云有崔承元者因官治一死罪囚出活之囚後數年以病自致死一旦崔爲內障所苦喪明逾年後半夜嘆息獨坐時聞階際間悉窣之聲崔問爲誰曰是昔所蒙活者囚今故報恩至此遂以羊肝丸方告訖而沒崔依此合服不數月眼復明因傳此方於世羊肝丸方黃連末一大兩白羊子肝一具去膜同於砂盆內研令極細眾手撚爲丸如梧桐子每服以暖漿水吞二七枚連作五劑瘥但是諸眼目疾及障翳靑肓皆治之禁食豬肉及冷水【出經史本艸】

○生民倚命

宋虞琪【字齊年隆州人】漕夔路者一漕潼川者再於蜀民有生死骨肉之恩當他道鞭索聚斂牛馬其入之日蜀民猶晏然倚之爲大司命紹興丁卯六月無疾含笑而逝琪平生陰騭及人者多丞相虞公允文乃其子也【言行錄】又仙並監蘭池鄕民鮮逑因病恍惚見三黃衣吏持檄追之送死見一大城門闕三重宮室甚壯遇故人曹惟吉曰有故人在勿憂曰誰耶曰虞太愽今判更生道明日爲更生佛矣宜速往少焉吏引入殿下有王者冕旒坐其上謂逑曰爲我語家人令設更生道場且誦更生佛號語畢有白光騰上室宇赫然逑出至大樓闕下望題榜綠牌金字曰大慈大悲更生如來才出門卽蘇時紹興十八年六月二十六日也明日詣虞氏述所見適虞公小祥日也虞公生平不讀佛書但方軍興時諸道以聚斂爲先務惟虞所部獨晏然不擾紹興十七年六月二十七日微疾憑幾不言忽曰古佛俱來吾亦歸矣子允文傍立泣下又顧曰身得爲佛有何不可遂含笑而逝及逑事傳公成佛之事益顯更生佛名見大涅盤經【夷堅志】

爲政善報事類卷之九

●爲政善報事類卷之十

括蒼友竹葉

畱景良編

後學陳相良弼注

私財惠下

孤女蒙恩

貢爲減額

遺不到門

蝗自出境

蜂免歸禦

授道賜號

升元有據

修垣拯溺

赦死自誣

鄕薦無忝

廟食有餘

道理最大

爲善最樂

○私財惠下

宋吉州太守史彌忠以大旱委官下八邑覆實減放苗額十八萬奏聞時其堂弟衛王史彌遠當國不凖止放三分彌忠遂以己俸及私財代償百姓徳之任滿不復仕其後長子嵩之至丞相次子巋之湖北憲三子巖之沿江制置四子嶤之知饒州再知寶慶府九孫皆食祿貴顯彌忠晚年與齊魏國太夫人康健就養並享髙壽而終【夷堅志】

○孤女蒙恩

宋趙仁美【天水人也】授蒲城令素曉星命自謂官不過邑長壽不過六十有日者謁之亦如其言將遺女先覓得一女僕一日命其掃庭忽擁篲而泣令問其故對曰某姓王父名徳麟嘗爲此邑令某生此縣中因思父母不覺涕下仁美因愴然曰何至是女曰某生不辰兵革亂離被人掠賣一至於此仁美白妻輟嫁女奩具先嫁之忽一日先謁日者至大駭曰昨覩君官盡命將殂今日觀君祿壽未可量也豈政有異能雪冤濫獲是報乎仁美曰某粗守法固無出死入生之事謁者曰請細籌之趙因話嫁女僕事答曰只此是矣更何求焉因再賀曰此去壽祿未可量也【搜神記】

○貢爲減額

宋王居正知婺州貢羅歲計萬疋崇寧後希進者增其數以市恩遂至五倍民力大屈建炎中詔蠲其二萬八千著爲定制閱四歲主計者格前詔建白責歲輸一切視崇寧之舊公三上章未報遣僚屬詣政事堂言狀大臣方持其議督促郵傳旁午公置其檄不行掾史震栗交謁更諫公曰吾願身坐之不以累諸君呼史爲文書付曹曰卽有譴諸君盍以此自解公復手疏五不可以奏上感悟亟如公請免符下裏輸戶歡懌若更生異時公歸自永嘉道出婺女一郡之人至郭東迎父老拜車下曰公去八年吾州免二十萬縑又運司移文州供禦鑪炭下其式膚理必胡桃鵓鴿公報曰炭之限期則諾彼民以炭爲業者率居深山安知所謂胡桃紋鵓鴿色耶上方躬簡儉以新風俗臣下欲以浮侈敗之不可他日還朝爲上語之上曰朕服膳未嘗問精粗況附火取溫暖而己豈敢較炭之文色後官至兵部侍郎【言行錄】

○遺不到門

宋周嗣武宰吉州永新有豪姓素與吏輩爲囊橐每邑宰至卽啖以土物往往爲所持公不絕其禮謁有以物嘗試者公卽取通信吏痛懲之豪姓戢服民情始通一邑大治又先爲臨川丞日受納苗米有事例錢公亦不以歸己又始爲興國軍司法有侄誣叔攘家財之獄歷歲不決公一詰之遂得直守愧謝一縣之獄遂平後累官至戶部侍郎致仕以壽終遺表贈四官大中大夫【言行錄】

○蝗自出境

宋劉敞【袁州臨江人也】守鄆州鄆比易守政事不治訟或累月不決敞至撥遣簿書細務決平獄訟不數日則己無事月餘境內盜賊屏【音丙】息道不拾遺先是西路久旱麥不登尢多蝗虫敞入境而雨至州數日蝗自出境亡去歲以有年【言行錄】

○蜂免歸禦

崇寧間會稽陸公傳爲宣城太守有司責歲貢蜂兒峻甚公上章曰蜂兒未孕毓【音育】之物不足以供禦願賜停罷以廣陛下好生之徳詔許停罷一年公嚴行禁止采蜂人戶犯者痛懲管下遵守甚力公一再歲夏夜感瀉疾內逼忽至混門外蜂陣遮障喧飛殆不可入卽呼守宿者以火視之有巨蛇臥於混門之內張吻廁上咸皆驚異嗚呼蜂之微物亦能報恩可以人而不如物乎【戒殺事類】

○授道賜號

王老志本濮州一推司以不敢棄法受賂竟遇鍾離先生授以道要遂能前知禍福徽廟嘗召至賜號洞微先生【感應篇】

○升元有據

王昌遇本潼州一推司亦以不敢棄法受賂竟爲上帝收錄白日上升今爲保和眞人【感應篇】

○修垣拯溺

宋方蒙元佑中爲侍禦史時汴水湍急失足者隨流而下不可復活舊有短墻爲限往來久而傾圮蒙建言乞修短垣其疏略曰臣聞爲治先務在求民疾苦與之防患去害至於一夫��若己推而納之溝中汴流迅急墮者不救頃年並流築短墻爲之限界今墻隳岸狹近有馳馬逼墮河者果於隳圮之處欲望降旨京城沿汴兩岸下至泗州並流修墻以防人跌馬驚之患使天下皆知惜一民之命若保赤子亦聖時之仁術也朝廷從之蒙三子元修元若元廸皆有聲於宣政間世以爲陰徳之感【揮麈錄】

○赦死自誣

周必大【字子充】監臨安府和劑局門局內失火延燒民家遠捕居民及局吏系獄未論報間子充問寺吏曰假設火自官致當得何罪吏曰當除籍爲民耳子充遂自誣服坐是罷職吏民得免死子充歸道謁婦翁翁肅容坐定門外雪交下童子掃雪於庭翁頗不樂意謂妻以女本爲門戶計旣失官缺前望殊不爲禮復私訝前一夕夢掃雪迎宰相未知爲何祥也惟子充至在雨雪中其它絕無賓客姑畱宿然後歸子充益自刻苦讀書試愽學宏詞科子充之如京師也寓一班直家其妻一日攜一小冊自外至借觀則鹵簿圖也悉錄記之及入試果以此命題遂中【去聲】詞科官至宰相封益國公豈非一念之善而獲如是之報歟【言行錄】

○鄕薦無忝

宋黃鏞景定甲子以建安書院山長充泉州解試官校文日有一卷爲之黜落忽假寐夢一嫗拜於案前哀告謂其孫今歲應試鄕舉妾爲城隍司進至看護該捲適爲侍郎黜落妾己爲攜在案上矣乞爲陶鑄夢覺則所黜之捲己果在案細視復黜之夜夢嫗告如初且言其夫昨爲州司推款吏嘗活二罪囚有此陰功故吾孫當預鄕薦侍郎逆天可乎早起釣後兩場則論果可取因取充數及揭曉後視之則論亦卑哉無甚髙也【影響錄】

○廟食有餘

運使劉應龍平生仕宦以廉潔著至元丁丑八月間無病而死其夕龍興路奉新縣威古大王殿廟祝夢儀仗迎新王至熟視之則劉公也豈非公廉而死爲神乎【江湖紀聞】

○道理最大

宋太祖問趙韓王普曰世間何物最大普對曰道理最大【言行錄】

○爲善最樂

漢明帝間東平王蒼曰處家何等最樂蒼對曰爲善最樂

爲政善報事類卷之十

