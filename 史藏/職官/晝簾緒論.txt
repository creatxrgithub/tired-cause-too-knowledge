晝簾緒論

﹝宋﹞胡太初撰

●目錄

盡己篇第一

臨民篇第二

事上篇第三

僚寀篇第四

禦吏篇第五

聽訟篇第六

治獄篇第七

催科篇第八

理財篇第九

差役篇第十

賑卹篇第十一

用刑篇第十二

期限篇第十三

勢利篇第十四

遠嫌篇第十五

●盡己篇第一

蒞官之要曰廉與勤不特縣令應爾也然縣有一州之體而視民最親故廉勤一毫或虧其害於政也甚烈且人孰不知廉吾分內事也物交勢迫浸不自由素貧賤者有妻子啼號之撓素富貴者有口體豢養之需喜聲譽則飾廚傳以娛賓務結托則厚苞苴以通好又其甚者婚男嫁女囊帛匱金皆此焉是資𨿽欲廉得乎貪黷亡恥之人固不暇卹稍有畏淸議者亦不過曰吾上不竊取於公帑下不妄取於民財足矣收買飲食素有官價吾行之奚愧供需賓客例敷吏貼吾循之奚怍不知以官價買民物民貧其何以堪而責吏供需他日史以曲法受賂敗令責之得無愧辭乎故其要莫若崇儉苟能儉則買物不必仗官價以求多也燕賓不必科吏財以取樂也苞苴不必講廚傳不必丰也蒞官之日無異處家之時而用官之財不啻如用己之財斯可矣又孰不知勤吾職分之當然也聰明有限事機無窮竭一人之精神以抳眾人之姦詭已非易事況有愚暗無庸者一切聽可否於吏手苟且取具者率多黜智能於不用甚則銜杯嗜酒吹竹彈絲圖享宦遊之樂遂至獄訟經年而不決是非易位而不知詞訴愈多事機愈夥卒不免於司敗之見詰縱有銳意自彊者幾何人哉自其酬應日繁心力日耗方虞稅駕息肩之無其所何幸吏牘已備俛首涉筆終亦歸於苟道而已故其要莫若淸心心旣淸則雞鳴聽政所謂一日之事在寅也家務盡屏所謂公爾忘私也勿以酒色自困勿以荒樂自戕也今日有某事當決某牒當報財賦某色當辦禁系某人當釋時時察之汲汲行之毌謂姑俟來日則事無不理而此心亦寧矣吁此廉勤之大略也他猶有可言也心不可不平平心則物情無往不燭怒不可或遷遷怒則吏民將受其枉其令必簡其政必和非時營繕所合力懲托辭科輸所當痛革子弟門客勿令與外人吏輩交接或恐有往來結托之嫌則禍起蕭墻若何拯療吏民婦女勿令其出入織紝貿易或恐有交通關節之謗則事干閨閫未易施行勿帶醫術或有干請難以相從勿置親隨處之內外皆所不便在己者旣巳曲盡則何施不可何事不公何盤根錯節之足慮哉故愚以盡己冠之篇首云

●臨民篇第二

令爲民父母以慈愛爲車以明斷爲軏而行之以公恕斯得矣今之爲令者知有財賦耳知有簿書期會耳獄訟一事已不皇悉盡其心撫字云乎哉教化云乎哉昔陽城自署曰催科政拙撫字心勞考下下陽城已矣誰肯甘心下考而竭其撫字之誠者不知九重以赤子授之令固望其字吾民也而可孤所寄乎故令視事之初其先務有四曰崇學校夫士者民之望也鄕校者議政之地也諸學奠謁之餘便當延見衿佩假之以辭色將之以禮意詢風俗之利病諮政事之得失廩餼必丰課試必謹其端厚俊秀者獎異之其詞訟蔓及者覆護之其淩辱衣冠者懲治之則士悅而知慕矣曰獎孝弟人情敬其父兄則子弟悅故當首延父老以寓敬愛之意然後博詢鄕曲其有孝友著聞行義卓異者必屈己求見必置酒登延護其門閭寬其力役使邑人靡然知效或有兄弟訟財親族互訴者必曲加諷諭以啟其愧恥之心以弭其乖爭之習聽其和允勿事研窮則民俗歸厚矣曰勸農桑令以勸農系銜朝廷以勸農著令非不勤至今也不然歲二月望爲文數行率同寮出近郊集父老讀之飲食鮮少甚至折錢事畢卽自攜酒肴妓女宴賞竟夕實意安在哉令到官之始不必姑俟來春便當以農桑衣食之本諄諄然諭之而所以妨害病擾之者必懲必戒則民斯咸安其業矣曰略勢分令爲近民之官而今也民視令不啻如天之遠如神明之可畏銜冤茹苦無由得入令尹之門幸而獲至其前則吏卒禁訶笞朴交錯畏懦者已神銷气沮矣故欲通下情莫若大啟門庭屏去吏卒躬自呼之幾席之前康色詰問以盡其所欲言其壅蔽不得達者則設鑼縣門之外俾自扣擊如是則民情無有不獲自盡者矣行斯四者他如賑卹之不可不時追逮之不可或濫毌事橫斂毌事酷刑非甚不便於民不必好爲更革非甚宜益於民不必輕爲興舉其餘節目皆當次第而廣充之𨿽然愛民之要尢先於使民遠罪夫民之麗刑豈皆頑而好犯哉愚蒙亡知故抵冒而不自覺令宜以其條律之大者榜之墻壁明白戒曉曰某事犯某法得某罪使之自爲趨避其或有犯到官哀矜而體察之照法所行與殺一等亦忠厚之徳也若悉欲盡法施行則必流於酷矣昔卓茂爲密令諭其民曰我以禮教汝汝必無怨惡以律治汝汝何所措其手足乎吁此仁人之言也凡爲令者宜寫一通寘之座右

●事上篇第三

令領一邑太守察之諸監司察之所以防污虐戒曠敗也公正自飭廉謹自將固令所當持循職事攸關尢合加察轉漕司惟財賦耳縣道賦入自有定數率是輸之郡家本自無甚干涉其它戶婚詞訴吾惟決之以公奚懼焉常平茶鹽司惟廩役與鹽課爾不產鹽之系銜處於鹽無預若齊民之差役公吏之敍役與夫常平義倉之斂散吾無偏私無侵移又奚懼焉惟提點刑獄司則視諸司爲獨重何則刑獄民命所系苟有過誤厥咎匪輕殺傷多委同官驗視安知其無或疏鹵乎罪囚淹禁動經歲月安保其無或疾病乎結解公事惟憑供款又安信其果無翻異乎有一於玆便罹憲网故惟在我者無往不謹不審而又得部使者察其忠實寬其鞭驅庶乎可以免厥咎也其次本州島則視憲司爲尢重何則州縣一家也令之視守猶子弟之於父兄也情苟不通事無可集若財賦若獄訟若日生事務無一不與相關而縣之最被害者莫�不時專人每專人一來陸蔑名分擒捽�貼�者數百千小者百餘千方得其去又其次�稅專差吏拘催酒稅專差史監督日食之供需公事之懇告令無不聽命惟謹甚而擅興威福轄養娼妓需覓器用裒取錢物無所不有令謁郡之始便當明稟史君某職事不敢不勉而縣家苟有不逮亦乞加體卹之仁仍乞給紫袋歷二道絡繹往來彼此咸禦名書之庶幾事情無有不達而文移之督促可省也如經兩月事不辦集然後甘受專人之擾慢令之罰若稅賦虧日額酒稅虧月額者率十之四五卻乞遣吏監督不然告寬轡勒容竭其長大州家亦欲集事爾差專人差公吏豈其得已令若恃其相容遂至弛怠公事不集財賦不登亦奚咎夫郡之督促哉𨿽然奉法循理盡瘁效職監司郡守之難事猶可也惟是臺幙郡僚或捧檄經從或移書請托賓餞稍有不至奉承稍有不虔賢明仁厚之人固能推誠相亮否則情好易睽間隙易啟始於職事相關之際捃摭橫生甚而使長會聚之時譏讒肆入蓋有陰中其毒而獲戾者多矣故令之待臺幕郡僚者寧過於勤毌失之怠寧過於恭毌失之簡寧過於委曲毌失之率意而徑行此亦可以杜無妄之災矣

●僚寀篇第四

縣之有僚寀兄弟等也兄弟有鬩墻之釁則家用不和何以干蠱而禦侮哉縣僚本無慢長官之心而每有與令不相能者非他也令挾長以臨僚寀僚寀復睚眥不相下勢必至於睽且忌不知縣無州郡黜陟之權合轍而馳同舟而濟令苟怡怡相與孰不竭力以佐令乎然相得每難而相失每易公事分委佐廳俾之書判或意見偶異或請托所牽未能與令意合令輒自行攺判或牒請再擬則其情易以相失孰若平心量酌其是否過廳面議使之欣然竄易而無怨心乎佐廳吏人有過令遽呼上杖之於庭縣吏或有咆哮佐官亦復自行鞭撻遂致彼此猜忌因成讎隙則其情易以相失孰若致委曲於其本官令其自行決遣使之赧然愧服而無怨心乎丞簿而下俸入極微曾不足以養廉而令輒拖壓累月令𨿽不明支已俸卻或於官錢移易貸用其何以得同僚之心故同僚俸給須當按月支送或一時匱乏則明以相告令亦不當先支已俸及有移貸之私收支簿歷使之通知可也如是則又孰不怡然相體能與縣家同休戚乎令始至之日必延見僚寀歷述獘端悃愊無華肝膽相照職事關系彼此明言毌懷忍以含怒廳吏間諜彼此斥絕毌嗜聽以相猜心同一人事同一體則政和而民受其福矣豈惟民之幸亦令之幸也𨿽然同官皆忠良之士固自悉無可慮彼有沈鷙很戾者或挾才以相陵或侵權以相撓或陰謫長官之短或樂受讒者之言則將柰何哉令豈無假故疾病勢必委佐官暫攝而攝者輒變亂其統紀縣道庫眼亦有屬佐廳司掌及有財賦合屬佐廳催督者而佐官輒視爲己物不與縣道通融則又將柰何哉吁此當以誠感不當以勢爭以誠感則禮意必周懇白必豫使之自有所不敢爲以勢爭則意義日睽讎隙日甚或相訐或互申獘有不可勝救者此令所當深戒而早圖者也

●禦吏篇第五

人皆曰禦史不可不嚴受賕必懲無赦不知縣之有吏非臺郡家比臺郡之吏有名額有廩給名額視年勞而遞升廩給視名額而差等故人人皆有愛惜己身之意顧戀室家之心乃若縣吏則不然其來也無名額之限其役也無廩給之資一人奉公百指待哺此猶可也縣官日用則欲其買辦燈燭柴薪之屬縣官生辰則欲其置備星香圖彩之類士夫經從假寓館捨則輪次排辦臺郡文移專人追逮則裒金遣發其它貪黷之令誅求科罰何可勝紀嘻彼財何自來哉稍有貲產者又孰肯爲吏哉非饑寒亡業之徒則駔狡弄法之輩非私下盜領官物則背理欺取民財爾愚嘗妄思周官胥徒府史之制有名職廩稍之供是以吏皆廉平俗亦醇厚今時殊事異縣道財賦煎熬捄過不暇給而暇辦吏俸哉此說殆類談河爲令之計者亦不過曰廉以率之耳其身正不令而行常堂供需生辰獻壽等一切罷去我旣不科求於吏吏縱未知悛攺在我責之可無愧辭然後弄權者必懲犯法者必斥至有稍能任事之人令或倚以爲用彼輒妄自誇說謂事無小大是非曲直率由於我汝乞我金若干我令汝事必勝已而果然甚至駕說於本官以爲巧取之地吏之溪壑未飽而令之惡聲已彰矣間有縣令精彊者一切不肯任吏吏則廣說道理曲爲遊揚使令不容不從其言此術又不行則必於令啟處之間自與儕伍私相評議使其語陰入於令之耳令不之察謂其無心之言從而信之而不知已墮其計中矣吏之姦詭萬狀最不可不深防密察故欲吏之不受賂斷無可行之策但使事事淸明人無觀望知吏之不必囑賄之不可行巳爲政之善矣乃若俗自醇厚吏自廉平非如前所謂循周官之制不可也波流日靡孰挽而東徒增太息云爾

●聽訟篇第六

孔子曰聽訟吾猶人也必也使無訟乎人情漓靡機事橫生已難使之無訟惟盡吾情以聽之而巳縣道引詞類分三八始至之日多者數百少者亦以百數令憚其煩遂有展在後次並引者不知省訟固自有道若憚煩拖後積壓愈多𨿽竭其精神難理矣或謂不拘日子有狀卽受可免積壓然縣家事多若日日引詞則訴牒紛委必將自困不若間日一次引詞卻將鄕分廣狹分搭遇一則引某鄕狀遇三則引某鄕狀遇五遇七遇九各引某鄕狀不得攙越庶幾事簡易了且彼有一時忿激便欲投詞需日稍久怒解事定必有和勸而不復來者此其當行者一也分鄕定日此止可爲常事設若鬭毆殺傷水火盜賊不測等事亦俾待次不亦晚乎卻如前之說置鑼於縣門之外不以早晚咸得自擊鑼鳴令卽引問與之施行若有事情急迫合救應者便與救應合追捕者便與追捕合驗視者便與驗視卻不可因循失事此其當行者二也詞訟到官類是增撰事理妄以重罪誣人如被毆必曰殺傷索財必曰劫奪入其家必誣以作竊侵墳界必誣以發墓此類眞實固有而假此以覬有司之必與追治者亦多要當明立榜文嚴反坐之法須令狀尾明書如虛甘伏反坐六字異時究竟果涉虛僞斷當以其罪罪之則人知畏而不敢飾詞矣此其當行者三也詞訟在官不與結絕所以愈見多事每一次受牒新訟無幾而舉詞者往往居十之七八徒費有司之閱視徒勞人戶之陳請不若先行告示凡有詞在官如易於剖析卽與施行但有追會不齊究實未到合聽有司區處不應疊疊陳詞今以兩月爲期如兩月之外不覩有司結絕方許舉詞不然並不收理此其當行者四也縣道每有姦狡頑嚚之人專以教唆詞訟把持公事爲業先當榜文曉諭使之盡革前非若有犯到官定行勘杖剌環押出縣界必懲無赦凡遇引問兩爭應答之辭與狀款異此必有教唆把持之人也須與研窮根勘重寘於罰此其當行者五也凡與一人競訴詞內必牽引其父子兄弟七五人甚至無涉之家偶有宿憾亦輒指其婦女爲證意謂未辧是非且得追呼一擾費耗其錢物淩辱其婦女此風最不可長令須察其事勢輕重止將緊要人點追一兩名若婦女未可遽行追呼且須下鄕審責供狀待甚緊急方可引追此其當行者六也不應爲有罪不許因事告事法令昭然而今之爲令者喜聞人家隱微於是告訐之風滋長甚至收人白札子見之施行於是愈無忌憚妄行指摘而民無寧居之日矣此亦合預行榜諭告訐者未問虛實先坐不應爲罪若狀詞本訴之外因而告首其家隱微者亦勿聽理並先坐罪此其當行者七也引到詞人供責必須當廳監視能書者自書不能者止令書鋪附口爲書當職官隨卽押過其事輕理明不待證會者自可隨手決遣若涉追證費勘會亦只憑此初供最不可押下案致令胥曹得以恐脇說誘而使之變易眞情此其當行者八也大凡蔽訟一是必有一非勝者悅而負者必不樂矣愚民懵無知識一時爲人鼓誘自謂有理故來求訴若令自據法理斷遣而不加曉諭豈能服負者之心哉故莫若呼理曲者來前明加開說使之自知虧理宛轉求和或求和不從彼受曲亦無辭矣此其當行者九也令每遇決一事案牘紛委憚於徧閱率令吏摘撮供具謂之事目不知吏受人囑其理長者不爲具出而理短者反爲聲說以此斷決多誤不若令自逐一披覽案卷切不要案吏具單兼勝者固有理而負者亦未嘗無道理可說特不若勝者之多耳令合先述其是而折其非則負者𨿽欲番訴不可得矣此其當行者十也此姑論其大略若夫隨機應變遇事酌裁神而明之使民宜之則在明有司

●治獄篇第七

刑獄重事也犴狴惡地也人一入其中大者死小者流又小者亦杖寧有白出之理脫或差悞胥吏奚卹其咎必屬之令縱可逃陽罰亦必損陰徳詎可不加謹哉一曰禁系必審二曰鞫視必親三曰墻壁必完四曰饑寒必究五曰疾病必察六曰疑似必辧七曰出入必防令每有私忿怒輒置人於圄兩爭追會未圓亦且押下佐廳亦時有遣至者謂之寄收長官多事漫不暇省遂致因循淹延不知一人坐獄闔戶抱憂飽暖失時疾病傳染殆有甚可慮之事而又有合共處不合共處者蓋兩爭若使異牢則有賂者可使獄吏傳狀槁通信息而無賂者必被其害孰若使之共處可以互相察視乎健訟之徒樂入囹圄因得以唆教獄辭變亂情節孰若別處一牢而使之不得與余囚相近乎羸老之人必察其有無疾病或致沈重徒見費力婦人女子必察其有無娠孕脫有墮墜無以自明此所以禁系之不可不審也在法鞫勘必長官親臨今也令多憚煩率令獄吏自行審問但視成款僉署便爲一定甚至有獄囚不得一見知縣之面者不知吏逼求賄賂視多寡爲曲直非法拷打何罪不招令合戒約推款不得自行訊鞫公事無小大必令躬自喚上詰問再三頑狡不伏盡情然後量施笞榜周官有五聽之法亦以獄情難測不可專事箠楚也在法一更三點長官親自定牢今也聽政無暇則委佐官飲酒相妨則委典押不知脫有逃逸咎將誰執況吏輩受賂則𨿽重囚亦與釋放安寢無賂則𨿽散禁亦必加之縲紲最不可不躬自檢察昔熊子復宰曁陽日間不時趨獄點視夜則置一鈴其索直達寢所夜半掣鈴獄卒應喏否則必罰由是並無不測之慮最爲可法此所以鞫視之不可不親也今在在州縣獄多有頹墻敗壁不甚完固者固當亟加整葺然罪囚姦態萬狀尢宜深防每有獄吏受重囚賂放其自便日間囚以飲水爲名將水潠壁浸漬泥濕夜深則鉆壁踰墻倏然而遁吏卒睡熟無由知覺洎覺則追之已無及矣此最利害令當審量罪囚輕重重者勿使處近壁之匣墻之上必加以茨壁之內必夾以板每五日一次躬自巡行相視有不完處隨加修補戒飭吏卒每夜不可止畱一人直更須要每更輪流兩三人明燭巡視諸牢次早令出廳先詣獄點名然後僉押文字日以爲常墻壁之當完者如此獄囚合給糧食自當於經費支破有因縣道匱乏而責諸吏者不知官給尙欲減克而可使吏供輸乎寧節他費此不可節也人當日給米二升鹽菜錢十文朝巳晚申立定程序獄子聲喏報覆令躬點視然後傳入其有家自送飯者當卽傳與仍點檢夾帶毒藥刀仗銅鐵器皿文字之屬春夏天气蒸鬱須與疏其牎欞蠲其穢污使不至卑濕奧渫致興疫癘如稍向寒便當糊飾戶牖支給綿炭使各得溫暖和適可免疾患饑寒之當究者如此不幸獄囚有以疾病告者將柰何哉曰此不可不察也有實病而吏不以告者有未嘗病而吏誣以告者蓋吏視囚猶犬豕不甚經意初有小病不加審詰必待困重方以聞官甚至死而後告者若有貲之囚吏則令其詐病巧爲敷說以覬責出漸爲脫免之地此令所當深察責在推司日具有無疾病申令於點視之際又自躬加審察如以病告者且與召醫治療日申增減其甚困頓不可支者然後責令親屬保識前去若必待病重方始聞官者推吏必寘於罰不然萬一死者接踵憲司歲計人多令能免咎乎又不幸獄情有疑似而難明者將柰何乎曰此不可不辧也世固有畏懼監系覬欲早出而妄自誣伏者矣又有吏務速了彊加拷訊逼令招認者矣亦有長官自恃己見妄行臆度吏輩承順旨意不容不以爲然者矣不知監系最不可泛及拷訊最不可妄加而臆度之見最不可恃以爲是也史傳所載耳目所知以疑似受枉而死而流而伏辜者何可勝數諺曰捉賊須捉贓捉姦須捉雙此𨿽俚言極爲有道故凡罪囚供款必須事事著實方可憑信不然萬一逼人於罪使無辜者受枉罰令得無恔於心乎乃若獄門出入之禁其責專在當日推司監牢嚴行拘督應當日而拋離不到者有罰吏卒非系在獄而輒入者有罰令自點察之外許人告訐罪人水火茶飯各須有人監臨事畢卽入元處不得放令閒散逐牢內門無故不得輒開若家屬傳送茶食不得私令與囚相見吏卒亦不得因而與之傳遞信息漏泄獄情此皆所當深致其防者也夫縣獄與州郡不同州郡專設一官故防閒曲盡縣令期會促迫財賦煎熬於獄事每不暇詳謹罪之小者縣得自行決遣罪之大者𨿽必申州而州家亦惟視縣款爲之憑據則縣獄豈不甚重而令之任責豈容不曲盡縣心哉故愚於此反復諄復不嫌於贅

●催科篇第八

今之作縣者莫不以催科爲先務而其獘有不勝言者最是鄕胥走弄簿籍漫漶不惟驅督不登縣受郡之責抑亦逼抑過甚民受官之害邇者廷紳奏請以十戶爲一甲一甲之中擇管額多者爲首承帖拘催自浙而江往往行之已徧今不當別爲規約止是就此察其獘而圖其官民兩不相病者爲善耳愚嘗思之去官之病者爲說有三去民之病者爲說亦有三其一曰民戶合管產業籍之於縣縣道合抱稅額籍之於州州視額督趣縣視產起催此例程也然多有坍廢有逃絕郡𨿽迫之縣縣實無可催者官之與吏徒被督責不若先與刷具事故數目實計若干申州乞差官究實與蠲其額容俟他時興復仍舊起催仍申省部照會或太守難之令能於合催財賦盡數趣辦使郡用不至匱乏當亦自能聽從也其二曰起催稅物例是勒逐鄕鄕胥供具合管數目以憑給引不知鄕胥與富彊之家素相表裏有稅未卽具上或不盡具至有每年不曾輸官者卻止將善良下戶先具催數或多科尺寸逼令輸納此只合選稍公實吏人具出等則先次起催上三等而後徐及四等以下戶令又自將前兩年產稅簿點看如吏人當具而不具與夫當催而不催者皆有罰所以不用新造簿而必用舊簿者防鄕胥爲欺也若諉曰升降不等過割不時畢竟田主𨿽易而田則未嘗易自可挨究官物之所在如是則無陷失之患其三曰每日催到官錢至夜方有定數巳難入庫多是寄畱廊頭或公吏處遂至侵貸移易或有止以虛數影過者其法合置兩大櫃且與權行收鎖來早或躬親或委官點數入庫不可因循又須擇家計稍溫行止稍明有親戚保識人充庫子每旬休與之點視及將收支簿歷驅磨其庫壁須用板夾持十分堅固待其欺瞞侵盜之後𨿽斷剌估籍與夫抑勒眾人塡納亦無及矣此去官之病當爾其一曰甲帖之設本以優役戶今乃以困官戶蓋起催本是戶長之責今官戶不應役者亦承帖催科矣姑置勿論但差甲首之時獘幸尢多有囑者稅額𨿽多乃與分爲三數引而常爲甲下戶矣無囑者稅額𨿽少乃與最少下戶同引而常爲甲首矣不特先期輸納而甲下十標欲其分給人戶有居於縣市者有居於外都者安能一一識認其家最爲被擾莫若各隨都分等則分差一等戶止與一等共甲仍不許將合納數目分作別引其納足乞攺付下次者案吏不得邀阻違許執覆將吏科斷其二曰民戶之受害者莫甚於巳納重追皆由案吏不相關照鄕胥不與銷豁夫先期樂輸本是畏法而點追苛擾與未納同又且呈鈔繳引分外費用人誰肯先輸乎此合責之典吏每日將巳納戶名逐項銷豁若泛常引標成見印給者須要典押用保明印子若不時點追令自判押者兼要鄕胥保明卽非重追如虛甘罪異時或有以重追訴者必加罪於保明之人其三曰妄攤之獘尢不可不禁夫官戶輸納多憑幹人鄕戶則憑攬子二稅起催之初系攬幹各於逐處領錢入已輒將移易盜用逮官司催督嚴緊卻妄稱巳出與某人合系某人抱納將來追會明白之後固自不可逃隱但圖一時且得抵睚數限逐旋措辦而被攤被追者果何辜哉下戶之頑狡姦猾者計亦出是要須每遇追到供攤者先責狀附案如虛甘受欺隱官司之罰然後方與追理事果虛妄斷在必懲此去民之病當爾夫有田則有賦頑猾抵官者誠所當治而善良樂輸者要當與之覆護其大要則合於移割加之意焉蓋產去稅存不可不察民有以出業報者便當關會受業之家割稅歸戶然後卻與除退庶幾無泛追無濫罰無推攤抵睚之獘此則正本澄原之地也

●理財篇第九

縣自常賦之外一孔不可妄取諸民𨿽有理財之策奚其施亦惟於酒稅加之意而已酒稅解郡月有常額措辦不及亦懷惴惴之憂況望其餘裕可助縣用哉𨿽然經理有方亦夫嘗不沛然也今之言酒者不過曰官課之所以不行者私酤害之爾貼榜張旗旉遶巷陌鳴鑼拽隊徧走街坊脫有斗升敗獲到官便輒枷訊禁系累月蕩其生理妨其營趁率至於饑餓病困之域猶之可也人有私隙者便輒誣以鬻酤密來首陳意在擾害官司不問虛實輒差弓手轎番數十爲羣持仗突入徧搜房室繞打墻圍無異於大劫盜不知人之所以冒法私飲者皆由官醞不堪入口我苟畱情酒政六物必良其在庫也謹滲漏隱瞞之獘其在店也防夾和克退之欺酒司之外專差典押吏人各一名任責措置如發賣流通利息增衍則典押吏人酒司酒匠皆量支犒賞否則有罰官醞旣多且旨誰肯私飲以自速辜故𨿽榷禁不嚴驅之亦不從矣今之言稅者不過曰官額之所以不登者商賈瞞隱爾於是嚴搜邏之策遣差攔頭弓手等輩於界首攔截動至三數十里之外誅求客旅溪壑亡厭得厚賂則私與放行徑不令其到務商稅不伏予以賂者則被擒到官倍稅之外費用如故猶之可也其所差攔頭弓手又復將帶遊手惡少徧走鄕村以捉稅爲名打斃人家雞犬搶奪行旅籠仗固有望風畏遁轉相告報取他道而去者矣不知督促之嚴徵斂之重是乃驅之使不敢至不若多出手榜四散貼示明諭重徵之獘自此革絕照則例合行收稅一貫文者今且權收八百或九百其攔典合干人等費用一切痛革商稅一畢便給由子證應出縣吏不許攔典稽滯乞覓若商旅不經縣務投稅輒行私路遁去爲本縣所獲定將物貨倍稅之外更與勘斷令眾候替斷不輕貸蓋取之𨿽少而來者則多課利自然盈衍孰不願出其塗哉此外則有牛驗醋息與夫茶麥牙契免丁房賃自可隨宜拘確近來諸邑別欲增衍多有出賣官紙者吏人行遣人戶投詞非官紙不用此本非法令所許若縣道藉此支用已非一日難於頓罷姑與循舊但不可創例作俑耳今之士大夫又有專務科罰者公吏有過則令罰直若干人戶論訴理曲合與斷罪乃以修造爲名各罰錢入官若干不知此錢果歸何地耶甚而羅織罪名恣行抄估信受妄狀沒人產業皆令所當深懲而痛革者也若夫坊場經緫役錢等多屬佐廳故不復云云

●差役篇第十

有身斯有役而民之畏役甚於畏死蓋百年治生壞於一年之充役而其患之大者在於催科始則用財囑托期於脫免中則逃亡死絕被抑塡陪終則箠楚禁錮連年莫脫其勢不至於傾家蕩產鬻妻賣子不止也吁置產以養身而反因產以害身亦可悲巳今旣行紹興甲首之法可免稅長催頭之責則應役者不過輯保伍應期會而巳民亦不至甚憚而巧計以求免也況自嘉定間朝廷主張義役自處婺舉行馴至諸郡邑莫不響應行之旣久官民咸以爲便昔有持庾節者乃獨深惡義役其說專謂利上戶而不利下戶便富民而不便貧民蓋視產出財固爲均適而平日產力鮮少未嘗充役者乃因義役例被敷金及有管掌不得其人或致侵漁盜用又不免再行科率故深以爲民病不知義役本美事但止令合充役人裒金聚廩而不及未嘗充役者兼令出財戶輪年掌管萬一虧折亦有責償之地便爲盡善何必深惡之耶今在在州縣多是義役若猶未也亦宜勸勉爲之萬一事勢或有難行止合從官司每歲差役則其要當先委佐官驅磨產力簿及許人陳首詭挾俟簿書物力一定然後照各鄕則例物力及若干方令充役最小者充一年或半年倍與倍差者各隨多寡增年限循環充周而復始如是則亦無物力髙而歇役近與物力低而歇役久者爭執之患若有元系不應充役白腳而近來增置田產歸並詭挾物力亦當及役則且差白腳仍爲圖揭之坐右以便閱視某都某人某日當滿每將滿數月前先行擬差下次役人告示知委如差不當仰卽來陳理不許臨役方行推托蓋近來官司多是役滿方差下次人被差之人不問當否且行推托圖得遷延待就役時已被其睚過若干月日矣而烽火盜賊等事無人任責最爲利害今之鄕司差役率是受賂甲訴不當則轉而差乙乙訴不當則轉而差丙此風尢不可長使前之所差非則鄕胥豈得無罪前之所差是則今豈應復攺而至於再至於三耶若當職官自能參酌簿籍從公定差當無是非舛錯之患差定合具圖子申倉司照會以杜其妄訴之漸則所差旣當而民斯樂於就役矣

●賑卹篇第十一

歲獲大有家用平康不惟民之幸實令之幸一罹災歉何事不生若流離若剽奪若死者相枕籍啼饑連阡陌豈非令之責哉故不幸而疫癘倏興則當遣吏抄札家數人口命醫給藥支錢付米其全家在寢者官爲庸倩丏徒看直每日兩次點察其因病不救者官爲辦給函木仍支錢與之津送或不幸而盜賊竊發則當下都申嚴保伍每五家爲一甲五小甲爲一大甲保長統之有警則鳴梆集眾協力剿捕捕到則官支犒賞激厲其餘若乞兵防拓若出榜撫諭皆當隨宜行之其有水火挻災人民離散者當稟白州郡借貸錢米人各以若干米給之若干錢貸之使之整理室廬興復生業不贍則咨目徧白不被害上戶量物力借貸並與貸給齊民許其一月之後日償若干官卻以其所償者償之上戶償之州家此策不虧官而便民最爲盡善若但知賑給則恐如曾南丰所謂相率日待二升之廩於上勢不暇乎他爲吾恐官之所給無已時而民之不復業如故也其有旱澇傷稼民食用艱者當勸諭上戶各自貸給其農佃直至秋成計貸過若干官爲給文墨仰作三年償本主其逃遁逋負者官爲追督懲治蓋田主資貸佃戶此理當然不爲科擾且亦免費官司區處官之所當處者只市戶耳卻以官錢貸米鋪戶令其往外郡邑販米出糶但要有米可糴卻不可限其價直米才輻輳價自廉平𨿽無待開廣惠倉可也昔先君宰金溪兩年值歉只行此策民用無饑不可不知也然此皆爲災歉設也非令所願聞也平居無事令所以卹民者惟蠲放僦金耳雨暘祈禱大暑極寒固所當行甚而知縣無以邀民之譽或到官或生辰或轉秩循資或差除薦舉率放免若干日至有一歲放及太半者不知僦金旣已折閱誰肯以屋予人積至塌壞傾摧不復整葺而民愈無屋可居矣是蓋不知貧富相資之義者也令果能以卹民爲心也則政必簡刑必淸毌濫追毌久系不以科敷傷民力不以土役妨民時果何事而不可行吾卹之之心哉

●用刑篇第十二

縣無甚重之刑小則訊大則決又大則止於杖一百而已吏民無甚愆過便輒以杖一百加之不知罪或大於此又將何術以處之哉而況行杖者或觀望聲勢或接受賄賂行遣之時殆同兒戲此非所以使人畏乃所以使人玩也愚謂杖一百之刑最不可數施訊決亦止可十數下若大杖止七五下或十下須令如法決遣下下嚴峻然後人自畏服初不在乎數目之多徒爲行杖者賣弄耶若杖一百卻畱爲極典非大過犯大愆誤不施須令人人畏懼而不敢犯此則省刑之大略也每姦盜辟囚獲到之初首行腿訊多至二三百下此其不可者一也蓋被獲到官沿塗縶縛拷打或饑餓困頓已非一日若又卽從而訊決多有斃於杖下者孰若徑押下獄明正典刑耶豪彊之家論訴鄰里官司不問是非便與行遣此其不可者二也蓋杖決𨿽微王法攸寓不可妄加無罪豈應副人情之具若徇其私請張其聲勢將來武斷鄕曲稔惡積愆欲救之無及矣盜賊累犯合與剌環今有初犯及盜不滿疋者一爲勢利所怵便與斷剌不知鞭撻至慘肌膚猶有可完之時一經剌環瘢痕永無可去之理所犯出於一時不得已而被罪至於終身不雪此所當戒者三也凶惡害民合與永鎖今有偶觸長官之怒及勢家所惡者便與幽之囹圄系之尉寨不知罪不至死一身之困躓難逃身旣被囚數口之饑寒孰給所謂破家縣令皆是之類此所當戒者四也乃若用刑之節如入夜有禁遇日當禁皆當時時警省老幼不及疾孕不加皆當事事審察令甲備著毌待多雲然又有三說一我醉二彼醉三羸瘠蓋我醉而行刑則傍觀必以使酒疑我萬一果有過當𨿽悔奚追彼醉而加刑則酩酊之中何知畏懼萬一挾酒淩犯取辱貽羞羸瘠而受刑則必其人飲食之闕違气力之困憊笞箠之下尢有不可測者今又有人求加於杖一百之外自知徒流以上不可用乃輒搥折手足尢爲殘忍某事某罪國有彜章法外戕人豈字民之官所當爲者戒之哉戒之哉

●期限篇第十三

凡事非信不集況一邑之事至爲緫緫一令之威無甚赫赫乃使期限不信號令不肅其何以行之哉故其要莫先於立限之堅然立限有別應限有程泛常追會止給到限許其三次申展三展未圓厥罰訊若干然後換給定到許其二次申展二展又未了厥罰決若干仍換給不展引此則誠不可復展矣若更稽違則當勘杖若干枷監追集如有督捕緊切之事則當徑出定到之引或不展引拘確如前然或恐縣道有十分緊急事務非可以頃刻稽違斷欲必集者則當給加牌不展引此牌引違則有大罰如勘錮如傳都皆當先示戒警又須以不數用爲尊一歲之中才三數次給發非有大故不發亦可凡限當展不展敢於故意藏匿者厥罰則視限之重輕立限之別如此都有廣狹地有遠近當量其力使之可以趁赴其去縣五十里以上及地分稍廣隔涉溪嶺者每限以七日或十日爲約下此者則以五日爲約此合先考遠近廣狹之數預立規式置簿明署某都限例十日或七日某都限例五日逮給限之時須令直日廳吏就案頭隨卽抄記以俟令之自行稽察應限之程又如此夫上之役下固欲集事下之應役亦欲事集以免過爾而今之里正以期會不報被笞索者累累也其獘在於上之給引泛濫而無統甚至一次當限累數十引追逮百餘輩其里正之代役者自知應赴不及必遭笞決於是並與其可以辦集者一切稽違卻徧求被追者之賂其意以爲十違二三與十違七八被杖等爾何苦不求賂哉由是事愈難集此蓋役之者非宜自難責其下之必應也要當先令限司立定規式每都一限給引不得過十件如事多十引之外余引與給後限若里正違引一件與免笞兩件量加笞決三件四件各決若干甚至十違八九則勘杖錮身不容輕貸呈比之初令限司先自具出某都申展若干件照約束合若何行遣其追人見到者謂之著到別作一沓其止是申展者謂之蹺申又別作一沓然後令視櫝判行庶乎上不煩而下不慢此亦拘限之大綱也

●勢利篇第十四

今之從政者類以抑彊扶弱爲能其說曰貴者勢焰燻灼而喑嗚叱吒可使賤者奪气富者田連阡陌而指麾拱揖可使貧者吞聲吾能中立不移劘貴沮富故凡以勢利至者不問是否例與摧抑嘻彼有畏首畏尾惴惴焉勢利之臨曲法徇情奉承惟謹求以爲自全自媚之計者是誠不足齒矣然使一切以抑彊扶弱爲說亦豈中道哉夫挾貴以陵人固有之矣亦豈無不驕者乎挾富以傲物固有之矣亦豈無好禮者乎使其例以矯世絕俗爲心而不問其事之曲直非是則此風旣長佃者得以抗主彊奴悍婢得以慢其弱子寡妻以至姦滑之徒飾爲藍縷而市井小輩淩辱衣冠末流將柰何哉故吾惟平心以遇物則其政平矣孟子曰爲政不難不得罪於巨室巨室者一鄕之望也齊民之所依倚者也其間有道義重士文獻故家過從往來盡可以問政請益植財潤屋積粟盈囷緩急凶荒亦欲其捐有濟無巨室本未嘗得罪於我而我乃遽以抑彊扶弱之說先入乎其心因得罪於巨室不知巨室果何負於邑大夫哉其有陵轢善良欺慢寡弱或武斷於鄕曲或羅織於平民事若到官所當照法剖決然使小人無知蔑有名分因事以咆哱乘醉以憑陵詎容不與之懲戒乎其有聲勢淩人慘酷禦下或吞並他人財產或彊占他人婦女被苦有訴所合盡法施行然使頑狡行竊誣賴主家租債不伏了還界至輒行侵易詎容不與之理直乎戶門有故封狀過廳當量酌可否判行若兜攬關節爲他人致委曲此合平時預行稟白𨿽痛絕力卻其奚辭追陪節序饋遺往來當審度辭受酬答若因有懇禱遂以賄賂相及此合明示嫌疑力與巽避將之以委曲之意其奚怨夫律己未至處事不公一妄庸人亦得以有辭於我以誠敬相與以禮意相遇彼𨿽挾勢與利其敢以撓吾之政哉故愚謂勢利之交固不當委曲以相承亦不必矯亢以自異平居交際笑語相歡非意相干可以理遣在我自有定論若惴惴然懼其持我疑其凂我思所以爲防閒抑遏之道亦非爲政之善者也

●遠嫌篇第十五

禮經曰決嫌疑明是非夫我本無有他也而使人得以疑似之迹議我妄一男子蓋巳不便於此況出而爲政將正己以正人乎故我未嘗私且怠也而人或以是而疑我是必有不公不勤之迹有以召人之疑我未嘗貪且濫也而人或以是疑我是必有不廉不正之迹有以召人之疑一事可疑將無事而不疑之矣一日可疑將無日而不疑之矣蒙是疑也我知之尙不可辧況人未必肯以是告我而人之疑我已自籍籍積而傳之道路達之臺府厥害豈淺鮮哉故君子於嫌疑是非之間最當早正其微而力遠其迹也且賓朋遊謁所不可辭自令延之書院或別室於是邑人相與語曰某往來甚密其款話甚久情好必甚相得利病可以悉言凡有訴在官詞理甚虧之人往往輻轃其門而請托之路開矣甚者賣廳角打筆套甲乞我金若干當爲轉達百里乙有請亦若是飛蓋馳轂趨謁縣齋語話移時倏然而退則告甲與乙曰已爲致委曲矣實未嘗及齒也他日令決其事必有一勝則如約取金曰將以納之琴堂令何辜而受此名哉愚謂納謁之時例止當於公廳相見吏民共覩自難致疑但使禮貌有加彼自不以我爲慢也且節序宴會所不可廢自聚集娼妓出入宅堂其間子弟館客相見旣密戲謔寧無賢者固不爲是然瓜田李下寧免相疑一語乖邪便輒傳播萬口喧籍動生風波而非褻之謗興矣其甚者多買姬妾卻令妓女之精於樂藝者教習歌舞出入無間笑語無時豈惟管弦之聲轉徹於街坊抑亦淫辟之語浸入於閨閫情好稠密事體叵量縱能潔身其它尢有難於防閒檢柅者令亦何利而爲此舉哉愚謂燕會之時非得臺旨妓女不許輒入宅堂若旬休公暇欲與寮寀士友會聚只爲文字淸飲彼當不以我爲簡也剖決公事自有公理正法吾亦何心其間但自知縣懈怠多令吏人納案俟暇隙看閱或呼吏人入與評議或令吏人擬撰判槁於是或者得以疑其受成吏手矣要當於公廳之側幕帟一室遇暇則據胡牀披案櫝不必使吏至前也收到官錢自有庫眼封閉吾亦何私其間但自知縣過慮或恐帑吏侵貸盜賊鉆窺乃令分管別庫或俾寄畱宅堂於是或者得以疑其萌意漁獵矣要當謹固壁落精擇司帑切不可率意移徙徒涉難明之迹其它疑似招謗固亦多端難以筆舌盡述但令每處一事必須昭晣明白如水淸之無滓如止水之無波則彼𨿽欲點污吹揚殆有不可得者若曰我此心平正無愧俯仰足矣奚必規規然遠嫌辧迹求以示人哉殆恐將來或有悔尢必自嫌之不遠迹之不辧始𨿽噬臍無及矣

晝簾緒論

愚守栝之明年親友陶云翔寄晝簾緒論一編來曰子前二十載遺我先君使善治邑香溪者也我謹藏不敢墜今子統邑七治之皆善不善子之事盍還以淑諸愚閱之矍然旣而劃然大笑有客在傍從臾因又慨然曰教玉人琢玉愚所不敢也與吾寮寀同歸於振職寡過愚所深願也敬聞命筆吏尋以謄繕煩猥告乃傳諸梓寶佑攺元仲夏吉日天臺胡太初識

