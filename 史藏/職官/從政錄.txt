從政錄明薛瑄

孔子曰「不患無位﹐患所以立。」惟親歷者知其味。余忝淸要﹐日夜思念﹐於職事萬無一盡﹐況敢恣肆於禮法之外乎﹖

程子書「視民如傷」四字於座側﹐余每欲責人﹐嘗念此意而不敢忽。

凡國家禮文制度法律條例之類﹐皆能熟視而深考之﹐則有以酬應世務而合乎時宜。

作官者於愚夫愚婦﹐皆當敬以臨之﹐不可忽也。

學者大病在行不著﹐習不察﹐故事理不能合一。處事卽求合一﹐處事卽求合理﹐則行著習察矣。

處事最當熟思緩處。熟思則得其情﹐緩處則得其當。

一字不可輕與人﹐一言不可輕許人﹐一笑不可輕假人。

至誠以感人﹐猶有不服﹐況設詐以行之乎﹖

防小人密於自修。

事最不可輕忽﹐𨿽至微至易者﹐皆當以愼重處之。

丙吉深厚不伐﹐張安世謹愼周密﹐皆可爲人臣之法。

論萬事皆當以三綱五常爲本。學者之所講明踐履﹐仕者之所表倡推明﹐皆當以三綱五常爲本。捨此則學非所學﹐仕非所仕也。

按物太宜含弘﹐如行曠野﹐而有展布之地﹐不然太狹﹐而無以自容矣。

左右之言不可輕信﹐必審是實。

爲政通下情爲急。

愛民而民不親者﹐皆愛之未至也。《書》曰「我務省事。」則民不得其死者多矣﹐可不戒哉﹗

作一事不可苟。

必能忍人不能忍之觸忤﹐斯能爲人不能主之事功。

與人言宜和气從容﹐气忿則不平﹐色厲則取怨。

處人之難處者﹐正不必厲聲色與之辧是非﹐較長短﹐惟謹於自修﹐愈謙愈約﹐彼將自服。不服者妄人也﹐又何較焉﹖

爲官最宜安重。下所瞻仰﹐一言不當﹐殊愧之。

張文忠公曰「左右非公故勿與語」。予深體此言﹐吏卒輩﹐不嚴而粟然也。

待下固當謙和﹐謙和而無節﹐及納其悔﹐所謂重巽吝也。惟和而莊﹐則人自愛而畏。

愼動當先愼其幾於心﹐次當愼言愼行愼作事﹐皆愼動也。

聞人毀已而怒﹐則譽已者至矣。

法立貴乎必行﹐立而不行﹐徒爲虛文﹐適足以啟下人之玩而已﹐故論事當永終知獘。

爲人不能盡人道﹐爲官不能盡官道﹐是吾所憂也。

使民如承大祭﹐然則爲政臨民﹐豈可視民爲愚且賤﹐而加慢易之心哉﹖

處事﹐不形之於言猶妙。

嘗見人尋常處置得宜者﹐數數爲人言之﹐陋亦甚矣。古人功滿天地﹐徳冠人羣﹐視之若無者﹐分定故也。

如治小人﹐寬平自在﹐從容以處之﹐事已﹐絕口不言﹐則小人無所聞以發其怒矣。

膽欲大﹐見義勇爲﹔心欲小﹐文理密察﹔智欲圓﹐應物無滯﹔行欲方﹐截然有執。

事事不放過﹐而皆欲合理﹐則積久而業廣矣。

養民生﹐復民性﹐禁民非﹐治天下之三要。

治獄有四要﹕公慈明剛。公則不偏﹐慈則不刻﹐明則能照﹐剛則能斷。

大丈夫以正大立心﹐以光明行事﹐終不爲邪小所惑而易其所守。

疾惡之心固不可無﹐然當寬心緩思可去與否﹐審度時宜而處之﹐斯無悔。切不可聞惡遽怒﹐先自焚撓﹐縱使卽能去惡﹐己亦病矣。況傷於急暴﹐而有過中失宜之獘乎﹖經曰「忽忿疾於頑。」

孔子曰「膚受之愬﹐不行焉。」皆當深味。

輕與必濫取﹐易信必易疑。

韓魏公﹑範文正諸公﹐皆一片忠誠爲國之心﹐故其事業顯著﹐而名望孚動於天下。後世之人﹐以私意小智自恃其身﹐而欲事業名譽比擬前賢﹐難矣哉﹗

成王問史佚曰「何徳而民親上﹖」史佚曰「使之以時﹐而敬順之﹐忠而愛之﹐布令領信而食言﹐如臨深淵﹐如履薄冰。」此名言也。

以已之廉﹐病人之貪﹐取怨之道也。

作事只是求心安而已﹐然理明則知其可安者安之﹐理未明則以不當安者爲安矣。

前人爲治﹐純用徳而以刑輔之﹐後人則純用法術而已。

以其能治不能﹐以其賢治不賢﹐設官之本意不過如此﹐有官威剝民以自奉者﹐果何心哉﹖

去獘當治其本。本未治而徒去其末﹐𨿽眾人之所暫快﹐亦賢知之所深慮矣。

人皆妄意於名位之顯榮﹐而固有之善﹐則無一念之及﹐其不知類也甚矣。

機事不密則害成﹐《易》之大戒也。

爲善勿怠﹐去惡勿疑。

恭而不近於諛﹐和而不至於流﹐事上處眾之道。

世之廉者有三﹕有見理明而不妄取者﹐有尙名節而不苟取者﹐有畏法律保祿位而不敢取者。見理明而不妄取﹐無所爲而然﹐上也﹔尙名節而不苟取﹐狷介之士﹐其次也﹔畏法律保祿位而不敢取﹐則勉彊而然﹐斯又爲次。

一毫省察不至﹐卽處事失宜﹐而悔吝隨之﹐不可不愼。

處事當沈重詳細堅正﹐不可輕忽忽略﹐故《易》多言「利艱貞。」蓋艱貞則不敢輕忽﹐而必以其正﹐所以吉也。

天下大慮﹐惟下情不通爲可慮。昔人所謂下有危亡之勢﹐而上不知是也。

不欺君﹐不賣法﹐不害民﹐此作官持己之三要也。

人遇拂亂之事﹐愈當動心忍性﹐增益其所不能。所行有窒礙處﹐必思有以通之﹐則智益明。

下民之冤抑不伸者﹐由長人者之非其人也。

不虐無告﹐不廢困窮﹐聖人之仁也。

一命之士﹐苟存心於愛物﹐必有所濟﹐蓋天下事莫非分所當爲﹐凡事苟可用力者﹐無不盡心其間﹐則民之受惠者多矣。

勿以小事而忽之﹐大小必求合義。

臨屬官﹐公事外不可泛及他事。

無輕民事﹐惟難﹐無安厥位﹐惟危﹐豈惟爲人君當然哉﹖凡爲人臣者﹐亦當守此﹐以爲愛民保已之法也。

王伯之分﹐正在不謀利﹑不計功與謀利計功之分。

處事識爲先﹐斷次之。

作官常知不能盡其職﹐則過人遠矣。

孔子曰「死生有命﹐富貴在天。」是皆一定之理。君子知之﹐故行義以俟命﹔小人不知﹐故行險以僥幸。

法者輔治之具﹐當以教化爲先。

目末作﹐禁遊民﹐所以惇財利之源﹔省妄費﹐去冗食﹐所以裕財利之用。

《春秋》最重民力﹐凡有興作﹐小大必書﹐聖人仁民之意深矣。

凡事分所當爲﹐不可有一毫矜伐之意。

伊傅周召﹐王佐事業大矣﹐自其心觀之﹐則若浮雲之漠然﹐無所動其心。

淸心省事﹐爲官切要﹐且有無限之樂。

犯而不較最省事。

人好靜而擾之不已﹐恐非爲政之道。

名節大事﹐不可妄交非類﹐以壞名節。

守官最宜簡外事﹐少接人﹐謹言語。

與人居官者言﹐當使有益於其身﹐有益及於人。

天之道﹐公而已。聖人法天爲治﹐一出於天道之公﹐此王道之所以爲大也。

霍光小心謹愼﹐沈靜詳審﹐可以爲人臣之法。

亦有小廉曲謹﹐而不能有爲﹐於事終無益。

凡事皆當推功讓能於人﹐不可有一毫自得自能之意。

大臣行事﹐當遠慮後來之患﹐𨿽小事不可啟其端。

𨿽細事亦當以難處之﹐不可忽﹐況大事乎﹖

所謂王道者﹐眞實愛民如子﹐孟子所謂「老吾老﹐以及人之老﹐幼吾幼﹐以及人之幼。」上以是施之﹐則民愛之如父母者﹐有必然矣。

民不習教化﹐但知有刑政﹐風俗難乎其淳矣。

惠𨿽不能周於人﹐而心當常存於厚。

孔子曰「斯民也﹐三代直道而行也。」是則三代之治﹐後世必可復。

唐郭子儀竭忠誠以事君﹐故君心無所疑。以厚徳不露圭角處小人﹐故讒邪莫能害。

處大事貴乎明而能斷﹐不明固無以知事之當斷﹐然明而不斷﹐亦不免於後艱矣。

聖賢成大事業者﹐從戰戰兢兢之小心來。

好善優於天下﹐若自用已能﹐惡聞人善﹐何以成事功﹖

對人子民之心﹐無時而忘。

於人之微賤﹐皆當以誠待之﹐不可勿慢。

爲治﹐捨王道﹐卽是霸道之卑陋。聖賢寧終身不遇孔孟﹐不自貶以徇時者﹐爲是故也。

《書》言「罰弗及嗣﹐賞延於世。」此聖人之仁心也。故賞當過於厚﹐而刑不過於濫。

出處去就﹐士君子之大節﹐不可不謹。《禮》曰「進以禮﹐退以義。」孔子曰「有命。」孟子不見諸侯﹐尢詳於進退之道。故出處去就之節不可不謹。

