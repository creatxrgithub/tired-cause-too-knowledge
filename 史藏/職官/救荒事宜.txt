引

此張登子救荒之十法也。吾不難其一施五百石﹐而難其五百石一粒一時俱到饑人之腹﹐博施濟眾﹐惟其濟而已矣。善濟者﹐實受其福﹐何取於東鄰殺牛﹖不善濟者﹐有孚失足﹐不止於小狐濡尾。故濟之義﹐又惟其實而已矣。有子曰﹕孝悌也者﹐其爲仁之本與﹖登子從祖從母從兄起見鼎﹐有實矣﹐宜其濟也。陳平割肉﹐遂以宰天下爲己任﹔司馬公破甕出兒﹐人卽擬之爲救時公輔。是濟之之道﹐一均一速﹐不但以徳﹐又以才也﹐才固徳之所出。登子此刻﹐凡以告夫同心濟世者﹐須善用其才﹐乃可以大行其徳。若夫三年有賞﹐七日勿逐﹐登子知之久矣﹐王思任題。

吾鄕有救荒之議﹐人情頗在觀望間﹐卽有好行其徳者﹐亦沾沾耳。獨登子成其母若大父芝翁先生志﹐盡發其家廩﹐施及一城﹐不數日而徧。語詳登子自序中。自此人人競勸﹐自鄕先生以及素封稍有餘糧隔宿者﹐皆爭出其所有以從事﹐或平糶﹐或賑口﹐或設粥﹐分投互應。又因而及四郊遠近﹐其爲鄕先生以下相勸如是。一時恩膏所被﹐如法雨慈雲﹐得之者無不歡忻鼓舞﹐頓忘其爲凶歲之苦也。先是萬曆戊子告饑﹐相傳富家皆扃門自守﹐無一相顧者﹐至死瑾載道。今歲斗米數百錢﹐人情洶洶﹐不減戊子﹐實賴當事預爲徙薪﹐而我儕士大夫又有以仰承之﹐競無一人塡溝壑。世每謂人心不迨古昔﹐日甚一日如江河。以今而觀﹐競何如耶﹖相距五十餘年﹐昔何以人人秦越﹐令何以在在恫瘝﹐倘由此而進﹐𨿽我夫子所稱大道之行﹐當亦只在目前﹐則士君子挽回風尙之微權﹐洵有不可誣者。先生立朝﹐晚以遭讒﹐不究大用。姑以所未盡者施於鄕﹐其樂行善事往往類此﹐鄕人奉之如慈母。然吾不喜先生以一身活滿城百姓﹐而實喜先生以一人操挽回風尙之權﹐不難返叔季而三五也。若登子可爲﹐善繼乃翁﹐余又喜先生有孫矣。書以最登子。劉宗周書。

救荒事宜

古云救荒無奇策﹐非無奇策也﹐無庸奇策也。管子曰﹕湯七年旱﹐禹五年水﹐人之無情﹐有賣子者。湯以莊山之金鑄幣而贖人之無情賣子者﹐禹以歷山之金鑄幣以救人之困。後世如申叔儀之庚癸乞鄰﹐汲黯之矯制發粟﹐俱可以救一方一時之急﹐則是舍鑄幣發票之外﹐更無救荒奇策矣。故云救荒無奇策也。時至今日﹐無山可鑄﹐無海可煮﹐天不雨粟﹐地不穴金﹐上無倉廩﹐外無鄰國﹐一旦水旱頻仍﹐饑饉洊至﹐有束手待斃而已。𨿽古人鑄幣﹑發粟極尋常極庸腐之策﹐亦不能行﹐而徒藉口於救荒之無奇策。果待奇策而後飽耶﹖抑一飽之外﹐更有何奇策耶﹖今歲庚辰﹐霪雨不止﹐水潦盛昌﹐菽麥瓜蔬﹐徧野漂沒。人情洶洶﹐朝不保暮﹐米價踴貴﹐斗米值錢四百文﹐居民日食一餐﹐踞髙﹖望﹐突多無煙。諸上臺軫念黔黎﹐萬方賑救﹐而吾鄕薦紳先生聞風起﹐議蠲﹑議助﹑議賑濟﹐奔走無虛日。念臺劉先生主煮粥議﹐楚畹金先生﹑武貞余先生﹑世培祁先生主平糶議﹐而金先生毅然首事﹐捐貲平糴七百餘石﹐民食其惠已三十餘日矣。陛與友人私議諸先生之論偉矣﹗第煮粥止可廈乞人﹐而不及寒士﹐平糴止可及中戶﹐而不及赤貧﹐則饑餓不能出門戶者﹐猶比閭是也。陛欲捐貲糴米﹐查什家版籍而櫛比之。凡有故家寒士﹑嫠婦﹑孤兒﹑耄耋﹑廢疾閉戶忍饑煢煢無告者﹐廉得其實﹐卽發粟賑之﹐而不取其直。與諸先生說並行之﹐則救荒殆無遺策矣。陛請諸母氏﹐母氏奉佛長齋﹐生平布施如恆河沙等﹐而常恐兒輩覺﹐聞言愀然日﹕爲之甚善。若輩其如後饑何﹖陛曰﹕令日之饑荒﹐兒饑也。饑不可忍﹐而儲粟以慮後日﹐何爲者﹖昔有人計家有一歲糧而尙缺七日﹐於是先餓七日﹐謂歲得終飽﹐至六日而先爲餓殍矣。兒饑莫甚於今日﹐遑卹其後乎﹖兒有薄田二頃﹐願鬻之﹐以爲母作福。母氏甚悅。乃謀諸友人﹐措金若干兩﹐準其數﹐可致米五百餘石﹐徧告當道及薦紳先生﹐皆慫恿贊嘆﹐歡聲如雷。陛思所儲擔石﹐一郡計之﹐涓滴耳﹐然用之得當﹐可使萬人有五日之糧。倘僅好虛名而不務實濟﹐則倉鼠耗之﹐饑鷹攫之﹐所餘有兒﹖一勺與萬石﹐棄之等瓦礫耳。於是苦思熟慮﹐條例其宜﹐得十則焉。視之平平耳﹐無奇也﹐然十日之內﹐能使兩縣饑民舉火而炊者﹐無一人不餐母氏之粟﹐而母氏之粟﹐無一粒不人饑者之口。自山陰饑人飽而米價減十分之二﹐則𨿽謂之救荒奇策﹐亦不能過也。

一﹑聚米法京城尙多米﹐自昌言減價﹐則米皆擁閉不出。趙淸獻治越州﹐遇早蝗增米價﹐而米商畢集﹐自是良法。而後黃公震救撫州饑﹐但大書八字「閉糴者籍﹐彊糴者斬」﹐米價卽平。米價之斷不可減﹐是通商急著。陛輸金挽粟﹐有市儈言﹕某鋪戶藏米多多﹐許以官檄致之﹐必得賤價。陛謂﹕旣行善事﹐復苦一鋪戶﹐於心何安﹐遂誓眾曰﹕但毋遏糴石米﹐願羨市價五分。於是牙家輻輳﹐集米計千有餘石﹐賑事遂辦。

一﹑踏勘法初謂查沿門冊﹐則無遺屋﹔查十寡牌﹐則無遺民。孰知窮街僻巷﹐屋不入閒架﹐民不入保甲者﹐如蜂房蟻垤焉﹗故曲巷之中﹐𨿽二三破戶﹐必步履親到。三回九轉﹐櫛比而鱗次之﹐蚌灰湔發﹐從本至條﹐穎穎見頂。裏總報冊﹐什不得二三焉﹐昔鄭公剛中親訪饑民﹐與一押字錢﹐詔毋拭去押字。次日持錢至﹐則悉賑之。郡無遺貧。今攜一印紮﹐呼鄰里細訊之﹐不能舉火者﹐謂之赤貧﹔稍能自食而蓄積不多及生齒繁盛者﹐謂之次貧。赤貧者以斗計﹐次貧者以升計﹐面書米數﹐約期給米。貧人持票﹐有癡呆不信者﹐有攜童稚羅拜者﹐有含淚不能仰視者﹐鵠面鳩形﹐如看吳道子地獄變相﹐安得鄭俠圖之以獻當寧﹖

一﹑優卹法嘑蹴之與﹐誠爲乞人不屑﹔驕盈之气﹐尢使貧憊難堪。踏勘之時﹐毋多攜僕從﹐毋乘坐輿馬﹐使鄕裏睥睨﹐貧人引避。鮮衣怒馬﹐毋論迆迆之聲音﹑顏色﹐距人千里﹐卽使身受其惠者﹐一飯之恩未見而睚眥之怒已深﹐終亦何益﹖故凡至一里﹐必邀其營宿﹐降心下气﹐逐戶查訊﹐務得其情。有故家寒士﹐寧甘餓死不肯告人者﹐偵得之﹐不敢入冊﹐另以禮饋﹐使其可受。凡屬饑戶至門者﹐愉色和聲﹐分給確當﹐毋許僕從呵叱﹐以避嗟來。蓋時至荒饉﹐仁人君子懈然哀憐﹐全以尢憫篤摯之念﹐使人人自飽。天道禍盈﹐以驕气出之﹐反成罪業矣。戒之﹗戒之﹗

一﹑分別法散米之日﹐勿雜僧道﹐辧緇索也﹔勿乞雜丐﹐明貴賤也。僧遭受十方供養﹐其齋糧易辦﹔乞丐有粥廠﹐足以糊口。俟饑民完日﹐另作方便布施。然有數項決不入冊者﹐娼優﹑隸卒﹑牙門﹑胥役﹑駔儈﹑市囂﹑遊惰﹑酒徒﹑不孝不弟之輩。有數項入冊加厚者﹐皆陛至情﹐不無私意﹐以祖年八十﹑老母孀居﹑胞兄雙瞽。厚耄耋﹐爲老祖起見也﹔厚鰥寡﹐爲孀母起見也﹔厚殘疾﹐爲瞽兄起見也。言之慘然﹐泣數行下。

一﹑散米法口惠而實不至者﹐君子恥之。凡米數升斗﹐寧逾其額﹐勿使短少。米必簸揚潔白﹐毋雜糠秕﹐使貧人得受實惠。凡散米之日午﹐上下分定坊數﹐人少地寬﹐旣無蹂躪之患。貧戶一到﹐驗票查簿﹐照數給米﹐先發婦人童稚﹐次發老耄廢疾﹐壯者少佇立﹐以明長幼男女之禮。領米者隨給隨散﹐旣無停畱﹐自少喧雜。故陛家千人履閾﹐絕無蚊虻之聲達於戶外。

一﹑核實法向來賑濟﹐止博虛名﹐蜂喧蠅攘﹐團簇不開。彊有力者﹐奔走攫奪﹐去而復柬。老弱婦女﹐徒咽饞涎﹐恐遭蹂躪﹐門外望洋﹐赤手空去﹐極似觀風。季考膳夫供給﹐所利全在一亂﹐持數升酸﹖之飯﹐誘秀才攘臂一搶﹐則其米散不可復稽矣。陛旣設法稽查給散﹐並井有條﹐復請縣給官簿﹐升斗﹑戶口﹐纖悉畢書。散完城市﹐則報城市總數﹔散完鄕村﹐則報鄕村總數。冊籍有名﹐旣不敢指鹿爲馬﹔多寡有數﹐斷不敢以羊易牛。陛自矢願﹐天人鑑知。若以虛名博人厚譽﹐則積福不如免禍矣﹗

一﹑漸及法恫瘝一體﹐非不願灑雨空中﹐使遐邇立徧﹐力旣有限﹐勢亦不能。諺云貪多嚼不碎。誠哉言也﹗今以次漸﹐曁由家及族﹐由族及鄰﹐由鄰及裏﹐由裏及城﹐由城及坰﹐由坰及鄕﹐由本縣及鄰縣﹐得尺則尺﹐得寸則寸﹐止求實濟﹐不貴遠成。蠶繭繅絲﹐吐盡則已﹐無問廣狹﹐不計遲速也。

一﹑激勸法一手障天﹐所庇有幾﹖止以一念悲憫﹐破人慳貪﹐惟願好義繼起﹐連衽成帷﹐揮汗成雨﹐泰山瓣云﹐亦爲甘澍。今議賑者﹐以窮民搶擄爲言﹐則意近於劫﹔又以司道獎賞爲勸﹐則意近於邀。陛之末見﹐謂不若勸以溺由己溺﹑饑由已饑之念。蘇子瞻曰﹕病者得藥﹐吾爲之體輕﹔飲者困於酒﹐我爲之酣適。專以自爲﹐未嘗爲人﹐則玆者黎民菜色﹐一旦得飽﹐仁人君子有不爲之捧腹大快乎﹖古人祭酒豆間﹐不忘所始。自有金先生之平糶﹑劉先生之煮粥﹐遂有諸薦紳先生之募賑﹐遂有好義諸友輸金挽粟之蠲助﹐遇事增革﹐變本加厲。倘嗣此以後﹐有布大地之黃金作恆河沙功徳﹐後之君子追敍厥績﹐問誰作椎輪﹐乃爲大輅之始﹖則余小於不敢多讓矣。

一﹑平糶法平糶之議﹐所以舒民財也。使與市糶之價僅減毫耒﹐猶市糶也﹐烏在其謂舒民財也﹖故平糶之價﹐斷須以一錢二分爲準﹐市價平則遞減之﹐是爲定議。今越中平糶之米﹐計千石有餘矣。饑民不得沾口者﹐一苦冒名﹐一苦定額。冒名者﹐爲牙行﹑丐戶所欺騙﹐一人分身爲數十人﹐日去幾擔﹐正是一家之米﹔定額者﹐許以斗糶﹐不許以升糶﹐則囊無一錢二分者﹐有僵臥而已﹐不敢過而問也。故陛謂平糶之米﹐總稽米數﹐分給各坊﹐每坊以一二義友主之﹐止許一坊貧民糶一坊公米。貧戶計其人口﹐給一印單﹐以五日爲率﹐日需幾升﹐五日需幾斗。頓糶者頓發之﹐零糶者零發之﹐止許滿五日糧﹐毋得多逾口數。下戶有口數未滿者﹐許五日內陸續補之。每坊設一總簿﹐明書某戶名下糶水幾次﹑去米幾斗﹐則米之出入纖悉可考﹐以杜侵漁。單中口數一足﹐則禁其重來﹐以防欺騙﹐則是一坊之米自足供一方之用矣。至若以一升二升到廠請糶者﹐尢是窮黎。銀水等頭﹐更須假借﹐是在任事義友臨時活變﹐勿輕視此升斗﹐一家之命系之矣。陛之涓滴有限﹐不能徧及中戶﹐故於平糶之說﹐願佐芻蕘焉。

一﹑協力法爲人療饑﹐視爲他人之饑﹐則勿急﹔爲人施惠﹐視爲他人之惠﹐則勿顓。陛之姻友五六人﹐皆實心任事﹐饑任爲己饑﹐惠亦任爲己惠﹐拯溺救焚﹐時不容緩﹐暴烈日如人淸涼﹐見饑人如逢故舊﹐聞臭穢如對楠檀。陛所親歷者﹐猶恐有掛漏﹐擡遺補缺﹐至再至三﹐日夜奔馳﹐不知勞倦。陛體質贏弱﹐稍露倦容﹐必動色相戒。昔人謂忠臣義士﹐須帶三分腐气。政諸友之謂也。賑事始終﹐贊成勸勉及效奔走者﹐爲王子孫荃﹑章子錦﹑胡子應逵﹑應進﹔沿門問訊不辭勞瘁者﹐爲朱子紹祖﹔收掌簿書﹐塡寫印票﹐手腕幾脫者﹐爲姜子肇津﹑吳子英。敬志其名﹐以彰好義。

賑饑呈子爲仰體徳意﹐捐貲賑饑﹐懇恩立法稽查﹐務求實濟事一切見商羊肆虐﹐石燕爲災﹐霪雨不止者半年﹐蠡城不浸者三版﹐桂薪玉粒﹐日不聊生﹐沈竈產蛙﹐民不堪命。蓋聞自萬曆十六歲﹐大荒僅見兩年﹐亦未有靑蚨四百文﹐斛米僅盈一斗﹐人情洶洶﹐眾口嗷嗷。仰承上臺軫卹至情﹐竊聽鄕紳救荒碩論﹐煮糜之說﹐止爲乞人設法﹐寒士不食嗟來﹔平糶之籌﹐僅使中戶沾恩﹐赤手來聞呼與。募賑者﹐剜肉補孔﹐畫餅難充﹔移粟者﹐止渴望梅﹐遠水莫救。陛母董孀居奉佛﹐立願濟人。同爲涸轍之魚﹐自知洵洙何濟﹐共此盈握之粟﹐猶思﹖啄必呼。甘鬻附郭田二頃﹐而盡因輸賑船米五百有奇﹐聊爲鄕黨好義之倡﹐願效鄰里周急之義。但大海細流﹐愚不敢自己出﹔長風偃艸﹐令必由於上行。誠恐雜則易囂﹐多必難徧﹐愚者怖黠﹐不滿鼴鼠侵漁﹐弱者畏彊﹐難禁饑鷹攫奪﹐煢民未沾實惠﹐施主僅博虛名。玆者僉議﹐懇乞師臺選賢使能﹐賜示給簿﹐著各坊裏總令逐戶埃查﹐若果墨突不黔﹐陶甕無貯﹐孤兒寡婦﹐門外但可張羅﹐寒畯窮儒﹐竈上僅畱塵甑﹐汁其家口﹐人冊報名﹐驗其荒涼﹐書單給票。予必當陒﹐使匹夫有數日之糧﹔施不望酬﹐俾一家無八口之累。家傳戶曉﹐旣無喧闕雜沓之煩﹔灼見親知﹐更無遺漏冒支之獘。饑時一口﹐升合必到遺黎盤內﹔三餐顆粒﹐皆成實濟﹔片時含鼓﹐均屬化天。一滴捐浚﹐盡歸惠海矣。不敢擅便﹐謹據實上呈。

