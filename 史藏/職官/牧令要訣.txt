牧令要訣

﹝淸﹞壁昌撰

●目錄

序

牧令要訣

跋

●序

牧令要訣侄細讀數過實系有用之書言𨿽淺近而事事踏實人人可行內災賑守禦兩段尢爲緊要而開首造門牌一段爲諸政之根本孟縣運料一節得處事之妙法自古絕大經濟皆從平實中做出也間有增易數字並將緊要處圈出以醒眉目似可卽行付梓以貽初登官場者有所裨益匪淺也愚侄徐繼畬頓識

啟令爲親民之官民命於是乎系卽國本於是乎立然則爲州縣卽無異乎爲封疆大吏也公此書自述其初筮仕時所經歷事事切近可行而後此之立功萬里沛澤三江悉昉諸此爲州縣者讀之宜自愛卽宜自奮道光戊申孟冬年愚侄陳慶偕謹識

●牧令要訣

銜名日知州知縣舉一州一縣之地理民情。利獘疾苦均應知之。方足以仰副欽定銜名之義。凡選補一缺。其初念未有不要作好官。以冀名實兼收者接印後。以爲新履斯任。人地生疏。久而自知。迨被私累之催索交代之糾纏。又以一人之耳目心思。何能周知不能不博采下。問於幕丁胥吏。苟無法則。卽受其愚朦。𨿽久而亦不知也。其訣在到在之始眾尙觀望不敢懈怠之時令出必行先閱輿圖地書傳齊快壯皂六班總役。令其照輿圖。將境內村鎭之大小。道裏之遠近。分配六路。令各管一路。發給門牌戶冊格式紙張。每村各造一本。頁面注明鄕保姓名。距城里數。冊內查明戶口地畝行業房間牲畜數目。挨門塡寫。挨其艸冊造呈。委典史學官。分路查對明白再用格紙謄淸正冊每本標以長簽用架格設於簽押房坐側以便查考再將六班總散頭役花名。寫小木簽亦分爲六筒。設於書案所有呈稟單票。均注明某路。卽差某班。該役等久而與本路人戶熟識地方村落途徑諳悉拘傳人證往來迅速以免各班謀差下鄕訛詐其戶民亦知爲某班所管地面。彼此聯屬均有情面久而愈相安矣將艸冊發交總役掌管。內外均有查考。凡一切賦糧差徭。詞訟案件。盜賊匪棍全於該路總役是問則事有責成。得其要領矣。如有呈詞傳進於架上檢出該村戶冊一目了然胸中已有把握不問而知也。

一門戶冊格式刋板刻字。用連紙刷印每頁十戶惟人名數目現塡。庶一律整齊。易於查閱其查法如村莊聯絡。自廟查起。每街路北自東至西挨門書寫。路南自西至東書寫一街寫完再寫一街。如人戶散居山地。以一里之內自東至西書寫。其婦女不必查寫。以免擾累。繪式於右。

其寫法。於戶名之格。每村每街。首注某廟者。緣各村東西無論大小。多有廟宇。應寫住持僧道名姓。空廟亦須注無僧道鄕保系何名經管以便稽查也

其世業之格。注明或官宦或舉監或務農或店鋪。或匠作者以別良莠也。

其地畝之格注明畝數者年丰以便按地徵糧年荒以備查災之輕重就其地之多寡大小戶自分也。

其房間之格。注明間數者以防水火之不虞如辦撫卹可期無濫無遺均沾實惠也。

其牲畜之格注明匹數者專爲北省言之平時出差可均勞逸有事徵調易於采辦也

其父兄子侄之格。注明人丁者有公事出夫以免合戶遇災放賑而免分戶滋獘也

履任一月卽可查淸以後有用之處不可勝言隔二三年再查一次。卽以初次正冊爲底本發交總役逐戶亦易添攺。另謄淸冊存內交代可久遠也

一堂規不可無威。用刑不可不愼。凡快壯皂承票。拘傳案內人證。計距城之遠近。定限傳齊違者立責。庶免在鄕勒索之獘其皂役有關行刑。必須預立約法。有應責之人不用發刑簽以定責數本官命打。眾役一齊呵堂。聲威自壯刑役不準明請號板總用。二號。有應用頭號者。聽本官吩咐再用。不令罪人知用二號。不知懼也。方按倒罪人之時。舉板不打。須看本官問話。倘其人知過認罪。原告代求。酌量情罪尙可松放若仍刁賴堂上喝打方準下板五板一停。以待問話喝打再打病弱者少打彊橫者多打下板重者少打下板輕者多打其責數在我以防刑役用板輕重賣錢之獘凡掌責之刑。因不肯實供。或言語刁撞。不能不用。亦須立有約法遇應掌責者。用役三名一人在後。背住兩手。二人在旁。一名托住腮脥護住耳門。一名舉掌。聽候本官問話命打再打。五下一換看壯弱輕重責處至光棍盜賊不比良民法宜從重有應押杠者。二役將杠從犯人頭上擡過。向其面前擲地眾役呵堂。令其驚怕。如再不招一役在後提起髮辮二役將杠舉過犯人身後。放於腿彎。再聽問供。若仍不吐方令二役。將犯人兩臂拉直。先上一腳聽問。喝押兩腳上杠再押然切不可多用恐一用而傷余刑難施也最穩用小板名曰問板。以毛竹爲之長四尺。寬一寸。厚三分。將犯人頭向公案按倒。以便問供。兩役左右屈一膝。各執一板俟命打。左右對打二板停止再問使其痛而不傷也其夾棍大刑。不可輕用。愼之又愼。有刑可用。何必極刑耶最好系跪刑不用鐵練。恐跪破不能常跪也。惟將犯人褲角捲起跪於磚地之上。身後一役。緊握辮根提起令其挺腰直跪。左右二役將兩臂拉直。二三時己不能支。亦有能熬者。防有壯功邪術。用印花貼於頭頂。其術卽破。須耐心細研。如已供認。慢慢放下。防其暈倒。若犯人體弱。令其稍息再跪。如此取供。並非刑求犯供靠實矣。今之聽訟者。每以坐大堂審斷。爲勤明。用掌責小板。動輒一二百下示威。如此取供。仍有不肯吐實者。由用刑之無方一味忍打犯人一味忍挨卽取有供招亦不穩當。倘畏刑屈認。由司至院。不敢翻供。含冤地下豈不大損陰騭也余爲牧令時。凡有關大眾公事。坐大堂面諭照辦。其日理詞訟。在二堂聽斷。以便隔別取供。不必大堂。民自知之。如遇命盜案件。在花廳研訊。不用多役。站堂。惟令承票役伺候。以便查起證據外人不及知也斷結一案。當堂具結時用好言勸導使有理者心服無理者知愧彼此和解而去自不結怨再告也凡用刑須看憲書。人神所在之處。如初三十六日在股。初九日在尻不打板。初五日在口。十三日在牙齒。不掌嘴。二十七二十九日在膝不跪刑蓋人神所在而受刑卽不立斃亦久而難愈也如此愼刑。尙恐有誤。可不愼歟。

一徵收糧賦收關

國計。全在牧令催科得法。旣有門冊查淸地畝與糧冊核對明確。責令各路總役。選撥誠實糧差。分限催比。令民戶自封投匱此定例也。爲牧令者。果能潔巳勤民。合邑感戴。北省年淸年欵。每逢開徵地丁漕米。良民未有不踴躍輸納者。卽有刁徒挑唆眾戶不隨。渠亦無所施其伎倆。惟有差保包納民戶錢糧。至限與官摸稜。官至奏銷。不能不暫時墊解。以致交代糾纏。後任止顧新糧。不比舊欠遂成空帳矣。南方糧賦較重。每有戶書漕總把持。魚內鄕民。又因銀貴錢賤。官代民賠不得已羅雀掘鼠以顧奏限。甚至敗操裂檢其刁生劣監。藉以挾制。自謂紳戶。包攬小戶地糧出頭抗欠。以致聚眾哄堂。往往激成巨案。因此失職亦可慨也。余爲牧令時每逢開徵預爲出示於某日開徵。均須自封投匱。如有已交差保代完者。自行呈明。以免受累及期。坐大堂傳齊差保議定徵收數目限期使眾周知於大堂兩旁分設六匱。閃開儀門聽花戶自投完納戶書之外。添派親信。各管一匱。每晚結算。庶免臨比尙未算出各役名下分數也。於比簿上注明某差年貌以防雇人代比簿中名次挨定。所完分數參差。難於稽查。當堂核比。未免繁瑣。令徵比幕友用連紙將各差所完分數多寡分類各寫一單分單點名令均跪於堂上。其完十分以上者。加獎犒賞紬布花紅。完至八九分者。嚴諭免責。其六七分者。按名責二十板其四五分者。按名責三十板。其一二分者按名責三十五板。全無完者按名責四十板。下限再無完者。枷號革役。令總役另派催徵查明原役有無侵吞。照例治罪如此比法不費工夫。而且公道。昔在大名府任。傳於各屬。遂年淸年欵。其南省州縣。必須本官親自下鄕徵收移尊就教吏治民情之難可知也。

一案件有關人命。易損陰騭。如戶婚田土。凖情奪理按例可斷。錢債賑目。令各舉公正之人核算。自然公道。官亦省事。惟鬭毆命案初報或傷或死。稟呈傳進看系何路村莊。卽於架上檢出該村門冊查原告姓名家口。傷死系其何人。被告何村何名則已知大槪矣。卽差該路頭役承票。先往拘傳凶手。鄰證。諭該村不準預備公館。惟搭席棚一座。以備相驗。自巳輕裝減從。將洗冤錄門冊刀傷藥攜帶。派刑招書吏仵作三名。皂役四名。兩板兩鎖。快役二名。用其帶訊人證。傘夫一名。共十名足矣。官爲發給飯錢。自帶火食茶挑一副。以免地方備辦食物路經村鎭有飯館之處。事畢回來在此少息。令人役買食可免騷擾初至該村。先踏勘地基房院形勢。糙繪一圖。就地查問。鄕鄰事主起釁根由。然後如法相驗。若傷而未死。驗取生供要緊用藥包裹勿令受風如限內平服系救兩條人命。大好事也。其巳死之屍。驗官不可站遠有慈心哀矜自不聞其臭矣查照洗冤錄。與刑仵合看傷痕之部位分寸輕重分生前死後令凶手在旁比對凶器。若遇共毆之案尢宜辧認致命之傷方淮仵作。當場喝報塡格。蓋命案全憑初驗定案。若初驗不實。易起屍親刁控。致有開檢之慘。而官亦受其累矣。驗畢將凶手先行帶城。其餘人證。就地取結。聽候傳訊以免拖累無辜回衙卽將凶手訊取初供隔夜恐有教串反爲費力。將所繪米﹖迷圖屍格與刑幕面講情形指點傷痕令如目睹敍案時供勘自可明晰。以後照此辦詳不致混淆。而案情可期眞切矣余爲牧令時遇無凶手之案驗畢卽查門牌。令鄕地前導隨便向鄕地告說。此案無凶汝等受比但有可疑何人外出帶我某家查看竟有直扺凶手之家察其家屬言語情狀因而破案者不一而足可見門冊之大有用也。

一河工。凡境內之溝渠河道堤堰。有關水利。必須盡力講求。有應行疏浚修築者。工小量力自捐。工大與紳耆計議勸捐。令舉公正之人管理官宜稽查。不用書役經手。方有實濟近有姦紳。藉勸捐修工斂錢肥已及至工完。又祈保薦。其計欲名利兼收者。不可不防也。若濱臨黃運雨河。有工處所。𨿽有河廳專司。而攸關本治土地人民逢大汛陰雨。亦須上堤協防以免廳汛疏懈余昔在孟縣時。正值睢工堵口派辦稭料二百垜。例價七十兩。幫價七十兩每垜一百四十兩工次需銀三百兩。一垜領銀不敷不肯派累百姓本境乃產料之區。距工五六百里之遙。民戶多用四輪牛車。或驢馬馱載。運往包垜所以價昂。當卽出示。傳齊鄕保。諭以官不封料任民售賣所領紅封不拆。發給眾戶其稭料本民家所有。惟運腳不資今本縣渡口黃河船販糧至此空放而回本縣發價與百姓載料順流而下卽抵工次船必樂從先將官垜堆齊余料任爾售賣謀利可以源源河運戶民因頗有沾潤大爲歡悅眾心踴躍竟願由民自發船價不肯累官如此計算官不賠錢民得其利矣又於任開州時。直隸興辦水利派挑霸州中亭河。工段長十里。自住工次。不用河工油滑夫頭。借用霸州工房頭役。令集本地民夫。議定方價發給紅封教以挑法。先將河形拉定兩岸釘椿灰綫於居中挑溝一道寬二丈深至底使通工底平以便宣瀉控水而省戽工。溝之兩傍。分一丈一格間格安夫一名。不致擁在一處。各有各方而便查催挑深五尺再挑空格又深五尺再挑髙格如此倒挑盡挖漧土不在水中撈泥省工多矣。其出土每方分出土小車二具夫一名於兩岸五丈以外釘記橛。令土車均次第順鋪不準亂堆。如堤撚式。以防雨水沖入河身。大費人力。匝月而成。深而且速也。

一災賑最關民生。全憑春秋兩季。收成之分數而定。春災不過五月。秋災不過九月。爲牧令者。須於平時畱心體察雨暘之多寡。田苗之情形。求雨求晴。貴乎及時。如眞心齋戒。誠能格天若後於民恐生膜視之怨若早於民易起求緩之刁於月報雨水糧價之稟。預存地步於倉存谷石。預計盈絀。水災髙阜。尙有薄收旱災則赤地闔邑。勘明早爲詳報。以免百姓惶惶上控。此時必有無賴匪徒。聚眾藉祈雨爲名。詐斂錢文。繼而率領窮民彊借糧食。小戶隨聲附和大戶獨受其殃。亟宜設法安鎭以抑此風。余任開州時。大旱期年無雨。𨿽宿廟齋戒步禱取水。微有陣雨。仍爲無濟。彼時求雨者徧村。借門冊。各村派役賫示張貼暗給各村大戶諭帖勸糧之家亦有當卽出示嚴禁。拏獲爲首者重處照教。當此荒旱之時。官不能徧護。汝等爲一鄕之望。窮民均系鄕族。酌量借給口食。稟官立案。丰年追還有此情義卽有外村之人彊借者本村必爲護疪。均依此而行。各護本村。皆有口食。而無彊借搶糧之案矣趕緊查明成災先請停徵卽查門冊內地畝之格。無地者爲極貧。給與撫卹口糧。地少者爲次貧。借給牛力籽種。通詳各憲。以有門牌戶冊可憑不難計口授食。開倉放谷。且免易聚難散均沾實惠矣。那文毅公爲直督。嚴飭批駁。令極貧者煮粥放賑不準放糧。不得已於四關鄕。分設四廠。城內武廟城隍廟兩處設籽種廠。與委員吏目分廠照料。其粥廠。擇樹林空地周圍挑壕溝如營盤前後設兩門前門外搭棚煮粥。中壘土墻一道。以分男女多安水缸。暑月以爲人飲。每日五鼓煮粥。黎明升炮。使領食之人周知。陸續而來。均令由後門而進。全令坐地。進完封閉。不準再入。令分起由前門而出領粥散去以免重領不到已刻。粥已放完每日習而相安。自無擁擠之人也。有廠圖繪注於後。於是鄰界山東河南之人。均來食粥。每廠男婦老小。不下兩萬餘人。均系窮黎。難分畛田﹖或。惟慮倉谷不敷若勸助賑大戶開受累之端無濟於事。稟請截南漕米以濟。放至九月有收。始撤粥廠。前期出示。某日停止。至期無一人來廠。並無易聚難散之獘。其籽種廠次貧按地散給錢文。亦須有法。賑銀未到之先坐大堂傳齊錢鋪諭以汝等在此謀利。多年。當此災賑。一有欺心。大損陰徳。須按時估定準易錢數目。使眾周知不準再長將各鋪串繩各染一色以別何鋪之錢。如有短數查出按串賠補每日應放之錢。令該鋪自運廟內戲臺之上本鋪夥經管散放不令書役經手。一面將門牌糧冊對明另寫戶名照票。每戶一條。用以齊封圖章。於點名簿上。傳齊各鄕保領散各戶再用小示。某村某戶應領若干某村分定某日散放。執票來領貼於該村眾自知之至期官去抽查錢數驗放令鄕保執髙腳牌。上寫戶名所有花戶。各歸本村牌下聽點。魚貫散給。自無擁擠之患也。賑甫辦完奏獎卽仰蒙特恩以散州擢授大名府矣。晉省謁見那文毅公。教之曰。所稟散糧。以爲民得實惠。而不知界連三省其鄰縣窮民來境。又何以禦之饑民如繩有食可聚別無滋蔓也果於放粥之月。而無詞訟案件。深服斯言之可法也因以並記。

﹝見圖﹞

一捕務有關處分。亟須講求。近年各省陸路河道洋面。盜風日熾。甚至商旅戒嚴。不敢夜行。海洋不敢興販。例分竊。盜原系兩途。其竊賊。率皆本地貧民。窮急行竊。無非偸雞盜狗。鼠竊鉆墉。𨿽爲害不大。而民受其累矣。惟有比捕搜拏。以安閭閻。其捕快爲役中最賤。均非好人。有案責比。其差最苦。不能不與竊賊熟識。以作驅使。用爲眼綫。竊賊無食。偶亦周濟不無養賊有時受其供奉卽系分贓各省賊捕相通勢所不免也。凡初次拏獲到案每以贓少罪輕。僅止枷杖。往往不爲詳報。再偸或帶以鐵棍或久押班房。仍爲初犯。不能加重辦發。惟有一案詳一案三次巳成積。滑可以發出。除一害少一害也。其外來之賊。得以容身者必在村店小鋪廟宇賭場均有窩家代其銷贓從中有利方肯容畱凡辦案從未追究窩家。詳文並與開脫。並無容畱之家。亦無知情之人。是恐被賊扳株連之意。所以膽大容畱。旣有門冊可查。良莠可辦。如究出實系。窩主卽毀其房舍家產備賞一並重辦則無敢容畱之處矣再令各村照十家一聯。合村戶民議定守望相助之法。於通衢大路。多安窩鋪更鑼。每見道旁窩鋪矮小。裏下派搭。過冬卽行拆去。非常法也。莫若路旁官買地基蓋房三間。如營房式令各鄕地招老誠人夫。在彼常川住守準其賣茶賣菜日間以濟行人夜間輪撥鄕夫在彼巡邏則地面自淸矣。其巨盜之行藏。另是一樣。北方之盜在本村門牌之戶有田廬墳墓地畝家口。宛如良民。於本境並不作案。名曰不爛根。欲指爲盜。無案可拏。秋收後。三五爲羣。以販賣艸帽梳篦。爲趕會之名。鄕鄰借給資本回來加利奉還。從無失信。用小車載貨推行。並無違禁凶器。惟帶鋸條一根。柴斧一柄。乃民間日用之物住各省村集徧串看風。有可盜之家。住在別村房店。夜晚到村外。揀小樹一稞。鋸倒。將枝桿砍爲短棍。各執一根。用繩拴小木塊作梯。以一人過墻。先開街門。眾人齊進。於房墻下挖洞以作竊形入室用白布手巾沾黃蠟點照搜贓卽事主驚覺。二人用被蒙裹執杖吼嚇。不要衣服首飾。專搜銀兩。到手大家回店。推車而去。卽官往踏勘。是竊非盜。事主不服。遂至上控不休也。近之爲盜。公然不諱。城市之中。竟敢撞門入室。或攔路搶刼。無所忌燀。實堪痛恨。必須令各集鎭。設立莊勇。在村頭守夜。如有夜行之人。盤詰送官究問約定文武汛官。多派兵役。分汛於夜間巡查。庶知官民防範嚴密。不敢入境宜預籌經費於事前。不可有案。懸賞買綫出資於事後也。其南方之盜。不在岸上。多系內河水手纖夫無一定之家。並無一定之船。來往拉纖藉船藏身。盜賊混入焉能稽查。惟在文武地方官。各顧本境多設巡船兵役分段來往夜間巡緝岸上汛地有兵接應果能嚴密。行旅均敢夜行。自無失事矣。其海盜。率皆沿海小民。原以捕魚爲業。不能禁止。近年有姦民。亦以捕魚爲名。朦領牌照。每欲下海。向鄕鄰湊合資本。聚夥整船。口糧火炮火藥鉛子刀矛無一不備。遇漁刼漁。遇商刼商若巡船兵單。竟敢抗拒。得贓回�。加利分還久而相率效尢。以爲故常民卽是盜。閩廣尢甚。𨿽經督撫籌款添造巡船。提鎭常川。在洋督緝。每將盜船打沈。除格殺不計外。獲解來省正法者每歲二三百名。而海洋仍有不靖。蓋誅之不可勝誅也亦在牧令設法。於沿海各村。先行出示曉諭化導。有究出某村之人。令鄕保查明。毀其居室。拏其家屬。一並治罪。使各知利害。或可稍息捨此亦別無良法也。

一守禦事所罕有。爲牧令者當居安思危不可不知。凡附郭州縣本城文武多。營兵不少。有土官可靠。卽有匪徒。亦不敢輕犯尙易爲力最難者臨邊偏僻小邑。同城學官典史。惟吾獨尊武汛僅設外委一員營兵十餘名而已。𨿽將門冊查淸。匪人不能容隱可無蕭墻之禍。而方圓不過百里。若突有別縣邪教撚匪竄入本境。卽不克堵禦。亦當有法固守也昔余爲白溝令正值滑匪作亂。相距百餘里適在汴省核算交代。陰雨三十餘日。黃河盛漲。文報不通。各憲分往搶險。而睢州漫口黃水陡落北岸忽報。滑縣邪教戕官據城。余𨿽報公出。乃河北之鄰邑不知本縣之存亡。趕緊過河單騎回縣眾紳民。均在城外候接。諭令不必驚慌。隨我均到大堂議事。隨諭眾百姓曰。本邑俱是良民與滑縣逼近不知何村是賊。有城獲庇萬不可逃致罹賊鋒只。用同心共力以守保無他虞也彼時停徵。庫無分文。又諭鹽店當商汝等均系山西客民在此多年。沾本地之利。當護本地之民不用汝等捐錢各鋪現存銀錢若干。均呈明不必埋藏借我守禦。俟請銀到來先盡歸還若不呈出共守。城破亦化爲烏有其銀錢不用交庫署外另設守禦局卽經爾等會同紳士掌管照我押條支發眾共應允此籌經費之法也。又諭文武生監。汝等身受朝廷名器。應當出力。以護鄕黨。文者進局書寫。武者管帶鄕勇。令每人先保良民十人。教練。然後又令十人各保十人入伍。自無習教之人。混迹其中矣。署中趕造烏鎗刀矛旗幟號褂。散於百姓。四門分仁義禮智爲號。在官人役皆以信字爲號。各於號褂上注明。以別姦細此合眾剔姦之法也縣城共有五門南門兩北門。年久坍壞令拆大廟磚石以補其缺。自墻外皮將門洞砌平畱東西通大路兩門。外對橋砌照壁上安鎗眼令鄕勇在關鄕之外操練。聲威大震。各鄕民戶。紛紛進城避難。諭以城內糧食無多。不敷多人之食如願進城自帶口食方準進城於是眾戶用四輪牛車滿載糧石上坐眷日男丁隨行魚貫入城令其自擇空地堆糧。搭棚婦女自守。男丁上城。輪班協同守禦。按城垜掛牌分段。不準亂走。十日之間。登城一望徧地糧囤如山人眾數萬四鄕盡是空莊此聚糧淸野之法也城上徧插旌旗夜點香火以省火繩不準點燈視外則明也甫經修備完固。適奉文調赴軍營辦理前敵糧臺。委候補令馬公來署。紳民苦阻前行。諭以余在軍中如有賊來。可以帶兵救援。始爲放行遂將家眷托付紳民。復單騎而往。後李文成率眾竄至城下。探知守備嚴整。不敢來攻燒境內之延州集。向輝縣司寨而逸。被楊誠村總戎追及簽滅迨隨楊時齋先生。辦地雷攻破滑城事平回任與紳士百姓患難重逢彼此悲喜交集如一家然亦爲官之佳話也

道光戊申仲秋。餘年已七十有一。時方病臂。刻不去懷。思有以解之。因憶少年出仕所歷。隨筆錄成一帙惟俗吏之訣。不無淺近。固無足述。而牧令之權。實有關乎國計民生老子曰。百姓日用飲食而不知其所由。原無深文奧理宜乎其淺也。

朝廷之設牧令。乃親民之官亦宜乎其近也今老矣。故作是言。惟願後之同官。於此畱意。期其未能免俗與百姓造福耳。星泉氏壁昌自識。

●跋

經世之書宜乎愈淺愈明愈近愈切也州縣古百里諸侯土其地子其民凡四竟之內井裏田廬耕桑牧養與夫獄訟之所以平賦役之所以均老幼孤疾之不得其所者所以易危爲安一惟長官是賴官不與民相親而惟左右之人是任爲之左右者亦幸官之不與民相親因以居其閒而牟其利而吏治於是乎隳矣而民生於是乎隘矣是編所示皆見諸躬行著有成效之言以爲無難則信無難也然而操是心以從事𨿽古循良之治不難由此而幾焉捨此而行皆末務也背此而談皆華說也昔人有云要言不煩此之謂歟所願初入仕途者各受一編而讀之庶幾知所當務不徒沾沾焉奔走伺應之是謀哉

郭伯蔭謹跋

牧令要訣

