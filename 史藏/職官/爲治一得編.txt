爲治一得編

﹝淸﹞何耿繩編撰

●目錄

序

擬稟五則

養捕比捕章程

管見偶存

附錄

例案簡明

學治述略

●序

余自壬午釋褐後先後爲宰者十餘年凡有關於吏治諸書公餘之暇常時披覽藉資考鏡每就知交丐其所著如稟牘示諭各條不拘一格但有裨於出洽確爲良法簡而易行者卽擇錄存弆行篋往往通變見諸施行日久裒集成帙因刊刻以公同好末附舊存自著稟示數條不敢謂爲治譜之書抑亦初試制錦者一得之助耳道光辛丑七月靈石何耿繩

餘同年友靈石何君玉民由道光壬午進士卽用知縣簽制陜西任褒城調渭南勤勤懇懇悃幅無華中丞盧厚山先生以循吏薦並入計典卓異未及赴部適以憂去官壬辰服闋謁選得直隸之定興縣地當孔道又值歉收之歲疲於供頓君獨經理裕如而民不累癸巳夏調永年令時余攝永篆與君爲先後任一見如舊相得聆其言論丰采恂恂有古君子風知不同於俗吏之所爲矣甲午夏君擢大興京縣是秋餘亦由寧津遷宛平同官畿輔朝夕過從每有商榷君無不虛心以納其徳量尢不可及乙未秋承辦西陵大差大宛道段各有疆址地盤支應向不畫一君獨以余應事敏捷自稱不逮惟餘言是從余亦不敢自外馳驅鞍馬之睱穹廬一燈相視莫逆如是者兩閱月迨蕆事有日君篋中已盡函馳取夫人奩物付之質庫猶不足余特假數百金以償之嗣余因疾乞假於上官而君旋得東路同知丁酉余起病仍回直隸補淸苑首邑庚子遷務關同知辛丑擢守永平壬寅授大順廣道時君任東路己八年自視舀﹖欠然益勤於治先是

蠢動海疆不靖余與君皆調赴海口防堵君駐寧河縣之北塘余守山海關隘相距七百餘里各司糧臺出納調和將帥撫輯軍民兩人者常心心相印第君以誠格人余以智應物用不必同期於有濟以無負巨艱斯己耳今年秋

就撫防撤予視事大名君適攝武安篆手出學治一得編示余余受而讀之有聞所己聞者有聞所未聞者疏而不漏簡而易行於初入仕版者示以制錦之規可不謂良丄苦心歟且夫郎官上應列宿出宰百里苟非其人則民受其殃安得如君數百輩布滿天下與斯民休養生息爲國家培元气於久遠而吏治不衰也顧君卽不能徧歷天下而此編一出使天下郎官人資考鏡日計不足月計有餘庶幾西漢循良之風再見今日其有益於世道民生者豈淺鮮哉因不揣而爲之序

道光二十二年歲次壬寅小除前一日江右年愚弟彭玉雯書於大名道署之飲香書屋

●擬稟五則【劉默園觀察著】

靈石何耿繩輯

一恭照聖祖仁皇帝聖諭廣訓一冊惇孝弟厚風俗凡有關於世道人心者無不至周極備地方官果能實力奉行剴切講解可冀民心正而風俗淳常見州縣每於朔望循例宣講率皆奉行故事照文讀過毫無發明聽者寥寥亦復置若不聞至於窮鄕僻壤終身不得與聞其說者比比皆是職愚昧之見各州縣應就地方之大小村莊之多寡酌量捐刷聖諭數百本頒發各鄕鎭村莊敬謹存貯祠廟諭令各於鄕黨中選擇通曉文義口齒淸楚之人每月朔望以土音明白宣講州縣官於春秋農隙之際輕騎減從親歷四鄕督同講解不特可以化導愚蒙移易風俗並得與紳耆時常相見使知官長之慈愛與父兄尊長無異問悉民間之疾苦訪察地方之利獘庶與徒事具文者不同也

一州縣爲親民之官必須以民事爲巳事認眞體察確知利獘之所在然後見諸施行庶幾辦理得宜刑罰適中可期民心允服州縣蒞任其玩視民瘼者無論已每有夙聞其地民情刁健書役疲玩預存一嚴加整頓之見並不察其因何刁健疲玩之由一味酷刻從事往往措施失當或任性武斷刁民猾吏輒藉爲口實架詞上控及核其是非之眞上控者固多虛誣本官究亦不能辭咎原其初心則猶是爲整頓起見而事巳決裂不可挽回矣職竊以爲州縣蒞任之初似不可預存成見過於嚴厲惟當虛衷體察地方民情諮訪利獘次第辦理擇其風俗刁敝最爲閭閻之害者逐件出示剴切化導如有冥頑不靈罔知悛攺然後繩之以法庶可冀民無怨言上下相安可以徐講化理矣

一辦理命案以屍傷爲憑屍傷之下手情形當以親身細驗落膝初供爲凖蓋報驗之初凶手證佐人等未經訟師唆弄當時相驗精細屍傷旣鮮有遊移兼以悉心推鞫當不難得其眞供若使曠日持久一經訟師唆弄犯供愈審愈遊案情反多疑竇迨至提省發審往往於原訊供情大相徑庭檢驗屍傷舛錯互異以致罪有出入者此皆初驗時或避臭或輕聽不爲詳愼辧認之所致也初任州縣公事旣未能件件諳悉卽難免不爲人所欺朦相驗屍傷審鞫命案尢必平日畱心講求臨事勿嫌煩碎愼之又愼猶恐錯悞況敢率意從事乎再命案內傳提人證以少爲貴多傳一人到案徒爲書差魚肉務宜斟酌而後傳之訊明後應取保者立時取保母任書差押累是又在忠信明決者之造福也

一捕快一項在各役內最爲卑賤充斯役大率皆系窮極無聊之輩例給工食爲數無多不足以資養贍遇有呈報贓重之案比則滿杖忍痛跴緝問有破獲重大竊案應行解勘者向來多系捕役賠貼解費是捕役爲各役中最苦之人而所辦又系賠貼費用之事似此利少害多而欲使之不豢賊分肥不囑賊誣扳不唆犯翻供烏可得耶賊匪旣爲捕役所豢養則捕賊聯爲一气恣意妄爲無所顧忌此地方之所以報竊頻仍終鮮破獲也職以爲爲州縣者當平日細心暗查地方情形窩家住址賊匪來歷於賊供之中畱心眾賊姓名年貌蹤迹隨手密記之設法鉤綫查拏一面設立養捕比捕章程捕役每名每月除額給工食外酌賞給月錢月米以贍其家如能破獲一案按賊犯罪名輕重酌予賞賚一切解犯所費官爲捐給勿令捕役賠累再將地方報竊案件立一總簿每月望日按卯責比毋稍輕貸如此明定賞罰之後捕役具有天良自必認眞緝捕閭閻可期安堵第前項捐賞銀兩統年計算𨿽爲數不少然在地方官分所當爲只須服食起居間略知樽節便足辦此於公事有裨多矣

一民間雀角細故原可平情理釋百姓初無涉訟之心多因訟師唆弄煽惑遂爾架捏虛詞牽連無辜混行呈告在訟師之意只圖聳準拖累得以於中取利並不樂於對簿是以串囑書差多方捺擱迨原告不願終訟情甘具息請銷而訟師之欲壑未充又復從中箝制使之欲罷不能甚至有痛哭叩頭求其息事而不可得者故訟之一事實爲鄕民耗財之源訟師尢爲民間之害全在地方官聽斷勤明速爲審理使訟棍無所施其伎倆庶民困得以漸蘇再於收詞聽訟之際剴切化導使小民漸知訟則終凶之理得息便息其有必須審理者則宜速而勿緩府縣出示編審案件實爲淸訟之良法每逢農隙之際調齊案卷逐件查核將喚訊各案一體編列審期出示曉諭隨到隨審隨審隨結毋使延擱如有兩造不願終訟者察其詞理無關緊要準取兩造息結銷案庶訐訟可期漸稀民無延累之苦矣至於聚賭窩娼之事州縣境內在所不免此皆大耗民財有關風化之事尢宜不憚勤勞隨時明白曉諭切實化導倘有積慣窩畱娼賭之家卽當親訪明確嚴挐懲辦毋稍姑息以戢澆風

●養捕比捕章程【劉默園觀察任平湖縣著】

諭捕班各役知悉照得捕役一項專爲緝匪而設平邑界連江省壤接海濱賊盜之多甚於他邑以至報竊之案不一而足破獲者甚屬寥寥推原其故皆因捕役得受陋規怠緩從事在賊匪有恃無忌以捕役爲護身之符在捕役趨利如鶩以緝賊爲養身之具於是串通勾結恣意妄爲貽害閭閻莫此爲甚更有因破獲重案解司解院需費不貲於是各存觀望之心亦在所不免本縣下車伊始洞悉獘端第積習已深若一味繩之以法而不量爲調劑不特於公事仍無裨益卽該捕役等亦勢難枵腹從事今本縣捐廉設立養捕及比捕章程明定賞罰以期有案必破地方肅淸該捕役等口食有資解費無慮自當各發天良認眞緝捕以副本縣靖匪安良之意爾等果能有案卽破本縣必然有獲卽賞倘敢狃於積獘仍前疲玩惟有執法嚴懲並將該捕役等之家屬收禁並比決不稍爲寬貸也今將章程開列於左

養捕章程

比捕章程

○養捕章程

押捕總頭役一名工食之外每月給飯錢一千二百文給米六斗

捕班頭役三名每月每名給飯錢九百文給米五斗

坊捕十二名每月每名給飯錢六百文給米三斗

管翼房捕役每月每名給飯錢六百文米三斗

每辦解院竊案一起幫給盤費錢二十四千文

每辦解司竊案一起幫給盤費錢十六千文

每辦解府竊案一起幫給盤費錢八千文

如案內人犯名數眾多隨時酌量加給決不使捕役賠費一文

○比捕章程

坊捕名下報竊之案凡計贓二十兩以下者限一月內破獲二十兩以上者限二十日內破獲如違按月查比一次五十兩以上者限十五日內破獲如違按二十日查比一次計贓及貫逾貫者限十日內破獲如違按十日重比一次

坊捕名下遇有偸牛之案先行提責二十板仍限十日內破獲如違卽照逾貫例每十日重比一次因農牛有關農作是以嚴懲

坊捕名下如一月之內無報竊之案記功一次賞差一次兩月之內無案記功二次再賞差二次三月之內無案記大功一次賞差三次半年之內無案記大功二次再賞差三次仍賞銀五兩一年之內無案賞銀十兩細布袍褂料二件並賞給花紅以示獎勵

坊捕名下緝獲逃軍逃流一名記功二次賞差二次緝獲逃徒一名記功一次賞差一次如能破獲逾貫及貫並一切大小竊犯者隨時酌量贓罪輕重從優獎賞其購綫之費準該捕等預稟請給決不批駁每月十五日傳齊各捕查比一次若限二十日破獲之案仍按限稟比不在此例

凡遇發給內單緝捕之案至十日後有獲無獲責成該經承及押捕頭役各查稟一次如不破獲該承卽一面送票傳比不得狥庇延擱

●管見偶存

靈石何耿繩著

淸訟源示

民間易犯科條示

褒城地方情形稟

整飭捕務並擬弭盜淸盜稟

署規

○淸訟源示

爲剴切曉諭以淸訟源事本縣蒞任以來凡遇民間詞訟隨到隨審向無積壓但查所控呈詞多因口角微嫌肇端構訟爾等愚民只知逞一時之忿不知一紙入公門官則據情出票差則藉票需索迨至當堂審結原被巳受累無窮本縣卽日勤堂事與爾百姓剖斷是非總難保無書差朦獘至有暗中延擱之件更有一種刁徒只圖準狀不圖審結藉以遂其拖累被証之計甚至經旬累月票傳不到尢堪痛恨皆由爾百姓平日不知教化一味自逞鄕愚遂至姦僞百出無所忌憚爲此示闔縣軍民人等知悉凡人處一家之中宜孝敬尊長慈愛卑幼見義必爲見利必讓如我之伯叔是父母之手足我之兄弟是我自巳之手足告伯叔者如傷父母之手足一樣告兄弟者如傷自巳之手足一樣試思人卽至愚豈有自已肯傷壞自已手足之人如此一想可見家庭構訟大是不祥之事至本家同族當念先人一本之誼相處以禮讓爲先一切交涉事件須秉公同議勿有偏私以至爭競推至三黨親戚皆系休戚相關之人物輕易便傷和气致啟爭端卽同村鄰里皆朝夕見面之人亦當加意和睦遇事提攜偶有爭執總要從容解釋能讓一步能忍一分自然便可無事本縣念爾百姓與其興訟守候不如無事安閒貧者宜習於勤勞毋藉端圖賴富者宜居心寬厚勿刻薄待人各守本分樂業安居此本縣所日望於爾百姓者倘有前項刁徒希圖拖累之人經本縣訪聞或案經審實定當盡法懲治決不稍寬爾百姓其曲體本縣保護爾等不過恐爾百姓身受擾累不得各安生業流爲不肖之意自示之後爾百姓果能互相誥誡從此洗心滌慮勉爲盛世良民自然上召天和下徵人瑞本縣與爾百姓休養生息同樂太平庶不負此諄諄訓戒之意爾特示仰四鄕紳士生童以及鄕保等凡通曉文義之人將此示互相傳解務使山僻居民咸與聞知毋得視爲具文置之髙擱

○民間易犯科條示

爲申明定例諄切曉諭事照得小民犯法由於不知律例而不知律例由於未經見聞順屬州縣爲首善之區民情本屬淳厚但其中亦有良莠不齊良者心能向善自必恪守王章莠者妄逞無知每致輕罹法网本廳蒞任以來采訪輿情往往有無識愚民廢耕廢賈聚賭宿娼旣無恆心亦無恆業日久習爲無賴因而尙气打降釀成人命並有鼠竊狗偸流於盜賊通奸誘拐竟成匪徒更有因口角細故聽信訟棍挑唆訐告無休甚至干名犯義毆詈尊長以及惑於邪教拜師傳徒凡此風俗人心之害殊堪痛恨第不教而殺有所未忍玆特摘列律法數十條徧示曉諭以儆刁頑而正人心爲此示仰軍民人等知悉此後務須安分守法革面洗心勿犯尊長勿習邪教勿效盜賊訟棍勿萌凶念姦心父訓其子兄勉其弟賢者導愚善者化惡俾人人均爲良民本廳有厚望焉倘敢湣不畏法律意妄爲律條具在國法難逃各宜凜之毋貽後悔特示

一子孫罵祖父母父母並絞妻妾有犯罪同如罵緦麻以至期親尊長分別問擬杖徒

一子孫毆祖父母父母皆斬殺者淩遲處死妻妾有犯罪同如毆期親尊長分別折傷刅傷篤疾問擬杖徒流絞其緦麻以至大功亦有由杖罪加至絞罪之條如毆尊長致死又有斬決淩遲之律

一傳習各項邪教如有謀逆重情不分首從皆淩遲處死正犯親屬男丁斬決婦女緣坐財產入官

一傳習白蓮白陽八卦等邪教習念荒誕不經咒語拜師傳徒惑眾爲首擬絞立決爲從發遣充軍其紅陽教及各項教會名目並無傳習咒語但供有飄髙老祖及拜師授徒者罪應發遣卽𨿽未傳徒或曾供奉邪神及收藏經卷罪充軍坐功運气亦擬杖罪至眞空家鄕無生父母從前林淸教案因此坐問重罪尢不可犯

一軍民僧道人等妄稱諳曉扶鸞禱聖書符咒水或燒香聚徒夜集曉散並捏造經咒邪教傳徒斂錢一切左道異端煽惑人民首犯擬絞爲從發遣並軍民人等寺觀住持不問來歷窩藏接引容畱披剃冠簪至十人以上者罪應充軍鄰甲知情不舉擬杖

一平人鬭毆成傷罪應笞杖如系刅傷及成廢並至篤疾則罪應徒流若至死罪應擬絞謀故殺害又當擬斬

一凶徒因事忿爭執持腰刀朴刀順刀鐵槍弓箭並銅鐵簡劍鉞斧扒頭流星等項凶器及並非民間常用之物但傷人者俱擬充軍如回民紏夥共毆但有一人執械不分首從充軍

一威逼人致死傷重者充軍傷輕者問徒私和人命者擬杖知情隱藏罪人各減罪人之罪問擬

一彊盜巳行得財者不分首從皆斬殺人放火奸淫者斬梟白晝搶奪得財者擬徒贓多並有拒捕情形者分別問擬軍絞竊盜滿貫者絞三犯擬流積猾充軍窩藏彊盜竊匪者充軍窩竊三名擬軍鄰右知而不首者擬杖

一盜民間馬驢等畜計贓以竊盜論罪如盜牛只仍於本罪上加枷號

一盜田野穀麥菜果及無人看守器物者並贓準竊盜論罪

一恐嚇並馬﹖匡騙人財物者計贓準竊盜論分別加等不加等治罪

一軍民犯姦罪應杖枷因而拐逃又應充軍夥眾彊奸良家子弟並輪姦婦女首犯斬決爲從絞候調姦圖姦未成分別枷號縱容妻妾與人通奸本夫擬杖婦女離異歸宗

一親屬相姦分別服制遠近問擬枷號充軍絞斬

一兄亡收嫂弟亡收弟婦俱絞平人買休賣休各杖離異財禮入官

一居父母喪及僧尼道士犯姦者各加凡姦罪二等治罪

一宿娼者杖罪如買良爲娼並窩畱娼妓者治罪分別徒流

一犯賭者枷杖開場抽頭者擬徒造買賭具充軍

一放火故燒人房屋搶奪財物者斬決懷挾私仇放火燒毀房屋者絞候如系空地間房及場園堆積柴艸等物者滿流

一犯無引私鹽杖徒越境興販充軍聚眾擅用兵仗拒敵官兵殺人者斬梟爲從擬絞私販硝磺杖徒窩藏囤販及知情賣與私販俱照私販例治罪硝磺入官合成火藥賣與鹽販以及匪人者充軍鄰右知而不首者杖

一積慣訟棍播弄鄕愚教唆扛幫詞訟者罪應擬軍誣告人者加所誣三等治罪越訴者笞五十又訟詞只準一告一訴所告必須實犯實證不準波及無辜及陸續投詞牽連原狀內無名之人者一槪不準仍從重治罪

一栽種鴉片煙及買土煎熬售賣興販多次者絞候其知情租給田地房屋之業主及知情受雇之船戶但在一年以外者充軍一年以內者流半年以內者杖徒田地房屋船隻入官吸食鴉片煙罪問絞候

○褒城地方情形稟

敬稟者竊職前在省垣奉諭回署後將地方情形詳晰具稟仰見大人勤求治理廑念撫綏職欽佩之餘謹就縣治地方大槪情形稟呈憲鑑伏查縣治東西狹而南北長東界南鄭西界沔縣北則與畱壩城固老林相接南則與四川南江廣元毗連東西相距七十五里南北相距二百二十里東南距西北三百二十里東北距西南四百二十里統計四鄕山居十分之七東西鄕山原相間北鄕棧道跬步皆山南鄕自縣城至長寨平原二十里自此以南二百餘里皆崇山峻嶺其中尙有未辟老林箐密林深相連蜀界且山中樵牧細徑處處可通土人履行只如平坦前軍興時此路嘗爲逋逃淵藪是一邑邊界扼要之地也至谷種所宜東西鄕平原種穀麥山地種苞谷北鄕山地瘠薄不產他谷則悉種苞谷南鄕自漢江以南至流澌河其中百餘里繡壤相錯多水田悉種稻𨿽堰田渠田山田塘田肥瘠不一而隴接塍連特爲一邑膏腴之地職嘗約略統計褒城水田有八萬餘畝旱潦不齊丰歉牽算約收市斗稻米十一二萬石麥收約八九萬石黃豆菜子並雜糧二三萬石苞谷十八九萬石每年約可得糧四十三四萬石計在城四鄕土著寄籍流寓客民共煙戶二萬五千八百餘戶共男女大小一十五萬九千餘口大小口牽算每口歲需糧二石五斗共需口糧四十餘萬石故縣治境內丰歲所收僅能敷日食而不能有蓋藏幸有外省流徙工作貿易之人十分中可餘糧一分再者山內有洋芋蕨粉等類合苞穀小麥磨粉亦可療饑無論年歲丰歉山民皆以爲食又可省出谷糧糶錢以供油鹽布疋人情費用之需此山民日用飲食之艱難而年歲丰歉之所關甚巨也居民土著者僅十之四五客民以川楚爲最多廣東雲貴次之江西安徽西安同州又次之士習民風俱爲淳朴土著之民蠢愚而知畏法客民間有桀驁健訟者然可以理諭之否則勢禁之亦無不悟惟距川省較近處往往有匪徒出沒其間或賭博綹竊或酗酒打降如嘓匪所稱爲紅簽黑簽者若遇歉年甚至勒索酒食估借彊刁滋擾殆甚設稽查之不密懲治之不嚴則源源而來皆視爲樂土安居而閭閻受害無窮矣職蒞任以來遇此種案件無不從嚴懲辦此輩𨿽稍見斂迹而稽查嚴防猶不敢一日稍弛此縣治形勢土物風俗大槪情形也職履任之初訪有地方積獘八條出示革除另錄附呈至民情風俗職察有應損其太甚者有應益其不及者有當因其勢而利導之者有當杜其漸而預防之者猶當隨事隨時悉心體察見諸施行總期矢愼矢勤爲有益閭閻之事以仰副大人痌瘝在抱惠愛黎民之至意至縣治向無志書亦無輿圖職曾就見聞所及計裏開方刊有縣境輿圖並賚呈覽

○整飭捕務並擬弭盜淸盜稟

敬稟者竊職接奉札飭內開照得賊非窩家隱藏無以托足窩非捕役包庇不敢容畱欲情盜源必先破其窩家欲破窩家必先嚴飭捕役等因又奉札飭內開時屆隆冬正宵小竊發之時巡防緝捕自宜認眞辦理近聞西同鳳幹各府州屬竊賊不時偸發而尢有攔路搶奪之事務須嚴比捕役訪拏窩家並於無卡房遼闊地方派役認眞巡邏毋許賊匪匿迹倘有弭盜之方淸盜之源條列所議以聞並將遵辦緣由先行稟復等因仰見大人軫念民艱勤求治理之至意職凜遵之餘益深欽佩伏查卑縣東西爲驛站衝途商賈行旅日夜絡繹不絕難保無逃竄匪類混迹其中又渭河以北與大荔等縣接壤漢回雜處向不設立卡房盤詰實慮難周南鄕一帶百餘里深山僻谷加以種地客戶十居其五稽查尢當嚴密職到任之初卽於向設頭二三四各鄕捕役之中將其衰庸姦猾無能者革除數十名另選年力精壯緝捕勤能者總散役共有八十餘名分派於東西南北四鄕不時巡邏一有命盜案件仍隨時給予盤費懸立賞格令其上緊查拏每遇隆冬宵小竊發之時於十月初一日起次年正月底止東西兩鄕各派勤幹捕班頭役一名散役四名南北兩鄕各派頭役二名散役八名每名每日酌其路途遠近發給盤費制錢三百文或二百文不等飭令分赴各鄕於腹裏邊界處所會同鄕約地保往來梭巡毋任盜賊及形迹可疑之人停畱藏匿再查卑縣四鄕村鎭向皆各有鄕約地保原爲稽查彈壓而設職到任之初逐一點查間有日久裁撤未經補報者殊爲漫無約朿又有數村公共一人者亦恐鞭長莫及職當卽出示曉諭著各該村鎭認眞選舉公正殷實之人充當鄕約地保每村二人不許一村不設其村鎭遼闊或戶口眾多之區皆酌量添設鄕保一二人數月之後卽據陸續保送前來職親加點驗面飭各按交界認眞巡查凡有面生可疑行蹤詭異之人實時盤詰驅逐又以聚賭包娼皆爲盜賊之媒尢須嚴行禁止務使城鄕鮮遊手之人宵小無容身之地方爲不負委任當經出具認保各狀在案現值隆冬不時密差老成快壯四出訪查所有派出之捕役以及鄕保人等尙俱奉行不怠各村堡坐夜支更防守亦極嚴密閭閻甚屬安靜溯查卑縣道光五六兩年之中共報竊案二十四起職到任七八兩年之內共報竊案十一起是竊案近日較少而獲案仍只十有三四又娼賭凶毆之風向來最熾經職嚴行查禁懲治近日其風亦覺少息而總未盡淨職正深焦慮設法查拏間適疊次接奉札飭所以諄諄教戒者皆整飭捕務查拏盜賊之要道職益當恪遵指示各條飭諭捕役鄕地人等認眞巡邏緝捕務期匪徒不至漏网良善得以安居以冀上副大人視民如傷求治若渴之至意至奉諭條議弭盜之方淸盜之源職才識疏淺實切悚惶乃蒙大人虛懷若谷采及芻蕘不敢不勉竭愚忱敬陳管見謹擬二條另折呈覽尙求大人俯賜裁成切加訓迪俾職得所遵守除莠安良實爲公便因奉札飭合將遵辦緣由肅具稟聞

一弭盜之方職以爲首在嚴緝捕而尢在於未比捕先養捕蓋凡充當捕役之人大半家無恆產衣食不周亦有匪類畏罪悔過攺業投充者其平曰無事隨班聽差所領定例工食止可敷衍口食一經報案奉票出緝則工食斷不敷用若不量爲調劑而一味繩之以法不特於公事無益其獘必至賣放賊人庇養窩家揆厥由來實以不能枵腹辦公之故是在各州縣平時除將應領工食按季給發毋短毋遲外及遇報案票差緝拏須計其道路之遠近差限之遲速量給盤費復按贓數之多寡案情之大小酌立賞格使其當事無枵腹之虞獲案有格外之賞如此再不依限報獲則嚴刑以比之夫亦何憚不爲本官出力而甘心犯法庇賊受刑聽比耶惟賞捕之資例無報銷必須捐廉辦理統計盤費賞項以及冬月長巡口食所需缺繁案多者每年約需銀七八百兩次者五六百兩再次者三四百兩似亦敷用州縣身任牧令每年用度正復不少若能於一身之車馬衣服飲饌少加節省署內之親賓幕友侍從量爲裁減以所省無益之浮費貼補有用之公役庶期獲案日多報案日少閭閻蒙福行旅獲安似亦牧令力所能辦心所樂爲者故弭盜之方要在養捕也

一淸盜之源職以爲要在查保甲而尢要在愼用查保甲之人蓋竊盜之根總在窩家而與其拏窩家於破案之後不如愼用鄕保嚴查保甲除窩家於無案之先緣久慣窩盜之人藏匿鄕村其黨與旣眾耳目必多一經獲賊到案窩家非聞風遠揚卽寄贓滅迹不惟窩家查拏不到並巳獲賊人之眞贓確證亦不可得反致犯供易翻案情難定於公事實無﹖﹖卑益各州縣向立牌甲原爲稽查戶口使匪徒不得匿迹而設若不愼選得力鄕保認眞稽查僅於地方官道途所經勘驗所臨之地偶一點驗抽查往往官來則虛應故事官去則置之髙擱仍屬於事無濟是必須愼選得力之鄕保專責以稽查戶口盤詰往來使窩匪無聚集之區宵小失逋逃之藪方爲於事有禆但此等苦累招怨之役又系公正殷實者所不願充是在地方官剴切曉諭城鄕紳士商賈臨事爲議辦公貲斧不令耗其已產事後爲之主持公道不令受人欺侮地方官亦秖任以稽查盤詰之勞而不苦以奔走下賤之役彼亦何憚而不應選趨公乎如此愼擇得人則遇事必能破除情面拒絕賄賂不致有狥隱袒庇之獘使之驅逐窩屯絕盜之根禁止娼賭斷盜之媒總可期其得力地方官再於其因公來城之日隨時傳見或於公務之暇各按鄕鎭輪流呼喚來署每日或兩三起或四五起約計一歲之間可以傳喚周徧識認熟悉每見則詢以地方之有無凶盜事端匪徒之有無出沒窩藏以及年歲之丰歉風俗之儉奢和顏悅色開誠布公使之有愛戴之意而無畏縮之情是蓋推地方官一人之心置於鄕保千百人之腹聚鄕保千百人之見聞爲地方官一人之耳目近搜遠訪旁勾互稽何患竊案之不破賊窩之不除也哉故淸盜之源要在查保甲得人也

以上二條謹就管見所及冒昧具陳抑職尙有議者從來有治法尢貴有治人興一利卽思防一獘蓋官爲眾人屬目之身胥役乃時刻近官之人凡有舉動其間把持多端情僞百出臨事少不畱意或任情偏執或心有遊移一爲若輩所窺測則逢迎欺騙無所不至在州縣費盡心力原爲地方興利除獘起見行之不善反爲若輩開一營私肥已之門豈不可惜是在有心者隨人隨事體察防閒旣須气靜神恬不爲姦猾所惑尢須通權達變不爲迂執所拘所謂神而明之存乎其人如此則捕役鄕保皆可爲我所用不至爲彼所愚駕馭之道得鮮有不收其效者弭盜之方淸盜之源是否在此尙望大人切加指示不勝惶悚企仰之至

○署規

諭闔署家人知悉本縣詩書門第世守儒風從不敢稍踰禮法自蹈愆尢筮仕以來倍加競業從無假手家人倚爲心腹縱令在外勾結索詐撞騙等事今先將謹飭誠朴之本懷宣示爾等並開明署內條規俾爾等先束身心再圖溫飽屏絕詭詐之念專存贊助之誠總期主僕之間安貼相依爾等爲人服伇原爲餬口之計果能遵奉規條認眞出力自必從厚給賞爾等之賢愚勤惰斷不致一律視之後開署規二十條各宜恪守倘有違犯不稍姑容爾等細閱之後或去或畱其自酌量勿須勉彊

一闔署家人各照派定執事謹愼管辦熟諳者愈當勤謹細致初學者先求明白安詳無論公私大小事件俱不準由爾等做主必須立時稟明請示是非行止由我決斷我系初任州縣倘所見有不當之處爾等曉事者不妨各陳所見請示商定以期妥協免致錯悞但不得隱瞞絲毫任爾等艸率行事其謹記之毋致久而擅專自取咎戾

一署內家人自以安靜勤愼者爲最佳倘有串通書差瞞官舞獘或偸賣糧串差票或暗受原被賄囑以致抽換供結等事一經發覺定行認眞究辦斷不袒護姑容爾等其愼之又愼各家人等許令互相查察如有獘竇立卽密稟以憑查明處治

一每早晚所收公文並各處書信俱須隨投隨送候我親自拆封不準家人擅自先行拆看

一合署家人喫飯睡宿各有派定處所不準任意搬移互相爭占廚房飯菜原不能十分丰美亦以日用有常理宜節儉卽衣服鞾帽只須整潔朴實不失本分爲佳如爾等不甘淡泊務卽及早辭去斷不準任意奢華大肆割烹講究穿著倘有此種習气縱使能事亦必不用爾等有則攺之無亦畱意切切

一署內家人及各色人等每日如有出署者管門家人必須問明往何處去作何事買何物何時回來將其姓名並出入時刻登記水牌每晚錄簿送閱其進署之人如系紳士須著柬房問明官職住址實時傳帖請示或請會或有事不能請會須照諭柬房在外登答仍將門簿逐晚送閱不許遺漏艸率卽書差人等不奉呼喚亦不準擅入宅門至雜項人等須著把門人問明來歷回明後準否進署爾等候諭傳出不準擅先令其進署如有故違惟管門人是問

一合署家人並各項人等俱不準三五成羣飲酒賭博或髙聲談笑或吵罵打架或吹彈歌唱或放肆多言倘有違犯立時查逐尢不準吸食鴉片煙如有其人照例究辦

一春冬二季每日寅正三刻發頭梆卯正三刻發二梆申初三刻發晚梆酉正三刻宅門上鎖夏秋二季寅初三刻發頭梆卯初一刻發二梆申正三刻發晚梆戌初三刻宅門上鎖管門家人派有專司啟閉者照此辦理不準參差

一每日頭梆廚房燒水茶房煎茶各家人此時俱須淨臉辦事二梆以後門上查點本日案件數目傳喚書差飭齊各案人證伺候聽審如本日案件較多晚梆以後亦如早梆伺候

一凡有調取案卷以及催辦查覆等事管公事家人只須將我所發衙條送交門上轉發該承不準越次徑與書差交接設或事關重大情節周拆自必將該書並家人喚齊候我當面諭話如有命爾等傳諭公事必須照話傳諭不準私自增減致有舛錯倘吩咐聽未甚明不妨兩次三番請示詳細再行傳宣勿恐厭煩但求安貼

一每日所收呈詞標日閱後先行登號再行分別送批俟我核批後先將副狀過批對明一面卽傳該房進署錄寫狀榜送閱過朱后發貼暫將副狀存內俟正狀過批登號後正副狀互對無訛再行分別發房所以先將副狀存署者專爲狀榜迅速免人久候之辦法也所有呈詞仍立收呈批呈內號簿每日錄批每晚隨同各簿送標不得舛漏

一每日審過案件無論已結未結管公事家人於收回卷宗時務須眼同承行該房理淸各卷內供詞結狀件數以免日久遺失致有推諉並防該書等竊取抽換之獘

一每日除辦理堂事外所有判稿核批尋常日行事件管公事家人須按時依次送閱不得延擱惰悞其緊要之件隨有隨送不在此例

一管倉家人如衝途管號辦差家人向系在署外喫飯住宿尢須安分辦公不得在外舞獘多事或勾串書差詐騙以及嫖賭或赴廟看戲上街閒遊等事有犯必懲不稍寬縱奉差出署者亦然

一署中家人不準與書差人等交接往來或彼此請酒換帖或彼此邀畱戲博如有違犯定行從嚴究治

一每逢公出所有隨帶各項人役著門上預期開單聽候點派不得擅由書差私派如查有單內無名之人暗地隨往惟門上家人是問

一跟班人等跟隨下鄕不準私向差役需索如有人給送食物必須當下回明請示不得擅行取用違者照索詐例究辦

一家人出差他往無論道路遠近盤費多寡銷差時俱須開呈細賬不得以少報多尢不準買物孝敬

一署內各色人等無故不得在辦公事家人房中閒坐如有不遵許管公事家人指稟

一跟班中每日派二人伺候會客及坐堂一應內事派二人伺候遣往署外差事並跟隨出門等事如衝途護送要犯及餉鞘或遇下鄕勘驗等事隨從家人臨時點派

一無論新舊家人俱系量才器使並非偏向好惡其中間有一二未能深悉之人隨時察看好丑自必隨時更換斷不稍事將就所有每節應給賞錢文由門上經手存貯登記錄簿按三節結總呈閱由我開單派分不得任意爭鬧

●附錄

賑饑十二善

育嬰堂法

勸戒歌

○賑饑十二善【見荒賑全書】

賑饑之法莫善於散米莫不善於施粥莫善於各裏散米莫不善於城市籠統散米各裏散米之善何如施粥止可及近地之人十里以外多不能及卽十里以內之人其臟腑筋骨巳爲饑餒所敗欲其晨赴夕歸力旣不堪況竟日止此一粥而日日奔馳往反兼之風雨霰雪道路泥濘卽使施粥不缺亦必轉塡溝壑【死於道路不少死於粥廠更多死卽埋於亂冢並子孫亦無處識認是饑民未必能活而父母之屍反失也狐死首邱物類且知何況人乎最是傷心之事】至疲癃老弱之不能出而喫粥者又不必言矣散米則皆安居而受賑其善一煮粥必多人料理此曹或私暱其親友寬假其傭僕必有破冒有偸竊或添水或宿餿種種諸獘又有柴薪器具等費計米一石饑民所食不過五六斗耳散米則一人之費可供兩人其善二城市遊閒無賴皆得積飽鄕愚瀕死之民安能與爭彊者或數次重餐弱者或後時空返不公不均無從查核散米則按籍分給旣無重餐亦無空返其善三一家有幾口喫粥必須齊出以致少年婦女出頭露面有志者羞泣可憐癡愚者習成無恥甚至執役之喪心綽趣亡命之調笑挨擠事變叢生言之足令發豎【相聚相識因此成�不堪數計】散米則男人持票赴領而婦女得全其廉恥其善四然此猶小者也救目前之性命當救將來之性命目前之性命在口食將來之性命在農桑若施粥之法無論從前諸獘民不沾恩卽使奉行盡善饑民人人受惠日日飽餐於城市中而早出暮還荒廢耕織散米則僅費一時之支領仍不曠逐日之工程農安於畎畎婦安於織紝無曠士無遊民有無相濟則情厚死徙不出則俗淳其善五況饑民宜散而不宜聚宜靜而不宜動日喧鬧於市井污穢之气最易蒸爲疫癘何如帖然於村落間乎其善六【饑民羣聚穢气燻烝斷無有不成疫者】城市散米似可省舟車挑腳之費然鄕民走領數升之米往還過午饑腸難支必不能持歸炊煮不免於城市換餅餌粥面聊以充饑而家中仍恐嗷嗷無食若各裏散給則無是患其善七籠統賑施人戶情稽應領而不得領不應領而或多領獘端叢生惟各裏造冊自賑則鄰里熟悉眞僞難欺必無不均不公之病其善八城市賑施必每日領給此則或五日一給或十日一給五日以下則太頻而勞十日以外則總給米多饑民恐有不知撙節者不可不爲之限制也其善九所賑之米𨿽止數升然十日五日總給不奪其工其人仍作生活以佐益之則全家鼓腹矣其善十或疑此但救土著而不救流亡不知流亡中有刁猾彊悍者小則爲鼠竊大則爲刼奪往往爲害於地方況被災之處財力艱難飽一流亡必餒一土著夫此之流亡卽彼之土著也但使各州縣各都鄙舉行此法各任其士著安得復有流亡卽有流亡聞故鄕有米賑誰樂爲流離異域之人乎其必歸而就賑矣是不救流亡正所以救流亡也其善十一【近有不被災之處流民羣聚緋士捐米賑濟流亡益多是流亡每因救而愈甚若好行其徳則匯集錢谷持赴被災之地分助其地之不能賑者此亦濟人實徳】此法旣行人不出鄕又可佐以興作之事各裏中巨室長者或疏鑿或創造皆可以活人其裏中公役則髙鄕宜浚河浜低鄕宜築圩岸有產之家計畝稍出升合旣以活人又可爲巳業無窮之利若當事推擴此義爲力尢大其善十二然而以米代粥亦可以錢代米以米則有舟車轉運之資斗斛折閱之獘米色幹潮新陳好醜之別若以錢則不惟人人均勻且可買麥豆雜糧價賤而谷多易於果腹或作小本營生兼可覓利度活是又在平當事之通融辦理矣

【黃懋中曰賑饑胥吏作姦貧者未必盡報報者未必盡給其報而給者又未必盡貧有司擅其名貧民不沾惠請就裏中推一二大姓任其賑事稍立賞罰科條以勸戒之則無漏冒損耗之獘而胥吏不能爲姦貧民卽有缺漏易於自鳴可無奔走與畱滯之苦不至�雜穢惡蒸而成癘】

○育嬰堂法

其法聚貲置大宅一所前設小門扃之男子不得入擇老成嚴毅之人守之凡貧家婦之肥健有子願爲乳母者悉令攜子而居其中量給工食兒至卽以乳之者爲母聘小兒醫一人診視疾病設義冢一所有夭者卽棺斂瘞之另雇嫗之勤者二三人兒謝乳卽令撫之一嫗可撫數兒所以讓後來之兒也乳母湩竭出堂其乳母與兒不願離者聽其攜去兒生五六歲視其質之髙下而教之堂外另設一館延老成蒙師一人男子之秀穎者教之讀書愚魯者卽令執堂中館中灑埽之役女子有端好者乳母爲之纏足教之鍼黹蠢拙者亦命執役男子過十歲不許入堂中願出堂者因才發友隨緣棲托不取身值女子不及笄不出堂門旣笄則以嫁市井平民聘金稍具衣飾有餘歸堂中公用諸善信中推公正精明才能辦事身多暇日者總事凡男女之出入銀錢收用以及日用纖悉之事無不檢點設櫃於門俟過往好義之人樂善而喜捨者一錢握米無不畢登規模旣成善緣漸廣久久行之可以不廢此與天地參之大善也

揚州蔡璉建育嬰社募眾協舉其法以四人共養一嬰每人月出銀一錢五分遇路遺子女收至社所招貧婦領乳月給工食銀六錢逢月朔驗兒給銀考其肥瘠以定賞罰三年之內聽人領養此法不獨卹孤又可濟貧凡郡邑村鎭皆可仿行爲官司者循此化導各方利濟更大也

○勸戒歌【山西長子令丁麗生先生文釗著】

示諭闔邑諸色人等知悉照得本縣蒞任伊始采訪士習民風甚爲淳美卽內有良莠不齊者亦不難以賢化愚同歸於善除地方利獘隨時諮訪次第示禁外誠恐爾士民人等視爲具文慢不經意本縣編爲勸戒歌詞刻板刷印徧給各村鎭懸貼語言淺近詞意詳明可諷可歌家諭戶曉俾地方丕變咸成賢士良民是本縣所厚望焉開列十勸十戒於後

勸爾民要孝弟百行此爲根本計常念親恩大似天手足情深須切記

勸爾民要誦讀讀書豈但求科目但教人識數行書气質和平能載福

勸爾民要力作三時勞苦充囊橐全家衣食可無憂偶遇荒年亦安樂

勸爾民要樹木盡將閒地成林麓栽培不過十年間到處多材取用足

勸爾民要教子子肖自當家業起稍失防閒便破家萬頃田園何足恃

勸爾民要守分須把良心常自問士農工賈有專門不義之財有報應

勸爾民要睦族同爲一本須聯屬倘因小事到公庭爾祖爾宗都玷辱

勸爾民要和鄰同居異姓亦相親偶然小忿須容忍勢孤同裏作仇人

勸爾民要行善逢人到處行方便救災卹患是陰功勝誦彌陀千萬徧

勸爾民遵九勸淺近之言皆至論此事人人盡可行日望爾民如我願

戒爾民勿抗糧早完國課得安康莫待奏銷期限廹追呼連日到家鄕

戒爾民勿健訟小忿豈同仇不共訟得贏來累巳多那知能忍常受用

戒爾民勿唆訟律法從來分首從收呈先究主謀人新例加嚴不稍縱

戒爾民勿誣賴須知反坐罪名大縱逃國法有天誅到底害人還自害

戒爾民勿爭鬭逞彊往往難寬宥試看世間凶惡人輕則徒流重監候

戒爾民勿習匪𨿽善藏頭終露尾一經發覺定遭刑法网能逃曾有幾

戒爾民勿誆騙鼓舌搖唇𨿽善變舉頭三尺有神明莫謂姦謀人不見

戒爾民勿嫖賭無論被拘到官府廢時失業耗家貲因此便成破落戶

戒爾民勿奢侈唐魏遺風須繼美莫教從此漸紛華轉眼饑寒空到底

戒爾民遵九戒不肯奉持終必敗千言萬語括其中警愓時加心莫懈

●例案簡明

靈石何耿繩輯

檢驗

人命

彊盜

搶奪

竊盜

窩家

放火

發塜

夫囚

賭博

誘拐

私鑄

私鹽

私雕假印

犯姦

犯贓

誣告

囚禁

捕緝

命盜審限

○檢驗

人命呈報到官卽行檢驗當場全憑幹證與屍傷然幹證猶有扶同而屍傷則不容僞者報到卽驗其屍未變其傷易見仵作喝報傷痕必須與凶器符合聽屍親看驗取凶犯認供令幹證質證親驗無異然後塡注屍格初驗詳審的確可免曰後蒸檢

例載地方呈報人命正印官公出則移請鄰邑代驗或鄰邑亦公出或相距窵遠則許派丞倅等官代驗毋得派雜職濫派者降一級然又一例載州縣同城並無佐貳鄰封窵遠則亦準飭吏目典史驗立傷單申報印官覆驗又或距城窵遠則並準吏目典史移會該管巡檢就近往驗申報印官覆驗如印官不能卽回再又請鄰邑代驗通詳事固無一定也

例載不準三檢違例者罰俸一年然亦有告三檢者取供結通詳批準委員會檢尙無處分

甫入棺而求官覆驗不必詳明按此說非也卽爲曰無幾屍未發變亦斷不可必須訊明何傷漏驗何傷不符具結開棺如虛反坐據供結通詳候各上司批齊方可開檢

凡委別官審理者所委官帶同仵作親詣屍所不得弔屍檢驗保辜

凡保辜者先驗傷之重輕或手足或他物或金刄各明白立限手足及以他物傷輕者限二十日金刄及湯火傷者限三十日余限各十日折跌肢體及破骨墮胎者無論手足他物皆限五十日余限二十日或平復或成癈或身死或因傷不因傷分別正限內外論罪照一日九十六刻扣限聲明大建小建時刻

例載凡遇有鬭毆傷重不能動履之人聞報卽行帶領仵作驗看不許扛擡赴驗

例載正印官親詣驗看外其離城窵遠之區及繁冗州縣委系不能逐起驗看許委佐貳巡捕等官驗報仍聽印官定限保辜

謀殺傷不準保辜過失傷不責保辜又例載毆大功以下尊長𨿽死於余限外不諭報辜夾簽聲明

○人命

凡勘問謀殺人犯果有詭計陰謀者方以造意論斬助毆傷重者方以加功論絞謀而已行人贓現獲者方與彊盜同辟毋得據一言爲造謀指助勢爲加功坐虛贓爲得財一槪擬死致傷多命

凡同謀共毆人犯除下手擬絞外必實系造意首禍之人方以原謀擬流毆有重傷而又持有凶器者方合例發遣其但曾與謀而未造意並有重傷而無凶器有凶器而無重傷者毋得槪擬流戍

注臨時有意欲殺非人所知曰故輯注曰若先前有意不在臨時則是獨謀於心矣若欲殺之意有人得知則是共謀於人矣臨時爲鬭毆共毆之時也故殺之心必起於毆時故殺之事卽在於毆內凡審故殺情節關鍵盡於此數語

戲殺注謂以堪殺人之事爲戲如此較拳棍之類此語最明若非以堪殺人之事則爲過失殺矣

誤殺中分謀故毆又分凡人親屬尊長卑幼

過失殺注耳目所不及思慮所不到二語最要卽如下文彈射磚瓦等尙非可以一槪論也

弓箭傷人問是否城市及有人居止其放彈投擲磚瓦鳥槍等亦如之

車馬殺傷人問是否街市鎭店或鄕村曠野及因公急馳

庸醫殺人問是否故違本方

窩弓殺人問是否樹立竿索

以上各條分謀鬭故戲誤過六項𨿽人命情節變態百出而大約不出乎此此外則有窮凶極惡如殺一家非死罪三人及三人以上者支解人者又有妖術殺人如采生折割造畜蠱毒者事非常事另著於篇其同是人命別有名色者亦另著於篇

凡殺一家非死罪三人必系謀殺故殺及放火行盜而殺者乃照律淩遲若系鬭殺共毆另看例定各條一家注謂同居𨿽奴婢雇工人皆是或不同居果系本宗五服至親亦是非死罪注加實犯二字則如準盜準枉法者亦不論也

肢解人當照例問系殺前殺訖若系殺後是否欲求避罪割碎棄藏抑系勢力不遂淩遲處斬之分極宜詳愼

采生折割造畜蠱毒者當究其方術得自何人同學引進何人自己得後又曾傳授何人方術如何煉制試過幾次害過幾人𨿽蠱毒不必殺人亦斬亦須嚴究明確

威逼人致死須看注中威之气焰難當逼之窘迫難受二句情節但此最不易引重則可以引光棍惡棍等例輕則可以酌擬不應其有別項情節如索詐則引恐嚇誣蔑則引誣告又各有本條不得用此蓋此條以其人命則情重而罪止滿杖則法輕故須善酌因姦盜而威逼人致死其彊奸未成但經調戲一聞穢語各條並載例內而因盜則亦最難引此盜字是竊盜無彊盜威力制縛拷打監禁人因而致死威力主使毆打人致死制縛必實系一時逞忿並無欲殺之心方合律主使必實有可畏之威有不敢不從之勢方可坐爲首與同謀共毆不同

罪人已就拘執而擅殺罪人不拒捕而擅殺分別罪應死不應死擅殺罪人不論謀故均以鬭毆殺論謀殺者其爲從加功依餘人論

○彊盜

凡盜案報到卽會營往勘系城中或系鄕村營汛遠近有無鄰居事主住屋幾間坐落方向從何處入門何處搜贓何處出去或系明火執杖撞門毀戶抑系踰墻撬壁臨時驚覺行彊入室幾人曾否塗面如何言語禁嚇有無捆縛毆打初時事主可曾喊叫鄰右可曾聞聲去時可曾挾架事主道路可曾遺有器械油撚取供估贓勒緝通詳

例載事主失單如繁多一時失記準於五日內續報

凡彊盜不許捕官私行審訊不許捕役私拷初審時卽先驗有無傷痕於招內開明並無私拷傷痕字樣彊盜問有無父兄伯叔與弟同居及有無知情分贓【竊盜與窩主皆同禁約例】

盜以贓獲爲定贓以事主確認爲定最關緊要最防捕役囑令混認其獘非輕例載起贓須差委捕員眼同起認不可使捕役私起以滋諸獘也

凡盜犯到案審實先將各犯家產封記俟題結之日變賣賠贓或無家產及外來人無從封記者將案犯及窩家有家產者賠本身外或有餘剩槪行變價代賠

凡事主報盜只許到官聽審一次認贓一次所認贓卽給主釋回不許往返拖累

凡獲盜有供出他省犯刼者研訊明確毋庸解往質審有例如果有贓迹未明夥盜待質必須解往者亦有例【竊盜另例亦同】

州縣印官公出遇有失事佐貳捕官一面會同泛弁查驗緝捕一面申請鄰邑印官覆驗申報

凡問彊盜固不得有心姑息曲爲開脫但一字爰出駢首就戮預謀行彊者不足惜其臨時行彊者倘非有彊形顯著要當存求其生而不得之心乾隆二十五年湖南段乃香案言語禁嚇似彊而縛豬情形仍竊乾隆二十一年浙江羅三案臨去揚言近於暗進明出而嚇禁由於畏追逃逸並未拒捕但有一綫卽屬生機又如乾隆六年江西胡廷秀案指駁入細不科彊刼而科搶奪皆可類推也

○搶奪

搶奪之案與彊刼相似人少而無凶器搶奪也人多而有凶器彊刼也然亦不可拘泥有人少而有凶器爲彊刼者有人多而無凶器爲搶奪者總以情形爲憑不在人多人少

例載在白晝爲搶奪在夜間爲竊盜在途截搶者𨿽昏夜仍同搶奪止去白晝二字纂注曰謂搶奪必在白晝可也謂凡在白晝者皆系搶奪不可也合此諸說參之

○竊盜

凡審竊盜須驗有無剌字三犯竊盜須查犯後曾否遇赦其得免並計後再犯各條載新例

凡竊盜贓五十兩以上州縣同捕官帶同捕役搜驗四十兩以下捕官帶同捕役前往搜驗

竊盜須以一主爲重若一家內有兩家之物一船內有數人之物客店內有眾客商之物均作一主論臨時行彊臨時拒捕只分在得財前後拒捕各自殺傷各自主當各盡本法不得分首從論

○窩家

凡窩主自當嚴辦以淸盜賊之源但今人以容畱卽爲窩主非也例載有窩主窩藏之別必須審有造意共謀實情方以窩主論斬若止是勾引容畱往來住宿並無造意共謀情狀但得以窩藏例發遣毋得又致槪坐其存畱幾人並載例內

竊盜窩主當統計各主贓科罪不得照竊盜以一主爲重

○放火

放火不外謀財挾讎二端謀財必有人助同搶奪其事易明挾讎必獨自匿迹潛蹤其情難見然而當場攫物者火未必定由伊起而旁觀漏网者反系巨凶情罪至重不可不愼律注須放火處捕獲有顯迹證驗明白者乃坐顯迹謂如硫磺紙撚引火柴艸之類證驗如火起之初實有多人共見其在旁引燒遇人始行逃去者或其謀有漏泄者之類

律中首載放火故燒自已房屋此語鶻突之甚如果自燒則又必有別故自當另擬矣熟思皆無一可通自不必爲律回護

失火例載典商一條此放火自燒中所有情獘所謂當另擬者也

○發塜

發塜律分見棺見屍例分一次二次至三次以上並紏眾索財取贖各條又新增發塜見棺鋸縫鑿孔抽取衣物並非顯露屍身一條按此輯注所言見字去聲顯也露也必開露方坐本罪假如發而未至棺僅於穴旁去指大一磚便可窺見棺槨卽坐見棺槨之罪乎今例正合

殘毀棄失移屍並載發塜律內輯注曰凡人發塜之罪重於毀棄親屬毀棄之罪重於發塜

○夫囚

刼囚者變自外入反獄者變自內出刼囚不須得囚但刼卽坐反獄以打開監門殺傷禁卒爲據𨿽未逃出亦坐脫監者從門出越獄者踰垣出此二者所謂主守不覺失囚也若反監罪減若刼囚罪免

刼囚兼途中曰私竊放囚者非刼也旣曰打奪則似與刼同而又立中途打奪一條何也凡罪人已經到官科訊拘禁曰囚其犯事尙未到官初就捕者則曰罪人罪人者重輕未可定之詞也其追徵錢糧勾攝公事則並不必其有罪者也故其事與刼囚不同而其聚眾則可惡故特立此條不然則罪人拒捕與拒毆追緝人已各有律何須此條

已就勾捕則爲奪未就勾捕則爲拒注云不於中途在家打奪是𨿽來捕而尙未捕去然或已有拘縶將行情形則打奪尙有可通至云打奪之人卽系所勾捕之人以己奪已於義何居引用當酌

○賭博

凡賭博問系偶然聚會有無經旬累月開場放頭聚集無賴各情形並訊明賭具來歷賭具例尢嚴竊賭家之兩鄰容畱造置賭具之房主並有例

例載凡無藉之徒及生監衙役兵丁窩頓流娼土妓引誘局騙及得受窩頓娼妓之家財物挺身架護者照窩賭例治罪

又按官吏宿娼杖六十而民人宿娼律無明文或謂當從杖六十上量減爲此當是不應輕

○誘拐

凡誘拐之案當分略誘和誘略者罔其所不知和者因其情願或先被哄騙事出不得己而始行曲從則方略己行卽不得謂之和誘矣所誘者不論良人奴婢不論已賣未賣但誘取已行卽坐何人同謀何人窩頓牙保買主是否知情婦人有無先後姦情幼孩有無施用藥術十歲以下𨿽和同略

收畱迷失及在逃子女與此不同者彼乃有因而攘之義也所當參看者譬如因人迷路而誑引相隨乘人離怨而誘引出外則卽是略誘和誘矣

○私鑄

凡私鑄分別銅錢鉛錢數在十千以上或不及十千而私鑄不止一次或甫經安鑪設碓制造錢模尙未開鑄分別首犯與匠人及爲從買使受雇並房主鄰右等定擬

私銷重於私鑄凡拏獲案犯必先嚴究有無銷毀剪邊情事剪邊尙未私銷照私銷例量減乾隆三十年案

○私鹽

私鹽例凡事發止理現獲人鹽如獲鹽不獲人不追獲人不獲鹽不坐此律重誣扳寧縱毋枉之意輯注曰如私鹽人多應捕人少當場止獲一人餘者獲鹽遁去不得謂獲人不獲鹽不坐又如現獲之犯供出同販脫逃姓名及至捕獲供證明白豈得謂獲鹽不獲人不追又如同販擔捕下手殺傷人脫逃未獲有顯迹者仍須追究豈可使凶徒漏网乎就律而酌以情理不可拘執

凡管理鹽務及有巡緝私鹽之責文武各衙門巡獲私鹽卽發有司歸勘各衙門不許擅問

○私雕假印

僞造印信分雕刻描摹造成造而未成己行使未行使系關軍機��假官諸獘抑止圖騙財爲數無多凡不及十兩十千爲無多凡篆文模糊不全者卽造而未成也

詐爲文書重在盜用印信不在有無押字蓋文書非印信不能行也例極明白非盜用則僞造矣兩條相爲表裏

○犯姦

凡犯姦曰和姦曰刁姦曰彊奸曰輪姦曰縱姦曰賣姦曰拒姦曰捉姦曰殺姦曰調姦和姦問有夫無夫刁姦不論彊奸有己成有未成有彊合而和成有𨿽和以彊論刁姦無彊輪姦無和輪姦亦分刁姦而刁姦者仍分悔過縱姦與賣姦相同而有異縱姦男婦皆屬同心賣姦婦女或由抑勒拒姦或先和而後拒問確由愧悔而拒準拒抑有別故而拒不得以拒論捉姦有得捉有不得捉得捉之人不皆卽得殺之人得殺仍問登時問姦所或止殺一人各有例調姦分手足勾引言語調戲其致死則另有律

凡親屬相姦皆不分尊卑長幼彼此罪等

凡婦女犯姦到案和姦孽由自作其彊奸者有部議云或鄰右聞聲救護或奪下衣帽或當時拏獲或聲喊逃跑之時有人見聞多有確據者原不必本婦到官斯亦仁厚之一端也

○犯贓

凡科贓有枉法贓有不枉法贓有虛贓坐贓有竊盜贓有監守自盜常人倉庫錢糧盜贓有並贓論罪有通算全科有通算折半科凡並贓止計一主爲重一主不一次皆並計然亦有統合各主而並計並贓者不計入已通算者計入已惟各已入己故無首從可分不計入己故仍分首從然而監守常人旣並贓仍不分首從枉不枉不專指有祿人坐贓無枉虛贓仍論枉不枉不因事曰坐贓不入己曰虛贓坐贓亦曰虛虛贓亦曰坐同不同竊盜贓凡稱準稱以者皆並計枉法重在贓然而所枉法重於所計贓則計罪不計贓此其大較也贓滿罪止枉法滿八十兩不枉法滿一百二十兩坐贓滿五百兩竊盜滿贓亦一百二十兩三犯律不計贓例定五十兩監守盜律滿四十兩罪止例至一千兩以上乃止常人盜律滿八十兩罪止例止一百兩以上乃止凡贓之起不必兩

○誣告

凡誣告者全誣全抵無剩罪或誣輕爲重或二事以上輕實重虛乃有剩罪已決全抵未決折杖其有例該罪止律從一科斷者𨿽誣亦免若告二人一人實一人虛𨿽輕不免大要律重全誣尢嚴致死故有加二等加三等斷財產之條但若輕者得實卽己非盡無因故剩罪止於杖一百餘皆收贖也其罪名則以所誣爲定律惟載實封彈事罪囚冤枉二條例載有屍遭蒸檢捕役誣良姦徒串結衙門棍徒聲言奏告以及舉首詩文捏造姦贓寫揭字帖編造歌謠挾讎誣蔑以致自盡等條皆其大端不同剩罪又律載誣人而人反誣亦可謂極情僞之變

教唆詞訟誣告之源也例載地方官不能查拏禁緝失於覺察照例議處若明知不報經上司訪拏將地方官照姦棍不行查拏例交部議處

原告告而輒逃並無疾病事故兩月不到案聽審卽將所誣人等釋放不與審理專拏治原告作誣有例

○囚禁

凡徒罪以上應禁婦人犯死罪及犯實發不準收贖者禁凡竊賊無論罪名輕重皆收禁官犯公私罪軍民輕罪老幼癈疾皆散禁

凡侵欺錢糧至一千兩以上挪移錢糧至五千兩以上者鎖禁監追其侵欺在一千兩以下挪移不及五千兩者散禁看守

凡遞回原籍人犯如系奉

特旨及犯徒罪以上援免解交地方官管束之犯經過州縣仍照例收監外其笞杖等輕罪遞回安�者承審衙門於遞解票內注明不應收監字樣前途接遞州縣卽差役押交坊店歇宿取具收管

凡解審軍流以上人犯令各州縣酌量地方情形如有相距在五十里以外不及收監者先期撥役傳齊地保知會泛兵支更巡邏

凡州縣自理之案不得擅用夾訊其申報事件有曾經夾訊者將夾訊幾次或未曾夾訊之處於招冊內據實聲明上司於解訊時察驗至佐貳奉上司批審有應夾訊者許請攺委印官審理若系印官批發者呈請印官掣回自審違例用者參處

凡彊盜十惡謀故殺重犯用鐵鎖扭鐐各三道其餘鬭毆人命等案罪犯以及軍流徒罪等犯止用鐵鎖扭鐐各一道笞杖等犯止用鐵鎖一道

凡部發遞解及外省解部並解別省軍流徒罪發回安插人犯預差官員務選有家業正役解送如人犯中途患病者原解取結方免議處卽報明所在官司驗明出結卽著該地方畱養候病痊起解仍將患病日期報部

凡徒罪以下人犯患病者獄官報明驗看取具的保保出調治其外解人犯無人保出令其散處外監調治若病斃督撫題報將本犯所犯何罪名所患病癥及有無淩虐曾否保釋逐一聲明

凡軍流徒罪以奉文曰爲始定限兩个月起解如實系患病亦不得過一百日限

凡獲犯到案並解審發回之時當堂細加搜檢有無夾帶金刄等物並嚴禁禁卒不許將磚石樹木銅鐵器之類混行取入如有買酒入監者將禁卒嚴行責治

凡拏獲越獄人犯務究與剃頭並代爲銷毀刺字之人

凡鄰省遞籍人犯一面發遣一面關會原籍並知照經過地方官無論長解短解遵例加差轉遞

○捕緝

凡脫逃要犯務將該犯年貌籍貫有無須痣詳細開明行文通緝各州縣於文到之日差捕認緝一面塡寫印票分給各鄕總甲訪察如果無蹤年底取結轉詳咨部

凡廣緝重犯不得濫給緝票先將該犯年貌案由並差役年貌籍貫及所差名數一面詳明督撫知照各該省一面攺用通關給與差役攜帶在身密行偵緝如有蹤迹卽將通關呈報地方官添差拏解如緝無蹤迹仍投換回文以爲憑驗毋任差人雇倩白役代緝以及藉端勒索諸獘

凡逃回原籍之軍流人犯本籍地方官於咨緝文到日卽傳該犯親屬鄰保人等逐一審問根由下落如果未逃回卽取確實供結詳請咨送刑部及配所省分存案仍不時偵緝

凡交界地方失事探實贓盜之處無論隔縣隔府隔省一面差役拘執印票卽行密拏一面移文關會拏獲之後仍報明地方官添差移解其一應竊匪窩賭窩娼等類有竄入鄰境者亦照此例辦理若系尋常對質人犯則須關會地方添差不得用此例擅拏

凡鄰縣關提人犯限文到二十日拏解若逾限不發議處若聽信地保差役捏稱並無其人並久經出外空文回復掯不發人者議處凡關提日月通報各上司稽考如屢關不到者稟請本上司行關移督發

○命盜審限

凡尋常命案限六个月盜刼及情重命案奉部事件並搶奪發掘墳墓及一切雜案俱定限四个月其限六个月者州縣三个月解府州府州一个月解司司一个月解督撫督撫一个月咨題其限四个月者州縣兩个月解府州府州二十日解司司二十日解督撫督撫二十日咨題如案內正犯及要證未獲情事未得確實者題明展限按察司自理事件限一个月完結府州縣自理事件俱限二十日審結上司批審事件限一个月審報若隔屬提人及行查者以人文到日起限遲延察參

凡承審命盜及奉部事件至限滿不結督撫照例咨部卽於限滿之日截算二參再限四个月仍令州縣兩个月解府州府州臬司督撫各分限二十日如逾限不結督撫將易結不結情由題參至承審官內有升任革職降調及因公他往委員接審者如前官承審未及一月者準其按審過日期展扣一月以上離任者準其展限一个月分限三个月兩个月事件前官承審歷限過半離任者準其扣半加展如前官於二參限內離任者接任官準其以到任之日起無論六个月四个月事件俱扣限四个月審結至原問官審問未當及犯供翻異情節督撫另委賢員或會同原問官審理委審之員扣限一个月該管各上司亦統限一个月核辦具題總以兩个月完結如承審官借端掩飾不速結者督撫題參如下屬已經解審混行駁飭以致承審官違限並知屬官例限將滿借端故爲派委希圖展限者一並交部議處

凡盜案獲犯到官無論首夥緝獲幾名如供證確鑿贓迹顯明者一經獲犯限四个月完結如果虛實情形未分盜贓未確限內不能完結者承審官立卽據實詳報逐細聲明該管上司核明預行咨部準其展限兩个月審結倘承審官有將易結之盜案濫請展限督撫漫爲咨部者並交部議處

凡卑幼擅殺期功尊長及屬下人妻妾奴婢謀故等案承審官限一月內審解府司督撫各限十日審轉具題如州縣於正限屆滿尙未審結卽於限滿之日接扣二參限期州縣限二十日府司督撫仍各限十日完結如有遲延分別初參二參照例議處至殺死三命四命之案請督撫卽提至省城督同速辦其限期悉照殺期功尊長之例

凡審理命盜欽部事件及一切雜案內有餘犯到案因正犯及要證未獲情詞未得或盤獲賊犯究出多案事主未曾認贓必須等候方可審擬或因隔省行查限內實難完結者承審官將此等情由預行申詳督撫分別題咨展限若正犯要證及盜竊案內首從人犯巳經到案間有餘犯未獲者卽將現獲之犯據情研審按限完結不得藉詞展限亦不得延至日久應就現犯審結之日起限若承審期內遇有續獲之犯如到案在州縣分限以內者卽行一並審擬毋庸另展限期如到案已在州縣分限以外不能並案審擬者將續獲人犯另行展案扣限四个月完結如問有獲犯到案時在州縣分限將滿者亦不得逾違統限如該上司不遵定例嚴加查核聽其捏詞扣展者均議處

凡讞獄時令招房書吏照供錄寫當堂讀與兩造共聽果與所供無異方令該犯畫供有司親自定稿不得假手胥吏致滋出入情獘如有司將供輒交經承致有增刪攺易者許被害人首告題參

●學治述略

靈石何耿繩輯

一到任接收庫項照前任移交存庫銀錢及贓罰雜欵冊簿親帶該房逐細查檢如有不符惟該房是問

一飭該房查開前任在任若干年月每年應徵地丁正耗旗租銀各若干兩除己徵若干兩余卽民欠實數再查歷年經徵地丁正耗旗租銀若干兩除各本年坐支應扣若干兩【如壇廟祭�官員廉俸各役工食驛馬艸料之類俱在錢糧耗羨項下坐支】已批解司庫銀若干兩現存貯庫銀若干兩余卽官虧實數查明卽飭該房具結開明某任實在並無虧短或實在虧短地丁正耗旗租銀若干兩如有隱漏情願認賠甘結畫押存內雜稅項下亦照此辦理

一飭該房查開本縣應存倉谷若干石除某任某年奉文某項支發若干石某任某年報明買補若干石仍應存倉若干石除現存若干石餘卽官虧實數如某任報買未買現存谷價在庫亦可作抵查明確數卽飭該房具結開明某任實在並無虧短或實在虧短倉谷若干石如有隱漏情願認賠甘結畫押存內

一通飭各房查開經管院司道府名衙門按年按季按月應攤捐某項銀若干兩每年共應攤捐銀若干兩某任某年己解銀若干兩查明確數卽飭該管各房公具某任內實在欠解攤捐銀兩逐欵開明共若干兩如有隱漏情願認賠甘結畫押存內

一飭各房將每年某衙門某項應攤捐銀兩逐細開單如某項每年應攤銀三百六十兩則每季應攤九十兩每月應攤三十兩每日應攤銀一兩之類並將每年共應攤捐銀若干兩亦按每季月日分晰開明如每年統共應攤捐銀一千二百兩則每季三百每月一百每日三兩三分之類在任若干月日應攤若干舉目可稽無須卸事後查欵核算致淆亂不淸

一飭該房查開本縣每年應徵地糧正耗銀兩若干向例或收銀或收錢或銀錢兩便或因大戶小戶分收【如三錢以上收銀三錢以下收錢之類】如系收錢每兩正耗共收大錢若干所有傾鎔火價添平解費統共若干按市價扣足銀價是否敷解俱令逐細開出以憑核對

一徵收錢糧拆封宜勤或三日或五日照流水核算徵存在櫃數目令該房檢齊送內或銀或錢核明正耗實數令明白親信之人眼同貯庫鑰匙存內飭該管吏役小心看守或有應支各欵或批解司庫應行動用之時照領照批開庫支發或先提半年支欵存內支發另簿存記以免開庫煩瑣但勿牽混私用致欵項不淸

一支發各欵如教職捕廳俸銀生員廩銀俱按季據領支發平色須足至各役工食等項查照向例發給但不可按季全發務多畱有餘以備重案遠差陸續借支之用緣此項如額外墊發𨿽入交代後任不認也再捕廳多有因案停俸者必須查明倘有冒領開入支欵後任亦不認也總之支發各欵不得據領卽發先令該管房查捲送閱看前任如何支發照例辦理自不至有冒領浮支之獘

一每月應放孤貧米石若干應捐禁卒更夫等役米石若干或動倉谷碾放或系采買支發飭該房查開照前核辦但應捐米石動用倉谷交代時作價歸入應交項下以便買補還倉

一攤捐欵中有急須批解者或解一季或解半年另簿存記如屬可緩且可不解倘奉文催或先申復卽日籌欵批解亦可斷不可動正項而解捐欵緣正項有虧分釐均幹參處捐欵欠解尙無妨礙

一飭該房查開移交監禁人犯若干名捕班看管賊犯若干名各班外保候訊人證若干名每人名下開明案由親臨點查如有私押私放卽將該管吏役重責示警監犯中如有有案未報及已報未經招解者查明限期寬緊次第審擬報解至賊犯有案情輕微而凍餓不堪者勿令在押待斃宜速傳親屬地方保領管束或系鄰封關到者備文遞回取保至外押人犯有案關重大者仍押令候訊其無關緊要者卽傳案訊釋或一時不能傳集卽取具連環的保候傳緣無辜被押倘因暴病或他故致斃或另滋事端諸多不便此三處須派親信妥人每晚按簿查點勿令人數多寡不符

一放告收呈送幕擬批除命盜及有舊案者準理外其情節支離者批駁不準至戶婚田土錢債細故斟酌其情同姓者或先批族長親鄰查覆異姓者或先批約地及呈內中證查覆其中處息必多可免拖累或幕友意見不合不妨懸商如自信眞確而幕友拘執只可我用我法至堂上審斷又當隨機應變不必拘泥前批執定成見也

一自盡命案無關罪名者卽屍親輸服亦須限內詳報以防日後翻控幕友往往偸懶不肯卽詳務須隨時稽查催辦

一坐堂審理詞訟刑杖最宜檢點舞獘書差及滋事棍徒彊橫賊犯宜用頭號重責以警凶頑至尋常發落只用二號示戒而已其衣冠人士老實鄕民勿輕易用刑以全廉恥再行杖時皂役下手輕重不一有得則輕不遂則重勿拘定數重者減而輕者加在臨時斟酌

一到任或衙署或公館自大門以內前後俱要親身查看如有便門缺口務須堵塞臨街矮墻務須築髙非以防外之入所以防內之出也司閽者須老成壓眾之人官給門房諭帖凡署內家人非官差不許任意出入如有阻之不聽者回明逐出司閽者聽情不阻查出�究卽官親幕友出門拜客亦須問明稟知蓋衙署隨處有獘無內應則不行卽茶房門子非坐堂會客不可令入宅門緣書差往往以茶房爲耳目官幕之一言一動外人無不周知撞騙招搖多由於此不可不愼擇而嚴防之也

一同城同寅如兩學武弁捕廳皆吾羽翼要以誠意相通則皆爲吾用倘遇不醇之輩但須自立城府不可外露鋒芒蓋善者以吾爲倚﹖不善者卽以吾爲魚肉我有隙而後議彌則已晚矣彼旣發而後思禦則無及矣至捕廳尢爲親密要使明爲我用而不至暗中用我則公事一切可得共濟和衷之益

一紳士爲一方領袖官之毀譽多以若輩爲轉移采其行端望重者偶一俯交下問便覺正气隆重人知向方再爲觀風月課整飭斯文則眾口成碑官聲日起宵小之徒气類蕭索自陰消無數禍端矣

一書差爲官之爪牙一日不可無一事不能少然欲如指臂應使非嚴以馭之不可蓋此輩止知爲利不知感恩官寬則縱欲而行官嚴則畏威而止機在到任之初察其有心玩誤者重責以示警必責以示信則眾心震懾不敢以身試法矣

一稿案判行差票過朱斷不可假手於人𨿽至親好友亦不容少爲通融非謂權不下移謂親友可假則無人不可假而門印書差可以生心作僞矣又差票案情不一或按班輪差或因人器使一出官手人無間言假手於人必多物議蓋實有串通門印行求差票者不可不思預防其獘也

一做官止辦事理財二端辦事難而易理財易而難蓋辦事在用心心用而無窮理財在用錢錢用而有盡稍一疏忽則虧缺立見矣須合一年之入籌一年之出某項應用若干某項應用若干通盤計算不敷則設法樽節以期足用由年而分之月由月而分之日先爲之極而不使過則章程定矣然後日有日總月有月總年有年總有餘無餘有虧無虧隨時可按簿而稽卽不至有餘或可無虧卽不免有虧亦不至大累今之虧缺累累者由於先不自知非不知也知其入而不知其出也旣虧而悔已無及矣此理財之所以難也

一賬房爲銀錢出入總匯之地最要綜理得人第一欵項要淸存庫銀錢有簿提庫批解銀錢有簿支發俸工有簿支發一切雜欵有簿至私項出入亦分類登記而統入流水俾總入總出每日有數則有餘有虧按簿可稽矣管賬人於每日總結後將賬送官逐項覆看於總結處戳用圖記發還倘出入有應商之處或標簽或面商從長核實可也

一分派家人執事要各因其才用違其才必至僨事門印爲最要非明白人不可擇誠實曉事者經手稿案文移等件門印各得一人足矣余則在門上者管理會客或查監獄押犯等事在印上者幫同簽押用印至一切奔走外差因人而使不必拘定責任也

爲治一得編

