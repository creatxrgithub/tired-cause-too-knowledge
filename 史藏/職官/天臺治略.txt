天臺治略

﹝淸﹞戴兆佳著

●目錄

敍

卷之一

卷之二

卷之三

卷之四

卷之五

卷之六

卷之七

卷之八

卷之九

卷之十

跋

●敍

天臺治略者舒庵戴君宰天臺之政績也戴君於己亥孟秋捧檄蒞臺臺邑在萬山中地磽埆號稱難治君精心擘畫濟之以勤凡前令之所怠弛與他邑令力所不能且視爲不必者無不次第整飭期月而化成時余方撫浙於諸屬吏中心�之旣奉命長柏臺自愧無以報稱念國家以人材爲楨幹知而不舉是爲蔽賢因以君曁海鹽令梁君入告巳奉兪旨內召矣舒庵乃裒其期月中心力所注臚陳而條列鏤之於版其灑泣陳言爲民請命之苦衷與髙才朗識次第緩急之布置可按籍而煩十指以數也舒庵儀觀甚偉年少捷南宮長安公卿爭目屬之聖天子選諸進士儲之詞館舒庵自陳素志願爲令長以親民遂需次十四年而得令天臺其懷之也久其講之也熟駛然如帆飽風沛然若髙屋之澑四散而不可禦也凡聽訟者吏胥先一日匯兩造之詞粘聯之後爲寸楮標舉共關要呈之署中幕僚覆閱可否與主人論定而後視堂舒庵一切謝絕之置一簿於幾上引訟者辧其曲直批卻導窾詞組中要害姦人詞塞或命杖決責之舒庵乃書其情狀於簿掌運筆如飛杖未終而案巳立一日可得數十案今治略所載者皆是也前代劉東山先生亦少年成進士辭館職後爲宏治第一名臣而楓山章先生中會元讀書中祕乃生平以未得爲外吏心常慊慊今舒庵旣適所願而其才與守又兼古人而有之從天臺而上丰功偉績書旗常勒鐘鼎拾級而登治略一編其烹鮮之小試也夫

髙安朱軾可亭父書

讀書與從政有二道乎童而習之以逮於長風雨孤燈咿唔呫畢幾於漂麥亡羊之弗知一朝拾科名爲郡邑長吏簿書塡委四顧茫茫於是別求所謂治譜否則以文移公牒鬼薪城旦之律文悉委之幕僚吏胥之手主者署尾畫諾而能事畢矣此所謂腐儒不適時用者也夫古人學古入官又言窮經以致用儒術吏治岐出而同歸余少壯登朝揚歷中外慨然慕古之賢守令者耳目所及延訪無虛日庚子冬奉命撫浙浙之爲邑者凡七十有五而天臺令戴君其名早巳章徹天臺故小邑也僻處浙東隅戶少而俗傲地瘠而民貧官斯土者非賢且能未易勝任戴君早作夜思興利剔蠹一洗呰窳苟且之習其守不名一錢而其才可敵八面紛紜揮霍如干將莫邪之出匣光鋩四射而不可掩也夫戴君績學讀書起家名進士出宰百里新硎煥發恢恢乎遊刃有餘綜理擘畫摘伏發姦絕無缿筩鉤距之術而百姓自不能欺戴君可謂不負所學矣今年春禦史大夫朱公上其治狀於朝聖天子嘉之徵入爲中都官乃盡出其所以爲治者凡公移削牘讞語條教與勸農課士之章若干篇匯爲一帙而就正於余余惟尙書有敷奏明試之典戴君治天臺成迹顯著是編巳撮其大凡奏之明廷足徵治行第一頒布於天下則郡邑吏之章程式令也戴君眞能適時用朱公眞能爲國家樹人夫朱公淸操雅望朝野屬目而於戴君有鍼芥水乳之契將來步趨其後塵天下蒼生胥有賴焉其建白有大於此者矣是爲序

康熙辛丑陽月孝感屠沂艾山書於武林官署

浙稱佳山水首天臺孫興公賦所謂山嶽神秀靈仙窟宅者顧其地多峭壁層巒田疇磽瘠又民多桀驁胥吏作姦非優於治者未易爲理江左戴君舒庵來牧玆土君爲家中丞門下士任事初謁余於召城見其器宇昂藏言辭磊落有嶽立懷方之槪余固心重之嗣後奉委監賑金華旋委云和檢驗繼又分校鄕闈一歲之間席不暇暖而才識通敏鉤幽剔微悉非他人所到簿書糅雜裁決如流大著聲迹邑豪猾多斂手避焉今年春上命廷臣保舉行取諸邑令而總憲朱公遂以君與海鹽梁君特薦皆破格膺內召蓋君服官未及兩載而能以廉正己以勤蒞事以嚴毅約朿吏胥以慈愛拊循百姓卓然古良吏風是其醞釀於學問者深故能準古宜今而一張一弛咸擘畫有條理如此也君今行矣從此出其所蘊以黼黻太平不特爲蒼生慶更爲家中丞得士賀而治略一書君所夙夜懃懇於臺人者此亦可以見其大凡焉余於剞劂旣成樂得而序之謂推此以往𨿽宰天下不難也峕

康熙辛丑孟冬遼海王之麟拜序

余少壯宦遊揚歷幾徧天下每見郡邑長吏非有呰窳苟且之習卽用缿筩鉤距之術求其忠信明決豈弟慈祥如昌黎所稱石處士之仁且勇者殆未易覯予於庚子春奉命旬宣兩浙天臺令舒庵戴君適奉兩大憲委賑湯溪武義剔獘釐姦窮民咸沾實惠懷徳畏威口碑載道不禁心焉數之後屢於簿書中披閱所詳如戰船丁糧淸賦歸儲諸大案以及有關國計民生之事無不剴切詳明極中肯綮又必立見施行絕非空言無補浮泛粉飾者可比至其勤於聽斷案無畱牘是非曲直片言立剖若河決下流而東注若駟馬駕輕車就熟路而王良造父爲之先後也苟非其才足肆應學能致用烏能勝任愉快如是哉夫地方得一賢能守令爲最難今戴君蒞天臺甫兩載以總憲朱公之薦行取入都邑人請將治略付諸剞劂我知讀是書者始稱朱公之汲引得人爲天下蒼生賀繼且以其去之速爲臺人士惜也

康熙辛丑陽月年家侍生傅澤淵頓首拜撰

郎川戴君餘同年繡臣先生羣從也先生以舊學出入承明之廬君亦早掇科第學有原本余以世好耳其名久矣前年來宰天臺天臺去郡城未百里而近山水奇秀甲於他邑而土瘠民困俗尙未醇有略同者自君之至撫饑黎振積滯早夜孜孜不憚勞瘁其事之巨者則剴切敷陳請於大吏下至閭閻日用纖悉之務知無不爲要以利濟民物爲念蓋君之精敏彊力實有大過人者而皆本以憯怛誠意宜臺人士樂而安焉若嬰兒之於慈父母也余自釋褐後初仕卽得浙新城令洊擢銓曹旋授今職故知治浙之深者莫如余大抵其風聲气習緩之則廢弛急之又憚於更始然及其歲月浹而上下孚亦還至而立有效者君勤於職業事事必諮度余而余亦喜君之發憤爲雄不以刀筆筐篋苟且塗飾畢乃事約計斯二年中利興獘革相得如左右手轉移風教之權實有厚望焉頃者君以循吏膺特薦聖天子加意人材嗣今密勿王事宣猷國家誠可爲得人慶而苐以臺民失此賢邑宰則余之私願其能無介然於中耶邑人於其將行請鍥所爲天臺治略者夫古人考績報政有定期有成效維君根柢家學久知其非百里才矧復所居民樂所去民思從此崇起而恢宏之是集之成卽以爲書思拜獻之先資可矣峕

康熙辛丑八月旣望年家世弟鍾祥張聯元頓首拜撰

舒庵戴老先生以江左偉人來治臺邑政赫然有聲迥絕流輩其待人則如光風霽月處己則如嶽峙淵停治劇理煩案無畱牘自下車以來無日不以民生休戚爲念刑淸政肅歌謳載塗而先生愈歉然若不足余私心竊計先生以文士出膺民社而敏練精核𨿽老於吏治者不能及賢者誠不可測余以輇材彈鋏侯門者二十餘年所過都邑輒紀其政績殆靡有如先生者先生固廊廟重器適於用者素矣今奉欽召入都從邑人龥請以天臺治略付之剞劂屬餘同韓子於丰編次夫以先生之經濟大略從此忼慷建樹黼黻盛朝則烹鮮之治特其嚆矢而事業之巍巍煌煌充滿宇宙者正未有艾也特書其略於簡末以志相知之雅雲歸安費漢昭拜撰今之邑令卽古百里侯服也任綦重矣然肘掣於上官之朿縛而气折於期會之考成故率皆因循苟且以幸逃乎吏議而靡然不敢少有所作爲卽張皇文告無過楮上虛詞於民生何有於國計何有夫人幼而學壯而欲行幸分百里之寄而秋毫無所建明問心獨無疚乎我師伯舒庵戴公之宰吾臺也甫下車卽徧采輿論若宜興若宜革節次十二條以上聞於是窮日夕之力次第修舉毋旁撓毋中怠有梗吾化者喋喋焉三諭而五曉之其不悛則寘於法馴者懷徳黠者畏威兩載於斯化瑟更張善政指不可枚述大率權輿於十二條中之語而更推廣其所未及迄今誦其言其切中時獘則如越人之起死一病而一藥其皇皇焉爲民請命則如鮫人之下泣一淚而一珠知無不言言無不爲爲無不盡而公之大勛業於是乎見卽公之大文章亦於是乎見矣夫爲政之難宜於善良不宜於豪猾而公毅然爲之不遺餘力只期上不負天子下不負所學而知我罪我總所不辭𨿽蒞吾臺日淺未及究其所用而治效彰彰亦旣如是貞品承流仰沬有激於中而不能自巳爰偕臺人士撮其梗槪聚爲一編而名之曰天臺治略豈惟紀績銘勛爲異時大行左券而隨試輒效司牧之準繩備焉則而象之維鵜之歌何爲而作也有斯民之責者其亦可以奮然興矣治年門侄張貞品頓首拜識

令之職於民最親一邑之利獘休戚惟令是問此非簿書期會苟簡從事可以告無罪也必本之以誠意先之以力行審民隱所緩急而次第布之然後治得其理而民賴以安余自朿發受書竊嘗有志於斯矣幼奉先君於庭訓凡立身行己治人理物之方稍得聞其梗槪丙戌徼幸釋褐遂請自效於外職誠以縣令親民之官苟�誠而曲體之於物庶幾有濟也嗣後浪迹南北所至風俗美惡政教得失未嘗不盡心其間隨謁選得浙天臺天臺故浙東山邑土瘠而貧適當歲旱之後民生凋敝余甫至卽爲設法勸賑饑黎差定遂親覽邑之四郊欲周知治理先後則見夫城墉之傾圯也丁役之不均也雜派之重困也社倉義學之俱廢而把持告訐之風浸淫而成俗也有田者或連阡陌而隱漏無田者或女戶絕戶而輸稅也於是飲冰茹蘗知無不爲早夜以思一切利獘之事約略得其綱要適遇上憲虛公咨諏疾苦遂卽所見聞敷陳凡十二事咸蒙采納焉由是向所惰窳而未舉者稍稍得見施設惟淸丈一事當務尢急余方履畝經界竭蹶垂成乃蒙大臣特薦聖恩破格收錄而科條所陳尙未竟厥緒也今年秋邑孝廉張子季題兄弟輒以余讞獄聽斷近古便民而文移中有關一邑重輕者非鋟版慮無以垂後請捃摭薈萃輯爲天臺治略一書余念承乏二載𨿽有厲精求治之心曾無卓然可紀之績張皇補苴大懼弗稱厥職倘謂其邑宰於玆土而不辭勞不避難不吐剛茹柔則是編所存亦恪恭朝夕之槪焉因以是應張子請並見余之惓惓臺民者終負恧於夙志云

時康熙六十年八月旣望郎川戴兆佳書於武林邸捨

●天臺治略卷之一

詳文一

◆詳文一

一件詳陳建立義倉積谷備荒等事

一件戰船賠累實甚窮員困苦難堪瀝陳顚末龥恩垂鑑事

一件龥請轉詳勒石永除修造戰舡之苦累恩徧三臺功垂萬世事

一件禁革軍糧重耗之積獘懇憲批飭存案除民累而昭法守事

一件詳請照舊徵輸等事

一件詳明兵米折價等事

一件嚴飭編造以杜混淆事

一件遵批斟酌田由單式恭呈憲鑑批示遵行事

一件編審屆期等事

一件飭行查議開墾等事

一件飭議開墾等事

一件再飭力行保甲以絕盜源以安地方事

一件嚴飭修築城垣事

一件學宮之廟貌等事

一件嚴催學租錢糧事

一件請憲革除行埠棍蠹扣克橫詐之獘勒石永禁澤及商民事

一件請行平糶等事

一件請旨事

一件飭查廢寺田產等事

一件欽奉上諭事

一件請嚴虧空等事

一件請嚴虧空之法等事

一件衿棍違禁充當圖頭包糧抗逋龥請褫革完追事

一件橫被燒詐等事

一件倚衿抗糧遵例詳請褫革究追事

一件嚴交代之察核等事

一件請免捐派事

○一件詳陳建立義倉積谷備荒等事

竊照親民之官以教養爲先務然欲有以教之必先有以養之衣食足而後禮義生若饑寒切於肌膚欲其毋爲姦邪不可得也此課農桑教稼穡養之之道尢先於教之之法而養之於樂歲者更須養之於凶年是備荒之策不可不亟講也目今欣逢憲臺胞與爲懷地方一有災眚卽繪疏入告請賑請蠲我皇上痌瘝念切不惜數百萬金錢允蠲允賑徳洋恩溥物靡不得其所微末小臣何必復爲置喙但思倉廩實而民不夭札故堯有九年之水湯有七年之旱而國無捐瘠者以畜積多而備先具也查備荒之策宋乾道四年民艱於食文公朱夫子請於府得常平米六百石賑貧夏貸米於倉冬加息以償歲歉蠲息之半大歉則盡蠲之凡十有六年除還府米六百石外餘息米三千一百石設爲社倉不復收息每石止耗米三升一鄕四十五里凶年人不缺食若臧文仲之貶食省用秦穆公之輸粟雍絳汲長孺之矯詔發粟皆一時權宜之計而非經久之模卽周禮所載荒政十二事總不如設立社倉爲盡善而盡美近奉憲飭編查保甲文內兼及義倉是卽朱子社倉之遺意法良意美甚盛舉也天臺連歲不登民困已極去夏又遇旱災鳩鴣成羣哀鴻載道卑職目擊情形一面詳請減價不糶倉谷一面勸諭紳衿士庶捐谷賑濟具詳各憲分別多寡給匾榮旌今所捐米谷除賑過外尙剩谷三百四十石卑職現在捐資建造義倉四處一設平頭潭一設坦頭一設花桃一設石版路俟秋收後每倉卑職再捐谷一百石��下賑剩之谷一總分貯在倉俟來年照依朱夫子社倉之法夏則貸之冬則收之擇殷實之紳士董其事分其任於收放時核算本利谷共若干石造明送縣卑職考其實總其成依時親赴各倉查視並令附近義倉之居民互相覺察不使一切吏胥經手以免侵漁中飽之獘惟是卑職之蚊肩有限現今之谷石無多歲時丰歉聽乎天未雨綢繆在於人必藉人力之有餘庶以補天行之不足況天臺田在山麓洚水自髙一瀉千頃澇之爲災也疾西髙東下溪如建瓴十日不雨流竭沙涸旱之爲災也易兼之界在重山朝嵐夕瘴陰霾溽暑蒸變蠕動虫之爲災也又多且也僻處山陬販米之商不至道路叢雜伏莽之徒樂趨荒不浹月卽糧食絕民力憊而盜風起矣此義倉須建捐谷須多較之他邑尢爲喫緊然谷之捐與不捐又視乎民力之能與不能歲時之可與不可今歲寒暑不侵雨暘時若髙低田畝大有咸歌正樂歲遺秉滯穗之時也卑職乘時建倉首先捐谷三百石所望本邑紳衿民戶共勷盛事量力捐輸所謂一勞永逸無煩歲歲倉黃盡人事以待天心卽遇凶年不至束手待斃要之此舉貧富皆有利益富者勿云捨己以從人當念成物卽成己貧者幸際丰年今日以受之天者姑以存之公他日仍以存之公者返而歸之己管子有言曰民以食爲天而賈生又以積貯爲天下之大命誠爲確論義倉建矣積谷充矣將見旱澇虫災俱不足慮由是而講明禮讓使家惇孝悌戶習弦歌養以先之教以繼之救民生之凋敝挽習俗之澆漓胥於義倉寓之矣不特臺民一時之利實爲世世之利然而常人之情樂於觀成而難以圖始義倉之建歷來官斯土者並未議及實屬卑職創行擬合詳請憲臺鴻裁碩畫指示機宜俾得竭盡駑駘遵循勿失�收成效不徒托諸空言勿類道旁築捨百姓幸甚卑職幸甚

○一件戰船賠累實甚窮員困苦難堪瀝陳顚末龥恩垂鑑事

竊照普天之下莫非王土率土之濱莫非王臣旣爲民牧凡遇王事自宜靖共爾位踴躍赴公何敢趨易而避難致負王恩有辜憲徳然而職司守土其於一切公務有分所當爲與不當爲者有力所能爲與不能爲者正未可偏枯獨累也今卑職承乏天臺蒞任以來諮訪官民利獘查有派委修造戰舡之苦賠費累百盈千不勝惶悚夫戰舡一項原爲保障海疆衛護商漁舡只而設查臺江水道至郡城南門而止由郡而北達於天邑則一綫沙溪■﹝石欽﹞碕險激百有餘裏絕無舟楫可通歷來止防山寇竊發不慮海賊憑陵且僻處萬山之中地瘠民貧土產絕少錢糧僅止一萬有奇官斯土者左支右絀苦不可言非如平湖海鹽海寧蕭山山陰會稽上虞余姚各大縣俱環回大海商漁鱗集者可比使卑職地方果有尺寸貼近海隅果有海賊乘潮突犯果有商漁船隻出入奉派修造猶云分所宜然也使卑職地方如果人民殷富如果貨財廣殖如果錢糧眾多奉派修造猶云力所能爲也而天臺無一於此且杉木則購之閩省樟松雜木則買之溫郡梯山航海負載而來需用夫役實繁有徒𨿽按名按日給發工價然小民止此一身難以分身未免顧此失彼勢必有妨農工非惟累官實又累民且船廠設在黃巖遠隔二百餘里之外天臺𨿽云小縣有徵糧斷獄弭盜緝逃料理地方事務不能親往監督又必另行差委而所差所委之人安保無浮冒侵漁之獘乎迨至剜肉補瘡吮膏吸髓甫得修造完工將舡交付又遭收船之營弁分外誅求管船之捕盜百般勒索心滿意足方肯收受出結其間之受气受累更難言盡近蒙各憲鑑原苦情議抽俸工津貼然船工實數部價止五分之一津貼亦五分之一其不敷尙有五分之三此五分之三皆由天邑崇山峻嶺不通舟楫道途往返額外多雇工役以及勒索冒銷之所致是修造戰船之賠累在各邑固巳苦而天臺爲尢苦但此乃相沿錮害何敢遽爲置喙月��聰惟是卑職以至�至陋之材任此最窮最苦之地無一事不深仰屋之思無一時不凜冰淵之懼將來此項賠累欲出之官則公廨蕭然點金乏術欲取之民則功令森嚴民巖可畏轉輾圖維敢爲未雨綢繆之計與其筋枯力竭而仍有身家性命之憂何如呼龥憲臺早定一免派之策且與其山陬窮吏累旣深而致登白簡終費各憲淸心打如援例轉移使苦樂維均永免偏枯之累卑職妄抒管見哀龥憲臺欲加增價值不敢也欲通省均攤不敢也查康熙五十二年十一日兵部爲敬陳防海等事議禦史陳條奏一欵戰舡篷索每歲於朋扣餘剩銀內照定價給銀一次責令該營自行堅固修換在案今天邑派委修造戰舡應請比照戰船修換篷索之例亦令該營領銀自行修造則就近設廠營員在地得以親身料理可免浮冒侵漁之費兵丁水手旣食糧餉卽著令搬運物料可免雇覓人夫之費閩溫兩處購買木植一葦卽航可免道途工役之費況查從前戰船縣官一經派定營員卽來包造包修�案可考是營員旣可向縣官包攬修造獨不可竟令其自領修造乎再查驛站舡只向例州縣修造今亦歸與驛道不派州縣是營舡營修實至當不易之論不過一轉移間窮員永無賠累武職不致虛縻公務仍然無悞此舉誠爲上策卽或不得已而思其次請將天臺派委修造之戰船攺歸回環大海商漁鱗集之大縣承修承造亦事出至公無可推諉恭惟憲臺胞與爲懷痌瘝念切刻刻爲下吏計安全事事使小民登衽席今天臺戰船一項總叩憲臺俯念山城苦邑不特分不宜派抑且力不能派大施天地父母之心準賜原免使卑職將來得免覆餗獲保身家開屬員再生之恩造瘠土無疆之福眞拔山超海負徳難伸垂露懸鍼書恩不盡矣

前事

備查戰船一項停其交與州縣官承辦修造揀選賢能道府就近堅固監修此康熙三十九年經臺臣紀條奏奉

旨準行之定例也卑職於康熙五十八年七月蒞任後以戰船賠累實甚等事通詳各憲奉督憲鈞批戰舡承修辦料責成知府久經批飭有案仰布政司轉飭遵照此又現奉督憲批示之明文也官免賠累民無派擾久經出示曉諭靡不以手加額共慶安全今奉憲檄轉奉藩臬二憲詳奉撫憲鈞批復飭卑職采辦修造仁字二號八號戰船二隻又勇字三號戰船半只各項物料務令齊全足用聽候查點敢不凜遵惟是卑邑僻處萬山之中不通舟楫髙岡峻嶺離廠窵遠搬運維艱兼之地土磽瘠並無樟杉大木可充戰船物料者若欲取必於一時齊備於本地萬萬不能豈不坐悞船工在卑職之處分固不足惜其如有礙各憲之考成何卽迫於憲令萬不得巳於深山窮谷之中四處搜求購買卑職一人不能分身肆應也勢必委之衙役又或幸而偶得一二材料矣卑職一身不能自爲扛擡也勢必雇募民夫天臺胥役最窮最黠又且最頑稍有蠅頭死且不顧保無借端彊勒派取擾害之獘乎竊恐奉行不善山陬村落靡然騷動矣𨿽有嚴刑峻法懸以恐之不使其或犯然而奉公守法者能有幾人比及事發不過若輩徒膏竹杖桁楊巳無補於百姓之受累受苦其爲怨恫實多是憲令固當遵而民瘼亦大可憫伏叩憲臺俯念卑邑旣無土產戰舡物料又不附近戰船工廠蒙飭辦料解料力實不能惟望恩賜鑑原鈞照定例準免佩徳銘仁靡有旣矣

○一件龥請轉詳勒石永除修造戰舡之苦累恩徧三臺功垂萬世事

竊照天臺四面皆山地土磽瘠民難樂業素稱苦累者有儲米鹽引人丁數項而其最甚者則莫如修造戰船夫修造戰船在官有官之苦在民有民之苦然官之苦有限而民之苦無窮蓋官之苦賠累焉巳耳若監工料理差委得人不浮冒侵漁不勾通混獘諸事奉公除部價津貼外賠累亦自無多其或至於累百盈千者皆差委之不得其人也若夫民之苦則有難以忠數者各行各鋪各夫各匠無一項不擾累竹木釘鐵灰石油麻椶篛紬布什物無一件不科派至於封取樟松等樹經差謀票到手不論道裏遠近無分地方幹礙悉刮皮標記有錢者則賄脫無錢者則砍伐指稱軍工緊急役使民夫動以百計派出口糧鳴鑼吶喊崇山峻嶺不顧死活踰越扛擡日行里許所過之處壞人房屋損人墳墓敗人苗稼害不勝言及至所押所解之夫匠物料經差沿途任意賄放變賣到廠者十止二三因而夫匠拘而又拘物料取而又取究竟船工難免遲悞屢遭營弁之誅求捕盜之勒索官又任受無詞此奉派修造戰船實天臺第一大害今年幸蒙憲臺洞悉民瘼恩賜豁免合邑無不以手加額共慶安全誠哉一路福星允矣萬家生佛也惟是憲臺斗山重望帝眷方隆指日榮升鼎輔竊恐將來仍復坐派亦未可定今據士民公叩轉詳勒石以垂不朽理合據情詳明伏叩鈞批存案吏小民永除派累之苦根常享安寧之福澤則憲臺巍巍功績自銘鐘鼎而志旗常而天民之佩徳感恩當與�頂桃源俱永矣

○一件禁革軍糧重耗之積獘懇憲批飭存案除民累而昭法守事

竊惟朝廷立法首在愛民而臣子矢忠尢先自潔一經筮仕便當以地方爲己任若事屬累民無論大小急宜禁革未可云相沿成例亦遂因以爲利也卽如地丁錢糧官設匱徵收民自封投櫃法已善矣又蒙憲臺加意民瘼嚴禁重耗每兩不得過六分總欲使小民省一分之閒費得完一分之正供多畱一點之脂膏則各項錢糧自當畫一不宜異同柰天邑有海門衛軍田二十七頃六十四畝七分零每畝徵銀一錢四分一釐七毫零該銀三百九十一兩八錢一分零不歸地丁總書經管另僉經承卽有繳官公費因而竟不設櫃公然在室執戥稱收積日匯繳官得火耗加一夫官旣得加一役豈不指名重勒乎所以每每至於加一五六甚或有至加二者查天臺之田有官有民而軍田額徵之數不但重於民田抑且重於官田今又加以無蓺之重耗嗟此小民其何以堪自是而拖欠不免矣自是而督催不前矣自是而經胥交相侵蝕矣法旣不行於民且不行於役矣不知此俑作自何人而駸駸爲例以至於今也卑職到任後一聞此獘不勝駭愕隨將一應公費革除軍糧歸並地丁總書經管設櫃徵收同大糧一體加耗完納禁革重耗已經出示徧行曉諭在案在卑職衾影自矢不敢蹈鮮終之咎但未奉憲章恐數年之後姦胥舞獘保無有仍踵前轍者伏乞憲臺準��批存案以�永久則民累除而官方肅獘絕��豈小補哉

○一件詳請照舊徵輸等事

備查臺邑萬山層疊架石作田因方爲珪遇圓成璧尺尺寸寸累黍積碁土瘠砂多本來產米絕少兼之懸崖峭壁舟楫不通販米之商勿至所以全書原額止有軍儲之銀並無軍儲之米自康熙二年於一件酌議攺徵等事案�題準軍儲銀二千八百七十七兩七錢六分零一兩一石攺徵軍儲米二千八百七十七石七斗六升零每年除解寧臺等協兵米一千八百餘石外解赴省倉兵米約一千餘石後以土產之米寔寔無多而且山路崎嶇挽輸費力仍議攺解折色然議折𨿽定而價不定不肖有司姦惡胥蠹營私圖利動稱解費爲名爲之伸縮其間髙下其手開徵議價每石或一兩三四錢或一兩五六錢甚或有一兩七八錢者歷任交盤米冊具在可考嗟此窮黎其何以堪幸蒙前藩憲詳定一兩五分一石若照此減價徵收原可不致累民祇緣分項開徵另僉經承經管另有差役行催相沿日久𨿽完銀完米總屬百姓分內應完之正項但不徵米而徵銀地丁未楚米銀又催愚民無知竟認爲額外之科斂往往觀望無完在官不免畫空之嘆致軍糈未能依期批解在兵實有庚癸之呼又不得不多方那墊以應之是民也兵也官也三者交困實深今據紳衿士庶公龥轉詳將軍儲米額照舊歸入一條編一兩一石徵收等情前來卑職因思米價低昂不常徵收礙難畫一若欲攺新從舊恐米貴徵少則不便於官矣不便於官不可行也然欲從重棄輕恐米賤徵多又不便於民矣不便於民更不可行也就中調劑與其累民莫若便民卑職謬抒管見請軍儲一項仍照康熙二年以前之例並入一條編內每石徵銀一兩統徵分解自康熙六十年爲始永爲遵守不必歲有遊移止請將卑邑年常撥解省倉兵米一千餘石攺撥產米眾多之鄕舟車易運之縣而卑邑額載二千八百七十七石有奇之儲米盡數撥給就近臺寧二協兵米蓋同一兵米也不撥解省而撥給營則隨時可買隨地可給實易爲力卽遇天災米貴之年亦出於僅見之事彼此見諒通融諒無掣肘況歸入條編又有六分耗羨可充兩營用費並備不虞官亦不甚受累一轉移間官民兩便其爲利益宏多用敢據情冒昧詳請憲臺俯順輿情曲允所請將見窮檐蔀屋永沾甘雨和風白叟黃童共樂堯天舜日矣緣事關軍儲事理擬合通詳統候憲臺鴻裁核示遵行

○一件詳明兵米折價等事

備查兵米一項𨿽有徵解本色折色之殊其有關於軍國民生則一除徵解本色之各縣無論矣若徵解折色之金臺二府屬及富諸二縣從前每以解費爲名徵收米價任意加增苦累百姓康熙五十一年間前撫憲王批定每石徵解司銀一兩二錢代爲買米交倉至五十八年奉前藩憲於一兩二錢之內復詳減一錢五分詎縣屬不法蠹胥仍以解費爲名每石徵銀一兩四五錢一兩六七錢一兩八九錢不等甚有二兩以外者卽據卑邑而論前任亦徵至一兩五六錢一石郎令交盤米冊現在可據卑職目擊百姓困苦情形隨於康熙五十九年十月間據士民朱浤等所請一兩一石歸入條編統徵分解以詳請照舊徵輸等事通詳各憲批行查議奉藩憲議詳一兩五分一石設櫃編徵照舊撥解奉升任撫憲朱督憲滿批飭通行今卑邑業經一兩零五分一石歸入地丁徵收出示曉諭恪遵在案今奉前因查天臺額徵軍儲米二千八百七十七石七斗六升零每年除撥給寧臺二協兵米約一千八百餘石歷系一兩一石折價給領外惟是省倉滿營兵米約撥一千七十餘石折銀解司代爲買米交倉有腳價有折耗一兩五分一石原屬不敷若自行赴省買米交倉無論所差所委之人難免侵蝕浮冒之患且安保其不指稱交米使費名色而任意開銷乎將來勢必陽奉陰違額外多徵致滋民累嗣後解省兵米應請比照糧儲道憲本折月糧一兩二錢一石之例亦定價一兩二錢一石解司照舊代爲買米交倉恩免自行赴省買米其銀同大糧一樣批解投收在徵諸民者𨿽止一兩五分然歸地丁編徵巳有六分耗羨再加折給寧臺營米一兩一石又多出五分是以營米價銀之有餘而補省米價銀之不足價相值而適均一轉移間上下俱無添補賠累百姓亦免重價追徵軍國民生實有裨益卑職通盤打算似屬永遠可行至寧臺一協之兵米折價一兩一石久爲成規米貴不增米賤不減並無遊移伸縮緣奉行確議事理卑職管見如斯是否有當伏祈憲臺鴻裁核轉再儲米一石徵銀一兩五分歸入條編統徵分解闔縣士民現在龥請勒石以垂永久合並聲明

○一件嚴飭編造以杜混淆事

備查十年編審民生之休戚系焉國課之盈虧屬焉所關匪細要必愼重精詳剔釐姦獘始上不負朝廷不負上憲而下不負百姓今值辛丑例屆大造先奉憲行飭議獘之所在作何釐剔如何舉行有俾民生並荒絕坍糧作何籌補今又奉藩司轉奉憲臺嚴飭編造田畝以杜混淆捧讀憲示法良意美甚盛舉也柰卑邑田賦混淆已極非徹底丈勘淸查無以除錮獘而蘇民累查天臺向有圖頭一項俱系衿監蠹役充當不但每年徵糧冊籍由其開造卽每屆編審一切買賣推收立戶編圖等事無不出其掌握𨿽有書手算手諸人俱拱手聽命莫與之抗在縣官亦狃於成習畏難苟安並不一過而問焉由是任其移坵換段任其減瞞糧額任其灑派飛裝詭名詭姓或一人而更換數名或一戶而拍分數都數甲瞞天舞獘不明不白定冊而呈諸縣縣亦依樣葫蘆不問不查造冊而申諸府轉申諸司種種獘累遂成牢不可拔之勢矣推其故皆由於各都各圖並無魚鱗流水號段細冊其所謂榜冊埧冊者盡屬故明萬曆年間遺下老戶老冊人經幾代事隔兩朝盡有田產巳更數主而冊上猶是明朝之老戶平時收稅完糧不過問寫某都某圖某人戶下田若干收入某都某圖某人戶下辦納字樣便爲了事究竟問其此田冊載何圩是何號段茫無頭緒所以往往趙甲賣田而收錢乙之糧此其爲獘者一旣無魚鱗流水號段細冊因而遂無實徵完糧花戶淸冊止憑圖頭所造之冊按數追比名曰堂簿天臺絕戶眾多所遺之產不歸於宗族不歸於官府而歸於圖頭圖頭賣絕戶之產而推己戶之糧久而久之絕戶之產已盡絕戶之糧尙存於是復飛螫絕戶之疏遠宗親硬開堂簿逼勒完糧此爲獘者又其一且也天臺風俗一父而生數子無論貧富必畱祀田其田則輪管其糧有公共輪完者有拍分各完者分完者有圖頭遞年多駕之累輪完者有弟兄盜賣糧存之苦又不特此也天臺抗頑成習買賣竟不推收買者貪省耗羨而私付賣者貪圖拖用而私收年復一年習焉不覺一旦賣主身故妻嫁子幼不知從前交易情由往往產去糧存依此爲獘者又其一況乎豪彊兼並專務詭寄隱漏經胥狼狽爲姦地棍勾通骫法富而彊者有產而無糧貧而弱者有糧而無產甚至赤手光丁每年開分糧額有三四錢五六錢八九錢一兩外者數十年來富者富而貧者盡矣彊者彊而弱者亡矣追呼�楚之下妻離子散蕭蕭四壁風雨淒其囚首��奄奄待斃其慘苦情形有不可以一言盡者今自上年七月二十日蒞任後每日老稚扶攜嫠孤接踵具呈環稟不曰飛駕皇糧卽曰丟稅陷糧不曰造冊不公卽曰圖頭重掛總計不下千有餘紙呼號迫切之聲聞之傷心酸鼻今當大造若不按都履畝逐一丈勘淸理查出隱漏之糧歸補虛賠之稅將來百姓之冤苦實無底止矣但丈勘乃利於窮民而不利於巨室恐卑職力綿不能爲中流砥柱應請憲臺霜威出示曉諭裏民並嚴禁光棍阻撓或專飭卑職勘丈或賜委員協丈總以不任胥役不事苛求只須隨都隨圖依次丈明則隱漏出隱漏出則虛糧補虛糧補則實徵冊可造而國課以裕民累以除再加痛革圖頭寔爲臺民開再造之恩爲瘠土降無疆之福闔縣窮黎永頌憲澤於生生世世矣然卑職竊有慮焉從來有治法而無治人詩云靡不有初鮮克有終易曰獨濡其尾此言始之易終之難也故有行之者必有成之者上下呼吸不可不�卑職不揣固陋不避怨嫌所恃以淸積重之獘成永利之休者惟憲臺之始終庇蔭是賴伏祈憲臺俯念民瘼迅賜鴻裁核批指示機宜以便乘此農隙之時實力舉行百姓幸甚卑職幸甚

前事

備查淸丈一事行之甚難卑職亦明知其難然而不敢畏難而苟安毅然詳請舉行者誠以天臺田畝無號段魚鱗淸冊銀米無花戶實徵確冊有帶虛之獘有包攬之獘有灑派之獘有花分之獘有飛駕之獘有朋名之獘有詭名詭寄之獘有換稅畔稅之獘種種錮獘前詳尙未縷晰備陳故復略而言之查各都坊舊多絕戶有人亡產存圖頭私行盜賣而糧灑各子戶者有人產盡絕子戶不肯帶澆而錢糧無著落者徵比之期互相推委在在蒂欠不完此爲帶虛之獘甲有定戶戶有定糧此大例也天臺不然每年俱系圖頭開冊送縣徵糧圖頭一人包攬子戶少則六七名多則一二十名其所開花戶名姓歲歲扭捏攺換無一確實若捨圖頭而不問彼竟優遊事外在官無從下手淸查此爲包攬之獘花戶旣包攬影罩錢糧卽任意兜收肆行侵蝕因而甲內有糧少之戶而忽然加多有無名之戶而突然插出有今歲而趲來歲一年而趲數年倏而有倏而無張冠李戴換日偸天此爲灑派之獘計產完糧一人一戶各地皆然獨臺民狡猾異常無論糧多糧少喜分而不喜合蓋合則追呼易迫分則完欠難稽所以一人必拍爲數十戶或字或諱或號或堂名或乳名或排行或混名星羅碁布於各都各甲之中騰那閃爍掛欠不完摘彼漏此此爲花分之獘臺人博得一領靑衿卽包管糧務自己田糧公然隱漏無論矣凡宗族姻親以及朋友俱倚爲城社一切零星債負尾欠陳租等項開單交付輒作正項錢糧掛入比簿捉生替死往往查比之下其人則是其糧則非此爲飛駕之獘復有一種不入圖頭牢籠之眞正頑戶私下亦包攬幾戶串通圖頭狼狽爲姦兩人扭作一人如趙錢甲孫李乙之類錢糧積累不完及至水落石出反指完者爲欠欠者爲完當官則指東話西滿口支吾私下則拴縛妻孥攫取什物逼勒重完此爲朋名之獘天臺三十六都坊每都南北東西分爲四埧其冊名爲埧冊盡是故明萬曆年間遺下𨿽隔兩朝冊上花名猶然不攺不法姦徒勾連衿棍將田地裝運儒圖復幻出無數鬼名巧作替身之術差役無處拘追年終竟不開納及至受寄者身死糧滯本戶子孫受累此爲詭寄詭名之獘賦從田出一孔一鍼普天同例而天臺田產有官田有民田有屯田官田糧重於民屯田又重於官故有以官作民有以屯作官民者而且又有買主瞷急掯買以一畝而縮塡七八分則此縮塡之稅丟滯賣戶矣有賣主逞刁誑賣以一畝而漲塡畝餘則此漲塡之稅駕入買戶矣訟端蜂起案牘星繁此爲換稅畔稅之獘外此則姦狡之徒買產而丟糧豪彊之子有產而漏糧富者彊者田連阡陌而無糧貧者弱者立錐無地而多糧其困苦情形巳悉前詳不敢再贅今卑職妄思力挽頹風急圖淸丈查明號段使田無隱漏編造實徵使糧無飛詭永革圖頭百獘不生爲天臺拔除錮累與民更始然而淸丈誠難言之矣使行之而不得其法其獘亦百出而不窮地棍胥役或狼狽爲姦借端科派或不遵舊制伸縮弓口或受財賣法任意減增或換段移坵恣行脫漏富與彊仍肆欺隱之謀貧與弱反多額外之科非惟無益而又害之矣誠有如撫憲鈞批奉行不善反致滋擾耳卑職早巳計及於此謬爲酌定淸丈條約十二事出示曉諭在案今奉飭確議敢爲憲臺臚列陳之

一開丈時所用弓算書手奔走人役每日必需給發飯食但爲日旣久人數又多並冊籍紙張其費不貲必有慮及於料派者但卑職蒞任以來業已載余恭逢各憲鐵面冰心一塵不染上行下效大法小廉卑職仰承徳意此番淸丈各項費用俱系自行捐給現銀著令黨總領辦供應並不派取民間一絲一粟如有不法棍徒借端科派擾害除立拿重處外仍解憲究懲

一天臺有田地山塘湖潭魚櫃磯七項其田有官民屯三項之別而屯田又有民人帶種海門衛歸並兩項之分各有額徵科則多寡不一若不逐一分晰則額徵銀米無從科算今俱著遵照全書悉仍舊名其軍屯田畝向來止畵圖形不積弓步今一體注明以防影射至各業主止許一人一名不許將別號排行等名混開瞀亂違者查出必究

一淸丈不必各都各圖分頭四出以致散漫無稽只須統計弓算書手以及襄事紳衿奔走人役共有若干齊聚一處丈明一都又丈一都循序而進庶耳目眾則稽察易稽察易則作獘難卽有欲行其私者亦無從下手矣

一都內之田繡壤相錯犬牙相制最易眩目遺落未丈時預令區總先將繩索方圓圈定經界每一圈內分撥弓手書手算手逐坵丈明各畫圖形注明號數弓口畝分四至庶無滲漏仍每圈開一總單計共若干坵若干畝塡明承算書手姓名限定一日具單一報其丈過之田每號插一竹簽每十號插一總簽每百號加一髙闊竹簽其總簽之上俱塡明號數以便稽查自一號以至千號魚鱗櫛比挨次順編毋許參差如有朦朧隱漏許諸人首告孥究其田卽行充賞

一區總弓手書算手俱系紳衿總保公舉當堂點驗充當其秉公矢愼者固不乏人而作姦犯科者諒復不少然非必盡出於受賕骫法之謂也親族友朋何人蔑有轉輾相托彼此通同容隱亦事之所必有者遴委誠實紳衿耆老共矢精白大破情面不避嫌怨分司稽察如區總弓算人等一有情獘不時密稟嚴究狥庇扶同一體治罪

一田疇之形狀繁多曠野平原推步尙易山林溪澗較量殊難小民何知惟聽弓索手之命名而已取徑取廣之際最易髙下其手務使審度田形細丈核算權衡於凹凸之間較量於�間之處不盈不虧其有原系是田今或造墳或造屋者仍作田丈至於一湖一塘而有數人承分者卽於畵圖單內注明某某承管若干以便稽查一丈量步弓奉有憲頒舊式今照樣置備每都給發八把短長如一分毫不爽編字號印烙領用不許擅自增減違者重懲

一三十六都各該黨總於未經官丈之前先於各都分界處所立一髙腳界牌使此疆彼界一望井然再督令各業主自畫田地圖形隨插一竹牌大書此坵計田若干業主某人佃戶某人稅存某都某甲與某某爲界如系祀田卽寫某姓祀田字樣聽候官丈照牌查明塡單更爲淸楚其荒田仍注明有主無主以便斟酌招徠開墾

一天臺惡俗盜賣頗多有一田兩售甚有至於三四售者非機乘初賣轉騙他家卽田仍巳種任意疊售抱租曲蓋又或土�富室婪田湊錦明知業落他人故出重價甜誘原主倒題年月執契收租彼業我管彼種我收諸如此類不一而足今丈有兩賣三賣之田書手於田圖內仍注原賣主姓名令各買主賷契赴縣具稟聽候訊斷歸管其未經印收之產亦仍注原賣主姓名驗契推收以杜爭端

一隱漏田地準其自首蓋民間產業世守者有之續置者有之田多之家自必分散於各甲各都盡有平日止知向佃收租不識坵段何形四至何所其中廣狹盈縮有無隱漏無從而知所以預令業主先自查明坵段畝數如有溢於糧冊許其於未丈之前自首免罪卽於自首之年起科並不追究已往

一闔邑地方廣闊官不能親身履畝徧丈卽使力果優爲勢必曠日持久反致獘混應著區總將淸丈弓口號段於未造淸冊之前先造魚鱗圖號艸冊送縣查閱聽候單騎逐都抽丈勘出或多或少等獘大法究懲

一天臺經界混淆巳極趙甲之田而錢乙完糧比比皆是丈明之後如有以從前積年代賠訐告者槪不準理其丈出之田及自首者除歸補虛糧並荒田外再有盈餘照開墾例詳憲按畝科徵每都備造魚鱗圖冊注明四至業主姓名每一都爲一冊存庫備查其故明老冊盡營銷毀以拔獘根以上各條約不過言其大槪如果一一率由亦不無小補然常人之情樂於觀成而難於創始隱漏之戶尢便於仍舊而憚於更新一聞通詳淸丈未始不疑畏相乘疑者疑夫事關闔縣難以淸丈豈知此舉不過因爲隱漏實糧窮民賠累虛稅故爲淸查俾東坍西漲將盈補縮原無扞格畏者畏夫費用浩繁地方紛擾豈知戾獘頓淸一勞永逸卑職願捐有限之資永杜無窮之害絕無紛擾出示之後人情帖然不特四鄕編氓聞風興起皆欣欣�喜引領而觀淸丈之成卽紳衿耆老鹹革面革心樂以從事趨蹌恐後事在必行但卑職一人之才識有限是否有當伏叩憲臺鴻裁碩畫核定轉祥則憲臺之功徳在百世而不在一時也

前事

備查天臺田賦混淆通詳淸丈謬陳條�十二事奉憲臺指示確議仰見愼重周詳至意夫淸丈田畝關系國計民生不可不愼前卑職具頒司庫所貯天邑魚鱗號冊到縣查對雜亂紛紜茫無頭緒因轉輾躊躇欲求端本澄源之法非先定經界不可但自井田廢而阡陌行經界之不正也久矣然而有溝洫有道路有山水山則有嶴有隈水則有溪有澗此天地自然之經界到處有之今卑職相度各都地勢照依自然經界隨其大小分繪圖形每一圖注明大四至編定總字號派撥丈手算手逐坵櫛比查丈每圖號數各自爲起止編定每號開明四至繪具圖形而又慮春花漸長雜沓往來不無妨礙曉諭徑廣不用弓量用繩經緯其繩用弓先行量定一弓釘一鵝毛十弓傘一總結其繩以五十弓爲率遇有二麥茂密之處兩頭將繩一扯弓步若干卽便分明甚爲簡易則有是圖而田形坵畝𨿽極參差不出此範圍矣有是圖而魚鱗編號起止可以分明矣有是圖而歸總分圖條理可以不紊矣且也派圖分丈可以刻期告竣又不礙農時矣目今圖巳繪成一都有一都之總圖總號一圖有一圖之細圖細號坵坵有業主戶戶有的名將來按籍而稽一目了然了如指掌苐田地之形狀不一下丈之法不可不知復用刻丈田圖式通發裏民家諭戶曉使知取徑取廣折算之法人人能丈能算互相覺察不受丈手之伸縮算手之獘混除近處都圖卑職逐一確勘抽丈外其窮鄕遠地亦必親自督丈仰藉憲威自可奉行畫一不致藏姦若夫任事諸人絕不用一在官胥役止擇殷實衿耆董其事分其任取具不致扶同欺隱甘結存查蓋彼身家念重自無作姦欺妄之虞都總丈手算手卽令衿耆公議保舉當堂驗看眾論僉可然後點充至於一切效力人役酌定每人每日給蔬食二餐酒半觔卑職巳每都捐銀一十兩谷五十石分給丈算人等自行具領不假手於黨總業經分圖查丈眾擎易舉諒來爲日無多且各自分頭料理人手𨿽眾散而不聚無虞滋擾費用亦甚有限卽或不敷自當再爲捐給務俾足用不使功虧一簣也惟是天邑隱漏成風民情刁譎不得不懸首告充賞之條以恐之然立法在嚴而用法在寬凡有隱漏事發卑職俱宣揚憲徳止著丈明完糧並不追究或有原田今地原地今田者亦照現今是田是地歸戶起科俱經出示曉諭所以向之豪富思起而阻撓者今且油油然引領而望淸丈之成此皆憲臺之徳化有以感之也今奉前因理合備悉詳明並將繪定各圖先行呈送查核此系卑職妄據一得之愚無當髙明其應作何區置種種良法美意統候鴻裁核示遵行再奉飭數人承分之湖塘作何畫界編造之處查湖塘乃系水面蓄水公共漑田止可儱侗畵圖編號注明各人承分若干字樣無可畫界分編再所編各圖字號取書經內有關民事者采輯成文不以詞害志而巳合並聲明抑卑職更有請者天臺田地往往一業兩賣甚至三賣四賣者彼此爭奪訐訟無休應於淸丈後每坵用一由單繪明田圖開具弓口四至號段與鱗冊相符上蓋縣印分給各業主領歸收執以貽子孫日後倘有售賣總以由單田圖爲準粘在賣契之後驗明投稅有田圖方買無田圖不買庶幾從前重復典賣之獘可以永除訟端止息擬合附詳統祈憲鑑

前事

切照通詳淸丈一案荷蒙恩準舉行此實憲臺一片仁慈爲臺邑窮民拔除錮累起見今各都幸俱丈完隱漏畢現固巳坵坵有業主矣但據送到各艸冊細加核算其間弓口之伸縮稅畝之舛錯不一而足獘竇孔多是於淸出之中仍寓包賠之累若不按畝對圖以爬以剔遽行艸率定冊致有受害之處則其流獘實與未丈等卑職見及於此現在親自逐都逐坵一一勘丈柰冊籍繁多攢造匪易核算維艱而且地方遼闊深山窮谷丈勘又難勢必濡遲時日未遑刻期告竣今新任六月二十一日到任之單巳至卑職驟聞之不禁欣然色喜喜則喜夫瓜期在卽一經交代便爾卸肩優遊局外寧不快心然繼而思之又不禁悚然懼矣懼則懼夫人心不一譸張變幻不可端倪倘機乘交代匆忙不暇致詳之際舞獘作姦攺換圖冊移易弓口朦混攢造此冊一定受累受害世世難除是卑職此舉非特不能爲功之首反爲罪之魁矣擬合詳明伏祈憲臺俯念卑職實爲民生休戚起見飭知新令加意剔釐以竟厥緒俾田賦永得廓淸弱肉不致彊食則憲徳之覃敷同於再造矣𨿽聞新令忠信明決練達老成自然踵事增華頓使風淸獘絕何容巳去之員鰓鰓過慮然而卑職蒞任幾及兩載深悉此邦之民姦刁百出不得不效嚬於杞人耳合並聲明

○一件遵批斟酌田由單式恭呈憲鑑批示遵行事

竊照天臺田賦混淆已極窮民受累詳蒙憲恩準行淸丈查出實糧歸補虛稅巳除欺隱飛駕之獘矣惟是天臺惡俗有一田兩售甚有至於三四售者其文契則年月倒提其賣主則推班出色豪彊兼並民業難安以致訟端蠭起錮獘相沿牢不可破卑職身任地方目擊情形最爲眞確所以復請頒給由單以杜盜賣盜買之獘前經稟呈單式奉憲臺鈞批據稟天臺徹底淸丈均田定賦足見該縣勤勞旣云刻期告竣應俟歸結再查由單內田地科則應宜開載淸楚該縣相田地形勢之肥瘠定以上中下之則例實科額賦遇閏則另條分晰明示鄕愚以杜裏書將來詭獘爲是總在斟酌土俗民情務令無獘事難懸斷亦不以此牽制也卑職捧讀之下仰見憲臺籌劃精詳無微不到遵查天臺田畝科則向無上中下之分止有官民屯之別且止有儲米而無白糧今祇遵指示開列此田每年實科額賦若干遇閏加增若干則另條分晰其地山塘亦如之一坵一圖一圖一單分給業主領回收執管業以此單爲憑賣買亦以此單爲據庶使豪彊狡黠之徒無所施其並吞盜賣之伎倆則訟端可息民害可除矣𨿽卑職爲已去之員未必能竟其緒尙望後來者之相與有成然有以終之必先有以始之況蒙我憲臺保赤情殷虛懷若谷苟利百姓何可因任事不久遽引嫌避疑膜視民瘼耶用�冒昧瀆陳並將單式呈電是否可行統候鴻裁核示遵行

○一件編審屆期等事

備查十年編審乃民生休戚所關國課盈虧所系務必矢公矢愼庶幾獘累稍除今捧讀憲頒簡明條示剴切詳明何其盡善而盡美也卑職仰體憲心曾於未蒙頒到條示之先巳將從前所有編審花紅酒禮朱價經費等項陋規盡行革去再查向來編審每甲點定專查稅契者二人名曰戶丁日逐在局伺候一都有二十名天臺三十六都坊共七百二十名每丁繳官公費銀一兩夫官旣得一兩加以經胥之需索往來之盤費守候之工夫每名需用銀一十五六兩統而計之約銀一萬兩有奇此項俱系裏下照田派用卑職一聞此害卽痛加禁革其開局搭廠一切費用自行捐備傳齊公正鄕耆各保舉誠實之人點驗進局令其以田從人先順村莊後編裏保將本人所有各都田產盡數收歸一戶卽在所住本都立戶完糧一人止許立一的名不許拍分數名數都以便將來滚單傳催惟是天臺歷屆定賦編圖皆土棍豪衿把持牽制有紳衿存圖田有禮生免役田有圖頭幫貼田有抽備學院供應田至於換段移坵飛詭灑派種種靠損小民之事難以枚舉今見徹底淸釐此輩痛心疾首百計阻撓妄以新官到任平編方足爲據之說蠱惑鄕愚陰謀中止希冀另起壚錘以便於中取利在卑職才識疏庸非不欲趨逸而避勞自藏其拙但思憲臺以皇上之心爲心刻刻爲小民求樂利卑職安敢不以憲臺之心爲心事事爲百姓計安全耶今一面出示曉諭有產人戶速將各都田地山塘匯齊赴局驗契收戶完糧一而順莊編圖推收定冊倘賴憲恩事得有成固爲欣幸設或半途而止卑職自問於編審事宜合乎例而便於民似屬可行擬合預爲詳明伏祈憲臺垂鑑核批使淸編重務爲之前者卑職肇其端爲之後者新令竟其緒勿有更張多其起例並請將戶丁等項勒石永禁俾窮民得省一分之浮費卽畱一點之脂膏國計民生不無小補也

○一件飭行查議開墾等事

備查國之大計在民民之大計在食而食之大源惟在勸農墾荒最爲緊要然民間耕稼之事肆力田畝其工𨿽在小民而操董率之權勞心經畫其責必在長吏使爲長吏者未嫻農務旣不知稼穡之艱又不親課農之事每奉上司勸墾之文不過發一套示具一遵依便爾了事問某都某甲有荒田若干荒地若干不知也問某都某甲荒廢之土孰者宜麥孰者宜禾孰者宜雜糧不知也夫優遊衙署而足不履田疇簽發簿書而目不辧土宜欲民相率力田豈可得哉卑職粵稽漢建安初年募民屯田許下得谷數百萬斛所在倉廩皆滿唐張全義爲河南尹經東都喪亂之後招農耕種五年之後桑麻蔚然野無曠土前賢規畫多有成效心竊慕之今何時哉四海升平輕徭薄賦共樂堯天舜日之時也屢奉上行開墾屬吏自應仰遵徳意亹亹勸諭百姓宜乎認墾之恐後矣而天臺之土田猶多未辟者誠有所疑畏於其間而從前未得乎探本窮源之術也幸際憲臺仁心善政殷殷以開墾爲念又慮各縣風土不同有無扞格隱情飭行查議具見周析民瘼之至意查天臺多山而少地多沙而少泥絕無曠野平原不過疊石爲堘畫沙爲坵其髙下如旋螺剝筍其形體如圓璧方珪尺尺寸寸累黍積碁地土本來磽瘠原非沃野兼之四面皆山層巒疊嶂西髙東��如建瓴洚水自髙一瀉千頃半月不雨流竭沙涸一遇天時亢旱則枯槁堪嗟一逢山水奔騰則決衝興嘆毋論髙低旱澇大約熟少荒多所以戶口逃亡相繼田地荒蕪甚多錢糧歷年逋欠卑職自上年七月蒞任後出示曉諭今年親詣四鄕詢民疾苦徧觀地方形勢目擊土滿情形極口以開墾勸免據父老子弟擁輿龥稟僉以峭壁巉巖之下溪流湍激之中隨漲隨衝消長不常今日認墾卽要開報升科倘一朝衝沒糧冊難以開除竟成子孫世守之累裹足不前職此之故是小民不畏開墾而畏升科亦不畏升科而畏升科後之衝沒也然而天臺之積獘又不僅在荒廢之未墾而在成熟之欺隱卑職不揣蚊肩妄思力挽頹風已經備情詳請淸丈在案今奉飭議開墾爲之溯凋敝於當年酌勸勞於今日應請憲臺俯容卑職寬以爲期逐都逐裏一一淸丈俟事畢造冊查明實有荒廢若干內系有主者若干無主者若干近溪灘者若干不近溪灘者若干有主者速諭開墾無主者出示招徠不近溪灘而無衝決之患者照例成熟升科近溪灘而有衝決之憂者許其開墾竟免升科使窮民盡力耕耨勝佃種於他人倘幸而長保無虞藉土可以資生卽或洪水泛濫仍付波臣亦無賠累再加時爲省察於現設義倉之內不足者補之不給者助之自喁喁然疾趨而來將見久廢閒田盡成沃壤凋瘵下邑歲裕金錢國計民生均有賴焉是淸丈與開墾相爲表裏者也但淸丈一事行之甚難卑職亦明知其難然旣爲親民之官目擊田畝如此之獘混糧賦如此之無稽窮民如此之受累若再苟且因循不爲釐剔將來竟成江河日下之勢地方亦安賴此守土之吏爲耶卑職是以不避嫌怨不畏彊禦毅然舉行又恐蠹棍姦胥借端科派滋擾所用丈算書手人役之工食及造冊紙張各項之費用俱捐給現銀供應並不派取民閒一絲一粟又定條約十二大書曉諭俾各遵守蔀屋編氓聞風興起皆欣欣然色喜引領而觀淸丈之成淸丈成而開墾之事亦成矣卑職從此務期以實心行實事拔除天臺田賦錮獘與民更始上以報憲臺知遇之宏恩下不負讀書之素志而已爲功爲過知我罪我所不計也合並聲明統祈憲臺垂鑑

○一件飭議開墾等事

備查卑邑四面皆山疊嶂層巒間多曠土此乃從前兵燹之後戶口逃亡拋荒失管俱系有主有糧與無主無糧之久廢間田不同今承平日久人民復業各經墾熟照舊完糧毋容置議外惟是逼近溪灘各處所卑職因丈量之後不時親往四鄕查勘見新漲地畝開墾成熟者所在多有或種雜糧或藝禾稻或植桕麻一望�蔥無復荒蕪景況此皆務本小民辛勤力作之所致卑職驅車過此不禁心焉色喜隨傳該地父老子弟詢其曾否開報升科僉以上臨巉巖峭壁下有湍激溪流隨漲隨衝難以升科爲稟卑職因思此等田地𨿽近溪灘時虞衝決然現經成熟若竟聽其不官不糧於例有所不可但實近溪灘消長靡定今日開墾勒報升科一朝衝沒不能開除是使辛苦用力之窮黎反有子孫世守之賠累於勢又有所不可輾轉圖維謬陳管見卑職而經通詳建造義倉貯谷備荒奉各憲批允於東西南北四鄕捐資建造義倉四所一在花桃一在坦頭一在石板路一在平頭潭現俱鳩工庀材經營起蓋不日落成請將近溪新漲新墾之田地每畝量收租谷一二斗不等歸貯義倉歲以爲常以救凶荒免其開報升科倘幸而長保無虞在民賴土可以資生在官藉谷可以備賑卽或洪水泛濫付之波臣報縣勘寔就可開除亦無賠累寔爲公私兩利之道蓋漲出之地王土也義倉之設王事也受倉之利者王民也以王土辦王事養王民𨿽無升科之名而有升科之實倘蒙憲臺準行俯容逐一丈明另編鱗冊申報垂爲定典將見已墾者欣欣然而往未墾者於於然而來俾天臺無不辟之土無不治之田並使義倉可保長存而不廢則功�奕�利及萬民而不在一人一世矣在卑職乃將去之員何必復爲去後之謀但畱任一日不得不行一日之事盡一日之心可否統候憲裁

○一件再飭力行保甲以絕盜源以安地方事

備查保甲之設所以弭盜逃而嚴匪類法至善也惟行之而得其要則有利而無害行之而不得其要則有害而無利夫保甲之害者如王荊公抽兵民以遠事徵伐妨農稼以遠閱戎伍使百姓軍裝餱糧而自備窮困死亡而莫哀是其所以爲害也保甲之利者如王文成公之撫贛命州邑設保甲以綜核一鄕立甲長以稽查十戶淸排門使姦宄無可藏選壯丁使防預有足恃是其所以爲利也我朝並所謂壯丁者而盡歸之農定例開載州縣城鄕每戶給印信紙牌一張書寫姓名丁男口數生理於上十戶立一牌頭十牌立一甲頭十甲立一保長若村莊人少戶不及數卽就其數少編之保長牌甲不得借端魚肉眾戶違者治罪月終眾保長各出具無事甘結報明州縣存查此制度精詳誠盡美矣然而州縣每視爲具文而不行卽行矣而編查有費造冊有費發單有費遞結有費又紛紛日見奉行之擾究無取效之寔遂以保甲爲厲民之具而弛之其不與因噎而廢食者等乎我憲臺加意民瘼首重保甲嚴飭力行又斟酌而損益之刊發要略一書並批行司道府憲詳議條分縷晰無美不臻非特盜賊潛蹤人皆安枕而且宣聖論立義學設社倉免月結之煩便催科之法絕需索之擾眞撫字催科厚生正徳之道皆於保甲寓之猗歟休哉何其盡美而盡善也卑職自上年七月二十日受事以後未奉憲行之前亦知保甲爲弭盜安民之良法卽遵照定例出示曉諭逐戶編查柰今年半載始而奉委監賑繼而奉委檢驗僕僕徵塵席不暇暖旋署後又因錢糧緊急日事追呼趕副奏報未及編成今奉前因卑職𨿽庸懦無能敢不竭蹶以趨以仰副憲臺一片愛民之至意乎因於六月二十五日親詣四鄕查勘田畝早晚二禾秀實情形並挨都順圖散賑窮民乘便查編保甲所到之處其居民或數戶或數十戶或二三十戶極大者至六七十戶或百戶而止俱聚族而居一村一姓零星散處易於稽查非如塘棲長安菱湖諸大鎭人民混雜煙火連甍者可比但天臺畸零細氓其田產俱詭寄紳衿拍分花戶歷來並無實徵淸冊小民從無完糧的名卑職於一家牌內在丁男口數生理之下卽令添注有田若干每年完糧若干庶於查編保甲之中卽寓淸理田畝之意將來大造按籍而稽便有頭緒再天臺向有三十六里今爲三十六都每都並無保甲長止有黨總一名不但地方遼闊難以巡查而其人類皆積戀朋充受賕骫法不軌之徒卑職凜遵定例十家爲甲十甲爲保相地之宜因人之便各立一長以統攝之一都復立鄕長一名而宣化焉至所編之保卽用上諭十六條命名如惇孝一保惇弟二保之類將從前不法黨總盡行革除卑職現在自行捐備紙張刊刷牌冊頒發遵行嚴禁胥役不許借端生事需索分文村村查到戶戶編入卽其近家之人而爲之甲長卽其近村之人而爲之保長卽其本都之人而爲之鄕約長使保甲鄕長諸人皆所熟識也其甲保鄕長等又必選擇老成奉法者而後任之從此鄕城聯絡村捨貫通詰姦不出於其家防護不出於其村禦侮不出於其都是一家一村一都之民各自爲衛也至於傳集徵召不用公差查報拘催勿煩牌票悉聽保甲之自爲承稟遵而行之有古寓兵於農之意焉有古軍旅卒伍之用焉有古比閭師胥之制焉無事遞相稽察有事互相救援兼之可以徳行相規可以患難相卹可以死喪相賙有徳善孝弟則舉而旌之有無良姦匪則擯而懲之以及子弟訓之謙和而好禮父老勤其推卹而好義廣建義倉儲粟備賑一村如是各村如是一鄕如是四鄕如是有不雍雍然易俗移風哉𨿽然難言之矣凡事必先難而後易人情每苟且而圖功過急則煩擾過緩則懈弛要在不疾不徐以實心行實事期有實際無事粉飾而已卑邑𨿽云彈丸難以一蹴而幾統於場後編成另文詳覆外所有現今遵行緣由合先申報

○一件嚴飭修築城垣事

查地方之有城垣也原以保障人民捍衛社稷所關甚重身爲民牧自宜繕修鞏固共祝維藩庶幾無負厥職詎天臺邑垣非但雉堞傾頹抑且門閫不設卑職蒞任後親自夜巡目擊情形殊覺駭異卽爲捐資構備𨿽一月之內四門畢具可資防守然而城堙坍塌實甚幾同周道失今不圖爲費愈巨爲力彌難卑職凜遵憲行現在鳩工庀材巳於十一月廿四日設法興修招集境內無衣無食眞正窮民令赴工所執宮功以荷畚鍤按名按日給米一升小菜銀一分錢五文庶於策鳩羣力之中復寓安撫哀鴻之意但百堵具興經費不易有非朝夕可辦應請電原寬限俯容卑職於修竣之日造具冊結申報目下免賜行催戴沐宏慈無旣矣今奉前因合將興工日期先行報明

○一件學宮之廟貌等事

備查修理學宮一案其興工日期前經報明在案今大殿以及兩廡俱巳修竣完工惟明倫堂圯廢無存工程浩大議捐議助徒爲具文卑職又行捐資備齊材料雇覓夫匠卽於六月初四日開工重建巳牒教諭監督每日執斧者執鋸者築之登登者削之馮馮者奔而右者趨而左者共數十人現在經營締造竟可克期告竣俟落成之日另行詳報外今奉前因恐廑檄催合先申覆伏所據情轉覆

○一件嚴催學租錢糧事

備查天臺並無學田所有每年應解學租銀九兩四分五釐乃系辦糧民田內抽出額外加徵批解散給貧生不知始自何年漸成定例相傳此田其始也備智者禪師之香燈租歸寺管其繼也充學內貧生之賑卹徵解歸官巳而田賣散於民間租額垂爲定典所以從前銀數十倍於今後因裏民屢次陳情得以遞減然而世遠年湮亦無文獻可考矣卑職到任以來屢據裏民隙從煥吳君信範加如等紛紛抱牘僉稱旣完正供又完學租一產兩辦無藝之徵誰能堪此龥請通詳豁免永除錮累爲稟卑職目擊情形𨿽稔知其苦柰相沿巳久未敢艸率遽爲轉請苐�功令森嚴民巖可畏其五十八年應解銀兩卑職不復追徵徑行捐解在案今五十九年分奉憲差催遵又照數捐解外惟是此項乃給貧之項而非充餉之項乃額外徵解之項而非全書額載之項夫貧士與百姓均屬朝廷赤子貧士固當賑而百姓亦大可憫矣況查卑邑貧生陳玉宛等十名巳撥給官田六十二畝資其膏火若復割百姓之肉以醫貧士之瘡諒憲臺聞之自必惻然動念也𨿽銀止九兩四分五釐爲數無多然毫忽銖錙何莫非小民膏血恭惟憲臺昌時名世泰運宗工玉尺持衡時雨潤菁莪之化冰壺朗鑑春風吹桃李之英士林旣得荷乎燻陶黎庶尢望登之衽席所有卑邑應觧給貧銀九兩四分五釐實系正供外之加徵伏乞俯電小民困苦情形恩準永免追解是以起衰救靡之手筆展夫先憂後樂之經綸爲臺民世世生生造無疆之福則立徳立功立言並垂不朽矣

○一件請憲革除行埠棍蠹扣克橫詐之獘勒石永禁澤及商民事

竊照天下最可憐者操舟步擔之窮民最堪卹者小本負販之經紀若輩櫛風沐雨戴月披星涉水登山吞餓受饑喫盡苦楚用盡血汗擔盡干系方獲蠅頭與居肆之百工力田之農夫又自不同乃往往受行埠之扣克棍蠹之橫詐吞聲飲恨莫可如何此種惡習到處皆然苐卑職身所未經目所未見者未敢妄爲置喙今就嵊縣蒿埧西興三處所經由而目擊者瑣屑陳詞龥請憲鑑如嵊縣至天臺至臨海則用夫至蒿埧則用船蒿埧到嵊縣紹興西興俱用船西興到省城則用夫到紹興到蒿埧則用船此一定之例柰有種種棍徒盤踞其間自號曰埠頭曰過塘壠斷而登凡雇夫雇舡無不由其掌握多寡惟其所命銀要紋銀戥要重戥稍與之較或舡或夫卽嗾一哄散去客商欲住不可欲行不能只得暗受啞苦及至勒索到手扣去加一五用銀固不必論戥發輕戥銀換潮銀有名無實間有客商私下自雇夫舡者一經行埠查出卽齊心結甲將私自受雇之夫船擯斥不許其在地招攬生意窮人呼龥無門不得不聽其約束受其牢籠此嵊縣蒿埧西興三處之通病也至蒿埧則更有可怪者除寫船行家扣得用銀外又有坐埧土棍每船勒規例錢加一總甲每舡勒分規錢三分窮民膏血幾何其堪此重重朘削耶恭惟憲臺明如秦鏡肅若秋霜無利不興有獘必剔止道路之哭聲起生民於塗炭誠哉東浙福星允矣萬家生佛卑職叨屬鄰封下吏時景儀型𨿽蒿埧等處均非管轄之地理難越俎而謀但莫非王土莫非王臣凡有利於百姓原無此疆彼界之殊況乎憲臺胞與爲心虛懷若谷用敢謬獻蒭蕘龥請俯賜鴻裁酌定嵊縣雇夫到天臺到臨海每名價銀若干刊爲定例使小本負販之經紀有所遵守行埠用銀飭照定例每兩三分使操舟步擔之窮民不遭勒扣銀用九七戥用天平其蒿埧總甲土棍所勒之規例痛加禁革勒石曉諭永遠遵行則歌頌憲臺功徳者當不僅在一郡一省巳也卑職實爲地方利獘起見不辭罪戾冒昧瀆詳是否可行幸祈垂鑑焉

○一件請行平糶等事

備查天邑今年被旱𨿽不成災然收成歉薄小民粒食維艱已經詳明各憲將所存倉谷減價零星平糶二千石以濟民食於來年早禾成熟之候照數買補還倉恩蒙痌瘝念切批飭議定減價數目詳請核奪仰見上憲撫卹窮黎己溺己饑之至意卑職遵查天邑僻處萬山之中不通舟楫崇山峻嶺運送艱難並無外來商販惟賴土產之米以供朝夕然又類皆磽瘠砂田非屬膏腴沃壤卽在丰稔之年收獲有限若遇災荒之歲粒米如珠是以每年米價較之他處爲更貴今查天臺現在米價臺戥臺銀每石一兩六錢谷價臺戥臺銀每石八錢核到足平足色米每石一兩二錢谷每石六錢但此乃就今年旱後時價而言也幸逢雨暘時若年歲丰登米不過一兩谷不過五錢今奉飭議減價平糶倉谷卑職妄抒管見每石照時價減去三錢止糶三錢徧書告示宣揚上憲徳意曉諭窮民使其零星買食統於來年二月起至來年四月初一日止所糶米價存貯縣庫俟早禾成熟後買補還倉倘價不敷卑職自行捐買補完緣奉飭行查議事理是否如斯伏候憲臺批示核轉知照到日以便遵行者也抑更有請者卑職倉內前蒙憲臺盤明封貯谷三千八百二十石三斗除奉飭平糶二千石外尙貯一千八百二十石三斗卑職目擊境內無食窮民鵠面鳩形仳離載道情殊可憫身任地方能無動念謬放江南省城每年隆冬煮粥賑饑之例暫那所貯千八百餘石之谷煮粥賑濟總於秋收後俯容卑職設法捐買還倉使目下眞正無衣無食之人不致顚連失所宏恩出自憲臺主持擬合一並詳明

○一件請旨事

備查奉行雇募石匠解赴塘工一案卑職前經凜遵憲檄於五月十九日批解陸以徳等八名在於鄭分司案下驀地回歸喚訊之下僉云不諳鑿石且不能安其身稟明回籍等語續於七月二十四日當堂驗點許子名等一十四名解赴武康縣又以不諳開采做光恐致虛糜口食空費錢糧交發原役帶回是非卑職不解石匠前赴塘工實卑邑並無堪充塘工之石匠矣若再另拘另解非惟徒多滋擾使窮民衽席不安究於塘工無補誠如武邑所云空費錢糧虛糜口食耳擬合詳請俯賜鑑原將派取卑縣之石匠轉詳免解俾鳩鵠窮黎得免奔波道路卑職亦免遲延覆餗之虞感沐宏慈非淺鮮矣

前事

備查人各有能不能若堪充塘工之石匠自有專長非凡爲石匠者皆能勝任愉快也今卑邑石匠其長技不過砌路疊墻若云塘工原非素諳前奉憲行提解上年五月解過八名七月解過十四名俱以無用發回隨卽請詳豁免奉批仰候匯覆在案今復奉提六名敢不凜遵卽解但卑邑石匠寥寥無幾除上年解過發回外尙有楊汝林等數人差喚當堂親驗尫羸不堪更屬無用卽使勉彊解去徒然虛糜口食終無補於塘工是提一回地方多一回之滋擾解一回窮民多一回之苦累矣卑職身爲民牧目擊情形不得不代爲請命爲此據情詳請憲臺俯賜鑑原卑邑實無堪應塘工之石匠格外施恩轉請免解使窮苦手藝細氓獲安衽席則憲臺之厚澤深仁同於覆載矣

○一件飭查廢寺田產等事

備查天臺官租一項其坐落十一都者則有澄深眞覺大慈三寺其坐落三十六都者則有廢絕袁明龍季喜潘銀陶毛羅成四等五戶其坐落三十七都者則有淨惠寺並絕戶張光冊載官民屯田一千八畝五分二釐零地八百九十六畝三分六釐零山八百五畝六分八釐零塘二畝四分一釐冊開谷租共九百三十一石三鬥五合麥租二十一石七斗三升五合零荳租一十四石四斗九升四合按冊而稽非不動人心目然而田地俱在深山窮谷之中與寧海新昌東陽連界離縣百有餘裏層巒疊嶂不見人煙負耒耕犁無可駐足所以荒蕪居多丰歲收租尙不及原額十分之六斛名小構止有官斛十分之七每年應納正銀一百二十五兩八錢五分八毫應澆丁銀一十兩九錢五分應納儲米一十六石七斗二升六合二勺折徵銀一十七兩五錢六分二釐共該納正銀一百五十九兩三錢六分有奇年收租谷核算充糧實屬不敷𨿽承催之經承差役或狼狽爲姦有中飽侵漁之獘亦未可定但田地窵遠兼之一派荒山卽有餘瀝諒亦有限蓋天臺廢絕田地大率俱歸首戶今淨惠澄深等寺廢產當年不歸首戶而歸官者原視同道旁之苦李耳相沿至今官收租谷有名無實不又等二盤餐之雞肋乎今奉飭查卑職若不縷悉詳明恐貽後來口實用是備造各廢寺絕戶田地山塘錢糧租谷各細數淸冊具陳憲鑑其應作何區置統候憲臺主持非卑職所敢置喙也

○一件欽奉上諭事

查徵收錢糧公同教官丞尉拆兌印押貯庫交經承庫書看守仍令教官丞尉及經庫人等按月出具印甘結送府者原爲不肖州縣徵多報少侵欺虧空而設然旣有四聯串票流水簿蓋用府印每日造具徵收解給月報淸冊同串票於次月初十內繳府查核是錢糧有無虧空查閱簿串卽巳了然又何須教官丞尉拆兌按月具結致滋案牘豈以憲臺蓋印之串簿不足爲憑而教官丞尉之紙甘結反足爲據耶況丞尉俱系州縣轄下之員何難通同狥隱而教官又系苜蓿荒齋寒氈冷署一同拆兌錢糧累百盈千艷其心目輒起垂涎藉生事端如永嘉等縣申詳教官監拆錢糧希圖耗羨簽拏庫書經承藉事橫行等案現奉督憲嚴加批飭是教官丞尉公同拆兌錢糧及出具印甘各結申送非惟無益反多滋擾也況卑職一介書生初登仕路頗以身家爲重錢糧不敢毫忽虧空現在分年分月備造徵收若干解支若干存庫若干逐月交盤淸冊存架憲臺可以不拘早晚赴縣查盤卑職識淺才疏諸事不諳惟此斤斤自守錢糧不致有分毫虧空貽累憲臺此則卑職之所以仰報宏恩於萬一者耳其教官丞尉公同拆兌出結之處應請轉詳恩免以便遵行

前事

備查聖朝新例最重錢糧而州縣每多虧空致廑上憲殷憂其蚤夜圖維深思熟計者總爲裕國課而全屬吏起見今徵收錢糧奉行四聯串票及流水簿送府蓋印每月將徵收數目同串票繳府查核公同教官佐貳拆封報明本府存案立法至嚴至密巳盡善盡美矣復奉督憲飭行將各縣徵收錢糧確數及道路遠近程途酌量起解次數隨徵隨解並作何立法防範永杜虧空之處逐一妥議通詳蒙憲轉行到縣卑職伏思州縣一官其出身也𨿽有不同而其思保身家之念則無不同孰肯放縱自恣致有虧空而蹈嚴譴乎然每每至於虧空而莫可救藥者非惟謀之不臧因循頹廢之故實有積漸而成不得不然之勢然而州縣之虧空本府未有不知故欲永杜州縣之虧空端在本府之表正夫大法則小廉上行則下效本府果能平日不務誅求遇事不爲狥庇持身以正律人以嚴縣官自不敢虧空縱不用聯四串票可也流水簿不送府印可也苟或不能種種徒屬具文耳至於公同教官佐貳拆封一事無論教官統攝於縣者佐貳節制於縣者公同拆貯亦爲具文卽其中情獘卑職又略聞之矣其始也教官佐貳非不持柄而搖其繼也定有常規每至拆封之日便來安坐衙齋歡呼暢飲銀櫃一目不顧拆封事竣卽依樣胡蘆同具一紙報文便爲了事在佐貳以爲我無考成落得做情尙亦有利在縣官以爲與其任人牽鼻何妨貓鼠同眠打成一片由是火耗以漸而加由是錢糧徵多報少是興一利卽有一獘所謂多一事不如少一事之爲愈也總之欲杜州縣之虧空專賴本府之實力盤查不虛行故事而本府欲實力盤查又在乎廉明正直以爲之表率而巳至於錢糧自應嚴飭隨徵隨解不令存畱若欲計道路之遠近酌量起解之次數竊恐不肖官役乘此作姦其獘又不可勝言矣然此非卑職分所當言狂愚之咎自問難免緣奉行妥議事理用敢不辭罪譴冒昧陳詞是否有當擬合詳請憲臺鴻裁核轉

○一件請嚴虧空等事

看得五十八年儲米欵冊奉駁另造一案查卑職於五十八年七月二十日到任八月二十二日開徵二十七日卽因郎顧二任交盤赴省逗畱兩月有餘至十一月初一日旋縣本年儲米徵收不前奉撥寧協兵米乃計口授食之項不容遲悞省倉兵米又緊急軍糈催提迫切卑職無可如何巳經墊解全完申報各憲所以盤查文冊照實造送今蒙駁飭刪去民欠敢不恪遵惟是五十八年儲米實在墊解實有民欠事關錢糧卑職止知據寔開造不敢一毫侵虧一毫捏飾自蹈欺蔽之罪況查五十七年儲米盤查冊底郎顧二任墊解米石以及民欠俱系開載何獨於卑職五十八年盤查米冊又不應爾爾也況所謂盤查者查其實在也非查其粉飾也若必欲以無爲有以有爲無一味欺瞞從事是盤查一節亦名焉而已矣不幾等於告朔之餼羊乎亦安用此盤查爲也今奉前因擬合詳覆

○一件請嚴虧空之法等事

備查前任柯令虧空案內應追原欠民借銀四千五百七十四兩二錢五分六釐除追完五十七兩九錢六分一釐三毫於郎令虧空案內歸結外尙未完銀四千五百一十六兩零據稱此項銀兩系康熙四十六七等年民欠米折歲歉難追裏民陳士籍等稟借庫銀抵解柯令那借完公是當年借領時巳屬筋枯髓竭之窮黎名𨿽百姓借領實屬柯令那移後郎令任內奉文行追孰知五十五六兩年旱潦洊臻大疫流行百姓死亡過半所以前項銀兩除巳徵過五十七兩九錢六分外其餘毫忽無追今卑職蒞任後查閱欠冊按其名則有究其寔則無不特借戶陳士籍等戶絕人亡並經承許聲叔等亦盡登鬼錄是昔之筋枯髓竭者今變爲白骨靑燐實在追無可追比無可比巳屬無著之項矣伏查承追侵那借欠各案新例內開如果家產盡絕正犯身故及妻未分家之子不能補賠者該地方取印甘各結申報保題豁免結案等語今柯令虧空案內尙未徵完民借銀四千五百一十六兩零實因疊遇災荒年湮戶絕徧加搜查無人可追據各都甲具有甘結前來擬合加具印結詳請憲臺俯賜據情保題豁免以廣皇仁以淸塵牘倘或以國課爲重未便輒行請豁則請咨明大部照例著落那移原借官柯令名下追賠補項或又不然竟請飭令承審定案之府縣分賠卑職有接徵之責自當量力認派幫賠總期事在可行懸欠有補府縣不受無辜之參罰憲臺免滋案牘之繁多統候鴻裁核示遵行卑職實爲錢糧無著起見並非欲避處分敢於支飾故爲瀆請合並聲明

○一件衿棍違禁充當圖頭包糧抗逋龥請褫革完追事

竊查康熙五十三四五六七等年未完地丁銀米非系覆參限滿有關上下考成卽系奉抵郎令虧空立等解部事在燃眉萬難遲悞卽五十八年錢糧因奏銷展限奉飭全完羽檄交馳急如星火而本年地丁屆今七月尙完不及二分所完儲米亦僅一分喫緊錢糧傍午軍糈無可湊解屢經出示反復勸諭令民完納以濟急餉無柰�知充耳一任大聲疾呼抗頑如故不得不分年分項按欠追徵詎意查比之下實在民戶絕少盡系秀才挺身到案名曰圖頭甲內田土糧役歸其掌握每年造冊分額不但詭寄灑派靠損他人以脫卸自己之錢糧而且將靠損他人之錢糧又任意兜收侵蝕而且將同宗以及另居親屬之錢糧隱蔽在戶所以圖頭一人或諱或字或號或朋名鬼名拍分數十戶星羅碁布於各都甲之中每日比較俱是若輩前來搪塞無一日不到卯無一日有糧完此時若竟寬之則新舊錢糧批解不前而上臺不曰巳徵侵虧卽云催科無術若稍急之而若輩不云縣官淩辱斯文卽曰差胥勒索規例投貼匿名揭帖狺口顚吠興言及此不勝扼腕今查五十五六兩年未完地丁因上憲覆參限滿卑職業經墊解全完而五十七八兩年以及本年儲米又俱墊解淸楚節年積逋累萬盈千立等追徵歸欵詎違禁身充圖頭之衿棍徐士英徐煒陳栩葉紹述徐詢裘慶望葉楷範之舜範伯球章帝煥範有章陸溶等兜欠康熙五十四五六七八九等年銀米各五六十兩十五六石不等頑抗成風任催不理查徳徐士英等或盤踞山谷或稱霸城廂雄長一方聚族而居夜郎自大圖差不敢到門追呼縣官不能當堂杖比以致胸無官長目藐王章若不亟賜褫革究追竟成一牢不可破之世界必相率而盡歸於兜收抗欠而後巳積逋陳陳相因淸完無日查定例內開如有貢監生員拖欠錢糧一經州縣衛所報到學臣卽行黜革照民例治罪等語理合造具徐士英等歷年欠糧淸冊詳請照例移咨褫革究追淸國賦而挽頹風端有賴於憲臺之主持者矣但卑職江左寒儒幸邀一第謬宰天臺豈不知狐兔之悲忍將抗糧各生請褫請究自傷同類惟是國課爲重新例綦嚴稍一遲悞卽系惰徵解不及數卽罹降革而天臺子衿逋抗連年滚單窒礙不行木皂置之髙擱從前巳釀成勢橫實有誅之不可勝誅之勢今擇其尢者速爲振刷而懲創之猶可救藥倘再務姑息惟事因循其獘日錮其欠日多卑職囊空羞澀術乏點金不能年年賠墊項項賠墊以顧考成卽成剜肉補瘡那新掩舊竊恐累愈久而愈深身家性命顚覆堪虞用是瞿然敢爲是瀆請耳況請褫請究之人乃系積慣詭寄灑派不法之圖頭非平日讀書愛鼎偶罹事故者可比此固法無可貸情無可矜斷難優容以自蹈狥庇之愆也更有請者又有圖頭陳天鋐自恃城東巨族出入衙門把持官長欺壓鄕愚惡迹累累𨿽其兜欠糧數較士英等爲差少而其逞雄負固比士英等爲更甚天鋐有士英等爲牙爪士英等憑天鋐爲城社天鋐實屬巨憝所當一並詳褫究擬以快人心者也

○一件橫被燒詐等事

看得天臺地瘠民貧編戶細氓賣鹽爲業步擔肩挑以餬其口卑職𨿽嚴加禁止柰少者一二十觔多者三四十觔而止稽之鹽法考在所不禁因此輩實繁有徒遂致官引壅滯卑職不得巳於康熙五十九年十月間有鹽課歸入地丁徵解之請並有循例將鹽引並歸寧海代銷之詳奉各憲批行查議業經詳覆候示在案詎意住商余用汲平日不以銷引完課爲心專以賣票肥家爲念聯結豪劣鄭君昭之父革蠹鄭朝謙祖孫父子兄弟盤踞靑溪坦頭平頭潭等處豢養鹽丁馮秀等多人膽違定例廣賣小票每張勒銀六分每日每處買票者不下五六十人卑職自五十八年七月二十日到任迄今余用汲僅掣銷五十六年春季引目三十引又五十八年春季引目三十引其餘片引未掣不知其所賣盈千累百之票銀作何開銷作何著落是余用汲名爲住賣官塩寔屬賣私之領袖官引不銷職此之故況又與革蠹鄭朝謙並伊子生員君昭狼狽爲姦恣行煆詐受害累累不獨王宗建一家之哭實貽一路之哭若不急賜究除則其悞課殃民坑官病國無所底止用敢據實通詳伏祈憲臺嚴究擬追以淸積引以肅鹺政以伸功令者也

○一件倚衿抗糧遵例詳請褫革究追事

竊照地丁銀米釐毫顆粒俱屬朝廷正供是以州縣經徵接徵年限考成處分甚重稍一遲悞卽系惰徵解不及數卽罹降革新例綦嚴凜然可畏今臺邑錢糧大半俱屬生監兜收頑抗以致節年積逋累百盈千錮獘相沿牢不可破卑職蒞任以來接奉上憲明文催徵催解急如星火而完納寥寥隨卽淸查節欠有武生龐人鳳附生吳邦定卽吳溶兜欠康熙五十五六七八九等年地丁銀各四十餘兩儲米各二十餘石一任追呼自恃護符總無完納查定例內開如有貢監生員拖欠錢糧一經州縣衛所報到學臣卽行黜革照民例治罪等語今查龐人鳳於康熙三十六年奉前學院張考入本縣學武生吳溶於康熙四十三年奉前學院張考入本縣文生此二生者實系抗糧魁首斷難一日姑容致令效尢成習擬合備造龐人鳯吳溶等歷年兜收抗糧淸冊照例詳請憲臺俯賜褫革以便核數究追淸國賦而昭法紀者也

前事

查看得龐人鳳吳溶恃衿護符包侵歷年銀米頑抗無完通詳褫革押追半年毫無完納�又機乘卑職因公出境復兜收五十九年分新糧入�不法已極是以批差解赴憲臺卽語成淩究比並請轉解藩憲以儆疲頑以挽頹風詎料膽將文內轉解二字攺作轉請又將解赴憲臺究比轉解之句攺作先行詳請究比批解匿批不投朦混憲聰致蒙批飭到縣查閱批詳挖補痕迹昭然不勝駭異隨拘經差嚴訊而龐人鳳吳溶二犯僉供是憲書儲徳潤到寓兜攬口稱鋪堂使用要費十多兩銀子若有銀四兩可以周全隨卽照數措處同文批交付與他等語傳訊之下徳潤直認不諱因思憲法何等森嚴必無如此作姦犯科之書役明系卑職經承舞獘事露凂求代認希圖幸漏耳及反復細訊徳潤堅供如一矢口不移夫歌雍舞佾夫子致嘅於三家所以防微而杜漸也今官文可攺解犯可放是可爲也孰不可爲也法應通詳究擬但又思投鼠忌器未敢率意妄行除原解之玩差方仲楊汝並代解之應從芳等徑行痛加究處外至憲書儲徳潤卑職未敢擅便擬合同原差方仲楊汝並交付文批之應從芳行賄之龐人鳳吳溶等一並解赴憲臺質訊親究所有挖攺文書一道一並粘呈憲電卑職爲憲臺守法紀剔姦頑故敢不避嫌怨據實詳陳仰祈憲臺鑑原

○一件嚴交代之察核等事

備查郎令墊解民欠共一千三十三兩五錢七分零除署縣徵過銀七十四兩二錢九分一釐外尙有未徵銀九百五十九兩二錢八分有奇奉行抵補虧空飭取收結卑職巳凜遵出具申送矣惟是此項系歷年零星尾欠目下又當荒旱之後民生凋瘵難堪𨿽竭蹶催徵萬難一時淸楚擬合詳請電原格外俯容卑職隨徵隨解寬以爲期感沐宏慈無旣矣再郎令虧空倉谷及倉米一米二谷算共缺四千九百九十四石一斗八升除本府承認三千九百九十四石一斗八升以三錢一石算計平糶谷價銀一千一百九十八兩三錢五分零存貯府庫巳經本府出具庫收申送應俟本府買補運貯縣倉外仍缺倉谷一千石卑職實爲前後同官起見且仰體各憲垂慈勉爲承認應請俯容卑職於來年秋收後捐資買補還倉理合一並詳明統叩憲臺核批存案

○一件請免捐派事

該卑職備查巡憲衙門例系寧海縣承修今奉憲飭公捐派卑職出銀一十二兩敢不祇遵惟是修理府廳公署向經派定由來巳久無可諉卸如卑縣派定者系經廳官廨從無詳請公捐之事若欲紛更舊例除刑廳照磨奉裁外將來憲臺曁捕憲二署臨海黃巖亦可起而效尢矣𨿽官斯土者原如傳捨籠鶴攜琴未知明年何處況爲數無多何敢齟齬有違憲令且失寅恭但思有例不可滅例而無例又不可興例卑職復何敢以一人作俑致令後來者之口實耶今奉前因擬合申覆

●天臺治略卷之二

詳文二

◆詳文二

一件龥憲推廣皇仁澤徧窮黎恩垂不朽事

一件再叩憲恩速飭募頂等事

一件龥請恩準策鳩羣力建造駐防公廨保固地方事

一件龥詳攺學等事

一件飭議稽查異籍民人之法以杜姦匪事

一件飭行查議事

一件嚴飭徵解事

一件請定承追之處分等事

一件宮祠兩廢等事

一件詳明捐賑情由恭請獎勵厚俗維風事

一件懇恩查究等事

一件稟報事

一件借命抄搶事

一件殺命陷命等事

一件確查開報升科事

一件逆禁主滅等事

一件求生罹死等事

一件逆憲抗審等事

一件懇憲矜全等事

一件懇恩賜批等事

一件神蠹混罩等事

一件淫棍活奪人妻事

一件血盆哭奏等事

一件遵批粘電事

一件泣奏占冤等事

一件匯報亢旱事

一件號�弟命事

○一件龥憲推廣皇仁澤徧窮黎恩垂不朽事

備查人丁一項康熙五十二年恩詔渙頒以五十年丁冊定爲常額續生人丁永不加賦欽奉在案今天臺額徵丁銀一千七百三十九兩六錢三分三釐九毫零丁增而銀不增億萬斯年永爲定額此浩蕩皇仁實生民以來所未有也惟是天臺舊例按人徵丁其地丁糧冊歷系甲內圖頭開造所以無田無地赤手窮民則見丁當丁而田連阡陌之家糧冊在手公然脫漏浸淫成習遂致窮民有丁而富室反無丁矣不特此也窮民父子兄弟叔侄旣見丁當丁復於丁銀之外今年加一二分明年又加二三分年復一年遞增不覺戶無毫釐田產每丁竟有完至二三錢四五錢者此系造冊圖頭剜他人之肉以補自己之瘡而官府按欠催輸窮民迫於追呼明知他人之瘡不得不先剜肉以補之迨至事後告追往來盤費守候工夫所得不償所失憚於拖累廢事失時吞聲抱恨啞口無言更有逃亡拕欠株連賠累不可勝計是按人徵丁實爲窮民世累今據合邑紳士裏民呈請轉詳按畝均澆等情前來但天臺田地山塘科則不同纂攺非易莫如丁隨糧辦情至公而法至簡查康熙五十五年二月戶部議覆禦史董條奏嗣後如有情願買賣地畝而丁應從地起者其丁亦隨地從買主輸稅小民不致偏枯等因奉旨依議通行在案是丁隨糧辦原有定例今天臺額載現徵銀兩內除民佃屯折蠟茶時價匠班水沖米折海門衛屯折等項外其官民田地山塘實徵銀一萬九千九百九十一兩九錢二分零每兩澆入銀八分七釐一絲零卽足額徵丁糧一千七百三十九兩六錢三分有奇之數隨出示曉諭通邑咸各稱便樂從具有願攺甘結前來夫丁隨糧辦在產主所辦無多在窮民永免世累況原屬百姓分內應完之正供絕非額外加徵又出自士民情願並非勉彊爲此據情加具印結備造歸糧科徵淸冊同裏民甘結詳請憲臺俯順輿情恩賜察核轉請題明爲臺民萬世之利則皇仁之浩蕩直與天地同流而憲徳之崇髙亦與臺山並峙矣

○一件再叩憲恩速飭募頂等事

備查食鹽一項天臺坐派額引一千二百一十三道該納正課銀三百四十兩二錢四分六釐五毫此項銀兩責商辦納所以官鹽之價不得不貴私塩之禁不得不嚴然禁嚴而價貴則私塩轉多官鹽轉滯故鹽禁嚴則民病塩禁弛則商病鹽引積而商課逋則官病此天臺第一錮疾也夫欠銷塩引失察私塩定例綦嚴身任地方何敢泄視然在臺言臺實法有窒礙而難施不得不爲變通者臺府六縣惟天臺百姓爲最窮最點藜藿不充鶉衣百結土產絕少村落蕭條土著窮民賣塩之外無所事事然無大夥梟徒類皆步擔肩挑易米易粟以餬其口所攜不過三四十觔如以爲官則寔非官也如以爲私又例所不得而禁此輩寔繁有徒倚塩爲命不特誅之不可勝誅且覩此鳩鵠情形若嚴加禁止是絕其衣食之源難以存活倘挺而走險或相率而爲不可知之事致貽意外隱憂亦事所未可料者況臺邑山路崎嶇迂回叢雜出沒無常深山窮谷之中或遇官役勢必以死相搏而一二苦捕力不能敵恐致性命不保亦束手付之無可如何轉輾圖維非不欲禁民間之不買以塞其流而無如人情之見小利也私鹽價賤食之者多比比皆是設必欲發竈突之姦而一一懲之以法竊恐胥役因以爲利不徒多滋擾乎又非不欲禁塩場之不賣以淸其源而無如鞭長不及馬腹也查私鹽來自寧海之長亭杜瀆白喬海遊等場遠隔百有餘裏卽欲禁之夫亦烏從而禁之哉是天臺之私鹽欲不禁而不可欲嚴禁而不能官引壅滯莫知我艱仰屋躊躇殊深扼腕今據士民呈請援照紹興府新昌縣之例以額銷塩引課銀充入地丁項內編徵按季完解掣回在地商人等情前來查新昌並無坐商銷嵊縣之引食嵊縣之鹽課銀歸入丁口小民稱便今天臺之塩自寧海而來應請將天臺鹽引並歸寧海寧海銷引天臺辦課蓋寧海有塩而歸引天臺食塩而完銀似屬至當至於應納正課銀三百四十兩二錢四分六釐五毫歸入地丁田地山塘共四千頃有奇每畝所徵不及一釐且出自合邑士民情願爲此據情詳請憲臺俯順輿情曲從所請上裕國課下濟民生則憲徳之髙深永垂不朽矣倘或不然則又有通融代銷之例在查定例內開地方丰嗇不常戶口聚散無定各商如有積引難銷情願告運別屬易銷之處通融代銷許呈明運司轉報該禦史及該撫因時代銷如地方官勒掯及狥情者將該地方官議處等因奉旨在案擬合援例一並通詳或將天臺塩引照例攺歸寧海出塩之縣統候憲臺鴻裁核示遵行

前事

爲查是案先奉憲批遵卽備關新邑確查成案去後今準覆稱敝邑山陬僻壤不通舟楫並無住賣商人民間食用鹽觔奉文肩買嵊縣引塩每次所買幾何嵊縣商店給有小票爲據額引五百道匯歸嵊縣兼銷新民買食嵊縣商鹽嵊商代新輸課由來巳久洵屬官民兩便之道相傳始自前朝邑紳何司馬建議永行然事遠時遙亦無文獻之可考矣至所云鹽課歸入地丁統徵分解並無是說擬合關覆等情前來準此備查天臺地瘠民貧編戶細氓類皆賣塩爲活然無大夥梟徒大率肩挑步擔少者一二十觔多者亦不過三四十觔而止如以爲官則實非官也如以爲私又例所不得而禁且實繁有徒誅之不可勝誅故欲禁而不能欲不禁而不可官引壅滯莫可如何種種苦情卑職不得已是以前據士民公呈有鹽課歸入地丁徵解之請並自循例將塩引並歸寧海代銷之詳也今奉前因並準新邑關覆前來查天臺山陬僻壤與新昌相同不通舟楫與新昌無異民間食塩來自寧海應請比照新昌之例令塩牙肩買寧邑引鹽每人所買幾何寧邑商店給一小票爲據天臺坐派額引一千二百一十三道匯歸寧海兼銷天民買食寧邑商鹽寧商代天輸課照例一轉移間無不官之塩無不銷之引無不完之課無不便之民事出盡善盡美經久不敝之良規伏乞憲臺恩賜援例轉詳垂爲定例則天臺百姓世世食徳無窮矣

○一件龥請恩準策鳩羣力建造駐防公廨保固地方事

竊照天臺四面皆山層巒疊嶂姦宄易於藏蹤宵小時憂竊發而且南連臨海北接新昌西達東陽東通寧海當甌越之咽喉爲海疆之砥柱捍禦不可不嚴巡查不可不密此設駐防實汛兵最爲喫緊然必有以安兵之身始得收兵之心受兵之益非然而欲其眾志成城共效指臂之使不可得也查天臺防兵有七十五名撥弁一員以統攝之屬臺協右營管轄詎防弁不居縣而居郡何則無公廨故防兵不居城而居鄕何則無營房故弁無公廨兵無營房是不能安其身矣不能安其身卽不能安其心矣何怪乎有兵亦若無兵而不能受兵之益也卑職職司守土目擊情形幾經籌度擬於後司官基蓋造房屋二十間使荷戈執戟者羣居而萃處無事則勤其訓練有事則壯其聲援於地方大有裨益柰自慚蚊負一時力不從心今通詳一件叩天拘究等事請毀廣嚴淫寺奉憲批允其大殿材料攺建明倫堂其餘寮房拆建義學講堂外盡可攺造駐防公廨前經詳明各憲在案惟是材料𨿽云粗備而工匠有費飯食有費搬運有費所費不貲捨皆取諸卑職宮中而用之毋論現在起造花桃坦頭平頭潭石板路等處義倉修理城垣給發丈量人役口糧種種費用巳力竭筋疲且又有起造明倫堂義學諸費無可推諉囊空羞澀術乏點金倘再加駐防公廨實力所不能若仿照嘉秀營房之例希派捐別縣爲請恐格於羣議徒滋他人口實若袖手旁觀不但現成物料歸於廢棄並錯過此番機會時不再來殊爲可惜再四圖維不得不思將伯之助所有各匠工價卑職仍行設法酌捐其監督工程與夫搬運物料則委防弁防兵任之蓋防弁在地無所事事得以時加驅策稽查可免怠玩侵漁之費防兵旣食糧餉卽著搬運物料可免道途工役之費防兵俱系土著其主伯亞旅不難相助爲理可免雇覓人夫之費此所謂以力之有餘補費之不足將見策鳩羣力指日落成區處有方無虞渙散由是而幹城備衛足以鼓其气由是而約束堅明足以見其威由是而坐作進退各得其所足以逞其能民供賦以養兵兵出力以衛民兵民輯和有相得益彰之美矣卑職管見如斯是否有當統候憲臺核示遵行但是舉也始無今創似爲不急之務然身任地方當思患預防爲未雨綢繆之計倘蒙垂念卑職以畱任交代之員正值倥傯拮據之際或飭臺屬各營員量力酌捐共勷盛事此又出自憲臺格外鴻慈非卑職所敢妄冀也

○一件龥詳攺學等事

備查盛世崇文聲教不遺乎海甸興朝重士宏獎徧及於山陬今天邑星分牛女上應臺垣蒼嶺雲歸實產云蒸之彥赤城霞起常多霞蔚之材比戶橫經窮檐力學是以臺郡六邑人文惟天臺爲最盛恭逢皇上聖教覃敷燻陶涵育文風翔洽生齒日繁比年以來多士更加奮興英才愈爲蔚起現今掇鄕會科者不一其人應童子試者動以千計眞足羽儀王國鼓吹休明祇緣向系中學英才阻於成格校拔美不勝收點額堪傷遺珠致嘆𨿽州縣進學名數照依賦稅之多寡爲定但卑職伏查本省處州府麗水縣賦稅不及天臺竟系大學今據生員張貞宮等懇請援照金華府武義縣攺學之例呈請轉詳題攺大學前來擬合詳請憲臺俯鑑多士向化之誠恩準據情轉詳具題將天臺中學攺作大學照額增取使皇仁普被士气振興則憲臺作人雅化與華峯之旭爭輝而士庶感激私情與淸溪之水俱長矣

○一件飭議稽查異籍民人之法以杜姦匪事

備查得沃土之民不材淫也瘠土之民莫不好義勞也然而有恆產者有恆心無恆產者無恆心人性𨿽無不善要在乎有社稷人民之責者處置得宜防閒有法使之各遂其生各安其性俾得共樂升平嬉遊化日而巳今蒙督憲痌瘝念切胞與爲懷俯念臺處等府屬一帶出產菁麻鐵砂地方凡有外省人民搭寮開墾種菁種麻炒鐵洗砂者惟恐其羣居萃處姦良莫辧也令地主山主保結出本之寮長令寮長保結用力之幫工其幫工務取互結準其在寮居住寮主當官給照其年貌籍貫山地土名都圖號數工人數目死亡回籍另換俱注明照上而又慮其散漫難稽也復照十家牌例將毗連各寮取結一體編入煙戶保甲冊內農隙之時印官親往各地查點一次換給執照如有姦盜爲匪及來歷不明者地主山主寮長互結人等卽行呈首容隱事發一體連坐而又慮其安居巳久一聞查點或生疑畏也於是乎飭令出示曉諭以安之而又慮胥役借名需索以致激成事端也於是乎嚴加惕厲以禁之此誠於防微杜漸之中而寓撫綏懷柔之意徳洋恩溥物靡不得其所甚巨舉也今卑職地方𨿽產菁麻然俱系土著者爲之樹藝並無外省人民前來種植無容稽查外惟有十一都一帶地方附近窮民炒鐵洗砂易米易粟以餬其日間或有異氓在內炒洗者卑職遵奉憲行除現在一面查收山主地主寮長幫工人等互保各結年貌都圖籍貫及所墾山地土名幫工人數塡給執照編明保甲造冊申報一而先將奉憲止於稽查姦良並無擾累之處明白曉諭以安其心並紙張供給等項俱行捐備嚴禁胥役不許借名需索仍於農隙之時每年一次親往各地查點換給執照稽察有無匪類逐一遵奉不違外今奉前因擬合申覆

○一件飭行查議事

備查盜口仇扳誣害捕役拷打逼供最爲民害承讞者自當綦重綦難細加窮詰今奉飭行嗣後獲犯於初供時凡有指出盜夥及變贓寄贓之人務將年貌住址門徑房屋實在著落及同居親屬姓名作何識認往來容畱寄贓賣贓確據逐一訊明遴差的當幹役協同鄕保房族照所供各項逐一查明符合了無疑義方始拘拏對質此誠法良而意美矣然而從來無無窩主之盜亦無不通衙役之盜蓋地方出有慣盜卽有慣窩而村落之慣窩又憑借在城之巨窩聯絡刑書捕役呼吸相通綫索在手若輩知此法一定早巳了然遇有事發獲到人犯且不呈解私下先將平日欲攀欲誣者之年貌住址門徑親屬等項串定口供打點停妥方始到官無事刑訊狺口誣攀說得有據有憑歷歷如繪任爾隔別窮研各供如一問官此時不得不出票拘拏此票一出捕役上手誰敢向邇凡有姓名者卽爲盜案中人比及辯得淸來盜犯罪無所加不過多責幾板而被誣者之身家巳不可問矣至於竊賊再犯發黑龍江三犯眞絞律例何等森嚴乃往往結案之後又復爲非者其故何歟良由立法嚴而用法寬慣賊不知所畏之故也今奉飭確議作何約束或當官給以牛種資以口糧令其開墾以收束其身心似矣然而止宜於案少荒多之縣而非宜於案多荒少之區或項上懸鈴足帶木肘朔望點卯親族具結似矣然而鷹眼不化之徒四布爪牙百計騰那躲閃或捏報脫逃或結稱攺過不逾時巳脫然事外矣種種具文於事無濟然則爲之柰何必也嚴比捕役使其不敢庇賊援照新例使賊不能爲賊夫失事何嘗不提比捕投柰上司今日一票明日一催經承視爲生涯利藪若關說停妥只須縣官一紙捏飾覆文便爾了事所以失案累累屢月經年提牌絡繹究竟曾無一案經捕解比試思此關說之銀錢捕役何自而來勢必取之於賊賊又何自而來勢必偸之於民月有獻而節有規其復爲非者又職此之故嗣後贓賊無獲各案之經捕應請凜遵撫憲通行兩月解司三月解院之例依限解比不許仍前支飾捺擱有提卽解法在必行使緝捕不敢庇賊一經獲賊審實再犯卽照康熙五十二年十一月內題定京城內外竊賊割斷一邊懶觔之新例亦割斷一邊懶觔使慣賊不能爲賊如此便可靖地安民矣𨿽然禁盜賊於巳然何如禁盜賊於未然乎夫淸盜賊之源勸之莫如鄕約弭之莫如保甲乃自鄕甲廢而盜賊敢於公行矣鄕甲廢而盜賊始有淵藪矣鄕甲廢而仇扳誣陷不敢保救矣此盜賊之風日熾誣攀之害日滋致廑上憲之殷懷也若鄕甲之法實在舉行如有一人爲盜爲窩則闔約舉發如有一人非盜非窩忽被誣攀則闔約保救使姦宄無處容身善良不憂意外則法立而不擾令行而不違其於治地方也庶幾得之矣卑職管見如斯是否有當統候核轉

○一件嚴飭徵解事

備查康熙五十八年分錢糧自應隨奏全完何敢輕爲置喙惟是卑職於上年七月二十日到任卽於八月二十七日爲郎令交盤一案奉傳到省逗𨖻兩月有餘至十一月初二日方得旋署一月之內除存畱項下在縣支給外徵解五十七八兩年地丁銀米共一萬七百六十兩有奇俱經獲批在捲迨至本年二月正在開徵適奉撫憲委往湯溪武義監賑二月十一日起程至四月初八日回縣�知奏期迫切大書告示徧貼城鄕多方勸諭小民源源輸納甫經一月除在縣支給各項外完解五十八九兩年分地丁各項銀兩共一萬六千一百餘兩卽五十八年起運銀一萬七千五百二十二兩有奇署事顧丞任內止完解一千兩反虧空七百一十八兩零卑職接徵半年完解過九千兩再加完解省兵二米及本折月糧竊謂趕副奏銷考成巳過十分之數似非經徵不力者可比而憲檄頻催差提絡繹一則曰惰徵再則曰悞公非提經承究比卽揭報本官溺職幾令卑職張皇失措而又不得不引咎於署事之顧丞也今奉前因除未完五十八年地丁現在限比俟徵有成數卽行報解外但查五十五六七等年未完年限錢糧上憲覆參之限又至卑職接徵之限將屆在卑職之處分固所不惜有關各憲考威勢不得不上緊徵解以淸欵項柰卑邑地瘠民貧兼之水旱洊臻連年荒歉小民困苦巳極今歲二麥幸獲有收方延殘喘若新舊錢糧一時並徵克期淸楚嗟此甫定之哀鴻膏血有限其何以堪又不得不寓撫字於催科徵其一而緩其二總期事在變通設法調劑上不悞國課下不疚民生所以仰報憲恩也擬合一並聲明伏祈憲鑑察核轉詳

○一件請定承追之處分等事

備查承追虧空銀兩有按照所欠多寡以分數年限催徵之新例奉行取具每年認追印結申送此指有人可追有項可抵並虧空本官家屬有每年認完銀數限狀者而言若夫人亡產絕無可追比之案又止飭令妥議作何設法完結而巳此督憲通飭之明文固瑯瑯炳炳也今柯令虧空案內尙有應追民借銀四千五百一十六兩零每年該徵銀九百三兩二錢零奉催出結敢不凜遵然必實有其欠或本身或家屬有每年認完銀數限狀始可出具每年認追銀數印結今查此項委系虛懸無著是以卑職前有承審接徵認派分賠之請也今奉飭催確查實在可追民欠若干造冊出具限狀認結詳送遵又按冊再四搜查其如戶絕人亡並無完銀限狀之可取卑職亦何所憑而造冊認徵乎但案系巳成且國課爲重例議綦嚴卑職自當殫心竭力設法完公總以國課有補無悞考成而巳若必欲刻舟求劍依樣葫蘆無追而曰有追憑空造冊出結爲自欺欺憲之舉竊所不敢也但設法二字言之甚易行之甚難其作何設法之處務必隨時變通相機而動非可拘泥應請嗣後遇有可行之事具詳請示而行殊難預爲懸定者今奉前因擬合申覆

○一件宮祠兩廢等事

竊照監生王經世與天臺縣學訓導盛禾爲方祠互訐一案查盛禾饕餮成性勿顧官箴平日絕不以訓廸士子爲事一味罔利營私指稱修理學宮名色將丁祭胙肉折幹將方祠祭租侵蝕致王經世以宮祠兩廢等事奔呈各憲奉有赴地方官具呈淸查之批上年十一月間稟縣卑職傳齊在城紳士公同往勘見學宮之內頹垣破壁惟有衰艸寒煙方祠之址滿目污菜公然鞠爲菜圃目擊情形良可浩嘆查方令諱印系江南桐城人宰天臺淸廉愛民乃前朝循吏後方令之孫視鹺兩浙爲王父創建專祠當時院司道府各憲捐俸以助之祠內置田一百餘畝收租供祀並備具祭器等物筆之於書勒之於石著有永思錄班班可考詎盛訓導藉修學爲名竟將祠內租谷盡歸己橐不爲修理祠宇坍塌僅存小屋三間風雨不蔽前後堆積糞土蕪穢不治木主毀棄祭器無存官斯土者能不興狐兔之悲乎且此祠乃方姓家祠而非地方之公所何數十年後臺人士視爲己物狥情而歸之兩學獨不思此祠此田系方令之孫出貲曁各憲捐俸所造所買不煩民間一椽一石一絲一粟其田租自應照永思錄所載歸入方祠時加修葺地方官且不得過而問焉何有於儒學哉今盛訓導忽視爲一己必爭之物喋喋瀆詳亦甚覺其無謂矣且我皇上崇儒重道加意循良陵祠古迹名宦鄕賢屢奉恩韶煥頒諄諄畱意忝在臣工當仰遵查考圯者興修之闕者增舉之庶幾無慚職守何方祠之田租不歸之方祠而歸之儒學一任傾圯頹廢鳥鼠攸侵致使方令之靈爽竟不得式憑焉亦大非聖天子加意賢良之至意矣心竊傷之用是議令淸出方祠基址起工重建內爲生童義學外供方令木主每年所收租谷除供祀完糧外余歸義學爲生童膏火之貲使方令得以永妥神靈蒸嘗肹蠁並使臺邑家惇孝弟戶習弦歌等情備文通詳奉憲臺鈞批學宮速飭修整務於年內報完盛教官從前所收租谷若干方祠修理需用銀若干仰臺州府確查報繳等因批行在案不意大拂盛訓導之意遷怒卑職逞駕蜃樓捃摭無影虛詞違例兩次越詳𨿽吠影吠聲在憲臺朗鑑髙懸難逃洞照可置不辯惟是奉批本府查議而盛訓導卽央情請托跪求本府將方祠租谷仍歸儒學收取等情具詳是祠租徒爲中飽而方祠終於廢棄矣不特使前之淸白吏抱恨重泉並使後起之循良恐亦聞風而解體也夫召伯化行南國民詠甘棠羊傅徳被襄陽碑傳墮淚是方令一祠乃官民觀瞻所系懲勸激揚於是乎寓焉但其祠之存廢視乎租之去畱租畱則祠存租去則祠廢實有關系不可不辯爲此縷細詳明伏懇憲臺電察主持俯照卑職前詳俾方祠得以永存不廢皆出自憲臺之明徳也所自方祠永思錄一本附呈憲電

○一件詳明捐賑情由恭請獎勵厚俗維風事

竊惟縣令爲親民之官有父母斯民之責父母見嬰兒疾痛屙癢必思撫摩噢咻之而心始安縣令見百姓顚連困苦必計安全生聚之而職乃盡惟我皇上宵衣旰食曁憲臺夕惕朝幹無非爲小民棄阽危而求樂利凡屬有司自宜仰體此意以靖共爾位未可置民瘼於不問也今天邑去夏蹇遇亢旱早禾枯槁無收署事顧令未經通詳不蒙委勘成災至七月二十日卑職到任後幸天降甘霖晚禾有收然實爲歉薄小民十室九空粒食維艱所以去冬卑職於一件詳請減價平糶案內以那動倉谷煮粥賑濟等情附請未邀俯允其如鳩鵠成羣哀鴻載道卑職身任地方目擊情形不得不力圖賑卹二月省回之日巳經自行捐米二百石柰米少人多不敷所用復傳集紳士告以忠君愛國之意救災卹患之情反復勸令量力捐輸諸紳士亦各欣然慨諾正在發簿勸捐間適奉憲委監賑武義湯溪踵接減價平糶倉谷之檄一面束裝起程一面飭委典史照倉斗倉升每石三錢三分零糶不許市儈冒糴並飭查造眞正乏食窮民戶口淸冊以便賑給在案嗣因陰雨經自隨飛檄典史楊斌飭查地方近日情形去後據申天臺气候較別邑爲稍遲其春花收成比別邑亦獨後目今天气晴明二麥十分秀發又現在有倉谷不糶各市積米糧每石比前竟減價一錢有餘至於四鄕紳士所捐米谷巳有五六百石將來倉谷糶完卽有賑米接濟可以挨到麥熟等語是從前未及詳報成災使闔縣災黎均沾皇恩之浩蕩然實在難以存活之窮民亦有數千幸沐憲恩旣有減價之倉谷以周之復有紳士之捐米以賑之得免婦子仳離含哺鼓腹於堯天舜日此皆憲臺厚澤深仁交感天人故有此太和景象也除卑職於武義賑務竣日星馳赴縣親詣各鄕查明捐賑米石逐名散給外竊念世風日下習俗波靡耰鋤徳色箕箒詬詈比比皆然今天臺紳士沐浴於憲徳之燻陶果有慨然捐米百石以上者眞足維世道而挽頹風諒憲臺亦所樂聞應請給匾榮旌以示鼓勵可否俯允所請則憲臺一字之褒榮逾華衮將見向風慕義者愈觀感而興起矣卑職爲地方起見冒昧瀆陳伏祈憲臺鑑奪

○一件懇恩查究等事

查看得廣嚴寺淫僧文峯與淫孀陳賈奴僧敲月下婦踐桑中已不知作幾許風流罪過矣本年八月二十六日賈奴產一私孩命伊子瘞埋爲陳二瞷知往告伊伯陳君寧卽陳國彊國彊投明廣嚴寺檀越徐以望徐迪卿致文峯之師慈航首衙詳縣卑職初閱情詞心竊疑之蓋賈奴果孀閨有玷文峯果不守淸規國彊何不卽告之官乃投詞於徐以望徐迪卿何爲者且賈奴夫故多年墻茨莫掃則其受孕以及臨蓐積有時日國彊何不於私孕在懷之時指其破綻又何不於文峯赴約之際破其行藏而乃於誕兒旣棄之後發厥隱私況賈奴一村莊婦耳旣已中冓貽羞諒必往來多暱其所生者馬牛嬴呂亦烏從而知其爲誰氏之種乎恐國彊以孀婦爲贅癅以文峯爲奇貨亦未可定據卽傳訊確實去後不意文峯慈航則俱已潛逃矣隨帶賈奴庭訊始猶支吾抵飾繼卽吐露眞情承認不諱以文峯之在逃合之賈奴之供情其爲姦通洵無疑義除將賈奴先行斷結其文峯俟到案另結外惟是廣嚴一寺僧旣潛逃另招居住未爲不可但寺內共有房屋數十間現貯稻穀大小五倉約有四百石戶下辧糧田地共五百八十餘畝山一百八十畝塘二十二畝俱稱沃壤夫沃土之民不材淫出此輩膏腴坐擁飽食暖衣逸則淫淫則忘善忘善則惡心生安知後來之浮屠不卽今日之文峯乎夫黜異端以崇正學皇上所以訓誡臣民也載在聖諭十六條朔望宣講令人遵行今廣嚴寺非特異端直叢祠淫藪耳必如昌黎所云人其人火其書廬其居而後快然徒廢之又殊可惜當思有以正用之查天臺防守不居縣而居郡一年在汛不過兩閱月而已何則無公廨也義學𨿽云設立延請二師訓誨經蒙柰羣居萃處於祠宇之中靡有定所何則無講堂也不寧惟是學宮傾圯其聖殿兩廡卑職現在捐修但明倫堂坍廢已久重建工程浩大議捐議助徒爲具文卑職謬抒臆見請毀廣嚴淫寺移其大殿攺建明倫堂以緇流混迹之場轉而爲說禮惇詩之所其餘房屋庀其材以建駐防公廨取其料以造義學講堂再請將寺田一半歸入義學以資膏火一半歸入義倉以備凶荒其現貯稻穀盤量確數先貯義倉此所爲變無益爲有益化無用爲有用其於風教人心不無小補也然卑職竊有慮焉慮夫田歸義倉義學每年田租之收放田糧之完欠其司事必有專責將歸之於縣恐爲胥役之侵蝕也將簽點紳衿恐有不肖之中飽也月久年深勢必肥歸豪猾之壑查天臺前任柯令虧空案內尙有應追民欠銀四千五百兩有奇實系人亡產盡追無可追比無可比卑職前經詳請公議派完奉批確議在案今不若將廣嚴寺無主之出變價抵充前項是卽以十方之公物歸完十方之公欠國課可淸上下考成不悞似亦事在可行但查廣嚴寺僧平日敢於邪淫無忌者皆由地方豪棍受其貢獻卵而翼之僧以棍爲長城棍視僧爲利藪兩相憑借而固結也久矣今一旦田歸公項寺廢僧空必有從中陰爲阻撓者若輩雄長一方恐買田人戶素仰鼻息畏生是非觀望不前不無曠日持久亦事之不可料者擬合一並聲明統候憲臺核示遵行至其房屋田地稻穀什物俯俟逐一盤查明白造具淸冊另文申報

○一件稟報事

審看得陳海度陳昌進與被毆身死之金從先素無嫌怨者也康熙五十八年十二月二十二日因海度之豬踐食從先麥田起釁海度掌批從先右太陽從先推倒海度在田有金從雅在旁解紛而散詎料陳海度同子陳昌進適因挑米赴積與金從先相遇於巖頭潭地方彼此意气未平復行詬詈海度一時性起將扁挑毆從先兩肩胛從先奪扁挑還擊海度倒地昌進見父被毆情急遂將拐拄一擊適中從先偏左又一擊適中脊背兩處俱系致命從先受傷深重卽於是夜殞命當據黨總陳望同屍父金汝宏各稟控前來卑職親往驗明塡格錄供通詳奉批確審不事刑訊據陳海度陳昌進各供起釁毆打致死情形歷歷如繪傷眞供確陳昌進合依共毆人因而致死者以致命傷爲重下手者絞律應擬絞監候陳海度合依餘人杖一百律應杖一百陳昌福反復研訊堅供並不在場助毆應請免議陳二堂陳三堂訊據屍父金汝宏見證金從雅僉稱二人實不在場所有巳經到案之陳二堂合亟先行摘釋免解陳三堂免拘以省拖累再查幹證金從雅與金從先爲同堂弟兄今從先毆傷處所已據陳昌進及伊父陳海度逐一認明但據從雅有海度父子幾个同打之供是以不認同毆之陳昌福未敢遽釋陳昌倫陳昌統等俟拘到日另結是否允協理合連人解赴憲臺親審定奪

○一件借命抄搶事

看得天臺僻處山陬民頑俗悍凡有人命無論眞假動輒統眾抄搶惡習相沿不知功令爲何物也久矣卑職蒞任以來痛加嚴禁其風稍戢不意猶有湣不畏法之裘茂鳳裘良之等機乘裘茂賢之弟裘茂貫與陳和爭水角口被毆身死膽敢率黨蜂屯將無干之陳學優陳叔良等一十二家舉其室中所有攫掠一空卑職聞報單騎親驗如同兵燹所掠米穀荳麥狼戾滿路情形眞可傷慘夫屍親抄搶新例尙爾森嚴今陳學優等旣非下手眞凶且不同謀共毆而裘茂鳳等多人並非眞正屍親乃以風馬不相及之人肆行因事聚眾圍繞房屋抄搶家財光天化日之下凶徒如此橫行若不請憲盡法重懲刁風莫遏除現在研究確情按擬招解外事關抄搶合先據情通報至陳和致死陳茂貫一案巳經帶同仵作驗明眞傷備具屍格通詳相應另案歸結合並聲明

○一件殺命陷命等事

查得犯婦蔣氏乃誣告人命照律擬流胡叔器僉解之妻也前因患病經署縣顧準令伊子胡向檜保領調治今蒙憲臺檄發咨牌下縣卑職遵卽差喚到案當堂點解見蔣氏鳩鵠尫羸患病情眞又據伊合家親屬環庭呼龥極口哀號堅以老病例得收養爲請情形殊堪憫惻隨傳醫生胗視取具結狀將蔣氏押候調養外查例載流徙充軍等犯有在中途患病者照逃人畱養之例著地方官畱養醫治內有隨行親屬亦照存畱俟病痊起解又查康熙四十二年八月直隸髙陽縣申詳田育柱之妻劉氏患病難以發遣奉撫院李批行田育柱先行給咨發遣劉氏患病果眞取結送查準其在籍調養今胡叔器之妻蔣氏患病實與劉氏畱養之例相符理合備具印結呈請憲臺俯賜轉請照例將流犯胡叔器先行換發咨牌發遣俟蔣氏病痊之日另詳憲臺請咨著令蔣氏親屬伴送到配俾蔣氏年老病嫗一綫奄奄不致告斃中途憲恩同於再造矣是否可行卑職未敢擅便統候憲臺核轉候示遵行

一件前事

查看得流犯胡叔器同妻蔣氏康熙五十八年七月二十八日奉發咨牌到縣當堂僉解因蔣氏病患失血昏迷沈重難以發遣當卽此照直隸髙陽縣流犯出育柱之妻劉氏患病奉撫憲李批行田育柱先給咨發遣劉氏準其在籍調養之案請將胡叔器照例先行換給咨牌發遣等情加結具詳憲案蒙賜轉詳奉臬憲轉奉升任撫憲朱鈞批速飭醫治務痊與夫一同發遣知照下縣此上憲仁恩原欲其夫婦依然完聚不忍其死別而生離也柰日復一日蔣氏醫治不痊竟成癱瘓據黨總鄰佑醫生各具有不扶甘結前來卑職復差押扛擡當堂親驗委屬情眞並非捏飾查現行則例內開現審軍流人犯果有年老殘疾照律收贖免其發遣等語然此乃指正犯本身之年老殘疾者而言並未載有正犯之妻年老殘疾亦得收贖之例但例載流徙充軍等犯患病者著地方官畱養醫治內有隨行親屬患病亦準存畱病痊起解是隨行親屬患病畱養旣與正犯本身相同則年老殘疾收贖自可邀恩比例今蔣氏年老癱瘓醫治難痊實成殘廢況查胡叔器又年經七十亦與收贖之律相符擬合加具印結同裏鄰黨總醫生甘結詳請憲臺轉詳援例收贖則憲徳髙深同於再造該犯不死餘生皆感恩之日也

○一件確查開報升科事

查看得欺隱田糧上漏朝廷正供下以苦累小民法應嚴究然必須查勘得實始可研求殊難輕信狺口飛螫遽爲依樣葫蘆使無辜拖累致有向隅之泣也今據車國永呈首王烏王叔茂等丟稅漏稅一案經署縣顧令具詳奉批勘訊卑職單騎親到國永所首隱漏處所確勘見一綫沙堤在大溪中央上臨巉巖峭壁兩旁水勢湍激映帶左右堤上並無一毫泥土盡屬沙磧因今年暵幹水涸所以有此一經水勢泛漲勢必仍付波臣似此隨漲隨衝之沙灘偶爾播種荳麥若遽繩以隱漏勒報升科是使辛勤力作之小民望風而畏必相率盡歸遊惰而後巳且不特此也今日沙漲卽報升科一朝衝沒難以開除在國家按畝不過多徵錢許課糧渺同滄海之一粟在小民則子子孫孫賠累無底凡有父母斯民之責者所不忍出也至所稱丟稅賠累訊據王烏王叔茂堅供自從祖父過稅辦糧已經五十餘年並無未淸之稅反復詰鞫矢口不移再訊國永令其指出王烏等所丟稅畝坐落何方土名何所鱗冊何號滿口支吾茫無指實惟以自順治年間在祖戶賠累一語爲之支飾果爾順治年間歷今七十餘載何伊祖不言伊父又不言直待國永始言將置乃祖乃父爲木偶乎卽國永年逾知命充役衙門諒非貿貿復何以遲之又久方行告理從前亦竟默默豈其飲中山之酒耶效陳摶之睡耶試使國永自思當亦應笑其說之妄矣查名例開載凡二罪以上俱發以重者論罪各等者從一科斷今車國永所告王烏等丟稅漏稅如得實王烏等應照新墾地一畝以上不及十畝者責四十板之例責四十板今審屬全虛車國永應加等反坐但據稱系憲轅承差卑職未敢擅便擬合備錄是案勘訊緣由詳請憲臺鑑核批示遵行

○一件逆禁主滅等事

查得許善潢許敬五等各具詞赴控憲轅奉行提審遵卽齊犯批解間據許欽昊許方千等以公叩詳息等事連名具稟竊思事奉憲提卑職何敢冒昧遽爲瀆請惟是天邑今夏雨澤愆期秋收歉薄荷蒙憲臺加意撫綏哀鴻幸邀安集又現奉憲示諄諄勸民息訟無非惠養元元今許善潢許敬五等原系一本周親且案內牽累多人老幼仳離鳩形鵠面一經批解長途跋涉情實堪矜今據兩造各具不願終訟遵依前來仰見憲臺徳化之行而虞芮質成之休復見於今日也擬合據情詳請憲臺可否從寬準息免其解審宏恩出自憲臺非卑職所敢擅便也

前事

覆查得許善潢控告許善徳兄亡收嫂一案詞牽許以集等多人前奉憲行提審據有許善潢之親族許欽昊等以公叩詳息等事環庭呼龥卑職見其情詞眞切是以據詳請息恩蒙批飭速行解訊仰見憲臺肅法維風至意遵卽差拘批解間復據許欽昊等連名分剖前來卑職復查娶許善紀之妻盧氏者乃周仲甫之繼子丁佛之親子與許善紀絕不相蒙並無叔嫂名分許善潢何得因周仲甫曾有過繼巳故之許善射一番瓜葛遂指周大徳爲許善徳竟肆含沙射影之計乎今當堂喚解之下見許以集老病龍鐘年逾八十盧氏靑年孕婦腹巳果然若令其跋涉長途情殊可憫且是案犯證眾多值此隆冬歲暮謀衣謀食實所不遑一經批解道路往返勢必廢事失時資生無路今據許建周仲甫曁許欽昊等堅以懇詳免解爲請卑職目擊哀號景狀仰體憲臺息事寧民之盛心不得不代爲請命伏祈俯鑑輿情恩賜批飭作何發落就近歸結鈞免批解使累累男婦老幼眾犯省往來之盤費並免守候之工夫俾得各安其所各盡其力以圖卒歲羣感憲臺之厚澤深仁於不朽矣

前事

備查許善潢許敬五等互訐一案蒙寧臺道憲於本年三月十六日四月廿五日先後兩次行提其從前不解不詳事在署縣顧令與卑職無涉也卑職於七月二十日蒞任卽查案行拘當堂點解見案內拖累多人老幼仳離鳩形鵠面長途跋涉情實堪矜當據兩造各具有願息遵依環庭哀龥卑職據情於八月二十七日備文詳請卽日因公赴省逗𨖻兩月有餘至十一月初一日方得回縣捧讀道憲駁批遵卽喚解間柰案內犯證老幼累累實繁有徒而盧氏又懷孕臨盆屆此隆冬正奉憲遵例停訟之時何堪拕累復據許欽昊等哀號求息卑職身任地方撫字爲懷是以據情詳請批飭就近發落免其批解不料守提之道差林慶福等適至因拂其意鎖承擲牌咆哮而去夫以道憲差提解審之案原不應代爲請息而不解但嬰兒有疾痛屙癢則呼父母縣官非他父母也顧名思義豈敢備官而忘之況各憲加意民瘼痌瘝念切無時無刻不以息事寧民爲念我皇上惠養元元於隆冬時一應軍流罪犯惟恐苦累尙停發遣又上諭十六條勸民息訟朔望宣講徳至渥也恩彌普也使許善潢所控兄亡收嫂如果情眞則風化所關𨿽在隆冬敢不解究惟是查系子虛卑職不過妄據一得之愚竊效鄕約木鐸老人遺意準其和息又經詳請免解實無別故至卑職麼�小吏何敢恣行狂悖於道憲差役之前搶役奪牌致幹罪譴此中委曲諒難逃於朗照髙懸之下者矣今奉前因除現在拘齊各犯於開印後解赴本府親訊外合將是案始末緣由具詳憲鑑

○一件求生罹死等事

查看得袁靜陸淸皆煎燒鉛餅不法刁棍也袁靜夤充匠頭平日指公科派侵漁入己非止一次而陸淸自恃族眾丁多不甘居人後遂出而與袁靜爭衡先以叩批勒石永除餅行等事具呈寧臺道憲批送憲臺查明飭禁奉行到縣其所稱匠頭領縣低潮銀兩派勒各店繳紋並索四季節禮等情巳經前署縣詳覆憲臺聽候核轉間適陸淸之叔陸輝弟陸寧並陸遠等煎造低假餅銀經署縣先後拏獲責懲陸淸懷恨又以求生罹死事冒瀆道憲批送憲臺經署縣敍明原委先行詳報值卑職蒞任奉批查案確審詳核仰見憲臺勤卹民隱至意遵拘研訊匠頭袁靜指稱節禮名色婪派眾匠銀三十二兩入己是實龐俊之供證鑿鑿本應按律治罪姑請從寬枷號一个月滿日重責三十板仍追贓銀三十二兩入官充爲修城工費至陸淸所告周季正聳官禁鉛押勒陸輝陸寧交繳節禮並陳賢等肆橫搶銀之處訊屬全虛應請一並枷責以爲刁告者戒陸輝等煎造低假餅銀巳經署縣責懲應免重科袁靜陸淸陸輝陸寧陸遠等均勒令攺業押取遵依存案是否允協詳候憲臺核奪抑卑職更有請者天臺僻處山陬地瘠民貧不法姦徒在於城市鄕村煎燒低假潮銀兌換行使眞堪痛恨卑職蒞任後仰遵憲令首先嚴禁柰一人之耳目有限姦徒之伎倆無窮卑職謬陳管見止許各匠在城傾鎔眞止九成以上銀兩每鋪取具五名連環互保結狀並鄰佑黨總甘結附案每逢朔望本匠赴縣投遞不違遵依存查其市鎭鄕邨一切煎燒餅匠著令盡行攺業不許私煎仍取各該地黨總不致容隱依結查核庶錮害得淸窮民受惠統候鴻裁核轉批示遵行

○一件逆憲抗審等事

審得余啟綸餘士相同胞手足也祇因屋基田價起釁匍匐公庭者十餘年𨿽歷前任正署各令以及衙學幾經確審勘斷無柰爭雄負固各不相下屢斷屢詳屢批屢抗玆奉憲臺檄發前後原捲飭令卑職嚴查詳解遵拘庭訊見啟綸年逾八十士相亦過七旬蒼顏白髮弟兄髙年實系人生最難得之事自應朝夕相歡式好無間以篤天倫之樂以佑啟後人柰何同室操戈累月窮年轇轕不巳骨肉相殘悍然莫顧眞所謂失其本心者矣當堂苦口勸諭之下俱萌悔心巳憑親友調處地經兌轉田歸啟綸並外有房屋借認票據以及葬資等項亦俱議明兩人釋然仍歸於好是向日之同於實沈閼伯者今也轉而爲玉友金昆從前積愆自此而消訐訟多年自今而結據有梅亦蘇葉用五陳質庵等連名請息呈驗公據前來卑職披閱之下不勝撫掌快心擬合據情詳請憲臺俯順輿情核批存案不特使啟綸士相兄弟旣翕共樂餘年並以昭示來玆俾其子若孫永惇雍睦恩出憲慈統候批示遵行

○一件懇憲矜全等事

夫婦爲人倫之首上以事宗廟而下以衍似續故君子重之必合之以義聯之以恩持之以禮三者備而後正始之道無愧焉未聞有初聯秦晉繼角鼠牙而能終諧伉儷者也今潘宣締姻於許正履卽許廷坦之女琴奴巳久而潘宣之母潘葉氏忽以弓蛇杯影之嫌遂有別調離弦之舉幸蒙憲臺犀照剖破疑團檄飭潘宣仍娶琴奴永諧夫婦此眞仁人君子用心斷宜曲爲仰遵柰何兩家各懷嫌疑均不依允查康熙五十七年二月巳憑親族裘若木王翌侯葉元受等立有退婚公據許正履書名畵押無異三月間潘葉氏又具呈郎令有潘宣另娶琴奴別適之批照今接捧憲檄再四差催無如潘宣之母葉氏堅執不回卑職伏思離異之意如果出諸葉氏是母命也彊潘宣使合是開逆母之端不順乎親不可以爲子如出於潘宣之意是夫也不良巳同覆水難收從此蕭郎如路人矣逼琴奴使合非所云落花流水兩無情乎卽爲正履計誠如憲讞所云又何必以未成婚之女彊配此負心之壻哉今奉前因應請憲臺俯順輿情許女潘男恩準聽其自便使琴奴得免摽梅之嘆潘宣可無曠鰥之嗟則憲臺之厚澤深仁同於髙厚矣

○一件懇恩賜批等事

備查奉憲飭查楊大七串賣髮妻一案前因楊大七所供合之何夏娜所控情節迥異先後兩經具詳憲臺請將何哲人等發縣質審定案一奉批仰將楊大七押解臨邑與何夏娜質明一奉批仰將楊大七解府親訊定奪卑職凜遵拘解去後隨據楊大七以農民不堪拖累等事許子苑以��活押等事�具稟前來閱其情詞可悲可痛𨿽天臺刁健成風或過爲裝點亦未可定也思何哲人憲臺之書役也楊大七朝廷之赤子也何夏娜天臺之民婦也縱憲臺之書役未便赴卑職公堂匍匐聽審何夏娜果屬楊大七之妻而非繼妹應律大七以將妻妾妄作姊妹嫁人杖八十之條夏娜應與許子苑離異歸宗但律載嫁娶皆由祖父母父母主婚祖父母父母俱無者從余親主婚夫亡攜女適人者其女從母主婚等語今夏娜之母鄭氏現在天臺哲人等何得過而問焉且哲人等不能撫養夏娜於呱呱𦇤褓之時而爭奪於他姓鞠育成人抱衾與裯之後況事尙在不明不白之間卽爲之具稟求批著落以圖自便揆諸理法似非所宜卽據稱許子苑曾有退書內開楊大七離妻再娶何姓不得控告楊姓牽累許邊等語執此以爲大七串賣髮妻之憑據是矣但此退書出自夏娜袖中呈詞出自哲人手筆其爲眞爲贗亦何從而辧之憲臺嫉賣妻之惡習親提究審欲挽臺屬頹風下吏身任地方不得不爲朝廷守法律擬合詳請憲臺俯賜追出夏娜所呈許子苑退書並提何夏娜押發卑縣以便拘齊伊母鄭氏並楊大七許子苑等質訊明確妥擬詳解憲臺親審者也

○一件神蠹混罩等事

查看得王元傑一田兩賣一案業經前任郎令訊系祀田斷田歸王斷價歸茅因價有斷無追致茅季王復以神蠹混罩等事上瀆憲臺弔捲查閱檄飭卑職確訊仰見執法明允至意遵拘研審據王元傑堅稱四十八年五十年將田兩契先賣與茅季佩至五十一年五十二年又二契賣與王汝相因系祀田原與汝相訂定找價完茅據王汝相供稱茅季佩如果於康熙四十八年五十年契買當時何不卽行收稅收租直至五十六年季佩身故之後伊弟季王始行割稻且何以契內王姓宗族並無一人作中則季佩先買之說實屬可疑法應究出眞情按律斷結但季佩巳故元傑又窮況經郎令斷定無事更張惟是茅價四十兩不可不行歸結查此田爲附廓之田頗屬膏腴卽元傑契賣李姓之屋使價無盈餘汝相亦安肯代贖相應斷王汝相出銀四十兩給茅季王收領田屋俱歸汝相管業取各依領完案元傑一田兩售致起釁端仍請責儆是否允協伏候憲裁

○一件淫棍活奪人妻事

查看得陳三許四乃賣休買休而抱呈之陳叔甫則代伊母陳姜奴寫立賣媳婚書者也陳姜奴之子陳三身患殘疾痿羸不堪本年三月陳姜奴主婚同子陳三將聘媳洪奴轉與許四爲妻憑媒裘居士說合得銀五兩陳叔甫代寫婚書及至臨娶時又以價值不敷勒許四寫立四兩五錢欠票當時在陳姜奴則以許四巳落圈套視洪奴爲奇貨可居在許四則以爲事已至此姑且將錯就錯耳夫何洪奴過門之後許四竟以欠約之銀爲紙上虛文靳而不與陳姜奴遂駕淫棍活奪人妻等事上瀆道憲批送憲臺轉行到縣庭訊之下各吐眞情欠票婚書犁然可驗本應按律治罪追出財禮入官姑念陳姜奴老而窮伊子陳三貧而病應請從寬法外除陳姜奴前得銀五兩外仍追許四名下欠銀肆兩五錢給與收領洪奴著許四領歸完聚免其離異陳叔甫許四裘居士各薄責以儆婚書欠票塗抹附捲是否允協詳候憲臺鴻裁核轉

○一件血盆哭奏等事

備查奉提巳故嵊縣民人潘聖占之妾裘奴始嫁許於哲之子許十存爲妻繼賣新昌縣梅文元爲妻復賣嵊縣潘聖占爲妾後聖占與妻竺氏不和投繯自盡經嵊縣宋令訊明斷令裘奴另適交還身價關文炳據口供鑿鑿其無別項情獘可知今奉批準竺氏呈詞行提解審敢不凜遵但裘奴遭逢不偶輾轉販賣至再至三其困苦顚連不言而諭況聖占久經物故裘奴解訊之後亦不過再抱琵琶還潘身價而巳今據迫切呼號哀求免解可否俯照宋令原斷著令卽在本地擇人而字將身價移交給領俾免異地飄零恩出憲裁非卑職所敢擅便也

○一件遵批粘電事

查看得郭崇韜拜郭汾陽之墓識者非而笑之狄靑卻梁相之圖君子稱而述之固知帝王崛起未聞累世垂旒豪傑挺生不必繩承往哲士各視所自立毋容遠引華冑也今葉允文以生員葉浚等冒占祖冢喋喋陳詞夫葉浚身列宮墻豈有謂他人祖之理但據允文粘呈李任存案之詞鑿鑿有憑曰此固允之祖也葉浚亦抄粘柯令審訊之語彰彰有據曰是實浚之祖也彼此固執堅爭則熟眞熟贗必須質訊方可打破疑團詎屢傳不到卑職又卸事在卽擬合詳請憲臺一提犀鞫定呂嬴杜轇轕似亦維持世道人心之一端也

○一件泣奏占冤等事﹝奉藩憲委勘山陰事﹞

會看得陳國成兪樹紀等告爭愼字二百十七號墳山一案巳經山邑前令兩次審詳本府矣玆據兪樹紀以泣奏占冤等事上瀆憲臺蒙弔捲查閱飭發職等確勘秉公會審詳覆卽見憲法務求平允之至意遵卽公同勘訊查驗文契而知陳國成兪樹紀與賣山之王康侯王元功等均不能無咎而國成殆又甚焉者也查愼字二百十七號開載六畝五分二釐與二百十三號毗連�系王姓之山奇�天啟二年先買下段計山四畝五釐契載王畱祖墳二穴爲界後於康熙三十三年與十三號同契又買上段計山二畝四分七釐契載止畱祖墳一穴祭掃不許扞葬其四至有照依前契批明管業字樣今履勘之下其所謂一穴者則後買上段馬氏之墓也其所謂二穴者則前買下段爲界之冢也夫上段止畱一穴祭掃則穴外之山盡爲兪山委無疑議而下段不曰畱二穴祭埽而曰以二穴爲界則穴前之地其爲王地亦無疑議何兪樹紀竟指王墳二穴之外盡歸己有謂王康侯有墳而無山不亦過乎獨怪夫王康侯等不於祖穴前之山是問而堅稱康熙三十三年止賣一穴尙有山二畝四分爲辯抑思三十三年兪所買者乃十七號上段上接同契之十三號下連先買之同號兩頭俱屬兪業不但山形宛在抑且印契昭然康侯等何得捏詞飾說希爲執沙抵水之計乎至於陳國成籍隸曁陽購地越川且在墳塋累累之中旣不問諸兪氏復不謀於山鄰止憑賣主之族王薦如及蕭邑之郭翊王爲中契買越地扛埋謂非用計謀葬誰其信之況山諸兩邑風水佳麗不乏牛眠乃必於他人之松楸邱壠間爭一壞之土思營窀穸而欲其永安也其可得乎竊恐仁人孝子之心當不若此也應請將王墳二穴前之地歸王穴後之地歸兪其國成所買之地系兪墳墓道逼近拜壇國成未便瘞埋父棺且甫營馬鬛旋起鼠牙其非吉壤可知相應另行擇地遷移其契價三十兩於王康侯等名下追給文契塗抹附捲以斬葛藤似屬情法兩平但更有請者王康侯等窶人也穴前隙地未必能畱勢必另賣復起風波可否法外施仁令王康侯等除畱祖墳二穴標祭外將穴前餘地著兪樹紀出銀三十兩契買盡數歸並管辦開除王祥戶內之糧永杜日後釁端恩出憲裁非職等所敢妄議也再陳國成所控兪樹紀等廢冢拋棺不過爲爭山張本訊系子虛應請從寬免其深求合並聲明

○一件匯報亢旱事

備查金屬各縣去年荒旱勘實題報成災現奉發粟賑卹復蒙上憲痌瘝念切捐資煮賑使中澤哀鴻朝朝果腹幸獲生全此皇仁憲徳共垂不朽祇緣饑民眾多麥秋尙遠米少難繼司其事者實深仰屋躊躕卑職奉委監賑先在湯溪目擊凋瘵情形𨿽屬鄰封赤子能無動念是以捐米四十石在於粥廠煮賑爲湯邑紳衿富戶首侶俾各聞風興起量力捐輸將來源源接濟可以挨至麥熟饑民漸有生色不致流離又有貧生多人攔輿公呈求詳一體賑卹卑職伏思恩賑例不及於貧生未敢遽請然而環龥者俱捉襟見肘菜色鳩形其半菽不飽之槪一望可知殊堪憫惻卑職隨移儒學確查準牒送眞正乏食生員五十名造冊前來卑職於賑務完日擬在明倫堂每生捐給銀五錢谷一石資其膏火養其廉恥巳經出示曉諭再原報續報之外又有求乞出外窮民聞賑歸來接踵而至查大小名口共二千有奇宋令未敢再爲瀆請而卑職巳準其補賑現在公同捐資一體給散無煩憲慮統俟散賑竣日另造淸冊申送查核外今奉前因遵同宋令較準升斗驗看米色內有灰沙卽督經承篩揚潔淨按照災民戶口依期唱給巳於三月初八日開賑訖合並聲明

前事

奉檄稽查現在賑濟外尙有實在難以存活之人民或應煮賑或應借給飭令悉心確議通詳仰見憲臺念切如傷無一夫不獲之至意遵查現在開報之饑民不過目下饔飧不給原有田地室廬者居多若夫無田可耕無地可種無室廬可居晨炊久斷待哺嗷嗷此等實在難以存活之窮民一村一保寥寥數人煮賑一項似爲簡易而不可緩但其人四鄕星散並非羣居萃處使多設廠分賑未免散漫而無稽且就食者無多經手姦胥任意開銷徒飽鱷壑巳耳使專設一廠附近者自然望突�而急至若遠隔數十里者鳩形枵腹安能朝往暮歸日僕僕於道塗而就此簟瓢耶再在寺院煮粥縣官一人之耳目未遑時時稽察倘管理者不盡其心或米數勿足厚薄不齊或火候失宜生熟不一或遇風雨饑腹難行卽或米數足矣火候宜矣天時晴矣其粥盡屬隔夜先煮以待次早散給今屆春深气黴粥經一宿气味巳變食之反足以致疾卽搭蓋席廠令其齊集一處安居逸食然此輩囚首垢而百結鶉衣穢气燻蒸輾轉纏染必成瘟癘所謂凶年之後必有大疫職此之故是煮賑之難以輕議也其最善者莫如借給乎苐查武湯二邑並無存畱錢糧可以那動現在放賑之米尙爾動支移咨事案內谷價購買及撥省倉截畱漕米湊賑是借給𨿽善柰無項可借此借給又難以輕議也嗟此難以存活之人按保而稽原自無多通縣而計實繁有徒田產旣無春花無望借貸無門矣所領賑米爲數有限一朝食盡餬口無資矣相向啼饑並無生理天地有好生之大徳而不能雨金雨粟以救其羸亡官長有饑溺之至懷而不能量沙點金以延其殘喘再四思維惟有勸捐之一法今歲奉蠲錢糧小民沾恩有限大約俱系田連阡陌之紳衿富戶所望共爲承宣聖天子徳意相倡疊和不吝捐輸卽以朝廷所免之錢糧還以救朝廷之赤子亦分所宜然況此難以存活之人非他州外府之人是卽紳衿富戶同鄕共井之人出入相友也守望相助也裒多益寡救災卹患又義所不容辭應請諭令量力捐輸赴縣報名縣官親自下鄕查明隨地散給在捐者固無挽運之勞而領者亦免奔走之苦果有樂與好義捐米二三十石以及四五十石者府縣給扁以旌之至一百石者請憲臺給扁以旌之自然人心鼓舞無不樂從矣或者不然慮不肖官吏借端滋擾則更有轉借之一法蓋一保之中有窮民必有富戶而富戶未有不慳吝而好利者或米或谷或銀各令就近隨便借領米則五斗以至一石爲止谷則一石以至二石爲止銀則五錢以至一兩爲止照律三分起息當官告給印信借票爲據俟本年秋收丰熟本利淸還倘有抗欠許其稟縣追還是𨿽非在官借給實亦借給之遺意也一轉盼間用人力之有餘補天行之不足將見流離不致溝壑而和气所感自然水旱不作盜賊不生人無夭紮相與共享太平之福矣緣奉行確議事理謬陳管見是否可行理合詳請憲臺鴻裁采擇施行

一件匯報亢旱情形等事

竊照金華府屬去年荒旱題報成災蒙恩賑卹旣有地方官查賑復委員監賑欲使災民均沾實惠不容有欺捏冒銷扶同狥庇於其間也是憲臺之加意災黎最深最切今卑職奉委監賑湯溪武義二縣除湯溪�巳經賑完照例出具印結申送外查武義縣原報饑民大口共二萬九千七百八十四口小口共一萬四百三十二口共撥賑米三千五百石前奉憲檄飭知卽關取饑民戶口淸冊任催�無移到至散賑日徐令出示開明卑職在城隍廟兩學在東嶽廟徐令自在縣堂三處分給每日封交圖冊一十本卑職於十七十八十九三日共放給三十圖每圖最多者賑米不過二十五六石統計三十圖僅賑過米七百五十八石有零武義八十八圖除去三十圖外尙有五十八圖若以卑職所放之三十圖通計賑米則五十八圖約共一千五百餘石足矣但其賑�卑職旣無從寓目分差家人於賑米各處所查票記數而武義家人又不容查收是名𨿽監賑實屬贅疣然旣蒙憲委不敢依回從事差役守取徐令並兩學點名原冊至二十日始準交付核算米數每圖竟有五六十石不等與卑職所放米數大相徑庭隨細加查閱知於點名原冊本本拆換增添大口有八九十十一口不等不但�數前少後多淺而易見且筆迹互異並有釘冊眼孔可辧更有原造邊記數目可查種種捏混經承舞獘顯然隨傳詢�管倉房徐李應徐天佩等去後詎意一任傳呼堅抗不到竊思監賑一官原欲核其實總其成非可虛應故事況憲臺痌瘝念切鈞檄內有實在難以存活乏食窮民加意賑卹等語今武義縣受賑者眞正饑民十無二三而紳衿貢監吏員樂舞祠生等戶反有五千餘口其餘亦系有產有業之人有疲癃殘疾鰥寡孤獨槪不得與焉然幸得免於口實者由於徐令之才長巧爲安頓衿監貪其餌刁棍果其腹是以若輩旣箝口不言而窮民又無力敢言惟吞聲飲恨而巳殊非皇上曁憲臺救災卹患之至意今八十八圖點名淸冊除卑職放給三十圖外其五十八圖增添之各冊𨿽然現據但經承竟不到案卑職無從查其實數事關題達重案未敢冒昧出結理合據實詳明伏祈憲臺鑑奪

○一件號�弟命事﹝奉憲委檢處州府云和縣事﹞

檢得張文元身死一案據云和縣詳據鄭梁等供稱實因賭博情急投河據屍兄張文賓堅稱兩肋耳根腦後俱有傷痕是謀死拋河致蒙飭委檢明通報遵於五月十三日起程二十六日抵云和縣石塘地方張文元停屍處所備關差傳案內有名各犯準云和縣於二十九日關解前來當場訊取屍兄張文賓屍傷願檢確供帶齊被犯眼同開棺驗看見文元屍首通身壞爛止有右額角右太陽兩處皮肉靑黑貼骨不壞隨卽如法拆檢而張文賓所控兩肋耳根腦後三處反復細檢絕無傷痕惟右太陽穴檢有紫紅色闊二寸長二寸據仵作楊山報系拳傷再右額角微紅色圍員一寸二分右胳膊靑色長三寸闊六分右■﹝月曲﹞■﹝月秋﹞靑色長二寸五分闊四分俱檢系撞傷餘各無故再四親檢駁訊仵作辧別拳傷撞傷眞確復將髑髏骨將熱湯從腦門穴細細灌入內有細黃泥沙自鼻孔竅中流出卑職撿得如此但查張文賓原控之傷與今檢出之傷處所不同緣奉委檢事理不敢扶同亦不敢狥隱擬合據實塡注格結詳請憲臺查核

●天臺治略卷之三

讞語

◆讞語

一件騙拐賣良等事

一件占逐滅祀事

一件掘冢毀坊等事

一件佃賣主田等事

一件異姓亂宗等事

一件棍劣串吞事

一件勢占民業事

一件律謀律占等事

一件佃占主業等事

一件背父滅據等事

一件掘冢占葬事

一件價業兩空事

一件背據占掠等事

一件價倍糧賠等事

一件夥棍彊掠事

一件業占糧賠事

一件傲弟踞占等事

一件控占無討等事

一件勢占民田事

一件覓占陷糧事

一件負噬吞占等事

一件彊掠民食事

一件僧棍狡占等事

一件叛占血業等事

一件爲欺滅四至等事

一件欺占奪食事

一件白占祠產等事

一件冊號有據等事

一件恩全血食等事

一件橫被燒詐事

一件倚蠹謀占等事

一件稟報地方事

一件契外占吞事

一件田占糧賠等事

一件夥棍彊掠等事

一件業吞糧陷等事

一件夥棍扛占等事

一件衿棍扛制等事

一件惡掯屠寡等事

一件卑幼盜葬事

一件謀占加添等事

一件淫棍污寡事

一件婪秀圖占等事

一件富劣彊占等事

一件悍兵凶殺事

一件賣良爲賤等事

一件駁回湯溪蠲冊關

一件飭遵事

一件嚴飭巡查以靖地方事

一件逆祖坑叔等事

一件勢豪橫占事

一件生死慘冤事

一件活拆彊占事

一件電矜察究事

一件欺寡吞孤等事

一件叩鳴事

一件倚衿謀占事

一件駕稅捺糧等事

○一件騙拐賣良等事

審得季周易與巳故之季蘇升𨿽同系義烏人氏然實風馬無涉也蘇升有女壽娘初嫁奚茂生爲妻茂生物故繼嫁楊仲啟爲妾今又轉嫁陳大佑爲妾是壽娘之別抱琵琶甘心備位小星者固巳一而再矣今季周易抹煞從前楊仲啟曾經娶過壽娘爲妾一事霹控陳大佑季美生等爲拐騙賣良其意亦何居乎夫同一壽娘也同一爲妾也借曰拐騙借曰賣良試問周易何以不控楊仲啟於前而控陳大佑於後耶且對簿之下周易與壽娘從不識認卽與美生等亦從不謀面據供周易是季非季不得而知合之證佐眾�僉同則周易之此控也實屬借端囮詐今訊系伊子季從云季從敬唆使所致責其子而寬其父洵非枉縱壽娘仍令陳大佑領歸完聚逐釋免供立案

○一件占逐滅祀事

審得湯璲卽張利樹刁徒也故民湯亨柱始因無子螟蛉張利樹更名湯璲撫育婚娶倍極恩勤後生親子湯瑜湯王二人璲分授田產另居各爨巳歷有年所矣今璲所分之產蕩盡瞷有祀田復想烹肥嗔瑜不允膽駕占逐滅祀虛詞瀆控獨不思湯氏之春露秋霜以永蒸嘗者自有湯瑜湯王在焉非其族也不在祀典又云非其所祭而祭之名曰淫祀淫祀無福璲系非種鋤而去之湯亨柱豈遂爲若敖之鬼同杞鄫蓼陸抱不祀忽諸之痛乎璲也何得反以占逐滅祀控湯瑜兄弟耶刁健實甚除與黨同袒証之湯汝苓湯惟表並黨總鄭龍並予杖儆外湯璲仍令歸宗不得違律以張姓亂湯氏宗族今而後璲與汝苓惟表倘敢復生覬覦再起風波三尺具在不稍貸也立案

○一件掘冢毀坊等事

審得陳兆鼎乃倚衿護符夜郎自大者也劉維虔與褚從傑有祖墳一坵坐落十九都劉門口蟠龍山又名前山灣馬鬛松楸窀穸永安巳百有餘年矣詎兆鼎忽認爲牛眠白鶴之祥餌褚從傑之故兄褚從爵並劉維虔之堂弟劉惟華先後契賣希圖平棄起造墳塋劉維虔出而控告訐訟經年懸案未結今維虔復以掘冢毀坊等事具控本縣單騎親勘見褚墳在上劉墳在下界址毗連是此一壞之土固褚劉二姓祖宗之魂魄實所憑依而兆鼎乃用計謀買思毀他人久遠之墳墓扡作自己鬱鬱之佳城非惟有犯王章抑且大傷天理易地而觀捫心自問安耶否耶庭訊之下兆鼎毀坊是假謀墳是眞除將違律賣墳之劉惟華從寬責儆所得契價四兩並搗根銀一兩六錢照追入官褚從爵巳經物故契價免追陳兆鼎知情謀買本應詳究姑念巳經悔悟當堂哀龥一並從寬薄罰銀二十四兩修理學宮令稍解慳囊作當頭棒喝可也褚從爵劉惟華文契二紙抹銷附捲墳聽褚從傑劉惟虔等各永遠標祭立案

○一件佃賣主田等事

審得陳明水之父存日將田地賣與故民陳君徳君徳於康熙四十五年賣與曹廷芳迄今一十四年管業無異是固買賣淸楚之產也今明水突以佃賣主田具控差拘庭訊明水堅以伊父所賣僅止官田四分今廷芳所管現有一畝二分嘵嘵置喙隨諭原差督著黨總田鄰及兩造公同踏明四至坵角畝數去後稟復之下細加研求始知廷芳所買之地今巳開墾成田明水瞷其地少田多故爲此控獨不思滄海桑田桑田滄海今古皆然明水何得藉此希圖罩占耶薄懲以儆其田仍歸廷芳照契管業但查地之弓數原多於田且明水戶下虛稅又多廷芳旣巳墾地作田相應再於陳戶收辦田稅五分以斬葛藤明水不得再逞刁旋另起風波致幹三尺立案

○一件異姓亂宗等事

審看得姜叔大本姓楊乃姜應菊之售子而姜叔誠則應菊之親子也田房產業不分彼此兩股均分相安巳久今因祀田二十五石叔大恃子姜於蕃一衿護符思起而攘之捏稱叔誠賣出叔大贖回具稟郎令批照鯨吞毋怪乎叔誠有異姓亂宗業占之控也庭訊之下叔大贖田毫無憑據惟以印照爲稟獨不思贖回果眞何必求批執照卽此便屬子虛況驗郎令所批之照止有注語餘外並無一字不知閱何情節遽定爲叔大之己產殊不可解再驗照上年月系康熙五十五年十月印文淸朗並不模糊而本縣印信現系康熙五十六年九月換給焉得五十五年十月有如此淸朗印文明系於前任解組時倒提年月夤謀告批以爲彊占張本實屬不法除將執照銷毀外姑念叔大年老將伊次子姜兆龍代責以儆所爭之田斷歸叔誠管業於蕃從寬逐釋免究今而後倘敢再生枝節定操三尺以從事決不因身惹芹香竟爾罰寬布帽也立案

○一件棍劣串吞事

審得周君人之父周因侯有田七十五石康熙五十二年君人私將三十石賣與陳從章經伊父因侯告官贖回至五十四年因侯將七十五石之田盡賣王廷甫巳經剝找了根過稅完糧是固賣絕之產矣詎君人故智復萌從章貪癡不泯膽敢私捏文契復將前田盜賣盜買三十石本年五月從章統凶割麥廷甫奔鳴署縣差拘不喚被告反鏁原呈致廷甫有棍劣串吞之控也庭訊之下陳從章匿不到案計嗾伊子陳臺一恃衿護符挺身赴審呈出周君人五十三年所立白契嘵嘵置喙查此田卽系從前君人私賣從章私買因侯贖回之田何以君人重來價賣從章竟不向伊父因侯問明乃竟私相授受父不書名契不投稅謂非知情謀買私捏文契而何竊恐臺一𨿽喙長百尺其亦無說之辭也君人將父巳賣他人之田重復盜賣杖責以儆田歸王廷甫管業仍斷廷甫出銀八兩給與因侯以斬葛藤陳從章知情謀買恃彊割麥本應嚴提到案盡法究處姑從寬免於周君人名下追出所得盜賣價銀三十兩照律入官白契銷毀臺一身列宮墻且爲東城巨族亦知田宅律內有朦朧投獻勢豪私捏文契與賣者受者一體同罪之嚴例乎乃竟顯蹈明行全無顧忌豈所云讀書不讀律耶各宜痛攺毋得嘗試立案

○一件勢占民業事

審得張善夫之祖於康熙十四年將民山二畝契賣與姚士昂之父葬墳冊經五造找貼數番蓋絕產矣乃善夫檢得故明陸太寧賣地廢契一紙謂山外有地四畝被士昂占管以矜賜丈勘等事具控隨委捕衙帶同丈書確勘去後據覆自山而下𨿽有平坦艸木叢雜並非深土可耕則其所控占地之說何爲者今庭訊之下查閱契券俛首無詞但善夫窶人也一貧徹骨虛稅孔多且士昂之山松楸馬鬛已成鬱鬱佳城與尋常息產不同斷令士昂出銀一十兩代善夫淸完逋賦追陸太寧廢契銷毀永斬葛藤此亦哀其窮故爲是略法言情之舉今而後倘敢違例再生枝節名曰善夫實乃貪得無厭之鄙夫矣定以三尺繩其後立案

○一件律謀律占等事

審得二十八都山頭仰地方有兩塘焉一名大墩塘一名明塘其大塘則範國卿承分辦稅歷來車戽無異其明塘則邵良道邵徳望等歷代相承公共之世業也今國卿因有大墩塘稅突思影射罩占明塘良道等不容致有律謀律占之控庭訊之下國卿出順治十年間邵良道之故祖邵守選復契爲之飾說夫天下之事理而巳矣若復契果眞順治十年至今巳歷六十餘載國卿旣年年在於明塘車水何良道等一旦忽起而阻之必無是理且詰之地鄰僉稱明塘之水範姓有分無分不得而知供吐含糊隨細閱復契系新紙做舊且無契尾查訊契中則無有一存驗各花押則出一人手筆謂非贗物其誰信之斷令邵良道照舊管業明塘外仍薄懲國卿以儆當堂塗抹僞契判此立案

○一件佃占主業等事

審得朱成肅刁徒也伊故父朱君燝於康熙貳年將民田二十五石賣與朱大可之祖爲祭田四房輪流管辦載明家乘班班可考緣原契存於長房朱溥處而朱溥之子朱聖佑耽於賭博窮極無聊被成肅私自騙去原契至康熙五十五年聖佑物故成肅起而告爭懸案未結今拘確訊據朱大可等供吐當日成肅騙契聖佑偸契朱溥告究眾房立據各情由歷歷如繪合之證佐眾供僉同稽其族譜昭然不爽洵屬朱大可公堂祀產而成肅佃占主業之控何爲者薄予一杖以儆刁旋其田斷與朱大可等爲公田辦祀完糧並著領回朱君燝原賣文契一紙收執逐釋免供立案

○一件背父滅據等事

審得生員許正履之故父許云怡與葉龐氏之故夫葉盛敷翁壻也盛敷有田壹百六石出典葉良展銀三十一兩四錢康熙十九年間云怡湊價一十五兩七錢同盛敷贖回又兩次共付原賣主葉奎夫搗根銀一兩八錢將田品作仁義二鬮各半拈分管業至康熙三十三年九月云怡立有信約內開日後盛敷備還前價及兩次搗根銀取贖前田不拘年分並不執吝等語正履亦書名畵押無異今盛敷之繼妻葉龐氏同子葉崇恆照約取贖正履靳而不與致葉龐氏以背父滅據具控推正履之意不過以田多價少每年租息尙亦有利且胞妹物故又無所生則姊非親姊甥非嫡甥遂據爲己有而不顧獨不聞謂吾舅者吾謂之甥且對簿之下龐氏出驗聽贖信約云怡之手澤如新正履縱不念甥舅之誼其若父命何爲正履計於捧讀之下卽痛哭流涕求歸故筆以成先人之故志猶爲晚也況收價掯契而重違以逞耶許生可謂失利義之防矣合斷田歸盛敷之子崇恆照依前價贖回正履不得掯勒以違父命本年田租應歸正履收得崇恆亦不許爭執以失親誼理有固然法應如是取各遵依立案

○一件掘冢占葬事

審得潘枚潘柏等之祖塋坐落馬湖地方窀穸松楸由來巳久今潘枚私將妻棺並祖而葬致潘柏等以掘冢占葬事赴控據潘枚以循例附葬事具訴庭訊之下轇轕不已本縣單騎親勘見潘枚妻棺實與伊公共太祖之冢相連並葬祖壙掘傷槨露未掩姑毋論此地是公是私抑毋論卑幼發掘墳冢巳見棺槨有千嚴律獨不思幽明本無二理設云仍孫婦與髙曾祖考合室連牀於理順乎於心安乎當場諭令潘枚修培祖冢將妻棺移葬於祖塋下空閒處所率同兩造阡基標記擇吉瘞埋查潘枚𨿽系革頂武生姑念事起同宗從寬逐釋嗣後務宜惇倫睦族和气致祥均不得惑於風水之說藉旣朽之骨再起釁端取潘枚遵依附捲可也立案

○一件價業兩空事

審得許文相卽許兆玉同母許金奴於五十五年十月將田一契賣與許於豪又於五十六年八月一契賣與許文炳豪前炳後各有田畝固風馬無涉也詎文相與於豪之兄許於選皆博徒暴客文相角而不勝遂將價賣文炳之田復盜四石售之於選此文炳所以嘵嘵具控耳但不告文相重賣而告於豪占田何爲者斷令文相所賣於豪之田應歸於豪照契管業文炳不得過問文相所賣於選之田仍追還文炳管業於選不得爭執其重賣價銀本應追出入官姑從寬免此案實因賭博而起釁端文相於選各予薄杖逐釋免供誠屬厚幸當堂判此立案

○一件背據占掠等事

審看得倚彊淩弱恃眾暴寡天臺之惡習也然於立繼之事則有大律存焉未立之前毋許尊卑失序以亂昭穆旣立之後或不得於所後之親而欲別立必須告官此一定之法不容倚彊恃眾而逼逐自由也今周朝石年老無子於康熙五十八年二月照依昭穆次序巳立堂侄周之簡之弟周之壽爲子祀田祀稅俱歸管理族戚鄭坦然等所書公據炳如也柰周之壽等次房也人寡而弱周子揚等長房也人眾而彊之壽兄弟力不能敵不但於值祭時每被欺淩且任其賣祭產而掠祭租固久巳吞聲飲恨矣夫何本年二月忽代周朝石又立囑書擯棄之壽私令侄孫周廷恭頂理希圖一罟烹肥而謂周之簡其能巳於背據占掠之控乎推勘至此子揚廷恭逼逐顯然本應法究追產追租但系一本周親而之壽等又伶仃孱懦一事深求愈加仇恨之壽等將來其不免於弱肉而彊食者幾何耶姑從寬斷令周之壽仍爲周朝石之後所有單開祀田七十八石其坐落長洋三望洋馬湖三處田三十九石歸與次房周之壽等坐落廿四都馬王坵莒溪石柱四處田三十九石歸與長房周子揚等祀田四畝五分阡定界限分承二畝二分五釐各管各業每年各自辦祭各自完糧庶使朝石身後可無不祀忽諸之痛而之壽得免憑陵幾肉之虞此亦安弱全孤之一道也逐出免供取遵依立案

○一件價倍糧賠等事

審得鄭元勛乃昧心無恥湣不畏法之徒也翠屏寺僧法輪之師存日將田六畝賣與元勛之故伯鄭紹結故父鄭紹蘭後贖回絕結一半退還原賣契因上有絕蘭一半未贖另立抵契載價三兩五錢抱租完糧歷年巳久去年元勛犯事監禁在府需用甚殷持僧抵契索銀於原價之外復勒三兩七錢迨銀入手又掯契不還借稅爲名意欲圖賴致法輪有價倍糧賠欺吞掯契之控今庭訊時查冊面質僧之過戶輸稅歷歷有據再訊付銀經手之鄭孝敬供認付過銀七兩二錢鑿鑿不爽元勛𨿽百喙其何辭哉斷令田歸法輪管業仍差押元勛追出抵契呈繳銷毀倘敢怙終不悛恃彊藐抗定行詳革以豪彊占奪民業之律繩之立案

○一件夥棍彊掠事

審得洪元音於康熙五十年八月憑中洪道宗價買包惟新民地六石收稅完糧中明契正之產也詎有崔守奇崔逢時者瞷包惟新物故冀圖罩占忽爾到地采桕致元音以夥棍彊掠事詞控縣批衙巳經據詳批行在案復據元音以故紙影占號驗親劈前來差拘庭訊據崔逢時呈驗契券一契內載有田地兩項止收地稅不收田糧顯有欺捏情獘當堂塗銷僞契地歸元音管業守奇姑開一面從寬逐釋在案何逢時膽以孫承祖業嘵嘵屢瀆夫一契一稅一稅一號乃開除收籍之通例今據逢時驗有三契冊止一號明系遮掩本縣不深求盜占情由巳屬厚幸復不自悔反歸咎於祖父豈眞以彊占世其業耶殊非善則歸親之意薄罰銀四兩爲修理明倫堂公費庶使豪彊者不得兼並也當堂判此立案

○一件業占糧賠事

審得僧人聞修具控陳荊言占田陷糧一案緣永保鄕飛泉廟內有香燈田五畝六分七釐九毫向系謝圯戶下官田坐土萬年淩後遇兵燹失管二畝五釐糧則猶是也而田畝較少矣聞修不堪賠累抱冊徧查知爲荊言現在管業是僧完無田之糧而陳有無糧之田此聞修所以有是控也詎荊言妄指伊祖於順治十六年契買袁叔凱王村埧門民田二畝爲辧查聞修告爭之田官田也叔凱契賣之田民田也夫官與民判然不同荊言何得拉扯希圖影罩審斷之下猶嘵嘵置喙隨令丈書田鄰黨總人等公同查勘據覆田之土名坵角四至與聞修所控並無差謬其爲廟田無疑斷歸聞修管業實爲理法之平荊言占管𨿽久乃由於伊祖姑從寬不究嗣後倘敢再生枝節定以欺隱之罪罪之立案

○一件傲弟踞占等事

審得餘才煥與弟余亨悅余亨球同胞手足也康熙二十九年間伊父存日將所有房產除抽存公堂祀田十二石外余俱三股均分巳歷三十年於玆矣詎才煥於五十七年三月內拴構余君升餘汝式姜叔楷等一班腹羽鉗立公據奪去亨球名下分授田五石又公田三石踞爲己有今貪癡未泯聽訟棍姜叔楷唆撥復起風波膽捏住房未分以傲弟踞占具控屢瀆不巳串通黨總餘士呈余汝式等一帆袒覆拘訊之下羣小鬼蜮情形當堂畢露餘才煥不孝不友本應盡法重懲但不忍傷其兄弟之情姑從寬與扛幫唆訟之餘汝式餘士呈姜叔楷並予薄杖以儆房屋田產斷令亨悅亨球各照依父分單管業餘君升等所立公據塗抹附捲嗣後務宜兄友弟恭交盡其道以篤天倫倘才煥不自悔艾再生枝節三尺具在不少貸也立案

○一件控占無討等事

審得生員孫肇元於康熙五十六年契買王祝氏荒地一段計稅六分坐土十二都王庵地方緣與陳君榮祖墳毘連致有控占無討之控對簿之下肇元賣買各有對主契正中明據君榮執有萬曆十年並萬曆十四年文契二紙嘵嘵置喙單騎親勘告爭處所實非陳業隨細加比對君榮所呈兩契印信大小不同紙色新舊各別其萬曆十四年之契顯系捏造希圖倚墳罩占本應研究根由姑念無知免其深求地歸肇元管業但君榮窶人也諭令肇元出銀三兩給與君榮毀其所呈萬曆十四年文契以斬葛藤此乃本縣法外從寬勸民歸厚之意云爾免供立案

○一件勢占民田事

審得陳從化有田八石分爲兩契出賣一系葉朝招之父葉廷諫獨買四石現在管業無異一系葉廷諫與葉錫胤合買四石分管二石者也後從化私向錫胤之義子潘小通贖回廷諫合買四石之田不取原契另立復契轉賣與胡希芹陳從習管業收租致朝招執契爭衡始而止據呈驗伊父獨買四石之契疑其有契而影罩兩田情獘繼而又據呈驗合買之契前來查閱兩契炳如也本應照律斷給但小潘未經到案其田從化又巳別售姑從寬於從化名下追銀三兩給與朝招取回原契以斬葛藤其希芹契買田二石仍歸管運息此虞芮之爭可也免供立案

○一件覓占陷糧事

審得範明永控告周季式富謀姦佃覓占陷糧一案緣有故民王拱山者孤獨無嗣所遺民田七石並房屋竹園伊甥陳友國於康熙四十九年間賣與範明永找絕收稅巳經十年今佃戶齊叔積將田五石盜賣與周季式而季式持有上首原賣主張奴之契出自爭執以致具控庭訊之下叔積匿不到案季式忽稱陳友國系外甥可以賣得齊叔積系繼子獨不可賣等語夫此語出自叔積之口猶之可也今季式代爲置喙則其盜賣盜買情形巳和盤托出矣謂非季式知情謀買誰其信之本應杖懲姑念年老薄罰銀四兩充爲修城工費田歸明永管業仍斷出銀五兩給與季式收領厲張氏之契歸之明永以斬葛藤齊叔積照提另結立案

○一件負噬吞占等事

審得葉中觀控告胡名世負噬吞占一案緣名世於康熙四十九年將民田四十石契抵中觀銀四十兩每年加利八兩抵約載明炳如也因名世利交三年後忽分文不吐致有此控但田計四十石而價止四十兩未免價少田多且有抵約爲據原屬未絕之產今本縣斟情酌理斷令中觀照契內承管田二十二石退還田一十八石與名世情理兩平二生從此可以息虞芮之爭矣連同中證踏明坵數各自召佃完糧以斬葛藤當堂判此立案

○一件彊掠民食事

審得何士徳有田六石於康熙四十七年賣與何良知了根過稅契券犁然緣此田與何益文之田速界益文冀圖兼並先聳士徳向良知回贖良知不允復餌士徳婪銀六兩寫立伏契膽敢統領多人四月內割良知新栽之麥七月內又割良知所種之稻如此肆橫逞凶眞目無功令者矣質訊之下士徳益文俛首無詞各予杖警其知情重賣故買價銀六兩照律入官益文所呈士徳伏契銷抹附捲仍於益文名下追出彊割麥谷給良知收領當堂書此數語立案

○一件僧棍狡占等事

審得齊汝占刁民也伊有祖墳坐落十二都八佛庵前與陳良貴祖墳連界齊墳墈上陳墳墈下中隔水路一條則庵僧可永引流灌田之所也詎汝占侵奪水路日逐塡塞弱門含忍不敢與爭何得隴望蜀反以良貴之墳爲越界埋葬以可永之田爲坍損墳堂膽駕僧棍狡占之詞希爲一箭雙鵰之計豈此處之扶輿佳气汝占竟思獨擅而他人之地不容窀穸僧家之田占歸掌握然後快於心歟健訟逞刁杖懲不枉水路斷令可永照舊淸出毋許湮沒致妨田疇免供立案

○一件叛占血業等事

審得陳士怡陳汝涵之上祖陳邦範陳邦祖等有庵屋數間坐落十二都上黃地方故明天啟五年曾經失火天啟六年邦範等將焚余破屋並空基請同地方齋長公人立約與陳士益之祖陳通渭備資修造居住人經數世事隔兩朝固巳爲絕產矣至康熙四十八年陳汝涵與陳士怡陳士宛陳士靑等又立票收糧搗根過稅則更無得而議矣今士怡猶以叛占具控何爲者姑念其一貧徹骨錢糧拖欠無償斷令士益出銀七兩代士怡淸完逋賦永斬葛藤今而後士怡輩敢再生枝節復起釁端者定以三尺繩之立案

○一件爲欺滅四至等事

審得許景生刁橫之徒也伊父許叔茂存日將坐土十一都白鶴殿灣墳傍餘地五分賣與蔣安之之父蔣君儀阡造生墳搗根收稅照契完糧巳經二十餘載卽君儀物故之後營安窀穸又歷有年所矣今景生於久經契賣之五分地內蔣墳之左瘞埋父棺致安之有欺滅四至復占盜葬之控批衙查勘復行親訊從前賣買一正一找契正中明景生今日何得恃彊欺弱恣行占葬乎薄懲以儆其墳本應押遷姑念蔣許原屬姻親從寬免起以全戚誼景生止有墳而無地日久倘敢倚墳而爭地後之明府竟照律押令遷移以斬葛藤勿哂本縣今日免起之斷爲蛇足也立案

○一件欺占奪食事

石梁曇華亭乃天臺第一名勝也松云環繞巖壑幽淸瀑布飛泉而外並無長物亭畔向有荒山四畝五分住僧通性鏟刈荒穢栽培竹木茶園忽被下方廣寺僧澄如攘爲己有致通性有欺占奪食之控今據黨總地鄰查覆實系通性開墾之山相應斷歸通性管業澄如等不得爭執勒石以杜覬覦𨿽然人生於世夢幻泡影自有曇華亭下方廣寺以來其僧之爲通性爲澄如者不知幾許輪回卽亭之或興或廢寺之或盛或衰亦不知幾經更變而綿亙常存晝夜不捨者惟亭下之石梁與亭前之瀑布巳耳莊生有云吾生也有涯而知也無涯坡公又云自其變者而觀之天地曾不能以一瞬況乎四大皆空五蘊非有乃出家人本來面目至若兔走烏飛回光返照試於此時定心一想亭耶寺耶山耶竟安在耶然則此一拳之石無論澄如不得爭通性亦不必爭本縣深恐二僧貪癡不泯特爲反復開導喚醒沈迷作淸夜鐘聲也可作當頭棒喝也可各宜諦聽其毋違

○一件白占祠產等事

靑溪之報徳庵卽王張祠乃故明天臺王邑宰之香火院也萬曆三十一年間價買闡法寺民地三畝稅收永一坊一甲王張祠戶輸糧勒石永守碑記未泯後因兵燹僧亡失管仍被闡法寺僧占去一畝又盜賣施文信一畝許子賢五分今王張祠現管者僅有五分而糧則猶然三畝也玆值編審淸丈據老僧智識以白占祠產賠累不了等情具控本縣到地親勘查驗契券鑿鑿其坐落四至稅畝相符施許二姓所管之地卽系王張祠之地無疑因查文信子賢地從何買並無文契呈驗再查稅從何收又屬闡法寺推出明明一產兩賣一糧兩推而王張祠之業占糧賠洵非虛也當諭丈書丈明畝分攺正魚鱗號冊仍將四至歸並一號打還王張祠斷令智識與其徒若孫永遠管業以存此庵香火施文信許子賢所匿文契查追銷毀其糧系闡法寺當日多推今日卽歸還闡法承辦倘日後文信等敢恃橫翻騰智識可執此鳴究吾知後之明府亦將有感於斯文立案

○一件冊號有據等事

昌黎有云大凡物不得其平則鳴今虞鳳翔與陳大張爭奪十九都三里宋地方塘稅三分一案前之縣前之府曁前之寧臺道俱以鳳翔塘畔無田且艸冊挖補系虞添攺塘斷歸陳矣玆因編審淸丈本縣赴司領到存庫魚鱗全冊而鳳翔復請查冊親勘哀鳴不巳其殆有甚不平者乎因準其所請攜帶官冊前詣告爭處所親行查勘見鳳翔有田十畝貼近塘畔非無田也官冊載明九千一百十號業主六甲虞舜牧八甲陳文昌左右打號昭然不爽非添攺也始信此塘鳳翔祖遺實有三分而從前之訊讞者不勘不查惟信一偏之詞固執巳見毀虞之契奪虞之塘盡歸之陳大張焉不亦不平之甚哉相應斷令鳳翔照舊管辦塘稅三分以漑塘畔十畝之田今而後大張固不得再執前案另起風波鳳翔取水灌田亦不得溢於十畝之外取各遵依立案

○一件恩全血食等事

審得陳從宛造墳於自己田內墳後有田三石乃徐嶽九徐國虞徐朝明徐朝哲等四分公共之祀田也詎朝哲朝明自恃分尊不通知嶽九公然與從宛兌換此嶽九等所以有恩全血食之控也勘訊之下據朝哲從宛等堅以將瘠換肥爲稟異口同聲獨不思嶽九侄也然大宗也朝哲叔也乃小宗也記曰支子不祭則祀事孔明惟嶽九主之朝哲朝明均不得越俎而代焉卽云將瘠換肥則朝哲從宛更宜明目張膽與眾通知乃私相授受殊屬不合本應杖責以儆各管各田以斬葛藤但念一經法處恐傷嶽九叔侄之情且徐田實爲陳墳來脈日後嶽九等倘或自造墳塋或開掘池塘從宛之墳實有幹礙姑從寬逐釋斷令從宛於旣換之田外再出田三石歸徐薄罰朝哲朝明出銀二兩一並充備祭祀公用庶使從宛之松楸馬鬛不致復起鼠牙而徐氏之春露秋霜亦得長享勿替此理法咸宜經權互用之道立案

○一件橫被燒詐事

審得王宗建乃平頭潭地方開張酒肆者也四月初三積日許老三挑鹽一筐在於宗建門首貨賣其時闤闠囂塵往來雜沓宗建初不知其爲誰氏之鹽並不問其爲官爲私也詎有馮秀胡賓者系鹽商余用汲門下鷹犬指許老三爲販私煉而拷煆復指宗建爲窩頓鳴於捕衙鄭君昭從中說合過付馮秀等了官銀並余用汲羊酒禮銀共七兩是以宗建不甘以橫被燒詐等事具控詰訊之下許老三之鹽現有餘用汲所給號票爲據巳不得目之爲私至於王宗建更屬風馬無涉何馮秀等輒敢飛螫煆詐耶本應詳究姑念鄭君昭余用汲等泥首哀龥從寬免其深求馮秀胡賓杖責以儆贓追給主嗣後君昭用汲倘不守法保身再敢借私誣陷平民定行詳革究儗其毋悔立案

○一件倚蠹謀占等事

審得許汝淩之弟許汝王將田八石賣與族叔許廷策廷策物故伊子許叔光向汝淩取回原價寫立伏契田歸汝淩有裘廷冕者出而爭執以致具控訊據廷冕供稱康熙三十八年備價六兩托壻許廷策出名代買稅收壻戶等語夫許賣田而裘買田卽明目張膽兩相交易夫誰得而禁之而乃爲此掩耳偸鈴詭譎行徑廷冕謂非用計謀買誰其信之一杖不枉至於汝淩旣用價贖回弟賣之田何以不索取原契乃任其寫立伏契致畱葛藤況叔光又不到案質明相應於汝淩名下斷出田價六兩入宮充修城工費領回原契田歸汝淩管業逐釋免供立案

○一件稟報地方事

審得金汝恭金汝角等不法刁棍也朱叔升祖遺民山一片坐落一四都橋頭地方標樣樹木管業多年緣與金汝恭山界相連汝恭欺叔升孤邨獨姓膽於三月十五日統眾蜂屯砍砟叔升山樹其時人多雜沓而同隊之稚子金國壽因樹倒被壓頭顱登時殞命金汝角等轟然移屍於叔升家肆行抄詐種種情形不法爲已極矣據黨總湯徳稟報親驗研訊汝恭汝角等皆俛首無詞本應按照新例究儗姑從寬杖責以儆免其深求仍於汝恭名下追埋葬銀一十二兩給巳死金國壽之母金楊氏收領追樹價八兩給與叔升取領存案至國壽年幼無知聽從汝恭號召逐隊尋行彊砍他人之樹被壓而死𨿽曰天命豈非人事哉立案

○一件契外占吞事

審得張朱氏以契外占吞控陳君持一案因朱氏故夫張元復在日曾將田三百七十二石並莊房一所松樹一林契抵潘遊擊實得價銀一百兩計圖輕抵輕取不料隨嶽父朱瑄之任武進竟作他鄕之鬼旣無後嗣終鮮兄弟以致產沈未取迨潘遊擊任滿歸黃又將此田轉售於陳君持亦止收原價而不敢少溢者恐張之乘其後也原契具在則張朱氏之產實爲輕抵而非絕賣之產也明矣乃君持執有找票搗根公據及收稅冊籍爲憑然一則曰剝銀一十三兩再則曰勸助銀五兩又曰票勒了根銀一兩三錢嗚呼以三百七十二石之田而且有莊房如許莊基松木如許原價不過百金所找不過廿兩其源不淸塞流無用無怪張朱氏之不肯甘心於陳也今斷令君持再出銀三十二兩付張朱氏爲養生送死之資以斬葛藤非特恩憐孤寡實爲君持裕後之圖諺云田地若將糠粃換兒孫依舊換糠粃報施之理歷歷不爽可不懼哉今而後君持可以告無罪於張氏且可以遺子孫而世其業矣前後契券發君持收管銀付朱氏領訖立案

○一件田占糧賠等事

審得許子賢乃張貞珵之舅祖也子賢於康熙二十二年將泉塘地方田一十二石契賣於張貞珵之祖搗根過戶管運完糧巳經三代矣緣此田坐落許可朝門首子賢於康熙五十五年復賣六石與可朝貞珵具控前任懸案未結玆以田占糧賠等事赴稟訊據子賢狡稱田爲伊妹奩田希圖自文其過獨不思貞珵祖孫父子相承管辦以來業經三十六年卽使果系奩田亦爲張氏之世業矣再此田坐落可朝門首豈不知爲張氏之世業乎一系重復價賣一系知情故買子賢可朝夫亦何說之辭本應照律於子賢名下追出重得價銀入官姑念子賢一貧徹骨可朝瞽目廢人從寬槪免深求田歸貞珵管業仍令貞珵出銀六兩給可朝收領全親親之誼可也查可朝田管五年糧稅全不輸納應於六兩田價內淸還免供立案

○一件夥棍彊掠等事

審得生員張利蒼之故祖張寧伯於順治十一年憑夏廷秀之故祖夏玉成爲中契買故民夏叔奎房屋基園正找價銀共一百九十兩至康熙十九年利蒼之叔祖張汝泮利蒼之姑夫姜叔旌乘利蒼之祖患病寫就文契將屋便與夏叔升訂價七十四兩而叔升又轉售與褚叔存褚萼然房屋𨿽賣而原價未足糧稅未收且基園尙存未賣叔升契內載有界址甚是分明所以利蒼之父張亨碩曾經疊控前董郎各任斷而未結利蒼復行控縣勘訊之下屋則猶是也而張與褚價值懸殊矣園則猶存也而竟爲夏廷璽夏廷秀私爲己有矣而謂利蒼肯甘心默默乎合斷得屋之褚萼等量情找價四十兩給利蒼收領以斬葛藤至夏廷秀所占之基園相應仍歸利蒼管業惟是訊據廷秀供稱基園乃伊父夏叔芳價買有順治十七年十八年夏叔奎二賣契爲據是矣但查張寧伯價買其正找名契俱系廷秀之祖夏玉成爲中書名畵押叔芳爲玉成之子豈不知此基園久爲張氏物業而顧出價向買乎況細驗所呈兩契比對筆迹不同所畵之押迥別且信印模糊明系僞造抹銷不究亦法外從寬也立案

○一件業吞糧陷等事

審得楊元璧之故父楊君璽價買何益國蔡赤臣官田五畝二分契載稅在三十四都五甲趙捨佛戶推收夫趙捨佛絕戶也君璽買絕戶之產而管何姓之田且不收糧致何雷贊於五十八年十月以業吞糧陷等事具控當經審斷有案迨今次通都淸丈復據何雷贊控告元璧現管之田確在二甲何丙習戶下與何益國共祖團業並非絕戶趙捨佛之田鱗冊可據隨委捕衙督同兩造賷冊到田查勘坐土四至與鱗冊相符其爲何姓之田無疑斷令何益國名下所承田二畝六分歸元璧管業餘田二畝六分復還何雷贊元璧不得爭執批明原契永斬葛藤其糧各自承辦至蔡赤臣所得田價仍應追給元璧收領立案

○一件夥棍扛占等事

審得楊天祺楊天祿同母楊鄭氏將地八分田四分契賣與袁聖美爲業後天祺復盜賣與楊登云聖美用價贖回是天祺一產而兩賣聖美一產而兩價矣何居乎有許汝髙者忽起而占奪焉此聖美之所以有夥棍扛占之控也庭訊之下許汝髙所買者業主楊天聰其地則一畝三分也聖美所買者業主楊天祺其地則八分也業主不同地之多寡又異汝髙何得乘機罩占耶殊屬不法薄責以儆仍著二十一都公正都總督同兩造丈明楊天祺所賣之田地注明圖冊歸袁聖美照依四至管業汝髙不得再起爭端自取罪戾立案

○一件衿棍扛制等事

審得陳範陳從因有民山一片坐落磨麥灣與周起標之山毗連各有界址有稅畝有埧冊且康熙三十二年爭界控經公人踏明立有公據自應各管各業矣詎意陳範陳從因瞷起標將山出■﹝扌棄﹞柴姓砍砟忽指爲越界彊占頓起風波又恐理不能勝思以勢制遂倒提年月寫立賣契投獻陳兆商挺身出頭統眾蜂擒剝詐此起標之難巳於衿棍扛制之控也夫起標有起標之山從因有從因之山使起標越占果眞�因祇應當官告理不宜投獻兆商蓋兆商今日執契定案後日執契管業試問從因與範其又何說之辭哉豈非欲圖取快於一時輒將祖遺世業拱手而讓諸人耶愚亦甚矣開諭之下俛首無辭本應按律究懲姑念蚩蚩可憫斷令差押兩造並黨總山鄰公同踏明周陳兩家山界各照契據執業不得彼此侵占致幹法處其從因等所賣陳兆商之契訊系倚勢投獻當堂銷毀所勒起標銀一兩追出給主從寬逐釋免供立案

○一件惡掯屠寡等事

審得章曹奴以惡掯屠寡等事控林瑞交一案緣曹奴之夫章日英在日將住房一所及兩廊輔屋一半賣與孫叔正一半賣與林瑞交迨後叔正管業不便並賣與林是昔之分爲兩院者今也合爲一宅矣因契內小屋三間仍是日英之弟日成居住且日英停棺屋後園內所以曹奴向找而瑞交不允勘訊之下斷令瑞交出找價銀四十兩給與日成曹奴收領其所住之屋所停之棺卽日搬移以斬葛藤今而後歌斯哭斯永爲林氏世業矣倘日後曹奴日成再敢另生枝節定以違律治罪立案

○一件卑幼盜葬事

勘得孫肇澄孫叔盛等之曾祖母葬於十二都烏巖頭地方其附葬於左者則肇澄之祖妣也其附葬於右者則叔盛之祖及父母也今肇澄結砌生礦不祔自己祖妣冢旁而在叔盛祖父母穴前以阻塞其明堂而謂叔盛其能巳於卑幼盜葬之控乎當卽批行族眾理明去後旋據孫石公孫良登等稟復前來本縣親勘無異夫結礦而塞人墓之明堂爲不情且以卑犯尊爲不義不情不義肇澄其何取焉況甫營馬鬛卽起鼠牙其非吉壤可知斷令押遷以絕禍胎可也立案

○一件謀占加添等事

審得張文志不法刁徒也張元浩張湛會等有塘二畝一分三釐五毫乃元浩等範山張之祖遺祀業固與文志等官塘下張風馬無涉也文志瞷舊時壩冊存在伊兄張君章家內膽於塘號下私添伊故父張邦統名字希圖占管致元浩有謀占加添之控今查核冊內筆迹不同濃淡各別其爲加添圖占無疑詎文志忽稱張邦統三字系張元浩聽唆自行添注等語夫塘元浩之塘也邦統文志之父也天下豈有以自己之塘反添入他人之理卽此推敲不愈見遁詞之窮哉杖責以儆其塘斷令元浩等照舊管業免供立案

○一件淫棍污寡事

審得茅成奴之夫茅叔考系二房次子照律入繼長房生有三子娶媳成家居然田舍翁也今叔考物故伊妻陳奴在家不避瓜李之嫌容或有之詎茅叔升茅叔欽茅小八等輒作鵲巢鳩踞之意借端起釁逐其人鎖其屋掠其文契稻穀反以淫棍污寡等情具控殊屬不法叔升叔欽各予杖儆陣奴或守或嫁聽行其志田產什物文契帳目押令叔升叔欽一一交還叔考之子茅季章兄第三人收執他人皆不得覬覦其匿不到案之茅小八薄罰城磚五百塊嚴拘追繳毋俾其竟賦爰爰也當堂判此數語立案

○一件婪秀圖占等事

審得林叔凡之祖於康熙二十五年價買朱君榮山一畝內有孤墳一冢則不知誰氏之祖也至康熙四十二年叔凡之父林廷選在山結砌生礦有陳友檜之父陳惟厚者冒認孤墳爲祖冢出而爭衡訐控前任李斷令孤墳五尺內俱不許造墳山斷歸林在案今叔凡葬埋伊父而陳友檜陳大良亦舁父棺附葬致叔凡有婪秀圖占之控今訊友檜占葬情眞同大良一並杖儆仍差押遷移不得延挨再生枝節至林叔凡亦應遵斷不得造墳於五尺之內取遵依立案

○一件富劣彊占等事

查得張煥卽張君章武衿護符而夜郎自大者也張元捷張仁甫等有祖遺民地坐落十三四都山頭王土名髙�大�地等處先被水沖歷年賠糧今土漲成熟而張煥父子欺其貧懦恃彊占種元捷等不甘瞷本縣在都抽丈攔輿哀龥親勘之下張煥倚衿橫占墾地甚多著令監丈督同該都總丈書據現在成熟畝分丈明注冊各管各業楚弓楚得永杜爭端倘君章恃橫不悛許元捷執此鳴究後之明府諒有同心必不縱惡長姦也立案

○一件悍兵凶殺事

查看得範文禮卽金印與範元鳳乃同祖弟兄而元鳳與陳易則嫡親郎舅也元鳳賭博不悛其母範陳奴曾控範文禮並伊弟範文光誘賭勒獻疊剝統抄等情於縣敝縣薄責元鳯文光而釋文禮訊斷有案在陳奴女流告狀或系陳易主張亦未可定但賭博事眞且誼關至戚論情論法自無怪其然也今文禮嗔陳易從中唆使邂逅相遇輒揮老拳此陳易所以有悍兵凶殺之控也會訊之下不但干證範廷鳳有範文禮扭住陳易把他帽襻扯斷之供卽範文禮訴詞亦有我肯甘心之語則其當日彊梁跋扈情形固巳躍躍紙上是金印名曰文禮實無文且無禮矣惟是兩造實屬周親非可與凡人同論若事深求勢必仇恨轉加轇轕不巳當堂諭令文禮向陳易輸情一揖而解消從前忿懣之气發將來雍睦之風或亦上臺所樂聞者今轉奉前因擬合會同移覆

○一件賣良爲賤等事﹝臨海﹞

查得婚姻律內開載嫁娶皆由祖父母父母主婚祖父母父母俱無者從余親主婚夫亡攜女適人者其女從母主婚等語敝縣民人齊叔考所娶孀婦吳氏無論其爲吳應朗親生之女卽使果爲楊希哲之侄女試問其兄亡嫂嫁時何不領回撫養乃任其謂他人父且先適周姓時希哲已置之不問今因寡而另抱琵琶希哲忽駕賣良爲賤虛詞控準關提不候解質復來敝治唬嚇飽腹遞稟甘息則其姦刁詭譎情形巳和盤托出矣除齊叔考等訊屬無辜應請免其移解以省拖累外所有楊希哲系貴治人氏敝縣未敢擅專擬合專差押解貴縣煩請查照來移事理希嚴加究懲發落以遏刁風以昭法紀者也

○一件駁回湯溪蠲冊關

爲匯報亢旱等事準貴縣移送被災田畝應蠲各都圖花戶數目災冊到縣準此隨卽查核匯算花戶應免錢糧細數或多或寡與圖總不符而圖總又與總撒不合甚至錢分數目竟不塡寫明白混稱六七五者種種悖謬未識經承玩愒之故歟抑系原報時卽如是之舛錯歟再查被災田畝每戶多至四五六頃少亦一頃以外並無一畝以至數畝者是豈零星小戶獨丰而田連阡陌之大戶獨荒歟事關查蠲出結題達大案恐幹部駁關系匪輕不得不鰓鰓過慮也謹將移到原冊粘簽移送查核擬合關明希爲賜覆施行

○一件飭遵事

照得積賊裴六肆行偸竊擾害地方本應按照新例從重究處但屆今三月恭逢萬壽聖節皇恩浩蕩普天同慶之時姑從寬典合飭掛鈴充警爲此票仰捕衙官識查照來文事理文到立卽備具粗壯鐵項圈一个大鐵鈴兩个帶到裴六當堂懸帶示警其圈須依項大小不松不緊扣鎖毋得過寬致被作姦脫卸每逢朔望赴縣過堂點卯仍取具該犯攺過自新遵依並親族保結申送查核

○一件嚴飭巡查以靖地方事

照得臺邑僻處山陬密邇海濱姦宄易於藏蹤宵小時多竊發況今時屆隆冬巡查更不可不嚴防微益不可不早邇來報竊紛紛民難安枕且每多異言異服行蹤詭譎之徒潛來境內地方總保不稽不查不驅不逐任其遊行自如設有意外爲害匪輕合飭巡查爲此牌仰捕衙官識查照來文事理文到立督捕役加意巡查用心跴緝嚴飭保甲居民各設梆鑼每夜輪流巡邏擊柝使鼠竊潛消地方寧謐倘有鋪家飯店及庵觀寺院容畱外來異言異服蹤迹可疑不軌之徒潛匿在地者立卽擒拏同狥隱之黨總地鄰一並解縣以憑盡法究處該衙職司捕務須顧名思義實心任事如敢陽奉陰違除提經識懲究外定以溺職詳參愼之愼之

○一件逆祖坑叔等事

審得金見乃金雨之胞兄而金叔子則金見之螟蛉子也見無子而家計頗饒雨五男而一貧如洗康熙五十五年間雨將見連界堂房邊樓契抵見價塡六十三兩當卽扣除積欠會銀店帳共三十七兩友於之誼見誠缺如矣然猶曰此市儈故態耳今雨巳經出屋屢向見割絕了根詎叔子執掯不從致雨以逆祖坑叔等事具控庭訊之下據伊親父金岸先極證見聽信叔子殘忍刻薄將零星帳目疊算價銀並及�不日供饍一目不顧依倚雨過活各情由泥首階前情詞激烈甚至有養虎貽害之稟聽斷至此不禁目裂而發豎矣夫岸先爲見之親父年巳八十有六風燭艸霜見長子也請安視膳之事一人身任之未爲不可今也不然雨有子五人見膝下無兒撫雨之子以爲子恩勤而鞠育之亦未爲不可今又不然且同胞手足一富一貧卽無房屋交關時其不足而周其困乏又未爲不可今更不然是孝友二字邈矣無聞兄弟孔懷視同秦越此豈尙有人心乎惟是訊其所以致此者皆由繼子叔子之主持杖叔子使知王法之嚴寬金見使篤天倫之好斷還準拆之房屋仍令雨管業同居輪養伊父當堂銷毀抵契俾見身後毋使有宛其死矣他人入室之嘅情固宜然法亦如是今而後務宜兄恭弟友式好無尢煮豆燃箕之詩斗米尺布之謠當時時三復也至於叔子本非同父周親非其類者鋤而棄之律應爾爾但本縣亦不之彊姑存而不論聽其自然可耳立案

○一件勢豪橫占事

審得胡帝敏與胡日連皆不法刁徒也胡叔宇有髙祖墳塋坐落二十七都下徐牛眠山康熙十七年叔宇之祖胡汝龍將山二丈四尺賣與新昌張君彩之父造墳余山一畝五釐至康熙三十九年復盡行契賣止畱一祖冢標祭君彩印收完糧阡葬祖父伯叔歷有年所康熙五十三年有呂公賢向君彩承佃此山系胡日連爲中租約炳據是山久爲君彩之墳山所畱胡墳又實爲叔宇之祖冢均非若崇韜之認汾陽墓也柰叔宇一介窶人傭工象邑經年寒食不飛蝴蝶之灰君彩遠住新昌兩地兒孫莫保鴟鴞之棘以致胡帝敏串構胡日連狼狽爲姦冒認叔宇之祖爲己祖切槨盜葬父棺此張君彩之不然巳於瀆控也拘齊質訊據叔宇指陳伊祖當日賣山情由及其祖戶辦糧都甲歷歷不爽夫使此山而果爲帝敏之山祖非叔宇之祖康熙十七年三十九年何以任聽汝龍契賣得價何以任聽君彩遷葬印收而胡日連又何以於五十三年代呂公賢作中向君彩佃山乎冒祖盜葬不但帝敏無詞自解卽扛幫袒証之胡日連亦無詞代爲之解夫山或可圖占豈祖亦可冒認乎喪心病狂何至於此亟爲杖懲以儆仍立押帝敏起棺另自瘞埋山著君彩照舊標祭永保松楸勿同牛山之揮涕可也立案

○一件生死慘冤事

審得謝邦總之祖墳與周君珍之生墳皆系奚叔助祖墳傍之餘地也謝邦總之王母爲叔助之祖姑病歿後叔助之祖篤於親誼將墳傍餘地與之阡葬後復立契得價謝姓完糧歷有年所今叔助見墳傍尙有餘地價賣周君珍做造生墳邦總出而爭衡互控到縣夫堪輿之說誤人多矣君珍甫營馬鬛旋角鼠牙此土應非吉壤況白鶴牛眠所在多有爲君珍身後計正不必於他人松楸邱壠間爭此一壞之土耳斷令地歸邦總價還君珍邦總於契價六兩六錢之外再出銀一兩並給君珍爲另遷生墳之費理法兩平爭端永杜逐釋免供立案

○一件活拆彊占事

審得鄭氏之故夫龐叔完存日以無嗣故螟蛉龐人進卽徐國俊爲子有售女周奴年甫髫齡許配爲婦相安無事不料叔完物故鄭氏逐回人進另招潘廷位爲子更名龐人位復將周奴許字之此人進所以有活拆彊占之控披閱各詞知叔完同父周親之侄多矣何竟不立爲子而以異姓爲子巳屬可疑及拘訊之下鄭氏廷位年相若也靦顏母子稱呼不更可怪乎難免瓜李之嫌亟杖廷位與人進同爲非種之鋤斷令叔完胞侄人存入繼叔完所遺家產什物令龐世大等公同查明開單存案俟人存成立交與經管目下仍令鄭氏收息撫養人存不許變賣亦不許旁人占奪廷位無令上門致生他詭周奴發巳鬖鬖當堂著令人進領歸完聚今而後人存子也人進壻也務宜克盡其道無失親親至於鄭氏更宜矢志柏舟勿行多露不然非獨人之多言爲可畏巳也立案

○一件電矜察究事

審得斥生陸廷元卽陸鎔向爲抗糧之魁首今又爲賊綫之領袖也平日博奕飲酒不修邊幅以致兜收錢糧侵蝕累累任催不完解赴本府禁比與積賊史小壽同監商謀打算瞷有蔡君忻愚懦可啖幻出康熙五十五年五月間君忻曾買小壽蠶絲四十五觔價未付足爲詞廷元先代小壽寫信唬嚇繼而廷元又自寫二信說合其寄信者卽廷元之妻舅汪君聘嗔其不落圈套復稟司獄司差役張佐拘拏君忻情極以電矜察究等事具控前來本縣因有公事赴郡隨帶君忻親詣司獄司提出史小壽質訊詰其欠銀何憑無有也絲牙何在無有也眞屬海市蜃樓憑空結撰廷元小壽擇懦飛噬𨿽百喙其奚辭哉本應通詳究擬姑念贓未入手而君忻經紀細氓不堪拖累且有司獄司差拘之舉投鼠忌器從寬不究實爲厚幸今爲廷元計甑巳破矣翅巳塌矣當謹守法紀早完錢糧愼勿以躍冶自甘終老復萌故志致蹈遣戍之嚴例也立案

○一件欺寡吞孤等事

審得天臺田土交關有正有找方爲割絕了根𨿽相沿陋例然未有賣經四十餘年價找十次而溪壑難塡葛藤未巳如邱汝宰同子邱三懦者查汝宰之故父邱廷玉於康熙十四年將五都塘嶴山一十畝契賣與吳兆貴之故祖吳滿甫正價五兩二錢疊次找價共一十二兩五錢契票一十一紙犁然成帙過戶辦糧冊已四造矣至五十八年復串謝元性執筆代書勒取任憑邱姓在山造墳一冢之筆據猶不滿意今五十九年又來勒取搗根銀兩兆貴不允輒統胡大敬髙老烏等各持斧斤到山伐木如此恃橫胡行此兆貴之大母金奴欺寡吞孤一賣十找之控所難巳也庭質之下汝宰三懦俛首無詞杖三懦而宥汝宰以其老也而恕之實爲厚幸謝元性胡大敬髙老烏黨同助惡本應責懲姑從寬罰做城工各三十工以儆其山斷令吳兆貴照契管業不許汝宰造墳追出謝元性所書筆據銷毀毋畱爲日後三懦翻騰張本立案

○一件叩鳴事

審得陸銖之父陸以諫與陸允機同族弟兄也允機之祖陸元榮父陸士昌有屯田一畝四分七釐民田六分歷存念六都一甲陸銖之祖陸望文戶下每年屯民二稅俱系以諫父子按畝包收代納巳經數十年矣詎陸銖見允機愚懦可啖捏稱一二大造元榮另有民田一畝八分三釐推入望文戶下向允機勒取糧役共五十年出其家冊爲據慮允機不服復私向冊書徐士靑處將廿六都三甲榜冊內陸元榮戶下民稅一畝八分三釐上添注士昌推三字希圖海市蜃樓遂其憑空紮詐計誠巧矣而不意士靑竟以叩鳴事首縣也弔冊質訊以諫父子俛首無詞本應法究姑念以諫允機一本之親若事深求恐懷仇恨從寬將添注榜冊及陸銖私冊當堂塗抹逐釋免究至允機實存屯民一稅著於今屆大造收歸己戶以斬葛藤可也立案

○一件倚衿謀占事

審得呂惟澤有樓房三間荒基一片系康熙四十二年買之於呂惟福而呂惟福則於康熙二十一年其故父買之於呂龍友前後授受文契分明可謂最淸楚之產也本年三月二十六日有徐煒之子徐日賞徐叔敬等到地栽桑管屋不亦突如其來乎此惟澤所以有倚衿謀占之控而徐煒亦具有婪占世業之詞今據徐煒出崇禎十三年十二月呂世海賣契並宏光乙酉年十二月租票二紙爲之置喙今本縣親勘其產尙新並非故明時物業且於宏光年間一月之內而取兩租票何本朝七十餘年以來反不另取一紙憑據卽云系呂惟福歷年交租故爾因循是矣無論惟福久經薙發披緇雲遊出外今喚到質訊並不承認設使情事果眞而惟澤之入此室處歌於斯哭於斯寢食恆於斯者巳歷二十年之久何徐煒於自己產業竟不一過而問焉直至今年始令其子淸查管理豈從前不識不知同於木偶人耶抑飲中山之酒未醒效陳摶之睡未覺耶殊不可解謂非徐煒檢有故紙希圖欺占誰其信之本應按律究擬查徐煒又系通詳抗糧案內有名律載二事俱發從重論罪應於彼案歸結外仍杖責伊子徐日賞徐叔敬以儆刁橫其房屋基地斷令呂惟澤照舊管業徐煒契票當堂塗銷逐釋免供立案

○一件駕稅捺糧等事

審得天臺田賦混淆巳極其駕虛灑派荼毒鄕愚者實繁有徒而範從敬亦其一也從敬歷充太四坊十甲圖頭分糧造冊多駕範夏卿民田稅二畝五分致有駕稅捺糧之控而從敬則以夏卿之叔範明表贖同範子振民田一畝五分又應澆範汝選絕戶民稅一畝一分三釐爲辯果爾又應二畝六分三釐矣何夏卿止以二畝五分告乎今弔冊質訊其所指範明表之田系康熙三十六年抵與範子振未經過稅隨卽贖回復賣範石公於四十年大造開入太五坊九甲迄今巳二十年至範汝選一戶現系伊子孫承認完糧並非故絕鑿鑿不爽從敬卽喙長百尺其亦何說之詞哉論法實𨿽寬貸姑念年老從寬薄罰銀三兩充爲修城工費其多駕二畝五分之糧卽著從敬領回完納取遵依附查免供立案

●天臺治略卷之四

告示一

◆告示一

一件嚴飭堂規以一法守事

一件設立義學以育人材以興教化事

一件會課事

一件會課文武儒逆事

一件會課儒童事

一件爲會課文武儒童事

一件嚴飭新正夜巡以靖地方事

一件曉諭俊秀一體送學以宏文教事

一件飭端士習以挽頹風事

一件再行勸勉以端士習事

一件嚴飭飯鋪不許容畱姦宄靖地安民事

一件爲申嚴保甲防範姦宄以靖地方事

一件爲再嚴私用小斗小升之禁以昭功令事

一件酌賑被火窮民事

一件驅逐土娼以靖地方以正風俗事

一件嚴禁婦女入廟燒香以正人心以端風俗事

一件再行嚴禁婦女入廟燒香以養廉恥以挽頹風事

一件查逐不法姦僧以淸佛教以靖地方事

一件曉諭遠近寺僧槪免點冬各安本分事

一件嚴禁姦棍違禁煎燒低潮以申功令以除民害事

一件特行曉諭事

一件嚴禁市儈行使低假餅銀以伸法紀以除民害事

一件曉諭煎餅槪準完糧不用傾銷飭令餅匠估足稱準眼同納戶自封投櫃事

一件嚴禁錠匠橫惡嚼民事

一件嚴禁姦徒販米出境以足民食事

一件修造戰船巳經詳免特行曉諭以杜指派事

一件禁革軍糧重耗以除民累事

○一件嚴飭堂規以一法守事

照得本縣恭膺簡命承乏玆土心存祇愼政效廉平今下車伊始固不以標異沽名又難以姑息狥縱況日察爾等書役中奉公守法者甚少作姦犯科者頗多與其事發而加懲曷若先期而相戒除地方一切利獘俟次第舉行釐剔外所有堂規合行申飭爲此示仰兩廊吏書及各役人等知悉務要洗心滌慮易轍攺弦凡堂規之所巳載者固宜一一恪守奉行卽堂規之所未盡者尢當事事凜遵成憲如敢故違三尺具在不少貸也凜之愼之

○一件設立義學以育人材以興教化事

照得嘉禾以培植爲本人材以教育爲先古來設有黨庠塾序立師儒以董訓迪者誠恐英才之多淪於暴棄也我臺邑溪山環繞鐘靈毓秀代有聞人家多俊彥惟是素封世族各爲延師設帳自可從容以事詩書若編戶單寒縱具瑰資異質烏能拮據而親呫嗶往往美瑾無琢磨之功而良材有廢棄之嘆則義學之設誠爲親民者之要務今特設立經蒙二館分別課誦除延請文優品端二生在於方祠陸祠二公所設帳授徒本縣捐俸給送修脯外合行出示通知凡有從學者預赴禮房報名開注經蒙登簿經則送入方祠蒙則送入陸祠聽候本縣於每月簿書之餘乘暇過從頒給紙筆務期執經問難一秉師傳溫恭自虛咸循學則無怠無荒磨礱砥礪俾徳造兼優人文豹變眞俗吏之光本縣有厚望焉若夫秋風桂子春浪桃花又在轉瞬間本縣擬於寶婺公事告竣旋縣之時自三月至六月設七篇會於八佛庵中每月一次諸君子果肯惠然幸先爲示知姓氏以便涓期惇請載筆賜顧共吐珠璣羣抒錦繡聊憑看花之眼預卜瓊林第一枝或亦都人士之所不我遐棄也特白

○一件會課事

竊以盛世崇文聲教不遺海甸興朝重士宏獎徧及山陬況永嘉爲聖天子丕變之邦始丰尢賢巨卿燻陶之地星分牛女上應臺垣禹貢荊揚下鄰寶婺金闕崚嶒於天半素號地靈瓊臺聳峙於雲中豈無人傑赤城霞起自多霞蔚之材華嶺雲歸定產云蒸之彥誦興公之賦恍入桃源吟太白之詩夢遊天姥仕宦樂官此地名流代有其人靈運揮毫大得江山之助賓王艸檄如聞風雨之聲臨右軍洗墨之池風流如昨過處士讀書之宅謦欬猶存雅號淸奇項斯逢人便說主持道學深甫名下無虛遐思盛事於當年眞足流徽於此日不有繼起孰與嗣音本縣江左寒儒郎川下士凜先人之遺訓幼習文章值國老之持衡濫叨科第躬膺簡命恐貽美錦學制之譏承乏名區可無樽酒論文之雅爰訂朔日會集大堂或舉業能文不啻瓊瑤相贈或登髙作賦毋曰金玉爾音或雅尙詩詞不吝吹笙鼓瑟或畱心時務勿襲土飯塵羹在選拔明經固望聯鑣而至卽辟雍上捨還祈載筆而來當此桂蕊飄香正多士匯徵之气候竚看鴻文煥彩卜來年預薦之先聲謹告

一件會課事

照得天臺文獻名邦浙東勝地山名天柱毓秀詞林井號墨湖鍾靈才藪忠貞貫日月許徳著之風節無雙雄俊震山河劉與權之豪吟第一淵源理學王蘊文王宗元後先數子並駕紫陽焜耀科名趙時可趙伯可叔季二人同登蕊榜至於陳俊徳之威名赫赫夏宗成之壯績峩峩允爲臺邑幹城洵屬始丰保障夫地靈旣產人傑將夕秀更啟朝華向時甲第蟬聯起鳯騰蛟恆多碩彥近歲文風鵲起雕龍繡虎不乏名流是誠萃山川之秀气發而爲邦國之休徵者也本縣少習操觚騁詞華於月露長而奉檄作俗吏於風塵𨿽室非言遊以公事識澹臺之面而心同楊意欲淩雲誦司馬之文但自三春以來殊覺脂車勞攘今擇四月之吉會當時序淸和尙畱煙景文章盡是陽春之曲敢曰公門桃李無非上苑之香擬覘一日之長特啟七篇之會工夫以研悅而能深筆墨惟精勤乃有獲刻刻含毫拂紙自然路熟車輕頻頻數墨尋行頓覺心靈手敏轉盻秋風桂子瞬息春浪桃花拭目竢之翹足望焉爲此布告同人定於十七齊集八佛庵親接羣賢而同考校出題經四書三供給粥二飯一悉仿闈中之例用勵文士之心闡奇泄祕各吐紙上珠璣拔異標新競落毫問風雨將見淸溪橋畔喜看金紫聯翩先使坦蕩亭前快覩琳瑯滿目用占子丑先聲預卜元魁捷報勉旃賁止勿我遐思謹告

○一件會課文武儒逆事

照得文章一道以研悅而能深筆墨之功惟精勤乃有獲故巧生於熟其殫心也洵自髫年而窮且益工其得力也端由初服本縣家居郎步學昧蓬山早歲操觚鉆研家塾甫經應制識拔童科數墨尋行十載露香閣畔含毫拂紙三經白鷺洲前泊乎路熟車輕自覺心靈手敏乙酉觀場之日閱薦旋膺丙戌釋褐以來揣摩不廢傳家衣缽只此自怡歷世箕裘頗堪持贈今幸驅車浙水問俗天臺到處看山恍識文心奇特環城是水可知藝圃淸泓𨿽气格風聲拭眸欲急而簿書錢谷鞅掌爲勞前止承教膠庠今更觀光象勺涓期十五之吉肆予甲乙之評或奮武或揆文或老成或英妙均望賁止勿我遐思節屆中和枝頭好鳥弄音賡白雪陽春而競麗時維二月嶺上奇葩吐艷映錦心繡口以爭妍各抒月露之詞羣逞球琳之句髙曠如華頂晴雲空靈似石梁瀑布光芒璀璨儼若赤城棲霞音韻淸幽恍似瓊臺夜月毋剿襲勿雷同果能並茂夫實華自爾兼登乎奇正敢曰行間芍藥盈湘潘嶽之花亦曰字裏葡萄滿篋坵遲之錦從此芹藻生香泮水洗淋漓翰墨自玆桃花浪暖天池躍變化魚龍誠鷹揚鳯翥之先聲實虎觀龍門之發軔盍各勉旃是所望矣特示

○一件會課儒童事

蓋聞宜僚之弄丸也巧生於熟養由之穿楊也功務其精楮葉雕成孰甘居後木雞養足誰不爭先然而鑿去糠粃始露盤中玉粲譬之汰開沙礫方呈水底黃金所有前次會課文童擬於某日再行覆核謬肆品題欣看簪筆前來莫謂珠投暗室快覩摶風直上寧同劍隱丰城心乎愛矣跂予望之

○一件爲會課文武儒童事

照得雪案攻書盡屬翩翩佳士風檐角藝羣稱矯矯奇才但含毫拂紙偶有一日之短長則走馬看花亦是片時之好惡謬用品題妄評甲乙𨿽案牘勞形未免遺珠有嘆而琢磨勵志還因奪幟騰歡從此好鳥枝頭皆助錦心繡口落花水而盡資錯彩鏤金轉盻鎖闈蹀躞竚看泮水翺翔載瞻絳帳之馬公羅拜靑氈之鄭父敢曰栽培有力當知期望實深

○一件嚴飭新正夜巡以靖地方事

照得小民終歲勤勞焦心竭力靡有寧日惟至新正錢糧之追呼少緩租債之逼迫暫寬骨肉聚首親朋往還觴酒陶情彼此稱賀一年之內民間樂事全在履端之始然未免苟安旦夕偸惰之念易起不特好飲逞凶因小忿而釀大禍卽安分閉戶貪閒熟睡未能遠慮鼠竊狗偸之輩遂乘機潛入無論貧富若輩進門斷無空過到得開印報官差捕緝查而物件巳化烏有徒滋捕役之騷擾終歸無益卽幸而獲賊獲贓本縣從重治罪斷不姑息而受害之家已費盡無限心計無數工夫矣本縣身爲民牧時時爲地方百姓籌劃與其事後而多惆悵曷若先事而慮萬全爲此示仰各坊都黨總知悉際此升平無事之日爲未雨綢繆之計照排門單式十家一甲每甲派撥二名每夜於街頭巷衖擊柝巡哨遇有匪人卽刻扭稟如或人眾卽喊鳴地鄰並各鄕村結保之人協力擒拿庶姦宄藏蹤民得安枕其民居稠密之村或半月一月一周卽煙村四五家或五日十日一周每夜一甲不過二人之辛苦而十家便享無窮之福利此𨿽屬本縣思患預防之策實亦古人守望相助之意爾等務期實心奉行勿生怠玩該黨總仍將輪班值日姓名造冊送縣以憑查察嗣後倘有失竊等情先將值夜更夫報名究處本縣言出法隨斷不姑縱各宜凜遵毋忽

○一件曉諭俊秀一體送學以宏文教事

竊惟尼山日月爲今古禮樂之宗泮水芹茆乃邦國賢才之地故皇上隆釋奠髦士端鼓篋所以興崇教化宏獎斯文甚盛舉也近今以來黌宮子弟汗漫離經泗水衣冠淪胥榛莽采芹畢世不登先聖堂階秉鐸頻年未覩子衿面目如此陋習心切傷之夫儒生且然何況成均然而子弟之率不謹由於父兄之教不先此亦身任地方者之過也本縣添叨一邑之長安忍聽士風之頹廢而不爲振刷乎所有海塘捐納各生共三十四名知照巳到理應仿照新進儒童之例一體送入聖學蓋旣遵例而急公自當狥名而責實況乎俊秀者辟門龥俊也論秀書升也生監固曰殊途學宮初無二致合行出示曉諭爲此示仰海塘捐監各生知悉的於六月十五日起送入學參謁先師聿興文教𨿽非鏁圍蹀躞瞻絳帳而拜馬公亦使泮壁翺翔披靑袍而呼鄭父引入君子門墻用作公家桃李賡辟雍之詩結麟鳯之网知子來之非敢後也特示

○一件飭端士習以挽頹風事

照得士爲四民之首幼學壯行家修廷獻人皆以遠大期之我皇上興行教化作育人材隆重師儒加意庠序務期風教修明賢材蔚起典至渥也然恐有敗檢踰閒不知愛鼎之士旣有臥碑以儆戒之復禦制訓飭士子文以勸勉之諄諄誥戒總欲使諸生爭自濯磨砥礪廉隅而巳柰何臺邑士習波靡不修邊幅文武生監中惇謹自好之士固不乏人而夜郎自大罔循繩墨者正復不少往往自恃護符欺壓愚民武斷鄕曲雌黃其口虺蜮其心曲直混淆是非倒置因而出入衙門包攬詞訟兜收錢糧擇人飛噬無惡不爲甚或貪圖餔啜或婪得銀錢與己絕不相干之事輒敢違禁糾黨公呈挺身作證士習頹壞至於此極眞正可恨可嘆合亟嚴飭嗣後各宜及早回頭恪守臥碑凜遵訓文毋隱糧包訟毋出入衙門毋幹與外事毋唆撥姦猾毋欺孤淩弱毋蜚語流言毋逞刁健訟抗欠錢糧交相勸勉守法守身以仰副聖天子重道崇儒至意倘或褎如充耳怙終不悛毀方躍冶自幹暴棄一有違犯訪聞告發定行通祥褫革按律法究後𨿽悔之不可及巳本縣忝叨一邑之長特爲反復勸諭勿視爲紙上具文諸生勉乎哉特示

○一件再行勸勉以端士習事

照得大江之濆有神龍焉變化風雨上下於天漁者不得而网之南禺之山有丹鳳焉其羽九苞其飛千仞弋人不得而羅之物固如此士亦有然廉隅者士之鱗甲也气節者士之羽儀也懷文抱質潛徳以居豈非巋然物望哉故必厲廉恥修邊幅植�常守法度如古人立志不在溫飽遠大自期勿同流俗庶幾稱焉柰何臺人士一采芹香便尋葷飯結納胥掾之歡引同心於刀筆滑稽輿廝之伍藉通好於盤餐因而出入衙門包攬詞訟武斷鄕曲侵蝕錢糧利之所在羣趨若鷟稍不如意卽一呼百吠蜚語流言躍冶無忌士習日偸儒風掃地此誠名教中之罪人固無足論問有一二矯異拔俗之士惠而好我屢肯來遊口談仁義得聞教益非不宏多但本縣愧非臨卭竊恐貽慚司馬且招搖過市難免瓜李嫌疑所以𨿽室非偃室而於簿書鞅掌之餘每念澹臺未嘗不心竊向往也目今聖天子加意右文崇儒重道曠古爲昭然而訓飭有文臥碑有戒欲爲士者閉戶潛修以儲公輔之器故知士必自重也而後人重之本縣目擊頹風前經出示勸勉今爲日巳久合再與爾諸生約務要整飭廉隅砥礪气節矯然自好寧介毋通寧方勿圓以孝弟爲本以忠信爲基以五常爲性天以四維爲坊表持躬恂恂如玉在璞如珠在淵光芒煥發山輝川媚本縣且攺容而禮之矣卽當寧名公巨卿皆曰此邑多佳士我臭味也其誰不刮目以待乎本縣願諸生爲管幼安爲王彥方不願諸生爲掃門之賓望塵之客更願諸生早完國課徧地弦歌爲非公不至之澹臺不願諸生爲催租敗興之大臨也幸自愛鼎其各勉旃特示

○一件嚴飭飯鋪不許容畱姦宄靖地安民事

照得盜賊竊發由於地方之有窩家而窩家之敢膽大公行又由於鄰總之稽查不力或竟有明知而故縱者我天邑野曠山深道路叢雜宵小易於藏蹤而飯鋪歇家尢爲納污藏垢之所前經出示禁飭並飭鄰總稽查在案誠恐日久法弛合再出示嚴禁爲此示仰該飯餔及黨總鄰甲知悉嗣後如有異言異服面生可疑行蹤詭祕及遊僧野道等項匪類到地立卽會同協擒解縣以憑查訊分別詳解驅逐如敢窩畱藏匿鄰總通同狥隱訪聞告發定行嚴拿一並盡法重處斷不姑寬各宜凜遵毋貽後悔

○一件爲申嚴保甲防範姦宄以靖地方事

照得保甲盤查之法所以詰姦禁暴安靖地方法至善也臺邑崇山峻嶺姦宄易於藏蹤且界連新昌東陽臨海仙居寧海等縣四方人民往來雜處而本地遊手之徒每多勾引外來宵小潛窩境內作竊爲姦是力行保甲之法斷不可緩查定例開載州縣城關各若干戶四鄕村落各若干戶每戶給印信紙牌一張書寫姓名丁男口數生理於上出則注明所往入則稽其所來而生可疑之人非盤詰的確不許容畱違者治罪十戶立一牌頭十牌立一甲頭十甲立一保長若村莊人少戶不及數卽就其數少編之無事遞相稽察有事互相救援保長牌長不得借端魚肉眾戶違者治罪凡道路客店令其各立一簿每夜宿客姓名幾人行李牲口幾�作何生業往來何處須一一登記明白違者治罪至於廟寺最能藏姦僧道尢易假冒凡有廟寺亦分給印牌上寫僧道口數名姓稽察出入一如民式月終眾保長各出具無事甘結報明州縣存查各州縣於境內城市鄕村仍不時親身巡察毋得虛文應事等因遵奉在案今本縣蒞任方新俟公務稍暇卽親詣四鄕編查保甲恪遵定例舉行外合先出示曉諭爲此示仰通縣居民人等知悉凡所轄城村鄕鎭爾民務須結甲齊心細如盤詰遇有而生行蹤可疑之人立行驅逐出境毋許容畱夜則擊柝巡邏守望相助勿得岐視其該甲人戶有容畱前項匪類在家出入及怠惰不行巡查守夜者許保甲鄰佑公仝呈報拏究此本縣靖地安民之意爾等務期實力奉行一有故違大幹未便

○一件爲再嚴私用小斗小升之禁以昭功令事

照得大律開載凡私造斛斗不平在市行使及將官降斛斗作獘增減者杖六十二匠同罪其在市行使斛斗𨿽平而不經官司較勘印烙者卽系私造笞四十等語又定例開載戶部題直隸各省民間所用斛斗大小迥別升斗而寬底窄姦牙狡儈之人希圖違制致生獘端理應畫一嗣後應將直隸各省府州縣市廛鎭店馬頭鄕村民人所用斛面俱令照戶部原題頒發鐵斛一式遵行其升斗亦照戶部倉斗倉升式樣成而一律平準造違者從重治罪等因通行在案是升斗等項官降一定之式民間遵依制造赴官較勘印烙而後行使所以同風俗一制度不得私有增減致幹功令也然市會存心狡譎惟利是圖不怕王法往往私造小斗小升欺騙行使但此輩蚩蚩無知語以律例或迷而不悟告以因果報應未有不瞿然而起者有周才美爲子娶婦見婦能理家政付斗斛各兩等論以多入少出之法婦不悅求去才美怪而問之婦曰翁所爲有逆天道妾他日生子定不肖破家人謂是妾所生恐被玷累才美悟乃曰依世言及今攺之未晚也婦問用此幾年矣曰二十餘載婦曰如必欲畱婦當反用二十年少入多出以酬前日欺瞞之數才美許諾後生二子皆登第又有江山縣祝大郎富而不仁所用斗斛大小不一忽有道人過門戒曰汝宜用心平等豈可如是今若有人來取斗秤等物家必有災是夕卽夢二靑衣來取夢中付與旣覺急尋之巳失矣因憶道人之言謂災者火也卽盡徙室中之所有藏於山上質庫中方稍定地忽迸裂洪水湧出屋宇錢帛順流而下所居頃刻化爲深潭至今呼爲祝家潭焉果報昭昭凜然可畏今天邑向來私造小斗小升行使本縣巳經出示嚴禁追出銷毀遵照部式較準印烙頒領在案今訪聞每逢積日糴糶米糧遵用官斗官升外而於不系做積之時有等不法姦徒仍將私造小斗小升公然行使爾等獨不思細民日用爲急卽一文之錢得之甚難況肩挑步擔之人日趁日契勢必隨時零星來糴安能必於積日克期而買如此藐法欺騙非惟干犯王章亦且大傷天理今本縣奉委湯溪武義監賑爾等機乘公出仍然私用小斗小升亦未可定合再出示嚴禁爲此示仰買賣糧食一切牙儈人等知悉速速奉公守法洗滌肺腸不論積日平時俱用官斗官升一體行使公平交易倘敢故違一經旋署查訪得實定行嚴拏盡法究處黨總知而不報一體治以通同巧取姦利之罪諺云越姦越巧越貧窮姦巧原來天不容富貴若從姦巧得世間騃漢吸西風此言眞佛氏所云頗中於一切特爲揭出喚醒癡迷須至示者

○一件酌賑被火窮民事

照得入春以來風物晴和雨暘時若各安耕鑿大有可期不意三月二十三日夜十五六都內居民失火沿燒多家據黨總陳望稟報到縣隨委捕衙查勘去後據覆一村全毀計九十一竈內眞正窮民陳招榮等四十八家計一百九十七口造冊呈送前來因思時屆春深正東作方殷之候卽使安居無事猶廑不足之憂何堪祝融肆虐一旦室廬什物俱成灰燼是豈爾民人事之不修歟抑本縣寔不徳不能回風反火消弭天災歟在平日稍可過活之家今𨿽慘罹回祿尙能勉彊支吾而實在難以存活之人現在餬口無資安望躬耕力作勢必有廢農時仳離致嘆殊深扼腕爰捐淸俸量情酌賑所有被災窮民陳招榮等四十八家照捕衙冊開丁口數目不論大小每口賑谷五斗內或系鰥寡孤獨驗明倍給合行出示曉諭爲此示仰該黨總陳望火速傳齊被火窮民陳招榮等各正身的於四月某日齊集赴縣聽候本縣當堂按名給賑勿得遲延自悞但爾等遭此一番鞫凶之後更當憂勤惕勵男耕女織毋作非爲毋卽慆淫各守本分以承天庥目下急急盡力南畝以冀秋成有望使家人父子安全如故桑麻雞犬動植依然以恬以熙優遊化日庶不負本縣一片繾綣婆心也特示

○一件驅逐土娼以靖地方以正風俗事

照得人生於世知禮義便不輕爲犯法之事識廉恥自不肯爲辱身之行𨿽至窮極苦果能男勤於耕朝作暮息女勤於織秋薴春蠶夫婦勉力一身苦掙不但可以度日資生且可成家立業何石板路地方離城不遠廉恥道喪禮義風微家家開歇店爲生理人人覓少婦以當壚於是爭妍飾媚不殊倚市之靑樓卽使掩耳偸鈴終類勾攔之碧帽名爲賣飯實系土娼習爲故常恬不知羞風俗敗壞一至於此深可痛恨查該地爲省郡咽喉往來要道有此招淫之巾幗無恥之夫男星羅碁布於其間卽有挑腳兜夫從中說合爲風月牽頭誨淫媒使毋論士夫商賈花迷蝶戀魂斷芳叢卽至解餉差胥色鬼淫魔懾歸歡洞因而近殺引盜悞事廢公無所不至非惟風俗之偸實爲地方之害天臺俗敝風頹各處飯鋪如此者諒復不少除石板路各店巳經責懲取具攺過自新甘結存查外合再出示通行嚴禁爲此示仰該黨總及鄰甲人等知悉示後倘有前項土娼勿自愧悔怙終不悛立卽嚴行驅逐不許容畱本境或有富豪劣衿違禁包囤潛住鄕莊彼則恃爲護身之符此則希网薦枕之利可羞可鄙與行亢院何殊該總保密稟本縣以憑嚴拿盡法究處黨總鄰甲狥隱不舉一體治罪本縣爲挽頹風而成美俗起見法在必行毋視爲泛常噬臍莫及也特示

○一件嚴禁婦女入廟燒香以正人心以端風俗事

照得風俗之惇龐由於人心之邪正故夫象魏懸書始和布令務使士誦於家農耕於野工賈各治生涯婦女均勤紉織安居樂業毋卽慆淫至於聚會燒香男女雜沓久有明禁而彌勒白蓮等教又現在奉旨查拿是入廟燒香之事在男子尙所當禁何況婦女今本縣下車之日詣城隍廟行香偶步入寢宮見有少婦老嫗羣居萃處不勝詫異當經從寬不究外因思臺邑婦女其平日逐隊成行入廟燒香習爲固然但佛在心頭心卽是佛爲婦女者果能恪守婦道孝順舅姑尊敬丈夫教訓子女操家作苦則家庭閨閫卽是佛地靈山縱井臼虀鹽無非極樂世界何必燒香況人同此佛佛同此心而佛又以慈悲爲本方便爲門人果能志心皈禮卽在蓽門圭竇之內未始不可燒香以昭誠敬佛果有知自然降福消災何必入廟乃紅裙翠袖屢來蘭若招提與薙發披緇頻頻相對夫男不以爲恥婦女樂此不疲人心不古風俗頹壞良可浩嘆除現在飭差查察外合亟出示嚴禁爲此示仰通縣軍民人等知悉嗣後無論大家小戶各各戒飭婦女安處家內勤修女工敢有藐玩不遵仍然縱容婦女入廟燒香者立提夫男到案如系民人重責枷示若系衿監罰修學宮該廟住持不行攔阻任聽婦女入廟定用大枷枷號兩个月責四十板驅逐出境決不輕恕本縣爲正人心端風俗起見法在必行毋視爲泛常自貽伊戚也特示

○一件再行嚴禁婦女入廟燒香以養廉恥以挽頹風事

照得婦人女子謹守閨門理之正也乃世風不古習俗波靡婦女樂於冶遊俏糚倩服挈榼提壺玩水遊山朝神禮佛嬉戲於慈云之地雜沓於緣覺之場旣露面而出頭復成行而逐隊忘其所以對光頭促膝而談樂此不疲與赤腳同牢而食逞己艷容飽他餓眼固不必花迷蝶戀魂斷芳叢亦勿論色鬼淫魔懾歸歡洞卽行來一路而道旁之指視幾多輕薄尖唇歸去多時而座上之風流猶費端詳細論於是踰墻鉆穴每爲月下之敲帶水拖泥妄覓慈航之渡廉恥道喪禮義風微夫孰使之然耶更可恨者訪有巨族名門中年嫠婦請來衲子邃屋髙扃朝夕與俱名曰教經經年累月供奉在家子侄不知恥親族不爲怪眞正可鄙可賤可悲可痛若不嚴加禁止將來敗俗安窮前本縣下車時巳有示禁今日久法弛除現在差役密拏外合再大張榜示敢有無恥夫男縱容婦女仍前出外閒遊入廟燒香無論紳衿庶民立刻嚴拏同容畱之住持大板重責枷示通衢至於三姑六婆乃誨淫之媒使風月之牽頭槪不許擅到人家走動並不許僧道擅入人家抄化著鄕約黨總甲長嚴查稟究倘敢容隱察出一並從重治罪如此庶頹風可挽美俗可成要知王化始於閨門陰教秉乎陽教婦人女子有何見識全在爲婦之夫爲女之父者平日時時告以操家之方守身之道講理法習禮儀供箕帚勤紡�嚴內外之分別男女之辧久久自能必敬必戒不難易俗移風則本縣入廟燒香之禁其有關於世道人心不小願都人士各各交相告戒警覺提撕一洗從前積習如子輿氏所云頑夫廉懦夫有立志本縣不無厚望焉特示

○一件查逐不法姦僧以淸佛教以靖地方事

照得釋氏專主虛無窅冥以淸淨寂滅爲教亦得流傳今古相承不墜者蓋以禪衲之中每多髙品焚修證果徳行堪師耳但須堅持戒律恪守宗風始可參憚悟道朝朝而壁夜夜蒲團見明鏡之非臺識菩提之無樹縱使芒鞵踏破惟有水月蘆花總然石缽攜來祇是松風桂露未有態習油腔行同伏莽狂且其貌而能佛氏其心者也今據捕衙詳報華頂僧自明放火廣嚴僧文峯犯姦各情詞到縣批閱之下不勝駭愕夫臺山素號洞天華峯首居名勝安容此誨淫之衲子凶惡之緇流敗壞淸修穢污佛地豈鹿苑琳宮竟爲藏垢納污之所耶深可痛恨查天臺庵寺頗多此類正復不少令飭嚴查驅逐爲此示仰僧會司傳示華頂天峯國淸赤城一切大小寺庵住持知悉各遵戒諭僧眾苦守淸規各安僧家本等倘有干犯五戒行止不端眞世法中之蟊賊佛法中之羅剎許卽鳴官究逐敢再容畱一經發覺除本犯重處外並將該住持及同居之大眾一體盡法究懲斷不姑饒法紀所在剛斷卽是慈悲本縣作護法韋馱正當在此處著力佛果有靈諒亦拈花微笑也特示

○一件曉諭遠近寺僧槪免點冬各安本分事

照得縣令一官俗家人稱之曰父母出家人稱之曰護法其分甚尊其情甚親顧名思義務當息事寧人使之各得其所本縣承乏玆土加意民瘼因革所施巳經略見興除之事未盡猶多卽如闍黎托足於香臺釋子安身於蘭若每屆冬至之時必有點名之舉此輩不念法華經不禮梁皇懺不耕而食不織而衣每年一次到縣聽點何爲不可惟是時當亞歲重陰沍寒風雪載塗奔波非易又須隔夜先來守候未免費用盤纏均屬眼前赤子自當一視同仁何可使布衲芒鞋多此一番苦累耶況乎令璧聯珠履長增慶而合薙發披緇者駢肩累迹雜沓公堂亦甚覺其無謂矣前據萬年華頂等寺稟免點冬巳經準免在案今特槪行免點合亟出示曉諭爲此示仰僧會司知悉嗣後冬至不論遠近大小寺院僧人一槪不必造冊送點以免匍匐守候之苦仍速傳諭各僧務守本等毋作非爲暮鼓晨鐘黃虀淡飯擁蒲團而課靜室禮金粟以向空門堅持一點禪心明澈千江水月敢有帶水拖泥不走恆途大道假安禪而閉戶仍來月下之敲藉托缽以沿門妄覓慈航之渡此眞自投苦海罪孽難消縱緩韋馱寶杵難寬彌勒金繩該僧會抄示徧貼曉諭毋忽特示

○一件嚴禁姦棍違禁煎燒低潮以申功令以除民害事

伏查新例內開凡用銅鐵錫鉛藥煮僞造騙人行使發覺爲首者系民人在本地枷號兩个月責四十板僉妻發往黑龍江給與窮披甲之人爲奴爲從及知情買使者亦在地方枷號一个月僉妻流三千里至配所杖一百折責四十板煌煌功令炳如日星且現奉各上憲三令五申嚴行飭禁莫不凜遵詎臺邑有等不法姦棍利令智昏全無顧忌膽敢煎燒捧底插錫排鉛起龜柳葉劈開等項恣行欺騙入手宛若朱提轉眼卽成烏有致農工商賈終朝血汗幾許奔馳勞碌換來者一旦竟付東流言之眞堪發指今本縣蒞任方新誓必除此害民蟊賊但不教而殺又所不忍除現在密訪嚴孥外合行出示嚴禁爲此示仰闔邑各餅匠知悉嗣後務宜痛攺前非洗心滌慮九色以上方許傾銷兌換如敢陽奉陰違仍然煎燒前項低假潮銀騙害商民一經訪聞告發定照新例通詳治罪本縣決不惜一家哭以貽一路哭也各宜猛省毋致噬臍仍速具不違遵依甘結候查特示

○一件特行曉諭事

照得行使低假潮銀不但干犯王章抑且大傷天理本縣凜遵新例嚴加禁飭原以愛民非以病民今訪聞不法差役如陳科姜顯張標等在外借端囮詐巳經痛加責懲外今當歲暮小民赴積交易必多恐有地棍連結姦胥湣不畏法仍蹈前轍亦未可定合行出示曉諭爲此示仰趕積商民人等知悉務宜恪遵功令保養天和如有存剩低假餅銀速速傾銷行使不得仍前到積哄騙其間或有眞正鄕愚年終出市不知悞用者各該巡役及地鄰黨總只須明白開說令其傾換好銀行使敢有借端詐害及結夥搶奪者許受害之人卽刻扭稟以憑盡法重處決不寬縱至於一種無賴潑皮打降惡棍平時遊手好閒要拳弄棒不務生理一到年終無以卒歲在於熱鬧場中三五成羣故意挨肩擦背尋非生釁機乘眾人耳目不及堤防之際趁手擄掠銀錢搶奪什物蜂擁而來蜂擁而去以致孱懦吞聲飲恨莫可誰何言之眞堪痛恨本縣現在密訪嚴拿爾等各宜攺弦易轍安分守己倘不及早回頭仍然怙終不悛一有違犯立置大法譬如漏脯救饑鴆酒止渴非不暫飽性命隨之勿謂本縣言之不早也特示

○一件嚴禁市儈行使低假餅銀以伸法紀以除民害事

照得天臺低假餅銀最爲民害本縣嚴拿不法餅匠屢經重處飭禁在案然欲禁姦匠之不煎必先禁刁民之不兌蓋兌換旣無則煎燒自絕但兌換行使此種銀兩者大率出於各牙行市儈居多此輩利欲燻心只圖得此中餘瀝又欲博商客歡心所以不顧王章不循天理積習相沿牢不可破鄕愚每遭哄騙啞苦難言今屆絲麥告登將來薴麻繼出小民所賣銀兩藉以完官糧養家口豈容姦牙肆毒致爲民害合亟出示嚴禁爲此示仰四鄕各牙鋪行戶人等知悉嗣後買賣交易其銀兩務必遵照本縣前示九成以上方許指物作價通行使用從前一切低假餅銀槪不許兌換行使統限三日內出具不違遵依赴縣投遞存查倘敢陽奉陰違一經訪聞告發定照新例從重治罪斷不姑寬至於外來商賈攜帶血本登山涉水櫛風沐雨受怕擔驚喫盡許多苦楚無非爲覓蠅頭亦宜各發天良勿聽姦儈唆聳掗搭假銀以傷陰騭夫人同此心心同此理爾等欲以假銀哄人貨物設或他人亦將假銀賺爾貨物易地而觀回頭一想苦也不苦恨也不恨本縣諄諄告戒無非爲通商裕民起見各宜猛省毋貽後悔特示

○一件曉諭煎餅槪準完糧不用傾銷飭令餅匠估足稱準眼同納戶自封投櫃事

照得天臺煎餅一項最爲民害𨿽嚴加禁止無柰行使依然在用鉛餅者以爲向來存剩不得不用在煎鉛餅者以爲民間積下非系新傾交相借口互逞故智此之謂其源不淸其流不塞今本縣特設一淸源塞流之法毋論髙低煎餅槪許完納錢糧合行出示曉諭爲此示仰通縣四民人等知悉速將從前所存煎餅各各賷赴餅匠鋪內不必傾銷止令估足糧紋稱準自封投櫃串袋上用餅匠姓名戳記以憑拆並查閱如餅匠敢有掯勒畱難立卽扭稟從重究處統限十日內收盡低假煎餅如敢十日之外仍然行使者眞乃不法刁棍定行嚴拿盡法重懲斷不稍寬毋違特示

○一件嚴禁錠匠橫惡嚼民事

照得完納錢糧必須足色紋銀柰天臺行使盡是煎餅時銀不得不傾銷上櫃詎姦惡錠匠乘機作祟遇有賷持九七八來傾者分外估折心滿意足方與傾銷稍拂其意卽置之不理遇有賷持鉛餅來傾者必用大鐵錘先行重錘錘下沙屑恃彊掯取入橐不肯付還本人及至下鑪又要侵偸夫餅銀業巳低潮有名少實又加重重朘削小民豈不苦上加苦合行出示嚴禁爲此示仰各錠匠知悉屆今開徵伊始傾銷必多爾等務宜洗滌肺腸痛攺前非奉公守法如納戶持銀到鋪果系足色紋銀無論錠塊不必再傾卽令原銀稱準自封投櫃如非足色須用傾鎔者毋許故意估折恣行偸竊至於餅銀錘下沙屑實時付還本人倘敢仍前肆橫種種不法許受害納戶扭稟以憑盡法重處有犯必懲決不寬貸特示

○一件嚴禁姦徒販米出境以足民食事

照得天臺地土磽瘠產米絕少兼之四面皆山米商不至所以一遇早澇小民卽艱粒食今年幸獲有秋家家多收幾斛谷自宜積貯以備不虞卽有鄕民必須糶米以了公私亦宜在於同鄕共井之中自爲交易庶幾可以本地之米足備本地之糧近訪有等姦徒止圖眼前射利不知深謀遠慮成羣結黨販賣米麥出境絡繹於道每日不下數百餘石因思出境多一石本地卽少一石天臺產米幾何其堪此狼戾爲也況目下相距麥秋尙有半年天道無常雨暘時若難以預必米販出境斷斷不可除差役巡查外合行出示嚴禁爲此示仰合縣紳衿士庶及地方黨總人等知悉貧者當念荒年乏食之苦省喫儉用富者當念鄕井窮人之苦加意任卹各多畱米麥不許販賣出境如有姦牙積販膽敢故違許該地鄰總據實稟報以憑嚴拿重處倘鄰總狥隱一經察出定行一體治罪卽有因完糧而糶本縣久有告示許令挑谷交倉照依時價給串歸農又或有別項急用而糶本縣現在買谷補完春間平糶之項亦只須挑賣官倉照依時價隨到隨給決不短少決不稽遲爾等試思米谷一賣出境再無回來之日若賣貯在倉又可爲將來平糶之計何勿思之甚耶要知本縣此舉爲百姓足食起見各宜凜遵毋違特示

○一件修造戰船巳經詳免特行曉諭以杜指派事

照得天邑向來每值修造船戰在官民則苦事當頭在經差則生意到手各行各鋪各夫各匠無不科派擾累至於封取樟松等木壞人房屋損人墳墓敗人苗稼害不勝言及至押解夫匠物料沿途任意賄放變賣到廠者十不及一因而遲悞船工本官不得不累百盈千吞聲賠累眞正官民交困本縣稔知其獘蒞任時卽備文誦詳請免奉督憲鈞批戰船辦料承修責成知府久經批飭有案仰布政司轉飭遵照等因批行在案今年正值仁字二號水艍船一隻仁字八號大雙篷艍船一隻勇字三號犁■﹝舟曾﹞船半只修造之時惟恐爾民尙未周知蒙憲準免情由仍被不法經差借端指派亦未可定合行出示曉諭爲此示仰闔縣裏民人等知悉嗣後倘有經承差役湣不畏法在外指稱戰船名色派擾行戶苦累小民者許受害之人實時扭稟以憑盡法重處仍俟農隙時詳憲勒石永除錮害特示

○一件禁革軍糧重耗以除民累事

照得一切錢糧絲毫俱關朝廷正供錙銖悉屬百姓脂膏其徵收完納無論大小欵項自當畫一不宜異同致爲民累如地丁一項官設櫃徵收民自封投櫃法至善矣又奉撫憲嚴禁重耗每兩不得過六分遵行巳久罔敢踰越獨有海門衛軍糧一項向例不歸地丁總書經管另僉經承復不設櫃令民自封投納經承在家執戥稱收匯日拆並總兌其火耗繳官加一在外則勒至加一五六甚而竟有至於加二者查軍田每畝額徵一錢四分一釐七毫零其應完之銀不但重於民田抑且重於官田小民旣完重賦又加重耗苦上加苦其何以堪夫軍糧耗羨官比大糧多得四分因而啞口無言由是而經承私收侵蝕由是而百姓拖欠不完其累不獨在民抑且在官此俑不知作自何人至今相沿爲例深可痛恨亟宜禁革以除積獘合行出示曉諭爲此示仰縣屬應完軍糧花戶知悉所有軍田錢糧本縣現在具詳上憲歸並地丁經承經管設櫃徵收革除重耗爾民只須照依大糧一體加耗六分完納自封投櫃取串歸農示後務將名下各年舊欠火速按數赴櫃全完不得任聽經差哄騙私相授受至於該經差當以身命爲重敢有利令智昏仍然重耗騙收一經察出立拏杖斃決不輕饒要之百姓止此膏血本縣此舉無非望爾民得省一分之閒費卽多完一分之正項耳倘敢觀望延挨不爭先輸納是耗重不完耗輕又不完眞乃冥頑不靈定行差拘究比𨿽完必責其無悔特示

●天臺治略卷之五

告示二

◆告示二

一件淸查絕戶糧產以除錮獘事

一件編審屆期特行諮諏利獘以裨益國計民生事

一件禁革編審繳官一切陋規以蘇民困事

一件編審重務開誠布告奉公守法共保身家事

一件曉諭產主速行赴局推收毋得觀望自悞事

一件曉諭零星細戶俱準自行立戶完糧事

一件曉諭自首隱漏免蹈法网事

一件再行曉諭紳衿富室滌慮洗心速行淸丈以遵國法以循天理事

一件勸諭監丈丈書各循天理恪遵王法事

一件曉諭事

一件再行曉諭照依自然界址歸埧淸丈以杜紛更推諉事

一件嚴飭丈量責成以杜舞獘推諉事

一件再行曉諭墾荒人戶速插牌打號丈明畝分歸戶完糧事

一件曉諭頒給淸丈田由事

一件曉諭速行具領由單事

一件禁革加派考試供應事

一件嚴禁在官人役保歇訟犯事

一件開誠勸諭及時完糧早淸國課共樂升平事

一件曉諭百姓速速淸完各年舊欠錢糧無悞急餉事

一件嚴催未完奏後錢糧事

一件勸諭急公完糧無悞正供事

一件京餉急若燃眉兵糧迫如星火勸諭作速淸完官民兩利事

○一件淸查絕戶糧產以除錮獘事

照得有產則有糧有糧方有戶此普天大例也獨天臺各都坊舊有絕戶𨿽多寡不一而苦樂懸殊有人絕產存戶首私行盜賣而糧灑各子戶者有人產盡絕子戶不肯帶澆而包賠獨累戶首者有始而產存繼而產盡戶首硬掛絕戶之疏遠宗族勒完者徵比之期互相推諉蒂欠不完比比皆是深可痛恨合亟淸查以除錮獘爲此示仰各都坊戶首及一切花戶人等知悉示後速將該甲內各絕戶某某產存糧存有田若干完糧若干現在何人管辦某某糧存產盡實有虛稅若干現在何人包賠統限半月內盡數開呈以憑核奪敢有戶𨿽絕而產尙存豪彊占管不行呈明者毋論諸色人等許據實首報查勘得實卽將所首絕戶田地盡行充賞其占管之人治以隱匿之罪法在必行各宜凜遵毋違特示

○一件編審屆期特行諮諏利獘以裨益國計民生事

照得編審大造乃民生休戚所關國課盈虧所系要必其愼其難至公無私或可稍輕民累今奉撫憲飭行淸編舊例利獘之所在作何釐剔如何舉行並荒絕坍糧作何籌補務期因地制宜逐加參酌變通造冊詳覆具見撫憲憂國憂民之至意查天臺田賦錮獘頗多本縣自去年到今每日具呈環稟者不曰飛駕皇糧卽曰丟稅賠糧不曰造冊不公卽曰圖頭獘陷總計不下千紙呼號迫切之狀眞令聞者酸鼻見者傷心此皆前屆淸理時未淸之故也本縣承乏玆土自問毫無意外恩澤及民惟此興利除獘之念刻刻不忘今值編審大事敢不矢愼矢公上以仰承各憲而下以副百姓之望耶但本縣一人之耳目有限且蒞任不久𨿽細加體訪略聞一二慮未周知合亟出示諮訪爲此示仰闔縣四民人等知悉今當編審屆期天臺有何利當興何獘當剔如何立法使無詭寄無隱漏無飛駕無丟陷並荒絕坍糧盡行歸補無賠累一切錮害盡絕之處不論紳衿士庶耆老以及諸色人等果然確有成見許卽條分縷晰明白直陳聽候虛公采擇具詳撫憲立見施行今當聖天子神明英武視民如傷又逢撫憲察納雅言虛懷若谷端本澄源正在此際爾等百姓各抒所見速速隨堂回稟毋得有懷莫白緘嘿於一時受十年之大累自悞以悞人致負本縣一片諮諏善道之婆心也總之心地漧淨則無瞻狥顧忌凡事如此何況編審糧役之重務乎特行布告跂予望之特示

○一件禁革編審繳官一切陋規以蘇民困事

照得天臺地瘠民貧兼之連年荒歉百姓困苦巳極今歲幸獲有秋然而瘡痍未復本縣時廑於懷今屆六十年編審聞各圖派有繳官公禮種種陋規不一其名不一其事卽如各圖書算手名下�有花紅酒禮銀七十二兩夫涓滴所出悉窮民之膏血分毫所入卽官府之贓私況乎時屆大造爾民之費用不知凡幾卽使閒錢不費一文猶慮家衿戶肘疲力難勝若再派繳官陋例是猶病夫方在呻吟而又加之箠楚痛上加痛其何以堪除現在逐項密訪察究外所有各圖書算手名下繳官花紅酒禮銀兩合先出示禁革爲此示仰闔縣裏民知悉此番編審大造務必矢愼矢公以期風淸獘絕不但革除派繳花紅酒禮一項並從前一切繳官陋例盡行嚴禁與民更始敢有不法蠹棍利令智昏湣不畏法仍然指名在外科派轉輾剝削者不論諸色人等許卽據實密稟以憑嚴拿按照新例盡法究擬言出必行各宜凜遵毋違特示

○一件編審重務開誠布告奉公守法共保身家事

照得十年大造有關國計民生其事甚重自宜矢愼矢公所有從前編審一切陋規久經出示盡行革除卽戶丁一項本縣稔悉此中苦累亦經豁免在案但立法不嚴告戒不切種種獘害由此而起小民貽害無窮查爾等現充書算人役俱系有身家要體面之人自宜洗滌肺腸打點精神諸事奉公守法以期獘絕風淸今當開局伊始合行出示曉諭爲此示仰在局任事書算人等及闔邑紳衿耆庶遠近各業戶知悉速速開塡舊管新收田地山塘各項產業匯歸某都辦納情由及歷年累害從前脫隱各獘應控者據實具控應首者據實自首統限半月內赴縣投明以憑察核毋朋名飛詭毋隱漏侵欺毋捏名分拍自取罪戾各業戶仍將本縣稅過印契當堂查驗推收務使本戶親自塡單親自持契到局在局書算人役驗明印契一秉成法實心辦事毋受賄隱獘毋狥情骫法毋怠惰偸安總在本年八月內平編審定報憲以免催提不得狃於前屆積頑陋習希圖六十一年平編六十二年申報致幹法處要知各都田地現在畵圖分撥淸丈刻期可以告竣自必坵坵有四至號號有圖形戶戶有的名不容移坵換段隱漏飛詭今番大造淸理必須逐段逐號逐圖一一對冊查契核明稍有舛錯卽行澈底淸查不容絲毫假借是淸丈所以去淸理之病根而淸理又以搜淸丈之獘竇則丈量大造二項固有並行而不背者自示之後倘敢以身試法作姦犯科一經訪聞告發本縣姜桂性成惟有盡法重懲斷不稍爲寬假爾等若■﹝扌棄﹞身家而圖小利豈不惑乎再有示者據各書算手環庭稟稱革去戶丁則甲內田產買賣無人稽查勢必隱漏等語苐查戶丁向有繳官之費有紙筆之費有幫貼衙門之費有日用盤纏之費一名戶丁非得十數兩不得了事天臺三十六都坊共計戶丁七百二十名約費八九千兩窮民膏血無幾遭此剝削其何以堪是以決意批免嗣後甲內凡有買賣業主俱各速速自行報明印收入戶如有隱漏許書算手查明稟報嚴拿究訊除照律問罪外仍押充當戶丁勿爲本縣言之不早也各宜猛省特示

○一件曉諭產主速行赴局推收毋得觀望自悞事

照得十年編審所以淸理糧賦關系非輕難以泄視今屆大造奉督憲滿撫憲屠藩憲傅嚴飭民間田產務須並歸一戶力行編裏順莊之法以保甲滚催相爲表裏大書特書頒示曉諭是此番編審並非從前具文依樣葫蘆者可比玆五月已終奉憲羽檄交馳嚴催冊籍爾民自當急急印契推收以竣大案何藐抗不遵一任�上憲大聲疾呼本縣諄諄告戒契不稅而糧不收延挨觀望總系土棍姦徒一手把定希圖持柄在手爲作姦犯科之計深可痛恨除各都書算人等現在傳齊深扃局內遵照憲行督令先行順莊查編外合行出示曉諭爲此示仰闔縣有產人戶知悉今次編審之法凜遵憲飭以地從人先歸村莊後編里甲將本人所有各都之產盡數收歸一戶卽在所住之都立戶完糧一人止許立一的名收辦一都不許拍分數名數都以便將來滚單傳催蓋以本村之人滚本村之糧單到如流傳遞甚便示後速將各都田地山塘匯齊赴局驗契立戶完糧統限六月十五日定賦平圖倘有怙終藐玩不來推收本縣亦不復顧問竟於六月二十日掛榜造冊詳憲完案決不因爾等之從違亦遂依回延擱半塗中止也至於違律不過割不稅契者平編掛榜後查察得實衿戶則據實通詳民戶則嚴拿究訊依律問罪田產俱各入官法在必行勿謂本縣言之不早也特示

○一件曉諭零星細戶俱準自行立戶完糧事

照得有產則有糧有糧必有戶此一定不易之理獨天臺鄕野編氓並無戶名一切買賣推收俱系圖頭把持掯勒零星細戶欲自己立一戶名非重費不能往往畏難而中止所以買田不能收辦只得存頓圖頭並老戶衿戶之下非特錢糧任其兜收侵蝕灑派駕掛而且坵段任其移換影射種種獘累不可枚舉此皆小百姓立戶艱難之故眞天臺第一大害今當淸丈業已坵坵有業主適逢大造務使戶戶有的名痛革圖頭永除民害合行出示曉諭爲此示仰通縣裏民知悉凡有田之人或系承分祖業或系自己續置不論多寡卽五分一畝俱準自立戶名完糧示後各各開明田坵地畝坐落土名粘同契據具稟批發本人親領交付總書卽爲入冊立戶敢有畱難掯勒情獘許卽喊稟以憑盡法重處此本縣爲爾民拔除歷來錮獘起見如敢仍蹈前轍不自行立戶完糧卽以欺隱治罪各宜凜遵勿貽後悔特示

○一件曉諭自首隱漏免蹈法网事

照得田地之混淆糧稅之不均至天臺爲巳極旣無魚鱗流水號段細冊復無花戶的名實徵淸冊於是有畔稅換稅之獘有詭名詭寄之獘有包攬兜收之獘有帶虛之獘有花分之獘種種積獘不可枚舉所以富者彊者阡陌連田而膏腴坐擁貧者弱者立錐無地而困苦難支此數十年來之流毒乃天臺第一大病也今屆編審若不徹底淸釐查出隱漏之實糧歸補澆賠之虛稅年復一年害無底止爲今之計非丈量不可本縣現在備文通詳各憲挨都順圖減從裹糧逐一勘丈務使隱者畢現漏者盡出此絀彼盈裒多益寡以期獘絕風淸查田宅律內開載一條凡欺隱田糧脫漏版籍者杖一百其田入官所隱稅糧依數徵納又一條凡將自己田地移坵換段詭寄他人及灑派等項事發到官全家抄沒又新例內開凡進士舉人生員貢生監生隱一畝以上不及十畝者革去進士舉人生員貢生監生隱十畝以上者革去進士舉人生員貢生監生杖一百其所隱田地入官所隱錢糧按年行追若軍民隱漏田地而裏老人等不行查出者責四十板枷號三个月律例霜嚴凜然可畏但本縣有父母斯民之責今番此舉原以愛民若不教而誅反以厲民又所不忍今與爾民約各將從前隱漏等情姑準自首免究合行出示曉諭爲此示仰縣屬軍民人等知悉凡有隱漏灑派田地山塘等項總限一月內速速據實自首止科現在之糧並不追究已往或本人不首而得相容隱之親屬代爲之首者亦準自首律免罪如本人不首而得相容隱之親屬又不爲之首許爾等澆虛受害之民據寔首告得寔除拏該犯按照律例分別究處外仍將出首隱漏之田充賞塡還虛稅萬勿疑畏觀望不前自罹賠累之苦卽地方裏老亦有不行查出之嚴例愼勿通同狥隱到丈出之後甘受枷責之讉本縣承乏以來稍有裨於民生之事無不實力舉行況大造淸丈如此重務更當提起精神通盤打算認眞到底其該行該止一切事宜皆親自斟酌裁定並不假手吏胥亦不稍狥情面所到之處各項動用給發現銀照依時價現買決不派取民間一粟一絲俟丈量告成造冊詳憲永定良規不惟窮閻免不均之憂卽素封亦無偏枯之累倘有豪彊抗法專利而思阻撓狐鼠作姦憑城而滋移換本縣居心似雪執法如山姜桂之性難移冰鐵之而不攺知我罪我固所不問也總之本縣惟知眼前赤子爾等當畏頭上靑天其各凜遵毋貽伊戚特示

○一件再行曉諭紳衿富室滌慮洗心速行淸丈以遵國法以循天理事

照得天臺田賦混淆弱肉彊食富者有產而無糧貧者有糧而無產公庭追比之下鵠面鳩形者囚首叫號傷心慘目此種錮獘自故明以迄於玆相沿已久今當編審屆期若再因循勿爲釐剔竟成江湖日下之勢窮民苦累無所底止是以不敢畏難苟安通詳淸丈與民更始又而稟撫憲謬蒙稱許指示丈量方略飭發官冊官弓逐畝查丈務使坵坵有業主戶戶有的名則知此番舉動乃淸田非增田乃查隱漏歸補虛糧非將虛糧均攤通邑也何紳衿富戶平日止知隱漏欺侵今恐水落石出膽敢成羣結黨四布訛言謂新弓比舊弓短小新埧與舊埧不符今日之施又非淸田乃增田非查稅乃攤稅之說以蠱惑鄕愚百計阻撓希圖中止遂其陰私但爾等席丰履厚當思遵王法以保身家循天理以貽孫子柰何所見之不廣徒有陽貨爲富不仁爲仁不富二語橫於胸臆竟思自己土田妄要他人交稅非惟干犯王法而且大傷天理況天運循環十年消長不一安能富者終富貧者長貧乎且福善禍淫昭昭不爽司馬溫公有云積金與子孫子孫未必能守不如積陰徳於冥冥之中使子孫受用不盡何苦損人利己枉費心機今本縣反復叮嚀此物此志也合再出示曉諭爲此示仰闔邑紳衿耆庶知悉此番淸丈冊系官冊弓系官弓費系官費止查實在隱漏毫不額外加增從前卽有欺隱準其自首槪不深求至其間或有原田而今地原地而今田或有先荒蕪而今成熟先衝決而今開墾或有逼近溪灘時憂水患坐落山坳土系瘠磽各處所只須一一注明本縣履畝親勘得實定當設法調劑處置得宜而後卽安其區總公正丈書算手等役如有受賕骫法伸縮弓口作姦犯科許諸人據實首告以憑嚴拏盡法重處斷不輕貸要知本縣一片熱腸通詳淸丈原爲臺民除害豈肯偏執己見反爲臺民貽害抑貧富皆我部民非有抑富縱貧之念總不過盡其在我而巳𨿽官斯土原如傳捨籠鶴攜琴未知將來又在何處但現在此邦不得不認眞做去所謂圖大事者不顧小怨興大利者不計小害也爾等其各翻然悔悟速遵前示條約事宜各各丈明以無負上憲曁本縣繾綣民瘼之意倘有怙終不悛恃頑阻丈本縣定操三尺以從事其無悔特示

○一件勸諭監丈丈書各循天理恪遵王法事

照得尺地莫非王土一民莫非王臣而其間吉凶悔吝消長乘除莫不有天焉以主之是故皇上奉天承運尊之曰天子縣令奉天子命以臨民稱之曰天吏百姓遵王法而率由名之曰天民惟天有网盡你何如算計每每自投其网躲避不得哄騙不得所以順天者昌逆天者亡的是至論今天臺田賦混淆弱肉彊食積百餘年窮民怨气鬱結日久將來豪富必有天殃本縣不忍爾等遭此鞠凶通詳淸丈一以舒窮民之怨气並以消豪富之天殃所以任怨任勞任費竭盡心力籌劃經營務求無憾而後卽安恐耳目未周聞見未廣復托通縣紳衿分都監丈滿期共矢淸白底於獘絕風淸詎意奉公守法者固不乏人而作姦犯科者正復不少訪聞有等監丈丈書狼狽爲姦偸天換日或欺弄鄕愚肆行嚇詐或勾聯土棍恣意行私將有作無以多爲少指田作地移熟爲荒甚至攺換圖冊伸縮弓口妄奪善良之世業彊爭開墾之田塘舞獘多端難以枚舉若不提起精神加意淸釐非特有始鮮終難免後人之口實抑思上憲破格垂靑咨題畱任何等傾心委托顧乃從事■﹝禾莫﹞稜依回塞責不上負皇恩而有辜憲徳乎不下負百姓而且獲罪於天乎用是瞿然不敢合行出示勸諭爲此示仰各都丈書並監丈人等知悉各各放出天良凡田地山塘務須一一照畝秉公丈明編號入冊不得狃業主之情而受業主之賄囑狥私廢公並不得欺淩無用之業主婪贓夥詐在各業主宜思從前隱漏旣已槪免深求目下自當盡數報出毋隱漏絲毫倘言者諄諄而聽者藐藐怙終不悛仍蹈種種前轍一經本縣訪聞勘實定行大法究處斷不姑寬卽或徼幸一時苟免官刑日後必遭天譴夫本縣乃已去之官又無田產室廬姻婭宗黨在於天臺猶櫛風沐雨戴月披星殫精竭神不辭勞瘁認眞爲爾百姓何爾等於桑梓之地父母之邦共井同鄕非親卽友反利令智昏受賕骫法不循天理不顧兒孫殊不可解稍有人心者斷斷不爲總之頭上有靑天天网恢恢疏而不漏人可欺天不可欺明明在上甚可畏也特示

○一件曉諭事

照得天臺田無冊籍賦無花戶田賦混淆窮民困苦難堪今值編審屆期不得不通詳淸丈與臺民爲更始之計但恐不法之徒舞獘作姦借端科派除酌定條約十二事外又每都捐銀一十兩谷五十石令黨總具領以爲人役工食之需俱經大書告示曉諭在案所有區總都總公正知識丈書人等於正月初四等日業巳傳點給弓飭令開丈詎本縣因公赴省有等不肖紳衿平日任意侵占隱漏詭寄包攬今恐水落石出輒敢四布流言或云弓步大小不齊或云並無魚鱗細冊或云所捐銀谷要追百計阻撓希圖中止此種刁風本縣身爲民牧豈肯壅於上聞不亟爲窮民請命乎是以將種種情由面稟撫憲極蒙稱許親示丈量方略諭令速行如有光棍阻撓立拿解究又奉藩憲查發司庫所存天臺縣魚鱗號冊一百六十七本弓式一把給本縣領回上憲如此認眞爲民本縣敢不仰體寔力舉行耶合亟出示曉諭爲此示仰各都黨總曁紳衿耆庶知悉速速赴縣具領供應銀谷立刻查丈一切效力人役每日各給蔬食二餐酒半觔務必奉公守法逐坵淸查毋許狥私廢公敢有勢豪攔阻及伸縮弓口訪聞告發立卽通詳嚴究決不姑寬至於富家巨室從前有欺隱田地俱於本月某日爲始定限半月內準其自首並準得兼容隱之親屬代爲之首止科將來之糧並不追究已往不必遲疑不必畏縮自示之後倘再怙終欺隱藐抗不首到得當官丈出則按律治罪斷斷難逃矣各宜猛省毋致噬臍特示

○一件再行曉諭照依自然界址歸埧淸丈以杜紛更推諉事

照得天臺田賦混淆皆由埧冊之不淸卽康熙四年丈量不過依樣葫蘆抄謄舊本所以紊亂乖張全無頭緒莫可稽查今番淸丈每都照依溝渠道路山隈天地自然之界址分圖分丈巳經出示曉諭在案柰從前埧冊不依自然界址割裂定圖者頗多如一界內田地本系十三四都而插入十五六都者有之或系一四都而插入二三都者有之犬牙相制繡壤相錯以致彼此互相推諉觀望遲回反致遺漏亦未可定合行出示曉諭爲此示仰區總以及公正知識丈算人等知悉務要照依自然界限定埧如一界限內而有兩都田地只須注明某號向在某都打號今歸某都字樣以便酌核毋得拘定從前號數致滋獘竇總之一都有一總圖總號有一零圖細號總算合縣共有若干圖形若干號數若干畝分匯算定都另造淸冊詳憲存查其向來舊冊槪置不用爾等各宜凜遵照示速行毋得玩違致幹未便特示

○一件嚴飭丈量責成以杜舞獘推諉事

照得淸丈一事已奉藩憲轉奉撫憲飭查司庫所存天臺縣魚鱗號冊並弓式給發本縣親自領回查丈除現在出示曉諭闔邑紳衿耆庶外合再示諭區總都總公正丈書知識黨總人等知悉各宜盡心在事上緊查丈又須各出良心實力淸丈如弓步有舛錯責在都總丈書丈書有懶惰責任公正知識稅積有長短責在區總各役有怠玩及不到地責在黨總至丈過之田地須開明弓口號數業主姓名具單報縣以憑核對司冊其間或有先田而今地先地而今田者亦須據實一一注明以憑按圖親勘定奪各宜凜遵毋得玩違致幹法究須至示者

○一件再行曉諭墾荒人戶速插牌打號丈明畝分歸戶完糧事

照得此番淸丈一以釐欺隱之獘一以淸包荒之苦原以利民非以擾民所以向來一切隱漏俱準自報入冊歸戶完糧並不追究已往業經三令五申出示曉諭在案昨本縣親詣老鼠嶺地方踏看墳山一路新墾田地甚多一處如是自必處處如是具見我民盡力耕農遊惰鮮少不禁心焉色喜隨指問新墾地一坵系何人執業並無承認再三細詢方據土人稟復是徐姓所墾當卽諭令徐姓插牌打號歸業外因思其始而不來承認之故蓋恐追究從前隱漏不無疑畏相乘故爾趦趄嚅囁耳諸如徐姓之類諒必所在多有但此荒蕪田地胼手胝足不知費幾許血汗火耕水耨不知用多少工夫方得成熟眞是勤苦務本之好百姓使果人人如是將見邑無遊民野無曠土本縣方將獎勵之不遑豈忍以前此不行開報升科遽奪其業使有向隅之泣耶合再出示曉諭爲此示仰縣屬開荒人戶知悉凡所開墾無論有主無主畝多畝少遠年近月或地或田槪行赴縣報明插牌打號丈明歸戶從前卽有隱漏旣往不咎不必遲疑不必畏縮內中或系有主之荒從前拋棄任其蕪穢不治今見他人墾熟原業主出而爭執者許該開墾之人立卽據實具稟以憑親勘酌奪要不使勞者反失而逸者反獲致惰民得志而勤儉吞聲也特示

○一件曉諭頒給淸丈田由事

照得天臺田賦混淆弱肉彊食本縣通詳淸丈現在舉行自必坵坵有業主戶戶有的名查出隱漏之實糧歸補攤賠之虛稅窮民從前錮累將來可以屏絕矣然而天臺惡俗又多盜賣之獘有一產兩賣甚有三四賣者非機乘初賣轉騙他家卽田仍已種任意疊售抱租曲蓋又或土豪富室婪田湊錦明知業落他人故出重價甜誘原業主或原業主之子侄弟兄倒提年月執契收租彼業我管我種彼收倚彊淩弱恃眾欺孤抱牘盈庭殆無虛日今淸丈之後不可不設田圖由單以杜種種獘害業將頒給田由情因通詳各憲現在鏤板刷印俟丈後示期赴領外合先榜揭單式出示曉諭爲此示仰三十六都坊紳衿耆庶各產主知悉一俟淸丈事竣每坵照依鱗冊繪具圖形塡明號數弓口四至坐落土名業主姓名一坵一單上蓋縣印頒發本人領歸收執一人各立一戶自行完糧其一切老戶寄戶朋戶盡行革除嗣後永斬葛藤不許告我告贖再起風波管業以由單爲憑買賣以由單爲據如管業無此單卽系隱漏侵欺買賣無此單卽系盜買盜賣事發之日定行按照新例從重治罪斷不姑寬總之此番查丈務期獘絕風淸爲天臺窮民拔除世累本縣不日減從輕騎按都抽丈爾等有產人戶不必再存欺隱念頭貪小失大丈書人等亦不得作姦犯科以身試法各宜凜遵特示

○一件曉諭速行具領由單事

照得天臺田賦混淆今詳憲淸丈巳除欺隱飛詭之獘再行頒發由單以杜侵占盜賣之害業經通詳各憲並出示曉諭在案今亟揭示由單式樣使爾民一體恪遵具領爲此示仰通縣產主知悉本縣現在捐資刊刷由單一俟丈量事竣每坵照依鱗冊繪圖塡號注明弓口四至一坵一單蓋用印信給產主領回收執買賣管運俱以由單爲據倘有抗違不領者如旁人查實出首卽將不領由單之田地充賞如系原業主察出舉報不論遠年近月所賣俱許半價回贖其半價仍行照律入官充餉法在必行要知此番查丈務期徹底釐剔獘絕風淸爾區總丈書並業主人等卽使用盡心機朦蔽一時田地終非己有禍害波及眾人其各洗心滌慮提起精神速速秉公查丈刻期告竣毋忽特示

○一件禁革加派考試供應事

照得臺邑連歲不登今年又遭亢旱小民困苦巳極本縣承乏斯土撫綏無術正在中夜起坐惄不自安之際玆準前署縣顧移送交盤各冊前來內有本府在縣考試並學憲考試供應銀兩加派各都差追抵補不勝駭異因思目下新舊錢糧奉憲催徵催解急如星火百姓辦納正供尙爾艱難何堪額外派徵苦累爲此示仰闔縣士民知悉所有前署縣差追各都考試供應銀兩盡行豁除免追敢有不法差胥結連地棍仍然借端指派私收分肥許爾民卽刻據實赴縣具稟以憑嚴拿重處斷不姑容特示

○一件嚴禁在官人役保歇訟犯事

照得本縣系出新安家居郎步自童年束髮授書晨昏定省凜遵行矩言方之嚴訓迨徼幸釋褐以來過庭時而命耳提惟以潔己愛民爲兢兢今承乏天臺就道之日母氏執手叮嚀曰爾其行矣仰附先哲後塵入官伊始務絕苞苴謝請托庶上不負朝廷下無違義方之訓本縣跪而識之不敢忘蒞任以來繩趨幅守時切冰淵之懼案無大小一秉理法矢公矢愼躬親裁度毫不寄耳目於經胥置腹心於親友不料有湣不畏法之蠹書徐象幹光棍倪建章大膽撞歲招搖業經訪聞得實盡法重處矣今訪得尙有不法經胥違禁招畱四鄕有事人犯或原呈或被告在家保歇深可痛恨除現在密訪嚴拿外合行出示嚴禁爲此示仰闔屬軍民人等知悉凡本縣聽審詞訟俱於原差帶到人犯唱名之後當堂披閱原捲是非曲直據理按法臨時剖斷絕無成竹內外人役從不假以事權爾民諒有見聞嗣後如犯事在官有理沒理只須靜候審斷不得往投衙役爲歇家徒爲此輩影射如敢故違察出先責後審其從前審過案件或有無知悞被騙去銀錢者許卽據寔指名具稟以憑嚴究追給原贓被騙之人卽準自首免罪並不治以以財行求之例爾等萬勿顧慮觀望不前至於在官各役當念身命爲重速速奉公遠禍倘仍然保歇訟犯者重則立斃杖下輕則分別遣配斷斷不爲稍寬以骫三尺各宜猛省勿貽後悔特示

○一件開誠勸諭及時完糧早淸國課共樂升平事

照得聖朝新例最重錢糧官府以完欠定殿最百姓以完欠別良頑是故解不及分數自院

司以至府州縣分別罰俸降職完不及分數自紳衿以至庶人分別褫革究儗煌煌功令炳如日星凜然可畏本縣冰蘗自持忠君愛民乃平日讀書素志今承乏天臺除授之日稔知此邦僻處山陬民貧地瘠兼遇今夏亢旱爾民度日維艱一路出都刻刻以地方休戚爲念長接人役一到卽以成災不成災是問幸邀天心仁愛默佑我民本縣甫下車甘霖大沛𨿽然幸獲有秋然凋瘵之餘瘡痍未復且脂膏有限物力無多若新舊錢糧一旦遽行迫切追呼恐爾民難免仳離之嘆本縣痌瘝念切是以七月蒞任以至八月其各年各項錢糧屢奉上憲羽檄疊催總不忍開徵甚至奉有催科乏術不職已極之嚴檄亦甘任受無辭無非爲爾民計也柰今京協餉銀大部行催急如星火而省倉兵米立等支放旁午軍需萬難遲悞此上憲大聲疾呼催徵催解良非得巳爾等分屬子民自宜以朝廷正供爲重及早輸將以赴定限若冥頑不靈抗不輸納喫緊錢糧將何湊解勢不得不按戶差拘按期追比到得此時錢糧究竟要完豈不徒遭鞭朴徒費閒錢諺云若要寬先完官爾等何不回頭一想今本縣因公在省所有各年錢糧巳檄發捕衙比追外合行出示曉諭爲此示仰合邑裏民花戶人等知悉趁此收成之際速將戶下新舊應完銀米依限照數淸完官省徵比之繁民免追呼之苦差胥不擾婦子無驚優遊化日豈非升平樂事倘積頑成習仍然觀望不前定行按戶嚴比欠數少則枷責本人欠數多則並拿家屬斯時情卽宜衿法無可恕本縣縱有父母斯民之念斷不能爲不率教之子弟稍爲寬假也至於紳衿士子平時讀書自愛將來出身加民自能仰體此意踴躍急公以爲齊民表率諒無俟本縣之瑣瑣也特示

○一件曉諭百姓速速淸完各年舊欠錢糧無悞急餉事

照得五十八年以前民欠銀米非系奉文抵補郎令虧空卽系覆參限滿事在燃眉現奉藩憲差提不容稍緩至五十九年分銀米奏銷在卽現發簽催俱屬萬分緊急今查核各年民欠銀米尙有一萬一千有奇開徵兩月竟無完納不但喫緊錢糧無可湊解卽奉撥二三兩月臺寧二協兵糈將何兌給合行出示曉諭爲此示仰闔縣各欠戶知悉所有戶下未完各年銀米統限十日內掃數淸完立等湊解敢再抗延定按戶鎖拿欠數少者枷責押完欠數多者本身解憲究比家屬監追近奉新例錢糧考成最嚴最切又奉撫憲嚴檄申飭本縣斷不肯代爾等抗糧頑戶受過務必嚴限比追不完不巳不全完亦不巳也但頑戶敢於歷年拖欠者半由於經承坐書之舞獘半由於總催圖差之賄捺今爾等各宜洗滌肺腸打點精神辦完公務倘敢逞從前故智一奉上憲檄催本縣惟有拘經承坐書差役家屬監比將本身解憲申請從重究處而已到得此時身家性命豈不危如累卵耶要之舊欠銀米拖欠到今該完不該完該催不該催請各三思勿貽後悔特示

○一件嚴催未完奏後錢糧事

爲查五十七年未完地丁錢糧撥充京餉疊奉上憲嚴催急如星火本縣因念爾民今年蹇遭亢旱之後秋成歉薄物力維艱是以七月蒞任至今不忍遽加嚴比屢次出示勸諭設法輸納至再至三不啻唇焦穎禿詎爾等未悉苦衷漫不關心當此餉銀旁午之時而五十七年未完地丁尙有三千七百兩有奇儲米八百石有零一任大聲疾呼苦口勸諭總然褎如充耳完納無幾喫緊錢糧無可湊解勢必坐悞豈非有意抗頑貽累本縣耶合再出示曉諭爲此示仰三十六都坊花戶人等知悉速將戶下未完五十七年分銀米定限月內掃數全完以便拆並湊解但查各都欠數大約細戶有限紳士較多爾紳士讀書有素自知愛鼎當必急公爭先以爲齊民表率使本縣得免催督之煩餉銀無悞則相成之雅於賢紳士實有厚望焉倘或言者諄諄而聽者藐藐仍然抗欠不完紳士定差孤貧坐催並拏家屬究比頑民枷責押候全完釋放斷不稍爲寬假須知國賦爲重功令可畏催科之法要非得巳此爾等有負本縣非本縣不卹爾等也眾紳士其共諒之爾百姓其共勉之特示

○一件勸諭急公完糧無悞正供事

照得地丁錢糧四月完半九月全完此定例也其儲米一項乃旁午軍糈不容遲緩至於漕項例系來年預徵本縣稔知上年收成歉薄物力維艱是以去冬𨿽奉上憲嚴催竟不設櫃開徵爾百姓須知國賦爲重且當念本縣一片撫卹婆心到得今年自宜將本戶應完銀米照限輸將方不失子民之誼乃屆今四月新糧正當完半之時舊糧趕解奏銷之際不但司道府憲羽檄交馳而且差人坐守新舊餉銀立等起解再臺協省倉兩處兵米急如星火柰何本縣因公出境委衙查比完納寥寥旁午急餉將何湊解豈不坐悞但思春三二月系靑黃不接之時或者急公有心實因無力非盡出抗頑之故所以本縣旋署尙不忍據行嚴比今值孟夏春荒已過絲麥將登各宜省喫儉用不要花費及早完糧毋論多寡勿拘限期源源完納積少成多就可完足以淸年額在官得以依期解給在民得免差拘責比豈不兩得其便豈不各自安心爲此示仰闔邑花戶人等知悉毋任衿棍兜收侵蝕毋信經胥哄騙捺擱各各賷銀親身投納完得一分之錢糧卽少一分之累墜果有急公十分全完者該承逐戶開稟定行當堂給賞菓酒鼓吹導送以昭獎勵若仍然不完此屬眞正頑民定行差拘鎖押比追完日仍行枷號示眾此爾等自取其辱非本縣不教而誅也各宜凜遵特示

○一件京餉急若燃眉兵糧迫如星火勸諭作速淸完官民兩利事

照得撫字乃居官之首務而催科又奉職之先徵撫字要寬催科須猛二者不可得兼此州縣官之所以難做也本縣忝爲民牧素性慈祥自當專心撫字以遂本懷柰錢糧一項爲功令之所束縛一毫不能寬假𨿽有仁心難以遽施而天臺百姓又疲頑成習非嚴猛不行必藉鞭朴以行其慈惠憶本縣上年蒞任時目擊民貧地瘠兼值旱荒所以所舊錢糧寧受上司之呵叱槪從寬緩至本年五月初旬奏期已屆一任諄諄告戒大聲疾呼總然褎如充耳完納寥寥勢處無可如何不得不上緊追徵按欠查比頑民鎖押頑衿詳褫此非本縣好爲是迫切也實爾等之自取耳迨本縣奉取入闈惟恐差胥借端需擾卽出示停比諭令源源完納滿擬今歲雨暘時若五穀丰收自然輸納孔多何期至今十月全完之候所完尙止二分是緊急京餉傍午兵糈將何湊解乎查邇來新例森嚴奏銷法重錢糧不完無論紳衿盡行褫革究擬其在小民更不必論從未聞有因逋賦而辱身能愬冤於上雪憤於朝者可見錢糧之完與不完關爾民自己之禍福若州縣官迫於考成果盡力追比亦不得不完畢竟欠難而追易也爲此開誠再行曉諭士庶人等其各仰體本縣勸勉一片婆心將所欠應完錢糧速行設法淸完倘再趦趄不前貽累官府本縣不日限期查比期於必完勿再視爲泛常自貽伊戚也

●天臺治略卷之六

告示三

◆告示三

一件嚴禁賣休買休以申功令以正風化事

一件場期伊邇特行曉諭停催舉子名下錢糧以襄盛典以宏作養事

一件曉諭完糧花戶分別多寡傾銷便民輸納事

一件曉諭禁革戶首事

一件苦口勸諭及早完糧以濟急餉以免追呼事

一件嚴飭照單挨次滚催以杜頑戶作姦混獘事

一件曉諭蠶絲估價完糧便民輸納事

一件曉諭緩比事

一件曉諭減耗徵收事

一件嚴禁富戶掯找掯贖刁民告找告贖事

一件勸諭買產人戶速循天臺舊例了根找絕以斬葛藤以淸案牘事

一件丁米巳經分案通詳請除天臺之積困特行曉諭靜候憲批事

一件捐貲建造義倉並無擾累特行曉諭事

一件申嚴賭博之禁以遵功令以靖盜源事

一件開誠曉諭賊窩自首免罪反邪歸正以安地方事

一件嚴禁輕生以全民命事

一件勸諭及時廣種二麥以裕國課以足民食事

一件勸諭富室封印後緩取租債使窮人共樂升平事

一件勸諭富室歲暮善取租債以蘇民困以保天和事

○一件嚴禁賣休買休以申功令以正風化事

照得夫婦爲人倫之首從一而終古之制也臺邑水秀山明自必民風朴茂共惇古處不意竟有敗類男女踰越防檢不顧綱常喪心蔑理夫視妻爲行貨貪得銀錢棄如敝屣妻視夫爲傳捨罔知名節別抱琵琶隨有一班無賴棍徒從中設局引誘賣休買休撮合烹肥稍不遂意輒唆聳前夫以活拆生離訐告不休甚有不顧臉面之親族平時不爲防閒訓化不能憐卹周濟使不肖之子到得賣妻地位反藉此居奇掉臂扛幫刺刺投詞殊不知其是何肺腸也風俗頹壞至於此極本縣躬膺民社必除此惡習以肅倫常合行飭禁爲此示仰闔邑地方黨總人等知悉凡都坊中如有前項無良夫婦並漁利媒棍娶賣情眞該鄕老裏鄰苦口勸阻不聽許據實報明以便嚴拿重究男女媒棍並知情故娶之人各依律問罪決不輕饒休婦歸宗財禮入官充餉如鄕地黨總受賄隱匿不報一經發覺並提重究其中若有情罪可惡犯幹重大者定以略誘通詳按照新例治以重罪至於嫪毒之夫不務生理餬口無資將妻女立契典雇與人此種行徑廉恥全無與禽獸何異現奉撫憲嚴行飭禁敢有違犯訪聞得實立拿大法究處斷不姑寬本縣爲綱常名教起見思欲力挽頹風故不憚反復開諭爾等具有心胸各宜猛省交相勸戒務必家諭戶曉共惇倫教勿視爲尋常套話也特示

○一件場期伊邇特行曉諭停催舉子名下錢糧以襄盛典以宏作養事

照得新舊錢糧急如星火無論紳衿士庶槪行差拘摘比法所當然但今時屆賓興槐黃逼近正多士斂气凝神摩厲以須之候每當操觚握管定然慘淡經營若心分則亂气擾必淆本縣爲諸生時白鷺洲前三度含毫拂紙桃花潭畔十年數墨尋行此中艱苦實親嘗而稔悉之因思古人滿城風雨近重陽之句爲催租人所阻至今猶有餘恨作詩且然何況作文目今節年銀米𨿽然緊急本縣要不忍以諸生臨場靜養功夫爲催科撓亂竟使一課縈心遂致三年屈首合行曉諭報名以便停催爲此示仰本邑科考優取應試眾文生員知悉立將各名下每年未完銀米淸數據實投稟以憑開單示諭圖差盡行停催統俟場後歸結至內有或系戶首卽將甲內畸零子戶寔名寔欠逐一開明細帳粘稟本縣票仰圖差催追庶爲公私兩盡各宜速速報名毋得遲違自悞倘有錄科無名且並不鄕試捏稱赴省錄遺混稟希圖一體停催者除不準外仍行罰催頑戶以儆此本縣仰體朝廷作人盛典加意斯文格外鼓舞爾多士亦宜寧神靜思共惜分陰爭自濯磨以際昌期毋虛本縣一片優卹屬望婆心也特示

○一件曉諭完糧花戶分別多寡傾銷便民輸納事

照得上納錢糧必須足色紋銀毋許靑潮而天臺又行使餅銀更爲低假完糧花戶傾銷投櫃勢所不免苐銀入匠手傾銷旣要火錢復偸成色核算起來卽屬好銀亦須折耗何況低銀且銀數多者折耗幾分尙在不覺若爲數無幾奚堪更有折耗是窮民巳苦而傾銷爲益苦合行出示曉諭爲此示仰闔縣完糧大小花戶知悉嗣後完納錢糧一錢以上者仍照舊例外若零星小戶完銀不過數分未及一錢者只須足色紋銀塊頭卽可完納不必傾銷或完制錢亦可蓋小民膏血有限錙銖就是性命省得一釐之耗折便多完一釐之正供本縣曲體人情便民輸將起見各宜凜遵毋忽特示

○一件曉諭禁革戶首事

照得徵比錢糧務將眞正業田花戶按照實該銀米額數催輸此一定不易之章程也不意臺邑飛灑詭獘極多按其名則是核其實則非以致各年銀米逋欠累累本縣稔知其獘是以令爾等戶首開送甲內眞正花戶實在丁田確數查核以杜冊書飛詭隱漏移甲換乙之獘按戶催輸倘有恃頑不納按欠摘比不過要爾等開送確數原不責成爾等追糧是本縣除姦剔獘一片婆心何爾等不察悞認變圖頭爲戶首訪聞在外驚疑傳說合行明白曉諭爲此示仰各都坊戶首知悉爾等速將甲內花戶田畝寔數星速造冊呈送並將五十八年分省差便民各單前去分發各戶按限完納只此造冊分單爾等之事已完至追比錢糧本縣自當摘比欠戶決不責成爾等以愛民而反累民也特示

○一件苦口勸諭及早完糧以濟急餉以免追呼事

照得地丁銀米定例開載俱限九月內全完倘有恃頑抗欠無論紳衿百姓卽行通詳究擬新例何等霜嚴今已十一月中旬自當掃數全完詎料查核本年地丁完數甫及五分而儲米欠數竟是六分以上不勝駭異夫京協二餉急如星火至於儲米系旁午軍糈更不容緩再五十五六七等年未完銀米均關上憲年限考成現在羽檄交馳差提絡繹本縣深念今夏亢旱百物凋耗秋收歉薄若新舊錢糧同時開徵嚴加追比恐爾民剜肉補瘡餬口無資仳離致嘆是以緩徵停比前到省之日卽將爾民艱苦情形面稟院

司各憲今旋署以來不事追呼爾民踴躍輸將爭先投納具見愛戴深情共惇古處猶是好百姓本縣又將爾等近日急公情形稟達上憲滿望源源完納竟可不必開比得以歲內全完何期事與願違查閱近日日報完數仍復寥寥因思歲前爲時無幾倘再拖延喫緊錢糧將何湊解爲此示仰三十六都坊花戶人等知悉須仰體各憲天髙地厚之恩祇爲錢糧起見目今京協二餉大部行文立等起解礙難遲悞故爾催徵催解此上憲之不得已也爾民務期將戶下應完銀米及早勉力歲內全完趕解急餉不致愆期是本縣無悞考成卽爾等得保身體若仍前冥頑不卽完納定行簽拿正身差拘家屬立限嚴比此𨿽非本縣初心但事關糧餉又本縣所不得已也完與不完孰得孰失爾百姓其細思之特示

○一件嚴飭照單挨次滚催以杜頑戶作姦混獘事

照得本年分錢糧現奉藩憲發簽催提急如星火本縣凜遵憲行發單滚催定限十日內呈繳詎逾限日久並無一單全完隨摘拏匿單頑戶究比查閱滚單見上首尙未淸完公然置身事外反是次戶執單聽比明系衿棍作姦欺弄鄕愚撓亂成法悞課累民深可痛恨合行出示嚴飭爲此示仰合縣花戶人等知悉滚單傳到立卽照依單開銀數親自賷單赴櫃自行投納其完串名姓必須與滚單姓名相同卽有糧未過戶者必要開寫某人代某人字樣將串同單赴房核明蓋用全完圖記滚交下首下首須看明上首有全完圖記者方可接受挨次滚催不許攙前落後如上首未完下首不得卽行混接自幹罪戾但本縣此舉不過爲淸國課儆姦頑起見並非爲爾等經承做賺錢張本凡納戶賷同單串到房核對如果銀數名姓相符卽與用記給令滚催如敢故意畱難掯勒需索分文許被害納戶扭擒喊稟查訊得實立斃杖下至於該戶所完銀數下須注明幾百幾十幾號以便查對流水倘得受頑戶銀錢以欠作完及影射趙甲完串朦朧作錢乙完數者察出除枷責革役外仍鎖押追賠斷無寬假各宜凜遵毋忽特示

○一件曉諭蠶絲估價完糧便民輸納事

照得新舊錢糧奉憲差提急如星火今絲麻告登且經減耗爾民自宜及早淸完以濟急餉詎意完納仍復寥寥任催罔應因細加察訪始知蠶絲價賤銀低而且無人收買之故本縣特爲便民之舉蠶絲俱準估價完糧合行出示曉諭爲此示仰三十六都坊納戶知悉不論舊稅新糧果有蠶絲許卽賷持赴縣令牙行秤估每絲一觔準作正銀若干給串歸農不事守候不煩追比錢糧巳完豈不官民兩便至於減耗徵收無非欲爾民省一分之火耗卽多完一分之正供此本縣一片撫卹婆心滿望踴躍急公何期冥頑成習耗六分不完耗四分亦不完任意抗逋深可痛恨今再與爾民約統限五月初十日爲期如果能限內來完者照依前示減耗交納一經違限不但痛加追比仍照舊徵收此爾等有負本縣非本縣有負爾等也完與不完孰得孰失其各熟思之特示

○一件曉諭緩比事

照得京協二餉急如星火奉憲羽檄交馳催徵催解不得不立限比追今本縣奉取入闈憲飭錢糧委捕衙徵比限三日一報何等嚴切但念天邑收割頗早今屆八月正爾民刈獲之時且天邑衙役最窮最惡機乘本縣公出借催糧爲名橫索牌錢苦累爾民亦未可定合行曉諭緩差帶比爲此示仰闔邑裏民知悉務宜仰體本縣緩比一片婆心將名下所欠錢糧源源輸納俟本縣回縣折並批解毋因緩比不完坐悞正供至於違禁充當圖頭包攬橫抗之生員徐士英範有章等十二名巳經通詳咨革立拿監追按律擬解並查此外如有包攬抗糧亦速通詳究擬在案除徐士英等現在拏究外爾等未經入詳之逋糧各生當速速回頭立將名下新舊未完銀米掃數淸完倘仍然褎如充耳頑抗不納定行徹底淸查一並造冊通詳噬臍莫及勿謂本縣言之不早也特示

○一件曉諭減耗徵收事

照得本縣承乏天臺幾經兩載自問毫無功徳及民夙夜黽皇時深兢業謬蒙總憲垂靑聖恩浩蕩破格行取又蒙院

司各憲俯順輿情特疏題畱新舊交代此眞非分榮施出於意外然而受恩愈重則報稱愈難惟有堅矢冰操不負我君不負我憲不負我民而巳苐思任事一日卽有一日之干系卽關一日之考成目今時屆奏銷錢糧火急且值各年各項淸查歸欵之際按欠追徵勢所不免幸今二麥登場蠶絲告竣諒我民自必爭先完納以濟急餉但我民旣有急公愛戴之深情而本縣不克曲體我民之隱念撫衷自問能不歉然所有一切新舊錢糧槪行減耗徵收合亟出示曉諭爲此示仰闔縣紳衿耆庶人等知悉從前火耗奉憲每兩六分今再減二分無論新舊一體完納爾等花戶速速掃數全完不必觀望倘際此絲麥告登之時仍頑抗不完本縣爲功令所束縛縱欲寬假勢不可得惟有詳憲委員拘比到得此時耗不能減撲責隨之錢糧究竟要完孰得孰失爾民其熟思之特示

○一件嚴禁富戶掯找掯贖刁民告找告贖事

照得大律開載凡告爭田產但系五年之上並𨿽未及五年驗有出賣文契是實者不許再贖告詞立案不行至於找價一項現奉撫憲通行飭令勒石永禁催取碑摹煌煌功令炳若日星曷敢違抗但此一賣不容再贖一價不許再找乃據他處之契明價足者而言若在天臺則有難以一例施行者天臺田土交關有正必有找有賣契而無搗根不許推收過戶所以買賣時立契成交買主故意畱難短少價值以存日後搗根地步賣者急於求售姑且忍气吞聲以爲將來翻騰張本惡習相沿巳久是從前大小一切田土買賣若不分巳絕未絕槪以不贖不找之法繩之在買者坐擁膏腴固志得而意滿在賣者剜肉無塡嘔心無血能不喁喁然向隅而泣乎然天臺百姓又最貪而最黠若一開斷贖斷找之門無論價未足根未搗而稅未過之活產皆紛紛抱牘前來卽賣經數十餘年搗找數番入戶辦糧之絕產亦投訟棍主維駕虛瀆控希圖朦混訟端蠭起案牘星繁深可痛恨合行出示嚴禁爲此示仰縣屬四民人等知悉示後不計年月遠近如正契之外巳有搗根票約而賣主掯不付稅者許買主速卽赴稟立押印收若止有正契果未經搗根者亦許賣主請同原經公人與買主議明遵循俗例照依時值足價呈驗契券印收完糧以斬葛藤敢有買主欺壓鄕愚恃橫掯勒定按律照豪彊吞並之罪罪之倘本無可處可找猶然平地風波違例刁瀆一經審出眞情必然重責枷示以儆姦頑決不稍爲寬假如邱三懦與吳金奴訐告一案榜樣具在毋得玩違後悔莫及也𨿽然凡買田富戶寬柔長厚者固多而刻薄寡恩者亦復不少司馬溫公有云積金與子孫子孫未必能用積田與子孫子孫未必能守不如積陰徳於冥冥之中使子孫受用不盡此言良可三復蓋今日賣田之窮人是卽當年刻薄寡恩買田之富室子孫也本縣忝爲一邑之長妄思易俗移風歸眞返朴故長言之不足又不憚反復勸勉願我天臺買田富戶其共勉之且共勸焉特示

○一件勸諭買產人戶速循天臺舊例了根找絕以斬葛藤以淸案牘事

照得買賣田產不許告找告贖此定例也然律設大法理順人情事貴因地制宜難以拘泥成法天臺陋例一正必有一找又有了根方爲賣絕相沿成習所以從前田產買賣價值原多未足今當編審大造自宜心平气和率由往日陋例憑中議處淸找了根兩不相虧安居樂業柰何買者故意掯勒靳而不與賣者爭多論少溪壑難塡每日本縣升堂理事時環庭抱牘告找紛紛其中查有果系短價不得不行準理𨿽系自拘然而不無往來盤費守候工夫及至公庭對簿又當量情斷找何苦多此一番起倒合行出示曉諭爲此示仰縣屬買產人戶知悉從前田產交關凡有應找者買主賣主請同原經秉公議處找價若干立約交銀粘同找契具稟本縣批照用印存執以斬葛藤爾等速宜趁此淸丈之時了根找價各領由單各自立戶所謂一了百了永無翻騰倘經此番淸找之後敢有再起風波定照違禁律治罪決不姑容𨿽然天道有循環人事有消長貧富無定勢田地無定主有錢則買無錢則賣買產之家當知此理不可苦抑賣產之人眉公有詩云一派靑山景色幽前人田土後人收後人收得休歡喜還有收人在後頭又蘇掖仕至監司家富而嗇每置產吝不與值爭一文至失色尢喜乘人窘迫嘗置別業與售者反復較論甚苦其子在傍曰大人可增少許金吾輩他日亦得善價又東海錢翁以小家致富欲卜居城中或言某房者眾已償價七百金將售矣亟圖之翁閱房竟酬以千金子弟曰業有成議今驟增價三百得無溢乎翁笑曰非爾所知也我儕小人彼違眾而售我不稍溢何以塞眾口且欲未饜者爭端未息我以千金獲七百之舍彼之望旣盈而他人亦無利我屋歌斯哭斯從此爲錢氏世業無患矣已而他居多以價虧求貼或轉贖每每成訟惟錢氏帖然此往事俱可爲訓但買主智愚不齊淳頑非一安能咸悉此理願都人士之智者淳者以本縣之言語之愚者頑者交相勸勉俾各相安無事之天共樂升平世界實所厚望焉特示

○一件丁米巳經分案通詳請除天臺之積困特行曉諭靜候憲批事

照得禍福倚伏之理卽盈虛消息之機是故人之有富貴貧賤家之有興廢盛衰猶天之有陰晴風雨也地之有肥瘠髙下也歲之有寒暑溫涼也物之有榮枯凋謝也會得此旨便可無競無爭卽佛氏所謂無我相無人相之意也柰天臺風俗澆漓毫忽不肯讓人討得一點便宜竟爾十分快活如貧富素稱苦累者有食鹽人丁儲米戰船諸項今戰船巳經具詳各憲恩免派造派修今復詳請勒石在案其儲米亦經詳請自六十年爲始一兩一石歸入條編而食塩人丁二項又通詳按畝編徵𨿽允與不允尙候憲裁然本縣區區之心無非爲爾臺民永除積困起見惟按畝徵丁將丁銀歸入田畝一事獨利於貧民而不利於富室蓋富室產多而貧民產少但貧民產少則米亦少富室產多則米亦多今儲米一石議徵銀一兩其利又專在富室矣是丁米二者牽勻貧富皆有利益況天運往復循環十年消長不一安知今日之富室不轉盻而成異日之窮民乎又安知現在之窮民不瞬息而爲將來之富室乎且此赤手光丁非他州外縣之人是卽爾天臺富室同鄕共井出入相友守望相助之人任卹睦婣乃古今不易之理有身家者斷宜如是爲此布告闔縣士庶人等毋挾貨而驕毋守財而吝則富可愈富富可久富蓋多藏厚亡履滿持盈昔人所戒夫八郤五大夫三卿富貴大矣一朝而滅莫之哀也惟無徳也孟嘗君命馮諼收債於薛載券契而行馮諼使吏召諸民當償者悉來合券券徧合赴矯命以債賜諸民因燒其券民稱萬歲此馮諼所謂爲君市義也卽如去年荒旱民多乏食各紳衿捐谷賑濟今秋卽獲丰收而納■﹝禾恖﹞納稭田租倍於往年此亦上天報施善人之一驗然則仁義何嘗不利哉今本縣之議丁歸田亦是意也本縣蒞任年餘自問居官毫無善狀惟存一點愛民之念可對天地而質鬼神今所詳除戰船外其食鹽人丁儲米三項倘得再邀憲恩俯允所請本縣固不敢爲貧者居功亦不復爲富者任過知我罪我皆不計也特示

○一件捐貲建造義倉並無擾累特行曉諭事

照得天邑連年荒歉小民粒食維艱本縣謬陳末議詳請建立義倉積谷備賑巳奉各憲批允又奉撫憲出示勸諭紳衿士庶各量力捐輸在案今本縣相度各地方形勢酌建花桃坦頭平頭潭石板路四處義倉現在自行捐資鳩工庀材起造外合行出示曉諭爲此示仰該地保甲四民人等知悉所有建造義倉一切工料價值俱系本縣捐給現銀並不擅取民間一艸一木一磚一戈本縣現在不時稽察但恐耳目未周倘有不法姦徒借端科派滋擾及恃彊勒取短少價值者不論諸色人等許卽喊稟以憑嚴拿盡法重處決不輕貸至黨總每日所撥鄕夫其飯食每名給米一升爾等百姓當知義倉之建實爲地方利益亦宜踴躍赴公鳩集羣力不日落成使捐谷早盈人人自爲兼以爲人庶不負各憲曁本縣一片婆心也特示

○一件申嚴賭博之禁以遵功令以靖盜源事

伏查定例開載凡賭博財物者不分民人營兵俱枷號兩个月杖一百其開場窩賭及放頭抽頭之人各枷號三个月杖一百或被旁人拿首或被同賭博之人出首審實者在場銀錢一半給首人充賞一半入官總甲答五十若以財物打馬弔關混江者仍照賭博例治罪其𨿽不賭錢止賭飲食者照不應重律治罪新例煌煌誠以博徒暴客勢每相因人易類聚故立法綦嚴所以重犯法也然凡民皆可化導獨至遊手好閒之徒一經流入賭博場中自朝至暮自暮達旦總是魂消擲色夢想樗蒲父母不之顧妻子不之卹縱使苦口良言如風吹耳略無轉念自非大加懲創欲憑空言勸戒冀望頑石點頭勢所不能此與不待教而誅者相去無幾爲此開明刑部現行則例大書曉諭仰地方鄕約黨總人等知悉凡有不肖棍徒在於該管處所開場賭博者立刻鳴眾擒拏務要賭犯窩家並賭具銀錢一同解縣審究得實按律盡法重懲斷不姑貸更有一種靑靑子矜羣居比匪不事詩書專精賭博𨿽云文魔潦倒癡興淸狂非設穽陷人者可比然而大犯王章有乖名教速宜痛攺自新如敢積習怙終仍然羣聚狂逞一經發覺定當指申學憲遵照新例治罪決不因身惹芹香遂爾罰寬布帽也愼之愼之特示

○一件開誠曉諭賊窩自首免罪反邪歸正以安地方事

照得士農工商各有職業能守分則爲良民不守分則爲敗類邪正兩途全在人之自處無柰有等惡少平日遊手好閒不務生理三五成羣耽情花柳恣意呼盧要拳酗酒無所不爲迨致家業蕩然饑寒交迫盜心頓起偸竊掏摸始猶消阻閉藏繼則心雄膽大復有地棍爲窩爲主結連外來姦宄羣居萃處晝伏宵行公然以偸竊爲生涯地方不能安枕臺邑連年荒歉今歲又遇暵幹新舊正雜賦稅現奉各憲嚴檄催徵催解是小民拮據辦納正供尙爾維艱何堪爾等賊窩作姦爲祟查新例內開兩次犯竊者發往黑龍江給窮披甲爲奴三犯者眞絞法紀何等森嚴卽或事未敗露而地方鄕捕人等年有年規季有季規月有月規稍不遂意弔打頻加是驚心破膽偸得來者又徒飽他人之惡貫爾等回頭一想何苦何苦本縣爲民心切嫉惡如仇賊窩俱巳訪聞確實本縣逐名嚴拿重究但念眼前皆屬赤子何忍不教而殺合行出示曉諭特開自新之路爲此示仰一切賊窩不法人等知悉嗣後務宜洗滌肺腸革心革面學做好人凡向來爲竊爲窩者許卽據實赴縣自行呈首本縣定當嘉與維新從前作過事槪行寬宥取具地方鄰甲互保甘結本人不致再犯遵依或酌撥官田耕種或量給小本經營俾令各安生理每逢月朔赴縣具結存案查驗倘有棍捕人等借端燒詐許卽稟究旣免官刑又無私詐豈非至善自今以後敢有不遵示諭或怙終不悛不卽行自首或自首之後仍蹈前轍者立卽嚴拿按照新例從重治罪斷不稍爲姑息貽害地方本縣一片婆心反復開諭如坐蒲團效生公說法爾等具有心胸豈反不如頑石之點頭耶我言不再各宜猛省特示

○一件嚴禁輕生以全民命事

照得人自受生以來父母費盡多少心力方得兒女長成自當愛惜身命期登壽域柰臺邑愚夫愚婦輕生自盡投繯服鹵等事所在都有詢其致死之由非有奇冤大屈力不能伸亦非有勢焰豪彊逼不堪受止以家庭細故鄕黨口角微嫌偶有忿爭竟付此身於一擲揆其設心不過謂以死相搏可以制其生命破其家財以泄我憤恨殊不知威逼律例罪止杖一百追給埋葬銀十兩猶必審眞果有可畏之威方合此律爾等試思生可卽死死不復生人有疾病尙且延醫問卜百計求生一經痊可舉家快樂何至小忿小怨遂爾自輕其生覓此短見可憐一死之後父母夫妻子女永無見面之期且至匐匍公庭廢時失業又須往返盤纏費用盡有因人亡反致家破者及至審結定案他人只得一杖然此等情事固屬死者之愚亦由生者之忍使家人鄰近果能委曲開導眾口解紛卽使一時忿激諒必稍稍轉念決不致奮不顧身釀成不可解之禍本縣下車伊始痛民心切爲此出示勸諭嗣後凡遇雀角細事務期裏黨親朋家人婦子痛切勸解看守一二日俟其怒气漸平便無此患受者保全性命勸者暗積陰功裨益不小倘執迷不悟輕生自盡除眞正威逼毆打以致自盡者按律究治外其餘槪不準理旁觀坐視不爲排解不卽阻當救護者按律治罪爾等各宜觸目警心家諭戶曉愼勿過耳不入有負本縣一片婆心也特示

○一件勸諭及時廣種二麥以裕國課以足民食事

照得小民粒食除米谷之外卽是二麥所以今年山東闔省二麥十分丰收龍顏大喜勅諭百姓加謹收藏是二麥原與米谷並重也我天臺田土本來磽瘠加以今夏亢旱秋成歉薄今屆十月正當布種二麥之時在爾民諒無怠惰偸安不及時布種之理但恐苟且從事不廣爲布種則所收有限轉盻春和不但國課無出抑且俯仰無資所關不小合行出示勸諭爲此示仰四鄕農民知悉趁此孟冬時候及時廣播麥種無論髙低原隰田塍地角或大麥或小麥隨宜布置徧爲栽種上緊鋤壅處處無不毛之地卽處處盡鋪金之地總不使家有閒人野有曠土自得無窮樂利將來一到麥秋衣食賴以足錢糧藉以完公私不致交迫此乃操家作苦之根本切勿視本縣之勸勉爲習熟常套迂而寡效也本縣仍不時單騎下鄕徧加察視如有聽從勸諭廣種二麥土系新辟者視其多寡立加獎賞以示鼓勵敢有置若罔聞輕棄地方蕪穢不治甘居遊惰者定行枷責示戒各宜凜遵毋負本縣一片裕國足食之婆心也特示

○一件勸諭富室封印後緩取租債使窮人共樂升平事

照得時屆歲暮諸事蝟集各項帳目俱要淸楚不但窮人苦而富室亦苦然而富室家多蓋藏平時有進而無出到得年終不過有進亦有出究竟所進者多所出者少其苦有限至若窮人室如懸磬平時胼手胝足尙不足以餬其口到得年終啼饑號寒租催債逼交謫之聲不絕於耳剝喙之聲不絕於門實實有死之心無生之樂古云年年常說去年好日日無如今日難摹寫窮人口吻可謂殆盡此種苦景言之令人酸鼻爲富者此時於各項債租上能寬緩一分使窮人叨一分之惠便是造福十分今訪聞天臺富室每於封印後一切佃租利債恃彊淩逼不容緩欵須臾縱容豪奴悍僕如虎如狼成羣結隊恣意胡行一到佃戶債主之家先索酒食饕餮醉飽方逼銀錢倘或無獻或獻不如數不論布帛粟菽雞鵝豬鴨舉凡室中所有罄掠一光甚至鎖縛拷打辱及父母妻孥如此行徑設或窮人無知挺而走險則懸梁服鹵逩井投河短見輕生之事勢所必有到得此時身家干系悔艾無及何苦何苦合行出示勸諭爲此示仰闔邑紳衿富民知悉今當歲暮封印之時除一切店帳乃系小本經紀拖欠不起應一一淸還外所有佃租利債俱遲到來年麥熟之後子母淸還屆期敢有恃頑不�許爾等富戶具稟本縣以憑究追日下暫爲寬緩使各熙熙皞皞共樂升平倘敢藐抗不遵仍逞故智肆行拷掠無忌者訪聞得實定行差拿究治本縣決不因封印便爾髙臥衙齋如入定之老僧竟置民瘼於不問也百爾君子具有心胸自不以本縣之言爲河漢云特示

○一件勸諭富室歲暮善取租債以蘇民困以保天和事

照得民間平時稱貸原以通緩急濟有無到得年終自宜子母並權一一償還至於房租田租等項乃諺語所謂蓋身之寶活命之源更宜及早淸楚不可拖欠此情也理也但天臺連年荒歉今歲幸獲有秋二月絲而五月谷久己寅虛卯抵窮人仍然十室九空元气未復所以一切租債迫切難償亦時也勢也爲富室者斷要因人斟酌舒疾合宜斯爲仁人君子之用心柰何臺人多爲富不仁惟利是視訪聞每於歲暮封印之後差遣悍僕豪奴分頭四出如虎如狼逼取租債舉其室中所有搜攫一空甚而掀瓦掇門拴妻縛子又甚將本人鎖押私家百般弔打如此肆橫胡行非惟干犯王章不亦大傷天理乎今當歲聿雲暮之時爲富室者止宜善取不宜橫追方是保守身家之道蓋爾等坐處華堂須念有風雨不蔽者之苦美味悅口須念有藜藿不充者之苦貼體輕溫須念有身無敗絮者之苦氈幃繡帳坐褥擁鑪須念有冒雪披霜者之苦銀燭髙燒賞年鬧節須念有兒啼女號者之苦苟能念及種種苦楚寬緩一分使窮民得受一分之惠子孫得受一分之福此眞名實兼收義利兩得之道爲此示仰合邑軍民人等知悉一應陳租宿債槪行善取不許橫追倘冒利不遵彊取無忌訪聞告發立拿懲究言出法隨決不寬縱至於欠租欠債窮民亦宜打點良心目下稍可設措便當勉力淸完不得以本縣告示借口就想賴過今冬恃刁不還日後被人告發本縣定當以爾來生果報現之今生嚴追痛比之下非復人形與變牛變馬無異也特示

●天臺治略卷之七

告示四

◆告示四

一件嚴禁積蠹虎棍結黨害民事

一件示諭放告日期事

一件嚴飭代書事

一件嚴禁刁訟以安民生事

一件曉諭詞訟票給原告自拘事

一件申嚴招搖撞歲夤謀請托之禁以肅法紀共保身家事

一件遵例曉諭停訟事

一件曉諭歲終注銷案件事

一件嚴飭吏書事

一件再行嚴飭吏書事

一件嚴禁姦徒假冒窮民賺糴倉谷事

一件曉諭事

一件曉諭湯溪保長同該地饑民互相覺察以杜冒領事

一件開誠布公勸諭不系眞正饑民愼勿赴賑以遵功令以保天和事

一件奉委監賑特行曉諭事

一件布告貧生事

一件捐修白龍橋便民往來事

一件曉諭行鋪事

一件曉諭饑民事

一件臨別叮嚀事

一件現在設法勸捐特行曉諭查造眞正饑民以便示期散賑事

一件歲值賓興場期伊邇勸諭生監各專肄業毋得出入衙門興詞構訟以副大典事

一件再行曉諭納戶自封投櫃以杜兜收侵蝕事

○一件嚴禁積蠹虎棍結黨害民事

照得本縣恭膺簡命來牧玆土夙夜自矢加意撫綏以無負聖天子視民如傷之意但念稂莠不除則嘉禾不植彊梁得志則懦弱吞聲臺民散處山陬遠隔城市多有地棍結連黨羽欺壓小民武斷鄕曲以非爲是陷害善良種種不法深可痛恨更有一種積蠹起滅詞訟包攬錢糧愚民偶有爭鬭便謂身家在其掌握平居吸髓噆膚有事捏詞恐嚇串合地棍擇懦飛噬私窩贓賊蠹以棍爲牙爪棍以蠹爲羽翼鄕城聯絡橫霸一方小民受屈無伸本縣爲民父母誓必剪除積惡以消民害但念教誡未施遽申國典殊非法外施仁之意爲此特行痛切曉諭除眞正巨魁首惡斷難開宥者如張脫天王汝中姜叔楷周季赤鄭忠恆陳從讜等現在訪確拿究外其有聞風知畏消阻閉藏痛攺前非反刁爲馴者本縣旣往不追開以自新之路倘若怙終不悛頑梗不化或經本縣訪確或被受害告發一面嚴拏一面通詳立置重典身家俱破悔之何及爾輩淸夜自思速宜猛省戒之愼之須至示者

○一件示諭放告日期事

照得訟獄之興最能耗財廢業蓋呈狀一入公門吏胥皆視爲奇貨卽本縣嚴行禁飭或免需索而跋涉道途守候審理盤纏費用勢不能免故爾民遇非意相加之事苟能情恕理遣自可弭訟息爭然人心浸薄世俗日漓保無彊淩弱眾暴寡小加大公私害者況臺邑刁健成風頑梗不化若不經官司審斷安能雪枉除姦今屆八月正當遵例開期受理詞訟爲此示仰闔邑軍民人等知悉除眞正人命彊盜打降抄殺奇冤異枉許不時赴縣首告外其餘一應戶婚田土錢債鬭毆諸務親族鄰保難以處明者只須據事直書遵照頒發狀式書寫端正俱於三六九日期當堂投遞候本縣閱準審理敢有刁唆棍徒包攬詞訟把持起滅詐害良善一經本縣察出立拿杖斃仍將聽唆原告嚴行治罪至有一種不法刁棍不遵告期駕捏虛詞攔輿喊叫繞署鳴冤者除原狀不準外定行重處決不輕貸特示

○一件嚴飭代書事

照得衙門官代書之設稽查匿名杜絕謊狀是以現行則例內開凡寫狀之人令其寫錄告狀人眞情控告若教唆詞訟及爲人作詞狀增減情罪駕詞誣告以致傷財害俗者嚴拿治罪等語今臺邑百姓刁健成風每以極瑣屑細微之事裝點虛情寫呈控告甚至將十餘年前李柯各任內久經審斷之案帶葉牽枝從新說起連篇累牘刺刺不休至於原被名字更翻疊換披閱之下目眩神煩深可痛恨此等惡習固由小民刁健亦由爾等代書駕虛謊告教猱升木之故合行示飭爲此示仰該代書知悉嗣後爲人書寫詞狀不得增減情罪務須據事直書條分縷析開寫目下告狀原委載明年月犯證每呈不得過二百字從前一切浮泛套頭盡行刪去如原被告自己寫就呈訴來用圖記該代書亦要看明情節如有駕虛妄告並不遵格式者槪不許戳記倘敢故違定拏該代書責革枷示決不寬假各宜凜遵特示

○一件嚴禁刁訟以安民生事

照得臺邑地瘠民貧惟止訟息爭各安耕鑿庶可聊生卽萬不得巳赴愬公庭亦應據事直書靜聽秉公審斷本縣蒞任以來披閱呈訴共計千有餘紙其中或假人命或捏姦情或因小事而以大事裝頭或以微隙而以重情控告或牽累多人欲逞囮詐之私或詞連婦女圖泄一時之忿或事屬赦前不塡年月或案經久結另換新題種種無情之愬眞危同陷穽痛切剝膚及至推敲得實何異癡人說夢在本縣酌理揆情原不因此搖惑但念爾等一詞入官九牛難拔一經按律坐誣勢必身罹重典以一日興戎之口貽百身莫贖之憂甚爲爾民不取也爲此再行出示嚴禁務期仰體本縣憫卹熱腸交相勸勉各各平心抑气保守身家苟或事難隱忍必要經官伸理者凜遵定例止許一告一訴告狀之人止許告眞犯眞證不許波及無辜亦不許陸續再行投詞牽連原狀無名之人並牽連婦女如有違犯一槪不準自示之後倘敢怙惡不悛輕聽訟師妄肆刁控除依律反坐外並嚴拏訟師黨棍立置重法本縣言出令隨決無寬假毋貽後悔

○一件曉諭詞訟票給原告自拘事

照得天臺人心不古習俗澆漓彊淩弱眾暴寡小加大私害公者比比皆是若不經官司審斷安能雪枉除姦是放告之事勢所不免但一經準理差拘或被告來而原告不到或原告到而幹證不至或幾次懸牌示審而原被證佐竟無一人到案從此姦徒刁棍抱牘盈庭不曰經承賄擱卽曰差人賣放昂首叫號殆無虛日言之眞可痛恨然天臺差役最窮而最頑見幾分排鉛死亦不顧若詞訟差票到手安保其無需索誅求之獘乎今值二月開期於本月日放告外所有批準呈稟票給原告自拘合亟出示曉諭爲此示仰合邑四民人等知悉嗣後除人命盜賊打降姦拐賭博等項重情仍行差拘外其餘一切戶婚田土錢債鬭毆諸事俱票給原告仝該地甲長自拘遵限投到候審如被告敢有抗違過限不到定行差拿先責後審如原告匿票延挨不卽同甲長拘喚察出亦必先責後審兩造幹證各自喚齊投到此本縣爲爾民肅法省差起見法在必行各宜凜遵毋違特示

○一件申嚴招搖撞歲夤謀請托之禁以肅法紀共保身家事

照得本縣家傳詩禮世篤忠貞束髮受書總以致君澤民爲念且賦性剛直不侮鰥寡不畏彊禦生平無不可言之事無不可問之心今承乏天臺自知才疏識淺飲冰茹蘗時時爲百姓計安全事事爲小民求樂利惟此絕苞苴謝請托不敢稍存溫飽之志差堪矢天日而質鬼神自到任至今日用米薪蔬菜足平足色給發現銀價值比民間交易寧貴勿賤雇役人夫按名按日給發工價比民間雇募寧多毋少至於批發一切呈稟件件躬親裁決毫不假手於人每日聽審詞訟案案當堂閱卷從公剖斷城社之姦撞歲之獘斷不姑容詎有湣不畏法之蠹書徐象升姦棍倪建章顯蹈明行罔知顧忌除經察出現在嚴拿枷責重處外合行出示曉諭爲此示仰闔邑四民人等知悉如有事犯公庭示期聽審本縣俱當堂閱卷訊供是非曲直據理按律臨時判斷不聽人情話不要枉法錢務使有枉必伸有彊必鋤愛民之腸𨿽熱臨事之面甚冷請托無益夤謀無用敢有惑於關會打點之說受人誑去銀錢事發之日定照以財行求新例一體從重治罪至於招搖撞歲不法姦徒各宜及早回頭洗滌肺腸奉公遠害保守身家倘怙終不悛仍然在外捕風捉影冒死違犯一經訪聞得實立卽嚴拿斃之杖下斷不姑息以骫三尺本縣執法如山嫉惡如仇爾等諒巳稔知請自三思毋以身命視同兒戲也特示

○一件遵例曉諭停訟事

照得歲終停訟原因小民胼手胝足終歲勤動當玆塞向墐戶之時正宜恬養休息以待東作此定例本旨也況臺邑地瘠民貧今年又遭荒旱時屆歲暮隆冬天寒日短爾等小民卽竭盡心力趕趁分文以爲卒歲之計尙恐惟日不足倘再投呈具稟守候公庭又加差喚票拘豈不廢時失業合行遵例停訟爲此示仰闔邑四民人等知悉示後除眞正命盜逃人賊情棍蠹詐贓姦拐賭博打降等項各重情許卽據事直書不時赴稟拘究外其一切戶婚田土錢債口角細故俱聽親族裏鄰從公處明如有不得巳必需告理者應候來年開期赴稟目下一槪不收不得違禁逞刁瀆告致幹罪譴但本縣痌瘝念切際此歲暮之時思貧家則有積逋逼迫之苦景富戶則有恃彊淩逞之囂風姦徒則乘閒以行私孱弱則吞聲而受制此種惡習在在皆然天臺尢甚要知歲終停訟之例是與小民休息之意會得此旨卽便了然本縣諸事認眞到底爾百姓當守法奉公各勤職業共享升平倘有以彊欺弱恃眾淩寡一經訪聞仍行嚴拿從重治罪決不因停訟而稍爲寬假致長橫惡刁風也特示

○一件曉諭歲終注銷案件事

照得歲聿雲暮小民拮據經營以圖卒歲所以定例十二月停訟是與小民休息之意州縣一官有父母斯民之責閭井安危系之又未可但圖一己逸樂凡有冤情竟槪置勿論如悔婚也而必待開訟爲之理直卽重圓巳屬破鏡矣打搶也而必待開訟爲之理直則輜重巳化烏有矣誆騙也而必待開訟爲之理直則羈旅多嗟岐路矣拐略也而必待開訟爲之理直則蹤迹等之飄蓬矣毆傷也而必待開訟爲之理直則兔脫可賦爰爰矣諸如此類不可枚舉本縣不惜殫精勞神屆今臘月中旬猶行審理無非爲爾小民計也詎料近日送審各件大率田土租債細故居多間或稍有關系案件便爾賄囑經差臨審不到是目下之懸牌示審出票行拘竟爲經承差役做卒歲生涯矣深可痛恨合行出示曉諭除巳經示審各案聽候審結外其餘一切巳準未審各案槪行注銷俱於來春開期另奪爾等原被證佐人等不必在城觀望守候空廢時日敢有不遵違例瀆擾便是遊手好閒無業刁民定行重責決不輕貸各宜凜遵特示

○一件嚴飭吏書事

照得本縣每日所行事件俱系錢谷刑名所關甚重一切文稿必須明白簡易有原有委字字全寫端楷淸朗不但披閱之下一目了然卽粘入捲內亦便稽查送稿放行之後繕寫停當核對淸楚方可送簽至詳上司文書其書冊與長詳不同蓋書冊乃上憲寓目其字要稀而大毋密而小若事關錢糧所有數目年月等項愈當小心磨對此一定不易之章程也何爾等經承漫不經心一味艸率從事其於緊要案稿或加入前詳或敍入憲行竟不全備止寫云云全抄字樣放行繕寫又不核對差訛甚多公然送簽積頑成習各房皆然而兵工兩房尢爲膽玩逐日所送文移稿案全不檢點潦艸歪斜如虫形鳥迹兼之任意塗注細小模糊無從觀看言之眞可痛恨除已往不究外合行嚴飭爲此示仰各房吏書人等知悉嗣後送稿毋論大小案件俱要前後全寫不得混寫云云全抄字樣更要筆畫端楷字眼疏朗不得潦艸細小簽押文票必要磨核淸楚毫無差落方許送進倘敢藐玩不遵仍踵故智除發換外定提本承重責仍罰修城工法在必行決不輕貸至於每日簽稿各套承發房催齊遵照前示於未時匯送如有挨至昏黑始行送進以及零星傳遞惟值日承發書自問各宜凜遵毋再玩愒自貽伊戚特示

○一件再行嚴飭吏書事

照得茸闒因循最易悞事所以一切上行事件無論緩急大小俱要依期完結應審結者審結應申發者申發應具結者具結務使案無畱牘事無廢弛至於錢糧事件隨到隨查隨查隨覆徵收解給欵項冊籍更要淸楚一目了然前經出示飭遵在案何爾等書吏疲頑成習無論事情之難易輕重竟置髙閣一任上司大聲疾呼催牌絡繹總然不理法紀全無深可痛恨本應逐件查究姑寬以往外合再出示嚴飭爲此示仰東西兩廊各吏書知悉速將各名下從前經管刑名錢谷未完事件立刻料理統限三日內逐案完結示後奉行新案或審或解限半月內分別詳解若止須申覆者限二日卽具文申覆倘敢怙終不悛仍前泄視玩延察出定行重責革役以儆疲頑我言不再各宜恪遵特示

○一件嚴禁姦徒假冒窮民賺糴倉谷事

照得天邑上年亢旱秋收歉薄米價髙騰民艱粒食本縣蒿目情形詳請減價平糶倉谷二千石倉斗倉升每石二錢原爲四鄕眞正窮民萬難存活得零星隨時來糴以延朝夕起見前經朱示曉諭在案因本縣監賑湯溪武義二邑倥傯出門不及躬親其事曾面致紳士互相稽察並飭委捕衙監糶今此身𨿽在金華地界而天臺幾个窮百姓時刻不能去懷訪聞得二月十三日起至二十日止巳糶谷四百餘石眞正窮民買去者絕少俱系姦牙市儈以及衙門人役或雇倩鄕愚或嗾令兒童逐隊成羣到倉賺糴則二千之谷不到半月卽便糶完而眞正窮民反不能源源來糴得沾實惠是本縣一片撫卹婆心竟爲棍蠹射利淵藪矣深可痛恨除行捕衙嚴加稽察外合再飛示嚴禁敢再有假冒賺糴不論諸色人等許卽扭稟捕衙重責枷示除將賷買谷價入官外仍行倍罰賑饑以昭國法以快人心本縣各項認眞到底此事尢所究心決不虛行故事致窮黎不沾實惠也特示

○一件曉諭事

照得天邑上年旱魃爲虐秋禾歉登今正雨雪連綿民艱粒食現今鳩鵠成羣哀鴻滿目更兼五年新舊錢糧奏期伊邇年限將屆上下均有考成奉憲催提緊急本縣自問徳涼才薄撫字催科兩無良術蒞任半載毫無意外恩澤及民中夜焦勞達旦轉輾難安今當初度之辰闔邑百姓結彩張燈油燭之費甚是不貲見聞之下不禁欣然喜而更瞿然懼蓋尙書撫我虐我之言本縣久巳凜諸懷抱今是舉也其果爾民出於愛戴之深情乎抑姑以此嘗試本縣歟況物力艱難正宜節省若少一分之費用卽多完一分之正供卽可充一己之饔餐何堪以本縣馬齒之徒增煩我父老子弟之縻費爲也合勸停止特爲布告咸使聞知須至示者

○一件曉諭湯溪保長同該地饑民互相覺察以杜冒領事

照得本縣奉委賑監捧讀憲檄內有查明眞正饑民漏造卽行補賑等語數日以來環庭哀龥者實繁有徒然必須眞正饑民果系漏造方可補賑是以察言觀色細加詰訊準與不準卽爲面定但一人之耳目有限其中眞正饑民固不乏人而狡猾之徒或有家道頗可撐持亦來朦混者或有一家過活父巳冊報而子復來兄巳入冊而弟又至者或有捏造年老寡婦名色妄報數口希圖散賑時頂名冒領者或有一人之下恣意開寫弟男子侄婦女多人者種種不一合行出示曉諭爲此示仰各保長以及饑民人等知悉到散賑時爾等眞正饑民在保歸保將保長原開報之饑民逐名識認如有系保長知交親戚弟兄子侄頂替鬼名赴賑者許卽扭稟以憑究處其米卽行充賞至於到本縣處稟準補賑之饑民該保長亦必逐名識認如有前項冒領者該保長亦卽扭稟究責以儆刁頑法在必行不必瞻狥顧慮至於婦女非親身赴領捏稱老病托名叔伯子弟代領者卽屬假捏槪不準給𨿽然饑民可爲而不可爲也大口一斗小口五升領賑無多轉眼卽盡而饑民二字終身無洗去之日目今春花徧野一望菁蔥瞬息之間卽是麥秋人苟非鰥寡孤獨以及窮到徹骨立刻命塡溝壑者何苦貪此些須自墮志气夫果能男力耕耘女勤紡績十指苦掙𨿽在荒年盡可餬口此便是鐵漢子好婦人若不自辛勤力作必望領賑以延殘喘此眞懶惰遊民到老無長進日子卽遇樂歲人丰而彼亦嗇安得朝廷年年放賑使若輩時時領賑以餬其口耶更有一種靦顏無恥之人略識之無稍通文墨將就可以挨過公然成羣逐隊俯首叫號必欲與垂斃之餓夫分此升斗之粟恬不知恥可哀也夫可嘆也夫特行布告勸勉應各凜遵特示

○一件開誠布公勸諭不系眞正饑民愼勿赴賑以遵功令以保天和事

照得年歲凶荒民鮮粒食鴻鵠成羣流離徧野詳請發粟賑濟原以賑饑非賑災也蓋此等無食窮人在丰年已苦何況凶年實實朝不保暮有得之則生勿得則死之勢開名赴賑不得不然但名一入饑民冊籍由縣而府而司而院以至大部俱有其名世世流傳動人指摘所以諺語有云但願兒孫報富戶不願兒孫關饑民職此之故況禍福無門惟人自召當此歉年發賑之時苟可勉彊支撐卽不得開名赴領倘貪此些須公然充入饑民以奪眞正饑民之食天必有以禍之安知目下之假冒饑民不轉盻而成眞正饑民乎況所領之米甚是有限如謂待此以供朝夕試問未領之前何以謀生後此米空又何以餬口代爲輾轉圖維通盤打算寔所不取今湯溪縣上年亢旱其四鄕受災深淺情形巳蒙督憲訪查確實現在開單檄飭查勘豈容殷實之家肆行冒濫致使眞正饑民不得均沾寔惠耶合行出示勸諭爲此示仰湯溪縣報災人民知悉爾等受災各鄕原有深淺之不同其最甚之鄕自宜加意賑卹內有實在難以存活者定當設法詳請救全至於爾等不系眞正窮民一時無知悞被地保誆騙銀錢造報者果能據實首明查冊除名俾得挹彼注玆使眞正饑民多沾升斗實惠卽是善良百姓將來食報無窮若貪圖升斗之米迷而不悟一經發覺不但米不能得而且身蹈法网愚亦甚矣本縣無非仰體上憲撫卹盛心務使幾个眞正饑民得沾實惠起見所以不憚苦口勸勉爾等具有心胸各宜悔悟毋得冥頑不靈自頤伊戚也特示

○一件奉委監賑特行曉諭事

照得本縣耕讀傳家凡閭閻疾苦爲諸生時無不周知至丙戌釋褐以後遊覽大邑通都諮諏利獘己丑歲本籍建平縣蹇遇凶荒民多菜色本縣曾經設法捐資自行賑濟殫精竭神焦勞倍至所以散賑中一切獘端尢所稔悉今承乏天臺謬承憲委監賑湯溪武義親領督撫兩院面諭諄諄反復告誡總以承宣聖天子徳意剔獘除姦使窮民得沾實惠爲兢兢本縣敢不黽勉從事以仰副上憲委任之至意耶合亟先行出示曉諭爲此示仰湯溪武義縣被災民人知悉所有應賑米石巳準宋徐縣主關覆領運足數現在恭請塩驛道憲親臨示期挨次散給外爾等在冊饑民到散賑時務要在都歸都在甲歸甲跟隨各該地保甲齊集賑所魚貫而入聽候按名唱給不得攙越擁擠雜沓喧嘩但現在開報之饑民其中不無保正作姦衙役骫法將知交親族並非眞正饑民報作饑民者有之又或捏造鬼名鬼姓任意開報到散賑時嗾令弟兄子侄及手下無賴潑皮頂名冒領者有之又或饕餮酒食勒索銀錢遂其意者𨿽非饑民朦混開造拂其欲者眞是饑民棄而不報者有之且於未報災之前先科派上房規禮之費旣準災之後又科派造冊米袋之費搖唇鼓吻吹毛求疵不饜不休是皇仁憲徳翻爲若輩生涯利藪言之眞可痛恨此種積獘在在皆然諒湯溪武義亦所不免爾保長人等如有妄冒捏報情獘果能翻然覺悟自行檢舉卽準自首律槪予寬免倘利令智昏貪圖升斗之米不行自首公然冒濫赴領者許保內眞正饑民互相識認某某系頂替詭名某某系殷實冒濫指名扭稟查訊得實除將冒領之米卽行充賞扭稟之饑民該犯重責枷示倍罰仍仝玩法開報之保長一並解赴道憲轉解督撫兩院轅門從重究處斷不惜一家之哭縱蠹長姦此非本縣故意吹求總不過少一冒領之饑民卽可使眞正饑民多沾一分寔惠起見言出法隨各宜凜遵毋致噬臍特示

○一件布告貧生事

照得湯邑上年蹇遇旱荒民艱粒食巳經貴邑神君具詳各憲現在發粟散賑皇仁○憲徳並垂不朽然例祇及於齊民而不及於士類夫靑靑子衿豈無半菽不飽季女斯饑者蓋歲當丰稔研田舌耕原可餬口四方際此凶年賣賦無門送窮無地傷哉貧也𨿽靑雲有志未免成灰將丹桂飄香何由髙折諺云詩書不療饑亶其然乎本縣監賑是邦每一念及殊深扼腕擬捐淸俸分給些須𨿽不敢云東壁餘光不過聊資膏火以志一日相知之雅合行布告如有眞正寒儒可先期赴學報明移知本縣俟公事告竣親詣明倫堂按名給領然必如原憲黔婁之空乏難存也而後可倘有稍能自給者幸毋濫與焉凡我同人庶其諒之謹告

○一件捐修白龍橋便民往來事

照得本縣爲天臺長奉委監賑湯溪甫入境卽有白龍橋經行其上見柱石傾圯架木朽壞岌岌其將及也橋下溪水湍悍奔騰橫闊五十餘丈心竊憂之夫徒杠輿梁王政首重矧玆巨浸又當孔道烏可任其傾圮不爲及早修葺致令乘傳驛使負販村夫凜凜如涉春冰而深載胥及溺之憂乎本縣𨿽屬鄰封苟有利於百姓原無此疆彼界之殊

現捐淸俸六十兩首倡興修其銀巳經移交貴縣尊貯庫擇期起工並一體捐俸共勷盛事以觀厥成外但恐工程浩大合行出示勸諭爾本邑紳衿士庶並好善樂施長者各量力輸助有力者捨工料無力者荷畚鍤鳩工庀材指日經營樂成庶使綿亙石梁屹然鞏固徒者輿者肩摩轂擊如履康莊不致望洋興嘆並冀後此時加輯治俾斯橋永峙勿壞是則本縣所厚望也𨿽然本縣此舉不過爲湯民病涉起見非如公孫大夫以乘輿濟人可比識者諒之幸勿哂爲多事云

○一件曉諭行鋪事

照得本縣性甘淡泊念切民瘼今奉憲委查荒監賑驅車到此目擊凋瘵情形不但百姓堪憐卽官斯土者亦爲大累所以承宋老爺照常送到供應本縣堅詞謝卻一槪不收公館內凡日逐薪米蔬菜以及需用一切對像自行備辦俱發現銀給役照依時價現買並不短少賒欠亦從不取用鋪戶一絲一忽倘有不法姦胥勾通地保指稱本縣查災賑饑名色在外派累並本縣各役或有虧短鋪戶價值及擅自取用者許各受害實時扭稟以憑重懲決不姑貸特示

○一件曉諭饑民事

照得天災流行年歲荒歉𨿽百姓之苦實官府之累自通報委勘題達成災以至奉文發米賑卹地方官不知用盡多少心血費去多少銀錢方得領米散給況徐老爺平日撫摩鞠育爾等百姓受恩最深今當開賑自宜仰遵徳化各安本分合行出示曉諭爲此示仰武義縣赴賑饑民知悉遵照傳諭日期務要在保歸保名隨該地保長魚貫而入聽候唱名給票不得攙越喧嘩至給票以後老幼婦女赴何家祠領米少壯者赴徐家祠領米分爲兩處所以別男女安老幼仍挨次而進不得爭先擁擠致有性命之憂如金華縣饑民現在踏死二人夫所領之米有限乃爲此些須想先到手頓被蹂躙性命不保𨿽有粟吾得血食諸夫領米原以救命而反以喪身試問爭先何益爾等饑民不必性急須知有名卽有票有票卽有米何分先後各宜凜遵毋違特示

○一件臨別叮嚀事

照得天臺僻處山陬民貧地瘠非涵濡化育不足以厚其生養其性然諸事廢弛風頹俗敝非振興惕厲不可以返其本復其元本縣自康熙五十八年七月二十日蒞任後事事認眞期與我民爲更始之計我民亦遂油油然觀感興起固知人心古處直道猶存從前隨波逐流皆司牧者之過也兩年之內本縣所言所行豈能皆是無非盡人而悅但詳免戰船儲米減價軍糧減耗丁歸糧辦革除戶丁以及繕葺城垣修造學宮設立義館起建義倉種種俱告成功至詳請丈量一事滿望自我始之自我終之俾經界以正田賦以淸再於定圖平編後幾兩契稅羨余買谷收貯義倉以備不虞從此可以優遊無事巡行阡陌勸農課桑蒸我髦士惇詩說禮以教以養此本縣素志也何期謬沐殊恩破格行取遂致事與願違惟將未了事詳明各憲望新來明府踵事增華以竟厥緒屈指本縣承乏天臺二十三月𨿽有姦必戢有惡必鋤然每於執法之中寓哀矜之意將勤補拙用儉成廉總在愛民保赤爲功爲過知我罪我皆所不計今從此辭矣惟願我民早完國課少打官司守身守法無競無爭更願子孝於親兄友於弟讀書者專事靑燈黃卷力田者務勤東作西成各安無事之天共享升平之福本縣實所厚望焉𨿽自愧徳涼才薄且任事不久未能變化風俗移易民情今當解任巳去之官不宜饒舌但念在位之日曾無分外恩澤及民臨行再無片言相贈是始終有負於心何安況今日𨿽捨此而去安知他日不重來浙水再入天臺與我父老子弟肩輿看山水把酒話桑麻乎用是臨別叮嚀爾百姓其共勉之特示

○一件現在設法勸捐特行曉諭查造眞正饑民以便示期散賑事

照得天邑上年亢旱秋成歉薄今春又遇雨雪連綿民艱粒食困苦顚連滿街乞丐本縣蒿目時艱所有存倉谷石一面具詳減價平糶二千石一面具詳那動一千八百石賑濟饑民俟秋收後自行捐資買補歸項無柰格於定例上憲止允平糶不準那賑因思本縣服官玆土有父母斯民之責捐粟放賑原是本等分內之事但書生筮仕依然寒素家風術乏點金竟類無炊巧婦仰屋躊躕幾經扼腕不得不爲將伯之呼除本縣勉力倡捐米二百石外現在發簿徧勸紳衿富戶念同鄕共井之情推卹患救災之誼各各量力捐輸克期給發所有眞正惸獨饑民合行出示曉諭查明開報爲此示仰三十六都坊地方保甲黨總人等知悉立卽確查該管都甲內實系鰥寡孤獨並眞正無食窮苦細民開明大小戶口名數星飛造冊送縣聽候本縣湯溪武義一縣監賑回日請同蠲粟各紳士在於公所示期散賑此系本縣爲地方起見靦爲募化頭本邑仁人善士踴躍樂輸與在官散賑有開銷者不同爾保甲黨總人等務必實心任事守法奉公毋得指稱造冊紙筆衙門使費名色借端勒索及將不系眞正惸獨饑民混報冒領敢有違犯察出定行嚴拿重責枷示仍罰谷湊賑決不輕恕言出法隨各宜凜遵毋得自貽伊戚特示

○一件歲值賓興場期伊邇勸諭生監各專肄業毋得出入衙門興詞構訟以副大典事

照得賓興大典三載始一舉行在朝廷教育人材不求成於旦夕在多士精進大業期報國以文章所以名儒宿學原不以臨場日月爲吚唔急著也然養𨿽豫矣气擾則淆功𨿽深矣心分必亂古人於操觚握管之時恆具慘淡經營之致者斂气以專心也乃妨功奪志莫如詞訟一項我臺邑素稱好訟而生監爲尢本縣蒞任以來半載於玆每當堂親收呈稟齊民十無三四大約生監居多披閱情節俱屬無關緊要甚至做幹證遞公呈具和息以種種不干己事屢行匍匐公庭又大約生監居多習以成風恬不爲怪獨不思生監出入衙門新例嚴禁況年當大比正多士摩勵以須之日何堪務此雀角鼠牙之事乎今值開期合行出示勸諭爲些示仰闔縣士民知悉除上憲批提案內有生監姓名及生監事關切巳系命盜姦拐詐贓等項重情仍行分別候審告理外其一切戶婚田土口角錢債細故爾生監當念時值場前功名爲重正宜寧神靜思共惜寸陰只須愬之親族中鄰從公調處可巳則巳卽有必不可巳俱俟場後赴縣告理歸結目下且以衙門守候之工夫攺爲雞窻攻苦以公庭對簿之智巧移向經史鉆研以打點呈狀之心思轉做場中舉業從此學精技熟左右逢源轉瞬折桂蟾宮看花上苑飛黃騰達鼓吹休明顯親揚名以爲宗族交遊光寵豈非生平樂事視夫出入衙門興詞構訟以致拋荒學業困頓終身者其相去爲何如耶諒不以本縣今日一篇勸諭之言爲迂疏而寡當也本縣傳家衣缽只此自怡歷世箕裘頗堪持贈爾多士其勉乎哉特示

○一件再行曉諭納戶自封投櫃以杜兜收侵蝕事

照得地丁銀米釐毫皆系朝廷國課錙銖盡屬百姓脂膏故開徵設立櫃票裏民應納錢糧親身赴縣登櫃完納給票歸農完者得以安業收者得以應解此一定不易之成法詎天邑錢糧每多衿棍蠹役恣意兜收狼狽爲姦打成一片或移甲換乙或攺大作小或塡無爲有或那東掩西自謂獘可遮蓋一時難破殊不知徹底淸查水落石出終遭追比事發之日衿監詳革囚首囹圄棍蠹縶維終朝桎梏若再不完妻孥不保性命隨之非所謂漏脯救饑鴆酒止渴耶言之眞正可恨亦復堪憐前經出示嚴禁錮獘未除今當開徵伊始除現在訪拿重究外合再出示禁飭爲此示仰闔邑三十六都花戶知悉凡戶下應納銀米無論新舊務必凜遵憲行傾鎔足色遵照部法稱準塡明都甲銀數親身赴縣眼同櫃書自封投櫃給票歸農毋得輕信衿蠹哄騙貪省工夫腳力銀水戥頭仍被兜收至於從前倘有被人哄騙兜收者統限一月內許本戶開出某人收去某年地丁若干某人收去某年儲米若干粘同收票據實稟縣以憑拿究追給自示之後倘不遵限稟追或不親身完納致遭侵蝕掛欠此亦頑梗不化之徒可憐不足惜一經按欠摘比除私下收票槪不準抵外仍行責懲以爲藐抗者戒至於裏總糧冊圖頭及經承差役並衿監人等各宜及早回頭將私收他人錢糧作速照數完納本縣許其自新旣往不咎如以兜收爲得計怙終不悛訪聞告發蠹棍輕則枷責重則杖斃衿監通詳褫革按照侵欺錢糧新例詳請治罪決不姑寬本縣爲朝廷正供起見言出法隨各宜猛省毋致噬臍特示

●天臺治略卷之八

啟

◆啟

賀總督元日大啟

上撫臺朱請發瓊臺課士錄序文並送張齊二生入敷文書院啟

迎撫院屠大啟

賀學院馬大啟

上學臺馬副啟

賀黃巖林鎭臺年節大啟

賀黃巖林鎭臺午節啟

賀臺協蔡鎭臺午節啟

賀黃巖鎭林冬至大啟

賀黃巖鎭林冬至小啟

賀藩憲傅新任大啟

請鹽驛道裴督賑啟

文鄕試請啟

武鄕試請啟

送會試啟

迎新任髙同寅啟

○賀總督元日大啟

伏以和風洽宇宙六十年玉曆初周春色盎寰區千萬載金湯永固祥開端月慶萃蕃禧恭惟○○○○○昌時名世泰運宗工總庶政之風雲官方气肅編百城之膏雨吏治風淳兩浙歌功羣樂句宣之方召八閩誦徳咸欽喜起之夔龍是以鯨石鮫人盡安耕鑿甌江瀛海永息波濤矣○○蒲材素短幸沐陽春樗質偏寒榮依冬日𨿽阻身於東浙恆馳悃於南閩茂對剛辰披鳳歷而趨承莫遂共綏嘉社望龍門而忭舞彌深堂上稱觴胥慶重禔之福階前獻誦聊抒寸艸之心伏願三臺晉秩五福備膺斗轉星回照扶輿於炳曜羹調川濟補歷祚於綿長皇上文武聖神從此涵熙皞之風百千奕禩憲臺祿位名壽自玆享和平之盛億萬斯年統希丙容式抒寅悚

○上撫臺朱請發瓊臺課士錄序文並送張齊二生入敷文書院啟

恭惟○○○○○學究天人功參造化希文雅志進憂君而退憂民叔度汪波澄不淸而淆不濁黎庶旣登於衽席士林尢荷乎燻陶廣羅兩浙英才大啟敷文書院不異六館之側負笈三千何殊四庫之旁橫經十九玆有卑邑生員張貞宮齊召南原系○○○觀風下裏拔取前茅仰希一視同仁收入敷文肄業非敢云靑萍結綠長價於薛卞之門但荊州品題卽佳士歐陽賞識必聞人願循君子門墻用作公家桃李諒○○○必不惜階前盈尺之地勿使揚眉吐气激昂靑雲也抑更有稟者臺郡六邑文風惟天臺爲差盛卑職仰體○○○造就人材至意蒞任後除公出外每月必齊集多士分題會課今拔其尢者鋟版成帙名曰瓊臺課士錄𨿽無光怪陸離之色頗有淸眞切實之風○○迹混齊竽質同燕石登樓作賦愧乏王粲之才聚翠成裘竊比昭明之意然而洛陽爭貴祇憑皇甫題詞卽使都下競傳亦賴庾公增價特呈刻樣仰丐弁言一字寵加榮逾華衮倘蒙兪允不靳珠璣則作人雅化固與華峯之旭齊輝而感激私情更與靑溪之水俱長矣

○迎撫院屠大啟

伏以節鉞鎭錢江澤潤三春之樹雨旌旄懸越嶠蔭垂千里之卿云玉燭調元遙蒞南邦而安率土金章作牧近綏東海而制遐荒向日傾葵因風候雁恭惟○○○○○匡衡上宰平格元勛光芒燭大地山河二酉胸中圭璧璀璨驚上天奎宿三湘腕底珠璣奏賦明光冰鑑借懸於棠野蜚英仙籍藜花肆照於梧垣是用金陵拔士盡采楩楠杞梓之良因之上谷掄才悉羅牝牲驪黃之選補衮職之闕略譽重仲山膺禁闥之拾遺名髙長孺彌勤聖眷特遣中臺天目峯前擁彤弓而開紫气西興渡口騰白馬而壯銀濤慶雲起處爭看威鳳臨郊彩鷁飛時遙祝祥麟向海行見丕基壽域擁億萬戶笙歌洪啟春臺沛千百方霖雨○○樗櫟凡材風塵末吏昔謁選於日下幸泰山北斗之堪依今備員於浙東欣水月樓臺之不遠迹同匏系齋心瞻天半朱霞響類蛙鳴翹首望雲中白鶴伏願劍佩遄臻旛幢速賁萬間廣庇江幹花艸盡欣榮大廈齊收浙水人民爭樂利可勝舞蹈曷任瞻依

○賀學院馬大啟

伏以化雨灑靑藜浙水潛蛟爭舞鬛春風揚絳帳臺山枯木盡生花懷金科玉律之奇輶車煥采攬鵠舉鴻軒之美鎖院騰輝恭惟○○○○○聖世祥麟熙朝威鳳縹緗學富早題雁塔之名廊廟恩深久與鸞坡之選五雲開雉尾灑賜酴醾百拜搢魚須吟成芍藥帝眷無私因拔尢於講幄天顏有喜乃前席於經筵玆者入奉宸綸出司學政黜浮崇雅正十一郡之儒風激濁揚淸鼓千百年之士气秉新裁而拔俊技比靑錢翻舊案以羅賢文如白雪駿骨沈淪胥奮龍圖關節難通洵羣英昂首之期並各屬彈冠之會○○江左庸儒浙東末吏昔年同射策效乘銀漢之槎今日獨淩雲羨捧玉皇之駕附騏而騰千里聊作靑蠅棲棘而戀一枝漫爲赤鷃瞻韓志切追太白之望荊州禦李情殷踵慈明之接元禮伏願嵩頂使星倏轉三臺卿月螭頭槐位遙分一葉陰雲近水樓臺欣披愛日傍檐花木喜被和春薄羾芹私稍伸燕賀乃心雀躍如面鴻禧

○上學臺馬副啟

恭惟○○○○○世掌絲綸家傳昆璧金蓮歸院暫辭曉日之軒紅葉翻階重設扶風之帳麗彩煥淸平之閣髙映天章英華擷明聖之湖遙分云錦白眉繼美當年都憲爲雨以爲霖靑海重光今日君侯允文而允武兩江上下培成召伯甘棠三浙東西栽就蓬��杳矣卑職○○久沐二天之覆兼叨同譜之榮愧隔云泥欣瞻山斗尙遙紫气東來未攜綠藻靑芹望塵稽首且計丹心午向先望紅蘭白玉削牘抒忱惟冀淵涵俯垂電矚

○賀黃巖林鎭臺年節大啟

伏以寰區春盎九重隆閫外之權宇宙風和四塞協師中之吉祥開端月慶萃蕃禧恭惟○○○○○經綸偉望文武宏猷憑尊俎以折衝百將式朱顏於裘帶惇詩書而作帥三軍瞻紫電之幹城傳令則六合標奇風雲成陣登壇而九天試祕艸木知威甲冑霜明銀組絢珠巖生色樓船霞峙金鉦連瀛海濤聲欣逢玉曆初周正值金章啟瑞靈桃連萬里臘雪全消爆竹徹千營曉籌髙唱風恬紫帳影絕鯨鯢日麗彤牙威生虎豹挽天河以洗兵甲靖萑澤而答升平○○江左鯫生浙東末吏材同下裏濫吹齊氏之竽質比輕蘿願附將軍之樹伏願勛圖麟閣威著龍裳玉樹堂中喜見松醪之會蟠桃閫內遙聞椒誦之聲虎節云屯華頂峯前立馬望岱云之繞護龍韜雷奮瓊臺闕畔�旗聽鐃吹之繁歌�布蕪詞敬伸燕賀伏冀臺慈俯垂淸鑑

○賀黃巖林鎭臺午節啟

伏以蒲羽照軍容欣見彩絲飄玉帳燻風開甸色喜看艾虎傍牙旗節屆朱明人依翠樾恭惟○○○○○文武宏猷經綸偉績居心謙退不殊大樹將軍秉性沖和何異枯松太保震動章安艸木鈴閣威嚴廓淸甌越郊原齋壇令肅玆值天中佳節正逢地臘良辰海不揚波而脫劍韜戈覽龍標之競逐山無伏莽而惇詩說禮知鯨影之潛消惟五弦旣奏於明廷斯百福自膺乎淸署○○才慚奪錦遇類浴蘭仰逐扇之仁風長叨披拂效刻蒲之勝事時望栽培伏願茂對南燻班聯北斗朝尊長子天階歲賜梟羹帝重元戎大內時班蜀扇歡同燕雀頌擬岡陵不盡葵忱統希丙照爲此云云

○賀臺協蔡鎭臺午節啟

伏以節屆天中艾虎壯旌旗之色令逢夏五槐龍生刁鬥之威覩麗景之當陽挹燻風之薦爽歡騰六邑慶溢三軍恭惟○○○○○閣上麒麟人中龍虎家傳韜略不求紙上孫吳神授智謀自是軍中韓範看將星之纏鬥野奠東南半壁山川瞻卿月之麗天邊鞏嶺海千尋鎖鑰覽晴原而有喜綸巾羽扇爭看射柳迎祥眺滄海之無波桂楫蘭橈競道奪標增慶牙旗日曜不事辟兵之籙而懷畏咸抒玉帳風淸勿煩續命之�而軍民並馭○○自愧蒲材幸沾蘭沐觀型有自希迎涼艸於千營敷政無奇冀掃炎氛於百里伏願坐淸玉宇永奠金湯虎節云屯華頂峯前快覩梟羹之賜龍韜雷奮瓊臺闕畔欣聞蜀扇之頒泐布蕪詞敬伸燕賀乃心雀躍如面鴻禧

○賀黃巖鎭林冬至大啟

伏以黃鐘律轉日邊之龍气常浮靑帝風傳天上之將星增曜道隨剛長而介冑歡騰徳配陽和而雲霞徵瑞恭惟○○○○○略裕孫吳勛崇衛霍登壇號令金符開日月之光秉鉞指揮玉帳凜風霜之气人皆安堵勿聞鼉鼓喧闐海不揚波坐令鯨魚恬息允矣詩書元帥卓哉社稷功臣玆當物阜民安正值陰消陽長庭迎柔荔融風早拂於牙旗臺滿芳蕓淑气先昭幹玉壘八伐著止戈之績三軍同挾纊之溫○○才同短綫依切寒莎聊抒寸艸之心思向階前而進韈胥慶重禔之福遙瞻堂上以稱觴伏願天保九如箕疇五福姓名早上麒麟黃麾伊濯夢卜旁求彲虎紫誥頻來云云

○賀黃巖鎭林冬至小啟

恭惟○○○○○九龍衍派雙桂遺風爲雨爲霖不踵西湖梅鶴允文允武潛消東浙鯨魚葭管飛灰淑气煥旌旗之彩錦宮添綫慶雲繞鈴閣之輝○○尺組濫竽寸心懇欵有懷禦李未獲登龍黍谷聽鄒吹快覩艷陽之色梅花探庾嶺欣逢時序之新伏願合璧聯珠永護淩煙之閣和風藹日羣欣上將之壇不盡寅恭統希丙照

○賀藩憲傅新任大啟

伏以薇垣正位久樹屏翰之勛楓陛重申再寄旬宣之任肅百僚而貞度嶽牧風淸虛八座以調元羣黎澤普欣瞻鳳采翹望龍光恭惟○○○○○白水名家淸河華冑夢來良弼旁求巖野之間績紀崇功圖畵雲臺之上建雄藩於南昌故郡向號君陳開幕府於東國神州今來召伯海邦重地實爲鎭吳控越之名區憲府權尊必需緯地經天之元老從此野分牛野分斗人人就日而瞻云會見浙之東浙之西處處式歌而且舞羣沾郇雨佇作商霖○○樗櫟散材駑駘末品側聞寵命慶覆露於天邊遙想芝顏幸披云於宇下冀蘇天之可庇望舜日之能煦伏願舊政重敷新綸再錫金甌早卜佇登伊呂之班玉燭長調載陟夔龍之席久竭誠於望月先拜手於臨風仰候鴻禧祇申燕賀

○請鹽驛道裴督賑啟

恭惟○○○○○石渠撰史冰鑑掄英兼出將入相之才堂開綠野具奮武揆文之略績著桂林徳媲阿衡佐和羹之上理勛髙仲父主鹽莢之平衡蓋財賦獨重於東南而鹺政尢嚴於江浙春潮煮海淸積獘於桓寬暑路熬波準嘉謨於劉晏兩省共沾恩而沐惠千官咸奉命以稟成者矣今者欣瞻福曜督賑饑黎轉粟關中遠追漢績設糜靑岱近仿宋勛作千百國之楷模活億萬人之性命陽春有腳大地無私○○浙東末吏江左庸儒向沐���供任使委賑武義並及湯溪剔獘無奇欣托鴻鈞之福庇觀型有自敬攄臺斗之瞻依恭請仙蠲遄飛星軺夙駕九峯山畔春風拂翠�之輕盈百花廳前旭日映朱輪面煥采鳩形鵠而咸望來蘇蔀屋茅檐載瞻恐後敬遴下走先代躬迎

○文鄕試請啟

伏以槐花黃吐輝騰華頂之云桂蘂丹舒香潤瓊臺之月道脈啟昌隆之會裁成禮樂三千人心興鼓舞之機指點鵾鵬九萬藝林生色俗吏增光恭惟○○○○○文映臺星才涵海浪江花入夢彩雲穩架珊瑚羅鳥重吞麗影橫鋪綺繡今值賓興大典平分蟾窟之天香素知臺邑多才先擷龍津之秋色謹詹翌日張筵惟冀文旌速駕杯傾鸚鵡靑雲起而預卜鹿鳴筆舉麒麟白雪唫而先聲虎榜將見靑溪橋畔次第鵬飛行看赤嶠山前聯翩鵲起漁陽老將皆隨赤羽之旗魯國諸生盡入紅蓮之幕附騏驥而千里喜作靑蠅棲枳棘之一枝欣瞻彩鳳謹啟

○武鄕試請啟

伏以聖世崇文禮樂巳興乎海澨熙朝重武韜鈐更諳於山陬彩分頗牧毫端赤城霞起光照孫吳腕底華頂雲飛幸際昌時欣開武庫恭惟○○○○○胸藏兵甲手握星霜八陣精明山頭艸木仰聲名而山無伏莽六韜諳練海角風雷傳姓字而海不揚波今開庚子鄕闈預展鷹揚喜宴繼鹿鳴而獻豹略莫綏登壇佐文治以耀武功請先推轂處囊脫�靑溪橋畔佇看平步靑雲擊楫澄淸赤嶠山前立見髙搴赤幟從此黃麾伊濯姓名早上麒麟紫誥頻來夢卜旁求彲虎敬陳菲席恭候光臨謹啟

○送會試啟

伏以百斛龍文光映瓊臺明月九苞鳳彩輝騰華頂晴雲拔赤幟於赤嶠山前聯翩鵲起生靑雲於靑溪橋畔次第鵬飛恭惟○○○○○賈董才醇韓歐學富煙雲馳穎言言玉屑爭霏風雨灑龍賓字字珠光競麗是以名推山斗早已擢桂蟾宮固知策對天人預決看花鸞禁欣逢辛丑幸值禮闈謹詹翌日張筵肅勸文旌命駕送仙舟於碧漢而黃鐘律轉天柱風髙躡帝座於紅雲而彩綫宮添薊門日近五雲開雉尾鰲州酒賜酴醾百拜搢魚須雁塔吟成芍藥某兩年勞吏一枝暫棲喜作靑蠅百里郎垣攀驥尾歡同赤鷃三杯靄色壯雲程敬迓鴻禧虔呈魚素願言賁止勿我遐思謹啟

○迎新任髙同寅啟

恭惟○○○○○渤海名家錦江世冑光華騰卦石譽重金臺秀气發瞿塘香分月窟驚人儀表雅紹東南珪璧幾決冥鴻蓋世風流直追江漢琳瑯才奇夢鳥握星辰於手腕昔爲龍裏神君羅日月於胸中今作天臺福主識雲間獨鶴來自黔陽看天上雙�飛從灩澦烹鮮再試挹靑溪而尺水流膏制錦宏敷對赤嶠而餘霞散彩甫聆入境先�競道來蘇後我弟江表鯫生郎川下士兩年作吏撫此瘡痍赤子念念懷父母遺慚一旦遷官顧玆荊棘巖封事事待賢良補救移旌南指掃徑西迎仰山斗以神馳望淸塵而色喜伏願星軺速駕華綬遄臨袖帶燻風噓拂徧桃源花木車隨甘雨沾濡周葛閬禽魚肅展葵忱統希丙照謹啟

●天臺治略卷之九

雜署

◆雜署

兩院條陳折稿

科場條議

社倉記

經界圖說

到任告城隍文

飲冰堂記

丈量告城隍文

升任辭城隍文

親催紳衿完糧說

一件催取紳衿供給城工引

勸紳衿捐粟賑濟引

勸比邱出粟賑濟引

祭枯骨文

去思碑記﹝附刻﹞

季考策題

○兩院條陳折稿

卜子有云仕而優則學學而優則仕仕學一道也世之學者皆習於詞章占嗶之末或優而仕焉亦利祿而已耳世之仕者皆急於刑名錢谷之圖或優而學焉亦技能而巳耳未仕之前其學巳如此旣仕之後其學又如彼本原經濟之不講也久矣卑縣爲諸生時朝廷律例地方利獘俱卽畱心𨿽不敢云以天下爲己任然幼學壯行乃讀書素志丙戌徼幸釋褐蒙皇恩欲授庶常因卑縣面奏而止當時廷臣均所稔悉若此者非敢辭髙而就卑也蓋以縣令爲親民之官地方有利可以詳請而興地方有獘可以詳請而剔因革損益懲勸激揚皆自縣始無他有父母斯民之責故耳身爲民牧原非可竊位苟安因循塞責遽謂我事巳畢也夫聖朝功令最重貪污故篁簋不飭暮夜投金處分甚重淸愼勤乃居官要事而淸尢居首然所謂淸者又非僅僅詞訟不要錢之謂也必也百務具舉事無廢弛土地辟田野治懦立頑廉風行艸偃此而一塵不染琴鶴相隨方謂之淸今之爲宰者何如哉其貪墨營私者無論矣卽一二斤斤自守之士僅能詞訟不要錢便自謂淸遂以無事爲福以姑息爲能遇可爲之事畏葸而不敢爲有應言之事囁嚅而不敢言闒茸委靡依同可否利不能興獘不能剔長姦縱惡貽害地方是庸吏之悞事甚於貪吏卽使淸操自勵其於民生國計又何賴焉揆其不敢爲與不敢言之隱衷無非患得患失之念結於中故得過且過巳耳其如上負朝廷且辜憲徳恭惟皇上聖神文武以天地之心爲心刻刻爲小民求樂利又遇憲臺虛公正直以聖賢之學爲學時時爲百姓計安全凡百有司苟有一長足錄莫不踴躍思奮揚眉吐气激昂靑雲使際此可言之時遇此可言之人猶緘默不言今日有負憲臺異日何以對揚君父乎卑縣承乏天臺僻處山陬民刁地瘠紳士負固不知禮義小民頑梗不知廉恥其長技則逋欠錢糧其生涯則逞刁健訟是豈風俗使然歟抑向來教化未行積頑成習之故歟卑縣竊不自揣姑就臺言臺謹披瀝十事敢爲憲臺陳之伏祈垂鑑焉

一天臺之義學宜興舉也夫嘉禾以培植爲本人材以樂育爲先我憲臺崇儒重道教化興行合省多士固巳家惇孝弟戶習弦歌矣柰臺邑離省窵遠鞭長莫及民不知詩書士不畏王法包糧健訟結黨成羣武斷鄕曲有大酒會小酒會之謠此皆平日漫無防檢以束其身心是以放佚至此急宜興舉義學遴選文行素優之士設帳公所實心課誦每月修脯勉力捐俸按季給與資其膏火庶使美瑾得琢磨之功良材無廢棄之嘆向之放辟邪侈者咸入於規矩範圍之內將來徳造兼優人文蔚起皆沐憲臺壽考作人之宏恩矣

一天臺之城垣宜修葺也夫一邑之內有民人焉有社稷焉易稱設險詩重維藩言備禦之宜周也我憲臺玉節晉持爲兩浙八閩之屏翰秉鉞吳山爲全浙東西之保障甌江瀛海永息波濤白鹿金雞霅水鴛湖盡安耕鑿二全省人民無不各登衽席矣然晉陽之壘不新𨿽絕繭絲無益況屢奉大部行文催修城垣何等嚴切今天臺邑垣不但雉堞盡圮抑且闉闍不設走險如騖之輩得以昏暮長驅如入無人之境卑縣蒞任日親自夜巡目擊情形殊覺駭異業在捐資鳩工庀材乘時繕修𨿽城門畢具城身巳築可資防守然城堵全經坍塌爲費浩大蚊力難支可否諭令在城有力紳士共輸未雨綢繆得以策糾羣力經營落成無致搔首於城闕庶屏藩鞏固捍禦有資一如憲臺再造之深仁矣

一天臺之田地宜淸理也任土作貢有產完糧大律煌煌普天共凜我憲臺撫卹窮黎痌瘝念切己溺己饑日廑於懷錢糧飭行滚單法至善也無如臺邑詭寄成風隱漏是尙豪彊有產而無糧孱懦有糧而無產甚至每年並無實徵淸冊或一人而更數名或一戶而分數甲按其名則是核其實則非且並無魚鱗號段細冊其所謂榜冊埧冊俱屬故明萬曆年間遺下老戶老冊人經數代事隔兩朝茫無頭緒經胥狼狽爲姦地棍因而飛灑詭名詭姓滚單無從下手窒礙不行錢糧歷年抗欠不淸職此之故是淸理田地乃天臺第一急務玆值編審將屆應請俯容卑職於農隙之時履畝淸查將從前隱漏詭寄田畝一一淸理造明實徵細冊使窮民免賠糧富室無脫漏國賦以裕田畝以淸何莫非憲臺剔獘除姦之盛舉也

一天臺之儲米宜統徵也州縣額設錢糧各有欵項條分縷晰歸欵徵解毋容混淆此朝廷大例卑縣何敢遽爲置喙惟是臺邑在萬山之中產米絕少且馱載維艱是以每年額徵軍儲米共二千八百七十餘石從前迄今俱解折色不解本色與地丁一體徵銀祇緣分項開徵另僉經承經管另有差役行催相沿巳久𨿽完銀完米總屬小民分內應完之正項但不徵米而徵銀地丁未楚米銀又催愚民無知竟認爲額外之科斂況有不肖官役髙下其手以解費爲名每石徵銀一兩三四錢不等甚至有一兩五錢一石者郎令移交墊解之欠數現在有據嗟此小民其何以堪卑職受事之後齊集多士校藝觀風策詢地方利獘據以軍儲等米請與漕項月糧之例歸入條編與地丁一體滚催統徵分解官省零星徵比之繁民免兩次追呼之苦等語若從其請似亦省差便民之一法也

一天臺之塩引壅滯宜變通也臺府六縣惟天臺爲最窮食則藜藿不充衣則懸鶉百結居則茆茨傾頹全無墻壁土產絕少村落荒涼土著窮民賣塩爲活然無大夥私梟類皆肩挑步擔易米易粟以餬其日此輩實繁有徒不但誅之不可勝誅且觀此鳩鵠哀黎若嚴加禁止絕其衣食之源殊難存活恐挺而走險或有相率爲不可知之事者況臺邑山路崎嶇紆回叢雜出沒無常深山窮谷之中一遇官役勢必以死相搏寥寥數捕力不能敵或致性命不保只得束手付之無可如何官引壅滯不銷因而有虧國課奉參議處夫復何辭乃近奉鹽院屢飭何故並無大夥私梟捉拿解究發簽提比靡有寧日官役交困實深今據紳士條陳紹興府新昌縣鹽課銀兩歸入丁口今天臺縣鹽課請照新昌之例亦歸入丁口在每丁每口不過完納釐毫輕而易舉在國課永無缺額小民各得自便等語若從其請似亦官民均利之一法也

一臺戥臺銀之積獘宜痛除也民間交易其天平必以十三號爲準其銀水縱不能豪釐足色亦必須以九五爲率通行使用庶幾買賣兩不相虧今臺邑天平一兩只有八錢五分銀水盡用煎餅有排鉛柳葉劈開龜背等項種種低潮自七成以至三成不等名曰臺戥臺銀有名無實持此臺戥臺銀完糧每兩則竟至加四與加五矣持此臺戥臺銀買米每石則竟至一兩五六錢矣然此猶爲低潮者而言也甚至有攙和鉛鐵用藥煎燒入手宛若朱提轉眼卽爲烏有農工商賈一遭毒手終年血汗盡付東流言之眞可痛恨皆由地方土豪結連姦棍不畏王章不循天理肆意煎燒兌換使用然其所以明目張膽橫行無忌者又由貪庸縣令一年四季受其節規明知害民因貪其餘瀝隱忍而不禁卽禁亦不過虛應故事遂至錮獘相仍牢不可破小民吞聲飲恨莫可如何卑職受事之後嚴拿不法餅匠頭痛加責懲並飭令在鄕煎燒低假潮銀各餅匠盡行攺業押取遵依不惜一家之哭以貽一路之哭但此禁利於窮民而不利於富戶恐卑職力綿不能爲中流砥柱應請憲臺威靈飭行本府勒石永禁亦易俗移風之善政也

一天臺各役之工食宜復也朝廷設立縣令以治民經制衙役以供事縣令給俸以養廉衙役給食以代耕而又慮其作姦也衙役有犯贓之條縣官有失察之例夫有祿以養之法以畏之是以𨿽死勿怨聖朝立法何其盡善盡美也今各役工食奉行捐解矣準支給者無多幾項夫誰無父母誰無妻子一身旣入公門以奔走復無工食以代耕俯仰無資嗷嗷待哺則其畏法之心不勝其謀生之計受賕骫法勢不能免𨿽親受杖流徒絞之罪彼所不計卽本官失於覺察有降革調用之處分彼亦不顧且天臺各役疲癃殘疾無復人形比之他邑更爲窮苦是別縣之役食或可捐而天臺之役食不可捐卽天臺別項之役食尙可捐而民皂捕快等項之工食不可捐蓋旣欲自食其力又欲廉潔辦公彼何所樂而充此縣役耶況查各衙門寫本薪水銀兩以及繕書役食轅門役食現俱抽項捐解至於本道役食差役守提急如星火各復剜己肉以應之夫同一役也何以縣役共受其苦而憲役獨蒙其利此縣役之不免於向隅而泣者也卑職目擊情形殊爲可憫應請憲臺將各役工食內擇其最苦者免其抽解似屬補偏救獘之一端也

一天臺無抵之公捐請免派也天臺錢糧額徵僅止二萬二千有奇火耗不過六分除去解費及奏銷部費之外所盈寔屬無幾此外又絕無羨余可得官斯土者兢兢自守飲冰茹蘗尙難支吾若再加無抵公捐遲之則有違憲令司府絡繹催提牌簽不絕捐之則涓滴盡屬正供錢糧日積月累竟成巨浸不得不早爲之慮也如架槁木植轅門火藥嘉秀營房等項不一而足卑職履任後每捧一檄未嘗不彷徨戰栗此等無抵欵項在他邑或可派而天臺彈丸小邑實難照例分派與其重費憲心於日後何如冒叩髙厚於目前仰懇憲臺格外垂慈俯鑑苦衷曲允所請恩免捐派不特卑職可免虧空之累卽天邑將來之虧空亦可永杜矣

一天臺之防兵宜更換也地方設有汛兵所以安內禦外民供賦以養兵兵出力以衛民故必勤操練守法令兵民輯和地方始有攸賴今天臺駐防並無公廨其官或僦居民捨或寄住郡城與汛兵兩相暌隔不能時加約束且系土著之人廁身行伍有司刑罰難以遽加有恃無恐不耕不織遊手好閒習成驕悍紀律全無因而抗欠錢糧把持衙門好勇鬭狠一方側目甚至窩賭窩賊無惡不爲𨿽有兵之名毫無兵之益此種積習在在皆然天臺尢甚不但虛縻糧餉反致擾害地方卑縣職司守土烏容默默然欲請汰斥不敢也欲請募補不敢也應請憲臺鴻裁將天臺之兵移守別汛別汛之兵移守天臺易地防守更番疊換庶有以杜其驕悍之風而收其捍衛之實於國計民生不無小補也

一承追柯令虧空案內之民借俱系捏造也查前任柯令案內應追民借銀共四千五百七十四兩二錢零除實在民借銀五十七兩九錢六分郎令巳經追完外其餘並未開徵卑職到任後催準移交冊領前來傳喚經管經承查訊俱巳物故卽案內曾有到官錄供之陳士藉亦歸烏有隨細查民借各領俱屬捏造詭名無從追徵是郎令之欺君欺憲自悞以悞人亦以甚矣將來承追一年之限轉瞬卽屆在卑職之處分固不足惜其如各憲考成何理合稟請憲臺或賜詳請題明或飭本府承審衙門作何歸結以免無辜之參罰者也以上十條有卑縣分所當言者有分所不當言者𨿽皆爲國計民生起見但智巧遠慮之人俱默默養髙而艸茅新進之士獨喋喋陳詞狂愚之咎自問難免然當大君子正本澄源興利除獘之時尙有懷不吐廢棄自甘殊非憲臺察納雅言諮諏善道之至意用是不辭罪戾冒昧瀆陳仰祈憲臺明察暗訪如卑職不守官箴或貪或酷藉此爲飾非張本卽立登白簡實所甘心如或言有可采伏祈憲臺相卑職於牝牡驪黃之外俯賜兪允批示俾卑職得以竭盡駑駘立見施行不徒托之空言百姓幸甚卑職幸甚

○科場條議

竊照三載賓興乃掄英大典朝廷收得人之慶艸莽快利用之期自宜甄拔眞材羽儀王國原不容空疏無用者徒恃夤緣鉆刺得以濫叨名器也恭惟大老爺金範鑄世而明徹冰壺玉尺程材而淸同水鑑監臨全闈統攝羣寮握造化之神機作文章之司命此誠千載難逢之盛會矣無如浙省士子奔競成風詭譎是尙而杭嘉湖紹四府爲尢甚是以畱心剔獘而獘卽生於剔獘之中加意除姦而姦旋起於除姦之會人人如是科科如是積習相沿牢不可破卑職自丙戌徼幸後曾浪遊西浙稔知其獘其姦今條議五事敢爲憲臺陳之伏祈垂鑑焉

一修理號捨之夫匠人役宜日日搜檢也浙省進場舉子萬有餘人其中懷材抱負者固不乏人而欺世盜名者正復不少往往將經書文藝及表判策論蠅頭細字抄寫成帙賄囑夫役工匠於修理貢院時預先帶進用油紙包好或藏瓦底或納土中記明在於某某號捨之內舉子入場尋號檢取是修理號捨之人夫亟宜搜檢以杜此獘𨿽然搜檢矣而所委搜檢者務在得人若徒責成於仁錢兩縣監工之胥役而若輩惟利是視勾通作獘其獘又不可勝言矣

一點名進場舉子宜歸號房也號房總口宜設立柵欄銷閉並號底宜砌斷也士子三年攻苦進場作文自當潛心構思以圖入彀乃有一種浮虛之子平時漫無靜養工夫臨場惟思剿襲代債先與知交好友文理通曉者說明捉刀點名領捲不卽歸號各站立總路等待捉刀人兩相照應未出題以前彼此往來東奔西走旣出題以後指麾號軍或送文於某號某相公者或取文於某號某相公者奔走傳遞旁若無人是宜於點名時多設巡捕員役每一名舉子接捲看號卽押令歸號不許站立路口並不許到號口探望使其各不知彼此坐號再築土墻隔斷號底柵欄關閉號口號軍不許暫離庶幾代倩懷挾之獘可以杜絕矣

一聯號之獘宜禁絕也藩司爲提調之員科場事宜乃其總理所以在場承值之書吏大半俱出南司此輩慣走場屋老姦巨猾無獘不知無獘不作至於捲面所打號印尢其執掌不肖舉子鉆營賄囑打號之人或記名或記號安放一處打成聯號或竟將不及瞭望隔遠之字號盡行抽出使號捨空虛凡做聯號者俱歸入其中所以往往有捲面號印明系東天而竟坐於西地者此獘卑職知之最眞最確應請於入闈日先將各號印挨次點齊不缺加謹封貯髮卷打印或用府縣教官或用憲臺書吏不使藩司書辦經手則聯號之獘可以永除矣

一號軍宜更換標下目兵也每科所取號軍並非正身俱是杭城遊手遊食無賴潑皮及錫箔行中工匠雇替頂名此輩歷來頂替入場傳消遞息眞是熟路輕車而舉子進場時或於衣袂之內或於供給之中或於所攜小凳挖孔暗藏銀兩帶進揮金耀目怡然順受任其驅使而不辭卑職謬陳管見亟宜更換標下兵目以爲號軍彼旣畏憲臺之明威復有將弁之約束則作姦犯科之事自然屏絕矣

一鉆刺簾官之獘宜禁而難禁也科場作獘功令森嚴諒無顯蹈明行致罹法网然而利令智昏明知之而故蹈之者正復不少杭嘉湖紹等府士子純蹈虛聲不務實學每於科甲出身之州縣投拜門生往來交好貪墨營私者餌其重賂卽爲之打通關節極意鉆謀卽有一二謹飭者受其杯禮物非以臨時再看機會爲辭卽以果落我房自無不薦等語以爲兩可之見嗟乎習俗波靡誰爲中流砥柱耶𨿽奉上憲飭發門簿無許生監出入衙門然而暮夜投金簠簋不飭州縣不自之禁上臺亦烏從而禁之哉是同考簾官必須於憲臺素所取信者而選之庶幾其無虞乎此又在大老爺之神明默運而非卑職所敢置喙也

以上五條原非卑職分所當言況大老爺聰明遙知事事精詳又何用卑職喋喋陳詞然而芻蕘之言聖人擇焉不揣固陋妄陳一得用佐髙深苟有可采仰祈憲鑑畱意則幸甚幸甚

○社倉記

古者王政必先卹民卹民必先積貯積貯者天下之大命也天災流行何國蔑有惟有備是以無患漢耿壽昌創爲常平制其輕重而時其斂散隋唐以來皆因之不變宋淳熙中朱子復建社倉社倉之法夏受粟於官冬則放之計息以償其貸種出息恆董以鄕之士君子蓋卽周禮委積待凶荒遺意而布澤周及於四郊𨿽遇窮谷深山民無闕食較之常平益精而密矣自古備荒之政其莫善於社倉乎余自束髮受書遇史傳經濟實學未嘗不畱心考核欲其通古而宜今不徒騰諸口說闈中發策遇時政利獘愷切敷陳務盡條理然終以未得見諸行事爲憾也前年承乏天臺天臺故居萬山中當洊饑之後民多雕敝余設法勸賑賴以少安查邑之積貯舊祇有常平倉倉谷有限猝遇水旱災荒又狃於功令轉移不能自由因思卹荒之政莫善於社倉行之此其時矣適遇大中丞髙安朱公來撫兩浙廉以率屬仁以惠民宵旰不遑虛衷若谷𨿽在下吏亦無不懃懃咨詢必期有益於國計民生余不揣固陋卽所目見耳聞條陳十二策社倉卽其一也過蒙嘉納俾令疾行因周覽臺之四鄕有花桃坦頭石板路平頭潭各居東西南北之孔道收放爲甚便隨次第設立社倉其制度一遵朱子遺法掌以鄕之殷實有品行者以時斂散而瘝寡煢獨則無求償焉屋材悉捐己俸不役於民其花桃坦頭石板路漸巳告成矣惟平頭潭未竣事余方擬今年經界田功畢設有公家余羨倉卽各備谷千石用豫賑卹之儲不意菲材遂蒙薦舉聖恩破格收錄匆匆就道事與願違而玆舉遂不克觀厥成也夫國家良法美意能言矣患不能行能行矣患不能竟其用若夫以能行之志際能行之時而規畫詳密尙不能無待如社倉此余所以惓惓也然余前所條陳私幸十舉六七而社倉之設立僅虧一簣後之君子夫獨無卹民之心而體前賢凶荒有備之意乎則余亦稍得藉手以告無罪矣是爲記

○經界圖說

任土作貢古今之通義也至有田者不必賦而貧無立錐者反代受其輸將斯其爲害有不可勝言者夫田賦上關國計下系民生朝廷惟正之供旣不容以絲毫少貸而哀此窮黎所典妻鬻子而不足者惟日以其身受敲朴而莫之能償爲民父母鮮有不惻然隱痛者也是故當務之急莫如淸田賦之源則正經界其亟亟矣經界不定卽獘孔叢生欲去害而反以滋害於田賦之淸也何有餘待罪臺邑目擊臺人田賦之不淸甚矣是以毅然有淸丈之請諸上臺亦旣報可顧臺人言賦籍者惟故明老壩是憑夫自萬曆至今業不知幾售戶不知幾易田土之坍漲不知幾更而況其時淸丈之法淩亂乖舛有地不連屬而混爲一圖者有畎塍相錯而橫分數圖者丈書任意作姦業主無從稽核侵冒欺隱日積月累而莫可究詰揆厥所由實惟經界不正之故今將徹底釐淸與民更始而猶因循故轍不爲經久無獘之圖其又何以信今而傳後乎孟夫子言夫仁政必自經界始今𨿽不能如古井田之制畛澮溝塗尺寸各有定數然而爲溪爲澗爲岡阜爲塗路亦必有天地自然之界址劃然而不可亂者爰命邑之紳士分詣各裏隨其地之尖斜曲直方員大小以審其東西南北之所至而各爲一圖其中山林陵麓廬舍市廛亦各從其方隅而備載之於是節取尙書中語編次字號注明職丈姓名俾各按圖而量度焉此疆彼界旣無所肆其混淆逐段挨坵復無所容其淩越卽後之檢閱者知某地之在某圖一啟捲而昭如在目獘絕風淸數世而後猶將利之尙得謂度田均賦有不自經界始者哉因作經界圖說

○到任告城隍文

某謹齋沐潔虔昭告於本縣城隍尊神曰惟神明聰正直靈爽於昭固赫然天臺之保障爲斯民所藉庇者也今以郎川下士奉天子明命來牧玆土自常矢愼矢公靖共爾位其或濫受苞苴歟其或煩刑橫斂歟其或畏暴欺良委靡聽政歟是居官無狀罔知爲國愛民神其殛我以爲不職之戒若夫雨暘時若年歲順成疫癘不生人無夭札俾百姓安居樂業以生以養則惟神之責倘其早澇不節災眚疊見吉人罹殃凶人獲福是則神之不職必將奉聖天子聲靈爲神致討爲民請命無所依回瞻顧也嗚呼陰陽同理均當父母爲心禍福無門惟在公私一念神其鑑之謹告

○飲冰堂記

天臺在萬山中霞城瓊闕號稱僊治然其地瘠而俗未淳非淸且勤亦不可以爲理余自己亥之秋來宰是邑始至見退食之所傾頹卑闇令人神气皆昏欲作而新之苐以政務方殷弗暇及也越明年公事稍見條理因就署之舊制而去其壅蔽更以爽塏洞達開朗耳目一快其東偏復構小齋以待賓客治簿書垣墉塗茨亦少加拓焉落成或請有以顏斯堂者余惟服官之義在審所立心而巳邑無大小治無難易苟闒茸弗治則事之修者漸以廢功之成者漸以毀如以爲民生之不可忽天命之不可以假易則兢兢業業日昃不遑暇其敢一日弛吾責而負吾理耶余以簡朴之材理偏鄙之邑惟懼隕越以滋咎戾自始事以迄於今不辭勞不避怨凡有利於民者不敢不興也凡有害於民者不敢不除也如人飲水冷暖自知蓋惕惕乎澹泊以明志焉今余奉天子命將去是邦而年來雨暘時若冬無極寒休徵應而气序和顧所以蚤夜孜孜者要未嘗不以一片冰心與斯民相終始也顏之爲飲冰不亦可乎乃爲飲冰之歌曰冰之晶瑩實鑑我情匪食而飲言懷潔淸棟宇旣成錫玆令名金庭玉芝庶幾同楹

○丈量告城隍文

某謹以剛鬛柔毛淸香醴酒致告於城隍尊神曰天臺僻處山陬地土磽瘠其民風之狙詐士習之澆漓種種凋敝固巳倍於他邑矣而田賦一項更極混淆欺隱成風飛詭是尙富者彊者有產而無糧貧者弱者賠糧而無產此種情形諒我神久以蒿目傷心特以位阻陰陽止能默鑑於中而不獲顯爲拯救耳°°以郎川下士受天子命來蒞玆邑不揣菲材急欲救敝補偏屆今大造徹底淸查詳請各憲通縣淸丈現在擇吉開弓但一人之才識有限姦徒之狡譎多端惟恐力與心違時因勢隔竊欲與神分其任並欲與神矢此心靈爽之助不無厚望焉敢再拜稽首仰邀神力俾°°得心應手一丈成功不憂扞格至幹業戶丈手書算以及襄事一切人役奉公守法者錫以禎祥作姦犯科者降以災殃總祈用昭赫赫之明威以消種種之鬼蜮蓋幽明本無二理我神之血食是邦°°之承乏斯土此職同也此心同也如°°而或黷貨是尙不能矢愼矢公徒煩擾我父老子弟有忝厥職罪及我躬倘神而淡漠置之一任頑姦獘混錮累不盡人民怨恫厥咎在神尙祈鑑諸來格來歆謹告

○升任辭城隍文

某謹以明燭淸香致告於天臺縣城隍尊神之靈曰幽明𨿽有殊途理治本無二致憶己亥秋七月蒞任時曾焚香頂禮與我神約凡雨暘之恆若歲時之丰稔四方之寧謐人物之安寧惟明神是賴若夫鋤彊扶弱興利除害黜邪崇正理枉伸冤惟本縣是責今兩載以來水旱不生人無夭札兆民樂業合境淸寧是明神之職巳盡而本縣飲冰茹蘗惟愼惟勤勿敢稍貪暇豫勿敢私便身圖一片愛民保赤熱腸差堪告無罪於明神是本縣之職亦盡然職𨿽盡而心猶未釋者則在丈量一事天臺田賦不均弱肉彊食通詳淸丈原期計日告成與民更始不料謬沐殊恩匆匆解任遂致願與事違今本縣從此行矣苐恐自玆以往作姦犯科者伸縮弓口攺換號圖豪彊仍肆欺隱孱懦終受包賠自本縣創行此舉實爲厲階用是巾懷耿耿敢告明神俯鑑愚忱大彰靈應於一切監丈公正都總丈書人等果其奉公守法忠厚老成歟則錫之以禎祥如其懷私挾詐玩法舞文歟則降之以災殃使各恪謹將事矢公矢愼田賦均平以竟本縣未盡之緒實所厚望焉在明神永鎭此邦千秋血食非如本縣之籠鶴攜琴去來靡定諒不冥然漠然聽其獘竇叢生貽累百姓也臨別叮嚀統希來格謹告

○親催紳衿完糧說

聖朝新例最重錢糧解不及分數州縣有降革調用之處分完不及分數紳衿有褫革責枷之定典煌煌功令炳若日星何天臺生員貢監兜收抗欠習以成風目今新舊餉銀急如風火一任大聲疾呼總然褎如充耳本縣爲諸生時雅慕宰牧敬禮斯文豈今日備官而忘諸然而淸斯濯纓濁斯濯足聖人言其自取此語正堪三復今查各都坊歷年額數細戶之糧較少而紳士之糧居多豈所謂習俗移人賢者不免歟抑爲之宰者不能易俗移風致成互鄕歟目下未完銀米奉憲追徵孔急萬難濡滯不前身列衣冠當必急公輸納以爲齊民表率俾本縣得免督催之煩則相與有成之雅於賢紳士有厚望焉爲此特與諸生約所有本名下錢糧除舊欠外本年地丁巳屆七分之數而儲米關系緊急軍糈不容升合掛欠統限三日內按數淸完如三日不能至五日五日不能至七日若再不完是冥頑不靈終不肯完矣除拘拏家屬監比外定行通詳褫革按律究擬此爾等不知愛鼎自取其辱非本縣不加禮爾等也須知國課爲復位限綦嚴催科之法要非得巳多士勉乎哉謹催

○一件催取紳衿供給城工引

天臺邑垣雉堞將圮闉闍不設禁城之上同於周道探丸鼠輩方挺險如騖矣鳩工繕修勢所難巳在官斯土者此去彼來原如傳捨況除倉庫獄囚俱有本等人役看守此外不過兩袖淸風滿庭明月而巳亦何所資其扞禦哉而在土著者歌於斯哭於斯聚族恆於斯室廬坵墓世世守之而謂備禦之可缺歟本縣爲地方起見前經首先捐資設法興修四門𨿽具柰工費浩繁所幸在城紳士共輸戶牖之謀各捐工役之食業經書有成數自應按名按日刻期而給源源接濟詎料幾斗脫粟視同十斛明珠或吝而不給或給而不足司其事者難爲無米之炊致搔首於城闕夫失今不圖轉盼農忙終成道旁築捨莒陋之譏固所不免亦豈爾紳士自衛衛人之道耶用是布告同人速踐前議照數慨發俾得乘時策鳩羣力執宮功而荷畚鍤踴躍經營不日成之竚看柳媚鶯嬌不羨獨稱錦壘風和日永應知春滿大城倘有仍然靳惜不與除追完前數外定行議罰令稍解慳囊作當頭棒喝云

○勸紳衿捐粟賑濟引

蓋聞仁人利濟先在凶年義士激揚尢憐梓裏是以北魏李士謙出粟數千石賑饑鄕人全活萬餘宜興吳頤山值歲荒村落窮民躬親給粟鄕人全活亦萬餘二公俱膺髙爵享遐齡子孫貴顯天之報施善人昭昭不爽臺邑自上年夏五旱魃爲虐秋禾歉收今春雨雪連綿民鮮粒食徧野哀鴻身任地方民社之責蒿目時艱能不爲民請命柰上憲止允減價平糶倉谷之詳而那谷賑饑之請格於成例竟不可得輾轉圖維惟有勸捐之一法蓋寒儒初仕蚊負難支竊謂眾擎則易舉庶幾集腋爲裘積銖成貫且居官者籠鶴攜琴未知明年何處而土著者室廬坵墓其將累葉安之同鄕共井救災卹患能憂人之憂者人亦憂其憂裒多益寡非以利爲利也實以義爲利夫欲立欲達己溺己饑非我儒分內事乎其慳吝之鄙夫無論矣卽有樂與喜捨之子往往惑於因果報應之說不惜傾囊倒篋輦至佛門以求福利布黃金於祇樹之園散纓絡於多寶之塔究竟空虛渺茫功徳安在食報安在果能慨捐脫粟普救孤貧是以佛菩薩心腸而兼大聖賢學問眼前功徳食報必長用是敢勸邑中紳衿善士勿云捨己以從人當念成物卽成己擴充惻隱廣種福田倉中積粟或以百計或以十計或以石計量力共輸克期而至使鳩鵠調饑立起溝中之瘠俾鮒魚涸轍羣沾河潤之波則慷慨好義之風直與古之士謙頤山諸公後先輝映矣百爾君子好善應有同心諒不以余爲多事也幸載鴻名並登米數於左

○勸比邱出粟賑濟引

施捨之道起自佛門今世自達官長者以及愚夫村婦每遇窮交故友孤貧無告之人有患難緩急略不之省吝惜而不肯與而於佛門則大結緣且輾轉相勸以結善緣無他以其普度眾生有功徳於人也觀自在菩薩照見五蘊皆空度一切苦厄此正我儒子輿氏所云墨子兼愛摩頂放踵利天下爲之之說也今天臺上年亢旱歉收今正雨雪連綿民鮮粒食乞丐滿街仳離載道本縣巳經發簿相勸紳衿捐賑外爾等比邱到得此時當稍減香積廚充彼嗟來食隨緣樂助量力喜施一簟一瓢無非布地之金半粟半筲不籍檀那之力祇以向之受之人者還以施之人將來又以施之人者反而歸之己爲十千世界廣種福田爲五百阿羅宏深願力佛以慈悲爲本方便爲門余之此舉諒菩薩自應低眉而金剛不爲努目爰筆而說偈曰願與此功徳普及於一切捐粟賑饑民皆共成正道

○祭枯骨文

康熙五十有八年歲次己亥二月淸明吉日江南建平進士戴謹以楮帛庶饈之儀致祭於天津衛眾姓枯骨之靈曰凡爾枯骨士農工商不一其類老幼男女不一其倫非土著之窮黎卽他鄕之異客屍瘞荒野看守乏人洪波一決白骨漂零寺僧撿而積之一室火化入塔意甚善也然爾等生前有何罪孽死後復罹揚灰之慘耶余謁選都門尋春到此不禁目擊心傷召寺僧與瑞訊之卽於僧寺傍髙阜處謀得掩埋久而不敝之法捐資購磚倩工建塔下深五尺上髙九尺四面皆一丈中分二穴以余目所經見之骨現藏一穴其一穴責之寺僧嗣後隨檢隨入有收殮之定處庶免拋露之慘形但枯骨之中或有得其頭顱而失其肩臂者或有得其手足而失其腰脇者或有僅得其一指一節而全段俱失者種種遺漏不可枚舉卽間有一二全者亦與諸朽骨雜亂舛錯又孰從而辧之而理之耶余惟願爾等有靈各緣眞骸以依魂且以蔭庇乎子孫可耳嗟乎萬物從土而生亦從土而化今而後爾等以五方錯雜之骨共聚一室遠者近之疏者親之儼然有陽世洽比其鄰之意焉有幽棲之樂而無傾覆之患亦可以逍睿乎夜臺而同登彼岸矣禮載孟春之月掩骷埋胔蓋先王仁育之恩因時修舉方春始和故澤及枯骨以蕃庶物而阜生气也後世古制寖廢則有中野朽骨累累而莫之收卹者蒿裏北邙徒增嘆悼耳我夫子於己亥歲謁選都門偶作天津之遊見道旁遺骸𨿽暫瘞而未得經久之法爲之目擊心傷捐資建塔髙下有制工堅且良是塔之成永無蕩析飄零之患矣今年秋振得伏讀吾師祭枯骨文慘怛之思仁厚之旨藹然流露於言意之表直與橫渠西銘互相發明而又舉之於春適於先王掩埋之令爲協嗟乎一逆旅倉猝間而滿腔惻隱觸而卽應抑且經久不敝務求盡善若此異時仁覆天下噓枯吹生起陳人而肉骨之於此文亦可以得其槪矣因編入天臺治略中而附識數語於後云受業汪振甲謹跋

○去思碑記﹝附刻﹞

後世司民牧者遷轉不常非若古封建之制有分土而長子孫上下休戚有相關之誼故無論闒茸軟熟者萎薾而不足有爲卽一二挾持宏略練習治具亦大率視其官如傳捨而視其土之民如秦人視越人之瘠肥苟安於因陋就簡之習而報稱於簿書期會之間斯亦巳耳誰復有急民之急殫精畢慮如自營其私也哉我邑侯戴舒庵公之蒞吾臺也始至卽慨然有與民更始之意相其利病緩急以爬以剔力疾興除如並儲米罷船工均丁賦革現年歲省臺人金錢不可數紀每夏秋之交輒減價不糶復仿文公社倉之遺廣設義廩以備災歉廉知邑巨害莫如田賦不均則爲申請丈量俾比戶享廓淸之福出則輕騎減從裹糧自隨秋毫於民無所擾時進諸生而校之雌黃甲乙務以大雅爲宗東西各置義館收育俊髦文教彬彬甲他邑學宮公廨祠宇城垣傾者葺缺者舉在在煥然維新兩造蜂爭出詞組立折吏畏若神案無畱牘摘姦發伏無縱詭隨向之爲虺爲蜴豪逞鄕裏者靡不匿迹銷聲惴惴惟懼巳及詩有之大車檻檻毳衣如菼豈不爾思畏子不敢至今如覲風烈云昔子產之治鄭也褚衣冠正封洫伍田疇鑄刑書比年而歌孰殺三年而誦誰嗣孔明之治蜀也賞不以匪人幸罰不以親故免開誠布公刑政𨿽峻而無怨我侯自下車以來更化善俗雷厲風行故俗蒸蒸丕變𨿽子產孔明何以加玆假令優以歲月朝摩夕漸淪浹於服教畏神之餘治效又奚啻若斯巳耶侯今且去矣夙夜勤劬一如始至之日凡所設施未竟之緒侯不以傳捨視其官而一日未去務殫一日之職而後卽安嗣是以參帷幄出秉牙璋寅亮宏化撫綏區夏胥於是乎始而芾棠之愛惟臺人有獨私焉不可沒也因撮紀其梗槪而勒諸石以告來者公諱兆佳號舒庵丙戌進士江南建平人

○季考策題

問親民之官厥惟守令臨民之本實先教養古來厚生正徳化民成俗之事其載在書史者略備我皇上軫念民艱日廑宵旰右文重士勸諭多方凡所以爲教養計至深遠也有守土之責者其於移風易俗裕民足食之道可缺焉而不講乎夫周禮荒政積儲爲先義社常平由來巳久今欲仿而行之果能家賜而戶給歟抑別有救荒之術歟裏並凋敝生計維艱川澤虞衡俱可仰給欲除獘以興利其道安在士爲四民之首士習不端何以表率此邦之士潛修者固多而奔競者亦不少豈閉戶鮮知音而吏庭有快捷方式歟禮讓相先方爲近古乃耰鋤而有徳色箕帚而多戾容風斯下矣惇本興讓之道何可不亟講歟若夫仇怨及於同舟風波起於平地片言觸忿訐訟欺官此種刁頑何以痛懲甚至廉恥道喪婁艾成羣始寫離書而賣髮妻繼投謊狀而找身價若不嚴誅非所以廣教化美風俗也他如城垣不可不修當念費從何出盜賊不可不緝當思弭有何方多士生長玆土畱心時務久矣果能慷慨而陳自當虛懷以采不俟終日立見施行其悉心條對毋隱

●天臺治略卷之十

呈批

◆呈批

一件叩鳴杜累事

一件祀稅認澆祀產應輪懇恩批照事

一件華頂山面壁居僧曼云因僧自明放火幹連具稟求豁事

一件盜砍毆命事

一件逆禁造謗事

一件婪穴謀占事

一件瞷危昧死事

一件叩天電情事

一件叩質明業等事

一件懇恩鼎詳事

一件懇恩追價等事

一件胞兄可誑等事

一件賣良爲賤事

一件勢豪占吞事

一件叩憲批照事

一件飭批恩救等事

一件懇賜禁捕以蘇魚命事

一件遵批回復事

一件懇恩循例等事

一件遵批回復事

一件兄弟久訟事

一件侄奪伯產等事

一件苦衷天鑑等事

一件懇批全祀完公完節事

一件敕查故放事

一件抗斷不遷事

一件公正不公事

一件迅劈並訊事

一件貧極無柰事

一件忤逆出母等事

一件掘溝致火等事

一件懇恩著追拐婢事

一件懇免到案事

一件稟明事

一件呈明剪誑等事

一件叩追完糧事

一件絞謀劈陷等事

一件遵批聲明事

一件欺駕捏報等事

一件公舉貞節事

一件叩明存案事

一件情理兩無等事

一件殺叔抄搶事

一件婪謀彊占等事

一件胡紹侯具

一件疊剝棲房等事

一件僧秀峯具

一件徐枚具

一件凶頑殺潑等事

一件姜一相具

一件拂姦毒毆等事

一件捐基造倉事

一件身死不明等事

一件徐凱等具

一件豪橫彊占等事

一件遵批回復事

一件背據屠僧等事

一件恩全圖活等事

一件陸以盛具

一件遵諭瀝情叩鳴事

一件奸淫謀奪等事

一件扛訟套批等事

一件仇泄抄毆等事

一件負噬刑害等事

一件楊之億具

一件南貨鋪

○一件叩鳴杜累事﹝餅匠陸遠等﹞

爾等煎燒鉛餅騙害鄕民不獨國法不宥卽天理亦所不容本縣嚴行禁止痛除此害爾等如果革面洗心誓不煎燒互相糾察又何患鉛餅之不絕乎今據稱公省後內有不遵法餅店分開煎燒者然分者何人煎者何姓著卽指名具稟以憑嚴究如再含糊混瀆定行一並究訊

○一件祀稅認澆祀產應輪懇恩批照事﹝陳從宛﹞

貧而慨認均派祀糧具見孝思不匱陳君總旣不能完糧於前若來爭祭於後豈復有人心哉糧準五股均辦祭準五股挨輪君總不得爭執但爾等亦不得擯斥其祭許其逐隊尋行拜跪享餕可耳據稟存照

○一件華頂山面壁居僧曼云因僧自明放火幹連具稟求豁事

四大皆空五蘊非有乃出家人本來面目何爾與恆如貪嗔未泯致自明不明頓起無明之火曾謂面壁者果如是耶名曰曼云誠在雲霧中過日子耳本應與自明恆如一體驅逐但閱爾呈尙有悔心之萌姑從寬再準面壁十年焚修證果倘再未了三緣定行當頭棒喝那時莫謂本縣效饒舌丰幹也

○一件盜砍毆命事﹝彭元卿﹞

同堂兄弟爭樹一株兄控南衙弟告經歷旗鼓相當操戈以逞可謂兄不兄而弟不弟矣仰黨總鄕約督同族眾從公處釋敢有頑抗不遵卽帶候訊

○一件逆禁造謗事﹝許陳奴﹞

物必先腐也而後虫生之爾果自反無愧何畏人之多言乃爲此出頭露面之舉耶

○一件婪穴謀占事﹝齊汝盈﹞

爾旣極貧則爾祖墳非吉壤可知墳傍隙地爾旣巳契賣非婪占可知何必頓起風波捏詞刁瀆

○一件瞷危昧死事﹝齊思具﹞

披閱情詞殊堪憫惻但爾叔齊珣猶存古道非世俗殘忍者可比該生毋乃憤激於中而爲是巳甚之詞耶著親族執批秉公調處覆

○一件叩天電情事﹝陳君顯﹞

爾媳歸寧其母掯畱不允接回意欲何爲遠著爾男具領完聚如夏奴聽信母言敢有別見定以三尺從事

○一件叩質明業等事

據稟買賣分明系徐之達冒占而徐之達堅稱系開荒無主之產今現在淸丈兩無確據難以懸斷該生素守禮法頗知讀書胡不效虞芮之遺風卽以此相讓爲閒地乎準歸入義倉打號以解從前一段疑團又可爲公案中添一變通法門也是爲案

○一件懇恩鼎詳事

本縣徳涼才薄不能化虞芮之爭心切愧焉今奉府憲疊催著陳兆謀照契管業爾可與陳生爭能與府憲抗耶還宜三思

○一件懇恩追價等事

查驗原契中明價足而且了根過稅以及澆虛等票俱系張芹叔弟兄同立不一而足夫所謂了根者使根株之悉拔也乃根巳了一根又生迄今三十餘年大造兩度之後復節外生枝民間買賣何日得有了局耶本應重究姑念其窮而且愚從寬銷案

○一件胞兄可誑等事

天臺風俗惡薄同胞手足爭奪些須產業動輒操戈以逞兄友弟恭四字邈矣無聞本縣每閱此等呈詞不勝痛恨據稟巳悉仍著原差押算確覆可也

○一件賣良爲賤事﹝余加顯具﹞

侄女兩歲父亡爾何不領歸撫養任其隨母轉輾飄零淪爲下賤是誰之過歟卽著爾備價贖回候訊

○一件勢豪占吞事﹝僧會明﹞

削髮入空門尙來告爭俗家房產眞貪嗔不泯之徒惜不用韋馱寶杵驅除魔障

○一件叩憲批照事﹝韓覺贈等具﹞

淸丈一事原以查豪彊之隱漏補懦弱之虛糧倘不照畝櫛比丈明積稅豈非多此一番勞碌乎著秉公速丈如有阻撓者許卽指名稟究不必顧忌

○一件飭批恩救等事﹝僧淨顯具﹞

爾弟無嗣田地固屬他人之物但爾巳入空門又要田地何用老而愈貪非盡關弟婦之過也不準

○一件懇賜禁捕以蘇魚命事﹝僧梵成稟禁捕魚﹞

以佃以漁王政所重但數罟不入洿池耳爾𨿽有愛物樂生之志然本縣必先仁民而後愛物俟秋成丰熟出示禁止可也

○一件遵批回復事﹝範明重等具覆﹞

範若卿因貧賣屋其堂兄範宸身列宮墻不生憐憫之心反以畵字之資未得興詞構訟衣�有此殊乖名教豈所謂習俗移人賢者不免耶據稟巳悉銷案可也

○一件懇恩循例等事﹝範震具﹞

趨利避害人之常情刷印試卷白用旣多有虧資本不如歸之紙鋪承值況該生儼然一紳士也何得以此項爲祖父流傳而甘爲人役也

○一件遵批回復事﹝楊伯苑等具﹞

楊柱篤身故無嗣應以嫡侄楊仲相入繼若之億之子信熙乃柱篤之仝族侄孫豈可頂祀而以孫禰祖失尊卑而亂昭穆乎但仲相系大宗有無次丁著查明宗圖確覆事關承繼毋得偏狥率混

○一件兄弟久訟事

古人云難得者兄弟易得者田地而余啟綸餘士相同胞手足爲產訐訟匍匐公庭者十餘年今本縣蒞任又奉府批庭訊之下見其兄年逾八十弟亦過七旬皓首蒼顏尙爾兄弟聚首此眞人生最難得之境也卽朝夕歡飲快言塤篪載好猶苦不足盡天倫之樂事柰何同室操戈死且不休豈非失其本心哉本縣見其兩人各墮孽障如夢如癡殊爲可恨而又可憐因不惜苦口勸諭再三開導正如老僧說法當頭棒喝急令猛省今憑親友調處將屋基兩相易換其一切未了田地房產公據議明以斬葛藤以全骨肉今日環庭請息猶不失相好之誼其殆所謂回頭卽是岸乎本縣亦不禁撫掌稍快當堂直書數語於簡尾以爲後世之戒

○一件侄奪伯產等事

兄弟爭田奪屋乃天臺第一惡習爾子讀書明理巳登賢書將來飛黃騰達不可限量所爲書中自有黃金屋何必與侄爭尺寸之地踵天臺惡習也況此處本縣巳經勘明諭令將二房絕產大三房兩股均分甚屬允當何庸再勘至所稱桑地園業等項果有不明請同房族理明不必終訟

○一件苦衷天鑑等事

才煥胞兄也如果橫逆相加爾能順受方不失爲悌弟之道卽才煥自然愧悔何乃控衙差拘不恭甚矣不準

○一件懇批全祀完公完節事

異姓鰥寡一室同居殊傷雅道爾卽同族眾將王阿奴驅逐以避瓜李之嫌至洪氏所有房產各遵照族議洪氏不得擅賣爾亦不得覬覦此稟存案

○一件敕查故放事﹝蕭詢具﹞

火燭𨿽要小心然亦由天災非盡關人事惟修徳足以禳之今爾之莊屋巳焚矣又何從辧其火之自上自下而飛螫他人也不必多事

○一件抗斷不遷事﹝張存呈等具﹞

所爭之山系運開之祖文嶽打號今爾等於數十年後忽爾黑夜盜葬屢控屢勘屢斷屢抗目中尙知有三尺乎仰原差速押同兩造將祖穴之傍空埋土墩平去嗣後凡屬張姓子孫均不許附葬勒石永禁以斬葛藤取遵依存案敢有抗違卽帶嚴究

○一件公正不公事﹝丁國榮等具﹞

山溪坑嶴溝渠路徑隨處有之此天造地設自然之界限大小廣狹無容人謀與其間本縣惟恐都總公正不諳特請在城紳衿督仝定界繪圖分丈以地方經界之廣狹定弓手算手之多寡原非若舊埧之勉彊割裂分丈也何公正張洵夫等尙敢於分界之間卽存私獘乎著當堂回話

○一件迅劈並訊事﹝徐鎬具﹞

前據單開各買戶俱系久經賣絕屢次搗找之產本縣念爾窮苦國課無完是以略法從權各量爲斷給但爾之田產旣巳賣盡何得尙有錢糧卽云祖遺虛稅何得有如許之多明系私下兜收侵蝕將實在未過稅之業主隱匿不開混將割絕之戶搪抵耳今又據單開多人稟請追找完糧並不開明買賣年月其中或系自己之產或系伯叔弟兄之產機乘欠糧槪行拉扯開單希圖脫批朋烹將來一開不巳至再再開不巳至三源源而來是爾此番之欠糧竟爲生涯利藪矣抱朴子云搖錢有樹欲壑難塡其柰之何

○一件貧極無柰事﹝孫輝祖具﹞

凡賣產業先盡本家況據稱爾屋與伯屋毘連正所謂必得之所必爭之地也若賣別姓爾伯臥榻之旁豈容他人酣睡乎想爾欲昂其價故爾伯亦遂漠然耳還同親族理說大家看破些爲是

○一件忤逆出母等事

夫死再醮𨿽與前夫恩義巳絕然與所生之子天性猶存何至因欠後夫六兩房價遽以逆母稟控狠毒巳極而親屬袁深等不爲從中解紛挺身幹證明系扛唆更屬可惡仰捕衙立拘袁深等各重責廿板仍取具看守袁奴不致再行潑告遵依具報

○一件掘溝致火等事

兩次被火𨿽雲天災實系人事之不修何得歸咎於八九里路外開溝之陳大釵耶如此多事生非恐天之降災正未有艾也爾等試自思之原詞抹銷

○一件懇恩著追拐婢事﹝張權具﹞

爾婢一逃再逃是巳破之甑矣必欲追回何爲者候追價給領可也

○一件懇免到案事﹝僧慧獻具﹞

爾師曉玉非行腳僧也𨿽淨量一案可以不必到堂但本縣欲物色之久矣速令杖錫飛來毋效金蟬脫殼

○一件稟明事﹝信行庵﹞

婦女入廟燒香久經憲禁不得借韋馱壽期作觀音勝會也仍候示禁

○一件呈明剪誑等事

陳元善原屬姦險之徒其承丈圖號不獨自己田多隱漏卽於他人田地亦多受賄伸縮本縣久有訪聞候臨都抽丈時自有懲姦摘伏妙用毋容爾之挾仇混稟也至爾所承丈之圖應速造冊送核不得彼此推諉貽悞取究

○一件叩追完糧事

爾脫花戶總催脫爾是謂脫空祖師之徒著於交銀處所各打點良心自相淸理毋向本縣法堂上靑天白日又來脫空也

○一件絞謀劈陷等事

該生族大丁繁實田固多虛糧正復不少如張堯常張善夫等有糧無產囚首囹圄逃亡異地聞見鼻酸仁人君子能不爲之動心哉今屆編審正值淸理之時該生讀書明理當速會同族眾通算各房現在共有寔田若干虛稅若干一一淸出品搭均澆使族內赤貧窮漢錮累永除其爲功徳眞不可思議本縣徳涼才薄不能化導愚頑每閱此等呈稟不禁一低徊一扼腕但齪齪者不足與語於該生不無厚望焉

○一件遵批聲明事

人經三世事隔兩朝何容牽扯瀆控如莫魁在日果有糧稅未收崇禎年間豈不大造耶順治年間又豈不大造耶卽至康熙十年爾旣巳查出前地何不卽控令其收稅耶今莫魁巳故其妻又醮王虎山爾忽將自己戶下錢糧開分王虎山之義子王伯畏莫伯明之子莫日照明系飛駕魚肉鄕民尙敢捏詞屢瀆目中尙知有國法乎候拘詞內各犯證訊供通詳褫革以便按律究擬

○一件欺駕捏報等事

應著甲內田多者管理爾等鄕民謹守數畝祖產早完國課卽是好百姓豈能料理糧務冊籍準卽豁免如有棍蠹指名幫貼需索者許爾據寔稟究

○一件公舉貞節事

據呈生員蕭洵之母靑年守志白首全操徳媲三遷閭裏羨熊丸之教恩全獨子膠庠待鵬羽之翀所謂籬菊之芳晚而自見徠松之茂寒而後凋允宜旌表以勵閨風著速備具各結呈候詳請可也

○一件叩明存案事

母女黑夜同行自必相依相傍何至奔走不見尋無蹤迹之理明有別情候喚訊

○一件情理兩無等事

侄猶子也壻半子也侄贖伯母契賣之田內中必有餘價卽代伯母之壻償淸三錢之債負於理未爲不順何容多瀆

○一件殺叔抄搶事

不從爾侄存作祀田之請忽然空手退還和尙此爾先自失其本心何怪爾侄爾嫂之橫逆相加耶姑著族眾理明

○一件婪謀彊占等事

爾叔孤絕所遺產業爾視爲囊中物也久矣今一旦屋爲葉冕價買田被朱通式租種滿腔積忿難以明言故爲露尾藏頭支離閃爍之語希圖脫準耳況侄猶子也爾果能克盡侄道世奏何故反與通式同居共食乎爾不知自反膽敢朦混嘵瀆姑從寬不準

○一件胡紹侯具

謝以九等如果買田抗糧自有賣主何國進具稟卽不然亦應戶首稟追爾系局外無干之人何必屢來瀆擾況據稟始云何國進稅存六九都七甲繼云業出何姓稅歸侯戶忽又云𨿽非戶首實系同圖情節支離閃爍明系假公濟私希冀影罩官批恣行欺壓中飽耳現在差押淸糧毋容瑣瑣

○一件疊剝棲房等事

天臺民情刁詐明明是中明契正久經割絕之產不曰債尾疊剝則曰暫時契抵不曰丟稅陷糧卽曰追找完糧紛紛抱牘糾纏不巳及至對簿十無一實今據詞稱間半之屋正契之外復有找票尙復何求又來瑣瀆耶不準

○一件僧秀峯具

了根糧票層疊有據固無可吹求姑念其窮且得業者虧是以酌斷銀二兩以斬葛藤今旣遵繳卽著朱徳直具領完糧如日後倘敢再生枝節執稟鳴究立案

○一件徐枚具

該生與袁靜乃兒女至戚只因子兩屋價輒興雀角鼠牙之訟此告彼訴彼訴此催不曰豪棍卽曰獸�旗鼓相當幾同仇寇所謂婣睦任卹之誼蔑如矣風俗之偸薄一至於此閱呈不禁嘅然據稟巳悉靜候審結

○一件凶頑殺潑等事

一株桕子爲數無多葛四範如果彊采只應理說何故彊取其布經且時其亡也而取之實屬不法薄責以儆至葛四範采去桕子仰黨總卽押交還如違並責

○一件姜一相具

孝友任卹婣睦乃讀書人大節所關該生不聞難得者兄弟易得者錢財乎今惟澄爲爾之胞兄且又病廢卽使無房屋交關亦宜周其匱乏方不失悌弟之道該生於孝友二字蔑如矣乃猶以不孝不悌督之起松等何明於責侄而昧於責己耶請自思之

○一件拂姦毒毆等事

據稱初二夜二更時分撬門入室彊奸無干證無憑據且遲半月始控明有指姦駕控情獘仰黨總執稟督冋比鄰查明起釁毆打實情速覆

○一件捐基造倉事

天臺人心不古風俗澆漓每以一木一石之微輒駕詞控告爾能急公好義捐地造倉眞天臺之翹楚殊可嘉尙著將是基稅畝分數都甲開報以憑注冊豁免仍俟義倉落成之日同捐谷各姓名匯報上憲可也

○一件身死不明等事

本縣親驗張思昭不但貧窮徹骨而且一病奄奄將登鬼籙其妻縊死亦恨實命不猶耳爾旣屬親戚不稍加憐憫反捏詞刁瀆尙有人心乎從寬不究實法外之仁也

○一件徐凱等具

記曰非其所祭而祭之名曰淫祀淫祀無福又云支子不祭祭必告幹宗子夫支子且不得祭何況其它今諸君或名登乙榜或身列宮墻固儼然天臺望族也卽使無寺無僧而采蘋蘩以奉祭祀者亦自有人豈遂爲若敖之鬼同杞鄫蓼陸抱不祀忽諸之痛乎乃據呈一則曰寺側祖冢八塋由來僧供二祭再則曰僧散則古寺空寺亡則祖祀絕斯言也不但菩薩聞之而攢眉金剛聽之而弩目卽乃祖乃宗在天之靈當亦愀然恫矣況記載祭有十倫見事鬼神之節見父子之倫見貴賤之等見親疏之殺見夫婦之別見長幼之序見上下之際今藉沙門而承祖祀其義何居且楚茨之詩曰式禮莫愆䢐賚孝孫苾芬孝祀神嗜飲食其時莫莫者君婦也致告者工祝也獻酬者賓客也不聞用著浮圖也今呈內又稱云廚不冷祀典可全等語是賴香燈之供奉以爲孫子之蒸嘗而謂神其饗之乎亦大非孝子仁人之所出也在諸君之執說以有唐朝三十八世祖之舍書載明可據是矣夫唐迄今幾及千載世遠年湮捨之有無誰其信之借曰有之夫以爲捨則竟捨之矣何以饗以祀或剝或烹者尙需香積廚中物耶殊不可解豈爾祖當年惟恐後之子若孫血食之或斬故田𨿽捨而以祀事之孔明委之無色聲臭味之衲子耶抑諸君故爲矯揉造作離奇其說思爲薙發披緇者爭此十方世界耶總之黜異端以崇正學載在上諭十六條而昌黎所云不塞不流不止不行的是至論據呈巳悉候並詳各憲示奪可耳

○一件豪橫彊占等事

爾侄之父母卽爾之兄嫂如果停柩葬棺逾爾地界亦須請同親友開導爲是乃輒來告究於侄則不慈於兄則不恭矣該生其細思之

○一件遵批回復事

同室操戈實屬不祥況陳氏今巳孀居張權輒爾背盟違議肆其吞占殊乖名教今又不從眾處必欲使孀婦匍匐公庭而後巳不知其是何肺腸也仰該生等再爲勸諭處釋如違另稟候奪

○一件背據屠僧等事

出家人雲瓢雨笠到處爲家乃與在家人爭塘興訟眞食嗔癡三途不泯者矣速赴蒲團免得當頭棒喝

○一件恩全圖活等事

府憲正直廉明心誠保赤豈有逼勒部民在官唱戲之理明系棍徒在外唬嚇招搖玷憲據稟存案

○一件陸以盛具

爾子侵蝕錢糧博奕飲酒種種不法有玷宮墻本縣姑念斯文一脈不忍遽行詳革冀其自新詎料不但錢糧怙終無完又勾通積賊扳詐良民目中尙知有三尺乎況爾前經在監爾子竟不一顧從未到堂呼龥求釋求保視親父如同陌路此種行徑與禽獸何殊今現奉褫革究擬爾不必爲此舐犢之請也

○一件遵諭瀝情叩鳴事

閱稟爾妻不忘故夫之父母其孝思可嘉誠足以愧天臺之爲人婦而棄舊憐新者目下現舉一子謂非天之所以報施善人乎據稟爾遵妻諭代爲安厝亦可謂奉命惟謹者矣準差押範敬卿一同掩埋仍追原欠約銷毀

○一件奸淫謀奪等事

婦而再醮原要一蹴而成該生乃遲遲吾行致爲髙材捷足者得之此實自誤於人何尢今落花流水兩無情矣尙戀戀具控何爲耶

○一件扛訟套批等事

侄猶子也該生如果加意撫卹倍極恩勤起夫等何由興戎從中媒孽乎當堂而諭甚明速宜猛省做好樣與兒孫看毋得固執

○一件仇泄抄毆等事

明系羣子圭徵逐角口爲尊長者若能以理勸諭各自儆戒其子便爾釋然省卻無數是非煩惱想爾一味護短以致周君義等亦出而爭衡耳何得聽信訟師妄牽舊事瀆稟殊�不合速歸愬鄰總處明均不得多事時當歲暮所謂有事不如無事也思之思之

○一件負噬刑害等事

時當歲暮一母不令在家安居唆其出外坐索租谷不孝孰甚再螻蟻尙且貪生苟非逼勒難堪徐士簪何至自尋短見輕生耶據稟一石五斗之谷爲數無幾爾須自返保守身家不必多瀆

○一件楊之億具

天臺窮民第一苦累在田賦混淆其次在丁銀至於米鹽二項又其次焉者也今本縣通詳淸丈與夫丁歸糧辦之請乃拔除錮獘與民更始起見知我罪我皆所不計也閱稟具見關切深情送到二論存覽

○一件南貨鋪

本縣蒞臺一切柴米菜蔬俱預先躉發價銀照時值零支後因買辦姜定於中侵蝕已經懲革不用著爾等各鋪戶親自赴內宅領銀每日用小折零支銀完再發再支此亦剔盡衙門買辦之獘根也何期爾等無良反以重加裁截情恐資本不繼等語瀆稟殊可浩嘆今爾所開之帳與本縣所發銀數價值現在仰將懸之國門衙署所買貨物銀價與市積買賣之價孰貴孰賤孰多孰少必有能辧之者

●跋

天臺僻處浙東素稱難治去年秋暫綰斯篆下車伊始恆以不克轉移風气爲慮問俗省方而外於前令政迹有裨於民者無不詳加采擇焉及得戴公天臺治略一書披讀數過經濟皆本學問刑賞胥歸忠厚古之名臣良吏不是過也凡政教禁令不特切中流獘足挽頹風使當時被化之民舊習爲之一洗卽今昔異情於仿照舊章中斟酌時宜次第敷陳亦頗有成效惜原板爲公攜歸郎川是書所存無幾恐日久鄰於湮沒擬重梓以廣流傳柰宦囊蕭索有志未逮爰以聚珍板印刷若干部以公諸畱心民瘼者並聊以志執鞭欣慕之意云

道光五年蒲月旣望署天臺縣知縣沌陽劉邦彥謹識

夫子旣治臺二年精心厚下革獘興壞凡設施措注使民無不得所大臣以治行上聞遂膺內召之命其去也士民臥轍畱弗克乃請輯夫子政迹爲天臺治略若干捲鋟版成集用傳示無窮振甲伏而讀之盡捲曰浙山水號奇偉秀絕者以天臺冠令玆土是謂宰山水縣者也而其地特下州小邑窮僻之鄕土瘠民困又承歲歉之後訟獄滋丰號爲難治自夫子爲是邑宰撫成保教蚤作夜思無少逸豫其治理本末蓋略見於此書焉世謂遇盤錯乃別利器夫子能巨才全恢廓自信其經國盛業有待以發者行且大展布於世而始於臺之治是書之傳其所擘畫計處皆經焦神極能爲之者而不以治譜私諸家傳鍥而布之爲牧民者矩矱夫子之流澤遠矣錢塘受業汪振甲謹識

天臺治略

