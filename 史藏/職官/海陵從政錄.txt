海陵從政錄

﹝淸﹞周際華著

●目錄

詳河道憲興化水利稟

請隨時開放攔江壩以全下河七州縣稟

戒招搖撞騙示

勸民十約

捐助文正書院修脯示

諭書院諸生

申諭諸生

與諸生講學隨筆

申勸諸生

丁酉科捐廉備獎示期決科諭

己亥鄕試決科捐助捲費川資示

勸紡織

招習紡織

諭代書條約

嚴禁搭臺訛詐

嚴禁棍徒詐擾

諭傳差人役

戒書差奢侈

諭禁卒

嚴禁賭博

嚴禁婦女塗鬧

申諭婦女

嚴禁婦女宿廟燒香

禁止佛事道場

諭禁僧尼

嚴禁焰口

嚴禁髙裝

籌備盜賊

八蠟廟倡修序

重葺聖廟記

文昌閣增修記

文昌宮攺建記

移置節孝祠記

毀淫祠示

嚴禁吸食鴉片煙示

嚴禁興販鴉片煙開館誘食示

嚴切諭繳煙土煙具示

嚴禁書差吸食鴉片及包庇隱漏檄

頒發摘錄鴉片煙新例稟

諭書役並給鴉片煙新例示

諭各鄕保並給鴉片煙新例

謹摘議禁鴉片煙新例二十條

嚴禁販米出境並酌定市價示

攺復陳公祠記

●海陵從政錄

黔築石藩周際華著

侄葆元

顗

男頎穎顁頲頊顎灝仝校刊

○詳河道憲興化水利稟

竊卑職自到任以來查考興化情形士習民風已非昔比然或者勉竭駑駘妄希轉移於萬一惟查下河水利有謂治其源者則復歸仁堤以遏黃流使淮水勢殺庶運河堤可保無虞也有謂導其流者則浚白駒小海艸堰諸閘使由牛灣河入海庶不至白塗等河壅塞也有謂復十四塘者納泗州貝於貽天長諸水使不至泛濫於髙寶諸湖致傷運河堤也或議開子嬰河閘浚射陽湖神臺出天妃口入海則髙郵以下水勢減泄庶不至決壩破堤也或議開瓜洲儀徵二閘挖郡城東之沙壩及芒稻河壩則河湖兩水皆可稍減而髙寶運堤卽可以不懼也更查芒稻河中釘品字樁祗令通水不令通船故私鹽不得偸渡若開沙壩卽照芒稻河釘樁再開瓜閘亦照芒稻河釘樁視湖水之增減爲啟閉則湖水南流愈多減閘之水自殺是亦權宜之計也然皆言易行難工費浩大惟查芒稻河奉髙宗純皇帝上諭永遠開放泐石現存而鹽務以爲有妨挽運於芒稻河下流另築攔江壩以遏之是以下河七州縣疊有災年夫果來源太旺江潮頂上𨿽攔江壩開猶恐宣泄不及至以鹽運省費之故而使億萬生靈盡受淹沒不惟民命至重卽錢漕之歲入其視鹽運之牽費相去幾何耶儻芒稻河可以永遠開放則沙壩瓜口皆不復再開矣卑職甫經到任祗悉大槪情形而就中可行不可行之處尙未能了然於心除更詳細審查另行申稟外現慮夏秋之際水勢漲發卽爲億萬人生命所關身職司牧能無惴惴仰維大人宣力有年下河之災早廑慈慮伏乞不棄菲材詳明指示俾得有所依據以爲救敗之圖則作徳作福心祝瓣香矣

○請隨時開放攔江壩以全下河七州縣稟

伏查自黃河徙奪淮流河彊淮弱不能並流歸海全淮之水匯注洪澤湖者不得不開髙堰河壩歸髙寶等湖導之入江一綫漕堤遏障東注以保下河州縣危乎危矣入江之口岸自金灣新舊閘而南則東西灣鳳凰橋壁虎橋灣頭閘人字河芒稻河等處前河督憲張以上游之來源寬於入江之去委量源度委奏起芒稻七閘磯心開瓦窯鋪新河使去委與來源相當疏通宣暢必來源甚旺去委全開猶屬宣泄不及萬不得巳乃開髙郵以南之五里壩新壩艸壩車邏昭關等壩東注下河歸海但各壩開放水性盈科而進必先灌滿下河民田積阻於民竈分界之範堤乃由興化東臺兩邑之丁溪艸堰白駒劉莊四閘受水東注歸鬭龍港入海其在鹽城者則東門之石�閘北門之天妃閘皆歸新洋港上岡鎭之閘入野潮洋其在阜寧者則南門外之大關歸通洋港野潮洋淺窄不足以資宣泄其三港受水計閘祇十有八座金門僅六七十丈而入海之程皆約三百餘里郵南五壩迆邐二百四十丈每開一壩皆懸流下注髙八九尺不等以二百餘丈懸流下注之水歸六七十丈曲折縈回之港又三百餘里始得入海焉能宣泄得及故每開五壩下河州縣必被淹漫卽泰州分司所轄北五場竈亦皆被淹歷年有民賑卽有竈賑有案可稽又興邑地當水沖形同釜底受西南北三面之水惟東路可通於海而地形偏髙範堤內束又成側釜之勢故興之受患尢深且久承前河憲張大辟歸江之路故湖水消泄較速非入江各口全開之後不輕開下壩其入江之口惟人字河宣泄最靈向爲蓄水運鹽故於人字河口芒稻河之上游築壩卽所謂攔江壩者特以蓄資挽運此鹽務持議不肯輕開也其不欲開者恐壩開澑急牽挽稍艱後經河道憲議以邵伯鎭運河三溝閘之志水至一丈二尺於鹽運無礙卽先開攔江壩上年水已過志前府劉勘明卽據應開情形通稟將壩土盡行啟除水無壅遏是以下壩未開下河州縣皆獲全收今年水亦過志府縣稟請開放未奉回批壩自潰決下河又獲全收上年九月並據劉府將開壩之後與鹽運毫無窒礙等情稟請署督憲林照三溝閘水一丈二尺之定志卽由府會揚糧廳啟放不必稟請多延時日致有壅遏如稟批準飭司道議覆督憲陶回任批詳俟揚州運河長生庵志水至五尺以外府廳飛速稟請辦理不得徑開等因在案夫旣經稟請往返必十數日乃奉批回此十數日閒來源旣旺去委未通已成迫不及待之勢如是則必開放下壩下壩一開不但七州縣被淹蠲免賑卹卽五場竈亦被淹待賑於民大害於竈亦殊有損至鹽務所慮壩開澑急難以牽挽者不過十四里牽挽之費所用幾何以較下河七邑賦課田廬億百萬生靈之命其輕重利害當有彰明較著者也職分居司牧不忍膜視謹據眾情上稟並將五壩一開下河各邑被水淹沒情形繪圖呈覽仰懇大人俯察全局軫念民依嗣後請如前署督林議髙堰壩開邵伯運河水至三溝閘一丈二尺之志卽由府會廳將人字河攔江壩啟放不必稟請輾轉多延時日致有滿漲淹沒之虞似於國賦民命兩有裨益如蒙允準卽飭遵泐石以垂永遠愚昧之見合肅稟聞圖附後

﹝見圖﹞西水內灌裏河被災圖湖水盛漲攔江壩不開宣泄不及勢必啟放五壩灌入裏河水性盈科後進而興邑尢極卑下必田廬漲滿方到海門每至數月不退四野民居槪沈巨浸河路迷沒更無逃處卽勉構巢居亦無衣無食束手待盡而巳

圖說

圖說

謀大者不及小計全者不及偏此智者之用也流離之狀不觸於目則不覺呼號之聲不入於耳則不知此仁者之術也興邑於全省一隅之隅偶有災傷亦第如一人之身一節之疾病又僻在極偏號呼難達卽達矣並有語言文字所莫能狀者噫宜乎智者之或遺而仁者之不能盡知乎有以發之而目之所觸恍乎耳有所聞斯仁智之心於是得所用焉巳石藩並記

○戒招搖撞騙示

竊維士以廉隅爲貴官以淸愼爲先未有有志礪節而行同市獪者也本縣家道奇窮而此志不敢少易誠謂讀古人書所學何事儻被不韙之名致抱慚於衾影上無以對父母下更無以式子孫自問何人能無恐懼況暮夜之金尢爲儒者所恥向曾有句云黑夜有人持白鏹蒼生何處見靑天本志如是是以十年輝縣兩袖淸風不特可以自信亦有可以共信者矣春仲來宰興陽秉性硜硜斷不攺弦易轍所以聽訟必於大堂者俾庶民共見以示淸白之心也猶恐與民未信或容有不盡知我者此中招搖撞騙正未可必將使我受貪墨之名其害猶淺而使鄕民受身家之累其害實深爲此徧諭紳民人等知悉嗣後雀角鼠牙可已則已不得已而興訟是非曲直本縣自定權衡旁人不得稍參末議𨿽不敢謂事事確當人心而胸中獨斷決無所謂先入之言爾等幸勿誤聽人欺私相屬托致墮招搖撞騙之謀庶幾我得其名而爾輩亦不至於受累不然者力求爭勝輒至傾家自幹與受之科徒飽姦宄之腹身罹重典悔不可追本縣執法綦嚴斷不從寬姑貸也凜之愼之毋違特示

○勸民十約

爲剴切曉諭事本縣蒞任兩月查勘士習備詢民風𨿽未周知已悉大槪力學惇行之士原不乏人其或迫於貧窮激於意气遂致不檢於制行者有之耕田鑿井之民本樂無事其或輕於聽信狃於鄕愚遂致不安於本分者有之爾民各具心知豈其終無悔悟本縣任父母斯人之責喜與更始更樂與圖終此後或讀或耕羣相勸勉日趨於善勿罹於刑是所切屬其有急不能變之頑民與其刑之使懼不若導之使明因儗爲十約徧諭鄕城有則攺之無則加勉本縣有厚望焉爰列其目於左

一男子不可無執業竊見街坊鎭市遊手者多此輩或習技藝或力傭工年華方盛何事不可爲乃甘心浪蕩好懶偸閒瑣尾流離勢不至爲盜賊不止今與爾輩約急須攺換心腸力圖操作切勿自甘頹惰卽於匪彜本縣不忍不教而誅然教而不攺亦不能爲爾等寬也凜之

一女子之職以紡織爲功本縣蒞輝十載勸桑課織至今聿有成效乃觀此地婦女半屬寬閒或倚門觀望徒耗日時或甘學淸音竟忘羞恥此等惡習風化攸關今與爾輩約與其偸安而受困何如急起而有功務望每一家各置紡車一架五家共置機牀一架買棉紡綫費少功多不惟可以束身心亦可以資衣食尙何至於朝夕不給甚至流爲娼妓而不悔也此事責成鄕保挨門勸諭如謂本邑向不習此本縣現已捐廉設局置辦車牀延聘女師爲之教習除另示曉諭外爾等萬勿觀望再蹈前習爲勗

一獄訟之興原爲必不得已之事男子爲之尙滋拖累乃更使婦女出頭相習成風恬不知恥其意恃婦逞刁希圖潑賴甚至鄕裏中偶有口角輒率婦女塗鬧以爲莫之敢攖此種惡風斷不可長今與爾輩約嗣後再有婦人具控而丈夫作抱告者先責丈夫有老婦具控而其子作抱告者先責其子更有聚黨成羣口岡嗓【興俗謂吵鬧爲口岡嗓】構禍者卽按律重懲之本縣言出法隨決不姑貸著鄕保傳諭各村鎭知之毋忽

一糾眾滋事例載三人以上者卽從重治罪法最嚴也乃此地動輒聚眾或私行抄搶或恃眾把持此風一長何所不至卽如鄕鎭中惡棍殃民盡可令鄕保出首送官懲治或身受者自行具控本縣以除暴安良爲務果有劣迹斷不姑容亦斷不因人眾而遷就也今與爾輩約嗣後如再有聚眾抄毀及聯名呈控挾制官長者定當按律究辦不貸

一此地鄕民皆聚族而居多至數百家少亦數十家不等如果協力同心守望相助何至盜賊之來如入無人之境也今與爾輩約旣居同裏必惇親睦每十家爲一聯聯有長擇其精悍者爲之五十家爲一團團有總擇其持重老成者主之出具耰鋤入資捍衛偶有賊至羣起而捉之將見水環四面人集四圍賊何逃之有否則祗知爲己𨿽害及鄰家而不顧安知其不遂及於己也至被賊而後鳴官遲之又久賊已遠揚縱或獲案而失物已不能瓦全矣此事責成鄕保各就莊村公議務須實力奉行切莫空言了事

一置田房產業酌其多寡貴賤之數請憑中證議價若干立契爲定何容更有加補之理乃聞此處情形除正價之外又有加補且有三次加補殊出情理之外尢可笑者業未到手便豫支加補三次更爲耳目所未經𨿽鄕俗使然抑亦人心之不古也今與爾輩約嗣後凡有置產者該價若干願買者買願賣者賣立契之後毋得肆行滋擾不惟可以息爭訟亦可以惇信行並望士大夫中深明事理者互相開導務使此風轉移不可狃於故習自貽苦惱也如竟不遵本縣照例核斷加之笞朴其毋悔

一此地多水難以種樹固矣然村落之中圩田之壈如肯種樹則材木之需薪燎之用皆可取資卽圩堤亦增彊固胡爲平原一望空闊無林殊非資生之道今與爾輩約以戊戌之春爲始有田者堤上各植柳樹有室者室旁各栽雜樹十年之後落實取材其利不小予於輝縣行之今皆各得其利矣爾農民其敬志之

一江蘇半資蠶桑之利獨興化未之見也蓋飼蠶必先種桑孟子曰樹墻下以桑則老者可以衣帛可知種桑不必擇地而於卑濕之鄕尢易栽培蓋不資乎灌漑之煩也且有宅卽有墻墻下樹桑無須廣土爾輩不得其利故婦女安閒生計日絀現在蘇松之俗每年收利若干卽溧陽小邑亦絲價以數萬計豈未聞之耶今與爾輩約以戊戌之春爲始廣購桑枝而徧插之數年之後女紅聿興安知不媲美江南也其各畱意勿忽

一喪葬宜稱家之有無諺云亡人得土如得金誠以人死爲歸歸而藏之以免屍變且防水火之災最是急務乃或狃於積習有經數十年而不葬者其意恐薄待其親而不知忍心暴露尢其薄之甚者也今與爾輩約有餘之家何嫌厚葬但須速辦爲宜卽貧無所資第求斂手足形亦非難事孔子曰旋葬而窆人豈非之是亦可以了然矣況久而不葬法律難容能毋懼耶

一佛事之設所以愚弄平民以恣貪惡也此邦佞佛者多而所謂佛者僧而巳矣是以禿廝焰熾藉以漁利而愚民日受窮迫而不知夫佛教之荒唐亦習而不察爾試問長年奉佛有何好處旣不獲益則亦可廢然返矣夫士惇孝友民重彜倫卽此便是爲善若第施捨萬錢以事虛無之佛法而身家不顧叛道離經反曰善事其悖謬爲何如耶今與爾輩約有用之錢不必置之無用之地儻果其餘卽以厚宗族而賑婣婭庶幾正教可崇而邪說自斂尙其猛省之

○捐助文正書院修脯示

書院之設爲國家儲材爲諸生肄業資文藝以徵器識培士气以厚民風爲政之經莫太於此本縣前宰共城獨捐廉俸攺創書院實心實力教養十年遂覺人文日進風俗日淳秋試春闈科第不絕可見道徳自在人心忠信不遺十室惟是風塵俗吏亦旣笑爲迂圖卽在明健有司亦復視爲文具因之振作無人遂令進修無路本縣甫蒞此邦捲查城中文正書院條款𨿽詳經費不足若不急爲捐助何以鼓舞士心今查本院山長每年修金一百六十兩薪水制錢六十千文向無支銷定款以至後先諉卸艱於延聘名師今本縣每年捐廉足紋二百兩以爲山長修脯毫不開銷書院經費至生童膏火仍舊給發惟望諸生童體朝廷作人之意知有司養士之心砥礪廉隅涵養學識蒸蒸乎以家修之業爲廷獻之資入則爲善士爲大儒出則爲名相爲純臣予亦與有榮施矣特諭

○諭書院諸生

竊謂儒者之有章服所以別於庶民也考課之必點名所以稽夫頂冒也乃有司盛服而來又復齋心以待而諸生竟遲之又久而不至其至焉者大都不具衣冠率以褻越從事是有司以敬諸生爲心而諸生不能自敬以敬有司也夫敬者身世之本道徳功名胥於一敬成之故自古以來未有心不敬而身可修身不修而業可就者也乃屢經勸諭而必不聽是豈故以倨侮之習與有司爭勝以爲傲上張本耶抑或執政者徳有可議行有可疑威儀有所不淑自啟夫侮慢之由耶若然則予當益加內省愈謹愈恭斷不敢於矚目之場先開不敬之路也爾諸生讀書明理淑愼宜知苟非冥頑不靈當必稍存顧忌痛攺前非以毋貽有司羞也

○申諭諸生

從古崇重儒士特尊爲衣冠之倫所以昭名實之相需而表裏之如一也今無論實之難副卽外見之衣冠亦皆不能整飭是甘背乎士而顯出乎衣冠之倫矣且衣冠之設所以明敬本縣自履任以來𨿽尋常課試亦必整冠黼繡以與爾諸生相見是本縣之敬事卽所以敬諸生也豈諸生而轉可不敬乎至不衫不屨不修邊幅以及脫落形骸諸語世皆沿爲美談不知此輩所稱或山林隱逸不得於時者之所爲至若晉代淸狂獘遺風俗論者尢爲大憾今諸生遭遇聖明列膠庠求進取又豈可借口於此用再諄諄申諭務於此次諄諭之後必須各整衣冠無論布素一例修整由是因表以測裏形外以誠中浸浸乎蒸爲圭璧之華而無負衣冠之目焉不亦休哉

○與諸生講學隨筆

天地萬物卽在心上見天地自位也豈待人而後位萬物自育也豈待人而後育祗此一心之理通於天貫於物自是一气相感故一念中和卽一念位育一事中和卽一事位育推而無一念不中和無一事不中和便無時無處而非位育矣若祗就事功上說則堯舜能之而孔子不能孔子能之而凡儒者皆不能也亦何貴乎存心養性乎故學以認心爲主心外無理理外無天天外無人

歷來言儒術者講到極要處不過正心修身盡之心盡乎理身盡乎理理實則學爲不虛若漫言博學口舌之功於身心何裨且捨身心而言博學其能事不過一詞人一文人而止否則王荊公自誤而因以誤天下國家其失有甚於不學者矣學以明理乃是讀書人最切近事而理卽在心上一身之彜倫日用隨處認理而行到得理順心安此身極是受用孔顏樂事何以加此

心者體也思者用也志意念慮皆思之所之有異名無異候也學貴愼思愼之於未思之前則易愼之於旣思之後則難而其功在先明乎理理足則神完神完則气靜故寂然不動感而遂通若理有未明則寂時似佛感時便棼欲之所引體用兩亡有何受用處故愼思之學先以明理爲主

心性之學大學中庸兩篇至矣盡矣蔑以加矣孟子言心性周子作太極圖說易通早包括在學字中字里許特詳言之俾學者易知之爾自後儒朱陸異同之辧起紛紛聚訟徒亂人意反開後學之旁門矣王子陽明倡爲良知之說原從眞切處指點使人容易下手而詆之者不志其志不行其行徒以口舌辧心性實未嘗以力量見心性也夫性具於心盡心養性原無二理究其實皆以其身爲本身以內格致誠正必於身驗之身以外齊治均平皆於身始之賢希聖聖希天不越乎此第其下手時認定本末始終四字卽從倫常日用閒循序做去其幾始於愼獨其要歸於誠身而已誠字爲身心骨子一有不實則身非其身心非其心性非其性學非其學矣縱能將天地理數動靜陰陽內外物我翻撥到盡頭處總是空談無補實際爾士苟有志於性學祗要各從心裏打埽淸楚見得鳶飛魚躍頭頭是道再於身上檢點明白放開眼孔耐著心腸立定腳根緊依先儒做去做到是處便了微有見解之不同求其同歸於是而巳以儒衛儒且懼不及何門戶爲

讀書能進退古人爲卓識故與古人爲難爲挾私春秋以來前有五子後有五子斯道乃以不孤爾若大天地得數子撐持至是歷萬劫而不朽厥功偉哉無可議也矣自朱陸有異同辧始於陸子靜詆謫濂溪晦翁爭之遂至於齟齬而不相入愈辧愈爭愈爭愈辧其門人又附和之竟成門戶矣陽明起爲之解而桂萼議以欲立異以鳴髙則非朱子格致之論後之人遂議陽明與子靜同爲異端不亦過乎儒者扶世翼教各具苦心致知致良知名有不同其所用心以求至於道一也特髙明沈潛各不相假爾果其悖道若異端舉世攻之不爲過若猶是語心性重彜倫惇事實心主於明理而其行又稱之卽此內外皆有著落其爲實學無疑若更於言語文字閒曲相排詆彼著書立說而實行毫無者其又何說耶故吾謂惟尼山無議爾如孟子如朱子人尙有議之者其它更不必言矣吾輩幸生古人後得讀其書明其理足矣吹毛而求疵於古人無損也亦自取妄誕走入魔道而已

人必有恆方能有益如做這件事愈做愈熟愈做愈精過則日見而可以任我陶汰善則日進而可以任我擴充是故以之宅心則貞而固以之處事則順而常以之澤物利民則久而化成自古孝子悌弟理學名臣孰非從耐久得來如無恆心𨿽做一好事亦祗一時髙興境過卽忘有何益處然非識力兼到者萬難有恆

人皆各有本分必從本分上時時用心方能盡分如讀書人時在學問中細細思想曲曲揣摩未有徳不加進而業不日精者做官人時時在民事上細細體貼曲曲籌劃未有利不能興而獘不能去者直至用心旣久𨿽夢寐飲食時亦丟不下則日進有功矣思之思之鬼神通之其理卽在里許

今人工夫較古人已省一半而徳業卻遠遜古人者其患則在於不能自勉古人下手必先卽物窮理方得是非了然今則大中至正之理燦著於經訓之中但讀得四子書已知善之當爲與惡之當去惟不知自勉遂至苟且因循終身無一是處

好人一邊亦分兩等一則事事周匝面面圓通居鄕則爲善人居官則爲能吏一則事事務實時時用心居家則性情洽浹血气流通爲孝子爲悌弟居官則實政實心不厭不倦爲循吏爲純臣此皆要好的人惟心術上微有分別遂處處不同是在人性之所近處善擇所從

鄕愚之訟大半由生監慫成卽非主謀當其未成訟時或爲宗族或爲裏黨必先以其事來告果能隨時譬諭勸戒未必不中止也況一訟之成多至傾家失產如能勸息其隱徳亦復不淺

讀書之家率多寒士必以教讀爲事試想人將子弟盡禮盡敬屬之於我無論恣情遊蕩全不經心顯然悞人子弟卽日坐齋頭而不能用心體貼因其才質隨時造就亦必悞人子弟大抵能盡一分心必食一分報予家四世教讀其先證也卽鄕裏中亦有可借觀者況教讀時不能用心則做官時亦必不能用心

古人云文必己出又云陳言務去又云漱六藝之芳潤是我輩𨿽無書不讀及把筆爲文必求擺脫一切自出心裁卽六經彜訓亦必融取汁漿不可生吞活剝況是陳腐墨卷當時已爲僥幸歷久益見支離卽大家全藳所傳或因子語而存或因子比而存不必篇篇盡善甚且明末諸老按時勢以立言藉制義以攄臆施之今日尢爲大謬近來陋習每逢課文之時輒事鈔襲以圖饒幸其心又恐人知勢必搜取詭僻之文或大家遺藳或陳濫墨裁本旣不無疵累一經指摘考置下等卽執捲嘩然謂此固某大家文此固其中式文藉以指斥閱者之無目而並忘自己鈔錄之無恥居心之壞行蹤之陋莫此爲甚試思國家造就人才有司宏獎士類原爲有益於本身假使徒事鈔錄𨿽試皆優列亦於己何益又馬遷云士伸於知己而屈於不知己是卽文自己出盡善盡美而閱者不能盡知亦不過非我知己於我何損亦於人何尢如此一思心平气和當增多少蘊釀況本非佳制敝帚自奇尢爲不量之甚士先器識而後文藝務亟湔除積習涵養身心其文亦必有蒸蒸日上者矣

○申勸諸生

爲課心求益以儆無恥事孔子曰行己有恥孟子亦謂人不可以無恥是皆爲學者痛下鍼砭省心克己之要害也吾謂文章之道亦宜有恥恥不若人則必求所以若人且不過人而不已焉斯眞求益者矣非如本不若人而藉古人之文以爲過人之地其無恥孰甚耶卽如項水心呂晚村文之佼佼者也然其行誼己無可取縱傳其文亦祗傳其醜爾吾輩屏而棄之猶恐或浼況復錄其文以欺師長竟恬然不以爲怪其自待居何等矣至晚村文在例禁鈔錄尢謬不以爲謬而以愚人其待師長爲何如人矣大凡鄕鄙都邑皆有塾師不惜厚禮而致之者爲弟子求進益也父戒其子兄戒其弟謂延師大不易爾輩宜切實用功斷不許鈔襲以自誤此亦天下之通義也書院之山長亦家塾等爾有司立意培材山長苦心校閱揆其義皆父兄師保之心程其功卽發名成業之地果其立志求益何忍錄舊欺人耶況人之有心用之則靈泛用則困學者一題入手必須得一題之理盡一藝之能始則窒繼則通始則拙繼則巧日起有功不惟學者有悅心之候卽教者亦有快意之時庶幾月異歲不同而文風亦蒸蒸日上豈非司牧者之幸哉乃計不出此日取古人冷背之文而鈔胥自任否則倩他人手而代書之於作者何益於閱者又何損也閱者就文論文而已而其人之髙下長短數課之後已了然於胸中是必有不可欺者矣不可欺而欺之愚也卽令可欺而自欺之害誰又受之尢其愚之甚者也故吾願與諸生課文先與諸生課心心者入徳之本也器識小大皆從此基而文章亦卽由此達器識之不講則文章皆爲無用矣文章之不習則器識日就卑污矣勢有固然不可誣也尢可怪者縣課𨿽有得失所關不過數百錢爾有志者且不因此而自貶況山長之課並無關於得失乃亦肆行鈔襲悍然而不顧吾更不知其肺腸矣夫錮蔽巳深則鍼砭宜重嗣後有仍蹈前習者必先招覆而後出榜如竟文筆不符當卽加之懲戒諸生其因此自勵以無負諄諄教誨之心他日獲益無窮實爾諸生所身受山長有司皆無與焉且吾所到處皆實心培植絕非假書院虛名爲要譽之地必欲長相欺罔則孜孜寸心亦自覺殊爲無謂矣爾多士其敬省之

○丁酉科捐廉備獎示期決科諭

竊照菁莪毓秀化起朝廷杞梓儲才教先守令上溯書升之禮舉必從鄕載循讀灋之章師原稱縣是賓興盛典黜陟自有專司鼓舞微權利鈍何妨豫卜況本縣詩書衍澤甲第起家派出濂溪卜居黔築髙曾而上笏不勝書祖父以來枚堪約舉桂林獨秀先大父兆獻賢書棣萼聯輝先大夫並膺鄕薦洎予昆季三開荊樹之花亦越諸兒兩侍瓊林之宴蓋得鄕舉者三成進士者五入詞館者二問謝公之子弟半忝淸班稽李氏之通家率叨顯秩祖孫四世科第百年揆厥淵源胥關培植至本縣薇垣入直舊窺天上之書玉尺分量曾校中州之士尢可見翰墨之因緣不盡作風塵之俗吏矣興邑舊海陵也作江北之名區標中原之才子人文輩出僕數難終欲與振興務先作養此下車伊始卽捐廉延師爲諸生講肄且親加程課不憚丹黃迄今數月以來已具千里之槪𨿽珠光照水近尙淵沈而劍气摩霄竚看穎脫況且琴堂鼓靜漸淸雀鼠之爭繡壤秧齊盡絕蝗蝻之患旣屢丰之有兆剛大比之屆期習飛鷹隼健翮巳全待化鯤鵬摶風欲上此日儻輕盧肇應遺守牧之羞卽今豫識正元當亦長官之幸爲此示期某月某日通諭城鄕徧招生監務皆橐筆而來靜待黏題而試飯八簋以授餐錢萬選以備獎官廚致薄作鹿鳴酒醴之先聲淸俸𨿽微當虎榜花紅之豫兆幸勿五稱五窮所望再接再厲非矜零落殘牙昔曾啖餅自喜朦朧老眼今尙無花待卜出身切毋裹足此諭

○己亥鄕試決科捐助捲費川資示

竊照賓興盛典上爲朝廷取士之科下卽學者進身之路異日出膺民社入贊皇猷循吏名臣胥基於此惟是偏隅懸隔旣距省之維遙志士淸寒每辦裝之不易往往阮囊竟澀邊笥徒盈學績三年情艱一往親朋莫告枉教踏徧槐花登進無資漫羨攀來桂樹遂使玉終韞櫝誰憐珠竟沈淵顧�單寒實堪矜卹前於丁酉科本縣特爲諸生豫決利鈍獨出俸廉置備重獎酌給川資並捐試卷今屆己亥鄕試之年謹蠲吉某月某日敬備牲牢恭詣文昌閣告祀凡我諸生屆期各具衣冠黎明齊集隨班行禮旋集院中聽候黏題代決利鈍除飲食花紅試卷照前備送外所有此次捐送川資卽以文藝之短長別川金之多寡考列前十名者助錢六千文次十名四千以後槪助二千藉靑錢以將意肇諸生中選之祥望黃榜以書名慰長吏培才之願特此通諭城鄕屆期無悞此諭

○勸紡織

古來治生之道首詳農事次及女紅讀豳風七月之章爲上者導之以先公後私而民卽安於男耕女織室家和樂風气恬熙上下相親何其懿也天生人有男有女卽各有應爲之事男子而治女子之事則乖女子而擅男子之權則亂故古人以閫之內外閒之斷未有曠廢手足馳騁心思以至於塗鬧鄕鄰喧闐街巷拋頭露面不畏公庭者也夫女子之性不勤則淫敬姜所謂勞則善心生逸則惡心生其理其勢有必然者特愚婦人不及知而司牧者欲陰爲之轉移則惟習爲勞苦使操作之不暇自不至於捨力而淫心而不然者任其寬閒無所事事競相詬誶罔顧羞慚婦教之不明皆其父母夫男有以縱之也本縣深察夫遊惰之形推原其澆漓之漸思有以維持之是以逢人勸戒力加創懲而積習竟不能驟解乃設爲教民紡織之法以陰行潛移默化之方現先捐制錢五百綿擇於城中幽靜處制爲機牀二架紡車三十召窮家幼女給以棉絮飯資延善織者爲之師輪流學習四鄕各鎭皆可仿此爲之不出五年機聲滿縣利賴無窮豈惟可以靖囂陵亦卽可以廣財用矣儻織之不務而甘受饑窮窮之不已而相爲潑賴其爲世道人心之害者豈淺鮮耶江南絲布之鄕也其以織獲利者蘇松之殷富已有明徵矣何以此邦婦女竟計不及此此由偸惰之風已成而長官從未有議及者故相仍而不覺爾玆特捐廉倡率以開其端於五月廿五日設局陳公祠延女師三人教習於內除另示招習外尢願殷實紳民襄玆善舉有心風俗者尙其集眾力以相資分羣言以共勸並望各鄕保廣爲傳諭俟民閒知此之爲利而爭爲之則鄕保各錄其姓氏以聞予亦卽察其功力之勤惰機杼之多寡而予之賞罰幸勿以予言爲具文也幸甚

○招習紡織

治家之道男子力耕女子勤織此農事與女工所由並重也興邑習尙偸安在縉紳之家婦女尙知廉恥其貧窮之女工作不勤旣寬閒其手足遂放浪其形骸或藉些小微嫌喧嘩於鄕裏或藉口角細故涉訟於公庭出乖露醜不守閨箴深堪痛恨本縣亟思補救業已捐廉設爲紡局如有窮民幼女自十一歲以至十三歲者選三十人習學給以棉絮飯食辰入申出並諭董事延師教習廣爲示諭在案玆董事已赴丹徒延有女教習左尙桂並女工二名來興現在設局陳公祠除捐備機牀紡車棉花等物發局應用外合再出示曉諭爲此示仰闔邑軍民人等知悉爾等如有幼女年自十一歲至十三歲者情願習學紡織許卽告知董事開列姓氏年歲注名入局本縣捐給飯食先教之紡後教之織以三十人爲額以五月爲期期滿已能習熟者卽令出局另招補入輪流習學其有離城較遠不能赴局者現亦分諭各鄕一體舉董勸辦務使羣重女工無惰農亦無惰女不數年閒布帛有餘民皆溫飽利賴無窮本縣有厚望焉

○諭代書條約

訟必終凶古今同戒本縣昨甫下車卽以止訟二字分考爾等第思民旣含冤自應呈告而告必有辭辭不盡實或捏造事由或妝點情節或多爲支節以行其朦蔽之私或臚列多人以肆其拖累之毒甚至恃衿符以縱惡假婦女以逞刁以及呈辭旣投而原告逃匿傳訊無踨凡此種種其出於來槁者固多其出於代書之手者亦復不少故欲求止訟之方必先於爾等是責合先分示條約爾等務各凜遵儻敢故違立予嚴究毋忽

一定例凡有控告必令本人自作呈辭此後凡來寫辭者必問明或系自作或托人代作並問明代作之人姓名居址塡注辭面

一本人不能自作呈辭則令其從實口訴爾等據直代寫毋許稍有增減妝點並將爾等代作塡注辭面

一凡來寫辭者爾等務卽問明居址或系居鄕則必問明歇家屬令靜聽批傳毋使投遞後有隱匿不到之獘爾等素與歇家相通一气均宜畱心關會

一紳衿來告則問明系何職官系何科案分別塡注以杜假冒

一定例婦女事非切己重情不準告舉他人事實嗣後如有婦女出頭則問明有無夫男有無子孫現年若干何不聽其夫男子孫呈控塡注明白

一辭內臚列多人必問明歇家是否屬實然後代爲書寫

一旣非告期又非重案無得代爲書寫以防搭臺之獘

一告期遞呈者或本人或抱告皆令親身投遞以便照辭查詰

一爾等經此次條諭後務體本縣分別虛實息訟安民之意如藉此刁難勒索致使民隱不伸則一經訪聞立加重辦

○嚴禁搭臺訛詐

聽訟爲吏治首務小民果有冤抑目應據實書辭遵照告期當堂投遞聽候核其眞僞分別準駁辧曲直明是非除暴安良實究虛坐其於風俗民心最爲關系乃本縣未曾履任卽聞臺詐之風此地最甚每遇鄕儒家稍溫飽卽有一種不法棍徒慣行假捏事由裝點情節名曰搭臺不遵告期串通書吏專俟承值之日或朦混傳辭或顢頇喊稟但圖一準出票簽差便可肆行訛索凡此被害之人率皆鄕懦深畏到官祗得受其欺陵任其訛索銜悲茹痛蕩�傾家迨至所欲旣饜隨以一和了事其所爲毒害良民者最爲凶險之極本縣旣爲父母之官卽有斯民之責焉能坐視良民受爾毒害現已嚴諭書役代書人等凡有含冤具控者據實書寫或系來辭注明紙上總於三八告期當堂投遞本縣無論寒暑皆必親自收閱核其眞僞分別準駁隨時研鞫稍有假飾不待更傳被告立予責懲儻有不遵告期妄行投辭者除不收閱外仍提該書等一並究責總之本縣閱歷數十載服官十餘年加以哀矜良民細心研察其於鬼蜮行蹤縱令裝點無痕應亦難逃鑑察況此種不法棍徒及不肖書役現已訪查確實惟本縣政先教化兼存隱惡揚善之心務行先勸後懲之意與其未教而先誅莫若化惡以從善爲此通行曉諭務卽痛革非心盡除積習一切搭臺訛�諸獘永行革除庶幾良民安枕風俗淳熙以漸副本縣殷殷求治之意儻仍意存觀望不卽湔除則是自外生成甘蹈法网本縣懲惡之意甚於仇讎勢必盡法嚴懲斷不稍存寬假教豫刑先法隨言後諒本縣如此諄諄斷非空言了事者各宜凜遵毋忽

○嚴禁棍徒詐擾

糧莠不除則嘉禾不植棍徒不靖則民業難安查得興邑地方有等無賴棍徒呼朋引類結隊成羣賭博是其生涯訛詐視爲恆業或托送貨物聚眾硬索於街坊或散帖慶生恃彊勒獻於鄕曲習慣自然肆行無忌溫飽者懼累而不敢控告孱弱者畏威而莫與攖鋒往往忍气吞聲受其毒虐而該棍徒等亦因莫敢與較益無忌憚矣此等惡習本縣久有所聞玆已將陸林張猛虎訪獲到案分別枷示究懲猶恐在外詐擾者不止陸林等數人合行剴切曉諭爲此示仰闔邑軍民人等知悉自示之後各棍徒務須痛攺前非各謀生業毋再仍前托送訛詐擾害良民儻敢復蹈故轍許爾等卽刻扭稟斷不姑容並督令鄕保隨時稽查一有見聞立卽稟究儻相容隱一並嚴懲凜之愼之

○諭傳差人役

本縣每遇訟案簽差爾等提傳人證爾等積習往往故意逗𨖻以爲需索原告地步及到被傳之家故作威嚇又復無限需索如得賄旣足或報病或報遠出以致案懸無結卽人已傳齊又不卽行稟到使之日羈署旁刁難萬狀致令被傳之人旣不得見官又不敢散去一則多費盤纏一則廢時失業甚至釀成禍端思之大堪痛恨用特嚴加誥諭幾本縣簽傳一案務卽按照票限日期隨時稟銷卽或所傳之人實系有病實系外出亦不難實時稟報儻有逾限不銷及前指各獘一經察出定卽嚴懲不貸特諭

○戒書差奢侈

人必能儉方能廉其理統上下而言本縣到此年來見爾等冬則重裘夏則輕葛並聞飲食徵逐嫖賭喫煙極其奢侈試想此種費用從何而來不過虧空錢糧婪贓賣法所得推爾等奢侈之意以爲如此方始體面殊不思虧空錢糧一到比較之時萬挨不過枷責鎖押其不體面無過於此至於賣法婪贓不但害民先害自身從來需索之人總有發覺之日輕犯輕辦重犯重懲身家不保至使妻兒流落其不體面更甚萬倍且凡民閒富貴之家一經奢侈必至流落是𨿽祖父遺畱之錢亦不可奢侈況是虧空婪索者乎何如不虧空不婪贓隨常衣食自然飽暖使上而父母下而妻子不爲爾懸心不爲爾受苦本官見爾朴誠亦必信用百姓見爾老實亦必愛重終身安樂是何等受用卽是何等體面本縣自身及子弟人等衣食一切皆爾等所常見曾有一人一事奢侈者否上下火食不過千餘文子弟皆無華麗服飾諸孫一律布衣亦爾等所共見共聞者曾有一切習气否爾等其各體此意速卽痛攺前非旣不害民又可保身公私兩有裨益況吸食鴉片徒自戕生並不得謂之體面且功令森嚴犯之者死尢宜亟卽戒絕本縣實憫爾等之愚故諄諭如此其各凜遵毋忽

○諭禁卒

監禁之設所以錮凶惡防姦宄入其中者總皆身陷刑章罪惡顯著者也然仁人矜卹隨處皆然無論獄囚之中盡有罪不至死應當撫卹者卽罪幹大戮亦應待其明正典刑不可聽其瘦斃乃有禁卒人等或於入禁之初勒詐財物稍不遂意卽加陵虐或於棉衣飯食給散之時恣竟克減又有禁中老犯恃彊陵弱種種不法等事皆應嚴行禁止爲此諭仰禁卒人等知悉除獄中各犯偶感疾病立卽稟聞傳醫胗治外儻有前指各獘及陵虐不法等事或經本縣親身查出或隨時訪聞立卽嚴行懲辦斷不姑寬各宜凜遵特諭

○嚴禁賭博

士農工商各有恆業鬭牌擲骰最壞人心近今訪得有等遊手之徒不務正業專以局賭爲生呼朋引類喝雉呼盧負則因忿成爭勝則損人利己迨至囊橐皆空饑寒難忍流爲賊黨甘受官刑更聞富屋豪門恃有深房密戶摸牌押寶小則廢時失業大則蕩產傾家甚至不避嫌疑不分晝夜古人有云賭爲姦盜之媒思之深可危悚更有一等惡棍開場誘賭致令無知子弟墮其術中往往沈溺不返父母不以爲子鄕裏不以爲人貽害多端尢堪痛恨本縣愛民如子疾惡如仇除飭差查拏究處外合亟出示諭禁爲此示仰闔邑軍民人等知悉嗣後各宜回頭猛省痛攺前非如敢復循故轍怙惡不悛定拏重究斷不姑寬凜之愼之

○嚴禁婦女塗鬧

竊維婦女之道首重三從在家從父出嫁從夫夫死從子古之制也古人愼重閨門絕不使婦女干預外事禮曰外言不入於閫內言不出於閫所以別男女之嫌杜奸淫之漸未聞拋頭露面閭裏爭雄甚至恃婦逞刁公庭涉訟者也乃此邦習慣成風動輒以婦女構禍始則其父與夫縱之繼則𨿽父與夫亦不能自制是以街坊口角村捨紛爭一家有事親族隨之眾口難調蔓延不了此在施之者以爲得計而在受之者眞有無可如何者矣本縣每閱呈辭無案不因潑賴時行鄕曲何處得免喧豗欲靖鴞風先嚴法令嗣後無論鄕城軍民人等切宜父戒其女夫戒其婦子勸其母務守閨帷之義勿爲塗鬧之行反己自思設身處地自然消除戾气而禍患可以不生不然長此囂陵爾輩亦難安家室矣然正人必先正己試思人以婦女陵己己必不願而又使己之婦女陵人人豈忍受哉勢不相忍必至彼此效尢此風其何日已耶本縣悉及禍機故不惜反復開導如再不知悔悟則是爾等冥頑不靈終不可以教誨也有父者責其父有失者責其夫有子者責其子無夫無子卽責其身必不能爲爾等再寬矣凜之愼之

○申諭婦女

蓋聞女重閨門禮嚴閫教所以端風化之原養廉恥之道也興邑婦女除讀書紳士愼守家規此外鄕曲街房鮮知羞惡矣牌名別棍羣居則浪費閒錢曲度淸音貧家則居爲奇貨或倚門而觀望絕無避忌之心或披髮以喧闐共作口岡嗓之舉燒香佛廟奉彼羣僧構訟公庭潑及官長倚父母以助其囂陵借夫男而逞其訛詐往往釀成命案甘作屍親直忘骨肉之恩肆其局詐之計凡此種種揆諸丈夫之心未必不以爲恥無如彼婦之口久巳習以爲常寡廉鮮恥逞惡放刁風俗之偸於斯爲極本縣怵目已深劌心實甚惟易俗移風之是亟恨家諭戶曉之難周除巳捐廉設立機坊教之紡織旣願婦職之維修更望夫綱之克振自此示諭後凡爲之父母夫男者力扶陽教急斂雌風勿使浪遊於中市勿使觀戲於廣場勿使肆毒於街鄰勿使求福於庵觀自幼至長時時導以箴規由城及鄕處處明其恥讓庶幾女功日益而良善可安矣否則三尺法在必不姑容爾婦女其各凜之爾父母夫男其早圖之

○嚴禁婦女宿廟燒香

竊以福善禍淫天之道也爲婦女者有姑嫜則順事之有夫男則敬承之有子孫則正教之有鄰里親族則和睦之平其囂陵溪刻之心守其柔順堅貞之徳窮則聽命富則濟人毋恃婦以逞刁毋偸閒以自逸神人共慰福卽隨之若夫忤逆之事潑賴之行損人利己之思長舌逞刁之狀人且難近何況於神而猶焚頂燒指拜懺理經以希必不可得之護佑曾亦思聰明正直之神馨爾香楮愛爾錢財遂被爾以厚福耶尢可異者一聲傳戒眾婦偕來不惜布施便是弭災之訣多情宿廟卽爲作福之緣穢徳醜行何可言狀而爲之父母與夫男者曾不一爲禁之何其愚也夫不務民義而肆力於神不守閨門而乞靈於廟不安婦道而要福於絕無知識之僧有風教之責者烏能忍此自今以往務思恪循婦道毋許宿廟燒香儻竟不遵卽傳其父母夫男當堂戒斥並諭各廟僧人有膽敢違示再蹈前愆者卽予斥逐決不寬貸毋謂言之不早也

○禁止佛事道場

爲崇正黜邪以正人心以維風俗事竊維天地鬼神賞善罰惡可知人之禍福基於善與不善非關佛事道場念經持咒遂可以轉禍而爲福也其所謂好善者惇孝弟則無涼薄之行矢忠厚則無狡詐之習勿損人而利己勿作僞以勞心安乎耕讀之謀養以廉恥之道自然徳修而善積矣善積者神必福此不待求而自至者若夫自作不道乖倫紀壞心術棄名義逞姦邪明有律條幽受冥謫𨿽百拜稽首叩神靈而吁之必有不可得而應者矣乃此邦習慣成風非好佛卽好道不惟愚賤無知之侶焚頂燒指敬事妖僧卽儼然儒者之家亦曾讀書自命乃亦隨聲附和爭建道場恬然不以爲怪吾不知所讀之書如四書十三經中曾有是事否也讀書人爲之則愚賤人不待言矣男子爲之則婦女更不可問矣推其心以爲是卽好事是卽可以轉禍爲福而不知千名犯義亂俗敗常破產傾家寡廉鮮恥皆於是乎肇之而妖僧惡道更從而煽惑其閒是以藏垢納污欺愚飾智邪淫爭逞醉飽無厭邑之人日受其禍而不知而猶自名功徳至於死而不知試問諸人之所以待其父兄宗族朋友婣婭者能若是之敬且愛確且誠以至於牢不可破如此耶本縣自顧有風化之責不忍不盡言之所望讀書君子相與維持逢人而勸導之開其迷悟使知好佛好道之有損而無益而殫其心於父兄宗族朋友婣婭之閒將不求福而福可自至否則僧焰日熾民財日困風俗日偸本縣惟有操三尺法從事而已爾紳民其共圖之

○諭禁僧尼

照得僧道女冠旣巳奉教法門自合深參淨域麥餐冰宿自絕貪嗔暮鼓晨鐘不憚勞苦托金盔以向空門本圖懺悔擁蒲團而課靜室宜守淸規豈可放浪形骸罔知忌憚本縣蒞任玆土加意民風每見紺宇琳宮盡被僧流占住香臺蘭若每多女冠羣居或貪得香資勸愚婦燒香於廟宇或雀角細故捏虛詞涉訟於公庭甚至男女不分僧尼同席茹葷飲酒雜沓喧嘩不特褻瀆神明抑且有關風化言念及此實堪痛恨合行出示曉諭爲此示仰闔邑僧道女尼人等知悉自示之後爾等務宜恪守淸規毋許僧尼道士交結往來煽惑良民燒香布施並不許誘放遊民出入如敢不遵本縣耳目最周一經訪拏到案定卽照例懲辦決不寬貸勿謂告誡之不早也

○嚴禁焰口

婦女燒香久經查禁姦僧射利卽予創懲所以杜邪淫而維風俗也乃錮蔽已深冥頑如故本縣訪得張家莊潘秀閔者父子兄弟煽惑愚民聚婦女千餘人集墳頭數十處又致眾僧諷咒各戶斂錢不惟有駭聽聞實屬大傷風化試思會名枯髏幾見有鬼來馨口誦多羅祗供禿廝果腹豈其鬼門關上眞有輪回胡以東郭墦閒頓成樂國逞無端之臆說假焰口以弭災捨有用之金錢買姦僧之邪說愚而可恥惡且難堪況光天化日之區安許羣狐滿地三令五申之後何竟大膽包天用予枷笞曉示愚昧自示以後亟早悛心若竟積習難除定行詳辦戒之凜之

○嚴禁髙裝【興俗賽會之期有種遊手棍徒上裝戲目下用沙木兩株或八九尺一二丈者不等縛於腿際隨會行走髙出屋脊名曰髙裝多有跌傷殞命者】

古有大儺亦有大蠟或驅癘疫或報土功是凡俗尙迎神而絕無關礙者應亦在所不禁乃人心好異鬭靡爭長女舞秋千男裝鬼物招搖過市舉國若狂破費金錢釀成淫慝此等積習已屬可憎尢有甚者名曰髙裝縛木於跗截長數丈徒形醜態甘蹈危機以此逞才才亦何用以此求利利又無多以此壯觀觀卽生厭課厥姓名率皆無賴推其流獘易事姦偸酌理準情均堪痛恨自今以往亟卽驅除其或不恭常刑不宥旣與爾約言出法隨毋貽後悔

○籌備盜賊

盜賊之來每起於無備備之之道必捕快勤能鄕保查察有案必獲有賊必懲庶幾境內遊民及外來積匪皆有所儆畏而不敢蒙乃邇來報竊已多卽劫搶亦復閒出嚴責捕快究屬無裨推原其故興邑之捕快無多又極庸疲不堪驅策每有案出先乏資斧遂甘坐視且恐破案之後往返招解盤費滋多不惟力量不能拏賊卽見賊亦不肯拏甚至藉賊以養生甘受肉比而不悔者是亦事之無可如何者也本縣日夕憂勞籌無善策不得不與爾紳民共籌之憶昔本縣宰共城時每村莊各保充坊快一名分東西南北四鄕每鄕設兩總捕之察之城中亦分東西南北四城每城各有坊快仍設兩總捕察之每年麥秋兩季皆由本鄕本莊紳耆莊保公按田畝之多寡出谷若干以爲捕快資生之計絕不使胥役經手又自十月初一日起至二月三十日止無論城鄕每十家出更夫一名終夜巡視毋許怠忽是以賊風竟息因思此地賊盜較多又系澤國艱於緝捕爾紳民身家所系斷無不自防維者然一人防一家不若眾人共防一家與其防之不及而報官不若豫先防之而無失嗣後卽仿照本縣舊治章程爲之宜無不可查興邑凡七鄕卽立總捕十四名四城寬大分立四名總捕本縣擇而立之所有坊快卽著各村莊選其勤能有力者酌保一人統歸各鄕總捕管理每鄕犯案卽爲總捕坊快是問庶事有專責而法不可逃矣其所資工食亦著城鄕各紳耆公議給之試思一鄕一莊養一坊快所費幾何在坊快旣食其祿而不忠其事𨿽血比宜無辭也並於十月初酌派更夫以資巡查百姓得有安枕之樂卽本縣亦享無事之榮矣惟爾紳民共籌之

○八蠟廟倡修序

八蠟首先嗇終昆虫其中農坊司嗇郵表水庸實皆功徳在民祀必百世者也古始伊耆歷世不墜國朝州邑各立專祠載在祀典凡以崇農功重民事報本追始仁至義盡非若無稽祠祀徒飾觀瞻爭祭饗懺禍要福惑世誣民之比也歷久失實紳士農民率以八蠟專主昆虫而江淮之閒夙少蝗孼以致民忘其本祭失其名有司歲時不過奉行一祭而日被其澤者方且奔走汗逐日擲金錢以飾琳宇以煥梵宮丰歉報賽羣僕僕於黃冠緇褐之旁而八蠟神祠無過而祭之者矣故凡一邑之中佛寺道觀不下十百類皆肚麗輝煥而八蠟一祠坐聽摧圮豈民力有足有不足民心有願有不願哉民忘其本故飲食之祝不於先農而於佛老祭失其名故丰歉之禱不於司嗇而於緇黃報本追遠之謂何而顧可聽其忘返乎況夫興化澤國水庸尢爲切要又江淮去冬雪未深透蝻孼萌生延及興邑予旣盡力堵捕步禱神祠幸悉飛揚未傷禾稼固民之福實神之靈也而又可忘夫崇報哉昨以虔禱至祠瞻拜廟貌見凡正殿三楹中奉三皇飲食之祖也左奉風雲雷雨長養之神也右奉八蠟崇報之主也又前廡奉劉猛將軍誠所謂功徳在民祀必百世者也無如祭賽日虛廟貌日剝丹碧摧蝕楹桷傾斜潮濕卑陋不可以居從而新之是守土者之責當亦民所樂趨矣況計其功不過佛老寺觀之一隅度其義迥過懺禍要福之萬倍紳士農民孰是不被其澤者而乃慢不加察耶且去秋迄今蝗所過處詛咒則立見殘食禱祝則立見遠揚又皆農民所共覩而神靈之彰明較著者也予用捐廉爲闔邑倡並爲之敍以卜其成凡我紳民幸襄厥事是誠祀典農功民事之所關而歲歲年年吹豳擊鼓所以祝大有而頌屢丰者將於是乎基焉是爲序

○重葺聖廟記

學貴尊師禮崇報本古之道也儒者讀聖人之書行聖人之行則聖廟卽儒者之本修聖廟卽以見儒者報本之心上自臨雍下而一州一邑羣天下趨而敬之固有不煩贅說者矣今查興邑聖廟創於宋天聖中範文正公重修於嘉靖三十七年再修於本朝康熙二十三年復修於乾隆五十七年迄今幾五十年榱棟朽糜瓦椽零落上漏下濕不可以居而且兩廡墻傾欞星石倚蓬蒿蕪穢其何以肅觀瞻而將寅畏也己亥春謀及學師及諸董事華先捐制錢三百千而紳民之樂爲附和者隨力捐助共襄盛舉於三月十六日開工羣紳趨事鼓舞歡欣至仲秋月杪方始蕆事凡以見文治之昌明與夫尊師報本之忱所以郁積乎人心者固有大彰明較著者矣因紀其時日於石

○文昌閣增修記

儒者爲政必先教化而教化尢莫先於學術科名其後焉者也使學術不正則操之無本𨿽科名顯赫究無裨於國無益於民其又何取焉故形家者言每以科名爲據談言微中事誠有之而理不盡可解也丁酉春予甫下車卽立十約與百姓務本業又嚴課書院諸生捐俸延師相與講貫竊以學術正而後科名乃可期也公餘紳士請曰學之巽地舊立文昌閣前明歐陽公建也國朝白公增建後樓實本邑文運所系今圮廢祈新之且述明王公揭文相國魁字於明倫堂而次年李文定公大魁天下以爲休徵之證予曰是固非政之急務然多士欣欣或以形家者言爭自懋勉以求步李文定公之後未必非教化之助第所費或巨勢必勸捐不又煩吾民乎諸紳曰約費數百緡今公存且二百有奇予曰是不難矣遂捐百緡助之自春杪迄秋初凡四閱月予將送諸生鄕試授餐備獎爲闔邑豫決利鈍而是閣適成紳士請爲之記予曰有其舉之莫敢廢也但望我諸生勿以形家之故而妄冀科名勿以科名之故始從事於學術庶幾官民交勗漸漬優遊而學術可正教化可行矣後之掇巍科登顯仕樹大業爲鄕裏增輝者安知不比迹先賢而是閣且因以傳不朽耶閣仍舊地增髙一丈二尺後樓祀關帝紳董謂爲風雲聚會之意亦仍其舊惟舊奉觀音殊不類令遷他寺所以崇正學也其庀材程料出入經費均命列之碑陰而是記不具焉

○文昌宮攺建記

宮在孔子廟東陋室三楹湫隘實甚祭之日露立更衣局蹐將事其無以作誠心而昭祀典者斯其極矣宮之南有閣旣卑且圮丁酉春予下車後紳董以重修請予卽倡捐以峻之益以眾士之樂輸經九秋而蕆其事而猶以宮之湫隘爲歉然也夫文昌者卽在天之六匡星也禮隆九叩饗以太牢爲其光昭云漢象著文明祀之以爲斯文之主宰非如世所稱述一十七世爲士大夫身荒誕而不可信也制祭者崇敬天之道承祭者凜王制之儀其誰敢褻越將之者而乃任其湫隘如此也邑中佞佛祗奉妖僧八大叢林侈不可言矣其次焉者雕甍峻宇金碧焜煌亦復不少豈獨非斂民財而爲之者耶何以佛殿煥然而文昌宮且頹然也擬擇叢林更易之論者以爲利在東南必不宜於西北用卜南門內玉虛觀攺建焉戊戌夏季捐資理之髙其閈閎遷其泥佛奠我神居乃得於仲秋奉行典禮額之以化成天下俾邑之人知所敬事使毋淫情於佛廟焉是亦守土者之所厚幸也謹記

○移置節孝祠記

興邑尼庵四十二處女尼一百一十九名噫何若是之多也而其所爲節孝祠者略具屋形上滲下濕不可以片刻居予心惄然矣夫以節孝之重仰邀朝廷憲典下驗風俗淳龐懲桑濮之污勵柏舟之志門楣光大鄕裏訓行其爲世道人心系者豈淺鮮耶禮宜奉之淸潔之祠崇以馨香之祀以彰往徳以勸將來斯爲理順心安之事乃尼庵納垢方且廣廈是營而潛徳幽棲甚至數椽不備司風化者何以堪之乃與紳董共議移祠於淨蓮庵中並仿丹塗請建總坊之例采石鳩工克日興造卽以庵之外宅攺立石坊以爲之門正殿三楹舊皆無名土佛徙之而去以安木主卽畱尼僧之好潔者以供灑埽是役也董事某等共成之其經費亦董事之所勸捐者因爲之記其時日於石

○毀淫祠示

爲毀淫祠以正人心事禮曰非其所祭而祭之名曰淫祀淫祀無福是正所以破人心之狂惑挽祈福之邪思也彼李君玉昌者山陽之役當時褒之然無各邑建立專祠之典是卽具有神靈亦與興化人無與何以公然範像議建專祠好事者倡之於前眾人和之於後斂錢動眾蠱惑民心其貽害實非淺鮮前經本縣訪聞訓戒諄諄已非一次乃邈官迎建舉國若狂若輩意欲何爲而必力爭此無福之淫祀耶其膽玩爲何如也況此地營情佛老爲禍已深業經嚴禁今更假托正名肆爲妖惑其害較佛老爲尢甚本縣爲人心風俗起見除將李君假像毀化外相應出示曉諭爲此曉示闔邑軍民人等知悉各宜痛自斂束凡有所謂急報祠者立卽毀去毋許聚眾燒香致滋斂惑之咎儻敢竟有不遵仰鄕約保正立刻稟明從重治罪決不姑寬

○嚴禁吸食鴉片煙示

本縣下車以來特於地方事宜細心講究覺現在最爲病民者無如鴉片之害固亦人所皆知而猶不免吸食者大約其始皆系被人引誘繼並欲戒不能致令父母不以爲子鄕黨不以爲人本富者蕩盡家資本貧者流爲匪類精枯骨立無復人形卽或殘喘苟延亦必俾晝作夜外則不能謀生內並不能育子是其毒並不止於殺身而且至於絕嗣加以一經訪拏立受刑辱種種毒害明在眼前本縣旣爲父母之官斷不忍坐視爾等甘蹈刑章自入死路合先申明諭禁自諭之後務卽痛自攺悔立時戒絕儻或視爲具文不知悛攺本縣現在嚴密訪查或早或遲終必發覺當必盡法懲治斷不姑寬各宜凜遵特諭

○嚴禁興販鴉片煙開館誘食示

遂生務先除慝治流尢必淸源鴉片之毒固中於吸食之人而吸食之害實起於興販開館之棍故定例分明其於此種不法棍徒治之尢爲嚴峻本縣下車以來細察本邑地殊都會向不通商固無大躉興販鴉片之獘然亦有種匪徒勾串船戶夾帶煙土往來販買以及潛匿境內開館誘食者其惡尢堪痛恨若不嚴拏懲辦不足以埽淨根源而保全民命除本縣嚴密訪查外合行出示曉諭爲此示仰闔邑士庶軍民人等知悉自示之後務知戒煙得生吸食則死禍福祗在轉移之閒其販土開館者當思敗露拏獲立時身膺重典家產性命皆不能保急早回頭另謀生業如再不知攺悔仍然販土煎熬開館誘食一經訪實立卽嚴拏從重究辦儻有書役地保以及往來船戶得錢包庇立予嚴懲本縣下車伊始務在除慝淸源斷不徒爲文具且爾等試思吸食之人行蹤隱祕訪查或有不周至於爾等往來交易斷不止於一人但有一人犯案本縣必行嚴加根究買從何人是爾等斷無幸免之理務卽細思痛攺儻仍不悟本縣言出法隨決不寬貸凜遵特諭

○嚴切諭繳煙土煙具示

鴉片流毒向經本縣誡諭諄諄至再至三嗣奉黃鴻臚條奏及各大憲札發告條徧貼曉諭明示吸煙者死戒煙者生生死之機祗爭一念本縣細思爾等欲求一念之恆必先斷媒櫱之具如家無賭具𨿽以夙系博徒亦祗好暫行忍過熬忍旣久自然斷絕可知爾等欲思斷癮必首去吸食之鎗又興販開館之徒疊經拏辦身家不保亦皆爾等所深知今各憲復諭爾等吸食者呈繳煙鎗興販開館者呈繳煙土槪免治罪是攺悔則予以自新故違則嚴行究治轉移至捷禍福隨人此理分明𨿽愚亦解用特嚴切告諭務卽赴縣呈繳均免治罪儻仍執迷觀望自蹈刑章一經訪拏立予重究新例不日頒行舊習速行湔革各宜凜遵毋違特示

○嚴禁書差吸食鴉片及包庇隱漏檄

本縣痛惡鴉片之毒歷經懲諭皆爾等所熟聞今接邸鈔讀科道許條陳原折及所奉上諭其於爾等情形盡行指發無微不到是向日百姓所爲藉爾包庇倚爾隱漏借爾傳遞消息諸獘與爾等自恃在官恣情吸食無復顧忌之心今皆先從爾等治起加等嚴辦是爾先不能自顧焉能顧人且諸獘指陳眉分自別按條查辦破敗登時官𨿽至懦至愚亦不肯爲爾受過況本縣執法有素爾所深知斷不敢忽朝廷之嚴諭而爲爾等作護身符也用將原折及上諭敬謹鈔錄人給一紙萬勿仍踵積習視爲具文本縣諄諭再三法在不貸毋忽

○頒發摘錄鴉片煙新例稟

本年七月初五日接奉鈞札並蒙頒發查禁鴉片煙條例一本遵經臚列剴切曉示伏念鴉片煙流入中國愚民沾染己深積習原難驟返惟自上年及今雷厲風行查辦不遺餘力此時奉頒新例一律從嚴若不乘時協力同心嚴行查禁勢將冷灰復燃貽患更無底止在大人愛民如子嫉惡如仇深願蚩蚩者流斷癮戒煙卽爲良善而於開館之引誘良人販土之故違禁令則遴委幹員隨時訪拏究辦卑職素沭恩施至優極渥尢當仰體慈懷自效綿薄共收指臂之助竊念四鄕遼闊一時恐難周知而欲禁四鄕必自城廂始欲禁城廂之士庶必自本署之書役始蓋此輩潔己奉公者𨿽有而遊手好閒居多且其切近衙門易於覺察卑職現將禁煙新例刊刻成書每房每班各給一本並令總書總頭自相稽察凡有本身吸煙有癮尙未戒絕者諭令迅速遵照前頒藥方制藥服食全行斷絕其本房本班各書役中凡有食煙之人亦卽曉以利害將煙土煙膏煙鎗煙具立卽赴官呈繳照例準其免罪如敢徇情容隱察出一並治罪卑職仍隨時密訪將食煙有癮之書役簽提到案當堂試驗其餘城廂莊鎭則徧傳鄕保分給新例告示數本令其會同本莊耆老諄諄告誡務使家諭戶曉卑職仍於因公下鄕之便順道親訪隨時查拏有犯必懲不敢稍形松勁如此則吸食者共畏刑章興販者無從托足將見淨盡根株永淸流獘矣卑職愚昧之見是否有當伏乞訓示遵行再查新例凡三十九條細密謹嚴匯成一卷而百姓蚩蚩幾難卒讀惟於周密之中敬求簡明之法庶幾易知易從根株可以淨盡用敢於三十九條內除開設窯口等獘爲本邑所無又旗人太監之犯禁吏兵部議官吏之失察均與平民無相干涉不復開載外謹擇其與書役兵丁軍民人等切實緊要者敬錄二十條另刊發交書役鄕保人給一冊俾令易於觀覽觸目警心以仰副大人刑期無刑之至意卑職實從小民無知力求簡明起見是否有當伏乞訓示施行實爲徳便附呈摘錄新例二十條

○諭書役並給鴉片煙新例示

竊照現奉新頒條例吸食鴉片煙人犯各直省以奉到部文之日爲始予限一年六个月限滿不知悛攺無論官員軍民人等一槪擬絞監候其在一年六个月限內平民杖一百流二千里不能供出販賣之人杖一百流二千五百里在官人役照平民加一等治罪蓋書役爲本官耳目辦理文案勾攝罪人是其專責若先故違禁令吸食鴉片是明知故犯矣故例加平民一等本縣自上年奉文查禁之後因思法行自近稽察之方必以書役爲首屢經諄諄告誡凡有平時食煙之人迅速遵照頒發藥方依法制服全行斷絕並令爾等總書總役出具互保切結此後書役中如再有違禁吸煙情事一經查出定將互保之書役一體治罪本縣仍隨時密訪將食煙有癮者簽提到案當堂試驗並令呈繳煙具匯案繳銷一年以來𨿽不乏制方斷癮之人而倚恃蠹猾仍然吸食者亦復不少本縣考成所在豈肯爲爾等受朦蔽之名自貽失察之咎除將奉頒條例刊刻二十條出示曉禁外合行諭飭諭到該房班總書役等各自猛省及早回頭如系本身吸煙有癮尙未戒絕迅速查照前頒良方制藥服食其本房班各書役中凡有食煙之人亦卽曉以利害將煙土器具立卽赴案呈繳勿使迷途不返儻該書役等瞻徇情面代爲容隱本縣耳目最近一經訪聞得實定將該總書役等照知情容隱之地保鄰佑與本犯一律懲辦勿謂言之不早也凜遵特諭朱書一通六房三班各給一紙實貼曉諭又新例一本

○諭各鄕保並給鴉片煙新例

照得鴉片煙新例凡開設煙館栽種售賣等犯兵役受賄包庇與本犯一律科罪其知情之地保鄰佑杖一百徒三年有贓者計贓準枉法從重論等語誠以開館誘食煎熬售賣該鄕保聞見最近無不周知苟非受賄故縱卽系知情容隱至於吸食之人旣經食煙有癮亦難掩人耳目欲絕其萌芽之始必先懲其庇護之人本縣奉文之後已將頒發新例摘錄二十條剴切曉諭誠恐該鄕保等視爲具文玩泄從事合行諭飭諭到該鄕保卽將發去告示條例會同本莊耆老徧行曉諭將開館引誘制土煎熬及吸食鴉片煙之人勸令立卽據實赴官自首並將煙土煙膏煙鎗煙具盡數呈繳照例準予免罪儻經此次曉諭之後該莊地面再有前項開館販土食煙等犯一經本縣親自訪聞查拏除將正犯照例治罪外定將知情容隱之地保鄰佑各照新例分別懲辦決不寬貸該鄕保等務各自顧身家認眞稽察切勿代人受過自取譴尢凜之愼之特諭每莊地保各給一紙並告示新例一本

○謹摘議禁鴉片煙新例二十條

一開設鴉片煙館原例爲首擬絞監候爲從擬滿流今擬私開鴉片煙館引誘良家子弟者首犯擬絞立決房屋入官從犯及知情租給房屋之犯發新疆給官兵爲奴房屋一律入官兵役受賄包庇與犯一體科罪其知情之地保鄰佑人等俱仍照舊例杖一百徒三年有贓者計贓準枉法從重論

一得財賣放鴉片煙案犯之官役人等向無治罪專條今擬拏獲興販鴉片煙及吸食之犯如有不肖官吏並兵役人等得財賣放者與本犯一體治罪贓重者計贓以枉法從重論

一禁卒人等遞給鴉片煙與犯人吸食向無治罪專條今擬內外問刑衙門收禁人犯如有禁卒人等私行傳遞或代買鴉片煙與犯人吸食者發極邊煙瘴充軍其奉官解遞看守之犯解役看役人等有犯前項情獘發近邊充軍贓重者計贓以枉法從重論

一栽煙誣賴之犯向無治罪專條今擬拏獲鴉片煙見癮發有據者方坐不許妄扳拖累如兵役人等並地方匪棍冒充兵役假以查拏鴉片煙爲由肆行搶奪並懷挾仇恨或希圖訛詐栽煙誣賴審實不分首從俱照誣良爲盜例發邊遠充軍贓至一百二十兩以上者爲首擬絞監候

一鴉片煙案犯告稱畱養向無專條今擬鴉片煙案內問擬流罪以上人犯有告稱畱養者槪不查辦

一鴉片煙案內自首及聞拏投首人犯向無專條今擬鴉片煙案內人犯如有事未發而自首者照犯罪自首律準其免罪聞拏投首者於本罪上減一等科斷首後復犯加一等治罪不準再首

一吸食鴉片煙之案止準地方官弁訪拏究辦不準旁人訐告如有訐告者均不準審理儻系干犯名義仍照本例治罪

一栽種鴉片煙及買土煎熬售賣人犯原例爲首發邊遠充軍爲從流二千里興販鴉片煙人犯爲首發近邊充軍加枷爲從滿徒今擬內地姦民人等有栽種罌粟花收漿制造鴉片煙土或煎熬成膏售賣及興販鴉片煙膏煙土發賣圖利數至五百兩或𨿽不及五百兩而興販多次者首犯擬絞監候爲從發極邊煙瘴充軍若興販僅止一二次並爲數不及五百兩爲首發新疆給官兵爲奴爲從發極邊足四千里充軍兵役受賄包庇與首犯一體科罪贓重者計贓以枉法從重論其知情租給田地房屋之業主及知情受雇之船戶俱在一年以外者發邊遠充軍一年以內杖一百流二千里半年以內杖一百徒三年田地船隻房屋一律入官有能自行首告將犯指拏到官者免罪田地船隻房屋並免入官首而無獲者但準免罪田地船隻房屋仍行入官鄰佑地保知而不首各杖一百有贓者計贓準枉法從重論

一吸食鴉片煙人犯在京各衙門以奉

旨之日爲始各直省以奉到部文之日爲始均予限一年六个月限滿不知悛攺無論官員軍民人等一槪擬絞監候其在一年六个月限內犯者仍分別辦理

一平民吸食鴉片煙在一年六个月限內犯案者照舊例加重杖一百流二千里不能供出販賣之人加一等杖一百流二千五百里

一在官人役並官親幕友長隨人等一年六个月內吸食者照平民加一等治罪

一職官買食鴉片煙原例加平民一等治罪今擬職官買食鴉片煙在一年六个月內者仍加平民一等治罪均從重發往新疆地方當苦差

一兵丁買食鴉片煙原例加平民一等治罪今擬在京各旗及各省駐防綠營兵丁買食鴉片煙在一年六个月內者發近邊充軍

一開設煙館及栽種罌粟等花制煙售賣並興販鴉片煙首從各犯除現擬死罪外其餘亦俟一年六个月後均擬絞監候

一拏獲吸食鴉片煙人犯訊明𨿽經攺悔戒絕但存有鴉片煙灰未經毀棄者向無專條均酌照不應重律杖八十今擬加二等杖一百治罪

一制造及販賣鴉片煙器具者照造賣賭具例分別治罪

一同居子弟有買食鴉片者除本犯照例懲辦外將家長照不能禁約子弟爲竊之例治罪

一職官吸食鴉片犯案在一年六个月以內發往新疆者永不敍用各該大臣等槪不準因事保奏

一向例緝私兵弁準帶官編字號鳥鎗遇有大夥鹽梟拒捕準令開放格殺勿論嗣後查拏鴉片遇有大夥聚眾持械拒敵官兵者亦準施放鳥鎗格殺勿論其拒捕之犯聚至三人以上執持器械殺人者爲首並殺人之犯俱擬斬立決傷人之犯斬監候若傷人未死首犯斬監候爲從下手如刃傷及折傷以上者擬絞監候傷非金刃又非折傷及在場助勢未曾傷人各犯俱發往新疆給官兵爲奴其聚眾持械未經拒捕之首犯無論興販次數及煙數多寡俱擬絞監候爲從發極邊煙瘴充軍

一吸食巳戒平民例得免罪而官民應分別辦理查吸食鴉片期於能戒而止平民已戒卽同無罪之人若現任官員爲民表率但經吸食之人卽難更司查辦之責嗣後現任各員如有曾經吸食者該上司卽行揭參勒令休致

○嚴禁販米出境並酌定市價示

國以民爲本民以食爲天興邑地處下河田有髙低收有丰歉所產稻穀僅敷本地民食玆訪聞米價近日每石陡長至四五百文之多總由姦牙勾通殷戶囤積稻穀堆貯廒棧擡價居奇並不照依市值發行礱米平賣甚至勾引外來客商私行躉販裝運出境當此靑黃不接小民買食維艱私販愈多則市價愈貴儲蓄愈空甚至捏造謠言謊傳水訊以爲擡價居奇之地致使人心惶惑民不聊生思之實堪痛恨除密訪查拏酌定市價外合行出示嚴禁爲此仰闔邑牙行人等知悉自示之後爾等殷戶務將稻穀照依現定價值發行礱米平賣毋許堆貯囤積髙擡市價串同客商販運出境漁利病民儻敢故違一經察出定提嚴究斷不寬貸各宜凜遵毋違特示

○攺復陳公祠記

予因教民女紡織不得其處聞縣署外街南有鄕約所爲鄕約辦公之地予趨視之見有神像詢之知爲陳公宇祠也考縣誌不載陳公爲何時人亦不詳其鄕貫祗於名宦中得其人而無傳古者有功於民則祀之想此公必非無因而祀也第揆以有舉莫廢之義令鄕約辦事其中則可因鄕約而失陳公之名則不可遂易以匾額設織局焉俾邑之人知賢有司之名卽以勵後之凡爲有司者

海陵從政錄

