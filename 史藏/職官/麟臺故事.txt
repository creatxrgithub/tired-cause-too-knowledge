麟臺故事﹝宋﹞程俱

進麒臺故事申省原狀卷一沿革省捨儲藏卷二修纂職掌卷三選任卷四官聯卷五恩榮祿廩麟臺故事後序

進麒臺故事申省原狀朝奉大夫守祕書少監程俱奏﹕「竊見車駕移蹕以來﹐百司文書﹐例從省記﹐按以從事﹐蠹敝或生。日者朝廷復置祕書省﹐稽參舊章﹐稍儲俊造﹐而臣濫膺盛選﹐待罪省貳。竊以謂典籍之府﹐憲章所由﹐當有記述﹐以存一司之守。輒采摭見聞及方冊所載﹑法令所該﹐比次爲書﹐凡十有二篇﹐列爲五卷﹐名曰《麟臺故事》﹐繕寫成二冊﹐詣通進司投進。如有可采﹐許以副本藏之祕省﹐以備討論。」謹錄奏聞﹐伏候敕旨。九月十九日奉聖旨﹐依奏。右札送中書程舍人。紹興元年九月二十日。

卷一沿革國初循前代之制﹐以昭文館﹑史館﹑集賢院爲三館﹐通名之曰崇文院。直館至校勘通謂之館職﹐必試而後命﹔不試而命者﹐皆異恩與功伐﹐或省府監司之久次者。元丰官制行﹐盡以三館職事歸祕書省﹐省官自監少至正字皆爲職事官。至元佑中﹐又舉試學士院入等者﹐命以爲校理﹑校勘﹐供職祕書省﹔若祕書省官﹐則不試而命。至於進擢之異﹐待遇之渥﹐資任之優﹐選除之遴﹐簡書之略﹐蓋不與他司等也。端拱元年五月辛酉﹐詔置祕閣於崇文院中堂。按《六典》﹐祕書省中外三閣﹐掌典圖書﹐古今文字皆在禁中。兩漢或徙金馬門外﹐歷代不常其處。唐季亂離﹐中原多故﹐儒雅之風﹐幾將墜地。故百王之書﹐蕩然散失﹐蘭臺延閣﹐空存名號。上崇尙儒術﹑屢下明詔﹐訪求羣書﹐四方文籍﹐往往而出﹐未數年間﹐已充牣於書府矣。至是﹐乃於史館建祕閣﹐仍選三館書萬餘卷以實其中﹐及內出古畫墨迹藏其中。凡史館先貯天文﹑占候﹑讖緯﹑方術書五千十二卷﹐圖畫百十四軸﹐盡付祕閣。有晉王羲之﹑獻之﹑庾亮﹑蕭子云﹑唐太宗﹑明皇﹑顏眞卿﹑歐陽詢﹑柳公權﹑懷素﹑懷仁墨迹﹐顧愷之畫維摩詰像﹑韓幹馬﹑薛稷鶴﹑戴崧牛及近代東丹王李贊華千角鹿﹑西川黃筌白兔﹐亦一時之妙也。淳化元年八月﹐李至等言「王者藏書之府﹐自漢置未央宮﹐卽麒麟﹑天祿閣在其中。命劉向﹑揚雄典校﹐皆在禁中﹐謂之中書﹐卽內庫書也。東漢藏之東觀﹐亦在禁中也。至桓帝﹐始置祕書監掌禁中圖書祕記﹐謂之祕書。及魏分祕書爲中書﹐而祕書監掌藝文圖籍之事。後以祕書屬少府﹐故王肅爲祕書監﹐表論不應屬少府﹐以爲魏之祕書卽漢之東觀﹐因是不屬少府。而蘭臺亦有所藏之書﹐故薛夏云蘭臺爲外臺﹐祕書爲內閣。然則祕閣之書﹐藏之於內明矣。晉﹑宋以還﹐皆有祕閣之號﹐故晉孝武好覽文藝﹐敕祕書郎徐廣典祕書閣﹐輯四部三萬餘卷。宋謝靈運爲祕書監﹐補祕閣之遺逸。齊末兵火延燒祕閣﹐經籍遺散。梁江子一亦請歸祕閣觀書。隋寫祕閣之書﹐分爲三品﹐於觀文殿東西廊貯之。然則祕閣之設﹐其來久矣。及唐開元五年﹐亦於乾元殿東廊寫四庫書以充內庫﹐命散騎常侍褚無量﹑祕書監馬懷素總其事。至十三年﹐乃更爲集賢殿﹐因置集賢書院。𨿽沿革不常﹐然祕閣之書皆置於內也。自唐室陵夷﹐中原多故﹐經籍文物﹐蕩然流離﹐近及百年﹐斯道幾廢。國家承衰獘之末﹐復興經籍﹐三館之書﹐訪求漸備。館內復建祕閣﹐以藏奇書﹐總羣經之博要﹐資乙夜之觀覽﹐斯實出於宸心﹐非因羣下之議也。況睿藻宸翰﹐盈編積簡﹐則其奧祕非復與羣司爲比。然自建置之後﹐寒暑再周﹐顧其官司﹐未詳所處。乞降明詔﹐令與三館並列。至於髙下之次﹐先後之稱﹐亦昭示明文﹐著爲定式。其祕書省旣無書籍﹐原隸京百司﹐諸如舊制。」詔曰「朕肇興祕府﹐典掌羣書﹐仍選名儒﹐入直於內。文籍大備﹐粲然可觀﹐處中禁以宏開﹐非外司之爲比。自今祕閣宜次三館﹐其祕書省依舊屬京百司。」淳化三年五月﹐詔增修祕閣。先是﹐度崇文院之中堂爲祕閣之址﹐而層宇未立﹐書籍止置偏廳廡內。至是始修之﹐八月閣成。景徳四年五月﹐詔分內藏西庫地廣祕閣。

省捨大中祥符七年二月﹐徙起居院。爲禮儀院故也。大中祥符八年﹐榮王宮火﹐焚及崇文院。命翰林學士陳彭年檢討建置館閣故事。彭年言「唐中書﹑門下兩省﹐宮城之內有內省﹐宮城之外有外省。今欲據祕閣舊屋宇間數﹐重修爲內院﹐奉安太宗聖容及禦書額﹐置供禦書籍﹑天文禁書﹑圖畫﹔其四廊並充書庫﹐及史館日曆庫。至館閣直官﹑校理宿直﹔校勘及抄寫書籍﹑雕造印版﹐並就外院﹐卽於左右掖門外近便處修蓋﹐仍別置三館書庫。其三館書籍名目﹐候將來分擘正副本﹐取便安置。」從之。上以內廷火禁甚嚴﹐而館閣羣臣更直寓宿﹐寒沍之月﹐飲食非便﹐因命有司檢討故事而行之。崇文外院旣置於左右掖門外﹐遂以舊地還內藏。天聖中﹐祠部員外郎直集賢院謝絳言「唐室麗正﹑史官之局﹐並在大明﹑華淸宮內。太宗肇修三館﹐更立祕閣於升龍門左﹐親飛白題額﹐作贊刻石於閣下。景徳中﹐圖書寖廣﹐大延天下英俊之士﹐乃益以內帑西庫。二聖因子臨幸﹐親加勞問﹐遞宿廣內﹐有不時之召。人人力道術﹐究藝文﹐知天子尊禮甚勤﹐而名臣髙位繇此其選也。往者延燔之後﹐簡編略盡﹐訪求典籍﹐是正疑文﹐而筆工坌集﹔有司引兩省故事﹐別創外館﹐以從繕寫考校之便。然直捨卑喧﹐民欄叢接﹐大官衛尉﹐供擬滋削﹐非先朝所以隆儒育才之本意。願開內館﹐以恢景徳之制。」從之。天聖九年十一月﹐徙三館於左升龍門外。嘉佑四年﹐還崇文院於禁中。內藏庫請以前十三間與三館﹐詔從之。元丰六年﹐復以還內藏庫。元佑二年﹐旣復置館職﹐在省凡二十餘員﹐遂以大慶殿中朝服法物庫與內藏庫﹐而嘉佑所廣十三間復以歸祕書省﹐於是遂定。政和中﹐新作明堂於皇城之東隅﹐遷左藏庫於天漢橋之東北。又度地於端門之東南﹑馳道之左﹑橫街之南爲祕書省。方棟宇未成﹐遷祕書省於西府之空位。空位二相屬﹐前位居省官與祕閣四庫之書﹐古畫﹑器物咸在﹔後位爲著作局編修會要所。宣和三年﹐新省成。欞星門東向﹐在景靈宮東北門少西﹐殿門南向﹐中爲右文殿。殿之後爲道山堂﹐堂之後爲監﹑少直捨。直捨之後爲著作局﹐局有廳﹐有直捨﹑書庫﹑吏捨﹐周以兩廡。右文殿東廡便門之東﹐祕閣在焉。祕閣之後爲提舉官廳事﹐廳事之後爲提舉官直捨﹐直捨之後爲編修會要所。書局旋罷﹐不果入。祕閣之南爲丞﹑郎直捨﹐直捨之南爲提舉三館祕閣官廳事﹐周以四廡﹐校﹑正直捨與吏捨﹑書庫等在焉。朱碧輝煥﹐棟宇宏麗﹐上鄰淸都﹐爲京城官府之冠。

儲藏淳化元年七月﹐以禦制《祕藏詮》十卷﹑《逍遙詠》十一卷﹑《祕藏諸雜詩賦》十卷﹑《佛賦》一卷﹑《幽隱律詩》四卷﹑《感懷一百韻詩》四卷﹑《懷感回文五七言》一卷﹐凡四十一卷﹐藏於祕閣。淳化三年九月﹐幸新祕閣。帝登閣﹐觀羣書齊整﹐喜形於色﹐謂侍臣曰「喪亂以來﹐經籍散失﹐周孔之教﹐將墜於地﹐朕卽位之後﹐多方收拾﹐抄寫購募﹐今方及數萬卷﹐千古治亂之道﹐並在其中矣。」卽召侍臣賜坐命酒﹐仍召三館學上預坐。日晚還宮﹐顧昭宣使王繼恩曰「爾可召傅潛﹑戴興﹐令至閣下﹐恣觀書籍﹐給禦酒與諸將飲宴。」潛等皆典禁兵﹐帝欲其知文儒之盛故也。他日﹐又詔侍臣曰「邇來武人子孫﹐頗有習儒學者﹐蓋由人所好耳。」呂蒙正曰「國家襃待文士﹐爵祿非輕﹐故人人自勸﹐乃聖化所及。」至道元年六月﹐命內品﹑監祕閣三館書籍裴愈使江南﹑兩浙諸州﹐尋訪圖書。如願進納入官﹐優給價值﹔如不願進納者﹐就所在差能書吏借本抄寫﹐實時給還﹐仍賫禦書石本所在分賜之。愈還﹐凡得古書六十餘卷﹐名畫四十五軸﹐古琴九﹐王羲之﹑貝靈該﹑懷素等墨迹共八本﹐藏於祕閣。先是﹐遣使於諸道﹐訪募古書﹑奇畫及先賢墨迹﹐小則償以金帛﹐大則授之以官﹐數年之間﹐獻圖書於闕下者不可勝計﹐諸道又募得者數倍。復詔史館盡取天文﹑占候﹑讖緯﹑方術等書五千一十二卷﹐並內出古畫﹑墨迹百一十四軸﹐悉令藏於祕閣﹐圖書之盛﹐近代無比。咸平二年七月甲辰﹐幸國子監﹐還幸崇文院閱羣書﹐命從官縱覽。登祕閣﹐觀太宗聖制墨迹。上惻愴久之。賜祕書監楊徽之﹑集賢院學士錢若水及館閣官﹑點檢書籍劉承珪等器帛職掌緡錢。咸平三年二月﹐詔藏《太宗禦集》三十卷於祕閣﹐仍錄別本藏三館。咸平間﹐帝嘗謂宰臣曰「三館祕閣書籍﹐近聞頗不整一﹐多有散失﹐讎校亦匪精詳﹐遂使傳聞疊爲差誤﹐自今凡差官校勘及典掌者﹐當嚴行約束﹐庶絕因循。」直史館謝泌上言「國家圖書﹐未有次序。唐朝嘗分經﹑史﹑子﹑集爲四庫﹐命薛稷﹑沈佺期﹑武平一﹑馬懷素人掌一庫﹐望遵故事。」上嘉之﹐遂命泌與館職四人分領四庫﹐泌領集庫。四年三月﹐詔三館所少書有進納者﹐捲給千錢﹐三百卷以上﹐量材錄用。

卷二修纂太平興國七年﹐詔翰林學士承旨李昉﹑翰林學士扈蒙﹑給事中直學士院徐鉉﹑中書舍人宋白﹑知制誥賈黃中﹑呂蒙正﹑李至﹐司封員外郎李穆﹐庫部員外郎楊徽之﹐監察禦史李範﹐祕書丞楊礪﹐著作佐郎吳淑﹑呂文仲﹑胡汀﹐著作佐郎直史館戰貽慶﹐國子監丞杜鎬﹐將作監丞舒雅等閱前代文集﹐撮其精要﹐以類分之﹐爲《文苑英華》。續命翰林學士蘇易簡﹐中書舍人王佑﹐知制誥範杲﹑宋湜與宋白等共成之。雍熙三年上之﹐凡一千卷。咸平三年十月﹐上命翰林學士承旨宋白﹑起居舍人知制誥李宗諤修《續通典》﹐以祕閣校理舒雅﹑直集賢院利瓦伊﹑石中立﹑王隨爲編修官﹐直祕閣事杜鎬爲檢討官。四年九月成二百卷﹐上乃詔特付祕閣。先是淳化中﹐太宗命翰林學士蘇易簡與三館文學之士撰集此書﹐會易簡等各蒞他務﹐罷其事﹐至是復詔成之。咸平四年九月﹐翰林侍講學士國子祭酒邢昺﹐直祕閣杜鎬﹐祕閣校理舒雅﹐直集賢院利瓦伊﹐諸王府侍講孫奭﹐殿中丞李慕淸﹐大理寺丞王煥﹑劉士玄﹐國子監直講崔偓佺表上重校定《周禮》《儀禮》《公羊》《谷梁傳》《孝經》《論語》《爾雅》七經疏義﹐凡一百六十五卷﹐命摹印頒行。賜宴於國子監﹐昺加中散大夫﹐鎬等並遷秩。至景徳二年九月﹐又命侍講學士邢昺﹐兩制詳定《尙書》《論語》《孝經》《爾雅》錯誤文字﹐以杜鎬﹑孫奭被詔詳校﹐疏其謬誤故也。景徳二年九月﹐命刑部侍郎資政殿學士王欽若﹑右司諫知制誥楊億修《歷代君臣事迹》。欽若等奏請以太僕少卿直祕閣錢惟演﹐都官郎中直祕閣龍圖閣待制杜鎬﹐駕部員外郎直祕閣刁衎﹐戶部員外郎直集賢院利瓦伊﹐右正言祕閣校理龍圖閣待制戚綸﹐太常博士直史館王希逸﹐祕書丞直史館陳彭年﹑姜嶼﹐太子右贊善大夫宋貽序﹐著作佐郎直史館陳越同編修。初命欽若﹑億等﹐俄又取祕書丞陳從易﹑祕閣校理劉筠。及希逸卒﹐貽序貶官﹐又取直史館查道﹑太常博士王曙﹐後復取直集賢院夏竦﹐又命職方員外郎孫奭注撰《音義》﹐凡九年﹐至大中祥符六年成一千卷上之。總三十一部﹐部有總序﹔一千一百四門﹐門有小類﹔外《目錄》《音義》各十卷。上覽久之﹐賜名《冊府元龜》。又錄婦人事迹爲八十卷﹐賜名《彤範》。景徳四年八月己亥﹐幸上淸宮大相國寺﹐還幸崇文院﹐觀所編《君臣事迹》。王欽若﹑楊億以艸本進禦﹐上徧覽久之。又入四庫閱視圖籍﹐謂宰臣等曰「著書難事﹐議者稱先朝《實錄》尙有漏略。」億進曰「史臣紀事﹐誠合詳備。臣預修《太宗實錄》﹐凡事有依據﹑可載簡冊者﹐方得紀錄。」上然之﹐賜修書官器幣有差。大中祥符元年六月﹐崇文院檢討杜鎬等校定《南華眞經》摹刻版本畢﹐賜輔臣人各一本。五年四月﹐崇文院上新印《列子沖虛至徳眞經》﹐詔賜親王﹑輔臣人各一本。景徳中﹐朝謁諸陵﹐路經列子觀﹐詔加「至徳」之號﹐又命官校正其書。至是刊版成﹐賜校勘官金帛有差。二年二月﹐諸王府侍講兼國子監直講孫奭言「《莊子》注本前後甚多﹐惟郭象所注特會莊生之旨﹐請依《道徳經》例﹐差館閣眾官校定﹐與陸徳明所撰《莊子釋文》三卷雕印。」詔奭與龍圖閣待制杜鎬等同校定以聞。已而言者以爲國學版本《爾雅釋文》頗多舛誤﹐又命鎬﹑奭同詳定之。至大中祥符四年﹐又命李宗諤﹑楊億﹑陳彭年等讎校《莊子序》﹐摹印而行之。蓋先是﹐崇文院校《莊子》本﹐以其序非郭象之文﹐去之。至是﹐上謂其文理可尙﹐故有是命。大中祥符元年十一月﹐天書扶持使丁謂請以天書降後祥瑞編次撰贊﹐繪畫於昭應宮。詔謂與龍圖閣待制戚綸聯條奏﹐其贊令中書門下﹑樞密院﹑兩制﹑尙書丞郎﹑給諫﹑待制﹑館閣官分撰。大中祥符元年十二月﹐刑部員外郎直史館龍圖閣待制陳彭年請以天書降後﹑至上尊號以前﹐制敕章表儀注等編爲《大中祥符封禪記》。詔翰林學士李宗諤﹑權三司使丁謂﹑祕閣校理龍圖閣待制戚綸與彭年編錄﹐送五使看詳。大中祥符九年三月﹐加王欽若檢校太師﹐又加兵部郎中直史館張復﹑祠部員外郎直集賢院祁暐階勛﹐賜度支員外郎直集賢院錢易﹑太常博士祕閣校理愼鏞緋魚﹐皆預校《道藏》故也。是日﹐曲宴賞花於後苑﹐上作五言詩﹐從臣咸賦﹐因射於太淸樓下。天禧四年﹐詞臣楊億﹑錢惟演﹑盛度﹑薛暎﹑王曙﹑陳堯咨﹑劉筠﹑晏殊﹑宋綬﹑李行簡請出《禦集》﹐箋解其義。詔億等並同注釋﹐宰相寇準都參詳﹐參知政事李迪同參詳﹐直館﹑校理二十八人充檢閱官﹐成一百五十卷。是冬﹐中書﹑樞密院又請重編《禦集》﹐錢惟演﹑王曾領之﹐成三百卷。又采至道﹑咸平後至大中﹑祥符九年時政記﹑起居注﹑日曆﹑嘉言﹑美事爲《聖政記》一百五十卷。天聖末﹐《國史》成﹐始於修史院續纂《會要》。明道二年﹐命參知政事宋綬看詳修纂。慶曆四年四月﹐監修國史章得象上新修《國朝會要》一百五十卷。以編修官尙書工部員外郎天章閣待制史館檢討王洙兼直龍圖閣﹐賜三品服。景佑二年九月﹐詔翰林學士張觀等刊定《前漢書》《孟子》﹐下國子監頒行。議者以爲前代經史皆以紙素傳寫﹐𨿽有舛誤﹐然尙可參讎。至五代﹐官始用墨版摹六經﹐誠欲一其文字﹐使學者不惑。至太宗朝﹐又摹印司馬遷﹑班固﹑範曄諸史﹐與六經皆傳﹐於是世之寫本悉不用。然墨版訛駁﹐初不是正﹐而後學者更無他本可以刊驗。會祕書丞余靖建言《前漢書》官本差舛﹐請行刊正﹐因詔靖及王洙盡取祕閣古本校對﹐踰年﹐乃上《漢書刊誤》三十卷。至是﹐攺舊摹版﹐以從新校。然猶有未盡者﹐而司馬遷﹑範曄史尢多脫略﹐惜其後不復有古本可正其舛謬云。明年﹐以校勘《史記》《漢書》官祕書丞余靖爲集賢校理﹐大理評事國子監直講王洙爲史館檢討。賜詳定官翰林學士張觀﹐知制誥李淑﹑宋祁器幣有差。景佑三年十月乙丑﹐禦崇政殿﹐觀三館祕閣新校兩庫子集書﹐凡萬二千餘卷。賜校勘官並管勾使臣﹑寫書吏器幣有差。是日﹐賜輔臣﹑兩制﹑館閣官宴於崇文院。仁宗嘗集天地﹑辰緯﹑雲气﹑雜占凡百五十六篇﹐離三十門﹐爲十卷﹐號《寶元天人祥異書》。寶元二年﹐召輔臣於太淸樓﹐出而示之﹐命庋於祕閣。慶曆元年十二月﹐翰林學士王堯臣等上新修《崇文院總目》六十卷。景佑中﹐以三館祕閣所藏書﹐其間亦有謬濫及不完之書﹐命官定其存廢﹐因仿《開元四部錄》﹐著爲《總目》而上之。庚寅﹐詔提舉修《總目》官資政殿學士尙書禮部侍郎張觀﹑右諫議大夫宋庠﹑翰林學士兼龍圖閣學士尙書兵部員外郎知制浩判集賢院王堯臣﹑翰林學士兼侍讀學士張復﹑尙書兵部郎中知制誥判昭文館聶冠卿﹑尙書兵部員外郎知制誥郭稹﹐並加階及食邑有差。編修官太常博士直集賢院呂公綽爲尙書工部員外郎﹐殿中丞天章閣侍講史館檢討王洙爲太常博士﹐館閣校勘殿中丞刁約﹑太子中允歐陽修﹑祕書省著作佐郎楊儀﹑大理評事陳經並爲集賢校理﹐管勾三館祕閣內殿承制王從禮爲供備庫副使﹐入內東頭供奉官裴滋候禦藥院滿日優與攺官﹐髙班楊安顯爲髙品。張觀﹑宋庠𨿽在外﹐以嘗典領﹐亦預之。嘉佑四年九月﹐歐陽修爲史館修撰﹐言「史之爲書﹐以紀朝廷政事得失及臣下善惡功過﹐宜藏之有司。往時李淑以本朝正史進入禁中而焚其艸﹐今史院惟守空司而已。乞詔龍圖閣別寫一本下編修院﹐以備討閱故事。」從之。熙寧三年十月﹐詔館閣校勘王存﹑顧臨﹑祕書省著作佐郎錢長卿﹑大理寺丞劉奉世同編《經武要略》﹐兼刪定諸房例冊﹐仍令都副承旨管勾。熙寧八年六月﹐尙書都官員外郎劉師旦言「今《九域圖》涉六十餘年﹐州縣有廢置﹐名號有攺易﹐等第有升降﹐而所載古迹有出於俚俗不經者。」詔三館祕閣刪定。其後又專命太常博士直集賢校理趙彥若﹑衛州獲嘉縣令館閣校勘曾肇刪定﹐就祕閣不置局。彥若免刪定﹐從之。以舊書不繪地形﹐難以稱圖﹐更賜名曰《九域志》。

職掌祕書省在光化坊﹐隸京百司。判省事一人﹐如監闕﹐以判祕書省官兼充。景徳四年﹐詔祕閣書籍內臣同提舉。掌祭祀版﹐《正辭錄》外﹐有常例祭者﹐並著作局分撰﹐或在京闕著作局官﹐亦有祕書丞﹑郎撰者。舊制﹐常祀祝文祕書省嶽瀆並進書﹐學士院惟五嶽進書﹐四瀆則否。至咸平六年十二月﹐詔四瀆祝文並進書。大中祥符二年﹐更令兩制﹑龍圖閣待制與太常禮院取祕書省﹑學士院祝版﹐據《正辭錄》復位﹐付逐司遵用。景徳初﹐詔祕書省揀能書人寫祝版﹐委祕書監躬親點檢﹐謹楷不錯﹐方得進書。省有監﹑少監﹑丞﹑郎﹑校書郎﹑正字﹑著作郎﹑佐郎﹐是時皆以爲官﹐常帶出入﹐亦猶尙書省寺監丞郎﹑卿少﹑郎官﹑丞簿等﹐皆爲官也。卽官至祕書監今中大夫﹐有特令供職者﹐或以他官兼監。至道中﹐宋白以翰林學士承旨兼祕書監。淳化中﹐李至自前執政以吏部侍郎今通奉大夫兼祕書監。大中祥符九年﹐楊億以祕書監判祕閣兼祕書省事是也。然議者以爲億正爲祕書監矣﹐不當更言判省閣﹐蓋有司之誤也。自後﹐兩省五品以上官不兼監者止云判﹐其祕書省事亦掌爲之。祕書監之領祕閣﹑省事﹐猶著作佐郎今宣教郎在三館則修日曆﹐正言今承議郎﹑司諫今朝奉郎供職本院或在從班﹐則行諫諍之職。侍禦史今朝請郎﹑監察禦史今承議郎供職本臺則行糾彈之職也。太平興國中﹐左拾遺田錫上疏﹐以爲今三館之中有集賢院書籍﹐而無集賢院職官﹐𨿽有祕書省職官﹐而無祕書省圖籍。然至淳化元年﹐始以太子中允和﹖直集賢院。若祕書省﹐則所掌祠祭﹑祝版而已。書籍實在三館祕閣﹐而所謂職官者﹐猶今寄祿官耳﹐則𨿽無書籍可也。崇文院於三館直院﹑直館﹑直閣﹑校理﹑校勘之外﹐三館﹑祕閣又各置檢討﹑編校書籍等官﹐其位遇職業亦館職也。校勘﹑校對書籍不帶出。天聖五年﹐晏殊知南京﹐辟館閣校勘王琪簽書南京畱守判官公事﹐特許帶行﹐以殊故也。嘉佑四年正月﹐置館閣編定書籍官﹐以祕閣校理蔡抗﹑陳襄﹐集賢校理蘇頌﹐館閣校勘陳繹﹐分史館﹑昭文館﹑集賢院﹑祕閣書而編定之。元丰官制行﹐旣皆罷而不置。至元佑中﹐祕書省職事官與館職之外﹐又置校黃本書籍﹐蓋校書之比也。元丰官制行﹐祕書省分四案﹕曰國史案﹐掌編修日曆事﹔曰太史案﹐掌太史﹑天文﹑渾儀等事﹔曰經籍案﹐掌典籍之事﹔曰知雜案﹐掌本省雜事﹐大﹖如此。有《元丰官制格子》具載﹐訪索未獲。政和中﹐增置道教案。崇寧以後﹐置編修國朝會要所﹐詳定九域圖志所二局於祕書省。《會要》以從官爲編修﹐余官爲參詳﹐修書官爲檢閱文字﹐與祖宗時異。祖宗時﹐《會要》已有檢閱文字官﹐然林希以檢閱文字而詔俾同編修﹐則知檢閱文字官不編修﹐編修官乃下筆耳。崇寧反是。《九域圖志》﹐前朝固嘗修定﹐止就館閣而不置局。崇寧𨿽就祕書省﹐然置局設官﹐以從官爲詳定﹐余官爲參詳﹐修書官爲編修官﹐檢閱編修﹐其進用視祕書省官而無定員﹐當時宰執﹑從官大抵由此塗出﹐合祕書省之士至數十人。然二書皆祖宗時所嘗修﹐亦在三館﹐但不別置局耳。初﹐王黼得政﹐欲盡去冗費﹐專事燕山﹐於是在京諸局皆罷﹐編修《會要》亦不復置官﹐與《九域圖志》令省官分修而已。初罷諸局﹐黼念貴幸恐復造膝開陳﹐卒不可罷﹐於是得旨亟行﹐令局官當日罷﹐書庫官人吏皆卽赴吏部。於是文書艸沓﹐皆散失。乃不知朝廷每有討論﹐不下國史院而常下會要所者﹐蓋以事各類從﹐每一事則自建隆元年以來至當時因革利害﹐源流皆在﹐不如國史之散漫簡約﹐難見首尾也。故論者惜其罷之無漸﹐而處之無術也。祖宗朝﹐三館宿官或被夜召﹐故宿直惟謹。祕書省監﹑丞以下日輪一員省宿﹐當宿官請急﹐卽輪以次官﹐參假日補塡﹔內長﹑貳五日一員﹐正旦﹑寒食﹑冬至節假並入伏不輪。其後﹐宿官請急﹐不報以次官﹐止關皇城司照會。至元佑﹐遂引例立爲法﹐宿官請假﹐更不輪以次官。政和六年﹐措置祕書省官請當宿官告假卽輪以次官﹐候參假補塡﹐月具直宿請假官員數﹑職位﹑姓名報禦史臺。官﹑吏各爲歷﹑長﹑貳點檢覺察﹐卽吏告假報以次人及補塡﹐如宿官法。日輪職掌二人﹐孔目官﹑專副至守當官通輪﹔楷書二人﹐正名楷書至守闕通輪﹔庫子二人﹐裝界作﹑翰林司﹑廚子各一人﹐親事官四人﹐剩員五人。景徳初﹐置龍圖閣學士﹑直學士﹑待制﹑直閣﹐並寓直祕閣﹐每五日一員遞宿。後置天章閣待制﹐亦寓直於祕閣﹐與龍圖閣官遞宿。

卷三選任國初旣已削平僭亂﹐海﹖爲一﹐於是聖主思與天下涵泳休息﹐崇儒論道﹐以享太平之功。時三館之士固已異於常僚﹐其後簡用益髙﹐故恩禮益異﹐以至治平﹑熙寧之間﹐公卿侍從莫不由此塗出。至元丰攺官制﹐易崇文院爲祕書省﹐自正字以上𨿽同職事官﹐然選任之意尙仿祖宗故事云。祕閣初建﹐李至以前執政爲祕書監﹐則其選可知矣。時宋泌以直史館兼直祕閣﹐杜鎬以史館檢討爲祕閣校理﹐端拱元年也。祕閣旣具官屬﹐淳化初始以和﹖直集賢院﹐又以起居舍人直史館呂佑之﹑左司諫直史館趙昂﹑金部員外郎直史館安徳裕﹑虞部員外郎直史館句中正並直昭文館。先是﹐但有直史館﹔至是﹐始命佑之等分直昭文館﹐備三館之職。祖宗朝﹐館職多以試除﹐亦有自薦而試者。至道三年﹐金部郎中直昭文館李若拙上書自陳﹐乃命學士院試制誥三道﹐因以爲兵部郎中史館修撰。時若拙旣已爲館職矣﹐又自陳丐遷﹐蓋與張去華乞與詞臣較其文藝之優劣﹐而得知制誥者同類﹐此可謂誤恩﹐非可以爲永訓也。咸平初﹐有祕書丞監三白渠孫冕上書言事﹐召賜緋魚﹐且令知制浩王禹偁試文﹐除直史館﹐後爲名臣。眞宗咸平二年七月丙午﹐以兵部侍郎兼祕書監楊徽之﹑戶部侍郎夏侯嶠並守本官充翰林侍讀學士﹐國子祭酒邢昺守本官充翰林侍講學士﹐翰林侍讀兵部員外郎呂文仲爲工部郎中充翰林侍讀學士﹐按故事﹐唐開元中置侍讀﹐其後有翰林侍講學士。五代以來﹐四方多事﹐時君右武﹐不暇向學﹐故此職久廢。太宗崇尙儒術﹐聽政之暇﹐觀書爲樂﹐殆至宵分﹐手不釋卷。由是命文仲爲翰林侍讀﹐寓直禁中﹐以備顧問﹐然名秩未崇。帝聰明稽古﹐奉承先志﹐首置此職﹐擇耆儒舊學以充其選﹐班秩次翰林學士﹐祿賜如之。設直廬於祕閣﹐侍讀更直﹐侍講長上﹐日給尙食珍膳﹐夜則疊宿﹐令監館閣書籍中使劉崇超日具當宿官名於內東門進入﹐自是多召討對詢訪﹐或至中夕焉。咸平中﹐王曾爲進士第一﹐通判濟州。代還﹐當試學士院﹐時寇準作相﹐素聞其名﹐特試於政事堂﹐除著作郎直史館。幹興元年十一月﹐以集賢校理王舉正﹑館閣校勘李淑並爲史館編修官。時修撰利瓦伊﹑宋綬言「史館修撰舊四員﹐今祖士衡出外。伏緣先朝《日曆》﹐自大中祥符元年後未曾撰集﹐欲望擇館閣二員爲編修官。」遂以命之。明道年間﹐武寧軍節度使兼侍中夏竦﹑武勝軍節度使同中書門下平章事程琳薦尙書屯田員外郎張碩﹑祕書丞蔡抗﹑太子中捨季仲昌﹑節度掌書記李師錫等試館職。仁宗以爲﹕館職當用文學之士﹑名實相稱者居之﹔時大臣所舉多浮薄之人﹐蓋欲以立私恩爾﹐朕甚不取也。於是碩等送審官院與記姓名而已。然士遜之子友直竟爲祕閣校勘﹐與盛度之子申甫皆賜同進士出身。後陳升之爲諫官﹐言「比來館閣選任益輕﹐非所以聚天下賢才﹑長育成就之意也。請約自今在職者之數著爲定員﹐有論薦者﹐中書籍其名﹐若有闕﹐卽取其文學行義傑然爲眾所推者召試﹐仍不許大臣緣恩例求試補親屬。」上曰「自今大臣舉館職﹐中書籍其名卽員闕﹐選其文行卓然者取旨﹐召試學士院考校﹐毋得假借等第。」自是近臣無復以恩求試職者。至至和元年十月﹐宰臣劉沆子大常寺太祝瑾令學士院召試館職。先是﹐沆以監護溫成皇后園陵畢﹐固辭恩賚﹐而爲其子請之。嘉佑二年﹐遂除祕閣校勘。景佑三年四月﹐宰臣文彥博言「直史館張瓌十餘年不磨勘﹐朝廷獎其退靜﹐嘗特遷兩官。今自兩浙轉運使代還差知潁州﹐亦未嘗以資序自言。殿中丞王安石進士第四人及第﹐舊制一任還﹐進所業求試館職﹐安石凡數任﹐並無所陳﹐朝廷特令召試﹐而亦辭以家貧親老﹐且文館之職﹐士人所欲﹐而安石恬然自守﹐未易多得。大理評事韓維嘗預南省髙薦﹐自後五六歲不出仕宦﹐好古嗜學﹐安於退靜。並乞特賜甄擢。」詔賜張瓌三品服﹔召王安石赴闕﹐俟試畢﹐別取旨﹔韓維下學士院與試。然二人者卒不就試。至和二年﹐始以維爲史館檢付。嘉佑元年﹐瓌同修起居注﹔四年﹐安石直集賢院。慶曆五年﹐詔翰林學士王堯臣詳定選任館閣官﹐請自今遇館閣闕人﹐許帶職大兩省以上舉有文學行實者二人﹐在外舉一人﹐更從中書采擇召試﹐其進士及第三人以上自如舊例。詔凡有臣僚奏舉﹐並臨時聽旨。祖宗朝有館閣讀書﹐或上書自陳﹐或美妙被選﹐或宰執子弟。景徳初﹐撫州進士晏殊年十四﹐特召試詩﹑賦各一首﹐乃賜進士出身。後二日﹐復召試詩﹑賦﹑論三題於殿內﹐移晷而就﹐上益嘉之﹐以示輔臣及兩制﹑館閣考卷官﹐擢爲祕書省正字﹐賜袍笏﹐令閱書於祕閣﹐就直館陳彭年溫習﹐以其尙少﹐慮性或遷染故也。後翰林侍讀學士楊徽之卒﹐以遺恩官其外孫宋綬爲太常寺太祝。綬年十五﹐召試中書﹐眞宗奇其文﹐特遷大理評事﹐聽於祕閣讀書﹐同校勘天下圖經。大中祥符元年﹐復試學士院爲集賢校理﹐與父臯同在館閣﹐每賜書輒得二本﹐世以爲榮。封泰山覃恩﹐眞宗先賜同進士出身﹐翼日乃轉大理寺丞。眞宗得此二人﹐蓋天下之英也。先是﹐有祕書省正字邵煥乞於祕閣讀書﹐嘗從其請。天聖四年﹐樞密副使張士遜請其子大理評事友直爲校勘﹐上曰「館職所以待英俊﹐可以恩請乎﹖」止令於館閣讀書。因詔自今館閣校勘﹐毋得增員。明道元年冬﹐以太常博士楊偉﹑郭稹並爲集賢校理﹐殿中丞宋祁﹑太子中允韓琦爲太常丞直集賢院﹐大理評事石延年﹑趙宗道爲祕閣校理。又詔自今須召試﹐無得陳乞。明年﹐光祿寺丞盛申甫﹑馬直方猶自陳在館讀書歲久﹐願得帖職。上止令大官給食﹐候三年與試。因詔後毋得置。申甫先以其父翰林侍讀學士知河陽府盛度之請﹐得讀書館閣云。他日﹐上謂輔臣曰「圖書之府﹐所以待賢雋而備討論也。比來公卿之族多以恩澤爲請﹐殆非詳愼之意也。其詔自今輔臣﹑兩省﹑侍從不得陳乞子弟親戚爲館職﹐進士及第第三人以上亦考所進文﹐召試入等者除之。」嘉佑三年﹐以光祿卿張子憲﹑趙良規﹑掌禹錫﹑齊廓﹑張子思並直祕閣。先是﹐張子憲等皆爲太常少卿直祕閣﹐當遷諫議大夫﹐而中書以爲諫議大夫不可多除﹐故並遷正卿。而故事﹐大卿監無帶館職者﹐至是﹐特爲請而還之。四年﹐三館﹑祕閣各置官編校書籍﹐率常除足。仁宗謂輔臣曰「二府政事之臣旣日謀謨於前﹐至於侍從之臣亦間嘗訪對。朕設三館以育才﹐當有通明邊防攻禦之宜﹑國家利病之要者﹐然而未聞有所言﹐豈以違遠而難於自達耶﹖其詔自今三館臣僚各上封事﹐如須面陳﹐並許請對。」嘉佑中﹐以太子中允王陶﹑大理評事趙彥若編校昭文館書籍﹐國子博士傅卞編校集賢院書籍﹐杭州於潛縣令孫洙編校祕閣書籍﹔其後又以太平州司法參軍曾鞏編校史館書籍。六年﹐以洙爲館閣校勘﹐於是詔編校書籍供職及二年﹐得補校勘﹐蓋自洙始。後呂惠卿﹑梁燾﹑沈括皆自編校爲館職。至熙寧中﹐以前河南府永安縣主簿邢恕爲崇文院校書。先是﹐禦史中丞呂公著薦恕﹐以爲賈誼﹑馬周之流﹐召對而有是命。乃詔今後應選舉可試用人﹐並令除崇文院校書﹐以備訪問任使﹔候二年取旨﹐或除館職﹐或合入差遣。英宗嘗謂輔臣曰「館閣所以育俊才﹐比欲選人出使無可者﹐豈乏才耶﹖」參知政事歐陽修曰「取才路狹﹐館閣止用編校書籍選人﹐進用稍遲﹐當廣任才之路﹐漸入此職﹐庶幾可以得人。」趙﹖曰「養育人材﹐當試其所長而用之。」上曰「公等爲朕各舉才行兼善者數人﹐𨿽親戚世家勿避﹐朕當親閱可否。」宰相曾公亮曰「使臣等自薦而用之﹐未免於嫌也。」韓琦曰「臣等所患﹐人才難以中選﹐果得其人﹐議論能否﹐固何嫌也。」上固使薦之。於是琦﹑公亮﹑修﹑﹖所舉者凡十餘人﹐上皆令召試。琦等又以人多難之﹐上曰「旣委公等舉﹐苟賢豈患多也﹖」乃先召尙書度支員外郎蔡延慶﹐尙書屯田員外郎葉均﹐太常博士劉攽﹑夏倚﹐太子中允張公裕﹑大理寺丞李常﹐光祿寺丞胡宗愈﹐雄武軍節度推官章惇﹐前密州觀察推官王存等十人﹐余須後試。已而召試學士院﹐夏倚﹑章惇𨿽入等﹐以禦史有言﹐倚得江西轉運判官﹐惇攺著作佐郎而已﹔以劉攽﹑王存爲館閣校勘﹐張公裕﹑李常爲祕閣校理﹐胡宗愈爲集賢校理。治平四年﹐禦史吳申言「先詔十人試館職﹐漸至冗濫﹐兼所試止於詩賦﹐非經國治民之急﹐欲乞兼用兩制薦舉﹐仍罷詩賦﹐試論策三道﹐問經史時務﹐每道問十事﹐以通否定髙下去畱。其先召試人﹐亦乞通新法考試。」詔兩制詳定以聞﹐其後翰林學士承旨王珪等言﹕宜罷試詩賦如申言。於是詔自今館職試論一首﹑策一道。至元佑中﹐復舉試館職﹐則試策一道而已。元丰官制行﹐始以龍圖閣直學士判將作監王益柔爲祕書監﹐明年出知蔡州﹐以司勛郎中葉均爲祕書少監。不閱月﹐會李常爲禮部侍郎﹐太常少卿孫覺有親嫌﹐遂以覺爲祕書少監﹐而均爲太常少卿。明年﹐右諫議大夫趙彥若以越職言事﹐降爲祕書監﹐然亦皆一時之選也。均﹐故翰林學士淸臣之子﹐治平初以宰執薦﹐召試館職入等。祕書省建﹐初以奉議郎集賢校理知太常禮院林希爲承議郎行祕書省著作佐郎﹐後遷禮部郎中﹐仍兼著作﹐蓋史官難其人如此。元丰五年六月﹐以通直郎監察禦史丰稷爲祕書省著作佐郎。先是﹐稷言﹕方官制施行﹐而執政﹑尙書﹑侍郎﹑郎官﹑丞簿或以欺罔贓私之徒預選﹐何以示四方﹖故有是命。頃之﹐爲吏部員外郎。崇寧初﹐王潙之爲司諫﹐以避妻父張商英爲著作郎兼國史館﹔其後曾楙爲監察禦史﹐以避妻父吳執中爲著作佐郎。宣和中﹐潘良貴以主客員外郎對不合旨爲著作﹐亦淸選也。祖宗時﹐有大典禮政事講究因革﹐則三館之士必令預議﹐如範仲淹議職田狀﹑蘇軾議貢舉者﹐卽其事也。詳議典禮﹐率令太常禮院與崇文院詳定以聞﹐蓋太常禮樂之司﹐崇文院簡冊之府﹐而又國史典章在焉。合羣英之議﹐考古今之宜﹐則其施於政事典禮﹐必不詭於經理矣。熙寧中﹐軾任直史館﹐嘗召對﹐親奉徳音﹐以爲「凡在館閣﹐皆當爲朕深思治亂﹐指陳得失﹐無有所隱」。然則承學之士﹐其有不思所以竭忠圖報者乎﹗元丰七年﹐葉祖洽除知湖州﹐上批以「祖洽熙寧首榜髙第﹐可與祕書省職事官」﹐遂除校書郎。初﹐邢恕﹑王仲修並以祕閣校勘除校書郎﹐範祖禹以修《資治通鑑》成才得正字。後邢恕遷著作佐郎﹐再遷爲都司﹐祖禹至元佑間方爲著作郎兼侍講﹐蓋吝選如此。故事﹐館閣兼職與遷轉不同。景徳初﹐直祕閣杜鎬﹑祕閣校理戚綸皆以舊職充龍圖閣得制。後數年﹐鎬以司封郎中直祕閣充龍圖閣待制﹐遷右諫議大夫龍圖閣直學士﹐亦異恩也。其餘大率祕閣校理遷直祕閣﹐集賢校理遷直集賢院﹐或遷直龍圖閣﹐至和中如張子思﹑趙良規﹑錢延年是也。直史館遷直昭文館﹐淳化中如呂佑之﹑趙昂﹑安徳裕﹑句中正是也。直館﹑直院有除知制誥者﹐呂佑之以直昭文館﹐和﹖﹑王安石以直集賢院﹐皆除知制誥。至於校理﹑校勘﹐往往隨其領職之髙下而遷之﹐如呂溱﹑李絢以直集賢院﹐余靖﹑彭乘﹑蒲宗孟﹑孫洙﹑安燾﹑黃履﹑曾鞏﹑趙彥若以集賢校理﹐皆爲同修起居注﹐蔡襄以校勘遷直史館知諫院﹐鄧潤甫以檢正中書戶房公事爲集賢校理直舍人院﹐未幾知制誥﹐常秩以大理評事特起爲左正言直集賢院﹐未幾直舍人院﹐亦異恩也。畢仲衍以祕閣校理除左史﹐王安禮以校勘遷直集賢院﹐王震以校勘爲檢正禮房公事遷右司員外郎﹐仲衍﹑震皆更官制之初也。官制旣行﹐祕書省官異於故時﹐館職惟兼經筵﹐國史實錄院官則其遷稍異。元佑中﹐張耒﹑黃庭堅皆以著作佐郎。紹聖中﹐鄧洵武﹑吳伯舉皆以校書郎﹐遷左右史﹐以兼國史院官故也。

卷四官聯宋集賢院大學士一人﹐以宰相充。學士無定員﹐以給諫卿監以上充﹔直學士不常置。掌同昭文。判院事一人﹐以兩省五品以上充﹐或差二人。三館通爲崇文院﹐別置官吏。有﹕檢討﹐無定員﹐以京朝官充﹔校勘﹐無定員﹐以京朝幕府州縣官充。掌聚三館之圖籍。監一人﹐內侍充﹐兼監祕閣圖書。天禧五年﹐又置同勾當官一人。祕閣至端拱二年﹐於崇文院中堂建﹐擇三館書籍眞本﹐並內出古畫墨迹等藏之。淳化元年﹐詔次三館﹑直閣以朝官充﹐校理以京朝官充。掌繕寫祕藏供禦典籍圖書之事。判閣一人﹐舊常以丞﹑郎﹑學士兼祕書監領閣事﹐大中祥符九年後﹐以諸司三品﹑兩省五品以上官判。國初又置祕閣校理﹐通掌閣事。咸平後者皆不領務。史館舊寓集賢院﹐監修國史以宰相充。開寶中﹐薛居正以參知政事監修。自後參知政事亦有管勾修國史者﹐不常置。景徳中﹐又有同修國史之名﹐史畢卽停。修撰以朝官充﹐直館以京朝官充。又有檢閱﹑編修之名﹐不常置。掌修國史﹑日曆及典圖籍之事。判館事一人﹐以兩省五品以上充。後攺官制﹐日曆隸國史案﹐每修前朝國史﹑實錄﹐則別置國史﹑實錄院。國史院以首相提舉﹐翰林學士以上爲修國史﹐余侍從官爲同修國史﹐庶官爲編修官。實錄院提舉官如國史﹐從官爲修撰﹐余官爲檢討。咸平五年八月﹐以祕書丞直史館判三司度支局院孫冕爲左正言﹐度支判官倉部郎中直祕閣潘愼修爲考功郎中﹐都官郎中直史館劉蒙叟爲職方郎中。先是﹐京朝官任中外職事受代者﹐考課引對﹐多獲敍遷﹐而計司﹑三館不預玆例﹐有久次者。內出姓名﹐故有是拜。咸平六年十月辛酉﹐翰林學士承旨宋白等言「奉詔詳定浴堂五院﹑宣徽﹑學士院﹑館閣﹑客省﹑合門職授勒畱及出官條制。館閣孔目官﹑書直官﹑書庫﹑表奏﹑守當官四年授勒畱﹐遇恩二年授勒畱。後守當官八年﹐書直﹑書庫﹑表奏官七年﹐孔目官六年出職。其職次遷補者許通計年考﹐授料錢官者更畱三年。典書﹑楷書五選赴集格。三館入流﹐歲數已少﹐不得以諸色優勞減選。」大中祥符二年十一月﹐令史館別置楷書二人﹐專掌抄寫日曆﹐月給錢一貫五百﹑米二石﹐春﹑冬賜衣。實理五選﹐候年滿日授外官勒畱﹐遇恩重與遷轉﹐永不出外官。時朝旨以所修日曆多涉機祕之事故也。《國史》《會要》﹕昭文館孔目官一人﹐書庫官一人﹐守當官三人﹐楷書五人﹔史館孔目官一人﹐四庫書直官一人﹐表奏官一人﹐書庫官四人﹐守當官三人﹑楷書十三人。大中祥符中又置寫日曆楷書二人﹐集賢院孔目官一人﹐表奏官一人﹐掌捨一人﹐祕閣典書三人﹐楷書七人﹐寫禦書十人﹐裝裁匠十二人﹐祕書省書令史一人﹐楷書六人。熙寧八年﹐詔職司資序以上及帶館職人降差遣者﹐令每任取旨。舊制﹐館職出補外官代還﹐徑供職館下﹐元佑時尙復舉行。其後亦罷其貼職﹐任京師宮觀及外任代還與外補未行者﹐惟車駕出端門﹐則赴省迎駕起居而已。元丰五年﹐官制行﹐卽崇文院爲祕書省﹐以寄祿官易監﹑少至正字﹐以祕書監﹑少監﹑承﹑郎﹑著作郎﹑佐郎﹑校書郎﹑正字爲職事官。館職不復試除﹐見帶館職人依舊如除職事官﹐校理以上轉一官﹐校勘減磨勘三年﹐校書減二年﹐並罷所帶職。元丰官制﹕祕書監﹑少監各一人﹐或少監二人﹐丞二人﹐祕書郎二人﹐通掌省事。著作郎﹑佐郎各二人﹐專修日曆。校書郎四人﹐正字二人﹐校對書籍。政和末﹐無復定員﹐官冗且濫。至宣和三年﹐論事者屢以爲言﹐上亦厭之﹐乃詔三省定員數﹐且淸其選。於是仿元丰之制﹐止增著作佐郎﹑校書郎﹑正字各二員﹐監﹑少之外﹐定爲十八員﹐以仿有唐登瀛之數﹐其溢員皆外補。祖宗時﹐館職到館一年理通判資序﹐三年理知州﹐已系通判者二年理知州﹐關升不用舉主。及元丰肇新官制﹐攺崇文院爲祕書省﹐詔書𨿽稱「凡厥恩數﹐悉如舊章」﹐然理資序法無復昔時。至元佑間復置館職﹐因再舉行﹐紹聖旋罷。至重和元年十二月﹐詔參酌舊法立爲定制﹕應著作郎到任及一年﹐承務郎以上任校書郎﹔及二年﹐與通判資序﹐著作佐郎以上滿三年﹐與理知州資序﹐卽已系通判資序及二年﹑校書郎已系通判資序及三年者準此。行之逾年﹐禦史以謂均爲職事官﹐而祕書省官所理資序特異﹐非是﹐遂格不行。崇寧中﹐以元丰法參立孔目官等品﹑從條﹕昭文館孔目官﹑書庫官﹑頭名守當官﹑史館孔目官﹑四庫書直官﹑表奏官﹑上二名書庫官﹐集賢院孔目官﹑書庫官﹐爲流外從九品。政和四年﹐點檢措置祕書省官以舊條參定吏領及遷補法﹕投名人舊以三百五十人爲額﹐遇守闕系名有闕﹐卽試補﹔至是﹐以不系遷與請給﹐遂不限人數。守闕系名五十人﹐遇正系名有闕﹐卽補塡﹐更不試。正系名五十人﹐遇守闕有闕﹐卽試補。並試補﹑遷補﹐並依舊法﹔守闕舊以二十五人爲額﹐三館各五人﹐祕閣十人﹐省五人爲二十人﹐試中守闕人分探歸三館﹑祕閣。昭文館守闕五人﹐遇本館正名楷書或守當官有闕﹐卽遷補。據所見闕﹐分兩頭項遷補出職﹕一項補正名楷書﹐以五人爲額﹐至頭名及四年出選人﹐自補正名楷書至頭名共及二十年出官﹔一項守當官三人遞遷書庫官﹐書庫官一名遞遷孔目官﹐孔目官一名舊法四年半出選人﹐自補守當官遞遷至孔目官出職共及二十二年半﹐至是人減半年﹐爲四年出選人﹐自補守當官至孔目官年滿出職共二十年。史館守闕五人﹐遇本館正名楷書或守當官有闕﹐卽遷闕。據所見闕﹐分兩頭項遷補出職﹕一項補正名楷書﹐以十三人爲額﹐至頭名及一年半出選人﹐自補正名楷書至頭名出官共及十九年半﹔一項補守當官﹐遞遷轉補﹐守當官三人遞遷書庫官﹐書庫官四人遞遷表奏官﹐表奏官一名遞遷四庫書直官﹐四庫書直官一人遞遷孔目官﹐孔目官一名舊法二年滿出選人﹐自補守當官遷遷至孔目官出職共二十二年﹐今減作一年一十个月出選人﹐自補守當官至孔目官年滿出職共二十年零兩个月。集賢院守闕五人﹐遇本院正名楷書或守當官有闕﹐卽遷補。據所見闕﹐分兩項遷補出職﹕一項補正名楷書﹐以七人爲額﹐至頭名及二年十个月出選人﹐自補正名楷書至頭名出官共及十九年零十个月﹔一項補守當官﹐遞遷轉補﹐守當官二人遞遷書庫官﹐書庫官一名遞遷孔目官﹐孔目官舊法五年半出選人﹐自補守當官遞遷至孔目官出職共及二十二年﹐今減作五年出選人﹐自補守當官至孔目官年滿出職共二十年。祕閣守闕舊以十人爲額﹐今減作五人爲額﹐遇本閣正名楷書或典書有闕﹐卽遷補。據所見闕﹐分兩項遷補出職﹕一項補正名楷書﹐舊法以七人爲額﹐至頭名及三年﹐今減作二年九个月山選人﹐自補正名楷書至頭名年滿出職共十九年零三个月﹔一項補典書﹐舊法以三人爲額﹐至頭名及七年出選人﹐自補典書至頭名出官共二十一年﹐今添作五人爲額﹐內遷一名充孔目官﹐遞遷出職﹐典書四人遞遷孔目官﹐孔目官一名今三年十个月出選人﹐自補典書至孔目官年滿出職共十九年零兩个月。投名人並本省職掌楷書以上保引﹐保二人﹑引一人。非遊手工作及犯刑﹑責﹑刺札三路及凶惡之人﹐三館﹑祕閣官試驗書讀《孟子》﹐書三百字不誤十字﹑讀三百字不差十字爲合格。長﹑貳﹑丞﹑郎試覆﹐注籍收系﹐卽宣降抽差﹐充禁中諸殿閣位手分管幹文字。掌箋奏之類者﹐須入仕及一年以上﹐無過犯﹐仍長﹑貳﹑丞﹑郎再試驗讀《毛詩》《老子》各三百字﹐不差十字﹐及書札眞楷﹐乃遣。卽試不合格﹐許執奏﹐𨿽奉特旨﹐亦奏知不行。若不再試及試不如格輒發遣者﹐官吏及被差人並徒二年﹐許人告﹐每名賞錢二百貫。其投名不如令者﹐以違禦筆論﹐不知情減二等﹐許人告﹐每名賞錢二百貫。政和七年﹐始置提舉祕書省道錄院﹐以大學士至使相﹑三孤充職﹐置管勾文字官二員﹐視殿中丞。宣和二年﹐以中貴人提點三館祕閣﹐亦以節度使至使相爲之﹐皆以恩幸選﹐非故事也。舊有監書庫官內臣一員﹐至是又下吏部差使臣一員﹔監門使臣一員﹐則本省奏辟。

卷五恩榮太宗皇帝待遇三館特厚。淳化二年﹐詔翰林學士蘇易簡以上三體書石本遺吏部侍郎兼祕書監李至﹑左諫議大夫楊徽之及三館學士﹐凡二十五人﹐皆上表謝。明年﹐以新印《儒行篇》賜中書﹑樞密院﹑兩制﹑三館﹑禦史中丞﹑尙書丞郎﹑給諫等﹐人各一軸。又嘗內出禦制「獨飛大鵝」﹑「大海求明珠」二棊勢示三館學士﹐皆不曉﹐上召中使裴愈授以指要﹐修撰範杲等相率上表稱謝。自是奎文宸翰必以宣示﹐新異之物必以燕賞﹐制作必令歌頌﹐常與宰執﹑侍從等﹐而其從容文藻則又過之。淳化初﹐詔自今遊宴宣召直館﹐其集賢祕閣校理並令預會。先是﹐帝宴近臣於後苑﹐三館學士悉預。李宗諤任集賢校理﹐合門吏第令直館赴會﹐宗諤獻詩述其事﹐故有是詔。議者以爲直館﹑修撰﹑校理之職﹐名數𨿽異﹐職務略同﹐合門拒校理不得預宴﹐蓋吏失之也。又請令京官得乘馬入禁門﹐並爲故事。宗諤詩云「戴了宮花賦了詩﹐不容重見赭黃衣。無聊獨出金門去﹐恰似當年下第歸。」

淳化元年八月一日﹐李至召右僕射李昉﹑吏部尙書宋琪﹑左散騎常侍徐鉉及翰林學士﹑諸曹侍郎﹑給事﹑諫議﹑舍人等詣閣觀禦書圖籍。帝知之﹐卽召內品裴愈就賜禦筵﹐出書籍令縱觀﹐盡醉而罷。二日﹐又召權禦史中丞王化基及三館學士縱觀﹐賜宴如前。帝作贊賜之﹐宰臣李昉等請刻石閣下。李至上表﹐引唐祕書省有薛稷畫鶴﹑郎余令畫鳳﹑賀知章艸書﹐當時目爲三絕。又引顏眞卿請肅宗題放生池碑額﹐及近時翰林學士丞旨蘇易簡乞禦書飛白書「玉堂之署」爲比﹐願賜新額﹐以光祕府。詔中書﹑樞密院﹑近臣觀新閣﹐又賜上尊酒﹐大官供膳﹐是日﹐遣中使賫禦飛白書「祕閣」二字以賜李至﹑李昉等﹐相率詣便殿稱謝﹐退就飲宴﹐三館學士預焉。又賜禦贊以美其事﹐李至上表謝﹐仍請以禦制贊刻石祕閣。帝以重違其意﹐因賜詔曰「近以延閣載新﹐萬機多暇﹐聊書贊詠﹐以美成功。所紀徽猷﹐深虞漏略﹐出於乘興﹐豈足多稱﹖遽覽封章﹐願刊穹石﹐垂於不朽﹐良積厚顏﹐其贊並序﹐朕兼爲親書並篆額﹐以旌祕省。」淳化四年四月辛巳﹐賜宰相﹑樞密﹑三司使﹑翰林學士﹑尙書﹑丞郎﹑給事﹑諫議﹑禦史中丞﹑三館學士建州新茶各一斤。淳化四年﹐曲宴苑中﹐館閣讀書光祿寺丞楊億以非館職﹐不預﹐上特召赴宴﹐因除直集賢院。尋表乞歸家迎母﹐賜錢十五萬。至道元年正月﹐水部郎中直祕閣朱昂等言「禦制《祕閣贊》碑已建立﹐臣等職居祕府﹐願以爵裏附於祕書監李至之下刊刻。」從之。至道元年四月﹐敕禦史臺於三館不得與京百司同例。六月戊戌﹐上召史館編修舒雅﹑杜鎬﹑吳淑﹑呂文仲於便殿。人讀古碑一篇﹐讀畢﹐又令文仲再讀﹐因賜章服﹐命爲翰林侍讀。翼日﹐再召文仲讀《文選》﹐賜鞍勒馬。又翼日﹐再召讀《江海賦》﹐賜錢三十萬﹐命於禦書院與侍書王著夜直﹐以備顧問。十月﹐翰林學士﹑祕書監﹑知制諸及三館學士以上以新增琴﹑阮弦﹐各獻歌﹑賦﹑頌﹐以美其事。上謂宰相曰「近日朝廷文物甚盛﹐前代所不及矣。羣臣所獻歌頌﹐朕一一覽之﹐校其工拙﹐惟李宗諤﹑趙安仁﹑楊億詞理精當﹐有老成之風﹐可召至中書獎諭。」又曰「吳淑﹑安徳裕﹑胡旦或詞彩古雅﹐或學問優博﹐又其次也。」明日﹐以祕書丞李宗諤爲太常博士﹐依前直昭文館﹔著作佐郎趙安仁爲太常丞﹑依前直集賢院﹔光祿寺丞直集賢院楊億賜緋魚袋﹐賞之也。咸平元年三月壬申﹐賜及第進士孫僅等宴於瓊林苑﹐學士﹑兩制﹑尙書﹑侍郎﹑館閣直官﹑校理皆預﹐後常以爲故事。咸平五年七月﹐幸祕閣閱羣書﹐賜直館﹑校理器帛有差﹐又賜書吏緡錢﹐因召從官射於後苑。大中祥符七年六月庚辰﹐上作《周易詩》三章﹐命羣臣屬和。故事﹐三館直館﹑校理每遇差遣﹐許赴便殿告謝。天禧二年﹐祕書監知禮儀院判祕閣楊億請依此例﹐從之。故事﹐進士唱名日﹐館職皆侍立殿上﹐所以備顧問也。政和以後﹐合門寖紊舊制﹐遂令祕書省官立殿下﹐失祖宗之本意也。殿試官不以官髙卑﹐皆得侍立殿上﹐事訖賜茶﹐館閣官許稱學士﹐載於天聖令文。仁宗每著歌詩﹐間命輔臣﹑宗室﹑兩制﹑館閣官屬繼和。天聖四年四月乙卯﹐內出《後苑雙頭牡丹芍藥花圖》以示輔臣﹐仍令館閣官爲詩賦以獻。唐張說爲集賢院大學士﹐嘗宴集賢院。故事﹐官尊者先飲﹐說曰「吾聞儒以道相髙﹐不以官閥爲先後。先帝時修史十九人﹐長孫無忌以元舅﹐每宴不肯先舉爵。長安中預修《珠英》﹐當時學士亦不以品秩爲限。」於是引觴同飲﹐時服其有體。至今館職序坐﹐猶以年齒爲差﹐亦燕公流風之所及歟﹗故刑部胡尙書嘗云「祖宗時﹐館職暑月許開角門﹐於大慶殿廊納涼﹐因石曼卿被酒扣殿求對﹐尋有約束﹐自後不復開矣。」政和中﹐車駕幸祕書省﹐在省官皆進秩一等﹐人吏轉資﹑卒徒支賜有差。宣和四年三月二日﹐幸祕書省﹐遷轉支賜如故事﹐祕書少監﹑提舉所管勾文字官仍賜章服。是日﹐遂幸太學﹐時新省固已遷出端門之外。先是﹐有司下尙書禮部取幸祕書省﹑太學儀注﹐而幸祕書省獨無有﹐蓋自祖宗朝崇文院在禁中﹐寔天子圖書之府﹐從容臨幸﹐跬步可及﹐不與他司比﹐儀衛侍從取具臨時可也﹐故前此不具儀注。俱以爲今祕書省旣在端門之外﹐備千乘萬騎具官而後出﹐不可以無述。時備員南宮﹐於是退紀是日儀注﹐以備他日有司之采擇云。車駕將幸祕書省﹐命提舉祕書省官擇日以聞。前一日﹐宰相至省閱視﹐提舉祕書省﹑提舉三館祕閣官﹐皆詣省閱視﹐供張文籍﹑書畫﹑古器等排比儲偫﹐在省職事官皆省宿。質明﹐皇帝禦祥曦殿﹐宰執﹑侍從以下起居導駕如常儀﹐應在省官吏皆迎駕於馳道之東﹐本省西便門之外。是日﹐特宣前宰臣亦於此迎駕﹐車駕入禦道山堂禦幄。須臾﹐右文殿班齊﹐駕坐右文殿﹐宰執﹑侍從皆侍立。有司奏宣到某官姓名﹐起居訖﹐升殿立。祕書少監以下在省官起居﹐提舉三館祕閣中貴人以手詔授祕書少監﹐受訖﹐與在省官皆再拜。駕興﹐詣祕閣﹐宣羣臣觀累朝禦書禦制﹑書畫﹑古器等﹐皆列置祕閣下。正字以上皆侍立閣下﹐退﹐立班右文殿下。上禦右文殿﹐皆賜坐﹑賜茶﹐從官以上坐殿上﹐祕書少監以下坐兩廡﹐用中墩﹐太學用席﹔中墩﹐異恩也。賜茶訖﹐坐者皆起﹐在省官再拜庭下。提舉﹑三館﹑祕閣及知合門中貴人喝賜轉官等恩例﹐駕興﹐攺章服者皆受賜殿門外。上再禦提舉廳事﹐須臾﹐宣召宰執﹑從官及特宣召等官觀禦府書畫。傳呼置笏﹐皆置笏﹐趨至庭下。詔毋拜﹐喝不要拜﹐班首奏聖躬萬福﹐以次升。上離禦榻﹐就大書案出祖宗禦書及古書畫﹐皆聚觀。余官不敢前者﹐詔別設書案於前﹐命提舉官或保和殿學士持以示之﹐皆得縱觀。宰執賜禦書畫各二軸﹐十體書一冊﹐三公﹑宰臣﹑使相有別被賜者不在此數﹐從官以下人賜禦書二紙﹑禦畫一紙﹐出墨篋分賜。靈臺郎奏辰正﹐將進膳﹐宰臣等逡巡請退﹐皆拜賜而出。上進膳畢﹐幸太學。

祿廩《政和祿格》﹕行祕書監職錢四十二貫﹐守三十八貫﹐試三十五貫﹐米﹑麥各十石。行少監職錢三十五貫﹐守三十二貫﹐試三十貫﹐米﹑麥各七石五斗。行丞﹑著作郎職錢二十五貫﹐守二十二貫﹐試二十貫。行祕書郎﹑著作佐郎職錢二十二貫﹐守二十貫﹐試十八貫。行校書郎職錢十八貫﹐守十六貫﹐試十四貫。行正字職錢十六貫﹐守十五貫﹐試十四貫。宣和七年﹐講議司措置以合破太倉食紐價支錢﹐監﹑少爲第二等﹐廚食錢月十五貫。著作郎﹑幹辦三館祕閣爲第三等﹐廚食錢月十二貫。丞﹑郎﹑著作佐郎﹑校書郎﹑正字爲第四等﹐廚食錢月九貫。時服﹕監少羅公服﹐天寧節﹑十月朔夾公服﹐小綾汗衫﹐小綾勒帛﹑大綾夾袴。丞以下至正字羅公服﹐天寧節﹑十月朔夾公服﹐絹汗衫﹐幕職州縣官不賜。政和四年﹐點檢措置祕書省官建請增吏祿。祕書省都孔目官舊請食料錢﹑大官局折食錢﹐除假故不定﹐約十四貫五百。春﹑冬衣絹各五疋﹐冬棉十五兩﹐增爲料錢八貫五百﹐添給錢八貫五百﹐米﹑麥各一石五斗﹐春﹑冬衣絹各十疋﹐棉二十兩。史館﹑昭文﹑集賢院孔目官舊請約十二貫五百至十貫﹐春衣絹一疋﹐葛布一疋﹐冬絹二疋﹐棉十兩﹐增爲料錢﹑添給錢各七貫五百﹐米﹑麥各一石﹐春﹑冬衣絹各五疋﹐棉十五兩。史館四庫書直官舊請錢七貫五百﹐糧一石﹐折細色六斗﹐絹﹑葛﹑棉如三館孔目官﹐增爲料錢﹐添給錢各五貫﹐米﹑麥各一石﹐春﹑冬衣絹各二疋﹐棉十兩。書直官舊請錢七貫﹐餘如史館四庫書直官﹐增爲料錢﹑添給錢各四貫五百﹐餘如史館四庫書直官。表奏官舊請錢七貫﹐絹﹑葛﹑棉如書直官﹐增爲料錢﹑添給錢各四貫五百﹐米一石﹐春﹑冬衣絹各二疋﹐棉十兩。書庫官舊請錢六貫五百﹐增爲料錢﹑添給錢各四貫﹐米﹑絹﹑棉如表奏官。守當官舊請錢五貫七百﹐增爲料錢﹑添給錢各四貫﹐米一石﹐春﹑冬衣絹各一疋﹐棉十兩。守闕舊請錢三貫五百﹐初補正名楷書每月食料錢各二貫﹐共四貫﹐補正名楷書及三年增支錢一貫﹐米二石﹐尋輪差應副祠祭祗應並抄寫本省文字增錢三貫。昭文館﹑集賢院書庫官舊請錢六貫五百﹐絹﹑葛﹑棉同史館四庫書直官﹐增爲料錢﹑添給錢各四貫﹐米一石﹐春﹑冬衣絹各二疋﹐棉十兩。守當官舊請錢五貫七百﹐增爲料錢﹑添給錢各四貫﹐米一石﹐春﹑冬衣絹各一疋﹐棉十兩。正名楷書並守闕同史館正名楷書並守闕。祕閣典書舊請錢七貫五百﹐米二石﹐端午紫羅窄衫﹑絹襕﹐十月朔光色紫大綾棉旋襕﹐增爲料錢﹑添給錢各五貫﹐米二石﹐春﹑冬衣絹各二疋﹐棉十兩。正名楷書並守闕食料錢三貫五百﹐正名楷書請給自補充日支月錢五貫﹐米二石﹐端午紫平絁衫﹐十月朔紫小綾棉旋襕﹐尋以輪差祠祭祗應並抄寫本省文字每月添錢三貫。祕閣添置孔目官一名﹐請給比附三館孔目官量增﹐仍支時服﹐月給料錢﹑添給錢各七貫五百﹐米二石﹐小麥一石﹐春﹑冬衣絹各五疋﹐棉十五兩﹐端午紫羅窄衫﹑絹襕﹐十月朔光色紫大綾棉旋襕。人從﹕監﹐廳子一名﹐衣糧親事官六人﹐承送六人。少監﹐廳子一名﹐衣糧親事官四人﹐承送四人。丞﹐廳子一名﹐衣糧親事官二人﹐承送二人。祕書郎﹑著作郎﹑著作佐郎﹐並廳子一名﹐衣糧親事官二人﹐承送二人。校書郎﹑正字﹐並廳子一名﹐承送二人。廳子食錢二貫﹐衣糧親事官食料錢一貫五百﹐糧一石五斗﹐準細色九斗﹐內粳米五斗四升﹐小麥三斗六升﹐春衣絹一疋﹐布一疋﹐冬衣絹二疋﹐布一疋﹐棉十兩。承送人各每月食料錢二貫八百文。祕書省看管巡宿﹑把門灑掃兵士二十人﹐內節級二人﹐後增十人爲三十人。帳設司及著作局各二人﹐工匠﹑院子等共十七人﹐並翰林司二人﹐每節人支錢三百五十。省大門差皇城司親事官五人﹐節級一人﹐後增親事官三人﹐節級一人﹐內二人識字。分兩番把門搜檢﹑抄轉出入文歷﹑投下文字﹐照管灑火燭﹑掌管頭刃。日支食錢﹐內識字親事官日添食錢五十。什物銀器庫子二人﹐依三館庫子見請則例﹐月糧二石﹐料錢三百﹐裝著錢一貫﹐折食錢每日五十﹐素日二十五﹐倉法錢三貫五百﹐春衣絹一疋﹐布半疋﹐絲五兩﹐冬衣絹二疋﹐布半疋﹐棉十五兩﹐端午紫平絁衫一領﹐十月朔紫小綾棉旋襕一領﹐並大禮紫小綾棉旋襕一領﹐明堂紫絁衫一領﹐錢三貫。

麟臺故事後序右《麟臺故事》五卷。紹興元年二月丙戌﹐丞相臣宗尹﹑參知政事臣守﹑參知政事臣某言「祖宗以來﹐館閣之職所以養人才﹐備任使﹐一時名公卿皆由此塗出。崇寧以後﹐選授寖輕﹐自軍興時巡﹐務省冗官﹐祕省隨罷。今多難未弭﹐人才爲急﹐四方俊傑﹐號召日至﹐而職事官員闕太少﹐殆無以處。事固有若緩而急者﹐此類是也。謂宜量復館職﹐以待天下之士。」制曰「其復祕書省﹐置監若少監一人﹐丞﹑著作郎﹐佐郎各一人﹐校書郎﹑正字各二人。其省事所應行﹐除官到條具上尙書省。」三月甲辰﹐詔以朝請郎直祕閣臣程俱試祕書少監。臣愚無似﹐初以編修國朝會要檢閱官節寓館下﹐又再佐著作﹔今玆修廢官以舉令典﹐又以人乏首被久虛之選﹐踧踖懼不稱。受職之始﹐按求簡牘皆無有。竊念惟昔三入祕書省﹐皆以薄技隸太史氏﹐頗記祖宗三館故事與耳日所見聞﹔老吏奔散死亡之餘﹐亦尙有存者。或取故牘煨燼泥塗中﹐參考裁定﹐條上尙書﹐請置孔目官一人﹐楷書吏十有二人﹐專知吏一人﹐其誰何繕治守藏﹑防合庖滌之徒卒不過八人﹐其案典文書法式﹑期會廩稍人從皆如舊格﹐參以近制從事。尙書以聞﹐制曰可﹐於是士庶始有以家藏國史﹑實錄﹑寶訓﹑會要等書來獻者﹐國有大禮大事﹐於玆有考焉。而校書郎﹑正字又雜以祖宗之制﹐召試學士院而後命之。臣俱謹按﹕《周官》﹕外史掌四方之志﹐掌三皇五帝之書﹐太史正歲年以序事﹐頒之於官府及都鄙﹐頒告朔於邦國﹐與夫所謂左史書言﹑右史書動者﹐今祕書省實兼有之。漢﹑魏以降﹐名稱不一﹐要爲史官﹐故唐龍朔中﹐以祕書監爲太史﹐少監爲蘭臺侍郎。今有司文書散缺尙眾﹐例從《省記》﹐按以從事﹐蠢敝或生﹔而典籍之府﹐憲章所由﹐顧可漫無記述﹐以備一司之守乎﹖昔孫伯黶司晉之典籍﹐及辛有之二子董之﹐故伯黶之後在晉爲籍氏﹐辛有之後在晉爲董氏﹐則談﹑狐是也。臣衰緒寒遠﹐𨿽非世官﹐然身出入麟臺者十四年於此矣﹐則其纂故事﹑裨闕文者﹐亦臣之職也。因采摭三館舊聞﹐簡冊所識﹐比次纘緝﹐事以類從﹐法令略存﹐因革咸載﹐爲書十有二篇﹐列爲五卷﹐錄上尙書﹐副在省閣﹐以備有司之討論。臣俱昧死謹上。

