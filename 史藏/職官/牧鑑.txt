牧鑑

﹝明﹞楊昱輯

●目錄

序

卷之一

卷之二

卷之三

卷之四

卷之五

卷之六

卷之七

卷之八

卷之九

卷之十

後語

●牧鑑序

楊昱

李仲僎

○楊昱

牧鑑者集經史百家之格言懿迹有關於政者爲牧人者之鑑也必曰鑑何人欲修容者則冶金爲鑑以自見況司牧者可無鑑乎修容者鑑於金則貌可正司牧者鑑於古則治可進故曰鑑曰可傳乎曰不敢也世之仕者多老成諳練之儒豈須於此惟畜之俟與有責焉以自鑑而巳曰時未至而預爲之亦勞矣乎曰古固有恐過優遊將不堪事朝夕運甓者今出入經史纂集抄錄將不可與運甓方乎鑑爲類四曰治本治體應事接人類各有目凡三十五目分上中下上述經傳之言中紀古人政迹下摭儒先議論釐爲十卷必首經傳尊其理也必紀政迹實以事也必摭議論博其趣也能因類逐目詳以鑑焉則根柢之立規模之布設施酬答之宜不將有獲者乎然中於聖賢論治之全旨不載者非外也事以類分懼析也帝王爲治之懿範不紀者非遺也鑑爲下位者設懼僭也昔賢治效𨿽隆而所以致之之由不著與夫徒足以驚世駭俗而非可常之道者不取焉非忽也懼其無實而戾中也若夫當采而或遺宜後而置前則見之不廣識之不精天資學力之拘不可卒彊也尙幸觀者原之

嘉靖癸巳春二月癸卯汀郡東溪楊昱書

○李仲僎

明奉政大夫福建汀州府同知桂林李仲僎撰

余甫論學入仕每得親賢士大夫相與論政必曰生民之休戚系政治之得失政治之得失由守令之賢否守令之賢否本學術之邪正然則學術其立政之本乎是故聖門惟顏子好學有志爲邦孔子以治天下之道告之漆雕開見道分明始使之仕因其篤志而深喜焉信夫學與政不殊心而得也子夏曰仕而優則學學而優則仕則政學本自相因古今之論未有以易此也故余牧楚有感於是嘗匯循良之編而證以聖賢格言亦謂其相因耳有難之者謂世降俗澆古道不復猶湍水不返也何以是爲余於是不能不重有感而疑矣久之遷貳閩汀因喜閩爲文獻舊邦必有直諒多聞之士可以講究政學之旨而釋所疑爰攜所梓質之庠校偶得牧鑑一書閱之則郡彥楊東溪先生所輯錄者也統以治本治體應事接人四類類各有目凡三十有五要皆意仿西山眞氏政經體效文公小學原始要終引經據傳鑿鑿乎經政之規也乃欣然曰天下固有不謀而同之若是者眞不啻十朋之獲也暇日輒誦一過以自檢點則又見其旨意所在𨿽與循良之編同而縝密詳備則實過之閱此不惟有裨於政而尢有資於學其廣識助思長善捄失豈淺淺哉古人謂政不必自己出使余得�此於十年之前則匯編可無刻矣先生歷宰朝城都昌所至必攜以隨故其施設皆攄治本達治體應事接人次第不苟趯趯有聲忽以性不諧俗遂托家艱矯制歸汀養晦東溪之上以十事自頤以受貺自適益精於學非公事不出非正論不談求中乎道而止然則先生之仕固學學亦仕也況所錄古人政教行迹必平正溫厚明作之中不失惇大之體其刻意出奇利於目前不可範遠者不錄也如與吳佑等之以誠訊讞而略陳襄輩之以術得情進宋均之從容化俗而黜西門豹之治巫近苛意可識矣是集藏之二十餘年不容終晦余因請梓之而先生固遜以未訂正爲辭今年春司徒郎木山鄧君庠生康子宗周咸在倚廬皆汀之博雅士也因與考訂詳校特捐俸鋟之人皆曰是集傳而今之有志向往師古循良者有眞鑑矣其惠政寧有涯乎刻成先生謂余常有言余以先生之自序盡之矣復何言哉乃述政學之相因以見政之有本而今之從政者誠不可無學也先生名昱字子晦東溪其別號也善古文詩歌嘗有偶見錄以識所得教士則有師鑑作宰則有是集歸田則有農圃須知皆得於學而徵於言咸深有益於士民云嘉靖乙卯秋九月望日

●牧鑑卷之一

汀郡楊昱東溪輯

長白榮譽子譽校

治本一﹝一﹞

◆治本一﹝一﹞

治本君子之身是也身一也有化所資以立者有政所由以成者化所資立曰徳政所由成曰才古人推準動化得此而巳然古人邈矣簡策有幸存而未泯者庸可不盡心乎敬稽經訂傳得若干條列爲八目以備治本之鑑曰學問克勵采納所以兼資乎二者曰心術器度言貌服禦所以成徳曰才識所以廣才近世君子行有幾乎此言有翊乎此者各附其後世與有其責者能條而鑑之會以平昔所講澄源立道之功則古人出治之本其在我矣

學問一之一﹝共十六條﹞

心術一之二﹝共二十一條﹞

克勵一之三﹝共五十條﹞

○學問一之一﹝共十六條﹞

孔子曰在下位不獲乎上民不可得而治矣獲乎上有道不信乎朋友不獲乎上矣信乎朋友有道不順乎親不信乎朋友矣順乎親有道反諸身不誠不順乎親矣誠身有道不明乎善不誠乎身矣

說命曰學於古訓乃有獲事不師古以克永世非說攸聞

周官曰學古入官議事以制政乃不迷

又曰不學墻面蒞事惟煩

子夏曰仕而優則學學而優則仕【右上五條】

於定國爲廷尉乃迎師學春秋備弟子禮

柳仲郢三爲大鎭公退必讀書手不釋卷

吳奎初爲小吏晝則治公事夜輒讀書不寐者二十餘年

李初平守郴濂溪爲郴令初平知先生之賢與之語嘆曰吾欲讀書何如先生曰公老無及矣某請爲公言之於是日聽先生語二年果有得

馬伸在官晨興必整衣冠端正坐讀中庸一過然後出視事

李方子爲泉州觀察推官適眞徳秀來爲郡以師友禮之郡政皆咨焉暇則辯論經訓至夜分不倦【右中六條】

朱子曰人在官固當理會官事然做得好官須是講學立大本則有源流若只要人道是好官人今日做得一件明日又做得一件卻窮了

呂氏本中曰事有當死不死其詬有甚於死者後亦未必免死當去不去其禍有甚於去者後亦未必得安世人至此多惑亂失當皆不知義命輕重之等也此理非平居熟講臨事必不能自立不可不預思古之委質事人者其父兄日夜先以此教之矣中材以下豈一朝一夕所能至哉教之有素其心安焉所謂有所養也

齊東張氏曰士當求進於己而不可求進於人所謂求進於己者道術學業之精是巳所謂求進於人者富貴利達之榮是已

又曰吏人以法律爲師也魏相所以望隆當世者漢家典故無不悉也凡學仕者經史之餘若國朝以來典章文物亦須備考詳觀一旦入官庶不爲俗吏所遷也

河東薛氏曰爲政須通經有學術不學無術𨿽有小能不達大體【右下五條】

○心術一之二﹝共二十一條﹞

幹文言曰君子體仁足以長人

大學曰康誥曰如保赤子心誠求之𨿽不中不遠矣未有學養子而後嫁者也

孟子曰人皆有不忍人之心先王有不忍人之心斯有不忍人之政矣以不忍人之心行不忍人之政治天下可運之掌上

又曰老吾老以及人之老幼吾幼以及人之幼天下可運於掌詩云刑於寡妻至於兄弟以禦於家邦言舉斯心加諸彼而巳故推恩足以保四海不推恩無以保妻子古之人所以大過人者無他焉善推其所爲而巳矣【右上四條】

張歐爲吏未嘗言按人專以誠長者處官官屬以爲長者亦不大欺上具獄事可卻卻之不可者不得巳爲泣涕而封之其愛人如此

劉審交爲汝州防禦使有惠政卒州民請畱葬許之爲立祠歲時享之馮道曰劉君爲政非能減其租稅除其徭役但推公誠仁愛之心行之耳此亦眾人所能但眾人不爲而劉君獨能爲之故汝人愛之如此

王質通判蘇州州守黃宗旦得鑄錢盜百餘人以托公公曰事發無迹何從得之黃曰吾以術鉤出之公愀然曰仁者之政以術鉤人置之死而又喜乎

明道先生爲令視民如子常於座右書視民如傷四字云某每有愧於此龜山曰觀其用心應是不到錯決撻了人

呂希哲爲人事皆有長久之計求方便之道爲郡令公帑多畜鰒魚諸幹物及筍幹蕈幹以待賓客以減鵝鴨等生命也

晦庵先生爲守懇惻愛民如己隱憂興利除害惟恐不及【右中六條】

周子曰治純其心而巳矣仁義禮知四者動靜言貌視聽無違之謂純

程子曰一命之士苟存心於愛物於人必有所濟

或問臨政無所用心欲求於恕何如程子曰推此心以行恕可也用心求恕非也恕己所固有不待求而後得舉此加彼而巳

呂氏本中曰處事者不以聰明爲先而以盡心爲急不以集事爲急而以方便爲上

又曰當官大要直不犯禍和不害義在人消詳斟酌之耳然求合於道理本非私心專爲己也

朱子曰古之聖賢言治必以仁義爲先而不以功利爲急夫豈故爲是迂闊無用之談蓋天下萬事本於一心而仁者此心之存之謂也此心旣存乃克有制而義者此心之制之謂也誠使是說著明於天下則人人得其本心以制萬事無一不合宜者夫何難而不濟不知出此而曰事求可功求成惟以苟爲一切之計而巳是申商吳李之徒所以亡人之國而自滅其身國𨿽富其民必貧兵𨿽彊其國必病利𨿽近其爲害必遠顧弗察而巳矣

又曰大率天下事循理守法平心處之便是正當如盜賊入獄而加其桎梏箠楚乃其正理今欲廢此以誘其心欲其恩於我便是挾私任術不行眾人公共道理況恩旣歸己怨必歸於他人彼亦安得無忿疾於我耶

西山眞氏曰爲政者當體天地生物之心與父母保赤子之心有一毫之慘刻非仁也有一毫之忿疾亦非仁也

又曰諸葛武侯有言吾心如秤不能爲人作輕重此有位之士所當視以爲法也

齊東張氏曰赤子之生無有知識然母之者常先意其所欲焉其理無他誠而巳誠生愛愛生智惟其誠故愛無不周惟其愛故智無不及吏於民與是奚異哉

河東薛氏曰淸心省事居官守身之要【右下十一條】

○克勵一之三﹝共五十條﹞

大禹謨曰愼乃有位敬修其可願

又曰罔違道以干百姓之譽罔咈百姓以從己之欲

伊訓曰制官刑儆於有位曰敢有恆舞於宮酣歌於室時謂巫風敢有殉於貨色恆於遊畋時謂淫風敢有侮聖言逆忠直遠耆徳比頑童時謂亂風惟玆三風十愆卿士有一於身家必喪邦君有一於身國必亡臣下不匡其刑墨

周官曰位不期驕祿不期侈恭儉惟徳無載爾僞作徳心逸日休作僞心勞日拙居寵思危罔不惟畏弗畏入畏

又曰功崇惟志業廣惟勤

君陳曰無依勢作威無倚法以削

小雅曰嗟爾君子無恆安處靖共爾位正直是與神之聽之式谷以女【右上七條】

子罕爲司城時人有得玉獻之者卻弗受獻者曰以示玉人以爲寶也故敢獻子罕曰我以不貪爲寶爾以玉爲寶若以與我皆喪寶也不若人有其寶

孔奮爲姑臧長時士多不修節操而奮力行淸潔爲眾所笑或以爲身處脂膏不能自潤徒益辛苦耳被徵單車就路姑臧吏民羌胡相賦斂牛馬器物追送一無所受

楊震爲東萊太守當之郡道經昌邑故所舉荊州茂才王密爲昌邑令懷金十斤以遺之震曰故人知君君不知故人何也密曰暮夜無知者曰天知地知我知子知何謂無知子孫常蔬食步行故舊勸爲開產業曰使後世稱爲淸白吏子孫以此亦之不遺厚乎

楊秉震之子歷豫荊徐兗四州刺史計日受奉余祿不入私門所至以廉潔稱又性不飲酒夫人蚤卒不復娶嘗從容曰我不惑有三酒色財也

胡威荊州刺史質之子爲徐州刺史厲操淸白初質爲荊州威往省之家貧自驅驢單行見父告歸父賜絹一匹爲裝威跪曰大人淸白未審於何得此父曰是吾奉之餘以爲汝糧威受之質帳下都督先威未發請假還家道要威爲伴每事佐助威疑而誘問之旣知乃取父賜絹謝之後因他信具以白質質杖都督一百除吏名其父子淸白如此

吳隱之守晉陵在郡淸儉再刺廣州賦貪泉詩曰古人雲此水一歃懷千金試使夷齊飲終當不易心淸操愈厲𨿽日晏歠菽不享非其粟儋石無儲不取非其道及至廣州妻賫沈香一片隱之見之投於湖亭之水

王僧孺爲南海太守外國泊物髙涼生口歲數至舊時州郡就市回卽賣其利數倍歷政以爲常僧孺嘆曰昔人爲蜀郡長史終身無蜀物吾欲遺子孫不在越裝並無所取

趙軌爲齊州別駕其東鄰有桑葚落其家遣人悉拾還其主後被徵父老相送揮涕曰別駕在官水火不與百姓交不敢以壺漿相送請酌一杯水奉餞軌受飲之後爲原州司馬夜行左右馬逸入田中暴人禾軌駐待明訪禾主酬直而去

江秉之歷典三邑有能補新安太守所得悉散之親故妻子常饑寒有勸其營田正色答曰食祿之家豈可與農人競利在郡作一書案去官畱以付庫

申徽爲襄州刺史案牘無大小皆自省覽事無稽滯吏不爲姦時俗官人皆通餉遺徽乃畫楊震像於寢室以自戒

劉懷慰爲齊郡太守至郡不受禮謁民有餉其新米一斛者懷慰出所食麥飯示之曰旦食有餘幸不煩此

孔奐爲晉陵太守淸白自守妻子並不之官曲阿富人殷綺見奐居處儉素乃餉以衣氈一具奐曰太守身居美祿何爲不能辦此但百姓未周不宜獨享溫飽勞君厚意幸勿爲煩

裴昭明爲長沙郡丞遷始安內史歷郡皆淸勤嘗謂人曰人生何須蓄聚一身之外亦復何須子孫若不才我聚彼散若能自立不如一經故終身不事產業

蕭仿拜嶺南節度使南方珍貺叢夥不以入門家人病取槁梅和劑仿知趣市還之

裴寬爲潤州參軍刺史韋詵會休登樓見人於後圃有所瘞藏者訪諸史曰裴參軍居也與偕來問狀答曰義不以苞苴污家適有人以鹿爲餉致而去不敢自欺瘞之詵嗟異引爲按察判官許妻以女

包拯知端州州歲貢硯前守緣貢率數十倍以遺權貴公命制者惟足貢額任滿不持一硯歸後知開封不可幹以私京師爲之語曰關節不到有閻羅包老

趙抃爲益州轉運使蜀地遠民弱吏肆不法州郡公相饋餉公以身率之蜀風爲變後再知成都召還神宗曰聞卿匹馬入蜀以一琴一鶴自隨爲政簡易亦稱是乎

濂溪先生自少信古好義以名節自砥礪俸祿盡以周宗族奉賓友或無百錢之儲及分司歸妻子衍食粥或不給亦曠然不以爲意也【自子罕至此皆勵於淸者】

柳公綽洎子仲郢父子五爲京兆再守河南皆不奏祥瑞非慶弔不至宰相第

唐介以言謫英州別駕攺知復州未至召充言事禦史帝曰知卿被謫以來未嘗以私書至京師可謂不易所守矣

呂希哲嘗云自少官守未嘗干謁人薦舉以爲後生之戒仲父舜從守官會稽人或譏其不求知者仲父對辭甚好勤於職事其它不敢不愼乃所以求知也【自柳公綽至此皆勵於愼者】

陶侃爲廣州刺史在州無事輒朝運百甓於齋外暮運百甓於齋內人問其故曰吾方致力中原過爾優逸恐不堪事後爲荊州諸參佐或以談戲廢事者乃命取其酒器蒱博之具投之江中吏將則加鞭朴曰大禹聖人乃惜寸陰吾人當惜分陰

韓琦鎭大名魏之牒訴甚劇而事小必親視之𨿽在疾病不出亦許通聞請命而就決於臥內後守鄕郡簿書文檄檢察研核莫不躬親或曰公位重年耆朝廷賜守鄕郡以贍養幸毋親小事公曰己憚煩勞吏民當有受獘者且俸祿日萬錢不事事吾何安哉

呂公著爲郡率五鼓起秉燭視案牘黎明出廳決民訟退就便座燕居如賓僚至者毋拘時以故郡無畱事而下情通凡典六郡以爲常後𨿽髙年貴重不少替

劉韐累歷大藩事無巨細必親臨之至忘寢食𨿽盛暑隆寒不憚也

眞徳秀知泉州決事自卯至酉或勸其嗇精怡神公言郡敝無力惠民僅政平訟理當勉而巳【自陶侃至此皆勵於勤者○右中二十六條】

程子曰夫人之性易發而難制者惟怒爲甚第於怒時遽忘其怒而觀理之是非亦可見外誘之不足惡而於道亦思過半矣

山陰杜氏曰作官第一淸畏無求人知苟欲人知同列不愼者眾必譖己爲上者又不加察適足取禍耳但優遊其閒默而行之無愧於心可也

又曰士君子作事行己當履中道不宜矯飾矯飾過實則近乎僞

呂氏本中曰當官之法惟有三事曰淸曰愼曰勤知此三事則知所以持身矣世之仕者臨財當事不能自克常以爲必不敗持不敗之意則無不爲矣然事常至於敗而不能自巳故設心處事戒之在初不可不察借使役用權智百端補治幸而得免所損巳多不若初不爲之爲愈也司馬子微坐忘論與其巧持於末孰若拙戒於初此天下之要言當官處事之大法用力寡而見功多無如此言者人能思之豈復有悔吝耶

又曰當官處事但務著實如塗擦文書追攺日月重易押字萬一敗露得罪反重亦非所以養誠心事君不欺之道也百種詐僞不如一實反復變詐不如愼始防人疑己不如自愼智數周密不如省事不易之道也

又曰當官者必以暴怒爲戒事有不可當詳處之必無不中若先暴怒只能自害豈能害人前輩嘗言凡事只怕待者詳處之謂也蓋詳處則思慮自出人不能中傷也嘗見前輩作州縣或獄官公事難決者必沈靜思慮累日忽然若有得者則是非判矣是道惟不苟者能之

朱子曰守官只要律己公廉執事勤謹晝夜孜孜如臨淵谷便自無他患害才有所依倚便使人怠惰放肆不知不覺錯做了事也又曰仕宦只是廉勤自守進退遲速自有時節切不可起妄念也又曰作縣固非易事然盡心力而爲之必無不濟今人多是自放懶了所以一綱弛而眾目紊也

又曰初官僻縣遽爲上司獎拔於此可爲懼而未可遽以爲喜且當痛自檢飭黽勉王事謹終如始不可便爲恣肆及萌躁進之心也

又曰官無大小凡事只是一个公若公時做得來也精采若小官人也望風畏服

西山眞氏曰當官者一日不勤則必有受其獘者古之聖人猶且日昃不食坐以待旦況其餘乎今世有勤於吏事者反以鄙俗目之而詩酒宴遊則謂之風流閒雅此政之所以疵民之所以受害也

臨川吳氏曰予閒居思天下之治法以爲禹稷伊尹之志苟得一縣亦可小試何也縣之於民最近令之福惠所及最速莫是官若也而舉世瞀瞀孰知其任之爲不輕專務己肥遑卹民瘠壅閼吾君之徳使不得下達愁怨之气彌漫兩閒以至上干陰陽之和者十而八九也聚羣羊而牧之以一狼恣其啖食何辜斯民而至斯極於斯之時倏有人焉慰愜其蘇息之望則民之愛之也烏得不如子之愛其父母哉世固有廉者矣其見不明則爲吏所蔽𨿽廉何補亦有廉而且明者矣其心不仁則自謂無取於民不眩於事而深刻嚴酷又縱其下漁獵躪轢略無惻隱之意或其心𨿽仁而短於剸裁徒有仁心而民不被澤仁而不能故也或其才𨿽能而意之所向不無少偏終亦不免於小疵能而未公故也全此五善難矣哉

魯齋許氏曰每臨事且勿令人見喜旣令人見喜必是偏於一處隨後便有獘蓋喜悅非長久之理旣不令人喜亦不令人怒便是得中

齊東張氏曰夫及物之心人孰不有第材質彊弱不同苟責其所短痛自克治則官無難爲事無不集矣弛緩克之以敏浮薄克之以莊率略克之以詳煩苛克之以大體苟不度所任一徇己之偏而處之鮮有不敗者矣

又曰爲政不難於始而難於克終初焉則銳中焉則緩末焉則廢者人之情也謹終如始故君子稱焉

河東薛氏曰處事最當孰思緩處熟思則得其情緩處則得其當【右下十七條】

牧鑑卷之一

●牧鑑卷之二

汀郡楊昱東溪輯

長白榮譽子譽校

治本一﹝二﹞

◆治本一﹝二﹞

器度一之四﹝共二十條﹞

才識一之五﹝共十九條﹞

言貌一之六﹝共二十三條﹞

服禦一之七﹝共二十三條﹞

采納一之八﹝共十九條﹞

○器度一之四﹝共二十條﹞

坤大象曰地勢坤君子以厚徳載物

泰九二象曰包荒得尙於中行以光大也

君陳曰必有忍其乃有濟有容徳乃大【右上三條】

卓茂爲密令寬仁恭愛恬蕩樂道自束髮至白首與人未嘗有爭競鄕黨故舊𨿽行能與茂不同而皆愛慕欣欣焉初爲令有所廢置人皆嗤其不能河南郡爲置守令茂不爲嫌治事自若

婁師徳深沈有度量其弟守代州師徳教之耐事弟曰人有唾面潔之乃巳師徳曰未也潔之是逆其怒正使自幹耳

韓琦爲開封推官理事不倦汗流浹背府尹王博文大器重之曰此人要路在前而治民如此眞宰相器也後鎭魏朝城令解一卒悖罵己者公問伏罪卽於狀後批處斬從容平和略不變色文潞公鎭魏時復有解卒如前者公震怒問之伏亦判處斬以此見二公之量不同如公則彼自犯法吾何怒之有不惟學術之妙亦天資之髙耳

吳長文子璟素以堅挺有節槪稱韓魏公亦稱之及幕府有缺或有以璟爲言者公曰此人气𨿽壯然包蓄不深發必暴且不中節當以此敗踰年璟敗皆如其言

張詠鎭蜀當遨遊時士女環左右終三年未嘗回顧此重厚可爲薄末之檢押

杜衍有門生爲縣令公戒以韜晦無露圭角毀方瓦合求合於中可也門生曰公平生以直亮忠信取重於天下今反誨某以此何也公曰某歷任多歷年�上爲帝王所知下爲朝野所信故得以伸其志今子爲縣令捲舒休戚系之長吏若不奉知子烏得以伸其志予所以欲子毀方瓦合求合於中也【右中六條】

程子曰欲當大任須是篤實

又曰量隨識長亦有人識髙而量不長者是識實未至也

又曰惟知道者量自然宏大

又曰聖人之量道也常人之量天資也天資之量須有限

朱子曰須是心度大方包裹得過運動得行

呂氏本中曰忍之一字眾妙之門當官處事尢是先務若能淸愼勤之外更行一忍何事不辦書曰必有忍乃有濟此處事之本也諺曰忍事敵災星杜詩曰忍過事堪喜此皆切於事理爲世大法非空言也王沂公嘗說喫得三斗釅醋方做得宰相蓋言忍受得事也

齊東張氏曰凡在官當知榮辱相倚伏得失相勝負成敗相循環𨿽天地之運陰陽之化物理人事莫不皆然然處之不以道則纖毫之寵必搖而一唾之辱必挫矣故君子於外物重輕皆所不卹顧在我者何如耳使其有可辱𨿽不加譴君子恆以爲不足使其無可辱𨿽置之死地君子恆以爲有餘自昔聖賢不幸橫罹禍患恬然不易其素者灼乎此而巳苟惟能處榮而不能處辱惟能安順境而逆境不能一朝居欲望其臨政有餘爲難矣

河東薛氏曰爲官最宜安重下所瞻仰

又曰接物大宜含宏如行曠野而有展步之地不然太狹無自容矣

又曰人有才而露只是淺深則不露方爲一事卽欲人知淺之尢者

又曰聞人毀己卽艴然而怒其量小甚矣【右下十一條】

○才識一之五﹝共十九條﹞

季康子問仲由可使從政也與子曰由也果於從政乎何有曰賜也可使從政也與曰賜也達於從政乎何有曰求也可使從政也與曰求也藝於從政乎何有

子張問明子曰浸潤之譖膚受之愬不行焉可謂明也巳矣浸潤之譖膚受之愬不行焉可謂遠也巳矣

子曰不逆詐不億不信抑亦先覺者是賢乎

離大象曰明兩作離大人以繼明照於四方

明夷大象曰明入地中明夷君子以蒞眾用晦而明【右上五條】

傅翽爲吳令別建康令孫廉廉因問曰聞丈人發姦擿伏惠化如神何以致此答曰無他惟淸而勤淸則憲綱自行勤則事無不理憲綱行則吏不能欺事自理則物無凝滯欲不理得乎

呂元膺守嶽陽因出遊見有喪輿駐道左男子五人衰服而隨公曰遠葬則奢近葬則省此姦詐也因令索之棺中皆兵器欲謀過江掠貨更有同黨數十集彼岸並擒付法

張詠知江寧有僧陳牒給憑公據案熟視久之判司理院勘殺人賊郡僚不曉其故公乃召僧問披剃幾年對曰七年曰何故額有巾痕卽自首伏乃一民與僧同行道中殺之以其度牒自剃爲僧莊遵爲揚州刺史巡行部內聞哭聲懼而不哀駐車問之答曰夫遭火燒死遵疑焉令吏守之有蠅集屍首乃披髻視之得鐵釘焉問知此婦與奸夫共殺其夫

明道先生於天下事𨿽萬變交於前而燭之不失毫釐權之不失輕重蓋其所知上極堯舜三代之治下至行師用兵戰陣之法皆造其極外之夷狄情狀山川道路之險易邊鄙防戍斥候控制之要靡不究知吏事操決文法簿書又皆精密詳練宰晉城日秩滿代者且至吏夜扣門稱有殺人者先生曰吾邑安有此誠有則某村某人問之果然家人問何以知之曰吾常疑此人惡少之弗革者也

段少連爲兩淛轉運使舊使者所至郡縣索簿書不暇殫閱委之吏胥吏胥持以爲貨少連命縣上簿書悉緘識遇閒指取一二自閱摘其非者按之不及閱者全緘識以還由是吏不能爲姦而州縣簿書莫敢不治

陳良翰爲邑事至多得其情或問其故公曰吾何術第公吾心使如虛室懸鏡而物之至者妍醜自別耳

陸九淵知荊門境內官吏之貪廉民俗習尙之善惡皆素知之有人訴殺其子者九淵曰不至是及追究其子果無恙有訴竊取而不知其人九淵出二人姓名捕之訊之伏辜盡得所竊物還訴者且宥其罪使自新【右中八條】

程子曰人以料事爲明便駸駸入逆詐億不信去也

又曰人於天理昏者只爲嗜欲亂著他莊子言其嗜欲深者其天機淺此言卻是

張子曰必虛則公平公平則是非了然易見當爲不當爲之事自知

朱子曰事變無窮機會易失酬酢之閒蓋有未及省察而謬以千里者是以君子貴明理也理明則異端不能惑流俗不能亂而徳可久業可大

西山眞氏曰傳曰公生明私意一萌則是非易位欲事之當理不可得也

齊東張氏曰古人云多算勝少算少算勝無算不特用兵爲然一役之修一宴之設一獄之典誠能思慮周詳繁略畢舉則民之受賜不淺矣【右下六條】

○言貌一之六﹝共二十三條﹞

曾子曰君子所貴乎道者三動容貌斯遠暴慢矣正顏色斯近信矣出辭气斯遠鄙倍矣

曲禮曰毋不敬儼若思安定辭安民哉

周官曰愼乃出令令出惟行弗惟反以公滅私民其允懷

板曰辭之輯矣民之洽矣辭之懌矣民之莫矣

抑曰吁謨定命遠猶辰告

表記曰君子不以口譽人則民作忠故君子問人之寒則衣之問人之饑則食之稱人之善則爵之

抑曰敬愼威儀維民之則

北宮文子曰有威可畏之謂威有儀可象之謂儀君有君之威儀其臣畏而愛之則而象之故能有其國家令聞長世臣有臣之威儀其下畏而愛之故能守其官職保族宜家【右上八條】

卓茂哀平閒爲密令遷京部丞雅實不爲華貌口無惡言

劉寬溫仁多恕𨿽倉卒未嘗疾言遽色

王茂性寬厚居處方正在一室衣冠儼然𨿽僮僕莫見其惰容張巡由令歷守𨿽廝養必衣冠見之

柳仲郢以禮律身居家無事亦端坐拱手出內齋未嘗不束帶

包拯尹開封天性峭嚴不易言笑人謂包希仁笑比黃河淸

明道先生溫然純粹終身無疾言遽色龜山先生實似之

黃龜年𨿽燕適容必莊坐必正語必誠以禮自防𨿽僕妾不冠不見【右中八條】

張氏【景暘】曰身者禮貌之郛郭國家之張本持之以敬則修從之以慢則敗故必動容周旋中禮𨿽言語亦不可輕忽及穢惡罵人無故叫笑回斜轉視其衣冠亦當正大儒雅不可效輕佻子弟之樣務使一身足爲一方之表率儼然人望而畏之可也

河東薛氏曰有官君子於臨眾處事之際當極其恭敬不可有一毫傲忽之心進退燕息之時亦當致其嚴肅而不可有頃刻褻慢之態

又曰輕言戲謔最害事蓋言不妄發則言出而人信之苟輕言戲謔後𨿽有誠實之言人亦不之信矣

又曰常默最妙己心旣存人亦生敬

又曰接下貴簡不可一語宂長

又曰處事了不形於言最妙

又曰處大事不宜大厲聲色付之當然可也【右下七條】

○服禦一之七﹝共二十三條﹞

孔子曰禹吾無閒然矣菲飲食而致孝乎鬼神惡衣服而致美乎黻冕卑宮室而盡力乎溝洫禹吾無閒然矣

少儀曰衣服在躬不知其名爲罔

又曰君子服其服則文以君子之容有其容則文以君子之辭遂其辭則實以君子之徳【右上三條】

季文子相宣成無衣帛之妾無食粟之馬仲孫它病其不爲國華文子曰吾觀國人之父兄食麄衣惡者猶多矣而我美妾與馬無乃非相人者乎且吾聞以徳榮爲國華不聞以妾與馬文子以告獻子獻子囚之七日自是子服之妾衣不過七升之布馬餼不過稂莠

晏子相齊景公欲更其宅辭晏子如晉公更之反旣拜乃毀之如其舊又朝乘敝車駕駑馬公見之曰何不任之甚也對曰賴君之賜得以壽三族及交遊臣得飽食暖衣敝車駑馬於臣足矣公賜之輅車乘馬三反不受公不悅趣召嬰至曰夫子不受寡人亦不乘對曰君使臣臨百官之吏節其衣服飲食以先國人猶恐其侈靡而不顧其行今輅車乘馬君乘之上臣乘之下民之無義侈其衣食矣公從之

鬭文子三捨令尹無一日之積楚成王聞其朝不及夕也每朝設脯一束糗一筐以羞之至今令尹秩之王每出文子之祿必逃止而後復人謂文子曰人生求富而逃之何也對曰夫從政者以庇民也民多曠者而我取富焉是勤民以自封死無日矣我逃死非逃富也

羊續爲南陽太守時權豪多尙奢麗續深疾之常敝衣薄食車馬羸敗以矯其獘府丞嘗獻生魚續受而懸於庭丞後又進之乃出所懸者以杜其意

董和爲成都令蜀土富實貨殖之家侯服玉食婚婣葬送傾家竭產和躬率以儉惡衣疏食防遏僭踰爲之軌制所在移風變善畏而不犯

裴俠爲河北太守躬履儉素食惟蔬麥鹽菜郡制供守有漁獵夫三十人役使民丁三十人俠罷其漁獵夫而收役使之庸直爲官市馬后馬蕃息一無所取

傅翽代劉元明爲山陰令問元明曰願以舊政告我答曰作縣令惟日食一升飯而莫飲酒此第一策也

郭祖深爲南州校尉公嚴淸刻常服布襦素衣案食不過一肉有老姥餉一靑瓜報一匹帛後有富人效之以徒鞭而徇眾

崔郾歷鄂虢二州刺史室處庳陋無步廡霖淖則容蓋而屐以就位

賈惇頤爲滄州刺史在職淸潔每入朝盡室而行惟敝車一乘羸馬數匹銜勒有缺以繩爲之見者不知其刺史也

段秀實爲涇原節度使奉身淸儉室無姬妾非公會未嘗飲酒聽樂

柳仲郢三爲大鎭廏無良馬衣不燻香

範仲淹曰吾遇夜就寢卽自記一日飲食奉養之費及所爲之事果費與事相稱則齁鼻熟寐或不然則終夕不能安眠明日必求所以稱之者

呂希哲在淮陽時東萊公爲曹官所居廨捨無几案以竹縛架上置書冊器皿之屬悉不能具處之甚安其簡儉如此

晦庵先生提舉淛東每出行皆乘單車屏徒從所歷𨿽廣而人不知郡縣官吏憚其風采蒼黃驚懼常若使者壓其境【右中十五條】

涑水司馬氏曰先公爲郡牧判官客至未嘗不置酒或三行或五行不過七行酒沽於市果止梨栗杮棗殽止脯醢菜羹器用甆漆當時士夫皆然人不相非也會數而禮勤物薄而情厚近世士大夫家酒非內法果非遠方珍異食非多品器皿非滿案不敢會賓友常數日營聚然後發書苟或不然人爭非之以爲鄙吝故不隨俗奢靡者鮮矣嗟夫風俗頹獘如此居位者𨿽不能禁忍助之乎

東萊呂氏曰古人自奉簡約類非後世所能及如飲食髙下自有制度諸侯無故不殺牛大夫無故不殺羊士無故不殺犬豕此猶是極盛時制度也大抵古人得肉食者甚少如食肉之祿冰皆與焉肉食者謀之肉食無墨此言貴者方得食肉也比之後人簡約甚矣

魯齋許氏曰天地閒爲人爲物皆有分限分限之外不可過求亦不得過用暴殄天物得罪於天

爲政準則曰居官不得作意營辦奇麗之服嗜好鮮腴之味如此則姦民猾吏多方覓致以爲釣餌而一任之閒爲其所制莫敢誰何矣閨門尢宜謹戒【此不知作書人名故姑以書名】

廣昌何氏曰居官須要淡薄若欲美食美衣則俸祿有限必至於貪財財惟富家所有若一受之則畏其言告必委曲以順其情凡有催科詞訟相連必至放富差貧顚倒曲直神怒人怨必由於此災禍之至其能免乎【右下五條】

○采納一之八﹝共十九條﹞

仲虺之誥曰好問則裕自用則小

大禹謨曰無稽之言勿聽弗詢之謀勿庸

太甲曰有言逆於汝心必求諸道有言遜於汝志必求諸非道

君陳曰圖厥政莫或不艱有廢有興出入自爾師虞庶言同則繹丰六五曰來章有慶譽吉【右上五條】

黃霸爲守吏民見者語次尋繹問他陰伏以相參考嘗欲有所司察擇年長廉吏遣行屬令周密吏出不敢捨郵亭食於道傍烏攫其肉民欲有詣府口言事者適見之霸與語道此後吏還霸曰甚苦食於道傍乃爲烏所盜肉吏大驚以爲知其起居所問毫釐不敢隱

岑熙爲魏郡太守招聘隱逸與參政事無爲而化

龐參爲漢陽太守郡人任棠有奇節參到先候之棠不與言但以薤一大本水一盂置戶屏前自抱兒孫伏於戶下主簿白以爲倨參思良久曰是欲曉太守也水者欲吾淸也拔大本薤者欲吾擊彊宗也抱兒當戶者欲吾開門卹孤也嘆息而還在職果能抑彊助弱以惠牧得民

韓延壽治郡所至必聘其賢士以禮待用廣謀議納諫諍嘗出臨上車騎吏一人後至敕功曹議罰白還至府門門卒當車願有所言延壽止車問之卒曰孝經曰資於事父以事君而敬同故母取其愛君取其敬兼之者父也明府車駕久駐未出騎吏父來聞之趨走出謁適會明府登車以敬父而見罰得毋虧大化乎延壽舉手輿中曰微子太守不自知過歸舍召見門卒其納善聽諫皆此類也

郭伋在並州聘求耆徳雄俊設幾杖之禮朝夕與參政事

羊續爲南陽太守入界羸服閒行觀歷縣邑探問風謠然後進其令長貪潔吏民良猾悉知其狀郡內震懾

蕭凝南齊豫章王也出爲江州刺史徙荊州務存省約停州府迎送儀及至州坦懷納善側席思政

吳玠除陜西宣撫簡易如故常負手步出與軍士立語幕客請曰今大敵𨿽遠安知無刺客萬一有意外患豈不上負朝廷下孤人望玠謝曰誠如君言然某意不如此國家使某爲宣撫欲不出恐軍民之冤抑而無告者爲門吏所隔無由自達所以累出爲此也

崔與之爲廣西憲使所至褰帷問俗導人使言有條利害以告者必爲之罷行乃去【右中九條】

程子曰人心所從多所親愛者常人之情愛之則見其是惡之則見其非故妻孥𨿽失而多從所憎之言𨿽善爲惡也

爲政準則曰在位必延端人正士信實父老詢訪民閒利病以通下情詢訪之後更須隔別質正的實然後折衷施行又不可一槪聽信反悞事體

河東薛氏曰左右之言不可輕信必審其實

又曰親愛之言不可偏聽

又曰聽言雜則與之俱化遂失其正故貴乎聽徳惟聰【右下五條】

牧鑑卷之二

●牧鑑卷之三

汀郡楊昱東溪輯

長白榮譽子譽校

治體二

◆治體二

治體者設施布置之規模是也是故肅其分始不紊得其意始不戾通其變始不倦古人之治久而無獘者以是道也今欲議體捨則於是可乎敬稽經訂傳得若干條別爲五目以爲治體之鑑曰上下所以定分也曰寬嚴曰煩簡曰急緩所以制意也曰因革所以達變也近世君子言行有幾乎是與足翼乎此者亦如前附之世與有其責者詳而鑑之則古治之善不得專美於前矣

上下二之一﹝共十七條﹞

寬嚴二之二﹝共十七條﹞

煩簡二之三﹝共十三條﹞

急緩二之四﹝共十條﹞

因革二之五﹝共二十條﹞

○上下二之一﹝共十七條﹞

履大象曰上天下澤履君子以辯上下定民志

齊景公問政孔子對曰君君臣臣父父子子

立政曰文王罔攸兼於庶言庶獄庶愼惟有司之牧夫是訓用違

曲禮曰公事不私議

玉藻曰凡賜君子與小人不同日

孟子曰君子平其政行辟人可也【右上六條】

公儀休爲魯相曰食祿者不得與民爭利受大者不得取小食茹而美拔園葵而棄之見其家織好而疾之出其織婦燔其機云令農夫工女安所酬其貨乎

薛宣爲臨淮太守入左馮翊得郡中吏民罪名輒召告其縣長吏使自行罰曉曰府所以不自發舉者不欲代縣治奪賢令長名也長吏莫不喜懼免冠謝

馬援爲隴西太守任吏以職但總大體諸曹時白外事援曰此丞掾之任何足相煩頗哀老子使得遨遊若大姓侵小民黠羌欲旅距此乃太守事耳

諸葛亮常自校簿書主簿楊雍諫曰爲治有體上下不可相侵請爲明公以作家譬之今有人使奴執耕婢典爨雞司晨犬吠盜牛負重馬涉遠私業無曠所求皆足雍容髙枕飲食而巳忽一旦盡欲以身親其役形疲神困終無一成豈其智之不如奴婢雞犬哉失主家之法也亮謝之

李愬旣執送吳元濟裴度入蔡愬具橐鞬候馬首度將避之愬曰此方不識上下等分久矣請公因以示之度以宰相禮受愬謁眾聳觀焉

韓琦辭位授陜西安撫使時二府議邊事未決曾公亮奏曰韓琦朝辭在門外乞與同議帝亟召之奏曰臣前日備員政府自當參議今日藩臣也惟奉行朝廷命耳決不敢與後呂惠卿除知延州自請與二府議邊事及黜貶帝諭輔臣曰韓琦老臣自識體也

文彥博元丰閒以太尉畱守西京未交印坐見監司明日交府事以次見監司如常儀或以問公公曰吾未視府事三公見庶僚也旣交印河南知府見監司矣

趙抃知虔州戒諸縣令使人自爲治令皆喜爭盡力獄以屢空

蘇頌知江寧每有發斂府移追擾縣吏系田米於道頌至則曰此令職也府何與焉盡釋之【右中九條】

朱子曰人各有意欲行其私而善爲治者乃能總攝而整齊之使之各循其理莫敢不如吾志之所欲者則先有綱紀以持之於上而後有風俗以驅之於下也何謂綱紀辧賢否以定上下之分核功罪以公賞罰之施也何謂風俗使人皆知善之可慕而必爲知不善之可羞而必去也

西山眞氏曰州之與縣本同一家長吏僚屬亦均一體若長吏偃然自尊不以情通於下僚屬退然自默不以情達於上則上下痞塞是非莫聞政疵民隱何處而理乎【右下二條】

○寬嚴二之二﹝共十七條﹞

君陳曰寬而有制從容以和

子產曰惟有徳者能以寬服人其次莫如猛夫火烈民望而畏之故鮮死焉水懦弱民狎而玩之則多死焉故寬難

孔子曰政寬則民慢慢則糾之以猛猛則民殘殘則施之以寬寬以濟猛猛以濟寬政是以和【右上三條】

雋不疑爲京兆尹行縣錄囚徒還母輒問有平反活幾何人命卽多所平反母嬉笑異他時或無所出母怒爲不食故不疑爲吏嚴而不殘嘗語暴勝之曰凡爲吏太剛則折太柔則廢威行施之以恩然後立功揚名永終天祿

張敞爲京兆尹其政𨿽嚴頗有縱捨聞嚴延年用刑刻急乃貽書曰昔韓盧之取兔也上觀下獲不甚多殺願少卿少緩誅罰思行此術延年不從初延年母從東海來到洛陽適見報囚母大驚便止都亭不肯入府延年出至都亭見母母不見因子責之幸得備郡守專治千里不聞仁愛教化安全愚民顧乘刑罰多刑殺人欲以立威豈爲民意哉天道神明人不可獨殺我不意當老見壯子被刑戮也後歲餘延年果敗

王暢守南陽下車奮厲威嚴豪黨有釁穢者莫不糾發豪右大震功曹張敞奏記曰五教在寬著之經典化人在徳不在用刑暢深納之更崇寬政愼刑簡罰教化遂行

歐陽修爲數郡以寬簡不擾爲意故所至民便旣去民思如靑揚南京皆大郡公至三五日閒事已減十五六一月後官府如僧捨或問公爲政寬簡而不廢弛何也曰以縱爲寬以略爲簡則廢弛而民受其獘吾所謂寬者不爲苛急耳吾所謂簡者不爲繁碎耳

趙抃再守杭州杭天下劇郡公從容爲之其政本於孝弟不嚴而肅識者謂西京循吏不能過也【右中五條】

程子曰管轄人亦須有法徒嚴不濟事

龜山楊氏曰寬須要有制始得若百事不管惟務寬大則吏胥舞文弄法不成官府須要權常在己操縱與奪總不由人盡寬不妨

又曰爲政要得厲威嚴使事事整齊甚易但失於不寬便不是古人作處

豫章羅氏曰朝廷立法不可不嚴有司行法不可不恕不嚴則不足以禁天下之惡不恕則不足以通天下之情

朱子曰先王爲政之本寬嚴先後之異施者不敢不講曰爲政以寬爲本者謂其大體規模意思當如此耳古人察理精密持身整肅無偸惰戲豫之時故其政不待作威而自嚴但其意則以愛人爲本耳及其施之於政事便須有綱紀文章關防禁約截然而不可犯然後吾之所謂寬者得以隨事及人而無頹敗不舉之處人之蒙惠於我亦得以通達明白實受其賜而無閒隔欺蔽之患聖人說政以寬爲本而今反欲其嚴正如古樂以和爲主而周子反欲其淡蓋今之所謂寬者乃縱弛所謂和者乃淫哇非古所謂寬與和也故必以是矯之乃得其平耳如其不然則𨿽有愛人之心而事無統紀緩急先後可否與奪之權皆不在己於是姦豪得志而良善之民反不被其澤矣此事利害只在目前不必引書傳考古今而後知也但爲政有規矩使姦民猾吏不得行其私然後刑罰可省賦斂可薄所謂以寬爲本體仁長人孰有大於此者乎

或問爲政更張之初莫亦稍嚴以整齊之否朱子曰此事難斷定說在人何如處置然亦何消要過於嚴今所難者是難得曉事底人若曉事底人歷事多事才至面前他都曉得依那事分寸而施以應之人自然畏服今人往往過嚴者多半是自家不曉又慮人欺己又怕人慢己遂將大拍頭去拍他要他畏服若自見得何須過嚴

南軒張氏曰胸中著一寬字寬必有獘著一猛字猛必有獘吾徒處事當如持衡髙者下之低者平之聖人之權則常平矣

西山眞氏曰世之言政者有曰寬以待良民而嚴以禦姦民也或曰撫民當寬而束吏貴嚴也或曰始嚴而終之以寬也然則治民之術果盡於此乎如盡於此夫人之所知也吾何庸思且世之能是者亦眾矣抑何其合於聖賢者寡也嗚呼吾患不能存吾心焉耳吾心存則蘊之爲仁義發之爲惻隱羞惡隨物以應而無容心焉則寬與嚴在中矣天理渾然隨感而應其於當愛者憫惻施焉非吾愛之也仁發乎中不能不愛之也其於當惡者懲艾加焉非吾惡之也義動於中不能不惡之也吾之愛惡以天不以人故𨿽寬而寬之名不聞𨿽嚴而嚴之迹不立治人其庶矣乎

河東薛氏曰爲政當有弛張張而不弛則過於嚴弛而不張則流於廢【右下九條】

○煩簡二之三﹝共十三條﹞

仲弓曰居敬而行簡以臨其民不亦可乎居簡而行簡無乃太簡乎【右上一條】

曹參爲齊相至齊盡召諸先生問所以安集百姓而齊故諸儒以數百言人人殊參聞膠西有蓋公善治黃老言使人請之蓋公爲言治道貴淸靜而民自定參乃避正堂以捨之用其言齊國安集後爲丞相擇訥於文辭謹厚長者卽召爲丞相史吏言文深刻欲務聲名者輒斥去之人有細過掩覆匿蓋府中無事焉

汲黯遷東海守好淸靜擇丞史任之責大旨而巳不苛小其治務在無爲引大體不拘文法

顧凱之爲山陰令邑繁劇前官晝夜不得休事猶不舉凱之禦煩以約縣用無事

陸象先爲益州政尙簡恕而蜀化嘗曰天下本無事庸人擾之爲煩第澄其源何憂不治耶

陽城貶道州刺史治民如治家宜罰罰之宜賞賞之不以簿書介意

寇準知巴東縣每期會賦役不出符移惟具鄕裏姓名揭縣門民莫敢後【種世衡知武功縣亦嘗以此法追呼人】

杜衍爲郡簿書出納推析毫髮終日無倦色至爲條目必使吏不得爲姦而巳及其施於民者則簡易而易行

陳堯佐知開封謂治煩之術任威以擊彊盡察以防姦譬如激水而欲其澄也故公爲政一以誠信

張戩爲邑養老卹窮皆有常察惡勸善皆有籍勾考會計密察不苛府吏束手舉莫能欺

張養浩爲縣見前時胥吏春則追農以報農桑夏則檄尉以練卒伍秋則會社以檢義糧冬則賦芻以飼尙馬其它若逃兵亡戶逸盜及積年逋負之民動集百餘不賄不釋吏以此類至者常揮牘不爲署暇則將一二謹厚吏親詣其地而按之可擬者擬可行者行其餘一切以信牌集事吏人失志百姓獲安旁郡以爲例【右中十條】

程子曰爲政須要有綱紀文章先有司鄕官讀法平價謹權審量皆不可闕也

朱子曰仕宦每日詞狀須置一簿穿字號錄判語到事亦作一簿發放文字亦作一簿每日必勾了號要一日內許多事都了方得若或做不辦又作一簿記未了事日日檢點如此方不被人瞞了事【右下二條】

○急緩二之四﹝共十條﹞

子夏爲莒父宰問政孔子曰無欲速無見小利欲速則不達見小利則大事不成

孔子告子張曰不戒視成謂之暴慢令致期謂之賊【右上二條】

尹翁歸治東海郡中賢不肖盡知之縣縣各有記籍自聽其政有急名則少緩之吏民少懈輒披籍取人取人不以無事時必於秋冬課吏大會中及出行縣其有所取以一警百入守右扶風治如在東海緩於小弱急於豪彊

龔遂舉治渤海召見對曰臣聞治亂民如治亂繩不可急也惟緩之然後可治

何武爲剌史行部必卽學宮見諸生問以得失然後入傳捨問墾田美惡巳見二千石

髙智周拜壽州刺史行部先見諸生質經義及政事得失旣乃錄訟考耕餉勤惰以爲常

曾鞏爲郡所至出教事應下縣責其屬度急緩與之期期未盡不復移書督促期盡不報按其罪期與事不相當聽縣自言別與之期而按與期者卽有所追逮州不遣人至縣縣毋遣人呼其門縣初未甚聽公小則罰吏大則並劾縣官於是莫敢慢事皆先期而集民不知擾所省文移數十倍【右中五條】

朱子曰天下之事有急緩之勢朝廷之政有急緩之宜當緩而急則繁細苛察無以存大體而朝廷之气爲之不舒當急而緩則怠惰廢弛無以赴事幾而天下之事日入於壞然愚以爲當緩而急其害固不爲小若當急而反緩則其害有不可勝言者不可以不察也

又曰如今做守令其獘百端豈能盡防如吏胥沈滯公事邀求於人人皆知可惡無術以防之要在嚴立程限他限日到自要苦苦邀索不得

魯齋許氏曰爲天下國家有大規模規模旣定循其序而行之使無過不及則治功可期否則心疑目眩變易紛更日計有餘而歲計不足未見其可也後先之序急緩之宜各有定則可以意會而不可以言傳也【右下三條】

○因革二之五﹝共二十條﹞

蔡仲之命曰率自中無作聰明亂舊章詳乃視聽罔以側言攺厥度

假樂曰不愆不忘率由舊章

王制曰廣谷大川異制民生其閒者異俗剛柔輕重遲速異齊五味異和器械異制衣服異宜修其教不易其俗齊其政不易其宜

檀弓曰國奢示之儉國儉示之禮

周禮大司寇掌建邦之三典以佐王刑邦國詰四方一曰刑新國用輕典二曰刑平國用中典三曰刑亂國用重典【右上五條】

公儀休爲魯相奉法循理無所變更百官自正

孫叔敖相楚楚子欲卑車叔敖諫曰令數下則民不知所從

孟嘗爲合浦太守郡不產谷實而海出珠寶常通商販貨糴糧食先時守宰多貪穢采求不知紀極珠遂漸徙於交趾郡界於是行旅不至人物無資貧者餓死於道嘗到官革易前獘曾未踰歲去珠復還

謝方明善治郡所至有能名承代前人不易其政必宜攺者則以漸移變使無迹可尋

崔郾歷鄂虢二州治虢以寬經月不笞一人蒞鄂則嚴法峻誅一不少貸或問其故曰陜土瘠而民勞吾撫之不暇猶恐其擾鄂土

沃民剽雜以夷俗非用威不能治政所以貴知變也

柳仲郢拜京兆尹政號嚴明後爲河南尹以寬惠爲治或言不類京兆時答曰輦轂之下先彈壓郡邑之政本惠養烏可類乎

蕭振知成都一切以寬爲治或問其故曰承弛縱革之當嚴繼苛刻非寬則民力瘁矣

張詠前治蜀嚴威惠在人王均亂後復以公知益州蜀民聞之鼓舞相慶公知民信己易嚴以寬凡令下人情無不慰愜蜀郡復大治

曹瑋久在秦州累章求代王旦舉李及或問其故曰瑋知秦州七年羌人詟服邊郡之事瑋處之巳盡其宜矣他人往必矜其聰明多所變置敗瑋成績及厚重必能謹守瑋之規模而巳

歐陽修代包拯尹開封包以威嚴禦下名震都邑公簡易循理不求赫赫之名或有以包公之政勵公者公曰凡人材性不同用其所長事無不舉彊其所短勢必不逮吾亦任吾所長而巳【右中十條】

程子曰居今之時不安今之法令非義也若論爲政不爲則巳如復爲之須於今之法度內處得其當方爲合義若須更攺而後有爲何義之有

又曰革而無益者猶可悔者況反害乎古人所以重攺作也

又曰聖賢處世在人理之常莫不大同於世俗所同者則有時而獨異

朱子曰爲政無大利害不必議更張更張則所更一事未必成必閧然成紛擾也

又曰而今有司只合奉行朝廷制度士大夫自去創立亦自不便張敬夫亦好如此恐非中庸不敢作禮樂之意【右下五條】

牧鑑卷之三

●牧鑑卷之四

汀郡楊昱東溪輯

長白榮譽子譽校

應事三﹝一﹞

◆應事三﹝一﹞

牧民之事多矣吾嘗酌其宜比其類而析之爲目不過十而已蓋教化所以復民性撫字所以遂民生農桑開衣食之源催科制財力之入訊讞以辯誣罔刑罰以懲姦慝財用以足公費市價以平私貿祠祀禮神以安民防禦預備以卹患爲務𨿽有小大之分在職則無彼此之閒古人皆運以精神心術之微而盡乎事理當然之極故事集而民安徳久而業大誠後世所當鑑者也今敬采經傳之言因事爲類以備酬應之鑑若夫設施經畫以宜於時斡旋低昂以妙於用則以中下該之脫猶未備則又在君子引伸觸類以盡其餘也

教化三之一﹝共六十二條﹞

○教化三之一【有學校之教有激勸之教有訓諭之教有導引之教惟能修身以端其本又隨事以妙其施則教化行矣】﹝共六十二條﹞

學記曰古之王者建國君民教學爲先

君陳曰惟民生厚因物有遷違上所命從厥攸好爾克敬典在徳時乃罔不變

君牙曰宏捊

畢命曰道有升降政由俗革不臧厥臧民罔攸勸

又曰旌別淑慝表厥宅裏彰善癉惡樹之風聲弗率訓典殊厥井疆俾克畏慕

君陳曰簡厥修亦簡其或不修進厥良以率其或不良

孟子曰民之有道也飽食暖衣逸居而無教則近於禽獸聖人有憂之使契爲司徒教以人倫父子有親君臣有義夫婦有別長幼有序朋友有信放勛曰勞之來之匡之直之輔之翼之使自得之又從而振徳之

又曰謹庠序之教申之以孝弟之義頒白者不負戴於道路矣

周禮州長各掌其州之教治政令之法正月【建子月】之吉各屬其州之民而讀法以考其徳行道藝而勸之以糾其過惡而戒之若以歲時祭祀州社則屬其民而讀法亦如之歲終則會其州之政令正歲【建寅月】則讀教法如初

黨政各掌其黨之政令教治及四時之孟月吉日則屬民而讀邦法以糾戒之春秋祭禜亦如之

族師各掌其族之戒令政事月吉則屬民而讀邦法

閭胥各掌其閭之徵令聚眾庶旣比則讀法【右上十五條】

文翁爲蜀郡太守蜀地僻有夷風翁欲誘之選郡縣小吏開敏有才者十餘人遣詣京師受業博士或學律令咸省少府用度買刀布蜀物以遺博士數歲蜀生皆成就還翁以爲右職用次察舉官有至郡守剌史者又起學宮成都市中招下縣子弟以爲學官子弟爲除更繇髙者以補郡縣吏次爲孝弟力田常使學官童子使在便座受事每出行縣益從學官諸生明經飭行者與俱使傳教令出入閨閣吏民見而榮之爭欲爲學官弟子富人至出錢求之舉於京師比齊魯焉

韓延壽守潁川郡俗告詰相仇延壽欲更攺之乃召長老數十設酒食問人所疾苦爲陳和睦親愛銷除怨咎之路長老皆以爲便可施行因與議定嫁娶喪祭儀品又令學官諸生皮弁執俎豆爲民行禮百姓遵用其教入守左馮翊行縣至髙陵有兄弟相訟田延壽大傷之曰幸備位郡表率不能宣明教化至令骨肉爭訟咎在馮翊當先退遂移疾閉閣思過一縣莫知所爲令丞以下皆自系待罪於是訟者兄弟深自悔願以田相移終死不爭延壽喜乃起聽事納酒食與相對飲食勵勉以意告鄕部以表勸悔過遷善之民勞謝令丞以下郡中歙然莫復以詞訟自言者

卓茂爲密令舉善而教吏民親愛不忍欺之民有言亭長受其米肉遺者茂曰亭長從汝求乎爲汝有事屬之而受乎將平居自以恩遺之乎民曰往遺之耳茂曰遺之而受何故言耶民曰竊聞賢明之君使民不畏吏今我畏吏是以遺之吏旣卒受故來言耳茂曰汝爲敝民矣凡民所以羣居而不亂異於禽獸者以其有仁愛禮義知相敬事也汝獨不欲修之寧能髙飛遠走不在人閒耶吏固不當乘威力彊請求耳亭長素善吏歲時遺之禮也民曰苟如此律何故禁之茂笑曰律設大法禮順人情今我以禮教汝汝必無怨惡以律治汝汝何所措其手足乎一門之內小者可論大者可殺也且歸念之

魯恭拜中牟令專以徳化爲理不任刑罰訟人許伯等爭田累守令不能決恭爲平理曲直皆遣而自責輟耕相讓亭長從人借牛不肯還之牛主來訟恭勑令歸牛者再三猶不從恭嘆曰是教化不行也欲解印綬去亭長乃慚悔還牛於是吏人信服

張霸爲會稽太守郡人有業行者皆見擢用郡中爭厲志節習經者以千數道路但聞誦聲

何敞爲汝南太守立春日分遣儒術大吏案屬縣顯孝弟有義行者是以郡中無怨聲百姓化其恩禮

劉寬拜南陽太守每行縣止息亭傳引學官祭酒及處士諸生執經對講見父老慰以農裏之言少年勉以孝弟之行人感徳興行日有所化

秦彭遷山陽太守以禮訓人不任刑罰崇好儒雅惇明庠序每春秋鄕射輒修升降揖讓之儀乃爲人設四戒以定父母夫婦長幼兄弟之禮有遵其教化者擢爲鄕三老以八月置酒肉以勸之

任延拜會稽都尉靜淡無爲惟先遣饋禮祠延陵季子聘請髙行如董子儀嚴子陵等敬待以師友之禮每時行縣輒使慰勉孝子就餐飯之又立學宮椽吏子孫皆令入學受業復其徭役章句旣通悉顯拔榮進之郡遂有儒雅之士

童恢除不其令吏人有犯禁法輒隨方曉示若吏稱其職人行善事者皆賜酒殽以勸勵之一境淸靜牢獄連年無囚比縣流人歸化徙居者二萬餘戶

劉矩遷雍邱令以禮化民其無孝義者皆感悟自革民有爭訟者矩常引之於前提耳訓告以爲忿恚可忍縣官不可入訟者感之輒各罷去有路得遺者皆推尋其主

許荊爲桂陽太守郡俗脆薄不識學義荊爲設婚喪制度使知禮禁嘗行春到耒陽有兄弟爭財互相言訟荊對之嘆曰吾教化不行咎在太守乃使吏上書乞詣廷尉訟者兄弟感悔各求受罪父老稱歌病卒人爲立祠

仇香爲蒲亭長勸人生業爲制科令令子弟就學賑卹窮寡期年大化民有陳元獨與母居母告元不孝香驚曰吾近過元捨廬落整頓耕耘以時此非惡人當是教化未至耳母守寡養孤苦身投老柰何以一旦之忿棄歷年之勤乎且母爲人養孤不能成濟若死而有知百歲之後當何以見亡者母泣涕而起香乃親到元家爲陳人倫譬以禍福元感悟卒爲孝子

劉梁除新城長告縣人曰昔文翁在蜀道著巴漢庚桑瑣隸風移碨磥吾𨿽小宰猶有社稷苟赴期會理文墨豈本志乎乃更大作講捨聚生徒數百人朝夕自往勸誡身執經典試殿最儒化大行顏斐爲京兆守吏民欲誦書者復其小徭

柳遐爲霍州剌史導人務先以徳再三不用命者乃微加貶異示恥而巳其下感而化之不復爲過

蘇瓊爲淸河太守每年春招集大儒魏覬隆田元鳳等講於郡學朝吏文案之暇悉令授書時人指吏曹爲學生屋婚姻喪葬皆教令儉而中禮民有乙普明兄弟爭田積年不斷瓊對眾諭之曰天下難得者兄弟易求者田地假令得田地失兄弟心何如因而下淚諸證人莫不灑泣普明兄弟叩頭乞外思分異十年遂還同住

郎茂爲衛國令有民張元預兄弟不睦丞尉請加嚴刑茂曰元預兄弟本相憎疾又坐得罪彌益其忿非化民之意也乃徐諭之以義元預等各感悔頓首請罪遂相親睦

房景伯守淸河郡人劉簡虎嘗無禮於景伯舉家亡去景伯署其子爲掾時山賊起令往諭之賊以景伯不念舊惡相率出降景伯母崔氏通經有明識貝邱婦人列其子不孝景伯白其母母曰民未知禮義何足深責乃召其母與之對榻共食使其子侍立堂下觀景伯供食未旬日悔過求還崔氏曰此𨿽面慚其心未化也且置之凡二十餘日其子叩頭流血母泣涕乞還然後聽之卒以孝聞

辛公義除岷州剌史土俗畏病一人有疾合家避之孝慈道絕病者多死公義欲變其俗遣人巡檢部內凡有疾者皆以牀輿來置郡廳親榻坐其閒日夕對之理事以秩俸市藥爲迎醫療之於是悉差乃召其親戚諭之曰死生有命不相關著前汝棄之所以死耳此風遂革

劉曠爲平鄕令單騎之官人有爭訟者輒丁寧曉以義理不加繩劾各自引咎而去所得俸祿賑施貧窮百姓感其徳化更相篤勵曰有君如此何得爲非在職七年風教大洽爭訟絕息囹圄盡皆生艸庭可張羅

梁彥光爲相州剌史初齊亡人情險詖風俗薄惡彥光欲革獘用秩俸招致山東大儒每鄕立學非聖哲書不得授嘗召集親試有勤學聽令者升堂設饌余並坐廊下有好訟惰業者坐之庭中設以艸具及大成舉賓興之禮又於郊外祖道以財物資之於是人皆刻厲風俗大攺釜陽人焦通酗酒逆親彥光弗之罪將至州學令觀伯兪泣杖圖感悟悲愧若無所容乃諭遣之後攺過勵行卒爲善士

韋景駿爲貴鄕令有子母相訟者景駿曰令少不天常自痛爾幸有親而忘孝耶教之不孚令之罪也因嗚咽流涕付授孝經使習大義於是母子感悟各請自新遂爲孝慈

趙煚爲陜州刺史嘗有人盜煚田中槁者爲吏所執煚曰此乃刺史不能宣風化彼何罪也慰諭而遣之令人載槁一車以賜之盜者愧赧過於重刑

髙士廉爲益州長史蜀俗畏鬼而惡疾父母病危殆不躬扶持杖頭掛食遙以食之兄弟異財罕通假借士廉隨方勸誘有不悛者親率官員詣門勸諭出是邑裏翕然多爲孝弟【李徳裕禁浙西信巫棄親與此相同顧憲之諭衡陽洗骨除祟與此相近皆可互觀】

李棲筠爲淛西觀察使時師旅之後講誦僅絕乃大開學館堂上畫孝友傳招延秀異表大儒褚衝何員爲學者師身自執經質問疑義由是遠邇趨風鼓篋升堂者至數百人教化大行俗若鄒魯

常衮爲福建觀察使始閩人未知學衮爲設鄕校使作爲文章親加講導與爲主客均禮遊觀燕享與焉由是俗一變歲貢士與內州等

明道先生爲晉城令民以事至者必告以孝弟忠信入以事其父兄出以事其長上諸鄕皆有校暇時親至召父老而與之語兒童所讀書親爲正其句讀教者不善則易置又令鄕民爲社會爲別科條旌表善惡使有勸有恥邑幾萬室三年之閒無彊盜及鬭死者習俗喜焚屍𨿽孝子慈孫習以爲安先生教諭禁止民始信而攺

橫渠先生爲雲巖令每以月吉具酒食召髙年會於縣庭親爲勸酬使人知養老之義因問民疾苦及告以訓戒子弟之意有所告教恐文移之不能盡達於民每召鄕長於庭諄諄口諭使往告其裏閭閒有民因事至庭或行遇於道必問某時命某告某事聞否聞卽則巳否則罪其受命者故一言之出𨿽愚夫孺子無不與聞張戩攝蒲城令縣劇民悍不畏法令鬭訟寇盜倍蓰他邑前令以峻法治之姦愈不勝君悉寬條禁有訟至庭必以理惇諭使無犯法閒召父老使之教督子弟服學省過作記善簿民有小善悉以籍之月吉以俸錢爲酒召髙年於縣廨以勞之使其子孫侍勸以孝弟之道不數月邑人化之獄訟爲衰

範純仁爲襄邑宰學校倉廩皆一新之又營學田擇鄕之賢者教其人聽政之暇時一至學親加勸誘之

陳襄爲僊居令縣僻陋民不知教公於正歲因耆老來賀作勸學一篇曰爲吾民者父義母慈兄友弟恭子孝夫婦有恩男女有別子弟有學鄕閭有禮貧窮患難親戚相救婚姻死喪鄰保相助無墮農業無作盜賊無學賭博無好爭訟無以惡淩善無以富吞貧行者讓路耕者讓畔斑白者不負戴於道路則爲禮義之俗矣使人讀於庭後知常州辟廣學宮公晨入其中坐授諸生經義旁決政事由是毘陵學者盛於二淛

劉安節守饒宣二州專以仁義教化平易近民民有訟委曲訓戒之俾毌再犯是以庭無可治之事或踰月不施笞撲

晦庵先生初主同安簿職兼學事身率諸生勵以誠敬開以禮義皆竦慕而師尊之知南康約聖賢教人爲學之大端條列白鹿洞書院以示學者每休沐輒一至諸生質疑問難誨誘不倦知漳州以俗尙未知禮取古冠婚喪祭之儀揭以示之命父老解說以教子弟俗信釋氏男女聚僧捨誦經女不嫁爲廬以居悉禁之帥長沙湖湘士子伺公退請質所疑先生爲講說不倦

張敬夫守郡所至必葺學暇日召諸生告語不倦民以事至庭必隨事開曉具爲教條大抵以正禮俗明倫紀爲先

石子重知尢溪縣故窮僻學校久廢士不知所以爲學君至命其友林用中掌教事選邑子充弟子員始教之日親率佐吏肅賓客往臨之因爲陳說聖賢之學爲修己治人之資非如今之所謂者聞者皆動心焉自是五日一往伐鼓升堂問諸生進業次第相與反復以求義理至當之歸又新廣學宮市書買田以充入之

呂思誠爲蓨縣尹邑民李氏來愬其弟匿羊思誠叱之退王眚兄弟四人友愛甚篤思誠至其家取酒肉勸酬歡同骨肉李氏兄弟各相切責悔過析居三十年復還同爨張復叔母孀居且瞽丐食以活恐尹聞之卽日迎養【右中三十七條】

程子曰教人者養其善心則惡自消治民者導以敬遜則爭自止

又嘗與客語爲政曰甚矣小人之無行也牛壯則食其力老則屠之客曰不得不然也老牛不可用屠之得半牛之價復稱貸以買壯者不爾則廢耕矣且安得芻粟養無用之牛乎曰爾之言計利而不知義者也爲政之本莫大乎使民興行民俗善而衣食不足者未之有也水旱螟虫之災皆不善之致也

朱子曰教人須自家勉力使理義精通踐履平實足以應學者之求而服其心則成己成物兩無虧欠如其不然只靠些規矩賞罰以縛束之則亦粗足以齊其外而究竟何益乎

西山眞氏曰邑民以事至官者令佐不憚其煩而諄曉之感之以至誠持之以悠久必有油然而興起者

又曰學校風教之首今請知佐究心措置學田所入嚴加鉤考毌令滲漏仍請主學官定立課程每旬一再講書許士子問難再講之日各令覆說前所講者舉業之外更各課以經史使之紬繹義理講明世務庶幾異時皆爲有用之材所補非淺

魯齋許氏曰革人之非者不可革其事要當革其心其心旣革則事不言而自革也

齊東張氏曰欲先教化去其斁教悖化者則善類興矣近年子叛其父妻離其夫婦姑勃蹊昆弟侮鬩奴不受主命冠履倒置如此者比比皆然凡若此者不必其來告當風鄕長恆糾其尢甚者諭眾而嚴決之則自愯然攺行矣

又曰學校乃風化之本俗吏多忽焉不以爲務是不知天秩民彜一切治道胥此焉出暇則率僚寀以觀講習或生徒有未濟廩餼有未充祭物有未完教養有未至激勸有未周皆惇篤以成久之則弦誦之聲作而禮義之俗可興矣

又曰諸民有旌表及學行異眾者時加存慰爲勸必多

廣昌何氏曰每月訪善惡之人各書於簿如以事至惡者重罰善者優卹此卽古人書以志之及以時書民孝友之意勸善之良規也【右下十條】

牧鑑卷之四

●牧鑑卷之五

汀郡楊昱東溪輯

長白榮譽子譽校

應事三﹝二﹞

◆應事三﹝二﹞

撫字三之二﹝共十九條﹞

農桑三之三﹝共三十條﹞

催科三之四﹝共二十八條﹞

○撫字三之二﹝共十九條﹞

無逸曰文王自朝至於日中昃不遑暇食用咸和萬民

君牙曰夏暑雨小民惟曰怨咨冬祁寒小民亦惟曰怨咨厥惟艱哉思其艱以圖其易民乃寧

周禮大司徒以保息六養萬民一曰慈幼二曰養老三曰振窮四曰卹貧五曰寬疾六曰安富

大學曰民之所好好之民之所惡惡之此之謂民之父母

表記曰豈以彊教之弟以悅安之民皆有父之尊有母之親如此而後可以爲民父母矣【右上五條】

召信臣爲上蔡長視民如子攺南陽太守其治如上蔡時

朱邑爲桐鄕嗇夫廉平不苛以愛利爲行未嘗笞辱人存問孤老吏民愛敬之

兒寬遷左內史旣治民勸農桑緩刑罰理獄訟卑體下士務在於得人心擇用仁厚士推情與下不求聲名吏民大信愛之

劉虞爲幽州牧先是幽部應接荒外資費甚廣歲常割靑冀賦調以足之時亂委輸不至而虞敝衣繩履食無兼肉務存寬政勸督農桑開上谷胡市之利通漁陽鹽鐵之饒民悅年登谷石三十靑徐士庶避難歸虞者百餘萬口虞皆收視溫卹爲安生立業人皆忘其遷徙焉

王宏爲汲郡太守撫百姓如家耕桑樹藝屋宇阡陌莫不躬自教示曲盡事宜

朱邑爲桐鄕嗇夫廉平不苛以愛利爲行未嘗笞辱人存問孤老吏民愛敬之

兒寬遷左內史旣治民勸農桑緩刑罰理獄訟卑體下士務在於得人心擇用仁厚士推情與下不求聲名吏民大信愛之

劉虞爲幽州牧先是幽部應接荒外資費甚廣歲常割靑冀賦調以足之時亂委輸不至而虞敝衣繩履食無兼肉務存寬政勸督農桑開上谷胡市之利通漁陽鹽鐵之饒民悅年登谷石三十靑徐士庶避難歸虞者百餘萬口虞皆收視溫卹爲安生立業人皆忘其遷徙焉

王宏爲汲郡太守撫百姓如家耕桑樹藝屋宇阡陌莫不躬自教示曲盡事宜

公孫景茂爲道州剌史好單騎巡人家閱視百姓產業有修理者於都會時褒揚稱述如有過惡隨卽訓導而不彰顯由是人行義讓有無均通男子相助耕耘婦人相助紡績如一家之務

韋景駿爲肥鄕令方河南比饑身巡閭裏勸人通有無教導撫循縣民獨免流散

殷侑文宗時爲昌義節度使時痍荒之餘骸骨蔽野城裏生荊棘侑單身之官安足粗淡與下共勞苦以仁惠爲治歲中流戶𦇤屬而還戶中滋饒廥儲盈腐上下便安

郭禹僖宗時爲荊南畱後兵荒之餘止有十七家禹勵精爲政撫集凋殘通商務農晚年殆及萬戶時藩鎭各務兵力相殘莫以養民爲事獨華州剌史韓建招撫流散勸課農桑時人謂之北韓南郭

陳良翰知瑞安縣俗頗彊梗難治或勸其厲威嚴以彈治之公嘆曰縣令字民之官愛之如子猶懼不蔇況奮其武怒以懾威之彼亦何所恃耶

眞徳秀知潭州罷榷酤除斛面米申免和糴以蘇其民立惠民倉五萬石使歲出糶又易谷九萬五千石分十二縣置社倉以徧及鄕落立慈幼倉及義阡諸軍營中病者死未葬者孕者及嫁娶者俱贍給有差【右中十一條】

程子曰爲民立君所以養之也養民之道在愛其力民力足則生養遂生養遂則教化行而風俗美故爲政以愛養民力爲重也

朱子曰爲政者當順五行修五事以安百姓若賑濟於饑荒之餘從饒措置得善所惠者終不濟事

東萊呂氏曰大司徒以保息六養萬民三曰振窮四曰卹貧六曰安富後世之政自謂抑彊扶弱者果得先王之意與【右下三條】

昱按撫字者牧民之大政如勞來安輯之方衣食居處之宜以至卹患送終皆其務也今此所載獨取泛言撫字者余則散見於農桑防禦小民困窮諸類觀者並而考之則撫字之道始備而撫字之務可舉也

○農桑三之三﹝共三十條﹞

定之方中曰靈雨旣零命彼倌人星言夙駕說於桑田

甫田曰今適南畝或耘或耔黍稷薿薿攸介攸止烝我髦士

孟子曰五畝之宅樹墻下以桑匹婦蠶之則老者足以衣帛矣五母雞二母彘無失其時老者足以無失肉矣百畝之田匹夫耕之八口之家可以無饑矣【右上三條】

龔遂守渤海齊俗奢侈好末技不田作乃躬率以儉約勸民務農桑令口種一樹楡百本薤五十本蔥一畦韭家二母彘五母雞民有帶刀持劍者使賣劍買牛賣刀買犢曰何爲帶牛佩犢春夏不得不趨田畝秋冬課收斂益畜果實菱芡勞來循行郡中皆有蓄積吏民皆富實獄訟止息

召信臣爲南陽太守好爲民興利務在富之躬勸耕桑出入阡陌止捨離鄕亭稀有安居時行視郡中水泉開通溝洫起水堤閼凡數十處以廣灌漑歲歲增加多至二萬頃民得其利畜積有餘又爲民作均水約束立石於田畔以防分爭

崔實爲五原太守郡土宜麻枲而俗不知織績民冬月無衣積細艸而臥其中實至斥賣儲峙爲作紡績織紝綀縕之具以教之民得免寒苦

趙過爲搜粟都尉教民爲代田一畝三畎歲易其處故曰代田每耨輒附根根深耐風旱其耕耘器皆便巧用力少而得谷多民皆便之

杜畿拜河東太守漸課民畜牸牛艸馬下逮雞豚犬豕皆有章程百姓勸農家家丰實復興教化

秦彭爲山陽太守興起稻田千頃每於農月親度頃畝分別肥瘠差爲三品各立文簿藏之郡縣於是姦吏局蹐無所容詐後詔以所立條式頒下郡縣

任延爲九眞太守郡俗以射獵爲業不知牛耕民嘗告糴交趾每至困乏延乃令鑄作田器教之墾辟田疇歲歲開廣百姓充給

杜詩爲南陽太守政治淸平興利除害修治陂池廣拓土田郡內比室殷足時人方之召信臣

王景遷廬江太守百姓不知牛耕致地方有餘食常不足郡界有孫叔敖所起芍陂稻田景乃驅吏民修起蕪廢教用犁耕由是境內丰給遂銘石刻誓令民知禁及訓令蠶織爲作法制皆著鄕亭

鄭渾爲京兆尹遷守沛郡郡界下濕水潦百姓饑乏渾興陂池開稻田郡人皆以爲不便渾曰地勢污下宜灌漑終有魚稻經久之利此丰民之本也遂躬率吏民興功一冬而成比年大收頃畝歲增租入倍常民賴其利刻石頌之號曰鄭陂轉山陽郡下百姓苦乏材木乃課樹楡爲籬益樹五果樹皆成藩五果丰實材用饒足朝廷下詔稱述

杜纂常山人試郡太守轉淸河內史勸課農桑躬自檢視勤者賞以物帛惰者加以罪譴

陶侃都督荊雍益梁諸州軍事所至勸農耕稼嘗出遊見人持一把未熟稻侃問用此何爲人云行道所見聊取之耳侃大怒曰汝旣不佃而戲賊人稻執而鞭之

戴叔倫守撫州民歲爭灌漑爲作均水法俗便利之

桓宣鎭襄陽招懷初附簡刑罰略威儀勸課農桑或載鉏耒於軺軒親帥民蕓獲

魏太子晃總百揆課民稼穡使無牛者借人牛而爲耘以償之凡耕二十畝而耘七畝大略以是爲率使民各標姓名於甲首而知其勤惰

唐臨爲萬泉丞有輕囚久系方春農事興臨說令可且出囚使就農不許後令疾臨悉令歸與之約囚如期還

敬暉爲衛州剌史時聞突厥默啜欲寇河北諸州爭發民修城暉曰吾聞金湯非粟不可守柰何捨收獲而事城郭乎罷使歸農百姓大悅

劉仁軌爲櫟陽丞上將幸司州校獵仁軌上言大稔未獲使農民供獵事治道葺橋動費一二萬工願少停旬日則公私俱濟矣上悅賜璽書嘉納遷新安令

沈瑀爲建徳令教民一丁種十五株桑四株杮及梨栗女子丁半之人咸歡悅頃之成林

張全義爲河南尹出見田疇美者輒下馬與僚佐共觀之召田主勞以酒食有蠶麥善收者或親至其家呼出老幼賜以茶果衣物民閒言張公不喜聲伎見之未嘗笑獨見佳麥良繭則笑耳有田荒穢者則集眾杖之或訴以乏人牛乃召其鄰里責使助之

張詠尹崇陽嘗坐城門下有里人負菜而歸者問何從得曰買之市公怒曰汝居田裏不自種而食何惰耶笞而遣之縣民以茶爲業公曰茶利厚官將榷命拔茶而植桑後榷茶他縣皆失業而崇陽之桑巳成爲絹歲萬匹

範純仁知襄城民素不事蠶織純仁患之因民有罪而情輕者使植桑於家多寡隨其事之輕重使按其植榮茂與除罪自此人得其利

曾鞏通判越州州經饑荒之後民無種糧出錢易粟五萬貸民爲種糧使隨歲賦入官農事賴以不乏

明道先生爲邑會歲大旱麥苗且枯先生教人掘井以漑一井不過數工而所灌數畝闔境賴焉又爲上元簿攝令事時江南稻田賴陂塘以灌盛夏塘堤大決計非千夫不能塞法當言之府府稟於漕司然後計工調役非月餘不能興作先生曰如是苗槁久矣民將焉食救民獲罪所不辭也遂發民塞之歲則大熟【右中二十四條】

蘇氏綽曰春耕夏耘秋收三時者農之要月也若此三時不務省事而令人廢農者是絕人之命驅以就死然單劣之戶及無牛之家勸令有無相通使得兼濟三農之隙及陰雨之暇又當教人種菜植果藝其蔬菜修其園圃畜育雞豚以備生生之資以供養老之具

胡氏曰農者天下之大本軍國之用無不資焉惟知王道者乃知卹農假仁者次之恃力鏖兵者多不經意

齊東張氏曰勸農時因行治視其輟工廢業者切責之遠近聞之必知自勵也嘗見世之勸農者先期以告鳩酒食候郊原將迎奔走絡繹無寧蓋數日騷然也至則胥吏僮卒雜然而生威賂貽徵取下及雞豚名爲勸之其實擾之名爲優之其實勞之嗟夫勸農之道勿奪其時而巳繁文末節當爲略之【右下三條】

○催科三之四﹝共二十八條﹞

孔子曰時使薄斂所以勸百姓也

哀公問於有若曰年饑用不足如之何有若對曰盍徹乎曰二吾猶不足如之何其徹也對曰百姓足君孰與不足百姓不足君孰與足

孟子曰有布縷之徵粟米之徵力役之徵君子用其一緩其二用其二而民有殍用其三而父子離【右上三條】

兒寬爲左內史收租稅時裁闊狹與民相假貸以故租多不入後軍興左內史以負租當免民恐失之輸租𦇤屬課更以最

楊津爲華州剌史先是官受調絹尺度特長吏緣爲姦百姓苦之津悉令依公尺其輸物尢善者賜以杯酒劣者亦爲受之但無酒以示恥於是輸者競勸更勝於舊

蘇瓊守淸河蠶月頒下絲絹度樣於部內其兵賦次第並立明式至於調役事必先辦郡縣吏長恆無十枚稽失當時郡縣無不遣人訪其政術

王仲舒爲婺州剌史徙蘇州調賦常與民爲期不擾自辦

崔衍守虢州州居陜華閒而賦數倍入衍白太重裴延齡領度支方聚斂私謂衍前剌史無發明公當止衍不聽復奏州郡多巖田

又郵傳劇道屬歲無秋民舉流亡不蠲減租額人無生理臣見長史之患在因循不聞不患陛下不憂卹也患申請不實不患朝廷不矜貸也徳宗是其言爲詔度支減賦

韋溫爲陜虢觀察使民當輸租而麥未熟吏白督之溫曰使百姓貨田中穗以供賦可乎爲緩期而賦辦

韋澳攺京兆尹帝舅鄭光主墅吏積年不輸官賦澳逮系之宣宗曰鄭光甚愛之何如對曰如此則是陛下之法獨行於貧戶耳上曰痛杖而貸其死可乎澳歸杖之督租足乃釋

顧少連以登封簿進京兆尹先是京師租賦厚薄不一少連以法均之

明道先生爲上元簿美田爲貴家富室以厚價薄其稅而買之小民苟一時之利久則不勝其獘先生爲令畫法民不知擾而一邑大均又令晉城民租常移近邊載往則道遠就糴則價髙先生擇富民之可任者預使購粟邊郡所費大省民力用紓又先時民憚差役役及則互相糾訟鄕裏爲仇先生盡知民產厚薄第其先後按籍而命之無有辭者又知扶溝畿邑田稅重朝廷歲常蠲除以爲惠澤然而良善憚督責而先輸逋負獲除者皆頑民也先生爲約前科獲免者今必如期而集於是惠澤始均

範仲淹帥陜西時夏人初叛天下苦於兵自陜以西尢甚吏緣侵漁調發促迫民至破產不足往往經溺以死公語其人曰吾不能免汝可使汝不勞耳乃爲之區畫計較量物有無貴賤道裏遠近寬其期會使以次輸送由是物不踴貴牛車芻秩宿食往來如平時而吏束手無所施民比他州費省十六七

張戩爲令時靈寶采梢歲用民力久爲困擾君至訪其利害纖悉得之乃計一夫之役采梢若干以計其直請命民納市於有司而罷其役止就河濡爲場立價募民采伐以給用言於郡守監司皆不之聽後爲禦史言之朝廷行之竹監

朱光庭爲垣曲令他邑斂靑苗錢類以嚴取辦君不笞一人而輸以時足

劉絢爲長子令邑俗淳古而公又誠愛公家負逋不施箠楚以期而集有一夫貧甚自言未有以償君惻然爲寬其期鄕遂以代輸終其去不笞一人歲旱田稅當蠲十七八府遣官覆視所蠲才二三君力爭不能得乃封還其榜請攺之不聽民詣闕訴詔通判躬按卒得如君言富文忠公嘗曰劉絢古縣令也

馬伸爲郫縣丞會郡納冬米守以委先生辭以多獘不可爲守問其故先生曰獘之大者由諸司吏人封抄拒之則禍速守曰旣知其獘尙何辭先生至場中則諸色人紛然丰飲食玩好文飾美女凡可以蠱訹者無所不至苟一墮計中則束手受制先生盡逐之嚴察吏卒不容纖芥負米至者略無畱滯於是蜀人稱詠萬口一辭

熊克知諸曁縣越帥課賦頗急他邑率督趣以應克曰吾寧獲罪不忍困民他日府遣幕僚閱視有無時方不雨克對之泣曰此豈催租時耶

陳良翰爲邑催科不下文符第揭逋戶姓名通衢爲之期日民樂於不擾如期而集

黃震論役法惟核民產業不使下戶受抑於上戶

蘇頌知江寧縣每因治訴旁問鄰里丁產多寡悉得其詳一日召鄕老更定戶籍民有占產不實者必曰汝家尙有某丁產何不自言相顧而驚無敢隱者

崔與之宰新城開僖用兵軍需苛急公悉以縣帑收市一毫不取於民和糴令下公依時直躬自交受令民自槪不擾而辦又以撫字寓之催科酌道裏爲信限悉蠲浮費民造庭下東廡交錢西廡納鈔未完無泛比巳完無泛追不一箠而賦辦【右中十九條】

陸氏曰蠶事方興巳輸縑稅農工未艾遽斂谷租上司之繩責旣嚴下吏之貪暴愈促有者急賣而耗其半直無者求假而費其倍酬

邵子因門人故友居州縣者苦新法之苛急欲投劾而去曰此正賢者所當盡力之時新法固嚴能寬一分則民受一分之賜矣投劾何益耶

朱子曰友人陳元滂道吏部許公言曰吾作縣有八字法開收人丁推割稅產此可謂知爲政之本者

又曰僊遊故相葉公之爲縣月計所需令民以漸送縣故縣帑無餘積而月解無餘欠人甚便之竊計郡計旣寬正當法此稍寬縣道之輸亦公私之利也

呂氏本中曰當官處事常思有以及人如科率之行旣不能免便就其閒求所以便民省力不使重爲民患其益多矣

西山眞氏曰簿書乃財賦之根柢財賦之出於簿書猶禾稼之出於田畝也故縣令之於簿書當如舉子之治本經近世不然𨿽秋夏之簿未嘗不置然爲宰者罕曾親閱則所用以催科者鄕司之艸簿而巳彼平時飛走產錢出入賣弄無所不至若據其艸簿以催科則指未納爲巳納巳納爲未納皆惟其意所欲官賦之陷失人戶之被擾皆由於此若用歙縣之法則各都之納有欠無欠一目了然故嘗以爲催科之權在己而不在吏則不擾而辦在吏而不在己則擾而不辦蓋謂此也今屬縣財賦之不辦大抵由其不能用歙縣之法【歙縣之法措置夏稅秋苗以一都爲一簿與諸保長相約每日引三四都某都以某日當限自近而遠謂如初一日引第一第二第三都初二日引第四第五第六第七都至十四日而諸都畢又十六日再輪至二十九日而畢其簿常置堂宅中閒暇輒一翻閱至日某都當限則攜是簿以出令保長當廳�箱知縣據案令鄕司當廳比銷卽與押字而保長者卽出無稽畱之苦無引長之費安得不如期以來又慮諸廳期限之不同又關會諸廳限日悉同保長以一日在縣了諸廳之限卽丅鄕催科每半月才一到縣爲力不煩得以從容辦事○又隆興人戶多委掌攬輸賦而掌攬不以時納有宰措置每都出一靑冊每板開稅戶二名第一行書某人戶第二行書幹事人三字第三行書掌攬人三字從本都保長轉至稅戶取會如系自納卽於第一行書自納或委幹事人納卽於第二行書其姓名在何處居或委掌攬人納卽於第三行書其姓名在何處居諸都人戶稅賦無不知其去著者於催科爲尢便○潭州諸縣皆有掌攬籍願爲掌攬者入狀召保仍抵產乃許充應無詭名之獘無私下掌攬而名不在官之獘無公吏罷役人等冒充之獘此又一法也○右下六條】

牧鑑卷之五

●牧鑑卷之六

汀郡楊昱東溪輯

長白榮譽子譽校

應事三﹝三﹞

◆應事三﹝三﹞

訊讞三之五﹝共六十六條﹞

○訊讞三之五【訊讞刑罰本爲一事以其條件繁夥故析而爲二觀者並而考焉可也今訊讞之條】﹝共六十六條﹞

王制曰凡聽五刑之訟必原父子之親立君臣之義以權之意論輕重之序愼測淺深之量以別之悉其聰明致其忠愛以盡之疑獄泛與眾共之眾疑赦之必察小大之比以成之

呂刑曰非佞折獄惟良折獄罔非在中察辭於差非從惟從哀敬折獄明啟刑書胥占咸庶中正其刑其罰其審克之

又曰明淸於單辭

中孚大象曰澤上有風中孚君子以議獄緩死

周禮小司寇以五聲聽獄訟求民情一曰辭聽二曰色聽三曰气聽四曰耳聽五曰目聽

孔子曰片言可以折獄者其由也與子路無宿諾

又曰聽訟吾猶人也必也使無訟乎【右上七條】

吳佑爲膠東相以身率物民有爭訟輒閉閣自責然後斷其訟以道譬之或身到閭裏重相和解自是爭隙省息

倉慈爲燉煌太守屬城獄訟眾猥縣不能決慈躬往省閱科簡輕重自非殊死但鞭杖遣之

何敞爲汝南太守舉冤獄以春秋義斷之

杜畿爲河東太守民嘗訴訟有相告者畿爲親陳大義遣歸諦思之若意有所不盡更來詣府

宋文帝以弟義恭爲荊州剌史戒之曰訊獄虛懷博盡無以喜怒加人能擇善而從之美自歸己不可專意自決以矜獨斷之明也

辛公義爲並州剌史下車先往獄中露坐驗問十餘日決遣咸盡還領新訟事皆立決不立文案有須禁者公義卽宿廳事終不還閣或諫曰公事有程何自苦公義曰刺史無徳不能使民無訟豈可禁人在獄而寢於家乎罪人聞之咸自款服

柳儉爲蓬州刺史訟者庭遣不爲文書約束獄無系囚

何易於令益昌凡鬭民在庭丁寧曉指枉直杖楚遣之不以付吏獄三年無囚

杜衍聽獄訟𨿽明敏而審核愈精故屢決疑獄人以爲神

歐陽觀爲綿泗二州推官畱心於獄嘗夜治官書屢廢而嘆妻問之曰此死獄也我求其生而不得耳妻曰生可求乎曰求其生而不得則死者與我皆無恨也矧求而有得耶以其求而有得則知不求而死者有恨也夫嘗求其生猶失之死而況求其死也

韓琦守大名勤於聽斷或在疾病亦許通聞而就決臥內或勸其委於僚屬少自便安公曰兩詞在官人之大事或在死生或與或奪至此一言而決吾何敢略也況可委人乎

明道先生爲令民欲辯事者或不持牒徑至庭下陳其所以先生從容告語諄諄不倦

陳俊卿治郡崇尙風教民有骨肉之訟親以理義反復譬之民亦悔悟感激而去

程迥爲進賢令聽決獄訟期於明允凡上官所未悉者必再三抗辯不爲苟止

劉珙知隆興府訴訟有久不決者取案牘藏之旬日輒召會官屬之賢可委者合坐堂上人付一事使平決之有司供具飲食如常至暮白所與奪大事則公先閱視默有所處然後參眾說以決焉以故多得其情無不厭服

陸九淵知荊門軍民有訟者旦暮皆得造於庭復令其自持狀以追爲立期皆如約而至卽爲酌情決之多所勸釋其有涉人倫者使自毀其狀以厚風俗惟不可訓者始置之法【以上皆泛言畱心訊讞者】

髙柔遷廷尉護軍竇禮近出不還營以爲亡表請捕沒其妻子妻稱冤自訟柔問曰汝何以知夫不亡曰夫少單養母又哀兒女非不顧室家者曰汝夫與人爭怨乎曰無曰汝夫與人交錢財乎曰嘗出錢與焦子文久求不得時子文適以小事系獄柔乃見子文問所坐次曰汝曾舉人錢否對曰無柔察其色動遂曰汝舉竇禮錢何言無子文懼應對失次柔曰汝殺竇禮宜早伏子文叩頭具首殺禮本末埋藏之所掘得屍詔釋妻抵子文罪

胡質爲常山太守東莞盧顯爲人所殺求賊未得質曰此士無讎而有少妻所以死耳乃集鄰居少年有李若者見質而色動遂窮詰之乃自伏罪

程戡知虔州民有積年爲仇者一旦諸子私謂其母曰母老且病恐不更得壽請以母死報讎乃殺其母置於仇人之門而訴之仇不能自明戡疑之或謂無疑戡曰殺人自置於門非可疑耶乃親劾治具見本末

呂公綽知開封府有營婦夫出外夜盜入斷其腕而去都人喧駭公謂非夫之仇不宜快意如此遣騎詰其夫果獲同營韓元者具姦狀伏誅【王安禮治匿名書書有薛姓名因詰薛之仇得其人同此】

劉崇龜鎭南海有富商子泊舟江邊以言挑岸上一妙姬曰昏黃當到宅姬無難色夕果啟扉待少年未至有盜入欲行竊姬不知卽就之盜謂見執以刀剌之遺刀而逃少年後至踐其血僕地捫見死者急出解維而去明日其家隨血迹至江岸人云夜有某船徑發去官差人追獲拷掠備至具實吐之惟不招殺人以刀視之乃屠家物崇龜托演武集合境庖丁宰殺旣集復曰巳晚畱刀於廚明日再至潛以殺人之刀換下一口來早各來請刀獨一屠最後見刀曰此非某刀乃某人之刀耳命禽之則巳竄矣於是以死囚代少年侵夜斃於市竄者聞而歸遂禽伏法杖少年以夜入人家罪【司馬悅辯張提之枉汪澤民明他僧之冤俱因刀而辯白同此】

蔣常爲禦史衛州店主張逖妻歸寧王衛楊正投店宿夜有人取王衛刀殺逖復納鞘中正等不覺至明店人起正等拔刀血甚狼籍禁正考訊自誣伏太宗疑之遣常復推至則總召店人年十五以上者詐爲人數不足放散之惟畱一老嫗日晚放出命人密覘之曰老嫗之出當有人與語卽潛記姓名果有一人卽記之明日復爾其人又至如此者三日並是此人困集眾獨禽與老嫗語者余並放詰之俱服云與逖妻奸殺逖太宗賜絹二百匹【李傑命寡婦買棺殺子使人密迹而得與語之道士陸云錄死者之妻無問遣出令人隨後而禽與語之男子包拯命殺割舌之牛因來告而得割牛舌之賊皆與此同】

張升知潤州有婦人夫出不歸忽聞菜園井中有死人卽往哭曰吾夫也以聞於官公命吏集鄕裏驗是其夫否皆言井深不可辯公曰眾不能辯而婦獨知爲其夫何耶卽送獄訊問乃奸夫殺之婦與其謀

孫長卿知和州民有訴弟爲人所殺察其言不情乃問曰汝戶幾等曰上等曰汝家幾人曰惟一弟與妻子耳長卿曰殺弟者兄也豈將並有其貲乎訊之果伏

歐陽穎知歙州富家有盜啟其藏捕久不獲穎曰勿捕獨召富家二子械付獄劾之卽伏吏民初疑不勝楚掠而自誣及出所盜物乃信

閻濟美鎭江南有舟人載客貨客密隱銀十錠於貨中舟人窺之乃盜而沈於泊舟之所夜發至鎭所檢點不得遂執舟人而訴公乃問昨宿之所卽令武士同往彼處水中鉤之得篋銀封署不動張鷟爲河陽尉有客驢韁斷並鞍失之急捕乃夜放驢出而藏其鞍尉令客弗禾末驢夜放之驢尋向餵飼處去乃搜其家於積艸中得鞍

歐陽曄知瑞州民有爭舟毆死獄久不決曄出囚飲食之皆還於獄獨畱一人畱者色動曄曰殺人者汝也囚不知所以然曰吾視食者皆右手汝獨以左今死者傷右肋此汝殺之明也【錢惟濟驗奪桑之盜食以左手知其自斫右臂以誣人與此同王璩因賊不服於賊橐中得故紙知其曾於房陵行劫與此相似○自髙柔至此皆主名不立而能推求考探卒能得其人者】

袁安值楚王英謀逆事下郡覆者三府舉安能理劇拜楚郡太守時迫痛自誣者甚眾安理其無明驗者條上出之府丞椽皆叩頭爭以爲不可安曰如有不合太守自坐不相及也遂分別具奏得出者四百餘家【此與崔仁師議原靑州逆誣支黨事相似與向敏中密探殺主而活僧命錢若水切訪女奴而貸富民用心相同】

曹攄補臨淄令有寡婦養姑甚謹姑以其年少令攺適婦守節不移姑湣之密自殺親黨告婦殺姑官爲考鞫婦不勝苦楚乃自誣獄當決值攄到知其有冤更加辯究具得情實【此與於公明東海孝婦之枉孟嘗明上虞孝婦之冤酷相似然於孟二公權不在手不克白之於生前僅能明之於死後較之攄能卒出其死則尢可尙也○自袁安至此皆能不拘成案不惑人言不畏刑罪以直無辜者】

王罕知潭州有狂婦數訴事出言無章卻之則勃罵前守叱逐之罕獨引至前委曲徐問久稍可曉本爲人妻無子夫死妾有子遂逐婦而據家貲屢訴不得直因忿怒發狂罕爲治妾而反其貲婦良愈郡人傳爲神明監司上言治狀勑書褒諭賜絹三百【此不輕其人不忽其言故能深得下情】

黃霸爲潁川守有富家兄弟婦同孕長姒胎傷匿之弟婦生男長姒輒取爲己子爭論三年訴於霸霸使人抱兒於庭使娣姒競取之姒持之甚堅弟婦恐有傷而情極淒慘霸乃叱長姒曰汝貪家財欲得此男寧慮有傷乎此事審矣姒乃伏罪【此與薛宣斷爭縑事令各與一半使人密察其恩怨之言而決眞僞同然此所謂色聽而薛所謂聲聽也】

許宗裔典劍州有於燈下認賊曉告官捕之所收贓惟繰絲紬捲不禁考掠遂誣伏送州因言其物乃是家有與失主互爭卽命收兩繰車又問紬捲各用何物爲胎心囚云用杏核失主言瓦子開見杏核仍以絲繩安於車釭亦與囚車合其枉獲雪【此與傅王因賣糖賣鍼之姥爭團絲令鞭團絲見鐵屑而直賣鍼者野父共爭雞問飼雞之物對一粟一豆令破雞見粟而罪言豆者孫亮索蜜有鼠矢蜜吏黃門兩不承命破矢驗中燥濕矢破中燥而罪黃門於仲文因二民爭認一牛命各驅牛羣至放牛觀其所入罪牛不入羣之主四事俱同皆卽物理之自然者以決所爭之是非也】

張舉爲句章令有妻殺夫因放火燒捨乃詐稱夫燒死夫之親疑之詣官告妻拒而不承舉取豬二口一殺一活積薪燒之殺者口中無灰活者口中有灰因驗夫口中無灰妻果伏罪【此與眾見金化而疑縣令袁滋乃鑄金實甕驗非二人能舁以破羣疑民偶碎饊而要重賠孫寶乃貨饊比秤定其所碎之數以減其償二事同皆卽彼物以明此物而窺見實情者也】

明道先生爲鄠縣簿民有借兄宅居者發地中得錢兄子訴以爲父所藏令以無證佐難決先生問兄子曰爾父藏錢幾年曰四十年彼借居幾何時曰二十年卽取錢十千視之謂借宅者曰今官所鑄錢不五六年卽徧天下此錢皆爾未借居前所鑄何也其人遂服爲晉城令富民張氏子父死有老父至門曰我汝父也來就汝居且陳其由張驚疑相與詣縣請辯老父曰業醫遠出生子貧不能養以與張氏某年月日某人抱去某人見之先生曰歲久矣何說之詳也老父曰書藥法冊後使以冊進乃曰某年月日某人抱兒與張三翁先生問張氏子年幾何曰三十六汝父年幾何曰七十六謂老父曰是子之生其父年方四十人已謂之翁乎老人驚駭服罪【此與張楚金驗字由補合知反書之詐而釋裴光張頻察墨浮朱上辯田契之僞而罪孫延世汪令知染紙可詐故劵察裏色以定其僞李公知服气可以不食以塞鼻而破其姦彊至審積油得濕能致火程琳察板壁近竈而起焚李公驗櫸柳可詐傷痕王臻知野葛能殞生命事異而理同皆能致詰乎所恃以爭之本而決其眞僞者𨿽以用心之到亦以世故之熟也】

杜亞鎭維揚有富民父亡奉繼母不以道因上壽母復子爵子疑有毒覆於地地墳乃謂母以酖殺人訴於府公曰酒從何來曰長姒執爵而致公曰爾婦執爵毒由婦起豈可誣母分開鞫之蓋子婦同謀害母遂皆伏法【此與妻托醫疾令夫殺鄰犬故畱余肉嗾鄰訟夫裴均知妻有他謀故陷夫於禍而罪妻及外情者同皆能洞見本謀反坐刑罪】

何武爲沛郡太守富民一子數歲失母有一女不賢父病將革呼族人爲遺書令悉以財屬女但以一劍遺子云年十五付之後又不時授兒乃訟之武省其書曰女性彊梁壻復貪鄙畏害其兒且俾與女實寄之耳夫劍者所以斷決限年十五者度其智力足以自居或聞州縣得以申理其用慮深遠如是乃悉奪財還子【此與張詠判富民將死遺書分財壻與十七子與十三子長致訟壻持書請如約乃命三與壻七與子事同皆能深體父子相傳之本情不泥權宜一時之故約者】

趙抃爲武安推官有僞造印者吏白當死公獨曰造在赦前用在赦後赦前不用赦後不造法皆不死遂以疑讞之卒免一府皆服【此與馬宗元訴父守辜所毆死在限外四刻郡守爲原父死皆罪𨿽合律考時宜宥者】

殷仲堪爲荊州牧有桂陽人黃欽生二親久沒詐服衰麻言迎父喪府曹擬依律棄市仲堪曰原此以二親生存而橫言死沒事情悖逆固當棄市今欽生父母巳沒此特妄誕耳【此與子盜嫁母柩還祔父葬蘇寀原其至情不以伐冢論子殺父之繼母漢武以其恩絕不以大逆誅壻殺妻之父母兄弟刑曹駁其義絕不以妻並罪事頗同蓋事𨿽合於律條而情則各有輕重】

戴冑爲大理少卿時長孫無忌被召不解佩刀入束上閣封徳彜論監門校尉不覺察罪死無忌當贖冑曰校尉無忌罪均臣子於君父不得稱誤若罰無忌殺校尉不可謂刑詔復議無忌與校尉俱得免死【此二人同罪不可以貴賤異刑者○白趙抃至此諸公皆能推仁術於鞫訊之下明至理於科條之閒尢用心之精到者】

韓億知洋州有大校李申以財豪於鄕迫嫁其嫂誣其子爲異姓賂裏嫗之貌類者認爲己子以專其資嫂歷訴於官申輒賂吏使掠服之積十餘年公至又出訴公視舊案未曾引乳醫爲證一日盡召其黨以乳醫示之眾乃無辭子母復歸如初【此與劉沆引鄰證田某從事引仵作證死事同皆善求證佐者】

孫甫爲華州推官州倉粟惡吏當賠錢數百萬轉運使李紘以屬甫甫乃命取斗粟舂之可棄者十才一二又試之亦然吏遂弛系所賠錢數十萬而巳紘因薦甫【此能求詳於錢谷之分數決錢谷之獄者當知此意○右中四十二條】

昱按史傳所載善於訊讞之人不可枚舉姑掇切其大者以爲例觀者推而廣焉可也他如令捫鐘而探盜情稱失狀而餂誣迹作匿名書多貼官門以致眞盜之出首指衣馬色僞言被殺而致盜母之自來稱庫被盜招人緝首而得假銀爲質之主枷囚於市使人密聽而得瓦石市馬之人詐稱捕盜致舅吐寄牛之實佯扳行盜致弟言隱財之情𨿽卒得其眞然巳先以詐固足爲用明決獄之資終非以誠化俗之道君子或時一用之要不可常也故不以入鑑

周子曰刑者民之司命情僞微曖其變千狀苟非中正明達而果斷者不能決也

廬陵歐陽氏曰吾昔官夷陵暇取架閣陳年文案反復觀之見其枉直乖錯不可勝數以無爲有以枉爲直違法徇情滅親害義無所不有當時仰天誓心自爾遇事不敢忽

朱子曰今人獄事只管理會要從厚不知不問是非善惡只務從厚豈不長姦惠惡大凡事付之無心因其所犯考其實情輕重厚薄付之當然可也若從薄者固不是只云我要從厚則此病所系亦不輕

又曰書所謂欽卹者欲其詳審曲直令有罪者不得免無罪者不濫刑也罪疑從輕功疑從重所謂疑者非法令之能決則罪從輕功從重惟此一條爲然耳非謂凡罪皆可從輕凡功皆可從重也

又曰無根之訟多須與他研窮道理分辧是非曲直自然訟少若厭其多而不與分別愈見多事

又與門人論婦告離其夫子訟父與繼母不卹前妻之子洎母與繼父恣意破蕩家業者曰這般事都就一邊看不得曲折不得不根究

南軒張氏曰治獄所以多不得其平者蓋有數說吏與利爲市固所不論而或矜智巧以爲聰明持姑息以惠姦惡上則視大官之趨向而輕重其手下則惑胥吏之浮言而二三其心不盡其情而一以威怵之不原其初而一以法繩之如是不得其平者抑多矣無是數者之患郵法麗於事而深存哀矜勿喜之意其庶矣乎在上者又當端其一心勿以喜怒好惡一毫先之聽獄之成而審度其中隱於吾心竭忠愛之誠明教化之端以期無訟爲本則非惟可以臻政平訟理之效而收輯人心感召和气其於邦本所助豈淺也哉

西山眞氏曰獄者民之大命豈可小有私曲

又曰告訐乃敗俗亂化之原一有所犯自當痛懲何可勾引今官司有受人實封與出榜召人告首陰私罪犯皆系非法魯齋許氏曰推勘公事巳得大情適當其法不旁求深入是亦利人之一端也彼俗吏不達此理專以出罪爲心謂之陰徳余曰不然履正奉公疾惡舉善人臣之道也苟惡者當害之而反利之善者當利之而反害之顯不能逃其刑責幽不能欺於神明顧何陰徳之有焉

太原劉氏曰珥筆健訟之徒官司當取貫迹姓名如遇訴訟到官少有無理比之常人痛加懲治若有卑幼訴尊長奴婢告主人自非謀反大逆之事不得受理宜加懲戒此厚風俗之一端也

又曰刑獄之事曖昧未明情態千變苟不以至公無私之心詳察其間差之毫釐人命死生系焉公以議獄尙有不周如或畏權勢而變亂是非徇親故而交通賄賂好惡喜怒私意一萌斷無平允明有官刑陰遭譴責不可不愼

又曰江南珥筆之俗最爲不法有一等豪猾稅戶罷吏鄕老把柄官府鄕曲少有忤己者使人飾詞陳訴及兩訟在庭辯口利舌其被誣者往往愚懦訥不能言或引人彊證是非顚倒不可不詳切須受狀之時再三引審先責誣告反坐之狀然後施行其閒或有懦善之民含冤赴訴畏怕官司不能盡情者宜溫言詢問庶得眞情若事不干己而訴者屏絕不受如此自然訟簡

又曰訟者原競本一二人初入詞類扳競人兄弟父子親鄰動輒數十人甚至及其妻女以牽連淩辱之若官不詳究點緊關一二人而追問一付吏手視爲奇貨必據狀悉追無一人得免走卒執叛在手引帶惡少嚇取無巳未至官府其家巳破故必量事之急緩如殺人劫盜必須差人掩捕餘如婚田鬭毆錢谷交關之訟止令告人自賫判狀信牌責付鄕都保正勾解庶免民害

齊東張氏曰親族相訟宜徐而不宜亟宜寬而不宜猛徐則或悟其非猛則益滋其惡第下其裏中開諭之斯得體矣

又曰獄問初情民之常言也蓋獄之初發犯者不暇藻飾問者不暇鍛煉其情必眞而易見威以臨之虛心以詰之十得七八矣少萌姑息則有百倍厥初者

又曰在獄之囚吏案𨿽成猶當詳讞也若酷吏鍛煉而成者𨿽讞之囚不敢異詞須盡辟吏卒和顏易气開誠心以感之或令忠厚獄卒款曲以其情問之如得其冤立爲辯白不可徒閡吏文也【右下十七條】

牧鑑卷之六

●牧鑑卷之七

汀郡楊昱東溪輯

長白榮譽子譽校

應事三﹝四﹞

◆應事三﹝四﹞

刑罰三之六﹝共三十六條﹞

財用三之七﹝共十八條﹞

市價三之八﹝共十四條﹞

祠祀三之九﹝共十九條﹞

防禦三之十﹝共二十七條﹞

○刑罰三之六﹝共三十六條﹞

噬嗑大象曰電雷噬嗑先生以明罰勑法

丰大象曰雷電皆至丰君子以折獄致刑

旅大象曰山上有火旅君子以明愼用刑而不畱獄

舜典曰眚災肆赦怙終賊刑欽哉欽哉惟刑之卹哉

大禹謨曰刑期於無刑

又曰罰弗及嗣賞延於世宥過無大刑故無小罪疑惟輕功疑惟重與其殺不辜寧失不經

康誥曰人有小罪非眚乃惟終自作不典式爾有厥罪小乃不可不殺乃有大罪非終乃惟眚災適爾旣道極厥辜時乃不可殺

又曰汝陳時臬事罰蔽殷彜用其義刑義殺勿庸以次汝封乃汝盡遜曰時敍惟曰未有遜事

呂刑曰五辭簡孚正於五刑五刑不簡正於五罰五罰不服正於五過

又曰上刑適輕下服下刑適重上服輕重諸罰有權

又曰有邦有土告爾祥刑在今爾安百姓何擇非人何敬非刑何度非及

又曰五刑之疑有赦五罰之疑有赦其審克之

王制曰刑者侀也侀者成也一成而不可變故君子盡心焉君陳曰辟以止辟乃辟

周禮司寇以五刑糾萬民一曰野刑上功糾力二曰軍刑上命糾守三曰鄕刑上徳糾孝四曰官刑上能糾職五曰國刑上願糾暴

又司剌一宥曰不識再宥曰過失三宥曰遺忘一赦曰幼弱再赦曰老旄三赦曰憃愚

孟氏使陽膚爲士師問於曾子曾子曰上失其道民散久矣如得其情則哀矜而勿喜【右上十七條】

子羔爲衛政刖人之足衛之君臣亂子羔走郭門閉刖者守門曰於彼有缺子羔曰君子不踰曰於彼有竇子羔曰君子不隧曰此有室子羔入追者罷子羔將去謂刖者曰吾不能虧主之法令而親刖子之足吾在難中此乃子之報怨時也何故逃我刖者曰斷足固我罪也無可柰何君之治臣也傾側法令先後臣以法欲臣之免於法也臣知之獄決罪定臨當論刑君愀然不樂見於顏色臣又知之君豈私臣哉天生仁人之心其固然也此臣之所以脫君也孔子聞之曰善爲吏者樹徳不善爲吏者樹怨

於定國爲廷尉其決獄平法務在哀鰥寡罪疑從輕加審愼之心虞經爲郡縣吏案法平允務存寬恕每冬月上其狀輒流涕隨之吳佑爲膠東相時安邱男子毌邱長與母俱行道遇醉客辱其母長殺之而亡安邱追蹤於膠東得之佑呼長謂曰子母見辱人情所恥然孝子忿必慮難動不累親今若背親逞怒白日殺人赦若非義刑若不忍將如之何長請罪佑問長有妻子乎曰有妻未有子也卽移安邱送長妻到卽解其桎梏使同宿獄中妻遂懷孕至冬盡行刑長乃嚙指而吞之含血言曰妻若生子名吳生言我臨死吞指爲誓屬兒以報吳君

史弼爲平原相時詔書下舉鉤黨郡國所奏相連及者多至數百惟弼獨無所上詔書前後追切州郡髡笞掾史從事坐傳責曰靑州六郡其五有黨平原何理而得獨無弼曰水土異齊風俗不同他郡自有平原自無胡可相比濟活者千餘人

賈彪爲新息長小民貧困多不養子彪嚴爲其制與殺人同罪城南有盜劫殺人者北有婦人殺子者彪出案發而掾吏欲引南彪曰賊寇害人此則常理母子相殘逆天違道遂驅北行案驗其罪城南賊聞之亦面縛自首數年閒養子者千數僉曰此賈父所長韓麒麟拜齊州剌史在官寡於刑罰從事劉普慶說曰明公杖節方夏無所斬戮何以示威麒麟曰人不犯法何所戮乎若必須斬斷以立威名當以卿應之普慶慚懼而止

劉祥道遷司刑太常伯每覆大獄必欷歔累嘆決日爲再不食徐有功爲蒲州司法不施敲撲吏相約有犯徐司法杖者眾共斥之迨官滿不杖一人職事亦修

齊澣調蒲州司法參軍有父子連坐至死者澣曰條落則本枯柰何俱死議貸其父太守不聽固爭卒原

柳公綽爲山南東道節度使行部至鄧縣吏有納賄舞文二人同系縣令以公綽素持法必殺貪者公綽判曰贓吏犯法法在姦吏壞法法亡誅舞文者

曹彬知徐州斷一罪旣立案踰年然後杖之人不曉其旨彬曰吾聞此人新娶婦若杖之其舅姑必以其婦爲不利而惡之朝夕詬罵使不能自存吾故緩其事而法亦不敢赦也

王曾畱守洛陽�歲歉裏有囷積者饑民黨聚脇取鄰郡以彊盜論死者甚眾公但重笞而釋之遠近以爲法全活甚眾

張詠知杭州歲饑民冒禁販鹽捕獲者數百人詠悉寬其法官屬執言不可詠曰錢唐十萬家餓殍如此若鹽禁益嚴則聚而爲盜患益甚矣俟秋成敢爾當痛絕之

韓琦知鄆州州捕盜之法以百日爲三限限不獲者抵罪盜未必得而被刑者眾公請獲他盜者聽比折除過捕者有免刑之路故盜多獲朝廷著爲天下法【右中十五條】

西山眞氏曰鍼芒刺手茨棘傷足舉體凜然謂之痛苦刑威之慘百倍於此其可以喜怒施之乎虎豹在前坑穽在後號呼求救惟恐不免獄犴之苦何異於此其可使無罪者坐之乎

又曰獄者生民之大命苟非當坐刑名者自不應收系爲知縣者每每必須躬親庶免枉濫聞諸縣閒有輕寘人於囹圄而付推鞫於吏手者往往寫成艸子令其依樣供寫及勒令立批出外索錢稍不聽從輒加箠楚哀號慘毒呼天莫聞或囚糧減削衣被單少饑凍至於交道或枷具過重不與湯刷頸項爲之潰爛或屋瓦疏漏不修有風雨之侵或牢牀打並不時有蟻虱之苦或坑廁在近無所蔽障有臭穢之燻或囚病不蚤醫治致其瘐死或以輕罪與大辟同牢若此者不可勝數今請知縣以民命爲念凡不當送獄公事勿輕收禁推問供責一一親臨飲食居處時時檢察嚴戢吏胥毋使擅自拷掠變亂情節至於大辟死生所關豈容纖毫或至枉濫明有國憲幽有鬼神切宜究心勿或少緩

又曰刑者不獲巳而用人之體膚卽己之體膚也何忍以慘酷加之乎今爲吏者好以喜怒用刑甚者或以關節用刑殊不思刑者國之典所以代天糾罪豈官吏逞怒行私者乎

齊東張氏曰獄庭時當一至也不惟有以安眾囚之心亦使司獄卒吏知所儆畏而無飲博喧嘩逸而反獄者亦先事防之之意也倉庫同【右下四條】

○財用三之七﹝共十八條﹞

節彖傳曰節以制度不傷財不害民

大學曰生財有大道生之者眾食之者寡爲之者疾用之者舒則財恆足矣

孟子曰不違農時谷不可勝食也數罟不入洿池魚鱉不可勝食也斧斤以時入山林材木不可勝用也

又曰易其田疇薄其稅斂民可使富也食之以時用之以禮財不可勝用也【右上四條】

薛宣性靜密有思爲左馮翊所居皆有條教可紀下至財用筆研皆周設方略利用而省費

陶侃爲荊州剌史時造船木屑竹頭悉令舉掌之或不解所以後正會積雪始晴廳事前余雪猶濕於是以木屑布地及桓溫伐蜀又以侃所貯竹頭作釘裝船其綜理微密皆此類也

韋丹爲江西觀察使罷八州畀食者收其財初民不知爲瓦屋艸茨竹椽久燥則戞而焚丹召工教爲陶聚財於場度其費爲價不取贏利人不能爲屋者受材瓦於官免半賦徐取其償逃未復者官爲代之貧不能者畀以財身往督觀

韋宙爲永州剌史民貧無牛耕宙爲置社二十家月會錢若干探名得者先市牛以是爲準久之牛不乏

張詠知益州先是城中都兵尙三萬人無半月之食詠知民閒舊苦鹽貴而廩有餘積乃下其估聽民以米易鹽未踰月得數十萬斛度有二歲儲乃奏免陜西糧運

王素知成都先是牙校歲輸酒功錢以供廚傳之費後加丰而不知約故輸者日加困而不勝公爲一切裁約之鐵錢惟行於兩川歲加鑄不止故錢輕貨重商旅不行公爲罷鑄十年物價以平

龜山先生令瀏陽方官散靑苗錢凡酒肆食店與乎俳優戲劇之罔民財者悉有以禁散錢巳然後復故

葉顒知常州初至郡無旬月儲未一年餘緡錢二十萬或勸獻羨余公曰羨余非重徵卽橫斂是民之膏血也以利易賞心實恥之

晦庵先生嘗請於府於崇安立社倉一所請官米六百石以爲本而排年取息二分散斂以時各有明法或遇小歉卽蠲其息之半大饑卽盡蠲之本則如故其後本米還官之餘息米猶計三千餘石遂定爲久計更不收息石量收耗米三升

石子重尹尢溪初至官吏以財匱請借民租君不答但日治稅籍凡民逸絕而田入見戶者與鬻產而不能更其籍者皆正之又謹視其出納之際要爲簡易以便民而吏不得以容其姦關市之徵亦損其數由是官無苛擾農商得職租以時入財用遂足【右中十條】

龜山楊氏曰民之有財亦須上之人與之愛惜而巧求暗取之𨿽無鞭撲以彊民其所爲有甚於鞭撲矣

上蔡謝氏曰陜右以鐵錢舊矣有議更以銅者巳而會計所鑄子不踰母謂之無利遂止伊川先生曰此乃國家之大利也利多費少私鑄者眾費多利少盜鑄者息民不敢盜鑄則權歸公上非國家之大計乎又有議增解鹽之直者先生曰價平則鹽易泄人人得食無積而不售者歲入必倍矣價增則反是巳而果然

朱子曰某人作縣友人送之曰張直柔在彼每事可詢訪之其人到官忽有旨造戰船召匠計之所費甚巨因憶臨行之言亟訪策於張張曰可作一小者計其丈尺廣狹長短卽是推之則大者可見矣遂如其語爲之比成推算比前所費減十之三四諸縣皆重有科斂獨是邑不擾

魯齋許氏曰地力之生物有大數人力之成物有大限取之有度用之有節則常足取之無度用之無節則常不足生物之丰歉由天用物之多少由人【右下四條】

○市價三之八﹝共十四條﹞

周禮司市掌市之治教刑政量度禁令

賈師各掌其次之貨賄之治辧其物而均平之展其成而奠其價然後令市凡天患禁貴儥者使有恆價四時之珍異亦如之

泉府掌以市之徵布斂市之不售貨之滯於民用者以其價買之物揭而書之以待不時而買者凡民之貸者與其有司辧而授之【右上三條】

李悝爲魏文侯作平糴法必謹視上中下熟上熟則上之人糴三而捨一中熟則糴二下熟則糴一使民適足價平則止小饑則髮小熟之所藏中饑則發中熟之所藏大饑則發大熟之所藏𨿽遇饑謹水旱糴不至貴而民自足

第五倫爲京兆主簿領長安市正權衡斗斛市無阿枉

耿壽昌爲大司農中丞奏令邊郡皆築倉以穀賤增其價而糴以利農谷貴減其價而糶以利民名曰常平倉

趙煚剌冀州市多姦詐爲銅斗鐵尺置於市百姓便之

裴耀卿爲長安令舊有配戶和市法人厭苦耀卿一切責豪門坐賈預給以直絕僦欺之獘

盧坦爲宣歙觀察使歲饑谷價日增或請抑之坦曰宣歙谷少仰食四方價賤則商船不來益困矣旣而米斗二百商旅輻輳民賴以生

張詠知益州以州地狹民遊手者眾稍遇水旱則艱食時斗米直錢三十六乃按諸邑田稅如其價折米至春籍城中細民計口給劵俾輸原估糴之奏爲永制今七十餘年𨿽有災饉米不甚貴而益民無餒色者

趙抃知越州兩淛蝗旱米價踴貴諸州皆禁公獨榜通衢令有米者任增價糶之於是諸州米商輻輳詣越米價更賤民無饑者

文彥博在成都米價騰貴因就諸城門相近院凡十八處減價糶賣不限其數張榜通衢米價遂減又知永昌軍時有言乞廢陜西鐵錢者朝廷𨿽不從人多知之爭以鐵錢買物賣者不肯受長安爲之亂而閉肆或請禁之公曰如此是愈使惑擾也出其家縑帛數百匹召絲絹行人納鐵錢賣之於是人知鐵錢不廢市肆復安明道先生爲晉城令河東財賦窘迫官所科買歲爲民患𨿽至賤之物官取之則價翔踴多者至數十倍先生度常所需使富家預儲定其價而出之富室不失倍息而鄕官所費者十省七八又常權物價使不至甚貴甚賤【右中十條】

西山眞氏曰物同則價同豈有公私今州縣凡官司敷買視市直每減十之二三或不卽還甚至白著民戶何以堪此【右下一條】

○祠祀三之九﹝共十九條﹞

祭統曰凡治人之道莫極於禮禮有五經莫重於祭夫祭者非物自外至者也自中出生於心者也心怵而奉之以禮是故惟賢者能盡祭之義

又曰及時將祭君子乃齊齊之爲言齊也齊不齊以致其齊者也是故君子非有大事也非有恭敬也則不齊不齊則於物無防也耆欲無止也及其將齊也防其邪物訖其耆欲耳不聽樂故記曰齊者不樂言不敢散其志也心不苟慮必依於道手足不苟動必依於禮是故君子之齊也專致其精明之徳也故散齊七日以定之致齊三日以齊之定之之謂齊齊者精明之至也然後可以交於神明也

論語曰祭如在祭神如神在子曰吾不與祭如不祭

曲禮曰祭祀不言凶

谷梁傳曰宮室不設不可以祭衣服不修不可以祭車馬器械不備不可以祭有司一人不備其職不可以祭祭也者薦其時也薦其敬也薦其美也非享味也

王制曰祭丰年不奢凶年不儉

曲禮曰凡祭有其廢之莫敢舉也有其舉之莫敢廢也非其祭而祭之名曰淫祀淫祀無福

孔子曰我戰則克祭則受福蓋得其道矣【右上八條】

張文宗爲建州剌史州尙淫祠不立社稷文宗下教曰春秋二祀本於農今廢不立田畝卒荒或未之思乎神在於敬可以致福於是始建祀場民悅從之

狄仁傑巡撫江南吳楚俗多淫祠公一切禁止止畱夏禹吳太伯季札伍員四祠而巳

李徳裕爲淛西觀察使按屬非經祠者毀千餘區

髙承簡爲溵州剌史時儒教廢壞首葺儒宮備俎豆歲時行禮

程迥爲進賢令祠廟非祀典不謁

張敬夫爲守世俗鬼神佛老之說必屏絕之獨於社稷山川古先聖賢之奉爲兢兢𨿽法令所無亦以義起【右中六條】

程子曰敬鬼神者禮也暱鬼神而求焉斯不智矣

建安胡氏曰立心以忠厚不欺爲主本人能如此然後可以奉祭祀事鬼神而幽明之閒兩無所憾若平日所行未免仰愧俯怍乃欲以牲牢酒醴求福於神神豈有降福之理故曰爲惡不可禱神可不畏哉可不戒哉

北溪陳氏曰古人祭祀須是有此實理相關然後三日齋七日戒以聚吾之精神吾之精神旣聚則所祭者之精神亦聚必自有來格底道理

齊東張氏曰毀淫祠非燭理明而信道篤者不能非行己端而處心正者不敢

又曰凡有祈禱不必勞眾齋居三日以思己愆民有冤與己有贓與政事有未善與報國之心有未誠與無則如儀行事有必俟追攺而後禱焉夫動天地感鬼神非至誠不可纖悉之慝未除則彼此邈然矣【右下五條】

○防禦三之十﹝共二十七條﹞

說命曰惟事事乃其有備有備無患

旣濟大象曰火在水上旣濟君子以思患而豫防之

小過九三弗過防之從或戕之凶

夬九二惕號莫夜有戎勿卹

周禮大司徒以荒政十二聚萬民一曰散利二曰薄徵三曰緩刑四曰弛力五曰捨禁六曰去幾七曰眚禮八曰殺哀九曰蕃樂十曰多昏十一曰索鬼神十二曰除盜賊【右上五條】

廉範遷雲中守匈奴入塞虜眾盛而範兵不敵會日暮令軍士各交縛兩炬三頭爇火營中星列虜望見謂漢救兵至待旦將退範令軍中蓐食晨往赴之斬首數百級虜由此不敢復窺雲中

長孫平爲度支尙書見天下多罹水旱百姓不給奏令民閒每秋家出粟一石以下貧富爲差儲之當社委社司檢校以備凶年名曰義倉自是州裏丰衍民多賴焉

姚崇爲相山東蝗遣禦史督州縣捕而瘞之議者以蝗多除不可盡崇曰借除之不盡猶勝養以成災明皇從之盧懷愼以爲殺蝗多恐傷和气崇曰柰何不忍於蝗忍人之饑而死乎使殺蝗有禍崇請當之請勑使察捕蝗勤惰以聞由是不至大饑

戴冑爲尙書左丞建義倉之策其制自王公以下爰及眾庶計所墾田畝稅二升粟麥秔稻之屬各依土產所在立倉貯之年谷不登百姓饑饉則開倉賑給

顏眞卿爲平原太守安祿山逆狀芽蘗眞卿度其必反陽托霖雨增陴浚隍料材壯儲廥廩日與賓客泛舟飲酒以紓祿山之疑祿山反河朔盡陷獨平原有備

鄭綮補廬州刺史黃巢掠淮南綮移檄請毋犯州境巢笑爲斂兵州獨完歲滿去贏錢千緡藏州庫後他盜至終不犯鄭使君錢

張詠守成都廣武卒劉旰反遂掠懷安軍破漢州又掠邛蜀將趨益公召上官正謂曰賊始發不三四日破數郡勢方銳不可擊敢逼吾城乃送死耳請出兵北至方井當遇賊破之必矣正卽受教行至方井果遇賊一戰斬旰餘黨悉平

範仲淹領淛西吳中饑公發粟及募民存餉爲術甚備吳人喜競渡好佛事太守日出宴湖上自春至夏居民空巷出遊又諭諸寺主者曰饑歲工價至賤可興土木之役於是諸寺興工又新倉廒吏捨日役千夫監司奏杭州不卹荒政及嬉遊興造傷耗民力公乃條奏所以宴遊興造皆發有餘之財以惠貧者荒政之施莫此爲大

曾鞏通判越州歲饑度常平不足仰以賑給而田居野處之人不能皆至城郭至者羣聚有疾疫之虞前期諭屬縣召富人使自實米數視常平倉價稍增以與民民得從便受粟不出田裏而食有餘粟價爲平

範純仁知襄邑時旱久不雨公籍境內舟賈諭之曰民將無食爾等準以所販五穀貯之佛寺候食缺時吾爲糴之所蓄數十萬斛至春諸縣皆饑獨境內民不知也

劉安節知宣州至州十日而大水至公分遣其屬具舟拯溺而躬督之晝夜不少休所活數千人

吳遵路知通州州蝗旱乘民未饑募富者得錢幾萬貫遣人航海糴米於蘇秀使物價不增又使民采薪芻官爲收買以直糴官米至冬大雪又以原價易薪芻與民

畢仲遊知耀州謂郡縣賑濟多後時力愈勞而民不救故先民之未饑多揭榜示曰郡將賑濟且平糶若干萬石實張大其數勸諭以無出境民皆歡然按堵巳而果漸艱食乃出粟以賑且平糶以給之官粟盡以民粟繼之鄰境流散殆盡而耀人無逃者

晦庵先生守南康值不雨講求荒政後兩淛饑遣公賑濟卽日移書他郡募米商蠲其徵及公至米舟巳輻輳日與寮屬寓公鉤訪民隱至廢寢食分書旣定按行所部窮山長谷靡所不到拊問存卹又請於朝詢致土居官員士人誠實練事爲眾所服者一縣數人以禮惇請令與州縣當職官公共措置【右中十四條】

胡氏曰古者救災之政若國凶荒或發廩以賑乏或移粟以通用或徙民以就食或爲粥溢以救餓殍或興工作以聚失業之人緩刑捨禁弛力薄徵索鬼神除盜賊弛射侯而不燕置廷道而不修殺禮物而不備𨿽有旱漧水溢民無菜色

朱子曰自古救荒有兩說第一是感召和气以致丰穰其次只有儲蓄之計若待他餓時理會更有何策

又曰今賑濟之事利七而害三則當冒三分之害而全七分之利然必求全恐並所謂利者失之矣

又曰救荒之政蠲除賑貸固當汲汲於其始而撫字休養尢當謹之於其終譬如傷寒大病之人方其始時湯劑砭灸固不可緩而旣愈之後飲食起居之閒所以將護宣節少失其宜則勞復之證百死一生尢不可不深畏也

又與陳尉論治盜事曰凡事須仔細體察思量到人所思量不到處防備到人所防備不到處方得無事

東萊呂氏曰大抵荒政統而論之先王有預備之政上也修李悝之政次也所存蓄積有可均處使之流通移粟移民又次也咸無焉設糜粥最下也

齊東張氏曰古之有民社者或不幸而值凶荒夭札之變視其輕重而有術以處之或私帑之分或公廩之發或托之工役或假以山澤或巳負蠲徵募糴勸糶或聽民收其遺穉或命醫療其疹疫凡可以拯其生者靡微不至蓋古人視民如子天下未有子在難父坐視不救之理也嗚呼今牧民其以古人爲法庶無彼我之閒也

又曰故事蝗生境內必馳聞於上少淹頃刻爲患不輕然長民者亦須相其大小多寡爲害輕重若遽然以聞蒞其上者羣集族赴供張徵索一境騷然其害反甚於蝗者其或勢微種穉則當急率眾力以圖之不可因細虞以來大難於民也【右下八條】

牧鑑卷之七

●牧鑑卷之八

汀郡楊昱東溪輯

長白榮譽子譽校

接人四﹝一﹞

◆接人四﹝一﹞

居官所接之人𨿽多愚嘗差其位考其迹而別之不過十二類足以盡之矣蓋士夫小民吾所治之君子小人寮屬吏卒佐吾治之君子小人困窮則勢之弱者黠詐則質之偏者賓旅則以事過者貴勢則以職臨者流移則困窮之極而失其鄕土者背叛則黠詐之甚而梗吾政化者異端則習之訛者異類則種之殊者爲等𨿽不一爲吾同胞則一古人於此體悉之以心畜遇之有道故上下相安遠近悅服誠後人之當範者敬掇經傳之言因人爲類以備接待之鑑若夫鼓舞以盡神控禦以盡變則中下之條悉之脫猶未備則又在君子會道於心以時出焉

士夫四之一﹝共十七條﹞

僚屬四之二﹝共二十九條﹞

吏卒四之三﹝共二十八條﹞

小民四之四﹝共十九條﹞

○士夫四之一﹝共十七條﹞

洪範曰凡厥庶民有猷有爲有守汝則念之

又曰俊民用章

幹旄曰孑孑幹旄在浚之郊素絲紕之良馬四之彼姝者子何以畀之【右上三條】

王龔遷汝南太守好才愛士引進郡人黃憲陳蕃等蕃性气初到龔不卽召見之乃畱記謝病去龔怒使除其錄功曹袁閬曰傳曰人臣不見察於君不敢立於朝蕃旣以賢見引不宜退以非禮龔攺容謝曰是吾過也乃復厚遇之由是知名之士莫不歸心焉

任延拜會稽都尉有龍邱萇隱居大末志不降辱掾吏白請召之延曰龍邱先生躬徳履義有原憲伯夷之節都尉灑掃其門猶懼辱焉召之不可遣功曹奉謁修書記致醫藥吏使相望於道�一歲萇乃謁府門願得先死備錄是以賢士大夫爭往官焉

陸馥爲相州剌史州中有隱徳宿老名望素重者以友禮待之詢之政事責以方略如此者十號曰十友

柳仲郢家法凡居官始至境內有孤貧衣纓家女及笄者皆爲選婚出俸爲資裝嫁之

盧均爲嶺南節度使時衣冠得罪放嶺表者因物故或子姓窮弱不能自反爲營棺槥還葬有疾若喪則給醫藥殯殮孤兒稚女爲之婚嫁凡數百家

張鎭州舒州人爲州都督到州就故宅召親故酣宴十日贈以金帛泣與之別曰今日張鎭州猶得與故人歡飲明日之後則舒州都督治百姓耳自是犯法者一無所縱境內肅然

李及知杭州每訪林逋於孤山望林麓而避道徒步入其廬一日微雪出郊眾謂當置酒召客乃獨造逋淸談至暮而反逋死以喪服哭之拜墓乃歸吳兒自是恥風俗之薄

陳襄爲浦城簿令缺獨當縣事邑多世族蒙蔽請托公惜其士類不欲遽繩以法每聽訟必數人環於前私謁者無所發由是老姦宿贓縮手喪气

程迥爲進賢令暇則賓禮賢士從容盡歡進其子弟之秀者與之均禮陳說詩書質問疑義無閒蚤暮隱徳潛善無閒幽明皆表而出之以厲風俗俾全節行【右中九條】

程子曰善言治者必以成就人才爲急務欲成就人才不患稟質之不美患乎師學之不明也

又曰選士皆以性行端潔居家孝弟有廉恥禮遜明通學術曉達治道

朱子曰士人先要識个禮義廉恥若寡廉鮮恥𨿽能文何用

廣昌何氏曰凡囑托公事切不可從但答曰某於他事不敢違此事恐妨公論更望裁擇可否何如以禮送出使自知惶愧若順其一事則人不知止後必難卻一事不從則怨謗興矣

河東薛氏曰儒士固當禮接亦有本非儒者或假詩文或假字畫以媒進一與之款洽卽墮其術中疏而絕之亦淸心省事之一助【右下五條】

○僚屬四之二﹝共二十九條﹞

臯陶謨曰百僚師師

周官曰推賢讓能庶官乃和不和政龐

何人斯曰伯氏吹塤仲氏吹篪及爾如貫

仲弓爲季氏宰問政子曰先有司赦小過舉賢才【右上四條】

黃霸爲潁川守務在安全長吏許丞老病聾督郵白欲逐之霸曰許丞廉吏𨿽老病能拜起送迎止頗重聽何傷且善助之毌失賢者意或問其故曰數易長吏送故迎新之費及姦吏夤緣絕簿書盜財物公私費耗甚多皆當出於民所易新吏又未必賢或不如其故徒相益爲亂凡治道去其太甚者耳

薛宣守馮翊屬吏有楊湛謝遊皆貪猾不遜持郡短長前二千石數案不能竟及宣視事詣府謁宣設酒飯接待甚備巳而陰求其罪贓具得所受取宣察湛有敬宣之效乃密書曉之遊自以大儒輕宣乃獨移書顯責之二人得檄皆解印綬去又頻陽多盜令薛恭本孝者職不辦粟邑小易治令尹賞久用事吏宣卽奏二人換縣數月兩縣皆治宣因移書勞勉之

袁安爲河南尹未嘗以贓罪鞫人常稱曰凡學仕者髙則望宰相下則希守牧錮人於聖世尹所不忍爲也聞之者率感激自厲

何武爲剌史二千石有罪應時輒奏其餘賢不肖敬之如一

劉惔遷丹陽尹時百姓頗有訟官長者諸郡往往有相舉正惔嘆曰夫居下訕上此敝道也君𨿽不君下安可失禮若此風不革百姓將往而不反遂寢不問

蘇章遷冀州剌史故人爲淸河太守章行部案其姦贓乃請太守爲設酒殽陳平生之好甚歡太守喜曰人皆有一天我獨有二天章曰今日蘇孺文與故人飲酒者私恩也明日冀州剌史案事者公法也遂舉正其罪

宋文帝以弟義恭爲荊州剌史戒之曰以貴淩物物不服以威加人人不厭又宜數引見佐吏相見不數則彼我不親無因得盡人情人情不盡何由知眾事也

許圉師爲處相二州剌史部有受賕者不忍按但賜淸白箴其人自愧後修飭更爲廉士

杜衍歷爲知州提舉轉運安撫未嘗壞一个官員其不職者卽委之以事使之不暇惰不愼者諭以禍福俾之自新從而遷善者甚眾其有文學政事殊行絕徳者𨿽不識面未嘗不力薦於朝有一善可稱一長可錄者未嘗不隨所能而薦之

韓琦在魏府僚屬路拯者就案白事而狀尾忘書名公以袖覆之仰首與語稍稍潛捲以授之

趙抃通判泗州州守昏不事監司欲罷遣之公獨左右其政而誨其所以然若使權不出於己者守得以善罷

張詠知益州單騎赴任官屬憚其嚴莫敢畜侍婢公不欲絕人情遂自買一婢以侍巾櫛自此官屬稍稍置姬妾矣公還闕呼婢父母出貲嫁之乃處女也

明道先生初官鄠縣有監酒稅者以賄播聞先生將與之同事其人不自安曰外人謂某自盜官錢新主簿將發之某計窮必殺人先生笑曰足下食君之祿詎肯爲盜萬一有之將救死不暇安能殺人其人默不敢言後亦私償所盜卒以善去又僉書鎭寧判官爲守者嚴刻多忌通判而下莫敢與辯事始意先生嘗任憲臺必不盡心職事又慮其慢己旣而先生事之甚恭𨿽筦庫細務無不盡心事小未安必與之辯無不從者相與甚歡

呂希哲在邢州劉公安世適守潞州邢潞鄰州也公子疑問嘗勸公與劉公書通殷勤公曰吾素與劉公往還不熟今豈可先意相結私相附托耶卒不與書

王質爲蘇州通判與知州黃宗旦數爭事宗旦曰少年敢與丈人抗耶質曰受命佐公事有當爭職也

劉珙知隆興府暇日咨訪賓寮講求利病率常一一延見使從容�盡所懷以故下情宣通舉無過事而其人之器識長短亦無隱

眞徳秀安撫湖南知潭州以仁廉公勤四字厲僚屬嘗會十二縣知縣議事以詩送之曰從來守令與斯民都是同胞一體親豈有脂膏供爾祿不思痛癢切吾身此邦祗似唐朝古我輩當如漢吏循今日湘江一卮酒重煩散作十分春【右中十七條】

或曰簿佐令者也簿所欲爲令或不欲柰何程子曰當以誠意動之今令與簿不和只是爭私意令是邑之長若能以事父兄之道事之過則歸己善則惟恐不歸於令積此誠意豈有不動得人

或問爲官僚言事於其長理直而不見從也則如之何程子曰亦權其輕重而巳事重於去則當去事輕於去則當畱事大於爭則當爭事小於爭則當巳

張子曰凡爲人上則易爲下則難然不能爲下亦不能使下必盡其情者也大抵使人常在其前已嘗爲之則能使人

菊坡崔氏曰士夫處同僚常因小憤而誤國家大事由不能勝己私治客气名位相統屬而勢不合文移相關白而情不通聲色笑貌相周旋而意不協事鮮有濟

齊東張氏曰同官有過不至害政宜爲包容大抵律己當嚴待人當恕必欲人人同己天下必無是理

又曰長貳幕屬各安其分而事其事天下安有不治哉惟其小智自私乖同寅之義無協恭之誠衷旣不和則所見必有不同者少見辭色則彼此俱失矣若夫事例應爾而見或不同居下者當誠其意婉其辭卑其容體以開其上若猶未允則俟其退而語之家人非木石無不回之理或居下者有所不可爲長者亦當如是曉之

河東薛氏曰臨屬官公事外不可泛及他事

廣昌何氏曰處同僚以禮爲主若時常飲酒言語褻狎久則必生怠慢軍職尢勿以酒相交【右下八條】

○吏卒四之三﹝共二十八條﹞

孔子曰惟女子與小人爲難養也近之則不遜遠之則怨【右上一條】

韓延壽爲左馮翊接待下吏恩施甚厚而誓約明或欺負之者延壽痛自刻責豈其負之何以至此吏聞皆自傷悔

趙廣漢爲二千石以和顏接士其尉薦遇吏殷勤甚備事推功善歸之自下行之出於至誠吏見者皆輸寫心腹無所隱匿咸願爲用

欒巴遷桂陽太守𨿽吏榦卑末皆令習讀程序殿最隨能升授政事明察

秦彭爲山陽太守吏有過咎罷遣而已不加恥辱

魏霸爲巨鹿太守掾吏有過先誨其失不攺者乃罷之吏或相毀訴霸輒稱他吏之長終不及人短言者懷慚譖訟遂息

薛宣在郡日至休吏賊曹掾張扶獨不肯休宣出教曰蓋禮貴和人道尙通日至吏以令休所由來久曹𨿽有公職事家亦望私恩意掾宜從眾歸對妻子設酒殽請鄰里一相笑樂斯亦可矣扶慚愧官屬善之

劉寬歷典三郡吏人有過用蒲鞭罰之示辱而已終不加苦事有公善推之自下

第五倫遷蜀郡太守蜀地肥饒人吏富實掾吏家貲多至千萬皆以財自達倫悉簡其丰贍者遣還之更選孤貧志行之人以處曹任於是爭賕抑絕文職修理

韋丹爲江南西道觀察使有吏主倉十年丹覆其糧亡三千斛籍其家盡得文記乃權吏所奪召諸吏曰若恃權取於倉罪也與約期一月還之皆頓首謝及期無敢違

張詠守蜀討劉旰兵回有以首級求賞者公曰當奔突交戰之際豈暇獲其首耶於是先錄中傷破體之功帶首級者次之軍中以公賞罰至當相顧歡躍

韓琦帥定州夜作書令一卒持燭卒傍視燭然公�公遽以袖摩之而作書如故少頃回視則巳易其人矣公恐主吏鞭之亟呼視之曰勿易渠巳解把燭矣

明道先生官鄠縣時府境水害倉卒興役諸邑率皆狼狽惟先生所部飲食■﹝艸友﹞捨無不安便𨿽甚暑泄利大行死亡甚眾獨鄠人無死者所至治役人不勞而事集常曰吾之董役乃治軍法也在江寧地當水陸之衝舟卒病者則畱之爲營以處曰小營子歲不下數百人至者輒死蓋旣畱然後請於府給劵乃得食比有司文具則困於饑巳數日矣先生知其由白漕司給米貯營中至者與之食自是生全者太半措置於纖微之閒人已受賜如此之比所至多矣

段少連爲兩淛轉運使部吏有過召詰之曰聞子之所爲如此有之乎有當告我我容汝自新苟以爲無吾不使善人被謗卽爲汝辯明吏不敢欺皆以實對少連得其情諄諄戒飭使去

趙鼎知紹興府惟以朿吏卹民爲務每言不束吏𨿽善政不能行蓋除害然後可以興利吏初或憚其嚴巳而皆安其政

劉珙在銓曹時苦萋斐爲姦思有以制之一日命張幕設案於庭置令式其中使選集得出入翻閱與吏辯吏無得藏其巧人甚便之

崔與之爲廣西提刑循歷州郡所隨兵吏不給劵攜緡錢自隨計日給之【右中十六條】

或問禦吏程子曰正己以格物

朱子曰有國家者猶以近習傷徳害政況吾徒乎然亦非必絕之但吾淸心省事接之以時遇之以禮彼將自疏

又曰看道理辯是非須是自髙一著今做官人那个不說先著禦吏少閒無不拱手聽命於吏者這是自家不見得道理事來都區處不下吏人弄得慣熟卻見得他髙只得委任之

又曰胡致堂言吏人不可使他知有卹他之意此說極好小處可卹大處不可卹三五十錢底可卹若有人來理會亦須治他

呂氏本中曰後生少年乍到官守多爲猾吏所餌不自省察所得毫釐而一任之閒不復敢舉動大抵作官嗜利所得甚少而吏人所盜不貲矣以此被重譴良可惜也

西山眞氏曰鄕村小民畏吏如虎縱吏下鄕猶縱虎出柙也弓手土軍尢當禁戢

齊東張氏曰吏佐官治事其人不可缺而其勢最親惟其親故久而必至於無畏惟其不可缺故久而必至於爲姦欲其有所畏莫若自嚴欲其不爲姦莫若詳視其案也嚴者非厲聲色絕其饋遺而已詳視其案非吹毛求疵理其綱領而已蓋事無巨細皆資案牘以行少不經心則姦僞隨出大抵使不忍欺爲上不能欺次之不敢欺又次之不忍欺在徳不能欺在明不敢欺在威三者度己所能而處之庶不爲彼所侮矣

又曰諸吏勿使縱遊民閒納交富室以泄官事以采訟端以啟幸門也暇則召集講經讀律多方羈縻之則自然不橫矣

又曰左右非公故毋與語非公遣毋使與百姓相往來若輩小人威以蒞之猶恐爲患一或解嚴必百無忌憚矣

河東薛氏曰待小人當嚴而惠

廣昌何氏曰皂隸照依品級名數僉給年終更替其久慣年深者俱各退出勿令存於左右引誘蠱惑心術【右下十一條】

○小民四之四﹝共十九條﹞

五子之歌曰民可近不可下

康誥曰小人難保往盡乃心無康好逸豫乃其乂民我聞曰怨不在大亦不在小惠不惠懋不懋

又曰若有疾惟民其畢棄咎若保赤子惟民其康乂

召誥曰勿以小民淫用非彜亦敢殄戮用乂民若有功

無逸曰厥或告之曰小民怨汝詈汝則皇自敬徳厥愆曰朕之愆允若時不啻不敢含怒

蔡仲之命曰民心無常惟惠之懷

周公曰不簡不易民不有近平易近民民必歸之

孟子曰無恆產而有恆心者惟士爲能若民則無恆產因無恆心苟無恆心放辟邪侈無不爲巳及陷於罪然後從而刑之是罔民也焉有仁人在位罔民而可爲也【右上八條】

倉慈爲燉煌太守抑挫豪右撫卹貧羸舊大族田地有餘而小民無立錐之土慈皆隨口割賦稍稍使畢其本直

史弼爲平原相爲政特挫抑豪彊其小民有罪多所容貸

何易於爲益昌令督賦役不忍迫下戶或以俸代輸饋給

李傑爲吏細弱下戶爲豪家所兼傑爲設科條區處防檢

劉韐累治州郡小民犯法或越法縱捨至大姦則立斷不疑【右中五條】

或問臨民程子曰使民各得輸其情

程子曰民可明也不可愚也可教也不可威也可順也不可彊也可使也不可欺也

龜山楊氏曰古人於民若保赤子爲其無知也常以無知恕之則𨿽有可怒之事亦無所施其怒無知則固不察利害所在教之趨利避害全在保者今赤子若無人保則𨿽有坑穽在前蹈之不知故凡事疑有後患而民所見未到者當與他做主始得

又曰權柄在手不是使性气處何嘗見百姓不畏官人但見官人多虐百姓耳

朱子曰頃在同安見官戶富家吏人市戶典賣小民田業不肯受業操有餘之勢以坐困破賣家計狼狽之人殊使人扼腕每縣中有送來整理者必了於一日中蓋不如此則村民有宿食廢業之患而市人富家得以持久困之使不敢伸理此最獘之大者

河東薛氏曰作官者於愚夫愚婦皆當敬以臨之不可忽也【右下六條】

牧鑑卷之八

●牧鑑卷之九

汀郡楊昱東溪輯

長白榮譽子譽校

接人四﹝二﹞

◆接人四﹝二﹞

困窮四之五﹝共二十七條﹞

黠詐四之六﹝共二十七條﹞

賓旅四之七﹝共九條﹞

貴勢四之八﹝共二十九條﹞

○困窮四之五﹝共二十七條﹞

大禹謨曰不虐無告不廢困窮

梓材曰無胥戕無胥虐至於敬寡至於屬婦合由以容

王制曰少而無父者謂之孤老而無夫者謂之寡老而無妻者謂之鰥老而無子者謂之獨此四者天民之窮而無告者也皆有常餼【右上三條】

黃霸爲潁川太守使郵亭鄕官皆畜雞豚以贍鰥寡貧窮者鰥寡孤獨有死無以葬者鄕部書言霸爲區處某所大木可以爲棺某亭豬子可祭吏往皆如其言

蓋勛領漢陽太守時人饑相漁食勛調谷廩之先出家糧以率眾存活者千餘人

黃香爲魏郡太守被水年饑分俸祿及常賜班贍貧者於是丰富之家各出義谷助官廩

王望遷靑州剌史州郡災旱望行部見饑者裸行艸食湣然哀之因以便宜出布粟衣食之事畢上言帝以望不表請下百官議罪眾皆以爲專命有常條鍾離意獨曰昔華元子反楚宋之良臣不索君命擅平二國春秋之義以爲美談今望懷義忘罪當仁不讓若繩之以法將乖聖朝愛育之旨帝嘉意議赦而不罪

第五訪補新都令政平化行戶口增十倍遷張掖太守歲饑乃開倉賑給吏懼譴爭欲上言訪曰若須上報是棄民也太守樂以一身救百姓遂出谷賦人順帝璽書嘉之

公孫景茂自汝南遷守道州悉以秩俸買牛犢雞豚散惠孤弱不自存者

蘇瓊爲淸河太守郡界大水人災絕食者千餘家瓊普集郡中有粟家自從貸粟給付饑者州計戶徵租復欲推其貸粟紀綱謂瓊曰𨿽矜饑餒恐罪累府君答曰一身獲罪且活千室何所怨乎遂上表陳狀使檢皆免人戶保安此等相撫兒女咸言府君生汝

任昉出爲義興太守歲荒民散以私俸豆米爲粥活三千餘人時產子者不舉昉嚴其禁罪同殺人孕者供其資費濟者千家

韓愈剌袁州州以男女爲隸過期不贖則沒入之公至悉計庸得贖所沒歸之父母者七百餘人因與約禁其爲隸

陽城刺道州州產侏儒歲貢之朝城哀其生離無所進帝使求之奏曰州民盡短若以貢不知何者可供自是罷貢州人感之

員半千調武陟尉歲饑白令殷子良發粟賑民不從及子良謁州半千悉發之下賴以濟刺史大怒囚半千會薛元超持節度河責剌史曰有民不能卹使惠出一尉又何罪耶釋之

柳公綽洎子仲郢父子更九鎭五爲京兆再爲河南每旱潦必貸匱蠲負裏無逋家

韓琦益利路饑仁宗以公爲體量安撫使旣至蠲咸稅以募人入粟招募壯者以等第�爲廂禁軍一人充軍數口之家得以全活檄劍門關流民欲東者勿禁簡州艱食爲甚公閱庫貯有先賑濟餘錢千緡發庫盡以給四等以下戶逐貪殘不職吏罷冗役七百六十人爲饘粥活饑人一百九十餘萬

陳堯佐知壽州遭歲大饑自出米爲糜以食餓者吏民以故皆爭出米活數萬人堯佐曰吾豈以是私惠耶蓋以令率人不若身先而使之從也

範純仁知慶州餓殍滿路官無谷以賑卹公欲發常平封樁粟麥以濟之州郡皆欲奏請得旨而後散公曰人七日不食則死何可待報諸公但勿預吾寧獨坐罪

陳襄知常州召還閱公帑得雜收無名錢數百萬因召積年有官逋未償情可矜而力不足者悉以代輸之蓋公淡於燕樂故有餘足以周物

明道先生初令晉城度鄕村遠近爲伍保使之力役相助患難相卹而姦僞無所容凡孤煢廢疾者責之親戚鄕黨使無失所行旅出於其途者疾病皆有所養後令扶溝水災民饑先生請發粟賑貸鄰邑亦請司農怒遣使閱實鄰邑遽自陳谷且登無貸可也使至謂先生盍亦自陳先生不肯使者遂言不當貸先生力言不已遂得谷六千石饑者用濟而司農益怒視貸籍戶同等而所貸不等檄縣杖主吏先生言濟饑當以口之眾寡不當以戶之髙下且令實爲之非吏罪也乃得巳

黃震知撫州州舊有慈幼局爲貧而棄子者設久而名存實廢乃損益其法凡當孑免而貧者裏胥請於官贍之棄者許人收養官給粟所收家全活者眾

許份知鄧州鄰路饑流死系道鄧州賴公獨全詔公賑濟公置場列室具器用異旗物爲鼓給食率三日一詣問饑飽而勞苦其病羸凡十月全活饑民二萬六千九百有奇

劉韐爲丰城尉歲饑多盜旁邑率以捕殺希賞公曰此饑民救死耳率豪右出谷賑卹之存活甚眾盜亦戢【此與王曾不以彊盜論脇取囷積張詠不以冒禁罪販鹽者皆寬常刑以濟饑困可謂達權矣二事錄刑罰下觀者互考可也○右中二十條】

程子曰救饑使之免死而巳非欲其丰肥也常擇寬廣之處宿戒使辰入至巳則闔門不納午後而與之食申而出之日得一食則不死矣其力自能營一食者皆不來矣比之不擇而與者當活數倍之多也

又曰凡濟饑常分兩處擇羸弱者作稀粥早晚兩給勿使至飽俟元气稍完然後一給第一先營寬廣處切不得令相枕藉如作粥飯須官員親嘗恐生及入石灰或不給遊手無此理也平日當禁遊惰至其饑餓哀憐之一也

朱子曰西銘曰凡天下之疲癃殘疾惸獨鰥寡皆吾兄弟之顚連而無告者君子爲政且要主張這一等人

廣昌何氏曰某於溫州常令老人巡視屬民但有典賣妻妾子女房屋卽詢問其故若因官事稅糧卽優卹勸借賠納若因死喪卽令鄰保相助數年之閒少有流移失業【右下四條】

○黠詐四之六﹝共二十七條﹞

遁之大象曰天下有山遁君子以遠小人不惡而嚴

系辭下傳曰小人不恥不仁不畏不義不見利不勸不威不懲

君陳曰爾無忿疾於頑無求備於一夫

民勞曰無縱詭隨以謹惛怓式遏寇虐無俾民憂

子路治蒲曰邑壯難治何也子曰恭而敬可以攝勇寬而正可以懷彊愛而恕可以容困溫而斷可以抑姦則政不難矣【右上五條】

嚴延年爲涿郡太守大姓西髙東髙氏自郡吏以下莫敢與牾咸曰寧負二千石無負豪大家賓客放爲盜人道路死彎弓拔刃然後敢行延年至遣吏趙繡案之得其死罪繡見延年新將心內懼卽爲兩劾欲先白輕者觀延年意怒乃出其重劾延年巳知其如此繡至白其輕者延年索懷中得重劾卽收送獄先所案死更遣吏分考兩髙窮竟其姦誅殺各數十人郡中震恐

陳龜拜京兆尹時三輔豪彊之族多侵枉小民龜到厲威嚴悉平理其怨屈者郡內大悅

班伯爲定襄太守郡聞伯素貴年少自請治劇畏其下車作威吏民悚息伯至請問耆老父祖故人有舊恩者迎延滿堂日爲供具執子孫禮郡中益弛諸所禮賓皆名豪懷恩醉酒共諫伯宜頗攝錄盜賊具言本謀亡匿處伯曰是所望於父師矣乃召屬縣長吏選精進掾史分部收捕及他隱伏旬月盡得郡中震栗咸稱神明趙廣漢爲京兆尹善爲鉤距以得事情�裏銖兩之姦皆知之長安少年數人會窮裏空捨謀欲劫人坐語未訖廣漢使吏捕治皆服富人蘇回爲郎二人劫之廣漢將吏到其家自立庭下使嘵賊曰京兆尹趙君謝兩卿無殺質此宿衛臣也二人驚愕卽開戶出下堂就捕

張敞尹京兆京兆自趙廣漢誅後比更守尹皆不稱職偸盜眾多上以問敞敞曰可禁旣視事求問長安父老偸盜酋長居皆溫厚出從僮騎閭裏以爲長者敞召見責問因貰其罪弛其宿負令致諸偸以自贖偸長曰今一旦召詣府恐諸偸驚駭願一切受署敞皆以爲吏遣歸休置酒小偸悉來賀且飲醉偸長以赭污其衣裾吏坐閭裏閱出污赭輒收縛之一日捕得數百人窮治所犯或一人百餘發盡行法罰由是枹鼓稀聞市無偸盜天子嘉之

韓延壽由潁川入守左馮翊所至置正五長相率以孝弟不得捨姦人閭裏阡陌有非常吏輒聞之姦人莫敢入其界

尹賞守長安令捕誅羣盜率十置一所置皆其魁宿或故吏善家子失計隨輕黠願自攺者皆貰其罪詭令立功以自贖盡力有效者因親用之爲牙爪追捕甚精甘嗜姦惡甚於凡吏

韓褒爲雍州刺史州北山多盜褒密訪皆豪右所爲而陽不之知厚加禮遇謂曰剌史起自書生安知督盜所賴卿等分其憂耳乃悉召傑黠少年素爲鄕裏患者署爲主帥分其地界有盜發而不獲者以故縱論於是諸被署者莫不惶懼皆伏首曰前盜發者並某等爲之所有從旅皆列其姓名或亡命隱匿者亦悉言其所在褒乃簿而藏之因榜州門曰行盜者可急來首盡今月不首顯戮其身籍沒妻子以賞前首者旬月諸盜首盡褒取名簿勘之一無差異並原其罪許以自新由是羣盜屏息

楊於陵爲京兆尹先是編民多竄北軍籍中倚以橫閭裏於陵請限丁制減三丁者不得著籍姦人無所影射

吳育爲政簡嚴其治開封尢先豪猾曰吾何以及人去其爲害者而巳

曾鞏知齊州以疾姦急盜爲本曰爲人害者不去則吾民不寧屬民爲保伍使譏察其居人有盜則鳴鼓相援又設方略明賞購急追捕且開人自言故盜發輒得有郭友者名在捕中一日自出首鞏飲食衣冠之假以騎從輦其所購金帛隨之誇視四境盜聞多自出首鞏外示章顯實欲攜貳其徒使不能復合自是外戶不閉

明道先生令扶溝廣濟蔡河出縣境瀕河不逞之民專以脇取舟人財物爲事歲必焚舟數十以立威先生始至捕得一人使引其類得十數人不復根治舊惡分地而處之使以挽舟爲業且察爲惡者自是邑境無焚舟之患

晦庵先生爲郡視民如傷至姦人侵擾細民撓法害政者懲之不少貸【右中十三條】

程子曰防小人之道正己爲先

程子因韓持國患在下多欺曰欺有三有爲利而欺者固可罪有畏罪而欺者在所恕有類欺者在所察

呂氏本中曰前輩嘗言小人之性專務苟且明日有事今日得休且休當官者不可徇其私意忽而不治諺有之曰勞心不如勞力此實要言也

又曰當官旣自廉潔又須防小人如文字歷引之類皆須明白以防中傷不可不至愼不可不詳知也

齊東張氏曰夫豪彊之所以敢橫者由牧民者有以致之也何也與之私交故也苟絕其私可不動聲色而使之膽落

又曰防盜之術在廣耳目嚴巡邏戒飲博譏遊聚夫使民不爲盜則又在勤本以致富

河東薛氏曰疾惡之心固不可無然不可聞惡遽怒先自焚燒況傷於急暴必有過中失宜之獘

又曰治小人事巳則絕口不言使彼無所聞則無由以發其怒

又曰覺人詐而不形於言有餘味【右下九條】

○賓旅四之七﹝共九條﹞

孔子曰送往迎來嘉善而矜不能所以柔遠人也

周禮地官遺人掌郊裏之委積以待賓客鄙野之委積以待羈旅

又國野之道十里有廬廬有飲食三十里有宿宿有路室路室有委五十里有市市有候館候館有積【右上三條】

晉文公之爲盟主也宮室卑庳無觀臺榭以崇大諸侯之館館如公寢隸人圉牧各贍其事百官之屬各展其物教其不知卹其不足

趙抃知虔州時嶺外仕者死多無以爲歸公造舟百艘移告諸郡曰凡仕宦之有不能歸者皆於我乎出於是至者相繼悉授以舟並給其道裏費

明道先生爲晉城令行旅出於其途疾病皆有所養

曾鞏知齊州屬民爲保伍行旅出入經宿皆有記籍

廖徳明尹莆田卽縣南爲捨一區榜曰仁壽之廬使凡道路往來疾病之民咸得以托宿而就哺又請於郡得廢寺之產以供藥餌給奉守【右中五條】

龜山楊氏曰余爲瀏陽日方爲立法使行旅之疾病饑踣於道路者隨所在申縣縣令寺捨以歲用之餘飲食之欲人入吾境者無不得其所也其事未及行余以罪去官至今以爲恨【右下一條】

○貴勢四之八﹝共二十九條﹞

系辭下傳曰君子上交不諂

論語曰朝與上大夫言誾誾如也

大學曰所惡於下毋以事上【右上三條】

尹翁歸初徵拜東海守過辭廷尉於定國定國家在東海欲托邑子兩人令坐後待見定國與語終日不敢見其邑子旣去謂邑子曰此賢不敢幹以私

任延拜武威太守光武戒之曰善事上官無失名譽延對曰臣聞忠臣不私私臣不忠履正奉公臣子之節上下雷同非陛下之福善事上官臣不敢奉詔

虞延遷洛陽令陰氏有客馬成常爲姦盜延收考之陰氏累請得一書輒加�二百陰就譖延多所冤枉光武乃親錄囚徒延陳獄狀可論者在東無理者居西成欲回趨東延前執之曰爾人臣之蠹久依城社不畏燻燒今考實未竟宜當盡法成大呼稱枉帝知延不私呵使速去後數日伏誅於是外戚莫敢幹法

董宣爲洛陽令湖陽公主蒼頭白日殺人匿主家吏不能得主出行以奴參乘宣候之數主之失叱奴下車因格殺之主訴帝帝大怒召宣欲箠殺之宣曰陛下聖徳中興而縱奴殺人何以治天下乎臣請自殺卽以頭擊楹流血被面帝令小黃門持之使叩頭謝主宣不從彊使頓之兩手據地不俯因敕彊項令出賜錢三十萬

陳實爲郡功曹時中常侍侯覽托太守髙倫用吏倫教署爲文學掾實知非其人懷檄請見言曰此人不宜用而侯常侍不可違實乞從外署不足以塵明徳倫從之於是鄕論怪其非舉實終無所言後倫被徵始與郡士大夫言其故

史弼拜河東太守被一切詔書當舉孝廉弼知權貴請托乃預斷絕私書屬中常侍侯覽果遣諸生賫書請之積日不得通乃托他事詣弼因達覽書弼大怒曰太守選士報國爾何人僞詐無狀付安邑獄卽日考殺之

顧覬之爲湘州剌史吳郡太守幸臣戴法興權傾人主覬之未嘗低意常謂命有定分非智所移惟恭己守道信天任運而暗者不達妄意徼幸徒虧雅道無關得喪

蘇頲檢校益州皇甫恂使蜀檄取庫錢市錦頲不肯與因上言遣使銜命先取不急非陛下意或謂曰公在遠詎得忤上意答曰不然明主不以私愛奪至公吾可以遠近廢臣節耶

蘇瓌爲歙州剌史時來俊臣貶州參軍人懼復用多致書請瓌瓌叱其使曰吾忝州牧髙下自有體能過待小人乎遂不發書

李元紘爲雍州司法參軍時太平公主勢震天下百司順望風指嘗與民競碾磑元紘還之民長史大驚趣攺之元紘大署判後曰南山可移判不可搖

劉齊賢由侍禦出爲晉州司馬髙宗以其方直尊憚之時史興宗從獵苑中言晉州佳鷂可捕取帝曰齊賢豈捕鷂人耶安得以此待之

崔隱甫遷洛陽令梨園子弟胡雛善笛有寵嘗負罪匿禁中元宗以他事召隱甫指曰就卿丐此人對曰陛下輕臣而重樂工請解官再拜出帝遽謝與胡雛隱甫殺之拜禦史大夫

元徳秀爲魯山令元宗在東都命三百里縣令剌史各以音樂集時河內太守輦優伎數百被錦繡或作象犀瓌譎光麗徳秀惟樂工數十人連袂歌於蒍於蒍徳秀所作也帝聞而異之嘆曰賢人之言哉謂宰相曰河內之民其塗炭乎乃黜太守徳秀益知名

楊瑒爲麟遊令時竇懷眞大營金仙玉眞二閣檄取畿內嘗負逆人貲者暴斂之以佐費瑒拒不應懷眞怒曰縣令而幹大夫命乎瑒曰所論者民冤抑也位之髙下乎何取懷眞壯其對爲止

何易於爲益昌令剌史崔朴嘗乘春與賓客泛舟出益昌旁索民挽舟易於身引纖朴驚問狀易於曰方春百姓耕且蠶惟令不事可任其勞朴愧疾驅去

顏杲卿調遂州司法參軍性剛正蒞事明濟嘗爲剌史詰讓杲卿正色別白不爲屈

李朝隱爲長安令宦官閻興貴有所干請曳去之睿宗褒其能賜中上考絹百匹以旌剛烈安成公主奪民園不酬直朝隱取主奴杖之

段秀實爲涇州剌史時郭晞屯邠州士卒不法有所擊傷吏不得問秀實言於帥白孝徳請爲都虞候以巳其亂孝徳許之俄而晞士剌酒翁秀實斷其首一營大噪秀實解佩刀選老躄一人持馬至晞門下入曉之曰尙書固負若屬耶副元帥固負若屬卽柰何以亂敗郭氏晞出秀實曰副元帥功塞天地當務終始�尙書恣卒爲暴使亂天子邊罪且及副元帥晞再拜曰幸教卽叱左右解甲畱秀實食宿於軍中明早與俱至孝徳所謝

薛元賞爲京兆尹嘗詣宰相李石第神策軍將訴事與石爭辯甚喧元賞入責石曰相公紀綱四海不能制一軍將使無禮如此卽命禽之仇士良聞召元賞不往乃杖殺之而白服見士良曰中尉宰相皆大臣也宰相之人無禮於中尉如之何中尉之人無禮於宰相可恕乎中尉於國同體爲國惜法元賞巳囚服而來惟死生之士良乃呼酒與飲而罷

範純仁英宗時知襄邑縣有牧地初不隸縣衛士牧馬以踐民稼純仁捕而杖之主者怒曰天子宿衛之士令敢爾耶白其事於上劾治甚急純仁言養兵出於稅畝若使暴民田而不得問稅安所出帝釋之且聽牧地隸縣

濂溪先生初爲郴令郴守李初平知其賢不以屬吏遇之初平卒子幼先生曰吾事也爲護喪歸葬往來經紀其家在合州趙閱道爲使者人讒先生趙公臨之甚威先生處之超然趙終不識及守虔先生適佐州事公熟其所爲乃寤曰今日始知周茂叔也獄有囚當不死轉運使王逵欲深治之逵苛刻吏無敢與可否先生獨力爭之不聽置手板取告身委而去之曰如此尙可仕乎殺人以媚人吾不爲也逵悟囚得不死

明道先生爲扶溝令內侍都知王中正巡閱保甲權寵至盛所至淩慢縣官諸邑供張競爲華鮮以悅之主吏以請先生曰吾邑貧安能效他邑且取於民法所禁也令有故靑帳可用之中正往來境上卒不入

石子重知武進縣郡守欲爲寓客治第屬役於縣其費且數十萬君不可曰吾爲天子牧民豈爲若人治第者且浚民膏血以媚人吾不忍守怒欲中以法掇拾無所得【右中二十三條】

或勸伊川加禮貴近先生曰不見責以盡禮而責以加禮禮盡則巳豈有加也

呂氏本中曰凡治事有涉權貴須平心看理之所在若其有理固不可避嫌疑故使之無理若其無理亦不可畏禍曲使之有理便見得無理只須作尋常公事看斷過後不須拈出說尋常犯權貴取禍者多是張大其事邀不畏彊禦之名所以彼不能平若處得平穩妥帖彼𨿽不樂視前則有閒矣然所以不欲拈出者本非以避禍蓋此乃職分之常若特看作一件事則發處自巳不是矣廣昌何氏曰權勢淩辱有司由內而擢外任者人視之若不堪然君子志於澤民不以外至者爲榮辱跪拜之禮不必與人爭惟修己安民可也【右下三條】

牧鑑卷之九

●牧鑑卷之十

汀郡楊昱東溪輯

長白榮譽子譽校

接人四﹝三﹞

◆接人四﹝三﹞

流移四之九﹝共十二條﹞

背叛四之十﹝共十六條﹞

異端四之十一﹝共十三條﹞

異類四之十二﹝共十五條﹞

○流移四之九﹝共十二條﹞

綿曰乃慰乃止乃左乃右乃疆乃理乃宣乃畝

鴻鴈曰鴻鴈於飛集於中澤之子於垣百堵皆作𨿽則劬勞其究安宅【右上二條】

韓韶爲嬴長流民入縣界求索衣糧者甚眾韶湣其饑困乃開倉賑之主者爭不可韶曰長活溝壑之人而以此伏罪含笑入地矣太守素知韶名徳竟無所坐

鄭渾爲京兆尹時百姓新集爲制移居之法使兼復者與單輕者相伍溫裕者與孤寒者爲比

張延賞爲淮南節度使歲旱民他徙延賞曰拘此而斃不如適彼而生乃具舟遣之敕吏爲修廬舍巳逋債而歸者更增於舊

張全義爲河南尹初東都薦經寇亂居民不滿百戶全義選麾下材器可任者十八人植旗張榜招懷流散勸之樹藝蠲其租稅惟殺人者死余但笞杖而巳由是民歸之者如市又選壯者教之戰陣以禦寇盜數年之後都城坊曲漸復舊制諸縣戶口率皆歸滿桑麻蔚然野無曠土

富弼知靑州河朔大水流民就食公勸所部民出粟益以官廩得公私廬舍十餘萬區散處其人以便薪水官吏自前資待缺寄居者皆賦以祿使卽民所聚選老弱病瘠者廩之仍書其勞約他日爲奏請受賞率五日輒遣人持酒肉飯糗尉藉出於至誠人人爲盡力山川陂澤之利可資以生者聽流民擅取死者爲大冢葬之明年麥熟民各以遠近受糧歸

滕元發知鄆州淮南京東饑元發慮民流且至將蒸爲癘疫先度城外廢營地召諭富民曰饑民聚無以處之則疾起並及汝矣使出力爲席屋一夕成二千五百閒井竈器用皆具以兵法部勒少者炊壯者樵婦女汲民至如歸所全活者五萬人

黃幹知漢陽軍值歲饑荒政具舉旁郡饑民輻輳惠撫均一春暖願歸者給之糧不願者結廬居之

吳遵路知通州值歲饑建茅屋百以處流移出俸錢置薦席鹽蔬日與飯參俵有疾者給醫藥治之其願歸者具舟給食反之本土【右中八條】

朱子曰匹夫單行而遇疾病無有妻孥之養親舊之托與夫室廬枕席之具醫藥飲食之需則其輿曳驅馳暴露饑渴而轉乎溝壑也必矣先王之政道路廬舍委積之法至詳至密而不聞及此豈有司者因失其傳耶

齊東張氏曰嘗見一顯官於凶年市流民子女殆數十人美且壯者皆奴妾之餘將賂時要以希恩寵余聞而顰蹙曰使其困憊吾境巳得罪矣又不能救而反奴妾之不大獲罪於法耶故感而書以戒來者【右下二條】

○背叛四之十﹝共十六條﹞

孔子曰遠人不服則修文徳以來之旣來之則安之

允徵曰殲厥渠魁脇從罔治舊染污俗咸與惟新【右上二條】

龔遂拜渤海太守先是渤海歲饑盜起上選能治者眾舉遂召見問何以治盜賊對曰海瀕遐遠不沾聖化民困於饑寒而吏不卹故使陛下赤子弄兵潢池中爾今欲使臣勝之耶將安之也上曰固安之也遂曰臣聞治亂民猶治亂繩惟緩之然後可治臣願丞相禦史且無拘臣以文法得一切便宜從事上許之郡聞守且至發兵以迎遂皆遣還移書勑屬縣罷逐捕吏諸持田器者皆爲良民吏毋得問持兵乃爲賊遂單車至府盜賊聞遂教令實時解散棄其兵弩而持鉤鉏於是悉平民安土樂業

張綱忤梁冀思有以中傷之時廣陵賊張嬰寇亂徐揚閒積十餘年乃以綱爲廣陵太守綱單車徑詣嬰壘門嬰大驚走閉壘綱於門外罷遣吏兵畱十餘人以書諭嬰請與相見乃出拜謁綱延致上坐譬之曰前後二千石多肆貪暴故致公等懷憤相聚二千石信有罪矣然公所爲者又非義也主上仁聖欲以文徳服叛故遣太守來今誠轉禍爲福之時也若聞義不服天子震怒荊揚兗豫大兵云合身首橫分血屬俱絕二者利害公其深計之嬰聞泣下曰荒裔愚民不堪侵枉相聚偸生若魚遊釜中喘息須臾耳今聞明府之言乃嬰等更生之辰也明日卽將所部萬餘人降綱單車入壘置酒爲樂散遣部眾任從所之親爲卜居宅相田疇子弟欲爲吏者皆引召之人情悅服南州晏然

虞翊遷朝歌長時邑有盜故舊皆弔之詡笑曰不遇盤根錯節無以別利器此乃吾立功之秋也到官設三科以募壯士掾吏以下多舉所知攻劫者爲上傷人偸盜次之不事家業者爲下收得百餘人貰其罪使入賊中誘令劫掠乃伏兵以待之殺數百人又潛遣貧能縫者庸作賊衣以彩綫縫其裾有出市裏者吏輒禽之賊由是駭散

馮魴拜郟令爲縣賊延褒等攻圍魴力戰連日弩矢盡城陷魴遁去帝聞郡國反卽馳赴潁川魴詣行在所帝按行鬭處知魴力戰嘉之曰此健令也褒等聞帝至將其眾請罪帝悉還魴誅之魴責讓以行軍法皆叩頭曰今日受誅死無恨魴曰汝知悔過伏罪令一切相赦爲令作耳目皆稱萬歲時每有盜賊並爲褒等所發無敢動者

李固永和中荊州盜起以固爲荊州剌史固到遣吏赦寇盜前釁與之更始於是賊帥自縛歸首固皆原之遣還使自相招集半歲閒餘類悉降徙泰山太守盜賊屯聚積年追討不能制固到悉罷遣歸但選百餘人以恩信招誘之未滿歲賊皆弭散

何夔遷長廣太守縣人管承徒眾三千餘家爲寇害議者欲舉兵攻之夔曰承等非生而樂亂習於亂而不能自還徐諭以恩徳可不煩兵而定乃遣郡丞黃珍往陳成敗承等請服

李崇爲荊州剌史初之任巴氐亂郡縣發兵送之崇辭曰邊人失和本怨剌史今奉詔代之自然安靖但須一詔而巳不須髮兵自防使之懷懼也遂徑將數十騎馳至上洛宣詔慰諭民夷帖然徙兗州兗舊多劫盜崇命村置一樓樓皆縣鼓盜發之處亂擊之旁村始聞者以一擊爲節次二次三俄頃之閒聲聞百里皆發人守險由是盜無不獲諸州皆效之

狄仁傑使岐州亡卒剽行人道不通官捕系窮訊而余曹紛紛不能制仁傑曰其計窮且爲患乃開首原格出系者廩而縱之使相曉皆自縛歸帝嘆其達權宜

張詠守蜀兵火之餘人懷反側一日合軍大閱始出眾遂嵩呼者三公亦下馬東望而三呼復攬轡行眾不敢讙或以告魏公公曰當是時琦亦不敢措置

明道先生爲鎭寧節度判官中人程昉爲都水丞塞二股河請淸河卒八百人佐其役天方大寒肆其虐用眾逃而歸將入城眾官畏昉欲弗納先生曰此逃死自歸弗納必爲亂昉有言某自當之卽親往開門撫諭約歸休三日復役眾歡呼而入具以事上聞得不復追

文彥博知益州夜宴未罷從卒拆馬庌爲薪軍校白之公曰天實寒可拆與之飲宴如故卒气沮無以爲變

盧琦爲永春令多善政鄰邑仙遊盜發琦適在邑境盜遙見之迎拜曰此永春大夫也爲大夫百姓者何幸之大乎吾邑長以暴驅我故至此耳琦因立馬諭以禍福眾皆投刃槊請縛其酋以自新琦許之酋至琦械送帥府自是威惠行於境外【右中十二條】

程子曰古人所以能化姦凶爲善良革仇敵爲臣民者由弗絕也宏齋李氏曰寇豈必皆惡然其如是誠以有司貪刻者激之及將校之要功者逼成之耳反是而行之則皆良民矣【右下二條】

○異端四之十一﹝共十三條﹞

孔子曰攻乎異端斯害也巳

孟子曰惡鄕原恐其亂徳也

又曰歸斯受之而已矣

又曰君子反經而巳矣經正則庶民興庶民興斯無邪慝矣【右上四條】

宋均爲辰陽令縣有唐後二山民共祠之眾巫遂取百姓女以爲公嫗歲歲攺易不敢嫁娶守令莫禁均下書曰今後爲山娶者皆取巫家勿擾良民於是遂絕【此與西門豹治河伯娶婦事同皆足以拔姦原而正民俗然彼治之似過於酷不若此從容和平而宿獘亦除尢得牧民之體故黜彼而錄此】

第五倫爲會稽太守郡俗多淫祠常以牛祭神百姓財產以之困匱倫到官移書屬縣曉告百姓巫祝有依托鬼神詐怖愚民皆案論之有妄屠牛者吏輒行罪後遂斷絕百姓以安

蘇瓊守淸河濟州沙門道研統資產巨富在郡多出息常得郡縣爲徵亟欲求謁瓊度知其意每見則談問元理研𨿽爲債數來無由啟口其弟子問其故研曰每見府君徑將我入靑雲閒何由得論地上事師徒還遂共焚劵【今異端無聲勢如此盛者可用爲待一等士夫之法】

張詠知益州民閒訛言有白頭老翁午後食人男女公召犀髙謂曰近訛言惑眾汝歸縣去訪市肆中歸附人尙爲鄕裏患者必大言其事但立證解來明日果得之公遂戮於市卽日帖然夜市如故公曰妖訛之興沴气乘之妖則有形訛則有聲止訛之術在乎識斷不在厭勝

孔道輔在寧州道士治眞武像有蛇穿其前數出近人人以爲神州將欲視驗以聞故率其屬往拜之而蛇果出公卽舉笏擊殺之州將以下皆大驚已而又皆大服

明道先生爲鄠縣主簿南山僧捨有石佛歲傳其首放光遠近男女聚觀晝夜雜處爲政者畏其神莫敢禁止先生始至詰其僧曰吾聞石佛歲見光有諸曰然戒曰俟其光見必先白吾職事不能往當取其首就觀之自是不復有光矣又爲上元簿茅山有龍池其龍如蜥蜴而五色祥符中中使取二龍至中途奏一龍飛空而去自昔嚴奉以爲神物先生嘗捕而脯之使人不惑【右中六條】

東萊呂氏曰當官者凡異色人皆不宜與之相接巫祝尼媼之類尢宜疏絕要以淸心省事爲本

齊東張氏曰民有妖言惑眾者則常假以別罪而罪之如妄書取而火之則厥迹滅矣勿使蔓爲大獄延禍無辜

河東薛氏曰當官不接異色人最好不止巫祝尼媼宜疏絕至於匠藝之人𨿽不可缺亦當用之以時不宜久畱於宅與之親狎皆能變易聽聞簸弄是非【右下三條】

○異類四之十二﹝共十五條﹞

大禹謨曰帝曰咨禹惟時有苗弗率汝䢐徵禹乃會羣後誓於師曰濟濟有眾咸聽朕命蠢玆有苗昏迷不恭侮慢自賢反道敗徳君子在野小人在位民棄不保天降之咎肆予以爾眾士奉辭伐罪爾尙一乃心力其克有勛三旬苗民逆命益贊於禹曰惟徳動天無遠弗屆滿招損謙受益時乃天道帝初於歷山往於田日號泣於旻天於父母負罪引慝祗載見瞽瞍夔夔齋栗瞽瞍亦允若至諴感神矧玆有苗禹拜昌言曰兪班師振旅帝乃誕敷文徳舞干羽於兩階七旬有苗格【右上一條】

陳禪爲元菟候城障尉會北匈奴入遼東拜禪遼東太守胡憚其威彊退還數百里禪不加兵但使吏卒往曉慰之單於隨使還部禪於學行禮爲說道義以感化之單於懷服遺以胡珍貨而去

董和守益州淸約率下與蠻夷從事務推誠心

衛文升爲資州刺史初到官山獠作亂單騎造其營說以利害渠帥感悅解兵而去

梁毗爲西寧州剌史蠻夷酋長皆以金多者爲豪雋遞相攻奪略無寧歲諸�長相率以金�毗毗置金坐側對之痛哭而謂之曰此物饑不可食寒不可衣汝等以此相滅不可勝數今將此來欲殺我耶一無所納於是蠻夷感悟不相攻擊

李大亮有文武才略髙祖入關授土門令胡賊大至大亮度不能拒乃單馬詣豪帥爲分別禍福眾感服遂相率降大亮殺所乘馬與之食

李勉拜嶺南節度使西南夷舶歲至才四五譏視苛謹勉旣廉潔又不暴徵明年至者乃四千餘柁

柳公綽爲河東節度使先是回鶻入貢及互市所過懼其爲變常嚴兵防衛公綽至鎭時回鶻遣梅錄李暢以馬萬匹互市公綽但遣牙軍單騎巡勞於境至則啟牙門受其禮謁暢感泣戒其下無得侵擾沙陀素驍勇爲九姓六州胡所畏伏公綽奏以其酋朱邪執宜爲山陰都督使居塞下捍禦北邊執宜入謁神采嚴整進退有禮公綽謂下曰執宜外嚴而內寬言徐而理當福祿人也使夫人與其母妻飲酒饋遺之執宜感恩爲之盡力自是虜不敢犯塞

李載義爲河東節度使先是回鶻每入貢所過暴掠州縣不敢詰載義至鎭回鶻使者李暢入貢載義謂之曰可汗遣將軍入貢修好非遣將軍陵踐上國也將軍不戢部曲使之侵盜載義亦得殺之勿謂中國之法可忽也於是悉罷防衛之兵但使二卒守門暢不敢犯令

韓琦守大名孫和甫奉使虜中過魏請教公曰勿以爲夷狄而鄙薄之甚善

種世衡知環州有羌人牛奴訛素屈彊未嘗出見州官聞世衡至乃來郊迎世衡與約明日當至其帳慰勞部落是夕雪深三尺左右曰奴訛凶詐難信且道險不可行世衡曰吾方以信結諸胡遂冒雪而往奴訛大驚率部落羅拜皆感激心服

薛愼爲湖州刺史州界旣雜蠻夷常以劫掠爲務愼率諸豪帥具宣朝旨仍令首領每月一參每見必殷勤勸戒仍賜酒食一年之閒翕然從化諸蠻乃相謂曰今日始知剌史眞民父母也

歐陽元爲武岡尹時赤水大淸諸獠聚眾相攻殺官曹相顧失色計無從出元卽日單騎從二人徑抵其地諭之至則死傷滿野戰鬭未巳獠人熟元名棄兵仗羅拜馬首曰我曹非不畏法緣訴某事於縣縣官不爲直反以徭役橫斂掊克之情有弗堪乃發憤就死耳不意煩我淸廉官自來元諭以禍福歸爲理其訟獠人遂安【右中十二條】

龜山楊氏曰蠻獠猖獗自古然也緩之則豺噬豨勇干紀而不受命急之則鳥驚魚散依險以自匿蓋其常態也不務撫馴之使恩威兩行乃欲幸其有事艸薙而禽狝之以求有功一有失律則敗衄不支上貽朝廷憂此邊吏之大獘也

齊東張氏曰遠方獠民𨿽反側不常亦必有由矣或貪其財或蹙其境或俘其子女或蔑其官屬以致蟻聚蜂屯肆其酷毒苟安之而不擾外之而無所事𨿽欲忿然無自而發政使或爾但嚴守己界恬不與校久而彼自馴伏矣【右下二條】

牧鑑卷之十終

●校刻牧鑑後語

眞西山先生嘗作心政經誥竊讀之而有感焉夫心政之本也政心之推也心以立本政以善推是之謂經則𨿽釐而二之而實相因爲用誠爲民牧者所當取正也繼此有爲政訓諸集大都言其槪而未析其類未足廣西山之意耳吾鄕東溪楊先生師友聖賢出入經史蚤歲有見乎此獨取往牒格言政績有關於爲政者輯而爲牧民之鑑首治本以端其原夫非心經之宗旨乎次治體應事接人以盡其規夫非政經之遺意乎是又擴西山之餘緒而爲民牧者之眞鑑也考西山爲政在泉在潭恆以仁廉公勤之道自勵以濂洛關閩之學勵人至今稱爲良牧要皆有得於心學而推之於政事也今先生之素履𨿽未大施而嘗小試於朝城都昌其淸愼公勤之政平易慈惠之施兩地至今垂不朽之思焉則亦莫非本諸心以推之也而其稱爲良牧奚愧西山也耶先生是書輯而藏之有年人未有能知之者惟我邦大父靜齋李公知而閱之忻然捐俸壽梓以傳蓋公嘗爲教爲令不殊先生其宦迹同爲政廉平簡易所至有聲其惠愛同亦嘗匯循良義命之編則其趨向又同得是集而必欲刻之自有不能巳者刻之日不以誥爲不肖命供校讎之役誥方學道無聞有志未逮然因是益知心政本末之序矣使爲民牧者得覩是編而知鑑焉則必知政之有本而天下咸被公與先生之澤也玆刻也其兼善嘉惠之意豈小補哉嘉靖乙卯冬一陽月壬子後學康誥謹撰

