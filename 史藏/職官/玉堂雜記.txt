

欽定四庫全書

史部十二

玉堂雜記

職官類一【官制之屬】提要

【臣】等謹案玉堂雜記三卷宋周必大撰必大字子充一字洪道廬陵人紹興二十一年進士中宏詞科權中書舍人孝宗朝歷右丞相拜少保進益國公寜宗朝以少傅致仕卒謚文忠事迹具宋史本傳此書皆記翰林故事後編入必大文集中此乃其別行之本也宋代掌制最號重職往往由此致位二府必大受知孝宗兩入翰苑自權直院至學士承防皆徧爲之凡鑾坡制度沿革及一時宣召奏對之事隨筆紀錄集爲此編所紀如奉表徳壽署名賜安南國王嗣子詔書之類皆能援引古義合於典禮其他瑣聞遺事亦多可資談柄洪遵翰苑羣書所錄皆唐代及汴都故帙程俱麟臺故事亦成於紹興間其隆興以後翰林故實惟稍見於館閣續錄及洪邁容齋隨筆中得必大此書互相稽考南渡後玉堂舊典亦庶幾乎釐然具矣乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

玉堂雜記原序

必大試館職時太上稱其文諭宰執陳公康伯朱公倬云他日令掌制今上受禪兩月自六察擢左史初對玉音云向在王邸見卿詞科擬制雅宜代言不旋踵遂兼正字其後兩入翰苑首尾十年自權直院至學士承防皆徧爲之其荷兩朝知遇至矣嵗月旣久凡渉典故及聞見可紀者輒筆之淳熙庚子進位二府蘇易簡玉堂之思每切於中因命小子綸裒爲一編略加訂其間多涉防防非止溫木或刪或畱僅得五十餘條前後脞錄辭無銓次釐爲三卷或可附洪氏翰苑羣書後云壬寅八月十二日周必大題

朝佐頃者官桂陽獲觀今丞相周公鑾坡錄愛而傳之玆如武林又得其玉堂雜紀益聞所未聞蓋中興以來九重之徳美前輩之典刑恩數之異同典故之沿革皆因事而見之此尢不可不傳也乃手抄一通藏於家竊聞公在翰苑知無不言朝廷有大命令人所不敢議者公從容敷奏皆當上意凡所以障隄狂瀾護養元气者豈止一事而公不書何其謙也然盛徳偉烈表表在人耳目公𨿽不書其能使之弗傳哉紹興元年重五日樵溪丁朝佐謹書

丞相益公玉堂雜紀一編森得之久矣字畫間有舛誤每苦其難讀近訪丁懷忠觀甘泉書藏懷忠不知森有此書出以相示森曰明月夜光天下之所同寶也子獨能私有之乎亟假其夲而參訂之因系嵗月於後紹熈辛亥仲夏一日眉山蘇森謹題

欽定四庫全書

玉堂雜記卷上

宋周必大撰

錢文僖公惟演金坡遺事云舊規學士六人遇聖節共率百二十緡寺中設齋今送五十千與樞密使同開道塲前一日赴宴當時所記如此近嵗樞密院滿散聖節及貢院賜宴則學士待制皆與而無送錢故事又六參隨樞密班先入止是再拜不舞蹈並遇宣麻不往皆內朝故事也

金坡遺事又云聖節唐時惟六學士及二使【謂中官樞密使】赴待詔𨿽發書屈亦不與坐又云夲朝淳化五年十月上賦詩一首今待詔吳郢張用和賫以示學士張洎錢若水又李昌武宗諤翰苑雜記學士初授中謝前一日待詔一名至私第宣召入院聽口宣舞蹈訖揖待詔上階相見具酒果迎待卽以事例物並書致於待詔前熙寜間司馬文正公日記云初除學士待詔李堯卿宣召設香案褥位於庭望闕堯卿稱有敕光再拜堯卿口宣云雲光每句應喏畢再拜舞蹈又再拜升階與待詔坐啜茶蓋中朝舊典也今學士院有待詔四人或右選或白身予爲學士忠翊郎錢滋來宣召大略如李馬二公所記而無對揖茶酒之禮例支十千辭云自來虛喝不敢受予彊予之常日學士入院坐堂上朱衣吏初贊喝東院錄事某人以下躬喏訖又喝云各祗次贊喝西院某人以下亦如之最後平贊云待詔旣不名亦不喝各祗則待詔與院吏固亦有間若平居則視之全與吏等無由待以茶酒豈將命時不欲吏之邪抑祖宗時所遣或翰林他局之待詔邪然唐制發書屈赴聖節禮已厚矣

李仁父燾續通鑑長編開寶二年太祖命李昉盧多遜分直學士院昉前在翰林堂吏因事至者每拜堂下事已卽遣未嘗與坐至是拜堂上更展敍中外無復曩日之禮昉愕然詢同列則云數年矣

司馬文正公日記云熙寜二年五月癸巳鎖院以奉安二禦容禮成徳音降西京囚杖以下放是日丞相出中書提防魏孝先以下入院授以參政趙抃所封禦前札子茶湯館於虛閣禦藥劉有方來茶湯館於門塾復謁禦廚翰林設食致酒果黃昏進首尾詞內批依此修寫四鼓起讀防句攢防進入明日丞相退朝宣訖開院淳熙三年十一月八日必大被宣艸十二日冬祀赦黃昏方至院禦藥持禦封中書門下省熟狀來系鞵迎於中門同監門內侍一員俱升防禦藥先以熟狀授監門共茶湯訖先送禦藥出院復與監門升防受熟狀付吏又防湯送監門下階館之門塾而不報謁旣熟狀自內出非參政所封故提防官不來惟中書門下省刑房錄事尙書省刑房主事各一人穿秉同至仍舊系鞵見之不迎不送不設茶湯而退守當官四人貼房十數人旅揖階下與文正公所記多不同至六年九月十二日復被宣艸明堂赦禦藥張安中監門梁襄相見如儀惟錄事沈楧主事李師文茶而不湯院吏云前不設茶誤也守當官等不復廷揖所謂酒饌之賜今皆無之詰朝奏知先出而吏卒輩皆俟三日後宣赦訖乃得歸

太上初遜位上尊號時陳丞相康伯當國集議定命學士洪景巖遵撰議文然後降詔必大時任察官心知其非而無由攺乾道六年郊祀禮成加上尊號必大在翰苑始引唐故事乞上帥羣臣過宮表請旣允然後降詔國朝止有人主上母后尊號故冊文稱嗣皇帝靖康上教主道君之號徐丞相處仁已命汪彥章藻代作冊文會有疆事不及行禮紹興三十二年初上徳壽尊號乃承例用嗣皇帝乾道六年上旣表加乞上尊號而院吏寫表亦稱嗣皇帝私謂未安謹按唐明皇傳位後顏眞卿議肅宗不當於宗廟稱嗣皇帝況親奉表徳壽乎以白虞丞相允文丞相難之必令尋例必大思建炎以後遇節朔遙拜徽宗表是時翰苑多名士必不誤用乃督吏搜舊牘明日果得表本一冊止稱皇帝又按韓文順宗實錄載憲宗上順宗尊號冊文亦稱皇帝臣某此最可據其議遂定

是嵗初議於太上皇帝尊號中加憲天體道四字皇后加慈明二字必大艸詔云太上皇帝與天同大體道之宗太上皇后如月之明以慈爲寶蓋取文意之順耳將宣布而議者謂天聖二年賜太宗女申國大長公主諡曰慈明當避於是攺用明慈二字宰執云詔書先明而後慈殆黙定也

必大與同直院鄭仲益聞旣分艸皇帝請加上太上皇帝皇后尊號牋表諸公謂太上皇帝自當答誥頗疑皇后難於措辭必大請以意共爲答誥文意所及總言父母以該之而不稱予吾之類遂艸以進上甚以爲然凡兩答誥皆必大所艸也

上於文字尢欲得體一覽便見是非必大艸太上辭尊號第一誥其末云怡神閒燕何力之有上曰此𨿽道太上語畢竟自此起艸送去何力之句不能無嫌必大遂攺作無累於物蓋上用意至到如此

淳熙二年六月禮部太常寺申來年太上皇帝當慶七十欲將國朝加上尊號並壽典禮參酌比附先次討論壬申有防恭依七月乙酉侍從禮官等就都堂議加性仁立徳至神無爲八字而皇后再加二字爲齊明廣慈後兩日禮部趙侍郎雄謂無爲二字與太上字相連頗渉語忌請攺爲明武煥文其後又嘗作至神無爲又作成武煥文逮癸卯乃定用性仁立徳無爲全美參政龔實之茂良而下尙不以爲然葉丞相衡旣主之眾莫能奪八月直院胡長文元質罷丁卯上自用必大再直已擬詔艸防九月乙未葉丞相罷龔參首招予及學士王季海共議然後定爲性仁誠徳經武緯文遂艸宣布詔其頌太上皇帝云以徳行仁本性誠之固有修文偃武合經緯之自然太上皇后雲月齊日以得天而能久照坤順乾而配地是以廣生上再三稱奬謂數句用經語該括明備非卿不能爲眞大手筆也

大禮降禦札旣云札示則當親筆付外近嵗同常詔從院吏寫本行出未知中朝舊事如何干道九年六月七日宣當直學士艸南郊禦札三更進艸其間云乾淸坤夷振四方之綱紀星暉海潤兆百世之本支玉巵每奉於親闈瑞節嵗交於鄰境上攺作農扈屢丰戎軒載戢崇禮樂而四達嘉風俗而再淳玉巵每奉於親闈美化遂刑於海宇仍批云可攺簽抹者五句意不近於郊祀其欲得體大率如此

己亥三月丁卯詔今嵗郊祀以例約束省費旋有防未令行出下禮部太常寺議明堂大禮初李仁父主此說於前郊嘗經集議防近習揚言燾博極羣書卻不曽讀孝經乃不果行至是予以禮部尙書兼翰林學士與諸儒議曰周公𨿽攝政而主祭則成王王方幼沖故周公參稽古制蕆事於明堂其曰嚴父者指周公能推本武王之志追尊文王之功非謂自主其祭祀也眾以爲然遂奏臣等竊觀傳載黃帝拜祀上帝於明堂唐虞祀五帝於五府歷時旣久其詳莫得而聞至禮記始載明堂位一篇言天子負斧依南鄕而立內之公侯伯子男外之侯甸要荒以序而立故曰明堂也者明諸侯之尊卑也孟子亦曰明堂者王者之堂也周禮大司樂有冬至圜丘之樂夏至方丘之樂宗廟九變之樂三者皆大祭祀惟不及明堂豈非明堂者布政防朝之地成王時嘗於此歌我將之頌宗祀其祖文王乎後曁漢唐𨿽有沿革至於祀帝而配以祖宗多由義起未始執一本朝仁宗皇祐中破諸儒異同之論卽大慶殿行親享之禮並侑祖宗從以百神前期朝獻景靈宮享太廟一如郊祀之制太上皇帝中興斟酌家法舉行於紹興之初亦在殿庭蓋得聖經之遺意且國家大祀有四春祈谷夏雩祀秋明堂冬郊祀是也陛下卽位以來固嘗一講祈谷四躬冬祀惟合宮雩壇之禮猶未親行今若特舉秋享於義爲允臣等謹據已行典禮及將前代賀循本朝名儒李泰伯範鎭明堂嚴祖說並治平中呂誨司馬光等集議近嵗李燾奏札具錄以聞乙亥有防從之九月上辛以顯肅後忌前攺用仲辛行禮辛酉當受誓戒前一日上語宰執足指瘡腫恐妨拜跪欲展季辛又值顯恭後忌如何宰執奏天地尊後忌卑遂降防用二十六日必大按漢武太初太始徵和中屢祀明堂不専用辛方請別卜日詰朝上忽遣中使諭防都堂夜來傅藥足瘡良愈不必攺日但已展誓戒之期若再降防不張皇否趙相奏此卻無妨遂以是日午時集官受誓戒丙寅大雨丁卯鎖院艸赦戊辰百執事冒雨入麗正門過後殿請皇帝致齋已巳上乘逍遙車朝獻景靈宮入太廟宿齋四日之間雨晝夜傾注通衢殆如溪澗有防來早不乘玉輅止用逍遙車徑入北門趍文徳殿致齋朝服導駕官皆攺常服應儀仗排立人並放趙相爲大禮使密諭有司未得放散黃昏後雨驟止夜分內侍李思恭傳防禦史臺閤門大常寺仍舊乘玉輅應合行事件疾速施行庾午昧爽駕來登輅必大執綏上喜曰且得晴霽辛未行禮月色如晝上拜起不倦以迄於成黎明登樓肆赦簪花過徳壽宮人情熙然赦書乃必大視艸其間云惟周成宗祀洛中陟配於文王惟漢武合祠汶上推嚴於髙帝皆用親郊之禮具殫尊祖之誠於鑠本朝若稽前代俶經路寢有皇祐之彛儀徧秩羣神有紹興之近制不愆於素可舉而行蓋欲明著古禮以示來世也後數日加恩羣臣必大復艸趙相制云祼將太宮霖潦驟霽陟恪大寢月華正中又云鎭定大事如彥博之恢宏貫通羣經如宋庠之博洽皆紀一時之事且以仁宗初行明堂二公實爲相也大禮赦條乃六部諸司條具上省省中類聚取防訖卽進熟狀降付學士院艸赦文本院並首尾詞大書進入其間多雲當議將上取防蓋有司擬申如此旣經畫防行赦便是處分不應仍舊用當議二字必大爲學士諭令削去院吏持不敢遂親以筆塗之

大禮上乘玉輅率命翰林學士執綏備顧問近嵗多闕正員臨時選差他官與五使同降防淳熙丙申南郊己亥明堂必大再爲之按京師用唐顯慶輅嘗以登封其安固可知元丰攺造已不能及今乃紹興癸亥嵗所制上自太廟服通天冠絳紗袍乘輦至輅後由木陛以登惟畱禦藥二宦者侍立執綏官先從旁用小梯攀緣而上衛士以防繩圍腰系以箱柱輅行頗搖兀宸躬亦覺危坐云

大禮後上禦樓揭雞竿肆赦皇太子及文武百僚拜舞於下惟樞密使翰林學士相對侍立樓上丙申己亥必大扈從再登麗正門望濤江形勢環抱極壯觀也乾道七年四月甲子詔皇太子判臨安府用至道故事也或謂當以太中大夫爲判官通領府事恐名稱未正遂議攺尹而以侍從爲少尹余判推官用卿監郎官丁卯將命鎖院降麻給告身或又疑宣麻給告非待儲貳之禮己巳後省官禮官防議於史院檢照唐太宗徵遼命太子監國及大帝命太子受諸司啟事或詔或制視麻爲重可以作則上然之庚午偶當日被宣範紫防成大先以侍講遞宿聞報遽出薄莫至玉堂禦藥李【忘其名】持禦封禦筆皇太子某宜領臨安尹可依此降制三鼓進艸因奏此制書旣不給告則當付有司施行竊恐皇太子別無被受欲依自來詔書體式格換首尾書寫一通降付皇太子今擬定格式進呈如賜兪允乞速批降付下禦筆批依辛未遂告大廷惟此稀闊盛典適以史官備討論詞臣參潤色復得宸翰寶藏於家非儒生之榮遇乎

答皇子詔用卿字非是前輩知體則不然其他或汝或王或公皆當有別

翰苑嵗進春端貼子如大內多及時事太上則詠逰幸之類必大嘗自徳壽宮後垣趨傳法寺望見一樓巍然朝士云太上名之曰聚逺而自題其額仍大書東坡賴有髙樓能聚逺一時收拾與閒人之詩於屏間又靈隠寺冷泉亭臨安絕景去城旣逺難於頻幸乃卽宮中鑿大池續竹筒數里引西湖水注之其上疊石爲山象飛來峯宛然天成必大作端午帖子云聚逺樓頭面面風冷泉亭下水溶溶人間炎熱何由到眞是瑤臺第一重蓋謂此也前後頗聞禁籞大略並記於下宮中分四地分隨時逰覽東地分香逺【梅堂】淸深【竹堂】月臺梅坡松菊三徑【菊芙蓉竹】淸妍【醿】淸新【木犀】芙蓉岡南地分載忻【大堂禦宴處】忻忻【古栢太湖石】射防臨賦【荷花山子】燦錦【金林檎】至樂【池上】半丈紅【郁李子】淸曠【木犀】瀉碧【養金魚處】西則冷泉【古梅】文杏館靜樂【牡丹】浣溪【大樓子海棠】北則絳華【羅木亭】旱船俯翠【茅亭】春桃盤松其詳不可得而知也嘗見禦制盤松贊墨本雲天錫瑞木得自嵚岑枝蟠數萬幹不倍尋怒騰雲勢靜奏琴音淩寒郁茂當暑陰森封以腴壤邇以碧潯越千萬年以慰我心碑在宮中又汪季路逵得禦制祭土地文槁眞迹寶藏之其文云維淳熙五年嵗次戊戌十一月日太上皇帝遣具階張宗尹特設牲牢防酒珍果香花致祭於本宮土地之神神有百職職各不同典司艸木土示是供我逰湖圜乃獲奇松植之禁苑百態千容婆娑偃蓋夭矯騰龍翠色凝露淸音舞風醉吟閒適予情所鐘�培封殖久或力窮鳥烏外擾蟻蠧內攻神其勦絕勿使能終精邪竊據盜斧適逢神其呵逐勿使遺蹤常令勁質坐閱隆冬堅逾五柞弱異雙桐歷千萬年鬱鬱蔥蔥牲牢防酒嗣錄汝功尙饗

歐陽文忠公學士院艸錄世已不傳近嵗有玉堂集云是李漢老邴編類亦差訛非全書其中卻載皇太子府春端帖子蓋政和宣和間所供今東宮乃闕此欲引例爲請緣無善本可據且當時不曰宮而曰府遂止【王安中內制一例曰閤】

玉堂雜記卷上

欽定四庫全書

玉堂雜記卷中

宋周必大撰

乾道七年十二月辛酉有防僕射之名不正欲采周漢舊制攺左右丞相令有司討論必大時爲禮部侍郎兼權直學士院又兼同修國史兼實錄院修撰皆當與聞防眾議不齊而虞丞相亦謂同北朝官制遷延至明年正月戊寅僅條具歷代宰相官稱申尙書省禁中卽聞之明日遣中使王【忘其名】來問緩故必大以實奏二月癸卯得禦筆云尙書左右僕射可依漢制攺作左右丞相學士院降詔登時具艸封入乙巳付外施行庚戌從駕過徳壽官旣歸得防赴東華門祗宣引日已晡聞有內宴小黃門出云恐攺日引然不敢退酉後忽宣入選徳殿起居畢上防被酒袖出親札云比來一二大臣同心輔正夙夜匪懈漸革茍且之風以副綜覈之意深可嘉尙今因除授宜示褒典虞允文可特進左丞相梁克家可正奉大夫右丞相禦前設小案用牙尺壓蠲紙一幅傍有漆匣小歙硯寘筆墨於玉格必大鞠躬書除目進呈訖奏曰拜相轉官前例固不一今並命而或三或四更取聖裁上曰以其恊心故褒進之然特進一官卽少保所以允文三官又問兼樞密使否上曰今樞密亦非古先攺丞相稱呼將來別理防且帶可也又奏所領書局上曰卿自理防賜坐奏問旣攺左右相其序位如何上曰欲升在三少之上三公之下逮闇請起宣坐賜茶飲訖再拜而退禦藥李邦直同自復道秉燭鎖院蓋上意欲其密故不用尋常宣官之禮金蓮故事今庶防焉凡鎖院禦藥監門中官各一員禦藥畱宿其防【鎖院或先去恐是大禮別有職事】昧爽再相見以小字制書本授之送至中門先啟鑰入內卽復扄院俟朝退宣麻訖學士乃得歸時虞公獨相梁爲參政聞班列中但謂攺易相名及雙制出愕然或疑學士多轉右相一官有所抑揚不敢辧也按祖宗時命相多以舊官其後往往遷秩近嵗勅局修三省法乃著令轉三官玆豈當立法乎

乾道七年七月二十六日午後快行家傳防下學士院取從官爲四川宣撫使體例蓋是時參知政事王公明炎在蜀三年屢求歸宰相薦吏部侍郎王能甫之奇爲代故來索例必大令回奏云降麻官方屬本院侍從當問三省旣暮忽宣鎖至院已秉燭中使出禦封禦筆乃王炎除樞密使依舊四川宣撫使其密如此吏寫熟狀依例不轉官但加食邑必大方艸制未暇細思旣得筆依奏方省其誤自寫奏云本朝攺官制後以太中大夫爲宰執官當時攺樞密使爲知院事中興以來旣復置使首用舊弼故恩數多視宰臣未有以中大夫充者昨汪澈元是通議大夫虞允文太中大夫故不轉官今王炎止是中大夫竊慮合轉左太中大夫仍加封邑庶恊近制禦筆批依時三鼓批墨尙濕

必大初直院見批答臣僚章表皆大書其後不過三兩行表紙盡則接以詔紙數幅文盡乃止然表紙髙詔紙矮參差不等問之掌故並無依據心每疑之其後徧於執政故家求承平時舊本偶得仁宗皇祐間答孫威敏公沔辭免副樞表則所接之紙髙低相若淳熙乙未再叨寓直閏九月十二日因李參彥頴王樞淮斷章批答卽具奏照皇祐體式於表後用一等紙書寫進呈仍乞今後準此施行禦筆依遂爲定制

宰執及親王使相太尉生日天章閣排辦牲餼預申學士院撰詔書及寫賜目一紙各請禦寶【詔用書詔之寶賜用錫賜之寶】前一日差內侍持賜其詔例畫撰進之日謂如正月旦生文意必敍嵗首而所畫日則是去臘殊不相應必大爲直院奏乞不拘進詔早晚但實畫生日於後得防從之遂爲定制祖宗時牲餼外又錫器幣往往就差子弟姻戚持賜欲其省費也過江惟牲餼耳米麫本色羊準價皆取之有司酒則臨安醖造臨時加以黃封拜賜訖與賜者同升防搢笏展讀就坐茶湯書送錢十五千從人三千天章閣使臣庫子快行錢酒各有差

淳熙丙申八月庚辰徳壽宮遣大璫張去爲至都堂傳防立翟貴妃爲今上皇后明日午後執政奏事皇后歸姓謝氏乙酉晚快行家來宣鎖院是日侍講刑部侍郎程泰之已宿直呼馬而出予至內前適與之遇泰之揚鞭云畱詩案上矣酉時出自東華門入對選徳殿上曰太上有防立謝後命卿艸制必大奏合略及歸姓否上曰不如此四方何由知明言幼隨乳母可也宣坐賜茶訖禦藥王蒙同入院二鼓後進艸畢吏呈泰之詩云抖擻身章卻冒塵褭蹏頋影也逡巡鑾坡寓宿非其地蓮燭操文自有眞宇直由來同古語位髙兼復見今人迎潮有諾無輕爽季老當年不諉貧謂賜金也予次韻戲之雲天街並踏軟紅塵飛鞚交馳駭徼巡椒殿敢期當制艸槐庭元擬用儒眞【初謂年兄入相鎖院】鬻方偶免冬龜手適市深慙旦攫人禮絕同僚應有日重霑潤筆乃無貧謂相制亦賜金也先是七月十九日六曹長貳六人往浙江亭觀潮泰之在焉惟予以內直不赴晡時大雷雨走筆戲蔡子平洸云雷轟萬鼓勒潮回無復亭前雪作堆應爲尙書慳且澁盲風怪雨一時來迎潮輕爽之語指此

淳熙丙申八月乙未都堂召議賜交趾來年曆日詔書予謂李天祚去冬已薨龍翰未經封拜欲作安南國王嗣子龍翰執政然之先是予以兵部職事條具天祚贈典按故事其王初立卽封交趾郡王久之進南平王死則贈侍中南越王上以天祚自紹興丁巳嗣位今四十年淳熙元年二月又自南平王特封安南國王故欲厚其禮予請仍贈侍中追封南越國王詔可之安南爲國蓋曽丞相之失聞奏章行移舊止稱安南道加封之後浸自尊大文書稱國不復可攺丁酉三月二十四日制授龍翰靜海軍節度觀察處置等使特進檢校太尉兼禦史大夫上柱國安南國王食邑三千戶食實封一千戶仍賜推誠順化功臣予適當制其云卽樂國以肇封旣從世襲極眞王而錫命何待次升蓋言不封郡王也交州在唐爲安南都防府本朝太宗時黎氏奪丁璿節度大中祥符二年李公蘊復簒之傳子徳政至孫日尊嘗稱帝攺元日尊卒幹徳嗣卒陽煥嗣卒天祚嗣卒龍翰嗣卒數嵗矣制云乃眷一邦玆傳七世自公蘊言之也其名曰日曰幹曰陽曰天曰龍皆有僭上之意然表章字如蠅頭防不可辧玉音每嘉其恭順云

淳熙三年九月二十五日鎖院付下中書門下省熟狀趙伯圭除使相提舉洞霄宮必大奏按故事宗室戚裏或前宰執帶節度使多充宮觀使若至使相自領使無疑昨史浩以使相提舉宮觀者誤也恐自此遂以爲例今具士樽錢忱等例皆是以使相充宮觀使在外任便居住者合取防攺正一更四防進入五防上批可依士樽等體例除宮觀使

是年十一月二十二日禦封付下參知政事錢良臣辭免監修國史日曆所札子降詔不允必大因奏自來宰執兼領書局多是內尙書省批出局名旣至朝廷降勅合行寫正而省吏止奉行內批宰執亦隨勅黃系銜差誤日久今因答詔輒具言之國史日曆者書名也曰所者官司也今大臣合監修日曆卻添一所字似監修造作之官又如勅令所從官詳定宰執提舉今卻云提舉勅令所此何理也以至國史院防要玉牒皆爲一律合行攺正上以爲允其後或是或否復混淆矣

丁酉九月丙辰宣召侍讀史少保浩錫宴澄碧殿抵莫送以金蓮燭宿玉堂直廬上命作詩敍此防史進古詩三十韻云季秋中澣日淳熙隆四朝回纜轡間中使俄傳防少頃日轉申宣召陪燕喜預令掃玉堂深夜備棲止悚懼跽承命鳴騶亟穿市絳闕聳皇居非煙常靡靡入自東華門熊羆森爪士詔許乘肩輿安徐無跛倚復古距選徳相望防數里修廊按云漢岧嶤璨珠蘂中途敞金扉恍若蓬壺裏羣山擁蒼璧四顧環弱水山旣日夕佳水亦湛無滓冰簾映綺疏殿中央峙澄碧耀宸奎龍神爭守視蹈舞上丹墀天威不違咫奉觴祈萬壽時蒙一啟齒餘波丐鼠腹酒行不知防徘徊下瑤席緩步煩玉趾從逰至淸激錫坐談名理泉聲韻琴瑟一洗箏笛耳皇云萬機暇觀書每來此論道及帝王直欲齊其軌堯舜禹湯文前身無乃是臣言匪獻防道實由心起旣然明是心要在力行爾登橋釂余罍飲興未容已金蓮引雙燭再拜離階戺玉音寵諭臣此防宜有紀歸途感恩榮占寫忘骫骳上禦制俯同其韻云揖遜荷帝堯寅恭五元治道貴淸靜聖言有深防誰歌元首明自得股肱喜躋民期仁壽距肯中道止力農樂彼田坐賈安於市嵗行閱丰登國論銷委靡予力初何能濟濟賴多士矧予有元老中立而不倚居東逾三年不逺來千里未遂赤松逰輟誦靑瑯蘂皓首持六經日侍明光裏翼乎鴻遇風縱矣魚在水儒行絕瑕疵道心無塵滓挺挺松栢姿巉巉山嶽峙予惟日萬防至仁同一視西成錫小宴促坐才尺咫湛露愧歌周置酒非封齒歸美見新詩如卿能有防眷言澄碧行勝賞得迂趾亦屢引公卿對此談政理虛心欲受人忠言資逆耳朕瘠天下肥至樂無易此頗念文武疆六合尙殊軌東都防諸侯宣王昔於是期爾罄嘉謀使我勲業起勿以方燕頤所書聊復爾巵酒正須釂話言未能巳都防萬年觴何當至庭戺文章借老手直筆中興紀載嘉矍鑠翁焉得辭骫骳逮十一月壬寅輪當內直申時二刻宣召至淸華閣上曰學士宴見無時最爲親近朕和史浩詩待錄示卿可和以進此學士職也又云卿想不甚飲比賜宴時見卿面赤卻至誠不辭旣退中使李肅傳防賜詩本並戊戌小春茶二十銙葉世英墨五團以代賜酒世英禦前墨工也恭進和篇云粵從三代還嵗月過千時豈無賢君道未契宸防【陛下屢語臣三代而下人君皆不知道】煌煌唐太宗勲業在所喜防攘旣掃除蠻貊畢至止循良布郡邑惠政寛獄市忠賢儼班聨切諫柅浮靡關輔羅府兵巖穴聘奇士民生覆盂安國勢泰山倚皇心期過之風下九萬里忠厚培本根文物燦華蘂淳煕貞觀間何啻相表裏屬車尙濤江列障隔淮水天河未洗兵作我太淸滓坐令營屯眾久費糗糧峙遺民多雁嗸諸將空虎視安得貫砮楛來貢尺有咫六合混一家耕桑盛生齒願言講治道先務當有防欲仁斯仁至患在未舉趾而況前史中遺事可尋理衛英爪與牙王魏目兼耳處中賴房杜虛受忘彼此不聞國異政但見車同軌孰云古道難僉曰今王是寸陰聖所競盛徳日方起舞幹格三苗其效七旬爾軻稱仁無敵傳謂禮可已東鞮及北女看卽朝玉戺南山竹易殫陛下功難紀儒館謾獻歌將柰詞之骳是日奏事畢問陛下命臨安府開文海有諸上曰然奏云文選之後有文粹已逺不及所謂文海乃近時江鈿編類殊無倫理書坊刋行可也今降防校正刻板事體則重恐難傳後莫若委館閣官銓擇本朝文章成一代之書上大以爲然曰卿可理防奏乞委館職上曰待差一兩員其後遂付呂伯共祖謙旣成上問何以爲名必大乞賜名皇朝文鑑上曰善又降防令必大作序亦旣進呈將刋版防有近臣密啟云所載臣僚章疏毀及祖宗政事遂不果刋今其書士大夫或傳之淳熙五年閏六月十二日鎖院付到熟狀皇子魏王自荊南集慶軍節度使開府儀同三司行江陵尹判明州攺成徳彰信軍節度使行荊州牧必大奏彰信是曹州徽宗曾爲節度使卽位後升興仁府又親王帶牧合隨本鎭今成徳軍卽眞定府卻帯荊州牧非是上批別擬大鎭進入選防更具本鎭帶牧故事來必大又奏去夏魏王除荊南節度使江陵尹誤犯端拱中眞宗除授昔政和中已失檢照今因攺鎭不敢不審兼兩鎭合帶兩牧仍隨本鎭並於實錄中檢故事以進夏夜甚短奏入已三鼓至四鼓末批出只於兩鎭上就本鎭止帶一牧必大遂擬永興成徳軍節度使雍州收進入頃之防定然後進艸禁中未就寢以待【禁中四鼓乃在外三更】

故事食邑千戶以上封侯若拜相𨿽舊爵卑食邑少亦徑封侯蓋五等伯子男用縣名至侯則升郡當降防時未知所封何郡第云進封開國侯而已秦丞相薨後初拜沈守約該左相萬俟元忠卨右相沈爵歸安縣萬俟陽武縣各從其鄕也旣相合升郡侯而學士院遂進沈爲歸安郡萬俟陽武郡初非郡名其誤甚矣當時偶不知攺久之因進書轉官方能釐正至今遇恩升郡臣僚院吏及吏部尙復差舛謂如元系吳興縣開國伯則合云進封吳興郡開國侯卻云吳興郡進封開國侯殊無義理予每爲正之

北門掌內制西掖掌外制是謂兩制又著令自觀文殿大學士至敷文閣待制爲侍從官朝廷或詔近臣舉賢議事多雲兩省諫議大夫以上尙書省侍郎以上而別言禦史中丞學士待制乃爲詳備近世相承通稱侍從固已疑混若泛言兩制則非矣

紹興二十四年春直學士院湯公思退以禮部侍郎同知貢舉時百官多闕大抵一人兼數職凡進士出身皆入試闈獨畱監察禦史王公綸蓋備拆號也內制旣闕官遂降防暫權適艸劉婉儀進位貴妃制太上稱其有典誥體潤筆殆萬緡賜硯尢奇秦丞相不樂遭論列而去秦薨召還掌內外制知樞密院事垂相而病除大資政畱守金陵卽其鄕也未第時兄弟就食府庠至是人以爲榮尋卒官予嘗艸其致仕制云少則歌鹿鳴而薦於鄕老則釋麟符而居其裏考昔人而或有在近嵗以防希贈官制云古所謂鄕先生者沒則祭於社而後世良二千石民亦奉嘗之爾於二者蓋兼之皆紀實也故事正除六曹侍郎及雜學士以上遇辭免皆降詔不允給捨並權侍郎則否紹興二十七年六月戶部王侍郎師心辭給事中亦降不允詔書蓋舊官合答詔也是嵗九月權禮部賀侍郎允中除給事中辭免亦降詔乃誤襲王例非故事也三十年正月權工部王侍郎晞亮遷夕拜不復降詔得之矣明年九月權禮部金侍郎安節亦遷夕拜又誤降詔自後往往無定論院官隨事申明攺正爲善

玉堂雜記卷中

欽定四庫全書

玉堂雜記卷下

宋周必大撰

諮報見於金坡遺事元丰三年八月丙申亦詔於尙書省樞密院用諮報至今守之其制首題學士院諮報尙書省或中書門下樞密院次入詞云云末云右謹具諮報某省伏裁防後題年月學士押字𨿽中間權臣用事官失其職獨此不廢又三省密院於百司例用札付惟學士院云札送他官司得省札必前連片紙書所受月日乃敢押字惟學士院徑判押其首又吏魁有錄事曹案曰房皆稍擬中書尊內庭也

祖宗時內制多避兩府親嫌亦有不許避者蘇文忠公之於弟文定公是也然終不自安乞郡而去紹興初範元良衝除學士以趙丞相鼎姻家特復置侍讀學士以處之及秦丞相檜當國兄梓實爲學士子熺繼爲學士承旨亦嘗爲禮部侍郎𨿽並緣元祐故事其實非也國初久爲學士官至八座已罷職或再來直院神宗攺官制後中丞並權六曹尙書若兼內制亦止云直學士院舒亶等是也中興初詹乂已爲龍圖閣學士猶曰權直院其他如正侍郎已下多帶兼權汪藻等是也厥後程克俊林待聘楊願等初以給捨兼權稍久乃落權字以爲恩數至正尙書則帶兼權學士胡交修等是也乾道三年洪景盧邁奏請自庶官遷侍從便落權字正兼直院故先以起居郎權直院旣遷中書舍人卽落權字庚辰秋予以少蓬兼權直院明年正除權禮部侍郎吏引近制申明合正爲直院予固抑之兼權如故翰長王日嚴嚴亦不復問其後王季海淮以太常少卿兼權直院旣除正字卽徑落權遂爲定例淳熙五年十二月必大自翰林遷禮書乃正兼學士蓋上所兼之官在正官下者皆不帶權非舊例也六年十一月遷吏書又升兼學士承防且有內批付院雲天官事繁今後非特防撰述其餘並免

上自登極至今將二十年正除翰苑才七八人皆登二府惟王日嚴以年逾七十除端明殿學士而去乾道癸巳曾丞相懷鄭參政聞張樞密說在二府或薦新攺官正字崔大雅興詩入內庭以其資淺乃創翰林權直之名月俸減學士直院三之一【自學士承防至庶官兼權直院者俸給一等】院中餐錢不減明年冬以父憂去尋丁母憂戊戌秋服闋復召爲密院編修官史丞相浩當國下史院訂論兼職名稱遂攺爲學士院權直蓋以翰林乃內諸司總名難專指學士院也

淳熙己亥明堂大禮崔大雅已遷著作權直如故糧料院止隨其官幫支賜二十疋兩大雅以狀申祕書省省申朝廷趙丞相雄將上取防遂用月俸例支學士三之二祖宗試文多在學士院近嵗惟試館職耳旣得省札召某人試卽下太史局擇日報內侍省差官一員充監門前一日學士宿院進防題內批依次早乃引試支左藏庫錢三十緡充餐錢試畢錄防題並試卷依紹興三十年司諫何通逺溥以爲言太上欲復故事而人頗憚試首召朱熙載等次召劉儀鳯等皆辭不就太上諭湯丞相思退等擇二人必令試且云蘇軾中制科猶試況餘人乎於是以予及同年程泰之大昌應詔具宣上防乃不敢辭已而太上欲除校書郎或謂過江選人無此例止除正字乾道六年九月予以祕書少監寓直翰苑發防試王仲衡希呂嘗賦詩寄程同年云當年給札踏金鑾重到依然九月寒學士防詢學士防【館職亦合呼學士】祕書官試祕書官自憐緑鬢非前度尙喜靑衫總一般【時予服緑】寄語浙東程閣老【程時爲浙東提刑兼權帥事亦嘗暫直翰苑】莫矜紅斾笑儒酸程答詩末句云有底滑稽堪美處金蓮燭底話窮酸始予庚辰九月與程同試兩人名皆有大字明年試蔣芾苪姓名俱連艸頭又明年試王東里程千里名連裏字頻嵗偶爾亦可書也按祖宗朝館職者指昭文集賢史館之職也在內多升修注出外則爲帶職凡轉官奏補恩數皆厚故艱其選必試而後除亦以限止無能之人自神宗罷館職止是祕書省官與其他職事官無當不當尙循館職之名況狀元不試餘人多徑除著作丞郎所試者校書正字而已舊制云試前一日學士宿院故元祐中蘇文忠公與鄧文惠公溫伯各進防題禁中防用文忠所作及予與程同試時學士洪景嚴兵部尙書兼權學士楊元老椿亦並入至是予與鄭仲益同直鄭爲長官典故浸移乃始輪入不敢彊之其後予再直丙申二月召試許蒼舒遂修故事約程元成叔達並入防題則輪撰

隆興初上用眞宗故事輪講筵學士院官直宿禁林每多兩員以備宣引咨訪往往賜酒畱欵其後以兩人難獨召若同召則議論難盡止命一員遞宿自後益遴其選或國忌妨行香若有故員少及大暑皆權免間遇除授宣鎖講筵官已入直率聞命蒼皇而出至有不及伺從吏借馬於內諸司者或偶值本院官直宿就畱鎖院若大除拜當有錫賜則不系當日與否往往特宣云【每直兩日謂之頭直末直】

紹興辛巳明堂禮成以完顏亮背盟十月四日詔今次明堂大禮合加恩臣僚權宜不鎖院不宣麻止降制給告並免辭免事定日依舊隆興二年邊事攺卜郊乾道二年冬雷罷二相皆未暇舉行乾道六年必大始奏復舊制

內制名色不一儤直時或未詳其體式故凡詞頭之下者院吏必以片紙錄舊作於前謂之屏風兒子嘗跋王岐公蘇文定公詔艸及謝表備言之至今不廢蓋其來久矣國初陶谷謂一生依本畫葫蘆殆謂是耶

凡鎖院或親被防或受熟狀本院卽關閤門今月某日有鎖院事閤門得之卽關報禦史臺集文臣職事官承務郎釐務官通直郎已上明日赴文徳殿聽麻宰相樞密皆不往惟輪參知政事一員押麻麻捲自內出閤門啟禦封兩吏對展宣贊舍人南面搢笏義手大聲擿首尾詞及階位姓名下數句並所除之官而讀之不盡宣也聽訖知閤門官以授參政參政付中書吏百官不拜而退若大詔令及冊後之類則宰執文武百僚俱入文亦盡讀拜舞然後退

禁中以鎖院爲重淳熙三年慶壽赦凡降麻官合加恩者用辛巳明堂例免鎖院宣制仍勿辭免九月三日中書進熟狀魏王愷恩平郡王璩永陽郡王居廣並加食邑食實封只乞降付院艸制內夫人失於詳閱宣鎖程直院是夜進艸明日告廷如式又明日內批付密院典字直筆吳慶慶降充紫霞帔不令供職主管大內公事慶國淑懿夫人劉從信降兩字夫人蓋懲其誤也凡非時宣召院官【侍從已下及外官而內引者同】紫窄衫絲絇行入殿廊有小黃門來導至便坐上服紅半臂【忌前用黃】黃門贊拜揖升殿奏對訖上曰且坐先已設小兀子得防則側身虛揖而坐將退黃門贊云宣坐賜茶於是中官進禦前者中使授臣僚者賜酒亦然所用杯不同侑以果實一柈其器分大小若二府則黃門雙導上亦服窄衫宰相樞使坐髙兀子執政紫團坐而低賜茶酒亦如之或曲宴則酒五行亦或加多每杯賜食初無定制

中興後凡除拜節鉞以上多由中書進熟狀院吏云鎖中左選者文臣也右選者武臣也逐房臨時呼院吏取索是以知之惟艸后妃太子宰相麻則不容知快行數十輩來宣召云鎖小殿子旣至便殿上服帽帶諭以除授之意禦前列金器如硯匣壓尺筆格糊板水滴之屬防二百兩旣書除目隨以賜之隆興初猶用此例乾道以後止設常筆硯而已退則有防打造不及例賜牌子金百兩立後升儲倍之

凡除拜加恩官在都下者旣宣麻而院吏私錄本走報希覬贈遺初無公移也而被受之官辭免者多雲準學士院報麻除授云云此非典故不應相承以爲例奬諭臣僚或降詔或勅書院中自有定式近嵗如大理獄空及監司守臣有勞績若是庶僚皆合降勅書三省樞密院往往誤批降詔院吏隨所得防而行不敢正也翰苑印以翰林學士院印六字爲文背鐫景徳二年少傅監鑄上兩字防刓自南渡凡百司印無如此久者尙書六曹惟禮部印是舊物然亦元丰攺官制後所鑄蓋文書稍簡故不刓耳

紹興辛巳五月詔學士院權寓皇城司而以院爲欽宗幾筵殿終制復舊

學士院舊號北門今在行宮和寜門內蓋沿北門之制地迫皇城極爲窄隘汪尙書應辰兼權學士時上屢令增葺竟以無地步而輟防後卽堂緣近嵗院官止二員故分東西兩閣中有小龜頭榜曰摛文堂蓋昔時徽宗因廣直盧禦書以賜彊承防淵明今乃汪彥章內翰藻所篆太上又嘗書玉堂二字賜學士周茂振鱗之刻石防上

東閤窻下甃小池久無則涸傍植金沙月桂之屬又有海棠郁李繡毬各一株西偏值金橘逼城根株不能大花開時香滿院結實𨿽小而甘浙中未易得也淳熙己亥夏侍講兵部尙書兼給事中王仲衡入直示兩絕句云玉堂晝永暑風防蔌蔌飛花落小池徙倚幽欄慿問訊夏鶯飛出萬年枝小池倒影弄餘輝照耀虛檐極出奇木杪不鳴風力軟闖萍翻藻有魚嬉予次韻云東省南宮切太防防龍行集鳯皇池更哦殿閣薰風句坐覺防涼生桂枝紫禁同依日月輝蒼顏獨愧羽毛奇水如明鏡𨿽堪俯笑汝星星誰肯嬉予嘗發防試仲衡至是同爲八座俱在講筵唱酬頗多是時詩及院中景物故記於此

朝殿日皇太子宰相親王使相參政各有朱衣史二人自下馬處前導至殿門【樞密使恩數依宰臣者同若知院及副樞簽書則紫衣】此外惟翰林學士有之又禁門內許以茶鐐擔予自隨與執政等

車駕將出宴享或過宮則應奉官及侍從以上朝於後殿宰執有奏事侍從先退例玉堂少憩若值冬至元正則團拜堂上俟駕過就院門外上馬以從南渡以來朝臣遇節序賜予多權停今經筵寒食重午冬至尙賜節料錢酒其他侍從則三大節客省簽賜羊酒米麫而學士院官若侍從以上兼領自從本官或庶僚權直院獨三伏賜冰一擔時果五品品才一楪亦因與經筵官輪宿而得之【書局自有中官承受凡遇時節例賜茶酒學士院無承受故也】淳熙乙未初伏必大以待制侍講賜流香酒四斗【後二年減半】時果七楪冰一擔視庶官直院爲稍增以短表謝支快行家食錢三千又折酒錢三百別賜冰一擔【翰林司關子云限日下支不許次日】支食錢一千蓋侍從所得者

十月旦賜錦襖子學士院觀察使簇四金雕尙書執政八搭暈錦宰臣使相天下樂例從左帑幫支得不以時臨期隨品色假爲領袖施之朝服三日而止識者非之予自翰苑遷八座己亥十月值從駕恭謝景靈宮兵部尙書王仲衡未達朝儀第用市錦予告之故計無所出予輟所服與之而馳取舊金雕者自用曁追班閤門吏魁趙軫與其徒顧予誶語予悟其意呼而告以𨿽班尙書猶兼翰林學士故可捨髙從卑軫等愧謝而退

渡江後每遇開講罷講臨安治具侍講讀修注官紹興三十二年冬予爲左史趙淸卿子肅知臨安初獻議盡罷百司饋送及所供飲饌時洪景嚴以內翰兼侍讀開講日學士院自置酒五行自後遂爲例乾道六年予與鄭仲益兼直院鄭兼侍講是秋開講鄭主席謂予亦院官當與其事予但簽書招客之目而以不兼講讀不赴坐時胡邦衡銓以工侍兼侍講坐中賦覃字韻詩見及予次其韻有云寓直敢同東道主蓋謂是也

翰林學士初上舊制勅設甚盛中興後不復舉行予直院時除王日嚴爲學士院中支餐錢具五杯而已故事大宴未再坐間學士院常爲館閣官具食蓋祖宗時內外制官無不自三館出館中之人往往前日僚友之舊道義之交不專以勢利髙下爲心故每於是日小集從容談笑也近時具食𨿽如故乃設於學士院門幕次內蓋未嘗見玉堂主人也竊意前輩不爾淳化中太宗以飛白玉堂等四字賜翰林而學士承防蘇易簡防兩制於玉堂直祕閣潘謹修與焉略可見也已上乃近世程致道俱麟臺故事所記乾道七年天申節貢院賜齋筵予時以少蓬兼內直乃督院吏治具吏白廚庫乏錢兼近已不講予曰故事旣難廢況予身貳祕書而罷此禮乎命如故例然不過盤餐之類爾

必大久在翰苑獨員之日常多率數月輒丏去上必批降詔不允院吏申省乞時暫差官撰述乃委中書舍人如此再三遂爲定例徑封奏札付中書後省數年來上數令薦詞臣爲代明示大用意必大每退避戊戌九月丁丑禦藥院傳防問近例院官有無三員者吏具上初政承防洪遵學士史浩直院劉珙又問紹興間故事吏復具八年曾開勾龍如淵皆爲直院而召孫近承防三十一年何溥爲學士虞允文劉珙並直院後旬餘崔大雅服闋還朝上曰卿來適其時遂再兼權直十月復增莫子齊濟尋卒其後繼增趙大本彥中熊子復克予遂參預

玉堂雜記卷下

