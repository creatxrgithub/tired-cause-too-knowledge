州縣初仕小補

﹝淸﹞褚瑛著

●目錄

序

凡例

卷上

卷下

●序

序

國家設官分職各有專責州縣乃專理民事者與民最爲親切休戚相關也如果民情醇朴稍知禮義廉恥不致有犯科條固善矣但世道人心良莠不齊彊弱不同難免無姦盜邪淫不法之事地方官不能不分別懲治之以淨閭閻在老於州縣者無論大小事體自能通權達變隨時辦理毌須多贅若初經到省風俗不知方蒞新任民情未曉所有應辦之事不一而足若非有所指歸不惟事無頭緒抑且無所依傍其承上接下一切事務誠恐思慮難周不無措手爲難此編乃褚子舒兄親所閱歷見聞或因彼事而論及此事意度所及者逐一臚列凡有應辦應爲酬酢應答內外照料𨿽纖微小事莫不縷細備錄縝密妥恰以之循而行焉實初登仕途之津梁也

光緒四年歲次戊寅子舒就政於余故綴數言以志之

愚弟崧谷張權序於省寓

序

愚村居訓蒙三十年一繡濱老書生耳庚辰科會試後以大挑簽分廣東相去萬里言語殊風气異矣旣到省察其人情訪其土俗思預爲吏治之地悵悵然莫知所之因請教於同鄕褚子翁先生蓋官粵東二十年所至最以循良著者也先生遂出所著以相示捧讀之下見其不矜才不使气準情度理縝密周詳諸凡應施了如指掌遵而行之可以無大過焉誠初宦之津梁也爰筆數語以志感佩之意云

光緒辛巳仲秋鄕晚生韓輝祚拜識

序

光緒庚辰春奉檄承乏東安是秋山左褚子舒先生以大憲委勘礦務來邑相與過從朝夕共話生平稔知廑念民瘼講求吏治務以誠信化人以故兩至陽山又蒞電白歷著循聲非幸致也先生固政事長才然亦賦性純朴璋每有所疑問輒娓娓示教不倦顧舉一端之是非得失罄以相告幸聞命矣惟州縣幾務紛紜將何所秉承而使艱巨之投煩劇之會物來順應條分縷細而胥奏效於臨時耶曰余向者著有州縣初仕小補藏之篋中願出與共訂之明年冬索觀未得又明年夏璋以瓜代卸篆旋省獲覩是編意美法良前模具在誠入仕之先路也夫吉光片羽一物之珍人爭奉之況以數十年見聞閱歷心得之要筆之於書俾作吏者了然於胸如登太行自卑而髙其幽繚曲折之區皆得纖細而委蛇與赴以之興利除害霖雨蒼生功徳詎有量耶昔僧倬子琰並爲山陰令父子著奇績相傳有治縣譜不以示人今其令哲嗣南波大令振湘以知縣引見分省行將以家學出宰名區後先輝映然則是編之成與治縣譜不少遜也乃雅意拳拳公諸同好其賢於古人遠矣

光緒八年歲次壬午仲秋如弟何榮璋拜序

序

同裏褚丈子舒余父執也別垂廿年矣回憶漢江相聚日聞緒論知丈夙蘊吏才然未得展其驥足後𨿽勞燕西東音問久梗而心儀其人不置也前歲承中丞裕澤生夫子見招來粵爲司記室余心暗喜因知丈久宦是邦此行再獲承顏接詞當有以教鄙人也抵境後私采輿論則頌丈者翕然交作固知曩者所述巳起而行之矣丈先宰陽山是缺極瘠以除民害故懸重賞構獲巨盜李水鳳等諸賊目且有利必興所需惟自捐廉俸不足則貸諸戚友𨿽負累滋深不計也去後士民請之大府重借寇君丈於是復蒞玆邑閱三載以憂去官父老攀轅臥轍爲丈易靴以示遺愛服闋繼任電白邑多僞命擇噬案丈下車始卽痛懲之偵知土匪梁歪生廣收亡命意將不利於邑乃不動聲色畫策擒之保全特眾不自居功迨及瓜代去不久遂有莫毓林之變幾致城陷不愈徵丈之善於臥治耶丈性惇謹不事矜詡浮名非所重有爲延譽者輒謝不敏常名其齋曰淡淡雅抱亦可想見巳余嘗因問問曰丈所至有神君稱爲政之道可得聞乎丈乃出治譜二卷相示展誦之見其承上接下事無巨細昭然畢舉始知到處受其福者悉本於此弗審費賢父母幾許苦心裁成斯集有心吏術者又烏可不錄一冊奉爲圭臬乎爰綴數語志其欽挹如此

光緒壬午仲冬世愚侄林元菼炳如拜志於佗城節署

初仕小補序

山左子舒褚大令以經濟之長才爲循良之上選其蒞粵服官固巳歷有年矣余於同治癸酉歲筮仕來粵卽耳其名而彼都人士於其所宰治之邑亦復津津然時道其政績於勿衰然猶祗得之於虛稱而未得之於實驗也甲申季春餘捧檄來瀧維時大令亦綰篆威城誼本同舟忝膺牧任接晤從容之會快披其公餘所著初仕小補一編爲書若干捲其間由事上而馭下由親民而勵俗有若繭絲之細而不嫌其繁瑣有若米鹽之碎而不厭其零星而其尢耐人尋味者則有若布帛菽粟之至質至朴奉其言而足以廣被羣生永飫百秩者要無非古人所謂實事求是之旨而已夫宇宙之物微實無以觀其成宰牧之事非實無以達其用從知一官一邑之治理其職端在親民其任兼期率吏則語𨿽小而天下莫能破焉世之治民者果其如李北平之能以實致人將以之宰一邑可也卽以之宰天下亦無不可也余讀是編而幸其與古人之彜訓成規若合符節且因其虛衷相質藉勵官方爰不揣譾近約志其梗槪於簡端云

光緒十年仲冬廬陵晏賜書識於羅陽官廨之勤求軒

序

於戲天下之民最切望者莫如牧令天下之官最可爲者亦莫如牧令國家設官分職關系至重內則宰相外則牧令宰相所經營在天下牧令所經營在一方至於目擊民生之利病習知人情之好惡則宰相有不及牧令者焉牧令者親民者也信能於親字認得眞做得透則上不負國中不負已下不負民民亦樂稱爲父母此牧令所以最可爲也而體其實者卒尠

子舒先生作宦粵東福曜所臨循聲卓著心儀者久之宰西寧時適鄙人遊幕瀧江因屬素好寄其初仕小補一編謙囑釐訂並索序言受而讀焉凡所謂興利革獘拯疾救苦無不深切講求條分縷晰其細入微茫老吏屐齒所不到者亦揭而出之本實心以行實政視民事如家事無他親之也或曰吾人一行作吏凡以爲民而巳是編開卷卽說應酬末節爲官之計先爲民之計後何也曰是有說焉士有出身艸茅往往以贈答周旋未經諳練𨿽極關心民瘼無從措施中庸爲明道之書猶云不獲乎上民不可得而治職是之故先生閱歷素深不忍初仕之向隅詳細指陳務令大府先相器重舉官之欲措於民者得以次第徐行而後安蓋一人之及民有限合凡入官者皆有以及民則其及民斯無窮是編首言應酬正先生大公無我之心爲民計廹而先爲官計古有爲政論者有爲治縣譜者孔文舉諸葛武侯集皆有手教若夫明白朗暢婦孺可曉近世如王文成呂涇野集內所存條教視他文爲尢勝然是編一出昔人不能專美於前膺民社者循是以治一邑而一邑受其福循是以治一郡而一郡蒙其庥推之治一省治天下亦將蒸蒸然咸臻上理焉豈曰小補之哉書其捲而歸之諒不以鄙人之言爲阿所好也

光緒十年歲次甲申仲冬月毘陵劉福康謹序

序

光緒丙子季秋友山張中丞乃弟玉山以進士選授江蘇興化縣知縣來粵省親將之金陵瑛忝屬同鄕於撫署晤談之餘知爲醇厚君子也不恥下問以州縣之事見詢又命凡到省及到任所有應辦之事無論巨細不厭煩瑣詳開節略瑛質本愚魯幼年又復失學前隨督憲毛寄云先生來粵謬承許可畱粵補用𨿽兩權陽山縣事乃山僻小邑孤陋寡聞見識未廣不足數述婉言辭卻柰諄諄相囑辭不獲免不得巳遂將親所閱歷或管見所及或目見耳聞一一臚列意到卽書不復詮次第各處情形不同其中有無可采尙希髙明酌量攺易所述各條言𨿽鄙俚理未全非在久於仕途者視之固若腐朽毫無可取而初登仕版者觀之亦不無小補云爾

光緒二年丙子巧月山左褚瑛謹識

序

州縣事務殷繁固非筆墨所能盡述亦非先事所能預料地方之情形各有不同人之賦性亦恐各別事同辦異難據一律其事之來猝緩眞僞曲直莫辧大小難分鬼蜮伎倆百奇千怪時勢靡定更難預防當事者惟有以官事爲家事不避嫌怨不憚勞苦度其虛實權其重輕臨時酌量詳審辦理庶不致毫釐千里之誚耳

光緒戊寅仲春山左褚瑛序於電陽縣署之淡淡齋

序

前承玉山張君問途於盲乃錄是篇以答之井蛙之見自知於治無裨不過意圖塞責耳此後篋中祕之不敢出以示人也年來頗辱諸公下詢恆欲借觀原稿於是魏收之拙不能藏矣客或勸付剞劂余則曰豈敢蓋管中窺豹方恥眼界不寬且譾陋不文措辭非雅詎忍災諸棘棗梨爲識者所嗤柰邇日竟有索抄者頻久假不歸取閱者踵至殊無別本以應命乃爰集活板藉以代抄非敢前言之食也乞博雅君子匡其不逮或收千慮一得之效是所厚望焉

光緒歲在壬午中秋前二日東魯子舒褚瑛識於五羊客捨

●凡例

一是篇原系專爲初仕者言之誠恐乍入宦途一切規目未能盡曉公務酬應亦難周知是以不憚煩瑣莫不悉載俾有指歸

一集中所述各節皆在廣東聞見所及或因此事而論及彼事或私意隱度俱從實書不假穿鑿不與粉飾者同

一篇中各事不惟躬行者居多抑且志切勸勉倘循而行之於地方不無裨益

一篇中詞句本屬粗陋無文然此專爲敍事取其簡明不敢譸張筆墨見者諒之

一篇中各條𨿽經親歷或管見所及但賦性愚魯錯謬在所不免惟事情變幻難以逆料故每有因時制宜相機辦理不可拘定以致貽誚膠柱鼓瑟

一篇內所述各事身歷其境者爲多意到卽書一一臚列不復詮次識者諒之

一通篇大意凡事有成規者俱宜率由舊章不可擅攺舊制或另出己見創造新奇以致畫蛇添足落後人笑柄是以每有循舊照辦之語以申勸勉

一是篇不過大略原藏之篋內未敢示人而知者借觀抄存致有久假不歸者客或勸付剞劂自揣無學識同井蛙詎忍災諸棘棗梨爲有識者所嗤然捨此又無別本以應不得巳爰付活板刷印不過藉以代抄云

●州縣初仕小補卷上

山左褚瑛子舒著

到省稟到並請假

酌收家人

聘請幕友

稟辭赴任

見道府幕友

府道禮物

紅諭到任

到縣先進公館

開造事宜冊

前官送印

先拜儀門

接印坐大堂

免參堂

不收禮物

請前任官幕

接見屬官

與前任餞行

牌示點卯

點監犯

監羈派家人

考取代書

擇日開徵

巡閱城垣

請同城文武紳士

卯期收呈

批閱呈詞

積壓呈詞

呈詞副狀

刊刻號簿

違式呈詞不收

攔輿白呈不批

不準公呈

宜立聲威

不準擊梆

白日坐堂

幕友相助

訉訊結前任案

先拏凶手

相驗輕騎減從

驗看生傷

驗屍莫避臭

銀釵探毒

斷腸艸毒

回署排衙

假命訛索

輕押人證

摘除無干

盜案會勘

賊盜窩家

賊頭彊盜

親驗命案

嚴拿土匪

毌惜賞費

命盜案件不可匿報

審理姦情

不準私押人犯

要犯卽問

忤逆不孝

平心靜气

不用嘴把

不用非刑

詞訟度理

罪犯收監

板櫈壓扛

弔犯不可與食

服喫刑丸藥

傷毒命案

暗記要言

起解犯人

撥兵護送

淸釐羈犯

鄰封相驗

捐施棺木

開報犯人

交接之際嚴防監羈

遞解軍犯

婚姻不斷離

親誼莫打

串票查淸

徵收錢糧

安設糧站

起解錢糧

錢糧稅契減價

稅契大頭小尾

包徵包解

各營兵米

書院膏火

各廟祭祀

孤貧口糧

接收倉谷

地方情形

禁演淫戲

○到省稟到並請假

到省卽差人各衙門掛號稟到恐憑限逾期一面稟假繳憑以便訪問情形拜謁同年同鄕如有來拜者皆見諮問一切風俗數日後銷假先見首縣首府依次恭謁各憲聽候分示

○酌收家人

下委後各處所薦家人必多須探明此缺實用人若干於臨起程時派明榜示餘者候薦斷不可多帶否則盤費事小若輩回省必有許多謠言

○聘請幕友

幕友一席最爲要緊至好者推薦不可遽許亦不可遽辭務細訪察所薦之友品學何如擇其善者延之赴任有期拜見下關書聘金一項量缺致送緣聘金若干年節禮卽照聘致送加以水禮八色隨時配合其起程船腳或我備或折價商酌辦理各處情形不同臨時酌奪

○稟辭赴任

省城稟辭後卽行到任自毌庸議若先見本道府然後到任須酌量回答倘本道府問幾時到任則云請示若令自定則云巳擇定某日接印此舉恐本道府巳允前任情托自定日期不喜悅也如分付讓前任幾日當面不可不應惟有托幕友或首縣婉言轉求告以下情較爲圓到

○見道府幕友

到任時道府之幕友必得拜見一二次面托指教一切辭行時又爲懇托倘公事有不妥之處請其格外照拂平時不妨常通信函致問起居公事隨便商酌免致駁飭爲難其節禮幹修按時照章致送不宜短少

○府道禮物

到任時府道如薦家人酌量收用其例送禮物恐不能全收須再備土儀數色致送無不收者幕中亦必點綴不可少也

○紅諭到任

起程前二日卽專家人持紅諭告示先往曉諭書差人等不準遠接並預備公館一面函知前任趕將未了事件淸結庶免藉詞遲延若請讓幾日我經看定日期斷不可更攺

○到縣先進公館

到縣先進公館未拜儀門不可進衙門若有公事著家人與前任商議來拜盡可面商接印後實時回拜並拜舊任幕友

○開造事宜冊

未接印以前令各房書辦開造各管事宜淸冊送閱有不明之處喚來當面細問

○前官送印

接印之日前官必先數刻將印信並各項人役花名淸冊移送酌量賞給來使代茶或四圓或六圓其交代各冊有當日移交者有異日者有一二十日月餘者更有官先回省畱家人送交者送時有酒席金者亦有並無者各處情形不同悉皆聽之接到後卽請幕友核算不合者簽駁更正倘有糾纏之處自有監盤之員會算兩得公允

○先拜儀門

接印時先拜儀門暫到簽押房少坐等外邊伺候齊備穿朝服掛朝珠望闕謝恩再拜印換常服升公座各房稟請開印簽押事畢退堂

○接印坐大堂

到任坐大堂拜印後各房書辦用印請簽押預先令各房將應簽何字於簿內粘一紅條以便照簽恐臨時錯誤貽笑眾人也

○免參堂

拜印時巡檢捕廳稟賀堂參令家人辭曰不敢當請花廳坐退堂後或拜竈拜祖畢卽到花廳少敍待茶送出幕友來道喜隨卽到書房稍談而回同城文武拜賀不見者多異日卽各回拜並拜巡典紳士

○不收禮物

凡巡檢典史禮物槪不收受以示體卹紳士禮物亦槪璧謝庶免挾制此後書差人等致送對像食品尢當拒絕

○請前任官幕

接印後卽備辦酒席請前任官幕詢問一切情形我之幕友作陪不可入外人因時制宜不可拘定

○接見屬官

接見巡檢典史時問到任幾年年久者則問地方利獘紳士誰優誰劣土豪訟棍幾人是何姓名令其開送以便拏辦其新到任者諭以地方賊盜娼賭皆宜畱心不可因循不可擅受等語因時變通到齊公請一飯卽催其回署

○與前任餞行

前任卸事後必有數日耽延始能回省如在衙門同居先爲備酒餞行再於起程時或在二三堂備酌讓前官淸酒三杯殷勤盡禮上轎時用拜墊叩首送行以惇寅誼落船後仍到船上話別若居公館則與同城在城外公所廟宇由縣備辦酒席公餞臨行時同拜行禮禮不可虧

○牌示點卯

到任後例應點卯擇日懸牌查點點書辦則諭以務必小心辦公倘敢串通舞獘或貽誤公事一經查出定卽責革不貸點差役則諭以嗣後如有差票務必按照標發日期帶到如敢違延或帶到私押班館或任意索詐隱不具稟一經查出恐爾等性命難保後有疲玩者重懲數人示以言出法從到任之初必須嚴厲使百姓人等咸知畏懼以後公事易於著手

○點監犯

擇日祭獄神備三牲禮親詣行禮先點禁卒嚴諭日夜小心不準偸安賭博再將犯人預先令刑房開造花名淸冊每犯名下注明年貌犯事案由收監年月日期按名點驗刑具是否堅固齊全分付安分守法卽將祭物賞給仍按名賞犒錢一二百文隨到監羈各房看驗木籠是否堅固地鋪是否活板諭令差役人等小心更夜疏虞必重究不貸地鋪時常打掃漧淨不準懶惰

○監羈派家人

監倉羈所關系緊要應各派家人一名專司其事收封開封必令親爲料理倘有疏虞所關匪細口糧燈油按數給發不準絲毫扣克監獄乃捕廳專責亦命其親自常到照料檢點斷不可大意疏忽

○考取代書

考驗代書如考取之後發給戳記以專責成若各房亦請戳記不可亂髮一則恐起爭端二則事無專責各處情形不同宜臨時察看相機辦理

○擇日開徵

到任後擇日拜倉神開徵各倉口親爲看驗諭倉書人等若有滲漏之處隨時稟明修補不可因循問明有開徵規禮若干不可受其朦混此日幕友及家人內外皆有酒席各處情形不同問明酌辦

○巡閱城垣

到任後必須巡城閱視一徧城垣如有倒塌之處擇要修理免致愈倒愈多所費更巨其各處兵丁俱有犒賞問明按照舊章如數發給不可加亦不可減恐後成例

○請同城文武紳士

到任後同城文武均宜聯絡親近卽備酒請敍再請紳士請幕友各按所司辦事

○卯期收呈

卯期呈詞自巳親收爲是一則雇倩之抱告不敢卯卯代遞其親到者便可當堂詰問或收或駁隨時可以發落若請代收去畱則不能作主轉多筆墨

○批閱呈詞

州縣卯期呈詞批閱最難除命盜重案隨時呈報有傷痕可驗有形迹可勘毌庸置議外所有尋常案件詞中之情節眞僞莫辧事理之謬妄難測其由代書造作者尙不至於離奇惟訟棍之刁詞或指東而說西或將無而作有或捕風捉影或空中樓閣譸張爲幻任意妄指百奇千怪難以枚舉披閱之際宜詳細審視觀其意向著重在於何處擇其要害情理不順之處嚴加駁飭使知官不能欺再呈再駁迨被告呈訴到案兩情比較可以得其大槪方可婉批本當不準姑念控關有因準傳訉究辦其似有情理者亦當擇其欠順之處挑剔數語駁飭仍轉語曰姑準傳案訉究凡兩造呈詞固不可一槪批準致滋拖累亦不可俱爲批駁轉生事端蓋民情好訟若遽予批準詐爲百出刁風日熾良懦何以聊生若全行駁飭一再不準被告者難免不逢人稱快揚言得志在原告巳有愧忿之心加以被告揶揄必將尋隙鬥毆恐致釀成巨案要在因時制宜看事體之緩急情理之眞僞推情度理旣不可偏執巳見尢不可格外苛求告婚姻者批查有無婚書庚帖媒妁何人何年月日完婚山場田園地土令其呈驗契據繪圖注說帳目牽扯問其有無合同約據爭繼霸產飭其呈驗族譜昭穆是否相當其有無關緊要之事或批鄕族老調處或令地保查覆酌量辦理惟墳山之案情獘最多初呈先批紳耆約同墳鄰查明秉公調處察看有無碑記界址兼詢附近彼處之紳衿眞情何如先有幾分主宰俾傳訉勘驗時得有把握此皆批呈之大節目幕友自能逐一批明但初入仕途諸宜畱心大槪情形不可不稍知一二摠之務當不卽不離一經批準卽應傳訉人證到齊卽應設法完結不惟案無積滯抑且百姓感激

○積壓呈詞

卯期呈詞自有簿點名收閱其中亦有不收者令簽押另造一本將收者按名開列刻巳批小戳於謄批時將巳批之呈簿內逐一印記呈詞內或有因查捲稟復致爾遲延往往有不批者告狀之人輒多心懷怨望然旣巳收其呈詞惟有秉公批示無論所控情節要緊不要緊隨時查閱簿內未批之呈開單請幕友速爲批發摠期一紙不遺盡行批出庶百姓不致議論短長也

○呈詞副狀

所收呈詞副狀乃官幕親批應爲備案之件令簽押匯齊或按月或按季砌釘成本送內存畱以備查閱於交卸時各自帶回

○刊刻號簿

另刊空簿一本寫某年月日畱空據某處某人控某人某事等情一案再將原被幹證鄕紳族老分行平寫現塡人名復將原差某人限幾日帶到一一注明所有詞訟登入簿內此簿交門印各一本照式塡明按票發日期令其催差趕傳一目了然不惟案無遺漏抑可杜書差擺弄壓擱之獘

○違式呈詞不收

三八告期收呈有正副狀者方收其違式紅呈白稟一槪不收蓋紅呈白稟旣無住址又無店保在訟者所費無幾架唆者又易爲力一經接收則紛紛效尢以式狀爲虛設矣且票傳時如匿不到案差役以無住址店保藉詞推諉必得飽其所欲而後巳故收紅呈白稟事𨿽小而爲害甚大湏訪明地方情形卽明白曉諭禁止

○攔輿白呈不批

在本城因公出入及拜廟行香如有攔輿遞呈者果系遵式具呈蓋有代書戳記列明抱告店保盡可照收其紅白稟呈槪不接收倘攔輿橫拖轎桿不放只須收下擇其事關緊要者仍令另換式呈批發餘皆不批示則可省許多事百姓可免受許多害爛衿訟棍亦不能任意包攬

○不準公呈

凡有紳耆公呈不可輕準蓋自愛之人𨿽事甚切已尙不肯匍匐公堂況非巳事乎借口地方公事聯名具呈必有假公濟私者其非安分可知卽事關利害言有可采姑受而不批別自體察舉行切毌輕聽遽詳致開紛擾之獘至書吏稟陳公事尢不可信用公呈之獘髙廉各屬尢酷每有一呈原告恐不得直賄買舉貢生監及耆民人等遞公呈以證所控其事彼等見聞甚確並無虛妄準與不準所不計及而出名巳得數金矣若果一準邀請到案則另議跪堂金若干方肯到案案情之曲直亦不在意祗講到堂得錢而巳此余在髙廉親見者故宜愼之也

○宜立聲威

到任之始紳民欲看新官之作爲以爲展施之地步訟棍爛匪觀刑罰之嚴否預備唆擺之姦計書辦之舞獘差役之狡猾一則情形不熟二則茫無頭緒若不於立法之初稍立聲威嗣後振作爲難卽於前任未了之案自己細看當如何辦理平允再與幕友商議可否然後坐堂訉問案中是非於堂單內判明固妙否則退堂後判定發出亦無不可發軔之始摠求妥善如此斷結三兩起使眾人咸知此官精明不敢起輕慢之心嗣後公事卽不難辦矣

○不準擊梆

三八卯期收呈向有定章此外遇有命盜重案擊鼓敲梆廹於情急原所不禁乃鬥毆吵鬧細微小事輒亦擊梆喊叫不惟殊駭聽聞抑且無分輕重到任後如有此獘可出示禁止並嚴諭把衙及差役人等一體知之如違卽將把衙差役責懲

○白日坐堂

凡坐堂理事如有夜晚帶到要犯自應實時訉問不便遲延其餘各案俱宜白日審辦爲是緣案情虛僞百出並有串通訛詐不一而足一經到堂原被告之語言神情書差之眼目舉動心傳神授唆擺以意會點綴而乘隙一切情形莫不畢見鬼蜮焉逃較之燈光之下煙气繚繞遮前影後者淸楚多多矣堂之上下所瞞者官一人而巳卽白日尙恐被其欺朦況昏夜乎倘有緊急案情密辦事件或問正凶要犯下落恐人雜走漏風聲卽在花廳密室只命書差數人伺候錄供若必用刑之處隨時呼喚閒雜人等槪不準進以示嚴肅庶免屈抑

○幕友相助

州縣事大任繁一己之精神耳目難以周知必須得人相助爲理方能有濟訪延幕友爲第一要務其徳行素著品學較優結實可靠者卽推誠以厚待之實心以信任之不必存心疑慮而後始得其實效相處可能和睦永久不致畏難苟安因循貽誤致爾上下間隔物議短長也

○訉訊結前任案

到任後將前任移交未了之案卽出票催傳限日帶到一經到齊卽速爲訉問可結者卽結或開釋或放保或諭令紳耆秉公調處將羈押之人設法淸釐使百姓知官實心辦事不欲拖累愚民庶眾情感激

○先拏凶手

凡有命案一經呈報刻卽坐堂將報案之人問明正凶何人有無幫凶傷在何部位屍在何處各情由詳細錄供在堂上親寫硬簽密差幹役前往出其不意速拏凶手一面親詣相驗凶手一獲辦案尙易若稍有耽延不惟凶手逃走抑且屍身發變掣肘甚多

○相驗輕騎減從

下鄕相驗勘案務須輕騎減從以速爲妙一到卽驗驗明卽令屍親領埋若死屍一時不領案情卽一時難定又防唆擺另生枝節難以收手更宜嚴禁差役任意需索違則重究不貸凶手一到卽趕緊問供斷不可暫押羈所防其生變不可不愼

○驗看生傷

打架互相毆擊致傷肢體者須看是否手足他物抑系刀刃器械並頭破骨折傷痕較重者是否在致命部位量明分寸先給七釐散敷傷處並食少許可護心止痛庶不致死卽訉問因何起釁共有幾人相打何人爲首何人爲從何項器械致傷比對傷痕是否相符逐一塡明傷單立刻嚴拏凶手到案訉明確供取具保辜限狀照例保辜趕緊調治是活一命卽活二命也初驗傷時如傷處有藥敷蓋不可邃�行揭視恐傷風不便其傷重者難以保其不死生傷旣經驗明傷單可據凶手又巳供明有案卽使限內因傷身死再驗屍身屍親亦不能任意妄控紏纏若生傷初未驗明屍親難免不藉命別生枝節訟棍爛匪更不無故爲掣肘唆擺訛詐是驗生傷不可不格外詳細免後來許多事端

○驗屍莫避臭

凡相驗死屍若系當時自然易驗先看頭面致命部位再看周身何處有傷逐一驗明倘屍巳發變切不可避臭不肯上前必得眼同屍親將所告之傷驗明若系刀傷比對刀口量明分寸縊者看繩紋八字交與不交毆死者驗傷痕是何物致傷是否在致命部位逐一看明用手試捺若是眞傷自必堅硬仰面合面俱要看過若腎囊有傷必自�按試其腎子是單是雙是否破碎倘傷此處致死囪頁門自有紅點髙起不明之處查對洗冤錄萬無錯謬若屍身腐爛已盡只有骨骸者令屍親認明是否本屍無異仵作卽報無從措手照判可也

○銀釵探毒

相驗探毒之說洗冤錄內只注銀釵探試究竟如何探法並未講明余前兩署陽山縣事亦未曾驗過迨署電白縣事彼處假命訛索之風甲乎通省下車伊始卽竭力整頓有服毒身死妄指被毆者當相驗時見其並無重傷不致殞命而手足指甲皆靑黑色若不探試明確難以折服其心卽令仵作如法試探乃用銀探兩隻兩頭各鐫上下二字上頭畱一鍼孔以備穿綫另用竹�片削與銀探寬相等長則過之將銀探下頭折回少許包住竹片爲托將屍身安放平正頭頸墊齊使喉口順直將銀探緩緩投入至底口不畱余將綫露在口外抽出竹片將口用紗紙多層熱水濕透封蓋其穀道亦然上下安妥將頭面頸項口鼻耳穴咽喉心胸脇腹穀道各處用熱酒糟厚敷寸許蓋以艸紙再用棉被或氈氈將屍密蓋以滚湯淋之一二時聽其腹中鳴響爲度抽出銀探有毒則黑色用皂角水洗之不去復用布拭之無異當眾驗視原被告各無異言倘銀探白淨則無毒明矣此則余親驗數人皆無疑義此外有無捷便妙法閱歷旣少又兼愚魯未敢臆度請司牧者斟酌之

○斷腸艸毒

探毒之法前巳詳言大抵所驗服砒礵鴉片煙諸毒上下兩銀探多黑色惟任西寧時驗有二屍口中銀探邊傍僅作微黃色穀道之探則盡如濃茶深黃色初意謂口中之探下未得法或者毒輕迨後親爲指示如法遞盡久之拔看仍只如前訉之屍親據供系斷腸艸水飲之而死等語因思毒旣入內何以上無毒而下有毒豈如洗冤錄所載春夏之交艸鮮性烈或嚼食在心胸間其毒卽重歟抑因嚴冬艸枯性弱又兼煮飲水行下焦入腸胃其毒歸下歟未敢臆度但聞此艸苦甚嚼食實難特志之以備後考

○回署排衙

命案相驗後向屍親云傷巳驗明必與爾伸冤令其出具領屍掩埋甘結親打手摹存案案內無關緊要之人當堂開釋只帶原被幹證回署候訉於標封棺天地封時筆向上畫遂勢撇去退堂卽上轎當時不可回頭卽到城隍廟浣沐更衣行禮解穢回署坐大堂擊鼓排衙多放鞭炮退堂稍坐卽到幕友處商議辦理

○假命訛索

假命訛索之案廣東髙廉各屬爲最他處𨿽有無如此之甚也髙廉之中電茂爲尢甚肇慶之陽江亦如之有等不法之徒名曰沙魚販專以藉屍訛詐爲務不論遠近凡有路斃無名乞丐或江海浮屍或年老無依孤貧無人埋葬者甚至有窮苦不堪之人病將垂死者賣與沙魚販做假傷訛詐百奇千怪喪盡天良實堪發指一有死屍卽串通本地爛衿姦匪買囑無賴男子無恥婦女或爲死者之父母伯叔兄弟或作兒子媳婦子侄親屬本屬乞丐孤獨忽爾兒孫婦女俱全男屍則哭父號爺女屍則呼媽喚母一見官到卽假號喊叫訴說冤苦問其情由無不含糊支離茫然莫對且距死屍甚遠竚立遙望不敢近前伏視掩面假號毫無悲傷種種虛誣難以言諭嘗見路旁死屍數日無過問者迨至地保報驗突有哭兒者哭夫者伯父者男男女女號叫不巳亦惟遙望不敢近前旣驗明乃無名乞丐病故者皆爛棍串通買囑希圖訛詐也諸如此類當未經報案之前姦匪爛衿人等開列各鄕富戶弱族姓名某某爲正凶擇肥而噬任意訛詐鄕愚以事關人命隱忍賂和一再搜求四方延及數十里人心惶惶莫敢與較有錢者除名抗衡者指控仍畱索詐地步遲之又久始遞呈內又故作支離含混之語使官生疑出票差查則與差役狐假虎威訛詐更甚迨至囊滿意足無可擇噬之人則具和息百姓受害深矣欲除此獘惟有一經報案不論命之眞假不計路之遠近實時前往親驗沿途畱心訪察再看有無傷痕詳細驗明眞者照例辦案假者立將原告之人先行押候確切研訉究明主謀索詐之人分別嚴加究治如此懲辦數人庶幾棍徒咸知生畏此風可以挽回愚民可免遭害矣

○輕押人證

凡訉理婚姻田土錢債細故案件如訉無甚關涉之人當堂開釋固妙倘湏候質之處若遽予釋放傳訉爲難或令其出具傳訉無誤甘結在外候質或令親友保領傳訉卽到不可輕易收押交差帶候免致索詐淩辱受累無窮

○摘除無干

凡案中連累無干緊要之人於出票時槪行摘除只傳原被幹證及在場必不可少者到案免致株累多人

○盜案會勘

盜案一經稟報卽會營親詣勘驗賊由何處進何處出門戶有無破損痕迹所失財貨在何房內箱櫃曾否破爛繪圖注說前後左右有無鄰居亦於圖外注明若有當場拏獲賊匪立卽嚴訉何人爲首何人起意同黨若干人是何姓名逐一錄供會營嚴拏一面通報不可聽兵差之說亂拏塞責

○賊盜窩家

賊匪偸竊全賴窩家藏匿大盜搶劫尢靠米飯主供應賊盜一經拏獲務必根究窩家及米飯主姓名會營嚴拏重究以淸盜源

○賊頭彊盜

地方如有漏网之賊頭潛匿之彊盜若攺過遷善安分守法並不滋事刧搶深自悔悟者姑且置之以安其生不可無故苛擾轉激事端倘賊性不攺陽爲守分陰仍紏集匪黨聚眾煽惑拜會結盟或養賊搶劫坐地分贓並與本地爛衿勾結以備緩急衙門書差串通便通信息不知斂迹無惡不作者必當設法嚴拏惟初經到任訪察恐未能眞確於接見各鄕紳耆時作爲無意問地方有窩藏賊匪者乎地方安靖與否如有此等彊徒自必有言之者各處所言相同卽有幾成可信仍不動聲色明察暗訪以昭切實旣無疑竇然後密爲布置遴選幹練之人重與花紅好言激勵務期一舉必獲如果獲到卽嚴訉確實錄供通稟核辦以除地方之害若無十分把握斷不可輕舉妄動設有參差噬臍莫及倘覺辦理爲難則莫若緩圖之爲愈也誘擒之法務宜愼密不可走漏風聲不可急求見功致有僨事此等匪徒未必所在皆有亦未必處處俱無尢湏實力訪察因時制宜設法除之以絕後患俾靖地方不可稍存玩視

○親驗命案

命盜重案一經控告辦法前巳列明毌庸重敍惟是人命大事搶劫重情所關匪細其事之大小難易均難預定務必親詣勘驗不惟傷痕之輕重事情之眞僞了然於胸心中稍有把握抑且免後來許多事端追悔無及斷不可輕令司捕代爲勘驗庶免兩造借口生事差役人等亦不致任意索詐滋擾無忌

○嚴拿土匪

地方如有傳習邪教謠言惑眾並不法之徒豎旗拜會以及伏莽土寇聚眾爲匪之事一經訪聞卽不動聲色密派親信明練之人並紳士耆老人等前往訪察確實嚴密查拿乘其勾結未廣人數無多拿辦尙易得手果能將頭目拿獲嚴行懲辦餘黨解散地方免遭荼毒何幸如之若吝惜小費因循遷延畏首畏尾不肯拿辦勢必勾結人眾气焰日熾不惟查辦匪易誠恐乘機竊發閭閻被害不堪言矣膺民社者先事疏防之咎百喙難辭惟當於訪聞時卽星速分派密查確實頭目何人在何處會聚共有人若干是何作爲舉動卽籌辦經費顧募壯勇遴選差役會營撥兵布置妥協設法圍捕摠期一舉必獲無枉無縱庶幾不致釀成大事地方得以安靖要在因時制宜相機而動旣不可稍涉玩視致滋勾結蔓延尢不可艸率妄動激出事端仍嚴諭各處紳士族老人等約束予弟各安生業不可誤聽謠言執迷不悟倘能悔過解散自當寬其旣往決不深究若不攺過自新必致身家不保追悔莫及如果消患於未萌實地方百姓之大幸望當事者切實畱意焉

○毌惜賞費

錢銀之貴重孰不知撙節爲妙然地方官有不能節省者如在署中居常飲食用度或多或小少其權操之在我若有緊要差使過往應酬一切勢不能不辦也又有著名賊盜緊要犯人豎旗拜會等事奉行嚴拏喫緊飭令重出賞格花紅購綫緝拏動輒數百兩更不能節省也尢宜不論何款何項甚或出利揭借典質衣物隨時給發方期於事有濟斷不可以經費無出苦訴艱難一味吝惜推延不辦恐遷延日久必致別生事端難以收手明知虧累難塡然事廹勢逼不能不竭力措辦庶免釀成巨案追悔莫及如果因公賠累上憲具有耳目百姓自有公論摠之若能與地方除害可以問心無愧彼蒼者天亦必不負我苦衷也

○命盜案件不可匿報

一邑之大良莠不齊未能槪行教化使頑梗之徒不作賊盜不爲凶匪也本地之賊盜易拏外來之匪徒難防一有搶劫命盜案件地方官先巳慚愧交並心懷不安無以自容若事主系良善之人稍知禮義不過報案懇請緝匪伸冤未敢放肆倘遇土豪惡矜刁生劣監便乘風生波恃系事主言語踞傲逞刁潑橫任意捏報希冀挾制官長藉端妄指尢欲假公濟私或控書差得賄以故縱或捏某人知情而容隱擇噬良弱居以爲奇村鄰惶恐莫知所措無理情狀難以枚舉殊不思地方官一遇命盜案件無論道路之遠近不辭山川之跋涉前往勘驗獲犯有花紅賞格解勘有解費花用耗費猶爲末節勞苦在所不避稟詳稍有延緩錯誤輕則申飭記過重則處分撤參更豈樂於有命盜案乎無如事主屍親不察往往藉端逞其刁狡粵省習气大抵皆然以故凡遇命盜之案亟宜從實稟報倘命盜層見疊出要在當事者因時制宜相機辦理若因案情爲難匿不稟報或暫圖目前無事日後或事主屍親上控或他處獲犯供同此案上游查詰其將何詞以對與其日後設法彌縫諸多掣肘何若當時稟詳較爲周妥乎且緝拏凶犯俱有定限卽使限滿不獲尙有寬展之條猶可設法嚴緝冀有獲犯之日至諱匿命盜例定處分綦嚴髙明者自有權衡辦理必湏妥愼不可稍涉大意以諱匿爲得計也

○審理姦情

地方姦情之案有彊和之不同罪名卽輕重之各別凡問此案觀看者必多務湏莊重嚴肅色厲言正如系彊奸有傷無論幼童處女巳婚婦人先令仵媒驗看傷痕之重輕再問其行彊始末情形與所傷相符彊奸屬實卽照例按辦若系和姦祗問其始末原由起自何時往來久暫其褻事瑣情槪不追究斷不可任意描畫輕言笑謔顯己詼諧形人醜態更不可飭令跪近堂前頻頻斜窺故爲逗畱使其長跪羞愧難堪惟當要言捷語速爲斷結或開釋或取保或交其父母領回管教庶免眾人屬目以全其廉恥蓋此等淫奔之輩傷風敗俗𨿽拋頭露面良不足惜當思地方官爲民父母之義諸凡謹愼以示愛民之意亦未嘗非存忠厚之道否則恐百姓有輕佻之譏起怠慢之心不可不愼

○不準私押人犯

凡有各班帶到要犯及一切原被人證必有羈所管押斷不可任令私自管押致有各項情獘其羈所各處湏時常派親信之人前往點驗或多或少實時查問責懲其監倉羈所宜仿照前人攺用活板不時燻洗曬晾漧淨以免各犯受濕染病保全生命功徳無量

○要犯卽問

凡命盜要犯人證一經帶到實時訉問謂之落膝初供尙有幾分可信若收押一二日再訉輕則失實重則不認何則以老犯姦差從傍教唆應如何回話方有生路否則必死無疑彼有此主意問官爲難多矣此余屢經嘗試之苦也

○忤逆不孝

凡送子孫忤逆者當喊控時正在气怒之際自必極言其子之凶惡萬難姑容決意懇請當堂處死以絕後患凡遇此等之案男則問其婦是原配是繼娶共有子幾人此子是誰所生女亦照前訉問若是繼娶則問其有無親生之子現年若干曾否娶妻同居與否逐一訉明情獘自然顯露若是親生之子然後剴切勸諭骨肉之情不可造次須知旣死不能復生追悔莫及倘仍言不要則問曰旣如此能無悔乎必曰無悔又曰正在气忿不可執迷吾與爾嚴加教訓使之攺過孝順可乎必曰此子惡極斷不攺悔恐遭不測曰姑試觀之卽命將其子帶至堂上指其父母曰此爾何人必曰是父是母又曰爾知父母送子忤逆不孝要生卽生要死卽死乎必曰知之曰旣知之何爲而犯也必曰不敢曰若無此事爾父母焉肯送爾忤逆必欲置爾於死本縣亦無如之何惟有將爾打死以絕後患卽令去衣重打之暗窺其父母有無憐惜之意仍拍案喝曰重打以死爲度不必多講及至皮開肉綻血流徧體其子自必叩頭求恩曰我亦不能自作主張試懇爾父母如何其子無不匍匐哀呼父母泣求饒命者如果其父母無異言是其气忿已消仍不遽準乃曰今日姑且免死先行羈押聽候嚴辦庶免爾父母生气本縣亦免遭逆倫重案卽命上刑具收押令其父母回家其父母見子血肉狼籍惟恐子死不無追悔憫惜其子受此懲創尢恐官不容恕不無心驚膽戰知王法無親父母爲重不敢放肆冒犯也押候數日自有親族呈請保釋一再飭駁不準使知起滅不得自由然後當堂嚴加訓飭仍令重打親族自必叩懇乃曰看爾等之面姑寬宥之倘再不知孝順送案立斃杖下萬不再寬仍責成保人親族人等曰如敢再犯卽惟爾等是問稍有不遵速爲送案究辦毌得容隱致幹並究取結保釋如此辦理此後父子似不敢輕易冒犯攺過自新未可定也倘是前妻之子或庶母繼母有子控告前情則當斟酌而行要在當事者因時制宜相機酌辦不可一律拘定一槪而論

○平心靜气

問案爲第一難事惟遇事不可先自存成見湏平心靜气聽兩造細說然後逐層駁詰或責或罰或了結開釋臨時酌量一堂不結或添傳人證覆訉或交族人地保調處均於訉單內判明免書差舞獘其在堂上不許書差家人胡言亂語違則當面申飭以肅堂規而免串唆

○不用嘴把

問案婦女不可輕易用刑卽男人嘴把亦宜少用何則若掌嘴稍偏卽有性命之憂能可用笞不可掌嘴正此故也

○不用非刑

國家所定律例無不嚴密詳愼其治獄一切刑具莫不俱備周妥是以有人干犯何罪卽有何項刑具以治之若遇事遵循辦理己足以盡之矣倘恃才任性妄爲以圖見長邀譽或擅造非刑以示威或別立異法而肆虐以刑罰爲兒戲不顧他人之生死將民命而試法罔慮陰騭之有傷當其得意之際有贊揚其才能褒獎其精明交相稱譽者亦有議其苛暴非其殘酷互相誹謗者剛愎自用是非皆弗問焉造迨時局變移有反其所尙根究前失必有不可測之咎𨿽不致似來俊臣之請君入甕秦商鞅之立法自斃然自傷陰徳將來果報不爽豈不深可懼哉初入仕途惟當循規蹈矩存心誠恕庶寡過失司牧者萬希嘉納焉

○詞訟度理

審理兩造詞訟要在推情度理講論曲直判斷是非其有理屈詞彊佞口狡展者卽僞怒拍案疾呼命刑以恐嚇之若俯遵認過諭以應打不打之恩使其感悟案可了結則巳倘執意任性不聽訓諭不遵判斷以非爲是傲慢不情者擇其語非理屈之處使之無可置辯數其可打之道然後刑之須看人之良歹彊弱酌量施行不可太重不可過輕務得其平使兩造心服庶几案歸平允全在臨時權變非一槪而論也若聽訟居心過於慈柔於犯刑者槪予寬宥恐失之於姑息養姦貽害地方誠非淺鮮若專以苛察爲能武斷爲威不分皂白任意撲笞又未免失之殘酷且恐激釀事端其於凶惡棍徒積慣土豪大爲民害聲名彰著者盡可嚴加懲治俾儆其餘以安良善若鄕愚無知偶有小犯情尙可原不爲大惡者不妨從寬宥釋諭以恩施庶幾知感而向化攺過而自新總湏因時制宜不卽不離爲是

○罪犯收監

凡命盜案犯如有應擬斬絞軍流徒等罪名者一有供招卽當堂上刑具徒罪散禁標監牌收監不可因循收羈外押誠恐疏脫堪虞惟監羈人犯禁卒人等不無需索規費【監曰鋪倉羈曰公禮】任意淩虐私行弔打【甚於官法】等獘應嚴飭管監羈家人及刑書差役禁卒老犯槪不準貪賄淩虐私行弔打逼勒更不準受賂松刑有意縱容滋事倘敢故違查出重究並令典史勤加稽查仍密派親信之人不拘時候不避風雨突往察看果有前獘卽嚴加懲治以淸獘端而示矜卹

○板櫈壓扛

藤條棒搥弔板櫈上壓扛上撐桿等刑非狡翻之大彊盜不可輕用卽用亦須謹愼藤條或十下或五下一問令其气舒不可一連一二百下致使气壅悶斃盜犯一再不認難以用刑則弔板櫈甚則以鐵鏈墊其膝看其大汗如注焦急難忍供可出矣過此以後若再不供吐復又出汗認則認不認則取供難矣卽須看其光景緩緩放下不可亂動待其喘息旣定然後收監此案須當細密訪察再行提訉不可任性恐有屈抑

○弔犯不可與食

凡非大盜彊賊板櫈壓扛等件前言不可輕用矣蓋此等凶惡盜賊狡猾彊徒以不扳同黨爲義俠以忍刑不屈爲英豪若非弔壓熬審實情難得或弔終日或至半夜正欲其疼痛難忍饑渴莫當之際具吐眞情確供也旣巳得之或未得供斷不可因其饑渴巳甚生憐憫之心當堂給以飲食緣弔撐巳久气血巳離本經多聚於心胸之間遽進湯飯气血必致壓滯未有不立刻死者必俟其喘息行動气血流通然後收監再緩緩飲食方保無虞余在欽靈軍營曾經目矚故志之以免誤傷性命也

○服喫刑丸藥

凡命盜重案每獲到正凶於提訉時暗服藥丸一二枚聞系蚺蛇膽配合任其弔打不覺痛苦恃此不肯吐實若看明果有此情切莫退堂緩緩展延俟其藥力巳盡自必忍耐不住而實供矣要在臨時察看犯人情形酌量辦理非一槪而論也然旣有此獘不可不知亦不可不愼

○傷毒命案

凡相驗命案若專控某人毆傷某人致死或某人用毒藥毒死某人似此系專指傷毒而言者誠恐尙有不實不盡之處也若呈控毆傷身死相驗時其傷甚重而有毒痕傷在致命要害卽不毒亦必死也或控因毒斃命相驗時其毒尢烈又有傷痕而輕微不在致命部位卽不傷亦必死也其中必有情獘蓋傷重毒輕者乃傷後諒其必死親屬先巳得賂私和置而不問仍用毒藥之以速其死捏指某人致斃擇肥而噬懦弱懼事者隱忍賄和彊悍狡猾者正欲發其捏誣所以報案者出於不得已也又有受傷疼痛難忍服毒而死者亦有旣巳受傷情急難度服毒而死者案情固有分別形狀自然不同其毒重傷輕者乃先巳服毒自死故造僞傷誣指仇人毆死幹證鄰保人等無不串通一气者亦無非希圖訛詐之計耳如此等命案旣不可稍涉因循更不可心存玩視若不親詣相驗不惟傷毒之眞僞難確抑且多事紏纏諸多掣肘相驗時務湏畱神詳細審視加意體察傷之眞僞重輕不難驗看了然其毒與傷之先後尢宜追究明晰與其追悔於事後何若謹愼於案前或用銀釵探試或不用探試臨時酌奪若專指毒死驗明並無傷痕別故自應於堂單內判明銀探附卷字樣若傷而有毒毒而有傷者銀探附卷四字斷不可輕下當與幕友熟商辦理爲妥何則恐卷宗上提而生疑心倘詰以究死於傷死於毒若死於傷不應銀探附捲死於毒不應有傷痕以此駁飭登覆爲難應擇其眞者重者以定爰書爲是也余例案未諳不敢妄行引注恐有錯誤耳余任電白縣時有以爭水呈控毆傷致命之案親詣相驗屍身塊塊靑黑微紫問據仵作報稱發變所致非傷也余手按之不堅硬無血暈滴水亦不畱乃曰無傷屍親供稱傷內腑余曰傷內腑何處供不知余曰事關命案必得傷證確鑿豈可以空言爲據乎堅稱受傷是實問見證爲誰供某人問安在供不知所往余見指甲靑黑有血水流出命探之有毒令觀者盡看回署嚴訉屍親問受傷何如供擡回請某醫調治服藥數劑不痊卽死了問服何藥供十數樣不知何名問藥從何來供某墟某店問誰取之供死者並無妻子親人我是從堂兄弟在此服侍藥是我取問誰煎誰送與服供皆是我一人煎送又問近日有人來往看視否供無之餘曰自受傷後取藥煎服皆是爾一人服侍並無他人耶供曰然余曰旣如此其毒乃爾下之其人系爾毒死尙有何說乎語塞良久狡供不敢余曰爾供只爾一人毒非爾下尙復何人是推命笞之乃供是自服洋煙身死問何以知之供前二日伊親赴某墟買洋煙二次隔一日卽死了余曰爾供受傷擡回焉能日行十數里赴墟買煙乎卽此巳見虛妄是爾毒死尙何狡賴也再笞之供稱那日我見碗內有未食完的煙渣許多其口中流出煙水問之不語是巳能死了自己服毒情眞余問何爲服毒供族人因爭水之案不得直死者巳染瘋疾多年族人諒其必死與之計曰爾早晚是死又不能入宗祠倘能自己服毒而死具控爭水被毆致命若官司得嬴準入祠堂因此服毒囑我頂案是實反復研訉矢口不移復傳鄰休紳耆質訉咸供委無鬥毆情事因瘋疾服毒自死是眞情始悟屍身塊塊靑黑指甲出血者乃瘋毒發變故也案始定又有人在墟偸牛追逐毆之逃歸墟人指名控告未及批示其妻子喊控被某人毆傷身死詣驗屍身皆手足傷紅腫堅硬不在致命要害斷不致死也但指甲靑黑余心疑焉屍親哭叫堅稱傷死並有鄕正監生某者從旁慫恿唆擺𨿽百辭解說反復駁詰摠不聽余命探之實有毒口中銀探盡黑糞門中銀探上截色稍淡下截色亦黑惟下截中隔寸許白如故無毒問據仵作據稱腸斷而縮故也思之似覺有理用皂角水洗之對眾看明屍親俯首無詞研訉所以地保供稱據其子云死者前日偸豬被事主搜出當欲具控攔住今又偸牛誠恐到案受刑是以服洋煙拚一死希冀訛詐拖累云復問其妻子皆無異言監生亦無詞可辯具結完案此二案原呈控告被毆受傷身死餘皆判服毒身死銀探附捲取其眞實也未敢故爲贅言特意表出者以見控吉之誣並備將來考證云

○暗記要言

凡坐堂問案遇兩造紏纏之事或互爭數目之多寡或推謂非關己事或認而後悔或故意支吾一切虛情詐僞卽於堂單內人名下暗記要言數目一再盤問自必前後不符藉以隨時駁詰可免書辦舞獘訉完卽當堂判明其書辦所錄之供如有遺漏舛錯立刻更攺另淸點句按名勾斷判日發房庶免增減

○起解犯人

起解各項人犯必自坐堂先點營兵後點差役嚴切分付小心管解不可疏虞再提犯人順供用言安慰諭令解勘不可翻異若妄聽唆擺翻供發回時恐致追悔不及照例優給盤費冬則棉衣一件格外賞錢一二千文或數百文當堂給領起解自必感激無地

○撥兵護送

凡解勘命盜人犯並批解錢糧務湏照例移營撥兵護送仍酌派老成可靠家人管解優給盤費口糧不可聽信解護人等松刑放縱一有疏虞考成攸關不可不愼

○淸釐羈犯

凡監倉羈所保看各館新舊人犯令書辦將犯案事由收押日期開造淸冊置之案頭按照報單隨時登記仍置造粉牌將人犯姓名塡入掛於頭門外不時派人密查或催傳質訉完結或責或枷當堂開釋或令親族保領調處摠須設法議結開釋一名卽少一名結一案卽少一案不惟百姓免受拖累卽本官亦免日夜耽憂並可節省口糧之費豈非兩得其便

○鄰封相驗

凡應招解並等候部覆等犯若有病故必須請鄰封相驗照例取結詳辦鄰封如有相驗此事者彼此函商酌量辦理不可拘定

○捐施棺木

監羈人犯故後多無親屬具領地保土工又不深埋屍無棺殮多被虎犬殘食骸骨狼籍令人慘目心傷須宜敍小引首先倡捐並勸署中上下諸人隨意簽題大約此事多所樂從最易有成廣東木料頗賤三千文之棺卽可裝殮結實共計捐銀若干先造二三十具存之城隍廟或公所衙門均無不可遇有監羈人犯病故驗明後給棺木殮埋其有無名乞丐與夫無依孤貧死後無殮者經地保鄰佑呈請亦準給發仍一面隨時遇便簽題以資接續如果棺木用完酌量再造倘捐項有餘設法湊足成數發商生息以作經費一勞永逸𨿽所費無幾未始非積徳之一端也

○開報犯人

監羈犯人應照管收除在數目按日開單具報如人數少【或隔一日亦可】務須將新收某人名下注明案由其開除名下注明或開釋或點解或枷號或交保逐一聲注以便查考倘有患病者亦於單尾注明某人患病不可錯漏

○交接之際嚴防監羈

監獄羈所責任綦重前巳屢言之矣惟於新舊交接之際在舊任以不日卸事未免怠於檢點其家人輩亦遂相率因循散慢無稽此人情之常也在新任以甫經接印諸未就緒家人差役人等觀望本官動靜作爲未肯踴躍任事互相推諉當此之際犯人則乘機竊發每有脫逃之虞初赴新任預先派定管監羈家人令其詢問一切情形查明共有犯人若干察看房屋有無損壞何處應修刑具是否齊全堅固或添補或置造逐一稟明一經接事卽應趕辦不可延緩禁卒老犯欺新手情形不熟恐乘機作獘更當嚴飭格外謹愼風雷雨夜尢爲喫緊不可稍事懈忽如卸事有期卽應諭令管獄官隨時稽查並嚴飭家人日則小心看守夜則輪流守更梭織巡查毌得片刻疏懈壁間弔掛席片艸帽衣被之類恐挖墻洞用此摭掩地鋪活板下亦可挖空潛逃稍不畱意誤事不小至於犯屬送柴送米以及衣物包裹等項務須嚴加搜檢恐夾帶刀鉗器具不可不防迨交卸後點驗淸楚則脫然無累矣余屢見於此時逃脫人犯者故特志之以誡小心云

○遞解軍犯

凡逓解過境軍流犯人務須驗看赭衣刑具是否齊全長批公文牌票等件是否完備親提犯人訉問年貌籍貫並看兩手箕斗是否符合設有錯謬一面將犯人先行收監一面將如何不符礙難轉解之處備文逐一聲敍或仍解回原來上站或移查覆回再爲轉遞斷不可艸率含糊若別項均無不符只赭衣刑具不全卽補制轉解於公文內注明免致遲延其外省遣發分配各縣軍犯到境亦應訉問驗看果無舛錯酌量發交典史或巡檢衙門設法安置加意管朿取具收管存案仍嚴飭務須安分守法不可滋生事端倘有逃脫情獘卽系該員等責任切毌疏縱爲要

○婚姻不斷離

凡有婚姻之事前已媒定以後或因貧富不等或因互相離亂或本夫久出未歸或婦女卒被賊掠或遇彊橫淫污皆出於無可如何務湏原情解釋婉勸成就不可遽予斷離又或婦女平常不守婦道夫家執意不要亦必設法妥勸或令母家領回管教限期送回婉勸仍令完聚天下之事何所不有偶有借屍還魂之事更難辧其眞僞亦惟斷以軀而不斷以魂蓋軀有據而魂無憑耳若斷以魂則情獘百出矣似此幻妄之事固所罕有然甞於雜書中每每見之憶及故特記之

○親誼莫打

姻族結訟不可輕易笞打緣小忿互訐旣分曲直便判輸贏一予責懲轉成釁隙蓄怨於心往往遂生後患所當於執法之時兼寓篤親之意將應打不打之故明白宣諭使之翻然自悟知懼且一紙遵依勝公庭百打矣

○串票查淸

開徵後所有串票用印時務必按號數淸倘有重號或多一二張卽是獘端應卽責懲不可輕恕每張票規若干各處情形不同亦有無者湏訪察確實不可受其朦混

○徵收錢糧

催徵錢糧獘端最多難以枚舉各處情形不同書吏之朦蔽糧差之賣放及串通劣紳兜收侵吞種種情獘尢宜嚴防

○安設糧站

地方大小不同情形亦自有別應徵錢糧有分設糧站徵收者亦有無者有者則以裏書糧差數人駐站隨時徵解另派子侄或親朋一人督理其事湏知其人平素安分老誠可靠方可信任切囑其循例催輸所到之處住屋牀板飲食一切當思不過一宿一飯諸凡可以將就者忽忍耐之切毌求全責備致差役人等藉詞捉雞拏鴨或要酒肉或討油米任意需索搔擾不休更不可聽其妄指嚇禁鄕愚鎖帶欠戶恐滋事端蓋若輩狐假虎威該處倘相待不遂所欲卽稟其白契未印隱稅瞞糧或積欠銀米若干冀泄私忿若相待稍優𨿽實有其事不問也此等事件不惟在站者不宜輕率收受卽到縣中亦湏飭房查明從前曾否有案銀米是否積欠詳查屬實始可準行否則恐墜彼術中百姓受累無窮因時制宜謹愼爲要常見糧站以小事而激成大事者往往有之不可不愼特志之以申誡勉

○起解錢糧

徵收錢糧一有成數卽行批解何也一則存之署中恐有意外之虞二則免委員催提多耗費用

○錢糧稅契減價

錢糧稅契乃州縣之重務其一切用度上下應酬亦全賴此爲大宗如前任於交卸時減價徵收印稅俗名放炮倘有此事更須斟酌若徵收較多自可查明多徵數目具稟存案何則恐我徵不足額遂獲咎也若向來如此一時未能挽回不能不循舊辦理免生事端

○稅契大頭小尾

凡稅契有將契紙先行印發存案紅簿內空畱假如契紙價銀一百兩隻塡一十兩卽使調驗紅簿急切亦難查出名曰大頭小尾此獘不可不防辦理固宜斟酌不可過於拘執新舊任交替前任請讓幾日交印者多因爲此各處情形不同不可不知

○包徵包解

州縣地丁錢糧稅契稅羨等項銀兩系書差包徵包解由來己久向章如此者自可循舊照辦不可以事權在外不由官作主擅行更攺何則糧冊底簿盡在書差手中倘一更易追繳斷難齊全一時又不能查明勢必徵收虧額追悔莫及惟有無論何項何欵比到應解之時務必逼令隨時解淸不準任意遷延至於交卸之際速爲查明共有徵存若干催令趕緊批解淸楚否則連解費一切盡數繳送內署帶省解兌不準分釐蒂欠迨諸事淸結之後方可起程該書差等若云將各項公文批件先爲辦妥請官先行回省銀項隨後卽到不敢遲誤云云斷斷不可輕信蓋若輩居心公正有天理人心者固不乏人而生性狡詐惟利是圖者亦復不少官一卸事呼喚不靈況官離此地則益無忌憚焉能如期解淸輕則挨延無時重則席捲逃匿後任以事不切己不肯實力催比卽偶爾催之彼等輒藉詞搪塞仍無裨益必致受累無窮故愼之於始爲妥也

○各營兵米

到任後各營兵米問明前任如何支發有無積欠作何歸結廣東多有因欠兵米於交卸後攔阻不準行李官眷出城鬧事者此後或按季按月照數支解不可挨前等後以示體卹

○書院膏火

書院肄業生童膏火問明由何項支發是否足用務宜畱心按照舊章給發不可愆期致滋物議倘若不敷從緩與紳士商議設法湊辦發商生息以垂永久此事紳士最樂爲辦理

○各廟祭祀

春秋各廟祭祀或交學官辦理或是禮房承辦應發銀兩及各項人役工食亦必問明前任如何支發方可支給不可受其朦混

○孤貧口糧

各廟燈油城門兵丁年節賞犒務湏照舊給發其孤貧口糧育嬰堂經費尢當按期支給不可過遲短少此輩窮人更宜格外體卹

○接收倉谷

倉廒所存谷石倉書人等積獘甚多宜細加體訪不可稍爲含糊艸率接收若不認眞盤查交卸時後任刁難勒掯受累無窮

○地方情形

到任後將地方境界與何處接壤何處緊要山川地輿何爲要害如何布置本境賊盜如何巡緝外來匪徒如何堵截或何利可興何獘可除所有一切情形一一詳細通稟𨿽系故套然亦湏循舊辦理如應整頓之處不妨自抒己見條陳大府以備采擇

○禁演淫戲

粵俗各廟最尙演戲酬神相沿成風遽難禁革但多以淫奔脂粉之劇爲快不惟褻瀆神明而婦女聚觀於世道人心大有關系凡遇各廟演戲宜先期出示禁演淫戲以維風化

州縣初仕小補卷上終

●州縣初仕小補卷下

山左褚瑛子舒著

恭祝聖壽

宣講聖諭

拜廟行香

勉勵淸操

勸勉巡典

勤愼爲官

旌表節孝

刁生劣監

差稟抗傳

內外關防

不收供應

驛站事務

公事從權

勘案不當場出斷

在鄕訉案

應酬委員

會審案件委員

科歲考試

學臺按試

嚴懲凶橫

印刷縣誌

研讀律例

看洗冤錄

修造房屋

修理監羈

公事循舊

鹽當規禮

不問規禮

裁規宜酌

紳士優劣

勸民息訟

禁止藉命抄搶

遇事戒急躁

大案請示辦理

滋鬧衙門

巡典交結

祈禱雨澤

和睦武營

團練保甲

育嬰堂

水旱偏災

穀米出境

公項生息

無名揭帖

戒愼火燭

交結武營

稟見上司

接待上官

道府節籌

親信管帳

賬房交易

用得其人

各節酒席

擇用家人

家人陋規

上薦家人

奴婢宜寬

制辦丸藥

京官打抽丰

題捐廟宇

交接事宜

交盤印結照前任辦

盤查倉谷

前官衙門

上行公文

安置官親

子弟讀書

在省候補

附擇錄律例

○恭祝聖壽

每恭逢聖壽聖節冬至元旦令節於五更後卽赴聖壽宮候同城各官到齊行禮務於天未大明以前禮畢以昭誠敬預先備辦酒面同眾喫壽麵少敍回衙春秋祭祀查照向章辦理亦宜天未大明禮畢其朔望各廟行香均宜早不宜晚庶免懶惰不能起早之譏

○宣講聖諭

每逢朔望宜在城廂廟於大鄕大村墟市各處宣講聖諭使紳士商民人等咸知法則禮儀

○拜廟行香

朔望拜廟行香每有因拜墊之髙下兩相爭鬧者緣武員自以爲官階比我稍大卽應居我之上殊不知主祭乃地方官之專任也總之原爲拜神何必拘泥湏當權宜從事不可因小失大致傷和气

○勉勵淸操

爲官淸愼勤三字惟淸字爲最要凡判斷一切詞訟事不可稍存私心貪圖賄賂一經得賄則是非顚倒屈者則傾家蕩產以圖逞其忿恨直者受屈莫伸勢必抱怨走險上控設若得直則原辦之不公顯然敗露上憲必致申飭倘仍照縣案而不直之則受屈愈甚輕則翻控不休施拖累無窮重則自尋短見輕生斃命於心能無愧乎且本官一人得賄則紳士從而挾制親友子侄輩因而招搖家人書差莫不藉端索詐致爾聲名狼籍爲害可勝言哉若淸操自勵中心坦然毫無成見庶判斷平允公生明之謂確乎不易

○勸勉巡典

巡檢典史各有專責循分供職者固不乏人而不知大體不顧局面者亦屬常有餘在任時常誡之曰凡地方公事湏將公事看重私事看輕不論事之與己有益無益務當竭力辦理總期事歸平允使百姓悅服民情自然愛戴稱譽上憲具有耳目賞罰定有權衡以之調劑優缺或卓異升補豈不愈於貪婪聲名狼籍乎當知利之一字對面卽是害字能將利害兩字辧明卽無大過失矣

○勤愼爲官

州縣任重事繁初入仕途者𨿽學問優長並有奇才卓識但事未曾經未免茫無措手必當躬親勤愼閱歷方能得其底蘊艱難也惟一縣之事何所不有承上接下催科撫字審理詞訟應酬僚屬煩雜不一所不能預料者更難枚舉若不勤力以經理之未免掛一漏萬若非愼思以籌劃之必致錯誤百出是勤愼之中尙恐錯漏不免況不勤愼乎其學問才識稍次者尢應振刷精神不論事務之大小繁難不避跋涉道路之險阻事無巨細嫌怨不計件件經手事事畱意閱歷旣久經見良多庶幾水到渠成得心應手辦理莫不裕如所謂勤能補拙愼可寡過可不信哉

○旌表節孝

訪察境內歷年以來有無被難將士殉節貞女烈婦以及苦節完貞孀婦著名孝子順孫如有未經具報者卽會同學官協同紳士認眞確查如果名實無虧與例相符取具各項冊結詳請旌表庶免湮沒其忠烈並可勉勵其風俗至城廂內外巨鎭大墟勸諭紳耆各設義學聘請品學兼優之人教讀若師生俱能勤奮由官酌量獎賞以示鼓勵未始非教化之一端也

○刁生劣監

貢監生員每多包攬詞訟平空插入扛幫訟事如果到案不可輕易責打卽或逞刁頂撞亦不可認眞發怒卽交號房看守速將可惡之處及平日惡迹據實聲敍詳請斥革功名奉到批示然後用刑懲辦始無後患

○差稟抗傳

差役下鄕回稟抗傳毀票毆差拒捕等事未可輕信粵東人情獷悍似此亦偶或有之其藉票任意勒索妄拏無辜以致眾人不平互相毆辱尢在所不免該差等見事情重大恐稟官先被究詰卽自毀簽票扯碎衣服並造僞傷以民情彊橫面陳於官詭謂目無官法未有不色然駭而勃然怒者緣官未見民而信役故气易激役不得逞志於民作爲可憐之狀朦稟以求直也須思毆差拒捕人皆盡知有罪若爲鹽梟劫盜犯罪一獲無赦是以拒捕而求幸脫如催賦傳訉民本無罪何致抗傳拒捕偏聽輕信一役得志羣役效尢百姓受害無窮當役稟時平心熟察則妝點之獘自然流露姑將原票存銷止以應辦之事攺差及其人到事結告以毀票拒捕毆差之罪並所以不卽辦之故庶民知愛畏差亦不敢再萌故技

○內外關防

衙門人多一切關防不可不愼若家人串通索詐或招搖生事或朦混舞獘等事一經訪聞或被告發立予從嚴懲辦斷不可稍涉姑息致釀事端其頭儀各門定準一交三更卽皆上鎖鎖匙交上出其不意查點一次則誰賢誰不肖自然明白自已之關防尢宜嚴切

○不收供應

凡遇會勘相驗案件在官以爲苦事而家人書差人等莫不視爲利藪惟當正己率人自備夫馬兩造供應槪不收受書差人等亦嚴禁需索滋擾以卹民艱免滋物議

○驛站事務

驛站遞送文報若系衝途必湏派人專理無論何項公文務湏隨到隨遞不可挨前等後排單夾板更不容片刻遲延所用之項均準開銷有例可循萬勿吝惜小費而誤大事

○公事從權

地方官一縣之事無不應辦者也凡有公事自應循照舊章例案辦理惟有不能拘泥例案者卽如沿海之區設如外國洋船遭風吹至境內船壞遭事被難商民求給衣食資送回國敢云非我地方百姓推之不管乎又陸路地方並非衝途要區向無額設驛站並不遞送奏折夾板公文設遇外處有事或鄰封阻隔攺由本境轉遞敢云非驛站大路諉之不理乎諸如此類要湏因時制宜相機辦理固不可一槪拘泥更不可分外鋪張總求不卽不離期於公事無誤免獲咎戾

○勘案不當場出斷

凡下鄕勘驗田園地畝或河道水渠墳墓山林等事勘明後卽諭令繪圖注說回衙訉斷當場不可遽加斷語說誰是誰非恐兩造人眾一見彼勝我負哄堂大鬧激出大事難以收拾不可不愼

○在鄕訉案

在鄕徵收錢糧或駐工督修等事與朝夕在衙者不同若遇喊冤及白稟事件不能責以違式自可隨時批發若兩造到齊卽便帶訉可了卽了否則交鄕族老調處或帶縣訉結因時制宜不可預定

○應酬委員

到省未久卽飭赴新任之員未曾在省候補不知候補況味凡上司委員到縣卽著家人預備公館棹椅牀板齊全路途辛苦到後作飯不及卽備辦便飯以後或供給或折送聽其自便另日親往拜候並辦酒席相請公事商辦在老於官場者自必無甚挑剔若甫經當差多事之人任意需索每多不足者酌量曲爲應酬所費無幾不可因小失大況今日之委員卽異日之地方官今日之地方官卽他日之委員總宜看破不必拘執事完後辦給回文量事之大小交情厚薄送給程儀或船或夫如數照料使彼無疵可挑無言可說設有過往同寅亦湏殷勤照料應酬恐稍有不周則布散流言無從分辯是成事不足壞事有餘不可不愼

○會審案件委員

道府並省城委員到縣會審案件如果能先傳原被人等到齊開誠勸導使之速爲完結免致將來掣肘爲難審結一兩起候委員到時會銜稟報庶公事易辦仍將未結各案比差嚴催會審俾免遲延於坐堂時無論官之大小均應待以賓禮延之上坐執筆點名判斷在明白者自必謙遜不肯隨命帶某人訉問隨時商問伊必無疑彼乃專辦此事之人或完結或添傳何人或急切不能完結欲將報明押候之人先行保釋以免拖累每事必商必問不惟委員悅服兩造見如此和睦不敢居奇勒掯完結較易審判後或請委員朱判若自判將供同送與閱看稿則請其畫行如不合意不妨更攺另辦以妥爲是凡審案委員畱居衙門爲便一則調卷容易二則早晚可以相見面商與幕友亦得常會於公事有裨仍按日送給火食暇則前往敍談以見親近諸事更宜請教謙和爲貴若各案辦結可以回省銷差務必挽畱多住幾日備酒餞行於舊章程儀之外另酌送菲敬以表情誼而惇寅好臨時酌量辦理不必拘定

○科歲考試

科歲考試各處情形不同有由學官送考點名扃試者有不令教官預聞竟赴禮房買捲赴試頭二兩場並不點名者明知有違定例但相沿巳久莫若循舊辦理期於安靜似不可輕易擅攺致有生事之虞

○學臺按試

伺候學臺考試以及應付過往差使均有一定舊章總須循舊照辦固不可希圖儉省轉致多費更不可擅自加增遺累後任要在因時制宜不卽不離以求無誤

○嚴懲凶橫

凡相對相當之訟可以情恕可以理諭者權變辦理爲是如犯者實系凶橫或倚貧擾富或撥艸尋蛇或恃尊淩卑捕風捉影相從曲宥則欲壑難塡爲之族姻者必致害無底止遇此種人必湏盡法痛懲卽老病或婦女亦當究其抱告使之親不可恃虛不可幹庶幾彊暴悔心善良安業

○印刷縣誌

旣蒞任是邑各處之山川人物貢賦土產村莊鎭墟祠廟橋梁關津渡口四址界限宜詳細觀覽卽令書辦印刷縣誌逐一披閱其形勢之夷險通塞租庸之多寡輕重戶口之盛衰稀密咸有所稽矣兵燹之後多有板片無存者宜如何設法重修與紳士籌商辦理倘辦理爲難卽倩人照抄一部存查亦可

○研讀律例

州縣專理民事所有命盜姦拐鬥毆各案勢所必有均應查照例案核辦𨿽有幕友相助爲理僅能幫內裏文案不能幫坐堂酬應凡刑錢律例各書應時常研讀細心默記俾得稍知大槪節目於臨事判斷一切事務有所依傍案情不致離經語言不致生濇凡事稍有參差不惟被人議論抑且落一時笑柄不可不愼

○看洗冤錄

洗冤錄乃州縣官必不可少之書應時常翻閱余屢試屢驗前人之立法實千古不易擇要默記俾有遵循又書尾有七釐散成方應照配一二料存之署中遇驗生傷卽敷傷處並食少許更見神妙

○修造房屋

衙署房屋設有倒塌只可照舊修復藉資辦公棲止不可額外添造務極華麗更不可擅攺舊制挪前移後恐有窒礙

○修理監羈

監倉羈所最關緊要必須著人時常查看一有倒塌破損卽隨時修理斷不可遲延因循吝惜小費設有疏虞所關匪輕必致追悔無及此事更宜畱意勿以細微而忽之

○公事循舊

衙門各事向有舊規各房書辦各班人役亦皆各有規程非有十分大不可行之事不可擅自更攺相安巳久恐一動卽有不便之處反是畫蛇添足徒落後人話柄

○鹽當規禮

到任時各屬鹽當皆有到任規禮若系向章不可不要至於燒鍋炭場鐵廠亦各有規禮例並防其隱瞞倘推諉不送卽著號房差役催問或托巡典轉催恐一次不交卽成爲例落後任之怨

○不問規禮

凡有一切規禮不可無故遽然問起必然辦到此件公事方可查問如此依漸而來免啟外人以此官只知要錢之誚

○裁規宜酌

各項陋規自應裁除然向來如此非我創始者也但爲官者升斗之祿有限而應酬之費無窮盡行裁革固屬美事惟冰蘗之需後此者難乎爲繼也且遽予更章不惟於事無裨必致上下欺朦官𨿽裁而書役人等仍然不裁豈非徒落後人話柄乎摠之諸事率由舊章爲是惟人各有志時勢不同要在臨時酌量而爲之未可一律拘定也

○紳士優劣

州縣爲親民之官大抵百姓之良莠易治紳衿之優劣難分若槪行疏遠地方情形不熟諮訪無從全行往來劣紳鬼蜮難防必湏訪察公正者何人邪曲者何人姦猾好訟者何人唆擺架訟者何人如公正者見時假以禮貌使彼自愛倘遇有事尙可公同商議邪曲者先行拒絕如必請見晤面卽正嚴其聲色使有懼心不敢再行往來姦猾好訟者伊不訟則巳訟則必使其終凶使有戒心不敢再起訟端唆擺架訟者時常出票嚴拏使其望風逃避否則斂迹安居如此辦理地方庶可少事

○勸民息訟

地方官聽訟最爲難事縱能聽訟不能使民無訟欲民無訟莫如勸民息訟息訟之要貴在平情其次在忍以情而論在彼未必全非在我未必全是況無深仇積怨胡爲希勝爭彊我之所欲勝豈彼之所肯負乎以此平情其忿消矣而何有於訟以忍而言彼爲橫逆從旁自有公論何損於我或有挑唆無如忍气讓人便宜自在彼卽受辱我豈不費錢乎以此爲忍其忿息矣應訪察地方情形剴切勸諭凡有戶婚田土錢債細故及口角微嫌斷不可妄聽訟師並不安本分之刁生劣監唆擺輒起訟端以致兩敗俱傷

○禁止藉命抄搶

凡人命重案自有官法究治照例按辦屍親等豈得統眾滋擾藉端抄搶乃有一等地方惡習或屍主與凶家共村而居或隔莊而處並有姻親以女在夫家身故一經得信輒捏言每常受其淩辱身死不明男女多人前往哭叫鬧罵其不肖子弟無賴親屬勾率多人男女混雜持械蜂擁衝入內室服飾器具搶掠一空戶壁門窗盡行打碎甚至鎖拏老幼燎拷勒索淩虐婦女褫衣無狀而被搶之家族眾人等眼見不平亦糾集無賴藉詞報復互相抄搶彼此鬥毆慘毒甚於寇盜似此藉命居奇任意抄搶尙復成何政體訪察如有此風卽出示嚴行禁止倘敢故違卽照光棍搶詐例從嚴按辦余任陽山縣時前任有以女死兩家互相抄搶者經鄭鎭軍查辦土匪拏獲爲首各犯正法十餘人余交保及監斃十餘人兩家本皆富饒經此竟敗塗地可慘之至

○遇事戒急躁

凡遇掣肘公事難以遽辦者湏平心靜气忍耐緩圖斷不可任性躁急設有在籍紳宦求講情面干預公事或倚勢轄壓廹令照辦稍拂所欲卽欺淩無狀似此乃有所挾而求也惟當以正理解慰婉言辭卻【量事之輕重酌奪回答】不可躁急動怒干犯恐串通滋擾或慫恿上控或在上官前捏造黑白暗中陷害俱不可不防刁生劣監公庭無禮或放肆咆哮亦宜隱忍不可與之辯論倘躁急發怒偶一言之失則彼有所借口待其凶厲之气漸消徐徐詰問使其理窮辭竭然後設法詳革功名照例懲辦不致有偏執決裂之虞追悔無及也然此等事言之似易行之實難人各有性當非理相加之時隱忍實不容易前人之書每有誡居官躁急惟臨事堅持此心不可搖動庶幾乎近之餘有是病特志之

○大案請示辦理

刁生劣監爛衿豪棍有霸收錢糧架唆械鬥關系重大之事若能設法辦理妥善固妙倘事有爲難動多掣肘稍爲遲疑恐激成大事卽先見本道府將一切情形詳細稟明請示如何辦法請其轉稟一面妥爲籌劃相機而動免致辦理不善之咎

○滋鬧衙門

凡有猝然藉端聚眾滋鬧衙門之事斷乎不可懼避若輩烏合之眾見本官不敢出面必然鬧進內署則事不堪問矣莫若衣冠出坐大堂用好言解散倘有挾求則量事之可否或藉以散後始準或云必得公稟方可一將人名取出再爲設法辦理當時人眾不可與之較辧如果巳散尙有數人曉曉或藉詞發揮或當堂拏押或嚇以嚴辦總湏因時制宜隨機酌奪示以鎭靜免釀事端

○巡典交結

巡檢典史間或因親朋有訟案多求門印代懇批發又請幕友照拂此等事件要自己作主酌量事之可否卽使幕友礙於情面或有批準盡可自行攺批如此三二次使彼等著拏不定漸可杜絕

○祈禱雨澤

州縣與民最爲親切休戚相關食爲民天遇有雨澤愆期卽邀請紳士學官武營會商求雨水潦亦然議定後卽出示禁屠設壇祈禱固關天時未必便應旣爲民牧若虔誠拜禱感召天和亦未可定否則亦不能不稍盡人事以安民心

○和睦武營

同城武營尢宜和睦緣大小武官或起自行伍或由軍營保舉惟恐人白眼相視大抵皆然如接見時略施謙恭假以辭色禮貌伊必喜悅或月中具酌相請或遇事請陪或偶畱便飯至年節如尙有饋遺照章致送遇有緩急亦不妨酌量通融推誠相交自必心悅誠服庶幾和衷共濟與公有益余兩任陽山縣武弁數員臨別時無不拭淚者皆以此也

○團練保甲

淸查保甲團練鄕勇實弭盜之良策固守閭閻之善法也然辦理妥善誠非易易若粵東省分以地勢而論瀕海之區甚多港汊紛歧四通八達最易藏姦𨿽於各要隘處所設有巡兵防勇柰畸零湧港可通之處難以枚舉此拏彼竄防不勝防誠難徧處設備也以賊情而論所駕之船名曰長龍狹細而長可容三四十人其行如箭頃刻百里兵船所不能到者彼竟駕駛無礙卽如省會並廣屬各處多有保甲局團練局爲之淸查戶口給發門牌以杜容隱匪徒之獘輪流查夜分守更以防賊盜偸竊之虞防範可謂嚴密極矣於陸路地方𨿽有裨益乃僅能防之於土匪不能禦之於外賊外來之賊駕駛長龍三二隻陸續聚齊潛蹤混迹於謀搶之處如何進如何退密密約定或突如其來或乘機竊發千方百計難以預料一擁而進事主莫知所措洋鎗炮械無不俱備如有喊捕卽被捆縛刀押頸項不敢出聲路口巷口各有賊夥把截街坊鄰佑莫敢聲張頃刻之間腰囊肩負挑擡手攜呼哨而散約於泊處取齊滿載開駛迨至團保各局聞知傳齊兵勇比至失事之處賊匪早巳遠揚矣旣無用容隱之人更無湏窩藏之家此乃賊匪所供實情非練保各局所能爲力者也又賊人搶此縣之財物赴彼縣之密處分贓一時難以購緝此又官弁兵勇獲犯不易之實情也玆特指省會及附近大縣大鎭墟埠各處有官紳籌劃經費商賈捐助銀錢者而言各有募勇數十名日則沿街彈壓晚則巡防查夜似此者徒藉之以壯聲威則可若恃之以拒賊盜則不能而娼賭各館苛需索規費緊於額賦不堪其擾此乃有保甲局有經費有勇丁之實在情形也其省外各州縣屢奉嚴檄辦理團練保甲皆知爲保守閭閻之良策地方官傳齊紳耆諭令設法籌辦𨿽則三令五申率皆含糊答應催之再四終無成議緣有巨紳豪富旣懼賠累又憚招尢與其任勞任怨不若推諉不前其有情願出首者頗多從中染指之人平數素不爲眾人推服巳存觀望之念兼之先以籌辦經費或按田產之多寡生意之大小酌量派收爲要務更寒農商之本心是以議論多而成功少迨至催迫不過商議作何辦法則云如無經費實難措手約計在某處設總局某處設分局總局首事幾人分局首事幾人辦雜事幾人收經費幾人每日開飯幾桌每局壯勇若干名帶勇武弁勇丁口糧若干每月湏收經費若干方足敷用如此布置費用巳屬不少再議查戶口幾人造冊幾人每戶發門牌一張收錢幾百文以作紙張之費凡有所需無不欲派之民間者地方官聞知實失保民之初志若稍不深思如其所說卽請發告示大張旗鼓開局辦事先收經費以供食用此端一開商民爭多較少輕則終日吵鬧重則構訟不休甚至假公濟私藉報恩怨地方由此多事其獘有不可勝言者是弭盜安良之未見而農商巳先受其擾害欲求地方安靖豈可得哉如拂其所願則云無米之粥難作怨嘆而罷設使準如所議果能通縣辦成互相稽查彼此聯絡使賊無托足之地於捕盜安良亦有裨益但是揆其本心並非實意從公不過虛應故事貪目前之小利日間之口食以圖塞責耳況人心不一此從彼違勢難一律辦成𨿽然如此惟大憲愛民心切嚴檄頻仍曷敢遽爲中止不能不竭力籌辦復傳集紳耆婉言勸導曉以大義開誠布公諄諄切囑彼見勢在必行咸云無費舉辦實難請先借銀二三百兩作爲經費容後籌還地方官勢不容巳卽首先捐錢數百千以爲之倡復制給旗幟號衣等件冀其相率遵行紳士踴躍樂輸各鄕畫一照辦以成善舉柰城內首事人等一見經費有著精神倍發實時擇地設總局招壯勇刻門牌不數日而遽成𨿽則目前虛設尙冀各處一律辦理一面由官發告示並令總局專函知會仿照籌辦竟皆置若罔聞地方官親赴各處督令速辦紳耆咸恭惟曰老父母系爲保護地方起見自當遵行曷敢違延虛爲應承而巳官見其支吾必得辦成方肯他往彼卽於廟堂空宅或閒鋪公地粘一團練保甲公所每日紏約數人僞作辦事之狀諭令地保按三二家出人一名赴公所團練或夥夫打雜或學徒小夥應酬數目日官不能久待前腳去而隨後散矣旣到他處如出一轍仍復不能如願迨回縣後總局諸事未集而經費已無幾矣再請借發欲借實力有未逮難塡無底之壑不借則渙然星散前功盡棄問其所以咸稱不準派收經費富紳商賈又不肯捐助官府那有如許賠墊在首事尙可自備資斧卽回家喫飲均無不可其餘皆貧苦之人實難枵腹從公出於無可如何揆厥所由未爲盡屬無理且系實在情形中心焦急筆難言諭復思此事地方官非不欲辦成第其勢爲難況恐徒飽紳士之囊腹百姓受苛斂之大患仍屬虛應故事毫無裨益欲其置而不問誠恐有違憲章必幹咎戾反復思維進退維谷惟有徒喚柰何而巳余賦性愚蠢一事無能謬膺兩署陽山縣又署電白縣奉檄籌辦前事皆如此棘手爲難自慚徳薄才疏未能洽合輿情致爾辦理未能裕如更愧點金乏術莫獲獨力募勇隨地保護閭閻幸賴數年以來闔省安靖藉以藏拙惟是團練保甲莫不知爲安戢閭閻之善法無如粵東人心浮動惟利是趨欲求不苛斂不擾民期於辦理妥善庶地方有裨與幕友再四商確鮮有良圖余鄙陋無學特述所辦爲難情形以待髙才卓識君子自能通權達變辦理盡善盡美

○育嬰堂

肯育嬰堂之設原爲仰體天地好生之徳收養嬰兒以救生命誠善舉也無如各處缺分優瘠之不同地方貧富之不一或向來未設或因無費中止每多有名無實以致貧窮之家因艱於養贍富饒之戶吝於嫁資將初生女嬰溺之以死沿爲故事習不爲怪傷天害理莫此爲甚爲地方官者莫不切齒無不欲舉辦育嬰堂也上憲關切民瘼嚴札催行亦無不欲各處皆有也若舊有房屋基址修葺補造尙覺易爲惟常年用費難乎爲繼如從始創造更屬爲難何則一則非有巨欵生息並有公產收租不能源源永久二則非有公正紳士任勞任怨實心經理不足服眾卽此二端巳大不容易也地方官𨿽欲舉辦首先倡捐竭力勸助以期集腋成裘然非數年不能有成數發商生息以便陸續籌劃柰實缺者三年二年署事者一年半載甫經辦有端倪經費尙未湊集而瓜代之人至矣一經卸事後任廉明公正者接而踵之猶可希冀將來否則以辦公不資借以應急紳士卽藉詞學宮廟宇書院街道之類東開西支蕩然一空前任數年精力心血一旦化爲烏有再繼者旣未肯力加整頓紳士因而瓦解互相推諉莫可如何此歷年難辦之實情倘出類拔萃之士能設法辦成功徳實無量焉或曰旣知如此爲難又何必多贅也曰系地方官應辦之事果否舉行能否辦成在當事者度徳量力斟酌而爲之盡心焉而巳各處情形不同相機辦理可耳義倉之事與此相同因並及之

○水旱偏災

境內凡遇水旱偏災及風雷地震各異災一經報案卽問明有無傷斃人口或巳死若干名口酌量事之大小輕重速爲攜帶銀兩前往察勘擇其甚者優卹之勿使流離失所隨查明地方若干房屋若干戶口若干損傷牲畜若干逐一開造細冊存查庶免串通捏造以少報多之獘確勘是否成災可否必須賑濟斟酌妥善稟明核辦似此事件若非親詣勘驗察訪確實設奉上憲詰問回答含糊難免疑有獘竇轉多掣肘或委員查稟必致互相矛盾其查辦不實之咎難以分辧固非常有之事然不可不知更不可不愼

○穀米出境

地方偶遇旱潦收成歉薄糧米昂貴民貪維艱或本地丰稔而鄰封歉收以本境穀米價廉商販往來貿遷以圖蠅頭之利此人情時勢之常也紳耆每以穀米出境甚多恐不敷本地之用與民大有不便公具稟呈請示嚴禁不準穀米出境等情在彼等以爲地方公事爲百姓起見詞正理順在必行之此等事體要宜斟酌而行不可造次輕準蓋禁止穀米出境者爲防出洋與賊營接濟賊盜也若本境遠近之商賈販運本地之穀米售與鄰封之百姓正可賴其接濟財賦流通裕商便民均有裨益禁止何爲試思之爲公乎爲私乎且紳衿實心爲地方者固不乏人而假公濟私亦復不少若遽行示禁恐外處之商賈本地之小販俱裹足不前而鄕村之少小戶僻壤之弱族皆不敢糶賣窮民受累益深丰歉靡定更安知遠近商販不有運穀米來本地之時也況告示一出未有不滋鬧而多事者何則鄰封必以百姓嗷嗷接濟斷絕恐生事端以見誚讓上憲更以大局攸關嚴札飭行令卽弛禁以蘇民命而惡衿刁棍藉端把持差役爛匪攔截訛索或以赴墟糶賣或以由墟買回不問是非硬被捏詞搶奪人情惶惶紛紛控訴紳衿稟呈滋擾不休重輕爲難無所措手更有不仁之紳富武斷之惡豪陽則紏約具稟以請禁陰則乘價髙而糶賣甚至合夥販運圖利彼性彊橫恃符恣志他人何敢預問設有攔止則先發抵制紏集族眾咸謂公產存谷欲賣修宗祠捏報搶案以挾制官長𨿽明知其姦僞緣人多難辦又內外串通誠恐別生枝節轉致掣肘其互相勾結上下欺蒙譸張爲幻莫可思議與其追悔於事後莫若愼思於目前紳耆若來親見惟宜婉言以卻含糊答應諭以從緩商酌辦理示以鎭靜所有稟呈暫緩批發不動聲色察看情形臨時權變相機而行彼見官無所事自然漸漸平靖不致拖累百姓多生是非也倘遽準所請不惟刁風日熾抑且滋擾煩瑣地方從此多事矣要在因時制宜見機而作不可一槪拘定庶免生事在當時不過尋常一告示有何難辦不知內中窒礙甚多餘歷任各縣皆經親歷其掣肘情形難以言諭故志之

○公項生息

州縣紳商所存公項生息銀兩無論多少不可輕易提用緣此項公欵皆因有事公捐生息以作義舉善事者也一經提用則將立法初意廢棄義舉善事一朝斷絕豈非招怨之道每見交卸時紳耆追償商民遮道攬輿繞呼甚至截畱行李不準行走滋鬧不休不惟當時出醜抑且落後人譏誚不可不愼

○無名揭帖

凡各處無名揭帖或言官府之長短或言詞訟之是非或訴書差之獘端或言某爲彊盜某爲窩家或言某處私和人命或謂某人凶惡諸如此類非在各處徧貼卽於衙門內外拋置此皆素有嫌隙或訛詐不遂而起斷不可盡信如果實有其事何不公然控告若據此查詢究問勢必效尢日多惟有槪置不問焚之而巳余辦鶴山縣客產時有以首事某人辦事不公某田被其吞占某事得錢若干作無名字帖投之當以同局辦事之人誡之曰此等字帖固不足憑但有則攺之無則加勉以有此數語外邊謠傳某人被官大罵嚴加申飭又添以枝節傳播盡知以致門隙投進者無日無之或下鄕辦事轎內亦必有多張俱不展閱檢齊而焚之無論何處總不提及未幾竟絕矣此𨿽小事不可不知

○戒愼火燭

署內上下人數眾多各房燈火無處不有上房內眷各處尙可親爲檢點僕從諸色人等豈能徧行巡視往往燈火晝夜不息耗費事少小疏虞甚堪慮又廚房茶房堆積柴艸必多諸人吸食鴉片水旱各煙燈火煙灰處處可虞宅門以外大堂以前非房科卷宗所存卽盜監羈囚犯所系均關重大尢宜不時諄飭嚴行誡諭余任電白縣時署前店鋪失火右與大門勇棚接連鋪後卽內監外墻彼時火光燭天內外惶恐急命將勇棚拆去親至監內督令將犯人提出暫收羈撥人看守一面督率勇役人等將火撲滅監墻上之鍼刺茅艸盡成灰燼幸未延及衙門監羈火燭可不愼哉

○交結武營

武營習气大抵好大喜誇自全體面者不少凡遇營兵欠糧及兵丁與民爭訟之案州縣開具該兵姓名移請送審者無不飾詞延宕十不一解文武齟齬往往由此而起但平日以誠實相待固結其心常以定例敍談使其不敢干犯習爲自然臨時或不致掣肘

○稟見上司

初經到任稟見上憲如有詢問之事問何件答何件倘有不決難處之事簡明回稟請示核辦其有已辦應回明者婉言詳述不可繁冗重復令人聽之生厭更不可急躁驟突聽不明晰湏欵欵明亮了然無滯且語句之中尢宜斟酌懼有忌諱冒犯不便公事回完非問莫言緣甫經任事地方情形不熟上憲秉性未曉恐言多有失追悔莫及見憲幕亦宜謙恭免招物議不可不愼

○接待上官

凡上官到衙拜會先差人擋駕如必要見卽於花廳設臺座衣冠出至下轎處恭立站班請進行禮躬親獻茶若謙讓陪坐卽坐以便談講語畢上官一捧茶卽先趨至轎前站班請安送上轎打躬去後隨親至衙門公館稟安謝步繳帖若系同城以公事常見差人謝步繳帖亦可若系過往上官須出外迎送如無年世親誼不親回拜者多然湏備辦酒席致送其過山禮之有無照向章辦理因時制宜未可拘定

○道府節籌

道府節壽禮及幕友節規必須照向章致送不可短少各憲所薦幹修亦湏擇要應酬若少失點綴𨿽云相好並不在此然筆耕生涯多有靠此養家者中心難免耿耿不可因小失大

○親信管帳

賬房事務煩雜銀錢出入總所必得至親之人經管始能任勞任怨所有出入錢糧稅契各項支發應酬一切事務紛繁若請外人管理豈肯實心節省招眾人怨恨其支發大廚房夥食各處燈油蠟燭一切稍不認眞必致散漫無稽日就月將耗費豈勝言哉

○賬房交易

賬房用項浩繁每日各役工食監羈犯人口糧以及各項零用所在必需皆湏銅錢支放中簡之缺每日亦湏錢三二十千及數十千不等旣不徵收銅錢必湏以銀易之或在店鋪零取十日半月一算付銀淸結宜防其串通虛報如街市每兩市價制錢一千五百文次錢一千五百四五十文則囑其銀價少開二三十文用次錢而報制錢價值統計每兩可賺錢六七十文不等每月用錢數百千核算爲數不多若不畱神查問喫虧不淺賬房親信人管理者職是故也

○用得其人

中簡之缺尙可逐事經理如任繁要則奔走各處應酬一切巳屬日不暇給諸凡事務全在用得其人庶不致掛一漏萬貽誤獲咎

○各節酒席

年節開印封印端陽仲中秋冬至各節必請幕友酒宴家人亦有中酌惟上席價銀若干中席若干與夫每日每人飯錢若干皆與大廚房言定包辦此等小事無湏多贅各處不同臨時酌辦

○擇用家人

州縣事務殷繁用家人最爲難事無能者固足以誤事有能者尢足以僨事用人自必取其有能不取其無能但無能者誤事或出於無心尙可寬以容之有能者僨事則出於有心必當嚴以斥之更不可因其能事而過於信任務必擇其老誠可靠有身家顧體面者而信任之庶不致決裂生事也至並無他能而忠誠信實安分守法者亦可量才器使而安置之其久用之人非有大過惡不可輕棄而小過失所在難免當原情而寬宥之緣實難責備求全耳

○家人陋規

凡家人之爲我用者無非爲謀衣食計也如在任上固不容其藉端需索有累民間然向有舊章非我作俑者爲渠等應得之項不可禁止壞例落後任之話柄更不宜提上免若輩之口實蓋彼從我遠宦家口嗷嗷待哺不得事蓄之資豈肯盡其血誠實心報效果平日待其不卽不離之間使之得所無內顧之憂尙可激發天良不致欺罔朦蔽若一味刻薄使彼毫無沾潤左右支絀則必存他適之心不惟公事不肯實力抑且有可乘之隙難免無希冀發財之謀至於招搖生事更難保其必無也緣此處看透無益終非長久之局卽或事有敗露不過一走而巳尙復何所顧忌乎非獨官擇家人而用家人亦擇主而事惟以寬嚴兼施不事苛求應作不知者默之可以原宥者恕之庶幾乎得其中矣

○上薦家人

用家人之難前巳略言之矣更有難者無如上憲所薦者也當時不便不收若不派正事不惟本人不願似覺亦難對薦主若遽派以正事其人之品行公事素所未悉未免遊移以廹於情面不能不勉彊試之觀其行爲若稍知大義心地明白常在衙門行走者自然安分守法循規蹈矩以顧薦主之顏面而全自己之聲名其因敗事或難以安置之人薦出者每多公事不知規矩不曉倚恃薦主任性自是不論事之輕重不計利害大小一無忌憚稍有阻抑則自謂上司所薦與眾不同卽應任以要務似覺主人莫能柰伊何者且常以略居人下惟爲恥更以不足爲恨動輒言告假忿怒言辭官又不能不看前顧後以全顏面在在爲難多有忍气吞聲迨至自處不安因而告假以歸殊不知自返反捏主人胡塗待人刻薄又生許多是非謠言不巳竟無如之何也當未辭去之時倘與薦主相見間或問及卽有百般過惡不可當面明言恐羞怒不便但云人尙老實惟缺苦人多不能寬裕有負憲意云云此事難處極矣赴任時若有此等薦人惟酌量派以正事之副以羈縻之宜諸事將就但以出息微小盡可格外恩施以固其心待以優容庶幾不致中道而廢也又若輩流品混雜有气節者固不乏人素諂佞者亦所常有大姦若忠狀似殷勤者更非易辧人品不一家人中動輒不相拍合每妄造是非不可不察如私嫉某甲者未必全是大半出於陰挾私忿彼此共事報復無從遂妄造浮言或指其貽誤公事或捏其出外招搖來告者正是小人未必盡忠於官卻祗圖報私怨遇此等事祗一笑頷之示以知道若所言是信不分眞僞遽加申甲以聲威則正墮彼術中爲彼播弄此後必紛紛攻訐將無巳時然又不能漫無覺察平日湏細細畱心觀其人品如何積以月日則各人優劣了如指掌自有權衡當知去取彼不能爲鬼爲蜮伊等知官能有把握譖訴不行不敢再萌詭智亦省事之一法也故順及之

○奴婢宜寬

署內奴婢小人或因窮苦而鬻賣或因舊主嫌其疲玩而轉售皆系命苦之人此輩天資多愚囑之以事不能記憶又多性執不識守分於使令之際宜寬以處之更多方教之如屢訓不悛頑梗不善之人宜善遣不可過於嚴刻免生意外之患

○制辦丸藥

監羈各處人數眾多時气所感其傷風頭痛寒熱吐瀉霍亂時癥在所不免𨿽設有官醫未必常川在衙誠恐緩不濟急應預制藿香正气丸菩提丸甘露茶午時茶以及痧藥等丸蒼術大黃各藥存之賬房不惟犯人是需卽內外上下書差人等如有患病者隨時按癥發給調治仍請醫生診視庶免耽延貽誤所費無幾未始非積徳之一端也

○京官打抽丰

凡京官翰林進士打抽丰送扇對朱卷者多讀書寒士除自有親世年鄕各誼揣情分之薄厚酌資送之多寡不計外或有首府專函云系奉上憲面諭格外從丰者酌量致送不可過多恐同寅譏我賣富討好若過少不惟各上憲難對來人卽寫信者亦未免以不顧情面於心耿耿總須不卽不離酌中爲是蓋此等應酬一時爲數無多殊不意日積月累總核竟成巨欵又上憲以在籍巨紳大宦謀求派掌某處書院該處有與無有與夫有人無人皆置不問令每季送幹修若干兩祇送修不到館竟不識面謙恭者尙修函致謝否則回片而巳似此者尢非憲意所樂從實緣礙於情面不得不依而屬員更何敢不應也總之州縣所費非正項卽雜欵明知虧累然不能不隨時應酬

○題捐廟宇

地方修建橋梁道路河堤以及重修廟宇添設渡船之類紳耆首事莫不願本官倡首簽題多捐者其急公好義之人固屬不少而假公濟私藉端漁利者亦不一而足湏察看地方情形與夫首事人品若地當衝要前有今廢必得修復首事又皆公正久爲眾人敬服出首承辦此事確有把握事在必成何妨倡首量力簽題並爲之設法勸捐以成善舉而順輿情苟非必須之事在可爲不可爲之間首事又非公正爲眾人所推重似此者百無一成半途而廢者居多終歸紏纏不休惟彼等旣以善事義舉爲詞不可遽行阻止不爲簽題但告之曰此舉甚好如果辦成功徳無量我出官銜以爲之倡爾等各處容易簽題俟捐有成數再爲酌量輸助可也卽於緣簿內出官銜捐銀一封蓋印發出庶免藉詞怨尢若上司派有簿疏不能不倡首勸捐每以無人簽題自備銀一二百兩呈交完事至外來各處緣簿不知底細者亦惟捐銀一封酌量付銀可耳

○交接事宜

新舊交接未有難於交盤者蓋州縣交代最爲紏纏本官知交代欵目者寥寥無幾全賴幕友維持然各存成見惟恐東人喫虧未免稍有舛錯幸有監盤復核足昭公允惟倉谷一項無不爭多較少者或以潮爛打除卽謂刻薄太過或以倉廒應修又云格外挑剔在接收者欲谷好倉固以便易交後任而移交者更欲諸事將就少缺爲妙倉廒不修節省爲便彼此各存私心是以互相轇轕爭論不巳試思歷任數年不等谷石焉不虧耗倉廒豈無損壞何謂新任刻薄也如果谷好倉堅無可指摘之處又誰肯節外生枝自尋是非而招怨尢也惟恐一涉含糊移交後任爲難耳此事𨿽親契莫逆前任未有不怨新任刻薄而新任亦未有不言前任鄙吝者蓋其勢然也湏平心暗想誰無交卸之日何必以刻薄爲能以挑剔爲是徒落後人話柄務當各存天理良心公事可以將就無論移交接收斷不可刻薄挑剔尢不可含糊艸率總須兩得其平各無虧損再前項倉谷若新任挑剔過甚舊任喫虧較巨或舊任以倉而倉底打除太多欲盡數入倉彼此爭論或倉廒勢將傾圮舊任吝不肯修新任恐倒塌受累以致互相紏纏不能及時開盤者惟有稟請道府委員前來勘驗督盤彼時兩無顏面耗費事小未免不無議論短長也似此者不一而足特志之

○交盤印結照前任辦

新任交接之際湏看前官之爲人若精明彊幹者無不自誇其忠厚正派不肯刁難人現在倉谷皆幹圓潔淨並無潮爛倉廒莫不堅固無湏修理接前任時未曾盤量系照前任虧數核算接收今亦可否照辦免致彼此耗費至正部各欵業巳解淸並無短少請早爲出結以便回省卽答以初經到任諸事未諳尙祈指教所說之事當面不可不應在伊固不敢妄言【正部各欵印結盤查穀倉】而我尢不可不愼重惟口說無憑卽令各該房查其本任接收前任各案卷宗倉谷如果伊未盤查恐歷兩任數年之久虧耗必多亦應盤量藉以風曬倘巳盤查照辦尙復何言其正部各款銀兩𨿽云巳解淸楚更不可不查明是否獲有批回有無未解之項查核明確或俟解淸獲有批回再行具結或云未解之欵自己晉省卽速批解不敢延緩如果查明正項無虧祗有部欵些湏籌辦不難卽將未解欵目逐一聲明先行出結倘銀數較巨措辦不易則未便出結恐貽後累務湏查照成案辦理似亦無可置辯要在因時制宜不可一律拘定

○盤查倉谷

倉谷一項不可艸率接收前巳略言之矣惟存谷多者到任後必請盤倉卽令其將倉廒修理驗看是否堅固恐匠役人等朦混舞獘如果完固擇日與前官同到倉所眼同用幹菉荳將部頒官斛較量查對上兩任較量多寡數目如果參差甚多不妨再較有較三五次者緣天時不同連陰日久豆身泡漲晴久則豆身結實皆能致不相符勿以一勺半合而忽略之因以少積多也務湏將菉荳曬漧較量方昭核實恐倉書斗級人等從中作獘不之覺耳較準後將多少數目登簿蓋前後任圖章各執一本將斛封置倉內鎖匙前任收存開盤時眼同開用大小倉挑倉面谷二十十四五石將倉面谷載出一斛中倉谷載出一斛將至倉底亦載出一斛面中底倉之四隅離墻一尺之內各撮一箕中間撮一箕共湊足一斛上中下三斛谷石一體和勻共量三斛碾試米樣若足二穀一米之數卽按倉盤量每日收盤時將各倉並官斛照前封收倉面谷運出曬漧湏用風車扇揚以去糠穢因鼠耗踐蹅瓦面灰塵雨星黴濕故也中間者如無損壞自應照盤將至倉底不無黴爛潮濕亦運出曬漧風車扇過然後盤量入倉盤完一倉核計虧短若干據實登簿蓋用兩任圖章存記其修倉墊笪斗級口糧夫價等項俱前任備辦【各處情形不同應問明辦理】我交卸時亦照此辦理以昭公允固不可格外挑剔致傷和气亦不可稍涉含糊後交爲難務宜均平兩不虧損余曾受此大累恐初仕者不知其中底蘊未免措手爲難故志之以備考察

○前官衙門

前後任交接𨿽至親契友未有不芥蒂互相■﹝鬼監﹞魀者前任恐挑其公事莫不體貼曲從新任亦應以謙和相待以惇雍睦前官交卸後盤查倉谷淸算交代勢必耽延月日公館𨿽鄙陋狹小辦公不便亦當設法暫時將就不可催其搬挪衙門致生嫌疑在舊官未有不欲早行者柰以公事紏纏出於不得巳也倘再廹催官不致以此見諸辭色而家人輩不無藉詞毀窓破門甚致乘機搬運什物致爾彼此於心耿耿落同人話柄當思官因公事暫畱衙門於理並無不合卽使借居民房多住幾日有何不可催廹何爲且我亦有交卸之時倘後任亦如此相待於心能無憾乎務湏諸事涵容稍存厚道以惇寅好爲是此𨿽細事相處甚難每見以此不和者故志之

○上行公文

凡緊要詳稟以及各項文書關系上行者務湏嚴囑簽稿逐一磨對淸楚若能自巳過目固佳但恐事多難以兼顧則專派妥當細心之人閱看印發斷不可艸率疏忽倘有遺漏之處上游必以諸事皆不畱心見責無可解釋總宜小心謹愼

○安置官親

安置衙門之人未有難於官親世交及族人子弟者本官在省候補備受艱苦𨿽至親無過問者幸而有缺若輩或有與本官同來者亦有因得此信不遠千里而投奔者聽外人謠傳每年入息若干不問虛實一味貪利妄想祇圖與自巳有益不揣己之能與不能但論某處某事較好力求安置意謂發財有日回家卽稱富翁矣本是鄕愚村野規矩不知公事不曉自覺才髙識廣滿口亂言自謂與官如何至親如何親近今到此處敢不惟命是聽如此居心巳屬不是再逢無知小人從旁慫恿心膽愈粗遂在外招搖生事或賒欠貨物揭借銀錢肆無忌憚毫無畏懼試問此等妄人焉敢托以衙門正事乎然稍拂所欲卽懷恨刺骨逢人捏造短長妄言薄情不肯照應親屬任意誹謗如此情狀竟吾莫如之何也籌思至再出於萬不得巳只擇其安分老誠稍有才幹者酌量派以事務囑其不準干預公事餘者婉言守分安居從緩設法布置暫爲羈縻之此後倘有關說事體傳送是非者卽厲聲拒絕不可不防漸杜微免生事端若再不知斂迹便當破除情面設法妥爲令歸不可吝惜資費亦不可再事姑息與自己聲名大有不便也爲官者未必盡有此事然親見受此累者不一而足初經蒞任遇有此等親族派事不可不格外愼重庶免噬臍若以前言爲妄迨至身歷其境方信餘言之不謬也

○子弟讀書

署中如有讀書子弟湏請品學兼優之師嚴加訓迪專意攻書毌使曠廢衙門公事一槪不準聞問喫著皆宜朴素用費俱應節省禁止不許出外遊蕩尢宜切禁飲酒嫖賭恐染紈絝習气鴉片煙更宜禁絕斷斷不可沾染蓋此道最易誘人一入其中卽與廢物無異焉能望其讀書上進乎要在平昔訓誨切勿溺愛縱容庶不致染習气

○在省候補

凡在省候補設奉差委往各處查辦事件務湏與地方官妥商辦理委辦何事卽專辦何事不可另生枝節獨出意見所辦之事固不可任性爲難尢不可因循將就務湏事歸實際胥得平允庶免上游挑剔至於供應一切不可嫌好道歹程儀夫價斷不可爭多較小少帶去僕從開導約束能知自愛卽不致啟浮言矣

◎附擇錄律例

大淸律例條目繁多查閱不易玆擇其時常應用者照錄數條以備觀焉

五刑

斬絞

淩遲

十惡

例分八字之義

附釋八字之義

大計八法

相驗屍身正面背而致命要傷歌訣

○五刑

笞刑五

杖刑五

徒刑五

流刑三

軍刑五

笞刑五

一十二十三十四十五十【均四折除零如笞二十應八板除零折五板之類】

笞者恥也而懲示辱所以發其恥心也其刑輕故數止於五而不滿百倘罪有重於笞五十者則出笞而從乎杖所以別輕重之權也

杖刑五

六十七十八十九十一百【亦四折除零】

杖重於笞兩笞折一杖凡有所犯重於笞五十卽出笞而入乎杖乃其罰又自杖六十始其所以然者蓋緣頑梗弗率之徒恥心巳冥非笞可以動其懼故入杖以示警

徒刑五﹝五徒之外尙有雜犯流罪總徒四年雜犯死罪準徒五年﹞

一年杖六十一年半杖七十二年杖八十二年半杖九十三年杖一百

徒者卽漢之所謂城旦舂也拘系其身心使力供乎勞役迨平準之法除則無所謂城旦舂矣故配發於各驛一聽驛吏爲驅使所以加夫罪浮於杖一百應各爲遞加若杖數多恐受刑者難保生命特設此減杖加徒之法以通之若杖浮於一百則賠加以二十若加一等則應實板一百二十故爲減其實杖之四十仍以復乎出笞入杖之初而益以徒一年以代其杖之六十倘更有重者則層累遞加加至徒三年杖一百而止此徒刑五等所自始也

流刑三

二千里二千五百里三千里均杖一百

流刑之制始自上古帝堯首罪四凶流共工於幽州卽其始見書曰象有典刑流宥五刑是流之爲法乃以矜宥夫五刑之疑初非本乎五刑之正按三流之制以二千里爲始其義先王以甸侯要荒爲服各以五百里爲限流二千里則迸之要服矣二千五百里則荒服矣若三千里之流則居服荒之外矣所謂投諸四裔不與同中國之義也迨乎後世四海一統地之所載盡爲版圖旣無要荒之分五刑復邀遞減之澤以寬宥乎五刑之法卽以三流列入乎五刑之正也

軍刑五

附近二千里近邊二千五百里邊遠三千里極邊煙瘴四千里

竊按充軍之令從古未有始自故明蓋故明開創伊始放牛歸馬一仿漢充國遺治分隸老師宿將星屯遐荒以守其地各爲外捍而內衛然而爭戰之餘什伍恆缺而不周故特設此令以實之其所謂軍者卽此分屯各隘者也而充卽充此逃故傷亡之什伍也故統其名曰充軍律義若曰彼乃凶惡無知畱之旣慮其擾害善良殺之復不忍其橫罹慘烈驅而遠之戍彼魑魅彼固本非軍也今則罰之以充其數故曰充軍

○斬絞

刑至於死則刑居其極是則洪範九疇六極首著之凶短折人主建皇極以臨天下所恃以重別克之權惟持乎法所以上申天討也五刑之極曰死死刑有二曰斬曰絞斬者身首異處血濺泉壤也始於黃帝伐蚩尢以正其惡卽上古五刑中所列之大辟者是若絞止於畢其命猶爲保乎全體非若身首異處之備其慘烈耳其刑較斬爲差善往古之世未之或聞據稱始自有周然亦未備詳其所自要之總以畢乎其命故二犯科條𨿽有殊分然其備具於五刑之列則一緣其同歸於死故也若遇援減又皆共爲一視是以各例特著以二死同爲一減是皆五刑之正然二死之外有等而下之有雜犯斬雜犯絞者有等而上之者曰梟斬曰淩遲曰梟示曰戮屍曰剉碎其骨者此又刑外之極刑是古先聖王特著嚴律以處凶殘之甚者也

○淩遲

淩遲者其法乃寸而磔之必至體無餘臠然後爲之割其勢女則幽其閉出其臟腑以畢其命仍爲支分節解俎其骨而後巳

○十惡

一謀反﹝謂謀危社稷﹞

二謀大逆﹝謂謀毀宗廟山陵及宮闕﹞

三謀叛﹝謂謀背本國潛從他國﹞

四惡逆﹝謂毆及謀殺祖父母父母夫之祖父母父母殺伯叔父母姑兄姊外祖父及夫者﹞

五不道﹝謂殺一家非死罪三人及支解人若采生折割造畜蠱毒魔魅凶忍殘賊背棄正道故曰不道﹞

六大不敬﹝謂盜大祀神禦之物乘禦服禦物及僞造禦寶合和禦藥誤不依本方及封題錯誤犯食禁禦幸舟船誤不堅固﹞

七不孝﹝謂告言咒罵祖父母父母夫之祖父母父母及外祖父母父母在別籍異財若奉養有缺居父母喪身自嫁娶若作樂釋服從吉聞祖父母父母喪匿不舉哀詐稱祖父母父母死﹞

八不睦﹝謂謀殺及賣緦麻以上親毆告夫及大功以上尊長小功尊屬○此條皆親屬相犯九族不相協合故曰不睦﹞

九不義﹝謂本部民殺本屬知府知州知縣軍士殺本管官吏卒殺本部五品以上長官若殺見受業師及聞夫喪匿不舉哀若作樂釋服從吉及攺嫁﹞

十內亂﹝謂姦小功以上親父母妾及與和者○禽獸其行朋淫於家紊亂禮經故曰內亂﹞

輯注周官曰斷五刑之訟必原父子之親君臣之義又曰凡制必卽天倫此條所載皆無君無親反倫亂徳天地所不容神人所共憤故特表而出之以爲之世戒

輯注十惡不必皆極典也如不敬內合禦藥誤不依本方等項不孝內別籍異財等項不睦內毆告夫等項不義內聞夫喪匿不舉哀等項皆罪不至死者罪不至死者固爲法所難宥卽罪不至死者亦舉有乖倫理故特揭其名於律首使人知所儆也【犯十惡及彊盜者決不待時餘皆秋後處決】

○例分八字之義

以﹝以者與實犯同謂如監守貿易官物無異實盜故以枉法論以盜論並除名刺字罪至斬絞並全科﹞

準﹝準者與實犯有間矣謂如準枉法準盜論但準其罪不在除名刺字之例罪止杖一百流三千里﹞

皆﹝皆者不分首從一等科罪謂如監臨主守職役同情所監守官物並贓滿數皆斬之類﹞

各﹝各者彼此同科此罪謂如諸色人匠撥赴內府工作若不親自應役雇人冒名私自代替及替之人各杖一百之類﹞

其﹝其者變於先意謂如論八議罪犯先奏請議其犯十惡不用此律之類﹞

及﹝及者事情連後謂如彼此俱罪之贓及應禁之物則沒官之類﹞

卽﹝卽者意盡而復明謂如犯罪事發在逃者眾證明白卽同獄成之類﹞

若﹝若者文𨿽殊而會上意謂如犯罪未老疾事發時老疾以老疾論若在徒年限內老疾者亦如之之類﹞

○附釋八字之義

以者非眞犯也非眞犯而情與眞犯同如眞犯之罪罪之故曰以

準者與眞犯有間用此準彼也所犯情與事不同而迹實相涉算爲前項所犯惟合其罪而不槪如其實故曰準

皆者槪也齊而一之無分別也不行分別惟槪其罪而同之故曰皆

各者各從其類義取乎別也萬類不齊品流各別比類而觀實同一致故用各字以別之

其者更端之辭也承上文爲之更端而竟本條所未盡則用其字以發揮之

及者推而及之也凡系人與事各有不同而罪無分別者則皆以及字聯屬之

卽者顯明易見不俟再計之義

若者亦更端之詞乃設爲以廣其義𨿽意會乎上文而事變無窮欲更端以推廣之聯類以引伸之則不得設爲以竟其意故曰若

鬭者口角爭論彼此扭結未至捶擊也毆則以手足相打矣此以鬭毆名篇實則所著皆毆律人之鬭毆大槪因一時之气事起倉卒非有成心卽有同謀共毆者亦意止於毆耳故篇中專論傷之輕重以定罪然必有因傷至死者故後復有保辜之法與人命律內鬭毆條參看

兩人爭鬭而敵毆謂之鬭毆若毆人而人不敵則但謂之毆靑赤腫爲傷則或靑色或赤色或腫起皆是注有而字則謂或靑或紅而皆兼腫也當分別論之

靑赤腫爲傷一句申明上成傷不成傷非手足其餘皆爲他物卽兵不用刃亦是此三句申明上手足他物也鬭毆殺人無手足他物之別若止傷人則不能無辧殺同一死傷有重輕也

刑律手足毆人不成傷者笞二十成傷及以他物毆不成傷者笞三十他物毆成傷者笞四十拔發方寸以上笞五十血從耳目出及內損吐血者杖八十穢物污人頭面者亦如之折人一齒一指眇人一目抉毆人耳鼻破人骨及以湯火銅鐵汁傷人者杖一百以穢物灌人口鼻者亦如之折人二齒二指以上及髠發者徒一年折人筋眇人兩目墮人胎及刃傷者徒二年折跌人肢體瞎人一目者徒二年折人兩肢損人二事以上及因舊患令至篤疾者流三千里同謀共毆傷人者以下手傷人者爲重罪原謀不下手或毆而傷輕減一等若因鬭互毆者各驗傷之輕重定罪後下手理直者減二等至死及毆兄姊伯叔者不減

凶徒執持腰刀鐵鎗弓箭並鐵銅簡劍鞭鉞斧扒頭流星骨朵麥穗等項凶器及庫刀捘標騸雞尾黃蟺尾鯽魚背海蚌等刀撲刀砍刀凡並非民間常用之刀但傷人者發近邊軍毆至篤疾者發遠邊軍年在五十以上仍發近邊軍奪獲凶器傷人之犯徒三年聚眾執持凶器傷人及圍繞房屋搶撿家財棄毀器物奸淫婦人除犯死罪外徒以上皆發遠邊軍持凶器未傷人者杖一百自傷者亦杖一百

凶徒因事憤爭剜瞎人眼睛故折人肢體抉人耳鼻口唇及斷人舌毀敗人陰陽者發近邊軍

注若非剜瞎故折全抉者照律科

凡保辜者責令犯人醫治限內因傷死者以鬭殺論絞斬其在外及限內因他故死者各從本毆傷法若折傷以上限內平復者減二等

注下手理直減毆傷二等如限內平復又得減二等所謂累減也

辜內𨿽平復而成殘廢篤疾及辜限滿日不平復而死者各依律全科注全科所毆傷殘廢篤疾之罪𨿽死亦同傷論

按保辜律手足及他物毆傷人者其傷輕限二十日例加十日金刃及湯火傷人者限三十日例加十日折跌肢體破骨墮胎者無論手足他物皆限五十日例加十日以上俱以平復言其立保辜之時本官先驗其傷之輕重仍注明系某處傷照依圓長靑赤分寸或手足或他物或金刃各明白依律立限狀花押並取有身家及毆人親屬各的保狀附捲保辜內平復及限滿不平復而死其分別擬罪律載甚詳

例鬭毆傷人限內不平延至限外若手足他物金刃及湯火限外十日之內折跌肢體及破骨墮胎限外二十日之內果因傷身死者方擬死罪奏請定奪

凡鬭毆之案如原毆並非致命又非重傷越五日因風身死免其抵償流三千里若死在五日內仍絞候如致命傷輕或傷重非致命因風身死者必死在十日外方請攺流其致命傷重及𨿽非致命傷至骨損骨斷卽因風身死在十日以外仍擬絞若破骨傷及手足他物金刃傷在余限內因風身死者徒三年至余限外因風身死者止科傷罪

刃傷人至筋斷者照破骨傷保辜五十日僧人逞凶斃命死由致命傷重𨿽在保辜限外十日之內不得輕減

彊取曰劫如彊盜行劫也囚者拘禁罪犯之名巳招服罪而鎖扭拘禁者謂之獄囚巳審供取詞未招服罪而散行拘禁者謂之罪囚事發巳拘在官尙未審錄者謂之罪人此等囚犯或監禁在獄或解審在途而囚之同類若打開監門及在途邀截用彊劫奪不論曾否將囚劫去但行劫者不分首從皆斬

若官司差人追徵逋欠錢糧之戶勾攝應行公事之人及捕獲有罪人犯其人巳爲差人所得而有聚眾至三人以上在於中途毆打差人將其人奪去則與上劫囚相似矣然囚是官司拘禁之犯此則差人押帶尙未到官其人不同其罪亦異故止杖一百流三千里因打奪而毆傷差人者絞殺人及聚眾至十人爲首者斬打奪至殺人則凶頑巳極聚眾至十人則橫肆巳甚殺人𨿽非爲首者下手十人𨿽未殺傷人爲首者並坐斬所以嚴首惡也仍於爲從之內推究下手致命之人坐絞所以重人命也其餘爲從者各減一等各字適承聚眾打奪及殺傷人聚十人而言凡造意打奪爲首隨從相助爲從此爲從者皆指他人也若其家人則同居之人及有服之親屬也尊長率領家人打奪則與聚眾不同𨿽至十人以上止坐尊長一人杖一百流三千里聚眾傷人者絞殺人者斬家人但不曾傷人者皆照家人共犯免科若家人亦曾助力傷人無論致命不致命均照凡人打奪傷人首從論減尊長一等問流不在免科之限

出人不意而攫之曰搶用力互爭而得之曰奪搶奪之罪介乎彊竊之間白晝不畏人知有類於彊人旣不多又無凶器尙近乎竊故凡白晝搶奪人財者不計贓數卽杖一百徒三年輕於彊而重於竊

意是謀之主造意在共謀之先眾尙未有謀獨先造出此意故謂之造意而共謀則相與商謀者耳共謀又與知情不同共謀是共相圖謀知情是但聞知其事知情者身在事外共謀者身在其中矣

初檢復檢皆謂檢驗或謂初視皮肉爲驗復行拆蒸爲檢非也

古人皆稱檢驗今人以驗屍爲相驗拆蒸爲檢驗

扭施於手惟死罪重囚用之輕罪及婦人不用婦人𨿽犯罪在獄當別嫌疑其飲食便溺不可假手於人故不加扭鎖施於頸以鐵索鎖之於柱輕重罪囚皆用之

禁謂收禁在獄也男子犯徒罪以上婦人犯姦及死罪皆應收禁軍民杖以下婦人流以下及老幼廢疾皆散收押禁官犯死罪除死罪外徒流鎖收杖以下散禁公罪自流以下皆散收鎖扭俱拘禁獄囚之具也若原問官將應令收禁之囚而不禁應合鎖扭之囚而不鎖扭及巳鎖扭而爲之脫去者各隨囚罪之輕重論以笞杖罪名所以懲寬縱也鎖扭錯施𨿽不廢法然非法之平所謂不如法也各減全不鎖扭之罪一等各字指杖徒流死罪四項而言

若已如法鎖扭而囚自脫去及司獄官典獄卒私與脫去亦如原問官脫去之罪提牢官知而不舉者亦與同罪不知不坐

不應禁而禁者誤禁也若故禁者自有本律前不禁不鎖扭者𨿽失之縱猶可補施攺正此不應禁而誤禁不應鎖扭而誤鎖扭則枉矣故不分輕重各杖六十所以懲殘虐也各字指禁與鎖扭兩項言

軍職管軍有司管民各分統攝詞訟內有軍民相干者有軍民不相干者若軍人犯該人命事情於內不論有無干涉民人管軍衙門須約有司檢驗歸於有司問擬人命至重非管軍衙門所能辦理也若人犯該姦盜詐僞戶婚田土鬭毆等事則非人命之比與民人相干涉者一體約會追問恐有所偏護也與民人不相干涉者後管軍職衙門自行追問所以專職守也有司與管軍官管理軍民詞訟有應取問人犯彼此各執已見占恡【音吝】不發者軍民首領官吏各笞五十

輯注分別事情曰區決斷其事曰處判斷其事曰判論決其罪曰決

佐雜人員不許準理地方詞訟遇有控訴到案卽呈送印官查辦者毌庸議如擅受而審理者降一級調用私罪失察之印官罰俸一年公罪其因擅受而致釀人命者佐雜官革職私罪失察之印官降一級畱任公罪若印官規避處分匿不揭報卽照諱命革職私罪如揭報於釀命之後仍議降一級畱任

凡問刑衙門於刑律所載應用刑具之外創造名目私設非刑者系州縣官革職私罪府州降二級調用公罪系府州私造卽照州縣例革職道降一級調用司降一級畱任督撫罰俸一年俱公罪揭報題參者免議

官員承審命案搶竊及一切要案如實系有罪之人證據明確而犯供狡展或用擰耳跑跪煉壓膝等刑者免其置議若系案內幹連人犯或被扳無罪之人以及審理尋常事件犯情無難得實輒用擰耳跑跪煉壓膝等刑者均降一級調用私罪因而致死者仍照擅用非刑例革職私罪官員於人犯滿杖之外違例疊責致死者革職私罪如將無辜之人杖責致死者革職提問私罪府州降二級調用道員降一級調用臬司降一級畱任督撫罰俸一年俱公罪揭報題參者免議未致死者問刑官降一級畱任私罪上司免議

凡獄囚應請給衣糧醫藥而不給病重者應脫鎖扭而不脫犯笞者應保管而不保管病危者應聽家人入視而不聽官卒笞五十提牢知而不舉者同罪若巳申稟不卽施行者一日笞一十兩日加一等止笞四十因而致死者若囚該死罪杖六十流罪杖八十徒罪杖一百杖以下徒一年例監犯除未結各案及待質各犯不準親屬探視外其巳結各案許令一月兩次入視其隨從入視之使役人等不越兩名如有捏稱犯屬入監教供舞獘嚴拏究辦獄囚年七十以上十五巳以下廢疾散收凡在禁囚犯一日給倉米一升冬給棉衣一件病給醫藥在官錢糧內支放官犯私罪除死罪外徒流鎖收杖以下散禁公罪自流以下皆散收

○大計八法

曰貪曰酷曰罷軟無爲曰不謹曰年老曰有疾曰浮躁曰才力不及有犯貪酷者督撫隨時題參革審永不敍用其入於

計典不謹罷軟無爲者俱革職年老有疾者俱勒令休致浮躁者降三級調用才力不及者降二級調用加級紀錄均不準抵銷

○相驗屍身正面背而致命要傷歌訣

凡作州縣洗冤錄不可不時常翻閱遇有相驗並看視生傷自必隨時查對無不備載惟相驗屍身正面背面致命要傷歌訣應熟誦而默記之故附於後以便閱看

正面歌訣

合面歌訣

七釐散接骨丹

九分散

正面歌訣

仰面傷痕十六刀方

頂心左右囟月悤門當

額角額顱頭看畢

耳竅咽喉並太陽

兩乳胸膛心肚腹

臍同肚脇更湏詳

腎囊有子看雙獨

婦女陰門恐暗傷

合面歌訣

合面傷痕亦有六

腦後耳根官目囑

脊背脊膂穴湏詳

後脇腰眼相連屬【致命止此】

肩甲血盆腋肢胑傷

內通筋骨死亦速

除此皆非致命痕

二十二傷可更僕

七釐散接骨丹﹝二方屢試屢驗無不立效今附列於後﹞

上朱砂一錢二分水飛淨

眞麝香一分二釐

梅花冰片一分二釐

淨乳香一錢五分

紅花一錢五分

明沒藥一錢五分

爪兒血竭一兩

粉口兒茶二錢四分

以上各藥揀選地道於五月五日午時共爲極細末磁瓶收貯黃蠟封口愈久愈妙每服七釐不可多服孕婦忌服

右藥專治金瘡跌打損傷骨斷筋折血流不止者先以藥七釐燒酒衝服後用藥以燒酒調敷傷處如金刃傷傷重或食嗓割斷不湏雞皮包紮急用此藥幹摻定痛止血立時見效並治一切無名腫毒亦用前法調服得此方者調治鬭毆諸傷無不應手立痊

凡地方官驗傷之時或倉卒無藥或偏僻無良醫恐傷輕變重致死者多矣此方爲傷科之聖藥應驗如神如平日虔合此藥遇有驗傷隨時施用不獨傷輕者立愈卽傷重者亦可救救一命不啻救二命未始非善事也且價廉工省人人能爲之

又方﹝此方四川通行﹞

半兩古錢火燒醋內煆

自然銅照上

血竭

歸尾

乳香

藥沒

兒茶

以上各等分共爲細末專治跌打損傷屢試屢驗其效如神藥末以酒衝服以醉爲度傷愈忌房事百日

九分散

乳香

沒藥

車前子

麻黃

右藥等分共爲極細末用磁瓶收貯勿使泄气專治跌打損傷每服九分以一半用燒酒調敷傷處以一半用黃酒衝服輕者一服重者三四服無不愈者此方得自異人傳授極爲神效屢試屢驗切毌以藥簡價廉而忽之也

州縣初仕小補卷下終

