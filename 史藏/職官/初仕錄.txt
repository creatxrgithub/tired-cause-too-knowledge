初仕錄

﹝明﹞吳遵著

●目錄

崇本篇

立治篇

吏屬

戶屬

禮屬

兵屬

刑屬

工屬

●重刻初仕錄

河南道監察禦史吳遵著

太平府當塗縣知縣沈子木校

金陵三山街書坊唐錦池惠疇重梓

○崇本篇

定志

謹始

居敬

克偏

懲忿

持廉

守隸

仁恕

果斷

崇默

立信

遠嫌

去讒

充徳量

戒獨任

去先意

正家法

戒科罰

保終

知止

定志

古人謂有基築室志者萬事之基也故視事之初必先預立一定不可易之志如古時循吏近代名臣善政善言必期可法矢諸天日盟諸鬼神不惑於姦吏不奪於妻子不沮於權貴守之終身則正大髙明之事業基於此矣

謹始

事必謀始蒞事之初士民觀聽所系廉污賢否所基作事務須詳審未可輒立新法恐不宜人情後難更攺持身務須點檢淸白切不可輕與人交恐一有濡染動遭鉗制不但賄賂可以污人而巳如好技藝則星算醫卜者投之如好奇玩則古書奇畫者入之如好花卉則或以奇花異艸中之嗜好一偏或投機穽𨿽詩文之交亦有移情敗事者不可不謹至如到任之始有送吏書門皂者尢宜謝絕

居敬

昔賢云持巳得一敬字敬者修身立政之本也衣冠必正言動必端凡一毫謔浪之語絕口不談一毫輕褻之事絕戒不爲非禮嫌疑之地絕足不至𨿽對門吏亦如嚴賓則心志自定位望自尊可以遠慢辱可以杜謗議所謂不怒而民威矣

克偏

偏最害事人之材質不同而溺於意向所偏巳不自覺人亦將以偏處乘之投吾所喜激吾所怒敗官敗事恆必出之如弛緩須克之以敏多言須克之以默浮躁須克之以莊煩苛須克之以大體隨吾气質所偏意向所溺卽爲病痛有覺便當力治亦古人弦韋之義也

懲忿

七情所偏惟怒爲甚怒如救焚制之在忍苟不能忍非徒害人忤物抑且憤事傷生故居官者逞怒於刑則酷而冤發怒於事則舛而亂遷怒於人則怨而叛矣務須涵飬其气質廣大其心胸非禮之觸必思明哲所容無故之加必慮禍機所伏先事常思情恕理遣怒巳則如風恬浪靜非惟善政亦可養生

持廉

淸愼勤固居官領要而淸爲本凡爲士大夫者萬分廉潔止是小善一點貪污便成大惡士之失巳如女之失身𨿽有他美終身莫贖無能而廉人將亮之猶可以救過多能而貪人必知之百孔千瘡終當瓦裂蓋衣食之外皆爲長物一身之微所享幾何世之貪者不過爲宮室妻妾子孫謀也殊不覺有贓沒敗官辱及妻拏者有遺臭裏閭唾罵及於父母貽辱逮於子孫至於不敢認爲巳祖者苟一興念能無痛心昔人有云子孫不如我要錢做甚麼子孫彊似我要錢做甚麼眞格言也

守隸

傲爲凶徳人不可有今人有自恃才能而慢上官自矜淸廉而傲同列自恃科甲而輕士夫有一於此皆足以喪名敗徳故居官者必虛以受人示其能聽卑於下人示其能容履滿盈則思抑損聞譽言則思謙降無驕心無傲色無矜辭民安而視之若傷政成而視之若龐頌作而視之若謗終日兢兢不萌怠荒庶可以從政矣

仁恕

天道神明人命不可毒殺髙官大爵豈徒自肆於民上哉居官者要必仁以存心恕以立政如催科則思民有朝食不飽者用刑則思民亦父母所生者一錢一杖不忍濫施其罰鰥寡疲癃皆吾赤子𨿽隸卒下人不輕怒詈之而至於盜賊亦曰饑寒所迫不輕誅剿先儒謂一命之士苟存心於愛物於人必有所濟故天道好還刑官無後切宜愼之若姑息煦煦以爲恩者其去仁恕遠矣

果斷

需者事之賊也故執狐疑之心者來讒賊之口持不斷之意者啟猶豫之門況居官守百責所萃自非果決惡能有成非惟惰悞事機抑且致生姦巧或聽吏書之曲稟或入門隸之冷言荏苒拘攣竟成闒茸上官惡其廢事小民病其牽延妨政損名率由於此故事旣詳審斷在必行其有擬議未決者不宜先露其端以爲吏卒要索之地可也

崇默

言者吉凶榮辱之樞機也爲官常默最妙使下人不能窺�是非曲直止以數言剖之故萬言萬中不如一默方喜方�尢宜認言蓋輕諾招尢漏言僨事一詞輕發駟馬莫追��言者存心養气修徳蓄威之助也三緘之諭君子愼之

立信

信者居官立事之本與民信則不疑而事可集矣期會必如其約無因冗暫違告諭必如其言無因事暫攺行之始必要之終責諸人必先諸巳待士夫尢宜以信處之𨿽以事相托勢不可行必巽言開辟明告其所以不可行之由毋而諾而背違毋陰非而陽是處同僚亦然有過必規有言必踐久久自然孚洽苟一時欺誑則終身見疑矣

遠嫌

嫌疑之事易生讒謗當防於未然雜流之人不可交嫌疑之地不可往非禮之饋不可受內言不可出外言不可入富戶俳優不宜私見門隸下人不宜私語蓋一涉於嫌疑則姦詭者得以指名誆索丸疾者得以造言嫁禍矣愼之

去讒

讒諂之人最能敗事蓋讒者乘吾之怒而行譖諂者投吾之喜而獻諛易於變亂是非顚倒曲直苟借以辭色則酬私報怨送暖偸寒者無不至矣如譽吾之善當思有何實惠及民毀人之惡卽詰有何顯迹敗露如此則讒邪屏息而舉動光明矣

充徳量

有容徳乃大有忍事乃濟蓋容則能恕人忍則能耐事一毫之咈卽勃然而怒一事之違則憤然而發一善之長卽欲表暴一言之譽卽爲動容皆無涵養之力薄福之人也昔人���識長聞事不喜不驚者可以當大事靜能制動沈能制浮寬能制褊緩能制急是故大丈夫當容人無爲人所容當制欲無爲欲所制觀婁師徳丙吉之爲人則气自平而理自明矣

戒獨任

偏聽生姦獨任成亂此常理也吏胥巧猾先意窺伺苟樂其便於使令少加辭色則爲下民耳目所歸狐假鼠偸姦欺萬狀矣故必六房吏典值日輪流門隸細人隨便差遣小事呼喚不必專名公務往來動宜稽察當堂問斷勿許假公咨稟私衙封閉勿令無故擅入到家迎接者尢宜遠嫌出路跟隨者務嚴約束如此則上聽不偏愚民無惑矣

去先意

凡居先𨿽欲興利除害與民造福俱要渾厚深沈隨機順應無爲眩露使人窺測如知我欲抑豪彊則牽涉土豪名色知我欲淸賦額則巧誣詭寄田糧變換情詞投吾意向啟釁實多矣如欲作一事申呈上官先府後司不可攙越其呈稟之詞亦宜謙愼詳確功歸於上使其孚信不積則事行無阻矣𨿽旁縣同僚亦不可眩暴巳長致生嫌妬事成之後視爲分所當然韜晦不矜可也

正家法

治家觀身治民觀家古今格言也正家之道務在嚴謹勤儉嚴謹須防內屬往來家人出入勤儉須戒男婦荒惰服用侈靡蓋居宜所以不能約束下人者或因子弟出遊或因官衙需索遂致敗事守巳所以不能終身淸白者或因志滿驕奢或因和買非法竟致敗官故惟節儉可以養廉惟正家可以立治一魚一菜食有常規三姑六婆門無濫接地方上物不宜輕買縱給價值亦涉嫌疑同僚妻女宜絕往來𨿽歲時問遺亦招物議家節旣嚴則官箴自肅矣

戒科罰

科罰之條居官易犯人皆曰公需匱乏假此權宜殊不知銖銀斗粟悉民脂膏纖毫入巳卽爲贓物𨿽公科官用亦非美名況以一科十適滋民蠹如遇公廨倒塌上司文移有不得巳而取之民者亦須關支無預登記必明事完之日告示以昭心迹可也有罪富家亦不宜濫罰例云罰民二十兩以上者𨿽公用不凖支銷送部降用此亦不可不知也

保終

居官固難善始尢難令終蓋志每怠於宦成謗多起於去任近見居官者一蒙保獎便易初心得代交還視爲傳捨或諷民立名以頌功徳或鳩民錢帛以佐路費買辧土宜饋送交結廣攜器物搬剝道塗皆足以致謗敗名者也有識者愼之念之

知止

知足不辱知止不殆蓋此身不能長存富貴不能長保百年有盡造物忌盈士君子大爵髙官匪徒溫飽完名全節斯爲令終尢宜寵則思危進不忘退無爲鉆競而辱士風勿以貪戀而移晚節古人以仕路風波譬諸宦海失腳渡船何時得到彼岸達觀者當自省矣

○立治篇

入境

上任

須知

視學

看監

交盤

公座

印信

門禁

讀律令

查舊案

國朝律令

置紀藉

重文移

謹僉押

考銷繳

圖地理

承上司

處僚屬

防吏書

馭門隸

別善惡

審權機

入境

新官入境乃士民觀徳之始凡百舉動不可不愼離城三捨擇公廨或寺宇停泊著落兵吏整祗候禮吏整禮儀更吏開具上任參謁先後起數以便臨時酬答並問上任舊規接人恆禮預爲斟酌行之隨令灑掃合祭神宇會請在縣應祀諸神備祭儀以候謁告其祭品皆從署印官於無礙官銀處辧不必計其丰約看過儀注預戒禮生舉行如禮上任先一日侵晨首領官率領各房吏典並各屬官生員人等迎接入城至城隍廟宰牲所齋宿務竭誠敬無會僚寀喧飲失儀次早行祭其祭文必須親裁以不賄自誓庶堅初心且有感格祭時止用便服獻爵讀祝皆行詭禮今或不然皆用祭服更詳之是日仍令兵吏戒諭諸人勿令喧嚷不必張彩旗鼓樂方向𨿽不必拘忌亦不宜先執巳見以違民心其有違悞者未可遽行杖責

上任

城隍廟祭畢卽以便服各役人導引至儀門祭門畢易公服從中道徒步至公庭詣香案前望闕謝恩畢與僚屬拱手上堂著禮吏二房吏分付諸色人各於儀門外以次伺候如有鼓樂著先散庶無喧雜先揖同僚一人倍學官後堂坐乃升座皂隸排衙陰陽生報時直堂皂隸一人請書案吏農以次書押畢吏房吏請書公座署印官出位交印遞關文聽事吏請書到日直印吏開印呈驗受畢轉後堂易便服出堂上就座禮生分立廳左右唱呼諸色役參謁皆須自下而上先門庫次弓兵祇禁次坊鄕里長次陰陽醫學次合屬吏典六房吏典俱行兩拜禮座受次生員拜出座答拜次合屬官拜還座拱手次首領官拜亦答拜次學官及同僚官拜俱左右答拜禮畢諭僚屬遣禮生代諭立聽之復揖同僚一員陪學官後堂坐請生員先出下堂送復還座諭各屬退各房呈遞須知吏房先取到任公文僉押須吏典逐一指點僉押直印吏報開印就將所僉公文用印畢分付同僚及該吏各將公文倉庫獄囚門禁等項鑰匙整理文案逐一交割乃退坐延學官上坐待茶送出大扺初到禮度務要安詳語言不可輕發鄕士夫來賀及門陰陽生以次進報延接如常禮毋得混報以致失待公宴卽以所祭物辦之務從儉約正官首席坐佐貳官東南坐學官西南坐首領官旁坐屬官不與吏禮房行酒五七行不得歌唱諠嘩以禮而散終物有餘分散同僚屬官及陪祭人員一狥舊規是日申刻復升座分付佐貳首領同刑房下獄點囚封監回報及縣內應拘管諸人俱要分付停當封鎖倉門房庫等項俱完方擊鼓散堂

須知

吏部所給須知乃爲官要領須先期講究到任次日分付吏房將各房各屬呈遞須知文冊類總攢造書冊照款登答各立前件如吏房要老本衙門各房吏幾名缺吏幾名及丁憂緣事幾名書手幾名以便查撥所屬官吏幾人有無完缺及升遷著印以便委差如戶房要見該徵夏稅秋糧若干起運若干存畱若干各項丁差若干額辦歲課若干及何月日徵收是何月日起解何爲及期何爲過限自我到任以前某項拖欠若干某項完結若干以便查考如禮房先問應祭壇宇幾所有無先賢祠墓古迹與夫忠臣烈士及見在義夫節婦孝子順孫並恬退隱逸禮應褒異者幾人鄕宦見任幾人致仕幾人及監生舉人生員幾人其接見常規悉開呈稟以便優待境內寺觀若干所僧道若干人有無私剙私度以便查核如兵房要見每年軍丁若干淸查有無逃亡死絕憑何冊籍查考及本衙各衙皂隸若干名有無白役壞事弓兵若干名究問守何關隘何處巡司地方警急以便差撥均徭編審民壯若干名平時作何操練有無包替及一人冒充數役者呈報以憑查處鋪兵之役呈逓煩難何處地當孔道何處偏僻空間以便編審驛逓船隻若干馬疋若干作何差遣以營勞逸不許該房需索常例以致害民如刑房先問在監囚犯幾人看監吏幾名置開除實在監薄一扇日逐查看應監禁者牢固監禁應保候者省令羈候應問結者速與審理乃擇謹畏刑房吏三名或五日或六日輪流在監宿歇看守就令該吏按日呈遞不致疏虞結狀通收一處以便日後查考倘有不測之事罪有所歸一應上司及本衙門詞訟巳結未結從實開具以便完繳凡拘提人犯非事干姦盜不許混拘婦女並輕駈入監以傷廉恥士夫之家尢宜愼之有婦人告狀者罪坐夫男至於犯姦的決者著令儀門之內決杖所有囚徒不許男女混監及隸皂私通調戲如工房須問歲辦軍需幾何各衙門公廨及鋪捨橋梁幾所有無倒塌去處���理量其緩急爲之察院分司椅桌牀櫈鋪陳幾件俱���常川預備以待按臨各設木牌登記件數無致遺失木�所用家火照例取應支官銀自辦牀帳棹椅力不能備者著方長開數送進批付該房存案候去任給領其有造作什物榮歸家用者多招物議尢宜戒之凡六房事宜俱照吏部原給須知開立前件明注某公物因何未備某錢糧因何未完某勘合詞訟因何未結日置案前訪求其故或有私匿公物侵欺錢糧埋沒文卷者亦因此可按其罪矣有未完者從長議處必求完結庶考滿之日不爲所慮其有登答不如法者問以違制罪名此所謂提綱而領順者也

視學

到任三日早謁文廟親閱神牌廟宇有無損壞次閱啟聖祠次閱兩廡次閱名宦鄕賢祠畢升明倫堂與學官拜生員亦兩拜吏農裏老等役庭參不拜生員擊鼓抽簽講書列等賞紙筆墨大論諸生無違臥碑無擅入公門自取薄待禮畢至各學官私衙答望隨往各壇行香並看養濟院就望鄕官

看監

到任後下監取出監簿逐項查點更問有無在外羈候如有應釋放者卽與釋放應保候者卽與保候應鎖押者卽與鎖押撿其牀褥試其扃鑰巡視周圍墻垣堅固分別罪囚輕重逐一區處分付吏禁毌得疏虞亦毌得乘機淩虐需詐燈油牀席等錢仍置鑼一面有虐詐者許其擊鑼申屈以憑究治

交盤

交盤庫藏關系甚大切不可艸率領須先命戶吏庫吏造冊一樣五本空立前件並開銀匠名姓在冊當日會丞���於一堂照冊從前查起金銀命銀匠估看如合原估成色稱足固封短少卽令庫子補換其有盜贓衣服器物等件各宜檢看登記明白防人抵換正官書盤訖署印官書交訖余官書交盤訖倉谷委官盤谷多不能盡盤止取斗給結狀亦可也

公座

凡官府皆須侵晨署事每升堂後皂隸報門陰陽報時同僚揖首領一揖六房揖門庫參見始將公座簿以次僉押內外巡風灑掃提牢管庫等各報無事自吏房起先將一日行過公文或申或帖或狀依數逐一稟報點對各房挨次僉押用印不許攙越印畢分付直堂吏一頓發行不許亂髮發行後始放裏老挨圖入見【各報】行過公事完過錢糧點視訖乃退堂至巳牌後升座問理詞訟幹辦公務至晚各房開報日收公文幾封明日該押公文幾角【用印】幾顆開白直堂吏申報其有申文招稿一並送看以便次日押行巡風吏稟領各門封條監封庫訖直堂吏稟公事畢乃擊鼓散堂其公座簿一月一冊月終封記架閣遇有文案差池則開折檢視庶責責有所歸也

印信

衙門印信關系甚重每日封印須親驗固封開印亦然該吏用印不得隔遠用時必報坐印鈐印數目用畢卽呈看以防盜欺牌入印出印入牌出鎖匙常須親帶在內亦須密藏母爲家人透漏且置之便處以備不虞同僚而封𨿽系舊規但公事浩繁使用不時勿拘可也公差二五日可回封送作貳收護止印空頭文書紙手本封套等類各數十張付該吏�用回日查銷如公差得十日須關出佐貳署掌半月外申呈批奪上司按臨弔取正官帶獄囚吏典等項赴查須帶印隨身庶便患用母泥明文佐貳暫置之說也其直印吏一月一換擇空閒馴實者用之亦須眾吏公同結保庶記後虞

門禁

衙門出入最宜防檢進退關鎖夜印封記嚴禁閒人出入饋謁以杜私獘𨿽應出入之人亦用關防驗之子弟家奴不許出外交涉同僚親故往來亦宜稟知吏典家人市買各有常期照入左門置簿一扇登記逐日在官供應以便查考把門人役五日一換以絕交通可也

讀律令

大明律令處事之尺度權衡動不可違入官之初先將大明律熟讀次將律條疏義行移體式等書研心講貫更求諸衙門堂稿供招相兼考究及選善行移者略資啟發其申呈上司供招俱要情與律合供與招合法家所云移情就律不可不察也假如威力制縛與威逼人死相去不遠而律之輕重頓殊者情之異也老吏舞文或賄通則暗藏活語或所惡則巧捏重罪以致情律不同上司翻駁切宜愼之

查舊案

凡事皆有成規始無過錯如上司之定奪前官之申呈如何得允如何取駁如何則利在於民如何則謗歸於上一一考究前事之成敗卽後事之師模也一應該房歸結有大�合大卷宗取十餘宗參看則行移體式俱在其中而上之所此詳卽我之所行於按屬者也至於上司見發之事尢宜究心要見此事曾否問理有何成案從頭徹尾仔細考核百凡興革事宜要考何人創議何人申否舉行及利獘根源亦須無礙

國朝律令

祖宗舊制方可舉行毋狥巳見毋惑人言毋以一時稱便而遽行毋以一事齟齬而輒罷通融等計務合時宜庶幾可久而無獘

置紀藉

紀藉所以備遺忘居官最爲緊要到任後須置上司轉行勘合簿一扇明開奉到月日並略節緣由以便完結置上司批狀簿各一扇以便繳報置本衙門受理詞狀簿一扇以便勾銷置本縣牌票簿一扇以便稽核置接遞文簿一扇以便關發查軍匠簿各一扇以便勾補置公罰簿一扇以便支費有在官人役簿以便點閘有監禁簿以便查考有禮儀簿以便出納諸簿皆用鈐記委各房該吏書之親爲收掌匣中不時檢看別置一經折日懷袖中凡遇機密緊急重情逐一登記暇卽觀覽平日行過政績上司旌獎文移凡考績當備者錄而成書庶給由文冊可擬而酌凖矣

重文移

有司所以取重上官見畏吏書者皆在文移須先參以成案潤以詞采裁定體式酌量事宜務求詳確明白不拘大事小事照驗照詳皆宜先府後司勿令驀越取怪稿取親定��更須詳看一審如攺洗字樣數多痛責該房吏書重寫�必堅厚字必端楷封必完固方快觀瞻若專委吏書漫不經�使得攺甲爲乙移重作輕上司看破卽以庸常待之或批駁或提吏僨事敗名所損多矣其起送官吏監生等文書約卽日領庶可免該吏之需索也

謹僉押

僉押之際吏書倚以爲姦尢宜防範逐日六房照依隔日所開公文件數挨次僉押先盡上司申呈次及本衙門牌票一有發行實時立案毋得後時攙補虛擡月日非惟悞事亦以長姦其僉押時須將原來文移查對否施行及應僉押者應仍令髙唱僉押明說此起文書爲某事該如何區處略節情由並指出緊關詞語以便撿閱一應來文須親手開拆先看封條上開件數及封內文移年月殊語應畱看者畱看應發房者發房遇有機密重情卽袖進衙待計定後發行愼毋輕泄以致敗事其發行文書當令吏人對麵點封以防夾帶洗攺情獘嘗聞姦吏有將本不差字樣故先洗攺眩惑上人如來文原甲字攺作乙字仍又攺乙爲甲𨿽明辯者卻於甲字生疑而不知本來是甲固巳中其姦矣如緊關文書不宜入遞或密差人或親賫投遞以防停攔開拆之患不可不察

考銷繳

公事干辧全憑查比猾胥作獘利在牽延故上司一應緊急公文牌票俱要嚴限日期及時銷繳於每日僉押畢時取原立牌票文簿對查要見何日奉到某角公文及何吏承行何人勾攝遲違不結者痛責之將槪縣裏分分爲三等離城三十里限一日六十里限二日九十里限三日寫貼書案兩傍其有差人提解犯人押追錢糧或批發糧裏詞訟亦於���票簿內量�遠近限期遲速逐一比較如律笞之又��人數中分別勤惰以寓勸懲每事責成該吏方有統領��親書完訖其牌票塗抹貯庫以便查考庶免該吏受財埋滅之獘然一事止出一牌催則內開小票止拏原差之人不必攺牌另差致生騷擾若夫小事止用言語分付催辦完結不必牌票紛紜起民慢易也

圖地理

凡一邑地裏所當周知到任之初令四鄕里長將本管地面山川寺觀田土溝渠陂塘橋道鋪捨公廨壇社大小村坊市鎭各書一圖務期詳悉周徧更令善盡者以縣治爲主自近而遠集爲一總圖如山川之險隘湖蕩之綿紓人煙之疏密村鎭之大小鋪捨橋梁之修廢某處當防盜賊之出入某處當防水潦之不時某地爲膏腴瘠薄某方爲僻靜繁衝按圖備觀易如指掌非惟勾攝徵輸限期可定而興利除害亦將次第尙行矣

承上司

上下相承自有體統其於接待之禮必須參酌舊規率循中制一應門廚吏皂承事之人皆先整飾聽用自巳服飾母爲眩耀亦𨿽整齊下程飲饌之數貴潔不貴多有禁則止門房側室必須親督役人灑掃庶母悞事且上司所以有不協者因下慢違須將前所造上司公文簿一扇日置案前先撫按次二司次府州挨日塡注開立前件小事限三日大事限十日卽與處分銷繳如委別縣查盤會審隨卽離任乾辦若果難完亦須呈稟以爲緩急可也其有與上司意見不同必積誠以動之婉詞以告之若猶未允則再見而巽語之萬無不可回之理苟阿意曲從背是面非惟罔上而失巳亦多矣如此而上或有怒形之辭色尢必從容酬答認爲巳過且虛心請教其言果當卽爲攺從若彊辧飾非曲爲掩護亦非事上之體也至於上司案驗條欵皆地方事宜所宜遵守令吏抄成書冊逐一參酌舉行如關防詐僞一切告示卽置木牌粘帖揭示仍候按臨張掛憲綱錢糧倉庫等冊必如式預造親自攺定庶知來歷又必先差人訪前路如何登答裁截整齊下馬卽遞若漫不經心聽�吏書不可也其將見上司之時先令各該吏典將錢糧獄囚等件及批來狀詞巳未完結開一小帖細觀以備應對上司差來吏典止與應得口糧嘗有稟乞牌拘糧裏者彼將乘機詐害決不可從或將人夫手本懇要折幹者斷不可與例無口糧腳力不可擅給亦不可縱入六房需索以壞觀瞻蓋凡應接公差須量事之輕重緩急役之髙卑隨宜應付𨿽不可慢辱亦不可過爲優待將有聞風希望不副其求而怨謗者多矣

處僚屬

君子處巳處人動須自立況同僚每多異途尢爲難處傲則怨而謀蘗之和則易而狎侮之欲其同心協濟𨿽矣然必正巳以率之循理以處之憫其勞卹其家儉制其下人其過小則規諷以言其惡彰則勿任以事亦必從容和緩勿激而成隙大抵律巳當嚴待人當恕以巳之廉病人之��怨之道也至於軍職性多剛狠相見必以禮法自持不可語言輕�杯酒交歡防檢一疏爲其所凂多矣且軍職類多貪污主令軍人捏興詞訟或誣告平民或牽連婦女移文會問嚇詐財物是宜愼重不與關行必申白上司定奪此亦奏�事例也若軍於有司告取錢債則審實令老人追還其有該�犯罪軍人關白上司徵之以法非惟得體亦足以制豪彊矣若夫所屬軍官宜加憫察俸祿必依期關給緣事必量情處分敏於幹辧者獎勵以作其勤短於才調者優容以貸其過愼勿輕爲呵詈動加問黜以致一朝去官舉家失所甚有墮落傭奴永離鄕井當省念之至於陰陽醫學教讀各有攸司如陰陽責其日咎更籌時刻不可違錯蓋人命��文書期限及譏警盜賊皆欲視此爲大也如醫學責其��脈理日守惠民藥局或天災流行或禁囚瘟疫不致庸醫悞傷人命也教讀之師童蒙賴以作養須面加考試擇其端方有學者充之母容罷黜生儒濫庸斯任嘗見有憑籍官府要索修儀悞人子弟者不可不加之意也

防吏書

吏書之獘古今通患其人不可闕而其勢最親惟其最親故久而必至無所畏惟其不可闕故久而必至於姦欲其畏而無姦莫若嚴於自立而常加稽察也故曰治民如治目撥觸之則益昏治吏如治牙剔漱之則益利左右非公故勿與語非公遣勿使與民相往來平居勿假辭色有事勿與計議勿使管牧錢糧勿使亂出牌票非呼喚不近公案非問及不許妄稟日夜常川幹辦公務不許閒逸勿使出外縱遊需索酒食勿使交通富室說事過錢以致漏泄機密漸起幸門也書手不拘積年有犯卽問如律另置木牌兩座樹於堂之東西近下將禁約六房告示大書深刻以肅觀瞻一云六房吏典各照房公辦事止許直堂直印吏各一人常川候伺其餘非奉呼喚不許擅自上堂探聽公事每日各將次日應僉押文書申刻先期開稟以待至期挨次僉押毋得混亂敢有互相爭鬧者各責一十無故擅出公門者各責二十立爲常規的不虛示一云仰各房該吏凡遇稟復公事自上而下僉押文書自下而上先盡上司公文次及常行牌票字樣毋得差錯如違重治不恕如此則吏書知畏而事不爲姦矣

馭門隸

門隸下人類多積猾恆至敗事門子須擇愼實者充之半年一換準受詞狀勿使經手以防抽滅斷訟令遠立丈許勿容近案以防誆騙一應機密事情勿使覘知以防漏泄皂隸兩旁分立抽簽行杖不許攙越凡事不許代稟杖畢不許覓錢比較糧裏不許需索常例訪出枷號問發蓋此輩如狐鼠然少一人是一蠹也

別善惡

居官者以彰善癉惡爲公以抑彊扶弱爲正故訪察固駭人聽聞而旌善申明近多虛設有司亦當加意訪求或得於士論之所稱揚或得於裏老之所舉報或得於小民之所告發灼有顯迹密書於簿俟其有犯參酌處之如良善之家事有過悞者間爲貸遣如積惡之家累犯不悛者重如懲究借一人以勵眾可也以至權豪勢要之家平時作惡巳多慮官緝治或假托士夫巧圖引見納交門吏憑借爲姦一遂其欺則陵轢鄕民肆行無忌矣不可不察

審權機

君子貴未然之防意外之慮或遇賊徒嘯聚獄囚叛逸或火延民居或盜攻庫藏以至妖言惑眾他變捽興皆所當慮必須沈毅以定謀警敏以應變安靜以鎭俗勿先事而倉皇勿臨機而怠緩憂喜勿形權機勿泄廣集眾謀斷以獨見從容以應之可也如賊徒嘯聚急則速爲撲滅使其無成緩則多方撫諭令其自散大率盜情在急緩則無權矣如獄囚叛逸常在暮夜皆由居常不謹使然聞變未宜輕出傳呼六房守護庫藏次令巡捕該吏督率禁役火甲地方民兵人等牢閉城門挨蹤緝捕倘有縱逸隨出�榜期於必護可也如火延居民聞報亦不宜輕往須防有設詐乘機刼庫刼牢者且先著同僚一人救護稍定卽親出多令人役把截巷口路頭以防刼奪其有切近公廨者須令折卸近火房屋以防延燒可也盜攻庫藏如其顆類不多我有先備力可擒制則集眾以祛之萬一賊勢猖熾我無先謀急宜密藏印信微服以出委督民兵火甲多擊銅鑼以助聲勢設爲邀伏以絕去途亦應變之權宜也至於妖言惑眾者類多愚民其黨必眾當假別罪以治之如有妖言筆迹遠投諸水勿使曼爲大獄延禍無辜大抵變無常形權不預設惟貴敬愼以防微多詢以廣識庶不至於周章無策也

○吏屬

公署委

公署委

張官置吏各有職掌先令吏房開具各房見在吏幾名缺吏幾名及丁憂緣事幾名書手幾名以便查撥並開各屬衙門官吏有無完缺及升遷署印以便委差一應參吏以領札投到日期爲先後不可聽憑請托那移權管各屬官缺卽與申呈轉達除補勿使義民等官營求署委以啟嫌疑公事一有差錯必須檢舉庶免上司怪責或幕官自舉或正官移文先問當該官典遲慢違錯罪名次乃立案攺正施行愼勿掩護小失而招大尢可也

○戶屬

愼倉庫

明課算

節供費

淸田賦

造黃冊

勸農桑

寬卯酉

定催徵

審均徭

廣商稅

平市賣

理鹽法

救災荒

愼倉庫

倉庫爲守官第一要務收貯必謹稽查必明到任交代之際尢宜詳審卽便民倉收稅糧必禁糧長刁蹬畱難多收虛串之獘史書民皂索取常例等錢重治示眾兌運貴先明出納貴登簿暇必稽核以警人心此當愼者一也預備倉收贖谷各廒須置本牌編定字號仍收見貯收目原收年分與自巳收執廒經對同庶上司委官查盤舉目可見年久朽腐者申請糶賣以換新谷仍令逐年新舊倉老斗級交代之時當官告盤明白取具舊役供結在官卽與更役定爲常規非惟有益於官且免役人守監累賠之苦又置倉簿二扇鈐印一存縣一付斗級犯人贖谷先書縣簿給小票掛號發犯人赴倉交納斗給亦書簿給與犯人收票赴縣銷繳庶免侵欺此當愼者二也庫收一應金銀等物置簿給票亦如預備倉之制天秤法子較勘公平勿令抵換當堂稱收各封編號備寫姓名數目與簿相同庶便查盤月終則總開舊管收除實在之數凡一應解發支用者須親筆塡注項下不必另立艸簿及移置別所以致上疑倘庫子告有羨余不宜聽從被其挾制此當愼者三也

明課算

公事浩繁須憑查算如稅糧鹽鈔農桑攺折攺價藥材軍需造作等項一遇上司坐派須將槪縣裏分除去逃絕備查原來會計通融均查算的實然後申呈上司無徒專委吏書或艸率成案以糊上官或飛作姦以虐下民致有不公不均之獘異時磨勘爭差受累多矣凡居官者不諳算法須擇能算者一人於凡錢糧數目再三覆算分毫絲勿無差方可塡注申呈批解仍取該吏查算相同供結立案以備疏虞至於本縣經費難動官銀尢宜用心酌處須就一年之中量入爲出如六房紙札作若何勾用上司賓客送迎作若何支持接詔應貢科舉作若何供給總約大數以爲定額更立簿籍按月塡注將自問詞訟紙價等銀明白支銷私衙日用不可分毫侵與然此費𨿽出於公於法有礙尢必詳爲開注嚴爲堤防毋致庫役刁挾毋使上司猜貳可也近有因此被黜上官竟不究其公私者吁可畏哉

節供費

士君子處巳貴嚴處人貴厚如縣家庫子供茶飯紙燭里長供心紅下程坊長糧長供酒席買辦𨿽各處規制不同大略近之須量爲裁節如設茶點燭決不可省者當以官銀給之賓客過往額設下程專責老人酌定三等各計斤數送時當而呈看偶一稱量之如物腐敗且不滿數者必重治查叩之遇使客報到𨿽夜必出一見必饋下程乃主人待客之常禮若不可見者遣吏饋之其該遞腳色下程手本並心紅紙�禮帖等件亦須預備待用可也

淸田賦

田糧飛灑詭寄等獘日積月甚淸查爲難丈地均糧之說奉有明禁固不敢議然亦當爲之處蓋田糧所以多獘者由實徵黃冊之不同巧立女戶子戶寄莊名色不一淸源之論須於造冊之時究心置立一簿先縣總次都總又次圖總三冊總算相同實徵必與黃冊相對如子戶要見從民本戶分出女戶要見實在有無男丁寄莊要見何縣人民有無官宦花分者歸並隱漏者開報詐冒者革除其有虛糧數多者挨坵插標明開四至畝數然後編號查田造魚鱗歸戶冊以核其實卽將欺隱田糧大戶責令認回遺糧貴在補足原虛不可額外加稅亦必親臨踏勘愼勿轉委生獘可也大率錢糧之事最爲難明惟老書宿猾深知獘源來歷而同圖同區之人始知其田畝坐落去處分明欲淸其獘須拘歷年積書經造幾次黃冊者威之以重刑誘之以出首及本圖本區有能�告者卽令補其所賠虛糧之額則姦無容而獘自淸矣

造黃冊

黃冊十年一造實民生利病所關居官者每以獘端叢積不湯淸查委之吏書蠹政多矣須於未造之先預令里甲各將該圖戶丁田地開報在官取弔數解黃冊舊底並積年書總及見年人役隔別查算先縣次都次圖各總數目相同造具革冊如里長消乏者另行僉替甲首逃絕者卽爲撥補虛糧數多者細求根源與之查豁其有田土拋荒者著落該圖分佃頂辦糧差田地買賣者嚴責該書推收各歸本戶丁產聞報不實者該甲同罪有能首告者量情充賞其紙札工食之費著各圖買田收戶之家量納紙張里長出備桌櫈書手自備飯食切不可因而科艸冊初成其有告爭攺正者查對旣明不許再擾以致遷延悞事也

勸農桑

勸桑之說類爲虛文況長令一行動增騷擾但能於農忙之月省其詞訟節其追呼輟其工役緩其徵輸間一郊行察其勤惰如遇田土荒蕪者量爲懲罰蚤夜力作者稍加獎勵則令行而民不擾矣

寬卯酉

官中卯酉不過欲其催辦糧差追呼詞訟而巳太煩則民勞太疏則事廢每日卯酉固爲常期在官人設誠不可闕但鄕都小民住居隔遠須先與之嚴立程限或三日或五日每卯有錢糧者責其輸辦有公事者責其歸結依期聽點照名勾銷有能先期完訖者省令寧家有事到官聽用可也如遇當役之期不在此限則民安而事集矣

定催徵

催科無善政古今難之惟立畫一之法遵緩二之規每戶計算田糧多寡印給糧由又依鄕都遠近不同定爲三限每日比較三四都自近而遠如初一日比較一都二都三都初二日則比較四都五都六都至十四日而諸都畢又自十六日輪流至廿八日而畢置爲一簿暇日翻閱每遇某都當限之日則檇是簿比較�銷可也人率催科之法須先出榜明示徵收之期較勘斗斛印烙分給訪有糧多大戶及姦猾��累年拖欠之家指名曉諭使�攺過依期完納如違���號一二人庶余知警畏其比較摘出欠多者懲之早完者�之亦激勸之微權也若有遠年逋負暫爲緩懲𨿽上司嚴督亦當曲爲區處所徵起解稅糧不可先期報完及空文解出以累解戶其收頭人役隨地方所宜可去去之不可去嚴察之銀俱入庫米必上倉時加稽考則侵欺者寡矣

審均徭

均役十年一編俱憑丁產其間有飛詭花分之獘或托鄕官士夫影射歲啚優免或托逃亡死絕戶積虛糧或怨歸官府須先期拘集該啚裏老書手分投開報上中下戶仍行面審以驗虛實先算槪縣均徭銀差若干力差若干每丁起銀若干通融算計明白又將當年該審均徭人戶若干序列上中下三等開具龍頭蛇尾冊次將徭役名色何爲極重何爲次重何爲稍輕何爲極輕亦宜分列等次上戶與之上役中戶與之中役下戶與之下役俱親筆塡注周而復始務要輕重均搭此法惟於不分戶地方最宜其有民俗刁巧花分子戶去處更宜酌處編審之後明於榜上各名下開注其戶田若干準丁若干每丁幾錢幾分算或優免若干今審某役銀差若干力差若干有隱漏作獘者許人首告仍各戶給一由帖以杜爭端以便徵納其應納均徭銀兩當堂公收不可委老人等役恐爲侵欺馬丁��廩膳齋夫等銀不可委僚屬自收恐其倍取惟徵完解送有缺扣除可也

廣商稅

關市之徵固不可廢每見官府差遣巡攔弓手把�要津往往得賂則私與旅行不得則駕名匿稅甚������檢搜籠袱遂致望風畏遁驅之而去者多矣不若����曉諭客商苛政細人盡行痛革自然人心悅而課�充�其所取商稅亦須逐日登記支解必明毫髮不與經手非惟杜絕姦欺抑且免招物議

平市賣

古人以獄市爲計以市者姦詭之所藏姦爭之所始也須爲榜諭價從時估務爲兩平毋爲騰貴各色鋪行月朔呈逓結狀如塞沙灌水之類俱痛革疏通錢法凡多寡髙下期在便民行使低銀則查究傾銷之人重加懲罰斗斛秤尺官爲較勘間核其虛實違者罪之至於牙行通貨𨿽不能無要截賒騙之姦尢所當禁埠頭射利要津把持船戶必須編號在官治其誆詐可也開張賭博之家往往窩藏盜賊爲害非小飲酒撒潑之人恃彊淩善許地方不時擒告枷號示眾以杜禍端亦治市息爭之一法也

理鹽法

鹽法國家所重其禁固嚴而濱海煎熬亦爲艱苦今有司治民者以鹽務爲不急理鹽者復護竈而病民皆非一體之義也君子爲政務在公平凡竈丁告及革蕩熬鹽民果有侵其利者必爲分理竈丁多買民產家果殷實者例當民差及有鹽徒私販及秤手窩家必先嚴爲禁約如恃眾行彊勢難輕動須密訪治可也或背負肩擔斤不滿百者任民自便亦可也私獲之鹽務須官發鋪家兩平交賣若徒彊給富民或定爲鹽夫名色責其買賣賠貱擾害益多矣大抵謂鹽法者先議屯田興屯田者先嚴烽火侯自屯田廢則召商中粟之法不行而餘鹽之例起自鹽商利納余銀則粟不至邊而蜚挽饋輸之病興今餘鹽之例日增而商亦病其憂移之國計矣是故私鹽之徒眾則官鹽之法壅而盜日益以多民竈之職分則告訐之途啟而訟獄日以繁有先憂之慮者不可不知也

救災荒

古稱救荒無上策惟其備之無預故也須於未災傷之先不時詢訪鄕都裏老某都常旱某都常水陂塘當築者築之水利當興者興之使蓄泄有備先事之慮也常平便民等倉皆爲救荒而設須於穀賤時糴買貯倉或罰犯罪之人上納散舊易新勿使浥爛量其粟可支一二年則亦可以無患如不幸天災流行時多旱澇先期拘集地方裏老親自踏勘各都災傷分數多少卽爲申報上司量行寬卹亦須多開一二分以備減裁其有貧難下戶例當賑濟者多方審實不可委之裏老索錢虛報又須算計在倉在庫銀米若干應賑饑民若干懇切申詳關給如谷少人多或申請上司給發官銀或權放在倉存畱糧米或勸借富民出粟賑濟以候丰年處補或興工雇役以蘇貧民或增價招糴以來商賈皆權宜之術也至於賑發之日編置貧民戶籍各因鄕都遠近立定限期仍令義官監生人員照裏俵散庶無稽滯若發銀兩亦宜逐封齊備先以長牌書寫都圖各照地方侍立不得混越如某都該一千名數一千封以盤盛之親自按行給散一日可完切不可聚民城市淹畱時日也其所給散尢宜可節勿使混聚冒支後先不繼如煮粥濟民須擇寬敝潔靜之所使辰入巳出午入申出一日兩散勿使過飽亦不得令相枕籍致生瘟疫此亦救荒之良法也

○禮屬

謹儀節

肅公宴

正風化

勵學校

禮士夫

卹孤老

謹儀節

敬天敬君臣子首務居官舉動尢士民表式俱宜愼之凡一聞詔旨先期分付禮房查明會典儀節並合用事宜開具裁酌其龍亭彩仗及儀從鼓樂人等俱要鮮明整肅至期作速出迎毋得延緩以致失悞比至驛舍未可先與使臣行禮隨迎入城衙門開讀畢卸朝服方見使者毋得舛悞以致失儀其吉凶詔赦並習儀拜牌諸禮須愼擇禮生一循儀注舉動如禮倘禮生差錯先責禮吏以警之庶人心齊一也一應祭祀境內山川社稷及風雲雷雨載在祀典等神皆須齋戒虔敬祭器祭品須親檢看務期精潔務足原數庶免該吏通同鋪行克減賒買及容情擡價之獘宰殺時亦須親視毋得混令屠劊盜竊污穢以致瀆神齋戒時不許糧裏置酒會飲僚屬以致褻敬散胙時先開官吏鄕宦姓名酌定多寡具帖分送毋得徒委書吏以致簡禮如祭文廟遣禮吏助設民壯助役祭壇社專責禮吏管辦祭畢餅飯散給孤老獄囚亦惠下之一端也至於日月之蝕則有救護雨暘愆期則有祈禱關系甚重務宜自竭精誠督率僚屬如救護悉照常行禮儀嚴禁喧雜如祈禱務在精誠感格不爲靡文蔬食省愆攺衣徒步釋放輕犯緩用刑罰但當省諭耆宿僧道隨行祠禱不可濫集人眾以妨農工眞如痌瘝切身天人自當感應也迎春禮節歲事之首所以作民勤動非爲樂也凡舉行儀飾並官吏僚屬先後班次先一日令禮生及該吏預期省會毋致臨時舛錯芒神土牛各隨民俗所宜春花春枝無惜小費分里甲若徒廣列娼優唱闐市井酣歌痛飲喪失禮儀皆所當戒也大率禮儀以豫講素閒爲貴儀注必先定舉行必中節僚屬下人必先戒諭則儀範端而觀望肅矣

肅公宴

宴莫大於鄕飲品物禮儀須先整飾尊賓價�務求得入預於平日訪問士夫詢之學校及查考歷年與請人員如仕宦必須以禮致仕取重鄕評如耆宿必須齒徳俱優表望裏俗或遣僚屬代名惇請或托師儒踵門申敬所與必賢所請必至禮行必恭母徒視爲虛文可也近見有司不以鄕飲爲重士夫亦以不與鄕飲爲髙皆失朝廷化民厚俗之本意矣至於公堂之宴或會僚屬士夫或舉升遷祖餞皆禮儀大節務須敬以成禮和以洽情不宣絢結錦綺多張雜劇妨民敗度恆必由之凡宴品物不必侈靡器皿皆從質朴位次各以票定徹饌坐以待完庶無遺失籩豆混亂儀節也夜飲宜防火燭

須卹下人尢所當察

正風化

爲政必先教化而倡率始於躬行𨿽家庭隱微動循禮法以爲民望尢宜時切訓誨訪有孝子順孫義夫節婦量加優異歲遺粟帛以激勸之其父子異居兄弟爭訟夫婦反日有傷風化者必痛責而諭遣之善則書之旌善亭惡則書之申明亭使之懲勸其迹非顯著者姑紀善惡簿籍以備查考或訐發閨門隱事者弗爲揚暴或詞訟幹連婦女者暫免拘提皆厚俗之道也至於民間婚喪禮儀固宜從俗然或過爲侈靡至有破產嫁女居喪作樂者或習爲儉陋至有溺女不舉忍於火葬者所宜禁革尢必訪其風俗之偏獘最甚者曉諭而力反之可也戲子樂婦不許混入良家僧道師巫不許肆行邪術聚場賭博放鷹逐犬者枷號示眾更宜叮嚀告戒三月不悛者報名籍記犯出比眾加治罪及父兄庶幾教化行而風俗醇矣

勵學校

學校風化所關而養士須培气節近見有司務作養之虛名者或講學授徒而間廁匪人類招物議或偏私陰厚而勢難周徧反取怨尢至於矯枉過中肆爲淩辱者則又嚴爲禁絕而門隸細人或得以呵詈衣冠情不上達緣事則故爲摧抑不得比於齊人僉役則或及只名而褻衣奔走致妨功業皆非政體也務宜厚爲禮待諭以臥碑有事則家人抱告務爲區處應免徭役卽與依例豁除勿令擅入公門自貽褻慢貧難死喪量情優卹以至季考較文苐等行賞蒞學講書申明孝義務在優厚使之興起廟宇公廨損壞卽當修理神牌祭器新舊必期整齊教官私室勿令倒塌致難居住號房齋捨以時補葺無廢舊規齋夫庖丁愼其撥遣門墻匾額歲加粉飾此亦崇儒重教之一節也

禮士夫

境內士夫皆吾賓友交際之禮義不可廢務須虛心以言恣訪降禮以延接道誼以相與無問存亡髙下凡遇吉凶慶弔遠行�固之事著禮吏先期呈報一體行禮無爲淡薄一應起文納監當日卽與辧文無令畱指或有訟於士夫名諱者預戒刑吏明開職銜毋得混行牌票許其子弟家丁代理事有於�方提面鞫至有以事請見者縱不可從須假詞色毋得閉門峻拒有送帖者卽許稟入事妨公道亦不阿承若遇獎勸朝覲給由諸凡以禮來賀者先期帖示固辭勿使虛費旗帳彩段戒飾把門人役不許放入此厚往薄來處巳處人之道也

卹孤老

養濟院之設所以卹窮民也宜常往親視月糧依期給散冬夏花布先期關領有依倚者查明革退母容濫收無依倚者責令糧裏舉報毋容勒掯不許甲頭總領糧銀致使每名克減及該吏捏報巳故虛名冒支侵費住房塌損卽與修蓋有病卽與撥醫調理凡獲贓破衣倉余腐米間一分給以示存卹切不可令其下鄕催徵而害良善可也

○兵屬

僉公役

重軍需

查驛遞

淸軍匠

肅巡警

設保甲

簡民兵

僉公役

公門應用之人所不可闕皆於均徭審編須先問土俗要見何役最輕何役最苦何役人所謀充何役人所規避如門皂禁子積年白役害人者固當革除然亦須新舊參用擇馴謹畏法稍諳事體者充之庶不悞事待其有犯卽革可也鋪兵弓兵須附近居民僉補以便巡邏傳遞訪有積年一人而包充數名者卽爲問革渡子水夫必須熟知水性歷年經事者爲之仍禁彊攬害人之獘至於火夫之役所以巡警地方防護公廨倉庫獄囚者也排門編役須勞逸相均無使獨累並多方差遣以致城市之民疲敝不堪各項人役著役時兵房多索常例亦須嚴爲禁革可也

重軍需

軍需爲國家重務如胖襖褲襪弓箭弦條俱系歲辧錢糧須逐件估看某該物料幾何價值幾何工食幾何寧使價值少寬以求精致庶免解部駁回重累役人也近見包攬之徒多收里甲銀兩而制造極爲粗惡胖襖泉中貫沙久則腐爛所造弓箭皆不如式或差官自買料名匠團局制造亦可也古稱器械不利以卒予敵南北風土異宜今南方所制箭鏃弓弦之類解至邊塞苦寒類不可用頭盔衣甲胖襖褲鞋又皆減克成造率多虛具加之內府需索畱難解役有百倍之苦軍士無一分之用有識者每議解銀至邊聽其自造誠爲有益而壅隔不行可嘆也

查驛遞

驛遞通傳使命文移事爲緊要其獘實多北方多馬驛上馬每疋四十八兩中馬每疋二十四兩類多侵冒而馬頭當日支費亦甚不貲可憫也南方多水驛其撐駕船隻水夫日逐支應者𨿽有公費而多館夫庫子賠貱均徭僉充者率至敗家而往往查盤者不察坐以侵欺之罪視北方之馬頭則甚苦矣治有驛遞者所宜量爲調停省其支費可也如淸查之法須審其額設驢馬幾何有無倒死日逐過客供應幾何有無眞正關支查點鋪陳審其成造年月有無爛損當爲補給囚徒審其發到日時有無冒替買放當爲勾補官房鋪捨審其倒塌者卽爲修葺使客往還責其速爲應付無得畱難廩給人夫置單查核毋使虛臺實數一應上司按臨先期關白下程器具必須整齊此𨿽候道之職亦居官者所當念也

淸軍匠

淸理軍匠姦獘甚多到任之初分付兵工二房閒時整下軍匠兜底冊以備查考如遇奉某字勘合發冊的名來勾方與檢冊解補如果丁盡不可輕信來文輒行提解以致搔擾戶絕者須拘裏老查審取結申呈憑上定奪其應解人役立爲格眼冊將該圖分逐年輪流量地遠近拘保家親屬比較批回銷繳至於審匠則又不同有解人者有追解匠班銀兩者工部原給小票皆推稱大廢不過爲欺賴班銀故耳往者難究自今置簿猶爲可及吏書需索紙價塗攺字樣等獘亦嚴革之可也

肅巡警

凡事貴未然之防而公堂倉庫監禁尢爲緊要派定民壯火夫等役輪更交替梆鈴不絕巡風提牢先遞結狀次早回風至晚封門間出驗看以防私通出入城門匙鑰嚴禁守城人役以時開閉問一查閘以防疏虞城中編民壯總小甲領牌巡綽地方次早四隅各令一人回風無事𨿽有小盜必責及眾役庶肯用心近河去處押梆打刼者多出船戶須先將魚船行船編定字號凡遇失事不行救護者治之更置巡捕船隻分派民壯以防水路賊船一有警發鳴鑼敲梆以助追逐皆不可闕者也

設保甲

保甲之法於備禦爲良行之不善適爲民擾如每付以十甲爲一保保有長十保爲一團團有長團長擇富有力者爲之各保置一木牌書十里姓名男婦丁口作何生業不許�畱逃亡無籍之徒盜發則各團督率壯丁互爲應援以鋴鑼爲聲息有功者賞不應者罪非不可息盜安民也但貴行之易簡不可擾民又慮保長生事須嚴禁約且防後人�保長名色卽指爲富實之家因而科擾而富室窩藏者又竊保長之名以自掩復恃彊私準民詞當官曲稟乘機嚇詐而爲民病多矣嘗欲卽保甲之法而寓化民厚俗之意各保立一木牌大書教民榜文朔望每保輪一知事之人巡行朗誦俾人知所興起其有義夫節婦孝子順孫約有善行者許其呈舉其或不孝不弟爲非犯倫惡迹顯著者許其指實開報略仿藍田呂氏鄕約隨其平日居相密邇情相親厚者各自爲約婚喪相助緩急相濟患難相扶持如果能依約舉行藹然成俗者訪得定加獎勵以警偸簿則非惟盜賊息而民風亦可厚矣

簡民兵

國家於衛所之外復有民壯之設無非防戒不虞也近見東南腹裏地方賊盜生發有司以國家重禁不敢輕用一軍動驅民壯衝先敗則殿後有全陣覆沒而一不以聞者且其所用皆素不教練之人而驅之死可痛也每名該歲給工銀七兩二錢多爲姦頑欺賴而有司漫不加看平時守鋪守城上司送迎並應宦家工役疲勞困疾苦不可支而一有點差器皆自備枵腹待斃死輕去妻孥是民旣出力以供軍而復捐軀以代死於是有點檢民快而苦倍從軍者矣有司以僉民壯之時必求丁多壯實之家汰其老弱革其抱攬均其差遣足其工食責令巡捕官按時操練正官每月一次親臨教場以簡閱之始則擺列戰陣中則比較弓馬終則各陳武藝命吏記箭報名等第賞罰兵房索要常例者痛革總甲持彊嚇詐者重治凡役立簿輪差勿令偏累糧戶拖欠工食必與追還偶遇盜發著令巡捕官統領巡捕亦安不忘危之先慮也

○刑屬

嚴告訐

審詞狀

公聽斷

明發落

檢屍傷

嚴告訐

放告明開告示或三或六或九每放告牌出挨圖逐裏進入每十紙一封當堂鈐記收入箱內以防抵換抽滅公門大書越訴笞五十誣告加三等著實舉行勿作漫言致民輕訟嚴禁頭門儀門皂隸遇放告日大開不許攔阻需索其有機密重情隨時進告不在此限凡告衙門中誆索者許大聲喊告以防壅隔情輕者實時責遣情重者補詞立案凡準詞訟勾攝不用公差止批仰本圖里長拘喚大小俱不落房用半印掛號承發再用一墨圖書上刻示本縣詞訟止差里長一牌不到者攺差皂隸再不到者卽頑民矣不問事之曲直定行重治除人命彊盜姦騙外其戶婚田土願和者聽等語印於狀尾如巳和息里長止帶原被告銷繳有願取供杜後日爭端者取供照律發落存捲備照事輕者實時省發其有人扶捏者重治以警其餘有不願和息各執彊辭者始拘幹證人犯問理如有叔侄兄弟爭產者事系干名犯義俱以倫理大義曉之責其卑幼者不得巳暫令收監使其自悔乃巳如有詞訐閨門非的有敗露者不必輕信濫拘以傷風化至於用刑有年踰六十並有疾者貸之不得巳令其在官子弟代之其有情重宿惡不悛者不在此限

審詞狀

初到先觀民情土俗少準詞狀所準者須逐一精研此觀聽所系面審固爲良法但公堂事冗日亦有限所收狀俱俟退堂細看除虛濫牽涉遠年情節大輕者不準外所準明開某都某圖某人卽與發行著該圖里長拘問詞狀𨿽多毋過三日如告盜賊隱情密與案候以便緝拏有告勢豪𨿽處未得其情者亦與案候以便體訪不可輕發有公門人役者暗行稽察情罪果眞卽與如法究治或量行革役無令養惡以生別姦

公聽斷

如聽訟先問因何興詞來歷其有狀內牽扯遠年情詞姑置弗問如首告某人人命未結錢糧未完則問曰此是彼事汝何故首他或只因毆詈或只因錢債且問明目前近事而後徐問遠年干涉則眞僞之情自得矣若人命果有幹礙錢糧果有侵欺須問革前革後量情酌處若上司發下批詞要究下落如涉虛必與問明申稟以杜後患亦不可阿承上司偏護原告以長刁風也其問訟時如疑難之事先摘取狀內關緊人證隔別參鞠嚴設刑具誘以甘言如欲問牛先問馬欲問軍先問匠參伍其辭察其顏色少得其情卽斥之令下取原被告一人上前大聲曰供證巳明吾備得眞情矣觀其顏色變動啟言舛錯則因其舛錯變動處辧駁之則眞僞百無失一如差人詢訪不可爲常倘遇重大之事或閒中問及士夫及公庭詢及里長或密切差人體訪間一舉行亦可也

明發落

凡發落詞訟取供固不免令人代書然亦須將原被告兩詞摘取緊關情節備入供內使彼此心服方與畫字不可暗行取供亦不可嚴刑逼寫致有枉濫以失其情供詞俱要相對如律有二款一輕一重寧從其輕者然供詞亦須合輕律始無番駁發下取供之時先摘取原被二家初情塡注審單明開某人某事是實某事是虛某合某罪某人該徒該杖該軍某人供明對眾大聲分付庶下無出入上無遺忘愚民不致哄誘矣其有罪者量情或監或保供明者喝放寧家可也凡獄情以速問爲貴母得淹滯蓋一人系獄舉家不寧訟事一日未完悞民一日生理不可不知

檢屍傷

凡遇人命固當檢驗然須先問生前因何讎恨爲何謀害是何時節在何地方用何器械何人下手何人證見鬭毆相爭須問人多人少何人打其致命去處何人的系凶身如威力制縛與威逼人死相近而實則不同皆須一一究問根由事有顯迹然後登場檢驗倘一涉虛誣者卽與相與辧豁毋得輕檢破人身家且貽死者蒸髓折骸之苦不可不愼及檢驗時多帶人役以防兩讎爭鬭登場務須整肅所帶人役問有二家親識著令回避遇夜宿歇去處亦須別遠嫌疑年遠屍體要見埋藏土色新舊毋得疏虞以致盜換如近時覆檢者依期前往毋得怠緩以致發變凡屍春則三日夏則一日秋則五日冬則十日故也初覆檢驗吏忤不許相見以致扶同檢驗之法先須關請屍圖臨時身帶衣香口食姜蒜坐於上風去處拘喚屍屬親鄰略節審問事因檢點於礙之人供狀畫字了當先令忤作人等以屍爲主量定四至然後與同人吏上前看驗並勒凶身當面對屍仔細驗看傷痕倘凶身脫逃未獲眾證明白卽同獄成然亦未可輕漏語言以致吏仵弄姦誆索可也如自縊先看項下八字繩痕再看緊結繩頭去處塵土有無移動並系處髙下腳踏何物及繩帶大小痕迹對同看是活套頭死套頭或單掛或十字纏繞各要詳審明白若是跌蹼死者須看失腳處泥土髙低溺水死者須看投溺處及量水淺深生前溺水男覆女仰手腳向前口合眼開肚腹口鼻有水流出指甲有泥死後推入水者口眼不閉兩手撒開肚不飽脹鼻中無水若他物打死則口眼開髮髻亂手不拳自割則刀瘡起手重收手輕喉骨上難死喉骨下易死食气系斷方死若火燒者若服毒藥死者口開面靑紫唇舌紫黑指甲靑口鼻血出或身發庖若受杖死者打著處瘡痕闊狹男看陽囊女看陰門俱有�兩脥腰眼小腸有無瘡痕若有病死者形體羸瘦肉色瘻黃口眼閉合肚腹低陷身上或有鍼炙瘢痕卽是病死也凡問人命重情不可自恃聰明輕易申詳以致冤濫或招謗讟務要事得其情刑當其罪母狃或案而枉其生母固姑息而冤其死

○工屬

興水利

愼工役

固城池

興水利

水利無可興能勿壅之而巳齗見有司以興水利爲名遂致有乘�捏告壞人巳成圩岸破人久居基業反生事端又或科民財起猜人夫無端騷擾致生謗讟功未成而上疑下怨者多矣但遇境內陂塘圩岸或因水套衝壞或因年久淤塞看議的確著令附近地方富實居民量力並工修理如工程浩大申明上司支動無礙官銀仍委信實人員分案督役間一親臨看視每兩水後取具該裏執結呈報其有閘去處必丈量地勢髙下尋究水源來歷遠近詢問有識耆宿何如則利歸某都如何則害歸某保如何然後彼此俱便務�斟酌兩平方始興役又必期於經久可行興工之時各照築地段登記役人姓名以備稽考倘有豪民侵占害及一鄕或壅塞水源或破壞堤堰勢有阻隔者申稟上司重加懲治則水利興而旱澇有備矣

愼工役

修創最爲難事亦有緊要公廨及文廟校房之類恣其倒塌避嫌不顧者非公心也如欲舉行必須半年之後上下信孚亦必先期料量工食木石等項處置得宜如大興作須先申呈合於上司詳允方行如小修葺宜於詞訟公罰中取之如人有犯罪輕者責令買瓦數十片或灰數十斤或木植幾株明白交與管工人役毋得罰銀入庫以生嫌疑其貧無力者量令做工數日亦可

固城池

城池所以護衛民壯防守不可不謹晨昏啟閉須嚴鎖鑰一遇圯壞查照舊規修理之費從何區處丈量所壞丈數動該工費若干實時申呈上司一面興工修理不必侯其詳允施行恐致失事如倒塌不多卽當處置修完不必申請亦不可科罰無名管工須選義民仍書記姓名不久損壞者���修庶有警畏紅沙石無火礙切不可用如磚石料灰須��每丈作用多少定爲凖則庶免浪費其築城浚池夫役卽用守城民壯每日量給米一升亦足矣凡城隅有低塌處所�人往來者姦盜之資也尢宜時切查究令守城人役月遞執結一遇暮夜越城者捕獲治之如遇無城縣分須築堅厚髙墻深掘豪塹多樹柳木亦足防衛矣年歲丰登之日士民同心且有餘力申呈上司徐議築城亦可也

初仕錄終

