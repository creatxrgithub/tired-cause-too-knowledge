爲政忠告

﹝元﹞張養浩著

●目錄

牧民忠告

風憲忠告

廟堂忠告

◇牧民忠告◇

序

卷上

卷下

●牧民忠告序

牧民忠告者濱國張文忠所著書也公以道徳政事名於天下其爲學則卓乎有所見而不雜於權術其操行則確乎有所守而不奪於勢利凡見諸論議文字之閒施諸動靜云爲之際蓋無一不本於仁義孝弟之心也故自爲縣令爲禦史爲參議中書爲中丞西臺皆卽其所行著之簡筞有曰風憲忠告曰廟堂忠告而牧民忠告則爲令時著也閒嘗盡得而讀之廢書而嘆曰是何忠厚之至哉因記弱冠時先子文靖府君語師泰曰我昔在朝當皇慶延佑閒人物冣盛一時相知固不少然求其志同道同者莫淸河元復初濟南張希孟若也二人甞聯鑣過我慷慨論議日吳不忍捨去且相顧曰世豈復有相得如吾三人孰先死則後死者當銘諸使子孫世世無相忘也後三十年師泰承乏閩海憲使而公之子惟遠亦僉司事閒語其故則相對淒愴不巳遂請此書刻諸學宮以規夫牧民者嗚呼數年以來州郡多故黎民瘡痍每思一賢守令以安靖吾民而不可得乃知忠告之有補於世教也深矣使天下之爲守令者家藏一書遵而行之𨿽單父武城之化不外是矣奚漢循吏之足論哉至正十五年秋九月後學宣城貢師泰序

●牧民忠告

卷上

齊東野人張養浩

拜命第一﹝凡六條﹞

上任第二﹝凡六條﹞

聽訟第三﹝凡十條﹞

禦下第四﹝凡五條﹞

宣化第五﹝凡十條﹞

○拜命第一﹝凡六條﹞

省己

克性之偏

戒貪

民職不宜泛授

心誠愛民智無不及

法律爲師

省己

命下之日則拊心自省有何勛閥行能膺玆異數苟要其廩祿假其威權惟濟己私靡思報國天監伊邇將不汝容夫受人直而怠其工儋人爵而曠其事已則逸矣如公道何如百姓何

克性之偏

夫及物之心人孰不有第材質彊劣有所不同苟卽其所短而痛自克治則官無難爲事無不集者矣弛緩克之以敏浮薄克之以莊率略克之以詳煩苛克之以大體苟不度所任一循已之偏而處之鮮有不敗者矣古人佩弦佩韋亦皆此意今人往往讀書無益蒞官不才者皆由狃於習而不知痛自克治故也

戒貪

普天率土生人無窮也然受國寵靈而爲民司牧者能幾何人旣受命以牧斯民矣而不能守公廉之心是自不愛也寧不爲世所誚耶況一身之微所享能幾厥心溪壑適以自賊一或罪及上孤國恩中貽親辱下使鄕鄰朋友蒙詬包羞𨿽任累千金不足以償一夕縲紲之苦與其戚於己敗曷若嚴於未然嗟爾有官所宜深戒

民職不宜泛授

今選官者大率重內而輕外殊不知漢宣帝所以富民唐太宗所以家給人足皆由重牧民之長故也嗚呼牧民之長其重若此乃泛焉而選懵焉而授奚爲不是慮也哉

心誠愛民智無不及

赤子之生無有知識然毌之者常先意得其所欲焉其理無他誠然而巳矣誠生愛愛生智惟其誠故愛無不周惟其愛故智無不及吏之於民與是奚異哉誠有子民之心則不患其才智之不及矣

法律爲師

吏人蓋以法律爲師也魏相所以望隆當世者漢家典故無所不悉也凡學仕者經史之餘若國朝以來典章文物亦須備考詳觀一旦入官庶不爲俗吏所迂也

○上任第二﹝凡六條﹞

事不預知難以應卒

受謁

治官如治家

瘴說

禁家人侵漁

告廟

事不預知難以應卒

比入其境民瘼輕重吏獘深淺前官良否彊宗有無控訴之人多與寡皆須盡心詢訪也至則遠居數捨召掌之者語其詳疏其槪先得其情下車之日參考以斷若素無所備卒然至部聽訟之際百姓聚觀一語乖張則必貽笑闔境況民心易動尢在厥初初焉無以厭服其心後𨿽有爲亦將奚信不然受其訟而翼日理之亦可殆不宜輕率應答使士民失望也

受謁

諸執事參謁不可默然無一言第曰誤蒙國恩托玆重寄芒背汗顏期與諸君滌慮洗心以宣大化也汝或余違國有常憲非所敢私諸君其愼之

治官如治家

治官如治家古人甞有是訓矣蓋一家之事無緩急巨細皆所當知有所不知則有所不治也況牧民之長百責所叢若庠序若傳置若倉廥若囹圄若溝洫若橋障凡所司者甚眾也相時度力獘者葺之汗者潔之堙者疏之缺者補之舊所無有者經營之若曰彼之不修何預我事瞬夕代去自苦奚爲此念一萌則庶務皆隳矣前輩謂公家之務一毫不盡其心卽爲苟祿獲罪於天

瘴說

昔人有欲之官而惡其地之瘴者或釋之曰瘴之爲害不特地也仕亦有瘴也急催暴斂剝下奉上此租賦之瘴深文以逞良惡不白此刑獄之瘴侵牟民利以實私儲此貨財之瘴攻金攻木崇飾車服此工役之瘴盛揀姬妾以娛聲色此帷薄之瘴也有一於此無間遠邇民怨神怒無疾者必有疾而有疾者必死也昔元城劉先生處瘴海而神觀愈彊是知地之瘴者未必能死人而能死人者常在乎仕瘴也慮彼而不慮此不亦左乎故余具載其言以爲授官憚遠避難者之戒

禁家人侵漁

居官所以不能淸白者率由家人喜奢好侈使然也中旣不給其勢必當取於人或營利以侵民或因訟而納賄或名假貸或托姻屬宴饋徵逐通室無禁以致動相掣肘威無所施已𨿽日昌民則日瘁已𨿽日歡民則日怨由是而坐敗辱者蓋駢首驪踵也嗚呼使爲妻妾而爲之則妻妾不能我救也使爲子孫而爲之則子孫不能我救也使爲朋友而爲之則朋友不能我救也妻妾子孫朋友皆不能我救也曷若廉勤乃職而自爲之爲愈也哉蓋自爲𨿽闔門恆淡泊而安榮及子孫爲人𨿽讙然如可樂而禍患生幾席也二者之間非眞知深悟者未易與言有官君子其審擇焉

告廟

故事牧民官旣上必告境內所當祀之神宜以不賄自爲誓庶堅其遷善之心焉爾後𨿽欲轉移亦必有所畏而不敢

○聽訟第三﹝凡十條﹞

察情

弭訟

勿聽讒

親族之訟宜緩

別彊弱

待問者勿停畱

會問

妖言

民病如己病

移聽

察情

人不能獨處必資眾以遂其生眾以相資此訟之所從起也故聖人作易以訟繼師其示警固深矣夫善聽訟者必先察其情欲察其情必先審其辭其情直其辭直其情曲其辭曲政使彊直其辭而其情則必自相矛盾從而詰之誠僞見矣周禮以五聲聽獄訟求民情固不外乎此然聖人謂聽訟吾猶人也必也使無訟乎蓋聽訟者折衷於已然苟公其心人皆可能也無訟者救過於未然非以徳化民何由及此嗚呼凡牧民者其勿恃能聽訟爲徳也

弭訟

起訟有原書訟牒者是也蓋蚩蚩之氓闇於刑憲書訟者誠能開之以枉直而曉之以利害鮮有不愧服兩釋而退者惟其心利於所獲含糊其是非陽解而陰嗾左縱而右擒舞智弄民不厭不巳所以厥今吏按情僞混殽莫之能信者蓋職乎此也大抵一方之訟宜擇一二老成煉事者使書之月比而季考酌其功過而加賞罰焉若夫毆詈假質凡不切之訟聽其從宜諭遣之諭之而不伏乃達於官終無悛心律以三尺如此則訟源可淸而民間澆薄之俗庶幾乎復歸於厚矣

勿聽讒

健訟者理或不勝則往往誣其敵甞謗官長也聽之者當平心易气置謗言於事外惟核其實而遣之庶不墮姦民計中矣

親族之訟宜緩

親族相訟宜徐而不宜亟宜寬而不宜猛徐則或悟其非猛則益滋其惡第下其裏中開諭之斯得體矣

別彊弱

世俗之情彊者欺弱富者吞貧眾者暴寡在官者多淩無勢之人聽訟之際不可不察

待問者勿停畱

昔甞使外所過州縣待問者雲集乎門每病焉乃命一能吏簿其所告而日省之而日遣之不浹旬則訟庭閴然矣

會問

訟有相約而問者不可乘一時之忿擅加搒掠也若釋道若兵卒諸不隸所部者是巳

妖言

民有妖言惑眾者則當假以別罪而罪之如有妄書取而火之則厥迹滅矣勿使蔓爲大獄延禍無辜

民病如己病

民之有訟如已有訟民之流亡如已流亡民在縲紲如已在縲紲民陷水火如已陷水火凡民疾苦皆如己疾苦也𨿽欲因仍可得乎

移聽

近年司憲受詞訟往往檄州郡官代聽之代聽者不可承望風旨邀寵一時使人茹枉受刑而靡卹陰理

○禦下第四﹝凡五條﹞

禦吏

約束

待徒隸

省事

威嚴

禦吏

吏佐官治事其人不可缺而其勢最親惟其親故久而必至無所畏惟其不可缺故久而必至爲姦此當今之通病也欲其有所畏則莫若自嚴欲其不爲姦則莫若詳視其案也所謂自嚴者非厲聲色也絕其饋遺而巳矣所謂詳視其案者非吹毛求疵也理其綱領而巳矣蓋天下之事無有巨細皆資案牘以行焉少不經心則姦僞隨出大抵使不忍欺爲上不能欺次之不敢欺又次之夫以善感人者非聖人不能故前輩謂不忍欺在徳不能欺在明不敢欺在威於斯三者度己所能而處之庶不爲彼所侮矣

約束

諸吏曹勿使縱遊民間納交富室以泄官事以來訟端以啟幸門也暇則召集講經讀律多方羈縻之則自然不橫矣

待徒隸

皂卒徒隸非公故勿與語非公遣勿使與民相往來若輩小人威以蒞之猶恐爲患一或解嚴必百無忌憚矣

省事

爲治之道其要莫如省心心省則事省事省則民安民安則吏無所資一或紛然上下胥罹其擾也然事亦有必不能省者則又在夫措畫堤防之術何如耳古人謂多算勝少算少算勝無算不特用兵爲然一役之修一宴之設一獄之興誠能思慮周詳繁略畢舉則民之受賜不淺矣某甞爲縣胥吏輩春則追農以報農桑夏則檄尉以練卒伍秋則會社以檢義糧冬則賦芻以飼尙馬其它若逃兵亡戶逸盜及積年逋稅之民動集百餘不賄不釋某見其然常揮牘不爲署暇則將一二謹厚吏親詣其地而按之可擬者擬可行者行由是一切惟以信版集事吏人失志百姓獲安至今旁郡以爲例

威嚴

小而爲一邑大而爲天下賞罰明則不煩聲色而威令自行人徒知治民之難而不知治吏爲尢難蓋吏與官比詭詐易生民遠於官不能知理法誤然而犯宜若可矜吏則日處法律中非不知也小過不懲必爲大患無所忌憚矣甞聞治民如治目撥觸之則益昏治吏如治齒牙剔漱之則益利傳曰威克厥愛允濟愛克厥威允罔功法此而行斷不至於難治矣

○宣化第五﹝凡十條﹞

先勞

申舊制

明綱常

勉學

勸農

服遠

卹鰥寡

戢彊

示勸

毀淫祠

先勞

古之爲政者身任其勞而貽百姓以安今之爲政者身享其安而貽百姓以勞巳勞則民逸已逸則民勞此必然之理也憚一巳之勞而使闔境之民不靖仁人君子其忍爾乎昔子路問政而聖人告以先之勞之無倦嗚呼此眞萬世爲政之格言也歟

申舊制

朝廷徳澤牧民者多屯而不能宣布我朝自世祖皇帝迨今數十百年列聖相承何善不施何獘不治凡所以保國順民者討論靡遣所謂文武之道布在方策但有司寖廢而不爲申明遂爲墜典苟能揭而行之則不待他求而治道備矣

明綱常

欲先教化去其斁教悖化者則善類興矣近年子叛其父妻離其夫婦姑勃蹊昆弟侮鬩奴不受主命冠屨倒置者比比皆然凡若此者不必其來告當風鄕長恆紏其尢甚者諭眾而嚴決之則自愯然攺行矣

勉學

學校乃風化之本俗吏多忽焉不以爲務是不知天秩民彛一切治道胥此焉出暇則率僚寀以觀講習或生徒有未濟廩餼有未充祭物有未完教養有未至激勸有未周皆惇篤以成之久則弦誦之聲作而禮義之俗可興矣

勸農

農之勤惰一歲之苦樂系焉其所當爲有不待勸焉者時因行治視其輟工廢業者切責之遠近聞之必知自勵也常見世之勸農者先期以告鳩酒食候郊原將迎奔走絡繹無寧蓋數日騷然也至則胥吏童卒雜然而生威賂遺徵取下及雞豚名爲勸之其實擾之名爲優之其實勞之嗟夫勸農之道無他也勿奪其時而巳矣繁文末節當爲略之

服遠

或問遠方獠民巢居溪洞猛不能詟寬不能懷喜則人怒則獸欲宣朝廷徳澤若之何而可余曰物之凶狠無虎狼若也然使之左右前後惟吾之聽者得其制之之術也夫克剛莫若柔治繁莫如簡且彼之所以反側不恆者亦必有由矣或貪其財或蹙其境或俘其子女或蔑其官屬以致蟻結蜂屯肆其酷毒苟安之而不擾外之而無所事𨿽欲忿然無自而發政使或但嚴守已界恬不與校久而彼自馴伏矣況彼兵一動守土者非有上命坐視而不敢前比許追襲則已雉兔逃而禽鳥散矣由是而論安靜不競者爲上恬無所求者次之邀功生事妄開邊釁斯爲下矣官於遠方者尙監於玆

卹鰥寡

鰥寡孤獨王政所先聖人所深憫其聚居之所暇則親蒞之或遣人省視若衣糧若藥餌吏不時給者紏治之

戢彊

或謂民有豪彊則不能致治是殆爲貪邪之吏而發也夫豪彊之所以敢橫者由牧民者有以縱之也何也與之交私故也苟絕其私可不動聲色而使其膽落語曰其身正不令而行又曰不怒而民威於鈇鉞信哉

示勸

諸民有旌表及學行異眾者時加存慰爲勸必多

毀淫祠

毀淫祠非燭理明而信道篤者不能非行已端而處心正者不敢

牧民忠告

卷上

●牧民忠告

卷下

齊東野人張養浩

愼獄第六﹝凡十條﹞

救荒第七﹝凡九條﹞

事長第八﹝凡五條﹞

受代第九

閒居第十﹝凡五條﹞

○愼獄第六﹝凡十條﹞

存恕

獄詰其初

詳讞

視屍

囚糧

巡警

按視

哀矜

非縱囚

自責

存恕

人之良孰願爲盜也由長民者失於教養凍餒之極遂至於此要非其得已也甞潛體其然使父饑母寒妻子慍見徵負旁午疹疫交攻萬死一生朝不逮暮於斯時也見利而不回者能幾何人其或因而攘竊不原其情輒置諸理嬰笞關木彼固無辭然百需叢身孰明其不獲巳哉古人謂上失其道民散久矣如得其情則哀矜而勿喜嗚呼人能以是論囚𨿽欲慘酷亦必有所不忍矣

獄詰其初

獄問初情人之常言也蓋獄之初發犯者不暇藻飾問者不暇鍛煉其情必眞而易見威以臨之虛心以詰之十得七八矣少萌姑息則其勞將有百倍厥初者故片言折獄聖人惟與乎子路其難可知矣

詳讞

在獄之囚吏案𨿽成猶當詳讞也若酷吏鍛煉而成者𨿽讞之囚不敢異辭焉須盡辟吏卒和顏易气開誠心以感之或令忠厚獄卒欵曲以其情問之如得其冤立爲辧白不可徒拘閡吏文也噫姦吏舞文何所不至哉

視屍

故事承檢尸之牒則劃時而行重人命也其或行焉而後時時焉而不親蒞親焉而不精詳罪皆不輕也其檢之之式又當徧者筮仕者不可以不知

囚糧

天地之徳曰好生聖元體之以有天下諸在縲紲無家者皆給之糧惟縣獄不給也意者縣非待報之官府故令略詰其然而上之州比見爲州者往往爲吏之所欺吹求不受以致瘐死於縣獄夫罪不至死而以巳私繆殺之不仁甚矣爲州若府者尙深戒之

巡警

詰盜非難而警盜爲難警盜非難而使民不爲盜尢難蓋天下之事先其幾爲之則有餘後其幾爲之則艱苦而無益夫盜之發也恆出不虞知者防於未然其防之之術則在廣耳目嚴巡邏戒飲�幾遊聚或旬或月卽命尉行境以恐懼之夫盜猶鼠也尉猶捕鼠之貍也勤於出鼠必伏而不動貍怠出則鼠必興矣彼爲尉者與其勞於巳然孰若警於未發之爲愈若夫使民不爲盜則又在於勤本以致富勤斯富富斯禮義生禮義生𨿽駈之使竊亦必不肯爲之矣故管子謂倉廩實而知禮節衣食足而知榮辱諒哉

按視

獄庭時當一至也不惟有以安眾囚之心亦使司獄卒吏輩知所警畏而無飲�喧嘩逸而反獄者是亦先事防之之微意也倉庫同

哀矜

亡友段伯英甞尹巨野民有犯法受刑者每爲泣下或以爲過余聞之私自語曰人必有是心然後可以語王政且獨不聞古人亦有禁人於獄而不家寢者乎要皆良心之所發非過也

非縱囚

古人縱囚省親如期還獄者甚多要不可以爲法也夫法者天子之所有而民或犯之是犯天子之法也而彼乃與期而縱之是不幾於弄天子之法以掠美市恩於下者乎然出於朝廷則可出於一巳之私則不可

自責

教民不至則犯禁者多養民無術則病饑者眾爲守與牧而使其至此獨歸咎於民難矣哉

○救荒第七﹝凡九條﹞

捕蝗

多方救賑

預備

均賦

祈禱

不可奴妾流民

救焚

尙徳

上災異

捕蝗

故事蝗生境內必馳聞於上少淹湏刻所生不輕然長民者亦須相其小大多寡爲害輕重若遽然以聞蒞其上者羣集族赴供張徵索一境騷然其害反甚於蝗者其或勢微種稺則當亟率眾力以圖之不必因細虞以來大難於民也故凡居官必先敢於負荷而後可以有爲

多方救賑

天所畀人富與貴者非欲其自裕蓋將使推所有以濟人之不及也饑者食之寒者衣之斯不負天畀之富矣直者舉之枉者錯之斯不負天畀之貴矣然富貴而能若是者其惠在人而善則在已名爲惠人實自惠也故古之有民社者或不幸而值凶荒夭紮之變視其輕重必有術以處之或私帑之分或公廩之發或托之工役或假以山澤或己負蠲徵募糴勸糶或聽民收其遺稚或命醫療其疹疾凡可以拯其生者靡微不至蓋古人視民如子天下未有子在難而父毌坐視不救之理也嗚呼凡牧民者其以古之人爲法庶無彼我之間哉

預備

災異之生常出於人之所不意誠素有其備𨿽甚災不足爲憂也今州郡多無委積𨿽有之而在上者封錮甚嚴不測有虞茫無所措手此厥今牧民者之通患也然今所謂祗應之錢者山州僻縣未甞有之而使客往還率無枵腹而過著意必有以規畫也至於備荒之儲獨未有及焉者豈以治平之時何遽有此所以因仍歲月幸滿而去不復爲民遠慮耶甞聞近代爲縣者教民種蔓菁搗其根以爲餅大者三四斤幹而儲之後值凶年蒸以食饑民味甘且美賴以全活者甚眾夫古人慮民之遠也如此其肯苟且幸代而不爲民預備哉

均賦

故事民之稅賦三年則第其貧富而均平之或好名未及而先爲或避謗踰期而不爲皆非也如期行之民受賜不淺矣

祈禱

凡有祈禱不必勞眾齋居三日以思已愆民有冤歟己有贓歟政事有未善歟報國之心有未誠歟無則如儀行事有則必俟追攺而後禱焉夫動天地感鬼神非至誠不可纖毫之慝未除則彼此邈然矣

不可奴妾流民

甞見一顯官於凶年市所部民子女殆數十餘人美且壯者皆奴妾之餘將賂時要以希恩寵也僕聞而顰蹙曰使其困憊吾治巳得罪矣又不能救而反奴妾之不大獲罪於法耶故感而書之以戒後來者

救焚

民或失火則伐鼓集眾親蒞以救之惻隱之心人所共有誠能鼓舞以作其气𨿽仇人亦將無頭爛額而相趨患難矣

尙徳

反風滅火虎渡河蝗不入境全境之水回流此在長民者之徳何如爾殆不可皆謂之偶然也

上災異

災異之事則不可不聞祥瑞𨿽不上可也

○事長第八﹝凡五條﹞

各守涯分

寧人負我

處患難

分謗

以禮下人

不可以律已之律律人

各守涯分

尊卑之分定則家無逆子國無叛臣夫國之所以亡家之所以敗皆由卑不有尊而尊不能制卑之所致也考諸歷代厥監甚明今夫上而朝廷下而郡邑其設官也有長焉有貳焉有幕屬焉有胥吏焉各安其分而事其事天下安有不治者哉惟其小智自私乖同夤之義無恊恭之誠衷旣不和則所見必有不同者或長官不知待佐貳之禮也或佐貳闇於事長官之道也少見辝色則彼此胥失矣若夫事例應爾而所見或不同居下者當誠其意婉其辝卑其容體以開其上若由未允則俟其退而語之家人非木石無不回之理其或居下者有所不可爲長者亦當如是曉之也稍有所挾𨿽面彊從退而必有不堪者日引月深終於泄露人見其乖忤也讒譖之言乘之而入久則訟必興而政事隳矣爲一時之忿使同僚之心離闔境之民不得治則其人之褊淺可知矣古人有言必有忍乃其有濟又曰欲成大事必須少忍又曰忍爲眾妙之門旨哉

寧人負我

寧人負我無我負人此待巳之道也天下之善不必已出此待人之道也能行斯二者於道其庶幾乎

處患難

凡在官者當知榮與辱相倚伏得與失相勝負成與敗相循環古今未有榮而無辱得而無失成而無敗之理也𨿽天地之運陰陽之化物理人事莫不皆然處之不以道則纖毫之寵必搖而一唾之辱必剉矣故君子於外物重輕皆所不卹顧其在我者何如爾使其有可辱𨿽不加譴而君子恆以爲不足使其無可辱𨿽置之死地而君子恆以爲有餘歷觀自昔大聖大賢不幸橫罹禍患恬然不易其素者灼乎此而巳矣苟惟能處榮而不能處辱惟能安順境而逆境則不能一朝居欲望其臨政有餘爲難矣嗚呼善觀人者其於此焉察之

分謗

是非毀譽自古爲政所不能無者是則歸人非則歸已聞譽則歸人聞毀則歸已無長無貳處之皆當如是也前輩云恩欲已出怨將誰歸嗚呼此眞�大君子之言也

以禮下人

夫能下人者其志必髙其所至必遠昔某郡有新守褊驁大不禮其下常令掾屬羅拜於庭下有一賢掾初以疾在告疾愈當庭參是日偶大雨守命張傘布茅於庭下使掾拜焉掾恬然不動容興伏惟謹識者知其它日必爲宰相也後果然

不可以律已之律律人

同官有過不至害政宜爲包容大抵律巳當嚴待人當恕必欲人人同巳天下必無是理也

○受代第九

郊迎新代

克終

不競

不可自鬻

告以舊政

完歸

郊迎新代

聞代者來則避所居而郊迎之不可以其代巳也而疾之而薄之而不以舊政告之也大抵天下之善在彼猶在此勸人爲善卽已之爲善也詎可惟許巳爲善而不願他人爲善哉

克終

爲政者不難於始而難於克終也初焉則銳中焉則緩末焉則廢者人之情也愼終如始故君子稱焉

不競

甞見世之交代者多有所爭要皆舊官不廣之所致或據其居而不徙或專其田而不分或匿其公物不盡以相授使新者懷不平而無所訴甚非士君子善後之道也夫利之與義勢不並處義親則利疏利近則義遠況爲民師帥而專務於利其聚怨納侮視市井小人不若也故君子之從政也寧公而貧不私而富寧讓而損已不競而損人

不可自鬻

代之未至也風民立石以頌徳結綺門以祖行鳩錢帛以佐路費建生祠以圖不朽之名皆非士君子之事也蓋爲善不求人知者爲上知而不自有其善者次之呶呶焉自媒自鬻惟崇虛譽者風斯在下矣

告以舊政

近代東原吳曼慶爲某所憲長旣代諄諄新上者曰某事有少許未完某獄巳具而未決某按有如是可疑某人有許能可用一部之政毫分縷析惟恐其不知知之惟恐其不盡嗚呼今之仕者方其在職尙不肯用心況已代去而敢責其如是哉

完歸

其在政也民被徳澤訟淸盜息豪彊消沮同僚悅服則去之之日𨿽獘車羸馬行橐蕭然其樂有不翅萬金獲而千駟受者前輩由外官而至執政者論濟人之功皆自以爲不及爲縣遠甚嗚呼有志及物者其勿薄州縣而不屑爲也

○閒居第十﹝凡五條﹞

輕去就

致政

進退皆有爲

以義處命

求進於已

風節

輕去就

士之仕也有其任斯有其責有其責斯有其憂任一縣之責者則憂一縣任一州之責者則憂一州任一路之責天下之責者則以一路與天下爲憂也蓋任重則責重責重則憂深古之人所以三揖而進一揖而退者有以也𨿽堯舜禹湯文武之爲君臯夔稷契伊�周召之爲臣固未甞不憂其責而以位爲樂也若以位爲樂者苟其位者也嗚呼大聖大賢宜不難於其所任猶且不自暇逸如此吾才遠不逮聖賢顧可樂其位而重其去也哉

致政

古人以休官致政爲釋重負而脫羈囚切甞思之誠有是理方其仕也嚴出入而愼起居一嚬一笑亦不敢以輕假人蓋一身而爲眾師表少踰規矩謗議四聞譬之特行於髙屋之上自頂至踵在下者無不見之也一朝代至完身而去詎止如釋重負脫羈囚而巳哉甞見仕而休居者往往不喜或命子侄或托朋友市姦構訟靡政不及小有所違則曰去官同見任使新上者法格令弛拒納惟谷甚而撓沮排抵爲狀百端細民無知亦從而靡設使已政之初人以是薦擾當若何推心體之必自知其可惡矣

進退皆有爲

進則安居以行其志退則安居以修其所未能則是進亦有爲退亦有爲也近世士大夫惟狃於進退則惛然無所猷爲甚而茹愧懷慚蹙縮不敢一出戶夫軒冕古人以爲儻來之物也其有也何所加其無也何所損不思良貴在我惟假於物以爲重輕焉則其人品之卑下不待論而可知矣

以義處命

世俗以窮達進退皆本夫命謂命之窮者𨿽竭蹶求進而亦窮命之達者𨿽遠逝深藏而亦不能退此星翁術士之常談非君子所尙也君子則以義處命而不倚命以害義可以進則進可以退則退吾不謂命也樂則行之憂則違之吾豈謂命哉彼淪胥富貴利達之境而不能出者則往往托命以自誣宜乎接武禍機而卒不能悟悲夫

求進於已

士當求進於已而不可求進於人也所謂求進於已者道業學術之精是巳所謂求進於人者富貴利達之榮是巳蓋富貴利達在天而不可求道業學術在我而不可不求也況古之人不以富貴利達爲心也其所以從仕者宜假此以行道也道不行而富貴利達者古人以爲恥而不以爲榮嗚呼非誠有致君澤民之心者其孰能與於此

風節

名節之於人不金幣而富不軒冕而貴士無名節猶女不貞則何暴不從何炎不附𨿽有他美亦不足贖也故前輩謂爵祿易得名節難保爵祿或失有時而再來名節一虧終身不復矣嗚呼士而居閒者能以此言銘其心庶不易所守而趨勢要哉

卷下

◇風憲忠告◇

序

目錄

自律苐一

示教苐二

詢訪苐三

按行苐四

審錄苐五

薦舉苐六

紏彈苐七

奏對苐八

臨難苐九

全節苐十

●風憲忠告序

曩聞崇安令鄒從吉甫能以忠信使民民亦樂其治予過崇安會從吉問所治何先卽出書一卷曰某不敏粗效一官者此書之力也予閱其書則相國張文忠公爲縣令時所著采比古人嘉言善行自正心修身以至事上惠下擿姦決疑卹隱治賦凡可爲郡縣楷式者無不曲盡其宜且蕳而易行約而易守名之曰牧民忠告及余客亰師甞於臺臣之家見所謂風憲忠告者言風紀要務凡十章亦公爲禦史時所著也今年餘謁閩海監憲莊公出風憲忠告將鋟梓以廣其傳俾余序之餘得重觀是書則嘆曰文忠眞仁人也仁者恥獨善於已已爲令長得牧民之道欲使天下牧民之吏人人盡其道己爲憲臣能振紀綱愼舉刺言人所難言欲使天下爲憲臣者人人皆然公其心於天下而不私其身𨿽令尹子文之忠不及此也傳曰仁人之言其利博哉是書可謂仁人之言矣時文忠公之子引來僉閩憲克濟世徳亦至正乙未秋林泉生序

●風憲忠告目錄

自律苐一

示教苐二

詢訪苐三

按行苐四

審錄苐五

薦舉苐六

紏彈苐七

奏對苐八

臨難苐九

全節苐十

右風憲忠告苐錄如上先臣養浩所著也伏惟

世祖皇帝建禦史臺將以舉賢良紏姦慝察奇衺兼古諫官之職復置肅政廉訪司於外

朝廷倚之而益尊視古之風憲尢重矣故先臣此書或可爲執法者之助

今上皇帝作新庶政思致太平謹繕寫上進至正元年十一月

日前承直郎祕書監祕書郎★臣☆張★引☆昧死上經進風憲忠告

資善大夫陜西諸道行禦史臺禦史中丞臣張飬浩著

○自律苐一

士而律身固不可以不嚴也然有官守者則當嚴於士焉有言責者又當嚴於有官守者焉蓋執法之臣將以紏姦繩惡以肅中外以正紀綱自律不嚴何以服眾夫所謂嚴如處子之居室一行一住一語一嘿必語禮法厥徳乃全跬步有違則人人得而訾之苟挾權怙勢惟殖己私或巧規子錢或盜行塩帖或荒耽曲蘗或私用親屬或田獵不時或宴遊無度或潛托有司之事或妄興不急之工或曠官苐而弗居或縱家人而不撿於斯數者而有一焉皆足爲風憲之累近年南北富民多起宅以居勢要因濟己私旣有官舍則不必居於彼矣夫朝廷以中臺爲肅政禦史爲監察以憲司爲廉訪者政欲弭姦貪戢侵擾開誠布公俾所屬知所法也今而若是牧民之吏將焉法哉且他人有犯輕則吾得而言之又重吾得聞於上而僇之己之所犯其孰得而發哉恃人不敢發日甚一日將如臺察何將如天理何故余備載其然俾爲憲司者有則攺之無則益知所以自重

○示教苐二

甚矣人之不可無教也生知如聖人猶胥教誨胥訓告況不能聖人萬一者可忽焉而不務哉大抵常人之情苟非其所憚𨿽耳提面命則亦不足發其良心何則非所素服素畏故也今夫庶司之職爲眾所畏服著莫如風憲誠曰監蒞於彼或始上之日會所屬而勗之曰彼之官重者廷授次者省授又次則吏部授大小𨿽殊無非國家臣子爲人臣子奸污不法人孰汝容夫納賄營私所得甚少所喪甚多與其事敗治汝曷若先事而教之爲愈哉吾之此言𨿽曰薄汝實厚汝也𨿽若毒汝實恩汝也苟能如是諭之吾知退而必有率徳攺行易凶惡爲善良者矣且刑罰不足致治教之而使不犯爲治之道莫尙焉聖人謂不教而殺謂之虐又聞治於未然者易治於巳然者難近年劉伯宣爲浙西憲使疏眞西山守令四箴播告所屬且曰近年執憲者惟知威人以刑而不知誨人以善嗚呼劉公此言可謂仁人君子深得風憲之軆者矣

○詢訪苐三

今爲政者往往以先入之言爲主非彼狃徇一偏蓋由不通上下之情故也故通其情莫如悉心詢訪小而一縣一州大而一郡一國吏孰貪邪官孰廉正何事病眾何政利民豪橫有無風俗厚薄旣得其凡他日詳加綜核復驗以事其孰得而隱哉苟廉矣卽優之禮貌之薦舉之則善者勸矣苟貪矣𨿽極品之貴卽蔑之威拒之紏劾之則爲惡者懲矣推而至於待士遇吏亦莫不然大抵一道之任猶一家之務焉善爲家者其子弟族屬下逮奴隸其情性良否皆所當知一或不及則將甘爲所弄而不悟久必致是非顚倒以佞爲忠以貪爲廉以無能爲有能政令不行而紀綱替矣前輩有云爲宰相不難一心正兩眼眀足矣烏呼彼長風憲者其責任之重亦豈下夫宰相哉若之何不以前輩之言爲法

○按行苐四

將家云多算�少算少算�無算不特用兵爲然𨿽蒞官臨政亦莫不爾夫廉司所蒞之處一方官吏皆惕然不自安其所不安者由彼爲惡日久恐人有以發而訟之一旦故也彼旣內隱其惡則必多方以求司官所親之人而觧之夫司官所親者曰書吏焉曰奏差焉曰緫領焉曰祗候焉夫爲人彌縫私罪則何求不得何請不隨爲司官者苟不深防預備嚴爲禁切萬一連己悔將何及若乃司官廉正猶或庶幾其或彼此胥貪獘將焉救於是乎有箕斂者有稇載者有篋笥充者有囊橐盈者微至土地所宜靡不搜刮昔端州出佳硯包孝肅公出判於彼及其代也徒手而歸李及知杭州絲饋縷謁不逮門由市白樂天文集終身以爲慊古人持身之廉如此況在風憲其所行州郡敢假分毫之物以自混哉大抵憲長得人則司官不敢恣司官得人則書吏不敢恣抑聞各道公燕司官書吏奏差同堂而坐喧嘩咲謔上下不分所以致彼操縱自如百無忌憚諺謂廉訪司書吏之權迹此觀之信匪虛語誠能設法以禁之盛威以臨之小有所犯卽隨以鞭撲如此庶使精銳消沮威福不張於外矣凡初入風憲者不可不知

○審錄苐五

書曰庶獄庶愼又曰非佞折獄惟良折獄易謂君子眀愼用刑而不畱獄嗚呼於以見聖人好生之心與天地等矣夫饑寒切身自非深知義理之人不敢保其心之無他況蚩蚩之氓爲守牧者教飬之不至窮而爲盜是豈得巳哉古人有以灼其然故爲制也恆寬而不亟促恆哀矜而不忿疾均之爲盜也而有長幼疏戚之分均之爲姦也而有夫亡夫在之殊有疾則醫藥之疾革則釋梏入人而侍之夫彼冥迷凶險之徒旣麗於理矣何足綴意而古人爲制如此者則其仁恕忠厚之情可見矣昔歐陽公父治死囚之獄求其生而不得則掩卷而嘆其言曰夫常求其生猶失之死況世常求其死哉後之殘忍者一切不務而惟威刑之尙謂其無茹冤而死者吾不信也夫蒞官之法無他口威心善而已矣口威則欲其事集心善則不欲輕易害物況久系之囚尢當示以慈祥召之稍前易其舊所隸卒吏溫以善色使自陳顚末情無所疑然後參之以按若據按以求其情鮮有不誤人者蓋州縣無良吏所以不敢信其己具之文毫釐或差生死攸系故聖人謂與其殺不辜寧失不經又曰功疑惟重罪疑惟輕論囚之道盡於此矣君子其愼諸

○薦舉苐六

夫士有公天下之心然後能舉天下之賢蓋天下之事非一人所能周知亦非一人所能獨成必兼收博采治理可望焉故前輩謂報國莫如薦賢眞知要之言哉今夫富者之於家有田焉必求良農使之耕有貨焉必求能啇使之賈有牛羊焉必求善豢者使之牧何則蓋彼拳拳於治家故不得不求其人也況受天下之寄任天下之責者乃不知求天下才共治之豈其智之不若彼富者哉由其爲國之心未甞如其爲家之心之切故也於此有人焉廉而且幹𨿽有不共戴天之仇公論之下亦不得而掩焉苟非其人𨿽骨肉之親公論之下亦不得而私焉世常謂風憲非親不保非仇不彈又有身爲憲佐風禦史薦己就升者嗚呼委以黜陟百官之權授以儀表百司之職乃不思報效惟假之以行已私人則受其欺矣天地鬼神其受欺乎大抵求而後舉不若不求而舉之爲公識而後薦不若采之輿議之爲博夫己不求賢必使人之求已者皆非也蓋求則不必舉舉則不必識矣故古人有聞而舉者有見而舉者有舉仇者有舉親者有集爲簿者有拜其剡者有書之夾袋者𨿽其舉不一要極於公當無私而已於戲誠如是則爲相爲風憲者安有臨事乏才之嘆

○紏彈苐七

夫臺憲之職無內外遠鄕鄕邇之分凡有所知皆得盡言以聞於上𨿽在外苟知居中非人紏而言之可也𨿽在內苟知外官者不法紏而言之亦可也大率惟務盡公無私斯得之矣夫人之仕也有貴近焉有疏遠焉貴近者不少貸則位卑而罪微者不待劾而艾矣故前輩謂豺狼當道安問狐貍亦此義也切甞謂薦舉之軆則宜先小官紏彈之軆則宜先貴官然又當審其素行爲君子爲小人如誠小人𨿽有所長亦不必舉何則其平日不善者多也況刑憲本以待小人君子之過苟不至甚殆不宜輕易加之使數十年作飬之功掃地於一旦也蓋人才難得全才爲尢難得昔趙淸獻公在言路彈劾不避權貴亰師號爲鐵面禦史甞欲朝廷別白君子小人其言曰小人𨿽有小過當力排絕之後乃無患君子不幸而有詿誤則當爲國家保持愛護以全其徳於戲趙公之言可謂深識遠慮眞知大軆之論矣故余表而出之以爲當路者楷式

○奏對苐八

中外之官莫難於風憲莫危於風憲曷謂難人所趨者不敢趨人所樂者不敢樂人所私者不敢私所謂峣峣者易缺皦皦者易污非難而何曷謂危入焉與天子爭是非出焉與大臣辧可否至於發人之姦貶人之爵奪人之官甚則罪人於死地一或不察反以爲辜則終身無所於訴非危而何然君子居其官則思盡其職所謂危且難者固有所不避焉竭忠吐誠置死生禍福於度外庶上不負國下不負所學其或奏對於殿廷之上平心易气惟事之陳理誠直𨿽從容宛轉而亦直理誠屈𨿽抗厲激切而亦屈夫悻悻其辝色非惟有失事上之體而於已於事悉無所益古之樊欄斷鞅曳裾軔輪者皆勢危事迫不得巳而爲之苟事不至是殆不可執以爲法前輩謂忼慨殺身者易從容就義者難體此而行則蔑有不從者矣

○臨難苐九

夫人臣而當國家言責之任刑辱之事不敢必其無有要在順處靜伺以理�之而巳若乃求哀乞憐惴詟無所巳先撓矣何以自眀夫盡已之職爲國爲民而得罪君子不以爲辱而以爲榮𨿽縲紲之荊楚之斧鉞之庸何愧哉歷觀自古處禍患而不亂者三代而下如子路之結纓宜僚之正色王景文之與客弈碁劉禕之自書謝表魏元忠之聞赦不動是皆有以眞知義命所在非區區人力所得而移也然士君子平昔所飬其情與僞於焉可以見之李斯臨刑父子相泣楊子云被收�閣幾死王坦之與謝安齊名桓溫來朝倒執手板崔浩自比子房爲辧史事聲嘶股栗便溺不能隱此可見彼惟事名耳而於聖賢性命之學實未甞淂諸心也善乎韓文公之言曰儒者之於患難苟非其自取之其拒而不受於懷也若築河堤以障屋澑其容而消之也若水之於海冰之於夏日其玩而忘之以文辭也若奏金石以破蟋蟀之鳴故君子之學以眀理自信爲貴

○全節苐十

人之有死猶晝之必夜暑之必寒古今常理不足深訝苐爲子死於孝爲臣死於忠則其爲死也大身𨿽沒而名不沒焉太史公謂死有重於泰山有輕於鴻毛非其義則不死所謂重於泰山者如其義則一切無所顧所謂輕於鴻毛也嗚呼夫人以眇焉之身倏耳之年使之嵩華聳而星日揭者非節義能尓耶況人之貴賤壽夭天所素定而謂附此人則得官違此人則失官言事則身危不言則身無所患此世俗無知者所見士君子豈以是爲取捨哉然正直亦有時而被禍者君子以爲不幸姦邪亦有時而蒙福者君子以爲幸一以爲幸一以爲不幸則其是非榮辱不待別而可知矣故節義者天下之大閒臣子之盛徳不蕩於富貴不蹙於貧賤不搖於威武道之所在死生以之彼依阿淟涊枉已徇人者所謂無關得喪徒缺雅道政使獲榮寵於一時迨夫勢移事易其前日之榮電滅風休漠無蹤迹其昭昭在人耳目者姦佞之名千古猶一日其爲辱也庸有旣乎嗚呼寧爲此而死不爲彼而生以是處心庶無愧於古人矣

◇廟堂忠告◇

目錄

修身第一

用賢第二

重民第三

遠慮第四

調燮第五

任怨第六

分謗第七

應變第八

獻納第九

退休第十

●廟堂忠告目錄

修身第一

用賢第二

重民第三

遠慮第四

調燮第五

任怨第六

分謗第七

應變第八

獻納第九

退休第十

右廟堂忠告第錄如上先臣養浩之所著也惟聖天子臨禦萬方明良相逢天下之人思見太平之徵則先臣此書可以出矣嗚呼古人居廟堂之上者有若臯夔稷伊傅周召其事功猶可稽諸簡策誠能因此書遡而求之則道揆法守於是乎在矣至正元年十一月

前承直郎祕書監祕書郎臣張引昧死上

●廟堂忠告

資善大夫陜西諸道行禦史臺禦史中丞臣張飬浩著

○修身第一

前輩謂仕宦而至將相爲人情之所榮是不知榮也者辱之基也惟善自修者則能保其榮不善自修者適足速其辱所謂善自修者何廉以律身忠以事上正以處事恭愼以率百僚如是則令名隨焉輿論歸焉鬼神福焉𨿽欲辭其榮不可得也所謂不善自修者何徇私忘公貪無紀極不戒覆車靡思報國如是則惡名隨焉眾毀歸焉鬼神禍焉𨿽欲避其辱亦不可得也於戲身爲宰相何善不可行何功不可立顧乃爲區區之利蠱惑而妄行豈不深可惜哉且自古居相位者未聞死於凍餓而死於財於酒於色於逸樂者無代無之昔諸葛孔眀爲丞相二十年無尺寸之增於家未甞憂其貧竟以勞於王事而卒至今其名之榮甞若世享萬鍾而不絕者唐元載爲相惟利是嗜及其敗也籍沒其家胡椒八百斛其名之穢常若蒙潔而播臭無窮者嗚呼夫人以百年之身天假以年不過八十九十姑以八十爲率計其得志不過三四十年而己豈有三四十年之閒能食胡椒八百斛之理古人謂利令人智昏玆眀驗矣嗚呼凡爲相者能以諸葛孔眀爲法唐之元載爲戒𨿽臺鼎終身又何悔吝之有

○用賢第二

天子之職莫重擇相宰相之職莫重用賢然則何以知其賢詢諸人則知之察其行則知之觀所舉則知之夫爲室而不眾工之資梓人𨿽巧室不能成矣爲國家而不眾賢之集相臣𨿽才國不治矣彼爲相者誠能開誠布公廓焉無我巳有不能舉能者而用之已有不知舉知者而用之已有不敢言舉敢言者而用之如是則彼之所能皆我有矣必欲一身而兼眾人之事𨿽大聖大賢有所不能夫粹白之狐舉世無所有也然而有粹白之裘者善取於眾而已矣況大臣初不貴乎事無不知第公正其心無所媢疾則智者效謀勇者效力呫呫以爲才捷捷以爲辯自衒自伐則賢者必不樂爲之用大拞人君自伐則臣職有所不行相臣自伐則百執事之職有所不行爲人上者操約以馭繁居靜以制動以無心而應天下之心則所令者從所庸者勸苟知其賢而任之旣任而疑之而務�之顧與不知不用自任其才也奚異若然則體統失而謟佞之小人至矣與小人處則天下之事不論可知吁

○重民第三

蓋聞古之王者授版則拜切意萬乘之尊爲其民貶抑若是甞疑焉而不取旣而思之國之所以昌四夷之所以靖朝廷之所以隆宗廟社稷所以血食悠久者微民不能爾也夫天以億兆之命托之君君以億兆之命托之相是知相也者爲君乂民者也君也者爲天爲祖宗保民者也天以是托我祖宗以是托我敢不敬與敢不愼與苟受其托而不能使之遂生安業乃從而擾之虐之犬彘之艸菅之則是逆天而違祖宗之命以自戕其國也而可乎彼爲民者固不敢與校然於天之心於祖宗之心其能無所戚歟甞謂愛民者無過於天無過於祖宗天生之難祖宗得之爲尢難王者知其如是凜凜焉未甞不以民生爲重聞其害則除之覩其利則舉之牧守非其人則易置之今夫鷹師圉人所掌者不過人主服禦之一物而人尙以內侍重之刺史縣令乃爲祖宗爲國家牧飬斯民者反視爲不切而漫卑之是愛民不如鷹犬重內侍不如受祖宗國家一方生靈之寄者豈不顚倒失體哉大拞下之所以爲惟上是視在上者誠有重民之心而天下不治者古今無有也

○遠慮第四

天下之事知其已然不知其將然者眾人也因其已然而將然未然逆而知之非深識遠慮者不能室已焚而徙薪舟已溺而市壺疾已成而求艾𨿽殫力爲之無及矣今夫隆然之堤有容蟻之穴宜若無所損然周於識者必塞而實之慮其久而必必底於訌潰故也天下之事皆能如是慮之尙何后患之有哉大拞自古國家之所以不治臣子之所以不軌固非一朝一夕之積良由今日以某事爲小過而不諫明日以某人爲小罪而不懲日引月深不自知其禍亂之成也故臣之於君獻可替否而不敢萌一毫姑息之心始以爲無傷卒至大可傷始以爲不足慮卒至深可慮惟君子爲能見微知著思患而預防之於飲宴則防流連於田獵則防荒縱於營繕則防踰制於貨財則防損民於爵賞則防僣及於刑法則防濫殺於君子則防疏遠於小人則防玩狎於聽覽則防容姦於徵伐則防瀆武夫君之於臣亦有所當遠慮者𨿽愛而不錫以過分之賞𨿽舊而不授以非據之官𨿽親而不交以褻瀆之談蓋尊卑之分嚴則上下之體定上下之體定則禍亂無自而生天下之事可次第而治矣

○調燮第五

人皆曰燮理陰陽爲宰相事然舉世苐能道其辭迄不知陰陽何術可以燮理按書周官三公論道經邦燮理陰陽蓋周之三公卽今宰輔而漢丞相平亦曰宰相上佐天子理陰陽順四時厥後又有災異免三公之制世俗所云蓋本諸此切甞卽是以思宰相所以調燮者非能旱焉而使之雨雨焉而使之暘要不越盡人事以來天地之和而己矣夫天之與人若判然而實相表裏蓋政事順則民心順民心順則天地之气順天地之气順則陰陽從而序矣若乃怙勢立威挾權縱欲惡人異已謟佞是親於所言者不言於所救者不救上下相蒙惟務從命如此欲望民心順陰陽之气和難矣大拞天道之災祥視民心之苦樂民心之苦樂視政事之失得政事之失得視宰相之賢與不賢昔丙吉舍死人問牛喘自以爲淂體殊不知天道逆順當於政事觀之固不在區區一牛之喘與否也晉庾冰爲相或謂天文錯度宜盡消禦之道冰曰玄象豈吾所側正當勤盡人事冰之此言可謂蕳眀切要深得宰相之體者矣苟政事修整𨿽陰陽之和不應乃天道之變也又何慊焉苟政事龐焉棼焉而不理𨿽禎祥集而風雨時若顧敢以爲治乎嗚呼凡爲相者誠能以是求之則天人之理了然矣

○任怨第六

夫爲人臣惟欲收名而不敢任怨此不忠之尢者也居廟堂之上凡有所爲惟當揆之以義義苟不失悠悠之言奚卹哉今夫兩軍之交兵刅叢前而心誠報國者尙冒之而不顧夫臨政之與臨敵其安危利害相距霄壤此猶顧惜抑不知於萬死一生之際爲何如昔範文正公患諸路監司非人視選簿有不可者輒茟勾之或謂一茟退一人則是一家哭矣公曰一家哭其如一路何嗚呼如是處心斯不負宰相之職矣大拞天下之事有易有難有利有害難而有害者人多辭避利而易行者人多忻然以爲殊不知官有長佐之分體有勞逸之殊長者逸而佐者勞此天地之大義也以朝廷言之君上逸而臣下勞以一家言之父母逸而子弟勞以一身言之頭目逸而手足勞嗚呼人而知此者必不遺君父以憂措其長於眾怨之地矣近代爲執政者往往姑息好名一疾言厲色不敢加於人事或犯罪激使居己之右者發之嗚呼夫治家而使父毋任其勞爲國家而使君長任其怨尙得爲忠孝乎哉況有罪不責有善不旌𨿽三代不能爲治故刑罰不患於用直患乎用之而不公昔威公奪伯氏駢邑三百沒齒而無怨言諸葛孔眀廢廖立而立聞亮死輒泣下爲宰相誠能公其心如是則天下蔑有不服者矣

○分謗第七

夫共署聯事一人努力而前則餘者皆當輔相以成其志苟彼前我卻彼行我止動焉而不相隨語焉而不相應則事功之成者能幾此古人所以有推車同舟之諭也其或共舟以濟而一人溺焉則凡在舟者無論疏戚所宜並力以救之此賢不肖之所共知也況同爲臣子同受天下國家之寄者可坐視一人被禍而不卹哉使其爲一巳之私自貽伊戚固無足卹其或知無不言言無不盡公家之務一以大公至正處之彼非爲巳爲家而得罪則凡同官者安淂不挺身而前與之共難也哉大拞一人不幸而得罪爲長者若曰此我之罪爲貳者亦曰此我之罪使闔堂之人皆爭引爲己罪則彼獲罪者𨿽不能釋亦必不至於重論矣古之敢於諫爭者其遇不見聽納至謂與其殺此人不若殺臣尙爲如此求解其肯坐視同官冤抑而不省哉嗚呼使分謗引咎之事爲宰相者誠能力行於今將見士大夫之名節愈厲民間之薄俗可惇而國家他日亦不患其無仗義死節之士矣一事之行所系如此孰謂任怨分謗爲宰相細行哉

○應變第八

事機之發有常有變常者中人處之而有餘變者𨿽上智亦有所不足樽俎之下卒然而報兵遽然而聞寇則當詳其虛實度其逆順殆不可一聞其言輒倉皇上變徵發百出未見敵而先自撓也且事固有聲虛以釣實乘間以拘利傳微爲巨以無形爲有形疑似之間不可不察若夫國有大姦境有大敵彼旣非常而吾則以非常之計備之若乃泥文守經終見動輒有礙而事亦無所濟矣故古人遇此權以濟才隨宜應變如丸轉於盤而不出於盤如水委曲赴海而不悖於海王啇聞大水之言君臣皆驚而啇獨必其無事桓溫將移晉祚聲誅王謝而謝安雍容談咲以折其鋒回紇吐蕃合兵涇陽郭子儀單騎以往諭蓋宰相者非常之任也居非常之任獨不能爲非常之事可乎故前輩謂鎭定大事非至公至誠不能或死或生舉置度外嗚呼世常以大臣國家柱石者其謂玆與

○獻納第九

人臣之納言於君也事未然而言之則十從八九無事則遊畋般樂日相親比一旦有所不可乃左遮右挽極其力以救之殆未見其濟者政使或允亦必出於勉彊而非其本心若夫善於納言者則不然或因進見或因講讀或因燕居先事陳說如是則國安如是則國危如是則爲聖君如是則爲暴主或引古昔或援祖宗必使之心悟神會表裏聳然乃可陳善而無扞格之患昔孟子三見齊王而不言事曰我先攻其邪心大臣事君職當如此古人甚至有難於自言者往往旁名耆年宿徳置諸左右使人君有所畏憚而不敢恣則其爲慮亦深遠矣𨿽然臣之於君也入則懇懇以盡忠出則謙謙以自悔凡所白於上者不可泄於外而伐諸人善則歸君過則歸巳其若是者非欲遠嫌避禍大臣之體所當然也坤之六二含章可貞蓋亦此意甞見近代執政有所建白呶呶焉惟恐人之不知卒至讒譖乘之中途見棄易大系所謂君不密則失臣臣不密則失身諒哉

○退休第十

愽施兼善士君子通�也然有志而無才則不能有才而無位則不能有位而不見知於上則不能見知矣而小人間之則不能嗚呼此士夫所以出而用世之難也上焉恥其君不及堯舜下焉思一夫不被其澤若已推而納諸溝中世俗所樂若聲色若宮室若珍異車服之奉一皆無有其所有者自頂至踵天下國家之憂而已爲君上者誠能亮其如是之懷凡有所言優容喜納猶或庶幾其或疑其奪權違已賣直售名將見舉動皆愆而身死無所矣所以自古忠直爲國者阿容佞詐惟己之爲者多此無他蓋由爲已則有福而無禍爲國

原闕

�張文忠三事忠告其言眀且淸信能軆而行之𨿽一命之士於物必有所濟也牧民忠告近有刻爲單行本者風憲廟堂二篇則自元以來未有重刻本也絳雲樓焚而�歸然如���意固當有神物護持乎辛卯五月望莆田郭��記

●跋

此爲元臣張養浩所撰元史本傳稱養浩爲堂邑令毀淫祠罷舊盜朔望參寘李虎黨於法擢監察禦史疏時政言切直爲當國者所不容英宗立命參議中書省事又諫帝以崇徳慮遠爲法以喜奢樂近爲戒洵乎元之名臣也是書分爲三編各就其居官所得剴切指陳欲凡從政者知所法戒其書非一時所成刊有先後故款式亦有異同然均爲元代所刻舊爲莆田郭尙先所藏郭氏有跋極重其書淸道光中嘗摹寫全部畀歷城尹濟源刊行板印極精然如牧民編以義處命節皆本夫命尹本誤夫作天𨿽竭蹶求進而亦窮尹本誤竭蹶求進爲躁競風憲編審錄第五節

溫以善色尹本誤善作顏廟堂編修身第一節

籍胡椒八百斛下蝕一字尹本不畱空格退休第十節

凡有所言優容喜納尹本脫凡有所言四字此爲知書者所親書猶不免於訛奪則凡成於鈔胥者更可知矣語云書貴初刻豈不信歟海鹽張元濟

爲政忠告

附錄﹕

三事忠告四卷﹝桂林府同知李文藻刋本﹞

元張養浩撰養浩字希孟號雲莊濟南人官至禮部尙書參議中書省事天歷中拜陜西行臺中丞卒謚文忠事迹具元史本傳養浩爲縣令時著牧民忠告二卷凡十綱七十二子目爲禦史時著風憲忠告一卷凡十篇入中書時著廟堂忠告一卷亦十篇其言皆切實近理而不涉於迂闊蓋養浩畱心實政舉所閱歷者著之非講學家務爲髙論可坐言而不可起行者也明張綸林泉隨筆曰張文忠公三事忠告誠有位者之良規觀其在守令則有守令之式居臺憲則有臺憲之箴爲宰相則有宰相之謨醇深明粹眞有徳者之言也考其爲人能竭忠狥國正大光明無一行不踐其言云云其推挹可謂至矣三書非一時所著本各自爲編明洪武二十二年廣西按察司僉事揚州黃士宏合爲一卷刻之總提曰爲政忠告陳璉爲序﹝案此本序文中稱爲政忠告而其標題亦稱三事忠告序蓋重刻所追攺﹞宣徳六年河南府知府李驥重刻攺名三事忠告考書稱任人凖夫牧作三事詩稱三事大夫皆在王左右之尊階施於廟堂忠告猶爲近之禦史縣尹不在是列如曰以三職所治爲三事則自我作古轉不及爲政之名爲該括一切矣蓋明人書帕之本好立新名而不計其合於古義否也相沿巳數百年不可復正今姑以通行之名著錄而附訂其乖舛如右﹝四庫全書總目史部職官類﹞

牧民忠告一卷﹝直隸總督采進本﹞

元張養浩撰養浩有三事忠告巳著錄此卽三事中之一種魏裔介摘出別行非完書也﹝四庫全書總目史部職官類存目﹞

歸田類稿二十四卷﹝永樂大典本﹞

元張養浩撰養浩有三事忠告巳著錄是編乃其詩文也養浩嘗自序其集稱退休田野錄所得詩文樂府九百餘首岐爲四十卷名曰歸田類稿富珠哩翀序﹝按富珠哩翀原作孛術魯翀今攺正﹞作三十八卷卷數巳異文淵閣書目載養浩雲莊傳家集一冊雲莊集三冊焦竑國史經籍志則作張養浩文忠集十八卷書名卷數更均與養浩自序不符黃虞稷千頃堂書目𨿽載歸田類稿之名而亦無卷數考吳師道序云公雲莊集四十卷巳刻於龍興學宮臨川危太朴掇其有闗於治教大體者爲此編而屬予以序云云則龍興所刻者卽養浩手編之類稿而攺其名曰雲莊集亦卽文淵閣書目之三冊危素所刪定者卽經籍志之張文忠集十八卷而所謂傳家集一冊者當由後人掇拾乃外集補遺之也然蘇天爵輯元文類僅錄養浩文二篇故明葉盛水東日記頗以天爵失載諫燈山疏爲譏疑元未巳尠流播近時王士禎偶得養浩王友開墓志嘆其奇詭載之皇華紀聞則亦未見其全集惟明季有刻本二十七卷尙存於世旣多漏略編次亦失倫類今據以爲本而別采永樂大典所載刪其重復補其遺闕得雜文八十八首賦三首詩四百六十三首共爲五百八十四首釐爲二十四卷較之九百原數巳及其大半亦足見其崖略矣又集中有和陶詩序自謂年五十二退居無事日讀陶詩擬其題以發已意得詩若干篇云云今集中乃無一篇殆別爲一編未以人集故永樂大典不收歟養浩爲元代名臣不以詞翰工拙爲重輕然讀其集如陳時政諸疏風采凜然而哀流民操長安孝子賈海詩諸篇又忠厚悱惻藹乎仁人之言卽以文論亦未嘗不卓然可傳矣﹝四庫全書總目集部別集類﹞

重刋三事忠告序

﹝明﹞顧淸撰

﹝四庫全書集部別集類東江家藏集卷三十七﹞

三事忠告勝國時已板行然各爲一書各自有序述國初猶然洪武甲戌廣西僉憲黃公士宏始合而爲一予童時嘗得見之入仕以來四方新刻書聚京師者多矣而求是編卒無有嘗聞成化間吳興有刻本而亦未之見也辛巳南歸得正統時故本於篋中紬繹累日凡三十年餘體歷講求與夫見聞所得有關身心家國天下之大者悉具其中而內櫽平生過言違行所以出悔招尢之故則皆戾其教者也以是益深敬信思廣厥傳顧其卷帙倒置按序易之首牧民次風憲次廟堂如其舊編求善書者錄之重刻諸梓嗚呼菽粟布帛其不若膾炙之珍美組繡之鮮華夫人而皆知之如求其實用有資於生人而已則其去取義各有所在也愚於是亦云刻旣成庸書以告我同志

