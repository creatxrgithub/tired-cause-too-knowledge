宦海慈航

﹝淸﹞蔣埴撰

●目錄

一燕會

二饋遺

三祭祀

四禁約

五供應

●宦海慈航

毘陵蔣埴�齋

昔顏魯公隨所守郡立放生池張無盡曾作監司必禁殺業𨿽仁民固先於愛物而惜福乃所以推慈湯火魂飛處處應行菩薩道刀砧活命時時宜發大慈悲因知宦海茫茫始信回頭是岸略陳五則勿哂迂言

○一燕會

杯酒以敍寒喧。獻酬以洽賓主。二簋亦足用享。三酌亦可稱歡。止期適口。安用侈爲。況物味滋繁多一味。則多戕一物之命殺緣最重殺百命。則成百世之冤究竟尊俎雜陳。何曾一一下箸。回念鑊湯慘。切須知物物堪憐。燕笑滿堂。不問釜中悲泣。歡呼浮白。誰聞砧上哀號。繼自今。或五或三。定肴核之有數。有蔬有肉。約腥素之可參。至於海錯來自遐方。燻臘未親屠戮。盡足供夫食用。庶無傷於遠庖。行見慈航普濟。咸登九品蓮臺。宦海淸涼。不墮三途惡趣。

○二饋遺

交遊不以筐篚爲恭。贄見恆以羔雁爲禮。以至鵝羣鶩隊。聲聲叫徹樊籠。赤尾魴魚。圉圉乞憐涸轍。將以爲好。適足傷生。是以尼山著畜生之恩。東裏有校人之命。纏自今。施與自我而主固當擇物而輸饋遺自外而來。亦宜再拜而謝。𨿽禮尙往來。何必以擊鮮爲獻。而命懸呼吸。惟當以濟活爲心。所望儉以行慈。成享者。先絕魚鳬之贈。庶幾廉以廣愛。拜嘉者。長謝烹宰之緣。生物無窮。福海無算。

○三祭祀

以徳爲馨。歆享誠爲至理。無故不殺禮意巳自可思𨿽大饗必重省牲。祀典具載。而椎牛不如禴祭。易訓昭然。口腹貪饕。巳是生前業障。淸虛境界。何須更著鮏羴。繼自今。家廟薦新蘋蘩亦足用享神祠祈報黍稷亦足將誠總之時時存不忍之心。處處以好生爲念。共祈福果。大是勝因。

○四禁約

竭澤焚林。古制有禁。傷胎破卵。戒約惟嚴。勸化固可以隨緣。而禁止必由於官長。苟上令之未飭。縱恣殺以何知。耕牛不得私屠。罪嚴徒杖。火藥不以打鳥。律有明條。至於蛙可食蝗。孳生卽所以保稼。漁能藪盜。解网乃所以弭災。繼自今。申明約束。不辭至再而至三。推廣仁慈。勿論孰大而孰小。總之禁在一物爲一物之恩施。禁在一方。爲一方之利育。

○五供應

使節臨星。每費行廚之釜膳。傳餐候館。恆繁肥腯之羞嘉。致膾玉庖霜。傷哉物命。而肉山酒海。慘矣羣生。祇應滋繁。殺生亦甚。繼自今。凡當戒途。先須傳檄。諭無枉殺。致費盤餐。尊官片言。生全不少。尋常供億。惜福彌多。

張山來曰從此善推所爲功徳更自無量

