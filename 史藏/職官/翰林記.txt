

欽定四庫全書

史部十二

翰林記

職官類一

官制之屬

提要

臣等謹按翰林記二十卷原本不著撰人名氏專載有明一代翰林掌故始自洪武迄於正徳嘉靖間每事各有標目凡二百二十六條本末賅具首尾貫穿敍次頗爲詳悉如所紀殿閣卿寺轉銜與明會典諸書互有同異又會議繕寫諸條制度甚詳均足以備考核其十七十八兩卷具列館閣題名尢足以見一代人材升降之槪案明史藝文志載黃佐有翰林記二十卷而廖道南殿閣詞林記序有與泰泉黃佐纂翰林雜記之語則是書爲出佐手無疑蓋道南與佐同年進士又同在詞垣故九卷以後多采佐書以足成之而以此本互相檢核則其文不盡相合蓋道南又有所點竄惟此爲佐原本較爲完贍以繼李肇程俱陳騤王士點諸人所作而唐宋以來詞林故事乃略備矣佐字才伯香山人正徳辛巳進士攺庶吉士授編修歷官詹事府少詹事謚文裕事迹具明史文苑傳所著有樂典諸書俱別著錄云

乾隆四十三年九月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

翰林記卷一

﹝明﹞黃佐撰

官制因革

聖祖髙皇帝定天下之初首闡人文建翰林院吳元年五月己亥設本院學士正三品侍講學士正四品直學士正五品修撰典簿正七品編修正八品洪武三年正月戊申定本院學士承旨正三品學士從三品侍講學士正四品侍讀學士從四品直學士正五品典簿正七品屬官待制從五品修撰正六品應奉正七品編修正八品典籍從八品九年閏九月癸巳詔定百官品級承旨與六部尙書俱正三品學士從三品侍講學士從四品十三年八月己卯增設檢閱從九品十四年五月癸未攺正五品衙門設學士一人侍講學士二人侍讀學士二人孔目一人屬官侍講二人侍讀二人五經博士五人典籍二人侍書二人待詔六人史官修撰三人編修四人檢討四人革承旨直學士待制應奉檢閱典簿十八年三月丁丑命吏部定正官學士一人正五品侍讀學士侍講學士各二人從五品首領官孔目一人未入流屬官侍讀侍講各二人正六品五經博士五人正八品典籍二人從八品侍書二人正九品待詔六人從九品史官修撰三人從六品編修四人正七品檢討四人從七品又定華蓋殿武英殿文華殿文淵閣東閣設大學士各一人俱正五品班在本院學士上其後簡用取自上裁官無定員而侍讀先侍講則始於此革除年間更易官制仍設正官學士承旨一員在學士之上攺侍讀學士侍講學士俱爲文學博士設文翰文史二館文翰館以居侍讀侍講侍書五經博士典籍待詔其侍書升正七品文史館以居修撰編修檢討攺孔目爲典簿創置典簿廳而革中書舍人攺爲侍書以隸翰林又增設文淵閣待詔及拾遺補闕等官永樂初皆復舊制卽洪武十八年所定者也尋命編修等官於文淵閣參預機務謂之內閣漸升至學士及詹事府諸職洪熙元年以輔導任重加升至師保及尙書侍郎卿使仍兼學士大學士自後因之或止以侍讀等官入預閣事其入閣者𨿽登穹秩朝旨公移止稱翰林院焉永樂七年以順天府爲北京本院官扈從者稱行在翰林院後定北京爲京師遂革行在之稱旣建今衙門遂以舊署之在畱都者爲南京翰林院其南京翰林院止設學士一員掌之遇有員缺從內閣推舉其後侍講以上官皆得往掌院事仍設孔目一人掌文案若修撰等官或因事始添設焉

列銜

凡列銜學士正五品初授奉議大夫升授奉政大夫勲曰修正庶尹侍讀學士侍講學士從五品初授奉訓大夫升授奉直大夫勲曰協正庶尹侍讀侍講正六品初授承直郎升授承徳郎修撰從六品初授承務郎升授儒林郎編修正七品初授承事郎升授文林郎檢討從七品初授從仕郎升授徵仕郎五經博士正八品初授廸功郎升授修職郎典籍從八品初授廸功佐郎升授修職佐郎侍書正九品初授將仕郎升授登仕郎待詔從九品初授將仕佐郎升授登仕佐郎凡給授之時本院行吏部該司開報奏聞每僉押捲啟止書職名以品級爲次序惟纂修及進呈書籍試錄等始書散官勲階凡書必系於職名之下者以所職乃宸翰國史示有尊也若以他職兼本院官則否

職掌

學士之職凡贊翊皇猷敷揚人文論思獻納修纂制誥書翰等事無所不掌侍讀學士之職凡遇上習讀經史則侍左右以偹顧問帥其屬以從侍講學士之職凡遇上講究經史亦如之侍讀侍講視侍讀學士侍講學士凡入侍其職亦如之五經博士之職掌易者一人掌書者一人掌詩者一人掌春秋者一人掌禮記者一人人各專門明經同異得失究其指歸以偹講讀典籍之職掌四庫書籍守扄鑰以伺上命侍書之職明習六書之法凡遇上習書則侍左右以備考訂點畫音聲待詔之職凡遇上宣問文義以備呼召編摩謄寫等事亦如之史官之職修撰掌撰述編修掌纂輯檢討掌檢閱凡史事俾專掌焉孔目以首領爲職掌言語趨走會計簿書之事竊惟國家置本院以來官不必偹以待儒學之臣必如所謂明仁義禮樂通古今治亂文章議論可以決疑定策論道經邦者始可以處之故洪武永樂宣徳間𨿽待詔孔目不輕授人凡居是職者咸知自重若遽謂官𨿽有異名其實無異職諰諰焉而有出位之圖殊失聖祖命官之意也若乃國史不別置院者嘗考周官掌王之八柄之法以詔王治凡命諸侯及孤卿大夫則策命之丘浚曰八柄詔於冡宰內史復掌以詔王蓋史官公論之所出爵祿廢置殺生予奪之柄有所不公直以筆之吳澄謂內史爲翰林之職蓋以命諸侯大夫公卿則策命之猶今學士之掌制詔也然謂之史乃掌文書贊治之名今制並史館於翰林其亦此意歟然則聖祖命官之意正與成周嫓隆非徒逺過唐宋而已

詹事府

洪武初建大本堂延名儒以教皇太子親王此東宮輔導之始也後乃設東宮官屬有同知詹事院事副詹事左右詹事詹事丞左右率府使副使同知左右率府事諭徳贊善文學中捨正字侍正洗馬庶子等官皆以勲舊大臣兼之不別設府僚又攺贊善爲贊善大夫設贊讀洪武三年十二月禮部尙書陶凱請選人專任東宮官屬罷兼領者庶於輔導有所責成上諭以父子一體君臣一心之意遂止十年置通事司令司丞十四年三月丁未設左右司直郎十五年設左右二春坊又設司經局二十二年置詹事院以統屬之二十四年七月丁未攺院爲府定設詹事一人正三品少詹事二人正四品丞二人正六品首領官主簿一人從七品錄事二人正九品二十九年十一月壬戍增設屬官通事舍人二人從九品其堂上官與本院官互兼職事而凡講讀纂修考試等事皆與本院同坊局𨿽各有印然事則詹事府統之南京詹事府今不設官止設主簿一員蓋詹之爲義省也給也謂省給太子之家也詹事之職於內外眾務無所不掌少詹事則貳之丞則掌文書以贊之通事舍人掌通謁賓贊禁令之事主簿掌勾稽錄事掌傳遞云

左右春坊

洪武初置春坊以爲東宮輔道侍從之臣官無定員十五年四月丙申更定春坊爲左右春坊置左春坊大學士一人正五品左庶子一人正五品左諭徳一人從五品左中允二人正六品左贊善二人左司直郎二人俱從六品右春坊同二十九年十一月壬戍增設左春坊左淸紀郎一人從八品左司諫二人從九品右春坊同亦與本院互兼職事蓋二坊之設猶館閣也大學士綜勸學輔徳文翰記注之事庶子掌宮中並諸王之適子及支庶版籍行則負璽護駕拜則左右扶掖之諭徳掌侍從贊諭中允掌侍從禮儀駁正啟奏並監藥理刑贊善掌侍從翊養司直掌彈劾繩紏皆漢唐以來舊制淸紀掌伺察司諫掌諫諍過失其設也則自本朝始

司經局

洪武十五年四月丙申置司經局設洗馬二人校書二人正字二人二十三年六月命定司經局禮部考唐制言太子司經局洗馬從五品校書正九品正字從九品其餘職官祿各有差本朝祿增多於唐宜從裁減詔自洗馬而下官秩依唐制其俸祿則從本朝二十四年七月丁未定司經局官品秩俱仍其舊按典經局始置自南梁其後隨攺司經局唐爲桂坊洗馬洗之言先也太子出則前驅導威儀也掌圖籍經史之事校書掌讎校經籍正字掌刋正文字與本院互兼職事正字或中書科兼之

禦制誥詞

國初百官除授各有誥勑循宋制也吳元年授翰林侍講學士朱升制有曰備顧問於內廷參宻命於翰苑又曰議禮作樂郊廟所資修已及人國家所尙擢登玉署侍講彤闈鳯池兼掌於絲綸麟史仍參於筆削地天交泰有資翊贊之功云漢昭回共致文明之治洪武元年正月庚子授翰林學士陶安誥有曰國家之立必有一心之臣尊戴匡輔用能張其紀綱植其表儀正其名位善其辭命基圖以大國家以安又曰開翰苑以崇文治立學士以冠儒英重道尊賢莫先於爾是用擢居宥密俾職論思玆特賜以寵章用昭國典尙其勤於獻納贊我皇猷綜理人文以臻至治其眷注隆重如此嘗考翰林之名昉於揚雄所爲賦學士大夫亦漢人稱謂之常爾𨿽唐人始以命官所謂待詔供奉北門學士與學士院亦惟以言語文字爲職未見其爲國家輕重也宋元因之至我朝而任益崇凡議禮制度考文之大柄一以付之論道經邦之輔由此其選而政之樞要史之權衡皆所綜焉二誥命詞有足徵者矣又按永樂末仁宗卽位華蓋殿大學士楊士奇等進升少保本院以士奇等所授誥進呈上取筆親增二語曰勿謂崇髙而難入勿以有所從違而或怠顧士奇等曰此實朕心卿其勉之士奇對曰聖徳能容臣等敢不勉昔富弼有言願不以同異爲喜怒不以喜怒爲用捨成湯攺過不吝所以爲聖人願陛下常以古人爲法於戲觀於此則上下之交眞若元首股肱相須而成一體者又聖子神孫萬世之所當鑑也

禦制箴

宣宗章皇帝宣徳七年六月賜禦制翰林院箴其文曰廷有司言自周則然後世襲用愈密而重策命所出講學所資機務之嚴於度於咨代有賢哲博聞明識克勵翼之用光厥職咨爾儒臣朝夕左右必端乃志必愼乃守啟沃之言惟義與仁堯舜之道鄒孟以陳詞尙典實浮薄是戒謀議所屬出毖於外心存大公罔役於私昔人四禁汝惟勵之獻納論思以匡以益以匹前休欽哉無斁於戱聖言嘉彰萬世守官者之所敬遵也今揭於院之後堂朱髹榜字用金塗之

公署

公署蓋爲聽事而設國朝建官以本院爲近侍衙門故公署𨿽在外而僚屬相聚恆在館閣洪武初建翰林院於皇城內學士而下晚朝卽宿其中扁之曰詞林其後兼考唐宋制度詔攺建於皇城東南宗人府之後詹事府居其次洪武二十六年十月興工至二十七年十月辛巳告成詔皆賜宴落之今爲南京翰林院永樂中行在本院官仍在禁內供奉不別立公署正統七年八月有詔復建於京師長安左門外玉河西岸鑾駕庫之右而東岸則爲詹事府焉命中官陳姓者督工踰年落成正堂三間中設大學士侍讀學士侍講學士公座左爲史官堂右爲講讀堂首領官房在儀門之外之右學士楊濟輩爲詩紀其事然同僚相與毎常朝畢本院官立東閣前竢大學士至入閣中講讀史官皆序立圜揖而退五經博士而下揖於閣外出復序立於史館前亦圜揖揖畢各書公會乃入館修書史待宣召日昃而出公署惟履任齋宿始一至若掌印官查公移收放俸糧則蒞院視事按唐制翰林院在銀臺之北後復建東翰林院於金鑾殿之西因曰鑾坡蓋隨乘輿所在而遷取其便耳正廳曰玉堂中設視艸臺毎艸制則具衣冠據臺而坐後以車駕經幸不復如此但存空臺而已玉堂云者出於道家之說李肇翰林誌言居翰苑者皆謂淩玉淸遡紫霄豈止於登瀛洲哉亦曰登玉堂焉然未有榜至宋太宗乃以紅羅飛白玉堂之署四字賜之今則𨿽不盡符然私記往往猶曰玉堂視艸用故事也

朝房

本院朝房在午門外右第六區毎候朝則殿閣大學士本院學士講讀官史官皆在焉詹事府朝房在午門外右第十八區毎候朝則詹事少詹事府丞左右春坊官司經局官皆在焉鼓初嚴各詣左掖棕篷下序坐俟鼓終嚴而入其後本院學士候朝亦在詹事府朝房蓋以儕輩相與之慣故也又有外朝房在長安右門外以待漏云

史館

聖祖初建吳國重史事設起居注甲辰年十月以宋濓爲之日侍左右紀言動繼濓者王禕樂韶鳳卽大位後吳琳魏觀劉季道由明經任郭傳由翰林應奉任範常由直學士任蔣學閻鈍蔣子傑由舉人任熊鼎由考功博士任陳敬由編修任未幾革之洪武十四年九月己丑詔復置起居注秩從七品以儒士單仲佑任焉二十四年詹同猶爲起居注其後竟廢令本院史官專之毎朝則立班紀事入館則載筆以從書動以爲日曆書言以爲寶訓永樂中王直在翰林猶從事於記注宣徳後寖以廢矣今史館凡十所在東閣之右中藏列聖實錄古今書史毎被命修書則本院官日聚集焉常時公會後恆扄鑰之無復載筆於其間者成化弘治中臣僚累建言欲復起居注之舊或欲卽命史官記時政於其中如宋朝政房之制皆未舉行夫世之門生故吏於其所尊事者猶編有語錄談記而矧聖明盛徳大業焜耀如日星而可以無述乎在洪武時日曆寶訓常勤刪述其舊迹猶有可尋者於戱聖祖之制所當復也

印信

本院印信系銅鑄方二寸四分厚四分五釐九疊篆文其在南京者則加南京二字詹事府亦銅印方二寸七分厚六分左右春坊司經局銅印制度俱與本院同文淵閣別有印其印銀鑄方一寸七分厚六分其文玉箸篆文也各衙門印皆用於行移中獨內閣印惟機密文宗鈐封進呈禦前開折始用之近世訛傳此印爲司禮監所奪甚或形諸章奏歸咎三楊蓋不考之過一至於此

文移

本院公文凡行六部用呈三品衙門用平關應有行移俱由該部轉行其呈關俱有定式見大明會典其它常務則用手本如官吏職役銓注給授散官勲階則行吏部俸粻則行戶部領朝參牙牌則行禮部闗皂隸柴薪則行兵部之類俱用本院印若左右二春坊司經局毎事惟呈行詹事府然後轉行雲

序秩

本院官與詹事府坊局官多互兼職事以品秩尊卑爲序若非兼職而同品秩者先書本院官然後及詹事府坊局官如學士則序於春坊大學士及庻子之上侍讀學士侍講學士則序於諭徳之上侍讀侍講則序於府丞中允之上修撰則序於贊善司直之上典籍先淸紀待詔先司諫錄事通事舍人蓋亦然也此爲修書考試等事書職名而言若平居相與則惟序齒

公私聚會序坐

公朝侍坐公燕序坐本院官及詹事府坊局官皆以品級論若候朝入館閣則學士自爲一類講讀官自爲一類史官自爲一類皆尙齒東宮官僚亦以其類相參尙齒亦如之見於彭時所記蓋天順以前爲然其後座主門生私會皆相賓主李東陽嘗曰今之諸曹百執事各有長屬以法相視事有稟白可不可則唯唯而退以事當出立受約束於庭已輒俛首去不敢漫及他語其勢分懸絕固然莫怪也惟館閣以道徳文字爲事𨿽師保耆宿位尊而望重亦與後進之士相賓主下上論議誾誾侃侃各中其度情交而義達喜有慶行有餞周旋乎禮樂而發越乎文章倡和聯屬亹亹而不厭所以汲引成就之意甚厚此詞林之盛事也嗟乎勢位重則道誼輕而獻諛干進之人至矣然則爲後進者盍亦自重乎哉

翰林記卷一

●欽定四庫全書

翰林記卷二

﹝明﹞黃佐撰

殿閣大學士

洪武十五年十二月戊午仿宋制置殿閣學士以禮部尙書邵質爲華蓋殿大學士翰林院學士宋訥爲文淵閣大學士檢討吳伯宗爲武英殿大學士典籍吳沈爲東閣大學士文華殿亦設大學士是月辛酉以命耆儒鮑恂余詮張長年皆辭不拜遂以全思誠爲之永樂二十二年九月丁酉仁宗昭皇帝增設謹身殿大學士命太子少傅楊榮兼之其序次華蓋殿謹身殿文華殿武英殿文淵閣東閣凡六大學士至今因之而文華殿則不常設

內閣親擢

洪武之末翰林不及十數人壬午六月太宗卽位首詔吏部及本院舉文學行誼才識之士授職始聞待詔解縉名稍親近之召對喜其豪傑敢言益見信用七月侍書黃淮攺中書舍人入見上與語大奇之凡侍朝特命與縉立於禦榻之左以備顧問上以萬幾叢脞日禦奉天門左室毎夕召語至夜分上或就寢賜坐榻前論議幾密同列不得與聞是時吳府審理副楊士奇在翰林充修史官亦有譽望親擢爲編修已而攺給事中金幼孜桐城縣知縣胡儼爲檢討尋升縉爲侍讀修撰胡靖爲侍講編修楊子榮爲修撰而攺子榮名榮繼又升淮爲編修九月遂開內閣於東角門內召七人者諭以委任腹心之意俾入處其中專典密務𨿽學士王景輩不得與焉明日賜織金羅衣各一襲時幾務孔殷毎旦奏事退內閣之臣造扆前進呈文字商幾務承顧問率漏下十數刻始退十一月升縉爲侍讀學士靖淮儼皆侍讀榮士奇幼孜皆侍講尋復攺靖名廣永樂元年九月上禦右順門召縉等諭之曰朕卽位以來爾七人者朝夕相與共事鮮離左右朕嘉爾等恭愼不懈皆賜五品公服二年正月七人皆賜二品織金衣且勞之曰天下事咸朕與若等同計非若六卿之分理也三月冊立皇太子進縉爲學士兼左春坊大學士奉議大夫淮爲左春坊左庶子廣爲右春坊右庶子皆奉議大夫仍兼侍讀儼爲左春坊左諭徳仍兼侍讀榮爲右春坊右諭徳仍兼侍講士奇以本官兼左春坊左中允幼孜以本官兼右春坊右中允各賜袍笏九月儼出爲國子祭酒四年縉坐事去廣遂進學士兼左春坊大學士奉政大夫五年二月淮進右春坊大學士仍兼侍讀尋進學士仍兼右春坊大學士士奇進左春坊左諭徳幼孜進右春坊右諭徳俱奉訓大夫仍兼侍講十二年淮坐事去十四年四月廣進文淵閣大學士榮幼孜進學士三人仍兼春坊原職十五年二月士奇進學士仍兼春坊原職十六年五月廣卒十八年閏正月命榮幼孜並爲文淵閣大學士兼學士十九年正月攺士奇爲左春坊大學士終永樂之世內閣之臣不過五品而華蓋等殿大學士亦不復設蓋𨿽不崇以穹秩然皆出於親擢寄以天下大政而且諫行言聽得以奏其啟沃之功此所以爲儒者之至榮也英宗復辟思復永樂之舊時修撰嶽正毎開口論大事以世務自許上亷知其名吏部尙書王翺亦薦之天順元年六月召見文華殿上遙見遽曰好旣升陛登殿連曰好好問年若干對曰四十上曰正好問何處人對曰漷縣上曰又是此北方人問治何經曰尙書上曰是書經尢善問何科進士對曰正統十三年上益喜曰又是我所取者乃顧謂曰今用汝內閣參預機務凡事爲朕主張許彬老矣不足恃也正頓首辭至再乃出赴閣九月上禦文華殿召太常少卿兼侍讀彭時入見令近榻前問曰汝是正統十三年狀元耶對曰不才誤蒙聖恩拔擢至今感戴不忘因叩頭三又曰第二名是陳鑑第三名嶽正時對曰是又問今年幾何對曰臣犬馬之齒四十二上笑曰正好用出外喫酒飯去時叩頭而已命下著文淵閣辦事蓋前此未嘗無親擢者而其事弗傳觀此則列聖禮重儒臣之意赫赫猶目前也咨詢必及其年者豈不以老成謀國必有壯猷新進少年或至敗事與用人愼始如此眞可爲後世之法

內閣視事坐次

殿閣大學士𨿽設自洪武中然同在內閣視事則自永樂初年始其坐次不敢正席者以車駕所嘗臨故也天順中大學士李賢疑與外衙門同將欲正席而坐同列彭時不可乃止時嘗記其事曰文淵閣在午門之外迆東文華殿南面磚城凡十間皆覆以黃瓦西五間中揭文淵閣三大字牌扁牌下置紅櫃藏三朝實錄副本盡前楹設凳東西坐餘四間皆後列書櫃隔前楹爲退休所李公自吏部進以傍坐不安令人移紅櫃壁後欲設公座予曰不可聞宣徳初年聖駕至此故不設公座李曰事久矣今設何妨予曰此內府也亦不宜南面正坐李曰東邊食處與各房卻正坐如何予曰此有牌扁故爲正彼皆無扁故也李曰東閣有扁亦正坐何必拘此予曰東閣西面非正南也李詞气稍不平曰烏有居是官而不正其位乎予曰正位在外諸衙門則可在內決不可如欲正位則華蓋謹身武英文華諸殿大學士將如何耶蓋殿閣皆至尊所禦原設官之意止可侍坐以備顧問決無正坐理李語塞然意猶未巳踰數日上遣太監傅恭送範銅飾金孔子並四配像一龕來敬置於中間又數日遣太監裴富送聖賢畫像一副來懸於龕後壁上乃罷不設焉

參預幾務

內閣參預幾務𨿽肇自文皇踐阼之初然職惟大學士曁學士而已永樂二十二年八月仁宗繼統以文淵閣大學士楊榮等輔導東宮積有年勞於是升榮爲太常寺卿金幼孜爲戶部右侍郎俱兼前職楊士奇爲禮部左侍郎兼華蓋殿大學士起前左春坊大學士黃淮爲通政司通政使兼武英殿大學士四人俱掌內制不預所升職務內閣帶三品官銜始此上毎退朝還宮遇有幾務須計議者必親禦翰墨書榮等姓名識以禦寶或用禦押封出使之規畫榮等條對用文淵閣印封入人不得聞九月加士奇少保仍兼前職榮太子少傅兼謹身殿大學士幼孜太子少保兼武英殿大學士內閣位至三孤始此尊師重傅之禮至是極矣十一月士奇復進少傅兼職如故洪熙元年正月淮進少保戶部尙書士奇進兵部尙書幼孜進禮部尙書俱兼大學士如故內閣帶尙書官銜亦始此是年閏七月宣宗卽位罷弘文閣命太常寺卿兼學士楊溥與士奇等同視事宣徳元年三月升行在禮部右侍郎張瑛爲左侍郎兼華蓋殿大學士九月淮致仕二年二月升行在戶部左侍郎陳山爲本部尙書兼謹身殿大學士瑛亦進本部尙書兼職如故二人者東宮舊僚也自是毎新朝必晉陟侍從謂之從龍恩云然山與瑛皆不厭人望山直內閣無何被疏斥卽致仕去久之瑛亦攺南京禮部尙書六年十二月幼孜卒九年八月溥進禮部尙書兼職如故九月瑛起復入見上老之畱爲尙書兼大學士仍前銜幾務不復得與聞英宗之嗣位也在東宮未及出閣講學故無推恩者正統元年七月瑛卒三年四月士奇曁榮俱進少師兼職如故溥進少保兼武英殿大學士內閣以實錄成進官始此五年七月榮卒九年三月士奇卒十一年二月溥卒於是老成盡矣是時侍講學士陳循進戶部左侍郎兼學士入閣參預幾務侍讀苗衷侍講學士髙榖馬愉侍講曹鼐以經筵日講官命與循同視事未幾鼐進學士又進吏部左侍郎兼學士衷進兵部左侍郎兼侍讀學士愉進禮部右侍郎榖進工部右侍郎俱兼侍講學士愉尋卒十四年八月鼐扈從北徵沒於土木之難景帝以郕王監國擢修撰商輅彭時入閣辦事及卽位藩府舊僚推恩官止侍郎不得廁內閣而循榖各進本部尙書兼學士時皆進侍讀時以憂去又擢戶部右侍郎江淵兼學士入閣參預幾務尋又以命禮部左侍郎兪綱綱在內閣三月攺南京禮部去蓋朝廷欲修文皇故事故擢用諸人然進退亦頗輕矣景泰元年二月衷進本部尙書兼學士尋致仕九月輅進學士十一月以禮部左侍郎王一寜國子監祭酒蕭鎡各兼學士俱入閣參預幾務尋加循少保兼文淵閣大學士榖少保兼東閣大學士仍兼尙書如故四月命循榖俱兼太子太傅升淵一寜鎡俱太子少師輅兵部左侍郎學士兼左春坊大學士一寜尋卒十月命太子太保兼都察院左都禦史王文入閣辦事外官不由翰林得參預幾務者始此初文與中官王誠結爲兄弟謀入閣嘗私以語髙榖會中旨增內閣員陳循舉蕭維禎榖遂舉文奏上果用文人皆駭愕四年二月命文爲太子太保吏部尙書兼學士尋加少保兼東閣大學士尙書如故七年五月攺循兼華蓋殿大學士榖文俱兼謹身殿大學士鎡進本部尙書兼職如故英宗復辟天順元年正月命都察院左副都禦史徐有貞兼學士入閣參預幾務有貞始名珵由侍講升任以迎復功故有是命是日升太常寺卿許彬爲禮部左侍郎兼學士與有貞同視事明日升有貞爲兵部尙書兼職如故詔罪謀立襄藩者王文伏法陳循江淵謫戍蕭鎡商輅發爲民蓋事闗社稷有所不得已故也又明日升大理寺卿薛瑄爲禮部右侍郎兼學士入閣參預幾務又數日榖致仕去三月命吏部右侍郎李賢兼學士入閣參預機務有貞爲奉天翊運推誠宣力守正文臣特進光祿大夫封武功伯兼東閣大學士尋攺兼華蓋殿大學士掌文淵閣事曰掌文淵閣事有貞所自署也閣在禦府大內非人臣所可掌識者譏之矧非軍功而冒封爵固占知其不終矣尋進賢爲本部尙書兼官如故五月彬瑄轉左侍郎仍兼職六月命通政司左參議兼侍講呂原繼命修撰嶽正俱入閣參預機務有貞賢坐事左遷賢爲吏部左侍郎瑄遂致仕去瑄制行純愨邃於理學其去也蓋見幾而作云七月有貞革爵逺竄彬坐黜復賢官視事如故永樂中胡儼自內閣出不復再入再入自賢始也正尋坐事去九月命太常寺少卿兼侍讀彭時復入閣參預機務十二月時進兼學士攺原爲侍讀學士二年五月原進學士六年七月加賢太子太保八月原以憂去十一月卒七年二月升詹事府詹事陳文爲禮部右侍郎兼學士入閣參預機務十一月召正還八年正月憲宗嗣位三月復正原職不預機務加賢少保兼華蓋殿大學士尙書如故文吏部左侍郎時吏部右侍郎仍兼原職十月時進兵部尙書成化元年三月文進禮部尙書二年十二月命太常寺少卿兼侍讀學士劉定之入閣參預機務是年賢以憂去奪情起視事尋卒三年三月復商輅原職視事如故八月文時俱加太子少保仍前尙書兼文淵閣大學士定之進工部左侍郎兼學士四年四月文卒十月輅進本部尙書定之轉禮部左侍郎俱兼職如故七年六月定之卒十一年正月時進少保三月卒四月輅進文淵閣大學士十二年六月加太子少保攺吏部十三年二月進兼謹身殿大學士十四年輅致仕去加少保終成化之世又有劉珝萬安劉吉尹直彭華弘治中則徐溥丘浚劉健李東陽謝遷正徳中則焦芳劉宇曹元王鏊劉忠楊廷和梁儲費宏靳貴楊一淸蔣冕毛紀若芳與宇元由逆瑾進者也其末也惟廷和惟儲惟冕惟紀得奉遺詔翊新政焉以近事尙在人耳目不復悉記夫內閣密勿之地寄以幾務卽鄒孟氏之所謂親臣也始𨿽以待儒彥而其後則元老巨寮爲天下具瞻者乃得與焉非惟親臣亦重臣也百餘年來政治之樞要實在於此國朝不設丞相而世以宰相稱之過矣嗟乎用非其人固足以覆餗然或不見親且信焉𨿽有眞儒安所宣其效哉

傳旨條旨

唐宋以來傳旨屬之執政故有所謂三旨宰相者若臣寮奏章凡有所批答皆臣下代言中書省及集賢院翰林院學士專之國朝始猶設中書省丞相政事由之以出納其後革去分任五軍九卿衙門中外奏章皆上徹睿覽毎斷大事決大疑臣下惟面奏取旨有所可否則命翰林儒臣折衷今古而後行之故洪武中批答與禦前傳旨爲一事當筆者所書卽天語也永樂洪熙二朝每召內閣造膝密議人不得與聞𨿽倚毗之意甚專然批答出自禦筆未嘗委之他人也宣廟時始令內閣楊士奇輩及尙書兼詹事蹇義夏原吉於凡中外章奏許用小票墨書貼各疏面以進謂之條旨中易紅書批出上或親書或否及遇大事大疑猶命大臣面議議旣定卽傳旨處分不待批答當時公移毎書曰某學士某傳於某殿某門欽奉聖旨卽孝宗謂大學士劉健曰先生輩亦傳得旨是也自正統後始專命內閣條旨然中毎依違或徑由中出是時上方幼沖委政宦官王振一至於此上下蒙蔽乃及土木之難英宗復辟毎事與內閣面議然後批行弘治末上攬乾綱內閣條旨多出禦筆事渉重大至厪宣問幾復祖宗之舊正徳時批答大率與正統相類今之建議者徒知批答當依內閣所條而不知有面議傳旨故事或誤以條爲調和之義也審爾則是漫無可否以聽上裁惟恐見忤矣豈所望於以道事君者哉茍利社稷死生以之可也

密疏言事

內閣密務有難揚言敷奏者太宗許宻封進呈謂之密疏永樂十七年十二月乙丑學士楊榮密疏進言十事皆斥五府六部三法司積獘太宗覽而嘉之密諭榮曰汝言實切時病但汝爲腹心之臣若遽進此言恐羣臣益相猜疑不若使愼密禦史言之於是得監察禦史鄧眞畀入奏眾皆股栗免冠請罪詔諸司卽日悛攺怙終者不赦蓋榮所爲奏畱中眞則受其意者也仁宗初卽位兵部尙書李慶言於上曰民間馬畜蕃甚已散之軍伍尙餘數千請令朝覲官領之少蘇民力大學士楊士奇獨密奏謂朝廷求賢任官今乃使養馬而課責與民同非貴賢賤畜之意明日面請內批罷其事不報明日又入對請罷上曰吾偶忘之當卽批出不爽也午刻上禦思善門召諭曰批豈眞忘之念卿孤立爲眾所傷不欲因卿言而罷耳今有名矣出示一章乃陜西按察使陳智所言者命士奇據此艸勅止之已領者準洪武中官員乘例不責生息虧損不責償未給者止勿給復謂曰繼今令有不便惟密與朕言李慶輩不識大體不足語也二十二年十一月學士楊溥密疏言事上嘉納禦札奬諭之曰覽卿所奏爲國家之計誠合朕心但望卿始終如一知無不言相朕致治以承天休感卿忠懇特用酬報今賜卿彩幣一雙鈔一千貫卿其領之夫機事不密則害成上所以委曲爲之處者如此而又寵以旌賞眞可謂一徳一心矣其後內閣言事循此例類用題奏揭帖不宣聞於外雲天順癸未空中有聲大學士李賢密奏曰傳言無形有聲謂之鼓妖上不卹民則有此異因條不便於民者十事上皆從之卽詔天下賢又請罷江南所造緞疋磁器淸錦衣衛囚止各邊守臣進貢下畨所遣使臣停中外買辦采辦上不從賢執之數次止取前十條行之左右見賢力爭皆寒心同列亦爲賢懼賢曰古之大臣知無不言今𨿽不能盡然至於利害繋國家安危者豈可黙黙以茍祿位然上聖明亦不以爲忤也蓋嘗論之嘉謀嘉猷入告於內與揚言敷奏者不同必利害繋國家安危而後言之又與爭一事之得失陳一時之利害者不同內閣事功稱三楊一李然其所遭際可考也夫惟聲色不動而誠意潛孚閱歷旣多而識見素定乃可以當此然亦難矣嶽正在內閣嘗宻言吉祥石亨罪惡二人譖之被黜有士人告之曰先生犯孔子戒矣問之云何則曰未信而諫是也正曰初上用我左右責任教誡甚至敢不盡心若子以諫官處我則恐未然夫正之言誠是也沃心之論造膝之謀初不事於表暴而天下自陰受其賜此內閣之所以異於諫官也若先朝之委任楊李眞可以爲萬世之法

會議

宣徳以前毎有政事與羣臣面議正統十年始命內閣官與六部都察院通政司大理寺堂上官六科掌印官會議遂爲例徐有貞曰景泰四年十月上以河決沙灣久弗克治集左右丞弼曁百執事之官於文淵閣議舉可以治水者僉以有貞應詔卽其事也葉盛曰凡中外陳奏皆禮部於內府會議禮部侍郎宣言其要諸部院正官面決可否自正官外更無出一言者天順中罷之近例凡朝廷有大事當會議者該部奏請如合會儒臣則本院詹事府左右春坊司經局及國子監皆預

繕冩疏章

太宗時內閣進學者二十八人皆面稽而身教之王英王直徳器才學尢爲儕輩所推首擢爲修撰以皆愼密可任並入祕閣書進呈機密奏疏永樂末累擢至講讀學士蓋嘗試以爲大用之地云宣宗時復增左春坊大學士曽棨俾入直未幾棨卒二王亦出理部事繕冩章疏之任遂廢

書辦

大明會典云凡內閣所掌制勑詔旨誥命冊表寶文玉牒講章碑額及題奏揭帖等項一應機密文書及王府勑符底簿皆制勑房書辦文官誥勑及畨譯勑書並四裔來文揭帖兵部紀工勘合底簿等項皆誥勑房書辦各用中書舍人等官於本院或各該衙門帶俸遇有升遷仍舊供職其有堪別用者亦從吏部推舉

內閣嚴禁

袓宗規制嚴內閣之禁凡一應官員閒雜人等不許擅入違者治罪今內閣門額懸掛聖旨葉盛云文淵閣宥密之地外臣非公事不能至遷升機宜無敢泄者楊文貞文定文敏三先生典型尙存文貞間遇知己或問近日外間有何事或某事便否亦甚鮮也後來者則有稍稍傳聞於人甚而方面官見辭後必造謁或舉子入考文字又甚而造膝之言代言之筆不待莫出禁門而已徧告多人矣此蓋指景泰中之用事者故云然

官員入見

凡本院官入見內閣必先使孔目通姓名而後見初授官謝恩後入見例畱飯可齋雜記云予官修撰謝恩後偕同年陳緝熙嶽季方詣閣下見曹陳苖髙四先生遂畱早飡酒飯隨光祿寺所供不增設諸先生笑曰此是本院故事儒官淸淡只如此蓋以寮友待之也其後內閣官尊或有座主門生之分遂令六品以下揖於階下五品及詹事府官送迎如寮友禮若朝見及冬至正旦行禮後不暇易服往見焉非公事不復至或議朝政質問可否使孔目請入乃入外官入見亦以公事會典所載凡各衙門領勑官員俱赴內閣會有勑書方赴鴻臚寺報名辭朝領勑其它則國子監官送書課提督四夷館送畨譯文字之類具有定規云

弘文館閣

洪武三年四月庚辰置弘文館設學士一員及校書郎等官九年閏九月定官制遂罷之居是職者劉基詹同羅復仁胡鉉也仁宗在東宮潛心問學及卽位建弘文館於思善門外蓋法聖祖遺意永樂二十二年八月命本院學士楊溥掌之與侍講王進時承顧問討論經籍又擢編修楊敬給事中何澄俾預焉又起用檢討陳繼凡在閣者五人上嘗臨幸講論經史不倦洪熙元年閏七月溥等奏納弘文閣印各還原任宣宗可之仍命溥與楊士奇等同治內閣事正徳初建議者謂宜仿弘文閣故事命侍從文學之臣更畨入直或召天下之文學而恬退者一二人如起用陳繼之例聽政之暇遊息之間特至閣中略去威嚴從容訪問或講經書或論古今成敗有暇則至不必拘其時有疑則問不必嚴其禮如是則聖學緝熙義理純熟凡百玩好自不暇及而所召必皆一時之聞人則亦可以收拾天下之遺才矣此亦復祖宗君臣同逰之漸也惜論建未及上徒付之空言而已

東閣儲用

正統丁卯詔選本院官之有譽望者入東閣讀中祕書修撰劉儼商輅編修陳文呂原等凡十人且命之侍經筵日在內府進學不倦蓋儲之以待大用也其後多入內閣爲名臣者然非職掌之舊殆與庶吉士同矣

翰林記卷二

●欽定四庫全書

翰林記卷三

﹝明﹞黃佐撰

薦舉

聖祖之靖元亂也干戈未定卽大召四方名儒隨所在館谷之使各以其所知薦戊戍十二月辟儒士範祖榦葉儀命爲咨議己亥正月克婺州分置中書省召儒士許元胡翰十餘人皆會食省中日令二人進講經史敷陳治道及克處州又有薦靑田劉基龍泉章溢麗水葉琛金華宋濓者卽遣使以書幣徵之庚子三月至建康入見甚喜賜坐從容與論經史及咨以時事深見尊寵旣而命有司卽所居之西創禮賢館以處之始置儒臺校理以官儒臣時朱文忠守金華復薦王禕王天錫至皆用之尋建尙賓館以待薦舉至者丙午年置博士廳設博士一人典籖十餘人以備顧問博士則許瑗許存仁典籖則劉秩鮑穎吳毅劉辰黃晳徐穎之屬侍從文學職寔權輿於此及置翰林院則擢諸儒之最有文行者任焉洪武六年復大徵天下儒士浙江參政徐本首以桂彥良薦待詔闕下奏對稱旨擢太子正字未幾浙江布政使安然等以懷逺縣教諭王景等薦旣至命日直翰林隨班見賜燕西序七年學士宋濓侍上登武樓賜坐問及宿學之士濓以會稽郭傳對上索其文覽之稱善卽日召見謹身殿稱旨擢應奉翰林文字十年上聞金華儒士吳沈名侍臣復薦之十月召見稱旨以爲待制十三年五月典籍戴安薦儒士楊良卿王成季劉仲海鄒魯狂編修吳沈薦儒士吳愼明教授童冀典籍吳伯宗薦儒士宋季子皆降勅召之十五年復徵耆儒隠逸侍臣張寧以宛平儒士董倫薦召至以爲太子贊善大夫賜冠帶是年置諫院官十月以耆儒劉靖爲諫院左司諫兼左春坊左庶子闗賢爲右司諫兼右春坊右庶子趙肅爲諫院左正言兼左春坊左諭徳何顯周爲右正言兼右春坊右諭徳十七年七月下詔徵賢耆儒汪仲魯至自婺源司禮司引見上舉西伯戡黎篇命之講釋稱旨授左春坊左司直郎又數日劉三吾至自茶陵入見上喜其莊重宏博甚禮重之卽拜左春坊左贊善未幾擢本院學士十八年三月開進士科始定進士入翰林之制自此薦舉者乃不輕授云永樂初本院員少上命侍臣更薦引之於是首薦擢審理副楊士奇爲編修繼擢儒士曽日章爲侍讀助教鄒緝爲侍讀攺給事中金幼孜王洪桐城縣知縣胡儼爲檢討應天訓導王汝玉蕪湖訓導張伯頴爲五經博士皆異數也自後惟於進士及庶吉士內擢用宣徳七年大學士楊士奇薦交址南靈州知州黎恬文學操行可任近侍遂拜右春坊右諭徳恬旣至不副輿論江西人在翰林者或咻之乃求歸其鄕自是薦舉進者益罕矣天順二年忠國公石亨大學士李賢交薦撫州處士吳與弼召以爲左春坊左諭徳固辭不拜成化十八年廣東布政使彭韶巡撫兩廣都禦史朱英交薦新會舉人陳獻章旣至吏部欲試之以疾辭自陳患病乞歸侍養詔授檢討待親終病愈仍來供職獻章卽與弼門人也後累被薦皆被詔不行二人者皆以理學鳴於時隠居求志天下髙之竊謂科目未足以盡天下之賢才矧巖居川觀抱道不售與就試有司而屢黜者豈無其人乎薦舉之典誠不可廢也

進士銓注

洪武初年本院官皆由薦舉進四年辛亥𨿽設進士科未有入翰林者十八年三月丙子以第一甲賜進士及第丁顯練安黃子澄爲修撰第二甲賜進士出身馬京齊麟等爲編修吳文等爲檢討皆出簡用不由選法命下吏部惟銓注而已後遂爲例二十一年策進士以第一人任亨泰爲修撰第二人唐震第三人盧原質爲編修著爲令至今因之二十四年則許觀張顯宗吳言信二十七年則張信景淸戴徳彛三十年則陳■﹝安阝﹞尹昌隆劉諤是年六月覆試則韓克忠王恕焦勝革除庚辰科遵洪武乙丑之例第一甲胡廣王艮李貫皆修撰第二甲吳溥楊子榮楊溥劉現皆編修永樂二年進士第一人曽棨擢修撰第二人周述第三人周孟簡仍皆編修則復遵戊辰之令也四年林環陳全劉素九年蕭時中苖衷黃晹十年馬鐸林志王鈺十三年陳循李貞陳景著十六年李騏劉江鄧珍十九年曽鶴齡劉矩裴綸二十二年邢寛梁禋孫曰恭宣徳二年馬愉杜寧謝璉五年林震龔錡林文八年曹鼐趙恢鍾復正統元年周旋陳文劉定之四年施盤楊鼐倪謙七年劉儼呂原黃諫十年商輅周洪謨劉俊十三年彭時陳鑑嶽正景泰二年柯潛劉升王■﹝亻與﹞五年孫賢徐溥徐轄天順元年黎淳徐瓊陳秉中四年王一夔李永通鄭環八年彭教吳釴羅璟成化二年羅倫程敏政陸簡五年張升丁溥董越八年吳寛劉震李仁傑十一年謝遷劉戩王鏊十四年曽彥楊守址曽追十七年王華黃珣張天瑞二十年李旻白鉞王敕二十三年費宏劉春塗瑞弘治三年錢福劉存業靳貴六年毛澄徐穆羅欽順九年朱希周王瓚陳瀾十二年倫文敍丰熙劉龍十五年康海孫淸李廷相十八年顧鼎臣董玘謝丕正徳三年呂柟景暘戴大賓時大學士焦芳用事第二甲第一人焦黃中芳子也有中旨以黃中及第三甲胡纘宗俱爲檢討及黃中之敗也纘宗亦坐貶六年楊愼余本鄒守益九年唐臯黃初蔡昻十二年舒芬倫以訓崔桐十六年楊惟聰陸釴費懋中蓋自永樂以來進士得銓注者惟第一甲而二甲三甲必攺庶吉士乃得銓注云

庶吉士銓法

庶吉士之選始自洪武十八年乙丑上以諸進士未更事欲優待之俾觀政於諸司俟諳練然後任之其在本院承敕監等近侍衙門者采書經庶常吉士之義俱攺稱爲庶吉士其在六部及諸司者則仍稱進士云是科本院庶吉士則陳淇等吏科則楊靖等戶科則郭資等禮科則徐旭等然其詳則不可考矣二十一年可考者惟解縉黃金華爲中書吉士永樂二年因之本院庶吉士取數十人擇二十五人曁首甲三人俾進學內閣周忱自陳願與其列遂增忱二十九人命學士解縉領其事上親教之五年丁亥首擢王英王直爲編修十年壬辰又擢羅汝敬余鼎彭汝器爲編修余學夔爲檢討楊相劉欽章敞陳敬宗沈升李時勉段民倪維啟吾紳楊勉等俱刑部主事蓋上意欲作養積久因其成材次第擢用然急於進者或觖望焉故相等皆除刑部四年丙戌庶吉士陳孟潔曽春齡輩卒於京師或以教習已近十年爲言上怒於是張叔頴等皆除府通判九年辛卯二甲庶吉士錢習禮陳璲黃壽生陳用劉永淸等教習未久皆擢檢討十年壬辰庶吉士方復等擢除莫考十三年乙未庶吉士王翺擢大理寺左寺正宋琰鄭雍言髙榖張益俱中書舍人黃仲芳等授知縣惟曹義授編修許彬劉麟應連智授檢討十六年戊戌庶吉士周敍董璘習嘉言楊珙尹鳳岐陳詢俱授編修餘皆授諸司官有差十九年辛丑二十二年甲辰不可考宣徳中合三科進士選入翰林爲庶吉士者二十八人蕭鎡薩琦賴世隆吳節江淵徐珪林補授編修王玉王振姜洪李紹何瑄授檢討董鏞等授知縣是年猶有選入六科近侍諸衙門者正統元年丙辰庶吉士王鑑等十四人除擢莫考自是以後始定庶吉士止入翰林然四年七年十年進士皆不選至十三年戊辰始純選北方及蜀產者二甲萬安劉吉劉珝李泰授編修三甲邢讓李本授檢討尹旻等授給事中監察禦史王恕授大理寺評事景泰二年二甲吳匯周輿戚瀾劉宣楊守陳王獻童緣授編修三甲張業江朝宗授檢討劉淸等授給事中五年二甲丘浚彭華牛綸扈直授編修耿裕等授給事中三甲陳政等授禦史天順四年二甲張元禎汪諧劉健授編修三甲周經鄭紀張頤授檢討八年二甲李東陽倪嶽焦芳陳音謝鐸授編修三甲傅瀚張泰吳希賢授檢討成化二年三甲林瀚章懋李傑黃仲昭宋應奎商良臣授編修三甲莊■﹝日上永下﹞授檢討四年二甲費誾尹龍喬維翰王臣授編修十四年二甲梁儲張澯楊傑敖山劉中於材徐鵬鄧焲江瀾馬廷用授編修三甲劉機張芮楊廷和楊時暢武衛授檢討庶吉士之畱官在翰林者至是盛矣二十三年二甲程楷蔣冕黃穆傅珪華巒吳儼羅玘蘇葵授編修三甲李遜學石珤毛紀授檢討弘治六年二甲顧淸沈燾吳一鵬汪俊周玉黃瀾授編修三甲薛格授檢討九年二甲濮韶陳霽葉徳賈詠授編修三甲汪偉王九思劉瑞授檢討十五年二甲魯鐸溫仁和李時滕霄畢濟川何瑭授編修三甲周禎盛端明授檢討十八年二甲崔銑嚴嵩湛若水陸深翟鑾徐縉授編修三甲段炅穆孔暉孫紹先易舒誥張邦奇授檢討正徳三年二甲第四人劉仁宇之子也逆瑾傳中旨並其上二名邵鋭黃芳及第三甲李志學韓守愚凡五人爲庶吉士數月卽拜銳芳仁爲編修瑾敗仁黜銳芳皆坐累左遷云六年二甲許成名劉棟張璧應良尹襄劉朴費宷張潮王思孫承恩劉泉林文俊孫紹祖授編修三甲金臯吳惠郭維藩王元正陳寰張衍慶邊寭授檢討十二年二甲汪佃余承勛黃易江暉劉世盛葉桂章葉式馬汝驥王三錫陳沂鄺灝授編修三甲張星蕭與成林時季方湯惟學授檢討二科庶吉士畱用之多前此所未有也十六年二甲廖道南江汝璧童承敍黃佐王相王同祖王用賓授編修蓋自宣徳以前兼授部屬中書等官正統間始有授科道者成化後不授中書正徳辛未丁丑止授科道而無部屬辛巳乃復兼授焉祖宗時最重是選𨿽二甲第一人及禮部第一人或選而不預或預而不畱其嚴如此丘浚嘗謂毎科不必多選所選不過二十人毎選不必多畱所畱不過三五輩其言誠是也然必有通融之術而後可以免遺材之嘆文皇帝之久於教習也蓋欲盡使之積學以待問蓄徳以充位而後己未嘗遽出之前輩謂翰林官惟首甲卽除授選爲庶吉士者逺則八九年近則四五年而後除授有不堪者乃攺授他職世以職淸務閒稱翰林爲玉堂仙好事者因稱一甲三人爲天上生仙余爲半路修行亦切諭也觀此可見今公署教習不過三年卽評品而去畱之使有晚成者出乎其間曷由進哉竊謂當體文皇帝之意該授科道部屬等官有志進學者許自陳願就近侍他職如髙榖輩授中書舍人之例榖後以學行獨優升司直郎遂入翰林爲侍講宜著爲令庶使華國之儒不至有遺而祖宗之制因可復也

纂修擢用

洪武六年十二月以儒士朱右趙塤朱濓孫作爲編修以纂日曆故也作辭不拜明年五月日曆始成云纂修擢用蓋自此始洪武末年充修史官者有教諭等官王景髙讓具勤趙友士端孝思張秉彛唐畊葉惠仲胡仲昭等景卽拜侍讀餘各除主事及王府官永樂初修髙廟實錄成以太常寺博士錢仲益知縣楊覯梁潛王褒爲修撰國子助教王達給事中朱紘爲編修行人蔣驥爲檢討國子博士金玉鉉爲五經博士晉府伴讀蘇伯厚爲侍書教諭解榮劉宗平爲待詔謄錄生員金寔爲典籍亦有京職擢爲外任及止攺本職者皆上所裁故也迨重修髙廟實錄及修四書五經性理大全永樂大典等書成主事李時勉陳敬宗等擢侍講等官有差其後纂修擢用者主事劉球陳叔剛攺侍講禦史邵宏譽攺編修然或不擢入翰林者亦多自是纂修專用本院官此例遂廢

擢用孝徳

洪武二十六年八月上聞浦江鄭氏累世同居家範惟篤倫理里人王氏效之思選用之以風勵天下乃徵二家子弟年三十以上者詣闕旣至令自推舉乃以鄭濟爲左春坊左庶子王懃爲右春坊右庶子徐州民權謹十歳喪父哀毀幾絕洪武中以薦知樂安縣進光祿寺署丞迎母就養母疾吁天求以身代母年九十卒負土成墳廬墓三年哭泣不輟事聞召拜文華殿大學士洪熙元年三月也謹固辭不稱朝廷不允欲以風勵天下之爲人子者尋攺通政司右參議致仕仍旌其門曰孝行雲詩有之曰有馮有翼有孝有徳以引以翼祖宗之用賢蓋本乎此後之官近侍者動以文墨自矜炫或罔修於家庭獨何心哉

擢用直諫

洪武十五年二月以福建儒士沈士榮爲待詔士榮抗疏言天下事謂當修徳省刑且請給筆札條列事宜或入侍左右劇論庶事上以其鯁直賜手詔褒諭之故有是命十六年十月秀才周煥奎髙孟文入見召對時事剴切上大喜皆擢爲檢討二十六年十一月天下學職入覲者咸命侍朝或試文辭詢問經史及民間政事得失在列者多應對不稱旨獨秦州訓導門克新敷奏亮直擢左贊善紹興府學教授王俊華以善文辭擢右贊善召二人謂之曰吾所以左克新而右俊華者重直言故也皆悚然悅服他日侍臣李思廸馬懿顧問黙黙則黜之嗟乎聖祖之詒謀逺矣

擢用耆俊

太祖嘗曰古之老者𨿽不任以政至於詢咨謀謨則老者閱歷多而聞見廣達於人情有可資者故洪武中多擢老成之士官以本院及爲東駕輔導時耆儒劉靖闗賢爲庶子趙肅何顯爲諭徳世擬諸四皓學士劉三吾文淵閣大學士朱善左司直郎汪仲魯皆年踰六十時承顧問翊贊東宮趨朝則同班賜坐則聯席衣冠儼雅修潔人望而敬之時稱翰林三老洪武十九年七月詔舉經明行修練達時務之士年七十以下者郡縣禮送京師上曰比來有司不體朕意士有耆年便置不問豈知老成古人所重文王用呂尙而興穆公不聽蹇叔而敗伏生𨿽老猶足傳經豈可槪以耄而棄之也若年六十以上七十以下者當置翰林以備顧問太祖之詒燕如此故百餘年來任用老成臻於至治有非前代可及者

徵聘隠逸

處士吳與弼之見薦也天順元年十月上遣行人曹隆賫詔起之勅有曰渴望來儀以資啟沃二年五月壬寅至京師上詔大學士李賢問曰與弼授以諭徳何如對曰可然諭徳有左右上曰與之左遂授左春坊左諭徳與弼上疏固辭上召入文華殿從容顧問尋遣使賜紗羅羊酒柴米有旨朝廷久聞髙誼特用徵聘今惠然逺來朕甚嘉悅然幣以將誠官以命徳禮非過也不允所辭或勸就職與弼曰淺陋之學衰病之軀豈堪任使敢竊祿哉再疏辭有旨固知本心不幹祿仕亦不煩以冗務特處以宮僚之職不必再辭戊申大學士李賢請旨召入內閣講中庸己酉二疏辭且請閱中祕書有旨固辭𨿽得難進之義揆之中道無乃過乎欲觀祕書可勉就職丙辰令其子瑮赴吏部告疾七月庚寅四疏終辭奉旨旣年老有病不能供職準辭丙申進封事十策一曰崇聖志二曰廣聖學三曰隆聖徳四曰子庶民五曰謹教令六曰惇教化七曰淸百僚八曰齊庶政九曰廣言路十曰君相一徳同心己未召入文華殿上眷注無已丁寧纂修書籍賚以銀幣給以月廩復遣行人王惟善送歸仍賜詔褒嘉示以拳拳至意與弼旣辭上令中官傳旨勅惟善曰天气近寒吳與弼年老一路好生看顧莫教他費力聖主褒賢之盛節大臣推賢之盛舉於是乎至矣

錄用聖賢後裔

洪武六年四月孔子五十五世孫孔克表以學行舉入見上與語經史皆稱旨拜修撰兼國史編修官永樂以後累舉象賢世祿之典顏子孟子周子程子朱子後裔擇宗子以聞皆授世襲五經博士惟居鄕給俸以奉祭祀而已景泰時誠意伯劉基後裔亦援此例得世襲五經博士弘治中孔子嫡派在浙江衢州者有司以宗子孔彥繩奏聞詔授世襲五經博士尋攺劉基之後爲指揮於是崇道酬勲之意始昭然矣

任子

洪武九年六月上謂學士承旨宋濓曰朕以布衣爲天子卿亦起艸萊列侍從爲開國文臣之首俾世世與國同休戚不亦美乎趣令取子孫官之屢辭謝不敢有詔不允遂徵冡子瓚之子愼爲殿廷儀禮司序班未幾復召仲子璲除中書舍人上時政暇輒命題試璲與愼而戒勅之上笑與濓曰朕爲卿教子孫濓或奏事久稱倦上命璲愼共扶下殿父子祖孫三世皆官內庭當世以爲異事後復錄濓之孫懌爲本院侍書云永樂中學士胡廣卒詔以其子穜爲檢討累選至修撰洪熙時尙書兼詹事金忠之子達擢檢討以乏文學賜歸依親讀書正統末攺給事中尙書王直之子■﹝禾資﹞亦蔭檢討大學士楊士奇楊榮則皆蔭尙寶丞及中書舍人自是遂爲定制無任翰林者孝宗眷注大學士丘浚輩官其後多至三四人皆出聖意然或有援以陳乞者矣獨宣徳中大學士金幼孜疾革士奇榮問之惟言受國家恩重上無益朝廷下無益生民復何言傍或啟之請身後之澤者則正色曰爲子弟求祿君子所恥此其最可稱者也

攺擢

本院官祖宗時不輕攺擢學士官𨿽五品序秩於尙書之上洪武三年七月丙申以太常寺卿魏觀爲侍讀學士六年四月丙辰以兵部尙書樂韶鳳爲侍講學士吏部尙書詹同爲學士承旨仍兼吏部尙書八年三月以廣西按察司僉事答祿與權爲修撰十三年五月癸丑以山西右布政趙新爲修撰十五年十一月戊午以禮部尙書邵質爲華蓋殿大學士十六年十月以僉都禦史茹太素爲檢討瓊州府知府趙瑁爲諭徳三十四年九月以左僉都禦史淩漢爲左贊善蓋本院自革承旨之後爲五品衙門在外庶寮以學行著聞而超擢者品秩大都由尊攺卑蓋崇儒右文之體當如是也永樂初進太祖實錄列纂修官職名猶先學士王景而後及禮部尙書李至剛其尊重可知曾棨以狀元及第事太宗將二十年始得侍講學士上顧左右謂曰曾棨與學士矣意猶謂其得之早也然則庶寮之攺擢詎可輕哉是時燕邸左長史金忠不得廁名翰林惟拜工部右侍郎宣宗𨿽擢陳山張瑛入翰林以嘗爲詹事府舊寮之故也未久卽斥去景帝興自郕邸其左長史儀銘亦官止禮部左侍郎未有遽擢爲學士者其後一日拜六學士時人以爲名器之濫兵部尙書陳汝言謂人曰昔十八學士登瀛州今六學士同登何謂多邪此景帝之治所以不終也竊謂愼重名器當自本院始葉盛所著水東日記蓋備紀之

兼職

本院官始惟與詹事府左右春坊司經局互兼職事洪武中未設編修時多以修撰兼國史編修官其後以修撰任亨泰爲詹事府少詹事兼修撰則東宮官兼本院官之始也文華殿大學士全思誠兼左春坊左中允則學士兼宮寮之始也凡宮寮必竢儲位旣正而後設然必互兼無有專任者仁宗禦東駕始以尙書蹇義金忠兼詹事府詹事尙書李至剛兼左春坊大學士學士解縉兼右春坊大學士以至侍讀楊士奇等兼中允皆本太祖設官之意也洪熙以後始有三孤及太子三師三少六部尙書侍郎通政司太常寺卿少卿尙寶司卿兼本院官者正統以後始有都禦史大理寺卿通政司參議兼本院與殿閣官者若詹事府詹事或不設而以尙書兼學士掌之左右論徳及司經洗馬或兼講讀或兼修撰編修或兼校書等官惟上所命而已成化以後內閣止用吏戶禮三部兼職若左諭徳則兼侍讀右諭徳則兼侍講之類一定而不易則自弘治時始正徳中詹事府左右春坊司經局等官通無一員百餘年來所未有也坊局諸印皆寄之本院本院學士又缺有一人帶管二印者蓋逆瑾與姦芳主之大學士李東陽嘗曰旁觀坐視不能救正咎有所歸正指此也然則東駕宮寮固不可缺然必用本院官兼之而後不失祖宗之制

翰林記卷三

●欽定四庫全書

翰林記卷四

﹝明﹞黃佐撰

文華堂肄業

洪武六年開文華堂禁中以爲儲材蓄徳之所鄕貢舉人至京師詔免會試擇年少俊異者俾肄業其中正月甲寅有司以河南第一人張惟等名上召見便殿親命題俾賦詩詩成稱旨惟及王輝李端張翀皆擢編修蕭韶爲祕書監直長賜帶冠衣服又明日以山東第三人王璉等見召試如之璉及張鳯任敬馬亮陳敏皆擢編修賜予之受命入堂讀書詔詞林名臣分教之太子贊善大夫宋濓太子正字桂彥良等與焉上謂曰昔許魯齋諸生多爲宰輔卿其勉之於是聴政之暇輙幸堂中取其文親評優劣命光祿寺日給酒饌毎食皇太子親王疊爲之主惟等侍食左右冬夏賜衣時賜白金弓矢鞍馬寵錫甚厚濓輩𨿽司啟迪顧諸生皆上所親教不敢以師道自居一日侍燕間詢及肄業孰進益濓對曰無如張惟者因備述其雋才請錄爲弟子員上笑而許之蓋同時進者凡十有七人又選成均之秀入武英堂俾練習政事方徵彭通宋善王惟吉等皆拜給事中禮遇𨿽不及惟等然侍從車駕應制備顧問未始異也其後多至執政有聲光云

文淵閣進學

永樂三年正月壬子先是太宗命學士兼右春坊大學士解縉等新進士中選材質美敏者俾就文淵閣進學至是縉等選修撰曾棨編修周述周孟簡庶吉士楊相王訓王直吾紳彭汝器劉子欽余學夔童朴盧翰熊直王道羅汝敬沈升柴廣敬王英全鼎楊流洪順段民楊勉章敞李時勉倪維哲陳敬宗袁添祿二十八人入見上諭勉之曰人須立志志立則功就天下古今之人未有無志而能建功成事者汝等簡拔於千百人中爲進士又簡拔於進士中至此固皆今之英俊然當立志逺大不可安於小成爲學必造道徳之微必具體用之全爲文必並驅班馬韓歐之間如此立心日進不已未有不成者古之文學之士豈皆天成亦積功所至也汝等勉之朕不任爾以事文淵閣古今載籍所萃爾各食祿日就閣中恣爾玩賞務實得於已庶國家將來皆得爾用不可自怠以孤朕期待之意時庶吉士周忱自陳年少願進學上喜曰有志之士也命增忱爲二十九人遂命司禮監月給筆墨紙光祿寺給朝暮膳禮部月給膏燭鈔人三錠工部擇近第宅居之且命縉領其事數召至便殿問以經史諸子故實或至抵暮方退五日一休沐使內臣道之校尉備騶從人莫不歆其榮艶上時搜奇書僻事以驗所學棨等多對誦如流上甚喜之多所奬賚恆顧羣臣曰秀才輩性子直可親近縉嘗以鐘山蟠龍詩試諸人甚稱彭汝器所作一日上問捕蛇者說汝器卽朗誦於前上奇其才王訓以大江遶金陵賦進上最稱之且程試課業大嚴賞罰之典而王英王直尢爲儕輩所推讓云蓋是時庶吉士隸本院者尙多如孫子良洽順李昌祺蕭省身江鐵張宗璉田忠等無慮數十人皆不得與其與者皆被選者也後上嘗親徵巡狩𨿽有庶吉士之選詔如甲申例車駕不及親蒞焉宣廟末年銳志儲材合臨禦以來三科進士數百人拔其尢者凡二十八人以應二十八宿時癸丑丙辰諸進士發各衙門觀政或旣奉使出外矣詔追還選之皆入文淵閣進學其優禮給賜一循永樂甲申之制仍賜禦制詩以示勸勵

東閣進學

景帝興自藩邸議者謂與太宗同故在禦恆思復太宗之舊景泰二年詔選庶吉士並首甲柯潛等二十八人命進學於東閣賜居第給大官酒饌及膏燭紙費命內閣大臣典領之蓋不別立師不出就外公署一如永樂初科故事然車駕未嘗親蒞教也五年亦選庶吉士曁首甲孫賢等十八人遂遵正統時例矣

公署教習

庶吉士在外公署教習始自正統初年大明會典云凡庶吉士內閣奏請學士等官二員教習本院仍行戶部給燈油錢兵部撥皂隸刑部給紙札工部撥房屋順天府給筆墨光祿寺給酒飯內閣按月考試俟有成效送吏部銓注本院並除各衙門職事竊謂庶吉士教習寖與文華堂文淵閣時舊規不同其所撥給第虛應故事耳本院不以上請朝廷曷由知之自今宜依祖宗時入禁中侍燕屢承顧問上以儲才蓄徳而爲教則下亦必涵養進修而自朂不惟人才造就而君徳贊輔有攸賴焉若不得已就外教習領其事者宜奏請專使校讎中祕書日令有所撰述以爲九重之獻暇則演習經筵講章日久與之討論古今商確經史同異得失且究竟名理歸諸身心以行誼相砥勵務得眞儒以爲國家之用若其學業髙下宜黙識之其或求見邀名則斥而退之勿收匪人以招物議則非惟育材有成效抑亦奉祖宗之遺訓也茍捨大綱而先末藝以詩文記誦爲學而道徳政學則忽棄焉授受之際旣近於學究而乃設會簿稽勤惰惟嚴聲厲色以督責之亦淺乎哉其待士矣正統以來在公署讀書者大都從事詞章內閣所謂按月考試則詩文各一篇第其髙下俱揭帖開列名氏發本院立案以爲去畱之地致使卑陋者多至奔競有志者甚或謝病而去不能去者多稱病不往將近三年則紛然計議邀求解館最可笑也弘治癸丑學士李東陽程敏政教庶吉士至院閱會簿悉注病假而去乃賦一絕云回廊寂寂鎖齋居白日都消病歷余竊食大官無寸補緑陰庭上看醫書其流獘一至於此又聞之前輩雲天順甲申庶吉士次年相率入內閣求解館大學士李賢謂曰賢輩教養未久柰何遽欲入仕計禮抗聲對曰今日比永樂時何等教養且老先生從何處教養來賢稍責之卽曰吾輩教習𨿽例該三年已燒卻一年矣謂癸未春闈災故也賢怒甚明日請旨各授職罰禮觀政刑部又數月拜南京刑部主事禮之言𨿽近不恭然不可謂無稽者觀此則教法不復祖宗之舊其能服英俊之心乎作人秉鈞者宜加之意

庶寮召試

聖祖時南昌縣學訓導朱善以學行聞本府以名上於朝升教授洪武八年起取天下教職曾被薦擢者赴京師上廷試之擢善第一除修撰十六年十月東昌府學教授馮獻考最召試稱旨除左贊善二十年十一月戊子以河南府學訓導葛鈞爲侍講學士鈞學行著聞上召試之果不謬故有是命三十年六月召試行人司副陳性善行人陳成稱旨皆擢檢討他如傅藻袁渙雎稼唐肅等擢應奉孫蕡等擢典籍皆起自州縣庶寮召試云壬午太祖聞桐城知縣胡儼有文學召試之稱旨攺除檢討仁宣以後無聞焉惟正統四年進士錢溥由楷書得爲檢討自云召試非其實也

文華殿考藝

永樂中召試庶吉士文藝多在文華殿宣徳八年冬宣宗禦文華殿召諸庶吉士詣文淵閣試以諸葛孔明可與興禮樂論親第其髙下取十三人翰林以徐珵爲首賜寶鏹百錠余有差蓋因永樂之舊也已而別選尹昌等六人蕭鎡等二人及齋宮所選者八人以足二十八人之數時多需次於家及在諸司觀政俱得召試云正統元年詔以前二十八人分等第官中外復宣徳故事於新科進士百人中選十四人補其處而考藝則大臣司之自是遂爲例

齋宮考藝

宣徳五年三月詔取庶吉士三十人分隸近侍諸衙門如洪武乙丑之制次日引入齋宮禦試與進士九十七人命題出取士何以得眞材論止選八人入翰林薩琦爲首次第皆上親裁在前列者賜白金五兩紵幣五十緡余有差其隸六科爲庶吉士者有廖莊之屬楊寧等令歸鄕讀書至八年復合前後科進士二十八人入翰林焉正統後庶吉士止隸翰林然考藝岀於當寧者自是罕矣

幼童教習

會典云凡各處舉到幼童奉旨送本院讀書習字者月給米食內閣稽考課業俟有成效奏請擢用其願科舉出身者聽按奇童被薦入翰林讀中祕書者始自英宗朝兵部尙書程信之子敏政後以本院秀才中順天府鄕試第二名成化丙戌進士及第第二人繼而雲南奇童楊一淸亦以薦爲本院秀才中成化辛卯順天府鄕試髙等明年登進士第成化末崇仁洪鍾七歲善書有司以奇童薦憲宗召見嘉嘆命入翰林充秀才讀中祕書弘治己酉中順天府鄕試第六明年舉進士授中書舍人時年十八云

選充秀才

秀才之選始自太祖時然未始隸翰林也英宗時始選奇童及善書者充本院秀才天順時有姜立剛之屬

俸糧

凡本院官吏及帶俸官俸糧舊於禮部帶支後奏準本院自行收支學士正五品月支米十六石歲該一百九十二石侍讀學士侍講學士從五品月支米十四石歲該一百六十八石侍讀侍講正六品月支米十石歲該一百二十石修撰從六品月支米八石歲該九十六石編修正七品月支米七石五斗歲該九十石檢討從七品月支米七石歲該八十四石五經博士正八品月支米六石五斗歲該七十八石典籍從八品月支米六石歲該七十二石侍書正九品月支米五石五斗歲該六十六石待詔從九品月支米五石歲該六十石其內閣大臣隨所帶職銜支俸不在此例洪武中俱給全俸其後始有折色永樂十九年以行在衙門裁革令隨從在京官員一品至五品三分米七分鈔六品至九品四分米六分鈔而本院官有被特恩全支本色者二十年始定毎司給米一石於折鈔內扣除余以椒米折鈔若南京翰林院官吏俸糧與本院同宣徳六年始有折絹之令七年始有贓罰庫物件折俸之令正統七年始定仍給本色之令天順元年始定照舊於南京本色之令七年始定折絹爲四月五月之數成化四年令折色俸錢鈔兼支三分鈔四分錢錢二文準鈔一貫十六年折俸錢折支三梭布毎一疋折米二十石弘治十年始定三分四分本色俸自後毎石折銀七錢而凡在任患病三月者住俸公差無家小者明白開報回日補支詹事府春坊司經局官吏俸糧景泰三年始令於本衙門收放詳見會典

供需

會典云凡內閣官光祿寺日逐給料物撥廚役制造酒飯司禮監撥匠作裝制書籍紙札工部輪撥班匠供役本院官酒飯俱於光祿寺支給宣徳以前講讀史官歲撥班匠一名其後寢凡內閣合用筆墨及雌黃朱墨俱於司禮監闗給紙札本監及刑部闗給木炭惜薪司及工部闗給南京翰林院合用匠役於南京工部撥給詹事府合用紙札毎月於刑部闗給筆墨印色順天府買辦送用若食鹽毎日例支一觔乃祖設各衙門以來常例本院該吏於各官處先各領銀三錢送戶部折鈔謂之扛擡費

兼職支俸

國朝設官有兼職者如本院學士承旨兼吏部尙書之類其俸皆二職兼支洪熙初元楊士奇黃淮楊榮金幼孜皆以三孤或太子三少兼尙書及大學士三俸例皆兼支始士奇固辭尙書不拜上厲色曰黃淮楊榮金幼孜皆三職卿獨二職人將謂何卿勿辭因請辭俸上曰卿於朕勞勤二十年故賙以此祿何用辭士奇曰尙書月俸六十石可養壯士六十人臣受二俸已過分安敢復加時尙書蹇義在側言宜聽士奇辭學士俸士奇言辭祿當辭厚何用取虛名上曰朕成卿志及聽辭顧義謂曰亷貪之風士奇有焉於是黃淮亦辭戶部尙書俸其後內閣大學士帶銜三孤仍兼太子三師與尙書凡四俸兼支或止支二俸用士奇故事也其本院官與詹事府坊局互兼職者支俸或兼或否悉取自上裁

分俸養親

洪武四年詔許中外官員有父母者分俸於原籍供奉養仁宗卽位詔復因之遂爲令時大學士黃淮父性進封少保奏請分俸於鄕如例上從之宣徳初侍講學士王英奏乞分俸養母於家上亦從之自是多所祈允不能悉記

辦事帶俸

本院辦事帶俸官以書辦爲職起自內閣三楊用事時於制詔制勅二房聽用多由秀才儒士譯字生舉任始授鴻臚寺序班稍遷至中書舍人升授大理寺卿正寺副評事尙寶司卿少卿司丞太常寺卿少卿寺丞各部左右侍郎郎中員外主事等職至三品而止獨華亭沈度善書馳聲永樂時自典籍累遷學士景泰中中書舍人趙昻升編修進通政司參議爲特異其後亦有由官生及舉人進士入者弘治中林章官至三品遇恩加勲階至榮祿大夫前此未有也

吏役

本院司吏一名由在外州與縣司撥詹事府令史二名由在外府司吏撥左右春坊司吏各一名經局司吏一名其由撥俱與本院同辦事舊制以三年爲限後遞減至二年若急辦撥與本院及詹事府坊局各官者不限在外府州縣司典或多至五六人以一年爲限有互相借用者其在內閣則又益多矣庶吉士及本院辦事帶俸官毎員止撥一名

皂隸

皂隸之役出自兵部撥送宣徳間令隨從皂隸系不願應當者毎名月辦柴薪銀一兩說者謂出於大學士楊士奇所建議正統間定五品六品四名七品至九品二名內本院編修檢討中書舍人系近侍官各加一名本院譯字官一名其後奏準庶吉士欽與一名本院直堂十五名詹事府左春坊直堂各八名右春坊直堂五名司經局直堂六名詹事府主簿廳直廳一名制勅房看朝房皂隸四名若內閣大臣則隨所帶銜撥與非復本院例也成化初修撰羅倫獨不受皂隸柴薪銀嘗論咎楊東裏之失或謂出自君命受之無害於義然或有署印互爭直堂至成隙者有之其視倫賢不肖抑又逺矣

輿馬

本院官皆乘馬遷至三品例乘肩輿獨掌署南京院印者與三品同蓋舊規也前輩質朴庶吉士多步行或有乘驢者若途次相遇洪武中學士遇公侯引馬卻避四品引馬側立三品分道而行永樂以後本院𨿽六品以下官惟前輩在內閣官尊者引馬側立余舉手而已成化中有史官遇尙書爲所呵內閣聞而使人讓之謝過乃已蓋本院職𨿽卑而倚任則重故與公卿抗禮而不避自太宗時始也𨿽然行修名彰足爲輿衛誰敢侮之若過自貶損怯媚權勢則不可爾

翰林記卷四

●欽定四庫全書

翰林記卷五

﹝明﹞黃佐撰

到任燕會

本院官銓注後吏部題本以到任管事請有旨兪允具公服謝恩擇日詣外公署與同寮相見謂之到任本院自內閣學士至孔目皆出燕錢置盛筵於後堂用樂學士列坐於上新任者坐於前之左講讀坐於前之右餘皆旁坐公燕之盛蓋諸衙門所無又數日新任者回席比前務加盛若甲首則狀元出燕錢倍第二第三人其後並在一日同寮先設小席以待新任者序賓主東西列坐飲數行卽徹去就新任者之席勸酬大率成禮而已然五品以上博士以下不預惟講讀史官在焉非舊典也聚金之燕或久乃舉行雲庶吉士入館則內閣學士而下皆送至外公署備燕席待之諸士亦回席然不謂之到任者以非職官故也

考滿

本院官凡歷俸連閏計三年例給由考滿六年九年皆然先具腳色事迹及過名有無呈掌印官以憑考核乃往吏部相見六品以下循廊至堂上送迎待以殊禮五品以上冢宰迎至後堂賓主坐談送出移咨都察院掌院官皆迎至後堂坐談送出不計以崇卑云洪武十四年十月壬申定考核之法翰林院等衙門爲近侍不系常選官員任滿黜陟取自上裁蓋未嘗往吏部也十六年六月己卯吏部奏定考核之制在京翰林院等衙門屬官俱從正官考核各以功過稱職與否開具送部核考從之永樂元年吏部奏準本院五品以下堂上官照例不考五年奏準詹事府六品以上官亦不考俟九年奏請黜陟而凡左右春坊司經局中書舍人俱不咨都察院惟吏部考核而本院官猶咨都察院札付河南道覆考稍與洪武時異矣近凡考滿皆吏部引奏復職六年亦然九年則考功司例差官送題作文不知起自何時大率皆非祖宗禮待文學侍從之舊也九年考滿該升品級具奏取自上裁尙循舊典焉若考察之法或間一舉行成化四年令翰林院屬官並帶俸官譯字等官本院學士會同內閣考察弘治元年令翰林院官亦從吏部考察十年令兩京官照例考察惟翰林學士不在五品之例百餘年來儒臣未嘗玷淸議自考察之典行修撰錢福編修孫淸蓋由玆退者夫惟祖宗之世日勤晉接照臨𨿽逺不遺而何邇臣之能掩然旣著爲令甲耳目有攸寄矣嗟乎愼名檢者盍自勵哉

遷轉

聖祖定本院官爲近侍淸貴之職凡遷轉皆出自上裁未嘗付諸銓衡百餘年來遵之不易然洪武中自本院官遷轉者多大拜二年十月以應奉雎稼爲中書省參政十九年二月以待詔朱善爲文淵閣大學士三月以檢討茹太素爲戶部尙書二十七年九月以少詹事任亨泰爲禮部尙書二十八年四月以編修齊麟爲禮部右侍郎盧原質爲太常寺少卿六月命編修馬京署通政使司事己而拜禮部左侍郎二十九年正月以詹事府丞杜澤爲吏部尙書左贊善門克新爲禮部尙書又有依資格者三年十二月以侍讀學士魏觀爲國子祭酒太史令劉基爲弘文館學士十二年十一月以修撰迮原霖爲通政司右參議十五年四月以正字魏徳壽爲春坊司直郎八月祭酒吳顒有罪以文淵閣大學士宋訥代之二十九年二月以修撰黃觀爲尙寶司卿編修張顯宗爲太常寺丞凡此皆出自親擢故也又有止在本院者如侍讀學士朱升爲學士之類永樂遷轉亦止在本院獨元年十一月爲異典時舉人王偁以薦爲檢討旣命下上問左右曰檢討之下何官曰博士典籍侍書待詔問已除人否復以已除對上嘆曰古所謂用人如積薪此類是也國家用人以賢以勞偁之賢旣未可知勞亦未有而令賢有勞者居其下何以服士心遂命吏部凡翰林自博士以下皆升職與偁同遂升博士張伯頴王汝玉典籍沈度潘畿侍書蘇伯厚待詔王延齡劉宗平解榮皆檢討其後內閣升擢漸至三孤仁宣二朝任益隆矣事見前卷自是本院遷轉非九年考滿則纂修書籍名𨿽親擢實則循資格也惟正統末侍講楊鼎徐珵擢副都禦史檢討王詢擢大理寺丞各巡撫河南山東貴州等處地方成化初修撰張頤擢僉都禦史巡撫特殊余惟始遷詹事府左右春坊司經局轉則吏部尙書侍郎以至內閣不及他途雲天順二年學士李紹升禮部右侍郎實出上命及履任公卿往賀吏部尙書王翺舉酒酹曰天選侍郎也前此幸進者多旨授故云然已而權幸不平伺間譛紹奏事多南音上曰大臣以徳選何以聲音爲會祭酒缺吏部請以紹兼領之上謂王翺曰吏部不可無此人其別選代之翺退語同列曰我不知李侍郎見重於上如此孝宗登極推恩宮寮擢少詹事兼侍講學士楊守陳爲吏部右侍郎初當筆者猶擬南京上覽疏以筆塗去南京二字列聖禮重儒臣若此者尙多姑記其略

貤恩封贈

凡貤恩受封贈三年考滿及特恩始有之本院正官頒給誥命取自上裁吏部奏聞其手本開冩合授散官並年籍腳色送中書舍人候書冩完備吏部仍具手本於禦前用寶訖具奏禦前頒給講讀以下官亦如之第用同寮勘給送吏部驗封司爲不同耳其最異者洪武九年十一月學士承旨宋濓致仕詔贈其父原贈禮部侍郎文招爲嘉議大夫禮部尙書母宜人陳氏爲淑人祖徳政贈亞中大夫太常寺少卿祖妣金氏贈淑人妻賈氏封亦如之誥辭皆上所親制稱濓有曰徳量之弘如千頃陂澄之不淸撓之不濁天下榮之成化十五年少詹事兼學士王獻滿三載乞恩移封父母許之時制凡朝臣五品已封者卽四品不封獻父已贈諭徳於是加贈少詹事皆兼兩銜妣亦由宜人加恭人人罕與爲嫓時又工部右侍郎兼學士劉定之太常寺卿兼侍讀劉珝以親老陳情未經一考乞貤恩給封誥詔從之弘治中禮部右侍郎謝鐸考績奏言祖母趙氏以節死請輟所得封誥移爲旌典詔特表爲貞節之門仍予誥命皆出異數也

攺調外擢

吳二年修撰朱夢炎轉山西行省員外郎此攺調外擢之始也洪武三年學士陶安出爲江西行省參政八年編修朱右以稽古不能詳上譴之出爲晉府長史九年編修張鳳擢廣西行省參政十六年八月以侍講學士李翀爲浙江右布政使左春坊正字魏徳壽爲江西右布政使二十五年八月左春坊大學士董倫坐東宮事出爲河南左參議自是近侍文學之臣或遂以爲例而或有出自上怒者永樂初淇國公丘福以儲位未建請立漢王髙煦上詔學士解縉定議立仁宗然祕未發明年立皇太子又明年福等所議泄於外髙煦言於上曰藩府之舊泄者其惟縉乎遂出縉爲廣西右參議又有出自薦舉者正統元年正月大學士楊士奇舉侍講劉永淸材堪繁劇出爲廣東右布政使十三年十月侍講陳文亦以大學士髙榖薦出爲雲南右布政使成化二十三年司經局洗馬羅璟服闋至京師爲鄕人所陰中調南京禮部員外郎弘治十一年庶子王世以事出爲廣西左參政若太祖時起居注王褘出爲南康府同知特賜金帶寵勞之後復召自漳州判爲待制特歷試以難劇且出於寵勞非左遷也正徳時學士張芮或咎其無文名逆瑾用事遂出爲鎭江府同知修撰何瑭以抗直不跪逆瑾出爲開州同知大率本院官外擢皆升髙位無有對品調者若王褘則出自聖祖親擢事體不同不宜援以爲例也

降謫

洪武中本院官降職爲屬官或國子及風憲等職元年十月以直學士詹同侍讀學士秦裕伯爲待制此降職之始也三年十一月學士宋濓待制王褘坐失朝降爲編修八年七月降編修答祿與權爲典籍九年十月降編修朱孟辧爲中書舍人十二年十二月降待制吳沈爲編修十三年六月復官尋降典籍拜東閣大學士十六年八月降東閣大學士吳沈爲侍書以進講後期考功監劾之故也尋攺爲國子博士十五年華蓋殿大學士邵質降監察禦史二十二年十二月降學士劉三吾爲國子博士侍講學士葛鈞爲助教三吾等受命授晉王世子經吏部侍郎侯庸劾奏三吾等在職怠惰而黜降別用上曰儒者不任劇事俱令教國子未幾俱復職二十四年鈞以稽古不稱旨仍降助教三十年編修景淸攺禦史其後侍講戴徳彛編修尹昌隆亦然洪熙初侍講李時勉以言事降交址道禦史修撰羅汝敬亦以言事降河南道禦史此皆內任者洪武四年八月侍讀學士魏觀坐考禮不以時謫龍南知縣編修宋濓坐祭孔子遲慢謫安逺知縣五年二月召致仕學士詹同等至京師賜宴奉天門復同官觀與濓皆禮部主事十二月擢觀國子祭酒濓太子贊善大夫此外謫復任之始也九年六月修撰朱善以家屬不完謫教遼東未至賜還鄕十五年三月謫編修吳沈爲臨洮府渭原縣學教諭未行復以爲典籍十六年典籍吳伯宗降太常寺丞不拜又除國子司業又辭忤旨貶金縣知縣正統中編修賴世隆坐事降浙江臺州府經歷後召還已卒天順中修撰嶽正謫廣東欽州同知未行復令編戍曹石譖之故也學士李賢亦外謫復畱成化元年學士黃諫坐罪降廣州府通判二年侍讀學士錢溥坐罪降順徳知縣三年修撰羅倫以言大學士李賢奪情起復事忤旨降福建泉州市舶司副提舉五年編修章懋黃仲昭檢討莊■﹝日上永下﹞同疏諫上元燈火不宜令詞臣應制賦詩上怒杖之調懋及仲昭爲知縣■﹝日上永下﹞爲判官未行用給事中毛弘言攺懋及仲昭南京大理寺評事■﹝日上永下﹞南京行人司副未幾倫亦召還時人謂之翰林四諫十二年學士江朝宗坐事降廣東市舶司提舉正徳初修孝宗實錄擠黜大半修會典者亦退降其升職於是侍讀徐穆等調南京員外郎亦有降知縣者皆以擴充政務爲名事出逆瑾非上意也尋皆召復後編修王思直諫謫廣東三河驛丞上南巡修撰舒芬等以諫亦謫副提舉等官觀諸聖祖時降謫𨿽或不免而其牽復眷顧之恩與各衙門自不同矣優待儒臣夐出前代蓋未嘗有一斥不復者此所以爲文明之世也

起用

洪武元年起故元學士承旨危素學士張以寧王時等至京師以素及時爲侍講學士以寧爲侍讀學士又起前起居注王禕爲待制兼國史院編修官十六年驛召金縣知縣吳伯宗除檢討尋拜武英殿大學士以薦舉失人出知三河縣復召還爲檢討十七年上思用老成驛召前修撰朱善於家至則授待詔尋拜文淵閣大學士三十一年起前河南左參議董倫至自雲南拜禮部左侍郎兼學士前山西右參政王景亦謫雲南召以爲侍讀又起漢中府學教授方孝孺爲侍講前禦史解縉爲待詔永樂二十二年八月仁宗起左春坊大學士兼侍讀學士黃淮於獄命爲通政使兼武英殿大學士又起前司經局洗馬兼編修楊溥復其官尋升學士正統四年查夲院剩員檢討李紹等放歸田裏期年驛召復任天順八年前修撰嶽正自戍所召還未及用而上晏駕憲宗卽位有詔仍原職吏部言當調南京有旨其勿調命充經筵官成化二年閏三月復順徳知縣錢溥爲侍讀學士致仕尋起爲南京禮部侍郎三年三月起用前學士商輅於內閣五年七月起前學士倪謙復職尋進禮部右侍郎六年復市舶提舉羅倫爲修撰弘治初侍講謝鐸編修張元禎起於謝病編修王勅起自外謫爲四川提學僉事南京禮部員外郎羅璟起爲福建提學副使十年五月侍讀學士致仕程敏政前左庶子張升皆復官正徳五年逆瑾誅起南京兵部員外郎徐穆等爲侍讀等官處州府同知張芮亦起爲南京尙寶司卿尋擢南京太常寺卿檢討劉瑞起自外謫爲浙江提學副使十六年前修撰何瑭亦起自外謫爲副使提學山西云

起復

國初隆重儒臣惟以孝徳故學士宋濓待制王禕皆當丁憂未嘗奪情起復其起復者扣算年月以爲差蓋以詔臣子之移孝爲忠也惟永樂中始有制中起復之事六年夏學士楊榮居父喪給傳歸旣葬遂命起復是年冬復居母喪奏歸守制時已下詔巡北京不許九年春奉命始奔喪遣中使護送榮還時洗馬楊溥侍春宮丁父憂詔奪情起復侍讀二十二年大學士黃淮丁母憂乞守制不許特命乘傳奔喪起復內閣視事洪熙元年大學士金幼孜亦丁母憂宣宗召修兩朝實錄起爲總裁官正統十四年八月修撰彭時居母憂忽校尉至門宣喚入朝傳郕王令旨著時與商輅同陳循等辦事時具啟辭不允令奪情辦事內官促送入內閣乃去景泰七年少詹事劉鉉養母死朝廷欲奪情力求終制從之成化初大學士李賢遭喪去官詔畱之臺諫不敢論說修撰羅倫詣其私第告以不可賢始以其言爲然旣數日倫上疏陳古今起復之非是且曰如其不然必凖富弼故事終喪劉珙故事言事卒不允七年四月有詔起復學士柯潛爲祭酒具疏懇乞終制許之時內閣大學士劉吉罹艱起復侍講陳音勸使終制且與之書言當身綱常以先百僚吉終身衘之嗚呼昔嘗讀宋人起復陳升之爲宰相之制也未嘗不掩卷而三嘆息焉其言曰閔子絰而服政先賢稱得事君之宜晉侯墨而卽戎前志謂達變化之用嗚呼升之果如何人哉自羅倫之疏播傳於世此風稍革然正徳中尙有起復大學士楊廷和之命不果行雲

恩澤奏攺

會典云凡父兄伯叔任堂上官其弟男子侄有任科道者對品攺調然未始攺入翰林也天順元年右都禦史耿九疇子裕方爲給事中建言父子同在要地非宜遂攺裕爲檢討恩澤奏攺始此九疇尋坐事裕亦出爲泗州判官正徳中吏部尙書許進援九疇例奏攺其子戶科給事中誥爲檢討監察禦史贊爲編修後進爲逆瑾所擠於是調誥全州判官贊臨江知縣

添設

洪武十六年十月增本院尙書博士二人秩從八品以儒士饒仲恭張庸爲之令仲恭於潭王府說書庸於魯王府說書添設始此成化中攺修撰羅倫爲南京翰林院修撰倫養病而去二十三年修撰曾彥編修楊守址同以秩滿有嗾之者俱升南京侍讀食從五品俸弘治攺元召還本院皆添設也然非初制矣

乞外

洪武六年編修孫作辭不拜乃乞外得太平府學教授七年編修張翀入對乞外命爲南陽府學教授永樂中編修李貞爲髙州府學教授陳景著爲福州府學教授貞以痼疾景著以養母俱乞外而景著得任原籍云原聖祖所以處之於風化之職者蓋優之也其後作復起爲司業翀復起爲禦史貞曁景著未久卒於任焉又其後檢討潘畿黃約仲欲致仕不可皆告除本縣教授以去英宗時始擇文學之臣出任憲司總學政正統元年修撰王鈺自致仕起用辭疾乞外任詔擢江西僉事提督學校未幾編修彭琉出爲廣東提學僉事檢討陳璲出爲廣西提學僉事康政亦出爲四川提學僉事自是本院官乞外者後以爲例成化中侍講焦芳編修敖山弘治中編修蘇葵檢討李遜學劉瑞正徳中編修余本檢討盛端明張邦奇皆然歷俸稍深則擢副使若葵則以事忤權貴而去者學士王鏊贈之詩有曰嚴生久厭承明直楊億俄成乞外書蓋有所爲而發

給假

在京官凡省親展墓歸娶及送子還鄕攺塟先墓具有定制獨本院儒臣多出特恩宋濓事太祖壬寅年八月告歸省親有白金文綺之賜洪武初編修張藻仲歸娶詔給驛舟並賜寶鈔七年十月皇太子臨大本堂召東宮贊讀及諸王府侍讀凡二十五人立庭下諭之曰爾等離父母去墳墓者三年矣今冬气向深艸木搖落寧不惻然動懷土之情乎吾已爲爾請於上宜各旋歸歸卽遄至毋久淹爲也因出內府錢分賜以爲道塗費永樂元年七月侍講楊榮請告歸省詔馳驛往還十月榮以妻喪復詔乘傳歸葬仁宗卽位詔百官有親違離三年以上者聽給告歸省於是大學士金幼孜首奏歸省其母左春坊大學士王英亦乞歸省皆俾馳驛往還賜賚甚厚宣宗初特詔翰林諸詞臣還鄕焚黃宣徳元年三月學士楊溥得告歸省其母於時不得見者十有八年矣十月大學士張瑛給假省父侍讀曾鶴齡告歸省亦兪允宣徳六年二月編修謝璉初考得貤封二親遂給假歸省正統初大學士楊士奇還鄕展墓甫數旬而還詔勞賚之於是侍讀林環侍講邢寛編修陳全江淵龔錡皆得請二年十二月右諭徳黎恬在任甫五年謁告歸展先墓賜道裏費給驛舟修撰連景賢展墓亦如之三年六月學士李時勉以歷三年賜展墓五年二月少師楊士奇奉勅展墓寵錫便蕃前此未有也是年庶吉士雷復等亦歸省予告十二年四月學士馬愉以父病乞歸省詔許之賜以驛騎並藥餌費實異數雲天順初洗馬兼修撰柯潛拜尙寶少卿兼職如故卽告歸省得允修撰黃獻入仕僅五年亦得賜歸省皆給驛往還成化元年南京禮部尙書倪謙致仕而南其子編修嶽予告省親及謙疾再乞歸省因得終制二年大學士彭時乞歸省詔馳驛往還太監許安致道裏費長隨張敬護送抵家未踰月手勅促還朝明年二月至上慰勞之弘治中侍讀學士傅瀚在官二十四年矣上疏歸省許之學士張芮右諭徳蔣冕乞歸省母上皆許給傳焉編修謝丕授官踰年給假省親亦從其請正徳中編修孫紹祖修撰唐臯乞歸攺葬先墓詔允之檢討張星給假送母南還亦從其請大率近侍衙門多沾恩賜而本院尢渥故予告之典亦多曠見者姑識所聞如此

侍親

皇朝以孝治天下侍養之典著在令甲其在近臣予告尢多洪武中太子贊善大夫和希文言於東朝曰小臣有母春秋之髙八十有四矣無他兄弟以爲養臣行年亦且六十𨿽有子僅四歲耳烏鳥私情其能已乎言訖澘然出涕東朝以其言聞於聖祖詔許歸養焉此後侍親者多見兪允不能悉記正統中則有檢討何瑄之屬皆終養起用弘治四年南京侍講學士張元禎以母老再謝病歸越五年召修會典遷學士充日講官兼侍東宮講讀數月以母憂去六年編修劉存業乞歸侍養以五年爲期從之後存業起復先母而卒論者俱有遺憾

迎養

國初嘗令在京官員有親在者許迎養永樂中修撰羅汝敬之父以明就養京師朝上於奉天門見皇太子於文華殿特加問勞命大官賜膳人皆榮之黃淮之父性累封至右春坊大學士仁宗監國屢問安否嘗賜瓊玉膏一器天順中李賢之父升封少保吏部尙書兼大學士以貤恩詣闕謝就養者數月及升陛辭上特賜寶鏹三千貫因顧謂賢曰先生已盡天倫之樂乎賢頓首曰臣父子所以有今日者皆陛下之賜也迎養父母者尙多有之而其特蒙優賜惟三數公爲然

養疾

國初乙巳年春三月起居注宋濓臥病京師之官舍不入侍者六日上顧問近臣曰老宋起居何久不見耶因言其致疾之時上憂形於色曰宋起居純飭之士不參以分毫人僞侍十五年猶一日也不知何以有斯疾乎越一日又問病勢稍損否對曰如初越二日又問復對如初上惻然曰爾往傳命俾歸養金華山中父子祖孫驩然同聚疾必易愈愈且速造朝國家文翰庶有賴哉及宣上旨濓力疾起拜命越翼日陛辭上勅黃門內使出大府金籍以束帛賜之自後候問之使相屬於道時方嚴肩輿之禁𨿽相國亦不之許特命造安車給健卒十六人以載此尢異數也又數日皇太子以舊學故復遣內臣存問賚以繒幣白金之屬又二日上道夏四月十七日始抵金華故居十八日具謝表一通進上並致書太子上謂太子曰此書汝當日誦一過復親禦翰墨賜書褒答其文則上所自制字乃侍臣代書其外封九字內年月六字及花押封上之親筆也復出官局文綺白金各一命太子署名緘封遣使者卽其家以賜六月七日也濓之自敍如此聖明之禮遇文儒可謂隆矣宣徳初大學士黃淮乞骸骨不許固請始令歸田養疾賜楮鏹萬貫陛辭加賜萬貫旣歸遂乞致仕丁外艱賜祭塟以一品禮淮入謝賜逰西苑召淮之子采從行且特命乘肩輿登萬歲山賜宴於山之麓淮獻詩以謝上悅比辭宴餞於太液池親灑宸翰制詩送之給路費賜金織紗衣一襲且諭之曰明年朕生日卿其復來如期至上畱之數月乃還又明年英宗卽位淮入朝進香亦畱月餘乃辭歸去正統元年編修楊珙養疾詔許之天順末禮部侍郎兼學士李紹爲修實錄副總裁書垂成沾微疾卽上章求解任累不獲兪允成化二年八月上察其誠許暫歸候疾愈復來七年用洪武初起致仕尙書劉崧署司業例起爲祭酒降勅召之未及門而紹卒矣三年編修張元禎謝病得允家居者二十年孝宗卽位乃起爲左贊善二十三年太子少保禮部尙書兼學士彭華始得風疾上命醫往視遣中官賜羊酒蔬米越三月辭祿不許又三月詔令官賜麒麟服再辭辭益懇乃得兪旨俾歸就醫藥疾已卽來瀕行又賜金綺襲衣輿疾出都城過闕門匍匐稽顙因泣下沾臆而去弘治四年少詹事兼侍讀學士汪諧疾作在告三月上疏請停俸給不許毎時節珍味卽賜於家憲廟實錄成以副總裁升禮部右侍郎明年復懇辭乃許之仍詔疾愈當復用十六年禮部右侍郎掌國子監事謝鐸以疾在告累疏乃許歸就醫命給驛以行令有司俟疾愈奏聞蓋養疾得給驛者惟本院遂爲制焉

移疾

在內臣工或以事移疾者祖宗以來未嘗沮蓋順人情以爲治也惟成化初編修陸簡之叔刑部主事愷卒於京邸簡移疾乞恩護其喪歸塟上特許之詞林皆髙其誼

辭職不拜

洪武初故元溫州路教授江寧陳遇隠居於寧以謀臣秦從龍薦召見上與語大悅卽拜學士固辭不受命上不之彊也其後徵聘之士膺館職不拜者多從其請國子學士蘇伯權擢國史編修官以聵辭歸已而學士承旨宋濓致仕將還上命舉可自代者卽以伯權應詔旣至復固辭上憫其誠賜文綺賞之俾老焉天順中吳與弼辭左諭徳語在薦舉類皆髙尙不事者也

優老

吳元年十一月詔以侍講學士朱升年老特免朝謁洪武二年以危素爲侍講學士尋兼弘文館學士賜小車免朝謁七年五月命學士承旨兼吏部尙書詹同致仕六月復召以爲學士承旨罷所兼職務以優之又以學士宋濓老而艱於行步特詔皇太子選良馬以賜上親作馬歌令羣臣賡和示寵澤焉永樂中學士曾棨年踰六十老疾一日侍朝遄引退上見之輒免當日朝宣徳中上念先朝老臣尙書兼詹事蹇義大學士楊榮等四人皆春秋髙並賜勅褒諭命輟職務朝夕左右侍論議賜玉帶及禦制詩畫以見優寵正統時學士王直累遷至尙書年近八十以上特詔免朝謁學士王英亦累遷至禮部侍郎上章乞休者屢次十三年八月上特升英爲南京禮部尙書謝恩之日內傳旨曰以卿久仕先朝多效勤勞進秩南京俾得安逸弘治十年少傅兼太子太傅吏部尙書謹身殿大學士徐溥年七十以疾在告疏上辭不許命醫診視遣中使賜羊酒楮幣仍令風雨及大寒暑免朝蓋成周尊禮黃耉俾膳飲從於遊不啻如此

致仕優禮

洪武七年學士承旨詹同旣復任欲以年請老不敢言上知之八月甲辰詔致仕官其一子魯召同入賜坐從容慰勞之夜漏下十刻始勅內官扶掖而出乙巳親制文一篇以賜九年十二月學士承旨宋濓致仕將行上曰卿去何時復來見朕乎幸相待數日姑徐徐行由是畱者數月十年二月遂辭歸瀕行賜鈔幣文綺及禦制文集皇太子贈以衣三襲上諭曰朕最愼於賞予嘉卿忠誠可貫金石故以是賜卿今年幾何矣曰六十有八上曰藏此綺三十二年後作百歲衣也濓叩首謝上復曰大江漲不可舟宜循內河達家庶幾無虞仍俾其孫中書舍人愼護行濓至家卽拜表遣愼詣闕稱謝復上箋皇太子申明正心治國之要上賜詔褒答謂忠良之臣勲榮旣著文章必傳功成身退惟卿得全耳濓辭時請歲一來朝是年九月朔遂入朝越十有四日見上於端門上佇想已久廷問屢矣及見大喜加勞再三皇太子諸王皆驩動顏色翌日上降勅特遣儀習奉醪膳諸物抵寓館以賜自是日侍上逰歷觀闕盤旋禁籞咨詢備至便殿侍食日晏始退恩禮之優羣臣莫敢望上嘗喟然嘆曰純臣哉爾濓純臣哉爾濓方今四方皆知卿名卿其自愛濓避謝不敢當凡所諫論皆古之格言朝廷百官惟恐濓不見畱寺人衛卒見濓亦皆以手加額推排迎拜畱凡七旬餘以歲暮力辭還復選中貴人賜上尊至於道所經行皆上爲之指畫旣行數日上問其子璲曰爾父道中無恙否璲以安對未幾復謂璲曰朕疇昔之夜夢見爾父笑談如曩時爾父𨿽去其容儀儼然在朕目中也璲叩首謝曰非陛下垂念臣父之至何以形諸夢寐於是中書舍人史靖可太子正字桂彥良皆爲詩歌以紀之八年正月修撰李叔兌以年老乞致仕從之七月待制王僎致仕賜以綺帛給舟車還鄕十年八月賜應奉陳傳還鄕禦制詩文賜之十一年四月賜編修張美和致仕制文賜之有曰千載一遇古人之通言然全於始終者罕矣今卿善始善終不亦美乎八年七月賜待制王僎致仕十四年九月賜修撰趙楫致仕十五年十二月賜文華殿大學士兼左中允全思誠致仕並加優禮皆年老之致也十八年九月文淵閣大學士朱善遘危疾上命醫治月餘增劇遣其子逢掖詣闕上訴得告歸十九年二月左司直郎汪仲魯請老上期秋至乃兪其請三月朏上禦奉天門召仲魯至賜坐顧曰若知所以見召乎起對曰不知日昨期秋方許爾歸已乃思之若年光陰有限矧喘嗽誠未易痊今卽還鄕無庸再來矣所戒者近侍之歸郡邑官或來見當閉門謝之否則筆之於簡俾僮僕示之答曰仲魯幸蒙聖恩予告還鄕理宜杜門謝客輸租應役則有恆制矣其敢以是自速厥戾如是則可以考終矣仲魯叩首謝明日陛辭而還洪熙元年春國子祭酒兼侍講掌本院事胡儼以疾辭加授太子賓客致仕賜璽書褒美復其子孫詔給舟車賜楮幣爲道裏費未幾侍講余鼎修撰桂宗儒以疾陳乞致仕許之英宗復辟大學士髙榖懇乞骸骨上憫其老特允所請賜白金楮幣織金襲衣給驛舟送歸其鄕賜勅褒之學士薛瑄入閣數月見將臣石亨等竊弄威福嘆曰君子見幾而作豈俟終日乎遂引疾乞致仕去成化十三年太子少保吏部尙書兼謹身殿大學士商輅以疾致仕詔升少保兼職如故賜璽書金幣襲衣珤鏹給驛以歸孝宗卽位少師兼大學士萬安等老當致仕上風之使退安居位自若勅遣中官解其牙牌乃去弘治十年少師兼大學士徐溥以目眚致仕上加優渥焉正徳初逆瑾用事少師兼大學士劉健少保兼大學士謝遷皆致仕而少傅兼大學士李東陽獨畱其和遷登舟見寄詩有曰天外冥鴻君得志池邊蹲鳳我何人蓋自傷也東陽於是調和其間瑾誅後累加至少師食正一品俸致仕歲時賜鮮及頒上尊珍饌與任事時同郊祀慶成光祿猶致宴皆先是所未有者

宥過

本院刑名屬刑部山西淸吏司及大理寺左寺紏核過名則屬河南道禦史然祖宗時禮待儒紳多見宥免洪武初有禦史言學士陶安隱微之事者上曰朕素知安安豈有此且爾何由知之對曰聞之道路上曰禦史但聽道路之言以毀譽人以此爲盡職乎不聽已而本院官以失儀見呵太子正字桂彥良奏言當取其長而略其短上曰不然吾因其長而後責其短以造其全耳九年十月壬午上禦午門樓學士承旨宋濓編修傅藻等奏事由左門入監察禦史吉昌等劾之詔皆宥之他日濓又以事情見責上制其誥詞有曰使爾檢閱則有餘用之施行則甚有不足蓋惜之也二十二年八月監察禦史秦新奏劾諸司案牘稽遲者請速問之詔貸其罪以移文責報惟翰林院勿問二十五年閏十二月學士劉三吾自陳子婿戶部尙書趙勉夫婦坐贓皆緣失教自當引退以勵亷恥遂免其官明年九月復職永樂中侍講曾棨起復扈從同邑有坐姦黨事連棨者人以爲危太宗特原之曰朕惜爾才也所居西長安門外家人不戒火延及禁門止亦以棨故不問編修楊敬便道過家有司奏其冒支廩給擅使驛遞人夫上怒曰敬奉朕命柰何辱之詔不問水東日記云凡大班奏事有常規亦多所司預進事目惟正統戊辰狀元彭時謝恩以夜坐久誤入朝被劾上赦之國家之禮重儒臣如此

曲宥私親

永樂六年上北巡皇太子監國畱左諭徳兼侍講楊士奇輔導明年其同母弟羅京以事當徙北京爲民士奇顧其子尙幼而母墓無守之者乃以情白仁宗乞畱京不徙且言京兄弟二人兄從戍逺方京復當徙困苦流離有足矜者辭意甚懇切監國憫之遂以京給士奇並開羅氏軍籍學士楊溥江陵產也國初江陵人有南徼之戍什伍連屬楊氏亦隸籍焉其地在瘴鄕往戌者多不得生還追逮無虛歲溥母甚厭苦之溥乘間以聞上優詔復其家

卹典

成憲凡學士大學士以一品兼者及贈一品者其歿也賜祭四壇若父母妻則一壇以侍郎兼學士贈尙書者賜祭二壇他官四品以下蕪有卹典惟本院最爲崇異洪武二十四年十月編修唐震卒於四川命禮部遣官往祭之仍命還其喪於京師二十三年十月編修盧原質奔父喪詔賜驛舟楮幣遣歸辛巳年九月修撰王艮卒遣禮部左侍郎黃觀諭祭宣徳七年少詹事兼侍讀學士王英丁母憂上命禮部賜祭工部造墳遣中官阮童護之奔喪尋奪哀還朝成化四年學士柯潛丁父憂有司請賜祭有旨並與葬六年正月復丁母憂朝廷聞知遣官諭祭五品父母有卹典自潛始也七年左庶子兼侍講徐溥丁父憂特遣官賜祭十三年溥以少詹事兼侍講學士丁母憂賜白金楮幣及葬祭二十年侍講學士李東陽丁父憂賜祭一壇正徳初學士張芮以宮恩加從四品俸丁母憂特賜葬祭

翰林記卷五

●欽定四庫全書

翰林記卷六

﹝明﹞黃佐撰

朝參

凡朝參洪武中常朝禦謹身華蓋奉天三殿命本院官序立居文武第一班之後稍近上便於觀聴不許攙越毎遇上禦奉天門則立禦榻之左皆常服朝朔望上禦奉天殿具公服隨班行禮畢詣文華殿朝東宮云永樂初令內閣儒臣侍朝立金臺東禦三殿皆升殿賜燕宅憂則禦西角門如常朝奉天門之制正統初內閣官始移下貼禦道東序立本院官則序立丹墀之東第一班後禦西角門亦如之若午朝晚朝之儀洪武時無可考者永樂中午朝禦左順門旣升禦座內官設案內閣及本院侍班官俱於案西序立晚朝或禦右順門儀節亦如之宣徳以後止禦早朝退禦便殿景泰中復禦午朝而晚朝遂廢大學士王鏊論視朝曰在易泰之象曰上下交而其志同否之象曰上下不交而天下無邦下之情達於上上之情達於下所以爲泰不然𨿽有國若無國矣故曰無邦也交則泰不交則否自古皆然而不交之獘未有如近世之甚者也君臣相見不過視朝數刻遙相惟諾君或不識其臣臣或不交一言於君上下從事不過章疏批答相闗接刑名法度相把持而已非獨沿襲故常亦其地使然何也本朝視朝於奉天門未嘗一日廢可謂勤矣然堂陛懸絕威嚴赫奕將軍持鈲禦史紏儀鴻臚舉不如法通政司奏上特是之命所司知之而已謝恩見辭惴惴而退上何嘗問一事下何嘗進一言哉此無他地勢懸絕𨿽欲言無由言也愚以爲欲上下之交莫若復古內朝之法蓋周之時有三朝庫門之外曰外朝詢大事在焉路門之外爲治朝日視朝在焉路門之內曰內朝亦曰燕朝玉藻云君日出而視朝退適路寢聽政說者以爲視朝而視羣臣所以通上下之情聽政而適路寢所以決可否之計漢制大司馬左右前後將軍侍中散騎諸吏爲中朝丞相以下至六百石爲外朝蓋外朝爲尊中朝爲親也唐皇城之南一門曰承天正旦冬至受萬國之朝貢則禦焉蓋古之外朝也其北曰太極門其內曰太極殿朔望視朝在焉蓋古之中朝也又北曰兩儀門其內曰兩儀殿常日聽朝而視事蓋古之內朝也宋時常朝則文徳殿五日一起居則垂拱殿正旦冬至聖節稱賀則大慶殿賜宴則紫宸殿或集武英殿試進士則崇政殿侍從以下五日一員上殿謂之輪對則必及時政利害內殿引見亦或賜坐或免穿執蓋亦三朝之遺意焉夫天有三垣天子象之中朝象太微也外朝象天市也內朝象紫微也國朝朔望正旦冬至大朝會則奉天殿卽古之正朝也常朝則奉天門卽古之治朝也而內朝獨缺然非缺也太祖太宗時華蓋謹身武英等殿筵宴奏事則內朝也而今久不禦三殿深嚴人臣鮮或窺焉故上下之交絕而不通天下之獘由是而積臣愚欲於常朝之外於便殿之側仿古內朝之法或三日或五日一禦焉外朝或可間歇而內朝必以時舉六部諸司以次奏事上隨意決之難決者或從容問之大臣五日一次起居侍從臺諫五日一員上殿輪對或不時召見凡謝恩朝見之類皆得上殿咫尺相對略去威嚴上不難於問下不難於對人才之賢否政事之得失風俗之美惡閭閻之疾苦古今之治亂皆得畢陳於前如此則上下之情可通內外之壅蔽可決天下之事將無不可爲者

侍坐

洪武三年七月禮部尙書崔亮奏準凡大朝會賜宴文官三品以上武官四品以上上殿者賜坐墩其退朝燕閒行幸之處勛舊之臣文學之官賜坐者仍加絨罽繡褥九年定學士承旨於六部尙書之上學士在光祿卿之上侍講學士在侍郎之上時正官列卿先侍郎故也其後學士𨿽五品猶先尙書焉十六年十一月甲寅詔定朝參官員坐次凡奉天門賜坐六部侍郎應天府尹國子監祭酒翰林院官諫官僉都禦史坐於西角門東向若華蓋殿坐於鹿頂外東西向永樂以後禦三殿或便殿行幸無不賜坐者惟仁宣二朝始以尙書侍郎兼學士官於是學士非兼三品以上職者乃坐其下英廟以來接見儒臣之日少故侍坐之儀遂廢若大祀天地次日慶成大宴羣臣學士升殿侍坐在文職四品之上本院及詹事府坊局經筵官在六科都給事中之上中左門序坐修撰等官在六科給事中之上本院帶俸官在太常寺博士之上詹事府主簿通事舍人在鴻臚寺署丞之上丹墀中序坐正統二年特命侍講一人升殿列學士之下成化四年令修撰等官凡近侍風憲者另別於丹陛下之東西稍北而庶吉士與焉

殿上侍班

常朝禦謹身華蓋奉天三殿百官行叩頭禮畢本院官用學士侍讀學士侍講學士侍讀侍講修撰編修升殿侍班洪武二十四年三月辛未詔文武官除分詣文華殿啟事外凡遇升殿合用履鞋照依品級侍班有違越失儀者從監察禦史儀禮司紏劾東班則六部等掌印官本院官及春坊學士尙寶司西班則五府等武官及給事中中書舍人正統以後惟萬壽聖節冬至正旦大朝賀及頒詔進實錄冊立冊封始禦奉天殿其侍班惟用修撰編修檢討等官四員是日早具朝服履鞋偕禮部鴻臚寺及導駕給事中紏儀禦史等官最先入循殿旁至華蓋殿前候上出鴻臚寺官奏執事官行禮禮甫畢卽趨出復從殿旁趨出奉天殿內北向立候雙炬自中前導則駕至矣及上升寶座導駕官分東西立定趨至寶座之東西向與中書舍人對立候行禮畢自殿門以次趨出若東宮千秋節及冬至正旦朝賀亦用修撰等官二員與春坊司經局官對立侍班於文華殿行禮云

奏事

洪武三年七月己亥禮部尙書崔亮奏凡諸儒官於禦前奏事或進呈文字恐有口气體气須退立二三步毋輒近禦案凡立必於東西隅不得直前制曰可永樂四年令六部及近侍官有事當商略者皆於晚朝陳奏景泰二年令午朝翰林院先奏事學士周敍嘗言於景帝曰臣自永樂以來職叨班行伏見太宗仁宗宣宗臨禦之時大班旣退卽於門上說事各衙門官輪流向前君臣相與商確政務罄盡所言人懷畏憚而事幾不泄成密勿廟堂之美自正統以來王振擅權獨立在旁於是輔弼大臣及近侍官員不得召對或有召對亦不敢詳盡以致釀成今日之禍宜令羣臣依舊制輪流向前說事上止與對者相知他人皆不得預聞庶得吐露肝膽而不宣泄於外然竟莫能行今按三朝聖諭錄所載曰翰林諸臣奏事右順門又曰上禦西角門翰林諸臣奏事退如此之類不一而足當時君臣相與蓋可見也

便殿入奏

國初信用儒臣謁見無時毎出禦奉天門諸司有奏事常規退禦便殿有特以事入奏者許徑入洪武二十九年五月戊寅初命詹事府翰林院尙寶司中書舍人六科給事中儀禮司於午門內出入者各給牌爲驗已而罷之使近侍官得日至便殿奏事永樂二十二年八月楊士奇新攺華蓋殿大學士謝恩畢聞惜薪司奏準循歲例賦北京山東棗八十萬觔供宮中香炭之用士奇入將奏之時蹇義夏原吉奏事未退上望見士奇笑謂蹇夏曰新華蓋學士來奏事必有理試共聽之士奇言詔下裁兩日今聞惜薪司傳旨賦棗八十萬觔得無過多是𨿽歲例然詔書所減除者皆歲例上喜曰吾固知學士言有理吾數日來宮中事叢脞此是急遽中答之不暇致審卽命減除四十萬觔卽其事也至正統時遂廢景泰中侍講劉定之抗疏言凡政事有早朝未及決者宜日禦便殿使近臣侍於側大臣奏於前言官察其邪而加糾彈史官書其言動以示懲勸君臣之間詢謀疇咨互相可否以求至當此前代故事祖宗成法也遵而行之則剖決萬幾日益以熟審察百官日益以明聖政益新天命益隆矣若乃仍如前日無事但以奏本進入旨意批出臣恐偏聽生姦獨任成亂治化無由底於雍熙也疏上不省今按聖祖時出入禁籞以至臨朝侍臣無不從者有所擬議欲修播告則翰林院官承旨艸制中書舍人當禦謄冩謂之副墨尙寶官用寶實時發行若有憸邪在側或事當參駁則六科給事中十三道禦史抗聲於禦前執奏謂之對仗彈劾定之所云與王鏊論視朝互相發然猶未詳及於此采而行之以復成憲是在今日

入直

洪武永樂洪熙宣徳四朝近侍官輪班入直若本院官則日在館閣吳沈劉三吾胡廣楊士奇胡儼王英王直輩嘗有內直倡和詩偶記曽棨東華門內新館初成入直有作云東華樓觀郁岧嶤髙閣新成抗碧霄祕府圖書金作匱禦溝流水玉爲橋艸分翠色承殷輅鳥弄歌聲和舜韶儤直幾回淸坐久隔簾時有禦香飄蓋當時車駕嘗臨幸館閣故也不獨宣召燕對與供奉文字而已

畱宿

洪武三年將剖符封功臣下學士宋濓議五等封爵召宿大本堂討論逹旦永樂中內閣七人者常召至燕寢論事或命假寐至達旦乃出及太宗上賓仁宗命尙書蹇義夏原吉學士楊榮楊士奇侍讀王直侍講王英同定大喪禮議國政宿內閣者凡七日正統中三殿新成學士楊溥受命艸詔夜直東閣作詩紀其事有奎宿光臨東閣邃觚稜影接北辰髙之句云

侍逰禁苑

聖祖制大誥首以君臣同逰爲言故當時儒臣毎得侍上逰觀禁苑而亭臺樓閣靡不登眺相與笑談一如家人父子凡以通上下之情而成天地之交也學士宋濓嘗侍上後苑觀獲上曰農事成矣對曰國以民爲本民以食爲天陛下知稼穡之艱難而念生民之良苦實盛徳也洪武六年正月丙午上禦武樓之便閣召禦史中丞陳寧太子贊善大夫宋濓賜坐左右上談嘉祥之應勅中貴人取所儲膏露於宮中俄盛以翠罌跪進玉潔珠圓世所未覩也已而詔畀爨器至用金杓煉水二升火旣勻水勢成濤上起自龍帳中親啟罌以投須臾融化與水爲一上取杓傾瀉二內侍舉幕承之查滓已淨重漉以絳紗囊上飲一爵而分賜寧與濓焉且曰此天地至和所凝也卿等服之去沈痾而享遐齡寧等飲畢奠爵於幾頓首而退賦甘露漿詩以侈其榮濓在上前所陳說不爲隠蔽𨿽家事茍有問亦一一道之嘗曰君猶父也天也其可欺邪一日上問曰卿昨飲酒座客爲誰饌爲何物濓悉以其實對上笑曰卿飲時朕令人視之果如卿言卿信不欺我久益厚之毎燕見必命茶賜坐毎旦令侍膳詢訪舊章講求治道或至夜分乃退永樂中學士解縉胡廣等七人從上幸北京毎令節燕閒扈駕登萬歲山侍宴廣寒殿泛太液池以爲常廣等多爲歌詩以紀之宣宗時宸逰尢多宣徳三年三月庚辰上命尙書蹇義內閣學士楊士奇楊榮等十有八人同逰萬歲山許乘馬及將從者二人旣入東上北門乘馬及幹寧門下馬步出度橋中官導引登山周覽復賜登禦舟泛太液池賜茶及素羞十餘品而凡蕩槳持楫者皆中使倡和合律旣而抵新建圓殿地勢奇勝金碧照耀恍若身在蓬萊宮闕有間上乘馬至慰勞甚周皆叩首稱萬歲上大喜徘徊久之特召士奇榮諭以天下無事不可流於安逸而政務之暇命卿等至此以開豁心目庶幾古人逰豫之樂不在拘檢也士奇榮叩首稱謝而退傳諭羣臣方憑檻觀中官挐舟网魚復有旨人賜禦釀玉醅一甌飲旣復命乘馬逰小山行一里許上乘馬繼至羣臣匆促將下馬迎特旨勿下諭中官人賜鈔三千貫從者人三錠且令中官陪至小山飲饌盡醉而歸駕遂回未半里遇池中水鳥羣飛上親發一矢中一鳥墜馬前諸臣方入小山門遙見中官持鳥至傳命賜義等炙食之羣臣望闕叩首謝遂徧逰小山觀二獅子滚球並金龍噴水水簾及曲水流觴之處皆雕琢奇異布置神巧莫不贊嘆良久乃退坐松栢間享酒饌皆珍奇之品中官相與勸酬甚歡酒未闌人賜鸚鵡杯將徹復賜從者酒食皆醉飽而歸及出西安門天已暝抵家則漏初下矣朔旦義等方相率詣禦前稱謝而中官傳旨免謝云士奇與榮皆爲詩以紀之七月十有一日召尙書蹇義夏原吉楊士奇楊榮同逰東苑夾路皆嘉植前至一殿棟宇宏壯金碧焜耀其後瑤臺玉砌奇石森聳環植花卉香艷穠郁引泉爲方池上玉龍髙盈丈噴激下注入於石渠直透殿內兩旁石溝之首圓轉各有二竅並列其一水貫其中委曲縈回復流至第二竅乃入於池直通殿外石池之中奇石屹立不假雕琢宛若升龍之狀上四竅以通泉脈而常閉之啟其竅則水皆湧出直上盈丈與殿後石龍吐水相應池南又有臺髙數尺森列異石植以花卉紛披掩映殿陛前有二石左如龍翔右如鳳舞天然奇巧宛若生成初上禦殿中召義等語政務良久乃曰此旁復有艸舍一區乃朕致齋之所非敢比古人茅茨不翦之意然庶幾不忘乎儉矣卿等可徧觀於是中官引至一小殿梁棟椽桷皆以山木爲之而覆之以艸四面闌楯亦然不加斵削少西有路迂回入荊扉則有河石甃之河南有小橋覆以艸亭左右復有艸亭亦東西相望宛若臺星枕橋而渡其下皆水遊魚牣躍可觀中爲小殿有東西齋有軒以爲彈琴讀書之所悉以艸覆之四圍編竹籬籬下皆蔬茹匏瓜之類觀畢上臨河命舉网得魚數尾命中官具酒饌賜魚羮旣而召至前賜以金帛絳環玉鉤等物遂賜宴於東廡珍羞異味不可勝紀復被旨令各盡醉而歸則暝矣士奇賦四言詩九章曰齋宮曰圓亭曰方沼曰翠渠曰黛峯曰靈泉曰禦苑曰嘉魚曰瑞匏榮亦賦長歌次早進謝焉七年七月上登萬歲山坐廣寒殿召翰林儒臣侍命周覽都畿山川形勢旣畢上諭以元興替之故曰玆山玆宇順帝所日宴逰者也豈不可感侍臣叩首曰紂之迹周之監也上曰然正統景泰中蓋鮮聞矣英宗復辟始與諸大臣同逰天順四年四月十六辰刻上禦南燻殿召尙書王翺李賢馬昻學士彭時呂原五人入侍命內侍三人鼓琴上曰琴音和平足以養性曩在南宮自撫一二曲今不暇矣所傳曲調得於太監李永昌永昌經事先帝最精於琴是三人者皆不及也賢等對曰由此不輟亦可精矣因皆叩首曰願皇上歌南風之詞以解民慍幸甚上起人賜鑲鶴頂博帶一條皆親舉授五人者皆叩首而出嘗觀君臣之際上貴致其禮下貴盡其誠若私暱媟褻流連光景殆非聖祖所謂同逰之初意也已

燕飲賡和

洪武二年十一月二十有二日上禦外朝召學士宋濓侍講學士危素侍讀學士詹同直學士陳桱待制王禕起居注魏觀吳琳列坐左右旣而命本官進饌賜封酒飲之上屢盡觴中官承旨宣勸甚力濓數以弗勝桮杓固辭上曰卿但飲無傷也酒終上親禦翰墨賦冬日詩一章復繋小序於首命各以詩進濓最先禕次之觀琳桱同又次之素最後詩以民瘼爲言上曰素終老成其有軫憂蒼生之意乎於是各沾醉而退六年開局禁中修大明日曆十一月十五日前禦史中丞誠意伯劉基偕學士宋濓詹同侍上燕幹淸宮之便閣同被酒而還時繕書監生黃■﹝日上永下﹞在館同愛其有俊才賦詩贈之字大如斚少選奉禦傳宣召濓等赴右順門會上適乘步輦而至同余醒猶未解上謂之曰卿醉猶未醒耶同對曰臣𨿽醉猶能賦詩贈黃秀才謂昶也上曰詩何在同對曰在史館中上顧濓亟取之旣上奏上笑謂濓曰朕卽和同詩卿當爲朕書之濓於是受命書焉同詩不過稱昶才美而禦制之詩則並及君臣燕飲之故濓歸與昶言之以爲詞壇盛事八年八月甲午上觀於水陋尹程秋水賦言不契道乃更爲之賦成召學士宋濓等觀之且令各撰賦以進濓率同列撰成詣東閣次第投獻上皆親覽焉復寘品評於其間已而賜坐勅大官進天廚奇珍內臣行觴觴已上顧濓曰卿何不盡飲濓出跪奏曰臣荷陛下聖慈賜以醇酎敢不如詔第臣年衰邁恐不勝杯酌志不攝气或愆於禮度無以上承寵光爾上曰卿姑試之濓卽席而飲將徹上復顧曰卿宜更釂一觴濓再起固辭上曰一觴豈解醉人乎卒飲之濓舉觴至口端又復瑟縮者三上嘆曰男子何不慷慨爲對曰天威咫尺間不敢重有所瀆勉彊一吸至盡上大悅濓顏面變頳頓覺精神遐漂若行浮雲中上復嘆曰卿宜自述一詩朕亦爲卿賦醉歌二奉禦捧黃綾案進上揮翰如飛須臾成楚辭一章濓旣醉下筆傾欹字不成行列甫綴五韻上遽召至前命編修朱右重書以遺濓遂諭曰卿蔵之以示子孫非惟見朕寵愛卿亦可見一時君臣道合安樂太平之盛也濓行五拜禮叩首以謝上更勅給事中宋善等賦醉學士歌云宣宗尢喜爲詩初卽位起學士李時勉而任用之一日幸文淵閣賜諸學士飲呼時勉謂曰卿非朕安得飲此酒時勉頓首謝他日侍逰東苑上賜時勉酒酌以上所禦金甌時勉頓首辭曰臣可與陛下同飲不敢與陛下同器上悅命易以銀爵旣醉上出禦制詩俾賡之宣徳六年萬壽聖節上禦制詩一章賜尙書胡濙蹇義大學士楊士奇楊榮且曰朕茂膺天命惟爾四人贊翼之功賜宴盡歡而罷明日士奇榮各奉和睿制以獻又嘗與大學士黃淮燕飲於萬歲山淮獻詩他日陛辭復燕飲於太液池禦制長歌以贈焉語在第五卷

嗟乎虞廷喜起捲阿逰歌其響不聞久矣至我朝而續夫燕所以示慈惠也詩所以道性情也燕飲賡和之際而至情藹然迥出千古祖宗盛時上下之交有如是哉

召對

祖宗以來於凡燕閒之際執政大臣左右近侍時常皆得接見自英宗以幼沖嗣位此禮遂廢惟有大事則傳奉召之問對一二語遽出因襲以爲故事景帝時壅蔽尢甚及英宗復辟始知其由乃親決章奏日與大學士李賢議之賢據便殿入奏舊規毎朝退獨畱不待呼召徑詣上燕閒入見以承顧問然同列彭時呂原恆不得與焉上嘗謂景泰全然不理政務或用人升官明日謝恩不知所以文武大臣未嘗接言上下之情如何得通賢曰自古明君未嘗不與大臣相接商確治天下之道所謂接賢士大夫之時多親宦官宮妾之時少也上曰如此天下豈不治安觀英宗聖志蓋勵精求治而賢不能同人致交有功爲可憾耳李東陽曰東陽自乙卯承乏內閣時孝宗皇帝臨朝淵黙自朝參復命經筵日講之外罕接天顏凡有擬奏陳說答問之類毎用本票揭帖大則具題本𨿽日積月累往往不能盡弘治十年三月二十二日朝食前忽遣司禮監太監韋泰馳至閣亟呼曰宣四先生叩其故曰不知臣溥臣健臣東陽臣遷亟具衣冠至文華殿叩頭畢上曰近前於是直叩禦榻司禮監諸太監皆環跪於案側上曰看文書諸太監取本付臣溥臣健又分置朱硯朱筆授片紙數幅於臣東陽臣遷毎一本上曰與先生輩計較臣溥等看畢相與議定批辭以次陳奏得允乃錄於紙上以進上覽畢親批本面或更定二三字或刪去一二句皆應手疾書宸翰淸逸略無凝滯有山西巡撫官本上顧曰此欲提問一副總兵該提否臣溥等對曰此事輕副總兵恐不必提止提都指揮以下三人可也上曰然邊情事重小官亦不可不提耳又禮部本擬一是字上曰天下事亦還看本內事情若止批一是字恐有遺失因取本閱之則曰是只須一是字足矣又一本臣健奏曰此本事多臣等將下細看擬奏上曰文書尙多都要一看下去也是閒就此商量豈不好皆應曰諾上指余本謂左右曰此皆常行事不過該衙門知道耳乃皆叩頭退上復謂左右曰喫茶出文華門尙膳監官捧茶以俟韋太監喜曰茶已具矣蓋時出急召未有宿辦也自天順至今四十年先帝及今上之初間嘗召內閣不過一二語是日經筵罷有此召因得以窺天質之明睿廟算之周詳聖心之仁厚有不可測量者如此自是平臺暖閣稍稍召對並及部院大臣詢其政務若欲復祖宗之舊者及孝肅太皇太后之喪議禮考文久或移晷多或連月藹然家人父子之情顧上旣明習國事天語嚴密議論層出或累數十句臣下𨿽承造膝欲藎一二語至無間可入或不竟其辭而退退而尋繹所受亦不能悉記也議者以爲孝宗若久於天位非惟奏事之制可復而隆平之治且成矣

召慰

編修楊士奇始入內閣毎敷對望見天威猶有懼色太宗召而慰之曰朕知爾文學親擢於此爾但盡心勿自疑畏英廟旣復位退禦文華殿召大學士髙榖學士商輅謂曰朕在南京知爾二人無偏向心如今正要用爾好用心辦事成化四年彗見言官劾內閣大臣商輅等遂求退奉旨朕用卿不疑何卹人言至詰責言者曰唐太宗用王魏朕用商輅有何不可欲加譴調輅奏言臣嘗勸陛下優容言官已荷嘉納如修撰羅倫輩復請召用今因論臣而又責之如公論何上以爲然乃釋言官不問而召輅至禦榻前慰勉再三祖宗之禮貌儒臣往往如此

召示文翰

太祖皇帝嘗出禦制詩文以示詞臣太子正字桂彥良卽於上前大聲誦之瑯然左右驚愕學士承旨詹同私戒之上知之謂曰儒者事君正當誠意毋事矯揉也又嘗出禦制勅使彥良指摘彥良受命盡言稱上意焉洪武二十年二月甲辰禦注尙書洪範成先是命儒臣書洪範揭於禦座之右朝夕觀覽乃自爲注至是成召贊善劉三吾曰朕觀洪範一篇帝王爲治之要道也所以敍彛倫立皇極保萬民敍四時成百谷本於天道而驗於人事箕子爲武王陳之武王猶自謙曰五帝之道我未能焉朕毎爲惕然遂疏其指爲注朝夕省覽三吾對曰陛下畱心是書上明聖道下福生民爲萬世開太平者也宣徳七年七月宣宗燕閒閱內庫書畫得元趙孟俯所繪豳風圖因賦長詩一章召翰林詞臣示之曰豳詩周公陳后稷公劉致王業之由與民事早晚之宜以告成王使知稼穡艱難萬世人君皆當鑑此朕愛斯圖爲賦詩欲揭於便殿之壁朝夕在目有所儆勵爾書於圖之後九年十二月宣宗退朝禦文華殿召少傅楊士奇等出禦書洪範篇及禦制序文示之且諭之曰所論或未當卿等當直言勿隱士奇等對曰聖論皆當直得古人精蘊上曰朕在宮中𨿽寒暑不廢書冊士奇等對曰帝王勤學問則宗社生民有賴矣惟願陛下始終此心上笑曰卿等亦常須直言朕不爲忤

翰林記卷六

●欽定四庫全書

翰林記卷七

﹝明﹞黃佐撰

議禮上

祖宗時凡國家禮樂制度皆命本院儒臣議而行之咸取自上裁洪武元年二月壬寅朔中書省臣及學士陶安等進郊社宗廟議曰圜丘曰方丘曰宗廟曰社稷各具沿革安等奏天子大社必受風雨霜露以逹天地之气若亡國之社則屋之不受天陽也今於壇創屋非宜若祭而遇風雨則於齋宮望祭上是之又定宗廟時享之禮安與侍講學士朱升待制詹同等奏漢以下廟皆同堂異室四時皆合祭今四廟特享宜仿之上命春特祭餘三時合祭如古制二年三月戊戍朱升等奏勅撰齋戒文大祀四日戒三日齋凡七日中祀三日戒二日齋凡五日上命凡祭天地社稷宗廟山川等神是爲生靈祈福下令百官一體齋戒若自有所禱不關於民者不下令八月定大祀受誓戒九月乙巳詔以司中司命司民司祿及壽星五神爲中祀命翰林院撰文七年六月乙卯上以大祀終獻畢方行分獻於禮未當用宋濓詹同議以上行初獻禮奠玉帛將畢分獻官行初獻禮亞獻中獻皆如之八月辛酉監察禦史答祿與權請行禘祭事下禮部太常寺翰林院議以爲虞夏商周四代世系明白其始所從出可得而推故禘禮可行自漢唐以來世系無考莫能明其始祖所自出當時所謂禘祭不過合已祧之主序昭穆而祭之乃古之大祫非禘也宋神宗嘗曰禘祖之所自出是則莫知祖之所自出禘禮不可行也今國家旣追尊四廟而始祖之所自出者未有所考則於禘祭之禮似難遽行上是其議八年十一月乙丑詔翰林院考定大祀登壇脫舄之禮學士樂韶鳳奏祭日大駕臨壇入幕次脫舄升壇執事等官皆脫舄於外以次升壇供事協律郎樂舞生依前跣韈就位祭畢降壇納舄從之十二年正月乙卯合祀天地於南郊詔翰林儒臣紀其事九年五月乙丑將有事於方丘適有晉王妃之喪上命宋濓考古制以聞對曰郊社之禮國之大事聖人所重𨿽有三年之喪亦不敢廢示有尊也二十五年六月戊辰以皇太子喪時享在邇命翰林院禮部議之學士劉三吾等奏王制三年不祭惟天地社稷不敢以卑廢尊宋眞宗居喪易月服除之明年遂享太廟祀天地服衮冕車輅儀物音樂緣神事者不廢其鹵簿鼓吹諸樂皆備而不作定議天地社稷先師歷代帝王等神宜如宋制惟太廟先祖神靈所在國旣有喪而時享用樂恐神不樂所宜亦備而不作從之已而上自以已意定郊廟禮樂庶吉士解縉嘗上疏言六經殘缺莫甚於禮樂宜正禮經及訪求審樂之儒作樂書又言祀天宜復埽地之規尊祖宜備七廟之制太常非可以肄俗樂上嘉其議先是洪武二年八月詔天下郡邑舉素志髙潔博通今古練達時宜之士年四十以上者禮送至京纂修禮書二十年十月諭禮部集諸儒臣寮尊卑禮儀舊制重加刪訂凡二十六條行之攺元之初卽定釋奠先師仲春仲秋二上丁日降香遣官祭於國學又詔定親徵遣將諸軍禮及官民喪服之制又定太歲風雲雷雨嶽鎭山川城隍諸神祭禮其冠禮皇太子冠翰林院撰祝文祝辭因定天子冠禮尋定皇太子親王及士庶婚禮俱本院偕中書省臣議上其王國禮樂及合祀山川之儀則本院禮部與王府官議上遂命燕齊祭東海齊魯祭東鎭秦蜀祭西海晉祭北海若晉王妃謝氏喪秦湣王喪懿文皇太子喪孝慈皇后喪則專詔本院定議以聞成穆貴妃薨詔本院稽古典定喪服之制令父母俱斬衰三年子爲庶母服期年書成頒行曰孝慈錄又考議陵寢朔望節序之祭及祭前代忠臣用便服行禮等節目亦皆本院所定今見於諸儒所纂大明集禮洪武禮制等書𨿽損益古今之宜然多出自聖意眾莫敢違也𨿽敢言如解縉明指其非古然上亦未嘗以其異已而罪之也夫以異已者爲罪則必以迎合者爲功則是禮樂自臣下出也於戲聖祖之慮之逺如此

議禮下

開國之初命儒臣議定郊祀等大禮承平後𨿽時有所損益不過喪塟祧祔名號宴賀儀文度數之屬永樂十一年十二月鴻臚寺奏習正旦賀儀上召禮部及本院官問曰正旦日食百官賀禮可行乎尙書呂震對曰日食與朝賀之時先後不相妨侍郎儀智曰旣然同日免賀爲當上顧問翰林諸臣古有日食行賀禮否楊士奇對曰日食天變之大者前代元正日食多不受朝宋仁宗時元正日食富弼請罷宴徹樂宰相呂夷簡不從弼曰萬一契丹行之爲中國羞後有自契丹回者言遼是日罷宴仁宗深悔今免賀誠當上遂免賀及宴仍賜百官節鈔十四年十一月周王橚楚王楨相繼來朝例次日謁孝陵周王先至適遇節上命東宮皇太孫及小皇孫陪謁已出東華門上遽召楊榮金幼孜楊士奇問謁陵展敬之位如何士奇對曰周楚二王屬尊當列稍前兩傍東宮殿下列稍後居中皇太孫殿下亦居中列於東宮之後諸皇孫與皇太孫同班而分列兩傍上曰爾所言有據乎對曰宋儒朱熹家禮大約如此上曰吾未嘗熟家禮但據已見書其位次遂出宸翰所書正與所言合然下有六字未書授筆命足之遂遣鴻臚丞周升馳賫赴陵俾率行之二十二年九月禮部尙書呂震言於仁宗曰今喪服已踰二十七日請如太祖仿漢制釋縗易吉服奏巳士奇謂震曰今喪服未可比此例蓋洪武有遺詔且仁孝皇后崩太宗皇帝在上縗服後仍服數月白衣冠絰帶今上於皇考乃遽卽吉乎時黃淮議同士奇然不敢明言忤震震出忿言尙書蹇義從旁解之曰渠言當理國家事公豈應偏執己見請兼取二說明旦皆素衣冠黑角帶遂偕六部都察院具奏報可明旦上素冠麻衣絰帶視朝文臣惟學士武臣惟英國公如上所服餘皆從義等所定朝退上召蹇義夏原吉及士奇等諭曰呂震昨奏易服云皆與汝等議定然後奏時吾已疑其非但聴臣下易之梓宮在殯吾豈忍易後聞士奇有言始知震妄士奇所執是因嘆曰張輔知禮六卿乃有不及又顧義曰汝所折衷亦未當然不必再以語人羣臣聴其便十二月庚午百官習新正儀於海印寺用樂明日士奇等進言近禮部與臣等已議定新正朝儀不用樂昨日習儀所仍用樂不攺今四方朝覲官皆集於此觀禮乞勅禮部設樂不作不報蓋入呂震之言也楊榮金幼孜皆欲已榮卽趨出士奇與淮不可三人遂復進言夜漏下十刻未得旨不肯退遂有旨命禮部設樂不作正月二日特召士奇等四人至奉天門諭之曰呂震毎事悞朕卿等所執停樂最是夫爲君以受直言爲美不受直言則過益深焉爲臣以能直言爲賢不能直言則忠不盡如昨日朝會若從震言今悔何及自今遇朕行有未審但盡意言之母以不從爲慮各賜鈔千緡文幣一表裏天順中聖烈慈壽皇太后崩上見學士李賢所服斬衰與眾異取視之乃知賢服制合古卽以爲法命宮中悉易之孟冬享太廟適大喪禮未終上以問賢賢言且俟釋服後庶人情事理兩安上從之癸未春上以足疾不視朝召賢曰大禮將至而疾未愈欲遣官代行可乎賢曰亦須至壇所𨿽不能行禮人心亦安上至齋宮復召賢曰朕惟俯伏難興欲令一人扶之何如賢曰陛下能力疾行禮尢見敬天之誠遂成事而還上以母后胡氏因疾請尊號靜慈仙師非令典欲上皇后尊謚而左右以爲不便召問賢賢曰陛下此一念天地鬼神實臨之然臣之愚必須陵寢享殿神主皆如奉先殿之式庶幾稱陛下之明孝不然爲虛文上卽命舉行尊恭讓章皇后乃英廟嫡母也憲宗卽位內臣夏時昌言錢後久病欲專致隆於上生母賢與彭時援遺詔執不可夏入傳仁壽宮旨曰子爲皇帝母當爲太后豈有無子稱太后者耶時曰今日與宣徳末年事不同胡後曾上表讓位退居別宮故正統初不加尊號今日名分故在豈得不尊夏謂宜照例冩讓表賢與時曰臣子誰敢擅冩天子新卽位四海顒望凡事宜遵遺詔庶幾順天理服人心夏作色以爲偏向時拱手向天曰祖宗神靈在上錢後已無後何所利而爲之所以爭者爲全皇上聖徳故也若推大孝之心則兩宮同尊爲宜賢等皆曰然夏乃再入請命曰適皇上再三勸諭已兪允矣時等遂執筆書尊皇后爲慈懿皇太后母妃爲皇太后夏以爲疑時曰加二字好稱呼耳非有尊卑於其間也於是尊號之詔遂下後數日太監覃包至內閣言曰並尊二母本出上意但屈於生母有難言者而不知禮之人且欲逢迎其間非二先生力爭幾誤大事矣時同寮有未發言者有慚色蓋此詔之行賢與時之力也及議山陵賢等具疏請建玄宮爲三穴夏復執不從成化四年六月慈懿皇太后崩傳旨議山陵時等曰梓宮當合葬裕陵神主當祔廟此一定禮無可議者禮部尙書姚夔贊之曰此正禮也夏獨曰不可慈懿無子且有疾豈可入山陵只可比胡後例葬西山耳已而上禦文華殿召內閣三人及諸內臣入面議時等曰當依正禮上曰朕豈不知正禮是好但於周娘娘有礙故令爾等議務要處得合宜商輅曰外議洶洶若不祔葬則人心不服且於聖徳有損劉定之曰孝子從義不從令𨿽聖母有言亦不可從也上黙然良久曰合葬固是孝若因此失了娘娘心亦不可謂孝時曰皇上大孝當以先帝之心爲心先帝待慈懿始終如一今若安厝於左虛其右以待後來則兩全其美庶不失先帝之意夏曰比先閣下議作三位已不允時曰彼時慮有今日故預爲此議今須依前處置乃宜耳上𨿽未允而玉色未和時因曰臣等言未當欲具本言之乞皇上再三申勸聖母以終大事上曰可進來看當晚時等具本進奉有旨令百官會議明日禮部集文武大臣議皆云時等言是內批未允欲別擇地於是伏闕哭諫乃行焉語在伏闕弘治初元詔議憲宗升祔及孝穆皇太后祔享之禮議者言人人殊禮部左侍郎倪嶽言徳祖以上無可復推則徳祖視周后稷太祖太宗視周文武百世不祧懿祖而下以次疊遷今憲考升祔則懿祖神主當祧宜於太廟寢殿之後略仿夾室之制別建一殿九室以蔵祧主毎歲暮時享則奉祧主仍居舊位以應古祫祭之制又周禮春官大司樂歌中呂舞大濩以享先妣謂姜嫄也帝嚳之妃后稷之母故特立廟以祀而宋元徳懿徳二太后俱有別廟章獻章懿俱建奉慈殿孝穆神主宜於奉先殿旁別爲一廟歲時祭享悉如奉先殿之儀從之於是遂建祧廟及奉慈殿時惟學士楊守陳獨以徳祖比宋禧祖百世不遷爲非禮抗言禮天子七廟祖有功宗有徳乃孔子之言故凡號太祖者卽始祖必事之以配天若商周之契稷皆以功而非論其本統也宋之禧祖及我徳祖可比商祖乙周亞圉非契稷比議者徒謂大儒嘗有取於王安石之說而不從孔子遂使七廟有始祖又有太祖太祖旣以配天而不正南面之位名與實乖豈先王之禮哉若以降而合食爲非禮則王者旣立始祖之廟又推始祖所自出之帝而配之固無嫌也憲宗升祔請並祧徳懿熙三祖自仁祖以下爲七廟異時祧盡則以太祖擬契稷而祧主蔵於後寢祫禮行於前廟時享則尊太祖祫祭則尊徳祖各不失尊庶無悖禮議者不從以太廟之制已有九廟又難於並祧故也十七年三月聖慈仁壽太皇太后崩上禦西角門朝退召學士劉健李東陽謝遷至門內扉遂闔上禦暖閣素幄起立牀前顧謂曰先生輩上來健等皆至幄內上曰爲陵廟事與先生輩商量健等仰奏曰昨蒙遣太監扶安諭示孝莊睿皇后葬不合禮欲爲釐正此盛徳事臣等仰見皇上聖孝髙出前古不勝忻慕上袖出裕陵圖一紙指示陵門內有二隧道其一西行北轉而至者爲英宗皇堂虛其右壙而中有道可通往來其一東行北轉而至者爲孝莊玄堂相去可數丈中隔不通因曰此大非禮東陽對以初不知此上因言出自內官所爲又曰內官有幾个識道理的昨見成化年彭時姚夔輩奏章先朝大臣都忠厚爲國如此健與遷對曰英宗有遺命錢後與我合葬大學士李賢記在閣下上曰旣有遺命當時柰何違之東陽對曰臣等聞當時尙有別議故委曲至此非先帝意也上曰先帝亦甚不得已耳健等奏曰誠如聖諭但今日斷自聖衷勿憚攺作則天下臣民無不痛快垂之史冊萬世有光矣上曰欽天監言恐動風水朕不以爲然遷曰陰陽拘忌之說不足信上曰朕已折之矣今日開壙合葬不爲動風水乎皇堂不通則天地否塞因以指畫紙曰若如此通則風气流行惡得言動推一點誠心爲之料亦無害東陽贊曰皇上一念孝誠可以格天吉無不利健等皆力贊曰皇上所見髙出尋常萬萬願勿復疑上曰此事不難若祔廟之禮尢所當講健等奏曰先年奏議已定慈懿太后居左今大行太皇太后居右令祔裕陵配享英廟且引唐宋故事爲證臣等如此不敢輕議其實漢以前惟一帝一後唐始有二後宋亦有三後並祔者上曰二後已非若三後尢爲非禮遷對曰彼三後一乃繼立一則所生母也上曰事非師古末世鄙褻之事不足學東陽對曰皇上當以堯舜爲法上曰然宗廟事闗系綱常極重豈可有毫髮僭差太皇太后鞠育朕躬恩徳深厚朕何敢忘但一人之私情耳錢太后乃皇祖冊立正後我朝祖宗以來惟一帝一後今若並祔乃從朕壞起恐後來雜亂無紀極耳且奉先之祭先生輩尙不知英宗皇帝止設一座毎祭飯一分匙一張而已健等倉卒不解上意但應曰唯唯退思之蓋孝莊尙未配食也上曰孝穆太后朕生身母止尊稱爲皇太后別祀於奉慈殿今仁壽宮前殿盡寛意欲奉太皇太后於此他日奉孝穆太后於後殿歲時祭享如太廟不敢少缺健等皆未敢應聖意蓋謂今皇太后千秋萬歲後也東陽曰皇上言及孝穆太后尢見大公至正之心可以服天下矣上曰此事卻難處行之則理有未安不行則違先帝之意又違羣臣會議會議猶可柰先帝何朕嘗思之夜不能寐先帝固重而祖宗之制爲尢重耳東陽曰願聖見主張得定臣等無不奉行上曰朕亦難於降旨先生輩是朕腹心大臣好爲處置健等曰須下禮部令多官議之上曰𨿽多官亦不敢主張仍須先生輩爲之耳健等曰容臣等計議上聞上曰先生輩辛苦且回去辦事是日上稱心腹者三呼先生者以十數健等感激稱謝皆叩頭起上前下板階顧內官啟扉立送而出時尊謚議已進奉旨撰冊未上幾筵健等乃具題本言當時先帝遇天下難處之事羣臣爲委曲將順之詞或者不能無疑乞勅禮部會集多官再加詳議次日朝退上起立呼內閣健等至暖閣幄前立問曰先生輩昨日所進令多官會議是幾个衙門健等對曰卽前日進謚議者東陽曆對曰五府六部都察院通政司大理寺及詹事府翰林院言未畢上遽曰有翰林院最好考據古今大典禮須用翰林院又曰有科道乎皆對曰有上又曰好少頃曰別無說話回去辦事蓋是日專爲翰林問也自是毎召必於朝退立呼內閣未嘗呼名二十一日復召上袖出會議本問曰此事如何健等對曰議得是東陽奏曰未知聖意如何上曰先生輩如何說健等對曰正是古禮上曰仍稱太皇太后可否皆對曰旣是別廟須如此尊稱爲當上曰如何批答遷對曰須說得委曲東陽曰要見重事上曰然宗廟事重要見令後世子孫崇奉不缺之意此本隨文書下來健等曰臣等領去上卽以本授健復目送而出二十二日復召上袖出奉先殿圖指示曰此與太廟寢規制一般常時祭薦皆在此又指其廊間有門通西一區曰此奉慈殿也舊爲神庫今廊廡及井俱未動又指其東一區別爲門面南五間東西廊各五間此神廚也欲如此建廟可乎健等皆對曰此地最便東陽曰但未知寛窄如何上曰寛窄有數因指其傍小字曰東西幾丈南北二十丈後有墻墻之後有米倉蓋較之奉慈殿區深不及八尺皆請曰墻可展否上曰須展之其西偏有井亭亦須去之耳又曰欲遷孝穆太后並祭於此如何健等皆對曰甚當再問再對上曰位序如何健等對曰太皇太后中一室孝穆太后或左或右一室上曰須在左後來有如此者卻居右東陽曰太皇太后居中乃可遷奏曰會議本未知今日可出否東陽曰外廷瞻仰此本已數日上曰正爲廟地未定今旣定卽出矣皆拜出如前會禮部尙書吳寛亦言周祭姜嫄於別廟詩謂之閟宮魯桓公之母仲子不得祔廟春秋書考仲子之宮至宋始有兩後並祔之說然豈後世所宜法哉與上意合二十五日禦批云祀享重事禮當詳愼卿等稽考古典及祖宗廟制旣已明白都準議特建廟奉享仍稱太皇太后以伸朕尊親之意後世子孫遵守崇奉永爲定制於是中外翕然稱爲得禮惟陵事竟不行蓋因欽天監奏歲殺在北方之說而聖意終不釋然乃於陵殿神座移英廟居中孝莊居左孝肅居其右云

審樂

吳元年七月乙亥先是命選道童俊秀者充樂舞生至是始集上禦戟門召學士朱升領之入見設雜樂閱試之上親擊石磬命升辧識五音升以宮音爲徵音上曰何乃以宮作徵邪起居注熊鼎對曰八音之中石最難和故書曰於予擊石拊石百獸率舞上曰石聲固難和然樂以人聲爲主人聲和則八音和矣因命樂生登歌一曲上復嘆曰古者作樂以和民聲格神人而與天地同其和近世儒者鮮知音律之學欲樂和顧不難耶升等對曰樂音不在外求實在人君一心和則天地之气亦和天地之气和則樂亦無不和矣上深然之其後命升等撰圜丘方丘樂章而朝享太廟諸樂章則詔翰林諸儒臣梁寅等分爲之永樂元年九月詔侍臣曰皇考功徳隆盛祖宗樂章未有稱述爾等其議爲之於是學士王景等擬述以聞然竟未施行蓋缺典也凡舞用畫幹郊壇武舞服左袖上書除暴安民四字亦出聖祖所定久廢弘治中用儒臣建議復之惟中和韶樂司於教坊誠有如解縉所論者審音以憲古攺紀以召和豈有待於今日耶

定制度

聖祖有天下之初凡有制度命翰林儒臣稽考古今隆殺之宜以聞令中書省具奏上爲裁定於是左丞相宣國公李善長本院學士陶安集諸儒論建以適厥中自朝廷以達邦國上下品次第明其等威洪武元年二月安等奏定天子冕服之制上曰五冕禮太繁今祭天地宗廟則服衮冕社稷等祀則服通天冠絳紗袍余不用十一月甲子禮部翰林等官議定乘輿以下冠服之制三年六月中書省臣與翰林院定文武官朝服之制四年正月戊子禮部太常司翰林院議奏上親祀圜丘方丘宗廟及朝日夕月服衮冕祭星辰社稷太歲風雲雷雨嶽鎭海瀆山川先農皆用皮弁服羣臣陪祭各服本品梁冠祭服五年五月癸卯親王儀仗車輅成亦禮官諸儒所定也八月乙亥禮部及翰林院議省牲宜用常服十六年七月戊午詔更定冕服之制先是禮部言虞周以來冕服制度不一國初所制𨿽參酌古制然尙未備宜加考定於是翰林諸臣議上從之二十年冬十月召六部都察院通政司左右春坊大理寺及本院官著禮儀定式明日禮部以合行事宜凡一十四欵上進詔頒行之二十四年六月己未詔六部都察院同翰林儒臣參考歷代禮制更定冠服居室制度於是羣臣集國初以來禮制斟酌損益以聞二十九年十一月詔翰林斟酌唐宋制度定官民房屋墳塋等第及食祿之家興販禁例爲書名曰稽古定制頒行天下又憲綱事類肇自洪武中載都察院十三道禦史所宜行者宣徳末勅禮部同翰林院考舊文而申明之凡祖宗所定風憲事體悉載其中至正統四年十月始頒行雲

定律令

吳元年十月詔修律令命學士陶安爲議律官十二月甲辰律令成命刋布中外洪武元年正月大明令刋成條分吏戶禮兵刑工大明律亦如之儒臣奉二書以進上曰律令者治天下之法也令以教之於先律以齊之於後今所定律令芟繁就簡使之歸一直言其事庶幾人人易知而難犯八月己卯上念律令尙有輕重失宜有乖中典命儒臣四人同刑部官講唐律日冩二十條取進止擇其可者從之其或輕重失宜則親加損益務求至當六年十月命刑部與翰林院審定大明律七年二月律成學士宋濓撰表以進二十二年八月更定大明律初命翰林院同刑部官將比年律條參考折衷以類編附曰名例律附於斷獄下至是特載諸篇首頒行之

議封爵誥勅

洪武三年十一月丙申大封功臣其五等封爵皆學士宋濓所定始制五等公曰國侯伯曰郡子男曰縣至是罷子男不封惟系公於國各賜之鐵劵云二十三年九月乙未加封中山王徐達岐陽王李文忠三代皆王爵先是命翰林院議侍講學士葛鈞等奏王三代惟本朝開平王常遇春出自特恩上謂二王皆元勲宜如開平王例自今開國功臣死後俱追封三代其爵子孫非建立奇功者生死止依本爵其劵文誥命皆詞臣撰進其稱號曰奉天翊運推誠宣力守正武臣者開國元勲也永樂時曰奉天靖難後止曰奉天翊衛其下文多同亦有損益取自上裁者文武官誥命之制洪武五年三月定學士宋濓偕禮部議奏參考唐宋誥命皆由三省官列銜書名復用吏部告身等印章本朝誥勅旣用禦寶則省臣不敢署見勅花樣籖軸制度俱有等第不須攺作又宋紹興間工部言官誥院所用綾紙易以僞冒乞下文思院別織一體花樣專充官誥今議於誥尾添織某字號以爲闗防及取工部神帛勅誥局已造完誥命書冩用寶頒於文武官從之九年四月癸卯命中書省兵部定給武官誥勅之制大都督府咨於中書省送兵部覆奏貼黃考監參考同奏附籍部儗散官移文翰林院撰文付司文監校勘奏付中書舍人書冩署名用印十六年三月中書省與翰林院定嫡妾封贈例詔頒示中外復議文官贈敍之例十一蔭敍之例五二十四年五月辛卯詔定文武官封贈舊制一品封贈三代二品三品封贈二代四品至七品封贈一代兵部試尙書茹瑺奏請上命翰林院考古制學士劉三吾奏宋制與今例同詔從宋制又奏庶子襲父職例止封贈嫡母復命禮部翰林院同考古制三吾奏宋制母以子貴庶母亦依所生子之秩封贈詔從宋制六月丙寅命禮部翰林院議軍官侄男替襲伯叔職事及弟襲兄職養子女婿承襲養父妻父封贈禮制八月己巳瑺又奏言武臣封贈父母妻姓名有以嫡母生母同請有以正妻次妻並書者乃命翰林院稽考古制學士劉三吾言宋制嫡母繼母亡許封贈所生母正妻次妻並封古無此制今議正妻有子無子皆得封贈如正妻無子次妻有子俱從來未有定論上命只封嫡母正妻所生母則從宋制永樂元年十一月乙亥廣平侯袁容嫡母孫生母劉俱亡獨繼嫡母羅氏在而封贈事例不同上命禮部與翰林院議侍讀學士解縉等議上若所生母與繼母俱在禮難並封今繼母在當封所生母並嫡母俱亡亦可一體追封從之仍命後不爲例

考訂聲音文字

聖祖嘗召侍講學士樂韶鳳宋濓待制王僎修撰李叔允編修朱右趙塤朱濓典簿瞿莊鄒孟達典籍孫蕡答祿與權諭之曰韻學起於江左殊失正音有獨用當並爲通用者如東冬淸靑之屬亦有一韻當析爲二韻者如虞模麻遮之屬若斯之類不可枚舉卿等當廣詢通音韻者重刋定之韶鳳等奉詔撰成七十六韻共十六卷書奏賜名曰洪武正韻濓序之略曰古者之音惟取諧協故無不通江左制韻之初但知從有四聲而不知衡有七音故經緯不交而失立韻之原七音者牙舌唇齒喉及舌齒各半是也分其淸濁定爲角徵宮商羽以至於半商半徵而天下之音在是矣然則音者其韻書之權輿乎旋宮以七音爲均均言韻也有能推十二律以合八十四調旋轉相交而大樂之和亦在是矣自後奏啟進呈文字點畫音韻並從是書違者有罰洪武二年四月命翰林院定官民書札儀式禁革民間名字有犯先聖先賢大國君臣並漢晉唐宋等字者中書省臣具奏行之若正統十年進士登科錄凡天字皆作■﹝艸曳﹞云出內閣意景泰中幸太學表內閣自爲之中有管窺霄蠡測海句蓋亦避天字也與宋宣和時禁君天等八字同識者驚異殆非洪武舊制矣

議祀典

聖祖之正祀典也首詔嶽瀆城隍等神皆削去後世所加封號止從實稱之惟孔子則仍其舊蓋崇儒重道𨿽出宸衷亦有取乎侍臣之所論建洪武元年遣官釋奠於先師孔子定以二丁降香遣官祭於國子監毎歲二丁傳制遣官致祭孔子若豋極皆遣官祭告闕裏二十四年十月乙丑南丰縣典史馮堅言九事內一事歷代忠臣烈士有功徳於民者宜勅有司訪其事迹俾禮部翰林院考究明白量加封謚上喜而寵擢之然終以往古名臣非異代之君所宜褒贈卒亦仍其舊焉二十六年頒大成樂於天下府學令州縣如式制造以祀孔子二十八年用儒臣言黜莽大夫揚雄進董仲舒從祀孔子正統二十年從本院議進胡安國蔡沈眞徳秀從祀八年追封元吳澄爲臨川郡公從祀時建言者謂當祀劉因及本朝學士薛瑄內閣劉定之駁二人皆無著述遂沮然澄實宋進士仕元失節且封郡公爵亞程朱識者非之時學士丘浚嘗著論許衡無益於名教則澄又可知也成化三年用大學士商輅議封仲舒爲廣川伯安國爲建寧伯沈爲崇安伯徳秀爲浦城伯從之輅又請加孔子以道配天地之號事寢不行弘治九年追封宋楊時爲將樂伯從祀言者因謂羅從願李侗亦當從祀禮部侍郎傅瀚言二子著述視尹焞遊酢謝良佐未知所先後二子從祀則三人似不可遺道學所在其可輕乎乃止先是元年八月侍讀學士程敏政建議欲將馬融劉向賈逵王弼何休戴聖王肅杜預褫爵罷祀鄭眾盧植鄭玄服虔範寧五人各祀於其鄕而增後蒼若荀況言性惡宜依揚雄例黜之而祀王通七十弟子中申棖申黨疑誤當爲一人宜存棖去黨公伯寮秦冉顏何蘧瑗林放五人旣不載於家語亦宜罷去顏子曾子子思配享於殿而父在兩廡非所以明人倫宜於各處廟學如鄕賢祠之制別立一祠中祀啟聖王以杞國公顏無繇萊蕪侯曾點泗水侯孔鯉並邾國公孟孫氏配享永平伯程珦獻靖公朱松量加封爵祀焉祭酒謝鐸建議則謂吳澄出處不正當黜其祀俱詔廷議之學士吳寛言從祀亦觀其有益經傳否耳茍有益於經傳則揚雄馬融昔皆不廢今何獨廢澄也禮部尙書倪嶽亦言馬融王弼之徒其立身不無可貶然秦漢以來六經出於煨燼賴諸子抱遺經專門講授經以復存自唐之注疏多祖其言今之經傳引用尙多其說則何可盡廢七十子名字自馬遷以來相沿已久今生千百年後何可臆定於是咸仍其舊云夫孔子之道彛倫而已矣如以經傳著述爲道學則顏冉著述安在哉況表章六經始自漢武馬融輩不過剽竊記誦安得專其功較定功徳斥去陋儒以正昭代崇道之典斯固輔道侍從者之責也

制名號

聖祖有天下之初卽追尊四代考妣爲帝後其廟號尊謚皆學士朱升等所定凡皇子命名受封及公主封號功臣爵名皆學士宋濓等擬奏取自上裁尋又命正天下各神祇名號洪武九年四月詔天下馹傳之名多因俚俗所稱兵部具數次聞命翰林院考古正之凡二百三十二自後凡建置郡縣命名皆以屬焉繼世之時上慈闈尊號上先帝陵號之類必以命內閣會典云凡皇子名及各王府奏請子名親王公主及郡王郡主縣主郡君縣君鄕君封號俱內閣擬奏請旨點用禮部抄出施行

攺元

國初攺元洪武出自聖祖睿裁繼世之後始命翰林儒臣擬奏擇而用之太宗卽位始擬用永淸後乃用永樂自是毎朝紀年不復再攺蓋聖祖始謀之善實前代所未有也英廟復辟召內閣髙榖商輅至文華殿問曰今年號宜攺否榖對曰周𨿽舊邦其命維新宜攺新元年輅曰年號多與前代同者臣等具數年號請上自擇上稱善已而用徐有貞等言用天順攺元或請去景泰故號仍紀正統上不從而不知天順亦前代號也嘗搜歷代帝王以及僭僞毎取一字聨之如宋祁年號譜之例且爲詩以櫽括曰建元承大寶太上始眞王武定開幹統文明應國光弘仁洪至治崇徳本淳陽天地初熙泰神人正普康晏安同慶久延壽保隆長寧靖成更化中和啟順章淸平河漢景孝義雀龍祥嘉會興貞永丰豋廣顯昌鳳麟重赤白玉露紹靑黃通道咸宣意端居拱聖皇其譜頗多不錄然元順帝之子昭宗主沙漠傳二世其年號無從考邊徼盜賊多有建美號者不獨僭僞而已攺元之際不可以不詳愼此宋祖所以有須用讀書人之嘆也

擬謚

國初追尊四代考妣爲帝後尊謚皆儒臣擬奏請旨孝慈皇后懿文皇太子亦然洪武二十五年詔凡親王及功臣賜謚令禮部行本院擬奏請旨弘治十五年奏準文武大臣有請謚者本部照例上請得旨行吏兵二部備查實迹禮部定爲上中下三等開送本院擬奏請旨本部抄出施行親王例用一字郡王二字其文武大臣亦用二字若官品未髙而侍從有勞或以死勤事特恩賜謚者不拘常例本院官有謚始自洪武末待制王禕賜謚文節自是曾入翰林者俱用文爲謚如胡廣謚文穆之類亦有以名避者惟大學士陳文謚莊靖翰林之外得謚爲文者魏驥文靖吳訥文恪姚夔文敏葉盛文莊何喬新文肅皆異數也

翰林記卷七

●欽定四庫全書

翰林記卷八

﹝明﹞黃佐撰

備顧問

侍從文學之臣朝夕論思日月獻納自漢已然至唐始設翰林以言語文字備顧問因有天子私人與內相之目而待制次對有非他職所望者宋元因之至我朝眷注尢隆重國初儒臣𨿽布衣皆得備顧問蓋明目逹聰稽古右文治體當如是也及置本院凡上禦奉天華蓋謹身文華武英諸殿文淵閣東閣東西黃閣文樓武樓奉天左順右順中左中右思善等門並出入禁籞無有不從者又定爲入直奏事之制入直卽唐之待制也奏事卽唐之次對也觀諸太祖太宗仁宗宣宗實錄所載可見矣所謂顧問大率咨詢理道商搉政務評隲經史而使之援據古今以對宣宗嘗謂侍臣曰君臣一體猶元首之有股肱故於儒臣毎燕見必從容咨訪使盡其意此所以上下交而徳業成也正統以後入直奏事之制旣廢凡有宣召得承顧問咸歆艷以爲榮云嘗觀祖宗時本院官得備顧問者不可悉記惟洪武中太祖嘗祀方丘患心不寧以問學士宋濓對曰孟軻有言養心莫善於寡欲審能行之心淸而身泰矣上深然之夫以逆耳之言發格心之學濓眞以道事君者也然濓毎有所陳對絕不以語人署溫樹二字於居室之壁有問及內事者指以示之褆身之愼幾事之密若濓者誠可爲備顧問之法永樂時內閣七人惟楊榮金幼孜黃淮楊士奇當顧問時從容詳愼不激不隨亦濓之亞也

責盡言

聖祖立國不設諫官使人人皆得以盡言而尢責備於近侍洪武二十九年十一月以修撰張信爲侍讀編修戴徳彛爲侍講諭之曰官翰林者𨿽以論思爲職然旣列近侍旦夕在朕左右凡國家政治得失生民利病當知無不言昔唐陸贄崔羣李絳之徒在翰林皆能正言讜論補益當時顯聞後世爾等當以古人自期毋負朕擢用之意水樂三年四月太宗禦奉天門視朝罷召六科給事中諭曰朕日臨百官可否庶務或有失中者爾等宜直言無隠又顧翰林學士解縉等曰敢爲之臣易求敢言之臣難得敢爲者彊於已敢言者彊於君所以王魏之風世不多見若使進言者無所畏聽言者無所忤天下何患不治朕與爾等皆勉之又嘗謂諸近臣曰早來在宮中偶忘一事問左右皆不能記憶蓋沈思久而後得之朕以一人之智處萬機之繁豈能一一記憶不忘一一處置不誤拾遺補過近侍之職自今事之叢脞者爾等但悉記之以備顧問所行有未合理亦當直諫朕自起兵以來未嘗違忤直諫爾等愼勿有所顧避由此言之近侍得備顧問者何可不盡言也

將順

洪武中太祖欲省刑思所以優禮臣工學士詹同承顧問頓首賀曰陛下之言及此天下之慶也因言古者刑不上大夫上深然之又嘗當春月欲行刑以爲疑問於左司直郎汪仲魯仲魯頓首涕泣曰此天地之仁也請卽免行刑上允所奏景帝之葬也左右請以汪妃殉上不忍以問大學士徐有貞李賢賢言景泰初汪後卽不得志況二女皆幼可憫臣愚以爲宜厚遇之上憮然以爲是上思建庶人幽大內六十年欲赦之左右多以爲不可召問賢曰陛下此一念太祖在天之靈實臨之堯舜存心不過如此上意遂決遣中官衛送居之鳳陽所出入自便上厭左右招權納賄與賢言之賢謂人君之權不可下移惟自攬取則彼之勢自消上曰然無此相礙何事不順吾五更三點起拜祖宗畢卽出視朝循此舊規不敢有誤退朝至文華或有政事訪問大臣商確復省決章奏左右乃曰此等章奏何必一一親覽亦不可送與閣下看姦邪不忠如此賢曰自古賢君修徳勤政莫不皆然願陛下持此不衰堅如金石可以爲堯舜之君矣上一日又曰內官蔣冕𨿽嘗效勞其實讒亂小人朕初復位卽於太后前言曰皇后無子當換朕卽斥之及立東宮日復曰其母如何朕曰當爲皇貴妃乃止以此遠絕之賢曰讒說殄行自古帝王所深惡者絕之最是賢之善於將順此類也故當時奏對無不當上心者成化十一年十一月詔復郕戾王位號初下羣臣議又遣太監懷恩等至內閣問大學士商輅萬安等輅力陳所以當復之故言甚剴切左右皆泣輅亦泣上聞爲之感動疏入卽允其請輅舉手加額曰皇上此舉堯舜之盛徳也遂上景皇帝尊謚云

調護

太宗時巡狩日多漢庶人髙煦窺伺儲貳上不能無疑永樂九年三月翰林諸臣奏事右順門退特召楊士奇還上問曰汝輔監國久東宮所行果如何對曰孝敬上曰試言其事對曰於事宗廟甚虔凡籩豆之類皆親閱視一日當時享偶頭風作醫言當汗殿下曰汗卽不敢蒞祭左右有言可遣人代者殿下曰上以命我我又遣人乎及期遂親蒞祭祭畢還未至宮徧體汗不藥而愈毎尙膳進禦用物詣行在皆一一閱過然後緘識遣行不輒信任下人自車駕北徵恆切懷憂不遑寜居日中昃始食及勅使至始釋然寛慰上曰聞輔臣中獨爾能持直道不見忤否對曰臣性戅殿下恆見容納殿下天資甚髙非眾人所能及或有過未嘗不知知之未嘗不悔而速攺且殿下最用心處在以愛人爲本將來宗廟社稷之寄允不負陛下付托上甚喜命尙膳賜酒饌十四年上在北京聞髙煦有異及還以問士奇曰汝與蹇義在此漢府事皆當悉知昨問義不肯言汝盍言之如朕未知汝輩慮有離間之罪朕旣知矣汝何慮對曰漢王始受冊封國雲南不肯行攺靑州又堅不行今朝廷將徙都惟欲畱守南京天下皆疑其心惟陛下善處之乃詔削其兩護衛處之樂安州曰此去北京甚邇卽其作禍可朝發而夕擒也宣徳元年髙煦果反車駕親徵罪人旣得師還六部遣尙書陳山迎駕山見上言宜乘勝移師向彰徳襲執趙王則朝廷永安矣上召楊榮蹇義夏原吉楊士奇謀之有以爲言者上令士奇艸勅士奇執不從遂還京一日問士奇曰言者論趙王日益多柰何士奇請遣駙馬廣平侯袁容賫璽書往開諭之上從其請王喜卽獻護衛且上奏表謝而言者頓息自是上待趙王日益親厚而薄陳山踰數月召士奇至南宮賫諭之曰吾待趙叔不失親親之禮爾有力焉自今毋以見忤爲嫌遂賜白金寶楮文綺若士奇者可謂善調護朝廷骨肉之間者矣惟景泰中易儲一事當國者有靦顏焉而大學士陳循輩猶自以爲功何也

論薦

洪武中學士宋濓侍聖祖嘗問及廷臣臧否濓惟舉薦名士稱其善者不置問否者爲誰對曰善者與臣爲友故知之否者縱有臣不知也自是毎用人多命本院官舉而用之宣徳三年六月朝退命光祿賜近臣食畢召楊榮楊士奇謂曰祖宗時朝臣無貪者年來貪濁之風滿朝因問其甚者榮以都禦史劉觀對士奇曰風憲所以警肅百寮憲長如此則不肖禦史皆效之不肖禦史差出四方則不肖有司皆效之上撫掌嘆曰除惡務本又問廷臣中今誰可使掌憲二人久未對上曰未必都無一人士奇對曰通政使顧佐亷公有威曾任禦史及按察司皆有風采榮曰佐亦嘗爲京兆尹能防禁下吏政淸獘革上喜曰顧佐乃能如此命賜茶而退數日擢佐右都禦史而治觀罪及士奇寢疾英宗遣內侍詢人才舉檢討李紹等五人以對皆至大用天順中李賢在內閣奬進亷介之士首舉耿九疇爲都禦史軒輗爲刑部尙書年富爲戶部尙書九疇爲權臣所排輗不得志去賢屢言於上還之禮部缺侍郎有求近習薦升者上問賢賢曰不知其人臣所知者學士李紹可任此因言士風不振多夤緣求進如用紹請於黼座召吏部面命之庶幾士類知警上從之命下之日傾朝戄然初石亨以文臣總軍務於邊使武臣不得逞因請罷之居無何邊徼騷然上悟其非命賢舉可任巡撫者賢以都禦史李秉芮釗白圭王宇陳翌薦一時號得人後松潘冦發薦都督許貴果往平靖之成化中編修陳音抗疏言言路日塞異端日熾宜召還致仕吏部尙書李秉修撰羅倫編修張元禎評事章懋給事中王徽新會舉人陳獻章置之臺諫革去法王佛子眞人位號禁止創建寺觀則正人用言路開妖妄息矣不報景泰末學士商輅薦司直郎林聰先任刑科給事中學優識長操持端潔存心公正遇事敢言見今吏科都給事中久病不出宜以聰兼之俸祿無增品秩仍舊事體無損而政務有益詔復前職後聰忤宰執欲加重辟輅力辧之乃得降京職歷憲宗朝聰遂大拜南京禮部右侍郎姚夔考滿至京輅又特本薦畱後夔洊歷禮吏二部尙書亦輅汲引之故也大臣固當以人事君而能不自以爲功乃見其功茍以此攬權賈利獨何心哉

申捄

洪武初朝臣有上疏萬餘言者太祖厭其迂衍欲罪之有阿意者指疏曰此不敬此詆謗罪當誅上怒未解學士宋濓對曰彼應詔上疏其心爲朝廷耳烏可深罪乎上乃覽疏中有足采者召阿意者罵曰吾怒時若等不能諫乃激吾誅之何異以膏沃火向非濓之言幾不誤罪言者耶洪熙初大理少卿弋謙數言事有言其賣直沽名者大學士楊士奇對曰主聖則臣直惟陛下容之不然進言者將懼矣仁廟𨿽不罪謙然免其朝參令專坐司視事自是一月餘言事者少仁宗諭士奇曰自弋謙免朝言者不至豈果無事可言遂令士奇就榻前書勅引過命謙如舊朝參令百官言事毋以謙爲戒景泰五年十月給事中有忤執政者執政欲害之乃諷禦史劾其私而羅織其罪大學士髙谷請從輕典卒得左遷七年順天府鄕試太常卿兼侍讀劉儼爲考官時大學士陳循之子英王文之子倫入試不中二人交章奏儼去取不公欲寘於法乞詔翰林六科十三道覆考榖時以病不出聞之卽彊起預考畢入言曰大臣子與寒士並進已不可況又不安於命欲殺考官可乎由是儼得釋而詔以英倫爲特賜舉人榖由此與二人者不合屢求退天順中彭時在內閣上方倚任李賢日與賢面議賢退乃諮商於時有不可者時毎執不肯初或相忤久之乃相協後錦衣衛指揮使門達用事忌賢陰中傷之上怒曰賢且得罪行當專用彭時中貴以語時時戄然曰李公何遽至此因爲力辧其誣語聞得釋一日欽天監湯序言變異由姦臣未盡之故上以問修撰嶽正正曰姦臣未有聞於朝著者若求之人人自危耳序術疏淺不足信事遂寢弘治中武岡知州劉遜爲岷府所奏訐被逮至京師科道奏乞寛貸上怒俱下之詔獄大學士劉健等言遜誠情輕譴重言官爲國盡忠而槪以爲罪後有大利害大闕失誰肯言者上乃釋之正徳二年尙寶卿崔璇禦史姚祥張彧主事張偉給事中安奎各因事被系時劉瑾用事欲俱令枷號大學士李東陽等奏各官所坐有本法枷號重典不宜濫施俱得寛釋三年六月二十六日早朝有文書一卷投於禦路錄瑾過惡上命瑾等詰問無肯承者遂執朝官三百六十餘人送詔獄東陽曁王鏊奏此事必一人陰謀所爲同朝諸臣倉卒拜起豈能知之一人之外蓋皆無罪之人也乃盡得釋其後瑾益凶橫羅織之使四出動輒籍沒朝臣家產駢首死於獄間因東陽言或釋一二焉

諍得失

凡被顧問諍及得失必闗於國家大體而後言之不宜毛舉細事永樂五年冬廣東布政徐奇朝京師載嶺南藤簟諸物將以遺廷臣或得其單以進上閱視無楊士奇名乃獨召之問故將以私交罪之士奇曰奇自都給事中受命赴廣時眾皆作詩文贈之故有此饋臣不預者以當時病未有所作不然亦不免今眾名𨿽具然受否未可知且物微意當無他上意解卽付中官單目令毀之一無所問二十年閏十二月甲子詔復西徵方以士馬糧餉爲艱有以建文間江西垜集民兵與饋運夫十餘萬可徵用爲言上以其奏示學士楊榮榮對曰此兵夫昔有詔令復業今復徵之是失信也上曰卿言是也遂寢其奏洪熙元年四月有旨故東宮官鄒濟徐善述王汝玉皆贈官賜謚令官建祠於墓四時賜祭士奇進曰禮貴得中朝廷惟宗廟以四時享𨿽社稷孔子亦止皆春秋二祀濟等𨿽有勞祀之乃與宗廟等可乎上曰吾過矣遽召禮部攺春秋祭其它審法正度議禮考文士奇多據理爭之皆此類也景泰元年八月太上皇帝車駕自北狩還方議奉迎禮眾涉疑未定千戶龔遂榮寓書於大學士髙榖言奉迎當從厚榖卽袖其書以進且曰武夫尙如此況儒臣乎已而朝廷以遂榮非分下錦衣獄會車駕至百官郊迎榖復上章以伸前議聞者韙之而遂榮亦釋後太上居南宮指揮盧忠妄言南內事景帝欲窮治之學士商輅請止罪忠一人以全大體上從之天順初錦衣衛官校邏得一僧自言當大貴眾惑之至妻以女以覬非分獄具當坐反及太監牛玉援近例請官邏者內閣修撰嶽正言事縱得實不過合妖言律治其從十數人邏者準應捕律而已時忠國公石亨與太監曹吉祥怙寵擅權有投匿名書指斥朝政者獨不及亨緝捕甚急舉朝惶駭亨勸上出榜募能捕告者賞以三品職上令內閣撰榜格嶽正與呂原見上曰爲政自有體式盜賊責兵部姦宄責法司豈有天子自出榜購募之理且堯建進善之旌舜立誹謗之木秦始皇護短杜諫乃下誹謗妖言之令由此過失不聞卒至國亡陛下新復寶祚正當以堯舜爲法以秦爲戒縱欲窮治其事緩則人情怠忽事自覺露急則人情危懼愈求韜晦不如勿究吉祥從旁請究甚力上徐謂曰正言是也成化初太監劉永成死言其有軍功宜追封爲伯大學士彭時力爭之或曰自古有封侯王者時曰此盛世事耶祖宗成憲具在誰敢違之事遂寢十二年七月上建玉皇閣於宮北別創禮儀樂章將有事焉學士商輅論毀之十三年四月太監汪直創西廠立威擬至尊內外官臥不帖席輅與同寅疏其擅自抄沒三品以上京官擒械邊將換易近侍等十罪以聞上卽命革罷而輅亦致仕去

斥姦佞

永樂中上與學士解縉論羣臣禦筆書蹇義等十人名命各疏於下十人皆上所信任亦多與縉善而具以實對於義曰其資厚重而中無定見於夏原吉曰有徳有量不遠小人於劉儁曰𨿽有才幹不知顧義於鄭賜曰可爲君子頗短於才於李至剛曰誕而附勢𨿽才不端於黃福曰秉心易直確有執守於陳瑛曰刻於用法好惡頗端於宋禮曰戅直而苛人怨不卹於陳洽曰疏通警敏亦不失正於方賓曰簿書之才駔儈之心旣奏上以授仁宗曰李至剛朕洞燭之矣余徐驗之問尹昌隆王汝玉對曰昌隆君子而量不弘汝玉文翰不易得所惜者有市心耳後十餘年仁宗出其所奏示楊士奇曰人率謂縉狂士縉非狂士向所論皆定見也宣宗爲皇太孫時宮寮左庶子陳山邪佞得寵同列戴綸林長懋以直諫爲山所讒害上卽位始知之宣徳四年十月一日朝罷楊士奇侍上於左順門遙望見山上曰汝試言山爲人對曰君父有問不敢不盡誠以對山𨿽侍從陛下久然其人寡學多欲而昧於大體非君子也上曰然趙王事幾爲所誤朕以此甚薄之近聞渠於諸司日有干求不厭當不令混內閣也蓋上初臨禦以山及張瑛東宮舊臣俱升內閣視事二人行相類至是浸聞於上數日後有旨調瑛南京禮部山專教內豎俱罷內閣之任朝士皆頌上明決山自此不復得近扆前矣天順初內閣修撰嶽正間爲上極言曹石勢太盛慮有變宜早爲節制上曰汝可以朕意告之正徑造亨諷令稍自斂戢二人怨之正遂被斥竄及二人誅上召李賢謂曰向者嶽正固言之他日又思正曰嶽正倒好只是大膽因召還焉武宗時逆瑾用事凶焰張甚大學士劉健等率諸大臣伏上前請誅之內有陰爲瑾地者事遂沮而健與遷輩皆引去於此見君子勝小人之難也當其事者必先事豫而後可𨿽然天實爲之將柰何哉

計事

永樂初太宗一日晚出右順門召內閣諸臣獨楊榮一人在出江西三司奏章示之言吉安鄕民之嘯聚者已悉復業朝廷初有聞卽遣行人許子謨賫勅撫諭子謨行將一月又遣都督韓觀率兵繼之如撫諭不下卽加兵及是奏至上曰非觀至不下宜降勅褒觀榮讀訖奏曰計發奏之日觀尙在中道未足褒也從之後詢之果然榮自是益見重邊人阿嚕臺旣納欵欲收女直吐蕃諸部聽其約束請朝廷刻制詞於金定集諸部長磨酒飲之以盟上以問翰林諸臣黃淮對曰邊人心地質實使各自爲心則力易制若並爲一則力大難制矣此舉實其祕姦謀也上顧左右曰黃淮如立髙岡無逺不見爾等如立平地所見惟目前耳天順初石亨從子彪鎭大同遣使獻捷內閣詢其狀其人盛陳戰伐且稱斬首無算皆梟於林木不能悉致嶽正取地圖指示曰某地至某地四面皆沙漠梟於何所其人驚伏成化四年平涼土人穆蘇反官軍連失利遣都禦史項忠往撫捕之大學士彭時商輅料其必成功而朝議洶洶咸欲再遣將出師時等執不可或以危言動之時等不爲動未幾獻俘至上喜甚各賜俘奴一人

籌邊

洪武十七年侍講李翀論武事重在任將上曰任將固重必任之專信之篤而後成功齊用穰苴魏用樂羊可謂專且篤矣故皆有功若唐用魚朝恩吐突承璀爲監軍使將掣肘故敗事也永樂以來邊事長勞廟算經略永樂五年諭徳楊榮奉命往甘肅同總兵議邊務察視守備還奏稱旨七年春榮扈從北京甘肅總兵何福奏托克托布哈等率部來歸命榮往同福處置還奏上悅遂奉命持節往額齊諾之地封福爲寧遠侯十年冬甘肅守帥西寧侯宋琥奏叛候婁達衮逃居齊勤蒙古衛將爲邊患時丰城侯李彬鎭陜西遂勅彬率師剿之且命榮往與彬計度十二月還奏餉道險阻今沍寒人疲馬瘠不可行且小醜不足以煩王師遂勅彬旋師無幾叛者復歸二十一年秋榮復扈從西徵駐萬全一切軍務悉付榮掌之寧陽侯陳懋奏畨主額森圖噶來歸命榮往議定降歸奏稱照顧二十二年復從北徵中道軍餉不繼上聞之命榮與金幼孜總計其數遂如所言遣使諭之釋其不臣之罪下令班師宣徳二年十月交址黎利遣人進前安南陳王三世嫡孫髙表乞立爲陳氏後其辭懇惻上密以示英國公張輔輔請發兵討之輔退乃召尙書蹇義夏原吉謂曰何以處之二人對曰舉以與之無名徒示弱耳二人退召楊榮楊士奇出表示之且諭以三人所對曰今日與爾兩人決之榮曰永樂中費數萬人命得此至今勞者未息困者未蘇發兵之說必不可從不若因其請而與之可旋禍爲福上顧問士奇云何對曰榮言當從求立陳氏後者太宗皇帝之初心求之不得乃郡縣其地十數年來兵民困於交址之役極矣此皆祖宗之赤子行祖宗之初心以保祖宗之赤子此正陛下之盛徳何謂無名且漢棄珠厓前史爲榮何謂示弱臣侍仁宗皇帝久聖心數追憾此事臣願陛下今日明決上曰汝兩人言正合吾意皇考言吾亦聞之屢矣今吾三人可謂同心同徳遂令尙膳賜酒饌明旦罷朝出髙表示文武羣臣皆曰從之便遂赦交址命羣臣舉奉使者僉舉安眾上聞已定明日蹇義欲易以伏伯安莫敢異之士奇私謂夏原吉曰此無藉小人用之必辱朝廷公當榻前力主張蓋時上多主夏言已而有旨召眾皆入蹇義遂奏用伏上顧問夏夏對曰不可用蹇曰伏善言語非眾所及士奇曰伏有穢行而無學識遣之必辱國遂不用英宗北狩郕王卽大位有倡議南遷者中外洶洶大學士陳循髙榖侍講商輅等上言聖駕一移大勢去矣乃出榜曉諭人心稍安無何冦大舉進迫京城眾論戰守不一循等皆言兵敗之餘只宜固守且彼乘勝遠來勢必難久宜伏兵歸路擊之時京師戒嚴內閣諸臣運謀設策迄昏乃出至忘寢食外諭諸將奬其忠義之心日令操練軍馬整飭器械以備戰守遣官分投安輯畿內降人以防不虞嚴督邊闗固守要害然敵攻益急總兵官石亨折弓矢厲聲曰宰臣不出計策我莫能支矣循與輅乃上疏發勅宣府遼東令總兵官楊洪曹義各選勁騎刻期以進與京軍夾擊又爲張榜各營有能擒獲也先者加大爵厚賞復冩作喜寧與司禮太監興安雲約誘也先入冦宜乘其孤軍合兵剿殺蓋喜寧非漢種爲內侍至太監與敵通謀者也勅與書爲也先邏卒所獲未幾宣府遼東兵至我軍大振敵聞夕遁去京師遂定時聞江浙兩廣雲貴皆盜發羽書絡繹內閣籌劃之功居多天順中兩廣用兵編修丘浚條用兵事宜內閣具本繳進行之弘治十七年六月北敵小王子遣使求貢甚急大同守臣以聞已許二十人入貢旣而不來或報冦有異謀內閣具揭帖乞會同司禮監及兵部尙書照成化年例於左順門詳審上朝退召劉健李東陽至暖閣上曰各邊闗糧艸須與劉大夏說用心整理大夏者兵部尙書也健奏曰京營官軍亦須整點聽徵上曰然東陽曰令總兵官管事固可領兵則未知如何健曰須用曾經戰陣者上曰未必要用經戰陣但要有謀略耳東陽對曰聖諭甚當有謀略與經戰陣者須兼用乃可耳但京軍有名無實初設團營時有十二萬今消耗過半前年選聽徵一萬便不能及數矣古人云足食足兵今食不足兵不足臣等毎思及此寢食不安上曰軍士須管軍官撫卹不可剝削東陽對曰誠如聖諭但近年官軍做工太多旣累身力又陪錢使用外衛輪班皆過期不至正爲此耳上曰宣徳以前軍士皆不做工內官監自有匠人云云此句聽不能悉東陽叩頭對曰皇上明見朝廷養軍本以拱衛京畿不爲工役今後工程望乞減省不令軍士受累養其鋭气庶緩急有濟上曰然又曰京營軍士都著劉大夏用心整理先生輩亦傳得旨可以朕意語之健等對曰諾上又曰先生輩是腹心大臣有事須說如昨日所進揭帖不說時朕不得知東陽曰臣等有所聞見固不敢不盡心陳說惟望皇上斷而行之耳上又曰然遂叩頭出於左順門會審走回男子一人云在敵中聞有議者欲搶黃裏黃裏謂京城也又三人云諾延衛頭目額爾奇木領三百人往北敵通和小王子與一小女寄養似有引誘入冦之迹各具揭帖以聞二十四日健與東陽廷議進禦敵事宜又計處差官整理邊闗糧艸缺乏七月初四日復召至暖閣上袖出大同鎭巡官奏言北敵勢重近又掘墩殺軍上曰邊軍皆我赤子被彼殺者苦何可言朕當與作主京軍已選聽徵二萬須再選一萬整理齊備定委領軍名目卽日啟行健等對曰皇上重念赤子一言誠宗社之福京軍亦須整點但未宜輕動遷曰邊事固急京師尢重居重馭輕亦須內顧家當上猶未釋東陽曰近日北敵與諾延交通潮河川甚爲可慮健因備言大同險遠本鎭尙可支持潮河川去京師不過一日最爲切近誠宜先慮上曰今亦未便出軍但須預備停當待報乃行免致臨期失措皆對曰聖慮甚當退擬通選京軍三萬令兵部推委領軍官臨期酌量地方事勢具奏定奪不可輕出大意與內閣同師乃不出已而沿邊將帥殺獲次第捷報而敵謀亦沮嘗觀守成之世武事大率不振而國勢亦隨以弱其故何也委大柄於私門以官軍爲私役𨿽欲張皇其將能乎誦聖祖之彛訓體孝皇之遠憂籌邊者不可不早爲之所也

建言

自本院儒臣旣遠黼座所謂近侍之職一切玩愒從事於是朝廷以傳旨爲顧問而疏奏以批答爲都兪𨿽或因事建言少輸忠藎特取罪爾考之永樂二十年三殿災金幼孜楊榮等陳便宜十數事皆見施行而他官建言如蕭儀輩多獲罪死侍讀李時勉自刑曹入院卽慨然疏論天下事被系兩歲不死洪熙初復抗言極諫被廷撲不死攺交址道禦史又三上章下詔獄不死蓋未始有申捄之者修撰羅汝敬亦言時政十五事降雲南道禦史蕭時中言致災八事侍講謝璉上治安十五事皆不見用正統八年四月雷震奉天殿鴟吻詔求直言時宦官王振專恣侍講劉球上疏謂權不可下移振怒欲嫁禍無由適修撰董璘自求爲太常卿下錦衣衛獄而球所言有謂太常卿必得儒者衛使馬順迎合振意誣球與璘朋姦亦下獄竟死焉學士劉定之因京師大水上十事土木之變復上十事皆不行景泰初上皇將至自北朝廷惟具報禮不及迎復滿朝不敢言惟檢討邢讓奏言前次勅書不具迎復上皇之意聞者壯之然讓坐是不通顯時方春久旱兩京災異疊見南京學士周敍建言大臣之罪固不可辭臺諫之臣緘黙無補各處鎭守中官病民尢重皆致災之由也有旨內官不動會敍考滿至京師命畱本院辦事敍辭不允吏部具奏南京翰林院缺官視事乃命敍往編修周洪謨始授官卽上疏條陳十二事繼是歷官兩京以至爲學士凡有所見卽封章具聞前後無慮數十宣徳正統以館閣之臣章奏之多未有踰之者而或訾其多言憲宗初卽位編修張元禎上疏勸行三年喪又上疏言治道大本大原曰講學曰定治曰用人曰厚風化行此四者則庶政畢舉未幾與時宰議不合乞歸家居者二十餘年修撰羅倫編修章懋黃孔昭檢討莊昶相繼言事皆遠貶及復用則皆官南京慈懿皇太后之喪修撰羅璟上疏言宜合葬裕陵又與諸學士合章以請其後亦左遷南京員外郎嗟乎聖祖不設言官以廣聰明而惟以盡言責諸近侍近侍莫如翰林之見重者其意蓋可暏矣因襲之獘汲引申救罔攸賴焉則誰肯逆龍鱗以犯天禍者近世議者以翰林建言爲出位然則聖祖之詒訓非耶

出使言事

宣宗初元大學士金幼孜奉命持節冊封安化眞寧二王妃歷河南北闗東西之境所過兵民休戚旣還具言於上景泰五年南京災上念祖宗陵寢所在大學士髙榖往祭事竣錄被災者千餘家悉發廩賑之歸奏稱旨弘治十七年閏四月闕裏因重建孔廟落成遣大學士李東陽祭告五月事竣還朝以所經過天災民瘼上奏詔查議行之

致仕言事

正統中李時勉自學士爲祭酒致仕家居己巳之變手疏選將練兵奬忠節正名分三事上之時年七十有六矣忠臣𨿽在畎■﹝畝麼﹞其不忘君如此

庶吉士言事

洪武二十一年四月上謂庶吉士解縉曰朕今命爾義則君臣恩猶父子當知無不言縉於是上封事萬言皆人所諱者上嘉奬之景泰初西北用兵庶吉士劉淸上封事多見采錄淸由是知名累擢兵部侍郎成化二十三年十月庶吉士鄒智因災異上疏略曰星變見於朝廷蓋陽不能制陰之象也宜進君子而退小人其原當先於內閣少師萬安恃權怙寵殊無厭足少師劉吉附下罔上漫無可否太子少保尹直挾詐懷姦恬無亷恥世之所謂小人也南京兵部尙書致仕王恕素志忠直可任大事兵部尙書致仕王竑秉節剛勁可寢大姦右都禦史彭韶學識純正可決大疑世之所謂君子也然君子之所以不進小人之所以不退者豈無自哉大抵宦官有以陰主之也自古君子小人進退之機未嘗不決於此曹之盛衰也願陛下凡待宦官一以太祖爲法凡任內閣一以太宗爲法則君子可進小人可退而天下之治成矣疏上不省權臣中傷之謫石城千戶所吏目而死

伏闕

伏闕泣諫自唐宋以來有之成化四年六月慈懿皇太后錢氏崩憲廟嫡母也詔大臣議葬所眾相視莫敢先發大學士彭時謂同朝曰梓宮當合葬裕陵主當祔廟此一定禮無可議卽與禮部尙書姚夔定議且疏引漢文帝合葬呂后宋仁宗合葬劉后故事乞念綱常之大體先帝之心必求其至當此莫大典禮萬一有違在廷百辟將有言之宗室親王將有言之天下之大萬世亦將有言之豈能保其終無據理攺而從正者乎上猶重違母后之意未允時率羣臣伏文華殿以請號哭不起上聞之使中官宣諭使眾官退翰林中有呵中官使還者眾官皆曰死不敢奉詔且不得命不敢退時與學士商輅劉定之進曰人心如此實天理所在望朝廷俯從羣臣下情於是中官入奏上感動母后亦悟卽傳旨諭羣臣曰卿等昨者會議大行慈懿皇大後合祔陵廟固朕素志但聖母疑事有相妨未卽兪允朕心終不自安再三據禮所幸聖慈開諭特賜允諾卿等其如前議施行勿有所疑故諭眾聞命咸呼萬歲而退蓋此事非上曲全孝道何以至此眞盛徳主也正徳中伏闕請誅逆瑾及跪門號泣諫止南巡皆不見聽蓋此乃先朝典故上或未知之爾𨿽然上下之情相親相信如宣徳以前則衮職之闕自當潛消而黙補亦何至是哉

進諫旌賞

大學士楊士奇輩在仁宣二朝言聽諫行毎被旌賞初永樂中禦史李祥舒仲成奉勅理木植歲課之獘王汝玉預焉汝玉上監國時所愛者令旨命祥等削其名勿奏二人力言不可萬一太宗有聞得罪反重旣迕意遂已犯者後皆茍免上嗣位尙書蹇義因奏仲成他事上曰是嘗爲禦史查得南京木植稅課乎對曰然曰李祥安在曰丁母憂去時仲成已升湖廣憲副卽命都察院捕治仲成士奇聞之進疏曰向來小人得罪者多陛下卽位以來皆已宥之今又追理前事卽詔書不信漢景帝爲太子時召衛綰稱病不赴卽位進用綰前史韙之上覽之喜卽有旨罷治仲成而降勅奬諭士奇且賜米及鈔幣又面諭之曰卿盡心如此朕復何憂宣徳六年七月時上好微行一夕漏下二十刻以四騎出過士奇家時報者言範太監來士奇倉皇出迎上巳入門立月中士奇俯伏悚懼言陛下柰何以宗廟社稷之身而自輕擾塵埃昏暗誰識至尊萬一或有識者變起倉卒何以備之上笑曰思見卿一言故來耳遂屏左右語竟顧謂士奇曰此居且敝當爲汝葺理士奇叩頭懇辭曰陛下宮殿未建臣必不敢當且車駕今夕俯臨外間明日必有知者萬萬自此愼出事變不測當慮也駕還宮明旦遣太監範弘密問士奇車駕幸臨曷不謝曰至尊夜出愚臣迨今中心惴栗未已豈敢言謝又數日遣弘問士奇曰今天下平靖上時一微行何足慮堯不微行乎士奇對曰陛下尊居九重恩澤豈能徧洽幽隠萬一有寃夫怨卒窺伺竊發誠不可無慮後旬餘錦衣衛獲至二盜蓋盜嘗殺人官捕之急私結約候車駕之玉泉寺挾弓矢伏道邊林莽中作亂時有捕盜校尉亦變服如盜入盜羣眞盜不疑以其謀告之遂爲所獲上旣誅二盜嘆曰士奇言不虛卽日遣範太監賜白金文綺士奇明旦入謝上諭以盜謀且曰愛朕莫如汝自今如汝言不復微行他如楊溥密疏獲賞之類不可枚舉自是以來蹇諤之風漸少而言之亦未必不幹怒也惟弘治五年四月大學士丘浚奏疏萬餘言大槪謂上攺元之初歲在戊申與太祖洪武初元同符今天災疊見宜釐革庶政盡復太祖之舊以應天意因儗爲二十二條歷指奇衺之輩上覽奏甚悅批答以爲切中時獘行之自此聖心向用恆加賞賚然浚時年已耄矣其後上日英明頗遠近習而信聽內閣亦浚有以啟之也武宗時逆瑾柄國𨿽大臣言出禍從大學士劉健等極言時獘以爲卽位之初詔書一下天下延頸想望太平而朝令夕攺訖無寧日百官庶府仿效成風非惟廢格不行抑且變易殆盡建言者以爲多言幹事者以爲生事累章執奏則謂之奏擾查革舊獘則謂之紛更憂在於民生國計則若罔聞知事涉於近幸貴戚則牢不可破以一二人之私恩壞百年之定制而不顧以一二人之邪說違滿朝之公論而不卹臣等叨居重地徒擁虛銜或旨從中出略不預聞或有所擬議徑行攺易尋又奏言政令十失言甚剴切瑾怒遂皆謝去已而宸逰欲徧海內進諫有杖死者嗚呼回視仁宣之世若越宇宙而邈不可及也旌賞直言以成至治天意其將有待於今日乎

翰林記卷八

●欽定四庫全書

翰林記卷九

﹝明﹞黃佐撰

禦前講論經文

己亥年正月聖祖克婺州置中書分省召諸名儒會食省中日令二人進講經史敷陳治道此論道講學之始也卽王位則設博士廳令博士許存仁等日講尙書等書及有天下令文學侍從之臣毎於禦前講說經史無定日亦無定所尋設華蓋文華武英等殿說書以儒士沈徳輩爲之其後惟本院及殿閣大學士專其事罷諸殿說書官然聖學緝熈甚力毎進講必反復討論以求義理之極致講畢必及政事以爲常當是時未有經筵之名也洪武三年二月上禦東閣學士宋濓待制王禕等進講大學傳之十章至有土有人濓反復言之上曰人者國之本徳厚則人懷人安則國固故人主有仁厚之徳則人歸之如父母人心旣歸則有土有財自然之理也若徳不足以懷眾𨿽有財亦何用哉十六年八月上禦謹身殿東閣大學士吳沈等進講周書罔有立政憸人上曰有小人必敗君子故唐虞任禹稷必去四凶魯用仲尼必去正卯沈曰書云去邪勿疑所以深致其戒上曰國家不幸有小人如畜毒藥不急去之必爲身患小人巧於恱上忍於賊下君若但喜其順適己意任其所爲而不問辟如犬馬傷人人不怨畜犬馬者乎十八年九月禦文華殿命文淵閣大學士朱善講周易至家人上曰齊家治國其理無二使一家之間長幼內外各盡其分事事循理則一家治矣一家旣治逹之一國以及天下舉而措之耳朕觀其要只在誠實而有威嚴誠則篤親親之恩嚴則無閨門之失善對曰誠如聖諭大學士李賢曰髙廟看書議論英發駕宋儒而上之毎儒臣進講必有辯說因講攻乎異端斯害也已辯曰攻是攻城之攻已止也孔子之意蓋謂攻去異端則邪說之害止而正道可行也宋儒乃以攻爲專治而欲精之爲害已甚豈不謬哉如此之類所辯甚多自漢唐以來人君能事詩書如此畱意者亦不多見蓋由聖資髙邁所以不襲故常而發前賢之所未發也太宗仁宗宣宗皆因之不設經筵宣徳四年三月上退朝禦便殿與儒臣論史因問漢唐諸君在位孰久以武帝玄宗對上曰漢武末年懲過玄宗久而恣欲漢武猶爲彼善於此六年三月上視朝退禦便殿命翰林儒臣進講大學平天下章竟上曰治天下國家不可無財用卽如生之者眾四語行之不必暴徵橫斂而國用有餘矣又曰秦誓曲盡君子小人情狀人君審乎此則好惡用捨當矣蓋列聖眞有得乎學問思辧而後見之躬行以施於治非惟徒事口耳而已若進講之際上無所問下無所陳徒美觀聽非所謂聖學也

禦前進讀

祖宗時設官侍上讀書日在左右或使進讀必諦聴而折衷之髙帝嘗禦華蓋殿文淵閣大學士朱善進讀心箴畢上曰人心道心有倚伏之幾蓋仁愛之心生則忮害之心息正直之心存則邪詖之心消羞惡之心形則貪鄙之心絕忠愨之心萌則巧僞之心伏故人常持此心不爲物欲所蔽則至公無私自無物我之累矣嗚呼大哉聖人之言乎帝王萬世心學之要旨不外乎此他如讀經及史見於四朝寶訓者俱有評隲不可悉記今進讀之制寖已渝昔矣

講章

進講以講章進呈始於太宗朝永樂二年八月學士解縉等進呈大學正心誠意講章上覽之至再諭縉等曰人君誠不可有所好樂一有好樂泥而不返則欲必勝理若心能靜虛事來則應事去如明鏡止水自然純是天理朕毎退朝黙坐未嘗不思管束此心爲切要也楊士奇等先於六月亦進呈文華殿大學講義上覽畢稱善因曰先儒謂堯典克明峻徳一章一部大學皆具士奇對曰誠如聖諭堯舜禹湯文武數聖人凡修諸躬施於家國天下者皆大學之理上曰孟子道性善必舉堯舜爾等於講說道理處必舉前古爲證庶幾明白易入又曰帝王之學貴切已實用講說之際一切浮泛無益之語勿用此則聖意因覽講章而旁及經書者也蓋畱神融會必妙悟至理而後已祖宗時皆如此所謂援古爲證勿用浮辭尢講章之定式其後講官將進呈講章先期送內閣看定封進遂爲例然流獘多繁詞頌美漸失初意成化初洗馬楊守陳進講不爲謟語一日講武成篇曰魯論稱舜無爲而治周書稱武王垂拱而天下治然後世人主有深居禁中委政內侍者召閻樂之禍有髙拱無爲惟寵嬖艶者啟祿山之變是何也蓋舜之所以垂拱者由其列爵分土以至崇徳報功無一不究其心皆嘗憂勞以有爲乃始佚樂而無爲也後世人主則孟子所謂安其危利其菑樂其所以亡者耳惟陛下畱意時左右聴者悚然守陳眞善於啟廸者矣孝宗時嘗召大學士劉健李東陽謝遷議事因謂曰昨日令李榮來說日講時劉機講陳善閉邪陳字觧做陳說不是止云敷陳其說乃可耳皆應曰諾李榮蓋所遣中官也健進曰昨李榮又說以善道啟沃他他字不是上微笑曰他字也不妨大抵講書須要明白透徹直言無諱道理皆是書上原有的不是纂出若不說盡也無進益且先生軰與翰林院是輔導之職皆所當言健對曰臣等若不敢言則百官無敢言者矣上曰然遷曰聖明如此講官愈好盡心東陽曰今年聖學緝熙中外臣民無不仰戴臣等敢不仰承聖意皆叩頭謝上又曰先生軰可傳與他不必顧忌昨所講似有顧忌耳又曰他字亦不妨昨因話偶及此意以爲不若啟沃之更好然不必深計也皆復謝而出是日天顏和悅似以昨所傳未的恐講官因此有所觀望故特示詳悉如此蓋經筵講章自數歲以來始去舊時諛頌之習加以規諫未嘗少忤及聞此諭益知上意所向云

講讀合用書籍

聖祖潛心道藝於凡經史百家之書無不貫通然毎自博求約惟務得其要聖學益醇如也嘗令儒臣進講四書以大學爲先五經以尙書爲先今經筵因之諸史舊皆進講今則惟用朱子通鑑綱目若東宮則兼用文華大訓等書弘治中學士張元禎上疏勸經筵講太極圗西銘以及諸性理書東宮則用孝經小學孝宗欣然嘉納亟索太極圗以觀曰天生斯人以開朕也然今猶未果用云聖祖嘗問侍臣三代以上所讀何書宋濓對曰上古載籍未立不專讀誦而尙躬行人君兼治教之責躬行以率之天下無有不從其化者矣又問帝王之學何書最要濓請讀大學衍義上覽而悅之令左右大書掲之兩廡之壁時時睇觀之仁宗在東宮聞楊士奇言大學衍義可讀卽召典籍取閱旣大喜曰此爲治之條例也因命翻刻以賜諸子故今經筵以大學衍義進讀後又兼讀貞觀政要竊謂性理諸書固當進講然聖學心法不可廢也衍義政要二書固可備乙夜之觀然祖訓條章尢不可違也

開經筵

宣徳末年英宗嗣位年才九齡聖學未及緝熙大學士楊士奇等始奏請開經筵其疏略曰去年十月內宣宗皇帝禦左順門召臣士奇諭之曰明年春暖東宮出文華殿讀書凡內外侍從俱用愼擇賢良廉謹之臣臣士奇叩頭對曰此國家第一事正維其時伏望皇上畱心不幸先帝上賓哀戚之中臣未敢遽言然此事至重不敢久黙伏望山陵畢早開經筵以進聖學因具合行事宜曰今當豫擇講官必得問學淹貫言行端正老成重厚識逹大體者數人以共其職乞豫命吏部禮部翰林院公同推舉具名陳奏取自上裁又曰天子就學其事體與皇太子親王不同乞先命禮部翰林院詳定講筵禮儀陳奏又曰凡起居出入一應隨侍及使用之人皆宜選擇行動端莊立心行已正當者使在左右如或其人舉動輕佻言語褻慢立心行已不正者皆宜早去之若不早去隨侍旣久情意相洽不覺其非言聴計從後來欲去其勢難矣此在常人尙須決擇況天子之左右伏望太皇太后陛下皇太后陛下萬萬畱意詔可其請正統元年二月降勅曰朕祗奉天命嗣承祖宗大寶統禦天下用主神人而卽位以來勿遑夙夜永惟厥道必學乃明今以初九日禦經筵命爾翰林院春坊儒臣分直侍講夫道原於天堯舜禹湯文武以隆政教而周公孔子闡明之我祖宗世所師法以安天下卿等宜一心竭誠相與討論務歸至當毋隠而弗彰毋曲而徇好庶明之於心誠之於行以興治化以福蒼生用不忝天與祖宗之命欽哉於是以太師英國公張輔知經筵事少傳兵部尙書兼華蓋殿大學士楊士奇少傅工部尙書兼謹身殿大學士楊榮禮部尙書兼學士楊溥同知經筵事詹事府少詹事兼侍讀學士王直少詹事兼侍講學士王英侍讀學士李時勉錢習禮侍講學士陳循侍讀田衷侍講髙榖修撰馬愉曹鼐兼經筵官然講官推舉實出內閣吏禮二部承其意而已遂定爲制其後各部侍郎國子祭酒出自本院者得與焉然當是時吏部郎中李茂弘已竊有君臣之情不通經筵徒爲文具之嘆矣會典所載經筵初開儀今附於此凡經筵初開勅勲臣一人知經筵事內閣學士或知或同知經筵事六部尙書左右都禦史通政司使大理寺卿及學士等官侍班翰林春坊等官及國子監祭酒二員進講翰林春坊等官二員展書給事禦史各二員侍儀鴻臚寺錦衣衛堂上官各一員供事鳴贊一員贊禮序班四員舉案侯伯一人領將軍先期直殿內官於文華殿設禦座及設禦案殿內禦座之東稍南設講案於禦案之南稍東是日早司禮監官先陳所講四書經史各一冊置禦案又各一冊置講案皆四書東經史西先期講官撰四書經史講章各一篇豫置於冊內是日早上禦奉天門早朝畢退禦文華殿升禦座將軍侍衛如儀鴻臚寺官引知經筵及侍班講讀侍儀執事等官於丹陛上行五拜三叩頭禮畢以次上殿依品級東西序立知經筵官序於侍班官上侍儀禦史給事中各二員於殿門之內分東西北向立序班二員舉禦案置禦座前二員舉講案置禦案之南正中鴻臚寺官贊進講講官一員從東班出一員從西班出詣講案前稍南北向並立鴻臚寺官贊鞠躬拜叩頭興平身畢展書官一員從東班出進詣禦案前跪展四書畢起退立於禦案東稍南講官一員進至講案前立奏講某書講畢稍退展書官復詣禦案前跪掩四書畢退就東班又展書官一員從西班出進詣禦案前跪展經畢起退立於禦案西稍南講官一員進至講案前立奏講某經或某史畢少退仍並立展書官復詣禦案前跪掩書畢退就西班鴻臚寺官贊講官鞠躬拜叩頭興平身禮畢各退就東西班序班二員舉禦案二員舉講案退置原所鴻臚寺官贊禮畢命賜宴鴻臚寺等官及講官皆跪承旨光祿寺官設宴於左順門宴畢叩頭出

經筵月講

會典載月講常儀云每月初二十二二十二日會講先期司禮監官陳設書籍禦案如前儀至期候上禦文華殿侍衛侍儀執事進讀賜宴禮同但各官止行叩頭禮孝宗時經筵𨿽隆冬盛暑不廢弘治十年四月二日當會講以饗太廟有旨攺是月三日至期遇雨又攺四日蓋聖學之勤不以事而廢如此

經筵日講

會典載日講常儀云凡日講止用講讀官內閣學士侍班不用侍衛侍儀執事等官侍班講讀等官入見行叩頭禮東西分立先讀四書次讀經或讀史毎本讀十數徧後講官先講四書次講經或講史務在直說大義明白易曉講讀後侍書官侍上習書畢各官叩頭退毎三日一溫講將所講書通講一徧若講官中有事故同列代講其直觧則講畢補進

講官入直

洪武中令儒臣更番入直禁中每日用一員進講遲誤者論罪大學士吳沈嘗坐進講遲誤被劾永樂以後不可考自設經筵後講官不復入直惟令本院及坊局官相輪侍班久之選爲展書官又自展書乃得充月講官若日講則用年資深而品秩尊者正統中修撰商輅侍班上亷知其名諭學士曹鼐等曰商輅著展書宜選一人與輅爲對初選王玉弗稱旨選編修陳文乃兪允未逾月復諭鼐曰商輅陳文著講書蓋自後鮮出親擢云

講官趨召

聖祖時凡觀書史中有句讀字義未明者必召翰林儒臣質之𨿽有知書內侍能文字人不得近蓋因是以延接賢士大夫不特紬繹義理而已洪武末侍講方希直有詩云風暖彤庭尙薄寒禦鑪香遶玉闌漧黃門忽報文淵閣天子看書召講官卽其事也太宗寶訓云上視朝之暇輙禦便殿閱書史或召翰林儒臣講論則永樂以後蓋莫不然

講官陳論

祖宗時講官於講書後得言時政闕失及陳論所見洪武中大學士吳沈進講畢進去邪勿疑之說因曰小人中懷姦邪甚似忠信不可不察上曰然憲宗在東駕時學士劉珝講周書無逸篇文王懷保恵鮮章遂及時事數十天顏豫悅𨿽不言而深有契於心未幾嗣大位卽卻貢獻減財賦罷諸道鎭守官皆昔所論也弘治中侍講學士李東陽大旱應詔言事摘經筵所講孟子中要論切於治道者析爲數條極論其理而時政得失以類附焉上嘉納之𨿽非面陳然均之爲啟沃之義

經筵恩賚

正統初經筵始開錫宴於禮部知經筵官賞白金八十兩寶鈔四千貫文綺四表裏同知經筵及講官賞白金五十兩寶鈔二千貫文綺四表裏侍班官賞白金三十兩寶鈔三千貫文綺二表裏餘皆賞寶鈔有差次日具表稱謝有曰萬幾有暇恆親禦於經筵多聞是求肆詳延於儒雅臣等荷絲綸之飭勵繼宴錫之駢蕃於緝熈單厥心允恊周成之徳念終始典於學敬陳商說之篇已而講官各賜廂玳瑁香帯大紅織金紗羅襲衣冠履皆具𨿽修撰與焉景泰後恩賚不可考天順八年八月憲宗禦經筵講官學士柯濳等賜金三十兩寶鈔三千貫文綺二表裏而庻子侍講徐溥侍讀倪嶽編修彭華等與焉成化四年十二月賜經筵儒臣七人襲衣冠履時柯潛已聞父喪上命卽其家賜之十二年大學士商輅等題奏言太常寺卿兼侍讀劉珝日侍經筵進講經史其勞與少詹事兼侍讀學士柯潛李泰同但翊以三品而兼翰林屬官會揖之際甚爲不便宜於所兼侍讀之下加學士二字從之十四年四月十一日皇太子禦左春坊進講大學首章退宴文華門十二日上禦經筵進講中庸二十章退宴左順門寵錫稠疊詞林詫以爲前此所未有也孝宗時尢重經筵多有匪頒之賚學士程敏政記其事云弘治元年三月十二日初開經筵賜宴白金及寶鏹十三日早文華後殿進讀尙書孟子及午乃進講大學衍義以爲常讀畢賜宴講畢賜茶上皆呼先生而不名四月二十八日以後屢賜鮮筍桃杏郁李蓮房筥上黃封或題上林苑監進幹淸宮八字或題上林苑海子進幹淸宮九字或題司苑局進幹淸宮茶房上用十一字敏政等具表稱謝且紀之以詩有曰黃封盡帯幹淸字朱實平分上苑香七月二十日文華後殿講畢上顧中官賜講臣冠帯鞾袍臣敏政與賜織金雲鴈緋袍一對又金帯一及烏紗帽皂鞾面謝訖上顧謂曰先生辛苦共對曰此皆職分當爲頓首而退有詩紀之云日上罘罳曉殿深湛恩稠疊駕親臨對衣紅濯天機錦束帯黃分內帑金久幸淸班容宦履漸慚華髮點朝簮經生職分尋常事消得君王念苦辛時上最重儒臣學士張元禎短小毎進講上特爲低幾就聴之正徳元年開經筵賜宴及白金彩幣有差知經筵事者太師兼太子太師英國公張懋少師兼太子太師吏部尙書華蓋殿大學士劉健同知經筵事者少傅兼太子太傅戶部尙書謹身殿大學士李東陽少傅兼太子太傅禮部尙書武英殿大學士謝遷兼經筵官禮部右侍郎王華少詹事兼學士劉機江瀾楊廷和太常少卿兼侍講學士楊時暢國子監祭酒張燦學士劉忠白鉞劉春太常少卿兼侍讀費宏左春坊左庻子兼侍讀毛澄左春坊左諭徳兼侍講毛紀傅珪右春坊右諭徳兼侍講蔣冕侍讀羅玘修撰石珤也然武宗後多事宸逰經筵罕禦云

翰林記卷九

●欽定四庫全書

翰林記卷十

﹝明﹞黃佐撰

大本堂授經

國初置大本堂取古今圖書充其中召四方名儒教皇太子親王用學士宋濓待制兼編修王禕修撰王僎耆儒陶凱輩分畨夜直選才俊之士充伴讀所授經書上親督之嘗命禕采故實韻爲四言詩以授皇太子上時時賜燕賦詩商榷古今評論文字無虛日尋命勲舊之子執經入侍於是鄭國公常茂曹國公李景隆蘄春侯康鐸等與焉洪武元年十一月辛丑燕東宮官及儒士各賜冠服是日上命大本堂諸儒作鐘山蟠龍賦置酒歡甚乃自作時雪賦故有是賜其後皇太子讀書在文華殿而親王則出就所居府十二年三月戊辰朔上禦華蓋殿皇太子侍上問比日所讀何書對曰昨看書至商周之際上曰看書亦知古人爲君之道否因諭曰君道以事天愛民爲重其本在敬身人君一言一行皆上通於天下系於民必敬以將之而後所行無不善蓋善天必鑑之一言而善四海蒙福一行不謹四海罹殃言行如此可不敬乎聖祖之始訓如此眞可謂得其大本矣諸儒授經惟奉行上意而已嚴君在上賢師友輔之睿徳之懋斯可望矣

東宮師友

太祖始令宋濓爲王世子師庚子年十月奉命入內授經遇綱常大義再三言之乙巳年三月濓以起居注告病詔還家調治仍賜金帛世子致賜有加焉六月濓上箋謝恩復奉書東宮勉以孝友恭敬謹敏讀書無怠惰無驕縱修徳進業以副天下之望上覽書喜甚召東宮語以書意具賜書答之其略曰曩昔先生教吾子以嚴相訓是爲不佞也以聖人文法變俗言教之是爲疏通也所守者忠貞所用者節儉是爲得體也昔聞古人今則見之復以文綺侑書洪武元年設東宮師傅官令勲臣兼之十月以耆儒梁王儀爲太子賓客秦鏞盧明徳張昌爲太子諭徳上以東宮師傅皆勲舊大臣當待以殊禮朝賀東宮難同庻僚命禮部考古定議禮部及翰林諸儒臣議令凡遇大朝賀前期設皇太子座於大本堂設答拜褥位於堂中設三師賓客諭徳拜位於堂前贊禮二人於三師之北內贊禮二人於堂中俱東西相向至日皇太子常服升座三師賓客諭徳常服入位北向立皇太子起立南向贊禮唱鞠躬四拜皇太子受前二拜答後二拜禮畢而出五年太子贊善大夫宋濓輔導東宮一言一動皆以禮法諷諭使歸於道每讀書至切於政教及前代興亡必拱手揚言曰君國子民之道當如是不當如彼且推人情物理以明其義皇太子每斂容嘉納敬禮未嘗少衰言則必曰師父師父云且書舊學二字以賜二十六年七月戊申選秀才張宗浚等隨詹事府左右春坊官班分入直文華殿侍講畢近前說民間利害田裏稼穡等事開陳古今孝弟忠信文學材藝諸故事日以爲常永樂二年春詔簡東宮官屬時詹事春坊司經局其長貳以廷臣兼之次簡六科中書及大學郡縣學官升而用之於是以尙書蹇義兼詹事侍郎郭進等兼少詹事黃宗載兼府丞尙書李至剛內閣七人者皆兼春坊大學士庻子諭徳等官修撰梁潛等兼贊善而國子博士徐善述助教晁鑄等升左右司直郎有差尋又以贊善王汝玉等兼編修善述曁汝玉東宮尢見親禮嘗令善述擇選詩二十餘首分類賦比興以爲法又與之書言欲作表卿可一如詩題立例具詩題與表題間日封進且問其疾勞慰備至且曰卿今年邁恐輔余爲學有日似卿朴直苦口者百無一二面諛順顏者比比有之趂卿康健無憚勞勩弼余成業惟望藥石之言一日甚一日毋務犯鱗觸諱之慮其所與書必字之曰好古或曰致書贊善好古先生云其與汝玉書有曰願求致治之方又曰善政之音如至有如暗逐明之諭其望啟沃之切如此毎遇節序燕勞東朝之臣起居慰問煦濡諄切一如家人父子焉然太宗常恐東駕親近匪人每北巡必訓戒之又命學士胡廣楊士奇楊榮侍讀學士王逹洗馬楊溥等廣求名儒分直講讀而典籍金寔郎中葉砥等與焉毎講罷必從容以正心務徳親賢去邪尙儉戒逸之言進及訪以政事必陳其切要及先後緩急之序懇切無少避忌故仁宗之爲皇太子也監國視朝之暇専意文字手不釋卷被服寛博大類儒者畜經籍法書甚富云大明會典曰永樂初定東宮講讀儀春坊官與翰林院官日分二員講書以四書春秋通鑑大學衍義貞觀政要等書進講須要纂其事之始終直述大義輯成篇章進呈禦覽畢然後赴文華殿講說三師三少及詹事府官鴻臚寺並每科給事一員侍立進講畢眾官齊出及有召問亦須前項官員一同進出如有獨退並獨員畱者許給事中並鴻臚寺官並司直郎淸紀郎糾劾凡講讀畢毎遇五府軍政六部緊要事務及撫諭四裔恩意其大經大法詹事府掌同春坊官將緣由於眾官未退之時一一敷陳爲三朝聖諭錄云永樂二年七月侍讀學士王逹講幹之九四舉儲貳爲說講畢東駕召楊士奇問曰於此恐無儲貳之說逹不含譏否士奇對曰諸臣非正道不陳豈敢含譏此出宋儒胡瑗之說殿下曰對我言此常人得此爻亦用此說乎士奇因舉程子云凡卦中六爻人人有用聖賢有聖賢用眾人有眾人用君有君用臣有臣用無所不通又舉王昭素對宋太祖之言以對殿下說又對曰今翰林春坊諸臣分撰諸經講章有上旨命內閣之臣閱校未當處悉與攺正然後呈禦覽允當然後以講內閣觧縉專閱書胡廣閱詩金幼孜閱春秋臣士奇閱易昨日進至此條上問儲貳說有據否臣士奇對以胡瑗之說上甚喜蓋講臣非有據不敢妄出意見殿下喜自是講義有疑處必召觧胡等四人相與辯折暢而後已遂作數巨冊命春坊司經局臣分錄講章以備常閱

東宮出閣講書

凡東宮年八歲卽出閣講學永樂以前東宮皆年長英宗未及出閣遂登大寶故出閣之儀至天順二年始定其講學師友惟用東宮官及本院官分班講讀內閣提督之不別選他職其講讀侍班及教書正字官從內閣具名奏請每日講書直觧先送內閣看定講畢補進與經筵同列以史官修撰編修兼校書正字則以制勅房官兼之會典載初出閣儀云是日早侍衛侍儀如常儀執事等官於文華殿行四拜禮畢鴻臚寺官請皇太子升文華殿執事官導引至殿升座師保等官於丹陛上行四拜禮畢各官退出內侍官導皇太子至後殿升座以書案進毎日侍班侍讀講官以次進讀叩頭而退每日講讀儀云一每日早朝退後皇太子出閣升座內侍以書案進不用侍衛侍儀執事等官惟侍班侍讀講官入侍叩頭禮畢分班向東西立內侍展書先讀四書則東班侍讀官向前伴讀十數徧退復原班次讀經或讀史則西班侍讀官向前伴讀亦如之務要字音正當句讀分明讀畢各官退一每日巳時侍班侍讀侍講及侍書官俟皇太子升座畢入東西向立侍班內侍展書先讀早所讀四書則東班侍講官進講一徧退復原班次講早所讀經史則西班侍講官進講亦務要直言觧說明白易曉講畢內侍收書訖侍書官向前侍習冩字務要開說筆法點畫端楷冩畢各官叩頭而退一午膳後從容遊息或習騎射一每日晚讀本日所授書各數徧至熟而止一凡讀書三日後一溫須背誦成熟遇溫書日免授新書講讀官通講須曉大義一凡冩字春夏秋月每日冩一百字冬月每日冩五十字一凡遇朔望節假及大雨雪隆冬盛暑暫停講讀冩字今按此儀稍變永樂之舊矣成化中孝宗出閣最勤學十九年禦制文華大訓成少詹事兼學士彭華進講東宮加從二品祿左中允周經亦預講是書東宮每起立拱聴內閣大臣或以爲勞謂經宜跪請坐聴經不從竟得如禮蓋將以隆君父之道也弘治中武宗在東宮學士吳寛率同僚上疏曰竊惟東宮講學自寒暑風雨朔望令節外一歲之中不過數月一日之內不過數刻況其間又多間歇人生八歲出就外傅居宿於外誠欲離近習親正人也庻民且然況有天下者乎借曰習讀於內終不若出就外傅親近儒臣講明治道所得爲多也其意甚美然講讀之後敷陳時政如永樂時最爲要務惜寛建明未之及耳

東宮禮儀

凡東宮禮儀官詹事府者皆宜諳練洪武中定奏事之儀具有次第獨於文華殿啟事則詹事府在先余依奏事次第每皇太子禦文華殿官員人等承旨召入者方許入凡啟事者稱臣會典載東宮朝儀云永樂二年定文武官員常朝行叩頭禮畢三師三少詹事府官左右春坊官翰林院鴻臚寺官六科給事中錦衣衛官左右序立於文華殿門之外鴻臚寺序班通事舎人引文武百官於丹陛上丹墀內東西序立照依衙門資次啟事監察禦史二員司直郎淸紀郎日輪二員北向侍立糾儀啟事畢百官齊退及有召問亦須前項官員一同進出如獨進並獨員畱後者許監察禦史鴻臚寺官司直郎淸紀郎糾核一合啟事務在京衙門止用奏本在外衙門務要奏本一本啟本一本其詹事府主簿錄事同春坊司直郎淸紀郎司諫分爲六科將本內啟過事件同六科給事中逐一奏聞主簿錄事司直郎淸紀郎司諫仍於司禮監共關掲帖開冩逐日啟過本內事件略節緣由六科給事中亦具題帖各另奏進凡遇正旦冬至節行慶賀禮並進歷進春等事詹事府例啟皇太子知必先奏聞俟得旨方具啟本進凡遇皇太子千秋節行慶賀禮奏啟本同進侍班用坊局官見第六卷

正旦冬至千秋節禮部官進箋並進歷進春通事二員舉案又有監國等儀以非常典故不悉記

皇太孫輔導講讀

皇太孫輔導講讀在洪武時無可考者太宗以東宮官僚兼之永樂六年七月命內閣胡廣等輔導皇長孫賜勅曰朕爲令徳所成本乎天賦養正之學實弘聖功故有聰明純一之資必有詩書禮樂之教所以充其徳性而廣其噐識也朕嫡長孫天章日表玉質龍姿孝友英明寛仁大度年未一紀體具志寜動必中規言必中道好道之篤夙夜孜孜日誦萬言心領要義朕嘗試之以事輒能裁決得中斯實宗廟之靈上天錫慶篤生異質以福佑天下而基命於無窮然宏材之建必由匠石之功圭瓚之成必假琢磨之力卿皆茂簡徳藝職輔東宮東宮之子必資兼弼宜協同心志輔導於成推廣仁義道徳之源開陳二帝三王之治與太祖髙皇帝之大經大法凡創業守成之難生民稼穡之事朝夕講論以涵養本源恢弘智量充其盛大之噐以爲宗社生民之福國家有無窮之休卿等亦有無窮之聞欽哉九年九月皇太子命楊榮等侍諸皇孫讀書文華後殿且諭諸皇孫曰此皇祖近臣汝軰當加禮敬又謂榮等曰他日學成卽汝訓廸之功也後皇太子復傳上命召吏部翰林院官令舉老成正大儒者侍皇太孫講讀明日東宮特召尙書蹇義及楊士奇問已得人否義對曰臣兩人共舉禮部侍郎儀智然眾鮮知之議尙未決東宮曰往者吾舉李鼎大誤後悔無及智甚端正但覺老矣士奇對曰智𨿽頗老然起家學官道理明執守正精神不衰目前廷臣中老成正大未見其比是日午朝上問東宮曰太孫處侍從講讀已得人否對曰已舉禮部侍郎儀智然議尙未決上喜曰此得人矣𨿽年老然識朝廷大體能直言不阿向之元正日食呂震等皆欲行賀禮惟此老與楊士奇言宜免賀朕從之智誠可用遂召禮部翰林諸臣諭曰儀智甚好朕知之矣令侍太孫講讀又令尙書蹇義選廷臣行止端愼語音明正者以充講官於是給事中林長懋張瑛陳山戴綸等得入侍皇太孫已而宣宗正儲位長懋等俱授春坊左右中允其講讀儀𨿽不可考要之當與東宮無大異也

親王出閣讀書

洪武中親王出閣命選儒士授本院博士等職事令於各王府講說永樂中妙簡宮僚以輔諸王於是以詹事府丞周孟簡爲襄王府左長史司直郎金寔爲衛王府左長史俾輔導侍講讀其後親王出閣止除進士之老成有學問者除檢討及王就封卽拜長史不復升轉弘治三年進士被是選者恣出怨言吏部聞之實人情不堪之故也茍行通融之法升轉如常格自當無不效命者會典云諸王讀書用內閣提督檢討等官講讀爲擬定經書起止所習仿學每日進看其儀天順二年定一初入書堂其日早王至右順門之北書堂面東中坐提督講讀並講讀官行四拜禮畢內官捧書展於案上就案左立講讀官進立於案右伴讀十徧叩頭退每一日講讀淸晨王至書堂講讀官行叩頭禮伴讀十徧出飯後復詣書堂伴讀看寫字畢講書直說大意畢仍叩頭退內侍以所寫字送內閣點看

習書

習書𨿽六學之一藝然事屬經筵頒爲帝制亦不可以爲末務洪武時無可考太宗喜楷書時典籍沈度書法丰潤上深愛之每有大制作必命度謄冩累遷至學士惟食學士俸仍事書辦賜象笏鏤金刻度姓名其上以寵耀之其弟粲亦起自書辦累官侍讀自此沈字盛行於朝然上習書尙未以度字爲式宣宗自沖齡習古法帖宸翰妙絕蓋始學趙孟俯而加以遒勁眞所謂精能之至出神入化者孝宗亦愛沈度書宮中妙習焉嘗求其後官之物色得其孫世隆授之中書舎人故今朝廷制誥猶用沈體云

翰林記卷十

●欽定四庫全書

翰林記卷十一

﹝明﹞黃佐撰

知制誥

翰林職代王言唐以應行文字待詔北門與中書舍人分掌制勅謂之兩制宋始有知制誥之名然後初入院者旋卽得遷其任尙輕其後試博學宏辭中科者始獲任用然屬之中書國朝兩制悉歸本院非鴻儒歷顯秩者不可掌而以中書主謄寫吳元年十二月乙丑上命開讀詔赦前期翰林院官承制艸詔及文武官除授合用誥命勅命皆卽日撰寫故學士陶安宋濓輩系銜皆曰知制誥於時封拜無虛日安等嘗擬撰誥命千餘首以待而猶不足乃使諸儒士在館者分局代爲之其後定一考封贈之制初除授所領誥勅皆革去於是其務稍省矣永樂初內閣七人掌內外兩制嘗見楊榮金幼孜諸人自署職銜亦曰知制誥用洪武時故事也仁宗始命內閣專典內制而擇學士一人專管文官誥勅正統以後罷之文官誥勅皆屬內閣如永樂時弘治七年復設以學士年深或尙書侍郎兼者爲之亦得以知制誥自署兩制遂稍分矣按宋兩制曰冊文表本靑詞宻詞祝文齋文詔書批答口宣內制也曰皇后皇妃追封先代皇女皇族冊封進封文武封百官遷擢致仕加恩等誥勅外制也若國朝內制則制勑誥旨誥命冊表寶文郊祀祭文祭享太廟文皇太后授冊寶謁謝文皇后授冊寶謁誥文皇妃授冊祭文祭陵文皇太子親王等冠辭祝辭親徵禡祭旗纛露布巡狩所至祭山川旗纛軷祭文走驃騎祭馬神等及五祀祭文大喪及皇妃贈謚等冊文親王妃公主郡王郡王妃世子世孫及妃鎭國等將軍喪葬祭文謚冊壙志諭祭文及文武大臣諭祭文經筵講章碑額及題奏揭帖之屬外制則文官誥勑而已凡五府六部等衙門諸勅行事偹詞奏請旣得旨移文本院依奏艸勑內閣實時擬撰文官誥勑之類亦然進稿畢編類勘合中書舍人領出書寫其王府謚冊等文禮部抄出施行原稿俱繳納云

視艸

凡王言例先具槁進呈謂之視艸待上允而後行諸般播告兩制皆然洪武中有大政令詞臣錄聖語不敢增損故凡詔令多爾每好生等字者皆聖祖所面授也其後始令本院官爲之漸至駢儷永樂二年楊士奇等進呈勑邊將槁上曰武臣邊將不諳文理只用直言俗說使之通曉庶不悞事他日編入實錄卻用文六年冬巡狩北京詔書命士奇視艸上覧之再三喜曰簡當更勿攺易其擇日書之頒下又曰試與諸尙書觀之諸尙書皆稱善獨兵部劉儁私於士奇曰請以有字易自字如何士奇曰善卽以告於眾眾曰義無相逺不足易且上旣善之矣士奇獨以聞請易之黃淮於上前執不足易士奇曰於國家大體尙當用儁言上顧士奇曰從汝明日諭胡廣曰楊士奇能服善難得二十二年十月仁宗禦西角門視朝罷時風寒顧謂翰林臣曰朕與卿等居重城中猶覺凜凜如此守邊將士晝夜嚴警殆不可勝遂命書勑遣使以鈔幣賜緣邊將士宣徳五年二月上禦南齋宮召楊士奇諭曰吾欲下寛卹之令今獨與爾商之然吾未能悉知爾當效幫助遂命內侍具楮筆上曰免災傷稅糧當是首事聞民間虧欠畜馬驢騾所司追償甚迫民計無出亦甚艱難部官坐視而不言對曰陛下聖念及此生民之幸然所當寛卹者殆非此兩事因言百姓積年負欠薪芻及采辦買辦之物所司責償甚急各處官司起科不一而租額皆重蘇州尢甚細民至於逃徙部符下郡縣采辦買辦諸物一槪派徵非出產處百姓數十倍價買納年來刑獄寃濫者多工匠之獘四方逺近每戶不問凡丁悉在京多爲所管之人私役南方運糧甚難而倉廩無闗防姦人盜竊動輙數萬若此者請有以處之上以爲然卽令艸勑明旦頒行遂令尙膳賜饌勑諭旣下上聞眾心悅戴召士奇賜鈔三千緡文綺二端羊酒士奇叩頭受賜上笑曰薄用潤筆耳七年二月上召士奇至文華殿諭曰憶五年二月共爾南齋宮論寛卹事今兩閱歲矣民事不又有可卹者乎士奇復言戶部沮格官田減租及課程選舉等數事且曰臣一人見聞不廣願更得一人同論此事上曰若多令人知卽勅諭未下事已徧播於外矣曰大臣中固有謹厚者上曰胡濙謹厚汝與之宻議就錄稿進來於是退同濙議增十數事通錄明旦進呈上悅三月朔璽書遂下是時君臣同心言聽計行澤及天下如此景泰末易儲大學士陳循等陰主其事詔旣下視艸實出循吏部尙書何文淵謂人曰詔語天佑下民作之君父有天下傳之子吾所爲也獨石關報捷詔奬之循視艸乃反加詰責其後與文淵皆被禍循就逮時或以復辟詔書問之循爲一聨云多難興邦髙帝脫平城而祚漢殷憂啟聖文王出羑里以開周上聞之喜遂免循死天順初承天門災上下詔責躬實修撰嶽正視艸歷陳獘政詞極切直天下傳之遂有飛語指爲謗訕七月內批降正爲廣東欽州同知由是言之視艸固非易事也

撰表箋

洪武六年九月庚戌詔禁四六文辭先是上命翰林儒臣擇唐宋名儒表箋可爲法者遂以韓愈賀雨表栁宗元代栁公綽謝表進上命中書省臣錄二表頒爲天下式因諭羣臣曰唐虞三代典謨訓誥之辭質實不華誠可爲千萬世法漢魏之間猶爲近古晉宋以降文體日衰駢儷綺靡而古法蕩然矣唐宋名儒輩出𨿽欲變之而卒未能盡近代詔誥章表之類仍蹈舊習朕嘗厭其琱琢殊異古體且使事實爲浮文所蔽其自今凡誥諭臣下之辭務從簡古以革獘習爾中書省宜播告中外臣民凡表箋奏疏毋用四六對偶悉從典雅十二年六月壬申命翰林院定皇太子與諸王往復書簡之式二十九年八月上以天下諸司所進表箋務多奇巧詞體駢儷心甚厭之乃命學士劉三吾右贊善王俊華撰慶賀謝恩表箋成式頒於天下諸司令如式錄進自是詞垣秉筆者多用散文如宋濓進大明律表是也太宗在北京有白鵲之瑞行在禮部行南京慶賀自皇太子監國以下及五府六部例各進表時楊士奇以病在告監國表命庶子贊善呈稿殿下不懌命尙書蹇義以示士奇士奇曰甚寂寥且不著題似賀白龜白鹿皆可因命攺益士奇攺一聨云望金門而送喜馴彤陛以有儀後增一聨云與鳯同類蹌蹌於帝舜之庭如玉之輝翯翯在文王之囿義以進殿下喜曰此方是帝王家白鵲適內使陳昂進禦饌徹以賜之且有旨使勉進藥食早相見也按國初升除猶有具表陳謝之文其後惟狀元率諸進士謝恩衍聖公及公侯伯襲封謝恩始用之車駕幸館閣及大學初開經筵及有非常之賜亦具謝表朝廷有大喜慶及諸祥瑞具賀表進呈實錄及書籍等皆具進呈表例本院詞臣司之若有東宮則增一箋云會典云凡南京各衙門遇朝廷冊立大禮及上徽號等項合用慶賀表箋南京禮部行南京翰林院撰進

評駁奏啟

洪武十四年十二月丁巳命翰林院編修檢討典籍左春坊左司直郎正字贊讀考駁諸司奏啟以聞如平允則署其銜曰翰林院兼評駁諸司文章某官某列名書之永樂以後四方章疏經禦覧者內有艱詞難字始令本院考究不復先期評駁

評駁進呈試錄

凡鄕試錄舊制例呈進祖宗時令翰林院儒臣評駁之後其制漸弛成化十四年天下鄕試錄多舛謬或犯國諱少詹事兼侍讀黎淳摘奏十條下禮部翰林院議治考試提調官罪且申定格例行之至今按是年山東刻文論語不曰堅乎磨而不燐不曰白乎湼而不淄最爲紕繆遂逮舉人張天瑞治之以墨卷不同乃止其嚴如此

正文體

國初文體承元末之陋皆務奇博其獘遂寖叢穢聖祖思有以變之凡擢用詞臣務令以渾厚醇正爲宗洪武二年三月戊申上謂侍讀學士詹同曰古人爲文章或以明道徳或以通當世之務如典謨之言皆明白易直無深怪險僻之語至如諸葛孔明出師表亦何嘗雕刻爲文而誠意溢出至今使人誦之自然忠義感激近世文士不究道徳之本不逹當世之務其辭𨿽艱深而意實淺近卽使過於相如揚雄何禆實用自今翰林爲文但取通道理明世務者毋事浮藻於戲大哉皇言乎萬世之通訓也然近日文體或務追秦漢而失之險或駕言韓歐而失之弱本院儒臣宜知所守然風靡者多矣舉聖謨以戒勅之是在當寧

應制詩文

本院以供奉文字爲職凡被命有所述作則謂之應制然祖宗皆出於面命或相與賡和其後惟中官傳旨而已丙午年六月旱上禱鐘山大雨獲應賦七言喜雨詩命待制黃哲等賡和已而諸將告捷多令翰林諸儒臣應制賦詩上親加評品洪武元年十一月召大本堂儒士試以鐘山蟠龍賦時與文學之臣燕欽賡和語在第六卷

大誥三編成命學士劉三吾爲序旣成上評以爲無疵祖訓成學士宋濓被命序其後積誠錄成則命大學士吳沈序之太子正字桂彥良入見上命制香幾贊司直郎汪仲魯被命制續燻風南來諸曲皆稱旨洪武八年五月丁丑上禦端門召翰林詞臣出示巨桃半核蓋元內庫所藏物其長五寸廣四寸七分有西王母賜漢武桃及宣和殿十字命宋濓撰蟠桃核賦又嘗命宋濓詠鷹濓七舉足而成有自古戒禽荒之言上稱賞曰卿可謂善諫矣十年十月造觀心亭於宮城上親幸其中召濓爲記十二年上制十題命典籍吳伯宗賦之援筆立就詞語峻潔上嘉其才敏賜織金錦衣嘗幸淸流關賦詩命扈從儒臣和之起居注劉季道有治世不教還縱逸功成猶遣歷間關之句上嘆賞曰可謂安不忘危賜以白金文綺又起居注符子傑應命卽物賦詠立成上大悅時寵賜和章一日命羣儒造縱豢鶴文吳府伴讀王驥操觚立就學士宋濓爲之進呈上稱善及日將南至大祀於圜丘上復命羣臣賦七言律十二韻冠以三百言序驥與王昹先成跽讀禦榻前上聽畢加奬勵命進學士云十五年學士宋訥撰宣聖廟碑稱旨攺文淵閣大學士洪武二年二月乙亥立皇陵碑學士承旨危素承命撰進尋以辭多潤飾乃禦制一篇閱江樓成宋濓被命撰記上亦更制一篇加評隲焉聖祖之崇文如此洪武二年正月丙申朔封京師及天下城隍神秩號有差命翰林撰文頒之其後革去學士宋訥嘗被命撰僧道領教事者勑命千餘通其後又革去永樂八年二月上親徵北方壬戍度野狐嶺至嶺山巓召學士胡廣等指示山川形勢與語良久奉制各於馬上賦平邊詩楊榮有曰聖主尊居四海安恐教邊裔自相殘上甚喜之廣等諜知彼中布尼雅實哩與其下阿嚕臺讎殺東西奔遁亟召榮諭曰此中果自相殘汝前日之詩安知不爲讖乎榮下馬叩首謝上喜命賜羊酒三月乙未次淸水源水皆苦鹹不可飲人馬俱渴明日營西北二三里許忽有泉湧出淸澈可愛命廣與榮往觀遣中官以銀瓶汲取上親嘗之味甚甘美賜廣等飲訖士馬爭趨之皆給足命曰神應泉又明日應制撰神應泉詩銘上嘉之各賜上尊又嘗命諸文學侍從賦靑海天馬歌修撰曽棨最先成爲上所褒美宣徳中每遇令節令詞臣應制賦詩是時太平無事上畱意詞藝翰林儒臣嘗被命賦京師八景詩以獻曰瓊島春云曰太液晴波曰西山霽雪曰玉泉垂虹曰盧溝曉月曰薊門煙樹曰金臺夕照曰居庸疊翠英宗增其二曰南囿秋風曰東郊時雨爲十景焉景泰中學士倪謙輩應制賦詩中官嘗立俟以進成化初學士劉定之應制賦元夕詩絕句百首頃刻而成又嘗以東風解凍春山雪霽等爲題令翰林學士等分賦之弘治初上注意講學遣太監戴義傳示聖意命學士李東陽等各撰詩十首用寓啟沃東陽擬十題各撰七言律詩一章曰敬天曰法祖曰勤政曰務學曰任賢曰納諫曰節用曰愛民曰卹刑曰講武上嘉納焉又嘗命內閣撰祭三淸樂章大學士劉健李東陽謝遷上疏言天子祭天地以簡爲貴祭不過南郊故祀五帝儒者非之況三淸者道家邪妄之說不敢奉詔上遂止愚按國初勲戚大臣神道碑銘多出本院儒臣奉勑撰述其後不過私家謁請而已至於應制詩文𨿽內閣罕聞焉蓋故事寢廢久矣

搜摭故事

聖祖將正位宸極命詔起居注熊鼎采故事可備懲勸者書之新宮廂壁鼎受命具故事上之稱旨由是大見禮重太宗將制爲善陰隲孝順事實二書以風厲天下乃預命翰林儒臣搜摭故事以獻仁宗在東宮一日觀漢書嘆張釋之之不易得洗馬楊溥進曰釋之誠賢然非文帝之寛仁何由得行其志臣以爲釋之漢一時不易得如文帝三代而下不易得也退采文帝事編爲事類以獻仁宗甚悅賜書褒美

進呈書詩文序

前輩自應奉之外以已所聞見撰述爲書進呈者殆不數人洪武十五年二月前太子正字桂彥良入朝獻萬世太平治要策凡十二事上嘉納之永樂七年侍講楊士奇侍東宮皇太子喜讀易凡決疑必用蓍而以易斷命取朱子本義纂其要以進名曰周易直指士奇因進曰易固爲卜筮而作然文王周公所系辭凡修齊治平之道悉具請編輯以偹覽觀遂輯成書以進仁宗覽之大喜名曰周易大義賜士奇繡衣銀帶先是徐好古作尙書直指金幼孜作春秋直指皆以進云成化末學士丘浚纂大學衍義補書成適孝宗登極表上之上覽之甚喜批答有曰卿所纂書考據精詳論述該洽有禆政治朕甚嘉之賜白金二十兩紵絲二表裏升浚禮部尙書且命錄其副發書坊刋行至今論政務者多宗其說言足以興若浚者館閣一人而已乃若進呈歌頌詩賦則多有之太祖平陳友諒待制王褘進平江西頌上覽之而喜曰吾固知浙東有二儒者卿與宋濓耳學問之博卿不如濓才思之雄濓不如卿洪武二年十月甲戌膏露降於幹淸宮後苑松樹學士宋濓獻膏露頌三年四月陜西寶雞縣進瑞麥弘文館學士劉基獻瑞麥頌五月戊申祀地祇於方丘宿雨頓霽復爲頌獻之四年八月平四川明升基又獻平西頌上爲文答焉五年六月句容縣民張觀園生嘉瓜雙實同蒂圓如合璧禮部尙書陶凱奉之以獻詔寘之幹淸宮明日薦於太廟宋濓獻嘉瓜頌二十九年天下多嘉禾之瑞學士劉三吾進嘉禾賦永樂二年八月周王畋於鈞州獲騶虞九月丁未王獻於闕下侍讀梁潛進騶虞詩侍講楊榮進騶虞頌已而甘露屢降嘉禾呈瑞外國獻麒麟白雉元兔白鹿白象靈犀白兔之屬榮與學士胡廣等咸爲詩歌以進上嘉之三年九月朔賜太祖禦書嘉禾詩於諸王及近臣先是洪武二十八年九月庚戌北平永淸衛之龍門有禾異莖同穗上在潛邸遣使馳獻太祖親禦宸翰賦長詩一篇以賜上念手澤之存摹勒於石裝治成軸分賜諸王及學士解縉等又適有嘉禾之瑞縉獻嘉禾頌四年二月視學太子親王從上服皮弁禦宸翰賦長詩賜祭酒胡儼司業張智坐講文武三品以上及翰林儒臣皆賜坐以聽講畢賜茶明日儼等率師生上表謝賜賚有差大燕羣臣於奉天門學士胡廣進視學詩一時詞林諸儒臣咸和之八年五月己夘上北徵敗布尼雅實哩於飲馬河七月壬午駕還士奇獻平邊頌及鐃歌鼓吹詩十二年六月親徵衛喇特敗之於薩裏噶又敗之於圖喇河擒斬無算八月駕還庶子鄒緝獻永樂淸邊頌十七年十一月甘露降於孝陵松柏凡四日學士王直獻瑞應甘露詩十八年正月禮部郎中周訥請封禪大臣有陰主之者於是學士胡廣獻卻封禪頌上遂止宣徳二年三月騶虞復見大學士楊榮獻頌上褒賞之三年九月榮扈從北徵凱旋進平邊詩凡十篇各立題命意上覽之喜屢沐白金鈔幣之賜自是每同逰匪頒榮與士奇等多以詩進遇令節被召宴遊亦多以詩謝恩自正統後此事寢不聞矣

紀時政

學士宋濓嘗輯洪武聖政記此紀時之政也自後學士解縉有大明帝紀記洪武中事大學士楊士奇有三朝聖諭錄紀永樂宣徳時際遇召對諸事天順日錄則大學士李賢所著𨿽紀時政然旁及論建與所傳聞是時又有可齋雜記專紀在已見用之事而本院故事多在焉則大學士彭時筆也謇齋瑣綴爲學士尹直所記近大學士李東陽著燕對錄則孝宗召見語也按宋有時政房每遇上召對卽貼黃具冩付之𨿽勝國亦然若師其迹以憑傳信亦聖政聿新之一助也

禁異說

先王之制一道徳以同俗其有造言非聖者必刑無赦聖祖崇重儒道以濓洛關閩爲宗罔敢有悖焉者也永樂中饒州士人朱季友獻所著書斥濓洛關閩之說上覽之怒曰此儒之賊也時禮部尙書李至剛學士解縉侍講胡廣侍讀楊士奇侍側上示以其書縉曰惑世誣民莫甚於此至剛曰不罪之無以示儆宜杖之擯之四裔士奇曰當盡毀其所著書庶幾不悞後人廣曰聞其人年已七十毀書示儆足矣上曰謗先賢毀正道治之可拘常例邪遣行人押季友還饒州會布政及府州縣官與其鄕士人明諭其罪而笞以示罰考索其所著書焚之上復諭羣臣曰除惡不可不盡悉毀其所著書最是然成化以後學者多肆其胸臆以爲自得𨿽館閣中亦有攺易經籍以私於家者此天下所以風靡也夫

評論詩文

洪武中上嘗召詞臣賦詩歌以爲樂且與評論詩法太子正字桂彥良每應制先眾而就嘗進曰治道具在六經典謨訓誥願畱聖意詩非所急也上深然之自是恩遇隆洽稱曰老桂不名永樂七年仁宗東宮贊善王汝玉毎日於文華後殿道說作詩之法一日顧楊士奇曰古人主爲詩者其髙下優劣如何士奇對曰詩以言志明良喜起之歌南燻之詩是唐虞之君之志最爲尙矣後來漢髙大風歌唐太宗雪恥酬百王除凶報千古之句則所尙者霸力皆非王道漢武帝秋風辭志气已衰如隋煬帝陳後主所爲則萬世之鑑戒也殿下於明道玩經之餘欲娛意文事則兩漢詔令亦可觀非獨文詞髙簡近古其間亦有可禆益治道如詩人無益之詩不足爲也仁宗曰太宗髙皇帝有詩集甚多何謂詩不足爲士奇對曰帝王之學所重者不在詩太祖皇帝聖學之大者在尙書及諸書注作詩特其餘事可姑緩仁宗曰世之儒者亦作詩否士奇對曰儒者鮮不作詩然儒之品有髙下髙者道徳之儒若記誦詞章前輩君子謂之俗儒爲人主尢當致辧於此時仁宗監國視朝之暇專意文事因覧文章正宗一日諭士奇曰眞徳秀學識甚正選輯此書有益學者對曰徳秀是道學之儒所以志識端正其所著大學衍義一書大有益學者及朝廷爲君不可不知爲臣不可不知君臣不觀大學衍義則其爲治皆茍而已仁宗卽召翰林典籍取閱大喜曰此爲治之條例監戒不可無因畱一部朝夕自閱又取一部命翻刻以賜諸子諭士奇曰果然爲臣亦所當知遂賜一部又嘗與士奇言歐陽文忠公之文雍容醇厚气象近三代有生不同時之嘆且愛其諫疏明白切直數舉以厲羣臣遂命校正重刻以傳廷臣之知文者各賜一部時不過三四人而止恆謂士奇曰爲文而不本正道斯無用之文爲臣而不能正言斯不忠之臣歐陽眞無忝矣故館閣文字自士奇以來皆宗歐陽體也

傳問事義

祖宗時文學近侍之臣皆面相問難故聖學有所發明使中官傳問事義自正統後始有之大學士李東陽嘗曰弘治中上令中官問龍生九子憶少時於雜書中見之倉卒不能悉具又莫知所出詢之羅編修玘謹疏其五六得於其師左參政贊者止此又詢於吏部劉員外續以故冊來面備錄其說亦不知所從出因據以復命蓋記問之難如此

翰林記卷十一

●欽定四庫全書

翰林記卷十二

﹝明﹞黃佐撰

收藏祕書

按周禮太史掌建邦之六典外史掌四方之志三皇五帝之書漢圖籍所在有石渠石室延閣廣內藏之於外府又有禦史居殿中掌蘭臺祕書及麒麟天祥二閣藏之於內禁後漢圖書在東觀置祕書監又有鴻都等處唐有祕書監集賢院宋建昭文史館集賢院置大學士直學士修撰等官以掌之又有祕書省崇文館其重如此聖祖甫定天下卽遣使求遺書國初四庫之書多藏文華堂堂在禁中抵奉天門下百武車駕嘗幸臨之洪武三年三月庚子置祕書監秩正六品先除監丞一員直長二員十三年七月癸巳以內府書籍已有本院典籍掌之於是罷祕書監典籍張敏行者掌書籍中使傳宣索書卽啟鑰以上時時得燕見聖祖稽古右文其勤如此蓋罷掌書之官並其任於翰林實自此始今內閣史館凡禦制文字宸翰列聖實錄及玉牒副本經史子集類書之屬皆在焉永樂四年四月上視朝之暇輙禦便殿閱書史或召翰林儒臣講論嘗問文淵閣經史子集備否學士解縉對曰經史粗備子集尙多闕上曰士人家稍有餘貲皆欲積書況於朝廷可闕乎遂召禮部尙書鄭賜令擇通知典籍者四出購求遺書且曰書籍不可較價直惟其所欲與之庶奇書可得又顧解縉等曰置書不難湏常覽閱乃有益凡人積金玉亦欲遺子孫金玉之利有限書籍之利豈有窮也十六年遣修撰陳循往南京起取本閣所貯古今一切書籍自一部至百部以上各取一部北上余悉封識收貯蓋兩京皆有儲書也十九年四月庚子夜奉天華蓋謹身殿災火勢猛烈而奉天門東廡切近祕閣學士楊榮奮身直入麾武士三百人將禦書圖籍並積歲制勅丈書舁至東華門河次明日上召諭之曰昨夜火發在目前者幾人卿能收拾禦書圖籍不避艱危可謂難矣因褒賞之是時書籍淆亂無紀典籍周翰理淆葺亂逾二載而後復舊今館閣書目蓋永樂間定也自正統以前凡官本院者每朝退卽入閣中檢所未見書蓋館閣無政事以討論考校爲業故得縱觀中祕而受命進學者亦與焉景泰時編修周洪謨輩尢出入自恣始爲內閣所扃鑰弘治五年五月大學士丘浚請訪求遺書言太祖於丙午年已求遺書旣平元都得其館閣祕藏而又廣購於民間沒入於罪稽一時儲積不減前代然藏畜數多不無亂雜積歷年久不無鼠蠧經該人眾不無散失今因內閣儲書有匱書目有簿皆可查考乞勅內閣量要學士並講讀以下官督同典籍撥與吏典班匠人等將書目校讎有無全欠分爲經史子集四類及雜書類書二類開具奏報仍刻考校年月委官名銜識於卷末立案存照又勅兩京內外大臣會同南京禮部本院官查盤永樂中原畱南京內府書籍有無全欠具數奏知於凡兩京書籍令兩京國子監謄寫各令兩監藏之以偹遺失夫國家采輯佛道書以爲藏經雕以文梓飾以文綾徧賜天下寺觀儲以髹紅函匱載以金碧輪藏況此書籍乃自帝王傳心之要道經世之大典禮樂刑政制度文爲之所具烏可吝惜小費而不爲經久之計哉請勑內閣將書目付禮部抄謄分送直十三布政司督提學校憲臣用心設法訪求抄寫送京以補所未備仍於內閣近便去處別建重樓一所專用磚石累砌如民間所謂土庫者令內閣書辦中書等官遇其閒暇抄謄累朝實錄各一部盛以銅匱於樓之上層凡內府衙門收藏國家大事文書如玉牒之類皆附焉其制勑房一應文書如詔冊制誥勑書等項並檢行禮儀注應制詩文等項底本前朝遺文舊事等項雜錄亦各抄一部盛以鐵匱貯於樓之下層凡內府衙門所藏文書可備異日纂修一代全史之用者如永樂以前文武官貼黃之類皆附焉茍無禦災備急之具一或散失後之秉史筆者無所憑據往往求之於艸澤訪之於傳聞簡牘無稽眞贗莫辧非但大功異政不得紀載而明君良臣爲人所誣揑者亦有之矣至若列聖實錄及聖祖禦制等書請依洪武六年纂集日曆以爲寶訓事例勒成一書頒行天下如此則祖宗之功徳在萬世永傳信而無疑國家之典章垂百王逓沿襲而有本所謂金匱石室豈虛文哉奉聖旨太祖禦制書籍著翰林院官打點見數收貯南京書籍查照目錄開寫缺少的去著守備同南京禮部翰林院點檢送來天下遺書禮部行移南北直隸十三布政司訪求其餘罷然是時有司不能如命遂因循至今正徳中爲人盜竊殘缺日甚論道講學尙何所資耶言之可爲拊膺不無有望於今日也

開局纂修事始

國初召儒臣載筆以定有天下之制分三局以總之一曰律局以定律令凡舊官之練憲典者居焉二曰禮局以究禮儀凡宿儒之通古制者居焉三曰誥局以撰誥命凡俊材之優文辭者居焉此開局之始也汪克寛曰洪武元年命中書省翰林太常率諸儒定擬三禮明年再命集議禮樂又明年徧徵在野道徳文章之士分局相與訂正之亦正指此其後纂修國史每分爲十館以均六局之多寡六局一曰吏以究人材之進退二曰戶以量地利之盈縮三曰禮以考禮儀之沿革四曰兵以載軍政之臧否五曰刑以書刑罰之詳濫六曰工以審力役之糾緩皆本六官職掌爲之十館所修不能統一則摠勘如修他書則有不盡然者蓋自罷起居注之後本院職專文史遇有纂修旋設館席給筆札惟官長凡例是遵逐事呈稿筆削惟命其中𨿽有所見亦不敢盡用已意蓋官局修書從古然也

監修

洪武二年二月丙寅朔勑修元史以中書左丞相宣國公李善長爲監修不預史事三十五年十一月已未重修太祖髙皇帝實錄勑太子太師曹國公李景隆爲監修都總裁官太子少保兼兵部尙書忠勤伯茹瑺爲副監修官永樂九年十月又重修之勑戶部尙書夏原吉太子少保姚廣孝監修未及成而廣孝死原吉獨專其事洪熙元年五月庚午朔勑修太宗皇帝實錄閏七月甲辰勑修仁宗皇帝實錄俱以太師英國公張輔少師兼吏部尙書蹇義少保兼太子少傅戶部尙書夏原吉監修自永樂以來多豫秉筆與國初不同宣徳十年九月庚午勑修宣宗皇帝實錄止用張輔爲監修始復不預秉筆矣監修英宗皇帝實錄者會昌侯孫繼宗監修憲宗皇帝實錄英國公張懋監修孝宗皇帝實錄者亦懋也若修他書則罕設惟永樂元年七月修永樂大典以太子少師榮國公姚廣孝禮部尙書鄭賜爲監修刑部左侍郎劉季箎副之餘不可盡考

總裁

國初修元史以前起居注宋濓漳州通判王褘爲總裁未幾濓進學士褘拜待制三年二月乙丑續修元史仍爲總裁太祖皇帝實錄總裁者始爲禮部左侍郎兼學士董倫與侍講方希直重修李景隆與侍讀解縉再重修則文淵閣大學士兼左春坊大學士胡廣學士兼右庶子楊榮祭酒兼侍講胡儼也太宗仁宗兩朝實錄總裁爲少傅兵部尙書兼華蓋殿大學士楊士奇太子少傅工部尙書兼謹身殿大學士楊榮太子少保禮部尙書兼武英殿大學士金幼孜戶部尙書兼武英殿大學士陳山禮部尙書兼華蓋殿大學士張瑛太常寺卿兼學士楊溥自是其柄始盡歸館閣矣宣宗皇帝實錄總裁爲少傅工部尙書兼謹身殿大學士楊榮行在禮部尙書兼學士楊溥總裁兼纂修爲少詹事兼侍讀王直少詹事兼侍講學士王英總裁兼纂修前此未有也英宗皇帝實錄總裁爲少保吏部尙書兼華蓋殿大學士李賢禮部尙書兼學士陳文兵部尙書兼學士彭時副總裁爲禮部右侍郎李紹太常寺少卿兼侍讀學士劉定之吳節副總裁蓋自此始紹𨿽爲侍郎然發身則自翰林故與焉憲宗皇帝實錄總裁爲少傅兼太子太師吏部尙書謹身殿大學士劉吉禮部尙書兼文淵閣大學士徐溥禮部右侍郎兼學士劉健副總裁爲禮部尙書丘浚詹事兼侍講學士汪諧孝宗皇帝實錄總裁爲少師兼太子太師吏部尙書華蓋殿大學士李東陽少傅兼太子太傅吏部尙書謹身殿大學士焦芳戶部尙書兼文淵閣大學士楊廷和副總裁爲吏部左侍郎兼學士梁儲若纂修日曆惟洪武時有之總裁爲學士承旨兼吏部尙書詹同侍讀學士宋濓聖祖所修諸書多不可考獨太宗時永樂大典分局皆有總裁學士解縉修撰吳溥檢討王洪禮部郎中鄒濟布衣陳濟等皆得爲之無慮十餘人蓋門彚多而事實繁故也大明一統志總裁爲吏部尙書兼學士李賢太常寺少卿兼學士彭時學士呂原副總裁爲學士林文劉定之侍讀學士錢溥大明會典總裁爲大學士李東陽焦芳楊廷和副總裁爲學士梁儲若四書五經性理大全宋元資治通鑑綱目等書多不設總裁止用纂修官

纂修

國初纂修皆用山林隠逸之士洪武日曆纂修者皆儒士職官獨員外郎吳伯宗一人戊寅年勑修太祖皇帝實錄纂修可考者爲侍讀學士兼太常寺少卿髙遜志太常寺少卿廖升都察院左僉都禦史程本立禮部郎中夏止善修撰李貫編修吳溥楊子榮劉觀檢討陳性善侍書劉彥銘史官髙譲吳勤趙友士端孝思張秉彜唐畔畊國子博士王縉僉事胡子昭知縣葉惠仲儒士楊士奇等永樂初重修太祖實錄纂修爲學士禮部尙書李至剛侍讀胡靖曽日章王灌胡儼侍講鄒緝楊榮金幼孜楊士奇修撰李貫編修吳溥鄭好義檢討王洪博士張伯頴王汝玉典籍沈度潘畿待詔王延齡給事中朱紘吏部郎中徐旭禮部郎中胡逺太常寺博士錢仲益國子助教王逹博士金玉鉉行人蔣驥晉府伴讀蘇伯厚僉事李宜葉砥知府劉辰靖江府教授張顯楚府教授吳勤知府鄒濟知縣楊覯梁潛王褒沈瑜趙委通唐云教諭解榮劉宗平訓導富貴淸羅師程儒士端禮王孟易朱逢吉莫士安凡外官生儒之預此者皆由本院官舉薦及再重修其纂修者學士兼諭徳金幼孜楊士奇侍講學士曽棨侍讀兼贊善梁潛侍講王英修撰羅汝敬刑部主事李時勉陳敬宗也太宗仁宗兩朝實錄纂修官爲左春坊大學士兼侍讀學士曽棨右春坊大學士兼侍講學士王英右春坊右庶子兼侍讀王直左春坊左諭徳兼侍讀周述侍讀李時勉錢習禮侍講余學夔陳循藺從善蔣驥修撰苖衷曽鶴齡張洪劉永淸編修周敍孫曰恭楊敬檢討周翰王雅楊翥五經博士陳繼戶部主事陳中四川道禦史陳叔剛福建右參議潘文奎知縣萬節教授丘錫教諭梁萼蓋自是不復用儒士矣宣宗皇帝實錄纂修官爲侍讀學士李時勉錢習禮侍講學士陳循洗馬藺從善侍讀苖衷曽鶴齡馬愉侍講髙榖胡穜邢寛修撰周敍尹鳯岐孫曰恭習嘉言陳詢陳叔剛曹鼐儀銘王一寧杜寧儲懋編修楊翥董璘楊壽夫林文鍾復主事劉玹洪玙劉球與評事張益禦史邵宏譽英宗皇帝實錄纂修官爲學士柯潛萬安侍講學士李泰太常寺少卿兼侍讀孫賢劉珝左諭徳黎淳右諭徳童緣劉宣侍講江朝宗楊守陳修撰王一夔彭教編修尹直徐瓊陳秉中李永通鄭環劉健汪諧張元禎吳釴羅璟檢討耿裕周經纂修兼校正官爲侍讀劉吉陳鑑侍講丘浚編修彭華蓋自是専用本院及詹事府官而纂修兼校正始見於此憲宗皇帝實錄纂修官爲太常寺少卿兼侍讀傅瀚少詹事兼侍讀費誾左庶子兼侍讀謝遷右庶子兼侍講陸簡侍讀曽彥楊守址侍講劉戩王鏊楊傑梁儲左贊善張元禎修撰劉機武衛張芮編修劉忠鄧焲黃珣張天瑞劉春塗瑞檢討楊時暢纂修兼校正官爲南京國子監祭酒李傑左庶子兼侍講學士李東陽左庶子兼侍讀吳寛右庶子兼侍講董越纂修兼參對官爲修撰楊廷和編修江瀾纂修兼參對亦始見於此孝宗皇帝實錄纂修官爲侍讀毛紀傅珪朱希周侍講丰熙沈燾吳一鵬修撰顧鼎臣編修王俊李廷相溫仁和李時滕霄何瑭董玘檢討汪偉王九思潘辰至於修他書者不能盡記大率成化以後纂修皆純用本院官而永樂大典四書五經性理大全寰宇通誌庶吉士亦得與焉

催纂

洪武日曆設催纂官以侍講學士樂韶鳯爲之永樂初重修太祖實錄催纂兼謄寫爲禮部主事陸顒瑞端孝思始不用本院官宣徳初太宗仁宗兩朝實錄因之以禮部主事張習爲催纂宣宗實錄則又不同編修蕭鎡賴世隆吳節徐珵檢討李紹王汝玉姜洪何宣主事潘勤正字沈寅俱爲稽考參對並催纂官英宗實錄以編修李東陽倪嶽謝鐸焦芳陳音程敏政檢討吳希賢吏部驗封司員外郎韓定中書舍人馬麟焦■﹝王扁﹞李溥俱爲催纂官憲宗實錄以吏部員外郎季通中書舍人胡淸爲催纂官蓋自此專用制勑房誥勑房官云

稽考參對

稽考參對太宗仁宗兩朝實錄以修撰邢寛蔣禮胡穜編修陳詢劉矩裴綸梁禋孔目沈寅爲之蓋纂修之次也然寛乃永樂甲辰進士第一禋次之孫曰恭又次之寛禋同爲稽考參對而曰恭乃得纂修此類最多有不可曉者宣宗實錄稽考參對與催纂並爲一事英宗實錄因之止以催纂爲名憲宗實錄以纂修者兼校正或兼參對孝宗實錄稽考參對者修撰呂柟編修崔銑湛若水翟鑾徐縉景暘檢討段炅易舒誥穆孔暉張邦奇焦黃中胡纘宗也蓋至是始復專設其賞格與催纂同

謄寫

洪武中修日曆謄寫用舉人監生永樂初重修太祖實錄以催纂者兼謄寫官其謄寫用監生生員儒士凡二十五人太宗仁宗兩朝實錄攺謄寫爲謄錄用檢討許彬連智馬信周貴等四人中書舍人蕭湘等十八人郎中員外郎主事寺副等官程雲南等九人儒士生員各一員凡三十三人宣宗實錄有謄錄正副本官用郎中員外郎主事寺正評事侍書冠帶秀才監生生員秀才凡二十九人又有謄槁官焉修撰黃裳編修許彬周貴中允蔣禮郎中何賢夏衡寺副石慶姚本溫良英宗實錄謄錄有太僕寺卿余濓山東左參議林章禮部郎中吳謙等中書舍人淩暉等又有鴻臚主簿王佑白眞序班毛顯本院譯字官胡淸徐徳王臣淩逺與監生生員秀才之屬共三十五人官𨿽不同大率皆制勑誥勑二房辦事者也憲宗實錄亦如之自太常寺卿林章等以及監生許鑑等三十四人孝宗實錄謄錄者太常寺少卿沈冬魁等以及秀才張保等三十六人

收掌一應文籍

太宗仁宗兩朝實錄收掌一應文籍者爲檢討胡讓典籍李錫牛麟張禮宣宗實錄則爲修撰胡讓寺副陳紀中書舍人靳通英宗實錄則爲光祿寺署丞冀舞鴻臚寺主簿髙鑑憲宗實錄則爲鴻臚寺主簿靳瑭本院孔目張翰自催纂而下若修他書多不可考姑闕之以俟續書

翰林記卷十二

●欽定四庫全書

翰林記卷十三

﹝明﹞黃佐撰

修日曆寶訓

聖祖時設起居注後惟專設本院史官常諭學士詹同等曰國史貴直書是非善惡昔唐太宗觀史命直書建成之事其意欲以公天下也予平日言行可記其是非善惡汝等皆當明白直書勿爲隱諱庶使後世觀之不失其實洪武六年七月壬寅學士承旨兼吏部尙書詹同等言自上起兵渡江以來徵討平定之績禮樂治道之詳𨿽有紀載而未成書乞編日曆藏之金匱傳之後世上從其請八月甲申上禦東黃閣命同與侍講學士宋濓爲總裁官侍讀學士樂韶鳯爲催纂官員外郎吳伯宗儒士朱右趙塤朱亷徐一夔孫作徐尊生同纂修鄕貢進士黃昶國子生陳益暘等謄寫九月四日開局於西華門內分年纂輯日輪寺人守閽大官進膳羞其事甚嚴且祕同等昧爽而入至日曛始出復會宿於詞林虞有宣泄不敢不愼也十二月擢右塤亷爲編修作爲太平府教授一夔輩以病乞歸許之七年五月丙寅朔纂修大明日曆成自上起兵泗濠至卽位六年癸丑冬十二月凡徵伐次第禮樂沿革行政設施羣臣功過四夷朝貢之類莫不具載合一百卷同等率諸儒上進命藏之金匱其副藏於祕書監同與亷又言於上曰日曆藏之天府人欲見之有不可得臣請依唐太宗貞觀政要分類更輯聖政爲書以傳天下後世從之於是分爲四十類自敬天至制蠻夷釐爲五卷總四萬五千五百餘言名曰皇明寶訓自是以後凡有聖政史官紀錄之隨類增入按永樂以後日曆之修遂廢學士王直在館閣私自紀述及纂修太宗實錄輯以爲寶訓然列聖以來所謂實錄寶訓大都出於繼世之後旁搜泛索蓋有不得其眞者矣詹宋所言足爲成憲誠使史館載筆之臣日事編纂則所謂紀言動者不至鰥官而後世觀之足以傳信也

修實錄

洪武三十一年九月勑修太祖髙皇帝實錄不知成於何年始不可考三十五年十月己未勅景隆等重修庚申諭修實錄官曰此建文中信用方孝孺等纂述實錄任其私見以致盛美弗彰爾等其以古良史自期必詳必公用光昭我皇考創業垂統武功文治之盛與乾坤相爲無窮斯無忝厥職矣永樂元年六月辛酉景隆等以實錄成表上之凡一百八十三卷大行賞賚仍賜宴奉天門命公侯伯五府六部都察院通政司大理寺國子監應天府太醫院欽天監堂上官皆預焉九年十月上以太祖實錄建文時修多失其實永樂初再修亦倉卒未偹命史臣重修勑戶部尙書夏原吉與太子少師姚廣孝監修學士胡廣楊榮等爲總裁金幼孜等與纂修未幾廣孝死原吉獨專其事凡七年始成十六年五月庚戌朔原吉等以實錄進凡若干捲共二百五冊寶訓凡若干卷十五冊上禦奉天殿受之披閱良久嘉奬再四曰庶幾少副朕心辛亥賜宴於禮部洪熙元年五月庚午朔勅修仁宗實錄宣徳五年正月壬戌書成太宗實錄凡一百三十卷一百二十四冊寶訓凡若干卷十五冊仁宗實錄凡十卷二十冊寶訓凡若干卷六冊太師英國公張輔等表上之上禦奉天殿受焉癸亥賜宴於中府賞賚如永樂時宣徳十年九月庚午勑修宣宗皇帝實錄賜宴禮部正統三年四月己巳實錄成凡一百一十五卷一百一十六冊寶訓凡十二卷十冊太師英國公張輔等具表上禦奉天門慰勞再三加升賞焉賜宴於禮部一云西苑天順八年三月勑修英宗皇帝實錄附以景泰時事成化三年八月實錄成凡若干卷三百六十冊寶訓凡若干卷十二冊郕戾王附太保會昌侯孫繼宗等具表上進成化二十二年二月勑修憲宗皇帝實錄弘治四年八月實錄成凡若干卷二百九十三冊寶訓凡若干卷十冊太傅兼太子太師英國公張懋等具表上進弘治十八年五月勑修孝宗皇帝實錄正徳四年五月實錄成凡一百二十四卷若干冊寶訓凡十卷若干冊太傅兼太子太師英國公張懋等具表上進自成化以來宴賚一如故事進實錄儀則具載會典云按國初儒臣徐一夔曰元朝制度文爲務從簡便且聞史事尢甚疎略不置日曆不置起居注獨中書置時政科以一文學掾掌之以事付史館及繼世之後則國史院據所付修實錄而已詹事楊守陳在史館嘗言古人謂國可滅史不可滅我太祖定天下卽命儒臣撰元史太宗靖內難其後史臣不紀建文君事遂使建文數年朝廷政事及當時忠於所事者皆湮沒不傳及今采輯尙可補國史之缺景皇帝已復位號而英宗實錄標目猶書郕戾王附是宜攺正舊例羣臣章疏畱中者𨿽有可傳皆不得書乞以畱中之奏悉付史館擇而書之蓋國初修纂聖政以爲日曆故言動猶詳後之所據以爲實錄者惟中外臣僚章疏與所行事例焉耳二人所論良足箴也

焚槁

凡進呈實錄之日其艸稿內閣大臣會司禮監官於內府燒毀李東陽曰正徳四年五月二十五日在海子西岸焚實錄稿事畢尙膳供宴是日入西苑門望南臺登廣寒殿過芭蕉園而還是時焚稿例供宴也

修玉牒

凡玉牒每十年一次宗人府具各王府宗支開報內閣奏請學士等官二員纂修其修合用紙札洪熙元年勑司禮監別造本院委官一員公同附注宣徳三年命本院一員同宗人府經歷於史館內附寫其後合用紙札弘治十年命刑部闗領附注之日令吏部撥辦事吏三名宣宗宣徳五年四月重修玉牒成少傅楊士奇太子少傅楊榮以進上覽之因言國家族屬之盛士奇等請逺法帝堯明峻徳以親九族上以爲然孝宗時太常寺少卿兼侍講學士楊時暢進玉牒按宋制於正殿登受前此所未有也

修書

洪武中稽古右文以開至治故纂述之事殆無虛日元年六月命禮部尙書陶凱輯自古太子諸王之嘉言善行爲書旣成上未慊意更令修撰王僎等刪定之二年二月書成凡一百一十餘條爲二卷賜名昭鑑錄又命學士朱升等同本院儒士修女戒是年三月辛未朔書成四年七月存心錄成六年三月宋濓進辧姦錄分賜皇太子親王濓嘗被命輯自古姦宄之迹爲書至是進呈七年九月孝慈錄成命翰林定服制也十三年五月臣戒錄成先是上命本院儒臣纂錄歷代諸侯王宗戚宦官之屬悖逆不道者二百二十人備其行事以類書之旣成賜今名命頒布中外十四年五月朔編修吳沈典籍劉仲質吳伯宗進千家姓凡爲姓一千九百六十有八十六年二月東閣大學士吳沈等進精誠錄類編聖賢所言三事曰敬天曰忠君曰孝親十八年三月省躬錄成初上命翰林儒臣編集歷代帝王祭祀祥異感應可爲鑑戒者爲書名曰存心錄朝夕觀覽後復命贊善劉三吾編類漢唐以來災異之應於臣下者別爲一書名曰省躬錄至是成詔頒行之二十一年九月頒武士訓戒錄亦翰林儒臣所修也二十六年諸司職掌成先是命吏部同本院儒臣仿唐六典自五府六部都察院以下職務類編爲書至是成刋布中外又嘗詔本院稽考漢唐宋功臣封爵食邑多寡及名號虛實等第爲書名曰稽制錄至是亦頒示功臣十二月永鑑錄成頒賜諸王世臣總錄成頒示中外羣臣皆本院儒臣所修也二十七年七月寰宇通誌成時上以輿地之廣不可無書以紀之乃命本院儒臣及廷臣以天下道裏之數總類爲書復編洪武誌書二十八年十二月成刋行之二十九年十一月頒稽古定制亦翰林儒臣所定勛舊食祿之家禁例禮節也他如皇明祖訓大誥三編大誥武臣資世通訓禦制詩文禦注洪範禦注尙書禦注道徳經皆出宸衷而令本院儒臣商確之又有志戒錄忠義錄爲政要錄彰善癉惡錄武臣鑑戒醒貪簡要錄務農技藝簡要錄大率皆翰林院所修而年月莫考洪武戊寅嘗詔編輯經史百家之言爲類要侍讀唐愚士等纂修未成永樂元年七月上諭侍讀學士解縉等曰朕欲悉采各書所載事物類聚之而統之以韻凡書契以來經史子集百家之書至於天文地誌陰陽醫卜僧道技藝之言備輯爲一書毋厭浩繁於是廣召四方儒者許侍臣各舉所知至三年正月開局纂修命太子少師姚廣孝禮部尙書鄭賜監修刑部左侍郎劉季篪副監修賜卒以贊善梁潛代焉其總裁副總裁纂修等無慮數百人書成名曰永樂大典元年九月勑諭翰林儒臣輯自古嘉言善行有益於太子以儲君昭鑑錄爲主稍充廣之名曰文華寶鑑二年四月書成上禦奉天門召皇太子授焉又命解縉等編次古今后妃諸侯大夫士庶人妻之事分爲三卷元年十一月進禦賜名古今列女傳上親序之頒之六宮行之天下時庶吉士余鼎輩讀書文淵閣上命編纂君臣父子諸格言各爲類名曰聖學心法七年二月書成亦親序之出示學士胡廣等因命司禮監刋印又以璽書諭皇太子令學士黃淮楊士奇等采古名臣直言並奏疏彚類以便觀覽十四年十二月書成賜名歷代名臣奏議遂命刋印以賜皇太子皇太孫及大臣十六年六月乙酉詔修天下郡邑誌書命學士楊榮等總之戶部尙書夏原吉提調上嘗巡北京以仁宗隨行道途所經過農家徧覽農具及其衣食且諭以農民勤苦之事曰此爲帝王者不可不知也遂作務本之訓以授仁宗又爲善陰隲孝順事實二書以風厲天下𨿽出禦制而本院儒臣亦與聞焉宣徳元年正月乙夘勑修歷代臣鑑外戚事鑑皆命大學士楊榮總之且諭榮以書館中編纂及繕寫官有不遵約束者悉聽稽督責罰敢有違越者具聞黜之榮處之適當人皆悅服二年九月書成頒賜在廷諸臣及戚畹又詔修五倫書正統十年三月書成景帝時勅修君鑑及寰宇通誌成英宗復辟以寰宇通誌多泛濫勅本院儒臣約爲一統志天順五年五月大明一統志成上親序之憲宗時肇建東宮詔修文華大訓本院官預者惟學士王獻侍講學士楊守陳侍讀倪嶽等四人篇目條例多本大學衍義獨事渉中人者悉不以書守陳爭曰是何以爲訓撮其賢否得失之故分注一條議者不能奪成化十八年二月文華大訓成上親授諸皇太子令宮臣進讀弘治十年三月詔修大明會典大學士李東陽焦芳等總之其凡例本諸司職掌而旁及諸制書以官職制度爲綱事物名數儀文等級爲目每有事例因革損益皆詳載焉十五年十二月書成凡一百八十卷上親爲序正徳六年四月司禮太監張永傳奉聖旨命儒臣重加參校十二月大學士李東陽以重校大明會典表上之武宗復爲序始纂修時學士王鏊欲如唐六典之本庶潤色有文簡明易見總之者不能從也一代之制𨿽云具備然宮中所設職掌皆未詳載豈當時中人之焰方煽與重加攺正懸諸象魏以爲法守在今日而已凡進書例有表上其儀見會典

修史

洪武二年二月丙寅朔詔修元史以中書左丞相宣國公李善長爲監修前起居注宋濓漳州府通判王褘爲總裁徵山林遺逸之士汪克寛胡翰宋禧陶凱陳基趙塤曾魯髙啟趙汸張文海徐尊生黃箎傅恕王錡傅著謝徽十六人同爲纂修開局於天界寺取元經世大典諸書以資參考時方召諸儒考禮於是儒士徐一夔梁寅周子諒胡行簡劉宗弼董彜蔡深滕公琰時曾魯輩以元史方成共奏畱之因命與諸儒同纂修九月元史成紀三十八卷志五十三卷表六卷傳六十二卷濓等表上之惟元統以後尙缺三年二月乙丑詔續修元史時儒士歐陽佑等采摭元統以後實事還朝仍命濓與待制王禕總裁儒士趙塤朱右貝瓊朱世廉王彜張孟兼髙遜志李懋張宣李汶張簡杜寅殷弼兪同十四人同纂修七月丁亥朔續修元史成計五十三冊紀十志五表二列傳三十六凡前書未偹者悉補完之通二百十二卷濓等率諸儒以進詔刋行之人賜白金二十兩文綺帛各二授儒士張宣等官各有差惟趙塤朱右朱濓乞還田裏從之後令解縉還家著述十年乃復來朝因命攺修元史之舛誤及踵成宋書刪定經禮凡例皆以畱中未幾縉以太祖大喪入朝進香被謫書蓋未成也成化八年十月詔修宋元通鑑綱目十二年十一月成凡若干捲大學士商輅等表上之弘治十六年三月詔修歷代通鑑纂要正徳六年十月成凡若干捲大學士李東陽等表上之二書皆上親爲序蓋纂修之事必集眾長而後可成正統中南京侍讀學士周敍獨受詔修宋遼金三史未及成而卒至今猶爲缺典顧此非一人精力所能就𨿽開局可也

訂輯經傳

經書注釋言人人殊自國朝訂輯之而後五經六籍益明於世洪武六年詔修撰孔克表禦史中丞劉基秦府紀善林溫取諸經要言以恆言釋之使人易曉因手釋二章賜克表爲例克表等承詔釋四書五經以上賜名羣書類要聖祖嘗覽蔡氏書傳指摘其可議者二十四年十一月禮部右侍郎張智等奉命同學士劉三吾等會議攺正蔡氏書傳並定程文格式頒行天下學校其攺正之說曰前元科舉尙書專以蔡傳爲主考之傳內如天文一節已自差繆謂日月隨天而左旋今仰觀乾象甚爲不然夫日月五星之麗天也除太陽則人目不能見其形於列宿之間其太陰與五星昭然右旋何以見之當天淸气爽之時借一宿爲主使太陰居列宿之西一丈許盡一夜則太陰過而東矣蓋列宿附天捨次定而不動者太陰過東則其右旋明矣夫左旋者隨天體也右旋者非天體也又如五星右旋爲順行左旋爲退行其順行之日常多退行之日間有若依蔡氏之說則退行多而順行少豈理也哉皆乾象昭然有目之所共見蔡氏不知而妄爲異說以致愚惑後世之愚儒俗士又皆誦習紙上之文莫有能仰觀天象以究其非者若不革正有誤方來今後學學尙書者天文一節當依朱氏詩傳十月之交注文爲是又如洪範內惟天陰隲下民相協厥居一節蔡氏俱以天言殊不知陰隲下民乃天之事相協厥居乃人君之事天之陰隲下民者何風雨霜露均調四時五榖結實立烝民之命此天之陰隲也君之相協攸居者何敷五教五典以教民以五刑而弼教保佑和協使彊不得淩弱眾不得暴寡而各安其居也若如蔡氏之說則相協之事皆付之於天而人君但宴安自若於奉天勤民之政略不相與又豈天佑下民作之君師之意哉今後當依此說二十七年四月復詔徵儒臣考正蔡氏書傳於是太子少保唐鐸等舉致仕編修張美和國子監博士錢宰等二十七人皆宿儒也並遣行人馳傳徵之旣至上語以正定書傳之意且曰爾等知天象乎皆對曰不知上曰朕每觀天象自洪武初有黒气凝於奎壁奎壁乃文章之府朕甚異焉今年春暮其間黑气始消文運始興爾等宜考古正今有所述作而稱朕意於是命三吾等總其事開局翰林院至九月書成三吾等率諸儒上進賜名曰書傳會選命禮部刋行天下賜諸儒綺繒衣物等並禦制詩燕享命坐殿中瀕行又賜寶鈔俾馳驛而還上又嘗謂孟子一書不可泛觀二十二年四月詔集耆儒錢宰等二十七人命劉三吾總之參訂孟子纂其要語刪去八十五條至九月書成進禦命之曰孟子節文尋又命三吾訂正周禮上躬與之裁定蓋由聖心沈潛經術旣久故能探賾詣極以成書永樂十二年十一月甲寅上諭學士胡廣楊榮金幼孜曰五經四書皆聖賢精義要道傳注之外諸儒議論有發明者爾等宜采附於下周程張朱諸君子性理之言如太極圖通書西銘正蒙之類皆六經羽翼然各自爲書未有統會卿等宜類聚成編務極精備用垂永久命廣等三人總其事仍舉朝臣及在外教官有文學者同修開館東華門外命光祿寺給朝夕饌甚丰十三年九月己酉書成賜名性理大全廣等表上之上親爲序冠其首詔頒於六部兩京國子監及天下學校按聖祖命劉三吾定科舉取士之制四書義主朱氏集注章句易主程氏傳朱氏本義書主蔡氏傳及古注疏後主會選詩主朱氏集傳春秋主三傳及胡氏張洽傳禮記主古傳疏廣等所定惟四書及易詩如舊書主蔡氏春秋主胡氏禮記主陳澔集說嘗求其故蓋當時編纂惟據元人四書五經性理會通稍加刪潤而成非爲異也

校勘書史

洪武中本院儒臣校勘書史進禦日以爲常蓋聖祖好學手未嘗釋卷故也仁宗在東宮嘗命侍講楊士奇贊善陳濟校讎歐陽修文集正其誤補其闕釐爲一百五十三卷命刻以傳成化中本院官受命校勘資治通鑑綱目貞觀政要二書翻刻以賜在廷大臣正徳時命重校大明會典語見前餘多莫考

修書升賞

凡書成進禦例有升賞酬勞也洪武中修元史及書傳會選升賞見前然擢用皆儒臣之未授官者若本院官則賞而不升蓋以文墨特其職分之常故爾永樂元年六月癸亥太祖皇帝實錄成侍讀學士解縉傳於奉天門欽奉聖旨修史官除翰林院及尙書李至剛外其餘官員監生生員人等說與吏部引選發落欽此丙寅吏部將修史郎中等官同儒士監生生員吏部引選詔以郎中等官徐旭等各升一級儒士監生生員吏員王孟易等除授主事禦史中書舍人並都事等官有官者修史得升擢始見於此於是以吏部郎中徐旭爲國子監祭酒太常寺博士錢仲益知縣楊覯梁潛王褒爲修撰國子助教王達給事中朱紘爲編修行人蔣驥爲檢討國子博士金玉鉉爲五經博士晉府侍讀蘇伯厚爲侍書教諭解榮劉宗平爲待詔靖江府教授張顯爲國子監學正訓導富貴淸羅師程爲國子監學錄知府劉辰爲江西右參政禮部郎中胡逺爲江西左參議廣東僉事李宜爲福建左參議僉事葉砥攺吏部考功郎中知州鄒濟攺禮部儀制郎中知縣趙季通例應升而以疾乞教職授國子博士知縣唐云攺監察禦史楚府教授吳勤攺開封府學教授升謄寫官主事陸顒爲禮部員外朗端孝思爲兵部員外郎擢監生鍾子勤陳彜訓劉謙沈文爲中書舍人梁逢吉葉蕃沈紹先華嵩喬嶽衛談鄭中余從善陳俊良陳實爲監察禦史生員金實爲翰林典籍汪琦等十人爲知縣而纂修儒士王孟易端禮朱逢吉莫士安升授莫考以聖詔推其次第蓋授主事云十六年再重修太祖實錄成攺纂修主事李時勉陳敬宗爲侍講監修以下賜金帛鈔幣紗衣有差太宗仁宗兩朝實錄吏部據行在翰林院備開修史官員人等姓名具題請旨奉聖旨曾棨王英王直都升少詹事支正四品俸仍兼原兼職事周述升庶子支正五品俸仍兼原兼職事李時勉錢習禮都升侍讀學士余學夔旣告老疾著冠帶回去閒住陳循蔣驥都升侍講學士藺從善升洗馬仍在翰林院辦事劉永淸邢寛胡穜都升侍講蔣禮升中允仍在翰林院辦事周敍孫曰恭楊敬都升修撰王雅等四員都升編修陳繼升檢討張禮升行人署典籍事沈寅升正字署孔目事蔣暉程南云都升從四品俸兼翰林院侍書夏衡宣嗣宗都升郎中張習蘇鑑王觀升員外洪益中升左寺正丘宗楊玹邵暹升右寺正蕭湘至胡宜衡升左評士解禎期至冦原升右評士潘文奎他老了著冠帶回去閒住陳中升員外陳叔剛升修撰萬節升左寺副丘錫還做府學教授支九品俸梁蕚升府學教授鄒循爲翰林待詔朱銓做翰林侍書辦事吏翁選至李用都做縣丞欽此蓋自是本院官始以纂修升矣然纂修與稽考參對皆混升又有令其閒住者實斷自宸衷故也宣宗實錄據行在禮部開報具題奉聖旨皇考實錄修完特念他每勤勞英國公於原號加佐理二字歲加祿米百石楊士奇楊榮升少師兼職如舊楊溥升少保兼尙書武英殿大學士欽此隨又奉聖旨英國公張輔等四員已發落了王直王英俱升禮部左侍郎兼職如舊不管部事李時勉錢習禮藺從善俱升翰林院學士苖衷升侍讀學士曾鶴齡髙榖馬愉俱升侍讀學士周敍尹鳯岐孫曰恭習嘉言陳叔剛陳恂俱升侍讀曹鼐儀銘王一寧杜寧諸懋升侍講楊翥董璘楊壽夫林文鍾復張益邵宏譽俱升修撰劉球劉鉉洪玙對品攺除侍講俱升從五品俸胡穜邢寛及蕭鎡至靳通共三十三員俱照本等品級各升俸一級內有原升俸的還照例加俸一級陳循徐珵王玉旣丁憂且不升秀才陳學等十八名俱授試中書舍人給半俸三年後實授辦事顏聚等十一名各照原資格除授欽此蓋監修及總裁官升擢自此始英宗實錄成吏部據翰林院開報具題奉聖旨皇帝實錄修完念他每勤勞會昌侯孫繼宗升太傅陳文升太子太保兼禮部尙書彭時升太子太保兼兵部尙書俱文淵閣大學士劉定之升工部右侍郎兼翰林院學士不管工部事吳節升太常寺卿兼翰林院侍讀學士柯潛萬安李泰升詹事府少詹事孫賢劉珝升太常寺卿仍兼舊職陳鑑劉吉升侍讀學士丘浚升侍講學士黎淳升左庶子童緣劉宣升右庶子王一夔升左諭徳江朝宗楊守陳升洗馬彭華尹直升侍讀彭教徐瓊陳秉中李永通升侍講耿裕鄭環劉健汪諧吳釴羅璟升修撰周經升編修張元禎旣告病罷李東陽倪嶽謝鐸焦芳陳音程敏政吳希賢馬麟焦■﹝王扁﹞李溥淩暉蔚宣黃淸劉詢俱升俸一級余謙升太常寺卿林章升太常寺少卿吳謙升從四品散官並俸韓定何暹葉玫陳綱王瓊升本司郎中王佐白直升通政司知事毛顯升司寶署丞冀舞升大理寺評事髙鑑升戶部照磨監生史盛等九名除從七品京職譯字官並生員秀才胡淸等十二名俱除序班辦事吏曹昻等九名俱照原資格除授事故的罷欽此蓋是時總裁官少保吏部尙書兼華蓋殿大學士李賢副總裁官禮部右侍郎李紹纂修官侍讀學士周洪謨左春坊左庶子王■﹝亻與﹞右春坊右庶子兼侍讀徐溥侍讀李本修撰嶽正邢讓王獻謄錄官吏部員外郎淩耀宗禮部員外郎謝宇中書舍人溫良劉珙鴻臚寺司儀署丞潘致中序班梁俊周景各以事故去猶具姓名上故有此旨憲宗實錄成吏部據本院除事故不開外將見在開報具題奉勅吏部皇考實錄修完念他每勤勞監修張懋升太師仍兼太子太師總裁劉吉升少師華蓋殿大學士余兼如故徐溥升太子太傅戶部尙書兼武英殿大學士劉健升禮部尙書兼文淵閣大學士副總裁丘浚升太子太保仍兼禮部尙書汪諧升禮部右侍郎兼翰林院學士如敇奉行欽此又二日奉聖旨監修總裁張懋等俱已升了纂修官傅瀚升太常寺卿費誾升詹事府詹事俱兼侍讀學士李傑已升官了仍加俸一級李東陽董越升太常寺少卿謝遷吳寛陸簡少詹事俱兼侍講學士曾彥楊守址左諭徳劉戩王鏊右諭徳楊傑梁儲司經局洗馬張元禎南京翰林院侍講學士劉機楊廷和江瀾俱侍讀武衛張芮劉忠鄧焲黃珣張天瑞俱侍講楊時暢劉春塗瑞俱修撰謄錄等官林章龍暹各升俸一級馬紹榮太常寺少卿姜立綱太僕寺少卿季通王文琮俱本司郎中王佐王琎員外郎陸華主事俱工部毛顯大理寺左寺副吳榮劉棨右寺副胡淸徐鶚左右評事黃燦胡淸仍加俸一級李瑄光祿寺署正王臣通政司經歷靳瑭蔡振光祿寺署丞何澤朱賓楊全試中書舍人劉安劉學陳倫戶部照磨吳孜翰林院典籍以上官俱照舊辦事原加俸一級者照舊加之張翰升侍書仍管孔目事監生九名除從七品京職辦事吏八名照舊資格除授欽此孝宗實錄成吏部查事例具題奉聖旨這修實錄官員曾修大明會典升過的及丁憂未升的都查職銜並腳色到館年月日期開寫明白來看欽此行準翰林院手本開坐具題節奉聖旨這纂修實錄重事你吏部便照例擬升職等例來說欽此隨於奉天門欽奉勑吏部皇考實錄修完念他每勤勞監修張懋加賞大紅紵絲蟒龍一表裏總裁李東陽加支正一品俸焦芳加少師兼太子太師華蓋殿大學士楊廷和加升俸二品副總裁梁儲升本部尙書餘如舊勑奉行欽此續該本部將纂修官員等各酌量歷俸並到館淺深查照往年纂修升職事例擬升相應職俸通行開坐具題節奉聖旨纂修催纂侍讀毛紀等十八員並收文書劉訊謄錄沈冬魁等七員俱升一級稽考參對修撰呂柟等十二員升俸一級喬宗及秀才張保等二十九員名細開因何入館年月日期來歷腳色務查明白來訖不致乖方丁憂起復官生劉春等二十二員名還查到館年月日期來訖欽此於是吏部復將入館來歷緣由具題有旨以營求入館貪圖升賞又保送來歷不明責之喬宗等對品調外任有差而侍講吳一鵬等皆升調兩京部屬時逆瑾扇虐惡諸翰林不爲禮屈焦芳劉宇輩又嗾之謂文士不習世故摘所同忌者十餘人以擴充政務爲名故有此舉非武宗意也而憂居者如侍讀徐穆編修賈詠等猶不免一鵬調南京刑部員外郎穆調南京禮部員外郎詠調兵部主事董玘調刑部主事穆孔暉調南京禮部主事餘各有差及瑾誅諫官以爲言乃俱復官正徳五年八月也會內閣以本院及坊局多闕員乃疏其有資望者以次升補喬宗等則本院以善楷書保畱云蓋自纂修以來升賞事例至是大紊矣復先朝之彜典將有望於今日若乃賞賚按永樂元年五月乙未上以太祖實錄將成命禮部預定賞格禮部以修元史賞例進上覧之曰此述前代興亡之迹今朕紀皇考神功聖徳貽範萬世豈可比而同之爾擬議非倫矣遂親定監修官銀百兩彩幣六表裏織金紗衣一襲鞍馬一副總裁官銀八十兩彩幣五表裏織金紗衣一襲鞍馬一副纂修官各銀五十兩彩幣四表裏紗衣一襲催纂兼謄寫官銀二十兩彩幣三表裏紗衣一襲催纂官銀二十五兩彩幣二表裏紗衣一襲謄寫監生生員儒士各銀十兩鈔三十錠彩幣一表裏謄寫吏各銀八兩鈔三十錠彩幣一表裏催督謄寫者鈔二十錠絹二疋辦事吏各鈔二十錠絹二疋六月辛酉景隆等八十六人如賞格受賜其後太宗仁宗兩朝以至英宗實錄成皆爲例獨憲宗實錄成視前或微不同弘治四年定賜監修並總裁官銀八十兩彩段四表裏羅衣一套鞍馬一副總裁銀八十兩彩段四表裏羅衣一套纂修官銀三十兩彩段四表裏羅衣一套催纂官銀二十兩彩段二表裏羅衣一套謄錄官銀十五兩彩段一表裏辦事吏典鈔二十錠絹一疋各色人匠鈔二十錠布一疋官升擢事故去任及監生事故去者久近不一賞賚有差乃若修他書宣徳以前不過白金文綺襲衣寶鈔之賜而已正統以後始有升擢而賞賚則視實錄稍殺焉

東宮纂修

洪武十二年八月東宮文學傅藻等受皇太子命編輯春秋諸國君臣行事始終書成皇太子以聞上賜名曰春秋本末永樂中東宮命楊士奇徐善述等編纂大易等直指語見前卷其後東宮纂修蓋無聞焉

翰林記卷十三

●欽定四庫全書

翰林記卷十四

﹝明﹞黃佐撰

殿試讀卷執事

會典云凡殿試讀卷官內閣於大學士學士等官內具名從該部奏請至日與各衙門該讀卷官詳定試卷次日同赴文華殿內閣官將第一甲三卷以次進讀俟禦筆批定出將二甲三甲姓名塡寫黃榜又次日早同赴華蓋殿內閣官進至禦座前以次拆捲將姓名籍貫面奏司禮監官授制勑房官塡榜畢開寫傳臚帖子內閣官捧榜出至奉天殿授禮部尙書制勑房官將帖子授鴻臚寺官傳臚其受卷彌封掌捲官從內閣於本院及春坊等官並制勑房官內推選與各衙門官相兼執事本院坊局始不過五人後增至七人遂爲例按讀卷官國初用祭酒修撰等官正統中侍講猶預其後非執政大臣不得與而其去取之柄則在內閣殿試之明日大學士擇其中優者三卷圏點以朱明日早持詣文華殿對上讀之禦筆親標其名第又明日卽傳臚矣蓋讀卷止在一日咸病其太亟不能徧觀故本院坊局之執事者始得試卷時預鑑別其髙下爲差等以付讀卷官內閣乃易於裁定葉盛曰景泰二年予爲殿試彌封官最知讀卷事第一甲蓋閣老預屬意於受卷官已皆知之餘皆分送讀卷諸大臣且率以三分上一等次二等各置一所少頃閣老收上一等則判二甲次二等則判三甲也將午三人者持一甲捲詣文華殿進讀午後塡黃榜明早榜出矣蓋辰巳二時榜中人第已定若曰須一一品量髙下次第固有所不能也盛所謂預屬意云者豈有爲而發歟

殿試擬撰策問

聖祖策進士多親制策問洪武四年十八年皆然其後或命本院儒臣擬撰以進取自聖裁而用之永樂初科太宗思求博聞之士命學士解縉擇天文律曆禮樂制度儗撰爲題上意士子必爲所窘及得曽棨捲記誦詳盡嘆異以爲第一人禦筆批曰貫通經史識達天文有講習之學有忠愛之誠擢魁天下昭我文明尙資啟沃惟良顯哉其第二人周述第三人周孟簡亦皆批評前此所未有也聞之李賢謂縉嗛劉子欽先以問目示棨棨遂獲首而寘子欽於二甲果爾則縉不可以言無私矣

考會試

凡會試考試官禮部奏行內閣於大學士學士等官及詹事府各坊司經局官內具名請奏欽命其同考官於本院侍讀等官及春坊司經局官與各衙門官相兼推選收掌試卷官用制勑房官一員按國初科舉第一場問四書題一道五經義各一道第二場論一道詔誥章表內科一道第三場策一道猶循元制也洪武四年會試陜西河南山東江西湖廣廣之東西福建爲行中書者十一俊髦皆集而髙句麗之士與焉以禮部尙書陶凱與前侍講學士潘廷堅爲王司侍讀學士詹同國子司業宋濓吏部員外郎原本前貢士鮑恂爲同考取中式者兪友仁等一百二十人落第者惟八十人其後罷之十八年復以科舉取士始定今制以待詔朱善前典籍聶鉉爲試官取中式者黃子澄等四百七十二人二十一年取施顯等九十五人二十四年取黃觀等三十二人二十七年取彭徳等一百人三十年取宋琮等三十八人北士皆黜學士劉三吾爲考試官竟以是獲罪上乃命本院官考擇下第北士六十一人廷試之語見覆試類革除庚辰科禮部左侍郎兼學士董倫侍講學士兼太常少卿髙遜志爲考試官取吳溥等一百一十人永樂二年侍讀學士解縉侍讀黃淮爲考試官取楊相等四百七十二人遵洪武乙丑例也蓋自是取士多寡臨期請自上裁云四年取朱縉等二百二十人七年取陳璲等一百人十年左諭徳兼侍讀楊士奇右諭徳兼侍講金幼孜爲考試官取林志等一百人十三年修撰兼右贊善梁潛爲考試官取洪英等三百五十人十六年侍講曽棨爲考試官取董璘等二百五十人十九年左春坊大學士楊士奇爲考試官取陳中等二百人二十二年侍讀學士曽棨爲考試官取葉恩等一百五十人宣徳二年右春坊大學士曽棨爲考試官取趙鼎等一百人自設科以來兼取南北士而南士往往數倍於北宣宗卽位始詔禮部歲取百人南士什六北士什四著爲令旣而以百乘除又各退五爲中數焉五年侍讀學士李時勉侍讀錢習禮爲考試官取陳詔等二百人八年少保兼大學士致仕黃淮爲考試官取劉哲等一百人正統元年少詹事兼侍讀學士王直侍講學士陳循爲考試官取劉定之等一百人四年禮部左侍郎兼侍讀學士王直學士藺從善爲考試官取楊鼎等一百人七年禮部左侍郎兼侍讀學士王英侍讀學士苖衷爲考試官取姚夔等一百五十人十年學士錢習禮侍講學士馬愉爲考試官取商輅等一百五十人十三年工部右侍郎兼侍講學士髙榖侍講杜寧爲考試官取嶽正等一百五十人景泰二年戶部右侍郎兼學士江淵修撰林文爲考試官取吳淮等二百人同考試官有侍講劉儼秩視修撰爲髙蓋儼科第後於文故也五年兵部左侍郎翰林院學士兼左春坊大學士商輅司經局洗馬兼修撰李紹爲考試官取彭華等三百五十人天順元年學士薛瑄通政司右參議兼侍講呂原爲考試官取夏積等三百人四年學士呂原尙寶司少卿兼修撰柯潛爲考試官取陳選等一百五十人是科會試舉子不中者奏考官校文顚倒宜正其罪上疑之召問李賢賢對曰此乃私忿考官實無此獘如臣弟讓亦不中可見其公上意方回乃命禮部會翰林院考此舉子驗其學多不能答題意且奏其狂妄遂枷於部前以示眾羣議方息七年學士陳文尙寶司少卿兼修撰柯潛爲考試官場屋災詔八月補試以太常少卿兼學士彭時侍讀學士錢溥爲考試官而同考試官不攺命者修撰王獻也取吳釴等二百五十人成化二年太常少卿兼侍讀學士劉定之學士萬安爲考試官取章懋等三百五十人五年太常寺卿兼侍讀學士劉珝侍讀學士劉吉爲考試官取費誾等二百五十人八年禮部左侍郎兼學士萬安司經局洗馬江朝宗爲考試官取吳寛等二百五十人十一年少詹事兼侍講學士徐溥侍講學士丘浚爲考試官取王鏊等三百人十四年禮部尙書兼學士劉吉學士彭華爲考試官取梁儲等三百五十人十七年太常寺卿兼學士徐溥少詹事兼學士王獻爲考試官取趙寛等三百人二十年詹事兼學士彭華左庶子劉健爲考試官取儲巏等三百人時有世家子在選朱墨卷不合華黜之失志者欲甘心焉卒亦無所害二十三年守臣有言中士日眾而額如故者事下禮部集議南北仍各退二以益之太子太保兵部尙書兼學士尹直右諭徳吳寛爲考試官取程楷等三百五十人弘治三年禮部尙書兼文淵閣大學士徐溥少詹事兼侍講學士汪諧爲考試官取錢福等三百人六年太常少卿兼侍講學士李東陽少詹事兼學士陸簡爲考試官取汪俊等三百人九年兼侍講學士謝遷侍讀學士王鏊爲考試官取陳瀾等三百人十二年太子少保禮部尙書兼文淵閣大學士李東陽掌詹事府事禮部右侍郎兼學士程敏政爲考試官取倫文敍等三百人時敏政有異議同考試官給事中林廷玉發其事戶科給事中華■﹝日上永下﹞劾之敏政遂得罪十五年吏部左侍郎兼學士吳寛侍讀學士劉機爲考試官取魯鐸等三百人十八年掌詹事府事太常寺卿兼學士張元禎左春坊大學士兼侍讀學士楊廷和爲考試官取董玘等三百人正徳三年少傅兼太子太傅戶部尙書武英殿大學士王鏊掌詹事府事吏部尙書兼學士梁儲爲考試官取邵銳等三百五十人六年少傅兼太子太傅吏部尙書武英殿大學士劉忠掌詹事府事吏部右侍郎兼學士靳貴爲考試官取鄒守益等三百五十人九年少傅兼太子太傅吏部尙書謹身殿大學士梁儲學士毛澄爲考試官取霍韜等四百人十二年太子太保戶部尙書兼武英殿大學士靳貴少詹事兼學士顧淸爲考試官取倫以訓等三百五十人十五年禮部右侍郎兼學士石珤侍講學士李廷相爲考試官取張治等三百五十人蓋會試去取在各房同考試官而參定髙下則考試官柄之歷朝應用不同與凡取士多寡皆不可不知故備記如此若同考試官正統以前猶參用外官教職景泰後始純用京職內則本院外則六科部屬行人司官弘治以來定本院官九人余惟六科部屬得與共十四人正徳辛未以易書詩房捲浩繁各增其一本院官十一人與六科部屬共十七人云按國朝以文取士大槪以辭達爲本天順間晚宋文字盛行於時如論學繩尺之類士子翕然宗之文遂一變侍講學士丘浚每考試凡怪詞險語皆痛斥之怨排不卹也及爲祭酒尢諄諄爲學者言之文體乃復渾厚成化乙未會試學以至乎聖人之道論舉子桑悅捲有我去而夫子來也等句浚黜之他日會試悅策有曰腹中有長劍日日幾回磨檢討吳希賢復黜之前軰取士不茍如此

覆試

洪武三十年丁丑六月辛已朔上禦奉天殿策試下第舉人先是禮部會試者多而中式者少被黜落者咸以爲言上命翰林儒臣考下第卷中擇文理優長者得六十一人至是復廷試之擇韓克忠爲第一仍賜克忠等進士及第出身有差乙酉以克忠爲修撰第二人王恕第三人焦勝爲編修七月命太常寺丞張顯宗署國子監祭酒事因命克忠署司業事其見寵擢如此永樂二年上臨軒策士傳臚之明日進會試所選副榜士於廷親試之上禦右順門命侍講學士楊士奇金幼孜諭旨令就試者從容盡所蘊毋茍且取具命光祿給食中官夕給燭遂親拔三人命進學翰林余第爲二等付吏部除學官其第一人則周翰也預修永樂大典七年除典籍云按宣徳間副榜舉人得冠帯讀書太學蓋循此制然不可考正統後副榜始不復廷試矣楊士奇云宣徳丁未以前有十五科前此南北士合試未有北士占首選者有之實自丁未始猶不數覆試之科王直云自洪武辛亥至正統丙辰爲二十科則並韓克忠一榜數之也

考兩京鄕試

凡順天府應天府鄕試本府以考試官請命與會試同蓋重畿甸以爲天下先也按洪武庚戌京闈王考爲前禦史中丞劉基侍書禦史秦裕伯同考爲侍讀學士詹同弘文館學士睢稼起居注樂韶鳯尙寶丞魏潛國史宋濓辛亥京闈主考則兵部尙書吳琳國子司業宋濓也永樂癸未命侍讀胡廣編修王達爲應天府考試官賜宴於本府自是遂爲例正統戊午侍講學士曽鶴齡主考順天府鄕試初試之夕場屋火試卷有殘缺者有司懼罪不敢以更試爲言惟欲請葺場屋以終後兩試鶴齡曰必更試然後百獘滌至公著不然𨿽無所私亦招謗朝廷何惜一日之費以成此盛舉哉有司具二說以進命下悉如鶴齡所言眾皆懼服得士亦審景泰丙子洗馬柯潛奉命主考應天府鄕試舟維淮揚有舉子鬻私者暮夜投潛潛叱之彼固以請以所賂遺置前潛怒命執付有司懲以法成化甲午左庶子黎淳主考順天府鄕試有試卷奇甚後場不類疑有獘勾稽墨卷果得謄錄生截捲狀移外簾按其事而取是捲爲解首則名士馬中錫也此三事皆可爲應變之法景泰庚午侍講學士劉鉉主考順天府及揭曉第一人劉宣乃盧龍軍士也同事者欲更之鉉爭曰朝廷立賢無方不可乃止時論韙鉉丙子順天府主考爲右春坊大學士劉儼侍講學士呂原時少保兼大學士陳循王文用事循子瑛文子倫入試俱不中二人論奏儼原不公有旨令翰林並科道覆考瑛倫文字遂以爲合格得特賜舉人儼等問罪還職禮科給事中張寧劾奏循等罪狀乞黜不報未幾英廟復辟文誅循戍鐵嶺瑛倫皆爲民此科試之大變也

試錄程序

文字國朝鄕試小錄會試錄進士豋科錄具有成式蓋科舉自兩京外鄕試付之藩臬以爲未信也會試則以名籍付禮部考試付翰林曁於親試則有殿最而無黜陟蓋以爲可信矣其所刻程文自鄕試以至於殿試皆宜刻士子所作庶爲傳信流獘之極至於制策亦多代筆豈所以教之忠歟按洪武甲子鄕試乙丑會試初爲小錄以傳然惟列董事之官試士之題及中選者之等第籍貫經籍而已其錄前後𨿽有序然猶未錄士子之文以爲程序也次科戊辰始刻程文自是遂永爲定式但此後五科其間命官列銜尙或隨時不一永樂以後其制始一定而不更易矣然永樂中各省鄕試猶有儒士主考品官同考者其序文亦不拘篇數景泰中序文禁稱公考官上用實授教官序惟前後二篇以兩京爲法也然兩京序文稱臣獨與會試同云按初場例出四書義三道正統元年會試出大學論語中庸而不及孟子十年會試出中庸大學孟子而不及論語成化元年順天府鄕試出論語二道孟子一道而不及大學中庸其後定大學中庸內量出一道論語孟子各出一道遂爲例二場洪武四年以射禮論爲題其後止用經書聖制書中成語三場策問前軰惟以經史疑難及國家之大者言之其後始有出於經史之外並及瑣屑隠僻若序文則弘治五年順天府鄕試猶具歲月後皆不然也葉盛曰文衡之任亦難矣言語文學不足以變士習服士心亦漫浪爲之耳正統己未會試王抑庵主考試第二名張穆兵馬策其原捲起語云兵所以衛民也非兵無以安夫民之生馬所以資兵也非馬無以足夫兵之用會試錄云兵以衛民非兵無以安民生馬以資兵非馬無以足兵用兩句減去八字抑庵筆也自是舉子以造語簡嚴典重爲尙然抑庵又稱永樂辛丑楊文貞公司會試文衡務先典實之作以洗浮腐之獘喜曽鶴齡諸作多梓行之至今評程文者以是科爲最蓋洪武水樂間程文體皆渾厚不特是科而已誠宜錄出以正文體而變士習至若登科錄永樂甲申二甲刻所對策十餘篇其後惟刻首甲三人所爲者正徳三年二甲第一人三甲第一俱刻策事出焦芳軰非制也燕對錄曰正徳六年四月十三日講畢復召至暖閣叩頭畢上手取會試錄一本付司禮監太監張永授臣東陽等內有白紙票粘於紙上者三皆指摘所刻文字錯誤處上曰今欲別有施行但念衙門體面恐不好看但與先生軰知之耳臣東陽捧錄叩頭出至暖閣門外畱寘案上永令內臣送至內閣是年大學士劉忠累疏辭疾未允彊起主考試事出院後卽乞省墓已得請是日陛辭聞此事而去比抵家復具疏乞休致蓋已有先入之說矣科舉文字不獨關系气運而憸人投間一至於是誠不可以不愼也

考武舉

凡武舉第三場考試官兵部命如兩京鄕試之制正徳三年始刻錄前後有序賜會武宴一如文試九年十二年亦如之惟十五年兵部尙書王瓊變其制止用策一道刻文三篇本院官一員並兵部公侯伯皆爲考驗官今照舊規出策二道論一道云

考選庶吉士

考選庶吉士始自洪武乙丑迨永樂初益重其事然其詳不可考大率每科必選宣宗時合三科進士親試之拔二十八人爲庶吉士如甲申之制正統丙辰上親考選庶吉士於文華殿取蕭鎡等十二人己未以後罷之至戊辰始純選北方及蜀士爲庶吉士被選者萬安等二十人親試也自是其事付內閣例取平日所爲詩文或翻閱殿試卷兼采名實行禮部使人延請至東閣前會同吏部試以古文曁詩各一篇合格者攺送本院讀書景泰辛未選吳匯等二十五人甲戌選丘浚等十八人皆兼選南北士天順庚辰三月英宗禦文華殿召李賢諭曰永樂宣徳中常選庶吉士教養待用今科進士中可選人物端重語音正當者二十餘人爲庶吉士止選北方人若南方人有似彭時者方許選取賢出以語時疑賢欲抑南人故爲此語因應之曰立賢無方何分南北賢曰果上意也柰何已而太監牛玉復傳上命如前令內閣會吏部同選時對牛曰南方士豈獨時比優於時者甚多也牛笑曰且選來看是日考選取十五人南方止三人而江西惟張元禎得與焉天順甲申選李東陽等十八人自是皆兼選南北士成化丙戌選林瀚等二十四人己丑選費誾等十五人戊戌選梁儲等二十八人丁未選程楷等三十人弘治癸丑選顧淸等二十八人是科淸等已發各司觀政後乃得旨取各司考選丙辰選顧潛等二十人壬戌選胡煜等二十人乙丑選崔銑等三十人正徳辛未選許成名等三十三人丁丑選汪佃等三十四人辛巳選廖道南等二十四人天順以前一甲三人與庶吉士同讀書成化後久廢至弘治丙辰始復舊規自後皆因之

教書

洪武中宋濓永樂初解縉皆常領庶吉士特與之講究爾未嘗抗顏爲師也宣宗時親教庶吉士考其文藝與永樂時同至正統戊辰乃顓命詹事兼侍講學士劉鉉祭酒王詢教書自後以爲例內閣於學士及詹事府坊局等官擇資望深者二員請旨送本院教書謂之開館是日自內閣而下皆醵金爲燕會云

考保舉諸科

凡各處舉到經明行修懷才抱徳之士宣徳以前送本院考試後止令吏部考又其後諸科亦廢正統十四年詔各處舉到儒士照永樂年間事例送本院嚴加考試選用不中者發原籍爲民葉盛曰永樂中淸江諭行之以文學舉試記裏鼓正統中馮益於試事皆不知所謂莫能措一辭所謂名浮於實君子弗貴者歟如復諸科考藝觀徳付諸翰林可也

考歲貢生員

洪武十六年二月丙申命天下學校歲貢生員時諫官有言命禮部榜諭天下府州縣學自明年爲始歲貢生員各一人正月至京從翰林院試經義四書義各一道判語一條中式者入國子監不中者罰之故有此命也會典曰凡考試歲貢生員禮部奏請出題本部官赴內閣領題試畢送捲本院官批定去取送部奏請施行嘗聞編修張元禎考校精核歲貢士鮮入格者時服其公云

考教職

會典云凡考試願就教職舉人監生吏部奏請出題本部官赴內閣領題試畢送捲本院官批定中否送部奏請施行又云凡各處儒學訓導九年考滿吏部出題考試初場四書本經義各一道二場論策各一道印封文卷送內閣委本院官批定去取送部奏請施行

考汰官吏

洪武二十九年四月命本院官會同禮部考國子監六堂師弟子甄別髙下送吏部以次錄用其後不知何時遂廢永樂中有詔汰在京諸司冗官左贊善陳完時掌春坊事卽操筆書某當畱某當去眾服其明決然此後亦不聞焉會典雲天順八年奏準吏部都察院會同內閣考察在京五品以下文職並在外布按二司官有不公者許令科道官指實劾奏又云宣徳七年勑吏員三考滿當授官者吏部通引於內府會同六部都察院翰林院堂上官出題南北類試其文義粗曉行移得當書札不謬三事俱可取者爲一等二事可取者爲二等俱不可取者放回爲民當差可齋雜記云東閣爲翰林官會揖處一日各部堂上官會考三考吏來集閣下諸同寅遂聨步而出周修撰旋口誦兩句云爾來閣下考三考我去家中眠一眠語𨿽戲而對亦切蓋當時考吏必集閣下於此可見

淸理武官貼黃

會典云凡兵部淸理武官貼黃奏請命學士等官一員同該部及法司堂上官於闕右門淸理本院官專管撰述

考就試軍士

會典云凡該衛軍士告願科舉者兵部奏送本院出題考試批定中否送本院施行按景泰元年盧龍軍士劉宣弘治五年府軍前衛軍士姚學禮皆發解第一然則軍士中不可謂無人要在甄鑑之爾

稽考監生課簿會典云凡國子監生課簿按月送內閣稽考

稽考精微文簿

精微文簿所自置殆不可考按永樂元年司禮監請如舊制鑄出入精微印從之則是廢而復置也會典云凡五府六部都察院等衙門關給內府精微文簿開寫日行事務注銷前件按月奉送本院稽考年終類送司禮監交收

稽考四裔館課程

洪武十五年命侍講火原潔等編華裔譯語以元無文字但借髙昌之書制蒙古字以通天下之言至是乃命原潔與編修馬亦黒以華語譯其語天文地理人事物類服食器用靡不具載復取元祕史參考紐切諧音旣成刋行之譯字官隸本院蓋始於此二人蒙古產也永樂中上選太學生年少者習四裔諸畨字諸生多不欲輙生謗議上怒將罪之學士楊榮力救得免遂命榮掌之榮訓勵得宜自是帖服率皆有成有官至五六品者會典云凡四裔畨夷翻譯文字永樂五年設四裔館內分八館曰蒙古女直西畨西天回回百夷髙昌緬甸選國子監生習譯宣徳元年兼選官民子弟委官爲教師本院學士稽考課程後內閣委官提督弘治初奏準科目出身四品以上二員提督其官生公會按月從本院印給仍繳送稽考及食糧授職從吏部禮部奏會同內閣出題考試中否仍從該部奏請施行凡四裔館習譯監生子弟舊例月支米一石會官考試一年通習者與冠帯全不通者黜退正統元年奏定考中一等者冠帯爲譯字官又一年再考中授職弘治三年奏準子弟不許別圖出身三年後考中食糧月給米一石又三年考中冠帯爲譯字官又三年考中受序班職事初試不中者許再試三試不中者黜爲民監生初入館照坐監例食糧三年考中食糧一石家小糧仍舊又三年考中冠帯又三年考中授從八品職事三試不中者送回本監別用其曽習者非精通譯字不準應試按自後提督官例用太常寺卿及少卿而景泰天順間譯字官多有取進士者甲申庶吉士劉淳景泰庶吉士吳貞皆自譯字官發身云

考校僧道

洪武十年九月令僧徒皆通般若心經金剛般若經楞伽經命學士宋濓考校之不通者令還俗二十四年六月用翰林儒臣議命禮部淸理釋道二教凡府州縣等觀𨿽多但存其寛大可容眾者一所並而居之毋雜處於外與民相混余寺觀爲叢林以居貧民宣徳九年僧道行童請給度牒者甚多命僧道官取勘禮部同翰林院官禮科給事中及僧道官考試能通大經給與度牒景泰間三年一度僧至數萬天順初如期來集大學士李賢言於上曰此軰有損無益宜令十年一度上從之著令按僧徒之盛莫甚於今日而道流次之蠧國侵民宜事沙汰考校僧徒宜如洪武中所定三經道士則老莊列三子可也試使儒臣定議通行天下委風憲官考校中者宜分府州縣酌量其數而差等之不中者勒令還俗所居惟並爲一所餘皆拆毀爲叢林以居貧民一如洪武二十四年之例是不惟於國家風化有益而所謂釋與道者亦自不違其教矣聖君在上賢公卿在下必有以處此者

翰林記卷十四

●欽定四庫全書

翰林記卷十五

﹝明﹞黃佐撰

賫詔用寶

國初置承勑監洪武九年以編修吳升爲承勑監令周孟東爲監丞使以賫奉制敕爲職尋罷之其後凡朝廷大禮頒詔天下本院官先撰詔文請旨裁定付中書舍人書寫尙寶司用寶畢行禮之日百官出承天門外肅候鴻臚寺官唱頒詔內閣官一員捧詔自奉天殿左門入至華蓋殿候駕興捧出至奉天殿授於禮部尙書其它制敕用寶時或不同皆內閣臨時制宜取自上裁葉盛云嘗見敕內閣楊學士蓋勤民之璽皇太后遺誥蓋弘徳昭順之寶皇后制書蓋厚載之記詔書制諭羣臣誥命皆制誥之寶近年詔書蓋皇帝之寶云始於學士李賢敕命敕諭皆敕命之寶又嘗見正統中手折印本敕諭蓋廣運之寶朝覲敕諭亦手折印本蓋敬天勤民之寶敕則蓋廣運之寶敕今皆謂敕書蓋手敕耳惟景泰初敕諭亦蓋廣運之寶或曰以失守重造未成故爾遣敕於外皆黃紙外封用三圖書其文曰丹符出驗四方今則具有成規矣

上寶冊

凡上尊號尊謚皆本院撰擬寶冊文以進洪武初追尊四廟爲帝後學士陶安朱升等捧冊文至禦前上親受之水樂初上太祖髙皇帝孝慈髙皇后謚議上親覽畢親舉謚議付本院撰文及上謚冊一如洪武時天順二年二月上聖烈慈壽皇太后尊號內閣捧寶冊文進上興親覽畢乃行禮時詔告天下詔章已進訖大學士彭時謂李賢曰此事前所未有宜有恩典及人賢曰先年已兩赦矣恐數赦非宜時曰非赦也但行優老之政耳欲令朝官父母年七十者與誥敕百姓年百歲者與冠帯是所謂老吾老以及人之老也恩典如此斯與所上徽號相稱矣賢曰善遂共擬仁政數條進呈上大悅卽命行之頒徽號詔畢上禦文華殿召賢等三人者近前賜銀兩表裏有差仍親自授與和顏慰勉其鼓舞臣下有如此蓋上尊謚尊號皆人君事親之禮儀冊旣已躬親授受𨿽賞賚亦必親焉列聖之孝敬信乎度越千古也

扈從

凡車駕所在近侍諸臣皆扈從洪武中官無定員永樂六年定巡狩親徵先詔告天下扈從用本院內閣官三員侍講修撰典簿等官六員書制敕秀才八人詳寫四裔文字監生十三人車駕將發燕羣臣賜扈從官軍人等寶鈔會典云凡駕詣郊壇或巡狩行幸親徵內閣官扈從制敕房官隨行書辦遇有敕旨實時撰寫永樂七年正月車駕巡北京學士胡廣諭徳楊榮金幼孜及修撰王英等扈從賜綿衣狐裘鞍馬榮時有母喪特畱之三月抵北京賜廣等宴榮辭以憂弗與特命中官以珍饌送之八年二月上親出塞徵布尼雅實哩等三人仍扈從賜衣被鞍馬途次命光祿給酒饌七月車駕至驢駒河遣榮先歸報皇太子至京皇太子賜鈔幣金織麒麟衣服銀鑲鏤花香帯及石刻蘭亭記兩賜宴於翰林命隆平侯張信尙書蹇義欵待且命諸儒臣陪之八月扺北京賜彩幣鈔米羊酒等物十月榮與廣等扈駕南還賜鞍馬綿衣袴韈及路費途中屢賜珍饌嘉果抵京賜廣等鈔帛有差十一年正月復巡北京遂徵北冦廣等三人偕修撰王直梁潛扈從賜衣被鈔果等物十二年三月親徵瓦剌時皇孫侍行上命廣等三人凡行宮有暇卽與講析義理開其聰明十四年復扈從南還賜廣等綿衣鞍馬鈔幣十五年三月壬子車駕復巡北京三人者復扈從上屢問民情榮等悉以實對賜白金鈔幣金織紗羅紵絲衣服等物二十年二月上北徵惟幼孜與侍讀王英扈從賜鞍馬鈔幣至闊欒兒海五月遂還英嘗奏事上喜謂曰秀才是二十八人讀書者朕需爾爲用正好宣力勿憚勞苦今凡軍中一切動靜或謡言之類爾有所聞卽來奏又諭太監孟驥曰秀才有事卽令入見毋沮二十年三月戊寅大學士楊榮金幼孜從徵沙漠賜米鈔鞍馬令榮等參預軍中幾務時召榮幼孜於禦幄中同公侯大臣坐飲凡有賜賚或公侯不與俱或與公侯俱而扈從文臣不與焉九月宴隨徵將士命榮幼孜坐前列食上肴賜鈔幣並上品金織襲衣鞾韈二十一年七月榮扈從西徵賜羊酒賬房等物八月庚申駐師萬全一應軍務悉命榮掌之晝夜或三接五接每以楊學士稱之不名十月次天成畨主額森圖噶納欵命榮往受之回賜禦饌慰勞備至十一月旋師賜鈔一萬貫米十石紵絲金織衣二襲靴襪二雙二十二年復北徵榮與幼孜扈從語見受顧命類宣徳元年漢庶人髙煦反榮勸上親徵遂與楊士奇從行討平之七月駕還賜榮等鞍馬白金鈔幣及安樂州男女五十餘人三年八月戊申車駕巡邊獨榮扈從九月癸丑給以內廐良馬命榮先從出塞日賜禦廚酒饌乙夘師次寛河報捷丁巳駐蹕會州甲子班師五年二月乙未上侍皇太后謁長陵大學士楊士奇楊榮等扈從庚子上以皇太后命召見士奇等五人於行殿諭之曰皇帝數言卿等忠勤今天下淸寧民生無事是固祖宗福佑家國亦惟卿等贊翼之功賜以酒殽及白金紵絲表裏辛丑進詩謝恩三月己酉扈駕回京賜靑紅氁子駝褐九年九月榮復扈車駕巡邊給以天閒名馬光祿日供酒饌至洗馬林而還比還恩賚甚厚正統十四年七月北敵也先入冦司禮監太監王振勸上親徵車駕遂行內閣學士曹鼐及侍讀學士張益等扈從賜賚如故事八月遇敵於土木鎭鼐及益皆沒自後巡狩親徵之事遂寢矣惟春正月有事於郊祀始扈從焉例賜禦廚茶飯宣徳四年正月丁巳大學士楊榮扈駕南郊賜金銀鮮果等物弘治十六年上往郊祀大學士李東陽等候駕畢宿神樂觀茶飯外有特賜者三蓋異數也東陽等爲詩紀之正徳十四年寧庶人宸濠反旣就擒上猶南巡以親徵爲名自稱威武大將軍鎭國公朱壽大學士梁儲蔣冕扈從上用邊將江彬等言欲卜郊畱都二人力諫乃止十五年十月北還又按洪武八年十一月壬子上命皇太子曁諸王往中都詔學士宋濓贊善孟益正字桂彥良等從行洪熈元年正月命皇太子往祭皇陵孝陵右春坊大學士兼侍讀學士曽棨左諭徳兼侍讀周述等從行則是東宮行幸亦有扈從矣洪武二十七年三月命韓瀋二王往省秦晉燕周齊五府從官各一十人用編修各一員則是諸王亦有扈從矣而會典不載

畱守

永樂六年上將巡狩命尙書兼詹事蹇義金忠右春坊大學士黃淮左諭徳楊士奇畱守諭之曰朕畱汝四人居守猶唐太宗簡輔弼監國必付房玄齡卿等宜識朕意又以幾務事繁複命修撰王直副之凡南京政務惟文武除拜四裔朝獻邊警調發上請行在若祭祀賞罰一切之務有司具成式啟聞施行事竟則有司具本末奏逹而已明年春車駕遂行十一月再巡狩命淮等與洗馬楊溥畱守十二年逮淮詣北京下獄溥亦坐累十五年春復巡北京畱義與士奇居守以侍讀兼右贊善梁潛副之會謀譖監國者事連潛十六年九月寘潛及司諫周冕於法皆漢庶人爲之也惟士奇始終以侍重免於咎每言監國之體以尊君順親爲心皇太子嘉納之及卽位洪熈元年宣宗在東宮受命祀陵因畱南京監國舊學之臣曽棨輩皆從焉是年五月宮車晏駕少傅楊士奇少保黃淮太子少傅楊榮佐鄭襄二王監國而遣使迎宣宗宣徳元年上親徵漢藩淮以病不行畱佐鄭襄二王監國正統十四年七月上親徵北敵命郕王居守每旦於闕左門西面受羣臣謁見朝政皆太監金英佐理之畱守者戶部尙書兼學士陳循工部右侍郎兼侍講學士髙谷也

迎駕

永樂八年七月車駕還自北徵皇太子遣大學士黃淮往迎至滁州獲朝見洪熈元年五月宣廟自南京入卽位大學士楊榮往迎於徳州景泰元年八月十三日英宗自北狩回鑾遣內閣學士許彬迎於宣府商輅迎候於居庸關十四日駕至上關輅進見英宗命輅艸書二封達於皇太后及景帝十五日入居於南內正徳十五年十月武宗南徵凱旋駐通州者久之大學士楊廷和等出迓上戎服而入十六年三月大學士梁儲等迎今上於安陸州四月癸夘至自安陸州云

充使

凡天子皇太子及親王冠禮內閣官充賓贊昏禮充納徵等使冊封諸王及妃內閣官充正使若冊封副使以本院官充者自成化末侍讀江瀾始也永樂洪熈宣徳三朝冊封諸王及妃內閣楊榮金幼孜各充正使者自後內閣不復出使於外惟冠昏大禮則用舊規宣徳三年三月癸未大學士楊榮奉命持節冊中宮禮成賜白金鈔幣此類不可勝紀若本院官因事出使者洪武三年五月遣編修蔡玄等訪歷代帝王陵寢永樂中修撰陳循被命往南京文淵閣取儲書之類是也

使外國

凡朝鮮安南國頒詔及冊封學士等官充正使禮部預具奏請待旨點用按洪武初侍讀學士張以寧使安南冊封未至而國王死國人請授其世子以寧不聴遣人請命於朝且教其世子服三年喪並令其國人效中國行頓首稽首禮朝廷嘉之賜以敕書比之陸賈馬援並禦制詩八章以奨諭之於是復命編修王廉吏部主事林唐臣充弔祭使以往且封其世子陳日熞爲王旣至其君臣出迎於郊議授受之禮往返數四不能決廉厲聲呵之乃奉禦制文於彩輿迎入成禮而還四年二月戊午以寧等三人還自安南以寧卒於道日熞遣陪臣阮汝亮偕亷來上表謝恩貢方物上卽拜廉爲工部員外郎旌其勞也廉固辭不拜遂出丞澠池焉十二年十二月壬戌遣編修羅復仁兵部主事張福賫詔諭安南占城反復仁還擢弘文館學士永樂初遣待詔王延齡使朝鮮行人王彬副之人賜紵絲衣一襲鈔二十五錠及錦衣皮裘狐帽自後使二國者俱賜一品服其禮益隆云安南自郡縣復爲國正統中請封侍讀學士錢溥充正使其王桀驁不恭授受迎拜皆不如禮溥以書累爭之而後定承平久使外國者多治巨艦載重貨浮海與其國爲市或與陪臣賡和誇奇角捷以爲才弘治初侍講劉戩使安南考地誌陸道南寧坦甚無虞乃乘肩輿從兩僮忽抵其界夷人傾駭至之日頒詔明日燕燕畢逐行饋贐一不顧追授諸途不與語獨書其入關詩與之曰歸裝有一南物者關神其殛諸後其陪臣入謝表有廷臣淸白之語當時莫不多戩正徳初侍讀徐穆充正使頒正朔於朝鮮及境譯告國王不郊候迎詔不道跪穆援古義稽今制反復辧析皆如議王屢遣陪臣代質疑義穆剖析不遺凡所饋獻悉拒弗納人咸稱之六年編修湛若水充安南冊封正使餉遺一無所視獨和其王贈詩一章論者謂得體云

巡行

洪武元年八月命儒臣十人分行十道訪求賢哲隠逸之士於是學士詹同等往焉

攝行禦史

洪武初上命編修王璉等攝行禦史璉按河南入對稱旨上恱謂近臣曰文華堂諸生如璉等皆異日將相才也九年三月丙子以璉及編修馬亮任敬王懌陳敏張惟典籍王偁應奉殷哲侍儀使孫化祕書直長蕭韶贊讀閻裕起居注嚴鈍給事中方徵彭通宋善王惟吉十六人爲監察禦史十年正月乙丑復命編修桑愼陳晟署監察禦史二十九年二月甲午復以編修景淸爲監察禦史尋署僉都禦史其重憲職如此永樂末侍講李時勉修撰羅汝敬皆降監察禦史是又與洪武時不同

分鎭要地

正統十四年八月景帝卽位以上皇未復冦方內逼乃命侍講徐珵等十五人分鎭其地珵得彰徳餘人不可考或曰楊鼎王詢與焉珵卽有貞也成化中修撰張頥擢僉都禦史巡撫居庸豈援此以爲例與

代祀

凡祈告代祀多用本院儒臣正統乙丑浙江臺寧等府民遭疫死甚眾上遣禮部侍郎兼侍講學士王英賫香幣往祀南鎭以禳民厲時浙間久旱英至紹興大雨水深二尺灌獻之夕雨止星見明日又大雨田野沾足人皆喜曰此侍郎雨也布政使孫原貞等陪祀請爲禦祭感應記刻石於廟而還景泰辛未夏不雨特遣侍講學士劉鉉祀濟瀆成化甲辰陜西旱遣禮部左侍郎兼學士徐溥代祀中鎭西海河瀆諸神雨輙應丁酉朝廷用儒臣議追崇先聖禮樂遣學士王獻祭告闕裏弘治已未六月孔廟災學士李傑奉詔祭告甲子閏四月孔廟重建落成復遣大學士李東陽祭告焉

陪祀分獻

凡郊祀五品以上官例得看牲次早復命陪祀皆與若分獻用文武大臣及近侍官二十四員太常寺請旨點充故本院官自檢討以上皆與永樂中修撰馬鐸建言國子監分獻十哲宜用翰林院官朝廷從之

讞獄

洪武十四年十月癸丑命法司論囚擬律奏問從翰林院給事中及春坊正字司直郎會議平允然後覆奏論決永樂二十二年十月丁巳大理寺奏決重囚仁宗召大學士楊士奇楊榮金幼孜至榻前諭曰比歲法司濫刑往往出於鍜錬先帝嘗切戒之必會三學士同審正統中侍講學士馬愉嘗奏讞獄終年不決者朝廷從之由是寃抑多申理然惜其未能復洪武之舊也

主宴

凡筵宴之賜賚臣下者令大臣待之謂之主宴天順四年天下諸司官吏朝覲至京上召大學士李賢諭之曰黜陟之典亦當舉行賢對曰此祖宗舊制卽敕吏部都察院退不職者數百人旌其才行超卓政績顯著者布政以下賈銓等十人賜以衣服楮幣禮部筵宴命賢及吏部尙書王翺待宴以勵其眾正徳以來武舉會武宴例用內閣大臣一員主席兵部先期奏請

齋宿

凡郊祀洪武二十年定齋戒日期文武百官先沐浴更衣本衙門宿歇次日聴誓戒致齋二日宗廟社稷亦致齋三日惟不誓戒或朝廷祈禱亦如之所謂齋戒者不飲酒不食蔥韭薤蒜不問病不弔喪不理刑名不與妻妾同處也成化丙申十二月十日禱雪致齋於翰林之東署侍讀倪嶽侍講程敏政修撰陸釴編修陸簡同宿是夜雪大作逐用歐公禁體故事相與鬮韻聨句以志喜鉤奇競勝達旦弗能休前輩風致可想見也而禱雪致齋亦僅見於此

習儀

翰林舊不習儀以禮所自出故也成化十四年冬至有新旨學士王獻而下俱與常參官赴朝天宮習儀至今循之此恐當復成憲之舊不然與百司亡別矣

陵祀

洪武八年十月乙夘詔翰林院考定陵寢朔望節序祭祀之禮學士樂韶鳯等奏今擬每歲元旦淸明七月望十月朔冬夏二至日用太牢其伏臘社每歲朔望日則用特羊祠祭署官行禮如節與朔望伏臘社同日則用節禮從之其後淸明中元冬至祭祀列聖陵寢分遣勲戚大臣行禮本院官例用二員陪祭永樂元年太祖皇帝忌辰上率諸王奉先殿行禮畢仍率百官躬詣孝陵致祭令近侍官於殿前行禮宣宗嘗奉皇太后謁長陵獻陵內閣大學士皆從焉自是乘輿無躬往者而本院官上陵陪祀例宿昌平學宮行館云始自成化戊戌近坊局等官亦與陵祀遵詔旨也受

顧命

永樂二十二年七月辛夘車駕至楡木川不豫召大學士楊榮等受遺命傳位皇太子遂崩榮等一遵古禮斂含如度與太監馬云等議曰六師去京師尙逺不宜發喪宜上食奏事如常儀眾是之復條畫軍中事益嚴號令人皆莫測時議者有欲假他事作敕用寶馳報者榮曰先帝在稱敕今稱敕是詐也罪孰當之壬辰次雙峯榮奉遺命馳訃皇太子八月甲辰至北京致大行皇帝遺命而後以軍中所宜施行者陳之皇太子嘉嘆賜以白金鈔幣召吏部尙書蹇義使識之行將大用翊旦復承命同義等議卽位事宜榮首條民間不便二十餘事上皆嘉納入詔條行之丁巳仁宗卽位賜白金鈔幣己未進太常寺卿仍兼前二職十二月加工部尙書仍兼二職三俸俱支賜白金五十兩彩幣十表裏寶鈔二萬貫白米二十石降敕奬諭酬勞也洪熈元年五月辛巳仁宗崩六月庚戌宣宗卽位宣徳十年正月甲戌宣宗崩士午英宗卽位受遺今皆莫考可齋雜記雲天順甲申正月朔日以後上不豫每日猶裁決萬幾如常至初十以來疾大漸乃處置後事命太監牛玉執筆口使書其一東宮卽位過百日成昏其二定后妃名分其三命勿以嬪禦殉其四殯斂器服語意詳盡皆合天理當人心書畢且命牛曰將去閣下看令爲我潤色之旣至臣時等驚愕曰何至是牛曰上意亦謂事不可測且說下不用何妨臣等欽誦畢皆嘆曰所言關大體非英明不能及此而止殉事尢髙出古今眞盛徳事也不須潤色言畢時不覺淚下牛備以前言復命且曰彭時尢悲愴上聞之亦隕涕已而曰且收著待我去後遵行次日牛出道其詳因曰上英偉從來不墮淚今若此事可知矣至十七日遂崩次日早儲皇披■﹝髟上火下﹞衣素出後右門召內閣學士李賢陳文曁時及文武執政大臣等至前言曰父皇已賓天爾等盡心輔佐我因泣下羣臣皆俯伏號泣良久皆起叩頭而退是日有旨命太監劉永誠夏時傅恭牛玉會昌侯孫繼宗懷寧侯孫鏜尙書王翺李賢年富馬昂侍郎陳文及時爲議事官公同計議處置軍國重務遵宣徳十年例也預者皆荷銀幣之賜燕對錄云弘治十八年五月聞上不豫初六日昩爽司禮監太監戴義出左掖門宣內閣臣東陽先至頃之趣者六七次臣健臣遷繼至乃同入趣者道相屬入幹淸宮右門由右階升殿入東戶轉西南右戶北行數步穿重幔上仙橋又數步見禦榻上著黃色便服坐榻中南面臣健等叩頭上令近前者再旣近榻又曰上來於是直叩榻下上曰朕承祖宗大統在位十八年今年三十六歲乃得此疾殆不能興故與先生每相見時上玉色發赤大聲盛气臣健等皆對曰陛下萬壽無疆偶爾違和暫須調攝安得遽爲此言上曰朕自知之亦有天命不可彊也因呼水潄口掌禦藥事太監張愉取金盂進水以靑布拭舌勸上進藥不答愉曰再進此一服卽無事矣上又曰朕爲祖宗守法度不敢怠荒凡天下事先生每多費心我知道因執臣健手若將永訣者上又曰朕蒙皇考厚恩選張氏爲皇后成化二十三年某月成昏至弘治三年九月二十四日生東宮今十五歲矣尙未選昏社稷事重可亟令禮部舉行皆應曰諾時司禮監太監陳寛李榮蕭敬等以次畢至皆羅跪榻外上曰授遺旨扶安李璋捧筆硯戴義就榻前書之上又曰東宮聰明但年幼好逸樂先生每勤請他出來讀些書輔導他做个好人臣健等皆叩頭仰奏曰臣等敢不盡力上復加慰諭而退是日𨿽在倉卒天語詳備累數百言不能悉記而其重且大者如此臣健等出至後左門調旨傳禮部行之戴義送出東角門而入越一夕而龍馭上賓矣追念先皇帝簡任眷遇之恩顧托委付之意誠古帝王所不及俯仰之間已如隔世扣地吁天無所逮及可勝痛哉後東陽每遇五月七日孝宗皇帝忌辰作詩志痛有曰曽上鑾坡侍玉堂朝衣親惹禦袍香傳宣暖閣﹝奉天門後﹞天顏近奏事平臺﹝中右門東﹞午漏長化國有人悲短夢幽都無地仰餘光從容顧命分明語一日傷心淚萬行又曰六年揮淚泣遺弓萬國傷心此日同龍去鼎湖還作雨馬嘶沙苑尙思風碧桃宴已歸天上玉几言猶似夢中曽是白頭香案吏不須凝望朶云紅

護塟

永樂二十二年十二月丁巳太宗皇帝塟長陵命大學士楊榮護喪事賜白金鈔幣宣徳十年正月丁亥榮往相視山陵還稱旨復有白金鈔幣之賜六月戊申命護梓宮塟景陵賜白金一百兩紵絲十表裏鈔二十錠山陵畢復賜白金鈔幣十月辛亥命監立天壽山碑賜白金五十兩紵絲羅四表裏及上尊珍饌按宋宰相例充山陵使國朝惟屬之禮部護塟用勲戚啟玄宮視事例用本院官二員若榮之護塟蓋內閣所僅見也

翰林記卷十五

●欽定四庫全書

翰林記卷十六

﹝明﹞黃佐撰

車駕幸館閣

太宗皇帝初定內難四方之事方殷內閣七人者旦夕承顧問受旨退治職務且兼稽古纂述殆不虛寸晷上時步至閣中親閱其勞且視其所治無弗稱旨者乃喜必有厚賚或時至閣閱諸學士曁庶吉士應制詩文詰問評論以爲樂宣徳四年十月癸未車駕臨幸文淵閣周視大學士楊榮等寓直之所命增益屋宇兼賜飲饌器用榮等次日具表謝恩已而復至賜榮等詩各一章及寶鈔酒饌學士李時勉等皆與焉七年某月駕過史館有作並賦招隠之歌是時天气淸明聖心恱豫懷賢覽古天趣之髙見於吟詠侍讀學士錢習禮等迎謁俱被賜賚其過史館六言詩云蕩蕩堯光四表巍巍舜徳重華祖考萬年垂統乾坤六合爲家眞聖王气象也

車駕幸私第

洪武初編修羅復仁者上喜其誠朴車駕一日忽幸其私第復仁方操塗具完壁不虞上之至也呼妻以凳坐上上與語良久嘆息而去卽命工部賜第城南門外尋以爲弘文館學士及乞致仕從之賜以大布之衣謂曰表爾朴也宣徳中上微行幸大學士楊士奇私第語在第八卷

賜燕

洪武中學士詹同宋濓等曁諸儒臣每燕見必賜燕日以爲常永樂初萬壽聖節學士侍燕奉天殿近侍及修史官宴中左門若正旦元宵端午重陽冬至臘日等節序往往燕於禁庭皇后皇太子千秋節亦如之若禦三殿筵宴奏事於內閣學士尢隆至或有撤禦筵玉食以遺其父母者十八年閏正月丙子命行在學士兼右庶子楊榮學士兼右諭徳金幼孜並爲文淵閣大學士兼學士特賜燕於禮部此陛擢賜燕之始也二十年九月己巳以榮與幼孜扈從之勞特命燕坐前列食上殽此賞勞賜燕之始也宣徳二年九月少傅楊士奇三載考滿降勅奬諭賜宴於禮部此考滿賜宴之始也五年四月丙申召大學士楊士奇楊榮等賜燕文華殿上親待焉賜鈔一萬貫六年二月甲辰萬壽聖節賜士奇榮等宴乙巳復賜宴內庭特賜詩一章褒嘉之此又出於特恩者也八年七月丁丑吏部奏少傅楊榮滿三載上禮之如士奇自後內閣大臣考滿遂爲例正統以後萬壽聖節皇太后千秋等節及節序本院官同羣臣通宴於午門外而燕見奏事特恩賜燕者遂無聞焉若初開經筵及修書進呈殿會試等燕俱有定規修實錄成例宴於禮部獨水樂初宴於奉天門宣徳五年宴於中府正統三年宴於西苑爲不同云

賜飲饌

洪武三年二月學士宋濓待制兼編修王禕等奉詔預教大本堂每召對殿廷必賜坐久則賜飲膳禕一日在史局渴甚謂濓曰得昨上所賜梨漿飲之吾渇濟矣中貴人竊聞之言於上卽命賫賜之永樂五年五月學士楊榮奉命往甘肅規畫軍務七月還京奏對武英殿上大悅時盛暑命取瓜親剖賜之且遣中官賜以羊酒勑使休息十一年十二月學士宋濓旣致仕來朝以勑勞之賜米酒十二年十二月復至賜亦如之十八年四月丙辰上在西內圓殿特召都督薛祿尙書呂震李慶學士楊榮金幼孜至殿外命坐賜食其羮糜蓋出於禦前調和珍異非常且復有上尊熟食酪漿櫻桃之賜所賜上尊封識皆有墨印洞庭春色四字復用朱印篆書禦用二字以蓋其上蓋是時上向用勲戚侍從之臣多所頒賚上尊珍饌無日不有此特其可紀者也宣宗初卽位召侍講學士王英入便殿謂曰洪武中學士有宋濓吳沈朱善劉三吾永樂初則解縉胡廣俱有重名今汝當講經史陳道義以啟沃朕心罔俾前人獨專其美賜內醞及鈔千緡命入內閣參中祕自是英與曽棨王直等屢被禦酒珍饌之賜宣徳二年十一月乙未皇太子生大學士楊榮入見上親酌酒賜榮飲仍賜白金鈔幣鈒金器十二月召榮等至東苑訪政務賜酒饌銀鑲椰桮二年二月辛酉賜同逰萬歲山諸臣椰子各一枚七月辛酉遊內苑賜以金銀彩幣玉杯酒饌等物蓋自是同遊禁苑所至必有飲饌之賜殆不可盡紀四年八月賜楊榮等枸杞湯令中官吳誠諭旨曰服此可以延年益壽可以祛諸疾正統以後莫考惟丁巳臘月望後大雪三日聖情悅懌賜大學士楊溥等黃封內珍成化中憲宗一日於內庫得古帖斷爛不可讀命中使持至內館使理之適檢討傅瀚在直次爲韻語須臾而成授中使以復上大悅有珍饌法酒之賜

賜冠帯衣服器用

洪武十四年三月賜本院官羅衣各一襲尋以儒士董倫爲右贊善賜以冠帯又賜侍書楊崧等襲衣靴韈二十三年以四川永川縣知縣王佐爲侍讀賜衣及靴韈是年髙麗貢玳瑁筆分賜學士劉三吾侍講學士葛均等二十九年六月癸夘以編修張顯宗爲太常寺丞左僉都禦史辛彥徳爲詹事各賜衣一襲三十年賜學士宋訥衣帽壬午六月賜內閣七人金織羅衣永樂二年九月上召內閣七人謂曰朕卽位以來爾朝夕在左右敬愼弗懈然恆情保初易保終難朕常思保全之道爾亦宜益謹厥終庶兩盡其美皆曰臣等猥蒙委任敢不勉圖報稱上大悅賜象笏襆頭公服尋賜二品金織紵絲衣七人者入謝直言恩禮太過上曰卿在朕左右幾務所屬贊翊之功不在尙書下故特賜二品服以示旌異豈爲過哉三年自正月至於九月時召七人者評議諸司事宜稱旨賜二品金織紗羅衣自是勞賞出使扈從多賜襲衣有差十八年復賜榮等二品金織襲衣靴韈是冬連賜士奇榮等織金紵絲表裏鈔米柴炭等物其後多密加賞賚他人弗與焉十九年四月辛丑賜榮銀酒鍾古銅器各一鈔千錠酬其護救圖籍之勞也事見第十二卷

宣徳初內閣學士楊士奇楊榮等被賜玉帯瑪瑙鶴頂筒琥珀花犀合香諸帯及龍骨等繋腰皮裘黒貂銀鼠帽少詹事兼侍讀學士曽棨王直賜寶帯少詹事兼侍讀學士王英賜金鑲琥珀麒麟帯各有差或有五品賜金帯者七年十一月丙寅皇太子千秋節賜內閣彩繡麒麟襲衣十年十一月丁丑以聖節賜內閣彩繡雲鶴襲衣寶帯本院官各有差自是以爲常正統初賜大學士楊士奇金織紗羅襲衣金鑲玳瑁等帯大婚禮成賜學士錢習禮等紗衣紗帽金鑲香帯有差二年六月己巳賜內閣錦繡雲鶴紗衣十一月辛巳賜金織紵絲襲衣天順中賜大學士李賢陳文等玉帯通政司參議兼學士呂原等金帯曁玉杯梭服貂帽之賚歲無虛月成化中學士王獻掌院事賜金帯侍讀學士彭華攝詹事府事亦賜金帯故事學士非典宻務侍日請者不與是賜蓋異數也正徳四年吏部左侍郎兼學士白鉞賜玉帯尢前此所未有者

賜鈔幣羊酒

聖祖最愼於賞必有功勞者乃賚以鈔幣之屬惟文學近侍多有匪頒洪武初學士宋濓等恆受是賜十六年正月以右贊善董倫爲左春坊大學士賜文綺六疋鈔五十錠十七年三月賜學士宋訥文綺帛各二疋鈔十錠尋又賜訥子安鈔十錠二十九年三月賜本院官人各髙麗布一疋永樂初內閣解縉等七人者嘗拜鈔帛之賜六年正月賜彩幣白金鈔米七年七月楊榮議事歸自甘肅賜米鈔十一月復還自甘州復命陳邊境便宜十事上嘉納之賜以襲衣鈔幣宣徳元年以後大學士楊士奇等議事稱旨屢賜白金文綺鈔幣四年九月甲辰朔賜內閣白金珍珠鈔幣白磁器蘇合香丸等物十二月朔霜寒甚上命光祿賜在廷文臣侍讀學士錢習禮等羊酒以禦寒曰皇祖考在位每旦常有賜今朕多事忘之汝勿忘辛巳賜內閣白金鈔幣羊酒等物四年七月大學士曽棨顧問稱旨屢賜白金文綺鈔幣使直文淵閣五年正月賜內閣大學士人各鈔一萬貫並豬羊海魚等物四月丁巳皇太后千秋節賜內閣大學士人各鈔三貫正統元年三月賜讀卷官羊酒遂以爲常其後惟內閣考滿賞勞問疾給假遣中官以鈔幣羊酒賚之而五年二月丙戌楊榮以展墓行賜白金紵絲鈔幣及上尊羊豕諸饌稱是且命內侍阮江伴行最爲盛典

賜藥餌

洪武中編修王釐患頭風上賜所禦藥酒飲之而愈壬午六月太宗賜解縉等七人香藥永樂四年二月諭徳楊榮得寒疾不能造朝上聞之亟遣中官偕禦醫蔣用文視之還奏賜藥物且命用文守視時時奏報至痊乃已及榮入謝上慰賚之仍令休息旬餘乃出學士黃淮畱守以疾在告仁宗爲太子亦遣中官偕用文賫藥視之手書略曰卿其勉進藥食蚤獲安康以慰予懷侍讀學士王直侍上東宮嘗賜扇及藥正統九年二月楊士奇疾賜醫藥寶鈔酒饌及璽書慰之成化初大學士李賢疾上遣中官偕醫賜藥餌所以問慰之者甚厚五年至十一年大學士彭時累以病在告上輙命醫視疾遣內臣致豬羊雞鵝酒米之賜並賚以藥餌踰月不出則必再遣焉弘治五年五月大學士丘浚以目疾辭位上遣醫賜藥詔今後凡大風雨雪俱免早朝七年十月又辭詔痊可之日免朝參進來辦事使就醫藥其後大學士謝遷等稍有疾輙遣醫饋藥候問之使相踵於道

賜居第

太祖太宗時甞賚近侍以居第如羅復仁輩見前卷宣徳中楊溥有賜第在東安門外天順元年冬賜大學士李賢甲第一區賢上章懇辭上曰聞卿舊宅去朝頗逺特賜近居以便宣召所辭不允遷居之後上及皇太子皆有落成之賚按洪熈元年二月賜楊士奇田二頃懇辭許之則是先朝厚賚非特居第而已

賜宸翰

吳元年上聞侍講學士朱升家構書樓成禦書梅花初月樓五大字以寵之而宋濓等甞拜宸翰之賜尢多洪武三十一年七月禦書怡老堂三大字賜禮部侍郎兼學士董倫並髹幾玉鳩杖各一倫具表謝恩宣徳初上甞親禦翰墨作春山竹石牧牛三圖題詩其上以賜大學士楊榮並賜端硯禦用筆墨及白磁酒器茶鍾瓦罐香鑪之類侍讀沈粲甞獲賜禦筆竹菊圖則是時近侍沾賜者不止一二人也

賜禦制詩文

洪武六年五月戊辰上禦武樓學士承旨詹同備顧問因及於竹同謂晉戴凱之所譜至五十餘種惟吳越山中有方竹可爲笻若有廉隅不可犯之色因以一枝進於是親禦翰墨艸方竹記一通始言品物之夥中序格致之難及其末也謂同爲人俊偉气象且以豪俊稱之同趨拜稱謝上笑曰卿頭童齒豁矣何以謝學士宋濓嘗獲賜醉學士楚辭一章黃馬白馬等歌而本院官與賜者如張美和輩尢不可盡記略見前卷仁宗在東宮喜爲詩文贊善王汝玉徐善述梁潛等多被賜宣徳初內閣大學士楊士奇等恆賜詩章七年七月屢賜禦制祖徳詩招隱歌猗蘭操九年七月南京禮部尙書張英迎復入見上特書制詩詞並緡錢二千緡賜之英退陳於堂語人曰此吾稽古之力也大學士楊士奇黃淮等被賜尢多其後列聖多用故事制詩章以寵詞臣正徳初賜禦制寫懷等詩及蟠龍諸詩然未敢必其果出於宸衷也今載祖宗禦制數章於此直所謂昭回之光下飾萬物者用以侈詞林之榮云洪武八年七日午時書賜醉贊善大夫宋濓西風颯颯兮金張特會儒臣兮舉觴目蒼栁兮裊裊閱澄江兮水洋洋爲斯悅而再酌弄淸波兮流光玉海盈而馨透泛瓊斚兮銀漿宋生微飲兮蚤醉忽周旋兮步趨蹌蹌美秋景兮共樂但有益於彼兮何傷永樂中冬至仁宗時監國賜贊善徐好古淸朝盛文治輔徳資儒耆念彼筋力倦趨朝諒非宜賦詩有佳致納誨多良規起予得深趣歡懷浩無涯新陽屇初復況此承平時酬勞見樽酒庶以勞期頥宣徳五年禦制贈大學士致仕黃淮歸永嘉天香蚤折仙桂枝筆花五彩開鳯池蓬萊芝山直奎壁近侍九重天咫尺永樂聖人臨禦初鞠躬稽首陳嘉謨仁皇監國文華殿左右謀猷共羣彥朕承大寶君萬方相與共理資賢良傾心寫情任舊老而卿引疾先還鄕五歷星霜復相見霜鬢蕭蕭秋滿面是時朝旭光升紫殿明相對淸言良慰情畱之累月未盡意歸心又欲東南行太液淸泠涵碧藻楊栁芙蓉相映好鳬鷖鸂■﹝氵束鳥﹞弄澄波紫霧紅雲拂瓊島芳殽在俎酒在壺工歌鹿鳴續白駒君臣大義士所重心須廷闕身江湖鴈蕩峯髙靑不極中有謝公舊遊迹采芝斸苓可長年應在天南憶天北九年十一月甲戌朔禦制詩歌賜大學士楊榮武夷巍峩靑插天建溪碧水相連延扶輿旁礡之所產往昔奮起多名賢只今繼續揚華芬漢淸白吏有逺孫明經策第登詞垣皇祖承天禦天下竭職論思靡餘暇懷忠秉誠履堅貞臨事果達智識明禁中頗牧材卓犖風雲驥足千里輕顧予菲徳嗣天位旰食宵衣急圖治普天之下率土之濱安危休戚繋於一人大廈之興藉梁柱爲邦必資輔弼臣卿事文祖兼仁考歷年固多身未老方玆倚重傅與保士有大抱負堯舜其君民朂哉弼違補闕輔吾仁齊芳昔賢耀千春

賜門帖

吳元年陶安爲學士凡國家制度禮文之事多所擬定禦制門帖賜之曰國朝謀略無雙士翰苑文章第一家

賜圖書

永樂二十二年九月仁宗命範白金爲圖書四枚其文曰繩愆糾繆以賜師傅五人尙書兼詹事蹇義尙書夏原吉大學士楊士奇楊榮金幼孜也而榮與幼孜同受其一上諭之曰朕有過舉卿卽具疏用此封識進來蓋責望臣輔之切如此士奇連上五章皆見嘉納洪熈元年四月有進言太平之政者上召義等以其章示之且謂曰去年各與繩愆糾繆圖書蹇三人皆無一言豈朝政果皆無闕生民果皆安乎三人皆頓首有慚色旣退復召義諭曰爾與士奇吾監國舊輔事有未當皆須直言勿有疑諱後又朝退召義與士奇至奉天殿出二勅二印賜二人義得忠貞印士奇得貞一印諭曰使後世知吾三人同心一誠也勅皆加奬二人皆拜受而退宣徳二年二月上禦文華殿召大學士楊榮賜以鍍金銀圖書五曰方直剛正曰忠孝流芳曰闗西後裔曰建安楊榮曰楊氏勉仁而楊士奇所得者曰淸方貞靖云

賜書籍翰墨

洪武八年三月上禦幹淸宮召學士宋濓問前禦史中丞劉基行期在何日蓋基時告歸故也因扣其詳步出宮門濓從後至丹墀上忽顧內使張淵曰汝往取新刋文集一部賜濓濓叩頭謝訖淵引至典禮紀察司與司副李彬言記濓氏名於籍始頒授焉時受賜者惟太師李善長右丞相胡惟庸及濓三人而已永樂十三年七月學士楊士奇等侍文華殿上出趙孟俯所書滕王閣序賜之其後列聖每刋刻書籍成必頒於大臣惟景泰二年賜修撰柯潛五倫書及五經四書成化二年十月賜本院官人各貞觀政要一部爲異數余不能悉計然記聖祖賜宋濓事獨詳者以見國初君臣相與之情藹然無間如此也

賜遊觀

永樂七年三月車駕至京命學士胡廣諭徳楊榮金幼孜修撰王英等從遊萬歲山榮以母憂辭弗與特召之行皆賜賚之宣徳三年十二月大學士楊榮等扈駕兩遊南海子賜羊酒及鈔八年四月二十六日上以時淸气和特命勲舊輔導文學之臣遊西苑翰林惟少傅楊士奇楊榮少詹事王英王直侍讀學士李時勉錢習禮時少保黃淮來自退休與焉自成國公朱勇而下凢十五人敕中官導自西安門入聽乘輿馬及太液池而步遂得同覽奇勝首至新構圓殿殿臨太液池池之中多嘉魚殿之左右多名花東去數十步又有嘉菜奇果上每躬自采摘以奉聖母皇太后甘旨繼至淸暑殿此亦奉聖母遊覽之所規制宏敞巧妙天然花木森郁實非世間所有旣而登萬歲山池水環之如璧磴道逶迆奇石森列千形萬狀莫可備述山之中有三殿正曰仁智左曰介福右曰延和稍上則有玉虹金露方壺瀛洲四亭而廣寒殿在其頂瑤臺玉砌畫棟雕甍蒼松翠栢盤郁垂蔭恍然如在蓬萊仙境也良久退坐山下勑賜內庖酒饌皆珍奇之品莫不醉飽而歸榮記其詳如此學士楊溥嘗得賜觀九龍池其詳莫考可齋雜記雲天順己夘四月六日有旨賜諸大臣遊西苑命中貴人引大學士李賢吏部尙書王翺與時等數人往苑在宮垣西中有太液池周十餘里池中架橋梁以通往來橋東爲圓臺臺上爲圓殿殿前有古松數株其北卽萬歲山山皆太湖石堆成上有殿亭六七所最髙處乃廣寒殿也池西南又有一山如之最髙處爲鏡殿此皆金元時所造其餘殿亭皆今制而西稍南曰南臺則宣廟常幸處也是日賜宴於此皆沾醉而歸或有醉失儀者而學士李紹執禮逾恭時與賢皆記其事明年如之又明年亦如之又云是年七月賜尙書王翺馬昂並內閣學士三人遊南城中有宮殿樓閣十餘所此宣廟與上游幸處也是秋新作行殿一所東爲蒼龍門南爲丹鳯門中爲龍徳殿左右曰崇仁廣智殿之北有橋橋皆白石雕水族於其上南北有飛虹戴鰲二牌樓東西有天光云影二亭又北疊石爲山曰秀巖山上有圓殿曰幹運其東西二亭曰淩雲禦風山後爲佳麗門又後爲永明殿最後爲圓亭引流水繞之曰環碧移植花木靑翠蔚然如夙成者旣畢工乃命時與學士李賢呂原往觀焉受命頒行者太監裴當也宴畢乃回南城卽東苑見前卷

賜觀燈

永樂十八年正月甲寅元宵節上禦午門觀燈賜百官宴並示禦制詩學士胡廣楊榮等奉和以進上覽而悅之賜以羊酒鈔幣自是車駕駐兩京皆賜觀燈於午門以爲例宣徳三年正月戊戌元宵節賜文武大臣觀燈於萬歲山命中官侍宴學士楊榮進元宵賦賞鈔三千貫侍讀錢習禮等賦詩以進咸賜鈔有差五年正月丙辰元旦大學士楊士奇等奉命觀燈於萬歲山賜宴各以詩進賞鈔各六千錠七年正月乙亥元宵節賜觀燈於內苑仍賜內閣白金彩幣遣中官送於其第蓋自宣宗卽位以來凡遇時節必賜侍臣以詩章及內醞珍羞果而元宵爲尢盛雲英憲二朝尙或舉行成化十一年侍講程敏政元夕觀燈應制詩有曰五朝故事傳來久樂與民同上元酒想象先皇得眾心尙有燈詞播人口則是英廟曽制燈詞也

賜觀撃球射栁

太宗朝端午賜觀撃球射栁宣宗時踵行之學士楊榮等咸以詩詞進宣徳四年端午賜扇及五色長命縷繋腰等物榮復爲詩識之自天順辛巳迄成化戊子凡遇端午輙賜牙骨聚扇上有禦制淸暑歌解慍歌及諸家繪畫金織扇袋五色圓壽絲縷虎頭條畫艾虎學士柯潛等受賜多爲詩以志其榮焉而所謂球射之戲漸不復舉豈走驃騎卽其流耶

賜重陽宴物

宣徳四年重陽節賜宴及禦制詩一章七年亦如之仍賚以內醞珍羞大學士楊士奇等皆識其事

賜冬至臘日衣被

冬至臘日例賜衣被宣徳二年臘日賜內閣繡衣各二襲此尢異數也

賜觀走驃騎

天順三年三月五日賜文武觀走驃騎於後苑其制一人馳馬執旗引於前一人馳馬繼出呈藝於馬上或上或下或左或右騰擲趫捷人馬相得如此者數百騎後至乃爲畨服臂鷹走犬圍獵狀終場俗名曰走解而不知所自始豈金元之遺俗歟今歲一舉之蓋以訓武也觀畢賜宴於回廊大學士彭時識其事如此

賜校獵獐兔

天順二年十月十日扈駕校獵南海子海子距城南二十里方百六十里辟四門繚以崇墉中有水泉三處獐鹿雉兔不可計籍海戶千餘家守視每獵則海戶合圍縱騎士馳騎於中亦所以訓武也是日扈從官皆蒙頒賜獐兔而內閣李賢等三人比諸人差厚云

賜觀閱騎射

天順三年十月二十一日上禦西苑閱將臣騎射召大學士李賢彭時等侍是日所閱皆侯伯都督都指揮隸三營把總管操者總兵官會昌侯孫繼宗廣寧侯劉安懷寧伯孫鏜都督趙輔具名籍進呈令逐一騎馬射箭以三箭爲率上親按籍記中否有中二箭者中一箭者其中有不中而引弓發矢可觀者比中例試畢賜鈔有差而總兵曁賢等五人各賜鈔一千貫十二月閱禦馬監勇士騎射亦如之先次有二三人畏避不赴者罪黜之自是將士咸感徳畏威知所奮勵云

賜姓名

洪武九年三月癸未以火爾赤爲翰林蒙古編修賜姓名曰霍莊水樂十六年三月上策會試士以李馬爲進士第一禦筆賜名騏臚傳三唱無敢應者上曰卽李馬也乃出受詔二十二年三月上策進士內閣奏以孫曰恭爲狀元上以曰恭名近暴字乃擢邢寛第一而攺邢爲刑志仁愛也寛後復之

賜賞功金牌

正徳五年寧夏平賜內閣大學士賞功金牌而詹事府事學士白鉞曁日講官皆預焉前此所未有也

翰林記卷十六

●欽定四庫全書

翰林記卷十七

﹝明﹞黃佐撰

正官題名

學士

陶安﹝主敬直隸當塗人吳元年由耆儒任終行中書省讒政﹞

宋濓﹝景濓浙江金華人洪武二年由起居注升任終學士承旨﹞

宋訥﹝時敏直隸滑縣人洪武十三年由助教升任終祭酒﹞

劉三吾﹝名如孫以字行湖廣茶陵人由徵士洪武二十一年任﹞

董倫﹝安常北平宛平人由儒士洪武三十一年以禮部侍郎兼﹞

王景﹝景彰浙江松陽人由貢士永樂元年任﹞

解縉﹝大紳江西吉水人洪武戊辰庶吉士永樂二年任﹞

胡廣﹝光大江西吉水人庚辰進士第一永樂十年以大學士兼﹞

金幼孜﹝名善以字行江西新淦人進士永樂十四年四月任﹞

楊榮﹝勉仁福建建安人庚辰進士第一永樂十四年四月任終少師﹞

黃淮﹝宗豫浙江永嘉人進士永樂十二年任兼右春坊大學士﹞

楊士奇﹝名寓以字行江西泰和人儒士永樂十五年二月任終少師﹞

楊溥﹝弘濟湖廣江陵人進士永樂二十二年任後升太常卿兼﹞

沈度﹝民則直隸華亭人由楷書永樂中任惟食祿不視事﹞

李時勉﹝名懋以字行江西安福人甲申庶吉士宣徳中任﹞

錢習禮﹝名幹以字行江西吉水人永樂辛夘庶吉士終侍郎﹞

藺從善﹝有恆河南磁州人癸酉貢由教授升宣徳中任﹞

王一寧﹝一寧浙江仙居人戊戌進士景泰元年以侍郎兼﹞

陳循﹝徳遵江西吉安人乙未進士第一正統十年以戶部尙書兼﹞

苗衷﹝秉彜直隸定逺人辛夘進士第二景泰元年以侍郎兼﹞

曹鼐﹝直隸寧晉人癸丑進士第一正統十四年以侍郎兼﹞

蕭鎡﹝孟勤江西泰和人丁未庶吉士景泰元年以祭酒兼﹞

江淵﹝時用四川江津人庚戌庶吉士正統十四年以侍郎兼﹞

王文﹝直隸束鹿人進士都禦史景泰四年兼終少師﹞

商輅﹝弘載浙江淳安人乙丑進士第一景泰元年任成化三年以侍郎兼﹞

李賢﹝原徳河南南陽人進士吏部侍郎天順元年兼終少師﹞

徐有貞﹝元之直隸吳縣人癸丑庶吉士都禦史天順元年兼﹞

許彬﹝道中山東寧陽人乙未庶吉士天順元年以禮部侍郎兼﹞

薛瑄﹝徳溫山西蒲州人進士大理寺卿天順元年兼終侍郎﹞

陳文﹝安簡江西廬陵人丙辰進士第二天順中任終少師﹞

林文﹝恆簡福建莆田人宣徳庚戌進士第三天順中任﹞

李紹﹝克述江西安福人宣徳癸丑庶吉士天順中任﹞

黃諫﹝廷臣陜西蘭縣人壬戌進士第三天順二年任﹞

彭時﹝純道江西安福人戊辰進士第一天順元年十二月以太常寺少卿兼﹞

呂原﹝逢原浙江秀水人壬戌進士第二天順元年任﹞

劉定之﹝主靜江西永新人丙辰進士第一成化三年八月以侍郎兼﹞

柯潛﹝孟時福建莆田人辛未進士第一成化三年八月以少詹事兼﹞

萬安﹝循吉四川眉州人辛未庶吉士成化中任﹞

王獻﹝惟臣浙江仁和人辛未庶吉士成化八年任﹞

謝一夔﹝大韶江西新建人庚辰進士第一﹞

丘浚﹝仲深廣東瓊山人甲戌庶吉士﹞

徐溥﹝時用直隸宜興人甲戌進士第二﹞

尹直﹝正言江西泰和人甲戌庶吉士﹞

劉健﹝希賢河南洛陽人庚戌庶吉士﹞

汪諧﹝伯諧浙江仁和人庚戌庶吉士﹞

張元禎﹝廷祥江西南昌人庚戌庶吉士﹞

程敏政﹝克勤直隸休寧人河間軍籍丙戌進士第二﹞

吳寛﹝原博直隸長洲人壬戌進士第一﹞

劉機﹝衡仲順天大興人戊戌庶吉士﹞

江瀾﹝文瀾浙江仁和人戊戌庶吉士﹞

楊廷和﹝介夫四川新都人戊戌庶吉士﹞

梁儲﹝叔厚廣東順徳人戊戌進士﹞

劉忠﹝司直河南陳畱人戊戌庶吉士﹞

白鉞﹝秉徳直隸南宮人甲戌進士第二﹞

張芮﹝文卿山西河東運司人戊戌庶吉士﹞

靳貴﹝充道直隸丹徒人庚戌進士第三﹞

蔣冕﹝敬之廣西全州人丁未庶吉士﹞

劉春﹝仁仲四川巴縣人丁未進士第二﹞

毛紀﹝維之山東掖縣人丁未庶吉士﹞

石珤﹝邦彥直隸槁城人丁未庶吉士﹞

毛澄﹝憲淸直隸太倉州人癸丑進士第一﹞

按天順元年以太常少卿兼侍讀劉儼掌院事二年以尙寶司卿兼侍講李紹掌院事與永樂中祭酒胡儼署院事皆不書者以非學士故事

侍讀學士

詹同﹝同文直隸休寧人洪武初任終學士承旨兼吏部尙書﹞

秦裕伯﹝直隸大名人元進士洪武中任﹞

魏觀﹝杞山湖廣蒲圻人元末仕僞漢洪武中任終蘇州府知府﹞

解縉﹝見前﹞

金問﹝直隸吳縣人由楷書永樂中任終禮部右侍郎﹞

曾棨﹝子啟江西吉安人永樂甲申進士第一十五年六月由侍講升﹞

苗衷﹝見前﹞

王直﹝行儉江西泰和人永樂甲申庶吉士終吏部尙書﹞

李時勉﹝見前﹞

錢習禮﹝見前﹞

王達﹝達善直隸無錫人明經永樂中由助教編修升任﹞

陳詢﹝汝同直隸華亭人永樂中進士終國子祭酒﹞

劉鉉﹝公器直隸常州人貢士歷中書舍人正統中任終少詹事﹞

陳循﹝見前﹞

呂原﹝天順元年十二月任余見前﹞

張益﹝士謙應天江寧人乙未庶吉士中書舍人升任沒於主事﹞

錢溥﹝原博直隸華亭人進士楷書正統中傳奉檢討天順元年任﹞

倪謙﹝克讓應天上元人正統己未進士第三天順元年任﹞

劉定之﹝天順中任余見前﹞

周洪謨﹝堯佐四川長寧人正統乙丑進士第二成化元年十二月任﹞

吳節﹝與儉江西安福人宣徳癸丑庶吉士成化三年以太常兼任﹞

劉吉﹝佑之直隸博野人正統戊辰庶吉士﹞

陳鑑﹝緝熙直隸吳縣人正統戊辰進士第二成化五年八月任﹞

江朝宗﹝東之四川巴縣人正統戊辰庶吉士﹞

彭華﹝彥實江西安福人景泰甲戌庶吉士﹞

傅瀚﹝曰川江西新淦人天順甲申庶吉士﹞

楊守陳﹝惟新浙江鄞縣人景泰辛未庶吉士﹞

王獻﹝見前﹞

費誾﹝廷言直隸丹徒人成化乙丑庶吉士﹞

李傑﹝世賢直隸常熟人成化丙戌庶吉士﹞

李東陽﹝賓之湖廣茶陵人天順甲申庶吉士﹞

王鏊﹝濟之直隸吳縣人乙未進士第三﹞

吳儼﹝克溫直隸宜興人丁未庶吉士﹞

徐穆﹝舜和江西吉水人癸丑進士第三﹞

蔣冕﹝見前﹞

顧淸﹝士亷直隸華亭人癸丑庶吉士﹞

朱希周﹝懋忠直隸昆山人丙戌進士第一﹞

侍講學士

朱升﹝公升直隸休寧人國初以耆儒任﹞

潘廷堅﹝升聞直隸當塗人耆儒洪武初任﹞

危素﹝大朴江西金溪人元學士承旨洪武初任兼弘文館學士﹞

王時﹝洪武初由元學士任﹞

樂韶鳯﹝致和直隸全椒人洪武初以兵部尙書任終祭酒﹞

張以寧﹝志道福建古田人洪武初由元學士任﹞

李翀

葛均﹝俱洪武十六年二月任﹞

髙巽志﹝名遜志直隸蕭縣人儒士洪武末任兼太常少卿﹞

武周文﹝直隸慶都人儒士永樂初任﹞

王英﹝時彥江西金溪人永樂甲申庶吉士終禮部尙書﹞

曾鶴齡﹝延年江西泰和人永樂辛丑進士第一正統中任﹞

沈度﹝見前﹞

劉鉉﹝見前﹞

陳循﹝見前﹞

蔣驥﹝良徳浙江錢塘人洪武末進士行人攺升侍講終禮部侍郎﹞

馬愉﹝性和山東臨朐人宣徳丁未進士第一終侍郎﹞

苗衷﹝見前﹞

髙谷﹝世用直隸興化人永樂乙未庶吉士﹞

呂原﹝見前﹞

李泰﹝文通直隸香河人正統戊辰庶吉士﹞

劉珝﹝叔溫山東壽光人戊辰庶吉士﹞

丘浚﹝見前﹞

尹直﹝見前﹞

汪諧﹝見前﹞

李東陽﹝見前﹞

焦芳﹝孟陽河南泌陽人甲申庶吉士﹞

董越

陸簡

吳寛﹝見前﹞

謝遷﹝於喬浙江余姚人乙未進士第一﹞

武衛﹝廷珍山東沂水人戊戌庶吉士﹞

張芮﹝見前﹞

楊時暢﹝知休陜西咸寧人戊戌庶吉士﹞

毛澄﹝見前﹞

吳一鵬﹝南夫直隸長洲人癸丑庶吉士﹞

屬官題名

侍讀

王佐﹝洪武二十三年由知縣升任﹞

張信﹝浙江定海人洪武甲戌進士第一﹞

唐愚士﹝名之淳以字行浙江山陰人儒士洪武戊寅任﹞

王景﹝景彰浙江松陽人教官由薦舉﹞

曽日章﹝直隸吳江人秀才洪武末由知縣升任﹞

胡靖﹝後攺名廣見前﹞

王灌﹝永樂初任﹞

黃淮﹝見前﹞

胡儼﹝若思江西南昌人貢士召試永樂初任終國子祭酒﹞

周述﹝崇述江西吉水人永樂甲申進士第二永樂中兼左庶子﹞

曾鶴齡﹝見前﹞

李時勉﹝見前﹞

苗衷﹝見前﹞

馬愉﹝見前﹞

彭時﹝見前﹞

孫曰恭﹝江西丰城人永樂甲辰進士第三﹞

林環﹝崇璧福建莆田人永樂丙戌進士第一﹞

尹鳯岐﹝江西吉水人永樂戊戌庶吉士﹞

習嘉言﹝名論以字行江西新諭人永樂戊戌庶吉士終詹事﹞

江淵﹝見前﹞

劉珝﹝見前﹞

李本﹝立之四川富順人戊辰庶吉士﹞

彭華﹝見前﹞

劉吉﹝見前﹞

陳鑑﹝見前﹞

周敍﹝功敍江西吉水人永樂戊戌庶吉士﹞

錢習禮﹝見前﹞

孫賢﹝舜卿河南杞人景泰甲戌進士第一景泰中任終太常少卿﹞

尹直﹝見前﹞

丘浚﹝見前﹞

陸簡﹝見前﹞

董越﹝見前﹞

吳寛﹝見前﹞

謝遷﹝見前﹞

曽彥﹝士美江西泰和人成化戊戌進士第一﹞

楊守址﹝惟立浙江鄞人成化戊戌進士第一﹞

楊廷和﹝見前﹞

劉機﹝見前﹞

江瀾﹝見前﹞

白鉞﹝見前﹞

毛紀﹝見前﹞

羅玘﹝景鳴江西南城人丁未庶吉士﹞

傅珪﹝邦瑞直隸淸苑人丁未庶吉士﹞

徐穆﹝見前﹞

翟鑾﹝仲鳴山東諸城人乙丑庶吉士﹞

徐縉﹝子容直隸吳縣人乙丑庶吉士﹞

朱希周﹝見前﹞

侍講

戴彜﹝徳彜浙江奉化人洪武甲戌進士第二終左拾遺﹞

方希直﹝浙江寧海人洪武末由薦舉任終文學博士﹞

樓璉﹝士連浙江金華人洪武末任﹞

楊士奇﹝見前﹞

金幼孜﹝見前﹞

王進﹝汝嘉直隸長洲人由薦舉永樂初任﹞

王洪﹝希範浙江錢塘人進士永樂中由修撰升禮部主事﹞

陳循﹝見前﹞

曹鼐﹝見前﹞

胡儼﹝見前﹞

陳敬宗﹝光世浙江慈溪人永樂甲申庶吉士終國子祭酒﹞

鄒緝﹝江西吉水人由明經永樂中任終左庶子﹞

羅汝猷﹝名肅江西吉水人永樂甲申庶吉士洪熙初降禦史終侍郎﹞

余學夔﹝一夔江西泰和人永樂甲申庶吉士﹞

劉永淸﹝正統中任升廣東左布政使﹞

劉球﹝求樂江西安福人永樂辛丑進士主事攺任﹞

儀銘﹝克新智之子儒士正統中任攺郕府﹞

藺從善﹝見前﹞

諸懋﹝直隸丹陽人進士吏科給事中宣徳中升任終戶部尙書﹞

邢寛﹝見前﹞

洪玙﹝浙江淳安人進士刑部主事宣徳中升任終吏部尙書﹞

陳叔剛﹝福建閩縣人辛丑進士主事攺任﹞

陳全﹝福建長樂人永樂丙戌進士第二﹞

杜寧﹝宗謐浙江天臺人宣徳丁未進士第二﹞

王一寧﹝見前﹞

髙谷﹝見前﹞

胡穜﹝永齊廣之子以任子正統中升任﹞

陳用﹝時顯福建莆田人永樂辛夘庶吉士﹞

孫曰恭﹝見前﹞

劉鉉﹝見前﹞

謝璉﹝重器福建龍溪人宣徳丁未進士第二終禮部侍郎﹞

徐珵﹝更名有貞見前﹞

蔣驥﹝見前﹞

萬安﹝見前﹞

江朝宗﹝見前﹞

李泰﹝見前﹞

李永通﹝貫道四川長寧人天順庚辰進士第二﹞

楊守陳﹝見前﹞

徐瓊﹝時庸江西金溪人天順丁丑進士第二﹞

陳秉中﹝宗堯浙江烏程人天順丁丑進士第三﹞

彭教﹝敷五江西吉安人天順甲申進士第一﹞

程敏政﹝見前﹞

焦芳﹝見前﹞

謝鐸﹝鳴治浙江黃巖人天順甲申庶吉士﹞

陳音﹝師召福建莆田人天順甲申庶吉士﹞董越﹝見前﹞

尹龍﹝舜臣山東歷城人成化己丑庶吉士﹞

王臣﹝世賞江西廬陵人成化己丑庶吉士終廣西參政﹞

劉戩﹝景元江西安福人成化乙未進士第二﹞

王鏊﹝見前﹞

楊傑﹝廷俊山西平定州人成化戊戌庶吉士﹞

梁儲﹝見前﹞

劉忠﹝見前﹞

張芮﹝見前﹞

張天瑞﹝天祥山東淸平人成化辛丑進士第三﹞

武衛﹝見前﹞

張澯﹝仲湜廣西平南人成化戊戌庶吉士﹞

鄧焲﹝廷耀福建閩人成化戊戌庶吉士﹞

黃珣﹝廷璽浙江余姚人成化辛丑進士第二﹞

沈燾﹝良徳直隸長洲人弘治癸丑庶吉士﹞

吳一鵬﹝見前﹞

丰熙﹝原學浙江鄞人弘治己未進士第二﹞

顧鼎臣﹝九和直隸昆山人弘治乙丑進士第一﹞

趙永﹝爾錫直隸臨淮人壬戌庶吉士﹞

李時﹝宗易直隸任丘人壬戌庶吉士﹞

穆孔暉﹝伯潛山東堂邑人乙丑庶吉士﹞

五經博士

馮巨江﹝陜西蒲城人由薦舉永樂初任尋致仕﹞

王汝玉﹝名璲以字行直隸長洲人永樂初由薦舉任﹞

王進﹝名琎字汝器汝玉之弟後更名永樂中任由訓導﹞

陳繼﹝嗣初直隸吳縣人由薦舉洪熙初任國子博士攺任﹞

張伯穎

金玉鉉

潘宸﹝時用浙江松陽人薦舉弘治初任終太常卿﹞

典籍

吳伯宗﹝名同以字行江西金溪人洪武辛亥進士第一﹞

孫蕡﹝仲衍廣東南海人洪武庚戌進士左遷蘇州府經歷﹞

聶鉉﹝江西淸江人洪武辛亥進士任致仕復起爲會試考官﹞

馬定﹝洪武中任﹞

張敏行﹝洪武中任﹞

羅奎

王偁﹝孟陽福建永福人國子生永樂中任遷檢討﹞

劉中質﹝江西分宜人儒士任訓導洪武中任終禮部尙書﹞

陳壽

梁時

戴安

鄭叔美

金實﹝用誠浙江開化人儒士永樂初任﹞

李錫

王汝玉﹝永樂七年以右贊善兼檢討降任﹞

髙廷禮﹝名捷以字行福建長樂人儒士永樂中任﹞

王恭﹝福建閩人儒士永樂中任﹞

藍朂

周翰﹝維翰浙江鄞人貢士永樂丙戌副榜覆試第一終檢討﹞

牛麟

張禮

沈度

潘畿

黃約仲﹝名守以字行福建莆田人﹞

徐佖﹝彥容直隸興化人丁酉貢士天順元年充會試同考﹞

吳孜

侍書

楊崧

聶同文﹝江西臨川人進士洪武任壬午六月卒﹞

宋懌﹝濓之孫﹞

黃淮﹝見前﹞

芮善

劉彥銘

鄒進

吳均

唐恕

吳沈﹝浚仲浙江東陽人薦舉洪武中任﹞

蘇伯厚

蔣暉﹝浙江錢塘人薦舉宣徳中以禮部郎中兼任﹞

程南云﹝江西南城人﹞

李宜﹝升廣東僉事﹞

朱銓

王遂

吳勝

鮑麟

張翰﹝仍掌孔目事﹞

待詔

朱善﹝備萬江西丰城人教官洪武八年召試第一授修撰後謫任﹞

孫作﹝大雅直隸江陰人儒士洪武中任﹞

陳中復﹝應天江寧人薦舉洪武中任﹞

沈士榮﹝福建人洪武中由儒士任﹞

孔希信

解縉﹝見前﹞

髙廷禮﹝見前﹞

魯瑄

鄭禮

解榮

劉宗平﹝江西吉安人儒士永樂初任終檢討﹞

趙琬﹝直隸武進人舉人永樂中任終右諭徳﹞

滕用亨

王延齡

鄒循

潘辰

文徵明

史官題名

修撰

朱夢炎﹝仲雅江西進賢人儒士洪武初任終禮部尙書﹞

王僎﹝河南祥符人元助教洪武初任兼編修﹞

李叔元

孔克表﹝浙江東陽人孔子五十五世孫由薦舉洪武初任﹞

鮑熲﹝直隸休寧人儒士洪武初任兼編修﹞

趙新﹝浙江樂淸人儒士訓導洪武中由布政使攺任﹞

朱善﹝見前﹞

答祿與權﹝河南永寕人仕元洪武中任終僉事﹞

申屠衡﹝直隸長洲人明經洪武初嘗艸諭蜀書﹞

丁顯﹝彥暉福建建陽人洪武乙丑進士第一﹞

任亨泰﹝湖廣襄陽人洪武戊辰進士第一﹞

許觀﹝瀾伯直隸貴池人洪武進士第一累官尙寶卿終禮部侍郎﹞

練安﹝子寧江西新淦人洪武乙丑進士第二終禦史府禦史大夫﹞

黃湜﹝子澄江西宜春人洪武乙丑進士第三終太常寺卿﹞

張信﹝見前﹞

陳■﹝安阝﹞﹝福建福州人洪武丁丑進士第一﹞

韓克忠﹝山東武城人洪武丁丑覆試進士第一終按察僉事﹞

王叔英﹝元采浙江黃巖人教官洪武末任死節﹞

胡靖﹝見前﹞

王艮﹝欽止江西吉水人庚辰進士第一﹞

李貫﹝江西吉水人庚辰進士第三﹞

錢仲益﹝名允升以字行直隸無錫人由薦舉永樂初任﹞

楊觀

梁潛﹝用之江西泰和人儒士永樂中任兼贊善﹞

王褒﹝福建閩人薦舉永樂中任﹞

沈粲﹝民望直隸華亭人度之弟由楷書﹞

王英﹝見前﹞

彭汝器

王直﹝見前﹞

羅汝猷﹝見前﹞

余鼎﹝正安江西星子人永樂甲申庶吉士﹞

林環﹝見前﹞

張珙﹝宗海直隸常熟人明經永樂中由靖江府教授升任﹞

馬鐸﹝彥聲福建長樂人永樂壬辰進士第一﹞

張伯穎﹝見前﹞

劉翀

桂中儒﹝浙江慈溪人﹞

連景賢﹝福建人﹞

劉麟應﹝江西安福人永樂乙未庶吉士﹞

陳循﹝見前﹞

李騏﹝彥良福建長樂人永樂戊戌進士第一﹞

曾鶴齡﹝見前﹞

邢寛﹝見前﹞

劉永淸﹝見前﹞

姜洪﹝啟洪江西臨川人宣徳癸丑庶吉士﹞

馬愉﹝見前﹞

林震﹝惇聲福建長樂人宣徳庚戌進士第一﹞

曹鼐﹝見前﹞

楊壽夫﹝福建建安人薦舉﹞

儲懋﹝見前﹞

邵宏譽﹝浙江余姚人終按察副使﹞

周旋﹝中規浙江永嘉人正統丙辰進士第一終春坊庶子﹞

施盤﹝宗銘直隸吳縣人正統丙辰進士第一﹞

王鈺﹝孟堅浙江諸曁人永樂壬辰進士第三終提學僉事﹞

苖衷﹝見前﹞

李紹﹝見前﹞

蔣禮﹝見前﹞

胡禮

劉儼﹝見前﹞

商輅﹝見前﹞

彭時﹝見前﹞

孫賢﹝見前﹞

柯潛﹝後升尙寶司卿仍兼任余見前﹞

陳鑑﹝見前﹞

嶽正﹝季芳順天漷人正統戊辰進士第二﹞

耿裕﹝好問河南盧氏人景泰甲戌庶吉士給事中升﹞

鄭環﹝瑤夫浙江仁和人天順庚戌進士第一﹞

黎淳﹝太朴湖廣華容人天順丁丑進士第一﹞

劉吉﹝見前﹞

劉健﹝見前﹞

汪諧﹝見前﹞

王獻﹝見前﹞

童緣﹝大章浙江錢塘人辛未庶吉士﹞

邢讓﹝遜之山西襄陵人戊辰庶吉士﹞

曹恩

彭教﹝見前﹞

王一夔﹝復姓謝見前﹞

吳釴﹝鼎儀直隸太倉人天順甲申進士第二後復姓陸﹞

羅景﹝明仲江西泰和人天順甲申進士第三終國子祭酒﹞

羅倫﹝應魁江西永丰人成化丙戌進士第一降提舉復攺任﹞

張升﹝啟昭江西南城人成化己丑進士第一終禮部尙書﹞

吳寛﹝見前﹞

謝遷﹝見前﹞

曽彥﹝見前﹞

王華﹝徳輝浙江余姚人成化辛丑進士第一終南吏部尙書﹞

李旻﹝子陽浙江仁和人成化甲辰進士第一終太常卿﹞

費宏﹝子充江西鉛山人成化丁未進士第一﹞

錢福﹝與謙直隸華亭人弘治庚戌進士第一﹞

塗瑞﹝邦祥廣東番禺人成化丁未進士第三﹞毛澄﹝見前﹞

朱希周﹝見前﹞

倫文﹝敍伯疇廣東南海人弘治己未進士第一終右諭徳﹞

康海﹝徳涵陜西武功人弘治壬戌進士第一以事除籍﹞

顧鼎臣﹝見前﹞

呂柟﹝仲木陜西髙陵人正徳戊辰進士第一﹞

楊愼﹝用修四川新都人正徳辛未進士第一﹞

唐臯﹝守之直隸歙人正徳甲戌進士第一﹞

張衍﹝慶仲承河南汲人正徳辛未庶吉士﹞

舒芬﹝國裳江西進賢人正徳丁丑進士第一﹞

楊維聰﹝達夫順天固安人正徳辛巳進士第一﹞

編修

羅復仁﹝江西吉水人薦舉洪武初任終弘文館學士﹞

宋濓﹝見前﹞

蘇伯衡﹝平仲浙江金華人儒士洪武初任﹞

朱右

張仲藻

張宣

王禕﹝子充浙江義烏儒士洪武初以待制兼任﹞

迮原霖

唐肅

陳迪

王亷

蔡玄

蔣敬

廖賜﹝江西吉安人﹞

吳沈﹝見前﹞

朱亷

趙塤

謝肅﹝浙江上虞人明經洪武中任﹞

陳敬﹝河南人儒士洪武中任終吏部侍郎﹞

張惟﹝河南南陽人貢士洪武中任終參政﹞

張美和﹝名九韶以字行江西淸江人明經洪武中任﹞

王璉﹝宗器山東長山人貢士洪武中任終禦史﹞

李端

張翀

王懌

張鳯

任敬

馬亮

吳公願

桑愼

陳晟

吳升

朱孟辧

徐尊生

髙啟﹝季迪直隸吳人薦舉洪武中任升戶部侍郎﹞

周孟東

傅藻﹝浙江義烏人儒士洪武中任終按察使﹞

王釐﹝江西鄱陽人明經舉訓導洪武中任﹞

馬京﹝陜西武功人洪武乙丑進士升禮部侍郎﹞

齊麟﹝山西五臺人洪武乙丑進士禮部侍郎﹞

徐永逹﹝河南歸徳人貢士洪武末任中允終按察使﹞

葉砥﹝履道浙江上虞人洪武庚戌進士終知府﹞

唐震﹝士亨福建侯官人洪武戊辰進士第二﹞

盧原質﹝希魯浙江寧海人洪武戊辰進士第三終太常少卿﹞

張顯宗﹝福建寧化人洪武辛未進士第二終布政司使﹞

吳言信﹝福建邵武人洪武辛未進士第三﹞

戴彜﹝見前﹞

景淸﹝陜西眞寧人洪武甲戌進士第二終都禦史﹞

尹昌隆﹝彥謙江西泰和人洪武丁丑進士第二終春坊中允﹞

劉諤﹝蹇臣浙江山陰人洪武丁丑進士第三一作葉宗可寧波人﹞

王恕﹝山東長淸人洪武丁丑覆試進士第二﹞

焦勝﹝洪武丁丑覆試進士第三﹞

髙巽志﹝見前﹞

吳溥﹝江西臨川人庚辰進士終國子司業﹞

楊溥﹝見前﹞

劉現﹝庚辰進士﹞

楊子榮﹝更名榮見前﹞

鄭好義

鄒進﹝江西萬安人洪武丁丑進士永樂初任﹞

朱紘﹝始名塔更名江西人庚辰進士給事中永樂初任﹞

王進﹝見前﹞

楊士奇﹝見前﹞

歐陽謙﹝湖廣沔陽州人明經任禦史永樂中任終吏部侍郎﹞

王達﹝見前﹞

陳完﹝仲完福建長樂人教官永樂初任終左贊善﹞

董琰

陸是瞻

黃淮﹝由侍書攺中書舍人余見前﹞

楊敬

周述﹝見前﹞

周孟簡﹝江西吉水人永樂甲申進士第三終長史﹞

陳全﹝見前﹞

劉素﹝貞白江西永丰人永樂丙戌進士第三﹞

苖衷﹝見前﹞

苖揚﹝永樂辛夘進士第三﹞

林志﹝尙黙福建閩人永樂壬辰進士第二終左諭徳﹞

王鈺﹝見前﹞

李貞﹝永樂乙未進士第二終教授﹞

陳景著﹝福建閩人永樂乙未進士第三終教授﹞

王雅﹝格非江西吉安人教官永樂末由檢討升﹞

曹義﹝應天句容人永樂乙未庶吉士終南吏部尙書﹞

劉江﹝朝宗江西人永樂戊戌進士第一﹞

鄧珍﹝永樂戊戌進士第二﹞

周敍﹝功敍江西吉水人永樂戊戌庶吉士終南京侍講學士﹞

習嘉言﹝見前﹞

董麟﹝直隸人永樂戊戌庶吉士﹞

尹鳯岐﹝見前﹞

陳珣﹝見前﹞

楊珙﹝直隸人永樂戊戌庶吉士﹞

彭珫﹝江西安福人永樂戊戌庶吉士﹞

劉永淸﹝見前﹞

劉矩﹝直隸開州人永樂辛丑進士第二﹞

裴綸﹝景寧湖廣監利人永樂辛丑進士第三終右布政使﹞

梁禋﹝順天宛平人永樂甲辰進士第二﹞

孫曰恭﹝見前﹞

龔錡﹝良器福建人宣徳庚戌進士第二﹞

謝璉﹝見前﹞

杜寧﹝見前﹞

林文﹝見前終學士﹞

趙恢﹝汝洪福建連江人宣徳癸丑進士第二﹞

鍾復﹝宏彰江西永丰人宣徳癸丑進士第三﹞

蕭鎡﹝見前﹞

薩琦﹝廷珪福建閩人宣徳庚戌庶吉士終禮部侍郎兼少詹事﹞

吳節﹝見前﹞

賴世隆﹝徳受福建淸流人宣徳庚戌庶吉士﹞

徐珵﹝見前﹞

陳文﹝見前﹞

林補﹝仲輔浙江永嘉人宣徳癸丑庶吉士﹞

劉定之﹝見前﹞

倪謙﹝見前﹞

楊鼎﹝宗器陜西咸寧人正統己未進士第二終戶部尙書﹞

呂原﹝見前﹞

黃諫﹝見前﹞

周洪謨﹝見前﹞

劉俊﹝世英陜西寶雞人正統乙丑進士第三﹞

陳鑑﹝見前﹞

嶽正

萬安

李奉

劉吉

劉珝

劉升

王■﹝亻與﹞

吳匯

周輿

戚瀾

劉宣

楊守陳

王獻

童緣

徐溥

徐轄

丘浚

彭華

尹直

牛綸

趙昂

徐瓊

陳秉中

李永通

鄭環

張元禎

汪諧

劉健

吳釴

羅璟

李東陽

倪嶽

焦芳

陳音

謝鐸

程敏政

陸簡

林潮

章懋

宋應奎

黃孔昭

李傑

商良臣

丁溥

董越

費誾

尹龍

喬維翰

王臣

劉震

李仁傑

劉戩

王鏊

楊守址

曾追

梁儲

張澯

楊傑

敖山

劉忠

於材

徐鵬

鄧焲

江瀾

馬廷用

黃珣

張天瑞

白鉞

王敇

劉春

塗瑞

程楷

蔣冕

黃穆

傅珪

華巒

吳儼

蘇葵

羅玘

劉存業

靳貴

徐穆

羅欽順

顧淸

沈燾

吳一鵬

汪俊

周玉

黃瀾

王瓚

陳瀾

濮韶

陳霽

葉徳

賈詠

丰熙

劉龍

孫淸

李廷相

魯鐸

溫仁和

李時

滕霄

何瑭

畢濟川

董玘

謝丕

崔銑

嚴嵩

湛若水

陸深

翟鑾

徐縉

景暘

戴大賓

潘辰

許贊

邵銳

黃芳

劉仁

余本

鄒守益

許成名

劉棟

張璧

應良

尹襄

劉朴

費宷

張潮

王思

孫承恩

劉泉

林文俊

孫紹

黃初

蔡昻

倫以敍

崔桐

汪佃

余承勛

黃易

江暉

劉世盛

葉桂章

葉式

馬汝驥

王三錫

陳沂

鄺灝

陸釴

費懋中

孫元

廖道南

江汝璧

童承敍

黃佐

王相

王同祖

王用賓

檢討﹝國子監丞等官及王府長史互兼者俱不書﹞

吳伯宗

茹太素﹝洪武中任終戶部尙書﹞

周煥奎

髙孟文

吳文

蔡福南

宋琮﹝江西吉水人洪武丁丑進士﹞

陳成

陳惟善﹝浙江山陰人洪武甲戌進士行升禮部郎中﹞

胡儼

金幼孜﹝見前﹞

鄒緝﹝見前﹞

王偁﹝見前﹞

王洪﹝見前﹞

陳繼﹝見前﹞

王汝玉﹝見前以修書降翰林典籍﹞

沈度﹝見前﹞

廖敬先﹝由訓導永樂中任﹞

蕭引髙﹝江西吉水人永樂中任﹞

王延齡﹝見前﹞

張伯穎

王雅﹝見前﹞

楊翥﹝仲舉直隸吳縣人薦舉洪熙初任終禮部尙書﹞

余學夔﹝見前﹞

劉永淸

蔣驥﹝由行人升見前﹞

錢習禮

陳璲

許彬

周翰

連智

劉宗平

解榮

潘畿

蘇伯厚

陳用

劉麟應

黃壽生﹝行人福建莆田人辛夘庶吉士﹞

胡讓

王■﹝禾資﹞﹝直之子嘗掌南京院事﹞

胡穜

康政﹝中振終提學僉事﹞

馬信

周貴

王玉

王振﹝更名珣﹞

姜洪﹝見前﹞

李紹﹝見前﹞

何瑄﹝孟奐四川人﹞

邢讓﹝見前﹞

李本﹝見前﹞

張業﹝振烈﹞

江朝宗﹝見前﹞

耿裕﹝見前﹞

馬升﹝成化初孔目升仍掌孔目事﹞

周經

鄭紀

張頥

傅瀚

張泰

吳希賢

莊■﹝日上永下﹞

陳獻章

李昊

劉機

張芮

楊廷和

楊時暢

李遜學

石珤

毛紀

薛格

汪偉

王九思

劉瑞

周禎

鄭端明

段旻

穆孔暉

孫紹先

易舒誥

張邦奇

許誥

焦黃中

胡纘宗

金臯

吳惠

郭維藩

王元正

陳寰

張衍慶

邊憲

張星

蕭與成

林時

季方

湯惟學

席春

劉夔

首領官題名

孔目

沈寅

杜謙

劉斆

李萬華

宋敏

馬升

趙鳴鳯

張憲

南京掌院題名

胡儼﹝永樂十四年以侍講兼國子祭酒掌院事﹞

陳全﹝永樂十八年以侍講與編修張伯穎畱署始﹞

張伯穎﹝見上﹞

馬鐸﹝永樂中以修撰掌院事﹞

陳用﹝宣徳中以侍講署院正統七年卒﹞

周敍﹝正統十一年任南京侍讀學士景泰二年卒﹞

邢寛﹝景泰三年任南京侍讀學士五年卒﹞

王■﹝禾資﹞﹝以南京檢討兼國子監丞代邢寛署院六年卒﹞

周洪謨﹝天順二年以侍講攺南京侍讀八年升侍讀學士﹞

王■﹝亻與﹞﹝成化二年任南京學士三年丁母憂去﹞

陳秉中﹝成化四年任南京侍讀九年丁母憂去﹞

錢溥﹝成化九年自閒住起用爲南京學士後升﹞

徐瓊﹝成化中任南京侍讀學士六年引疾去﹞

吳希賢﹝成化二十三年任南京侍讀學士弘治二年卒﹞

張元禎﹝弘治四年任南京侍讀學士八年引疾去﹞

曾彥﹝弘治七年任南京侍讀學士食正五品俸十年致仕﹞

馬廷用﹝弘治十年任南京侍讀學士十五年升﹞

吳儼﹝弘治十五年任南京侍讀學士正徳元年以纂修攺本院﹞

石珤﹝正徳元年任南京侍讀學士四年升﹞

丰熙﹝正徳四年以右諭徳掌院事正徳十六年以纂修攺北﹞

嚴嵩﹝正徳十六年以侍讀掌院事﹞

翰林院官入閣題名

解縉﹝由侍讀入閣辦事﹞

胡廣﹝侍講﹞

楊榮﹝修撰﹞

楊士奇﹝編修﹞

金幼孜﹝檢討﹞

胡儼﹝檢討﹞

﹝以上七人俱洪武三十五年九月任﹞

楊溥﹝太常卿兼學士洪熙元年閏七月任﹞

陳循﹝戶部侍郎兼學士正統十一年二月任﹞

髙谷﹝侍講學士﹞

馬愉﹝侍講學士﹞

苖衷﹝侍讀﹞

曹鼐﹝侍講﹞

﹝以上四人俱正統十一年任﹞

商輅﹝編修正統十四年任﹞

彭時﹝編修正統十四年任﹞

江淵﹝戶部侍郎兼學士景泰元年任﹞

王一寧﹝禮部侍郎兼學士景泰元年任﹞

蕭鎡﹝國子祭酒兼學士景泰元年任﹞

王文﹝景泰元年十月內太子少保兼都察院左都禦史入閣辦事四月二日始升太子太保吏部尙書兼學士﹞

徐有貞﹝天順元年正月由都察院左副都禦史兼學士入閣參預機務有貞本名珵由侍講升﹞

薛瑄﹝天順元年正月由禮部侍郎兼學士任﹞

李賢﹝天順元年三月由吏部侍郎兼學士任﹞

呂原﹝通政司參議兼侍講天順元年六月任﹞

嶽正﹝修撰天順元年六月任﹞

彭時﹝太常少卿兼侍讀天順元年九月再任﹞

劉定之﹝太常少卿兼侍講學士天順二年十二月任﹞

翰林記卷十七

●欽定四庫全書

翰林記卷十八

﹝明﹞黃佐撰

大學士題名

華蓋殿

劉仲質﹝由禮部尙書洪武十五年十一月任﹞

楊士奇﹝永樂二十二年八月由左春坊大學士升禮部左侍郎兼任﹞

張英﹝子玉直隸邢臺人貢士宣徳元年以禮部尙書任﹞

陳循﹝景泰七年五月以少保兼太子太傅戶部尙書兼任﹞

徐有貞﹝天順元年三月丙子尙書武功伯兼任﹞

李賢

萬安

劉吉

劉健

李東陽

楊廷和

梁儲

謹身殿

楊榮﹝永樂二十二年九月丁酉以太子少傅兼任﹞

陳山﹝子髙福建沙縣人教官宣徳二年以戶部尙書任﹞

髙谷﹝景泰七年五月以少保兼太子太傅工部尙書任﹞

王文﹝景泰七年五月以少保吏部尙書兼任﹞

萬安

商輅﹝成化十三年四月以太子太保吏部尙書兼任﹞

劉珝

劉吉

徐溥

劉健

李東陽

焦芳

楊廷和

梁儲

蔣冕

文華殿

全思誠﹝希賢直隸華亭人儒士洪武十五年兼春坊中允﹞

權謹﹝徐州人孝子洪熙元年任尋攺通政司右參議﹞

武英殿

吳伯宗﹝洪武十五年由檢討任﹞

黃淮﹝永樂二十二年八月以通政司任﹞

金幼孜﹝永樂二十二年九月以太子少保兼任﹞

楊溥﹝正統三年四月以少保兼任﹞

徐溥

劉健

丘浚﹝弘治七年升少保兼任﹞

謝遷

王鏊

劉忠

梁儲

費宏

楊一淸

靳貴

毛紀

文淵閣

宋訥﹝洪武十五年十一月由大學士攺任﹞

朱善﹝洪武十八年二月由待詔升任﹞

胡廣﹝永樂十四年四月乙亥由學士攺任﹞

楊榮﹝永樂十八年閏正月丙子任兼本院學士﹞

金幼孜

陳循﹝景泰元年十一月以太子太保兵部尙書兼任﹞

商輅﹝成化十一年四月以戶部尙書兼任﹞

劉珝

徐溥

劉吉

劉健

丘浚

李東陽

謝遷

楊廷和

靳貴

蔣冕

袁宗臯

東閣

吳沈﹝洪武十五年十一月由典籍升﹞

王文﹝景泰四年以少保吏部尙書兼任﹞

髙榖﹝景泰元年十一月以太子少保工部尙書兼任﹞

謝遷

詹事府題名

詹事

唐鐸﹝直隸鳯陽人洪武中以太子太保兵部尙書兼﹞

辛彥徳﹝由左僉都禦史洪武二十九年六月升任﹞

任亨泰﹝見前洪武中任﹞

金忠﹝浙江鄞人燕府長史永樂中以兵部尙書任﹞

蹇義﹝宜之四川巴人洪武乙丑進士永樂中以吏部尙書兼任﹞

向寶﹝江西進賢人洪武乙丑進士洪熙元年以右都禦史任﹞

黃福﹝如錫山東昌邑人永樂中以戶部尙書任﹞

習嘉言

陳文

彭華﹝成化十七年任尋兼學士﹞

費誾

少詹事

李文吉

趙毅﹝河南汝陽人儒士永樂中以兵部右侍郎任﹞

墨麟﹝永樂初以兵部右侍郎任﹞

任亨泰

祝春

郭惇﹝山東堂邑人貢士永樂中以吏部侍郎兼任﹞

兪士吉﹝浙江寜波人永樂中以刑部侍郎任﹞

郭琎﹝直隸新安人永樂中以吏部侍郎任﹞

王英﹝宣徳初兼侍讀學士任﹞

王直﹝宣徳初兼侍讀學士任﹞

曾棨﹝宣徳初兼侍讀學士任﹞

鄒濟﹝浙江余姚人由訓導任﹞

吳中﹝山東武城人宣徳中以工部尙書兼﹞

薩琦﹝正統末以禮部侍郎兼﹞

柯潛﹝兼學士﹞

萬安

李泰﹝兼侍講學士﹞

徐溥﹝兼侍講學士﹞

王獻﹝兼學士﹞

彭華

黎淳

費誾

汪諧﹝弘治初兼侍講學士﹞

陸簡﹝兼侍講學士﹞

張升

吳寛

謝遷

王鏊

周詒

府丞

楚樟﹝山東朝城人洪武中由明經﹞

杜澤﹝山東沂水人由訓導洪武中任吏部尙書﹞

朱原貞

陸中善

周孟簡

黃宗載﹝江西丰城人進士永樂中以吏部侍郎兼﹞

李齡﹝景齡廣東潮陽人貢士由學士正統末升任﹞

楊守

陳李侃

﹝以上惟錄事主簿通事舍人不可考姑闕之以俟知者﹞

春坊題名

左春坊大學士

董倫

李至剛﹝名銅以字行浙江寧海人明經永樂初禮部尙書任﹞

楊士奇

胡廣

曾棨

商輅

楊廷和

右春坊大學士

解縉﹝永樂﹞

李至剛﹝左春坊大學士兼﹞

黃淮

王英

劉儼﹝兼侍講景泰三年任﹞

呂原

左春坊左庶子

劉靖

鄭濟

黃淮﹝永樂初兼侍讀任﹞

鄒緝

周述

鄒濟﹝永樂九年由吏部郎中﹞

陳山﹝永樂中舉人由教官遷吏科給事中洪熙元年任﹞

童緣

王■﹝亻與﹞﹝成化初兼侍講﹞

徐溥

黎淳

李東陽

劉健

張升

吳寛

謝遷

毛澄

右春坊右庶子

關賢

王■﹝勤上灬下﹞

胡廣﹝永樂初任兼侍讀﹞

楊榮

王直

李紹﹝景秦中任兼侍講﹞

周旋

劉定之

童緣

劉宣

陸簡

董越

左春坊左諭徳

秦墉

盧爾徳明

趙肅

趙瑁﹝河南宜陽人儒士洪武中由知府任吏部尙書﹞

胡儼

楊士奇

周述

王獻﹝兼修撰成化五年任﹞

謝一夔

黎淳

李旻

曾彥

楊守址

劉春

費宏

毛紀

傅珪

溫仁和

顧鼎臣

董玘

右春坊右諭徳

張昌

何顯﹝周直隸內黃人洪武中任﹞

楊榮

金幼孜

趙琬

黎恬﹝潛暉江西淸江人進士知府正統中任﹞

林志﹝兼侍讀宣徳中任﹞

童緣

劉宣

劉健

汪諧

傅瀚

劉戩

王鏊

王華

蔣冕

毛澄

倫文敍

丰熙

趙永

李時

左春坊左中允

全思誠

徐永達

吳嘉靖﹝永樂中新淦學訓導任﹞

於敬﹝永樂七年任﹞

李賢﹝永樂七年任﹞

張宗璉﹝重器江西吉水人甲申庻吉士洪熈元年任﹞

尹昌隆

周幹

林長懋

孔諤﹝宣聖五十七代孫永樂七年由舉人乙榜第一﹞

王愷﹝永樂初由知縣升﹞

髙壽﹝永樂中由寜州學正升﹞

蔣禮

楊鼎

倪謙

周經

孫賢

吳儼

楊廷和

傅珪

賈詠

右春坊右中允

金幼孜

李貫﹝永樂初任兼修撰﹞

王英

劉子春

韓守益

黃宗義

朱孔暘

裴璉﹝汝器湖廣監利人監生任禦史永樂九年升任﹞

吳均﹝永樂中由中書舍人升任﹞

黃琮﹝永樂九年由北京國子監助教升任﹞

儀智﹝山東髙密人教官永樂初以右通政兼終禮部左侍郎﹞

趙文﹝永樂九年由嶽州府學教授升任﹞

戴綸

呂原﹝兼侍講景泰三年任﹞

劉珝

柯潛﹝兼修撰景泰三年任﹞

景暘

左春坊左贊善

門克新﹝陜西秦州人儒士洪武中任終禮部尙書﹞

淩漢

謝三吾

馮叡

許思溫﹝永樂初以吏部左侍郎兼﹞

陳仲完﹝見前仍兼編修﹞

梁敬

徐善述﹝好古天臺人由教官升博士永樂中任﹞

王汝玉﹝永樂七年兼編修﹞

牛綸

周汝謨

劉俊

張元禎

張升

費宏

右春坊右贊善

王俊華

馮冕﹝河南孟縣人儒士洪武中任終刑部尙書﹞

李繼鼎﹝順天大興人監生永樂初以禮部郎中兼任﹞

陳濟﹝直隸武進人儒士永樂初任﹞

王汝玉﹝永樂任兼檢討﹞

梁潛﹝永樂五年以修撰兼﹞

錢溥

楊時暢

左春坊左司直郎

魏徳壽﹝洪武中任﹞

汪仲魯﹝直隸休寧人儒士洪武初任﹞

徐善述﹝永樂中任﹞

王子沂

金實

王淪﹝永樂七年由庶吉士任﹞

許勝﹝永樂九年由禦史升﹞

蔣驥

髙谷

萬安

李恭

右春坊右司直郎

曾恕

王文貴﹝四川中江人洪武中進士任終太僕右少卿﹞

晁鑄﹝景範河南郾城人由助教永樂初任八年以年八十致仕﹞

王邦彥

劉端﹝升大理寺丞﹞

林聰﹝季聰福建寧徳人進士由都給事成化初升﹞

左春坊左淸紀郎

宋賓﹝河南洛陽人大學士洪武中任終右布政使﹞

楊正﹝永樂初由刑部司務升﹞

右春坊右淸紀郎

黃恭徳﹝江西瑞州人貢士洪武中任終吳王府審理正﹞

楊斌﹝永樂初由國子博士升﹞

左春坊左司諫

袁實

郭濟

劉允恭

張輗

周冕

程禧

黃貫

右春坊右司諫

顧道

張伯原

張詳

梁良

司經局題名

洗馬

詹紱﹝同之孫洪武中任﹞

楊溥﹝永樂初任仍兼編修﹞

姚友直

芮善

藺從善

柯潛﹝景泰中任兼修撰﹞

李紹﹝景泰中任兼修撰﹞

劉定之

司馬愉

楊守陳

江朝宗

羅璟

梁儲

楊傑

滕霄

校書

吳牧﹝永樂初由戶科給事中兼﹞杜澤

梁儲

劉眞

徐溥

丘浚

傅瀚

吳儼

靳貴

正字

桂彥良﹝名偁以字行慈溪人儒士洪武初任終長史﹞

魏徳壽﹝洪武中任﹞

林文﹝儒士洪武十二年試職﹞

江秉心

梁質﹝永樂初由吏科給事中兼﹞

金問

王雅

劉鉞

趙昻

謝宇

周文通

劉棨

題名雜誌

翰林院學士承旨

宋濓

詹同

樂韶鳯

翰林院直學士

範常﹝直隸滁州人薦舉洪武十一年任﹞

陳桱﹝子桱浙江人﹞

翰林院待制

王禕﹝見前洪武初任﹞

張羽﹝來儀浙江烏程人薦舉洪武初任終太常寺丞﹞

黃哲﹝庸之廣東南海人薦舉洪武初典籖升任﹞

吳沈

王僎

秦裕伯

翰林院應奉

趙震

殷哲﹝山東膠州人貢士洪武中任終中書左丞﹞

郭傳

唐肅﹝處敬浙江山陰人儒士洪武中任﹞

翰林院典簿

瞿莊

鄒孟逵

太子贊善大夫

宋濓

孟益

李希顏﹝河南陜縣人﹞

章溢﹝三益浙江龍泉人洪武初以禦史中丞兼任﹞

庶吉士題名﹝按洪武乙丑庻吉士陳湛等﹞

永樂甲申科﹝凡六千人在本院讀書其選在文淵閣進學者同首甲曽棨等凡二十八人後增周忱爲二十九人云﹞

楊相

王直

王訓﹝浙江開化人刑部主事終禮部﹞

彭汝器

余學夔

童朴

劉子欽

盧翰﹝邦臣江西星子人刑部主事﹞

熊直﹝江西丰城人﹞

王道

羅汝敬

沈升﹝浙江寧海人刑部主事﹞

柴廣敬

王英

全鼎

楊流﹝江西吉安人終刑部主事﹞

段民﹝時舉直隸武進人刑部主事終戶部右侍郎﹞

洪順﹝刑部主事﹞

楊勉﹝宗朂應天江寧人刑部主事終刑部右侍郎﹞

吾紳

章敞﹝尙文浙江會稽人刑部主事終禮部左侍郎﹞

李時勉

倪維哲﹝福建晉江人刑部主事終郎中﹞

陳敬宗

袁添祿﹝湖廣衡山人﹞

﹝已上應二十八宿之數﹞

周忱﹝恂如江西吉水人刑部主事終工部尙書﹞

蕭省身﹝江西泰和人終左布政使﹞

林正

李昌祺﹝名祺以字行江西泰和人禮部郎中終左布政使﹞

江鐡﹝福建建安人禦史終參政﹞

杜欽

王升

黃惟正

郎慶

徐安

鄭蘭

徐聽聰

羅亨信

田忠

周玉

張宗璉﹝重器江西吉水人刑部主事遷中允升大理寺丞﹞

李貞

張侗

獨孤樂善

蕭寛﹝江西吉水人兵部主事終左布政使﹞

孫子良﹝浙江海寧人兵部郎中終左參政﹞

洽順

魏暹

諭則成

白瑜

﹝自蕭省身以下俱系不與文淵閣數﹞

永樂丙戌科﹝十三人﹞

江殷

胡啟先

張叔豫

孫迪

李嶽潤

陳孟潔

鄭復言

張文選

蕭福

曽春齡

曹閭

盧永

黃獻

永樂辛夘科

楊慈

錢習禮

陳遂

陳用

王源

黃壽生

劉永淸

丁浚

馬信

李衡﹝直隸當塗人授主事終工部右侍郎﹞

永樂甲辰科

方復

成敬

王道

方懋徳

永樂乙未科

王翺﹝九臯直隸鹽山人大理寺正終吏部尙書﹞

髙榖

許彬

陳鏞﹝禮部主事﹞

曹義

張益

連智

劉應麟

黃瓛

宋魁

宋琰

鄭雍言

周貴

永樂戊戌科

周敍

楊珙

陳詢

習嘉言

尹鳯岐

董璘

莫紹賢

黃宗載

周懋昭

羅坤泰

宣徳丁未科

蕭鎡

宣徳庚戌科

薩琦

吳節

王振﹝更名詢﹞

王玉

賴世隆

逯端

董鏞﹝錢塘人永丰知縣﹞

江淵

李棠

方熙

鄭建

尹昌

劉實

宣徳癸丑科﹝三科共二十八人在文淵閣進學﹞

徐珵﹝更名有貞﹞

姜洪

何宣

李紹

劉益

葉元桂﹝浙江永嘉人知縣﹞

林補

正統丙辰科﹝是科幾十四人在外公署讀書後令部試政﹞

王鑑﹝欽正江西﹞

雷復﹝景陽湖廣人﹞

劉鉞

伊侃

趙象

正統戊辰科﹝是科凡二十人在外公署讀書﹞

萬安

劉吉

劉珝

李本

李泰

邢讓

王恕﹝宗貫陜西三原人大理寺評事終吏部尙書﹞

尹旻﹝同仁山東歷城人給事中終吏部尙書﹞

孫昱﹝廷昭山東人﹞

景泰辛未科﹝二十五人首甲柯潛等同進學於東閣﹞

吳匯

周輿

戚瀾

童緣

王獻

劉宣

楊守陳

張業

江朝宗

劉淸﹝亷夫主事終兵部侍郎﹞

景泰甲戌科﹝十八人在館修寰宇通誌﹞

丘浚

夏時

耿裕

孟勲

彭華

劉釪﹝伏和江西人﹞

吳禎

嚴淦

尹直

金紳﹝縉卿﹞

馮定

寗珍

何琮

陳政﹝宣之番禺人禦史終雲南副使﹞

陳龍﹝元亮﹞

牛綸

黃甄

王寛

天順庚辰科﹝十五人此後俱在公署讀書﹞

劉健

張元禎

周經

汪諧

楊英﹝希正福建建安人﹞

鄭紀

王範

張熙

天順甲申科

李東陽

謝鐸

傅瀚

陳音

張泰

倪嶽

焦芳

吳希賢

郭璽﹝文瑞﹞

劉大夏﹝時雍湖廣華容人主事終兵部尙書﹞

張逵

張敷華﹝公實江西人﹞

計禮﹝汝和江西人主事﹞

劉淳﹝尙質四川巴人中書舍人吏部員外郎﹞

成化丙戌科﹝二十四久﹞

林瀚

章懋

黃仲昭

李傑

商廷臣

莊■﹝日上永下﹞

石淮

王俊世英﹝福建人﹞

陳晟﹝美宣南海人主事終知府﹞

畢瑜﹝廷珍﹞

章溢﹝元孟﹞

宋應奎

成化己丑科﹝十五人﹞

費誾

陳斌﹝徳章廣東順徳人禦史﹞

尹龍

王臣

喬維新

方珪

李介

馮蘭﹝佩之﹞

成化戊戌科

梁儲

鄧焲

劉忠

敖山

劉機

楊傑

江瀾

武衛

馬廷用

張澯

楊時暢

於材

徐鵬

張芮

楊廷和

李經

陳璚

陳邦

成化丁未科﹝三十人﹞

程楷

華巒

蔣冕

傅珪

羅玘

蘇葵

黃穆

吳儼

李遜學

石珤

毛紀

歐陽鵬

李充嗣

劉丙

鄭照

李漢

楊亷

鄒智

任儀

萬宏璧

方逵

伍符

李文祥

閻價

弘治癸丑科﹝二十人﹞

顧淸

周玉

沈燾

吳一鵬

汪俊

黃瀾

薛格

吳蕣

楊升

蕭柯

陳玉

王崇文

王縝﹝文質廣東東莞人給事中終南京戶部尙書﹞

許天錫﹝啟衷福建人﹞

曹鏷﹝良金﹞

汪獲麟

弘治丙辰科﹝二十人﹞

顧潛

濮韶

楊禠

陳鳯梧

賈詠

汪偉

陳琳﹝玉疇福建莆田人﹞

劉瑞

王九思

陳霽

葉徳

張紹齡﹝壽卿廣東番禺人﹞

王崇獻

華■﹝日上永下﹞﹝文光直隸無錫人給事中終左布政使﹞

陳諮

陶諧

徐春

陳暘

弘治壬戌科﹝二十人﹞

胡煜

魯鐸

趙永

畢濟川

何瑭

溫仁和

李時

滕霽

潘希曽﹝仲魯浙江人給事中終右都禦史﹞

王萱

李貫

薛金

盛端明

周禎

王廷相

朱衮

吉時

張禬

顧曄

李元吉

弘治﹝乙丑科三十人﹞

崔銑

嚴嵩

湛若水

陸深

徐縉

翟鑾

蔡潮

髙浚

林文迪

傅元

邵天和

穆孔暉

叚炅

安邦

易舒誥

胡鐸

孫紹先

張邦奇

方獻科

黃如金

閔楷

馬卿

李艾

安盤

趙中道

倪宗正

張九敍

王韋

劉寓生

蔡天佑

正徳辛未科﹝三十三人﹞

許成名

尹襄

張潮

劉朴

孫承恩

劉棟

劉泉

王思

應良

張璧

吳惠

費寀

張衍慶

林文俊

孫紹祖

王元正

金臯

陳寰

張鰲山

許復禮

田荊

郭維藩

劉夔

洗尙文

戴顒

劉成徳

黃臣

兪惇

張翀

王道

徐之鸞

邊寭

祝續

正徳丁丑科﹝三十四人﹞

汪佃

余承勛

汪應軫

黃易

江暉

王廷陳

史道

劉世盛

陳沂

曹懷

馬汝驥

汪思

葉式

鄭自璧

鄺灝

季芳

史於光

閻閎

劉世揚

王邦瑞

席春

葉桂章

王三錫

湯惟學

張星

曹嘉

廖哻

許宗魯

劉穆

楊士云

蕭與成

黎貫

林時

儲昱

正徳辛巳科﹝二十四人﹞

廖道南

江汝璧

詹泮

鄭一鵬

童承敍

黃佐

杜桐

倫以諒

王相

王同祖

張衮

葛鴻

張治

王用賓

張逵

趙廷瑞

李佶

吳文之

陳講

李黙

盧煥

丁汝夔

董仲言

李春芳

翰林記卷十八

●欽定四庫全書

翰林記卷十九

﹝明﹞黃佐撰

學士榮選

丘浚曰宋人有言宰相有責任之憂神仙乏爵位之寵旣都榮顯又享淸閒惟學士然也學士之職在前代爲榮選然所掌者大封拜大詔令大制作之外下至於靑詞齋文口宣致語之類無大關系者皆俾爲之殆無虛日榮則榮矣然謂之淸閒則恐未也較之他曹局稍爲優爾我朝之制制誥詔敕之外編纂講讀之餘一切屏去浮文凡前所謂禱祈宴會之事恆希有焉其職務尢爲淸閒也若南京則諸司畱務比舊爲簡而翰林殆甚焉又曰太宗始簡儒臣入內閣司王言遂預幾宻故事非負宿望通經術有文藝者弗得與列聖相承率用翰林儒臣爲之其選至嚴也一時臺省巨僚𨿽有奇才異能亦皆安然遜避不敢萌毫髮覬覦意近世乃有以攀援來自他途者於館閣故事多有所更革蓋學士之選至永樂以後責任重矣浚常與楊守陳諸人賦學士四榮詩謂經筵進講史局修書殿試讀卷禮闈主試也然人臣之義以盡職爲榮以寵光爲館閣故事惟宣徳以前爲可遵法然至今有未能復者率舊章以成徳業不能無厚望於新政也

儲養人才

劉儼曰士莫先於涵養涵養久則徳性堅定知慮精純言行操履正大篤實出而居大位任大事豈惟不動心哉且有執而不失也今之涵養於官莫如翰林所聞者聖賢之言所習者聖賢之行於凡錢谷簿書之事機械變詐之巧一無所動於中而其養純矣故前後自翰林出者率非尋常可及蓋當因儼是言而求國朝建設本院之初意矣官無定員凡以儲英俊也職無專掌凡以求通儒也置之中祕凡以廣器識也列之近侍凡以資薫陶也然必已徳旣修而後上徳可成如徒曰文藝而已矣則所以輔導者先無其本而何以爲任大負重之地哉故前輩官是院者上體朝廷造就儲用之意以涵養徳器變化气質爲先茍以交結趨走爲圓機視聖賢學術爲長物而事業不能少自見則𨿽謂之冗員可也

前輩學行

前輩學行世皆稱學士薛瑄爲館閣傑然者瑄以復性爲教嘗曰格物只是格个性吾於日用之間必體察之何事是仁之發見何事是義之發見至於萬物各具一理萬物同出一原是貫通處也每以聖賢爲師隨其所寓圖書箴規一言一動於理稍有遺失便覺身心不安取與必揆諸義一毫不茍於富貴利達泊如也然劉定之則病其無著述謂其直躬慕古談道淑徒然與朱子諸徒相並若黃直卿輔廣之親承微言金履祥許謙之推衍諸說尙未知何如也今瑄有所著讀書錄行於世亦可以見其躬行之大略矣近世士論又推祭酒章懋蓋皆學有所得者後進之士所當師也

前輩風節

洪武五年正月待制王禕使雲南六月達其境已故元梁王不屈六年十二月遇害洪武壬午內難平禮部侍中黃觀修撰王叔英皆死之觀由修撰升者有司請戮上曰彼食其祿自盡其心爾皆置不問正統間上恭儉與民休息第蔽於權幸政務乖張災異數見侍講劉球上疏言事太監王振假他事下之獄遂罹極刑此皆遇變故者洪熈中侍讀李時勉言事累被箠不死繋之獄宣徳元年冬駕幸萬歲山召問以激怒先帝之由詢至再四乃誦言之至第六事少止上曰事尙有何以不言對曰天威嚴重臣不能悉記其詳上微笑曰是第難言耳汝有諫稿在否對曰已焚矣遂得宥仍授侍讀稍遷侍讀學士上一日懷金錢至史館撒之於地令諸臣拾取時勉獨正立上呼至前以袖中餘錢賜之其風節始終不渝如此後遂襲爲故事正統景泰中踵行之侍講髙榖年老擁腫不能俯拾同列代拾與之上望見以爲笑英宗復辟聞時勉事覺其非禮乃罷不行世以是益賢時勉雲天順初編修楊守陳被旨授徒內侍監辭不許後所教中人已多貴幸凡預教者率因之以進獨守陳泊然無少藉有欲出力援之則謝曰我嫠婦也抱節三十年矣乃垂老而攺志邪縉紳往往傅誦其言蓋授徒內侍監始自陳山張瑛後有檢討錢溥遂以爲例溥累遷侍講學士以漏泄禁中語謫知縣云後竟有援之以起者官至南京吏部尙書而守陳竟不大顯學士呂原在內閣忠國公石亨與宦者吉祥用事每相視輙曰吾輩行當爲先生易緋屢言之原自若也修撰嶽正與原共列吉祥罪狀於上未發亨等覺之乃共摘正與原所艸承天門詔語以激上怒上禦便殿召近臣厲聲曰正欺罔敢爾原素謹厚乃助之何也旣退人危之原曰死生天也懼何爲正謫去原得免然官竟不遷而卒是時朝士多附亨等庶子童緣不往世以是稱之成化中司禮監太監黃賜母死省寺監院無弗弔祭翰林獨未之詣一日侍講徐瓊言於眾曰時且如此獨得不往乎眾或應或黙侍講陳音奮然怒作而言曰堂堂翰林相率而拜內臣之門天下其謂何斯文其謂何詞气憤激聲淚俱下於是言者大沮事遂已汪直之在西廠也气熖烜赫出沒如鬼神一日有校士突入兵部郎中楊仕偉家收縛仕偉拷掠及其妻屬眾莫敢闖音其鄰也登墉呵之曰爾何人敢爾不畏國法其人曰爾何人敢爾不畏西廠曰爾欲知我乎翰林侍講陳音也聞者爲之縮頸劉瑾煽虐時諸翰林多不爲之屈掌院者久不遷時有一靑學之謡已而焦芳輩比瑾加擠排於是官尊者左遷南京講讀而下皆外補一時气節殷殷有聞者最多不能悉記云

顯晦有時

可齋雜記雲天順元年徐李被黜負權寵者語人曰我欲薦彭時入閣因未與相識故未果其人傳言曰可往一見之彼必喜予對曰素不慣往見人有相愛者曰今人持重賂求見且不可得子徒手一見何傷予曰承厚愛然決不能往去年當諸公合謀時有邊司曆者三次來家邀予避不敢見蕭郎中聰又謂予曰彼是有力者使來進用之機在此今不見後將有悔予曰我本無他望何悔之有及入內閣之命下始知顯晦自有時決非人謀所能與也時之自記如此所謂持重賂者當時士風蓋可想見

禍福有命

洪武壬午內難平翰林尹昌隆名在姦黨見太宗叩首曰臣嘗上書建文謂宜避位上得其槁釋之後坐事下獄死太宗一日於宮中持建文時羣臣所上封事千餘通覽一二有干犯者命侍讀解縉等編閱關系軍馬錢糧數目則畱余干犯者悉焚之旣而從容問縉等曰爾等宜皆有之眾稽首未對修撰李貫進曰臣實無之上曰爾以獨無爲美耶食其祿思任其事當國家危急之際在近侍獨無一言可乎朕非惡夫盡心於建文者但惡導誘建文壞祖法亂政紀耳爾等前日事彼則忠於彼今日事朕則忠於朕正不必曲自遮蔽也後貫亦以罪死嗚呼貫與昌隆之死視黃觀王叔英之死果何如也禍福之來非人所能趨避者君子亦惟行義以順命而已

同寮交誼

華盛云正統間名臣稱三楊二王文貞爲西楊文敏爲東楊蓋以姓同因居第以別之文貞因出江西而文定郡望每書南旣乃因以南楊號文定焉東王則抑庵西王則泉坡蓋亦然也文貞文定最交厚嘗曰交之久知之深者余兩人庶幾可無愧也文定撰文貞神道碑則曰溥自出仕與公交遊在館閣議事彼此不能無可否退而歡如也抑庵自內閣爲禮部侍郎出文貞意文敏蓋嘗甚惜之然抑庵爲文貞作本傳極其稱揚又曰山東參政孫子良與同年庶吉士楊相交遊極厚相爲主事坐谷府累卒子良懼不敢往弔由是爲東裏楊公所薄右都禦史耿九疇初以石氏事補外繼而及其子檢討裕門外邏者猶紛紛未已裕治裝間謝絕親友非至親亦無敢入門者而惟孫狀元賢日一至焉裕以彼此無益謝之則曰誰無朋友噫此所以爲狀元也與又曰劉詹事鉉居家忽報云髙先生使人來言有保薦矣劉不怡者終日曰爾自保薦何與我事髙世用亦爲是邪蓋髙與劉最厚以有旨卽當入謝欲劉知之蓋出無心而其言如此則其爲人可知已觀於此數事前輩同寮交誼皆可師法

師生執禮

座主之義自有科舉以來有之蓋凡出於其門者或登堂而拜或分屏而坐有不同於塗之人者旣其甚也乃至於徇私忘公故宋之初嘗革其獘蓋亦矯枉而過直者國朝設科目士子禮座主如師所謂士伸於知己者亦禮當然也大學士楊溥鄕試爲首選時胡儼與文衡批所刋文曰立玉階三寸地必能爲董子之正言而不效公孫弘之阿曲人以儼爲知人後儼爲祭酒溥已在禁垣位益髙終身執門生禮儼亦不辭人兩髙之

貽書規誡

洪武末侍講方希直被召時修撰王叔英與之書略曰天下之事固有行於古而亦可行於今者亦有行於古而難行於今者如夏時周冕之類此行於古而亦可行於今者也如井田封建之類可行於古而難行於今者也可行者行之則人之從之也易難行者而決行之則人之從之也難從之易則民樂其利從之難則民受其患此君子之用世所貴乎得時措之宜也意蓋諷希直之泥古及希直用事頗宗周禮於是政事不能無更變或謂廢北方學校以行井田實出希直叔英言益驗正統初君臣之情遏隔不通靜慈母后名號未正之類議者責有所歸及至土木之變尙書王直在朝爲元寮學士周敍貽書有曰吾吉安賢才輩出爲世道重者敍於永樂宣徳間嘗仰東裏先生然迹其舉措究其底裏士大夫公論不能掩也今日處大事濟大艱在於用君子逺小人而已蓋小人易進難退君子未有不爲所擠者今某公某公皆君子也同朝者宜傾竭倚注之其在逺在家者宜卽日馹召以來之凡內外防微之政宜與三四君子因人所建白不動聲色以漸處之可也得非謹始執要之一幾邪蓋三楊輔政之初一幾也不深思熟慮身任其責惟陽斂陰施掩人耳目𨿽曰自保其實誤國故致今歲七月禍此時先生與諸君子輔政之初又一幾也宜鑑覆轍爲宗社生靈永逺之謀開天下後世太平之治失今不圖恐異日噬臍之悔莫及矣敍所謂逺謀蓋卽其建言謹微漸數事也後亦不能用景泰初奉迎上皇不如禮貽書責內閣者乃出一武弁陳循輩力主易儲館閣相視莫敢言嗚呼受善言盡忠告信亦難事哉語曰臣能受諫則可以諫君矣此之謂也

門第

館閣中門第最盛者曽鶴齡舉進士第一其子蒙簡舉進士二甲第一蒙簡子追舉進士第二三世皆傳臚大學士謝遷以解元及第第一丕亦以解元及第第三會試皆爲魁倫文敍以會元及第第一子以訓亦以會元及第第二其科目尢顯洪武中唐肅子愚士永樂中儀智子銘裴璉子綸正統以後商輅子良臣倪謙子嶽楊鼎子時暢父子皆官翰林今大學士楊廷和子愼爲狀元尢東閣郎君之僅見者兄弟官翰林者永樂中有王汝玉王璉周述周孟簡及沈度沈粲天順成化間楊守陳守址弘治正徳間則汪俊偉佃也今大學士費宏從弟宷從子懋中皆官翰林若大學士彭時彭華於編修琉爲從子時以狀元華以會元先後入閣世有大小彭之目𨿽爲疏逺從兄弟然亦衣冠盛事云

文運

國初學士宋濓太史令劉基待制王禕皆以文章冠天下三人者浙產也同時者有胡翰蘇伯衡張孟兼之屬後進有方希直王叔英之屬又皆浙產也濓子璲基子璉禕子紳亦皆能文章然皆不由科目丘浚曰國朝文運盛於江西開國之四年策士以文卽得倫魁於金溪又十餘年始定今制會試天下士褎然舉首者分宜人也永樂甲申選庶吉士讀書中祕以應二十八宿其中十二人出江西而官翰林者七人宣徳甲寅合丁未庚戍癸丑三科選之亦如甲申之數出江西者七人畱翰林者四人奉勑教之者前則吉水解公大紳後則西昌王公行儉是又皆江西人也蓋當時有翰林多吉安之謡首甲三人或純出江西者凢數科間亦有連出福建者士論或以爲楊士奇榮互相植黨豈其然耶士奇嘗曰宣徳五年春翰林進兩朝實錄賜宴賚旣勑吏部進纂修以下官侍講余學夔不竢吏部覆奏不謀於相知卽入疏自陳老疾致仕上可之竟不加官而去士奇交學夔踰三十年同在京二十五六年其爲人明經博古負直气侃侃遇事徑發不肯茍有阿徇是時江西士風如此不特文運之盛而已目以植黨蓋私言也

文體三變

國初劉基宋濓在館閣文字以韓栁歐蘇爲宗與方希直皆稱名家永樂中楊士奇獨宗歐陽修而气焰或不及一時翕然從之至於李東陽程敏政爲盛成化中學士王鏊以左傳體裁倡弘治末年修撰康海輩以先秦兩漢倡稍有和者文體蓋至是三變矣至於詩則名家者猶罕國初詩人生勝國亂離時無仕進路一意寄情於詩多有可觀者如編修髙啟蓋庶幾古作其後舉業興而詩道大廢作者皆不得已應人之求豈特少天趣而學力亦不逮矣大學士李賢嘗議欲場屋中添詩賦以求博雅之士正爲此也弘治檢討陳獻章莊■﹝日上永下﹞養髙山林以詩鳴謂之陳莊體爲世所宗李東陽極力變之至正徳初有李夢陽何景明輩追迹漢魏世亦尙焉然東陽之論文精矣其言曰詩與文各有體而每病於不能相通夫文言之成章而詩又其成聲者也文章之爲用貴於紀述鋪敍發揮而藻飾操縱開闔惟所欲爲而必有一定之凖若詩歌詠嘆流通動蕩之用則存乎聲而髙下長短之節亦截乎其不可亂𨿽律之與度未始不通而規其制則判而不合及乎考得失施勸戒用於天下則各有所宜而不可偏廢古之六經易書春秋禮樂皆文也惟風雅頌則謂之詩今其爲體固在也學者可以知所從事矣

例贈

本院官凡奉使給假侍親養疾致事遷官賀壽曁之任南京館閣中推一人相厚者爲序餘皆賦詩贈之謂之例贈嘗聞詹事劉紘賦詩贈一同官之任南京有一尊傾罷雨蕭蕭客思離情總不消之句詩成慟哭不能語忠誠之發感動左右前輩相與情每由衷如此

應酬

學士宋濓文章名世荒夷朝貢者數問安否日本得潛溪集板刻國中髙句麗安南使者至購文集不啻拱璧權要及有力者茍非其人𨿽置金滿槖求一字不肯與縱不得已與之亦不受其饋謝日本使奉勑請文以百金爲獻郤不受上以爲問濓對曰天朝侍從之官而受小夷金非所以崇國體也上深然之解縉爲學士求文與書者日輻湊率與之無倦色或言有不當與者笑曰雨露豈擇地而施哉且人孰不可與進者二人性度不同如此胡廣不喜序人家譜以多牽合不實也楊士奇平生所敍譜幾五十餘家自昔文人序譜莫盛於此然廣自附胡銓之後世亦有譏之者矣李時勉在成均時松江士子新刋孫鼎詩義說成請序卻之請之固則曰解經書自難爲文六經已有傳注學者自當力求此等書吾平生不喜以其專爲進取計能怠學者求道之心故也吳訥集解小學書成蘇人有求序於祭酒吳節者亦卻之曰思庵予鄕先生也其人達尊況予所述未能出其右吾何敢序也節乃時勉弟子也大學士丘浚文字雄渾壯麗四方求者沓至茍非其人𨿽以厚幣請之終卻不與故世謂浚有三不可及居宅至老不易讀書至老不怠拒絕權貴至老不變是也其後程李輩詩文最顯然性度大類解縉雲

評隲

學士楊溥與修撰張益檢討王振善相見輙出所作就二人評有所攺易卽樂從溥亦善攺人文字陳循當筆撰祭文溥欲有所易循忿然不平見於言色溥卽已之正統九年春修國子監成溥奉勅撰禦制碑文以重建太學爲題具稿呈命範太監傳示楊士奇時士奇己臥病乃作一篇以新建廟學爲題封進溥不悅執用其題士奇具本論曰凡言重建謂己作之後又重作之廟學建自前元非國朝事今旣悉撤而新之只當云新建其廟與學二事若只書建太學而不云廟於理未安請攺作新建廟學爲宜廷議𨿽韙士奇之言然己刻石無及矣溥之性度至是又與平昔不同何也豈文人爭勝自古然邪葉盛曰文字著述稱謂器物名號以至歌謡戲謔之言多有徵應亦皆有當避諱者文字如王言制策之類視艸者尢不可以不愼也誤用古人爵謚文章字義近世名人不免胡祭酒以程明道所答禦史之問爲禦吏馬狀元以余襄公爲忠襄許道中詩多以壇場爲擅場之類是也陳檢討繼擅文名一日見同官於碑志敍還金事太繁曰使繼爲之則十二字爾扣之則曰嘗得白金於道伺其主而還之又嘗以文示後生詫之曰吾此文何出後生應聲曰气脈頗類下武詩繼黙然知詩者近稱楊東裏而好議論者或以千古葬靈輀謂靈輀非可葬也素不元不忝謂君其位而行經語非可詩也此豈所謂不知詩者非邪大抵詩文貴得朋友麗澤商量評隲以求盡善則謬誤可免繁簡適中庶可以垂世而不爲徒作不然則轅輪飾而人不庸之諭豈能免邪

書銜

洪武中修撰答祿與權爲人作文不書官銜上聞而切責之禦制責文一篇以戒在官故前輩詩文未嘗不書銜也楊士奇曰國初循元之舊翰林有國史院院有編修官階八品而無定員多或至五六十人若翰林學士待制等官兼史事則常兼修國史銜其後更名官制罷國史院不復設編修官而以修撰編修檢討專爲史官隸翰林院自侍讀侍講以下爲屬官官𨿽異然實不分職史官皆預講讀講讀官亦預史官所兼預職事不以書銜近年官翰林者多循國初之制書兼修國史甚者編修已升爲七品正員而仍書國史院編修官亦有書經筵檢討官者蓋初襲舊制故也正統以後內閣大學士多書知經筵事或同知經筵事學士而下書知制誥兼經筵官或經筵日講官又有書某書總裁副總裁者則出近時云

經學疑辯

洪武中大學士朱善最邃於經學所著有詩說解頥發明朱子之意未嘗與之辯也編修王廉經書多有疑辯然未有成書天順間侍讀學士周洪謨著疑辯錄皆取經傳中可疑者辯論之每讀書有所得欣然謂人曰進我兩階不足言也及爲祭酒日與太學士等正訛訂舛凡數百條梓行於時蓋多有與先儒異者近世儒臣未有主兩京教者有之自洪謨始抗顏師席論難經學得失獨與諸儒異者亦自洪謨始也成化初學士楊守陳所著三禮周易尙書詩孝經大學中庸論孟私抄凡數百卷𨿽經文亦多以己意更置次第之自謂正其錯簡定其章句擇諸家傳注而傅以私見𨿽大儒之說不茍從豈惟是也𨿽昔人所遵以爲出於孔子刪述者亦不盡從矣蓋又不特疑辯而已

眞艸篆隸

國初令能書之士專隸中書科授以中書舍人永樂二年始詔吏部簡士之能書者儲翰林給廩祿使進其能用諸內閣辦文書然一時翰林善書者有解縉之眞行艸胡廣之行艸滕用亨之篆八分沈度王汝玉梁潛之眞楊文定之行皆知名當世而三楊用事各舉所知以相角勝楊士奇薦長樂陳登以浮梁縣丞選入翰林時滕用亨工篆籀自視天下無愈己者且恃春秋髙輕後進往往折屈之稠人廣坐中登初至謹黙謙下用亨連三日折之文淵閣六卿大臣皆在旁視不可耐登怡然從容就用亨語其戾許愼者十數事相辯難登道許氏說娓娓皆用亨素所忽者用亨乃始黙黙斂鋒鍔不復自矜大聲譽遂起時王尹實者篆書擅名海內至考據精博亦推讓登焉蓋自永樂以後能書之士皆隸內閣制勑兩房而中書科視事者與所謂習字秀才之屬大率徒有其名爾正統中程南云以篆隸顯官至太常卿自是兩房書辦中書舍人加部屬寺正等官有至二品者正徳末周惠疇拜尙書大見寵幸然實不能書也

翰林記卷十九

●欽定四庫全書

翰林記卷二十

﹝明﹞黃佐撰

館閣題詠

太宗朝內閣七人者在館閣相與倡和有直閣卽事諸詩侍講胡儼嘗有句云淸曉朝回祕閣中坐看宮樹露華濃緑窻朱戶圖書滿人在蓬萊第一峯楊溥直弘文閣詩曰千載絲綸屬翰林西淸瑣闥晝沈沈地嚴徒有交遊念恩篤難忘犬馬心玉漏聲髙三殿近彤庭日轉八磚陰幾回欲寫封章進只恐迂疏論未深時長史金寔召入西掖纂述以偹顧問和溥韻曰自昔聲華藹禁林幾年出處嘆浮沈漢文未許馮唐老鮑叔應知管仲心賜食每當瓊署曉退朝長傍落花陰眼中親舊無多在白髮相看意轉深餘各見所著集今不能廣采也

公署題詠

公署題詠多不可考惟正統中公署落成時本院諸同官有志喜詩歌學士楊溥詩曰都邑羣工和會日朝家三殿慶成時經營翰苑勞宸慮珍重斯文職論思畫棟雲飛翔鳯閣玉河冰出濯龍池精勤喜有賢中貴冰雪情懷檜栢姿

國史硯

宋濓修國史時遂以官名其硯勒銘於陰曰誕敷帝制宣人文赤光如虹燭乾坤後千百年傳愈新

劉井

劉井學士劉定之所浚在公署後堂之左

柯亭

柯亭學士柯潛捐俸所建在公署後堂之右前後二間凡八楹

院中竹

學士黃淮有憶院中竹寄楊士奇學士詩曰一別詞垣數月餘娟娟修竹近何如夢回還想林間醉詩就誰從節下書翠色凝煙春院寂淸陰籠月夜窻虛料得同袍能愛護平安莫遣信音疏今公署無竹蓋南京舊院也

學士栢

公署後堂有二栢亦柯潛所種潛教庶吉士時李東陽承詔受業及東陽復教庶吉士出學士栢爲題汪俊有一日百匝行樹底之句悵然感之因衍爲一篇曰我行樹陰日千匝雨葉風枝自蕭颯惟有諸生識我情旁人不解空嘲狎我見先生種樹年我身尙短樹及肩枝蟠江山地可縮手斡造化天無權瓊臺翠閣何森爽院栁庭花敢爭長芘蔭長畱六月陰盤回直與孤云上材堪五鳯難爲用根到九泉終不枉零落靑袍幾故人琤琮玉佩空遺響當時院長文安公柯亭劉井相西東百年遺愛豈獨此此樹欲比人中龍栢猶如此我何似已愧斑白非兒童名收榱桷有先後壽比金石無終窮下堂再拜想顏色仰面正拂長髯風於是倡和成捲以遺潛之子使藏焉蓋潛能汲引後進令人不忘如此

賞花倡和

景泰中內閣賞芍藥賦黃字韻詩本院官皆和之有玉堂賞花集盛行於時成化末少傅徐溥在內閣賞芍藥賦吟扉二韻次年又有詩二韻本院官亦皆和之正徳中大學士梁儲楊一淸賞芍藥倡和則用東冬淸靑爲韻人各四首云按宣徳八年十一月本院諸寮有文淵閣賞雪詩蓋詞林紀事多有題詠不特賞花而已

節會倡和

永樂七年中秋之夕學士胡廣合同院之士會於北京城南公宇之後酒酣分韻賦詩成捲學士王景爲之序此節會倡和之始也天順甲申庶吉士同館者修撰羅璟輩爲同年燕會定春會元宵上已夏會端午秋會中秋重陽冬會長至敍會以齒每會必賦詩成卷上會者序之以藏於家非不得已而不赴會與詩不成者俱有罰有宴集文會錄行於時

聚奎堂宴集

大學士楊榮家於長安東門之內宣徳三年三月學士楊溥掌院事率寮友迎首甲馬愉等三人宴其中楊士奇因名其堂曰聚奎爲文以識之眾皆賦詩自是遂爲例不知何時此禮遂廢然館閣相與宴集猶謂之聚奎宴蓋自此始也

杏園雅集

正統二年三月館閣諸人過楊榮所居杏園燕集賦詩成捲楊士奇序之且繪爲圖題曰杏林雅集預者三楊二王錢習禮李時勉周述陳循與錦衣千戶謝庭循也榮復題其後人藏一本亦洛社之餘韻云

瀛洲雅會

弘治中南京吏部尙書倪嶽吏部侍郎楊守址戶部侍郎鄭紀禮部侍郎董越祭酒劉震學士馬廷用皆發身翰林者相與醵飲倡爲瀛洲雅會會必序齒正徳二年七月吏部尙書王華侍郎黃珣禮部尙書劉忠侍郎馬廷用戶部尙書楊廷和祭酒王敕司業羅欽順學士石珤太常少卿羅玘復繼之皆倡和成捲以梓行於時

翰林記卷二十

