新吾呂先生實政錄

﹝明﹞呂坤撰

●目錄

序

明職引

民務

鄕甲約

風憲約

●新吾呂先生實政錄序

大學傳釋治平曰如保赤子心誠求之至論潔矩大道曰忠信以得之蓋王道本於誠意保蒼赤安社稷非可以聲音笑貌爲也士君子遭時遘主孰不亟自表建以爲國爲民居然自命顧忠信未豫心寔不誠一膜之外已成胡越烏能以實心行實政噢咻生民而登之上理乎惟我呂先生天中大賢得伊洛眞傳所著有呻吟語發明六經孔孟之學天徳王道淵源於中居恆慨然以天下爲已任一念民胞物與眞可盟幽獨而格鬼神者比其在銓部也操人倫之鑑式序在位至貴要矣乃慨嘆曰吾人濟時行道必先親民遂力求外補一意安民之政自保釐山以東及搷撫山以西朝夕焦勞惟恐一民一物不得其所故諸所措注靡匪加意蒼赤者懼民啼饑號寒也教之墾荒田興水利樹桑棗養五孳其所以殷殷懇懇導眾利而布之下者必欲家給人足而心始慰懼煢民無告也爲之歲給粟布時加存問卽瞽目殘肢俾各專一藝以資其身乞丐之流亦冬有生房房有布被期窮民舉無失所懼荒歉爲民災也紙贖無礙盡數糴谷貯預備倉而又募民出粟益以官廩俾在在皆立社倉遇有水旱不能爲災懼盜賊戕吾民也而申飭保甲之法懼淫邪蕩吾民也而講明鄕約之法懼冤枉害吾民也而設爲平反之法懼奢靡損吾民也而崇尙節儉之法又懼有司之弗毖或至殃吾民也指陳在公之事正色而告之於是乎著爲明職民務鄕甲約風憲約獄政諸書頒布諸司共期惠飬黎元以臻上理蓋先生愛民眞如保赤一猷念一政事設誠而力行之故臚分畛列戞戞乎其言之也不佞炳令東魯晉中受知先生最深且久實鑪冶而陶鑄之大懼弗克奞臼樹負特達之遇玆奉命按楚職屬風憲益不易稱日惟兢兢凜凜循先生書布之政令用廣其澤所以報也而徐自考曾不能萬分一然務實而恥爲文此其大旨則奉若蓍蔡已秦越人之禁方已人之疾矣必請而傳之以所求博也是書烏可以弗傳爰校而刻之總名之曰實政錄宇宙之廣必多篤學好修畱心當世者緣先生之迹而神明之太平可致也豈曰小補之哉謹序

萬曆戊戌歲季春吉旦巡按湖廣監察禦史燕趙門生趙文炳頓首譔

●明職引

朝廷設官分職衙門各命以名百司庶府各顧名而思職思職而盡分人人皆滿其分量而天下無事矣今天下無一事不設衙門無一衙門不設官而政事日隳民生日困則吾輩溺於其職之故也嗚呼何可道哉乃發明職掌申飭大小職官終日思其所行經歲驗其成效稱職乎不稱職乎子夜點檢自慊自愧必有獨得者奚俟喋喋乎餘言

萬曆壬辰秋都察院右僉都禦史寧陵呂坤書

◇民務◇

卷之一

卷之二

卷之三

卷之四

●卷一

吏承出身

倉官之職

巡檢之職

驛遞之職

稅課司之職

司獄官之職

庫官之職

官恩例貢出身

貢士出身

科甲出身

教官之職

弟子之職﹝一讀書緣由﹞

弟子之職二﹝作人道理﹞

州縣佐貳之職

太原諭屬

知州知縣之職

同知通判推官之職

知府之職

鹽運司之職

守巡道之職

提學道之職

按察司之職

布政司之職

武職一

武職二

督撫之職

○吏承出身

雜職小官多出於吏員承差夫吏承上納大小行頭供役司府州縣房中案牘止尾承行之名堂上應答類多奔走之事通明律例者不多練達政事者甚少文書靠積年書手招擬托慣獘主文借公衙以支門戶緣私賄以飬身家三考甫完而此心久壞一官初授而惟利是圖豈無賢人君子秉正持廉要之千百中十一耳嗚呼官多卑吏吏亦自卑朝廷一切事體未有言官不言吏者如文移則言仰某衙門官吏如參謁則言官吏作揖如示仰則言官吏人等吏何嘗卑哉倘念上納之費所值幾何終身優免無一非百姓膏脂所在榮光何者非朝廷體面今日得做一官是我報效之日俸祿𨿽薄比吏自然略厚升遷𨿽小好官定是途長況上司耳目察爾獨精但有一長無不培植本院薦人惟論才賢不拘資格努力自愛無負教言

○倉官之職

朝廷錢糧黎庶膏血攢零合整積在倉中凶荒可以活萬姓之生徵討可以濟三軍之急爲倉官者收時要極幹極淨量時要極早極平倉中之地務使漧燥上防雨濕下防水浸晾窓常要透風又要編竹小孔以防雀入墻壁常要堅塞又要鋪板糯灰以防鼠盜盛暑連陰之月稟討官鑰將谷翻上倒下務使燻蒸濕熱之气得以宣泄每歲如此三番米谷自不紅腐至出放之時升合不欠出納之數冊籍要明如此做官人人都作頌聲事事都顯能幹上司自然喜悅前程自然遠大而今做倉官的地濕房漏全然不理雀食鼠盜與我無干只愁妻子貧窮只恨錢財不足收時刁難納戶數日不派及至常例滿足濫派濕粃又有一等作姦之人計算在倉鬥頭加耗共余若干卻通納戶折銀錢兩圖便宜至於出放之時短升少合零取碎侵無所不至不思朝廷設倉豈爲倉官哉不忍一年貧苦致壞一世前程仔細思量眞是可惜本院畱心采訪必不虧你好官敬聽吾言大家勉勵

○巡檢之職

巡檢之設原爲盤詰姦細查問逃亡緝捕盜賊關防詐僞弓兵要選精壯鎗刀要常演習山川險隘到處巡邏村落居民全無騷擾使軍民商販得以自在通行盜賊姦徒不敢公然來往如此三年方爲稱職北方巡檢委實貧寒有在荒山野嶺之中或居人稀路僻之處妻子不得寬綽錢財無處從來但旣做寒官須安窮分果能有功無過自得上考優升而今作巡檢的弓兵不問壯衰器械不求堅利武藝全不操演凶盜全不緝拏卻又索弓兵常例甚者一半折干擾害居民刁難過客驢馱擔挑者不止十分抽一作賈爲商者平白指稱爲盜是增一巡檢添一夥彊賊一毫無益於地方萬分有害於黎庶以後遵守法度能盡職業者分外獎勵上等者一體薦揚仍舊殃民不攺者訪知定行挐問使家鄕難還妻子流落有甚好處試自思之

○驛遞之職

倉巡看驛遞謂之熱鬧衙門以爲美缺蓋驛遞衙門路當衝要常見上官年貌才能容易顯露錢糧出入常得自由不知你每也有苦處站銀急支不來過客急送不起恕夫馬之不齊者不管死活恨供具之不丰者嘗加責罵上司之公差不免淩索監中之囚犯每費關防但官窮窮不過人夫官累累不過騾馬做驛丞大使的重索馬頭常例一不遂心便派苦差逼取徒夫面銀一不如意便加淩虐以官錢放債領銀則加倍扣還致貧夫常受饑寒指過客爲名開銷則半屬冒破而站銀多入囊篋徒夫有錢者賣放有力者保放紀法蕩然馬騾無錢者多差有勢者不差公道滅矣或私衙日索小菜下程或家人私送秋風人事或受居民詞訟或與娼婦奸淫種種獘端事事可恨不知近來上司耳目專是尋你小官百姓口嘴也只柰何小官一經訪察或被告發戒飭的也是你趕逐的也是你挐問的也是你不如小心謹守多做幾年再轉兩任長短算來名利兩得而今世道淸明何嘗虧枉好官哉

○稅課司之職

夫百工之事百貨之通以有易無本爲民便故古者譏而不徵今稅課設官一則收餘利以充國家之用一則徵商賈以抑逐末之人𨿽非正大公平猶不苛刻纖細近日巡攔及集頭老人抽稅將小民窮漢賣雞鴨攜苕箒疋布上街擔篋入市無不抽稅油行旣稅店又稅油屠旣稅生又稅死有司官指此爲科斂之媒巡稅官指此爲攘奪之具鍼頭削鐵所餘幾何樹剝重皮豈能堪命如此刻剝貧民何異盜賊搶奪且稅課原無定數稅錢豈盡報官割眾家之肉安自已之身天災人禍豈肯寬饒本院原有禁約但有違犯定行挐問追贓毌悔嗚呼有司若肯淸廉其所以鈴制關防不患於無法不然稅課巡攔且得借我以肥其身所得幾何而惡名皆我受矣可不愼哉可不愼哉

○司獄官之職

監中人犯多非良民縱是徒罪充軍那非違條犯法況頸上長枷更是重刑但系彊賊尢爲死鬼朝思暮想只求撞网脫籠得便乘機便要劫囚反獄司獄官若肯用心關防無縫鎖鎖在鐐頭白日不消帶肘密欞■﹝木匣﹞■﹝木匣﹞住手腳夜間更須輪防縱在荒坡野地豈能插趐騰空況監墻門戶重重乃重犯脫逃往往獄官吏禁疏慢之罪百口何辭至於囚犯發解出門州縣官吏昧日昏心全不堅牢鐐鎖又不揀選兵夫嚴加申諭夫囚犯懷百計脫死之心解夫無一念防姦之意力惓心慵情熟志懈忽然逃走盡坐受贓疏虞失守解夫固難辭罪然賣放罪囚與囚同罪解夫豈不習聞安肯以三五錢銀替人死罪彼久囚窮困又安得許多財物買求性命哉當發解之時松羈絆之計獄官吏禁不能逃其責矣至於牢頭獄霸行暴毆人當衣奪食放錢賣飯或囚犯入門而本囚未得入口或囚糧到獄而本囚不得沾恩穢污不肯掃除病疾不報調理忍寒受熱叫號不徹於公堂抱屈含冤心事難白於官府女監縱吏卒奸淫輕犯將重■﹝木匣﹞淩虐如此作官必有�禍明理者知監倉乃陰徳之地獄官乃方便之人犯法存哀矜之心時加體悉重犯嚴關防之法不肯淩虐斯爲稱職而子孫享其餘慶矣

○庫官之職

庫官吏之獘有三重收以苦納戶輕放以苦支人暗盜以虧公帑豈知大戶解官亦有苦處徵收之時貪官視爲財主又料其多收巧立名色雜取重傾銷之時當堂拆封先扣火耗入諸私囊腳價添搭鋪墊打點一切不管及至發解之時卻又輕輕扶捏天平每百兩常輕三二兩大戶解官遙望嘆息何敢近前一看及到交納之處千巧百僞務在多壓當事者佯爲不知或僞出公言不知秤兌官吏熟知其心已暗笑之故收受時打點重則收輕打點輕則收重出放時打點重則折少打點輕則折多甚者打點不到見三五次不收候數十日不放當事者坐轎出入盲然無見伺候者道傍呼號褎爾不聞如此下情似當念及且收放重輕關系甚大我平收則在下者不得借口而萬姓省一分半分之財我重收則在下者幸其有名而萬姓多加二加三之費我得幾何而大家所得者皆我之財彼罪幾何而眾人剝削者皆我之罪且我旣借左右以行私左右亦借我以請托非分之恩只從其所欲難開之例無能拒其所求法盡廢令難行職此之故至於庫官庫吏侵盜官銀倘若無所狎眤何敢遽蒙邪念皆緣在下者借公帑以奉承在上者借公名以支取粘帶含糊乘機作獘倘官若廉正則關檢自嚴左右自畏安敢行私向見一府收銀堂下多樹木椿系以橫繩解戶投到公文實時堂下伺候各將銀囊搭掛在椿頭繩上挨名點近天平掣簽喚吏監兌聽令解戶自合天平自敲鍼管監吏報足便令收封如兩有爭親下審視一面卽塡庫收一面卽押印信秤兌旣畢當時領文至於出放錢糧亦令解人自兌彼庫官吏𨿽怨而無辭羣小欲希恩而不得衙門之內凜凜風生故曰廉生威正大者必光明光明則吐气揚眉令行禁止何利不興而何害不除余因論庫官而有感於二十年來所見以告凡有出納之責者

○官恩例貢出身

昔者汲黯以父任霍光以兄任卽今官恩生也張釋之以入貲卜式以入粟卽今例貢生也此四公者人品何如近世詆以蔭得官者爲豢飬之子以粟拜爵者爲銅臭之子不論作人何如但以出身相訾何見之俗也抑此兩人者不自愛耳藉門戶之光幸冠裳之易華衣鮮食佚遊宴樂田宅亭榭是貪珍異器物是好安富尊榮坐銷日月文學政事漫不畱心及授之政帶富貴气習者倔彊不諳世務而恣意見以亂官常念程路無多者闒茸不奮精神而縱貪婪以詿吏議則誰之咎哉余向亦狃眾人之見謂賢才不在此曹及入宦以來於官恩中得三四人例貢中得一兩人甚自振拔且曰負七尺之軀享一命之榮無分毫之益爲衣冠之玷以實世俗之笑吾甚恥之餘雅重其人因以示勸諸君其勉諸

○貢士出身

國家重典惟飬士爲最隆一入庠序便自淸髙鄕鄰敬重不敢欺淩官府優崇不肯辱賤差徭槪州縣包當詞訟各衙門存體歲考搭棚餅果花紅紙筆何者非民脂民膏科年酒席彩樂夫馬盤纏一切皆榮名榮利及至廩膳年深貢之國學旗牌路贐半於科甲故自入學以至入官蠲除作養費軍民不啻數百金矣閭閻市井小人一飯不忘報自思何徳何功受此大惠久惠故官無大小自家命定前程職無尊卑自當隨緣稱報平日養育是朝廷耕鑿時今日選用是朝廷飲食時不信國家養賢用人只爲豢養我七尺之軀爲士優我以廩餼作官食我以俸祿始終只爲我身哉一生有資於黎庶百歲無功於朝廷蠅營狗苟只爲身家有道者必不然

○科甲出身

世俗談榮貴無不艷羨科甲中人而科甲中人亦以此自艷羨余亦未嘗不於此沾沾焉何者廣土眾民君子欲之謂澤可遠施中天下而立定四海之民君子樂之謂道可大行聖賢之艷羨貴達蓋如此科甲中人非澤可遠施而道可大行者乎小而郡邑肯造福於萬民何事不可行大而臺省肯建白於天下何事不可遂極之而八座九列肯畱心於社稷蒼生何功不可樹嗟夫扶世運者吾黨壞世道者亦吾黨也夫賢者樹名節礪行檢彬彬有人至於藉地步之榮逞恣睢之欲有奧援者三窟之兔恃廣與者百足之虫爲守令則泰然肆於民上而贍養教化全不舉行乃俗眼上官誰不推引以結他日之恩爲監司則安然渾似閒身而生民吏治略不關情惟奔走俗塵僅了簿書以塞目前之責爲撫按則侈然惟知尊崇而官常民隱漫不精察但交結津要收恩避事以保富貴之身智巧習成當嫌怨𨿽系天下國家之安危忍於推諉虛彌套熟患得失𨿽論至愚不肖之流品謬謂賢良立朝旣已無聞居鄕又復多罪或彊買田宅或淩逼債息或囑托官府或把持市行或縱子弟僕隸橫於鄕鄰或恃知舊衙門快心讎敵或阻抗錢糧或濫希優免或多役人夫或討占便宜州縣畏其憑社莫敢誰何監司恥其負塗無能拂逆昔人云士君子在朝美政居鄕善俗又云出爲名宦入爲鄕賢彼衣冠名器豈爲惡之資耶負國殃民之罪科甲人獨百於諸曹矣乃樹坊揭扁以招人指罵榮乎辱乎餘言傷於激切而若是未嘗無人然未聞吏承歲粟出身而敢於爲惡者吾輩受國恩不爲不厚負世望不爲不隆可若是否乎余自恥不類恐爲朋儕辱故諄諄自責望如此所願同志以人品自激昂以世味爲塵垢各求表樹無愧科名幸甚

○教官之職

官之重無如教官重官之壞亦無如教官壞矣國初以學校爲首善之地教職爲風化之官每選上捨俾爲郡邑師考其立身端謹學政精嚴作養人材堪爲世用則行取爲編修檢討禦史給事中後爲大臣皆有建樹當時以起家教官爲第一榮進匪朝廷濫擢此官則教官實稱此職也今之士習可知也已聯其長少正其心術端其趣向約其放縱抑其驕蹇筞其惰慢教以立身行已之法迪以濟世安民之要使居鄕則爲端人正士出仕則爲良吏忠臣一言而鄕黨相傳一行而家邦取法不愧俊秀之才堪爲社稷之重但一學得此數人翹然出色其餘皆小心謹畏不辱其身教官如此可謂稱職矣而撫按不以國初之典薦廟堂不照國初之例行必有任其咎者今也無論教以修已治人之術望其成徳達材之效卽以舉業講課者幾人昔曹月川先生端曾爲霍州學正規言矩行崇徳尙賢士皆濯心礪志恥其生平期年之間意气交孚而聲容半似後調蒲州學正兩學諸生上疏爭之嗟嗟月川何修得此彼其深沈有養澹泊無營故親炙者悅服觀感者愧訟非科條所約而話言所詔也今也科條且廢而話言不聞師生相與君子恥道之矣居是官者能知學校非愛老憐貧之地教官是正已率物之身諸生是世道民生之賴朝廷付我以滿庠靑衿之士望我以養賢待用之益教授授以何術學正正得何人教諭諭以何事訓導導者何說府州之轉𨿽冷曾否作人之功升斗之祿𨿽微有無素餐之恥夫乘田委吏須稱牛羊會計之職擊柝抱關當盡譏察啟閉之事教職𨿽微豈擁虛名而備冗員耶本院言誠過直殊傷雅道然賢者反諸身必以無此自慊不肖者觸其非亦當以有此自愧也

○弟子之職﹝一讀書緣由﹞

壬辰八月餘移駐代州謁先師廟試講旣畢乃前諸生而問之曰諸生知聖賢以經史乘訓朝廷以學校養士之意乎夫乾坤內只有這一種道理古今人只有這一副心腸千古聖人心腸中是這个道理吾人心腸中也是這个道理只是聖人志气淸明義理昭著又身心體驗措注精詳故其精神心術微識見施爲之妙載在方策傳畱後代是我心所同然而彼先得是我心所同具而彼先言一種道理之外聖人別說分毫不得一副心腸之外聖人別有分毫不得譬之衣食聖人是做造的吾人是喫穿的做造的畱式樣喫穿的享見成所以朝廷教人讀書正欲以我這副心腸就經史中明那一種道理何者自古及今凡身心性命之精言天下國家之治道天地鬼神之造化艸木鳥獸之情狀及倉卒難應之務艱危難濟之變轇轕難剖之事隱微難見之理玄遠難測之數經史中有一之不載者乎古今是這个天地人物古今是這等參贊輔相故以經史之道治今之天下言言符契事事脗合不必費古人之心自能獲古人之效經書之有資於身心猶衣食之有資於口體世上少他便不成世界人生少他便不成好人朝廷特設學校羣以師儒令其口誦心惟身體力行指望諸士遵聖賢之言成聖賢之身以立聖賢事功使斯世成唐虞三代宇宙生民見唐虞三代太平故待士之體貌獨優舉士之禮節獨重用士之榮寵獨隆所以期望之者誠厚也諸生終日誦讀一字字都向心頭想一想一句句都往身上貼一貼試看古人所言與我身心合不合其合者便要體驗擴充其不合者便要沈潛思索便知聖賢千言萬語說的是我心頭佳話立的是我身上妙方不必另竭心思舉而措之無往不效而今把一部經史當作聖賢遺畱下富貴的本子把一段學校當作朝廷修蓋下利達的教場矻矻終日誦讀惓惓只爲身家譬如僧道替人念誦消災免禍的經懺一般念的絕不與我相干只是賺的些經錢食米衣鞋來養活此身把聖賢垂世立教之意辜負盡了有道之士仔細思量笑死媿死人生七尺之軀皆有安天下萬物的性分皆有使天下萬物各得其所的本事聖賢又畱下使天下萬物各得其所的學術日日做天下萬物各得其所的事業自有天下萬物各得其所的功效只是吾人少了這使天下萬物各得其所的心腸有了這副心腸參贊位育不是難事彌綸輔相不是虛言只是而今世教不明所志旣非古人之志所學亦非古人之學古者十五而入大學格致誠正修齊治平這八件合下是一齊做底其實格致誠正功夫磨練成這个身子全到天下國家處作用隱居求志求底何志就是行義時所達之道也窮不失義不失底何義就是達時所不離之道也孔子曰如或知爾則何以哉以是甚麼工夫漆雕開曰吾斯之未能信斯是甚麼道理文中子曰苟有用我者執此以往此是甚麼學問諸生於以字斯字此字曾否畱心孔子曰期月可也三年有成孟子曰大國五年小國七年聖賢有這般學術直下承當便敢定這般期限就是下等事功如管仲之期於霸齊範睢之期於帝秦蘇張之期於縱橫志趨𨿽不正大手叚都是見成的的確確挐得定底故其作用出來皆有成就諸生在此只知記作文章誦讀策論且莫說本領上體貼就是章句之學也只是剽竊料度他日忘了這口頭學問渾是一个空軀殼餓肚腸至於經世之務更不畱心只問以本州島縣編審差役如何均平地糧如何淸楚盜賊如何消弭風俗如何轉移倉廩如何充實荒歉如何救濟畱心者已自不多至於世道之污隆國家之理亂漕河之通塞馬政之修廢軍伍之盈虛戰守之機宜邊計之得失言之津津有味策之鑿鑿可行恰似不見有人這般經濟學術治平手叚不於諸生望將誰望乎諸生今日著襕衫明年戴官帽適所云云一一付爾舉行責爾效驗到手事兒皆平生夢寐不及著肩擔子皆自小心思不到要做詳審精密之事成光明偉俊之功豈不難哉所望諸生以天下國家爲念志伊尹之所志以憂勤惕勵爲心思周公之所思爲學便是實學木一爲言語文字之工作人須作端人無矜聰明才辧之質他日策名仕途另有一番手段俾社稷賴以奠安蒼生賴以得所朝廷收養士之效科目有得士之光流芳於竹帛增重於冠裳士大夫皆爲之吐气揚眉曰吾輩讀書人經綸手段固如此哉諸生勉之

○弟子之職二﹝作人道理﹞

舉世衣冠往往通用惟有生員衣冠皇祖特爲畱意襕衫之制中用玉色比徳於玉也外有靑邊玄素自閒也四面攢闌欲其規言矩行範圍於道義之中而不敢過也朿以靑絲欲其制節謹度收斂於禮法之內而不敢縱也絳繐下垂絳者條也心中事事有條理也團領官服以官望士貴之也惟有頭巾制度未定一日皇祖微行見士戴一巾問此何巾曰四方平定巾皇祖曰四方平定必須民安乃將巾前面按一掌作民字樣遂爲儒巾曰朝廷養士本爲安民以作元服首重之也而今儒巾倒過來看隱然是一民字其兩飄帶則頭角未至崢嶸羽翼未至展布欲其柔順下垂不敢淩傲之意云嗟夫聖祖之待士如何隆重而望士如何殷切也吾少時鄕居見閭閻父老闤闠小民同席聚飲恣其笑談見一秀才至則斂容息口惟秀才之容止是觀惟秀才之言語是聽卽有狂態邪言亦相與竊笑而不敢短長秀才搖擺行於市兩巷人無不注目視之曰此某齋長也人情之重士如此豈畏其威力哉以爲彼讀書知禮之人我輩村粗鄙俗爲其所笑耳若閭閻其行闤闠其心言不根道義信口開闔身不守禮法任意舉動三五相聚則恢諧嘲訕鬥口舌之工一二浪遊則淫邪狎眤作苟且之事少年恃其才學藐視師長霸者逞其刁悍挾制有司或小不忍而動大怒輕呈詞或一人事而約眾人同行囑托說正話者則笑爲道學吹求其短必灌以狂泉不詭隨者則惡爲古板厭棄其人不資夫麗澤孟子曰其子弟從之則孝弟忠信董子曰禮義廉恥是謂四維此謂八行卽無論士有百行此八行者關系名檢不細士日以八行自點檢如此語言得無不忠信乎如此舉動得無喪廉恥乎夫禾之髙出曰秀十中一人曰士士肯好修同學見其人而愛慕居鄕燻其徳而善良官於內則爲朝著儀刑官於外則爲縉紳師表此之謂秀出此之謂士人也不枉父母生長此身也不枉天地涵育此身也不枉詩書教誨此身也不枉朝廷作養此身他日屬纊之時將平生歷履打算一回也不含羞於地下也畱贊嘆於人間百年易過此身不復再生一息尙存此志豈容少解本院平生立志不專向道不篤循省過端千瘡百孔自治不暇何能訓迪諸士第謬持風紀於諸士有師帥之責不得不以正言相教戒今日士風三事尢當首戒特拈出與諸士談之餘作小秀才時見同學長者竦然恭敬不敢在傍髙言大笑不敢在班亂序先行迎騎於長者道傍勒馬同席於長者告坐隅遷分付唯唯聽從使令踆踆奔走比見近日縉紳談天下士率以新進少年侮慢長者爲憂夫禮非以尊人盡吾道耳不循禮非以慢人自棄其道耳尊長尙存謙虛卑幼豈宜倨傲況尊長之年輪到我身卑幼如斯果能堪否故夫子責原壤以幼而不遜弟爲首過孟子謂堯舜之道只在後長徐行諸生未必皆然有則攺之其次公論出於學校古人稱學校云有發頭陀寺無官禦史臺言淸苦正直也近日學校豈無公論之人但有一種浮薄之習以愛憎爲毀譽以口舌代戈矛意所不快造作謗言寫帖匿名或無水而起風波或因小而張重大或聚談人家是非或編起同庠綽號此等士風最壞心術不知諸士有此習否有則攺之至於結黨一節尢幹法紀夫朋友之義過失相規未聞同惡相濟士平日自愛重人未有先侮士者卽士爲人侮一士之口足以訟一人卽其人該滅族之罪一士之力足以上告天子下告方伯明正典刑況天下處處衙門自有重士體面乃借斯文之名倡義气之說或一士見淩於鄕黨則通學攘臂爭告於有司或一士見辱於有司則通學抱冤奔訴於院道不知經史果有此道律令果有此法臥碑勑諭果有此許否乎夫斯世之人未有孤立而無類者一民被刑則百姓聚擾於公庭一卒當誅則三軍聚擾於帥府下至於工商吏卒裏老無不各有同衣無不各重同讎勢必至於私黨橫行紀法盡廢此大亂之道也日者靜樂生員劉鳳起劉鳳儀與周繼登鬭毆通學生員李鍾翠等相率赴省向兩院司道閧然膚愬本院不罪劉鳳起等而黜李鍾翠夫鬭毆自有正律一丞尉能處之而張皇如此聲勢可乎不可乎且士之賢者未嘗不非笑其同類而朋黨旣成去者以不去者爲薄行甚者以誓相要以罵相激以利相鼓舞柰之何不彊相從乎夫士也諸類中之賢人乃不以道義相先而結黨以爲諸類倡余甚悲之本院身非緇黃家亦士族而惓惓如此者以士君子之行望諸生不欲以姑息兒女之情相煦煦也倘禮法當如此則經史法律必載之矣諸生其繹思哉

○州縣佐貳之職

州同州判縣丞主簿分守令之政共州縣之民者也官𨿽有正副而權不輕位𨿽有尊卑而事不異本院做秀才時嘗懷濟人利物之心無當事臨民之位徒有念頭無處展布今汝佐貳各官有管糧者當思如何卹民如何足國姦頑富勢如何催徵負累荒逃如何處置簿籍之淸查欲明欠少欠多不要涵混亂打比較之規則要定正名正戶不許代納陰侵裏書之獘不妨察見淵魚皂快之姦切莫縱令喫鰕須是常例革而後法令行要知分別明而後鞭朴少淸軍者須淸本戶莫賣放本戶卻著隔裏同姓含冤巡捕者須獲眞賊莫漏网眞賊卻將無辜良民受拷奉堂官批詞不分貧富俱問有力稍力以奉承受富勢囑托不問曲直只是要打要錢以出气耳軟聽皂快支使一吞其餌則貓鼠同眠性慵任左右通同一入其籠則雞犬受害至於私接呈狀濫罰紙紅擅作威福重用拷掠署印則隨事科財營差則所至媒利此皆不肖常態而有志向上者之所恥也況佐貳之中容易出色有一好官自然薦拔自得優升若欲速見小如前所爲輕則戒飭重則挐問後悔何追近見一二佐貳旣能潔已又肯惠民本院深所愛重各官勉乎哉

○太原諭屬

壬辰六月餘召太原所屬州縣掌印正官而諭之曰宇宙之內一民一物痛癢皆與吾身相干故其相養相安料理皆是吾人本分書雲山川鬼神亦莫不寧及鳥獸魚鱉咸若鳥獸魚鱉非吾同類也而且使之咸若然猶曰彼有血气心知欲生惡死所同鬼神奚賴吾人山川有何知識而亦使之亦莫不寧者何蓋聖人以天地爲心爲生民立命心思旣竭仁愛無窮必使乾坤淸泰海內安康無一事不極其妥貼無一物不得其分願而後其心始遂伊尹有莘之耕夫也當隱居時便樂堯舜之道其言曰予弗俾厥後爲堯舜其心愧恥若撻於市一夫不獲曰時予之辜夫君不堯舜自有當其恥者一夫不獲自有任其辜者而伊尹引爲已責深自愧罪只是眞眞切切見那君民痛癢觸著便自相干而致君澤民我又有此學術是以孔席不暖墨突不黔汲汲皇皇殷殷懇懇只是這个不忍人底念頭放歇不下吾輩七尺之軀不短於古人耳目口鼻四肢百骸不少於古人六經四書子史百家至今大備吾輩誦習又多於古人只似看得天下民物與我分毫無干豈是這腔子中天不曾賦與不忍人底一點良心如何百姓痛癢全不關心死活通不介意大叚今之爲吏品格不同第一等人有這一點惻隱眞心由不得自家如親娘之於兒女憂饑念寒怕災愁病日思夜慮弔膽提心溫存體愛百計千方凡可以使兒女心遂身安者無所不至𨿽彊制之不能𨿽淡薄之不減所以說先王有不忍人之心斯有不忍人之政心切而政生慮周而政詳聖人𨿽欲歇手不得此謂率其自然第二等人看得天地萬物一體是我性分使天下萬物各得其所是我職分不存此心便有愧於形骸不盡此心便不滿其分量惓惓維世道亟亟愛民生以謂爲之自我當如是耳此謂盡其當然但才有彊勉向道之心便有精神不貫之處第三等人看得潔已愛民修政立事則名譽自章不則毀言日至士君子立身行已名節爲先柰何不自愛是爲名而爲善者也第四等人守能潔已而短於才心知愛民而懦於政可謂善矣然毫無益於郡邑安能爲有無哉第五等人志欲有爲而動不宜民心知向上而識不諳事品格無議治理難成第六等人知富貴之可愛懼擯斥之或加有欲心而守不敢肆有怠心而事不敢廢無愛民之實亦不肯虐無向上之志亦不爲邪碌碌庸人而已第七等人實政不修粉飾以詐善持身不愼彌縫以掩惡要結能爲野譽之人鉆剌能降祥殃之竈地方軍民之事毫髮不爲身家妻子之圖殷懃在念此巧宦也近日大家成風牢不可破矣第八等人嗜利耽耽如集膻附腥競進攘攘如馳騎逐鹿多得錢而好官我爲笑罵由他笑罵耳此明王之所不赦明神之所以必殛者也嗚呼正學衰世道絕利達之錮習旣成惻隱之眞心遂死失所民物付托何人一人篤恭而無爲百姓日用而不知吾黨泄泄沓沓以苟富貴世道傾頹萬物愁嘆將遂任其所終乎倘一深思可爲慟哭天生此身豈爲酒肉之囊錦繡之架哉天生此民豈爲士夫之魚肉官府之庫藏哉倘一深思可爲大媿本院無能振拔罪之魁也諸君千萬努力

○知州知縣之職

士君子無濟人利物之心則希淸華慕通顯總之無益於蒼生不若聽其求富貴苟平生疾惡抱不平之气悲民懷欲救之心朝興一利而朝卽澤被閭閻夕除一害而夕卽仁流市井隨事推恩聽我自便因心出治惟我施行則莫妙於知州知縣矣夫朝廷設官自公卿以至驛遞中外職銜不啻百矣而惟守令人稱之曰父毌父毌云者生我養我者也稱我以父毌望其生我養我者也故地土不均我爲均之差糧不明我爲明之樹木不植我爲植之荒蕪不墾我爲墾之逃亡不復我爲復之山林川澤果否有利我爲興之訟獄不平我爲平之凶豪肆逞良善含冤我爲除之狡詐百端愚朴受害我爲剪之嫖風賭博扛幫癡幼我爲刑之寡婦孤兒族屬侮奪我爲鎭之盜賊劫竊民不安生我爲弭之老幼殘疾鰥寡孤獨我爲收之教化不行風俗不美我爲正之遠裏無師貧兒失學我爲教之倉廩不實民命所關我爲積之獄中囚犯果否得所我爲卹之斛斗秤尺市鎭爲姦我爲一之貧民交易稅課濫徵我爲省之衙門積蠹狼虎吾民我爲逐之吏書需索刁勒吾民我爲禁之徵收無法起解困民我爲處之遊手閒民蕩產廢業我爲懲之異端邪教亂俗惑民我爲驅之庸醫亂行民命枉死我爲訓之士風學政頹販廢極我爲興之市豪集霸專利虐民我爲治之捏空造虛起禍誣人我爲杜之聚眾黨惡主謀唆訟爲我殄之火甲負累鄕夫騷擾我爲安之某事久廢當舉我爲舉之某事及時當修我爲修之民情所好如已之欲我爲聚之民情所惡如已之讎我爲去之使四境之內無一事不得其宜無一民不得其所深山窮谷之中無隱弗達婦人孺子之情無微不照是謂知此州是謂知此縣俾一郡邑愛戴吾身如坐慈母之懷如含慈母之乳一時不可離一日不可少是謂眞父母各官試自點檢果能如是否乎耽詩賦者以豪放自髙好宴安者以懶散自適嗜驕泰者以奢侈自縱工媚悅者剝民膏以事人計身家者括民財以肥已民生疾苦昏昏絕不聞知風俗美惡夢夢那復理會一般坐轎打人前呼後擁招搖大市稠人之中面目亦安否乎意念無愧否乎大街小巷千百人環視愛我乎敬我乎恨我乎笑我乎厭惡而鄙夷我乎此不必揆之人情一反已而可知已如此作官果稱職否乎夫醫者之治人也診其脈息望其形气投以湯丸曰一服去甚再服卻疾三服減半四服全愈病家驗之日異而月不同計期而卒有效曰此良醫也若攜藥裹而來守治數月病無損於分毫仍攜藥裹而去何辭以復主人守令到任之時便察此郡邑受病標本施治後先何困可蘇何害當除何俗當正何民可懲何廢可舉洞其獘原酌其治法日積月累責效觀成自初任以至去任光景攺觀幾何民愁蘇醒幾何政事修舉幾何或享利於目前或垂恩於永久庶幾士民數其事而稱之曰吾父母到任以來某事某事有功吾民吾臨去而自點檢之曰吾於地方興得某利除得某害疲瘵之苦頓蘇膏澤之施亦足如此治民卽是良醫治病何快如之倘到任時地方是這般景象離任時地方依舊是這般景象如此等官虛享數年俸薪無益百姓毫釐試一省察稱職廢職兩院之獎薦有媿無媿戒劾有屈無屈自有一點不死之眞心在又何暇計較考語優劣歸咎他人誣陷哉賢者必不謂吾言過激云

○同知通判推官之職

府總州縣之政事務繁多又設佐貳以分之同知通判之職掌不同大率淸軍捕盜水利鹽法管糧管馬而推官則專理刑名者也刑名余詳之風憲約捕盜余詳之獄政而淸軍水利管糧似不必專曹設職故余獨不言三官職掌惟是查盤一事府佐所同而利不勝言余每病之何者稱物者必持衡照物者必持鑑今應查應盤錢糧必須我有底冊以爲衡鑑方能印證彼獘知其有無今也開除收在止憑所查州縣造來收解起存亦據收掌人員開送侵欺者徑不登造冒破者巧爲彌縫查盤官何從而知之夫求隙於塗塞之餘洗垢於湯沐之後卽有一二發摘秪是犯人疏拙乃於庫銀輕重毫釐倉谷多寡升合艸束底蓋浥爛便問侵欺徒贖人夫點閘不到馬匹鞍伏不齊解發批收違限多問有力不合是查盤者兩院科贖之官也且其跟從吏書自有應得常例卽嚴刑亦不懲誡果何術能盡關防其不肖者簡敖自尊以敬慢爲賢否苛刻爲事以搜索爲精明所在官員甚者以酒席花獘相牢籠以報門遠接相媚悅而采訪開報官吏土豪半由積年皂快多出窩訪通家近𨿽名爲革訪其實賢否從來豈能心通耳報乎賢者知過求之無益也一以安靜爲事銀收庫簿倉逓廒經或掣封抽斗或指一槪幹或任憑所在官員捏報幾名罪贖又非查盤本意以後查盤官吏先於兩院領上次查盤底冊𨿽難盡憑尙有半據其餘情節微細事體含糊不必槪入供招不必槪擬有力總之一罪眾攤牽累多人或貧棍坐贓多延年限何益之有至於錢糧拖欠州縣間點欠戶三二十名親審不完緣故其待支錢糧不應動支而輒申請動支如本色解剩之類官吏從重參究責令扣俸抵補庶苟且之吏不得夤緣以破法而倉庫錢糧不至借名而幹沒矣

○知府之職

一尺之地不屬某州某里則屬某縣某里未有曰屬某府地土者一丁之民不屬某州民籍則屬某縣軍籍未有曰屬某府人民者然則府不虛設而無用乎曰無用而爲有用之資者府是已何者府非州非縣而州縣之政無一不與相干府官非知州知縣而知州知縣之事無一不與相同是知府一身州縣之領袖而知州知縣之總督也今之爲知府者廉愛嚴明公誠勤愼便自謂好官而課知府者見其能是亦以好官稱之矣不知此八字者知州知縣之職而非知府之職也知府無此八字固爲不肖僅有此八字是增一好知州知縣耳設府治建府官之意豈謂是哉爲知府者或奉院司之科條董督寮屬或酌郡邑之利病細與興除所屬州縣掌印正官及佐領合屬一切大小官員有用刑不當者持已不廉者政不宜民者怠不修政者昏不察姦者塗飾耳目者虛文搪塞者前伴廢格者阿狥權勢者差糧不均者催科無法者收解累民者竊劫公行者姦暴爲害者風俗無良者教化不行者倉庫不愼者獄囚失所者老幼殘疾失養者聽訟淹濫者橋梁道路不修者荒蕪不治流移不招者衙役縱橫不禁者屬官如是知府皆得以師帥之師帥不從知府得以讓責之讓責不攺知府得以提問其首領吏書提問不警知府得以指事申呈於兩院該道辟之一人一肢病不得謂之完身辟之一裘一幅斜不得謂之完衣所屬州縣有一不肖之吏有一失所之民有一不妥之事不能安輯而處置之尙得謂之完府乎務俾所屬之吏廉愛嚴明公誠勤愼如我一身所屬之政廢興墜舉獘革姦除如我一堂所屬之民無一不得其所所屬之物無一不得其理循良者署以上考無蔽賢勞頑墨者署以下考無附炎熱使屬吏知有府之可畏不敢不守官知有府之可服不患不共命如是而千里之封疆凜凜風生萬井之黎民瀼瀼雨潤知府之職不當如是乎賢太守其細思之果能如是耶是謂眞知府果未能如是耶卽盡得以前八字尙不得謂之稱職況此八字者未必身有之耶夫帥之不能知之當審乃一切從厚徇情而寮屬署考十九稱賢又極其妝點無乃行私罔上紀法不蕩然盡廢乎賢太守其熟思之

○鹽運司之職

鹽運之職上不病國下不病民中不病商而後爲良法近者運司所行於商未嘗不惠於國未嘗不急而於民似不暇及矣解池之鹽常不足額故商人雜以硝砂以售諸民民每棄而不食三省斥鹵之地生鹽不生谷有差又有糧而煎食反爲犯禁倘一變通三利俱存夫河東之引有定額解納之銀有定數搉鹽之本意不過足數而止耳解池旣不足額而陜之西安山西之太汾等處各有生鹽處所設以解池爲正課每年可產十分止發七分常餘三分積廠以備凶年兩省產鹽地方爲陪課應派三分湏派四分常餘一分寄庫以補缺額是每歲溢額四分十年溢額四年矣引之法無鹽州縣盡商鹽不許產鹽地方越境私販產鹽州縣先盡土鹽如果不足民食量商鹽蓋天時有旱潦而地方有燥濕如果土鹽缺乏民用不足許鹽商不到地方各產土鹽州縣自相通融通融不足許州縣官申請在廠餘鹽夫解池三分之餘者何鹽多則招商當少恐賤而難售鹽缺則給商當多令歲賣不窮土鹽一分之餘者何鹽多則輸課於官以裕緩急鹽缺則卽與優免以養民力或曰四餘足乎曰不求其足盡每歲七分三分之所餘卽使十年餘二餘一亦足以備二年一年之課盈虛消息自有活法不必膠柱耳往聞富平歲額該引銀千兩十五年前縣尹申請鹽臺願令產鹽地戶歲納千金聽本縣之民食本縣之鹽而鹽臺不聽以爲行鹽地方已自不多何可使土民侵商路哉是所重在商而不在課矣不知果出鹽有所則三省之地皆解池也果納銀有人則三省之民皆鹽商也吾惟求課額之常盈耳不猶愈於嚴刑久禁逼令商人上納而壓欠不支乎不猶愈於地土包納糧差所產卻爲禁物而棄之無用乎不猶愈於解額不足澆曬插和逼於民令之愁苦乎不猶愈於公爲禁約私聚鹽徒法网愈密姦獘愈多乎本院所言總之足國而商民互與調停兩不相病若見得解池不見民鹽見得商人不見百姓見得當塞不見當通彊不欲上納之商禁自食其產之民皆守法之過而失立法之意也夫惟大破拘攣然後永獲利益本院以舟外之人謀篙師之事誠不知其詳大都病民而棄利運長寧無不安於心者乎

○守巡道之職

守巡兩道非爲陪巡設亦非止爲理詞設也一省之內凡戶婚田土賦役農桑悉總之布政司凡劫竊鬭殺貪酷姦暴悉總之按察司兩司堂上官勢難出巡力難兼理故每省四面計近遠分守巡令之督察料理所分者總司之事所專者一路之責凡一路之官吏不職士民不法冤枉不伸姦蠹不除廢墜不舉地糧不均差役偏累衣食不足寇盜不息邪教不衰土地不辟流移不復樹蓄不蕃武備不修城池不飭積貯不丰訟獄不息教化不行風俗不美遊民不業鰥寡孤獨疲癃殘疾之人不得其所凡接於目者皆得舉行聽於耳者皆得便宜應呈請者呈請兩院施行應牌札者牌札各州縣條議督責守令詳密如主婆守令奉法恐懼如嚴師務使一路風淸獘絕所部事理民安入其疆無愁嘆之聲見其民無憔悴之色然後用一飧中火坐司下咽亦自安然收一牀枕席被褥著身亦自妥貼本院做秀才時曾見親臨本道追陪直指經歷吾邑民間疾苦不問一聲邑政短長不談一語朝暮道旁迎送每日院內作揖直指閉門則兩道取贖互送折呈行票互設酒席問縣官索要戲子恕該房水陸不丰出門之日鼓吹旌旗前呼後擁者每長一二里夫馬催隨供張迎送者不減數百人饑疲於奔命騷擾於閭閻者不止數百家蓋三過吾邑一事未行而百費豪奢百般難事畱州縣茶坐則沾沾煦煦皆虛誇色笑之言批州縣文書則婉婉曲曲無切問直駁之語下司無不感激以爲盛徳蓋嘉靖末年時事近日諸君子約已愛民肅僚勤政必不然矣夫兩道之位不爲不尊權不爲不重所以董督守令愛養蒸黎修舉政事者也六品以下蠹政虐民者皆得挐問寧至甘言溫色作此謙厚態乎昔在春秋三大夫皆同僚也孔子中大夫耳與下大夫言猶侃侃有剛直之气豈謂臨屬乃中怯外柔若是其何以正體統而肅紀綱乎何以策不振而懲不法乎何以令能行而禁能止乎何以興治道而起頹風乎然則一路不治千里未安其故可知已至於取贖𨿽非入已而查贖亦須體人往日無礙名色已屬欠通而預支候還尢爲可笑州縣動輒那借官銀庫吏每以侵欺坐罪粘一牌票查盤甚損去後名節此兩院司道通獘近日各處稱冤已經申飭前官拖欠後官補賠矣吾黨愼無復然

○提學道之職

兩司之淸重莫如督學使君世道之污隆亦惟系於督學使君矣今有督學於此文學甚優澡身甚潔關防甚密持法甚公校士甚精閱卷甚敏賢矣乎曰賢矣而職未盡也天下之治亂系人才人才之邪正關學校譬之器物學校其造作處廟堂其發用處譬之菽粟布帛學校其耕織處海宇其衣食處也廟堂海宇之所羅列社稷蒼生之所付托其施設措置都是一夥秀才彼紗帽圓領之所謂官皆舊日儒巾襕衫之所謂士特脫此以換彼耳不知在學士習但看居官仕風官之無良學之無政爲之也是學政美惡士習善敗三公九卿不任其咎百司庶府不任其咎督學使君又將誰歸咎哉夫入學幫補甚榮進也賓興甚巨典也此富貴利達之最途也朝廷懸此以艷天下士天下士不啻竭蹶趨之走且僵矣豈以學校乏人待督學以足數貢舉缺額待督學以取盈耶卽使朝督暮責人人盡一等士士可三元止作養了許多文章之士富貴之人何益國家理亂之數哉虞周旣遠世教久亡桓榮稽古一說已屬醉生夢死之言宋時勸學諸歌類皆疾狂喪心之語其在當時明理窮經尙以天爵要人爵直至於今擬題括段竟以捷階取要階視學校爲利祿之場以詩書爲富貴之籍理義身心之學未見聚談天下國家之憂無人介意如是而授之以天下國家之寄令其敷理義身心之教以成移風易俗之治臻民安物阜之功其將能乎夫天下英俊豪雄盡收之學校更於何處求興道致治之人而今學校反足以壤英俊豪雄更於何人望濟世安民之效是世道終不反古昔民生終不見太平不知國家養賢取士何用也乃論取士者有曰當兼鄕舉裏選之法夫鄕舉裏選之法至今未嘗不在曰何在保結是已夫保﹝者﹞﹝事﹞發連坐結者要以終身立法至嚴也書一名畫一押用印而附之捲干系至重也其責保人曰如虛甘罪責所保之人曰身家並無違礙夫不遵理道曰違犯於過惡曰礙身有違礙棄之可也其家亦須並無違礙裏老鄰佑保結據之可也又取師生縣州府司保結祖宗時數以濫保殺人矣故所保結者皆身家無礙者也士而至於無身家違礙之事保結惟取身家無違礙之人不謂鄕舉裏選可乎有違礙𨿽班馬曹劉不得進取則聰明才辧之士旣亟亟於富貴利達𨿽欲不勉爲善彊寡過得乎已入仕途丁憂養病起復補官仍取保結則終身𨿽欲不勉爲善彊寡過得乎士而至於勉爲善彊寡過則保結法嚴之效也所望督學使君以修已治人之術爲科條以進徳修業之實教諸士聯其長幼立以章程時其糾察嚴其勸懲端身範以先諸士責提調以警怠荒督教官以修實政所不遵守規條卽行參劾拏問旣系提刑按察之官當有明罰勑法之體舉善必極其優崇伸徳行於文學之上癉惡當正其法紀約諸生於禮教之中異日薦之鄕書者皆端人正士列之朝著者皆實學眞才庶人心世道有轉移之機而國祚民生享無疆之福矣嗟嗟天下治忽全賴通學多士士習邪正只靠督學一官今學之無政久矣士莫知所持循矣任世道者自有一般舉動自建一番事功本院職在率屬敢言其略至於振刷之果確風勵之精勤則何敢與焉

○按察司之職

廉訪之職風憲約獄政備言之矣古者禦史大夫掌西臺行秋令蓋燻蒸氤氳之气至秋始淸發生長養之機至秋始肅察姦刑罪蓋癉惡之司也後以中臺不便於察外吏乃設按察司爲外臺彈壓百僚震懾羣吏藩司以下皆得覺舉實與禦史大夫表裏均權厥後和同溺職乃事權歸兩院而體統屬三司矣所可嘆者司曰按察司官曰按察使按察謂何但以刑名爲職掌人亦以刑名吏目之棄其尢重而獨任兼銜可謂之提刑司提刑使乎今內外詳皆轉都察院人未嘗以都察院爲刑曹柰何按察司獨謂刑名乎舊日山西臬司以明刑弼教分扁兩坊而堂上對聯又以五刑三尺作偶余俱更之云至於刑名一事尢多可言夫廷尉天下之平提刑者一省之平也遣戍充徒一失其平皆得理枉伸冤今也彊盜人命非兩院批駁竟不與聞矣夫死刑必由按察司轉京詳者豈爲直指代勞哉謂必按察司以爲可殺而後以聞果情法無當於心則呈駁不嫌於再至於一省眞正彊盜人命郡縣俱當申報問明之日俱當照詳看得可疑一體批問案候按臺定奪以憑同異平反如是庶不失提刑之職百官不法時加體訪可訓迪者訓迪可督責者督責可獎戒者獎戒其應參挐論劾指事開陳兩院使一省官吏視憲使如雷霆莫不潔已愛民勤政集事宋人謂之天垣執法人代閻羅如是庶不失按察之職若一崇長厚百無聽聞賢否取正於府官依樣署考重輕定擬於院道代之轉詳則法司之權非人我侵而我自失之矣此何官也而可自失其權哉惟執事者畱意

○布政司之職

行中書省與中書省分表裏秩皆二品至崇重也爲外僚領袖爲朝政橐鑰表率吏治通達民情至樞要也其司名曰承宣布政蓋政者天子之惠澤使臣承其流而宣布於一省俾一省之政教號令雷厲風行一民一物無不得其所一政一事無不得其宜者也兩院之所監臨監臨此政按察之所廉訪廉訪此政守巡之所分理分理此政府州縣之所推行推行此政元人艷之名曰外政府姑無論職掌之全惟是學校之政總屬其提調故貢舉起送無不由焉境內人材總屬其體察故選官保結無不由焉錢糧完欠總屬其稽考故徵收起解無不由焉官吏淑慝總屬其品題故舉剌考察無不由焉土田賦役總屬其均釐故差糧冊籍無不由焉軍匠戶口總屬其淸理故內府圖籍無不由焉至於典常經制水利農桑養老卹孤儲畜蠲賑凡關系軍民利病地方安危風教盛衰政治得失無不由之而今也止知其爲錢糧衙門耳經年以催解爲職終日以收放爲事或宗室官吏起送保結或復命覲賀造送冊揭𨿽皆衙門事體所關而以此畢承宣布政之職恐小之乎其爲藩司矣執事者果顧斯名也協分守四道督郡邑百司盡地力以開利源戒侈靡以節耗費課桑麻以詰惰農通商販以裕財用引水利以備旱潦驅遊民使著生業禁異端以息煽誘均地糧以蘇偏累定徵收以杜侵牟嚴起解以足國用罪包攬以重錢糧善催科以革積獘停濫役以息民肩懲衙蠹以除民害淸苛稅以卹民貧定斗秤以息姦僞訪把持以通市情興禮教以端士習定社學以正蒙養重鄕約以善風俗崇節孝以興行誼嚴保甲以弭竊劫簡詞訟以省勞費修祀典以事鬼神嚴鄕飲以示觀感廣收鰥寡孤獨疲癃殘疾而設法存活以哀煢民各道不率循者規正之有司不奉行者督責之虛文罔上生獘擾下者參治之全省之民庶幾其得所乎不然承宣布政四字毫無關涉而建官之本意迷失愈遠矣

○武職一

臣子受國之恩惟武職爲最厚而負國之罪亦惟武職爲最深思爾祖宗或以勤王之忠或以渡江之義或以汗馬之勞中間亦有買級報捷借勢冒功遂與世襲軍官永享朝廷爵祿俗語常說紗帽底下餓不死人是一員官彊似一名軍且如太原營馬軍尙可支持步軍每月關銀四錢中間半年止關三錢五分每日不及一分二釐還不彀一頓飯錢況他也要百般使用也有父母妻子指望三四錢銀養活身家軍士貧麼不貧爾等知麼不知如今將那軍士月糧減扣又將他身子占役又將他打罵折磨全不問他饑寒困苦爾非土木心上過得去過不去天有眼目饒得過你饒不過你想那徵南戰北之時豈單身獨馬之力少不得千軍萬馬一齊向前廝殺做官的得幾顆首級便是官上加官在陣上亡身便是贈了又贈那軍士呵捨命向前臨敵喪命也無其數那个知他姓名那个哀他忠勇那个卹他子孫那个尋他骨骸是一將成功者眾軍之力爾祖所享者軍士之恩唐詩云死是徵人死功是將軍功有事之時軍家忘身克敵與你們爭升賞平居之日卻又科斂軍士與你養身家但有一點良心這事忍做不忍做再遇出徵發馬時這軍用他不用他本院到任以來舊日打取冰魚采買天花狐兔指稱饋送酒席送迎鋪墊及占役修蓋采柴燒炭打造柰織納月錢占身役及收畱山人相公琴棋星相指稱科斂擅差旗牌家人索取常例折干淩軍凡月糧馬艸輕扣毫釐應參提者參提應拏問者拏問已經嚴禁年餘軍士少蘇困苦誠恐不能徧諭以致違犯取究合行詳勸幸一思之

○武職二

古人云兵凶器也戰危事也將死官也武職定胎艸此身便不屬自家世襲爵祿名𨿽與國同休其實與國同戚者也而今做軍職的生下來便靠著有个官做靠著有幾石糧喫靠著有幾个軍使便是一字不識一藝不通一活不做也便凍餓不死所以生來旣不讀戰策兵書又不肯馳馬試劍又不習練陣安營又不學衝鋒對敵只爲應襲比試撫按閱操無柰弄箭拈弓其間有志向上欲建功立業光祖榮宗者豈得無人而惰慢放肆苟且卑污者十常七八也你自思想天下東徵西戰朝廷選將領兵上司定你廝殺你去麼不去奉命出徵有所規避不赴及臨陣在逃者俱以軍法從事斬首轅門你悔也不悔旣是不得不去我且問你膽气如何智謀如何與你一千人馬怎麼調度叫你與賊對陣怎麼廝殺賊據山岡你在平原如何攻圍賊在平原你臨川澤如何敵鬭賊伏山谷忽然邀截如何衝鋒策應之兵如何疾如風雨追逐之兵如何勇如虎狼誘敵之兵如何伏如狐鼠避敵之兵如何蒼若鷹鸇鎗如何剌刀如何輪棍如何擊炮如何發箭如何射城如何守壁如何攻號令如何習熟坐作如何齊一初戰如何命眾戰罷如何收兵險隘如何設伏要害如何堤防饑渴如何預備器械如何整修消息如何探聽倉卒如何應酬气怠如何振作心離如何收拾退縮如何鼓舞困苦如何優卹驕悍如何彈壓如此之類不可枚舉古書昔賢皆有良法平日全不講求臨事只得胡亂夫將領者三軍之司命也假如領千人赴敵則千人之死生全系你一人你平日旣不習學一身之死由你自取亦何足惜可惜千人之命盡喪於你一人之手豈不痛哉本院到此旣印武經要覽又刻百戰奇法古今將略方略摘要教你日讀月講又立武會教你習箭打鎗又令謀士教你六壬汝等驟習不來只得虛應故事所幸天下太平爾等偸安一世萬一用你思我之言悔恨無及大丈夫有此七尺之軀只靠祖父前程全沒一些長進心中寧不皇媿而今掛印總兵每每出身行伍可是指揮千百戶不立一些功名只是希圖掌印投候衙門全沒一些奮發豈非闒茸無志之流哉有志之士萬里封侯九邊建業安能守尺寸家門嚼升斗祖祿碌碌一生庸庸人後耶我言𨿽過切直各官以爲是否近日新行甚嚴凡應襲子弟馬上步下各中三箭以上武經七書各問兵法數條須是熟閒通曉方準起送不然發回再習一年三發三習全不長進者永不許襲替該道府朦朧起送者一體查參汝其勉之

○督撫之職

吏治無良未有不自大吏始者我潔已而後責人之廉我愛民而後責人之薄我秉公而後責人之私我勤政而後責人之慢以有諸已者非人止多眾口耳勢必不行以藏身不恕也而遂恕人同爲民賊耳法必不貸夫百司庶僚以治軍民督撫者治治軍民者也三關兵馬統於總兵分於參將遊擊守備操防十七衛所軍士統於都司分於衛所指揮千百戶監臨節制者兵備而本院則提督之者也伍不充足士不精彊器不堅利藝不熟閒馬不健練令不嚴明將無勇略陣無節制戰無方略邊圉不固城池不飭墩堡不修烽堠不明險隘不防栽種不密哨探不實儲積不富屯田不墾剝削不懲騷擾不禁疾苦不知機密不愼先事不周應變不敏有如此者三關將吏責有攸歸而提調無方督責不嚴致邊備日弛而兵威不振本院安所歸咎耶三晉民物分治於州縣總治於府監臨於守巡道統屬於布政司彈壓於按察司而本院則拊綏之者也樹畜不教荒蕪不辟流移不復衣食不足煢獨不收寇盜不息姦暴不戢衙蠹不除諸獘不革積衰不振教化不行邪民不禁遊民不業流民不察量衡不式學政不嚴地土不均賦役不平雜累不蠲山澤不殖訟獄不淸倉庫不愼僭奢不約積貯不充錢糧不急道塗不治商旅不集鄕甲不聯貪酷不斥昏庸不戒勢豪不斂饋遺不省驛不節虛彌不去幽隱不燭有如此者三晉司府責有攸歸而倡率無道驅策難前致吏治不修而民生不遂本院安所歸咎耶顧本院所自信者除本省鄕士夫吉凶禮節不敢盡廢亦不能過丰外其餘不彼此交際假手以潤身家不饋送要津結心以固榮寵不以奉承喜屬吏不以虛套責有司紙贖商稅酒課獲功及一切不義等物分毫不入私篋以遺子孫之殃酒席下程供張騶從及一切公會等事分毫不費民財以爲州縣之累本院與衙役日用所需止有題準公費及驛傳小菜諸所舉動不能欺百司庶僚不能欺吏書門皂顧如此硜硜亦止了自家身上事耳苟於地方不足爲輕不足爲重則是官也焉能爲有焉能爲無前所云云所賴監司守令共力同心次第舉行爲軍民造無窮之福爲地方垂永久之利凡本院牌札條示苟於民情無當不妨明白申呈苟於事體可行豈宜遲延廢格本院無徳旣不能閉合以格羣心又不宜代庖以侵眾職仰屋竊嘆祗應自劾以明曠職之罪耳諸君子其奮揚精采殫厥心思詳觀往哲良規痛革俗吏積套匡我愚迷規我舛謬共圖治理是所惓惓注望者也明職旣刻以視友人友人曰君言過直矣余曰三友先直余僭首諸僚安得爲涵蓄語且余云云皆爲不肖者發也賢者惡惡有同心不罪余直不肖而罪余是自謂不肖也倘聞言而悟斯攺焉卽罪余奚病矧余所謂職匪曰能稱所謂不職匪曰能免善則與諸僚共爲之不善與諸僚共攺之是余亦未嘗不自直也嗚呼士君子良心炯炯靈明固知不罪余直矣

欽差提督鴈門等關兼巡撫山西地方都察院右僉都禦史呂爲款摘民生要務責成有司以求實效事照得道本先王訓詳昭代言言修政事事爲民而大誥三編尢爲警切嗟爾二三長吏郡邑蒼生環視以待命者也昏昏終日者卽稱潔守慈衷吾絕望矣賢有司殷父母赤子之念負聰明才辧之資厲果確奮迅之心期事理民安之效畢智慮殫精力何效弗臻然而因感生思研思成是習是至熟令敏者從事亦須三年治功未覩而官已報遷矣夫饑而種粟不若索胡餅於食坊寒而樹桑不若市縕袍於衣肆本院所條胡餅縕袍也昔曾試之山東萬姓喁然徯志其略已槪之風憲約中矣玆復擇其大者細爲分疏長吏肯抑豪曠之態振惰慢之气檢粗疏之性撤虛彌之障換塵俗之見於本院所謂民政者暫一過目稍一畱心或者於百姓有毫髮補乎不然反先王之道背昭代之訓玩愒日月以逐逐於富貴之鮏羴而弁髦敝蹝乎民務所欣艷者豈不驟得而人品卑卑甚矣以之詫鄕鄰驕妻妾可也何足齒於士君子之林本院後勑法而先訓迪良吏其毋忽

民務●卷之二

小民生計

積貯倉庾﹝糴谷條約附﹞

收放倉谷

存卹煢獨

收養孤老

賑濟饑荒

振舉醫學

節約驛遞

淸編火夫

○小民生計

養道民生先務有司首政也故孔子答子貢之問政曰足食答冉有之在衛曰富之王道有次第捨養而求治治胡以成求教教胡以行無恆產有恆心士且不敢人人望況小民乎成周養道不可及矣今略仿古人養民之政之易行者試於今日失養之民或者其可行乎或曰今民難率徒勞勸相曰古民易率則無夫裏之布遊惰之纓矣所患勸相無人耳吾何患於百姓

一古稱深耕易耨齊魯梁宋惰農之民待命於天而負天之時【如鋤以待雨而將雨猶不肯鋤】責成於地而餘地之力【淺耕怠耘】丰年忍饑凶年餓死未必皆歲之罪也往見張大參臨碧談其沁水農政令人起舞大端多糞少苗熟耕多鋤壅本有法去冗無差而已其粟穗長可尺半四五穗便可盈升昔人傳方有一畝木棉可摘七八百斤一畝薥秫可收十數石者總之無佃甫田一句蓋周家百畝僅當今之四十二畝半耳糞多力勤八口饒養田少則易爲糞自鋤則易爲力雇人則易爲直剔掐則易爲功收獲則易爲畢看守則易爲目往來則易爲足膏田一畝勝薄田十倍精田一畝勝荒田十倍而癡農貪多以爲廣種無薄收不﹝知﹞﹝多﹞田有重糧也有司若肯督農甚易爲力農時各省不同以梁宋言之先將各地方分造爲簽如春耕以二月盡爲遲秋耕以八月盡爲遲先於正七月盡印貼條示曰某月初幾省耕掌印官自掣幾簽卽於掣簽地方掌印官與廉幹佐貳分投省耕一次除見有田禾在地外有已獲而未耕者卽拘責治甚者罰谷夏種以九月爲遲秋種以四月爲遲先於三八月初印貼條示曰某月初幾日省種仍照前掣省罰治如前六七月照前法督耘一次罰治如前至夏初熟秋將成時照前法省稼一次假如上田一樣土色易爲茂盛而趙甲錢乙接隴田禾髙低不同責罰禾低者下田一樣土色難爲長旺而孫丙李丁接隴田禾髙低不同賞禾髙者大約賞以谷罰亦以谷卽將惰農者所罰充勤農者之賞其責治也須尋地主不許以傭佃之人搪塞

一每禾各有相宜之地各有相宜之時如木棉不宜淤麰麥不宜沙菉豆不宜晚荍麥不宜早及桃李桑棗各有喜忌之類王氏農書其說甚精唐虞敬授人時夏禹則壤土宜蓋後世教道之書甚多而養民之法甚少有牧民之責者類收古今農書擇其明白簡易者選爲簡便書冊家諭戶曉本院有志而未竟業同志者究心幸勿曰小人之事小人自知之

一朽腐能化神奇故糞壤能發萬物今都市衝途猶知重糞至於僻遠之鄕委於無處不知糞可人爲如山西道旁常設坑廁道間水潦之時將鮮漧艸稭雜泥壓於水中牛馬足下墊以糠粃灰柴任其便尿腐朽至於舊炕老墻亦壯地力而山西尢以臥羊爲要法此豈恃人畜作糞哉商君威立棄灰重糞之義也每年二月倒糞之時鄕約正差人遞本約積糞手本某人積糞約有幾十車某人積糞約有幾車某人無積分爲三等有司暗點幾人於二月初旬差委廉幹查驗數處積多者有賞凡查耕種鉏稼紡績等事易爲欺蔽反以擾民但有受屬受賄朦朧了事者有司重懲一二責治罰谷古人云民事不可緩也巡行郊野勸課農桑國君且然何損於州縣官之尊重哉曾孫嘗旨田畯教鏄古人未爲辱也

一田中有木古人所禁除膏腴之田不可種木惟於界畔栽植小科外至於薄地鹻地不生五穀然土各有宜利在人興沙薄者一尺之下常濕斥鹵者一尺之下不咸丁掘尺五拽栽楡柳山東之民掘咸地一方徑尺深尺換以好土種以瓜瓠往往收成明年再換沮濡以栽蒲葦箕柳水地栽芰荷養鵝鴨此無地而有利者也薄地可栽果木可種苜蓿𨿽不甚茂猶勝於田況果木行中尙可種谷此薄地而有常利者也

附有山東勸栽種語於後

百姓們聽說栽樹便不歡喜一則說樹栽兒沒處買沒錢買二則說栽在道旁野地沒人看守都被盜賊拔去牛羊啃了三則說田禾尙澆不過來那有水澆他四則說栽在官路上長成都屬了官物地主兒不得砍伐五則說楡根淺柳根長歇了田禾六則說沙咸薄地種不起來你這六說說的都是卻不想天旱之年五穀旱得死天潦之年五穀潦得死惟有樹木根深不怕旱潦那柳芽柳葉楡錢楡皮桑花槐角救了你多少性命蓋房屋做家火燒鍋竈賣錢使垂蔭涼得了他多少便宜說與你兩个法兒你那六說都不妨礙好地種五穀不可栽樹田中小道路也不可栽樹那兩家地界和那沙薄地裏大路邊頭三二尺下有好根腳那鹵咸之地三二尺下不是咸土你將此地掘溝深二尺寬三尺將那柳橛粗如雞卵的砍三尺長小頭削尖五尺遠一科先將極幹桑棗杏槐老木如大饅頭粗三尺半長下用鐵尖上用鐵束做个引橛拽一地眼卻將這柳橛插下九分入地外畱一分後將濕土塡實封个小封堆待一兩个月間芽長出來任他幾股到二年後就地砍伐第三年發出粗大茂盛要做梁檁只畱一股二股不消十年都成材料其次正月後二月前或五六月大雨時行將柳枝楊枝截一尺長也掘一溝密密壓在溝裏入土八分外畱二分伏天壓桑亦照此法十壓九活這等栽呵賊盜難拔生畜難咬天旱封堆不乾天雨溝中聚水又不費澆根入三尺又不怕咸又不歇田十年之後沙地咸地如麻林一般至薄之地也有一兩銀的利息有何虧你懶惰百姓千言萬語再不肯依那柳栽砍圓椽解方椽也少不了你說怕人偸去一般也有栽成至於古路官道荒山老堤有能願栽成活者立碑縣門自萬曆十五年以後栽種樹木永遠百姓爲業任意砍伐不許有司攔當其原系無糧地土栽成樹木者永不起科至於杮梨桑棗之利更多尢宜多栽如種楡錢秧桑椹更覺簡便

一丰年膏梁猶厭凶年土石曾喫百姓但得安樂全忘患難且如楡柳等可食之葉灰菷等可食之菜當有之時正宜多積富家不專賴此貧戶勸令收藏宋周沔爲郡常罰漧菜所積數萬餘復遇凶年夾雜放賑民不流亡有司以此教民似不迂也

一梁宋間百畝之田不親力作必有傭佃傭佃者主家之手足也夜警資爲救護興修賴其筋力雜忙賴其使令若不存卹何以安生近見佃戶缺食便向主家稱貸輕則加三重則加五穀花始收當場扣取勤動一年依然凍餒有仁心者肯如是乎今後佃戶缺食主家放給亦照官倉加二如有平借平還者鄕約紀善以憑優處有司合行通示

一雞豚之事大夫𨿽不當利已有司亦當教民昔人云牛馬之利倍豕羊之利五雞鶩之利十水族之利百近日民間皆知生息但防閒不愼致傷田禾裏鄰深以爲害今後生畜盡聽民間多養除偶然走失一次情有可恕外但有縱放六畜傷人苗稼者除照律追賠之外重責枷號蓋敢於恣肆類皆姦豪法若不嚴善良含憤

一諺云十畝田一畝園一畝園十畝田古人以百畝之家蔬果取足於市者里正報罰或曰蔬果多則賤小民無利不知正欲其賤小民易爲食耳

一地方水利可資灌漑田者土民盡資之矣惟是河深地髙運以水車其車有法僅如大車之費關中多有之斜斗旋轉大率如取水於井者樣濱河有司當求其式至於掘井一節在山西尢要此中土髙常旱卽使百畝之田作二十井所占才一畝耳一時之費𨿽多百年之利永賴平陽州縣作井頗多而太原之地更髙似不見有昔有一令勸民掘井每井給谷五鬥時值旱年邑人賴之州縣長吏肯一董督乎

一民不樹桑何以飼蠶古者天子后妃諸侯夫人皆親蠶繅而歷日年神方位屬蠶者三太原地方飼蠶甚少州縣衛所衙門先出告示責令所屬軍民五月半催畦桑椹六月半催壓桑條仍先期示以親查不奉令者重責又正當栽種時掌印官掣簽親自帶二三人下鄕查驗是否全活量行賞勸抽查責治一二次則眾自知警而爭相栽種矣甚不可委甲長及佐貳首領查看以致煩擾

一世道旣衰內職不講省會婦女更無生活富貴家姑無論已市井貧賤婦人百事不爲羣集講話衣飾是尙口腹爲恣甚者裂衣毀裳以易果餅有身貧肚不貧之說以是人而遇凶歲有不餓死者乎楡次太原等縣民間織紡最多府掌印官提取木匠十數名教習省下木匠令作紡車織機市賣再行衛縣衙門督令約正先將本約之人除家道殷實者男婦有業如賣酒飯等藝者不開外其餘不分軍民但系無事婦人開報到官先動官銀買淨綿千斤每家一斤掌印官記一簿籍散令紡綫有先完及綫細者花價免追充賞十日之外完及綫稍粗者賞價一半二十之外完及綫粗者花價全納一月之外不完者罰花一斤花旣紡盡衛縣於寬大處所仍移文楡次等縣送織機者二三十人教民織布將紡綫之家男婦定日陸續向機匠學織一年而千家能紡織矣然後犯罪者以布爲贖罪輕者以布爲罰不二年而省會多紡織矣此習旣成不惟婦人有業而省會不享其利乎

一流傳俗語最有深意事業謂之生理勤者謂之做活懶者謂之沒營生或謂做生活言奔走營運則生活安逸惰慢則死亡也所屬軍民如士農工商各有生理者不宜苟且支吾務令敏興事責成功外又除七十以上老人七歲以下小兒聽令安閒外其餘自朝至暮各責一種營生卽不著四民之業豈可偸一日之安鄕約於本甲家長於卑幼人人各授以能爲每日必稽其所爲不止身有所執業成於勤而心無所蕩不流於惡也三代無閒人百官無剩役後世官有侈尙而輿皂之役多民無常業而掛撘之徒眾爲四民者十五旣多緩心而怠事不爲四民者十五盡遊手以耗農至於僧道山人倡優劇戲皆二帝三王之世所無乃有作名利不如閒之詩者可誅也

大誥再明遊食一篇極重遊民之罪甚者一月不務生理送赴京來以除民患賢有司有志於小民之依乎當日誦無逸之篇以察乃民務皆各安生理始爲稱職矣

一民間耗財第一修建寺廟鑄塑神佛剌繡旛袍買燒金紙打醮進香暗結密施此小民妨業耗財之一大蠹余嘗謂三代以上之民上有正督下無邪行有所來而無所去家給人足職此之由春秋戰國異端未有而民耗於戈幹日尋漢唐宋以來兵爭少安而民耗於異端日熾守令能嚴禁之足以占治教矣

一三時之務一日千金故古人惟有講武役於農隙興作役於至冬且家不過一人役不過三日州縣衛所有大興作除庶民在官者暇則卽役外其動民力須於十月後二月前申請上官乃可舉動其餘不急之務擅派軍民五十名以上及催攢鄕兵迎送官府者以不職論至於民壯下班輪流巡路彼有弓力又習武藝督責果嚴截路之賊自息安用派撥鄕民於農時守墩宿路哉

○積貯倉庾﹝糴谷條約附﹞

宇內之重無重於民生矣王政之急無急於積貯矣乃掌印官視爲末務或積而不視遂致紅陳或放而不收卒成耗散此有司第一大罪過所當首斥者也夫民命之輕於何不輕本院入仕以來極重倉庾今紀其略於後

一谷積在倉第一怕地濕房漏第二怕雀入鼠穿此其防禦不在人力乎大凡建倉擇於城中最髙處所院中地基務須■﹝金敖﹞背院墻水道務須多畱凡鄰倉庾居民不許挑坑聚水違者罰修倉廒

一倉屋根基湏掘地實築有石者石爲根腳無石者用熟透大磚磨邊對縫務極嚴匝厚須三尺丁橫俱用交磚做成一家以防地震房須寬寬則積不蒸湏髙髙則气得泄仰覆瓦須用白礬水浸𨿽連陰彌月亦不滲漏梁棟椽柱務極粗大應費十金者費十五二十金一時無處固利於苟完數年卽更實貽之倍費故善事者一勞永遠一費永省究竟較多寡一費之所省爲多也以室家視倉廒者當細思之

風窓本爲積熱�谷而不知雀之爲害也旣耗我谷而又遺之糞食者甚不宜人今擬風窓之內障以竹篾編孔僅可容指則雀不能入倉墻成後洞開門窓過秋始得幹透其地先鋪煤灰五寸加之鋪麥糠五寸上王曼大磚一重糯米雜信浸和石灰稠粘對合磚縫如木有餘再加木板一周缺木處所釘席一周可也市斗大於倉斛凡發銀糴谷市斗作價官斛報數不知長余之谷安在也有司以此蒙蔽上官久矣今擬贖谷罰谷出倉谷還倉谷俱以倉斛作數糴買谷以市斗折算如有長余報作正數

假如倉廒五間東西稍間各用木隔斷與門楣齊谷止積於四間畱板隔東一間如常閒空值六七月久陰气濕或新收谷石生性未除倘不發泄必生內熱州縣官責令管倉人役將谷自東第二間起倒入東一間閒空之處一間倒一間是滿倉翻轉一徧熱气盡泄本味自全何紅腐之有

一太倉禁用燈火今各倉積柴安竈全無禁約萬一火起何以救之以後不許仍用官吏以下飯食外面喫來不得已者送飯冬月但用湯壺如違重治

一倉斛有洪武年間鐵樣口底寛窄髙下擬有定式今後倉斛照樣用木邊角以鐵葉固之以防開縫仍用印烙其四里以防剜穵但有不系官烙自作矮身闊口及小出大入者坐贓重究

一州縣積谷城中至少不減萬石四鄕各鎭每鎭至少不減五百石黃黑等豆旣備軍行抵料又可炒濟貧難但不能�積二年須出陳一徧數千石足矣

一民間息谷春放秋還有加五者有加倍者未嘗分毫負欠而官谷常�者民間系自家之財討要自切倉廒系槪縣之積與官何干設使官之催谷如民之討債豈有不完之理哉

新例追谷不完不準離任不肖有司縱不爲民獨不爲已乎

一積谷有四贖罰糴勸勸借之法非凶年決不可行蓋民之好義由感不由劫官之借民可一不可再故畱富者之力與情用之凶年最爲喫緊至於律𨿽禁罰蓋罪外加罰耳果不問罪而罰谷不折銀而納谷懲罪人寬重法以備萬民救死之資誰以科罰罪之哉倘折銀及罪外加罰當以守議

一民間奢縱自恣散懶成性其自積以待凶荒者百一耳今屯糧每頃納米麥六石軍納軍支不減升合增收放之勞多奔走之苦而法終不罷者何寄之外倉以備緩急也倘不測調遣安家無資內顧爲憂勢必逃潰

祖宗之慮遠矣緣民間不肯自積故本院欲立會倉各量貧富家口爲多寡每月二次積之本約擇以寬大處所貯之粟不便者納錢候糴大率每歲二十四會富者每歲積粟二十四石貧者亦不減二石四斗百石以上編一露囷覆以重茅不許斂散恐難催收直至大歉之年各照原積之數分領救生蓋粟在家便於花銷粟在會難於支用自非凶荒之年大分之際卽有十分緊急不許輒討先支違者稟官責治其谷數每歲報官分時稟官其倉屬之民社與州縣原不相干有司但查積多者獎賞不積者督責如此則家家有救命之資人人有備荒之策時值大祲官社兩倉𨿽少而待命於官者不多可必其無流亡之患矣事極可行而民未必行在有司勸諭鼓舞之耳

一會倉於本約之內擇殷實好義者一人爲司貯能通書算者一人爲司記如果公勤慷慨眾所推服積谷三百石以上眾無怨言者公稟於官驗實旌獎

附救命會勸語

糴谷條約

△附救命會勸語

天地間有第一件要緊事我說與百姓們知道且如今百姓們過日子有地土的人家一年收三二百石糧喫穿使用潑手大腳也只夠過了一年明年收百五十石或百石喫穿使用那上攢下也少不得過了一年試想那上攢下時也不曾少了喫穿也不曾缺了使用只是不得風光寬綽耳肯將那收三二百石時畱下一半入倉下窖防備凶年只當作今年少收了百石百五十石有何不可那窮漢就要積攢那里得來果以性命爲重自有个窮算計你就窮時也少不得一日喫兩頓飯有一時也買一壺酒一斤肉喫或有人帶累到官也有費二三百錢時或隨會進香蓋廟也有費三五百錢時我勸你一日應喫十文錢只喫九文便餓不死每日攢得一文一年可攢三百六十文遇著穀賤時可糴兩石忍上三年可攢五六石谷再養雞豬或攢糠菜或與人家做工喫了飽飯又得幾文工錢多少隨時積攢不消十年永無忍饑受凍之理想那萬曆九年十年連年天旱說起那个光景人人流淚平涼固原城外掘萬人大坑三五十處處處都滿有一富家女子父母都餓死了頭插艸標上街自賣被一个外來男子調戲一言卻又羞慚兩頭撞死有一大家少婦見他丈夫饑餓將死將渾身衣服賣盡只畱摭身小衣又將頭髮剪了沿街叫賣通沒人買其夫餓死官差人拉在萬人坑中這少婦叫喚一聲投入坑裏時當六月滿坑臭爛韓王念他節義將妝花紗衣一套要捄他出來他說我夫身已餓死我何忍在世間喫飽飯晝夜哭三日而死同州朝邑一帶拖男領女幾萬人半是不慣辛苦婦人又兼兒女連累困餓無力宿在一个廟中哄得兒女睡著五更裏拋撇偸去有醒了趕著啼哭的都著帶子捆在樹上也有將毒藥藥死了的慟哭流淚豈是狠心也是沒柰何如此又有一男子將他妻賣錢一百文離別時夫妻回頭相看慟哭難分一齊投在河中渰死萬曆十四年邯鄲路上有一婦人帶三个小兒女路上帶累走步難前其夫勸妻捨棄孩兒婦人慟哭不忍其夫賭气兒先走了數十里又心上不忍回來一看這婦人與三个孩兒弔死在樹上其夫慟哭幾聲也自弔死又有一男子同一無目老母與一婦人抱个十數月孩兒同行老母饑餓不堪這男子先到前村乞食供母這婦人口中還喫著沙土仰面而死老毌叫呼不應摸著兒婦知是死了也就弔死道傍這男子回來見他毌親弔死又見那孩兒看看將死還斜靠著死娘身上唆你也就撞頭身死西安府城外有大村千餘家居住一時都要逃走那知府荒忙親來勸畱說道我就放賑濟這百姓滿街跪下訴說多費爺爺好心念我饑寒就是每家與了三二斗穀子能喫幾日怎麼捱到熟頭趁我走的動時還閘掙到那丰收地面且救性命大家叩頭哭聲動天那知府也慟哭放他散了走到北直河南處處都是饑荒那大家少婦那受的這饑餓奔走都穿著紗叚衣服死在路上當此之時慈母顧不得嬌兒孝子捄不得親父眼睜睜餓死溝中路上狗喫狼飧沒人收屍朝廷也差官將四五十萬銀子放賑濟一个人分得一錢半錢怎救得一家饑官府也開倉散穀子一个人得一斗半斗能喫得幾日飽想你平日空蓋了許多寺廟塑畫了許多神像打了許多醮事燒了許多金銀那个神靈救得你想那好年時胡使亂費只嫌窄紬衣布裳只嫌醜吹笛打鼓還嫌不中聽好酒好肉只嫌不中喫卻將那平日弔下的畱在這時用怎到的喫楡皮艸根還餓死了俗語說爺有不如娘有娘有不如在手只望百姓們口那肚攢隨貧隨富除了納糧當差外寧好少使儉用寧好淡飯粗衣好歹多積些救命谷多攢些救命錢寧爲樂歲忍饑人休做凶年餓死鬼且如老鼠盜雜糧積在穴中沒時備用鳥鵲銜楝子藏在樹裏冬月防饑你曾見荒年餓死了多少鳥鼠人生過日到不如鳥鼠見識可嘆可嘆昔時有个唐修腳他兩腿雙瘸家有老母沒人掙錢養活他學了个修腳生藝每日喫了人家飯食還落的幾文工錢養他母親又將瓶子一个埋在地中用竹筒一个通入瓶口每日投錢一文年終取出來與他母親買件衣服你這窮百姓眼捷手快一日那攢一文錢也不打緊鄕約中發个願心隨个窮漢會兒窮漢攢錢多的我查出來分外賞你假如凶荒之年家有積谷一石者宮加賑三斗有積錢三百者官加賑一百家無分文升合者不準賑濟百姓自家有得一半官再助些可以接濟熟頭捱出性命若赤手空拳與他三五斗谷一二錢銀終來也要餓死不如那將來救那一半的性命我和你先說明白到那時候百姓們休後悔

△糴谷條約

爲年丰積貯爲急穀賤糶賣爲難聽民納谷抵銀以省煩費事照得今年秋稔糴買當先況開倉之後差糧正急小民糶賣不免奔忙不如聽其納谷扣畱官銀代解似爲兩便果納者無人將官銀糴買如有司過期不糴虛文搪塞者不肖可知另行議處爲此合立欵項徧行曉諭施行

一前院登報贖銀已經報部充邊餉之用者難以動支盡數存畱陸續解邊外其前院允詳未繳實收及本院允詳不分已未繳實收一切徒杖贓贖盡數扣畱該府州縣糴谷銀免還庫

一除按鹽兩院詳允紙贖難以動支其司道府州縣自理贓贖除公用工食扣畱外其餘不分已未登報盡數扣畱糴谷其有司之操尙潔污贓贖之肯報與否我不可知但本院毫無私用其不忍相負者必眾也

一在庫各項銀兩除見在起運者難以動支外其餘本色解剩及一切無礙及待支緩解官銀不分已未報部盡數糴谷收貯在倉待明春出糶以其餘利作倉積以其原銀還庫藏以後每遇穀賤之年再借以糴再糶以還總之有谷在倉卽有銀在庫要在轉移以廣儲蓄耳

一在官應差人役豈能吞銀嚼錢亦須買穀糴米各州縣官除給帖打討者任從其便外其餘工食徵銀州縣先要仔細計算如皂隸門禁快手轎扛夫在家之人三分支銀七分支谷起邊民壯及在外當差人役七分支銀三分支谷共計該谷若干石折銀若干兩納谷完日各役照數以時關領谷石旣系十分幹潔又不欠少升合似非虧損應差之人而在彼亦省一番糴買矣

一小民糶谷納官不免火耗添搭銀匠傾銷起解不免折耗補賠官派人夫糴谷不免街市騷煩今行簡易便民之法凡貧民糶賣不便者盡本身差糧銀數照價納谷務要極幹極淨納九斗者準一石其情願納銀不領谷票者聽從民便

一收谷之法州縣倉用佐貳官一員大戶二名一同監收務照市斗臥量取平不許重收一合價照市價不許少算一釐谷到卽收不許延遲半日登記須明不許錯上一人該州縣務照發去簿票格式掌印官先將簿票塡注花戶銀數簿送與收官票給花戶花戶納谷到倉倉中照谷算銀於納戶票上印納訖二字納戶執票到櫃該櫃收頭卽與勾銷赤歷票仍花戶收照其谷濕而多糠粃者徑不準收谷果漧潔而輕收人故爲刁難及重收遲收者許鳴鑼聲冤當堂驗實經收人重責究罪

一遠鄕之民赴州縣納谷不便各鎭店城堡有漧淨寺廟處所卽於該年大戶擇選公正能幹者二名領官銀置買席艸將附近願納谷石之人照依本州島縣時估收受亦照州縣倉收之法如價隨時貴賤者務要記日明白與縣對日驗價其納戶票上亦印納訖二字納戶將票總付里長到櫃勾銷赤歷里長將票帶回隨便給與納戶存照谷收完日用心積貯不許兩地濕浥鳥鼠作踐待明年糶谷石仍用原買之人分毫不差者經收人役重加獎賞卽準本邑大戶一次如有狥情濫收濕粃及捏數妄報虛出完票者坐贓問罪

一完谷之法全爲便於貧民其上中人戶仍令盡數納銀以備緩急起解尢不許富勢人家及衙門積役囑托濫惡短少違者一體重究

一收谷以黃色爲上能耐久放故也如黃谷少處亦收白谷但黃白不可混雜須各另分收混雜者坐罪經收之人

一倉中量斗用斗級各鎭店量斗用斗行不許打討牙用蓋斗行應是給帖納谷之人果省其納谷卽令收谷之時各鎭量鬥一時亦不爲累如不肯伺候者重責革役使納戶自量收者監之尢好

一各州縣算就在庫官銀及在官工食本色及待支遲解等銀共該準納谷若干假如該谷一千石便納至一千二三百不妨寧收有餘查有司府庫銀另行抵補其斗斛官與印烙不許大小兩樣各鎭報數之後掌印與佐貳或省察義官分投從公量驗明白方準扣銀抵解仍造粗冊要見某鎭收谷每斗幾分幾釐若干石每斗幾分幾釐若干石俱系幹潔取委量官結狀如或濫惡短數受賄朦朧及數足谷好分外刁難需索酒食賄賂者委量官拏問系職官者罷斥系義官者究革決不輕貸

一民果不願納谷者官選大戶給與官銀務收幹潔價值隨時糴買隨便亦九斗算一石其一斗算腳價雇覓之費不許刁難小民諸凡禁約悉如上法

○收放倉谷

爲愼出納以均恩惠事往年放借倉谷賢者事事畱心人人沾惠不肖者聽任左右苟且含糊或主守私扣以肥家或姦民販糶而專利吏書皂快門子皆多討而重量遠鄕貧民老弱致久候而多費或里長名下總領回家升合不分或有力囑托報名極貧餓死不得至於量谷之人以厚薄爲升合之髙下攔門之卒以需索爲出入之速遲有乘機盜谷而不知者有分名重領而不覺者有趙甲頂錢乙者有一家父子兄弟領幾分者有司厭繁惡勞一聽衙門作獘甚者出倉一千而冊報一千二三百石多開之數有作爲自積者有扣入私囊者每裏多造四五人每花戶名下多造一二斗比至追谷懇告緩徵停徵捱過一年又該升任調任後官繼之無所稽憑又以前官市恩後官不肯任怨歲復一歲倉廩空虛簿攺人忘莫可考核往事可鑑姑不指名爲此設立出放之法使民均得實惠合行通示

一二三四五月此正靑黃不接之時五穀俱貴之日但借糶太早不能接新借糶太晚民困已久大率不出三四月每當此時行糶賒一次存底簿原票以備查驗但有借賒而難還者除嚴追外再次不準借賒

一各約先遞手本某人極貧應借人次貧應放某人中貧應糴某人次中貧應賒分爲四等各開手本掌印官將各約手本共算可賒若干人用谷若干石可放若干人用谷若干石可借若干人用谷若干石可糴若干人用谷若干石如數不足而人有餘者量減斗數人不足而谷有餘者寧糶勿賒寧賒勿借每異姓十人用一連名保結如不應與而與者甲長約正及連名人代保拖欠者甲長約正及連名人包賠

一學校生員貧者自是有數皆從廩生查舉如果眞正艱難申呈量行賑濟決不可聽從賒借以累本生行止又致同保包賠若大饑之年放賑視小民加倍可也

一名數已定先印小票發各鄕約人給一張某人賒放借糴若干數上圖書印蓋各約正領散訖次出榜文挨約順序某約某人某人以上俱限某日到倉某約某人某人以上俱限某日到倉其序一賒二放三借四糴一日只限五百人賒者完挨序候放放者完挨序候借借者完挨序候糴將榜張掛訖仍做簽一百枝上寫照支二字仍用二簿一扇佐貳官坐於頭門照約次序點名散簽一起二十人一扇選委公正官一員親坐倉中點名照簽給谷其斗數照票驗給領谷人得谷銷票於委官二十人出倉又點二十人進谷不足數者許花戶口稟亂進爭入者責二十不給谷各色人等俱要東進西出出倉之人仍將簽至頭門交與佐貳官以便後番人領四等領谷人數俱照此行五百人盡𨿽有餘時不可接放恐人難伺候

一領谷出倉有債主指欠本利店家指欠酒飯里長指欠糧差名色侵奪一合者許巡視拏獲每一升罰谷一石仍枷號十日

一掌印官𨿽有十分忙迫不系疾病不許輕委佐貳致令領谷之人在城久住務使如歸市然本日到倉本日回家若召號多人擁擠城市十數日不得領谷衙門人百計刁難致所領之谷不足盤費本官之才短虐民卽此可見矣定行參提罷斥

一斗行人等開倉之日每日報價價長則糶增價退則糶減斗行如有扶同虛捏重則枷號革役

一收放之日掌印官偶不得下倉選委富家省察義官或公直百姓每日四人一人監看斗斛一人掌管簿籍二人收看銀錢每日每人給銀四分仍與寫字二人登名收票每日每人給銀二分俱於收櫃羨余銀兩支給撥與皂隸二人以禁諠嘩但有違犯者許其稟堂懲治

一在倉量斗不須另外雇人致費工食只以在官空閒淸白夫皂快人等充量半日一換帶飯在倉不許往來仍出入摉檢以防夾帶或用下班斗行輪流在倉伺候每日給燒餅十个亦可

一入倉領谷之人但有大門二門倉門索要分文者倉中量斗人等故減升合及越簽亂支刁難一刻者重責枷號

一還谷與放谷一般斛斗一樣平量不許分毫多收分毫低放倉門置皷一面州縣二門置皷一面違者許花戶擊皷聲冤以憑拏問

一借谷之人身死妻孤無子孫或子不滿十五而無地者其谷免追若以生作死以有子爲無子以有地爲無地者許甲長及連名訐舉到官除重責外每一斗罰谷一石

一倉谷不及三千石者不許糶賒以防急用其三千石以上者存五出五以爲定規所存五分明年再出不可狥人無厭之求致有無及之悔

一糶谷比市價每石減銀一分放者每石加二出息若稍紅浥者不許糶放牽撘但令出借抵斗還倉

一有餘之家三二月放谷加二出息秋八月始還者二十石以上準紀善一次五十石以上準大善一次百石以上掌印官獎賞借百石者該州縣送扁書好義二字借百五十石以上者本道送扁書施仁二字借五百石或施二百石以上者準給冠帶本道送扁書樂善二字施五百石以上者兩院送扁書積徳二字有司以禮相待犯罪不許加刑

一糶賒二法惟有遠鄕之民來往艱難不得沾恩以後谷多每集鎭一處積谷三五百石設立殷實富家倉正倉副各一人五百石以上者一年準本色大戶一名三百石以下者二年準本色大戶一名擇於大寺廟中或有司設處一房或義民願施一房者於內盛放掌印官發簿二扇一紀見在數一紀收放數每年正二月州縣官呈詳院道每年三四月糶賒一次務要年年增益不及十年可增二倍而一鎭之民生命有賴矣

一各處販糶之人入本州島縣城市集鎭任其自行糶賣近有店戶斗行專利姦民彊行抑勒短值收存卻以小升增價零糶賺錢以後遠方販糶到於本處者果系剩餘難賣願畱店家方準收畱外敢有仍前彊勒者許鄕約及本販稟官以憑重究

一九月初一開倉收谷仍選前役坐收給與工食放者加二還倉借者抵斗還倉賒者照賒日價值還倉俱要漧淨不許濕粃違者管收之人坐贓重究仍令補碼

一花戶納谷亦照前挨約順甲之法以次還倉卽遲不許過十月三十亦不許零星三斗五斗上倉致難勾銷出簿違者重責不許再行賒借

一遇年前冬三月無雪麥根不得深入過年春三月無雨麥苗不見發旺又秋末土幹不得下種者止於饑民借十分之一糶十分之二畱七分在倉以防凶荒其三分賒價愼勿輕行蓋饑民無以爲生不得不借糶賣有銀在庫尙可賑民若賒多而秋禾不收𨿽明年民亦不能還而今秋何以救急蓋三法並行爲丰年計也良有司每歲斟酌行之

一遇歲凶谷貴但有本地出賣遠方來糴者任其增長價銀有司不許作大斗減價錢斗小價髙則四方之來者如雲矣𨿽欲貴得乎

一社倉查盤不免問罪之擾不查盤不免侵冒之姦以後社倉老人一年一換一換一交須舊役收完之時方可交代其不完者還責成舊役則人不敢作獘矣縣官每年只驗出入增損之數或巡行鄕社視倉房之完破幹濕間開一看以驗糠粃惟是朝覲升遷與署官見斗交盤一次明白方許離任其餘查盤官止取冊結不許與預備倉一例盤量問罪

放賑十禁

一禁衙役請支

二禁通學借支

三禁裏老總支

四禁不貧冒支

五禁久待遲支

六禁欠家奪支

七禁斗級獘支

八禁不明亂支

九禁收不查支

十禁不還又支

○存卹煢獨

爲拊疲癃化頑暴以善民生事照得加意窮民帝王首政畱心風化有司先圖律云凡鰥寡孤獨及篤廢之人貧窮無親屬依倚不能自存所在官司應收養而不收養者杖六十夫鰥寡孤獨古稱無告之民言顚連苦楚無人可告訴者也此四者𨿽云無告然眼目開手足便老婦與人執爨抱兒老夫與人看門守戶猶可收畱縱使行乞猶得方便至於篤廢之人手足單損眼目雙亡又加之以鰥寡孤獨做活則手眼傷殘乞食則坑塹傾跌此非無告中之尢無告者乎若盡數收養一人歲費米布可得銀叄兩若棄而不收使其叫爺呼娘之聲徹於鄕裏而爲民父毌如罔聽聞法且不言情將安忍本院前有憲約令瞽目殘肢之人年六十以上鰥寡無依者徑收養濟院照例給與衣糧其五十以下教以各般生藝丁寧不啻再三報來只應故事出巡所至瞽者告訴塡門及查報冊何曾收其名姓至於學習彈唱說書一節不惟此等窮民藉以呼口又欲愚頑百姓聽之回心蓋自古聖王以彊壯丁男歸四民之業以殘廢貧民專一藝之能當是時鄕國歌樂皆用工師靈臺則蒙瞍奏公幽詩則瞽蒙諷誦不惟因材就業矜不成人亦且移俗化民皆知禮義但恐習學淫語反壞人心而勸世名言無人著作爲此條列款目於後仰掌印官作速遵行限月

日回報以便選擇給發

一瞽目殘肢之人但系本縣及自幼失迷鄕貰者一面行各約一面行裏老十排盡數查出六十以上無妻子兄弟十二以下無父母兄弟者徑收養濟院其五十以下十三以上盡數收入寺廟教習生藝本院出巡但有攔路跪門自遞手本而冊造無名者卽系漏報漏報一人者甲長十排重責卽罰本犯收養漏報二人以上者該吏提究漏報五人以上者有司𨿽賢徑注下考若𨿽系無目而家不貧窮又有兄弟子侄或素學生藝自能度日者不許一槪告擾如違拏其兄弟子侄重究

一關廂處所修蓋環房十五間或二十間坯墻瓦蓋前面壘墻中畱大門上題冬生院三字貼後墻接連皆砌火炕炕闊八尺外面接連皆用短墻一丈畱一炕口炕上織大艸苫可五寸厚裏外貼墻捲苫作枕人皆橫睡上用極粗綿布套以淨花數斤照炕多作廣被一被可容一二十人四邊綫捺三寸遠務要堅固庶難折撦動移每年十月初一日起三月初一日止凡本處或迷鄕六十以下五十以上無目殘疾之人不必給谷皆令止宿其中男在一處女在一處每十人用一有目孤寡之人料理眾瞽卽於關廂設老人一名火夫三名掌管此院每早每人可費米一碗日可費豆一碗甕鍋碗箸照人備辦卽令老人督率煮粥炒豆米豆官倉支銷柴薪有司設處但有亂羣爭攘者老人稟官卽日逐出放院之日老人將被收卷門戶鎖封不許閒人在內作踐開院之時如有目壯男希望食宿在此攪混者老人報官重責枷號院前其老人火夫事完紀善另行獎賞若富家陰徳能如此行有司申報本院優旌年久善多者冠帶鄕飲

一時調新曲百姓喜聽但邪語淫聲甚壞民俗如有老師宿儒詞人詩客能將近日時興腔調翻成勸世良言每一曲賞谷一斗能將古人好事如殺狗勸夫埋兒孝母管鮑分金宋郊渡蟻一切有關風化者作爲鼓板平話彈唱說書半說半唱極淺極俗不用一字文言婦人童子都省又親切痛快感動民心使人點頭贊嘆流淚悲傷者每書三十段以上一本有司抄錄送院選中賞谷五石肯親自教習二十人以上成熟者賞谷十石仍另行優獎

一勸化題目要擇民間易犯者如做賊告狀打人喫酒宿娼教唆搶奪姦拐賴地騙財說謊撒潑詭隱地土不納差糧遊手好閒驕奢放肆白蓮無爲等事民間當行者如孝弟忠信禮義廉恥謙默忍讓陰騭慈悲平等方便等事以上善惡不止一端任作套詞小曲多作善作者除賞谷外仍紀大善一次其瞽目教導淫詞者重責逐出習學者永不救濟

一詞成發與教師一人教習一二十人不等每月給工食穀一石在空閒寺廟中官給艸苫煮粥炒豆不令乞食耽誤時日仍每月掌印佐貳考驗如果多記熟記者分外加賞綿襖一个不肯習學者逐出不準周濟其鼓板絲弦官爲設處限一年爲滿各令散歸是一年所學可省一生養濟矣

一卜算眞是無益但無目難以存濟其子平五星占課下數等藝有能教習者與唱師一體給谷

一兩足癱瘓瘸跛之人教以織打麻鞋挑結网巾紡花�繩捺紗刊字各因材調發人教習給與工本其教者與唱師一體給谷

一淫邪曲詞戲罵笑談綽名嘲語皆壞人心術勾引爭端此皆浮薄淫蕩之子所爲各約嚴行禁革如違紀惡甚者呈報重究

一凡瞽目殘疾之人但有受人買使替人討債撒潑圖命及瞽婦入人宅舍勾引唆調回避魘鎭騙財起事者盡法重治難以篤癈之人濫從寬免

一鰥寡孤獨瞽目殘疾之人如有義士善人情願收養者養一人十年以上及養三人三年以上者俱於州縣簿紀大善一次旌獎更多者送扁冠帶積久準入鄕飲

一綿襖用極粗綿布染以淺藍每件表裏二丈五尺淨綿二斤每件可費三錢五分冬生所養料無百人二年一給每年所費不及銀二十兩掌印官或罰或處似亦無難想上官必不以操守相病矣

一冬生院合徒夫托土坯官道伐木植淫祠拆磚瓦或有罪者量從輕罰一年三十二間容易修起但恐無心及此耳

○收養孤老

爲愼收養以卹惸獨事照得窮民收棄生死所關有司報查視爲故事有命在旦夕手無一錢不能自達於官者有裏老戶房狥情受賄不當收養而濫收者老而無夫老而無妻始爲鰥寡有夫婦並收支雙糧者律稱鰥寡孤獨及篤廢之人皆當收養今瞽目殘肢養濟院全不收一人者有散月糧全不經眼任倉斗通同戶吏侵漁者有遲十日半月不打點再不給散者有積年孤老爲頭指稱使用科斂扣克者有露宿地寢無室廬牀炕者有疾病而無醫調理者有私自頂替死名者有缺名數多全不補完而積猾吏書冒糧侵使者有借口錢糧額定眼看餓死不收養一人者嗚呼一夫不獲匹夫失所控訴無門誰任其咎若以父母存心此皆吾輩兒女也爲此將審收二法徧行州縣作速施行如有仍前苟且了事含糊造冊者卽系不肖官員署以下考

審收﹝凡十條﹞

存卹﹝凡十條﹞

△審收﹝凡十條﹞

一有司先發告示行令各鄕約並裏老十排查有六十以上無兒夫婦開其有無婿侄力量能否收存除婿侄系乞兒老夫婦又不能做活者方準官收外其家道𨿽薄不至饑寒老婦尙能看家做活者卽責付婿侄令其收養姑免丁銀待老夫婦身終之日補差其不肯收養者重責枷號以不尊敬長上論

一篤廢之人除五十以下寺院教習生藝聽自度日六十以下另院卹冬每歲用布表裏二丈五尺淨綿二斤作大綿襖每人給與一件外其六十以上瞽目殘肢及黃病癖病及十歲以下篤疾小兒徑收養濟院照例給與衣糧一體存卹

一掌印官嚴責各約正副各里長十排將年老鰥寡孤獨篤癈之人盡數開報寧使多報幾个不許遺漏一人各裏各開手本定就日期裏老十排約正各挨裏伺候掌印官會同佐貳當堂逐一點名細審約正裏老要見本人有無子孫有無婿侄有無事產平日有無犯徒流及有顯大罪惡五審俱無將年七十以上尫羸衰病及六十以上篤疾者定爲一等卽收養濟院其年𨿽極老極衰極孤貧而平日不孝不友傷倫壞俗姦暴邪淫衙門害人鄕黨生事曾經擺站充軍及自不成人敗廢先業及婦人淫亂潑惡不孝公婆淩夫敗家素有不賢名聲者俱不準收約正裏老朦朧者重責枷號其夫妻之罪不相及者單摘收養

一年𨿽七十以上五審俱無而手足猶健精神未衰者作爲二等乂細看年力分爲第一第二以備孤老死亡挨序撥補蓋以殘喘可延者爲次序卽一人不可亂後先也

一五審俱無六十以上尙能自己生活者作第三等待二等盡日挨次撥補其次第亦須細定不可錯亂

一夫婦五審俱無須十分衰病者暫準雙收其一尙可支持者聽其一處相依只與一分月糧分外給一綿襖過冬可也

一以上孤老審明造冊四本二送本院二送本府查明用印一發各州縣照次撥補一存道府備照補盡再審不許無端告擾亂收以壞冊規致生僥幸

一篤廢殘疾及孤幼不妨隨時收養但照詳道府可也無目幼童年過十五者不準收養發寺廟教習

一失迷鄕貫久在地方者上等孤老惟於冬生院收卹其瞽目殘肢不能自存者與本州島縣人一視同仁可也

一節婦義夫及死事之妻有徳之老貧乏不能自存孤苦無人依倚養濟院不可褻賢彼淸貧豈甘養濟此等之人境內不多有司開報合干上司每年給與粟布視養濟之數準於養濟錢糧開除但差人以禮送諸其家身終之日給棺木銀三兩

△存卹﹝凡十條﹞

一月糧不許過本月初三布花不許過九月初一開倉之日掌印官親至官倉唱名給散如遇忙時委佐貳首領不許倉官吏斗任其低昂違者戶吏提革

一州縣孤老每月米折銀二錢一分但米貴則不足用近見兗州府楊推官條議米賤放給折色米貴放給本色扣畱折色待秋收糴谷還倉甚爲有理其放折色亦須每分稱足印封給散或間掣一二封以防作獘

一拏獲私鹽將在院孤老定爲三等上老中老下老每月每人給鹽二斤不足者先盡上老次中老次下老凡一切推恩以此爲序篤廢人準上老

一每年十二月二十五日每人給麥一斗肉一斤酒三斤柴三十斤每歲春三四月每人加給谷三斗谷準開銷其酒肉麥柴有司設處可也

一孤老中有刁狡之人通同衙門吏皂指稱打點名色斂錢扣糧瞞官隱數陵弱侮愚情甚可惡有司不時體訪重加懲治仍逐貼示永不許收養

一住房傾頹破漏每年九月插補一次務令堅完每房用磚坯作炕竈每年十月每炕給艸苫一領須五寸厚粗席一領其炕廁亦須有地中間推省事公直兩人作爲管理但有污穢作踐眾所不堪及性气乖方專與人爭鬭者稟官革出

一院內房屋不寬男在一處女在一處𨿽系夫婦不許分外多占五尺之地致礙他人院中空處量栽槐柳以備暑熱及撘晾之用

一養濟院中設大磨一盤小水磨二盤碓二座或碾一盤搥帛石四塊院前穿井一眼以資日月

一孤老人等但有勤苦做活如紡花撚綫打席織箔各項生藝等自度日者有司借以工本令其營運還官勤多者賞谷

一孤老疾病管理稟官撥醫調理不痊者官給棺值銀三錢買棺木一具差徒夫擡葬厲壇處所如無徒夫官爲雇人埋葬原系夫婦者仍葬一穴不許錯亂違者管理稟究

○賑濟饑荒

爲賑濟饑民以延殘喘事除官社兩倉放賑遵照賒借倉谷法限日限人不許久候亂支外至於煮粥一節𨿽系桔橰之仁須有處置之法蓋放賑以救體面之民煮粥以緩須臾之死緣在東省曾行今紀其略於後以示仁人至於臨時通變精密之才能者當自得之今不盡錄

一廣煮粥之地查得饑民無定方而煮粥有定處若不多設處所以粥就民而圖我近便以民就粥恐奔食於場歸宿於家或朝食一來暮食一來十里之外不勝奔疲不便一也壯丁就粥便可隨在歇止而老病之父母幼弱之小兒羞怯之婦女餓死於家其誰看管不便二也乞粥以歸不惟道遠難攜亦且妄費難查三也不如十里之內就近村落寺廟之處各設一場庶於人情爲便

一擇煮粥之人舊日監督主管多委陰醫老人嗟夫難言之矣無廹切之心則痛癢不關而事必苟無天理之念則出納無據而利必專無綜理之才則點查失當而事不詳無鎭壓之力則彊者多暴者先而惠不均無耐煩之意則費𨿽多而惠不及饑民故定煮粥之法卽選煮粥之人而令之講求講求旣明掌印官親與問難如於立法之外另有良法者卽行獎賞則人人各奏其能而仁術湧出矣

一行勸義之令善不獨行當與善者共之掌印官執一簿籍少帶人數各裹餱糧徧到鄕村看得衣食丰足房舍齊整之家便入其門親與講說或願捨米糧若干石或願煮粥若干日飼養若干人務盡激勸之言無定難從之數如有所許卽令自登簿籍待年丰少寬歲月或官或民照數補還仍送牌獎勵但有司多不肯徧歷鄕村夫代我兒女乞食苟有父母之心𨿽欲不往不可得已

一別食粥之人凡來食粥者報名在官立簿二扇分爲三等六班老者不耐餓另爲一等粥先給稍加椆病者不可羣另爲一等粥先給稍稀從便少壯另爲一等最後給粥勻和在稠稀之間此謂三等造次顚沛之時男女不可無辧男三等在一邊女三等在一邊是爲六班

一定散粥之法擂鼓一通食粥之人男坐左邊以老病壯爲序女坐右邊亦然竈頭將煮熟粥稠者一桶勻者一桶徧向兩邊面前各照椀數每人一滿椀周而復始大率止於兩椀老病者加半椀一椀可也每日夕人給炒豆一椀

一分管粥之役大粥場立總管一人掌簿二人司積二人管米豆俱以廉幹者爲之每鍋竈頭一人炊手一人壯婦人更好柴夫一人桶夫二人水夫總十人皆以食粥中之少壯者爲之但有惰慢及作獘者實時杖逐

一計煮粥之費凡在倉有米者掌印官差在官夫役車載驢馱十日一發積在粥場嚴密之處司積者自帶鎖鑰總管判封條每日每人以三合爲率食粥之人每日增減不同掌簿先一夕日落報名數於司積司積先將各鍋編爲字號某鍋煮米若干某竈頭管某鍋定有姓名斗數貼一單於面前每日平明司積照序點名照數領米司積冒破米豆者每一升罰一石竈頭克減米豆者不論多少重責革出

一查盈縮之數不分軍民良賤不論本土流來除彊壯充實男女不可輕收外其餘但系面黃肌瘦之人尫羸襤褸之狀卽準收簿每簿分男女二扇每班常余紙數葉以備早晚續到之人其人以日爲序如正月初一日趙甲某府某縣人見在何處居住有子無子初二初三以次登記

一備煮粥之具布袋若干條大鍋若干口木杓若干只約與椀大木椀若干个椀令食粥者自備甚便但大小不一恐多寡不同大木桶若干个水桶若干只柴薪不可多得卽差少壯食粥之人令其拾采

一廣煮粥之處須行各州縣一齊通煮使窮民各就其便而流來之人不致結聚但一場過五百人卽將流民撥於別場有父子夫妻一同隨撥蓋結聚易離散難老病婦女何害少壯男子不散必爲盜於地方接熟之日照歸流民法各發原籍更爲得所

一酌給粥之節久餓之人乍飽卽死總管查有曾經久餓者另作一等姑與稀粥少食一日寧四五次待气息少復十數日後方補六班

一備粥場之藥瘟疫頗多若不早治漸致死亡每場設醫生一人制藥二人預備時病湯散卽與調理不惟救濟一人恐傷傳染多命仁人不可不加之意也

一遇饑饉之時在倉谷石早發行戶碾米每石納米五斗五升卽以碎米余糠充爲工食

一饑病之人坐臥無所亦易生疾州縣將穀稻槁稭用麻織爲艸薦令之鋪地庶不受濕有力之家平日肯織千百或冬月施與丐子或饑年散給粥場一大陰徳事事完另行獎賞

一各鄕村煮粥卽於社倉支谷亦照上法施行但倉中出納其獘無窮掌印官選擇仁人義士令之司財仍與誓告於關公城隍各廟彼必不忍剝貧饑之資爲身家之計求神明之禍倘有不自愛者坐贓問罪仍十倍加罰賑濟貧民𨿽變賣家產亦不輕恕

一煮粥自饑甚之時起至谷熟之時散將散之前三日掌印官徧至粥場點食粥之簿問食粥之人飯食果否不缺觀食粥之貌肌色果否漸更回衙之日查米豆之數與支用之人果否相合如果有功無過者原委人役大則送牌小則花紅鼓樂送至其家以示優厚

一捨粥之家費米五石以上者紀大善一次十石以上者紀大善二次二十石者給與免帖一張犯笞杖罪名應的決者免決應納贖者免贖三十石以上者州縣呈該道送牌仍給免帖一張五十石以上者州縣呈本院給與冠帶本院送扁仍各給免帖二張其所活人數亦照官簿紀召將散之前五日有司官親至捨場查簿審人眾口稱徳活千人以上者本院親至其門仍題請冠帶旌獎請入鄕飲仍給免帖五張子孫犯死罪以下𨿽難免罪不許加刑

一過往流民倘過粥場每人給粥三椀炒豆一椀仍問姓名登記以便查考

一天道無十年之熟一切煮粥器皿就收藏於原煮之處備造一冊報官委付一人收掌待有饑年再用不許變價及被人花費

○振舉醫學

爲嚴醫學以重民命事照得醫學國初所設醫官吏部所選醫印禮部所鑄醫生者醫學習讀之人惠民局施捨貧民之藥朝廷重醫道壽民生其詳如此近來有司全不念及遂使骨肉急大之危病求一字不通之庸醫一年一邑誤殺不知幾多病者病家至死不知緣故爲民父母豈可忽諸爲此振興醫教作養醫人令其多讀醫書深究醫理庶使病者賴以回生醫者賴以糊口此兩全之道也合行款列仰州縣刻板榜於醫學永久遵照施行

一世上養生之法積徳之術醫爲第一若能治人有效自然名利兩全常見名醫公侯敬重家累萬金學醫者苟能用心十年終身受用不盡讀書無成豈如學醫之有成乎

一醫書如素問靈樞東坦十書醫學綱目醫學入門醫林集要書皆佳而捲多理奧近如醫經小學醫學正傳玉機微義仁齋直指名醫指掌丹溪纂要傷寒六書傷寒指掌醫方快捷方式立齋外科痘疹經驗良方蔡氏痘疹名醫方考醫方摘要本艸發明本艸蒙筌本艸發揮丹溪脈訣卷數不多方論明切醫者只擇一二部讀之熟講之精亦可以治人矣

一醫學最不可多貪門類圖攬病家總之不精反以誤人又不得利今擇此方易生之病各習專門果得其精受用不盡中風傷寒痰火脾胃虛勞婦人小兒外科小兒中之尢要者急慢驚風疳癥癖疾痘疹此數門者務要十分精透其餘小科雜證帶看可也不看亦可也學醫者思之

一自有司不重醫道每將醫官責令聽事直月保勘獄囚旣費藥資又耽干系又不得便宜行術故明醫抵死不掌醫學乃令市民頂醫生名色看守醫印不知陰醫二學俱系州縣合屬衙門應用醫人聽本學掌印委撥自有體面豈宜作踐陵夷致此極哉今旣不能彊上醫使之管學亦須選通明醫道者申請冠帶使掌印信待以屬官之體審編均徭之年每州縣大者編惠民局藥材銀四十兩中縣三十兩小縣二十兩就令在學醫生習學制藥專備過往官員用藥及貧民捨藥之費不足者醫官呈稟有司隨時設處其本州島縣各衙家眷僮僕用藥多寡旣無限量貴賤各有價值不許指以官藥名色責取無節但買生藥令其炮炙丸散可也

一醫生各認讀醫書一部掌印官量其資質限以一月之數自某處起至某處止責令醫官每日背誦除醫方分兩不能全記外其議論脈法方下病證務須成誦每一月掌印官或委佐貳官喚至堂上掣背一次惰者量責三五板勤者量賞谷三二斗讀盡再限有司或不通醫道亦識醫字豈可委於不能遂廢稽考耶

一熟背醫書一部者方許醫官引領治人每醫生給醫案一本令病家親自塡寫要見病家是何病證用何藥方治好每四季掌印官查驗醫案治好人三十以上者賞谷一石百人以上者終身免丁三百人以上者準送牌扁如有假掜者卽喚病家審問一家不實𨿽有十家實者一槪不準治數

一制藥不精不惟不效又且害人凡本學制造呾片醫官責令醫生遵照原方十分精細不許畱毒不許過性制完先呈掌印官驗看精粗生熟但制不如法者重責仍陪藥

一藥材銀兩系活民之物民間尙且捨藥有司切不可將買藥銀借充公用凡新藥到日責令醫官當堂買藥當堂領價醫官如有通同賣藥騙價及受錢賣官藥者坐贓重究革去冠帶有司慳吝藥銀致令醫學無藥者以不職論

一醫師遇病家召請受謝聽從其便但不許將局中藥物私充藥包致損公用違者重究其出門之日公堂給假學中另委醫生之稍通者代掌

一每月要問裏老及醫官此時何病最多掌印官卽召醫官速檢極效良方修制應病�散每約散給隨將醫方飲子刻印小封袋聽病者就約領取其養濟院及監倉罪人但有疾病卽許稟官撥醫調理

一貧民靠醫喫穿本院豈不憐憫但以人命求衣食不以人命爲重大錢財汝得死者何辜掌印官不時令鄕約舉報裏老訪察但有不識字義不明藥性輕用劫藥妄自下鍼者實時重責逐出本境傷人者盡法重究枷號遊迎其賣膏藥生藥咀片而不行醫者不禁

一四方有深明醫道善治病疾者有司以禮優待厚加作興使得安家久住必能傳授後生

一民間但有得一良方刻帖通衢及一藥而治諸般雜證肯合丸散熬膏救人及因病而捨所思之物見病而施調養之粥者爲上等陰徳神鬼所欽有司紀以大善以備獎賞

一女醫師婆一毫不明每向庸醫買殘壞丸散更不問治何病疾婦女小兒諸癥先尋此等之人前掐後掜亂�胡鍼下過藥拔火罐打靑筋送鬼崇至於收生不知節法痘疹只是鍼挑誤生害命其罪尢多今後醫官醫生將簡易方法編爲歌詩各教其妻其妻再教師婆如有私心專利不傳妄傳致傷人命者罪重醫學官生其師婆人等如有仍前亂做傷人者許病家告官重治仍將本婦夫男一並枷號問罪

一便民方一書候本院刻成每約各發一本約講與會人終日講說又恐夜半遠鄕急廹病證豈能家家備藥處處有醫約中積徳之人肯合丸散十數樣以救緩急此是第一方便仍記救活之家另有優獎

一醫學立於國初每府州縣皆有近來醫政廢缺有房屋倒塌而不修者有基址變價而不存者文到掌印官卽查醫學是否見存廢者如何修建應支何項錢糧務要前房寬大三間後面火房三�如無錢糧應作如何設處另詳報奪

○節約驛遞

爲民困已極驛事難支嚴稽查崇節儉以安地方事照得三晉當累歲荒歉之後萬民追節年拖欠之銀東逃西竄者摩肩鬻妻賣子者接踵木逼之人日無半食杖敲之眾冬盡單衣站銀至於參官可謂嚴矣驛丞半是棄職豈其情哉守土大小官員各有社稷蒼生之念凡一切裁省虛糜禁革陵虐查理冒濫著實舉行庶民不稱累而驛不稱難矣合行通諭

一站銀辦納於州縣盡解於本府按月關領非不整齊但多往返之勞增守候之苦造冊轉文旣費添搭打點不無苟可慰其悁悁安用如此僕僕今後站銀有驛遞州縣先要盡數扣存該驛徑於本州島縣支領但有過月不給及短數低色者許赴上司陳告其站銀長余若干赴本府解納不足若干赴本府補支州縣官不肯催站銀致夫馬陪累者參究

一支銀如夫馬月支者務在月頭支銷季支者務在季頭不許過半月致令揭債以累貧難

一夫工食馬艸料關支到驛同眾分鑿照名給散官吏夫頭但有指稱各項名色扣免侵分者許被害連名告發以憑拏問

一驛丞俸糧委不足用近增養廉銀兩亦覺寬然有餘訪得不肖驛官每日酒肉米麵菜蔬燭炭柴薪等項盡用馬戶供給弟侄子男家人一切秋風科害各驛皆然而蒙城侯馬尢甚以後驛官但有分毫科斂馬戶者拏問重責卽日逐去

一招募之法各省通行所以革需索之端寬人戶之累近日蒙城侯馬等處明招暗貼不啻百金豈此驛獨累於三晉哉有司明知全不禁約以後幫貼一體裁革如有仍前科害者許貼戶告發坐贓問罪

一軍馬一匹每歲月糧艸料不過二十兩今驛馬雙頭每日卽料六升不值二分艸三十斤不值三分雇一馬夫工食日給三分總計一日實費八分耳縱使艸料稍貴總計一日一錢縱貼長差再加四兩總計一年才四十兩耳此外更有何費不過供驛丞科派買使客刁難一年五十四兩所賺不多有何負累且驛丞使客之溪壑何能塡滿止當嚴行禁約豈可因此加銀耶以後驛馬長差俱要呈準道府道府長差呈準本院再有暗差者官吏提究

一使客經過馬匹口糧俱照牌票原數但有帶長鞍背重包折幹馬索酒食口糧之外多勒銀物作踐官吏所在官司密行稟報除報官獎勵外將本犯扭鎖解院重打八十枷號一月革役

一長隨門廚不得賂賄爲害百端以後送鋪陳坐司小菜俱開粗紙點單如雲上鋪陳某件某件當堂請驗俱無污壞廚中小飯某物某物照單請驗俱無缺少上料食器某物幾斤某物幾件俱無陳舊公館帳幔坐圍器皿共若干或新或舊俱腳注下過客臨行喚經手人役照單點發仍於單尾紅注照數發訖四字庶長隨無機作獘館夫難生獘端總之費一刻工夫而小物咸理矣

一坐司飯食本院出巡四果四菜腥素六肴俱用土產不許殺生司道府俱同書吏三人肉一斤大米一升麥麵一斤半豆腐或粉二斤雜菜一斤冬加酒二斤過客用五果五菜十二肴腥用雞鴿豬羊腌臘等物素用筍木羊肚黃花等物飯三飡家眷四人一卓六人以上兩卓十人以下三卓酒各隨便家僮女僕每三人肉一斤大米一升麥麵半斤雞卵六个豆腐或粉二斤雜菜一斤酒一斤冬加酒一斤人多者遞加不許缺少

一過客經宿驛官遞一手本開對像而不定數目稟問過客應用若干親筆注定驛官照數送入以備明晨之飯此外下程不許辦送蓋過客止於自用又不送人丰潔足矣下程何爲違者不準開銷

一中火公館不拘州縣驛遞卽於本鎭定看館老人一名門子二名免其丁銀�夫卽於公館置卓椅座褥圍裙插屏氈席錫磁漆器各若干書於粉牌懸掛老人鎖守官到之日老人門子帶領甲夫打埽鋪設門子伺候答應州縣驛遞止是置辦菜蔬如借居民房賃借器物每次無家眷者給銀一錢有家眷者給銀二錢如系衝途其家仍免火夫以上官民一切家火但有損失損失之人賠償系官物者更人交代

一中火須在五十里之外如不便者近不過四十里遠不過六十里其中火許送不許迎仍不許於六十里內兩次中火

一舊擬坐司中火以品級定銀數殊覺不雅今旣用飯食俱照數開銷多寡從便但有多增冒破誣騙過客者官吏提問

一驛遞徒夫除竊盜外其餘充接應雜差使令亦省館夫雇覓之費不堪用者不許指稱賣放

一驛遞舊於本府驛傳道及本院倒換循環盤算總撒那移冒破彌縫無獘然後申報縱使查出些須卻是情有可諒而獘端利孔竟難究詰徒多衙門打點之費紙札之費寫造之費雇人之費簿到吏書印一查訖而已上官何曾過眼哉本院裁革循環但與該道不時隔一驛二驛弔查底簿如某官過用夫若干馬若干小飯小菜若干各驛相同或官系勢要𨿽小有濫費俱準開銷外倘有連驛不同者將多開驛遞卽行查究一番以示警惕

一驛馬摘牌照簿輪流差撥有等富豪以家僮己馬包攬驛差該撥全不在撥眾人不敢攀問此等驛惡驛官不敢申報訪知依律盡法重究各州縣官但有富豪包攬者不許準應如違以罷軟論

一驛中以積年光棍敵積年公差遂致把持驛事刁難使客或故與病瘦之馬或耽悞緊急之差甚者出穢言撒凶性驛中如有此人驛丞不足責矣州縣官不幾於聾瞽乎本院首卹驛累遂致驕慣此人有司若不嚴行處置但經兩院訪拏一人有司以昏庸注考

一背包頭站最爲可惡經過官員恐無承應預先催攢夫馬飯食當用此人至於本省上官自有押摃前行卽有欲言分付探馬亦可至於隨帶常廚尢爲騷擾縱坐司中火不適口腹不記做秀才時脫粟黃虀未嘗不飽亦有常隨廚役否賢者思之

一各驛積年書手夫頭挾制驛官扣克夫役橫行無忌眾怨所歸若不訪拏重處一驛不得安生

一過客狼虎家奴借口主人淩辱官吏鞭笞人夫剝脫衣帽索要銀錢最爲可恨以後如有仍前恣縱者驛官不準應付仍指實申來以憑參奏

○淸編火夫

爲編房號以蘇民困事照得取民之制不出於糧則出於差城市火夫閭閻鄕夫則差外之差也民間累苦莫甚於斯若不秉公持正嚴禁淸查小民含冤何所赴訴仰府州縣衛所掌印官查照後開條欵一體遵行如有徇情畏勢濫免繁騷定以不職罷斥合行通諭

一府州縣治倉庫獄囚干系匪細而以市井無賴之人充之可乎合將在官人役酌量工食多寡差役重輕共算內巡每夜若干人在官人役若干人計若干日可輪一轉至於該班有疾許借同事之人稟官暫代彼系官人關防必愼有司又易責成決不可令市民雜入致有疏虞

一鼓樓直更定用陰陽官生給與工食責令習學不可濫用市民以亂天時

一城市及四關夜巡查其街巷長短關系緩急除巷口各立欄柵晨開夕閉外欄柵之內各量長短以定更夫之數除一更五更外其餘三更只用三人梆鈴往來仍與所住居民商確城中共享若干人關外共享若干人不可濫派費民亦不可疏防失事

一王府宗儀士夫武官舉監生員除本身住宅一處省祭吏員各除三間俱與優免外其餘鋪賃閒房及分居父兄子弟俱不許一槪借名求免州縣衛所官員但有濫準批豁者非受賄則狥私定以貪軟注考

一大市鬧街壠斷之地定爲上衝𨿽系四門大街而生藝稀少者定爲中街小巷全無生藝者定爲僻處其派夫役定以三等以是爲差

一近日夜巡俱系貧民小戶或每夜旋雇積年更夫或使令自家雇工僮僕此等之人不惟不能防姦又且乘機爲盜以後旣更房號照其房稅編給由帖每歲工食沿門打討槪州槪縣通融計算不可以欄柵之內所居各雇夜巡之人致令不均至於房號之家共遞保狀要見雇得某人年力精彊平日本分如有濫覓面生可疑之人願甘同罪

一街巷旣有欄柵每於發鼓一更三點之初巡夜人實時下鎖但有閒人實時系於冷鋪系宗室士夫者系其跟從一人如有恃勢不服或毆罵夜巡之人者士夫揭示過端宗室送管府事戒飭跟從之人究治枷號

一每鋪置急事牌一面腰鈴一个如夜有急病尋醫及婦人產難者先於本鋪領取牌鈴前路前鋪聞鈴驗牌卽與作急開鎖仍守候回還但有刁難過一時者稟知該管衙門究治其牌一面看急事三大字一面分巡道畫押粉牌墨書用油油之

一將起皷時譙樓先放三銃使人知所歸還大端兩院三司席不秉燭士民安得爲長夜之飲如事不得己寧止宿人家可也

一房號銀除由帖各役打討外不許一毫徵銀於官違者以貪論

一夜巡人役每夜不分冬夏給銀一分晝則聽其生理如迎接上官偶用人多者輪班伺候一日其餘但有興作每日給米二升

一舊日不才有司不爲郡邑圖經久之計凡有公宴造冊一切公事及迎送上司圍屏卓椅鍋甕盆杓漆磁器皿杉篙綫桿席薄段布鍬鐝繩麻麥糠土坯一切騷擾地方姦吏乘機賣富苦貧甚爲街民之累今後各州縣衛所公館一切應用之物算計可用若干估計可值若干申請兩院動支官銀逐一置買登記公館牌上如有損失責令典守人役照數包賠再有將以上各物騷擾地方者有司以罷軟無爲注考

一房𨿽轉賣於勢家而由帖銀錢隨買主打討如果爲應免之人親自住坐者待再審房號之日另行更替

一凡定間架以門面間數爲主如在城有宅而住在鄕間及爲士夫花園書房無人居住者照僻處定銀

一城門守衛之人官小役卑往往富勢在外輒爲畱門久者二三更如有姦細疏虞誰任其咎其宗室士夫有萬不得已事情必欲畱門者稟知掌印官差的當人員半鎖守候先問人數然後開門照燭驗入

一鄕間守望相助則保甲自有鄕兵𨿽系縉紳之家止免大莊一處不派雜差其保甲挨查鄕兵訓練與小民同余莊不準濫免雜差一體編派

一上司經過地方每催鄕夫百數人執荷槍刀跪道迎送妨廢農務騷擾民間通行嚴禁再有違犯者有司以不肖論

一柴炭棘鍼有司每派鄕民令其供送該吏盡派鄕民十九納錢官但知朱票耳豈知擾民哉以後土坯止令徒夫托打麥糠柴炭棘鍼止於小罪免供者量令罰納其值不得過三錢積少成多足用而止

民務

●卷之三

查理鄕甲

興復社學

修舉學政

禁約風俗

惡風當戒者十

有司雜禁﹝附﹞

官問

○查理鄕甲

勸善懲惡莫如鄕約緝姦弭盜莫如保甲此二帝三王之遺制𨿽聖人復起軌眾齊物捨是無術矣但實行則事理民安虛行則事煩民擾不行則事廢民恣成法具在而鼓舞提撕則在畱心職業者加之意耳嗟夫柰何

一科目取士爵祿榮人授之官職矢志潔身者幾人實心任事者幾人今一州一縣設約正副不減三二百人欲其人人有士君子之行分毫無私个个奉掌印官之法怨讎不顧是庶民賢於縉紳矣有是理乎而今正副講史俱是光棍地方任其舉報善良而謹畏者避迹潛藏浮誇而縱恣者投足爭進所謂百家情願保結有司親與過堂者曾一行之否乎不過手本開名該房造冊而己如此苟簡教化安行

一約正副𨿽經眾保難得其人掌印官或得之查簿之中或得之公正報舉或得之本約告發或得之自已體訪不時更換其更換者亦從闔約保舉但武斷鄕曲勢橫州裏之人鄕約不敢不保者間一有之不可不加察也

一鄕甲約一書有本約全不理會者有理會而不知者槪州縣約正副講史選定之日掌印官先到明倫堂上設聖諭牌拜畢擇通學年長老成善爲講說者三四十人先半月前各給鄕甲約一冊令之覽誦至日次第令各生講讀善講者分外加賞不善講者再令習學如此三四日三四十人俱己精熟然後發之各約分定每生教習幾約一約只住三日將約中事體盡令正副講史甲長人人明白个个通曉然後再更一約如此教習兩月之後掌印官分日貼示某約正副講史限某日某約正副講史限某日辰時到縣大率一日不過十約仍在明倫堂上縣官考驗生熟果能精通此約者教習生員與正副講史同賞不能通曉者原教習生員紀過一次仍令再與講說務精通而後己約正副講史但有一个識字通文之人能守規矩倡率鼓舞其約自行

一約中有善便肯紀錄至於行凶賭博慣刁巨猾一鄕畏懼者無人敢舉不知鄕約之設原爲惡人大惡之人百無一二使大惡縱橫而紀小惡以塞責何貴於行鄕約哉掌印官先察公道確實之人必不作姦壞法者托爲耳目令之采訪大善大惡幾人詳知其事刻記於心至查簿之日果本約實登卽將四鄰及正副講史各加重責如果大惡不登卽喚本約正副講史甲長四鄰審問某人某日爲某惡如何不紀正副講史曰甲長不報又問甲長甲長曰四鄰不舉又問四鄰如何不舉如果惡是實而四鄰不舉者一同責治一體枷號四鄰舉而甲長不報者甲長同罪甲長報而正副講史不書者四人同罪如此三行人人警愓約中畏法而不畏惡人則惡人亦讎法而不讎舉報矣夫我無可憚之嚴明責成之實意彼鄕約一會良民何苦與惡人結怨以貽終身之禍哉昏惰者試一思之

一約行一年之後掌印官單騎減騶或因公出之便卽赴某約觀其禮節問以事宜卽與勸說一番作其踴躍之气振其厭怠之心使百姓知我所重在此而彼亦加之意耳若委佐領教官查點鄕約崇虛文以擾貧民費送迎而起科派近日有司往往爲此噫實行鄕約者豈作此粉飾套子哉可嘆可嘆

一保甲與鄕約是一條鞭十甲甲長依然不動只多添了一个甲正副其操練之法詳於城守

一法度嚴明卽不擇約正保正而約保正自不敢爲惡只一寬松全不照管而約保正借法以作姦𨿽有賢者亦不能自保胥化而爲惡矣故鼓舞振作之法彈壓操縱之權全在有司

一巡捕官無故下鄕多帶虎役搜尋事端濫費酒席難云查點鄕夫其實得財便去大爲地方之�以後保甲之法掌印官旣肯嚴行地方自然寧靜萬一賊盜生發巡捕官帶領人役火赴擒拏平居無事決不可容令出門

一地方保伍朔望來縣投遞執結有司試一思之此何爲者地方苟不安寧何妨日報地方果無盜賊安用虛文徒令此輩指以紙張盤費打點科索甲中小民耳結狀卽行裁革再不許遞

一一保之中良善居其十九盜賊百無二三甲長盤結出入覺察蹤迹正此二三之徒耳若不分姦良一槪騷擾良善何安其盤結之法詳見襄垣約今不盡載

一五里之外聲問不通凡一莊須置銃三桿但有盜劫卽放炮以便救護其六里以外不來報不與聞者不可一槪株連濫坐不救之罪

一護送鞘扛伺候燈火保副挨甲序撥不許偏累周而復始此外不許仍用地方保長名色責令鄕約甲夫抗牌迎送違者掌印官以昏庸論

一乞丐壯丁遊食僧道邪教傳頭燒煉方士流來水戶在於地方爲害惑民者甲長舉報保正實時趕逐不服者與容畱之人一並送官究治

附鄕甲勸語

△附鄕甲勸語

說與山西百姓鄕甲之行有十利而無一害一則些小事情本約和處記於和簿省得衙門告狀受怕耽驚打點使用喫打問罪坐倉討保破了家業悞了營生二則挨查外來生人細密嚴謹四方盜賊無處容身百姓們無雞犬之驚睡好自在覺三則使本排人丁及住房住院之都都有稽查盤問使他不得出外爲非免得他犯了重罪連累我有窩主之憂四則差糧赤歷一出本約本甲互相勸說催逼早完可省里長老人十排的工食錢使喚錢腳兒錢告助錢散人事討糧食喫酒喫飯五則一約之內人丁地土貧富增消差糧多少人所共知只消本約誓神公定掌印官斟酌可以審戶則編均徭派赤歷省得書手千姦百獘擦富升貧詭地瞞糧貽害槪縣六則一約之人朝暮相勸彼此相規大家曉些道理守些法度都成好人說好話幹好事生爲有徳之民死爲無罪之鬼閻王見了也是敬重七則一約之人旣是年年相與自然情義浹洽有無相助患難相救疾病相扶持有事相商量嫌隙相解釋異姓結爲骨肉仇讎化爲腹心八則行好之民官府以情相體不忍輕加刑罰父母赤子上下有恩九則積攢些糧食財帛到那災荒之年官倉那救得許多你將這錢糧分了救你一家姓命免得餓死道傍逃走在外十則往年凶惡之人欺你良善光棍之徒幫你癡愚各顧各人快手指賊打嚇誣執平人你也百口難辧誰管你死活鄕約一行惡人沒處存身善人得以自保縱有誣執之人大家連名辯證凡我百姓務要十分力行千年共守是你百姓子子孫孫之福只是約正不才受賄狥情大家稟官更換休以我在而應虛文休以我去而成衰廢休以二小人賭气兒壞了大家的規矩

○興復社學

爲興復社學以端蒙養事照得王道莫急於教民而養正莫先於童子今學校之無政久矣官師不可復望惟是社學一事尙有可爲有司倘知加意世教其庶幾乎因述其要略如左

一自教化陵夷之後舉世不知讀書爲何事二千餘年迷誤至今師弟相督父子相傳不過取科甲求富貴而已今選社師務取年四十以上良心未喪志向頗端之士不拘己未入學者二十餘人掌印官羣之文廟餼以日食先教以講解小學孝經及字學反切一年之後如果見識近正音韻不差文理粗通講解亦是者掌印官下學考試擇其堪以教人查有社學挨次撥發

一社學四關立四處大集鎭二百家以上者立一處甲長各查本甲中子弟年八歲以上十六以下共若干人報於約正除能自備束脩外如果家道貧難約正開名報官官爲設處大段社師以每歲粟二十石爲厚供少亦不減十二石多寡之數以學問與功效爲差

一子弟讀書大則名就功成小則識字明理世間第一好事有等昏愚父母有子不教讀書邪心野性竟成惡人做盜賊犯刑憲皆由於此幾曾見明理識字之人肯爲盜賊者乎掌印官曉諭百姓今後子弟可讀書之年卽送社學讀書縱使窮忙也須十月以後在學三月以後回家如此三年果其材無可望省令歸業

一學中以長幼爲先序就齒數除系相親自有稱呼外其餘少稱長者兄長呼少者名行則右行坐則下坐長者立則立長者散則散一禁成羣戲耍二禁彼此相罵三禁毀人筆墨書籍四禁搬唆傾害五禁有恃陵人此處人五禁犯者比讀書加倍重責

一學者立身行檢爲重一成說謊二戒口饞三戒村語媱言四戒愛人財物五戒講人長短六戒看人婦女七戒交結邪人八戒衣服華美九戒捏寫是非十戒性暴气髙犯者比讀書加倍重責

一童子每日早起向父母前一揖問曰今夜安否早飯午飯回家見父母揖問曰父母飲食多少晚上看父母臥處待父母睡畢而後退父母怒罵跪而低頭不許勁聲彊辧父母勤勞卽來代作父母久立忙取坐物父母呼人髙聲代喚父母疾病煎嘗湯藥此𨿽人子末節少年先須日習至於一家尊長俱要恭敬家中凡事忍默如有違犯父兄卽告先生加倍重責

一行步要安詳穩重不許跳躍奔趨說話要從容髙朗不要含糊促廹作揖要舒徐深圓不可淺遽侍立要莊嚴靜正不可跛欹起拜要身手相隨不可失節衣履要畱心愛惜不可邋遢瞻視要靜正安閒不可流亂抄手要著衣齊心不可怠惰在坐要端嚴持重不可箕【開股】岸【蹻足】有違犯者罰跪再三犯者重責

一每講書就教童子向自家身上體貼這句話與你相干不相干這章書你能學不能學仍將可法可戒故事說與兩條令之省惕他日違犯卽以所講之書責之庶幾有益身心

一每日遇童子倦怠懶散之時歌詩一章擇古今極淺極切極痛快極感發極關系者集爲一書令之歌詠與之講說責之體認古詩如陟岵蓼莪凱風【以上父母】棠棣小明�杜【以上兄弟】江漢出東門【以上男女】雞鳴雄雉【以上夫婦】燕燕【嫡妾】伐木【朋友】芃蘭【童子】葛藟【民窮】相鼠【教禮】伐檀【訓義】采苓靑蠅【戒讒】蟋蟀瓠葉【示儉】采蘋【重祀】白駒【悅賢】至於漢魏以來樂府古詩近世教民俗語凡切於綱常倫理道義身心者日誦一章其新聲艷語但有習學者訪知重責

一初入社學八歲以下者先讀三字經以習見聞百家姓以便日用千字文亦有義理有司先將此書令善寫人書姜字體刊布社學師弟令之習學蓋姜字𨿽喫力而點畫分毫不苟作字之時能令此心不放此心不粗挑達縱橫者厭之以爲欠蒼勁欠自然而不知有益於性靈也

一教童子先學爽潔硯無積垢筆無宿墨蘸只著水皮幹筆先要水潤書須離身三寸休令拳揉手須日洗兩番休污書籍案上書休亂堆斜放書中句休亂點胡批學堂日日埽除卓凳時時綽抹

一念書初要數字次要聯句次要一句緊一句眼目芻字則字不差心不走則書易入句漸緊則書易熟徧數多則久不忘

一看書不可就講先令童子將注貼經貼過一番令之回講然後一一細說考比再看復回不知再講庶幾有得

一作文出極明淺易於發揮題目作不得題細講一徧仍作此題一題三作其思必盡其理自通勝於日易一題也

一記文須選前輩老程文極簡極淺極切極淸者每體讀兩篇作文之日模做讀過文法者出題庶易引觸

一讀書以勤爲先童子不分遠近俱令平明到學背書完讀新書喫飯後略令出門松散一二刻然後看書作文寫仿畢仍讀書午飯後再令出門松散一二刻仍讀書日落後分班對立出對一个破題一个卽與講攺然後放學蓋少年脾弱飯後不可可遽用心力恐食不消化也

一有司政暇之時掣簽下某社學某社學至則驗其課程果童生文理通說書明寫字佳歌詩善者爲第一等除童生量給筆墨外其師賞大紙一百葉中等者平常相待仍行帖以示激勵下等社師怠惰廢業文理欠通管教不嚴者革去館谷將童生並於一等社學在鄕窵遠童生不便並學者另選社學

一社學不許率領童子迎送官府本院出巡每見數歲童子便加一冠乳臭方新須當嚴教而社師以供給無人遂成懶散有司如此苟且只應虛文粉飾觀視父母之教子弟豈爲上司哉以後社縣師生除有司出巡偶試外仍春秋二季將師生召集到縣管以常食結之艸卷考試一番以行去畱以示振作州縣官仍將社學若干處社師某童生某某民間束脩歲若干應動何項錢糧先造一冊送院仍將二考等第賞罰每李開花名手本報奪其士夫富家設館聘師所教子弟不許一槪泛考混開以妝體面違者提吏重究官另議

一社學非爲舉業全爲正童習若條款中徳行未習而文藝是諄諄社師𨿽有文學亦行革斥

一近日社學不以童蒙爲重𨿽設有社學社田專聽無行衣巾生員乞請以爲糊口之資不拘童子有無不問曾否教訓遂令居官舍而冒官谷掌印官如醉夢人全不照管凡社學廢而不修與夫有社學而擁虛器者有司以不職參罷

○修舉學政

宋儒有言學校之政不修教化陵夷風俗頹敗世道之衰所從來久遠其在今日所謂有書而無學有士而無師人才不三代非士之罪也國家旣以訓廸責教官又以提調責守令乃學政不修而但責之士何以異於五穀不熟而但責之五穀哉本院昔令雲中曾有已試之法士初不樂久皆稱善今紀其略以爲賢者望肯一加意似不難行也

一士必類聚而後相觀相觀而後感發未有孤立而能成徳者也士以百人豈無持重老成言動不苟者十人乎苟未盡得人卽思次可也掌印官督責教官先立四齋兩齋之長以一學所推服者爲之而又以鄰近諸生編爲一會多不過二十少不過五七共若干會每會若干人以一會所推服者爲之掌印官定以會名如興詩立禮志道據徳之類每會置一簽簽書興詩會會長某人會眾某人某人照會置簽共爲一筩

一養士非以充斥學宮將以建白朝著古人云修之家者不壞之天子之庭夫修也而猶懼其壞豈有壞之家而能修之天子之庭者乎明職弟子二篇餘言之詳矣府州縣官先置進徳簿二扇以紀善惡將風憲約中進徳十二條每條空三篇印發教官如某月某日某生爲某善行從本約與見知人朔望稟舉到學教官審實卽指事紀於本目條下如有大善掌印官特行獎賞不許教官以愛憎刁難

一提調官置修業簿二扇以紀勤惰各以所業分題如看書作文及風憲約官修業十二事之類亦每事三葉以紀課程之勤惰

一所貴樂羣以其敬業今之士習得無所謂言不及義好行小慧者乎如此羣居同歸於惡不如獨立之爲愈也凡在會諸生俱屬長者督率不宜戲謔長者自宜端愼不宜比眤近來諸生聚談不短長他人則彼此嘲罵不聚會飲食則遊玩園亭手足惰慢心志放逸玩日愒月老大忽驚如此積習最宜痛攺

一博奕諸生之首戒勞心動气悞事癈時至於一切妨功蕩志俱宜禁約違者會長舉惰

一長者立少者起讓坐長者步少者下馬揖或趨而避之長者教誨唯唯聽從卽有辯說不可遽色疾言違者紀過

一朋友之道古今只有八字徳業相勸過失相規無此八字卽刎頸之交不過情緣昔文文山久系燕臺其友恐其變節持祭文來哭如此風味諸生宜咀嚼之

一浮薄傲慢此四字士人之大病此病不除卽登髙第做達官終爲有道不齒孔子曰君子不重則不威又曰慮以下人諸生衣冠務要朴雅言語務要簡直禮貌務要謙恭動則務要莊愼以此立身處人無所往而不可矣

一聖諭六條且責之凡民矣士也而顧悖之如學校何得無爲凡民笑乎教官一一申飭有一於此紀名惡簿以示創懲

一學校之設不專爲諸生正欲使市井閭閻燻諸生之徳而善良耳士有居一鄕而一鄕化其徳者鄕約舉報到官文學𨿽劣有司申呈上司特加禮遇送扁旌門如果家貧凡有婚喪重行給助

一朝賀祭祀臣子致敬於君師典禮之重者諸生至日往往不到教官旣不究尋提調亦不查問是可忍也孰不可忍以後申明此禮不許怠忽其朔望作揖送迎上師只可分班不宜常令奔走以妨學業

一天下之字文歸六書古今之道載焉今諸生於字學全不理會任口傳訛反爲僧家所笑提調官將洪武正韻海篇直音二書令教官習之以正諸生直音但查邊傍正韻以考反切莫聽詩家雌黃語語謂正韻未精此昭代之制也臣子尊之

一會課提調官刻爲格板用綱連紙刷印每士給與一本每本面上各書興詩會會長某會眾某某發與各生假如每月三八六會每會前一日提調官出題三二道封發該學各會分領至日下晡提調官多掣幾簽取課近者卽回遠者次日回提調官封發教官教官各以紅黃靛花三色批評次日送與州縣提調官得閒逐一閱如遇冗忙印一本縣查訖四字如某會某生不曾作文果系親疾己疾及一切萬不得已事情會長會眾代書緣由免其補課若無故不作者卽拘本生到官加倍出題考試果稱等第免責紀惰如有荒疏發學朴責紀惰如是則教官各得盡職而小大賢愚各有進益矣

一諸生四書分以日程除作文看經外每日限書一葉朔望謁廟稍遲候諸生小飯備粗紙六百葉共掣六簽各限起止分章講盡凡講不必文辭但用口頭語發揮精到始佳諸生有願問難者再與發明其賞須分次第上等多賞不妨下等僅與數葉以示媿除中等外仍將上下等紀於勤惰簿中

一諸生有身家之事類遞學宮教官轉牒令家人聽審不許朔望於縣堂明倫堂講事以犯臥碑大凡學校事情不系重大法所難容者比庶民自有體面若三五相約公然請囑不惟有司難容而士亦失守身之道矣若通學公事公講不妨

一齋號堂廡諸生皆可讀書或朋友書房亦可會課乃紛紛占住禪房苦惱僧眾稍不如意甚者呈官彊恕而行諸生宜自反之

一孝節兩事此人間首善風化美倡也乃閭閻貧賤監司無聞門第人家官師具結然乎不然乎非謂淪落者皆眞而推舉者皆僞其實門第者易著而貧賤者難達也所貴公論可徵庶民可質鬼神乃師生以私意爲低昂如天理民彛何昔余分守濟南所得民間節孝甚多皆集鎭鄕民眾口一辭者而守令師生一無所聞百姓何由興起有司試一思之此豈漫不經心而聽人役使事乎

一學宮俎豆非獨祀先賢正以勸後學也果善蓋一鄕眾所推服何須子孫自言果行不孚眾美惡相兼豈宜請托公舉今也傷心矣卽使賢人君子昭昭在人子孫而不設席具幣未有入鄕賢者遂使朝廷公典爲賄賂之媒子孫但有分毫知識忍使祖父以非禮求血食哉世道至此而有司若罔聞知可嘆可嘆以後節孝鄕賢提學道行府州縣責成師生及裏老鄕民卽有通學保結必須鄕民人以同舉然後爲公若濫舉及埋沒者訪知官師以受賄刁難重處子孫不許夤緣夤緣者𨿽賢不準入祠

一有司豈無所汲汲皇皇者而學校獨不加意有加意者不過會課攺文供饌給賞而巳砥徳礪行引而出之迷途全不在念或委之無錢糧不知鼓舞諸生不在利誘況季考行香等銀隨其多寡用以鼓舞士人似亦足用不知此項何處用也

一教官固多君子然過於貪鄙以爲諸士憂不愼舉動以爲諸士羞提調官獨不聞乎聞而鈐束教誨是亦相成彼屬官也臧否在我何敢不服此之不此之行又從而掩護遊揚之有司之官評可槪知矣

○禁約風俗

爲禁奢侈以養財用事照得風俗儉奢系小民生死自萬曆十二年以來五穀不登萬民艱苦或逃移滿路流落他鄕或餓死在溝暴露屍體或父母痛哭殺食女兒或聚眾搶掠喪命監倉假使那丰年醉飽風流之餘積布積糧豈至凶年食糟糠土石之物凍死饑死便是富貴之家惇崇朴素散其餘積賑濟饑民爲子孫畱多少陰徳在世間傳多少香名彼爭誇滿身錦繡互鬭驚眼樓臺鼓樂震心肥甘厭口不思一飽一暖之外安用許多生在足衣足食之家亦當惜福況老成安靜者君子之徳誇張炫耀者兒童之識由此觀之節儉無非美俗奢華盡是邪心但愚頑之輩千說萬說不依浮詐之徒好喫好穿不攺若不申明法度禁約森嚴誠恐踵習已成不肯遽變夫風俗紀綱本院之職也振揚風紀本院之事也如有不從則明罰敕法自有朝廷之三尺安敢相寬汝其無悔

一織金妝花本王府仕宦人家品服以別貴賤今商賈工農之家一槪穿著己爲僭分又有混戴珠冠及金銀髟的髻四圍花通袖刻絲捺紗挑繡袖口領緣等服而倡優妝飾金珠滿頭至於牀門幃帳渾身衣服俱用金銷一套銷金工價可買一套衣裳一年之後不復新鮮拆洗不能誠爲可惜又有衙棍市遊綾叚手帕濫作裙褲雜色寬帶直與衣齊甚爲可恨今後庶民之家富者止許無補綾羅段絹下三則人戶梭布絹紬凡在省銷金匠除汗巾鎖金不禁外敢有於衫裙及書簡箸簽軸帳簾幃銷金及男女僭分穿著前衣者鄕約舉報到官男子罰谷五十石送邊仍與匠人裁縫俱重責枷號其倡婦穿錦繡戴金珠者樂工重責枷號衣飾賞給孤老

一訪得本省婦女戴金不戴銀有一簪金重一兩二錢者又累絲篏珠極其工巧疊輕拔細易於損傷以後下五則人戶不許戴金首飾上四則人戶應戴金簪者不許過一錢仍禁淫巧奇異攺樣新興如違升戶三則系罰升者消乏永不許擦上戶坐重差仍罰谷賑貧銀匠訪拏重責枷號

一二綫金梁便有品級三鑲云履原是朝靴俱非未仕者之服近日不系縉紳金梁亂戴而吏承門快鑲履亂穿甚屬僭踰今後但有仍前亂穿妄戴及男冒髙過八寸女髻髙過五寸及婦人鬏髻或比照梁冠式樣或無喪亂戴白色及不系袍服女衣過膝三寸者俱違新題事例除夫男重責升戶外工匠裁縫人等枷號革鋪系外來者遞解原籍小兒女輒用金綫珠翠作帽爲髻者家長俱重責枷號罰谷升戶

一吹手銅鼓俱系軍樂民間嫁聚止許用樂工絲竹鼓板至於裏老陰陽皆以文軸賀喜遷居皆以文軸送號士民之家動以金字互送牌扁尢屬輕濫通行禁革違者許諸人奪告以憑重究

一本院向在按察司審決徧覽山西重囚招冊除彊盜姦情等犯外只打死人命八百六十三起因酒而打死人命者七百七起是打死者與償命者共傷一千七百二十四命矣其自醉死與墜崖墜馬痰火成疾而死壞事誤事喪徳喪家毆妻致禍者又不知幾多也酒之益人有何效驗酒之爲禍見有指實但有做酒糧食作飯喫酒錢財養家飽暖安然有何不好汾州府屬專做白酒販賣一縣費糧萬餘𨿽系營生甚爲壞俗除另行禁約外今後民間飲酒務要自有樽節賣酒設席之家不許縱容苦勸但有鬭毆傷人因酒所致者問刑衙門要查何店何家飲酒人命官詞務要幹連到死不許以供明及問罪己完摘發釋放

一房屋爲蔽風雨雕刻彩畫爲何間架自有品級民間豈得亂蓋至於鍍銀鞍轡段絹圍裙捺織座褥金銀器皿俱非士民之家所宜泛用違者許諸人告出升戶三則

一酒席近奉欽依事例蔬殽各不過五色今兩院三司公私酒席只是食果五楪小菜五楪素蔬五碗肉殽五碗剝削果五楪點掇殽五楪湯飯三道立飲攢盒席一具其粘果糖卓花枝筯簽一切不用到任公宴只用鼓樂一次以後不用至於小唱戲子絕迹公庭縉紳知禮守法自然節儉老成士民沿習奢靡之俗不遵憲約或用倡優戲子或擺連十連五看席五色絹帛結彩者許諸人稟告升戶三則仍罰谷備賑

一拜名只用單帖卑幼加頓首二字請帖禮帖寫書照古折東式樣只用一折兩開前後掩面禮多書長者酌量加幅紙以字爲長短不許長余其封袋惟遠書密書方用副啟惟密事方用有副啟者不得別具書箋本院與三司以下及宗室鄕先生通簡俱照此式不合式者不接

一士民祭賽惟有土谷及先祖之神自有洪武年間欽定祭文諸神俱不宜賽至於祈雨謝雨止是各廟行香𨿽齋醮已自不當況髙撘棚臺盛張錦繡演搬雜劇男女淫狎街市擁擠姦盜乘機失節喪命者往往有之豈惟褻瀆神明耗費財帛而已哉至於修蓋廟寺鑄塑神尊金碧輝煌棟梁巍聳要福不得惑眾實多凡州縣寺廟處所舊壞者攺爲公用新整者存爲約所至於元宵盛造燈花煙火尢爲無益以後除鄕社土谷先祖墳塋齋戒虔誠以禮祭賽外其餘一切停止違者收其會錢糴谷備賑會首依律坐罪其元宵斫樹插門者照禁山事例發煙瘴地面充軍

一聘婦之費總計富者不過五十兩貧者不下五兩嫁女之費總計富者不過百兩如有愛女者分與私財過後供給貧者荊釵布裙各從其便其無益錦繡籹花刻絲捺紗被褥枕頂及一切誇眼虛文過飾僭分者盡行裁革違者許鄕約舉出升上戶坐重差

一喪禮主哀喪事厚死自衣衾棺槨之外惟有朝夕哭奠上食而已近日喪家棺罩常費數金紙札常擺一里在殯旣撘臺棚唱戲請客出殯又用綾帛梭帕收頭揭借錢財專悅耳目又令孝子忘哀作樂自陷十惡之罪今後遵照家禮棺罩用紙貴者用絹紗不許賃借開賃之家違者重責棺罩焚燒居喪不許用娼優唱戲其葬日喫酒葬地爲歡此與夷狄何異鄕約嚴行禁革違者以不孝論

一喪家原無祭禮今習俗旣久難以盡裁宜與斟酌祭品遵照朝廷禮法大祭用食案一張豬羊各一隻祭文一紙軸焚帛二端【值不過六錢】稻米四盤【不過一斗】麥麵四盤【不過十斤】果八盤【每盤不過三斤】酒一尊【不過十壺】中祭三牲一分食案一張米麵共四盤果四盤酒一瓶祝文用板小者三牲一具酒一瓶■﹝貝專﹞禮至多不過銀五錢中者三二錢少者一錢五分三分隨便或祭而不■﹝貝專﹞或■﹝貝專﹞而不祭亦隨便至於盤花果罩飛走像生綾羅旛蓋金段銘旌札塑人物籹演隊戲一切禁約敢有仍前違犯巡捕員投拿獲送官罰谷五十石輸邊取倉收釋放以上十二款鄕約嚴行遵守違犯三起者州縣衛所掌印官定行議處多者參提降斥

○惡風當戒者十

爲特禁惡風以安良善事照得爲惡條款已載鄕約惡行之中但恐有司以爲鄕甲之事不復畱心鄕甲以爲橫暴之民不敢犯手是民間陰受其害官府莫知其惡也爲此特將民間患苦之人另摘嚴禁之內有司不時訪拿重治庶於良善得安苦曰此鄕約事也官以爲輕鄕約敢以爲重哉官不察姦鄕約敢與人爲讎哉故𨿽責備鄕約而又申重有司云

一孤兒所遺產業或自己管理或尊長寄收𨿽有重大緊急事情受寄之人不許分毫典賣但有典賣者卽將犯人十倍重處仍於本犯名下勒限嚴追𨿽鬻妻變產亦令賠完中人一例重究其姦富恃財知情擅買者除重究外產給原主價不退還

一寡婦守志果系家道殷實有繼嗣者照律全承本業無繼嗣而有養子者照例量給產業三分之一餘令同門均分無養子而有女者亦量給三分之一以供禮節之用子女俱無者量畱上地二頃以爲衣食之資仍聽其揀擇莊宅各一處一切差糧俱令分業之人代納地不及一頃者盡令寡婦領業差糧自納不許伯叔兄弟人等侵占分毫果守志終身者原產聽其變賣度日親戚往來任其與借不許宗人攔阻違者稟官除本婦聽母家唆調攺嫁他人者所遺財產聽同產告爭外其餘但有指姦指盜逼嫁逼分彊侵彊賣者許本婦指實訴官將本犯盡法重究仍枷號遊迎盜買寡婦田宅者亦同重究業給原主價追入官

一孤子少年承受先業無恥棍徒三五成羣或誘幫嫖行完或駕使揭銀或唆調告狀將田宅事產蕩然一空此良民之大害城鎭鄕村但有此等姦民許被害及親族鄰里社長鄕約稟官以憑盡法重治

一凶暴遊民結黨飲血或假稱欠債或捏騙賭博拿棍操刀或夜劫財物或晝搶平人一人有讎則聚眾同報一人告狀則彼此扛幫又結交衙門皁快扶同詐財互相容隱除宗室行各管理府分鈐朿罪重者自有國法奏請施行其郡府不能管理者一並參究外其餘棍黨告示一出限五日不卽解散者本院訪拿盡行重治各重性命身家其勿悔

一朝廷自有法律一省多少衙門果負冤屈大則進本小則告狀何气不出何冤不伸有等愚民受气不過服毒跳崖自縊自刎屍親視死者爲奇貨或擡屍上門或錐棒札打或棄毀器物或混檢家財不知自殺人命只該杖罪追棺木銀三兩告狀牽連數月所追不勝盤費將一个死身子換了別人一頓杖條有何便宜以後自死人命有司衙門休與準理同居父母伯叔兄弟妻子見死不救者仍以重利輕倫不孝不義重責枷號其屍親指倚人命傷人搶財依律以凶徒聚眾定問徒罪充軍愚民大家思想自死有何益哉

一刁民心懷姦僞志在得財家中但無營生就要搜尋告狀或教唆別人或投充勁證或捏寫無影虛詞或隱匿年月名姓或以活人作死或垉人墓檢屍或混告二三十人或牽連無干婦女或一狀未問一狀又投或上司衙門連遞數紙以致批問紛紛提人亂亂有分毫小事而經年不結者有東審西解往返千餘里者饑寒疾病老弱之人連累常死莊農買賣傭工之家盡悞生活及至事完之日不過笞杖罪名多半全無指實如此姦詐之徒擾亂民生死有餘罪往往反坐通不知懲以後問刑衙門遵照本院在按察司時所發無恥刁民簿一扇除告狀依本院發去新式及所告得實者不分曾告幾次原爲辯冤訴屈免其登記外其餘但系半虛者卽登此簿簿登三次及狀一狀十人者卽將本犯扭解本院以憑盡法重治所告多人除緊關證佐外其無干牽告之人所費盤纏卽於本告名下計一日追銀二分給牽告人收領仍以無恥刁民某人寫大字豎牌一面釘於本告門左申明亭紀惡朔望念堂良民不與爲禮教唆主謀之人依律定擬重罪

一造言之人無端捏事見影生風或平起滿街議論或寫貼匿名文書或擅編歌謠劇戲或講說閨門是非除致出人命者卽與抵命外鄕約人等但有指實者卽便綁縛到官有司盡法重治徧於城市鄕村遊迎仍寫姦詐賊民某人大字豎牌一面釘於本犯門左申明亭紀惡朔望念堂良民不與爲禮

一男婚女嫁本爲長子生孫豈以貪財求富女子出門須要費用女家爭財𨿽非禮義然大明會典尙有多不過十兩之說索求賠送何處明文近日惡婆貪壻行禮下財一切都從鄙吝過門之後從來定禮節禮衣物旣向新婦找尋嫁裝不厚不多又將新婦作踐女一過門歲月追節日時供饋稍不遂意或不許往來或時常打罵有致令病死者有致令自盡者不思人家養女一場千辛萬苦替我家生子做活又著人家賠錢受气此是良心滅絕之人廉恥盡喪之物所以江南溺女只緣此事傷心以後女家賠送供給厚薄有無各從所便但有因勒財物致傷人命者公婆枷木徧鄕村城市遊迎本夫盡法重究仍將女家原賠衣妝首飾節年供給盡數還主𨿽變賣家產亦不準饒

一勾引人家婦女彊占在家因而拐帶財物及外包娼女內毆妻室蕩費妻物因而致命者盡法重治枷號遊迎釘牌紀惡至於兄收弟妻弟收兄妻法當兩絞而鄕村愚人乃以就和名色公然嫁娶甚至父母主婚親朋相賀大可痛恨自今以始但有舊日不知而犯法者告示一出卽日離異攺正如瞞昧因循者許告到官定問死罪不恕

一賭博乃敗家之緣由做賊之根本開場者譬如窩主束手分財賭博者譬如盜賊夥瞞癡幼此徒若不嚴緝重究地方豈得安寧各州縣衛所官於所屬城市鄕村印貼告示但有拏獲眞正賭博者卽於各犯名下追銀十兩充賞

○有司雜禁﹝附﹞

居官之道豈不在人不念正則千思萬想自有肺腸一念邪則萬語千言徒費唇吻緊要事情余旣列爲大款矣至於有司所爲而民間所苦者事𨿽鄙瑣政體攸關乃雜列於後總之不謂賢者而知愼乎此庶幾亦賢者哉

一衙門供事服勞自難缺役但所審均徭皁快靑衣不爲不足而歇班民壯更覺餘閒有司畱意用人旣謹濫差又察曠惰安所貴多哉乃皁快一名掛撘三四正差領票不行掛撘騙錢分使是多一人多一狼虎也彼白手公門身家妻子賴焉不害小民何以足用愛民者淸裁此輩最爲第一

一民間交易盡有好物而當行人役答應衙門另買一等低貨謂之應行商賈之姦固爲可恨然致之者誰耶索髙貨給短值遲歲月與低銀甚者全然不與而衙門吏皁附帶以圖賤攙減以虧人又送貨領銀刁難伺候種種傷心故寧賤以與民不貴以與官誠苦之也有司用度買取價值何害親交先定衙中升斗秤尺務與懸式相同如米麵之類一月一糴布帛等物四時總買務須本人親到當堂驗貨當面看銀卽刻給與諸肉果菜先給總銀按日交送支盡再給妻子家僮無乘機之暗騙衙門吏皁無罔上之私圖如此民或者不相外乎不然過不獨在下也

一民間地房價隨時值𨿽荒年與急事減價與人而不買與彊求原價難執爲姑息之仁者憐賣主數告皆與斷給借紙贖之資者開告端遂啟無窮詞訟俗言房地謂之千年百主株連蔓引滿縣騷煩贖銀不可勝用廉者必不爲而爲者必不廉有司戒之

一舉一縣之大事須通一縣之民情至於聽訟審差全憑獨斷左右之人冷言佯語左使柔行彼得貨利而我亂是非所關不細故聽言不可以不審也

一守令民之父母威嚴𨿽不可無而肅靜不宜太甚弔伐大事也成湯諸侯也歸市者尙不回避豈以爲民父母而以犬豕唐突行人次且爲喜怒哉今聞四官姑不指名余昔分守濟南有四不下之令險途隘巷回避不及有乘坐者婦人不下老人不下童子不下病人不下但令止馬旁立官過始行有喝下者皁隸重責似於威重無損

一各裏書手以本裏爲衣食之資通同富勢姦頑種種獘端愚騙小民當盡數裁革止選善書算三五十名報名在官如有坐派檢查掣簽酌用若干人換裏編造量給工食完日卽放歸農

一詞訟輕批佐貳其官可知以後除盜賊批巡捕官錢糧批管糧官外但有一切詞訟俱許親自裁決小者批鄕約和處彼佐貳者豈肯代堂官空手營贖自有贖外之贖也小民不益病乎例禁佐貳不許受詞爲此

一自條編旣行之後一切公用自有綱銀有司自委官吏出納支銷與見年里甲分毫無干有等不肖官將綱銀扣畱仍令見年備辦或將實價開呈勾抹十之七八如此操持天必不佑訪知定行提革

一市井鄕村小民難責以君子之行其間小有爭鬭可以不聞乃甲保正及巡視等人或詐財釋放或張大稟官民間深以爲累以後巡視人等除盜賊人命姦細邪教重大事情許不時稟官外其羅織小事騷擾地方者重責枷號

一府州縣官將本院照依洪武舊樣較勘過斛斗秤尺各印烙一副懸掛衙前民間使用俱令赴官印烙每烙一件納谷一斗如有損失破壞者稟官更換其不印烙而私家自造大小輕重者俱究問如律近來有司有將各行斗秤年年印烙以圖科納者而民間所用全不照管秤如京師油十三面十四之輕小山東棗秤有截半加倍之重大低昂爲姦貧愚甘受其害此治民之首務也

一市井喇唬衙門皁快每到娼家騙宿詐財一不遂心令賊攀咬且利於遠解遲結經年包占樂戶誠爲賤類而此冤亦所當知以後各姦敢有仍前縱恣者有司察知從重處究

一蠲免錢糧已徵在官者若無截解明文自當退給花戶但瑣碎含糊小民誰來徧領徒令吏胥侵隱裏老騙支耳以後但納糧在先而蠲免在後者掌印官先貼告示徧諭小民今年已納戶人明年照數減免徵派如此更覺簡便至於裏排收匿入己者獘在民有隱昧明文而依舊徵收者獘在官廉明者肯如是乎若不體察誰肯納糧

一在庫餘剩錢糧如遇緊急那解申呈合干上司暫許借支限以月日待正項徵完照數還補如系賑濟糴谷等事徑準開銷但不許卽準本項明年減派以滋獘端山東最多此獘一縣將一項糴米還官銀五百餘兩正值馬價緊急請將此銀抵解明年於馬價中少編五百餘兩前道允詳訖該縣於本年徵完馬價旣已侵扣下年馬價又不減編文移批答小民全不與聞惟一二吏書與掌印官知之後別房挾發貪官已去𨿽問兩吏永戍而千金毫不可追矣倘不發覺捲案其誰查後官何由知哉

一收受系官名節近訪得一二有司旣加一二收銀又於後堂開櫃已無面目見小民矣乃有收工食錢一百準銀一錢放時以八十五文算者又錢雜以皮低銀不足色數者有人役未領錢糧而以虛領粘捲者及至守道出巡乃以平等備查盤以減封防掣驗者士民竊笑天日難欺但念已離地方姑免參提賢者以爲可不

一赤歷止用本縣印信發給收頭甚爲省便山東赤歷解府重印不過多一番打點費半月盤纏耳果有獘端豈府官一一揭張所能查核哉各府有如此者俱行停止

一季支工食不便有二一則貧役預先揭債領出官銀止供債主之息如轎扛夫是已二則貧民頓領許多眼前易於花銷過後依然凍餒若比照軍糧事例每月初放支一次掌印官擇廉幹之吏分封掣驗明白附郭者唱名面給遠者將每分總封印鈐發與領銀人役不許官吏扣除違者坐贓重究如此而諸役得所矣

一各州縣官將民馬報籍在官如遇迎送輪撥走差卻將聽雇官銀侵欺入己號稱賢者止給半銀今以道裏爲準往來百里者人馬共一錢往來二百里者倍之閒候日期人馬共給六分但有無錢空役者許民馬朋告官吏提究

一伸冤理枉上下皆有責焉除一切大小詞訟不由本州島縣而驀越上訴者依律究笞外其本州島縣問屈又禁上司告理重加責治苟有人心肯如是乎除別問衙門與初問相同者將誣告之人依律究罪外其聽訟虧人又因辯訴而重加刑責本官賢否不須問矣

一衙門應用一切紙張已經編入綱銀近有三五不肖指審錄囚冊科索囚犯者以取供紙張索要罪人者甚者通同行戶變價入官余恥聞之如有仍前科索定以不肖劣處

一上司公差倨傲有司求索財貨此十人而十者有司懼其譖毀含忍奉承似損正直之气以後但有如此者不必加責卽申原差衙門聽其分處果上官偏聽生嫌是自處於不肖爲左右所驅使也於有司何損

一上司發行文書憑印信以防拆封憑筆迹以防洗攺如有作獘實迹所至衙門卽行照查羣小何能肆其詐哉以後文移有司有能發覺姦獘者以精明署考

一市井鄕曲有等年老棍徒指告緩徵停徵災傷蠲免等項科斂錢財赴上司投狀槪縣觀望俱不納糧以後如有應緩應停止許掌印官具申以憑酌處但有仍前赴告者遞解原籍坐贓究罪仍查主使之人一體同坐

一民之生死系財用而財用之贏詘系儉奢有司好費喜張豈得愛民節用自然愛貨貪財故觀官之操守此其一驗亦有工容悅好奉承酒席下程備極丰美鋪張供具竭盡紛華財物𨿽不入己而勞費無不苦民貪富與貪貴其意奚殊府州縣衛所官除自家儉節不嫌於過嗇外其迎送上官止要爽潔雅素飲食堪用不在異味珍羞房屋堪宿何必羅幃錦帳居官但知儉之眞味則無往而不可矣

一理直何用請托理曲自有法度今受人央囑勢必顚錯事理拂逆人情王法無論天理何安且受囑本意不過憂讒要譽畏人發覺其短耳所在郡邑豈能人人受其囑卽一人豈能事事受其囑乎得罪一人便足造謗但違一事亦自失歡柰何狥私廢法惟髙明之是畏乎讀大誥憲綱諸書聽囑者可以愧矣余常謂居鄕一事不囑人居官一事不受囑庶幾乎持正君子矣倘有若人吾必首薦否則𨿽有他美而品格已卑矣何足錄哉

一名節君子之律令本院不望人以獨行而望人以甘節如果暮夜辭無知之金收糧無火耗之取詞訟無問罪之多里甲無雜支之賠行戶無短欠之價罰粟無折入之銀解放無克扣之事商稅無錐末之求治屬無濫受之禮衙捨無侈靡之供如此可謂廉矣至於日用出入人事等項卽千金之家歲費不減百金豈以郡邑長吏能使絕人逃世乎查得綱銀舊有循環各道免其倒換公費或有贏餘各道免其稽查蓋綜核太嚴徒郁賢者之公情實開不肖之別竇待之以恕而彼不自惜則無辭於執法之吏矣

一上司勘札牌票無非國事民情古人云庶績咸熙百度可貞又云百廢興萬目舉皆修政立事之謂也今上司意念急於星火而下官耳目猶如瞶聾號票屢催嚴催動是經年經月以是人而不謂之才力不及罷軟無爲吾不信也本院作令時凡系上司有行分登急中緩三袖折上每日投文直堂拆封本院逐一細看畢文案有六房六牌如場屋五經收卷牌式將各房事宜置於六牌之處喚承行吏書逐房看問某事幾日可完令其自限如雲十日可完余寬云限十五日每事各令自限登之堂簿余仍記之過限一日打責一板三折之上急者先完次中次緩余退堂無事及在輿閒行常查三折如果難完量與攺限無故過期如數決罰卽使彊盜推鞫人命檢屍人捲到齊無五日不具之招常是案無餘牘吏有餘閒此豈才捷只是心存心存則事理而暇豫自多心怠則事積而叢脞益甚賢有司自有髙才不知目前庶事塡委心下果否懊煩厭一日之勞積百日之憂智者不爲又不知如此怠荒合於何道也余口欲破矣而頑顏者猶昨玆固監司之寬紀法之廢所養哉

一官衙吏捨倉庫祀典廟貌壇壝學校橋梁公館凡有損壞不妨設處興修其動民力必須以時尢禁津貼科斂曠日耗財至於書院閒亭樓臺廟宇不關民義切戒興作違者查究

○官問

一官不修職民不安生掌印官僚屬之表也巡檢有無刁掯行商疏虞囚盜驛丞有無扣克銀兩虐賣徒夫巡捕有無下鄕科擾彊竊公行管糧有無需索常例混比貧民淸軍有無賣脫正戶屈解無干及一切縱容手下淩奪小民見今作何倡率

一世教衰頹已久教官不知學校爲何設生儒不知讀書爲何事豈無惇徳尙行之人誰知崇重是以修己治人之道全不講求朝廷作養人才責成全在提調見今何以端其無邪之習養其有用之學

一下戶窮鄕豈無俊秀子弟止爲衣食有缺不能供給束脩以致一字不識一善不聞椎魯凶頑多以惡敗昔文公教蜀令狐化夷俱成文物之俗彼獨非守令乎見今作何訓誨

一鄕約保甲二祖成憲列聖申明不行則化民成俗更無他道欲行則約正保長藉以害民至於冠祭盡廢不行婚喪任情昧禮小民不知八行爲何物下裏不聞六條爲何語鄕約果否便民或於鄕約之外更有教民之法亦要條陳

一火夫編派窮民鄕夫盡是佃戶收頭賠辦酒席街坊斂出家火堡夫負累近村燈夫催趕傍道驛遞之夫馬含愁倉廒之斗級稱重庫子之賠累難支行戶之賒欠爲苦見今作何寬卹

一本境盜賊近日曾否嚴挨不敢竊發境外盜賊近日曾否嚴盤不敢潛入窩主窩訪大姦有無緝拏竭絕

一民間風俗奢靡邪淫旣不知惇崇節儉惰農遊手又不能自理生活丰年尙有凍餒之民再饑寧無死亡之患至於倉谷動申借支收谷又不卽完救荒有術備荒有道見今作何區畫

一錢糧拖欠屢催不完一切嚴則貧困苦於包賠一切寬則富豪任其逋負責成里長有包納侵使之姦督責花戶有奔走伺候之苦又大戶收頭罪有司重收雜派本色起解苦臨倉腳價添撘見在作何收解

一衙門吏書舞文壞法或變亂丁糧或洗攺圖冊或重輕罪名或要索人犯皁快下鄕或添幫掛撘或拷掠良民或騙詐貨財或淩辱婦女見今作何防閒

一邪說教門誘結姦黨愚民會首募蓋神祠明造妖言暗操亂柄騙財漁色惑世誣民見今作何禁止

一凶徒聚眾毆人姦人設計騙財貪夫淩奪孤積棍幫啜愚幼刁民明誣善良見今作何懾服

一本境鰥寡孤獨瞽目跛足不能自存之人共有若干有無依賴見今作何措置使之得所

一延綏搗巢莊明報怨兼以朔方兵變勾引彊胡重兵壓境去三晉止隔長河款貢之講未成剝牀之災可慮萬一肆行攻劫何以待之夫城池倉庫守令關系匪輕城市閭閻丁壯果否講武四面環攻城上如何作守十日無食城中如何爲生此突忽之憂難料之事見今如何料理

一文移簿書積案盈箱五督十催全不完報日多一日徒勞紙筆見今作何淸楚

一市井暗騙明瞞鄕村大斗小秤鎭店光棍把持買賣濫抽稅鈔見今作何禁革

一禁訟則民有抑鬱之情任訟則民有拘系之苦今無訟萬不敢望倘得聽訟猶人亦可免濫息刁伸冤理枉見今作何禁諭

一樹蓄先王美利桑棗昭代嚴行年年造冊奏繳處處都是捏將此事果否虐民如何通不遵守

一流來水戶戲子娼優誘財壞俗與夫師婆妖巫指稱回避祈禳名色啜騙愚幼婦女見今作何驅逐

一遊食僧道乞丐壯丁流來光棍寄寺宿窯騙財亂俗甚爲民害與本土之民流離他鄕何計招徠還復故里何術安撫

一地糧詭寄何以收歸一人欺隱何以查復原額荒閒之地何以勘實死逃之丁何以除補

一道路橋梁溝渠城垣倉庾監禁養濟醫學社學何以修理興復

一先王躋民壽域聖世特設醫官近日有司全不理會致貧民死於無醫愚民死於庸醫然則醫可廢乎見今如何作養

一衙門人役日朘民膏中間人多於事食浮於人或役使不均或差用無法見今如何調停

民務

●卷之四

淸均地土

攺復過割

編審均徭

徵收稅糧

斂解邊餉

查歸流民

附山東招撫逃民勸語

弭捕盜賊﹝當與風憲約中盜情十一欵憲綱中盜源十四條獄政中辧盜一篇會看﹞

修理橋道﹝守路附﹞

解送軍囚

禁諭樂戶

○淸均地土

州縣之獘莫甚於差糧而差糧之姦皆生於地土故地土不淸則姦豪遂欺詭之謀良弱受包賠之累有司之政莫如淸均急亦莫如淸均難矣今撮其大略於左

一均丈之法亦多端矣舊以沿坵履畝爲詳余以爲惟沿坵履畝爲拙卽使掌印官步步追隨尺尺量度左手操筆右手執算不能淸一區姑以平原之地言之■﹝糹覃﹞繩之緊松區角之斜正地勢之髙卑宅園之阻礙持尺者之前卻操筆者之增減執算者之含糊報數者之多寡分區者之出沒平原之地已自難精況夫山嶺之崎嶇段落之細碎形體之參差而以一令耳目鬭百種之姦頑未有不窮者故事有愈密而愈疏者此類是已

一法莫良於自報自家之地惟自家知之爲眞所難者使之實報耳故惟至公至明之官知均丈亦惟至嚴至信之官能均丈令先裁二寸寬八寸長綿紙條萬餘印就裏

甲趙甲共地十

頃十

畝分此帖只令里長十排領去分散有地戶人責令親手自塡不識字者令至親代塡莫令疏人雔人故意增減如平日欺隱詭寄不妨攺正類入本身之下一寫不實萬悔難攺又帖告示挨裏順甲某日某里某里投地數某日某里某里投地數務如科場收卷規矩令十吏監收大率一日收帖不過十里仍令本都挨裏順甲每一里一綫撚在一處完日又帖一告示云各裏老人里長排年書手於某日前赴某處聽審至期掌印官作牒文一道赴城隍廟中先誓自己身家如不秉公持正者云云次令裏老排書誓神如不實報眞供者云云誓神畢引於寬大處所掌印官分付云本裏花戶地土本裏里長老人排年書手人人盡知我今未行均丈先要核實每裏四人共卓一張筆硯一副將一里地帖盡付與你要你四人商量細看且如趙甲地數果實每人書一是字你一筆寫定如果丈量不同你與犯人同罪如地畝不實卽於帖上旁書云共少報地若干日後查明與你無累且有重賞查訖喚各裏算手某里共地若干又算槪縣共地若干果否合總或多若干或少若干算完仍將槪縣所報地帖抄謄一冊掌印官赴城隍廟焚之如行欺詭自有鑑察此謂人謀鬼謀百姓與能爲第一番事分裏分以查大總

一下自首之令凡欺隱田糧者詭寄地畝者一人兩名者買地而不過割者買地糧多而過割糧少者俱準首正以後照數納糧舊罪免問舊糧免追

一設投櫃之法凡知人詭隱姦獘而不敢明發者許詳開事迹夜間投入櫃中掌印官五日一開亦於夜間親自收取凡見人投櫃或掌印官開櫃左右之人俱要回避不許窺竊庶人無所畏忌而樂於投姦獘無不得矣如果被人投訐而默自實報者掌印官愼無發覺若本犯依然詭隱而投訐是實者照告示發落地賞投訐之人官給印照永遠爲業

一報地旣完大都可知又刻備細單一張爲方格眼方各二寸上書某里趙甲上地若干段中地若干段下地若干段共若干頃畝某地方上地一段幾十幾畝幾分東鄰某西鄰某南鄰某北鄰某格俱照此塡其單印賣聽【賣買聽其自便】其自買此爲第二番事分地方以查段落

一出告示云某日本縣先查第一里地土親自丈量但少報三分以上者重打八十枷號一个月全段入官四鄰有能訐舉得實者卽以訐舉之地充賞給與印照永遠爲業

一第一里備細單塡完投遞在官掌印官於地裏相近者任點幾段仍出一牌云某日本縣親查趙甲某一段錢乙某一段先寫牌橛四至呼喚四鄰伺侯至日縣官帶扯■﹝糹覃﹞二人書首二人算手二人親到本段逐一細量仍令地主步步親自看詳有無虧誣但以上作中以中作下者加倍增糧但有少報三分以上者照告示實行外仍令犯人帶枷每丈地土令之跟隨示眾但懷懼心者賄左右而前移懷讎心者恨地主而後卻丈量之時掌印官步步跟隨端端凝視但有獘態卽加重刑旣用重法須存愼念不則有含冤抱屈之民須用仁術不則有事勢難盡之法

一丈尺有二國初下屯以洪武寶鈔比五爲尺謂之鈔尺今丈量屯地猶然嘉靖年間淸丈無糧白地一體攤糧部降步弓比鈔尺差大謂之區尺今富豪之家買地大尺前攛量人數多作姦已久今擬丈屯地用鈔尺丈民地及軍買民地王府子粒俱用區尺其尺各州縣刻尺爲式誠恐報總之時是吞買之數塡備細單時自照區尺作弓寸寸丈量如有多出不妨攺正惰慢不丈只照買數塡單倘掌印官逐一丈出百口難辭若用區尺丈明實塡備細而不自首明白待塡單與初帖相對不同百口難辭故尺式不可不預示官民尺不可不畫一必如此而後丈量始眞

一舉大事與動大眾事體相同夾不得一毫私心容不得一毫假借富者以財行人不肯發貴者以勢行人不敢發衙門人以術行自不能發百姓只是掣丈此三家者必須徧丈但有多餘地畝與初報再報不同者仕宦除本身難刑外其同居兄弟子侄一例枷打遊迎地土入官仍申準撫按衙門應參奏者參奏

一掣丈之法先第一里以示嚴須多丈幾處以示密旣嚴且密足以令眾又丈大段欺隱之罰以示悔如是而民不犯乎未可必也民情以爲銳於始者怠於終第二三里定是苟且又當掣查幾段遠地末裏更是苟且定要多掣嚴查大端掣查百段而姦欺者必少矣

一小心之民恐懼重法每段多報三五分以防掣查不足之數如果丈出仍坐原數虛報多餘卽與除減

一丈地除城中關外各有門攤火夫不派稅糧官道古墓祀典廟宇欽賜塋域荒堤老溝凡不堪耕種者不派稅糧外其餘不分宗室縉紳宅塋園圃一體派糧往見一省丈量不除墳宅花園書房其省縉紳在都下者大相駭愕曰是亦不除乎試問撫按此地曾否種田如何槪加糧石撫按不得已於縉紳家悉除之嗟嗟可嘆巳園囿宅塋悉與除糧其誰不廣園囿宅塋哉不知此糧應加何人之身人心不明一至於此我未之前聞也余於大同親郡王及宗室查照欽賜勘合除豁其餘盡與派糧云

一派糧之法各因地畝有以上中下地三等派糧者有以金銀銅錫鐵五等派糧者地旣不同糧難一律但名色旣多反以滋姦大端不外五等其糧每畝以合爲止勿加勺抄撮圭卽有九九不盡五等之中總之下四等至合而止其餘細零加於上地若等等畝畝皆有勺抄撮圭瑣屑煩雜百姓納糧不省書手寫造生姦卽令五等皆以合止槪縣錢糧長出十數石明報上司歲歲作赤歷小票由帖之用有何不可而必欲如此繁雜哉

一丈量地土比原額有餘者將下地糧差攤於額外之地不得槪縣通減額糧

一境內有各衛屯田王府子粒卽弔原冊眼同地主詳記土名四至盡與除豁如有不明卽與淸查果系軍屯子粒決不可庇護吾民貽後來不決之爭果系吾民地土便須申呈查勘事定刻石除一地二糧之害往見屯道止知向軍守道止知向民此二人者皆可笑也均之朝廷地土朝廷赤子惟公惟實而已何私之有

一貧民砍荒山斸古嶺𨿽有三五畝新開之地然石根土薄旱則先枯澇則雨衝一時𨿽有靑苗久後仍成廢棄只可每年每畝納租一升充鰥寡孤獨之用原非正額決不可攤派糧差萬一人逃地變糧累里長包賠

一本甲本戶如有世荒久逃及老堤古城河灘水退從來不在額糧之數者任民盡力開墾栽樹種田務要盡數報官初三年不起科第四年以後不拘花利多少只是納谷三升薄者二升並不坐差州縣給帖永遠承種不許裏老指稱本裏地土分外索擾及報派正糧違者重究如有勢豪之家縱放牛羊作踐砍伐者指名陳告以憑拏問

一額糧地土業主久逃里長招人承種如有復業者前地𨿽當歸主但見種田禾仍許承種者全收如上糞數多明年仍許分收一半其所種樹木系承種者手栽仍許年年均砍

一額糧地土荒閒先令插立標桿開寫裏鄰四至頃畝掌印官親到地所踏丈若干頃畝果否久荒堪否耕種如尙可耕種而無人耕種者官修房屋給牛種招人開墾待其成熟三年始令納糧如招人不得者此地照舊派糧年年且作拖欠不許裏老包賠若咸薄之甚永不可開或原系上地今爲河灘沙壓者通查槪縣此地若干頃畝照依區冊四至造冊該道將地糧盡數暫豁槪縣每畝加一二釐足矣此謂眾輕易舉不可獨累本甲如果該州縣舊日止完八九分就將荒逃一二分作爲拖欠不愈於今姦豪詭寄欺隱抗違者作拖欠乎若水退地出當年卽坐糧差作鰥寡孤獨之用隱匿不報者照年追糧地土入官

一有等姦民將歇查地土報作久荒或將山根老城原不在丈量之數者作爲己地通同裏鄰開報除豁指此無糧之地除彼熟地之糧掌印官訪出除將成熟地入官外扶同之人坐贓問徒大端此等地土不能欺鄕約及四鄰也

一系軍地者無民差納皇糧者無子粒近見所屬地土每告重並差糧此中必有緣故至於軍校所買民田自當辦納民間差糧不許一槪將地賴爲軍裝子粒違者將軍黃老冊查出地土入官盡法重治

○攺復過割

爲復初制以除積獘事照得過割之制祖宗自有成法今四海通失初意至起姦民詭隱之端多有司無窮之訟昔人云有分土無分民國家分天下爲兩京十三省自各省言之山西河南固接壤也未見河南人買山西地而過之河南者自各府言之平陽太原固接壤也未見平陽人買太原地而過之平陽者自各縣言之陽曲徐溝固接壤也未見徐溝人買陽曲地而過之徐溝者至於一縣之有各裏猶天下之各省一省之各府一府之各州縣耳鄕圖各有土名地土各有坐落安得以南裏之地因北裏所買遂隨北裏之民攺爲北裏之地哉大誥固言之矣曰凡買地賣地務要過割不許寄莊又曰移坵換段者全家化外過割寄莊移坵換段此八字者講求分明而後知祖宗過割之法曰過割者謂北裏趙甲買南裏錢乙之地錢乙割地過於趙甲名下非謂割錢乙之南裏過於趙甲之北裏也曰不許寄莊者錢乙之地錢乙爲莊仍在錢乙名下納糧謂之寄莊言仍寄錢乙以爲莊而避地多家富之門戶也曰移坵換段則今日之過割是已蓋大區爲坵小塊爲段謂錢乙之坵段本在南裏今從趙甲走入北裏謂之移坵錢乙有地一段不便耕種與趙甲相換本自不妨今將錢乙之南段換入北裏趙甲之北段換入南裏總之亂版圖失原額開影射之端成飛跳之獘歲去年來糧虧地少不可究詰聖王惡之故重其罪然則海內皆以移坵換段爲過割而其獘始不可勝道矣地緣裏定寡多不甚懸絕今則有東裏一百頃西裏五百頃矣有一甲三百頃一甲三十頃矣里甲偏累獘一版者一片之名圖者方正之意今不以人隨地乃引地就人鳥隨樹棲曾見樹隨鳥走乎變亂版圖獘二地不分明當求之地中今乃求地於紙上何以淸白獘三一里之地滿縣分飛滿縣之田皆無定處謂槪縣只一里可也是以一里催科四境尋人多里老之奔馳成輸納之逋負獘四今日均丈方淸明日過割又亂十年冊籍半不相同沿舊稽新漫無可考獘五糧隨地定有成規矣賣主利於多價應帶糧十石者止帶五石契旣可據誰復生疑地不失額而糧已失額獘六過割之日賣主中人不同到官任從買主通同書手或有開無收或多開少收糧旣失額而地亦失額獘七西裏孫丙有地一頃賣與北裏李丁二十畝賣與東裏周戊三十畝賣與南裏吳己二十五畝此三人者又轉賣於東裏三家此三家者俱賣與西裏一人數年之間地分幾里賣經幾人矣及查孫丙失額之地須從三人推算三家以及一人瑣碎曲折如理亂絲令人目炫心煩竟不淸白獘八均丈區冊收之架閣非告狀稟官用財求吏誰與揭查稽遲刁掯愚民受殃獘九書手得財洗攺冊籍有司厭繁往往虧問獘十本身之地鬼分數名催頭執名尋覓終日對面相逢竟不知此名爲何人此人在何處是以差糧不是拖欠卽與包賠獘十一本民地也子粒輕則詭爲子粒屯糧輕則詭爲屯糧實與子粒屯糧之家通同影射全無糧差獘十二將上作中將中作下問其段落則指一中下者相欺竟不知此段是否原段獘十三書手受賄隱漏錢糧加合增升槪縣撒派小民以升合之故誰去告官及至被髮覺之時但云誤筆獘十四有司詞訟十狀五差糧官多拘問之煩民多牽連之累獘十五夫復國初之田裏遵時制之過割革詭隱之巨姦寬善良之賠累淸郡邑之繁訟便裏老之催科省永遠之均丈便頃刻之淸查本院名此法謂之萬年淸畱心世道者其三復之今列其法如左

一國初州縣畫裏分郊均齊方正謂之圖其圖魚鱗相次各有坐落大誥所謂不許犬牙恐混亂也今邊界無存而地名猶在州縣官選委公正陰醫省義等官眼同各裏軍民知識省事之人先算頃畝後分界限將槪縣地土十字開界如棋盤樣照依原設裏名分若干段還其若干裏其分內山河多者除外假如槪縣原系一百里除軍匠子粒外有地二萬五千頃每裏二百五十頃裏內十甲每甲二十五頃如地勢不便難均分者大約多少不得過數頃界用繩直卽一家之地適值界角分入四里亦所不卹疆界旣定換賣各從其便

一各裏分訖再與分甲每甲地若干如地勢不便難均分者大約多少不過三二頃

一里量分定各甲中之人各報地土如趙甲民上地若干錢乙民中地若干孫丙民下地若干李丁屯地若干周戊子粒地若干吳己匠地若干自量自報但有隱漏一分者從重問罪地土不分頃畝全段入官報完不差除軍屯匠子粒外其餘民地定爲甲總選甲中殷實識字者掌之謂之甲正

一各甲報完類在一處總造一冊謂之裏總送與委官核實不差此總付裏中之殷實識字者掌之謂之里正

一各裏將各甲所類甲總類造一冊縣官用書手算手磨對不差地糧無失將此冊收入架閣庫謂之縣總有司用印鈐蓋封鎖在笥付架閣吏掌之

一以地爲主不以人爲主人系名於地不許地系畝於人蓋里甲有定而人無定地者萬古里甲之地人者隨時買賣之人故不以人爲主

一甲總每段之後空一行爲前件假如北裏趙甲有地一頃十年之內如賣與南裏錢乙五十畝則前件之下注云某年月賣與南裏錢乙五十畝如全賣則注云全賣與某里某人訖

一州縣置一過割簿每裏空餘三五張凡買地賣地交價己完買主賣主甲正同到縣堂稅契訖縣官卽將買地裏分注云某年月某里某人買本裏幾甲地若干割趙甲之地過與錢乙名下趙甲仍在該裏納糧不許收入自己裏中違者以移坵論不許仍在賣主名下納糧違者以寄莊論

一每裏立石碣一通上書某里十甲除軍屯子粒等地不開外本縣民地共幾百幾十幾頃幾十幾畝共該夏糧幾百幾十幾石幾斗幾升幾合人許入裏地不出圖如違以變亂成法論大書深鐫樹之裏中

一糧在各裏上納數不收入本身則上戶大差得以逃躲是滋姦民之獘也大凡審戶必用戶長每戶戶長各置開收簿一扇假如北裏趙甲買南裏錢乙之地書契之日眼同兩家戶長【如無戶長以里長代之】與賣里甲正書雲南裏錢乙因某事將本裏第一甲【上中下】地一段一頃原糧若干同本家戶長錢子伊家戶長趙醜本甲甲正王辛受價若干賣與北裏趙甲訖當日過割並無寄莊移坵情獘如違甘罪書訖錢子將錢乙名下除去一頃趙醜將趙甲名下增入一頃王辛將錢乙前件名下注賣訖一行當稅契之日三人同買賣主執簿與冊各用印鈐數以防姦獘如趙甲再買東裏馮壬地若干西裏陳癸地若干俱照前法登記二年審戶編差趙醜將趙甲原業續買房地類在一處便知應升幾則應坐重差錢子將錢乙原業歷賣房地類在一處便知應擦幾則應坐輕差凡買賣地土不同戶長或里長與甲正者不準過割重加究治

一有人戶之裏有地土之里人戶之裏所謂以籍爲定某里某甲之人也地土之裏所謂畫野分郊某里某甲之地也蓋古者人裏居田井授故人地合而爲一今也地在此居在彼故人地分而爲二契書所寫賣主之里甲地里甲也買主之里甲人里甲也此處不可不辯

一十年大造黃冊掌印官將過割總上所注十年買地賣地之家取縣總裏總甲總通行更造一番畱舊者備照

一里正甲正掌總之人但有需索財物挪移糧石增減地數者除坐贓發配不準納贖外仍重枷號遊迎示眾

一各裏里長排年移住本裏便於催科無論上門討要地步無多但登髙鳴鑼一里可知何煩四境奔馳之苦至於數年之後本裏本甲某段軍屯某段子粒某段張三某段李四如數黑白只得何人種地就向何人要糧𨿽欲詭隱其道無由獘何能生耶

一往日地土不明槪縣均丈今裏圖旣明不於紙上求地只於地中求地某里少地止查某里某甲少糧止查某甲不必稟官求吏庫中查冊但查甲總裏總新舊自有根因一人少糧一甲攤包眾人自然發覺誰能放過詭隱之人哉

一里正甲正只掌冊總不管催糧買賣地土注冊旣畢甲正持甲總向里正說知本甲某人賣地合將裏總攺注里正照甲總將裏總攺注不許里正幹與買賣地土之事以起掯索之端其里正甲正事故或眾所不服者裏中甲中眾人推舉將冊總交代明白如有獘端仍行追究

一條鞭徵收者卽於石碣刻定本裏差銀幾百幾十幾兩幾錢幾分上地每畝糧若干差若干中下地仿此此差糧百年不動之總尢爲整齊又省二年一次造冊審編之擾

一差糧條鞭合於一處通屬里長十排催納惟有優免變更不免二年一次動總另編柰何曰優免之人本裏差糧盡數徵納不許動總只於編審均徭之年要查槪縣士夫人等應免差銀共幾百幾十幾兩幾錢幾分只於丁上加編徵銀在縣各照應免之數鄕官差人分送於家舉監差人總送爲首生員差人總送於學省祭吏典等眾著爲首一人領分決不可每裏動總添減以啟紛紛之獘

一丁糧里長排年老人不是兩項管本裏之丁者此裏老排年管本裏之地者亦此裏老排年特別裏買本裏之地者屬之催科耳或曰各裏納糧屬各裏裏排不勝催科之擾矣曰不然所貴乎催以逋負延緩耳若開倉卽納𨿽百里排何害或曰各櫃納糧屬各櫃收頭不勝稱免之煩矣曰不然二門之外各櫃相去不及一步耳種地時不憚各裏之奔走納糧時獨憚咫尺之往來哉特赤歷多添幾个名字費幾錢銀紙張耳余無苦也

○編審均徭

爲編審均徭事照得民間累苦莫重於力役而審編力役名之曰均徭欲其貧富得所無不均之嘆也乃有司不失之疏則失之暗不失之偏則失之私大都公易而明難明易而虛難本以虛明持以公道編審其庶幾矣今列其略於左若言外之精意法內之微權有難以示人者智者從之合行通示

一審戶拙法莫簡於自審將各裏里長老人書手拘集於關公或城隍廟中將一里裏老書手會在一處令其一里差銀自行均派趙甲該升幾則錢乙該擦幾則李丁應照舊則務足本裏差銀數目各具一手本投遞審官審官預先張掛分日告示某日某里某里聽審某日某里某里聽審觀其詞色以爲增減裏老書手之情大槪可知人戶之情大槪可知色聽詞聽吾心自有尺寸矣

一編審之日審官作一告文矢心天日誓諸神明里長排年老人書手亦令誓諸神明其一切升擦但以事產爲序比見累年舊冊士夫舉監生員𨿽富只在下三則朝廷原無此例升自當升免自當免柰何失其貧富之實哉本院令襄垣士夫舊在下則者俱升上則士夫自有公心有司自有正法狥私廢公何面目以視萬姓哉

一精細有司平日事事畱心一年之內民間虛實可知其半執其半以得其半無不了然此難以語言盡也

一里老以爲應升而本人苦告難升卽問某人該升可以代汝如無代不準告裏老以爲不當擦而本人苦告應擦卽問某人不該擦可以補汝如無補不準擦此等苦告之人不可卽從另爲記號

一有消乏之名有消乏之實有增盛之名有增盛之實不可不察也假如趙甲有薄地數十頃無力耕種歲歲荒聞有樓房數十間先人所遺今已破壞房地欲賣買者無人用度缺乏揭借不出此眞有消乏之實而無其名者也舊在上則卽當大擦錢乙地無數畝房無數間而放債爲商家累千百此眞有增盛之實而無其名者也舊在下則不妨大升有消乏之勢𨿽未消乏而勢已入衰如上戶多人不妨擦一二則有增盛之勢𨿽未富厚而勢已漸丰非上戶缺人不可輕易驟升蓋漸衰者須節其財以培舊損方盛者須輕其力以養新萌此父母之道若民窮財盡地方則不暇顧此矣

一優免以品級爲寡多朝廷己辧貴賤之等矣至於編審差徭止論貧富此中又夾雜士夫之情或應少免而槪行多免或應坐力差而盡與銀差士夫有良心者必不以非道之悅知感審官審官有天理者必不以民之膏脂奉承津要假如一品免田糧三十石人三十丁倘一品者有田糧四十石人四十丁則十石十丁之差應坐庫役卽坐庫役應坐收頭卽坐收頭與百姓一體編當仕宦卽不親當豈無同居之子弟又豈無雇覓之銀錢哉此之不能審官當以阿諛罷斥

一九則之法約其大都耳其實貧富之等奚啻十百千萬哉故自九錢以至一錢謂之丁銀母銀也上上戶𨿽萬金不得過九倍加九倍則八兩一錢下中戶𨿽不甚貧不得過一倍加一倍則四錢非無寸土無根椽者不準下戶蓋極貧而無以加者也每見貧窮州縣下下戶有納三五錢者柰之何其不逃哉𨿽差多丁少之處下下戶加銀但以分釐計可也倘逼之使逃一錢豈可得哉差重州縣萬不得已丁地相兼可也

一槪縣差徭槪縣人當故有貧裏視富裏不啻十倍者若以裏差還本裏戶差還本戶貧裏貧戶俱逃其差有不派於槪縣者乎故自審則以各裏之丁分各裏之差通編則以富裏之丁攤貧裏之役非攤貧裏之役富裏自應重差貧裏自應輕差何嘗有定哉照丁照產盈縮消息非耐煩明敏之官不能也

一舊日力差相沿暗坐如皁隸一名坐銀三兩給與由帖任其討要其實暗費十數兩今各差工食旣有定數不如明坐數目庶免分外科索

一六十以上例應除丁十五以下例未成丁但有地糧之家不以丁力辦差似難遽豁若極貧下戶年老自當除丁年幼不可報派聞各州縣有女丁男丁懷抱卽攀成丁者其官可知矣

一重差以庫吏爲第一何者貪鄙州縣官油燭菜果及衙內一切取用令之包賠上司折禮辦程動稱無礙或借口預支紙贖有司逼之那借庫吏往往傾家革役而靦顏昧心者不卹子孫之殃今後州縣官一錢之物不許取諸庫役而上官指以前名色騙取所屬已經再四申冊庫役可無稱累矣

一鋪陳庫役亦重近日兩院出巡自帶被褥蓋常用之物與身相習眾用之物未必盡潔吏書兩人共隨被褥一牀果司道府官人人如此鋪陳庫役何累之有

一倉老人鬥級頗稱累苦蓋斂散出納旣多勞擾而查盤打點又問罪名審編比別項更擇殷實工食比別項略加優厚

一驛站馬頭今已招募而蒙城候馬等驛又暗令正戶津貼以供驛丞使客貪饕之費今次編審不許僉坐正戶以塞攀貼之路違者掌印官以不職論募役如稱不足聽其告退可也

一見年里甲舊稱極累以有司妄費無經耳今里甲𨿽歸均徭而馬匹見在往住責令支銷不準開帳有良心者肯如是乎旣有綱銀又用馬匹支銷者以貪論

一貧窮老漢守寡婦人家無事產止有一男者例應免丁侍養待親終之日補差

一生員應免田糧二石人二丁倘貧而無地無丁者本宗近門不妨代免其餘各圖各鄕不準其丁止免下三則二丁準銀六錢或五錢四錢不許槪免門銀及指以父兄子弟槪免上戶差徭

一條編法行富商大賈不置土田糧無分毫差止一丁甚非審戶本意只看黃冊事產不專在於土田各州縣查有地土少而家業丰者一體編僉上戶均坐重差庶智巧者不得獨遂其計矣

一寄居年久原籍旣無丁糧此處又無差役借本處以求衣食亦當出些須以養本處除置地者隨地納糧當差外如無地土而家道殷實者亦定等則每歲納銀多不過九錢少不過二錢另作客丁一冊以充本縣孤寡殘疾養贍之用其僅能糊口者難兩在無丁不許一槪科擾違者以打詐坐罪

○徵收稅糧

爲養民財以足國課事照得惟正之供臣子當急無法之政小民難堪爲此條其事宜庶便催科良有司設一借目或者萬一補乎若束之髙閣一任所爲民其柰何賢者必不爾

一槪州縣糧額歲無增減掌印官先算本州島縣夏稅秋糧或帶有站糧鹽糧馬艸及一切出於地者某項銀若干某項銀若干幾項共銀幾萬幾千幾百幾十幾兩幾錢幾分該州縣一例起糧止云每畝銀若干若三則起糧則云上地若干每畝該銀若干中地若干每畝該銀若干下地若干每畝該銀若干其五等九等田俱照此算務足各項額銀之數仍要十分精確不許積年書手暗行加派

一差銀隨地出者加數於地隨丁出者加數於丁要見本州島縣差銀幾十幾項共銀幾萬幾千幾百幾十幾兩幾錢幾分該州縣九則人丁除母銀上上戶九錢下下戶一錢外其事產本業如地宅牛羊騾馬末業如商賈債息等項較其富貧編坐門銀除下下戶不加外其子銀上上丁應加幾倍上中丁應加幾倍子母銀共若干足額差銀兩之數

一本色錢糧正數並腳價斗頭席囤雇覓等項每石應徵銀若干各看倉口遠近道路難易使費多寡爲增減銀數寧寬不可偏累收頭

一各項糧差銀派定將槪州縣總數及每畝每丁應納撒數刻一簡明小帖徧貼城市鄕村曉諭百姓如雲某府某州某縣爲曉諭事今年部司原無加派如有加派者云今年某部加派某項銀若干今將萬曆某年編派糧差銀兩開示於後但有多編一文錢一釐銀者許花戶稟告以憑拏問

一槪州縣共地幾萬幾千幾百幾十幾頃幾十幾畝

一槪州縣一切夏秋艸站等糧共幾萬幾千幾百幾十幾石幾斗幾升幾合每石折銀幾錢幾分

一上地若干頃畝每畝銀幾分幾釐中地若干頃畝每畝銀幾分幾釐下地若干頃畝每畝銀幾分幾釐

一槪州縣一切銀力等差共該銀幾萬幾千幾百幾十幾兩幾錢幾分幾釐

一槪州縣九則丁共幾萬幾千幾百幾十幾丁

一上上幾十幾丁每丁母子銀幾兩幾錢共銀若干兩上中若干丁每丁母子銀幾兩幾錢共銀若干兩上下若干丁每丁母子銀幾兩幾錢共銀若干兩中上若干丁每丁母子銀幾兩幾錢共銀若干兩中中若干丁每丁母子銀幾兩幾錢共銀若干兩中下若干丁每丁母子銀幾兩幾錢共銀若干兩下上若干丁每丁母子銀幾錢共銀若干兩下中若干丁每丁母子銀幾錢共銀若干兩下下若干丁每丁一錢共銀若干兩

一錢糧分爲四季限豈不寬不知官府整年追呼百姓整年湊辦收頭整年守櫃裏老整年串鄕悞了多少營生添了多少擾亂且二三月赤春正窮四五月靑黃不接貧民辦納必須揭債不如遇著熟頭有地者糶賣及時無地者傭工措處今後依律攺正假如有銀一兩夏季六月初一日開倉至七月三十日爲止納銀四錢秋季九月初一日開倉十月三十日爲止納銀六錢四个月中任意分爲幾限其餘八个月盡放歸農民免掛八个月心官省受八个月勞收頭省坐八个月櫃裏老十排戶頭省八个月奔走之勞若曰時日太廹百姓慌忙不知除了糶賣糧食更有何法湊辦若肯納糧豈有四个月尙糶賣不完之理哉故曰瘡遲捱痛罪遲捱愁催科速乃所以愛百姓也

一春正二三四月間偶有緊急錢糧庫藏空虛先將上六則催納一半甚者全催其下則貧民銀不及二錢者不必分限待十月間末限通完可也

一里老科收花戶錢糧侵欺捱限不肯上納及至發覺難完依然又累花戶此等大獘已經痛革責令花戶自行封納其銀少者寧托兄弟子侄翁壻帶納代領完票可也

一投櫃革大戶重壓之獘最爲良法乃不肖官員又借欠少名色以罪花戶花戶懼罪每兩常重二三分及當堂拆封盡扣羨余入己而一切添撘火耗腳價又令大戶包賠此法近已題革但今大戶二門坐櫃便於稽查不許有司拆封以免加重其起解傾銷俱聽大戶自己便宜銀準寄庫官不經手仍懸鑼設鼓於二門照司降法馬定等每櫃給等一連號刻桿錘又置等式二連印封置二門卓上但有收頭重壓者許花戶自行開等秤兌聲冤有司卽行重處其等式仍印封置之原處

一訪知一縣正官派大戶紙札心紅竹篦花紅等物俱折價銀吏門皁快各有需索明知故縱大戶不勝官科依舊重加收受此官調任別省本院姑不指名以後有司但有科派大戶分毫之物者坐贓參罷

一有司於錢糧𨿽不粘手卻要關防每櫃須選殷實正身一二人看守每日晚責令大戶報數要見某櫃今日收銀若干幾櫃收銀共若干查有某項緊急錢糧卽令撘湊傾銷候斂解官輪流起解其銀五十兩重二錢並無添撘其盤費每千兩給二錢

一大戶起解錢糧計在道一日五十里上納衙門耽延十日足矣卻乃收時花費錢糧或掌印官畏參罰圖考滿朦朧上司空文起解或解日驗數封完起文後又行拆取或放債爲商或拐帶逃走有司經三二年不查有無銷批官更吏代影射幹沒其獘多端向見吳大參同春曾置差糧考驗兩屏風最爲得法左屏將一切起解錢糧每倉口一行假如偏關西盈庫該銀幾千幾百幾十幾兩舊該某日解納今於某日報完某日某人領文解訖某日銷批訖款款如此不完者看限急催未解者看限急解未銷者嚴限查銷如此畱心何獘之有

一起解大戶務要眞正殷實本身仍尋殷實保人一名倘臨時更換家童及不才子弟族人以致壞事保人姑免坐罪花銷錢糧一體分賠

一近日各州縣坐派大戶各分倉口一倉數名甚者本色大戶坐四五十名大戶幾於半縣三年可以一輪𨿽稱眾擎易舉其實相累速窮以後除本色姑容多派亦須每人分收五十石以下外其折色每櫃三家一櫃收五千兩亦不爲多決不可聽民攀稟多坐收頭

一催糧舊套開倉之後裏老催花戶納糧花戶不納裏老帶花戶赴比法非不善但裏老所帶多系貧民至於欠多人戶多系富豪裏老朦朧推托通不帶比今後赤歷𨿽分居父子分名系糧不得混造一人名下三限之後掌印官親查赤歷自點花名其欠糧多者必富戶也每裏先點一人或槪縣只點三四人馬上差人鎖至除鄕官舉監生員本身外其兄弟子侄家僮及富民姑不責治一面以家屬一人送倉一面以輕枷枷號本犯固釘牢封令其催科一里通完而後疏枷平原知縣劉思誠曾行此法裏老催頭全然不用而錢糧旣完且速其易倍於往年百姓自稱歲省千金情願立石若枷木貧民𨿽千人何益哉

一惰慢之吏倦於催科值錢糧緊急令各裏催頭先陪或令坐櫃收頭預支催頭收頭未必家有錢銀畏法典賣揭借及事完之日曆開欠戶又不肯追往往催頭收頭坐此傾家彼始也苦首役以應目前之急終也縱姦民以要多口之譽是人也不有人禍必有天刑州縣有如此者參拏重治

一疲累州縣錢糧委實難完守令恨其難完也旣用戶長又用甲首又用里長又用老人恐裏老之比限不來也城中又用保人旣而每裏添一皁隸皁隸受花戶之賄依舊不來又添差皁隸閭閻之下常養千百人彼此通同互相買囑是以正項錢糧養姦而逋負愈多矣不知有全累之縣無全累之裏有全累之裏無全累之甲有全累之甲無全累之戶先將十年之內赤歷一查某里全完某里欠幾分某里不完大約分爲五等以全完而速者爲一等號曰義民若干裏不用裏老戶頭催科聽其自完不差一人下鄕以全完而遲者爲二等號曰良民若干裏用戶頭不用裏老卽最後者亦免鞭朴以全完而費鞭朴者號曰雜民若干裏用裏老戶頭擇錢糧多而先完者賞數人擇其不貧而捱糧者責數人以地薄糧重人少荒多者號曰累民若干裏除淸豁外其見在者聽裏老戶長陸續催納有蚤完多完者重賞以力可完而不完者號曰姦民若干裏除裏老戶長常催外過三限先差皁快鎖拏糧多不貧一二人枷號遊迎倘完糧漸多漸蚤者亦升入良民義民等則

一告狀尾後要塡糧差完欠仍驗完糧小票欠糧差而告狀者卽系理直或上司批詞亦不準理

一惰慢有司只靠一本赤歷比糧姦貪里長只靠一紙開單聽比其間有一身之糧而開數十人名下者有見在膏腴開作荒逃者有重糧開爲輕則者裏老書手盡知其姦只是通同富勢欺瞞官府有司先於寬大處所將三年之內赤歷三部分裏積於案上仍照人數備紙筆硯出其不意出一告示將各裏三年之內舊役老人里長甲首書手限某日赴某處聽用至日將老人閉於一處里長甲首閉於一處書手閉於一處各給紙一張預印一票上書一人糧分爲數處者並在一人之下一人鬼捏數名者卽並一人之身某人本富而藏在下丁者應升幾則某人本貧而仍在上戶者應擦幾則某家壯丁未報者何名某家孤寡在丁者何氏某人某年逃地土荒幾頃坐落某處某人𨿽逃而地不荒遺業何人承種將赤歷各散一本分付開報之後三冊對審如有不實卽系受贓重責枷號發驛擺站審淸攺正歸一另造赤歷照此催科則無影射之姦照此審編則有均平之據此有司第一首政但機一先泄便生情竇此疾雷疾電之法在賢者善用之耳然非法嚴而信亦不得其眞情是日也當審大獄

一里分在百里之外又系疲累地方拘比爲難不必拘定常規卽擇本裏富家一二人爲收頭坐裏徵收里長老人催赴收頭交納完日解縣更覺省便

一舊日收糧櫃上每添銀匠一名令辧銀色甚者如山東𨿽一二錢必須下火打印旣耽小民時日又被銀匠偸攙卽無獘端亦費火耗甚屬瑣碎今後止憑收頭認識不許另添銀匠

一分派花戶錢糧本色止於勺銀色止於釐有五抄以上者準一勺五抄以下者免派五毫以上者準一釐五毫以下者免派至於抄撮圭粒總之不及一勺毫絲纖忽總之不及一釐𨿽錢糧積少成多一些不可差錯而零星難以計算反亂愚民心目且抄釐上下俱有減增截長補短所差幾何少一二兩積余自足多三二石作正支銷明報上司無不可者柰之何人人都有毫絲纖忽家家都有抄撮圭粒增書手多少撒派之姦而小民安受其愚莫可究詰矣

一語曰雀脛不如牛髀近日姦頑裏老比欠止帶貧民不知錢糧逋負不在荒地而在腴田不在貧民而在姦富不在小民而在勢豪州縣官將富勢之家務令先完但有抗違除縉紳難以加刑楬欠榜示通衢外其弟侄兒男家僮一體鎖拏嚴追近日題準頑悍之邑𨿽用重刑不以酷論若富勢拖欠而惟小民是嚴當以罷軟罷矣

○斂解邊餉

爲起解錢糧事照得大戶解銀司府換批零星旣覺瑣碎在道不免疏虞且轉解三關宣大臨期仍用委官是一番事體兩次繁勞乂欺慢有司空文起解姦頑大戶獘種多端或官銀到手興販侵欺或起解踰年猶不銷號或假稱應解衙門遲收重壓或自己將銀偸盜誣賴店家或拐帶官銀在逃竟難尋覓查得直隸山東向來斂解官民兩稱便宜先據太原府何知府條陳首稱斂解最爲良法巳經通行去後若不立爲規則不惟窒礙不便亦難經久常行近據布政司列爲八欵大都巳詳中間恐有未盡事宜本院最爲推廣仍發該司刊刻成書收銀衙門先送一冊每道府州縣各給一冊委官斂解之日該道再給一冊各令查照施行毋得違錯取究

一近奉題準事例各州縣官不許拆封賢者自知避嫌矣但收頭須於二門之外坐櫃徵收掌印官嚴禁收頭每日偶喚花戶以問所收之重輕收頭每日開總數以驗所收之多寡州縣每半月一報道府以酌起解之緩急如使大戶多壓裏老侵收小民受害略不經心有司𨿽無羨余入己而法令可知矣定以才力注下考

一各櫃至五百兩以上收頭稟官自喚銀匠傾銷每錠務足五十兩二錢不許零星添撘白面細紋不許焦心黑色仍鑿造收頭銀匠姓名兩數送赴掌印官當堂同庫役秤驗明白收頭自己封鎖收寄庫中但有不足色數者斂官不許濫收掌印官逼收者參提重處

一近來州縣收糧開倉旣遲完期又晚每至踰年尙不報解今後開倉照依律限本年錢糧報完不許過十二月卽有難完州縣亦照從來完數年終爲止如有踰年尙追舊糧半月無銀報數者𨿽系廉慈道府先以才力不及注考

一零收千兩不下二三千封縱使毫釐不加積少成多羨余亦不下十五二十兩每五十兩重二錢銀匠炭火工食銀色折耗再費一錢總來每千兩隻重六兩耳收頭人等有何包賠但有掯稱以上名色每錢重收一釐者許花戶鳴鑼聲冤以憑拏問

一布政司先將州縣佐貳首領及衛首領官行該府州縣擇其年力精壯才識敏捷操持無議舉動有威者報名該道布政司轉報本院待有應解銀兩聽該道差撥銷批回任之日該道仍查無過者呈請給獎三獎者準薦

一凡系一道錢糧將一道應委官員不分府州俱要一條鞭輪流差撥仍用格眼簿一冊差過官員卽塡簿內格中周而復始但有營求規避者該道卽行戒飭差撥不平者許本官告辯以憑查攺如有不得巳之情兩願借差者須據兩官呈告公文方準借撥後卽還補其槪省公事如京運解冊等項另於司府首領輪差無得偏累一道

一本院預發號牌每道十張以備斂解官員據支廩給口糧之用但餘三張者該道呈請再發至於起解官銀出境多不應付該道卽發白牌一面注定護送兵快夫役數目過太原者本院換牌如值出巡之日布政司換牌不得仍用該道原牌前途致有艱阻

一斂解官先要順路如北解者自南而北不許枉道所斂銀兩旣入鞘中該州縣卽差的當兵快照數撥夫扛擡仍催鄕夫護送跟從委官至前路州縣交與委官收明仍取委官原無損失手筆結狀其銀至所在州縣卽撥兵夫日夜巡邏看護公館倘有不虞印捕官與委官一體坐罪仍令均賠

一遠解官銀一次不得過四萬兩應斂州縣相去不得過五百里所至地方一處不得過三日違者所在掌印官以刁難論

一斂解官自離任之日爲始每日支廩給銀一錢跟隨四人每日支口糧銀共一錢二分所在官員代爲塡格此外不許刁難下程需索飯食各州縣亦不許指稱下程酒席科派收頭違者查究

一解官出門不許坐轎所過地方給與馬六匹皂隸六名至各州縣照官尊卑相見不許指稱委官妄自尊大兌銀之日在州縣堂上者略分賓主任公館者止論職官如州縣刁難作踐委官及委官分外難爲州縣官者訪出各從公議處毌悔

一每鞘銀不過十兩該州縣查照應解之數做就木鞘若干鐵篐務要堅厚其封條每鞘委官二條州縣官二條粘貼牢固以防作獘

一委官所過地方需索財物折幹夫役縱容手下淩虐鞘夫騷擾地方果有贓私許被害指實陳告若兵夫人等旣不聽從拘管卻又肆行誣賴者審明申呈所在上官除應得罪名外仍加責枷號如所在上官縱容不受理者訪知參究

一委官押解錢糧干系最重出境之後更須萬倍畱心不許夜行不許宿店不許醉飲不許交遊其公館處所不問疏密所在州縣城堡文武官員撥夫二十名夜巡仍將夫名遞送委官處所以便查考倘所在官慢不經心致有外盜除本官聽參外其銀仍責全賠若外無隙竇銀自內失者罪坐委官不許妄行誣騙

一見行事例解官每千兩給盤纏銀一錢五分但解官責重身勞似宜從厚今定每十兩俱給盤纏銀二錢

一秤兌銀兩不許經吏胥之手任解官人役與收頭自行敲和庶免嫌疑

○查歸流民

爲查歸流民以靖地方事照得各處流民或因年饑離散或因犯事脫逃或僧道以乞食行腳或竊劫以聚黨潛身或姦頑躲避差徭或幼小迷失鄕井合行分別查歸庶使在此無虞而在彼得所矣合行通示

一州縣衛所軍民除屬裏屬甲祖籍祖居者是爲主戶𨿽系流來而本州島縣衛所置有產業但必入籍是爲客戶不得謂之流民

一住市匠作投店客商或一歲再至或五年二歸通貨財以利民生與夫假館授業開鋪行醫地方所敬重者不得謂之流民

一佃戶園丁傭工作僕久住此間或父母親戚房屋墳墓戀戀不能歸者不得謂之流民

一挑擔推車貧營小販苦身竭力時往時來者不得謂之流民

一遊食僧道寄寺宿庵五七成羣或頂經說法或瞑目圍坐指稱修造化緣動索斗米疋布稍不遂意或含怒結讎或咒詛魘鎭晝借賊名以恐嚇夜入盜夥而劫掠地方第一大害掌印官嚴行各寺觀住持僧道主人查其果有度牒精於經典者報名到官方準容畱外其餘盡數報官給與丁引盡令歸還原籍分給所近寺觀令其焚修果行業不類僧道者勒令還俗如有所在主持不報官而私隱公畱者地方失盜所容畱者卽坐眞賊容畱者卽坐窩主近日上官每每嚴查僧道止爲禮房催一番需索耳有司當自畱心

一壯年男子或避事離鄕或歇案在逃寄宿寺廟潛住窯場白日行乞黑夜爲偸掌印官嚴行房地主家將籍貫姓名報官給與丁引令其還鄕不報者地方失盜乞人卽坐眞賊房家卽坐窩主但此人必不肯歸甚者解回原籍

一災荒之後各處軍民流移數多傭佃則力不能經營則財不足不歸則養生無賴欲歸則逋負相追流移失所去住兩難者給與丁引令其還鄕照引優處

一狗黨狐朋逐娼會賭妖術邪教惑世誘民或回避鎭壓或揣骨相面或卜龜緣光及一切黃天無爲傳頭化士所至地方卽日趕逐甚者綁赴掌印官解回原籍查照發落但有容畱者四鄰訐舉到官一體坐死

一瞽目跛足老幼孤寡之人無力歸家者房主將姓名貫址報官給與丁引腳力令之還家所在官司應發者發與親族養贍應收者收養濟院存卹務令人人得所

一流民有隔省者有隔府者有隔縣者州縣衛所官查明照後刻格式給與丁引經由州縣驛遞備入引中每人每站給與炒豆半升家口多者照數給足無令沿途乞丐致悞歸程

復業丁引﹝以代路引免致盤訐﹞

老幼殘疾丁引

遠行丁引

△復業丁引﹝以代路引免致盤訐﹞

督撫山西都察院爲資送流民以便復業事查得某人系某省某州縣衛所人帶男婦幾名口仰經過某州某縣某驛如遇本人到彼每口給與炒豆半升定限某月某日到家將引投本州島縣衛所除舊欠差糧錢債俱免追還外有宗族親戚者付與使令存卹如一無所歸責令裏老鄰佑取結撥與力差一名令其應當須至丁引者

右給付某處某人準此

都察院【押】

△老幼殘疾丁引

督撫山西都察院爲存卹窮獨事查得某處某人或年七十以上或年十五以下或兩目全瞽或一肢傷殘難以回籍仰經過某州某縣某驛某站衙門每人每日給銀二分聽其自買飯食仍與腳力一頭送至前路定限某月某日到家此引至日投原籍有司查有戶族親戚者責令養贍如一無可依收入養濟院一體存卹三年之後幼者另給生理須至丁引者

右給付某處某人準此

都察院【押】

△遠行丁引

某州縣爲遠行照得本州島縣某里衛所某百戶某人年若干歲身長幾尺無須微須多須方面長面瓜子面白色黑色紫棠色有無麻疤今由某處某處前至某處何項生理家有父某人母某氏妻某氏子某人某人兄某人弟某人如無丁引或有引而腳色不對者所至店家鄰佑或在官各色人等拏赴所在衙門卽以姦盜解回原籍查究此引回日繳還原發衙門須至丁引者

右給付某處某人準此

州【押印】

縣【押印】

一歸路衙門備細塡寫防其所在誆詐也限以日期防其在道濡滯也或曰領引不歸柰何曰旣逐流民便無敢畱之家或曰別處容畱柰何曰徧逐流民自無止足之地若逃之別省只得聽之耳

一流民還家有地宅者除免舊逋外仍取保人借給谷種無居止者聽給官樹若干以爲椽柱裏老但有指稱賠補逼要舊日差糧者重責枷號

一大明律內一欵凡民戶逃住鄰境州縣躲避差役者發回原籍當差親管里長提調官吏故縱及鄰境人戶隱蔽在己者各與同罪若里長知而不逐遣及原管官司不移文起取若移文起取而所在官司占恡不發者各杖六十今後但有逃流之人裏老鄰佑戶長近門知而不畱方去不追久去不尋又不卽日報官者除逃差令其包賠外仍責限跟尋其大荒之年有司不能賑濟大家各逃性命者不在此限

一招撫之行不啻三令五申矣有司旣無仁恩以致其來裏老利其遺業而惡其來不如各州縣查歸客戶各省直不畱逃民𨿽欲不歸無所於歸矣此法嚴行民不失家差不拖欠墳墓有依盜賊衰止乃實戶口一急務而有司慢不畱心也可嘆可嘆

○附山東招撫逃民勸語

說與流移百姓當初年景凶荒妻子饑餓死裏逃生沒柰何捨了家園丟了墳墓拋了骨肉千難萬難離鄕趁食不知受了多少奔波投个主兒暫且安身苟活性命旣然住下或畱戀地方不肯歸來或欠人錢債不得歸來或缺少盤費不能歸來捱日捱年久久兒婚女嫁牽扯因循甘心做了流民永無歸念想你在家時外甥女壻弟女孫男叫你父母爺娘伯叔姑舅本鄕本土何等气勢六鄰親戚四時八節團頭聚面何等歡喜如今他鄕在外不是作婢爲奴就是傭工佃地低頭下气叫人爺娘忍恥包羞受人打罵才敢勁气髙聲動說解回原籍做流民的有甚好處你家中丟下房屋任人拆毀地土任人典賣祖宗墳墓到那祭掃時誰燒一張紙錢就是那無嗣孤魂兒女親戚到那思念時流了多少眼淚只恐死不相見況去歲秋收七分今春麥根又好你若願意歸來就少人些須錢財那仗義陰徳的好人他也不問你要但入我濟南境內每口每日給炒豆一升你到家時舊日差糧通免追要荒閒地土給你耕牛子種沒處安身給你艸木蓋房再與你幾斗谷贍養家口便在家裏傭工佃地擔擔推車也比流民光華多少切休把兒女賣在外邊去住兩難牽腸掛肚但有好義之人肯將買到流民男女不要原價給伊父母同還鄕裏或替人回贖男女得還鄕裏者移文彼處州縣官上等旌獎或愛惜流民子女不肯折磨使得成人長大自還鄕裏者亦是上等陰徳應準大善三次我言不虛百姓思之

○弭捕盜賊【當與風憲約中盜情十一欵憲綱中盜源十四條獄政中辧盜一篇會看】

盜非人乎曰人也知爲盜之必死乎曰奚而不知知而爲盜何也蓋有六流焉饑饉之民苦於饑寒無識之民牽於脇誘遊惰之民習於自奉彊悍之民敢於爲惡賭博之民迫於空乏武藝之民偶乘便利盜不出此六流矣弭盜有四法焉曰化盜禮義素明鄕約是已曰卹盜生理有資足四民之業是已曰防盜盤詰有術保甲是已弭盜不出此四法矣旣化旣卹不迫於饑寒不陷於無識矣而猶有盜乎曰有堯舜之時尙有寇賊姦宄何乃後世是不令之民也如是而殺之吾亦無矜心無愧色矣所有弭盜條格有司加意舉行

一歸復流民則遊手無定之人潛身無賴之眾皆不得寄足矣僦居則責之房家佃戶則責之地主立僕長以撿押之主家不時而覺察之旦夜謹其門戶朋從問其往來如保甲法寄住者不得爲盜矣本上之民愈貧窮愈豪悍愈朴野愈入鄕約鄕約而得人常訓之以道義常恐之以法律常感之以古今故事而瞽蒙常化之以歌曲有司加意實行畱心警愓不時鼓舞常令耳目日新精神日奮不作虛文必有實效民不知自愛矣或曰貧民悍民朴野之民可入鄕約乎曰鄕約不爲良民富民有禮之民設也安分者收之不肖者棄之來者聽其來不來者聽其不來使貧悍朴野之民不在約束朋儕之中不聞法律道義之語何憚而不爲何愛而不爲然則鄕約何爲也哉

一州縣官責令里長排年戶長除有產業有藝習必不爲盜之人不須開造其有房無地或房地俱無無生理而受饑寒者若干人某人其才堪以何用某人其才堪以何用某人如何區處使之有家某人如何存卹使之得所各開處法如無處法者空白其下造一貧民冊送掌印官掌印官召同佐領並其里長排年戶長召集貧民挨裏順甲當堂審處某人身材彊健气象豪雄堪爲民壯某人精神機警手足便捷堪爲快手某人有力量而無才能堪爲轎摃夫某人有才能而無力量堪爲雜差皂隸此四等人多爲盜而可防者某人才能力量俱平常而本分堪爲夜巡夫某人才能力量俱無而本分給與一帖作斗行牙行秤行某人才能力量俱無而一無可用給與銀三五錢或一兩令其賣菜果作貨郎紡綫織布各色營生以爲本錢其銀俱令裏排戶長領出就作保人仍責成此三人逼令勤苦做活時常料理其販糶者賒與倉穀碾米無妻者責令裏排戶長尋主傭工照限取妻壯而足跛者給與些須本銀亦付裏排戶長責令織屨編席結网刻字等藝此五等人必不爲盜而可憫者至於孤兒寡婦老翁老媼未可入養濟而存養無人者如果紡綫雜作量給與三二錢營生以上所領官銀通記一簿一年之內責令里長陸續還官或曰銀將安出曰余借官銀不得已之計耳上六則人戶之犯法者卽以本裏富犯量罰粟十數石銀三五兩卽給本裏貧民物不入己何避貪名物不過多難云科罰何必申呈上司動支官銀哉夫人有所藉手則易爲生旣易爲生則知自愛且出入市井衙門自有體面多見禮法可息其邪橫之心矣

一流民旣去貧民有業盜賊之種淸其過半矣惟是遊食積惰賭博棍徒黨惡少年習藝壯丁鄕村提禾累掐穗放火偸畜諸等旣非貧民可卹又非流民可歸此等之人不必盡爲劫掠而劫掠者必此人也風憲約中不有所謂棄民冊乎除造冊送州縣衙門朔望點查問其何生理加意督責外所在鄕約保甲盡數收入如往來面生者便問此是何親來有何干如夜不在家者便問前往誰家所幹何事虛出實歸者便問所攜何物得之何人至於田禾非其所種雞犬非其所畜但有可疑便加盤問不敢盤問密告保正人等拘拏送官

一賊之動靜惟夥賊能知之當懸重賞云夥賊能拏夥賊或暗首夥賊者除免本身死罪外仍照捕盜條格加倍重賞仍準給馬快手一名以便拏賊能殺夥賊一名者與拏賊同賞首賊之後不妨仍舊故賊但將打劫何家約於何夜先報官知旣使夥賊不疑又便預備擒拏此法果行不惟盜賊易擒而賊夥亦自相疑畏

一番快無不知賊者但利於賊之供給且代賊過贓於捕官是賊者巡捕員役之外戶也員役者分贓寄贓之人也大盜安肯發覺止將犯竊小賊逼拷認劫或先透消息令之脫逃今只嚴逼積年番快令之供報賊家不則加以重刑大盜聞之自然遠遁不然密誘番快許以重賞令其報賊或令其與賊通言暗伏兵壯擒之倘彼不輸心於我凡地方失事一面將番快家屬送監一面嚴逼捕盜十日一比但有舊竊及讎人抵盜者無論詐財與否盡法重刑有被冤而死者徑坐抵賞

一四鄰及十里之內無不知某人是竊某人是彊某人是窩然而不敢擒不敢報者不擒不報罪不及身而擒報不成死亡立至州縣官下令行連坐之法曰凡竊盜彊盜窩主四鄰及本甲務要擒拏到官不敢擒拏者務要密揭報官倘狥情畏惡不擒不報者本盜發覺四鄰徑以分贓窩囤同問死罪如果嚴示信行則四鄰不敢隱盜四鄰不敢隱盜則盜視四鄰卽巡捕快手訪事官人也盜必忌之不敢橫行矣

一牙行當鋪買贓之人無不知賊者有六各府州縣皆有當鋪本物當於本處之人面識情熟旣不肯少勒價錢又不敢違期擅賣今本處不當而當於別州外縣必定是賊一也貧者當物出於無柰定是再三講價去又轉來不肯賤當今三言兩句價不多爭此定是賊二也良民當物步安色定久坐徐談若色遽語忙左盻右顧心不在事神不著色必定是賊三也凡當物必要約帖必同中人今一字不討一去不來必定是賊四也做賊多是貧民貧自是貧民相今攜許多首飾段帛衣服當主買主便問此物何店所買每疋價值若干某裁所作某人所穿因何典當彼自口急語蹇必定是賊五也至於賣衣於大市買主自疑銷金銀首飾於鋪家銀匠自知賣馬牛於別市牙行自覺此三種人皆能識賊拏賊而利於物賤不肯發覺是盜以鋪爲窩家鋪以盜爲供戶明知是贓且圖物賤今後起盜贓物凡當鋪買主牙行俱以知情分贓從重問罪

一羣盜結聚之時拒捕動兵一時擒捉眞難爲力但其聚也有時其散也有歸畢竟跟尋歸在何處假使獨住深山卽勇不過十夫之力耳擒捉甚易卽使一村皆盜調州衛兵壯出其不意圍其宅而復其巢亦不稱難惟是窩家起止據險操戈攻擊頗難然窩家無十日潛住之理事須從容自有長計若賈勇輕敵傷人必多盜一奔潰不可蹤迹何益之有保甲人等如有向前殺賊自傷性命者卽動本院紙贖給棺木銀十兩送一牌扁大書義烈某人之門有子者永免丁差一人家貧而婦人守寡者照孤老事例加一斗每月給谷六斗冬布二疋淨綿四斤徑送其家如此者終身

一賊之言語動靜�色手段自是不同或帶弓刀鞍馬或泥沙看財或衣服俏便在軍家快壯𨿽有此妝而色態不同用度自別店主一面供奉醉酒或招聲妓一面密報保甲便加盤拏至於倡優之家盜賊巢穴𨿽富家子弟舉動亦自豪奢而盜賊粗鄙家數亦自不同且多驚易疑難掩人目倘樂工早透消息卽便拏獲者店家娼家比應捕人員加等重賞但恐酒飯之家不惹閒事娼優之性利於多財不肯發覺耳事發審在某娼家使錢某店家住歇一體拏來從重究治各衙門審賊俱要牽累以示創懲不可以供明釋放如此則懼株連者自然不敢畱賊而賊又生一顧忌矣

○修理橋道﹝守路附﹞

爲修橋路以便行人事照得杠梁王政所先修理律法所載乃惰慢有司全不照管合行通示仰州縣衛所等衙門一體遵照施行

一髙山峻嶺𨿽險商民終日往來倘系大塊頑石昔人尙有鑿法乃今或上石相雜可以搬移或純土髙崖可以寬削雨澝冰滑行人最苦此獨不可加意乎合調驛內徒夫令其帶鐐興作或民壯弓兵閒暇之日令其輪班在役委能幹官員督率石匠相度寬窄形勢難易工程險者使夷狹者使寬此千百年之古道千萬人之往來𨿽一日做工三五尺計歲計月成功必多況極險極狹之處亦不甚多柰何過時驚怛過去遂忘任商旅艱難愁嘆而不爲之所哉

一大道成溝秋潦積瀦或遠三五里或深一二尺車馬旣不能行只得路傍踏踐民田便於行走地家苦其壞田也數步攔一橫墻行人苦其見攔也墻外又踏大路夫挑溝築墻地家豈不勞且費哉上無倡率之令下無齊心之民不得不如此耳有司於農務旣畢之時責令臨路居民順路挑爲塹坑取土旣墊古路路旣可行民田自免踏踐旁有濠塹向馬不便馳驅此易易者何憚而不爲

一山溪暴漲橫路黃流秋正湍急眞難措手至於冬月水寒難涉水淺易功狹者可以爲木橋闊者可以爲艸橋或聚石塊覆以土薪或纜小舟加以板葉自十月一日搭架三月十五日拆收主辦之人免其雜役有捨施者重行旌獎亦便民之急務也

一人家宅舍尙修通水溝渠城市街房可無蓄泄處所掌印官每於正二月間沿門逐戶令理官溝或掘陰溝於中路棚以磚石或挑陽溝於兩邊順其髙下有一處阻礙而不通者責其房主十倍罰工一大市當街每爲大汪深卓沒膝陷輪掌印官日日徑行全不張目啟口大可爲笑如此窪下之處必察水所從來平以繩尺令其墊削務令地勢均平水皆歸於兩溝何窪聚之有且以各修各自門前旣非難事而各便各人行路豈爲厲民目前因循惰慢如此而謂之明作勵精吾不信也

一道路有二有官道有古道官道天下經行古道民間共便此可修而不可塞者至於本有官道也惡委曲而開快捷方式本有驛路也厭回遠而取近途在田家以納糧當差之地爲人踏毀𨿽苦而不能禁往來在僻路以無夫缺馬之途官府經臨𨿽苦而不敢不迎送如此等路責令本地主人本管州縣官嚴行禁止違者行人拏送有司重行懲治枷號路頭其不經驛遞途程徑稍僻處州縣者所在官司夫馬下程廩給口糧不準應付違者以罷軟論

一通行官路每五里一墩每一墩十人各執槍刀鑼鼓防護過往官民截拏向馬盜賊豈非不可罷之役哉但衝途孔道常驅五六百人於路旁水火無資飲食不便歇宿無所冬月更難各州縣或僉鄰路十里居民或輪各裏十甲百姓親來者旣妨農務雇覓者又費民財且以老叟童男支吾日月旣無益於守望祇足以資寇兵已經通行州縣曉諭在鄕居民先令守墩人夫每人每日托坯二十个十个月內一墩可得坯六萬或官道林木或罪人罰納可得椽柱若干先令看堡人役遞送公文一年扣除鋪兵工食可得若干以買磚瓦木石掌印官親查道路不必泥舊墩臺除集店村落之在大道者卽坐墩兵十名省復修蓋外其餘酌量兩集店之間共若干裏可修幾鋪大約五里十家爲一鋪如果因水因山就村就地各從其便者大段近不過四里遠不過六里就於道邊作十家之室每家前房三間以便生藝後房三間以便居息官覓匠作給以米食二年之內鋪捨已成次第召募貧壯之人授以官房攺鋪兵之工食而分給焉每十家要識字一人以便記號其餘輪送公文總名之曰鋪兵官給搶刀如數外給大銃三桿如道間偶有盜賊以放銃爲號前後鋪兵盡出截趕彼棲身有所旣無居食之憂去此安之自有妻子之戀待三五年後力量有餘每家再給護宅菜地五畝多者十畝益所以堅久住之心壯嚴防之气而道路賴以靜寧矣或曰未嘗勞民彼接官則來官過卽去何有一人守墩哉曰信如是則道旁之舍尢不可以不作固難望於人人而賢守令所當嘗試者也

一民間善人及積福僧道有能捐貲化緣修橋補路是佐有司爲政者也掌印官訪知卽以花紅旌賞施五十金以上者申報本院另行優處

○解送軍囚

監倉驛遞囚犯獄政旣詳之矣夫死罪赦所不原而遣戍下死一等其人皆凶悍其志在脫逃卽使力相敵心同切者爲關防彼可以格鬭可以劫奪倘毆人至斃也死罪無以加毆人折傷也軍罪無以加解者每用孱懦之夫或有轉雇之人心不警愓械不堅牢及至虎兕出柙止將解人坐贓擬抵豈不簡便如此心何將解者與所解者俱逃又將誰坐也欵言其略有司詳之

一人命彊盜遠路解審或有親人計脫或有夥盜彊劫一經失手追捉便難此等罪囚久當處決幸生一日天网巳寬發解之日先將臋腿加刑令其艱於奔走若恐在道行遲寧可早發數日

一律惟死刑帶扭而徒罪以上卽著帶鐐蓋人之奔走在足一鐐其足𨿽賁育不能自斷非鐵匠不能爲斷如是卽十賊一解可無憂矣宋孫覿上失獄疏謂有髠首之重囚無散足之徒配今犯重罪者發解之時往往闊步逸足不謹之罪有司豈能辭耶

一解處決囚犯人數眾多所在州縣衛所差人護送日暮止宿所在收監如監不便者責令所在地方官吏尋覓嚴密處所仍令街民夜間防範庶無疏虞

一囚飯責令本囚�銀買造務在齊止齊行其飯止用粟米不與酒肉麵食

一囚經過家門亦不許入但令親族就省如饋酒肉亦不必禁余昔爲令雲中囚犯董鴻儒以勸人不從因而毆死蓋士人子也其父與伯父死俱無嗣止有鴻儒且始娶無兒葬及期其母泣曰夫將歸土乞假鴻儒使盡一日子道願以其舅爲質余憐而許之不敢釋三木余曰執喪明死者之有子也若然不如無往枷扭鐐悉與脫之但用四壯監押巡道聞之驚曰是人豈可信耶是豈有司所得專耶萬一疏虞何辭以解余悔之業有成言不可食也鴻儒主喪送葬謝客凡七日其母仍送還幸無事余所許者不忍之心巡道所驚者老成之慮彼凶狡人也優卹可矣若鴻儒事非法之常余誠過哉

一五年一欽卹主於求生獄中囚犯盡數解審悉聽懇乞猶非得已至於按院審錄主於理枉申冤非爲死中求活當通行州縣有司親提獄囚當面審問有冤無冤欲辯不辯如果囚不稱冤造冊申文徑詳按院云除某人某人自謂不冤免行解審外惟有某人以某事冤某人以某事冤擬合解審今將應辯審語備載冊中云云如此則按院省無益之目力一也苦主榦證無長途之費累二也解夫省脫逃代死之罪三也官省造冊護送之錢糧四也所在省寄監之無處五也或曰審錄有朴責似不可已嗟夫以決不待時之人寬一年之死卽多加箠杖以泄死者之幽憤法所宜然向見霍思齋龐惺庵巡按河南重囚常是八十而今也純尙陰徳矣余見二三直指淩遲之罪僅打二十絞斬者十板十五板耳且委官外責聽其寬嚴不如不解囚犯徑批該州縣官重加責治不省往來數百里解系之勞費乎節財省事之君子可以思矣

一大姦巨惡犯該充軍有邊遠有煙瘴犯人不足惜矣惟是長解兩名先僉宗族宗族無人則僉里甲無妻代爲取妻無盤費代處盤費至於長解往來遠者常費數十金收管才回凶犯隨至再被淸勾告發依然又解一番是凶犯不死而解夫往往累死凶犯固貧而裏族亦累以貧甚者凶犯逃脫長解卽爲代戍此懲大憝乎虐無罪乎民�之恨此爲最深昔有一人百種貪暴問發充軍累死長解其軍著伍卽回及至再發死者之子爲解中途又逃解者旣懷父恨又見復逃追回毆傷因而致死問官遂擬抵償是父子二人死於一軍也豈不悲哉蓋充軍多彊悍之惡人而解夫無關防之慣習甚者裏族無人老弱充數著伍足矣而淸軍道猶以收管過期問罪哀哉今後發解軍徒攺擬快手民壯同役貼錢本犯項帶三尖小夾以鐵錮之上造充軍某人字樣彼自卸不能卽逃易識收伍之後聽其開釋快壯健卒又精防範且系官役自當聽差盤費不足寧令裏族量爲津貼官定數目是快壯𨿽稱苦差較之裏族似便有司議行

一充軍及淸勾軍犯到伍之日該管衛所官員刁索錢財經月不與收管今後投文三日不收犯人不與收管者長解於所在上司聲冤告狀依法重究若不如此累損遠人

一軍犯著伍自有百戶總旗管隊貼隊營房聯絡人居輳集卽便攜妻私逃豈得掩人不見見而速追巖得便無行蹤其逃之故蓋有三焉一則本管旣不存卹又加淩虐勢難自存二則本管收財名準給假討取衣鞋其實相約歲有供給三則戀舊懷歸避差畏苦此三逃者官居二焉乃因供給不至便請部單淸勾及至騷擾原籍又稱頃已回伍彼冒月糧以養身家安用此軍爲哉催供給耳是淸軍臺司道府州縣止催武弁供給之財又甚紛紛郡邑之擾今後衛所勾到新軍若一年之內求索財物因而逼累在逃準照例指揮拾名千戶鎭撫六名以上百戶四名以上各問罪降一級每十名六名四名各照數遞降若受財賣放贓至滿貫者立功滿日調衛差操如此庶小民安生貪官知戒

一近日軍差累苦軍籍埋沒誠亦有之然有絕戶之民豈無絕戶之軍哉其缺伍三十年以上五經淸勾者取具裏鄰保結卽與照例除豁但有埋沒者許諸人訐告卽將本犯與作獘之人名下追銀十兩充賞

○禁諭樂戶

爲禁約事今將樂戶應禁事宜開列於後

一樂戶與民分良賤難以入約但無爲首之人私下其誰鈐制凡州縣有籍樂人亦選有身家公正眾樂推服者二人爲樂首將槪州縣樂戶造一簿籍有司用印給發聽其管理不服者呈治如有因而詐財者許被害告發坐贓問罪

一但有流來水戶在於地方惑誘良家者許樂首稟官趕逐出境如有通同店主詐財懼惡朦朧不報者一體究罪

一各樂戶家但有容畱大戶及賭博光棍面生可疑之人者許樂首挨查稟官違者事發一例同罪

一祈報祭賽敬事鬼神祭奠喪門哀痛死者俱不許招集娼優淫言褻語以亂大禮違者招家與應招之人一體重治

一樂戶但有與老戶良民互罵同毆者加倍問罪情重者枷號

一娼婦不許與良家一樣妝束及穿織金妝花補衣戴金珠翡翠首飾違者盡追入官變價充孤老布花之用

一娼婦所入之家必有夫婦之禍今後娼家婦女但有在於良民之家經宿住畱及包占者除將容畱者升戶二則罰谷三十石輸邊外娼婦重加木打樂首不舉者重責枷號問罪其以禮聘娶從良者聽從其便不許一槪攀擾

一樂戶買良及勾引良家婦女暗行淫邪除依律問罪外仍加責枷號

一原籍良民夫婦不才甘心賣姦度日者辱祖羞親最爲無恥見官樂戶叩頭傍坐訶罵不許還口以示激攺之意凡犯到官比官樂加倍重處

一樂工之家擅用銅鑼鼓響器送字號軸帳及用圍裙坐褥者枷號重責

一樂工有地者旣納糧差又朝賀祭祀接官一歲在官不減一月原無工食丁銀免出蓋下三則人戶力差銀差二者無並出之法也

◇鄕甲約◇

卷之一

卷之二

卷之三

卷之四

卷之五

卷之六

鄕甲約

●卷之一

欽差提督鴈門等關兼巡撫山西地方都察院右僉都禦史呂爲申明鄕約保甲以善風俗以防姦盜事照得成周立教監於夏商士有庠序學塾以樂其羣民有比閭族黨以萃其渙故百井結爲一體千民聯屬成家觀俗於鄕則裏仁爲美化行於下則比屋可封未有人各任情家自爲俗而能成遷善遠罪之治者也自教衰民散之後惟鄕約保甲最良𨿽化民成俗之意未及方人而軌眾齊物之方寔仍前代玆二法者累朝之所申明廟堂之所建白不啻再三矣乃有司視爲常套談者反唇閭巷苦其騷煩聞之疾首非法之不良民之難令則行法者爲法之病也約束不擇善良編派委之裏老時逢朔望聚者豈無千人待至未申講者不聞一語混雜而來饑疲而散聖諭昭揭遵違誰復知聞粉壁分明姦宄全不覺察卽犯者盈庭罪人滿獄吾惟有三尺之法在輕則杖笞重則絞斬如此而已矣不知先王以刑弼教非以刑爲教也嗟夫道之以政而後齊之以刑猶爲末務矧一言不教而惟五刑是加豈朝廷設官之本意哉積習旣久振舉實難若殿最之條但以教化風俗爲首則守令之政自以鄕約保甲爲先鄕約實行自無姦凶猶有姦凶是鄕約之法未行也保甲實行自無盜賊猶有盜賊是保甲之法未行也二者不行卽有便捷之才淸修之節簿書詞訟催科之能不免爲俗吏何者謂其所急者末而教養之政不修也寓教養於鄕約保甲之中則詞訟自息差糧自完簿書不期省而自省矣但勸善懲惡法本相因而鄕約保甲原非兩事本院捧讀髙皇帝教民榜文及近日應行事例謂鄕約之所約者此民保甲之所保者亦此民但約主勸善以化導爲先保主懲惡以究詰爲重議將鄕約保甲總一條編除寄住流民各聽房主地主約束容畱者查其來歷出入者問其緣由但有彊盜竊盜生發卽將房主地主並治外其餘本縣及寄庒人民在城在鎭以百家爲率孤庒村落以一里爲率各立約正一人約副一人選公道正直者充之以統一約之人約講一人約史一人選善書能勸者充之以辦一約之事十家內選九家所推者一人爲甲長每一家又以前後左右所居者爲四鄰一人有過四鄰勸化不從則告於甲長轉告於約正書之紀惡簿一人有善四鄰查訪的實則告於甲長轉告於約正書之紀善簿其輕事小事許本約和處以息訟端大善大惡仍季終聞官以憑獎�如惡有顯迹四鄰知而不報者甲長舉之罪坐四鄰四鄰舉之而甲長不報者罪坐甲長甲長舉之而約正副不書掌印官別有見聞者罪坐約正副如此嚴行則一人罪犯九十九家之責也九十九家耳目一人善惡之鏡也平居無事則互相丁寧一有過惡則彼此詰責白蓮妖術姦宄凶民何所容其身出境爲賊在家窩盜何所遁其迹地方安得不輯寧百姓安得不寡過刑淸政簡之效可以漸臻知禮畏義之風可以日長此目前第一急務也爲此將巳試者與二三有司一講求之倘以怠忽之心應督責之命選擇不得其人激勸不由其道則期會祗增煩擾約束反濟姦雄非法之無良實爾有司惰慢之罪也本院靦然撫臨於上豈能昧是非之公以相曲庇哉

鄕甲約

●卷之二

鄕甲至要

鄕甲事宜

○鄕甲至要

一鄕約原爲勸民保甲原爲安民行之而善則民樂於行行之擾民不惟無益而又害之如約長保長不許用無身家棍徒使挾倚外需索一不擾約保不許出一里之內人不許拘數惟令一處住居者行之則近便易行二不擾不許令鄕保長等打卯接官及派應夫役三不擾掌印官自己抽查不許委佐貳首領及快壯查點巡邏四不擾鄕甲中有事系賊盜人命方許呈報如鬭毆小事等項聽民自便不許呈報五不擾去此五擾而後良法不失美意民自樂行矣此最喫緊故首列之行者幸畱意焉

○鄕甲事宜

會規

塡格葉法

編鄕甲字號

續編鄕甲字號

△會規

凡一約之人或寺廟或公館或大家廳房可容百人處所上面立聖諭木牌一面傍設約正約副約講約史四坐將約眾分左右二班如所在寬廠作板凳數條約眾論齒序坐亦可每月初二十六日一竿時候取齊擊鼓三聲約中擇少年讀書者四人爲約贊唱排班班齊鞠躬拜興拜興拜興拜興拜興三叩頭平身分班對揖平身唱正副講史就坐唱甲長出班言事十甲長出向牌跪舉曰本甲某人某日行某善某人見證舉畢分立於班前爲善與證人出向牌跪約正副問明約史卽照口詞記於善簿畢爲善者叩四頭起十甲長復出北向跪舉曰本甲某人某日爲某惡事某人見證舉畢分立於班前爲惡與證人出向牌跪約正副問明約史卽照口詞記於惡簿爲惡者叩四頭起約正副先將本甲善惡事勸戒一番約史講又將本甲善惡事勸戒一番畢約講講勸善一條講律演一條畢畫右右二扇卯簿畢其有事不到者甲中代之給假卯簿寫一假字但不許連給三假至日應舉善惡者亦不許給假畢總揖聖諭而退仍將格葉未完事件叮嚀申戒下會定完如約正副講史一人有事不到三人代之行事

一每百家選約正一人約副一人俱以正直公道能管束處斷者爲之約史一人約講一人俱以正直識字能勸善戒惡者爲之如百家之內無此四人二百家有此八人遙相管束亦可或八人總管二百家亦可或不足二百家或二百家有零者在州縣正官各隨地方街巷村落遠近編派難以拘泥但不許越管遙制不便挨查其同居父子兄弟只報一名在約分居者人人在約如有樂善之人父子兄弟情願俱入鄕約者聽從其便

一選約正約副約講約史須百家个个情願者選甲長須九家个个推服及常不出外者如扶同濫舉非人許不願者舉出但全人難得或舊過而攺新或善多而過少或口毒而心善者情願從今學好不妨準收

一甲長不服人許九家同稟於約正副如果不稱九家另舉一人更之不許輪流攀當約正副不服人許九十八家同稟於官如果不稱眾人另舉一人更之不許一人私告中間如有以曲爲直將善作惡向親識受買囑報私讎欺貧賤大傷公論者亦許同約公報到官小者本約除名紀惡於申明亭大者比眾加倍究處如無大過及三五人私怨者不許輕更約正副致有投充推諉以生姦獘

一州縣正官先將各約爲善爲惡之人密細訪察要見某約某人某日爲某善事某約某人某日爲某惡事卻將各約善惡兩簿及作善作惡之人拘查或隨便親到本約呼喚審問如果善惡是眞而本約不曾書寫者除當面獎戒外約正副講史各重責紀過甲長四鄰隱匿不報者與作惡之人一體重究

一旌善申明二亭國初設老人二名以佐州縣之政但老人名色近皆歸於里甲催科及僕隸頂當朝捶暮楚人皆恥爲今選槪州縣殷實有徳二人另名公正總理城中鄕約四鄕再選公正八人分理各鄕鄕約各約正副講史不公不法聽其紏舉應更換者聽其保舉各給帖文印子以便行事先給與耆老衣冠如果正直無私督約有功者三年給與冠帶

一約正副舉行鄕約一年之外許戴耆老幅巾靑直身慱帶見州縣行兩跪一揖禮州縣起立答揖見本院亦許兩跪一揖本院起立拱手本一平民一旦如此優待爲約正副者可不勉勵奮發勸善懲惡表正風俗以仰體上官之心乎

一約中一年無人違犯條欵格葉者約正旌善亭紀善一次二年無犯者約副亦於旌善亭紀善一次三年無犯者約正副二人先以花紅卮酒賞送於公堂約講史各紀善於旌善亭一次六年無過者約正副講史各送扁一面本約九年不違犯條欵格葉者同約保舉約正給與冠帶約副免本身差役仍與約講史俱給約正衣冠以禮相待十二年約中不違犯條欵格葉者約正副各送牌扁書本院姓名待年至七十仍從各約通舉準入鄕飲酒席其約正年近七十不能待九年者掌印官每年考其勤惰公私等第但肯實心任事三考各約第一者三年亦準冠帶

一約正副講史止爲管教一約之人不許接送官員及州縣一切差委接遞聽事朔望升堂及不幹本約事情無故騷擾拘喚無罪輕加淩辱以傷優禮良民之體違者掌印官卽系昏庸不肖壞亂鄕約𨿽有他長亦行戒飭

一約正副講史除正項親朋禮節往來外如有處分本約事情因而受人只雞杯酒斗谷分銀者卽系不立行恥無恥之人被本約訐出枷號遊迎仍紀惡申明亭鄕邦不與爲禮

一除縉紳舉監生員不須編入鄕約外其致仕閒住州縣佐貳首領及省祭散官衣巾生員但有徳望眾推爲約正副者州縣官以見任鄕官在學生員禮貌一體優待與各約正副另班行禮

一鄕約呈報善惡及條陳利害者不分是何衙門俱用速七粗紙手本封袋縫上寫某州縣某字約約正副某人某人封若系槪約公報則寫某州縣某字約約正某人等同封不許用細紙以生科派之端

一大姦大惡久慣行凶報惡紀惡動輒與人爲讎者許同約百家連名指實用手本封固差約中一人密稟州縣掌印正官差的當兵快當時鎖拏扭解本院

一鄕約之中不怕豪彊棍惡只怕浮薄少年此等浮薄之子或系大家貴族倚托門第錢財將欲不編入約此人置之何地將欲編之約內彼傲气雄心輕口薄舌無恂恂鄕黨之謙懷卑卑貧賤之意甲中不敢舉過約中不敢紀惡或造言捏事或構怨生讎其明理父兄當思共守聖諭科條替伊教誨子弟不護短不尢人不明理者或到約中發怒令長少難堪或向州縣遞呈托守令處置彼庸懦有司那分皂白約中一夥平民何苦與人鬭气從此而一約壞矣一約壞而各約皆壞矣以後約中少年務要低心下气一遵條欵格葉不許分毫傲慢掌印官時時另行體察但有擾混一約不成者另申本院施行如有狥私誣善以傷眾心者訪知以罷軟論

一約中除樂戶家奴及傭工佃戶各屬房主地主挨查管束不許收入鄕甲外其餘不分匠作裁縫廚役皂隸快手門禁馬夫但系本縣老戶人家或客啇經年久住情願入約者俱許編入鄕甲以鄕黨輩數齒序不許作踐

一各州縣做豎牌十面長二尺寬八寸凡不養父母時常忤逆者牌書不孝某人骨肉無恩尊長無禮夫妻無情父子生分牌書不義某人偸雞摸狗拔樹掐谷系本縣老戶人民者牌書做賊某人賭博開場等眾牌書賭博某人遊手幫閒牌書光棍某人生事毆人牌書凶徒某人詭隱地糧教唆詞訟陰險害人貪婪利己牌書姦民某人口無實言行無實事搬弄是非妄傳誣告牌書詐僞某人誆騙財物勾引婦人及一切幹事不顧行止體面人所共惡者牌書無恥某人媱蕩破家牌書敗子某人各用大字釘於本犯門左每會跪約聽講街民不與往來兩院訪拏卽將此人舉報待十分悔悟本約連名出連坐甘結保其省攺者方許去其門牌

一鄕約有犯除徒流以上自有應得罪名外其餘紀惡呈報訪知等事不系告發者只是朴責重者枷號不許問罪

一各約紀善紀惡紀和紀攺四簿有司終日查考假如一百二十約每日照依約號次序初一日某字號等四約講史送簿來看掌印官細查善有可賞者批獎三二句惡有當懲者批戒三二句其和處不當者卽與更正罪惡大而和不足以盡法貧者拘來責治不貧者罰谷多不過五石少不下一石注於簿上責令甲長催完不次查簿卽於罰谷項下注某月日納訖其谷卽貯本會殷實之家以備本約社師束脩及孤老殘疾賑濟或本約不得巳公用俱約正呈知掌印官方準動支不許有司將谷入倉違者以科罰坐罪其批查約簿俱以紅筆大約每日查數本一月查一周其大善大惡登記州縣善惡和攺簿上以備申呈上司大加獎賞拏問施行

一麥忙放通假兩會秋忙放通假兩會其間或疾病或家中疾病或公事或忙事或遠行給單假者俱許準理其疾病及遠行之人過三假後再給不許每會點卯不到罰谷致誤窮漢生理違者罪坐正副講史

一凡講約之日遇大雨雪攺於次日不向甲長給假而不到者紀過一次無假三次不到約者稟官

一每約百家選保正一人百五十家量加選保正副各一人鄕甲之內屬本縣者聽其挨查出入鄕甲之外屬房主地主者聽其訪問但有爲盜窩盜聽其舉報到官但有失盜聽其率領各甲救護其甲中人等除六十歲以上十八歲以下免其救護外其餘壯丁十月後收秋巳畢三月前農工未動各家所備鎗刀弓箭短棍繩鞭等器一百家或二百家內共覓教士一人令其習學武藝一年覓一人習一藝不及五年而各藝皆熟矣又以本甲教本甲不及五年而各人皆熟矣一甲共置鑼一面保正副各置銃三桿遇有盜賊打劫甲中鳴鑼保中放銃一擁救護但於盜所生獲或札死彊賊一名者州縣官花紅鼓樂迎至公堂銀杯遞酒三杯當時賞銀十兩仍給帖一張免其本身差役如果賊見救護人多要殺失主解圍失主見賊要殺罵人不許救護保甲人等一味上前捉賊不許因而解散蓋盜賊殺人與救護者無干盜賊走脫則救護者何用況賊見失主罵人而救護者不散彼何讎於失主而殺之哉

一保正副須選家道殷實力量彊壯行止服人者爲之如有優占卽令其子男弟侄爲之不許掌印官聽囑狥情巡捕官受賄賣放卻爲無徳貧棍頂充蓋盜賊打劫不尋窮漢而棍徒保正豈能率人借保甲之法率百人之眾代富勢者看守家財何負於彼而推托以圖苟免哉是法也有司必不遵行但遇地方失事賊盜脫逃者掌印巡捕官卽注劣考

一鄕甲之約良民分理於下有司總理於上提綱挈領政教易行日考月稽姦獘自革若掌印官視爲虛文如醉如夢則約正副以爲奇貨通賄通情是良法反爲獘政鄕約保甲果獘政乎何不將周官法度一讀也故得千良民不如得一賢守令嗚呼吾輩讀聖賢書受民社寄終日抗塵走俗身教旣不倡先言教又不修舉上負朝廷下慚士庶子夜深思寧不汗背本院自媿庸劣願與諸君子共勉之

鄕甲會圖﹝見圖﹞

凡處斷本約事情將和事牌移置聖諭前約正副先在牌前焚香誓曰處事不公身家被禍叩四頭起幹證同有事人向牌前誓曰舉事不公身家被禍從公實說訖叩四頭起約正副問有事人明白心服斟酌王法天理人情與講史商量處斷斷訖約史向牌前誓曰紀事不公身家被禍叩四頭起卽紀其事於和簿惡簿有不服者聽其告官約中具由以備查取其舉善紀善人等俱一體誓神以壓嫉妬之口

聖諭格葉

州縣字約第甲

系

籍

戶

一父母在衣食

缺

忤逆祭掃

缺

一長上尊敬鄕裏

和睦放債

違禁

一子

孫

教訓

一地頃

畝分差糧一完

完完

完

一

生理勤

惰用度

儉

奢

一救命會積錢千

百十

�量貧富爲多寡

一積菜百

千斤

積糞十

車

一養牛只驢頭豬口羊只雞十

只

一栽桑百

十株棗百

十株楡百

十株柳百十株雜果百十株雜樹百十

株

一取繭絲十

斤兩紡花十

斤兩

一衣食足

身無破絮家無糟糠

一荒閒地上畝

分種菜畝

分

一賭博

宿娼

酗酒

詐財

一聚眾行凶

白連隨會

一容畱姦盜生人

行使大秤小斗

一被人告次

刁告人次

唆證人次

△塡格葉法

第一格塡某縣某字約第幾甲系約正副講史則塡約正約副約講約史系甲長則塡甲長系甲眾則塡甲眾某人系軍民匠竈籍或上上或中中或下下戶

第二格父在母不在母下塡一不字母在父不在父下塡一不字俱在父母下塡一俱字俱不在父母下寫一不在

第四格塡子某人某人孫某人某人【或時常教訓或通不教訓】

第五格塡地幾頃幾十幾畝一限完塡一字二限完塡二字三四限俱同第六格塡庒農生理或賣酒生理或傭工生理各照生理塡寫

以上俱於領格葉之日約講史審明塡寫其錢糧四限完一限塡一限

一十二月十六日約正率十甲長焚香誓神曰凡我會人審塡格葉遵行者不許誣枉違犯者不許回護如有不公不實神鬼鑑察身家被禍叩四頭起約正先喚第一甲長到聖諭前塡第二格約史問某人事奉父母衣食有無缺少如缺則於衣食下塡一常字不缺則塡一不字祭掃缺塡一常字不缺塡一不字

第三格尊敬長上塡一長字不尊敬塡一不字鄕裏和睦塡一常字不和睦塡一不字放債違禁塡一常字不違禁塡一不字

第四格子孫教訓塡一常字不教訓塡一不字

第六格或常勤不惰或常惰不勤或好奢不儉或好儉不奢各照格塡

第七格塡錢數各照多寡實書

第八格塡積菜積糞數

第九格塡牛驢豬羊雞只數

第十格十一格塡栽樹數

第十二格塡絲綿數俱分毫不許增減

第十三格衣食四項塡不缺衣食者塡亦足次貧塡略足貧塡不足身無之上塡未至二字極貧塡不足身無之上塡見今二字

第十四格荒地種菜照數塡

第十五十六十七格犯者塡時常字不犯者塡不敢字

第十八格被告三欵照次數塡塡畢至十二月二十日以後約正將格葉冊單釘送掌印官處查遵違全遵無違者紀大善一次全違無遵者紀大惡一次仍行責治半違半遵者量輕重酌處仍將舊格葉收庫照數發新格葉於各約其格葉一年一發鄕約三年一發紙張工墨之費許於正項公用錢糧開銷若正副講史甲長塡格葉不公不實者訪出各重責枷號其約史甲長格葉四鄰報塡正副講格葉十甲長報塡俱不許扶同妄報一字

△編鄕甲字號

孝弟忠信禮義廉恥正直公平歡愛忻喜忍耐讓恭溫和柔美畏天守法懷徳循理知止存心省身克己知仁宣哲睦婣任卹富貴康寧昌盛丰足進修講習敬謹純篤操持有常幹禎百祿勸君學好希聖爲賢端方淸靜實行眞言淑愼莊潔福壽延綿吉祥如意飽暖安然

△續編鄕甲字號

人鍾五秀靈於萬物慧悟聰明剛毅朴訥六府三事水火金木復性【原是正徳二字】利用厚生土谷陰陽寒暑日月星辰昭晰宇宙鑑視嚴森春冰愓勵戒懼臨深一鄕善士鸞鳳麒麟官賞民頌此感彼欽凡玆黎庶細聽吾說望汝遵依致我樂悅恩則雨露威是霜雪路只兩條從爾審擇

右一約分占一字如約多而字號少者再領

鄕甲約

●卷之三

一和處事情以息爭訟事人生天地間誰沒个良心各人拏出良心來少人的就還人惱著人就陪話自家得罪於人自家就認不是這等有甚麼爭競只爲那姦狡的利己損人彊梁的欺大壓小昧心的枉口刁舌或自知理虧先遞攔頭假狀或買求硬證專告無影虛詞到那衙門時吏書皂隸使了多少錢木板鎖枷受了多少气有年沒月悞了多少營生往來酒飯使了多少盤纏父母妻子耽了多少憂愁一入衙門身體不屬自家田宅不能自保俗語云原告被告四六使鈔又云官府不明沒理的也贏你自尋思告狀那有一件好處且如鄕鄰有事你知我見哄瞞過了誰如有不平到那鄕約中口稟一番約正副差本甲人喚來一問如系兩約請兩處約正在一處同問誰是誰非眼同證見一一問明差那證見押著那理屈的替那理直的些些禮物上門陪話約史仍將所問事情來歷始末一一記於和簿如事情稍重及不服處斷者不問告何衙門約正副分別是非補呈子一張遞於問官以憑從公究處仍將理屈者紀惡如本約處分不公約正副坐罪如處分極公而誣枉約正副者分外加責這等和處旣不失鄕親體面又省了多少錢財免了多少淩辱何等便宜各約百姓切記吾言須至和簿者

計開

應和條件

一婚姻不明審問原媒某女定與某男受何定禮量其貧富除富貴人家外其餘下三則人家多不過十兩少不過三兩主令成婚若嫌貧棄婿將女別嫁者本約審明待告狀之日一同呈報

一地土不明查審文契中人應退回者退回應找子粒者找子粒應補差糧者補差糧算明主令攺正若系欺隱詭寄不肯首正者待告狀之日本約一同呈報

一罵詈鬭毆主令理屈之人置辦禮物與理直者陪話若有傷者審明記日待告狀之日一同呈報

一牲畜食踐田禾照畝賠償如打死人牲畜者照價賠償

一放債三年以上本利交還不與者處追借人財不還及毀壞者主令賠補

一錢到取贖房地力不能回者果系日久利多酌量情法兩便委曲分處無令貧人失業

一買賣貨物不公虧損人者主令攺正不攺者紀惡呈報

一地界房界不明者查明攺正

一走失收畱人口牲畜主令各還本主中間事情應處分者處分應呈報者呈報

一約中處和事情不系狥私受財誣直作曲冤枉良善者有司不許將約正約副擅加淩辱

一除徒流以上罪名本約不得專斷外其笞杖事情掌印官將詞批與原告執付本約問明開具手本以憑處斷願息者聽登和簿徑繳原詞有司不許加罪若將輕小事情不批本約而徑批佐貳首領陰陽義民等官差皂快勾拘者掌印官另議

一本約之人在別州縣生事者聽各處官司斷理若在本縣別約生事者聽別約斷理事完之日仍付本約紀惡若本約偏聽與別州縣別約爲讎者掌印官問明將爲讎之人盡法重處

一大小過失不分新舊但能自首攺正者俱免究罪

一國初老人里長俱許笞杖斷決今恐是非連累只用口說和處倘有因成人命並不許幹連本約違者有司另議

此卷後添餘葉五十張以載本約和處之事

鄕甲約

●卷之四

一紀善以重良民事天理在人心个个都有那一个人平生沒一件好事那一日不說幾句好話所以朝廷設那旌善亭以記善民使爲善之人名姓褒揚不善之人知所羞媿近來教化不行百姓們就幹一好事官府不知就存一好心鄕黨不重將你學好的百姓都虧負了我今置一本紀善簿放在鄕約中凡我百姓不論貴賤貧富老少尊卑有一善事不論大小四鄰報於甲長到那會日舉在鄕約裏面將那好事就記在紀善簿上天長日久好事漸多州縣官弔查眞實類報本院或各道出巡弔查那鄕約善簿細細分別誰是大善誰是小善誰是眞善誰是假善誰人善多誰人善少逐一等第明白以憑輕重禮待如被告到官曾行大善者如何曾行小善者如何無善者如何如賑濟蠲免曾行大善者如何曾行小善者如何無善者如何如鄕飲冠帶曾行大善者如何曾行小善者如何無善者如何善大善多者便宜必多善小善少者便宜必少無善可稱者只以常人相待約正約副約講約史人等務要秉公持正上誓天地神明下服尊卑長幼記一善不許假捏狥私懷恨刁難如有善應紀而不紀本無善不當紀而紀及不由四鄰甲長舉報不同正副講史問明不寫善事實迹者罪坐正副講史四人今將應紀善事大略開列於後仰鄕約遵照施行其爲善在條件之外者不妨指事直書須至簿者

計開

善行條件

一孝順父母者一事爲一大善

一尊敬長上者一事爲一善

一捨義學義塜捨飯捨衣捨藥捨方及報信指路者爲一善多者爲一大善

一勸化十人攺過者爲大善五六人爲中善一二人爲小善能化大惡者一人準作十人

一救人貧苦助人婚喪可值銀二三兩爲大善一兩以上爲中善五錢以下爲小善

一他人告狀勸回和解者一事爲一善

一能成就人好事者一事爲一善大者爲一大善

一能捄人患難者一事爲一善捄人一命者爲一大善

一修橋補路者一事爲一善修寺廟塑鬼神喫素念經朝山設醮者此是謟神求福之人不許紀善

一家富而衣服車馬酒席不肯奢華只尙節儉者一事爲一善

一能受辱忍事者一事爲一善

一拾人物不隱昧卽還原主者百錢卽紀一善多者紀一大善

一牛馬驢騾死而能葬者及不食牛馬驢騾肉者一事爲一善

一干公道事不行姦巧者爲一善

一積谷積錢過數者爲一善

一一年能守格葉者爲一大善

一一年不犯條欵者爲一善

一九族之親貧老無依能收養或給衣食全活終身者準二大善

一同行替人勞苦同飯替人還錢同事而己無罪替人分過同勞而己獨善不肯專功小事紀一小善大事紀一大善

一百姓有大善人所共知眾所推服者許約中連名不時揭報掌印正官申詳本院以憑優獎其尢關系風化倫理者仍送牌扁鼓樂花紅以示旌異

一凡小善五次中善三次俱準大善一次紀名於旌善亭上面大書姓名下而分紀實事若犯公罪到官杖一百以下者應納贖免其納贖應的決免其的決牌上仍存姓名若犯私罪者免紀惡一次罪姑減半若再犯私罪者不準饒免善牌除名惡牌紀過

此卷後添餘葉五十張以載本約善人之事

鄕甲約

●卷之五

一紀惡以示懲戒事朝廷設官滿天下爲管善良之民那善良之民他納糧當差分毫不少凶心惡事一些不爲立身則行公道積陰騭見人則深唱喏髙舉手天下要那許多官何用只爲你這不良之民凶惡的拏刀弄杖欺淩那善良彊梁的倚勢恃財作踐那柔弱姦巧的百計千方啜哄那老實朝廷差糧詭隱�捱不肯上納他人財帛搶騙爭奪沒些廉恥淸平世界叫你這夥人混的不得安生所以朝廷無柰做一部大明律置五等苦刑罰設天下大小官員只爲鈐束你只夥歪人替那公正善良的百姓作主隨你是何等英雄好漢朝廷法度還比你勢要你就走在海角天涯也拏得你來就將你殺了剮了你往那里去但念你這愚人生下來時遇著不省事的父母少調失教長大了時和那不學好的親朋亂道胡行日日年年把只个身子十分壞了自家也不知道自家是甚麼一个人全不覺自家分毫不是那善良的見你如臭屎一般那忍事的見你如毒蛇一般誰好說你誰敢勸你你就不犯刑罰也做了个沒行止的小人叫人做了些罵名你犯了刑罰時就是个沒主兒的身子任官府夾打牢獄與你做父母的也是苦命招了多少羞恥與你做妻兒的也是苦命耽了多少憂愁到此地位悔之何及我今把你百姓的小過失不說只將犯條欵的大過惡二十二條明放在紀惡簿上你舊日未發過惡我都不題自入鄕約之後犯一件過惡就記在這簿子上州縣官雙月一查小過失勸化肯攺的便罷中過失與三犯不攺的發州縣官處置大過失定然解來我自有法度將你做个惡人的樣子若要救你性命除是約正約副領著槪會中人保你我才饒你我定不失言你們千萬記著須至簿者

計開

惡行條件

一子婦衝撞父母及自喫酒肉父母粗茶淡飯自穿絹帛父母破衣爛裳自騎鞍馬父母步行自享安閒父母勞苦及一切不服管束气惱爺娘親死三年不葬服內宿娼作樂者是爲不孝之子四鄰甲長報知約正副紀惡開揭送官情重者扭�本院

一卑幼侮慢尊長兄弟互結冤讎鄰里以小事相爭親戚以微嫌起怨甲長報知約正副卽與扶禮仍處分明白登記和簿其卑幼兩犯尊長者約正副開揭報官以憑究處

一丈夫寵妾淩妻正妻欺夫虐妾継母折磨前子婦翁嫌婿攺婚伯叔兄弟欺淩寡婦孤兒逼嫁奪產公�因賠送供給淩虐兒婦小姑小叔陷害哥嫂嫡長兄騙占卑幼家財買使義女賣與人爲妾以上數事俱系惡俗許四鄰甲長約正副苦勸不攺者開具揭帖公同稟官以憑重處

一白蓮教無爲教南陽教明尊教白雲宗百家成羣千人爲號持齋念佛暗結私通夜聚曉散或妄言天文或僭稱官號斂騙錢財奸污婦女愚民被其欺瞞全不知其詐僞誠可哀憐四鄰甲長稟知約正副止將傳頭教主開寫實迹綁縳送官或本教中人有能拏獲眞正傳頭教主送官者俱賞銀五十兩其餘喫素念佛男婦限本約勸化三个月仍舊聚會邪說不攺者約正副體訪眞實報知州縣依律以妖言惑眾定問死罪仍押鎖家屬待拏獲傳頭教主之日然後釋放其四鄰甲長明知不舉者卽系同夥妖民一例盡法重究至於術士邪人回避鎭魘及驢馱神像頭頂佛經化緣修造者約中不許容畱施捨違者約正副紀惡呈報

一三五成羣然香飲血帶刀持棍一家有怨則同去報讎上門亂行采打見人財帛則設法搶奪到官捏證扛幫或挾騙娼婦財物盜搶成熟田禾百端爲害一方不寧者約正約副率領同會之人詳開惡事遞送掌印正官扭解本院

一暴橫凶徒拏磚握石擦掌摩拳气髙聲粗無故開口罵人動說打死對命或彊買貨物或硬主事情或撒潑圖賴錢財鄕約有此等人不分初犯再犯事大事小約正副連名同會之人詳開惡事遞送掌印正官盡法施行

一刻薄賊名或爭酒食起恨或因借貸懷讎腳踏茂盛田苗拔打未成瓜菓或夜燒房屋柴薪或毀傷牲畜器物或采打小兒或唆詞作證此等之人最可气恨但有拏獲者除將本犯盡法重治外仍將拏獲之人照捕盜例一體重賞

一淫邪棍徒啜姦良家婦女騙買爲妾因而販賣爲婢爲娼或包姦娼婦敗亂家風因而當賣衣服首飾致令妻室投井自縊者四鄰報於甲長約正副許不時指實送官著實重治情重者仍解本院

一甲中除開酒飯店家宿下過客暫時經行外其餘往來親友人所共知若遇面生可疑之人不系本鄕本裏四鄰甲長查其何處人民騎坐何畜帶何行李因何相交來此何干或系白蓮道友或系窩訪通家或系賭博相識或系盜賊合夥務要十分盤問如蹤迹可疑卽便密細報官本甲之人但有出外經宿者白知四鄰甲長有何事故到於某家帶何物件回來仍告鄰家查其有無添帶物件如財物似贓者卽便奪送甲長稟於本約送官施行如覺察不嚴及無故而搜詐者四鄰甲長一律治罪

一賃房買賣客戶莊村農作流民房主地主務尋的當保人熟知來歷方許容畱仍將本院住人共若干家立一莊頭遵照鄕約法互相覺舉家主或一月半月訪問院人所幹何事所交何人如不仔細覺察致令出外作賊或窩藏外盜者房主地主不問曾否知情不分是何人家俱以窩主律分別治罪

一賭博開場之家幫閒綽攬之徒或啜賺幼年破家或勾引癡愚迷性彼因乘機陽向陰傾騙財幫食四鄰甲長奪其牌骰頭錢及攤場財物查其起滅情獘報知約正副當時送官除將在場財物給與外仍於犯人名下追谷三石充賞

一造言生事弄巧行姦好講閨門是非慣貼匿名謠語破毀人家好事離間人家骨肉這等壞心姦民四鄰甲長報知約正副小者初犯紀惡攺正大者及再犯者開揭送官盡法重處

一雞鴨貓狗過墻牛馬豬羊入院當時趕送出門或知是四鄰之物次日送還如收藏三日本主尋而不與者卽系盜賊本約紀惡一次仍報知州縣懲治再不攺者以竊盜論其兵快應捕人役誣執平人做賊捆縳苦拷詐騙財物公差下鄕打詐需索者輕則本約紀惡重則指事連名報官若畏懼不報者約正副甲長一體重治

一士農工商每日各有生理如有遊食光棍短衣長裙髙帕細网酒朋茶友趁會遊街或捕鳥鬭雞或圍棋雙陸安閒自在百沒生活一月以上者紀過一次再月不攺者甲長約正副報於州縣拘令照月應當轎扛等夫以罰其惰

一酒醉無徳打街罵巷怒子毆妻及子弟生事父兄不說婦人罵街男子不管者四鄰甲長舉報約正副紀惡以憑查處再次不攺者報官懲治

一放債只許一年三分起利過三年者本利倍還不還者法當告理若一年加倍起利及𨿽過三年而折準田宅人口彊拏欠主采打苦栲者以勢豪論本約同名稟官究治重者申解本院

一物價有千般斗稱無兩樣以後民間秤只用十六兩斗尺照官定法式物貴物賤只在價上消長不許使假瞞人以後敢有私用大小斗秤尺者甲中舉出重究有能奪來稟官者準於犯人名下追銀三兩給賞

一縱放生畜作踐他人田禾彊砍兩鄰樹木侵賴地界房界詭寄地土脫漏丁糧或稅寫假契或洗攺文冊或造私錢假銀或信邪人燒煉一切昧己瞞心說謊負約約中有此等人不分初犯再犯俱要紀惡仍指實報官依法重處

一騙賴財物不還花費官物不補正項錢糧不納負累里長包賠者約中紀惡勸戒再不攺者報官

一戲子小唱水戶及不做生活少壯流民及遊食僧道乞食棍徒不分何等人家俱不許容畱如違將四鄰甲長約正副一體重究

一窩訪姦民與各衙門積快爲通家以報怨詐財爲得計大姦巨惡投托得以藏身富戶良民無故忽然被禍約中但有此人豈能欺瞞鄰右許四鄰甲長報於約正副密開實迹揭報掌印官嚴拏扭解本院如不肯舉保者一體治罪

一律分良賤所以重鄕鄰之體也以後富勢家奴淩踐貧窮老戶爭坐爭行平打平罵者許約中連名稟官重責枷滿仍將家主紀惡

一善惡不分大小凡犯條欵事中者俱要實紀公紀一人小惡不紀再一人犯中惡者就要比例中惡不紀再有一人犯大惡者就要比例到底紀惡不成不消三个月大家攀扯起來正副講史何辭以對但查簿之時掌印官酌量大小自有處分耳

此卷後添餘葉五十張以載本約惡人之事

鄕甲約

●卷之六

一許攺過以宥愚民事人非堯舜誰能無過不怕有過只怕不攺過君子立心學好一時性气不平思想不到才有差失自己羞慚痛加悔恨小人立心原不公道幹事只占便宜气髙膽大不顧死生性狠心姦不遵理法若一一與他計較身也沒處安插但念此等之人眼不見詩書耳不聞義理心不知古道口不講王法今日才入鄕約才學好人舊日歪心怎能就變爲此立攺過簿一扇凡犯大惡豎釘門牌紀惡申明亭限一年不犯闔約保攺除去豎牌中惡及三犯小惡者限半年小惡限三个月約正副講史及本甲保攺者俱登攺過簿上舊日罪名𨿽惡簿不除後來通不計較待善簿有名之日仍以善人相待凡我百姓各務洗心滌慮但不殺人放火彊奸斷路其餘都許攺過旣登攺過簿上有人將舊過告官者州縣官不許準理有人將舊過訐條者約正副將訐條之人紀惡一次仰各州縣及各約人等一體遵行須至簿者

計開

一一犯大過及三犯中過者上司訪察便該報名拏問如有保攺狀到官登名攺簿者免其訪察拏問

一一犯大過三犯中過五犯小過紀惡申明亭者約中跪會聽講會人不與相揖酒席不許入坐若登名攺過簿者照常以禮相待

一門釘豎牌者見官囚首不許戴帽一年限滿再有保攺者方許除牌

一門釘豎牌申明亭紀惡者原系充警人數每朔望升堂責令跪於公堂將申明亭過端髙聲自念一徧叩四頭出門有保攺狀到官者免念堂

一有過之人登名攺簿以後能行大善眾所心服者將申明亭過端盡與洗去待三年以後眞成善人有指實者取公正約正副甲長鄰佑保結州縣大書徙義二字扁其門端以示旌獎

一善簿紀善後𨿽犯惡善簿不泯其長惡簿紀惡後𨿽有善惡簿不掩其短俱各存之惟是門左豎牌申明亭惡迹準除洗耳

一大惡登申明亭牌上者須有大善一次平對得過大善也不紀錄只將惡人牌上姓名事實準與洗去兩紀大惡及三惡可恨者門左釘豎牌示辱待闔約保攺者姑準除去門牌其申明亭惡名不準除去

一大惡限滿保狀式【只用甲長二人投遞】

本縣某字約約正副講史某人本甲甲長某人甲眾某人爲攺過事本約某人某月日爲某事紀大惡一次至今限滿並無違犯情願攺過如再犯者某等甘心一例同罪須至保狀者

某年月日約正講史某某某甲長某甲眾某某某俱畫十字一張存房一張發約掌印官將本犯紀惡名下紅筆注四字云準入攺簿

大惡除牌保狀式【只用正副講史四人投遞】

本縣某字約約正副講史某人等十甲甲正某人等爲保全體面事本約某人委犯重罪豎釘門牌示警己經一年深自媿悔理合保領自新伏乞除去豎牌準入攺簿如再違條某等一例同罪須至保狀者

某年月日約正十約副十約講十約史十十甲甲長十十甲甲眾十此狀一張發約一張存房掌印官批云準除去豎牌收名攺簿

◇風憲約◇

重刊風憲約序

卷之六

卷之二

●重刊風憲約序

風憲約者中執法寧城呂公觀察三晉時所與郡國大夫約也編中提刑之條五十二按察之條二十總之飭吏治以奠民生要旨如斯焉已考之元命苞曰刑者侀也說文曰刀守井也飲者陷井刀以守之割其情也繇天放已還艾服滋長而网滋密焉繁脂秋荼桁楊爲市向非宅哀矜之衷乃平乃允茹恩於戴盆原情於噬臘鮮不濫矣故曰欽哉惟刑之卹曰治陳於刑而仁行焉則刑之不可不愼也如此周官以六典簡羣吏顯序邦政漢世歲遣使按部州郡舉察治行而又廑功能之詔嚴謬舉之坐蓋詳矣乃至神雀五鳳�良吏爲盛潁川渤海之倫廉平寬和廩廩徳讓君子至今韙焉斯考核之明效已是編凡詮臚列摛事選言挈明愼之型標循良之■﹝金疌﹞昭哉人牧之端鵠乎寧言三晉愽之方隅銅墨之■﹝阝區﹞言不易矣不佞之以璽書按梁也梁蓋號極敝乎異時歲洊侵民委爲道殣嚚訟喧囂赭衣黑幪亡虛日間以一二幸民椎埋快不逞邑裏爲贔一時長吏率�虛聲而邈實意格以漢京氏之考則悃愊奉職者半計簿具文者半欺慢避課不在民者不尠也哀此憚民更生之謂何不佞蓋恫乎亟取公已試之約廣之玆土與司土者共之先民有言君子之行政也辟醫師之用藥然藥取其瘳病方不必自已出梁乎猶病者自腠理以至絡節靡不受痏玆約固長桑之上池也寧論方不自已不以藥此瘵民哉惟我守長丞尉披鏡此書守爲吏範亡以拔薤先保嬰之愛亡以棼絲亟烹鮮之理亡以懸筩右閉合之思廉以砥操慈以綏甿明以照妖愼以止辟刑也如山獄也如火矢心宣猶蘄壽民脈則中土之疢庶其有瘳觀風使入報且有狀矣語有之曰不習爲吏視已成事又云人榮名諸大夫卽希蹤古循吏之業思垂不朽之名也不佞則手是編與諸大夫約

萬曆癸巳夏栢人陳登云書於澄淸署捨

風憲約

●卷之一

提刑事宜﹝五十二款﹞

狀式

○提刑事宜﹝五十二款﹞

本司執九重法紀司三晉生靈凡笞杖以上訟不得其情刑不得其當者皆得提勘平反務俾生者無覆盆之嘆死者甘伏劍之心方爲稱職昔孔子論徳禮刑政猶分本末今徳禮不敢問設以政道之而民不從卽用殺吾猶忍邇來治世只恃齊之以刑四字耳果皆道之以政者乎以刑齊之而當其罪卽用殺吾猶忍邇來鞫獄只恃嚴加拷掠一法耳果自信無冤民乎夫人情一語之冤不關榮辱猶且裂眥急喉反復辯白至指天誓日而不肯下況妄加鞭笞誤以徒流甚者欝九泉不化之气爲千古飲恨之魂乎夫決獄弗愼有司之罪專百十郡邑之刑名而騃然若聾瞽則提刑者非罪之魁耶所有應禁應行事宜願與百執事審圖肱願與同志者共之耳意激切而語直戇褊急自慚然明罰敕法責在當司倘不厭煩屑而一涉盻一沈思油然下膏澤以潤蒼赤卽有深憾於余余固甘之矣仰府州掌印官卽將發下書冊通行所屬正佐首領官員一體遵行勿得視爲文具抄案依準呈來山西等處提刑按察司按察使呂爲申明職掌以肅吏治以奠民生事照得本司謬膺風紀吏治民生皆有專責顧民生之未奠有六追呼苦於太濫問斷苦於太淹擬罪苦於太密追贖苦於太刻拘禁苦於太易隸卒苦於太縱此六者皆提刑事也吏治之不肅亦有六虛文日甚而實政亡厚道日隆而公法廢人事日精而民務疏頹靡日甚而振舉難懵昧常多而精明少爲家念重而爲國輕此六者皆按察事也本司履任數月本無意於科條邇來審聽諸獄觀察羣吏賢者常半質美而意向不殷志確而才識不逮者亦常半下焉者不盡無也賢者嫌於自賢旣不肯以所得告友邦友邦亦自賢也而不得聞賢者之告則當告莫若余余豈容終隱默哉昔余爲令兩邑才短而心實苦其告百執事者誠非所能亦得之折焉此豈希王賀陰徳避寧成陰譴要以仰體上帝好生之心將順聖天子欽卹之意耳

人命﹝十二款﹞

盜情﹝十一款﹞

姦情﹝四款﹞

監禁﹝十款﹞

聽訟﹝十二款﹞

用刑﹝四款﹞

△人命﹝十二款﹞

一人命屍親不是父兄伯叔便是弟侄妻子被毆之日卽自解衣眼同見證要見被毆之人年若干歲某月某日某時被某人某人用何凶器毆打某處見今某處斜傷長若干闊若干某處圓傷橫若干圍若干靑色紅色有腫無腫曾否皮破骨裂某某見證卽照狀式告辜仍卽臺被毆之人投遞到官官親相驗登記傷痕限以保辜日期責令凶犯尋醫調理案候在官身死之日卽照狀式告檢官照辜狀原供傷痕依法檢驗如被毆不告辜限者除登時打死及在三日之內者姑準檢究外其餘死後告人命者俱以假傷騙詐及自毆誣人論不準眞正人命其辜限之日系隔月者要查大建小建此生死出入之界不可不愼也

一人命招情批詳到日實時解任赴檢當場審定卽日便具招申如承委官眞系有疾及萬不得已事情文到當卽具辭以便別委洗冤條令赴檢不許過兩時具招不許過當日可謂至嚴矣以後委官但批到三日不赴檢檢後五日不具招者官以才力不及注考其赴檢日期亦要詳開以便查核若提問犯人所在州縣關到當日不拘拘到當日不發者問官卽於申呈內明開占恡疏緩緣由庶罪有所歸不致相累

一獄貴初情謂犯事之始智巧未生情實易得數審之後買免多方機械雜出是矣須知初勘者何官果檢驗者掌印正官乎識見精明乎持法廉正乎鞫獄虛愼乎則初情乃確案也倘初委佐貳首領陰陽省祭老人才識昏短而羣小輕忽操守卑污而供招苟且若是而初情寧可貴乎故招情不厭反復要以求當而已成案無拘也

一檢驗之時承委官嫌其凶穢皆不近屍又犯人杻鎖跪棚多不同看惟有屍親忤作喝報屍傷或多增分寸或亂報靑紅間有犯人與屍親爭傷而檢官竟不經目止執一筆爲仵作謄錄耳及再更檢官再更仵作或暗賣屍格約與雷同分寸或意欲輕重多增疑似傷痕以致兩檢不同每駁四五檢者終始未能歸一是死者旣以挺刃喪命於生前又以蒸煮分屍於身後冤讎未雪暴露連年則檢官不愼之罪也以後掌印正官凡遇人命事情嚴責吏仵眼同原被幹證取四不扶同甘結便須萬分詳愼務使情節了然明白此心確然痛快庶生死兩不含冤亦省後來屢駁屢勘耽延累歲累苦多人耳

一有致命之處有致命之傷頂心顖門耳根咽喉心坎腰眼小腹腎囊此速死之處腦後額角胸膛背後脇肋此必死之處肉靑黑皮破肉綻骨裂腦出血流此致命之傷致命之傷當速死之處不得過三日當必死之處不得過十日若當致命之處而傷輕或極重之傷而非致命之處𨿽死於限內當推別情不可一槪坐死

一致命重傷當致命要處死於登時或三日之內原告幹證定執某物毆某處只宜於所毆之處檢驗傷痕旣免死者翻屍又免生者冤誣何者人生一世自少至壯或失足磕跌或病疾捶按或生瘡被擊或負重著堅血不流行傷輕與新傷著骨則紅日久或消重傷與久傷著骨則靑終身不散試將病死之人細一蒸刷果全身一副白骨則檢驗眞足憑信近日問官全不理會原告證人本說耳根一下打死而渾身檢驗動數十處傷痕上司以傷痕不對爲駁辭問官增毆打情節爲比對有左右傷痕尺寸靑紅不差分毫者如以爲毆豈兩手執一般凶器而對擊乎有昏夜醉後羣毆而定執某人打某處者𨿽毆者亦不能自知其所毆之處不能自記其所毆之數而況證人乎大抵共毆只坐毆人因由檢傷只重原傷的處愼無刻舟膠柱致有冤情愼勿含糊模稜致多駁案

一數批檢問非以求同正謂恐有冤抑相與平反耳近日承委官員不以人命爲重或恐前官怨恨不敢異同或因犯者富豪不肯開釋或觀望上官之批語以爲從違或描寫歷來之成案以了巳事如此存心公耶私耶倘有毫髮冤情其罪重於初審何者獄情不始於我而死刑實成於我也天地神明豈無知哉以後委勘人命重事務擇正直仁厚官員持虛秉公細加鞫審或前官怨我立異或後官與我不同總付之無心蓋眾官同勘一事原爲此事虛實同勘一人原爲此人生死豈以求媚人求勝人哉此心不克人品可知矣

一昏夜被殺見證無人及屍無下落者只宜案候密訪不可妄聽執猜鍛煉成獄近世恥無摘伏之明多成附會之罪書曰罪疑惟輕又曰寧失不經夫以臯陶爲士安有罪疑不經之人何可寧失古人猶過愼如此吾人未必過臯陶柰何必欲牽合羅織以成人之死耶人命自重鬼神難欺愼之愼之

一解審多系重情或隆冬盛暑或險路長途或老幼病人或婦人隻身民間疾苦多少難言問官發解止摘緊關且如人命正犯一人屍親一人要緊幹證二人或的當一人足矣中間幹連徒罪以下及徒罪以下幹證及供明人等盡數摘發寧家賊情除正犯外只解失主及寄贓之家其餘別無要緊若人命除正犯屍親外盜賊除正犯失主外解審過三人者問官之才力可知中間如有情節不盡者招後明白說云除某人系老病某人系輕罪某人系供明不在緊關之數相應免解外今將某某等取問罪犯

一屍親遞攔辭除卑幼於尊長須要根究明白斟酌準理外其親祖父母之於子孫夫之於妻但逓攔詞免問者果非致命破損重傷死於當日不必過於搜求卽與準理立案備照其人命事情屍親未曾遠出不當年告發而告於一年之外及不系有服之親而旁人訐告及不系正告事情而擊於切思之下開於粘單之中者不問虛實俱不許準理如有妄準以興大獄以擾多人者問官之不肖可知矣

一槪省重囚不下千餘起本司職在伸冤理枉各犯豈無抱屈含冤法當解審恐有疏虞止據招冊何由得實該州縣衛所衙門旣官此地聞聽易眞且典其獄審鞫尢便文到之日要將在監重犯自到官日期原髮卷案逐一檢閱要見原告初時如何說話後變何詞幹證初時如何供稱緣何反復初覆問官是否賢能有無別故承行吏書曾否受賄輕重情辭檢驗傷痕重輕緩急果否致命搜獲贓物顏色分兩果否極眞仍提本犯幹證失主屍親一一細審仍於意外拘鄰佑鄕甲款款詳推但有矜疑卽將招冊只用簡明略節逐叚旁批務在得情不厭繁碎完日申呈本司一以見本官盡心獄事一以見本官才識精明果可平反卽當轉呈或另行駁問或題請疏枷此有司第一急務也若厭其繁猥止據成案注一審語其誰不能倘本司細閱情由與州縣相反而得其實者卽將本官指事注之下考兩起以上者定行參降

一近日有等姦民買屍做傷妄告人命訪得人家新葬問其是女是男多者數十金少者十數金貪財姦民不顧血屬情願賣與檢驗自己投作證人又買仵作以白礬蘇木黑礬五棓制造淺紫靑紅等傷任口喝報檢官旣不經目卽看亦不細察曾有誣成大獄此系法外之姦故無擬罪之律以後問官審出眞情買屍賣屍俱引開棺見屍律問以死罪其賣者仍分有服無服卑幼尊長依律定擬決不可止擬誣告徒罪旣不得律意且無以懲大姦也

△盜情﹝十一款﹞

一地方失盜保甲人等負疏虞之罪快壯人等懼比較之嚴彼此扶同胡疑妄指卽將平人及曾爲竊盜及乞食貧民巧拏怪鄕異拷嚴鞫手執失單逼之招認不合則捶楚亂加偶合則令招夥盜旣招則押使同拏仍照前法搒掠致令展轉相誣甚者授之口詞使之攀咬夫眞賊不苦審固不招承良民受非刑何所不認然則壯快之言何可據哉以後快壯拏賊除眞盜拒捕曾毆公差許其打傷不罪外其餘止許綁縳鎖銬到官掌印官先驗傷痕如拷打骨肉有傷者快壯重懲革役有致命重傷者不分盜之眞假限內身死者許家屬告發定擬償命

一眞盜所招夥盜須差快壯訪拏此輩一執紅票閭閻所至驚憂賊未獲則攀其旁親遠族同緝或誣其妻父母舅窩藏索足財貨酒食仍令遠近跟捉拋家廢業騷擾多端賊旣獲則逼令攀咬富家寄贓盈其溪壑之求或指授讎人同盜使受髙丈朴之苦株連蔓引人人自危及事定告官而昏庸有司私其快壯仍罪告人深可痛恨以後快壯訪知眞賊所在卽稟所在正官同所在地方保甲同行捕捉所在官不從致令賊逃者申究但不許牽累以上無干平民官不嚴禁致令被害之家赴告本司得實者掌印官以才力不及參降

一鄕約保甲法行家家盡在稽掩之中𨿽傭作乞丐之人動靜出入不能欺同約及一甲四鄰耳目假使平日爲盜卽當合約報官平日善良而被賊攀誣者卽當闔約保救要見某人平日本分生理全無非爲某家某日失盜本人某日在家如虛同罪甘結到官問官卽當存結聽保如後訪得實而本犯脫逃者保人一例重究仍責緝捕惟是同約之人皆是盜賊便無可柰何倘一鄕不爲盜豈容一人爲盜而百口保之哉卽不敢公訐爲賊亦不肯公保眞賊幺大

一賊犯到官便須親審近見幾處掌印官憚於任事懶於推鞫輒批佐貳首領等官令之摘詞具獄彼官小而不擔當識庸而不精細惟快壯爲指揮以夾打爲上策況審賊而原捕在旁但聞一語稱冤快壯且喝且稟甚者恨其反復討出外面從新拷掠具招上堂彼數經殘創已自消魂非系潑耐之人誰敢堅執辯訴掌印官十九抄其原供通詳院道如近日祁縣黃典史情未問眞腿已夾折深可痛恨以後掌印官首不親問只批佐貳者卽系極不肖官員無論有冤無冤以才力不及參降三次不攺者參究拏問

一掌印官審盜惟在隔別細心查其情狀蓋眞僞之情辭色自別虛捏之語辯問則窮我多方以辯之則掩護之術不及卒備無備之言不及會同往復參錯眞情自見至於隔別之報盜數同贓數同期會同事迹同卽無贓而盜可知矣或言人人殊不可驟加嚴刑亦當耐心細鞫或設法密訪人命之疑獄亦然仁人心苦智者識精當必自有妙法但問刑謂之審具招謂之詳詳審二字此聖王治獄之精意也今之訊獄者幸於此兩字畱心焉無以夾棍等酷刑爲第一審法則冤獄必少矣

一失主遞失狀未必一一皆眞譸張者甚多而貪冒者居半起贓之時快壯通同有將本人之物勁指爲贓者有比照失狀取一二於典當鋪以作贓者有獲眞贓而快壯先搜其細軟入已者有疑似之物失主記不眞而錯認者有明見可愛之物而妄認者有厭連累之久而妄認一二贓物殺賊以完已事者有爲快壯所逼不得不認者蒼南呂公云余巡海右時有一寡婦被劫獲盜十人搜贓俱在內有女鞋一對快壯過寡婦家謂之曰鞋當有樣從之及縣官審贓寡婦一一俱認問鞋曰我女之鞋也問大小幾何曰有樣索家中樣比之不爽毫髮十人者無一語辯臨刑不數日矣而眞盜悉獲眞贓悉出十人者乃得釋前贓蓋十人家物也近日有將良民爲盜搜其家黃裙指爲失主物者失主認之太原毛通判取當鋪黃裙數腰雜置堂上失主莫知所認妄取不一呼良民至則應手而得曰此吾裙也失主無辭而良民遂釋以後有司審贓不可艸率但失主贓物無記驗者不可輒坐眞贓蓋指一物殺一人可不愼與

一近日盜賊招冊有贓無分毫供稱花費無存者要見賣與何人須拘何人辯認花費無存四字豈宜殺人哉至於銀錢𨿽難辯識若本極貧之家忽然使用方便要見財物何處得來情自難掩諺云指贓殺賊如無贓而稱屈寧捨賊可也

一近日治盜有情未眞贓未獲而死於�下者有供招未具而死於獄中者招中泛稱陸續監故天道有知人之子不可獨殺今後除情眞贓眞詳允奉決者不拘刑死病死聽其領埋外其贓狀無指及情節可疑而死於獄者許屍親告發問官卽系昏庸酷暴輕者參呈降黜重則定擬故勘平人之律決不輕縱

一首盜之人不可盡信有首夥盜而誣一二讎人稱爲同盜者有本身非盜而受姦人買囑假稱首盜妄攀平人者問官傾信其言盡拘苦審往往搜贓不獲死於嚴刑今後首賊但有一人不眞者審有誣陷別情不準出首之律仍問死罪

一眞盜脫逃拏家屬送監蓋其妻子平日享爲盜之利忘勸救之言無首報之舉卽使監追亦不爲過至於眞盜所報夥賊縱使脫逃原無贓物亦將家屬送監已欠分曉甚有將父母兄長送監者古者罪人不孥況尊長乎有將翁壻姑舅送監者彼且忘其骨肉況疏薄乎此皆殃及無辜治獄之惡政也以後攀報在官而贓物無指者但許案候從容訪拏不許將家屬送監卽系眞盜脫逃不許拏尊屬遠屬送監倘眞盜妻子監死獄中卽準抵罪不許更監別屬逼要眞賊違者以酷論

一世無窩主則盜無潛蹤盜無定在而窩主有定在盜難知而窩主不難知有司肯嚴保甲鄕約之法或行密訪首訐之令但拏眞正窩主一名者卽於本犯名下追銀五十兩充賞自首攺過者免罪以後本州島縣窩主別州縣事發者卽將窩主所在掌印官以昏庸參罷

△姦情﹝四款﹞

一姦情原無證見易誣而難明故律稱非姦所捕獲勿論姦婦有孕罪坐本婦者蓋愼之也以後凡告姦情卽本婦招承亦勿準理安知非本夫逼使騙賴又安知非本婦有所希圖乎且婦女不至有孕卽姦亦勿問姦亦所以全婦女之名節而免淩逼之性命爲人父母不當如是耶若淫奔在逃及被人捉獲則無詞矣

一彊奸不分巳成未成致逼婦女自盡身死指證若眞法宜坐抵何者彊奸已當問絞況因姦致死是二辟也何可輕縱若婦人及年十三歲以上女子姦𨿽已成而婦女無恙又不聲說則彊和皆未可知有情𨿽和而事發激羞因而變怒者有因他事失好因而拏姦者有因至其室迹不別嫌報讎貪利而誣姦者至於晦夜不識面目而止據音聲衣帽得於竊取而指稱奪獲皆不可艸率坐姦以後問官凡婦女以和姦發覺激羞自盡或被父毌本夫毆打因而自盡身死者逼非奸夫又無威狀難以因姦威逼致死坐奸夫之罪蓋和姦之罪兩杖彼姦婦事發逼於別人奸夫自有應得罪名耳

一上無教化則下無見聞如兄弟妻弟兄嫂及雇工人姦家長妻者於法各死愚民皆不知也乃有兄弟亡而收其妻謂之就和父母主婚親戚道喜者世道不明罪豈專在百姓哉凡遇此等獄情有司自當審處何人主婚有何證驗仍先將律法徧曉愚民有攺正離異者免究勿聽訐告之言輕成大獄也

一貧家男女易雜小民名節多輕非若士夫之家嚴內外以遠別有禮義以養心故愚民貧民不可遽責以聖賢之道凡決此輩姦情不可細拘文法當有法外之精意焉

△監禁﹝十款﹞

一囚犯奉有決單自當明正典刑是以未決之先貧者有囚糧病者有醫藥夏則灑掃以防瘟冬常溫燠以禦寒聖王豈不知其人之當誅哉以爲旣有臨時之死且延一日之生故曲加體悉如此耳近日有司疏於治獄有獄卒要索不遂淩虐致死者有讎家買求獄卒設計致死者有夥盜通同獄卒致死首犯以滅口者有獄霸放債逞凶滿監盡其驅使專利坑貧因而致死者有無錢通賄斷其供給有病不報待其垂死而遞病呈或死後而補病呈者倘系眞情罪當之囚瘐死猶可中間有抱冤待辯之人株連未結之罪一槪死於獄中所傷天理不細以後獄囚有病先取囚親告治結狀調治不痊後取屍親告領結狀一並粘連申詳本司方準開除無親人者以里長甲首鄰佑代之其彊盜失迷鄕貫原無親族里長者取刑房吏告治病呈及醫生病案粘申如無以淩虐罪囚論

一有司錢糧原不寬綽若囚糧一槪全給豈能人人均沾年年常繼今擬分爲三等除罪大惡極死有餘辜者不準給家不甚貧有人供應者不準給外有情稍輕而家極貧或無家供應者給與全糧情稍輕而家次貧日用不足者給與半糧至於新獲賊盜眞假未分果無供給亦當有處若監故未成之囚甚於奉單之罪倘被告發定擬故勘

一一朝之忿斃人於頃刻百年之悔無由而攺圖此等死囚情猶可憫有一入獄而父毌妻子不復得見者有送飯到而不知誰接誰食者昔人有念囚無嗣不禁妻之出入而令其有子者此𨿽不可爲常至於應聽家人入視而不聽律有明條今三法司重囚每月令家屬一對面任從談敍家常待其辭畢方許收監婦人臨決將產滿月而後行刑聖王仁及囹圄蓋如此有司若懷泣罪之心行哀矜之政使法不疏縱而情不欝抑豈患無術哉第恐念不及此耳

一有司習於故套拘攝人犯動送監倉不知一人在禁一家憂怕或有老親而無妻室者或有少婦而無子侄者或家貧路遠不能供給者或家有病人或身自抱病者或冬寒而身無綿衣者或空手枵腹無錢打點牢獄者卽使其人當死亦應曲體其心況於輕小事情豈宜泛系之獄爲民父母亟宜念玆各該府州衛縣衙門除死罪及充軍擺站人犯及入官還官贓物俱應收禁追比外其有力徒罪及杖一百以下贖決等犯止令幹證保領聽其寧家輳辦限期完納𨿽系院司各道紙贖俱不許倉拘正犯及濫將家屬監追違者列之下考致有獄死者以酷刑參究罷斥

一監倉二簿只宜掌印官一本其佐貳首領官應送監倉犯人俱要稟白堂上同簿附名掌印官每遇票日便將二簿查閱一徧某人某日監倉有無得所應否釋放何以處分往見一縣令懶於問辭輕於聽信拘到人犯皂快稟收監倉卽收監倉佐貳首領各有監倉簿籍要送監倉卽送監倉甚者監倉皆滿而送之冷鋪者有燈節醉爭至除日猶系獄者緣二簿經年不一過目吏卒因循不肯稟白甚者催比錢糧花戶坐倉以數百不知令何人輳辦也吁可恨哉賢有司試一思之

一婦人非犯死罪切無系獄非犯姦情及不孝應出爲舅姑夫男所訟切勿拘喚蓋男女有別廉恥爲重皂快一拘婦人無窮之利婦人一入公門無限之辱掏摸戲狎無所不至有因之而喪名節者居官誰無婦女豈應獨忽民情至於死罪婦人往往爲獄中吏卒所占此最難防須時時密察而重懲之

一七十以上老人十五以下小兒及身有疾病家有新喪者不系勘合及重犯不許輒送監倉

一監中墻屋破壞有司卽申呈合干上司估計修理仍須蓋病房一處凡遇一囚瘟疾卽送病房調理毌令傳染

一司獄官刑房吏禁子等役不稟白掌印官而擅打監倉人犯者拏問重治

一反獄越獄惟彊盜爲然而夜防尢要近日有司常不下監牢頭禁卒日久情熟安常心怠夜間囚犯旣不入■﹝木匣﹞牀又不上鎖鐐彼賊無一念生理心懷百計脫逃虎兕出■﹝木匣﹞非掌印官之過與若使手足不得利便精力不得壯彊出不測而夜查監牢遇一疏而重懲典守時刻兢兢豈有反獄越獄之變哉以後但有疏虞有司定照條格重究

△聽訟﹝十二款﹞

一民間苦事莫甚於株連健訟刁民往往一詞牽告三二十人報讎网利中間緊關犯證十無二三此等姦頑豈宜聽信各掌印官凡遇受詞日期俱要當堂審問無干者卽與勾除毌得一槪發房出票累苦小民

一勾攝犯人動差皂快此庸吏之套習實小民之大殃也近日革獘愛民之官多用原告自拘夫兩讎相見勢必起爭妄稱抗違以激官怒亦有添差地方保伍同拘者此是換名之皂快需求淩虐與皂快同至於原告系是婦人自拘尢爲不便若止以原狀或紅票付告人令其遞與幹證幹證持之呼喚被告約會同來果系冤誣聽從被告訴狀至日同理則幹證者事內之人畢竟不免到官彼若有所需求自是有人買囑亦不恃勾攝之勢矣是閭閻省一皂快之害而公堂餘一差遣之人也賢者試一思之

一上司批詞果系徒罪以上方許差人勾攝凡公差勾攝往反百里者不得限過三日若第五日不投到者計日加責仍問犯人有無需索淩虐或用十數手牌上書公差有無需索淩虐七字其有無二字令犯人自塡聽審之時執進庶限近不得久行吞噬防嚴不得大肆貪殘卽不能盡革姦獘然省一分一分受賜省一人一人免害矣

一皂快拘人到城引領相識飯店任情破費酒食招包娼婦心滿意足才來投到或妄稟人犯不齊或指稱關捲未到有司不察或令各討保人或令原差帶押甚者掛撘輪押經年累月放趙甲而畱錢乙賣正犯而拘家屬種種擾民皆問官惰慢之罪以後詞訟無論難易拘究但過三月不結者問官以才力不及注考

一吏書騷擾科索全憑牌票有司朱押牌票多不經心彼或乘忙倦之時或當微瞹之會便將一二百張口稱未完前件用印判日中間言語輕重任其亂寫事體緩急任其報票紅單一出打點卽來遂意則將票停閣不足則再三寫催有司信實何曾查某事曾催幾次某票有無回銷哉監司騷擾郡邑守令騷擾閭閻此居其半掌印官將一切前件到日分急中緩三等爲三袖折責令該房自限某事何日可完卽注折上難完者許其稟官易完者照限督催分別旣明方準出票有司每日看折勾銷前件一事完卽勾一事違限者計日加責是官斧而吏鑿也彼且辦事之不暇而何暇愚我以行私哉

一問事以投到先後爲序不許吏書以受財多寡爲後先但本日投到者本日卽問𨿽極忙不得過二日其狀內情節罪名未問之先預爲料理一問之後實時畫供當堂分付某人應徒幾年某人應杖幾十審力有無塡寫印票無力者實時杖釋有力者令其自限何日完納卽將發落單票付與幹證令其催納如果難完幹證至日攺限蓋幹證住居多與犯人相近押保催納最爲便宜不猶愈於皂快乎

一凡審贓審力先看犯人力量如果力量不堪幹證不肯保押者多系貧難棍徒入官給主之贓不宜多坐仍不宜逼認有力以致追廹太苦前件難完上下俱不便也

一律有五笞之罪世豈無犯笞之人近日問官全不引用笞律只用不應得爲而爲又只用事理重者至於下不合二字全不照管律條如鬭毆傍人則曰不合不行勸阻徒夫在逃則曰不合鎖押乞食招如此類甚多皆是律外生法科索無罪以後律條無罪而妄下不合字樣及有應得罪名輒用不應得爲而爲事理重者不分批詞自理俱以違制濫科先拏承行吏書問官另議

一凡問事畢系申詳上司者除擺站以上拘禁候詳發落外其餘卽日釋放止令歇家報名聽候詳允之日將發落單票給與歇家轉付幹證討限完納不許一槪羈畱其事在別州縣者移文別州縣催納實收卽令申繳如有違延者許問事衙門呈究

一犯人發驛原爲工作如京師炒鐵運炭之類近日恐其逃走止令押鎖乞食甚失本意以後徒罪人等有做一切官工者官給飯食一日準一日自備飯食一日準二日有情願驛中奔走效勞者與做工同申準原批司道折限滿日釋放

一發配名輕於充軍而實等於死罪彼慣姦積猾或買免驛吏或挾制驛丞或尋情囑托公然在家覓人點站不待言矣其窮苦老疾及家中無供之人乞食不前坐臥濕地或官吏要索橫肆淩虐至於傷命只報相埋情甚可恨近日問官有因誣告人杖罪加三等而入於徒者誣告死罪未決何以加焉此泥於法而不達於理者其官之才識可知驛官如遇病囚卽申州縣調理或掌印官驗明姑令保放調養或派入州縣調養病痊照日補役但有不呈州縣而報死者該驛官吏以淩虐致死提問罷斥果系別情者定擬抵罪

一革前應赦罪犯被人告發者或財物當給主或地宅當還人依律處斷重加責治可矣近見各衙門往往以萬曆十年以前事犯擬罪而吏犯赦前過名依舊降格甚悖明詔問刑衙門不可不知

△用刑﹝四款﹞

一衙門刑具載在律條其數有六笞杖訊枷杻鐐無論笞杖卽訊亦號爲極重矣大頭止徑四分五釐其用止於重罪不服其法止於臀腿分受至於笞杖止加於臀而巳不及腿也近日各衙門用重大竹笓不去稜節聽從惡卒任責腿灣多者三五十或內潰割肉或筋傷殘廢此惟法司懲創極惡大姦百一用之郡邑職在牧民常刑當如是耶但竹笓通行已久不能遽革以肆姦頑亦當分爲輕重三等每板臀腿分受十板以上兩腿分受何處非肌膚何肌膚不痛楚而必欲殘民以逞哉如不系極惡大姦萬民所恨而仍前槪用重大及數多加力又叢於一處擅及於腿灣者無問曾否傷人定以酷刑參罷

一枷有三等死罪重不過二十五斤徒流二十斤杖十五斤夫枷非令負重止書罪名於上號令示眾而已故曰枷號至於一百斤一百二十斤大枷於例𨿽有用亦不常今後各府州縣百斤重枷不得輕用應枷號者照律置爲三等不許一槪輒用大枷違者以違制論

一人身之用手居其九若懼有疏虞大鐐嚴鎖牢絆兩足可矣至於木杻非死罪男子始用充軍以下例不械其兩手念人情之便也婦人𨿽死罪不杻謂飲食便溺不可托之他人重男女之別也以後各有司衙門非犯死罪男子不得一槪用杻以傷朝廷體悉人情至意

一夾棍扛子腦篐木指攢板原非應有刑具近日問官有心不精細性不耐煩者盜不分彊竊人命不分眞僞一入衙門只靠夾木酷烈之狀不可盡述以後眾證明白事情端的而展轉不肯招承者間用此等刑具夾不得過一次扛不得過三十木指不得對兩頭夾木不得過二時腦篐定不許用如違不分有無傷人定以酷刑署考情重者參究拏問

○狀式﹝揭帖粘單除鄕約保甲公報外其餘俱不許準行以滋擾害﹞

古者以金矢聽辭皆懸式於象魏不者有誅惡無情也邇刀風日甚狀中敍事僅數語而形容彼罪張大我冤常居十六冀駭聞一受耳不知波及蔓引則無辜者爲殃此多贖之藉而小民之憂也今定爲式各衙門一體遵行倘違式濫準官可知矣

凡各府州縣受詞衙門責令代書人等俱照後式塡寫如不合式者將代書人重責枷號所告不許準理

人命告辜式

人命告檢式

告盜情狀式

告辯盜狀式

告姦情狀式

告打詐狀式

告地土狀式

告婚姻狀式

告賭博狀式

告淩奪狀式

告保盜狀式

告貪污狀式

告故勘狀式

告科斂狀式

告侵欺狀式

告賣軍狀式

告飛軍狀式

告包攬狀式

告窩訪狀式

告土豪狀式

告財產狀式

告錢債狀式

告欺害狀式

告唆誣狀式

告詭隱狀式

告抗糧狀式

告重收狀式

○人命告辜式【不許多報一處不許妄增一分違者看明重究路遠告辜不得過五日】

本縣某里某人爲毆傷事有某父伯叔侄兄弟妻子年若干歲本月某日某時與某人爲某事【多不過四字】相爭被某執拏磚石金刃他物或用拳腳將某父伯叔侄兄弟妻子頂心打有斜傷一處靑紅色長若干闊若干耳根打有圓傷一處靑紅色【有無骨破】圍若干橫若干見今著牀不食某人某人見證爲此擡扶到官伏乞相看案候保辜責令本犯尋醫調治上告

○人命告檢式

本縣某里某人爲人命事某月某日有某父伯叔侄兄弟妻子被某人毆打傷重某醫調治不痊至某日某時身死除傷痕已經報官案候外伏乞檢驗施行上告

○告盜情狀式【不許多開一物不許多報一盜違者重究仍不準理】

某州某縣人某人爲盜情事某月日更時分不知名彊竊盜約有幾名各持凶器【剜透墻房暗偸出或打開門牕將某拏住用刀札火燎劫去】某物某物若干件【系甚花樣有何記號】銀錢若干數【整錠散碎或人口俱驚散或輪姦某婦女】保甲人等【俱來通不】救護【或追趕不前或不知去向】伏乞案候嚴拏上告

○告辯盜狀式

某府州縣某人爲辯冤事某平日作何生理原因某事【不過四字】與見獲賊犯某人有讎某人某人知證某日某夜某實在某處何干某人某人見證今被某賊攀誣同盜況某見在某鄕約保甲管教乞批本約查訪平日果否非爲容其保救庶不苦死黑獄上告

○告姦情狀式

某府某縣某人爲姦情事財娶到妻兒婦某氏或妹女某名年若干歲被某人【誘奸日久拐帶財物若干到某地方潛住或云彊奸不從見打札某處傷痕或彊奸巳成見扯破何衣奪下何物氏喊叫何人聽證或不堪羞忿某日某時自縊刎投井】身死某人某人證上告

○告打詐狀式

某府州縣某人爲打詐事某月日某人某人【指稱衙門指挐盜情】將某拏住指何情由用何凶器在於某處拷打見有某傷詐去財物若干某人某人證上告

○告地土狀式【田宅同賣過十年者不準】

某府某縣人某人爲地土事某年月同中某人某人買到某人民軍匠地若干價錢若干己未經過割被某人侵占自量得幾十幾畝幾分幾釐鄰佑某人某人證上告

○告婚姻狀式【割襟換帽原無聘禮者不準】

某府某縣人爲婚姻事某年月日同媒某人將第幾男某人用財禮或聘禮若干定某人第幾女小名爲妻一向未曾行禮行禮幾次至某月日不行知會用某人某人爲媒攺定與某人爲妻未曾已經成婚上告

○告賭博狀式【自告者不準】

某府某縣某人爲賭博事某月日某人某人幫某弟侄子孫陸續贏去錢若干物若干賣房地若干某人開場見奪攤場某物上告

○告淩奪狀式【孤幼被人淩奪同此式】

某府某縣某人爲淩奪事氏某年月喪夫有子女無子女遺下房若干地若干頭畜若干糧食若干衣服若干情願守節被某伯叔兄弟上門打幾次罵幾次奪賣某物又將氏暗許某人彊來逼取某人某人證上告

○告保盜狀式【不在鄕約保甲者卽系姦民犯盜不準保救】

某府某縣鄕約保甲鄰佑某人等共百

十人爲冤枉事本約幾甲某人平日作何生理本分善良並無非爲等事委因與某有讎或系快壯某人詐財唆咬伏乞審明保在倘有狥情懼惡妄保眞賊者事發某等同罪脫逃某等訪拏結狀情願入招粘捲所保是實上告

○告貪污狀式

某府州縣某人爲貪污事某年月日爲何緣故被某官吏某人索詐某銀物若干某人過付可審上告

○告故勘狀式

某府州縣某人爲故勘事某年月日被某官吏挾讎詐財故將某人勘拏監禁拷打身死指某人證上告

○告科斂狀式

某府州縣某人爲科斂事某年月日被某將官或中軍千把總旗牌千百隊長地方保甲約正副講史裏老遞年某人某人指稱何項名色科派某人某人銀物若干某人審證上告

○告侵欺狀式

某府州縣某人爲侵欺事某年月日被庫吏斗級大戶屯頭某人收掌某項銀物某人侵盜或於內侵欺若干指某人某簿審證上告

○告賣軍狀式

某府州縣某人爲賣軍事某年月日被兵房吏書某人將某衛逃軍某人受銀貨若干隱匿不解卻將隔裏平人妄拿頂解指某人與軍黃冊證上告

○告飛軍狀式

某府州縣某人爲飛軍事某年造寫軍冊被某里裏老書手某人受某都某衛軍人某人銀貨若干將軍以同姓飛入本裏見今將某拘拏指某年軍冊證上告

○告包攬狀式

某驛馬號某人爲包攬事某年月日被本驛積年把持驛遞某人包攬某人馬騾故不走差指某人與差簿證上告

○告窩訪狀式

某府州縣某人爲窩訪事被某人專一纂捏無影事迹交結訪事人役某年月日挾騙某人銀物若干指憑某人證上告

○告土豪狀式

某府州縣某人爲土豪事某年月日有某缺用食向某借銀若干兩粟若干石羔利過本幾倍伊將某私家拷打逼將妻妾子女房地頭畜準折指某人證上告

○告財產狀式

某府州縣某人爲財產事某祖父某故遺下房幾所地若干畝資本銀若干兩首飾衣服若干件應該某與某伯叔或兄照枝派均分今某某倚恃尊長盡行霸去不分指遺約或親鄰某人證上告

○告錢債狀式

某府州縣某人爲錢債事某人因缺用於某年月日向某借去銀若干兩粟若干石加三出利指中人某人並借約證今某人至今幾年本利分文不還或止還本利若干尙欠若干屢討延調不與上告

○告欺害狀式

某府州縣某人爲欺害事被某與某素有某隙今某倚恃豪彊於某月日將某無故羅毆指某人證又至某月日暗將某成熟田苗用棍撲倒約有幾畝上告

○告唆誣狀式

某府州縣某人爲唆誣事某里某人與某或地土相爭酒醉互嚷以此結讎指某人證今某或因盜賊或因人命事犯被某唆某將某掛告同盜毆乞準審豁上告

○告詭隱狀式

某府州縣某人爲詭隱事被某里某人將自己地土詭寄欺隱若干躲避重差減扣額糧某人或黃審證上告

○告抗糧狀式

某府州縣某人爲抗糧事某人見種地若干糧石至今升合不納妄作荒逃致某受比賠累乞準拘究仍將揭過銀兩責令本犯起利上告

○告重收狀式

某府州縣某人爲重收事庫吏大戶某人徵收某項錢糧不遵部司法馬大等髙稱每兩加耗若干某人某人證上告

風憲約

●卷之二

按察事宜﹝二十款﹞

憲綱十要﹝須知附﹞

報政實單

優卹八條

關防八條

倉犯

驛犯

辧盜附﹝盜獄情之大者也故附於獄政﹞

審失單式﹝此條當入風憲約﹞

○按察事宜﹝二十款﹞

夫潔己愛民修政立事有司之職也按問不法察舉失職本司之職也今府州縣衙門系之承宣布政使司而按察司下不系焉者何布政司其統屬而按察司其監臨也統屬則倡率之任專監臨則糾察之權重故按察名司按察其所司也今按察司若贅疣其失職也甚矣已則失職而望守令以盡職也不亦難乎今欲修吾職未有不笑且駭者不修吾職則吾愧且懼伏覩累朝制書所載本司職掌如雲有司等官法守奉公廉能昭著隨卽舉聞若姦貪廢事蠹政害民者卽便拏問其應請旨者具實奏聞若知善不舉見惡不拏杖一百發煙瘴地而安置吾職之不修安得不懼當紀法陵替之後慮陰陽憂反噬隱忍煦嫗而從俗以苟此官安得不媿是居已於贅疣而自失其職非有司之過也吾姑與之約約之而駭我笑我也卽國有昭憲我罪且辭矣而何暇卹百執事哉

一朝廷設官本以我從民非彊民從我故曰從欲以治又曰同民心而出治道惟是糧差不能從其逋負姦暴不能從其橫恣本業不能從其惰慢風俗不能從其薄惡如斯而已至於一切舉動湏先謀及士夫謀及閭閻必眾謂當爲然後修舉必眾謂當革然後攺圖又權利害之大小念興廢之始終若意𨿽愛民而不合人情拂眾以始禍心實爲善而不諳事勢妄動以擾民或信堪輿禍福輒興不急土木罔卹從事之勞或因一二詭隱便欲槪縣淸均又滋無窮之獘諸如此類不可殫述𨿽於品格無虧實於生民有損是曰喜事之吏

一朝廷張官置吏凡以安民故擇一守而付之郡則無憂於一郡擇一令而付之邑則無憂於一邑誠謂作養賢才選擇廉幹足以分吾憂而慰民望耳且環郡邑士民無貴賤小大婦人孺子皆稱之曰父母祖父母謂其子孫我也爲有司者果能有一腔不忍人眞眞實實底熱心腸視彼小民知癢知疼如兒如女刑民若加諸身費民如出諸己見饑寒困苦者酸鼻痛心如自家子孫失所見昏愚凶悍者撫膺頓足如自家子弟顓蒙汲汲皇皇旣有此美意晝思夜想何患無良法書云心誠求之不中不遠吾輩才卽有短不短於婦人民間事卽難知不難於赤子特患無此心耳近日有司愛民者固多亦有見百姓困窮肓爾全不動色聞民間抑欝�然了不關心所謂君民一體好惡同情者豈徒泰然尊於民上而已哉是曰木痺之吏

一政體主於寬厚政令全要嚴明故君子之徳風坐於一堂而四境之內善良气伸姦暴股栗四境之外盜不入疆民皆復業者風之謂也今吏之貪鄙者姑無論卽有存長厚之心鞭朴不事嚴狷介之守苞苴不通豈不仁廉君子哉然而吏書爲姦獘端叢出皂快肆虐詐索公行指賊者考掠徧於閭閻行暴者毆奪橫於市井剽竊滿路雞犬不寧追呼盈庭農桑盡廢彼如木偶在堂旣不能爲柔良出一冤气又不敢爲姦冗發一惡聲堂下諠嘩無復一毫之懼案邊撥置不殊眾楚之咻郡邑安用此人爲哉是曰昏庸之吏

一近日民窮財盡百姓但存皮骨苟軫饑寒困苦之念自無豪奢愉快之心彼浮誇者酒席欲其丰美又好張筵下程極其整齊又濫饋送金皷旌旗滿路詑兒女之歡聲絲竹劇戲諠筵競俗人之好尙或爲身家之奉百事求精不遂則恣行捶楚民有因坐褥圍裙而賣兒女者或狥耳目之欲動輒修造不足則橫肆科罰民有因建館修亭而喪性命者古帝王露臺惜金蒸羊念費孰非百姓膏脂乃欲悅吾耳目誇張侈大縱欲殃民是曰耗蠹之吏

一廟堂之事備於郡邑故一日常萃百責萬姓賴我一身卽日宣上徳不無戴盆之民日達下情猶有向隅之泣縱使政簡地僻豈皆事理民安夫怠心一生則無所不已畱心一想則何事可輕乃有心不關民社飲酒賦詩口不問農桑飽食髙臥斛斗秤尺任民大小輕重錢谷簿書任吏沈閣耽延上官之牌票屢催常不入目下民之系逮累月多不寧家憲綱呈送所之驗政績也何曾體認憲綱而前件項下不曰見今則曰並無須知領來所以示法守也何曾細看須知及大察到時或捏遵行或捏完報百事無成四境不治是曰惰慢之吏

一官員除授不於本鄕豈一念夫馬勞費道路奔馳曠廢時日哉固以爲疏薄隔遠之人無鄕曲故舊之雅得以冷面公心易於奉法耳爲有司者上可以對天日下可以信士民然後爲正大公平之政今也大戶等重差火夫等雜役濫免多免盡加派於窮民夫馬等私恩賑貸等實惠私與私求盡便宜夫豪猾催科寬士夫之包占聽斷受貴達之囑托甚者以勢力之大小爲曲直以人情之炎涼爲出入使柔良抱冤貧賤負屈藉法市恩難俾人心之服狥情報怨益傷天理之公汝顧忌以保官民抑欝而受誣豈容於堯舜之世哉是曰柔邪之吏

一郡縣之政非爲國則爲民監司於郡縣無非督以爲國爲民之事其實心實政有司上之所責成正彼之所欲自盡者也見合則意气相孚共求底績見不合則反復呈請務俾宜民彼粉飾彌縫者則不然文移隨故套申呈意念不及簿籍任吏書塡造耳目不經操持本有玷也而報十一羨余以明廉政事本不修也而借三五條陳以塞責謂萬民作頌不足以當一二者之失歡也惟於津要傾心卽怨聲載道豈能徹於九重謂一意忠誠不足以致當事者之見悅也惟於聲華極意卽實政不修誰曾綜核一事眉端妝束文采燦然可觀口語安排應對犁然可聽公差人一至庭除無不厚結而生者入其關市戒勿容畱甚者僞開政迹令父老達之監司嚴守街衢禁諸人不許建白日夜苦心積慮全與百姓無干下民怒不敢言上官稱不虛口朝廷安賴此人爲哉是曰狡僞之吏

一士君子生天地間七尺之軀等於二大六合之事任於兩肩須有正大胸襟勁直骨力禮節所在不亢亦不足恭議論所及不激亦不詭隨此非以干名犯分敖物陵人持己之道當如是耳若奔走以爲恭奉承以取悅觀眉睫爲應對不顧是非探意指爲從違惟狥喜怒鉆剌勢利門墻開創污辱徑竇富貴利達豈不坐致而品格最卑卑矣是曰謟諛之吏

一自教化陵夷頑悍成俗衣食缺乏姦盜滋多此不獨百姓之罪也故爲民父毌之道不曰樂只則曰豈弟不曰慈眾則曰親民蓋雷霆霜雪在法司而雨露陽春在守令如有異常姦暴四境寒心久慣刁頑萬民切齒者間用重法以懲首惡甚者申呈遣戍益見法紀嚴明有何不可至於常犯自有常刑要在以刑罰爲教化於撫宇寓威嚴而已彼尙霸政者性旣善怒心不耐煩常事攢動輒夾扛一出門外不似人形一入獄中或登鬼錄其事已詳之提刑事宜矣是曰酷暴之吏

一一塵不染廉士所難本司不敢以苦節望天下但念一切公用旣有綱銀加以額設之餘截長補短無礙之費送往迎來苟不私諸囊橐尙無玷於簠簋惟是犯人本無力也而彊問有力賣兒女以完單問罪旣納銀也而分外罰銀變產業以銷票王密之金托腹心過送貧而理直者吞聲虞叔之璧借題目索求富而身卑者重足條編款欵議銀旣徵銀矣又分外有里甲之費怨徹閭閻夫馬日日供役旣力役矣而雇募無給領之時謗聞驛遞官價買物明旨屢禁也旣減值而又賒之甚者分文不給無異明誆貧民賣貨所賺幾文也旣應行而又稅之甚者木義帚亦抽何殊白奪蓋耽耽入目而事事垂涎有不屑道者是曰貪鄙之吏玆十吏者上負朝廷下殃黎庶友邦之賢者莫不共以爲非矧曰憲司乃庇不肖以久民殃則余之罪浮於所庇者矣故列其狀而不指其人尙冀攺圖夫惟使民不告病官不告難而予不失長厚之道也則幸矣

○憲綱十要﹝須知附﹞

憲綱者法憲之紀綱所以課吏治以安民生者也故新官到任先遞憲綱文冊報修舉也但郡縣登塡原不理會監司接受亦不檢稽而祖宗訓官要典遂爲無用虛文矣夫按察以憲爲司而憲綱不飭守令無辭矣責成者奚辭第欲一一核實則有司一一彌文徒玆繁贅耳今擇其要者十則首相商確賢有司各陳所見以驗才能如果加意民艱畱心官守自有一種惻怛眞誠妥確精識匪獨循良稱職生民受福將憲吏且逭失察之罪矣設猶以文應與問而不應也按察之謂何豈能靦顏與二三執事素餐玆土哉

一人才者天下理亂之由學校者人才邪正之地今無論朔望之視學希聞季月之考課久廢卽有植桃李者拔英俊而厚加作興重菁莪者分會約而嚴行督責不過曰舉業云爾夫朝廷懸賓興重典諸士爭進取榮階卽不令有司提調學官訓迪寧乏鄕舉解額哉如曰學校惟爲舉業舉業專以詞章則經書垂訓貽後人利達之資科目用人開天下富貴之路於身家誠得矣不知朝廷取富貴利達之人安用也堂曰明倫不亦迂腐不情之甚乎夫特立之英好修之彥世不可謂無人但自教指一迷學政久亡士終日聚談無一語講求道義終日誦讀無一字照管身心致知力行學術漫無用處濟世安民事業了不相干非獨諸生卽吾輩何嘗非昔日諸生耶蓋自吾父師之父師所從來然矣余以爲當慟哭幾絕而聞者乃大笑欲倒也夫教職爲守令屬官而學校則守令提調曰教曰諭所教諭者何事曰訓曰導所訓導者何人提者提撕調者調習所提調者何效朝廷命官之意顧名而思之應如是否耶思昔盛時學有崇禮義之風人有士君子之徳修之家則規言矩行不以狎眤邪肆媿峩冠慱帶之身命之仕則體國憂民不以勢利紛華攺羔羊素絲之節今之人未必皆出古人下不知當時郡邑長果繇何道而臻此也玆欲以三物之教望今日誠恐駭人心目吾始爲其卑近者所願有司於諸生相近所在不拘多寡各立會約每約給以進徳修業印信兩簿擇年長而公直者爲約正以察舉之擇通敏而慱洽者爲約率以倡導之進徳則先糾十二過如○家庭父兄鄕曲尊長有無薄情犯禮○淫邪婦女官私娼優有無姦通包占○鄰里地房親朋財物有無侵奪編賴○鄕黨間事衙門公事有無干預請托○逋負錢糧交結黨與有無挾制官府○捏貼過惡聚談婦女有無生事造言○宮室車馬冠履衣裳有無豪奢敗俗○或編貨利或報讎嫌有無唆詞健訟○或以貪財或緣醉酒有無詈眾毆人○或包牙店或領秤尺有無把持行市○或交結棍惡或扛幫愚少有無賭博傾家○或搬弄是非或起編綽號有無浮薄敗羣○士有免此十二過者卽紀之進徳簿中另加優處倘有希迹古人畱心聖學脫凡陋之識有獨得之眞者郡邑以報我當賓禮之提調教官俱署上考修業則先講十二政○地土不均糧差多獘何以釐定之○民無禮義俗不純朴何以化誨之○宗族祿糧不足婚嫁失時何以存卹之○久弛武備境多盜賊何以消弭之○公無積儲家無蓋藏何以備兵荒○疲癃鰥寡凍餒流離何以使得所○一歲一督士靑衿滿學宮矣士習何以不古○三年一舉賢縉紳滿天下矣民生何以不安○民疲於徵輸軍匱於芻牧邊餉何以使充○軍政則淸勾日日馬政則俵養年年行伍何以稱之○三大營九邊天下衛所士卒怯於見敵而敢於犯上何以使之有勇而知方○虛文日盛糜費日廣何以使之崇簡而尙實士有講明此十二政者卽錄之修業簿中另加優處倘有存心宇宙注意民物懷堯舜之憂抱治平之略者郡邑以報我當賓禮之提調教官俱署上考夫是權也假之士怠肆者視爲文具而不肯行假之學官貪鄙者藉爲利媒而反亂實要在賢有司有倡率之實心有稽核之成法有激厲之良術耳今不能一一道也

一國家牧養百姓守令實其專官及考先王養政不出田裏樹畜四字而已自巡行勸課之法廢而貧窮凍餒之民多山峪溝畔矌土逃墟得無可耕之地乎道邊墻下隴上岡頭得無宜樹之木乎大者豚羊小者雞鶩得無可養之牲乎糠粃可積藜藿可采得無饑歲之防乎絲綿可織麻藍可用得無未試之法乎耕種失時耘耔不精得無鹵莽之業乎勤苦不甘遊逸是好得無偸惰之民乎地各有宜民各有能得無未通之利乎百工技藝皆足自活得無可教之術乎諸如此類或上下山原或詢謀父老或嚴行稽察或時其督課或水利可興以備旱或預防蝗蝝以捄災或立官莊或鑿窯果以招流或禁殺牛或賞積糞以廣耕養民之政不盡於此而此其大都也夫爲守令者聽民勤惰任其饑寒生死吾不知而惟繭絲是亟恐古循良必不爾矣余於東省得一賢令焉今大梁僉憲許公守恩之令鄒也鄒民不織而資布於鄰棗土宜也民又不樹棗許甚恨之令有地百畝者樹棗百種木綿十一又教以種法至秋而綿成又限以紡期稽其匹丈親下閭閻視勤惰而賞罰之明年鄰不來鬻布又明年有鬻布於鄰者值歲再饑諸郡邑多逃亡鄒民以棗繼賑獨得全活百爾有司自昔誦讀時凡言爲政孰外養民試問養民今何道也余甚樂聞之

一積貯系民間生死當務之急有急於是者乎今預備等倉無郡邑不設矣蓋凶年以備賑貸兵年以佐軍興何者師行無餉則劫城守無食則變故米粟之積府五萬州三萬縣一萬五千歲歲出息而不貸凶歲出貸而不賑可當孤城三月之圍可支三軍十日之谷蓋常變者不可必之事餱糧者難多備之物倉廩之設不獨爲歲也今計不能圖目前奚問異日獨念萬曆甲申以來五年饑饉萬姓流亡聽其生死而莫之哀怒其劫掠而繩之法喪亂稍平恬不爲計爲民父母當如是否乎忍如是否乎昔人云捄荒無奇策責無備也無備之凶𨿽十堯舜不能生一人何者仁義不能爲菽粟空手不能活枵腹勢也孟子云使有菽粟如水火此備荒七字訣也今欲備荒莫如貴粟欲貴粟莫如一切之政皆以粟然而事權有在守令有不得專者惟是廣丰年之糴酌隨年之散凡官銀除正項起存外其餘新舊貯寄在庫各色銀錢但遇穀賤之年盡數糴買每年春散分爲三等極貧平借至秋抵斗還倉次貧息借至秋加二還倉稍貧賒借以春放之直收秋成之谷其三借多寡之數悉令鄕甲長保催以防逋負其倉分立於鄕村遠近之間以便出納不五年而粟倍倍則以額粟還官倉以倍粟爲社本凶則當年緩三借之徵大凶則極貧凂還寡婦孤兒之貧者免還流移者免還息借賒借者待丰而還名曰兩利倉【此兼義倉常平二法】○自邪教盛行民間修寺觀崇鑄塑進香建醮無論富貧隨社錢者十九可痛加省諭攺此錢爲救命會錢一月兩會各量其力多者一會錢百或五十以次差減極貧者錢一十立爲簿以約中之殷實公平者掌之不許放借以起爭端須穀賤之年盡數糴買露囤一處不必斂散以防侵冒至大凶之年誓神報官照本分給各救身家好義之人不願分領者官給旌獎其不積者不必督責另造名冊報官凶年公私俱不準賑名曰鄕會倉【此卽社倉之法但不出息】○中人以上之產每歲所入分爲四項先計糧差之用幾何次計凶荒之備幾何次計衣食之資幾何次計應酬之費幾何歲有餘則增凶荒之備歲不足則損應酬之費甚者寧減衣食之資而凶荒之備勿減分毫蓋一日一食猶不至死十日無食必不可生此民間第一要務鄕約報其數目鄰佑稽其虛實積多者另加優獎浪費者罰谷入官名曰自救倉【此仿周禮耕余之法】○此三倉者一在官二在民督責之則在有司外有隋開皇轉相灌注之法唐戴冑每畝二升之稅宋幹徳每石一斗之加熙寧五等出粟之令皆爲備凶良策必須奏請方行儻郡邑更有精思不妨條議務期樂歲不饑不寒凶年不逃不死若怠意於平日而束手於臨時此秦越其民之常態也非所望於仁人

一帝王爲政首重鰥寡孤獨加意疲癃殘疾曰無告之民言哀苦之情無一可告訴者也彼其呼爺娘於街市忍凍餒於檐窯爲民父母亦知有斯人否乎當襲裘擁火之時飫鮮饜醲之際亦念及斯人否乎監司不親民佐貳不當事捨郡邑長斯人無所歸命矣查得大明律內一款凡鰥寡孤獨及篤廢之人貧窮無親屬依倚不能自存所在官司應收養而不收養者杖六十未嘗限以數也今以錢糧不足而限之數矣未嘗不及篤疾也今瞽目跛足全不收養矣夫收養一人歲給米三石六斗布花銀四錢錢糧原非有餘豈能盡人養濟本司昔在山東分爲等差除彊壯丁男遊惰不立及男子平日爲惡曾犯徒罪以上婦人平日犯奸淫潑惡不孝不賢及家道原丰自己浪費者𨿽極孤貧衰老俱不準養濟𨿽孤貧衰老而近親遠族尙可依倚責令收存或瞽目而能算卜弦歌或跛足而尙能織屨編席爲繩結网量給工本或凶年倍賑亦不準養濟外○其餘孤老殘疾但系六十以上責令裏老鄕甲盡數報官逐一面審某某七十以上血气衰羸某某𨿽未七十而老疾憔悴某某六十以上十歲以下瞽目殘肢不能爲生共若干人作爲一等盡數收養○某某𨿽年六七十血气未衰尙有夫婦相依能爲人抱兒守戶者作爲二等待養濟院有缺照其年貌壯衰次序相挨撥補○某某𨿽系瞽目跛足而年在五十之外六十之內學藝則不能乞食則無衣作爲三等擇於關廂寬大處所蓋房十五或二十間名冬生院作通炕一炕可容四五十人作數廣被一被可容三二十人連枕厚苫分別男女每五人以有目之孤老者料理其起居仍委能幹老人三二名火夫五七名主其飲食關其出入如煮粥法自十月初一日起至三月初一日止每早米粥每三人約一升午後炒豆每二人約一升守令仍於有罪犯人罰處人給皮襖皮褲各一件如無皮去處或給木綿厚大襖表裏二丈五尺新絮二斤者一件至罷粥之日暫令乞食度日待六十以上盡數收養○某某𨿽系瞽目而年在五十以下十三以上與夫養濟院之十歲瞽童今已十三者作爲四等願學卜算擇善卜算者一人爲師願學弦歌擇精於弦歌者一人爲師其師月給谷一石其學者如煮粥法每日令人給以粥豆令學古今勸民賢孝叚落說書小令使其布散閭閻勸化愚俗有司委人每月考驗慢不學與傳習淫邪詞曲者逐出記名永不許收養大率嚴督一年在殘疾者終身可自存活可省國家歲歲米布之給而朦歌瞽誦流布民間使婦人女子野叟村童耳滿道義之言心浹古昔之事較之鄕約所講不更親切而周編乎昔東省令如萊蕪呂君明倫選集民間善爲詞傳者其感發處眞使人涕泣俱下其警惕處眞使人毛髮悚然何處無賢有司但恐不屑云云耳富貴人家能收養此輩選有卑風化詞曲而訓習之是教養兼舉一大陰徳事有司申呈扁獎不猶愈費百金教戲子衣錦食肉導奢靡之俗長淫惰之風乎是舉也十九笑余迂而余自謂不迂也仁人君子午夜深思之

一諺云衙門姦獘八分糧地假令坐分明催科有法開倉以時收納無獘而惟正之不供也則𨿽日事敲朴不謂煩刑今也貴賤不均升擦未確豪猾通積書而增升減合裏老瞞官府而賣富差貧數畝之田差名種種一人之稅赤歷紛紛官不得其要領民不知其精詳甚者暗增千百十詭二三此坐之姦也裏老騙收花戶重納花戶逋慢大戶包賠差催人眾則錢糧止足供賄賂之資地戶星居則裏排目疲於奔走之役比限不分多寡一體鞭朴豪猾竟不到官專責下戶或死丁荒地逼見在攤包或詭隱田糧致甲中受累則催科之混也民間輳辦糶賣爲多律法徵收定於熟月今有司分四季催科矣𨿽各項差糧日用刻期而靑黃不接勢必稱貸又有司終年比較裏老終年催徵花戶終年辦納大戶終年坐櫃則開倉之害也及納銀到官垂涎於大戶之多收者巧名取借口於有司之需索者橫肆增添有暗加一明加二者旣重取於小民又輕給於解役甚者無銀而空文起解或經歲而不問批收此收解之獘也其它編審頭役或傾人之家耗費里甲或逼人之命累苦者獨不見知姦巧者公然得志嗟夫非賢守令誰復畱心余舉其大都與二三執事者商之○先將槪縣地畝淸查詭寄欺隱及除豁王屯匠竈外得實在徵糧額地上中下各若干頃畝分釐槪縣應徵本折起存塩站拋荒等糧各若干石斗升合槪縣某項某項銀力【力差明坐若干兩不許毌明子暗】各項差銀共若干兩錢分釐槪縣九則人丁共若干丁每畝上中下地各該糧銀若干差銀若干每丁上中下門各該丁銀若干門銀若干艾薩克合總條分縷析刻一書冊人給一本此槪縣差糧一定之大較也然後造本折赤歷二部﹝本色赤歷﹞凡系徵收米麥等項明開某倉道路若干腳價若干斗頭若干費用若干每石應收一石幾斗幾升幾合【五勺以上增爲一合四勺以下免派】如民情不便情願收折色於所在倉口糴買者估計稍寬每石徵銀若干【如果徵銀卽附於折色赤歷之內】﹝折色赤歷﹞內開某里第一甲一戶戶頭趙子【各寫花戶姓名不許混以戶頭名下總領槪戶地丁】上地若干該銀若干【糧差俱在內若地原無差者只開糧銀】中地若干該銀若干下地若干該銀若干差銀若干門銀若干丁銀若干以上共銀若干一限納兩

錢【完則注完不完空之】二限納兩

錢【完】三限納兩

錢【完】四限納兩

錢分

釐【完】趙丑趙寅趙卯並同寄莊戶無丁下下則無糧各照應出銀數分限並同銀一錢者不必分限俟末限一起完納其完字大戶手注止分糧差丁門四款並不用各項差糧名色以亂小民眼目以費造冊工力其有地有丁花戶各照赤歷塡給由帖一張令之存畱執照其各裏里長各給完簿一本【若行鄕約只用約中自納妙不可言詳見十便】每花戶止占一行如雲趙子銀兩

錢分釐一【完】二【完】三【完】四【完】其完字亦大戶手注比限之日里長止執完簿聽比○掌印官先查舊曆每年完糧裏分共若干開倉之前出一獎示寧寬兩限再不差人下鄕再不鎖拏比責以示優禮善良之意其姦頑裏分花戶擇銀數多而戶則髙眾人已納二限而彼尙不納分毫者先點三五人馬上鎖拏枷項令催本裏錢糧完日始放○又出一示各裏納銀分有定日某里某日但過一日者不收花戶親納裏老代納者各責其路遠銀少花戶不願親納者須親伯叔兄弟子侄親甥舅婿嶽方許代納糧差俱完之日里長遞完簿掌印官於簿尾親注本裏俱完四字以印鈐之仍付里長收執○如有荒逃地土查承種何人如無承種者須寬限招開如磏薄不堪者寧搭作拖欠決不可令裏排戶長包賠升合死丁卽與除豁逃丁十年以上邈無蹤迹者亦與除豁宗族里甲有丁者報補如無於各裏各甲有丁者報補如無寧搭作拖欠決不可令裏排戶長包賠分毫其孤老廢疾無家無地之人旣不養濟盡與除丁不然亦不過逼之逃且死耳所除丁地錢糧果在八分之內寧於見在丁地多增毫髮亦不爲虐蓋眾檠易舉甚於獨累難堪況荒糧地死逃丁未必十分之三也今工部員外郎李公端者昔令鄒平有二三里分地荒丁貧差糧難辦逃者不敢復業公招之來以槪縣之皂快門禁轎扛馬騾等夫盡給本裏貧丁令之應役除準本身錢糧又得各裏工食三年而逃亡盡復荒蕪盡開隨宜酌量在有司者盡厥心耳○錢糧十二月皆有緊急使用而徵收須在麥秋兩時以一兩爲率夏辦頗難六月初一日開倉七月八月完足令納四分秋辦頗易十月初一日開倉十一月十二月完足令納六分卽下下人戶與人鋤獲田禾掇拾柴艸輳辦亦有藉手攺移於兩時催攢徵收支解於一年消息緩急賢者自有良法其詳不能盡述也○緊急差糧刻期起解支銷者如正月用度預於十一二月編髮赤歷於上六則人戶計費先徵公私兩便往見慢令致期者止取便於大戶致令負債傾家先期催徵者又槪及於小戶至有逼極鬻子急於前以苦頭役緩於後以惠姦民彼昏不知虐孰甚焉○徵收不須加耗自有嬴余昔余知大同日正行投櫃之法較以戶部法馬爲準等約曰多收一釐者箠如數有收銀五錢而重三分者余箠之三十枷號一月及折封每封掣驗有不多者有多三二釐者計數萬封總重六千兩積出羨餘二百三十兩有奇傾銷工食添搭火耗查盤罪名循環使費冊簿赤歷單票紙張工食盡取給焉乃知積少成多物理自然或曰使下令少納一釐者箠如數則積羨又何如耶蓋當時亦有行之者矣吁何異大戶之明暗加收哉民心如鏡民口如川自愛者思之○富庶之邑宜條鞭法一切工食收銀在官從公給散貧累之邑宜由帖法各役明坐工食給之花戶定以下上下中人戶近城一二十里之內者令之自行討要蓋上六則富畱以納銀下下戶零難爲人役在有司調停之耳○重差自驛遞召募後惟有大戶庫役館夫買辦里甲猶稱累苦苟勞其身而不費其財何苦之有民猶稱累有司可知近奉明旨里甲不許賠錢買辦不許削帳行戶俱照民值不許賒欠違者本司訪知徑行參提罷斥○近日驛所夫馬之數裁革夫馬之銀減少支銷走遞站銀日不可缺比各役工食更爲緊急而有司視爲緩圖此近日一大累○祖軍設有三枝第一枝從軍是曰軍籍則淸勾者第一枝之子孫至於兩弟不曾從軍卽系民籍法難混攝犯充水軍止用在戍所生頂役犯前子孫並不淸勾此題準事例也召募受賞軍人止是終其本身果逃則取當房兒男補役惡騙賞也果老且死子孫亦不淸勾謂無籍也今州縣不分淸白一體追呼騷擾殊甚至其應解軍丁反被吏書影賣觀淸軍而有司之政可知矣

一宋儒羅從彥云教化者朝廷之先務風俗者天下之大事故上有教化則下有風俗俗之美惡其機固不在民也三晉民俗大都鷙悍而少和平嗜利而輕骨肉健訟而寡忠信椎魯而不文雅豈獨風土亦漸靡致然當唐虞時夫非所謂時雍風動比屋可封者乎爲廢弛者之說曰風會日流人心不古以古道治今民是障狂瀾而西也嗟夫斯民也亦嘗勞來匡直輔翼之乎亦嘗使之自得又振徳之乎倍臯陶之功而半其效吾猶曰民可教也況教法旣已湮沒教言又復絕響閭閻則鄙野成習不知孝弟禮義爲何物市井則貪詐是圖不知忠信廉恥爲何事爲人上者亦相與沿襲恬然不復動念自昔詩書所誦習若繪衣塑食不可施之實用果爾則詩書固可焚也念二帝三王之教未嘗不宜於今日然有司猶謂迂遠若皇祖教民榜文及聖諭六條旌善申明二亭非時王之制乎二三執事必有著實舉行化民成俗者而予未盡聞本司向巡東省徧訪民�有憫老父孤寒冬月共榻暖足因妻不悅而遂出其妻者有以二驢趕腳爲生忽被鄰人盜去後事發召之認乃曰渠借吾驢久尙不還非盜也而盜遂得免者至於貧家婦女少年守節艱苦終身者往往有之此皆窮鄕遠鎭單族寒丁在彼固不知何者爲名有司亦不知此人爲善及所稱孝子順孫義夫節婦皆力足以致聞或城中之易知者至於鄕飲所舉不論有徳無徳惟爵位是尊鄕賢所入不論公是公非惟體面是重其樂善好義君子未聞獎賞一人犯法警迹人戶未見示懲一人嗟夫何處無良民何民無良心上不重徳而望民之興行不亦難乎不知二亭之設何用也所刻鄕甲約一書𨿽近瑣屑郡邑果能以實心行實政責實效免而無恥之風尙庶幾哉若徳禮則賢者自能倡之非本司所敢槪望也

一衙門及鎭店鄕邨各色人役皆食民以自饜虐民以自逞者也多一人則民受一人之害減一人未見廢一人之事彼其憑城勢假虎威小民豈敢與角卽有被其害發其姦有司豈肯與直哉一失衙門之心終身之懼但傷一人之體眾人之讎此牢不可破之獘也爲民父母果欲子惠烝黎則淸戢衙門最爲首政信崇左右是曰極昏且如皂隸止爲行杖把門執殳淸道編審正額不爲不多掛搭綽攬可不嚴禁快手催促急事防護遠行足用而止至於靑天提鎖接遞老人聽事陰陽之類各查其事食果否相當勞逸有無均適門庭倉獄守夜巡風應否添撥火夫公事差發公館修葺曾否類及街民冗者應革則革累者應優則優務令無偸安肆志之人無獨苦重勞之嘆此衙門之淸也各裏旣有老人里長又有地方保伍又有總甲小甲又有邏官堡官又有集頭老人一家而數人管束一事而亂接單票錐末之過張聲勢而詐錢財瓶儲之家指呈報而嚇酒食懦夫蚩氓望公門如隔九閽衙虎裏豺通气息如出一鼻豈無抱屈鳴冤不過賠錢受辱蓋護庇衙門者庸吏常情壅蔽有司者姦黨積習故與其防之也不如省至於約正副保正副往年皆用貧無賴者故屢犯屢應僅同僕隸今選保正副皆殷實自愛者爲之選約正副皆老成有徳者爲之得人誠難是在賢明有司經目畱心鄕甲百姓連名公舉耳舊堡官賢卽以堡官爲保正舊總甲可卽以總甲爲甲長惟居之遠近是便惟人之賢能是求公事不必排班聽委朔望不必作揖升堂無事不必回呈遞結此閭閻之淸也中外若此肅淸而賢守令總理於上時稽其姦獘常振其廢弛又禁巡邏兵壯一切擾民擺路鎗夫百凡動眾如此而小民得一日息肩則得一日奔走衣食而差糧亦易以辦納矣

一憲綱合屬衙門不有所謂醫學者乎醫官欽選於銓曹醫印鑄頒於禮部醫生則其教習之人惠民局則其施藥之所朝廷仁壽斯民意極懇至矣今醫學署印者旣不識岐黃丹素爲何書醫生在官者又皆以接遞聽差爲本役其開鋪摽牌挾包賣蕩之人有書者全不理會病情藥性懵然不知無書者止記單方大病危疾悍然下藥有餘不足同治內傷外感倒施以至巫婦師婆等眾專治婦人小兒毫髮不知極蒙信任有命者或活二三誤殺者十居四五夫凶惡折跌人肢體尙發邊衛充軍充軍未至死刑猶且數經駁問今庸醫以一劑之藥殺一人之命病家不詳所謂死者莫知其由如此冥行毫無罪過慨自王政久衰官業多曠談及此事便謂迂闊不知陰醫二學𨿽則並建而緩急之務奚啻霄壤所望二三執事以民命爲至重以舊政爲當修醫道𨿽不素習醫書豈不認識先修醫學一所次置本艸一部【或湯液或發揮或發明或蒙筌】醫書一部【或醫學正傳或心法附余或古今醫鑑或明醫指掌或醫學入門或玉機微意或仁齊直指】次下令城市鄕村不分土居流寓但有精通醫道者考選一人申呈上司給與冠帶使掌印信次下令四境行醫人等不分男婦俱委佐貳會同醫官考試各認方科分爲三等上等堪以教習授讀醫書中等不通文理令記單方下等止許熬膏賣生不許行醫其醫各自教其妻以胎產調經痘疹驚風等方藥師婆人等又受學於醫人之妻但有疑難病癥必須請問醫學如婦人不學不問擅自行醫者將夫男重究婦人杖革三等之外不堪行醫者盡數帖名徧示遠近不許招呼凡在醫學者置簽堂上掌印官【或暫委佐貳首領】各限以書【隨其所習】每月拘背一次驗其生熟問其義理精熟者本生量賞醫官同賞生疏者量責醫官紀過一年之外驗其稍通者病家迎醫許醫官量能撥發仍置功罪簿二扇許病家親報治效者登功簿不效者登罪簿以憑有司賞罰三年學成方許給帖陸續發散各鄕村集鎭聽其行醫仍各給官簿一扇治效者病家親手登記滿百人者驗實送扁旌獎仍聽四季考試每州縣於編審均徭之年大郡邑四十八兩次三十六兩次二十四兩除醫官照雜職吏典月給倉米一石外其銀置買藥材雇覓炮炙以救貧民無藥及天行疫施捨及賞賚醫生勤敏之用不許有司扣減藥銀不許醫官私用藥材其醫生量供醫官束脩及醫官出治本縣士民者聽從其便但不許妨悞教習其續收新進者仍照前規教習庶病家不至夭其天年醫人亦得裕其生計亦有司仁政之大者也

一盜賊源委不可不知酒肆娼門賭室其招聚之由窯場寺廟孤莊其隱窩之處壯年僧道乞兒其窺探之人各處閒懶遊民其合夥之輩夫盜也設從天降地出眞無柰彼何矣彼其能不與人同裏而居朝夕相見乎彼其生理經營里人寧不聞乎所與交遊姓名面貌里人寧不識乎縱令孤莊彼豈無親戚宗族朋友之往來其行藏能盡塗人之耳目乎乍貧乍富潛出潛歸或消沮閉藏或豪雄自詫言動不同狀貌自別蓋誰爲盜誰不爲盜里人辧若白黑日躡足附耳談之矣然而不以聞官者何彼爲盜與我分毫無干我發盜其禍旦夕立至者也故上之責成也嚴則里人畏吾法而不畏盜盜𨿽讎里人而不敢讎法里人不畏盜則盜無所容盜𨿽讎里人豈能盡讎一里之人哉以是知捨鄕甲法𨿽聖人無弭盜之術矣今陳其略如左○一曰禁遊惰之民夫各安生理此聖諭也不農不商不工不傭而遊手妝身亂混閒談捕鳥鬭雞彈絲蹴踘此何物也世未有身惡勤勞口恣甘脆不遂所欲而不爲盜者以後不分貧富人家但有此等子弟鄕甲盡數報官另籍一冊號曰棄民簿言天地間之棄物也編諸鄕甲察其動止朔望點卯問何營生地方但有失事卽如此輩根求不但防姦亦驅民著業之一法也○二曰嚴流寓之民夫流來寄住皆貧無賴之人未有不僦人房屋佃人土田依人窯場者房主地主先查來歷更擇保人編入莊頭自行管理仍各造冊送官但有防範不嚴地方失事獲盜之日審系誰家居住者不分彊盜竊盜曾否知情分贓俱以窩主坐罪有能早知而逐出本家者犯後免其並究早知而捕送到官者俱照獲盜重賞【見鄕甲約】○三曰逐彊壯之乞人除瞽目跛足及七十以上男婦十三以下小兒不禁外其遊食僧道乞食壯丁或彊宿寺觀住持須得容畱或暫寄窯場主人不敢訶逐或三五團坐門前動求斗米疋布或瞑目勁索飯食不遂便出惡聲官吏懵不詰姦閭閻誰不懼禍爲過計者之說曰此輩不宜驅逐聚結反爲大患嗟夫彼不生於空桑寧無原來籍址除傭佃經營習土安業及失迷鄕貫者聽其寄住外其餘一一淸還原籍僧道則令本土住持收管焚修壯男則令本土裏族收管著業或有司別立計處閒民之法【詳在別議】凶年離散一番丰年查歸一番律不有發還元籍之條乎彊壯乞人每郡邑率不過百人耳卽鄰境未肯通行而嚴督保甲不令容畱但系境內失事者先坐容畱之主則此輩無潛蹤之所矣○四曰重捕獲之賞諸色人等但有於劫所殺賊一名或生捕一名系竊者審實賞銀五兩系彊者審實賞銀十兩獲久盜大盜一名者賞銀二十兩獲彊盜三名以上者除賞外仍鼓樂花紅送扁五名者申給義勇冠帶專管巡捕永免本身差役其銀卽懸於州縣門前朝發暮收獲盜得實者準其徑取○五曰禁淫賭之徒四民之業三五爲羣良善之人數十結社有何不可凡系棍徒但有成羣合夥寺廟賭愽或開張之家收打頭錢者鄕甲指實密報除問罪外枷號遊迎拘當苦役仍重賞告人娼優之家但有不識姓名男子使錢寬綽色狀張皇卽密報有司審實者一體重賞貪財容隱者事發一體重究○六曰緝窩盜之主【見盜賊�】夫盜之去住無常而窩之居處有定盜之蹤迹猶祕而窩之舉動甚彰盜之勢大而窩之勢孤語曰除蜂摘窠故窩禁不可以不嚴也或曰雲集鳥散亦有無窩者曰固也無窩之家其盜必近豈能除劫掠良久之時分贓擾攘之後一更五更之間自三十里外而來出三十里外而止乎故窩能首盜者免罪獲盜者除免罪外一盜準一盜之賞諸人能獲窩得實者一窩準十盜之賞○七曰寬首盜之令州縣平日下令凡系三族之親不分有服無服但肯首盜者與盜自首同不犯奸殺俱準免罪保甲鄰里密揭報盜者半獲盜之賞隱忍不首者盜犯之日卽責三族及本甲鄰佑跟捉比較盜獲方準釋放○八曰密遠僻之防郊關村落人煙輳集保甲一嚴盜自衰止惟深山窮谷人迹罕至𨿽無可劫之家多棲行劫之輩除有莊田勢難遷移者聽其孤莊仍於鄰近十里之內立一團長令其挨家三三相保團長統之一家爲盜兩家同首不首者別三發覺團長申呈兩家與盜同罪其結山爲寨者就立寨長以保甲法統之仍以禮義化之負固爲盜者或招撫而散處之或塹其山谷不與民通或夷井伐木不使安居甚者以兵剿擒之○九曰淸邊鄙之民三界首間民同裏而分屬彼詰則竄名於異郡此拘則逃身於彼邑三處之法不得加焉而守令互私其姦宄以讎鄰此盜藪也凡系邊境兩下共立鄕甲彼此會行法令倍設保正凡有盜發卽許所在綁縳徑送所在有司但有回護畱難者申呈合干上司官吏提究參治○十曰練鄕甲之兵十家爲甲家有兵十甲爲保保有警各備防守器械等物

豈欲空有此具而不許其練習哉今處處有武備而人人不知兵徒資盜耳若於各保之中不分主客戶但系久住者二十以上五十以下除傭作者貧無衣食者有占役者不用外其餘盡屬保正副統之十月納禾之後三月未農之前將各壯丁在城分爲四面在鄕分爲八聚官募各藝教師十二人各給工食使習之【兩保三保共覓一人更便】一二處教習弓矢一二處教習刀鎗一二處教習鞭棍一二處教習擊擲一二處教習火器每處分爲兩隊隔日分番朝食而來夕食而散【遠近酌量務在十日之內】一年之後不用教師調藝互習彼此相傳有司分日親臨觀其技藝或東面與西面角短長或南聚與北聚比生熟一年賞次能者二年賞上能罰不能者三年罰寡能者四年而人皆知兵矣然後各歸保甲自行練習如是而人懷技癢之心惟恐無盜可擒盜懷投死之懼安敢公然行劫耶是舉也可以攻戰可以城守兵年保聚以防家募時倡率以勤王乃彌盜特餘事耳【其法詳在練鄕兵議】十一曰嚴盤詰之法【今制凡人出外皆於本州島衛縣告給文引回日銷引此法久廢今擬以牌代之猶有存羊之意】凡在保甲之人不分主客貧富各給一護身牌【如今公差年貌圓牌一樣】一面寫身長若干年歲若干面長圓方有無麻疤瘢痣胡須屬某縣某保甲軍民匠竈籍一面寫住居城南北東西某地方父母妻子何名姓各保甲造送州縣官刻畫押字點朱用油而給之凡保甲中出外之人除所至不踰五十里往返不過一日者免其隨身外其過一日及出境者俱於保甲給假【佃戶賃戶給假於房主地主傭人朝出暮歸不許過二日】牌隨身行出關入店遇有盤詰者以牌爲驗所居地方抄牌備照無牌及人牌不對者拘審行查其在家者交接面生之人保甲鄰佑嚴問姓名所得可疑之物保甲鄰佑嚴問來歷每出不歸之夜保甲鄰佑記其月日以上盤詰皆其人素不端良其迹素難憑信者若忠厚謹飭之人及有身家體面人所共信者不許一槪瑣屑○十二曰重保正之選【見鄕甲約】○十三曰明夜巡之法夜禁之令以一更三點禁人行五更三點放人行禁後放前凡有行人除公務急速疾病生產死葬不禁外其餘不分士夫嚴禁夜行凡夜行者不分面目生熟但要拘畱送問諸人不夜行則夜行者必盜矣盜見無人夜行難以影射亦不敢夜行矣至於夜巡門前最緩而宅後爲急蓋門前多空房無可盜之物門前系通衢無隱身之處盜所從入宅後常十九也柰何專擊析於通衢哉【巡城巡夜法見別議】至於集鎭鄕村亦當輪流巡夜卽不出戶要須徹夜有聲使知人犬非睡熟也○十四曰責救護之疏【見鄕甲約】

一國之大事在祀而須知三十一款首曰祀神且學古入官惟有兩重夫非人民社稷乎若今之祀事不若不祀猶免禍於神明耳壇遺廟宇宿莽積塵神主龕籠傾欹破毀几案皆鳥鼠之蹤庭除有人畜之糞及祭祀屇期齋戒視爲虛文執事何嘗告戒拂拭者垢膩重重滌濯者污濁累累菹醢不問熟生犧粢未知精潔帶泥連艸之菁芹含蛀蒙塵之棗栗凡百供陳盡托僕隸師生且不躬親有司安肯省視不過五皷排班勉彊一拜而巳夫頒賞下人猶必有禮乃恭承大祭全不經心鬼神無知祭可已也鬼神有知寧不吐乎此與放而不祀謂祭無益者相去無幾矣夫尊崇功徳以勸烝黎祈報春秋以福境土是有司一身神民所依也況修葺整飭爲費幾何歷覽嚴督爲勞幾何是可苟也寧有不苟者乎外如先朝陵寢或踐踏於芻牧牛羊前哲子孫或流落爲傭乞廝卒者亦當表識優卹以示重道之意其餘庵觀寺院見在者攺爲鄕約未修者嚴行禁止仍查照教民榜文使庶民之家所在鄕約薄出會分或豕或羊果酒香燭於春秋二社報賽土谷之神止用皷樂不許娼婦諠雜淫言嫚語褻侮明神招生禍變其家庭靜捨或寢室中間各於應祀祖先有主設主無主爲位家長每日早起一揖遠行出入焚香再拜婚姻生子生辰隨便陳設告慶新物初熟伴以酒食告薦四時哀節忌日牲果酒食告祭物不在多惟其誠禮不在文惟致愛不獨報本追遠見民徳之厚而習禮存心之人自無凶嚚姦盜之事矣

○報政實單

山西等處提刑按察司爲嚴署考之法以驗長吏淑慝事照得本司職專廉訪事貴核眞近據各州縣季報賢否文冊虛文濫套避怨市恩注來句句褒嘉安得人人賢聖夫近莫近於同事之官寮眞莫眞於經年之聞見以爲不知耶則寮屬善惡漠然不動心思士民怨徳懵然不入耳目長吏之才識可知矣以爲知而不敢報耶非政無紀綱我無以服彼之心則身有指摘彼得以箝我之口長吏之品格可知矣柰之何操守卑污者尙曰一毫不染才能疏短者猶云眾善兼長以衰頹爲精壯止謄腳色云云以惰慢爲勤勞漫不知何事事但取同官感徳不卹百姓爲讎此皆近日所謂盛徳長厚恐朝廷建官之心長吏率屬之道應不如是夫爲長吏者誠能正己無私勤民有素或得於觀感者同心佐政或束於嚴憚者砥行持身彼不幸受誣吾卽以去就保之有何不可如果卑鄙不才昏庸難策我節愛而彼貪殘我振作而彼廢格或奉承以取悅或壅蔽以行私苟有公平正大之心寧無督率鈐制之法況可庇不肖以玷已之聲名哉爲此定爲新格務要備細實塡倘故習牢不肯破而所報不與聞同本官卽以同惡相容並置下考至於守令居官事實往皆漫然無據士君子懷爲國爲民之心居得行得止之位豈無良法善政加於庶民者乎卽至到任以來或系便宜施行或曾申呈詳允者逐一細開以觀實政文到卽同寮屬實單蜜封速報須至冊者

計開實單塡式

本職自到任以來行過宜民事迹

一件

一件

同知某人某處人由出身年約有十歲正壯靑少尙壯頗衰巳衰

貌中材淸秀魁偉不揚心昏暗明白眞誠平易譎詐才闊大平常遲鈍利便精細疏拙守頗污不貪淸介知愼大壞要事實政勤敏酷刻要事實惰慢剛方寬大柔懦

判官縣丞主簿以下俱照此格塡造

佐貳合屬善政亦令本官自開不拘多寡但要指事掌印官仍須訪眞實造入實單果非實事不許扶同

考語只用四句二句不系先賢而後攺節先不肖而後攺圖者不必再報倘前後不同許不時更換考語馬上差人馳報若朦朧隱忍致賢否矛盾者責在長吏

府塡本堂佐貳首領合屬及州縣掌印正官俱照此式其州縣佐貳首領合屬不系賢不肖之尢當薦獎戒斥者該府不必造報

山西等處提刑按察司按察使呂爲愼刑獄以廣徳意事照得居官所愼民命爲先民命所關獄情爲重惟是囹圄非淸吉之地罪囚皆凶穢之人有司或意有憎嫌或念不暇及以致柙中虓虎不關守者之心釜底遊魚盡付庖人之手生死莫能必命苦樂邈不相問固知良吏當必不然但事體未盡講明而事權或難專輒觳觫旣未見羊塡寡寧無宜犴爲此摭所宿聞條爲獄政嗚呼自古聖帝明王未嘗縱不逞以爲良民憂然曰致刑曰明愼曰明罰曰無敢折獄皆愼也曰緩死曰赦過曰不畱獄曰欽卹曰寧失皆仁也有司者司民之命假令不得正命而死民柰爾何祗恐天道有知怨魂不滅勢旣在我則死於識見之誤死於失察死於漫不經心與故殺者一間耳世稱提刑爲人代閻羅而我未嘗不兢兢焉況守令爲蒼生父母可弗愼乎諸條列事宜關防則欲其嚴密存卹則欲其周至蓋法不可廢而情不可郁所望郡邑長相與訂之中有未安不妨明白商搉以便攺正總之明愼矜卹皆聖主徳意而我輩推廣之耳書冊到日酌議可否呈來監犯

○優卹八條

一彊盜人命各有■﹝木匝﹞牀軍徒罪人往往地臥須與壘打炕竈上設苫席塊枕令與重囚同牢一則令見嚴刑一則借以防範其在監囚犯除久囚有谷及家屬有供者聽從其便外其軍徒及寄監未解未發人犯無人供給者每人每日計米一升塩菜煤薪錢五文直日刑吏記簿出監之日照數納谷上倉其家貧者徑準開除如有牢頭監霸輪作火頭或以照面稀湯燻鼻壞飯不得半飽多科飯錢每日刑吏回風務要指實稟治如刑吏受贓朦朧者獄院置大鼓一面許被害擊鼓十二聲以憑拏問重究刑吏坐贓革役

一監霸多系豪彊之人買通吏書役使禁卒凡犯人入監無錢打點伊卽替多出務滿需索之意未出監門利巳加倍或家中典賣田園或臨時剝脫衣帽伊且自待甚尊奉身甚侈獄中大小皆其頤指气使之人凡欲短長皆得趁意遂心之便甚者市恩報怨捶楚號呼每稱再殺一人只是添一又字教唆新犯變亂是非就中取利而豪無賴者又爲之羽翼焉又有獄吏禁卒相與朋黨爲姦爲害不可勝數獄中之事守令有意念不及足迹不到者其中苦樂不平生死飲恨誰則知之有司數日一下監或忽召數囚而細審之必有得其情者

一盜情初系招攀人命未分定執及監追家屬等項情罪未明之前內有供明者有辧豁者有止於徒杖者名重故不得不送監情疑故不可不分別凡此等犯與轉詳未示已奉決單者不同其飲食疾病須要萬分加意若聽從禁卒刁難衣食非理淩辱及致身死但稱偶得某病撥醫調治不痊某日身死已經相驗等申文俱不準理應管官吏定以淩虐罪囚從重究治如近日楊勉平白誣執馬天紀馬彥幹爲盜僅踰七日父子俱死於獄及眾證知是良民而楊勉亦擬重罪何益於無辜者之含冤哉凡獄中罪犯聽其死生略不經意及死而曰非我殺之冥冥有知當以孰爲罪魁耶居官作子孫之孽此爲第一

一獄房大抵多挾故盛暑牢瘟可慮除另造病房兩間添設炕竈以便病者【必以發熱不食气色異常醫生稱病者方準出■﹝木匝﹞】移房調理外自四月以後九月以前每三日一掃除房中但有腥喿蒸穢之气查系何人所作便加懲治房墻近檐之處多加小孔數十以引淸風以泄濁气軍徒等罪足脛亦系短鐐活鐲夏月與禁子聽其露寢【惟直宿禁子不許出監】至於混廁亦須五日放門一次令園丁打掃或時爇蒼朮以避邪惡多備天水散等藥以防暑瀉

一監門當攺於二門之內以便關防獄囚以到監先後爲序立簿籍二扇監中一扇堂上一扇仍照犯人數目各置短簽大書名姓囚家飯到由一角門入當堂唱名掣吏搜檢畢將簽名插之飯上挨次到監門監外置云板一面一吏引囚飯至監門擊板三聲內吏執簿點名彊盜令禁卒挨次代領入監竊盜及人命重囚禁子接置地下各囚挨次親領隨領隨拔簽內吏交於送飯之人犯人與家人許見面不許交手許通言不許通字其簽送飯人當堂親繳如領飯不明或有搶奪送飯人口稟卯時放飯牌出辰時放飯牌入一日一次務不失時以便遲蚤常飯不禁肉果惟大節及本犯家慶許送黃酒一斤病人用酒日半斤餘日餘人俱不許用酒至於燒酒禁不許送在官人等但有搶奪監倉犯人杯酒片肉口湯塊餅者重責枷號革役

一囚糧載於律令大辟亦給蓋有二義焉絞斬重刑凡以警愓黎庶典刑明正庶足償抵幽魂不欲病死獄中致逃法网一也應死罪囚臨時首領旣不得保全平日肚腸又令之饑餓憔悴當刑情所不忍二也天下大辟計囚糧每歲當不減數萬饑饉連年有死民而無死囚恩無乃溢乎曰此後世失立法者之意也國初法嚴而犯死者甚少法信而刑成者不停情罪旣眞遲者止於秋後速者決不待時一歲之囚不出秋決待秋囚犯食糧幾何是以囚應給糧而不給者律笞審錄無冤而故延不決者律杖萬曆庚寅余錄山西囚案己未奉決及情眞未詳者千三百有奇有五十五年不決者矣三二十年無論也有彊盜三五年不決者矣各犯絞斬無論也如是而月月有糧歲歲不死袖手於不賃之房役身於無差之地悠悠日月待盡天年視祁寒暑雨旱作夜勤之人安閒不啻十百矣何以懲姦戢暴正三尺法紀伸九地沈冤乎然則囚糧可遽革乎不敢也囚犯可勝誅乎不能也是在司獄者處之耳今監中惟有彊盜尙在嚴防其淩遲斬絞等犯與牢禁人等日久天長情通事熟不帶枷扭半作營生𨿽於法未宜然獄獄有之人人知之矣似當斟酌情法略與通融但令大鐐嚴鐲牢絆兩足除打繩紡綫木作等藝不令習學外其餘挑网巾結艸履作布鞋一切不礙關防生藝初給半年囚糧令作工本待藝習頗通之日令自爲生其有應賣之物待放飯之時各付所親辧買以資衣食門禁驗明照出不許刁難如有公家之役獄中效勤及年七十以上百藝難習又六親無人法重情輕者照常給與囚糧外若能藝而不學能勤而不效者𨿽有饑寒似難準給如是則重囚不爲徒食民膏不至濫竭桎梏旣無困苦防範亦不疏虞果否可行有司議報當俟轉聞不然徒犯無食拘役死罪坐享衣糧可乎

一獄囚請給衣糧醫藥原無已成獄未成獄之別近來有司不知何據惟奉決及曾上長枷者照月給糧而見審未成刑之人牽連淹禁經三五年少衣缺食有病全不照管分毫但報陸續病故是仁於情眞應死之重犯而不仁於情罪未明之生人也是不曾看應請一應字及囚該死流徒杖一該字也曰應者有無人供衣食看視之類曰該者情罪重輕未定之詞曰流曰徒曰杖則請給衣糧醫藥者又不但當死之人矣凡在獄重輕囚犯果資身有策供給有人自不當妄行申請果饑寒迫身疾病有指自不當坐視艱危仰體天地好生之心聖王卹刑之意者誠於律文一細讀之如苦錢糧無處則少禁幾人權亦在我何可艸菅人命哉

一女監有犯姦及應該死罪婦人此皆刑吏禁卒之妻妾也死生自有常刑男女豈得無別但監守從來無人致關防不能無獘今擬養濟院中老婦擇其稍精壯者二人作爲伴■﹝浦上女下﹞其犯婦接送飲食及門前呼喚應答皆以伴■﹝浦上女下﹞代之女監中水火鍋竈及宿止之處亦須事事處分紡花作履聽從其便伴■﹝浦上女下﹞除月糧布花照院支給外每人每季再加塩菜銀五錢其門戶開關仍以刑吏夜巡仍屬大監豈能必無邪行要以成男女之體而已

○關防八條

一■﹝木匣﹞牀之制極爲嚴密頭上有揪頭鐶項間有夾項鎖胸前有攔胸鐵索腹上有壓腹木梁兩手有雙鐶鐵紐兩脛有短索鐵鐐兩足閘於■﹝木匣﹞欄仍有號天板一葉釘長三寸密如蝟剌利如狼牙其板蓋於囚身去面不及二寸仍以臬�關閘而禁卒臥於其上以聽囚犯動靜復有四面欞欄狀如鳥籠八縳在檻四體如殭手足不得屈伸肩背不得輾轉莫道蚤虱交攻蚊■﹝亡上虫下﹞爭噆縱使毒蛇蟄身餓鼠嚙足蚰蜒入腦大蛇纏頭只須忍受孰能寬之此法司定式天下所同凡系重刑皆當就■﹝木匣﹞立法者豈如是以苦人哉彊盜奸殺截路罪惡滔天甚者夥盜劫囚盡令解脫須如此嚴始無他慮但吏卒不耐煩勞或聽受買央或忽爲無事往往全不上切率以爲常假令止禁手足腹項四處卽彊有力者未便能松何至有越獄之患哉廢法之罪與賣放均及至大盜奔逸每以不覺減等殊爲過寬至於土豪積棍大姦巨凶不孝不仁屢懲屢犯謂發配如赴席以充軍爲看景蔑視紀法淩奪善良此等之人不死不止夫背癢不搔心急無柰彼身不入牢門豈知世間有此不受用之臥處哉當以盜■﹝木匣﹞嚴禁困頓消磨艱苦備嘗但令不死蓋與其永錮於當死之後悔攺無從不若警懼於屢犯之時死亡或免各州縣宜作■﹝木匣﹞牀一具置於大門之外令其聚觀但有頑縱不悛者不必枷號晝則鎖於■﹝木匣﹞外夜則切於■﹝木匣﹞牀待十分悔悟多人保攺者始放是亦不屑之教也書云象以典刑尙書大傳曰古之用刑者畫像而民不犯今之世去古遠矣而又不懸象以示民惟其陷也而刑之仁人忍如是乎

一監犯以疏虞爲第一然長枷輕薄不足防跳梁之姦杻緊則手腫松則手脫且飲食便溺疾痛癢屙手爲日用之資杻豈常帶之物不如止用麄大鐐鐲嚴密鎖絆除彊盜枷杻兼用外其餘重犯只宜牢鐲四時更換鞋韈之時當堂先定手杻然後開鐲其鐲須置於脛骨之上貼著皮骨寧令韈縢穿破決不可施於韈上致令寬松易於脫足且鐲鐐動則聲聞舉足不便但不開松自難逃走關防囚犯此爲最良每夜但鎖■﹝木匣﹞牀亦可必其無事手便於動作而足苦於羈縻亦情法兩得之術也

一每歲決囚大省不及十人卽決先及彊盜彊盜歲決尙不能盡是以重囚自信老死獄中越獄反速其斃故脫監之念不萌彊盜自知必難久活惟逃萬一得生故反獄之心甚切彼彊盜者情罪旣眞𨿽三木囊頭八縳羇體死於囹圉首領猶全爲幸已多惟是夥盜未經捕獲贓物未見分明一有冤抑是殺無罪白日止宜帶鐐夜間散上■﹝木匣﹞牀但免疏虞足矣不可與眞盜一體嚴行禁錮

一獄中常置火炮數桿以防囚盜出獄先與守城人約放炮四聲先關四門更夫登樓撞鐘無數快壯人等護監墻保甲街民攔巷道各家開門防盜入舍壯男子執兵防盜跳墻盜不拒捕格鬭者只令投兵就縳不可遽行打死其獄中死罪軍徒原未從賊出監者不許玉石不分一切捶斃恐上司不信捕獲死人何以驗辧至於就捕還獄之後不得遽加拷掠待事定詳允卽令斃獄不謂不仁凡罪人越獄便當擬死況重囚再犯死罪乎

一夜巡之法一更五更最緩二三四更爲急三更爲尢急每更監中用禁子一人鳴鑼走獄監外外一人鳴梆內一人提鈴相約各十步一聲先一聲鑼次一聲鈴次一聲梆周而復始不許斷續亦不許鈴梆亂響致令獄中動作不聞其照監燈火務須徹夜常明庶姦謀不得乘便大抵走更之法惟陽明公所行爲妙府州縣監原不大似不必然其夜巡之人如初一日巡一更者初二日巡二更初三日巡三更周而復始以均勞逸

一監中須要有井及水桶三四隻一防偶火二便飲食但汲水綆索晚間須要收藏及一切杴鐝等器梯凳梁檁桿椽等木切不可畱在獄中卽有修造朝帶而入暮帶而出其鎭墻棘茨須用棗薪仍二年一換墻中仍用襯木縱橫下地三尺以防穿穴

一監房門監院門各鎖鑰俱掌印官收掌內面不許上拴蓋監禁防外不防內其巡夜道路俱要流通不得阻隔凡查監時正官親到監門開鎖徑進出其不意但防範不如法者卽加重責或半月一次或五日一次或一連三四次莫有定時獄吏不入監直宿者重究三犯者申革

一重犯通買禁卒醫生詐稱病故掌印官相驗不親委官亦惡凶穢輒報眞死及屍出而脫逃者如臨縣武偉至於異端邪教停息定脈尢不可憑凡驗囚屍須要仵作仍須通鼻無嚏勒指不紅兩目下陷徧身如冰者方準搭結報死如有扶同隱匿者禁子仵作卽與抵罪乃有獄囚脫逃妄以他屍充數謬作捕獲不數日而報監故如某縣者則有司之疏也此𨿽希事不可不知

○倉犯

一古者罪人無閒坐之理城垣則令之修築鬼薪則令之劈柴倉庾則令之舂米今以罪人拘系在倉猶有古之遺意但倉犯原非重罪充軍發站人犯𨿽送監不妨笞杖及贖徒令裏族之長鄕甲之人保領在外至聽訟之日不悞聽問申詳之後不悞贖決可也惟是隔縣關提又當解審無人保領及監追還官錢糧家屬不當保領者然後送倉能幾何人哉近查幾處州縣專聽皂快稟說有錢者討保在外無錢者不論罪情輕重一槪送倉至於婦人收禁惟有犯姦死罪兩條余俱責付本夫收管無夫者責付有服親屬鄰里保管隨衙聽候並無雜犯送監倉之文其監追錢糧家屬並無婦女𨿽盜賊捕限亦無監禁家屬之文果其夫其父盜情已眞倉禁妻子猶可如招攀在逃無贓無証之人而濫禁妻子已屬胡塗甚者監其父母兄長不亦孟浪之甚乎余於風憲約槪言之矣再引律條試自檢查

一倉中亦須穿井多備水桶幾隻一則便於犯人自汲一則可防不測火燭近查得一倉久犯輪當火頭刁索後來貧犯已經重究外各州縣掌印官卽處土作模令犯人多托壞塹擇於空便倉中作炕五七處計可容百人者厚織艸苫五寸大作蘆席一重乂作火竈三五處各從便�食再置麄碗碟百十个箸百十雙或照監中法官出薪米塩菜待出倉之日貧者準開囚糧不貧者照數補谷其家火等項新舊斗級交代損失者本人賠補但有火頭斗級人等多開飯錢彊當衣帽及刁難犯人臥無席之地忍有米之饑者重行究治仍枷號於本倉門首示眾

一監倉兩簿掌印官每日點判要見某人某日送倉緣何久禁某人某佐貳送倉因何事情仍令斗級每辰口報倉犯有無饑寒病疾其送飯之規務同監飯齊進亦照監犯立爲簿籍照序點名親接倉犯家人許徑進倉中事畢放出不許斗級攔阻倉門之下亦置鼓一面以備倉犯聲冤實時喚審

一七十以上老人及十五以下兒男及大小女子及身有疾病新遭重喪不系謀反大逆同居親屬俱不許擅拘倉禁其隨衙婦人上堂先問皂隸拘喚有無掏摸衙門人等曾否調戲如有指名稟出者加倍重責革役風憲約中言之矣玆再申明

一拖欠錢糧止令限辦入官財物止令限納給主財物止令限還紙谷罪贖止令限完各令保人領催不則稟拘責治如家貧無辦討保無人卽令倉死何益如可以經營有人保領倉之反妨措處至於審罪之時便問幹證人等本犯果否有力能否完納方擬罪名若果身家眞無虧兌自當減贓銀注無力旣省比銷未完亦免累年倉比其罪惡深重之人寧陸續多責及枷號示眾亦足示懲近見申詳徒杖好問有稍等力甚至贓應給主輒捏主無全在及非本主自告名色俱攺入官不知此出何律及允詳之後卻乃倉追嚴比淹禁歲月甚者著落親族代納如此作官民生何以自存耶

○驛犯

一驛遞之官𨿽卑生死之權實重諺云活軍死徒蓋發站之徒率有五等一等頗有身家納贖旣惜多費擺站又怕辱名到驛之日官吏先行賄賂保人圖得貨財收管出門犯人離驛一等姦頑積棍無力贖徒到驛之日私查徒數暗記官贓挾制官吏假取衣糧驛遞不敢不放此兩等人查盤官到或保人代覓點站或本人探聽親來查盤旣過依舊回家一等供給無人乞食不足或不耐鎖押買通押解之人脫逃回家驛官自歉多獘明知不敢聲言或差人需索些須或眞是無處跟捉點站之時反爲覓替此三等人全不在驛皆徒夫之姦頑者也一等才能可用或圖衣食私役於積年保歇之家或求親幸聽差於衙門奔走之事甚有役滿之後依戀不歸者一等百事無長一貧如洗官吏要索不遂捶楚常加牢頭買免無錢淩虐備至饑寒與筞疾病不卹及至死亡只費報故紙一張耳此等之人常居其半守令首當注意者也

一驛遞有衝有次衝有居民多至數百家者有不及百家者院道批發徒犯率從就近地方且如永寧一州三驛玉亭附在州城徒夫乞食爲便靑龍不及玉亭然人煙頗稱輳集惟是吳城一驛夾在荒山人家旣少且貧徒犯批發頗眾解到之日不脫逃則餓死上司何由知之除驛遞簡繁人家多少另行查報以便批發外其在各驛遞囚犯要見本驛居民若干家見充徒犯若干人以便量情攺調如官吏厭懼囚多故捏監墻傾圯店捨稀疏者核實提問

一囚房狼狽傾頹驛遞尢甚何者丞使痛癢不關守令耳目不及錢糧無所措處興作誰肯申呈是以淺隘之房卑濕之地漏雨穿風浸泥濡水盛暑蒸溽大寒淒冽人非木石安能二三年不病且死哉查盤官點囚多不下驛入驛亦不看房以後掌印官每年終一報監倉驛遞養濟等房有無塌漏應否修葺果當興工卽於官路取木徒夫托坯或破壞寺廟或人家廢房舊磚瓦門牕皆堪拆買地基要髙門牕要厚多作連炕厚鋪苫席再置鍋竈碗碟杓瓢盆箸鋼桶等器皿令館夫收掌交代每徒夫十人立火頭二人專管汲水造飯早間各喫粥一飡飯後押令乞食大率粥米三人一升三十人才用一斗卽令各夫�造如果不齊亦聽情願此輩罪人非因做工缺食尋常生計不必官爲設處也

一病疾徒犯法當保放回家調理痊可照日貼役近來驛官放者竟不迨呼不放者不卹疾病甚爲壞法其家遠身孤之囚卽日報知州縣撥醫調理但有延慢失調致令身死者該驛官吏徑以淩虐罪囚提問再擬其孤子親在篤疾或親死無人殯葬者報知州縣正官準假事畢照日補役

一發驛之後或有黃腫痞塊癆瘵衰羸癱瘓風痺腳手殘疾兩眼雙瞽及役𨿽未滿年已七十者驛遞官吏卽呈州縣掌印官當堂驗實詳具年齒病狀申報原批衙門所有未滿日期不許拘役並如律收贖釋放但有需索刁難不與申報者驛遞官提問

一州縣監倉切近掌印正官下情旣易通聞羣小猶知忌憚驛遞之設半不同城官與吏卒情同貓鼠不惟禁約爲難亦且貪虐同術吁天之聲何由上達又朝夕在其掌握有冤亦不敢聞以後發驛徒夫除驛夫牢頭不許擅自毆打外其驛官以法鈐束應得責治者不得過十板如有需索見面節儀賣歇等錢及私下非禮淩虐奉承不到將徒夫擅行敲朴者許被害之人指實陳告以憑重究革職

一徒犯本爲工作律有拘役入役貼役之文如煎塩炒鐵運炭之類近來有力買官者盡行賣放無錢覓保者又懼私逃晝則鎖押乞食夜則禁錮囚房甚非立法本意律云犯徒罪者帶鐐做工帶鐐正防其逃做工正役其力本司向以積凶大惡到驛卽逃常發之遠驛細思驛遠則供給爲難無親則借助不便不若攺之本州島縣驛遞一則系刑具以見鄕曲激其愧悔之心一則有同室爲之供給不患饔飧之缺責令托打坯■﹝軗上土下﹞挑浚城壕修理衙門推水搬柴守門巡夜【帶鐐雜於眾中】辦一切事務可省一夫工食其無父母兄弟妻子又無親族供給者比照囚糧事例量給米食資其力量如此則旣得以功贖罪之法又無饑寒致死之虞州縣去驛遞差遠者有役不妨調用晝則同夫押管夜則收禁倉中如有保人聽從其便

一查得律例徒夫做工與擺站原是兩事擺站者發驛遞擡摃重勞之也今徒犯旣無供給又懼辛苦且奔走又難帶鐐何以防其逃逸及查摃夫一站雇人每日銀七八分多者一錢若以囚徒搭配額夫夫八囚二令之相羈囚日得銀三分飽食可以自存而以八人防二人亦可以免逃逸庶幾稍得其用至於初犯再犯剌字竊盜一無所用又費關防自有繁勞之役令之帶鐐工作勤苦三年旣消磨其驕逸之性如果無人供給亦量貼與米食惟良有司調停之

一徒犯原非良民姦暴固其常性但驛官有過遂被要挾任其縱橫不敢制伏有淩奪同犯把持獄情者有指稱打點科斂重囚者有搶騙衣食擾害居民者有傲侮官吏不遵約束者有徑自逃回拘喚毆打公差者諸惡不可盡指俱許驛遞官指實申呈本管州縣究明除重責枷號外仍加役調驛其因申而訐告驛官𨿽實亦不準理

○辧盜附﹝盜獄情之大者也故附於獄政﹞

獄情之難察惟盜爲最人情所深恨亦惟盜爲最故人命據證佐其事易明驗屍傷其迹易見卽有買證相誣未必嚴刑暴加情可緩推冤終見白盜賊則不然昏夜不知誰何快壯無由緝捕然其訪之之術大槪有三或平日剌字偸兒或流來乞食貧子或寺觀遊食僧道或賭博遊手羣徒或寄住傭工窮漢則疑其人或察其色貌或見有裝攜則疑其人或經商自外或居住孤庒或孑立無與或不屬保甲則疑其人要之盜不出於此人而此人未必皆盜也緝捕者旣以迹誣宿怨者又以讎誣有衣食者又以富誣此人實不爲盜而盜與快壯則執稱此人也問官以盜不嚴刑必不肯認乃摧殘肢體傷折肌骨苟緩一時遑卹後日眞盜固不輕招而招者未必眞盜也買贓寄贓𨿽不知情而問罪入官且苦連累是寄買之家固不肯招贓而所稱寄買亦未必眞贓也一被招攀身家無主財物濫索拷掠雜加事緩者猶得辧脫傷重者死於牢獄不若暫避以待事寧是眞盜聞犯固逃而逃者未必皆盜也諺云指贓殺賊今招稱某所分贓賣與不知名人矣稱花費無存矣眞贓固有賣與不知名人及花費無存者而無贓坐盜其誰不曰賣與不知名人及花費無存耶至於有贓亦難信盜何也快壯欲獲盜以要功善於僞贓守令欲成獄以彌罪喜於得贓失主貪見在之財厭日久之累利於認贓有此三念何贓不眞余每見招中盜數多者十五二十人甚者三十人某人分某物若干某人分某物若干一一分明種種招獲未嘗不再三太息而恨捕盜者之忍於殺人也今有雜物數十以二十人分之數日問所分物此二十人者各自道其所分能不失矣以一人而道十九人之所分能一一不爽非筆札備記則聰明過人者也盜也烏合之眾皆愚蠢之人當昏夜之際懷恐懼之心作倉皇之事能以一人徧記某人分某衣某色樣某布帛若干丈疋某人分銀幾兩幾錢錢幾千幾百乎恐聰明不至此也果人各給一單備載某人分某物以爲犯後招承之據乎恐從容不至此也柰之何偶獲一盜令招十九人之贓一一皆失主之物又於某人家起某物某人家起某物悉與初招合又某月獲某盜某日獲某盜各招所分贓物亦悉與初招合乎此其故可知矣蓋失主報盜原有粘單快壯執此以審賊曰某物某人分去盜曰某人某物某人分去盜曰某人口詞具矣而解之捕官捕官不過指名問贓稱說一番令之招服而已捕官解之正官正官亦不過指名問贓稱說一番令之招服而已且初獲之盜不論果否是眞而所招人贓惟恐當堂忘記忘記則箠楚卽加扶同則頃刻緩死彼何暇顧所招之非盜指贓之非眞哉萬曆十四年八賦嶺有盜殺商劫財夥計報所失於官矣監司督捕急巡檢嚴逼弓兵更急計無所出偶見乞兒數人弓兵執之巡檢忘失單矣信口問贓乞兒亦信口認之起無一獲皆稱花費州縣解審拷殺及斃於獄者多人乃查巡道失單大半不合而眞盜乃獲之他省一一招前事焉嗟夫捕盜者快壯爲盜者亦快壯眞盜非快壯不能審平人非快壯不能誣眞贓非快壯不能得假贓非快壯不能爲眞贓失主固認假贓失主亦認失主卽不願認快壯亦逼使認故盜賊之獄十九成於嚴刑嚴刑之獄十五類非眞盜然則招贓者尙未可信有贓者尙未必眞況所稱賣與不知名人及花費無存者乎不過爲應捕免比較爲有司了前件而已殺一人而使我不心信彼不心服豈無一宗招案不識冥冥有知肯諒我無心之失否也或曰世果無盜與盜果無眞與曰盜何嘗無眞可恨守令抵死不嚴鄕約保甲耳鄕約保甲嚴則朝稽其生理暮考其出入萬一被誣但審本保本甲某人以何爲生與誰往來某夜果否在家某家失盜以來此人一向何往素日有無非爲近日如何度日是否與某有讎家中器用及男女衣服首飾曾否見伊常穿曾系某鋪買來何人所做家有銀錢系何物所賣何人所與如來非盜仍取保甲裏鄰宗族保結其平日交遊賭博棍徒者四肢惰慢而自奉丰者夜去明來者掐撚穀黍者往來面生可疑者神色恍惚蹤迹詭祕言語支吾者所得非其所有而不知所從來者聞盜犯而攜家以逃者【良民無意防攀故不思遠避眞盜畱心敗露故聞信豫逃良民盤詰思逃者十一眞盜聞犯而逃者十九】來路不明而潛寄寺觀窯果者朝傭工於此而暮竄身於彼者鄕甲裏鄰定不保結世豈有絕人逃世之人乎不得不接屋而居比肩而行世豈有瞇目塞耳之人乎誰之是非不見誰之動靜不聞惟鄕甲廢而盜賊敢公行惟鄕甲廢而盜賊有淵藪惟鄕甲廢而被劫無聲援惟鄕甲廢而眞盜不敢舉惟鄕甲廢而誣盜不敢救言及於此則昏庸荒怠不肖官員眞難容於堯舜之世矣鄕甲果嚴豈有爲盜之人豈有被劫之家乎間有之必非嚴鄕約保甲者也或曰向馬斷路之賊非鄕甲所能禁矣曰向馬斷路系何處人彼處之鄕甲行安得爲盜於此處哉書曰寧失不經今息盜無術【養】化盜無術【教】弭盜無術【防】審盜無術【明】但聽虎狼之羣小恃峻急之嚴刑玉石不分影響是執而深文以成大辟天理人情未知當否與其誣良民寧失眞盜眞盜失猶有死時良民誣竟無生日余旣詳之風憲約而於此又申明云

○審失單式﹝此條當入風憲約﹞

一失主被盜先要點檢所失何物如衣服首飾銀錢具寫來歷以便備照搜贓記不眞者許向婦女經收著體之人一一備細抄來如不依格式潦艸泛開及審問之時口語含糊者必有騙賴情由掌印官當堂重責嚴審明白親筆注於單上假如

金環一雙【要審】是何模樣【如葫蘆二珠拂珠之類】靑金赤金原重幾錢何人還與何人打造有無記號

凡金銀首飾器皿之類俱照此審

綠叚男衣一領【要審】麥綠柳綠大云小云或系某花大折細折或系直身是舊是新整袖半袖何物作裏裏何顏色某鋪買來某裁縫作有無記號【如油痕墨點酒漬火燒掛破補綻之類】

黃妝花女衣一件【要審】金黃柿黃鵝黃柳黃有花無花系是何花大領小領大袖小袖補系何鳥何花或圓或方何物作裏何物作帶有無滚邊貼邊某裁縫作

紅妝花裙一條【要審】花紅木紅共是幾幅甚麼腰帶幾重膝攔或瓔珞或海馬或美人或雜花何鋪所買甚麼貼邊某裁縫作

凡各色布帛衣服帕巾网帽膝衣鞋襪之類俱照此審

銀錢若干【要審】系賣何物系典何地何人所還何年所積整錠半錠新錢舊錢

牛馬驢騾甚麼毛色多少年齒原同某牙買自何人是牝是牡是騸

以上各審畢掌印官封之收諸私衙凡快壯搜贓與失主相見相通者百倍重處搜贓之日先將失主拘禁一處止令快壯與四鄰起送到官取出失單如首飾先稱分兩如衣服先雜他衣然後提出失主聽其揀認如物有相似爭持不決者便問本盜及寄贓之家此物從何買來何人所做何人所與有無原主見存何人見你穿帶亦召其人而問之卽失主之物不能自認認得一半確然可憑者卽是眞贓

新吾呂先生實政錄

