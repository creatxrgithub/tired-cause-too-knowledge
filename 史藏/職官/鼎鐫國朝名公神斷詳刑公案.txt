鼎鐫國朝名公神斷詳刑公案明歸正寧靜子輯匡直淡薄子訂卷一謀害類魏卹刑因鴉兒鳴冤董推府斷謀害舉人陳府尹判惡僕謀主吳推府斷船戶謀客卷二姦情類陳代巡斷彊奸殺死劉縣尹訪出謀殺夫彭縣尹斷奸夫忿殺呂縣尹斷誣姦賴騙曾縣尹斷四人彊奸卷三姦情類吳代巡斷母女爭鋒趙代巡斷奸殺貞婦周縣尹斷翁姦媳死蔡府尹斷和尙姦婦卷四婚姻類蘇縣尹斷指腹負盟戴府尹斷姻親誤賊趙縣尹斷兩姨訟婚章縣尹斷殘疾爭親秦推府斷良賤爲婚卷五姦拐類張判府除遊僧拐婦曾主事斷和尙姦拐威逼類晏代巡夢黃龍盤柱除精類鄭知府告神除蛇精曾縣尹判除木虱精除害類鐘府尹斷猛虎傷人卷六竊盜類馮縣尹斷木碑追布許典史斷婦人盜雞搶劫類徐代巡斷搶劫緞客吳推府斷僻山搶殺岑縣尹證兒童捉賊鄧縣尹判路傍失布彊盜類劉縣尹斷明火劫掠阮縣尹斷彊盜擄劫卷七妒殺類許兵巡斷妒殺親夫謀占類韓代巡斷嫡謀妾產項縣尹斷二僕爭鵝蘇縣尹斷光棍爭婦卷八節婦類周推府申請旌表節婦烈女類彭守道旌表黃烈女雙孝類王縣尹申請表孝婦孝子類湯縣尹申獎張孝子

卷一謀害類魏卹刑因鴉兒鳴冤

武昌府江夏縣民鄭日新﹐與表弟馬泰自幼相善。新常往孝感販布﹐後泰與同往。一年﹐甚是獲利。次年正月二十日﹐各帶紋銀二百餘兩﹐辭家而去。三日﹐到陽邏驛﹐新曰「我你同往孝感城中﹐一時難收多貨﹐恐懼日久。莫若二人分行﹐你往新裏﹐我去城中何如﹖」泰曰「此言正合我意。」入店買酒。李昭乃相熟店主﹐見其來而迎接﹐卽喚酒來﹐虔誠勸曰「新年酒﹐一年一次﹐盛飲幾壺。」二人皆醉﹐力辭方止。取銀還昭﹐昭亦退讓而受。三人揖別。新往城中而去﹐臨別囑泰曰「隨數收得布匹﹐陸續發夫挑入城來。」泰應諾別去。行不五里﹐酒醉腳軟﹐坐亭暫憩﹐不覺醉睡臥亭。正是﹕醉夢不知天早晚﹐起來但見日沈西。

忙趕步行五里﹐地名南脊。前無村﹐後無店﹐心中慌忙。偶在山崗遇吳玉者﹐素慣謀財﹐以牧牛爲名。泰偶遇之﹐玉曰「客官﹐天將晚矣﹐尙不止宿。近來此地不比舊時﹐前面十里孤野山崗﹐恐有小人不等。」泰心已慌﹐又被玉以三言四話說得越不敢行﹐乃問玉曰「你家住何地﹖」玉曰「前面源口就是。」泰曰「旣然不遠﹐敢問庭上借宿一宵﹐明日早行﹐卽當厚謝。」玉佯辭曰「我家又非客店酒館﹐安肯畱人宿歇﹗我家牀鋪不便﹐憑你前行亦好﹐後轉亦好﹐我家決住不得。」泰曰「我固知宅上非客店﹐但念我出外辛苦﹐亦是陰騭。」再三懇求﹐玉佯轉曰「我見你是个忠厚之人﹐旣如此說﹐我收牛與你同回。」二人回至家中﹐玉謂妻龔氏曰「今日有一客官﹐因夜來我家借住﹐可整酒來喫。」母與龔氏久惡玉行此事﹐見泰來甚是不悅。泰不知﹐以爲怒已﹐乃緩辭慰曰「小娘休惱﹐我自當厚謝。」龔氏睨視﹐以目一丟。泰覺﹐不知其故。

俄而玉出﹐妻乃趨入﹐設厚席。玉再三勸飲﹐泰先酒才醒﹐又不能卻玉之情﹐飲數杯﹐甚醉﹐玉又以大杯彊勸二甌。泰不知杯中下有朦藥在內﹐飲後昏昏﹐不知人事。玉送入屋後小房安歇。候至更闌人靜﹐將泰背至左傍源口﹐又將泰本身衣服裹一大石﹐背起推入蔭塘﹐而泰之財寶盡得之矣。其所害者非止一人﹐所爲非一次也﹗

日新到孝感二三日﹐貨已收二分﹐並未見泰發貨至。又等過十日﹐日新乃往新裏街去看泰。到牙人楊淸家﹐淸曰「今年來何遲耶﹖」新愕然曰「我表弟已久來你家收布﹐我在城中﹐如何久不發貨來﹖」淸曰「你那个表弟﹐並未曾到。」新曰「我表弟馬泰﹐舊年也在你家﹐何推不知﹖」淸曰「他幾時來﹖」新曰「二十二日﹐同到陽邏驛分行。」滿店之人﹐皆曰無有。心中疑惑﹐乃徧問別牙家﹐皆無。

是夜﹐淸備酒接風﹐眾皆勸飲。新悶悶不悅﹐眾人曰「想彼或往別處收買貨去﹐不然人豈會不見﹖」新想他別處皆生﹐無有去所。只宿過一晚﹐次早往陽邏驛李昭店問﹐亦曰「自二十二日別後未轉。」乃心忖﹕「或途中被人打搶﹖」新一路探問﹐皆說今新年並未見打死有人。又轉新裏﹐問店中眾客是幾時到﹐皆說是二月到的。新乃心中思忖﹕「此必牙家見他銀多身孤﹐利財謀死亦未見得。」新謂淸曰「我表弟帶銀二百兩來你家收布﹐必是謀財害命。徧問途中﹐並無打搶﹐設若途中被賊打死﹐必有屍在。如何活活一人﹐那里去了﹖」淸曰「我家滿店客人﹐如何干得此事﹖」新曰「你店中客人﹐皆是二月到的。我表弟來﹐想或孤客夜到﹐故受你害。」淸曰「旣有客到﹐鄰里豈無人見﹔街心謀人﹐豈無人知﹖你平白黑心說此大冤。」二人大﹐因而廝打。

新寫信﹐雇一人馳報家中。次日﹐告於縣曰﹕

告狀人鄭日新﹐系武昌府江夏民﹐告爲虎牙謀害事。身與表弟馬泰同行買賣﹐各帶本銀二百兩。前月二十二日﹐陽邏驛分手﹐身來城中﹐泰往新裏﹐店主李昭見證。投入虎牙﹐楊淸頓立梟心﹐利財謀命。情慘昏天﹐哀爺作主﹐究屍究財﹐斷塡正法。上告。

孝感知縣張時泰準狀發牌。次日﹐楊淸訴曰﹕

訴狀人楊淸﹐系本縣民﹐訴爲栽禍抵事。身充牙行﹐奉公守法。詎惡鄭日新﹐前日飄空來家尋人。馬泰到家﹐豈無人見﹔屋坐街心﹐豈敢謀人﹖切思非途被賊﹐卽惡自謀﹐患家淸究﹐誑臺﹖抵。懇天嚴鞫﹐涇渭判然﹐良不遭陷。上訴。

縣主準訴﹐行牌拘審一干人犯﹐齊赴臺前研審。縣主曰「日新﹐你告楊淸謀死馬泰﹐有何影響﹖」新曰「姦計多端﹐彌縫自密﹐豈露蹤影﹖乞爺法究自明。」淸曰「日新此言﹐皆昏天黑地﹑瞞心昧已﹐馬泰並未來家﹐若見他一面﹐甘心就死﹐莫說要見其銀之多寡﹗今歲人實未見﹐此必是日新謀死﹐佯告小的﹐以掩自己。」新曰「小人分別在李昭店﹐買酒各往東西。」縣主問李昭曰「你實見他別去否﹖」昭曰「是日到店買酒﹐小的以他新年初到﹐舊例設酒﹐飲後辭別﹐一東一西。小的來得仔細﹐不敢胡言。」淸曰「小的家中客人甚多﹐他進小的家中﹐豈無人見﹖本店有客伴可審﹐東西有鄰里可問。」縣主卽拘鄰里﹑客伴﹐問曰「爾見馬泰到楊淸店否﹖」客伴曰「小的皆未見來。」鄰里曰「彼家來往人多﹐皆不甚知。」新曰「鄰里皆伊相知﹐彼縱曉亦不肯說。客伴皆是二月到的﹐馬泰乃正月到他家裏﹐二月來的﹐豈知正月之事﹖大抵馬泰一人先到﹐楊淸方起此不良之心。乞爺法斷償命。」縣主見鄰里客人各皆推阻﹐勸淸招認。淸本無此﹐豈肯招認﹖縣主喝令將淸重責三十。不認﹐又令夾起。受刑不過﹐乃亂招承。縣主曰「旣招謀害﹐屍在何處﹖原銀在否﹖」淸曰「實未謀他﹐因爺爺苦刑﹐受當不過﹐只得屈招。」縣主大怒﹐又令夾起。卽刻昏暈﹐久而才醒。自思﹕「不招亦是死的﹐不若暫且招承﹐他日或有明白之日。」遂招曰「屍丟長江﹐銀已用盡。」縣主見其招承停當﹐卽釘長板扭鎖﹐援筆判曰﹕

審得凶惡楊淸﹐牙儈作活﹐引客營生。馬泰帶銀來店﹐遂起覬覦之想﹐欺身獨自﹐思爲利已之謀。夜主行凶﹐害其身於非命﹔更闌擡出﹐棄其骨於長江。自慶財藏囊﹐豈思冤枉無辜。害命謀財﹐俱皆招出。極刑大辟﹐處決秋時。

淸罪擬定已及半年﹐朝廷委刑部主事魏道亨來湖廣卹刑﹐歷至武昌府。是夜覽案卷﹐乃見是本年新案﹐仔細詳察。偶爾精神困倦﹐隱幾而臥。夢見一兔頭戴一帽﹐奔走案前。旣覺﹐心中思想﹐竟不能明。及覽張知縣審語「冤枉無辜」句﹐翻然有得﹕夢見兔戴帽﹐乃是冤字。想此中必有冤枉。次日﹐單調楊淸一起人犯研審。問李昭則曰「明白分別。」楊淸鄰﹑店皆曰「未見﹑不知。」心中自思﹕「此必中途有變。」次日﹐托疾不出坐堂﹐微服﹐帶二家人﹐往陽邏驛一路察訪。至南脊﹐見其地甚是孤僻﹐乃思馬泰之死﹐必在上下之間。細察仰觀﹐但﹝見﹞前面源口鴉鵲成羣﹐裁啄蔭塘岸畔。三人進前視之﹐但見有一死人浮於水面﹐尙未甚爛。魏公一見﹐令家人竟至陽邏驛﹐討驛卒二十名﹑轎一乘﹐到此應用。驛丞知是魏卹刑﹐卽喚夫轎﹐自來迎接。參見已畢﹐魏公卽令驛卒下塘取屍。其深莫測。內有一卒趙忠自稟曰「小人略知水性﹐願下取之。」魏公大悅﹐令之下塘。浮至中間﹐拖屍上岸。魏公曰「你各處細搜﹐看有何物否﹖」趙忠一直鉆下﹐見內有死屍數人﹐皆爛﹐不能得起。乃上岸稟與魏公。

魏公卽時令驛卒擒捉上下左右十餘家人民﹐問曰「此塘是誰家的﹖」眾曰「此塘乃一源灌蔭﹐非一家所有者。」魏公曰「此屍是何處人的﹖」皆不能識。將十數餘人帶至驛中﹐路上自思﹕「這一干人如何審得﹖將誰問起﹖安得人人而加刑哉﹗」心生一計。回驛坐定﹐驛卒帶一干人進。魏公令之一班跪定﹐各報姓名﹐令驛書逐一計開其名呈上。魏公看過一徧﹐乃曰「前在府中﹐夜夢有數人來我臺前告狀﹐被人謀死﹐丟在塘中。今日親自來看﹐果得數屍﹐與夢相應。今日又此人名字。」佯將筆亂點姓名﹐紙上一點﹐髙聲唱曰「無辜者起去﹐謀死人者跪上聽審。」眾人心中無虧﹐皆走起來﹔惟吳玉唬得心虛膽戰﹐起亦不是﹐不起亦不是。正欲起來﹐魏公棋子一敲﹐罵曰「你是謀人正犯﹐怎敢起去﹗」吳玉低首無言。喝打四十﹐問曰「所謀之人﹐乃是何方﹖一一從直招來﹐免動刑法。」吳玉不肯招認﹐魏公命取挾棍夾起﹐乃招承曰「此皆遠方孤客。小人以牧牛爲由﹐見天稍晚﹐將三言四語哄他回小的家中借歇﹐將毒酒醉倒﹐丟入塘中。皆不知姓名。」魏公曰「此未爛屍者﹐今年幾時謀死的。」吳玉曰「此乃今春正月二十二日晚下謀死的。」魏公自思﹕「此人死日正與鄭日新分別同期﹐想必此人。」卽喚李昭來問﹐驛卒稟曰「前日往府聽審未回。」魏公令眾人各回﹐將吳玉鎖押。

次日﹐魏公起馬往府。府中官僚人等﹐不知所以﹐出郊迎接﹐皆問其故。魏公一一道之﹐眾皆嘆服。次日﹐調出楊淸等略審﹐卽令鄭日新往南脊認屍。新認屍明白﹐回報。取出吳玉﹐出監研審。乃問淸曰「當時你未謀人﹐何爲招認承獄﹖」淸曰「小人再四訴說並無此事﹐緣因本店客人皆說二月到的﹔鄰里皆恐累身﹐各自推曰不知﹐故爾張爺生疑﹐苦刑拷鞫。昏暈幾絕﹐自思不招卽死﹐不若暫招﹐或有見天之日。今日幸遇靑天﹐訪出正犯。一則老爺明察沈冤﹐次則皇天不昧。」魏公令打開楊淸枷鎖﹐又問日新曰「你當時不察﹐何故妄告。」新曰「小人一路徧問﹐豈知這賊彌縫如此縝密。小人告淸﹐亦不得已耳。」魏公曰「馬泰當時帶銀多少﹖」新曰「二百兩。」又問吳玉曰「你謀馬泰﹐得銀多少﹖」玉曰「實非小人謀害﹐前日但畏刑亂招。」魏公喝打三十﹐玉乃招曰「謀馬泰是實﹐銀只用去三十兩﹐余銀猶在。」魏公卽差數人往其家追取原贓。其母以爲捉己受刑﹐乃赴水而死﹐龔氏見姑赴水﹐亦同跳下。公差見而救起﹐搜撿原銀﹐封鎖家財﹐令鄰里掌住。公差帶龔氏出官﹐稟曰「玉母已赴水死﹐此婦亦已赴水﹐小人等救起﹐送臺發付。」魏公曰「這婦人可惡﹐丈夫爲此大惡﹐怎不阻諫﹖你同與謀﹐亦該死罪。」龔氏曰「屢諫遭謀﹐母諫成仇。婆婆今死﹐妾亦願隨﹐豈料公差救起。今日夫受極刑﹐亦願同死。」魏公曰「爾旣屢諫不從﹐於你無干﹐今發官嫁。日新﹐本該問你誣告之罪﹐但要你搬屍回葬﹐罪從免擬。」日新磕頭叩謝。

魏公判曰﹕審得吳玉日牧山塢﹐以險語而誘人借宿﹔夜陳鴆酒﹐以灌醉而謀人家中。狼虎狠心﹐使之妻子不拒見﹔虺蠍毒謀﹐令人財命盡消亡。死不甘心﹐白兔夢中來訴冤﹔靈難瞑目﹐烏鴉塘畔哭沈冤。痛此數商﹐奔走江湖而喪命﹔惜哉馬泰﹐自投圈套死無辜。干累日新﹐爲友而深招怨﹔禍延牙儈﹐無罪而誤遭刑。稔惡貫盈﹐寸斬難以謝罪﹔彊梁�秉﹐大辟用正典刑。池內數商﹐賣玉家貲而營棺﹔都中保甲﹐領屍殯殮而葬山林。楊淸無罪﹐省發寧家之例﹔日新誣告﹐諒擬不應之條。搬屍回葬﹐免作他鄕之鬼﹔原銀領去﹐用爲路費之資。龔氏無辜﹐由伊自嫁﹔吳玉收監﹐秋後決裁。張孝感法旣不明﹐粟當皆止。

予按﹕此斷魏公之英明如此﹐上不負朝廷推彀之誠﹐下不致囹圄覆盆之嘆。不然楊淸之死﹐幾陷於無辜﹔而馬泰之冤﹐終沈於苦海。此冤一白﹐京師大震﹐海內知名﹐而卹刑之任﹐始不虛矣﹗理刑者可不察歟﹗

董推府斷謀害舉人

處州府云和縣進士羅有文﹐知南丰縣事。有年家龍泉縣舉人鞠躬﹐只系瓜葛之親﹐帶僕三人﹐貴十八﹑章三﹑富十﹐往謁有文。僅獲百金﹐將銀五十兩買南丰銅澑金玩器﹑籠金篦子﹐用皮箱盛貯﹐白銅鎖鑰。又於南京按院梅先春任———亦系表親———會齊﹐辭有文起身﹐數日到瑞丰。先令章三﹑富十二人起早﹐往南京探問按院巡歷何府﹐約定蕪湖相會。次日換船﹐水手葛彩﹐爲彼搬過行旅上船﹐見皮箱甚重﹐疑是金銀﹐乃報與家掌艾虎曰「數皮箱甚重﹐想是金銀﹐決非他物。」二人乃起不良之心﹐議曰「不可再搭別人﹐以便中途行事。」計排已定﹐乃佯謂躬曰「我想相公是讀書之人﹐好靜﹐恐搭做客雜人同船攪擾不便﹐今不搭別人﹐但乞相公重賞些船錢。」躬曰「如此更好﹐到蕪湖時多把錢與你就是。」二人見說﹐愈疑銀多。是日開船﹐數日過了九江。次晚﹐水手將船梢在僻處。候至半夜時分﹐艾虎執刀向躬頭一砍﹐葛彩執刀向貴十八頭一砍﹐主僕二人﹐死於非命。丟入江中﹐搜出鎖匙﹐將皮箱開了。見滿箱皆是銅器﹐有香鑪﹑花瓶﹑水壺﹑筆山精致玩器﹐又有篦子﹐皆是籠金故事的﹐止得銀三十兩。彩曰「我說都是銀子﹐二人一場富貴在眼下﹐原來是這些東西。」虎曰「有這樣好貨﹐愁無賣處﹖莫若載至蕪湖﹐沿途發賣﹐卽是銀子。」二人商議而行。

章三﹑富十探得按院消息﹐巡歷蘇州。逕轉蕪湖。候過半月﹐不見主來﹐乃討船一路上來﹐並未曾有。又上九江﹐直抵瑞丰﹐原店借問。店主曰「次日換船卽去﹐何待如今﹖」二人愕然﹐又下南京。盤纏皆盡﹐徧無覓處。二人典衣爲路費﹐往蘇州路問。及到蘇州﹐徧問主人﹐並無消息。不意梅按院已起馬往巡松江﹐二人又往松江。又問﹐亦無消息。囊篋瀟然﹐欲見梅院﹐柰衙門整肅﹐商議莫若做狀一紙往告。乃具狀曰﹕

告狀人章三﹑富十﹐系處州府龍泉縣民﹐告爲失主事。恩主舉人鞠躬﹐自南丰仰候臺臺。瑞丰別主﹐往京探駕﹐出巡﹐約定蕪湖回信。到京依期轉候﹐半月不來。直上九江﹑瑞丰等處﹐尋覓不獲。中途失主﹐情慘可矜﹗衷篋瀟然﹐典衣作費到蘇。爺臺發駕到此﹐入叩無由﹐具狀懇臺作主代查。庶使奴等有依﹐他日不疑瓜李。上告。

梅院見狀大驚﹐乃問曰「你相公來此﹐中途如何相別﹖」章三曰「小人與相公同到南丰羅爺任上﹐買有澑金銅器﹑籠金丰篦以作贄儀。離南丰而抵瑞丰﹐令小的二人﹐起早先往京中﹐探問老爺巡歷何府﹐以便進謁。約定蕪湖回信。到京得知老爺在蘇﹐復轉候主。半月未來﹐小的二人討船直上九江﹐沿途尋覓﹐未有消息。疑恐來蘇﹐小的盤纏已盡﹐典衣作費到蘇。老爺發駕﹐徧覓皆無。今到此數日﹐老爺衙門整肅﹐不敢進見﹐故假狀爲由﹐門上才肯放入。乞老爺念老分上﹐代爲淸查。」梅院曰「中途別後﹐或回家去﹖」富十曰「來意的確﹐豈回家去﹗」梅院曰「相公在南丰﹐所得多少﹖」富十曰「僅得百金。」梅院曰「買貨多少﹖」章三曰「買銅器丰篦用銀五十兩。」梅院曰「你相公最好馳逞﹐旣未回家﹐非舟中被劫﹐卽江上遭風。我給批文一張﹐銀二兩與你二人做盤纏﹐沿途緝訪。若被劫定有貨賣﹐逢有賣銅貨丰篦者﹐究問來歷﹔不明者﹐卽結送官﹐起解見我﹐自有分曉。」二人領批而去﹐往各處捕獲皆無。

章三二人盤纏將盡﹐歷至南京﹐見一鋪有一副香鑪。二人細看是眞﹐問曰「此香鑪肯賣否﹖」店主曰「自是賣的。」章三曰「還有甚玩器否﹖」店主曰「有。」章三曰「有則借看。」店主擡出皮箱任揀。二人看得的確﹐問曰「此貨何處販來的﹖」店主曰「蕪湖來的。」富十一手扭結。店主不知其故﹐乃曰「你這二人無故結人﹐有何緣故﹖」大廝打。偶兵馬司朱天倫過門﹐問曰「何人唣﹖」章三扭出富十﹐取出批文投下。帶轉司去﹐細問來歷。章三一一詳述﹐朱公問曰「你何姓名﹖」其人曰「小人名金良。」朱公曰「此貨由何處來的﹖」良曰「此貨前是妻舅由蕪湖販來的。」朱公曰「此非蕪湖所出﹐安在此處販來﹖中間必有緣故。」良曰「要知來歷﹐拘得妻舅吳程﹐方知明白。」朱公卽發牌拿程﹐將眾收監。

次日﹐拿吳程到司。朱公問曰「你前在何處販此銅貨來﹖」吳程曰「此貨出自江西南丰﹐適有客人販至蕪湖﹐小人用價銀四十兩﹐憑牙掇來。」朱公曰「客人你認得是何處人否﹖」程曰「萍水相逢﹐那里認得﹖」朱公聞言﹐不敢擅決﹐只將四人一起解赴。梅院正巡至太平府﹐解人解至察院。梅院正值審錄考察﹐無功勘問﹐發委推官董廷試﹐問明繳報。解人起批回訖﹑董推官升堂。富十二人具狀曰﹕

告狀人富十﹑章三﹐系處州龍泉縣民﹐告爲謀害事。恩主鞠躬﹐往丰謁戚﹐用價五十兩﹐買有銅器丰篦﹐來京叩院。中途別主﹐豈料凶惡金良﹑吳程﹐頓起梟心﹐利財謀命。坑身徧覓﹐幸獲原贓。懇天嚴鞠﹐淸屍正律﹐生死街恩﹐上告。

吳程訴曰﹕訴狀人吳程﹐系江陵縣民﹐訴爲冤枉事。守法經商﹐蕪湖生意﹐偶因客帶銅貨﹐用價掇回﹐當憑牙儈﹐段克己見證。豈料梟惡富十﹑章三等﹐飄空冒認。切思貨系劫來﹐安敢明賣﹖懇天作主﹐劈冤杜害﹐上訴。

推官受詞﹐研審一徧﹐收監。次日﹐牌拘段克己到﹐取出各犯聽審。推府曰「段克己﹐你做牙行﹐吳程稱是憑你掇來﹐必知原客何名何姓﹗」克已曰「往過來續﹐昔進今達﹐安能久記姓名﹖」推府曰「此一案乃都爺發來﹐兼且人命重事﹐知而不報必與同謀。吳程﹐你明白招來﹐免受重刑﹗」程曰「古道『有眼牙人無眼客』﹐當時貨憑他買。」己曰「是時你圖他貨賤﹐肯與他買﹔我不過爲你解棼息爭﹐平其價耳﹐我豈與之盤姦細乎﹖」推府曰「因利而帶貨﹐人之情也。倘不圖利﹐安肯乘波抵險﹐奔走江湖﹖你旣知他貨賤賣﹐必是竊來之物﹐爾做牙行﹐延攪四方﹐豈不知此事﹖二人自相推阻﹐中間必有說話﹐從直招來﹗若是他人﹐速報名姓﹔若是自己﹐招明受罪﹐何待刑拷﹗」二人不招﹐俱發各打三十夾﹑敲三百。仍前推阻。自思「二人受此苦刑﹐竟不肯招﹐且權收監」。但見忽有一片葛葉順風吹來﹐將門上所掛之紅彩一起帶下﹐飄在克己身上﹐不知其故。及退後堂﹐自思「衙內並未栽葛﹐安有葛葉飄來﹖」此事甚異﹐竟不能解。次日又審﹐刑鞫不招﹐遂擬成疑案具申。梅院倒文﹐令著實查報﹐且委查盤儀眞等縣。推府起馬往蕪湖﹐討船﹐官船皆答應上司去。臨時差皂快捉船應用﹐偶爾捉艾虎船到。推府登舟問曰「你何名也﹖」虎曰「小人名艾虎。」「彼何名姓﹖」虎曰「水手名葛彩。」推府自思﹕「前疑已釋﹐葛葉隨彩而下﹐想謀人者卽葛彩也。」遂不登舟﹐令手下﹕「擒捉二人﹐轉公館拷問。」二人唬得魂飛魄散。推府曰「你謀害舉人﹐前牙行段克己報是你﹐久緝未獲﹐今旣獲之﹐招承成獄﹐不必多言。」艾虎曰「小人撐船﹐與克己無干﹐彼謀人何故亂扳我等﹗」推府怒其不認﹐卽令各重打四十﹐寄監蕪湖縣﹐乃往各縣查盤。回府卽行牌取二犯審勘。蕪湖知縣卽將二犯起解﹐到府送入理刑廳。推府卽令重打四十迎風﹐二人毫不招承﹐乃取出吳程等一干對審。吳程曰「你這賊謀人得貨脫銀﹐累我等無辜﹐受此苦楚﹐幸天有眼﹗」葛彩曰「你何昧心﹗我並未與會面﹐何故妄扳﹖」吳程曰「銅貨丰篦﹐得我價銀四十二兩﹐克已可證。」艾虎二人抵飾不招。取夾敲一百﹐艾虎招曰「事皆葛彩所起﹐當時鞠舉人來船﹐彩爲搬過皮箱三隻上船﹐其重異常﹐意是金銀﹐故萌此心。不搭別人﹐過湖口以刀殺之﹐丟入江中。後開皮箱﹐見是銅貨﹐只得銀三十餘兩﹐二人悔之不及。將貨在蕪湖發得吳程銀四十兩﹐是時只要將貨脫身﹐故爾賤賣﹐被段克己覺察﹐挾分其銀一十五兩。」克己低首無言。推官令各自招承。富十﹑章三叩謝曰「爺爺靑天﹐恩主之冤一旦雪矣﹗」

推府判曰﹕審得葛彩性若鷹﹐試輕重而起朵頤之想﹔艾虎心同狼蠍﹐聞利言而操害命之謀。駕言多賞船錢﹐探囊中虛實﹔不搭客商唣﹐裝成就裹機開。稍船僻處﹐豫避人知。肆惡更闌﹐操刀殺主僕於非命﹔行凶夜半﹐丟屍泯蹤迹於江湖。不思天理誰欺﹐自慶姦謀叵測。欣幸滿箱銀兩而登時富貴﹐豈知盈篋銅貨非旦夕脫身﹗裝至蕪湖﹐牙儈知而分騙﹔販來京鋪﹐二僕認以獲贓。賊不知名﹐飄葛葉而詳施顯應﹔犯難徧獲﹐捉官船而自報眞名。悟符前讖﹐非是風吹敗葉﹔擒來拷鞫﹐果是謀害正凶。招出吳程﹐和買鐂金之貨﹐扳來段克己﹐騙分十五兩之銀。葛﹑艾二凶﹐利人財﹑謀人命﹐合梟首以示眾﹔吳段二惡﹐和買貨﹑騙分贓﹐皆充配於遠方。金良無辜﹐應皆省發。

立成文案﹐申於按院。梅大巡看得情眞﹐罪當依擬﹐將葛彩﹑艾虎秋季斬訖。吳程﹑克己卽行發配。

予按﹕此斷𨿽鞠躬之冤魂抑鬱不伸﹐實董公之英哲﹐用心體認﹐乃能斷出此冤。一則不負上人所委﹐次則不致眞凶漏网﹐是可見天理昭然﹐而王法明矣﹗

陳府尹判惡僕謀主

陜西西安府有一巨商﹐姓劉名永泰﹐同恩養家僕進興﹐往廣東潮州府發賣氈絨等貨﹐大獲其利。結賬得銀千有餘兩﹐遂命進興收拾行李回家。沿途轎馬﹐漸至西南驛﹐在汪華家雇馬﹐行到涼亭﹐離鞍憩息。偶遇一隊獵夫﹐网得獐麂兔鹿﹑山雞野鳥﹐無物不有。間有死者﹐抑有生者。惟一山雞未死﹐眼中似覺流淚。永泰爲人心慈﹐極好施捨。不忍山雞受此网羅﹐欲買放生﹐令進興問獵夫山雞肯賣否。興卽問獵夫曰「汝山雞肯賣否﹖」獵夫曰「汝買去何干﹖」興曰「我東人欲買放生。」夫曰「若買去喫﹐價亦不多﹔如買放生﹐價要加倍。」永泰就命進興拿皮箱過來﹐開鎖取銀與他。獵夫爭多競少﹐汪華近客人皮箱邊叫﹕「客官﹐放生好事﹐還添他些。」永泰又開皮箱﹐取銀湊他買成。相別獵夫﹐行數十里﹐將山雞放去。華見皮箱放多銀子﹐陡起梟獍之心﹐欲設謀害之計。一時無如之柰﹐乃發聲慨嘆。興問之曰「汪華哥﹐你爲何事這等傷心﹖」華曰「我今日見你東人皮箱內許多銀子﹐我等如此命窮﹐分毫未有所積。」興曰「要銀子何難之有﹐只是未有合志之人﹔若有合志者﹐其不難也﹗」華曰「何爲不難﹖」興不答﹐微微而笑﹔華曰「汝爲何發笑﹖」曰「我笑人癡﹐不知我意。」華曰「你意欲何爲﹖」興曰「我意欲謀一場大富貴。」華曰「大富貴如何謀得﹖」興曰「眼前若有同志者﹐卽時可得。」華再三數問﹐興方才說出眞情﹕「我東人皮箱內有千餘銀子﹐你若肯同心協力﹐將我東人謀死﹐我與你兩人﹐豈不是卽時大富貴乎﹖」華曰「你說此事﹐正合我意。我只伯你不肯害主﹐故不敢露其言。我昨日發聲慨嘆者﹐正此故也。你我二人同心合志﹐欲至店中謀死﹐恐難脫身﹐莫若次日行至山塢僻處﹐方可下手。」二人商議已訖。次日果依此計謀死﹐遂埋於深林之中。二人商議﹐同往遠處買賣。興曰「你且歸家﹐別做買賣﹔我回不得﹐潛往金陵﹐權開當鋪。我鋪面牌額上攺號『九嶷』﹐你若通書問候﹐可尋當鋪招牌﹐定知下落。」言訖遂將銀子平分﹐相揖而別。華卽歸家﹐漸漸將銀置買屋宇田產﹐族人鄰捨議論紛紛﹐皆云「此子不過一馬夫耳﹐何爲一旦而興家創業如是之速耶﹖」俱有所疑。

未期年﹐只聽得潮州府府堂上一場異事﹐有一山雞從空飛向府堂月臺前﹐三嘎其聲。府尹心中惶惶恐懼﹐意有甚凶變之事。山雞且飛且鳴﹐府尹問曰「山雞﹐你敢是來報我有甚凶變之事乎﹖」山雞挺然不動。府尹又問曰「抑是你有甚冤枉之事乎﹖」山雞才飛近案前點頭。府尹曰「旣有冤枉﹐差幾名皂隸跟你往冤枉處所。」山雞慌忙將頭連點幾下。卽差饒甫﹑繼善二人同山雞而去。已經二宿﹐山雞飛引二人到一山塢僻處深林之中﹐山雞飛上土堆﹐將爪往上爬土﹐連叫幾聲而死。饒甫﹑繼善二人卽時投明地方﹐將土堆開看﹐果見一死漢還朽爛﹐只見衣帶上縛著一挽手。饒甫二人遂解下挽手帶回﹐報知府尹。府尹問曰「你們跟山雞到何去所﹖」二人答曰「小的跟山雞三日﹐到一深林之中﹐只見山雞慌忙飛上土堆﹐將爪爬土﹐連叫幾聲而死。小的卽投地方開看﹐果見一死漢在內﹐還未朽爛。死漢衣帶上有挽手一个。」府尹卽差精兵十名﹐拿城中養馬夫鞫問。馬夫俱已拿到﹐府尹問曰「這挽手你認得是那个的﹖」馬夫答曰「小的不認得。」內有一馬夫答曰「此挽手是西南驛汪華的。」卽差精兵十名﹐竟到西南驛拿得汪華﹐赴至鞫問。汪華不認。連打四十﹐又不肯認。又將夾棍夾起﹐汪華受刑不過﹐只得拈出前情﹕「小的馬雇陜西客人劉永泰﹐途中因買山雞放生﹐瞧見皮箱銀子﹐小的同他家僕進興具謀死是實。」府尹曰「進興今在何處﹖」華曰「進興與小的當初分別之時﹐叫小的歸家買賣﹐他往金陵開一當鋪﹐攺號『九嶷』。說小的或通書問候﹐或去看他﹐可執當鋪牌上有『九嶷』二字就是。」府尹沈思不決﹐將汪華收入重監。是夜思之曰「我有同年者﹐任江陵縣尹。」次日寫書一封﹐密差精兵四名﹐星夜賫書往金陵江陵縣同年處﹐查究當鋪有號九嶷者﹐可起解回對審。進興拿到﹐興卽訴狀云﹕

訴狀人進興﹐訴爲飛禍誣陷事。身素守分﹐毫不妄爲。髫年跟叔貿易﹐營至坐鋪金陵﹐僅可口。殊惡生平未識﹐捏故同謀。楚國亡猿﹐禍延林木﹐冤蔽覆盆。乞臺嚴審﹐庶涇渭得以兩分﹐良民不遭誣陷。匍匐哀哀﹐上訴。

陳府尹細觀訴狀已畢﹐分付牢子監中提出汪華對審。進興堅執﹐不肯招認。發打四十迎風﹐鮮血淋漓﹐又不肯認。又將夾棍夾起﹐敲上三百餘下﹐暈死在地。旣蘇鞠問﹐又不肯認。又將腦箍上起﹐受刑不過﹐拈出前情﹕「小的與汪華同謀死主人是的。」

陳尹遂落批語云﹕劉永泰心地仁慈﹐旣捐金以全雉﹔進興衷懷凶狠﹐思謀主以無方。偶遇汪華艷羨﹐自慶得獲知音。山塢僻處﹐以棍石而謀主非命﹔深林隱地﹐分銀兩而別往金陵。自謂遂謀得志而成家起本﹔豈知冥主業債而負屈含冤。雉獲解危﹐尙知訴臺雪恨﹔興叨養育﹐而忍弒主辜恩。禽義何深﹐人心何慘﹖爰服上刑﹐永玆無赦。汪華一體﹐秋後同決。

予按﹕此斷陳公善政淸刑﹐感鳥悲而鳴數年之冤枉﹐燭姦破宄﹐斷僕死﹐以殄萬世之窮奇﹐非明於格物者能乎﹖鳥也無知﹐尙能報怨﹔人而有覺﹐何忍忘恩﹖此冤一白﹐陳公之名愈著﹐而報效之迹愈彰。人而不仁﹐不如鳥乎﹖是以邑人以爲神斷雲。

吳推府斷船戶謀客

蘇州府吳縣船戶單貴﹐水手葉新———卽貴之妹夫﹐專謀商客﹐至於起家。適有徽州商人寧龍﹐帶僕季興來蘇買緞絹﹐千有餘金﹐雇單貴船隻﹐搬貨上船。主僕二人﹐次日登一舟開江﹐徑往江西而去。五日至章灣﹐稍船。

是夜﹐單貴買酒買肉﹐四人盤桓而飲﹐極情勸得寧龍主僕盡醉終止。候至二更人靜﹐單貴﹑葉新將船抽綁﹐潛出江心深處﹐將主僕二人丟入水中。季興昏昏沈醉﹐不醒人事﹐被水淹死。寧龍幼識水性﹐落水時卽隨勢鉆下﹐偶得一木緣之﹐隨水直下。見一隻大船悠悠而上﹐龍乃髙聲喊叫「救命﹐救命﹗」船上有一人氏﹐龍同縣人氏﹐名張晉﹐乃龍之姨表兄也。知其語類故鄕﹐連令稍子救起。二人相見﹐各敍親後﹐晉卽取衣與換﹐問其何故墜水。龍一一以前事答。晉乃取酒﹐爲之壓驚。天明﹐二人另討一船﹐復轉蘇州﹐寫狀告於府曰﹕

告狀人寧龍﹐告爲謀財害命事。身帶銀千兩﹐一僕隨行﹐來蘇販緞﹐往貿江西。尋牙募船裝載。不料駕掌單貴﹑水手葉新﹐攬載殊惡﹐往至章灣﹐稍船設酒﹐苦情勸醉﹐將身主僕推入波心。僕遭淹歿﹐身幸張晉援救。平白謀人﹐鯨吞財貨﹐情極可憐。告臺作主﹐追貨斷塡﹐剪惡除凶﹐生死銜恩。上告。

時知府朝天推﹑官吳士鳳﹐署掌府印。接得此狀﹐細審一徧﹐行牌捕捉。「二人尙未回家。」公差回稟。卽拿單貴家小收監。又將寧龍同監。差捕快謝能﹑李俊二人﹐卽領挨批﹐徑巡水路挨訪。豈知單貴二人﹐是夜將貨另載小船﹐將空船揚言被劫﹐將船寄在章灣。二人起貨﹐往南京發賣。旣到南京﹐將緞絹掇上鋪﹐得銀一千三百兩﹐掉船而回。至章灣取船﹐偶遇謝﹑李二公差﹐乃問曰「你往何去﹖」謝﹑李二人曰「奉公差遣﹐從松江而來﹐搭船回去。」貴曰「旣然回家﹐可同我船而去。」謝﹑李二人毫不言動﹐同船直回蘇州城下。上船謝﹑李取出扭鎖﹐將單貴﹑葉新二人鎖起。二人魂不著體﹐不知風從何來。乃曰「你無故將我等鎖起﹐有何罪名﹖」謝﹑李曰「去見老爺﹐就見分曉。」二人投入城中﹐吳公正坐晚堂。謝﹑李將二犯帶出曰「小的領釣旨﹐挨拿單貴一起人犯﹐帶來投到。乞金筆銷批﹗」吳公問曰「你二人在何處捉獲﹖」謝﹑李曰「小的從水路緩緩遊去﹐密訪聞往南京。二人欲雇船去﹐偶遇單貴二人回轉。他問小人何去﹐小的佯言奉公由松江而回﹐在此討船。單貴說載我二人回來﹐小人路上並不曾說出﹐恐知奔走。直回城中﹐方鎖送老爺。」吳公曰「你二人起來。」又差四人往船上﹐罄將所有搬入府來。「單貴﹑葉新﹐你二人謀死寧龍﹐得銀多少﹖」單貴曰「小人未有謀人﹐知甚寧龍﹖」吳公曰「方有仁云憑他代寧龍雇船往江西﹐中途謀死﹐何故彊爭﹖」單貴曰「寧龍船中途被劫﹐小人之命﹐險不能保﹐安顧得他﹖寧龍之殺﹐賊殺之也﹔寧龍之財﹐賊得之矣﹐與小的何干﹖」吳公怒曰「以酒醉丟入波心﹐還自口硬﹐說你無干﹗可將各重打四十。」葉新曰「小人縱作有此虧心﹐今無人告發﹐無贓無證﹐」緣何追風捕影﹐不審明白﹐將人受責﹐豈肯甘心﹖」吳公曰「今日到此﹐不怕你不甘心。從直招來﹐免受刑法﹔如不直招﹐取夾棍夾起。」單貴二人身𨿽受刑﹐任敲狼頭﹐形色不變﹐口中爭辯不一。俄而眾兵搬其船上行李﹐一一陳於丹墀之下。於監中取出寧龍來認。中間動用之物﹐一毫不是﹔銀子一兩未有﹐緞絹一疋也無。豈料其銀並得寧龍之物﹐皆藏於船中夾底之下。單貴見所陳之物﹐無一是龍的﹐乃曰「寧龍﹐你好負心﹗是夜你被賊劫﹐將你二人推入水中﹐緣何不告賊而誣告我等﹖你沒天理﹗」龍曰「是夜何嘗被賊﹗你二人將酒勸醉﹐將船抽出江中﹐丟我二人入水中﹐將貨寄在人家﹐故自口彊。」吳公見二人爭辯﹐一時狐疑﹐乃思﹕「旣謀寧龍﹐船中豈無一物﹖豈無銀兩﹖千兩之貨﹐置於何地﹗」乃令放夾收監﹐吳公退堂一計。次早升堂﹐取單貴二人﹐令單貴站東廊﹐葉新站西廊。先呼葉新而問曰「是夜賊劫你船﹐賊人多少﹐穿何衣服﹐面貌若何﹖」新曰「三更時分﹐四人皆在船中沈睡﹐忽賊將船抽出江心。一人七長八大﹐穿靑衣塗臉﹐先上船來。忽三隻小船﹐團團圍住。寧龍主僕見賊入船﹐驚走船尾﹐跳入水中。那賊人將小的來打﹐小的再三哀告道﹕『我是船戶。』他方才放手﹐盡擄其貨而去。今寧龍誣告法臺﹐此乃瞞心昧己。」吳公曰「你出站西廊。」又叫單貴問曰「賊劫你船﹐賊人多少﹐穿何衣服﹐面貌若何﹖」貴曰「三更時分﹐賊將船抽出江心﹐四面小船七八隻圍住。有一後生﹐身穿紅衣﹐跳過船來﹐將寧龍二人丟入水中。又要把小的丟去﹐小的道﹕『我非客商﹐乃是船戶。』方才放手。不然同入水中。」吳公見口詞不一﹐將二人夾起﹐皆曰「旣謀他財﹐小的並未回家﹐其財貨藏於何處﹖」並不招認。無法可施﹐又令收監﹐親乘轎往船去看。船內皆空﹐細觀其中﹐見船底有隙﹐皆無稜角。乃令左右啟之﹐內有暗拴﹐不能啟。令取刀斧打開﹐內物廣多﹐衣服器用皆有﹐兩皮箱皆是銀子。驗明﹐挑回衙來﹐取出﹐寧龍認物。寧龍曰「前物不是﹐不敢冒認﹔此物皆是﹐只有此新箱不是。」吳公令取單貴二人﹐曰「這賊可惡﹐先苦不招﹐此物誰的﹖」單貴曰「此物皆客人寄的﹐何嘗是他的﹖」龍曰「你說是他人寄的﹐皮箱簿帳諒你廢去﹐此舊皮箱內左傍有一鼎字號。」吳公令左右開看﹐果然有一鼎字號不差。乃將單貴二人重打四十﹐又夾起。不認﹐又加夾起。熬刑不過﹐乃招出﹕「其貨皆在南京掇去﹐得銀一千三百兩﹐分做兩箱。二人各得一箱。」

吳公判曰﹕審得單貴﹑葉新蛇蠍虎狼﹐惡貫滿盈。乾沒利源﹐駕扁舟而載貨﹔貪財害客﹐因謀殺以成家。客人寧龍﹐誤載其船。舟行數日﹐攜酒頻斟。杯中設餌﹐腹內藏刀。趁酒睡濃﹐一篙抽舡離伴﹔俟更人靜﹐雙手推入長江。自意主僕落波心﹐定喪江魚之腹。貨財囊私橐﹐得充餓虎之願。不幸暮夜無知﹐猶幸皇天有眼。𨿽然僕遭溺歿﹐主獲救援。轉行赴告﹐挨批誘捉於舟中﹔眞髒未獲﹐巧言爭辯於公庭。夾底中搜出器物銀兩﹐簧舌上招出害命謀財。罪應大辟﹐以償季興之命﹔贓返舊主﹐以給寧龍返家。

予觀此斷﹐民姦隱伏﹐黑白變遷﹐倘不細察﹐安能悉得其眞﹖而吳公一審得理﹐再察獲贓﹐令姦凶塞辯自招﹐非有才有能者﹐其孰能之﹖爲政者可不察歟﹗

卷二姦情類陳代巡斷彊奸殺死

徽州府歙縣富民張時懋﹐家貲巨萬。生子學禮﹐性耽風月﹐最好馳騁。丰姿俊雅﹐才思過人。

春初﹐父命學禮請師設館於莊﹐去家二十餘里。師徒辭懋就館﹐路經一地柳塘﹐有居民鄧魁常借懋銀出外經商。偶遇學禮師徒過門﹐魁欣然延入其家。入門時﹐學禮見魁室門半掩﹐於門隙間見魁妻諭氏﹐花容月貌﹐賽過當年西子﹐堪比往昔潘妃。手纖纖若蘭芽新發﹐眉彎彎似柳葉初垂。學禮見之﹐魂飛天外﹐魄散九霄﹐心猿意馬﹐莫能把持。魁恭敬款待﹐坐分賓主﹐席列髙低﹐嘉肴美酒﹐師徒盡醉而別。學禮就館﹐經史無心﹐思一見無由﹐日夜惟魁妻是念。

日往月移﹐倏而淸明。魁與其母往醮父墳﹐獨諭氏一人在家。適有東源後生章八﹐久思諭氏﹐因其姑在家未便。偶途中遇魁母子往祭﹐意其家別無他人﹐乃徑往其家﹐欲姦其婦。諭氏貞潔不從﹐大罵﹕「無恥光棍﹐安敢如此﹗我夫回來﹐必不輕放過你。」奔出廚房﹐章八追至廚中﹐諭氏罵不絕口。章八自思﹕「此婦不從﹐夫回必告﹐是非難免。」見房中首飾﹑衣服頗多﹐「莫若殺之﹐以掩其口﹐因而利其所有。」向廚中取利刀一把﹐趕至堂前殺之。入房內﹐擄其衣服﹑首飾﹐奔入後面﹐盤山而回。

學禮是日因先生辭回醮祭﹐父命僕馬接學禮回。將至柳塘﹐先令僕安福挑衣箱前行。學禮挽韁直至魁門下馬﹐系馬於門。意圖得見諭氏一面。自廳呼魁至堂﹐只見其婦鮮血淋漓﹐死於地下。嚇得學禮魂不著體﹐忙出騎馬卽行。章八尙在山上﹐見得明白。魁母子回家﹐見妻死於地﹐母子驚暈於地﹐半晌方蘇。子謂母曰「今日不﹝知﹞誰﹝人來﹞我家﹐大抵彊奸不從﹐或行殺死。」入房﹐但見釵服一空。魁徧問無有知者﹐乃往投西源地方韓福﹐保長李忠﹑東源章八等﹐到家驗明。章八曰「今日我在山砍柴﹐見張學禮到你門首下馬﹐系門而入。半日方出﹐慌忙策馬而走。此必是他無疑。」魁曰「你見得仔細否﹖」章八曰「這等大事﹐安敢胡言﹗委系的實。但時懋家富﹐止有一子﹐你可擡屍上門﹐彼決不肯令爾聞官。千金可獲﹐不亦美乎﹗」魁曰「我只要爲妻伸冤﹐意不在索銀也。」皆曰「然。且張宅家丁眾多﹐若被他搶屍去了﹐又無話柄﹐只宜告官。」魁乃寫狀告縣曰﹕

告狀人鄧魁﹐系本縣民﹐年甲在冊﹐告爲奸殺事。豪惡張學禮﹐淫蕩風流﹐奸淫無比。窺見身妻諭氏靑年貌美﹐百計謀姦。瞰身母子出祭父墳﹐飛馬來家﹐摟抱彊奸。妻貞不從﹐持刀刺死﹐擄去簪釵服飾。鄰佑章八見證是實﹐當投地方韓福﹑保長李忠驗明。惡逆彌天﹐冤情沈海﹐乞靑天相驗﹐法斷償命﹐以正綱常。含血哀告。

縣主沈懋修﹐爲人躁酷﹐性至剛執。見狀審過口詞一徧﹐大怒曰「白晝敢行奸殺﹐世變異常﹗」卽差付貴﹑王榮火速拿來重究。學禮是日忙回﹐神色大變﹐見父母默無一言﹐卽入房悶坐。父母以子久在館中﹐呼婢設酒同飲。悶悶不樂﹐父母問其故﹐終不敢言。至次日傍晚﹐懋在門首閒遊﹐見二捕快直抵其家﹐懋驚問曰「我家無甚事﹐公差來舍何干﹖」公差出批與看﹐懋覽愕然﹐卽問其子。學禮以直告父﹐家中卽備酒肴﹐款待公差。次日寫狀訴曰﹕

訴狀人張學禮﹐本縣民﹐訴爲飄誣事。身業儒流﹐家傳淸白。冤因鄧魁先年借父本銀未還﹐思騙無由。偶身今歲藏修於莊﹐道經惡境﹐本月初八日﹐騎馬過門﹐孰知伊妻誰殺﹐飄空捏是身謀﹐意圖嚇騙。情慘昏天﹐況騎馬非行姦之事﹐白晝豈行姦之時﹖懇天查審﹐詳鞫一干﹐不遭騙陷。上訴。

縣主準訴﹐亦詳問一徧﹐卽拘原被幹證一干人犯﹐擇日驗屍。只見項下一刀﹐脇下一刀﹐血迹猶在。沈公卽喚韓福﹑李忠二人﹐問曰「爾二人附近﹐必知學禮殺婦之詳﹐明白說來。」二人曰「小人是日上午出耕畎畝﹐家阻一坳﹔午後回來﹐魁投驗屍是實﹐其間情由﹐章八知之。」沈公曰「章八﹐你知學禮何以殺之﹖」章八曰「小人在後山砍柴﹐見學禮騎馬至魁門首﹐下馬進入其家。半日才出﹐跨馬忙走。不是他人﹐奸殺是實。」沈公謂學禮曰「據章八之言﹐是你無疑。從直招來﹐免受刑憲。」學禮曰「小人頗曉詩書﹐頗知禮法﹐安肯爲此昧心之事﹖小人其日到魁家﹐婦已被殺。小人旣來行姦﹐安敢騎馬﹔旣騎馬來﹐安敢殺人﹖章八梗證。」沈公怒﹐敲擊案子﹐喝打學禮四十。暈死半晌﹐令湯灌醒﹐終不屈招。沈公令牢子取挾棍夾起﹐刑法難當﹐屈認行姦不從刺死。又問曰「首飾衣服何在﹖」學禮曰「實無。」公令敲狼頭﹐學禮曰「家中釵服頗多﹐安擄彼物﹖」沈公不聽﹐逼勒招承。乃斷曰﹕

審得張學禮恃富欺天﹐妄行滅法。淫縱匪彜﹐亂大倫而不顧﹔姦謀彊殺﹐貪美色而枉爲。瞰母子出祭墳間﹐馳快馬而入逼彊奸。行姦不遂﹐殺美人於非命﹔貪心奮起﹐擄釵服以回家。鄰里咸稱的實﹐明是彊梁上惡。得非搪突西施﹐本當的決﹔用作貪花炯戒﹐制決待時。尙俟秋後處斬。

陳主道爲南京代巡﹐七月出巡徽州府。張時懋具狀﹐攔馬告曰﹕告狀人張時懋﹐系徽州府歙縣民﹐告爲燭冤劈陷事。身年六十﹐止生學禮。冤因先年鄧魁揭本經商﹐屢年未還﹐思騙無由。今年三月﹐伊妻被殺。男偶館回﹐騎馬過門﹐飄空捏男彊奸刺死﹐買賄鄰佑章八等偏證。本縣沈爺非刑拷訊﹐屈挾招承﹐罪擬大辟。冤蔽覆盆﹐鐵壁銅城﹐冤無訴路。懇天大發雷霆﹐擊破冤門。冒死上告。

陳代巡靑年進士﹐明如鏡鑑﹐淸若冰壺。任事精勤﹐秋毫必察。刑罰嚴簡﹐纖微必燭。每問刑﹐焚香告天﹐獄無冤枉﹐屢出無辜。此老三告不準﹐見不勝哀泣﹐意必有冤﹐卽準其狀﹐發本府候審。代巡到府﹐三五日後行牌拘審﹐調縣原案人犯﹐俱齊。唱名過後﹐見學禮人物俊雅﹐似非惡人﹐乃厲聲呼學禮曰「爾旣讀書﹐安爲不法﹖重責四十。」學禮曰「容訴。小人委實冤枉。春間與師就館﹐魁邀入飲。淸明回家﹐特踵門而謝。豈知魁不在家﹐小人揚聲呼魁﹐自廳至堂﹐只見婦死於地﹐不知所以。驚駭忙出﹐馳馬而回。旣欲行姦﹐必不騎馬﹔系馬於門﹐必不殺人。章八苦證小人進魁家半日才出﹐此乃買囑屈陷﹐望老爺髙擡明鏡﹐照破苦冤。」章八曰「此事是的。小人在後山砍柴﹐見學禮進魁家半日才出﹐並未有他人到彼家。」代巡見此人狀貌不善﹐乃怒問曰「其婦被殺﹐必會喊叫。爾在山逼近﹐豈不知之﹖」章八曰「小人知叫。」代巡曰「旣知喊叫﹐胡不進看﹐何待鄧魁來投才說﹖此言難憑。」章八詞窮﹐無言可答。代巡正在狐疑﹐適有一烏鴉飛入臺前﹐三匝而鳴﹐向章八頭上一啄而去。眾皆驚異。代巡厲聲曰「殺諭氏擄財貨是你這賊﹐安可證陷他人﹖重打四十﹐依直招承。」不認﹐令挾起﹐敲狼頭一百。又不招﹐又令重挾。熬刑不過﹐乃招曰「是小人彊奸不從﹐恐言於夫﹐故殺之。」代巡曰「旣是你殺﹐惡陷學禮﹖」章八曰「偶學禮過門﹐入其家﹔小人尙在後山﹐沿山奔回。是不合彊證﹐屈陷學禮。此亦天理不肯﹐今遇爺爺靑天﹐自分償命。」代巡追其釵服﹐不認﹔又令挾起﹐乃招曰「釵盡用去﹐衣服尙存。」卽差嚴完﹑呂範挾同鄧魁到其家﹐搜出原衣十餘件﹐魁認明。代巡斷曰﹕

諭氏被殺﹐情固可矜﹔學禮遭刑﹐苦猶可憫﹐非有司罪歟﹗其章八身行大惡﹐嫁禍東吳﹐𨿽寸斬不足以謝天下﹔然烏鴉飛啄可稽﹐在天理不容漏网﹔憲臺法眼難瞞﹐在王法安容橫暴﹗塡命有條﹐斬首示眾。學禮無干﹐省發還家之例﹔鄧魁不合﹐誣告死罪之刑。諭氏貞節﹐𨿽死不從﹐合旌其門﹐以風天下。

予按﹕此斷非素行動神明﹐誠心格物類者能乎﹖陳公一見學禮丰姿﹐知非其罪。況烏鴉之報﹐一鞫便明﹐王法昭矣﹗旌貞節﹐裁彊暴﹐民風可挽﹐時俗可回﹐足稱明於折獄者矣﹗

劉縣尹訪出謀殺夫

桂林府興安縣西街富淸﹐縫皮爲業﹐年行伍十﹐妻陳氏少艾﹐淫濫無子。淸撫兄子維徳養老﹐長娶許氏﹐貌頗嬌嬈。有靈川縣二人來興安樹﹐一名萊子龍﹐一名張子秀﹐與淸有舊好﹐遂寄宿焉。日久愈厚﹐二人拜淸爲契父母﹐出入無忌﹐視若至親。子龍與陳氏通焉﹐旣而子秀皆有。

一日淸叔侄往鄕縫皮﹐子龍與陳氏正在雲雨﹐被媳撞見。陳氏曰「今日被此婦撞見不便﹐莫若污之﹐以塞其口。」淸叔侄至夜未回﹐許氏獨宿。子龍往﹐開許氏房門。許氏正在夢寐﹐龍上牀抱姦﹐手足無措﹐喊叫不從。陳氏入房﹐以手掩其口﹐助之恣行雲雨。許氏壓﹝迫﹞於不得已﹐遂納寢焉。子秀亦與陳氏就寢。由是二人輪宿﹐子龍宿姑﹐子秀宿媳﹔子龍宿媳﹐子秀宿姑。淸叔侄出外日多﹐居家日少﹐如是者一年有餘﹐四人意甚綢繆。不意爲淸所覺﹐欲執未獲。

子龍二人與陳氏曰「老狗已知﹐莫若陰謀殺之﹐免貽後悔。」陳氏曰「不可。我你行事﹐只要縝密些。彼獲不到﹐無柰你何﹗」叔侄鄕回數日﹐淸謂維徳曰「今八月矣﹐家家收有新谷。今日初一不好去﹐明日早起﹐同往各處﹐去討些谷回家用。」次日早與侄同出﹐二處分行。淸往石坊略近﹐維徳往新坑稍遠。淸帳先完﹐次日午後卽回。行至中途﹐突遇子龍二人﹐樹回家。望見淸來﹐交頭附耳﹕「前計可行。」近前問曰「契父回了﹖包裹雨傘﹐我等負荷。」行至一僻地山中﹐天色傍晚﹐二人扯淸進一深源﹐淸心慌大喊﹐並無人至。子秀一手扭住﹐子龍於腰間取出小斧一張﹐向頭一劈卽死。乃被腦骨陷住﹐取斧不出。倏忽風動竹聲﹐疑是人來﹐忙推屍首﹐連斧丟入蓮塘。恐屍浮出﹐將大石壓倒。

二人卽回﹐自謂得志﹐言於陳。陳氏聞得此語﹐心肝俱裂﹐乃曰「事旣成矣﹐切不可令媳婦知之﹐恐彼言語不謹﹐反自招禍。」皆曰「此言誠是。」陳氏曰「倘維徳回尋叔父﹐將如之何﹖」子秀曰「我有一計﹐你若肯來﹐管取無事。」陳氏曰「計將安出﹖」子秀曰「維徳回來﹐你先問他。如曰不見﹐卽結送官﹐謀死叔父﹐若問死罪﹐移回我家﹐豈不快哉﹗」陳氏﹑子龍曰「此計甚妙﹐可依計行。」初六日﹐維徳回到家中。陳氏問之曰「叔何不歸﹖」維徳愕然曰「我昨在石坊住﹐欲邀叔同回﹐皆說初三日下午已回。」陳氏變色﹐扭結投鄰里鎖住﹐自往擊鼓。縣主升堂﹐陳氏具狀告於縣曰﹕

告狀婦陳氏﹐告爲叛殺事。叛侄富維徳﹐三歲失父。夫因無子﹐養育成人﹐長婚許氏。殊惡漂蕩傾家﹐叔屢痛責成仇﹐於本月初二早﹐叔侄往鄕討帳。豈料惡侄中途謀死﹐丟屍﹐白日黑天﹐哀爺嚴鞫﹐究骸正法。哀告。

縣主劉仕毅﹐蒞治淸明﹐刑罰不苟。見此狀卽準﹐差汪勝﹑李標卽刻拿到。鄰佑肖華﹑里長徐福一起押選。縣主曰「爾叔自幼撫養﹐安敢負恩謀死﹖屍在何方﹐從實招來﹗」維徳曰「當日小人與叔同出﹐半路分行。小人往新坑﹐叔往石坊。叔帳先完﹐次日卽回。昨日小人又到石坊﹐邀叔同歸﹐眾皆曰已回三日﹐可拘面證。小人自幼叨叔嬸厚恩﹐撫養娶婦﹐視如親子。常思回報未能﹐安忍殺死﹖乞爺細審詳察。」陳氏曰「此子不肖﹐漂蕩家貲﹐嗔叔阻責﹐故行殺死。乞爺爺嚴刑拷鞫﹐追屍殮葬﹐斷塡叔命。」縣主調肖華上平臺下問曰「維徳素行何如﹖」華曰「維徳素行端莊﹐毫不孟浪。事叔如父。漂蕩嗔責﹐小人不敢偏屈。」縣主令華跪下一傍。又調徐福低聲問曰「維徳素行端否﹖」徐福所答﹐默合華言。福欲言﹐縣主喝止。乃佯怒曰「爾二人受維徳買囑﹐本該各責二十﹐看你老面﹝疑有缺文﹞。」縣主知非維徳﹐沈吟半晌﹐心生一計﹐喝將維徳重打。打至二十﹐喝止。卽釘長板﹐乃曰「限爾三日﹐令人尋屍還葬。」令牢子收監﹐發陳氏還家。陳氏叩頭謝曰「靑天爺爺神見﹐願萬代公侯。」喜不自勝﹐回至家中。

縣主退堂﹐候至更深﹐微服而出﹐呼門子隨行。徑出南街﹐聞有人云「劉爺往事皆明﹐只今日枉屈維徳處多矣﹗」又轉西街﹐一路皆然﹐並無異議。縣主乃問門子曰「維徳家在何處﹖」門子曰「前面就是。」二人直至門首﹐各家睡靜﹐惟陳氏家尙有燈光﹐縣主於壁隙窺之﹐但兩男兩女﹐共席以飲酒。子龍笑曰「非我妙計﹐焉有今日﹖」眾皆笑樂﹐惟許氏不悅曰「好﹐你便這等快樂﹔虧了我夫﹐無辜受刑﹐你心安乎﹖」子龍曰「只要我你得長久享此快樂﹐管他則甚﹗大家飲一大杯﹐趁早好去行些樂。」陳氏曰「人道劉爺明﹐今日問我這事﹐不見髙處。被我三言四語﹐就問維徳成獄。」子龍曰「閒話休說。」乃抱住許氏﹕「你今日這等不悅﹐我與你在此樂一樂﹐爲你解憂。」許氏口中不言﹐心中怒起﹐乃曰「人頭人面﹐眾人燈前﹐何可幹此﹖」陳氏曰「老爺限三日後追屍還葬﹐你放得停當否﹖」二人曰「丟在蓮塘深處﹐將大石壓住﹐不久卽爛。」陳氏曰「這等便好。」再飲大杯﹐撤去碗盞。子秀問許氏曰「事齊乎﹐事楚乎﹖」氏不答。二人爭宿﹐陳氏曰「休爭。闊開牀﹐四人共睡﹐盤桓而樂﹐豈不美乎﹖」皆曰「善。」遂同牀而睡﹐極盡人間之樂。

豈知禍起簫墻﹗縣主大怒回衙﹐令門子擊鼓點兵﹐眾人莫知所以。兵齊乘轎﹐親抵維徳家﹐將前後圍定﹐將前門衝開。子秀二人﹐不知風從何起﹐見舉目官兵﹐遂向後走﹐被後面官兵擒住﹐並捉男婦四人回衙。每責三十﹐扭鎖收監。

次早出堂﹐先取維徳出監﹐問曰「你去石坊﹐路上有蓮塘否﹖」維徳思忖良久﹐曰「只有中山有一丘﹐蓮塘在裏面深源山下。」卽開維徳扭鎖﹐令之引路。差皂快二十餘人﹐親自乘轎﹐直至其地﹐果然人迹罕到。維徳曰「蓮塘在此。」縣主曰「爾叔屍在此塘內。」維徳一聞大哭﹐跳下塘中。縣主又令壯丁二人﹐下去同尋。直至中間﹐得一大石﹐果有屍首壓於石下。取之得起﹐擡上岸來。見頭骨帶一小斧﹐取之洗開﹐見斧上鑿有「子龍」二字。奉上縣主。縣主問曰「此誰名也﹖」維徳曰「是老爺昨夜所捉之人名也。」又問曰「二人與你家何等親﹖」維徳曰「是叔之契子也。」遂驗明傷處﹐轉縣取出男婦四人﹐喝將子龍﹑子秀各打四十﹐令招承。不認﹐乃丟斧下來﹕「此是誰的﹖」二人心慌﹐默無一言﹐喝令挾起。二人面面相覷﹐刑苦難禁﹐乃招曰「小人與陳氏有姦﹐被彼覺察﹐恐有後禍﹐故爾殺之。」縣主曰「爾旣覺察姦情爲禍﹐豈不知殺人之禍尢大乎﹖」再重打四十﹐扭鎖重獄。縣主謂陳氏曰「親夫忍謀﹐而厚待他人﹐此何心也﹖」陳氏曰「非管小婦人事﹐皆彼二人操謀殺死﹐方才得知。」縣主曰「旣已得知﹐合當先首﹐胡爲又欲陷維徳於死地﹖你說劉爺不明﹐被你三言四語就瞞過了。這潑賤可惡﹐再打三十。」又謂許氏曰「你同與謀陷夫﹐心何忍乎﹖」許氏曰「此事實未同謀。先是媽媽與他有姦﹐挾制塞口﹐不得不從。其後用計﹐謀殺二人﹐小婦人毫無所知。乞爺爺原情宥罪﹗」縣主曰「先固是姑挾制﹐旣後合當告夫﹐必無今日。須未同謀﹐亦合宜委曲從事﹐減等議擬。」援筆斷曰﹕

審得菜子龍﹑張子秀﹐負義凶頑﹐旣姦其妻﹐又殺其身﹐是豺狼爲心﹐合擬大辟﹔潑惡陳氏﹐濫淫害理﹐旣逼其媳﹐又陷其侄﹐是虺蜴成性﹐合就淩遲。始也陷斧爲證﹐旣也飲酒自招﹐此固天理昭彰之應也。其許氏分壓﹝迫﹞於姑﹐水性楊花﹐始靳終隨﹐忍夫就死﹐減等絞罪。維徳無干﹐合應省發。

予按﹕此斷非長於體訪察識者不能也。劉公先擬侄罪﹐以安其心﹔旣訪眞情﹐而劾其實﹐是不鞫而自招也。固邑人咸稱神斷矣﹗

彭縣尹斷奸夫忿殺

徳安府孝感縣林雄﹐充本縣精兵。有妻趙氏﹐姿容雅絕﹐花柳多情﹐與南街李逢春通焉。時十月初輪值﹐雄守城門。趙氏意其夫晚必上宿﹐遂約逢春晚來。趙氏及晚﹐先備飯與雄食。雄食完﹐竟往守城去訖。逢春候黃昏時節﹐遂赴約焉。趙氏備有酒肴等久﹐見其來而喜曰「酒久熟矣﹐何來遲耶﹖」逢春曰「正及其時也。」攜手入房﹐坐牀而飲。相親相愛﹐無所不至。每酌各飲其半﹐興動則抱行雲雨﹔興盡則飲酒調情﹐二鼓才完。趙氏撤去其飲﹐乃就寢焉。不意雄在城樓﹐睡至半夜興動﹐兼且寒气逼人﹐乃思妻在家亦冷﹐卽謂同伴者曰「今夜天寒﹐想老爺不出。爾等好生守住﹐我回家去睡﹔明晚你回我守。」同伴曰「去則去﹐只早來。」雄應諾而回。

趙氏﹑逢春酒醉睡濃﹐雄乃扣門﹐又恐驚妻﹐只得低聲輕呼。逢春心中驚覺先醒﹐卽推起趙氏。其家止有一門﹐二人慌忙不能出。趙氏只得聲口應住。乃取絮被褥﹐令逢春鋪開﹐睡於牀下﹐方出開門﹐雄進徐徐言曰「何睡濃耶﹖我呼門半夜﹐你並不知。」趙氏怒曰「旣然﹐何不早回﹖半夜三更累我寒冷開門。」雄曰「我因畏寒﹐恐爾亦冷﹐故回以相伴耳。」趙氏據然上牀﹐面壁而睡。雄乃以手挽之求歡。趙氏揮之不就﹐曰「如此冷身﹐何沾人肉﹖」雄曰「我身果冷﹐是不合貼你。」二人離身而睡。雄身稍熱﹐近身又求雲雨﹐懇至再三。趙氏罵曰「我正欲睡﹐絮絮叨叨﹐令人睡不瞑目。」雄又不言而睡。趙氏見天微明﹐連呼雄曰「天色明矣﹐快起快起。」雄起看曰「天未大明﹐要耍次去。」趙氏終不肯從。雄見不可﹐披衣而起。恐妻腳冷﹐向廚中取火籠﹐送妻被下。且戒曰「天寒﹐毋早起冒風。」閉門而去。

趙氏見夫去﹐連喚逢春上牀來睡。趙氏且曰「可惡﹐天殺的回來﹐累你凍這一晚﹐我心甚不安。」逢春身冷﹐趙氏以身相貼﹐以面相偎﹐以手相攜﹐以腿相壓﹐摩弄其物﹐自納牝中。千般做作﹐百樣奉承。逢春義气所發﹐心自思忖﹕「此婦不是好人﹗論才貌我不如雄﹐論溫存我不如雄﹐其夫待之何等愛惜﹐此婦待夫毫無情意。我亦不過如此﹐他反這樣奉承。」遂奮然欲起。趙氏緊抱﹐求終房事。逢春不得已而卒事。趙氏曰「我興未盡﹐如何早起﹐莫非怪我怠慢你乎﹖」逢春竟起穿衣﹐被衣掛動牀頭腰刀響﹐春曰「何物響﹖」趙氏曰「腰刀。」逢春持刀在手﹐厲聲曰「你這無情潑婦﹐我將殺你﹗」趙氏以爲謔。不意逢春一刀就下﹐躲避不及﹐頭隨刀落。逢春殺了趙氏﹐忙走回家﹐气息﹝漸定﹞﹐悔之不及。想其事必發﹐竟逃他方。

雄家雇東鄰徐鑾挑水﹐其早鑾挑水至雄家﹐叫﹕「林娘子開門。」並無人應。見門𨿽閉而末閂﹐意必睡濃﹐遂推開門進﹐傾水廚中缸內﹐復關門而出。時彭同魁蒞任之初﹐甚是嚴謹淸明。黎明升堂﹐各門交鎖﹔半早退堂﹐眾方敢散。雄亦回家﹐見妻未起﹐呼之不應。進房見一頭在地﹐鮮血滿牀﹐嚇得心忙﹐抱妻大哭。四鄰駭看﹐又見廚中新水。雄曰「此必徐鑾彊奸不從﹐以致殺死。」觀者嘖嘖﹐無不嗟呀。雄寫狀於縣曰﹕

告狀人林雄﹐告爲奸殺大變事。身充本縣精兵﹐雇請徐鑾挑水。殊惡瞰身昨夜守城未回﹐今早挑水來家﹐見妻趙氏未起﹐彊奸不從﹐抽刀斬死。身頭兩處﹐情慘昏天。廚中新水可證。乞天法剿﹐斷償妻命﹐生死兩感。上告。

彭縣主準狀﹐卽差鄧綱﹑汪福﹐卽刻拿到。鑾訴曰﹕

訴狀人徐鑾﹐訴爲冤屈事。身貧無活﹐挑水營生。今早挑水雄家﹐呼無人應。傾水廚中﹐往趨他役。孰知誰殺伊妻﹐飄空架捏陷懦。白晝黑天﹐哀爺劈冤醒陷﹐不遭枉禍。上訴。

縣主準訴。雄稟曰「乞爺龍駕到小人家中驗屍。」縣主乘轎到其家﹐卽令喚件作擡出堂前﹐光處相驗﹐果見身頭兩處。件作稟曰「陰有餘精。」相驗明白﹐略審原被二犯﹐帶轉衙去。彭公心中思忖﹕「若彊奸不從而殺﹐豈有餘精﹔若從姦必不殺死﹐大抵非二人妒姦﹐卽二人爭鋒而殺也﹖」先問雄曰「你妻子有外交否﹖」雄曰「性至貞節﹐並無外交。」又問曰「你家有人來往否﹖」雄曰「並無閒人來往﹐只有徐鑾每早挑水往來。」鑾曰「今早小人呼門不應﹐意必睡濃。且見門未閂插﹐卽挑水進廚﹐傾入缸中就出。小人進房尙且不敢﹐安敢殺人﹖」縣主略施刑法﹐未認收監。乘轎自往拜祝城隍曰「朝廷命我﹐以治一縣生民﹔上帝敕裱﹐以宰一邑禍福。今有林雄之妻趙氏﹐被人殺死﹐神必知名﹐乞詳報應﹐不致枉陷無辜﹐非惟王法昭彰﹐抑且神明靈感。處備香儀﹐誠心叩禱。」祝畢回衙﹐縣主是夜夢中恍惚有人語曰「殺死雄妻者﹐桃杏一時人。」旣覺熟思﹕「莫非姓李﹖桃杏開﹐李亦開﹔一時人﹐或者名春﹖必是李春無疑矣﹗」次早升堂﹐僉押用印後﹐呼雄問曰「爾近鄰有名李春者否﹖」雄曰「近鄰並無。」縣主曰「別街有否﹖」雄又思才曰「只南街有个李逢春﹐與小人亦頗相知。」縣主曰「殺爾妻者﹐卽此人也。」卽差王英﹑胡勝披手拿來。二公差到其家﹐云昨早出去﹐並未見面。轉衙回稟﹐縣主問曰「家有親人否﹖」雄曰「有父李恭﹐有弟李成實。」縣主曰「可卽拿父﹑弟來。」公差卽刻拿到。李恭曰「小人父子﹐苦趁苦食﹐並不爲非。蒙爺來拘﹐不知何爲﹖」縣主曰「爾長子李逢春﹐殺死趙氏﹐逃往何方﹐從直招來﹗」恭曰「長子昨出﹐未言向往。況殺趙氏﹐並無贓證﹐林雄所告未有兒名﹐安知是彼家無重犯﹐烏捉一家﹖」縣主怒曰「爾子殺人逃走﹐猶自口彊﹗」喝將李成實打三十﹐將李恭收監爲質﹐「限你三日捉出凶來。」成實曰「若不是他殺﹐早晚必回﹔若是他殺﹐決不回來。乞賞挨批一紙﹐公差二名﹐小人情願同去挨拿。寬限數月﹐或可拿來﹔如限三日決不可得。」縣主依稟﹐卽差精兵王英﹑胡勝領批挨拿﹐限一月回報。令雄回殯殮妻子。

成實與公差領批﹐緝訪半月﹐歷過三縣﹐未有蹤影﹐又往隨州。酒店安歇﹐三人在樓上飲酒。是夜逢春亦來其店借宿﹐店主曰「你一个人﹐可在樓上房去。」成實等知是逢春聲音﹐要上樓來﹐遂將燈光藏了。及逢春執燈上樓﹐遠遠照見是弟與捕快﹐轉身就走下樓﹐但見暗中趙氏緊緊扭住。逢春一時心慌﹐連曰「冤家到了﹐走不得去﹗」成實取燈近前﹐捕快將鐵索扣了。成實將前事備言其兄﹐逢春曰「我自身做事自身當﹐安可累及你與父親﹖明日回家投獄償命。此是冤家先聞。見是二位﹐欲下樓走去﹐暗中分明趙氏扯住。不然﹐我亦走了。」乃呼店主賣酒肉款待公差。次日同回。

數日到縣。公差與成實早堂送出銷批。縣主曰「李逢春﹐你因何故斬此趙氏﹐從直招承﹐免動刑具。」逢春曰「原因趙氏原與小人有通﹐其晚輪值林雄守城﹐趙氏約小人晚來。黃昏赴約﹐趙氏備酒同飲﹐極其誠敬。二鼓就寢。三更時候﹐小人夢中聽得林雄呼門﹐連連推醒趙氏。二人慌忙﹐計不得出﹐趙氏設褥令小人睡於牀下﹐方出開門﹐趙氏見夫回來﹐無情無緒﹐雄三求歡而三不允﹐小人已有怒心。及天微明﹐急呼雄起。雄又求歡﹐竟不遂焉。雄起﹐恐妻腳冷﹐又取火籠送入衿下﹐且戒勿早起冒風。何等溫存待之﹗雄出﹐趙氏呼我上牀同睡﹐見身冷﹐爲我偎熱﹐百般奉承。小人良心復萌﹐義气奮發﹐欲起回去﹐再三畱住﹐要終房事。不得已終而起焉。偶披衣掛動彼家牀頭腳刀﹐一時怒起﹐抽刀斬之﹐後悔無及。小人自做自當﹐合該塡命﹐安敢累及父弟﹖乞爺釋放無辜﹐小人萬死何辭﹗」

彭公斷曰﹕審得趙氏花柳淫情﹐不知舉案之良﹐惟知私情之狎愛﹐其死固無足憫卹﹔李逢春剛�雄心﹐惟知不義之乖理﹐不知官法之如鑪﹐應死亦不宜擅殺。且趙氏縱行不義﹐在奸夫不當誅戮。是以執律而論情﹐斬刑差重﹔原心而擬律﹐絞罪協宜。林雄旣能刑於而察識﹐而且誣告於無辜﹐又不奉公而守禦﹐斯乃擅離乎職役﹐合應薄擬杖罪。依律取供﹐李恭箝束不嚴﹐始以六旬免擬。徐鑾﹑成實無辜﹐俱應省發寧家。

予按﹕此斷精明察識﹐辧難朗然。初驗余精﹐知非彊奸致殺﹐旣格神夢﹐悟出眞犯姓名。斯死無餘恨﹐生有銜恩﹐情順理當﹐詎曰不宜。

呂縣尹斷誣姦賴騙

辰州府盧溪縣富民魯稷﹐家有餘貲出貸﹐貧之窮甚無償者﹐輒不苦勒。臨終之時﹐批帖盈匣﹐囑戒二子曰「我一生放債﹐批帖在此間。有得本而未得利者﹐有得半本者﹐有全未得者﹐簿載明白。累年未結﹐是皆憫其貧而不勒者也。倘後有負心者﹐自送來還﹐利有不足﹐亦將原貼還之﹔不來還者﹐置之不可逼取﹐以貽後悔。」二子唯唯聽命。及父終﹐不攺父道﹐兢兢謹守囑言。旣而長子亦卒。次子魯聰﹐爲人渾厚﹐慷慨有爲﹐濟弱扶危﹐所行合義。生子三人﹐長子明佐﹐丰姿奇特﹐才節出倫。襟懷磊落﹐度量寬宏。每出財助窘﹐人不以爲徳﹐明佐亦不較之﹔甚至有以橫逆加之﹐卒不能爲害﹐明佐視若罔然。其存心猶過厚也。

有族人魯倍﹐娶妻熊氏﹐與徳母屬表姨。家私消乏﹐倍乃雉爲業﹐每外出或一月﹐或兩月。熊氏居家﹐糧無隔宿﹐瓦有凝塵﹐徳母往往周之以谷粟﹐貸之以銀兩﹐累成十計。熊氏一旦疾故﹐遺子魯宜﹐年才九歲。倍將祖屋出賣族人﹐子寄舅家﹐逃往府城入贅。三載﹐其婦惡倍不務生業﹐且有齊人之行﹐遂棄而逐倍﹐又抱琵琶而過別船矣。倍莫能與角﹐回寓水東。身無定業﹐或打鸕鷥於溪港﹐或誘雉於田間。其子魯宜稍長﹐或貨薪於市廛﹐或雇工於富室。倍厭勞攺業﹐學精星平。一日閒居﹐將宜命推算﹐見略有貴气﹐遂遣子讀書。倍則出外推命﹐以贍館用。宜常有不給﹐館友不忍見其受饑﹐推食食之﹐推衣衣之。數載﹐學將有成。哀懇族人﹐集子弟與宜訓蒙。奴顏婢膝﹐俯仰於人﹐毫無士節。苦積學俸十餘年﹐僅僅有二十兩。父謂子曰「爾年四十﹐可將此銀娶妻傳後。」宜曰「唯唯。」近地楓溪有婦陳氏﹐乃三姓婢女所產﹐嫁與莊人班玉爲妻。宜常往其地﹐見此婦貌盡嬌嬈﹐堪折若章臺之媚柳﹔性多風月﹐可采若路傍之殘花。兩意綢繆﹐遂而通焉。誓爲夫婦﹐族人阻之不可﹐卒娶回家。

陳氏歸魯門半載﹐見明佐英俊﹐累欲私之。且明佐素性端方﹐凜然難奪﹐屢拂其意﹐心稍怨之。及一年餘﹐陳氏不賢﹐悍性漸漸露出﹐不敬家長﹐有美肴則自享﹐以菜飯奉家長。宜乃溺於淫愛﹐不能箝制。倍恨而長齋﹐以不食子媳肥甘爲誓。徳母春秋僅百﹐最嫌不孝之人﹐往其家而責之。陳氏愧而恨焉﹐因有非言﹐傳於徳母。母怒﹐往其家取索前債。倍爺子混爭﹐先投黨正﹐皆言公諒處頭還。倍只以年久抵塞徳乃還了。「你旣云已還﹐拜天三日﹐分毫不取。」倍執不拜﹐二家大。偶回衙過其地﹐徳往呈焉。批尊長黨正代追。宜自知理虧難抵﹐與陳氏計議﹐以姦誣明佐﹐可以抵塞。宜屋西有學館﹐明佐常往館談。次日偶過其門﹐正欲入館。陳氏立門﹐以手招之。明佐以爲有他事﹐尙未交談﹐不意宜在後以手扭結﹐投伊堂兄魯富。云明佐彊奸其妻。次早﹐二人各寫狀﹐結告於縣曰﹕

告狀人魯徳﹐告爲誣騙事。梟惡魯倍﹐約借身母贍老紋銀玖兩。妻死逃贅府城﹐鄰里可證。回寓水東﹐取捱歲月。舊年伊男魯宜﹐姦娶班妻陳氏﹐典屋回宗。母往理取不還﹐縱媳推母暈地。狀呈捕廳﹐批黨追還。恃彊混爭﹐情虧難抵。男偶過門﹐飄結姦妻﹐兄投弟證﹐預布爪牙。懇天劈誣追瞻﹐正法明倫。上告。

告狀人魯宜﹐告爲豪惡詐騙事。閭富魯徳﹐縱男明佐﹐勢橫荒淫﹐瞰身就館﹐入抱彊奸姿嫂。身歸撞獲﹐互結投鄰魯富。思騙無由﹐詐將車磊故紙﹐賄黨勒貧﹐買妻捏呈捕廳﹐審明姦忿﹐切嫂叔分嚴﹐彊奸罪重﹐迄今變法屠民。懇天親剿﹐除害安民。上告。

時南京呂智晦新任﹐各準其狀。略審一徧﹐縣主曰「難憑二人自說﹐必要發牌﹐拘姦正犯幹證﹐方可審理。」卽差里長拘齊一干人犯。縣主問曰「魯富旣系謹鄰﹐孰是孰非﹐公道說來。」富曰「小人店近宜家﹐只知喊叫﹐出門看見魯宜明佐﹐結出門外﹐當投小人﹐中間暖昧﹐不敢妄言。」宜曰「明佐瞰身在館訓蒙﹐來家彊逼妻姦。妻貞不從﹐故爾纏久。小人自館偶回﹐只知妻喊﹐入見扭結﹐當投魯富。」明佐曰「富非黨裏﹐又非尊長﹐兼系至親﹐胡不投他人而獨投彼堂弟一人﹖明是偏證扶同﹐況我父已呈取債﹐蓋爲仇敵矣﹗縱然不智﹐安敢姦敵人之妻﹖此理必無。且彼門屬通衢﹐亦未有白日門外行姦之理。種種虛詞﹐難逃照鑑。」陳氏曰「小婦正在門內﹐明佐衝進﹐彊抱行姦。不從喊叫﹐偶遇夫回﹐方才放手。不然幾入虎口矣﹗」縣主笑曰「你夫來得這般湊巧﹗這潑賊無恥﹐著實攢起。旣曰家近通衢﹐喊叫豈無他人知之﹖從直招承﹗」陳氏受攢不過﹐乃曰「彊奸事無﹐搪抵是實。」縣主曰「債有幾年﹖」明佐曰「原貼存證。」縣主見貼﹐屈指三十餘年﹐乃曰「年載多了﹐決無深追之理。」宜曰「此銀父手。已還二次。」明佐曰「旣還二次﹐豈不取帖﹖」宜曰「當時你父推遺失。」明佐曰「旣推遺失﹐還銀豈無收付﹖」宜詞窮﹐乃遁曰「我父未還﹐何待今日﹖」明佐曰「爾父手早有晝無﹐日食猶難﹐安忍開口索債﹖旣而賣屋逃住府城﹐人且不面﹐對誰取討﹖」縣主曰「二人不必爭辯﹐事已昭然。借債未還是的﹐但以年久不追﹐天理分明﹐今世不還﹐俟再世輪回﹐做牛馬償你。」明佐曰「債固付諸天理﹐魯宜不合縱妻﹐推我祖母跌暈﹐尊卑分定﹐乞老爺明倫正法﹐扶植綱常。」縣主曰「魯宜不合縱妻﹐又不合誣姦。重責二十﹐以彰風化。陳氏不合欺毆﹐發回祠尊懲責﹐以別尊卑。」

援筆判曰﹕借債而負債﹐貧人之常態﹔放債須捨債﹐自古有遺言。弟先奸後娶﹐固已有乖於國法﹔誣姦騙債﹐是乃陷溺乎良心。魯宜自執姦﹐從夫捉理固然也﹗胡爲不捉姦於房中﹐而乃捉姦於門首﹖恐白晝之事﹐難與絕纓例同日語也。陳氏自稱抱姦吶喊﹐鳴己節也﹗胡爲不終事於一夫﹐而復嫁於二天﹖恐奇貨之身﹐難與采桑輩爭媲美也﹗魯倍借徳父之銀﹐歷年已久﹐決不深追﹐在天眼恢恢不漏﹐應有輪回之報﹐犬馬何辭﹗魯宜誣明佐之姦﹐取索己仇﹐必不爲此在朗鑑﹐昭昭不昧。合從招誣之例﹐杖罪取供﹔借帖付火﹐以塞訟端。其陳氏毆尊﹐家有詞堂﹐仰族長懲報。

予觀魯宜﹐一則曰彊奸其妻﹐再則曰勒賣其妻﹐是以妻爲奇貨﹐以人爲孤注﹐此孳孳爲利者也。稍可利己﹐𨿽名義而不顧。弟愚夫愚婦﹐尙知名之當正﹔矧魯宜濫衣冠之列﹐甘爲此禽獸之行﹐是可忍也﹐孰不可忍也﹗其明佐一時被誣﹐猶之美玉﹐區區蒼見﹐何足玷哉﹗𨿽然訟彊奸者﹐孰若訟負債者之名爲尢愈也﹗及次年﹐魯倍因疾而死。魯徳是夜夢見倍入牛欄﹐天早起往相視之﹐牛產一小牯﹐牛背四字﹕「倍償徳債。」徳笑曰「報何速也﹗」閭裏咸稱奇異。此斷呂公折理推情﹐一審了然﹐𨿽無甚奇﹐見天報應之奇也。似若天典同心者﹐然錄之以示天下。有則攺之﹐無則加勉﹐毋致效此覆轍也。

曾縣尹斷四人彊奸

廣州府龍門縣民楊正﹐家私巨富。生子繼祖﹐恃財妄作﹐恣志奸淫。交遊嫖賭光棍三人﹐其名滑巧﹑通方﹑髙智。偶因父疾﹐不能往莊放谷。莊人佃戶催攢幾次﹐正不得已﹐乃命子往莊放谷﹐以代己勞。祖領命﹐僕馬跟隨﹐徑往南莊放谷。數日稍閒﹐出外遊觀。偶二女子﹐可二十上下﹐自遠而近﹐淡裝素服﹐自然雅潔﹐觀不厭目﹐盡可賞心。問莊人曰「此誰婦也﹖」莊人曰「是山後劉勝家也。行前者妹﹐行後者妻柳氏。」祖曰「從何去來﹖」莊人曰「因夫出外經商﹐二載未回﹐常往下面關王廟求簽讖。」祖曰「彼有親人在家否﹖」莊人曰「無。家中只雇一工人耕種﹐每夜只叫姑來伴他。」祖曰「姑嫁何人﹖」莊人曰「已嫁前村張升爲妻。」祖曰「你去問他﹐家中若少銀谷﹐隨他多少﹐我把借他。」莊人曰「張升頗富﹐從有不給﹐必自周濟。況彼亦優豫﹐何用求人﹖」祖是夜想二婦之顏色﹐竟不能寐。

次日飯後﹐取一錠銀約有十兩﹐往其家調姦。二婦貞節不從﹐厲色罵詈﹐欲喊鄰人。祖見不可﹐拂袖而出。思謀無策﹐卽遣僕添慶去請滑巧等三人來莊。三人隨僕﹐傍晚卽到。令莊人整酒。飲至半酣﹐滑巧曰「今日蒙召﹐有何見諭﹖」祖曰「今日一事﹐甚掃我興﹐特請三位﹐同設一計。」眾曰「何事﹐快請教。」祖曰「昨在閒遊﹐偶遇劉勝妻妹二人朝神過此﹐貌均奇絕。今上午將銀一錠到彼家﹐只求一樂。不惟不肯﹐反被惡言罵詈﹐故拂我意。」通方曰「此事至易。」祖曰「兄自何妙策﹐請教教我。」方曰「今夜候至三更﹐將兩人後山吶喊﹔兩人前門進去﹐擒此二婦﹐放在山窠﹐任伊擺布﹐何難之有﹖」眾皆附會曰「此計甚妙。」是夜飲酒。候至三更﹐四人瞞了莊人私自潛出。繼祖﹐滑巧二人在後山吶喊﹐通方﹑髙智二人向前﹐衝門而進。雇工人不知﹐起看﹐二人就將工人綁縛﹐丟於地下﹐使不能出喊。遂入房中﹐止捉得柳氏一人。不意張升因家有事﹐傍晚接妻回去。四人將柳氏捉入山中平窠內﹐四人輪幹﹐每人二次。柳氏苦楚不勝。至天微明﹐四人散去。繼祖不意遺一手帕在傍。

次早﹐鄰人方知柳氏家被劫﹐眾人入看﹐解放工人﹐卽報張升。夫婦往看﹐徧覓無蹤。尋至山窠﹐只知哀哀叫苦。二人近看﹐羞不能遮﹐不能動止。張升背回﹐柳氏不能言語﹐惟以手拍肚而已。姑會其意﹐知爲陽多膨脹﹐取扁擔輕壓﹐盡去其陽。姑以湯灌﹐久之略蘇﹐方能言語。姑問﹕「因何如此﹖」柳氏羞言。姑問再三﹐乃曰「昨夜三更﹐二人衝門而進。我以爲賊﹐起身欲走﹐穿衣未及。二人進房﹐捉上山去。四人彊奸﹐不容自願。」姑曰「四人你認否﹖」柳氏曰「昏月之下﹐認人不眞。」張升拾得手帕﹐解開看看﹐得一小賬﹐上有放谷欠戶人名。徧問﹐乃知繼祖在莊放谷。其妻知之﹐乃告升曰「昨日上午﹐繼祖將銀一錠﹐來家求姦﹐被我罵去。想必不忿﹐晚下湊合光棍﹐來捉彊奸。幸我不在﹐不然亦難逃矣﹗」張升寫狀告於縣曰﹕

告狀人張升﹐告爲彊奸致死事。豪惡楊繼祖﹐風流浪子。恃富橫淫﹐銀包膽﹐姦宿匪彜。欺舅遠出﹐來家擲銀﹐調姦舅婦柳氏。貞節不從﹐喊鄰罵出。殊惡串黨四人﹐夤夜明火衝家﹐擒捉山窠﹐輪姦幾死。次早覓獲﹐命若懸絲。遺帕存證。四鄰驚駭。乞天法剿﹐剪惡安良。上告。

縣主曾惟﹐淸明如水﹐剖決如流。卽準其狀﹐差兵孫丙﹑魏亨二人拿捉。繼祖訴曰﹕

訴狀人楊繼祖﹐訴爲仇惡栽冤事。身素守法﹐勝若捧盈。訟張升先年與父爭買莊屋﹐未遂姦謀﹐咬恨無由。偶遺手帕﹐詐設陷機﹐捏詞聳告。懇天劈冤杜禍。上訴。

縣主準訴﹐拘勾原被聽審。又拘鄰佑簫興等﹐問曰「你系近鄰﹐知其詳否﹖」興曰「是夜事﹐小人通未知之﹔次早起過門﹐只知雇工人喊叫。眾人入看﹐見工人綁於地下﹐遂卽解放﹐報知張升﹐夫婦過看。覓至山窠﹐才獲柳氏﹐不能行止。遺帕在傍是的﹐餘事不知﹐不敢妄言。」縣主曰「傍遺有帕﹐帕內旣有繼祖的帳﹐必是他無疑了。」祖曰「小人三日前遺此帕於路﹐並未在山。況一人安能綁人而捉人﹖此皆夙仇誣陷。」升曰「日間分明是你擲銀調戲﹐二婦喊罵才出。是晚遭劫﹐並未去財﹐況有手帕梗證。設是賊劫﹐必定擄財﹐何獨姦婦﹖乞老爺嚴刑拷出同黨﹐以伸此冤。」縣主喝將繼祖重打二十﹐令之招認。祖仍前巧言爭辯。縣主令將原被二人一起收監﹐鄰佑等發出。私囑禁子曰「你謹守監門﹐伺有甚閒人來看繼祖否。若有人來﹐不可令之相見﹐卽拿來見我﹐明日賞你﹔若漏泄賣放﹐六十革役。」禁子曰「不敢。」縣主退堂﹐禁子坐守。不移時﹐有三人來監門前呼祖。禁子閉了頭門﹐守堂皂隸齊出﹐扭結三人﹐進堂敲梆。縣主升堂﹐禁子曰「獲得三人﹐俱皆探繼祖者。」縣主曰「你三人同姦柳氏﹐繼祖先已招出。正欲出牌捕捉﹐你自來湊巧。」三人面皆失色﹐兩不相照。滑巧曰「小人三个並無﹐彼何妄扳﹖」縣主曰「繼祖云若非你三人﹐他一人必幹此事不得。從直招來﹗」三人曰「彼自幹出﹐安推我等﹖」縣主見其詞遁﹐乃令各打二十取招。三人未招﹐令挾起﹐遠出廊下。監中取繼祖二人出來。但見挾起三人﹐心中慌了。縣主呼上﹐罵曰「分明是你這賊彊奸柳氏﹐我已審出三人﹐系伊同夥。彼已招承﹐云是你叫他﹐非管他事﹐故將他挾起。」繼祖猶自爭辯不已﹐仍令挾起。繼祖畏刑﹐乃招曰「是日小人不合到其家擲銀﹐被他罵出﹐遂叫三人商議。計出通方﹐乞老爺寬刑。」縣主曰「是誰二人進家捉出﹖」祖曰「通方﹑髙智捉出﹐四人同姦。」命過三人﹐同上堂證。縣主曰「你三人先說妄扳﹐繼祖招明﹐各盡招來。」四人面面相覷﹐無言抵答﹐只得招認。

縣主判曰﹕審得楊繼祖不羈浪子﹐恃富荒淫﹐罔知官法之如鑪﹔倚恃爪牙﹐擒姦婦女﹐勝若探囊而取物。棍徒滑巧等﹐旣不能盡忠告之善道﹐抑且相助而爲非﹔通方﹑髙智輩﹐旣不能陳藥石之箴規究﹐且設謀以從欲。明火衝家﹐綁縛工人於地下﹔開門擒捉﹐輪姦柳氏於山中。敗壞紀綱﹐彊奸不容於寬宥﹔毋分首從﹐大辟用戒乎力淫。

予按﹕曾公深識人情﹐倘不收監﹐安能審獲餘黨﹔兩不相見﹐故能賺出眞情﹐是可謂巧於審察者矣﹗

卷三姦情類吳代巡斷母女爭鋒

南閩汪澤﹐生一子﹐名赭仔。家資貧窮﹐挑擔營生﹐撫養妻子。汪澤爲人姦宄﹐專一鼠偸狗竊﹐被人捉獲送官﹐遭刑擬罪﹐監禁一年﹐幾乎餓死。後得曾知縣垂簾淸政﹐明察秋毫﹐審得汪澤初犯刺臂﹐省刑釋放。未及半載﹐仍行竊盜﹐過惡不悛。其妻謝氏﹐屢屢勸曰「爲人在天地間﹐只可勤儉處世﹐毋作非爲。上與祖宗爭光﹐下與妻子爭耀﹐方是个好人。況且赭仔年幼﹐不諳世務﹐你日夜思量竊人財物﹐酷好口腹﹐如此爲人﹐怎生是了﹖殊不知貧富皆由命定﹐盜人財物﹐何曾見你發積。又只是這等貧窮。自此以後﹐萬望我夫攺惡悛善﹐爲个好人。古云『寧可淸饑﹐不可濁飽。』」被妻子搶白一場﹐自覺無顏﹐遂與賊夥外出他方﹐仍然上盜﹐被人亂槍殺死﹐屍骸暴露。謝氏見夫不回﹐日夜憂悶﹐欲令赭仔去尋﹐年幼不能遠覓。謝氏恐夫做賊之人﹐終有大禍﹐憂悶成疾﹐遂自縊死。赫仔見母死了﹐無人拘束﹐放蕩縱逸﹐不顧廉恥﹐將後庭花﹐交結棍徒﹐只貪酒肉肥肥。後爲一富家子弟包在花園戲耍。赭仔口舌利便﹐善會逢迎﹐阿諛取奉。富家子弟見他乖巧﹐輒爲之婚娶玉蛾爲妻。生得俊雅﹐杏臉桃腮﹐香肌細膩﹐誠賽月羞花之貌也。未及期年﹐身懷有孕﹐遂產長女名喚桂馨﹐生得窈窕。後二年﹐又產次女﹐名喚桂姬﹐亦生得美。二女八字﹐俱帶桃花煞﹐無人求聘。家貧﹐日食難度﹐將夫罵曰「你這忘八﹐終日遊手好閒﹐又好口腹。況你田產半毫也無﹐家事日見消乏﹐教我母女如何過日﹖你也要思量做甚生意才是﹐終不然叫我母女耽饑受寒得過﹖」見妻子所說言言中理﹐不能應答。遂謂妻曰「你小心在家﹐看顧女兒﹔我要出外尋些生業﹐掙些錢方回來﹐撫養你母女。」妻見夫說﹐喜不自勝。次日﹐夫婦相泣而別。殊知一去不回﹐音信杳無。

母女在家﹐日食難度﹐常時與鄰居黃狗借貸柴米。黃狗見他母女生得美貌﹐借不推辭。黃狗曰「汝丈夫出去多年﹐丟你母女在家不顧﹐眞畜生之類也﹗若不是我家借些柴米與你﹐幾不饑死乎﹖」玉娥曰「多得你周急﹐不敢忘恩。待夫回來﹐厚利奉還。」黃狗曰「我也不要你還﹐我只愛與你結爲兄妹﹐不知你意肯否﹖」玉蛾知其來意﹐亦微微而笑曰「我這貧婦﹐不敢髙攀。」玉娥乃是淫蕩之婦﹐又值家貧﹐遂與黃狗私相謂曰「此時人多不便﹐恐人知覺。你可元宵夜﹐趁燈月交輝﹐人民混擾﹐可密密潛蹤來我家﹐方可如願。」黃狗依約赴期﹐同衾共枕﹐恣意取樂。旣而兩情綢繆﹐無夜不銜杯對飲﹐樂極天然。經今兩載﹐情意漸淡。黃狗見他長女桂馨嬈嬌窈窕﹐又欲姦之。殊桂馨亦是淫濫之女﹐背了母親﹐遂與黃狗苟合。於是日與桂馨情厚﹐冷落玉蛾。玉蛾心中甚是妒恨﹐尋思一計害死黃狗。欲害死在家﹐又恐族人鄰右知之。又越兩月﹐見黃狗果只鐘愛女兒﹐是夜安排藥酒﹐次早假意托他去市買布做衣。次早﹐叫得黃狗來家喫早飯﹐將藥酒勸飲幾杯﹐催促去買。黃狗到半途一鄕村謝成店中喫午飯﹐藥酒發作﹐疼痛難忍﹐喊叫倒地而死。地方黨約﹐都來觀看﹐俱認得是黃狗﹐如何死於此﹐恐有貽累﹐卽著人去黃狗家報知。黃狗弟黃文﹐收屍回去。黃文疑是店主謀死﹐遂告於縣﹐地方亦具狀首於縣。李爺卽差精兵十名﹐去拿店主謝成。謝成拿到﹐鞫問﹕「黃狗死於你店﹐必是你圖財謀死是的。」謝成叩頭哀訴﹕「黃狗來店喫午飯﹐不知登時喊叫幾聲而死。小的白日靑天﹐敢謀害人命﹖」李爺權將謝成收監﹐又差仵作驗屍。將屍驗過﹐乃服毒死者。回稟李爺﹐李爺曰「你相驗屍首何如﹖」仵作答曰「是服毒死的。」李爺又監中提出謝成拷問﹕「是你藥酒謀死是實﹐從直招來﹐免受刑憲。」謝成受刑不過﹐只得供招償命﹐收監俟決。謝成之父謝榮﹐見子無辜陷於死罪﹐日夜垂淚不已。聞吳代巡案臨﹐蒞政嚴肅﹐官吏凜然﹐鬼神驚懼﹐折獄如神﹐謝榮卽具狀奔訴﹕

訴狀人謝榮﹐訴爲燭冤豁命事。貧男素守本分﹐毫不亂爲。家無產業﹐客店營生。冤湊黃狗來店﹐買酒喫飯充饑﹐一刻身亡。李爺不容分辯﹐擬男償命。切思白晝謀人﹐難逃鄰居耳目﹔繡衣到日﹐望蘇蟻命冤根。奔乞靑天﹐劈冤杜陷。上訴。

吳代巡將狀詳看一番﹐遂出牌調謝成面審。謝成亦將前情哀訴﹐一時難辧﹐權將謝成收監。是夜﹐吳代巡夢見一黃犬﹐口銜一塊肉﹐半邊鵝﹐近前跳蹈而死﹐驚醒乃是一夢。吳代巡半夜不睡﹐將夢想解﹐自言曰「黃犬乃黃狗也﹐一塊肉﹑半邊鵝﹐乃玉娥也。莫非黃狗與玉蛾有甚冤枉﹐故托此夢﹖」次早升堂﹐卽差精兵六名﹐去拿黃狗弟黃文。黃文拿到﹐吳代巡曰「你家有叫玉蛾者否﹖」黃文答曰「小的家沒有﹐止有鄰居汪赭仔妻﹐名玉蛾。」卽差精兵六名﹐去拿玉蛾。玉蛾拿到﹐卽將重刑拷鞫。玉蛾受刑不過﹐招出眞情﹕「小婦人與黃狗通奸是實﹐只因黃狗心腸變了﹐後與小婦人長女桂馨通情﹐把小婦人拋卻﹐故此小婦人妒恨﹐假托他去市買布做衣﹐將藥酒毒死是的。」於是將謝成省發回家﹐又拿桂馨母女一同擬罪。

審得玉蛾乃淫妒之婦也﹐桂馨亦淫濫之女也﹐而母子妒姦﹐人倫大變﹐曾夷虜之不如﹔黃狗旣姦其母﹐又姦其女﹐罪不容於死﹐死亦宜矣﹗桂馨不合違母通奸﹐絞刑不貸﹔玉蛾不合毒鳩謀害﹐大辟何辭﹗

予按﹕汪澤一家﹐姦盜俱全﹐父以盜而竟殞身﹐子以蕩而竟忘返﹐妻因無贍而攺節﹐女因失配而荒淫。母子爭鋒﹐遂起毒奇謀。黃狗戀新﹐自取無端大禍﹐死固宜然﹐是不足卹﹗謝成無辜﹐幾陷就死﹐幸而吳公感異夢﹐頓釋其冤。此天心不昧﹐故彰善惡之報﹐而人可不鑑諸﹗

趙代巡斷奸殺貞婦

山東兗州府曲阜縣﹐有崇峯裏﹐姓呂名國學﹐號毓仁者﹐家世業儒﹐歷代富足。平生好善﹐默積陰騭。年過五旬﹐止有一子﹐年十歲﹐名如芳。就學穎異非常﹐裏間輒私謂曰「此老生此寧馨兒﹐是天生以昌大其慶門也。」時本邑陳邦謨副史聞此老休徵﹐其子嶷﹐憑其子業師傅聞命爲媒﹐將女月英以妻其子。冰議一傳﹐六禮遂定。越及數年﹐毓仁敬請表兄傅聞命﹐約日完娶。陳備奩妝送女過門。國色天姿﹐人人稱羨。學中朋友﹐俱慶新房。內中有吏部尙書公子朱弘史﹐是个風情澆友﹐觸色薰心﹐衷懷悒怏﹐興盡方回﹐不覺天曉。自夫婦合巹之後﹐陳氏奉姑至孝﹐順夫毋違。豈期喜事方成﹐災禍至﹐毓仁夫婦雙亡﹐如芳不勝哀痛。守孝三年﹐考入黌序。聯捷秋闈﹐又產麟兒。陳氏因畱在家看顧。如芳功名念切﹐竟別妻赴試。陡遇倭驚﹐中途被執。惟僕呈二逃面﹐報知陳氏。痛夫幾絕﹐父與兄弟﹐赴慰稍止。其父因云「我如今之任去急﹐我慮你一人在家﹐不如攜甥同往﹐你意下何如﹖」陳氏曰「爺爺嚴命﹐本不該違。柰你女婿鴻雁獨飛﹐今被擄去﹐存凶未知。只有這點骨血﹐路上倘有疏虞﹐絕卻呂氏之後。且家中無主﹐孩兒無去之理也﹗望爹爹思之。」副史曰「你言亦是﹐我不好彊。我今全家俱去﹐只你二位嫂嫂在家﹐你可常往。無在家憂悶成疾﹐省我掛慮。」副史別去。陳氏凡家中大小事務﹐盡付與呈二夫婦照管﹐身傍惟七歲婢女秋桂伏侍。閨門不出﹐內外凜然。不意呈二妻春香與鄰居張茂七私通﹐日夜偸情﹐無所不至。茂因謂春香曰「我主母靑年﹐情思正熾﹐爾爲我成此姻緣可乎﹖」春香曰「你主母素性正大﹐毫不敢犯﹐非至切事容易不出中堂﹐此必不可得之數也。」茂復以言戲之曰「爾是私心﹐怕我冷落了你的情意﹐故不肯乃爾。」春香曰「我豈有此心﹗但事實難圖。俟我緩緩謀之﹐然要不可必耳。」不意人同此心﹐更有操謀密者。時有朱弘史因慶新房後感動春心﹐無由得入。至此聞得如芳被擄﹐遂上館與呂門相近﹐結交附境之人﹐詢問內外之事。若有至愛存﹐實爲同袍惜者﹐其人乃盡情告曰「呂家世代積徳﹐今反被執﹐是天無眼矣﹗其娘子陳氏﹐執守婦道﹐出入無三尺之童﹐身傍惟七歲之婢﹐眞正大有能幹之女子也﹗」弘史復以言挑之曰「陳氏旣不柄務﹐卻付與何人看顧﹖」其人曰「家務支持﹐盡付與呈二夫妻。呈二毫無私意﹐可羨羨囗﹗」史見其人獨誇呈二﹐其婦必有出處﹐復以言套之曰「我聞呈二妻與人有通﹐終累陳氏美徳。」其人曰「相公何由知乎﹖」弘史曰「我聞久矣﹐但不知其詳﹐爾試言之。」其人曰「我此處有个張茂七﹐極好風月﹐與呈二嫂朝夕偸情。其家與呂門屋連﹐或此婦在他家眠﹐或此漢在彼家睡。」弘史曰「他丈夫如何不知﹖」其人曰「丈夫在莊上去﹐就是這等。」弘史得知於心﹐心自計曰「我當年在他家慶新房時﹐記得是裏外房間﹐其後有私路﹐可入中間。我打聽得呈二不在家﹐算定無人﹐乘此洗浴天時﹐藏入裏房﹐彊抱姦宿。」計較已定。次日傍晚﹐知呈二去訖﹐從後藏入已定。其婦在堂喚秋桂將水來洗浴。及擡至放在外房﹐陳氏叫秋桂在堂看小官﹐進房將門扣上。脫衣將洗﹐忽記裏房透中間的門未閂﹐遂袒身進去﹐關訖就洗。此時弘史見其雪白身軀﹐如實陰物﹐玉莖猖狂﹐元精已離位矣。陳氏浴完復進﹐忽被緊抱﹐把口緊掩﹐靠近其牀。陳氏洗完﹐未穿衣服﹐陰物水气未幹﹐一直搶入。弘史情欲方漲﹐其手已開﹐把舌入口內﹐令彼不能發聲。把玉莖往來﹐春色已酥矣。陳氏婦人胸次﹐卒然遇此﹐舉手無措﹐心自思曰「身已被污﹐不如咬斷其舌﹐死亦不遲。」隨將舌尖緊咬。弘史不得舌出﹐將手扣其咽喉﹐陳氏遂死。弘史從中走脫﹐並無人知。移時小兒啼哭﹐秋桂喊聲不應﹐推門不開﹐遂出叫春香﹐提燈進來。外門緊閉﹐從中間進去﹐見陳氏已死﹐口中血出﹐喉管血蔭﹐袒身露體﹐陰戶流膏﹐不知從何致死。乃喊驚﹐族鄰見其婦如此形狀﹐竟不知何故。內有吳育十四﹑吳兆十說道﹕「此婦自來正大﹐此必是彊奸已完﹐其婦將喊﹐遂扣喉而死。我想此不是別人﹐春香與張茂七有通﹐必然是春香同謀﹐彊奸致死。」就將春香鎖扣伴屍﹐俟明日赴縣首告。將陳氏幼子﹐送往母家乳哺。次日將行首告﹐忽呈二莊回﹐見此大變﹐究問緣由。其眾將春香通奸同謀事情說知﹐呈二卽具狀告縣﹕

告狀人呂呈二﹐系崇峯裏﹐爲彊奸殺命事。極惡張茂七貪妻少艾﹐調姦落套﹐恣意橫行﹐來往無忌。冤於本月初八日﹐潛入主母臥房﹐窺見浴水﹐彊捉行姦。主隨發喊﹐剪喉絕命。妻春香喊驚鄰某證﹐切彊奸致命﹐罪惡彌天﹐覆下凶情﹐非臺莫斬。懇恩亟剿正法﹐上告。

縣主饒繼春準訖﹐卽行相驗。見屍喉管血蔭﹐口中血流﹐陰戶流精。令僕將棺乘之﹐帶春香﹑茂七一干人犯﹐赴縣鞫問。縣主問呈二曰「你主母被彊奸致死﹐你妻子與張茂七通奸同謀。你豈不知情獘﹖」呈二曰「小的數日往莊收割﹐昨回見此大變﹐詢問鄰族﹐吳育十四﹑吳兆十說﹕『你妻子與張茂七通奸同謀﹐彊奸主母。主母發喊﹐扣死絕命。』小的卽告爺臺。小的不知情由﹐望爺法問小的妻子﹐才見明白。」縣主問春香曰「你與張茂七同謀彊奸﹐致殺主母﹐好好從直招來。」春香曰「小婦人與茂七通奸的事眞﹐若同謀彊奸主母﹐並沒有。」官曰「你主母因何死了﹖」春香曰「不知。」官令挾起﹐春香當不過刑法﹐道﹕「爺爺﹐同謀委實沒有﹐只張茂七曾說你主母靑年貌美﹐教小婦人去做腳。小婦人道﹕『我主母平日正大﹐此事畢竟難做。想來必定張茂七私自去行﹐也未見得。」縣主將張茂七挾起﹐問曰「你好好招來﹐免受刑法。」茂七道沒有。縣主又曰「你旣是有心﹐叫春香做腳﹐怎的說沒有此事﹖」時育十四﹑兆十曰「爺爺是靑天﹐旣一事眞﹐百事也是眞的。」茂七曰「這是反姦計。爺爺﹐分明是他兩个彊奸﹐他攺借小的與春香事情﹐坐陷小的。」縣主將二人亦加刑法﹐各自爭辯。縣主復問春香曰「你旣未同謀﹐你主母死時﹐你在何處﹖」春香曰「小婦人在廚房﹐照顧做工人﹐只見秋桂來說小官在啼﹐我叫主母又不應﹐推門又不開﹐小婦人終是提燈去看。只見主母已死﹐小婦人方是喊叫鄰族來看。育十四﹑兆十就把小婦人鎖了。小婦人想曰﹕畢竟是他二人彊奸﹐扣死出去﹐故意來看﹐加陷小婦人。」縣主令俱各收監﹐待明日審問秋桂決斷。次日拿秋桂到後堂﹐縣主以好言誘之曰「你家主母是怎麼死了﹖」秋桂道﹕「我也不曉得。只是傍晚叫我打水做洗﹐我打水在外房﹐他去做洗﹐叫我看小官。他進去把前後門閂了﹐後只聽得腳聲亂移﹐口將言又相似說不出。過半時無聲息﹐小官才啼﹐我去叫不應﹐門又閉了。我去叫春香姊姊﹐拿燈來看﹐只見做洗未穿衣服死了。」縣主又曰「育十四﹑兆十常在你家來麼﹖」秋香曰「自不曾來。」又問﹕「茂七來否﹖」秋桂道﹕「常在我家來﹐與春香姊姊笑。」縣主審得詳細﹐取出一干犯人至堂曰「吳﹑呂二人事已明白﹐與他無干。茂七﹐我知道當初你叫春香做腳不遂﹐後來你在他家稔塾﹐曉得陳氏每日傍曉在外房做洗﹐你先從中間藏在裏房﹐俟陳氏進來﹐你掩口彊奸的事眞。你姦完﹐陳氏必然喊叫﹐你恐人來﹐將咽喉扣住致死了。不然﹐他家又無雜人來往﹐那个這等稔熟﹖後來春香見事難出脫喊叫﹐此乃掩耳盜鈴之意也。你二人死罪定了。」遂令呈二將棺埋訖﹐開豁族鄰等眾﹐乃落審語云﹕

審得張茂七浪蕩棍徒﹐市邑凶漢。旣犯法史氏之婢﹐復萌心潘濟之房。闖知陳氏洗浴﹐潛入彊奸﹐畏喊扣喉絕命。色膽如天﹐隱然借春香爲弭陳氏之計也﹐罪不容於死。春香操戈入室﹐復浹愛同謀姦主﹐𨿽非己持厲手﹐然致禍根由﹐皆由勾﹐合應大辟﹐以警不軌。育十四﹑兆十事系無辜不究。其僕呈二不能塞萌禍首﹐亦合杖警。

卽將行文申明上司繳訖。呈二依然忠心看顧小主不提。越至三年﹐適山東大巡趙思聖出巡阜縣。趙公一生廉明﹐人人呼爲趙靑天。及至﹐茂七﹑學六具狀進告﹕

訴狀人張學六﹐系曲阜縣崇峯裏﹐爲電劈飛冤事。梟惡呈二﹐主母身故﹐飄架貧男茂七奸殺﹐告縣。慘鞫屈招﹐冤沈黑海。切姦無捉獲﹐疑貳難分﹐身死不明﹐衣物無。況平地又無交孚﹐則眞僞難膺重劈。懇天鏡照飛霜﹐詳情不雨。盆下銜恩﹐哀哀上訴。

大巡準狀收訖。次日夜閱各犯罪案﹐至彊奸殺命事。及當相單﹐遂精神疲倦﹐臥睡。忽夢見一女子似有訴冤之狀﹐大巡曰「你有冤只管訴來。」其婦不言其所以然﹐口念數句詩而去。詩云﹕一史立口卩人士﹐八厶通誇一了居。舌尖畱口含幽怨﹐蜘蛛橫死方消恨。大巡醒來﹐得一夢﹐甚是疑惑。又見一大蜘蛛﹐口開舌斷﹐死於卷上。大巡展轉尋思﹐莫得其解﹐復自尋曰「陳氏之冤﹐非姓史者﹐卽姓朱者。」次日審問各罪案明白﹐審到此事﹐乃問曰「我看起秋桂口詞﹐他家又無亂人往來﹐況你在他家稔熟﹐你又預托春香去謀﹐姦意盡露矣﹗到於今還訴甚麼冤﹖」茂七曰「小的實沒有此事﹐只是當初縣官做殺了﹐小的有口難分。若有此事﹐於今罪問三年﹐料想難脫﹐怎麼不吐一句眞情在父親處﹖故此冤不得伸﹐父親終來訴狀。幸喜靑天爺爺到此﹐望爺爺斬斷冤根。」大巡復問春香﹐亦云「並無此事。」只云「主母旣死﹐小婦人分該死了。」大巡乃設法﹐帶春香出外聽候。單問茂七曰「你當初知陳氏洗浴﹐藏在房中。你將房中物件﹐一一報來。」茂七曰「小的無此事﹐怎麼報得來﹖」大巡曰「你死又定﹐何不報來﹖」茂思前世冤債﹐只得妄報幾件﹕「他房中綿被﹑紗帳﹑箱籠﹐俱放牀頭。」大巡令帶春香進來﹐問曰「你主母房中使用物件﹐逐一報來。」春香不知其意﹐報曰「主母家𨿽富足﹐出自宦門﹐平生只愛淡薄。福生賬﹑布被﹑箱籠俱在樓上﹐裏房別無他物。」大巡見二人各報不同﹐奸殺必非茂七。復問春香曰「你家親眷﹐並你主人朋友﹐有姓朱姓史的沒有﹖」春香道﹕「我主人在家日﹐有个朱吏部尙書公子相交﹐自相公被擄﹐並不曾來。只當年與黃國材相公﹐在附近讀書。」大巡發付收監訖。次日觀風﹐取弘史作批首﹐取黃國材第二。是夜閱其捲﹐復又夢前詩﹐遂自思悟曰「『一史立口卩人士﹐』一史乃是吏字﹐立口卩是部字﹐人士助語詞也。八厶乃公字﹐一了是子字﹐此分明是吏部公子。『舌尖畱口含幽怨』﹐這句不會其意。『癡蛛橫死恨方除』﹐此公子姓朱﹐分明是蜘蛛也。他學名弘史﹐又與此橫死聲同律﹐恨方除必定要問他塡命﹐方能泄其婦之恨也。」次日朱弘史來謝考﹐大巡說﹕「賢契好文字。」弘史語話不明﹐舌不調律。大巡疑惑辭去。黃國材並四名五名來謝﹐大巡問黃生曰「列位賢契好文字。」眾稱曰「不敢﹐皆老大人网羅量所優耳。」因問曰「朱友相貌魁昂﹐文才逸拔﹐只舌不協律﹐吾爲此友惜之。不知此還是幼年生成﹐還是長成疾致﹖」國材曰「此友與門生四年﹐在崇峯裏讀書﹐忽六月初八日夜去其舌尖﹐故此對答不便耳。」諸生辭去。大巡思曰「我看案狀﹐是六月初八日告彊奸殺命事﹐此生亦是此日去舌﹐年月已同。兼相單載口中血出﹐此必是弘史近境﹐探知稔熟﹐兼向年同慶新房﹐知門去向﹐故預藏在裏房﹐俟其洗浴已完﹐彊奸肆欲﹐將舌入其口﹐以防發喊。春色已酥﹐陳氏烈性﹐身已被污﹐恐脫身逃去﹐將口咬其舌。弘史不得脫身﹐扣咽絕命逃去。試思此生去舌之日﹐與陳氏奸殺之日同符﹐此正應『舌尖畱口含幽怨』也。彊奸致命﹐更無疑矣﹗」於是發人去請弘史。及至﹐重刑鞫問明白。一一招成塡命﹐遂落審語云﹕

審得朱弘史宦門辱子﹐黌序禽徒﹐當年與如芳相善﹐因慶新房﹐包藏淫欲。凡夫被擄﹐於四年六月初八日夜﹐藏入臥房﹐探聽陳氏洗浴﹐恣意彊奸。畏喊剪咽絕命﹐冤死陳魂﹐禍移張茂七。生死銜怨﹐恨積飛天。致使含舌訴冤於夢昧﹐飛霜落怨於臺前。年月旣侔﹐招辭亦合﹐合擬大辟之誅﹐難逃斷劍之戮。其茂七﹑春香塡命﹐𨿽冒無辜﹐然托謀容策﹐立心終成禍胎矣﹗亦合發遣問流﹐以振風化。

大巡斷畢﹐人人稱贊包公復生﹐然終慮尙書權勢尊大﹐遂上本劾朱﹐以見縱子奸淫殺命。朝遷例旨﹐罷職爲民。於是名播京師﹐聲傳曲阜。趙公之名﹐沒世不朽矣﹗後來呈二看顧小主﹐不啻程嬰。其子亦聯登髙弟﹐亦可見毓仁忠厚之報也。故陳氏得著烈名於世云。

予按﹕此斷﹐天道好還﹐無往不復﹔人心稍惡﹐𨿽細必彰。茂七恣欲﹐終羅其殃﹔弘史欺姦﹐卒至滅身。毓仁積徳﹐終畱忠僕守其家﹐而成其後﹔陳氏烈貞﹐故始𨿽蒙不潔﹐而終至流芳。信乎室家之好﹐不可示以淫朋﹔結納之先﹐當預察其心曲。不然夫有如芳失朋之誚﹐妻有月英奸殺之冤也﹗交友者其愼之﹐縱欲者其鑑之。

周縣尹斷翁姦媳死

泰原府壽陽縣余國禎﹐爲人淫蕩﹐敗俗傷倫﹐不顧廉恥。長子春曦﹐娶妻汪氏。才歸半載﹐時遇暑天干旱﹐春曦夜往田間﹐看水未回﹐汪氏在房洗浴。國禎知之﹐衝門而入﹐汪氏初謂夫回﹐及近才曉是翁﹐一時穿衣躲避不及。國禎向前抱住﹐汪氏難以推托﹐遂而從焉。自後常相往來﹐終常礙子。國禎乃設一計﹐次年將銀五兩﹐令子出外做些小可生意。春曦領銀而去﹐三月未回﹐翁媳每夜同寢。春曦甚是獲利﹐遂不農田。往販棺木發賣﹐亦頗獲利。過三載﹐爲次子春旭娶妻黃氏。已歸兩月﹐一晚見伯不在家﹐入姆房同績﹐偶遇翁與汪氏雲雨﹐卽欲走避。國禎遂捨長媳而並擒黃氏﹐黃氏不從﹐汪氏助之解衣﹐不得已而從焉。自後兩媳皆有﹐二子不在﹐常同飲同睡。提防甚是縝密﹐二子皆未知之。

又過數年﹐爲幼子春明娶妻石氏。其婦儀容俊雅﹐較之二姆﹐猶勝十倍。性甚剛烈純白﹐言不亂髮。才回一月﹐國禎謂汪氏曰「前番二嬸得你助我﹐我心甚喜﹔今三嬸你仍助我﹐明日分開之時﹐多把些財產與你。」汪氏曰「今日便是這等說﹐明日到手﹐丟我一邊來﹐分家時忘記此言。」有光曰「我心不比別人﹐心甚均勻﹐三个媳婦平平就是。」偶然黃氏入來﹐國禎曰「才說未了﹐你二人皆有﹐幹得停當﹐並無一人知曉。恐今新嬸覺察知之﹐不當穩便。你二人莫若做腳﹐一起污之﹐以塞其口。免後面被他識破﹐出聞外人不雅。」黃氏曰「此事容易﹐何必掛懷。」次日上午﹐春明兄弟三人皆出外去。汪氏﹑黃氏乃呼石氏曰「新嬸入來同坐﹐你一人坐﹐恐會癡困﹔同入來講話﹐精神更爽。」石氏因二姆連叫二次﹐徐徐而入。坐不移時﹐見翁自外而入。石氏欲起身回避﹔黃氏曰「坐無妨。」只見國禎欣欣而近。石氏失色而奔﹐乃被二姆扯住﹐有光近前抱住﹐解帶的解帶﹐剝衣的剝衣﹐不由自願。石氏髙聲大喊﹐汪氏以手掩其口﹐恣行雲雨。國禎興盡而止﹐石氏滿面羞慚﹐穿衣理鬢﹐忿忿而出﹐入己房自縊而死。

春明兄弟三人﹐及午而歸。春明入房﹐見妻弔起﹐大哭驚駭﹐不知其故。問於二嫂﹐皆曰「不知。」東鄰西捨皆往視之﹐不明因何致死。春明令人報於外家。嶽父石富﹐母方氏﹐舅石康﹑石泰﹐舉家上門來看﹐乃謂春明夫婦有不合處﹐受气不過﹐自縊而死﹐大鬧一場。春明曰「今日上午﹐我並未在家。」石富曰「旣非你不和﹐必與二姆講口﹐以致如此。」黃氏曰「嬸才歸一月﹐我等就有何事講口﹖」富曰「皆說無事﹐我女因何故致死﹖」次日﹐具狀告於縣曰﹕

告狀人石富﹐告爲身死不明事。有女碧玉﹐及弁出嫁餘春明爲妻。才歸一月﹐無故縊死﹐切思婿出農田﹐女甘自縊﹐非翁逼姦﹐卽姆斗口。告乞爺臺﹐法究何辜﹐正律斷塡﹐生死兩感。上告。

是時周國祚靑年進士蒞任﹐明如秋月﹐淸若寒冰。見其狀﹐乃審過口詞一徧﹐卽準發牌﹐差華英﹑李貴拿來。餘春明具狀訴曰﹕

訴狀人餘春明﹐訴爲反誣事。身娶石富幼女爲妻﹐入門方才一月﹐身往田間﹐午歸縊死。切思姆嬸未久﹐何事競爭﹖非懷舊好﹐卽不甘貧。懇天細審﹐涇渭自分。上訴。

縣主準訴﹐亦審口詞一徧。次日﹐拘齊人犯﹐升堂。點過汪氏﹑黃氏﹐不到﹐縣主曰「此事必要此二婦來﹐方可研審。」令差帶出。次早齊到﹐縣主曰「一應人犯﹐皆跪踴道上﹐不許上來。」眾皆跪定﹐縣主曰「汪氏上來聽審。嬸娘之死﹐你必知端的﹖」汪氏曰「是日上午﹐並未有半毫之事﹐我與二嬸同坐﹐彼一人獨坐﹐不知如何尋此短計﹖」縣主曰「你屬一家﹐如何你二人坐﹐獨不叫他同坐﹖」汪氏曰「二人亦曾叫他﹐他自不來。」縣主曰「此言亦未可信。」帶下去﹐叫黃氏上來。而言曰「你姆已明白言矣﹐看你如何說。」黃氏曰「新嬸自歸﹐四門不出﹐獨坐房中。前日不知如何﹐無故縊死。」縣主曰「先問你大姆已云三人同坐﹐你又說他獨坐﹐如何言語不合﹖」黃氏曰「後因我二人叫他﹐方才入來同坐。」縣主曰「旣同坐﹐如何遽然弔死﹐你怎不知﹖」黃氏曰「坐久出去﹐入房弔死。」縣主曰「先你大姆云你與他因事廝罵﹐他才出自縊。」黃氏曰「我並未有。」左推右托﹐話不明白。縣主乃將起﹐帶在一傍。又喚汪氏曰「你說你二人同坐﹐新嬸一人獨坐﹔你二嬸又說你叫他﹐三人同坐﹐因事廝口﹐受气不過﹐你新嬸才出死。我因他未說因何事廝罵﹐故爾起﹐你可直說﹔如不認﹐一同起。」汪氏七推八阻﹐指東話西﹐言語不一。亦將起﹐帶在一傍。乃喚春曦﹑春旭而問曰「你二人妻子﹐平日有奸夫否﹖」皆曰「並無人來往。」縣主曰「此必是與人有姦﹐挾之同從﹐故爾自縊。」春明曰「老爺神見。昨日小人見妻弔在房上﹐解下爲之整衣﹐但見裏衣皆裂﹐陰戶流膏。」縣主曰「事無疑矣﹗」又弔黃氏﹑汪氏問曰「分明是你二人有甚情厚奸夫﹐挾令其從﹐石氏性烈﹐自縊而死。你明白招承﹐免受刑法﹗」二人彊爭彊辯。縣主令松拶重挾﹐黃氏熬刑不過﹐乃直招出前情。縣主卽差精兵四名拿國禎。國禎自知理虧﹐赴水而死。將二婦各打三十﹐擬定塡命﹐判曰﹕

審得余國禎豺狼爲心﹐犬羊成性。父子同牝﹐效新臺之醜行﹔翁媳並倨﹐仿秦俗之夷風。理虧赴水﹐罪不容誅。汪氏﹑黃氏﹐旣不潔身而自淑﹐而乃含血以污人。究且辱人而同醜﹐故爾移禍以及嬸。翁不翁﹑媳不媳﹐行同畜類﹐紊亂綱常﹔姆不姆﹑嬸不嬸﹐心符鴇鳥﹐敗壞王章。明正厥辟﹐以正王朝之紀法﹔合火其居﹐以洗華夏之。本秋將二婦處決﹐差兵折毀其房屋。以其大壞人倫﹐故與大叛者同刑。是可以爲後世之龜鑑。

周公之審﹐不先問男而單問婦﹐口詞不一﹐而乃詰其有姦無姦之故﹐能使春明逆料其理﹐了然明矣。新民君子﹐遇重情﹐必究心加察﹐方得其眞﹐萬毋艸率可也﹗

蔡府尹斷和尙姦婦

洪熙間﹔閩嶺有一寺﹐名曰水雲寺。寺宇軒昂﹐和尙累百。禪房幽雅﹐方丈髙明。士民遊觀者﹐無不悅心賞目﹐俱曰「不啻蓬萊勝景也﹗」孰知和尙乃淫惡之徒﹐假設一求嗣壇會﹔若有誠心求嗣者﹐可以感格赤腳禿頭仙﹐親自送子。和尙將方丈一邊整一間靜室﹐開一張牙牀﹐紅羅錦帳﹐繡禱花﹐檀香滿室。但婦人求嗣者﹐俱要沐浴齊戒三日﹐賫香躬詣壇前﹐設醮一日﹐是夜淨身就寢於靜室牙牀上﹐無不協喜。殊知和尙將房間柱頭剮空﹐可藏一人﹐柱頭乃是圓轉的﹐若婦人求嗣寢於內﹐其夫將房門外鎖。豈知和尙已藏於柱頭之中﹐待婦人裸體就寢﹐和尙將柱頭推一轉﹐遂入於房。些兒響動之聲﹐婦人已謂禿頭仙送子來也﹐遂袒身仰上。和尙輕輕舉步就牀﹐將婦人摟抱﹐玉莖雄健﹐一槍直入﹐緩緩抽撤。婦人徧體酥麻。戰而且久﹐精溢於席。雲雨已訖﹐婦人睡去﹐和尙輕輕潛出。移時﹐又一和尙﹐亦在柱頭中輪入﹐亦復仍然。蓋和尙等候多時﹐玉莖未入牝門﹐陽精已先出戶矣。玉莖軟了﹐不能亟入。和尙輕輕近婦之身﹐慢慢待玉莖剛硬﹐一下插入。婦人驚醒﹐已謂還是禿頭仙﹐又欲雲雨也。其婦心中默喜﹐此宵必然懷孕。

次日婦回﹐道及於無子之婦﹐昨夜果有一禿頭仙﹐親身下降﹐將雲雨之事大略口說一番。婦婦皆以爲實﹐其後求嗣者源源而來﹐寺門轎馬不斷。如是者一年﹐懷胎者十有一﹑二。於是風聞遠近﹐士庶無子者﹐無不深信﹐紛紛而至。有等淫欲之婦﹐求嗣不孕﹐貪其通宵快樂﹐藉此爲名﹐又復去者有之﹐並無人知覺是謬事也。求嗣之婦﹐亦不肯吐出雲雨快樂眞情於人﹐而人何以知其謬矣﹗

蔡知府新之任﹐聞知此事﹐大不信焉。府尹曰「人之子息有無﹐皆命之所招﹐豈有齋戒三日﹐可感動仙家送子乎﹖」於是求嗣者﹐日見紛紛﹐蔡府尹將信將疑﹐猶豫不決。一日﹐府尹欲往觀焉。先令火牌向前。和尙百餘遮道迎接到寺。府尹上香禮畢﹐果見寺宇軒昂﹐禪房幽雅。佛像金光耀目﹐香煙馥鬱襲衣。府尹嘆曰「正是﹕山寺日髙僧未起﹐算來名利不如閒。」府尹分付皂隸﹐叫寺中幾个老和尙﹐試問他求嗣根源。和尙跪於案前﹐府尹問曰「汝寺中建求嗣壇會﹐果是眞事﹐抑是假事﹖」和尙答曰「乃是眞事。」府尹曰「汝何以知是眞事﹖」和尙曰「婦無子者﹐誠心齋戒三日﹐若感動得赤腳禿頭仙爺親身下降﹐必然協孕。」府尹曰「焉有此理﹗」和尙又答曰「來求嗣者十有二孕﹐其不孕者﹐或不誠心也。」府尹莞爾而笑﹐不問﹐分付和尙且散﹐隨叫打轎轉府。是夜不寐﹐反側思之﹐心終不信。

越半月﹐尋思一計﹐分付皂快密密去叫美貌妓婦一名。妓婦赴臺﹐府尹輕言指教妓婦﹕「今水雲寺中建求嗣壇會﹐汝可攺換服飾﹐妝做良家之婦﹐假爲求嗣﹐探取眞假何如。若是夜間果有仙來同衾送子﹐汝可帶些胭脂去﹐待他近身何如﹐汝可將胭脂搽於腋下。汝莫待天明回﹐汝可五更時分﹐催促就歸﹐赴臺回話。切莫泄漏我機﹐如泄我機﹐卽將粗板子活活打死﹐決不饒汝之命。」

次日﹐妓婦攺換服﹐往水雲寺中﹐假爲求嗣。仍然建醮﹐夜宿寺中。未及二更﹐果有一禿頭和尙﹐漸漸近牀﹐將妓婦摟抱雲雨。正值雲雨之間﹐妓婦依府尹之計﹐將胭脂紅水搽於彼肘腋之下。五更時就起﹐不待梳洗﹐乘轎而歸。將夜間雲雨之事﹐回報府尹。府尹發笑曰「吾想決無是理。」卽時帶一哨軍馬﹐竟往水雲寺中。分付軍馬將水雲寺團團圍住。府尹止帶雄壯精兵十名﹐牢仔二个﹐書吏五人﹐皂隸四對﹐一齊入寺。百餘和尙﹐駭得魂飛魄散﹐無處可逃。精兵滿寺搜邏﹐將寺中和尙﹐一齊拿到方丈。府尹案前﹐將和尙逐名點過﹐叫皂快看取﹐但肘腋下有紅色者﹐放在一邊﹔無紅色者﹐放在一邊。於中止有兩个有紅色者。蔡府尹罵曰「你這死禿驢﹐淫污人家婦女﹐罪惡滔天﹐天豈容汝﹖」叫皂隸選過粗板子﹐各打八十。府尹罵曰「你這死禿驢﹐好好招出根源﹐免受刑憲。」俱不肯招。又將重刑﹐六問三敲。受刑不過﹐只得供招﹕「委是小和尙將求嗣房間柱頭剮空﹐旋入與婦人雲雨是的。」受刑者﹐生死各半﹐將未死者﹐捆縛於寺中。遂叫軍人放火﹐將寺宇俱焚﹐化爲灰燼。止帶慧眞﹑慧悟二僧———腋下有紅色者﹐轉府審問。乃批云﹕

看得水雲寺僧慧眞﹑慧悟等﹐淫欲迷心﹐貫盈極惡。佯說建醮祈嗣﹐良婦誤遭惑引﹔駕言禿仙送子﹐信女夜宿禪房。屋柱雕空﹐豫作藏身巧計﹔房門外鎖﹐斯乃潛迹穿牖。轉輪聲響﹐疑是禿仙來到﹔通情摟抱﹐眞如羅漢降臨。白練遭污﹐掬水終身難浣﹔暗中被辱﹐機緘沒齒不言。是以夜令妓女求嗣﹐以胭脂而抹腋﹔早窮娼婦緣由﹐以巓末而詳陳。往寺點名﹐胭紅猶在﹔拘臺細審﹐實迹可憑。燒香惑眾﹐罪且不宥﹔誘眾姦良﹐死莫能逃。粉骨碎屍﹐方足謝罪。戳誅其首﹐梟首允協其宜。水雲惑眾﹐其巢皆應折毀﹔寺院藏姦﹐其藪合令火焚。

予按﹕此淫僧三歸不諳﹐十戒罔知。假祈嗣以姦婦﹐遭毀骨以滅身。佛祖其可以欺﹐善惡其無報者也﹗此非蔡靑天照膽方鏡﹐燭破姦心﹐曷以除此大獘乎﹗今而後﹐求嗣者宜鑑諸。

卷四婚姻類蘇縣尹斷指腹負盟

武昌府武昌縣黃利﹐與葉榮二人同莊﹐常常在佃戶家共飲﹐甚是相知。閒暇時﹐各吐家事﹐因而言及二內皆有孕。榮曰「我你二人蓋稱契合久交﹐吾欲令代代子孫皆如我你。」利曰「旣有此心極好﹐但恐子孫之心﹐未必同然。」榮曰「此言極是﹐莫若今日二人議定﹐明日二家產出或男或女﹐締結婚姻﹐你意何如﹖」利曰「如此尢妙。」二人滴酒誓天﹐各割衣襟﹐毋逾前議。及後黃利產一男﹐取名世祿﹔葉榮產一女﹐取名月仙。利托莊鄰鄧晉爲媒﹐將金環一雙過聘﹔榮以金釵一對回之。越五年﹐利因病死。又歷十二三年﹐世祿讀書不能營運﹐家中一貧如洗。榮帝悔盟﹐將女另聘定一秀才唐國卿。時世祿已十八歲﹐乃與辯理。榮恃財爲勢﹐又恃國卿是个秀才﹐毫不禮他。世祿得無意而回。族人知之﹐聞其故皆抱不平﹐乃令世祿告於縣曰﹕

告狀人黃世祿﹐告爲歪儒奪婚事。父存與嶽葉榮割襟指腹爲婚﹐莊鄰鄧晉爲媒﹐褓醮禮聘﹐盟誓山海。金環爲聘﹐金釵回儀﹐鄰里周知。豈料無恥生員唐國卿﹐衣巾大盜。瞰今父故媒亡﹐欺身貧莫富爭﹐簧口鼓嶽易盟﹐奪娶爲妻。不思婚以才絲爲定﹐人以信義爲根。貪財絕恩﹐謀娶毀法。懇天作主﹐追還完聚﹐人鬼沾恩。上告。

唐國卿次日具狀訴曰﹕

訴狀生員唐國卿﹐訴爲燭姦剪刁事。媒非受幣﹐不親難容。捏襟混告﹐一女百求﹐納聘爲定﹐當憑媒葉春芳聘葉榮女爲妻﹐問名納采周年。今黃世祿陡告奪婚﹐未審何媒行聘﹖徒以指腹捕影﹐民皆仿效成風。且割襟非正律﹐褓醮實浮辭。似此姦瞞﹐惟天可殛。祈電霹姦﹐仰慈哀訴。

蘇公準狀﹐自思「世祿貧而年雛﹐遽而來告﹐此必眞情。」次日行牌﹐拘審人犯齊到。縣主曰「葉榮﹐你當時旣有指腹之愛﹐今日安可棄貧貪富﹖」榮曰「當時並無指腹之事﹐今日陡然混告。旣有金環聘定﹐必有媒證。」世祿曰「是時憑媒鄧晉﹐今已老死﹐故爾負心。」榮曰「未定而曰受聘﹐媒人而告死者﹐種種虛情﹐乞爺嚴刑殄刁﹐鞫出唆教。」世祿曰「欺死瞞生﹐貪財負義。小的如欺心妄告﹐天不覆地不載。」縣主見世祿是眞情所發﹐乃心生一計﹐佯謂國卿曰「事皆吾知﹐當初相愛許親或有﹐想賢契過聘﹐必未大費。親斷與你﹐要你出銀五十兩﹐葉榮出銀三十兩﹐共八十兩﹐給與世祿另娶﹐各發保出。」國卿爭辯不依。縣主半言不聽﹐限三日後辦銀交納。三日後﹐又發牌催。皆備銀對過。又謂國卿﹑葉榮曰「今日銀已對過﹐權收庫中。你可擇吉日﹐令月仙來衙﹐我發鼓手送入賢契家成親﹐方付�銀﹐使世祿他日不得再說。不然你不成親﹐他又往上告﹐恐不甚便。」二人磕頭叩謝而去。

次日﹐擇一吉日﹐榮送女出官。國卿亦著衣巾﹐與世祿同見縣主。縣主見女子俱在﹐髙聲唱曰「唐國卿﹐你做生員﹐不守臥碑﹐奪占人妻﹐是何道理﹖左右﹐剝去衣巾�庫﹐卽做申文﹐申明提學道兩院重究。」國卿愕然﹐叩頭謝罪。縣主令將世祿﹑月仙同房監起。延至半月﹐世祿與月仙日同寢食﹐兩意綢繆﹐已通情矣。國卿央三齋師父來說﹐保全衣巾﹔滿學相知皆保。縣主佯轉﹐喚齊一起人犯復審。縣主曰「月仙﹐你意欲嫁國卿乎﹖」女不答而搖頭。「你欲嫁世祿乎﹖」女亦不答。縣主曰「此女倒是好人﹐不以貧而攺志。」卽斷仍歸世祿。「國卿旣列衣冠﹐安可不遵法度﹖本欲申上黜退﹐緣三齋先生與通學生員來保﹐全爾衣巾。將前八十兩之銀﹐付與月仙﹐以妝奩之資。」世祿﹑月仙叩首而謝。縣主援筆判曰﹕

世不唐虞﹐民皆狡猾。逞私智以欺貧﹐藉威勢以行僥。輕謗寡信﹑貪財滅義者﹐比比然也。葉榮有女月仙﹐未產相愛﹐指腹割襟﹐海山旣誓於卮酒﹔旣產踐言﹐釵環互聘﹐姻盟復締於冰人。興廢殊途﹐瞬息韶光。世祿以父故而家資皆乏﹐亦月仙之數奇耳﹗炎涼世態﹐棄貧就富﹐葉榮以媒死而悔盟。唐國卿旣忝黌宮﹐當遵聖訓﹐胡爲欺孤奪配﹖恃勢淩貧﹐滅天甚矣﹗庠有若人﹐士林刑棘﹐合申黜退﹐以殄刁風。第以齋師滿學保領﹐令其自新﹐姑存學校。諒追銀五十兩﹐給付世祿﹑月仙﹐以爲遮羞之資﹔其葉榮追銀三十兩﹐給與女婿﹐以爲妝奩之費。月仙﹑世祿﹐合歌桃夭之詠﹔葉榮﹑國卿﹐省擬不應之條。

予觀此斷﹐非有大力量者不能也。始以斷親而賺其出銀﹐旣以同監而令其親愛﹐方秉公執法﹐剝去衣巾﹐使國卿�口無辭。至直無私﹐使世祿二口有資可稱。善於濟弱鋤彊﹐是以邑人皆服能仁矣。

戴府尹斷姻親誤賊

潮州府鄒士龍﹑劉伯廉﹑王之臣三人相善。情同管鮑﹐義重分金。後臣﹑龍二人同登鄕薦﹐共船過京會試。鄒士龍到船﹐心中悒怏﹐王之臣慰之曰「大丈夫所志在功名﹐離別何足嘆﹗」龍曰「非爲此也。賤內懷有七月之娠﹐屈指正月臨盆﹐夫婦之情﹐故不放心耳。」「若此事﹐賤內亦然。想天相吉人﹐諒獲平安﹐不必掛慮。」龍曰「我你二人自幼同學從師﹐稍長同進黌宮﹐前日同登龍虎﹐今又二嫂彼此有孕﹐豈偶然哉﹖」臣曰「兄言甚是。世有同心﹐未必際遇同﹔一事同﹐未必事事同﹐我你眞奇事也。」龍曰「兄不棄﹐明日若二者皆男﹐呼爲兄弟﹔二女呼爲姊妹﹔倘一男一女﹐結爲夫婦。兄意何如﹖」臣曰「斯言先得我心之所同然耳。」命僕取酒﹐盡歡而飲﹐後益相親愛。至京會試。龍獲聯登﹐臣落孫山﹐遂先辭回。龍送出郊外﹐囑曰「今家書一封﹐勞兄帶回。家中事﹐乞兄代爲兼措一二。」臣曰「家中事自當效力﹐不必掛念。惟努力殿試﹐與前三名爭勝耳。」袂分繾綣﹐掩淚而別。臣抵家﹐見妻魏氏產一男﹐名朝棟。臣問是何日﹐魏氏曰「正月十五辰時﹐鄒大人家同日酉時得一女﹐名瓊玉。」臣心喜悅﹐遂送家書到龍家。龍妻李氏已先得聯登捷報﹐又得平安家信﹐信中備道舟中指腹之事。李氏命婢設酒款臣。自後﹐龍家外事﹐臣悉爲主持﹐毫無私意。數月﹐龍授知縣而回﹐擇日請伯廉爲媒﹐二家交聘。臣以金箱玉如意表禮爲聘﹐龍以碧玉鸞釵一對答之。及龍赴任﹐往來書啟通問﹐每月無間。臣越數科不中﹐亦授教職﹐歷任廣東惠州同知。病革﹐遣書一紙於龍﹐中間別無所云﹐惟諄諄囑之﹕「扶持幼子。」旣而卒於任。龍偶歷廣東巡道﹐得書大慟﹐親往弔焉。臣爲官淸廉﹐囊無餘剩﹐龍贈銀百兩﹐代爲申明上司﹐給延途夫馬船隻﹐奔柩歸葬。喪事畢﹐欲接朝棟來任讀書﹐朝棟辭曰「父喪未畢﹐母寡家貧﹐爲兒者安敢遠行﹖」龍聞言嘉其孝﹐間給資以贍之﹐令之勤讀。而家資日見敗﹐十四歲補邑庠生﹐龍聞之甚喜﹐亦遣賀焉。自後朝棟惟知讀書﹐坐食山崩﹐遂至徹貧。而龍歷任參政﹐以無子致仕而回。朝棟與伯廉往賀﹐衣衫襤褸。偶府縣官員來拜﹐龍自覺恥己﹐心甚不悅。朝棟己十六歲﹐乃托劉伯廉去說﹐擇日完娶。參政畱難之曰「彼父在日﹐𨿽過小聘﹐未嘗納采。彼乃宦家子弟﹐我女千金小姐﹐二家亦非小可人家﹐旣要完娶﹐必行六禮。」朝棟聞言乃曰「彼已知我家貧無措﹐何故如此畱難﹖我當發奮﹐倘然僥幸﹐他安能靳乎﹗」竟不復言。

一日﹐參政謂夫人曰「女今長成﹐分當遣嫁。」夫人曰「前者王公子來議完親﹐彼𨿽家貧﹐我只此女﹐何不令其入贅﹐豈不兩便﹐何必要他納﹖」參政曰「吾見朝棟將來恐只是个窮儒﹐我居此位﹐安用窮儒做門婿﹖諒他無銀納彩﹐故爾畱難。且彼大言不慚﹐再過一年﹐我叫劉兄去說﹐旣不納彩﹐叫他領銀百兩另娶。我將女別選名門宦宅﹐庶不致耽誤吾女。」夫人曰「彼今𨿽貧﹐猶好讀書﹐將來必不落後﹐但彼不能營運﹐故致此耳。彼父𨿽亡﹐迂言猶在﹐豈可因此而攺盟﹖」參政曰「是非爾所知也﹐我自有處。」不知彼女瓊玉在屏後知之。次日﹐與丹桂在後花園中觀花﹐見朝棟過於墻外﹐瓊玉問曰「墻外何人﹖」婢曰「王公子也。」各各相眄而別。瓊玉見朝棟丰姿俊雅﹐但衣襤衫褸﹐心中私喜。第二日﹐又與丹桂往花園。朝棟因見女子星眸月貌﹐光彩動人﹐與婢觀花﹐意必是瓊玉﹐次日又往園外而過。瓊玉令丹桂呼之曰「王公子﹐王公子。」朝棟恐被人見﹐不敢近前。婢又呼。生見呼之切意﹐必有說﹐竟近墻邊﹐令開小門。瓊玉備以父言之事告朝棟﹐棟曰「此親原系先君所定﹐我今𨿽貧﹐豈區守守錢虜耶﹖銀決不受﹐親決不違父命而退。令尊欲負而遣嫁﹐亦憑令尊。」瓊玉曰「家君𨿽有此意﹐我決不從。你可用心讀書﹐終久團圓。身上怎不穿些好衣服﹐如何這等襤褸﹖」朝棟曰「其柰無何。」「你旣無衣﹐晚下可在此來﹐我有事問你。恐有人來﹐今且別去。」朝棟回去﹐候至更闌人靜﹐徑去門邊。見丹桂立候﹐乃曰「小姐請公子進去說話。」朝棟曰「恐爾老爺知覺﹐兩下不雅。」丹桂曰「老爺﹑夫人已睡﹐進去無妨。」朝棟猶豫﹐丹桂促之乃入。但見備有酒肴﹐因而畱朝棟對坐同飲。欲不能制﹐欲抱行雲雨。玉堅不許﹐乃曰「今日之會﹐蓋憐君之貧耳﹗豈因私欲而致此哉﹖倘今苟從合巹之際﹐將何爲質耶﹖」朝棟曰「此事固不敢彊﹐但令尊欲易盟別嫁﹐將如之何﹖」玉曰「我父縱欲別選東牀﹐我豈肯從﹖古云『一絲已定﹐豈容再易』﹗」朝棟曰「你今此言合理﹐然終恐令尊勢不得已。」玉曰「我父若以勢壓﹐不從惟死而已。」遂牽生手﹐對天盟誓。旣而又飲﹐時已三更矣。女年幼﹐飲酒末節﹐乃醉倦忘辭生回﹐和衣而睡。生欲出﹐丹桂曰「小姐未辭﹐想有事說。坐片時﹐俟小姐醒來。」生往視乏﹐眞若睡未足之海棠。生興不能制﹐抱而同睡。玉略醒乃曰「我一時醉倦﹐有失瞻顧。」生求合﹐玉意綢繆﹐亦不能拒﹐遂而同寢。是夜鸞顚鳳倒。不覺腥紅恣衣。女乃半推半就﹐生乃一進一避。嬌啼數聲﹐不知春從何處來。二人纏﹝至﹞雞鳴﹐生女同起。玉以絲三疋﹑金手鐲一對﹑銀釵數雙授生。臨別﹐又令次夜復入。生自後夜來晚出﹐兩月有餘。一晚朝棟偶因母病未去。丹桂候門﹐久不見生來﹐忽聞有腳步響﹐連曰「公子來矣﹗」不意祝聖八慣做鼠竊﹐撞見衝入。丹桂見是賊來﹐慌忙走入。聖八趕進﹐丹桂欲喊﹐聖八抽刀殺死入來。瓊玉燈下。見是賊至﹐開門走出堂上﹐暗處躲之。聖八入房﹐盡擄其物而去。玉至天微明﹐乃叫母曰「房中被賊。」參政曰「如何不叫﹖」玉曰「我見殺了丹桂﹐只得開門走﹐躲藏於暗處﹐故不敢喊。」參政往看﹐見丹桂殺於後門﹐問玉曰「丹掛緣何殺於此﹖」女無言可答。心甚疑之。玉乃爲之驚病﹐不能起牀。參政欲去告官﹐又無贓證﹐乃令家人梅旺到街各處探訪﹐朝棟因母病無銀討藥﹐將金手鐲一个﹐請銀匠饒貴換銀。貴乃應諾未收。朝棟出鋪﹐梅旺偶在鋪門經過﹐望見銀鋪桌上有金手鐲﹐乃進問曰「此誰家物也﹖」銀匠曰「適才王相公拿來﹐請我換銀的。」旺曰「旣要換銀﹐我拿去叫老爺對銀與他。」銀匠曰「他說不要說出誰的﹐你也不必說。毋令他知怪我。」遂付與焉。旺持回家﹐謂參政曰「此物略像我家的﹐可請夫人小姐來認。」夫人出見﹐乃認曰「此是小姐的﹐從何處得來﹖」旺曰「在饒銀匠鋪中得來﹐是王相公把來請他換銀的。」參政曰「那个王相公﹖」旺曰「卽朝棟相公。」參政曰「原來此子因貧攺節﹐遂至於此。」寫狀令梅旺告於府曰﹕

告狀人鄒士龍﹐告爲緝盜事。狼惡王朝棟系故同知王之臣孽子。因父相知﹐往來慣熟。突於五月十一日夜二更時分﹐哨黨衝家﹐殺婢丹桂﹐逐女竄逃。財貨﹑什物劫去一空。次日緝獲原贓金鐲一隻﹐銀匠饒貴見證。乞天親剿追贓償命﹐除害安良。生死感激。上告。

時戴朝用知潮州府事﹐淸如止水﹐明若秋蟾。卽差兵趙勝﹑孫勇卽刻往拿朝棟。次早﹐具訴曰﹕

訴狀生員王朝棟﹐訴爲燭姦事。業紹箕裘﹐頗閒詩禮﹐叨登鄕薦﹐歷任惠州上佐。官居淸節﹐僅遺四海空囊﹐鯫生樗櫟﹐名列黌宮。嶽父鄒士龍﹐曾爲指腹之好。長女鄒瓊玉﹐允偕伉儷之緣。如意聘儀﹐鸞釵回答。孰意家計漸微﹐難行六禮。瓊玉仗義憐貧﹐私遺鐲釵段疋。嶽父愛富嗔貧﹐屢求退休另嫁﹐久設阱機﹐無由投發。偶因賊劫﹐飄陷禍坑﹐欲絕舊緣﹐思媾新緣。賊殺婢命﹐坑陷婿命﹐吁天電姦緝盜﹐斷女畢姻﹐劈陷安良﹐哀訴。

戴知府問曰「旣非你殺丹桂﹐此金鐲從何處得來﹖」朝棟曰「金鐲乃伊小姐與生員者。」府主曰「此事未必然。」朝棟曰「可拘伊小姐對證。」府主沈吟半晌﹐問曰「你與瓊玉有通乎﹖」朝棟曰「不敢。」似欲有言而睨視眾人。府主微會其意﹐卽退川堂﹐帶之同入﹐屏絕左右而問曰「旣非有通﹐安肯與你多物﹖」朝棟曰「今日非此大冤﹐生員決不言而喪徳。今遭此事﹐不得不以直告。」遂將其事一一詳道一徧。府主曰「只恐此事不的事眞﹐明日互對之時﹐你此事一一詳說﹐看他父親如何處。我必拘伊女證﹐果實﹐必斷完娶﹔如虛﹐必問你償命。」朝棟再四叩頭曰「望大人周全。」

次日﹐拘審士龍﹐親出互證﹐謂府主曰「此子不良﹐望大人念朝廷分上﹐執法斷塡。」府主曰「理在則執法﹐法在何論情。朝棟亦官家子弟﹐庠序後英﹐何分厚薄﹖」乃呼朝棟而謂曰「父爲淸官﹐子爲賊寇﹐爾心忍玷家譜乎﹖」朝棟曰「生員素遵詩禮舊傳﹐居仁由義﹐安爲此大不順之事耶﹗」府主曰「你旣不爲﹐贓從何出﹖」朝棟曰「伊女付我﹐豈劫得之貨與﹗」士龍曰「此宛然是他理虧無對﹐又推在吾女身上。」府主曰「伊女深閨﹐何能得至﹖」朝棟曰「事出有因。」府主曰「有何因由﹐詳細說來。」朝棟曰「春三月﹐因事過彼花園﹐小姐偶同丹桂觀花﹐相視良久而退。生次日又過其地﹐小姐已先在矣。令丹桂叫生至花園小門﹐備言其父與母議欲悔親別嫁﹐要叫伯廉來說﹐與銀一百退親﹐只夫人不肯。小姐見生衣衫襤褸﹐約生夜來說話。生依期而去﹐丹桂候門﹐延入命酒。雞鳴生出﹐遂付金鐲一隻﹐銀釵數隻﹐絲三匹。臨別令生又來。是以夜去明回﹐每夜丹桂候門﹐以至於今。前十一夜因母有恙﹐是晚脫身不得未去﹐不知何賊瞰知﹐故遭此變。偶因手迫﹐無銀爲老母買藥﹐故持金錫一隻﹐托饒銀匠代換銀用﹐被梅旺哄去﹐故栽此禍陷生。望祖父母體好生之徳﹐念先君止有生一人﹐母老在疾﹐乞臺曲全姻事﹐緝訪眞賊﹐以正典刑。銜結有日。」府主曰「旣然如此﹐大人亦箝束不嚴﹐安怪此生﹖」參政曰「此皆浮談﹐小女舉止不亂﹐安能有此﹖」府主曰「卽無此事﹐必要令愛出證﹐涇謂自分。」朝棟曰「彼令愛若肯面對﹐如虛甘死。」士龍心中甚是疑惑﹐意此事皆虛﹐「我對夫人說的話﹐此生何以知之﹖」意此皆眞﹐一則不好說話﹐二則自覺無聊﹐心中猶豫不決。府主從而激之曰「老大人身系朝綱﹐何爲不加察焉﹖」士龍被激﹐乃曰「知子者莫若父﹐家有此事﹐學生豈不知一二﹗」府主曰「只恐有此事﹐便不甚雅﹔旣無此事﹐令愛一出證何妨乎﹖」士龍一時不能轉側﹐乃令梅旺討轎接小姐來。梅旺卽刻回家﹐對夫人將前事說了一番。夫人入室與瓊玉備說前事﹐小姐愕然。自失數日臥病﹐毫不知父已告生。初不肯去﹐自思﹕「此生非我出冤不能白。」旺又催曰「府中老爺﹐專等小姐聽審。」小姐乃昂然登轎而去。二門下轎﹐入見府主。府主曰「此生云金鐲是你與他的﹐令尊云是劫得之贓﹐涇渭在你﹐公道說來。」小姐害羞不答。朝棟曰「旣蒙相與﹐直說何妨﹐你忍令致生死於地耶﹗」小姐年雛﹐終不敢答。府主連敲棋子﹐厲聲罵曰「這生可惡﹐口談孔孟﹐行同盜路﹐何爲將此許多虛話﹐欺官罔上﹖重打四十﹐問你一个死罪。」朝棟嬰兒之態復萌﹐乃睡於地下﹐大哭而言曰「小姐﹐你有當初﹐必有今日﹔當夜之誓﹐今何在哉﹖我今受刑﹐是你誤我。我死固不足惜﹐家有老母﹐誰將事乎﹖」小姐亦低首含淚﹐乃曰「金鐲是我與此生的﹐殺丹桂者不是此生。其賊入房﹐燈影下略見﹐其人半老﹐有須的模樣。」府主曰「此言公道﹐饒你打罷。」生乃洋洋起來﹐跪在小姐邊傍。小姐見生發皆散了﹐乃跪近爲之挽髮。參政見了﹐聞聲心中怒起﹐乃曰「這妮子嚇得眼花﹐見不仔細﹐一發胡言。明白說過。」小姐見父怒﹐遂不敢言。府主曰「令愛旣嚇得眼花﹐見不仔細﹐想老大人見得仔細。旣然老大人乃參政之職﹐比學生權職更重﹐莫若你自問此生一个死罪﹐豈不更便﹐何待學生千言萬語﹖況丹桂爲此生作待月之紅娘﹐彼安忍殺之﹖」參政曰「小女尙年幼﹐終不然有《西廂》之故事乎﹖」府主曰「你說無《西廂》之故事﹐先前眞情已見於梳髻時矣﹐何必苦苫爭辯。據你之言必欲問此生死罪﹐方遂你願。」參政曰「知罪﹐知罪﹗我不合養出此不肖之女﹐幹出此事。憑老大人公斷。」府主曰「依我處﹐你當時與彼父有同芳之雅﹐此生有指腹之盟﹐兼之男心女欲﹐莫若令之二人完聚。一則踐當時之信﹐二則遂二子之心﹐更得兩全其美。」參政曰「據彼之言﹐丹桂之死𨿽非彼殺﹐實彼累之也。必要他淸出此賊﹐方能脫得彼罪﹔不然﹐終難白吾心矣。」府主曰「賊容易審出﹐俟七日後﹐定然獲之。然後擇日畢姻。」參政忿忿而去。府主令生﹑女各回。

是夜﹐朝棟回家﹐燃香告於父曰「男不幸﹐懼罹此禍﹐受此不美之名。柰無查此賊處﹐終不了事。我父有靈﹐詳示報應。」祝畢就寢﹐夢見父坐於堂朝。棟向前揖之﹐乃擲竹一支於地﹐得聖若八字形。朝棟趨而拾之﹐父乃出去。遂而覺焉。戴公退堂﹐心中思忖﹕「將何策查出此賊﹖」是夜夢見一人俄冠博帶﹐近前揖謝曰「小兒不才﹐多叨培植。」擲竹而去。戴公視之﹐聖若八字形。覺而思曰「賊名非姓祝﹐卽名聖或名。」次早升堂﹐差人﹕「喚王相公到此﹐有事商詳。」朝棟聞喚﹐卽小衣入府來見府主。府主曰「可換衣巾相見。」府主退堂相見﹐禮畢命坐。朝棟不敢﹐府主曰「私衙傍坐無妨。」朝棟乃坐。府主曰「夜來夢見一人﹐俄冠博帶﹐見我揖謝。擲竹於地下﹐得聖若八字形。」朝棟曰「此乃先父感大人之徳﹐特至謝焉。門生昨夜已曾焚香祝父﹐乞報賊名。卽夢見先父﹐冠帶坐堂。生入揖﹐仍擲於下而去。生夢與祖父母夢相符合﹐想賊名必寓中。」府主曰「我五更細想﹐此賊非姓祝﹐卽名聖或名﹐若八字形﹐或排第八也。賢契思之﹐有此名否﹖」適有一門子在傍﹐聞得稟曰「前任劉爺﹐已捕得一名鼠竊﹐名祝聖八。後以初犯刺臂釋放。」府主曰「卽此人無疑矣﹗」卽升堂﹐朱筆標票﹐差二人拿來。公差至聖八門首﹐見聖人正出門來﹐二人近前﹐一手扭住﹐鐵鎖扣送。府主曰「你這畜生﹐黑夜殺人劫財﹐好大的膽﹗」聖八曰「小人素守法度﹐並無此事。」府主曰「你素守法﹐如何前任劉爺捕獲刺臂﹖」聖八曰「劉爺誤捉﹐審明釋放。」府主曰「以你初犯﹐刺臂釋放。今又不悛﹐殺婢劫財﹐重打四十﹐依直招來。」聖八推托不招﹐令將挾起。並不肯認。府主見腰間有鎖匙二个﹐令左右取來﹐問曰「他家中有父母妻女否﹖」左右答曰「無父母﹐有妻子。」差二人徑往他家﹐私囑之曰「如此﹐依計而行。如有漏泄﹐每人重責三十﹐革役。」二人領鑰匙到其家曰「你丈夫今日到﹐言承認劫了鄒家財物﹐拿此鑰匙來﹐你開箱﹐照單取出原贓。」其妻以爲實然﹐遂開箱﹐依單取還。二人挑至府堂﹐聖八愕然﹐無詞爭辯﹐乃招曰「小人是夜過鄒宅花園小門﹐偶然丹桂呼曰﹕『公子來矣。』小人衝入﹐彼欲喊叫﹐故爾殺之﹐擄財是的。」卽差人喚參政到堂﹐認明色衣四十件﹐色裙三十件﹐金首飾一件﹐銀妝盒一个﹐牙梳銅鏡﹐一一收領。戴公判曰﹕

審得祝聖八﹐素行竊盜﹐猖厥害民﹐案卷中重疊魚鱗﹐犯刺不悛﹔恣行偸盜﹐花園內驟起狼心﹐殺侍婢而入﹐劫財貨以利已﹐誤朝棟而幾陷縲泄以離婚。原贓俱在﹐大辟協宜。鄒士龍枉列冠裳﹐心殘忍而不顧名義﹐厭貧貪富﹐思退親而欲悔前盟﹔箝束不嚴﹐以致怨女曠夫私相授受﹔防閉法弛﹐俾令戴月披星密自往來。侍女因而喪命﹐女婿欲陷極刑。分宜按法﹐惜爾官休年老﹐姑從律減﹐擬爾溥示不應。王朝棟非罪而受叢挫﹐合應免擬﹔鄒瓊玉永好而締前盟﹐仍斷成婚。使效唱隨而偕老﹐俾令山海可同心。

王朝棟擇日成婚。夫婦和諧﹐事親至孝。次年科舉獲膺鶚薦。過京會試﹐黃榜聯登。官授行人﹐余未暇論。予觀戴公詳施審察﹐能發姦於意外﹔鄒公暗於知人﹐不能逆料於將來。朝棟一時遇厄﹐幸靑天而剖斷無私﹔漸爾淸貧﹐際風雲而終成大用。觀人者豈可以晦論英雄哉﹗此一斷也﹐非惟有關於爲惡者之懲戒﹐抑深有系於知人者之鑑觀﹐而人可不察歟﹗

趙縣尹斷兩姨訟婚淮安府淸河縣龍光生二女﹐長曰美玉﹐適錢佩﹐幼曰美珍﹐嫁胥慶。各適嫁六七年﹐美玉生子錢明﹐美珍生女賽英﹐二子同年。僅五歲﹐因父母生日﹐皆帶子往賀。姊妹平日和睦﹐姐見妹之女乖巧仃伶﹐妹見姊之子俊秀魁梧﹐因而各許婚配。當場姊妹割襟各訂﹐舅龍祥爲媒。越數月各回﹐龍祥說合﹐遂過定焉。及後錢佩家事日迫﹐胥慶知之﹐乃將女另聘李賢﹐納采禮行。錢佩托龍祥往言﹐胥慶且畱祥飲酒﹐毫不動。佩日望回音﹐並未見至﹐乃思親已聘定﹐只得具狀﹐告於縣曰﹕

告狀人錢佩﹐系本縣民﹐告爲悔盟絕祧事。先年憑媒龍祥﹐將銀鐲金環聘定胥慶長女賽英與男錢明爲妻﹐敍會有年。迄今男成女長﹐托媒催促完娶。詎惡窺家冷落﹐復受富民李賢重聘﹐逼立休書。舉家驚慘﹐痛生一子。娶媳紹宗﹐遭此仇變﹐誓不戴天。懇爺憐貧﹐剪惡完娶﹐陰功萬代。上告。

趙士登蒞政是縣﹐準狀拘提胥慶﹐乃訴曰﹕

訴狀人胥慶﹐訴爲法正倫理事。慶女賽英憑姨夫錢佩爲媒﹐聘與伊侄錢忠爲妻。不幸錢忠父子繼故﹐逼嫁伊男錢明爲室。不允別聘。切思尊卑親屬﹐𨿽容結配﹔兄娶弟婦﹐倫理變常。乞天正律明論﹐杜亂剪彊。上訴。

縣主準訴。次日勾拘﹐二犯齊赴。縣主呼胥慶曰「你一女旣許錢明﹐安可攺盟再聘﹖」慶曰「小的當時將女許嫁伊侄錢忠﹐忠死另嫁﹐理之常也。」佩曰「當時過聘﹐媒書可證﹐何當許侄錢忠﹖此皆抵飾之言﹐望老爺斷女還男完娶﹐接紹宗支﹐陰騭齊天。」縣主曰「龍祥﹐你爲媒人﹐孰是孰非﹐公道說來。」祥曰「先年二姊來賀小的爺親生日﹐各帶子女同來﹐自願結婚。後以銀鐲金環﹐憑小人過聘是實。」縣主曰「旣如此﹐胥慶﹑錢佩嫡親兩姨﹐依律不宜結婚﹐合當離異。胥慶不能愼之於始﹐受聘而悔盟於終﹐重責三十﹔錢佩違律結婚﹐重責十板。」援筆判曰﹕

審得胥慶之妻與錢佩之妻﹐兄弟也。禮嚴姻配﹐律例森然。胥慶旣受錢佩鐲環之聘﹐不合攺圖二姓。但賽英與錢明﹐實兩姨之姐妹﹐安可違禁成婚﹖各捏虛詞﹐並應擬杖。聘財入官﹐男女離異。

予觀胥錢二姓﹐其始也﹐以私愛而成婚﹔其終也﹐以媾訟而離異。爲婚姻者﹐宜度之以禮法﹐毋成之以倉猝﹐愼始慮終﹐當以此爲鑑云。章縣尹斷殘疾爭親

寧國府太平縣呂智﹐生女二﹐長曰淑姑﹐聘姚傑。次曰美姑﹐聘何標長子何南爲妻。六禮已行三年﹐美姑適爾上樓﹐失足跌下﹐折斷左足。求醫方得安痊﹐但行路略破。標聞知﹐遂欲謀長女﹐具狀告於縣曰﹕

告狀人何標﹐系本縣民。告爲負義藐法事。先年憑媒桂芳﹐議聘姦豪呂智長女美姑與幼男爲媳﹐當受過采銀拾兩﹐金釵二股﹐鄰族周知。豈期豪惡於本月密受姚傑厚聘﹐將女重嫁。切思一醮不再﹐人道之常。貪財重聘﹐律法何在﹖投天電霹﹐以正法風。上告。

章習孔蒞任﹐惡此澆漓之習﹐遂準狀牌勾。呂智具狀訴曰﹕

訴狀人呂智﹐訴爲捏陷事。身生二女﹐長配姚傑﹐次配何標幼子﹐兩家媒書存證。因次女下樓失跌﹐致傷左足。姦親托媒﹐屢求易配。身不允從﹐捏詞誑告。投臺詳鞫分豁﹐以社訟端。上訴。

準訴﹐二犯媒妁互對。縣主謂桂芳曰「二家旣結朱陳﹐各競筆端﹐人具一理﹐爾系媒妁﹐宜秉公道﹐毋令兩家觸角。何標原聘長乎﹐抑聘次乎﹖」芳曰「原聘在次﹐但次女年歲稍小﹐似乎不均﹔長女相當﹐猶乎得宜。且姚傑年幼﹐以次配之﹐兩家均便。」縣主曰「這廝可惡﹐言語猶豫﹐在家言語﹐豈無陰陽﹖具致兩家冰炭﹐皆爾之咎。旣曰不均﹐當時安可說合﹖何待破足之後﹐而持此言﹖重責二十﹐以懲不忠。何標聘幼女﹐安可因跛足之故﹐而挾換長女﹖爾所不欲﹐誰其欲哉﹖諒責十板﹐以戒刁姦。」判曰﹕

人生夫婦﹐作合自天﹐豈人力所能與哉﹗呂智幼女淑姑﹐傷足於旣聘之後﹐此亦天也﹐命也。何標合應取歸﹐以回天意。何乃妾生訟端﹐以乖風化﹖呂智得理﹐免罪免笞。親仍舊議﹐毋得紛更。何標合擬﹐不應取供。

予觀呂智存心澆薄﹐立志不仁﹐已有跛媳之報﹐胡爲不安天命﹐猶然橫暴﹐而紊爭他人之媳﹖幸而章公淸明﹐故爾彊者不得恣其姦﹐而弱者不致受其害。懲治協宜﹐萬民嘆服。

秦推府斷良賤爲婚

蘇州府常熟縣丁氏﹐科甲蟬聯﹐書香接武。族有丁爵者﹐家資消乏﹐祖訓罔遵﹐綱常倒置﹐其心惟知有利﹐不知有義。生子丁譽﹐年十七﹐尙未議親。其近地王貴者﹐其祖楊福﹐曾爲王給事家人﹐因而攺姓。頗善損積﹐給事死後﹐王福求出﹐漸漸成家。傳至貴手﹐家資巨萬﹐二子一女。爵利其財﹐將子爲之結婚﹐毫不令族人知之﹐卒然而行六禮﹐次日卽取成親﹐妝奩以千金計。族人莫知所以﹐後知是王貴之女﹐尊長皆登門辱罵。爵父子不敢出對﹐祠尊具狀﹐首於縣曰﹕

首狀人丁文義等﹐首爲違法結婚事。男女貴賤﹐律禁成婚。今侄丁爵﹐財利燻心﹐綱常不顧﹐酷信周代﹐巧言相。不論良賤幹礙﹐娶王奴楊貴幼女﹐與長男丁譽爲妻。紊亂人倫﹐有乖律法。身恐坐罪﹐爲此上首。

常熟縣主朝京﹐推官秦秉忠署印﹐平生專惡壞法亂紀之人﹐卽行牌拘齊人犯侯審。秦公升堂﹐公差帶出投到。秦公曰「爾閥閱名家﹐安與此等結姻﹐豈不玷爾家譜﹖」爵曰「王貴乃先給事王麟瑞同族﹐論匹配可以相當﹐論閥閱可以相稱。」族長曰「王貴之祖名福﹐本姓楊﹐投入王給事家中爲奴﹐給事因賜王姓﹐何當是給事族人﹖若是王給事族人﹐小老等毫不敢言。」貴曰「小人祖曰王朝顯﹐未有名福者。此皆先時與小人有宿仇﹐今日故捏虛詞誑告﹐以阻婚姻。」秦公曰「爾旣與王給事同宗﹐必有家譜﹐取譜來看﹐定有分曉。如無宗譜﹐必是假姓。」貴曰「宗譜原有﹐但先年家遭回祿﹐已被焚去。」秦公曰「你家被焚﹐別支必有﹐借來一覽。」貴曰「族人嫉妒者多﹐遇此事他亦不肯。」秦公曰「皆縫飾之言。丁爵﹑王貴﹐各責二十﹐男女離異。」爵曰「男女成婚﹐今經半月﹐安可離異﹖」秦公曰「你不思祖宗何等人﹐今娶僕役之女﹐而主何繁﹐爾祖宗在所歆乎﹖抑在所繾乎﹖律例當離﹐勿論成婚日久。」族長叩頭謝曰「老爺靑天﹐爺斷甚公。不惟小的等感戴﹐而祖宗地下亦當結艸。」秦公判曰﹕

詩首《關雎》﹐人倫爲大﹔禮嚴媒妁﹐名義爲先。故閥要於相當﹐而伉儷宜乎克敵。律例森嚴﹐豈容毫髮﹔王章整肅﹐孰敢妾幹﹖今丁爵世系名家﹐不知求配﹔王貴祖緣僕役﹐妾許成婚。財利蕉心﹐不顧點污白璧﹔厚妝援上﹐藉言綰系赤繩。葭倚瓊枝﹐不嘆姻緣弗稱﹔鳥隨彩鳳﹐烏知匹配非宜。薰猶不辧﹐玉石扶同。若效侯景之請婚﹐實壞簫何之律法。夫不夫﹐婦不婦﹐均宜杖懲﹔良自良﹐賤自賤﹐各判歸宗。

予按﹕此斷甚有關於世俗﹐近來結姻者﹐先揣家資殷實﹐次擇女貌端莊﹐二者有一﹐並不思其出身誰何﹐𨿽侏未﹐亦結姻盟﹐此不當於君子之心久矣。而秦公此斷﹐澆漓可挽﹐淳龐可躋﹐足稱能稱振紀綱者矣。

張判府除遊僧拐婦

張思道任河南府府判﹐政刑淸簡﹐舉措合宜。持身硬直﹐立性嚴肅。柔亦不茹﹐剛亦不吐﹐通郡號爲鐵面判官。五月初四夜﹐夢黃衣和尙產出十餘嬰兒﹐覺來心甚狐疑。

次日端陽﹐與府尊髙淩雲﹑同知湯銘盤﹑推官萬邦寧等僚屬出城觀龍舟﹐偶有二齋人擡一个木偶黃衣禪師過其前﹐後有和尙四个隨其後﹐皆已過步。府判倏然想起夜夢黃衣和尙與此木偶禪師無異﹐兼察四僧之中﹐有二僧不類男人體態﹐令手下速喚轉來。府判在髙處﹐望見四僧如倒窟拔蛇﹐不肯轉來。又差四人去﹐「如不肯轉﹐卽扭來見我。」眾僧見勢不能免﹐莫若轉去。眾人喚到﹐判府曰「擡此神像若何﹖」僧答曰「擡往各處抄化。」判府曰「爾等能誦經否﹖」僧曰「此是爲僧者本等的事﹐如何不會﹖」判府曰「會誦經﹐左右帶入衙去。今日端午﹐我有舊願﹐年年此日要請僧誦經。」僧曰「誦經只用二人﹐容小僧下一歇店﹐將祖師放下﹐二人在店奉禮香火﹐二人進府誦經。」判府曰「多多亦辧﹐祖師皆神也。一起擡入禮之就是﹐何必下店。」二僧進退趑趄﹐判府卽令左右送人衙內伺候﹐且私囑左右守之﹐毋令走去﹐違者重責三十。皆領諾而去。府尹笑曰「愚之甚矣﹗我你做官﹐要出佛從儒﹐何故自從邪道﹖」判府曰「我有心事﹐明日領教。」看罷龍舟﹐日晡回衙﹐問曰「僧人何在﹖」眾皆跪見。叩頭已畢﹐判府曰「爾何名也﹖」一曰淸虛﹐一曰悟虛﹔二曰了塵﹑了俗。判府曰「淸虛﹑悟虛﹐你在此川堂誦經﹔了塵﹑了俗﹐你書館誦經。」令左右取香燭與之燃起﹐各个誦經。判府聽淸虛﹑悟虛二人誦經明朗﹐而了塵﹑了俗並無經誦﹐只有數款神咒﹐終夜皆誦﹐現的聲音全是婦人。是夜﹐判府又夢前夢﹐覺思甚奇。天明出書館﹐細看禪師一徧﹐以手衡之𨿽大甚輕。乃喚了塵﹑了俗問曰「你二人出家幾年﹖」了塵曰「出家三年。」判府曰「旣出家三年﹐緣何不會誦經﹖各打十板。」二人再三求饒﹐判府曰「你二人非男子﹐何故爲僧﹖莫非爲拐者乎﹖」了塵訴日﹕「妾周氏系臨武縣﹐夫名岑壽﹐家住孤村。彼四人來家借宿﹐丈夫苦辭﹐彼乃放下祖師﹐彊要借住﹐丈夫不得已而畱之。四人明燈靜坐﹐候至三更﹐取出戒刀油燭﹐衝入房中。丈夫起看﹐擒而殺之。有子三歲﹐亦將殺之﹐婆婆年七十六﹐禿賊殺於刀下。勒姦小婦﹐實不肯從﹐被數賊恃彊﹐不隨自願﹐將頭髮剃去﹐僧衣加體﹐勒同雲遊。又將家中屋宇放火焚之﹐小婦幾欲自死﹐柰彼左右不離﹐二則夫仇未報﹐今日幸睹靑天﹐乞臺除害報仇﹐生死感激。」判府曰「了俗﹐你何以從之﹖」了俗曰「小婦系新化縣樊氏﹐夫薛榮﹐因遠出﹐三年無信﹐僻住山鄕。叔薛貴﹐舊年七月﹐往尋未回﹐家中只叫小婦人弟樊辛在家看顧。至十一月﹐嬸吳氏懷五月胞胎﹐因禿賊日間三人擡祖師來家抄化﹐嬸問彼求簽。禿賊乘機探問﹐嬸以直言。禿賊聞此言語﹐知家中無有男子。是夜黃昏五人來家借歇。樊辛出看﹐被他殺死。彊奸妯娌﹐不從皆被挾制。姦後將嬸剖腹取胎﹐藏於祖師腹內。彊剃婦頭﹐挾同雲遊。幾欲往訴官府﹐柰眾跬步不移。今遇靑天﹐幸爲除凶雪冤。況此賊肆害﹐非一家一人而已﹐見得孤村有婦懷胎者﹐卽假宿爲由﹐遂殺而取之﹐甚至有傷數命而得一胎者。」判府曰「彼取此胎何用﹖」婦曰「可治怪疾﹐換得金價。」判府退堂令左右拿下二僧﹑二齋人。又令左右取開禪師一看﹐但見其身乃篾胎紙糊﹐中是空的﹐果藏十餘嬰兒。判府曰「這兩禿子﹐天理合誅。」卽喝將各打四十﹐又謂二齋人曰「這廝你何故輔他爲惡﹐亦當擬死。其二婦送回母家另嫁。」判府具招﹐申上司曰﹕

審得賊僧淸虛﹑悟虛﹐佛法罔遵﹐假抄化而雲遊方外﹔戒規廢弛﹐恣十惡而慘害鄕村。殺其姑﹐戮其夫﹐逼周氏而披緇削髮﹔斃其弟﹐剖其嬸﹐勒樊氏而蓬梗飄零。晝入鄕村﹐探實手虛如哨邏﹔夜來屋舍﹐取胎剖腹若傾囊。孕母何辜而至此﹐血胎何罪而罹斯﹖良善心﹐全然牿沒﹔慈悲念﹐諢爾淪亡。王法峻嚴﹐今秋典刑大辟﹔女淸凜列﹐身後礱碓刀山。齋人如覺﹑如眞同謀濟惡﹐輔助爲非﹐例應減等﹐絞罪施行。拐婦周氏﹑樊氏﹐身遭垢辱﹐志在伸冤﹐解回原籍﹐守嫁悉從。

呈案﹐府尊服其精明﹐自謂己弗及也。申聞上司﹐而院繳下﹐卽以四凶了決示眾﹔將周氏﹑樊氏行文起解回家。周氏夫回﹐仍同偕老﹔樊氏父領﹐另倚終身。其後知府推薦上司﹐保舉張判府髙選。由是河南之民﹐聲口相傳﹐至今猶頌其徳也。

卷五姦拐類曾主事斷和尙姦拐

江西建昌府曾傑任南京主事﹐之任時﹐正遇暑天。過池州地界﹐有一天福寺﹐其寺僧眾百餘人。往來官員皆往遊焉。曾公因病者而往寺暫養疾焉。和尙迎出山門﹐延入方丈﹐後備酒肴款待。夜送東廂官房歇息。曾公惡迎禪房頌經之聲暄嘩﹐乃令家人移過西廂官房﹐上是髙樓。是夜﹐月明如晝。曾公獨自登樓觀玩﹐俄見二僧擡一食箱﹐盛貯酒食﹐過樓前而入後園。曾公駐其足而察之﹐但見其僧入於茅室﹐搖動地鈴﹐有人接入酒食。曾公恐僧復轉﹐遠避樹蔭﹐俟僧出去﹐入茅室﹐細觀﹐內覆有板片﹐輕啟視之﹐見有數美婦於內。忽手誤動地鈴﹐內有曰「食未完﹐少刻來收。」曾公應而覆之﹐恐有僧來﹐連步趨出。不意其門外鎖﹐只得潛傍樹蔭。少頃﹐僧人四五啟門入來﹐直抵茅室。曾公攝其足而出之。入樓少頃﹐又見三僧入去﹐更深未出﹐曾公亦就寢焉。思至天明﹐將何策以除之﹖天早自寫一角緊急密封公文﹐差人往池州府投下。

知府張日亨接得公文﹐卽點撥一哨人馬﹐徑往天福進發。眾僧初以爲南京差來迎接曾主事的﹐數僧出山門視之﹐見人如螻蟻﹐後是池州太爺﹐數僧出門遠接。漸漸近來﹐將寺團團圍定。太府人見主事﹐禮畢﹐將滿寺僧人盡皆擒捉﹐中有殺開官兵而外逃走者﹐三十餘人。主事指示地戶﹐取出數婦﹐問曰「你何以至此﹖」婦曰「眾僧皆善醫﹐人家有疾往往請治﹐無有不驗。由是來往人家出入不避。又有靈符﹐一沾其身﹐縱有廉貞節烈之婦﹐終迷而溺於欲焉。故爾有私奔於此者﹐或有爲所籠絡於此者﹐一入此地﹐眾僧日夜輪宿﹐悔不能及。今日幸見靑天﹐皆無面目﹐惟死而已。」曾﹑張二公令眾婦各發回家﹐有夫者﹐回夫家室﹔無夫者﹐令父母領回。令兵將火焚其寺﹐一面差人緝捕餘黨。將眾僧審斷曰﹕

審得天福寺僧眾圓明﹑圓寂等﹐寄迹浮屠﹐罔遵釋教﹐假巫醫而出入人家﹔遊心淫欲﹐恣肆禪規﹐仗符法而誘迷婦女。夤夜拐來﹐深藏土穴。沈淪欲海﹐日夜輪流行樂境﹔戀迷業地﹐他年陸續墮酆都。本部訪咨﹐已經實據。眾僧招認﹐該府捕巡。各婦被誘﹐願領者仍歸夫室﹔不願者﹐官賣示民。寺院藏姦﹐盡行煨燼﹔僧人拐婦﹐悉發典刑。

予按﹕此事實曾公之善察﹐亦僧眾之惡盈﹐且神明致譴﹐以致於斯。不然﹐何一宿而能察出數載之隱惡﹖次日行文﹐令府尹同拿﹐此猶見髙處。倘輕視不揣自拿﹐必激其變﹐而禍患豈渺小哉﹗此凶一除﹐而民受無疆之福﹐自是曾公名震京師矣。

晏代巡夢黃龍盤柱

寧波府奉化縣監生程文煥﹐娶妻李玉蘭﹐三十無子。夫婦虔誠素齋三載﹐常往各寺觀行香﹐祈嗣繼後。每往寺﹐則雞鳴而起﹐不用轎馬﹐不帶僕僮﹐夫婦誠心﹐攜手行往﹐日側方回﹐近地寺院皆久伺察其行藏。

三月二十四日﹐以雞鳴後月亮大明﹐夫婦沐浴早行﹐往慶雲寺行香。其寺僧有百餘﹐甚是殷富﹐田連阡陌﹐棟宇連云。僧多淫欲﹐恣肆妄爲。是早火頭出開山門﹐見文煥夫婦迆邐而來﹐忙報長老﹐起而迎接。夫婦入寺﹐拜了佛祖﹐參了菩薩﹐延入方丈﹐待以齋飯。後往遊勝景經閣﹐夫婦倦坐方丈。文煥忽然覺精神不爽﹐隱幾而臥。玉蘭坐側。有一僧名如空﹐見玉蘭花容月貌﹐色心可人﹐況且文煥睡臥﹐遂近而調戲之。玉蘭性本貞烈﹐大罵曰「禿子無知﹐我何等樣人﹐敢大膽如此﹗」因而驚醒文煥﹐如空遁去。文煥詰其故﹐玉蘭曰「適有一禿驢﹐見你倦睡﹐近前調戲﹐被我罵他幾句﹐方走入去。」文煥心中燥暴﹐乃曰「這禿子欺吾忒甚﹗」髙聲罵詈﹕「明日往縣﹐必除此賊﹐方消此气。」倏爾眾僧皆知﹐恐他首縣﹐私相議曰「此夫婦入寺天早﹐並無人見﹐莫若殺之﹐以除後禍。況此婦出言可惡﹐囚禁經地﹐久後不怕不從。」商議已定﹐出而擒之。如空持刀欲殺。文煥見其人多﹐眾寡不敵。又有數僧﹐彊扯玉蘭﹐入於別室欲姦﹐玉蘭死不肯從。一僧止曰「從容﹐彼一時焉肯就從﹖且囚之別室﹐以厚恩待﹐後必肯從。此婦性烈﹐一時逼之﹐恐傷生也。」眾依其言﹐而禁之靜室。文煥被眾僧欲殺﹐自思難免﹐乃曰「我一人在寺﹐猶若坫肉﹐旣奪吾妻﹐想爾等不放﹐但容我自死如何﹖」如空曰「不可。必卽殺﹐方除其禍。」中間一老僧﹐見其言可憐之狀﹐乃曰「今旣入寺﹐安能走得﹐但禁於靜室﹐令之三日寬容自死罷。」眾乃依命﹐送往一靜室﹐人迹罕到﹐四面壁立髙墻。眾僧與砒霜一包﹐繩索一條﹐小刀一把﹐囑曰「憑你自用。」鎖門而去。文煥自思一時𨿽可以緩﹐然終不能脫此天羅。內椅橙皆無﹐只得靠柱磉而坐。平生好誦《三官經》﹐聞能解厄﹐乃口念不輟。

是夜晏思孔任浙江按院﹐巡歷寧波而往臺州。夜宿白嶠驛﹐夢有二將使人見﹐謂曰「吾奉三官法旨﹐請君往遊慶雲寺。」代巡曰「此去其寺路﹐有多少﹖」將使曰「五十餘里。」代巡與之同行﹐到一山門﹐舉目視﹐上有金字匾曰「勒封慶雲寺」。入寺徧遊﹐至一靜室﹐毫無所有﹐只囚一黃龍於內﹐盤旋柱躁。俄而醒﹐乃思﹕「夢甚奇異﹐中間必有緣故。」以早升堂﹐驛丞參見﹐代巡問曰「此處有慶雲寺否﹖」驛丞曰「慶雲此去六十里﹐其寺甚是廣闊﹐其僧甚是殷實富厚。」代巡曰「僧人多少﹖」驛丞曰「僅有百人。」代巡曰「今日吾欲往一遊。」卽發牌起馬﹐徑到山門。眾僧迎接。代巡入寺。細思與夢遊景致毫無所異﹐深入四面遊觀﹐皆夢中所歷。過一經閣﹐入左小巷﹐達一靜心齋。又入小室﹐傍有一門鎖鑰﹐恍若夜見龍處。代巡令取匙開看﹐僧稟曰「此內自上祖以來﹐並不敢開。代巡曰「因何不開﹖」僧曰「傳云內禁妖邪。」代巡曰「豈有此理﹗此內縱有妖邪﹐我今日必要開看。有禍來﹐吾其當之。」僧必不開﹐命軍人斬開而入。果見一人餓倒柱下﹐忙令扶起﹐以湯灌之才醒。傳令出外﹐四面緊圍。不意代巡斬開門時﹐知者已走去五六十人。但軍人在外﹐見僧走得慌忙﹐不知其故﹐心疑之﹐僅捉獲一二十人。少頃聞內有令出圍寺﹐只獲得老僧﹑僧童三十人。

代巡與文煥酒食﹐久而能言﹐訴曰「生系監生程文煥﹐奉化縣人。三十無嗣﹐夫婦早入寺中進香。日午倦睡﹐生妻坐側﹐孰意禿子如空﹐趁生睡而調戲生妻。妻罵驚覺﹐生辯論觸怒眾禿﹐持刀欲殺。再三哀求自死﹐方送人此地﹐與我繩索一條﹐小刀一把﹐砒霜一包﹐絕食二日。生平日好誦《三官經》﹐坐於此地﹐口誦心惟。令日幸大人搭救﹐若再生父母。」代巡笑曰「如是者﹐神其有靈乎﹗我昨夢二將使﹐云奉三官法旨﹐請吾遊此寺。隨使而遊﹐見此室有黃龍盤柱。今早到此﹐其夢中經歷境界﹐分毫不差。賢契獲救﹐卽平日之善報也。令正今在何處﹖」文煥曰「被眾僧捉去﹐今不知在於何地。」代巡將僧拷鞫﹐招云「此婦是日不從﹐眾藏入靜室﹐將厚酒款之﹐欲誘之後從。毫不曾食﹐遂自縊死﹐埋於後園樹下。」代巡令人掘出。文煥哭之﹐哀慟異常。代巡勸止曰「令正節烈可稱﹐宜申奏旌表。」其僧老者幼者﹐皆杖八十還俗﹐其壯而設謀者﹐毋分首從﹐盡行誅戮。審曰﹕

審得慶雲寺淫僧劫空﹑如空等﹐惡熾火坑﹐不顧釋迦之法﹔心沈色界﹐罔循佛氏之規。監生程文煥﹐徧寺行香﹐窺伺行藏已久。攜妻李氏﹐叩神求後﹐覬覦美麗堪佳。心猿意馬﹐趁夫睡而戲調其婦﹔罵言詈語﹐觸惡怒而欲殺其夫。懇饒刀刃﹐求願寬容。判鸞鳳於一時﹐拆鴛鴦於傾刻。拘執李氏於禪房﹐款待如肴百品﹔囚攣文煥於幽室﹐受用死路三條。節哉李氏﹐不飲盜泉而心寧自縊﹔善哉文煥﹐不甘就死而口誦眞經。睡值更闌﹐感將使請遊僧寺﹔神馳寤寐﹐夢黃龍盤繞柱傍。是以往寺遨遊﹐恍若夢中境界﹔入中巡視﹐斬開室內關門。文煥亡危獲救﹐才當大用﹔李氏自經全節﹐卽賜旌揚。劫空﹑如空等﹐逼姦陷命﹐律應梟首。合寺老幼等黨惡匿非﹐杖罪還家。寺院火焚﹐錢糧官用。判訖﹐將劫空﹑如空等六十人﹐斬首示眾。其老幼等﹐受杖還家。

代巡又責文煥曰「賢契心明聖經﹐子息前緣﹐命應有子﹐不待禮佛﹐自產麟兒﹔倘命無嗣﹐縱使繳神﹐何能及哉﹖況爾夫婦早出夜回﹐亦非士夫體統。自後務宜勉旃﹔毋惑憚妄可也。」文煥唯唯謝罪。代巡令領屍殮葬﹐官給棺食﹐樹碑於墓﹐匾「貞烈淑女之墓」﹐立廟禮焉。其後文煥南監聯登﹐官至侍郎﹐不娶正妻﹐只娶一妾﹐生二子﹐而黃龍之應﹐始不虛也﹗夫士人出入﹐貴依體統﹐文煥夫婦早行﹐褻體甚矣﹗以致淫僧之侮。倘非素行動神﹐而入代巡之夢﹐夫婦二人必遭荼毒之手矣。而文煥此事﹐是足爲良民婦女不守淸規﹑潛遊寺院者之龜鑑也。而人可不鑑諸﹖

威逼類鄭知府告神除蛇精

嶽州之野有古廟﹐背水臨山﹐川澤險峻。黃茅綠艸﹐一望無際。大木參天而蔽日者﹐不知其數。內有妖蛇﹐藏於枯木中﹐食人無數。身大如桶﹐長十餘丈﹐舌如利質﹐眼似銅鈴﹐風雨往往生於其上﹐人皆畏而事之﹐過者必以牲牢獻於其下﹐始克往來。不然風雨暴至﹐雲霧盡暝﹐咫尺不辧﹐隨失其人。如是者有年矣。

洪熙問鄭宗孔新任登州府尹﹐書吏等遠接﹐俯伏叩頭迎駕。府尹曰「勞汝眾等如此遠來。」眾人答曰「小的一則分該遠接﹐二則預報爺爺得知﹐小的地方近官道之旁有古廟﹐枯木之中蛇精藏於其內﹐食人不計其數。知者將牲牢奠於其所﹐始克往來﹐始全其命。不然﹐則風雨暴至﹐雲霧盡暝﹐咫尺不辧﹐隨失其人。」府尹大笑曰「焉有此理﹗」越二日﹐道由廟下﹐果不設奠﹐處然而往。未及數里﹐大風振作﹐飛砂走石﹐玄雲黑霧﹐自後擁至。回頭見甲兵甚眾﹐追者似乎乘萬騎﹐自分必死。府尹未第時﹐曾誦《玉樞經》﹐見事勢旣迫﹐且行且誦﹐不絕於口。須臾則云收風息﹐天地開辟﹐所追兵騎不復有矣。僅而獲全其命。得至嶽州蒞任﹐各縣縣尹﹑大小官員參見。禮畢﹐旣而與各縣縣尹坐談﹐敍及古廟枯木之中﹐巨蛇成精﹐食人無數。「日前本府書吏﹑軍民出關接我﹐報道此事﹐我深不信。及至其所。行未數里﹐果有狂風猛雨﹐回頭似覺千萬騎兵馬來追。我意必爲所害﹐苟幸得全其命。請問列位賢宰﹐此妖猖撅﹐民不聊生﹐卻將如何殄滅﹖一則爲國治民﹐一則爲民除害﹐皆我等職分之所當爲。」各縣尹答曰「卑職下僚﹐徳輕行薄﹐無能以法之。今幸有老府尊職任憲臺﹐風淸海宇﹐虎比渡河﹐可以返風﹐可以滅火﹐不讓劉琨之徳政﹐可並元規之十奇﹐何患乎此妖之不進迹耶﹗」話訖﹐禮揖而別。

次日﹐府尹升堂﹐叫城中男婦老幼﹐俱要虔誠齋戒﹐沫浴賫香﹐「跟我叩謁城隍。」三朝府尹﹐具疏禱於案前﹐言曰﹕

神威靈而有感﹐妖孽潛藏﹔功顯赫以無方﹐夙稱善應。念惟某蒞任嶽州﹐慘黎民遭異常之孽害﹔職居隍署﹐秉公正驅境內之妖精。大顯神通﹐仰瞻溥。聲由衷而懇達﹐企玉駕以奏申。保玆蠢蠢之民﹐殄彼虺虺之怪。無害無災﹐生者樂而死者安﹔降福降祥﹐邦邑寧而人民育。

城隍見府尹帶領男婦老幼﹐誠心齋戒﹐叩謁於前﹐況鄭宗孔生平正大﹐鬼伏神欽﹐抑是文曲之星﹐乃奏上玉帝﹐將蛇精害民事情﹐一一陳奏。時玉帝卽差天兵﹐五雷大神﹐前去登州古廟枯木之中﹐殛死蛇精﹐毋得遲延送旨。天兵乘馬持槍﹐雷神揮火持斧﹐一齊擁至其所。登時天昏地黑﹐猛雨楞沱﹐疾風迅烈﹐電光閃灼。府縣人民﹐駭得無處奔逃。須臾﹐只聽得一聲霹靂震地﹐蛇精被殛死矣。移時﹐天開明朗﹐眾口嘵嘵﹕「想是鄭爺徳感天地﹐殛死蛇精也。」眾往觀焉﹐果見巨蛇﹐斷作兩截﹐人囗囗囗成堆。報知府尹﹐府尹一齊躬詣其所觀之﹐見者無不驚駭。府尹分付將蛇焚卻﹐焚至一日一夜才成灰燼。於是登州人民﹐戶戶稱慶﹐在在歡欣﹐皆云「非鄭爺誠心格神﹐至徳動天﹐曷克臻此﹗」上司聞知鄭侯至徳通神明﹐忠誠格天地﹐惠澤被生靈﹐與民除害有功﹐遂賫獎勵﹐以彰其美。未幾一載﹐見其才徳攸宜﹐攺調大邦濟南府府尹。登州父老黎民不忍去速﹐眾各奔投蘇代巡處﹐具保畱啟而言曰﹕

保畱循良﹐以安黔首﹐以庇地方事。本府居界一隅﹐路通三省﹐財賦下於休歙﹐兵荒首於東南﹐幸賴鄭宰父母﹐愷悌宅心﹐勵精圖治。越自下車之始﹐首殄妖魔﹔繼以彈絲之餘﹐每咨民瘼。省耕問稼﹐視民饑猶己饑﹔斷獄詳刑﹐處公事如家事。和息不標紙價﹐罪贖悉報循環。葺社倉﹐備四時凶歉﹔賑貧乏﹐免老稚流亡。糧派分限催徵﹐民咸稱便﹔差役當堂僉點﹐吏難售欺。裁濫冗息甲百餘﹐鄕閭不擾﹔摘潛伏劫寇十數﹐風火無驚。門扁懲頑﹐狐鼠之姦俱息﹔木皂勾犯﹐衙胥之暴何施﹗禁牛而牛判皆蠲﹐疏鹽而鹽獘盡除。常例全革﹐鋪戶不科。操若玉壺冰﹐邁今從政﹔澤如金莖露﹐紹古循良。抑且樂育英才﹐作新學校。士沾時雨﹐人坐春風。徧地弦歌﹐滿門桃李。兒童幸依慈母﹐子弟慶得宗師。蒙徳政之未幾﹐聞調任之在卽。班塵將起﹐寇轍難畱。撫我之日幾何﹐瞻依之情孔亟。攀轅念重﹐臥轍心遑。矧今饑薦臻於頻仍﹐盜賊交馳於鄰境﹐非仗長城之寄﹐曷遺帖滕之安﹗幸際天臺﹐按臨郡邑﹐伏乞軫憂時變﹐俯輿情﹐揭善政於九重﹐另撥調任﹔盡福星於一路﹐用莫於元。非惟黎庶更生﹐且俾士林稱慶。謹啟。

蘇代巡批﹕「鄭知府才徳兼備﹐除害有功﹐登州府小﹐宜調大邦﹐不然有屈大器也。抑何蒞任一載﹐徧聯民心。父老攀轅﹐黎民臥轍﹐隱然有班耿之風﹐非善於撫字者﹐不能如是。合從民欲﹐聊爲曲全。」

除精類曾縣尹判除木虱精

廣西南寧府隆安縣﹐禁中犯人﹐有系於內﹐有過半載死者﹐或過兩月死者﹐或過半月死者﹐不可勝紀。張縣尹蒞任﹐不解內有精怪﹐只說牢子受錢害死﹐將重刑拷鞫牢子﹐已死二名矣。後得曾縣尹﹐爲官淸正廉明﹐折獄如神。到任未及一月﹐有告人命者﹐將重犯收禁中。不過三日﹐犯人仍死於內。是夜﹐巡監牢子稟告犯人死了﹐曾縣尹曰「我未出朝門﹐聞有此事﹐今果然矣。」將信將疑。次早﹐虔心禱告城隍。三朝﹐城隍托得一夢﹐說內有一精怪﹐在地窟之下。次早升堂﹐分付皂隸將禁中地皮掘開﹐一陣撲鼻騷气燻人﹐果見一窖木虱在內﹐多不可言。於中有一大者﹐身如瓦碟﹐徧體毫光﹐見之者無不驚駭。曾縣尹分付皂隸將油鍋來熬﹐大者小者一齊熬死。於是隆縣人民﹐俱稱曾知縣眞神人也。上司聞知﹐俱給獎勵牌。後升官三級﹐民爲之歌曰﹕

曾侯垂簾淸政﹐薄斂省刑。妖邪進迹﹐姦宄寒心。吏民整肅﹐相畏相欽。法臺明鏡﹐神鬼駭驚。含哺而樂﹐鼓腹而欣。官升三級﹐徳感匪輕。囹圄祛孽﹐冤枉銜恩。揚名海宇﹐善政斯興。

除害類鐘府尹斷猛虎傷人

廣西地方﹐最多猛虎。出入成羣﹐動輒噬人。南寧府崇正裏老嫗謝氏﹐兒媳雙亡﹐惟存孤子寶鼎周歲﹐謝氏撫養十八年﹐偶上山采樵﹐被虎食之。老嫗哀泣日夜﹐有鄰居富璧專弄刀筆﹐見謝嫗悲泣﹐謂曰「本府太爺鐘維新﹐一淸如水﹐善斷無頭公案。爾旣被虎傷孫﹐我爲做一紙狀詞﹐往太爺臺下去告﹐看他何如去斷。」老嫗取筆硯﹐富璧寫其狀曰﹕

告狀婦吳阿謝﹐告爲惡獸吞孤事。阿身不幸﹐早失所天﹔兒媳繼亡﹐遺孤周歲。劬勞撫育﹐始得成人。於本月初五日﹐入山采薪充爨﹐豈料喇虎張牙露爪﹐活噬孤孫。坑阿生前日食誰供﹐死後蒸嘗誰祭﹗情慘燻天﹐苦冤蔽日。懇天法剿﹐除害安民。上告。

鐘府尹接得此狀﹐微微而笑曰「人可加刑﹐虎將何治﹖」老嫗且哭且懇曰「幸遇爺爺靑天﹐大施惻隱﹐肯發慈悲﹐斷虎死罪﹐以泄此冤。」府尹欲不準其狀﹐柰此婦哀泣再三﹐心中思忖﹕「聞社令掌虎﹐莫若出票差社令拿虎究罪。」乃曰「你且起去﹐三日後聽審。」令該房行牌﹐其牌曰﹕

南寧府爲惡獸吞孤事﹐據崇正裏吳阿謝狀告前事爲此票﹐仰本里社令﹐前去拘拿各正犯。初九辰時赴審﹐毋得遲延。須至票者﹐四月初六日。右差社令司準此。

該房呈牌﹐過印金押﹐差人將票僉崇正里社令壇﹐用火焚之。初九日早﹐府尹升堂﹐但見羣虎自南門而入﹐街中人畏懼閉門﹐虎皆低首。行至府前﹐把門兵入稟曰「前日老爺差社令拿虎﹐今日果有猛虎十餘﹐已在府前伺候。」府尹令皆進堂聽審﹐兵傳言曰「犯虎進堂聽審。」眾虎皆低首進府堂﹐俯伏階下。府尹令謝氏同審﹐曰「你居深山﹐無故將謝氏孤孫吞噬﹐致令老嫗生無人養﹐死無人葬。依法斷償彼命﹐無罪者自出還山﹐正犯伏前招認受刑。」眾虎向一白額黃斑虎身連咬﹐作咆哮聲。府尹曰「正犯莫非白額者乎﹖」眾叩頭而出﹐惟白額虎伏前不敢去。府尹曰「正犯是你﹐合死償命。」虎點頭踞。府尹判曰﹕

審得白額喇虎﹐處深山而張牙露爪﹐據茂林而耀武揚威。吞噬人民﹐食傷牲畜﹐罄南山之竹﹐書罪無窮﹔決東海之波﹐而流惡不盡。今傷謝氏孤孫﹐老嫗誰養﹔而絕吳門後裔﹐宗祀誰承﹖傷一人而累兩人之命﹐食一子而絕數代之嗣。罪惡貫盈﹐大辟抵罪。人命重情﹐斬首就刑。

府尹斷畢﹐乃謂虎曰「可往十字街心﹐就斬示眾。」虎低首而出﹐俯伏街心﹐又差劊子手處決﹐劊子手皆不敢近前。府尹曰「可插劍街心﹐令之自死。」劊子手依言插﹐則其虎自觸劍而死。府尹令分屍﹐張掛山林示眾。是郡人人傳訟﹐皆感格向善。上司聞知﹐兩院﹑三司交章具奏﹐超升三級。自後鄕方寧靜﹐虎狼屏迹。皆鐘公之徳有以感之矣﹗予聞劉琨能感虎北渡河﹐已稱絕徳﹐而鐘公能令虎甘就死﹐猶出其奇。猛獸向化﹐人民可知﹐爲政者可不修徳以感之歟﹗

卷六竊盜類馮縣尹斷木碑追布

撫州府崇仁縣吳嘉慶﹐取妻林氏﹐家頗殷富。生子郁文﹐年十八﹐慶爲之娶雷氏爲妻。夫妻和睦﹐孝順公姑。

一日﹐慶謂郁文曰「家中𨿽則優裕﹐吾思創業難若登天﹐覆敗易如燎毛。今家中所食者眾﹐所入者寡﹐吾恐所入不足以供所用﹐烏可株守而不營謀﹖爾今年當少壯﹐正好營爲。欲令汝出外經商﹐倘獲微利﹐亦足贍家。不知汝意何如﹖」郁文曰「老父嚴命﹐卽當就行。但不知那項生意好做﹖」慶曰「四川成都﹐最好賣機布。汝可將本銀一百兩﹐往福建收買機布﹐到川發賣。不消一年﹐可以回矣。」郁文依父命領銀一百﹐往邵武等處收得機布七挑﹐辭別父母妻子﹐往川賣布。夜住曉行﹐數月卽到成都。尋得東門城外張華店安下發賣。未及二日﹐郁文自思離家遠出﹐心中不快﹐卽令家童沽酒散悶。彊飲幾杯﹐不覺沈醉偃臥。不意華隔鄰有劉勝者﹐驀見郁文酒醉﹐於三更時分﹐將布盜去三擔。直至郁文天明酒醒起來﹐方知被盜。卽呼店主曰「吾今投汝店內安下﹐昨晚酒醉﹐行此不良﹐串賊盜去機布三挑﹐古云『有眼主人無眼客』﹐『在家靠父母﹐出外靠主人』﹐汝爲典守﹐亦難辭責。汝可代我淸究﹐不然往縣具訟﹐悔無及矣。」華曰「吾開歇店﹐衣食賴客﹐豈有串賊偸貨之理﹖」郁文不聽﹐具狀告於成都縣曰﹕

告狀人吳郁文﹐系江西崇仁縣。告爲串賊盜布事。身販機布﹐來川發賣﹐偶投張華店歇。詎惡見財利己﹐欺身孤客﹐串賊盜布三擔。坑貧素手回家﹐懇乞嚴刑追究﹐剪盜疏商。上告。

時縣主馮士奇看狀已畢﹐乃曰「見贓方可斷理﹐今無贓證﹐如何斷得﹖」不準狀詞。郁文再三哀告﹐只得準狀。次日﹐張華具狀訴曰﹕

訴狀人張華﹐系本縣民。訴爲誣陷事。身開歇店﹐本分營生﹐吳郁文販布來家宿歇﹐皆因好酒醉睡﹐被賊盜布。飄捏串賊告臺﹐實出無辜﹐懇捕追還﹐免身遭累。上訴。

縣尹卽將張華當堂勘問﹐華曰「小人歇客﹐一家衣食﹐賴此度活﹐如何串賊偸客﹖正自截客路了。望老爺詳情。」縣尹自思所說亦是。郁文苦栽﹐縣尹思不能斷﹐且將二人收監。次早﹐取出二犯﹐問郁文曰「汝布被盜﹐毫無影響﹐如何斷得﹖」又問張華曰「你門首有何物否﹖」華曰「無﹐只屋傍有先時老爺一个去思木碑記。」縣尹卽將二人各責十杖﹐發回家去。

劉勝當夜盜得機布﹐藏在幽僻之處﹐卽將首尾號頭盡行塗抹﹐更以自己印記在上﹐使人難辧。攺號停當﹐然後陸續挑入城中﹐賣在京鋪李芳鋪內。劉勝得銀人手﹐並無人知﹐自爲得計。

後來縣尹將張華二人責罰發回之後﹐退堂心思一計﹐次早升堂﹐卽令皂隸二人﹐去華屋傍﹐扛擡木碑到縣﹐要問木碑取布還客。是時縣前閒雜人等﹐皆入衙聚觀。縣尹見看者紛紛﹐乃髙聲喝曰「木牌如此可惡﹐左右代我重打二十。」打畢﹐又將別事來問。不移時﹐又喝道﹕「打。」如此者三次﹐直把木牌擡入階下。縣尹見眾人看者愈多﹐卽喝左右將頭門閉上﹐把內中略个儻者﹐捉下四人。觀者不知其故﹐縣尹怒曰「吾在判事﹐不許閒人混雜衙門﹐汝等不守法度﹐無故擅入公堂﹐實難饒罪。今著你四人﹐將眾看者各記姓名﹐內有籮米者﹐罰米﹔賣肉者﹐罰肉﹔賣布者﹐罰布﹐俱各隨所賣者行罰。限定未時交納﹐遠則罪歸汝等四人。」四人領命﹐頃刻之間﹐四人取齊﹐各樣皆有﹐進府交納。縣尹看見內有機布二正﹐就喚四人曰「這布畱在此﹐餘物各領出去﹐退還原主﹐不許減。」四人領諾而去。縣尹令皂快喚郁文﹑張華到縣﹐縣尹恐其冒認﹐先令內衙取布二疋與之曰「汝認此布是你的否﹖」郁文看了﹐乃曰「此布不是﹐不敢妄認。」縣尹見其誠實﹐卽將前二疋與之認。郁文反復看過﹐乃曰「此二正之中﹐有一正是小人的﹐不知老爺何處得來﹖」縣主曰「此布印記非是你的﹐緣何認得﹖」郁文曰「其布首尾印記﹐被賊人換過﹐中間還有丈尺暗記可驗。老爺不信﹐可將此布量過﹐如若不同﹐小人甘冒認之罪。」縣尹如其言﹐分毫不爽。隨令左右喚前四人到縣﹐問曰「此布是何人所出﹖」其人曰「此一正是李芳鋪的﹐那一正謝太鋪的。」縣尹曰「謝太的布﹐可領還他。」卽拘李芳問曰「此布何處販來﹖」李芳曰「此布是劉勝所賣。」又喚左右拘劉勝勘問。卽刻拿來﹐縣尹喝令將劉勝打四十﹐打得皮開肉綻﹐一一招承﹐曰「盜客機布三擔﹐止賣二擔﹐尙有一擔寄在人家。」縣尹卽差人押令同去﹐取來給還郁文﹐所賣之銀﹐俱追給還之。又有地方結得劉勝素行竊盜﹐卽擬發問徒三年﹐判曰﹕

審得劉勝素不務本﹐行檢已虧於夙昔﹔窺無覺有﹐布貨復竊於今時。將布發賣﹐自謂暮夜無知﹔眞贓覺獲﹐是乃天网不漏。抑且地方具結﹐諸罪貫盈。鄕有若人﹐合當懲剿﹐罪擬依律。準徒三年﹐原贓追給失主領回。

縣尹判後﹐卽起批發解﹐二人叩謝而去。於是成都盜賊屏迹﹐而民受其澤多矣。

許典史斷婦人盜雞

嚴州府壽昌縣典史許報國﹐因李三府查盤本縣﹐迎接轉縣﹐入北門街中﹐聞婦罵詈。時已天晚﹐轉衙。次早往參三府回﹐又聞咒罵﹐卽駐馬問曰「咒失何物﹖」皂隸稟曰「因失雞而罵。」乃令左右捉上下十家婦女十三人進衙。許公問曰「你等爲婦﹐緣何不守淸規﹐偸雞弔狗﹐甚爲可惡。是誰偸了﹐自認則只追一雞賠還﹐不認我少刻審出﹐一一問罪。」皆無人肯認。許公心生一計﹐令門子取稻艸心十四莖﹐斬得般齊呈上﹐許公佯曰「我幼時曾學一茅山法﹐專追偸雞賊。」故將手指書數字號於艸上﹐叫各婦人齊齊站立﹐不許交頭接耳﹐令門子各分艸心一莖。乃曰「此艸有字號在上﹐各藏袖中一刻﹐少頃拿出。如盜了雞者﹐艸長一寸﹔如未盜者﹐艸則依舊不長不短。」中有一婦心虧﹐恐其艸能長﹐漸漸以手短﹐約有一寸。久之﹐許公令門子逐一收艸﹐以則比之﹐眾皆依舊般長﹐只有此婦的艸短一寸。乃問曰「此婦誰妻﹖」門役曰「此婦龔氏﹐夫名富教四。」許公問曰「龔氏﹐昨晚偸雞﹐今還在否﹖」龔氏曰「小婦人並未偸雞。」許公曰「旣未盜雞﹐緣何將艸心短﹖從直招來﹐免得加。」苦不肯認﹐乃將子攢起。乃招曰「昨雞已食﹐止餘二腿尙在。」許公曰「旣有腿在﹐放於何處﹖」龔氏曰「放在房內小廚中。」卽披手﹐令皂隸二人入其家﹐搜出其贓﹐並捉夫來。許公曰「富教四﹐你的妻子盜雞﹐怎不止遏﹐安可扶同﹖」重將夫婦二人每責二十﹐令教四鳴鑼吶喊﹐將此婦迎示眾街四門﹐自後人家婦女毋蹈此轍。又差二人手執荊條﹐如不喊叫﹐將荊條重打。無辜婦女各回家﹐滿城百姓無不悅服如神。其後城中盜賊屏迹。縣主每有難斷事悉委之﹐皆得其情。三府聞知﹐加其才能﹐申聞上司﹐次年遂升處州府鹿水縣縣丞﹐屢有明斷。

搶劫類徐代巡斷搶劫緞客

江西徐僑﹐河南籍﹐任廣東巡察禦史﹐奉旨赴任。值八月天气﹐來到一地﹐名橫溪﹐二十里都是山僻小路﹐並無人煙。至其地時﹐正半下午﹐忽有一陣黑气﹐衝前不息。代巡住轎﹐令左右二人細覓看气從何處去來。尋至半里許﹐見黑气從山領畔松樹下新土中而出。二人回﹐代巡親自乘轎往觀之﹐卽令左右掘開新土二尺許﹐見有死屍一个﹐森然身上短衣皆是緞。代巡令反覆看視﹐但見心頭腦門俱破﹐乃知被人打搶謀死。忽見衣帶上系一木刻小印﹐卽令解下﹐細觀其字﹐乃是印緞疋的號記。代巡藏人袖中﹐仍令將屍掩覆而去。行至十里﹐有官亭﹐俱是府縣大小官員。迎接禮畢﹐隨卽入城察院司。坐定﹐各官復人參見﹐發回歇息。代巡思討﹕路上被謀死屍﹐離城不遠﹐且死者只在近日﹐想搶劫賊尙未離此。次早升堂﹐各府參畢﹐乃召取丘知縣﹐分付曰「此處有經紀可喚幾名來見。」知縣卽傳令皂快﹐於各街喚得當行經紀江明等五名來見。代巡曰「我要買上等緞絹數十疋﹐汝作經紀﹐必知誰有上等的。汝卽於各鋪或行商坐賈處﹐緞絹綾每樣各揀一疋送來。如用得的﹐卽來領價﹔如不用﹐原貨退還。」江明等領諾而去﹐卽到各鋪將諸色緞疋﹐各選一疋﹐並自家本店行客亦選數疋送人﹐交與代巡。代巡逐一開過﹐都皆印號不同。及後看到一疋﹐與其印字皆合。代巡曰「餘者皆可退還﹐惟這樣緞疋﹐選二十疋﹐卽令本商自送入來領價。」江明出﹐將前貨退還各鋪﹐回家令賣緞客壽三揀過二十疋﹐一同送入司見代巡。代巡細看號頭﹐將本印較之﹐分毫無異﹐乃問江明曰「此客共夥幾人﹖」明曰「共夥四人﹐正欲發貨往他處去賣﹐聞老爺要貨﹐去未起身。」代巡差官兵四名﹐卽刻將三人拿到。拿到跪作一堂。代巡緩辭言曰「汝這一起﹐皆是搶劫賦。有人在此﹐告首日前打搶客人﹐埋在橫溪顚畔松樹下﹐是你幾人﹐依直招來。」葉祿等聞得此言﹐魂不附體﹐勃然變色﹐交口爭辯曰「此貨是我自販來的﹐何當是劫奪之物﹖」代巡卽取印令之自對﹐皆同啞口無言。代巡喝曰「這起彊賊尙自抵賴﹐胡不自招﹖」四人跟各相視﹐推托不認。代巡令各人責四十﹐用長枷將四人枷起﹐收下獄中跟勘。四人皆魂飛魄散﹐乃招回﹕「此偶雇挑夫﹐小人等不合佯絆挑夫﹐中途謀死是實。」代巡曰「你數人何名﹖」一曰葉祿﹐三人曰範亨﹑韓鳳﹑方赤。四人招認明白﹐代巡親筆判曰﹕

審得葉祿心不仁慈﹐假挑擔而思謀財貨﹔性多猖獗﹐遇僻地而傷人性命﹐實獸中之豺狼﹐蟄中之虺者也。贓捕已眞﹐合擬大辟。其從惡範亨﹑韓鳳﹑方赤等﹐俱配邊遠充軍﹐經紀供明無罪。

徐代巡旣處決發配﹐後又問死商家鄕何處﹐逕差人前往﹐召其子來﹐悉以緞疋給之。其子方知父被搶劫﹐其子感恩拜謝﹐領貸搬屍回葬。由是徐公之明已著﹐後三任禦史﹐而獄無一畱冤矣。

吳推府斷僻山搶殺

南雄府保昌縣民祝壽﹐販賣雜貨﹐徧走鄕村。來至一地﹐名松源。從便捷小路回家﹐經過山嶺﹐崎嶇險峻﹐三里不聞雞犬聲。又過山凹﹐有一人家姓鄭﹐兄弟二人﹐名福二﹑福三﹐假以砍薪爲名﹐素行打搶﹐過有孤客﹐便起歹意。壽欲問路﹐望見二人迆邐而來﹐近前拱而問曰「此去祝方多少路程﹖」福二答曰「只有一日之遙。」福三問曰「你從何來﹖」壽曰「我在各鄕村賣貨﹐欲回家去。聞此處有一條小路﹐甚是便捷﹐不意來此失路﹐望二位指引。」福二曰「前面山凹﹐過嶺十里﹐卽是大路。」壽以爲眞是樵夫﹐遂任意任步行去。及到前途﹐乃是峻嶺絕路﹐只得坐石等人借問。忽見福二兄弟盤山而來﹐一刀揮下﹐壽未曾提防﹐刀中頸項﹐登時气絕。二人搜其腰間﹐得散碎銀七八兩﹐又有篾貨一挑﹐內中雜貨﹐約值二兩有餘。兄弟取下﹐將屍埋掩山傍。兄弟將銀貨均分﹐倏爾半年餘矣﹐毫無人知之。

有近地簫立﹑胡忠二家爭山界不明﹐簫立往上司告狀﹐卽發本府推官吳起風勘明審報。推官遵命﹐往山踏勘。簫立得理﹐斷山與之官照﹐胡忠受刑伏罪。推官令左右擺道回府﹐來至山傍﹐忽一馬嘶鳴不去。推府思曰「嘗聞馬嘶遇冤枉不行﹐非此地有甚冤枉乎﹖」推官喝馬曰「果是冤枉﹐再鳴數聲。」其馬復嘶鳴數聲。推官卽令二人於各處尋覓﹐於山傍有一死屍﹐被獸掘開﹐下截露出在外。二人回復推府﹐推府親往視之﹐令左右一起開看。見頸項數刀﹐乃知被人謀死。復命左右爲之掩覆。回衙不知誰人殺死﹐無計可施。次早﹐賫香徑往城隍殿行香﹐祝曰﹕

某菲材末技﹐身任刑館之職﹐每願百姓平安。不意橫溪山傍﹐謀殺一人﹐身帶重傷﹐卑職不知賊人名姓﹐虔試賫香﹐拜懇伏乞。神明鑑視﹐垂念生靈﹐預泄冤根﹐使我無愧厥職。謹告。

祝畢回衙﹐至夜獨坐書齋。霎間陰風颯颯﹐燭影不明。推府遂覺精神困倦﹐隱幾而臥﹐似夢非夢。須央一人﹐散發鮮血淋漓﹐泣訴於案前曰﹕

殺搶財貨﹐橫溪五福。若獲眞贓﹐牀頭貯。

訴訖﹐含冤而去。推府得此一夢﹐心下躊躕﹕莫非橫溪有名五福者﹖天明升堂﹐密差林虎﹑傅望二人﹐往彼處覓訪﹐「如有名五福者﹐拿來見我。」二人應諾而去﹐及至橫溪訪問﹐無五福者﹐但有名福二﹑福三者。二人不敢擅拿﹐轉府回見推府曰「小的蒙差訪拿五福﹐其地未有此名﹐只有个福二﹐福三兄弟。」推府思忖半晌﹐卽會其意﹕一名福二﹐一名福三﹐共成五福。乃曰「旣有此名﹐卽此二人。該房可發牌﹐火速拿來見我。」二人復去﹐拘得兄弟﹐卽至廳審問。推府喝曰「你二人搶劫客人貨物﹐好生直招﹐免加重刑。」二人彊硬不認。又令林虎﹑傅望「直往他家﹐牀頭有﹐可搜來我看。」二人不過半日至其家﹐二人牀頭有果各得篾一隻﹐挑入獻上。推府令開看﹐皆是雜貨﹐始知所殺者是賣雜貨之人也。遂大罵曰「所劫財貨在此﹐這二賊猶自彊硬﹗」喝令左右﹐將二人每責三十﹐重挾長枷。兄弟受刑不過﹐只得從實招曰「此人乃祝方人﹐往各鄕村發賣雜貨﹐偶因迷失問路﹐小的佯指令入僻處﹐殺死是實。今蒙訪出﹐此亦冤魂不散。」推府見皆招明﹐乃判曰﹕

審得鄭福二﹑福三兄弟﹐恣肆害民。假砍柴引人僻地﹐持刀殺死劫財﹐利己肥家。惡貫滿盈﹐皇天豈容漏网﹔冤魂夢訴﹐死者豈肯甘心﹗原贓旣獲﹐招認已明。刑就大辟﹐秋季處斬。

此冤旣伸﹐黎民悅服。自後搶劫之風日息﹐謀害之慘不復見矣﹗

岑縣尹證兒童捉賊

嶽州府巴陵縣有崇政鄕民姚升﹑姚禮兄弟﹐挑擔營生。姚升自幼與隔溪沈仁相交﹐姚禮一日與姚升曰「我你終日做此生意﹐掙錢僅可度口﹐終非久計。當此壯年﹐此事尙可做得﹐倘或老弱﹐將如何終身﹖我心思想﹐各項買賣我你通知﹐柰無本錢﹐將何以處﹖」姚升曰「我幼時曾與沈仁相知﹐只是如今家貧﹐不能延攬。他家盡有生放﹐我若求他揭借本錢做客﹐明日包些利錢還他﹐必然肯的。」姚禮曰「旣有此等機會﹐合速圖之。」姚升依其言﹐次日往其家去﹐特作相看之意。沈仁聞是升來﹐卽出相見。升曰「久欲見兄商議一事﹐不敢開口。」仁曰「旣在相知﹐有事但說不妨﹐何須推遜﹖」升曰「我想如此營生﹐僅可度口。今者壯時﹐可以攢些用此﹐恐老來不能做時﹐將何度日﹖目下欲往江湖販賣﹐倘積行分毫﹐亦得養老。柰缺少銀兩作本﹐故來見兄﹐揭借幾兩﹐按月加利奉還﹐不知肯作成否﹖」仁曰「你是自做﹐還有夥伴同做﹖」姚升不隱﹐直言與弟同往。仁初欲許借﹐後聞與弟同行﹐故意推托曰「兄自來未有事幹﹐今本該奉命﹐柰目下錢糧條編甚緊﹐𨿽有分文﹐在外未取。身無餘剩﹐卻不敢應承。」姚升知其推托之故﹐不復再言﹐辭別而回。姚禮以爲兄必借得銀來﹐坐家等候回信。及見兄回﹐悶悶不樂﹐姚禮問曰「兄往沈宅借銀﹐肯否﹖」升曰「我至其家﹐沈仁就欲畱酒﹐量度其意﹐似肯應承。後問有夥同伴否﹐我乃直說賢弟同事﹐遂以他事推托不允。似此謀事不成﹐反被人笑﹐是以憂悶也。」姚禮曰「不允也罷﹐但可惡沈仁太欺負人﹐終不然我兄弟沒他錢本就成不得事﹖且往挑貨﹐再作計議。」

過了數日﹐沈仁有子名時彥﹐往莊取債回家﹐欠戶苦勸時彥飲了數杯﹐不覺昏醉。來到嚴嶺亭內﹐睡於凳上。恰遇姚升兄弟二人挑擔回來﹐姚升認得時彥﹐謂其弟曰「伏睡者﹐卽沈仁之子也。」姚禮聞知﹐已恨其父不肯以錢借他﹐思欲害他無由﹐聞是其子﹐乃謂兄曰「你休怪弟太毒﹐深恨沈仁無理﹐今乘晚間四下無人﹐待殺此子﹐以泄日前之忿。」姚升曰「所爲務要縝密﹐休得事露便了。」姚禮取出利斧一把﹐劈頭砍下﹐遂死。搜尋身上﹐藏有銀子十七兩﹐盡剝劫而去﹐棄屍途中。其地嶺下有一村人煙﹐內有徐榮﹐原是个木匠﹐侵早赴城中人家造作﹐攜著斫籃﹑尺鋸。行來半嶺﹐忽見一死屍倒在路上﹐視之徧體是血﹐知被人所殺﹐嚇得魂不在體﹐思道﹕「今早出門﹐遇得采頭不好﹐待轉家明日再去。」遂翻身而回。黑早混沌未明﹐不意腳踐其血﹐一路行回﹐皆是血迹。及半上午﹐沈仁知之﹐急趨來看﹐正是時彥。其父不勝哀泣﹐乃集鄰里﹐驗視其致命處﹐則斧痕也。又見地上一路血迹﹐隨血尋覓而來﹐是徐榮門首。鄰里皆道﹕「徐榮殺死無疑。」沈仁深信﹐卽托鄰里鎖送官府審勘。沈仁具狀告曰﹕

告狀人沈仁﹐系本縣民。告爲搶財殺命事。切男時彥﹐莊取銀回﹐路經嚴嶺﹐突遇徐榮持斧殺死﹐銀被鯨吞﹐衣遭筍剝。鄰里證明﹐血迹可證。死者含冤﹐生人飲痛。屈蔽無伸﹐叩臺捕剿。上告。

朱縣尹準理研審﹐鄰里合口指說﹕「徐榮殺死是的。」徐榮有口難辯。縣尹疑之﹐權收監中﹐連年未決。

時饒代巡出巡﹐其府所屬官員迎接。入司坐定﹐先問有司有疑獄否。朱縣尹稟曰「地無疑獄﹐惟舊年沈仁告徐榮劫殺其子一事﹐徐榮爭取不招﹐事有可疑。今監候獄中﹐年餘不決。」代巡曰「不以情之輕重系獄﹐動經一年﹐少者半載﹐百姓何堪﹖允當決者卽決﹐該放者發回﹐斯上不負朝廷委任﹐而下民亦得安生。天下都似沈仁一事﹐罪犯安能得出﹖」有司無言﹐懷慚而去。

次日﹐代巡便服帶一二公人﹐入獄見徐榮﹐細詢之。徐榮悲泣鳴咽﹐將前情訴了一徧。代巡思被殺之人﹐不合頭上砍一斧痕﹐且血迹又落爾家。今彼不肯甘服﹐必有緣故﹐須再勘問。代巡離獄。次日﹐又入審問。一連數遭﹐徐榮所訴皆合前言。代巡不得明決﹐正在遲疑之間﹐見一小孩童手持一帕飯送來﹐與獄卒連說幾句私語﹐獄卒點頭應之。代巡卽問獄卒﹕「適那孩童與你道甚麼話﹖」獄卒不敢正對﹐佯以他答覆。代巡知其詐﹐逕來堂上﹐發遣左右﹐散於兩廊﹐呼那孩童人後堂﹐細問曰「適間與獄卒說何話﹖」孩童口快﹐直告曰「今午出東街﹐恰遇二人在酒店坐﹐見我來﹐以手招我入店。那人取過碎銀一錢與我買果子﹐教我入獄中探訪﹕今有个巡按審勘搶劫死罪事﹐看徐榮認否。是此緣故﹐別無他事。」代巡令庫子取銀貳兩﹐「賞你﹐你可引公差到酒店﹐捉此二人見我。」分付許東﹑崔貴跟孩童逕到東街酒店。正值姚升兄弟正在伺候孩童回報﹐不提防公差搶進捉住﹐登時解入公堂來見代巡。代巡怒曰「你二人搶劫殺人﹐柰何累他人償命﹖好好招承﹐免爾刑法。」姚升曰「小人兄弟挑擔度生﹐素守淸貧﹐並無此事。老爺無故捉問﹐正是『半天下雨不知來頭。』」左推右托﹐不肯招認。代巡喚孩童證其前言﹐二人驚駭﹐不能隱韙。姚禮供曰「殺人是實。緣因沈仁家富﹐與兄亦頗相知﹐兄往沈仁家借銀買賣﹐初有肯意﹐及言與小人同夥﹐遂推托不允﹐因而懷恨。日後見時彥傍晚亭睡﹐是行殺死。」代巡卽拘沈仁問說前事。仁方悟﹐答﹕「所言皆是。」代巡審明﹐卽釋徐榮回家﹐以姚升兄弟償命﹐判曰﹕

審得姚升﹑姚禮與沈仁揭借不允﹐致懷宿恨﹐偶逢伊子睡亭﹐持斧劈死﹐圖爲泄忿。此操心狠毒﹐肆惡尢慘者也。合擬大辟﹐以正典刑。徐榮誤踐血蹤﹐拘攣數年﹐此正「狡兔爰爰﹐雉罹中」之意也。釋此無辜﹐合行省發。沈仁不察﹐薄示招誣。

予觀饒公此斷﹐如天行道﹐斯上不負君命﹐下不滯民冤﹐千古之下﹐民仰其徳。

鄧縣尹判路傍失布

濟南府鄒平縣盛俊﹐爲人耽好麥蘗﹐販布營生﹐自肩往縣發賣。近縣五里外有村崇義裏﹐俊入店買酒﹐因其店酒甚醇美﹐獨飲三壺。初不覺醉﹐及行里許上盧崗﹐一時酒發。路傍有大松一株﹐樹下有一大石。俊腳軟坐石﹐忽然倚樹而睡。偶城外王九由鄕而回﹐見俊睡濃﹐乃起不良之心﹐遂挑其布而去。及俊睡覺﹐尋布不見﹐已去幾久矣。登髙四望﹐但見崗側有一族人煙姓盧﹐自思﹕「此必其中有人過往此處﹐見我睡而挑去。」一時無柰﹐只得往縣借歇一晚﹐怨恨未合一目。聞江西鄧應奎靑年進士﹐新任本縣﹐甚是精明﹐遂具狀告於縣曰﹕

告狀人盛俊﹐告爲失貨坑本事。家無田產﹐販布營生。挑至盧崗﹐力疲困倦﹐憑石睡濃。殊料棍惡竅去﹐醒覺無蹤。切思崗上往來有數﹐諒系近地行人。懇爺拘彼地方盧術﹑盧奇等﹐追究給還﹐營養有資﹐不遭盜害。上告。

縣主見狀﹐乃曰「爾知名姓﹐方可追得﹔不知其人﹐安能追得出﹗」俊再四哭泣曰「小的家有老母八旬﹐惟賴此生意﹐供贍三口﹐今被盜去﹐家中三口﹐嗷嗷何養耶﹖乞爺爺拘將地方﹐責令淸究﹐自然知其姓名。」縣主見之訴出苦﹐方與準狀﹐行牌拘勾。地方術﹑奇具狀訴曰﹕

訴狀人盧術﹑盧奇﹐訴爲飛禍事。身充地方﹐素守官法。盛俊山崗失布﹐阻家約有裏余。況通衢要道﹐繼續往來﹐伊不自謹﹐知誰挑去﹖誣告貧等﹐昧己瞞心。懇爺懲刁﹐不遭陷害。上告。

縣主見訴﹐代準拘原被聽審。縣主曰「盛俊﹐你在山崗失布﹐亦難以挾制地方。」俊曰「小的亦不敢言卽地方挑去﹐但彼家住近崗頭﹐只央彼代小的淸究。」術曰「你布山崗失去﹐又非在我門首﹐崗上過路者往過來續﹐那知是何人挑去﹖小的族下﹐人人守法﹐个个忠厚。昨日聞告﹐各各淸究並無人得。況白日挑回﹐能掩崗上無人知見﹐倘回至門首﹐豈無人見乎﹖」縣主心生一計﹐曰「盛俊﹐你睡在其地有何物否﹖」俊曰「只有一根松木﹐下有一石﹐小的故睡此石上﹐其餘並無他物。」縣主曰「旣有石頭﹐此挑布之人﹐諒此石必知。」該房行牌﹐差二公人拘來所審。公差至其地﹐卽起鄕夫七八人﹐擡其石而至﹐令放於月臺之下。縣主下階問曰「石頭﹐盛俊失布﹐告你作幹證﹐你可報何人挑去﹐依直說來。」石不能言﹐又厲聲曰「此石可惡﹐我問他﹐全然不答。左右﹐可重責二十。」打後又曰「石頭﹐你今日被責﹐諒你不言﹐明日可明白報來。」令牢子將盛俊﹑二盧一起收監﹐每日出調牌問事﹐列各事後寫一盧崗石頭作幹證事。每日事後﹐取俊等拷問一番﹐或三十﹐或五十﹐日打一出﹐將三人又監﹐如是者三四日矣。滿縣百工技藝買各貨的﹐驚其異﹐皆入衙來看審石。縣主並不禁止。至第五日﹐公事畢﹐又調出三人來問﹐打石頭七十。但見滿衙皆是閒人﹐買各貨的通有。陰令守門精兵﹐偸偸掩上頭門﹐凡有賣布者﹐皆令取手中之布上來﹐先謂盛俊曰「你布有號頭否﹖」俊曰「有。」縣主曰「旣有號﹐可自寫花押上來﹐要與原的一樣。」俊依布寫一上去。縣主將布徧對﹐果有二疋同號﹐其餘不同。各發原客領去﹐卽拿下手執同號布者﹐問曰「你何姓名﹖」王九一時嚇得魂不著體﹐曰「小的姓王﹐排行第九。」縣主曰「此布何處得來﹖」王九東指西推﹐縣主喝令重責三十﹐曰「你白晝挑人布去﹐累此石受殃﹐又受拷打﹐可明白招來﹐送出原布還他也罷﹔不然仍似此石一般受刑。」王九不認﹐縣主曰「爾布號頭皆同﹐猶自不認﹐取挾棍夾起。」王九招出﹕「其布已賣去十二个﹐余存家中。」縣主曰「賣去的﹐可將銀還﹐未賣者﹐可將原布還之。」遂判曰﹕

審得盛俊挑布獨行﹐性耽麥蘗﹐昏昏醉睡山崗。王九鄕回偶見﹐頃立梟心﹐潛行私竊﹐半途挑去。不顧坑人貨本﹐當街貨賣﹐惟知肥己私囊。自謂人眼可瞞﹐豈料天心難昧﹗告縣追捕﹐疑非地方人等﹔失所近城﹐知是市棍凶徒。日拷石刑﹐令人駭異﹔視觀不禁﹐欲獲眞凶。是果抱布入衙﹐已獲原贓﹐號徵認招是實。該依掏模同刑﹐準徒一年遞解者。典盛俊不謹﹐諒應懲戒﹐領布貨賣﹔盧奇無辜﹐分應免擬﹐省發還家。

予觀鄧公此斷﹐有意外之料﹐法外之思。倘非以石拷刑﹐安能捕獲眞贓﹖是邑以神斷稱之﹐而名實不虛也。

彊盜類劉縣尹斷明火劫掠

徐州府碭山縣有民官元﹐娶妻周氏。生子二人﹐俱皆年幼。家資殷富。家有婢女秋蘭﹐頗有姿色﹐主母常令之往屠戶鄭陽鋪支肉。鄭陽愛之﹐每秤肉將好的﹐又盛拋秤頭與他。或令別婢稱肉﹐非無秤頭﹐卽肉不好。婦人小見﹐遂以爲秋蘭會做買賣﹐每每秤肉﹐皆令秋蘭去﹐往來久熟。

一日鄭陽調戲秋蘭﹐秋蘭正色拒之。鄭陽亦甚怪﹐仍將好肉與之而去。次日又來﹐鄭陽曰「我將許多情意待你﹐昨日才謔一言﹐你就變臉。」秋蘭低首不言﹐鄭陽乃四顧無人﹐遂彊抱人房。秋蘭力怯不能拒之﹐惟罵詈而已。鄭陽曰「你今日從我則罷﹐如不從我﹐我徧處假揚說你日日送來與我相好﹐倘或聞於你主人之耳﹐他不柰我何﹐只是活活打死你這賤人。」秋蘭自思﹕「主人﹑主母都皆嚴謹﹐倘或知之﹐弄假成眞﹐必不輕放。」乃曰「今日來久﹐恐主母見怪﹐且稱肉我去。明日又來﹐就從你意。」鄭陽曰「現鐘不打﹐又去掠銅。我今如此﹐你明日不來﹐終不然來你家叫得你﹖今不肯﹐我就到晚去。」秋蘭思不得脫免﹐彊應承﹐稱肉回去。自後鄭陽常起爛肉﹐倘秋蘭來﹐卽與之食﹐兩情甚稔﹐秋蘭每來店中﹐不待陽言﹐自入房來。

半年有餘﹐而官元常往莊上佃戶家﹐取債取租﹐多則一月方回﹐少則半月。秋蘭欲心昌熾﹐遂約鄭陽夜入家中同眠。鄭陽夜入曉去﹐無晚不來﹐遂爲眾婢覺察﹐常常談笑。秋蘭卽告鄭陽﹐陽又問曰「主母知否﹖」蘭曰「不知﹐所知者眾婢而已。」陽思恐有後患﹐欲殺眾婢﹐猶恐露機﹐並不與秋蘭知之。過兩晚﹐官元出莊末回﹐串彊盜二十餘人﹐明火衝入其家。周氏聞知賊來﹐攜二子出奔後山而去。鄭陽與眾賊先將眾婢三人俱皆殺死﹐工人人鬥﹐殺傷三人﹐殺死一人。又將秋蘭綁於柱上﹐罄捲其財貨而去。次早天明﹐周氏攜子而回﹐但見殺死眾婢﹐綁起秋蘭﹐慌忙解下﹐嚇得膽戰心驚﹐卽著人往接那官元回家。元聞知毛髮皆驚﹐卽刻回來﹐遂投黨裏驗明﹐具狀告於縣曰﹕

告狀人官元﹐告爲明火劫掠事。本月初三日﹐身往取租﹐事冗未回。是夜更闌﹐彊徒一黨二十餘人﹐塗眉畫臉﹐各執利刀﹐破門衝入。驚逐妻逃於散﹐殺死男婦六人﹐刃傷兩僕﹐綁婢秋蘭。穿房繞戶﹐罄捲家財﹐四鼓方散。次早身回﹐報明黨裏。墾天嚴捕剿﹝賊﹞黨安良。開單上告。

是時知縣劉起風﹐爲人謝作﹐最有才能﹐極惡賊盜不正之事。一見其狀﹐心中大怒﹐乃曰「你告此狀﹐緣何無賊人名姓﹐又無贓證﹐如何斷得﹗」元曰「小人一時難覓﹐乞老爺卽代訪緝。」縣尹曰「數婢皆殺﹐惟畱秋蘭﹐其中必有緣故。明日可卽令秋蘭出審﹐必知眞賊。」元次日婢出官聽審。縣尹曰「秋蘭﹐是夜劫賊﹐見是何人﹖」秋蘭曰「彼賊眾多﹐皆搽紅抹黑﹐那里曉得。」縣尹曰「旣說搽面﹐必是熟人。賊殺眾婢﹐何不殺你﹖」秋蘭曰「見殺眾人﹐心膽皆裂。欲走去﹐被一賊拿綁柱上﹐眾賊捲擄家財而去。」縣尹曰「殺眾而不殺你﹐必是你的情人爲盜。與誰有姦﹐依直招來。」秋蘭胡遮亂掩﹐並不招出。縣尹喝令拶起﹐秋蘭受刑不過﹐只得招曰「小婢只與屠人鄭陽有姦﹐彼不做賊﹐其餘未有。」縣尹曰「旣與鄭陽有姦﹐此賊卽鄭陽也。又且塗臉﹐恐爾認得。」卽發牌﹐差兵王顯﹑謝綱二人密拿聽審。鄭陽正在賣肉﹐公人佯入其店買肉﹐故意爭多奪少﹐王顯一手拿住﹐謝綱以鐵索緊扣送官。縣尹審曰「鄭陽﹐你旣姦秋蘭﹐何故劫主﹖」鄭陽曰「小人與秋蘭並未有姦﹐貧素守分﹐賣肉營生﹐毫不妄爲﹐鄰里可審。」縣尹曰「秋蘭昨已招明是你﹐何故推托﹗」卽令左右重責三十﹐發之招承。鄭陽仍前推阻﹐並不招承。又令重挾﹐敲打二百有餘﹐猶然彊硬不服。縣尹見重刑不招﹐無如之柰﹐心生一計﹐問其家有妻否。左右曰「有妻有母。」密差王顯﹑謝綱二人﹐祝以私語﹐又以原告之開之單授之而去。王顯﹑謝綱依計去﹐至其家﹐詐謂其妻曰「你鄭陽前劫官元家衣服﹑首飾﹐今是他親筆開單﹐老爺令我二人來取原贓。你可搬出﹐與我挑去。」此二婦不能識字﹐又且心虛﹐以爲實是丈夫寫的﹐遂人房罄撿﹐付與王﹑謝二人。卽挑入見官。縣尹喚官元認明。官元細看﹐件件皆是﹐乃曰「諸物皆是﹐但所劫小的財還多﹐眼前之物三分之一耳。」縣尹曰「鄭陽旣說未劫官元﹐此物何處得來﹖」鄭看見﹐舉手錯愕﹐無言可答﹐只得依直盡招。縣尹曰「你劫官元﹐賊黨甚多﹐可以實報。」鄭陽曰「此眾人皆是小人情來的﹐非管他事。今日事發﹐小的身該自當﹐安可累及他人。縱老爺挾死﹐決不招扳。」劉縣尹見鄭陽任夾任打﹐不肯招出﹐只得將鄭陽問斬償命﹐贓給官元﹐其判曰﹕

審得鄭陽﹐姦誘秋蘭﹐行同夷狄﹐夜來晚去﹐微露醜聲﹐恐聞家長﹐欲起殺人之念﹔才糾賊黨﹐遂成劫掠之謀。殺死眾婢﹐圖爲掩口﹔秋蘭綁柱﹐實出眞情。因飾非而殺傷八命﹐捲財貨而逐竄子妻。自謂一舉兩利﹐豈知天鑑在玆。據此暴凶﹐殆似蟄中虺﹔嵇伊行誼﹐猶如獸類窮奇。招認旣明﹐罪依律擬。原贓皆獲﹐斬首服刑。秋蘭因姦引賊﹐亦應絞罪。贓還失主﹐申報施行。

阮縣尹斷彊盜擄劫

衢州府常山縣丁文﹑丁武﹐其祖曾任守珠主事﹐遺下家貲數萬﹐珍珠廣多。子孫亦善守善創﹐日多增益﹐且山多竹木。適有徽州戊源客人王恆﹐帶家丁隨行十餘人﹐往販杉山。聞得丁宅山多﹐用價銀一千五百兩﹐登門買﹐當憑中交銀。丁文兄弟厚設酒筵款待。次日﹐開山去訖。才過兩月有餘﹐遠近皆聞丁宅山得銀。有慣賊何子秀﹑哨黨陳子淸等﹐烏合四十餘人﹐往劫丁宅。是夜﹐明火持槍﹐衝開門壁。驚丁宅男逃女竄﹐只有丁文愛妾祝氏﹐奔走不及﹐被子秀﹑子淸擒捉奸淫。祝氏被污﹐看見賊人子秀身材長大﹐方面豹牙﹐貌類王恆﹐記在心下。眾賊殺傷家僕﹐眾賊罄擄財貨﹐五鼓賊散。次早﹐祝氏告知丁文曰「昨夜賊人﹐卽是前日樹客人。」丁文曰「何以認之﹖」祝氏曰「前日客人飲酒時﹐我於窗隙中見其身材長大﹐方面豹牙。夜來彊污我者﹐相貌皆同﹐毫無異樣。」丁武乃謂兄曰「大抵王恆山中工人最多﹐必是王恆爲首﹐統集劫掠。我正在疑似之間﹐旣曰面貌相似﹐不必他疑。卽當具狀告縣﹐請兵剿捕﹐以除此害。」其狀曰﹕

告狀人丁文﹐系本縣民﹐告爲劫財慘殺事。凶惡王恆﹐前月攜銀來家﹐木窺探虛實。於本月十七日夜﹐挾黨四十餘人﹐羣雄烏合﹐操持鋒鍔﹐明火燭天﹐破衝門壁﹐蜂擁來家。老幼驚逃﹐男女被竄。愛妾受污﹐家奴遭殺。金銀釵環﹐緞服色﹐撿擄一空。言可痛心﹐聞皆酸鼻。懇天法剿﹐除害安民。上告。

阮縣尹卽準其狀﹐隨差應捕二十名﹐往山擒捉。應捕領批﹐同黨裏地方等﹐逕至山下等。但見工人皆陸續肩樹下山﹐應捕等守得一一肩樹下來﹐卽將穿胛鎖住﹐已捉三十餘人。及午﹐山上眾人造飯已熟﹐疑曰「眾人下山許久﹐並無一人上來喫飯﹐此何緣故﹖」齊下山來﹐看見皆受擒。應捕又欲並擒﹐眾人皆不知何故﹐各自奔走。王恆在山蓬中坐想﹕「眾人下看﹐未上來﹐此事可疑。」頃刻間應捕二十人齊至﹐將王恆紐鎖。恆乃愕然曰「無故而捉我等﹐此是何如﹖」應捕出批與看﹐王恆駭曰「旣無辜﹐有此冤枉﹐我卽自去訴明。」具狀訴曰﹕

訴狀人王恆﹐系徽州府戊源縣民﹐訴電冤劈陷事。身走江湖﹐已經十載。懷刑守法﹐毫髮無虧。帶本數千﹐丁門木。丁文被劫﹐知是何人﹖飄告良民﹐黑冤蔽日。彊盜重情﹐難瞞法眼。乞嚴緝捕﹐細審細查﹐別分涇渭。上訴。

縣尹見訴﹐乃謂恆曰「是夜擄之時﹐明白見爾。」恆曰「旣劫伊家﹐山廠豈無贓證﹖無贓無證﹐平白安可指人﹖」丁文曰「小妾被污﹐明白是你。他見得仔細﹐方面豹牙﹐身材長大﹐貌無兩樣﹐何得抵賴﹖」恆曰「天下之人﹐貌相皆類者多﹐黑夜焉能詳辧﹖且小的並無與伊妾一面﹐何以識認﹖誣陷顯然。」縣主見其所言皆是﹐略加小刑﹐細審眾工﹐四十八口同一詞﹐並無一異。疑不能決﹐權皆收監。次日調出又審﹐詞辯同前﹐仍然收監。有王恆僕家興與眾工人趙升一﹐見眾被捉﹐亦奔入深山逃命。山上偶然望見眾賊在山案分贓﹐但見銀以秤分﹐珠以斗分。二人隱身樹林密處﹐見得仔細﹐賊中惟子秀﹑子淸乃是本鄕﹐升一認得的確﹐其餘外郡﹐皆不能識認。至日側分完﹐眾賊皆散﹐惟子秀曰「眾兄弟皆去﹐我你分得這些物﹐且不可帶回。權將埋在此處﹐俟久事靜之時取回家。」子淸曰「此言正合我意。」原擡得川箱四隻﹐盡衣服緞疋金珠裝於箱內﹐埋完而去。家興﹑升一二人亦不敢取去﹐升曰「今日不知官兵是何事來捉我等﹐如是天晚﹐且覓路偸偸回我家而去。過數日打探是何事﹐又作區處。」家興曰「如此多蒙提帶。」是晚回家﹐次日乃知丁宅被劫﹐告發官兵拿提客人。家興心懷義气﹐哭謂升一曰「家主待我等眾人如同骨肉﹐今旣無辜受刑﹐我心豈忍﹖我想昨日分贓之賊﹐卽劫丁宅之物﹐敢勞老兄同去見我主人﹐出首於官﹐一則救出我主﹐二則眾人罪名可脫。」升一曰「我也正有此意。」卽日同往縣中﹐先入獄﹐見了王恆﹐告說其事。王恆大喜﹐但見眾工人被官穿胛擒捉﹐又受刑法﹐且無人送飯者﹐而死者二十人。少項﹐縣尹升堂。家興﹑升一二人﹐口首前事。縣尹細問的當﹐卽差捕兵二人﹐往拿子秀﹑子淸二人。次日拿到。縣尹曰「你二人集眾夜劫丁家﹐累人受刑。今日拿獲﹐從直供招。」子秀二人彊爭彊辯﹐毫不招承。縣尹卽喚家興﹑升一面證﹐猶然推調。家興曰「你二人於眾賊後﹐復將贓物裝在四隻川箱﹐埋在山巢而回。尙且口硬。」子秀二人低首無言。縣尹﹕「你旣見眞贓﹐我今差數人同你取來。」家興直引公差往山﹐取得原贓﹐入官陳獻。縣尹令丁文認明皆是﹐卽喝令將子秀等各打四十﹐令之招承﹐報出夥黨。子秀曰「我賊夥義重盟﹐此事是小的報集眾人﹐我今事發﹐寧做二命死﹐不敢連累眾人。如眾人被獲﹐只扳倡首一人﹔小人自招死罪﹐任受苦刑﹐死不扳人。」縣尹見說﹐乃援筆判曰﹕

審得慣賊何子秀﹑何於淸等﹐屢犯不悛。烏合羣黨四十餘人﹐劫掠丁家。逐其妻﹑淫其妾﹐恣惡而弁髦王法﹔擄其財﹑傷其僕﹐逞凶而螻祝生靈。旣獲眞贓﹐合應大辟。餘黨不剪﹐終釀禍根。仰捕嚴訪﹐以除後患。丁文誤告縣死﹐理合招誣﹐諒罰贓物﹐給葬死者。王恆等無辜受屈﹐亦已數遭﹐俱應省發。

判斷明白﹐申聞上司﹐卽發法場斬訖﹐懸頭示眾。人皆以爲天理昭然﹐藉令僕人不遇眾賊分贓﹐而王恆幾累死矣。是可見王恆無辜﹐終見天日﹔子秀等爲惡﹐竟受辟刑。正謂﹕善惡到頭終有報﹐只爭來早與來遲。

卷七妒殺類許兵巡斷妒殺親夫

湖州府烏程縣趙仁﹐監生出身﹐任仁化縣縣丞。以年老無子﹐告歸林下。止有一女名瓊娘﹐招贅張仲爲東牀以養其老。而張仲爲人多行不義﹐心性無常﹐輕視嶽父母﹐忽略趙瓊娘。趙仁欲逐仲﹐將女攺嫁﹐瓊娘曰「古語『忠臣不事二君﹐烈女豈事二夫﹖』仲𨿽不義﹐失之當時﹐旣與之醮﹐終身豈攺﹖望爹娘此念當泯﹐毋令人訾議可也。」仁聞女言遂止。越數年仲登鄕薦﹐觀政刑科﹐選官廣徳﹐思欲易妻。路過陽關﹐窺見靑樓士女中有楊媚娘者﹐姿容冠世﹐美麗堪佳。且長於詞章﹐妙於歌舞。遂通媒的﹐不惜百金﹐婚爲二室。自是朝歌暮飲﹐極盡人間之樂﹐悉窮天上之歡。棄趙氏於獨樓﹐不同衾枕。暫離鄂地﹐又至越州﹐見唐氏艷質猶奇﹐頓起易新之念﹐私行媒的﹐共效鸞風之歡。唐氏初以仲爲轉房﹐及歸張門﹐不意已有二婦。唐氏一見禮畢﹐遂終日啼哭。仲備行裝﹐俱帶赴任。一路舟行﹐三妻同船﹐惟與楊氏交歡﹐趙氏﹑唐氏未同衾枕。旣至廣徳之任﹐奪趙氏金冠霞帔﹐歸於楊氏穿戴。終日與楊氏酣歌樂飲﹐令趙氏﹑唐氏二人遞盞傳杯。稍有半言不順﹐輕則長跪於階下﹐重則鞭撻於庭幃。更闌醉後﹐令二氏另入幽房﹐先封其門﹐後同楊氏就枕。日髙三丈﹐陽臺雲雨未收﹔政事荒淫﹐琴堂酷政偏多。不論是非﹐動輒七挑公價﹐需索良民財物﹐過徵額外錢糧。居任六年﹐廣徳之民無辜而受害者﹐不知凡幾﹔暴惡而夤免者﹐詎止百千。後有徐代巡考察本縣﹐知其貪酷﹐欲行勾革。仲善於夤緣﹐多行賄賂﹐吏部夤緣升授松江同知。旣到任時﹐趙氏﹑唐氏所食者疏菜藜霍﹐衣者破損粗衣﹔楊氏所服者滿身綺﹐食者美酒嘉肴。楊氏已生二子﹐凶捍惡性﹐常時淩辱二氏。又有婢女菊花﹑伍一嫂等﹐皆仲私狎﹐楊氏常行箠。到任一年﹐數人共憤﹐受彼矜持﹐欲謀殺之雪怨﹐對天盟誓﹐合力同心。計議已定﹐柰無機可乘。

一日彭士奇與仲有同年之雅﹐過衙拜謁﹐仲卽畱飲。仲亦酩酊晝寢﹐唐氏四人欲謀下手行事。偶袁通判邀飲公堂﹐回衙又將趙氏等跪打一番﹐乃人臥房醉睡。四人候至三更時分﹐趙氏執一鐵槌﹐伍一嫂﹑唐氏執刀﹐菊花執斧﹐四人直入牀前。趙氏將一槌向頭上打去﹐仲卽時暈死﹐唐氏以刀斬其頭﹐菊花執斧砍其臂﹐趙氏將刀徧身爛剁﹐仲頃刻死於非命。後入內室欲殺楊氏母子﹐忽然風動﹐外邊僚屬官員卽帶上宿兵皂入衙﹐但見各執利器﹐卽令官兵將幼男奪去﹐將楊氏放開﹐楊氏母子幸免。官兵卽將四婦擒捉收監。次日﹐鄭知府審一番﹐具由押送上許兵巡審問﹐趙氏自供曰﹕

狀供惡夫﹐縱妾淩妻﹐積恨謀故事。緣氏父居薄宦﹐嚴謹淸閨﹐年已就衰﹐每有絕宗之苦﹔老當益壯﹐偶遇弄瓦之歡。生氏深幃﹐本趙門之半子﹔欲納良配﹐乃托張仲以終。何意月老無端﹐固失百年之望﹔冰弦有間﹐遂孤諧老之期。親迎而來﹐諒爲卓門佳婿﹔乘鸞而至﹐休誇唐室朗甥。不念布衣寒士﹐逃報閥閱之門墻﹔玉質仙姬﹐下適孤寒之微賤。兼葭得倚於玉樹﹐藤蔓乃附於金枝。曰嶽曰母﹐視如陌路﹔若夫若婦﹐竟如仇敵。父欲逐惡而攺行﹐尙作賈山而謀﹔氏期烈性無更圖﹐僅有下機之舉。是故不惜資金﹐教誨叨登於雲路﹔何嫌路費﹐營爲得侍於王庭。觀政刑科﹐選官廣徳。一朝得意﹐萬徳俱忘。非惟背義失恩﹐抑且決謀娶妾。逕過陽關﹐窺見靑樓士女﹔詢諧勝景﹐欲要月裏冰人。楊家之女顚狂﹐張氏之郎輕蕩。賂通媒妁﹐頓合秦晉。旅邊花柳﹐恣意戀情﹔室內糟糠﹐了無掛意。但惡每有蔡邕之情﹐何彼不仗宋弘之義﹗暫離鄂地﹐行至越州。見唐氏之姿容﹐有易新之惡舉。私通月老﹐欲效鸞凰﹔假托泰山﹐彼云求諾。誰知己有貳房妻﹐將此則爲三妾。歸家作會三人﹐覿紅顏﹔敍禮方言二妾﹐唐氏嚎啕墮淚。豈惡不分妻妾﹐紊入房幃﹐卽備行裝﹐俱令赴任。一路行來﹐未曾與氏同衾﹔三妻共舡﹐未曾與唐氏同枕。至州船泊河頭上﹐住轎來驛下。一入釋時﹐就變顏色﹐將氏頭戴金冠﹑身穿霞帔﹐略假手於張郎﹐反歸於揚氏。惟敢怨而不敢言﹐惡乃情而多在重。白頭之嘆﹐料不克於終身﹔黃裳之詩﹐免不歌於閨閫。禁門深鎖﹐嚴間常封。糖須甜而不能以賽羊羔之美﹐桃頗妙而不足以奪章臺之好。終夜飲酒﹐楊其客而張其主﹔二人傳遞﹐氏其婢而唐其奴。稍不順情﹐卽令跪於檻外﹔略不如意﹐惡怒自杖於堂中。酣醉之時﹐酒闌之際﹐先封二氏房門﹐後戀楊娼幃帳。日出三竿﹐倘有抽身理事﹔案積多文﹐何曾舉手施爲。稍出升堂﹐杖死無辜數百﹔暫行比較﹐刑加不罪千人。易冠妝而打工匠﹐對博奕而損命門。家奴僕役﹐踢死無數﹔使婢侍女﹐打死本多。酷政嚴刑﹐詐逼良民一兩三而三兩五﹔虐政需索﹐富戶一百四而二百三。酷罪荒淫﹐貪求無濟。恨气沖天﹐怨情地。此時正欲謀害﹐渠命未遭其難﹔將門不時鎖禁﹐無罅隙之可行。惡妾初與交通﹐無毫末之可舉。況唐氏與氏結因未深﹐菊花與眾婢交情未厚﹐倘或事機不密﹐禍先將至。只得容情隱忍﹐截气待時。不覺考察年來﹐諒被貪酷官勾﹐將財賂囑吏部﹐謀升松江同知。到任未及兩月﹐拷氏受刑三次。縱容楊奴﹐將氏朝夕陷欺﹐淩辱不可言。大肆姦心﹐時被百般欺侮﹐不能盡訴。氏母帶來之物﹐悉統楊奴﹔次氏朝廷之賜﹐俱歸狗婦。且在廣徳六年﹐不親顏相﹐故老母遣舅探望﹐被惡卽發還家﹔及來松江一載﹐不通音信﹐故老父差價賫書﹐被惡釘歸原籍。唐父來衙﹐責令地方去﹐不容時刻畱身﹔楊兄進驛﹐卽令吏農相請﹐淹畱數月而歸。狗婦所服者﹐滿身綺﹔二氏所穿者﹐粗衣破裳。楊奴自食羊羔﹐二氏常食疏菜。氏乃花燭正妻﹐荊釵徧插於蓬頭﹔楊乃偏房小妾﹐珠翠盈妝於翹首。以卑淩尊﹐以妾奪嫡﹐𨿽天地亦所不容﹐芳神人也能抱恨。冤久必伸﹐仇深欲雪。偶值舊年七夕﹐庭下有瓜果之除﹐二人對約﹔室內有不平之嘆﹐唐氏畜謀。欲行陰害﹐攜手而決﹐心中懷嫉﹐唐氏有吁嚀之約﹐遂令菊花﹐卽排香案﹐深深拜跪於庭中﹐凜凜命危於中內。心懷雪恨﹐何憐月質花容﹔志在伸冤﹐不惜粉身碎骨。念舉首肯而輒悔﹐意期今是而昨非。孰料一心如舊﹐略無歡氏之情﹔兩意相投﹐竟覺棄予之甚。終身仰望者空兮﹐琴瑟調和者缺兮。花戀蝶其如蝶冷花梢﹐月隨人可惱人虛月色。紫簫聲斷﹐始知夢絕秦樓﹔王鏡臺髙﹐自覓魂飛溫府。所知者﹐唐氏忿气愁腸﹔可就者﹐菊花懷恨積怨。予三人切齒附心﹐彼二人慘天動地。鬼神不傳﹐冤家聚首。是彭年伯束酌私衙﹐退歸甚欲擺布﹐氏等殺身已決﹔又袁僚長邀飲公堂﹐來衙恣意跪打﹐吾輩惡日益堅。幸得皇天有眼﹐欲除害以救民﹔大造無私﹐意剪凶而報怨。假我三人之手在須臾﹐了彼一人之命於傾刻。乘其醉酒﹐幸彼開門。會同唐氏與菊花﹑伍一嫂﹐執腹刀並槌斧劍。三更時分直至房門前﹐彼方酣醉睡於帳中﹐趙氏擊一槌於頭上﹐昏迷鴛枕﹔閃入羅幃唐氏斬其頭﹐已至傷痕無數﹔菊花砍其臂﹐乃知折卻一肢﹔氏則徧身碎剁﹐數年積恨方消。惡卽一時絕命﹐十載壯圖已散。復回內室﹐至楊房﹐欲將伊碎剁萬刀方酬恨﹐惡將男殺絕嗣。正在暄嘩﹐不覺外邊風動﹔要行擺布﹐誰知僚屬來衙。先符幼男奪去﹐後將楊氏放開。略少機關﹐徒爲話柄﹐事於利害﹐性實不甘。可憐今則封凶器則貯庫﹐楊氏輩以寄監。律有明條﹐自甘淩遲決死﹔官無玩法﹐但願碎骨償伊。𨿽云數載夫妻﹐實是一場話柄。所謀非氏﹐乃冤假手之勞﹔其助若神﹐實屈魂借刀之殺。氏等願身殞死﹐免致玷辱於官家﹔惟冀全屍﹐無使有虧於體面。謀殺親夫之罪﹐氏所甘當﹔而嫉妒致死之由﹐彼何可免﹖伏乞先斬渠問﹐以遏妒忌之風。縱死九泉之下﹐尢能暝目﹔𨿽加馬踐之刑﹐亦自甘心。輕身若羽﹐視死如歸。伏望髙明﹐推詳體案。無虛詞﹐供是實。

供畢呈上﹐許公覽閱﹐援筆判曰﹕

審得趙氏﹑唐氏﹐殺夫元凶﹐滅倫大惡。恨夫張仲縱情楊妾﹐不若宋弘之大義﹔反目室家﹐惟效黃允之陰圖。十載糟糠﹐頃被夭桃專寵﹔百年配偶﹐反爲粉黛含羞。佳兒佳婦﹐空爲六禮告成﹔爲婢爲奴﹐不念雙環入沒。忍心感白頭之詠﹐掩耳歌綠衣之章。愛辱殊情﹐遂起不均之嘆﹔妒心爭寵﹐敢萌碎首之謀。恃菊花﹑一嫂牙爪有人﹐而生冤死命﹐咸歸箝制。祕密之謀何工﹐慘毒之舉遂決。焚香定盟﹐已非一日之心﹔持刀弄斧﹐並合羣凶之力。初更響晦﹐眾婦奮勇於房幃﹔一气絕﹐羣刀斬剁於身軀。冤焰燭天﹐星斗爲之慘黯﹔血流液地﹐瓦礫同其棄捐。白日猶爲僚屬之上賓﹐昏夜遂作刀鋒之冤鬼。惜哉上佐判官﹐死於婦人之手﹔狠哉嫡妻媵妾﹐肯將鋒鏑之加。籍令外役不聞﹐二子幾乎喪命﹔同僚不救﹐楊氏險爾淪亡。值此太平有象之時﹐寧當有此﹔卽使夷狄無倫之域﹐恐不若斯﹗毆罵親夫﹐尙不容王朝之律﹔持刀殺死﹐安免碎剮之裁﹗卽服淩遲﹐不足懲其弒夫滅倫之惡。苟縱之不戮﹐則兩浙爲無倫之國﹐五刑爲無用之條。今張仲若此﹐𨿽路人當爲之慟哭﹐有司能不爲之寒心﹖起釁造端﹐實自趙氏唐氏﹐同謀濟惡﹐是皆一嫂﹑菊花。倡首宜應細殛﹐從惡亦服斬刑。天地昭彰﹐鬼神共逐。王法不逃﹐永玆不赦。據情按法﹐申請施行。

予觀張仲﹐閨閣缺刑於之化﹐房幃少起敬之方﹐而致殺之由﹐皆其自取。是望縱情固寵者鑑諸。

謀占類韓代巡斷嫡謀妾產

溫州府西門民袁聖﹐家頗饒裕﹐娶妻尢氏﹐貌美﹐三十無子。娶妾程氏﹐生有二子。繼而尢氏亦生一子﹐自思﹕「日後家中產業﹐妾居二分﹐已止有一分。」心懷妒害﹐柰無釁可乘。一日﹐袁聖自思家有餘資﹐倘不營運﹐恐坐食山崩﹐乃謀置貨﹐出往湖廣經營買賣。袁聖臨行﹐囑其妻﹑妾善視三子﹐尢氏口中亦應諾而已。時值重陽﹐尢氏設宴庭下﹐召程氏及二子同飲。尢氏先置毒藥壺中﹐乃斟酒舉杯﹐囑托程氏曰「我𨿽有子﹐尙且年幼﹐爾子長成。他日年老之時﹐托爾侍奉﹐吾子托爾子扶持﹐只在此杯之酒﹐預爲身後之圖。」程氏曰「自是如此﹐何待言說﹖我素量淺﹐不敢當此。」於是尢氏苦勸﹐程氏勉彊痛飲﹐盡歡而罷。是夜藥發﹐程氏母子七孔流血﹐相繼而死。時程氏年三十﹐長子十二歲﹐次子八歲。當日親鄰大小皆莫知其故。尢氏詐言暴疾卒死﹐聞者莫不傷感。尢氏詐哭盡哀﹐以禮殯葬而已。袁聖在外﹐一晚忽得一夢﹐見程氏攜二子泣訴其故。醒來卽欲收拾回家﹐柰因貨物未脫﹐不能卽回。是以且住且疑﹐鬱鬱不悅。將及三年之間﹐偶值韓代巡訪察﹐按臨其府。下馬升堂﹐府屬官員參見禮畢﹐忽然階前一道污气沖天﹐俄而不見。代巡心甚疑之﹕必有冤枉。是夜明火坐閱文卷﹐更闌困倦﹐伏几而臥。忽見一女子﹐姿容美麗﹐披頭散髮﹐攜二子啼哭跪至階下。代巡問曰「汝婦人住居何處﹐是甚名姓﹖至此﹐有冤枉明白道來﹐吾爲你伸情雪冤。」婦人曰「妾乃程氏母子是也。因夫袁聖遠出經商﹐主母尢氏妒妾子多﹑年長。重陽置酒﹐酒毒死母子三人﹐冤魂不散。聞老爺按臨﹐特來訴冤﹐乞老爺代妾伸冤﹐而母子九泉之下﹐不勝感戴。」言罷悲泣﹐化風而去。代巡醒來﹐天色微明。出升公堂﹐卽差周龍拘拿尢氏﹐當堂審問曰「妾子卽同汝子﹐烏得懷妒而害三人之命﹖絕夫之嗣﹐罪莫大焉﹗」尢氏悔服不言。代巡令之招承﹐淩遲處死。又令尊長撫其孤﹐以俟夫回。其判曰﹕

審得尢氏﹐惡同呂后﹐妒類則天。始也無嗣﹐欲倚妾男繼後﹔旣焉生於﹐遂懷妒忌媒家。宴慶重陽﹐姦謀有素﹔壺藏鴆毒﹐三命頃更。怨抑不伸﹐階下結成怨气﹔冤魂不散﹐夢中訴出冤情。三人之法昭然﹐母於之命應塡。欽遵明律﹐刑服淩遲。其有孤子﹑家財﹐仰袁族公正尊長領官﹐俟尹父回﹐還延宗祀。

又越三載﹐袁聖經商﹐利獲數十倍﹐滿載而歸。族人皆喜﹐尊長以前事告之﹐還其孤子﹐返其家財。聖見家中五口只存一丁﹐不勝悲咽﹐族人親戚皆勸慰之。袁聖壽享八十有齡﹐其子克肖篤生五子﹐且昌熾其後焉。予觀此事袁聖仁慈﹐故獲厚利而享遐齡﹔而尢嫉妒﹐𨿽有肖子而不獲令終。可見爲婦者當孝奉公姑﹐和睦妯娌。勿專家權﹐抗拒長子﹔勿存妒害﹐欺淩媵妾。否則﹐昭彰之報﹐其能免乎﹗世人其鑑諸。

項縣尹斷二僕爭鵝

同安縣城中﹐有龔昆娶妻李氏﹐家最丰饒﹐更多慳吝。適一日﹐嶽父李長者生日﹐昆遣禮﹐命僕長財往賀﹐昆臨行囑曰「別物可遜他受些﹐此鵝決不令受了。」長財應諾而去。及到李長者家﹐長者見其禮來亦喜﹐且問曰「官人何不自來飲酒﹖」長財曰「偶因俗冗﹐未得來賀。」長者令廚子受禮。廚子見其禮儀﹐皆甚菲薄。廚子擇其稍厚﹐略受一二品﹐乃受去其鵝。長財意甚趑趄﹐其主極嚴﹐慮恐回家見責。飲酒幾杯﹐悶悶挑其筐籠而回。回到近城一里外﹐見下田中有一羣白鵝﹐長財四顧無人﹐下田擇其大者﹐乃捉一隻﹐放在魚池﹐盡將其毛洗濕﹐放入籠中。孰知看鵝僕者名招祿﹐回家去﹐在山傍邊撞見長財﹐籠中無鵝﹐及復來田﹐但見長財捉鵝上﹐放入籠中而去。招祿且叫且趕﹐長財並不禮他﹐只管行去。行了一望路程﹐偶遇招祿主人在縣回來﹐招祿叫曰「官人﹐前面挑盒的﹐盜了我家的鵝﹐可以拿住。」其主聞知﹐一手揪住。長財放下﹐乃曰「你這人好無禮﹐無故扯人何干﹖」主曰「你盜我鵝﹐還說扯你何干﹖」二人竟爭。偶有過路眾人﹐乃爲之息爭﹐曰「旣是他盜你鵝﹐眾人有處﹐可捉轉放入羣鵝﹐卽合夥﹐就是你的﹔如不合夥﹐相追相逐﹐定是他的。」長財曰「這夥老官﹐言之有理﹐可轉去試之。」長財放出其鵝﹐入於羣中。眾鵝見其羽毛皆濕不似前時﹐皆相追相逐﹐並不合夥。眾人皆言公道﹐乃曰「此鵝系長財的﹐你主僕二人﹐何以欺心如此﹖可捉還他。」其主被眾人搶白﹐覺得無趣﹐乃將招祿大罵。招祿曰「我分明在前路見他籠中無鵝﹐及到田時﹐見他捉鵝上﹐如何鵝不合夥﹖」心中不忿必要明﹐二人廝打扭入縣中。時項縣尹正坐午門﹐二人扭入縣堂﹐縣尹問是何事﹐二人各以其故言之。細看其鵝﹐心中思忖﹕「說是招祿之鵝﹐何爲不合其夥﹖說是長財﹐豈敢平白賴人的﹖中有緣故。」思得一計﹐令二人各且回家﹐鵝放在此﹐明早進來領去。各且回去。縣尹升堂﹐二人進縣領鵝。縣尹親看﹐乃曰「此鵝乃招祿的。」長財曰「老爺昨日憑眾人皆說是小人的﹐今日如何斷與他去﹖」縣尹日﹕「你家住城中﹐養鵝必是粟谷﹔他住居城外﹐放在田間所食皆艸菜。鵝食粟谷﹐撒屎必黃﹔如食艸菜﹐撒糞必靑﹐今糞皆靑﹐你何故混爭﹖」長財曰「卽說他的﹐昨日如何放彼羣鵝之中﹐相逐相追﹐不合他夥﹖」縣尹曰「你這奴才猶自彊硬﹐你將水洗﹐其毛皆濕﹐眾鵝見其毛不似前﹐安有不追逐者乎﹖」鵝給還祿﹐喝左右重責二十板趕出。邑人聞知﹐一縣傳頌﹐皆稱項公爲神明云。

蘇縣尹斷光棍爭婦

金華府金華縣崇徳鄕民潘貴一﹐娶妻鄭月桂﹐生一子﹐才養八月﹐因嶽父鄭泰十生日﹐夫婦往賀。來至淸溪渡﹐雜與眾同過渡。婦坐在船上﹐子饑﹐月桂取乳與子食﹐其左乳下生一黑痣﹐被同船中有一光棍洪昂瞧見﹐遂起不良之心。及下船登岸﹐潘貴一攜月桂往東路﹐洪昂扯月桂往西路﹐貴一曰「你這等無恥﹐緣何無故扯人婦女﹖」昂曰「你這光棍可惡﹐我的妻子﹐如何爭是你的﹖」二人廝打﹐昂將貴﹝一﹞打至嘔血﹐紊爭扭入府中。知府丘世爵出升堂﹐問曰「你二人何故廝打﹖」潘貴一曰「小人與妻同往賀嶽父生日﹐來至淸溪渡﹐與此光棍眾人等過船上岸。彼卽紊爭小人妻是他的﹐故此二人廝打﹐被他打至吐血。」洪昂曰「小人與妻往賀嶽父生日﹐同船上岸﹐被彼紊爭我妻﹐乞老爺斧斷﹐以剪刁風。」府主一時錯愕﹐乃調月桂上來﹐問曰「你果是誰妻﹖」月桂曰「小婦原嫁潘貴一。」洪昂曰「我妻不廉﹐想當時與他有通﹐故今日約他同來﹐做此圈套。乞老爺詳情﹗」府主曰「旣是你的妻子﹐何處有記認否﹖」昂曰「小人妻子﹐左乳下有黑痣可證。」府主令婦解衣看見果然。卽將貴一重責二十﹐將其婦斷與洪昂趕出。適有知縣蘇方民新任金華縣﹐敬來參見府尹。到府前﹐只見三人出府﹐其婦與貴一抱頭而哭﹐不忍分別。昂彊扯婦去。蘇縣尹問曰「你三人何故啼哭﹖」貴一將前事細說一番﹐縣尹曰「帶在一傍﹐不許令他去了。」縣尹入府﹐參見府尹﹐禮畢稟曰「知縣才在府前﹐見貴一爭婦一事﹐聞府尊已斷﹐夫婦不捨﹐在外哭不肯別﹐恐民情姦宄﹐難以測度﹐其中必有冤枉。」府尹曰「賢宰旣能察識﹐其卽發到縣﹐問明繳報。」縣尹謝領而出。縣主轉縣﹐命一干人犯可在二門外伺侯﹐升堂坐定﹐先調月桂審曰「你自說來﹐那个是你丈夫﹖」月桂曰「潘貴一是眞。」縣尹曰「洪昂與你曾識否﹖」月桂曰「並未相見。昨日偶逢船上﹐子饑取乳與食﹐被他見乳下有痣﹐那光棍卽起此心。上岸小婦與夫往東路回母家﹐彼扯往西路﹐因而廝打紊爭。二人扭往太爺臺前﹐太爺問有記認否﹐洪昂遂以痣爲憑﹐太爺不察﹐乃信其爲實﹐遂斷與昂。乞爺嚴鞫﹐斷還丈夫﹐死生相感。」縣尹曰「潘貴一旣是你丈夫﹐他與你有多少年紀﹖」月桂曰「妾年二十三歲﹐丈夫年二十五歲。歸親三年﹐產此一子﹐才得八月。」縣尹曰「有公婆否﹖」月桂曰「公喪婆存﹐今年四十九歲。」縣主曰「你父母何名﹖。多少年紀﹖有兄弟否﹖」月桂曰「父名鄭泰十﹐今六月十三日五十歲﹔母張氏﹐四十五歲﹔生子妹三人﹐二兄居長﹐妾居幼。」縣主曰「帶在西廊伺候。帶貴一進來聽審。」縣尹曰「婦人旣是你妻﹐何名﹖多少年紀﹖」貴一曰「妻名月桂﹐年二十三歲。」所言皆合﹐分毫不差。縣尹令在東廊伺候﹐喚洪昂聽審。縣主曰「婦人你說是你妻子﹐他說是他妻子﹐何以辧之﹖」昂曰「小人妻子﹐左乳下有黑痣。」縣尹曰「那黑痣在乳下﹐取乳出養兒﹐人皆可見﹐何足爲憑﹖你可報他何名﹐多少年紀﹐父母多少年紀。」洪昂一時無對﹐久之乃曰「妻名秋桂﹐今年紀二十二歲﹔嶽父姓鄭﹐明日五十。」縣主曰「成親幾年﹖幾時生子﹖」洪昂曰「成親一年﹐生子半歲。」縣尹曰「這廝大膽﹐無故占爭人妻﹐猶自彊硬。重打四十﹐發配北塞外邊充軍﹐發驛遞解﹐不得於及糧裏。」卽判曰﹕

審得棍惡洪昂﹐峯蠆毒心﹐鯨鯢大膽。睥睨王法﹐流惡人民﹐其爲害也久矣﹐其受殃也多矣﹗潘貴一攜妻賀嶽﹐誤雜同船而過渡﹔鄭月掛因兒思哺﹐取乳止啼而露痣。棍徒瞧見﹐視若文評貪心頓起。遂起謀端﹐岐路兢爭。及致毆人吐血﹐良婦思占。何忍臂奪攘﹐展晁錯之智囊﹔告臺求幸﹐弄蘇張之舌劍。紫奪朱眞﹐洪昂無婦而得婦﹐歡生頤臉﹔潘悲有妻而無妻﹐碎斷肝腸。故知婦屬潘責﹐可決爭。在洪昂旣云舊偕伉儷﹐應知月桂行藏。問以丈人姓氏﹐指西話東﹐百不知其一二。更質以夫婦生年﹐追風捕影﹐十不偶其二三。蓋昂非月桂舊人﹐故自徑庭出去﹐貴﹝一﹞乃鄭氏親夫﹐是以券節相符。爭占已明於鑑照。充軍用配乎要荒。驛中遞解﹐免擾根民。婦歸潘貴﹐求世和諧。

是日午堂呈府﹐府尹大喜﹐依擬起批遞解。加其才能﹐自後府中有難決之事。悉委之剖決﹐無不得情﹐是邑皆號之爲蘇龍圖。聞於上司﹐各皆舉保﹐任滿欽取山東按院。出脫無辜冤枉者﹐不知凡幾矣。

卷八節婦類周推府申請旌表節婦

瑞州府新昌縣蔣文炳﹐生子國顯﹐行年二八。忠厚誠實﹐勵志業儒。遵父命而無所違﹐尊長上而無所犯﹐友兄弟而無所私﹐信朋友而無所挾﹐疇不歆羨此老生此克肖子以昌其後也。共都劉大受﹐聞其美徳﹐遂托冰人說合﹐以女配焉。文炳一意允承﹐並不趑趄。擇日過聘﹐締結朱陳之好﹐效尢中雀之榮。越四載﹐劉大受遣女歸蔣氏之門﹐侍奉姑舅﹐孝敬不怠﹐夫婦唱隨。且也劉氏徳性溫雅﹐舉止端莊﹐三從秉志﹐四徳立身。夜行以燭﹐無燭則止。婦道克全﹐誠女中之堯舜也。未幾一載﹐其夫沾疾﹐百藥無效﹐醫不能痊。劉氏烹調藥餌﹐朝夕如斯﹐毫無怨望。如是者一年矣﹐不幸天奪之速﹐一旦身亡。劉氏號天慟哭﹐不進飲食者三日﹐哀痛慘怛﹐無所不至。劉氏披麻執杖﹐送葬郊西﹐七七哀泣靈前﹐聞之者無不寒心﹐眞若杞梁之妻﹐善哭其夫者也。劉氏守制靈幃﹐香煙不斷。劉氏親伯公蔣十六﹐大敗倫紀﹐不顧綱常﹐日逐與弟言曰「你兒子今死矣﹐媳婦又年少﹐恐難守制。莫若另嫁他人﹐俾彼終身有靠﹐你意何如﹖」弟曰「你言正合我意﹐你弟婦亦是此言﹐只是媳婦服未滿得。」兄曰「無妨。」旣而依兄之言﹐對劉氏諭曰「汝丈夫死矣﹐況汝未產有男女﹐汝又靑年。如何守得制﹖日前有幾起媒人探問﹐汝伯公已曾口許﹐你心下何如﹖」劉氏答曰「你兒子不幸棄世﹐是奴命薄而遭大變﹐盍不觀諸諺云﹕『鴛鴦失偶﹐永不重交。』抑且夫死骸骨未冷﹐服又未除﹐守制終身﹐是奴本等。況又你二人無人侍奉﹐媳婦必無可去之理。」見媳婦守制意堅﹐無如之柰。於是日逐惡言罵詈﹐逼勒攺嫁。劉氏凜然聽受﹐不敢半句怨尢﹐仍然起敬起孝。伯公聞知劉氏心堅乎鐵石﹐志勵乎冰霜﹐復唆其弟﹐令其弟婦重加鞭苔﹐責令劉氏攺嫁。劉氏受刑不過﹐服毒身亡。文炳訃聞劉氏之父大受﹐卽時就至蔣宅﹐抱棺痛哭一場﹐大受問其所以然之故。族人答曰「你令愛乃天生貞節之婦﹐堅心守制﹐不肯他適。被姑舅伯公逼勒攺嫁﹐姑又日逐重刑鞭撻﹐因而服毒身亡。」劉大受見說﹐潸然淚下﹐怒气捶胸﹐卽具狀告於周推府靑天明斷。

告狀人劉大受﹐告爲逼死女命事。婿死半年﹐骨肉未冷﹐冤遭彊梁伯公蔣十六受人財賄﹐教唆弟婦﹐撤去靈位﹐將媳鞭答﹐逼勒攺嫁。媳貞守制﹐服毒身亡。綱常漶漫﹐情慘可憐﹐律法難容﹐乞天正倫殄惡﹐哀哀上告。周侯將狀詳看一番﹐卽刻拿蔣文炳﹑十六﹐一齊赴臺研究﹐蔣文炳卽具訴詞曰﹕訴狀人蔣文炳﹐訴爲吁天杜陷事。娶媳劉氏﹐於歸二年﹐男病身故﹐媳繼而亡。殊惡劉大受頓起梟心﹐欲取媳婦妝奩。身將十分還七﹐抑不甘心。聳告爺臺﹐誣身逼勒﹐乞審杜陷﹐永感二天。上訴。

周侯批云﹕劉氏夫死未及一期﹐獸心姑舅貪財﹐遽撤靈位﹐而轄劉氏之攺嫁﹐此綱常中大也。劉氏守制堅貞﹐可並柏舟自誓﹐斯亦天生之節婦也。夫何忍心﹐逼劉氏於死地﹐致貞烈於冥途。是播中國之醜聲﹐俾夷狄之人笑也。劉氏俟申院候獎﹐文炳﹑十六合擬以法﹐毋得他辭。

按院批曰﹕參得節婦劉氏﹐操履冰霜﹐矢心天日。烹藥餌以事夫﹐僅逾一載﹔夫死堅貞而守制﹐未及一期。獸心姑舅﹐貪財逼嫁﹔貞孀節婦﹐服毒身亡。靈幃未撤﹐黑雲夜雨時光﹔苦志終身﹐白日靑天心事。徳全於婦人﹐女子爲尢難﹔節並之父士﹐忠臣爲無歉。仰該縣禮房﹐卽造新匾﹐題以「天與完節」四字﹐官給衣衾棺﹐賫至本宅殯葬﹐旌表其墓﹐建立祠宇﹐春秋享祭﹐以大夫之禮祭之。以示。皇朝崇尙之意﹐使漓俗還醇﹐人知興起非小可也。其蔣文炳﹑蔣十六罪依的決﹐以風天下。

烈女類彭守道旌表黃烈女

漳州府龍溪縣民黃道﹐娶妻陳氏﹐生子東升。繼生一女淑貞﹐甫四日而陳氏卒﹐淑貞就乳於姑。父許淑貞事林夔﹐至三歲時﹐而父亦死焉﹐未葬而停柩於家之東房。日就月將﹐淑貞漸長﹐僅十五歲﹐其家貲頹敗。林夔惡其貧﹐而別娶富氏女。士夫家每聞淑貞賢而端美﹐往求婚焉。淑貞不甘他適﹐謝絕諸人請婚﹐自縊於父柩之側。屍立不僕﹐容色若生。族長鄰里皆往觀焉﹐知其節烈﹐令人擡其屍而歸殯於林家。林夔不納而返柩於黃宅。但見黑霧蔽空﹐烏雲罩日﹐天地因之而震動。有族長黃以徳﹑黃順等﹐鄰佑張仁﹑里長萬世豪﹐連名具呈於縣﹐縣申於府﹐府申於道。時彭仕進任分巡﹐命府縣旌表烈女﹐懲戒林夔。批曰﹕

節烈關系綱常﹐禮宜旌表﹔薄惡大壞風俗﹐法當重懲。龍溪縣黃烈女﹐許事林夔。生才四月﹐就乳於姑﹔比及三年﹐父死家貧﹐林夔別娶。烈女謝諸人之請婚﹐經伊父之柩側。屍立不僕﹐容色若生。歸殯於林﹐凶夔不納。畢屍舁回﹐黑霧蔽空﹐此乾坤之正气﹐而天地爲之震動也。

已經題候﹐明旨旌表。至於林夔﹐娶富嫌貧﹐不仁不義﹐宜加懲究﹐以勵僥俗。該縣卽提林夔﹐痛責發落。仍行縣造匾一面書「貞烈之門」﹐喚給伊兄黃東升懸掛﹔一面書「不義之家」﹐發釘林夔門首﹐以昭懲勸。府縣接得倒文﹐卽將林夔重責四十﹐擬徒五年。遵依造匾二面﹐差人釘訖。卽將林夔解驛加徒﹐以示勸懲。黃女貞烈﹐卒獲千年令譽﹔林夔負義﹐終遺萬載凶名。此旌一舉﹐將見僥習可致乎淳風﹐薄俗可躋乎上理﹐而人可不勉歟﹗

雙孝類王縣尹申請表孝婦

撫州府臨川縣金街饒華國﹐娶妻楊氏﹐夫婦賢孝。父饒喬早故﹐母徐氏年六十有五﹐常有病疾。華國許長齋而祈母壽﹐願損已壽而益母年。是歲二十二年﹐因家迫遊學金陵。忽六月內﹐母疾危吐血﹐諸醫不療。華國聞知趨回﹐哀痛亡生﹐夫婦日則奉事左右﹐侍衛未嘗離側﹔夜則陪臥扶持﹐起倒毫無厭心。楊氏於二十二夜﹐俟夫倦睡﹐禱天地﹐祝竈神﹐持小刀樓開左肋取肝﹐以手指索之未得。復拜竈神﹐才一掬拜﹐而肝自出。以刀割取小片如指大﹐楊氏徧體麻痛﹐昏暈於地。竈神撫其背曰「速起﹗速起﹗」遂自彊起﹐以肝煮湯﹐誘姑飲之。夫覺﹐乃與夫言曰「先剖肝煮湯﹐身體痛不能止﹐吾卽死矣﹐君不得易吾血衣也。汝好奉姑矣。」華國備將此事告母﹐母聞驚怖﹐徧體冷汗淋漓﹐而疾遂覺愈焉。華國夜往禱神﹐卽於途中遇一神人﹐化作醫者﹐問曰「這等夜何處來﹖」華國以前事告之。神醫者曰「旣如此﹐我與生肌藥末一服﹐回去敷之卽愈。」華國持回﹐將生肌藥末敷於楊氏刀口瘡上。須臾漸安﹐方得不死。當夜鄰媼知而往觀之﹐次日鄰里皆聞﹐黃童﹑白叟各各趨視﹐由是載道聲稱﹐奇絕異常。是街總甲顏子太﹑鄰佑傅開等﹐連名具呈於縣。縣尹王永寧卽發關外約正副李楠﹑鄧儕等﹐總甲張淮﹑張顯等﹐往其家行查的實﹐具呈回報。又有族長饒柏等具呈於縣。縣主猶恐未的﹐隨委唐典史親造其家勘驗。楊氏不肯出見﹐自謂﹕「此特醫吾姑﹐豈有心以干名哉﹗」彊之﹐眾皆勸之﹐久而才許。令夫以被蓋其頭﹑足﹐僅出瘡口﹐唐公視之﹐果見肋瘡口約三寸許﹐今漸合矣。唐公見得的實﹐回報王縣尹。又有鄕官陳一瀾﹑舉人傅魁等﹐具呈於縣尹。具申文﹐申於府道上司兩院曰﹕

撫州府臨川縣知縣王永寧﹐申爲婦孝奇絕殊常﹐懇恩轉請旌獎﹐以闡幽徳﹐以勵風化事。萬曆二十二年九月二十一日﹐據兩學生員傅梅﹑張大化等﹐呈稱前事﹐內稱教先倫紀﹐政始閨。曹娥救父之靈﹐乘潮上下﹔漢女奉先之敬﹐時潔頻繁。自古淑媛皆由政教﹐汝系臥冰之地﹐舊稟淳風﹔今從化雨之滋﹐益當芳躅。家同曾閔﹐俗比湖湘。今有孝子饒華國﹐義激終天﹐情深愛日。奉長齋以祈親壽﹐因母病而誓亡身。妻楊氏念兩口之俱危﹐捐一身以求代。聞生肝之彌患﹐割肋以求﹔及痛楚之昏迷﹐得神而救。鬼供其爨﹐醫軫其瘡。姑疾之頓瘳﹐夫恙爲之俱泰。鄕間共睹﹐今古稀聞。伏乞俯賜勘明﹐申詳旌表等情。先是二十三日﹐本縣金街總甲顏子太﹑鄰佑傅開等﹐呈爲地方事。內稱本街鄰人饒華國因母徐氏病重﹐華妻楊氏於本月二十二日夜﹐將小尖刀割開左肋﹐割肝一片﹐煮羹救姑事﹐於地方等情。隨據族長饒柏等﹐呈同前事。內稱有本廂民人饒喬﹐有子華國﹐家貧如洗﹐遊學金陵。久因母病﹐長齋祈保。今六月內﹐聞母疾危吐血﹐醫治不痊﹐哀痛亡生。其妻楊氏於二十二日夜﹐俟夫倦睡﹐禱天祝竈。持小刀鏤開左肋﹐割肝一指﹐煎湯與姑飲訖。隨自昏絕。若神人撫背安慰﹐尋乃漸蘇。當夜鄰媼曾看﹐次日童叟趨觀。孝婦異常﹐敢不呈舉等情。隨該本縣行查﹐復據南關外約正副李楠﹑鄧儕等﹐總甲張淮﹑張顯等與回報事。內稱各役前往伊家﹐公同辧驗﹐其事出自楊氏一點眞心﹐毫無欺僞。先自割肋以手指索之﹐竟未得肝。復拜竈神﹐終一掬拜而肝自出﹐以刀割取小片如指大。是時揚氏徧體麻痛﹐昏且絕矣。乃有神撫其背曰「速起﹐速起。」婦自彊起﹐以肝煎湯﹐誘姑飲之。乃與夫言前事﹐且曰「吾卽死﹐不得易吾血衣也。汝好視姑耳。」夫乃與母言之﹐母聞驚悼﹐徧體汗出﹐而疾遂覺平。華國夜往禱神﹐卽於途中遇醫﹐與以生肌之藥﹐婦遂漸安﹐亦得不死等情。本縣猶恐未的﹐隨委典史唐揖視造勘驗。則見其家徒壁立耳﹐被蒙頭足﹐驗其肋間瘡口﹐約三寸許﹐合亦漸合﹐可保無恙矣。又據鄕官劉一瀾﹑舉人傅魁等﹐復呈前事。內稱婦女之忠孝﹐在父母則易﹐而孝在舅姑則難﹔孝在甘旨則易﹐孝在捐軀則難。造廬訪孝﹐目擊心酸﹔秉彜好徳﹐令人咸慕。欲振風教而傳盛美﹐題詩旌表﹐似不容已等情。據此看得﹐饒華國妻楊氏﹐孝本性成﹐徳符天佑。夫妻齊素﹐共祈親壽之綿﹔朝夕供飧﹐全俟女工之給。夫得寬其遊學﹐親亦保其遐齡。忽姑疾之臨凶﹐勢將無救﹔且於情之求殉﹐甘與從亡。恐傷兩命之摧﹐不覺五中之裂。執刀割肋﹐取肝具羹。乍聞恐其過情﹐覆勘更彰其隱徳。委官造室﹐親夫獻瘡。刃如七而膩舟﹐膜本藍而膚紫。裏媼呈其餘瀝﹐鑪煙其神明。昏憒再三﹐猶問醫言之輕重﹔血流縷﹐更呼佛力之回春。气屢絕而再蘇﹐瘡始疽而自合。醫有祕方之授﹐旣救媳以存姑﹔神之急救之聲﹐復因親而慰子。一誠上格﹐三口侯完。邑黨慕義而趨﹐冠裳萃止﹔老幼聞風而慨﹐涕泗來言。救父緹縈﹐移於姑而更烈﹔剖心金藏﹐見於婦而益奇。惟冀天臺申表﹐樹之恩庶﹐明人倫閨閣之化。緣系崇獎異孝事理﹐卑職未敢擅便﹐合就申詳﹐爲此除備﹐申托按兩院外﹐今備前由具申﹐伏乞照詳施行。

張知府詳曰﹕參看得孝子饒華國﹐母病而長齋祈壽﹐旣篤而死甘身代﹔孝婦楊氏﹐姑疾而躬親論藥﹐旣危而割肋鏤肝。昏暈廚中﹐誠格竈神而撫背呼起﹔夜求神佑﹐應靈佛力而授付生肌。華國孝心﹐可與先賢並駕﹔楊氏純行﹐可同孝女齊驂。神力旣估於當時﹐獎勵宜加於此日。

兩院批曰﹕孝誼關乎風化﹐禮應旌表﹔婦道系乎綱常﹐分合榮褒。孝子僥華國﹐身代母年﹐純孝可追上古﹔孝婦楊氏﹐割肝和藥﹐全徳可振體風。已經題候明旨﹐合支無礙官銀﹐立孝坊以旌獎﹐仍著該府賫匾﹐親送贈以褒揚。華國以子職無虧﹐而率身先雅化﹐授以冠帶﹐養母終年。楊氏以婦道有光﹐而躋隆古髙風﹐賜以粟帛﹐禮姑髙壽。此繳。

張府尹﹑王縣尹承兩院命下﹐卽委官督建旌孝坊﹐親送匾額﹐榮給月米歲帛。是可見皇朝崇孝之典明﹐而世俗勸善之意彰矣。

孝子類湯縣尹申獎張孝子

饒州府鄱陽縣一人姓張名宗徳﹐娶妻吳氏。四十無子﹐將近五十﹐幸產一兒﹐名有化。家業貧薄。越三年﹐宗徳捐世。吳氏守制撫子﹐家貧不能延師訓誨。及後﹐有化年方二八﹐忠厚誠實﹐毫不妄爲。惟順母意﹐或母罵詈﹐並不回言﹔鞭撻﹐全無怨對。吳氏身沾一疾﹐四肢不能舉動﹐朝夕臥於牀上。有化侍奉﹐朝則問安﹐晚則問寢。若進湯藥食用之資﹐每每以雙手奉上﹐以雙膝跪在牀前﹐曰「老母請進食。」日日如是﹐毫無半句怨言。孝敬不怠﹐時久日給不敷﹐自己每日止喫一餐﹐惟知有母﹐不知有身。日久如斯﹐不得已而涕泣跪告於母曰「家中消乏﹐日食難度﹐抑且老母貴體不安﹐孩兒本不該離膝下﹐柰勢有不得已也﹐我權且在鄰居家去傭工﹐趲些日工錢﹐來奉養老母﹐不知老母尊意若何﹖」母垂淚曰「我兒﹐你年小﹐替人傭工﹐只是虧了你。早晚千萬要回來看顧我。」有化答曰「孩兒怎敢遠離﹖此去不過半里之遙﹐三時自然歸來侍奉﹐老母不必掛心。」於是對泣告別﹐而往鄰居陳酉家傭工。侵晨備辦食用藥之資﹐跪奉牀前﹐請老母用後﹐乃往主人家去上工。日當半午﹐主人送有點心﹐系已分內的﹐盡數包歸﹐跪奉母喫﹐復往田中做工。日午在主人家喫飯已訖﹐又潛歸家﹐整頓午飯或湯藥﹐亦仍然跪奉於母﹐喫訖﹐才去傭工。夜則歸歇於家﹐務辦晚飯﹐跪奉於母﹐喫訖﹐打掃潔淨安妥﹐跪告於母曰「兒去歇息。」如此者三年矣。主人見有化爲人事母至孝﹐欲與之娶妻。化辭曰「多蒙老官厚恩賜﹐我日工贍養老母足矣﹐何敢過望老官又與小子娶妻耶﹖況且小子家中貧乏﹐母又在疾﹐蒙老官憲度﹐日逐容小子潛歸奉養母親﹐小子感恩不淺﹐今生不能報老官大徳﹐異日當效銜環結艸之報。」主人曰「非是我望汝報我﹐我見汝乃是孝心之人﹐感動我意﹐是故代汝娶妻﹐以繼其後﹐豈望報乎﹖」有化將前事歸告於母﹐母曰「有這好人肯替你娶妻﹐乃是美事﹐我也歡喜。」化曰「那老官是个忠厚長者﹐生平義气。聞人之惡掩之﹐聞人之善揚之。極好孝悌忠信之人﹐最惡姦盜詐僞之輩。那老官見我癡蠢少語﹐勤謹力田﹐又憐我母老家貧﹐故此提挈起我。兒試思之﹐不過替他傭工﹐工錢又討歸奉養老母﹐尙好要他代我娶妻﹖」母曰「憑你自家主意。」次日去主人家﹐主人卽問曰「親事你意下如何﹖」化曰「蒙老官好意﹐敢不聽從﹖我熟思之﹐決無此理。」化再三苦辭﹐主人遂而止之﹐後與化稻子二十餘擔﹐綿布十數余正﹐歸家養母。化見主人意專﹐愧而受之。於是間裏之人欽敬﹐親戚咸稱﹕「此子不過一農夫耳﹐這等孝道﹐感動得人。」未幾半載﹐母病又重﹐思喫鹿肉。化卽徧求鄕落之間﹐一時那里去討﹖化見母要討喫得緊﹐又無處去求﹐遂將己身之肉﹐一刀割下一小塊。鮮血淋漓﹐昏悶痛倒於地﹐不醒人事。孝感神明﹐忽一神人扣其頭曰「我有藥在此﹐與汝敷上﹐患處卽愈。」化漸漸蘇醒而起﹐見神人將藥敷上。鄰人廷桂從外忙來觀看﹐神人隨失矣。廷桂近前﹐只見有化鮮血淋漓﹐問其所以然之故﹐「莫非適間那不見之人殺你乎﹖」化微聲曰「不是﹐乃是爲母病思鹿肉喫﹐山鄕無有﹐只得將自己之肉割下﹐以供母食。」廷﹝桂﹞曰「眞孝心之人也。」廷﹝桂﹞告伊母。母驚駭﹐四肢輟能舉動﹐疾病又愈﹐起而抱化大哭曰「鹿肉沒有就罷﹐緣何這等孝心﹐割肉遺我﹗駭得我汗流徧體﹐心思惶惶。」托人移化就牀﹐母問其故﹕「這刀口上藥是何人敷之﹖」化欲訥其言﹐母又再三數究﹐化不得不說﹐乃曰「我痛昏在地﹐不識人事。忽一人扣我頭曰﹕『我備有好藥在此﹐爲汝敷上卽愈﹐』少頃﹐那人不見。」母曰「莫非神仙耶﹖」移時人來觀之者﹐各个驚異而嘆日﹕「有如此孝道之子﹐眞天生者也。」抑過半年﹐吳氏終於正寢。家貧不能具葬﹐鄰人﹑親戚見其孝道﹐俱贈以布帛錢米與化﹐安葬其母。化不敢受﹐再三固辭曰「叨蒙列位看顧﹐恩莫大焉﹗抑敢又領列位如此厚賜﹖決不敢受。」鄰人﹑親戚曰「我等見汝是个孝心之人﹐故來相贈。你可收下﹐勿卻我等鄙意。」化見眾人意思殷殷﹐遂納而受之。卽開設道場﹐追懺母罪。化廬墓乙年﹐鄰人親戚見其始終孝敬不怠﹐遂呈於縣曰﹕

呈狀人廷桂等﹐呈爲懇恩表揚純孝事。鄕有愚民張有化﹐三歲失父﹐遺母吳氏。家貧親寡﹐不能業儒﹐傭工奉養﹐孝敬克全。母病幾危﹐思食鹿肉﹐徧求無有﹐割己肉以供奉。孝格天抵﹐使神人而藥救﹐化幸其命﹐母病勿藥而愈。伊母捐世﹐廬墓一年。眾等目擊﹐世不常有。懇恩旌表﹐以隆風化。爲此具呈。湯侯見眾等具呈﹐有此農俗之民﹐能知孝敬﹐割肉供母﹐感格神人救蘇﹐抑母病勿藥而愈﹐又廬墓一年。遂一道申文﹐申聞上司﹐請旌其孝徳。

上司批曰﹕參得孝子張有化﹐事母孝敬﹐竭力服勞。昏定晨省﹐奉養嘉隆。割肉驚念母疾﹐廬墓更見眞誠。於道克全﹐斯人乃天地間生者也﹐合宜旌表。仰該府縣造匾﹐迎送張氏之門﹐以旌表孝徳﹐以激揚風化。湯知縣俟題請明旨﹐加升定奪。府縣官員接得明文﹐卽造牌匾﹐迎送其家。而鄰里皆增彩焉。

