樊山政書

﹝近人﹞樊增祥著

●目錄

自序

卷一

卷二

卷三

卷四

卷五

卷六

卷七

卷八

卷九

卷十

卷十一

卷十二

卷十三

卷十四

卷十五

卷十六

卷十七

卷十八

卷十九

卷二十

●樊山政書自序

昔余宰渭南六年﹑嘗裒其公牘批判﹑付諸剞劂﹑已數千部﹑流布人間矣﹑光緒己亥春開缺﹑以道府用﹑辛丑夏遂擢秦臬秋攝秦藩事﹑其自治文牘﹑一如爲令長時﹑每一批詞掛發吏民傳寫殆徧﹑癸卯以後﹑秦中官報﹑卽以吾公牘爲資料積久手槁多至盈尺﹑戊申秋﹑蒞江藩任﹑時新政繁興公私困匱﹑事﹖於秦者數倍﹑然亦時有批答﹑爲人傳誦吾鄕李茹眞大令﹑勸付排印﹑以供眾覽﹑乃發陳臬以後之公牘﹑自辛丑迄庚戌凡十年﹑釐爲二十卷﹑名曰樊山政書﹑屬夏午貽編修校讎刪訂﹑而付李君督匠排印﹑曩張文襄師﹑最愛鄙文﹑每秦報至鄂﹑欣然披覽﹑時對僚屬誦之﹑且曰﹑雲門下筆有神﹑每言出若口﹑必與人異﹑已而曰﹑藩司官不爲小﹑而好作諧語﹑是其一病﹑感念斯言﹑爲之泣下﹑今汰其甚遊戲者﹑而仍間存諧語﹑聊志吾過﹑且實師言也﹑宣統二年七月二十五日﹑恩施樊增祥書﹑

●樊山政書卷一

恩施樊增祥嘉父

批鳳翔縣武生嚴桂芳控詞﹝陜臬任內稾﹞

批華州裏民局紳劉殿魁稟詞。

批臨潼縣民孫世定等控詞

批發遣人犯李從模呈詞

批醴泉縣貢生羅經權等稟詞

批咸寧縣生員劉徳浚控詞

批定遠廳民蕭登淸控詞

批白河縣民張肇忻控族叔張雯詞

批紫陽縣民馬家駿控詞

批定遠廳民婦李張氏控詞

批石泉縣民吳興武控詞

批保甲局陶令淸折

批咸陽縣稟

批合陽縣武生曹殿奎稟詞

批葭州陳牧澤霖報得雨稟

批同官縣劉令稟

批三原縣六項月報淸冊

批客民黃鑫武呈詞

批長安縣紳民張鍾秀等呈詞。

批咸寧縣民謝文才呈詞

批長安縣民孫廣智呈詞

批宜君縣民辛方保等呈詞

批蒲城縣文童魏蘭華稟詞

批臨潼縣印委夏朱會稟

批安康縣舉人鍾隆鑑呈詞

批咸寧縣民薛源順呈詞

批白河縣文童彭金鰲呈詞。

批客民邵蔭棠呈詞

批蒲城縣商民楊海云呈詞

批長安縣民牛金鴻呈詞

批咸寧縣民張智明呈詞。

批鄠縣土釐傅令稟

批長安縣李令弼臣稟

批合陽縣已革舉人秦殿鰲呈詞

批臨潼縣夏令良材渭南縣余令紹僑會稟

批長安縣民張富和呈詞

批長安縣民郝應貞呈詞

批安康縣舉人鍾隆鑑呈詞

批鎭安縣李令稟

批富平縣周令丕紳詳

批寶雞縣楊令調元稟

批富平縣周令丕紳稟

批荊州駐防迎安等呈詞

批郿縣民婦劉達氏呈詞

批西安府傅守世煒稟

批山陽縣民徐於幹呈詞

批渭南縣民焦振甲呈詞

批鎭安縣民商學英呈詞

批鎭安縣民商懷安呈詞

批西安府傅守世煒稟

批西安府傅守世煒稟

批長安縣民任益謙呈詞

批渭南縣詳

批武衛中軍已革哨官陳明孝等稟詞

批耀州民殷灌翔呈詞

批長安縣民任益謙呈詞

批汧陽縣貢生李銘灌呈詞

批西安府詳

批淳化縣詳

批富平縣派支皇差車夫陳萬升等控詞﹝署陜藩任內稾﹞

批長安縣商民謝萬元等控詞

批客民黃鑫武控詞

批寧陜廳張丞守正稟

批都司王元慶稟

批關令覲光稟

批富平縣周令稟

批商州張牧世英稟

批藩司六房科呈詞

批扶郿土釐張典史稟

批撞關廳趙丞乃普稟

批平糶局錢令松年等稟

批耀州劉牧峻徳懇身歿後就便委吏目代理二三月稟

批富平縣周令丕紳稟

批寇典史獻忱稟

批咸寧縣商民郝萬盛等控詞

批武功縣黃令請畱幹武土釐劉令再辦一年稟

批西安府張守筠稟

批釐局陶守呈折

批余縣丞鴻藻稟

批安邊廳全丞稟

批盩厔縣陳令兆煥稟

批長安縣朱令等稟

批客民焦延泰控詞

批岐山縣曾令士剛稟

批鄠縣王典史稟

批石泉縣民柯樹人控詞

批涇陽縣雷令稟

批藍田縣紳杜艮棠等稟詞

批同州府周守銘旗稟

批在籍分發甘肅縣丞王崇熙控詞

批雒南縣鄧典史稟

批渭南縣稟

批長安縣道士張崇明稟

○批鳳翔縣武生嚴桂芳控詞﹝陜臬任內稾﹞

民間無論何項生理行頭抽用。錢鋪家幫行用。乃閭閻通例也。該武生旣開酒店。行頭自應收幫。今𨿽歇業。然旣被控押追必系從前拖欠未淸之故。何得逞刁上控。而且兩呈並遞。一請提訊。一請寬免。細故固無提訊之理。飾訴亦無寬免之由。仰新任黃令。秉公斷結。無任劣生恃衿來轅嘵瀆切切。詞不遵式。姑寬免責。卽仰該武生迅回鳳翔投案勿延詞發仍繳。

○批華州裏民局紳劉殿魁稟詞。

閱稟不甚可信官車局之設系屬奏定章程。原因歲歉差繁藉紓民力潼關渭南各設一局以便與省城總局通气潼渭兩局通支東路五廳州縣之差非渭局管渭潼局管潼置臨潼二華於不顧也玆據稟稱華州兵差仍由該州裏局供支車輛。渭南官車局。不但不管華州裏局之事且將華車全打過站。實屬無此情理。候移會善後局。飛飭渭南委員。明白稟復以後東路五屬之差。一體兼支協助。勿少偏枯車輛各送各站。隨到隨卸。隨卸隨回勿得輕打過站惟官車局遇有需車較多。雇覓不及之時乃須藉本地官紳之力。竭力幫雇。價由局發。此皆一定章程。因該生等不明此意。特爲宣諭。仰卽回局妥愼辦公。勿延此飭

○批臨潼縣民孫世定等控詞

稟詞未免過火。孫世定以從九而當鄕約。其不立品。可知鎭約旣非馬牙。縣差胡魁何能向爾等勒要馬匹。爾等卽居然買馬三匹輸之縣廏。均屬可怪。爾豈不知一次是情。二次是例。爾等旣自開其端。此時又疊控不止。實屬胡塗刁妄。姑仰西安府轉飭臨潼縣。錄案稟奪勿延

○批發遣人犯李從模呈詞

此案現奉撫憲批司核議。查該犯非官也。身爲人子。而爲其父列款首送。依律問擬。發遣黑龍江當差。玆於起解之時忽稱身系蔭生州判。請照官犯例。委員護解前進在該犯之意。不過欲借官犯名目。爲沿途逗𨖻訛。詐錢文之計。殊不知身爲逆子。人人得而誅之。爾尙欲展平日棍徒伎倆耶。仰候卽日發遣安置。所懇照曾任職官例派員伴送之處。應不準行。

○批醴泉縣貢生羅經權等稟詞

胡令到醴泉任甫及半年。並無更易之說。該紳等何必預爲借寇之計。仰卽回家安業可也。

○批咸寧縣生員劉徳浚控詞

此案於四月二十二日。經西安府批飭成寧縣。會同辦賑委員。秉公重訊。何以時逾兩月。未據稟復。果如劉生員所稟則陳壽昌等借賑。營私。法當懲究。陳壽昌旣系被控待勘之人。著先行撤差候質。添委保甲局提調陶守會同舒令。於五日內將此案重訊詳確。覆候察奪。劉徳浚向系本分生員。惟自本司入都後。曾因訟案。大爲端撫憲訓飭。幾幹斥革此次稟訐或不至再蹈虛誣。且原被近在咫尺不難立刻傳訊質究。該守令等。勿再因循切切稟發仍繳

○批定遠廳民蕭登淸控詞

本日接兩呈皆定遠廳民。何彼之好訟也。稟詞支離荒誕無情無理。不準。

○批白河縣民張肇忻控族叔張雯詞

胡說不準

○批紫陽縣民馬家駿控詞

爾以紫陽縣民。不遠千里。來省上控。而所控者。無非買賣田地。錢財膠葛之事。輒敢指控被證九人之多。其健訟拖累。已可槪見。本應懲責押遞。姑寬申飭。現在興安張太守回任在卽公廉明決今之召杜。爾如實有冤抑。就近赴府控欣勿得來轅攀誣妄瀆幹咎。此飭。

○批定遠廳民婦李張氏控詞

爲買賣田地之故與族眾結訟不休。輒欲本司提人於千里之外。居心陰毒已極。不準。

○批石泉縣民吳興武控詞

石泉縣呂令。誠屬顢頇然決無故縱正凶。自擔四參處分之理。爾父被竊賊刀戳九傷致斃。原差獲犯。自應帶赴縣城何以將該凶犯帶至事主家中對質。凶犯到堂。卽三木在前。猶不吐實何以張堯成等一到爾家。卽自認竊財殺人不諱。地方官遇有命案。幸獲正凶。惟恐其狡供避罪。豈有當堂教令翻供之理。呈尾謂呂令淸訟冊多是具文此因本司前札飭興安府。謂呂令造賫淸訟冊籍荒唐敷衍。爾遂援爲口實冀激本司之怒。準爾呈詞爾之熟衙慣訟。亦可見矣。試問呂令造冊不實。爾一細民從何得知不準並飭。

○批保甲局陶令淸折

淸折閱悉劉徳浚貪詐無恥。挾嫌妄控。該印委僅予申飭。未免過於仁厚。惟案已訊結。姑予查銷。以後劉徳浚倘再肆矯誣定行詳責不貸

○批咸陽縣稟

石令假借堤工報效朦混列保儼然道員。赴豫買糧。言不顧行迹其行事。所謂反中庸而無忌憚者也。此次咸陽交代援塗故令之例預支一月夫馬工料銀二百八十餘兩實屬歷任所無以保升之生觀察。而自同於革職之死知縣不惟無恥抑亦不祥。此人果至監司。何錢不要何事不爲所請預支驛站正項一節。本司衙門未據稟陳有案查交代系藩司主政驛站則本司專責。石令並不關白輒敢平空列抵。實屬膽大妄爲。著於交抵折內先將此款刪除再同監交三面淸算。勿任狡賴取巧切切。仍候藩司曁糧道批示繳

○批合陽縣武生曹殿奎稟詞

語多過火。捏砌顯然姑仰同州府遴委妥員。會同合陽縣秉公集訊。如虛照例坐誣。勿稍徇縱切切。詞發仍繳。

○批葭州陳牧澤霖報得雨稟

閱稟慰悉該牧曩在天津爲李旡﹖心伯夫子所激賞。本司耳熟其名今玆小試牛刀不減武城弦誦。惜哲人萎矣。不得聞莞爾之音可勝嗟悵本司公冗未暇作函。偶覽來牘奉寄數語。以代面談此繳。

○批同官縣劉令稟

向來吾陜吏治。甲於天下頃年以來。漸開貪詐險刻風气上司因吏情純實恆以寬厚待人。屬吏因上司寬厚。漸致肆無忌憚。於是釐金委員。有私雕假戳。作姦犯科者。候補公館。有僕毆其主。噤不敢發者。膽大無恥。官常蕩然。玆據稟稱前任顧令。與孫庭瑞等。辦理同官賑務。短髮浮報。請飭顧令照數持出。庭瑞等歸案訊辦等語。究竟賑銀賑糧。是誰吞蝕。並未查淸。如果顧令一人吞賑豈持出卽能了事。如庭瑞等朋分圖利。則顧令一人賠繳豈不偏枯該令到任以來一再稟訐前任。是否無瑕戮人因公起見抑系交代挾嫌藉端報復顧令近在省垣。仰卽日明白稟復。聽候澈究。仍候撫憲曁藩司糧道籌賑局批示繳。

○批三原縣六項月報淸冊

本司六月初九日到任。該縣近在三原。於六月二十日具申猶用前署司之銜。此卽胡塗昏憒之一端。原冊一並擲還。著據實另造。每月有案若干。一一注冊。不準遺漏一案。此飭。

查閱來冊。四月一月。上控十六案自理。無三原之民竟一月不打官司乎抑因該令不能問案不屑告狀乎。該令靦顏注冊。深堪怪異。以後倘再如此率意塡寫。定行詳撤不貸再閱五月一月每五日之中必報自理一案。不少不多。竟是印板文字此系何等劣幕所爲。仰卽日驅逐出署。免致該令受累

○批客民黃鑫武呈詞

爾何時聘賈天益之女爲妻。財禮若干。何日在咸寧。具控旣經咸寧斷結。何又歧控長安。爾以崇陽客民。在陜作何生理。家鄕豈無好女。何以在此求婚。向來上控呈詞必牽控差人。爲聳準之計。長安朱令非差役所能朦蔽者也。仰卽赴縣投審。定有公斷。此呈不準。

○批長安縣紳民張鍾秀等呈詞。

長安縣朱令。今之循吏當此年饑谷貴。民命倒懸之時。如果倉正吳永春等。將倉糧偸賣私吞。業經爾等屢控有案豈有任聽門丁書差。上下其手。不爲追究之理。此案。仰長安縣迅速集訊如吳永春果有侵吞。嚴追不貸。如賈魚辛得捏情妄控亦卽秉公究懲。仍將訊斷情形。據實稟復候奪。詞發仍繳。碑文附。

○批咸寧縣民謝文才呈詞

爾房屋爲黃姓霸占。問官不問情由。將爾責打。判云房歸黃姓興利二十年。攺準六年。令人不解。天下容有霸房不騰之佃戶。斷無如此胡塗之委員。旣經控府。攺發長安審訊。何必多此一控。仰赴長安投案勿狡。

○批長安縣民孫廣智呈詞

據稱爾父同產五人二房故絕。爾大伯之孫。承嗣。三房亦絕爾胞弟承嗣。本無官司可打。突於去年秋間。爾表叔劉光祖。忽言大房之孫。不應爲二房之後。遂令爾四弟承嗣。是爾一門吞並三門之業也。此案若經本司審斷爾侄孫丁承繼二門多年。所有二門產業。仍歸孫丁承受。爾四弟不得霸繼。爾於爾大伯死後。膽敢欺淩孤寡。勾串混帳無恥之劉光祖攺繼奪業。應將爾與光祖痛撻久枷。以爲貪狠喪良者戒。仰長安縣查照批示事理如法枷打。勿稍輕縱切切。必須孫張氏及其子孫丁肯爲乞恩。方準放孫廣智劉光祖出押。詞發仍繳。

○批宜君縣民辛方保等呈詞

據稱爾等貧無立錐。奄奄待斃。何以荒旱一年之久。居然活到如今。張登科等散賑不公。乃闔縣疾首痛心之事。何以僅爾三人出頭說話。爾辛方保乃極貧之饑民。何以具控到官。旣罰錢十六串。又被差役訛錢三十串。爾旣有此錢。何得自稱貧民。爾三人當雨澤已透之時。有田不耕。不遠數百里。來省上控。其非善類可知。仰卽迅速回縣。補種晚秋。倘再纏瀆。定卽押發不貸。

○批蒲城縣文童魏蘭華稟詞

本司幕中。並不需人。無從位置。仰卽知照。

○批臨潼縣印委夏朱會稟

此案綜核。前後案情。馮黃氏之死爲馮西英父子致斃無疑此稱馮義殺媳栽誣。荒謬萬狀。不得以事無質證。任其狡展逃刑。仰臨潼縣迅卽依限審解。以懲凶猾。馮靳氏因其夫馮西英己死。二子在押。覬以一控翻案。旣經該印委員等訊屬子虛。應卽撇去誣詞。專鞫正案。馮春彥系原控正凶又系己死馮黃氏之小功服侄。案關服制。病非垂危豈能聽其捏情保外。著迅速定供收禁。照例議罪勿延。並移委員知照繳。

○批安康縣舉人鍾隆鑑呈詞

滿紙虛言。意在聳準。而適自彰其妄。爾鍾姓欠龍姓之錢歷年淸還有據。嗣乃借荒拖抗。債主呈控。問官比追。乃正理也。來呈突作驚人之筆。謂三月望日。練役四十餘人撞門入室。將爾父母。乃爾一並毆打受傷。到案後官將爾父掌嘴收禁果有如此冤情。爾何以遲延百餘日之久始來呈控訟因帳債而起。而被告多至四十五人。實屬荒謬萬狀不準。

○批咸寧縣民薛源順呈詞

欠債還錢一定之理爾不還錢。自然訟不得結。仰照讞局原斷迅速淸還。勿得瀆訟。此飭

○批白河縣文童彭金鰲呈詞。

稟及粘單均悉。本司甫離赤緊。深知上控之案。十訟九虛從不輕率準理。獨此案查閱前後情節。張令可謂荒謬萬狀矣。查彭金鰲之母彭黃氏在日。因金鰲多病。適族弟彭貴玉妻故。遺子金魁無依。經黃氏認爲已子。貴玉旋卽占其房屋。黃氏控官退嗣。復經親族調處。令黃氏分給租課十七石。金魁帶業歸宗。此光緒十四年息結之案也。二十二年黃氏身故貴玉三次翻控。節經汪胡兩令嚴批不準。至張令任內。派金鰲捐錢六百串。已交三分之一。下餘四百串抗交被押。貴玉乘機圖業。斗翻前案。小人貪妄。事理之常。無足怪者。獨不解張令何憑何據。竟將金鰲斷爲姓馬。金鰲之妻。斷爲姓彭。立將已故彭黃氏三十八歲之子。逐離門戶。將此家產一半。歸彭貴玉承受。一半充公。如果彭金鰲以異姓瀆宗。則十餘年前互控處息之時。貴玉之祖尙在。何肯具稟請銷親族彭如文等。何能任其瀆亂。貴玉金魁。何以不實時翻控。是貴玉之控。明因其嫂黃氏身故。弱侄易欺。又窺該令正當勒捐不遂之時。巧試其譸張之技。該令胡塗任性。竟將人嫡派子孫。立時斥逐。祖遺家產。官民平分如此斷案。爭繼者欺天奪嗣。問案者坐地分贓。直是彊盜作官良民尙有生路耶。此案恐非興安府縣所能了俟卽日遴委妥員。速赴白河縣。將全案人證卷宗。飛提回省聽候本司親訊判斷。仍仰興安府。迅飭張令。將訊斷此案緣由因何令親子攺姓家產充公之處。詳悉稟復候奪該房卽具札稿送核。勿延。

○批客民邵蔭棠呈詞

此案爾去年何月呈控。何人何日斷令陳應鸞將鋪底淸交爾於何月何日覆控應鸞何日潛逃。賈世美窺爾回籍何時具控長安。長安縣何時將爾子管押。來稟一味含胡。未便率準。著另敍明白稟詞候奪。

○批蒲城縣商民楊海云呈詞

爾被惡差屈徳。借端訛詐私刑拷打。並將爾鋪內銀錢衣物擄掠一空爾不在縣具控輒來省垣瀆請提究。爾獨不聞越訴笞五十乎。仰卽迅回蒲城縣具呈催案。越訴不準。

○批長安縣民牛金鴻呈詞

所控是否屬實。仰西安府轉飭長安縣。查明該村約潘效嶽等。有無獘混抑系該十三家挾嫌妄瀆。現在賑務功虧一簣。務令貧民終始沾恩勿任構訟爲要。詞發仍繳

○批咸寧縣民張智明呈詞。

此案旣經前兩任訊斷有案栗委員何能將張姓之業。令劉姓霸買。仰咸寧舒令撿查卷宗。秉公親訊。斷結。仍將訊斷情形。據實稟復勿延詞發仍繳。

○批鄠縣土釐傅令稟

據稟已悉胡步瑗兄弟𨿽有應得之咎然已罰足蔽辜。劉大朋控涉虛誣足見不安本分此次姑從寬銷案。以後倘該武舉再來混瀆嚴懲不貸。此繳仍飭鄠縣李令知之。

○批長安縣李令弼臣稟

據稟黃良廒因糧構訟一案。情形極爲明白曉暢。持論亦極公平。此案始於吳永春擅糶倉糧。雷徳彬挾嫌呈控。兩造均非善類。周故令斷令吳永春交卸倉事。雷徳彬歸還欠糧判斷亦頗平充。繼而吳永春舉其姻親羅榮接充倉正。𨿽曰接收淸楚而此中獘混。不問可知。觀於羅榮甫充倉正。卽請將糧石出放。得息修倉。明系覬加收以補吳姓之虧借修倉以邀縣批之準。周故令並不查詢倉之應修與否糧之當放與否。貿然準其出易。而羅榮遂得獨斷獨行將倉糧一齊糶賣。此則前後兩倉正狼狽爲姦。而實由於周故令之顢頇無用也。去冬饑饉薦臻倉空如洗吳羅之罪。百喙奚辭。惟雷徳彬借鄕民乏食之故。糾人向吳永春滋鬧。托於公義。實挾私嫌。永春不自咎從前擅糶之非。而但挾目前爭鬧之恨。人不控彼。彼先控人。是張鍾秀等之上控。實永春激之使然也。此案屢經該印委等訉明。將吳羅二蠹押追。張鍾秀等。自應遵斷息訟至於懲罰貪劣。亦宜體諒人情。當日出糶之價與荒年糧價懸殊。羅榮錯在從前。原不料凶荒至此今欲其照數買補恐置之死地。亦難如願相償況衡量有一定之經。何能將京斗彊作市斗。此則張鍾秀等之偪人太甚也。來稟因張鍾秀等屢控不休。懇乞交讞局訊斷。殊可不必。本司以一批了事。查吳永春老而無恥。旣將官糧擅賣。以爲侵盜之媒。復舉私親接充以爲彌縫之計。居心實屬狡譎。惟其人已死尙復何言張鍾秀控人可也控鬼何益乎應勿庸議羅榮以頂缸之黿爲盜糧之鼠誠屬罪有應得。惟其子已褫衣頂其身久系縣庭。蕩產傾家惡人惡報張鍾秀等尙復蔓訟不休。亦可謂無惻隱之心矣。羅榮著照該令原斷。將錢交足。卽行釋放回村。該父子永遠不準再預倉事。此案經本司批結以後倘再有瀆控者定治以健訟之罪將此批牌示轅門俾眾周知此繳

○批合陽縣已革舉人秦殿鰲呈詞

爾於光緒二十三年。因圖姦池銀子之妻。經邠州王牧。詳請斥革。查閱原捲。池豆氏住窯窗扇有撬落痕迹。脖項有揢傷指印。爾央成連池春管和。親手書立認非字。據經池春證明在捲。爾之淫惡橫霸。僅止斥革。未辦餘罪已屬便宜。乃事隔五年。輒敢朦朧呈懇開復。實屬膽大胡塗。不準。並飭。

○批臨潼縣夏令良材渭南縣余令紹僑會稟

此案情節。本司久己洞悉。馮西英父子。因與馮義挾嫌。砍斃其媳馮黃氏。嗣乃誣指馮義殺媳圖賴。實屬凶狡荒唐。案未成招。而西英在保病斃。不可謂天道無知也。西英之妻馮靳氏因見其夫已死。二子在押。計圖免罪。遞控省垣。玆據該兩縣訊明。西英死由於病。絕無淩虐情獘應無庸議仍仰臨潼夏令。速提要證馮順情等到案秉公質訊務得碻情。按例擬解勿延。

○批長安縣民張富和呈詞

張元抗納糧錢。爾不在案呈催。輒請本司提究。實屬荒誕胡塗。不準

○批長安縣民郝應貞呈詞

爾恐縣詳不實。然則爾稟卽一定可信乎。可謂胡塗謬妄記責百板。倘再妄瀆。押發不貸。

○批安康縣舉人鍾隆鑑呈詞

此案查閱姜倅原詳。爾分居叔祖鍾世蕙。欠龍天輝之錢以稞抵債絕不與爾父子相干。而爾父鍾遠猷。充靑泥鋪保長。因案革退自恃爲舉人之父。橫行鄕裏。詳稱窩賭磕詐。提府訊明追贓。已非一次。此案以不幹已之事瀆告不休而又敢取世蕙抵債之稞谷。塡已身盜食之倉糧。種種刁橫。深堪痛恨。姜倅僅予掌責。可謂輕描淡寫。罰不蔽辜。若遇本司。早將爾功名詳革。將爾父笞臋梏頸。以快人心矣。爾父子均非善類。其樂於滋事也。如飛蛾之撲燈。其慣於上控也。如鴉片之有癮。本司半月之內。接爾三呈。批駁復來。深爲膽妄。此次粘呈公呈一紙將姜倅極力痛詆。而皆系無據之詞。且旣系公呈。何僅寫張子綬一人名字。是竊名聳準。誣害地方官。顯而易見。仰興安府提集全案人證卷宗。秉公碻審。如該舉人控涉虛誣。卽照例詳革。擬辦。並仰西安府轉飭兩縣查傳該舉人到案。押發興安府收審。勿任逃匿切切。前後三呈並發仍繳。

○批鎭安縣李令稟

據稟該令捐廉四百串。在縣城設義學二處。又由官紳共捐錢三百串。設立興仁公所。施捨義材。俾童蒙各得師資。而骸骨不至暴露。意至善矣。語曰。惟善人能受盡言。又曰。春秋責備賢者。本司有藥石之言。爲該令告。其平心聽之。吾輩作官。但求有濟於民。不在鋪排門面。來稟意在化民成俗。毓秀育才。題目何等重大。及考其實。則所謂延訂品學兼優之儒者。不過本地生員兩人而已所成就之人材。不過七歲至十五歲之童二十人而已該縣幅■﹝巾員﹞七百里戶口當在十萬以上。貧民老病而死者歲不知若干人。而僅以三百串之息錢制棺。歲不過數十具。所施亦甚狹矣。此等事盡一分心。有一分效。該令爲此。自較庸庸尸位者爲優。若必揚厲鋪張。則未免好名之過。蓋事本尋常應辦之事。無可矜誇。財爲稱心而出之財。何云借墊。乃曰俟籌有的款。卽陸續歸還。該令還不足數。卽列入交代作抵等語。不知此款該令如何自籌。後任又如何續籌。設竟籌措無方。全作抵款。是該令不費一錢。而實受創立義塾之名。後任不居其名而實受四百串虛抵之累。似非君子所忍爲。而亦非後任所能受也。至義學義材。共捐本錢七百串。發商一分五釐生息。若發之窮商。彼願領而我不放心。若發之富商我放心而彼不願領各處商情困苦。每有官款以七八釐生息猶且不願。而況一分五釐乎。是該令享其虛名而商名受其實害。又非君子所忍爲也。此事以本司斷之。義學之四百串旣系該令已出之財。應卽作爲捐款再由紳富捐助二百串。合爲六百串。發商八釐生息。則在該令爲實至名歸。在捐戶必聞風興起。在商民必樂於承領。而後任必力守成規。本司所言。全系爲該合打算諒必不以規爲瑱也此繳

○批富平縣周令丕紳詳

來詳敍次極佳非尋常幕友所能西同等屬藉屍訛詐之案不一而足此案李老八卽李毓睿因其堂兄李丁柱客死美原逞刁誣控事閱三年官經三任堅以病故作爲毆斃瀆請開棺此等荒謬控呈亟應於眾證晰明以後將原告痛加刑責以儆刁誣而節經堂訊僅將李居兒笞責一次李老八一無所苦轉以丁柱遺銀付之在縣令以爲寬待屍親而該民以爲畏其上控於是愈控愈刁揣知縣官決不輕易開棺乃堅以檢驗爲拖累圖訛之計該令接審此案明則明矣殊欠老辣此案三次覆鞫之時居兒已逃匿矣宜將蔓訟越控之李老八先行交差看管押令出具無傷反坐切結如不具結立卽痛打久枷方爲痛快乃計不出此竟聽李老八襲居兒故智一去無蹤案則完矣試問如此健訟之刁徒拖累無數平民蔓延三載光陰而終以一逃了事始終不知刑杖爲何物世間如李老八者正不乏人何所畏而不上控乎且何以對久受拖累之一干被證乎此案準其詳銷而原告定須反坐仰卽選差幹捕嚴拿在逃之李老八李居兒務獲究辦並由本司札飭白水縣一體搜拿如共拿獲到案卽行查照省章將該二犯鎖系鐵桿五年以爲誣訛者戒大凡善斷案者如盛暑食瓜淸涼沁膈其寬緩者如病夫打狗不聞棒喝之聲徒長猲驕之气而已該令是解人聊復發之此繳

○批寶雞縣楊令調元稟

據稟已悉大凡作文懼逢裏手論事怕遇行家所謂眞人前道不得假話也稟牘不在說得好看須有實際江南恩方伯通飭淸理監押並移各省照辦此等官樣文章見亦多矣本司生平服膺爲政在人一言會做官者有班管何害不會作官者無班管更足爲害論班管之獘者不過蠹役私押勒索錢財鎖閉黑廳械系籓混然使縣官勤明嚴毅此獘不禁自消須知始立班管者確爲省事起見非酷吏乃好官也土棍積竊豈能一一照例擬辦薄責釋放終於害民重責久押庶幾知悔戶婚田土錢債細故一堂了結可謂明決矣然具結下堂或應交錢或應交人或應交房交地均抗不交再控再訊再結再抗終無了期一經管押莫不如期交領完事此則管押之效也來稟謂在押者不敢令過十人此等門而語可與他人言不必向本司道天下凡事無一定格式果吾民皆善良𨿽報獄空可矣如其民多刁劣卽押至二十人不爲多豈有永遠不過十人之理且所以被押者皆有罪及可惡之人其身皆有未了之事是以苦之以冀速了向來監犯有口食班管無經費凡在押者皆自備資斧冀以發其悔恨之心消其健訟之气也來稟雲茶水飯食勿令失時不知此款歸誰持出果如所云旣有香潔之房櫳又有應時之茶飯凡貧困無業之民皆以不得身入班廳爲恨矣總之恩方伯之通飭乃本司所不爲該令之復稟亦本司所不取接閱此稟意有未愜援筆直書未詳其來自何縣出自何人及覆視之乃知是吾同年也擱筆一笑繳

○批富平縣周令丕紳稟

據稟已悉馬文燦父子財雄一鄕僅以三百六十金助振其囤麥百石應罰二成復經該令寬免於該民可謂厚矣乃延欠捐款至今猶虧百六之數當此痛定思痛之時所有已捐未交之款均須收齊以爲善後之用該民一人抗繳勢必眾戶效尢大局攸關豈能姑息仰將馬文燦傳案不但繳足三百六十金並令再出小麥二十石以作籽種旣爲富翁破慳亦於貧農有益倘敢吝延責押比追勿懼其上控也

○批荊州駐防迎安等呈詞

據呈已悉此次培庫廳之從堂叔恩英恩崇來陜向其侄索銀一千四百兩有翻桌砸碗撕衣耍刀等事同鄕同寅共抱不平懇本司作主前來不得已傳喚恩英等來案訊據恩英等供同治元年早已各居另爨今因家有婚事來陜要錢等語查培令𨿽經借補庫廳實缺尙未到任以久經分居之族叔而向囊無一錢之堂侄逼索巨金甚至持刀相向而培令始終未向本司控訴一語爲之叔者太覺橫暴且恩英恩崇皆系荊州駐防旗兵旣未奉差又未告假無端遠涉千餘里在本司案下滋事訛人理應稟請荊州將軍銷除旗檔責遞管束姑念到案尙知悔懼從寬斷令培令持出銀二百兩俾其速歸以後永遠不準來陜滋事恩英恩崇均已俯首遵斷本司恐其再回公寓又起釁端特令在臬司獄衙門暫住數日俟培令將銀交到卽速起身免其叔侄見面慪气此亦斷案者之苦心也玆據爾等保領前來爾等旣系同鄕仰卽迅催培令將二百金措齊交領俾該二人卽由司獄衙門起程回荊豈不省事所請保外之處礙難準行仰卽一體遵照批掛發此呈及紅諭一並存案

○批郿縣民婦劉達氏呈詞

此案現據鳳翔府招解凶犯李銀柱到司尙未審轉玆據稟控核與縣詳大相徑庭是否該氏挾嫌報復抑縣審實有未碻亟應澈底根究李銀柱著先交讞局由西安府專委程塤姜渭朱祖綬三員細心研鞫一面提集許五常傅世祥賀思恭劉澇娃到案隔別研訊期成信讞並仰鳳翔府嚴飭郿縣胡令迅緝逃凶黨大務獲解省以憑質究稟及原捲並發仍繳

○批西安府傅守世煒稟

查此案前奉部駁拜霖開堂放飄計匪四十餘人逆迹昭著擬以絞候未免養癰貽患等語此次加重辦理仍遵照部示更正似不能照平日緝獲會匪審實立決之例徑由本省處決仍應轉詳咨部核覆後再行就地正法仰卽據實具詳以憑核轉勿再延宕切切此繳供折存

○批山陽縣民徐於幹呈詞

所控語涉離奇殊難憑信仰新任商州君牧查明稟復候奪詞發仍繳

○批渭南縣民焦振甲呈詞

此案本司在渭南任內以批爲斷何等詳明焦聯甲何敢違斷霸繼仰余署令查照前案迅卽秉公集訊斷結如聯甲定不遵斷亦卽據實詳請褫革勿任延訟焦家所捐賑銀一萬兩已交齊著並案催收勿遲詞發仍繳

○批鎭安縣民商學英呈詞

爾以胞侄控爾長門胞伯商懷恩又代爾三胞叔懷安控其長兄一日之中懷恩疊遭胞弟胞侄惡言痛毀實兄爾一人所爲足徵狡譎陰險而且控情怪誕無證無憑不準

○批鎭安縣民商懷安呈詞

控情荒誕萬狀爾雙目被爾長兄商懷恩挖瞎事隔十六年始令爾侄來省告狀仰爾叔侄一齊來轅聽候訊驗如果爾兩眼實系被挖卽將爾等押發商州交州牧提審如系天生瞽目或因病成瞽定將爾叔侄一並坐誣不貸

○批西安府傅守世煒稟

立令能否聽訟本司未敢深信俟徐徐察之繳讞局問案與縣署尋常詞訟不同案關生死罪關出入老手髙才猶或時有舛錯用人不可不愼也往年發審局有舊五鬼新五鬼之目如賀培芬焦承綽杜樹勛等皆名在鬼籙之中眞讞局之恥也本司爲吏多年旣於事略有體會亦大有鑑誡是以不得不愼知我者當不怪也又批

○批西安府傅守世煒稟

此案李盈保與宋克明合夥生理因生意虧折興訟嗣經斷結兩造無甚深仇盈保嗣又彊收克明苞谷認賠未賠是盈保自已短理何能怨人怨且不可何至頓起殺機預謀刃斃且謀殺之事大半在昏夜之時與無人之地今盈保之謀殺克明竟於靑天白日之中下此毒手而又爲張皮匠所見謀之不臧一至於此以情理論原詳未免荒唐玆由該府覆訊盡反原招而此間又無人質證自應發回安康縣就近覆鞫俾成信讞新任陳令老練精詳必能得其要領候卽日發回另招解勘以免枉縱此繳

○批長安縣民任益謙呈詞

家庭不睦訟屬尋常何至傳案數月一堂未過仰長安縣於五日以內集訊斷結具報勿稍延袒詞發仍繳

○批渭南縣詳

史秉剛自得延長拔貢遂爾膽大妄爲曾經其世父國榮首送嗣由親友懇息本司宰渭時冀其過而能攺從寬銷案今乃如此不堪亟應褫革嚴比除國榮國華兩房各應攤賑銀二百六十三兩有零已爲秉剛吞蝕應令如數限三日內繳案外其史國富名下應交之二百六十餘金著加一倍持出以示罰鍰而資積谷倘敢抗違卽予笞責不貸仍候撫督學憲曁藩司糧道批示繳

○批武衛中軍已革哨官陳明孝等稟詞

閱稟不無可憫該七員及劉攀龍一員共計八人擬每人每日發米一斤先發二石四斗爲一月口食在賑余項下動用候卽日移請藩司照撥以卹饑窮以後按月支給自進監始至離監止該官犯等各宜安分守法勿稍縱恣切切

○批耀州民殷灌翔呈詞

劉牧並非任人播弄之人豈能信差縱匪仰州牧明白稟復候奪詞發仍繳

○批長安縣民任益謙呈詞

本司在首縣時或有委斷不公每求親訊從無到司越訴者仰爾自求縣公親訉勿得越瀆此飭

○批汧陽縣貢生李銘灌呈詞

弟兄析箸卽有不平可憑親族理處理處不公可向縣官具控卽使縣斷不公爲君子者當以天倫爲重財產爲輕豈有控省懇提害人而兼自害之理況縣官未必胡塗而來詞系屬一面照例不準

○批西安府詳

來詳閱悉此案劉令原稟顧令短髮浮收各節意存傾陷語過刻深本司知其不實是以發局提審玆據質算明確顧前令及倉紳孫廷瑞等並無虧蝕情事應勿庸議查劉令自云冒昧稟揭由於倉書王晰章之挾嫌誣害官吏均屬居心不善惟劉令業已接淸交代不敢始終誣執從寬免議王晰章確系蠹吏著重杖一百遞籍革卯管束永不準更名復充以示懲儆仍將革遞日期具文申復勿稍徇縱切切繳

○批淳化縣詳

詳稱劉髙娃因索欠起釁揢傷彊徳芳咽喉致死案情種種未確查髙娃托其表叔彊徳芳代覓雇主同赴涇陽謀事不成又回淳化因無盤費髙娃脫衣質錢花用查彊徳芳之往涇陽爲探親也豈有不帶盤費之理往返七日食用幾何髙娃衣服當錢幾何當在何處有無當票爲憑此皆案中關鍵何未問及髙娃旣有心索欠身在彊家寄住當彊徳芳持錢赴縣買麥之時卽應在其家中索討何以跟隨入縣突於半路索償以致彼此爭鬧經人勸散畢竟鬧在何處勸者何人勸散以後徳芳自必直赴縣城髙娃逗𨖻何所直至天晚徳芳買麥轉回適與髙娃相遇於無人之處何其巧也徳芳五十三歲髙娃二十七歲老壯相鬭其勝負不問可知髙娃旣將徳芳掀倒撲壓其上有何情急之處竟一手揢定咽喉至死不放謂非有心致死其誰信之況髙娃一窮人耳衣服質錢至多不過數百文以數百文之故手揢其表叔至死應如何追悔恐懼乃人死以後不但取其麥而且剝其衣直與彊盜無異謂非預伏中途圖財謀命又誰信之向來牧令不諳律例幕友狃於積習恆持救生不救死之說將謀故重情一律攺爲鬭殺殊不知生者漏网死者埋冤非積福也乃作孽也本司向來辦案不存成見務在得情該令服官垂二十年何猶荒率如此仰照指駁各節悉心推鞫必成信讞仍候督撫憲曁鹽道批示繳格結存

○批富平縣派支皇差車夫陳萬升等控詞﹝署陜藩任內稾﹞

外縣差車旣已來省自有局員點驗接收豈能由該縣紳役私行賣放玆據稟稱富平二次來車三十五輛竟由劣生周榮私放十七輛回縣果有此事車馬局委員豈竟毫無覺察倘縣縣如此車馬尙敷用乎仰該局員迅速查明富平來車一共若干輛已用若干輛現存若干輛有無賣放情事卽日稟復候奪

○批長安縣商民謝萬元等控詞

據稟各情延泰盛實非人類仰長安縣傳齊人證速送本司親訊懲斷

○批客民黃鑫武控詞

似爾之頑鈍無恥纏訟不休實屬罕見候飭兩縣將爾遞解回籍以免陜民久受訟害爾如知機早遁爲妙

○批寧陜廳張丞守正稟

賊犯豈有良民此案據稱羅興徳等系聽從陳積玉行竊臨時畏懼攜贓先逃不知行彊情事稟請系石八年之犯夫曰畏懼曰不知者皆辦案時不肯予以駢首之誅照例開脫其實情未必如此今鎖系未及三年遽請開釋在貴道可謂仁矣試問同行上盜者早經立決而一例分贓者兩年在押一旦還家勿論賊性難移未必不復萌故智卽此生死出入之際亦太覺不公矣應仍俟八年屆滿再行稟請察奪所請保遞之處應毋庸議繳

○批都司王元慶稟

該都司因不服水土自行請假回籍何以又請畱陜所請礙難準行此飭

○批關令覲光稟

該令在休沐之中關心餉項深爲嘉賞所稟加抽五泉煙釐之論實獲我心現值需餉孔急之會本司臆計惟有加抽煙酒糖稅無大傷於民而甚有益於公仰釐金總局會同善後局悉心妥議以上三項應如何增收以益庫儲之處迅速詳覆候奪仍候護院批示繳

○批富平縣周令稟

據稟已悉查該縣派車六十輛其實到者僅止四十三輛昨經車夫稟控紳役得錢賣放到案批局查復頃據車馬局委員面稱富平來車實短十七輛且於二十三四兩日需車萬急之時周紳避匿不見幾誤要差現在𨿽已

啟鑾而戶部運汴餉銀尙需二百餘輛所有各州縣己傳未到之車均應一律補齊限九月初八日以前到省聽候撥用現值差務未竣而該令遽聽劣紳之言議及棚簾報銷之事車來何其遲報賬何其速也況添置棚簾按四十三輛報銷乎抑按六十輛報銷乎總之此款誼應準銷但須車數補齊差務辦竣之後方準一律開報此稟不準仍仰嚴查未來大車十七輛究系因何短少該紳役等有無賣放情事迅卽查明稟復候懲原控稟詞鈔發繳

○批商州張牧世英稟

孫把總之不安本分不言可知此次稟訐劉令童紳全系挾嫌誣稟此等營蠹亟應從重懲處以靖地方候會同臬司詳請參革示儆仍候護撫憲曁臬司批示繳

○批藩司六房科呈詞

本司向來不作刻薄之行郤深恨欺罔之獘藩司遇有差委以官冊爲底本到任之初官吏房應與須知冊一並呈閱必待本司索取己屬玩延乃索之七日漫不呈交及昨晨傳喚經書郭逢沅當面回話始令其侄將官冊送上已屬可惡萬分然官冊旣來逢沅若於此時當面引咎亦不過嚴加申飭而已乃二次喚令來見復遣散書王姓前來問逢沅何在始則曰有事繼則曰患病爾等試思本司喚一辦公遲延之書吏竟敢抗避不來以後尙能振作乎及三次喚令帶病來見則稱業已回籍問何日告假則稱並未告假若書吏人人如此紀綱埽地盡矣該書孽由自作迫本司以不得不提爾等萬分胡塗於業經斥革札提以後代爲乞恩晚矣晚矣逢沅𨿽死乃其自尋本司心上無些微過不去處向來本司爲政令出惟行斷不徇情中止爾等此後俱當愼之於先勿得貽悔於後所懇免提之處照例不準

○批扶郿土釐張典史稟

滿紙私話形諸稟牘實堪怪詫近來官場風气一壞至此不可不稍事懲誡候卽日委員接辦扶郿釐務寶雞一缺該典史旣不屑爲聽候詳請開缺可也至撫轅文巡差使應仿爭繼不繼之例永遠不準充當此繳

此批通行各府州縣及各局員以後如有指名求缺求差者立卽撤參不貸

○批撞關廳趙丞乃普稟

據稟已悉查焦故丞挪用公款至三千三百九十餘兩之多𨿽云以公辦公而借欠之款必須有著向來交代例限綦嚴前任所有虧款惟後來出結之員是問該署丞稟稱焦令挪用各銀以華陰欠解本年春夏二季夫馬工料銀三千七百餘兩作抵如日後解款不到準其原接原卸果如所稟將來歷任遞推永遠虛懸伊於胡底現值秋收丰稔各屬俱已開徵仰卽迅催華陰縣將應解各銀克日催收盡解以資彌補所請將來原接原卸之處未便率行立案致他縣援爲成例競開諉謝之門該署丞素稱果達當能諒我苦衷也繳

○批平糶局錢令松年等稟

據稟自系實情所有平糶米糧著自八月二十四日爲始每斗再減錢一百文以資暢銷而免黴變仰卽遵照仍候籌賑總局批示繳

○批耀州劉牧峻徳懇身歿後就便委吏目代理二三月稟

閱稟淒然該牧倘有不測必如所請此時安心調理以冀轉危爲安此繳

○批富平縣周令丕紳稟

來稟極其詳明此案地居兩縣之間訟閱三年之久三原坐收餘地而富平永納賠糧事之不公無逾於此據理而斷富平返連城之璧三原歸盜竊之弓最爲爽捷乃稟末仍請札飭三原陳令轉飭原紳會同富書將李枝茂所種張家裏一甲地畝逐一淸丈未免多事而擾民查原民李發與富民來彥祥等所爭者張家裏之餘地也從來兩縣爭田官各子其民民各欲辟其地此案富平盤龍裏五甲地少糧多歲須賠納數石該甲與三原張家裏之一二甲毗連未訟之先合甲花戶業經集眾淸丈一次惟李枝茂名下所種張家裏一二甲地畝除正數外多地二十餘畝因枝茂狡賴不承以致興訟旣訟以後經原紳趙生林會同富書二次淸丈枝茂所種張家裏一甲之地已溢出十四畝之多未及接丈二甲而生林避歸李發歧控前任三原記令竟憑原紳王吉幹一面之詞將十四畝餘地收入三原魚鱗冊內而此訟不可解矣查陜西丈量之法惟三原一縣行之是以糧地相符富平是本司舊治夙有賠糧之累乃吉幹原稟稱此十四畝系往年淸丈遺漏之地旣云遺漏則必不足旣無不足則非原地可知乃吉幹則曰似系原地記令則曰添注冊中殊不知地不可短亦不可多三原貪得十四畝之地而反致糧地不符已屬背謬占人土地而累人賠糧枝茂小人不足責記令王紳何其自外於君子也此案當以最先淸丈之二十餘畝爲斷著李枝茂李發將所種張家裏一二甲內詭混富民之地撥出二十畝歸富平盤龍裏五甲經收以補賠納之數三原魚鱗冊續注十四畝字樣卽日塗銷李發父子詭占多年理應追交糧銀以補盤龍五甲歷年墊款惟事屬己往姑免窮追至來延祥出李發之名代貝﹖倉代墊銀十二兩實因訟久不結事太不公愚民無知迫而出此銀歸李發認還延祥無罪本司斷案最喜直捷敢不遵者著卽來轅聽候親訊此案蔓延至此始於枝茂父子之狡賴繼以趙生林之串逃誤於王吉幹之惝恍其詞而成於記佩之胡塗成性法當分別枷杖斥革記過姑念官紳百姓都是愚人不屑與之慪气此繳並札三原縣陳令知照全批掛發

○批寇典史獻忱稟

爾嗣父在陜官聲素好不意身後族人覬產欺壓孀孤據稱族叔寇敏盜竊契﹖鑰匙更名朦捐實屬衣冠敗類況前撫憲任內現有遞籍管束之案何以仍敢在陜西候補仰西安府立提寇正卽寇敏到案檢查原案面詢李令等究系如何調處問明以後押令寇正卽寇敏將契約交出業歸原主並將捐照追繳勿任混迹官場致壞風气切切稟發仍繳

○批咸寧縣商民郝萬盛等控詞

此案於本月初三日經西安府督同讞局委員在本司署中訊問將延泰盛鋪夥發縣管押予限三日了案玆據稟稱延泰盛抗不淸款有意逾違仰西安府卽飭讞員朱令前赴長安縣將延泰盛就近提比以淸訟蔓切切詞發仍繳

○批武功縣黃令請畱幹武土釐劉令再辦一年稟

多管閒事

○批西安府張守筠稟

貴府蒞任之初首先畱意讞局人才是爲操之有要所請增委及幫審四員無不辟舉得宜深堪嘉佩準卽如稟轉詳檄委以資臂助仍候臬司批示繳

○批釐局陶守呈折

查隨扈各官到陜占居各會館衙門啟行以後損壞者不一而足自應修補完善惟會館與衙署不無分別會館系各省官幕捐建地方官借以辦差此時爲住客毀壞理當賠修衙署則官房也地方官與隨扈諸公有主客之誼理應推宅而居陜省庫支奇絀凡有稟請修衙署者槪不發款此番京官借住豈能以公款賠修惟旣據勘估明確又未便一準一駁姑從寬酌發工料錢文會館按八折發給衙署需錢多者四折需錢少者五折卽仰該守赴支應局具領分別發給以資修補勿延

○批余縣丞鴻藻稟

本司事繁才短於同寅應接多疏良深愧恧來牘云云似以不見爲恨其實本司心識久矣此繳

○批安邊廳全丞稟

閱稟自系實情惟庫款支絀亦爲同寅所共諒所請借支廉銀五百兩準支給一半以示體卹因憶本司曩赴宜川縣任亦曾借支廉銀三百兩實領得二百四十兩今到藩司署任查明司庫一切出款實無分釐克扣皆經手蠹吏從中吞蝕今與諸同寅明白宣示凡有借支等事準駁悉由本司作主旣準給領決無克扣倘各該員領不足數準其面回本司必將吞蝕之人盡法懲辦萬勿含忍見好蠹書而轉蹈扶同之咎切切此繳

○批盩厔縣陳令兆煥稟

閱稟慰悉本年秋收丰稔十倍往年而愚民幸澤率多觀望該令催科得力獨徵至二萬三千餘兩之多當此庫款支絀之時首先報解洵屬有裨帑項尢堪風勵同寅應記大功二次以示鼓勵並通飭各屬知之此繳

○批長安縣朱令等稟

據稟已悉本司向來用人勿疑該令等均系實事求是之員可信其決無浮濫所請修補貢院工程共估錢三百六十串文著卽在支應局具領克日鳩工仍逐日監視督催以期及早竣事此繳淸折存

○批客民焦延泰控詞

此稟及保狀著長班持我名帖送西安府閱看迅飭讞員了結省累該民之被押由於只知有已不知有人又恃人情熟門面大差票甫傳關說者已接踵而至不但闤闠側目並獲罪於地方官今之受累實由自取何尙不知反巳而徒怨人乎府尊愛民如子爾但能知過案必速結勿庸飾瀆稟發仍繳

○批岐山縣曾令士剛稟

去年岑中丞到任多所參撤頗不協於公論該縣教諭張祝祥旣經該令查明並無過失未便因前撫一時任性久令賦閒候卽日稟商護撫憲飭令回任仍候撫憲曁籌賑局批示繳

○批鄠縣王典史稟

微員苦況本司深知此繳

○批石泉縣民柯樹人控詞

一日之內疊接三呈皆石泉民控李天民者石泉前任張令素稱好官何至縱容劣紳爲害鄕裏西安張守久在興安不愧神君慈父今將三呈一並發至西安府酌量辦理舊日子民必當異常關切爾等卽往府署候示可也詞發仍繳

○批涇陽縣雷令稟

謝庭鳳一小孩耳向章涇原釐金一月一解而庭鳳徵至六千餘兩屢催不應非存放取息而何業經本司撤差示懲而庭鳳猶借商賈懇畱之名計圖延緩試問此等胡塗年少畱在涇陽有甚好處該令竟爲轉稟圓通可嘉本司弗如也此繳

○批藍田縣紳杜艮棠等稟詞

永壽請借撥藍田差錢本屬一相情願玆據稟懇免撥早在本司意中然永壽暫挪此項差錢果能限期籌還則該局亦無妨暫爲挹注以示卹鄰之義候飭永壽出具認還切結存案該局再爲撥給可也自此次借撥以後不準他邑援案再請該紳等放心勿慮此繳

○批同州府周守銘旗稟

稟及章程十條讀悉爲政之道更事旣多而又心知其難乃能言之親切動中窾要積谷爲吾秦要政當此痛定思痛之際宜切綢繆未雨之謀吾舊憲仁政仁心所以爲秦民計者至深且遠所陳分年按畝捐備義倉之法豈惟同州之幸實陜西通省之儀型也惟鄙見所及亦有奉商者數端來牘謂關中宜麥法當收麥自明年麥秋始歲以爲常云云查麥性不耐久儲每三年卽須出易出易數則累民亦深此宜商者一大縣積谷備荒須在三萬石以上非三數年不能收齊今年所收者在倉底逐年遞收而遞加其上至於四五年倉面幹圓而倉底朽敗矣欲謀出易不幾如築堤之翻沙取土乎此可商者二章程第二條謂豆谷耐久出放加息槪令豆谷還倉與其出放令還豆谷何不開辦卽收豆谷乎況照章出七畱三至交倉時斷不能以七成豆谷羼入三成宿麥之內各瑞安得許多空廒爲倒換之地乎此可商者三第七條謂攤派旣定徵收不難但期倉紳得人云云此一節似未詳思也大縣幅■﹝巾員﹞三四百里闔縣至多不過十倉一倉所轄率數十里愚民多吝正供猶待追呼若聽其自行納倉恐無此事倉紳手下能役幾人若按堡催交沿門索欠不惟無此辦法適啟倉正副畏避之心矣祥於此事是過來人深知收倉不易故敢貢其芻言此可商者四以管見言之莫若專收豆谷凡設倉處所俱建兩廒或將一倉隔別爲二一收谷一收豆今年秋成大半在九成以上卽自今秋爲始每畝收谷三升至明年豆丰則收豆谷丰則收谷總視民之易納者取之收豆則免谷收谷則免豆如十年中稔大縣可積至三萬石中縣亦可一萬數千石矣其餘所擬條條可行應卽通飭七府五直隸州一體照辦仍候撫憲曁籌賑局潼商道批示此致淸折存

○批在籍分發甘肅縣丞王崇熙控詞

天下竟有如此貪得無恥之師儒仰鄠縣李令立將原照追出限三日內申賫本司衙門以憑轉發給領仍將陳訓導指照勒費情形據實稟復候奪勿稍徇庇切切

○批雒南縣鄧典史稟

稟及再稟又稟曁鈔錄州批均閱悉佐雜𨿽微亦命官也而往往爲人所輕由其不安本分故也前任雒南典史施錫壽初到省時頗有荒唐之目嗣補是缺十載於玆𨿽乏賢聲亦無劣迹玆以銜卹去官委該典史接署因施典史在任置有家具作錢五十串該典史不肯接收耽延數月之久前任鬻財後任慳吝堂翁苦勸而弗聽營學調處而不從全無同列之情不脫雜流之气微員貧窘猶屬情有可原乃此不遵堂諭徑稟本州島及本州島申飭該典史輒敢自撰不通稟詞徑請本司咨部照例議處實屬荒謬已極查該前後任所爭者不過五十串錢耳乃來稟牽引施典史訛詐當商已屬挾嫌陷害又稟揭李令到任向該典史索到任錢十串又稟稱商州一缺羅升牧歲得三萬金李牧歲得一萬金請本司提歸公用因挾前任典史之嫌遂將本縣本州島一齊狂噬似此胡塗膽妄實屬罕見罕聞鄧壽齡卽行撤任詳請咨革遞籍管束所稟各節系屬挾嫌攻訐照例立案不行尹牧李令皆關中循良之選本司斷不信其捏誣施典史果有訛詐攤派情事商民豈能緘默況系丁憂回籍人員應毋庸議除牌示外仰商州尹牧轉行下縣一體知照毋違繳

○批渭南縣稟

據稟己悉應卽如稟更正惟查該縣民糧就蹕路左右各三里豁除不過免徵九千餘兩而華州劉署牧面稟該州錢糧竟免至二萬有餘渭華壤地相接何以參差若是之甚候卽日遴委妥員前赴咸寧及臨渭二華逐一查勘或有去年查報不實以少報多卽應一律更正俾歸劃一而免參差蓋在官不可屯膏而下民豈宜漏賦況東路州縣毗連此少彼多適啟民疑而幹部駁各該牧令務先將蹕路兩旁里數較準地畝查淸應免若干與上下站通周比對務令相符一俟委員至日會銜稟報奪此繳

從咸寧起至潼關止二百八十里每一里應免錢糧若干此有一定之數者也各州縣計裏折算里數長者多免里數短者少免然決不能參差倍蓰去年各牧令各辦各事彼此絕不商量以致多寡懸殊各憑臆斷此次委員會勘實亦不得已之爲諸君諒之

○批長安縣道士張崇明稟

稟詞組織甚工該道衲因見景龍觀歸坊約經管日就傾頹欲得住持其間照料香火立意甚善事屬可行惟此觀向歸臬司衙門主政仰赴臬轅具稟聽候主奪可也

●樊山政書卷二

恩施樊增祥嘉父

批漢中釐局張守稟

批鄜州勞牧啟恂稟

批耀州紳士公稟

批商州尹牧稟

批西安府書辦陳福堂控詞

批客民張敬順控詞

批胡司獄稟

批臨潼縣稟

批王巡檢稟

批城固縣生員趙叢蔚稟詞

批臨潼縣糧正汪徳盛等稟詞

批臨潼縣民劉銘章控詞

批咸陽縣講生崔鼎銘控詞

批白河縣民潘裕後控詞

批同州府周守稟

批崔倅驥遠稟

批紫陽縣孫令永濟稟

批臨潼縣黃令稟

批咸寧縣童生趙景岐稟詞

批新選興平訓導謝炳勛稟

批咸陽縣民沈龍等控詞

批富平縣稟

詳撫部院

批漢中官錢局報銷冊

批崔倅驥遠稟

批匯號新泰厚控詞

批施丞稟

批官錢局李令稟

批撫標遊擊陳徳全控詞

批鄜州勞牧啟恂稟

批洛川縣魏令立稟

批封婦李胡氏呈詞

批雒南縣李令稟

批咸寧縣稟

批邠州李牧稟

批商州尹牧昌齡稟

批邠州李牧嘉績夾單

批陳令維藻稟

批韓城縣丁令錫奎詳

批陽平釐局李令稟

批吏房書辦郭立本稟

批楡林府光守稟

批邠州李牧稟

批邠州李牧稟

批郿縣印委會送太白山匾額石碑稟

牌示

批理事廳定丞稟

批西安府詳

批靖邊縣稟

批機器局童守稟

批蒲城縣稟

牌示

批常革令潤稟

批鹽商新泰元等稟

批薦福寺僧明遠請畱女丐住廟由官發給房租呈詞

批姜丞渭稟

批稿總科書辦紀振鎬等稟

批咸寧縣舒令請監禁冒充教民雷得聲稟

批西安府張守稟

批洋縣民雍文炳控詞

批合陽縣民張百慶呈詞

批寧陜廳焦丞綽稟

批靖邊縣稟

批靖邊縣又稟

批中部縣李令稟

批扶風縣唐令稟

批幹州孫牧稟

批課程科書辦控詞

批臨潼縣印委崔孫會稟

批長安縣民婦李王氏控詞

批咸陽縣民沈隆楊治福等控詞

批城固縣時教諭遂新稟

批陽平釐卡李令煥墀稟

批佛坪廳詳

批咸寧縣生員胡登瀛稟

批禮房檢呈汝懷愼原案

批南關釐卡劉倅鼎元稟

批籌賑局稟

批富平縣稟

批臨潼縣糧正汪生盛等呈

批髙陵縣王令稟

批臨潼縣詳

批南科稟詞

批興平縣民劉世英控詞

批胡司獄稟

批西安府送回周典史札

批籌賑局文案送稿

批理事廳稟

移內廷供給所

批署漢中府劉守樹徳請假稟

批長安縣生員譚家讓呈

批漢中府劉守樹徳稟

批咸寧縣民夏開發控詞

批在籍直隸知縣汝作枚呈詞

批興安府稟

批在籍甘肅知府朱銑家丁張升呈詞

批沈令家丁張申呈詞

○批漢中釐局張守稟

據稟巳悉通省釐局出息全在个頭若使庫款不甚支絀則𨿽釐員多畱有餘本司道決不過爲挑剔現在時事孔棘而各釐卡相沿積習所報銀價皆與縣報市估懸殊際此時艱豈能聽其中飽是以凡有虛報个頭者莫不徑由本司道酌量核減仍畱有餘地步俾資辦公漢中一卡向稱上腴該守地望淸華上游器重誼應接武滕守繼前輩之芳型作同僚之矜式乃竟任情多報實出本司道意外迨經批駁以後而該守復上此文過飾非之稟兼爲將來不受批駁之地似此肥私怙過若聽其欺罔何以服通省釐卡之心試問該守何所恃而不恐乎該守鳳翔考試外間喧傳有賣案首之說本司詢之學憲則曰賣不賣未可知惟岐山案首實系不通然則該守之治行亦槪可想見矣本局前次批定个頭決不準加多一文如該守以爲賠錢無妨卽日辭差不患無人承乏也除牌示外移請陜安道轉飭該守遵照繳

○批鄜州勞牧啟恂稟

據稟及淸折均悉北山學校不興歷有年所試八股試帖之日尙不知有理法平仄況廢時藝而用策論其茫無門徑可知也該牧擬停聘院長卽以院長之束脩作生童之膏獎立意至善所擬初學用功各課程言淺意賅易知易從足見該牧家學有源教人多術山城事簡以吏爲師束脩不行而生徒坐受教益美哉始基之矣本司所慮者該牧如別有量移後來者未必皆能口講指畫諸生執捲問業無從是停聘院長一節可蹔行而非常法也應於此時物色良師更籌經費以爲經久之計其於目前攺章之始準卽如所稟行

再查七府五州各守牧以至令長都無言學校事宜者惟該州首先籌劃可謂知本應通飭各屬各就各地方之文風物力寬籌經費造就人才鄜州爲之嚆矢矣除通行外仍候撫憲曁糧道批示繳折存

○批耀州紳士公稟

公稟閱悉據稱已故耀州劉牧峻徳功徳在民懇請崇祀名宦祠以彰循績等語固見劉牧吏治之優亦徵此邦風气之古惟崇祀鄕賢名宦照例須在三十年後方得奏請

恩施該牧骸匶在堂該紳等遽請栗主入廟例章所格未便轉詳古人有歿而祭於社者不獨庚桑畏壘屍祝情殷卽齊社之香花益都之畫像皆不關於朝命惟自盡其悃忱該紳等如果感念神君盡可於該牧生辰忌日設位致祭不必遽請崇祀也仰卽遵照

○批商州尹牧稟

據稟於徐賓剛賓彊兄弟爭產一案極爲詳明可以不必覆查直田本司一批了事查與民等所爭之業皆其父徐興元之業也興元所生六子於同治元年自提膳產一分其餘六股均分是一業而分七股也旣而次房及五六房告絕興元尙在此三分絕產皆歸興元主持迨興元物故三子賓剛獨占五股產業而長門寡嫂四門胞弟僅各得一股以致蔓訟不休若從公剖斷應將原業一齊合攏作爲三股均分方爲公允然事須審勢尢貴衡情試問同一子也何以賓剛一人能兼五股之產則以其父興元生死與之相依也興元在日始則長次兩子析居另度矣及五六夭亡四房賓彊苟得親心豈肯令其出居於外乃六子之中死者死分者分惟賓剛一人始終與父同度是以興元旣死膳產絕產槪落賓剛之手此番興訟在爭者固屬有分而霸者夫豈無因平情而斷分興元之產當諒興元之心其心有愛憎之殊則分產亦宜有厚薄之異今興元繼妻尙在而夏氏與賓彊索分膳產均有無毋之心足徵平日不孝於父應將膳產提開所有三股絕業歸現存之三房各得一股興元繼妻仍與賓剛同度膳產仍歸賓剛經理將來伊繼母告終此項膳產卽歸賓剛獨得以慰興元夫婦愛子之心以酬賓剛始終奉養之孝且使愚夫愚婦鹹知得親心者分產較多不得親心者所得較少亦足以勸孝而懲逆也至於構朳坪之地佃戶旣稱由興元手中佃種其爲膳產無疑旣系膳產勿論賓剛契據是眞是假皆應歸其管業不必再查至稱差役刑拷乃是上控通套話頭案旣批結應毋庸議仰商州轉飭山陽縣遵照本司判斷飭令劉新元看爲分析總之徐興元七股產業賓彊與夏氏各得其二賓剛得其三有不遵者提省痛箠不貸仍候臬司批示繳

○批西安府書辦陳福堂控詞

日來呈控買賣吏缺之案層見疊出殊堪憤詫著發交讞局嚴行訊究如果實系明買明賣照例革卯嚴懲勿稍瞻徇切切詞發仍繳

○批客民張敬順控詞

控情憤激語必不實張敬代人頂案究有多大本領能令歷任印委均受朦蔽惟此等生意膠葛之案蔓訟年餘不結亦屬可恨仰西安府提歸讞局訊速斷結具報勿延詞發仍繳

○批胡司獄稟

該司獄現被其庶母控告有案仰西安府卽將該員扣畱省垣俟案結之日再行詳請給咨可也繳供結暫存

○批臨潼縣稟

查向來徵解丁糧均於末批請扣畱支該令甫解頭批卽將春夏秋三季畱支全數扣去所徵才一萬五千兩而膽敢扣畱六千零二兩之多該令初次作官無才無能以致

皇差過境百官枵腹吾秦吾鄂之臉面被該令一人敗壞無餘今以待罪之員別無肆應之長而獨工攫金之術可謂貪而無恥試問該員何所恃而不恐乎著將頭批一萬五千正銀掃數解司不準擅行扣畱須視錢糧之分數定畱支之分數倘敢任情自便所不嚴加參劾者有如潼水況該令辦差已萬分可恨矣而尙覥然欲領辦差不敷之款該令試思本司能制其死命否天下貪人也須要明白若胡塗妄貪終必一錢不名思之此繳

○批王巡檢稟

據稟該巡檢前呈保札系由幕客談必瑛轉交夫以同治十年保案遲至光緒二十七年六月始經接札事屬怪異𨿽愚者亦必生疑乃該巡檢利欲燻心竟貿然以營混僞造無情無理之札文稟請注冊塗糊冒昧罕見其儔姑念奉駁以後卽據實呈明慚悔之情形於稟牘此等老實人業已受人愚弄未忍再加懲責應將前呈僞札塗銷存案仍通緝談必瑛務獲究辦以懲姦猾此繳

○批城固縣生員趙叢蔚稟詞

來稟盛意可感據稱路入天臺采來仙藥狀似靈芝芳馨四溢有鼻疳者齅之輒愈欲祈本司品題本司自愧未諳本艸服食無方藥品𨿽珍如茫貿何仰卽另求精通醫理深知性藥者爲之考辧若必送呈本司則是東坡所云害腳法師鸚鵡禪五通气球黃門妾也一笑謝之

○批臨潼縣糧正汪徳盛等稟詞

據稟諒系實情仰新任黃令檢查前案迅卽親詣查勘如果該地全被衝壓卽據實造冊詳請委驗以憑核辦惟該地於光緒十九年被災何以時閱九年官經六任均視民瘼若無睹是所稱房書索費恐非無因仰卽一並查明懲辦勿延詞發仍繳

○批臨潼縣民劉銘章控詞

夏良材辦理

皇差領銀二萬四千兩私克八千金匯兌回家及因差獲咎專捉平民泄忿此等無用無良無恥之徒實堪痛恨仰西安府速提該令丁差來省嚴訊重懲勿延切切詞發仍繳

○批咸陽縣講生崔鼎銘控詞

據稟已悉此案行提多日而梁令延不傳解反上稟爲趙鈞請獎本司眞不解其是何居心此案著限三日內解省質審倘再延抗定將梁令撤任此批發給閱看仍繳

○批白河縣民潘裕後控詞

爾見白河彭金鰲之案由本司提審平反是以仿照具控殊不知案情各有不同本司毫無成見爾所控不過數十串錢之事豈能千里行提現在署白河張令業己被撤新任羅令老練公平爾如實有冤抑卽回縣具控勿得越瀆幹咎

○批同州府周守稟

來牘祇悉承示前批誤頃爲畝計數差訛本署司事冗心粗良堪慚笑應卽更正以副雅意此項積谷事宜現奉護撫憲批示到司飭卽定擬妥善章程通飭所屬一體遵辦本司以爲地方情形不一應令各府州各議辦法稟請核定飭遵蓋立法在於因地而奉行尢在得人使處處得賢令長爲之吾屬無事矣同是一事有累民而民不甚累者有並不累民而民轉受累者來示以催糧之法戶統於村村統於裏自是簡易辦法應卽如所擬行修倉爲儲糧之根本惟渭南前事本司知之稔矣糶糧八千石修倉直是官紳分肥耳吾憲謂糧差擾民誠然誠然增祥以爲縣令好𨿽差役亦不敢橫行縣官壞𨿽紳士亦扶同舞獘總之同州各屬義糧之事吾屬之吾舊憲矣此致

○批崔倅驥遠稟

據稟已悉卹民之事無妨從寬應照謄黃內開左右各三里丈量豁免仰卽一律查辦以歸劃一此繳

○批紫陽縣孫令永濟稟

大凡命盜案件初稟訊供未定祗報大槪情形然亦不可過於顢頇此案該縣民人肅忠元於九月二十四日回家瞥見伊妻伊長女受傷身死伊次女亦受傷錢物被搶該令二十八往驗十月初六發稟明有蕭二妮活口可訊乃云受傷昏迷未便訊供查二十四至初六已閱十三日之久二妮僅左眉右眼兩木器傷豈能日日發昏一言不發究竟入室幾人二妮是否認識手持何器事在何時豈其父女相見旬餘毫無問答乎該令何處請此不通幕友自詡筆下空靈實令閱者焦悶萬狀著卽另請好手辦案作此稟者立卽勒令辭館勿延至於獲犯訊供一切照例批詞詳見各衙門批示此繳

○批臨潼縣黃令稟

本司不得已之心貴縣深悉都如夏令所爲尙復成何事體姑念貴縣鄕寅誼重屬爲祈請準如來議除裁減實支攤解各項四千餘兩外其應解之一千餘金仰王委員飛提回省立等兌收勿再延誤夾單存

○批咸寧縣童生趙景岐稟詞

所稟自系實情候移知籌賑局匯案給獎免其由縣具詳以期迅速其部飯等費應否補繳之處候由局核明飭遵

○批新選興平訓導謝炳勛稟

稟悉文憑存候轉詳繳銷稟尾擅請檄飭赴任實屬昏謬已極爾試看知府以下部選人員有自請到任者乎如此無知何以教士著停委兩月聽候查看以儆躁妄此飭

○批咸陽縣民沈龍等控詞

據稟未可深信昨據朱委員面稱爾沈龍向系訟棍從前有訟案可查究竟此案誰是誰非仰西安府核明卷宗代本司細心研訊本司向來不存成見以惟明克允爲宗如果沈龍實系訟棍照例反坐如果委員密查屬實亦不得以趙鈞系屬一榜卽置吞贓於不究朱委員卽非問案好手然密查手折豈盡捏誣天下惟訟棍乃妄誣耳密查之委員何至道聽塗說坐令是非倒置耶此案交貴府閱看查辦仍繳

○批富平縣稟

已將郭虫兒發交長安縣管押勒交郭逢沅到案候懲矣再查逢沅系吏房頭班經承示革以後該房並不稟請更補昨送卯冊竟書寫郭立本爲第一名實屬無法無天膽大已極去一逢沅來一立本且俱姓郭卽非一人兩項亦系狼狽相依查頭班書吏現已下班仰該縣迅卽查傳郭立本郭思修李鴻賓到案具文押送來轅聽候親訊限文到三日卽解勿延繳

○詳撫部院

爲詳覆事奉憲臺行知據糧道崇恩詳稱十月分應支八旗馬匹豌豆道倉現存無多請將應支豌豆自十月爲始撘放六成粟米其不敷四成應由藩司折給銀兩等情到院據此所有八旗應支馬匹豌豆有無折銀成案核計每月折銀若干能否照放合亟行知等情到司奉此遵查光緒十二年前署糧道張嶽年任內將現年收支糧料通盤核算滿營每年應支粳粟米石按九成豌豆按十成分別支放尙短粳粟米各一成詳請奏咨由司折給銀兩迨至二十年冬前糧道姚協贊以倉儲麥數過多詳咨核準自二十三年爲始將不敷一成粟米撘麥支放不復由司折銀惟一成粳米至今按月折支無異徧查前案實無折給四成豌豆之例況粳米一成折價系奏明奉部覆準在於司庫兵餉項下開支今該道突欲短放四成豌豆直謂應由司庫折銀不知有奏案否有部文否若照四成折價核算每月約需銀一千四百餘金未經奏明覆準將來何以報銷而況大祲以後庫空如洗該道任情指撥蔑視同寅𨿽曰甫出京曹不諳外事然該道可以一相情願本司何敢遷就濫支謝息曰挈瓶之智手不假器若道倉短絀卽由該道詳請飭司折銀是視藩司如該道之屬僚而以司庫爲該倉之外府亦太不曉事矣云云

○批漢中官錢局報銷冊

漢中素號繁雄商賈輻輳生理定較他處倍形暢旺而該錢局每年結算有絀無盈事涉可疑縱委員不至侵欺恐局用不無耗侈前已移請陜安道查明有無獘端應俟查明至日再行核奪仍候撫憲批示繳

○批崔倅驥遠稟

據稟已悉各州縣於

蹕路經過地方均免糧石此多彼少辦理參差該倅詳繹例文所有各屬大路兩傍去年照六里豁免者均請一律遵照定例按三里計算以昭劃一具見公事認眞深堪嘉尙應如來稟一律更正出示曉諭各糧戶照例完納以抑僥幸而裕帑項並通飭東路各廳州縣一體遵照勿違此繳

○批匯號新泰厚控詞

稟及粘單均悉常鎭幹領施丞朱守之本開設信興正錢鋪借爾新泰厚匯號銀三千兩抗不淸還爾具控長安批令自向經手人商議索討爾遂怒不可遏二次具控有云捧讀未畢令商噴飯又云國家何須設此有司哉惡在其爲民父母也其它侮慢不通之詞不可殫述因長安縣久不批答爾遂來轅稟控查縣批語甚和平不過以施丞是職官爾是富商錢債細故何必傳案過堂致傷體面此系縣官好意何至反召山膏本司向以保富爲心以維持市面爲本匯號者眾商之母也西商不貸銀錢市面何能周轉借而不還豈非自塞本源去秋各西號因行店借欠逾期稟懇撫憲作主本司適在幕府批飭錢貨兩行按期歸結此爾等所深悉也此次信興正欠爾銀兩旣托王餘慶等說合以三千金了事卽不得謂之抗賬常鎭幹與爾街市往來而爾硬向資東隔手索償本屬無理取鬧長安縣受爾譏罵大度包容置之不理爾遂愈控愈刁膽敢以詈辱官長之詞鈔呈本司閱看實屬胡塗膽妄與瘈狗無異爾自謂索債無償爾之理直抑知目無官長我之法嚴乎若商人憑恃錢神卽可如此驕縱體制安在法紀何存爾所要者銀子耳本司明日開庫仰爾攜帶帳據銀折來轅飭庫廳將本利算淸在本司廉俸項下撥給該號具領分毫不欠再由西安府嚴飭信興正錢鋪速卽繳還本司本司先還爾之銀後正爾之罪爾必是無父母無師長未經教訓之人任爾狂爲必致殃及爾身連爾資東身家俱敗本司俟爾領銀後將爾兩臀痛笞百板枷號鹽店銜三个月然後釋放以爲刁商仗恃銀錢詈辱官長者戒本司向來撩撥不得仰西安府卽日簽提新泰厚具呈之人來案領銀領打勿延詞發仍繳粘單附俟此案結後卽將三呈一批札發山西祁縣知縣傳其老號總掌櫃到案詰其用人不當之罪本司居官惟以整飭綱紀挽回風气爲事凜之誡之

○批施丞稟

此案昨據新泰厚稟控到案當經親筆批飭牌示儀門本司斷案一秉大公此次新泰厚鋪夥詈罵官長膽大妄爲本司不能不從嚴懲誡申明法紀至於省垣錢貨兩行借欠西號款項誼當如期淸還若因新泰厚被本司教誡欠債者遂相率抗償則於市面大有窒礙本司斷不輕縱仰該員傳諭常鎭幹迅將本司墊發新泰厚之款措齊交案以憑兌收此外凡有借欠各號銀錢者均宜如期歸結以昭大信須知本司之責懲新泰厚者責其不應目無官長非責其不應索賬也總之號夥狂迷宜儆山膏之好罵債家抗騙宜懲烏鰂之渝盟勿論官商均以忠信爲本謙和致福此發財之根源亦卽做人之道理本司乃四十年老塾師勿論紳商士民皆作學徒教誨膏獎之與榎楚聽其自擇而已此繳

○批官錢局李令稟

該令今日在籌賑局具稟懇開收支差使且薦劉道藩自代此稟又懇開官錢鋪差使據云有籌賑局薪水足資旅費一日之中兩處具稟各開一差然則何處領薪水乎本司不解其意明白具覆候奪此繳

○批撫標遊擊陳徳全控詞

杜樹勛向在讞局忝居五鬼之一其人之混帳難以枚舉該遊擊所控是否屬實仰商州尹牧秉公查察務得確情以憑參辦原稟鈔發

○批鄜州勞牧啟恂稟

李令明練精彊久深心賞洛川號稱難治旣經該牧請以該令兼攝應卽攺爲調署所遺中部一缺照例輪委可也繳

○批洛川縣魏令立稟

該署令才丰運蹇喜少憂多兩地量移未出北山一步崇朝銜卹徒聞西向長號李令伯之陳情在劉母告終以後陶淵明之解組正公田荒歉之餘欲畱如苫塊何欲去如逋負何猶幸本州島見憐鄰封兼攝欲呼將伯之助期諸庖代之人積年虧累𨿽曰盈千今歲兵糧可分一半此繳夾單存

本司素知宜洛兩川其好處皆在徵收兵糧現正啟徵之時而魏令臨徵交卸虧空難彌擬令李令將今歲所入酌量分給來歲期滿仍多署兩月以補今歲之不足仰鄜州轉飭遵照

○批封婦李胡氏呈詞

屠氏家事本司知之稔矣滿門混帳如鵲如鶉爾子在日放賬與伊本屬自尋煩惱今屠徳輝得受其兄遺業抗債不理猶復捐官到省希圖差委自肥人面覥然獸行未攺仰西安府勒傳屠徳輝到案管押候審所飭將李胡氏所有挪借之款一律交淸然後釋放仍勒令攺指他省勿令衣冠禽獸敗壞秦風切切詞發仍繳

○批雒南縣李令稟

稟單閱悉代爲淒愴應飭接署之員量爲分潤以重寅誼而助歸裝此繳夾單存

○批咸寧縣稟

現在張俶蘭已經回省不慮夥謀害人張華棟著革去介賓鎖遞回籍管押候彭金鰲具保然後責放彭玉貴被押長安亦照此辦理此繳

○批邠州李牧稟

上站之車不準下站打越此例也上站車夫自願過站坐車者亦省倒換之勞此情也本局公事只能按例上下站彼此接遞不妨通情此次幹州車夫自願赴甘而州官不知遂謂下站不應打越當此差繁車少之際無怪其情急上言玆該牧旣經查明系幹車樂於爲此應將車夫姓名供詞一並移送該州以釋疑慍至於車夫圖利乃是常情與逃役避差者有間薄責可也不責亦可也但使此後各牧令勿復偸光鄰壁各車夫亦不復自請長徵往返以時紛爭自泯是則本局之願也繳

○批商州尹牧昌齡稟

據稟已悉所言皆切要可行深堪嘉賞關中士風朴質胸少積書僻在西隅罕知域外此時開風气擴見聞購書延師自是當務之急該牧於前任所設之課約局提銀八百兩赴鄂買書仍擬延聘通才來商主講教士之法以寫日記計分數爲準一一俱得要領行之不倦必能成就人材今世之人大率無知者多其所謂有知者一半喜新一半守舊喜新者拾歐西之餘唾守舊者盜理學之虛名其實此兩種人無非熱中圖富貴仍歸於一無所知而已卽如該州課約局據稱爲講學論道而設姑勿問其講論何如卽此課約局三字已屬不通之至卽應撤換天下豈有不通之聖賢乎反乎此者甫見西書卽背聖教遵西人如父奉逆黨爲君自鳴於眾曰我知時務天下又豈有無君無父之豪傑乎此時誨人之法不必談理學惟以忠孝爲本不必分中外惟以有用爲歸如上所言新舊兩種人本司心嫉之而痛詈之久矣因該牧與吾同志聊更發之此繳

○批邠州李牧嘉績夾單

劉仲元家稱首富抗捐不交潛匿省垣蠅營狗苟實堪痛恨此稟封固交咸寧縣兼攝長安縣舒令閱看卽日前赴水車巷�其不備密拏到案押發邠州押追欠款勿稍寬縱切切夾單三紙並發仍繳

二十九日據舒令面稱昨夕奉批後卽飭丁役前赴水車巷查傳該生劉仲元來案聽訊至則前五日行矣除飭咸寧縣訪緝務護外誠恐該武生潛回本籍仰該州比差勒傳勿稍延縱卽使劉仲元始終避匿其家必有賬房其鋪必有掌櫃仰卽立提追比務令繳足捐款而止此繳夾單存

○批陳令維藻稟

能手作事與能手作文皆與尋常人不同同一稟也會說話者語語扼要不會說話者膠葛不淸同一案也能問案者直捷了當不能問案者蔓訟數年猶不能結此中消息甚微出入甚大人才之相越甚遠屬僚出差辦事妥與不妥惟視大吏之明白胡塗而己此稟敍述石泉控案三案平敍朗若列眉判斷公平情法交盡柯樹人一案不過爲田中需水墊款不淸柯李本屬至親輒因細故蔓訟該令斷令柯姓水道照舊從李天民地中經過不得阻攔李姓爲柯姓墊出稅契錢文淸還了事所謂小事化無也惟柯生員健訟圖拖欠打五十戒尺耳張萬泰一案該職員獨管四川會館侵蝕會錢抗賬不算捏情上控拖累多人該令斷令照賬交錢追取從九實收以奪棍徒之气可稱明決陳國森一案因開挖公山肇訟最爲膠葛該令親歷山溝勘明四至繪圖貼說界址分明陳國森以軍功而充代書其爲積蠹陰姦巳可想見該令將公山界址斷明仍追取該蠹功牌枷號示儆尙未十分痛快仰石泉呂署令於疏枷後將陳國森鎖系鐵桿一年以懲刁訟至李天民兄終弟及久充局紳屢被控告勒令辭退不惟平石民之忿亦以保李氏之家均著如稟分別銷案除陳姓功牌已由該令徑繳撫憲外張姓實收塗銷陳國相圖說存捲該令此次問案摘伏發姦聞者足戒而又天寒路遠往返甚勞著記大功三次爲同寅勸來往川資每站一兩照例給此批發交西安府照鈔一分轉移興安府轉飭石泉縣遵照繳

○批韓城縣丁令錫奎詳

關翠兒以九歲幼女而招一二十五歲之壯男上門爲夫王心寬以二十五歲之贄婿而欲與四十九歲寡居之丈母姦宿均屬奇情怪事據該縣詳稱關孫氏夫故無子遺女翠兒九歲憑媒劉之安說合招王心寬上門爲婿俟翠兒長大成婚心寬於八月十七日進門至九月二十七夜突欲與丈母同宿孫氏斥罵不允遂用剃刀將其脖項抹傷翠兒哭喊又用剃刀登時殺死及孫氏大聲呼救鄰右紛來心寬亦畏罪自刎此冤孽也亦妖異也該縣謂王心寬罪有應得已死免議房主鄰人救阻不及亦無庸議剃刀存庫屍棺飭埋可謂結得容易辦得漧淨獨不思肇此禍者尙有兩人其一卽關孫氏胡塗謬妄引賊入門惟已受刀傷姑免懲責其最不可恕者媒人劉之安也一男一女相差十六歲欲求配合至早須得五六年乃竟妄爲撮合致釀此等淫凶冤酷之案非將劉之安重責枷號何以服人關孫氏爲稚女招壯夫圖養贍也進門四十日身危女殉凶手亦死於其家驗屍過堂買棺盛殮該寡婦一身任之而王心寬旣殺其女又累孫氏破鈔打此人命官司不平極矣心寬有無父母家產來詳未敍其到案者則有屍叔王太和屍舅史淸善王心寬以九歲女子爲妻爲尊長者不能訓阻咎亦難辭著王太和史淸善各出錢十串劉之安除枷杖外再勒令出錢二十串幫給關寡婦以爲慘遭人命之費心寬如有家產亦應以一半斷歸關孫氏以昭公允仰同州府轉飭該令凜遵批示迅卽照辦仍將辦結情形詳悉稟復勿延此繳

○批陽平釐局李令稟

據稟已悉此次歐令身故特委該令接辦陽平釐務不但爲公兼期卹死歐故令吾鄕翹楚甫筦搉務卽賦大招身後蕭然貧難歸葬該令鄕寅誼重慨然許鮑叔之金玆已到局抽收仰卽查明歐故令有無虧空作何歸計該令幫給若干其遺匶何時遄返前經護帥面囑以本年差囊所餘分潤亡者陰功所積陽報無愆該令今年受虧當於明年補足仰將現在一切辦法隨時函稟以免懸系昨得魏制憲雲南來電深念故員已由本司電復該令鄕誼極重必能佽助還鄕該令亦宜稟達雲南藉紓憲廑至於該關釐務以該令長才承乏其間定知日有起色本局無慮矣此繳

○批吏房書辦郭立本稟

據稟已悉姑免傳訊仍通飭富平及咸長兩縣嚴緝革書郭逢沅到案懲辦以儆刁胥其仇忠信戴錫恩二名印冊無名何以吏房有缺著並嚴拏聽究此飭

○批楡林府光守稟

本司比日正因懷遠交代遲逾九月之久未見冊結到司不勝焦忿玆據稟稱該縣冊結於十月十二日到府已在二參限外懇祈設法通融貴府厚待屬僚仁心愷惻深堪敬佩但有可以解免之處本司必存成美之心不令伯玉獨爲君子也惟冊結至今未來北山驛站疲延實堪痛恨昨因果丞來稟遲滯已飭逐站嚴查此案文冊稽延亟應並案查究此繳夾單存

○批邠州李牧稟

該署牧以錢三百九十餘串修理監獄稟請委驗此照例公事工費無多而必委員往返是不信該牧也本署司旣信該牧何必委員覆勘卽將冊結存案以示本司於照例公事間有攺移於賢能牧令另眼看待其餘剩之錢四十四串零準卽存畱州庫以爲明年添補修城之費此繳

○批邠州李牧稟

閱稟具見實心實政惠養元元魯有臧孫饑而不害漢庸汲直民不知災爲政在人亶其然矣邠人曰仁人也今爲該署牧誦之繳

○批郿縣印委會送太白山匾額石碑稟

據稟已悉

禦碑沈重不能上山應在山下擇地建立修蓋四明碑亭上蔽淋炙外便瞻禮於春融解凍後估工請款敬謹修葺勿延繳

○牌示

前者彭令承慈以隴州釐員代理州事因所報釐金个頭與賑銀易錢大相懸絕詳請記過撤任嗣後白水缺輪應彭令請補本司以系記過人員特予扣補示儆前月彭令回省來見詢及董故牧身後之事該令竭力經營不勝嘉嘆查董故牧回任未久遽辦灰釘耄母在堂病妻在室遺孤在抱而囊中不名一錢且有虧累該令自代理以來凡隴州所入悉以歸之董牧庖代者一介不取以千二百金塡董故牧虧空回省之日攜帶二千金呈交本司謂系董任應得之款請發商生息以爲孤寡衣食之費風義如此惇篤經營如此周至董故牧何幸得此良友吾陜何幸得此賢員除詳請銷過外所有扣補白水縣缺仍以彭承慈更補以彰公道本署司粗疏不學率性而行心所弗善教督必嚴聞人好善喜而不寐同寅諒之

○批理事廳定丞稟

自災歉以來錢糧停徵攤款停解公幫一項司庫無存是以各屬請領津貼等銀槪從緩發玆據稟懇前來該廳窘迫情形亦自可念惟將夏秋二季領款算明先行支結冬季領款年終再奪此繳

○批西安府詳

來詳閱悉據稱醴泉縣民人髙步淸舉宗五十餘人同居十有一世代傳淸白徳著柔嘉婦子無私財亦無私貨家庭有賢子復有賢孫慨薄俗之澆漓愧古人之雍睦一門爨火離若參商之星百畝祭田裂作諸侯之土紫荊任萎斗粟徒舂非祖徳之不長卽婦言之是用髙氏家非華閥人盡溫良歲值凶饑自飽南陔之華黍時方板蕩何傷東晉之桃花有三代之醇風書百餘之忍字飲仁壽宮中之醴家室和平聽瑤臺寺裏之鐘晨昏定省步淸身爲家督世秉義方兒孫以耕讀爲生翁嫗卽神仙之侶允宜褒揚懿美矜式澆浮顧善行之彰聞在當官之采聽鄕閭無間究何以達朝廷守令得人乃可以成風俗本司昔在渭南有壽婦徐何氏者媲有嬀百又十歲之算當

慈聖六旬萬壽之年詳請旌門用昭人瑞維時文某方守西安深忌本司不爲上達覽賢守申詳之不吝恨當年遭遇之非人髙氏何修秦民有福仰候轉詳給獎繳冊結存送

○批靖邊縣稟

閱稟具見畱心民事所稱該縣不利蠶桑惟宜畜收所出羊毛擬延匠織作毛褐毛布衣被羣生惟開辦之初需費四五百金請以所領籽糧銀三百八十兩借支動用事屬可行仰卽切實經理教之織作一俟織造有成卽將此款如數歸還爲買糧備荒之用仍將開辦章程及制作功效隨時稟報備查仍候督撫憲曁臬司楡林道批示繳

○批機器局童守稟

該守初次當差須求上司相信前據面稱吳源瀚入局學習不領薪水一經入局則又請領薪水似此言而無信施之朋友且不可況以之撮弄上司乎吳源瀚著卽撤委出局以示懲儆本署司於公事絲毫不能假借勿怪也此繳

○批蒲城縣稟

據稟革生楊虛中楊枝川積案如鱗久爲民害玆又抗糧聚眾聞拏潛逃難保不避匿省垣唆煽訟事仰咸長兩縣嚴密查拏解赴蒲城縣歸案嚴辦仍候督撫憲曁臬司糧道批示繳夾單存

○牌示

據西安府詳稱前任扶風唐署令松森交代一切諸多謬妄陜省向章交代未結不得遽到新任唐令松森著暫撤醴泉署任卽馳赴扶風將交代趕緊淸算俟唐令驊路出結後再由本司另札飭赴醴泉署任現在醴泉縣員缺仍著胡啟虞暫行畱署勿違須牌

○批常革令潤稟

此案昨經李令二次稟訐前來己飭西安府迅委廉幹之員前赴中部秉公淸算玆閱來稟彼一是非此一是非但以筆墨論之則該令乃公牘好手李令當入侯白笑林現己委姜丞查算淸結此稟卽發西安府轉發姜丞閱看彼此俱是同寅勿稍袒率該革令卽赴同官三面會算此飭稟發仍繳

○批鹽商新泰元等稟

此系鹽道專政之事現在嚴觀察親至三河口遵照部示設局加抽據潞商聲稱有鹽船多只因聞加釐之信駛赴省垣於出示以後希圖避釐須追令完納方昭公允是以鹽局司事追至臨潼將船扣畱但令完釐並不議罰不如此辦理無以服潞商之心且開局之初一松百松萬難寬假況系奉部飭辦之事天下皆然而且官未加釐爾等已先加價此項釐錢非取之於潞商實取之於陜民何得來轅妄瀆希圖幸免不準並飭

○批薦福寺僧明遠請畱女丐住廟由官發給房租呈詞

閱稟失笑住持指佛地要錢情同訛詐和尙畱貧婆住廟迹涉嫌疑十五兩之租銀有何證據六十名之女丐大費張羅何期四大皆空惟知圖利更訝六根俱淨猶尙多情積一年未領之租銀僧錄司僧綱司何不具呈請獎合兩廠無歸之男女優婆夷優婆塞何妨披剃從師說話無憑居心難問無端募化大有髒神修廟宇之心懲爾貪癡當引和尙拜父母之例

○批姜丞渭稟

據稟該署丞在漢陰任內抽捐練團共享錢五百八十餘串內有已捐未交之款暫由幹順永號代墊迄今日久未準後任催交以致該號墊款無著等語團練爲保衛地方而設理應就地籌捐捐而不交該號固不能墊賠卸任亦不能籌措全恃後任念同寅之气誼責捐戶之疲延切實催收以淸墊項此系公事應爾非專爲顧全前任也仰候札飭漢陰廳王丞迅催各捐戶按照原捐數目限本年年內如數持出歸款勿許拖延幹咎此繳

○批稿總科書辦紀振鎬等稟

趙述先如此荒謬凶頑實屬無法無天罪應杖斃爾等能據情上稟深屬可嘉革條卯冊著卽檢送閱看一面將趙述先示革札飭西安府轉飭富平縣將該革書拘案嚴究勿任逃匿切切

○批咸寧縣舒令請監禁冒充教民雷得聲稟

雷得聲縱不立斃杖下亦應鎖系鐵桿石墩十二年勿得姑息此繳

○批西安府張守稟

閱稟惻然此項故員歸櫬幫費各屬因荒欠解情實可原而此款因欠停發心殊不忍仰仍照舊一體給發不足之數在藩庫先行籌墊俟各屬解款補齊再行歸還可也此繳

○批洋縣民雍文炳控詞

控情荒誕己極爾子索束脩不得東人彭之珍卽誣爲竊賊囑差拷斃鄰州姚署牧奉委相驗斷錢百串勒令領屍世間斷無如此狂迷之東家亦無如此貪愚之差役尢無如此胡塗之官府仰漢中府轉飭南鄭縣錄案詳奪勿任刁徒妄控切切原稟鈔發

○批合陽縣民張百慶呈詞

爾眞討厭已極仰同州府卽委鄒經歷前赴合陽查明該民所稟如系實情準將苑起太所領新斗繳銷以免苦累切切詞發仍繳

○批寧陜廳焦丞綽稟

作官須用老手以其更事多也州縣由刑名出身其於案件之窾竅公事之節目無不洞達於心辦事自愈形得手來稟縷陳整頓辦理各情形深堪嘉悅仰候撫憲曁臬司糧道批示繳

○批靖邊縣稟

據稟已悉該令畱心民事措置攸宜所請本年糧艸以六成起徵去年所欠三成糧艸緩至明年酌量帶徵於催科之中仍寓撫字之意應卽如所稟行仰延安府轉飭遵照繳

○批靖邊縣又稟

已於前稟內批示矣此稟牀上牀屋上屋殊屬詞費繳

○批中部縣李令稟

該前後任交盤不淸彼此稟訐已委姜丞前往三面會算橋山書院生息銀兩亦交代之一端統俟姜丞稟復至日再行察奪飭遵此繳

○批扶風縣唐令稟

該前任唐牧交代未淸徑赴醴泉署任殊屬不合現己飭其迅赴扶風淸算交代俟其至日卽會同監交曾令士剛三面查算應交者交不應抵者不準濫抵俟該令出結後方準唐牧到醴泉任仰卽知照繳

○批幹州孫牧稟

據稟已悉該州幹陽書院舊有捐地一頃四十餘畝距州較遠租入無多現更無人承種擬將地變價發商生息等語查該地旣稱澆薄出佃無人承領何以出賣有人承買該地每年應收租錢三十餘串實只收錢一十餘串今玆價賣究竟能賣錢若干發商生息每年能得息錢若干均仰詳細稟復以憑核奪大凡此等公事全在地方官因時因地酌量辦理本司本難遙制惟稟詞語涉顢頇不能不根詢淸楚耳仍候糧道批示繳

○批課程科書辦控詞

鋪捐膏捐擾民巳甚本司決意不辦如果將來開辦準由爾課程科經管此稟立案可也

○批臨潼縣印委崔孫會稟

據稟已悉該印委會辦鹽觔加價事宜寬嚴得中旣妥且速深堪嘉尙一切均如所稟辦理仍候轉詳撫憲並移釐金總局三河口鹽局知照繳夾單存

○批長安縣民婦李王氏控詞

控詞太覺離奇爾夫被惡差誣拷搜贓以致情急自抹爾不控縣請驗輒敢來轅妄瀆必有姦徒唆使仰咸寧縣卽日詣驗李增福有無傷痕差役田升有無誣良拷贓情事迅速從嚴質審實究虛坐勿稍袒延切切詞發仍繳

○批咸陽縣民沈隆楊治福等控詞

爾沈隆著名健訟往往事不幹已門﹖身案害人本司痛惡刁民嚴治訟棍豈能任爾刁誣仰西安府查明沈隆歷年訟案照訟棍辦罪以除咸陽之害楊治福形同瓦狗全聽沈隆支使無足深責咸陽賑案旣經訊明卽可秉公斷結勿任延累稟發仍繳

○批城固縣時教諭遂新稟

繳憑可也發委與否本司爲政豈能由爾妄請時遂新著停委一月以懲躁妄文憑存送

○批陽平釐卡李令煥墀稟

償款日亟庫藏空虛爲國求財情非得巳煙酒糖鹽加釐加價迫而出此無可攺移立法者惟期法之必行奉行者當求事之有濟據稟該卡紅白糖斤因加釐而裹足緣自川發運之始皆照向章包釐至廣元而始知加釐之令商東掯補船戶難賠此系實情宜加體卹準如所稟將未奉新章以前運至廣元之糖每百斤按八折抽收仍以今年爲度以示限制其明年續到之紅白糖定照向章辦理不得漫無限斷啟商人覬覦要挾之心況我未加釐商已加價是取之於食戶非取之於賣戶也總之暫時變通則可自亂其例則斷不可該令當知此意也繳

夾單另稟歐故令身後之事三棺待舉一錢不名實堪憫惻該令稟稱該故令虧空官款三百餘金而眷口多住一月則增三十千之費該令以彌虧空供養贍自任謂將來總在四百金以上而以歸櫬之資專望同鄕之佽助甚非計也該故令靈輿家屬一日不歸則添一日之費曷若由該令先出四百金作爲該故令川資約計買舟還湘費不過百餘金到家尙有餘資足辦葬事此間虧累另籌彌補決不再累該令仰卽迅速代籌歸計以期存歿兩安萬勿延宕繳夾單存

○批佛坪廳詳

張允璋受人之托而賣其土田可謂監守自盜李春勃涎人之業巧偸豪奪又復抗傳避案藐斷不遵實屬閭閻之蠹亟應如詳斥革從嚴懲辦以儆刁頑旣據徑詳仰候督撫憲曁學院臬司批示繳

○批咸寧縣生員胡登瀛稟

作秀才者以恪守臥碑不預外事爲佳爾年已五旬列名黌校秀才本分之事甚多何至投稟公門與和尙作對據稱金勝寺玉秀是姦僧靑華山海湛是髙僧稟請本司訪查虛甘坐誣等語爾讀孔孟之書而管瞿曇之事僧家好壞與爾何干爾言玉秀不守淸規便請斥逐萬一玉秀亦告爾不守臥碑稟請褫革官府將兩許之乎抑兩解之乎學校風气最壞在無恥而生事爾到處遊廟必玉秀不理窮酸海湛供給煙棒二根饅頭兩个爾遂一恨之一感之在本司案前賣弄秀才手段希冀飭縣訪查俾金勝寺和尙喫虧一次爾從此無論身入何廟可以坐享齋供痛吸煙棒矣似此不安本分實屬有玷靑矜仰咸寧縣教官將胡登瀛傳案重責五十手心罰作君子思不出其位經義一篇申呈本司閱看如其不通定卽斥革本司非謂和尙是而秀才非誠恐宣聖悲而彌勒笑也仰西安府轉飭咸寧縣學遵批辦理至於金勝寺和尙有無劣迹亦飭長安縣暗地訪查此次不必傳喚滋累詞發仍繳

○批禮房檢呈汝懷愼原案

汝懷愼可謂無辜矣舉人眞艸不符與書辦何干今革舉郭崇恆在逃四年該書辦永遠被押究竟舞獘與否事未可知設竟因此瘐斃亦傷好生之徳應卽札行西安府驗明汝懷愼患病情形飭令取具妥保出押調治如將來郭崇恆到案該革書一喚卽至愼勿避匿幹咎此飭

○批南關釐卡劉倅鼎元稟

來稟閱悉酒釐統歸南關經收則有四便東南分收則有四不便所言俱系實情所據又有成案本司前批東南分納俱聽商便未考舊章自慚疏率此後仍照端前撫憲批定章程所有鳳酒入城統在南關報釐以歸劃一此稟敍述明白深堪嘉尙而劉州判不在其位會同具稟尢徵公爾忘私本司道等案牘紛繁每有批答看似公平而其間實有窒礙之處全賴同寅剴切直陳俾得及時補救諸葛君且曰願諸君勤攻吾短況下劣乎仰卽遵照繳

○批籌賑局稟

據稟已悉苑慶春承運官糧短米近四千斤只令賠銀九十餘兩其便宜爲何如乃事隔數月輒敢隱昧原情求領腳價實屬貪詐無良所懇應勿庸議倘敢再瀆發縣重責枷號不貸繳

○批富平縣稟

書爲饋貧之糧田土荒當賑學校荒尢當賑所請以賑余項下八百餘金全數購買書籍俾士子稍窺門徑誠爲當務之急顧積書猶積谷也以谷與民則舂之簸之釋之蒸之而後可以果腹以書與士欲其食古而化致遠不泥通中西之筦鑰備特科之選舉非得通人指點則亦開卷茫然猶生米之不爲粥飯也該令買書以後當擇師資一步難一步矣仰候撫憲批示繳

○批臨潼縣糧正汪生盛等呈

此案早經批飭臨潼縣勘明稟奪何以云尙未奉批仰西安府轉行該縣迅卽查勘明確如果地畝實被衝淹卽行造冊詳請豁免勿得延閣切切詞發仍繳

○批髙陵縣王令稟

據稟已悉該令前稟該縣有額徵存畱小麥六百八十餘石年久虫生請乘時出糶卽以糶價買谷存倉以期耐久當以此糧是否卽常平倉糧未據聲明札令稟復候核玆據稟稱卽系存畱項下撥歸常平之糧查此項額徵糧石向以小麥報部以麥易谷恐幹駁詰況向未徵麥若此時糧谷存倉將來徵諸民者一律收攺粟谷乎抑仍徵小麥乎收谷則爲擅攺部章收麥則恐倉儲雜糅不可不深思也應準此時減價平糶俟明年麥價平減將糧價盡數買麥還倉以歸劃一仰卽遵照仍將出糶日期石數價值一並隨時詳報勿延繳

○批臨潼縣詳

據詳汪生智等所控困苦難支等情一案經該令親詣汪家村履勘得該地自光緒十九年河水沖決北岸沙石壓地難於修復應免徵丁銀二錢五分八釐免徵京斗豌豆四石八斗五升一合京斗粟谷六石三斗三升六合造冊詳請委驗前來該令老練循能素無欺飾本署司之信該令甚於信委員可以毋庸覆勘卽如來詳分別豁免仍候據情轉詳撫憲分別奏咨立案以卹民艱仰西安府轉飭遵照繳冊及原詞存

○批南科稟詞

俗語云無功不敢受祿徵信冊旣己停辦而南北科借口看守卷宗卽每月支銀三兩試問各房卷宗閣置架上盈千累萬若均要看守經費庫款不彀開銷矣自此一季爲始永遠不準支領以示撙節此飭

○批興平縣民劉世英控詞

案經批府飭縣錄案詳奪該民人自應靜候乃奉批未及十日輒復來轅妄瀆足徵健訟不準並斥

○批胡司獄稟

此案前據王丞冒令面稟業已分家了事何以又起訟端家庭之事不能偏責一人必兩邊俱有不是仰西安府仍飭原中妥爲了結勿任終訟切切稟發仍繳

○批西安府送回周典史札

此札由西安府送回委差繳札最爲惡習張守受人之托又居首席不得不做好人特僅顧周鎰一面不代本司設想亦不恕矣周鎰著記三大過停委二年該房送稿

今日學臺爲該典史講情姑從寬貸仍將原札發還迅速赴甘勿延

○批籌賑局文案送稿

二十七日之稿延至初九日始送本司補行以後倘再如此定將文案撤換此次著記兩大過示儆試問省城公事誰爲政乎該員等胡塗己極

○批理事廳稟

與東西兩廳別來久矣惟於領款時一見尊銜向來撫憲出行在兩司以及首府廳縣誰不隨班祇候乃近來凡有公祭祈禱諸事兩廳槪不隨班本署司與兩君子累歲同寅誠不肯以一日之長謫其小過第恐從此疏懈成習後任藩司來此謂皆鄙人寬弛之咎本署司亦不能受也且本司誠爲易與而上頭有撫憲同列有柏臺豈皆爲諸君輕視耶果厭衣冠不妨髙尙旣不引退卽不能不效趨蹌禮在則然分在則然本司不能循疇昔之寅情廢朝廷之體制也印領暫存徐圖面敍繳

○移內廷供給所

爲移咨事照得本署司批候補正佐各員奉有差委自應勤愼趨公惰怠偸安最爲惡習前者南院所存上方品物特委五員分裝箱篋以備運送入都迄今三月有餘委員髙益祿曹永綏泄沓相仍視如無事他委員所拾掇者已得十之七八該二員才得十之二三似此頹廢無能亟應撤換示儆玆查有典史周鎰奉委赴甘催提木料自以官卑望淺懇請另委正班經本司嚴斥不準而該典史昨日謝委今日稟辭不領川資輕裝就道似此當差勤奮誠爲可教之才周鎰者攺爲南院要差卽代髙益祿曹永綏之職一切

貢物務須妥速料檢以副委任其所遺催提木料及密查事件卽委髙益祿前往倘再因循敷衍定卽詳參如能勤奮自贖本司用人向無成見亦必別有權衡曹永綏撤差聽候查看除牌示外合就移知爲此合移貴所請煩查照來移內事理希卽知照施行

○批署漢中府劉守樹徳請假稟

霍光傳不可不讀繳

○批長安縣生員譚家讓呈

博施濟眾堯舜猶病關中貧員寒士不知凡幾本署司縱欲位置如官浮於差士浮於館何仰卽知照再毋纏瀆

○批漢中府劉守樹徳稟

稟單閱悉貴府淸勤誠愨無人不知玆以家事乞歸而宦橐空虛歸亦不易吾輩忝居髙位使賢守困窮至此愧也何如昨已稟商護帥以漢中釐差奉凂交卸後卽可到差旣無遷地之勞兼示優賢之禮本署司初念尙計不及此全由護帥體貼人情萬不可再事辭讓致孤憲意切切此繳

○批咸寧縣民夏開發控詞

據稟爾女靑年喪夫經其翁張大送回娘屋準爾另嫁但不準與人作妾爾遂憑媒張榮得錢六十串將爾女再醮王福祿爲妻今始查知王福祿自有髮妻系張榮假立婚書私地受銀百兩賣與福祿作妾請爲究斷等語爾以女與人並不打聽其人有無妻室貿然受聘已屬胡塗王福祿年逾五旬甘心以靑年寡女攺適老翁尢爲貪忍況從中詭吞捏賣者張榮也爾以爲受聘作妻福祿祗知花錢買妾娶妻與討妾判然不同爾女出門之時親迎合巹乎抑單車相送乎會親之時翁婿相稱乎抑視猶奴隸乎此皆立見分曉之事何以爾女四月過門直至臘月爾始知是妾非妻來轅告狀查王福祿充籌賑局經書作姦犯科冒捐漁利爾當時艷其豪富不論老少不分嫡庶慨然賣女圖財今見福祿被本司斥革辦罪爾遂乘危具控希圖領回此女再賣得錢無恥喪良與王福祿可稱冰玉此案本不足究惟福祿以一書吏承辦捐案舞獘肥私不但以身發財而且買妾作樂實爲天理國法所不容此案發交西安府督同讞員集案審訊其妾夏氏交娘屋領回聽其嫁賣使王革書人財兩空以快人意夏開發前受王姓財禮六十串勒令繳出付粥廠充公張榮如果私得百金於質明後亦卽勒令繳出付粥廠充公夏開發俟繳錢後再令領女仍將夏開發張榮王福祿各重笞百板以見血爲度福祿之撻乃就案結案其所犯正案仍照例辦罪勿延詞發仍繳

○批在籍直隸知縣汝作枚呈詞

查閱該令前稟及被告訴詞以局外而言捐案以縣令而訐吏胥卽使語皆有憑亦屬事不幹巳而況釁起於借貸不遂而迹涉於誣告挾嫌觀爾祈求姊丈之書及挾制羣胥之語官箴掃地客气淩人最可惡者以他人饋贈之程儀而作書吏求和之賄賂封呈賑局昧盡天良夫以太阿之柄授人而又欲殺人以爲快是之謂愚以暮夜之金呈案而忽欲銷案以圖財是之謂妄以公事論不能起滅自由以例案言理應誣告反坐爾在籍尙訛書辦做官必虐下民今日是難免昨日非爾自投罟擭之內一家哭何如一路哭我不爲婦人之仁旣爲朝廷法官可畏當如夏日寄語人間寒士等間莫打秋風仰西安府提集人證迅速訊明秉公斷結詳請核辦此稟不準

○批興安府稟

據稟於紫茶配引一事考核詳明敷陳剴切前因商民姚通祥一再呈請將紫陽茶化私爲官由商人領票認課當以事屬創辦未可據其一面之詞遽行辦理是以批府議覆玆據稟稱紫陽產茶每年不過二十萬斤配引不過一千餘道納稅不過一萬餘兩所得有限而其間窒礙甚多應卽作爲罷論可也此繳原詞存

○批在籍甘肅知府朱銑家丁張升呈詞

據稟已悉李步蟾因信興正錢鋪借欠該號銀兩未還輒敢具呈詈辱官長誣指資東業經本署司批飭讞局懲辦嗣經李步蟾服罪乞恩從寬斷結玆據稟稱該商行同鬼蜮後患須防等語自是先事預防之意準將此稟立案所有信興正欠人帳項一槪不與爾主相干並將此稟鈔發讞局存照可也仰卽知照此批

○批沈令家丁張申呈詞

此案本司業經查明金葉並非沈得寬所買從中門﹖身訟得銀七十餘兩而去早經具結在案徳寬去後其幕友某主使跟丁張申來轅瀆控計圖二次訛錢仰發審局將該幕友跟丁一齊查傳到案分別遞解回籍嚴行管束以爲平空訛人嗜利無恥者戒稟發仍繳

●樊山政書卷三

恩施樊增祥嘉父

批潼關廳詳

批咸寧縣民婦張劉氏呈詞

批李令士珍稟

批大荔縣張令稟

批客民喬世祥呈詞

批富平縣稟

批漢中釐局劉守樹徳稟

批韓城縣詳

批雒南縣稟

批沔縣稟

批朱令組綬陳令維藻會稟

批海典史稟

批城固縣生員趙叢蔚呈詞

批撫標云騎尉李作棟呈詞

批韓城縣丁令稟

批蒲城縣民藺瑞呈詞

批戶房淸書何春兒呈詞

批鄜州勞牧啟恂謝得卓異稟

批許典史英啟稟

批咸寧縣民婦朱方氏控詞

批南鄭縣民毛集鴻控詞

批商州民婦張拜氏控詞

牌示

批咸寧縣民馬興成控詞

批南科書辦班振林呈詞

批渭南縣民李世徳控詞

批咸長兩縣土行頭張松盛控詞

批宜川縣陳令丕業稟

批鳳翔縣李洪春控詞

批寧羗州姚牧旭明稟

牌示

批咸陽縣梁令等稟

批商州尹牧稟

批山東訓導焦振滄控詞

批捐餉局書辦等二稟

批咸寧縣民馬興成控詞

批革職寶雞縣葛巡檢稟

批敬恆茂稟

批同州商民孫連中控詞

批渭南縣民魏朝儀控詞

批賀丞稟

批西安府紳等稟詞

批定遠縣周令維祺稟

批韓城縣印委會稟

批咸寧縣民白玉兒控詞

批同官縣孀婦孫楊氏控詞

批咸寧縣民郭云漢控詞

批咸寧縣村約吳富甲等稟詞

批南鄭縣稟

批西安府詳

牌示

批海典史稟

批東關雜貨行杜蘭馨等控詞

批華陰縣河口眾行史傑等稟詞

代批宋家川釐員稟

批李典史稟

批梁府照孝淸條陳

札長安縣

批鎭安縣民程齊志控詞

批畱壩廳陳丞稟

批鎭安縣民齊懷恩控詞

批吏房書辦郭立本控詞

批長安縣胡令稟

批富平縣周令丕紳詳

批商州尹牧稟

批委署膚施縣教諭李銳先稟

批南科書辦班振林稟詞

批富平縣民紀國璽等呈詞

批宜川縣陳令丕業稟

批寶陜局錢松年稟

批鄠縣紳約張萼等稟詞

批咸寧縣民楊兆昌控詞

代善後局批三原縣陳令稟

批大荔縣孀婦董方氏控詞

批西安府詳

批西安府稟

批吏房革書張效賢稟詞

批蒲城縣民楊春芾控詞

批三原縣陳令膺臻稟

批西安府張守筠稟

批革書王福祿稟詞

批長安縣胡令啟虞稟

批咸寧縣詳

批永壽縣陳令貽香稟

批稿房書辦楊淩雲等稟詞

批蒲城縣稟

批同州官錢局王丞懋照稟

批蒲城縣紳原彪等稟詞

批籌賑局書辦李克昌等稟詞

批革書王福祿稟

批武備學堂遵議書辦津貼

○批潼關廳詳

據詳已悉此案革書魏仰貞捏劉貞吉之名領帖開行當支差時閉門潛避收幫時勒眾出錢縣斷本甚持平而該革書輒又捏名上控及發廳覆審告狀者劉貞吉扛案者魏仰貞此等姦胥旣已審明健訟亂行而猶令其執帖開店該廳素稱明決此案未免稍軟弱矣此後未必不復起爭端俟再訟時追帖枷杖不貸此繳並移華陰縣知照

○批咸寧縣民婦張劉氏呈詞

本司查得爾本側室冒充正嫡爾子又以弟控兄均幹未便玆據悔懇前來姑準從寬銷案以後倘再滋訟不得如此次寬貸也此飭

○批李令士珍稟

稟及淸折均悉此案呈控之初本署司已知其妄勿論彭令向系好官決不出此且各屬錢糧惟有蒲城專歸紳士包收官不過問𨿽欲苛虐百姓而不能因楊樹榮指控丁胥而且出具誣告反坐甘結若不委查該刁民必以本司爲徇庇玆據查明稟復原控十條無一不誣並取得楊虛中甘結爲據查楊虛中聚眾抗糧獲案革審乃敢嗾其堂弟樹榮捏情誣告而樹榮於發交經歷取供之時猶敢出具反坐切結爲服砒藥虎之計均屬膽大胡塗向來上控誣妄之案每經審實輒以俯首認咎免其反坐八字了結是以上控風气愈慣愈壞本司爲政向無姑息此案定須坐誣以懲刁悍楊樹榮前已管押咸寧著卽押發蒲城縣交彭令婦入楊虛中聚眾抗糧一案照例嚴辦勿許姑容該委員訪查詳悉論斷公平深堪嘉尙仰卽回省銷差可也此繳夾單折結存

○批大荔縣張令稟

語云作相須用讀書人吾謂凡作官者皆須用讀書人卽如現在科舉攺章學堂經始捐納軍功諸子正如盲人卽路聾俗求聲不辧西東安知淸濁此稟於學堂事宣新舊黨禍言之綦詳其接引後進則步步遷喬其指點迷人則頭頭是道道理無過平實門徑不外中庸循此而行自能力破迂拘防維狂躁使天下令長人人如是其成就豈可量耶仰卽實力興辦一破天荒不勝大願此繳

○批客民喬世祥呈詞

楊壽祺因不謹而被參因被參而愈無恥官山西時欠人銀兩一朝旋裏腦後置之及債主千里踵門反推老母出頭冀以一罵了事如此無情無理豈但不可爲官亦並不可爲人仰署蒲城縣彭令將楊壽祺勒傳到案驗明約據質證確實勒令按本計利一律淸還倘敢抗騙提省重比不貸調發仍繳

○批富平縣稟

大凡通行公牘無一成不易之理而催科之事若上不加緊則民欠益多是以嚴札飛催爲各牧令助力而各州縣情形不同其地力有餘者固應踴躍輸將其逃亡未復者尢應量加體卹本司所謂按七分啟徵者乃約計之詞耳卽如盩鄠己完足十分臨潼則不足四分此豈有一定耶富平糧額本多完至五分卽可如題而止勿庸再事催督仰卽知照繳

○批漢中釐局劉守樹徳稟

單稟誦悉語雲天下𨿽大人才有數貴府在秦實爲有數人物若聽其拂衣我輩自居何等也莘伯說項實獲我心至於釐金衰旺半由人事半系天時以貴府實力實心定當日有起色不必私憂過計也此繳夾單存

○批韓城縣詳

斷案須要持平敍事更要淸楚來詳稱史春泰充戶房經承侵吞公款七八百金因吳光玉亦系幫辦賠出百金其餘則戶房及三班借墊代賠光玉不應濫控掌責完案查史春泰侵盜公款至八百金之多事發潛逃累人代墊及其到案不過曰酌責而已所謂從嚴比追者迄今未交出分釐詳稱春泰是經承光玉亦是幫辦咎有應得究竟光玉曾否分肥未據申敍如所吞八百金光玉並未染指何能代春泰賠銀譬如知縣虧空責令典史代墊有是理乎該令事理不明深堪憤詫仰同州府速委鄒經歷前往將史春泰提案重責比追該革書身犯監守自盜之罪滿貫至六七倍之多杖斃誠不足惜並著查明吳光玉曾否扶同侵盜如無分贓情事則所墊百金亦應令史春泰持出歸還並仰同州府畱心察看丁令是否能勝韓城縣之任據實稟復勿徇寅情而貽民害本司亦知丁令是老實人然老實之害甚於貪酷蓋貪而有才猶可駕馭而用之老實而胡塗眞百無一用矣此繳

○批雒南縣稟

王振會身爲保正眼見死屍在地受有傷痕輒敢私埋不報而又拾其遺物難保非知情得贓該令自應一面緝凶一面向王振會根究何得以一笞了事王振會著革去保正逮案嚴行訊究仍候督撫憲曁臬司潼商道批示繳

○批沔縣稟

稟詞過於含糊令人悶損臘月十四日孫世宜夫婦出外獨畱其母看家十八日報稱其母被人打死該民夫婦究於何日回家該令往驗其所居有無鄰右曾否遺失物件夫以五十九歲之婦其非圖姦可知若未失物則非圖財可知非姦非盜平白將一老婦打死豈非怪事近來不通刑名辦案專以顢頇籠統自詡空靈殊不知初稟之不可說煞者乃有關罪名出入者也卽如此案並未獲犯訊供說不到罪名上去至該令前往勘驗原不僅坐聽喝報泛塡屍格而已其地或獨居或聚處其家或失物或不失物均應隨稟申敍驗畢理應訉問尸子因何夫婦並出幾日還家還家時是何景象門戶大開乎抑虛掩乎其母死於房內乎死於門外乎凡應訊應敍情節一槪不提該令從何處覓得如此劣募代辦公事送稿時隨便畫行全不管閱者焦悶仰漢中府立將沔縣刑名嚴札驅逐一面轉飭該署縣遵照指斥情節另具妥稟申賫候核此繳

○批朱令組綬陳令維藻會稟

此案原情本司早己洞悉若認眞查辦罪名甚重牽累尢多該令等淡寫輕描不過爲省事起見惟劉志瀛以犯法之人膽敢纏訟四年之久該民等明知此案妨礙較多官府必不肯辦故意蔓訟爲泄忿圖財之地深堪痛恨殊不知本司作官向來毫無顧忌要辦就辦有何作難姑念該民人等尙知畏懼現已具結了事暫免深究戴鴻恩如此不堪忝充廩保實屬有玷衣冠著卽注劣聽後察看遇有歲科兩考永遠不準出具保結以示懲儆再查此案全由潘壽齡而起而壽齡現巳捐官赴甘候補此後倘劉志瀛再起訟端卽將劉志瀛戴鴻恩張應成一並押解蘭州請甘臬司秉公審訊以懲健訟而挽刁風除催西安府呈繳原詞到司另行批示外先將此批牌示宜門俾眾周知並飭鄜州知照此繳

○批海典史稟

據稟已悉此案己發讞局未據審斷詳覆著將此稟一並發交西安府秉公察訊旣據稱成牧等曾經管說並由圖克坦立寫葛藤字據存證卽仰成牧明白具晰並著該典史將葛藤呈局核驗以期水落石出永杜訟蔓切切詞發仍繳粘單附

○批城固縣生員趙叢蔚呈詞

博施濟眾堯舜猶病秦省之大寒士之多若一一求本司位置眞乃苦人所難該生去年以靈芝炫鬻各衙門語同顚癇玆稱所得靈芝已售五十金別有當頭棒等書板欲本司代爲消售夫以蘑菇一个果售半百紋銀買此物者大半非瘋卽傻梨棗一箱不知是何書籍刻此板者近於無味可憎爾自稱循吏兒郎又是秀才門面何得離鄕背井仰面求人仰卽回裏謀生瑣瀆多端本司不管

○批撫標云騎尉李作棟呈詞

仰澄城縣迅飭兵房將該世職宗圖一分冊結九聯限文到五日內趕造齊全飛遞省垣以憑詳轉倘再任蠹書需索壓擱本司立發委員嚴提張李二書到司立斃杖下該令於此等公事毫不經心任承婪索倘見此批後再不遵辦立卽撤任勿悔詞發限二月初十日以前隨文申繳

○批韓城縣丁令稟

所謂練勇者乃州縣出門擺樣者也所謂辦團練者乃州縣紙上談兵欺上司而糜捐款者也其實各屬自有差役要團丁何用本司多年令長從不辦團亦從不斂費而地方自然安靜辦團各州縣收費旣擾百姓抽丁復奪農時有害無益最爲獘政稟稱該縣自徐令任內養勇三十名就本地棉靛各行抽費玆因荒後費艱擬裁二十名仍畱十名以資彈壓等語該令作事近於月攘一雞畱此十名團丁卽可保地方無事乎仰將三十名無用之練勇全行裁撤永遠不準抽費本司向來說話作事最喜爽快從不欺人曾文正公雲團練斷不可辦此名臣之言也剛毅則云縣縣辦團練則不必養兵自得數百萬勝兵此囈語也願諸君學曾文正公勿自同於剛毅不勝願幸此繳

○批蒲城縣民藺瑞呈詞

該生所說本司不但不知而且不懂現奉

諭旨嚴拏白蓮八卦等教而該生開口便說八卦圖又稱伏羲爲天道文王爲地道變卦爲人道滿紙瘋話膽妄已極著卽迅速回籍勿幹責遞

○批戶房淸書何春兒呈詞

爾自願叩頭認錯則爾之情虛彼之理直可知本應押發回籍質訊姑念爾知錯認錯原告何淩斗又在省城準爾在省就近了結仰培庫廳傳集兩造妥爲訊斷以免拖累縣稟並發仍繳

○批鄜州勞牧啟恂謝得卓異稟

能作官者卽尋常尺牘亦與人不同試問此次謝啟通省牧令丞倅中幾人能作耶謝元履屐位置得宜卽破符堅有餘人之能事與否正於不關事處見之閱稟嘆服書此代面繳

○批許典史英啟稟

所稟各條俱有見地足見平日畱心時事才識過人該員在官錢局當差綜核精明操守可信本司心識久矣本司忝居此席事繁才短全仗同寅遇事啟迪補其不逮此稟大段可行仰釐金總局提調文案諸君子核議覆奪稟發仍繳

○批咸寧縣民婦朱方氏控詞

爾子人頭畜鳴法當重究爾尙敢恃婦出頭捏報搶劫豈知此案情節本司洞若觀火矣所稟不準並飭

○批南鄭縣民毛集鴻控詞

手足參商快兄之死暴侄之惡爾已自處於不弟不仁稟詞敍事不淸莫能知其底細打爾之王委員容有偏謬罵爾兄之李前令亦非好官爾詞固不足憑卽前後判斷亦均不足據此等家庭爭產之案聽其蔓訟數年之久不知南鄭縣所司何事仰漢中府提集人證一堂斷結詳候察奪詞發仍繳

○批商州民婦張拜氏控詞

控情顯有不實爾控他人容或可信若尹牧者豈肯信差役之言憑空翻案乎姑仰該牧將前後判斷各情錄案詳奪詞發仍繳

○牌示

二月初二日恭祭文廟後殿札委首府行禮府縣三學六教官例當分獻乃守府早到不見一人久之府學教官始至三獻禮畢而兩縣教官始來似此玩視巨典亟應一並撤參以儆昏惰經首府再三懇說姑免嚴劾除府學已到免議外咸寧教官馬育麟張佩鈖長安教官張效銘員錫庚應各記大過三次馬育麟仍撤銷監院差使以示懲責監院一差卽委澄城縣訓導李福善接辦該教官等靦顏爲師而不敬

先師先聖僅止撤差記過已屬寬容倘敢托人關說本司必立予參革不貸

○批咸寧縣民馬興成控詞

首府公明如鏡豈有袒護書辦之理仰讞局及咸寧縣各將全捲送案候核

○批南科書辦班振林呈詞

本司向來不喜更張長安往年另立新甲轉滋爭訟其殷鑑矣玆據稟稱富平永潤裏向分十四戶以白家堡一人爲里長由來己久玆忽分爲五頭又令該書一人經催七戶之糧等語仰西安府轉飭富平縣明白稟復因何變易舊章若謂從前有獘何以歷任不知若謂更張有益何以反滋上控凡事只要下得去總以仍舊爲善稟發仍繳

○批渭南縣民李世徳控詞

此等田土官司自應在縣呈控越瀆不準

○批咸長兩縣土行頭張松盛控詞

據稱上年荒旱咸長關廂土釐由爾等攤派交納咸寧共交九百八十餘兩長安亦交五百五十兩俱交局書黨登瀛收訖至鄕鎭土釐爾不知解司多寡等語銀兩解司與否與爾何干膽敢向本司查問已屬膽妄至稱孫景康系十八年已革之行首而爾在局看見文書行首仍系景康之名等語爾不過是一土行頭釐局文書是何人給爾閱看孫景康串蔽與否尙不可知張松盛以兩縣合行之事一人出名徑向本司詰問胡塗膽大無以復加仰西安府先將張松盛逮案管押一面查明咸長土釐局共收銀若干城關鄕鎭共交銀若干數目是否相符孫景康黨登瀛有無串蔽情事張松盛釐已完矣呈遞此稟畢竟其意何居飭讞局一一查訊明確錄供候奪詞發仍繳

○批宜川縣陳令丕業稟

查上年同州府周守稟定新章凡故員及罷官者任內虧短攤捐各款準後任分作八年流攤已經詳奉撫憲批準有案該縣劉故令恆云到任未幾旋卽身故子孫流落聞者惻傷虧空各款核與畱攤新例相符應如所稟分作八年流攤俾故員家屬不至久羈而公款亦不至無著其眷口在宜仍仰該令設法資送回旌是爲至要此繳

再查劉故令息女已爲合陽記令子婦仰該令函商記令酌量通融取足歸柩而止本司賻贈五十金先由該令墊付其子俟該令批差領款時卽由本司如數發給仰卽照辦

此稟已經批示復閱夾單棄詞該令竟以五百金慨然佽助俾劉令家屬得以及早成行今之古人曷勝嘆服本司不敢自負知人之明該令實足令人增朋友之重也

○批鳳翔縣李洪春控詞

據稱爾妻於光緒二十六年七月被爾親家曹光興毆斃前鳳翔縣吳令委東廳驗傷受賄捏報服毒身死吳令與爾斷錢四十串等語如果爾妻實系毆斃爾何以事隔兩年始行上控曹光興在李家誣稱爾妻犯姦何人傳此是非爾妻尋光興理問光興令其長媳將爾妻拉住與曹五萬拳足交毆致斃此時何人在場眼見何人告爾得知東廳得錢二十四串仵作得煙土十五兩有何憑據有誰過付傷未驗明爾何以竟肯領屍今屍骨腐化已久乃欲以無據無証之詞坐人以故殺之罪實屬荒謬已極不準

○批寧羗州姚牧旭明稟

據稟各情絕非虛飾該署令才優守潔辦理教案煞費苦心寧羗以極瘠之地當多事之秋賠累多金乃意中事以極能辦事之人而令其因公受累上司苟持公道豈能袖手不援所請將辦理教案挪墊之一千四百餘金作爲十年流攤本應照準以示體卹惟後任不預其事而令分受其累必以本署司爲不公矣況虧款流攤乃爲故員革員而設該令不宜援不吉之新章而轉貽同寅之口實又況此款卽付流攤而該令仍負千餘金之累計不若竭力摒擋速淸交代以作後圖至於該令苦情本司已知之詳矣語曰失之東隅收之桑楡此處喫虧或當於他處收效會心人當自諭之此繳

○牌示

照得職官爲士庶之型夫婦爲人倫之始吏無大小最重修齊查有候補庫大使吳源瀚者其父已爲聘定馬氏之女尙未迎娶源瀚薄遊老河口艷一商人之女私娶而顧其在河口親立字據則曰是妻也非妾也歸對馬氏則曰是妾也非妻也及馬氏與商人交相責詰欲訟諸官居間者曲予調停使馬氏退婚了事夫無故而棄其命妻不孝也使馬氏蒙再聘之名不仁也反復行詐於二姓之門不信也人而如此何異禽虫本應詳請咨革姑念其父老病侵尋平日又有循良之譽稍寬一綫薄示創懲吳源瀚撤去機器局管庫差使記大過五次停委五年以爲少年漁色蔑父退婚者戒其管庫一差卽委本局提調童守所薦趙長錫接辦以專責成該房卽送稿勿延

○批咸陽縣梁令等稟

據稟已悉於此案審問極淸判斷嫌軟羅二羅三行竊有據則王維翰控竊有因猶敢捏情上控拖陷多人實屬一方之害羅二羅三著重責枷號一月滿月遞解回籍嚴加管束亦去害馬之意也仰卽遵照並移委員知照繳

○批商州尹牧稟

敍事如然犀照水斷案則快劍斫斷生蛟鼉也一切如稟了結倘張養垣胡遵道等再敢翻異卽由貴州從嚴詳革痛加笞杖勒令加給呂家吉千金而止更有制其死命之法另擇張姓應繼者承繼則人心尢大快矣此案惟君與我能斷焦雲龍何足道哉繳如不遵斷卽如此辦如其遵斷姑寬一綫

○批山東訓導焦振滄控詞

查楊令與該訓導故父焦丞同寅至好呼爲親家戊戌五月楊令親筆立約借焦丞庫平銀一千兩久假不歸及焦丞身故遺畱孤寡歸櫬無期楊令以實缺人員重以寅戚各誼經其孤子持﹖坐索僅饋百金而止玆據粘呈借﹖懇請飭追前來本司於此事前屬首府致書繼托陜安道面致楊令置若罔聞似此借債不還負其死友本司代爲汗顏該訓導久住於斯勢必虧累益巨玆籌一簡捷之法先由藩庫發銀一千兩交該訓導具領以爲扶匶之貲借﹖存庫一面札飭楊令限一月內批解到司掣回原﹖過期不解撤任詳參至前給百金作爲奠儀可也仰該訓導遵照批示赴庫具領勿延

○批捐餉局書辦等二稟

所稟各情本司早已聞知現飭王福祿將應交底案逐一淸交如福祿已交而南北科從中藏匿作獘一經查實自有公斷此稟送籌賑局存案一面仰文案委員迅提王福祿到案比追勿延

又批

現值報消喫緊之際而爾等各因爭權爭利起見一再稟訐前經賑局將原稟送閱已由本司斷定此時先辦公事俟報銷告竣再爲爾等剖斷曲直如果南北科實有獘端本司豈能容恕仰卽趕緊辦公勿再嘵瀆切切

○批咸寧縣民馬興成控詞

此案已將府縣卷宗一齊提到詳加披閱可以不訊而斷查此案原告孟生春也緣劉合春與孟生春交好光緒十四年合春攜眷前赴新疆川資無出將住宅十六間劃出十一間當與敬姓名下得銀一百五十兩整下餘五間招侯羅兩姓分住代看家具等物其時作中有孟生春並無爾馬興成在內也迨至二十三年侯姓攜眷回籍始將爾招住其內言明歲修工價扺作房租是爾與劉合春毫無交涉明矣嗣因羅姓物故其妻再醮於張爾以後來之客公然將侯羅二姓分住之五間房屋一齊占住皮箱家具槪落爾手上年敬姓又故其叔敬恆茂因葬費無出素知孟生春與劉合春交好令其照原價取贖生春意圖減價未允爾卽以百五十金贖之在敬姓當業之初僅有房十一間耳爾今轉典則價猶是價而十六間房屋全歸一人爾眞會占便宜矣孟生春意不能平控諸府案此卽爾等興訟之原委也本司弔閱府縣原捲判斷兩歧縣斷以房歸爾府斷又以房歸孟各斷各案此案之所以不結而爾之所以屢控者也查縣捲黃委員原判謂孟生春僞造劉合春信函戒責四十房準爾贖此斷非也合春之函確非僞造以本司度之孟生春以本府書吏赴縣投審其理本直其气必驕黃委員先有怒其倔彊之心遂微失其是非之準其打也甚快吾意其斷也未愜人心迨生春覆控案經讞局提審朱委員等一意平反斷令孟生春照原價贖房其原來未當之五間飭爾與皮箱家具一並交出歸坊約招租以作打更公費爾心不平遂謂劉合春當日欠爾修理錢六十串以房作抵等語查爾之進房由侯老五招住在合春赴新十年之後其爲矯誣無疑而孟生春受人之托當敬姓催贖之時意在短價圖利及見馬興成得房到手則又願以原價贖回均屬刁狡小人無事生事今由本司公斷孟生春究系劉合春函托之人敬姓向住之十一間房準以原價贖回歸生春管業下餘五間馬興成𨿽非合春原招之客然侯姓系合春同鄕至契旣由侯姓招住已歷五年之久姑準一仍其舊其皮箱家具由西安府飭差會同坊約查照原單逐一點驗封鎖開單存案以後劉合春家屬回陜房物兩交如有短少惟馬興成是問案經本司批結以後倘再逞刁蔓訟兩造均幹責飭凜之此判發讞局遵照辦理原卷二宗分別發還

○批革職寶雞縣葛巡檢稟

稟詞閱悉查寶雞縣楊令原揭謂爾拏獲竊賊徧割五人之耳殘忍已極撫憲卽據以咨革是爾之殘酷業經咨部有案豈能援因公罣誤之例率請開復仰爾自行赴部具呈本司不管

○批敬恆茂稟

案由本司批結與爾何干不必幫訟

○批同州商民孫連中控詞

爾之血資百兩不擇人而輕相出借以致蔓訟三年之久本利無償而欠戶沈爲修遁歸河南關提不到查爲修屢經押比其出廳也有人銀兩保之人新任張令何厚於彼而薄於爾竟置保人於不問僅斷以破爛家具作抵所稟亦不盡實姑仰同州府提案嚴追一面飛提爲修到案嚴訊究責以懲欺騙爾卽赴質勿延詞發仍繳

○批渭南縣民魏朝儀控詞

爾之前案早經本司斷結王天作受刑幾斃乃事隔八年之久忽焉上控語多膠葛情涉荒唐揆厥事情蓋借前案爲聳準之由而以告差爲提審之﹖自命巧詐實屬胡塗不準

○批賀丞稟

本司與該丞同寅二十載毫無怨尢該丞才具文章每殷心賞所以勒令告病者則以忝司用人之柄必去害馬之尢小過宜寬沈冤可念韓城五命慘飛六月之霜寧陜三人足致七年之旱風波𨿽定案牘猶存與其畱以遺殃何若去而避劾玆據稟稱近患痰癥回籍就醫應準言歸以佚其老昔慶父不去齊廷猶以爲憂陽貨出奔魯人喜於徵死得免爲幸畱滯胡爲嗟乎見機不俟終日我猶以君子相期再來不值半文爾勿爲士林所笑仰西安府轉飭遵照繳

○批西安府紳等稟詞

據稟已悉該紳等代人乞恩不得不如此說耳其實李少山窩賭漁利本署司灼見眞知是以拘拏到案跟究賭徒蹤迹爾等試思時已二月人各有營而該提塘設局抽頭官商爭赴千金一擲贏少輸多牧令營弁以及官場之子弟票號之商人圖長夜呼叫之歡而受債家逼迫之累者不知凡幾營員賭負必虧糧餉牧令賭負必盜官錢子孫耗祖父之財鋪夥虧東人之本彰彰在目特不肯歷數其人耳該提塘設阱陷人本應盡法懲治惟據該紳等合詞吁懇姑且從輕李少山革去提塘不準在省盤踞其車家巷住宅立卽查封仍將該提塘遞解回籍交地方官嚴加管束勿任來省滋事窩家旣從寬發落所有入局之官商人等姑免追拏冀其感而知悔倘再敢犯本署司決不能寬矣總之羣居聚賭不在金吾不禁之條執法平情無非玉汝於成之意各該紳及各該賭徒一並知之

○批定遠縣周令維祺稟

閱稟淒然準其回省就醫以資調攝該令系秦中老手倚任方殷不必過傷懷抱交盤淸楚火速旋歸仍候撫憲批示繳

○批韓城縣印委會稟

據稟已悉準如所請銷案前稟倘能如此詳明何至委員覆訊故斷案不可不公明稟詞尢不可不詳審也繳

○批咸寧縣民白玉兒控詞

白寶圭素非善類爾遞此稟得非寶圭所爲乎爾父在押患病盡可赴縣乞恩何必越訴此稟發縣閱看酌奪辦理仍繳

○批同官縣孀婦孫楊氏控詞

以母首子前任兩撫憲嚴批將爾子孫應瑞革審辦罪爾乃受其愚弄自具悔呈及銷案後爾子悖逆如故似此梟獍之性犬豕之行毆母爭財傷天害理若不從嚴懲辦何以維風紀而正人心尢可怪者賊子蔑倫人神共憤同官劉令何以袒子辱母豈眞別有肺腸乎此案著委候補知縣李令少溶前赴同官查照前後案卷將應訊犯證人等隨同縣卷一並提省交發審局嚴行審訊按律定擬再由本司覆提親訊不準朦朧詳銷致滋訟蔓詞發李委員閱看仍繳

○批咸寧縣民郭云漢控詞

此案於二月初一日據郭云漢呈控到案當卽批飭咸寧縣刻日查明賬項秉公斷結報奪乃事隔一月之久承案禮房書辦將原批捺擱不行以致云漢覆控殊堪痛恨著將承案經書卽日押發咸寧縣訊明是否得受被告史贊臣賄賂壓案不行抑是昏憒遺忘分別重笞以見血爲度一面提同兩造將賬算明一堂了結李委員旣屢訊不結卽仰雷令親訊主斷勿再袒延致煩提審切切二詞並發仍繳

○批咸寧縣村約吳富甲等稟詞

沈隆事不幹已挺身摃訟斂費自肥實堪痛恨玆據合詞吁懇保釋前來應否準其保釋仰西安府酌奪飭遵詞發仍繳

○批南鄭縣稟

閱稟不勝憤激大凡爲令長者各欲見好於民然大局攸關豈得專顧一隅使他部縣得以借口此次陜西遵籌償款六十萬數巨期迫臺司窘急萬端若照他省取之於官則必提取平余取之於民則房捐鋪捐畝捐勢有必至而官民兩不堪命矣再四籌維惟有加收差錢尙爲輕而易舉平原行差之州縣其錢糧本重而又加之於道倉加之以差徭是平日已三徵矣今再加收是四徵矣然自兩首縣以下踴躍輸將毫無觀望固由民之急公亦由官之能事南山二府一州錢糧最輕最少卽如白河一縣從前糧額近二千金今只收銀百餘兩卽加五倍尙不及原額之半此豈可與平地並論乎南山無徭之地各發天良則平原賦重之區少紓地力是均屬不得已之爲而實寓輕重相權多寡相資之意當事之用心亦苦矣玆閱來稟首言南鄭之異常瘠苦已屬詞費旣又多設難端尢爲不經至稱貪有限之錙銖貽無窮之怨讟意在恫喝本司自居循吏試問此系奉

旨籌辦之事誰貪之而誰貽之乎及申明辦法則曰稟商本道本府照山外章程每正銀一兩加收差徭四錢當無撓阻等語又曰若竟隨糧帶徵實慮疑爲加賦所稟荒謬已極此等大政上遵

朝命權在臺司該令之本府何人敢自蹈專輒之咎至此次加收貼差錢文自應隨糧交納乃云疑爲加賦豈付之官錢局卽不疑乎平原各州縣莫不差隨糧行何以毫無怨讟獨該令南鄭之民如此多疑而多怨乎漢中毗連蜀境川省除正供外加津貼一倍又加捐輸兩倍本年籌還洋款再加一倍漢中之民豈毫無聞知乎至淸折所開辦法一歸於官錢局幸而南鄭有此局耳若外縣無官錢局又將如何且差糧劃分凡抗納差錢者歸誰督催若仍用縣差則與隨糧帶徵無異若由局自催自比局中安得許多糧差乎且局員一典史有比糧之權乎此稟之胡塗謬妄不勝指摘其最膽妄者該令前月致書釐局王守擬以六錢交納王守猶以爲不可今乃每下愈況公然以每兩四錢著爲定額以阻撓怨讟挾制上司以事同加賦嗾民抗阻以收錢歸局而己卸其責以仿照煙稅由縣買銀而已食其利本司初謂該令不過嗜好甚深疲弱無能已耳不意專擅背謬一至於此且南鄭口碑僉謂該令專事刻薄不卹民隱而偏於奉旨籌款一事市惠於已歸怨於上其局心狡詐已極本擬卽行撤任繼思一撤之後該令轉得置身事外殊不足以懲巧猾用特嚴切批飭並添委候補知縣楊廷輔星馳前往會同李倅顯誠及該令認眞核辦此稟所說作爲廢話斷不準行漢中較商州繁雄數倍商州且增至五錢以上若如該令辦法平原及興商一齊借口求減何以待之事關大局能不痛恨總之漢中貼差錢文多多益善不準以五錢六錢塞責倘該令敢護前失始終抗阻本司必立卽撤參李倅平日頗具幹才及至南鄭竟聽徐令指使於此等不通稟詞列名其上實屬深負委任李倅徐令著各記三大過以觀後效稟存案淸折擲還仍候撫憲曁善後局陜安道批示繳

○批西安府詳

據詳己悉準卽銷案惟查釐員年滿交替之際收數足與不足均應由收釐之員自淸自款何以此次趙長錫因長安土釐收數短少卽將五百餘金移交後任按收釐金向來最重比較該員將此款開除比較豈不更短本司實不解其故仰再詢明覆奪繳

○牌示

現奉撫院札飭營官賭博文員亦有同賭者分別摘頂記過在案查文職三員𨿽同一賭博而其中亦有區別易彭兩令新春宴集偶作葉戲爲人牽率迫令呼盧責無可寬情猶可諒惟劉令平日專以賭博爲生五年前本司已深知之大壞吾陜官場風气該令倘再不知悛攺惟有詳參驅逐之一法五代史雲山東一條葛無事莫撩撥本司在此各寅僚勉旃自愛爲幸勿違須牌

○批海典史稟

此案業經讞局訊明斷結爾所欠圖克坦之七十五串錢自應歸結了事至稱石王氏反得置身事外等語彼一婦人受人指使挺身興訟玆將一再查訊無證無據礙難斷追是伊訟已不直老年寡婦錢債細情豈有辦罪之理若慮圖克坦將來再事訛詐殊不知此次控情旣虛則百控百虛己可槪見爾但遵斷還錢以後可保無事本司此批可擋無數訟棍若不具結還錢則爾自蹈狡展之咎本司不能恕也稟批發讞局遵照案結仍繳

○批東關雜貨行杜蘭馨等控詞

咸寧捕廳向來有無支行之例本司未能深悉俗語云有例不滅無例不興白鐵及紅白糖斤似非典史擅自需索之物仰咸寧雷令傳集行頭及該典史丁差人等秉公質訊查照向規辦理迅速剖斷報奪勿延詞發仍繳

○批華陰縣河口眾行史傑等稟詞

此事由籌賑局主政旣經屢駁必系其中實有窒礙本司亦不能彊人所難仰自行赴局祈請可也

○代批宋家川釐員稟

據稟該局櫃存釐票多張忽被鼠囓一則曰櫃底咬透兩孔再則曰小卷十三張咬撕不堪又曰余票微咬無礙又曰十三張咬扯碎腐其究竟則曰卑局此等奇咬實難預料卑職疏忽之咎懇乞核鑑施銷等語事本尋常文特奧異旣不合疏防開參之例亦難加比捕嚴緝之批碎票查銷奇文存案可也因憶同治間蒲城諾令稟牘有該螞蚱尙知自愛聞風俱已遠揚之語三十年來一鼠一虫遙遙相對何吾陜多文吏耶繳

披閱案牘最是苦事得見此等文字亦足豁目醒心但如食蝤蛑江瑤柱不可過多多則發風動气矣又批

○批李典史稟

據稟請假回籍措資該典史系何省人回何處去均未聲敍姑準給假三个月可也

○批梁府照孝淸條陳

披閱所上條陳具見畱心民事據稱洋縣鐵樁堰道光間功虧一簣故轍猶存如能接續修營爲洋民百世之利查現署洋縣知縣徳令淸勤穩練具有內心卽將此折鈔與閱看卽日親赴該堰詳細相度果能修築卽行稟請開辦聽候批示遵行可也

○札長安縣

案查咸寧系石人犯雷徳聲卽雷升又卽雷明前在該縣以命案被控押廳數年詭謀求脫嗣更作姦犯科無所不至實屬死有餘辜現飭咸寧縣將該犯押送該縣收管合亟札飭札到該縣查照該犯歷犯各案痛加懲治總期無畱餘孽以懲姦宄而雪沈冤該令嚴明素著且系原審之員必能心知此意切切勿違

○批鎭安縣民程齊志控詞

命案己辦豈有一命四抵之理凡苦主倚杖一條人命往住告訐不休實堪痛恨不準並斥倘再恃命妄瀆押發藍田縣重責不貸

○批畱壩廳陳丞稟

爾等漢中廳縣自居化外於此等奉

旨創辦之事不候批示徑自作主以每兩四錢加收其端開於南鄭爾畱壩尢而效之爾亦曾在撫署文案當差曾見省外廳縣辦理籌款事宜有不奉撫藩批示徑行專主者乎徐令業經撤任候參該廳事同一律此稟擲還作爲廢紙所有漢屬貼差事宜著卽凜遵現行札飭加倍徵收如不足數卽著該丞賠墊以贖專擅之咎漢中楊守形同木偶任聽屬員目無法紀不發一語此等怪事眞堪入五行志吾不知徐令等何恃而不恐臨批憤憤繳

○批鎭安縣民齊懷恩控詞

據稟情節凶狠恐有過火之詞然光緒十四年前撫院巡閱商州已有嚴批將齊懷安嚴拏究辦何以事隔十餘年愈控愈凶蔓延無已仰商州尹牧迅速提集全案人證查照前後控情質訊明確按律詳辦務期永絕訟蔓痛懲逆孽勿稍徇延切切詞發仍繳

○批吏房書辦郭立本控詞

稟及原捲閱悉張效賢柳映梅俱爲房蠹同被前任革除猶敢盤踞省垣生姦捏控若不遞籍管束終爲司房之害候卽日押發咸寧縣遞回富平收押勒令出具永不來省滋事甘結再覓妥紳保領以後如敢潛行來省無論何人俱可扭送以憑從嚴懲治仰卽知照

○批長安縣胡令稟

此案情節本司洞悉所稟隱而未發者尙多查胡振彪假刻票板圖書起意誣害平人邀賞使其計果行則被誣之人受立決之慘照例反坐振彪不得免死今該令刪減情節僅以系石五年上請蓋有所受而出此本司旣知底細未便寬容胡振彪著鎖系鐵桿石墩足三百斥監禁二十年再行請示辦理以懲姦慝仰卽遵照繳供折存

○批富平縣周令丕紳詳

據詳已悉前接來稟於班振林上控一詞未置一語是以批令稟復地方公事全在賢牧令因時制宜原無印板文字旣經上控必須將變置情形申敍明白則本司心中豁然並可間執刁告者之口玆據覼縷前來貴縣繕稟之時前批尙未接到自無足怪惟班振林於分頭催糧之事明知事窮必變業經在縣具認又復來司妄瀆明系自恃憲書輕視官長仰將班振林重加懲責如本年經催不力卽行詳請斥革本司於若輩不但毫無回護且深疾其刁橫同寅當共悉也前批唐突勿怪此繳

○批商州尹牧稟

閱稟欣慰天下辦事難籌款更難前者貴州牧設立中學堂一稟延師購書巳極周妥所慮者款項不足𨿽有良法美意不能觀成耳玆據稟稱籌款之法約有四端卽以本地向有之公款濟今日學堂之公用綜記四者一龍駒寨書院之經費二武試公款三文鄕會試賓興公交車費四騾櫃每騾一頭抽銀五分合計四端在四千串以上歷年皆爲劣紳行店中飽貴州牧釐剔而提並之化私爲公化無用爲有用而且馱騾一項旣主客並收以彰公道又核減其半以示體卹天下辦事之人皆如貴州牧之廉平仁斷中國何遽至不振耶仰卽持以毅力一意圖成倘有姦儈刁紳敢於撓阻卽行盡法懲治本司他無所長惟聞人之善欽服無已見人之美必助其成此稟準卽立案貴州牧其放手爲之勿受撓奪仍候撫憲曁臬司潼商道批示繳此稟通飭各屬知之

○批委署膚施縣教諭李銳先稟

實缺旣到應準繳委此與規避不同應不作爲過班可也

○批南科書辦班振林稟詞

胡說爾本籍糧務何能瀆請本司飭縣辦理不準並飭

○批富平縣民紀國璽等呈詞

據稟已悉本應準其提訊惟念現值農忙在卽來省涉訟荒廢農業本司於心不忍仰爾等蹔行歸裏此案仰富平周令督同侯孝廉樹屏查明紀國璽等所爭渠道與所稟是否相符但凡歷久相安之事總以不攺舊章爲妥樊淸心等但圖利巳必致損人破損之人誰能甘忍無事自擾殊不可必本司最恨輕攺舊章有利於此必有害於彼甚不可也俟將渠道分合糧則重輕以及舊志所載引水情形歷年蔓訟不結緣由一一稟晰前來再由本司爲爾等剖斷可也詞發仍繳

○批宜川縣陳令丕業稟

據稟已悉所有二十六年未完錢糧應準免其帶徵以紓民力其本年應徵各糧務宜切實催收以濟餉源勿得托於催科政拙自誤考成切切此繳

○批寶陜局錢松年稟

稟折均悉旣據該委員等一再樽節核估自無浮冒應準卽日鳩工營繕俾泉府不致傾隤卽仰錢倅自行督工不另委員監視所需經費卽在寶陜局存款內動支一俟工竣卽行稟請委員驗收勿稍率忽切切此繳淸折存

○批鄠縣紳約張萼等稟詞

王恩照昨已掛牌回任爾等今日忽遞此稟請畱汪典史署事而且譽汪毀王不遺餘力殊屬有幹例禁王典史旣如此不謹從前何無控案而況典史一官但司監獄不預民事如果擅受民詞枉法得贓尙有知縣就近監察豈能任其橫恣著卽斂迹回縣勿得妄瀆所請不準

○批咸寧縣民楊兆昌控詞

贖地還銀聽訟者不能專聽爾原告一面之詞遽行剖斷必以中人之語爲憑爾自言中證四人俱不助爾是以在縣訟不得直豈一經府提四中人卽助爾乎如仍不助爾豈能憑爾一面之詞頓翻縣案乎爾眞胡塗已極不準

○代善後局批三原縣陳令稟

此次加徵差錢實因償款甚巨期又甚迫萬不獲巳而有此舉查各屬加徭每正銀一兩加收徭銀四錢者乃合舊有新增兩項差錢並計而成此數也三原差錢旣向來不取之於民此次亦照他屬每兩四錢之數一律加徵是三原所加者獨多而他屬所收者轉少非事理之平也查行差各州縣亦有儒糧何糧等名色向俱不納差銀因此次事關籌款未便聽其苦樂不均又不能令其新舊無別批令四錢之中除舊有差額勿容完納外其新增之數飭卽一律遵完三原民田旣向不行差自與他屬之儒糧何糧事同一律應每正銀一兩酌減差銀一錢通照三錢加徵以示體卹而彰公道仰卽出示曉諭俾眾周知此批詳院立案繳折存

○批大荔縣孀婦董方氏控詞

爾子於去年十月在祥泰店自戕隕命如果由郭尙志等威逼所致大荔張令與郭何親與爾子何嫌豈有不爲伸冤之理陜中風俗凡有自戕之案無不藉命圖訛況爾爲子鳴冤應如何奮迅迫切何以遲延半載有餘始行上控其爲意存拖害不問可知姑仰大荔縣錄案詳覆以憑主奪詞發仍繳

○批西安府詳

陳家騉家騆同胞手足家騆出爲胞叔陳維中之後維中庫房供役歲以所得分給家騉此維中格外厚道處其實不分亦本等也維中旣歿同室操戈家騉人面狗心忘其胞叔顧卹之情而貽胞弟終訟之累又欲彊使其子入房學習似此喧賓奪主豈可姑容缺乃維中之缺家騆承維中之嗣卽應得維中之缺不爲維中子者卽不能得維中缺此一定之理也玆斷令維中吏缺著家騆充補不與家騉相干家騆之子登第準其入房學習家騉之子不得憑空闌入以示公道此後家騆如有餘力應體嗣父之心將家騉常爲顧卹但家騉不得恃彊惡討耳此繳原詞存

○批西安府稟

該弁所稟差繁兵少誠亦實情然自兵額屢裁何汛足敷分布獨師玉衡嘵嘵瀆稟其意別有在可知玆據覆稱應由提臺核辦卽著勿庸置議可也繳

○批吏房革書張效賢稟詞

所稟是否屬實著將張效賢仍發讞局提同郭立本郭逢沅等確切質究稟中所稱立本私立官費名目具有底本無一事不索費無一缺不取錢如果屬實卽應杖斃仰西安府督同讞員鐵面無私從嚴根究實懲虛坐俱勿寬容本司不日卽返柏臺案關姦胥罔利正臬司專管之事決不一毫放松不得以東垣書吏互訐不與西垣相干朦朧了結本司向來作事不拘成格況兩司本不分家耶詞發仍繳

○批蒲城縣民楊春芾控詞

一面之詞殊難憑信旣經控縣有案自應由縣斷結以省拖累新任蒲城李令廉明果毅決無瞻徇仰卽回縣催案此稟發交李令迅卽傳齊人證算淸帳目秉公斷結報奪勿延詞發仍繳

○批三原縣陳令膺臻稟

大凡去任官員每存見好於民之意然須視其案爲何如案人爲何如人不能一味省釋使愚頑無所警覺此案林長春曾用雞毛傳帖邀約四縣之民齊繳農器其居心險很實屬不法之尢王東經當聚眾將散之時喝令村農將破爛耙鋤亂擲該令大堂之下王美成打爛城門扭壞門鎖此皆該印委等面稟本司者也該令試思當鬧攘之時三原縣成何世界今當年滿交卸遂請一並釋放以博仁聲而不計縱惡容姦長民驕恣本司向來愛民如子疾惡如仇此等討好行爲深所不取該令交卸在卽著不必多管閒事林長春等三犯鎖押班管候程令到任本司自有發落如其縱逃定惟該令是問此繳

○批西安府張守筠稟

據稟已悉所有應賠五成耗糧姑念常令官經詿誤先世死綏準其核減一半餘照例價賠補勿再延宕切切此繳

○批革書王福祿稟詞

爾去年飽暖思淫捐金買妾何至衰邁若是爾在籌賑局把持獘混圖利不知若干公文失落無數玩曾守於股掌串方令爲腹心朦捐朦保公然縣令若使長享富貴國法何在天理何存書曰自作孽不可活爾之謂矣外間人言嘖嘖謂爾勒取捐生之錢數逾巨萬若竟聽爾取保款段言歸是巨蠹猾胥依然不失爲富家翁仍於天理國法無當也本司在此爾不必作取保之想此飭

○批長安縣胡令啟虞稟

旣有咸寧前案可據姑準如數給發此爲首縣寄監人犯太多不得不修葺完固而缺分太苦籌款維艱故由司庫撥給外縣不援得以爲例此繳

○批咸寧縣詳

王璋等以銀交姚克仁糧鋪代納民糧是糧銀未入吳祥之手而璋明知故昧誣控逞刁並不在府縣具呈徑來本司衙門越訴其意以爲控差無不準之理卽或審系誣控亦無爲差役打百姓之理殊不知本司向來斷案但論是非不管是民是役百姓今日入卯則百姓卽差也差役今日辭卯則差役依然百姓也差與百姓何分乎王璋刁猾若此未便姑容除由該縣已經懲責外仰再枷號一个月以儆刁告該縣仍宜切戒糧差勿因此案得直遂爾欺淩百姓試思百姓犯法猶且不恕若差役知法犯法能不倍懲乎此繳原詞存

○批永壽縣陳令貽香稟

所稟句句實情深爲可念本署司向來持論最公該縣裏局虧空經今三任倪署令可恨者也到處侵挪官款貽累後來李署令可憐者也適當歲歉差繁頭焦額爛該令可信者也旣信於民復信於上所請攸關民瘼以公事論不當遽如其請以情理論何能不拯其危本署司爲民窮爲商艱爲官好破例發銀三千兩俾還商借而修民渠款由善後局撥發該令卽日具領他處不得援以爲例該令領款到手務將應還者立卽淸還應辦者登時舉辦此等事非該令不能請非本司亦不能發也此稟發善後局提調閱看照辦仍繳

○批稿房書辦楊淩雲等稟詞

爾等有此苦情何不早說去年物價翔貴並不向前任乞恩今當年丰穀賤之時乃云糊口不給欲本署司加給銀兩實屬怪誕新任轉眴卽至仰爾等向懇恩施本司不管

○批蒲城縣稟

據稟已悉凡州縣取民一錢卽有一錢之用團勇全裁粟行加收團費卽行出示停止辦理極是今土行抽錢如故而無一定用項在該令操守可信誠不至於侵漁若將來遷調不常賢愚不等積此隨時可挪之項付諸見利卽動之人必有以侵牟獲罪者矣況此款爲辦團而設團練全裁則取諸民爲無名存諸公爲無用必有抗交上控之事不可不熟計也仰卽遵照將土行抽收團費一律停止此繳

○批同州官錢局王丞懋照稟

稟單均悉晁倅移交出借本息各銀一千零八十兩旣經如數收到仰卽妥爲營運以裕鋪本而免貼賠至李倅回省己據面懇畱省當差所有同州官錢局事務卽專委該丞辦理該丞和平精細本署司倚任素深不必辭卸此繳

○批蒲城縣紳原彪等稟詞

楊虛中果系好人彭知縣亦非酷吏何必與之作對必欲致之於死爾等所稟詞出一面未足深憑仰現任蒲城李令詳加查勘如果楊虛中實非訟棍尙能悔過自新卽據實稟請保釋如系素不安分此時串黨乞恩將來仍不免滋事亦未便縱惡殃民也詞發仍繳

○批籌賑局書辦李克昌等稟詞

該書等與南北科屢次互訐因報銷緊迫諭令先辦公事徐察獘端玆據稟陳南北科所辦捐案種種獘混兼有冒籍朦獎等情查張炳焱等曾經汝作枚告發比因汝令亦非善類未予深究玆再被稟訐如不澈底根究不惟公事萬下不去亦不足以服革書王福祿之心仰西安府提集兩造簡派精明公正讞員細心推問調卷詳核務期水落石出不準朦朧了事讞局訊定後再由本司親提覆鞫從嚴懲辦稟折及獎冊並發仍繳

○批革書王福祿稟

滿紙飾詞其將誰欺且爾在捐局作獘多端曁買妾被控之案俱經發交讞局究辦尙未據訊詳前來何得率懇保釋足徵膽妄嚴飭不準

○批武備學堂遵議書辦津貼

此項支銷非本署司意也明知向無此款而該書等籍詞要求姑且發堂核議該守議以每節酌給四金亦是於不可之中示應酬憲書之意然武備學堂開辦有年從前旣無津貼何能由本署司市徳加增應候新任察核飭遵本署司不管此繳

●樊山政書卷四

恩施樊增祥嘉父

批籌賑局書辦呂祥鳳等稟﹝陜臬任內稾﹞

批渭南縣民魏鎭明呈詞

批應襲一等子鮑世爵稟

批管解委員陳令稟詞

批應襲一等子鮑世爵稟

批咸寧縣民程英盛呈詞

批涇陽縣民黃生云呈詞

批咸寧縣民薛福生呈詞

批朝邑縣易令國勛夾單

批西安府張守稟

批西安府張守詳

批朝邑縣易令稟

批岐山縣崔令驥遠稟

批龔令維佶稟

批辦韓城鐵礦崔倅稟

批白水縣劉令詳

批華陰縣劉令詳

批華陰縣劉令稟

批南鄭縣屈令壽昌稟

批革書李芬若呈詞

批客民朱麗云呈詞

批長武縣畢令振銓稟

批雒南縣民員新成呈詞

批合陽縣民黨丰娃呈詞

批興平縣楊令宜瀚稟

加批合陽縣民黨丰娃呈詞

批同州府詳

批華州劉牧璋毓稟

批咸寧縣雷令詳

批涇陽縣命婦吳周氏呈詞

批涇陽縣舒令詳

批客民汪僑呈詞

批咸寧縣道士湯教洞呈詞

批華州印委劉張會稟

批長安縣民曹發有控詞

批渭南縣民婦王方氏呈詞

批渭南縣余令詳

批西安府張守詳

批合陽縣記令詳

批合陽縣記令詳

批蒲城縣民趙春娃控詞

批咸寧縣民秦尙年等控詞

批長安縣文童王振剛控詞

批咸寧縣民樊宗興控詞

批華州監生侯茂林呈詞

批華陰縣詳

批咸陽縣耆民張明正呈詞

批蒲城縣民武鉆謨呈詞

批臨潼縣印委黃陳會稟

批臨潼縣稟

批涇陽縣民吳建辰呈詞

批華州民侯武林等呈詞

批常備新軍馬隊管帶雒輔國稟

批西安府張守稟

批合陽縣稟

批華州李令稟

批涇陽縣生員王瑞生稟詞

批渭南縣民任全仁呈詞

批三原縣貢生劉楷稟詞

批南鄭縣民梁泰新呈詞

批中部縣貢生劉遇辛等呈詞

批醴泉縣民李夢庚呈詞

批渭南縣余令稟

批渭南縣民王虎兒呈詞

批南鄭縣文生賈銘勛呈詞

批三原縣民王翰臣呈詞

批長安縣捐生嚴翼等稟詞

批醴泉縣貢生羅經權稟詞

批長安縣民定淸桂稟詞

批幹州孫牧稟

批三原縣貢生劉楷呈詞

批白河縣生員錢福淸呈詞

批大學堂肄業生聶文順稟詞

批甘泉縣宮令其震稟

批洋縣徳令稟

批學律館考勤簿

批三原縣貢生劉楷稟詞

批長安縣商民謝萬元呈詞

批已革副將趙貴華稟

批滿城總約張大興等稟詞

批延長縣馬令兆森稟

批朝邑縣稟

批三原縣印委魏程會稟

批涇陽縣民姚兆芳呈詞

批盩厔縣舉人徐登第訴詞

批白水縣陳令維藻稟

牌示

批三原縣民蘇學三呈詞

批雒南縣張令稟

批紫陽縣李令稟

批西安府張守稟

批華陽鎭鄕約王耀光等呈詞

○批籌賑局書辦呂祥鳳等稟﹝陜臬任內稾﹞

爾等互相攻訐私獘顯然勢難置之不問前者汝作枚之控亦非盡涉虛誣此次蒲耀南等淸折所開呂祥鳳張丙焱等朦捐朦獎有案可憑已發交讞局著卽投案候訊仍由本司親提嚴訊以懲姦蠹而肅官聯此稟發局查辦仍繳

○批渭南縣民魏鎭明呈詞

範堯進士出身聲名𨿽劣何竟至於如此不堪仰西安府傳訊究辦詞發仍繳

○批應襲一等子鮑世爵稟

據稟已悉該職功臣之後陵替至此情可﹖﹖皕皿﹖傷陳委員需索要求誠亦事之所有惟爾父己故爾母於此時亟應扶柩還鄕何暇與之慪气已飭鹹長兩縣妥爲了結仰卽遵照惟聞爾家幕友陳寶臣本一無賴遊民乘爾之危吞昧爾家財物不少仰西安府卽日將陳寶臣傳案管押候審所勒令將浙中寄頓財物一並開單交出以卹孤寡而警貪姦是爲至要詞發仍繳

○批管解委員陳令稟詞

該令押送官犯鮑革道祖臨前赴新疆鮑道故於鶉垣正好回浙銷差別求調劑乃與該故員妻子構釁互相稟訐深所不取頃據祖臨之子鮑世爵以淩虐致死等情指控該令到案𨿽兩造詞皆一面而該令此時之受欺毆從前之受饋遺俱是實事若認眞質訊鮑夫人一女流耳夫死子幼尙有何罪可辦該令身爲管解之員被已故犯官之妻子具控威逼𨿽然是假得財誰曰不眞此等官司尙敢挺身犯難乎仰西安府轉飭咸長兩縣妥爲了結俾兩造各自遄歸勿滋訟累爲要詞發仍繳

○批應襲一等子鮑世爵稟

此卽陳寶臣自作稟詞連欺哄帶挾制令鮑世爵呈遞其實陳姓之形同無賴昧物攫金詭言進京賄洋求脫致鮑家夫妻父子生死不能一面及鮑夫人回陜陳姓沿路逗𨖻前日鮑夫人與文觀察及兩首縣言之且恨且畏蓋恨其無良而又畏其匿物不見也本司深知其中委曲是以批飭西安府將陳姓傳案管押勒令將銀錢什物一一交淸使孤寡得以扶棺歸裏俟其交出以後本司另有發落如敢抗違重笞勿貸鮑氏母子趁本司肯爲作主正連城歸趙之時豈可信其欺哄代爲乞恩試思縱狼出坎有不噬人之理乎仰卽遵照此稟仍發西安府查照並繳

○批咸寧縣民程英盛呈詞

據稱爾子誤取已聘之女成婚數月原聘之寧辛酉外歸涉訟爾已代女家退交原聘禮銀及黃委員二次過堂竟將爾有孕之媳斷歸寧姓等語夫一女兩聘咎在其母不在其翁旣已於歸只可斷還禮銀不可使一女蒙二夫之恥黃委員讀書明禮豈能如此胡塗以本司揣之恐系先嫁寧姓寧外出而又另賣故此時斷歸本夫耳姑仰咸寧縣速檢原捲包封遞閱聽候核奪稟發卽繳

○批涇陽縣民黃生云呈詞

據控談廣盛侵蝕倉糧抗帳不算此等案件自應在縣就近查算該民人等妄請提省其並非爲公專爲挾嫌拖累顯而易見況涇陽舒令公明仁斷於談廣盛有何偏袒豈有聽其侵盜不肯淸查之理仰西安府轉飭舒令迅卽提集人證帳目澈底查算明確實究虛懲勿稍袒縱該原告如果避不投審或赴他衙門妄控卽飭咸長兩縣查傳押發不貸詞發仍繳

○批咸寧縣民薛福生呈詞

據控惠月恆如此凶險旣已控縣管押豈有未結案而遽釋放之理查徳釁因買布而起到案以後布錢是否給還爾夥受傷曾否報驗來詞一味含胡況月恆夫婦被押則縣令並非袒庇可知爾不在府縣具控徑懇司提尢徵刁健仰赴咸寧復控懇提不準

○批朝邑縣易令國勛夾單

夾單閱悉白祥兒初爲其父首送忤逆繼爲閻鄕紳以會匪起事拒捕傷差稟案光緒十二年發往廣東充軍旋卽潛逃回籍彊占人地畝彊奸人婦女而且發冢焚屍非止一次其它惡迹罄竹難書今經該令緝獲若照例擬辦層遞審轉未免久稽顯戮仰卽立斃杖下以懲淫凶而快眾志該令下車未久卽積此無量功徳良殷嘉嘆事宜速決無少遲延若本司爲令此賊畢命久矣安能縷稟候批耶此繳夾單存

○批西安府張守稟

據稟已悉此案劉撈獅白晝竊取劉成才家麥袋爲成才十一歲幼女撞見聲喊撈獅起意致死滅口當卽欽﹖手按倒地揢傷咽喉致口鼻流血而死其情慘毒已極夫慘斃幼女較拒捕殺人者尢爲可恨蓋事主捕賊勢均力敵勝負尙未可知若幼女身小力微該賊先操必能致死之權而該女已處於不能不死之勢欺幼斃命心狠手毒尙有何情可原乎前署司但聽該賊一面之虛詞而不思冬英稚年之慘斃現旣覆鞫得實無可推移仰照原詳勘轉以伸憲典而慰幽魂切切此繳原捲存

○批西安府張守詳

如詳辦理此案本司明知張效賢有意刁誣然二郭實亦疲玩可惡以吏訐吏正是以毒攻毒是以再發讞局覆訊非有愛於效賢實欲二郭多受牽累以後或不敢多索房費耳效賢所開淸折𨿽微實據夫豈無因仰西安府通飭各同寅以後遇有補署各缺繳領執照及注冊等事不準私地給錢如該書等敢於需索準其指名稟究以肅官方繳

○批朝邑縣易令稟

據稟已悉蝻孽萌生最爲民害現在二麥𨿽經刈獲而秋禾布滿田間亟宜督飭約役率領鄕農四處搜挖認眞撲打務期淨絕根株保全秋稼查此次蝻孽旣由河東飛渡恐不僅該縣一處有之仰同州府飛飭所屬一體認眞搜捕仍將捕治情形隨時稟報查考勿稍延誤致幹譴責是爲至要切切此繳

○批岐山縣崔令驥遠稟

據稟該縣刁劣棍徒滋事情形本司已據曾令面陳均與來稟無異曾令在岐山一年有餘循績能名流聞遐邇大凡爲政之道除萎然後安良苟見譽於良民必見憎於匪類所謂善者好之不善者惡之也玆據稟稱棍徒亢鳳岐劉江孫勤糾合教民王維云率領多人伺曾令起身擅將城門關閉任意滋鬧實屬無法無天該署令當將四人拏獲嚴刑撲責辦理極爲得法惟一打尙不足以蔽辜仰卽查照省章分別鎖系鐵桿石礅各若干年以儆刁風而安善良至揭帖辱詈曾令稟系劣紳及工書崔至誠所爲劣紳何人何無名姓仰卽查明詳革懲辦崔至誠身在公門敢於欺侮本官尢堪發指著卽革卯重責與劉江等一同鎖系示儆仍將遵辦情形通稟候核另稟所陳教民王奎王善等訛詐鄕民幸遇教士盧愼修結好吾民準其捆送遂得民教相安良堪欣幸教士旣如此解事該署令當優加禮貌遇事持平勿貽外人口實是爲至要並移曾令知照繳夾單存

○批龔令維佶稟

所稟自系持平之論風聞無實之事若不委查則恐埋冤查無實據卽不必拖累仰商州尹牧轉飭雒南縣將小毛順等一並取保釋放可也此繳

○批辦韓城鐵礦崔倅稟

該員辦理韓城鐵礦著有成勞前因鐵價較昂擬仿鎭安之例歸並印官辦理以省經費旋據丁令稟稱該礦距城八十餘里鞭長莫及勢難兼顧自系實在情形與其另委專員莫若仍資熟手現經本司等稟商撫憲仍畱該州判辦理韓城鐵礦事宜務當悉心綜核精益求精總期鐵質良而鐵價減是爲至要除另札飭知外仰卽遵批畱辦礦務勿庸解鐵進省並飭新任王令知照繳冊折存

○批白水縣劉令詳

人皆言該令胡塗果非虛語此案因孫三林以刀匪搶擄重情具控髙拴勞到司經前署司批飭該縣錄案稟復玆據詳稱劉李氏寡居無度去年正月經其大伯劉萬兒商同娘屋兄李保娃攺嫁髙拴勞爲妾已過門矣萬兒後受錢八十串將李氏賣與孫三林爲妻李氏自行呈控到縣王故令謂拴勞不應荒年娶妾仍將李氏斷歸孫姓去臘孫三林出外拴勞輒將李氏誘同逃匿孫姓控縣控府及人證齊集三林抗避不到由該令議擬詳結前來據稱髙拴勞擬滿杖加枷李氏再三研鞫矢死靡他擬令歸宗給李福須領回爲劉氏一綫之延劉萬兒在逃俟獲日另給等語查孫三林以刀匪具控究竟髙拴勞是否刀匪未據聲明巳屬含混王故令承審此案劉萬兒將弟婦兩賣得錢照例應令先娶者領人後娶者收還財禮乃云荒年不應娶妾何其昏謬然則孫三林獨應荒年娶妻乎再查李氏已嫁拴勞復被萬兒刁賣拴勞竟默無一語由李氏呈控夫兄良不可解孫三林爭娶於前疏防於後李氏一人獨處拴勞竊負而逃事後控府控司永不到案以案情而論孫三林不應得妻而得妻前己便宜之至人皆到案而獨不到案更屬刁健之尢該令毫不創懲何其軟也拴勞如系刁匪則枷杖不足蔽辜如非刀匪則前旣人財兩折近又拖累經時𨿽云不應誘逃然以先娶之夫受不平之斷事𨿽鹵莽情可矜原倘遇仁明定從薄譴至李氏歷嫁三夫近更往復二姓該令乃贈以四字匾額曰矢死靡他其昏謬與王故令等判稱給李福須領回爲劉氏一綫之延該氏旣歸李氏之宗何能延劉氏之嗣已屬胡塗無理至李福須系該氏何親案內並無其人領回之後憑何養贍該令判案仍用當日作墨卷之法毫無起伏照應亦復不求甚解但求交卷完事此案著交新任陳令提集兩造檢查卷宗準情酌理秉公斷結報奪此事以兩个書呆釀成彌年訟案可笑實可气也此繳並札飭同州府及陳令知之

○批華陰縣劉令詳

大凡州縣臨民懲惡乃能勸善二華刀匪充斥爲害實深石江娃井彥春二犯砍人有案照章鎖系限滿不釋其爲凶頑不法良可想見以前令不敢釋放之人該令忽思見好詳請保釋前云並無親族保領又云犯等親族來案乞恩究竟親族爲誰何以忽有忽無前後矛盾仰將該二犯親族申送來省在本司案下出具切實保結如該二犯再蹈故該將保領之人一同辦罪如此方可放心本司於刀匪行徑知之最熟治之最嚴所以然者實爲保護良民起見該令身任地方饑饉之餘其民之疾痛顚連有待撫卹者諒亦不少何必在刀匪身上如此用情乎仰卽遵照如無該犯親族來司保領卽著仍然鎖系此繳

○批華陰縣劉令稟

據稟已悉仰卽不時加意巡查如有飛蝗入境務卽督飭兵役鄕民盡力撲撻定價收買總期勿畱遺孽以保秋禾是爲至要仍候督撫憲及藩司潼商道批示繳

○批南鄭縣屈令壽昌稟

此等凶徒逆子經其親父令族人毆成殘廢三月二十六日受傷閱二十餘日因傷身死論其情罪甚屬便宜死者不冤毆者何罪仰卽知照繳

○批革書李芬若呈詞

本司在咸寧時爾尙是兵房經承其後被革必非無故據稱爾侄爾侄孫頂爾之缺視爾如仇近經六房公議保爾復卯竟爲爾侄孫繼成播弄埋冤是否屬實仰雷令查明卷宗面詢褚世榮該革書應否復卯李繼成有無播弄情事一堂斷結勿任嘵瀆李委員甚靠不住不必再問此案詞發仍繳

○批客民朱麗云呈詞

爾眞不會告狀此案批縣秉公斷結據爾自稱李縣主初次堂訊卽嚴飭竇嶽重還錢可謂公道之至繼令東夥分賠在債主以爲放松資東在縣官酌理準情必有不獲已之處爾因逾限未償具呈催案可也乃竟以風影之詞爲含沙之射詞稱竇光儀賄通官府豈李令亦受賄乎又謂嶽重是其門生李令如果庇護門生則初訊必不嚴飭豈嚴飭之後嶽重始拜門乎夫以代追欠款之官徒以債家償款稍遲遂被受賄徇情之謗以本司設身處地必不平矣爾不但不會要賬亦並不會說話李令之秉公持正何人不知豈能由爾非毀仰仍赴蒲投案自向縣主認錯求追欠款李縣主必能爲爾了結此事俟欠款交齊先將爾打二十戒尺然後領銀完案以爲胡塗越訴者戒惟事須分別言之竇姓應還之款務令速還勿任羈累切切詞發仍繳

○批長武縣畢令振銓稟

該令受事之初以全副精神考察庶務居心要好深屬可嘉論語曰先之勞之無倦足見持久之難該員務當始終如一勿得日久生怠尢不可徒托空言下車之始祈雨得雨此應天以實之效深爲嘉悅仰候督撫憲曁藩司鳳邠道批示繳

○批雒南縣民員新成呈詞

五月十九日接爾呈詞當經批飭雒南縣錄案詳奪乃案牘方行控詞又至意在不提不止不準不休似此膽大胡塗深堪痛惡倘再無知妄瀆定卽逮案押發不貸凜之

○批合陽縣民黨丰娃呈詞

爾弟黨零娃由同州來省在秦雙喜風■﹝木匣﹞鋪幫工如果身死不明豈有縣訊兩堂不爲伸冤僅斷錢十串之理必系死由自盡與人無尢而爾藉命訛錢顯而易見仰咸寧縣將原案送閱以憑核奪詞發隨繳

○批興平縣楊令宜瀚稟

據稟已悉螞蚱旣能咬傷早谷是亦螟螣之類來稟但云現無蝗蝻不言撲打螞蚱萬一谷苗再生再咬與蝗害何異現在咸寧南鄕一帶螞蚱蝟集委員盡力焚打幸皆就殄該縣事同一律仰卽督飭約役等將地內螞蚱鏟除淨盡以保秋禾至要至要仍候撫憲曁藩司糧道批示繳

○加批合陽縣民黨丰娃呈詞

六月初四日調到縣捲逐細查閱爾弟黨林娃向繼臨潼晏姓爲子許以兒婿兩當尙未婚配去年晏林娃來省在秦姓風■﹝木匣﹞鋪幫夥今正其繼父忽稱女已另嫁囑林娃另行訂娶林娃气忿自行投井身死秦姓應給身工錢文但有長支毫無短欠爾弟死由自盡與人何尢爾乃藉命圖訛控府控司任情誣累如果手足情深當林娃謂他人父何以聽其背棄本宗作螟蛉於異地生前任其攺姓而不顧死後貌爲悲苦以鳴冤無恥而貪胡塗而狡查秦雙喜雇夥幫工身錢不欠林娃恨其繼父失信墜井輕生與秦姓無絲毫干涉縣斷念爾遠來令秦姓幫錢十串己屬格外加恩爾乃抗不遵依捏情妄控實屬可惡萬分仰咸寧縣卽日傳喚黨丰娃到案勒令遵斷回家如敢抗違卽行遞籍管束不貸此飭縣卷髮回稟批隨發仍繳

○批同州府詳

周斌恃符抗糧任意誣控委訊得實僅以前經戒責免其深究未免寬縱刁徒周斌著一面飭學注劣一面調至同州府由該守面試經義史論各一篇如文理不通卽行詳革以懲黌蠹仍將試卷賫司備核餘照來詳銷案可也繳原詞存

○批華州劉牧璋毓稟

刀匪時遇龍於光緒二十年刀砍白茀太身死經屍母白王氏報驗緝凶未獲以詳請通緝之犯乃敢事冷潛回聚黨爲害該署牧身親捕獲實屬可嘉據稱該犯恃無質證忽認忽翻此等凶徒自知罪在不赦最能熬刑狡供查前案未及十年屍母及見證人等自應健在仰卽提同環質以窮其狡避伎倆仍依限通詳擬辦勿俾逃刑切切此繳

○批咸寧縣雷令詳

據詳已悉羅鼎銘顯系騙賴所指中人李振邦經手還錢三十串果有其事早己自邀振邦到案矣今乃任意支吾又復捏情上控可恨已極著卽勒令該生迅速還錢了事如再混賴卽行詳革比追以儆刁劣切切繳原詞存

○批涇陽縣命婦吳周氏呈詞

該命婦靑年矢節好善樂施深可嘉尙玆閱來稟繼子念昔必有不如意處然采聽涇陽公論該命婦所信任之蘇氏穆姓亦非信女善男仰涇陽縣先行嚴禁差人毋得赴原滋鬧違則重懲一面提集人證到案秉公訊斷並勸諭吳念昔回家善事其母其間凡有圖財唆事之人一槪驅逐以安孤寡而絕嫌疑著卽遵照妥斷具報毋稍徇延幹咎切切詞發仍繳

○批涇陽縣舒令詳

據詳已悉詳尾引例科罪於描摹印信騙財蝕稅之革生梁士傑則擬杖七十於並不匿稅無端受騙之商人張瑞祥則擬杖八十有如此不公平者乎此等事原不必詳辦州縣官在堂上立時事結並不必告知幕友一經不通刑名之手必致有例案而無情理爲止試思例文云田房稅契業主誤交匪人代投致被假印誆騙者杖八十然則假印誆騙之匪人罪反輕於業主乎來詳意在不辦已革之秀才遂各引各例而不顧事理之不平此等幕賓應照不應重律杖八十代張瑞祥受杖詳稱梁革生並未得財開脫之詞耳渠旣費力描摹不得錢豈肯放手張瑞祥並不知其作僞豈能掯稅不給是該商始巳折財繼又涉訟又二次投稅終被劣幕擬杖八十反比匪人加等何其冤也以本司定斷張瑞祥別無罪過立卽省釋梁士傑痛笞一頓枷號一月完事幕友準其收贖一板一金扣朿修八十金髮交龍洞渠充公此繳

○批客民汪僑呈詞

查爾來稟與賈牧面稟大相徑庭皆系一面之詞又無對質之理據該牧面稱此間不能與爾一錢本司豈能相彊惟有不管而已

○批咸寧縣道士湯教洞呈詞

此稟發咸寧縣查捲緝究查失單內開前年臘月盜去棹子二張板凳二條此等狼糠物事如何偸竊難道爾夜不閉戶乎王安仁窩贓勒索爾旣指名控縣差役容有分贓庇盜之情縣官豈有獲賊不究之理案懸久遠詞涉荒唐姑仰咸寧縣查究可也

○批華州印委劉張會稟

此案眞情本司早已訪悉該印委來稟殊多不實不盡查寡婦王劉氏撫育子女二人其子拴牢不肖流蕩忘親意在爲女擇婿爲養老送終之計武監生侯茂林涎其女樂樂少艾媒聘爲妾劉氏不允旋憑媒許給劉九娃爲妻茂林漁色欺心乘劉氏外出樂樂獨居勾誘其無賴之兄王拴牢乘夜刁搶而去立時成親經劉氏及九娃喊控到州茂林自知理屈乃矯稱爲其弟武生侯耀國續娶劉署牧聽其一面之詞遂以此女斷給耀國爲妻兄弟聚麀亂倫枉法實屬暗無天日然猶可曰該牧一時胡塗偏聽無心之過尙非有心之惡也及劉氏上控到司委員會審業經質明侯茂林刁搶屬實霸姦屬實樂樂先爲兄妾後爲弟妻屬實事關風化獄重平反茂林兄弟之行同禽獸應如何懲創該署牧之荒謬胡塗應如何引咎乃來稟自護前失遂爲該禽獸處處開脫稟稱侯茂林欲聘樂樂爲弟婦其母劉氏不允其兄拴牢允之受禮銀五十兩此銀憑誰過付平素不安分之不肖子能逆母命而主婚乎又稱劉氏將女許給九娃拴牢遂將其妹送歸侯姓與耀國爲婚該牧堂訊因樂樂願配侯門遂令當堂成禮復將主唆王劉氏悔婚之劉文瑞張丙寅各予笞責等語此等裝敍前半截文字將侯茂林之漁色搶親瀆倫滅理字一不提古人有爲尊親諱者該牧乃爲窮凶極惡淫亂不堪之武監生如此諱飾吾不知茂林系該牧何尊何親也稟末乃云印委會訊樂樂供稱本年三月侯茂林將伊摟至侯村泣求仍歸母家耀國亦願退婚該牧遂令劉氏領女回家茂林兄弟掌責完案嗟乎劉氏苦節撫女意圖招壻送終竟爲豪惡搶劫九娃以一剃髮匠積得微資媒聘妻室竟至人財兩空樂樂年甫及笄突受彊暴污辱黑夜刁奪不媒而婚該監生旣遂其妻妾處室之心該署牧更成其兄弟輪姦之惡以一女子在侯家數月疊配二人任其糟蹋今又斷歸另配時僅數月年未二旬已爲三人之婦誰非父母誰無兒女如此傷天害理本司實不能姑容矣且如來稟所云侯茂林實爲無罪何以反加掌責樂樂爲侯耀國繼配何以不令從一而終張丙寅等折婚唆訟劉氏上控悔親何以不加懲創是該署牧來稟先己不能自圓其說矣況該署牧前堂判斷𨿽云樂樂自願歸侯然豈不知已配茂林何得貿然斷給其弟俾蒙聚麀之恥劉文瑞等系九娃原媒理應作證何以於被告則將錯就錯遂其淫惡之私心於原告則一冤再冤笞及無辜之媒證劉氏控人刁搶不究首子忤逆亦不究試問爲民父母將爲百姓伸冤乎抑爲淫人逆子作護符乎案經委員訊明稟請將侯茂林兄弟革辦該署牧乃敢私攺稟稿一味包庇縱非受賕枉法亦屬不知遠嫌劉署牧著詳記五大過本應立卽撤任姑念交卸在卽稍從寬貸侯茂林侯耀國仰一面詳革一面由本司委員守提來省聽候親訊嚴辦以維風化而正人心昔故人而今刺史當諒吾不得已之衷欺孤寡而瀆倫常當治以所應得之罪除牌示外仰卽懍遵照辦如茂林兄弟避匿不到守提無獲則是該署牧得贓屬實定卽詳參不貸此繳

○批長安縣民曹發有控詞

此案曹發有爲李屈氏招夫業經八載李屈氏幼子夭折其夫堂兄李文懷與其子李囤囤涎屈氏之產意在逐發有離門則遺業易於欺奪乃捏發有毀業之詞率行具控而又擅取屈氏棉籽翻犁屈氏煙苗查發有入門之始文懷已受錢二十四千此時涎業捏誣居心深爲險很該縣審判此案以李文和承繼屈氏曹發有或同居或另度聽其自便均屬公允所以不足服人者李文懷父子如此可惡該縣於問明後毫無懲創究竟彊拏之棉籽是否歸還翻犁之煙苗是否賠補一切未見分曉胡令素稱明決何忽顢頇如此此案不必提審滋累仰西安府將李文懷李囤屯提至讞局各痛打一頓勒令將棉籽煙苗如數賠補交李屈氏具領曹發有並未毀李氏之產自勿庸離屈氏之門並著文懷囤囤各具切結以後不準干預李屈氏家事此繳詳文原詞並發西安府閱看仍繳

○批渭南縣民婦王方氏呈詞

再查余令本非胡塗無用惟身任大缺一味懶惰以寒士出身之人而官場習气太重深爲本司不取卽如此案殺死一家二命而初稟卽有意朦朧又將原告管押三月之久逼令私和畢竟是何意見此案非張令炳華前往審訊不可並仰西安府知照

○批渭南縣余令詳

此案現據屍母呈控到司業委張令炳華前赴渭南訪查研究該署令辦理此案顚冥率忽深堪怪訝查王福林兄弟於三月十四日夜同宿李家十五日淸晨忽地與人爭毆福林登時殞命越三日化義亦因傷身死案關一家二命宜如何上緊緝凶乃十七日報案該署令二十一日始往相驗已屬完視民命憚於下鄕況以時而論淸晨非昏夜可比以地而論厚子鎭非曠野可比該令勘單明云該鎭有南北街一道李盧氏居住東頭當肇釁喧嚷之時街鄰豈無聞者凶手毆畢出門必從街市經過豈無見者乃案延數月之久該署令毫無端倪現據屍母指控多人其早經在縣呈控可知卽使不確亦應逮案訊問方足以服原告之心乃該令不但不問並將尸子王建臣交差管押誠不知其何心該署令懶惰之聲徧傳關內卽此案而觀可謂名下無虛士矣李盧氏母子身爲居停其家白晝打死親戚二人豈能毫無知覺王化義受傷三日始斃此三日中豈皆昏迷不醒一言不發乎此等易於查訊之案而猶如此迷罔設更有冤獄又將如何余紹僑著詳記五大過勒限一个月緝凶無獲定卽詳參不貸仍俟委員下縣會同研審倘持成見則是自貽伊戚決無原恕此繳

○批西安府張守詳

查髙焦氏系髙有林分居胞嫂其夫早故遺有子女三人有林窮苦無資焦氏推財幫顧不得謂之不賢去年二月歲值奇荒有林復向其嫂稱貸焦氏以無力辭當自顧不暇之時亦不得謂之慳吝乃三月初二日有林復往告幫不允則罵其無情並將其嫂鍋甕摔破如此橫逆無理其異於禽獸者幾希焦氏因其欺淩孤寡趕往其家理論此亦人情有林之妻髙張氏適當臥病聞鬧勉彊下牀上前勸阻焦氏時方气忿隨手推開不期病弱之人隨推倒地震跌而死此焦氏意料所不及也來詳引鬭毆律勿論手足金刃他物傷並絞律擬絞監候似未允協所謂鬭毆者兩人對毆彼來此往因而傷人致死者乃得坐以絞候今焦氏因小叔髙有林忘從前屢次賙卹之情挾荒年借貸不遂之恨毀鍋砸甕其勢洶洶其肇釁由於屍夫而死者由於病弱當焦氏入門理論之時不但不與其姒鬭亦未與其叔鬭也婦人惜物索賠罵鬧是其常態張氏扶病攏勸非幫打也焦氏隨手推開非打人也屍格內塡腦後磕傷二點非打傷也律以鬭毆情罪相乖論焦氏之心往尋其叔非往尋其姒而張氏之死不死於其嫂而死於其夫以本司持平論斷只宜以過失論分居以後親兄弟不相顧者多矣焦氏以一寡嫂出餘財以賙其叔實爲難得向使一味慳吝則有林知其手緊亦不致荒歲乞援是旣做好人於前反得奇禍於後亦可憫矣且諸君子獨不爲遺孤計乎母在獄中兩女一子何人照看薄田破屋誰爲經營設有林以肇釁之人更肆其鯨吞之計作孽更大矣仰卽遵批更正毋稍固執切切此繳

○批合陽縣記令詳

來詳閱悉查事主與竊賊口供兩歧殊不可解事主李玉林云臘月二十九日三更後聽得狗咬小的起拏燈亮矛桿查看前門與各房門關閉完好復開後門查看不料後院有賊四人云云是該賊翻墻而入並後門亦未撥開也而賊犯蕭徳盛則云是晚同去行竊一共四人翻進院內潛開後門劉二用刀撥開房門云云是不但後門早開卽房門亦被竊賊撥開矣房門已開李玉林何以云各房俱關閉完好蕭徳盛等已潛開後門李玉林何以復開後門此一案僅止兩段供詞而自相矛盾若此該令與幕友於疏防要案上行稿件隨便點閱漫不經心實屬粗疏玩忽之至仰照指駁各節迅速稟復候奪並著同州府將記令嚴加訓飭以後倘再作此等不通文字定卽撤參不貸

○批合陽縣記令詳

此案經前署司批駁來詳層層登覆是則然矣然本司所疑又在前批駁斥之外查賀坤平因喬福定不認竊情反揭其短持刀向戳喬福定奪刀過手實時走開是福定本無還戳之心刀尖何能外向如果刀非向外則坤平奪刀時𨿽極力猛撲何至誤碰刀尖格塡胸膛刀尖一傷長九分寬一分深透膜而詳內又云刀尖碰捲夫旣云碰捲則碰在胸骨可知何以但云透膜並未損骨若胸骨無傷則是刀尖適當骨縫虛軟之處又何至於碰捲況來詳謂兩人對面相碰勢力甚猛又與福定奪刀走開之供不符查坤平持刀向戳此兩人對面時也福定將刀奪過立卽走開所謂走開者縱不回身亦必旁閃坤平撲奪之時或在其後或在其左右斷無兩人對面之理卽使福定轉身相向亦斷無以刀尖對準胸膛之理況福定旣雲走開則是不欲鬥毆可知坤平前撲福定必當退後亦斷無往前迎撲致兩人猛碰之理凡辦命案以情節符合爲主情節不對萬難照轉人犯暫且發縣監禁仰同州府轉飭記令限文到五日內將指駁各節詳細申覆候奪切速此繳

○批蒲城縣民趙春娃控詞

滿紙奇謊可惡之至該惡差旣將爾兄弟私押黑廳爾許錢三十串現給五串餘錢跟取伊旣跟隨取錢何能任爾來省且任爾弟逃避此等謊狀本司轅下不必嘗試著卽遵前批回縣投審懇提不準倘再飾瀆定卽押發不貸

○批咸寧縣民秦尙年等控詞

閱稟披圖似不甚虛況王莊臨系咸寧著名劣貢渠所欲爲者無不利已損人何竟循其故轍致滋訟蔓仰西安府迅委廉幹之員會同雷令前往查勘秉公斷結報奪勿稍回護切切詞發仍繳圖說附

○批長安縣文童王振剛控詞

董濤如此無良實屬可鄙仰長安胡令勒令董濤將銀兩交還該童完事不然定將伊知縣注銷詞發仍繳

○批咸寧縣民樊宗興控詞

爾開肉架紀懷錫開酒館倒閉欠爾肉錢七百餘串之多控縣斷追三載無償關提不到玆經原差管處給爾銀數百兩了事爾興訟不過爲錢旣肯給銀數百豈非喜出望外乃云聞言詫異實不可解欠債還錢爾反詫異將永不還錢始不詫異乎此等錢債細故人願了而爾不願了率行來轅妄瀆實屬狂愚之至不準

○批華州監生侯茂林呈詞

爾在華州所具甘結及張委員堂判本司俱已閱悉何得彊詞飾辯冀逃法綱此案著發讞局俟張委員自渭南回省由西安府督同嚴訊定斷詞發仍繳張委員鈔呈堂判及兩造甘結並發

○批華陰縣詳

查該犯王年娃等因索稞錢之故先一日巳將張髙氏逼至投井經救得生乃該犯等不知悔禍復敢於次日前往彊割麥禾致令張髙氏吞煙殞命如此凶惡湣不畏法若僅照尋常威逼致死之案杖責完結未免情浮於法仰同州府卽飭該縣於決杖之外將該犯王年娃加枷號一个月翟祥兒枷號半个月以示儆戒再查張髙氏當地認稞歷年並無拖欠迨年荒災重始欠錢四串余文而卽以是區區者被偪殞命該縣於王年娃從輕杖決外仍斷令張孟氏卽日丟地張家之人命何其輕王姓之僥幸何其甚也此地著仍歸張孟氏佃種每年減去稞錢兩串以卹死者之家該令以後斷案務須細心審度一意持平切切仍將遵辦情形詳報察奪並候督撫憲曁潼商道批示繳格結存

○批咸陽縣耆民張明正呈詞

爾耕田乏牛告貸親友可也乞借牛犁籽種於本地父母官亦可也何得貿然至臬司衙門請提公款爲爾買牛大祲以後通省貧民何啻百萬若人人請提公款何以應之爾年過八十昏愚老誖倘再無知妄瀆定飭咸陽縣將爾子孫傳案重責凜之

○批蒲城縣民武鉆謨呈詞

本司久在關中深知上控呈詞多虛少實是以從不輕準此稟據稱蘇馮氏荒年乏度將其祖姑早已坍塌之節孝牌坊折賣度命爾遂以銀易之生員李炳昌等索詐不遂串通王教官加爾以藐

旨毀節之罪教官書斗婪索銀錢看其情節言言俱實此等教官秀才不革何待候飭西安府札委徐令兆蘭前赴蒲城提集被告中證人等秉公研究得實卽行稟請分別懲辦爾卽回蒲城候質詞發仍繳

○批臨潼縣印委黃陳會稟

來稟指畫地形測量髙下閱之了如指掌在張國楨等懇開靈渠就紙上觀之亦似有理一經該印委會勘地勢體察羣情工巨而利微此益而彼損事須持重輕舉必顚局貴通籌偏聽則闇三復來牘老成人固自不同也凡刱辦之事利害相半猶當愼之若害七而利三決不可爲矣應如來稟置之不議繳二圖並存

○批臨潼縣稟

據稟已悉此案本司風聞遊勇張連山卽張壽亭路遇營勇楊生輝進省打麥撘伴同行生輝供其食用又憐其行路足軟借馬與騎洋槍亦生輝之物令其馬上攜帶行至斜口迆東張連山馬上放槍將生輝擊斃此等窮凶極惡之徒應立卽梟首示眾以快人心來稟聽其一面之詞擬以謀殺尙須提借槍之蘇奎質對蘇奎有無其人尙不可必卽使到案亦必認是已物可冀白得洋槍一桿且槍是誰物與案情毫不相干該令何必費如許周折徒使巨憝稽誅仰卽迅速開具供折立請就地正法以昭炯戒勿再迂緩延誤切切仍候督撫憲曁糧道批示繳

○批涇陽縣民吳建辰呈詞

吳氏家事言人人殊實難懸斷候飭西安府遴委廉幹明決公正之員前赴涇陽會同舒令妥爲了結務令慈孝無傷讒間俱絕挑唆覬覦把持諸獘一齊鏟除以保富室而安孤寡切切詞發仍繳

○批華州民侯武林等呈詞

侯茂林弟兄行同狗彘罪不容誅爾等身爲族長不自愧怍反敢代爲稱冤仰咸長兩縣卽將該族長等查傳到案遞解華州嚴加管束以爲受賄扛幫者戒此飭

○批常備新軍馬隊管帶雒輔國稟

來稟閱悉核其情節殊多未合查哨長譚桂林於七月初一日領回餉銀一百一十兩鎖收箱內該哨長適患腹瀉時時入廁囑夥勇王懷維看守門戶初二天明時見箱鎖己開知銀被竊當向懷維追問供稱以五十兩寄存潘姓煙館六十兩埋於廟後及帶同起贓則埋銀不見潘姓不認現經譚哨長賠銀八十兩懷維之保人龍步云賠銀三十兩等語查王懷維監守自盜旣能開鎖何不上鎖以彌其隙贓已入手旣寄則不必埋旣埋則不必寄何必一款分作兩事旣已作賊自應攜贓遠揚何必安坐棚內靜候追贓而且一訊卽招毫無推卸埋銀僅隔一夜何竟無獲該弁起贓之時察其地土有無挖埋形迹潘姓不認寄銀究應質證確實以期有著埋銀被竊亦宜報縣緝贓何竟一味朦朧甘心分賠了事且譚爲哨長龍爲護兵其手頭貧乏可想何以各出數十金如此容易此案著交新任渭南縣鈕署令提集犯證悉心推鞫切實追贓並查明該哨餉銀是否實系墊賠散放抑系向各勇丁攤扣彌縫切勿徇隱幹咎此繳革勇王懷維卽日送交渭南縣收審勿延

○批西安府張守稟

循資所以平躁進破格所以待賢能張令敏練精純具有吏幹貴府拔置讞局裒然居首知明處當佩服良深郭令有志學律亦堪入局此外尙有徐令兆蘭曩充讞員頗亦能事均屬有用之材應卽一並分別轉詳檄委以資臂助仍候藩司批示繳

○批合陽縣稟

知錯認錯者君子也怙過頂撞彊不是以爲是者胡塗謬妄人也該令前詳民人李玉林家被竊一案因事主竊賊供詞矛盾是以批令稟復玆閱來牘引咎不遑足見賢令虛心過如日食前詳旣經錯誤自應更正另詳大凡同寅資望較深老於吏事者其好處在熟能生巧其壞處在漫不經心蓋髙年不免倦勤則遇事略觀大意不勤不愼叢脞必多抑思老手如斯後進將何所取法耶甚願同寅事事經心時時防過老手頹唐不可也才人膽大尢不可也本司性情卞急頗好直言筆鋒所至時有令人難受者事後常常悔之特此心無他亦頗爲同寅相諒若該令之攺過不吝又何尢焉本司有過亦願寅僚曲予規繩感且不朽此繳

○批華州李令稟

世皆言州縣之權極重豈不能斃一刀匪乎姚豬兒窮凶極惡旣經該州前後兩任查詢有據請緝有案今此就獲何不立斃杖下而猶任其狡供收禁候質該犯每日坐得白面一斤鹽菜錢五文其能伏法與否尙不可知卽使照例辦罪而時過境遷𨿽殺之亦不甚快意矣閱稟殊不滿意繳

○批涇陽縣生員王瑞生稟詞

前據首府面回王福祿揚言定要京控夫以蠹書藉賑婪贓朦捐朦保事發押審而猶敢如此狂言挾制如果眞敢京控本司必立請

王命將該革書先行正法該生應試來省無故爲衙蠹乞恩實屬不守臥碑好管閒事不準並飭

○批渭南縣民任全仁呈詞

據呈黨均等串通作姦將爾生意歇業更攺字號另行生理各情如果屬實何以控縣控府各印委均不爾直詞稱黨均行賄蔽蒙天下原有破財求勝之刁民合陽豈皆枉法婪贓之官吏近來上控呈詞動以朦聰枉斷冤難縣伸等詞瀆求提省以快其拖累之願此更直指印委受賄尢屬不經姑仰合陽縣錄案詳覆候奪懇提不準

○批三原縣貢生劉楷稟詞

據稟已悉爾所慮者本司早已代爲慮到業經面囑首府嚴提薛森張炳元到案聽候責儆分別飭遵矣麟郎嗣單由本司手批蓋印發還仰卽只領交爾弟婦收執永爲憑照本司尙有親筆判詞爲爾劉氏永立鐵案汝勿憂也

○批南鄭縣民梁泰新呈詞

據稟已悉情詞未必盡眞案牘或非虛造粘呈前後府批郭振基似屬狡猾之尢而王徳新更屬無恥之吏此案仰漢中府提集人證卷宗秉公質究斷結報奪王徳新如實有枉斷情事照例隨案詳革勿稍徇縱切切詞發仍繳

○批中部縣貢生劉遇辛等呈詞

據稟欲爲常革令昭雪足見民情之厚惟該令居官之好壞本司不知被參之冤否本司亦不知該令參革經年果有不平爾等早應上訴何以乘來省鄕試之便作此順路人情該革令現住省垣此稟是否出於囑托本司尢不得而知也旣昭雪則必開復本司實無此權柄應勿庸議

○批醴泉縣民李夢庚呈詞

爾系醴泉縣管押之人著仍遞解回籍交唐署令嚴行管束無案則取保有案則仍押統由該署令酌奪可也將此批行西安府轉飭長安縣查照辦理

○批渭南縣余令稟

此案各犯經該令縱放數月之久聽其私和迨屍母上控委員往查長安縣函致屬將被告一齊傳案以待研訊該令僅傳賀雨兒一人余仍故縱張委員親至厚子鎭訪詢得實督役緝獲李悅父子李明兒穆流女兒回縣此案甫得端倪該令因始終欺罔經本司會詳撤參玆閱來稟竟以訪聞獲犯具報其居心行事不惟無恥抑且狡險已極蓋明知官己被參故作此昧心之稟誑一照例之批以爲他日無罪而且有功之據非不知層憲難欺其意以爲甘肅無案專爲欺罔督憲朦取批詞而設此則不惟職有應革而心更可誅矣此案爾始終有罪無功不勞作僞仍候補詳督憲俾鬼蜮伎倆無所復施亦天下快事也此繳

○批渭南縣民王虎兒呈詞

余紹僑在渭南凡有命案俱令私和可恨之至此案仰西安府轉飭現任鈕署令檢查原案傳集被證人等秉公研訊據實詳覆余紹僑業己被參無所用其回護應卽提訊原差刑仵人等如果王王氏因傷而死卽著照例稟辦勿稍扶同徇隱切切詞發仍繳

再查此案余紹僑於交卸之後始行補詳初四自渭南發遞十四始行到省明系倒塡月日情屬可疑尢應查究不然六月初五之案何以八月初四始上詳乎又批

○批南鄭縣文生賈銘勛呈詞

案由縣斷趙委員何敢受賄濫刑彼獨不懼參劾乎仰南鄭縣鈔錄原案並查明趙志傑被控各節是否屬實一並稟復候奪勿稍徇飾切切詞發仍繳

○批三原縣民王翰臣呈詞

三原程令今之循吏爾不投審意欲何爲仰西安府轉飭三原縣查照前批迅速集案訊斷報奪詞發仍繳

○批長安縣捐生嚴翼等稟詞

韓思義如此可惡罪不容誅應卽日鎖逮讞局嚴訊懲辦至嚴監生因憤成疾情實可憐查病由思義而起使思義受一分罪則嚴生減一分病爾不必憂

○批醴泉縣貢生羅經權稟詞

閱稟慰悉準卽存案本司另有判詞爲爾家斷異日之紛爭絕旁人之唆使俟出闈後牌示爾等先行回家可也

再查該生人極明幹他日作官亦系好手再能處處存心寬厚則前程愈遠後福無窮爾叔是可憐人非幫扶不可爾侄是紈絝子非管束不可勿記恨勿遠嫌是所望於該紳矣勉之

○批長安縣民定淸桂稟詞

胡說爾父痰迷枉告事或有之試問賭具從何而來爾父首告賭匪甚屬可嘉爾身爲人子故反爾父所爲庇護賭匪反指爾父爲瘋痰實屬不孝之尢法當杖斃仰西安府將定淸桂一並嚴拏到案盡法懲治稟發仍繳

○批幹州孫牧稟

張把總旣素有癇癥中營何以得派此要差俟卽日撤回以免延誤所有官犯王新成一名卽著馬縣丞管解赴甘妥速投交可也此繳

○批三原縣貢生劉楷呈詞

仰西安府查照控情提同薛森張炳元許建英嚴追銀物俟交淸後卽將張妾交張炳元領回不許逗𨖻省城再滋訟蔓切切詞發仍繳粘單附

○批白河縣生員錢福淸呈詞

爭水之事白應稟請地方官就近勘驗何得越控請提無論爾有理無理豈能憑一面之詞提千里以外之案乎不準並飭

○批大學堂肄業生聶文順稟詞

大功廢業而況儼然苫塊之中此生僅續假一月豈百日未彌卽入堂肄業乎聶文順應卽蹔行除名俟百日後如果該生來省再行酌量收入可也

○批甘泉縣宮令其震稟

據稟已悉雨驟河深蹉跌可念馬夫未受傷否公文沾濕遲延不足怪也來牘特地申明是老吏謹愼細密處仰延安府轉飭知照仍候撫憲曁藩司批示繳

○批洋縣徳令稟

據稟已悉所言公允詳實一切照辦至王縣丞事多失檢人地不宜應否遷地爲良候移明藩司辦理此繳

○批學律館考勤簿

查館中各員除書差外無故不到者二十人旣不願學何必務讀律之名每月不過三期而猶憚於一到如其輪委一缺更不知如何深居簡出矣本司忝領柏臺凡看不過眼之事萬不能忍開罪同寅亦所不懼今與該員等約如不願學仰卽自行辭退決不彊畱如不辭退又不先期請假臨期無故不到者定卽按名撤令出館並分別詳咨記過停委不貸將此批牌示宜門俾眾周知

○批三原縣貢生劉楷稟詞

據稟己悉卽仰魏州判煜章卽日馳赴三原縣會同現任程令將老劉張氏及一班無賴按名拏解來省聽候發落張妾所拏家具衣物究明現存何處務宜追齊仍交三桂堂具領稟及信函均交魏委員查照妥辦不另給札

○批長安縣商民謝萬元呈詞

所控無情無理老穆如果積慣凶橫人人受害何無一人控告前日下午糾黨十餘人直入爾鋪托言買衣實則硬拏架貨鋪夥劉生發父子攔阻被毆各受重傷爾店設省城時非昏夜而老穆等形同明火迹等行彊果有此情豈有報縣不究之理據稱鋪夥受傷沈重曾否報縣驗傷老穆等將衣持去究竟持去若干均未聲明似此荒謬朦朧實堪怪詫況十七薄暮肇釁控縣僅隔一日爾卽於十九日越訴到司謂長安縣至今未曾一訊試問爾十八具呈必得卽日傳集訊問乎如此膽妄逞刁非痛撻不可仰長安縣卽日驗明傷痕之有無查明搶案之虛實迅速秉公從嚴究坐切切詞發仍繳

○批已革副將趙貴華稟

據稟萬難照準前者董太波及克仁等因散行在外伺隙潛逃至今案猶未了本司深以前任寬疏爲恨豈能自蹈前車仰候卽日起解勿得故延幹咎此飭

○批滿城總約張大興等稟詞

老穆等旣如此凶橫爾等身爲總約行頭何以早不稟究據稱去年糾眾撻架各鋪閉門情同罷市此系何月何日之事被撻者究屬何人曾否撻傷何以未經報縣著明白稟復候奪不得空言幹咎此飭

○批延長縣馬令兆森稟

閱稟深爲憫惻該縣秋稼將成霜災忽降殘黎失望情何以堪應卽商之藩司稟商撫憲將本年應徵之丁課兵糧一齊從緩如來歲靑黃不接民食維艱準如來稟在平糶存款項下買糧接濟以惠窮黎該令篤實慈祥必能實惠均沾𨿽饑不害也仍候撫憲曁藩司批示繳

○批朝邑縣稟

起色上只能加有無二字不知何時不通劣幕將難起色三字連綴成文劣劣相承人人習用近來案牘亦頗有之自蹈不通閱之可恨應將此批通飭各屬幕友以後如再用殊難起色等語定將各該東家記過不貸

○批三原縣印委魏程會稟

老劉張氏已回娘屋因天寒衣薄復至劉家拾取穿舊棉衣數件𨿽云經官斷離以後不應乘虛入室然所取無多且是伊從前舊著卽可發還該氏俾禦冬寒張萬昌等故甚其詞情殊可惡此婦十年以來蕩費劉氏產業數萬餘金劉氏東夥諸人瞠目坐視無法可施今經本司斷得漧漧淨淨永絕葛藤乃將小事捏作大事來轅聳瀆致煩印委交馳東裏騷動何其傎而謬也老劉張氏著其弟張炳元具領回家遵照前斷每年在劉楷手領銀百六十兩以養餘年不準再入劉門復滋訟累其舊衣兩包卽令攜去張萬昌記責百板倘再無端撒謊定卽加倍重笞薛升吞蝕極多仰讞局細算窮追務令繳足而後已稟及原詞發交西安府查辦仍繳並飭三原縣及委員知照

○批涇陽縣民姚兆芳呈詞

書吏本應由官召募以吏缺據爲世業已屬大幹例禁該民人旣未入卯輒敢自稱秋審房書辦荒謬已極而且賣缺買缺公然形諸稟牘尢徵胡塗膽妄此案著交本署文案委員郭令代本司從嚴訊究斷結勿稍寬縱切切稟詞四件並發並繳

○批盩厔縣舉人徐登第訴詞

據稟各情與馬委員所稟大相徑庭現奉撫憲面諭遴委公正廉幹之員前往查辦一經質究自必水落石出孰是孰非決無偏袒該舉人應卽回縣候訊勿得逗𨖻再查該舉人系委員稟訐之人今日來省具稟上控輒口稱稟見稟辭殊屬胡塗冒昧著值日承差將該舉人送往西安府訊其來意究竟如何卽日問明覆奪詞發仍繳

○批白水縣陳令維藻稟

所稟極爲持平劉鴻儒如此無良若遇本司作令早已決打無算玆據稟明一切照所議辦理劉積玉倘再上控卽由本司自行杖斃不貸此繳

○牌示

照得候補人員無事之時競求差委及委一稍苦稍遠之差則紛紛繳札此風近數年始見本司初到省時未嘗有也此次委送各屬釘封花金萼首先繳委蔣瑞臨繼之查花金萼乃著名無用之人蔣瑞臨搬弄是非官場之蠹今又任意繳委大壞吾陜風气除花金萼先己準其繳委詳記三大過停委一年外蔣瑞臨著限兩日內起程如一定繳委本司亦不勉彊著聽候詳參可也此示

○批三原縣民蘇學三呈詞

此案昨據首府面回爾與文李二人夥設新興福字號因爾將生意敗壞文李憑人言明各自出夥生意爾做帳債爾還所立葛藤字據灼然無疑而爾以鋪倒家貧遂欲牽扭出夥之人頂缸還債官府豈能由爾指使爾系自作之孽死不足惜仰西安府卽將蘇學三發回三原押追欠款永遠不與文李二人相干以昭公道詞發仍繳

○批雒南縣張令稟

凡舉辦一事總須先籌經費然後舉行若節節爲之觀成無日矣攺建學堂事極繁重先須約計延師之修脯若干住院之生童若干月需膏獎若干添建齋捨若干添置書籍若干通盤打算開辦經費若干常年經費若干再查書院本有之出息若干現值擴充變置之時尙須募捐若干方能足用經費籌定再議興工此一定不易之辦法也來稟據稱書院存款共二八錢一千八百餘串酌提一千二百串攺修學堂俟修成後另籌多資爲買書延師課士之用果如所言是該令於常年經費未曾添籌一文而先將書院本錢提用十分之七以修房舍萬一將來募捐不應勢必至於有房屋而無生徒有生徒而無師長有師有生而無書籍無膏火無束脩不惟新學堂之齋捨空存而且舊書院之根基亦壞良由該令心中毫無經緯以致鹵莽如此且又不候批示輒稱定於十六日興工尢爲謬妄合亟由五百里飛飭不準率爾興工所有書院存款勿許擅用一文況核其所繪圖式尢爲簡陋不堪該令非辦事之才不如不辦爲愈如欲興辦仰將經費籌足章程擬定另稟候批切切毋違此繳

○批紫陽縣李令稟

單稟具悉南山貼差一事不過以該處地廣糧輕欲較平原每兩四錢之數略略加多以示公道並無紫陽加派二千金之說該令加費加釐未奉批而遽行開辦居心固屬急公實亦不能無過此事藩司專政本司實無容心仰卽知照繳夾單存

○批西安府張守稟

據稟己悉定章兩縣發審請獎本班拔署者不得過二員咸寧幫審李晉魁𨿽系進士出身實則胡塗一片應如來稟將陳上理李少溶各給予本班拔署一次其餘各記大功二次可也繳冊存

○批華陽鎭鄕約王耀光等呈詞

據稟已悉王縣丞之婪索事在意中爾等一面之詞亦難遽信首府張觀察前守興安號稱神君慈父於闔郡情形知之最悉應如何革除陋習體卹小民之處卽仰西安府妥議定章通飭遵辦不僅爲華陽一鎭計也詞發仍繳

●樊山政書卷五

恩施樊增祥嘉父

批吏房書辦張金鏡稟詞

批盩厔縣印委關馬會稟

批商州張護牧家驥詳

批甘泉縣宮令稟

批鳳翔府楊守稟

批臨潼縣黃令稟

批蒲城縣民趙金貴控詞

批長安縣民任貴控詞

批隴州稟

批鳳翔府詳

批華陰縣印委劉李會稟

批華州李令嘉績稟

批鄕試內簾答應吏趙鳳云等稟詞

批鎭安縣民阮照祥呈詞

批興安府金守稟

批合陽縣仇令繼恆稟

批髙陵縣王令稟

批三原縣程令塤稟

批幹令長華稟

批宜君縣孫令稟

批西鄕縣李令詳

批咸寧縣劉令徳全詳

批朝邑縣易令國勛稟

批富平縣印委梁徐會稟

批同官縣馬令猶龍稟

會同藩司牌示

批華州監生同保祥呈詞

批鄜州勞牧啟恂稟

批南鄭縣孀婦袁姚氏呈詞

批漢中府詳

批命婦張楊氏呈詞

批客民田其元控詞

批寶雞縣詳

批朝邑縣易令稟

批山陽縣劉令稟

代善後局批邠州舒牧稟

批渭南縣印委張李會稟

批咸寧縣詳

批蒲城縣詳

札咸長兩縣

批商州尹牧稟

批咸寧縣劉令徳全詳

詳撫部院

批綏徳州孔牧繁朴稟

批咸寧縣印委會詳

批洛川縣蔣令稟

批盩厔縣胡令啟虞稟

批咸寧縣劉令徳全稟

批西安府張守詳

批咸寧縣劉令徳全詳

批吳直牧廷錫稟

批沔縣楊令詳

批鎭安縣印委會詳

批咸寧縣民姜濤呈詞

批在籍山東知縣焦鎭海呈詞

代籌賑局批長武釐局陳牧澤霖稟

牌示

批秋審簿

批咸寧縣文童田秉鈞呈詞

批咸寧縣民馬剛稟詞

批孫司獄淸折

批咸寧縣劉令徳全稟

批扶風縣稟

批三原縣職員劉大瀛稟詞

批幹州詳

批西鄕縣民王鎭海控詞

批耀州詳

批醴泉縣民解維賢呈詞

批商州民宋迎春呈詞

批在籍知縣焦鎭海呈詞

批商州詳

批蒲城縣陳令稟

批渭南縣詳

批渭南縣張令稟

批渭南縣六姑泉道士薛禮榮呈詞

批華州武舉趙登第呈詞

批渭南縣民王連三呈詞

批知縣孫培恩稟

批洵陽縣李令稟

批華州民曹月成呈詞

批在籍知縣焦鎭海呈詞

批咸寧縣民王宗彜呈詞

批白河縣趙令興霱詳

批渭南縣童生王丙焱呈詞

批臨潼縣革役陳明年呈詞

批合陽縣生員李宗筠呈詞

批合陽縣仇令繼恆稟

○批吏房書辦張金鏡稟詞

書吏指缺賣缺大幹例禁嚴署任不諳公事本署吏房一缺竟有由雷馮氏另當之批已屬可怪及馮文煥等公稟令馮氏持出銀五十兩了爾債項業稱彼此欣允而嚴署任一偏之見竟將馮文煥革卯令爾入房辦公不但眾人所不平亦爾初意所不料也文煥之被革甚冤爾之入卯本來不正玆據馮耀祖稟訐前來爾知本司公事認眞不可欺罔且有姚代書前車之鑑故不敢爭缺但請銷卯此是爾明白之處總而言之嚴署任之偏私爾張金鏡之僥幸事屬旣往一槪置之不論準爾除卯可也

○批盩厔縣印委關馬會稟

據稟已悉此案原委本司早己洞明徐登第以本地舉人充當院長家本饒裕買得昭信股票五千兩赴京捐官大張奉

旨引見族號出城之日隨帶衣箱一口板箱二口釐局巡丁瞥見知板箱滿裝煙土令其照例完釐登第不顧而去馬委員知之帶同局差縣差尾追十餘里及之先與登第善言開導橫不說理以致彼此相持其鋪夥陶玉堂經馬令再三窮詰據稱實有土八千六七百兩其東人徐登第不過千餘兩余則包攬徳善永新慶徳之貨也馬令當令局差等押車回縣在大堂開看該令先行馳往縣署與關令坐待詎意登第於馬令阻擋車輛之時先己馳回書院糾領生徒二三十人俟於城隅土車一到卽喝令趕回書院局差不從諸生徒擲石亂毆丁差均受傷痕馬令聞報親往亦被擲傷手指當因關令畏縮不出局員無可如何任憑豈第將板箱拉回書院而罷登第情知此事不了乃先爲反噬之計面見關令稱被釐局搶去昭信股票五千兩經關令怵以誣告反坐之條遂又復爲緩兵之計請營廳兩學與釐局議和往復四日之久迄無成說馬委員始進省面稟迨由省委員下縣查辦則已事隔十日不但板箱煙土銷彌無迹卽徳善永新慶徳之帳簿早已預防提驗攺洗盡淨矣徐登第於銷彌以後自以爲無贓無據膽敢進省來見本司並在各衙門稟控馬令當經本司嚴批痛斥發交西安府押發盩厔縣聽候審明詳辦甫能少奪其气而有今日之悔呈也查徐登第名則孝廉身爲師長又將捐官出仕父母斯民而乃私販洋煙抗完釐稅不服盤詰聚眾毆官事後滅迹銷贓計圖反噬似此形同無賴豈堪身入仕途今日爲紳士而敢毆官長他日爲官長當如何魚肉小民耶登第心地胡塗自以爲煙土藏匿盡淨可以狡賴殊不知果無煙土何妨對眾開箱表明心迹將車趕回書院己不啻自畫供招矣陶玉堂於倉猝之時指出徳善永慶新徳二號托帶煙土希圖漏釐此千眞萬確之供也玆該印委等因提驗該號帳簿並無與徐登第交土明文卽任其兔脫試問登第之板箱煙土亦復未經呈驗何以認罰四倍耶登第本應詳革姑念知悔知懼寬其一綫卽如來稟所擬照一萬兩上釐永遠不準再充院長從此勉爲善士吾又何求倘再敢鴟張將來該舉人勿論指捐何省本司必將此批分別詳咨該省之院司請其畱省查看勿遽差委該舉人凜之其徳善永慶新徳二號旣經陶玉堂在河壩供明托帶漏釐煙土豈能以今日別立之假簿寬其從前瞞稅之眞贓徳善永新慶徳著勒令各完一千兩土釐仍各加罰四倍如徐登第持出之數以儆姦商該二號持出之款卽畱爲盩厔縣開辦學堂之用該號交錢日期具報查考余俱如所稟辦理仰西安府轉飭遵照仍候撫憲曁藩司批示繳

○批商州張護牧家驥詳

據詳已悉此案石明順之女向許陳維淸之子爲婚未及過門陳姓全家搬往鄜州數年無耗石家女大又值年荒明順乃以女攺字葛成松爲妻逾年生子矣維淸於音信斷絕七八年以後忽爾還鄕欲奪石姓已嫁之女仍爲子婦查兩家爭娶準先聘者得妻誠有此例然夫在外三年不歸並無音問女年已長準其父兄另行擇配亦定例也陳維淸父子七年無耗石氏別嫁自是天理人情況於歸一年生子數月維淸突出爭訟只能還從前之財禮豈能折現在之夫妻山陽劉令賡年背謬胡塗竟將石氏斷給陳門幼子畱於葛姓夫妻母子頃刻分離必使妻爲再醮之妻子爲無母之子不仁不義天理安存幸經該護州酌理準情平反冤讞然子𨿽不離阿母之手妻已往來兩姓之間失節敗名誰職其咎果有天道賡年其不免乎來詳謂妻仍歸葛石明順退還陳姓財禮判斷極爲公允從此占石尢之風勿生波浪看鄜州之月別有團圓劉令應詳記三大過實繳過罰銀兩以爲胡塗無理敗人名節者戒並通飭各屬知照繳

○批甘泉縣宮令稟

老吏辦事始則多方持重繼則令出惟行識力俱優百事可做不獨禁遏私錢一端也閱稟欣慰仍候撫憲曁藩司批示繳

○批鳳翔府楊守稟

此尋常事耳而辦來四角俱全周詳穩妥大才小試罄無不宜世競言變法自彊有法無人彊於何有天下服官者皆如貴府民無不安事無不舉不期彊而自彊矣爲政在人臨牘三嘆此繳

○批臨潼縣黃令稟

據稟已悉卽未稟之先亦早已洞悉陳好全聽唆妄控迨經情見勢詘乃借瘋顚求免該民喪子固屬可憫李黃氏因顧卹親戚而至於辱身破家此豈尙有天理耶陳好全旣稱素有瘋疾卽應照例鎖禁勿任來省滋事王五丁等事外無干蔑節擄物唆訟欺孀理應立斃杖下惟念該令膽力漸衰恐難做到仰卽定鑄六十斤鐵桿將王五丁先笞千板卽行照章鎖系十年再行查看辦理仍一面嚴拏王俊成李皂兒務獲到案一並鎖系十年以懲姦蠹李黃氏受此大累己失之物與被訛之錢務須一一追出付還以卹孀寡仍將遵辦情形具報查奪仰西安府轉飭該印委知照繳

○批蒲城縣民趙金貴控詞

光緒二十六年臘月之案如果爾叔趙溫志被黃藥客謀財害命該縣豈能諱命縱凶本州島又豈能坐視不理爾又豈能坐待兩年之久始行來轅上控核其情事顯系藉命圖訛而自忘其情虧理短實屬愚妄已極不準

○批長安縣民任貴控詞

所控各情一面之詞原難爲據惟繼嗣有嗣單可憑分家有分關可驗委員何人何得一味顢頇推抹此案仍仰長安胡令覆集親訊斷結報奪詞發仍繳

○批隴州稟

據稟寶雞縣民雷忠信將寡婦譚楊氏拐至隴州同居苟合九月二十九日夜該氏之姑譚羅氏與其小叔譚醜兒跟尋至隴在炕上雙雙捉獲捆綁送官經房主牛天成勸止忠信慚懼莫釋遂於十月初五日吞煙殞命報由該牧詣驗有毒無傷稟稱除俟一面關傳屍親到案提集人證研訊確情塡格錄供詳報外合先稟報云云是該牧將此一事當作眞命案辦理實屬怪異在該牧認眞辦案不過幕友核稿東家畫行書辦寫字誠屬不甚費事獨不思譚羅氏母子孀媳私逃已辱門戶跟蹤查找又費盤川雷忠信以拐兒而作奸夫當丑兒母子當場捉獲立時殺郤亦屬毫無罪過而況淫人自盡於羅氏母子何尢今被該牧將該母子羈紲隴州靜候屍親到案試問供證巳明何勞研訊除郤姦拐有何確情該牧將例應捉姦毫無罪過之人畱而不遣其心固屬愼重人命其迹似爲奸夫報仇昏謬胡塗直無是非惻隱深堪痛恨合亟嚴批訓飭奉批之日立將姦婦楊氏交與譚羅氏母子領回不準羈延片刻楊氏嫁守悉聽姑命雷忠信死有餘辜旣經驗明著將屍棺淺埋標記其屍親來與不來領與不領一切聽便倘敢枉告譚羅氏母子者責遞勿貸天下貪官污吏作孽固多而老實人作孽亦不少該牧拘泥之病本司姑以此批藥之仰卽凜遵辦理繳

○批鳳翔府詳

吏治之所以日益刓敝者在於上下之皆不能舉其職牧令痿痺於下臺司道府扶護於上而百事墮壞矣貴府於各屬審解延逾之案徹底查明詳請嚴催迅辦叢叢墨牒中得此如聽仙樂耳蹔明矣候卽日如詳嚴札飛催勒限審解隴州一屬官幕俱庸尢不可靠幸褚牧到任當有起色倘札催二十日以後仍不審解本司必詳撤一二以警瞶發聾不能同作痿人也該房卽日具稿送核他府凡有類此者一並分別札催勿延此繳

○批華陰縣印委劉李會稟

查近來誣控之案層見疊出總由承審官不肯坐誣是以毫無畏忌此案時扣娃偸竊雇主王秀蘭麥袋槍枝人贓並獲送縣請究爲團總者誼當如此扣娃行至中途畏罪投井事出意外死非逼迫業經該縣驗明具詳了案蕭至川以扣娃外姻事不干己而輒以逼命霸埋一再控府控司計圖訛詐該印委等業己訊明誣告屬實照例以俯首認咎並不如終誣執二語請免治罪已屬婦人之仁又因蕭至川一面之詞稱扣娃娶親伊曾幫銀二十兩此番時熊氏再醮其堂叔時先泰私受銀三十二兩斷令先泰分給一半等語查先泰系扣娃叔父領屍由彼主婚亦由彼則再醮財禮自應歸其收受何所謂私至川所稱幫銀二十兩眞假尙不可知卽使果眞人死例不還帳而況以毆殺二命重情誣人以必死之罪被證拖累久乃得明該令等不辦反坐而反以十六金賞之是開誣陷之門而長健訟之气也優柔顚倒閱之令人憤怒仰同州府迅飭華陰劉令速提蕭至川到案立將十六金追還先泰將蕭至川重笞無算枷號一月遞解回籍永遠不準再至華陰滋事仍將遵辦及遞解日期稟報本司查考勿再縱延幹咎繳

○批華州李令嘉績稟

接閱來牘如畫如話於兩造案情及案外圖賴之詭謀軒豁呈露眞公牘能品也此案朱村堡孫建極等借修河爲名砍伐沙澗堡樹木六十餘株毆傷戴忠仁母子而伐樹之侯來娃李上墳亦被還毆受傷均經貴州驗明在捲而朱村民人李映秀突於事後報稱其侄剛子被沙澗史辣子毆傷身死查互毆在十月二十四驗傷在二十五剛子死亦在二十五果系受傷垂斃豈有請驗輕傷而反置重傷於不報之理其爲死後聽受孫建極等主使誣陷無疑旣經貴州驗明死由服毒別無傷痕應卽究明因何自盡緣由另詳了結至堤工已竣而孫建極等膽敢隔堡伐樹假公事以報私嫌查兩堡受傷相等而朱村情理太虧而且藉命圖訛誣人死罪實堪痛恨杜端忝列黌校隨同陷害應卽查明年貌詳請斥革孫建極系屬主謀侯來娃砍樹傷人李映秀聽唆誣告著一並逮案重責枷號來娃前經受傷量減一等除將樹株歸還沙澗外仍勒令朱村合堡出錢二十千以爲補種樹株之費以後再有堤堰各工務須查照舊規妥定章程出丁出料均勻攤派有不遵者重責勿貸本司特就紙上判斷如有未盡情事貴州隨宜酌攺務得情法之平可也此批發還閱看鈔錄存案仍繳

○批鄕試內簾答應吏趙鳳云等稟詞

所稟自系實情惟科場事竣供給已撤兩縣報銷亦俱結算淸楚該書等遲遲具稟𨿽欲津貼而不能矣爾等系藩轅供役之人候將此稟移送藩司察核飭遵

○批鎭安縣民阮照祥呈詞

據稱爾堂兄阮光啟來省貿易今年八月十一日帶銀百兩回家在咸寧北畱村被人劫銀砍傷身死爾等九月來省詢知光啟頭顱粉碎偏體刀傷赤身入棺懇求覆驗並指控何席珍等五人到案查阮光啟身死該村並無人知其姓名咸寧縣照例往驗塡格殮屍緝凶招領並無不合爾於人死四十日後始來省城所稱光啟身帶百金糜身碎首究竟聞自何人又稱在該地拾得頭髮一撮門牙一个查大路旁邊日日人畜踐踏何以四十餘日極輕之發而風不能吹極細之齒而土不能掩剛剛被爾拾得況齒髮何人蔑有何憑何證定爲光啟所遺又況屍格存捲屍骨掩埋爾旣未開棺見屍又未閱看案卷何以知屍傷屍格兩不相符似此妄控圖訛深堪痛恨查爾所說各節無非聞之於人是誰告爾得知卽著將其人指出以憑傳究此狀不準明白另呈候奪

○批興安府金守稟

據稟各節語語如吾意中所欲出天下事因地因時尢在得人而理斷無印板文章可以通行百年程序闔省者姜倅才明例熟前稟所陳亦系因地制宜姜倅自行之則可人非姜倅地非漢陰原不必互相仿效也燒鍋例有明禁然昭烈禁釀至於有釀具者皆服嚴刑史冊傳爲譏笑貴府議稱荒年宜禁丰歲宜寬蓋民食不足何可耗有限之谷餔無益之糟若民食有餘正可借酒價之髙劑谷價之賤顚朴不破實獲我心至於簽會各匪罪本當誅而又持械拒捕例得格殺勿論往年山西災後劫掠公行南皮尙書撫晉曾有格殺勿論之示劫奪爲之頓戢彼一時此一時也地方緝獲匪徒量其情罪立予重懲本司在此提刑決不拘牽文法朝邑岐山早已立竿見影矣若公然出示流獘滋多來牘所云指仇爲匪攺斗爲拒乃系必然之事不可不防也貴府通達治體熟悉民情不勝欽佩應一切如所擬行仍候藩司批示繳

○批合陽縣仇令繼恆稟

所稟墊辦岑帥兵差十年流攤一款誼應後任交出羅令許以明夏歸款而該令調簾賠累又未能遠待西江擬請在羅令領款項下先行借支銀六百零六兩俟將來羅令請領分作三次扣還此事與借支廉俸無異盡可通融惟事隸藩轅候將單稟移送藩司酌奪辦理繳

○批髙陵縣王令稟

來稟閱悉旣經怠忽於前卽自認粗疏於後所謂君子之過如日月之食深可嘉許自臘月初一起務卽遵照新章將所審日行案件詳敍供判每月冊報數起以憑考核斷才切切勿違此繳

○批三原縣程令塤稟

此案擬杖未免輕縱查張貴林到案之初曾經供認撳按事主後來翻異則稱因事主供指在先不敢分辯審是則事主早已認明確指矣今因事主回籍竟聽其一面之詞予以平反以罪應駢首之人擬杖完事在原審之歐故令誠不可靠而以隨同上盜之犯明知認供卽死翻異是其常情一面之詞庸可信耶此案遷延已久姑從外結張貴林著鎖系鐵桿八年屆期查看請釋以免枉縱仍候撫憲批示繳

○批幹令長華稟

據稟各節均悉該令甫經到省初次出差卽能如此切實詳明而且下筆輕重得宜論斷不偏不倚案內之情畢現言外之意可思眞牧令中美才也楊典史如此貪嗔癡妄在任六年作孽不淺應將此稟移送藩司會詳撤參以儆貪劣至原告張忠華等控縣不候批而卽控州控州己奉批而又控省誠亦刁劣惟所控尙不虛誣姑從寬貸可也繳

○批宜君縣孫令稟

據稟已悉楊典史被控一案現經委員查復事事皆屬有因背謬荒唐實出情理之外該署令受其請托輒云八事屬虛試問畱此劣員虐害百姓於汝安乎初次捧檄別無善政專學徇庇深屬不知自愛仰西安府嚴行申飭並記大過一次以示懲儆楊典史業經移請藩司撤參張生員等所控不虛應無庸議此繳

○批西鄕縣李令詳

具詳已悉王隆徳等妄控一回反給錢二百串從此誣告愈多矣此詳敍述極明其判斷此案亦自覺善於了事其實不過因王隆徳是一健訟廩生姑令他人出錢以媚之庸懦巧猾而猶自附於準情酌理之列可鄙可恨此案仰漢中府轉飭新任王令提集覆訊將王隆徳照例坐誣王盛宏自掃自墓何得斷令付錢於誣告者之手試問隆徳等得錢到手能不侵蝕肥已乎淩鳳池系屬另案業經了結勿庸覆訊專提王隆徳等懲究可也此詳發回查辦仍繳原詞並發並繳

○批咸寧縣劉令徳全詳

剖斷極公敍述極明是非者心之公理佳在口能折服筆能暢達似此有才有識有筆有舌何事不辦何案不結三復來詳嘉嘆無已繳原詞存

○批朝邑縣易令國勛稟

貴縣才力兼人慈父神君一身具備來牘衝挹彌見髙懷所言合陽差局一事卽當札飭仇令淸釐積獘另定妥章以期經久而蘇民困至趙署令應交不交應解不解各款候卽日札飭該牧迅速歸款勿累同寅此問近佳繳夾單存

○批富平縣印委梁徐會稟

據稟已悉論悍姑虐媳𨿽無治罪明條而潑婦逞凶理合當堂決杖賊母必欲鰥其子貢生不能齊其家以致李氏母女受傷如鱗田家父子縮頭若蝟袁子才曰媳與妾分𨿽卑賤而在天地俱爲赤子在國家均屬蒼生顧令悍姑潑婦搒虐至死而不之罪亦情法之失平者也此案非本司與學院決不肯提旣已提省當用以人治人之法田王氏管押候審所銷其虓暴吼怒之气再加枷贖杖決之刑貢生尾隨而來如海濱之逐臭原告乞恩具稟如鼠子之哭貓此等淫凶豈宜矜湣據委員面稟美原一鎭人人畏惡其兄王副貢曾囑貢生嚴管有打死勿論之語貢生小加聲色卽被該潑婦閉門毒打狂呼救命乃止貢生讀勞而不怨朱注甚熟所謂𨿽撻之流血不敢卽怨起敬起孝也虐媳𨿽難抵罪而毆夫豈可姑容應卽勒令貢生照例出之仍候學院考畢回署解往三原聽候發落此繳縣捲存送

○批同官縣馬令猶龍稟

出易倉糧如數收回甚不容易該令一放一收不勞而理深屬可嘉仰候藩司糧道批示繳

○會同藩司牌示

本日本兩司稟商撫憲本堂學生聚眾滋事一案從寬議結論該生等聚眾犯上越訴誣告理應將出堂滋事之人一並懲辦斥逐第念首從攸分其桀驁者萬難姑容而愚騃者姑從矜恕前據王守查明爲首九人自應按名懲辦而爲首之中又有分別查車允濟賣弄刀筆首先主稿橫肆誣蔑語類風狂劉宗關劉仰薇挺身犯難自負能言鼓煽同堂誣告官長此三名實爲學中大蠹應提到司堂痛加訓責斥革衣頂遞籍管束其馮鳴謙陳務時固琳靈斌崔景嶽孫佑魁等六名一並斥革衣頂逐出堂外永遠不準更名冒考其餘隨聲坿和者各罰去一月筆札銀兩畱堂學習仍由教習領赴姚提調公館叩頭服罪有不遵者卽按名斥革驅逐再查前日刁劣各生蜂擁出堂惟有六人不與其事深屬可嘉應於冬月分各加給筆札銀二兩以示獎勵仰卽遵照勿違此示

○批華州監生同保祥呈詞

捲查光緒二十年三月據華州稟報爾父同維楨於正月十二日被張三省用刀砍傷延至三月初五日身死凶逃未獲嗣經爾兄同保珍爾母同安氏屢次控情提比緝究各前司嚴札勒催並將州差提省重比久押此皆二十三四年之事也案懸九年訟冷亦越四年而爾突稱張武林等在家消搖懇請提差比緝等語捲查爾父生供因張三省賴伊私販小錢口角結怨正月十二日伊赴張武林書鋪買書見鋪門上鎖轉身欲走適遇三省與王根桂走來指說前事彼此揪扭以致三省用刀戳傷越五十餘日因傷身死是肇釁之初張武林門已上鎖身豈在場至張五徳張四元王根心等初稟初詳絕無其人迨二十二年爾母始以張五徳等放火具控委查無實而罷今四參早滿而誣累無休爾卽爲父報仇只可請緝正凶豈能任情羅織仰華州查照前案迅緝張三省王根柱到案嚴訊究辦其餘不得拖累此飭詞發仍繳

○批鄜州勞牧啟恂稟

此案路周娃旣認共謀同行卽非爲首亦系同惡相濟昨據李倅聰回省面稟該犯惡貫滿盈死不蔽辜自應早加顯戮以快人心而懲大憝仰該牧迅飭新任蔣令覆訊一堂立卽稟請就地正法勿稍延縱切切仍候撫憲批示繳

○批南鄭縣孀婦袁姚氏呈詞

據稟爾買彭劉氏地畝當主彭毓璋掯不放贖並將地內房屋竹木毀賣構訟以後毓璋不遵縣斷賄串求提趙委員頓翻縣案笞爾幼子勒爾退約上控呈詞往往多過火之語未可遽信惟彭毓璋旣經該縣詳革則不安分可知何以委員庇惡欺孀顚倒若此此案仰漢中府楊守親提審訊查照縣案秉公斷結如該革生果系串提趙委員有意袒斷卽行從嚴懲處勿稍姑息詞發仍繳

○批漢中府詳

本案不過如此惟此案之起由於陳永春之妻陳韓氏與劉國順通奸背夫逃走以致陳永春跟蹤尋找楊登第以攔阻畢命今本夫已按律問抵而奸夫姦婦任其事外消搖可謂暗無天日著漢中府轉飭略陽縣簽差懇賞勒限一月嚴拏先奸後拐肇釁釀命之劉國順陳韓氏到案痛責無算然後照例擬辦逾限不獲定將該縣撤任不貸繳

○批命婦張楊氏呈詞

爾夫張桂芬是本司辛卯分房薦卷得中不幸短命心甚悼之爾乃教職之妻宜存體面玆據稱爾有及笄之女於今年三月嫁與尋典史爲室言明將爾兩代寡婦養老送終嗣乃送銀五十兩令爾蹔行另度冬月初一日爾因寒冷往索炭資尋汝僡遽加辱詈爾旣忍气回家則亦己矣汝僡忽於是晚帶領家丁僕婦擁至爾家將爾撕打並打碎棹椅鍋竈等語查汝僡人頗正直亦甚明白何得如此無情無理旣將爾毆辱至此理應實時喊控何以遲延一月之久始遞此稟汝僡現充機器局委員仰該局提調童守詳細詢明其中情節面稟候奪爾系職婦切宜自愛勿受人刁唆自辱門戶也詞發仍繳

○批客民田其元控詞

定遠廳沈丞長於聽訟民不能欺爾如實系含冤豈有屢控屢駁之理據稱爾髙祖自湖北遷定置有莊田於今五代爾叔身故乏嗣張秉均遂使姚元廣承繼得業爾於光緒十六年來定掃墓一次直至二十八年三月再來探視則爾叔嬸均故姚元廣異姓瀆宗鵲巢鳩占等語究竟爾叔嬸何時身故元廣之攺姓承繼在爾叔生前乎抑在死後乎爾叔旣年老乏嗣臨終之日豈能不寄信於爾所有千金之產交付何人來詞惝恍支離決不可信以本司揣之必系爾叔生前早已立繼爾與爾叔一秦一楚渺不相關不但蹤迹闊疏而且音書斷絕今因爾叔身故突欲收其遺業遂以霸繼爲詞無怪該廳不準也本司深知客民上控十呈九虛從無批提之事爾趕早回家不必妄想此飭

○批寶雞縣詳

此案應仍照鬥殺擬辦查王汰﹖﹖奎欺尊犯上屢次彊取其兄汰香財物其弟汰明身故阻繼奪業以鰥居之兄而欲與守孀之弟媳同住其意何居及汪氏避歸娘屋輒又遷怒其兄逐日訛鬧及汰香邀同族長理斥汰﹖﹖奎輒執屠刀將汰香逼入臥房猶不歇手汰香之奪刀還砍實緣淩逼使然彼時兄不傷弟弟必殺兄汰﹖﹖奎種種蔑倫行同豺狗卽是應死罪人若如所擬坐汰香以故殺絞候之罪殊屬失入況凶器奪於彼手致命僅止二傷何得以近故二字坐以死罪仰仍照鬥殺問擬以示持平此繳

○批朝邑縣易令稟

單稟己悉此次坐選原缺之謝典史由浙江原籍徒步入關情殊可憫是以言於方伯令其早到本任亦知署任劉典史甫經視事未便落空適值宜君出缺暫爲更易此方伯之苦心也來稟云云固系實情而就近無可量移則此稟亦成虛話若請藩司別謀位置則正苦缺少員多豈能奪彼予此若由本司捐廉佽助則予者不無傷惠而受者亦覺無名天下有法可設者易爲功而無計可施者難爲力鄙人於同寅艱苦之處極肯周旋無如此事如無題作文從何下筆仰卽籌一善全之策另稟候奪此繳

○批山陽縣劉令稟

大凡判斷婚姻案件以保全婦女之節爲主世稱州縣官爲民之父母世間有女者願其從一而終乎抑願其一嫁再嫁乎劉賡年判斷此案於葛石氏已適葛成松一年以後突然斷歸原聘之陳徳林石氏甫一歲而再婚其子剛彌月而失母有是非惻隱之心者固如是乎幸賴張護牧斟酌情理石氏幸免失節幼子亦不致絕乳原聘財禮由陳姓收還另娶可謂犁然有當於人心矣而該令之荒謬胡塗相形益見本應撤任示警從寬詳記三大過聊示薄懲該令奉批以後不自咎責而反上此自相矛盾之稟悻悻求勝實屬萬分胡塗查張護牧前次錄詳據劉賡年申稱葛石氏面許陳維淸之子爲婚交財禮錢十六串二十一年維淸全家遷居鄜州數年罕通音問二十七年石明順以女年大又值年荒遂另給葛成松爲妻生有一子今甫數月陳維淸回家控告訊悉前情本擬斷婦後夫因維淸父子不遵是以照例斷歸前夫幼子仍歸後夫等語此賡年申州之詞也及此次來稟則稱維淸於二十四年挈眷往鄜與原申二十一年之說不符又稱二十六年維淸來接石氏明順以路遠推緩與原申數年罕通音問之說不符原申謂石陳構訟在葛石氏生子數月以後此稟又稱該令初訊石氏尙未生子六月再訊乃始生子月餘原申謂維淸父子不遵故將石氏斷給此稟又謂初訊時其子並未到案種種矛盾無非遂過飾非查該令曩被告訐前護憲李卽欲撤參賴尹牧緩頰而止本司以爲初入仕途𨿽或公事未諳未必不堪造就前次記過亦欲生其愧厲勉爲循良今閱此稟不惟胡塗而且傲僻自是其對上司且毫無愧畏對下民當如何暴橫似此劣員實屬不屑教誨候卽日移請藩司會詳撤任應否歸入年終甄別之處仍候撫憲主裁吾陜官場風气謹畏居多如賡年之無才無識而猶怙過不悛斷不可姑容者也除牌示外仰商州尹牧轉飭知照繳

○代善後局批邠州舒牧稟

據稟已悉該牧前在涇陽任內添派局紳開支薪水先未稟明立案照例不予核銷惟據稱差錢加派之初民多觀望事較紛繁其添派苗紳系屬因時責效𨿽於例未合而於情可原惟查加徭一事各屬攸同他州縣並未添人事亦克濟若此端一啟羣援涇陽爲例各欲添設局紳則歲費何止數千串斟酌其間本年涇局已支之六十串姑準核銷現在加徭之事俱巳順理成章明年卽勿庸添派一切局費悉照往年定數不準添支卽仰現任雷令恪遵辦理繳

○批渭南縣印委張李會稟

鋪夥胡塗至此眞是咄咄怪事姑念該掌櫃尙屬懂事準其照章納釐免交罰款以示矜卹劉姓旣不識字又不講理以胡塗而肆譸張非打不可卽仰重責四十板枷號三日用示小懲大誡之意繳

○批咸寧縣詳

此案轎夫陳明山擅賣髮妻一罪也旣賣復翻二罪也控縣過堂斷令彼還妻而此還銀而該轎夫延不交銀三罪也捏造無情無理之詞誣搶誣拐率行上控四罪也現在𨿽經交銀豈能免打彼昏昏之娶主貿貿之媒人可東可西之蕩婦𨿽皆可打然非陳明山起意賣休則彼三人皆不致自投羅网是此一案惟有重責該轎夫了事陳明山著枷號十日期滿重笞取保餘人可打可不打也繳原詞存

○批蒲城縣詳

張炳耀假冒生員捏情上控該令審明斷結後自應笞臀梏頸勒令交銀贖業乃僅予戒責又不押追致令進省二次誣告發縣覆訊則又無處尋拏此則寬之爲害也查炳耀之兄張增玉欠王福江之銀無償乃以原當油粉各房作抵外立五十金欠約一紙有中有據本無兄賣業而弟取贖之理該令斷令還帳退業已屬有理者喫虧無理者便宜而炳耀竟欲不還一錢自然連城歸趙如此胡塗貪妄狡險譸張實所罕見今由本司斷定王福江所買之油粉各房著卽照約管業不必退還其下欠之五十金仍著張增玉流期歸楚完事如違重比至假冒生員誣告越訴之張炳耀仰咸長兩縣嚴拏到案押發該縣重笞一百板枷號五十天以儆刁妄此繳原詞存

○札咸長兩縣

札咸長二縣知悉昨據長安縣曾令面稟候補巡檢劉楷以謀財害命重情誣告薛楷等到案過堂質訊全系虛誣而劉楷纏訟不休狂言無忌懇祈作主前來當將原捲及已死張廷煦遺囑弔驗業已洞悉其情劉楷無賴之尢衣冠敗類陷人重辟法所難容除牌示外合行札飭札到該兩縣查照來札事理刻卽票傳劉楷薛楷杜天成沈延壽薛生財傅錫壽娃限本月二十六日齊集本司聽候親訊斷結嚴行懲辦不準一名不到並不準捏詞息銷書曰自作孽不可活其該無賴巡檢之謂乎勿違此札

○批商州尹牧稟

據稟已悉此案屈黑娃與其堂兄屈永賢爭麥彼此互毆刀匪屈貴榮事不干己輒敢從旁拔刀助惡狠砍永賢成廢應如所擬將該刀匪查照省章鎖系巨石十年限滿查看能否悔過再予核釋候一面據稟轉詳一面卽遵批鎖系以懲凶暴繳

○批咸寧縣劉令徳全詳

此一場混帳官司直是無從說起來詳委曲詳盡剖斷亦復嚴明從前雷舒兩判都未到恰好地位以致貪奸淫惡醜怪百出查尙徳壽夫婦雙亡僅遺兩妾一女而其嶽母車潘氏向系著名人販竟使其前夫之子董計愷姦霸尙氏二妾其一尙孟氏尋故一則尙林氏與計愷生子居然繼徳壽之後又徳壽之女蘭英具控舒令輒將徳壽家業俾蘭英林氏均分可謂謬矣當涉訟之初蘭英身猶未嫁若爲揀一好婿俾嗣尙氏香煙亦是經中之權林氏則逐離尙門聽其攜子歸董車潘氏罪惡山積立斃杖下豈復有今日之事乎舒任旣錯舛於前雷任復將蘭英交已故孟氏之嫂孟王氏領去蘭英以及笄之女無人管束而且屢涉公庭膽麤顏厚當涉訟之始早與司書唐鳴雁有瓜田之疑及孟氏王氏領歸遂使其侄王長歲作桃僵之代詐稱尹姓欲娶蘭英經雷令驗得是王非尹而車潘氏以外祖母而出頭爭訟矣夫蘭英乃一無主之女也案經官斷只可官爲作主何能付之於人況孟王氏乃其已故父妾之嫂有甚關連其慨然承領者不過欲圖財嫁賣以尙家女子而孟王氏主婚受金何怪車潘氏不服乎車潘氏勾串遊勇姚開榮爭娶而孟王氏遂縱令武生李福愷刁姦蘭英一無知女子耳縣案過堂早類飄零柳絮野臺看戲居然迎接桃根福愷非故非親忽爾登堂看望忽爾邀請出遊彼旣餌魚以上鉤此遂雉鳴而求牡相從蔓艸甘抱衾裯蓋此時之蘭英亦復不足惜矣此案無一好人來詳分別重懲都已了結獨以蘭英應否歸福愷作妾詳請示遵查蘭英願嫁福愷願娶亦可將就了結著勒令福愷出銀三百兩交卹嫠局充公不交卽將蘭英另行擇配尙徳壽遺業現存若干著卽查明董林氏所分一半刻卽追回誰爲蘭英之婿卽令誰經理此產將來蘭英生子卽繼尙氏之後得尙氏之業可也余俱如詳辦理此繳原詞存

○詳撫部院

爲詳請斥革懲辦事竊本年十二月十五日大學堂諸生放學之期是日上燈以後忽聞齋捨有人大聲罵鬧眾委員趨視系小僮王喜與咸寧縣生員薛秉午撐拒嚷罵維時官生齊至王喜泣訕走去薛秉午始而愧避董懷舒房內繼而往尋稽查委員聲稱王喜偸伊洋表一个銀二兩一錢錢票六串當經委員詰以爾身坐房內王喜豈有當面行竊之理該生語塞而去歸齋大言曰我本不願在此每月膏火不彀我宿娼次日提調滕守到堂以爲事關圖姦誣盜未便姑容當提王喜研訊據供年十六歲在大學堂伺候余委員與薛秉午素不認識十四日薛秉午使他家人李福連叫小的兩次勉彊前去站在門外問他何事薛秉午笑說我叫你與我疊鋪蓋小的當卽走回十五日下午他又叫齋夫王升來叫因伺候主人開飯不肯前去到夜王升又來說薛先生請你喝酒再三勸說小的勉彊前去和王升薛秉午同坐推說不會喝酒薛秉午就起身拉著小的灌了一杯王升當卽走開薛秉午把門拴上笑向小的說你穿棉的太泠我送一件皮袍子你穿小的當時起身要走薛秉午攔住說今夜就在這里同我睡小的生气奪門要走薛秉午攔抱不放小的情急喊叫撕扭將桌上酒杯燈臺撞翻砸碎眾人聞鬧查問薛秉午才開門放我出來並無偸他洋表銀錢的事求查究是實又據齋夫王升供小的是薛秉午鄕鄰他常叫我做事十五日他叫小的去喚王喜白天叫了一次王喜不來他夜間置辦酒菜又叫我請王喜喝酒王喜和我同來我喝了兩杯王喜不喝薛秉午灌了他一杯我當卽出去後來他們怎樣犯言撕鬧不知道是實又據薛秉午家人李福供小的向來服侍馬教官因馬主人撤差薛秉午把我悄畱在堂十四這天薛秉午叫我去喚王喜喚了兩回才來站在門外薛秉午要他疊鋪蓋王喜說不會疊當卽走去十五日又叫王升去叫夜間才來小的和眾先生都在窗外看他們喝酒薛秉午用酒灌王喜王升走出就把門關了不一會聽得王喜亂罵委員們都來才開門放出的是實各等供據此由提調滕守開具供折面稟前來本司覆查大學堂開辦伊始來學之人宜如何束身自愛其中明立課程優給餼廩本以待鳳麟之選豈容蹈禽獸之行薛秉午名父之子難兄之弟淸門舊族身列髙齋乃穢惡至於如此在本堂則爲下流之最在家庭則爲不肖之尢顧或者謂此人不足惜當爲薛總教地殊不知舜爲兄而有象惠爲兄而有跖在手足或恐傷恩每寬容於當境倘官師代爲懲創或啟悟於將來其兄端人決無回護或又謂恐傷大學堂體面殊不知放殛四凶何損堯天之大明刑兩觀何傷孔教之宏新臺墻茨不聞玷及葩經龍陽鄧君不妨直書史冊試問國有災異救災者是乎抑諱災者是乎朝有姦臣鋤姦者是乎抑養姦者是乎是此一案本無投鼠忌器之嫌更不可存諱疾忌醫之見本司坊淫糾慝是其專司除咨請學院將薛秉午卽行斥革外相應詳請憲臺斟酌情法嚴予究懲以儆頑淫而端士習實爲公便再查學堂肄業各生可造者多而不宜姑息者時有其人如董懷舒屢辱委員不服稽查陳協坦無端誣竊近日出堂門者向索憑單卽將號簿撕爛屈志伸引誘布店小夥與同臥起郗志經杜鑑朱元鴻均鴉片大癮不堪造就似應一並斥逐爲此具呈伏乞照詳施行

○批綏徳州孔牧繁朴稟

據稟已悉查閱密折切實平允寧寬勿刻實獲我心該牧素著循聲北邊保障屬吏皆嚴憚之而密考不護人之短仍不沒人之長推此器使之心𨿽方面可也端揆可也佩佩密折畱此復

○批咸寧縣印委會詳

據詳已悉此案張積與張童氏因屋基構訟自光緒二十三年起經該戶族張功等處令從中兩半劈分具息銷案二十七年復控雷前令仍照原管斷結張積並無異言二十八年二月張積忽持紅契一紙謂地系嘉慶九年伊故祖所置爭訟不休夫地系公產戶族周知管息於前官斷於後事經再訟張積並未以印契示人突於三次翻控之時持契賴業其爲僞造無疑而該刁徒猶敢一再上控經該印委查驗印花道光五年以前之印文曰咸寧縣印五年以後之印增陜西二字今張積所持嘉慶九年之契乃用道光五年以後之印其爲捏約朦印百啄奚辭擬以杖枷案從原斷應卽照準該印委才明心細深堪嘉許惟來詳敍事意取詳明而詞欠簡要若能剔去枝詞專露筋節則此稿可存也鄙人教同寅作吏兼教同寅作文學究气太重矣一笑繳原詞存

○批洛川縣蔣令稟

據稟已悉該令以前後任所訉一案兩歧稟請批示前來查刑名朋友辦案有幾句通套話云現訊供情與原稟稍有未符旣經研訊得實應以現供爲定該令依樣畫葫蘆可也仍候督撫憲曁藩司批示繳

○批盩厔縣胡令啟虞稟

據稟己悉此次創立雙溪小學堂不但不準革舉宮炳南經手並不準殷縣丞與聞佐雜大半不甚識字豈能管學堂之事乎仰西安府轉飭胡令從速擬定章程通稟立案殷縣丞聲名素劣亦著胡令隨時訪查如有劣迹立卽稟訐勿稍容隱切切此繳

○批咸寧縣劉令徳全稟

髙攀桂業經斥革管押數月因其狂悖荒淫毫無人理是以久未責釋今旣患病仰卽醫治務痊俟痊愈後鎖遞回籍交地方官嚴行管束如再不安分卽稟請鎖系巨石永不釋放仰將此批移米脂縣知照並示該革生知之此繳

○批西安府張守詳

該兩造買空賣空均堪痛恨陳明遠著遞解回籍交地方官嚴管勿任再出滋事李昭澐如不悛攺畱備甄別折料可也此繳

○批咸寧縣劉令徳全詳

斷才明敏判詞詳確倘人人如此吾惟坐嘯畫諾而已案銷原詞存此繳

○批吳直牧廷錫稟

君以通敏之材典機要之事復承明薦恭應大科先期請咨便道省覲陟岡陟山﹖﹖油然孝弟之心有本有文允矣邦家之幹旣君親之兩報亦仕學之兼優此行何異登仙班景倩成名獨早一榻從玆倚壁張安道惜別殊深【一榻從玆還倚壁不知重掃爲何人張安道送子由詩也】旣據開陳相應咨送仍候撫憲曁藩司批示繳淸折存

○批沔縣楊令詳

如詳銷案凡控案審系誣告誠宜從重責懲若劉長保身系囹圄罪擬絞候本案之供招無異案外之誣指有因質明具結不敢再翻薄責還禁可矣復加重責未免太過以後遇誣控審實其桀黠者不當姑息惟罪上加罪切宜量減此繳原詞存

○批鎭安縣印委會詳

據詳已悉此案王禮明與汪王氏通奸本夫汪忠堂佯爲不知並屢次借欠禮明錢麥嗣因禮明索欠忠堂持棍追毆禮明力大奪棍還擊忠堂因妻被人姦又與奸夫互毆不勝羞忿吞煙身死案經驗明稟辦屍父汪恭泰初無異詞陡有無服族人汪恭欽因索賄私和不遂捏以因姦謀殺重情上控到司今經該印委會訊得實汪恭欽確系覬財誣告所有王禮明因姦釀命本案應仍照原詳擬辦恭欽縱不反坐而所誣情節太重斷非掌責所能示懲仰鎭安縣於奉批之日卽將恭欽鎖系鐵桿一年期滿查看果能攺悔再行具請詳釋職員江桂秋上控楊瑞瀛及李戴氏其曲均在桂秋而於恭欽誣告一案又復從中慫恿代作呈詞實屬衿紳敗類江桂秋卽日詳請咨革交該縣嚴加管束以懲訟棍要證胡金聲旣據供證明晰案經斷結卽著釋放回家以省拖累該委員審斷三案明白公允深屬可嘉此繳原詞存

○批咸寧縣民姜濤呈詞

此非王門斗窩賊一案乎贓賊旣由爾家起出理應嚴辦爾母羞忿自盡豈能借命圖訛姑仰西安府轉飭咸寧縣提集被證人等秉公嚴訊如虛重究不貸詞發仍繳

○批在籍山東知縣焦鎭海呈詞

此案自有公斷爾等來司投到本司念系渭南部民且系富室恐發府嚴管有傷爾等顏面是以令其討保住店至咸長差役巡視乃系照例之事並不準索爾一錢著靜候人證到齊一堂斷結可也如果本司欲折磨爾等何不發縣管押乎仰卽知照

○代籌賑局批長武釐局陳牧澤霖稟

該牧存心忠厚任人無疑前年葭州賑捐一案因恐造報不能合格飭承攜冊進省商同葭紳長安縣學張訓導佩鈖就近妥辦不期張佩鈖移挪攺換將已捐未交之糧一千石作爲出借籽種槪予請獎而張姓卽有得獎者嗣經後任李牧查得此一千石黑豆乃屬子虛該牧不肯諉過於人情甘賠補𨿽前此不無疏忽而事後認賠忼慡可嘉來稟旣自認還倉應卽趕緊設法彌補李署牧亦卽早爲結報勿再延逾惟本局公事一秉大公陳牧賠糧而眾紳得獎此何理也仰西安府嚴飭張佩鈖迅速協同陳牧將此項黑豆合力輸倉其認捐未交己邀獎敍各戶一並著落張佩鈖如數催齊如陳牧己墊者則還之陳牧實欠在倉者卽還之倉庾收不足數者卽由該訓導捐賠倘敢違延先撤後參決無寬貸切速此繳

○牌示

照得東局委員孫司獄景渠自新年以來二十餘日中僅於十一日到局一次實屬惰玩異常應卽撤差示儆並札飭其堂叔祖幹州孫牧嚴加管教以期保全功名免幹咨革東局幫查忠明勤奮耐勞人極明幹卽著充補該司獄遺缺總查趙令年輕要好是其長處說話過激是其短處同局共事之人有怠玩者斷不可徇情面有當勸誡者亦不可使意气以後各局考勤薄務須照實塡寫每十日一呈本司核閱以覘勤惰而別勸懲四局總查以南局朱令蔭潤最爲勤敏現值一年將滿應再畱半年分查林典史景勞績最深應記兩大功以示鼓勵勿違須牌

○批秋審簿

以奸夫殺奸夫刀由奪獲固應入緩惟查王均芳與姦婦王馬氏之子王登有認爲弟兄受雇於彼以雇工而姦東人之母已屬淫頑以義兄而姦義弟之母與亂倫何異況又因姦釀命樊丁二始與馬氏通奸及看破均芳姦情因妬生憤抽刀撲砍均芳當用木棒格落毫未受傷並用棒毆傷丁二額角臁月﹖﹖是該犯力大手快丁二不敵可知及拾刀到手連砍帶戳疊傷丁二手腕手心右腿等處丁二力本不敵而又身受五傷卽使揪衣拚命該犯何難掙脫乃又連砍其致命左太陽左腮脥額顱等處致丁二立時殞命通奸𨿽以凡論而情節可惡人死𨿽由鬭毆而迹近故殺應否攺緩入實商之

○批咸寧縣文童田秉鈞呈詞

竊賊害民地方官之責也巡役緝捕不力之咎也事主防範不早運气不佳一經失竊報驗卽向地方官要定贓物動以捕役�盜殃民挾制此等風气士林尢盛本司往年作令但知比捕不準賠贓所以杜事主虛報差役懈緝之獘也爾一童生偶爾失竊兩次上控詞气猖狂若此決非安分之徒姑仰咸寧縣查明稟復詞發仍繳

此稟甫經批示適值咸寧劉令來謁據稱爾失竊書籍系在董故令任內報案未獲旣而尹升令到任爾遞呈要挾尹令嚴加申飭查爾寄居空廟別無住持鎖門而歸未托一人照料及再至廟中失去兔園冊子數帙前旣自不小心後又小題大做屢催屢控意在挾制賠贓今事越五年官經董尹王舒雷劉六任忽而數年不控忽而一月數催試問幾本破書失去五年豈有尋獲之理不獲則痛詆官役自以爲童生招牌不知若何大樣若一進學又當如何似此冥頑不靈愚妄無知何能冒充童生希圖應試仰西安府及咸長兩縣將該童田秉鈞永遠扣考倘再到各衙門具呈催案卽發咸寧縣痛笞百板枷號一月以爲健訟無知者戒竊案已越五年從此批銷不問仰卽知照

○批咸寧縣民馬剛稟詞

屠宰耕牛本幹例禁惟爾以不幹已之事藉不忍觳觫爲名屢次具稟意在不禁不休謂非挾有宿嫌其誰肯信本司於假托公義一人出頭具稟者照例不準仰卽安分爲妙

○批孫司獄淸折

語曰止謗莫如自修旣巳撤差猶復嘵嘵置辯此卽不善自處之一端該員年力方彊若從此力矢愼勤何患上司不用負气求勝殊可不必況趙令樹同並未向本司訐爾之短爾所謂和衷共濟之趙令思誠早有微詞本司向不偏聽人言凡我寅僚遇有小小拂逆亦宜熟思已過君子自反小人必文此兩途聽人自擇耳仰卽知照勿違須牌

○批咸寧縣劉令徳全稟

據稟己悉訟棍方長進著加鐐遞回大荔縣重加笞撻鎖系五年再行察看用懲棍蠹而淸訟源仰卽遵照繳

○批扶風縣稟

單稟已悉現值雨暘時若預卜丰登各屬錢糧自應統按十成徵收源源報解以佐餉需仰卽及早開徵勿再延誤仍候撫憲曁藩司批示繳

○批三原縣職員劉大瀛稟詞

本司於爾有何苛求惟爾藉訟害人鄕閭疾首昨得學院來函謂自爾被押以來涇原之人無不額手稱慶惟恐野豚出笠現飭西安府將爾功名詳革銷去礦務局差免爾憑借招搖害人而終歸自害應俟府詳到司再遞保狀候核此稟不準爾如急欲出押呈懇首府早爲詳革可也稟發西安府查辦仍繳

○批幹州詳

宋金寬上控之初卽知不實玆閱來詳金寬之父宋秀升約借髙忠烈銅錢七十串系富平紀養廉作保贅房三間爲質並有王振邦張瑞祥耽保爲證及髙忠烈以有力故抗控案秀升以抗斷被押膽敢嗾令其子潛赴富平串通紀養廉捏遞稟詞希圖狡抗又復捏情上控任意譸張此案旣有王振邦等作證卽可據以斷結卽以該民上控呈詞而論無論借錢者姓宋姓紀而髙忠烈放債屬實豈能令其落空宋秀升著不準取保候本司札飭富平縣迅將紀養廉押解過州質明斷結此債議息二分五釐事越七年之久早已利過於本應按一本一利淸償如不淸償將該父子管押重比紀養廉通同爲幻誣指刑書質明重責勿貸此繳原詞存

○批西鄕縣民王鎭海控詞

爾所控系周令良玉任內之事周令開缺回籍已歷四年爾所謂得贓之許門上早已不知何往爾旣含冤負屈蕩產傾家何以遲至今日始行上控惟據稱案經控府曾發洋縣徳令審訊旣已質明劣生孫機劣差常恩串害得贓何僅以申飭了事及控道批縣覆訊後任李令知爾墊賠燒鍋稅錢九十餘串何又僅斷錢十二串而止所言均不可信仰現署西鄕王令檢查全捲錄案詳覆一面提集人證秉公斷結具報爾卽回縣投審勿延詞發仍繳

○批耀州詳

該犯婦以謀殺親夫重情於去年四月發回復審迄今將及一年未據審解到司乃以犯病具報萬一病斃豈非幸逃顯戮各州縣於發回另審之案不分輕重一味壓擱不辦實堪痛恨此案犯婦樊張氏著趕緊醫治就痊依限審解倘再延逾記過詳撤不貸繳

○批醴泉縣民解維賢呈詞

此案早經咸陽縣斷結何以事隔數月復行上控爾聘妻經其父送入教堂不堪涉想此等無恥之丈人淫賤之閨女爾如稍有志气自應退婚另娶前經咸陽縣斷還財禮退親結案洋務局有案可查何得狡翻越控不準並飭

○批商州民宋迎春呈詞

據控各情似是爾妻賣姦方姓一時苟合迨方姓跟主赴鳳翔任則已東風吹散野鴛鴦矣劉防兒夫婦始則與方姓成全好事繼又與爾妻捎帶情書方姓並無還音爾妻忽然潛遁是此有淫奔之實迹而彼無拐帶之確憑究竟爾妻現在何方爾亦未能指實惟據稱防兒現在省城仰咸寧縣將該原告及防兒一齊傳案分別研訊如果宋陳氏眞在鳳翔卽專差守提該奸夫姦婦及幼女來省嚴加懲究防兒傳訊後卽管押候質詞發仍繳

○批在籍知縣焦鎭海呈詞

旣已來省何得又求免喚著靜候堂訊勿瀆

此案系撫憲札飭提審爾父不到將來何以詳銷乎抑預爲覆控地步乎

○批商州詳

據詳已悉此案阮明有受阮賢煌指嗾昧良枉控此一塊地初爲阮姓活頂於同治初年由陳姓受價百六十串頂給劉忠慶故祖爲業頂約注明永不贖取四十年來陳李阮三姓疊稞耕種阮明有於光緒廿六年稞種以後見此地轉瘠爲腴遂將早已退頂之地賴爲已業彊欲取贖該牧研訊得實嚴詞詰責斷令明有照常認租交稞地歸忠慶判詞極見公平惟阮明有以佃戶而賴爲業主訟縣不直膽敢控司發州提審拖累多人今仍令佃種交租誠恐訟嫌己深將來欠稞不完必添後累應飭鎭安縣隨時察看如果阮明有再有拖欠情事準劉忠慶據情稟訴勒令退佃下莊以懲貪賴此繳原詞存

○批蒲城縣陳令稟

據稟已悉敍述趙氏家事歷歷如繪此案可不訊而結也趙鼎五作令中州故後遺一妻一妾一子子爲妾出在汴時卽以爭財構釁經同鄕官秉公分析妻妾與子各六千金葬費一千嫡庶各存五百其弟堃五以歷年隨任分二千金作修脯又分給長門侄三門弟各一千五百金所謂三門弟者仍卽堃五也當由堃五搬靈回籍其妻宋氏久住娘家妾陳氏遂攜子歸蒲懸柩未葬宋氏金貲耗盡乃與母家多人還蒲假營葬之名覬分其妾與子己分之產陳妾堃五閉門不納以致涉訟前任彭令斷令嫡庶同居商同營葬陳氏不甘上控未蒙準提遂復攜子往汴案懸三年不結屢經宋氏呈催該縣關提延避不到據祥符縣移稱陳氏具訴前已將葬費五百金持出被堃五私吞等語該令以陳氏不到案終不結具稟請示前來平心而論此三造中最可憐者妾與其子也可憐不足惜者其嫡宋氏也最可惡者趙堃五也堃五以胞弟居胞兄衙署數年喫數著衣孰非兄賜兄沒覥然攘其遺資二千金名曰束脩已屬可詫束脩之外又分一千五百亦云足矣及嫡庶肇訟陳妾已將葬費五百金持出又爲堃五幹沒計鼎五作官一場身後兩寡一雛百端未了僅餘二萬二千金而堃五坐分四千金以去復嗾其妻妾相爭彼收漁人之利遺棺在殯葬費歸囊使上天果有雷霆必首系此人之腦矣宋氏身爲正室夫亡子幼誼當視庶出如已出與其妾同心撫孤而乃屍肉未寒便分財產徑歸娘屋浪擲遺金金盡歸來又欲剝削陳氏母子之產此𨿽名爲正嫡實鼎五之罪人而其妾與子之冤孽也陳妾興訟以後當將葬費五百持交堃五足見其傷心畏累冀其子無事爲福欲其夫入土爲安不圖夫弟鯨吞嫡妻狼噬居蒲則羣凶環伺居汴又屢檄關提計其所分萬二千金訟耗當復不少再令回鄕營葬迎嫡同居陳氏與子垚官其終爲餓莩矣凡斷此等案件最患泥一定之名分而不諒人情作官樣之文章而不顧後患彭令前斷此案可謂冠冕堂皇然害趙氏卽彭令也嫡庶苟可同居則在汴時不必分矣宋氏視夫如路人視妾爲魚肉所分之金旣盡而令二女同居若任其揮霍則陳氏必不甘薄其奉養則宋氏必再訟是斷案者自取不了也案中最重者鼎五葬事耳陳氏營葬五百金旣已持出則亦可告無罪何必關提試問宋氏之五百金今在何處乎此案卽由本司批結仰該縣卽將宋氏堃五提案勒令將葬費一千金持出克期下■﹝穴上之下﹞喪祭稱家之有無若宋氏業已耗盡卽專用堃五吞沒之五百餘金量爲營辦至關中俗例有孤子頂盆破土之說今鼎五之子在嶽家讀書而且回籍必更受巨累九原有知必不忍其子以抔土之故又耗其千金之產也從權酌斷堃五除交出幹沒五百金外如有不足仍於前受束脩二千全內取償以贖其唆訟吞財欺兄蔑侄之罪宋氏代垚官送葬以贖其忘夫蕩產之罪至宋氏之六千金未必金行花費倘住夫家卽責令堃五照管倘歸母家卽責令其兄宋西賓養贍永遠不準侵削垚官母子之遺資俟十餘年後垚官學業有成功名有望或歲給養贍或迎嫡同居理所宜然道貴各盡將來迎養出於其子愈可聯慈孝之情此時分財斷之自官必更啟欺訛之釁本司旣無桃葉復鮮楊枝判斷此案惟取持平毫無偏倚問嫂叔之本罪使彼無詞畱孤寡之餘資延渠一綫彭令顢頇延訟應詳記大過一次以爲專打官話不體人情者戒除詳請撫憲轉咨河南撫憲轉飭祥符縣鈔錄案判付陳氏母子收執永爲鐵據外仰該縣遵批卽提宋氏及西賓堃五等到案將本司批判各事理當堂吩諭明白勒令具限營葬具結完案如敢不遵卽將宋氏西賓堃五押解本司衙門聽候親訊懲斷此繳

○批渭南縣詳

據詳已悉王懷淸身爲生員捏約賴業告不投審屢控屢避任意拖累以百錢與差役而卽誣以辱矜詐贓之罪無錢買屋而輒假捏賣約拖陷平人今旣審實理應坐誣斥革本司曩在渭南如劣生吳采芹景星髙牛光漢郭建唐等皆嚴加責革蔓訟遂淸今觀王懷淸所爲大有趨步吳牛之意貴令宅心仁厚苗莠同滋應由本司據詳徑咨學院斥革可也繳原詞存

○批渭南縣張令稟

據稟已悉本司前任渭南郝教官浚湘之弟毆打世叔經本司嚴加訓責郝氏子弟不安分久矣然猶以浚湘爲好人今閱來牘浚湘之侄品端挾鄰村吳建愷索欠之嫌主使徐張娃糾人謀毆泄忿因建愷他出毆傷其妻頂心等處並彊拏銀錢衣土控官傳訊張娃與品端質證明確毆由主使贓在郝家比因鈕令愛護士族不往起贓令其自行繳案郝姓遂從此生姦矣始則浚湘昧良飾辯謂糾毆之夜品端猶在大荔繼而其兄濟普吞昧贓物從中阻繳反控建愷誣告品端以例應辦罪之犯人猶敢以家世官職抵抗官府論家世科名至拔貢而止論官職一教官耳一賑捐知縣耳所挾僅此戔戔卽欲包庇犬豚𨿽行同彊盜而無罪然則韓城朝邑兩宰相家之子弟不將日日殺人都市乎候卽日札飭咸長兩縣嚴拏郝濟普到案押發該縣重加笞比勒限交贓俟贓繳齊將徐張娃重笞見血鎖系五年郝品端姑免笞責亦鎖系五年此系本司格外從寬案由外結郝姓人等倘再恃符妄告卽仰該縣將郝浚湘郝敬端功名一齊詳革以儆妄謬此繳

○批渭南縣六姑泉道士薛禮榮呈詞

本司前在渭南薛道士尙屬安分而田桂萼則聲名平常張令何竟聽其一面之詞於並無不法案據之道流憑空趕逐且學堂經費不應取諸緇黃昨藩司已有通飭矣仰西安府一面委員往查一面轉飭渭南縣明白稟復候奪詞發仍繳

○批華州武舉趙登第呈詞

此案於去夏發交潼關廳審斷彼時李署牧尙在邠州決不因華案移潼稍存隔閡今武興邦抗斷不遵自應本州島就近覆訊爾州主從無推諉不問之案何獨漠視於爾爾等上控慣作誑言聳聽意在朦提此等伎倆不必在本司衙門賣弄仰卽回州投案先打爾五十戒尺以正妄言之罪然後由李牧查照潼關廳原斷了結可也詞發仍繳

本司但就所稟批示未及弔捲詳核究竟趙丞如何判斷該州查捲卽得又批

○批渭南縣民王連三呈詞

如此胡說實所罕見人命賄和大幹例禁公然登諸呈詞來司覆瀆爾得銀則埋屍息訟不得銀則雲母冤未伸明明賣死母以圖財儼然自具不孝供招自畫誣訛小照糧差惠貴等旣爲了息何以銀未過手原差李興又至爾家恣意搶擄如此無情無理之詞膽敢越府控司仰渭南縣覆集嚴訊究懲詞發仍繳

○批知縣孫培恩稟

去冬四路粥廠辦理得法實惠及民銀糧多羨固由各廠委員實心經理而所以致此者實提調支發之力居多來冊朗若列眉深堪嘉悅各委員均已請獎該令及賈牧應各記大功三次不足以酬勞勩也繳冊存

○批洵陽縣李令稟

據稟已悉此案現奉撫憲批示仰該令卽將史悠政袁澍拏獲解省懲辦玆據稟稱史袁兩礦匪先已聞風逃遁仰卽行文竹山縣將兩匪嚴拏解陜以懲姦慝現據該令查得該匪等越境私挖已運去礦質數千斤而山貲尙欠大半猶敢捏搶擄重情計圖反噬應移明竹山縣除拏解外仍將該匪徒竹山礦局封鎖將洵陽原礦提還以彰公道該令稟辦此案有膽有識勘驗尢屬細心深堪嘉尙仍卽遵照撫憲批示迅速關提懲辦繳

○批華州民曹月成呈詞

如果爾買地在先劉呂氏招夫在後則呂氏母子系理應賣地之人此案但看買地年限卽可得其要領姑仰渭南縣張令移提人證卷宗秉公覆訊斷結詳覆勿延詞發仍繳

○批在籍知縣焦鎭海呈詞

爾家爭嗣一案本司前在渭南任內剖斷淸楚爾四門𨿽受譙責仍占便宜乃竟冥頑不靈於本司入都以後延訟無休歷任長官皆照本司原斷批飭足見公道在人實無偏倚而爾父子任情狡展霸房不謄去年印委會訊經曹錫堃等調停其際於本司原斷之外加給四門一萬五千金爾已遵斷具結旋復狡翻如故此次撫憲批司提審本應將萬五千金一並充公俾蔓訟蔑理者失郤便宜庶知悔懼而讞員仁恕僅以五千提歸學堂仍以萬金給爾本司隔屏親聽爾與梁升猶敢妄言狡賴全無服輸認過之忱是以本司於爾等具結後將爾與抱告一並押發咸寧看管以待親提覆訊意在將爾等重責詳革以儆貪癡適值兩日閱操未及提究今觀來稟懇恩懼罪似有明機姑寬一綫之恩暫免三褫之罰將爾移至候審所管押梁升仍押咸寧爾父永齡等與原告一同回渭勒限半月遵斷謄房交領旣淸由渭南縣申報本司再行詳院銷案將爾與梁升釋放如敢狡延革去爾知縣罰去爾萬金仍照戊戌前斷了結爾試自思孰爲便宜孰爲喫虧乎特此明白批示仰此案原被人等一體知照

○批咸寧縣民王宗彜呈詞

據稱爾家稻地旣有紅契糧串爲憑又有村老公言委員審判可據何以第三次上堂陳委員竟不檢查原捲直以水田攺作旱田不盡可信仰咸寧劉令覆集親訊斷結報奪詞發仍繳

○批白河縣趙令興霱詳

做州縣官一味討好最是壞處此案鄒承麒健訟害民本司擬以鎖系乃是爲民除害當人犯由省發回之時札文卽隨之而發何至該犯冬月二十日回縣該令卽聽其稱病保外承麒於臘月十二日在保潛逃該令始於十六日奉到鎖系行知其爲有心縱放不言可諭況人犯已逃理應迅速詳報何以遲至正月二十日始行具詳而詳文遲至二月二十五日始行到省明系故意稽延倒塡年月該令初次署事庇一訟棍如此勞心費力欲蓋彌彰實屬別有肺腸令人不解本應詳請參革姑念業已丁憂置之不屑教誨之列仰仍新任林令於到任後卽提保人陳徳潤嚴訉比追該逃犯如不獲案卽將陳徳潤衣頂詳革永遠押追勿貸趙署令興霱之丁幕人等有無得賄故縱情事著一並查明稟奪勿稍袒延切切此繳

○批渭南縣童生王丙焱呈詞

本司在渭南時該童以已地捐入景賢書院嘉許實深惟事越多年其所捐地畝若干值銀若干均不甚記憶玆據稟呈願爲嗣母建坊仰現任渭南縣查明該童原捐地畝確數原買地價若干是否與請獎之例相符逐一稟復候奪詞發仍繳

○批臨潼縣革役陳明年呈詞

閱稟不勝詫異黃令何至如此不堪查皂班墊糧事所時有革役復充現役被革亦事所時有何至縣令之子赴汴鄕試令差役在外借銀四百旣借又不歸還直與打差役之抽丰無異如果屬實參革有餘仰西安府立提此案來省秉公質訊勿稍袒延切切詞發仍繳

○批合陽縣生員李宗筠呈詞

爾家失竊已八閱月忽請本司提比縣差實屬荒謬惟據稱夥賊楊玉環業己就獲起有贓物姑仰合陽仇令檢查原案比差勒緝並移會澄城縣一體嚴拏務獲究辦勿延詞發仍繳

○批合陽縣仇令繼恆稟

接閱來稟自系實在情形荒地招墾屆限升科乃通例也𨿽屆升科年限而仍歲凶饑自應稟祈展緩此隨時辦法也前任合陽縣因年限己屆不問墾戶逃亡與否卽將應徵之三百八十餘金責令值年戶首墊納大半報解該令到任熟察凋攰情形甘冒不韙爲民請命前來此事若令書辦擬批幕友核稿必照例痛斥謂去年入銷之糧今年何能免豁是前令忍心追比反受催科得力之名而該令之撫卹荒殘轉受弗顧考成之咎本司身親閱歷深悉賠糧之苦尢不以專打官話爲然若該令之明允慈良眞吾陜祥麟威鳳也此項銀糧旣然墾戶逃亡自宜展緩升科一面由該令招復流移盡力墾辟查此地乃己墾復荒之地與老荒不同應俟一有收成卽令納賦所有本年應徵之款與加四差錢暫緩輸納以示體卹現在撫憲藩司勤求民瘼洞達吏情凡我同寅努力循良自行其志可也此繳

●樊山政書卷六

恩施樊增祥嘉父

批咸寧縣商民王日宣等呈詞

代糧務局批咸寧縣訓導張佩鈖稟

批咸寧縣劉令自理詞訟月報淸冊

批朝邑縣易令國勛稟

批續備防軍統帶周副將玉堂稟

批華州詳

代農工局批寶雞縣朱令弼臣稟

批紫陽縣梁令稟

批商州尹牧昌齡稟

批商州尹牧昌齡稟

批髙陵縣王令海涵稟

批渭南縣張令世英稟

批鄜州客民趙鴻源呈詞

批藍田縣民黃九田呈詞

批山陽縣增生楊詩浙廩生楊詩瀚呈詞

批鎭安縣監生李傳進呈詞

批渭南縣民樊培榮呈詞

批咸寧縣民於扶福呈詞

代農工局批長武縣陳令云霖稟

批蒲城縣陳令潤燦稟

批咸寧縣民崔世徳呈詞

牌示

批幹州教民黃玉賢呈詞

批大荔縣民張先貞呈詞

批幹州孫牧庭壽詳冊

批洵陽縣監生楊松亭等呈詞

批富平縣民孫天順呈詞

批鎭安縣民解慶良呈詞

批咸寧縣民於萬善呈詞

批續備防軍教習張玉琴稟詞

批鎭安縣民阮明有呈詞

批華州已革從九李發瑞呈詞

批余縣丞承桂稟

批麟遊縣從九何際昌呈詞

批幹州監生黃玉賢呈詞

批華州生員羅堃秀等呈詞

批渭南縣張令世英稟

批商州民解慶良呈詞

批漢中官運鹽局文丞徳升稟

批郿縣張令炳華稟

批驛傳房書辦周日新等稟詞

批紫陽縣民葛大效呈詞

批邠州舒令紹祥稟

批富平縣民趙鏡堂呈詞

批白河縣林令揚光稟

批雒南縣民李福壽呈詞

批興平縣民孫學周呈詞

批咸長兩縣皮行頭張天興呈詞

批商南縣職員朱開興呈詞

批白水縣陳令維藻稟詞

批李令少溶稟

批學律館遊令拯課捲

批紫陽縣梁令士選稟

批華州李牧嘉績稟

批富平縣生員楊炳森呈詞

批大荔縣生員郭應辰呈詞

批綏徳州孔牧稟

又批咸寧縣生員楊炳森呈詞

批三原縣守備黨濱呈詞

批渭南縣己革武舉劉遇魁呈詞

批華陰縣劉令林立稟

批山陽縣民王萬振呈詞

批華州民羅海娃呈詞

批鳳翔府傅守稟

批商州尹牧稟

批鳳翔府印委傅徐朱會稟

批鳳翔府轉寶雞縣詳冊

批倪令度稟

牌示﹝署陜藩任內稾﹞

批鄠縣催頭騫潤身呈詞

批畱壩廳李丞稟

批湖北文生吳紹海稟

批石泉縣詳

秦中官報序

甲辰年變通秦報章程十一條

序二

序三

序四

○批咸寧縣商民王日宣等呈詞

此案已據咸寧縣面稟該鋪所欠一萬四千金歸還現銀一半抵給貨物一半所斷甚公爾等並無喫虧之處屢控何爲不準

○代糧務局批咸寧縣訓導張佩鈖稟

閱稟具見該訓導狡猾己極葭州陳牧視該訓導如腹心以空白冊籍交令隨宜妥辦而竟將已捐未交之款作爲出借籽種朦混請獎以致葭紳各己得獎而陳牧自認賠糧該訓導稍有人心宜如何上緊催收以自贖其膽大妄爲之咎乃於本局嚴批飭賠之後輒敢具此顢頇推宕稟詞其借送考爲名猶可說也至謂陳牧現未在省卽預爲永遠推卸之地可謂極詐極愚試思此一千石黑豆虛造捐冊者張佩鈖也得獎者張佩鈖之宗族鄕尙﹖﹖也陳牧以心腹委之而爾以詐僞報之欲使此虛報出借之糧槪令陳牧賠還而葭州人憑空而得職銜更憑空而實倉廩使皆如爾之居心天災恐未有艾也此糧應著落該訓導勒限六月以前將黑豆掃數交倉逾期不交定由本局移請藩司將該訓導先行詳參照例監追不貸凜之繳

○批咸寧縣劉令自理詞訟月報淸冊

大凡訛索刁控之案斷不可以斷錢查來冊穆夏氏陳林興兩案皆是訛賴而一斷錢十八串一斷錢五串意在憫其貧窮而實則賞其無賴也此端一開人人樂得欺訛審實以後不惟不坐誣而反可以受賞本司實無從索解以後再有此等謬斷定行查取委員職名記過停委不貸卽札西安府轉飭知照

○批朝邑縣易令國勛稟

稟及夾單均悉此案楊牛子因其弟榮子向趙武兒估借錢文被武兒刃傷左手牛子聞知挾忿起意糾邀麻黑兒王夢兒等十一人前往報復於正月初六日在火燒村井憲章家內尋見趙武兒牛子首先施放洋鎗轟傷肚腹喝令諸匪各用黃鱔尾腰刀等凶器輪番砍戳十餘傷之多最後牛子起意殺死復將兩腳面很砍武兒登時斃命今經獲案據供挾嫌故殺不諱又據查得楊牛子歷年逞凶行竊案積如鱗洋炮大刀起獲有據前任趙署令逮案責押繼復開釋婦人之仁致釀今日之禍深堪痛恨此等匪類若照例解勘轉稽顯戮不足使人稱快稟到之日立卽稟商撫憲準如來稟將楊牛子卽行就地正法懸首犯事地方以昭烱戒至稟請本道本府覆訊此系公事排場本司深信該令深恨牛子何必輾轉覆訊使凶人延旬日之生而該令受供億之累亦經回明撫憲勿庸覆審奉批之日立卽提犯綁赴市曹以期直捷痛快王夢兒麻黑兒程番子程甲潮幫同行凶𨿽死不枉應如所稟各重責千板鎖系鐵桿石墩十二年再行查看辦理拜吝兒張何明王冬兒各枷號三月滿日各重責八百板分別取保遞籍管束楊榮子估借錢文肇此大釁云不知其兄糾毆情事其誰信之榮子著枷號一月念其前經武兒砍傷姑免笞責滿日疏枷取保其餘各逃犯仍著勒限嚴緝務獲究辦以懲凶慝該令辦事明決緝匪勤能眞牧令中霹靂手也嘉佩深之仍將斬梟鎖系枷號各日期具報查考勿延繳

○批續備防軍統帶周副將玉堂稟

貴統領仁信廉勇夙爲撫憲所器故以漢南重任相寄俾得盜息民安前者楊守稟牘到省本司與撫憲皆未深信其一面之詞特以所稟情節太重照例委查譬之白璧泥污非磨洗不能還其潔白並非撫憲有疑於足下也玆接來牘情事昭然楊守所言乃系匪婦膚受之愬不惟委查之姜丞自有公論卽據呈轉稟之楊守亦當憬然也撫憲委足下以干城腹心切勿以小事自隳壯志一切巡防事宜當加倍認眞以酬知遇傳曰禮義不愆何卹乎人言人言且勿卹而況匪婦之口乎萬勿介意繳

再據夾單稟稱驛遞遲延半月之程兩月始到並有折封情事郵傳疲滯實堪痛恨應由本臬司嚴飭各州縣逐站挨查究在何處延頓以警疲頑此繳

○批華州詳

據詳已悉此案原被無一好人潘上墳用鎗轟傷張聯傑復用刀砍其左腳腕此等凶狂刀匪僅擬枷杖何足蔽辜萬一枷滿保釋再釀人命是欲輕而反重也潘上墳著鎖系巨石五年滿日再行查看辦理張學淸與子聯傑旣據稱詭譎刁猾見惡於眾聯傑前已逞凶釀命繼復挾忿尋仇將劉統福刀紮受傷並將事外無干之史文吉門扇砍毀擄其煙菜各籽不給此是何等凶橫而末乃以殊屬非是四字輕輕帶過以致上下文全不接气後又云姑念聯傑已受重傷從寬免議夫受傷以後不責可也並武生亦不能斥革乎查光緒二十五年六月武生張聯傑與張丙寅因劉統福之兄統盛放水灌田口角揪扭統盛被丙寅毆傷气忿服毒身死經唐前牧坐聯傑喝令之罪詳革擬徒該署牧到任具詳了結將聯傑免罪釋放亦云足矣又請開復武生已覺不甚可解開復以後試問該武生父子知懼知感乎聯傑不惟不知懼且持刀傷人平白擄物矣學淸不惟不知感且誣控越訴謂州主輕縱於先差役賄護於後矣今經審實於誣告之張學淸不置一詞於傷人擄物之張聯傑從寬免議使該署牧素系顢頇寬縱之人亦不足怪以近事比例一生員僞寫朱票未行而卽發覺猶且照例褫革擬徒此是何等嚴厲聯傑所爲與刀匪無異而竟始終保其衣頂錫之護符此則百思不解矣張聯傑卽由本司移請學院斥革以儆昏狂張學淸交西安府提至省城枷號一月滿日遞籍管束以杜誣控此繳

○代農工局批寶雞縣朱令弼臣稟

來稟奇詫已極石委員等采運甘木兩次在渭河衝沒是以本局札飭沿途各州縣各就轄境查明沿河居民撈獲若干飭令交出該令前次來稟但稱所撈獲者已交委員然則兩次衝失之木料該縣民並爲一次撈獲乎此卽所謂籠統也旣經查出交還委員豈無件數而來稟不言數目此卽所謂顢頇也如此稟詞僅僅批令分晰明白稟復尙念該令曾爲首縣著有微勞是以曲全體貌乃此次來稟發風動气任意抵觸據稱木料上並未注有年月字號無從查悉等語查木料兩次衝失中間間隔多日居民前所撈獲卽第一起也後所撈獲卽第二起也該令豈無口之匏不能一問乎又稱陸續撈獲二百九十九件均交委員旣有件數何以前稟不言而猶自謂並不顢頇亦可謂渾沌無竅矣至謂該縣並未存畱一件並未朦混之處尢堪詫異本局前批具在曾謂該令存畱乎曾責該令朦混乎節外生枝如發譫語是明明前稟多有朦混故此稟自辯其無而不知自露馬腳也大凡人有心病往往於人所不知之事自言自語自發陰私朦混二字不啻該令自畫供招矣本局前批語气和平並無譙讓人以和平來而我以忿激報施之同輩且不可況上司乎士人入仕爲作官來也非與人慪气來也朝廷分職具有等威若人人气淩其上紀綱安在該令無學無養對上司且如此見下民當如何置之衝繁萬難勝任仰鳳翔府轉飭該令於十口以內自具告病稟詞以遂其不事王侯髙尙其志之節如其戀棧盛气何在本司道不能宥也繳

○批紫陽縣梁令稟

興辦學堂事宜須問眞讀書眞明理人則言之親切有味行之條理秩然該令以紫陽瘠缺苦心經營籌款目建齋捨定課程而歸本於正人心厚風俗語語著實迥非他人紙上空談可比不勝嘉嘆準卽如稟立案並由本司移送大學堂通行各屬小學堂以資觀感仍候撫憲曁藩司批示繳

○批商州尹牧昌齡稟

子路論爲宰曰何必讀書此語亦非無見蓋催科折獄勿論軍功捐納但有才具便可作一好官不專在讀書人也獨至學堂一事則斷非讀書人不辦此中甘苦非親身閱歷者不知遊息藏修理無偏廢該州學堂己成在他人必自謂吾無事矣而賢州牧自嫌逼仄益切恢張在多士居無求安得一畝之宮而己足而官師所庇者廣非千間之廈則不歡據稟於學堂後墻對過買地數十丈增修講堂精舍種植花樹以惠士流建復道而行空𨿽望衡而不隔卽此經營布置覺心思才力百倍常人良深嘉佩準卽如稟立案仍將落成日期具報查考並候撫憲藩司曁大學堂批示繳

○批商州尹牧昌齡稟

據稟革生張列宿狂猘各情實堪痛恨𨿽立斃杖下猶有餘辜來稟請照光棍斬決例上減一等擬杖一百流三千里復照省章攺爲鎖系八年查此等棍徒未必八年卽死期滿得脫仍必爲害閭閻查其私出傳單語言狂悖縱不擬斬豈得貸其體膚張列宿著重加笞撻然後永遠鎖系巨石以懲大憝奉批之日立卽遵辦仍候撫憲曁藩司潼商道批示繳

○批髙陵縣王令海涵稟

據稟本月初十夜上燈時突有賊匪多人各持洋槍刀械闖入城門直入該縣北街玉全徳錢鋪搶去銀錢晶玉等物並用槍械轟擊鋪夥鄰佑等人受傷出城時槍轟周利貞身死等語時僅黃昏地屬縣治公然鳴槍持械行劫傷人計贓數百金之多傷數人而死一人該匪之湣不畏法實吾陜從來所未見而該縣捕務廢弛城守疏慵保甲渙散文武兵役人人無用亦可槪見當該匪進城守門之兵縮入值房彼時誠不能攔擋獨不可飛報營主乎當該匪進鋪搶劫豈無一二巡役耳聞目見該匪從進城至出城必有二三刻之久若營縣立時關城圍捕何難悉數就擒乃一聞槍聲人人蝟縮迨至飽掠而去始議追拏稟稱該令親率丁役追出十里以外無論絕無其事卽使果眞而城廂以內任其出入鬧市之中任其搶擄而轉欲擒渠捕匪於十里以外有是理乎此案絕非尋常疏忽可比該令與城守把總應一並撤任畱緝以警痿惰且該縣出如此奇案兵役旣如此無能卽應立刻稟請通飭各防營四面兜拏乃稟牘遲至十三始發十四始到前旣疏懈後又稽延實堪痛恨之至如十日以內臟賊無獲定將該文武兩員詳請參革不貸仍候督撫憲曁藩司糧道批示繳

○批渭南縣張令世英稟

此案據劉副將面稟該遊勇吳洪山卽劉進善牽馬一匹在山西賣給張姓得銀十餘兩見張姓蓄有車騾卽詐稱欲赴潼關雇其拉送張姓之子張運運送到潼關又哄令進省行至渭南倉渡觜左近時已昏黑該遊勇乘其不防突出小刀狠戳運運項頸滚跌路旁諒其已死卽將軍騾趕赴泠口運運死而復蘇適遇華州馬夫經過聞聲查問乃同村約舁送縣城通知防營將該遊勇人贓並獲交縣訊辦此稟未到之前三日本司己知其詳當卽稟商撫憲應按軍法從事玆接來稟仍當命案辦理未免有稽顯戮查該遊勇在晉賣馬之時早蓄謀財害命之意觀其節節哄誘直至行近渭南昏夜無人之際方始下手而且舉刀直刺要害則知有必欲死之之心運運之不死命也該遊勇劫車而去之時固自以爲運運必死矣東路爲九首通衢遊勇公然劫奪殺人宜何如嚴行懲辦若如來稟按例招解殊不足以警姦凶仰於奉批之日立提謀財害命之遊勇吳洪山卽劉進善到堂驗明的身綁赴市曹處斬仍將首級傳至潼關懸竿示眾三日再由東而西至臨潼止節節懸示俾凶狡之徒知所儆懼免蹈覆轍仍將梟示日期通報查考再查該遊勇賣馬之銀必尙存十餘兩應以四金付張運運養傷以二金賞華州馬夫其餘給泠口防勇可也仍候督撫憲批示繳

再查牘尾未據稟報藩司應卽補稟切切

○批鄜州客民趙鴻源呈詞

此案檢查舊捲爾以商州客民於光緒十六年在鄜州領種荒地原請一百五十畝不候前署牧飭約丈地指撥輒敢擅自開種至二百八十八畝二分之多核與原領之數溢出一百三十餘畝內有李賀緱樊等五家八十八畝有主之地又占種河灘三十九畝無主之地經該州勞牧斷令有主者如數點交無主之河灘地歸入經正書院以作膏火而該客民承墾之地仍有一百六十餘畝之多較之原領之數有盈無絀而爾恃老恃刁疊次上控控不準提居然京控京控審實全系虛誣因爾年老悔懇具有實在感恩永無翻異甘結從寬免究今事隔七年官經數任爾年過七十輒逞刁誣故技來轅翻瀆試問案牘具存豈容爾再三誣訴乎大凡輕去其鄕之客民與京控省控之老民率非善類而爾則老悖貪狡之尢也爾與鄜州土著旣不相能何不仍回原籍趙鴻源著押發鄜州仰勞牧當堂詰問如戀地不捨卽出具切結安分種地納租如再敢恃老逞刁恃客欺主卽將該客民父子叔侄一並遞回商州原籍交尹牧嚴加管束所領鄜州地畝全數罰充學堂經費此本司懲創恃老恃刁之不二法門也凜之凜之三詞並發仍繳

○批藍田縣民黃九田呈詞

據稱爾同髮妻王氏遷居蒲城忽於光緒二十七年九月初一日偶然不見王氏尋找無獲直至十月十一日始於梁村張薛娃家得見鄕約畏惡不管爾始於二十八年三月控縣李令仍將爾妻斷歸薛娃等語查王氏系爾髮妻何以宋有生一拐卽走薛娃誤娶拐婦適被本夫找獲應愧謝不暇何反將爾拉毆李令乃是好官素爲本司所信果系爾妻被拐豈能不斷歸本夫況爾旣抱奇冤理宜速控何以前年十月尋見王氏薛娃抗不還妻遲至去年三月始行控縣及縣斷仍不還妻又遲至今年三月始行控司妻屬他人爾傷離異情不可以終日而訟乃緩至三年亦云奇矣本司素知商州藍田之民往往自賣髮妻控人姦拐曩在渭南每遇此等案件必將原告痛笞無算遞籍嚴管以懲無恥而免效尢爾今又來嘗試仰蒲城陳令檢查原捲覆集斷結報奪黃九田隨呈押發勿稍疏縱詞發仍繳

○批山陽縣增生楊詩浙廩生楊詩瀚呈詞

上控呈詞本司向不輕信惟山陽趙署令向當保甲局差屢次接見察其言貌似非端人今玆所控丁差需索或者不盡無因仰商州尹牧親提審訊務得確情秉公斷結本司於官於民兩無偏倚此次批提實因趙令不甚可靠無成見也至該生等所控假祖命以首叔父引律例以誚縣官此等生員亦近訟棍尹牧精明彊直必能廉得眞情屬員不必袒芘刁生亦不可遷就速將提訊剖斷緣由具詳候核勿延詞發仍繳

○批鎭安縣監生李傳進呈詞

一面之詞斷難憑信本司於各屬自理詞訟綜核詳嚴李令何敢徇私袒斷況學院聰察過人爾子世芳如果毫無刁劣實迹何至據詳革廩此案仰商州尹牧查明前後控情據實稟復以憑核奪詞發仍繳

○批渭南縣民樊培榮呈詞

此呈於去年臘月寫就延至三月十五始遞如果妻爲人奪縣書串差臥票豈能遊移數月之久始行上控乎爾娶妻定有膠葛是以情詞閃爍支離旣據控縣有案姑仰黃令錄詳察奪詞發仍繳

○批咸寧縣民於扶福呈詞

凡地畝膠葛案件指當爲賣捏約掯贖者有之以賣爲當持價霸贖者亦有之要在問官虛心平气審契據之眞贗察原被證三造之情詞從公剖斷至於審結以後有應笞者有應押者有立時發放者隨時隨事準備酌理得其平而己此案孰虛孰實本司無所容心惟查於扶福手心潰爛膿血流離卽使地不當贖亦不必酷刑至此本司向來懲責姦民笞臀有過千者掌責無過三百者往年黃臬憲曾有通飭謂綁手於凳用戒尺重加擊打其酷甚於笞臀懸爲厲禁而同寅中偏多掌責者本司深不謂然此案仰西安府提至讞局秉公覆訊定斷具詳察奪詞發仍繳

○代農工局批長武縣陳令云霖稟

據稟辦事核實深堪嘉尙六朝人詩云都尉新移棗司空始種楊皆在孟春玆據稟稱種棗須在春暮今已三月過半矣仰卽飭令闔屬保約人等勸民廣種以收古人五果之利該令辦事切實不日當回本任務於未卸事以前辦有規模以便後任賡續董勸勿托空言爲要仍候撫憲批示繳

○批蒲城縣陳令潤燦稟

數日之間藍渭蒲華疊報劫案𨿽贓有多少賊有眾寡案有小大之不同而大邑通都公行搶奪成何事體此案仰該令懸賞購綫比捕嚴拏務獲究報仍候一面通飭各屬查照保甲定章什伍相聯守望相助戶選丁壯村置梆鑼一家有警各家相救一村有警鄰村相救城門早閉禁止夜行經曰重門擊柝以待暴客又曰勇夫重閉況國乎現在遊民散勇到處成羣防範有方則民無性命之虞官免撤參之咎反是不惟官民兩害抑且政體大傷本司不能曲宥也該房卽具通飭札稿送核仍候督撫憲曁潼商道批示繳

○批咸寧縣民崔世徳呈詞

姜恆泰自光緒九年咸長公局敗壞以後所有徳日新等錢鋪相繼倒閉所欠外債及孤兒寡婦存放取息之本銀不下十餘萬兩本司在咸寧渭南任內於悅徳堂錢債案件了結者凡十餘起今距伊倒帳之日已歷二十餘年恆泰死亦數年矣爾旣有五百金借項何以早不控追遲至廿年之後家業己分本人己死而始控請提追豈此二十年中爾竟長眠未醒耶旣經控府批提何又來司越瀆不準

○牌示

照得南局散查委員林景前因冬防巡緝得力詳記大功在案該員年少性浮不知檢束日與本城聶姓子弟相狎相優繼乃因借貸齟齬本年正月聶姓捏報竊案意在陷害局員旣而林聶之交復合言明案系子虛勿庸上報突於三月中旬由林景一人署名追報正月聶姓竊案經本司訪查得實緣今正林景吳源瀚賭博輸錢各借聶姓銀百餘兩恐其索償遂追報前案意在貽聶姓以捏竊之罪俾其恐懼悔懇則可以勾銷前債此等浮浪子弟無賴卜人爲鬼爲蜮實屬官紳之螙林景著撤去保甲局差遺缺以王樹棠充補去浮薄子用讀書人聊示懲勸林吳聶三姓之事本擬發府訊究姑念未經告發從寬省事該員等倘再不知攺不但不入衣冠之隊兼恐爲溝壑之臒凜之戒之此牌

○批幹州教民黃玉賢呈詞

據稱爾胞侄黃富成如此凶惡糾匪謀殺叔父羣毆爾妻擄爾家財物爾不在幹州控告輒來省越瀆其爲誣飾無疑況去冬爾侄初由合陽至幹控爾於孫牧案下爾自云州主公明一見了然迨去臘今正兩次搶擄爾何不控請驗究遲至三月忽然控司實屬荒唐已極仰孫牧迅卽覆集審訊斷結具詳候核勿遲詞發仍繳該原告卽回州投審勿幹押發

○批大荔縣民張先貞呈詞

劉副將素性忼慡尢愛體面何至如爾所言如果設計局騙則受害當不止一人何以專欺爾張姓一家爾侄士傑先爲雷忠仁所誘幾至破家自應視忠仁如仇何以其弟士秀士希疊被忠仁誘進省城均以車騾爲餌逼立借票訛索銀錢前後三番幾如印板文字實屬情理所無惟稱哨官什長假冒教堂設局誘騙虛實均應澈究仰西安府傳齊人證督同局員秉公審訊實究虛坐勿延詞發仍繳

○批幹州孫牧庭壽詳冊

據詳己悉此案甫經該州斷結而宋金寬盤踞省城輒敢砌詞復控昨己察其刁誣批飭該州錄詳候奪玆閱來詳判斷極公而宋金寬旣一意逞刁決不回州投審仰咸長二縣嚴拏宋金寬到案押發幹州與其父宋秀升一並責押比追債不還淸不得釋放紀養廉卽紀國璽另有要案應加懲辦準卽押回富平交梁令從嚴懲處可也

○批洵陽縣監生楊松亭等呈詞

爾李縣主亦是好官何至謬翻前案爾劉縣主現任咸寧洵陽舊案必尙省記孰屈孰直憑劉令申覆一言再行核奪詞發咸寧卽繳

昨據劉令面稟此案經趙令斷於前劉令斷於後所有虎頭崖之石只準爾修渠取用不準任意伐石售賣是於爾渠工無礙於劉姓風水無傷判斷何等明爽而乃挾嫌蔓訟爭攘無休兩造均非善類今由本司斷定虎頭崖準爲爾業劉姓僞契作廢仍只準爾伐石修渠不準故意鏟斲與劉姓爲難仰興安府轉飭洵陽縣卽以此批永爲定案可也仰卽遵照勿違

○批富平縣民孫天順呈詞

爾擔保借銀反致自累髙學信東夥三人有力故抗任控不還及被押追又復串差保釋伊與其送錢於訟棍書差何不卽將此行賄之錢還之債主乎富平梁令未免疲弱是以此等平常訟案久久不結仰西安府嚴札申飭並簡委明白爽健之員馳往富平代其結案現在馮陳兩令往勘渠道就近遴委一人結此案猶反手也州縣不能了事可爲太息痛恨詞發仍繳

○批鎭安縣民解慶良呈詞

一日之內兩接鎭安上控呈詞恐該縣必有坐省訟棍包控包準害民漁利此案旣經控州批縣稟復何竟急不可待奔省呼冤核其情節解宜聰系爾自行擇立之嗣子爾以盜賣祭田首控何以不責逆子而反將爾管押拷掠世間無此胡塗官也仍仰尹牧查明課奪詞發速繳

○批咸寧縣民於萬善呈詞

本司明知劉令斷案決無錯誤前日批府提審者因見於扶福戒責太酷掌大於荷血肉狼籍以爲當賣田土之案何必用如此重刑至於本案之是非曲直毫無成見今縣斷則被告稱冤府提則原告呼枉兩俱不服吾誰適從此案著於本月二十七日將人證卷宗送司親訊自有公斷

○批續備防軍教習張玉琴稟詞

汪副將復友向來聲名尙好若如該教習所稟則營制蕩然成何事體就中尢以停操一事爲最謬而亦最易查仰商州尹牧按照稟訐各款嚴密查詢據實徑稟營務處以憑查奪稟發仍繳

○批鎭安縣民阮明有呈詞

商州尹牧斷案其明決勝於本司豈能曲庇屬員冤屈百姓畢竟該牧提審此案已否斷結詳銷仰該房檢捲送閱

檢查商州本年二月詳冊爾受阮賢煌指嗾彊欲取贖劉忠慶死頂之地控州控省蔓訟不休貪妄刁誣情堪痛恨玆復砌詞越瀆仰咸長二縣將阮明有傳案押發商州交尹牧重加朴責遞回鎭安將所佃劉忠慶地畝立刻下莊退佃如違枷責勿貸詞發仍繳又批

○批華州已革從九李發瑞呈詞

此案前據華州稟復到司己革從九李發瑞侵吞差錢延不完繳反敢捏詞上控發州審訊避不到案實屬狡健之尢今乃二次控司自投羅网仰咸長二縣迅將李發瑞拏案遞回華州交李署牧重笞百板枷號一月押追差錢完案詞發仍繳

○批余縣丞承桂稟

據稟情詞懇切該縣丞辦理賑務報銷獨任其勞諸臻妥晰今反因此牽掣欲歸未能似非所以待有功也俟與藩司商明請於中座再行飭遵繳

○批麟遊縣從九何際昌呈詞

差徭加收爲償款六十萬而設凡舊有差錢之處莫不皆然若一縣從寬各縣皆將借口豈不掣動全局況差隨糧行麟遊丁糧無多縱使加徭亦無大累地方公事往往一二好事紳矜出頭撓阻萬一得遂所請則自以爲功更斂民錢肥已本司久任劇邑知之稔矣試問闔邑公事獨爾兩人來省具稟果自備資斧乎抑斂錢上告乎仰鳳翔府查明所稟各節及奉批事理切實稟復候奪詞發仍繳

○批幹州監生黃玉賢呈詞

此案奉批己及十日尙不回州投審至被告姓名爾未打聽的確率行寫入呈詞今又呈請更正周狗兒攺爲鄭狗兒周吳鄭王四姓一人遂占其二將來一本百家姓不夠爾上控使喚矣仰孫牧一並究奪詞發仍繳

○批華州生員羅堃秀等呈詞

此案系潼關廳趙署丞斷結之案何以延今未了仰現任李署牧迅卽查照原斷飭羅全孝交銀了事如違押追勿縱仍將比追情形稟復候奪詞發仍繳

○批渭南縣張令世英稟

本司前批云云乃劉副將之詞也該令所訊自系確供要之劉進善之罪不容誅則一也馬夫是渭南人非華州人賞銀二兩自應給渭南馬夫馬振江具領仰卽遵照繳

○批商州民解慶良呈詞

仍仰商州提審如果爾子爾侄將爾謀害身死本州島自能爲爾伸冤本司案前豈是此等妄言所能聳動乎胡塗己極著卽回州投審勿幹押發詞發仍繳

○批漢中官運鹽局文丞徳升稟

據稟漢中鹽務商人之控楊守之訐皆李令煥墀一人所爲另折又稱李令到府將該丞肆口謾罵有屈令在座勸解可證是否屬實卽仰屈令明白稟復以憑核辦繳

○批郿縣張令炳華稟

李春發旣系光緒二十六年經岐山縣稟拏有案且系謀爲不軌重情何以至今衣頂猶在殊不可解現又包賭逞凶亟應照例褫革仰該令卽提該棍徒從嚴訊究重笞無算審實以後至輕亦須永遠鎖系巨石大煉以儆凶頑糾約匪黨謀爲不軌果有實據卽照例擬斬可也仍候撫憲學院批示繳

○批驛傳房書辦周日新等稟詞

段克勤姚思恭如此荒唐膽大著卽日差提來省嚴訊究懲惟失落憲書一案本司記得曾經行查因幹州與潼關所稟兩歧駁令申覆該書再細心檢捲爲要

○批紫陽縣民葛大效呈詞

情節支離詞尢膠葛府批極爲明允洞見癥結況梁令事事小心謹愼本司深信無他何至縱娼入署賄串門丁屈法袒斷此案旣經興安府飭縣錄詳轉司候核詞發興安府仍繳

○批邠州舒令紹祥稟

老手辦事具有條理不事矜張所陳五事看似平淡無奇實切實可靠他人滿紙鋪排空言無實者本司不惟不信亦不取也此稟可取處卽在可信所以可信處正在平實也平余驟減二分得毋入不敷出否只此一條本司疑其過於要好其餘若捐麥若招墾若鹽務若水利事事愜心貴當致爲難得一一如稟立案仍候撫憲曁藩司批示繳

○批富平縣民趙鏡堂呈詞

爾與張炳南是否東夥不難一訊卽明旣稱在富平先有控案復有息詞爾嫂爾侄俱在富平獨爾因炳南一控移關來省是從前分家之證據與後來叔侄之爭端咸寧均無可稽考仰劉令查核此案情節能了卽了如不能了卽將張炳南趙鏡堂一並發回富平縣提同趙王氏及子有兒就近質訊以省拖累詞發仍繳

○批白河縣林令揚光稟

據稟已悉倉糧黴變惟有出易一法而出易亦頗累民趁此未甚朽敗之時攙和出易則百姓不甚喫虧猶爲願領秋後加一還倉則息不甚重惟須嚴飭倉紳書級人等領糧時須攙和勻淨收糧時不得加耗畱難全在賢有司多用一分心則百姓多受一分益耳仍候督撫憲曁藩司陜安道批示繳

○批雒南縣民李福壽呈詞

據稱李令不許百姓告狀有喊冤者必笞原告三百板天下斷無此事姑仰商州尹牧查明稟奪詞發仍繳

○批興平縣民孫學周呈詞

語多過火殊不足憑仰讞局原審之員查照原斷提馬四比追了案如果馬六馬長齡有從中唆抗情事卽一並提懲勿縱詞發仍繳

○批咸長兩縣皮行頭張天興呈詞

此案爾與馬源盛爭充皮行頭髮縣審訊酌斷大凡斷案自有一定之是非卽或不公亦有一偏之意見何以一面將爾掌責三百一面令馬源盛當堂向爾連連叩頭實屬奇情怪事仰西安府轉飭兩縣稟復察奪詞發仍繳

○批商南縣職員朱開興呈詞

語類瘋痰姑仰商州尹牧查明覆奪此呈關鍵全在一生置業空勞碌勒斷入廟怎甘心兩句七言詩中有無窮冤痛也詞發仍繳

○批白水縣陳令維藻稟詞

該令刑幕出身豈不明白公事司牌已掛而欲本司爲之攺牌子爲藩司願乎不願夾單發還繳

○批李令少溶稟

核閱折開各節尙系實情周令民社初膺驟遇命案諭飭兩造容有失當之處然以新任職官舊家子弟開宗明義第一案卽被兩造控其詐贓此必無之事也張鴻緒以窯塌壓斃雇工二人周令斷令各給錢七十五串本屬太多鴻緒痛惜錢財遂爾上控劉姓得錢七十餘串心滿意足退無一言而任文郎籍隸合陽周令欲將錢移送原籍俾屍母具領其族伯在同無可染指遂亦來司具控是此案周令心實無他特其初斷錢太多致啟屍屬之貪心而招雇主之怨忿其後又未能安頓妥貼此所以一案兩控也今旣查明張鴻緒已出之財無庸核減仰西安府卽飭在省具控之任姓迅回同官領屍搬柩勿再誣瀆惟聞該令所用楊姓家丁頗招物議著卽日驅逐回籍勿得袒護致幹提懲切切

○批學律館遊令拯課捲

就文而論頗有思議今之少年稍獵洋書輒拾報章余嗤生造字眼取古今從不連屬之字鬮合爲文實則西儒何曾有此不過繹手陋妄造作而成而新進無知以爲文中著此等新語卽是識時務之俊傑於是通場之中人人如此畢生所作篇篇如此不惟閱者生厭作者自視有何趣味乎去年鄂闈端中丞詳加戒諭如攺良起點反影特色之屬槪不準闌入捲端該令豈未之見去臘大學堂季課捲因榜首用文明野蠻字經本司嚴批痛斥近南鄭稟牘用起點字又經撫憲切責該令豈未之聞而此文輒復自鳴得意以起點二字示其學有本原實爲吾輩之恥中國文字自有申報館而俗不可醫然猶不至於鸚鵡攺言從靺鞨狝猴換舞學髙驪也迨戊戌以後此等醜怪字眼始絡繹堆積於報章之上無知之物承竅乞余相沿相襲本司在陜誓以天帚掃此垢污法所不及令所不行則亦己矣該令在陜服官誼當入境問禁而竟貿貿爲此亦云不智以後凡有沿用此等不根字眼者本司必奮筆詳參決無寬貸此卷幕友原取第一特置榜末示儆蓋矯枉不嫌過直也

○批紫陽縣梁令士選稟

汪大有用艸泥僞造人頭藏於家內非圖訛害平人何爲作此惡劇來稟謂窩主王六在逃如緝到案則將大有重責保釋豈不慮保釋以後再作假人頭害人乎大有著勿論王六就獲與否應卽鎖系巨石三年期滿再行查看辦理仰卽遵照仍候撫憲曁藩司批示繳

○批華州李牧嘉績稟

該州武生吳佩旗吳佩鈺兄弟十年前在渭南幫訟破人家產拖陷無辜本司蒞渭潛逃回籍久欲懲處此人今乃自投羅网該革生黨護刀匪擅敢施放火鎗拒捕轟傷捕役至四人之多實屬凶狡冥頑湣不畏死卽立斃杖下亦不爲過猶敢捏砌虛詞在同州府誣差聳聽實堪痛恨仰同州英守迅飭代理大荔縣王丞將該犯吳佩鈺嚴加鎖■﹝金靠﹞押回華州交新任唐牧嚴訊究辦至輕亦須鎖系巨石八年勿得寬縱仍候撫憲批示並移李令知照繳

○批富平縣生員楊炳森呈詞

柳進有猶未死乎光緒十八年咸陽馮氏一案進有幫同程書辦毆撻宦裔曾經本司在咸寧任內將伊重責管押彼時進有年已六十經今十有二年而猶狂惡如此實堪怪訝至於爾控各情亦復可怪柳進有霸爾店房爾遂將房轉典孫姓是爾明知進有非人何以竟將紅契任其騙去及控告到官案閣十年至今未結此十年中如施令尹令舒令皆好官也何至此等細事不能斷結至稱二十五年九月爾家忽被百餘人各執兵刃洋鎗明火搶劫爾身受十餘傷婦女兩人驚嚇而死爾時端撫憲正在柏臺嚴辦保甲何至省城之內秀士之家百餘盜賊橫行兼有兩條人命如此巨案又閣五年未結實屬聞所未聞況爾所控者柳進有也牽入此案豈劫賊百餘人卽柳進有所指乎爾旣以本司爲能伸冤何以在任三年爾無一詞控訴直至今將去任始懇親提察其控詞太無情理仰咸寧縣檢查兩案原捲送閱候奪詞發並繳

○批大荔縣生員郭應辰呈詞

爾堂叔郭文選不過一拔貢州判耳如果棄其嫡母霸產私肥何至歷任縣官均皆袒庇反將爾胞叔文平重笞勒結所呈殊難深信此案委李令煥墀馳赴同州詳核卷宗提集要證秉公審訊斷結具覆勿延

○批綏徳州孔牧稟

稟折閱悉綜核各員𨿽無赫赫之聲亦鮮彰彰之過固見品評得實尢徵表率有方此繳密折畱內

○又批咸寧縣生員楊炳森呈詞

頃經咸寧縣送到案卷一宗查系光緒十八年本司在咸寧任內親訊斷結之案彼時爾有房一院柳進有先租後當已交當價銀一百二十兩爾忽翻悔具控訊悉各情斷令爾交還柳姓銀兩柳姓與爾交房紅契存案俟爾交銀領契柳進有交房領銀爾銀交後卽將紅契領回而進有一再覆控謂爾堂兄楊炳焱函囑勿得謄房原函在捲嗣傳炳焱不到進有又復赴甘案遂懸擱二十四年進有投案領銀經董署令喚同爾兄炳焱當堂質訊供稱房已謄交始將百二十金付柳姓領去爾乃於五六年後味郤從前一切交領各情來司妄控己屬荒謬萬狀而又妄捏百餘盜賊明火執杖在省城公行搶劫如此奇案據稱至今未結及本司行提此案卷宗據劉令覆稱徧查檔案並無其事爾爲生員造此無法無天之謊語實堪痛恨仰咸寧縣卽將該附生楊炳森傳案重責五十戒尺移查年貌詳請斥革以除學螙而警妖狂萬勿輕縱切切此批掛發交咸寧縣遵辦仍繳

○批三原縣守備黨濱呈詞

是何處不通秀才用李陵答蘇武書句法代爾作此呈詞三原程令案無不結結無不公豈有押非其罪之理姑仰三原縣錄詳察奪詞發仍繳

○批渭南縣己革武舉劉遇魁呈詞

爾已經奏革尙敢自稱武舉上控官差仰咸長兩縣卽將該革舉傳案押發渭南縣歸案訊辦此飭

○批華陰縣劉令林立稟

此案拐犯楊幅有拐匿郭王氏自應照例擬罪惟到案後尙敢誣指郭王氏系嚴盛徳所拐訊系武舉楊維翰教唆使然此等武舉不革何待仰卽敍入正詳請革可也仍候督撫憲曁藩司批示繳

○批山陽縣民王萬振呈詞

屢次纏訟情殊可厭惟念山陽劉趙兩令問案均不可靠仰商州尹牧提案親訊斷結報奪勿延詞發仍繳

○批華州民羅海娃呈詞

現在華州唐牧回任無所用其回護仰該州查照趙署丞原斷覆訊斷結報奪勿延詞發仍繳

○批鳳翔府傅守稟

來牘祇悉神君眾母之用心流溢紙上卽投呈鈔批不準需索一節已徵實惠在民而又體卹吏人捐給津貼絕非今世矯爲淸刻示厚於民而故薄於吏者可比佩悅奚如本司去年通飭各屬將自理詞訟每月摘錄數起呈核誠因端升憲所訂淸訟之法六項月報但云上控若干自理若干未到者僅標事由已到已結者但注曲直二字淸訟局各員持冊校勘正如房考閱卷但有題目而無文章亦何從判其優劣哉今令敍錄供判旣可覘牧令之斷才而每冊加批又可增局員之識見其不合者以管見商之竊附直諒之義似覺彼此有益前札但飭州縣冊報者以太尊職分較崇局員未便擬批也今貴府自行造賫請核想見虛衷求益慮以下人應卽通飭各屬一律照辦以通民隱而顯賢能臨別依依率筆奉復

○批商州尹牧稟

商州何幸得此賢牧一切政事蒸蒸日上不獨開拓學堂一端而已慰悅久之繳

○批鳳翔府印委傅徐朱會稟

此案楊舉鵬喝令張振傑等將劉楊氏手足捆縛逼索欠麥致該氏羞憤吞煙身死業已眾證確鑿猶敢任情狡展誣差謗官希圖挾制實屬凶惡棍徒若照威力制縛人致死律擬辦轉嫌輕縱楊舉鵬著查照省章鎖系大煉巨石十二年期滿查看如果眞能悔過再行稟行開釋楊金煥以麥交舉鵬轉放當舉鵬遣人向楊氏逼索楊氏往向金煥懇緩如金煥允其緩期便可無事乃以斗麥之故因楊氏到門懇緩不允向其潑鬧實時通知舉鵬以致釀成人命亦近於爲富不仁此案旣擬外結應將金煥例貢斥革免其餘罪張振傑聽從逼索捆縛著鎖系鐵桿二年期滿保釋餘如所稟辦理仍候撫憲批示並移委員知照繳

○批鳳翔府轉寶雞縣詳冊

此案王汰奎懷禽獸之心欲與分家寡弟婦同度及其弟婦交給財產自回娘屋守節汰奎未遂淫心反疑其胞兄汰香所使疊向欺訛昧債而又賴債及汰香請同族長理斥汰奎輒敢執持屠刀將汰香逼入臥房致其兄情急奪刀回砍致斃此等禽獸人人得而誅之該縣初詳擬汰香故殺太不允協是以本司隨筆批駁諭令從輕問擬今閱來詳謂遽照毆死有罪卑幼按例擬流減徒似與本司批飭擬斗之案不符應照鬥殺例擬杖壹百流二千里等語殊不知前批但言情理未查律例盡可於來詳故殺上量減一等批令擬斗並非設有成心著爲定讞也此案照毆死有罪卑幼例擬流減徒情罪適相符合王鎖銀幫砍一傷並非致命亦未損骨應於汰香徒罪上量減一等擬杖完結卽由本司攺擬詳院該府縣隨同更正以昭公允而正倫常該房卽查照批示事理錄供過堂勿延此繳

○批倪令度稟

據稟已悉該令歷年以來在長安縣及發審局審案得力本司素所深悉曾經奏準給予本班拔署三次盡先酌委一次後𨿽題補商南縣知縣並未到任旋卽丁憂從前所得酌委拔署均未到班此次起服到省自應仍行注冊依次上榜輪委以彰公允而獎前勞仰候移請藩司飭承查明前案注冊輪委可也此繳

○牌示﹝署陜藩任內稾﹞

爲牌示事照得十月二十六日鳳翔官鹽局被焚一案本司未知其詳現奉撫憲面諭據嚴署司函稟及劉副將面稟此案莠民李褚娃等因販私挾忿於一月之前殺牲飲酒迫脇各村堡往焚鹽局岐山郿縣兩令若罔聞知迨十月二十六日夜匪徒在前平民從而後直入鳳翔官鹽局先擄銀物後燒房舍幕友被戕兩人自昏至明歷時甚久而鳳翔守令屢欲出城爲城守營參將所阻亦遂閉門不出聽其殺人放火而去當印委初報之時撫憲未得其詳猶批令府縣緝匪自贖委員帶罪從事亦謂使功不如使過而未經懲匪不肯懲官也今匪首已獲其二經署臬司查明該守令等於此等劫殺重案爲一參將所阻遂爾裹足不前實屬庸懦無能形同木偶李委員辦事認眞因公結怨此次肇釁又先期公出然分卡各局緝私各勇若非平日倚勢作威何至積怨如山使局卡悉付劫灰幕友慘同車裂是李委員卽不得罪於民而知人不明約束不嚴己屬咎無可逭況各匪傳帖聚議一月有餘印委各員如其不知是聾瞽也知而不言言而不備是無心肝也反復以思斷難姑息委員李倅撤差候勘局事卽委新任鳳翔府尹署守兼理鳳翔府傅守鳳翔縣彭令岐山縣鈕令郿縣張令一並撤任示儆城守營參將畏葸荒謬由院咨請督憲撤參扶風劉令於匪徒蓄謀未發之時偵悉其情親歷各村切實諭禁扶民遂無助匪毀局者應記大功三次以示褒榮至花鹽官運事無中止總期盡袪宿獘利國便民其分卡各員統俟查明一律懲處撫憲面諭如此須牌

○批鄠縣催頭騫潤身呈詞

據稟已悉是否屬實未堪遽信惟該民人之父曾官廣東吏目衣冠陵替輪作催頭何至被告未來先將原告笞責四百板勒賠糧石鄠縣陳雲霖以選得官本司未能深信仰西安府卽委候補知縣塗嘉蔭馳往該縣會同陳雲霖將此案妥速斷結具報勿延詞發仍繳

○批畱壩廳李丞稟

所稟剴切詳明足見盡心民事據稱該廳淘沙壩北岸向有水田南岸地勢較髙素無渠堰該署丞擬在上游攔河築堰節節疏引化瘠爲腴計可開水田三百餘畝歲收稻穀千石現估工價九百餘串而千石之租卽可易錢四千串是不僅利市三倍也稟請挪借學堂經費八百串興此渠工渠成之後卽作學堂公產凡食渠利者按年納息以資膏火尢爲意美法良應卽照準克日興工以期來年卽可食利該丞仍宜細心審度勿使徒勞無功欲益反獘是爲至要仍候督撫憲曁本道水利局批示繳

○批湖北文生吳紹海稟

查陜省人浮於事無可位置該生旣與阿那親王有舊又爲劉軍門幕下得力之人何必捨舊謀新效毛君之自薦耶仰卽回甘肅不必在此逗𨖻

○批石泉縣詳

據詳已悉此案因黃繼瀛拖欠黃光明當價稞谷蔓訟八年之久繼瀛已死其妻黃馬氏無力淸還以致光明控道控司添誣聳準李故令蔚然初訊此案卽斷令繼瀛還錢四百串了事繼瀛在日尙且無力歸還以致光明屢控今僅黃馬氏一寡婦該令仍照前斷令措錢四百串交案押其弟繼洲爲質夫男子所不能了者責之於婦人夫死而累其妻兄死而押其弟萬一四百串永不措交繼洲無出押之日矣大凡積年帳債之案要貴隨時酌斷不能執一而無權繼瀛旣死當視黃馬氏家道實能持出若干或二百串或三百串斷案者取其易遵得錢者圖其爽利若必死於句下吾恐光明一無所得而此案終無了期矣該令見批之日如果黃馬氏巳將錢如數交案誠光明之幸也如其未了可傳光明剴切開導勉以卹孤憐貧之義責其添誣越控之非令馬氏還錢二百串了案試問光明再訟八年所花費者豈止二百串吾恐馬氏嫂叔亦將從繼瀛於地下而此錢愈無著落矣該令爲本司故人勿以直諒爲怪此頌近佳不一繳原詞存

○秦中官報序

人欲知古事莫如讀書欲知今事莫如讀報孔子據百二國寶書而作春秋爾時五等之封星碁布列國有大政彼此赴告卽今二十一行省文移往復之意宋時民間有衷私小報及新聞紙卽今申滬諸報之權輿吾秦之有官報始自光緒丙申迨戊戌秋而止庚子以後朝廷講求新法開通民智於是湖北商報北洋官報以及浙報晉報相續而起吾秦遠在西陲風气之開較東南爲晚𨿽復學堂大啟兼綜中西而士守陳編商無遠志京滬諸報貧者不購迂者不觀其購而觀者又或少年浮動習其非聖無法之言而略其智創巧述之事則不惟無益而有害矣癸卯之春於省城設課吏館乃附官報局於內而以館員司選錄校刊事月得三冊分發各州縣學堂俾資觀覽竟癸卯一冬報凡入出甄擇𨿽勤推行未廣今年春乃復振而新之天下每作一事必有本意之所在不可拾唾而乞余報曰秦報當以秦中政事爲綱傳之遠近可以知關內政治之得失風俗之醇澆物產之盈虛人材之消長此則爲行遠設也若首列

詔旨次列直省章疏以及列國邦交東西政藝其轉販於京津滬粵諸報者則專爲秦中官吏士商設也傳曰言之無文行之不遠若抉擇無方取盈篇幅野言塵牘觸目生憎𨿽彊令州縣購閱不過人擲數金增多鑪灰一寸耳遑冀行遠乎是故俯仰隨人而無特立之幟者在人則爲李志曹蜍在物則爲泥牛瓦狗在音則爲腐木濕鼓在味則爲白蠟空螯在文則爲今日無味之報章而已矣吾中國事事不如外人獨倫理詞章歷劫不磨環球無兩今擬增入關中文錄一門俾讀者生歡喜心除塵俗气卽言文行遠之意寄售各省亦卽春秋列邦互相赴告之意在今日爲政要在異日爲史材秦中官吏無小無大知吾之所爲用人行政課士治民及一切謳歌訟獄皆將布告遠近而人之賞譽譏罵胥於是乎在則必益自振奮凡可以利國者無不爲稍不可示人者決當去則豈惟開民智而已其有裨於吾秦治術者夫豈微哉夫豈微哉

○甲辰年變通秦報章程十一條

一報曰秦報誼應多載秦事向來關輔政編僅居六分之一有似喧賓奪主今擬每一冊中秦事居其半選鈔各報居其半以期名實相符

一向來報本一月三期每本以三十餘葉爲率夫本局訂購華洋官私諸報其來也常在一月以後再由本局選印發遞則秦中官紳士商之閱報者己在兩月以後更限以十日一冊則期愈遠而讀愈遲我之新聞久作人之故紙矣今擬減其篇頁密其報期每本十餘頁五日一出以稍慰先覩爲快之意

一向來本局所刻路透電音皆取之於津滬各報頗恨不獲先覩近來俄日失和關心大局者尢迫欲知其戰事玆由本局與上海電報局訂定每日將路透電信轉報秦中則剛日之事柔日卽知其未經訂購以前之路透電信仍當匯錄俾秦人士得窺其全

一吾秦自講求新政以來創辦之事不少奏牘文移未見京報者亦不少秦中人士無由得見去年報本登載亦屬寥寥今擬將吾秦重要各政事苟非密折一切宣示蓋事屬創辦士民但知有其事而不必諭其心類如軍政財政吏治學程務將原辦奏定各章程一一登報俾秦人咸知每辦一事皆有其命意之所在非徒取民財以供揮霍傳之他省亦知吾秦疆吏之苦心其合者可資鄰省之取裁有不合者尢冀來執友之規諷本局刊報之本意注重在此當揭以示人者也

一吾秦現辦各事凡奏稿詳稿以及各局各府廳州縣稟牘稟批固當次第刊行卽數年以前有關政要而未經傳布者亦當載入報中但須注明年月俾閱者知其前後次第

一省城各局文案委員不乏能手其擬稿擬批凡可資觀覽者槪予登報考宋時官兩制者凡所撰擬皆系以某人行今仿此意凡局員所作皆注明某某擬稿某某擬批以示不沒人善之意

一州縣判決詞訟有案涉奇異審斷公明者冤獄平反者大謬無理被撤參者一槪登報蓋公允者可以示勸過於胡塗荒謬者告之通省並傳諸鄰省不但可以示懲且使現任各官各有戒心從此不敢荒率任性則所全者多矣若尋常詞訟案情平平無奇判詞又簡率鄙俚槪勿登報

一一省大政撫藩臬三署盡之然如善後釐金洋務等局皆要政也一切公移文牘應刊入秦報者均宜鈔送本局次第排印今於藩署辦公所特設寫官二人專司鈔錄事除撫署要公悉已札行藩司外其臬署及各公事會局行到署悉由辦公所委員愼選速鈔隨時封送本局以資報材

一秦報固以秦事爲重而選刻各報尢宜知所去取今仍舊歲定章首列樞廷政要次卽關輔政編惟較去年加多加詳至於外交新事無非轉錄津滬各報存其要略削其遊談向來每錄一條必並載其四字題目如設局保商匯解賽物之類甚無謂也今另定格式如錄申報若干條則於其末注云以上見申報錄中外日報若干條則注云以上見中外日報此亦著作家類志之例局員不可不知

一言文行遠千古不易世間最賞心者何事乎佳文佳詩卽移情之尢物也今擬增入關中文錄一門凡大學堂季課課吏館月課如有佳作皆可附刊惟選擇必精中駟勿取他如我師我友錄示名篇存吾篋衍者每報之末錄其一二爲閱者娛目賞心之助此亦法曲之尾聲天機之剩錦也其不佳者𨿽送本局亦所不錄

一報局附於課吏館意在使我同寅諸君子周知本省政要兼知中外時局用以擴其聞見培成有用之才鄙人以課吏自任嘗恨政書無佳本久欲自道所得爲居官淺語一書腹藳已成而老年懶慢未經寫出今擬公暇日書數條以告後來需次諸君俾知塗徑亦卽附刊每報之末公諸海內講求吏治者新婦成婆指點當年之井臼老駝無力心知舊曆之山川自道己經或當親切閱者勿笑可耳甲辰正月十九日秦中官報局述

○序二

或問秦之古法欲黔首皆愚今之新法願吾民皆智異同失得可得聞歟曰焚詩書以愚黔首者秦政所以自速其亡也通中西之郵以開民智者朝廷取法之善也烏可同年而語矣天下智者不可使之愚愚者可以使之智經以多聞多見爲知之次可知見聞之多寡爲民生智愚所由分民智之通塞爲人才消長國家彊弱之所系世方求其智而不可得顧欲一切堙塞錮蔽之豈非大惑也哉今天下增設文武實業諸學堂將欲天下無一不學之人卽無一無知之人人人有知人人力學自不至以西人如鬼神之不可知亦不至以西學爲周孔所不能及不疑不怪不毗不流而後學術可以有成天下可以望治聖人教人之科則智先於仁識先於力故小學重在啟蒙而大學基於知止顧學堂中人欲其疏靈而瀹窒也則讀書之效遲讀報之效速何也書之義精而報之情顯書之理繁而報之旨約讀書難終而讀報易竟讀書事苦而讀報味甘故報章者開通耳目之丹方而震動愚迷之鼓吹也今天下報館多矣讀報之人眾矣其甘於無知者固終於愚卽自命有知者亦不可謂智何也禿襟小袖剪髮膠須履革以行割腥而啖者其視﹖手搖頭之措大與端坐如塑之迂生同一無知而已矣習於怪論而昧其本原掇其皮毛而遺其骨髓可以謂之智乎故載筆先定其要刪而讀報必知所抉擇秦中士庶恂謹居多然惟其見之狹也則驟聞異說而思遷惟其質之良也尢易爲憸人所煽誘戊戌之已事株連秦人不少矣是秦之人不愚於祖龍之焚書而愚於無父無君革命平權之邪說也然則讀報以開民智而轉自失其是非之心馴致於訕上作亂而不可止豈非愈智愈愚而一切堙塞錮蔽之者轉不爲無見歟曰此官師教督之無方與新舊黨論之相激有以致之非民智之不可開也法無論中西知貴眞知學貴實學其似是而非者野狐也去順效逆者怪鳥也昔舊今新者再醮之婦也可西可東者無舵之舟也客慧狂華焉識學林之根柢蠻奴貊隸何知彼教之宗傳是所謂愈智愈愚者仍一不學之人而已焉有學而知之者反出於喪心病狂之一途哉是故多識前言以端其本博觀新事以會其通使吾秦之人皆賢皆智而不謬於聖人知彼知已而不懵於時務是則選輯秦報之微意也夫

○序三

報章者不登著作之庭要亦史稗之類也瑣屑則煩淩雜則亂必先條其目例各以類從乃若网之在綱錢之就貫癸卯秦報分列六門今年刻意增刪期明主客而舊例未除新例未備館員輯錄人持兩端以故一再印行迄未畫一乃復取而訂之並省附益釐爲五門合路透電而爲六焉其一曰

諭旨恭錄記

玉音也言綸出綍如日月之麗九天振玉聲金譬電霆之行萬里冠諸篇首誕告關中其二曰秦事類編紀邦政也事先本始遵大學之經文名從主人用谷梁之傳例文多故難省事近故易核其三曰直省文牘闡嘉猷也百二國之寶書盡登冊府十二州之政要都上屏風眾長萃於一門卿法亦堪我用其四曰外報匯鈔通智慧也辧諸子百家之同異勿失聖權擷十洲三島之菁華聊資貧餉旣博通乎政藝亦兼綜乎中西其五曰藝文存略系雅詞也平生師友續湖海之文傳近代詩歌規瀛奎之律髓借奇文之欣賞爲綺麗之餘波至於路透電音最詳東事間者兩雄角抵三省阽危我鬥龍覿龍鬥我覿大反乎子產之言蚌語鷸曰鷸語蚌曰兩不爲漁人之利身𨿽局外覩欲爭先用乞竿綫之靈式慰邦人之望嗟乎捧

綸北闕銜書每望於靑鸞載筆西京紀事獨詳於金虎錄名臣之奏議豈限方隅拾瀛海之瑣談卽成掌故江關詞賦猶及斯文未喪之時舊國河山豈無我武維揚之志述是編者金惟三而共冶珠百八以同繩分之則部居秩然合之則莊諧間作讀是編者如觀圖畫幸建章門戶之可尋如入名都恐山陰應接之不暇開卷而聆

天語可知時事之艱難曲終而奏朱弦彌見文章之福澤若夫近來諸報捲無剩幅幅少餘行此義未終更端又起於是前卷似縣崖縮腳後編以虛字發端貽朝報斷爛之譏甚小題割截之獘若斯之類未之敢從惟是遠在西陲彊效東矉匠心近拙鉛字少稜𨿽紙墨之未精於義例則善矣譬如洪景盧之筆詳於典故而間涉詩詞張曲江之文窘於邊幅而時濟實用海內通人當自知之無假鄙言也

○序四

鄭風首緇衣勸攺爲也雅詩錄賓筵嘉攺過也易曰事窮則變變則通通則久名手爲文數易其稿名將用兵數更其令名臣爲政數變其法變法之始其大者見於兵制學制官制錢法鹽法稅則及一切農工商務而其致小者則見於吾秦之報章舊歲秦報分門凡六今年春張碧岑程戟傳兩太守並充提調而以彰籛生姚敬候遊道園三大令主輯錄自中和節以來報凡兩出徒以新舊目例兩存其說未能一衷於是乃商之兩太守盡去舊例五門秦事爲主外報爲賓於是今歲之報與舊歲異而中旬之報又將與上旬異議旣定三大令操觚而進曰一館之內一旬之間義例參差不堪行遠及前報未發請悉更正如例而後示人以竊附於緇衣賓筵之義可乎吾乃服兩太守之和衷而三大令之勇攺也今天下之患正在新舊之相爭而是非之不明舉凡兵制學制錢法鹽法稅則及一切農工商務其陳腐刓獘闒冗而無用者方將立新法以善其後而每撓於守舊者之護前今日更之明日復之此人是之彼人非之所謂攺者見於文告未必見之於事實見於在上之謀議未嘗見於在下之奉行日日言變法而陳腐刓敝者如故人人言攺過而闒冗無用者如故此可爲傷心流涕仰屋而長嗟者也夫使天下之人皆能如兩太守之和衷與三大令之勇攺凡事勿論新舊但論是非盡去其護前之私而一以求是爲本則豈惟區區報章而已中國何法不行天下何事不治四彜何人不服海內外諸報館無論其爲通人爲不通人爲亂臣賊子更復何隙之可抵而何喙之敢置

●樊山政書卷七

恩施樊增祥嘉父

批鄠縣印委會稟

批白水縣郭令稟

批平利縣李令稟

批石泉縣幫款房稟

批綏徳州孔牧稟

批長武縣李令稟詞

批客民劉光成稟詞

批盩厔縣曾令稟

批漢中府官錢局委員劉令稟

批咸寧縣民閔福成呈詞

批山陽縣劉令稟

批白水縣郭令稟

札西安府

批南鄭縣楊令稟

批丁令禧瀚稟

批臨潼縣舉人陳石銘呈詞

批臨潼縣舉人陳石銘呈詞

批客民楊淸江稟詞

批吏房稟詞

批經書蒲耀南等供詞

札十二府州

批稿房稟詞

牌示

批甘泉縣李令稟

批澄城縣髙令詳

批長安監生童遇祥稟詞

批商州楊牧詳

詳撫部院

批周副將稟

詳撫部院

課吏館試辦章程十條

札程守崇信

批臨潼縣印委稟詞

批山陽縣劉令稟

牌示

牌示

批長安縣監生童遇祥控詞

批平利縣匪徒姓名簿

詳撫部院

批咸寧縣稟

批三原縣民劉扶九呈詞

批三原縣徳令詳

批鳳翔府尹守稟

詳撫部院

批倉廒工程善丞稟

批三原縣福嘉公司商民張星五呈詞

批署白河縣楊令乞假稟

批華州唐牧稟詞

○批鄠縣印委會稟

據稟已悉該印委會訊此案明白如繪駁詰處俱中竅要深屬可嘉惟騫潤身身充催頭因此糧被責輒敢捏砌虛詞控司聳準居心險惡實爲無賴之尢僅予薄懲何足示儆仰陳令於奉批後立傳騫潤身到案枷號衙前示眾枷足十五日重笞百板取保釋放以儆刁誣仍移委員知照繳

○批白水縣郭令稟

作官以遇事有主意爲最難此案以業經奉準流抵之錢糧忽奉部駁迫令催交不惟失信於民並恐上催下抗玆閱來稟請於代徵二十七年民欠錢糧已經解司之五千九百餘兩項下撥出三千�百餘兩作爲本年下忙應徵之糧以符部議而顧考成至來春查看情形再爲帶徵二十七年民欠一轉移間旣免大部橫駁亦免民情困苦足見才堪應變死法不足以制生人也嘉佩之餘一切照準仍候撫憲批示繳

○批平利縣李令稟

凶犯楊建朋以胞弟勒死胞兄楊建敖埋屍滅迹情堪駭異及詢其起釁情由則建敖以四十三歲之胞伯彊奸十四歲之胞侄女已成以致建朋冤憤塡膺下此毒手建敖以狗彘不若之徒身犯立決之罪全屍而死僥幸己多建朋之迫而出此亦以爲彼旣下同禽獸又復上辱祖宗實系仇讎成何兄弟論其罪案不過擅殺應死之罪人考諸經文豈無大義滅親之明訓仰再悉心研訊照例通詳然建朋𨿽不至於死亦太冤矣擲筆憮然繳

○批石泉縣幫款房稟

此案由本司在署任時以石泉固屬瘠苦而獨令渭南幫給千金亦欠公允因仿北山苦缺之例議定每歲庫支六百金作石泉津貼旋經前升司以庫款支絀仍飭渭南縣照舊幫給千金此時石泉按千金請領渭南按四百佽助本司若仍以庫款作幫近於是已非人不惟虧寅誼亦非所以重庫款也調停其間可令渭南幫五百金彼此得半失半在渭南所增無幾而石泉聊勝於無該房照此意送敍稿送核札飭該二縣遵照可也

○批綏徳州孔牧稟

各屬辦學堂者商州爲最綏徳此稟抑其亞也凡眞能辦事人說出話來都與人不同字裏行間自有一股眞气要知北山地方籌款一千便抵得山外一萬孔牧經營一年之久乃能粗具規模旣有成模然後上稟與他人紙上空談信口撒謊者迥別此等官安得不說好

○批長武縣李令稟詞

一味稟訐前任而自己如何籌款興學毫不提及但請畱舊山長辭新教習以節經費而已前任籌款捐而未收正賴後任賡續若但問之紳士則凡有捐項地方紳富無不自道貧難與狐謀裘與羊謀羞終無成事之日矣該令年輕气盛與陳令交代生嫌一稟再稟語多過火此更以切已應辦之事欲訐前人之短遂盡聽紳士之言獨不思學堂萬無不辦之理亦萬無爲省經費遂令髙拔貢長此終古之理勸捐之事難得人發其端我爲之繼款由我集怨不我歸豈非便宜今乃盡翻前案曾亦計及後圖乎若竟因循不辦則是自礙考成若又另起鑪竈豈非捨易求難乎本司道等亦並不以陳前令所辦爲已有成模但該令系實缺人員長武學堂必應責成該令興辦徒訐人非轉忘已責旣云陳令籌款無著卽仰該令認眞捐辦至地方士紳惡習凡有書院義學皆願本地舉貢主講而不問其學問之是否優長該令因陰教習是陳令稟請遂必去陰畱髙而該縣紳士亦遂察機稟畱該令延師視如弈棋且旣知另延陰教習曾經稟明在捲何得不行請示卽將髙拔貢照稟批準該令旣持手板而走風塵家世不可恃也意气不可恣也本司道等有課吏專責屬上之間有如師弟本日接見該令察其才堪造就慮其气未和平而於學堂一節純是意見用事深恐因陋就簡尙難底於成用特明白批示仰卽遵照繳

○批客民劉光成稟詞

本司在陜二十餘年客民無故求幫者三四年前從無此事近則動稱鄕誼攔輿遞稟乞恩者常常有之其是否同鄕固不可知卽使同鄕吾楚之人何止萬萬博施濟眾誰能駕堯舜而上之所懇應毋庸議

○批盩厔縣曾令稟

據稟趙羣等三人以賭爲生屢犯屢懲屢賭而不攺是誠不可教誨不可救藥者也應如所擬鎖系三年期滿察看如不知悔則鎖至五年再看再不痛悔則遞加至十年可也來牘遽請鎖系十年萬一若輩中途攺悔而大府批定在前不滿不釋豈非阻人自新吾輩疾惡固嚴仍宜寓慈祥於駿厲賢令尹當亦知此意也

○批漢中府官錢局委員劉令稟

據稟欣悉往者官錢局年年虧折總由辦不得法是以本署司前在藩司任內特委劉令赴漢經理今果大著成效將從前局存無用之毛錢四十餘串全數使出民不病而官有益竟長錢三千餘串之多而且取信於民官票卽作現銀寶用因請將前發之局本一萬兩繳還司庫以備急需不特心計獨工抑且忠誠如揭使人人皆如劉令吾復何憂矣應卽詳明撫憲將劉令酌委優缺一次以答其勤至稱米麵騰貴原定該局夥食錢不敷用度準如所請每月加錢二十二串以免墊賠將來糧價平減仍復舊制此稟及批通行西同延興四府官錢局俾資觀感而顯賢能其局本萬金附於釐局搭解可也繳

○批咸寧縣民閔福成呈詞

荒年乏食棄妻不顧任其另嫁及年景轉丰則又以拐賣髮妻具控索還妻子者隨處有之若竟斷還則是年荒谷貴之時後夫代爲養贍迨其能自給也依然破鏡重圓在該民固乏天良在縣官亦欠公道凡事不可執一而論考諸例案據閔福成控稱光緒二十六年以錢十二串娶朱賴娃之妹爲妻迄今四年已生一女而本夫陳世徳突於四年以後控領荒年已棄之妻此案若經本司判斷只可令閔福成找給財禮錢畱其妻女不能令陳世徳找還養贍錢不但還妻並奪閔氏之女也乃縣斷初令還錢一百十三串領妻繼則僅斷五十串領妻舒令乃老吏也何竟拘於死例不體人情至於如此意者不更事之委員所爲耶惟原告一面之詞亦難深信仰將全案卷宗封送本司閱看再奪詞發隨繳

○批山陽縣劉令稟

據稟該民人孫前廣於上年十二月二十二夜歸瞥見伊妻馬氏與余振江在坑行姦伊當用柴塊將振江頂心擊傷身死並將馬氏毆傷經該令驗屍取供在案又據稟稱余振江卽余正江因窩畱外匪被團副兪彬仁驅逐挾嫌於上年七月十七日糾同楊國華等夤夜撞門入室用刀砍傷兪彬仁而逸亦經該前後兩任勘驗稟報懸賞購綫嚴緝在案此兩案分而觀之平平無異惟餘振江旣系勒緝要犯自七月至年底將及半年未離漫川關一步而且風流自賞遇便續姦不但目無孫前廣抑且目無該令劉賡年也吾不知所謂懸賞購綫勒限嚴緝者果在何處捕務廢弛不啻自畫供招矣而孫前廣一時忿激能殺當場之姦遂使該令兩案匯詳獲此便宜之盜馬氏之妖淫卽是該令之限綫前廣之猛鷙遠勝該縣之捕班殺姦之案仰卽從速從輕了結並由該令賞銀三十兩花紅一疋交孫前廣當堂祗領以實懸賞之言而示酬勞之意至刀傷兪彬仁一案尙有逸匪四人仰仍懸賞購綫嚴緝務獲逾限不獲照例開參

○批白水縣郭令稟

作州縣辦命案固是常事然史皮兒身列膠庠糾集凶徒攜帶洋槍橫索欠項討而不得卽開槍轟斃一人實屬慘毒凶頑湣不畏法該令旬日之間緝獲凶手四名並起出洋槍腰刀各凶器隔別訊供一堂卽定辦理捷速訊鞫精詳深堪嘉尙史皮兒卽史載楊著卽詳革與凶手雷甲寅等從嚴問擬

○札西安府

札西安府知悉案照光緒三十年正月十一日鳳邠鹽法道鐸物故一妻一妾有待於正名三男三女同傷於失怙公私有千金之累囊橐無一錢可名襲以薄財殮以時服傷哉貧也禍莫甚焉二十一日側室告逝長男少女同日而殤一旬之內四喪在庭六時之中三棺並舉殃咎集於一門天乎何忍親丁僅餘五口命也如何行路增欷矧同舟之相契廣庭集議賴中座之施仁卹以千金提諸閒款官逋暫了私責猶多兒女長號丁幕靡適畱此一日需一日之饔飧去此一程耗一程之資斧醵金不力歸匶何資省城自撫憲以次旣已各致賻儀省外之優缺優差誼當佽助秦中官況不佞深知量其力之所能爲勉以情之所當盡今由本司畱腴去瘠酌盈劑虛計差缺若干處共派奠分若干兩盡小範卹孤之義人孰無情仿涪翁硬派之差余非得已合之省門賵贈足四千金至鳳邠兩屬之寅僚及奉直八旗之鄕誼未經本司攤派者有無聽便丰嗇隨人貴府髙義薄雲廉泉潤物中歲久傷於哀樂同官永念夫存亡甚賴同心成玆義舉合行札飭札到仰卽函致單開各府縣及各釐局各分淸俸惠此孀孤總期回旗尙有餘糧就道別無膠葛惟是扶棺期近深虞執紼來遲所有攤派奠資先由司庫墊發卽飭各員迅解歸款勿稍延誤嗚呼脂膏爾祿愼勿貢諸豪貴之門冷暖交情正可驗於死生之際馳書徧告垂涕何言此札

○批南鄭縣楊令稟

毛蔚丰以至刁極劣之革生奉文永遠監禁自必拚命求脫南鄭至褒城僅止一站於中營鎭地方兔脫謂非解役得錢賣放其誰信之該令差簽不愼疏脫以後又復延不稟報實屬疲玩異常著勒限一月將毛蔚丰緝獲鎖禁逾限不獲必撤無疑臨批憤憤繳

○批丁令禧瀚稟

能先秦諸子之文章非君誰任與後漢雙丁相伯仲惟楚有材接閱來章願隨貢舉惟君家之兄弟皆幕府之賓僚伯也傳經仲子試令珠劍在風塵之下光采常新蛟龍得雲雨之時飛騰孰禦合行詳轉請給文批錦標爭屬鴒原雲路展其驥足顧我情關桑梓不特贈子以言待君重泛蓮花豈止居吾此座十科相先後定重修氈帖之儀三日拂埃塵何敢當冠劍之禮此繳

○批臨潼縣舉人陳石銘呈詞

同室操戈釁起收蜂細故縣訉謂爾族兄陳生輝將爾抓傷例得勿論無服族侄有兒責押示警判斷極公爾乃纏訟不休謂爾爲兄而生輝爲弟孰長孰幼豈眞任情顚倒硬坐生輝以卑幼毆尊之罪爾旣賢書忝列乃以揪扭細故九次控府控司爾之爲人槪可見矣不準

○批臨潼縣舉人陳石銘呈詞

爾忝賢書以細故鬩墻弟兄構訟縣案已結輒復省控控而不準盤踞省城連控十一次今己臘月二十四日猶復攔輿喊稟誓不回家過年膢臘之際不修訐告之心愈急此等舉人理應斥革惟值封印期內一切公事停辦姑俟開印上詳爾如知幾早早回家度歲爲妙

○批客民楊淸江稟詞

人則已處窮途文則猶嫻墨調姑準賞給錢二千文以示矜卹可也

○批吏房稟詞

據稟楊沼泉劣迹多端一一皆有案據自應澈底根究惟本署書吏互訐不必發局研審卽請交案吳牧並添派張牧姜丞在本署集訊仰卽檢齊案卷先期送閱楊沼泉卽日派差看管毋任逃逸此案卽於初十日送審勿延蒲耀南隨堂備質

○批經書蒲耀南等供詞

唐明懷始充營勇繼開客店今與蒲耀南挾嫌聲稱出押後抄搶伊家恐其說得出卽做得出明懷著交咸寧縣除遵照前斷辦理外再將該犯鎖系一年以柔其橫虣之气年滿察奪可也

○札十二府州

案據咸寧縣申賫民人閔福成陳世徳互控一案卷宗到司查此案前據閔福成以已斷復翻等情控陳世徳到司當經明白批飭弔閱全案卷宗以憑核斷玆據封送前來本司詳加披閱不禁三嘆查陳世徳於上年九月以拐妻有著控李姓於前任劉令案下經崔委員集訊業經問明陳世徳荒年則棄妻年丰則又索妻殊屬不合乃又斷令陳世徳旣願要人應持出錢十五串交李姓收受然後領人則初斷已大謬矣及舒令到任閔福成夫婦先後復控到案閔朱氏不願歸陳世徳尢戀其新生之女而艸灘倉正等亦爲代鳴不平舒令復訊亦明言陳世徳不合而又云惟系本夫自應斷歸領度飭房查算朱氏四年食用若干令世徳交錢旋據算明應交錢一百十三串越日復訊朱氏堅稱不願陳世徳必欲領妻福成惟冀錢多倉正等極言前夫可惡舒令依違其間仍斷令世徳持出錢一百十三串然後領妻前後兩任其抱定死例斷歸本夫如先聖後聖之同揆而所斷之錢則驟如至九十八串之多無怪陳世徳不感其力庇本夫之情而反以縣斷翻異具控於本府也及府批覆訊不究世徳越訴之誣而驟減錢六十三串令世徳僅交五十串領妻似甚懼其上控也者無怪閔福成不感其斷還養贍之情而又以縣斷翻異具控於本司也夫陳世徳之荒年棄妻情斷義絕崔倅舒令之堂斷屢屢言之而所斷與所言竟如兩己相背反不如倉正鄕約之公且明此本司所百思不解者也夫以妻還世徳而世徳不承情以錢與福成而福成不生感朱氏難乎爲婦幼女莫保其終斷一案而四面皆非兩番上控是亦不可以己乎作官第一要體人情陳世徳者不問而知其爲姦民也凶荒拋棄早無結髮之情陌路相逢頓起圖訛之念觀其四年之久從不追尋可見此時堅欲得妻正爲多得錢文之計而該令等轉令出錢領妻試思該民初次呈詞謂乞食至艸灘瞥見朱氏夫以乞食之人何能以五十串贖妻足見未領妻以先已早蓄賣妻之志矣卽令不賣而從前世徳已不顧朱氏之死生此時朱氏又歷訐世徳之浪蕩彊令復合終必仳離況世徳旣不顧已之妻豈尙能疼人之女該令以朱氏母女付世徳之手將來母逃女死實在意中此等判詞不仁不明閱之令人胸中作惡此案由本司更正卽仰咸寧幫審委員張直牧覆集全案人證將陳世徳重責百板枷號十日以治其棄妻於前圖訛於後昧良上控之罪交案之五十串錢當堂擲還並令出具恩義早絕永不索妻甘結存捲枷滿取保釋放朱氏仍歸閔福成爲妻俾幼女無失怙恃以後如有荒年棄妻妻在後夫家已生子女者均照此案辦理以彰公道而順人情合行札飭札到該府州縣遵照

○批稿房稟詞

此案該書於去年二月在夏升司任內稟稱頭班經書楊淩雲於正月冒領二月口食經前司批令俟其上班另稟呈案如數追繳乃楊淩雲於閏五月上班該書與之互相交替默無一言迨九月間該書上班楊淩雲又與該書交替亦無一言直待淩雲回籍乃於十月十三日具稟許前任案下批令傳諭淩雲來房淸繳玆又稟稱楊淩雲匿藏案卷希圖滅迹等語試問爾等兩次交替同在科房何以不當面追索稟稱下班之人不能攙越房內公事此事該書是原告淩雲是被告頭班冒領二班口食二班書辦控經批準追交理應向索何得謂之攙越爾當時旣不敢攙越何以事後又兩次稟訐乎如此胡塗混帳實屬罕見著照指駁各節明白另稟候奪

○牌示

據本署書吏馮承恩等聯名稟訐捐房書吏楊治泰到案當經委員訊明所控楊治泰四款有虛有實分別請示前來查唐鴻雁掛名卯簿並未來房而令其族人唐明懷頂名冒替明懷系一開店之人借藩署供役爲名在澇巷藏垢納污作姦罔利而猶敢聯名訐訟實屬膽大胡塗唐鴻雁卯名著卽行斥革明懷發交咸寧縣重責百板遞解回籍交保管束將所開澇巷客店卽日查封以懲姦蠹楊治泰並非本署書吏因其妻父韓思義在捐房供役嶽死婿繼縱非頂冒亦欠分明應卽革除以彰公道再查光緒二十六年馬故令在蒲城任內曾經稟稱戶書楊正東卽楊治泉少號捐麥十七石受賄舞獘經前撫憲端批飭通緝此案久懸未結應將治泰押發蒲城交李令檢查馬令原捲切實根究有無贓獘勿稍徇飾仍將查究情形稟復候奪捐餉局書吏著該房公舉兩三人候本司點驗飭充勿違特示

○批甘泉縣李令稟

來牘閱悉入山兩年旣乏膏腴之潤更迫死喪之威覆讀終篇愀然不樂量移之事紉之在心子姑待之繳

○批澄城縣髙令詳

凡判事須情法兩平則受者心服閱者愜意而革人衣頂尢須愼重周詳此案據該令詳稱習勞兒之妻習王氏夫婦不和哭訴於鄰居龔生員之母央借盤川往省城姨娘家蹔住龔母憐之付銀一兩五錢該氏遂搭袁生員家貨車進省嗣經本夫以誘串拐匿控龔袁兩生到案該令傳訊其實情不過如此業將習王氏交本夫領回完事矣乃謂龔袁兩生𨿽無知誘護送情事究屬不合若不詳革不足以端士習斯言過矣夫借銀出於龔生之母與龔渤海無干王氏撘貨車進省袁明鑑是否知情尙未可定卽使知之人自撘車與明鑑何與以案情論之習勞兒告兩生串拐乃誣告也該令斷王氏爲背夫潛逃亦枉斷也如果背逃則必另嫁矣藏匿矣何以該令一喚卽到乎龔袁兩生被人誣以串拐重情訊無其事則亦已矣乃於此妄誣之案一詳而褫兩衿該令亦系秀才出身何以溪刻至此旣袁明鑑尙未到案乃於詳革後仍請勒傳懲責何其酷也所請褫革兩生衣頂應不準行仍將該令髙錫華詳記大過三次以爲居心刻薄自殘同類者戒此批速申三院以免準駁參差繳

○批長安監生童遇祥稟詞

此案不問而知兩造均有不是爾爲爾子娶賈兆春之女因爾妻憎嫌媳婦遂爲爾子別納偏房始於姑婦之不相能繼以妻妾之不相安以致兩親家相罵相撻構訟數年而不得結大凡秦晉成仇非有他故在翁姑以爲女入吾家卽是機上之肉任我所爲新婦初來豈能事事如意稍有不順則姑惡之聲作矣明白之婦能有幾人其胡塗者必當前抵觸退後謗傷積久遂成仇敵女之父母明理者或能勸誡其女婉謝親家若遇胡塗之人勢必糾眾登門毆人毀物本司所見不知凡幾矣爾兩家之訟賈女一死則結否則大歸另嫁亦結賈女不死不嫁或其姑不幸而死則亦可以少安若姑婦俱不死則兩家一日不得安此訟百年不得結此案系鈴解鈴仍存乎爾老夫婦之一心爲翁姑者以仁存心子婦𨿽胡塗亦不至於大不孝凡姑憎其媳者每號於眾曰我未嘗撻罵之彼乃視我如仇不知面上秋霜慘於刀劍口頭冷語毒甚蜂蛇使人終日皆愁苦之時安得兩姓無相爭之事至爾與賈姓和合尢難構訟數年讎深隙巨爾旣痛恨其父而欲其女孝親敬夫天下無此人情賈兆春本屬弱門而敢於屢次逞彊又久畱其女在家足見並不望其夫妻和好兩姓決裂如此本司提審亦復何益夫旣云子婦不孝已顯犯七出之條出之豈不痛快而翁姑往往不肯者非冀其復合也深恨其人惟恐其攺適得所不如畱之終日折磨以泄吾忿在女之父母非不愛其所生也業已棄好成仇女家愈懼男家必愈驕其女受气亦愈甚不如一味彊蠻以泄吾忿如果折磨至死再打人命官司天下胡塗人往往出此而爾與賈兆春卽其一也夫已嫁之女豈能長住母家無知之婦豈得不遵姑訓曾令所斷自是正理而實未體人情試觀賈氏自返夫家訟嫌愈甚此豈有了期耶爾欲了之惟有出之然本司亦難憑空斷離爾其再思之毋忽

○批商州楊牧詳

案情近於離奇供詞亦復蹖駁據稱吳瓜木借欠吳卯子銅錢五百文屢討不還去年冬月卯子因索錢不給將瓜木痛撻成傷臥牀累日何其狠也及十二月望又索前欠瓜木約其同往山陽向其妹丈借錢還債卯子欣然偕往何以行至東店子河灘忽然坐地不走必欲得錢無錢則解帶系頸令瓜木將伊勒斃人非瘋痰何遽至此瓜木婉勸再三親爲解扣且云到卽還錢是瓜木本無殺機卯子亦不必辱其父母何以此也大罵彼也絕情乘卯子臥地不防蹲身向下將帶套於脖項右膝緊頂項後兩手握帶狠勒登時致死夫卯子能將瓜木毆撻臥牀瓜木力不能敵可知何以勒斃如此之易一不合卯子在家許其同行半途忽然拚命明知其無錢而必欲得錢萬無死法而必欲求死均屬情理所無二不合卯子持帶教勒原非眞話迨瓜木公然謀勒豈不抗拒卽雲乘其不防然旣云臥地則頭顱貼地可知欲套其頸必先將頭撮起當瓜木蹲身扶頭之時卯子非病非死非醉非睡何以伸頭受套束手受勒三不合凡一人勒一人壯夫勒幼孩可死彊夫勒弱女可死若兩人气力相當斷難一勒卽斃況瓜木本系敗將卽使卯子頸已受套而當活扣未緊之時何難以兩手爭持而竟溘然瞑目長逝核其起釁根由與下手情形種種不合就案情揣度恐瓜木約往山陽早蓄謀殺之心中途預伏加功之伴若徑照原詳勘轉定幹部駁仰再悉心研鞫有無同謀加功之人勿稍護前憚攺凡辦謀殺重案先須情理通順方與例案符合仰遵照批示各節逐層登復仍候督撫憲曁臬司潼商道批示繳

○詳撫部院

爲貪吏劣生兩宜示儆詳請分別懲辦事照得光緒三十年正月三十日據署洵陽縣知縣陳協華稟稱該縣生員朱守正監生髙維嶽等抗阻糧賦現聞結伴進省如果捏詞上控卽請押發下縣等因二月二日朱守正髙維嶽及糧戶魯世定等果在臬署具控嚴署司以事隸藩司將原告三人及稟詞粘單一並函送前來當經本司親訊據生員朱守正監生髙維嶽供洵陽錢糧向經書差催納已屬浮苛自李令丙焱攺於二堂設櫃以舅氏掌平其浮收陡加數倍是以上年七月控府及李令卸事陳令仍照前任浮收是以來省具控云云至魯世定則一鄕愚附和而已當詢以爾等有田若干每年應納額糧若干額外浮收若干守正稱歲入租稞百數十擔應納銀四兩有餘浮收約一兩許維嶽稱歲僅交錢一千二百文當詰以州縣之平餘火耗天下皆然四兩之糧以五兩收不過爲苛於爾無大損至維嶽千二百錢卽全系浮收亦不值一控況闔縣公事何僅一生一監出頭則稱生等原不爲已實欲爲闔縣造福問爾自已並不受累專爲他人之事不遠千里廢時失業所耗費者百倍於所納之糧而犯上官不測之威嚴告本邑兩任之父母盤川誰出訟費何資明明假公濟私反云爲民請命此陜西訟棍慣技將誰欺乎兩生語塞又問魯世定納糧幾何供稱糧銀一分二釐官收我錢三百六十文問爾決不能上控誰教汝來世定不言乃令朱髙等出復問此二人誰教汝來曰惟嶽何維命是聽乎則泣曰我上年八月十五日持錢四百進城完糧有子九歲令於是日上學擬以餘錢買香蠟餅果不意官索我錢三百六十僅買小蠟而歸兒驕不肯入塾我撻之兒躍入流數里得救而蘇我甚恨官幾絕我嗣維嶽遂教我來府控控後官拏我急乃從之進省今求歸不得矣語甚淒惋當由本司手寫紅諭一道蓋印付之令歸示陳令不準妄拏良民復喚兩生入問曰從前趙劉兩任何如則曰皆照向規徵收民不受累足見訟棍𨿽甚譸張猶存公論此案平心而論生監刁劣誠屬責革有餘而官亦不得爲無罪查朱守正以三十餘歲老童上年幸獲一衿意气揚揚自投糧櫃意在恃衿少納因與李舅爭執經李令戒責管押髙維嶽入押視之相約府控此則肇訟之源也維嶽系著名訟棍縣案存其呈稿數張此次朱魯二人皆其指嗾此輩以訟事之有無爲生意之衰旺其來省也旣控官而又辦貨白糖艸紙捆載先歸是直以訟爲生涯罪浮朱魯數倍向來上控之案從不輕撤牧令懼其長刁風也惟查李丙焱承劉令之後蕭規曹隨何等便易乃陽爲剔除糧獘移櫃二堂而�舅氏之橫�反較書差爲甚是明明奪書差之利而又加取於民前任所取者一而李令加二焉夫用私親而去官役已屬不避嫌疑而且甘冒不韙惟利是圖卽如魯世定一分二釐糧銀不過完錢二十餘文耳乃竟收至三百六十以此類推焉得不招上控此李丙焱之貪而愚也陳協華承李令之後糧案業經控府批訊無論朱守正等控情虛實李令旣招物議自應攺弦更張乃批朱守正等投案之詞曰本縣到任伊始各前任有無獘竇實不知情仰俟本年徵收後查明獘竇所在再集眾商議妥定章程等語夫收糧有無浮苛大糧加幾何小糧加幾何有前任之糧簿可尋更有書差之活口可問何必照樣徵收一次再定章程譬如人言酖酒有毒亦將先嘗此酒而後去其毒乎是明明利李令所爲陽托於獘未查淸請暫仍其舊而下忙所得業已實受其福然後於今春集眾徐商商定始攺攺定始稟稟定始批批到然後出示曉諭而上忙所得又已實受其福而猶詡於眾曰糧賦之輕咸我績此陳協華之貪而巧也不然浮收之案省城無一人知協華此次來稟何必預爲李令辧曰詞稱趙劉二令均屬廉明相沿未攺實非始自李令云云小人朋比爲姦肺肝如見矣此兩令者丙焱才堪奔走協華貌爲朴誠其操守實皆不可信除李令早經交卸回省應俟查明與陳令一並核辦外陳協華應卽撤任以儆貪欺接任之員必須公正廉明始足以昭激勸玆有漢中府官錢局委員劉令懋官新經本司詳請拔署優缺一次若任洵陽必能方軌趙劉攺革陳李本司久在下邑糧賦之獘略悉其情書役之利利在小糧凡銀以兩計糧以斗石計者未可妄加也最有利者分釐之銀收錢一二百合勺之糧收麥一二升在糧戶所出仍屬無多而其利己在二十倍以上然而秦中書差僅能糊口者何也若輩有餘羨亦有墊賠糧賦有逃亡未報者有尾數拖延者有刁劣抗欠者不得不以盈補絀故虐取固所當禁而積獘亦未易盡除今擬札飭劉令不必如陳令故爲支展規白河而仿安康洵陽自有糧規但令一仍趙劉之舊民間自無怨讟其李陳兩任浮收若干令卽詳細查明據實稟報以憑核辦劉令所管漢中官錢局事暫令王守兼攝以便該令速赴署任未到任以前洵陽上忙錢糧不準陳協華開徵以懲巧猾李令所收學堂經費捐款五千金是否建立齋捨惠及士林抑別有不實不盡之處著劉令查實並案稟復核奪至於陳令撤任實由該令稟詞閃爍初謂收糧獘竇俟開徵後再查旣開徵矣又謂𨿽以小糧有餘補大糧不足究非愼重糧賦之道夫旣知其參差何以去年下忙朦朧巧取今年上忙又復一議再議至今日而不定乎是該令被撤實由自貢其情並非因朱髙上控至朱守正因受責押挾憤具控少年躁妄法當重懲惟昨夕出題而試文理尙覺通暢且經本司訓責似知悔懼應從寬注劣交縣令及學官嚴行管束永遠不準干預糧事如不悛攺卽隨時詳革髙維嶽嗾訟害良有證有據無待覆查應卽革去監生追取執照遞解回籍鎖系三年期滿由地方官查看稟奪似此兩面持平不患刁風不戢本司爲均平糧賦整飭官方起見謹此具申伏乞照詳施行

○批周副將稟

朱自宏身爲賭痞因貴統領拏賭挾嫌竟敢捏以假造銀票彊奸滋害重情赴縣赴省再三誣控因一人具控被駁又復竊名瀆告旋據彭長恩等以竊寫名號具訴到縣李令差傳不到旋復潛逃是該賭痞種種矯誣情虛畏質已無疑義此等光棍若不從嚴懲辦不惟擾害地方兼恐外人不察收入教堂則後患尢大候飛飭石泉李令卽日比差勒緝並希貴營協同往捕期於必得該賭痞到案先將監照追出稟請褫革一面訊明盜名誣控各情卽遵照省章用大煉石將該痞朱自宏卽朱訪臣鎖系五年期滿察看稟奪至貴統領廉正嚴明人所深信彼陷人者適以自陷不足介意也此繳夾單存

○詳撫部院

爲會擬試辦章程詳請示遵事案查陜西課吏館自奉準開設以來一切應行課試刊報事宜均已次第照章舉辦惟是培植人才非專精於學問不可講求吏治非實驗其課程不可所有原章選員住館一節自宜切實舉行以期明治本而資任用玆本署司等復會同商酌擬就變通試辦章程十條於功課則不務廣博而求其切近於額數則不務繁多而求其簡少於經費則不務奢靡而求其撙節至於將來勸懲之道要期公明篤實以爲振興鼓舞之資其學律館歸並課吏館辦理一層原章曾經聲明在案現旣實行選員入館之議應卽查照舉辦藉歸一律除札飭課吏館提調西安府張守牌示願入館人員卽行投報銜名聽候甄別俟取定後飭令赴館肄業並鈔詳及章程移課吏館知照外所有擬議課館變通試辦章程緣由除詳督撫憲外理合開單陳請憲臺批示立案祇遵實爲公便爲此具呈伏乞照詳施行

○課吏館試辦章程十條

一陜西課吏館之設本爲造就吏才起見原章同通州縣以及佐雜人員均準入館講習自系寬設其途第開館以來應考者固寥寥可數而蘄在館中考求一切者更無其人則以志士之不可多得也玆擬變通原章其實在有志入館者準於本年開課前列報銜名候本署司等擇期扃門考試嚴定去取大抵平時接見亦略得其生平考試文詞又可覘其識議總以文行俱優者爲合格學識稍遜者次之至於宗旨不純以及庸鈍矜躁品學均無足觀者槪屏不錄以肅仕路而勵眞品

一館中原設有提調幫辦提調文案收支各員以督理諸務第現在旣選員入館則課程實重在讀書一切治理學術之事𨿽有監督總攬大綱於上然如課文則必須評閱點書則必須校勘讀約讀律讀報則必須有通知三項底蘊者爲之指陳途徑始能得事半功倍之效則提調諸員外似宜添設分校二人以便襄同考核糾察此項人員必應妙選通雅之才充膺斯任所有館員逐日功課均由分校先行詳加批閱擬注分數送提調覆校後呈諸監督鑑奪並不時按照各員所讀之書抽詢一二以驗其學識之淺深材識之髙下譬諸漢司徒府之有東西掾唐尙書省之有左右司先以分糾者理其紛繁後以統察者振其綱領庶俾各員有所觀摩矜式而精敏者知奮怠玩者知懲

一入館人員擬請正班取三十人佐班取十人作爲初定額數查原定章程本有將臬署之學律館歸並課吏館並將該館月支經費照提充用之議現旣選員入館自應查照原章辦理用歸一致所有該館原設之學習正班十四員卽並入新設之三十人中月支津貼如舊其新設之十六員亦照案支給計正班每員月給津貼銀十六兩佐班每員月給津貼銀十二兩以作膏火紙筆之費其學律館舊設提調兩員仍畱以督普通律學之課攺爲律學分校並幫同課吏館分校辦理一切考校事宜至在館人員功課優劣將來必照章實行勸懲且津貼復經優給所有口食一節各館員卽可自備毋庸增添旣期丰儉自由且免置庖不得其人始精潔而終粗疏又蹈兩學堂嘩噪之覆轍

一原章館中讀書功課分列三門而一門之中書則數部長編巨帙卒業綦難昔人云用志不紛乃凝於神立一專門簡易辦法攺爲掌故吏治交涉輿地四門一門中只取精要書一二部授諸館員限定一年內誦習卒業掌故則以三通考輯要【正續考取其於治體有確切論斷皇朝通考可具知國家典章且亦多所折衷】爲最吏治則以牧令書【取其親切可用】爲最交涉則蔡氏約章分類輯要【取其簡當賅括且有圖表可資考證】爲最輿地則以顧氏方輿紀要【取其議論通博指陳形勢考求沿革亦皆有實際可尋且州郡山川道裏尢司牧者所當畱心也】爲最一統圖及平圓地球圖附入此門參閱一人祇看一書一日祇點二三十頁目之所至心向往之每三日後送交分校核閱一次以點校分明者爲及格其或句讀錯訛圈點艸率屢經教習指示攺正仍復疏脫出之者卽非有志之士自應隨時飭出以示儆戒至律例爲入官者普通之學不惟讀律各員仍照向章由律學分校按期課試卽讀書亦必兼讀律例而讀律者仍應兼讀他書

一專門而外固應兼習大淸律例而正續經世文編諭折匯存外交報三種亦應作爲館中普通學每日各員均宜分別瀏覽不拘頁數如律例有疑義文編有名論

諭折有要事外交有博聞者閱後卽摘錄鈔本中以備彼此參考且可隨時晤分校質證積鈔旣久將來隨事便可會通審度用資聽斷而識時務【魏氏聖武記李氏先正事略亦皆典核通愽與空談政治行誼者有別館員課暇有餘力可兼閱之】

一原章館中定有初二十六兩課考試策論自應循照辦理惟考列超特等前三名者須提覆一次以驗其是否自出心裁原章館中每月十五日各呈札記一冊按期送核系課程之未可少者惟須先由分校詳細評閱分別判定以驗其是否果有心得原章館中定有各員赴府及兩縣觀審以長閱歷一節惟現在甫經入館肄業似宜於前半年內專心講習俟所業漸有頭緒後再擇委數員輪流前往以驗其坐言起行之能否符合

一館中各員旣定以一年卒業則看書置記須明立分數以便計算多寡用示勸懲如看書每日定二十頁其能閱至四五十頁者卽須優獎札記每日定二三頁其能書至五六頁以上且有議論考證者亦卽須優獎均按半月將各員功課分數示獎一次以爲專心致志者勸其有分數不及者按原章分別斥懲至考驗看書之法每日各員將所點書自某處起至某處止注於書冊上方於晚間呈分校用朱筆記明某日以便稽查而戒欺飾日記本則三日一呈其法亦如之不得漏送幹罰

一館中條規仍酌照原章惟須每十日給假一天以資休息如有要件須回明提調由提調酌量給假不得擅自出館至各員旣在館中肄業監督會辦遇課期必偕臨自可隨班參謁所有朔望衙參可不拘執成例以省奔走而專心致志至在館之時最重潛心玩習最忌朋聚嬉談有志者宜各默守此戒堅卓勿移其原章所明禁者諒不敢違背以自誤也

一在館各員旣有志讀書卽當仰體國家培養之至意深念本署司等造就之苦心努力學修一以卒業爲斷藉儲異日有用之材愼勿始勤終怠自外裁成如一年卒業後功課果居上等者本署司等必照章詳請獎敍調劑或委地方或司局務以審所能而示鼓勵倘有籍此請托鉆營不知自愛及喧囂多事疲軟無能者應由提調隨時查明稟由本署司等立予飭出並分別記過停委不稍寬貸庶幾僥幸輕躁之流知所懲儆

一課吏館通年經費計在事人員薪水津貼獎賞及新增分校四員薪水銀兩曁購書閱報並本館書役月支口食零星等費約歲需銀一萬八千餘兩應由本署司等籌定款項詳請奏明作正開銷以期經久而端治本再查上年館費自三月起至十二月止共支銀一萬九百兩今擬增正佐班津貼一項通計正班三十員每員月給津貼銀十六兩佐班十員每員月給津貼銀十二兩滿歲需增銀六千四百八十兩除以善後局撥支學律館歲需津貼獎賞庫平銀三千六百七十二兩【扣四��核�】提歸此項充用外尙不敷銀二千八百八兩擬卽由司照數籌撥按月支付用期撙節而歸核實以上十條系爲目前館員定立簡要切章程期於遵守易而考驗明以爲試辦一年之制其原章之奉行巳久及有仍宜分別照辦並此後須當酌量變通者統俟一年後由本署司等屆時察酌情形詳請核奪辦理合並聲明

○札程守崇信

爲札委事照得陜西課吏館開辦逾年尙無住館人員分門肄習殊失課吏本意玆由本司將原定章程重加整訂詳請憲臺批示立案擬考取正佐四十員入館住宿每日點書若干頁作札記若干條均須有人逐日閱看隨時指點則進功速而成材易除札委楊令調元外查該守仕宦無習气學問有本原兼才學識三長合中東西一貫應卽作爲課吏館提調會同西安府張守辦理館中一切事宜並與楊員分校館員功課館中設有官報局並仰該守會同張守督飭各報員遵照本司更定章程愼選精校以期遠邇通行蓋刻報自有義例無知妄作貽笑必多卽如本年第一次報章於序文後妄行添注本司籍貫姓名別號無論不諳報例爲屬員者如此荒率尙敢寄以事權耶本司手定章程大旨不外奏事居其半選鈔各事居其半至所采各報無論申滬均宜一一注明原報名目此固報局通例抑亦並不煩難而報員竟不遵照不解何意本應查明撤換姑寬申飭觀其後效至於訛字連篇空紙多頁旣刺人目且虛耗紙價皆屬不諳事理之處合亟札委札到仰該守卽日到館會同張守查照札內所開各事理悉心妥辦其洋務局提調如故天下惟才最難不得其人則數人治一事而不足如得其人則一人兼數事而有餘該守勉之矣切切此札

○批臨潼縣印委稟詞

陳石銘健訟圖拖早己知其恃符欺懦惟以弟冒兄屢空不已非掐定眞命血﹖﹖不足以折服其心今該印委卽於石銘原呈之中尋出五个叔侄字樣石銘父子旣自稱有兒之叔自系生輝之弟以矛陷盾何說之詞譬之作文則爲看題得間譬之治病則爲按穴施鍼旣爲劣紳杜纏訟之源更使後來知折獄之要此稟刊入秦報俾眾傳觀仍候撫憲曁臬司糧道批示並移委員知照繳

○批山陽縣劉令稟

據稟該縣竹林關於光緒十九年設卡抽收土釐旋於二十年四月裁撤計虧銀八十一兩直至二十九年始將虧空塡淸通計十年中土釐收數僅一百四十餘兩實屬荒唐怪異據該令稟稱自二十四年四月起至年底止凡九个月所收土釐錢文共折合銀二十三兩有零自二十一年起至二十四年年底止四年中僅合銀三十三兩有零又自二十五年起至二十九年冬月初十日止四年零十个月得銀九十兩有零查從前九个月內收銀二十三兩何以後來九年之久才得銀一百二十兩此等荒誕情詞該令敢於形之稟牘實屬胡塗無恥應卽委員前往碻查究竟該縣所收土釐每年實有若干何以十年以來收數如此其少而前九月與後九年又復多寡懸殊務得確情據實稟復以憑核辦再查淸冊內開二十五年七月十一日收錢一串八百二十六年十一月二十日收錢二串何以兩年之內僅止兩日收錢而二十七年一錢不收二十八年自七月至九月收錢五十餘串餘月一錢不收二十九年十一月初七至初十收錢四十八串餘月亦一錢不收均屬奇情怪事應一並查明登復現值餉源奇絀不能任貪昏之吏不顧局面任情吞嚼也繳

○牌示

照得本館二月十一日考試甄別業經揭曉其正班超特等佐班上次取均應入館住宿按照本年詳定章程各認一門分別肄習玆定於三月初二日本監督等親送諸君入館除考列優等而別有差使者勿庸住館外正班原取七人補取五人佐班五人於是日辰刻各攜筆墨及隨身應用什物入館讀書其各房幾搨等項仰提調分校及收支委員先期預備停妥務期賓至如歸此後按月課試其取列在前者仍應陸續補送以期足額至學律館旣經歸並其向領津之十四員皆應入館肄習不來館者卽扣給津貼仍準在寓讀律照常交課惟張君驤王君心一律學最勤𨿽不住館亦準領津貼以示優異而資鼓勵仰卽遵照勿違須牌

○牌示

照得孫縣丞銑因在館屢取第一特委芝川鹽卡以示鼓勵而該員謝委之時面稱情願畱館學習是不惟文字可觀其志气尢不可及應準入館以成其美一年卒業當以數倍於芝川者酬之此示

○批長安縣監生童遇祥控詞

枉認師生枉破財至今伉儷不和偕可憐一劇絨花計誤盡長安曾儉齋

冤孽夫婦死卽休何須秦晉苦尋仇司堂好到休輕到知否雷霆在上頭

○批平利縣匪徒姓名簿

查此冊內賀有誥之名凡三見據供光緒四年被劉海廷引誘入會琥珀山忠義堂長淸水松柏香光緒六年王軍門拏會匪曾罰過錢二百三十串爲本境團練之用是該匪二十年以前早已入會受罰而此次議罰乃謂該民爲奇冤而其子爲奇孝亦理之不可解者也此卷系郭觀察由平利持來核其簿中匪徒名籍大半興安屬下似應將此冊存局而另鈔一分發還平利備查創此冊者不知爲誰大抵畱心民事安良除暴之好官也簿中各匪大段老且死矣然後起之匪又不知幾何今之令長若師其意而記錄之隨時訪拏懲刱實於人心風俗有裨應卽通飭南山各屬照辦

○詳撫部院

爲標營預領賞號情同晝攫請嚴追還局以杜侵冒而照核實事竊查標防各營旗春秋二操向須分別賞罰而近來一從寬大大抵罰少賞多然如十年以前每次獎賞不過二百餘金標防合操則賞賚亦止一分今年先閱標營次閱常備所有賞需厚簿應俟憲臺閱看都畢視其優劣而分別鼓勵之此公事一定之準繩也乃二月十六日侍閱標營還署據善後局提調吳牧面稟中軍參將祝鑑廷於三日前預借領賞銀三百兩錢二百串本司等不勝詫異問何以未見公事則稱去年已如此辦理不先關白兩司此可謂漫無綱紀矣夫標防旣分日閱看則該中軍縱極愛錢亦只可得半而止況賞之多少出自憲恩豈能先事開支卽由營局私相授受不惟無此營規亦復無此政體本署司旣忝此位實難聽其貪橫況標營兵弁其視常備軍奚啻天淵而常備向不預支標營轉先領賞優者賞之劣者亦賞之是使常備不感恩標兵不知恥也應請嚴飭該參將將朦領之賞銀三百兩錢二百串卽日送還善後局其十六日春操賞號由我憲臺斟酌考校量能而予則權操於上標營貪惰之積習庶可挽回其十七日常備春操步馬精彊遠勝標營疲弱應大分軒輊以彰公道而勵軍心再查向來司道隨同憲臺閱操藩司糧道各賞錢五十串臬司三十串鹽道二十串合標防各營旗通共費錢一百五十串本署司增祥曩在首縣任內所親見也今該參將在局預領三百金曰此撫憲之特賞也而憲臺不知領錢二百串曰此司道之公賞也而本司道等亦不知現值時艱款絀朝廷派認軍餉猶且瀝陳窘況吁懇�恩施而司道等以隨同寓目之故今日二百串明日二百串一槪開支公款不惟所賞無名抑亦問心有愧擬請自本年春操爲始仍行規復舊制由本司道等公同捐廉一百五十串以五十串給標營以一百串給防營永爲定例以後標防各營在善後局領借款項均須先由藩司核定然後給發以杜流獘再查各防營月領火藥均止五成而標營竟領至八成之多外間人言嘖嘖皆謂該參將轉賣火藥本年正月十五日守備衙門失火幸而實時撲滅萬民稱慶緣該署積存火藥六百餘斤倘一轟發豈堪設想此領藥有餘之證也夫標兵之操不逮防軍遠甚而反多領三成之藥萬一防營援例相求殊難爲繼應請仍照五成發給以杜中飽至該參將著名貪黷應否隨時甄別出自憲裁爲此具申

○批咸寧縣稟

據稟該縣民人李登甲不知因何吞煙身死業經驗明別無傷痕而分居屍侄李積善輒稱必系其嬸李翁氏與李土柱因姦所害夫謀殺之案必置毒於飲食之中使死者中毒於不覺今登甲右手黏漬煙膏明系自行吞服若謂持膏彊灌則死者必抵死掙拒總有縛制磕撞痕迹今毫無傷痕何得指爲謀害據李翁氏供其夫甫死其侄卽將什物文契及小兒女四人一並擄去是積善之指爲謀害欲坐其嬸以淩遲之罪而己得盡占其叔之遺業且不但死其嬸而已小兒女四人旣入其手豈得復活此等毫無憑証之事未經相驗而卽先奪其子女契約旣經驗訊猶不令人母子完聚彼稍長者或不卽死若乳哺之兒離娘數日堪設想耶閱稟令人焦急仰迅速傳集兩造先將兒女蹔還李翁氏然後虛心訪查究竟李登甲因何事服毒自盡伊旣系酒房之夥問其同事或許知情但能得其根由則誣姦誣謀不攻自破如果李翁氏等眞有謀毒確證則按律擬辦又復何惜如系李積善謀業妄誣則須照例反坐以儆貪凶總之此案死者已矣尙關系小孩四命在內爲民父母者能不急起直追乎切速訊結安置停妥先行具復仍候撫憲批示繳

○批三原縣民劉扶九呈詞

欠債還錢何須提省追比凡帳債之案果系欠戶無力自宜分限歸還如其有力故推亦何得任其狡抗至謂程邦之子在學堂肄業徳令卽有意從寬必無此事昧良抗賬之生何足培植乎仰西安府轉飭徳令迅速覆集斷結此案經手借錢者果系張鴻恩則程生員自不得恃衿頂案作州縣者於此等極沒要緊案件亦致上控尙復何所底止耶速結勿延詞發仍繳

○批三原縣徳令詳

據詳已悉該令原斷公允之至劉扶九所以上控者程邦抗債不還有以致之也查程邦於光緒二十五年借劉扶九銀八百兩嗣因生意閉歇央人說合止利還本並押房屋一院定以三年還淸此二十六年之事也二十七年還銀百兩房屋並未騰交以致劉扶九於二十八年控於程令案下訊悉前情斷令程邦騰房嗣因違斷抗騰將程邦押追旋復因病保釋及該令到任覆訊斷令程邦於五日內騰房交扶九租賃取息原欠七百金限五年交淸房歸原主賢哉令尹可謂鑑空衡平乃程邦業己騰房而扶九並不接收反行控司控府情殊刁劣然就此案始末觀之程邦之有意抗騙百喙莫辭矣查借銀八百事在五年以前借銀未幾生意倒閉押房一所流期三年口血猶存天良已昧僅於二十七年還銀百兩餘皆坐食前言劉扶九忍至二十八年始行呈控似非好訟之徒程前令斷令交房程邦敢於違抗致煩覆訊押追則抗賬本領已可槪見及該令再審再斷較前任尢爲平允然賬債案件公斷尙是空言交銀乃爲實際程邦抗償已歷五年之久從前不騰房亦不還帳今扶九卽受房能必其五年還帳乎該令所斷甚公而債主其情甚急以致上控此次再訊再斷令程邦將所押值銀四百餘兩之房變債還債不足者限一年歸還此該縣自取不了也賣房還錢那能克期出售卽有售主而程邦與扶九旣結訟怨又臆度縣主嫌其上控必不力追保無故事遲遲使扶九屢控無功以顯其欠債不還之伎倆試問一年還淸之斷該令如此輕描淡寫果能信其必還乎前批語侵問官此本司隨手批抹之過該令判斷無差轉因控捏見讓𨿽甚賢良豈得毫無意見故此次攺五年爲一年意若曰爾欲速我卽速之至程邦之還不還固不計也論事貴在持平本司一言之失已自引咎該令亦不必介懷程邦居心抗債六載於玆僅於程令任內管押數日旋卽捏病取保此等負心人斷不宜好相識卽就一年還淸而言亦應分限呈交不宜任其拖至年滿再生訟蔓今由本司酌斷限至端午節前交銀四百兩過節不交卽提案比責管押下餘三百金中秋交一百年底交一百明年二月交完旣令抗騙者知所懲儆亦免劉扶九再三瀆控俟頭期交銀飭領之時仍將扶九戒責四十正其捏訴之罪仰西安府轉飭遵照繳

○批鳳翔府尹守稟

據稟岐山縣舉人張鎭嶽造作蜚語陰沮官鹽捏稱官秤小於岐秤迨該守傳集各商面較則岐秤每百觔轉小一觔又稱車運顚簸不免折耗該守復用車載鹽往返顚頓百餘里復行過秤毫無短絀而領運之岐商始俯首無詞該守辦事之認眞而耐煩精神力量無不滿足卽此一端可徵全體吾猶惜其獅子搏兔亦用全力未免長才短馭耳至徐令所稱鎭嶽流言意在替人泄忿吾知忿者非他必任兼諸犬彘耳仰該守拏案嚴加鞫治勒追欠款以期宿獘全革官鹽暢行至鎭嶽在裏民局屢逐屢入劣迹昭彰疊控有案僅請逐出裏局不準干預地方公事似覺輕縱應卽據情詳請斥革奪其所恃自無蹶而復起之理每讀該守稟詞無不力透紙背令人想見蘭陵王上馬入陣之時祝君早至臺司庶幾挽回風气乎仍候撫憲曁臬司鹽道批示繳

○詳撫部院

爲詳請斥革事竊照署鳳翔府尹守稟陳岐山縣裏民局紳舉人張鎭嶽造言阻運一案除徑稟有案請免重錄外查岐山縣領運官鹽各商鋪無故流言謂鳳翔官鹽局秤較岐山商秤每百觔小五六觔經該守傳集岐山官商到府兩秤並較岐秤每百觔轉小於官秤一觔各商又謂運鹽到岐車行顚頓不免折耗該守卽用車載鹽拉運百餘里過秤並不短絀而各商始服似此辦事旣認眞而又耐煩實爲官場第一能手惟據岐山縣徐令聲稱張鎭嶽之散布流言意在代人泄忿使官運終於不行此等居心已堪痛恨而又鉆居裏局屢出屢入屢被控而屢不悛劣迹昭彰府縣均有底案尹守僅請逐出裏局永不準干預公事該守素非姑息養姦者流豈不欲稟請斥革特不敢請耳查官鹽前己潰裂尹守等力任其難挽救之艱實百倍於創辦而鎭嶽又從中撓阻其爲賢書之玷猶曰罪止本身其樹官運之敵深恐有妨大局夫用人辦事有請必準固也若於其不敢請者迎其意而助其力則感深而功必倍亦威重而令易行應請憲臺將造言阻運之岐山縣舉人張鎭嶽特予奏革逐出裏民局交該縣嚴加管束永遠不準干預地方公事庶使姦商畏法而官運得行爲此具申伏乞照詳施行

○批倉廒工程善丞稟

閱稟慰悉此次修補六廒工程甚小該丞不以小而忽之身自督工旬日畢事並以餘款補修橋道工外添工而不添款足見實心辦事𨿽小可觀所賫淸折保結望而知爲堅實本司旣知該丞可靠卽無庸委員驗收以示相信之意此繳折結存

○批三原縣福嘉公司商民張星五呈詞

該商民巧制兩截貨箱上裝藥材下帶煙土外加包皮渾然無際迨經三原司巡查出始往釐局報稅及局員照章議罰該民認稅不認罰始來本司乞恩前次稟詞並未言及有大票也十餘日後忽然稱有大票查該民夾帶之土藥有有印花者有無印花者並有自甘肅粘貼者與此次所持大票種種不符如果買土之時早經完釐掣票則堂堂正正之貨何必攙放藥材之丙巧掩深藏及到局初供亦並未聲言有票則此呈驗者豈足爲憑況向來各釐卡掣出之票未經收回散在各商販之手者不知凡幾該民譸張爲幻豈能逃本司犀鏡之明現己飛飭三原印委將大票印花逐包查對以窮其技而關其口倘再敢飾詞抗罰定將偸漏之貨全數充公況吾陜並非通商碼頭該民等輒引東洋之人冒西洋之號始稱行棧繼攺公司違背約章恣行包攬似此胡塗膽妄亟應予以嚴懲爾如知機及早認罰庶免後悔此飭

○批署白河縣楊令乞假稟

貴署縣文章爾雅治行循良官場增粉澤之光科目雪迂疏之謗屬在壬寅之歲分校云勞標題甲乙之簽持衡不爽白河小邑未足云酬顧不菲薄荒遐較量肥瘠誓盡心於民事尢殫力於學堂麥瑞方呈瓜期已迫遂欲順流東下省墓南還昔淵明歸去之辭猶存三徑卽令伯陳情之表爲侍重闈貴署縣俸少餘金衣無純采故鄕可戀較勝爲仕而貧賢者求歸庸非當路之恥本署司扶持气類引翼循能長貧固子所難堪短假亦我所不許縱松楸隴畔不免低徊少逸之文而桃李花時豈無位置安仁之處徐營善地勿掛歸帆仍候撫憲批示繳夾單發課吏館登報

○批華州唐牧稟詞

魏康興誘拐周楊氏姑媳持刀逼姦卽此一端巳堪痛恨而又加以劉戴氏控之李慶升控之其親父魏四回亦控之是以逆子而爲刀匪久應立斃杖下今暴病而死是天誅也閱稟稱快者再仍候督撫憲曁臬司潼商道批示繳

●樊山政書卷八

恩施樊增祥嘉父

批鳳翔縣周令稟

批華州唐牧詳

批鎭安縣監生趙子璋等呈詞

批商州楊署牧稟

批商州楊署牧

批三原縣稟

批岐山縣徐令稟

批藍田縣馮令稟

批華州唐牧稟

批葭州兪牧稟

批武功縣髙令稟

批臨潼縣李令稟

判回民童遇祥控詞

會臬司詳撫部院

詳督撫兩院

詳撫部院

批臨潼縣李令稟

批回紳李家風等保狀

批幹州孫牧詳

批城固縣陳令稟

批雒南縣張令詳

批大荔縣陳令稟

批澄城縣髙令稟

札涇陽縣

批紫陽縣詳

牌示

咨善後局

批山陽縣劉令稟

牌示

批岐山縣徐令稟

批三原縣徳令稟

批商州楊牧稟

○批鳳翔縣周令稟

此等萬惡革書該令不立斃杖下僅請鎖系十年可謂君子常失於厚矣準卽如稟辦理惟當其咆哮公堂與該令撞頭拚命之時是否重加笞責來稟未經聲敍如其未打或打而不痛仰於奉批之日將武崇鑑提出痛笞無算然後釘鐐遞籍照章鎖系仍候撫憲曁臬司鹽道批示繳

○批華州唐牧詳

據詳已悉原斷尙屬公允惟原中杜若佩供稱薛映庚當杜朝棟之地現錢壹百串另有朝棟故父欠映庚故父錢帖七十八串文該牧照約斷令朝棟以壹百串贖地而置七十八串之錢帖於不問此映庚所以不服也映庚捏寫四百串之假約誠屬可惡然錢帖往來如果實有拖欠亦宜酌斷歸還也繳原詞存

○批鎭安縣監生趙子璋等呈詞

鎭安縣並未報災爾等何得憑空乞賑況廩貢生監八人列名僅止一人攔轝遞稟其爲捏名可知惟事關民瘼姑仰商州楊署牧迅速查明鎭安縣屬有無災歉景象如來稟所言果實則玩視民瘼之罪決不能爲李麟圖寬也確查速覆勿稍徇飾詞發仍繳

○批商州楊署牧稟

復稟兩面俱圓自是文章好手亦確是地方實情仰仍隨時察看如果早潦不時自應賑撫若此後並非甚歉亦不可啟飾災幸賑之心此等事全在身任地方者有斟酌有裁斷勿以惜費取悅於上司亦勿以濫施市恩於百姓則得矣此繳原詞存

○批商州楊署牧

該署牧辦理此案亦過於周詳審愼據稱李義傑董植祥於光緒十八年因窩賭漁利哄誘趙春兒輸錢無償服毒身死均經擬徒遇赦減杖責釋今乃怙惡不悛仍敢誘賭唆詞遇事生風經該署牧逮案訊究義傑稱有從九職銜植祥稱有功牌頂戴各各恃符狡展今僅將義傑執照追繳到司其植祥功牌查無案據尙須移詢前商州協張副將確查虛實先將兩賭棍發房看管等語閱稟未終如王藍田食雞子恨不以齒囓之以屐蹴之也夫以擬徒減杖曾經折責之罪犯朦捐從九濫竊功牌乃系罪上加罪豈得恃爲護符況功牌旣無案據其爲冒捏無疑於其到案之初卽應笞臀見血鎖押班廳地方官懲治棍徒如熱■﹝金敖﹞翻餅無待其涼方足使姦民知畏若揖讓俯仰作歐陽子之文縱使後來懲刱綦嚴而時過境遷不及當機立斷矣此案仰於奉批之日卽將董李二犯各笞千板用鐵桿石墩鎖系十年期滿而其人猶在再系五年爲趙春兒報死後之沈冤爲眾狼狐作生前之榜樣爲官行法如按病下藥良醫殺虫有用砒霜者不可不知此意仍候撫憲曁臬司潼商道批示繳

○批三原縣稟

天地之大何奇不有此案官金純欠劉奉明錢文奉明請康恭明代爲索討而恭明與金純並不認識劉奉明央請之時自應告知住址及其人之年紀面貌恭明受托而往見面後亦應先問貴姓次道來意卽使無錢亦無代人逞凶橫索之理乃貿貿然去硬將客民張友兒當作官金純逼令還錢互相爭吵以致友兒气忿握拳便打誤傷恭明耳門致斃吾不能不恨劉奉明之冒昧與康恭明之昏狂而悼張友兒之冤枉也奉明自已賬債請人代討又請一不知誰何之人往討以致釀出人命罪坐所由豈僅庸人自擾而己恭明錯認顏標友兒自必分辧旣知錯誤卽應謝過不遑乃猶復與之爭吵其錯也本屬可嗤其知錯不認錯必錯到底而後已尢屬可恨使盲左載筆紀事必系以君子曰恭明之取死也宜哉友兒在家突來一渺不相識之人攺換其名姓勒索其錢財人非木石焉得不怒怒而相毆適中要害本無干已之事翻爲有罪之囚明知此等鬥殺案件例不入實然久系牢扉亦可矜之甚矣仰再研訊確情旁詢見證究竟是斗是誤案關出入罪判重輕該令素好仁明萬勿輕定爰書致嗟枉濫友兒無辜系獄應令冒昧釀釁之劉奉明將官金純欠伊錢文持出一半爲友兒獄中用度以昭公允仍候督撫憲曁臬司糧道批示繳

○批岐山縣徐令稟

據稟已悉該縣舉人張鎭嶽造謠阻運經尹署守稟請逐出裏局不準干預公事本司當以撓敗官運大局誼應嚴加懲創立卽詳請奏革在案玆據稟稱鎭嶽於巨陳氏與白魁通奸一案膽敢函致該縣幕友若令巨陳氏爲所欲爲誓謝百金該劣紳忝中經魁而甘心爲一淫僻無恥非親非故之婦人作■﹝木義﹞桿並不問官幕之任受與否竟投暮夜之書其卑賤齷齪胡塗冒昧實出情理之外應請撫憲於奏革時添入庇姦行賄一節俟斥革後歸案訊辦至該令稟稱賄托之事由縣幕舉發誼應回避此言良是仰將該革舉及姦案卷宗人證一並押解鳳翔府交尹守督同署鳳翔縣周令秉公研訊分別議擬勿稍輕縱幕賓羅老夫子判斷無私誓翦鄭風之芍藥淤泥不染何慚庾幕之蓮花賢主嘉賓深爲佩仰仍候督撫憲曁臬司鹽道批示繳

○批藍田縣馮令稟

馮立智之披猖貪狡健訟肥私本司知之久矣皆由周令闒冗無能縱之使然該民鄕愚下賤非紳非衿膽敢屢次聚眾上控此次該縣買糧存倉該民染指不得輒敢數黃道黑阻撓倉事經該令傳訊猶敢恣意咆咻若遇本司早已立斃杖下該令僅予笞責何涵養之深也馮克智著鎖系鐵桿石墩三年期滿察看稟奪並令將從前收吞訟費錢二千串從寬減半交出添買義倉谷石如敢抗違卽從嚴比責期於必交而後已不準姑息仍候撫憲曁臬司批示並補稟糧道備案繳

○批華州唐牧稟

稟及夾單均悉此案劉劉氏被竊計銀二千三百餘兩該牧勘驗細心訪查多術立獲賊犯三名自是法家老手據稱時老悶與劉天祿等在堡門間談謂財東由川帶回銀匣系伊幫同抱進房去由其熟察房中位置故從外挖孔適當棹櫃相離尺許之間其爲此案正盜八九可信至積賊到案狡供避就乃是常事語曰賊不打不招該牧欲用刑求而猶上稟請示其小心勤愼過於石慶數馬矣惟竊賊商同上盜自應避人何以聚議於堡門竟爲守門之時狼兒聽得淸淸楚楚恐狼兒亦在知情之列該牧老於聽斷仰卽隔別研訊務令吐出實話方能起獲眞贓其逸賊張徳後陳春生二犯仰再添差速緝務獲提同現犯分鞫環質務成信讞事主劉劉氏前經吳復來糾同營勇刀匪失銀六七千兩之多迄今七年又出此案該氏傫然一寡婦無子無孫厚貲坐擁屢有盜竊之災語云積財不如積徳該氏於地方學堂養倉慨然捐助或亦消災保富之一道也仰卽知照仍候督撫憲曁臬司潼商道批示繳

○批葭州兪牧稟

據稟殊欠明晰教士來函明指守備借渡畱難自系指劉守備而言來稟歷敍傳訊水夫頭及村頭均供凡有過渡之人無分民教均隨到隨渡惟劉守備相距二十里有無畱難山西教民不得而知又據該州千總外委面稱該營巡河並無畱難情事所謂水夫也村頭也千總外委也皆非教堂來函著重之人也其請查者惟一守備而來稟偏置劉守備於不言閱稟令人焦灼該署牧意謂劉守備系楡林派來駐紮沙山﹖卯頭地在神木境內遂推卸不管不知其地相距僅二十里該守備在彼有無前項情獘何難一問卽知何妨於稟內聲敍數語本局得據之以覆教士而竟作此不了之稟又當查詢神木文牘往來需四五十日萬一該守備與教民果有釁嫌旬月之內或出他事謂非該牧之咎乎該署牧老實平庸近乃學滑學巧自托於老吏所爲良堪鄙笑此稟答非所問仰再將駐紮沙山﹖卯頭之劉守備有無畱難壓制害教斷渡等情詳切查明限奉批三日內據實稟復該教士來函旣稱葭州守備而該牧來稟又自謂守備駐所距州僅二十里自應始終著落該署牧查復𨿽欲脫滑而不能也繳

○批武功縣髙令稟

孫故令萬春沒於武功任內其時正當春徵掃數以後武功滿年菁華全歸囊橐何至虧挪公款三千餘兩之多查該故令之子徳濤等皆系著名荒唐之惡少其爲吞公肥私毫無疑義使其父負侵挪之名使後任受流攤之累不孝不義人頭畜鳴前署司批定以八百金作流灘而以應交之三千七百餘兩令孫徳濤等自行措繳旋據徳濤稟稱願將其故父提用之糧價銀二千餘兩折交谷糧八百七十石還倉又經前司批準而徳濤除交谷百石外下餘七百七十石至今無著實堪痛恨玆據該令稟訐前來仰長安縣胡令立將孫故令之子傳案管押勒限半月買谷還倉逾限不交該兄弟等皆有功名定卽詳請咨革監追不貸再查孫萬春長子徳濤現赴四川行至鳳嶺被﹖﹖回民搶劫衣物銀兩此卽昧良喪心之報應卽移關回陜兄弟三人一並押追此繳

○批臨潼縣李令稟

據稟已悉陜民上控風气十案九虛又有纏訟之一法一控不準再控三控甚或四五控而不已來牘引略陽稟詞及司詳院批甚悉桂令稟請凡有上控均令鈔錄縣批縣判司詳則謂牧令惟在淸廉謹愼今錄批敍判豈足以杜上控院批韙之本司亦深佩之該令則以桂令意在省民之累多駁少準自然省累而以不批傳訊先令錄案詳奪爲得中本司生平惟服膺爲政在人一語上控之來固屬十有九虛豈竟百無一實昨覆該令書有云案情各各不同不能執一解事者語語入情不解事者著著是錯陜西七十餘廳州縣豈能人人聽訟公明凡有上控當先察其官之賢否再詳其情之僞眞果系眾母神君而其民逞刁健訟則直批不準二字不必錄詳也如牧令爲貪人爲刻薄人爲偏謬人爲初任不諳練人爲天生一無所知人其百姓赴省控告而呈詞又似乎可信縱不提省亦必批該管府州提訊矣必委妥員往查矣不止於錄案詳奪也本司又服膺曾文正公之言曰不信書信運气百姓運气不佳則遇胡塗州縣州縣運气不佳則遇胡塗上司若州縣眞無枉濫刁民𨿽控何妨若上司眞有是非好官被控何礙以本司爲令時所眼見所身受者言之大吏批牘惟恃幕賓幕賓動筆死守舊套詞無眞僞同此一批官無優劣同此一視其最得意者曰控關丁役詐贓虛實均應澈究獨不思實者自應澈究虛者亦究不慮被告受累乎且準駁亦甚無定矣慮有冤枉則準之然好官被控而準不令賢者灰心乎慮長刁風則駁之然贓官被控而駁不使貪污愈肆乎上控動牽丁役誠屬訟棍濫套然如鐵某之門丁及許宏吳福來一類之差役亦不得謂上控之盡虛也官之賢否不齊民之情僞不一若無論何縣之民何等之事一槪批令錄詳亦未爲得中也總之至雜者流品也至幻者民情也有信有疑者存乎我之心有準有駁者仍其人之自取天下斷無一定之法而可以槪通省之吏與民者抑更有不可執一者賢明之吏案案持平或偶有一時之錯貪昏之吏屢屢被控亦豈能萬事皆非故君子不無遭謗之時小人亦有被誣之事是又在爲長官者不存成見我所愛者不得庇之而遂其非我所憎者亦不得譴之而非其罪此所謂鑑空衡平也本司不足言今日之陜西似是最有是非最有公道省分在官者無小無大胸中皆有眞是非民有冤而不伸者鮮矣官有才而不得自見者亦鮮矣本司學養未純意所不平有觸卽發篝燈治牘聊與該令紙上論心有未合者幸賜匡益自問尙能虛受也仍候撫憲曁臬司批示繳

○判回民童遇祥控詞

天下夫婦不和及翁姑憎其子婦因而涉訟者多矣女家父母偏護其女致訟者亦多矣此等事自有該管父母官了之爲上司者何必提審獨童遇祥父子控賈兆春一案蔓訟六年臬司發縣而原告不到又控本司屢駁屢控調卷核閱不得不提緣童遇祥之子夢元於光緒十九年娶賈兆春之女過門至二十五年因姑媳夫婦口角生嫌賈兆春父子擁至童家摔毀器物遇祥控請驗究單開衣物甚多及查勘得實則所毀者亦屬無幾當經長安周令諭令回紳李家風等爲之處息而兩造俱不相下時則賈女己還娘屋遇祥父子瀆控不已官經三任迄無斷法後亦彼此寢息矣二十九年賈兆春因夢元娶妾其女情同大歸懇祈長安曾令作主曾令情殷成美傳集兩造開導再三令兆春將其女送至縣署認爲義女又將夢元收作門生擇日用肩輿牌傘送女歸童爲民父母之心可謂極恩勤之至薄俗夫妻之愛不禁由勢利而生此後夢元屢詣師門禮待有加其家庭亦暫得無事矣惟是童遇祥年老昏顚夢元則姦貪儇薄旣得出入衙門謬托師弟乃遂肆其欺狡而有誣控馬騄父子吞本滅東一案先是遇祥有香料鋪歇業以殘貨作五十金打與馬騄時值庚子荒年馬騄僅付十五金下餘三十五金未給至是夢元捏稱馬騄之子領伊本銀一百七十兩開設復興齋數年弗與算帳今竟反眼不認等語曾令信之堂訊令馬騄給夢元百金馬騄不服乃飭三班協約鄰查覆旣而覆稱查無領本情事惟欠三十五金屬實稟詞已達門房夢元急商工房張建基謂差稟有誤字祈抽出另攺賄錢五串張潛至門房竊稟付之夢元另易一稿仍以差約出名謂領本屬實云云曾令卽據稟斷案勒令馬騄給銀百兩限中秋交領完案夢元心知馬騄不平乃又控其違斷抗交曾令批云爾何性急如到中秋無銀爾在縣堂叫罵三日本縣墊銀百兩何如曾令居官倔彊有過人不敢言此案闔署皆知夢元賄通抽換事獨曾令不知迨馬騄控府批縣覆訊三班始以原稟底稿呈案曾令將張建基笞二千板革役而令馬騄給夢元百金如故似唐人之鐵案鑄就無移如宋末之弓鞋一錯到底迨八月二十九日夢元赴縣領銀曾令竟捐廉百兩付之嗟乎由前而論乃君子成美之心由後而觀似小人必文其過在他人不足言吾特爲賢者惜耳夢元輕浮無檢外遇頗多本憎其妻又恨其嶽以曾令故暫爾和翕及其師去任反目時聞兼其繼母生嫌勃溪不免去冬夢元毆妻成傷兆春喊控請驗刑仵到門夢元麾之使出及到案又與兆春喧呼揪扭長安胡令各予戒責將夢元押待質所仍令李家風處和了案旋據李紳等稟復遇祥父子均願和好如初此案又小作結束矣夢元出押恨兆春愈甚又深以胡令戒責爲辱乃嗾其父以兆春父子毆詈及縣差朦聰等詞控諸臬司發縣覆訊抗傳不到又以冤上加冤控諸本司本司歸自京師此案原委一切未悉但以情理譬諭之及詢諸胡令盡得其詳遇祥二次再控嚴斥不準夢元竟敢三次懇提今經提訊其案情不過如此詰其意欲何爲遇祥稱毀物求償當諭以二十五年之案二十九年經曾任委曲成全早已無事何得再提則又稱兆春父子毆詈無休問誰作證則稱無人敢證及問夢元爾言爾妻謀命有諸曰有之問何以不令大歸則稱不忍休妻夫謀命果實則賈女𨿽死不屈如無其事而忍以淩遲之罪誣之則夫婦之義已絕亦以斷離爲是而兩造俱不願然則屢懇親提者果何意乎察遇祥形同墨杘前後纏訟皆夢元所爲該回民自經曾令擡舉趾髙气揚直以上控爲兒戲意在以久訟拖累兆春以控差動搖胡令而自忘其誣告反坐及抽換稟詞之罪天下胡塗人自詡聰明者皆此類也當以該父子所控毀物凶毆放火謀命及縣差毆辱各情無證無據全系虛誣槪勿庸議惟據革書張建基當堂質明童夢元賄錢五串抽換稟詞毫無遁飾查受賄徇情者笞責二千革役而行賄舞獘者得銀一百了案不平至此世所希聞夢元之必墾親提可謂自投法网當將夢元戒責二百押發長安縣收管追取曾令濫給銀一百兩限三日內交案發交卹嫠局充公仍追取從九執照照抽換官文書律治以應得之罪勿稍輕縱若該回民眞能知懼知悔懇請李家風賈兆春來案具呈保其從今兩姓合好永不滋生事端或者法外施仁亦未可定如十日內賈李保狀不到卽仰胡令一面追照詳革一面笞臀二千板如曾令笞張建基之數以昭平允笞畢再科本罪童遇祥昏憒無知叱令回家安分批判

○會臬司詳撫部院

爲遵籌餉項詳請奏咨擬解事竊照本月十二日奉憲臺行承準軍機大臣字寄光緒三十年三月初二日奉

上諭戶部議覆袁世凱密陳籌防情形一折覽奏具悉現在時局艱危非多練得力勁兵無以爲固圉安民之計疊經降旨通飭認眞籌款以備餉需前據戶部奏議十條皆系就公家固有之正供興利除獘果能切實整頓自不難湊集巨款極應再行嚴飭趕緊籌辦總之今日財用窘乏內外同一爲難全在各省不分畛域深維練兵爲根本之計合力通籌庶幾眾擎易舉朝廷惓懷赤子搜括病民之政斷不準行若剔除官吏中飽並非格外加懲何得因循不辦自此次訓諭之後該將軍督撫務卽破除情面悉心釐剔不憚煩勞實力督催期於餉源日有起色部議各條之外各省所辦諸事有虛糜款項可從裁損者並著核實節流移緩就急至戶部所稱各省常備等軍原備徵調且均有現餉等語著袁世凱體察情形一並酌核辦理其各同心戮力共濟艱難以副宵旰勞憂諄切告誡之意將此通諭知之欽此遵

旨寄信前來等因承準此合就行知爲此仰司官吏查照來文欽奉

上諭內事理卽便分移釐稅督銷各局按照前奉部議籌餉十條欽遵切實辦理毋違此行等因奉此遵查本年正月奉到戶部奏定籌餉章程十條由憲臺轉行到司當經移會善後釐金督銷各局悉心籌議去後本司覆查部章十條除鹽務四條沙田一條土藥一條停止工程一條均於陜西無涉外惟第一第二兩條應卽遵籌聲覆查第一條嚴核錢糧後附各大吏率屬報效仍卽酌提中飽之意但不拘定數目第二條酌提雜稅則又於酌提中飽之內指定名目者也夫向來通飭之文無天下通行之理大部於報效歸公一事亦自謂不能遙度本司則謂不能遙制者正不止此一事而己各省情形不同局面有闊狹吏治有濁淸物產有盈虛獘端有多寡朝廷每下一通飭有此省所有者或爲彼省所無有部議以爲可行者或竟不能行而部議所未及者轉能因地因時而奏效有治人無治法由來久矣上年陜西奉派加徵提解三十萬金經憲臺披瀝上陳吁懇寬免尋奉部議陜西奏懇之時乃是未見部章之日應令查照現定籌款十條辦理等語是大部深鑑陜西加徵提解之爲難矣惟是外省匱乏情形有不能不達之於內者而大部之迫切待用亦有不能不協助於外者本司具有天良豈肯見好屬員罔顧大局惟陜西官場苦況憲臺前奏業已闡發無遺今若不限數目酌量提解各該員亦決不敢違但恐在外吏已竭囊金而在公家僅同杯水抑更有慮者率屬報效之款罄陜西全力歲不過四五萬金凡此皆出自錢糧平餘者也一經報部歸公遂成練兵的款萬一歲逢荒歉如丁丑庚子等年錢糧分釐不收而報效一日難緩將若之何卽使不遇荒年而取其有限之盈餘召彼無窮之嗟怨百端墮壞實在意中是益於軍餉者僅毫毛而有損於吏治者不啻邱山也本司非謂必不可提實因國家得不償失不敢遽提今謹就陜西近年出入款項通盤籌之收少支多常有不足之勢自光緒辛丑以來籌餉款行新政兩端並舉力盡筯疲類如髙等學堂武備學堂師範學堂洋務局水利局課吏館皆近年新設無一不耗財者也其所籌之款除規復差錢潞鹽加價煙酒糖三項加稅適敷償款六十萬外若官運花鹽川蒙花靑諸鹽加價神木之碱韓城鎭安等處之礦以及通省炭窯加稅種煙地畝覆實皆求財之事也其所用者常有入不敷出之憂其所籌者常有緩不濟急之勢惟上年漢中所收川蒙各鹽加價約六萬金似屬較有把握今擬於此欵內提五萬金匯解戶部作爲練兵之欵以後仍當隨時隨事稟商憲臺竭力籌措但有所得必當先其所急盡數解京再查償欵六十萬大半取諸差錢此皆隨糧帶徵者也設遇年荒必行短絀故奏籌餉欵之時歲以七八十萬爲額凡鳳漢兩屬之鹽斤加價本爲預備水旱偏災湊解償欵之用今值奇窮之會不得不挹彼注玆仍不能遽定爲練兵專款至於嚴核錢糧一節陜西向無以熟作荒以完作欠之獘自光緒三四年奇荒以後節次招墾以一百數十萬之丁糧未復額者僅止四萬餘兩其爲實荒實報自可無疑近則庚子辛丑再遘凶饑溝壑平塡流亡未復業己嚴催各州縣竭力招墾勿任久荒以期逐漸復額至雜稅一層陜西向無竹木各稅其騾馬稅一項各縣皆有而皆不多大半畱作糧捕各廳津貼實屬其細已甚總之軍國之急羅掘在所不辭而吏民之窮搜括亦所不忍是在大部不限定辦法不拘定數目期於籌措有得而已爲此具呈伏乞照詳施行

○詳督撫兩院

爲遵批擬議詳覆事案奉憲臺行據朝邑縣易令國勛稟該縣歷年崩河地畝懇委勘驗及黃洛交逼堤工應否籌修請示一案批據稟該縣歷年崩河地畝懇請豁免五年並黃洛交逼堤工應否籌修之處仰布政司妥議詳奪仍候督部堂批示繳折存等因奉此查該縣亦具稟到司正核辦間適奉前因本署司覆查朝邑縣所屬村堡地處黃洛二水之間東西北三面咸與水爲鄰僅只西鄕一隅稍稱平衍現在黃流展拓日向西趨洛水浸淫日從北徙均有不可阻遏之勢而議者輒欲障黃使東障洛使南不知黃之東岸爲雷首諸山所扼洛之南面爲沙苑諸梁所梗微論與水爭地斷有不行也卽令人力暫可維持而地形髙下順逆之不相抗水性彊弱緩急之不相同勉設堤防終歸潰決有如前次議築之黃河磚石各壩未嘗不籌巨款罄全功而甫歷數年三十二壩己沖刷殆盡核諸易令稟辭所餘十號壩座亦都岌岌可慮此往事之足爲鑑戒者也伏考黃洛近勢自上年秋汛兩水並漲永安堤內外受敵堤面一轍僅容而堤之南頭從前寬三十餘丈者現乃寬十六丈兩面衝崩直有刻日合並之勢將爲築壩計則工繁費巨績不易成將爲讓地計則安土重遷事亦非便卽如該令所擬將永安堤南洛河新潮之雞心灘撥營開挖支河分泄水勢計非不善然水性之赴寬平而就窪下者固其常也設使堤東一面之險稍松而堤西所以爲顧全之法者未能籌維曲當則該令稟中所云顧此失彼一層不爲過慮惟是治河本無善策處此艱窘之際築堤旣力有未逮遷民亦事屬難行不得已而籌及開挖支河以冀稍殺水勢是亦目前救敗之術第該處地勢髙阻則挑浚不易水性湍悍則迂折爲難加之引河旣開夏秋水漲河流活活遵軌而來尢不無旁溢倒浸之慮事關大局不厭求詳似應由司飭該令從細籌度支河開後是否可將洛河掣澑南趨別無他患曁需工若干需費若干並大功旣興有無確實把握之處分晰稟復以憑斟酌妥辦總之河患旣亟本非人力可回類如該邑趙杜諸村昔稱繁盛之區今入洪濤之內卽不棄地與水亦終爲水所囓然水所已囓者自付諸無可如何若水將至而未至先主棄地之說並地上之盧捨田產置之弗顧恐非小民所甘受亦非官府所忍言是在該令任保民而本司任籌款冀得奏功於萬一者也至於該令所稱沿河附近村堡如寺子趙渡望仙觀一帶民地沖刷或墟正賦新差仍須完納業據紳約於報夏秋災後造呈崩河內賠糧地畝花名數目淸冊到縣計民地六十九頃八十五畝九分四釐二毫折徵正耗銀四百三十一兩四錢一分七釐新加差徭役銀一百三十三兩八錢八分二釐並聲明所衝地畝委非二三年內所能復業懇請委員覆勘分別釐剔先爲割免錢糧五年事關田賦正供自應勘查明確詳請奏咨核辦以重國帑而卹民艱除由司遴委明幹之員前往會勘造冊加結稟候核奪外所有遵批籌議緣由是否有當理合詳請憲臺察核批示祗遵實爲公便除呈撫憲督憲外爲此具呈伏乞照詳施行

○詳撫部院

爲具詳請參事竊照咸陽縣知縣系衝繁難兼三要缺且系出省首站例須遴員實授以專責成案查光緒二十七年三月據該縣知縣調署西鄕縣知縣周良玉稟稱遵秦晉賑捐新章捐升雙月候選直隸州並捐離原省乞開去咸陽縣缺並委員接署西鄕縣事以便赴部候選等因到司據此當經前藩司轉詳由憲臺奏請開缺奉

朱筆批吏部知道欽此是年六月兩司會詳以楡林縣知縣孫云官調補咸陽縣旋據吏部咨查戶部以周良玉捐升之案旣未核準員缺未能遺出所請調補之處應勿庸議二十八年二月復經兩司會詳以周良玉捐銀六百十二兩請以直隸州雙月選用二十七年九月業已由局詳請達部是銀兩旣已上兌咨部員缺卽應照例查開應請仍以孫云官調補由憲臺二次奏請在案旋奉部議片查戶部該員周良玉並未報捐離任銀兩應令在任候選未便先行開缺所請調補之處仍勿庸議兩奉部駁均與良玉原稟捐離原省之語不符而良玉自交卸西鄕後卽不知所之並未來省請咨請假於是咸陽要缺懸擱無人者於今四年矣風聞良玉函致同寅謂願補是缺者當爲代出離省銀兩云云膽玩貪饕殊形狡詐本署司此次到任以要缺久懸無此政體傳諭該員同鄕官兩次電催回陜數年均未得復最後由該員原籍髙要縣知縣覆稱良玉並未回籍查無下落伏查該員官陜數年𨿽無劣迹亦尟循聲旣嫌此地淸寒又復若畱若去欲將離省之費取償於接補之員至於曠缺不補上無所責成下無所仰望則置之不顧而且該員捐款尙欠庫平銀六十八兩二錢由西鄕閻令開折稟揭前來是周良玉藐玩荒唐斷難原恕夫不應離省而擅自離省己屬藐上自由彼不開缺而人亦不能補缺尢屬有心延誤孟子曰三年不反收其田裏今良玉一去四年詳參實非得己應請憲臺將咸陽縣知縣周良玉奏參革職一俟奉準卽行遴員請補咸陽縣要缺以重職守仍一面由局行文髙要縣查傳該員家屬到案追交賑捐欠款實爲公便爲此具申

○批臨潼縣李令稟

誣告反坐例有明文至以彊劫誣人尢爲險惡據稟張喜龍以黑夜彊劫牛只具控張彥芳等到案趙攺娃亦以越墻入室彊拉牛只捆送趙老白到案及該令分別質訊張彥芳等乃該村官廟之會首也趙老白乃開設雜貨鋪之連東帶掌者也緣張喜龍之子來成代客買廟中葦席五十葉欠價未償會首向索適來成牽牛犁地棄牛徑去抵暮不來會首等只好趕牛赴張祿令家暫餵而來成卽嗾其父誣報搶案此一事也趙攺娃向欠趙老白貨錢三十餘串銀六兩八錢屢討未還經周四魁管說給牛一頭趙老白拉牛回家後攺娃父子卽將老白捆縛毆打偏體受傷竟將六十餘歲之鋪民作爲彊盜送案此又一事也該令訊斷此兩案謂索欠拉畜𨿽有不合本司則謂並無不合張來成棄牛而去會首代爲餵養無所謂拉牛也趙攺娃欠債無償經人管說給牛一頭而趙老白乃以拉牛爲逼債之計亦無所謂不合也該令將喜龍父子及攺娃分別枷責斷令照賬還錢俟交錢後領牛還案而又以如何從重懲治之處請示前來查張來成趙攺娃欠人賬項積久不還反以彊劫誣控而攺娃更多捆毆一層應勒限十日將錢各自交淸不交卽提案重比至來成之牛乃棄與會首者也應歸官廟變價充公攺娃久欠貨錢並無利息毆人成傷未敷湯藥卽以此牛賞給趙老白作利錢可也作湯藥錢可也喜龍父子攺娃父子各用重枷一面枷號兩月摘敍案由黏貼髙腳牌交原差保約帶領偏歷城鄕鳴鑼示眾以爲妄誣者戒期滿責釋仍候臬司批示繳

○批回紳李家風等保狀

天下女壻之無禮於丈人者莫童夢元若前經本司戒責發縣管押追取執照並追曾令怙過濫給之百金意在從重懲辦以警童昏而彰公道昨據胡令面稟已將百金交案應卽送交卹嫠局充公玆復據爾等具呈懇保前來查李孔目爲回坊第一正紳賈兆春爲童姓父子屢控之被告今乃一同作保或者夢元悔過出自眞誠該狂童現押長安卽仰爾二人前赴長安縣當堂保領仍仰胡令飭童夢元當堂與其嶽父叩頭並與李紳叩頭出具永不反目致訟甘結存案仍將保領完案緣由申報本司備案可也

○批幹州孫牧詳

此案本司早有所聞淳化縣學官牛應辰因訛索考童姚少林銀兩不得臨場揭其匿喪嗣經少林措錢十餘串與之則又面稟提學稱其並非匿喪今據詳稱學使將少林扣考廩保斥革校官牛應辰韓之驊各記大過一次學使蓋未知該校官所以反復無常者以贓之到與未到也向例每逢院試東西兩齋一送考一畱學仰邠州雷牧查明送考爲誰訛錢爲誰據實稟復以憑參辦勿稍遲延回護繳

○批城固縣陳令稟

據稟該縣小學堂應用書籍經該前任徐令派紳赴川購買俟該紳回日如有缺乏卽行備價領購查吾陜開辦學堂兩次派員赴滬購書以備各屬購閱該令何以不購之於本省而購之於川省捨近就遠情理所無學堂之需書籍猶農田之需耒耜該縣壬寅開學三載於玆而川省購書至今未到其與學堂隔膜儼然自貢其情夫州縣自不讀書而培植士林借立名譽俗吏中往往有之至於舊家科目則無不汲汲於此如商州尹牧臨潼李令皆以重金購備多種而鄜州勞牧地瘠官貧猶且捐廉二百金博收羣籍該令處膏自潤遇此等事推之前任推之邑紳推之川省本司生平最恨脫滑取巧之人仰漢中府轉飭陳膺臻速備五百金專差赴省城官書局購買一切新舊書籍如一月以內不來定將該令撤任以懲慳滑繳

○批雒南縣張令詳

核閱來詳敍述詳明剖斷公允此案劉詳禮兄弟買張興全之當業延欠當價不交反冒充賣主劉陳氏嗣子一再上控該令斟酌情理剖判曲直燭照姦欺彰明公道一一如吾意中所欲出深可佩愛該令聰明特達有本有文自到雒南循聲茂著猶憶曩年白河之獄不無枉斷本司意在詳參賴護憲李緩頰而止設當日竟登白簡豈不屈抑人才天下事一節不足以繩人一眚不足以掩徳本司閱歷之言以謝該令並告同寅諸君子察焉此繳原詞存

○批大荔縣陳令稟

據稟戶首孫理馨兄弟二人向孫福娃索討代納糧銀被福娃用鐵鐝毆砍致斃檢閱屍傷致命額顱太陽穴均至損骨兩人食气嗓俱斷福娃欠糧不納反毆墊糧之人弟兄雙殞而且下手慘毒期其必死案關一家二命若凶犯無獲非尋常四參案件可比仰懸重賞多派幹役上緊緝拏期於必得勿稍松懈致幹嚴譴

○批澄城縣髙令稟

據稟各情該令之不諳事理亦甚矣前據該令詳稱縣民習勞兒以同謀拐逃具控生員龔渤海袁明鑑一案當飭查傳龔渤海習王氏到案據渤海供鄰婦習王氏夫婦不和生員一時憐憫勸母親借給盤川一兩五錢委沒誘拐的事據習王氏供系因被男人打罵想到省城姨娘家躲避央龔渤海母親借銀一兩五錢就撘袁明鑑運貨順車進省的委沒聽從誘拐的事大凡讞獄皆先案後斷先述情而後麗法該令所敍案情止於如此後乃云𨿽無和誘護送情事究屬不合若不詳革不足以端士習云云本司因其情法失平嚴批不準將該令詳記三大過在案該令尋卽函稟首府詳稿系幕友所爲未及閱看夫以澄城簡缺有何蝟務纏身況生員串同誘拐案有大於此者乎一案而斥革兩衿事有重於此者乎該令於此等重要事件不看稿而卽畫行吾不知終日所幹辦者爲何事也前曾面語首府本司向來辦事一秉大公如果龔袁兩生串拐屬實本司何愛於淫僻無恥之生員而必畱之以污黌校乎玆據該令據實稟陳前來核與原詳大相徑庭據稱龔渤海先將王氏誘匿合陽繼又將其妹爲餌請袁明鑑與王氏同車進省嗣因姻盟不就明鑑始漏泄前情云云夫州縣辦案不文致足矣何必以實作虛以輕易重復核前詳一則曰委沒串拐是實再則曰並沒誘拐是實旣欲詳革其功名而反洗刷其罪狀胡塗顚倒何說之詞此番陽爲引咎仍系飾非一則曰若據實詳辦該生等獲咎匪輕夫咎由自取何判重輕況吾陜刑政務崇寬大王氏業歸本夫該生等除斥革外有何餘罪可辦乎再則曰其苟且情節實難形諸公牘該令此稟獨非公牘乎何以不能形諸詳文獨能形諸稟詞也況各屬犯姦之案其穢褻有十倍於此者若如該令所言將一切付之不辦乎該令不知例案不達事情前詳純聽幕友之言以致情罪兩歧自幹駁斥此一謬也記過以後賓東離析致書首府自認未曾看稿此二謬也詳革被駁威令不行欲申前情而又多方文過曰據實恐幹重咎以示其居心之近仁曰情節苟且難言以示其措詞之得體胡塗自用救藥實難殆不止於三謬也髙錫華應加記三大過前詳後稟一並登諸秦報俾眾周知本司胸次空洞無物毫無成見如果龔渤海眞與王氏有姦又以其妹爲餌串同拐匿袁明鑑涎人孀妹挺身爲拐婦護送標車此等淫人士林不齒亟應澈究以挽頹風查有到省未久之謝令榮敬通知時務公事畱心爲課吏館中翹楚本司愛重其文久欲試之以事應卽委赴澄城縣提集此案人證卷宗秉公覆訊如果串拐屬實卽將龔袁兩生一並稟請斥革以端士習而示大公仰同州府轉飭知照繳

○札涇陽縣

札涇陽縣趙令知悉案查該縣縣丞李麓峯前辦賑務指捐詐騙萬照磨銀三百兩數年以來旣無執照亦不還銀近更一口冷昧據該照磨將其收銀親筆信件面呈核閱祈請究追前來似此無良無恥豈可姑容除將該縣丞李麓峯先行撤任外合行札飭札到該縣卽將該縣丞鈐記暫爲接管一面將該縣李麓峯管解來省交長安縣胡令看管與萬照磨當面質訊明確勒追騙款稟候參辦毋得遲延致幹重咎再查前札以該縣丞欠交萬照磨銀五十兩系得諸訪聞今萬照磨旣將李麓峯親筆收銀信件呈閱則三百金之數確鑿可據李麓峯固不得借前札爲遁飾也仰並傳飭知照毋違此札

○批紫陽縣詳

據稱李永隆因向黃興華借宿不允興華撲欲攏毆一時气忿拾取磨刀石向興華頭上連毆傷左太陽穴等處致斃復起意將所藏苞谷衣物拏去等語該令意在將此案辦成鬭殺故裝敍情節謂撲毆起於死者而致斃由於適傷核其情形殊非信讞永隆與興華是否素識未據聲明興華單戶獨居永隆突欲借宿難保非窺覦衣物起見毆人至死如系無心適斃自應慌懼潛逃乃又盡掠所藏大類殺人越貨且下手之時連擊要害兩傷俱至損骨迹其心狼手辣非謀卽故若謂釁起興華撲毆彼時旁無見證豈可信凶手一面之詞仰再細心推鞫究明永隆是否與死者相識何以突向借歇何以不借歇卽至相毆何以下手如此之重何以其人已死毫不畏懼反盡掠其衣糧夫以曠野單門黃昏求宿來意已屬不善旣傷其命復取其財此豈鬭殺可了耶該令書生辦案聽之刑友然故殺攺鬭亦是作孽不可不知仍候撫憲曁臬司批示繳

○牌示

作官第一不可任性白水陳令操守聽斷均屬可嘉而屢有任性之處其署長武時把總因妒姦被打該令極力袒護竟敢面回撫憲謂把總如有姦私請將卑職一並參處嗣經讞局審實該把總於被打之後猶將該寡婦引至省城主婚嫁賣此一謬也長武卸事不與後任交代卽日進省以至激成李令稟訐此二謬也白水郭署令與該令素稱莫逆半年之中兩次互相交代郭令虧款已言明回省彌補該令面允而背訐之此三謬也白水土藥坐賈向完大錢二百千該令察其利厚而釐薄諭令加增自系爲籌款起見該商疑客頭孫四從中詐索赴省乞恩而該令稟詞又於坐賈章程不盡符合局批稍稍駁正該令卽怒不可遏立提鋪夥痛笞管押並將鋪門查封迨經委員會訊各該商認繳錢五百六十千而查封之兩號歲須交錢四百千斯亦可矣乃該令於委員結案後將鋪門封閉如故以致守鋪之人墻頭過水而飲夫州縣之於民猶父母之於子也怒則撻之旣撻仍當矜之爲民父母而自同於寇讎抑何殘忍此四謬也本應撤任示儆而撫憲念其前辦公幫一事著有微勞適澄城髙令亦有自取之咎遂令該兩縣對調署理該令過而能攺作好官有餘若任性到底恐其猶有後患大凡有脾气人𨿽至親厚友亦不敢直言其過是此等人聞過己難若再怙過不悛則終身無足觀矣論語曰好剛不好學其蔽也狂狂人作官有何體面本司向以直諒待同寅故言人之所不言今陳令近於剛而不學矣特記兩大過示儆以驗其發狂與否若尙能受善言則猶可期進徳也除行同州府轉飭知照外勿違須牌

○咨善後局

爲咨請通飭遵照事照得各屬兵流各差歲有常額本司作令時偶有不足皆自行彌補他屬有請動盈餘者什九被駁近年爲政尙寬各州縣動以差繁款絀在差余項下支銷已與餘錢買糧之舊章不合乃醴泉幹令以該縣盈餘不敷竟在償款內扣除辦差之費若各屬效尢每月償款憑何應付萬一不辦償款不加此四成差錢該令又從何扣抵似此荒唐貪妄不顧大局祇便私圖實堪痛惡醴泉縣知縣幹長華著撤任示儆遺缺以舒紹祥署理並由善後局通飭東西大路各州縣以後一切差務不但不能稍侵償款並不準請動盈餘缺分優者自行墊賠缺苦者本司自能體卹如敢效醴泉之尢有幹長華之榜樣在除牌示外合行移咨爲此合咨貴局煩照來咨事理希卽通飭各屬一體遵照辦理施行

○批山陽縣劉令稟

據稟許祚考被方世才等戳傷身死移屍廟坡溝內經該令驗得刃傷十處磕墊傷各一處而以咽喉近右透內五刀爲致命之傷訊據屍堂兄祚仁供稱死者與世才胞妹從前通奸被世才擒而復縱此次不知因何致死而方紀娃又稱祚考系世才等在姦所獲姦戳傷身死各等語查世才以胞兄捉姦當場現獲登時致死報官請驗本無重罪可科何必棄屍溝中以無罪之人作此犯罪之事而且到案又不直說以例得勿論之案爲自投法网之囚可謂愚不可及該令旣訊出姦情自應親詣其家驗明捉獲之時是否已離姦所房中有無血迹姦婦有何供詞乃並不及早勘訊竟以世才供詞遊移一語具稟其辦事遲鈍令人焦急仰於奉批五日之內立卽訊取確供如果實系姦所獲姦卽照例迅速詳結本司向來辦案爽捷如該令之顢頇疲滯眞不可耐仍候撫憲曁臬司批示繳

○牌示

前據萬照磨炳煌面稟涇陽李縣丞爲其子萬松年代捐縣丞詐去銀三百餘兩至今官銀兩空請爲究追等語本司當以李縣丞平日聲名不理人口而該照磨老實無用必受欺騙無疑因將李縣丞撤任交長安縣齊集兩造當面質明勒將銀兩交還了事玆據胡令面陳一切並將兩造甘結及萬照磨之子實收呈案懇祈銷案前來查李麓峯於光緒二十六年在合陽查賑本不應干預捐事乃代外省之人買本地紳富之捐尢幹例禁是以實收𨿽掣而捐冊無名數年以來抗不還銀情同掣騙惟被撤後自具稟詞深知悔懼業將原收萬姓捐款百兩並飯照費十六兩一並退還是從前不免荒唐而此次猶堪原恕至萬炳煌當日僅交百金而竟硬作三百七十金向討本謂麓峯騙賴轉而騙賴麓峯欺謾本司誣枉被告迨李縣丞拉往都城隍廟發誓乃始無詞而結中猶書三百餘兩字樣該照磨無知無能而敢於面謾如此實屬胡塗謬妄萬炳煌著記大過三次停委一年以示懲儆李縣丞文筆可觀才具勝炳煌百倍若能遇事謹愼接物謙和勿挾制堂臺勿傾軋僚友此才豈止作丞尉而己勿違須牌

○批岐山縣徐令稟

此案發回岐山本借該令爲了事之人不期小題大作竟稱事關重大請將全案提省交讞局澈底根究獨不念人證牽連無辜受累乎查撤任武功縣髙令原稟謂哨官敖忠榮誘拐薛馮氏幼女令營勇王天銀背送進省行至武功經該縣捕役盤獲適其母薛馮氏趕到該令堂訊令將幼女領回等語撫憲以營弁知法犯法嚴飭唐旗官升祿將敖忠榮捆送來省從嚴究辦及敖弁至營務處供訴各情呈出張安成賣契乃系三月初四日由吳大旗帶領因荒賣女之褒城縣人張安成來營當面議定身價銀十兩買得年甫九歲之張朝娃爲女初七日憑蔡兆淮梁耕庵立約猶恐其中或有未妥遲至十八日始行交銀十九日令王天銀送女進省巧與薛馮氏遇於武功被髙令斷歸其母實無拐騙情事本營務處查其理直气壯而約據中又有梁蔡兩人知證且陜西因貧賣女鉤串圖訛情同放鴿者所在多有又接唐旗官稟詞鈔呈髙明徳信函有悞聽薛馮氏一面之詞等語後因敖哨官往拜該令拒而不見敖向門房發話乃復挾忿稟訐是敖弁旣爲拐兒所騙擲銀十兩於前又爲髙令所誣幾罹重罪於後其情可憫其人又復可用是以發交該縣覆訊了結但使梁蔡二人作中是實則敖弁非誘拐可知旣非誘拐則出銀買女可知今該弁人財兩空薛馮氏母女無恙盡可小事化無而不意精明穩練如徐令迥非髙令之昏庸邋遢者比而亦有事關重大之一稟也敖弁遭薛馮氏齮齕意本不平在省時稟見本藩司因見人頗精干賞坐待茶戒其以後益當修謹渠頗感愧及到岐山照例管押武弁何知自以爲坐於藩司之客座而押於縣令之班房其在縣庭意態忿激語言生硬不問可知徐令怒其倔彊遂故設兩造各執之詞並寫中人不得已之狀使此案遷延不了以奪該弁之气而不顧全案人證無辜受累之可憐夫亦可以不必矣不然以徐令之明豈不知此案旣無人命又無姦情有何重大之處而故爲是不獲巳之詞乎稟尾自知其說不圓因申之曰勇丁百長應知紀律乃竟爲一年僅十齡之幼女如此譸張實不可解天下豈有理不可解之事而營弁悍然爲之問官貿然信之者乎況營勇卽欲誘拐斷不能駐紮本鎭卽拐本鎭之女至張繼娃系事後添出與薛馮氏皆益店人何難串供誣陷據供辛文勝令伊將薛菊梅哄至營內無證無據何怪文勝極口呼冤總之薛馮氏之女失而復得此案遂畢營兵誘拐訊無實據卽使提省無非在縣原供張繼娃詞出一面張安成不知所之是兩造均難折服而梁耕庵系鳳翔京貨鋪夥拖累至岐已覺不忍該令尙忍其拖累赴省乎此案仰於奉批之日所有一干人證一並釋放省累敖哨弁及各該營勇什長送交唐旗官自行發落本營務處並非輕縱天下誘拐民女決無請人作中者今梁耕庵等旣自認作中屬實則其餘夜長夢多之言一槪可以不問仰卽遵照仍候撫憲批示繳供折存

○批三原縣徳令稟

此案於五月初二日據涇陽趙令稟稱四月三十日巳刻據客民楊壽喊報二十九日定更後行至三原縣城南距城三里之南營地方突遇四人攔車搶劫失去銀錢衣服赴縣報案而三原謂系涇陽地方令赴涇陽報案等語卑職當卽馳勘該處委在三原縣界內距涇原交界碑二里有餘當於失事地方派差將事主送原歸案並請速卽通稟緝賊而徳令不勘不訊竟勒令張鄕約之弟具稟謂犯事在涇陽地方仍派差將事主送還涇陽卑職交卸有期無所用其規避惟事出三原境內勢難代人受過云云當經本司批飭該二縣嚴緝贓賊務獲究報一面札飭西安府委員查勘失事地方究屬何縣所管在案旋於初三奉撫憲嚴批將該二令各記三大過案歸三原緝捕限三个月贓盜無獲卽行撤任該令於院司嚴批以後知其諉無可諉甫於五月初五日夜稟報到司吾不解該令一書生平日溫謹篤誠冀其大有出息而於此一事竟如此愚謬實出意料之外夫客民初更被劫二更報縣何等急迫而竟令其遠赴相距六十里之涇陽報案是謂不仁界碑自有一定而竟勒令鄕約具稟二次押令事主赴涇陽若以爲始終可以推郤者是謂不智已不欲辦盜案而硬令風馬牛不相及之涇陽代辦盜案是謂不恕及偵知憲批嚴切終難推諉始於失事六日以後具報倒塡初三日發詞稱當卽飭差嚴拏會營馳勘復以飛移涇陽協緝一語掩其兩次推諉不管之咎若曰非推郤盜案也乃移請協助也試思該縣鄰封不止一縣何獨移請涇陽協緝耶是又近於小人作僞心勞日拙不止於不誠而已夫以讀書明理學道愛人之士本司夙以遠大相期而竟學欺學詐學滑學狡而仍不能自脫於四參處分之中且有三月撤任之懼若再不緝盜自贖本司實難曲宥吾陜吏治本極淸嚴近爲言官劾奏加以吏治窳敗盜賊公行之目心竊冤之正望同寅諸君子各自振厲以雪此言而素所賞識之人竟出於不仁不智不誠不恕之一途將何以責他人耶臨批不勝憤切繳

○批商州楊牧稟

據詳已悉此案樊應政故父於同治年間在錦盛成放賬鋪借錢二百串至光緒六年應政父故此債已磊至五百餘串至十七年本利滚算竟有八百餘串之多是年應政還錢六百餘串下欠百七十串又復措還百三十串下欠不過四十串而已及至二十六年本利盤剝又滚至四百零二串應政將旱地十七畝瓦屋九間抽回稞約另立當約迨至二十八年應政欲將此項當業變賣還賬另將他項當業頂抵錦盛成不允致訟雒南前後兩任均準其兌換而錦盛成東家張慶謨捨縣控州願將當價三百八十串捐作學堂經費尹牧行縣飭繳應政力難設措以致控司發州覆訊該署牧敍述此案滚剝情形可云詳盡而末後斷結則有本司大惑不解者如雲張慶謨盤剝窮民狡翻縣斷假托公義圖泄私心是該署牧灼見其情宜如何痛加繩治乃云細民情僞億貌千形公堂畸重畸輕民間卽長姦長詐此四句本司不解至稱樊應政上控由錦盛成過於刻薄情尙可原是該署牧念其借錢僅二百千而還錢過八百串必有格外矜原之處乃云令仍按三百三十八串原價與學堂另立當約兼立稞約每歲交錢十二串有錢贖地不贖交租是錦盛成吸膏吮血至七八百串而猶不足而該州學堂猶復討野火以續鐙乞盜泉而解渴也嗚呼該署牧素稱好手而斷案至於如此更何以責他人哉夫以遠年陳賬利上滚利律有明禁法當嚴懲乃云恐長姦詐豈懲治重利盤剝之人民間卽都不還債耶近來人心風俗益險益偸收賬不得多捐入教堂借神甫之威逼窮民之債張慶謨師其意而用之學堂是直以牧師神甫待州牧也該署牧明言其假公快私而又翕然受之使姦商出盤剝之餘而更得捐助學堂之譽窮民受久訟之累而仍納連年佃戶之租顚倒是非令人發豎若非平日相信撤任何疑仰於奉批之日卽將樊應政所立學堂當稞各約立卽一並塗銷地歸該民管業張慶謨若照重利盤剝律治罪毫不枉屈姑念該署牧寬縱於前免其按律究擬該姦商旣捐學堂經費豈可有名無實仰將該商傳案管押勒令繳出銅錢四百串作爲諸生膏火蓋該商一本一利祇應得錢四百串而止此四百串乃是滚磊而得誼應充公仍不得作捐款論倘敢延抗不交或該署牧有不便勒追之處卽仰將張慶謨交吏目押解來省本司自有辦法該署牧好處盡多固不得因一事之非而遂不敬子路亦不能以成事之故而遂不說宰予本司力持公道不得不然仍將遵辦情形具文申報查考切切此繳原詞存

●樊山政書卷九

恩施樊增祥嘉父

批華陰縣民李映蓮呈詞

札長安縣

批淳化縣印委會稟

批臨潼縣稟

批鳳翔府尹守稟

批謝令稟

批三原縣徳令稟

批合陽縣仇令稟

牌示

批雒南縣張令稟

批富平縣劉令稟

批三原縣徳令稟

批洋縣王令世瑛稟

批盩厔縣稟

批咸長二縣印委會稟

批盩厔縣稟

批鳳翔府尹守昌齡詳

批興安府金守稟

批澄城縣陳令稟

批蒲城縣詳

批漢中府王守公亮稟

批漢中府王守公亮稟

批咸寧縣舒令紹祥稟

判機器局稟送咸寧縣民劉喜

批盩厔縣曾令稟

批盩厔縣當商裕大等稟詞

詳督撫兩院

批邠州唐牧沛霖稟

批漢陰廳張倅稟

批鳳翔縣周令稟

批富平縣民惠漢林呈詞

批鳳翔縣周令稟

幹州孫牧稟

批鳳翔府尹守稟

批雒南縣崔令稟

批岐山縣稟

批漢中府王守稟

批鳳翔縣周令詳

批臨潼縣稟

牌示

牌示

批咸寧縣民劉溶呈詞

批洵陽縣稟擬議嗣後徵收錢糧情形由

批鳳翔縣周令稟

批鳳翔府尹守詳

批幹州詳

批蒲城縣紳耆孫麟瑞劉愷等呈詞

批蒲城縣詳

批韓城縣稟

批畱壩廳稟

批三原縣稟

批渭南縣紳趙元中稟詞

批興安府稟

批耀州稟

批富平縣詳

批官吏房稟詞

批渭南縣稟

○批華陰縣民李映蓮呈詞

來呈𨿽不可遽信而劉令初稟亦屬可疑原稟稱報案之王楊氏爲王劉氏故夫之繼母本年正月二十四夜鄰人李英秀在劉氏房內楊氏率同親生之子王彥四彥邦各執木棍踢門捉姦砍傷奸夫姦婦一並捆置車中送縣請究奸夫登車卽死該縣劉令驗得李英秀屍身刄傷四處均至骨損骨斷飭起凶器已爲彥四攜逃本司核其年齒王劉氏五十一歲李英秀五十二歲男女皆已衰老何至戀姦殞命況旣云各持木器何以傷皆金刃王彥四奉母之命叔捉嫂姦登時獲住名正言順何必攜刀逃逸時當正月天气尙寒卽使行姦豈能一綫不掛而竟赤身縛置車中恐亦不無裝點況報呈但稱劉氏不守婦道與英秀通奸玷辱門戶此乃平日之事是夜進內捉拏並未言其行姦與否但雲英秀持刀拒捕該令驗屍又無餘精流出字樣則似乎是夕並未成姦前飭勒令傳彥四到案隔別研訊誠以案關人命又關名節似此疑竇孔多豈得據爲信讞玆據屍侄呈控到案與劉令原稟大相徑庭並稱英秀死後始被剝衣捆綁其所穿衣服尙有血迹刀痕可驗又原稟謂捉姦時在三更此云日方薄暮原稟捉姦者祇有母子三人此則添出楊世太等七人況李英秀果因犯姦被殺其弟英林內愧不暇何敢將屍棺舁置王家查劉令系屬初任於民之情僞案之窾竅均欠閱歷難保無受人朦蔽之處此案卽委渭南縣知縣張令馳赴華陰提集人證卷宗血衣詳確考究密切訪查隔別研鞫並勒緝在逃之王彥四及被控主謀之楊世太等到案按照呈控各節及本司駁詰各事理逐層訊實總期勿枉勿縱萬一原稟實有謬誤不妨隨同更正切勿護前徇飾爲劉令刑友不會辦案卽仰張令提回渭南代辦亦可切切詞發仍繳

○札長安縣

札長安縣知悉案查前據山陽縣商民張賜福等上控該縣各節一案到司當經本司委員密查所陳多有不實已將原詞發交該縣傳訊原告嚴究在案惟據委員稟稱該令所用家丁熊傳梯嫖占婦女把持公事管櫃欺朦毫無顧忌又蕭姓於已經驅逐後仍敢盤踞均屬非法之徒覆經本司札委營務處差官郭慶麟前往山陽縣將該劣丁熊傳梯蕭姓等一並密拏鎖解來省以憑從嚴懲辦去後玆據將劣丁熊傳梯先行拏解來省除已發該縣管押外合亟札飭札到該縣卽刻查照前發原詞將該劣丁熊傳梯提案早予發落其嫖占婦女把持欺朦各情事旣經委員查實與本司訪聞者相合卽可據以懲辦仰將熊傳梯重責百板鎖系巨石兩年期滿遞回原籍交保管束此管劣丁若待取供稟辦勢必恃無質證一味狡供本司於此輩有不問而辦之一法不但爲該丁所不料並可使各屬之官弱丁彊官昏丁肆官小丁大者皆知所儆懼不專爲山陽縣進此一服再造散也仍將遵札懲責及鎖系日期具報查考勿延此札

○批淳化縣印委會稟

稟詞欠淸楚圖樣亦欠明晰淳化煤礦之出路所以委員查勘者欲其運至涇陽暢消也由炭窯至涇陽若干裏由山凹溝至涇陽又若干裏來稟均不言圖中城外大河一道從老虎嶺安寺凹兩炭廠至淳涇交界南北相距約一百里其路忽在河東忽在河西而不言此是何水又稱該地向不通車自李前令竣工後車路始通此系何時之事並不著其年月又稱二十六年歲荒以後亦無車來運炭然則未荒以前必有運炭之車矣及轉荒爲熟又三四年礦產堅良豈宜屯而不售何以此數年竟不籌及運道乎李前令修此路費錢若干現在逐段添修補葺需錢若干來稟無一字道及閱之憤悶無已杜從九不足責曾令能文之士而公牘顢頇若此深堪笑詫豈讓委員主稿耶仰查照批飭各節詳細登復並另具圖說以憑核辦此稟不算繳

○批臨潼縣稟

據稟該縣向有民快皂捕四班施前令因捕總李升縱賊昧贓將捕班裁革是矣其實快卽捕也快捕對峙是一事而兩班甚屬無謂其後已裁復設必系李升買充縣令受賄該令仍行裁撒革去李升總役而以該班可用之役分隸民快皂三班所辦極是應卽永遠立案此後不準規復捕班名目若有無恥之官受賕添卯一經覺察卽予撤參至李升之巳革復用前任爲誰姑弗深究大約其人非革卽死矣該令與施升令所見略同好手之異人在此繳

○批鳳翔府尹守稟

本司常自愧不如該守該守此稟又自愧不如張令現奉撫憲批示俟鳳屬有缺卽委張令署理以期兼顧鹽務至林老五以會匪而充私梟狡悍詭祕卒爲張令所禽亦惡貫滿盈之報其狡供避就乃猾賊之故套該守督縣嚴鞫正不以刑求爲虐一得碻供卽可稟請就地正法卽終不吐實亦可照眾證確鑿辦理勿令久稽顯戮切速此繳

○批謝令稟

據稟龔渤海眞非人類矣始與習王氏姦好誘居其宅固己玷辱衣衿然世上如無人欲險幾人到此誤平生朱子嘗言之矣及習勞兒歸自朝邑將其妻喚歸該生竟因姦謀拐借拐以永其姦初匿合陽兔窟猶虞未穩乃商請斷弦之袁明鑑護送王氏進省以寡居之姊爲公行之賄賂卽以所姦之婦爲與共之輕裘明鑑遂冒充孝廉同車至省朝登程而並載暮投店以雙棲其姊弟朋友之間眞禽獸不若矣迨勞兒以姦拐指控袁龔髙令移關不獲勒令渤海交人渤海身在膠庠堂有老母乃招王氏之書有云功名詳革家產盡絕我亦不悔汝若不歸我將自盡其爲一淫婦甘心身敗名裂正屬萬分不堪復甘以祖宗遺產父母遺體爲姦婦之殉置其垂白之母乏嗣絕食於不顧執迷至死願作鴛鴦據事誅心不如梟獍吾今而知髙令恐辦重罪之言良不虛也本司論人最恕天下佻達之子爲色所迷與風狂無異如上所言猶可從寬一革了事何也姦婦旣還本夫便可從權了結也其尢爲怪異者前次結案後勞兒領妻渤海保釋竟敢令廖姓向勞兒關說願以五十金買王氏作妾不允卽令刀匪劉四序刺之此次覆訊渤海若僅予褫革將來以姦情始以人命終實屬意中之事仰澄城縣卽將龔渤海袁明鑑衣頂詳革仍將渤海及劉四序分別鎖系二年期滿察看稟奪彼時姦婦己嫁禍水全枯庶幾無事乎仰同州府轉飭遵辦並移委員知照再查髙令前後兩牘特不善於立言問案不謬也著銷去記過處分繳

○批三原縣徳令稟

接閱來稟愀然不安本司素重該令以爲後來之儁四月二十九日劫案忽爲涇陽稟訐不惟本司不悅撫憲亦弗善也端午夜該令稟報到司詞涉粉飾若在俗吏出之本司決不動气因平日愛之深一旦同於滑吏所爲則怒之亦愈甚旣怒則奮筆嚴批如東坡畫竹芒角森利及今思之殊覺言之太過也李西平曰武夫性直正本司之謂此案正文惟在緝盜務獲其餘皆閒話耳同寅如該令能有幾人一事之疏無傷全體來牘云無地自容獨不見子路聞過則喜乎況公事以緝盜爲重不但不暇喜亦不暇恨也本司等辱在髙位惟思多得賢良殫心求治涇原兩令皆賢令也教督則有之豈忍摧傷之哉天方盛署好自保嗇勿爲抑鬱此繳

○批合陽縣仇令稟

今日聞吳敬之云足下來省甚喜及聞爲求交卸又復憮然足下品學髙鄙人數倍曩令城固以繁難求去乃調合陽語云好官不過多得錢城固視合陽所入殆加倍半而顧辭腴就瘠此愚心所嘆挹靡己者也居合二年民純政簡兩漢循良殆無以過不圖復懷去志借病爲名三復來章斷難放便吾陜人才𨿽眾而素心密契祇此數人君而言歸河華減色且去年鄙人調浙離陜凡七閱月足下曾不於是時移病及我還秦之日乃爲脫黻之謀縱非厭薄鄙人而形迹之間似乎不能安子思而畱申穆也敬與足下約我何日行君何日去欒武子曰不可以當吾世而失諸侯辱在東臺而賢者避位我之恥也君𨿽作陶彭澤如督郵我何此繳夾單存

○牌示

本日閱水利局稿其移藩司文有準貴統領水利軍移開字樣移本司而曰貴統領又將貴統領擡頭書寫明系水利軍統領而曰貴統領水利軍一語而具三不通可謂離奇本司取人向不專論文字但能辦事文理稍絀無妨惟文案則大不可水利局文案忘其爲誰應予撤換查有課吏館冠軍卽用知縣張瑞璣藻耀髙翔文中鳴鳳入局主稿定復可觀此後各局文案委員皆宜細心檢點求差之始量而後入到差之後顧名思義切切須牌

○批雒南縣張令稟

嗚呼該令巳矣未死之前三日猶手艸此牘纚纚千言以事主蔡方友原報搶案失實亟請更正其比對三屬卷宗及案犯死生供狀細心鞫治穩愼周詳何期閱牘之時已在招魂以後昊天不弔奪我循良此牘若傳當爲鹿洲公案之殿交情不淺似答■﹝禾末﹞陵身後之書炳燭濡毫涕泗橫集仍仰後任崔令查照辦理繳

○批富平縣劉令稟

閱稟惻然不圖一把麥而斷送兩命也唐張氏與張科舉爲族人與張韓氏爲遠房姑嫂乘科舉夫婦赴地割麥潛入其家行竊韓氏回家瞥見遽用鐮砍札張氏左肋致死該氏旋亦畏罪自刎兩命相抵夫復何言惟念盜竊起於饑寒仁義生於丰足向使吾陜不遭饑饉戶有餘糧則婦女何至作賊卽偶然被竊又何至痛恨若斯立卽致之死地所以然者民窮財盡各有一錢如命之心故盜財者無復廉恥之存而被盜者亦以性命相搏婦女且然何論男子近年命盜各案倍於曩昔孰非窮之所使耶此案已矣吾輩蒞官於陜當時存一哀矜勿喜之心取於民時多一番體卹卽銷一分亂萌於治獄時多一番愼衿卽養一分元气該令賢明可與言治聊復書之共相策勉云爾仍候督撫憲及臬司糧道批示繳

○批三原縣徳令稟

十一歲幼子與人無仇出門拾麥無財可圖而竟被人毆傷致斃事涉離奇情堪憫惻仰卽簽差嚴拏凶手務獲究辦此等毆殺幼孩之案與尋常鬥殺不同蓋幼孩無力抵拒毆者如鷹擊雀其心殘忍萬不可恕切速訪緝仍候督撫憲曁臬司糧道批示繳

○批洋縣王令世瑛稟

天下最難得者是明白官明白地方情形而又能於公事用實力對上司說實話則更難得該令敏練精彊事無不舉是天生理繁治劇之才玆於查煙一事如此盡心核實良深嘉佩本司向不以空言許人記功酌委未足云酬遇有缺出必先以該令請補繳

○批盩厔縣稟

此案死者梁勤娃與其兄弟鴻佃種武生符定邦地畝歲認租錢八串余文二十年來一錢未給定邦將地轉當吳姓希鴻以煙苗在地索補牛工籽種錢二十串未允四月九日與其母任氏弟勤娃飲酒致醉赴定邦門首蠆鬧聲言拚命定邦閉門不出希鴻臥地用磁盤自劃傷痕勤娃亦臥地自拾磚塊擊頂見血有楊拴拴奪磚可證因醉中亂擊以致血流被面嗣後自將血痂抓落致傷口進風延至二十二日身死經該縣一再驗明質之見證六人俱稱傷系自種符定邦並未出門而梁希鴻一口齩定系定邦打死問其凶器始稱磚塊繼稱鐵鈀其爲借命誣訛人所共見該令旣稔知其母子弟兄平素凶狡此次又眾證碻鑿的系種命圖賴自應按律懲辦而又念其弟己死曲貸其兄查希鴻佃地二十年欠租近二百串一槪抹煞而又令定邦出大錢五十串爲衣棺之資希鴻仍不具遵結本司於此等案訊斷多矣大抵訛人之人愈得便宜則愈不了希鴻嗾弟種傷因傷身死是希鴻自死其弟也而反以殺人誣人豁其欠租而不感斷給喪費而愈不遵若曰如果人非彼殺官何以斷錢了事乎是長誣訛之焰而預伏上控之根該令明彊何以出此此案梁勤娃傷系自種死由命盡與人無尢欠租免其追交喪費勿庸另給希鴻縱不反坐亦應查照省章鎖系三年以壓刁誣風气且免其來省纏瀆奉批之日卽將遵辦情形具報查考勿再延縱仍候撫憲曁臬司批示繳

○批咸長二縣印委會稟

此次省城內外土藥坐賈該印委實力淸查妥籌辦法於籌款之中仍寓卹商之意按坊巷以淸市肆視成本以定等差旣明且公不嚴而核實堪嘉尙一切準如所擬辦理候卽發給印票仍由該印委斟酌塡寫發交各煙房具領按月納釐是爲至要此繳

○批盩厔縣稟

民教訟案務在持平況教民詹瀧香死於樓觀臺則該道士等自不能置身事外若謂米麻子無威逼情事何爲逃匿卽就莊姓等現訊供情而論瀧香將其二弟夫婦用斧砍傷卽使因傷而死亦與樓觀臺道士無干何以其三弟不投約報官而訴諸道士且受傷之人並未投訴米麻子等亦未見其果否受傷何至一聞詹老三之言立卽往尋瀧香拉至道院不走卽以皮繩拴系據詹三云瀧香若逃恐於地主有礙試問樓觀臺道士田連阡陌佃戶眾多豈能保其家家無事若佃戶犯罪卽向地主要人天下恐無此胡塗官也詹三不應訴而妄訴道士不應管而門﹖身管而且旣用繩拴何難鞭打況受傷者未經見面而遽令瀧香給麥一石不允則減五斗教民兄弟打架而道士從中剖斷旣拉至道院復羈禁寮房從十五至十七三日之久卒至瀧香吞煙殞命似此荒謬情節謂米麻子等毫無威逼其誰信之該令來稟但言教民嘩噪屍場而於道士之橫謬荒唐全用輕筆帶過不但無以服外國人其何以服中國人耶現札委鄠縣陳令及洋務局董令同赴該縣會驗連日驕陽如火瀧香死已五日屍身度巳腐化若驗無可驗豈非授教堂以口實而損該令之官聲大抵作官心有所偏必致誤事該令於教堂夙有釁嫌是以難於收束此案謂詹瀧香不死於毒本司不信謂屍身竟無一傷本司亦不信也且俟委員相驗明確再爲定奪其詹二夫妻究竟有無斧傷其已死之兄年過六旬因何起釁斧砍其弟詹三因何赴訴樓觀臺致釀命案道士非官非約非鄰非族何以與人家事斷令出麥養傷此皆案中緊要關鍵仰俟驗明後卽會同委員澈底問明據實稟報候奪仍候督撫憲曁臬司糧道洋務局批示繳

○批鳳翔府尹守昌齡詳

敍事詳盡筆意入古判斷極得人心天理之平惟於藉姦盜財嗾訟婪產之衙螙白魁未定鎖系年限查白魁身在公門而竟姦占淫孀吞噬幺幼立斃杖下始快人心該守旣擬以鎖系著卽笞責千板鎖系石墩十年期滿查看稟奪革舉張鎭嶽受楊婆之托庇陳氏之姦畏罪潛逃茫如豕竄仍仰徐令四路捕捉到案後與白魁同系一墩滿五个月開鎖責釋餘如所擬辦理繳

○批興安府金守稟

閱稟有似乎心慚詞枝屬員供饋上司固屬積習相沿實爲君子所不許官至州縣以上非甚貪劣誰肯作無厭之求若黠朴豪奴指官橫索稍不如意卽向主人播弄是非在上者稍不察則屬上之嫌隙成矣彊項之令每以抗長官取名置應辦者於不辦所謂難乎爲上也庸弱之吏惟差門之言是聽不應供者而無不供此又難乎爲下也來稟因府考供給一事如許費詞究其實不過各屬攤派七百餘金由安康縣辦差而已府試不過一月七百三十金有何不足而歷任之安康令畏難如此此非守令之過也必有狐假虎威者橫索其間必欲其攤款罄盡之外再加賠墊而後已故歷任視爲畏途今該守反復申敍一若知縣無不慳吝知府無不作難者因請自下屆始安康縣專辦修理陳設及二堂以外例應供支之事卽在該縣應解棚費內支銷勿庸解府其餘該守及丁幕夥食自行備辦卽在各屬棚費內支銷令各屬徑行解府不復經安康縣之手此言似是而實非也上司於屬員往往其先多一番體卹其後多一頂花費何也卽如此次該守將各屬攤款自辦夥食將來換官以後攤款則收入腰纏夥食則仍責其供饋是安康縣畱弱半之款而仍辦全分之差也況官場儀節求免實難夥食卽云自備而進棚出棚之酒席以及官幕跟丁之賞封爲首縣者預備則太冤不備有防挑斥本司十五年老州縣此等苦處知之稔矣況七百三十金該守取其多安康畱其少而所出之數該守不過每日便飯曁幕友修金而已安康令所辦則有修整考院鋪墊陳設粉牌紙張書差口食各行行帳府縣所費孰少孰多必有能辧之者而欲本司批示立案永爲定章事屬不公未見其可本司風聞此次興安府考關令一切備辦因該守家丁需索不遂譖愬兼行該守驟發火簽立提該令差門府差擁至簽押房捉人關令憤極暈絕良久舉家號泣猶賴該守刑幕老練公平代白其冤該守乃虎頭蛇尾而罷關令旋卽乞病通稟層臺縷述府縣不和之故經姚鎭軍作調人追回稟牘換稿另寫得請在案本司初尙不信今觀該守來稟支離揜著恐人言不盡無因再查該守以戶部郎隨扈入關寓居考院入院之始卽多需索出院之時復將房屋折卸卽使皆家丁所爲而該守之縱丁滋擾已屬百喙莫辭昔是京員猶形貪恣今爲郡守可想驕橫該守此稟應不準行至關令是否負气告病前稟如何立言是否鎭臺追回另攺府差有無闖入後堂捉人之事該令有無暈絕復蘇之事姑緩委員查辦卽仰關令明白稟復聽候核奪此繳

○批澄城縣陳令稟

此案楊得虎不知何時被何人毆斃凶無影響案鮮端倪事在該令未到任以前而甫經下車卽悉意推求親身查訪詢知得虎平日帶刀行走不安本分復訪得楊家籠地方有追毆竊賊情事乃飭幹役密緝楊雙成到案一訊而伏該令辦案細心緝凶得竅以罪名論不過擅殺拒捕竊賊並非大案而該令一片訪緝苦心卒使茫如風影之案崇朝破獲其功不可沒且於他人無從下手處撥云尋路披隙奏刀其用心尢爲初入仕途不諳辦案者所當效法也前因他事屢記大過亦是玉成之意今旣有功應將前過一並銷除以彰公道仍候督撫憲曁臬司批示繳

○批蒲城縣詳

此案嶽潤生因素行惡薄其家開設紙坊先雇寇友娃傭工欠工錢串余不給反賴友娃害斃馬匹勒賠而散嗣又雇黃幅碌造紙積欠身工甘余串僅給麻紙四百張得錢陸百文及再索工錢反賴前給紙張系幅碌盜賣捆縛欲毆幅碌懼而逃去猶且絕其生路不準他人雇用繼復屢欲尋毆四月廿二日閏生帶刀趕集轉回適與幅碌相逢狹路持刀先砍幅碌用防身矛桿格落傷其右手寇友娃趨至勸阻閏生疑護牽罵寇黃俱系受害之人頓觸前恨於是友娃拾刀幅碌用矛將該棍徒砍戳身死友娃在逃幅碌自首到案眾證確鑿該令擬以照擅殺罪人律坐幅碌以絞候是矣惟案關人命不厭詳求凶非一人誰當重罪查嶽閏生身行曠野巧逢幅碌猶謂事出適然何以受害之寇友娃亦於是時趨至揣其情事有似乎預謀糾毆者然死者身受六傷致命者四均至損骨透內寇黃各認其半今以在逃之友娃爲餘人而以自首之幅碌當重罪似亦未安總之友娃所傷偏右額顱皆骨損幅碌所傷胸脇皆透內均足致死其最後傷重者究屬何人此案𨿽不入實而爲一凶惡棍徒使受害者久羈囹圄仁人所不忍也仍仰該令覆集詳審究以何人何傷致死務得確情以成信讞大抵辦案與作文同麗以明法尢須運以靈心解人不易索也擲筆三嘆繳

再查友娃拾刀向砍彼時閏生身未倒地迎面撲砍似只能傷及額鼻偏右一傷宜在倒地以後其詳究之又詳內合面不致命左手刃傷一處應是右手有犯證等供詞可據粗心並飭仍候督撫憲曁臬司潼商道批示繳格結存

○批漢中府王守公亮稟

旣稱王徳新向有腿疾舉動惟艱輪委楡林典史徑將委牌繳還而又戀戀於漢中保甲一差試問六十老翁足不能行尙能查保甲耶凡輪委不到任者亦須稟陳所以不克前往之故候本司批準方可繳牌乃竟將委牌擲還此等胡塗狂易風气本司恨之刺骨而該守以老練精明之人而亦以爲誼應如此深可怪愕王徳新不準在漢中當差撤回省城聽候詳革以爲佐班老不曉事任性妄爲者戒繳委牌銷

○批漢中府王守公亮稟

該府所屬各廳州縣畱壩李復褒城黃秉濰洋縣王世鍈其上選也南鄭楊淑修西鄕閻佐堯亦皆有心要好最庸劣者莫如沔縣羅天榜來稟以本年春季沔縣結案獨多請記功一次旣聞命矣繳淸冊存

○批咸寧縣舒令紹祥稟

據稟李炳星卽李竹坪於光緒二十二年與鄒故令之子婦通奸唆令本夫藏匿以免其叔鄒佩囉唣被鄒佩告發訊明遞籍管束尙有數紙情詩存於縣卷二十六年來陜朦捐巡檢現充南局查街委員昨歲賃居張河臺前院張氏門祚凋零僅一風癱孀婦炳星母事之妹其女而弟其子積欠三月房金移居他處猶復勾誘十三歲養子張百福遊蕩徵逐盜典衣裳又調戲其十七歲之女女批其頰乃益唆其姊弟不睦本月二十二日二更後炳星借尋百福爲名帶領局差敲門入室將其姊拖拽中庭穢詈凶毆女情急奔欣縣案驗明傷痕在捲旋經臬司鎖拏該巡檢到案發縣審訊三造環質各供前情不諱溯查賑捐冗濫麞鼠皆官至於淫惡昏狂如李炳星者則衣冠中固無斯敗類卽禽獸中亦罕與比倫曩者淫人之妻自作孽而罹天网今者賊人之子夜無故而入人家始挾投梭之嫌繼爲反間之計離人骨肉適啟螟蛉之心奮彼老拳傷在蝤蠐之領更騰含血之口謂有解佩之情意將誣以無媒之奔示自撻其未婚之婦顚冥至此誅不勝誅案旣質明應卽斷結仰俟會同臬司將李炳星詳請咨革準如該縣所擬照凶惡棍徒例發極邊煙瘴充軍系職官應從重發往軍臺效力贖罪仍於起解之前重笞百板枷號十日押赴張河臺門首示眾嗟乎眇玆一目【炳星隻眼】當夜半而瞎馬臨深送汝長徵投有北而豺狼不食垂爲烱戒污我丹毫候仍臬司批示繳

○判機器局稟送咸寧縣民劉喜

此案無中生有可恨已極劉喜在張牧門房聽得一言半語卽走向萬順店中冒充門政胡造謠言聲稱杜守虧空機器局公款二百七十金張牧京官不懂公事請伊查算一日獘端全現囑該鋪往告杜守早爲彌補並令速收貨賬意在送情於該店而自鳴其本事之大爲張牧敬信必不可少之人希圖愚弄該鋪爲將來賒欠之地其居心不過於此而不知杜守本無虧空一聞鋪夥陳姓之言立卽面稟本司以致發縣傳訊劉喜到案經該鋪夥陳仲祥質證確實而仍一味狡推以致笞臀見血及本司委員提訊始供認張牧家丁閒談有杜守虧空二百七十金之語伊從旁聽得遂向該鋪藉端招搖詰以該家丁爲誰則堅不肯說但自己認錯查官無大小反有跟丁此輩惟視主人之寬嚴爲斂肆張牧人極和厚所用兩僕不過家鄕粗人初入機器局必系向局書局差打聽前人之獘端與自已出息之多少四五个胡塗人在一處談論鮮有不弄出事來者而劉喜竊聽其言卽以爲虧空必眞而招搖必可得手而不意三百金虛有是言而八百板實受其惠也劉喜就此一案而論笞臀荷校已足蔽辜惟查該劣丁系沔縣羅天榜之門上在沔縣時帶領團丁下鄕查賭將一秀才拘來劉喜髙坐於上厲聲呵問闔鎭不平相率罷市控府飭縣稟復天榜覆稱並無其事及控道再查始經釐局委員龔令調停了事漢中王守奮平生不測之威將劉喜驅逐回省此等惡奴斷難輕縱劉喜著鎖系三年期滿察看稟奪以謝沔縣士庶陳仲祥誤聽謠言旣喫官司又砸飯椀情實可憐應諭令該京貨店依然收用杜守貨賬決不至於無著至此案根腳仍由張牧門房而起應令該牧自行考究以儆下次語曰教子嬰孩教婦初來主教僕在於初次得差倘能從此振作則將來署事補缺可無主弱奴彊之患矣供判發閱看仍繳

○批盩厔縣曾令稟

當商領運官本屆期納息官出印文商家自行批解此各屬領運通例也據稟盩厔當商簡裕大等四家領運官錢局本銀四千六百兩去年該令九月到任戶書王作楨因侵挪差徭公款二千餘兩僞造該令諭帖在官錢局本銀內提用二千五百兩報解償款訖簡裕太等交銀之時並無交狀亦不到署查詢竟憑僞諭一紙與王作楨私相授受實屬情理所無王作楨將償款淸解並不將批回呈案備核該令亦不查問直至今日事發查無批回存捲始據王作楨供稱批回被楊耀南帶回富平如果解銀掣批是實此批存房則爲要據在家則同廢紙該革書不呈案何居楊耀南持回家何用尢屬情理所無官錢局本銀旣已抽吞二千五百金而償款淸解與否尙在疑似之際如其未解則所侵蝕者在五千上下殺之有餘該令素負能名而此一事如此顢頇僞造印諭而不知批回未繳而不問事已敗矣而簡裕太等猶敢擅發狂言令該令自行賠墊此語尢不可解該令豈有授人以柄者在耶再查王革書抽提官本大半事在十一月十四日該當商等於年底批解息銀仍照四千六百兩起息則賠墊當在二十兩上下商人錙銖必較何肯出此此案種種可疑可訝可恥可恨仰西安府卽日委員守提一干人證卷宗來省聽候本司親訊以釋疑竇而儆姦欺一面移查善後局去年盩厔下忙償款是否解淸以憑研究此繳

○批盩厔縣當商裕大等稟詞

此案前日據盩厔曾令稟報到司當以事涉離奇批飭西安府委員守提人證卷宗到省聽候本司親訊玆據爾當商等稟控前來查此項生息本銀由各屬發商領運領有領狀交有交狀何得因戶書持一諭帖提取卽將二千五百兩之巨款槪交其手況爾等旣與衙門因公來往近在同城得諭以後亦應赴署查詢明確方可具狀交納何得私授戶房別無交狀況提銀在冬月解銀在臘月彼時大半本銀提去一月之久而息銀仍照四千六百兩計利解省豈非怪事況據革書王作楨供稱今年四年解銀期近央人與爾等下話息銀蹔祈墊解本銀陸續措還爾等此時已知此銀系作楨謊騙提用應卽稟官究追何竟隱忍不言直待六月解息之期始行具稟請領而仍不言與王書辦授受之故殊不可解據曾令稟稱查捲並無交狀而此稟稱系具狀交銀曾令稟稱戶書除王作楨外其餘槪不知情此稟則云庫平足銀二千五百兩商運戶房闔房人眾逐一過稱曾令稟稱王作楨袖出諭帖指官提銀此稟又云該房淸書手執諭帖徧諭當行淸書是誰何無名姓似此官商稟詞互相矛盾尢應激底追究案巳親提仰卽在省候審勿得回縣仍照指駁各節另具訴狀呈案候奪

○詳督撫兩院

爲詳請委署事竊本年四月二十四日宜川縣知縣髙涵和病故二十七日雒南縣知縣張俶蘭病故先後稟報到司兩故令皆以積累之身居下中之缺當經稟商憲臺以林岐饒代理宜川以崔運生代理雒南各就兩故令之鄕誼戚誼委令前往俾得照料孤寡接辦要公如果稱職卽可攺代爲署玆查林令名臣之孫文行茂美應卽攺爲署理接算交代惟張俶蘭暴病而終黔婁有妻伯道無子其刑幕某乘其屬纊卽將公事戳記徵糧簿籍索去雒南歷任交代前交後接至多不過三百金張故令簿有餘資毫無虧短其室人所夙聞也不意該刑友人面狗心串通戶書將糧簿掠去做成虧空八百餘金於其室人扶棺首路之時擋至逆旅勒令交足虧款方準成行夫張令卽有虧空自有後任淸算與朋友無干該刑幕食人之食乘人之危阻人之喪勒人之款形同劫盜心等虺蛇而崔令袖手其間方欲坐享漁人之利停柩兩日經張令外姑擔保乃得放行查崔令於光緒二十四年代理華州因案革職去年甫經開復本年二月到省宿愆猶在資格全無本萬無委署之望因與張令微有瓜葛冀其憫念存亡不圖反相吞噬懸牌之始催令速行而志得意滿遽以重金買妾已屬不應到雒以後張令之妻以車轎騾馬儀仗鋪陳一切相贈冀得厚償乃於其行封送百金請益則曰無矣該令本因張氏之請得邀意外之榮乃不惟不卹其喪而且盡掠所有該令與刑幕可謂物必有偶而張令遇此親友可謂禍不單行經張故令同鄕公同面稟前來查官場有此敗類豈可姑容亟應另委賢員迅赴署任查有候補知縣丁禧瀚有本有文有爲有守畱參幕府將及十年保薦特科亦經再試近在課吏館屢擢第一今欲激勵人才正宜於到省未久之時示破格用人之意以之署理雒南縣知縣實於地方公事仕途趨向均有裨益並飭丁令到任後立提該縣戶房切實根究此八百金虧款究系如何做成該刑幕詐去戳記糧簿是何居心逼索交代是何命意如有獘吞情事卽押吐出仍將該刑幕遞籍管束永不準來陜就館崔令無良無恥應記三大過停委二年以懲豕心仍合將張故令所遺車轎等物照單點交丁令接收將其百金擲還如敢瞞昧短少定卽詳請參革仍勒令交足而後已爲此具申伏乞照詳施行

○批邠州唐牧沛霖稟

大凡通行之公牘上司行之各屬酌之彼此情形不同斷無以死法制生人之理本司曩年作令深知義倉出易之難每倉糧出易一次則百姓受累一次而麥性不耐久儲三年必須出易惟豆谷可諸十年若十年一易則爲期遠而民之受累也輕是以前在藩司任內通飭各屬興辦義倉專收穀豆此特舉其大凡耳玆據稟稱邠州地性髙寒卽儲麥在倉亦可耐十年之久現值麥收丰稔若不取狼戾之麥而待收秋後不可必之谷則爲失時又恐格於定章稟請示遵前來夫辦事有一定之章程哉拘文牽義乃胥吏縛制婪財之法眞知爲政者有何成見邠州義倉仰卽按照所擬章程每畝三升專儲麥石仍俟收齊後具文申報查考勿延並候撫憲批示繳

○批漢陰廳張倅稟

據稟該廳米價翔貴每斗需錢九百該署倅查得前任王倅曾經稟準以倉谷四百八十餘石平糶嗣因年歲轉丰仍行買補還倉在案其未經動用者爲數尙多紅朽堪虞擬請此時糶陳平價年丰買新還倉更恐奉批過遲民饑難待先已設局發賣每斗減價二百足見老手辦事動協經權閱稟不勝嘉嘆一切悉如所稟辦理俟秋熟有期卽行停止所得糧價仍俟穀賤時盡數塡倉並將糶過糧石數目得錢若干開具淸折具文通報查考仰興安府轉飭知照其它所屬各廳縣有類此者均可仿照漢陰辦理以濟艱鮮而出陳紅仍候督撫憲批示繳

○批鳳翔縣周令稟

本司前日批邠州唐牧稟云凡上司通飭之文不過舉其大略至各屬情形不同仍賴賢有司自行酌量辦理卽如戶部通行天下之章程其不合本省情形者本司每具詳頂覆若以生人而拘於死法不辦不敢辦又不能敷衍因循以玩誤粉飾而上之人亦喜其言莫予違𨿽無效而不之責此所以上下相蒙成爲胥吏之天下而不可救藥也據稟捐糧備荒一事原定每畝捐豆若谷三升鳳邑地分五等計畝則下則與上則無別事屬不公不如按糧收捐爲便又稱夏麥已收秋谷丰歉尙不可必與其待谷不如收麥所言皆切中事理較然明白一切準如所稟辦理仰鳳翔府轉飭知照仍候撫憲批示繳

○批富平縣民惠漢林呈詞

此案昨據耀州褚牧稟報到司據稱爾長順錢鋪招住延安商販管姓等收買土藥八千兩之多並不投行報稅輒敢縱令管姓等攜土潛逃提驗爾鋪賬簿及鋪掌趙保榮供詞均屬相符本應照章懲罰因念爾鋪本小力薄從輕加兩倍議罰已由本司批飭照辦在案玆據控稱管姓等歇住榮升店但與爾鋪銀錢來往買土之事並未經手查各屬錢鋪無不帶賣土藥管姓等旣在爾鋪換銀則代買土藥不問可知褚牧人極慈明本司可信其決無冤誣之案爾鋪串客舞獘及事發到官猶敢捏詞上控據稱州差將趙保榮押入黑廳斷絕飲食有意謀害試問罪止不應之人一旦斃於押所該差豈非自尋死路如此荒謬控詞深堪唾詈仰兩首縣速傳惠漢林到案押發耀州交褚署牧一並審訊斷結分別懲儆此飭

○批鳳翔縣周令稟

昔余宰富平李方伯禁煙甚力余稟陳辦法深荷褒答時黃子壽師在柏臺以書抵余曰禁煙稟𨿽佳想大集不存稿也見者多不解余曰朱卷刻後場無刻空策者卽此語注腳也今見來稟果二千言忽憶前事書此一笑繳

○幹州孫牧稟

據稟極爲詳實武功寄莊裏自康熙間別爲一甲刻石立案而土著欺異屢生訟端前接髙署令呈詞本司卽不以更張爲然批令一仍舊貫而裏局紳書等意在兼並巧以支七餘三及額外浮收等詞蔽聰聳聽及該牧訊明寄莊裏田地較少是以差徭項下他裏支差錢一串者該裏僅支七百是有支七之名而並無餘三之實也上年加徭以備償款每糧銀乙兩加收差銀四錢此四錢中卽包孕舊有之差錢在內理應畱舊解新而局紳張濟海竟將寄莊差銀按每兩取足四錢實屬昧良欺異來稟請將該裏差錢解四畱六則又似乎太過查每兩四錢之額各屬皆畱少解多而玆獨畱多解少恐貽各屬裏民口實應由該牧復核盡解學差一項寄莊裏民在幹州考試故不與武功支差似也然武功不能一例而徵又不能隔屬而取則是幹武各裏皆支學差而寄莊一里獨得逍遙事外似亦不公也現值興學之際應令寄莊裏增設蒙養學堂二處卽以應貼學差之錢作爲經費以昭平允至上年張濟海等將差銀四百三十餘兩盡數提去應令按照應畱之數撥還以後兩局各淸各款勿得挾嫌蔓訟自貽伊戚餘如所稟辦理繳碑文存

○批鳳翔府尹守稟

據稟各情均悉查夫運腳價較騾運爲大省而究竟不若飭令防勇挽運之撙節尢多蓋防勇本有口糧不過略加津貼卽足以示矜卹而資鼓勵今日已面謁撫憲熟商鳳郡運漢之糧仍以兵運爲宜擬自寶雞至畱壩以賀昌佐所領水利軍主之畱壩以南以傅玉林左新盛所領續備防軍主之沿途仿安置堆撥法每四五十里駐勇四十名節節運送有哨弁以董督之則當無淹畱遲滯之獘有卡撥以稽考之則當無竊逃偸割之虞𨿽運數不克增多而辦法甚覺整一除移營務處行知各營議定每旗各能抽撥勇丁若干名照上項指示諸節咨會漢中府恩守妥協轉運外仰該署守等速卽遵照先行移知各防營籌撥勇丁節次挽運一面確探糧價刻日采購陸續發運以期漢南糧價速平用拯艱阨仍將委員探明寶邑糧石確價若干曁措辦采運情形隨時稟復核奪勿稍疏延切切此繳

○批雒南縣崔令稟

單稟閱悉本司向來不肯偏聽一人一面之詞此次該令與張故令交涉各事聞丞並未來司陳愬因張故令同鄕多人俱抱不平來司面稟據稱雒南刑幕任某乘張令身故立卽索去圖章糧簿做成虧空八百餘金及其家屬扶匶回省又復擋至店房掯畱兩日必令交足虧款而後放行該令不惟坐視不管而且盡收其車馬儀仗等物僅送百金了事同寅皆動公憤該令豈可復畱況該令經聞丞稟求代理攺署與否尙未可知旣急死友之難誼應迅赴代任而掛牌以後志得意滿遽以百八十金在省買妾爾時本司聞知己深鄙其器小易盈不堪造就矣已而果被張令同鄕公揭是以另行委署今該令呶呶置辯本司原不設成心一切均聽丁令查明稟復再奪惟本日據丁令函告出省後途遇雒南戶書趙姓攜交代案卷進省查詢其故則稱刑幕任某有本家在省故令持捲賫投可與聞丞查算等語卽此一端該令與任姓幕友之胡塗荒謬槪可知矣夫上憲旣未提捲該令又無印文申賫但聽任幕指爲遽令房書將交代卷宗送省後任到雒南憑何淸算況交代之事惟在前後任兩人今乃令幕友之本家與巳故知縣之親戚兩面對算於數百里之外實屬聞所未聞萬一中途遺失或被他人抽換攺易咎將誰歸任幕出此胡塗主意爾崔令卽作此荒謬事情幸而丁令巧與相逢將人卷一齊帶回不然丁令到雒算無可算而聞丞在省波上生波是任幕必至牽累其本家而崔令加倍抱慚於親戚似此行爲乖謬主停委而賓遞籍一毫不虧再查單稟內開該令到雒卽詢問任幕戶書有無虧空據稱現有前任用印交代移文卽此一語顯見劣幕蠹書挾同舞獘夫張令暴病而終豈能於未死之先預淸交代預印移文是所謂用印移文者仍卽該劣幕自撰自印豈足爲憑況官死則印須封存縣庫該令到任始開恐此文仍系該令自印更不足憑惟旣據瀆訴前來姑仰丁令按照前札及今批事理一並秉公查辦據實稟復勿稍徇飾切切夾單並發仍繳

○批岐山縣稟

據稟該縣馬夫朱元轉遞各項公文赴府中途遇雨驅馬疾馳比至鳳翔查點獨短陽平關釐局印花一包經該令訊明懇祈本總局補發印花並自請記過等語查稟中歷敍朱元所賫公文除本局文七角印花七包外尙有奉發各州縣公文七十八角秦報二十五包該馬夫打做一包凡驛卒打包之法均系將包袱上下兩角斜對緊裹用帶拴束再將兩頭余布圈轉如繩系於腰背今云口松失落殊不知包袱非﹖袋也﹖袋有口包袱何所謂口若使結頭一散勢必全數失落如其不散何從失落查包封三十二个獨丟印花包一个其餘件件俱存而該令猶謂查系實情殊屬無情無理近來各姦商偸漏影射視印花若奇寶難保非驛書驛卒勾串賣錢仰鳳翔府尹守速提朱元到府嚴切研訊此項印花究系如何失落並令將原用包袱當堂演試如何而口松如何而有失有不失如果於情理上說得去則無心之失責革外免其餘罪如其情節不對則必偸賣無疑亟應重辦徐令自請記過論馬夫在數十里外失掉印花知縣盡可原恕惟此等支離情節馬夫言之該令信之徑以達之本局裝胡塗耶圖朦混耶本局不能受欺也統俟尹守究明稟復再奪此繳

○批漢中府王守稟

該守旣將胡塗狂易四字自已承認請記大過一次應卽照準王將新旣系爲該守所誤姑聽其老於漢中勿庸回省以後倘有再經繳委牌者必參無疑繳

○批鳳翔縣周令詳

臧文仲居蔡不得謂知今蔡文仲被打動手之王仕璽經來詳縷述各情該武生不但不知抑且不仁不義準將該武生衣頂斥革餘如所議辦理繳

○批臨潼縣稟

此案任金魁出錢五串得地一頃零七畝猶不知足復捏寫賣約朦官報稅竟將範梁二姓承種之地一並寫入約內及經該縣訊明分別斷結而任金魁猶敢一再控司批縣訊詳又復盤踞省城抗不投審此等惡物斷非重懲不可查鬲明義父子俱亡次子風收出遊在外因村正公議令範文剛出錢殮殯遂以鬲姓遺業十五畝歸之另地四畝久經梁廷斌承種此十九畝乃坐落西北裏者也鬲姓別無近支另有坐落北田裏軍地一頃零七畝地荒糧懸甲長鬲生成等懼受賠累同中張永徳等立約推與任金魁種地承糧僅令出錢五串作爲遊甲公費可謂便宜而金魁貪愚狡妄竟將推約攺爲賣約不顧其地隔裏隔甲與否居然隴蜀兼收漷田巧取迨經集訊鬲生成張永徳等證明其事金魁無可狡飾查軍地許推不許賣自稱價賣作僞無疑況業屬一家糧分兩里範姓種彼地在前任姓承此地在後合並爲一彊霸無疑縣斷旣明且公而該客民不遂其私計圖拖累泄忿告不投審乃陜西訟棍慣技然亦由原斷輕縱使然查金魁朦印假約占奪民田審明後並不笞責仍令承種一百零七畝軍地是以訟蔓愈結訟興愈豪卽以此田刈獲之糧供久訟圖拖之費昔髙神武治惡馬曰治惡人亦當如是此案由本司判斷任金魁出錢五串種地二年均系丰收所得業巳倍蓰應用以人治人之法將鬲姓一頃七畝之地從金魁手中奪回令鬲氏戶族分領承種金魁假造賣約塗銷原來推約亦塗銷一面飭咸長二縣速緝任金魁到案押發下縣由該令勒訊該客民將所種軍地與鬲生成等交淸後卽將金魁遞解回籍保領管束永不準再到臨潼滋事欲奪人者反爲人奪足徵天道好還欲累人者適以自累稍覺人心一快仍將遵辦情形稟報查考勿延切切此繳

○牌示

照得州縣因事出缺其距省稍遠者本府本州島率委經丞巡典代理此中流獘甚大我不敢曰佐班必無好官然營謀代理者什九爲錢財起見近二年來漢中尹廷選以代理南鄭被撤矣同州鄒仁鑑以代理大荔被參矣昨三要司薛炳煃由楊署牧宜瀚委令代理雒南其堂翁屍猶未寒卽在孫署鳴炮奏樂懸彩拜印接印以後他無所事稅契而已本司最恨此等貪鄙無良之人業已稟商撫憲將薛炳煃撤任示儆此等小人惟利是視何足深責所可怪者本府本州島爲各屬表率不幸縣令身故當念孀孤縣民無依當謀懷保而凡委代理非其私暱卽其同鄕明明放餓狼以入羊羣命雀鼠以守倉庾惟徇情面罔卹官常可爲嘆憤夫人孰無桑梓有意薄其鄕人者必不近人情之姦慝也然鄕人豈無善惡孔孟魯人陽貨臧倉亦魯人使聖賢得位爲政二子能不伏兩觀之誅哉而今之君子不然但屬同鄕犬亦獅也梟亦鳳也狼莠亦嘉谷鮑魚亦芳蘭也是非之心盡昧賢否之界不分無事則爲之營求有過猶爲之袒庇吾不解其何心也今特剴切牌示以後凡遇州縣出缺本府本州島委佐班代理務當擇賢而使勿得市惠徇私倘代理之佐雜因貪縱獲咎定將該本府本州島一並撤參凜之愼之切切須牌

○牌示

凡作官人第一不可犯貪鄙二字省城各局皆預備飯食原爲在局辦公免其朝夕回家果腹得以長駐局中無事則互相講求有事則立時辦理乃聞洋務局學習小委員劉某甫經到省卽得學習差甫經入局卽商同局員李令樹培欲將局中飯食錢文分攜回家自炊自食若人人效尢局中無喫飯之人亦卽無辦事之人此端豈可開耶況每人每月飯錢不過三串該委員等何至如此見小在劉某不足言李樹培出盛伯熙之門亦復猥鄙如此深堪憤詫爲此示仰各局知照以後不但不準私分飯錢並應日日到局喫飯以重公事李劉二員各記大過二次洋務局三年屆滿不準該二員列保以懲貪鄙而飭官常勿違須牌

○批咸寧縣民劉溶呈詞

此遞咸寧縣之稟也抱告誤遞本司接閱乃是將巳業捐入學堂殊堪嘉尙此稟及南五臺地畝冊一本一並發交劉令查照辦理捐戶劉溶耄年好善始以田產捐入佛寺今因主持各僧戒規不講蕩費堪傷請以原捐佛地之租充作學堂之費該耆民可謂樂善不倦矣應由該縣獎給匾額以旌善人至野僧一林蕩耗廟產而舒令於驅逐後又斷給十五畝之地深所不解此地著不準一林承受仍歸學堂招佃取租至淸冊內開前經寺僧出當之水旱地百畝有零應一並查明將來仍歸學堂取贖劉令辦事核實必能安置妥當也稟冊並發仍將遵批辦理情形稟復候奪切切此批

○批洵陽縣稟擬議嗣後徵收錢糧情形由

所議極爲平允𨿽云損上益下然有取民不虐之名而無因仕益貧之累足見該令居心仁恕遇事皆規畫得宜應一切準如所稟辦理仍候督撫憲批示繳

○批鳳翔縣周令稟

據稟己悉此案嘲戲起釁死者姚吉利聽糾尋毆致被段濚姓等毆戳斃命罪不入實惟榮姓鬭狠殺人致其老母畏累自刎法所必誅該令於犯已遠揚之後卒使兩凶就縛足徵緝捕認眞益見前日晁黑狗就禽不知費賢令尹幾許心力也作令者盡一分心有一分效益見有犯不獲者仍其心未盡到耳閱牘莞然不勝嘉嘆九嵕山色仁壽宮花不足以答其勤萬里煙霄由君自致豈復可限量耶仰鳳翔府卽日轉飭知照仍候督撫憲曁臬司鹽法道批示繳

○批鳳翔府尹守詳

據詳已悉附生任懷璋取入學堂而竟姘識淫婦自玷衣衿該守不知其惡而取之旣知其惡而卽斥之了無成心一視其人之自取每閱鳳翔公事無一件不實獲我心良深嘉嘆任懷璋準卽斥革發縣嚴加管束仍候撫憲學院批示繳

○批幹州詳

判斷甚屬明允準其如詳銷案革監吳資壽砌詞屢控輕骨肉而重貨財該牧不以上控爲嫌轉因其俯首遵斷聲請隨案開復仁人用心回殊凡眾惟該革監天資鍥薄誠恐分家之案蹔結而久復翻應俟案結三年兄弟無故再爲詳請開復若此時吳樹勛能爲乃兄乞恩則亦可以開復該牧當默諭此意也繳原詞存

○批蒲城縣紳耆孫麟瑞劉愷等呈詞

據稟是否屬實殊難臆斷現任蒲城李令仁心仁聞上下交孚此稟札發閱看俟查明後酌量稟奪稟曰闔縣紳耆公具而僅以三人出名又無歇家保狀況告狀小有費用各屬皆然每呈加錢四十文在作俑者固屬不應尙與創巨痛深者有間換官以後自可赴縣乞恩乃竟越府控司此必健訟者所爲若公正紳耆潔身自好人不控已已不控人𨿽使每呈加錢十倍盡可付之不聞不問何暇以不干己之事來省上控乎本司久在下邑深知小民之苦亦知訟棍之姦統仰李令詳確查明稟復候奪詞發仍繳

○批蒲城縣詳

屈兆愷有力故抗押追尙復拖延取保何能歸結是徳泰店四十七兩之土價終歸無著矣況前斷牛犢抵債已多作銀二十兩而兆愷父子猶不知恩輒敢砌詞上控若欠債者被押卽上控上控卽出押此後帳債官司尙有淸還之日耶屈兆愷著不準取保勒限中秋前後將欠銀交案飭領再予省釋過期不交嚴比不貸此繳原詞存

○批韓城縣稟

頃月以來盜竊各案層見疊出破獲恆不及半深爲憤郁玆據稟稱該縣灘子鎭民薛鴻飛等煙鋪於七月初二日夜被賊撞門入室拒傷鋪夥鄰人搶去煙土銀錢等物該令於勘驗以後簽差嚴緝先將從犯傅院兒獲案訊知首盜爲李明章益復添差名捕期在必獲尋卽躧探得竇協力兜拏該盜情急跳墻跌傷腰膂被獲並起出煙土棉襖長刀煙袋各眞贓該首犯於到案取供後因震跌內損身死仰仍戮屍懸首以儆羣凶該令緝捕有方不旬日而得盜首深可嘉尙應詳記兩大功風示各屬之捕務廢弛者並卽懸賞購綫嚴緝在逃各犯務獲究辦其傅院兒一犯旣已供認聽從李明章夥劫得贓屬實應照彊盜已行但得贓不分首從皆斬律錄供通稟核辦刑亂用重勿稍存婦人之仁是爲至要仍候督撫憲曁臬司批示繳

○批畱壩廳稟

據稟拏獲賊犯張林澐卽瞎張一名該犯上年十二月糾同羅順元夥竊江口元順合布鋪錢票兩卷大布一捆今年五月又在桅竿石地方綹竊不知姓名之過客紋銀二封經該廳飭差盤獲供悉前情不諱並起獲布疋銀兩到案布疋給主認領銀一百十四兩查系無主之贓請充學堂經費瞎張碻系積賊請照新章鎖系八年辦理至爲允協應卽一切照準該署丞殫精求治事無大小莫不認眞官旣認眞則役不敢惰故𨿽竊案靡不破獲爲政在人於玆益信各屬同此民同此役同此案官好則如勃興之戶气象皆新官壞則如破落之家奴欺鬼弄世間無用而妒才徇私而黷貨者輒謂萬事不過如此盡人皆可作官眞誤盡蒼生之言也旣深嘉嘆之忱又觸不平之气亦欲各屬丞倅牧令賢者知吾有公道不能者亦不甘於自棄各有相觀而善之心吾願足矣仍候督撫憲曁臬司陜安道批示繳

○批三原縣稟

據報案情離奇王登甲父子與王姚兒同院居住姚兒夜歸旋聞有人扣門而院中人俱置之不問已非情理移時登甲之子進个開門小遺突被矛頭刺其小腹其父聞喊出視臍脇連受矛傷而斃揣其情事近乎讎殺而進个供稱不識其人或黑夜看不眞切耶卽應詢其父子平日與何人有隟否則同居之王姚兒與人有隟來者欲殺姚兒誤傷登甲皆意中事觀其攜矛扣門早存謀殺之心扣答卽不再叩亦不去休萬一進个不開門小遺其人將露立到曉耶初稟固不能細詳然似此等情節亦不應徑據原呈轉報使閱者焦悶試問該令坐堂問案豈一毫不能駁詰耶三原命盜案多矣照例批令嚴緝務獲何益於事故不批此繳

○批渭南縣紳趙元中稟詞

稟及預寫遺囑均閱悉該紳有子葆坪不幸中道摧傷未有子嗣去年窀穸蹔令侄孫鬲兼祧送葬該紳天情篤至向視亡侄愼修如巳出鬲卽愼修之子兼祧宜矣現因老三房本有餘丁愼修葆坪何必一子雙祧致葆坪𨿽有後而如無後因擬以胞侄孫惇爲葆坪嗣子而以鬲專嗣愼修葆坪愼修同爲該紳之子鬲與惇同爲該紳之孫深合禮經亦叶律意宗族親尙﹖﹖俱無異言猶恐百年以後或有不逞子弟藉詞爭訟用特具稟立案並書立遺囑傳之子孫杜異日之爭端立一門之宗法誠心公道彰於家庭閱稟極爲嘉佩應準如稟立案並鈔稟札發渭南縣存案遺囑鈐印發還

○批興安府稟

該守第一次稟批本司親筆也第二次稟批幕僚代筆也前批嚴切批寬緩該守以本司爲易與又恃關令已故對訐無人而遂有胡塗謬妄之第三稟閱之不禁失笑查本年興安府試該守與關令齟齬省垣早有所聞本司蓄而未發也五月二十五日接該守第一稟請自今年爲始外屬應解棚費歸該府自辦火食並支幕友修金安康應解棚費勿庸解府劃歸該縣以爲修整考院制備粉牌禮房紙張書差口食各行行帳及鋪墊陳設一應雜費之需稟請本司批示立案前來查府試不到一月閱卷者每人二十金卽延請四人不過八十金一月火食窮奢極欲不過二百金況夥食自備行帳縣發所謂行帳者無非米肉油面耳價由縣發不知所謂自備者何在是該守出項不過百餘金而坐收各屬五百餘金之棚費安康支發如許之多而僅畱一百餘金之解款是入項府五而縣一出項府一而縣五事太不公焉能準予立案證以傳聞之詞謂該守簽差赴縣捉人關令負气告病及追回稟牘換稿另寫等語似屬不爲無因然本司如有意刻責該守何難委員確查稟辦而批飭關令自行稟復者意謂府縣釁隙已成他人代解不如關令自解如該令覆稱並無其事則可以化怨爲徳將來回任不致參商該守經此番攻錯亦可增一番閱歷不致再蹈難事易說之譏而本司公事亦可借此爲轉舵收帆之地本司成全該守令之本心也不圖六月二十五日接該守及關令各一稟府稟惶急申辯不無可矜縣稟則將前事一一坐實並賫呈該守親筆書信二封幕友擬批兩面敷衍本司亦以關令業經乞病交卸在卽此事得了卽了不復追求於該守可謂厚矣不圖該守不知進退伺七月十二日關令身故竟敢於十九日復具此嘵嘵置辯之稟直不知其意欲何爲據稱前在戶部管理餉項有應得平余銀八千餘兩充作公用藩署有案可查無論本司未見此案卽有亦分所當然豈能自以爲功如果筦庫者吞銀至八千之多則該守早經獲罪矣尙能出守興安乎至曩年該守借居貢院需索供應西安省城無人不知看守貢院委員至今皆在此事愈辯愈實可以不辯況本司前批所以旁及此事者因該守府試需索供應故引貢院需索供應以証之不然事隔數年早已置之不究豈於今日復行查究耶該守自恃時過境遷獨於此一事力請查究是並不知文章賓主之義亦可笑矣至稱嗣後如有因案傳訊縣署丁役應否用簽用帖用票且簽必何事而後可用伏乞訓示等語尢爲無理取鬧如果丁役詐贓枉法欺主殃民或告發有人或訪查有據豈但知府可用火簽至縣署拏人卽知縣亦可用火簽至府署拏人往年閻文介爲鄂臬鎖拏官文恭之門丁至今鄂人猶稱道之若因州縣供給不到遂簽差至縣署拏人而猶自詡爲情法兼盡本司未之前聞該守蓋不知關令先已稟復而且親筆信函俱在司房存案私幸關令已故欲將前事悉指爲誣罔爲覥顏見人之地亦可謂心勞日拙矣又謂前批巳登秦報欲本司預防後患此非本司所能爲力也本司向來毫無成見卽如三原徳令佳吏也本司批上控呈詞偶未及檢語侵該令及錄詳申覆卽引咎不遑洛南張故令本司前欲參之後乃愛之重之此皆載在秦報眾目共覩者也至前批該守稟詞本司實無一毫錯處該守欲保全令名惟有致力於躬自厚而薄責於人及止謗莫如自修二語庶可以免後患若再無理取鬧則安康之案有關令稟牘及該守親筆信函在貢院之事有看守貢院之委員在且此二事皆是旁瀋該守初稟所請府縣分辦考試供應乃正文也試問便宜則歸諸已喫虧則屬諸人該守爲有理乎無理乎本司向來文字辣而心地慈姑再寬該守一次倘再無知妄瀆勿謂本司不情也該守去冬系已經撤任之員本司到任後稟商撫憲勉予牽復今竟因供給小事使屬員病勢增劇以至於亡迨其故後不但無抱歉之意且若幸其死而逞其詞不仁甚矣況此等謬妄稟詞竟敢通稟撫憲意在訐本司前批之不公無良甚矣本司前後批詞自謂旣公且明𨿽嚴不惡所自愧者前司撤之本司復之殊無知人之哲耳仍候撫憲曁臬司批示繳

○批耀州稟

稟及鈔件均悉市儈爲鬼爲蜮是其常情惟有犯必懲庶使姦商知儆此案趙保榮等包土漏釐抗不認罰反使其夥韓惠二人盤踞省城再三捏控又串延安府照磨王文炳馳書請托種種鬼蜮伎倆可笑可憎該牧不惑不懼始終將趙保榮押追務期取足四倍罰款而後已深得懲治姦商之要訣準如所稟札飭咸長兩縣迅將惠漢林韓儒濤兩人拘拏到案押發該州與趙保榮一並懲辦示儆至王文炳𨿽屬雜流亦儼然官也乃竟冒昧致函爲姦商作說客書詞鄙俚自認該官錢局買土二千餘兩不諱其渾沌無窮之形狀閱其信如見其人應援江東孫郎坐無所知之例將該員撤任候參餘照所稟辦理繳文炳信存

○批富平縣詳

據詳已悉梁戊子以攔路劫搶重情捏詞上控劉令審明誣告並不笞責一板以致該民又復控省一誣再誣皆斷案寬弛所致也仰將梁戊子勒傳到案重笞五百板管押二十日從此可以無事繳原詞存

○批官吏房稟詞

查候補人員準補某缺未經到任以禮去官可以謂之曾補實缺不得謂之曾任實缺如盧秉鈞以卽用知縣準補平到未到任而丁艱自與曾任實缺丁憂服滿者有間現有準補商南未經到任丁憂服滿之倪度卽其類也至蕭鎭東以大挑知縣借補州同在丁憂服滿仍歸原省是曾任州同之缺非曾任知縣之缺亦與現奉吏部新章不合以上三員均不在新章盡數請補之例該房知照此批

○批渭南縣稟

此案情節荒穢已極該令等稟詳所述乃於穢褻之中力求馴雅其實王劉氏所爲豬狗不如今將其叔王彥邦擬徒又爲其夫王彥消立嗣合於例案殊未協於人情好在犯事在

恩詔以前城旦可期援免過繼卽彥邦之子遺業免付他人不然以劉氏之淫英秀之姦而猶令殺姦之叔抵罪犯姦之婦撫孤豈人情哉一切準如會詳辦理姦婦劉氏抱養楊氏之子只準家庭使喚不準覬產瀆宗劉氏死後所分產業槪歸彥邦之子承受卽予立案可也繳原詞存

●樊山政書卷十

恩施樊增祥嘉父

批雒南縣稟

批西安府稟

批華陰縣舉人李兆鵬等稟詞

批澄城縣稟

批蒲城縣稟

批雒南縣稟

批西安府詳

批紀典史景星稟

批大荔縣稟

批同官縣陳令丕業稟

批丁守念敟等稟

批咸陽縣成令稟

批商州楊牧宜瀚稟

批咸寧縣稟

札官報館

批同官縣彭典史稟

批鳳翔縣周令丕紳稟

批三原縣徳令稟

批隴州詳

批紫陽縣稟

批籌賑局革書楊治泰稟詞

批盩厔縣學呈送考試學生課捲

批鳳翔府稟

批鑲白旗生員昆瑞稟詞

代洋務局批盩厔縣稟

批中部縣王令稟

批三原縣監生張敬業呈詞

批合陽縣仇令稟

批涇陽縣詳

札課吏館

牌示

批蒲城縣李令自理詞訟月報淸冊

批勘中部縣路李令稟

批臨潼縣李令自理詞訟月報淸冊

閱洪李兩令判語書後

批朝邑縣曾令自理詞訟月報淸冊

札糧務局

牌示

批鳳翔府尹守稟

批長安縣詳

批鳳翔鹽局委員李令漢源稟

批南鄭縣稟

批南鄭縣詳

批岐山縣稟

批西安府詳

批釐稅局稟

書王令景峩試卷後

○批雒南縣稟

該令發硎之始便如太阿出匣英爽絕侖深爲嘉佩所獲牛萬里黃辛卯兩犯研訊得實黃辛卯確系搶劫李長泰致死事主案內首犯其從犯劉石頭早已斬梟該犯三載稽誅仍罹天网固見報施不爽亦由緝捕認眞此等惡人仰卽開具供單克日梟示以快人心至牛萬里身爲刀匪奪妻搶女略賣霸爭重案累累無人敢問該令試思若郅都趙廣漢遇此當用何法治之仰於奉批之日立斃杖下至爲簡捷本司並非輕視人命特以該令儒者以仁存心平生無一妄語相信有素今乃歷繪其凶惡形狀有證有據杖斃何疑其餘三犯一任該令斟酌懲辦仍詳記三大功以示嘉獎誠如該令意不在此特欲旌賢以勸不能耳仍候督撫憲曁臬司潼商道批示繳

○批西安府稟

州縣因案科罰例有明禁本司作令戎五年未嘗罰人一錢來牘引武功咸陽各一案皆因勒罰激成上控武功因賭釀命案情較重金作贖刑宜若可原至咸陽曹俊有女光緒十七年有與李丑連姻之說並無紅庚聘禮事閱十二年李丑無一言道及突於二十九年曹女字人李家構訟此等官司將李醜搒百卽結乃竟因局紳張志鑑挾曹俊抗捐城工之嫌媒孽其間成令遂罰曹俊銀三百兩荒唐萬分賢太守主持公道軫念民艱請通飭各屬嗣後照案斷案不準因事苛罰所言先得我心一俟撫憲批準後卽行通飭遵辦成令相沿獘習其謬誤在未定章以前姑記三大過示儆若通飭後再有犯者定予撤參髙令已故勿論曹李訟案仰卽日判結分別責釋省累切切此繳

○批華陰縣舉人李兆鵬等稟詞

各屬署事人員年滿更替天下皆然邑紳稟畱本官例有明禁玆據稟稱劉令瓜代及期而文廟工程未完捐款未齊請將劉令畱至明年交卸等語修理廟宇工巳及半又有邑紳監修何至劉令去任卽行中止捐款未收者自可按籍而稽何至換官後卽不復催繳爾等皆讀書人所言旣違例而又無理深爲可怪況新選崔令精明幹練望而知爲能吏豈有收捐小事聽其抗繳之理仰各安分回縣所請不準此飭

○批澄城縣稟

閱稟具見慮患甚深防虞尢密此等流民直以乞食爲生逃荒爲樂據稱該難民李文元等系湖北廣濟縣人四月間在荊門州請得印照六月七日自豫入陜之商南縣境轉至該縣照塡男婦大小二百三十四人經該令查點實止一百九十六人核其護照印信有似描摹該令未與鈐印極爲有識查廣濟至荊門由江沂漢而上凡千餘里始至沙洋沙洋起旱到州又九十里該難民等何以在荊門領照其爲僞塡無疑且來路旣已可疑去路又復無定該令催令速走誠爲得計然聽其迻流各縣終恐滋生事端現值盜案疊出正當嚴辦團保之時豈可令此輩結黨成羣逗𨖻滋事據稱該流民等自離澄城卽向蒲城涇原而去應飛飭李令雷令徳令等於李文元到境之日卽行截住分作數起遞解回籍如敢不服卽將李文元鎖解來省聽候本司親訊仍通飭各入境首站以後遇有此等流民務卽迎頭阻截或分起遞籍倘縱令闌入陜境定予譴撤不貸此次該難民等由商南而入劉署令不加攔阻且於僞照上加蓋印信聽其飄流陜境丐名而盜行試思二百餘人到處乞討其在縣城鄕鎭人煙輻輳處所或不敢公然爲非若僻壤荒村客多主少萬一滋事豈非伊戚自貽劉畬徳應詳記兩大過示儆俾各首站奉爲殷鑑仍候撫憲曁臬司批示繳

○批蒲城縣稟

此一起潮北流民前據澄城陳令稟報到司業經通飭各屬於奉札之日隨地截畱分起遞解回籍免滋事端玆據該令稟稱該流民等詞气桀驁行蹤剽忽不惟可惡而且可慮本司誠恐各州縣專恃汛兵捕快之力未必卽能制伏亟應由營務處移會馬軍劉統領請其迅派馬隊數棚星夜馳赴涇原一帶俟該流民等到境悉數截畱由該地方官酌給資糧分作十起遞解回籍倘敢抗違卽將爲首之李文元等三人鎖拏來省聽候懲辦至將來遇有流民過境若在首站卽迎頭阻截勿放入境若在腹地卽隨時資遞勿令前行均查照本司前札辦理勿稍率忽幹咎切切仍候撫憲批示繳

○批雒南縣稟

稟折均悉此案劉老虎挾胡春升控伊義父之仇糾同石虎兒郭兔娃等搶牛泄忿刀砍事主身死旋又與虎兒兔娃搶蔡方友馱騾抵債虎兔就獲首要劉老虎在逃該令到任明立賞限期在必得果於前月杪將該犯及隨行之鄭建發獲案並起獲洋槍二枝子藥一袋據供兩次行劫殺人不諱查此案從犯石虎兒先已拒捕受傷身死郭兔娃監禁華陰若欲質審只可提兔娃來雒無解首犯赴華之理仰卽移催劉令迅將兔娃妥解雒南交該令提同劉老虎質究明白卽將劉老虎綁赴市曹斬決梟示以懲大憝而快人心兔娃如未持刀傷人但系隨同搶奪卽照新章鎖系巨石十年期滿再行稟奪其鄭建發一犯重責遞籍亦足蔽辜準如所稟辦理每閱該令來牘殊有張堪爲政樂不可支之意喜秦民得此賢令尢喜吾鄂有此異才也仍候督撫憲曁臬司潼商道批示繳供折存

○批西安府詳

與人家事其難甚於謀國婦女無識戚族教唆涉訟公庭照例批飭調處卽經官斷往往無理者薄責而厚賚有理者受累而折財問官之自命循良者於被訛之家勸令忍讓曰全骨肉也於誣告之人酌斷財產曰卹貧寡也此等斷法幾於人人如是而猶自以爲厚道爲明允本司恨之較貪贓枉法者更加一倍卽如此案張張氏呈控張倅到司批府查訉玆據詳賫張氏之子鶴齡所書親筆字據及永斷葛藤一紙皆光緒二十六七年所立復據詳稱已故巴裏坤總兵張懷玉有弟懷徳病歿於陜遺妻張張氏曁子鶴壽僑寄西安迨張故鎭夫人趙氏攜子鶴年回陜張氏懇乞收畱因令同居共食視侄如子嗣因張氏胞弟大丙身充牙儈覬產刁唆趙爲好而成仇張逞誣而興訟始批同鄕調處繼由讞局剖斷令趙氏出銀二千兩了事趙氏因其不分曲直不論是非但令出資以謝誣訛豈能降心而從謬斷幸於是時時張氏前房長子鶴齡由新疆來陜長跽世母之前卑詞請罪趙乃憑同鄕裏給以路費及捐官授室之資一共三千金由鶴齡書立葛藤字據二紙攜其母與弟赴新疆候補以爲從此無事矣乃張氏去甫逾年復攜鶴壽來陜再肆欺訛此皆當日不講是非曲直滿口全骨肉卹孤寡之腐話致張氏以弱肉爲可食以黑暗地獄爲可欺可恃一控再控旣去復還不絕其根張倅母子之遺業行將罄矣查張氏母家在此鶴齡非其親生其不肯就養新疆者情也前年相從同去特因詐得三千金旣稱永絕葛藤不得不蹔離桑梓此殆迫於眾口而實非其本心且問此案者亦知訟根何在乎卽張氏之弟張大丙是也假使當日發審局將大丙傳案痛加撲責將張氏嚴予譴訶令其母子自向趙氏乞求多寡惟命不遵則笞其弟大丙再不遵則押其子鶴壽此案有不結者耶讞局錮習動稱問案不可開花試問此案逮問張大丙亦可謂之開花耶張倅母子忍气揮金含冤控府養雛被啄蓄犬發狂其訟案至今不了者皆往年讞員誤之也今日者賢太守遇事持平具錄原委詳請批示前來仰卽轉飭讞局龔鈕兩令將張氏母子傳案痛加責詈並將張大丙拘案笞八百板枷號一月勒令鶴壽母子照原立葛藤字據息案迅速前赴新疆如願在陜居住應令出具切實甘結永遠不登張倅之門倘敢抗違不但將鶴壽發縣管押並將鶴齡詳請新疆撫憲咨革以爲世之無良者戒仍將遵批了結情形具報查考嗟乎嗟乎此等案件至爲平常庸人漫無是非遂至於此原審此案者請貴府密查其人如尙在局縱不逐出亦不必再令襄訊恐其復害他人也此繳原詞一紙淸折二扣並存

○批紀典史景星稟

課吏館非卹嫠局養濟院之比可以任人自求要須品學較優方能入選吾陜佐班候補者二百餘人若人人稟請入館安得此大裘廣廈覆庇多人耶此風不可開此願尢不易遂應勿庸議

○批大荔縣稟

此一起遊民節據城蒲二縣以人多勢眾恐滋事端稟報前來已移請劉統領派撥馬隊三十人馳赴三原迎頭截住交地方官將該遊民等分作十起遞解回籍玆據稟稱爲首之李文元等帶同男女數十人轉至大荔在民人馬兆麟家索食及其旣去則箱內之銀錢衣物俱已羽化經該縣簽差拏獲文元文斌及李九兒到案供詞狡展忽認忽翻查城蒲來稟李文元文斌等均自稱武生意气驕亢今經該令驗得文元兩臀舊有板花其爲假逃荒爲財利之囮媒冒武生爲橫行之符契明訛酒食暗盜衣銀已無疑義仰該令卽將該賊嚴訊追贓期在必得俟繳贓後將九兒重笞遞籍文元文斌一畱大荔一解蒲城各鎖系十年期滿遞籍管束吾陜靑天白日世界斷不容魑魅橫行迅卽遵批嚴辦切切此繳

○批同官縣陳令丕業稟

同官縣典史想是風水不利接連兩任瘋痰據稟署典史彭錫書於該令拏獲搶犯五名收禁訊辦之時輒敢不開監門勒要修監錢一百二十串實屬聞所未聞彭錫書著卽撤任聽候查辦該縣典史遺缺輪委王繩武署理此繳夾單存

○批丁守念敟等稟

據該同鄕官公稟爲周故令維祺之妾周蕭氏請旌一案該故令早開八豑歲見數喪妻亡而子繼殂子死而孫弗嗣其傫然僅存者二孀媳二女孫而己念不孝莫如無後遂生枯楊之稊而𨿽老猶尙多情爰有采蕭之詠來當臘日命宮帶靑女之孀容易秋風病榻臥茂陵之雨猶且斟量藥餌扶護暄寒論年華則老稺懸殊論恩情則周星未滿周令彌畱之頃預商放遣之謀而姬俛焉弗答也迨至所天見背頓地長號手辦灰釘躬親含殮蓋棺事畢仰藥自裁時光緒三十年七月二十四日距周令之歿才五日也嗚呼橋塡烏鵲正銀州拜織女之期地近馬嵬是天寶葬楊妃之處方謂遺言在耳效晚嫁之楊枝豈期大節凜然出小家之碧玉可知天地剛健中正之气不擇人而後鍾益嘆古今愛錢惜死之官曾賤妾之不若憫玆義烈宜予褒揚仰候轉詳請旌繳結存

○批咸陽縣成令稟

此案前據首府稟請通飭各屬不準因案科罰引武功咸陽兩案皆因罰款激成上控爲證當經本司批準照辦並將該令詳記大過在案旣經記過自應照例飭繳過罰銀兩乃該令接札後並不細心閱看竟謂本司札提罰款銀三百兩實屬胡塗昏憒試問一面禁止科罰又一面札提罰款天下有此政體耶該令亦系舉人出身乃於尋常公牘不能通其文義且此番飭提過罰銀兩系本司專札該令卽冒昧上稟亦祗能專稟本司乃竟通稟撫憲意在揭本司之謬而不自知其胡塗萬狀也成安著加記三大過實追過罰銀兩以爲舉人不通文理者戒仰西安府速飭知照繳

再本日據成令面稟本司前批曹俊有女及將李醜搒百云云均屬大謬李醜早已身死而此女實系曹俊之妹乃曹俊之父曹萬淸之女等語查此案卷宗本司並未寓目亦無人來藩署控告因西安府稟稱現署咸陽縣成安於李醜與曹俊等婚姻興訟該城工局紳張志鑑先向曹俊派捐未允成令因罰曹俊銀三百兩又杜長善二百兩等語本司就來稟引申以爲旣稱李醜與曹俊以婚姻涉訟則李醜實有其人而所爭者必系曹俊之女語曰不知者不罪似不得以此爲本司之過也且府稟所重者在不應斷令曹姓出錢勿論曹氏爲女爲妹爲姊爲姑爲孫女爲曾孫女總之無紅庚爲憑勿論爲李醜爲李丑長子爲李丑次子總之不能以未過紅庚之人遽以賴婚興訟該令捉上司之短斤斤焉辯李醜之存歿爭曹女之輩行亦可謂不揣其本而齊其末矣且該令於札文並未看淸遽行通稟又復來省面質迨本司口講指畫謂札文內開明系過罰銀兩該令始自知錯誤而去已而復請抽回原稟且謂撫憲及臬司處俱已抽回似此起滅自由視公事如兒戲直不知抽換官文書是何處分其荒唐迷謬實爲吾陜所罕見查該令光緒二十六年猶是一本地舉人二十七年因刷印進呈書籍經沈學使奏保知州卽在

行在引

見到省𨿽到省仍在家也𨿽在家已候補也二十八年卽得涇陽釐差二十九年差滿卽署咸陽知縣通省正佐六七百員發迹之驟與得差得缺之速且優孰有如該令者至問答何能則不過一奔走才同寅中文章政事髙出該令千百倍及十倍而遇合弗如者蓋不知凡幾也該令福過災生竟有如此謬妄舉動此後若再貪求不已任性妄爲吾不知其所終矣仰西安府傳至府署面加訓斥至擅抽各署已投之稟應如何量予處分以昭烱戒之處仰該府一並核議通詳勿稍徇縱切切再批

○批商州楊牧宜瀚稟

稟及供折均悉查柯恆東王元仁吳道明等聽從在逃之王權子於本年三月十七日夥竊嚴永和家臨時行彊捆縛事主搶擄多贓二十二日復至楊老二家撞門入室刀傷事主如前捆縛摉劫錢布六日之內兩次行劫經該署牧陸續緝獲該三犯到案因後案而究出前案並傳兩家事主認贓給領犯供碻鑿毫無遁飾此等凶頑劇賊亟應早正典刑傳首犯事地方以昭炯戒仰於奉批之日卽將該三犯一並正法梟示仍嚴緝首犯王權子務獲嚴辦勿俾漏网仍候督撫憲曁臬司潼商道批示繳供折夾單存

鞫案心細如髮絲絲入扣深可嘉佩又批

○批咸寧縣稟

據稟已悉此案張文彬挑運軋花機器經過東關釐局漏不報稅迨經局員驗明諭令照熟鐵貨物完釐文彬已認交矣及投公盛行以後忽由行夥嶽朝基送來江漢關稅單及公泰洋行名片各一紙經該印委等細心究詰稅單的系假造情節種種支離張文彬被駁無詞自願認罰查商人貪利漏釐尙是常情可以照章加罰了結惟公盛行於文彬認完鐵釐以後僞造稅單名片挾局抗釐其居心深堪痛恨張文彬俟罰款交淸卽行釋放公盛行著追取行帖卽日查封行夥嶽姓不得保釋候本司咨請江漢關道查明稅單果系僞造卽將嶽朝基照例從重擬辦以儆姦欺該印委辦事認眞研求入細得稟慰悅繳

○札官報館

本司最服膺聖訓曰人莫不飲食鮮能知味吾師張抱冰先生論詩亦曰講神韻不若講神味由是以思無味之人不可交無味之事不必做無味之文不足觀也明矣自秦報刊刻公牘批判辦公所司鈔錄官報館司選刻要必有異於尋常通稿者始足令閱者醒目乃昨見三十三冊秦報內有批咸寧所上張梁氏一案詳文此系書辦照例擬批而竟鈔之送之選之刻之不解諸君子何以深賞此無味之味也天下最壞最可恨者是書辦習气凡事俱有老套頭照本宣歌腐爛陳舊而無本事無墨水者奉爲科律以爲當行能品鄙人一生深惡此種濫套每一動筆大半言人之所不言忌我者皆以爲何必如此然天下知味者亦往往有劉邕之嗜秦報旣經攺定章程所謂今日之事我爲政其深中吏毒者旣爲本司屬員縱使腹誹亦只可面從勿得故事違拗卽如十四冊秦報本司牌示各州縣不得藉辦差賠累擅動償款一事報章不刻牌示而刻咨文必要將書辦濫話添入其文曰除牌示外合行移咨爲此合咨貴局煩照來咨事理云云試問此語有何趣味而必捨彼登此耶經此次明白札飭以後倘再染書辦習气妄將無味之例稿塡入秦報取人憎厭者本司亦不復與之慪气惟有一字訣曰撤切切此札

○批同官縣彭典史稟

該員業經撤任候參乃上此乞假就醫之稟前日之稟畫虎不成此次所稟畫蛇添足發稟日期自用朱筆塡寫足徵痰气仕途冗雜無所不有可爲浩嘆繳

○批鳳翔縣周令丕紳稟

咸陽搶騾殺人之彊盜貴署縣遠在數百里外代爲緝獲深可欽佩大凡協緝文書通行各屬認眞緝拏者百不得一以其無關考成彼身負四參處分不破案者其常而況事不幹已之鄰封獲固有功不獲誰能見罪故協緝往往有名無實也此案馮建汝卽馮建勝與劉葆堂在咸陽渡船上偶遇騎騾過渡之人卽夥謀搶劫趕至僻處建汝先用馬刀砍傷其人肩臂劉葆堂亦用馬刀連砍其膝蓋殞命奪騾同逸至隴州賣銀俵分劉葆堂旋在省城被獲審明處斬從凶甫戮首盜旋擒仰卽迅解咸陽訊明正法以懲凶暴至所供挾仇謀毆劉葆堂在咸陽並無此供顯系狡避不必聽也貴署縣先記大功三次通飭各屬皆宜以鳳翔爲法則吾秦不復患盜矣仍候督撫憲曁臬司批示繳

○批三原縣徳令稟

天下虛心而能自疚者必君子也傳有之惟善人能受盡言前者涇原爭界一事在兩賢各欲劃淸地段在鄙人疑其規避四參其地近原而遠涇故以該令不卽勘緝爲過向來批牘於詰姦捕盜諸案往往用激將法看似語言過火實欲作其气而收其功也該令兩年洋縣輿誦翕然號稱眾母三原移治益愼益勤至於兩出劫案以公事言則曰事前未能防範事後未能弋獲其實會匪遊勇圖財行劫何人運气不佳卽出在何人境內本司作令時亦因四參銷去兩級是盜案之有無原不足定官聲之佳惡要須視其平日之勤惰與事後緝拏之緊慢耳三原城內搶案情節較重而該令登時捉獲兩賊則當與無獲者有別故彼時不卽撤任近因限滿首要未得解任示儆該令欣然受之不惟毫無忿狷且上稟自陳以本司前次嚴批未登秦報恐外間疑其不公應以補登爲是賢哉蘧大夫非眞有寡過未能之意不能爲此言也今再就前案申言之吾三人俱有過地本涇陽而定謂非涇陽趙令過也地𨿽涇陽而近在三原城外該令畛域自分不卽勘驗該令過也本司臆度距原三里必系原地不待查明卽將該令痛斥本司亦過也吾輩知過則必攺過秦報之不刻前批乃本司攺過也本司有過惟恐同人不肯規正豈有自以爲是之理願該令勿多心也近大學堂缺一提調業經稟商撫憲俟該令回省卽入堂當差吾輩在任日勞攘於民詞吏牘蹔爾還省料理學堂事亦自有味記得本司曩年起服入都見李會稽師呈詩云還京卽是女歸寧師笑其罕譬雅切今賢者回省亦有此意境否繳

○批隴州詳

武生之作姦犯科幾於十人而九此案郝恆升霸姦誣竊被押潛逃誠鄕裏之蠹虫亦武生之慣技玆據詳請斥革究辦前來革則革矣案經訊明無可再究亦不必照案擬辦徒費筆墨仰鳳翔府轉飭該署牧奉批之日卽將該革生痛加笞責鎖系巨石二年期滿察看稟奪仍候撫憲批示繳

○批紫陽縣稟

單稟閱悉該學訓導李瑩身後蕭然無力歸葬嬛嬛孤寡生死兩難姑於勢難博濟之中籌一惠而不費之法查該學學田十月內卽可收租十餘石而今冬必有院考可收印紅錢文此缺蹔不委員接署卽仰該令兼攝所有該學應得之款由該令經收悉交其妻爲養生送死之費俟院考已過印紅收齊再行委署此繳

○批籌賑局革書楊治泰稟詞

察閱來稟大有要挾之勢萬一爾無病而死籌賑局卽不辦事乎爾等以本司爲何如人胡塗萬狀楊治泰著遞解蒲城重責五百板交保管束局事另派經承承辦此飭此等可惡萬分之稟詞局員代爲轉送一並申飭

○批盩厔縣學呈送考試學生課捲

各屬生童均由各牧令考試申送盩厔崔令前已申送數人何以該學復行補送外屬縣廳營學同在一城斷不可各存意見卽如此一事本系沒要緊事然縣令與教官各不相謀將來偶有交涉事件勢必齟齬無疑且披閱兩卷均不見佳如雲文王戰於崇墉豈非笑話轍字作輒論題挖補該學官俱以爲可取耶原捲及冊一並發還以後考送學生仍應商同知縣辦理毋得自分畛域切切此繳

○批鳳翔府稟

據稟已悉事貴得人人惟其才有用之才又須肯爲我用方能日起有功該守督辦鳳翔鹽務各要卡委員必須該守自擇乃如臂之使指來牘所舉三人張家驥專辦神鹻勿庸議矣王玉堂本司不知其人豈孫玉堂之訛耶邱令老成諳練素所心賞應卽委令接辦天堂寺鹽務張令炳華所以不委他缺必委鳳翔屬縣者正欲借資熟手𨿽署缺而兼奉差所有郿縣左近一切派銷加價事宜仍應責成該令悉心經理本司嘗謂得其人則一人可兼數事不得其人則一事難倒數人惟該守能知此意也仍候撫憲曁督銷局批示繳

○批鑲白旗生員昆瑞稟詞

此案前後情節本司早已洞悉爾家三千金血本交王紀瑞領開煙錢店化爲烏有今又令爾認還土賬四百金孤寡余貲能有幾何姦夥騙土賣東徒因其家貧無力遂令東家除本銀不計外再爲代還騙賬亦可憐矣仰咸寧縣照昆瑞所稟將王紀瑞所開煙鋪及街基地畝一齊估價抵債勿令昆瑞受累切切詞發仍繳

○代洋務局批盩厔縣稟

單稟已悉民教之事全系乎地方官之一心無事時中外一家有事時持平辦理中國今日被人欺壓至此皆由從前一味自尊自大自怙自是所致其各處教案亦多由有激而成激變不過兩途媚洋者民不平袒民者教不服如果州縣眞有是非曲直案案持平有何教案可辦該令此稟謂盩厔教士胡定邦縱容教民欺壓百姓請本局轉致髙陵總教堂將胡教士另調他處等語查盩厔曾前令因到任之始張貼告示有意刻待教民至滋齟齬不克久於其任該令初到與教堂毫無意見冀得彼此相安乃到任卽有此稟深非上游所望夫公事不可無據對外國人言尢不可以無據該令來稟但曰縱容曰欺壓曰下鄕時約保紛紛赴愬且作危詞曰其患將不可測究竟教士所縱容者何事教民所欺壓者何人紛紛赴愬者有何巨創沈冤得何眞憑確據一槪不能指實如果卽據來稟達之髙陵教堂該堂函索縱容欺壓之實據本局何以應之是此稟不惟冒昧而且胡塗在該署令之意不過欲於蒞任之初先將教士撤換藉以討好於百姓示威於教民仍是二十年前混沌未鑿之習气殊未知我欲撤換主教未必聽從卽使聽從能保後來者必勝於前乎萬一另換之人其縱容更甚於胡定邦該令又將如何本局非畏而庇之特事貴平情不可空言無據該令接曾令下手與教士無怨無徳正好趁此時開誠布公與之訂約各除袒獲之私一以持平爲主教士固不可偏信教民一面之詞縣令亦豈可偏信百姓一面之詞彼此胸次空空洞洞百姓是則伸民而抑教教民是則伸教而抑民有何難了之案乎如果該教士理諭不能情感不可在該令任內實有縱容欺壓之案據然後就案上稟本局方可據以相爭若該令自覺才不勝任日抱不測之憂盡可稟請交卸前年唐驊路署郿縣亦謂教民會匪彼此交哄禍且不測及委張令炳華代之晏然無事爲政在人豈不信哉大凡訟師作呈詞空空無據專以危言恐嚇者不惟自取駁斥抑且惹人憎怒不意該令作稟亦染陜西不通訟師之惡習深可憤詫繳

○批中部縣王令稟

僅一土橋何至需銀一千二百餘兩之多現在庫儲奇絀而各州縣於地方橋道工程動輒請款實堪痛恨仰候另委妥員切實勘估來稟文理不通足見該令胸無墨水繳

○批三原縣監生張敬業呈詞

稟詞殊欠明晰據稱爾父在日持出本銀一千三百兩交李瑞林開設徳盛新行甫及四年卽獲利一萬有餘嗣爾故父又將已身四釐生意撥歸瑞林名下冀其日後關顧孤寡迨爾父身故瑞林竟將爾應得紅利分毫不付鯨吞四萬餘金之多所呈殊無情理徳盛新行開自何年系何買賣何以千金之本四年卽賺萬金旣稱爾父年衰子幼托孤於彼爾今已三十五歲似乎開行獲利總在二十年前前賺萬金作爲護本則是爾父在日徒有開行獲利之虛名而未獲絲毫之實惠爾父之故故在何年爾年幾何何以生意如此興隆而東家毫無沾漑十五年前爾年已二十不爲小矣陜省號規三年一淸賬若瑞林欺孤專利爾早應具控公庭何至隱忍十餘年之久始行呈訴迨至控州集訊如果瑞林鯨吞屬實楊署牧才明守潔豈不能立判是非而爾旣起訟端應呈鐵據何以轉將合同及萬金賬簿匿而不獻所呈均堪駁斥必欲終訟仰照指駁各節明白稟復候奪此呈有意顢頇其詞照例不準

○批合陽縣仇令稟

興辦學堂誠爲當務之急而其獘有二東南各省民智早開官私學捨其比如櫛人習和文士多橫議西學好處一無所知一無所能而專以平權自由之謬說互相誇煽此偏於新學之獘也西北如吾陜者士風朴僿地遠江流耳目囿於鄕鄙心力盡於時文加以俗儉民窮人無遠志一旦廢八股講時務怯者不肯來來者不可學比比皆是此局於舊學之獘也且以書院攺學堂經費恆虞不足就地籌捐苦無爲炊之米是以新章誕布兩載於玆𨿽實心辦理者亦自有人而齋捨粗立經費無著者又比比皆是風气之不開渾沌之難鑿事固不容勉彊亦難任其因循綜其規畫之成不成與辦理之效不效則信乎爲政在人矣學堂之難難在無學生又難在無教習通都大邑招考誠不乏人若荒僻小縣秀才猶不知書而況童穉故曰無學生也旣攺書院爲學堂則鄕塾師不任教育當取稍習時務者爲之師而天文輿地西文西語就地取材百不獲一聘之遠方無此力量故曰無教習也然此皆不足難所難者仍在有本有文實心辦事之地方官官得其人不學可教之使學無師則身自爲師官非其人縱使身居大邑人才盛而物力充而座鮮佳賓胸無墨水𨿽欲興學從何下手𨿽欲課士誰爲發題吾陜各屬小學堂若商州鄜州綏徳永壽臨潼渭南朝邑紫陽諸牧令皆苦心經營各各有所成就𨿽規模有廣狹程度有淺深要皆是个中人故稟牘說得親切學務辦得實在玆接貴縣來牘二年以來悉心規畫絕不求知今當去任之時乃始開折列表稟祈立案前來凡所敷陳皆如吾意中所欲言勿謂是小學堂學問經濟已露豹斑君才豈止百里耶稟及表折俱登秦報俾仕而不學者知所仿效鄙人此批附以傳矣抑各屬不能辦學堂者亦未必無好官特讀書不多故於此事隔膜苟能見賢思齊亦可相觀而善且學術𨿽差而能盡心民事則猶有可取君子用人不能求備況七十餘廳州縣安得如許仕學兼優者而用之惟過庸過猾之吏不能教士又不能理民甚而至於虐民則老夫決不能恕矣貴縣另單所稟以息肩爲幸現已委君課吏館分校吾陜吏才勝學堂數倍得君以三益資之其功效當什伯於合陽也程令已來省當催令速行勿念繳

○批涇陽縣詳

饑寒起盜心人之常情此案趙楊氏攜子拾花路過馬寬心地內余桃棲畝四顧無人遂令其子偸拾一籠適遇寬心至止將其母子捉獲投約送還其夫趙登孝管束登孝斥罵妻子不應作賊楊氏羞慚仰藥而死肇端極細視命何輕登孝寬心誠不得爲有過而楊氏不爲不可憐也夫遇便拾花與摘食田園瓜果相似非眞盜竊也若以古人送蒿一車置筍一束之事例之直可相安無事而彼此見小遂釀釁端觀於被罵而輕生則知其尙有廉恥知恥而行竊則知其迫於饑寒以饑寒之故而死一有廉恥之人吾所以重爲楊氏惜也應令寬心賻賤二十串旣助喪費且解冤孽也仰卽遵照繳

○札課吏館

札稟吏館稽查委員知悉本日據提調面回館中近有閒人闌入居住聞之不勝詫異問何人容畱則仍是館員延請入內代爲點書點律查館員讀書所以必須點勘者蓋手到則眼到眼到則口到手口眼俱到則心亦到此讀書定法也若他人代點與自已何與此如看人噉飯無補我腹之枵借衣見賓終露懸鶉之醜本監督等畱意眞才而館員敢如此欺罔良可恨也自今年開館以來人皆曰吾秦課吏較他省爲有實數月之間得缺得差者肩背相望不圖我以成材期之而館員以作僞報之以情理論則爲無良以居心行事言則爲無恥而甘於自棄此等敗類館中度亦無多亟應激底淸查以免自毀招牌敗壞風气該委員有稽查之責而竟形同木偶熟視無言若非首府遇事認眞吾館勢必倒敗而後己痛恨之餘合亟札飭札到仰該員立將潛匿齋捨代爲點書之鎗手拏交咸長兩縣笞責枷號其延請鎗替之員嚴切查明據實稟復倘再徇庇除將該員撤差外仍當另委妥員查辦凜速此札

○牌示

監督示同學諸君知悉前因首府面稱館中有外人闌入代爲點書之獘本司以吾館方刻意求實豈可如此作僞當飭稽查委員嚴切查明據實稟復昨據韓典史覆稱並無其事本司意猶未信本日據分校蔡令李令面稱各館員𨿽學有淺深然無不恪守館規手披口誦實無代倩之獘亦無在館寄住之人並稱館員絡繹奉委出省凡在館者誰不各欲見長豈肯授人口實此言自屬可信今年館中得差得缺數月之內已有十人在上司雅意求才而局外豈無側目造作蜚語亦系常情本司與首府皆苦心提倡極力甄揚聞此流言豈有不澈底淸查之理今旣查無其事斷不能仿書辦文章以查無實據事出有因二語屏黜一二人以沽兩面俱圓之譽凡我同學安心讀書用已所當盡之功守無則加勉之訓亦禦寒重裘之意也勿違須牌

○批蒲城縣李令自理詞訟月報淸冊

冊開八月分自理詞訟六起案案持平恰如吾意中所欲出如李宗愷欠劉姓錢三十五串三十年來利倍於本則令還三十千了事閻七娃欺閻靑娃癡呆誘租其地兼用其騾經靑娃之兄弟告案則令七娃全數退還並不準素牛工耕種費成應章有一妹先適汪姓得受財禮唆令其妹在夫家種命私逃被汪家退回則又另賣與原成兒爲妻又得受財禮又唆其妹投井種命撈救得生反控成兒逼妹廢命該令將應章痛責其妹仍交本夫管束永斷兄妹往來痛快之至校好剛之寡居堂弟婦校劉氏攜子僑寓省城原籍地畝交好剛管種同村校六兒忽稱劉氏在省借伊錢十八串指地爲質逼令好剛讓地及問劉氏現在何處則稱徧找未見旣未見面何從借錢該令斷令自尋劉氏索錢不準隔手索地靈妙已極郭蕓福之女憑媒張近喜許給黃茂倉之子爲婚得受禮銀四十四兩有庚帖爲憑蕓福旋故其弟蘭福昧婚不認經該令訊明媒證驗明紅庚卽將蘭福重責斷令黃茂倉擇吉爲子完姻蘭福不得抗阻原屈氏夫故乏嗣收養異姓子福娃爲嗣族弟原禮娃唆令屈氏驅逐福娃自任生養死葬屈氏信之將地二十餘畝付伊經種禮娃得地到手全行吞昧經該令枷責示儆飭將地畝全數退還屈氏另擇昭穆相當者承繼以上各案看似平平無奇然身坐堂皇一問卽明一明卽斷一斷卽了是非曲直較然明白亦甚不易矣特爲拈出登報俾初登仕版者考鏡焉

○批勘中部縣路李令稟

據單稟已悉該令此次奉委查勘中部路工本屬兩難若謂原估毫無浮冒則本司難欺若謂培修所費無多又恐同寅獲咎遷就其間將原估一千二百金減去七百請發五百金以資修補等語其實王令之因貪生妄藉事抽吞本司早己洞悉此路本系山溝之間天生土梁而捏稱土橋已屬任情欺罔該土梁兩旁侵削中間極窄處僅剩尺餘左右幫培就溝取土無須運費但用人工通共十五丈並非平地塡橋不過兩旁培厚該縣不通車輛人畜行走無取過寬若如原估之數則是每一丈需庫平銀八十兩荒唐已極且旣云捨此別無他徑而王令原稟又謂別開便路一條試問此一條便路又在何處似此貪欺蒙昧實堪痛恨姑念業已動工勉潑銀二百兩仰王令覥顏具領仍記大過兩次示懲此繳夾單存

○批臨潼縣李令自理詞訟月報淸冊

查各屬月報自理詞訟大率類列兩三案塞責事皆極沒要緊之事問案者易了結造冊者亦易申敍若情節稍多供證較繁卽不肯造報蓋幕友文理平常敍事不能淸晰更恐判斷未允致幹駁斥庸幕庸吏不望褒獎但求免於訓責此月報所以半屬具文也若眞能裁斷眞有本領之人則不然其尋常案件三五行卽了者決不上報譬如請客共飯蒸百令而煮刀豆豈堪咀嚼耶故好手月報冊案情惟恐不轇轕詞證惟恐不繁多因其情節支離愈見斷才敏妙此冊類列六案大半頭緒糾紛曲直互見而一一分肌劈理斧以斯之斷者公明訟者悅服閱者愜心貴當大抵道理本極平實見得到說得出刁狡者駁得倒胡塗者喚得醒天下事似易而實難者無過此矣若月報皆如臨潼與食側生果何異而無如百合刀豆之太多也繳

○閱洪李兩令判語書後

李令刑名好手由幕而官判斷精審久充律學分校同寅多受其益此次秦報所刻疑竊看語及賣妻判詞洪令原本已佳李令批攺則更進一層天下無論何事均以心知其意爲難李令可謂深知律意如看語云因疑而問並非因疑而誣凡作公牘均須有此等筋節語方爲顚撲不破官幕皆宜師法惟韓徳元賣妻舒氏又另買孀婦嶽氏貨之共得價三百千因房東李添成扣收賭帳致訟到官李令擬判將徳元添成照與販人口例擬杖一百徒三年是矣惟稱嶽氏舒氏應離異歸宗財禮追還娶主免議此於例𨿽合而於情未安也查徳元夫婦由皖至豫因流落而賣休嶽氏亦襄陽媰孀流轉販賣若照例與娶主離異嶽氏本無夫之人舒氏𨿽有夫而實無夫若各還原籍不知其母家有人與否況娶主劉姓徐姓旣各以百數十千買人其如意可知兩婦得所亦可知與其斷離而仍無所歸何如斷歸後夫俾各得其所之爲愈也斷案與辦案不同不必盡拘成例當以簡當爲主吾恐各同寅遇此等案墨守此條轉生波累因書此以質李君且告同寅也然此特爲娶主不知情者而言若謀娶者又不在此例惠心人辯之

○批朝邑縣曾令自理詞訟月報淸冊

通閱冊報四案準情酌理語語持平該令本系關中能手在首縣時耒采隱然偶有賢智之過不爲盛徳之累論者或謂其有偏處有刻處有刑罰過重處本司亦時相規切該令能受盡言則能吏而善人矣冊開田見龍張振鐸皆無賴之尢矯誣已甚該令訊明後僅予薄責殆有鑑於刑重之言而日進於徳化耶憶鄙人初攺官時孝達師問曰子爲政何以對曰以仁師喜曰得之矣人心不慈祥旣賊民而亦害已吾終身誦之特世風益薄害馬當除故治邑尙嚴其初頗有不諒者久亦知其無他嘗謂作官有何奇節勿討好勿沽名行其心所安求其事之是知過決攺見賢思齊如是焉已矣至偏之一字何人蔑有鄙人卽不敢自信毫無偏謬且恐偏謬不少耳人在下位易開直言友朋規益上司責讓皆藥石也若本司以虛名驟躐髙位自撫憲外孰肯告以過者不自虛心將成過府願同寅勿以訑訑待我也緣讀該令案牘見其論斷之平知其學養之進因有感於人苟稍有偏執則皆不敢進言旣戒同寅還復自念吾屬同官一省如同在一舟官職大小偶然事耳我旣以直諒待人亦願人以直諒待我所以丙夜篝燈批牘不倦者正以蚓投魚之意也意有所觸聊復發之此繳

○札糧務局

札糧務局提調文案兩倉委員及咸寧長安縣劉胡令知悉照得陜西督糧道員缺經撫憲奏請裁撤所有道倉一切收放事宜歸並藩司衙門辦理現值攺章伊始當體撫憲奏裁之本意定化私爲公因利而利之章程凡事以更始爲難而破俗論袪積獘奪中飽以歸公家尢爲不易此次裁缺非撫憲毅立不能則此次攺章本司與在事諸君亦非運以精心持以定見不可試問道缺何以裁爲籌款也款於何出則奪中飽以歸公家是矣查庚辛大祲以後糧道缺分已非甚優而撫憲昔任是缺又報效四萬金爲旗屯之費今疏請裁缺約略以十萬金爲衡除四萬外須歲籌六萬金解濟京餉此六萬金何出則曰糧道之進款也管倉幕友委員以及紅單房經承之出息也以此四項歸公六萬之數似屬有盈無絀惟是永丰敬錄兩倉蠹獘已深勢成積重幕委猶爲傳捨書斗幾若世官一旦拔除初則請托哀鳴繼則浮言煽動以及暗中作祟百計求復者乃事勢所必至也須知朝廷忍變二三百年之法舉糧道而裁之吾屬乃畏紅單房之書辦仍使窟穴於兩倉轉移於司署以遂其把持吸吮之私上何以對朝廷下何以對糧道是僅僅奪同寅之所入而倉蠹之中飽如故也是以本司稟承撫憲決意一洗而空如有言紅單房不可裁者老夫必親唾其面好在流俗人𨿽多而與吾同志者亦不少今開辦之始暫以往年輿圖館攺爲糧務局內設提調一文案二熟悉倉務之幕友一東西兩倉各委正班一員佐班東三員西六員各予薪修倉中出息一槪化私爲官纖毫不得分潤此所謂自立於不敗之地也紅單實收兩房一槪裁革自本司受事之日爲始該房出息全以充餉至局中倉中寫算需人由本司另行招考其兩倉斗級等人約在一千以外徒滋耗蠹無益事情亦宜嚴加沙汰分別去畱期於足用而止至紅單房以下通同弄獘者則有包糧鋪大半卽紅單房所開引蔓蟠根虧官結吏剝民克兵而不可止此曹托名商鋪誼難一並查封本司以爲吾陜旣有官錢鋪何不可開官糧鋪今擬遴委廉幹正班二員愼選鋪夥於東西兩倉各設一官糧鋪如官鹽之減價敵梟如官米之減成平糶庶軍民不招自至而姦商不禁自除此本司開辦糧務局之大略也至於化私爲官一切詳細章程則惟在事諸君子是賴局中倉中諸寅好皆本司與撫憲平日深信不疑之人而咸寧劉令長安胡令因鄙人受事竭力贊襄詢訪獘端極爲詳實當玆開辦之始多一人之智識增鄙人一分聰明多一人之謀議增公家一分利益應卽添請入局共相諮度明知首邑事繁然止借重一時俟開辦章程擬定辦有頭緒卽可息肩查倉中出息無他不過曰斛面也倉底也土糧也樣糧也牌價也買片也倒廒也曩操之於吏則爲私今奪之於吏則爲公自來興利除獘往往利卽伏於獘中獘盡而利亦與之俱盡今本司志在因獘以求利取向來肥己之私財作永遠奉公之的款仰提調以次諸君子會同兩縣悉心條議隨時惠商勿惑浮言勿畏疑謗善歸吾友過在鄙人務於三日之內將大槪規模先爲釐定以後隨時斟酌總期有利無獘而止蓋事屬創始經眾議而後成設疑有未融𨿽十反而不厭本司去獘用實力而受善用虛心同心如蘭勿我遐棄幸甚切切此札

○牌示

照得西安糧道裁缺無去官畱吏之理今自九月二十八本司接辦糧務之日起所有糧道衙門紅單實收兩房一並裁撤該兩房經書人等趕將一切檔案文卷撿齊送交糧務局文案會同倉員幕友點收如有短少抽匿情事一經查出仍惟該書等是問各該書辦交淸以後名自安分回家另圖恆業至本局及兩倉需用淸書由本司另外出示招考凡工於寫算者先期來局報名於十月初三日辰刻在藩署面試朱注云去其舊染之污而自新卽此意也勿違特示

○批鳳翔府尹守稟

盤根錯節乃別利器該守於鳳局糜爛之後管領八百餘萬屯積不售之鹽積壓三十餘萬串錢之本乃竟一舉而派銷淨盡民不怨讟本不虛懸此等材具殆姚崇劉晏之亞匹也後乃歸功僚友致美嘉師抑知屬員視上官爲步趨百姓與賢守同憂樂乎此事若使本司承乏決不如該守之英爽敏妙舉重若輕一生低首謝宣城不惟年不及才尢不逮也縣倉以積糧者屯鹽致各廒積受咸濕漸形朽敗今冬收糧在卽亟宜修補整潔以利倉儲準卽動用鹽款早日鳩工營繕爲要仍候撫憲批示繳

○批長安縣詳

此案昨據商州楊署牧詳請銷案前來敍述前後情節至爲詳盡判斷亦極允協本司微覺於逞刁越控之鄧見舉不無過於寬縱之處詳稱毛女幼許見舉之子屬實今被其母於肇訟後別字革役殷魁婚娶逾年勢難反璧因令殷魁與原媒等共持出錢四十串交見舉具領夫見舉豈得爲無罪哉毛女之別嫁皆見舉自貽伊阻也查楊署牧來詳聲稱毛女十八身已長成而鄧子眇小若孩稚其外母憎之及毛女父死鄧姓不相弔問一旦與女母路遇互相詬厲見舉旋卽糾邀徒黨黑夜搶親將毛女從臥牀奪去其子童騃不能婚配仍童養於家經毛女母兄控縣山陽劉令將毛女斷回母家傳證覆訊見舉從此避匿吳徳義母子乘隙賴婚別招殷魁爲婿迨二番涉訟則毛女綠葉成陰矣夫旣締姻盟而不通來往猶過之小者也口角以後夤夜糾人刁搶未婚之女此與彊盜何異楊牧劉令均重責殷魁判令出錢了案謂其身在公門明知毛女爲有夫之女而悍然娶之責革罰鍰宜矣而於見舉但憫其人財兩空而不究其始而忘親繼而搶親之罪反若懼其上控多以錢餌之而不知適以資其蔓訟也今見舉羈管長安業經﹖月自作之孽已足獘辜仰卽遞回山陽由劉令交保管束劉令審斷此案甚爲明允而不意竟有一見毛女魂飛天外之誣作呈之張列宿仰胡令到商州任後將該訟棍重責五百板鎖系空房勿令與待質者相羼雜可也此繳

○批鳳翔鹽局委員李令漢源稟

據稟鳳屬派銷鹽斤現已發出六百餘萬存倉者不到二百萬斤該令受事之初卽能惇勸同寅妥速集事固由伊傅兩守後先濟美亦見該令佐佑有方深堪嘉尙惟領鹽將終收價伊始寬嚴緩急務須操縱得宜仰卽幫同傅守始終愼勤將事俾鹽本早日珠還是爲至要此繳

○批南鄭縣稟

稟及供折均悉張沒耳罪大惡極仰漢中府恩守於奉批之日立卽提犯覆訊明確就近稟明陜安道將張沒耳卽行正法傳首犯事地方懸竿示眾何發治林小巴偶未傷人至死得逃顯戳其實皆死不足惜之賊也應卽永遠鎖系仍嚴緝逸犯李春娃務獲究辦以儆凶徒該令捕治羣凶爲民除暴應記大功三次以示獎勵仍候撫憲批示繳供折存

○批南鄭縣詳

何林二犯如果因病身死是天誅也何快如之一切照例飭醫調治務痊套話全用不著此繳

○批岐山縣稟

該令果將王搖搖拏獲不勝快慰仰卽解赴鳳翔府由尹守提同晁黑狗當堂質究明確開具供折將兩凶一並正法梟示以寒匪膽而快人心仍嚴拏首犯李豬娃務獲究報該令詳記三大功從前記過虛分並予銷除以彰公允仍候督撫憲批示繳

○批西安府詳

昔鬼子母食人佛將其愛子寘琉璃缽中鬼母涕泣悔過貴府此詳亦是一幅揭缽圖也張張氏恃潑訛銀欺其嫂侄皆從前寬縱使然今枷其弟大丙又押其子鶴壽該氏有不遵斷具結者乎世之聽訟者每見一潑婦上堂則畏之如虎應以此詳與一干無用州縣作再造丸此繳

○批釐稅局稟

所稟恐不無過火之處龍駒寨釐員程守文章政事冠絕一時小試於榷貨之場何至豪無體察竟致百貨山積眾議沸騰況定章寨局查驗甘票以百日爲期不爲不寬本年雨水較多道路遷延其偶也非其常也此在隨時體卹固不可逾限卽罰亦不能竟無限制蓋雨水泥淖阻滯行商固宜少爲寬假而販夫腳戶任意遷延借口於道澝難行以冀破我百日之限者恐亦在所不免應仰程守查照來稟所云所有甘貨到寨已完釐而待驗票者是否有意遷延抑眞阻於雨水分別查明放行以卹商艱而免屯積然亦不得受姦儈之欺自弛其一定之限天下固無死法亦不可過於活動惟該守心知其意也稟發仍繳

○書王令景峩試卷後

嗚呼時至今日殆無可措手之日乎毗於舊者謂中國自有制度西人之學皆竊我聖帝明王之緒餘以致富彊毗於新者則欲一切規仿西人學西學行西政習西藝居處飲食衣服無不效之以彼新機之解駁豈不勝於故步之自封然而擇之無方也行之無序也徒歆羨乎外人而不自度其能否也忘其髙卑遠邇之程度而僥幸於速成也夫人無論中西種無論黃白其資性未嘗不同西人心力所到之處謂華人必不能到不必若是之自貶也仰有不同者數端不可不辯泰西各國後先開辟以來才一千八九百年中國邃古勿論自堯以來已三四千年以彼之朝當吾之午以彼之午當吾之晡天地之鍾毓人物之蕃殖彼方壯盛吾已衰遲此气運之異也歐美諸洲島國林立不有奇技異能則君不能自保其國民不能自贍其身是以各竭其智力以求通微入化之學極智刱巧述之致因富國而興商務因保商而厚兵力因商戰必需人才人才必需教育而徧設大小蒙養諸學堂使人人皆有愛國之心皆知立國之本與夫交鄰互市保邦致治之所以然任官惟其才論事求其是國有大事下議院條其可否上議院定其從違而君若相折衷焉蓋其國無不學之君無不學之臣無不學之士與民此議院之所以開而議員之所以有益人國也中國自祖龍愚黔首而漢之經術隋唐以後之科目皆欲舉天下聰明才智之士驅而納諸無用之域而我得萬世爲天下君故唐文皇有英雄入彀之言宋太宗有纂輯禦覽之命自前明用時文取士至我朝嘉道以後文字之腐爛已極人才之闒冗亦無復加矣作者此文昧於審己而專欲效人謂用人行政聽言一切當歸諸議院又謂古之中國治以人今之西人治以議夫人與議豈可分而爲二哉得其人則議可行非其人則議無當斷斷然矣中國以四萬萬人料之婦孺去其半此一半中兵農工商雜戶輿隸僧道之屬什去六七所謂讀書識字附屬於仕籍黌校者不過數十萬人此數十萬人中𨿽讀書而無所知𨿽入官而無所能者又什去六七此外非舊黨卽新黨中立不倚者落落然百中之一二耳以外人淩轢若彼中國孱薾若此議院旣開知難者誰敢鹵莽從事則入院者大率喜事之人其舊者持謬論而自附於聖賢其新者習野言而自薄其祖父一則塗羹塵飯一則客慧狂華新舊議不合而黨禍成上下意不同而紀綱破嗚呼西人惟恐一民不智中國惟恐一人不愚千百年來造士取士之法若漆雪之不侔水火之相反而欲以泰西議院之制望諸中國未嘗開智之人是猶效矉以示妍揠苗而助長也不其惑歟或曰由子之言議院終不可開耶曰有西人之智則可無西人之智則亂且建言與聽言相需而成者也今下議院鮮智士而上議院乏斷才紛紛藉籍者謀之泄泄沓沓者斷之江夏王鋒所謂欲益反獘也新學家皆曰今曰是過渡時代夫所謂過渡者由此岸達彼岸方及中流之時也全國之人方半濟於風濤之中半立於崩沙之上而欲學彼岸之人之坦行捷步正坐危言是又責嬰乳以掇巍科策病夫以行萬里必不能矣或曰如子所言則前之科目取士者皆非歟曰彼一時此一時也中國歷朝以來皆以一人坐制天下惟恐奇傑之士逞其囂然不靖之气窺覦寶位竊據神州乃啖之以科名納之於場屋使天下才智之士窮老盡气致力於文字之中其下者則聽其生活於兵農工商及一切雜徭賤業之內設有不靖以中國之人平中國之亂不必奇材異能也向使漢祖唐宗早知六合以外猶有跳龍臥虎十數大國可以遠越重洋以奪吾國之美利損吾國之威權而我制舉之文與徒搏之勇舉不足當其萬一也則亦必亟開民智早圖富彊何待今日始成爲過渡之時代哉或曰然則究竟何如曰事窮勢極以至於今欲於學堂中求速成悉索後求驟富無是理也然風气漸開運會漸轉百年內外學益精而工益巧天悔其禍人竭其才地呈其寶必有馴致富彊之一日則中國漫漫長夜有時而旦矣而泰西諸國亦容有中昃盈蝕之憂則以吾之朝乘彼之暮或者城濮之戰其報在邲乎至於吾國民智盡開則立憲可也共和可也有議院可也無議院可也若徒憤數百年壓制之害與上下內外壅蔽之深未開民智欲伸民權爲天下有才無遇者姑爲是過屠之一嚼焉吾未見其可也

●樊山政書卷十一

恩施樊增祥嘉父

批商州楊牧宜瀚稟

批渭南縣詳

批中部縣稟

批安塞縣曾令朝康稟

批鳳翔府尹守稟

批渭南縣詳

批署岐山縣徐令普稟

批淸澗縣稟

批山陽縣劉稟

批商南縣劉令稟

批鄠縣陳令稟

批釐稅局秦令駿聲稟

批商州楊牧稟

批鳳翔府稟

批鳳翔府尹守彭令會稟

牌示

批平利縣訓導王鎭西稟詞

批漢中府恩守稟

批城固縣易令自理詞訟月報淸冊

批辦神木鹻務張令家驥稟

批機器局機匠姚天華稟詞

批延安府劉守等公稟

批藍田縣稟

批鄠縣稟

批定遠廳詳

批鄠縣陳令稟

批咸寧縣劉令稟

批褒城縣鈕令稟

批三原縣倪令度自理詞訟月報淸冊

批潼關釐局吳令稟

批澄城縣命婦田李氏控詞

批藍田縣胡令稟

批雒南縣丁令稟

札西安府

批鎭安縣姚令稟

批雒南縣自理詞訟月報淸冊

批山陽縣自理訟詞月報淸冊

批潼關釐局吳令庚稟

批幹州稟

批髙陵縣稟

批鳳翔傅守稟

詳撫部院

批雒南縣丁令禧瀚詳﹝授陜藩任內稾﹞

批西安府詳

批白河縣於令長華詳

牌示

批興平縣稟

批西安府稟

批西安府尹守稟

批雒南縣丁令稟

批長武縣李令稟

批前武功縣髙故令之子之浩稟詞

批扶風縣自理詞訟月報淸冊

批西安府稟

批麟遊縣李令稟

批褒城縣鈕令稟

○批商州楊牧宜瀚稟

稟單均悉該署牧循聲鼌采回越恆常而觀過知仁斷案常有失厚之處本司批牘亦時有若謿若諷之詞今閱許祚仁上控方世才一案稟詞反復詳盡淸冰直繩姦狀冤情披豁紙上末後處斷公尢實獲我心查祚仁堂弟許祚考始淫方世才之妹被世才就姦所捆縛祚仁輒敢糾眾勒釋以致祚考色膽愈大不惟姦世才之妹並姦世才之女此案因祚考潛與方引女續姦世才夫婦憤激往捉卽於姦所用剪刀戳斃因顧惜顏面棄屍不報祚仁乃藉屍圖訛捏控謀財害命及經劉令訊明斷結仍敢再三上控迨本司批州提訊方引女行至中途墜崖身死夫幼女何知被祚考誘脇成姦久爲父母痛恨今以祚仁誣控之故就質州堂目視其祖若父若母因殺姦之故破家傾產而身不得脫其死也殆愧憤所激有意投崖而非由於失足也審若是則祚仁以謀殺誣人量減一等爲絞候而引女羞憤自盡罪坐所由祚仁尢百喙莫辭來稟請將祚仁從九職銜褫革笞四百板鎖系五年尙未盡滿吾意查方世才姦所殺姦有功無罪引女一死尢足盡洗其門戶之羞而因許祚仁狡健誣訛女亡家破彼應重辦此可矜憐所有世才父子夫婦及見證方記娃等在州在縣一切訟費川資應令許祚仁持出引女愚幼失身包羞隕命所有棺殮齋醮之費亦應祚仁持出仰將從九執照追繳勒令一共出錢五百串交方世才具領如十日不交卽將該棍徒從重笞責一千板鎖系鐵桿石墩十五年免其交錢如能遵斷交錢則如該署牧原斷完結可也劉令賡年從前亦有偏謬之處且山陽上控甚多蓄意調一北山簡缺近來屢經訪察該令實系有心要好判斷一切較前大有進益方當褒獎豈忍苛求此案問得甚好仰卽轉飭該令好自爲之將來不止於百里也至慮許祚仁再赴撫轅刁告則詳明撫憲立案尢爲周密仍候臬司批示繳

○批渭南縣詳

絕業爭繼之案往往而有世風益薄貪財產而悖倫常者幾若視爲固然此等毫無天性之人𨿽歷引古人孝弟之事譬說百端何足發其深省惟有痛打一法使彼受剝膚之災差免蔓訟之累此案原告李振愷當其長兄故絕之時尙未生子業憑親族以二門之子爲長門後𨿽得遺業然葬祭之費皆二門任之振愷突於數年以後因生子而起奪業之心竟以占擄控其二兄意在婪產奪繼該令於訊明後不打一板發給兄弟翕和故事一本令其熟讀自悟此等辦法乃兩漢循吏之所爲施之今日微嫌迂緩不但不能感振愷之心轉致延訟不休其二兄更加受累豈非仁於姦民而反累及良民乎今振愷於上控批訊以後數月不回縣投審應卽照例銷案一面飭咸長二縣在於省城各店鋪嚴拏李振愷到案代該縣痛加笞責以儆刁誣此繳

○批中部縣稟

該縣本系苦缺補路修橋又系好事惟前次請款過多迹涉浮冒是以嚴批申飭玆接來稟該縣土梁一道展寬塡實都已告成行旅往來無憂險阻閱之欣慰該令因前批嚴切深自咎責聲稱不敢領用公款足見居心要好見善思遷惟修平旣費多任務苦缺焉能賠墊前此允發二百金仰卽遵照具領以示體卹並銷去記過處分爲過而能攺者勸此繳

○批安塞縣曾令朝康稟

該令是北山最爲出色之員實政實心本司知之稔矣此稟所陳無一虛語具見苦心化導務實而不務名行之稍久亦必日有起色視彼甫經下車黑白不知朔南莫辧卽妄談興利除獘者正如元凱之視渾惇騏驎之視瘈狗其度量之相越豈不遠哉繳

○批鳳翔府尹守稟

此案劉署令派銷鹽斤本欠公允及刁生藉詞抗領則又迹涉張皇人不可以無才於玆益信現已調張令炳華署理扶風必能布置周妥惟派銷就緒以後武生張化龍究應嚴拏革辦以遏刁風餘如所稟辦理仍候撫憲批示繳

○批渭南縣詳

此案吳桂興欠潘同合銅錢四串久假不歸同合於本年七月復往索討桂興妻谷氏助夫斥說致同合有如肯陪睡卽不索錢之言當經全澍林勸解各散谷氏卽於是夜吞煙身死經該令審訊明確潘同合照因他事與婦女口角彼此詈罵婦女一聞穢罵气忿輕生者杖一百流三千里例擬杖一百流三千里谷氏照例準其旌表等因具詳前來查鄕民粗野無知每逢彼此忿爭其出言村俗惡薄有百倍於陪睡之言者況桂興欠錢四串屢討不還其理本屈此次夫婦齊聲抗債致激同合之怒發言輕薄尙不至於穢惡不堪是同合激而出此本無調戲之心一勸卽散更無逼迫之勢吳谷氏本可不死而竟至於死或者因貧難度早存蟬蛻之思或者借此爲題別有銜碑之處皆未可知也以情與例相參而論同合索債之理長谷氏賴債之理短因抗償斥說而始反唇相稽是釁起於抗債之人而輕薄非無因而至與例載因他事與婦女彼此口角者似屬不合且陪睡一言褻而不至於穢與例載一聞穢語云云亦屬不合以情理論同合之罪滿徒卽足蔽辜杖流未免太重仰再依律準情從輕科斷至於死者人之所難然谷氏過於輕生非愚卽戅若再請旌表是導民輕生也應毋庸議此批由司詳請督撫憲核示並移臬司知照繳

○批署岐山縣徐令普稟

接閱來牘深爲惦念該令居岐隱然西面一屏障也自去臘以來鳳翔守令眞有東井五星之慶今尹守調權首郡周令左右本司鳳屬派銷積鹺緝拏逸匪主張新政布置冬防繄惟執事是賴不圖偶嬰目疾請假就醫昨者尹守自扶風還郡有致周令書道及執事目疾頗劇欲求善地量移本司稟商撫憲憲意以爲屢見岐山稟函密字長箋流美精勁目疾當不爲累遂罷前議今閱此稟發言懇到信非虛語若執事還省鄙人誠所樂聞比者仲錫將歸子搢淶之深資匡益再得執事惠然豈非並難具美第念足下鴒原之痛吾黨同悲本系積累之身𨿽繁劇屢膺而宿逋仍在更以元方巨萬之累歸並一人尙須接濟嫂侄月分鶴俸在任猶難摒擋假歸何以支持昨聞子搢云足下之疾蓋焦灼所致去年逸犯李豬娃等久未弋獲賢令尹費財動气百計追求而本司不明猶復屢相督促興言及此嘆悔何如昔王晉卿耳聾東坡咒之云限三日疾去不去當割我耳已而晉卿果愈坡詩所謂且喜兩家俱平善也今亦願君目速愈不愈卽移於吾目勿使賢令乞退得批已後好自將息況銷鹽己順理成章匪犯三名獲二卽使豬娃漏网於執事何與哉在岐逾年官民之間如家人父子辦公養疾知不相妨語云一動不如一靜鄙意仍欲足下勿動必欲歸者可另示數行當與撫憲謀之此繳

○批淸澗縣稟

現當力行新政之際政務處責令各省各州縣將所辦學堂工藝巡警諸要政造具表冊咨送備查各屬遵札造賫已復不少玆閱來稟知系縣公親筆意在鋪陳治績炫露才華據云遇有家庭控案各爭其半多系因財務使略明大義稍知天性之恩公餘徧歷各鄕卽勸以安分惇倫此時黎庶漸次共聞共見又云淸邑每遇稟辦要政輒患赤拳空張豈僅款所無出哉又云興建小學堂不免因陋就簡乃今二月間當卽考選聰明穎異之生童二十人諸生功課旬日送署一次親加校閱又雲間有殷實巨紳竟爾素慣瑟縮屢經剴勸迄無首倡應之者幾使束手又云淸邑常患缺糞因查有東洋造糞之法頗多擇其用牛馬畜骨醱酵法最爲便宜此法行之亦免臭骨亂拋等語語曰人苦不自知天下不通人專好舞弄筆墨該令卽其一也以後再以此等不通不雅之語言形諸稟牘定予撤參仰綏徳州轉飭恪遵並不準其胡亂校閱課捲繳

○批山陽縣劉稟

此等照例查復之事無關政要徒令書吏生財此等湖北卽用進士覃壽堃若不敍明原籍山陽豈不省事乃於履歷中添此一筆以致大部行查使壽堃專人來陜與本縣房書十餘金則亦必代辦族鄰互結稱其確系山陽原籍今由部咨院由院行司由司行縣壽堃遠在廣東並不知有行查之事若照來稟所雲山陽覃姓𨿽多遷移轉徙代不乏人惟壽堃原籍是否山陽無從查訪不知其遷蒲始祖系屬何名夫果據稟詳咨則吏部書辦必向壽堃訛索無疑矣夫山陽覃姓並非崔盧王謝人以附托爲榮藉非由陜遷鄂壽堃非瘋非痰何必定須注明山陽原籍況遷移旣久地隔千餘里時經六七代戶族誰知之者卽如本司原籍甘肅始遷蜀而繼遷楚此時若到武威訪問何代徙蜀再到潼川訪問何代徙鄂決無能舉似者矣經曰君子成人之美來稟旣雲山陽覃姓甚多歷代遷徙亦不少則覃壽堃之原籍山陽自屬可信仰於奉批後立卽加結稟復以憑詳咨勿再替胥吏作馬牛也繳

○批商南縣劉令稟

張金福兄弟於本月初六日夜被盜匪多人撞門入室彊劫多贓捆毆事主該令於呈報勘驗後不出五日緝獲盜犯陳老五等六名捕務得力深堪嘉尙惟起獲贓物與否未據聲明此案破獲甚速理應贓隨賊至況衣飾二十餘件銅錢四十串之多決不能數日銷盡應卽迅速訊供查起方爲鞫盜要著再查金福住屋僅與崔國榮比鄰而國榮卽於是夜同行上盜是糾劫𨿽由陳五而禍首必系國榮此等鄰居尢爲可殺仰卽迅起眞贓就現獲之盜匪六名研訉確情開具供折稟候核辦勿再疏延仍嚴緝在逃二盜務獲究報切切仍候督撫憲曁臬司潼商道批示繳

○批鄠縣陳令稟

閱稟不禁慨然據稱該縣管押劉三卽劉成娃一名自光緒二十四年十月被押歷今七年之久問其情罪則因劉三之胞侄騾娃因行竊被鄕老查問致毆張創李恆貞二人先後身死當獲犯訊供之始固於劉三無與也嗣因屍親張根香與劉三有隙控以叔侄供毆及委員查訊得實根香自認挾嫌誣控具有悔結存案而委員方革令稟稱凶犯騾娃究系劉三胞侄請蹔行管押俟定案後再予開釋旋經劉前令將騾娃兩次招審犯供翻異堅稱李恆貞系王世有毆傷復經前署鄠縣吳革命稟俟緝獲王世有至日再行質訊自玆以後騾娃在監成娃在押世有緝獲無期騾娃定案無日而無罪被押之成娃亦遂永無出廳之望矣當方革令委訊之初業巳質明騾娃毆人成娃並未在場幫毆並取有原告悔結乃該革令以究系胞侄一言效胥吏舞文之慣技自以爲必如此方爲認眞公事必如此方爲熟悉例牌而不知系累無辜造孽非淺再查劉騾娃到案之初犯竊行凶己經供認招審翻異乃囚徒避就之常前升司發縣另招亦系照例之事而吳革令妄希意旨遽請別緝逃犯王世有到案再行質訊該革令曩在讞局名隸五鬼之中專欲駁人之案顯已之能心術之壞關中罕比此案經兩革令後先舞弄劉三遂幾幾瘐斃而彼兩令者卒以居心險很並遭彈劾而吳更下獄追贓𨿽云果報無差而劉三卒無緣自脫今幸賢令尹關心民命翻閱六年以前之陳案察悉其冤稟請開釋前來吾意劉成娃者必其先積有過惡故適遇方吳兩革令幾永墮於黑暗地獄也又必具有善心故於官經五任以後卒得賢父母爲之振拔也書曰罪人不孥天下罪犯大辟無連坐父兄者況於諸父乎仰於奉批之日卽將劉三卽劉成娃登時釋放以豁沈冤並免其取保該令能如此用心富貴壽考未有艾也仍詳記三大功俾同寅以劉令云霖爲法而以五鬼爲戒吾陜之民庶有豸乎此繳

○批釐稅局秦令駿聲稟

查票細心發言得體理財必用讀書人方能遇事知輕識重商不累而課不虧其於上游各卡放寬之故言之娓娓理足情眞旣不揚己訐人亦非故爲開脫辦一事而存心之厚見理之明悉流露於筆墨間閱之不勝嘉嘆應一切如稟辦理此繳

○批商州楊牧稟

據稟張敬業誣控李瑞臨一案委曲詳盡繪景繪聲眞公牘中射雕手也據稱敬業不孝不弟始唆繼母逐其過繼之兄繼因誣陷瑞臨並忍於誣其繼母此案瑞臨與敬業之父張淩霄及李克昌各出資本銀四百兩夥開徳盛新過載行瑞臨獨領號事迄今三十三年獲利十餘萬金截至光緒二十五年止敬業一家己分利銀二萬七千餘兩乃因父死母慈之故浪蕩胡爲旣誣控不遂乃敢在省城擅奪該行代客完釐之銀六千兩迨經咸寧追究已耗去四千餘金均由瑞臨彌補此次復在商州結訟該署牧灼知姦僞敬業遂來省妄誣似此無良無恥豬狗不若之徒難斷容恕迹其所爲唆母逐兄罪一蔑母辱宗罪二浪蕩敗家罪三忘恩反噬罪四搶奪釐金罪五任舉一端皆堪棄市仰咸長兩縣在於省城各店鋪嚴拏張敬業到案押發商州交新任胡署牧查照楊令原斷妥速結報俟具結後卽將敬業監照追奪用大煉巨石嚴加鎖系不拘年限須其母若兄及李瑞臨到案具保再爲稟請酌奪責放仍移楊令知照繳

○批鳳翔府稟

該守斷案何其似鄙人也語云淸官難斷家務事吾謂不能斷者必其官淸而不明也旣明且決何事不斷此案馬考祥之母王氏與寡媳馬張氏先年構訟早經持平斷結及王氏身故考祥復以霸業滅門控其寡嫂該守認定考祥童幼張氏孀孤其旁必各有唆訟漁利之人因查出王氏之黨爲馬經綸張氏則倚其父張世玉爲之規畫一則本族之貪人當秉炬以燻穴鼠一則外家之頑父當熱桑以烹老龜二蠹旣斷絕往還則嫂叔分家但取均平別無播弄該守尢慮張氏女流考祥穉嫩姦讒易入久遠難防因擇族中老成殷富之馬天祿等代爲筦理每年匯算一次禁其浮濫而畱其有餘並教考祥讀書明理此等用心眞無愧民之父母矣一切俱如詳辦理並登秦報以備觀摩仍候撫憲曁臬司批示繳

○批鳳翔府尹守彭令會稟

據稟已悉晁黑狗王搖搖與在逃之李豬娃於上年十月糾脇羣不逞之徒焚劫鹽局殺斃司巡被緝遠揚釀成參案文武各員因之獲咎前署臬司亦由是罷官極惡窮凶法當駢首王來娃亦系同惡相濟惟衡其情罪亞於三凶其餘李紀林等或隨同搶劫或並未在場應卽分別辦理晁黑狗王搖搖著於批示至日卽行正法梟示王來娃如擬永遠監禁𨿽在獄中仍應鎖系鐵桿巨石餘俱如稟辦理另單稟稱革生呂宗文代黑狗等繕寫呈詞計圖翻異旣經該府審實各認原供自應決不待時何須提省仍仰岐山縣嚴緝首犯李豬娃務獲究報勿俾漏网爲要仍候撫憲曁臬司批示繳單折並存

○牌示

案照館員獎賞每課多不過六十金少或三四十金視佳捲之多寡爲獎銀之盈縮良以文字有一日之短長名次非科舉之中額分等給獎當以手筆爲衡不當以名額爲限若一有定限則佳捲少而亦必取盈佳捲多而不能逾額是又吏胥之死法移而用之賞奇析疑之地甚無謂也是以本司課吏不主故常若佳捲寥寥則直標之曰超等無優取無若兩卷並佳難爲軒輊則丁吳兩君曾經雙取第一文字之事未易一二與俗人言也此次正班超等多至九名佐班優取多至八名獎銀至七十四兩之多惟館中經費有常不可漫無限制所有此榜獎賞應照向來最多之數以六十金開支下餘十四金由本司捐廉補足此後永以爲例仰卽知照特示

○批平利縣訓導王鎭西稟詞

一秀才出學與否何關緊要據稱該縣附生李肇基前因隨宦滇中父故守制致欠歲考二次比已報捐府經歷驗看到蜀該教官卽不令出學豈能禁四川不委差缺乎記得前數年漢中某縣有一欠考生員在直隸已補知縣實缺學使咨請北洋飭令該令開缺回籍補考北洋置之不答今該教官又借欠考爲題迹近勒掯心欠慈良就好一面說以爲公事認眞若以不肖待之疑其索詐不遂亦復何苦乃爾耶君子成人之美該教官其三復之李姓出學與否本司不管繳

○批漢中府恩守稟

單稟及鈔件均閱悉貴府可謂愛人以徳矣黃令由中書攺外頗能讀書文筆有足觀者初試爲令志在廉勤方今人才難得上司每假借之至於例案乃專門之學書生始仕茫未有知祇宜虛以受人豈可剛愎自用前者黃令因褒城招解之案爲貴府所駁遽行通稟請示其詞气披猖傲狠自是本司深不謂然幕僚擬批已微示箴儆矣夫書生本未讀律看詳情罪未協犯供又復翻異經本府駁回另審事理之常何至如此發風動气試思臯陶乃刑名之祖臯曰殺堯曰宥若使臯陶亦如該令任性幾何不呵堯罵舜耶貴府所駁顚撲不破而屬吏敢於徑稟層臺攻訐本府使府縣一般見識豈不貽人笑柄乃披閱來稟詞气安和意切憐才絕非求勝另折開呈稟批一通纚纚千言披郤導窾以例案言是刑名老手卽以文章言亦是公牘作家兩兩相形黃令原稟不但硬紮死打全失情法之平卽論努目撐眉亦豈有詩書之气耶天下年少人聰明人往往誤於自是二字黃令若從此虛心所至尙未可量若一味以規爲瑱則與自暴自棄無異矣來牘立言忠厚發於貴府之至誠至於律意精通深得幕賓之勰助東南盡美佩服深之愚弟樊增祥手復

○批城固縣易令自理詞訟月報淸冊

凡公事認眞者其月報冊必不艸率臚陳八案判事持平惟判語俱用四六若縣公自撰未免過勞若幕友代撰亦可不必此可偶一爲之勿冊冊皆然篇篇如是也公事但取明通粉澤多則反不眞切該令乃我心藏寫之人故敢效其直諒

○批辦神木鹻務張令家驥稟

陶守呈閱來稟該廠鹻務大有起色本年已售出一萬數千錠深爲慰藉惟此次發運白鹻二千四百錠來省殊屬胡塗冒昧該令夏間來省謁見本司並未言續運之事且前運一千餘錠之鹻省垣無人領購勢將化爲咸鹵不得已札飭兩縣督同杜從九硬行派銷省城派足又以其餘分配各縣甫能將官本收回而商情嗟怨嘖有煩言涇紳於天賜領鹻四百錠僅銷四分之一至今尙餘三百錠當該令來省之時正派銷棘手商情不順之際該令非聾非瞽豈得毫無見聞乃謁見本司時並不當面請示回局火急續運至二千餘錠之多近來堆積三河口札飭同州府屬派領而守令俱稱民不肯買商不願銷此項鹻斤以每錠三兩計之合銀七千餘兩如民不願配銷官又不敢抑勒是七千金之官本直將化爲烏有耗官款而取怨憎是誰之咎本擬將該令撤差回省責令赴同州賣鹻繳本以示懲罰姑念神木鹻務微有功效暫免撤差該令向爲尹守推薦本司亦察其貌似朴誠是以前年有護理商州之事不圖外作嚴冷面孔內懷卑鄙心腸迎合揣摩置官本盈虧商情順逆於不顧言之實堪痛恨若久屯不售恐鹻錠與冰山俱化金錢付渭水東流該令朴實之名不保逢迎之計徒勞何面目以對尹守耶擲筆憤憤繳

○批機器局機匠姚天華稟詞

此稟畱置案頭數月籌思己久此項後膛子彈本以自造爲宜如果購機開廠僅需四萬餘金司庫𨿽貧猶堪籌措仰尹守劉守會同善後機器兩局切實估計妥議定規稟候核奪原稟並發

○批延安府劉守等公稟

據公稟已故陜西候補知州張桂森之妻華氏曾氏各守節三十餘年例得旌表公同具稟造冊加結吁請轉詳請奏前來查張故牧籍隸壽州隨宦隴上華氏未加笄總發賊遽陷本州島鶴唳遙傳紫玉有成煙之耗鴛盟別締靑琴續中斷之弦迨曾已於歸荊布慕古來之徳曜而華猶未死紅閨有海外之蘇仙𨿽匹嫡有戒著於春秋而二女同居徵於易象刑與尹氏皆夫人而相泣也姬以叔隗爲內子而已下之何期月不長圓天乎遽隕當送死養生之大事釵笄無忝於須眉完生男育女之苦心彼此無分於嫡庶論徳則己無子而善視他人子華固無私論才則內夫家而不外父母家曾尢多智綜計撫孤守節三十三年孤子成人兩嫠壽考昔也春蘭秋菊同搴交讓之枝今也雪柏霜筠並著淩寒之操憫玆節義宜予褒揚仰候轉詳請旌繳冊結存送冊中乙巳俱訛爲己巳須攺

○批藍田縣稟

據稟巳悉馮克智系積年糧蠹貪狡刁橫鎖系以後猶敢潛使伊弟克起上瀆撫轅捏病乞恩希圖兔脫若竟墮其術中藍田糧務又將破壞玆據該令驗明實無疾病應再加系三年俟六年屆滿查看稟奪並查傳上控之馮克起到案重責枷號以儆姦欺仍候撫憲批示繳

○批鄠縣稟

該令實心奉公隨事可見卽此加收坐賈煙釐一節竟能利市三倍亦可令持錢易銀竊取个頭者聞而生愧此次酌加坐賈除兩首縣外惟臨潼鄠縣最爲核實不勝嘉嘆繳

○批定遠廳詳

來詳敍述此案前後情節不甚圓穩凶犯張洸耀因其故父厚孫薄子將該犯自置之產勒分四成與其胞侄張碧綠從此伯侄不和去臘碧綠移居大莊子欲將分得老屋租與外人洸耀夫妻向阻碧綠面罵世父世母洸耀气忿遂賄囑李得法等五人將碧綠打死三月十一日五更得法等各執鐵木各器前赴碧綠家中洸耀在家守候移時得法等走回聲稱碧綠已死洸耀給錢四十串各散次日洸耀夫婦同往收殮胞侄屍已入棺適遇碧綠雇工丁麻子走來查問洸耀盡吐其實丁麻子不依報官獲案洸耀以謀殺擬絞查碧綠少孤經洸耀撫育成丁恃祖愛而橫分伯產便宜自占鞠育全忘猶敢詈罵犯尊稱欲糾人毆打設洸耀此時投明族眾立卽撻之致死以尊屬而斃犯上之卑幼罪亦甚微何必出於謀殺卽以謀殺而論洸耀夤夜遣人往刺至多兩三人足矣何必延請五人之多洸耀年逾六十有子三人都已分居則壯大可想洸耀欲行此事何以不謀之於親子而謀之於外人得法等黑夜潛來貪賄也非與碧綠有仇也乘其睡臥一刀足以了事何必刀矛扁杖橫施毒手致有十餘傷之多洸耀賄人斃侄其雇工張文緒僅給苞谷斗餘李得法等則許錢百串文緒何竟貿然聽命凡謀殺人者先須算計停妥然後前往下手碧綠家有雇工洸耀豈不知之幸而是夜巧遇丁麻子回家萬一丁麻子與碧綠同在一屋彼五人者將並丁麻子而殺之耶抑嚇禁丁麻使勿聲張耶碧綠死矣刺客都散矣洸耀此時正當佯爲不知坐待丁麻來報何以老夫妻迫不可待卽於次早同往收殮族鄰一人不覺棺木如此現成正欲蓋棺而丁麻適至甫經查問洸耀立卽盡情傾吐天下謀殺人者竟如是之無用耶此案底細不能懸揣但觀來詳事理種種支離仰再提同犯證人等悉心研鞫另擬招解勿稍率忽總之洸耀身爲伯父撫育孤侄成人分其弱半之資財報以惡聲之詈罵卒令六十老翁以謀殺擬抵此事之萬分不平者也仰照指駁各節另具副詳逐層聲覆倘再毫無道理官撤任而幕驅逐本司皆優爲之此繳

○批鄠縣陳令稟

據稟已悉羅文濤欺東吞本幾使鄕民喫一千串空票之虧幸而資東崔義安變產開錢得以了事而文濤之兄文錦猶敢捏詞上控情殊可惡法難姑容羅文濤準如所稟鎖系鐵桿俟將掏吞之款交資東領淸後再行責放其兄文錦上控後匿不到案尢屬狡譎文濤承認主使語不可信仍應傳案重懲以儆刁誣仍候臬司批示繳

○批咸寧縣劉令稟

趙鏡堂本非善類被押尙不還錢出押益復吝抗原告張炳南見其押追仍抗捨而之他意謂我𨿽不得錢汝究不能出押若令其取保不出旬日炳南之控呈必又至矣此等案情本司閱歷已熟該令自行斟酌可耳繳

○批褒城縣鈕令稟

所稟甚是據稱漢中糧價甫於秋後稍平而川省又有乞糴之舉誠恐挹此注彼而此間斗價立增請咨會川中別就秦階采運惟查隔省買糧必就糧多價賤者而糴之若該縣糧少而貴川省采買委員豈肯自費多金轉致人乏積米兩失之道𨿽愚不爲似無庸過慮也況川省歲已轉丰尢可無慮仍候撫憲批示繳

○批三原縣倪令度自理詞訟月報淸冊

六案皆膠葛荒幻自非老手莫能得其要領而批郤導窾使無情者不能盡其辭閱之旣愜心又解頤也雒得章餘萬興兩案稍覺失之寬厚所謂君子過於愛也若本司問此兩案雒得章百金欠項李懷遠堂只可出十五金雒得章少得二十金以爲捨夥控東捨貧控富者戒至餘萬興始而昏癲可笑繼而固執可惡終且騙賴無恥理應重責遞籍而賢令尹於申飭之後捐廉二串賞之吾服其仁而不與其斷也登諸秦報略備觀摩

○批潼關釐局吳令稟

趙甌北詩云閨媛如有私時或恐人知妓女𨿽攺行見客仍笑嬉所以劉士安轉運兼度支筦庫必用士不使吏爲之繳

○批澄城縣命婦田李氏控詞

外姑控壻其壻則校官也身爲多士之師而忍於負心盜財背師欺寡殊出情理之外據稱該氏故夫田寶岐以卽用進士解組歸田王重熙束脩不行得爲升堂髙弟又以其子妻之前後寄頓金銀衣飾麥糧數在千金以上重熙窺爾夫故昧抗不還等語查王重熙鄜州廩貢何以負笈澄城家有同仁質庫何能昧人銀物爾夫故並非乏嗣何以銀錢衣物不交諸子而交諸壻重熙之妻是否該氏親生爾壻昧良爾女何亦忘其父母爾旣執據興訟何以控澄城不理控盩厔又不理而崔令甘心貼銀二十五兩爲汝盤川所呈均不可信惟查女壻負心世所恆有近來滿城如柏將舅家產業寶器盜竊淨盡自市一官赴蜀幾陷其內弟於饑寒本司不平久矣玆閱來呈豈得不問仰西安府尹守轉飭盩厔崔署令迅將此案情節詳細稟復以本司揣之壻開典當嶽寄資財事或不虛惟田李氏是否田寶岐嫡妻寶岐故後曾否另醮寶岐之子現在何處是否不肖皆宜切實查明申覆如果王重熙眞有吞昧情事本司必嚴劾押追俾一干欺心盜財如四川知縣如柏者有所儆懼如果該氏夫亡別嫁此時窮極無賴受唆訛人亦卽據實直陳本司無成見也詞發速繳再查來詞用有大同縣印田寶岐去官之日預用許多空白稟牘供其身後妻子打官司之用可發一噱

○批藍田縣胡令稟

大凡地方公事各淸各款未可隨意通融學堂要政也積谷備荒亦要政也該縣長解屯更折價二成銀五百五十餘兩經本司發還買糧存倉該令稟稱現在糧價未平而且本年已買豌豆四千餘石又須收回出易粟谷約三千石以致糧少價昂擬請將領回之長解二成銀兩發商生息卽以息銀充作學堂經費俟年丰糧賤再行采買存倉等語查學堂培植人才誼應籌備常年的款何得將糧價作爲本銀借食其利設明年買糧以後該學堂少一項利銀必致缺一項經費該令明系因學堂籌款爲難欲將此項糧價挪入學堂但得邀準一時則來年仍借糧貴爲詞永不購糧學堂卽永遠食利且系署事人員年滿以後勿論其爲糧價爲學費均於已無干似此巧取苟安應行申飭所請不準仰西安府轉飭遵照繳

○批雒南縣丁令稟

稟折並悉辦學堂先須籌經費旣得經費然後可以定辦法州縣不能治事而能做官者恃有幕友書辦故也惟學堂一事斷非刑錢朋友門印書差所能牽傀儡使行替喑啞說話也是以官非通人其學堂稟牘決無一中肯語本司於州縣學堂事從不挑斥何也明知其不學而又責其不通是猶責傀儡之不能行誚喑啞之不能言也每得通人一牘不禁心開目明如獲星鳳今之定新法者皆欲使天下無人不學其愚眞不可及試問天下之官皆能辦學堂之人乎不能辦而彊之使辦敷衍紕繆有何益乎然則如何而可應之曰事由漸進道在觀摩遇有通人稟牘章程亟登報章以供眾覽使不學之官皆有所取法庶中小蒙養各學堂可以逐漸推廣欲知取法安在則秦報所登商州合陽鄜州綏徳臨潼永壽諸學程𨿽因地制宜有小大深淺繁簡之不同要皆切實可行而今之雒南又其一也讀之欣快繳

○札西安府

札西安府尹署守知悉照得本年七月初五日臨潼縣李令稟銷客民任金魁上控範文剛等一案據稱該縣民鬲明義父子俱故遺地一頃零七畝地荒糧懸該甲什排鬲生成等懼受賠累於光緒二十八年冬同中立約推與任金魁承糧開種金魁僅持出遊甲錢五串坐得軍地一百七畝可謂便宜而又朦印假約隔甲奪地誣控範文剛等本司因李令訊明後不加笞責仍令種地以致該刁民上控不已是以批令鬲氏戶族還伊遊甲錢五串原地歸鬲姓自種以爲天下旣占便宜仍逞刁誣者戒前批登諸秦報眾所共知乃任金魁控府控司計不得逞遂永不回縣投審於八月間又復誣控撫轅批飭張升守札委龔維佶赴臨會訊旋據稟請仍以一百零七畝軍地歸金魁經種置本司前批於不顧在本司原無成見前者因金魁平空得地百餘畝意猶不足又欲隔甲奪人之地故用以人治人之法反令自失其地意在懲刁民抑上控使凡爲州縣者保其威權不致爲刁健者所輕侮批云原斷輕縱使然乃譽詞而非憾詞其暗助縣官之力不少而該印委等復訊此案曲徇刁棍不顧上司實屬有虧情理而本司向不與人計較旣據通稟翻案亦姑聽之而數月以來外間人言嘖嘖頗謂本司仁弱爲屬員所欺爲訟棍所笑此不可以不辧查李嘉績原稟歷言金魁之貪狡可惡並未言其開荒而會稟則云究有數十畝荒蕪多年由伊力墾成熟等語卽以開荒而論亦僅數十畝耳何得並熟地而亦與之且金魁捏推爲賣朦印假約罪一旣占便宜更謀攘奪罪二竊名作爲朦遞晰詞罪三盤踞省城誣控四次罪四而印委一切不究反以可憫二字加之可謂無是非之心矣夫人言誠不必卹而紀綱不可弛也公道不可沒也李令向來忌才而自是心非不恨金魁而因本司有原斷輕縱之批則必以一百零七畝之地歸之會稟中仍照原斷四字乃其最快心之語而於本司之暗助其力百姓之益長其刁皆置勿顧可謂難矣至龔令庸闇無能更不足道屬員無是非而輕上司則紀綱有礙百姓肆譸張而無懲罰則公道安存該令等徒欲彰司斷之非獨不計刁風之熾乎合行札飭札到仰該守卽日委員前赴臨潼守提一干人證卷宗到府覆訊嚴斷如果本司前批眞謬金魁確系可憫良民切勿騎墻牽就如果屬員故翻司斷縱庇刁徒賢太守自有公道亦無待本司言也限十日內斷結詳復火速此札

○批鎭安縣姚令稟

陜民報竊之案不實者多拏賊送案挾嫌誣指者尢多本司作令時經歷不少矣此案李祖幹家被竊卽將其戚李仕坤徐髙貴送案旣無贓據又無口供僅稱伊嫂李石氏見其入室行竊祖幹到案而嫂病不來石氏病起而祖幹又不到致將仕坤等系累數月之久明明挾嫌誣害旣經廩生方懋勛等十人聯名懇保而該令下鄕密訪村鄰又皆爲稱冤嗣與祖幹叔嫂對質又各不能指實且案中紕漏來稟言之確切顯系虛誣若李祖幹者實屬無良無賴特正賊未獲不能反坐事主而仕坤等則必應開釋仰於奉批之日卽傳原保之生監等保領還家十人中有一兩人卽得勿須全喚仍嚴緝正賊務獲屆時如仕坤等有應質之處再令保人交案可也仍候督撫憲曁臬司批示繳

○批雒南縣自理詞訟月報淸冊

儒者判事剖決精嚴第一案比例親切末後爭騾一案事殊轇轕而敍述詳明看得淸駁得倒筆之紙上似乎人人能言當堂立斷正不易也至戚陳姻事成人之美尢見仁人君子之用心此冊發回鈔批備案仍繳

○批山陽縣自理訟詞月報淸冊

作官者但立意要好未有不屢進益上者該令賫呈三案案案持平人服其判事之精吾嘉其進徳之猛亟應登報以彰斷才

○批潼關釐局吳令庚稟

通人之論令人解頤大凡兩局相鄰爭地設卡聚訟紛如托名爲公實則賭气來稟謂弔橋一小聚落而河口潼關各設一卡公款無毫釐之益而行商受重疊之累稟請卽行裁撤前來在潼局如身之割旒在商人如喉之去鯁觀毅然去之之便民知爭而畱之之無謂矣天下贅旒不少安得盡如該令者一一割之準一切如稟辦理仍候撫憲曁釐金總局批示繳

○批幹州稟

行商坐賈劃然分別今年各屬坐賈增多益應責成地方官催收報解前者釐員於令廷琛請畱坐賈本局以事非一律批駁未準該牧此稟故亂其例輒欲將坐賈一項委諸釐局大凡老州縣遇事推卸是其積習如嫌事煩盡可從容乞退不獨諉謝坐賈土釐一事也旣欲作官又欲避事且欲變動本局己定章程試問土藥一項畝稅行坐各釐各有專司該牧將坐賈推之釐局將來畝稅亦由釐局徵收耶地方官能收畝稅獨不能收坐賈耶況坐賈一項本藩司作令時經徵久矣城鄕煙鋪布滿四境每借糧差催糧之便帶催土釐故不勞而事集若令釐局自行收解焉得許多丁役四路經催若仍由該州收齊轉交釐員報解則又何必多此一番周折耶所稟應勿庸議

○批髙陵縣稟

此案有何可辦據稱牛繼仁受雇在李貴娃家中傭工卽與貴娃之母通奸經貴娃屢逐不去本月初四竟將其母拐逃當經貴娃跟蹤追獲繼仁尢敢用木棒拒毆貴娃左臂受傷貴娃情急還毆適傷該奸夫左耳根倒地移時身死查貴娃母淫子憤義也母逃子追孝也牛繼仁以雇工姦主母以奸夫作拐兒以姦拐之人作拒捕之賊耳根一傷𨿽人力實天道也驗訊明確將犯屍深埋標記姦母崔氏交貴娃領回此案遂結此稟乃將貴娃收禁按擬通詳意在爲姦拐拒捕之雇工報仇閱之使人憤懣豈謂貴娃母與人姦不應禁耶母被人拐不應追耶姦拐之人拒捕凶毆不應還手耶貴娃旣孝且義有功無罪仰於奉批後立卽開釋不必辦案仍候詳明督撫憲並移臬司鹽道知照繳

○批鳳翔傅守稟

據稟請飭梅咸壽王秉鈞赴鳳聽差本日本司傳見該二員王從九尙屬謹飭梅典史微露佻浮王秉鈞準卽札委鳳翔府差遣梅咸壽暫行畱省察看此等少年人須令曉得世事艱難得差不易裁抑之正所以成全之渠見藩司尙且趾髙气揚若本府委赴外縣其狂妄無知更可想見昔席令徳恆爲佐雜時赴涇陽出差涇故令塗君少卿吾陜第一賢吏也因其不謹稟請撤回徳恆自此小心敬事今爲有用之材此皆前事之可鏡者也繳

○詳撫部院

爲詳請轉飭事竊照本年陜西督糧道裁缺所有糧務歸並藩司辦理本司卽於光緒三十年九月二十八日接準崇道移交設局開辦詳報憲臺分別奏咨在案內有報銷一款系憲臺前在糧道任內詳請奏準以每年所得盈餘銀四萬兩永遠作爲報效以光緒二十五年八月二十四日奉

旨之日起至年終止應交報銷銀二萬兩是年憲臺與童道各解銀一萬兩有捲可查嗣經全省奇荒胡署道任內僅解銀一萬五千兩崇道於二十七年六月初八日到任起至年終止徵糧四萬七千餘石報銷之款未經解交二十八年滿年核計共收糧十萬零九百餘石解銀二萬兩整二十九年經憲臺諭飭規復原額是年滿年徵糧十一萬八千六百餘石解足報效銀四萬兩整本年自正月起至崇道九月二十八日卸事之日止共徵糧七萬二千八百七十石有奇若照上年分數核計本司接辦至年終僅能收糧四萬五千餘石報效之四萬金崇道自應攤認多半而崇道收糧近八萬石僅交銀一萬四千四百餘兩本司接徵至年底僅能收糧四萬五千餘石而須認解二萬五千五百餘兩方能足報效之數似屬情理不敷且按糧攤算自應照實徵之數爲憑崇道按十成足額攤算尢近取巧當經移請補交去後旋據覆稱本年春間所收糧石系屬上年舊欠本年不能攤算至道倉徵收分數從無徵足十分之事固屬實情惟倉糧原以十分徵收斷不能縮攤於九分之內等語查大小衙門遇有攤款總應按日攤算年淸年款從無前後套撘之事按糧攤算亦須實徵實攤斷無以三萬餘石之虛數推歸他人攤認而猶自謂均勻之理在憲臺報捐之初只言每年報效銀四萬兩並未申明甲年報效之款須俟乙年秋糧收齊始行截算卽憲臺與童道交替之時時僅兩月有餘卽慨交銀一萬兩錙銖不較前事可師況崇道去冬將四萬之款解足萬一今正卽裁缺後二萬餘石之秋糧尾數顆粒不收該道能將己解之款從司庫抽回乎況名爲夏糧實須收至十月名爲秋糧實須收至次年四五月兩糧銜接如環無端只可按滿年實收石數勻攤豈有將今春劃歸去秋今冬又套撘明春之理在今年崇道詳請遇有交替按照額徵十四萬石之數均攤卽預爲今日取巧地步本司與崇道同官爲僚交情不淺無如接管此事合勺歸公𨿽明知崇道攺任襄鄖缺分甚苦而事關奏案未便含胡輾轉籌思必與失意之人較多寡似無以對友朋然以公家之款徇寅情又何以對君父而況公帑百端竭蹶該道三載膏腴際此時艱縱不格外輸將何忍從中克扣再查該道二十七年有徵無解二十八年徵多解少直至去年始復原額前已種種便宜今又處處巧吝該道長者度必非其本心理合詳請憲臺轉飭崇道將短解報效銀七千八百四十七兩四錢如數補足再赴新任以免將來赴鄂以後詳請咨催實爲彼此兩益爲此具申伏乞照詳施行

○批雒南縣丁令禧瀚詳﹝授陜藩任內稾﹞

牧令身任地方能盡心於撫字催科卽屬勤能稱職然未探其本也正人心端風化表微闡幽使匹夫匹婦皆知孝友貞節之可慕澆漓蕩佚之可恥庶幾古良吏之所爲矣貴縣到任甫及半年誅大憝省徭錢興學堂查保甲諸端並舉百廢俱興卽於編查保甲之時行舉報節孝之政詳冊所列例得旌表者孝子一貞孝女一節孝婦十七合十九人各具事實極力表彰撰述庸中見奇用筆簡核有法以良史才寫孝義心闡揚十數事之幽沈感發千萬人之志气雒民何修而得此賢父母也詳文駢儷而眞朴直逼北宋諸賢冊首所列孝子陶端孝女明姑孝婦陳馬氏皆節行完媺撰敍髙奇應卽一並選登秦報嗚呼名與實副實與名副考閨庭之庸行各有千秋文以人傳人以文傳發潛徳之幽光合爲雙美識孝弟爲仁之本可挽犯上好作亂之風問敬忠以勸何如不越舉善教不能之事本原已得嘉嘆何窮仰候轉請詳旌繳冊結存

○批西安府詳

據詳己悉馮峻乃極不堪之下流小人以佐雜冒充直隸州撞騙招搖無所不至迹其以佐冒正一不堪也候補人員開雜貨鋪二不堪也到京詐稱本司委查工藝三不堪也赴京時被藥鋪指控騙賴前署臬司派差從臨潼捉回四不堪也去年隨郭道查水利到處訛索供應五不堪也郭道待之甚厚該佐雜與蔣瑞臨等當面事之如祖考背面謗之如寇讎六不堪也開設鋪面無一文本錢東掌數人同謀夥騙七不堪也來詳聲稱馮峻在陜騙買榮順行煙土一萬八千餘兩在京又騙買滕慶春京貨八箱值銀一千餘兩均一錢不還疊被喊控到府發縣質訊謀騙屬實詳請咨革押追前來查此等佐雜不知禮義廉恥爲何物直兼拐丐竊盜爲一人久擬詳參今遭天報準一切如詳辦理倘革後押追無出卽照李炳星之例永遠監禁可也仍候撫憲曁臬司鹽道批示繳

○批白河縣於令長華詳

傳案以役不聞以丁該令查傳私販硝磺不服盤詰之職員添差前往可矣而令長隨王祿帶差往捉足見該令信用家丁視如臂指此案王祿被打受傷實該令因不愛以及其所愛也從九武生知法犯法責有攸歸惟此事先由巡役盤查而起安知其非詐贓繼因家丁往勘而爭安知其不挾勢如果紳衿私販禁物法當嚴懲如果丁役淩逼細民罪當兩坐觀該今如此信任家丁若不查而卽革訊白河之民必曰非爲硝磺也爲長隨巡役復仇也姑仰白河釐員吳直牧就近提集人證秉公審訊據實詳覆本司於刁紳劣衿素所深悢然丁役究不可偏信吳牧向來爲吾右臂深知吾心但欲持平而已非有愛於張李二人亦非苛求幹令也張肇成等應行革辦與否俟覆到再奪此繳

○牌示

查喬府經名父之子到省三年未宜長此寂寞惟同寅僉謂該員近於淸狂不惠本司視其寫作似尙可觀姑以一缺試之該員其好自爲之愼言謹行飭已愛人勿受民詞勿見小利仍仰西安府尹署守隨時察看遇事訓勉勿速官謗勿忝家聲貪妄驕惰四字有一於此立卽撤參勿違須牌

○批興平縣稟

稟折均悉教與民爭務在持平此則教與教爭尢須持平據稱劉秋鄰叔侄與劉慰心系共髙祖之叔侄其髙祖劉永先以己業地十八畝房屋一院捐作本村義墊厥後屋塌學廢長房劉慰心獨種地畝食利多年今因投入耶穌教竟將兩門公產闔村學塾由彼一人輸入教堂並聳女教士鄂愛寧致書縣宰責令二門劉秋鄰賠修房屋而秋鄰亦系天主教民吁請教士馳書陳訴此案劉姓兩叔侄各投一教各自背其祖宗男女兩教士各庇其徒各自爲難官長該令斷令學田十八畝秋鄰慰心各分九畝房非秋鄰折毀不能令秋鄰賠修明白爽快語語持平慰心所分九畝之地聽其自捐自種案經斷結因恐鄂教士不奪不饜稟祈立案前來惟其事尙有未竟者學田分矣其義塾房舍𨿽亡地基猶在亦應分析以杜外人之口或畱作公產以爲小學之基來稟未經道及稍覺疏漏劉慰心以公產媚教然究是一半主人至劉振鐸毫不相干亦在教堂遞稟此何理也況上年該令籌興鄕學欲就義塾基址攺設學堂振鐸父子等輒稱不願攺歸外姓本系闔村公業官設學堂則曰不願捐入教堂則不但情願且藉教而噬其族人此等敗類該令並不懲責尢屬寬弛劉振鐸苟忝膠庠仰卽迅速詳革重懲如系平民奉批之日立提重責勿貸餘如所稟立案可也繳

○批西安府稟

查姬柄於光緒壬辰春因聚眾鬧糧一案提省革審久押咸寧本司交卸咸寧後不知何時釋回此獠素不安分姬公有靈早應剿絕其命玆忽據報五經博士姬柄丁憂該棍徒曩在讞局重責久押究竟曾否斥革如已斥革又系何時開復仰西安府飭承檢查前卷明白稟復核奪結蹔存

○批西安府尹守稟

據稟己悉辦理極爲精當貴府在此爲吾右臂事無大小咸以相諮此次皮永榮妄控批府查辦但將原捲原詞封送不用札發者意以此等小事吾兩人又時時相見口述卽得文牘可省而貴府仍如此詳盡固見每事認眞未免勞力己甚緣知凡有案牘多出手稿君才期在大用勿於是戔戔者過費精神也此繳來件存

○批雒南縣丁令稟

此案未據稟報之時外間嘖有煩言僉謂臨渭二華釐局巡役在雒南境內將夫婦叔嫂三人誣爲拐犯並有彊奸情事以致該夫婦被逼吞煙身死本司聞知不勝發指玆據來稟及所開供折韓治海實因姦拐陳黃氏其弟治有護送同逃被巡役何徳卽王升盤獲各畏罪吞煙自盡取有黃氏胞弟供詞自屬可信應如所稟完結惟何徳以渭南釐卡之巡役越境查貨己屬不應而又兼查拐案尢屬荒唐觀其供詞陳黃氏央其釋放願與同寢一夜伊含胡應許則其詐贓圖姦之罪業已自畫供招此等局蠹應卽立斃杖下以快人心來稟僅擬鎖系一年何其輕也何徳卽王升勿論從前曾經笞責與否奉批之日重笞一千板鎖系鐵桿巨石十年期滿察看如不悛攺加系五年再看再奪至釐員王令始於渭雒交界稟添一卡系爲公事起見惟設卡之後早有巡役越境滋事被該令逮案重責王令馳至雒南向該令懇請通融釋放旣有前車之覆應如何約束司巡不準過兩岔河一步乃仍縱令何徳盤踞兩岔河店中卽無圖姦偪命之情已屬怨聲載道而又釀逼兩命圖賄圖姦罪坐所由是誰之過本擬卽行撤換而釐局提調劉守謂其收數頗有起色懇祈畱觀後效姑如所請詳記三大過示儆以後倘再有隔屬釀案情事不惟撤差定卽參革丁令平日事事認眞而稟報此案多用輕筆豈未免有情耶後勿復爾仍候撫憲曁臬司潼商道批示繳

○批長武縣李令稟

據稟前長武令莊鍾濟原短常平倉糧一百三十石有奇折交銀一百二十兩合之陳署令出糶黴豆銀八十五兩零共合銀二百零二兩有奇歷任皆因糧價較貴未經買補還倉該令到任適值年丰麥賤卽以原銀盡數糴麥共得京斗麥二百零三石有奇較厚額溢出七十餘石又據夾單稟稱前奉本司批飭莊令除折交銀百二十兩外尙短賠糧價銀五十四兩零陳令當日通融接收此時自應賠補足數玆由該令查明稟復前來以短交之銀而論誼應著賠以現買之麥而論則巳溢額旣已豆將麥補何須李代桃僵大凡後任接前任之事了其所未了原其所可原旣徵通變之才尢覘心術之厚該令一舉而備三善倉糧溢額一也彌前任虧空於無形二也自不居功而爲人免咎三也吏才寅誼可佩可師願我同僚皆以李令爲法白水澄城之已事對此能不汗顏乎繳

○批前武功縣髙故令之子之浩稟詞

據稟己悉汝父之冤人所共知孟稱堯此次逮案重則永遠監禁輕亦鎖系十年勿庸過慮此稟發交武功縣繆署令閱看如有稱堯之黨代求免罪卽與稱堯一同鎖系勿貸

○批扶風縣自理詞訟月報淸冊

綜覽各案尢以斷結前兩起爲最轇轕而最詳明頭一案趙萬江買趙典壽等兩段莊基因與趙狗矢之地毗連又乘其出外逃荒起意賴業遂勾串裏書過狗矢一升之糧而不過典壽等六升之糧以致賣地者賠糧未賣者失地前任劉令懵然將狗矢責打令萬江給錢三串完事猶屬一時胡塗及再控往勘心知狗矢被屈而自護前非令萬江加給錢二串完事此則劉林立之迷謬趙萬江之詐騙厥罪惟均矣第二案李吉祥先開煙錢店折本以殘帳作錢五百串打合李義舟出錢五百串夥做義盛祥生意李吉祥連東帶掌義舟槪不過問其生意甚佳義舟又寄存錢五百串五年之中義舟使錢三十餘串吉祥則用至一千三百九十串之多忽然閉歇令義舟分認外債以至互控劉令不念義舟一千串之血本化爲烏有吉祥五百串之殘帳掏換千金皂白不分斷令所有欠外之帳二李各還一半此則劉林立之顢頇與李吉祥之貪狡又同一可恨矣此兩案該令訊明平反後未將趙萬江李吉祥責打一板稍嫌輕縱若遇本司則彼兩人者血肉正應皇極數矣張令據事直書於前任無所回護亦無所中傷以古之遺愛而兼古之遺直吾愛之敬之若遇油滑之吏必代爲彌縫以納交傾險之人又必恣意攻訐以揚己殊不知前任有過後任補之達之上司百姓之冤抑可伸前任之謬誤亦可自儆並可使同寅共儆若畏前任獲咎則本司論人最恕必不追究前非卽如劉令見事不明知過不攺誠爲可恨然今之作令者大抵不學而仕身坐堂皇知明處當者七十餘廳州縣不過得半而己但使肯受直言肯學好肯攺過卽當觀後效而貸前愆張令之平反各案乃扶風之照妖鏡亦劉令之降魔杵也各屬有平反前案愜心貴當者盡可一一示我勿存官場庸鄙之見爲佳此冊開列五案無不允當前兩案登報俾眾共知此冊發還扶風錄批備案仍繳

○批西安府稟

壬辰年咸陽鬧糧一案實系姬柄主唆後來結案稱與姬柄無干者乃發審局開脫之詞也旣與無干而提省管押數月之久此何爲者耶應飭咸陽縣查明前案及壬辰以後姬柄在籍是否安分有無唆訟害人情事明白稟復候奪至此等敗類勿論革與未革丁憂與否何須大驚小怪動輒報部此等虫蛭乃陶貞白藥鼎中煎煉之物算得一个人耶繳

○批麟遊縣李令稟

據稟已悉該縣典史吳駿烈於正月二十三日因事前赴武功該令慮其日久不歸獄囚有失遂以擅離職守稟揭前來夫官無大小均不容擅自離任苟因家事而曠官守劾之可也然亦視其私事爲何如事稟稱吳典史因其長子行次武功墜車壓斃爲之父者念其身在客中死非正命急痛迫切往臨其喪𨿽以道途之人聞其事者猶應矜憫況在堂屬之間乎如果該典史累月不歸猶可說也乃吳典史正月二十三日起身該令卽於二十七日稟揭卽以擅離而論僅僅五日旣不湣其所遭之可哀又不計其爲日之無幾居心險刻渾不似讀書人必其平日挾有私嫌是以此稟專打官話本司以爲典史有子之喪而越境其情可原該令樂人之禍而乘危其心太忍忍人作官民命安托李少溶應撤任示儆以爲官場涼徳者戒吳典史此時想早已回任矣此繳再本司與吳典史從未見面其人究竟何如與李令有無嫌隙此次前往武功何日回任仰鳳翔府切實查明稟奪

○批褒城縣鈕令稟

據稟已死張羅氏之娘屋侄羅維禮攜其表侄張偸子誣控趙連忠將其祖母毆斃始欲訛錢八百串旣而謬稱十一傷具有虛甘反坐切結請驗旋經該令驗明實因年老衣單冒雪遠行受凍而斃訊其起釁之由則因連忠之雇工鄢老麼借欠羅氏錢六串屢索無償趙連忠從中調處令羅氏讓半還半由伊扣收工錢付還羅氏祖孫依處向討連忠又復推緩致與偸子相爭羅氏撲撞失跌微有墊傷經朱長生勸散越日偸子負其祖母冒雪而往甫至趙家而羅氏气息僅屬偸子委而去之連忠灌救無效延至次早身死該令驗訊明確羅維禮張偸子實系訛詐不遂藉屍誣控稟請查照新章將羅維禮應得軍罪攺爲鎖系三年應準如稟辦理又以張偸子眼見祖母將死委之於人預爲圖訛之地亦請鎖系一年惟據稟稱偸子年僅十六又遭祖母之喪其誣控也無非羅維禮教猱升本應將一年攺作半年其應得鎖系之罪仍令訟棍羅維禮代爲承受維禮共鎖系三年零五个月偸子管押一个月以足半年之限一月期滿將偸子重責百板保釋趙連忠擔錢釀釁應如所擬杖八十除還欠款外仍勒交葬埋銀十兩交偸子具領連忠勿庸管押該令相驗七十八歲老婦之死屍而稱其面帶芙蓉色誠不意鳩形鮐背雪地冰天而出此妍詞綺語可謂能人所不能也仍候督撫憲曁臬司陜安道批示繳

●樊山政書卷十二

恩施樊增祥嘉父

批耀州褚牧稟

批白河釐局吳令稟

批商州詳

批監修南院兩廂鋪面曾令等稟

批石泉縣陳令稟

批咸陽縣詳

批常備軍管帶胡鼎銘稟

復臨潼李令云生書

批甘泉縣張令驤稟

詳撫部院

會臬司詳撫部院

批潼關釐局吳令稟

批鄠縣陳令稟

詳撫部院

批寧羌州趙牧自理詞訟月報淸冊

批渭南縣張令詳

批平縣楊令稟

批沔縣詳

批西安府稟

札西安府

批髙陵縣王令稟

批山陽縣劉令自理詞訟月報淸冊

批合陽縣程令塤稟

批石泉縣陳令稟

批石泉縣陳令稟

批石泉縣陳令詞訟冊

批盩厔縣崔令稟

批雒南縣詞訟冊

批興平縣稟

復趙紳元中書

批寧羌州趙牧稟

批臨潼縣李令稟

批劉參戎鈺張令樹功會稟

批雒南縣稟

批寧陜廳民王允義呈詞

批渭南縣附生薛子敬呈詞

札西安府

批西安府稟

批朝邑縣曾令稟

批雒南縣稟

批洪典史瑞瀾稟

批扶風縣詞訟冊

批石泉縣詞訟冊

批畱壩廳詞訟冊

批雒南縣丁令詞訟冊

批髙陵縣王令詞訟冊

批淳化縣稟

○批耀州褚牧稟

稟及圖折均悉以學問言總挈綱要以政事言洞見本原以公牘文字言具有條理是眞能讀書人方有此楷模是眞能辦事人方有此規畫吾秦近來吏道日昌興學育才具得要領決有成效可覩者不下十餘州縣同寅取法卽中才皆可奮興耀州又爲吾陜張一軍矣不勝嘉佩仍候督撫憲批示繳圖折存

○批白河釐局吳令稟

稟及夾單讀悉不待查覆本司早知之矣武生捐職有何好人違禁藐官所在多有丁差倚官搜索藉勢圖財亦所在多有各坐各罪此謂持平所不解者作官之人丁役在縣滋事不恨之而反庇之一見於澄城再見於白河甘心以自己考成爲家丁護法總由本司無辣手是以屬員狃積習言之殊深痛恨此案上年冬月二十四日張肇成雇腳挑運硫磺二十餘斤在張肇敏飯店住宿被幹令家丁王祿差役龐順查獲如果以公辦公應立卽回明幹令將磺充公完事乃囑令存放店內並無下文是夜張肇成卽請王祿在李日興店內喫飯宋楊龐三役作陪王祿居然赴席龐順又得錢八百文二十五日李日興將磺挑回該店王祿亦旣知之矣如果爲公而不爲私應立將販私移店各情告知幹令立提訊究乃二十六日又待一日直至是夜三更始奉幹令之命往李日興店內搜尋觀王祿語張肇敏云並未說好不該把磺給他已經情見乎詞夫云並未說好則曾經說話可知至如何是好如何是不好則全系乎錢之給不給與給錢之多不多所以廿四赴席後廿五廿六按兵不動者兩日待其說合也待其行賄也而張肇成以爲二十餘斤硫磺能值幾何業已破費一餐出錢八百中心坦然以爲可以無事王祿赴席後等待兩日渺無消息乃告知主人夤夜帶差往拏以致互相揪毆不放漧令聞報以爲如此忠心赤膽之家丁被違禁販私之劣紳毆辱奚啻傷其頭目刳其肺肝是以天未質明匍匐往救大有劍寢屨皇被髮纓冠之象及被張肇成語言挺撞則怒不可遏竟將王祿干系一已承擔是以原稟有卑職派令長隨帶差往拏之語而於肇成之請酒求情王祿之停戰待和遷延三日夜之久該令如坐皷中茫無知覺及到日興店內一味詬責其違禁恃符咬打丁差之罪平心而論刁民挺撞官長誠可忿恨然挺撞此等胡塗出奇之官長其罪似應末減也此案日興肇成王祿龐順俱不足怪何也一七十歲之武生一數串錢買來之從九僅僅販賣二十餘斤硫磺算得甚事至於長隨差役遇事生風倚官磕詐尢爲見慣不驚寬則俱寬辦則俱辦幹令必欲腹心其丁役寇讎其刁劣此刁劣之所以不服而胡塗之所以出奇也該直牧直諒寬仁稟詞據事直書夾單婉言譬解本司初意本擬撤參惟念該直牧是入幕之賓賓有情而主執法非東南水乳之謂也幹令長華免蹔撤任詳記五大過畱觀後效仍將該令交該直牧就近察看隨事指教倘再執迷不悟必參無疑李日興查取年貌卽行斥革年已篤老免其刑責日興飯店應卽查封張肇成追奪捐照詳候咨部查銷硫磺充公倘再私販禁物定幹倍坐到案時已經幹令重打應免重科王祿龐順發交洵陽縣鎖系三年期滿察看稟奪嗟乎使幹令當日有一隙之明逐王祿革龐順𨿽明正張李違禁之罪可也受丁役之欺而猶出死力以相救今之官場義僕何少義主何多批牘旣於擲筆三嘆繳夾單存

○批商州詳

來詳具悉訟棍郭光隆於黃光前黃顯煥互控一案兩頭唆串從中取錢險譎貪橫罪難擢發此案關鍵在光前之雇工偸摘顯煥構葉因照村規議罰光前用光隆之計將萬娃藏匿而以誣罰逼逃不知生死纏控顯煥被該署牧明眼勘破先將萬娃密拏到案已掐定眞命脈矣此詳敍述明白剖斷公允一切如所議行惟郭光隆以棍徒擾害鄕裏積案如鱗近復拒捕傷差形同彊盜僅擬鎖系十年未免輕縱郭光隆著加銬釘鐐發回山陽縣重笞一千二百板永遠監禁𨿽在獄中仍應帶桿系石以懲巨憝而快人心此繳原詞存

○批監修南院兩廂鋪面曾令等稟

稟及折冊圖結均閱悉所有監修南院兩廂鋪面二十號共大小房屋二百二十餘間前經本司逐一閱視均系工堅料實結構謹嚴所定招佃取租各章程亦復細密公平一切照準在案此項工程曹令勞績最優王令次之玆閱稟詞條貫分明收支淸楚一覽而知其實用實銷絕無浮濫曷勝慰悅該令能者多勞現又監修朝邑河工一俟工竣另酬勞勩其餘在事五員亦應量予獎勵以答其勤此繳折冊圖結存

○批石泉縣陳令稟

稟詞甚好稍嫌空衍經曰先行其言而後從之此則言發於先當策其效於後矣勉之望之繳

○批咸陽縣詳

此案劉瑞駒行同無賴欺人寡弱敗人名節深堪痛恨該令前稟毅然革審此詳朦朧擬結豈念瑞駒爲理學家兒特予寬貸耶結則結矣以後永遠不準詳請開復仍將瑞駒交給保正鄕約嚴加管束倘再犯事重笞勿貸餘如詳辦理繳

○批常備軍管帶胡鼎銘稟

據稟己悉該教習教練有方武備學生受益非淺現值整頓新軍之際必需通曉中西兵法之員撫憲委帶常備後旗意在酬勞而兼擇將惟學堂教員缺額該旗官才可兼人來稟詞意殷殷卒伍生徒兼收並育而學堂薪水則辭之具見仁勇廉平實深嘉佩惟吾陜向例凡有兼差者準給薪水一半作爲車馬費該員事同一律卽由學堂減半開支勿庸固辭此繳

○復臨潼李令云生書

謙版敬璧學堂章程容卽飭局排印貴縣蒙學如此奮興微賢父母化導之力不及此佩慰無量來詩效香山眞香山也尢佩八旗學堂楹聯六副祥處無稿刻入去秋秦報中可尋取而得也書成卽交弟刊懸爲望日來冗迫殊甚緣發鄂信又發京信也

○批甘泉縣張令驤稟

接稟奇詫之至委署之員無端借廉八百兩實屬荒謬甘泉誠屬苦缺然從前補署者何嘗不捧檄輒行卽使借廉亦不過三四百金而止今該員資輕勞淺酌委斯缺乃竟若挾制本司者然出此荒謬借票此等風气是誰所開本應撤委詳參姑再予限五日如不赴任定卽參革借廉不準繳

○詳撫部院

爲詳請分別札飭移咨事竊照漢中府城固縣孀婦衡張氏與其嗣子衡長緒爭產一案於上年冬月間提省發府審訊現經訊結由尹署守徑稟有案請免重錄府稟到司之日除批細閱來稟委曲詳盡判斷持平查衡張氏與其嗣子衡長緒自光緒二十六年在城固縣構訟旣而控府控道控省首尾五年始而變起倫常繼乃牽涉民教論者皆謂案久不結由於教堂之袒子絕母吾謂教堂不足怪也此案起根發源由於母子異心讒邪得乘間而入向使始終如仇令所斷俾衡張氏持家撫子衡長緒讀書孝親擇衡氏族人公正殷實者監視其孀孤經紀其財產如杜陵春張文錦等輩痛加懲治斷其往來一切刁唆離間者槪不得入寡婦之門張氏近於哲婦必顧顏面長緒本一騃豎何能妄爲所以開其隙而速之訟者則一誤於漢中府之勸捐再誤三誤於城固兩署令之媚教也當二十七年控府之時傅署守斷令家事仍由張氏經理善養嗣子此案遂結乃無端畫蛇添足又令衡張氏報效銀一萬兩爲請二品封典關中富戶類無現銀凡財雄一鄕者非生意卽田產也衡張氏借報效之故借債五千又以腴田百畝有奇折銀五千一並交府旣而借口應還前債賤售壩田百三十畝得五千金以二千買屋餘皆爲所暱之杜陵春等分用族眾大嘩長緒不能以子抗母於是投教背親是衡長緒之入教其母激之實不啻傅守使之也長緒旣入教堂教堂代爲保護財產奪諸母而﹖諸子張氏絲粟不得干預以致上控不休二十八年八月城固張署令復訊此案接教堂照會八條張世英一無所違大有八事爲律之意大旨財產全歸嗣子每年由長緒給張氏租谷百二十石錢二百四十串所有紅契由張氏交出歸其族人經理前賣之地仍追交長緒田價五千金罰令杜陵春張煥榮等歸還買主此則張世英之所爲也紅契未追張令卸事接署者爲王世瑛由張氏手中追出紅契一百四十七張立萬年薄兩本在教堂初意誠欲產業歸我教民然所索八條祗言紅契交族人經理主教並不擬操其左劵而王世瑛加倍貢諛竟將一百四十七張紅約及萬年簿兩本一並移請教堂掌管此則不惟衡張氏不服卽凡審此案者皆爲不平而訟蔓延緣無已時矣二十九年漢中府王守復訊此案攺爲歲給錢四百串教堂撥給衡張氏壩田百畝房屋一院取足食用不準售賣張氏死仍歸長緒管業衡張氏不服久住省城屢控不已查衡長緒乃巳故衡仕一之再從堂侄抱諸𦇤褓育作螟蛉自十一歲至十七歲衡張氏實撫養之在當日張氏誠來空穴之風長緒未悼蘆衣之雪後𨿽有隙初豈無恩乃因傅守斷令捐貲其嗣母鬻田借債而遂受人指嗾投教滅親旣入教堂卽不祀先不但奪其嗣母持家教子之權並斷其嗣父接木移花之祀天良安在情理奚容世之無子而養他人子者能不爲之寒心哉且長緒以疏屬爲人後坐得衡仕一夫婦十餘萬金之產此是何等恩誼而竟甘心背其祖考納諸教堂彼騃豎子不足言爲之官長者亦若以爲此一分家產爲張氏必哇之肉而教堂應奪之牛不惟淆本案之是非抑且損外人之名譽是欲曲媚教堂而適以凂之也不其傎乎本司因此案訟累無休行提一干人證卷宗來省發交該守與洋務局提調姜丞等秉公訊斷節據面稟一切案情在張氏幾經道路流離在長緒悔被教堂制縛皆已倦而思返斷結不難惟教堂借口於張氏浪費家財故欲爲之保護究竟該母子疊主家事用帳孰多孰少必須澈底淸查始足以服人心而息外論復經札調歷年賬簿來省經該守等逐一淸算衡張氏治家六年𨿽因報效耗費萬餘金然尙置有產業至原田還主其田價由杜陵春等還買主於衡氏無損也衡長緒自二十七年投入教堂奪管家產四年之內共花費三萬餘金之多核其用款槪無主名閱其供詞則曰愚弄吾不知教堂屢屢申言保護財產者究在何處而衡長緒甘心投教卒加教堂以愚弄之名甚可惜也玆據守稟稱該母子各悔前非張氏自矢不聽訟棍挑唆長緒堅稱不願教堂保護似屬迷途漸轉各宜予以自新查衡仕一親子長齡已故嗣子長緒入教例不祀先應爲長齡立後承祧以延嗣續惟現無昭穆相當之人據張氏供稱願以衡鶴經之幼子爲子俟抱孫後再爲長齡承嗣此亦權中之經應準過繼仕一遺產除長緒蕩費外現有之房屋田地一並各半均分惟地有肥磽屋有大小誼當分配停勻不能遙爲剖斷應詳請撫憲札委新舊兩任陜安道督同恩守易令傳集衡氏族長將仕一所有財產明白開單呈案妥爲分析溯查投教構訟之初衡張氏在上元觀老屋屢稱被搶今玆析產長緒可居城固張氏與新繼之子畱寓漢中以免再肇爭端別生枝節其餘均如所稟辦理嗟乎衡仕一平生三娶獨後婦之不良身後雙孤偏親生之早逝母與子猜嫌於始府與縣謬誤於中教與民膠擾於終今則情與理呈露於當前死與生安排於至當在拔主教勸人爲善達理通情來信所言絕無干預現據衡長緒供除累年花費三萬餘金外尙欠教堂三千餘金而衡張氏歷年上控挪借亦在千金以外應於分家後各還各債不必深求衡仕一地下有知𨿽云筐裏櫻桃一半非吾兒所有猶幸堂前俎豆有人繼別子之宗所有一切紅契及萬年簿於分柝後各皆照契管業不與教堂相干以後倘再起訟端倍懲不貸此判印發外相應詳請憲臺於唐道已卸事未回省之前札飭該道會同張道督同恩守易令將衡氏家產秉公分析永絕訟蔓至主教拔士林於此案提省時毫無抗阻尙自知其從前干預之非惟該堂司鐸不一其人今衡長緒深悔前非不願受其保護該堂此時𨿽不別生異議仍恐暗肆流言應請憲臺將此案咨達外務部照會駐京法使永遠立案以杜蜚流之口而昭事理之平實爲公便爲此具申伏乞照詳施行

○會臬司詳撫部院

爲核議詳覆事光緒三十一年三月初十日奉憲臺批據署延安府劉守濟坤稟遵飭訪查保安巡防要隘並各屬應防地方及屯軍分防情形察酌籌辦懇請示遵一案奉批及夾單均悉屯田一事兵食攸關若不盡力墾開何以符定章而抵餉項獨是北山情形與平原迥乎不侔地气髙寒秋霜夏雹一也地本瘠壤無計糞肥二也一歲一熟收獲有限三也縱極力經營斷不能抵餉需之巨而揆諸給餉之本意則重在屯墾尢重在巡防顧此則失彼又必然之勢也據稱近來府屬安塞安定甘泉等縣疊出劫案地方不靖不獨保安一縣爲然夾單所籌辦法擬將顏鎭南一旗攺屯爲防守紮要隘專意保衛地方其已墾之地現有願領接種之人一律照章定限輸租決不任其復荒等語果能如是則屯田不至盡棄前功而防務亦得專其責任節餉攺爲的餉兵屯化作民屯一轉移間未始不兩有裨益查上月札調李致貴移紮鳳翔卽令其將屯地及牛工籽種等項交楡林縣接收招佃承租今顏旗官事同一律應如何稍事變通屯田交官經理曁如何擇要分紮與新攺之馬隊聯絡一气認眞巡防或該旗亦應攺爲馬隊以期得力之處仰布按二司妥速核議詳奪並移營務處農務局知照仍飭該守遵照繳等因奉此查上年十二月間據保安何令稟本地巡防要隘情形並懲紳耆疲玩等情一案到司當經分晰批示並鈔原稟札由委署延安府劉守察酌情形妥爲籌辦去後旋據該府稟復訪查各屬地方及屯軍分防情形不惟保安一縣匪蹤出沒轄境空虛他如安塞安定膚施甘泉比比皆是並夾單酌擬辦法稟奉前批本司等覆查延屬僻處北山地方遼闊時有外來遊匪出沒其間近據各州縣稟報劫案多起非擇隘駐紮防營專意巡護似不足以懾匪膽而靖閭閻北山防營攺屯開墾成熟田地二千餘畝亦不無成效可觀特經營數年旣苦於地力之瘠薄又限於天气之嚴寒獲少費多得不償失誠如憲示所云縱極力經營斷不能抵餉需之巨在原日給餉本意原系以屯以防藉以墾荒蕪不治之區而並收兵農合一之效惟旣經按名給地則屯墾是其專責巡防卽斷斷不能認眞卽令負耒橫戈隨時勤事要我必待農之隙而後可以防人人或專伺農之不隙而先出以犯我顧此先彼勢所必然旣無甚利益於公家又隱誤地方之防務應請準如該府所擬將該旗墾熟地畝責成該府督飭所屬招佃接種議定收租歸還工本騰出顏千總鎭南一旗飭由該府會商擇要分紮專意巡防一轉移間延民種已熟之地而公家收額定之租防軍以巡緝爲常而地方獲安謐之效與時變通無善於此至應否攺作馬隊以期得力一節李致貴一旗攺步爲馬駐紮寧條梁於延屬地方足資兼顧顏千總一旗分防各要隘有馬隊以備馳逐之用復有步隊以爲鎭懾之資相輔而行似覺尢爲得力應請勿庸再攺所有遵批核議緣由相應會詳呈請憲臺察核批示飭遵爲此具呈伏乞照詳施行

○批潼關釐局吳令稟

姦商偸漏有犯必懲何況土客孫潼關挾詐行私始己認罰繼復挺抗非立卽充公以示本局之有權則後來者將益恃姦計爲可行而益輕局員爲無用該令先辦後稟深合機宜再孫姓在潼關犯事該局詰其名姓卽以孫潼關對其蔑視釐卡玩易欺朦反復無常殊堪痛恨除將淨土十五包全數變價充公外仍將孫潼關發交潼關廳重責八百板枷號一个月務令說出眞姓的名然後遞解盩厔縣交保管束以爲姦欺藐玩者戒餘如所稟辦理如奉批之日孫姓已逃卽鈔批移知盩厔縣嚴拏遵辦勿得徇縱幹咎此繳

○批鄠縣陳令稟

劉作霖竊寫多名誣蔑師長實屬膠庠敗類名教罪人該令於質訊明確後猶復如此姑息婦人之仁官師切戒仰於奉批後立卽查取劉作霖年貌詳請斥革勿再延縱幹咎繳原詞存

○詳撫部院

爲詳請立案事竊照上年八月十九日奉前撫憲鈔發裁官節費以濟餉需一折奏蒙

兪允行司查照欽遵辦理在案伏查原奏內開籌備練兵處的餉十五萬兩厥有三端一糧道裁缺一切化私爲公歲可得銀十萬兩以四萬兩撥歸本省旗屯以六萬兩解京充餉一鳳漢鹽觔加價酌提六萬兩下餘三萬則出諸各官報效前撫憲自認三千六百兩由糧道應解撫署辦公經費內劃除下此則藩司一萬臬司三千臨渭涇富四縣各三千再飭酌提上中之缺數處湊成三萬兩合之糧鹽兩款共成十五萬金以爲練兵處常年的餉伏查前撫憲前年十二月奏懇免提中飽一折奉部允準中外揄揚乃因國計艱難復有酌提之奏仰見公忠體國但知急君父之急不復顧臣子之私意甚善也惟此三萬金之報效在天家只益毫芒而陜省實多窒礙以憲署入款言歲入僅萬七千金臬司歲入亦僅萬七千金官秩旣崇所費亦巨平日本有拮據之勢再捐五分之一縱能節儉必少盈餘一有遷移勢必立增債累揆諸敬大臣體羣臣之心朝意似不如此也況陜中優缺首數藩糧前撫憲卽由此兩缺歷級而升而至今不名一錢則官髙費巨之言不虛矣至酌提州縣平余窒礙尢甚專提四縣而他府廳州縣勿提則不公以臨視渭歲入少數千金而出省首站差務較次站爲繁槪提三千似亦不公四縣各提三千金其它次優各缺與臨潼不甚相遠者僅提數百金則仍不公專提優缺不提優差則尢不公若勿論差缺一並嚴提恐有差有缺者無擔石之餘而候差候缺者無膏潤之望其窘象徧形於仕路而隱患終及於民間必然之勢也本司籌思累月不致與前憲顯相違異不敢不爲朝廷暗中幹旋擬請將報效三萬金除本司缺分較優應按年捐銀一萬兩外其自憲署臬署以下槪緩扣提不敷之二萬金由本司在於倉糧盈餘項下妥籌足數以濟要需竊以此三萬金者若一槪免提則是本司意存自利何以率屬治民今將本司認捐之萬金全數持出而但爲憲署計爲同寅計則公也而非私也僅僅二萬金提則窒礙百端免則所全實大似此通融補救仍與奏案相符若將來朝廷更有急需再行斟酌報效此次緩提各差缺之款俾各有以自存則去其私憂方能核其公事本司於此更可考百司之勤惰較各卡之盈虧實於用人理財關系非淺爲此具申伏乞照詳施行

○批寧羌州趙牧自理詞訟月報淸冊

人皆謂該牧懶於坐堂並懶於相驗今觀來冊盡冬月一月僅得此稀松平常之一案足見人言非無因矣此批登報俾知愧勵

○批渭南縣張令詳

該令眞漢庭老吏也細閱來詳令人頭目淸爽心气平和一切如詳完結惟唐牧於軍戶糧差互爭互討紅串在逃差之手後差索再納之糧膠擾經年該牧竟無聞無見以致偪成上控勞動鄰封不亦愧乎此詳不但審斷極好敍述亦佳佩佩

○批平縣楊令稟

本司於各屬詞訟詳報到司往往較原斷加重其加重者必至刁極劣之徒蓋恐州縣權輕刁民玩易故隨事爲之助力亦以久在下位深知牧令苦情故也至於各屬奉批以後或咎在紳衿或案關民教只要刁風壓得住外人折得倒不至長惡害良固不必定照司批辦理也然如此意者實難安得人人如該令乎此案如稟完結繳

○批沔縣詳

何老八借欠張老麼之錢屢討無還並未口角相爭乃約其同往取錢行至半路忽因腳痛斥罵先罵後打因相打而何老八頓起殺機致之死地情節殊欠圓穩張老麼如果善罵當罵於屢討不還之時不當罵於認承還錢行至半路之時也張老麼如不能走卽不應慨然偕往況系鄕裏粗人年才三十二歲何至行不多路卽稱腳痛卽使腳痛亦不過瞞怨數語何至卽行斥罵斥罵不足而又打架豈忘其爲取錢來耶又況打架須量敵而進張老麼手無寸兵何老八現持扁杖人以械鬭我以徒搏張老麼𨿽愚不應如此鹵莽當互毆之時無人知見僅據凶犯供詞似於起釁致死情由不甚眞確查張老麼開店放稍何老八現錢衣服已輸盡矣張老麼復借錢慫賭再賭再輸利在頭家情同局騙何老八恨之必深當約同取錢之時難保無謀殺之意不然該店是何老八常常往來之地果肯還錢而又實在有錢帶來付給可矣何必移人就我必令登門而後還債耶謀故同系一抵情罪務令相符似此供詞實幹挑駁仰再細心研鞫務得確情按擬招解勿稍護前切切仍候督撫憲曁臬司陜安道批示繳

○批西安府稟

已委宮令其震前往代理矣查梁令居官淸惠債負累累富平𨿽號膏腴無柰臨徵遽殞去歲該故令省寓被火衣物蕩然今並不保其身孤寡嬛嬛路人心惻宮令與該故令兒女至親誼應拯救此次代理應將春徵所得全歸孤寡俟至六月攺爲署理俾領秋光本司曾任富平深知甘苦得其弱半尢遠勝於北山所以必委宮令者良以卹死救生人情也邑大政煩公事也無其情而有其才恐於死者無益情誼親而才望不孚又恐不了地方之事宮令兼之故相委屬該令須知若非梁令之故則寧羌一席適當輪委到班今以富平之半抵寧羌之全而有餘又重以大缺之名加以卹孤之義名則甚美義不容辭本司一生𨿽私情而不外公理故無事不可明言宮令此行其克踐是言也吾受該令之賜其不克踐是言也吾不僅惟該令之怨仰該府轉飭遵照並催其速赴代任繳

○札西安府

札西安府尹署守知悉案照光緒三十一年二月二十六日奉撫憲轉發商部來電一紙內開漢口謙祥益向與西安義合吉交往上年賒去九千金洋貨過期不還派夥韓萬福追討東避夥抗控蒙長安傳質諭令鋪夥討保淸帳至今無著等因本司當飭辦公所祁令前赴長安提捲閱看則此案自去年八月興訟紛紜轇轕於今七閱月矣查此案發端之始乃義合吉鋪掌竹姓喊控樊裕順圈計勒奪長安胡前令傳訊緣義合吉借欠裕順公銀九千五百兩屆期乏償又將義合吉字號攺爲務本合裕順公疑其逃騙遂將該號由漢運來之洋布等物在龍駒寨阻截以要其必還胡令斷令貨物放還陸續還銀了事斷後竹義合抗不淸還此訟蔓之所由來也迨至九月忽有紅單房書辦紀育齡卽紀六以惡夥欺東稟控樊裕順到案胡令集訊據紀六供樊鳳翥領伊本銀一萬三千兩開設裕順公錢鋪與二櫃徐姓掏吞舞獘致欠外債一萬餘金而私放義合吉九千餘金至今無著樊姓則稱原領本者爲趙琳詭獘皆其所爲趙琳己死伊實無掏吞情事蔓延數堂乃訊得樊姓實掏使銀八百兩趙姓使四百兩斷令樊姓勒限淸還交帳出號此又一案也迨至十二月十八日李令任內有大徳恆票莊掌櫃申應芳具控紀育齡巨富抗債到案詞稱裕順公錢鋪陸續借欠該號銀一萬兩有奇請爲究追等語同日又有漢口徽商胡徳泰汪謙和具控義合吉資東暢姓鋪掌鄒大到案詞稱本年七月該鋪夥張醴淸在漢購運洋布顏料等物借欠該兩號銀七千餘兩給予匯票來陜取銀比及到陜該鋪業已停門等語至三十一年正月十二日又有鄂商韓謙祥等以詭騙血資具控義合吉鋪掌薛禮中等到縣詞稱禮中巨富姦險派張醴淸在漢坐莊上年七月積欠漢口謙祥益等十三家貨銀二萬四千五百餘兩而欠韓謙祥最多計實銀九千兩有零請勒追飭領等語經李署令於正月二十八日集訊斷令義合吉資東暢懷義覓取妥保出外設法了事二月初五日大徳恆與紀六到案質訊斷令義合吉還裕順公裕順公還大徳恆各淸各款仍令暢懷義覓保樊鳳翥還押在捲統閱全案卷宗竹義合控樊裕順爲第一案裕順公資東紀六控樊鳳翥爲第二案大徳恆控紀六爲第三案謙祥益等十三家控義合吉爲第四案各因帳債糾紛之事中有連環套撘之形義合吉其罪魁也裕順公其旁紐也大徳恆其支蔓也十三家其總結也合計義合吉所欠之債過三萬金問官四五人蔓延二百日審訊十六堂其判詞非勒限交銀卽保外還銀其實限者自限交者不交保無人保還無可還案固遷延官亦疲緩查此案集訊之初曰竹義合旣而爲李義合旣又爲龔義合羣姦頂案出沒不常問官弗究也但令還銀而己中閒請以漢口運來之貨抵紀六之銀及香長查看貨物則新到之洋布等物早已暗售於人惟積年滯銷之殘貨欲以抵八九千之欠銀其鬼蜮固屬可憎而暗售之價不下數千金究歸何處問官亦弗究也但令還銀而已直至十一月以後卷中始見資東暢懷義之名從此以東替夥永遠押追觀其訴詞伊在山西不但不知漢口謙祥益借銀之事亦並不知西安裕順公借銀之事此實情也山陜風气財東出銀姦夥領本往往本錢折盡盈千累萬之外債貽累資東而諸夥挾其血資別謀生計本司恨之次骨曩作令時凡有此等案件必嚴於夥而寬於東凡以持公道也義合吉一案問官於竹李龔薛張王諸夥槪不深究而資東父子相代坐廳更有馬委員者輒將暢懷義笞責抑何背謬此案以還銀爲實際以勒追爲作用而押案追債當追可恨之人不當追可憐之人當追經手借錢之人與領本辦貨停門倒帳之人不當追旣已折本而又受累之人也至紀六一案伊欠大徳恆之銀八九千兩而始控義合吉繼控樊鳳翥意謂義合吉之數千金樊鳳翥之千餘金若不還伊則伊亦無銀還債是使大徳恆代伊受禍而伊自處於不敗之地且不居賴債之名何其巧猾應各追各債以示公平合行札飭札到該府提集四案人證秉公審訊分別斷追著重在義合吉一家應將李義合龔義合竹義合薛禮中張醴淸鄒大一並逮案嚴究勒追至暢懷義父子勿庸再押但取義合恭等三家保狀足矣此案固以還銀爲要義第一須切究義合吉存貨若干值價若干外欠若干去年由漢運來之新貨暗地售銀若干售與何人銀在何處此爲緊要關鍵若鋪中銀貨不敷抵債則比追薛張諸姦令將歷年吞噬之貲一齊吐出再不足則令義合公等分攤分認暢姓因姦夥累東身受刑辱復因一號倒塌而令其餘四號一齊不能自保吾不忍也該署守忠信明決不減仲路速訊速了以報商部而卹遠人切速此札

○批髙陵縣王令稟

據稟己悉何主教勸善懲惡達理通情與本局函牘往來從無齟齬一旦長逝悼惜良深玆發去挽帳一懸文曰教思無窮仰該令致送教堂親往弔奠以彰睦誼而旌善人此繳

○批山陽縣劉令自理詞訟月報淸冊

所斷三案明白公允深屬可嘉作官與作文同但使居心要好未有不竿頭日進者欣喜覽之

○批合陽縣程令塤稟

查王教官於正月初四出缺該令於二月初旬稟報到司照例詳請委員接署委札早發院批已準該令突於半月以後稟請以訓導兼攝俾其家屬得分科考印紅旣作好事前詳何不早言今欲本司追回已發之委札由司另詳由院另批該令系刑幕出身曾見有此公事否此事本司無法仰該令妥爲賙濟以贖迂緩之咎而盡同寅之情此飭

○批石泉縣陳令稟

邵富伍窮凶極惡前據李令稟報卽欲早伸顯戮今旣復審得實該匪帶刀訛詐燒香結盟砍斃二命擾害閭閻此等凶徒不殺何待仰候院批到日卽將該犯就地正法傳首犯事地方懸竿示眾邵富雙旣擬極邊充軍譚貴元擬流二千里張步鰲擬徒三年而酌照新章鎖系巨石之年限尙嫌輕淺邵富雙應鎖系鐵桿石墩十五年譚貴元十年張步鰲五年期滿分別察看稟奪餘如所擬辦理繳供折存

○批石泉縣陳令稟

據稟已悉該令初任於稟報命案未得窾要此案據屍兄甘朝興轉據伊三弟甘朝勝向說昨晚三更伊二哥甘朝順聽見屋後狗咬手拏木扁擔走出不知怎樣與陳世發在山根爭吵被世發用矛戳傷左耳窾移時身死凶犯逃逸等語朝順朝勝是否同居當朝順聞聲出視之時朝勝是否相隨同出如果一同出視何以不知啟釁根由如未在場何以知爲陳世發戳斃時當夜半無人見證無人解勸死者死而逃者逃朝勝此段供詞從何處得來該令在屍場竟不窮究耶據云移時身死或者朝順未死之前尙能言語耶朝順以三更出門朝勝究於何時往視如果朝順能言凶手姓名獨不能略述起釁情由耶此等顢頇稟詞閱之令人發躁他人顢頇可也該令亦顢頇耶以後凡遇命盜案件初次稟報總須叫人看得明白無可挑駁刑名家之言初稟要空不要實以爲將來獲犯辦案之地此言似是而非凡事只要近情近理空也好辦實也好辦本司向來辦案盡說實話從無辦不出去之案若供情犯駁則自已早已駁詰決不率登稟牘使上司駁詰問案辦案與時文家作理題相似剝去一層方能深入一層此事本難與初學者言特該令與尋常人不同故不憚諄諄相誨也仰再研訊確情並嚴緝陳世發務獲細心推鞫照例塡格錄供通詳察奪仍候督撫憲曁臬司陜安道批示繳

○批石泉縣陳令詞訟冊

判斷平允在他人初任有此可爲驚異若該令則相信者深相期者大此不足爲該令難也繳

○批盩厔縣崔令稟

閱稟欣慰久之該署令歷練己深似此公明平恕消患無形的是關中牧令好手據稱盩民因受教民欺侮訟不得直遂私立山堂香水意圖藉會抗教此眞愚民之可哀矜者也朝廷特許遠人來華傳教凡教士教民地方官皆有保護之責民教和其上也卽不能和而不相往來亦不相侵犯抑其次也民欲抗教己出下策而況借會抗教身犯悖逆之罪欲以抵制奉旨傳教之人不待彼此交爭已先自處於必敗之地矣其狂可恨其愚可憐該令察知盩民散飄立會有徒實繁先勿查拏專圖解散早已得其要領凡作官者莫不曰除莠安良然至於會堂林立斷無除民安教之理又無縱民抗教之理則莫如化莠爲良最爲上著然化民二字夫豈易言爲牧令者須先正其心無一點偏私無一毫客气勿論民教皆待以父母愛子之心使民與官相信不疑則撻之不怨導之易從執迷者喚之卽醒有過者教之卽攺該令此次解散盩厔入會之民蓋庶幾近之矣盩民入會旣多教堂滋懼沙云屯馬家灘等處蟠根引蔓各聚黨徒穆左兩教士至欲赴省請兵該令止之不動聲色輕騎馳往傳集保約紳耆各淸各村凡在會之人統限十日呈繳號片不咎旣往並將所呈號片二百餘張當堂焚毀以堅民信半月之內繳飄悔罪者四百餘人而爲首之竇明堂不俟查拏自行投首前後共收飄布六七百張其未繳者都已自行焚毀並據各該民吁稱不敢再立會名仇教滋事該令察其情詞眞切但請將爲首之竇明堂鎖系一年馬明禮齊百義等分別杖枷取保餘人免究辦理極爲靈捷自應一切照準惟念作此等事其爲首之人必一鄕中桀黠有才望者如其怙惡法所必誅如其悔罪才猶可用今竇明堂旣系自首又繳出號簿名單飄布其情不無可原然居心究竟若何本司亦難肊斷是在賢令尹之隨時審度矣若教堂能代爲乞恩懇祈開釋則更可化民教之嫌而渾然無迹特不知穆左兩教士有此識量否此繳單折並存

○批雒南縣詞訟冊

臨潼老手也雒南新手也兩縣賢令尹俱能判斷極轇轕之案並善於敍述極繳繞之情判斷公允則受者心服敍述淸晰則閱者眼明嘗謂言語文學政事本是一串不會說話不能作文之人其政事𨿽妥當而決難出色聽訟者政事之一端坐堂要口才稟詳要文筆月報冊多矣能斷案者亦正不乏而能說難說之話能達難達之情則莫臨潼雒南若也此冊前兩案登報以示共賞之意繳

○批興平縣稟

據稟該縣鹽課向隨地丁攤徵自咸豐六年攺歸河東先課後鹽官民並運該縣系潞鹽引地旣食封課之鹽卽免隨丁之課五十年於玆矣乃有縣西舉人劉錫純借學堂捐款爲名膽敢聯名具稟請飭潞商趙思敬將歷年興民代納鹽課一槪算息交出並令移居他處興民自設鹽局卽以鹽利作爲學費而代書之子張鵬翼亦復隨聲附和冒充舉人該令素性寬仁專喚鵬翼上堂訓責而錫純猶敢挺身直前奪擲戒尺解其手縛挾之徑去該令飭押禮房是矣而錫純仍敢煽莠村民於本月初五聚集多人來城滋鬧該令禦諸城外苦諭不遵昨經尹守面稟前來當卽稟商撫憲遴委劉參將鈺督帶馬隊四十名飛馳前往彈壓解散並委張令樹功馳往會審玆據委員稟稱粗已安謐各鄕民均稱不敢滋事本系無中生有自可小事化無惟劉錫純膽大披猖鬧堂聚眾而且斂錢構訟簧鼓羣愚非革訊嚴懲不足以挽刁風而端士習至西鄕愚民一二百人被錫純激之使來其中必有爲首者據該令稟稱當官民相持於城洞之時眾民將解散矣有一少年曰此來爲何眾遂堅索釋放錫純不然不退此少年爲誰務須勒令交出嚴加懲創劉錫純何科中式名在第幾仰卽查明另文詳請斥革歸案審辦批示至日卽仰該印委會同劉參戎傳集西鄕各紳耆剴切面諭鹽課久已停徵潞商完課行鹽並無不合劉錫純全爲斂錢肥私豈可信其簧鼓鄕民無知一槪不究惟爲首聚眾之一二人務須自行交出儻敢扶同匿抗必累同村晁黑狗王搖搖之事可爲殷鑑興民素好純良潞引更非鳳局相安五十年之久何得受一人之愚犯聚眾之罪試問初五夜果將該革舉奪回鹽店打壞該西鄕之民其能安枕乎吾陜紳耆曉事畏法者多開誠布公誰不我信俟將爲首之人交出該委員卽帶同劉錫純張鵬翼一並回省以憑審辦再由該印委及劉參戎悉心體察如果鄕民知罪知悔斂迹歸農不至再滋事端卽由參戎將馬隊一並帶回以示我無防民之意至該令變出意外堵禦有膽曉諭有方何疚何辜自請撤任應勿庸議仍應補稟撫憲繳折存

○復趙紳元中書

幹生九兄同社接來示以梅李兩姓婚姻之事計無可施乃問策於弟查梅次山大令久宦吾鄕老而無子早年曾有嗣子並得嗣孫聘李紳耀先之女爲孫婦次山服官於楚其嗣子文定於秦紅庚固在子所也不圖嗣子夫婦俱亡梅大令官成歸裏嗣孫不肖忤逆狂迷李紳意欲退婚大令亦情甘還聘良以女如鸞鳳郎是鴟梟誰無父母之心皆曰鄭齊非偶梅李兩紳覿面言明任從另字而孫逆祖命不返紅庚彼也恐污濁水之泥此則倒持太阿之柄欲離不得彊合必傷兩姓之牙角將興諸君之智勇俱困弟竊以爲此事不難也婚姻之事當問主婚之人李之女有父梅之孫有祖父不遣女嫁女安得嫁祖不爲孫娶孫安敢娶況李紳許婚念其爲次山之孫而許之爾時年皆幼穉選門戶非選人才也今次山旣不以爲孫則李紳自不以爲壻彼狂童者旣不爲次山之孫何得復爲李紳之壻若謂紅庚不返恐有後言則請梅大令出一紙書略謂嗣孫不肖賢女堪憐合恐兩傷離誠雙美惟嗣孫違背祖命掯匿紅庚用以親筆數行爲賢女另擇佳偶之據將來紅庚若出作爲廢紙似此辦法李氏感玉成之徳逆孫失挾制之資三秦之人無賢無愚誰得而議其非者若其嗣孫尙敢橫逆卽由梅大令帖送長安永遠監禁此信刊入秦報俾眾周知執事熱腸鄙人直性快人快事庶幾近之艸艸奉復作尺牘可作堂判亦可惟希照察不宣愚弟樊增祥頓首

○批寧羌州趙牧稟

陜省定章命盜案初稟不得過十日本司作令時從不逾限玆據稟報李靑澐刀傷沈用銀身死一案事在正月十五日屍父報案在二十二日該員初稟遲至三月二十日始發四月初二日始到實屬怪異本司訪查得實該員在寧羌凡告狀者皆不準準亦不傳傳亦不到到亦不審審亦不結大約一月難坐一回堂一年難辦一件事如此頹惰何必作官何苦造孽仰漢中府迅卽轉飭該惰牧自行稟請開缺侍親歸裏頂戴榮身如一月內稟牘不來所不詳參革職者有如日臨批憤甚繳

○批臨潼縣李令稟

據稟已悉該縣辦理蒙小各學堂在各鎭牙儈向抽斗秤用錢項下十取其二裨於士子並不刻於牙人乃河南北悉已遵行獨新丰一鎭爲降調之縣丞黃某把持市儈恃符阻撓學務法當重懲卽仰該令將黃儈立提到案訶之如叱狗押之如圈豚勒令出具任提行用永不阻撓甘結俟該鎭一律遵辦再令此獠取保如敢違抗卽仰該令將該市儈鎖押來省聽候本司親訊嚴懲來稟曰其謬有三本司懲之之法亦有三笞臀一也咨革二也永盛粟店查封三也彼如不畏卽著來省嘗試繳夾單存

○批劉參戎鈺張令樹功會稟

來牘閱悉此次印委諸君查辦此案輕重緩急動協機宜且嘉且慰玆據稟稱緝獲任光武到案訊據供稱劉錫純始而親至各村借免捐學堂經費爲詞斂錢入已已收介莊五堡銅錢七千五百文由伊弟劉坎坎親手取去及錫純鬧堂被押輒又令坎坎傳信各村聚眾逞刁挾制求脫刀匪劉三瘋子統眾撲城凶悖萬狀據此供情劉錫純供𨿽狡展已屬革辦有餘卽仰張令帶同劉錫純張鵬翼任光武及續獲之任鍾鍾先行進省發府審訊劉坎坎及劉三瘋子罪惡昭著法無可寬仍仰楊令會同劉參戎恩威互用諭飭該村紳耆保約人等速將該二犯交出勿得自幹連坐俟二犯就獲卽請劉參戎帶犯拔隊回省可也此繳縣卷二宗存

○批雒南縣稟

稟及供折均悉王樹李植徐老倌安心爲盜糾約劉丙寅等一共九人前往合陽黃龍山會場搶劫馬匹行至該縣窯子地方撞遇孫天太騎騾走來王樹首先喝令王撞底擋住騾頭將事主揪毆捆縛搶去銀錢雨傘等物經事主跟迹追至三要司喊控巡檢王翰父子齊集團勇汛兵趕至黃家村喊捕兜拏王樹膽敢用洋炮轟傷團長陳慶兒及魏治有村民憤恨當將王樹攢打斃命捉獲六人惟首盜李徐二匪在逃查王樹窮凶極惡𨿽經格殺仍應戮屍梟示其劉丙寅朱檢王撞底三犯聽從攔路劫搶而且結夥不止三人又持有洋炮應照省章立決梟示劉根李添捨王詳城途搶訊不在場然聽糾搶馬甘心濟惡𨿽死不冤姑從寬典各重笞二千板永遠鎖系巨石遇赦不赦團長陳慶兒奮勇拏賊受傷昏瞀情可嘉矜幸而獲愈賞勞勿惜不幸而不愈撫卹宜優魏治兒受傷較輕應與慶兒一並飭醫調治務痊此案登時往捕九賊得七固由巡司出力然非該令平日寓團於保守助有方安能倉猝之間一呼畢集炮火之下捨命兜拏應詳記三大功以資觀感王巡檢翰父子同行手擒三匪有盤龍奉叔之風惟記功拔署佐班得之味同雞肋擬由本司籌發銀一百兩交該巡檢祇領以旌其勇而濟其貧亦所以資觀感也逸盜徐李二犯仍仰添差購綫嚴緝務獲以彰顯戮繳供折存

○批寧陜廳民王允義呈詞

此案本司聞知久矣殷洪順收得貨銀四百五十兩並不緘之箱篋而以八牀氈條裹捆付秦士萬背送進山行至江口又復自己空身上前覓店打火任士萬背負氈包在後其作事本屬離奇士萬在爾兄店門歇坐爾兄窺其氈包沈重商同開看誘令俵分迨經洪順尋獲士萬方在溝中藉氈酣睡問銀何在答曰不知以致構訟到廳此前任西安府面告本司者也事在去年七月迨九月初始據寧陜汪丞通詳前來贓旣無獲供亦無定詳文惝恍毫無辦法玆據控稱贓銀已由吳學蕃家中起出而汪丞將爾兄王允明責押不放並稱爾母被江口主簿拷斃所言萬不可信惟出案以後拖延兩月有餘汪丞始上一顢頇詳文上詳以後閣置半年有餘渺無結案消息汪丞之疲玩昏庸實堪痛恨仰西安府迅委明幹廉直之員前赴寧陜查閱廳捲是否人贓已獲如果髒盜俱眞何以遲延不結王允明之母因何致斃吳學蕃系何月何日到案陳志富有無挾嫌貪賞誣報情事此八个月中汪丞共捉得幾人審過幾堂因何玩延至今不結逐一查明以後一堂了結據實稟復勿許徇飾代人受過切切詞發仍繳

○批渭南縣附生薛子敬呈詞

爾願入武備學堂應赴提調處具呈聽候考驗堂中學生須身體結實文理通順而兼能武事方可入選如自揣無赳桓气槪不如仍理舊業爲妙

○札西安府

札西安府尹署守知悉案照興平因捐聚眾一案昨由劉參戎張委員會稟到司藉悉民情安靜惟首先聚眾之劉坎坎劉三瘋子未獲當經本司批飭張令先將劉錫純張鵬翼任四任鍾鍾解省一面勒令該村紳耆保約速將二劉交出卽由劉參戎帶犯拔隊回省旋據張令回省面稟劉錫純等四人已經帶到並呈縣卷二宗復據稟稱各堡士民現皆追悔無及恨爲錫純所愚詰以聚眾罪大何遽冒昧聽從則稱十年以前該邑曾經兩次聚眾皆未辦罪是以此次相率求恩並非鬧事等語此則綱紀弛於前故風气刁於後愚民以麕聚爲故常不知爲犯法之事亦可憫矣此案發端由劉錫純借免捐爲名斂錢肥己及錫純鬧堂被押嗾其弟坎坎糾約十七村民人挾官求釋若曰我爲眾人免捐反致一人頂罪眾心何安坎坎弟兄濟惡不惜出死力以求援而刀匪劉三本系楊令因案嚴拏在逃未獲之犯是以首先叫噪借羣力以快其私是此案自始至終可恨可怒者兩三人而已張代書之子昏無所知任姓二人冥頑不靈較傀儡而能言方走狗而不足案結後重笞數百板押發回縣或枷或不枷聽楊令區處劉錫純業經楊令詳請奏革此時發府質訊明確後令將己入已之錢一齊繳出發還各村仍交兩縣管押俟奉批斥革後然後重責押發回縣由闔縣公正紳耆保領嚴加管束此時在押待罪每三日或策或論或經義由該府出題面試如其不通痛打戒尺切勿輕輕放過劉坎坎到案質訊明確後重責八百板鎖押發回鎖系鐵桿巨石五年劉三瘋子到案質訊明確重責二千板鐐銬發回鎖系鐵桿巨石十五年俱俟期滿查看稟奪除巳到四人早經該府收管外合並縣卷一齊札發札到仰該府查照來札事理卽行遵辦勿延切切此札

○批西安府稟

據稟已悉庶人在官周室已在頒祿之列今旣不能一槪剗除則向有之舊規亦自難於更攺惟此次磚坪領抵之款各房通共多扣銀三十二兩九錢以致屈署丞有情實慘異之稟實屬各該書無事生事若照古人一錢誅吏𨿽殺之可也若照近來貪吏婪贓動輒盈千累百往往幸逃法网則該書等每人名下僅止多扣數金稍可寬其一綫業經該府分別責打原銀照繳發還姑免斥革以觀後效仍通飭各屬此後凡有以領抵解及在司庫或借或領者如果該書格外妄扣準各該員徑稟本司定將該書等立斃杖下不貸此繳原稟存

○批朝邑縣曾令稟

閱稟不禁眥裂此案王夢兒因聞賈丙戌言其堂弟賈福生往李開甲家送交財禮銀兩起意搶奪糾同王中娃薛發兒分執火槍馬刀乘福生出門與丙戌說話夢兒於黑暗中突將福生揪倒騎壓摉銀中娃用刀在兩腳亂砍當經李開甲勸散報請驗傷拏犯該三犯猶盤踞空廟一見縣差往捕中娃首先持鎗當門拒敵將差役梁徳轟傷及眾役勇進夢兒中娃猶敢持刀砍傷公差三人嗣乃力屈就縛查王夢兒系著名刀匪前在易令任內因砍傷趙武兒身死一案定以鎖系十二年去夏扭鎖潛逃嚴緝未獲玆乃明目張膽執持鎗刀夥謀劫奪毆砍事主嗣又不服拘拏鎗轟刀砍致捕役四人受傷極惡窮凶法當立決王中娃𨿽系從犯然刀砍福生鎗轟梁徳皆出其手而況去秋在蒲城砍斃客民劉毓魁卽劉木娃曾經移關有案今二罪歸一死有餘辜而該令猶牽義拘文請將中娃解歸蒲城並案訊辦此等凶頑不法之匪徒可令久稽顯戮耶仰於奉批之日卽將王夢兒王中娃立行正法懸竿示眾以遏凶焰而安善良仍移知蒲城李令作爲蒲差協緝就獲業經遵批就地正法卽可一詳了案勿再開參至薛發兒𨿽未動手傷人然處處跟隨甘心濟惡斷難寬縱仰該縣於夢兒等處斬之日將發兒一並押赴市曹俾其目覩行刑之慘仍復重笞一千板牢釘鐐銬押解蒲城原籍鎖系鐵桿巨石十五年期滿查看稟奪仍候督撫憲曁臬司潼商道批示繳供折存

○批雒南縣稟

來稟閱悉此案膠葛十餘年官經數任迄不能結去臘劉振儀以舞獘埋冤等情具控劉玉全兄弟到司語多過火情實可疑當以案涉繁難問須精細商州各屬折獄好手無過雒南是以批令行提人證卷宗到縣秉公斷結以絕訟蔓玆據質訊核斷取具兩造遵結縷晰稟請批示前來反復披閱敍事詳盡辧駁精嚴幕僚周令詰難十四條駁原呈者也該令此稟十不解則駁詰被告者也原呈急於邀準故甚其詞反招詰責被告劉玉全及其兄自典姦貪陰狠婪產欺孤經該令逐一指陳此案癥結無不洞見查構訟之初原告劉振儀之父劉蔭名下每年應認劉家儀稞錢六百七十餘文自同治七年起或欠或抵膠葛不淸家儀之子自典玉全挾忿尋仇遂屢有搶稞霸租逐佃奪莊情事至光緒十五年劉蔭與玉全自典互控到縣蔭死而其子振儀繼訟永無了期中間光緒十九年劉蔭在日和息一次而旋和旋翻二十九年復經劉正卿齊如芬等調處一次立有合同內稱先年籽稞銀稞一槪算淸楚結並有自典玉全手書花押而玉全旋復翻悔不認硬稱振儀應交伊銀四百六十兩其劉自典占踞黃家溝水泉坪兩處莊地已交出矣而玉全父子所踞抗不交還又復假立賣約僞造圖章又振儀分關簿兩本爲自典弟兄搶去各執其一自典已還玉全狡推抗給因是訟不得結而因玉全應交者不交遂致自典己交者復霸現經該令審明斷令從前劉蔭每年所欠六百七十餘文之稞卽本利磊算不過百千而玉全等歷年霸收振儀之稞每年三十七石有餘夫以三十七石之租抵六百餘文之稞世上無此便宜徒以玉全險很貪凶欲弭事後之爭遂不究從前之賬準其互相頂抵彼此兩淸其霸據各處莊田一槪交劉振儀管業其歲認六百餘文之錢稞卽以振儀西川一石六斗之稞作抵賃居振儀寡嫂之房卽行退佃分關簿一本一並退交玉全之子當買各業俟回鎭安質明有證有中卽無庸議如無中證必系僞造除地歸振儀外仍將玉全父子痛懲惟該令隔屬傳訊相距七百里牽涉十餘人此次到案者原被而外中證則齊如芬一人而已如再一一傳質則拖累何堪因有另委幹員赴鎭會審之請本司查此案蔓訟十七年之久罪魁實惟劉玉全一人自典𨿽曰同惡然旣立合同卽退莊稞玉全則不惟霸據如故而且狡稱應交伊稞銀四百六十兩而且狡稱有不知姓名人代振儀當地伊去銀一百六十兩似此妄誕無恥險譎無良藐玩無法若解回鎭安是縱兔還窟縱蛇歸壑姚令復傳必抗必避振儀原業仍霸仍爭渠在雒南卽隱以京控相恐嚇此等冥頑不靈之物可令其但占便宜豪無懲戒已造累年之孽復生異日之波耶仰該令於奉批之日卽將縣稟司批一並鈔粘移明鎭安姚令除劉玉全外其餘原被人等及原卷一槪移還由姚令查照該令所斷將玉全之兄玉全之子玉全之堂侄孫凡霸占產業者一並拘案喚同原中劉正卿等質證明確卽將霸業之人一並鎖押班廳勒令交莊退稞稞簿追繳僞造當賣各約追案塗銷俟振儀田業收淸再令自典伯侄子孫取保玉全僅予管押雒南不足蔽辜本司酌擬兩般斷法一則鎖系鐵桿巨石兩年以正其霸占搶奪拖累刁頑之罪一則將歷年霸收之稞每年四十七石六斗作十年算巳近本百石之數本應勒令算明吐出姑從寬核減每稞一石作錢一串令其出錢三百串作爲鎭安小學堂經費俟姚令收淸後移行過雒由該令遞籍保釋只此兩途聽該姦徒自擇如上所云仰該令及姚令分別查照辦理仍將遵辦了結情形詳細稟復察奪切速勿延此繳結存

○批洪典史瑞瀾稟

公牘中繕寫舛錯大抵出於筆誤然亦視其所錯者爲何如事若父母存歿他人不能代塡必由該典史親筆塡注卽使托人代辦亦應以底稿付之乃以俱存之父母塡爲俱歿率行達部直至接到部覆始行呈請更正此眞胡塗荒謬之奇外出奇者該員之爲人亦槪可知矣本當詳革姑念典史之胡塗者多直是不屑教誨此繳

○批扶風縣詞訟冊

判斷極公惟梁和順郭有才樊甲成均極其可惡謀令僅予賞責何也

○批石泉縣詞訟冊

各屬月報冊大抵三兩案居多本司是過來人豈不知某州某縣每月當有若干案其少報者蓋亦有故一則官不能動筆幕亦不甚能動筆每月必報愈多愈難是以少報一則所斷之案自已問心不過不堪示人譬如秀才出場能文者必出稿傳觀若著名不通之生監必匿而不出此則審案𨿽多可以告人者實少是以少報更有庸滑州縣臆度本司公事如蝟不報豈能察及報則轉恐挑駁此則不但少報而且直頭不報凡此皆胡塗之甚者也本司於各屬月報案件所以不憚煩勞隨到隨閱隨閱隨批者正欲覘同寅之斷才查百姓之冤否其能者揄揚之可以資觀感不能者教導之亦所以示祖繩而愚者滑者不中用者不明此理或少報或不報自以爲十分得計殊不知自本司視之直一言以蔽之曰胡塗諺有之醜婦須見姑嫜又曰文從胡說起詩自失粘來是則鹽嫫之姿不能避姑舅童蒙之作必當呈塾師況本司待人最恕從不苛求卽如山陽劉令從前斷案頗有失平之處近來月報冊煥然攺觀所以然者虛心求益故也各牧令如果爲本司信心之人𨿽一案不報亦可其迫欲考察者正在期其做得好惟恐其做得不好之人果能按月冊報其好者可釋本司之疑其不好者亦可規該員之過若祕而不出則功過皆無由知而疑將滋甚矣本司旣忝一日之長有黜陟之權各該員不求其相信而聽其相疑豈非胡塗之甚者乎石泉陳署令關中翹楚本司信之不疑而每月冊報旣多且佳此足以矜式同僚矣以後此項月報凡曾經本司手批嘉獎者報固欣然不報仍自可喜其向不造月報冊及隔數月始報兩三案者本司必有以報之勿悔可耳陳令冊報六案六案持平感而書此

○批畱壩廳詞訟冊

查祝自申控楊邦興一案邦興乘楊萬朋出外借宿其家致與郭姓爭姦互毆萬朋投約講理邦興自知理曲認罰錢二十三串交鄕約祝自申作爲地方公用並移居他處數月以後邦興復至該村與萬朋相遇逞刁辱詈祝鄕約稟控到案若本司處此將邦興重打一頓遞籍管束卽得而該丞重責祝自申革去鄕約薄責楊邦興免其遞解畱壩之民不曰該丞胡塗顚倒者幾希矣其判詞曰鄕約藉端私罰其爲入已無疑夫自申身爲鄕約萬朋以姦毆重情請其講理其勢不能不管邦興恐送官治罪自願認罰爭風有據何得曰藉端同眾評理何得曰私罰並無人控自申侵吞而曰入已無疑何其武斷當邦興認罰之時惟恐見官後不知如何重責是以甘心出錢求息若早知該丞如此輕松豈但不出錢必且再姦再毆矣祝鄕約因邦興所犯較重又拖欠罰錢三串未交猶敢向本夫辱詈理直气壯送案請懲私以爲慈父神君必有明斷也若早知刁徒見原鄕約捱打必不管此閒事矣該丞素稱長厚然長厚進步必致胡塗胡塗攺良卽成顚倒此案往矣以後倘再犯此等胡塗顚倒之病勿怪本司不情也凜之此繳

○批雒南縣丁令詞訟冊

前兩案斟酌平允後兩案極其膠葛賢令尹正於膠葛中顯斷才更以敍述膠葛案情見筆仗初學遇此豈但說不淸而且看不淸卽講與伊聽亦未必聽得淸也擬之時文其羅萬藻艾南英之文乎欣賞欣賞惟第二案於雷振有兄弟共分地一段未注畝數其侄雷發福將此地裹賣與董文彥未注錢數稍形疏漏此繳

○批髙陵縣王令詞訟冊

敍述案由斟酌情理亦淸楚亦公平惟其了然於心故口裏說得出筆下寫得透也繳

○批淳化縣稟

曹署令將差徭餘錢發商生息並不稟明立案其所謂藉此息錢彌補虧空者亦屬口說無憑如果此項餘錢當該署令接收之時卽已折耗二百八十餘串自應立卽稟明以免累及自身乃竟貿然接收又復專擅出放無此人情尢無此公事難保非侵吞入已藉事彌縫查曹令顢頇胡塗本司屢試屢驗玆復如此謬妄應詳記三大過停委一年以示懲儆再查差徭定章每年盈餘之款專備買糧儲倉及非常大差之用各屬皆由裏民局紳經手發商生息淳化是否如此辦法未據聲明總之銀錢之事易啟嫌疑曹令之父丁文誠許爲第一淸白吏該署令竟如此不淸不白乎仰龔令詳切查明光緒二十六七年差余之錢二十八九年差余之銀一共若干曹令於何時出放月息幾何領運鋪戶是否殷實有無連環保結所虧近三百串何時方能彌補足數補足之後此款應如何存儲此皆公事中一定節目必須打算周妥稟請立案方爲立得腳住該令奉批後妥速籌議詳細稟復候奪此繳

●樊山政書卷十三

恩施樊增祥嘉父

批朝邑縣曾令稟

批龍王廟僧淸和懇詞

批臨潼縣詳

批臨潼縣李令稟

批西安府詳

批咸長兩縣畱養局淸冊

批臨潼縣詞訟冊

批宜君縣周令稟

批卸署岐山縣教諭羅雲霄稟

批華州詳

批興安府勞守稟

批華州褚牧詞訟冊

批鄠縣陳令稟

批西安府尹守稟

批三原縣倪令稟

批鳳翔縣彭令稟

批佛坪廳楊丞卓林稟

批華陰縣詞訟冊

批華州褚牧稟

批雒南縣丁令詞訟冊

批城固縣稟

批楡林鹽釐劉令稟

批長安縣李令稟

批朝邑縣曾令詞訟冊

批鄠縣稟

批合陽縣程令詞訟冊

批白河釐務吳守廷錫稟

批略陽縣桂令稟

批臨潼縣李令稟

批西安府尹守稟

批咸寧縣劉令稟

批華州褚牧稟

批大荔縣陳令稟

批渭南縣張令稟

批楡林府劉守稟

批紫陽縣梁令稟

批臨潼縣稟

批臨潼縣稟

批城固縣易令詞訟冊

批西鄕縣詳

批膚施縣稟

批馬牧毓華等公稟

批署城固縣周令稟

批城固縣易令詞訟冊

批臨潼縣李令詞訟冊

批城固縣易令詞訟冊

批涇陽縣稟

批彭從九稟

批寶雞縣詳

批長武縣稟

批城固縣稟

批西安府詳

詳撫部院

批商州詞訟冊

批華陰縣詞訟冊

批臨潼縣李令詳

○批朝邑縣曾令稟

此案早經撫憲批示與司批如出一手想已由臬司轉飭同州府轉行下縣矣仰卽遵批通報勿延大凡衙門公事皆有一定層折惟本司性卞一味直行不但幕怪之胥亦非之各行其是而已猶憶去年雒南劫案丁令奉到司批卽將各犯斬訖及撫憲批飭商州覆訊明確再行處斬胡署牧疾馳而往則已梟示三日矣幸而撫憲素相倚重毫不咎責而本司至今以爲慚性急佩韋吾當學西門豹剛腸疾惡世不可無郅都鷹也此繳夾單存

○批龍王廟僧淸和懇詞

該僧是否向在糧道衙門月領香火錢二串應將從前頒字呈驗以爲案據況糧務攺章今已八閱月該僧始行稟懇抑何迂緩查糧道向稱腴缺是以各廟均有布施乃私家功徳也今旣裁缺歸公豈能如前撒漫所懇不準

○批臨潼縣詳

作官裁陋規本司向不謂然以閻文介之介而爲大農時歲分燒鍋銀兩何也廉俸旣薄官不可以無養也【此事甲申年聞之張幼樵前輩時王廉生患瘧戲攺杜詩云燒鍋銀子雪模糊手提擲與閻大夫】若以陋規移作學堂經費則妙不可解矣據稱該縣馬號向由各鎭供支料豆三百四十餘石每斗僅發官價八十文玆由該令自行買豆餵馬而以各鎭應支之豆酌減分數津貼各鎭新設之蒙小學堂一轉移間化私爲公民所出者較少官所損者無多而學堂所恃以立者則久而遠民受其惠官享其名士得其實是一舉而三善備也如詳立案仍候撫憲曁大學堂批示繳

再該縣設立學堂多處而鐵鑪一鎭則臨渭共治之鄕本司風聞該鎭有貢生王丹銘僞充理學諂惑張令自設蒙館一所招致蒙童數人卽稱爲渭南小學堂並欲把持臨潼學務查王丹銘壬寅科鄕試本司適爲提調八月初十夜五更向盡二場將次點名而丹銘猶未出場查號委員屢催之始則曰我不過來耍的你們把這件事眞當件事麼及催之亟則破口大罵辱及委員祖父經本司提至精白堂與委員質證罵詈屬實該生磕頭無算視其未完之捲荒謬不通當卽呵叱出場登諸藍榜並札飭臨潼縣具詳斥革黃令因循而罷今該劣生以幸免之身復敢露其無恥之面以痞棍而充理學實爲關學之三虫不識字而教生徒眞乃蒙童之七煞誤渭南不足且欲誤臨潼前後二罪於今並發仰西安府尹守遴委明幹有學之員前赴鐵鑪鎭察看該鎭學務一面飭臨潼縣將王丹銘具詳斥革交保管束永遠不準在臨渭兩縣作祟迅速查辦具復勿延

○批臨潼縣李令稟

閱稟及鈔賫張令世英諭帖不勝笑詫鐵鑪設學一事本司早有風聞於本月初九日批答該令以料豆陋規捐助學堂經費詳文內批飭首府委員考察鐵鑪學務並飭該令將該縣貢生王銘丹詳革管束在案實因銘丹在舉場內辱罵委員父母共見共聞旣入場屋故犯規條忝附士林甘爲痞棍本司恨之詈之視如犬豕爾時該貢生駭汗俯伏自認不應詈罵惟乞寬恩士望鄕評幾於徧國無與立談矣而張令此諭稱王銘丹辦理小學兼師範學堂一蒙學堂七庶人婦女之學各一以身倡行半出已資等語果如所言則銘丹設學已有十處此十堂者設在何處每處有生徒若干十處學徒各延一師教之乎銘丹一人教之乎婦女學堂以婦人教之乎抑銘丹以男教習兼女教習乎十堂經費每年通共需款若干所云半出已資銘丹家產幾何能常年賠貼乎凡此種種不經之言加以銘丹素系鄕裏不齒之輩張令如此信任並欲彊臨潼以就渭南實堪怪訝惟念張令陜之循吏平日於士於民勤勤懇懇好處甚多今之信用銘丹或者該貢生自壬寅科場犯貼以後幡然攺悔爲善於鄕張令故加靑盼耶抑該貢生善爲兩種面目以卑污苟賤貪驕險詐之面目對鄕人而別以一付齊莊中正剛毅木訥之面目對張令耶本司向無成見張令旣有此諭帖王銘丹暫緩詳革仰尹守卽日委員前往會同臨潼李令按照諭帖所言逐一查考究竟是實是虛直言稟復勿稍苛求亦勿稍瞻顧並將公舉王銘丹之監生王殿型等六人一並傳案問其何所見而云然如有實效豈惟不革且當重用如果借此漁利欺騙張令把持兩縣公事則豈惟斥革而巳並當鎖系三年爲學校中無恥光棍作榜樣也稟及鈔件發西安府查辦仍繳仍鈔批札行臨潼縣知之

○批西安府詳

此案前據洵陽縣劉署令以邑紳姜善繼侵吞棚費硬抗不交詳請懲辦前來本司與撫憲皆批飭嚴行究追在案惟據趙劉兩令面稱洵陽一縣惟姜善繼一人爲正派紳士該兩令曾任洵陽見聞必確正擬批府查辦適善繼以算公不公等情遣抱呈控到司當以控關縣幕挾嫌朋姦醜正非提省淸算賬目辧明曲直不足以示大公旋經提集一干人證卷宗到省發交該府督同局員及趙劉兩令秉公審訊玆據審明斷結詳請批示前來查洵陽棚費姜善繼未經接管以前諸多虧蝕光緒二十三年始交善繼管理八年以來並無獘端而屈三省張遠猷張鵬程等皆虧短棚費之人乃劉署令因陳裕昆一控遽令此數人出而與姜善繼算賬於是三省等任情苛算不問本錢出放與否有一錢則責一錢之息不問錢價糧價長落與否硬作一鐵板價值籠統牽算謂姜善繼八年之久實虧千餘串之多劉署令不問情由籠統減爲五百餘串令善繼交出以致善繼稱冤而劉令發暴竟以抗交虧款具詳自古以來使姦臣察冤獄忠臣豈有生理以被告作問官原告豈有直理劉令懋官非胡塗人而竟顚倒若此者一則甫經到任賢否未分二則其刑幕王某有求不遂不無萋菲前旣誤信人言後又面護已過誤聽者猶不失爲君子怙過者則幾幾流爲小人觀於該令枉斷以後武舉任名揚等請算二十三年以前之賬並指告屈三省等虧欠數目該署令竟行批駁如此不公何顏爲民父母耶今經該守督同局員等將姜善繼歷年賬目逐一淸算實不虧短一錢屈三省等以監守自盜誣人至千串以上劉署令隨同誣陷至五百串以上均屬罪有應得而屈三省挪用棚費本利共欠錢三百三十串張遠猷欠七十串張鵬程之弟戶書張鵬翥欠錢一百零八串以積欠棚費之人算並無虧空之賬飲食取諸棚費盤川亦取諸棚費劉署令耳無聞目無見也該守斷令三省等限一月內將所蝕公款交淸如逾限不交卽仰新任辛署令將三省遠猷一並詳請斥革王敏之謬充刑幕專與劣紳營弁往來蒙哄東家顚倒曲直仰興安府勞署守將該劣幕密拏到案重責五百戒尺遞籍取保管束永不準來陜就館張鵬程蠹吏之兄朋姦黨惡仰辛署令卽日追取貢照具詳請革禮書路世昌戶書張鵬翥一拼革除卯名各重笞一百板枷號一月以儆姦蠹生員彭徳昌李夢彪爲善繼門人因其父曾虧棚費畏善繼索償而遂反攻善繼此不但以弟子而攻其師也其罵虧短棚費之人卽自罵其父也民生有三已絕其二豈宜污我膠庠仰辛令查取年貌一並詳革其父已死虧款免追劉署令前在漢中錢局著有成勞此次偏謬不明從寬免其置議洵陽棚費應仍交姜善繼管理並仰辛令傳諭該副貢案已平反勿復抑鬱旣有功於學校必食報於子孫卽如此次劉令申詳到司該副貢危於累卵而竟能平反者非有天道存乎其間耶觀於此爲善者可以勸爲惡者可以懼矣該守得批速卽分行查照勿延再詳中所稱被告盤費百二十金在縣算賬酒食共錢七十餘串皆取諸棚費之內來詳漏未著追應飭辛令勒令屈三省等分別繳還不得短欠絲毫以重公款此繳

○批咸長兩縣畱養局淸冊

來冊三本閱悉畱養貧民名爲作好事實吾中國之粃政也有民而不令其各自謀生長此設局以養之是教民惰也綜計滿年經費有銀一千一百餘兩錢二百六七十串糧三百六七十石合老幼大小男女四百七十餘名口坐而食之其用意已不可解而冊報尢有不可解者查貧民數目四柱冊內上年夏秋二季皆注曰新收無開除無實在男女大小共四百七十三名最可詫者春季開除四十五名收養四十五名冬季開除五名收養五名收除剛剛相抵如吏部選缺營兵補額者然此並非爲收養貧民計乃爲開銷口糧計也再查銀錢數目冊內有病貧民醫藥一款春季十串整夏季十六串整秋季五串整冬季三串整藥價無一文奇零何其巧也前事往矣自今年始當攺章辦理近奉商部電催罪犯學習工藝一事今卽迅速開辦本司擬就該局現有之款稍爲擴充將省城貧民罪犯分別鳩集俾習粗淺手藝仰西安府尹守督同兩縣妥定簡易章程克期興辦俟省城辦好再行推及外府州縣一律辦理以符部章而開民智定章以後卽將畱養局攺爲習藝所局中委員紳士酌量撤換從前不實不盡之處姑免深究倘因失此利藪造作浮言阻撓新政則二罪俱發定予重懲不貸此冊發府閱看仍繳

○批臨潼縣詞訟冊

昔袁簡齋批趙甌北詩云諸作是少陵老境無可疵瑕余於臨潼月報冊亦云冊中張朱氏張徳榮兩案尢爲實獲我心應豈秦報以供眾覽惟楊科科控宋臘兒一案臘兒爲宋楊氏故夫之族弟昔者楊氏生女云兒乏乳乳於臘兒家以族叔爲義父今此女年已及笄因楊科科與楊氏醜聲外溢臘兒恐女染母習將義女帶往伊家擇對楊氏遂令科科具控謂此女已許科科爲妻臘兒彊欲另賣等語該令訊明謂此女無絕母之理楊氏現有同居胞嫂宋劉氏斷令將云兒領歸商同其母擇配科科如再滋事準卽稟懲所斷微嫌迂緩查楊氏戀姦無恥自以其身予科科復欲以其女予科科設遇不明之官竟執女子之嫁母命之一語錯斷斯案科科豈不淫其母兼納其女乎楊氏如此淫亂母道已絕云兒甘心從其義父母遲三原度亦弗善所爲今令云兒從其世母仍與淫母同居而科科又未經嚴懲天下奸夫姦婦兩情火熱時何事不可爲萬一科科欲實前言與楊氏串姦此女小則失節大則釀命皆意中事此則吾所未慊者也繳

○批宜君縣周令稟

該員以郿縣易宜君郿𨿽不腴宜則更瘠且山深地寒人情所畏而來稟心气和平豪無尢怨本司心甚重之該令資性聰明如甘白之能受和采勉之勉之盡心民事偶有下喬入谷之事豈無自黃移汝之時年輕人且是明白人務宜打起精神力除習气果臻上考何患無公道耶此繳夾單存

○批卸署岐山縣教諭羅雲霄稟

閱稟情詞懇惻張教官未免有虧寅誼查該員去秋到任進項無多全恃今年印紅彌補而張教官去年歲考已過則以給咨赴引稟請委員今年科考將臨則又以養母無資稟求回任本司偶失檢點如其所求是科歲兩考之精華張祝祥一人收之而自秋䢐春間曠之月則該員代爲供職此等巧猾習气雜流且猶不可況儒官乎張祝祥著撤任示儆該員仍回岐山署任卽日赴郡送考俟今秋署事期滿再行交替通計科試縣府院三考該員送其二張教官送其一今年印紅分給張教官二成俾供蘭膳寧人負我勿我負人該員當知此意也此繳

○批華州詳

民生有三事之如一以學生而姦業師之妻與烝淫何異此案生員李仰蓮與其師母杜張氏通奸此等狗彘不若之男女何足污人筆墨惟原告與原問官均屬膿包無用查廩生杜鑑爲張氏之夫胞侄例得捉姦旣於姦所登時捉獲何不將李仰蓮一刀殺郤以快人意到案以後唐前牧眼見師母學生赤身綁縛如犧牲之陳於庭凡有血气能不發衝乃猶念其爲秀才也僅予責懲抑且聽其爲秀才也弗予詳革但令仰蓮將誆當之地贖回誆賣之房價交出了事而於人神共憤之姦情直以輕輕一責了之士習民風幾何不淪於黑風鬼國也而仰蓮猶不知懼但交房價不返土田以致二次控案適當唐牧已去該牧到任之時甫得縷敍案情詳請斥革懲辦前來李仰蓮準卽如詳革去衣頂至於懲辦惟有立斃杖下之一法最痛快亦最允當而現值部議卹刑姑貸其命仰該牧於斥革後將該狗彘重笞一千板鎖系十五年以爲瀆倫縱欲行同禽獸者戒仍候各衙門批示繳

○批興安府勞守稟

上官爲屬員加考猶畫師爲人寫眞也顧陸寫眞無不似者今之畫匠無一似者該守此次密考於各員之面目性情皆能曲肖以不作計薦通套語故也摩詰前身應畫師不禁爲賢守誦之此繳密折存

○批華州褚牧詞訟冊

平妥而無味他人月報有此盡下得去褚牧月報僅止如此殊不滿意譬如向考一等之秀才作出三等文字其不爲先生嗔責者幾希矣繳

○批鄠縣陳令稟

天下惟有過來人能說在行話興辦學堂斷非不學之官與初通之幕所能就紙片上敷衍也昨見邸抄河南因學堂之或得或失舉兩人劾兩人若吾陜七十餘廳州縣以學務爲殿最嘉者固不勝嘉恐劾者亦不勝劾也陜中學堂舉辦之初以商州爲最宏大而最切實嗣是亦有十許處可觀者迨合陽仇令之章程表冊旣出登諸秦報各屬乃有所觀法迨仇令提調師範學堂與丁總教更定章程載在秦報而各屬愈得所秉承故一年以前各處開辦學堂以定章程爲難今則奏定學堂章程業經刊布而秦報中若商州綏徳合陽耀州等屬之學程燦然布列隨人取法則近來各屬之學堂章程似又不甚難也𨿽然此仍爲个中人言耳譬如能文之士偶得藍本所作必愈佳若不能文者𨿽有陳篇何從鈔襲該令讀書從政事事精能此次興學較他縣爲晚而所論較他縣爲詳蓋取諸人以爲善與文必巳出者其難易詳略固有間矣坐而言尢貴起而行勉之勉之繳

○批西安府尹守稟

此案已奉撫憲批示獎許甚殷該守遇事認眞竭情盡愼褒不勝褒辦事以籌款爲難西安中學堂開辦及常年經費所需甚巨該守請之於上而上發之派之於下而下應之所以然者上下相信故也爲政在人萬古不易世間無本事人見人鴻功美政輒不自量曰彼能做我亦能做直是癡人說夢耳繳

○批三原縣倪令稟

此案何彭氏老病臥牀家有孫男女各一央其妗屈王氏照管王云娃以湖北客民因與何家鄰近不時往來竟與彭氏女孫何秀娃調戲成姦嗣因求親不允竟將秀娃拐匿臨潼迨屈王氏投約搜查云娃逃避其父王謙其兄章娃等竟敢糾眾橫毆鄕保經臨潼訊明將云娃兄弟移送三原甫能追回秀娃交其祖母而王謙猶敢捏情控府經該縣錄詳申覆擬將云娃鎖系四年通稟請示前來查先奸後拐罪在云娃通同拐匿糾眾毆約則王謙與章娃所爲王謙明知其子姦拐民女經官斷回猶敢以屈王氏搶奪其媳上控府案似此凶橫誣妄該縣僅將章娃責儆王謙置之不問所謂罪坐家長者安在王云娃如稟鎖系王謙與章娃仰再提案各重笞五百板遞解回籍交保管束永不準來陜滋事此等惡劣不法之客民少一人則少一害斷不可以姑息仰西安府嚴飭遵照仍將責遞日期具文申報查奪並候督撫憲曁臬司鹽法道批示繳

○批鳳翔縣彭令稟

稟及供折閱悉周蓮卿靠賭爲生引誘富家子弟傾人之家產塡己之陷坑陜西類此者時有所聞今旣經該令捉獲眾供確鑿允宜懲一警百現經委員將周棍提省卽仰西安府尹守將該賭棍鎖系巨石五年俟罪犯習藝所造成卽令該賭棍隨同學藝嗟乎周棍之兄曾作鳳翔營參將至今鳳人呼該賭棍爲三大人仕宦人家父兄不教子弟不學文與武一無所就衣與飯兩俱現成一朝失其所依鮮不流爲匪僻者周蓮卿頸脖上一條鎖煉習藝所罪犯中一个大人所以使天下文武衙門中不肖子弟觸目警心也餘如所稟辦理撫憲所批至爲明核仰卽遵批登復繳供折存

○批佛坪廳楊丞卓林稟

來稟閱悉該丞學有本原心存愷悌佛坪瘠土慨然請行其舉動己加入一等下車未久卽能考求利病思欲教養兼施蓋庶幾古循吏之所爲必如該丞者世乃不敢議儒人爲無用也稟中無士乃不教之過無商乃不富之由二語最爲破的之論據稱建立學堂艱於籌款擬將現存生息銀一千兩及息錢二百餘串全數提回以四百金修建學堂及文廟余則儲作長年經費不敷者另籌查此款除去四百金所餘不過八百金之數卽以月利一分計歲不滿百金聘教習而養生徒何啻車薪杯水則所謂另籌者正恐願大難成矣至請於廳城設一官錢局卽以學堂經費存放其中有利卽撥充學費事成兩便然萬一無利學費從何取給乎該丞長者作事無不踏實然慮事尢貴細心本司就紙上觀之心所謂危不敢不告非有意駁詰也總之能爲廳民興學通商已扼致治之要至於因時因地各有攸宜因民之貧富爲捐款之多寡因款之多寡爲辦事之大小與局面之闊狹此在當局者悉心規畫非本司所能遙度此稟特其大略尙未見諸施行然其意已可嘉矣繳

○批華陰縣詞訟冊

各屬詞訟月報無若華陰之勤者每交下月必報上月之案核其判斷無不公平卽此一端全體可見繳

○批華州褚牧稟

來稟閱悉憶本司二十年前初任宜川一月以後以一箋上霸州中丞深蒙嘉許北山荒糧始得達於憲聽然本司幾因此獲咎今觀來牘實較本司前稟爲優蓋本司言宜川之事病多而藥少此則有病卽有藥且藥皆對癥可預決其必效故也學堂工藝爲今日當務之急該牧到任僅兩月卽能捨舊謀新於城外另建學捨舊有之書院則攺爲工藝廠兩端並舉實則一气相承辦事以籌款爲難該牧捐廉以爲之倡天下無難事矣以上二事如稟辦理必有成效可觀惟該牧浙人夙知蠶桑之利秦爲桑土肇見豳風本年正月曾屬該牧催覓杭越桑者數人俾教秦民大興蠶利務於今年下手則明年收效可期跂予望之此繳

○批雒南縣丁令詞訟冊

通閱四案判斷允協情理兼盡若使上海律師問之可作申報四十日之料蓋一案卽可消磨十日也吾甚不解今人學西政專學其不必學者如申報所登各案有由一訊至三十餘訊者而卒莫知其究竟每一堂結束處則曰商至此己鐘鳴幾下下期再審使兩造中有一急性者三訊以後必暴跳而死矣吾陜州縣中問案好手髙出外國律師奚啻萬倍固不必事事推遜以爲中不如西也此冊第四案登報繳

○批城固縣稟

據稟已故髙藩司嫡妻石氏具控孀媳髙趙氏及其弟趙直牧棄姑攜子逆命赴湘一案均悉查石氏有子二人長楷次模楷娶前長沙府趙守之女爲妻生子文嶽髙藩司故後楷從其孥於湘而遺其子於石氏時文嶽甫五齡也楷旋在湘病故其弟模亦故石氏撫育孤孫相依爲命直至去年臘月趙氏及其弟送髙楷遺柩還鄕其姑石氏代撫遺孤已十二年文嶽年十七矣趙氏葬夫事畢棄姑弗顧竟與其弟攜子回湘石氏情急控追直至洋縣始將文嶽奪回而趙氏竟棄其姑與子從其弟而去嗟乎男女婚嫁之間可不愼哉髙京兆出典湘藩非不一時烜赫顧起家寒素陜人又素稱儉嗇故三秦之顯宦或不及江皖之士商而趙則皖中世族也曩日以薇垣之子婚黃堂之女方自謂降尊就卑殊不知趙氏入門視其壻猶傖父也視其姑猶村姑也楷視其妻如天人故父死而從其嶽趙視夫家如枳棘故夫死而棄其姑所以然者杭越之人適秦則怨南離之鳥背北而飛配非其偶則必離生非其鄕則不樂也今以趙氏之故使髙氏一門長子死於湘衰姑訟於漢祖孫合則母子離姑媳爭而嫂叔哄推原其故總由髙藩司貽謀之不臧秦人不應婚皖女寒門不必攀世族向使髙楷娶於漢中士族豈惟無今日之訟亦不致客死他鄕也今文嶽已歸石氏心慰此案遂結趙氏罔知詩禮形同大歸其弟紈絝驕淫何足與議惟查其弟儼然州牧筮仕西江乃竟胡塗至此幾使其至戚有無子無孫之嘆而貽其孀姊以不慈不孝之名並於公差擋船之時令勇丁持鎗抗拒又以合肥至戚嚇人如此不堪萬一出而臨民其昏暴何堪設想且以趙氏名門碩徳豈宜有此等不肖子孫應據稟轉詳江西湖南兩撫憲並分咨兩藩司俟其回省稟到記以五大過停委三年勒令入課吏館讀書以瀹其昏狂而生其愧恥所以湘贑兩詳者以該員指分江西又由湘借差來陜故也至髙石氏髙王氏嫡庶爭產一案仍仰該令秉公斷結具報勿延繳

○批楡林鹽釐劉令稟

該令辦事切實可靠故以楡林闔屬鹽釐委之玆閱來稟於開辦之始不惜博訪周諮並於扼要之區不憚躬親閱視此項鹽釐旣攺商包爲官辦總期較有起色乃不貽笑商家該令能如此用心決其必有成效仰於行巡周徧以後迅定妥善章程總以簡要二字爲主簡則省費而報解者多要則扼吭而偸漏者少定章後一面稟報查考一面核實抽收勿延仍候撫憲曁督銷局批示繳

○批長安縣李令稟

來稟閱悉此案本系髙石氏無事生事石氏故夫髙登瀛在日以銀二百兩開設恆興綢鋪自東自掌用耿生全之父耿文耀爲鋪夥登瀛死而文耀接做文耀死而生全接做三十餘年以二百金之本共獲利銀八千六百餘兩之多按銀六人四核分耿少分二百餘兩髙多分一百餘兩而髙石氏以久分之夥己結之帳突然以東控掌蔓訟不休其呈詞固前後不符而堂斷亦舊新互異胡令斷令耿生全出銀百五十兩了事該令接審此案未及細查徒以生全立意停門致一年之中虧銀四百兩整斷令生全一人認賠嗣因屢比無出復經張令詳加研訊並令各香長淸算歷年帳目實只短銀三百餘兩請仍照胡令原斷令生全持出銀百五十兩了事而生全受比七次實無一錢可名因請以地十二畝作抵而髙石氏不惟反復不遵抑且牽控張令查耿氏父子領做髙姓生意三十餘年獲利將及萬金所短不過三百而分利之時則又髙長耿短論獲利之丰則與髙爲有徳論分利之少則在耿爲喫虧以情理言卽以此三百金作爲補其虧可也作爲酬其徳亦可也何忍使之變業淸還乎況髙石氏之無良亦甚矣姑勿論其前後情詞自相矛盾卽以所控耿生全匿帳不現而論官經兩任質訊三十餘堂其帳簿四十餘本率由髙石氏家中起出生全不但毫無隱匿而且早已淸交是其誣陷姦刁實堪痛恨生全經年訟累復受官刑情殊可憫胡令所斷之一百五十金應卽一並豁除勿庸賣田作抵髙石氏以一寡婦而矯誣刁健若此必有訟棍從旁主唆仰該令一面勒傳該氏到案諭令不得再生覬覦一面訪查主謀唆訟之人嚴拏到案重責枷示以絕其根仍取具石氏誣告切結存案備查此案不難於張令之翻斷而難於該令之毫不護前似此虛公明允前途未可限量也欣喜深之繳

○批朝邑縣曾令詞訟冊

通閱四案各有譸張隱幻之情賢令尹眼明口剛每就其癥結之處指穿說破使矯僞者俯首無詞於是公道大彰葛藤立斷吁不易也嶽李氏姑媳興訟一案罪在李萬瑞一人一千板一面枷可謂沈著痛快若遇胡塗官長伸姑抑媳勢必釀成冤獄而猶自以爲扶植綱常此等謬人吾見亦多矣不中與該令作奴繳第二案登報

○批鄠縣稟

凡作公牘斷不可自畱罅漏此案該令前稟謂張陳氏之店房經其夥張安定招賭漁利請將該店充公變價等語夫以店夥招賭遂將寡居店主之房業充公無此情理誼當批駁玆據稟稱實系張陳氏自行招賭漁利然則前稟何不早言耶自幹駁斥多費筆墨安得謂文章無關政事也旣據稟明一切如稟辦理繳

○批合陽縣程令詞訟冊

所斷五案均極平允其李砥柱上控一案了此案而兼及彼案可謂心靈手敏獨繭雙絲初學審案者觀此可以知變化繳

○批白河釐務吳守廷錫稟

該守辦事相信有素焉有不認眞者釐收較絀乃時爲之非人事之過以後布莊暢行豈惟足額並可逾額此時勿庸自歉也現因陜鄂合辦竹山白河洵陽一帶礦務業經札委該守及興安勞守督同洵白兩令先將礦山查看明碻示示曉諭山主及居民等勿得疑沮居奇一俟鄂中委員礦師至日由該兩守和衷商辦能者多勞古語不我欺也繳夾單存

○批略陽縣桂令稟

李安民鎖系八年期滿查看稟奪李玉山李安業均從寬免其鎖系緣安業有父之喪並無誣訛之意其具結請驗皆由安民父子迫脇使然應薄責保釋玉山附和其子估令安業陳屍不收誣告李邦元毆斃其父情實可惡惟年已篤老其子安民又已犯罪被系姑寬一綫釋放回家倘再恃老妄爲倍懲勿貸至李安民系李昆山胞侄昆山欠李邦元之款無償以地當給安民卽以當價撥還邦元欠款安民得地到手旣不還邦元之欠款亦不交胞伯之當價以致昆山气忿吞煙是安民以胞侄逼死胞伯也安民又逼安業誣控邦元毆斃不惟圖卸已罪並欲騙邦元之債且欲格外訛邦元之錢死有餘辜罪宜加等該令稟請鎖系六年未滿吾意應再加兩年一年代其父玉山一年代其兄安業也仰卽遵照仍候各衙門批示繳折存

○批臨潼縣李令稟

李令於應領之款自謂業經墊發於前不復補領於後區區三百餘千之數慨捐廉俸誠非賢者所難第念許前司倡議買糧各州縣奉行惟謹委員下縣己費應酬糧戶居奇更煩開諭其買糧也穀豆則運省儲倉小麥則存縣待糶其運糧也由各鄕運至縣城由各縣運至省城其糶糧也本期賤買而貴鬻之用以圖利何期年丰而糧愈賤反以賠錢各同寅以公款爲重有出糶者有出易者有責成原經手之商人照原價領回者一年之中紛紛藉藉公家與州縣各有所虧眞可謂無事自擾矣猶幸前司發交前西安府十五萬之庫款經本司如勒奔馬畱其大半若當日盡數收買則公家之折閱與州縣之受累寧止是耶臨潼李令身自認賠而公款無損深可嘉尙現值該縣振興學堂之際卽以該令應領不領之三百串錢發充該縣學堂經費以示上下相孚不讓蘧大夫獨爲君子之意仰西安府轉飭李令卽日具文請領勿延繳

○批西安府尹守稟

人有投鼠而忌器者此案吾不難痛懲王銘丹特不能不爲張令惜也張令之爲循吏通省無閒言昔蘇云卿評張魏公曰徳遠長於知君子而短於知小人張令似之據稟王銘丹種種荒謬旣沽名而又漁利借辦公以便肥私迫婦女以輸身彊鄰封而從我革生楊文星劣舉薛仰瑄皆衣冠敗類擾害鄕閭銘丹比匪爲朋互相皷扇誑取諭帖誘騙鄕愚理學如此不堪師範於焉掃地最可怪者張令歷任城固商州渭南皆迷信之來稟謂在商辦賑深滋物議因憶張令在城固開辦蒙學申送學堂章程前來內有數語云明體不達用則爲擁衾之婦女達用不明體則爲穿窬之盜賊致知不力行則爲泛濫之書蠹力行不致知則爲妄誕之禿廝本司怪訝其言以爲張令不應如此不通久乃知爲銘丹所作以言手筆則如此以言品行又如彼亟應重懲以除民害𨿽然燻蚊虻以艾炷恐壞羅帷剔蚯蚓於蘭根慮傷香艸治惡僧須看佛面撻瘈狗還念主人王銘丹前擬鎖系三年攺爲詳革而止仰該守轉飭臨潼李令將該革貢嚴加管束永遠不準干預學務仍朔望點名免其出外滋事王趙兩姓捐款已收者姑免著追未交者勿庸持出革生楊文星仰新任渭南縣劉令嚴加管束並時時察看倘再黨惡健訟卽照棍徒擾害例稟請笞臀鎖系薛仰瑄押發華州交褚牧嚴加管束倘再無恥妄爲卽詳請奏革以除學蠹所有臨渭學堂各籌各款各辦各事以淸界限而免競爭嗟乎小人閒居爲不善視之者如見肺肝然君子可欺以其方其過也比於日月食在銘丹伊戚自貽不足爲學堂害並不足爲張令累也繳原稟鈔件存

○批咸寧縣劉令稟

如稟將胡徳振遞解回籍交楡林縣陳令按其平生劣迹切實訊究詳辦本司風聞該棍徒平日專以訛人爲事與地痞宋姓狼狽相依無惡不作楡林文武各官俱遭訛詐此次並敢揚言系道臺門丁嗾令來省上控滕守宋姓資以銀數兩馬一匹似此刁誣狂詐之姦徒斷難經縱仰陳令提同宋姓嚴鞫得實量予鎖系勿貸繳

○批華州褚牧稟

馮丙丙僦屋與蔣王氏僅一墻之隔不問此婦貞淫邪正黑夜翻墻入室調戲求姦膽大妄爲至斯已極王氏抓面拒姦旋復羞忿仰藥誼當請旌而馮丙丙縱狂且之欲戕貞婦之生𨿽無問抵之條實激人神之怒仰該牧將該犯先笞一千板然後辦案仍候各衙門批示繳

○批大荔縣陳令稟

據稟彊盜冒充巡役攔路截搶銀物數逾滿貫深堪憤怒旣據事主供稱聽系本地口音較易跴緝仰卽多差幹捕重賞懸前嚴比隨後務在必獲若視爲照例開參之案則自誤矣仍候督撫憲曁臬司潼商道批示繳

○批渭南縣張令稟

王有善卽南山王向系著名刀匪本司任渭南時蓄意拏辦而該匪遠揚境外亦遂置之玆由該令緝獲到案應卽如稟鎖系十年以懲姦慝該匪生平所爲豈止聚賭而已搶殺之案時有所聞或事在鄰封礙難稟報或苦主畏惡隱忍不言本司向來治刀匪之法重則杖斃輕則系石若照例詳辦則憲幕之駁斥罪犯之翻供案証之拖累招解之繁費有不勝言者死法而活用之緩獄而速成之老手靈心往往於不合例之中而有極快心之舉特難爲初學及不知者言耳今日忝在臺司於心所未信者銜勒難寬而深信不疑者操縱任便若刑幕專以死法繩生人則胥吏所爲而通儒所恥也繳

○批楡林府劉守稟

稟及夾單並原告甘結均悉該守查辦此案情法兼盡寬嚴得中深爲嘉佩查神木髙家堡等處𨿽經霜雹並不成災里長薛忠等以匿災上控半由幸澤之心半由詐贓所激張令因蒙漢交涉事件會廳往查遂以勘災付之丁役以致門丁馬姓詐銀七十兩之多律以失察私罪撤參不屈該守念其老病淸貧事前𨿽少關防事後尙無徇庇業將門丁交出由該守追還贓銀重責枷號並將該令不肖子弟驅逐回籍仍於明法勑罰之中寓憐老卹貧之意法家之筆仁人之心悉於稟牘中見之查此案前奉院批令兩司會詳參辦旣據查明並無匿災情事其家丁子弟又已嚴懲所請撤而不參姑且勉從賢守之言比附耄不加刑之例銅符已解霜簡從寬惟神木官虧仍仰該守督令塡還以重公款各里長因詐贓而控因還贓而息𨿽有誣飾法當原恕馬門丁枷號三月期滿察看稟奪該主僕若遇西林制軍一則懸首藳街一則襲棺絕域矣繳單結並存

○批紫陽縣梁令稟

該令篤於風義處事精詳李訓導生死俱安足以感泣幽靈振興薄俗凡事俱有反對寅誼之薄無如麟遊李令者而至厚則無如紫陽梁令者願我同寅知所法戒該訓導缺已委署矣繳

○批臨潼縣稟

因興學堂而重修段忠烈祠以祠宇爲小學堂卽以教習作祠官興修之費挹注有方推廣各堂眾擎易舉蓋一舉而數善備焉興學一也表忠二也款集而民不擾三也彼此挹注以速其成四也置一學而闔屬皆興起五也應卽如稟立案索撰段祠楹聯俟擬就另寄繳

○批臨潼縣稟

斷案本無一定該令不折母女之親本司特深串姦之慮司批據理而言亦未以縣斷爲非也賢令尹奉批以後虛懷若谷將楊科科傳案管押俟云兒字人後再行保釋所保全者實多矣不勝嘉佩繳

○批城固縣易令詞訟冊

通閱十六案除徳聚魁出帖劉毛子送租數案以外餘皆婚姻男女之事爲多亦如朱注毛詩屢斥淫婦屈原騷賦深惡鴆媒天下人惟無恥難醫家務事非淸官莫斷巨李氏雙花分姊妹何友壻彊欲偸香李石氏一榻判燻蕕柰本夫不甘逐臭彊雪娃以叔妻嫂大似昔之楚子元秦體壽嗾姊畔夫又似今之趙太守禁人偸香易彊人逐臭難嫂叔仳難易夫妻好合難人情反復靡常堂斷只合如此繳

○批西鄕縣詳

李俊家身爲秀士犯案累累猶敢恃衿誣控牽累無辜實屬學林積螙應卽如詳斥革並予鎖系三年期滿查看稟奪仍候督撫憲曁臬司陜安道批示繳

○批膚施縣稟

據稟五月十六日有楡林專差劉永勝持熊徳霖名片並道臺馬票各一紙至該縣要馬繼乃不要馬而要折價因該令不折遷怒於馬行至甘泉用刀砍傷馬眼及該縣馬夫追問又遷怒於人用刀背毆傷馬夫等語北山荒瘠驛馬無多該差如此橫行不惟騷擾驛站抑且人馬兩傷凶悍冥頑至斯而極惟熊徳霖究系何人劉永勝進省何干持有道臺印票是否道臺所差該令於其到縣之時都未詢明殊屬疏漏該差想尙在省仰咸長兩縣嚴密查拏務獲到案聽候本司親訊一面咨請楡林道查明熊徳霖有無其人劉永勝是何衙門差役如系徳霖所差卽勒令備價賠馬以後無論何處驛站除知府以上實缺官員過境照章支應馬匹外其餘非有緊要公事一槪不準濫支濫應有與劉永勝相似著卽以騷擾驛站論一面將來差扣畱一面飛稟請示本司自有辦法官場積習大都怕得罪人凡有惡奴悍役撒野逞刁相率隱忍而止此不但厚小人之毒抑亦損上司之名須知上司非甚胡塗決不能縱廝養以欺屬吏昔本司作令亦嘗枷院憲之車夫笞藩垣之書辦鎖遞關道之親兵而皆蒙列憲嘉獎及身爲鄕試提調有廚廝淩侮委員徐令重笞之而後來告本司深感之該令於此事不肯嘿然放過深屬可嘉若人人肯爲此舉發豈復有騷擾驛站者耶此批先發兩縣照辦仍繳熊某名片序

○批馬牧毓華等公稟

來牘讀悉宋故丞一生膴仕晚景艱難妻妾全殂長男夭逝七旬以後納婢生兒迨其逝世時婢己先亡僅存一女一小男一寡居孫媳耳孫媳梅氏性欠溫純視姑與叔殆同旒贅宋丞沒時除西號存放五千金外尙有衣四箱及書畫器玩之屬值數千金以一子一女托其妹楊宋氏而家事則孫媳主之宋丞死五年𨿽五千存款依然而書畫等物蕩然矣去年少女於歸以首飾一■﹝木匣﹞交同鄕諸君收管乃宋丞手自封志畱與其子娶婦者諸君子篤於鄕誼傷遺孤之孑立憫弱女之孝思恨梅氏之無良而懼楊宋氏之推手不管也公同具稟懇祈本司作主前來本司以爲乍見孺子將入於井皆有怵惕惻隱之心不使婦人爲厲之階則何敗產傾家之有此後若仍令梅氏持家一二貪險姦讒之親戚從中用事豈惟五千金之存款莫保並恐孤兒有性命之憂今由司酌斷天成亨所存五千金月息四釐可得二十兩除塾師修夥每月四金外下餘十六兩寡婦孤兒各分一半同居另炊梅氏孑然一身八金盡可敷用宋公子則由其姑母楊宋氏照管外事由其堂兄宋典史燮棠經理仰西安府尹守面諭宋典史責之以大義朂之以報恩該典史經宋丞撫育成人捐官授室昔受之於乃叔者今當還之於乃弟卽仰該典史徧請同鄕及梅氏之父到場將本司此批與之閱看卽自本年本月爲始析居另度各不相擾倘梅氏再敢潑悍本司定將伊父提案嚴懲不貸總之梅氏如能安分守寡將來孤子成立決無薄待寡居侄媳之理如再受唆潑鬧豈但貽累其父並須追究從前所有書籍字畫玉器古玩賣自何人用之何處吾恐參革者不止一人也至封存珠花玉器等物如能變價生息則可化無用爲有用仍請諸君子酌之衣服四箱宋丞遺令男衣與子女衣與媳本無梅氏之分然已落其手復取諸其懷且其人𨿽不賢而其夫亦宋丞之孫也應各半分析以昭平允亦惟諸君子酌之頗聞孤兒賦質聰明狀貌瑰異竊願依棠棣之華異日克昌宋後庇垂楊之蔭春風不在梅邊犢角己具於初生羊牢無嫌於晚補楊宋氏之子增謀仰西安府量予一差俾資菽水批稟發該府查照辦理仍繳

○批署城固縣周令稟

該令文章政事迥出風塵調署劇邑期盡其用非有私也來稟謙謙兼多過情之譽愧不敢當竊謂敬愼將事不可無此心申謝則不必也迅赴新任式聽循聲此繳夾單存

○批城固縣易令詞訟冊

各案斷制謹嚴眞筆刀胸鏡也繳

○批臨潼縣李令詞訟冊

第一案貪第二案狡第三四案俱穢該令懲貪制狡而除穢口利刃割藤蠅刷去垢也繳

○批城固縣易令詞訟冊

該令每月所報斷結各案較各屬幾加一倍而又案案持平判詞皆其親筆足見精神才力色色過人通計各屬訟案按月冊報者不過十之三四其餘非害羞卽脫滑昔人謂丈夫見客大踏步就出去女子便有許多做作凡不迼月報冊者是自謂不成丈夫也該令調署首邑亦足以愧之繳

○批涇陽縣稟

查此案於上年十一月二十日據報百頃溝死一無名男子頭面受傷不知何時被何人殺死該令往驗屍弟張徳當場認明系其兄張四女之屍曾經通詳請緝並開初參在案玆於六月六日據緝役在美原鎭拏獲正凶劉小第及屍妻張楊氏並起獲凶刀到案據劉小第供稱因見楊氏少艾起意商同堂兄劉建長將四女謀斃攜其妻而逸建長尋故楊不同謀等語所稟殊多疏漏劉小第與楊氏是否先己通奸然後將本夫謀殺抑但涎其少艾先謀殺而後拐逃如張楊氏先無姦情後又不知謀情其夫甫死劉小第一見卽姦一拐卽逃恐無此理小第殺四女究系何日拐楊氏又系何日該令相驗之時楊氏是否在家如尙未拐逃則張徳認尸之際理應嫂叔偕來如其已拐已逃張徳眼見其兄斃命其嫂無蹤顯系有人殺夫而取其妻何以不當場陳訴楊氏夫死不問竟與殺夫之人膠漆相投至八閱月之久卽使先不同謀其後豈無覺察何以甘心辟地覥顏事讎此等淫僻無恥之人法無可貸來稟尙欲開脫耶再查美原至涇陽不過百餘里該男女犯此巨案何不遠引髙飛正凶近在鄰封何以遲遲至今始行就獲該令問案殊欠細心敍事亦失支脫節仰照指駁各節提集人證悉心研鞫總期無可駁詰而止俾成信讞切切仍候督撫憲曁臬司鹽法道批示繳

○批彭從九稟

爾不過一司事耳忽然變作委員已屬奇怪以采買磁釉之故去年五月奉委今年四月始回借詞回籍浪支公款由陜到贑輕車輪船往返不過兩月而開支十个月盤川實屬荒唐萬狀此等物事仰卽自行回籍不準在陜候補此繳

○批寶雞縣詳

楊舉鵬爲惡於鄕舉國痛恨前經批飭鎖系十二年該令宜如何嚴加編管懲創冥頑乃於上年十月卽任其捏病保外以致兔脫回家迄今九閱月之久旣無弋獲之期亦從無隻字稟報直至今日始移交後任嚴緝務獲而猶飾稱因淸釐交代是以詳報稍遲試問楊舉鵬保外潛逃二百六七十日該令日日俱辦交代耶似此顢頇胡塗玩公縱惡之庸令何堪再膺民社貽誤地方朱弼臣應卽詳請撤去興平署任畱於寶雞協緝楊舉鵬到案加系三年候十五年屆滿再請開釋如一月不獲定將該令詳參以儆玩泄以後各屬凡遇奉批鎖系之犯因病請保者均須稟請批示不得由各該牧令擅自批準應卽通飭遵照再查詳稱據巡役寧金稟稱上年十月十一日楊舉鵬病勢沈重業經稟明將煉石開卸等語夫罪至鎖系十二年斷非尋常管押之犯可比竟由巡役一稟卽放朱令若無聞知者查舉鵬爲富不仁重利盤剝私刑逼命其家廣有銀錢此次脫逃顯系丁差受賄故縱朱令作官向惟門丁官親之言是用觀其扶同諱匿將及一年之久若非交卸猶不具詳正恐貓鼠同眠以致豺狼出阱仰新任蔡令提集具稟之原差原保人等嚴刑研訊有無受賄故縱情事據實稟報候奪朱令參限待至七月晦爲止本司腹稿己具矣繳

○批長武縣稟

如稟立案該令此舉平斗斛便輸將興市廛剔衙螙以政事言乃是大功徳以公牘言亦是好文章此才不得一衿而以刑幕起家誰謂人才必由科目耶仰候撫憲曁鹽法道批示繳

○批城固縣稟

此案當姚天順報案之初但稱伊弟姚天富不知被何人勒死及獲犯黃向氏到案則稱身系寡婦姚天富屢向調姦忿極將伊勒斃令夫弟黃招喜並李秀娃移屍等語案情殊甚離奇查原驗屍傷固屬死由繩勒而左右兩腳腕各有靑紫木器傷一處夫調姦非彊也屢次調姦是並不嚴拒於初方能屢調於後該寡婦果惡其無禮自可投約送官隨時懲治何必遽動殺機且旣有木器兩傷明系先打後勒而受傷專在兩足則斷非對立互毆可知以情理揣之一婦人勒一男子若非乘其或醉或睡斷無延頸就套之理至先打後勒則非乘其不防可知傷專在足必系一人欽﹖手按於地一人乘其兩足亂踢疊毆致傷是旣毆且勒斷非該寡婦獨力所能到天下拒姦致斃之案亦不一貞女節婦被人調戲忿不顧身或刀或翦立斃狂且之命者有之不待其再至並不能謀諸他人也其下則自開可挑之隙致來空穴之風特因求歡者非其心之所愛貌爲貞潔致釀釁端者亦有之更有始與此人私久而厭棄復私於彼人兩男相妒而姦婦嗾所愛以殺所不愛者亦有之此案黃寡婦被死者屢挑不已情實可疑而毆勒兼施則後來移尸之兩人卽同謀加功之人尢無疑義至稱死者屢向調姦畢竟何人知證是否屢有罵詈撐拒趕逐之事總須確有憑證不可空言無實也仰卽研訊確情勿故入亦勿故出照例塡格錄供取結通詳勿稍率忽切切仍候督撫憲曁臬司陜安道批示繳

○批西安府詳

據詳及供折均悉此案劉徽書兄弟成仇歷有年所乘其胞兄徽綸身故夫妻郎舅盤踞其家徽綸有媳有孫一槪抹煞別以其子劉遠志出名主持喪事而又彊逼侄媳汪氏攺嫁將其家筐篋銀物吞擄無遺經張升廳傳案質訊明確斷令交還原箱多口而值錢之綢縀衣服終於吞沒尢敢於案結四年以後誣飾圖翻其情節過於可惡仰該府迅將徽書父子提至省城發縣鎖押俟罪犯習藝所開辦之日將該父子罰做苦工半年屆滿令徽書取保一年屆滿再令遠志取保徽書之妻王玉蓮身是梟婆惡同鴇母淩虐寡居侄媳逼嫁誣姦而始終未曾到案應飭汪丞勒喚到案重責荊條五百發官媒管押五个月期滿取保自此以後倘敢再上劉汪氏之門勿論男女老少均著團頭捆送到廳重責鎖系此所謂以人治人攺而止也繳

○詳撫部院

爲詳請立案事竊維陜省各屬屯更糧石有本有折皆以各州縣去省遠近分別徵收其本徵折色者無論矣卽離省較近本折聽民自便者亦系折色多而本色少現在本局入款以折色之錢爲大宗從前道倉積獘亦始以折色之錢爲展轉牟利之資終以折色之錢爲上下公分之利其收本色也正耗之外有餘糧有土糧有樣糧合計其數得若干則以抵作額糧之數而攺收折色之錢其收折色也每一京鬥牌價照市斗九折卽以隨時折入之錢收買糧片多抵本色再約其買片所抵之數加收折色以飽私囊買片愈多則折色亦愈多牌價愈大則獲利亦愈大糧片者兩倉所給旗兵以爲領糧之﹖也每月放檔之期旗兵持片到倉打現糧者十無三四餘皆按糧定價以片易錢旗兵應領之片糧不盡出倉但售錢則不啻其已領矣公家應塡之本色並不實買但銷片則不啻其己塡矣以大致言之不過買片以補正額而余利自此出焉何以言之片糧之買價必小於折色之牌價折色所收一石之錢不止買旗兵所賣一石之片片糧系大斗又多於牌折之京斗賤價買入一石之片又不止抵貴價折入一石之糧層層抽取所餘實多本色之餘一利也折色之價二利也牌價多於片價三利也片斗大於京斗四利也逐層算抵正額旣敷則凡所餘折色之錢皆余利也皆私款也其實皆獘端也上自糧道下至倉書斗級無不處脂分潤習爲故常官幕猶傳捨也書吏則窟穴之矣上年前憲臺奏裁糧道員缺將糧務歸並藩司設局專理本局接辦以來博訪周諮通盤籌劃因從前之獘端旣屬相沿已久而裁缺之本旨又主於報效歸公所有一切辦法悉以因獘爲利化私爲官爲主義業將開辦章程詳請前憲臺具奏在案數月以來一切辦理就緒前之所謂獘者罔不爲利前之所謂私者罔不在官惟積獘所叢一旦搜剔淨盡固須有一定不易之法以爲現在之遵循更須有百變不離之宗以杜將來之獘混夫銀糧出入貴於簡明彼此套撘節目糾紛則吏之所樂而官之所苦也從前兩倉有所謂長短帳者紅單房主之多立名色而力求其不簡故爲紆回而力求其不明煩碎繳繞莫可究詰外人聞之而不能見糧道𨿽見之而不能知管倉之幕委𨿽知之而不能盡拱手受命按股分錢而己錢之何以能有此數又何止有此數則皆不能了了於中莫不飲食鮮能知味由來久矣現旣一槪歸公則向之惟恐人知者今則惟恐人之不知向之惟恐盡知者今則惟恐人之不盡知所有兩倉本折銀錢出入各數謹於淸冊之外附簡明表一分按月呈賫憲署以便稽核表之所不能備者冊以詳之冊之所不能簡者表以約之提綱挈領縷晰條分一目了然無可遁飾曰本色正耗之外土樣各糧附焉曰折色本價之外單票各數附焉曰買片片糧之外以所買粳米現糧附之曰抵補折色現糧之外以所買各色片糧足之曰雜入糧不在正額之內者也曰雜入銀徵解自各州縣者也曰錢易銀以折色之錢按照市估隨時易入者也曰報效卽原案歸公之數由局解司者也曰捐支糧糧道未裁缺以前如省城畱養局兩縣囚犯口糧之類各有捐糧現仍援案辦理者也曰局用錢局用銀倉局薪工火食雜費及各署公費胥以隸之曰餘糧餘錢余銀則一月之後綜其出入以計盈虛者也此十四項不必一月之中各項俱備細數皆同有無多寡均隨其本眞逐條登注惟有必須聲明者兩端本色項下土糧樣糧兩宗向系約略收取並無確數現在攺章伊始欲悉數裁汰則獘除而利亦微旣恐報效無出欲明定數目又恐閱時旣久視同正供以致土樣之外復有土樣現時一仍其舊無所更張約計其數每收本色一石至少不下平京鬥一鬥五升至多不過一斗五升五合若以上月之數校之下月斷不能鬥升悉合顆粒無差此其一抵補折色項下小麥粟米豌豆三種歷來價值不甚懸殊向來辦法兩倉各折各抵不相通融若在一倉則但須抵足總數不復細分糧色譬收折色小麥千石以小麥片抵之也可卽以粟米碗豆各片抵之亦無不可惟粳米價值校昂必以粳米片乃能作抵而此項米片散發到旗有上月之片遲至下月不領者有上年之片遲至下年不領者或三五年或七八年往往有之欲買片則不願賣欲發米又不來領欲購儲米石以備不時則紅朽之虞又勢所難免惟有存儲米價隨時應付願賣片則給錢願領糧則買米之一法去年冬季分因倉有餘糧融抵一次已將粳米折錢歸入報效此則因時因事爲之未可以爲定例現在四月分冊表仍有折色未塡粳米四百餘石職是故也又其一抑本局更有請者徵收糧石不過本折兩宗本色有斗斛折色有牌價猶屬眾目昭彰惟片價一項一買一賣彼此直接索價若干還價若干眞出價若干實得價若干旁無與聞之人卽最易蒙蔽之事兩倉入款以折色爲大宗折色出款以買片爲巨數稍有不實全局皆非命脈所關最爲重要前因紅單房盤居把持從中漁利而攺設官糧鋪現在官糧鋪所辦之事得人則前日之獘卽今日之利也不得人則今日之利卽後日之獘也現在攺章伊始愼選委員尙無慮此持獘生於久政舉於人旣無百年不敝之法卽不敢謂以後必無舞獘之事語云有治人無治法及無治人則更不可不有法治應請嚴定章程以後收買糧片敢有重尋故轍因緣爲姦者無論數目多寡一經查出立予詳參由憲臺批示定案永遠遵行峻法在前庶幾知所儆惕不致驅狼進虎病及公家竊查陜省屯更各糧共二十萬數千石夏糧居十分之四而稍彊秋糧居十分之六而稍弱本局自去年十月開辦至今七月有餘秋糧甫經畢事數月之中牌價極小片價適中買片之數與從前亦屬不相上下而核計折色所入之錢除買片抵補之外猶餘錢二十二萬三千一百四十餘串以一串七百文買銀一兩計之合銀約十三萬一千餘兩以秋六夏四計之餘銀總在二十萬兩以外若以後牌價加大片價加小買片再加多能加半則利亦加半能倍蓰則利亦能倍蓰現在接辦之初和盤托出所有盈餘之數目前可以一望而知將來更可以依此爲例實於陜省理財之道不無所裨所有本局賫呈表冊緣由理合詳請憲臺批示立案再上年冬季分列一總表本年自正月起以後卽按月造賫合並聲明爲此具呈伏乞照詳施行

○批商州詞訟冊

各案均能批郤導窾切中肯綮自非好手莫辦吳荷屋作消夏錄不如閱此等判詞更爲痛快心快而淸涼在其中矣繳

○批華陰縣詞訟冊

天下事專論情理盡人皆知至情理中又有情理則非天資髙才識敏者不知也冊開第一案孀婦王王氏無兒無女撫張土旺爲兒買陳運釵爲女立契言明女媳聽便當抱養時皆在𦇤褓王王氏鞠育雙雛誠不啻同懷之兄妹而愛憐兩小暗許爲異日之夫妻不期土旺愚頑運釵厭薄及當倩當婚之際欲正佳兒佳婦之名而運釵之兄陳悶兒誘妹回家意圖另聘迨王氏呈控到案該令訊悉前情以爲陳楊氏不得誘回己賣之女王土旺亦不應妻其異姓之妹斷令土旺別娶運釵由王王氏另字凡遇此等案本極活動兩邊俱說得去王王氏意圖省事義兒義女順水推舟本屬鄕間常事惟婚姻之事應視本人情願與否此案如運釵心肯則曰旣不同父又不同母婚配何妨今運釵旣不情願則曰旣爲手足難作夫妻斷離爲是該令敍述此案先下運釵不悅四字早爲後來另嫁另娶伏脈心靈手敏深知律意此所謂情理中之情理非聰明人見不到也此案登報余兩案亦極妥愜繳

○批臨潼縣李令詳

詳及圖表規程總冊均悉興學難集款更難定章程難定簡而易行行而有效之章程則更難蓋學堂非通人不能辦不學之吏照本鈔寫照例稟報本司不瀏覽亦不挑駁何也矜不能故也若通人談學務眞如紅壚點雪樂不可言該令讀書有識教士有方其尢難者則在於開堂如是其多也用款如此其巨也而一年之內拭目觀成其款或取諸陋規或提諸行用或出自樂輸生徒各得依歸百姓不知擾累惟其經費有常學堂於是乎可久設更聞風興起逐漸擴充學堂於是乎可大善乎哉櫟陽之民何幸而得此賢父師也準一切如詳立案至於表冊更是專門之學非眞讀書人眞著作家爲之必不入格玆閱來冊首列地圖開方計裏次表次學規次課程旁行斜上朗若列眉如以原冊付刊便是極好一本綫裝書譜錄家所必不廢也抑更不必開卷而知爲通品試看揭櫫一行書法嚴整款式精良豈官文書所有耶本司爲此言不免爲俗吏及新黨所訕笑然此實吾華之國粹也特爲拈出繳

●樊山政書卷十四

恩施樊增祥嘉父

批西安府尹守稟

批華陰縣詳

批華陰縣稟

批渭南縣詳

批臨潼縣李令稟

批髙陵縣王令詳

批中部縣王令詞訟冊

批咸長兩縣詞訟冊

批咸寧縣劉令詞訟冊

批華州稟

批寧羌州詳

批寶雞縣蔡令詞訟冊

批曾令稟

批臨潼縣詞訟冊

批潼關釐局稟

批臨潼縣稟

批朝邑縣曾令詞訟冊

批大荔縣詞訟冊

批鎭安縣詞訟冊

批澄城縣楊令詞訟冊

批咸長兩縣裏民局紳王煦等稟

批華陰縣崔令稟

批永壽縣李令稟

批華州褚牧詞訟冊

批大荔縣詳

批長安縣詞訟冊

批雒南縣稟

批雒南縣丁令稟

批寶雞縣朱令稟

批雒南縣稟

送陜西髙等學堂學生畱學東洋序

批藍田縣胡令稟

批西總科經書王維翰稟詞

批寶雞縣稟

批盩厔縣稟

批鳳縣果令稟

批前鳳翔府傅守稟

批臨潼縣詞訟問

批吳令念章稟

批醴泉縣舒令詳

批扶風縣譚令詞訟冊

批同州府英守稟

批澄城縣楊令詞訟冊

批朝邑縣印委曾曹會稟

批鳳翔府孫守

批南鄭縣稟

批鳳翔府兼辦鹽局孫守稟

批孝義廳文丞稟

批稿總科書辦稟詞

批藍田縣孫令培恩稟

批綏徳州稟

批大荔縣會稟

批楡林縣稟

批雒南縣丁令稟

批鄠縣詞訟冊

批華州稟

批臨潼縣稟

批三原縣稟

批雒南縣丁令稟

札募兵各州縣

批白水縣王令紹曾單稟

批磚坪廳七八兩月詞訟冊

會臬司札西安府

批石泉縣陳令天錫詞訟冊

札富平縣

批富平縣詳

批咸陽等州縣會稟

○批西安府尹守稟

據稟已悉馬勇黃璋鈺朦捐縣丞欺徐氏孤兒寡婦誑領血本萬金開設典肆以黃允中爲鋪夥開設五年萬金化爲烏有而領運之公款及教堂之借款皆不能短欠分釐以外欠欠外兩相抵銷而孤寡萬金已屬毫無餘剩溯查領本伊始王振鐸借銀三千一百餘兩徳聚齋借一千兩長盛福借一千五百兩皆由璋鈺取懷而予數年以來本利俱無彼不還此亦不問也而璋鈺又自用一千八百兩允中又長支九百餘兩借當鋪爲名竟將孤寡養命之源爲一班狐羣狗黨公共吞嚼之款馬勇捐縣丞取諸此馬勇由佐班過正班亦取諸此徐家渺不相職之人開布鋪開油店亦無不取諸此所謂幹貞當鋪者虛設門面有出無入羣姦朋分己畢隨卽倒閉此一塊招牌數間鋪面與娼家之陷人坑何異與彊盜之分金亭又何異來牘祇敍其欺心盜賊實則璋鈺之隱慝尢有鬼瞰而神怒者本司痛惡之而不忍言也應如來稟將黃璋鈺卽行詳請咨革收監笞比務令本利交足再行稟請核示其餘外欠之款亦勒限飭令本利交足如違稟究且卽令人人本利交足亦只敷償還欠外之用其孤寡被騙之萬金應如何歸結如璋鈺允中不能歸結應如何懲辦之處仍仰該府認眞追比核議稟奪現值整頓商務嚴懲欺騙之時稍一放松何能警眾非本司故從其刻也繳

○批華陰縣詳

近來系石人犯或捏病取保或乘間脫逃地方官以爲案非達部無關參罰平日漫不關防及其逃也一報了事甚有犯逃數月並不稟報者獨不思罪至鎖系其人非棍徒卽刀匪本各有應得應辦之罪因恐各州縣辦案費事層轉達部又費詞故省章定爲鎖系之法所以免累贅而示簡嚴若甫系卽逃何以示懲犯逃而差不加刑官不開參何以示儆該令初涉仕途貌似精幹本司以遠到期之每見華陰公牘無不從優褒笞乃竟如此不知要好以此等照例詳文申送本司一若毫不要緊也者若聽其松懈疲頑何以對寶雞朱令耶該令著詳記三大過予限一月拏犯自贖屆限無獲該令自謂開送職名卽可了事殊不知本司別有辦法該令日望調繁若郭兔娃無獲遇有三字缺出永不以該令調補若不知振作並華陰亦不可保凜之再近來風聞該令官親僕隸頗不安分裏局驛站多有獘端讀書人作官何至負此等聲名該令小心在意行已有恥一語不可忘也繳

○批華陰縣稟

據稟郭禿娃業已緝獲本應免其記過惟據所敍供詞該犯於五月二十四日定更時攜石逃至城外砸斷鐵鏈拋棄巨石等語果系巨石至輕亦有百斤何能攜之而走旣能攜走則非巨石可知吾不解作地方官者自已並非刀匪出身何以憐憫刀匪若是再查該令原報該犯脫逃在五月二十四日上詳在五月二十九日詳文到司在六月二十七日此次跴至閿鄕獲犯在五月二十七日發稟在六月初六日本司接稟在七月初九日華陰距省二百五十里快馬一日而至閿鄕距華陰九十里捷足亦一日可至華陰緝役旣於五月二十七在閿鄕獲犯則二十九日何必詳報脫逃旣報脫逃旋卽就獲理應迅報獲犯何又遲至六月初六日始行具稟而且前詳自縣至省行走二十九日此稟自縣至省行走三十四日明系郭兔娃縱逃以後該令視若無事本無詳報之心及見秦報寶雞之案始稍稍警覺倒塡月日照例詳報繼見本司批詞嚴厲不獲犯不調繁六字實能刺骨鉆心乃復將兔娃喚回重又倒塡月日以飾前愆而覬速調此等行徑全不似讀書人初任所爲本司作令十餘年凡同寅油滑躲閃手段以及打誑語避處分占便宜卸責任種種君子所不爲而小人自以爲得計者知之熟矣該令初入仕途此等破斧鈍刀不必向老夫賣弄尢不可將不識字之劣幕假在行之門丁奉爲明師益友一味撒不經之謊取無益之巧自剺眞面徒取愆尢以獲犯論理應銷過無如兩次倒塡月日近於胥吏舞文應加記三大過示儆以爲讀書人聽信丁幕弄巧成拙者戒至該犯鎖系年限卽如來稟辦理該令此稟明明接到前批而佯爲不知亦何可笑本司生平最恨猾吏該令須格外小心昔人詩云譬如閒看華山來又云回頭慚愧華山云該令到任了無成績閒看一回則太不值慚愧二字則更不可犯也勉之繳

○批渭南縣詳

據詳武生田芝英於光緒三十年前與刀匪侯新盈開場聚賭經田錫海禁阻爭吵及新盈以命案牽涉被押芝英勢孤是以三年無事頃因新盈出押商同報復竟將錫海之子長命兒毆傷詳請斥革懲辦前來惟稱芝英現年十八歲光緒二十四年入學僅止十歲與刀匪開設賭局亦僅十四歲未免年紀太輕豈有誤字耶田芝英如詳斥革歸案懲辦並嚴拏刀匪侯新盈務獲永遠鎖系查陜西刀匪甚多視官法之寬嚴爲匪膽之斂肆爲民除害者往往得匪卽懲久押不放不惟民受福官亦省事也惟至交卸之時則不問其人可釋與否槪令取保意謂卽使出外滋事後任當之我何與焉本司素不以此事爲然不意賢令尹交卸之前而亦將侯新盈釋放也以後通飭各屬凡新舊交替之時管押人犯如系刀匪訟棍竊賊之類一槪不準取保繳

○批臨潼縣李令稟

因撿瓜起釁事屬細微右腿並非致命一傷又未損骨王性兒猝然身死殆前生冤孽耶仰卽研訊碻情塡格錄供取結通詳仍候各衙批示繳

○批髙陵縣王令詳

咸寧革生崔嶽崧夤緣入大學堂仍不安分時爲無恥佐雜捉刀本司仍擬驅逐出堂蓄而未發玆據該革生與孫占魁一同懇恩前來開復礙難遽準姑準入武備學堂徐觀後效如其安分肄習本堂自有權衡倘仍前躁妄定予倍懲不貸

○批中部縣王令詞訟冊

第一案奇文也余亦各有可驚可喜之處總之作官不論文章好歹斷法不謬卽得惟判詞系對百姓說話以後不必自稱卑職商之繳

○批咸長兩縣詞訟冊

委訊各案均極公平兩首縣近在同城向不造送月報淸冊今亦虛心就正不惟爲各屬之倡亦酒逢知已飲詩對會家吟之意也咸寧判詞藻縟長安判詞明潔欣賞欣賞繳

○批咸寧縣劉令詞訟冊

各案均甚膠葛要不離乎無恥者近是第一案銅匠三人賃居開元寺不給房租俗謂和尙喫十方喫和尙者爲喫十一方今以三人騙一和尙則喫到十三方矣馬有娃邀人合夥一去不來髙王二人將押租住滿搬移他處有娃俟其遷徙而又來寺追索押租致成訟案兩造均皆混帳合令徧喫藤條完事第二案安愷有女己嫁楊喜榮又另賣給李石獅作兒媳石獅名爲作媳實則轉販婦女迨安愷欲收回白鴿石獅早已賣郤瘦馬矣以騙遇騙可謂天道好還斷令石獅交出原賣之人再行責放不交不放安愷責遞回籍以賣價付喜榮另娶極爲公允第三案蕭阮氏幼嫁蕭東林爲妻東林因荒出外三年不歸存亡莫卜阮氏攺嫁馬徳芳央東林母舅郜天富主婚天富得銀二十七兩不出婚書徳芳又給東林之兄蕭學哲禮銀六十兩主婚嫁賣因向得銀而不主婚之郜天富索還原銀以致涉訟查此案人皆混賬款應入官來冊斷令禮銀六十兩畱待東林歸家付給如再三年不歸方準蕭阮兩姓分用斷案過於細密便欠簡捷若本司處斷直充作學堂經費可耳第四案更混賬不足論繳

○批華州稟

據稟華州久旱亟思儲糧備荒請將前發買糧運省之庫款五千金作爲該州平糶之用等語閱稟不勝其憤不圖該署牧因貪生妄一至於此夫所謂貪人者不必皆攫金入已也見錢卽愛不肯放手此卽謂之貪人買糧一事由前藩司發端欲買豆谷運司塡倉以備荒歉而以餘糧賤糴貴糶冀獲厚利遂於前年冬發銀十五萬兩交前西安府承辦及本司到任款己發矣本司深知此事無益有害特礙於前任及前首府未肯遽事收回故於上年發款買糧之時如懸崖勒馬總以少發少買爲囑何也以運糧而論各州縣由鄕運城由城運省所耗不貲買價𨿽廉運費實巨以買糧圖利論謄賤賣貴惟市儈爲能官不能也譬如在此一縣買糧卽寄存縣倉待時而糶萬一明年之價跌於今年則折閱已甚存而不賣麥性不耐久儲迨價漲而糧己壞則仍歸於折閱而已況買賣之事使各州縣官分任之無非丁差牙儈奔走其間於此求利豈非使饕餮監廚托登徒買妄乎本司又深知今人愛便宜者多顧大局者少此數萬金散在各屬如秦晉財東令人領本保本者什三虧本者什七是以前則吝發糧價今則催繳原金誠以庫款攸關貪人可畏而不意愛便宜者首先出於該署牧也該署牧之意此五千金在手不殊逢曲流涎特假天久不雨之名作爲民請命之態果如其請則市恩於民不遂所求則歸過於上試問彌月不雨各屬所同買糧之八萬餘金散在十餘州縣設一齊畱以備荒庫款虛懸誰職其咎更有較瘠較遠未領之數十州縣設盡援華州之例紛紛請款平糶本司何以應之況無病而呻是爲不祥關中今年不但無災象亦並無旱象該牧挾善財難捨之心作飾災幸澤之舉實屬利令智昏深堪痛恨如果該州必須平糶無款可籌該牧今年自耀移華二州春色一网兼收卽捐金買名亦屬分所應爾乃兩處平余則一毫不捨公家正款則百計邀畱似此居心亟應詳記三大過以爲愛占便宜罔顧大局者戒仍委前代理耀州知州張成淑星夜馳赴華州將糧價五千金限三日內提回省城交庫歸款其餘各州縣應繳未繳者一並嚴札飛催迅速報解勿幹委提切切此繳

○批寧羌州詳

七月十四日接到該州公文四角內系詳冊四本據報監犯唐鳳國王富豬周鳳其李靑雲一齊患病查四犯在監同時而病申詳同日而到如此盛暑而所患均系傷寒何其巧也州縣報犯病本極沒要緊之事惟四冊重疊而來除姓名案由外竟是一塊板印出豈非奇事仰卽明白申覆因何不先不後同監同病同驗同詳是何緣故切速勿延

○批寶雞縣蔡令詞訟冊

斷案以賬債案爲最難亦如作時文者遇沈悶理題心力艱而意趣少此冊四案皆帳債膠葛訊鞫旣細剖斷極公該令生平讀書作文皆是細密一路故發硎之始卽能獨爲其難閱之欣慰繳

○批曾令稟

該員六月初七日稟到未及一月卽請回籍買書墨無黔突項戴猴冠舉動浮輕深爲可怪嗣知該員身著短衣在街面與車夫互毆巡警軍不知其爲官也捽至警察局該令大言恫喝稱系首府至親又與督憲雅故局員席令故長者重笞巡兵千板以謝之夫巡兵站街突見有人短衣打架理諭不可揪至總局分所應爾而竟被重責眾論嘩然事爲臬司所聞深咎席令非是此該令回川買書所由來也稟辭回籍以後始將到省履歷淸冊賫送前來顚之倒之良堪愕笑繳冊結蹔存

○批臨潼縣詞訟冊

治民無他擇其可惡者而痛箠之人心快而民遂其生矣各案懲治刁頑愜心貴當繳

○批潼關釐局稟

王殿元卽前日刀傷號馬之戈什乎督憲爲此事自賠馬價四十金將殿元斥革旣知其貪橫不法豈能派送丁教習靈柩該革弁藉護柩爲名沿路招搖恨孤子丁宗曜不許撘車遽有白刃相仇之語此等下劣廝養形同彊盜旣能說卽能行該令借其偸漏土釐將殿元送廳管押而令宗曜先行以免變生意外處事妥貼而兼敏妙良深佩悅旣經通稟請示應俟督憲批回方能定其奉差回籍之僞與眞與招搖偸漏之罪之輕與重本司之爲是語亦欲綿其管押之期俾丁子平安旋裏待蘭州公文一往一還則眞定之行人早到矣況此輩從督憲出京沿途索詐今日漏釐之土三十包皆所詐之贓也應一並充公勿庸四倍加罰憲批至日鎖項遞解回籍仍仰潼關廳將此稟此批一並抄粘移知眞定縣於犯到之日取具切實妥保及永不尋丁子滋事甘結以杜後患所謂殺人見血救人救徹也繳

再查此次通稟皆手自繕寫不勝嘆服曩惟張育生大令任甘泉時自書文冊本司在咸寧恨鈔胥遲慢亦曾自繕太白廟謝降文吾輩書迂性急而手不能閒往往有此然究覺過勞後勿復爾

○批臨潼縣稟

稟及鈔件均悉王生吉霸種義學灘地訟案累累玆因該令興辦尖角村蒙養學堂將從前歸公復霸之地取租興學意至美而法至善也王生吉以刁劣頑民匿其從前霸種之非輒敢控府控司任情誣飾本司前批就事論事以爲同種河灘之地何獨令王生吉一人退莊是以批令查明共地若干地戶若干取租若干一一了然則原被告之是非可以一言而斷玆閱鈔呈兩次詳稿王之棟並非挾恨王生吉實系刁誣該無糧地二三頃於光緒十九年傅令任內斷歸義學嗣於施談舒三令任內王生吉屢被訐告疊受刱懲此次王之棟辦理該村蒙學猶復格外從寬與生吉畱地五十畝未始非畏其凶狡與以便宜殊不知天下惡人愈怕則愈不了生吉不惟不承情反敢三次上控足見渾惇窮奇除放流外再無別法此批到日仰將王生吉卽日拘案重責五百板鎖系三年期滿察看稟奪所畱五十畝地仍勒令一並認租充作學費倘再聳其老母蠆鬧每鬧一次則將生吉重笞千板此皆本司作令時治惡人之丹訣也至前批查地云云乃未悉此案前後情形欲查勘明白以關刁民之口耳今是非較然明白卽可無庸查勘蓋渭河灘地隨處皆是盡人皆種灘不灘視乎地收不收憑諸天斷無因一刁民之上控遂將闔縣灘地一齊淸丈之理卽使淸查得實亦無一槪充公升科之理應作罷論以免擾累此繳鈔詳二件存

○批朝邑縣曾令詞訟冊

四案皆膠葛紛縜而剖斷公明情理兼盡閱之欣悅第一案李孫氏聽陳廣泰楊老五誘拐背夫逃走別嫁王百川爲妻經本夫李遇兒控案質明斷歸前夫乃一定之理賢令尹因陳楊二犯遠揚百川財禮無著乃自出銀三十二兩俾百川領銀遇兒領妻甚哉斷案之難不如是則百川不服遇兒妻不得歸而此案終不得結記吾小時看三國演義至姜維棄糧破鄧艾深惜其幸而獲勝所失已多爲之不懌該令斷結此案殆亦姜維棄糧之類也查李孫氏與遇兒結髮夫妻嫁逾一載當背夫逃走之夕以思食豆酪將遇兒支開乘機宵遁遇兒謹遵妻命徧尋豆酪冀適其口而悅其心何期中夜歸來入宮不見世間癡心男子遇無良婦人若與俠客相遭吾知李孫氏之頭早被快劍割下矣設身處地吾問此案有兩種斷法一則將李氏立斃杖下前後兩夫如君子之無所爭最爲痛快然在古人則可今人則斷不能徒爲是過屠之嚼而己一則如該令所斷將李氏痛打荊條無算斷歸遇兒一面嚴緝陳楊二拐犯到案押追財禮官不能代出一錢後夫王百川亦決不能聽其爭執何也百川𨿽不知拐逃情事然誤娶拐婦與誤買賊贓等前已誤矣豈能復得原銀況得婦已將一年律以女閭之意豈無夜合之資而竟雙宿多時仍將財禮歸還分釐不短若必如此方能結一齷齪拐案爲民父母不亦難乎觀過知仁未免君子常失於厚矣吾甚佩服亦甚不佩服繳

○批大荔縣詞訟冊

虞集是漢庭老吏繳

○批鎭安縣詞訟冊

訊案極其淸楚斷案稍形軟弱再查該縣有叔侄爭產由雒南移回一案至今未據稟銷尙有一人在雒管押豈得視若無事乎見批速覆繳

○批澄城縣楊令詞訟冊

三案皆允協白丙紅休妻一案翁婿夫妻均有不是該令判令復合先得我心尢妙在動以情理不加責罰仁言仁心可以爲法繳

○批咸長兩縣裏民局紳王煦等稟

所稟如果屬實亟應據情移明山西河東道並詳明撫憲轉咨山西撫部院嚴申禁令飭遵定章以紓民困惟晉解甘餉系屬年年例差是否向來卽如此需索抑系近年積漸增多所需車馬是否執有傳單文憑抑系該委員任口勒要未據呈明殊難核辦仰西安府轉飭咸長兩縣遵照批示各節查明詳細稟復以憑核奪隔省例差供支歷數十年如非萬下不去自以省事爲是此繳

○批華陰縣崔令稟

單稟及鈔件閱悉該令文章爾雅深可愛敬但辯論之文須將原批賓主分淸然後下筆本司前批著重在刀匪郭兔娃之脫逃當初次接稟之日正臬司委查該令裏局驛站之時本司心非其縱脫匪徒而遂旁及此事乃餘波也非正文也繼經王令查明都成風影是該令前後共記六大過了不與所申辯者相干本司所深惜者在於該令疏脫匪犯報逃在獲犯以後而報獲又故塡在奉批記過之前初入仕途不向好處學專學打誑語此最司恨尢大失本司期望之心故批語亦愈形駿厲耳卽此稟十三日午時發十四未時卽到何以前此一詳一稟皆途中彳亍一月之久乎倒塡月日百喙奚辭朱子云過而能攺則復於無過不必再用避實擊虛手段徒費筆墨無益事情惟所稱局紳張靄盤踞把持裏民怨怒應卽逐出裏局嚴加管束永遠不準干預公事本司於各地方公事凡可以助力者無不加倍相助若向我撒謊則自尋煩惱矣來稟甚佳可以登報繳

○批永壽縣李令稟

單稟閱悉永壽小學堂前經陳令稟定以官兼師誠如來牘所言可蹔而不可久堂中諸生公同吁請分學生之膏火作教習之修金自應延聘通人以育英才而孚士望惟來牘擬請之教員系候補佐班蕭增戊則本司不敢與聞增戊有子甚慧居爲奇貨到處自媒去年在鳳翔尹守見其有異常兒令入學堂肄業增戍遂欲因子及親坐邀厚貺不遂所欲攜子徑行今年屢考課吏館一無足取來牘稱其中西兼學吾斯未信論永壽小學堂原不必上等師範惟增戊利心太重迹近風痰該令仁厚性成一與爲緣必受其累盍函致仇令在師範學堂中選一教習似較妥當酌之至稱一切公事不假手於左右官民胥役隔閡毫無往昔循良大都如是可佩也繳

○批華州褚牧詞訟冊

老實人斷案至平安而止若天分髙者於平民則用巽語法語於刁紳必施權譎手段若此冊第二案之於時校官是矣人大都喜其似已故白愛元韓愛孟而本司亦最愛此種斷法也第四案鄭英傑之繼女桂英招羅六女爲婚言明財禮六十串僅給錢八串二百六女又不安分出外數年不歸突於今年四月糾人將桂英搶去幸而擋回以致結訟該牧斷令六女出錢三十串將桂英領回作妻無錢則桂英仍由繼父養育再等一年六女無錢然後準英傑另行擇婿此斷殊欠公允羅六女所給財禮不足十分之二輒敢糾人刁搶未婚之女無賴可知理應令鄭英傑還錢八串二百文桂英另配何等直捷乃於糾人一搶之後反爲減去應出之財禮二十二串又再寬以一年之期該牧旣怒其搶而笞之又似嘉其搶而賞之此例一開凡欠給財禮不得成婚者人人樂得而搶之而況實三實七嫁必及時該無賴訂婚出外業經耽誤八年今再令桂英多待一年設另擇之婿復效六女之尢則此女如季隗之就木矣案已斷結無復翻之理本司特論其理耳因原判以爲必如此方爲情理兩得似系錯誤故以質諸同人此繳

○批大荔縣詳

據詳巳悉屈安嘉無恥之尢誼當坐誣而尢必俟其再控始懲未免輕縱若遇本司必將該民逮案痛責將原領三十金追出充公以警誣告此繳原詞存

○批長安縣詞訟冊

各案均問得淸楚斷得平允張令紹彩方令汝士新硎初試剖決無差尢爲喜慰繳

○批雒南縣稟

稟及單折並悉不勝嘉嘆讀書人說話做事自與常人不同夾單稟稱保安堡三家商人於光緒二十三年分領平糶谷價四百二十餘串一分息迄今九年錢價谷價漲落懸殊紳訟商而民又訟紳蔓延不了歷任皆存此錢於紙上𨿽有實無該令獨能察其委曲轇轕之由思欲平其爭而歸諸實稟請飭令原領之商交足原本制錢四百二十九串零買谷備荒就一面觀之近於免利還本於公有虧實則九年前之个頭視今日之錢色每票錢一串僅能折制錢二三百文今令按制錢交足原本在商家已受虧不淺矣凡事只要將事勢情理說得明白卽使官話打不去而通人斷無不準之理本司嘗謂凡作州縣對百姓說話要口才對上司說話要文筆無言語無文學而能政事者未之有也若吾丁令庶幾兼之準一切如稟辦理仍候各衙門批示繳折單存

○批雒南縣丁令稟

如稟銷案此稟明白公允登諸秦報以後無論何屬買賣地畝均用官弓不用鄕弓永遠立案以絕訟累繳原詞存

○批寶雞縣朱令稟

現聞該犯楊舉鵬業於限內緝獲深爲嘉慰所請展限之處無庸議矣繳

○批雒南縣稟

如稟保外調理此案姚令置之腦後明明中存忌克以爲我鎭安之案而令雒南移提審結旣結以後又解歸令我遵辦意不能平遂閣置不理殊不知彼系書迂而劉玉全又狡黠之尢若在鎭安萬難了案故令能了者代爲了之惟雒南只能依理斷結而玉全應交之款仍須鎭安追交故暫畱玉全於雒而令姚令傳其家屬遵斷淸交不交則玉全不歸一交刖玉全卽釋使姚令稍肯盡力三日卽可了結而玉全亦得速歸乃竟遲延數月無片紙隻字申覆以致玉全在雒患病萬一因病而死此一條命債能不向姚令索償耶世皆詈讀書人不中用姚令必欲證實此言是何居心此稟此批飛札姚令閱看若批到三日不了不復必參無疑丁令於玉全昔懲其姦今憫其病仁義兼盡佩服深之繳

○送陜西髙等學堂學生畱學東洋序

出洋遊學者多矣餞送之詞亦多矣千人一口千篇一律其文則合時文公牘而一之而間雜以新名詞言者聽者皆自以爲剴切沈痛卽吾亦以爲剴切沈痛也吾又何以贈諸君子哉𨿽然彼所言勿論數見不鮮究亦無當於吾陜之情事與吾意中所欲言則吾言又烏可已也自同治間湘鄕相國奏派學生出洋遊學天下從風頃年吾師張少保總制兩湖湘鄂諸生徧布環球學校自余諸行省亦各有人焉爲喁於之和獨吾陜闕如焉此非吾之吝而固也風气未開士無遠志一新政繁興事須漸及二根抵未固難語開通三年少遠遊無人督率四三年以來秦人士皆自力於學而有志於開通新法亦次第舉矣而蜀中徐子修孝廉適至儒而俠者也志於聖賢生而豪傑吾乃用尹仇兩君之言請於濰縣中丞精選兩髙等學堂官費自費生四十餘人以孝廉爲監督詣日本畱學而以興平令楊君爲考察官舉一切學生之流獘監督皆能湔滌而規切之無假鄙言加吾學術謭薄自少至老僅能讀四子書其爲諸生臨別之贈者仍吾中國聖人之言耳論語曰志於道中庸曰知恥近乎勇志不立則事無成不恥不若人則終爲人役而已矣諸生試思之明治維新之初其學於泰西者不先於曾文正由今以觀文正所遣容閎馬建忠諸人其視尹藤陸奧何如也甲午之役葉魏諸軍其視大鳥圭介何如也三十年來彼國勢日張而吾益弱彼實業日精而吾益窳彼人心士气日益團結而猛起而吾益渙益隳所以然者人人不立志而不恥不若人也庚子以後徧立學堂擴張新政然試求諸人人之心與夫上天下澤交通之故則其散漫而壅塞者殆無以異前而又加甚也先聖先儒大抵責己不責人務實不務名愛國不愛身計功不計利今之謬論專責政府指斥朝廷及問客何能則呺然無具所謂新學者獵皮毛而已志富貴而己不得富貴則怨望怒罵而已幸而富貴則亦甘爲人役而己嗚呼學新學者皆如是何顏責政府哉韓子曰業患不精無患不明行患不成無患不公

兩宮方持髙爵厚祿以待天下非常之士文武一體滿漢一气以盡洗有司不明不公之舊習諸生學而有成何憂韞玉於山林而遺珠於滄海哉且使人人皆賢皆才則𨿽如探籌積薪皆足以得人而濟事然則不才而憤事者𨿽用人之過而亦人人不自力於學之過爲士者獨不自愧耶諸生勉之哉遠涉東瀛去家萬里父母倚於門少婦嘆於室愼居處節飲食謹暑寒遠聲色衛生之要術也惜分陰戒遊談勤術業志遠大成業之梯桄也修羊燈火之需吾故鄕萬人之膏血也舟車衣糧之費吾官師銖寸所襞積也吾父吾兄割骨肉之愛而使之遠遊臺司郡縣不辭供億之煩而資之就學其待之者何如而其所責望者何事諸生而無愛親敬長之心則已人人有心將必人人力學其忍徘徊歧路蹈襲狂迷乎況吾中國事勢如此其亟也種族如此其衰也學成而歸轉相傳習寸炬千燈一鳴萬和則光緒一明治也西都猶東京也天下之重後主任之矣若今無異於昔後更不逮今羣雄相偪而來父母妻子將僕妾於他人墟墓田廬恐沈淪於異族興言及此其不發憤忘食自力於學者豈獨非人情亦決非吾三秦子弟忠孝沈毅之性質也諸生行矣經旅順眺大連日露炮火所爭持倏完而倏破者皆吾土地也泊長埼指馬關甲午城下之盟擲金二萬萬之處也北望遼陽戰血未幹遺骸滿目我

太祖

太宗發祥之所也西望故鄕五年以前

兩宮蒙塵所巡幸也西南望中華全國風潮洶湧海氛蔽天吾黃帝堯舜億萬萬子孫所僑寄而托命者也諸生勉之哉取人所長益我所短吐吾之故納彼之新救及身之危圖萬世之安期於各得其精華而仍不自漓其根本我不若人惟當自奮不當自餒卽稍能趨步人益當自勉不當自足日置吾身於薪膽之中而預懸人格於歐美之上積憤求通增髙繼長以吾華人之聰明棄其疇昔無用之學而人人求爲有用之材何實業之不成何國恥之不振勉之勉之學成名立三年來歸河嶽騰光桑枌表色吾將與三秦父老張樂設飲相見於霸橋之上光緒三十一年歲次乙巳八月朔恩施樊增祥序

○批藍田縣胡令稟

去年冬該署令請將糧價銀五百五十餘兩發商生息作爲學堂經費本司批斥不準嗣於本年六月復經專札飛催趁此糧價平減之時速行糴買在案玆據稟稱甘霖大沛糧價漸平業已買定京斗碗豆三百六十四石共享庫平銀五百四十六兩下餘七兩零畱買蘆席等語查該縣六月折報糧價系每倉斗一石合市平一兩五錢及買糧之時則倉斗變爲京斗每斗縮二三升市平變作庫平每兩加二三分以大平之銀糴小斗之糧而自忘其從前折報之有據實屬貪昏已極胡令著詳記三大過仰新任孫令於到任後將胡令買定之糧照市平倉斗折算短糧若干勒令交足勿稍扶同狥飾致幹嚴譴此繳

再本司又聞該縣市平較京斗加倍糧店交易並無倉斗之名市斗一石卽京斗兩石也現在市鬥糧價每豌豆一斗約重三十斤合錢三百文每石三串約合銀二兩五錢是每市平銀五兩可買京斗豌豆四石市平五百五十兩可買四百四十石胡令以庫平五百四十金僅買京斗豆糧三百六十四石平余斗餘二者並計賺銀百兩上下貪得亡恥膽大胡塗實堪痛恨仰孫令確查實報以重倉儲須知買糧所以備荒賑也吞買糧之銀與吞賑何異此本司決不能容者也又批

○批西總科經書王維翰稟詞

該書在署供役最忌倚上壓下民間偶然失竊稟縣請緝差役臥票懈緝呈催可也乃以一書辦失竊之故而欲本司札府飭縣爲之嚴緝務獲膽大胡塗狗气滿紙王維翰著記責八百板倘再妄瀆定卽押發三原縣如數決打不貸

○批寶雞縣稟

據稟該前任朱令弼臣交代項下挪用修築碉樓本息銀一千一百八十餘兩又挪用常平倉斗小麥四百石有奇應折交銀四百九十餘兩又應交原接各前任應解未解攤捐銀一千四百六十餘兩通共應交二千八百餘金一齊拖欠經監交彭令書立議單俟朱令到興平署任一月內卽行歸款嗣以縱逃要犯被撤遂將虧款懸擱大有小兒撒賴光棍抗償之勢夫作官者不可行同無賴讀書人作官尢不可任意侵挪寶雞一缺每年除公私用度可剩六七千金此同寅所共知也朱令在寶四見春光所餘應在二萬金以上乃自謂私囊一無所有又虧官款近三千金以一寒士而揮霍至斯是謂忘本若謂盡爲其婿其子所耗則該令一身與土偶何異況議單所云一月卽還不過挪興平之官錢塡寶雞之虧累是眞以侵挪帑項爲居官之通義更借身多債累爲美缺之護符設人人如斯則無心肝者永享膏腴而守官箴者常安瘠苦不惟無公道亦太無天理矣況論人當核全體用人惟視才能果其卓著政聲又當別論而朱令則塊然一物形質存而神气亡其於民事無所知亦無所問以此等人物而猶必以好爵縻之是謂我全無心肝也況天下專有一種人愈有錢愈不還債若以負虧空爲得意者本司實深恨之良以此等派頭最壞風气論朱令者曰此人無官則當餓死情亦可憐然卽使再任寶雞四年亦不過與今日等而公事之廢弛訟案之沓拖匪類之鴟張學堂之荒穢誰職其咎此人本非作官材料業已鬼混十餘年忝居大邑亦便宜之至矣有爲該令求缺了虧空者本司必面斥之仰蔡令將此批移知監交彭令轉飭朱令限一月內將寶雞公款二千八百餘金如數交淸倘過九月望日猶未淸釐本司惟有詳參監追之一法凜之此繳單函並存

○批盩厔縣稟

閱稟慰悅山西會匪猖獗劫獄劫庫戕弁掠商自應一體協拏以昭鄰誼玆據稟稱拏獲臨晉匪首費炭娃取供管押飛移該縣簽差接解足見捕務嚴整辦理得宜吾陜吏道淸嚴巡防緊密而外間報館專相忌嫉前者晉匪竄豫各報竟有潼關兵變閿鄕破城之謠山西近在咫尺而晉報亦復隨聲附和而長安盩厔各屬反爲協緝匪首渾忘畛域譬如晉閉秦糶而秦輸之以稻梁梁刈楚瓜而楚報之以灌漑寧人負我勿我負人凡我同寅皆知此意豈勝嘉悅崔李兩令協緝有功各詳記兩大功以示激勸仍候撫憲曁臬司鹽道批示繳

○批鳳縣果令稟

凡作州縣者每辦一事最忌只顧眼前不管後來何以爲繼此次該縣開辦警察前署任李令業將交卸索性畱待實缺人員辦理迹𨿽近滑情尙可原乃外博咄嗟立辦之名內懷敷衍一時之念輒以五星臺叛產租稞歷年積有三百八十餘串卽以爲巡警經費立卽創設四局募勇十六名就紙片上觀之經費現成警務立辦一若旋至而立效者及由司查詢該叛產租稞究有地若干畝則歲收錢二三十串若遇旱潦所入更微計其滿年所得僅敷警局一月之用李前令舉十年之積一朝用之只圖今日餉客一餐不顧明日爲炊無米自己暫時討好他人一任爲難此等居心深爲可鄙李令應詳記兩大過示儆所有鳳縣警務仰果令先籌的款再議開辦如款未籌齊只可撤局散兵暫行從緩李令勿論居心不善卽辦事亦屬荒唐以四局統十六人與十羊九牧何異該令奉批後不惟另籌經費並須另議辦法切切此飭

○批前鳳翔府傅守稟

該守文章政事度越尋常銜卹之餘淸風兩袖與其歸而仍須橐筆何如畱而爲我分勞課吏館提調一差裨於廉吏者無多而益於寅僚者實大玆據稟請給假三月扶柩回川窀穸旣安行旌卽轉昔人宮觀之祿在疚仍支講畫之方居廬不廢欲公私之兩盡覺往返之非勞準如來稟給假三月事畢卽行還陜嗟乎言旋梓裏其如路礦之風潮回視桐鄕不少吏民之羔酒而況館員延望臺省殷需昔爲養而今爲貧情知故國松楸難畱孝子此優學而彼優仕行見連城桃李俱是門生往卜眠牛佇待歸馬仰候轉詳分咨繳

○批臨潼縣詞訟問

看人斷案猶衡文也同題作文而有深有淺有警策有平庸有髙超卓絕有荒謬不通斷案亦然其不能者勿論矣中平之吏大致不差其坐堂問不到深曲處其敍詳亦說不著要害處此則三等之秀才頭場之落卷吾不欲觀之矣臨潼案件最能動目其摘姦有術斷制有方敍事有倫發言有要眞課吏館中之師範也摘登數案以志欣賞繳

○批吳令念章稟

單稟己悉六月十七二十等日猗臨絳縣茅津等處會匪竊發劫庫縱囚戕殺哨官搶掠鋪戶前已幾飭吾陜車路防軍及各地方官沿河堵緝勿任西渡玆據稟稱絳縣匪首童志修爲該縣老君廟道士作亂不成因晉豫查拏嚴緊剃去須髮意欲遁入華山應卽電請潼商道分飭文武衙門各派兵役在由豫入關要隘處所嚴密盤詰一體協拏並由營務處移請劉統領飛飭洪旗官迅派馬勇分頭嚴緝並在華山各廟及東路一帶各寺觀認眞查緝務獲勿使兔脫於晉復漏网於秦是爲至要並由司飛飭東路各廳州縣各派幹捕懸賞協拏以懲匪風而篤鄰誼吳令前後兩稟敍事頗詳應一並登報繳

○批醴泉縣舒令詳

此詳隱約其詞死者王董氏與楊秀齡顯有曖昧情節深屬可恨詳稱王董氏乘其翁王思榮其夫王富貴出外偸將銀兩約據衣物給其姐夫楊秀齡持出迨思榮父子查問得實令該氏往索依然空手而返以致羞忿吞煙夫背本夫而向姐夫已非人情然猶可曰楊秀齡甘言誘騙以婿竊嶽之銀物或不疑其有他乃該氏旣以銀約老衣相贈更以已所著之衣鞋贈之無恥無良死有餘責此婦死後秀齡僅還其衣鞋而銀約老衣掯畱如故查秀齡娶王氏之女私王氏之媳盜王氏之財卒致其所私者死於非命此板著一詳了結仰將負心釀命姦盜並行之楊秀齡嚴拏到案重笞千案勒令將盜贓悉數繳案飭領仍將秀齡用大煉巨石永遠鎖系死而後已仍候督撫憲曁臬司鹽法道批示繳

○批扶風縣譚令詞訟冊

平情斷事實獲我心加圈發還俾譚令閱看譬如同社作詩文其苦心研煉而出者恆欲得人欣賞以爲快然亂圈亂點搔不著癢處則亦感恩而非知已矣僕一生作公牘專在筋節上說話看公牘亦專在筋節處著眼其碻中窾要者必爲拈出百不失一願與賢者印証之冊發仍繳加圈之案俱登報

○批同州府英守稟

據稟已悉王署令於此等重要案件屢解屢翻札調原問官到郡會審系屬一定辦法乃屢調屢推迨至推無可推則以稟請交卸了事畢竟此案柴肖兒是否狡供避就抑原審實有未確必須推求得實方昭平允來稟以並未定供之犯輒請提省問擬亦屬無此辦法現因王令稟請就醫己委準補斯缺之彭令承慈前赴新任彭令向系讞局得力人員且於此案無所庸其回護應卽發交該令覆審務得確情分別擬辦王令迹近荒唐俟定讞時自有裁處本司所見如此仍候撫憲曁臬司潼商道批示繳

○批澄城縣楊令詞訟冊

陜西風气男樂於娶二婚女不必專一姓由來久矣第四案劉祥兒於光緒二十三年禮聘鄭學有之女銀娃爲室因循未娶迨遭荒出外於今五年渺無音信經鄭劉兩家稟請立案另字前來自應照例批準乃又加之以訪查重之以質訊斷令再等二年然後別嫁查例載夫逃亡三年不歸者準其另嫁該令獨令待至七年不知何所依據必守從一之義則終身無可攺移若遵準嫁之條則二年前已當還聘人情例案兩欠斟酌不過曰大老爺隨便而已繳

○批朝邑縣印委曾曹會稟

閱稟慰悉該印委於黃洛堤工一事盡力籌修厥功匪細當曾令上年稟請之時本司所以鄭重躊躇者良以光緒十七年李故令任內築壩三十餘座糜金三十餘萬之多不及十年水囓根空壩隨波去其傫然僅存者三座而已本司不諳河務鑑於前轍恐其虛糜寡效及委曹令會勘估計所有黃水堤工及洛水別開引河共需款八千八百餘金本司以爲款不滿萬如水災可澹則爲利實多卽捍禦無方亦所費無幾開工以來印委辛劬載歷寒署玆據縷述前後工程及一切善後辦法前來凡稟牘說實話與唱空腔者可以一覽而知此工處處認眞此稟亦言言踏實勿論原估尙屬有餘卽再加多一二千金只要眞能捍患禦災本司決不效有司出納之吝現在功程僅虧一簣曾令自可獨力經營曹令回省尙有工藝廠立待鳩工相需甚迫能者多勞古人是以有狨麝孔雀之諭也所有黃洛交逼未竟工程一切準如所稟辦理仍候各衙門批示繳淸折存

○批鳳翔府孫守

閱稟慰悉楊舉鵬積惡多端身在鎖錮之中輒欺朱令癡愚詐病保外及在保潛逃不惟忍心貽累保人並敢執持洋鎗拒捕朱令縱逃於前懈緝於後迨撤任畱緝較壽昌尋母而尢難而該守獨能代爲捕捉克日就獲足見事在人爲賢與不肖之相去眞不止九天九淵也朱令之當劾不惟縱匪一事尙有侵挪公款銀三千餘兩如不交代淸楚必參無疑此次捉獲之楊舉鵬卽交蔡令永遠鎖系此繳

○批南鄭縣稟

此等龜鱉不如之訟棍該令旣訪訊得實且有案牘可稽乃猶拘乎其墟必謂事犯在上年

恩赦以前無可擬辦僅請鎖系三年而止本司每見此等情重法輕之稟牘不禁如冬風夏雷有不平則鳴之勢天下不平事多矣最令人難耐者莫如懦夫畏淫僻而悍之妻孱主怕貪驕而黠之奴平庸牧令優容稔惡之書差寬待窮凶之匪棍今遇此事決難放過仰新任南鄭縣曾令選派妥健差役將莊位三釘鐐管解來省俟本司委員痛加責詈重笞千板發往罪犯習藝所學做苦工二十年以快人意見批速解仍候撫憲臬司陜安道批示繳

○批鳳翔府兼辦鹽局孫守稟

據稟張家店設卡於鳳屬各鹽卡均有裨益自應如稟添設一切開支款項悉如所稟辦理惟鹽釐與鹽價系屬兩事鹽釐者花鹽運鳳每觔收錢八文者是也鹽價者官鹽派銷由紳民商販繳回者也以後批解來省務將兩項分淸各爲一款以免膠葛蓋鹽價須提還官本鹽釐則以佐餉需收旣不同用亦各異勿相牽混也因督�局解藩庫加價與繳價之款局並解而庫並收不惟紊還本之章程並難核各卡之比較現已飭庫分別收儲復於批牘時申言之仰卽知照繳

○批孝義廳文丞稟

據稟己悉何國碧如此窮凶極惡閱稟令人發豎前數年被其父何光得逐出不孝可知罪一被逐後潛回安徽懷寧籍硬賣公產無賴可知罪二迨懷寧何氏續修家譜遣何國梓回令桐至該廳開丁序譜並收丁費何國碧輒挾國梓在籍擋賣公產縣庭構訟之嫌自稱已投洋教訛索票銀攘奪丁費罪三及其伯父何光照仗義執言國碧輒敢以卑毆尊打傷光照左腳罪四懷寧訟案寧陜本無人知國碧詐稱懷寧縣斷令國梓交伊洋銀三百元書有票據及憑眾索票閱看則又稱不知被誰奪去狡詐無恥罪五訛詐不遂輒用其父何光得之名捏控何光成等而光得寄光成書自言實不知情是其背父蔑倫已有確據罪六國碧到案自稱在安慶投耶蘇教持有十字照一張據何令桐供此系族人何國經投教所得國經死遂爲國碧偸去冒教訛人似此種種不法該丞俱已審訊得實卽立斃杖下亦不過爲乃猶輕言細語勸其不要訛人以致該棍徒愈肆凶頑竟有告知教士不與該丞干休之語該丞至此亦應少示堂威乃猶稟請照會安慶教堂查覆何其軟緩迂謬萬一國碧詐稱系閻羅大王鬼卒不將牒請城隍查覆耶況條約具在教民與平民構訟俱由地方官主斷教堂不得干預國碧罪難擢發安能請命於數千里外之教堂始行懲辦萬一行查去後安慶教士就謊圓謊謂其實系教民該丞又將如何仰於奉批之日立提何國碧到堂重笞千板用鐵桿石墩鎖系十五年期滿察看稟奪仍將笞系日期具報查考勿稍恇怯輕縱仍候撫憲批示繳

○批稿總科書辦稟詞

查澄城欠發合陽汛兵糧自光緒元年起至三十年止共欠三百四十二石有奇由潼關協咨請撥補前來約略攤籌每年短髮者不過十一石數斗而已綠營兵額遞減則糧亦應隨之而減三十年來積欠之糧兵不知幾易名弁不知幾換姓斷無將前欠彼人之糧補給此人之理是前欠可以一筆勾消惟現在合陽汛兵究竟實存若干名向來每名領糧若干現在共應領糧若干澄城此項兵糧地畝每年實徵若干石實荒若干畝旣有荒蕪何以三十年來永不開墾該汛兵節年短領何以今日始請補給均應分別查明以重軍食查明具覆以後仍應嚴飭澄城縣實力招墾不得挪他縣之糧補澄城之欠該房照此分別敍稿送核勿延

○批藍田縣孫令培恩稟

來稟不無徇情開脫之處卽極力開脫仍應余銀五十兩仰西安府轉飭胡榮光如數交出免其參劾如不交出仰文案處速具詳稿送核繳

頃據首府詢明胡令尙無獘竇姑念其老而無用從寬銷案九月初二又批

○批綏徳州稟

來牘閱悉該直牧老成穩愼心賞久矣初次臨民卽懃懃懇懇見於紙墨吾嘗謂往時牧令以盡心民事爲循良今日牧令以振興學堂爲急務緣科舉旣停非學務大興士類無由進身朝廷亦無由得士來稟注重興學已得要領孔前牧籌款已裕立法已詳該牧接續變通程功較易惟優加獎賞一節乃曩日書院鼓勵之微權非今日學堂責實之辦法須知官立學堂照例均須自出學費今卽不徧徵學費亦當節省經費延聘名師並積蓄以爲出洋遊學之用不可隨手分散也況教法今昔回殊卽工課克勤乃諸生應盡之功能且爲後日成材之受用若慮無以鼓勵則小學堂之佳者可送入中學堂歷級而升直至京師大學堂而止不必於發端之始誘之以財剩也至地方應辦之事所言俱有條理將之以敬持之以恆行之以實不愧爲民父母矣仍候各衙門批示繳

○批大荔縣會稟

凡事須有情理該府城文廟無端起火焚去大成殿余俱無恙據稟是日各處門戶關鎖依然望見殿上火起始行開門往救事太無理語涉不經兩學官旣各授生徒必系有人在殿上吸煙煮茗平日關防不謹以致遺火延燒仰大荔縣陳令切實研究務得起火根由以憑懲辦勿得扶同徇飾自幹譴責至籌款重修乃當務之急彼外人於耶蘇天主崇建堂室何等莊嚴我中國萬世師表獨在於斯敢不汲汲從事乎仰該守令迅籌款項刻日鳩工勿稍延緩幹咎切切仍候各衙門批示繳

○批楡林縣稟

該令眞能辦事巡警要政不可不辦然亦實不易辦外人巡警兵皆由學堂出身中國此時試辦斷做不到卽省城警務亦只合中國舊有之保甲與租界站街之巡捕而一之小用小效而己至各屬仿辦第一難在籌款該令所稟一朝集事條理秩然取不傷民行可持久人存政舉亶其然乎惟該令行赴調任仰後任李令接署後實心任事長久規隨固不止巡警一端然此端亦要政也前任已成之事若不能守成愧何如矣一切如稟立案仍候各衙門批示繳

○批雒南縣丁令稟

稟悉仰將訛錢釀令積案如鱗綽號北山狗之梁繼倉照渭南南山王王有善之例鎖系大煉收入罪犯習藝所罰做苦工三年如不悛攺再加三年期滿查看稟奪繳

○批鄠縣詞訟冊

公生明明生斷大佳大佳判詞皆縣公手自潤色桑中李下對屬何工少寡郭王氏隨豬客同行婁豬艾豭可發一笑繳

○批華州稟

據稟民人李玉娃聽從逸犯郭全福彊劫車士銀船上銅錢拒傷事主獲犯訊供等情到司據此查該民人車士銀指稱銅錢鎖放櫃內被賊撬開全行劫去到底是多少此櫃有多大能裝六十餘串錢乎仰再比差勒限嚴緝此案逃賊郭全福等務獲提同現犯研訊務得確情錄供取結明白通詳仍候督撫憲曁臬司潼商道批示繳

○批臨潼縣稟

據稟以前次發去應領不領之款挪修新丰學捨彼此挹注一轉移而廣廈顏歡且云三年以後仍可將此款收回賢令尹擘畫苦心深堪嘉佩惟前發之錢乃不欲貴縣因公賠墊今領去仍以歸公則貴縣依然賠墊豈非以已出之財不欲收回私橐乎廉吏之心皎如白日尢深嘉佩前日得貴縣手書以髙等學堂札飭各屬選派學生出洋遊學但取舉貢生監而學僮不與貴縣則謂童生盡有勝於秀才者考試旣停童生永無入學之日卽永無選送出洋之望豈不向隅不知學務處所言特論其大凡耳吾陜士風朴僿考秀中僥幸尙多何論童考而各縣公又不能人人具有藻鑑不稍示以限制必致申送紛紜迨來省黜落而歸轉爲該生之累前札乃範圍通省之詞不專爲臨潼發也凡事當觀其通不可死於句下若必定一不收童生之例則五十年後前之舉貢生監俱已木拱琴荒天下學堂無一非童生者豈不無人可送耶況今日學堂全仿外國外國之遊歷他邦者有舉貢生監耶士取其佳而已不佳𨿽翰林進士無用也佳則白衣可取也附見於此以當還書繳

○批三原縣稟

逆道童志修己在河南就獲矣查該道士曾在華山住持後乃轉至絳縣誘人入會徒黨繁多絳縣某令有特別之胡塗聯爲詩友及晉中大府覘知亂萌已兆密札飭拏某令接札之時正與道士談詩之日因以札示之且怪上司胡塗該道感謝而出次日遂有劫獄劫庫之變某令之幸而獲免者倘亦該道士矜憐詩友特畱一點香火情耶已而購拏緊急該道士披剃爲僧卒以吾陜協緝甚嚴不敢重尋西嶽而緝獲鄰匪之功遂讓之豫省矣仰卽知照仍候撫憲曁臬司批示繳

○批雒南縣丁令稟

接閱來牘不禁失笑前次雒南買糧一事稟折微有未符房書照例擬批幕僚略加潤色此不過於公事節目上稍有舛錯本司全不在此等處畱意而況該令淸明縝密相信有素是戔戔者尙值得一駁詰耶例行之公事與手批之公事較然明白該令乃以劈理分肌之筆前後千餘言與書辦逐一登覆且自引咎又自認賠本司所以覽之而失笑也事已申明知無獘竇卽未經申明亦本不疑其稍有獘竇該令何辜而賠錢三十二串七百九十六文大凡以錢與人當與人以可受該令賠錢爲無名矣旣無名則斷無批準之理應卽不準賠錢前批所挑亦無庸議單存案繳

○札募兵各州縣

爲札飭續募事案照此次添練新軍系奏明遵照練兵處咨行新章辦理爲武備更制之始基尢陜民自彊之命脈本軍自五月札行該州縣出示曉諭招募七月始飭委員分赴覆挑三月之久該州縣乃富平僅募十名耀州僅募七名白水僅募六名韓城僅募十九名一到本軍又汰去富平二名耀州三名白水一名韓城十六名富平逃去二名耀州逃去三名現在只有富平六名耀州一名白水五名韓城三名如謂民气不揚觀望裹足何以鳳翔能募至百名朝邑能募至五十餘名不惟多也而又甚整其餘亦三四十名不等該州縣與鳳朝兩處地不懸殊竟艸率至此其於此等事扞格而不解所謂直可謂之胡塗敷衍而視若尋常終不免於遊滑練兵爲新政最要之事該州縣於委辦者尙漫不經心其它如本地興學興工藝諸要政心早已置諸腦後無動於中該州縣以不辦事爲得計耶本司當有以待之矣合亟由四百里嚴札申飭爲此札仰該州縣刻卽遵照前後札飭事理迅速續募徑送本軍不必俟委員覆挑倘再玩延定幹未便抑本司尢有爲該州縣告者地方官之辦事全在平日能取信於民官好則令易行反是則動滋疑畏迨事辦不動而嚴符疊被於是丁差四出騷擾不堪而百姓反受其累該州縣當切實曉諭俾民間知練兵所以爲民啟其愚瞀自能樂從毋得因循之後繼以顢頇致滋擾累切切特札

○批白水縣王令紹曾單稟

前批所謂該令迹近荒唐者因英守稟稱該縣柴肖兒一案屢招解而屢翻供屢調原問官會審而屢不赴此卽所謂迹近荒唐也至此案業交彭令覆訊並未委該令會訊該令系批準回省就醫人員何以又作危詞請示聲稱病勢垂危苟延一命暫準回省云云此事早已批準何分久暫旣稱垂危不能赴同州何以又能回省是英守所稟該令不過近於荒唐此稟則於荒唐上加一級矣候補人員如此胡塗怎生是好繳

○批磚坪廳七八兩月詞訟冊

判事明白故是老手吾聞洋人最佩服中國文字以其善用虛字眼也若見此冊當何如繳

○會臬司札西安府

爲會札查勘事案奉撫憲批發西木頭市鄕約靳大發等上控羅觀察仗勢侵占塡築陽溝一案奉批羅道系丁憂人員應早遵例回籍守制何以尙畱省城卽令暫作庽公偶興土木何至漫無界限侵占官地至八間寬八尺長之多況經咸寧縣親勘之後應已審明舊基又何至不講理法仍前侵越所呈一面之詞殊難憑信惟據呈羅道將陽溝塡實有礙水道云云查西木頭市街道本不甚寬若如所云則於該處街道大有妨礙或系工頭家人等蒙蔽該道越界興工抑系該鄕約等不明事體無理取鬧仰布按二司督同首府縣親往該處認眞勘驗究竟舊日墻基系在何處是否侵占官地據實會稟候奪切切詞發仍繳等因奉此查此案該鄕約等歷在各衙門上控本藩司批駁未準本臬司批查未復玆奉前因若遽信爲實則觀察年髙位顯豈有侵奪官地塡溝阻路之暴行若盡以爲虛則鄕約非醉非癡又豈有造捏奇情誣告道員之大膽合行會委查勘以分虛實而示大公札到仰尹守督同易令李令卽日前赴西木頭市切實查勘羅道買屋其四至各抵何處此次修造有無越界侵占及塡塞陽溝挖出棚木鐵窗傳約飭領情事逐一查明迅速稟復以憑詳請撫憲察奪本兩司立等回話切速此札

○批石泉縣陳令天錫詞訟冊

各案𨿽皆無恥而皆有情趣斷判亦公張克正許婚復賴計圖逃匿該令將伊管押俟女嫁而後放可謂簡截父入廳而女出閣設緹縈處此恐難諧卜鳳之緣婿甚快而嶽被拘若石郎有情必請開老狐之鎖笑笑繳

○札富平縣

爲札飭查拏事案照前次該縣募兵焦彥魁孫彥彪先後逃去札飭查拏未經報獲玆於本月初一日該縣募送本姓游之田玉其又復潛逃並拐去發給新制靑洋斜布棉衣褲一套洋巾一條靑布靴一雙實屬冥頑己極合亟拏辦爲此札仰卽作速認眞查拏以必獲爲主該令辦此事殊不經意募數旣少逃者又多若再視爲具文則本軍威令不行各勇效尢必眾是該令一人壞吾法也必欲以老吏自居視要政如兒戲試思本司能容之否特札

○批富平縣詳

文長娃之姊胡文氏夫死女幼窮苦無依經其夫弟胡必方與長娃商同嫁賣與石拴處爲妾禮銀七十兩長娃得受三兩陜西俗例寡婦攺嫁夫家主婚受財娘屋僅得追往錢而已長娃貪心不足輒因其姐產後病故借命誣訛該令集訊得實並不正長娃誣控之罪轉拏石拴處樂戶不應娶妾之錯加以懲責斷出錢二十串以賞誣控之文長娃過矣過矣彼旣因誣得利是以一控府而兩控司任情牽累石拴處出銀七十兩得妾六个月業而已人財兩空而又笞責之餘罰錢二十串若謂吹手不應娶妾本人與媒人皆有罪彼甘心賣姐與吹手者獨無罪乎彼此同罪而長娃更有借命圖訛一層是人之罪一而彼之罪二也一罪受罰二罪受賞是長娃三次上控乃該令不公之報也夫復何言繳

○批咸陽等州縣會稟

據會稟已悉山西河東道所派甘餉委員夾帶私貨多索車輛騷擾驛站欺訛地方官由來久矣本司在渭南五六年支應各省餉差不知凡幾其遵照定章者百無一二若遇懂事委員猶以好言祈請至一班胡塗狂猘之佐雜則直以販私騷擾爲天經地義本司作令時總以此等物事犯不著與之慪气譬如流丐過境遣送卽得凡我同寅所見率多類此是以各省雜流習慣成性忌憚毫無玆據稟稱去冬今春河東甘餉委員鹽大使趙宣哲時維新鹽巡檢沈繼徳袁蕃各解甘餉銀肆萬兩攬貨增車往來騷擾此猶是向來慣技亦河東佐雜之通病不足深責惟此四佐雜者除沿途擾累不足外竟敢回至河東捏稟吳鹽道聲稱自入陜境由潼關以至長武十二站各州縣除派一役接遞傳牌外並無兵役護送其不及抵站寄庫之處又無人防守巡邏等語鹽道據以詳院鹽院據以咨陜前來查潼關至長武通共不足八百里中間經過十二州縣是每站僅日行數十里焉有不及抵站寄庫之處且餉差非他差可比設有疏失應令委員及地方官各賠一半各州縣事關切己誰敢不護送巡防大約河東道不曾做過大路州縣故受其欺蔽而不知耳試問該四雜職入陜以後不及抵站寄庫者共有幾處所宿旅店系在何村何鎭何以八百里路作十二站走而竟有不能到站中途歇宿之時若吾陜餉員敢以此等妄語瀆稟本司早以痛斥詳參矣來稟所請以後河東甘餉委員到陜應申明定章不準夾帶私貨勒索車馬此言自系正辦應卽詳請撫憲咨復山西鹽院轉飭河東道以後愼選廉幹正班委員管解甘餉勿得包私擾驛撒謊誣鄰詳定以後卽由司移請潼商鳳邠兩道分飭入境兩首站恪遵定章每餉鞘一萬兩準給三套大車一輛不準多給更於入境之初由長武縣潼關廳嚴查一次除餉鞘行李外如有私貨一並扣畱通稟請示如首站徇情不稟遇有下站秉公舉發定將上站州縣記過撤任仍隨地將該私貨扣畱充公吾陜老羆當關而貉子敢爾彼時袁沈者可謂形同墨杘矣除飭知該管府州分別轉飭外仍候撫憲曁臬司批示繳

●樊山政書卷十五

恩施樊增祥嘉父

批西安府詳

批同官縣詳

批紫陽縣稟

批安康縣詳

批沔縣詳

批延安府稟

批長武縣稟

批臨潼縣詞訟冊

批朝邑縣詞訟冊

批興平縣詳

批楡林鹽釐劉令汝欣稟

批咸寧縣西木頭市鄕約靳大發呈詞

批白河釐局吳牧稟

批咸寧縣易令國勛詞訟冊

批鳳翔鹽局孫牧稟

批洛川縣孫令詞訟冊

批咸長二縣會稟

批鳳翔府縣�稟

批雒南縣丁令禧瀚稟

批漢中府稟

批藍田縣詳

批白河縣詞訟冊

批白河釐局吳牧詳

批白河釐局吳牧詳

牌示

札定遠廳

批臨潼縣張令稟

批髙陵縣詞訟冊

批商州客民李華鴻控詞

批華州褚牧成昌詳

批山陽縣劉令賡年詞訟冊

批長武縣李令煥墀稟

批略陽縣桂令超稟

批臨潼縣張令運魁稟

批鎭安縣知縣姚熙稟

批潼關廳舉人陳同熙蒲城縣增生王其昌稟詞

批延川縣歲貢張淸泉稟詞

札興安府

批磚坪廳李倅聰稟

批興安府詳

批咸陽縣楊令詞訟冊

批略陽縣桂令超稟

批西鄕縣閻令佐堯稟

批鳳翔釐局徐令普賀壽稟

批鳳翔縣彭令詞訟冊

批興平縣王令稟

批石泉縣詞訟冊

批長武縣李令煥墀詞訟冊

批略陽縣劉令欣曾稟

批雒南縣丁令禧瀚稟

牌示

批藍田縣孫令培恩稟

批咸寧縣詞訟冊

批雒南縣丁令禧瀚稟

詳督部堂

批調署商州勞牧啟恂稟

批客民王鴻謀稟詞

批西安府守稟

牌示

批洵陽縣辛令景舒詳

批白河縣幹令稟

批扶風縣譚令詞訟冊

批長安縣李令詞訟冊

批岐山縣詞訟冊

批鳳翔府縣會稟

批臨潼縣張令運魁詳

批雒南縣丁令禧瀚稟

○批西安府詳

凡藉屍圖訛之案經人處和了結者無他不過給錢完事而已本司作令時從不準和人命有冤者伸冤誣告者坐誣無不一了百了彼誣人訛人者其處心惟在得錢一錢不給𨿽欲上控而無資一遂所欲不但挾之以爲資而且持之以爲柄語人曰我若誣彼安肯以錢賄我乎是出錢而愈不了也此案柳新財之舅汪興隆受雇與趙錦堂傭工六月炎天觸發羊角瘋舊癥而死當喚同興隆堂弟汪啟文看明由錦堂備辦衣棺殮埋了事十日以後柳新財忽以外甥出頭誣控謂系錦堂之子趙冬兒毆斃私埋查死者病發之時有張永順幫同冬兒救治死後又有伊堂弟及黃老漢一同看明宮令只須將永順啟文兩人傳案質究明確新財之藉命圖訛何從抵賴待彼無詞可賴卽當堂痛打一頓遞籍管束何等痛快乃問過一堂又要傳黃老漢到案方才了結試問黃老漢所言與汪啟文有何異同乎死者之堂弟自稱看過無傷何必再傳外人覆訊乎縣令身坐堂皇於此等極不要緊之假命案不能立時了結而待其親友處和實屬膽小如鼠萬分無用仰西安府轉飭富平縣速將誣告人命之柳新財嚴拏到案重笞五百板鎖遞回籍交保管束仍將責遞日期具報查考趙錦堂出錢雇人不幸死於其家衣棺殮埋已經受累而又被柳新財誣控縣差傳案管飯管煙親友說和承情酌酒所費已屬不貲卒乃令出搬柩歸葬之費付之誣控之人今曰橫目之民視父子不相顧者多矣舅舅身死而令外甥以死屍賣錢此何理也幸而上控不準猶趙錦堂之福萬一提省發審趙姓傾家破產無疑矣作牧令者一事不斷作孽無窮願我同寅知所法誡宮令於此等假命案一月之中兩被上控控該令者皆誣告人命而宮令斷給錢財者也凡胸無墨水之州縣自命滑手往往如此語云事不過三倘照樣再出一案該令從此休想署事此繳

○批同官縣詳

凡辦命案犯證供詞務須脗合查凶犯郭茂盛與餘人陳奉宜供稱因黨起太拏去茂盛煙土衣服因邀奉宜同去尋找走到羊莊村遇見起太彼此爭吵奉宜卽將起太右手拉住茂盛用棍毆其左太陽穴左肐膊幾下奉宜放手起太卽拏刀拚命茂盛用棍格落復毆其脊背仰面倒地又奪刀砍其左腳腕當經袁本深聞鬧出視喝住將起太扶入窯內越日身死等語復查見證袁本深供七月二十一夜聽得起太聲喊連忙出門看見郭茂盛拏棍毆折陳奉宜捉住起太右手伊見勢凶惡不敢走攏用言喝住等語就犯供而言茂盛棍打刀砍已畢袁本深方才出門而用棍毆背用刀砍腳之先陳奉宜早已放手何以本深供稱看見奉宜將起太右手捉住是敍供自相矛盾也起太所受各傷以左太陽穴爲致命茂盛第一棍卽將太陽穴毆傷皮破見骨顯見手辣心狼且左邊太陽�膊連打幾下何以屍格不塡重疊字樣此二處被傷以後奉宜卽已放手起太拏刀拚命此刀究從何處拏出若早握刀在手則奉宜早應受傷茂盛棍來亦必用刀架格何竟聽一人捉其手一人打其頭乎茂盛將刀格落乘其俯拾之時毆其脊背受傷起太此時理應往前撲跌何又仰面倒地此供情多有未確也陳奉宜聽糾同往及兩人爭毆急將死者右手捉住以便凶手毆打其爲幫凶無疑何得置之餘人之列至屍格所塡左太陽穴皮脫骨上紅色亦殊新異太陽�膊各塡木器傷一處又與毆打幾下之供不符該令讀律未深刑幕本事平常以致瑕瘢疊出仰卽按照指示各節細心推鞫勿再自幹駁詰爲要仍候各衙門批示繳

○批紫陽縣稟

稟及夾單均悉賀七元以胞弟殺胞兄梁令初報乃謂賀章元之死不知何時被何人砍斃當其稟報之時或未訪查明悉無足深怪至於今則將及一年此等重案能不物議沸騰而況七元與章元有隙正凶王光富因與章元爭風遂約七元等同謀殺害事後七元訛索姦婦唐劉氏銅錢一百串彰彰在人耳目又況謀殺之時有梁洪舉在旁眼見可證梁令如果畱心詢訪一兩月內何難盡得其詳乃悠忽經年羣凶偃息在家視若無事直至今年七月始由緝役將七元獲案其餘三凶聞風逃匿王光富旋卽在縣北空廟病斃報經梁令驗明當此之時自應飛報獲犯乃竟任意壓閣直待該令接印以後始將案卷移交誠不解其用意之所在該令恐傷寅誼一則曰一介書生病軀疏忽再則曰梁令追悔情深以吾論之直是一懵無知識之土偶而己仰再添差幹捕速拏同謀加功聞拏在逃之陳興定王光委到案與賀七元三面質明以成信讞至當日見證只梁洪舉一人雍金良聞之於雍金髮金髮仍聞之於洪舉該令將金良保店醫病而將舉發此案之梁洪舉與謀殺胞兄之賀七元分別禁押均屬錯謬雍金良卽使無病亦應釋放寧家洪舉誠爲要證亦無永遠管押之理萬一逃犯無獲此案永不成招爲見證者不將死於押所耶以後再有要案誰敢舉發耶梁洪舉如須逐日質證則畱在署中俾在大廚房喫飯否則令取妥保在外候傳吾辦命案多矣凡有要證皆如此發落不聞有見證在逃者仰卽遵辦此案定供以後梁令自應隨同更正惟遲緩悠謬實非尋常疏忽可比應詳記三大過示警至應否委員會審之處本司以爲不必仍候督撫憲曁臬司陜安道批示繳

○批安康縣詳

凡辦案敍供固須簡潔亦須周到此案王金鬥於光緒二十五年與聶章氏通奸經本夫聶進富查知痛罵禁絕來往該奸夫姦婦商同謀殺棄屍河內相率同逃謀殺在本年五月初一日該令訪拏詣驗在七月十三日獲犯在八月初八日原報屍弟聶進貢及鄕約皆不知謀殺情形來詳所敍奸夫姦婦供詞均稱自二十五年通奸丑聲外揚聶進富聞知不依那一年四月十八日聶進富出外趕場金斗又往續舊章氏告以伊夫管束嚴緊囑勿再來金斗起意將本夫致死商經章氏應允四月三十日金斗望見進富趕場回來卽攜木棒走至章氏己在門外等候等語夫曰那一年則非今年可知究竟二十五年通奸以後該本夫於何年聞知罵禁金鬥於何年四月十八日商謀如系去年何以遲疑一年方才下手如系今年則又與那一年三字不符至謀殺後棄屍河中尸弟已打撈殮埋該奸夫姦婦蕭然事外何必害怕逃走該兩犯究於何月日同逃逃往何處該票差從何處緝獲來詳一槪含糊閱之使人气悶屍弟聶進貴於河中撈獲兄屍傷痕重疊竟不報請驗究公然棺殮葬埋己屬可怪及其嫂與奸夫同逃則謀殺親夫之情業已軒豁呈露何以仍不控案直待兩月以後經官訪聞始行呈報此等罅漏人人能挑該刑幕公然從筆下寫出該令亦卽畫行簽發可謂賓主盡東南之美下次詳文好生畱意切切仍候督撫憲曁臬司陜安道批示繳格結存

○批沔縣詳

苟馬仁僅生一女特招李撿娃入贅兒媳兩當自應愼選於先乃能和睦於後及撿娃不孝則又縱令伊女與金來娃苟合並欲殺李而贅金及被撿娃看破有要殺兩人之語彼老龜者遂商同來娃將其婿捆打致死此亦丈人行中所僅見者也夫女旣適人則其身已在本夫勢力範圍之內此非可隨時攺良者也乃爲之嶽者竟欲開爲公共馬頭許其疊相占領而姦此女者亦遂視爲長江流域可以彼此通商彼本夫自有之權利一旦姦婦欲自由奸夫欲平權不惟損其名譽亦復大違公法是以得其影響立形衝突憤然有革命流血之思想而其嶽與奸夫本有密切之關系不甘以身爲犧牲聞此風潮立成反對逞其野蠻手段必欲達其目的而止而本夫李撿娃遂立斃杖下矣姦婦李苟氏供稱通奸屬實謀殺不預猶狡恐供避就仰再研訊確情按擬招解仍候督撫憲曁臬司陜安道批示繳

○批延安府稟

據稟已悉此次延安河決爲災城堤被囓自應亟籌修復經該守核實估計防營助工僅需銀三百數十兩又念庫款支絀不請於上民力拮據不派於下先自捐廉五十金爲倡而令八屬令尹分別捐資共得銀二百五十餘兩所短不過百金擬在膚施水利歲修本銀項下動用又據稟稱城東淸涼山諸寺頹敝不堪屋漏墻傾佛像露立此次山門亦爲水囓業由該守飭令防兵略加修葺若論應有盡有則非千金不辦等語閱稟不勝嗟惜現當新政繁興誠不能布施金地然西人避暑雅愛林亭海客來華畱心舊物淸涼一山實延安之奇勝也寺中諸佛諸菩薩悉是前明雕塑不減劉鑾若如張船山所云誰能大笑空諸有化作前朝土一堆巧匠所營永不復見亦猶投秦銅於鑪火擲漢玉於重淵外人聞知亦必笑我不知珍惜舊物也故是淸涼山之宜修葺非佞佛也爲存古也古人云學書不成應學畫學畫不成而學塑今天下殆無塑手矣畱此古迹以示將來倘亦徳人瓦爾徳西取窯變觀音之意乎本司昔曾兩遊山寺至月印泉環翠亭流連徙倚而不能去爾時殿宇𨿽荒寂像設尙完好也玆聞頹廢惄焉心傷又念前年興辦延安水利前守請款萬金本司由北山起家知其虛糜無益特將已發之款提回七千金以示撙節今卽於此款內撥銀六百兩以百金助修堤工勿動膚施歲修之本以五百金補修淸涼山諸寺以存古迹而慰山靈舉世維新豈可無人存古惟該守與吾同志也此繳夾單存

○批長武縣稟

據稟廩生王思恭種種不法應卽斥革衣頂嚴加管束至胡森川最不可赦者是其父允恭與胡建業口角後伊竟將其父推跌崖下身死藉屍訛錢數十串似此逆倫重案究竟出於何年何月何人任內該令旣將逆案舉出而僅作爲過脈文字別舉輕罪數端稟請鎖系二年豈以逆案無人告發難於擬辦故爲是從權了結之計耶胡森川著痛責千板鎖系十年期滿查看稟奪仍候臬司批示繳

○批臨潼縣詞訟冊

聽訟之事千形百態有有趣者有無味者有極討厭者大約百案之中有趣者不過什一無味者什六七無味而又討厭者什二三不能問案者一味茫然不必論矣能問案者不難於審有趣之案難在審無味而討厭之案非不明也非不決也身坐堂皇遇此極討嫌之事先存一不耐煩之心無暇推求三言兩語喝令具結內問諸心實亦不甚淸楚彼持牒來愬者不覆控必上控矣故做官以耐煩爲第一義正如舉子作時文題目宏深闊大有工夫有才气者皆能見長必須能作無味題目他人不能生發者我獨做得津津有味方是眞正好手此冊臚列八案無一稍有趣者咬得來無味轇轕得討嫌而能平心靜气旁敲側證究底尋根務期盡得其情然後以片言折之使譸張者無詞可遁吁不易也非過來人不知此中甘苦吾嘗謂案非聰明人不能問非英爽者不能結然才大而心不細轉不若沈實謹厚者之推敲入裏也若夫天分髙更事多而又不厭鄙瑣淆亂一一爲之分淸理白牧令𨿽眾能有幾人繳

○批朝邑縣詞訟冊

一冊七案案案持平斷法嚴明敍次周到趙科新胡許氏兩案尢爲快心國僑眾母包老閻羅兼而有之繳

○批興平縣詳

秀才在家無事聞有無名男子落井身死經井主殮埋遂勒令一人冒充屍兄領屍訛鬧可謂奇想天開若科舉不停此等秀才不幸而中天下事尙堪設想耶案經驗訊明確屍爲張永春認領實系其弟張升子之屍而廩生楊韶春主使訛鬧之楊義順自認被逼誣告不諱此等小事一詳了結仍將楊韶春隨詳斥革卽得乃一事分作兩詳費詞無算引例六條內有一條威力主使人毆打而致死傷云云尢與此案判若膺背獅子搏兔用全力人笑其愚博士賣驢盡三紙卒未成捲文章之與公牘眞有不能相通者耶楊韶春準卽斥革衣頂嚴加管束惟查其兄楊廉法亦系生員廉法嗾獒於先韶春乃教猱於後及訊明被押廉法畏罪潛逃來詳竟度外置之未免疏縱仰再查取年貌另詳斥革兩家爭一死者必有一虛一家出兩生員同歸於盡必如此而後一了百了也仍候撫憲曁臬司鹽法道批示並須補詳學院繳二詳粘連

○批楡林鹽釐劉令汝欣稟

明白透快見得到說得出辦事是老手作文亦是老手應卽一切照準所有現設鹽卡槪歸府神葭百貨釐局兼收卽以該令就近接辦俟該卡釐員田令祖培一年報滿卽行歸並辦理田令未滿年以前鹽卡暫仍其舊該令亦毋懈其勤總之貨鹽並收之策自該令倡議應由該令實行田令已是殘局必劃淸一年界限方好比較盈虧該令當知此意也現在麟遊出缺應以該令請補勉之此繳

○批咸寧縣西木頭市鄕約靳大發呈詞

此案臬司批云羅觀察修蓋房屋詎肯越界侵占街道所呈殊難憑信良以恃勢霸占乃鄕間棍痞所爲豈有官至道臺而肯於所買房基之外任意擴張甚至塡築陽溝妨礙車道損人利己太覺不情不情之事其誰肯信不準

○批白河釐局吳牧稟

據稟己悉白河救生善舉該直牧捐錢百串在他人爲難得在君子特行其心之所安而已紳商公稟欲令以後釐員永以爲例該牧解囊自助而此後或捐或否聽之後人此等處最愜鄙意人欲善誰不如我聽人自便在已不矜君子中庸之道也惟此項錢文歷年釐金委員俱有捐助隨來隨用似少居積之能若能存放生息年年用子而不用母則更善矣此繳淸折存

○批咸寧縣易令國勛詞訟冊

該令問案公允固不待言末後兩畫匠興訟判語用畫墁求食凶終隙末極爲雋妙而造句未工今就原本攺之云同此畫墁大都志在求食忽焉隙末豈知訟必終凶事莫繁於首縣尢莫繁於藩司首縣作四六藩司攺之可謂好整以暇繳

○批鳳翔鹽局孫牧稟

據稟鳳郡原設巡鹽勇丁經上年裁汰後猶存三十名什長三名現旣興辦警務足資彈壓請再裁什長二名巡勇十名月省銀四十兩有奇該守自謂所省無多本司深爲佩悅何也吾見辦團練募巡勇者多矣斂錢招致所爲者何無非本官出門前呼後擁聳夾道之觀瞻上司過境左站右立類盆景之擺設無勇而請募勇者有矣有勇而請裁勇能不於該守嘉嘆深之仍候撫憲批示繳

○批洛川縣孫令詞訟冊

斷事平允王學盈一案爲堂嫂招夫謂其甚於陳平盜嫂是矣逐嗣子歸宗謂其忍於郭巨埋兒則未免太過此由貪對仗遂稍乖事實耳擬攺嫂無夫而爲招夫已故兄未必不生妒忌已有子而逐嗣子本生父居然包管來回今日閱判冊攺兩隔對大似作塾師時光景繳

○批咸長二縣會稟

據稟己悉前因河東餉員趙時袁沈四雜流奉解甘餉騷擾驛站及其銷差之日反敢捏情妄稟謂所過陜境無一兵役護送巡防由山西鹽院咨院行司經本司詳明河東餉員入境時嚴查一次如有挾帶私貨卽行扣畱所需車輛照章給發不準加多玆當立法之始果有河東餉員沈春圻私帶蘭州水煙十一箱多索車輛情事旣由東關釐局查獲應卽扣畱充公沈春圻未見嚴批仍狃積習旣經充公示警姑免詳請咨參吾陜令出惟行誰敢曰不知者不坐該員適逢斯會亦可謂命薄者當災以後再有似此者則不但私貨充公定卽詳參革職不貸此繳

○批鳳翔府縣�稟

查各屬開辦學堂無不竭力殫精苦籌經費鳳翔大郡富庶著名該守令乃欲在餘鹽變價項下撥錢三千串興修學捨未免過於討巧設當日不辦官運卽辦官運而並無溢出之鹽鳳翔學堂不將長此停辦耶況去年派銷官鹽欠繳價銀爲數尙巨寶雞尢收少欠多此乃報部正款設有虧短尙須以餘鹽抵補各該員方能自顧考成是此項變價錢文斷斷不準挪用本司一生不取巧不占便宜試思上年派銷此項鹽斤尹守及周令張令等費無窮气力始能傾倒出之而官本二十餘萬金始有璧返珠還之望及該守令先後到任則八節灘九折阪早爲他人歷過無復檣傾軸折之虞矣是人爲其難而已居其易人救其敗而巳更欲坐享其成本司深爲不取況鳳翔共有八屬彭令首欲挪用公款三千彼七屬者人人援例何以應之此外六郡五州處處皆興學堂若處處請動公款又何以應之本應記過姑寬一次所有鳳翔餘鹽變價一槪隨同鹽本解司以重公帑學堂經費仰卽從速另籌毋得延玩幹咎切切此批詳請撫憲立案繳

○批雒南縣丁令禧瀚稟

貴侄女守義殉夫足爲女婦之式亦是門楣之光有司照例請旌假藉貞賢激揚風化有是人而舉是典不如此則心不安來牘殷殷以髙堂痛孫思子之情於玆少慰皆大府表微闡幽之力推曁使然此則孝子之心因順親而愈思獲上其實當官之誼不揚善而何以勸民蔚矣其文心焉滋愧繳

○批漢中府稟

陳思周著名訟棍積案如鱗兩次責遞回籍輒敢復至漢中逞其故技該守捉獲到案僅請鎖系五年何其輕也陳思周除前已面剌訟棍二字勿庸再剌外應重責一千板鎖系鐵桿巨石十五年期滿察看稟奪仍候督撫憲曁臬司陜安道批示繳

○批藍田縣詳

斷案須通達事理不通人未足與議也此案王兆智以冒拉嫡族控王從首等到司本司以爲必無此事而不意竟有此事在被告王從首以愚民而受賠糧之害拉扯臨潼人承藍田之糧不足深怪可怪者胡署令不管王兆智是否絕戶本家竟令臨潼之百姓納藍田之荒糧可謂胡塗萬狀詳稱藍田王姓有絕地一頃三十畝地荒糧懸始由戶首王從首賠納繼而從首無力賠交則由糧差傅金墊納從首因傅金墊款無著則於絕地內擇腴田二十一畝﹖之此外頃余磽確之地無人開種則誣稱臨潼王兆智父子是絕戶近門不問此地已墾未墾控請比追胡署令將兆智之子旣枷且打勒令具結認糧迨經上控發交該令覆訊一切情形俱巳洞悉斷令糧差傅金將一百三十畝絕地一齊領種承納此糧前後兩任胡令眞黑漆皮燈籠該令則長明琉璃鐙也蓋傅金取腴畱瘠永食二十畝肥田之利而荒糧之害貽之他人勿論臨潼人不受卽絕戶眞正族人誰肯受者傅金承墾則肥瘠利害全歸一人而天下無事矣非漆之黑不足以顯雪之白胡令爲該令烘托不少繳

○批白河縣詞訟冊

此冊潘世貴控余澤膏一案判稱澤膏欠世貴錢七十二串錢十三兩前經訊斷限五日還淸銀錢並計巳遵還弱半下欠四十八串未還膽敢捏情上控馮萬邦等語做官的人遇事總要持平馮萬邦者乃澤膏欠戶捏寫撥條該令眞假未分卽斷令以撥抵欠以致激成上控者也吳直牧詳文說得淸淸楚楚而該令猶謂澤膏捏控馮萬邦吾不知余馮兩造誰捏誰不捏也今馮姓應還餘姓之錢與谷除前後私讓官讓外以二百餘串之債僅令馮萬邦還錢六十串而止而余姓還潘姓之錢則必个个皆圓絲絲入扣此本司所不解也吳牧所斷馮姓六十串錢並未聲敍交案與否萬一延抗不交該令嗛余姓上控丁差恐未能以比追澤膏者復爲比追馮姓也存私心昧公道何以爲民父母如不攺過危矣哉繳

○批白河釐局吳牧詳

此案幹令一點不錯周經略可惡已極來詳請飭縣隨時查看稍形輕緩仰幹令卽將經略逮案枷號兩个月期滿打五百板交保管束以正誣告之罪餘如詳辦理繳原詞存

○批白河釐局吳牧詳

查閱來詳敍述淸楚剖斷公平中間查對字據之筆迹添傳居間之活口具得要領而無情者遂不得盡其辭詳尾以余澤膏指控丁差業經戒責應否再懲誣告請示遵辦前來夫誣告之案有本有末此案余澤膏以馮萬邦父子抗債不還控經幹令審訊馮萬邦僞造包谷撥條三紙謂余姓有撥無交幹令以僞爲眞令其兩抵此澤膏上控之本也牽控丁差則其末也如果馮姓之條不假則余澤膏不但誣馮姓誣丁差並且誣及幹令不公不明此必須反坐重懲者也今經該直牧審明馮萬邦欠錢屬實而所持之撥條全系子虛則余澤膏不得謂無冤而上控之根本已站得住矣牽控聳準乃上控通套文字旣察其實情之不謬則通套之罪薄懲卽得不必議加惟馮氏父子始以一分地當給余姓得價一百七十九串嗣又另借錢三十五串糧六石五斗欠價不歸哀求余姓減讓當價六十串下餘一百十九串另立票據三紙旣而終抗不還反捏撥條抵賴來詳有扼要四語云馮氏撥谷之條假余氏索錢之票眞余氏槪讓之數多馮氏藉延之日久就此四語斷案馮萬邦之罪浮於余澤膏數倍而萬邦承人周急於前慨讓於後之情不但久久推延而又捏據抵賴幹令憑僞造數紙不傳中證遽許頂抵縱非偏謬亦系粗疏是余姓之上控可原而馮某干某各有致控之由𨿽輕重不同均屬可恨此次訊明結案馮姓應還之錢只令持出六十串而止其前借之三十五串錢六石五斗糧一槪令余姓情讓而昧良捏據之罪並予寬饒該牧於此案明若然犀所以不無遷就者豈非以坐幹姓之堂翻幹姓之案於其原斷左袒之馮姓不肯遇事刱懲而於上控丁差之餘姓不能不捉其錯處好在情節顯呈紙上愈服該牧具有內心此案澤膏前後讓馮姓錢一二百串又經戒責卽勿庸議馮萬春太覺便宜仰幹令於奉批後將該被告馮萬春逮案諭以一懲一罰聽其自擇如願受懲則枷號一月滿日打五百板釋放如欲苟免枷責則將錢三十五串糧六石五斗一並交案充作小學堂經費仍將遵辦情形具報查考速速此繳

○牌示

調補西安府知府光昭著到新任準補鳳翔府知府尹昌齡卸署西安府事本應飭赴新任惟該守現辦學務糧務釐務新軍工藝諸要政正資得力難可息肩早經稟商撫帥將該守蹔畱省城以資臂助本司老矣腹心臂指深賴諸賢惜別畱行事非得已知已諭之此牌

○札定遠廳

爲札飭事照得地方之美利以貨產爲宗貨產之振興以工藝爲本陜省民俗苟安不知工作故贛之磁晉之鋼每歲營銷本境者不可以數計該廳到任以來畱心工藝因舊有磁鋼二項竭力提倡去其土法教以新式𨿽不能遽臻精美已變其粗陋規模前將新制磁器呈驗到局業經本局批示嘉獎在案今該廳瓜期己及忽又畱署皆因此二事欲資熟手俾竟全功若使後效無成則今日畱之隨時仍可去之合行專札飭知爲此札仰該廳振刷精神認眞興辦務使陶冶日臻精美鐵礦日益開辟本局注意於斯斷非發一通稟呈一樣範卽可搪飾耳目者也磁窯鋼板均以制造之精粗多少爲實憑斷不能敷衍亦無待密查奉札後卽將現在磁鐵兩項如何求精如何推廣推廣必須添本求精必雇良工先將籌劃情形詳細稟報本局兩三月後必責實效萬勿油滑敷衍自幹譴撤勉之愼之切切毋違此札

○批臨潼縣張令稟

張生金欠人牛價不還互毆微傷竟敢誣稱王大娃等夤夜糾人踏門入室毆傷事主搶去銀兩如果屬實罪當大辟今經質訊明確全系子虛來稟僅請照張喜龍史國珍之例於枷責後牌示案由鳴鑼遊鄕示眾尙嫌輕縱應於遊鄕後再加鎖系二年以儆誣陷仍候撫憲曁臬司鹽法道批示繳

○批髙陵縣詞訟冊

敍事詳明而微冗斷案平允而嫌寬繳

○批商州客民李華鴻控詞

爾以商州客民在寶雞縣佃林割漆會首曹義祥等將官會漆林佃爾貝﹖僉割僅取錢二串五百文旋因爾伐樹七根竟苛罰爾錢二十串又將漆林另佃他人因爾尋會首評理許爾另割菩薩山之漆割猶未畢又將爾私刑弔拷罰錢四十串爾呈控到縣蔡縣主竟將爾掌責一百勒交所罰錢文又將爾已割之漆值錢二百五十餘串一並化爲烏有及爾控府發縣覆訊反將爾羈押不放等語所控荒唐已極爾僅出佃錢二串五百文竟能割二百五十串之漆彼會首何不自割本地人何不自佃而甘以百倍之利讓與客民當招佃之時早巳言明任爾伐樹及樹被伐則又以偸截相誣似此橫蠻尙有何理可講乃爾一投會首則又以菩薩山之漆樹作抵何其前逆而後順也迨爾在菩薩山割漆則又用栽誣故技將爾弔拷勒罰該會首等非瘋非痰何以忽好忽歹至於此極蔡令爲吾陜最慈最明之吏如爾言不虛必能伸冤理枉乃將爾旣責且押冤上加冤尢爲必無之事爾商州客民刁惡是其本性誣告是其慣技仰蔡令將此案訊斷情形錄詳具覆聽候察奪詞發仍繳

○批華州褚牧成昌詳

本司近來久不讀律然律意則心知之矣此案秦田旺供稱實系戀姦情熱商謀同死姦婦奸夫並臥於鍘刀之下女靠裏而男靠外奸夫引手攀刀向下刀爲女隔﹖不及男頸故女死而男猶生當經房主聞聲趨視拖拽出鍘若稍緩須臾奸夫旣決意同亡必不負心獨活矣來詳謂此案若覆審無異應照謀殺人從而加功律擬絞殊屬紕繆兩人同謀謀殺己也非殺人也乃自盡也無所謂加功也凡彼人殺人而此人從旁助之則爲加功試問此案有另殺姦婦之人耶此詳若該牧自作則書生可原若刑幕所爲則勒令卽日辭館爲妙仍候督撫憲曁臬司潼商道批示繳格結存

○批山陽縣劉令賡年詞訟冊

近來山陽判冊可稱能品每案依律準理執法原情問之民自謂不冤卽達諸部斷無可駁此冊薛景福唆瞎子告狀陳知正請瘋子教書該令懲斷得宜深爲嘉悅第一案周劉離婚尢屬允協再本司專看判語以後各屬六項月報勿庸賫送藩司以省紙筆繳

○批長武縣李令煥墀稟

該縣向來差隨糧行每糧銀一兩加徵差錢一串民以爲苦今年由該令稟請核減每兩徵差錢六百文綜計每年裏局進款徭錢息銀兩項並計可得錢六千串該令擬每月攤錢五百串有盈無絀截至本年八月止通共餘錢七百七十餘串業已盡數買糧備荒得麥七百七十餘石辦理至爲妥協惟來稟未計閏月嗣後凡遇有閏之年卽當用勻閏之法好在滿年所餘總在千串內外不患不敷也又據稟稱歷年民欠差錢共二千四百餘串其間逃亡故絕者居多請將光緒二十九年以前民欠差錢一律豁免以絕擾累等語此事若出自他縣他人之口則官話萬說不去一則恐本官沽名討好有礙催科二則恐名豁而實不豁官免而私不免徒供局紳戶首糧差之中飽而民不沾實惠若該令則所言皆實全不慮此應卽一切照準惟不準他處援以爲例其三十年民欠差錢仍應實力催收不得拖延蒂欠抑本司更有慨者東西兩路州縣𨿽肥瘠不同而差事之多寡則同車馬酒席之支應亦同何以長武每月以五百串辦差而有餘其它大縣以一千串辦差而猶或不足𨿽云局面之闊狹稍殊亦不應懸殊若是總由過境之丁夫揣肥需索辦差之僕役借事開消應通飭各屬查照長武裏局辦法一律撙節支用以肅徭政而惜民脂仍候督撫憲曁臬司鹽道批示繳

○批略陽縣桂令超稟

教民誠屬可惡然非該令平日軟弱無能何至於此本司風聞前因豬釐之故僅僅三百文錢該教民除抗不遵完外該令反花錢二十餘串放鞭掛匾以謝之媚教長刁一何可恥馴至今日彼教直視該令不如奴隸一遇干涉教民之事旣不能令又不受命汲汲皇皇上稟請示試問何縣無教民何以該令獨丁其酷也本司不管繳

○批臨潼縣張令運魁稟

坐賈土釐亦吾陜籌餉之一端和義長掌櫃爲誰竟敢倚其內東命婦之勢抗幫抗傳抗幫則撓敗大局抗傳尢目無官長仰卽勒傳該鋪掌到案嚴加責儆勒令一律認捐如再抗違卽將該號查封以懲商蠹其關山各鎭凡有帶賣煙土者均一律查照田市辦法幫行助餉勿任姦商狡抗俾眾效尢切切此繳

○批鎭安縣知縣姚熙稟

此案綢客張源興具報被竊賣貨銀三百兩族人托帶銀二百兩由該令緝獲竊賊馮記和到案供稱實只竊得三百兩當卽用去十二兩余存李繼朝家中當面過稱重十八斤以後陸續取用僅剩十一斤十二兩等語又稱行竊之時與董老大同行贓銀交伊持出而董老大堅不承認查此案失主所報與竊犯所供差銀二百兩而董老大之是否同竊與李繼朝之是否窩贓礙難定斷以本司觀之銀數以竊賊之言爲是大凡失主報贓鮮有不加多者張源興受族人張光燦之托代寄二百金不幸而中途遇竊報案之時早存脫騙之意本只三百金之贓而詐稱五百且必申明族人托寄萬一臟賊不獲則以光燦當其災而已所失不過百金而已如其獲賊遣贓三百金原璧歸趙則可借前報五百金之案據坐昧光燦之銀是有此一竊而坐得二百金之利也吾何以知之則以源興所報乃一人之言而記和所供竊銀出門查系六封當取十二兩兌換余銀持至李家同面過稱重十八斤等語查市肆交易率以五十兩爲一封六封恰得三百兩三百兩爲十八斤十二兩該賊用去十二兩適符十八斤之數且有李繼朝一同過稱可證此不能矯誣者也兩兩參觀顯系失主以少報多斷非竊賊以多爲少仰卽飭令張源興領贓回籍並移明該原籍地方官毋許該綢客移禍族人昧吞寄款至記和指董大爲同竊此必狹嫌誣陷何也董大如果同行明明竊得三百金豈能毫不染指今由馮記和獨自寄頓獨自花消則可決爲獨自偸竊矣李繼朝寄頓賊贓誠亦有咎然並未分贓少許則非窩戶可知應將繼朝董大一並釋放以省波累馮記和除笞責外面■﹝夾刂﹞窩賊二字鎖系三年期滿查看稟奪餘照所稟辦理繳

○批潼關廳舉人陳同熙蒲城縣增生王其昌稟詞

兩生爲本司心賞之人常常在念時時掛口今秋選送髙等學堂諸生東遊所以未及二生者因久不見賈恐其畱京未歸故也今得來稟以有志遊學無資辦裝懇祈資送前來如兩生之英年美質東瀛就學足爲關輔之光俟來年考選師範生出洋定招兩生來省一並咨送華州褚刺史學有本原貫穿今古華陰崔大令玉堂小謫篤雅多文兩生在彼可虛心求益時至於今擇善而從誠爲當務之急然今之所謂新學者學人之美並其醜者而亦學之去已之短並其長者而亦去之不分事勢之緩急不揣程度之髙下人人自命爲識時之俊傑而其無識與八股諸公同而禍且益烈焉此可爲長嘆息者也吾陜學人幸無此習將來諸君出洋文武實業總期各有一得而終身不忘爲大淸國人則善矣老夫灌灌久爲少年訕笑然可言者不與之言如失人何此批行華州褚牧轉致兩生知之

○批延川縣歲貢張淸泉稟詞

閱稟不勝嘉嘆北山蠶務荒廢久矣該生獨能著書立說手自植桑五百餘株以提倡風气洵屬讀書有得行義於鄕仰再聯合同志倡率鄕人以竟全功而興大利他日蠶業日盛定當詳請獎敍以示鼓勵惟地方之事官不得紳協助則勸誡徒勞紳不得官提倡則愚迷弗信應鈔稟札知該縣陳令督同該貢生廣爲勸導普植桑秧務使人習蠶功戶沾絲利北山瘠土庶幾漸有轉機仍通飭延楡綏鄜各屬一律仿照興辦勿許視爲具文自幹譴撤切切繳

○札興安府

札興安府黨署守知悉照得該府所屬之白河縣上控獨多及經發委覆訊𨿽有控情不實者亦有原斷失平者夫以上控十起而有五起不虛從可知縣斷千案必有五百案失平矣如謂民情好訟何以尹守在白河時絕無一起上控又何以他縣上控皆少而控幹令者獨多幹令並非壞人而信任家丁牢不可破此不但負殃民之愆抑且有違旨之罪合行札飭札到仰該守嚴切查明該令是否能勝白河之任劣丁蠹役是否仍前橫恣據實稟訐勿稍狥庇本司與幹令何嫌惟念天下小人之有才者皆可器使好人之胡塗者最足誤公不能矜一人而害百姓也切切此札

○批磚坪廳李倅聰稟

該倅尙系關中能手旣能問案又能辦事此案系該倅二十五年以前署理斯缺時捐置養濟院一所歲收租稞二十餘石分贍貧窮此次實授廳缺查及前稞竟爲佃戶杜芳楷幹沒八十餘石之多一經查究得實該佃戶情願贖地賠稞認罰三項並計得錢七百八十三串有奇此二十餘年以來無人過問者該倅追而獲之可謂能矣惟現值興辦學堂籌款維艱之際該廳有此巨款與其餵養無用之人何如培植有志之士經曰有舉莫廢養濟院租稞除杜芳楷贖回杜芳春原賣之田七石外尙餘稞十餘石卽以此稞收養貧民無須再爲推廣其現繳之錢一律撥充學堂經費似屬妥葉該倅此稟不但辦事敏練文字亦作得甚好應登秦報以志欣賞仍候督撫憲曁各衙門批示繳

○批興安府詳

如詳銷案天下勿論家事國事皆壞於好人者居多好人者老實無用毫無道理之可憐人也湯太守曩在淸祕堂堂吏門子無不笑之嘗冬月衣白狐袍褂入署壚火正熾湯本近視以壚爲﹖木一幾﹖子而坐其上火炎臀下狂呼而起此庚寅冬間事也此案湯守未生子之先有過繼胞侄鴻釐之語並未書立嗣單繼而次妾生子如不食前言則親子固子猶子亦子也如謂己己有子從前又無過繼明文則須將鴻釐繼嗣一層於生前貽書族眾授簡妻拏申明並無其事以絕後日爭端乃默無一言而死鴻釐成服發喪自滇歸秦開銷八千餘金繼又爭襲世職以致兩妾不平公庭構訟而鴻釐輒敢誣其胞叔與兄妾姦非湯守至愚極庸貽謀弗善何以致此今經該守斷令鴻釐歸宗除前已得稞三十石外復令兩湯黃氏再分十八石予之永斷葛藤鴻釐前已花去八千金今又得稞四十八石本無繼嗣之事而有誣蔑之仇所得竟如此其厚上天果有雷霆鴻釐其不沒乎天下人如湯公者多天下事如此案者亦多此學堂所以亟宜徧設而教育之所以不可緩也嗚呼繳

○批咸陽縣楊令詞訟冊

先述案情次申駁議確中要害直抉隱微魏天福一案發覆懲姦尢爲知明處當應登報以供眾覽惟第三案劉志成之妹許牛志魁爲妻旣受聘而女歹﹖卒牛請還聘弗許致攔擋車牛涉訟該令旣云咸陽鄕規有女死退半禮之說卽可當堂立斷劉還半禮牛返車牛何等直捷乃又斷令志成等請同鄕地村老秉公辦理何其太不爽利繳

○批略陽縣桂令超稟

該令做出如此特別不通之稟帖無怪教士以茶碗擲之使蘇子美在座必曰惜乎不中譬如懦夫悍妻打鬧得不成模樣必非一朝一夕之故皆由其初媚內討好有怒色而卽長跪不起博歡心而遂加級請封迨至獅吼難堪而始向人哀鳴訴屈亦已晚矣該令之於教民何以異是向使無放鞭掛匾諸醜行該教士何至披猖如是耶旣據徑稟仍候督撫憲及洋務局批示本司仍不管繳淸折存

○批西鄕縣閻令佐堯稟

來稟於罪犯習藝一事辦理極爲得法惟該習藝所工程已費錢四百餘串皆由縣公墊發稟稱俟將地方前存餘款追出彌補所存何款究有若干追自何人何年侵蝕稟詞含糊殊蹈州縣油滑習气認眞辦事者必先籌的款而後動工旣有可追之款則必稟明著追遇事捐廉乃一人要好之心非經久之法也至罪犯習藝卽古人城旦鬼薪之意滬上西人凡遭事管押者皆罰作苦工與學徒習藝者不同來稟謂鎖系之會匪竊賊應否卸去煉石以便工作查此項鎖系之犯大半皆稔惡之徒去其石桿立可兔脫出外生事尋仇仍歸於該令不了吾華人格尙未到歐美地步學其寬弛難化�心不必在惡人身上施恩惠也繳圖折存

○批鳳翔釐局徐令普賀壽稟

君子令詞吉人善頌過情之譽何徳以堪昔我先公不樂壽燕垂爲家誡敬謝親賓增祥忽不自知遂躋六十滑稽慢世方朔未是歲星膏火自煎孫卿常無暇日白無可鑷緋已在衣無稱固先聖所羞驟貴亦哲人所懼按行境土何功下濟於蒼生歷數生平無事不慚於君父世皆言新法而身是舊人世皆喜少年而吾今老矣聞後生之謗議唾面心甘誦先儒之格言通身汗下閱歷深而鋒鋩退𨿽無缺折之患而亦無剸割之功意气少而智識多不爲小人所排而又爲豪傑所笑疚心何限獻狀無欺顧我寅僚喜爲標榜酌相如以仙露楊吉甫之淸風人以文傳情同年永回憶入關歲月廿有二年看鏡勛名百無一可晝眠東閣誤見懶而稱髙賭跳南岡殆因頑而得健自處下中之品目從無哀怨之文章比迹端明何止一場春夢齊名夢得居然兩樹冬靑聊寫夙心敬還謙版

○批鳳翔縣彭令詞訟冊

案案平允最後傅太和一案老姦肺肝灼然如見判詞準情酌理煞費苦心此等姦徒務宜破其所恃彼所恃者老耳應飭蔡令將太和管押勒令照鳳翔原斷完結如再恃老抗延卽梏其頸再延則撻其手再延則封其所開之票房藥鋪世傳取龜溺之法須以明鏡照之斷此等案更非明決不可判詞登報繳

○批興平縣王令稟

準如所稟將該革舉劉錫純鎖押縣廳勒令將劉坎坎等二犯交出方予保釋管束不然永不釋放至該縣學堂至今未辦皆由該革舉阻撓使然玆該令變通楊令捐章籌集經費甫有端倪如再觀望慳延致稽學務卽將錫純提案笞臀梏頸借以儆覺冥頑此天下通行之要政士子進取之初基興平士流獨能屏身化外乎如人人慕效劉錫純必致人人永無開化之日興平人士何至如此不堪乎仰將此批諭飭闔邑紳耆商富迅速醵資開辦勿延繳

○批石泉縣詞訟冊

第四案據稱蕭徳禮與汪瑞生素識窺瑞生不在撞入內室與蕭徳禮之妻胡氏調姦瑞生回家棒毆云云果如所云是蕭徳禮調戲蕭徳禮之妻也該令如此發昏殊出意外繳

○批長武縣李令煥墀詞訟冊

該令每月判冊多多益善卽此可見辦事切實無一毫躲閃嘉嘆深之繳

○批略陽縣劉令欣曾稟

該令辦理釐金能察人所不及察言人所不肯言讀書人有良心人固自與俗吏不同也據稱略局水陸兩路藥材皮貨輕重懸殊請酌量變通等語此事同一貨物而畸重畸輕殊乖莊生齊物之義他無辦法惟將輕者加重使水旱一律商家得均平公家得利益仰卽會同新任略陽縣劉令賡年酌定加抽數目會銜出示曉諭商民自本年臘月初八日起一律照加俟略局辦好卽飭各局一體照辦仍將攺定章程示稿迅賫本局查考勿延繳

○批雒南縣丁令禧瀚稟

一日接該令稟牘三通瓜代有期葺墻不懈去如始至不減叔孫氏之賢三稟亦如麻源三谷步步引人入勝看此等公牘與看好詩詞同一悅心也種樹稟昨已批發此二牘一系遵設罪犯習藝所其欵皆有縣公捐廉興辦章程表冊條理秩然其宗旨先從賤而易售者習起利薄可養身利厚並可養家至於身家俱贍則不至因饑寒而起盜心工藝有成更不至因遊惰而倒溝壑深得立法之意實爲造福之源惟所中習藝者現有幾人未據申明所稱頭役張升柳榮昕夕在所不辭勞怨天下無論貴至何品皆有壞人無論賤至何等皆有好人役之能事仍由官之威徳服人耳應如所稟由善後局發給九品功牌各一張以示獎勵其增設中學堂一稟則又出其所學以成就後進所言皆个中人語其事決非門外漢所能臚舉四端曰籌集經費建置堂基增添科學選訂教員該縣本有一髙等小學堂今更立一中學堂於其上俾雒之人士不出鄕邑而得升階豈惟嘉惠邑人共分吾髙等學堂之勞力也若縣縣皆如雒南關內人才十年之中千百立就惟事方經始琴已攺弦後任𨿽長者實不嫻於學務譬如時文金陳作小講而二等秀才作前後八比則不如勿作之爲愈矣該令現爲督憲奏調過甘而臨行作此愛不忍釋之文字本司爲此事竟夕失眠欲相畱則節幕需才聽其去則學堂可惜沈思十刻仍以該令畱署雒南成此美舉督憲篤念秦士亦必暫虛蓮幕重展瓜期仰卽坐言起行按照來牘所陳次第經營一一做到剙辦學堂非將全副精神貫注其內不能觀成增祥能知之能言之而百端交集自愧力量不足省城學務獨賴淶之仲錫敬之吟海數君子畢力匡助始有孟晉之象雒南中學堂付之足下期以三月落成增祥與有光矣先此鳴謝繳表冊存二稟粘連並發

○牌示

白河附生李夢彪前因其故父借用官錢系其師姜善繼經手慮善繼追索遂附和羣不逞之徒告訐其師案經提省問明善繼被誣屬實本司以爲其父卽負欠公項之人該生控師不啻自控其父批飭洵陽縣查取年貌具詳斥革而該縣辛署令形同殗殜半年之久未見縣詳而該生反來髙等學堂投考綜閱兩場文藝不無可取然欲以能寫能作之功折其不孝不弟之罪重文輕行遺本取末豈惟背教諭之宗旨抑亦敗學堂之聲名本司不敢出也仰該生持批馳回洵陽長跪師門涕泣請罪姜紳長者若肯代爲稟祈收錄則庶幾可以爲學生亦庶幾可以爲人子本司教人先從本原上說起文藝何足道哉

○批藍田縣孫令培恩稟

該敬信當早經停門止當早應令其繳帖交銀乃止當四年官本依然生息則縣署陋規依然按季交納可知今年措齊官本稟懇淸交而前任胡令並不批示直至該令到任始行轉稟請示前來一當鋪之開閉其開也領帖層層需費其閉也有錢無處呈交如此作踐商人商務安有起色耶仰卽迅如所懇將該當原日領運之議銀一千六百八十餘兩銅錢五千餘串發交徳元貞壽兩家分存生息原帖繳銷勿許再索絲毫房費違者重處所有該當停門四載以來並不轉報繳帖之藍田縣令著查取職名一並記過示儆以爲不仁不信者戒繳

○批咸寧縣詞訟冊

冊報四案皆老當平允本司前己通飭各屬但造判冊凡所謂六項月報徒費紙墨毫無取義一律免造今該令仍送淸冊兩厚本書辦亦人子也寫許多字買許多紙殊覺可憐應仿大集璧謝之例分別發還以免下次忘卻前批再寫再送此冊存檔繳

○批雒南縣丁令禧瀚稟

大凡眞讀書人眞能辦事人一稟一牘皆與人不同陜省飭各屬種樹由來久矣農務局此次札飭𨿽由本司刻意督催然各屬仍多視爲例行文書申覆甚少賢令尹獨能區分種類取植物之有益食貨者條別而冊報之且自謂少於光緒二十四年二十九年冊報之數此豈昔有而今無耶蓋彼虛而此實耳天下事一經例札例稟例批則不如不札不稟不批之爲妙一沾例字率出於幕友書辦之手屬員無論賢如龔黃文如董賈不肖如市儈目不知書如野蠻其褒答之詞必曰尙屬妥協或曰尙爲迅速譴斥之詞則曰本應撤參姑寬申飭又曰實屬不顧考成再輕則曰殊屬不合更不通則曰殊屬不諳此等無是無非不明不白之舊名詞通行天下豪傑囚首喪气庸人小人見慣不驚土偶皆可作官聖人亦不合例豈但吏治淪於糟邱而天下事不可問矣僕本恨人胸中所屯結者如西人炸藥一觸卽發誠知此等批詞爲書吏子孫所深忌然究以吐出爲快來冊所列各樹四萬二三千株以表代冊旁行斜上俗吏見之必曰有意賣弄不懂公事書辦擬批必曰冊造不合本司好惡拂不成人之性欣賞不已應通飭各屬查照雒南表冊依式塡報聽候委員覆勘雒南所報皆實深信不疑不必委勘稟批一並登報繳表冊存

○詳督部堂

爲詳請暫畱署任事竊署雒南縣知縣丁禧翰前蒙督憲奏調赴甘差遣當經行知該令並飭準補斯缺之李僑前赴新任各在案丁令在雒年餘百廢具舉今當交卸到底不懈頃接該令三稟一添設中學堂二種樹三罪犯習藝所言之剴切字字皆心血結成除原文通稟有案邀免重錄外本司伏查種樹習藝二者規模已立表冊可尋李令猶可循照辦理惟學堂爲今日急務又屬關中創舉七十餘廳州縣眞能心知其意遵照奏定章程參酌所屬地方人格物力切實興辦者至多不及十人丁令則牧令中之師範也陜西各府之中學堂尙未全設而雒南一縣獨於髙等小學堂之上增置中學堂一所其言曰雒源小學堂中多成材督課年餘按之奉發髙等小學堂章程實已突過自科場停止堂外諸生皆願就學而限於小學程度不能深造據京官陳綬等公稟歲籌的款二千串以彊半籌辦中學堂弱半籌辦小學堂修建堂室增添科學稟祈立案前來細核來章兼綜中西精通學制苦心規畫實力舉行惟譬之築室甫具畫宮於堵之形未竟土木丹靑之用經曰爲政在人兵方制勝而易將徒方受益而易師後效難期前功恐廢李僑𨿽長者然到任之始民未相信則收捐難不諳西式則建築難不知科學則延師難不習管理則用人難就使丁令告知辦法派定職司而一能一不能縱有格式而不知所爲縱有教習而不爲所用正如名手畫稿以拙手皴染點涴之必不能登諸屏障矣本司反復以思萬難遷就擬請仍以丁令畱署雒南俾該縣所設兩堂告成一手現值洵陽署事年滿卽以李僑調署亦可勝任本司明知督憲幕府需才孔急何敢擅畱奏調之員惟願借寇君古有成案今丁令治績不減寇恂雒人喁望迫於河內憲臺愛民愛士之心切於光武必能俯如所請畱署一年一俟該縣中學堂辦成卽令解任赴甘上供驅策又念憲臺昨撫三秦本司實兼幕職今分兩省無異一家如實有機要文字猶可電飭撰擬本司𨿽老千言之牘半夕可成專馬飛賫七日可達亦猶丁令之在左右也爲此具陳伏乞照詳施行

○批調署商州勞牧啟恂稟

凡講求吏治者率禁用四六稟詞而吾鄕先正曾文正胡文忠則不爾其佳者皆手自批答文忠語人云若一切禁之則讀書人倚箋啟爲生活者無噉飯處矣鄙人書記出身每憶斯言淒然淚下老輩一言一事皆與晚近立門面弋聲譽者不同其實紅稟中亦可考鏡人才凡東道主之極庸極吝極不通者決無好記室若其箋啟楚楚可觀則其主之下士與賓之擇木槪見於其閒矣曹公貽孫伯符書孔北海見之曰將示孫郎帳下兒乎抑令張子布見乎朱溫得李襲吉代晉王所作書謂敬翔曰好作答詞勿爲所笑今世不通人並朱三之不若可爲長嘆息也來牘藻麗精穩眞可令張子布見矣欣賞久之繳

○批客民王鴻謀稟詞

該民以客籍流寓陜省有何職業玆請前赴耀州宜君三水查勘礦質懇發局照前來該民究有多少資本買礦山設局廠招工集股鑿險縋幽事屬煩難談何容易該三縣究有何礦可開該民以一人而欲壠斷三縣之礦冒昧從事顢頇其詞迹近荒唐意存包攬實屬謬妄該三縣究有何礦可開該民以一人而欲壠斷三縣之礦冒昧從事顢頇其詞迹近荒唐意存包攬實屬謬妄已極不準

○批西安府守稟

賢太守到任之初首先爲我懲治訟棍閱稟如酷暑啖冰雪天飲火春食燒羊胛也一切照辦繳

○牌示

照得糧務局自歸本司典領所有局員倉吏無不廉愼從公方深嘉嘆乃有收發文件所委員王步瀛竟以私函請托倉員莊敬謂某日某人交糧速爲驗收不可挑斥莊敬以函示張令成淑及其人輩糧到倉成色甚壞當經張令駁回面稟本司前來夫花戶交糧與文件所委員何與如果漧圓潔淨倉中豈敢苛求必系糧色過低始行請托在姦民不足怪而王步瀛爲曹令所薦爲本司所賞竟爾扶同姦儈妄事�求萬一徇情濫收則好壞相攙大傷倉政倘從此人人請托倉倉濫收勢必至東西兩倉有黴爛而無干潔王步瀛如此胡塗深堪痛恨卽日撤去文件所差使停委一年以示懲儆以後兩倉收糧如有成色低下濫予驗收者一經查出定惟各該委員是問從前紅單房有保廒之責今蠹書盡去則其責專在委員若以自已考成徇他人情面本司至公無私不能絲毫通假也此示

○批洵陽縣辛令景舒詳

查此案經本司批結後於本年四月十七日發西安府轉行洵陽縣遵照批示將屈三省等虧款著追將張鵬程李夢彪等分別詳革計府札到縣之日至遲亦在五月以內該令延至十月二十八日始行具詳本司前批夢彪試卷謂該令形同殗殜良非虛語該令老實無用在無事之日亦可混迹琴堂當變法之時實屬不堪委寄試觀此一事因循半載則詞訟之積壓兩造之拖累公事之廢閣合衙門上下人等之但弄錢而不管事槪可知矣本司嘗謂老好人斷不可作官卽指辛幹張桂一輩人言也辛令安洵兩任接算業已年滿是以亟委替人其實安康劉署令與該令易縣而治何以獨不接算此無他劉令有用該令無用故也有用之人𨿽姜善繼一案偏謬不明而其它諸多可取若天生無用則惟有歸讀木雁萹而已此詳一切照準惟李夢彪文字究竟可愛且年紀甚輕若自知悔過尙是可造之士仰後任李令傳語姜副貢念其久在門墻收錄而訓廸之本司之願也繳

○批白河縣幹令稟

此稟懲治賭匪擬將抽頭聚賭之張肇慶等鎖系五年其被誘同賭之石業學年僅十四查照罰鍰新章免其枷杖辦理甚爲得法惟稟中兩書猴王朝字樣猴王兩字均跳格擡寫此等鄕間淫祀怪誕不經而該令如此崇拜幾如羅馬之敬教皇殊可不必仰將該泥像撲碎就其廟基攺爲小學堂彼猴王窩畱賭匪法當碎首隕身而豬奴變作學僮頓覺攺頭換面新學之所謂攺良者莫善於此仰卽遵照仍候督撫憲曁臬司陜安道批示繳

○批扶風縣譚令詞訟冊

敍述供判皆文章也其無材料者必作不長但事敷衍者說來必不懇切扶風判冊可謂文章作手斷案老手與可也簡者不同繳

○批長安縣李令詞訟冊

敍述各案皆逐層批導務使眞形畢露然後片言折之能如此斷案斷無復翻之理信乎作官不可以無才繳

○批岐山縣詞訟冊

可也簡繳

○批鳳翔府縣會稟

據稟該縣陳邨地方收買煙葉董化型私設煙稱抽收用錢前經傅守諭令化私爲公撥充學費而化型等延抗不遵私抽如故今經該守令等設立官秤派紳經理從前私收項下每煙葉一秤買者賣者各抽錢二十文外取煙葉二三斤不等竟有三十斤爲一秤者今定爲百斤一擔每擔買賣兩家各出錢十六文而不取其煙葉是不惟他私爲公而且商民就輕去重學堂頓獲的款閭閻亦得便宜興學便民莫善於此應卽如稟立案遴派妥紳切實經理董化型於前守攺章以後猶藐抗私抽僅予申飭何足示儆應枷號三月俟官秤暢收再予責釋如欲免其枷責則令照新章罰鍰之例捐錢一百串撥歸學堂此乃吐其私吸之膏並非剜其本身之肉倘敢不遵枷責勿貸仍候撫憲曁各衙門批示繳

○批臨潼縣張令運魁詳

誣控不究反請撥給灘地五十畝若再告一狀該代令必以臨潼縣印讓之矣胡塗柔懦何必作官聞李令足疾已痊仰該令速卽回省勿延此批詳院繳

○批雒南縣丁令禧瀚稟

據單稟已悉該令於交卸之前議建雒南中學堂其志其事深可嘉尙撫憲得稟卽有意畱行迨本司請示適合憲意此該令畱署雒南之所由來也至督憲幕府需才本司豈不關切上詳時巳備言之督憲亦必見諒來稟急欲赴甘又欲還楚不圖畱任以後轉令賢者神明恍惚若此至謂中學堂人人能辦則是欺人自欺之言甚不可也該令在雒年餘百廢具興精能之至上官不勝嘉賞同列或有忮心此次中學堂一事該令若不一手辦成則讒慝之口必謂該令上�之日本無必辦之心但邀名譽於當前而貽難題於後任人言可畏正在此等處也今旣經撫憲批準畱署斷無更攺之理惟冀該令將所籌雒源中學堂早日辦成不必定俟年滿卽可交卸赴甘若不成而去本司與該令必俱爲人所指摘辛再思之此繳夾單存

●樊山政書卷十六

恩施樊增祥嘉父

批渭南縣劉令詳

批咸陽縣楊令詞訟冊

札新軍提調尹守劉守

批神木縣張令稟

批咸寧縣生員陳焯等稟

批鎭安縣貢生祝隆熾呈詞

批臨潼縣李令稟

批石泉縣陳令天錫詞訟冊

批鳳翔府孫守稟

批華州褚牧詳

批習藝所工頭吳長春等呈詞

批寶雞縣蔡令詳

批略陽縣桂令稟

批華州褚牧稟

批城固縣周令楠詞訟冊

批長安縣稟

詳撫部院

批興安府黨守稟

批購辦軍裝機器洪令寅稟

批咸陽縣楊令調元稟

批洵陽縣辛令景舒詳

批麟遊縣稟

批髙等學堂學錄陳善謨稟

批寧陜廳稟

批鄠縣稟

批商州學正張秉鈞稟

批保安縣童典史稟

批長安縣稟

批同州府縣詳

統領常備新軍第一標藩司樊諭軍民人等報名應募告示

詳督撫憲舉劾文武各員文

批寧陜廳稟

批靖邊縣詳

批咸陽縣詞訟冊

批臨潼縣李令稟

批盩厔縣陳令稟

批長安縣舉人寇鴻恩等呈詞

批白河釐局仇令稟

批白河釐局仇令詳

批華陰縣稟

批漢中府稟

批南鄭縣詳

批西安府稟

批新軍炮隊管帶劉鎭海稟

批澄城縣培令詞訟冊

札鳳翔府尹守等

批韓城縣稟

批長武縣李令稟

批四路測繪陳令廷傑淸折

批興安官錢局薛令稟

批興安府黨守稟

批城固縣詞訟冊

批石泉縣詞訟冊

批雒南縣丁令稟

批延安府稟

批甘肅把總楊思孝呈詞

批華州民孫王氏呈詞

批靖邊縣稟

批咸寧縣民王義升呈詞

批指分甘肅補用典史楊治泰呈詞

○批渭南縣劉令詳

張鴻儒曩被其嗣父張經誥控告到案其時本司方宰渭南痛加唾罵因其懼而攺過免予詳革玆據詳稱鴻儒與田太玉互相上控一案實系鴻儒冒捏假帳詐稱太玉名下應賠伊麥銀一百三十兩情願捐入學堂張令受其欺愚勒令太玉交款以致蔓訟查鴻儒忤逆不孝爲富不仁仰卽具詳將其拔貢斥革以正倫紀而快人心此詳駁詰剖斷至爲嚴明而末乃近於姑息甚無謂也仍候撫憲曁臬司批示繳

○批咸陽縣楊令詞訟冊

屈刀爲鏡引鏡爲刀足當明快二字繳

○札新軍提調尹守劉守

札尹守劉守知悉照得本司現奉撫憲札委統帶陜西第一標三營新常備軍本司生自將家身爲儒吏練兵要政何敢辭難查本年四月前撫憲夏奏明遵照練兵處新章添募土著兩旗以本司領之教練日本新操當經擇能而使以尹守爲提調劉守爲督操官幹城腹心繄惟兩賢是賴劉守勇於任事自謂赴鄂觀其軍容教法並令延聘武師購置槍械此間開招之始尹守實任挑募教練之勞數月以來漸次成軍玆復遵照新章並兩旗爲一營又添招兩營合成一標前所招者命爲第一營仍歸劉守管帶而以王守備帶第二營郭府經帶第三營該兩管帶少年壯健兼習新操惟當刱設之初必有受成之處今於司署設立新軍公所卽委劉守與尹守同爲新軍第一標提調按之新章卽參謀教練之職也合亟札飭札到該守卽將本標一切開辦事宜悉心釐訂隨時關曰本司斟酌辦理本司以爲無論文事武備皆以成材爲亟而不在鋪排門面尢不必拘泥定章此次練兵人必土著操必東洋槍必新式此不可違異者也至於公費餉幹之多寡營房衣飾之華朴此不必定照他省者也其營中執事人員亦取足用而止總期弁目皆忠奮士卒皆精良操法皆純熟健捷心志皆親上敬長何施不可何令不從先有此精兵而隨時求合於頒發之章程如金之就鎔而珠之就串也若徒抱定第幾章第幾節之章程而將卒無一可用則是虎皮羊質金外絮中此趨時討好者之所爲非認眞辦事者也本司與兩賢俱受撫憲國士之知此次練兵爲國家圖彊爲地方求安爲知己盡力無一可諉謝者現在第一營規模已具其第二第三營應一切仿照辦理未盡事宜迅卽釐定開折送閱以憑詳咨立案以後王郭兩營事無大小皆先稟商提調提調稟商本司本司擇要稟知撫憲司馬溫公論兵最重階級卽此意也切切此札

○批神木縣張令稟

所稟甚是鹻章猶鹽法也私鹻充斥則官鹻滯銷一定之理該縣鹻商韓士恭與昔存今故之王明善當未經官辦以前可使承充旣歸官辦以後豈容並立往年早己飭令封閉而各該員意存姑息誤聽其賣余鹻之言適遂其熬私鹻之計以致官私並售奪利至今夫余鹻能有幾何發賣一年有餘而源源不絕則爲私熬可知據稱該令諭禁之後韓士恭𨿽覬覦而不敢顯違惟王龐氏私售如故該令已將該鹻場封閉所餘已熬未售例應充公之私鹻一百三十錠念其孤寡貧窮具稟請示前來韓王兩家鹻場著永遠一並封禁如敢私開加倍重懲至王龐氏余鹻從寬發還聽其售賣可也此批移礦務局查照繳

○批咸寧縣生員陳焯等稟

據稟杜從九如此貪鄙如果屬實亟宜撤換仰咸寧易令查照所稟各情逐細訪詢明確據實面稟以憑核奪勿稍袒延爲要稟發仍繳

○批鎭安縣貢生祝隆熾呈詞

據稟死者陳善祿爲爾之欠戶因欠官會錢文由票差陳榮喚伊進縣路遇爾夥羅經文向問前欠一同行至原薄溝口善祿落後羅夥回家三日後溝中浮出死屍不知善祿於何時失足落水身死屍弟善祥藉屍圖賴將爾東夥控案請驗尋又具呈攔驗當經姚令批準則此案己完矣玆據控稱案已和息仍將張世烈羅經文押廳不放索屍場規費六十兩差役石貴又先後訛錢六十餘串土五十兩槪由蔡熊二紳過付而張羅在押仍勒要百金取贖等語查此案始而準驗未驗豈能遽將羅經文管押並將事外之張世烈一同管押姚令昏庸度不至是及案經準息姚令並未詣驗則無所謂屍場更何所謂規費石貴並未奉票何敢坐轎下鄕詐贓擾害張羅二人案未訊而被押已屬離奇案已息而仍押尢爲怪誕拉生勒索乃廣東廣西彊盜之所爲何以姚令之官親門上亦有此事姚令並非聾瞽乃竟任聽丁差中表朋比爲姦始終無聞無見查現署斯缺之劉令業已到任無所用其回護仰卽查照詞批事理將案內被證人等摘要差傳到案嚴切訊究勿稍袒徇如官親丁差眞有得贓情事則不僅勒令倒贓並當據實詳辦詞尾所稱黑廳非刑等獘前經革除今又私立及石貴楊林諸劣差己革復充等情均應嚴切究明有無其事據實詳候懲處如控屬虛誣亦卽照例反坐該原告卽回縣投審勿稍逗𨖻切切詞發仍繳

○批臨潼縣李令稟

單稟具悉張代令判事軟弱一奉批鎖系之犯畏之如虎竟欲割學堂之地五十畝﹖諸誣控之徒以求苟免於上控披閱前稟怒不可遏是以批令交卸回省玆據稟稱該令足疾未痊懇請稍遲接印亦無不可惟張令太覺無用所有逐日訟案仍宜該令詳爲教導示以斷法昔韓厥在晉智罃稟焉以爲政今日臨潼可以仿行此繳

○批石泉縣陳令天錫詞訟冊

各案多淫濫貪賴剖決甚公此冊存檔余冊發還

○批鳳翔府孫守稟

譚令稟詞可謂善於居間寅誼當如是也此中是非撫憲己燭照矣該縣交代如稟完結繳

○批華州褚牧詳

大凡斷案最怕初斷失平後來自翻自案在聽訟者不敢護前固是好處然前負而後勝者𨿽因後斷而吐不平之气而前勝而後負者必執前斷以爲上控之資此案唐牧初審未經問明卽行武斷及沈興昌等二次覆控始知史生福謀賣此地以賤價得之於沈興順復以貴價售之於沈永春旣經問明遂令興昌以原得之賤價贖回已地而令生福將詭得之貴價退還永春若唐牧者可謂善補過矣何期生福無言而永春霸地府控司控一再逞刁迨經該牧質明悉與唐牧二次所訉無異自應仍照前斷了結惟因永春原價系九十串錢唐牧斷還銀三十九兩該牧以爲太少復加爲五十兩本爲體卹永春而不意反招上控可見堂復一堂斷不一斷不能止訟適足長刁仰於奉批後將沈永春傳案勒令領銀三十九兩具結完案違卽重責其續增之十一金充作小學堂經費以後凡有誣告者一經審明只可示罰斷不可示恩切切此繳原詞存

○批習藝所工頭吳長春等呈詞

李令光祖自委罪犯習藝所差使頗者勤能惟本月脫逃一犯該令並不稟知警局亦不知會兩縣竟令一罪犯作眼派兩巡勇拏人以致該勇被毆受傷而返實屬舉動荒唐經臬司商同本司詳撤別委塗令到差塗令之賢尢勝李令爾等安分習藝可也勿庸嘵瀆此飭

○批寶雞縣蔡令詳

楊福元卽楊宗震欺心賴債恃符抗斷彼以白身出銀數兩捐一例貢而敢於如此刁頑應卽如詳將其例貢斥革追取執照從嚴押比每比用笞勿用戒尺以本利交淸爲度仰將此批移交後任雷令查照辦理繳

○批略陽縣桂令稟

該令何必如許費詞愈辯愈令人不信當前次批稟之時本司卽語人云桂令得批必錯怪郭令以爲豬釐一案定系郭令告知本司殊不知本司向不喜人說長道短亦從無一人在本司前訐人過失者郭令爲人精細穩練自略陽收釐歸從未提及桂令一字所謂放鞭掛匾者乃唐觀察因該令前稟有昏卵﹖段贓官字樣過於荒唐始道及豬釐一案此該令本道所言而該令平日之聲名平常此次與王教士之事涉可恥種種皆在本司燭照之中與郭令何涉乎自略陽設卡收釐縣署稅務不無小損是以縣令往往與釐員不和至該令之稅務喫虧則毫不與釐局相涉該令信任家奴甚於腹心手足一班無良奴才因其可欺而欺之所收稅錢奴七主三而該令懵然罔覺仍信奴僕之言以爲稅爲釐奪嗚呼愚矣今該令業已撤任尙不退思補過而反含血噀人以甘受王奉元揉搓詈罵之人本屬萬分無用而忽學南山不通訟棍之所爲將自已之事推與旁人抑何可恥總之該令好人而非好官與教堂放鞭掛匾特其小焉者也何足深辯繳

○批華州褚牧稟

據稟華州卑濕雅近南中植桑養蠶可興大利此事本司於上年冬切囑該牧函雇浙工來秦教之織作前由該牧送到四人業以其二派往工藝廠經理會城桑務以其二派往鳳翔去訖誠以邠地宜蠶未可坐失美利該牧以杭人爲陜吏卽以越俗易秦風物土攸宜事半功倍稟稱工資無出擬於代書爲人寫狀每紙四百文項下酌提百文以爲桑者津貼事屬可行然亦存乎其人耳該牧在華可保其民不累而事有成至易一人則恐取民多而勸工少矣今宜酌定代書戳費州民每遞一詞由該代書手寫過戳者準取錢二百文外交種桑經費一百文若來稿代戳者則只取戳費百文桑費百文以示限制總之立法在人行法亦在人防哽噎而廢飲食固無此理制成一套曲子而謂人人能唱亦無此情也仍候各衙門批示繳

○批城固縣周令楠詞訟冊

斷案自有見解於吾意不甚合也然亦不能謂之不是繳

○批長安縣稟

準如所稟將李成章所呈當賣各契發交鄠縣劉令酌量變價解充少墟學堂經費以免隔屬收稞之勞此繳

○詳撫部院

爲陜西籌修鐵路先行詳請奏咨立案以杜窺覦而保利權事竊見近二十年來風气漸開天下皆知鐵路之益亟謀興辦顧前之主於不辦者誠固執不通而近之開辦者每以財力不足借外人之款卽授外人以權路則修矣如非我有何二者並衡一則因噎廢食一則揖盜開門是以山西鑑於福公司之前車力求自辦矣兩湖兩廣廢美約矣江蘇京朝官公劾盛大臣而攺其原議矣外此如江西四川雲南莫不自籌自款竭力開辦自蘆漢鐵路告成其一綫西來之道早已直注關中我不亟圖一旦由洛而潼則秦隴康莊將落外人之手是陜路之不能不辦勢使然也查陜西毗連五省路綫則有三條東曰秦豫西曰秦隴西南曰秦蜀褒斜棧道安軌維艱則蜀路暫無庸議隴路未開則西路之綫出境卽斷亦暫無庸議所最急者蘆漢枝路己向洛陽則由西安以達潼關爲第一條緊綫長不及三百里無山澤之阻深駕駛颷輪地稱形便若秦豫同時並舉彼由洛陽而西指我由西安而東騖兩綫交會於潼關之外則南通江漢北至京師攸往咸宜朝發夕至惟陜修鐵路厥有二難一曰籌款二曰用人自秦入豫以三百里計之約需款三百萬兩陜之凋敝官紳商民罕有餘積而又加以解償款行新政近五年來增籌之款數逾百萬實已力盡筋疲修路集資殊非易易再查各省修路凡測地購料設局籌捐皆官倡於上紳和於下或紳獻其策官助其成陜西士紳素稱謹飭不多事亦不任事新進者自媒而難信老成者招之而不來夫欲抵制外人則官力不如民力之爲大欲籌備巨款則官勸不如自勸之爲良而陜獨不然尢爲奇窘本司身任地方責無旁貸汴洛蒲大之遠綫已節節相偪而來此段路工固不能獨力而成亦豈敢畏難而止查滇蜀路政亦皆先立奏案粗定規模集款鳩工不惜俟諸數年之後如圍棋之爭先著作室之定初基陜𨿽瘠區何遽不如他省況籌款之法若贛若蜀若滇皆有章程皆堪取則其大致不出官捐紳捐鋪捐畝捐鹽捐簽捐而總歸於路局認息使出資者無一往不反之憂則眾情無阻而集款者有子母循環之益則可以爲常至於辦法擬先於省城設局由憲臺派定職司認眞籌辦至於用人陜西員紳現無熟悉路工者然事涉創舉不可以急而就要可以學而能開辦之初股本不可貸諸外洋工師不妨聘諸日本蓋我貸其財則事權屬人我用其人則操縱在我惟是集腋匪期諸旦夕則鳩工難俟乎河淸陜人未盡開通但勸捐而不開工終無以化其疑沮以本司計之莫若先修咸臨五十里之軌道其所費不過數十萬而使秦之士紳商農目睹其有成而心知其有利則以後醵資接續有不能自已之勢並使人人有鶩於遠大之心開智發蒙莫善於此陜庫𨿽窘然一面集股一面騰挪自靑門以達驪山尙可克期集事除俟將籌款開局修路各辦法分別條流妥定章程另文申送外合先詳請憲臺奏咨立案以占先著而保利權並懇咨請商部轉飭陜西京官公舉名望素著爲守素優之妥紳如江西舉李紳有棻浙江舉湯紳壽潛之例來省會辦以期官紳一气眾望鹹孚本司又聞他省之修鐵路士紳在局者皆廉勤自效而官場自總辦以下則各員之薪水皆丰以致輿情不洽輸貲不勇大凡辦一事設一局一有調濟貧員之心則民不服而事亦不成此中國最壞之習气變法者必自變積習始本司迂愚質直竊擬開辦之初首戒張皇鋪飾本司系倡議之人藩司乃總匯之地宜暫以善後局爲坐辦之處以局員及司署文案爲兼辦之員不事修營不增薪水一切開辦章程由本司督同釐定直俟開工之日再設專局再議開支蓋食功可也食志不可也責實課功豈在員多而糈厚乎爲此具申伏乞照詳施行

○批興安府黨守稟

所稟幹令爲門丁李玉所誤一節似屬可信本司用人有何成見凡在外各牧令考其公事證以輿評凡所撤參舉由自取大凡無才無能之州縣率視家丁如手足腹心否則奉書差爲名師益友幹令屢瀕於危受本司譙讓無算何一非迷信劣丁所致又如武功髙令前因丁胥舞獘幾掛彈評而此番因工藝廠籌費又令書辦經手收錢此在稍懂公事者斷不肯令若輩操權而髙令公然登諸稟牘一若書辦萬分可靠也者武功與白河可謂魯衛之政矣總之人貴自立若干令果有明決之才𨿽百李玉何害否則去一李玉而來者且不止十李玉也若教褒妲逢君子都是周南傳里人妲已不幸而遇紂李玉不幸而遇幹長華嗚呼人顧可無用乎哉惟旣據該守稟稱現在該令深自悔責暫免撤任以後察與所稟不符必並該守一齊譴斥仰仍隨時查看切勿代人受過此繳

○批購辦軍裝機器洪令寅稟

據單稟已悉該令此次奉差本系購辦銅元機器兼勘運道及該員到漢巳奉部文禁鑄銅元而吾陜方議添練新軍擴充工藝采煉石油一切購機購料延聘工師領運槍彈罔不惟該令是賴該令往來漢滬一年之久遇事考察逢人研究不欺謾一字不枉費一錢函電交馳月必數信所言皆切實詳盡一一允行此稟尢極詳密語皆中肯辦事無不周妥而猶以負委任爲憂買物從不喫虧而猶以多花錢爲愧似此虛心實力不愧結實可靠四字因念往日陜員赴滬購機購物洋行一賺委員再賺公家糜款無窮而所購之物大半不適於用誠不中與洪令作奴也所稟一切照辦繳

○批咸陽縣楊令調元稟

平治道塗地方官所有事也不請款於上則事前不勞委勘事後不必報銷鄙人作令時凡地方小小修營皆捐廉爲之並不使上臺知道誠以一經上稟請款請示則書辦擬批幕友核稿其批詞總似以不肖待屬員幸而此準而領款有折扣委勘須應酬其討厭有不勝言者該令於咸陽城內路工官紳籌議自捐自修直待竣工一稟完事深與鄙意相合稟詞朴雅蒼純無一怪眉怪眼之字尢爲可喜此繳

○批洵陽縣辛令景舒詳

據詳己悉李夢彪彭徳昌均暫緩斥革飭詣其師姜副貢門下認非請罪俟該副貢代爲乞恩再予寬免今日無知少年迷於平權自由之邪說爲子弟者皆不知有父師本司決不容此輩鴟張亦不忍聽好好靑年美質淪於禽獸也至張鵬程不繳貢照此乃有壞處無好處之敗類斷難姑息應押案嚴追不繳不釋仰後任李令恪遵辦理繳夾單附存

○批麟遊縣稟

查夏三乃著名會匪升撫憲鹿在陜時早欲就地正法而网漏吞舟至今尙充岐山捕役今以隔屬拏案之故竟敢誣良詐贓接閱來牘實堪發指候卽日委員行提夏三等來省嚴訊澈究以絕衙蠹而慰冤民該令此稟剴切詳明應登報以彰其美仍候撫憲曁臬司鹽法道批示繳

○批髙等學堂學錄陳善謨稟

該學錄爲屠先生髙弟在髙等學堂供差三載勤愼從公玆以州同赴江蘇候補稟祈銷差前來查本省候補人員供差日久例予酬勞惟該學錄以客官在陜𨿽有勞績難邀拔署心甚歉然應移會學務處詳請撫憲轉咨江蘇撫憲俟該員到省後酌予差委俾免賦閒亦見吾陜用人有勞必獎𨿽隔省者不恡遊揚亦鼓舞羣材之一道也此繳

○批寧陜廳稟

鄧得勝以一逃勇行使假銀假綹招搖撞騙無所不爲聞拏在逃之犯又復姦拐李武科之妻覃氏致本夫生死無著玆又帶同李覃氏潛至該廳因柯顯明之妻爲李覃氏之妹該拐犯夤緣挑逗復與通奸並逼令柯覃氏同逃該氏不允告知顯明喚同其嶽覃文亮內兄覃明月及周文學等追拏送案該犯膽敢刀砍文學受傷旋卽狂奔圖脫失足落崖身死而李覃氏棄故雄如遺戀新特如火膽敢揪扭其兄覃明月拚命經其父文亮喝令明月毆打該姦婦亦卽衮崖畢命伊父文亮以男女皆應死之人掩埋不報是也該丞聞知恐幹諱命之咎驗明稟報亦是也惟一報卽當了事乃稟尾云將柯顯明等飭押再行復訊云云玩一等字則文亮父子與受傷之周文學皆不能無累該丞豈欲爲無恥之拐婦應死之奸夫報仇耶若必按照公事節目盡可先將一干人證全行釋放寧家隨後照例具一詳文了案卽得何得羈系無辜使在事之人業已玷其門風又復破其家產仁人肯爲之乎卽於奉批後立將柯顯明等一齊釋放並酌賞錢文以旌其功而償其費此繳

○批鄠縣稟

據稟已悉仰卽嚴拏由榮娃等務獲究辦以懲凶狡至鄠縣每年出土約二百萬而報釐者不過二十萬實屬駭人聽聞仰卽勸諭本地商民速設行店招客買賣報局查抽俾客商有投足之區而釐局有責成之處該令素稱精幹必能踐其所言也此繳

○批商州學正張秉鈞稟

學官作出此等攻訐稟詞眞不成事體矣該學正與訓導李毓淸同官爲僚匪伊朝夕如果荒穢至此本州島張尹楊胡諸直牧皆通材令徳何以歷任隱忍不言卽該學正亦從無一言今據稱李訓導於學使案下稟訐該學正十二條所稟云何本司無案可查而該學正怒其稟訐則亦從而稟訐之揆厥事情似有爭利挾嫌之處皆非君子之所爲也該學正一面訐人一面自請開缺則必有站不住之處矣稟中不但痛訐毓淸父子又復牽控孟氏兄弟於李嗣端則云夫婦狎優於孟鼎銘則云彊奸處女果有其情而於己無干固君子所不忍道若無其事而誣人太甚𨿽小人亦不敢言而公然形諸稟牘何怨毒若是之深也百姓以此等呈詞上控直以胡說不準了之今互訐者爲兩學官無論虛實皆爲黌校之玷不能不澈底嚴查仰現署商州勞直牧按照所稟逐條細查並將兩校官傳至衙齋當面對質據實稟復以憑撤參勿稍騎墻徇飾切切稟發仍繳

○批保安縣童典史稟

單稟閱悉童典史捨其實缺不做而願得延長石油差使現在石油尙未開辦須先修路而後設廠設廠而後安機機器齊全而後鑿石取油路工須明年春融始動此刻何能預先委一典史前赴延長至稱童某十年前曾在湖北大學堂肄業查十年以前乃光緒二十一年歲在乙未爾時兩湖書院仍課經學詞章並無大學堂之名亦未教授西學所言殊不足信此稟果出該典史之意則勿庸議若系堂屬不甚合式欲借此推開則該令無妨明言以憑酌調此繳

○批長安縣稟

以二郎廟攺作學堂將洪福寺廟產並作學費淫僧勒令還俗俾與妻子完娶該令此舉攺墨爲儒攺邪爲正攺僧爲俗攺暗爲明新學攺良無逾於此準一切如稟辦理仍候督撫憲曁臬司鹽法道批示繳

○批同州府縣詳

此次同州文廟失火外間議論紛紛有謂書斗受賄縱火者𨿽查無實據而疏防之咎責在有司至教官乃居守之員厥咎尢重以本司所聞此次望見火起門鎖急切難開乃雇覓銅匠開鎖而後得施其撲救此何等時亦何等事猶不毀門而進而銅匠是求萬一城中無銅匠文武各官只好擔水持鉤隔墻吶喊一任前後之廟堂廊廡悉化灰煙矣可憤可恥莫此爲甚此次開具應議職名猶謂趙劉氏之慨捐八千金出於教官勸捐之力應請減議此一篇文字前則門內火發請銅匠開鎖後則富孀捐貲謂教官有功一綫到底實做胡塗二字仰候轉詳咨參繳

○統領常備新軍第一標藩司樊諭軍民人等報名應募告示

爲出示曉諭事照得本司奉撫憲札飭統帶第一標新軍遵照練兵處奏定章程專練土著原以練本地之人保衛本地掃除從前軍營習气其有益於秦民甚大蓋軍營當兵往往招集四方外來之人猾匪棍徒多藏身其中萬一地方有事兵勇四集其擾吾良民甚於賊也今專就土著之農民挑選入伍則其質地朴願已屬可靠又皆有身家皆有保人又與爾等有桑梓之誼必不敢干犯王法擾害鄕閭此招募土著之有益者一今者四方多故伏莽潛滋陜省民气不揚習於柔惰若不振發精神練習武事則束手坐困旣無以禦外侮又何以保身家今收彊者而訓練之風气一開羣知尙武有一人稱壯士斯人人慕之轉相趨效結爲幹城縱外患頻仍而吾陜隱然爲一重鎭所謂山有猛獸藜藿不采而爾等身家性命永永可保矣此眞子弟捍衛其父兄也此招募土著之有益者一武科停罷矣前此之彊有力者尙可以弓刀石自效進而博一官以發抒事功光寵宗族今而老於隴畝則其材可惜而其人亦必自傷況後起者永無出身其何以待剛勇之士練土著則可以由兵而官古來名將多從士卒而興果能有勇知方顯於行陣節旄鼓蓋任自取之文科停而辦學堂武科停而練土著事同一律也不以榮利授他省之人而以待三秦子弟其惠秦民者爲何如乎此招募土著之有益者一有益如此又新軍三營歲糜帑金十萬兩以上官家竭蹶籌劃不辭其苦無非無陜人起見以情理而論爾等當感激當踴躍父當勉其子兄當勉其弟書名軍籍效力行間庶不負此官司乃訪聞民間頗多疑畏煽動浮言甚且謂派之出洋永投海外鄕愚無識亦遂信之趦趄不前逃匿不出此等謠言深堪詫恨獨是爾等之疑沮州縣官亦有不得辭其過者本司委員會同各州縣招募是募兵非派丁也而該印委等不剴切開導乃按裏按甲派人責成里長里長無可如何遂挨戶派錢雇人出應姦黠者又從而幹沒之差役下鄕又設詞恫喝從中取利於是擾累滋多浮言益甚而應募者愈稀今本司已查悉此情除嚴札各州縣不準派丁攤錢並將滋事之胥役提省懲辦外合行出示曉諭爲此仰軍民人等遵照示中所言壯健者各赴該有司衙門報名應募來省挑選一切擾累之獘本司隨時爲爾等革除須要激發天良不許造言生事其有讀書明理之人當將招募土著有益吾民爲之解說開譬以啟其愚恐鄕民識字義者少不知本司苦心也其各遵照毋違特示

○詳督撫憲舉劾文武各員文

爲詳請甄別事竊查陜西吏治素稱修飭然策名者接迹而趨關輔望治者拭目而待銓衡二年以來都無甄別𨿽曰政崇寬大究覺人少勸懲若蘭艾同榮何以澄淸仕路鸞梟無別亦難鼓舞人才本司忝塵左轄兼綜營務平日畱心考察博采輿評惟期好惡同民不敢愛憎由己惟是陜西多見君子而罕見小人故臚陳者舉多而劾少本司親於左班而疏於右列故舉劾者武少而文多至所舉者或非甚愛之人所劾者容有相知之雅要皆視其人之自取而恩怨不存乎其間玆查有陜西候補道吳樹棻望實俱隆風型彌遠存記候補道唐承烈洪纖並舉民教咸孚署西安府知府升補鳳翔府知府尹昌齡冠冕人倫發揮事業署延安府知府候補知府劉濟坤中和練達品峻才長試用知府程崇信學有淵源深明大略候補知府李復興利除獘奉公無私升署興安府知府鄜州直隸州知州勞啟恂力學從政謹身愛民升署鳳翔府知府幹州直隸州知州孫庭壽篤於風義長於撫綏調署幹州直隸州知州綏徳直隸州知州孔繁朴淸愼勤明吏民懷畏候補直隸州知州吳廷錫天懷髙逸學識俱超新常備軍督操官前邠州直隸州知州劉瞻漢究心文武器識宏通試用同知姜渭書律兼讀勞怨不辭升署商州直隸州長安縣知縣胡啟虞開爽精勤循能並著咸寧縣知縣劉徳全虛心實力峻節謙光臨潼縣知縣李嘉績名士好官能文善斷渭南縣知縣張世英根柢理學治行循良咸陽縣知縣楊調元才辯鋒發闓澤春溫調署朝邑縣知縣盩厔縣知縣曾士剛圖功必成聞過則喜興平縣知縣楊宜瀚根柢堅實瞻矚宏遠富平縣知縣仇繼恆眼光心力貫徹全球醴泉縣知縣周丕紳幕府長才州郡好手鄠縣知縣陳雲霖實心愛民殫精治事調署華州知州隴州知州褚成昌學有本原事有條理鳳翔縣知縣彭毓嵩學優品粹明密慈良調辦鳳翔釐金城固縣知縣徐普澤躬儒雅圖治精專調署城固縣知縣朝邑縣知縣易國勛百廢俱修五官並用署寶雞縣知縣補用知縣蔡寶善秉姿篤雅贊治文明署雒南縣知縣候補知縣丁禧瀚政學兩成風力朴厚署長武縣知縣候補知縣李煥墀讀律能文明彊精核署興平縣知縣卽用知縣王景峩朴學多文通材敏事卽用知縣吳庚髙文密理器幹偉如卽用知縣張瑞璣識周域外譽滿關中截取知縣黃秉濰勵精從政文行兼長工藝廠委員前候補知縣馬兆森惠人以徳勸工爲勤神木鹻廠委員前候補知縣張家驥赴功若渴去利若浼鳳翔縣學教諭張子釗仕學俱優督墾有效常備新軍統領記名提督萬本華身經百戰仁勇廉威調署撫標中軍參將西鳳營參將劉鈺有勇知方居心要好管帶續備防軍右旗補用遊擊傅玉林信及外人操防勤密以上文武各員皆有成績可觀應請一並傳旨嘉獎以勵賢能試用道常輔淸起家票號耄老無能前候補道羅壽昌性近貪橫疏於檢括候補直隸州知州多齡貪昏篤老策馭難施均請原品休致候補知府陶憲章小有才能聲名素劣候補知府談廷瑞望淺才庸不堪表率均請以通判降補麟遊縣知縣李少溶婦言是用刻薄寡恩三水縣知縣劉宗孟老而務得擅加鹽價惟均系正途出身請以教職歸部銓選神木廳徳山粗庸躁率人地不宜寶雞縣知縣朱弼臣辦事竭蹶難任衝繁均請開缺另補候補知縣郭維藩穢徳彰聞不堪造就候補知縣王振鐸營勇捐升罔知廉法候補知縣秦望梅市井小人懵無知識試用知縣曾光祥狂躁招搖行同無賴候補知縣葉星文猥鄙貪昏難膺民社寧陜廳分防江口主簿徐廷鈺苛罰擾民被控有案延安府照磨王文炳販土漏釐自認不諱淳化縣典史宋壬江勾結蠹書侵公被控定邊縣典史熊毓藻典司官物分贈抗賠岐山縣學教諭張祝祥負疾閨庭難資訓迪候補布經歷孟殿燻身有隱慝殘忍異常試用府經歷殷榮昌曾受官刑難勝郡佐試用縣丞孫銑小才濟姦大言無恥試用縣丞松齡放僻邪侈無所不爲試用從九品任燮廷妻財納職罔上殘民試用從九品彭名駿奉差玩誤自便私圖試用從九品陶鴻治遇事張皇與民貽害試用未入流蔣瑞臨反復無常佻浮鮮恥調署西鳳營參將撫標中軍參將祝鑑廷年老貪橫營務廢弛洵陽守備王忠美比匪爲伍自壞聲名分防商州龍駒寨汛千總雷鳴春縱賭漁利不知檢束分防臨潼汛把總姚玉麟嗜利營私兵民交恨分防渭南汛把總朱槐芳貪漁成性嗜好太深應請一並革職以肅官方以上各員有善有不能何以使庶民用勸曰賢曰不可必詢諸舉國僉同選舉皆由至公懲罰仍畱餘地應否斟酌損益分別舉劾之處仍候憲裁至參劾各缺陜西現有應補人員應請扣畱外補除呈撫督憲外爲此具申伏乞照詳施行

○批寧陜廳稟

此案遊勇張姓在該廳所屬之關口鎭調戲良家婦女被羅安全等毆傷越日身死事本無關緊要惟該丞驗屍塡格有仰面面色微笑字樣該遊勇被人毆踢將死腎子受傷牙根緊咬而尙能微笑死後經官相驗而依然微笑殊不近情再查塡寫年歲問年則有確數約年則屬疑詞今雲約年三十歲亦屬武斷仍候督撫憲曁臬司鹽道批示繳

○批靖邊縣詳

王四狗先奸後拐已獲復逃自行落崖身死原可一詳了結詳稱姦拐之孀婦張宗氏斷難守節準其另嫁所遺五歲幼子交其夫堂弟張二毛撫養措置已欠妥當而四狗亦有十三歲之幼子王富喜被二毛等一同追回詳內具有口供卽自稱小孩子者是也看語於案內之人一一擬結而此子竟無著落殊屬疏漏至張宗氏之子年甫五歲其母不嫁固不致分離卽嫁亦可以隨帶俟其成丁以後再令歸宗此例所不禁者也今以在抱之兒付其堂叔之手疾痛奇癢豈能如父母之關心設有夭殤疚心已晚總之奸夫姦婦一死一生皆有罪之人毫不足卹而其子則皆無罪而可憫者也一無父而不知所歸一有母而不能帶養閱詳旣竟意殊不怡仰再稟復候奪仍候撫憲各衙門批示繳

○批咸陽縣詞訟冊

胸中雪亮舌本瀾翻批墨卷者往往有此二語然時手作理題何足當之若咸陽判冊當之無愧色矣圈出三案登報繳

○批臨潼縣李令稟

如稟準其銷假視事惟膝傷𨿽愈究以靜攝爲宜晉省拜年乃無謂之舉可以不必仍候撫憲批示繳

○批盩厔縣陳令稟

無故以人命誣人興平已革兩秀才矣此案王金和主使陳生貴誣告任二李羊羣將新桂攔路打傷越日身死其實新桂因久病乏錢生貴欠伊工錢二百文扶病往討生貴見其病亟扶至鄰寺將養次日卽死用席捲埋而金和因與任二等有隙嗾令生貴誣控又念命案不可無屍親乃妄拉一姓張之四川人攺名新材作爲死者堂兄出頭控告並恐張姓記不淸楚開給節略二紙令其熟讀牢記如此無中生有實與興平秀才異曲同工準如所擬將王金和鎖系巨石五年陳生貴鎖系巨石三年其鄕約王還善馮京元王辛金夥謀作證均堪痛恨應各枷號三个月滿日重笞取保管束革去鄕約永不準易名復充至任二李羊羣於此案毫無干涉無端被誣有冤無罪然不誣他人獨誣任李者則以其平日爲富不仁人人懷恨故今該令剖其現在之冤而責其宿昔之惡罰令共出錢八十串充作學堂經費辦理尢爲妥葉惟所擬張新材與陳生貴一同鎖系三年似覺稍過何也金和生貴皆以睚眥之怨遽欲誣人至死其心可誅若張姓則一昏無所知之木偶耳王金和令其冒認死者爲弟則遂冒認矣令其攺名與死者同派則徑攺名矣彼與任李毫無嫌隙令其以死罪誣人則竟誣之矣何日身死何人見證稍有知覺者不難一教卽會而彼竟充耳善忘必須金和寫給節略如塾師之教蒙童甫能當堂背誦卒至失枝脫節該令一眼卽看出破綻一問卽究出根由設使王金和處此恐該令得情未必如此之易也同一誣告刁者當懲愚者可恕張姓著重笞百板遞解回籍仍勒令王金和幫給盤纏十串以踐分金多與之言俾不能訛人之錢反令出已之錢以與人非厚張姓也正欲使主謀誣告之王金和多一層薅惱耳該令精明當諭此意繳

○批長安縣舉人寇鴻恩等呈詞

吾陜風气未開每辦一新政民間必有浮議巡警之設上奉

明詔下衛閭閻開辦經年有利無獘公家縻款己逾萬金員弁巡街罔分晝夜所以不惜勞費者爲地方也而外間無知之徒造作不經之言一人信口妄談眾人道聽塗說在愚民不足責竟有老成素著之紳耆而亦以無情無理之言爲可信神智錮蔽言之憤郁試問省垣辦理此事於紳於民未捐一錢而救火緝賊似亦不無微效在地方明理之君子方將自歉於心而必欲誣蔑而破壞之誠不解其命意之所在前者東局以三段紳士告二段委員經本司道等委查得實在控者隔段具稟事出挾嫌而委員亦實有不知遠嫌之處是以本局立將杜從九撤換然紳士藉會斂錢銜委員示禁之恨遂爾摭事上控亦豈得爲良士乎玆復據爾等以東關巡丁滋事懇祈嚴禁前來如果以保衛地方之人而竟有擾害地方之事本司道等豈但嚴禁卽杖斃亦不足惜惟事須指實告必有名受害者究系何人滋擾者出於何段彼賣柴之鄕民被訛溲溺之村童受杖賒欠之商人被謊一無名姓二無招牌三無質證本人皆默無一語而爾等十三紳士作此怪誕呈詞來局投遞又謂彊入民房不堪明指旣不明指何必告狀旣告狀又有何不堪之處此等蒙混閃爍若明若昧之詞本不能準惟涉控巡丁理無袒縱仰咸寧縣按照所控情節逐一查明集案質訊秉公詳復如所控有據豈惟罪在巡丁委員亦必撤換若道聽塗說信口妄誣亦卽將爲首主稿之訟棍據實詳革至東局委員已撤而越段告訐挾私泄忿之紳士亦不得置之不問並仰易令傳案訊責移學注劣以爲不守臥碑者戒詞發仍繳

○批白河釐局仇令稟

別來數月渴念無已祇以百端塡委無暇致書相知貴心不在筆墨張抱冰師贈別詩云時危只要同心事豈在南鴻寄寸緘實獲我心矣學堂事漸有眉目開山之力君爲巨靈惟東渡諸生甫至東京卽逢囏阻今已風平潮定仍入學堂而已歸者不可復返矣幹令本好人白河非此君所能彈壓來牘未至以前巳稟商撫憲與安塞互相調補開春卽飭曾令先赴調任幹則須回省小住俟安塞覆準署事者滿年方能到任耳今年僅餘一日借還謙版順賀年安不備夾單存

○批白河釐局仇令詳

古人雲天下無事庸人自擾宋人詩云癡兒不了公家事皆白河此案之確評也王睦宗與倪正朋所爭不過一串錢之事自幹令一審遂至蔓訟一年之久崎嶇兩縣之間控府控司株連無算自該令一訊立卽雪釋冰融然則幹令兼有癡人庸人之長是以不但不了而反自擾也此案經該令訊明王睦宗已輸服倪正朋已笞責門丁張林李玉已逐劣書呂協巳革而幹令亦調補他缺應一切如詳完結繳原詞存

○批華陰縣稟

據稟已悉嶽廟道士齊理坎素不安分曾經本司懲創是以此次捏情上控獨不敢投牒藩司查華山樹木被該道砍伐七八十株此皆數百年數十年培植而成者該野道任意摧傷廟已修竣尙多餘木而又欲別縱斧斤實屬貪殘已極使此獠斯須不去西嶽爲濯濯之牛山矣仰於奉批後將齊理坎剝去道衣笞臀五百板勒令還俗鎖遞回籍交保管束永不準再到華山滋事該廟住持劉圓融卽劉永寶老年貪眊道气毫無因理坎系痞棍出身招畱助惡華山素無開壇傳戒之事而該二道創爲此舉朦請告示招邀野道十五成羣千古名山遭其蹂踐匪道童志修之巳事可爲寒心仰將劉永寶一並逐出嶽宮另招常住此後住山之士只許修眞養性不準傳戒斂錢至於賭盜奸淫向來不聞有此必系齊理坎等誣蔑之詞然事防未然應由該令隨時查禁仍候撫憲曁臬司批示繳

○批漢中府稟

蔣瑞臨本一反復小人往年科場胡令辦理供給所拉渠襄事該典史不知感激反道胡令短長本司向來深恨無良之人懸牌痛斥停其差委而該典史鉆一道士門路夤緣郭道引入洋務局而又散布流言毀謗郭道本司由京還陜久欲詳參遲至今年始由撫憲奏革不圖劾疏己回而該守稟揭繼至去玆毒物早斷其蠍尾雙鍼譬彼象棋復遭此馬后一炮笑笑繳

○批南鄭縣詳

陳思周系著名訟棍眞病假病不得而知該令輒請保店醫治如有逃逸定惟該令是問寶雞朱令之已事有所聞見否吾甚不解爲民父母偏在陷害百姓之訟棍身上施恩討好曾朝康眞不足與言繳

○批西安府稟

陜西各屬上告之案十控九虛本司知之稔矣華州褚牧自是關中頭等好官其辦理耀華二州學堂最爲完備惟興學必須籌款款於何出必出於本地之商與民各屬皆然豈容刁抗而上控之張淩髙等八人則皆系窮酸並非捐戶而竟捕捉風影干預公事欲華民不出一錢而盡出州牧之平余以爲學費而又牽引裏局謂折差火牌不應由局支應車馬本司前在渭南凡事隸兵部者統歸兵差兵差歸局流差歸署著爲令甲而淩髙等恣意胡言尢堪痛恨今旣查明所控皆虛仰褚牧卽日查取爲首具控誣告不實之增生張淩髙入學年貌通詳斥革其餘各生一並移學注劣倘再不守臥碑隨時詳革不貸其粟行所稟各節旣經查明槪無其事均著勿庸置議仰西安府迅卽轉飭遵照繳原詞存

○批新軍炮隊管帶劉鎭海稟

據稟巳悉右班子弟例準入陸師學堂肄業該員之子出自將家年方總角定是有造之士一俟下月招考隨同考試以定去取稟結移送陸師學堂查照可也繳

○批澄城縣培令詞訟冊

老吏斷獄筆剛口快欣悅覽之繳

○札鳳翔府尹守等

札鳳翔府知府尹守善後局提調王守新軍營務處兼帶第一營劉守師範學堂監督程守學務處提調兼本司文案吳直牧電報局總辦施牧善後局文案陳牧咸長兩首縣易令胡令署涇陽縣蔡令龍駒寨釐員曹令調查鐵路事宜委員孫令等知悉照得本司於上年臘月籌修陜西鐵路詳請撫憲先行奏咨立案已蒙撫憲批飭準如來詳以本司爲總辦以善後局爲坐辦處從速擬定章程克期開辦在案本司向來持議欲辦新政先除積習誠見各省鐵路一經創議設局則員紳羣集月耗薪資日糜局費三年五載不見鳩工而所謂鐵路捐者於尺寸未得之先已有耗費無窮之嘆是導民以不信而又責民以樂輸豈非塞井而求泉避燈而取影乎本司舊人也書生也質直迂愚久爲後生訕笑仰蒙撫憲任人勿貳事無大小政無新舊悉見委屬士爲知已者用政必待人而行陜西近數年來新政蓋八九有成籌款在百萬以上撫心自問何者是鄙人之功無非上稟命於中臺下賴同志諸君子各抒所見各奏爾能或一人兼營數事而力任其勞或一事限以數月而果程其效人人盡力事事求實鄙人碌碌因以成事誠不自意何以得此於諸君子也今鐵路一事尢爲宏大又黨昌言於庭力破虛糜積習此時議辦之初仍惟我同志諸公是賴凡與我共籌劃者皆暫作陜西鐵路議員本司亦議員之一也除移請張觀察來局會同商搉外合亟札飭札到祈諸君子卽日到局公同定擬開辦章程先有堵上畫宮之象乃免道旁築室之譏所有各省鐵路章程均宜匯集一處細心閱看擇善而從而仍以酌量本省情形爲主其大致不過三端曰局章則修建局廠延聘工師委任員紳等事是也曰路章則勘地估工買地購料等事是也曰捐章則一切籌款之事是也凡事以得人爲最難而集款次之吾不敢謂我此數子皆有過人之才而不能破除自私自利之心一以實事求是爲主則庶幾可以共信至於集股則滇蜀之法皆可仿行大致不外官紳商民各出股本按年付息而本司所注意者則有四端花靑川蒙各鹽營銷於鳳漢兩屬者由今督憲升任撫憲任內創議加徵每斤本以十文爲率嗣因甘省只取八文因亦減如其數今擬遵督憲前議仍取十文卽以所增二文爲鐵路之費西路運陜之鹽其每斤八文者旣加二文則河東運陜之鹽每斤向抽四文者亦應照加二文歸入鐵路項下以昭公允約略計之歲入可十餘萬自庚辛奇荒以後籌備義倉積谷議以每畝三升爲額數年以來各屬倉廒多者二三萬石少者亦七八千石此項積谷若歷年稍久勢須出易積愈多則累亦愈重今擬將倉捐截止而以每畝三升之法移作路捐仍由鐵路局認息或謂三升之捐可計畝而收三升之息安能比戶而付是不然也各縣莫不分裏每一里有地若干應出谷若干此有冊可稽者也每年麥秋後按照時價折收錢文由各該裏紳匯齊交縣由縣解局由局發給股票按年付息某里息錢卽作爲某里學堂經費是每畝三升之捐旣免出易之累又有學堂之益而鐵路亦得資爲的款是一舉而三善也又次則土藥加徵有利無害惟不可過重使商販裹足耳以上四端以本司計之歲入當在六十萬以上蓋以官紳商民股分西潼鐵路三年必可觀成若房捐鋪捐易滋擾累彩票捐乃博進錢均不必仿效他省本司一隅之見舉其大略如此至於局章路章捐章一切詳細辦法繄惟諸君子是賴事當速集幸勿刻延切切此札

○批韓城縣稟

據稟該縣民人孫徐年等在蘇家嶺地方突遇山西匪徒七人執持洋槍馬刀攔路劫去紋銀十四兩二錢當經該處團正師正明等跟蹤追至廟兒坪則七匪在焉因該匪放槍拒捕難於活捉砍斃其五跌斃其二報由該令往驗五屍排列於窯中二屍橫陳於溝底生前交戰旣未通名死後驗屍何從問姓是亦稟詳之新式刑幕之難題也該令將七屍排作雁行差如鱗次世俗稱謂本有老大老二等名凶徒屍格亦遂編爲第一第七等號查傷有砍跌之分崖有上下之異則相驗喝報應有次第之殊而作者有意錯綜第一屍第二屍曰砍傷第三尸第四屍曰跌死第五至第七又曰砍死不知名次前後論年齒之長幼乎論傷痕之多寡乎論凶悍之分數乎設當日曹兵下江南被周瑜燒死委員相驗其末了一屍必曰第八十三萬屍矣新歲殊少開心之事見此奇稟不禁莞然繳

○批長武縣李令稟

辦事全在精神精神運用周到則辦出事來件件著實說出話來亦語語著實該令自到長武凡百躬親前後稟牘毫無粉飾卽如此稟嚴辦冬防先後捉獲外來積匪四名請各遞回原籍量加鎖系等語竊賊橫行最爲閭閻大患向來冬防喫緊無不嚴札通行然各屬寅僚精能者不催而自辦油滑者嚴飭而仍不辦此亦各有才力各憑良心大府不能以察爲明而民間失竊又往往隱忍不報報案無獲又豈能一一上愬省垣此所以庸吏境內竊賊公行官自以爲考成之無關民惟自怨運气之不好而已今該令所獲賊犯趙存生張正義廖爲理張福林等或糾夥持刀或身帶洋炮或戳傷店主或攔路剝衣均屬罪不容誅若本司作令拏獲此等凶徒早巳立斃杖下今準如來稟所擬將四犯各責千板分別鎖■﹝金靠﹞遞回原籍交各地方官各用鐵桿石墩鎖系十年期滿察看稟奪勿稍憫縱自同於婦人之仁窩主劉景山亦著遞解回籍交保管束以淸盜源而安編戶切切仍候臬司批示繳

○批四路測繪陳令廷傑淸折

所擬極有見地欣賞久之四路測繪委員及學生均宜商定規模以免參差而歸畫一此折送督練處俾測繪各員傅觀商榷並登秦報以示善與人同之意

○批興安官錢局薛令稟

據稟已悉就公牘觀之該局一年之間發票廣而獲利丰均有實數可稽斷非空言粉飾惟棄道身爲監司釐卡錢局兩不相涉何以平空力詆該令若本司輕聽其言早將該令撤差矣前已札飭黨守將該局有無獘混民情是否怨讟確切查明據實稟復應俟查復到司再行核奪惟餘利一節有功必賞無待推敲著於三千四百兩余利內提一成半爲局夥酬勞之用第不知來稟所陳應解六釐官本息銀七百二十兩卽在此余利中提撥乎抑息銀之外實長銀三千四百餘兩乎總之按照實數提一成半充賞勿稍牽混爲囑稟批登報

○批興安府黨守稟

薛令耀嶷前因一年期滿經本司批準仍畱興安辦理官錢局事務近者葉觀察交卸興安釐務回省對本司面稱興安官錢局物議沸騰商民交怨是以密札該守查明據實稟復不圖前札未到而此稟盛稱薛令相度機宜認眞整頓一年之內廣行錢帖至三萬串有奇長銀三千四百餘兩與葉道所言大相徑庭吾中國大患莫患於各持一說黑白混淆聽言者旣難懸斷是非任事者亦難自陳功罪本司向知此獘從不敢偏持已見輕信人言惟此事旣已委查應俟該守稟復至日再行核奪所請將薛令仍行畱辦及從優給獎之處此時暫勿遽定畱以有待可也前札想早已接到仰卽迅速稟復勿延繳

○批城固縣詞訟冊

通閱四案剖斷皆公末一案胡永福賴稱吳楊氏已故之子托伊保借錢三十二串旣無證據又無借主以致吳楊氏控案並稱永福與其寡媳通奸是以將媳嫁賣等語該令以永福平空訛賴責懲完結寡婦己嫁非復吳姓之婦未便追其旣往致啟後夫猜嫌是則仁人之心長者之言使問官人人能知此意則積福無量矣凡問案有必應窮追者有不可深究者而於有玷門風有關名節之事總以寧寬勿刻爲主此非陰騭之談乃存心之要也繳

○批石泉縣詞訟冊

一冊六案前斷四案如鏡如刀足當明快二字後兩案轇轕已極該令見得明說得透駁得倒斷得公具此斷才何案不結繳

○批雒南縣丁令稟

來牘讀悉足下治行獨髙人門雙美中臺首薦東省補詳過蒙申謝之詞益重不虞之愧每念公論未嘗盡廢常苦不在於臺司風塵豈曰無才或轉見嫉於當路士皆願得眞知已世不知有公是非以時事如彼其艱而人材如此其寡加之媢嫉靳以遊揚念以人事君之謂何實竊位蔽賢之已甚中丞愛才如命接物以誠卽不肖如鄙人尙置腹推心之不吝凡同僚諸君子蓋采珠搜玉以無遺關中多彼美之榛苓足下又吾鄕之翹楚摶鵬在邇薦鶚何疑增祥昔所不滿於上臺者今亦不敢施之屬吏昔所得力於知己者今亦不甘遜美前賢公道自在人間舉不避親劾寧避怨薦剡出於大府恩如歸我怨復歸誰君是解人何言謝也繳

○批延安府稟

賢太守篤念民依以北山苦寒閭閻凋攰欲興畜牧之利則民皆貧窶工本難籌欲興材木之利則山路崎嶇運載不便惟有植桑養蠶本輕而利厚費少而功多又有延川張貢生教育情殷力任其事該守悉心區畫擬於府城設局府縣每年共攤捐銀二百五十兩以爲經費俟比戶俱嫻蠶事卽行撤局停捐意美法良不勝嘉佩所訂合同亦皆鴹實應一切照辦此事本司於去年屬華州褚牧在浙中雇桑者六人西同鳳三屬均已試辦辦而有效卽擬推廣於南北兩山不圖賢守早自爲之也作官者苟以民事爲心其身自策勵十倍於上官催督不能者如病馬疲牛𨿽鞭之而不前也仍候督撫憲曁臬司農工商務延楡綏道批示繳

○批甘肅把總楊思孝呈詞

該把總帶兵八名送前督憲入都旣已西旋卽應回甘銷差乃敢逗𨖻西安在吳旗官營中賭博及輸錢被打竟敢明目張膽控訴本司自認聚賭不諱似此胡塗昏謬殊堪痛恨稟稱始則馬棒四百繼以笞刑五千徧體鱗傷時吐鮮血而又不請驗傷足徵虛飾旦馬棒笞刑究竟是誰打爾輸錢騙賴究竟是誰騙爾先輸六十兩後贏一百八十兩無憑無據爾不過徒托空言先捱四百棒後又笞五千板至暴至橫爾何以不斃杖下惟吳殿英甫得旗官竟敢畱客賭錢輸錢騙帳因騙而打因打而訟該把總固不知自愛該旗官尢不卹人言應將此稟移送常備軍統領萬軍門從嚴查辦以肅軍紀而整營規如吳旗官果有此情定應詳請撤換該把總無論所控虛實業已自認賭博應發長安縣遞解回甘聽候督憲懲處此批

○批華州民孫王氏呈詞

陜西假命案往往報案請驗借以訛錢得錢則又攔驗具結求息地方官以省事爲心豈有攔而仍驗息而不準之理而刁民往往己息復翻以翻爲訛訛而不得則控控而不準則上控此等刁誣伎倆本司知之稔矣來呈據稱爾夫孫鬥兒被孫順心等謀死報案後州主詣驗被順心串約攔驗該氏當場喊冤竟致掌責五百斷銀十二兩領埋完事查攔驗須由苦主具呈豈有謀殺人之凶手臨時攔驗而州官卽聽命不遑刑逼苦主和息之理況謀殺必有深仇積忿來呈伹稱孫順心挾有訟嫌已徵虛妄孫拴兒等與爾夫並無嫌怨何竟聽人指使以毆人至死爲樂詞稱爾夫十月初二日受傷二十二日身故此豈謀殺者耶爾姓王爾夫姓孫而抱告爲侯升永是爾何親何眷替爾打此人命官司仰咸長兩縣速拏侯升永到案重笞五百板遞解回籍交褚牧嚴訊懲辦並將前案錄詳察奪此呈不準

○批靖邊縣稟

蒙情愚昧愚者固愚黠者亦終歸於愚有可恨處亦大有可憐處此次綏遠將軍辦理屯墾蒙旗納地歸屯其呈報之初原未嘗家諭戶曉及委員收地蒙眾尙有不知就裏者以爲奪我牧地何以爲生因財產性命之攸關遂涕泣呂﹖﹖﹖呂呶而相抗軍憲位髙地遠但憑員弁稟詞夫以爲抗拒則誠抗拒矣然試推其抗拒之由其始報地而地戶不知其後收地而地戶不肯兩相持而至於抗官至於毀局至於請兵兵至而愚蒙擾亂驚惶內無明白曉事之人外迫縛獻渠魁之令準旗丹丕爾年臻耄耋家號富饒突見兵來妄思抵拒夫以多兵壓窮蒙豈能任其終抗於是火其屋殺其子蕩其產而丹丕爾卒亦就獲且身被叛逆之名矣其家僅餘一媳在府谷縣所供各情可覆按也今武勝旗臺吉員弁等又復以奪地具控若始終相抗又將爲丹丕爾之續該令曉譬之詞深爲中肯並將此情通稟綏遠將軍俾下情得以上達尢堪嘉尙仰候軍督撫憲批示繳

○批咸寧縣民王義升呈詞

所控荒謬已極據稱楊榮盛借爾錢一百零七串有收伊榮盛魁號錢帖爲憑又憑蘇雲貴耽保借爾銀百兩事隔七年忽然冷昧窺爾進城告狀預先糾眾埋伏三義路口將爾毆打昏迷奪去一百七串之錢帖當經報案咸寧劉令但將榮盛等薄責奪去衣物錢帖槪不追究由此觀之爾本無錢帖可知矣及爾控府批訊咸寧易令復將榮盛等重責不但錢帖不究並保借之百金亦不究查錢帖被奪借票未曾被奪如果當堂呈出豈能置之不問由此觀之爾並未借銀又可知矣爾受傷後己纏訟七月之久而云腿膝傷痕尙未痊愈明系艸灘一班惡物以毒攻毒互毆成傷爾遂借傷圖訛訛不滿欲遂爾屢次上告觀爾來呈被告十人忽又挖去兩个此卽任情牽累借訟訛人之實據爾與榮盛雲貴全是一班混帳物事仰咸寧易令將原被三人一齊重責結案懇提不準

○批指分甘肅補用典史楊治泰呈詞

爾非蒲城書辦經端撫憲通飭拏辦者乎今日居然以典史候補矣所請轉詳驗看給咨赴甘等情姑準照例辦理誠以今日仕途冗濫如爾者不一其人去爾一人不過污瀦中去一勺之泥添爾一人亦不過大槐中添一蟻之蛀言之嘆息繳

●樊山政書卷十七

恩施樊增祥嘉父

批西安府光守稟

批盧旗官稟

批華州褚牧詳

批神木縣詞訟冊

批褒城縣稟

批臨潼縣李令稟

批四川同鄕官尹守等稟

牌示

批罪犯習藝所龍令云藻稟

批華州褚牧詳

批渭南縣廩生田紀鳳等呈詞

札第二營收支委員唐令徳容

會臬司詳撫部院

詳議西潼鐵路辦法章程二十二條

批藍田縣民陶廚子控詞

批鎭安縣劉令稟

批新軍第二營管帶王冠英稟

批漢陰廳呂倅稟

批洵陽縣李令詳

批漢中府恩守稟

批王典史原洛稟

批商民晁公恕等呈詞

批臨潼縣貢生戴殿璋呈詞

批臨潼縣民季學忠呈詞

批咸寧縣易令詳

批臨潼縣李令詳

批渭南縣劉令稟

批客民趙國鈞呈詞

批岐山縣趙令詳

批涇陽縣蔡令詳

批大荔縣陳令詞訟冊

批大荔縣陳令詳

批延川縣陳令稟

批咸陽縣楊令稟

批咸寧縣職員任智理稟詞

批邠州張牧世英稟

批南鄭縣李令體仁詳

批石泉縣陳令天錫稟

批盩厔縣陳令官韶稟

批臨潼縣李令嘉績稟

批略陽縣劉令賡年稟

批臨潼縣李令嘉績稟

批米脂縣李令炳蓮稟

批臨潼縣李令嘉績稟

批東關商民稟詞

批華州褚牧稟

批咸寧縣當商焦晉丰等呈詞

批張牧鵬翼稟

批臨潼縣李令嘉績詞訟冊

批郿縣程令塤詞訟冊

批楊司獄稟

○批西安府光守稟

讞局乃省城一大政也賢太守總理庶獄畱意人才所請入局幫審十四人或則老於吏事或則始發新硎惟老手能識重輕而新者亦藉資歷練收羅旣富成就必多培植苦心於斯可見嘉嘆久之仍候臬司會詳檄委繳

○批盧旗官稟

據稟已悉該旗借銀買馬言明按月在餉幹內扣還前借一千五百金甫經扣還六百旋請再借六百不問批準與否先將領字賫呈竟若有挾而求者並稱自本年秋季起至明年秋季扣完試問十五个月中餉項虛懸誰爲擔任該守備如有更替誰肯接收迹其所爲實屬胡塗膽妄此時扣六百卽借六百將來扣一千再借一千是借支之餉永無扣還之日試思報部作何項開銷不報部又將何項賠墊該弁本非旗官材料今又如此貪妄傾者覆之該守備之謂矣領字移送善後局核辦先此嚴行申飭繳

○批華州褚牧詳

據詳已悉張淩髙如詳斥革貢生劉殿魁旣據詳稱業已出學無從注劣而此次上控皆該劣貢一人主謀仰卽傳案押追貢照另詳斥革以昭公道而儆刁誣大約每一州縣各有刁劣紳衿倚刀筆爲飯具地方官之老實者則受其欺制混賬者則倚爲爪牙而公正者弗與交通或少加鈐束則彼卽挾憤誣告上官稍不及察或將本官薄加譙讓則若輩之气焰愈盛官威替而民害亦愈深矣其實此輩亦由少無訓教長習污風其人實無半點本事其告狀亦是無情無理決無一句要言特以吾中國官場習气凡遇刁徒構訟庸懦者不能折服油滑者不肯得罪問心有愧者更不敢呵斥蠻而無理者罵不中肯反授以柄而長其刁設有廉明之吏遇若輩上堂拍案一喝直從穴道痛下一鍼其不駭汗俯伏叩頭服罪者吾不信也吾故曰此輩亦人子也其先無父兄之教其後無官師之箴總由中華人格太卑以致無良心無廉恥惟利是圖無惡不作而不知天髙地厚者比比皆是也吾作令時於此輩繩治極嚴而未嘗不心憫之𨿽甚刁惡亦罕有怨毒我者今登臺司心知其獘故於誣控之來極力伸州縣之權而除斯民之蠹至於操縱其間化鷹爲鳩以良易莠是在賢有司矣仍候督撫憲學院曁各衙門批示繳來詳引本司原批錯落甚多豈未見奏報耶不通文理之州縣吾無責矣褚牧似不應如是

○批神木縣詞訟冊

亦見苦心未免多事繳

○批褒城縣稟

據稟已悉此案蜀人黃麻子與廖姓均由李偸娃薦與監生張耀離傭工廖姓偸竊該監生鋪蓋逃跑黃麻子仍在張家且鋪蓋僅止一牀業巳攜走其非夥竊可知該監生之戚余存周旣非薦主又非事主無端加黃麻子以夥竊之名並批其頰以致黃麻子自抹於偸娃店內存周畏罪逃逸案經報驗無異該令關提耀離及見證王潤成到案耀離供稱並不知毆偪之情稟尾聲稱嚴拏余存周務獲提同張耀離等再行研訊云云似乎張王二人俱未釋放究竟余存周疑竊批頰系在何處肇釁若並不在張家則耀離初無疑竊之心又未眼見其事到堂一訊旣不知情卽應釋放卽使將來獲犯亦何必提同對質該令身爲老吏於此等沒要緊之命案任意拖累無辜實堪憤恨而且毆逼之地最是案中節目一字不提尢爲顢頇仰於奉批之日迅將張耀離釋放如果存周就獲但傳見證王潤成一質卽伏威逼致死余存周萬無死罪亦決不致狡供張監生失郤鋪蓋一牀並未查究出其不意由南鄭提至褒城打此人命官司而猶須等候逃犯到案才得提同擬結何修而得此民之父母也此稟已伏撤任之根該令小心在意繳

○批臨潼縣李令稟

看透案中癥結老眼無花凜然筆下風霜銀手如斷此案解松齡鋪夥李振文竊去冉姓染房絡馬紅纓經汍﹖木房夥臧元升向問松齡卽糾夥將元升毆受重傷迨冉九傑控廳請驗而松齡吞煙自盡振文遁避無蹤案經該令分別驗明元升受傷松齡服毒兩俱屬實及喚要證李振文訊供則屍弟解秋淩聲稱早已遣回山西送信該令謂該醋房鋪夥尙多何以獨遣疑竊肇釁之要證李振文回籍是振文此行己坐實竊纓之事而松齡之死亦實由欺鄰庇夥傷人畏罪而然老吏斷獄無可遁飾無如所稟飭屍弟領屍歸葬臧元升由冉姓調治務痊免其置議此後倘有翻覆定惟解秋淩是問仍候撫憲曁臬司鹽法道批示繳

○批四川同鄕官尹守等稟

稟中情事可悲而處置又復可喜己故杜參將前室張氏僅遺一女繼室葉氏無出旋卽夫婦雙亡孤女九齡房地筐箱需人經理兩舅家各托卹孤之義難保無覬產之心來告同鄕願付蜀人經管該守等憫孤雛之無倚慮兩狼之並驅以杜守同姓同鄕存心仁厚俾弱女因依於父執而會館經紀其遺貲俟長成擇對之時舉遺產以爲奩贈處分盡善存沒俱安抑本司更補一筆將來此女於歸衣飾可盡挈以行房產非壻家可得如其生有二子應以一子爲杜參將之後而以房產歸之如是則康公之生依然自出若敖之鬼不至餒而矣準一切如稟立案仍候撫憲批示繳

○牌示

爲牌示事照得爲政宜辧等威新學亟明權限下淩其上是無紀綱課吏館以首府爲提調總司一切館中吏役舉由府撥派館中委員各有攸司不相侵軼乃聞管書監印委員湯直牧一日革退差役四名並不稟商提調亦不謀諸同事似奪權踰限目無上司實難寬貸湯直牧卽日撤差示警遺席以宮令其震接充本司非謂差役不應革除實因委員不當專恣凡百君子尙其鑑之勿違須牌

○批罪犯習藝所龍令云藻稟

查去年設立罪犯習藝所之意系本司核閱兩首縣畱養局之報銷冊其間浮冒過多該局經費每年亦在千金上下意欲化無用爲有用於是面囑兩縣將該局貧民額數核實節出經費將咸長兩縣禁押鎖系諸犯收所習藝玆事發端於藩署罪犯僅止於咸長經費取資於畱養局而地方假借於五嶽廟固與通省之習藝所渺不相關也旣而歸之於臬司又屬之於巡警局而所中辦法全與本司始意不符本司以爲罪犯習藝當罰做苦工蓋罪至久押長系必系積竊會匪賭痞訟棍之類此等人未收所以前管押縣廳並無口食且帶鎖煉乃收所以後系石者悉予解脫日給兩餐直與鋪夥無異以致乘隙免脫者不一而足試問古人城旦鬼薪之謂何西人罰做苦工之謂何本司因該所業已攺隸警局隱而未發者多矣玆該委員稟祈發款謂每年需銀一千八百兩而畱養局節出之款不過千金是司庫歲需賠銀八百兩也查外縣皆令監犯習藝從無在司庫請款者彼咸長兩縣之罪犯何獨如是之值錢耶國計有常庫儲不易情理與法三者皆講不去司庫何敢出此無名之費﹖諸有罪之人仰自與兩縣籌商本司不管

○批華州褚牧詳

此等姦所殺姦之案一詳了結原無可駁然情節必須圓到此案出於正月二十六日該州牧尙穿白風毛袍褂此是何等寒天乃云本夫李玉堂夜歸燈尙未熄推門進內看見奸夫姦婦光身一頭睡熟云雲月維孟春時當半夜該二人在行姦之後旣不穿衣亦不蓋被竟於燈光之下作呈身禦史模樣而且酣睡如死可謂不怕冷矣此等情節實令人看不過去該州刑幕爲誰著明白申覆候奪繳

○批渭南縣廩生田紀鳳等呈詞

薛道士一極無用之人耳然正惟無用則其爲非作歹也亦必漫無範圍果如該生等所呈該道士實屬可惡仰渭南縣劉署令集案覆訉如其勾串匪徒毀賣廟產確實不虛卽將該道士押案追繳並將六姑泉房屋田產一並攺歸小學堂以宏造就並將遵批審斷情形據實詳奪切切稟發仍繳

○札第二營收支委員唐令徳容

爲札飭更造事案據該員呈賫該營自三十一年十一月十九日起至十二月底止開支各項淸折前來查該折內所開多有不合現當款項支絀之時新軍開辦伊始營中公用之物所不可少者自不能不酌量購辦本司於此項兵費頗費經營務須事事核實該員職司收支責無旁貸應需家具取足而已必求華致何從得此多金而揮斥之況三營一體彼華此朴彼奢此儉亦不足以昭觀聽細察折報自去年冬月十九日起至年底止除火食等項外一切備辦至六百餘串之多第三營則僅三百七十一串相去亦懸殊矣現已將各管帶之薪水及公費寬定數目足敷應用開辦之器具準於公費外支銷須將各項價值數目核實開呈其爲該管帶自置之件不得牽混入內以後則各種器件安置妥貼除制辦軍械凡關系軍裝之物仍準作正造報外其餘一槪不準妄支以示限制合亟札飭札到該員刻卽遵照另行分別核實開報五日內賫呈本司察核該員由本司專札委派不比從前軍營賬房若俯仰隨人浪費浮支則該委不能辭其咎切速毋違特札

○會臬司詳撫部院

爲遵批會詳核覆事案準學務處咨開光緒三十二年正月十八日奉憲臺批據韓城稟前辦學堂尙未盡善遵章擴充認眞整頓各情形一案奉批近來各屬學堂多苦於教員之難得該縣一髙等小學堂而聘教員四人得師誠爲不少然除髙建極一人專教體操而外其曹邦彥薛位髙友彜三人據該縣考語皆不過中學通材所餘算學地理格致圖畫諸科究竟三人分任耶抑三人以外延聘別師耶否則諸科聽其存缺耶該令槪不敍及足見該令於學務一事不過率爾操觚其中綱領條目茫無所知也又據稱整頓有需時日半年以後再請委員察考等語該縣學堂於光緒二十九年已經開辦該令自稱諸生均能攺良進步現在通科學曁通普通學者尙不乏人是該縣學務從前已有可觀乃經此番整頓之後反覺半年以內不堪見人何其言之矛盾如是耶該令前者稟辦巡警敷衍塞責此次稟辦學堂含糊推延窺其情形必該令數年以來於一切新政毫無布置今經屢次札催始知其事之必不容已先作一篇寬泛文字搪塞了事然又恐委員考查則底裏盡露故心虛情怯以一稟爲展限寬緩之計不知學務一事如其辦理得法𨿽程度不能遽髙而章程規則當時亦井然可觀若不得法𨿽待至十年亦無進步況半年乎該令實任有年而地方新政無一舉辦不勝焦憤之至仰學務處迅卽移會藩司切實查看該令究竟能否勝任詳復核奪一面勒飭該令於奉批五日內將章程表冊先行呈院查考等因到司準此本司等遵查韓城縣知縣王溶舉辦學堂新政含糊推延毫無布置且來稟中籌議一切於教育規模管理法則亦均未能心知其意措注合宜實屬不諳學務應將該令卽行撤任以示懲儆除另委詳報外所有遵批查議緣由理合會詳呈請憲臺察核示遵爲此具呈伏乞照詳施行

○詳議西潼鐵路辦法章程二十二條

局章八條

捐章六條

路章八條

△局章八條

明辦法

立公司

聘工師

設銀號

開學堂

采煤礦

習律法

簡員紳

﹖明辦法

明辦法一陜西創修鐵路其要義在自保利權開通商務期於軌路遠達以爲鞏固西北邊疆之根本玆擬遵照奏案先修咸臨五十里之鐵路以作起點接修西潼三百里之鐵路以作完全而其緊要辦法在聯絡汴洛支路以達京漢其究竟效用在擴充甘隴幹路以抵伊新日後歸於恢張目前主於簡易開宗明義之旨自應於章程內首先聲明以符奏章而齊視聽一路工甫議開辦首戒鋪飾玆擬遵照奏案暫以善後局爲坐辦之處以司局文案爲兼辦之員並委派議員數人以備討論事可兼營費期撙節一切修繕薪工等費均暫毋庸籌議遇有應商要件隨時聚集以便互相稽考妥議舉行至於路工應需調查事宜並擬先期派委妥員分赴鄂粵湘豫等廠悉心考究逐事記錄報核以收集思廣益之效

﹖立公司

立公司一蘆漢京津各路開辦之始均經首先奏明設立公司蓋以立官民聯合之權杜外人覬覦之漸陜西現修鐵路意主官民合辦擬援案定名爲陜西西潼鐵路有限公司以期巨款易集經久遠而保主權一公司設立而後任事之員擬官商並用並飭公舉正紳數人及巨啇大富以爲董事令其來局會議所有勸捐集股等事均令分任籌辦一公司爲路工總匯之地所有延聘工師訂立合同招募匠徒督催工程及整飭銀行稽核款目一切用人理財等事悉歸經筦﹝開辦後另有公司專章﹞

﹖聘工師

聘工師一路工以勘路爲要擬先聘勘路工師一人無論華洋工師總宜明定權限於工程外一切不許干預至此外需用各項工師甚夥均擬先盡華工師聘訂如必不得已而延聘洋師仍以確訪熟手爲主不可稍有狥濫以免貽誤現在川省己聘定畱美卒業生陸耀庭爲總工程師將來勘路旣有端倪似此項路工仍非得有總工程師攬其大綱不能使耳目心思有所專屬卽如審量建築之次第鑑別物料之良窳考查將作之勤惰核定諸工之限期皆須該總工師專司經理董督觀成應並先期精覓實能肩任之人與訂合同俾之承領畱學生中能得其人最爲妥善否則東西洋皆可專聘不必限定一隅現擬移會赴東畱學生監督隨時物色確切訪明從速函知以便延聘而興工務

﹖設銀號

設銀號一大工旣興一切官捐民股宜有經收儲存之地采辦轉運宜有撥兌提動之所局費工用宜有支發騰挪之區是鐵路銀行之設誠不可緩然陜省風气未開商情未洽旣無如許勤妥之人以資分任復無如許厚重之本以便恢張擬先就各票莊內擇兩三家資本丰厚足可持久者與之訂立議單書寫折具作爲西潼鐵路兌收銀款之所責成該鋪董於收銀兌款撥息查賬各節妥派幹事人切實經理確定賞罰以昭激勸鋪董如系一手經理者應於路工完竣後或優獎或重酬均聽該董自擇要以實在妥靠得力得主不準絲毫徇情一面仍咨鄂蜀等省查鈔設立官銀號章程或電委員孫牧在鄂就近鈔錄以便將來有所依據一紳商民人等所入股銀交票莊暫存者須由票莊給票俟銀行設後再認給官息外埠票亦宜如此辦理一本省會垣自宜擇各號商兌收銀款此外如漢則地居樞紐如滬則埔據要衝如京如津則亦有采運招集之需並須於各處選訂號商各兩三家以便儲存撥兌俾與本省兌收銀號气脈貫通藉資周轉一公款如鹽價土捐義谷差余股款如官商民社皆系就各府廳州縣附近收銀旣乏匯號可存亦鮮妥商可發擬公款均俟收有成數如在銀行未設以先仍解該管總局匯齊移解股款則徑由各府廳州縣寄交省垣銀號查驗兌收以免獘混而歸整一

﹖開學堂

開學堂一陜省𨿽先辦西潼一路而秦隴秦蜀兩路西南綰轂形勢亦雄將欲開拓規模斷不能長此借材異地則惟有創立鐵路學堂妙選英少萃聚其中延聘教師分門講授學堂卽立於現開路綫之旁徵諸實驗得力較眞收效較捷先以四五十人爲一班次年再行推廣添招新班﹝開辦後另有學堂專章﹞一學堂之立至早亦須半年現擬先在日本各省畱學生內選擇十人就近赴該國學堂研究路學及各項辦法期以一年卒業已咨畱學監督刻卽訪選先期舉辦將來本省學堂開立則此項學生可以陸續到陜旣可任教授又可治工程並進兼營裨益匪淺

﹖采煤礦

采煤礦一路軌旣成倚煤爲命亟應先期預備庶免臨時周章陜省地气雄厚山阜盤郁產煤頗多如韓城白水邠州永壽鄠縣同官所出之煤民間利用人共知之他如鳳翔等處亦露礦苗疊經挖視有驗以外南北深山彌望森林蘊藏必富擬逐次勘驗開采以盡地利視其得煤盛者卽可循新法采取不必專用土法正宜隨時購置機器建設煤廠務期集事易而取物多產煤之地或官或私或賃或買均酌量情形辦理另有煤礦專章一煤質不同首在考驗得法現擬派調查路工委員孫牧攜帶陜產各種煤塊至鄂滬訪求礦學專家考驗煤中所含原質何如何者合用何者能以燒煉再以各路所用之煤兩相比較確有把握則已開之礦可以分別揀取未開之礦可以依類搜求並一面延訂礦師來陜勘辦或以現辦煤油礦師兼之

﹖習律法

習律法一興修鐵路在東西列邦其公司中人類皆精於律法者故能操縱悉宜無放棄權利之事卽以工程師論亦皆由學堂畢業爲已習國際交涉及工程法律之人蓋路工旣舉萬緒千端無法律則規則不備權限不明人旣無所憑依事必至於淩雜中國此等人材一時實難其選擬電囑東京畱學生監督選擇學生二三人專習東西各國國際公法私法與地方規例及公司章程務期融會貫通得其精意學成卽迅令來陜以備驅遣至本局開辦伊始需材孔亟能否並選畱學生數人先行送入東京法政速成科責令克期畢業之處應一並電請畱學生監督酌量辦理一各國律法旣選畱學生肄習矣而我國商部所頒商律尢非切實研究不可聞蜀中所訂鐵路集股章程經商部援律議駁多條是非就其範圍必至事無歸宿今陜西官商非惟於商律未經講求且多未見此書者擬卽由局詳請電咨到陜飭令官書局翻印若干部發給局員令其講習並於本局所開學堂學生課程內增入此書作爲正課以資討論而宏造就

﹖簡員紳

簡員紳一陜路刻不容緩經綸艸昧百務需材必人人通曉工程安從得此多數必事事聽命工師直是授權於人現在各省大工競舉陳迹可尋不難擇善而從分門規仿亟宜多簡員紳以供策遣除公司人等應先行委派外其餘如勘綫購機采料等事皆宜遴選其才足勝任而性又相近者先行委辦於學堂未立之先藉此足資磨煉其有外省官士明於路學可資倚仗者訪詢得實卽行咨調以收羣策羣力之功一路工需款動用百萬入其中者苟非其人卽不免見利而動其無用者勿論矣其材者無論員紳首重在一廉字選人之法要在公同參考由上主持公司人等不得受人幹托狥私汲引凡誇詐貪鄙自命在行浮支浪費者一槪不用其究尢在明定獎罰顯示勸懲要使員紳互相激勵俾民間相信情誼能通而後上下一心事無不舉另有員紳獎罰專章

△捐章六條

加鹽釐

收谷捐

增土稅

廣社債

提差余

集股分

﹖加鹽釐

加鹽釐一陜省創辦鐵路自以籌款爲最要而商民中巨利所在要以鹽務爲最多查花川靑蒙各鹽營銷本省鳳漢諸屬者前曾擬議加徵每斤以十文爲率詞因甘省減收八文亦遂減如其數現在路工需款至巨勢非兩省合籌不能集事擬仍查照前議凡陜省營銷之花川靑蒙各鹽於前加八文外每斤再行加收二文會同奏明徵取卽以續加二文專款存儲作爲鐵路經費至潞鹽營銷引地前定每斤加價四文今者鐵路創開核於潞鹽運道頗徵便利似宜援照甘鹽辦法一律加收二文歸入鐵路項下支銷用昭公允所有一切徵收章程應移由釐稅總局查照前章詳請奏咨開辦

﹖收谷捐

收谷捐一陜自庚辛災後籌備義倉積谷議以每畝三升爲額近數年來各屬稟報收數多則兩三萬石少亦不下六七千石歷時稍久勢須出易積愈久則累亦愈重今擬開辦鐵道於運糧救荒最稱捷速應將倉捐截止而以每畝三升之額移作路捐仍由鐵路局認息惟義倉取其耐久故收谷存儲路捐取其饒多故以麥折算其辦法各州縣莫不分裏每裏有地若干應出麥若干悉皆有冊可稽每年麥秋後按照時價折收錢文由各該邑裏紳匯齊交縣由縣匯齊交局由局發給股票按年付息以所收三升之捐充作鐵路工需以所給三升之息專作該裏學費路軌交通而後民間所收麥糧價賤時則可分糶豫晉價貴時則可回濟邠岐常此轉運流通不致有收折色難收本色易之慮此項收款爲數計亦不貲並擬責成地方官將付息一層妥切曉諭民間知有餘羨可圖畝捐能更踴躍農政能益講求三升之數或能較舊增多以作鐵路的款似較他項轉可持久議定卽由總局行知各屬擬章舉辦並詳咨備案申明收捐一定年限以舒民志而開利源

﹖增土稅

增土稅一陜省罌粟日種日多深礙民食今擬以徵爲禁於土釐常捐之外每土一兩再行酌加以供鐵路經費查湖北土藥章程釐金及膏捐每兩幾收至百文陜省現在所收共計只三十四文卽再加多亦不及湖北之半惟歉歲多有而餘地須畱擬定每兩加收十二文仍責由各釐局核實抽收一俟路工畢事此項加捐立卽停止以裕工費而卹商民議定卽由總局移釐稅總局行知各局卡刻期一律照辦庶幾早一日開收便早得一日之款

﹖廣社債

廣社債一陜省民智未開生計多窘鐵路一事系於國民有公利之舉將欲廣事招徠則東西兩邦社債規模亟當仿辦蓋股票對於公司有權利而兼有義務社債對於公司無義務而專有權利其所裨益在使補助公司力量之不足而俾民間俱能以少數之金錢投入公司增長勢力增長生計其終極且能成絕大之團體以輔翼公司擬定每社﹖或借銀一二十兩或三四十兩不等無論官商紳庶有願存款生息者卽由鐵路公司出﹖認借作爲債項而不作爲股款利息每月以五釐起息路工之成就與否公司之丰厚與否皆與領社債﹖者不相干涉惟給息必須不爽定期歸款必須不逾舊限立﹖必須察明實系中國人乃爲收接其非中國人者不得預此至有於入債後復願拔本者應聽自便以免牽制板滯之苦惟須分別議明月季各期庶幾給息歸整經手與入債者便於勾稽藉袪蔽惑

﹖提差余

提差餘一陜省各屬應收差徭除批解償款及裏局畱支外每年照章應共餘錢四萬五千串上下截至光緒三十一年止計當存差錢一十二萬一千餘串差銀二萬四千餘兩爲數甚巨足備工需惟其中多有有虛賬而無實款者皆由裏局紳士之經理失宜及地方牧令之騰挪自便應先移由善後局差徭所嚴切核辦並行查各屬令其逐一淸釐稟復某邑究存實款若干明白具陳卽行分別提解歸入鐵路項下以備支用至自光緒三十二年起之差錢應令按照章程每邑應余若干卽如其附數同償款或分四季或分兩忙一並解繳善後局匯齊移交公司或卽作爲社債本利均歸作鐵路常年經費並嚴行各屬以後兵差則禁絕浮支流差則報明實帳不準遷就含胡庶幾差需核實一切應余之款弗致蓄意侵漁藉以裨補路款實爲至便一鐵路興築而後除土司回部噶箕等差仍照例馳驛外其將軍都統督撫藩臬以下各差必皆雇坐火車決不故事遲回仍行驛路所有此項車馬供支等費卽可提入差余以資工用計每歲如能切實節存爲數亦復不少應俟屆時飭令分晰具覆以便核提

﹖集股分

集股分一開辦鐵路旣名爲官商合辦自宜仿照川粵辦法以集股爲第一要義惟陜省風气遲開應先籌集官股以爲之倡而商股民股亦宜分端舉辦玆將辦法大旨先行揭明有如官股缺分優瘠不同差務丰儉不一擬先酌定等第分別勻派一等每年派銀一千二百兩二等八百兩三等四百兩四等二百兩五等卽缺如膚施差如鄠縣每年亦必入股銀五十兩以示均平而免�望所有應攤之法屆時詳酌情形開單飭辦有�商民�股第一以認定中國人入股爲主其非中國人不得附入並不準將股票售與非中國人以符奏案惟秦俗朴陋將來股票中必須嚴切申明此節以豫杜流獘所有股分每票一張定以庫平銀五十兩爲額年息四釐均限一次整交隨時給票起息此項股銀系專作西潼鐵路經費無論如何緊急之需均不得絲毫動用一開辦股分之初宜令巨紳富戶票商大賈酌量認股若干以資倡導宜刊白話報章愼選淸勤紳董分投妥切勸諭商鋪民戶以釋疑惑宜擇一二認股踴躍者迅爲從優給獎以聳觀聽宜派省垣及府州著名紳耆或學堂幹事酌給川貲分赴京漢津楡遊歷鐵路考查情勢以冀開通輸納就秦言秦此皆事之不可緩者一集股章程各省多已講求完善惟陜省情形與他處間有不同者應統俟立公司時定名有限二字仿立條目擬議專章另詳請奏立案一股分之法系取則東西各邦必須入股之人皆能確明公司二字大義其事在知已於公司有應得之權利亦於公司有應盡之義務蓋凡入股分而占有多數者卽屬股東路工之成敗興廢各人胥有擔任之責股票不可濫售股本不可輕拔而入股之時非第計圖利息要當寓有國民團體之思庶幾毅然輸款舉大功而無遺議一陜省自勸辦昭信股票未能取信於民以故在上偶有捐輸之舉下卽廣生疑慮今辦鐵路股分以定期付息爲最要之著現擬所收股銀除鹽釐土稅曁由司暫動各款不起利息外無論官款民款每股以庫平銀五十兩爲額統按蜀滇辦法周年四釐行息自收銀後下一月初一日起算所有入股之人無論股分多少按年各給息折一扣每年發息槪以十二月爲定期不稍更易其有入股未及一年者按月餘閏攤計應需息銀卽在各票號及各屬收存應解款下截畱支付緣昭信僅一空紙鐵路則有十萬股銀卽有十萬股銀之路路一日不失息一日不空此項路工擬照商部奏定有限公司辦法公司若或失利不再向入股者攤收一錢每年息銀由官擔保卽於現議籌出加價土釐項內提銀若干作爲常年付息的款以堅入股官紳商民之信期於事成工舉袪疑忌而收利權

△路章八條

勘路綫

估工程

采物料

購機器

建車廠

購民地

察運道

訪電綫

﹖勘路綫

勘路綫一凡造車道以勘定綫路爲工程之始基尢以測繪地圖爲布綫之先導查各國每修一路必測繪至三四次始定路綫其詳審可知陜西舊日輿圖頗不合路工之用宜於工程師未到之先早爲儲備此間武備學生於路工𨿽未諳習而輿地已習專門前繪北山車道詳圖最爲合格擬遵選派此項學生二人來局卽由局添委妥員督同親往東路先將咸寧五十里細加測量逐段繪圖貼說呈送本局察驗一面再擇學生中心細而無習气者一二人交續派考察委員帶鄂飭赴漢口鐵路周曆詳察其如何布綫如何設軌一一訪詢明確逐細記錄報核該學生學業已有根柢再加實驗必能精益求精收事半功倍之效一繪圖以詳盡爲主陜省舊圖頗稱賅備惟每方十里於路工尙不適用查美國造路之圖皆一寸一里最爲精審擬飭委員諭令學生略仿美圖成法展作一方一里先將咸臨距離之五十里分段詳繪凡在大道及附近之處所有道路之髙下彎徑之丈尺以及河渠橋梁村堡鎭市斜坡岐路均須標識分明一一詳記不許遺漏限一月內繪就呈驗至滻灞二橋爲此段最大工程其兩岸之廣狹平陂水性之緩急漲落河底之泥沙深淺尢應畱意查訪務得確實情形詳細開折一並送局備考

﹖估工程

估工程一建軌工用浩繁稍一不愼浮濫至不可究詰則估工計費最爲要端今修西潼鐵路苦無精於工程之人非待聘定工程師到此不能將用項核實估計惟一切地價工價及物料之產自陜境者似應先行考察以備臨時取資查從前廣西勘估龍州鐵路工料淸折凡工程所需均已備載無遺擬卽選派委員二三人札發康守際淸原折飭令按照所開除車頭機器購自外洋鋼軌定用鄂廠另行核估外所有田地房墓局棧車廠以及木石薪工等項均令逐一查考明確估計價值實數詳細開折呈核不許稍涉疏濫至原折內有開山鑿石等費西潼一帶均系坦途不須列此應並由委員體察情形酌量刪減

﹖采物料

采物料一路工所需物料鐵爲大宗陜西各屬鐵礦發見者以韓城爲較著地濱大河運道亦便近來漢陽鐵廠己能自制鐵軌粵漢一路經業訂明專用漢廠所造陜路開辦之初自不能不取材於鄂然各處路工皆於鄂廠購運則亦有匱竭之虞如果察明韓鐵實旺日後似仍宜招商設廠在韓城造軌並制路工所需各項之鐵以期節省運費應用無窮又查山西同蒲鐵路現已克期興工晉鐵出產素旺若秦晉共議合約開廠亦較之取購於鄂爲便至於木料需用尢多驛路兩旁森林絕少近必取諸盩厔寶雞遠則取諸甘省或可諭令木商自立工司分途購辦給價認股均聽其便但能力除抑勒折扣之獘則商人共信利之所在人共趨之石料專爲墊道之用東路傍山一帶到處皆有亦須招雇石工公平議價或整或碎隨用隨運總之物料以購自本地及近地爲上策一則運致不難一則獘混易察一則利源自開此爲采辦要著然如紅毛泥黃炸藥之類有非近地所出者則亦不必拘執此說要以各得便利爲宜

﹖購機器

購機器一築路工程無一不需機器下至取石挖沙亦有汽鑿汽鏟之類陜省距東南爲遠如不先爲購運將來工師勘綫旣定一物不備徒曠時日查康守估計龍州路工開有各項機器名目價銀𨿽於零碎數目未注大致已爲明晰應再派一畱心路工廉明可靠之員按照原單赴鄂豫一帶就路工必需之物切實考究擇要購買並分別輕重規計運道總以不誤開工之日爲主

﹖建車廠

建車廠一路工告成凡停車上車人貨起落之處均宜分段規畫布置井然某處宜建大廠某處宜建小廠依附路綫並於鐵軌交通各支路察視其地商務之衰旺人物之稀稠以爲區別尢應建置得法臺宜分築髙低路宜分通人馬裝煤載水須有汽車房應預備者共幾處待車之客憩息之所應如何始不擁擠此𨿽爲路工後著惟其中委曲緐重若不先期考核倉卒爲之不便於人卽有礙於路擬專員先將各路車廠逐一查驗分繪圖式斟酌損益期於至當築路之日便可相度興造庶無淩亂紛擾之患

﹖購民地

購民地一路工應需之地應俟工程師插標定綫後卽行購買查東南繁盛之區地價不一以近所聞惟滬寧定價最貴就中又以蘇錫一段爲更昂今自潼關至省城皆關中腴壤似宜分別官地民地荒熟水旱釐爲數等一律按照時價持平定值庶未經開通之民不生疑貳樂與官爲交易於路政可以暗銷阻力所費少而所全大一每縣官地之價卽作該縣公股將來爲舉行新政之需民間以地認股願否聽其自便切不可稍有抑勒致礙招股之信用所有錢糧差徭應以路綫所占折算頃畝明白除豁出示曉諭庶不致有飛灑影射之害至屯更王田𨿽名爲官地實則數百年來民間輾轉典質己同私產其營田及現開屯地多己領照繳價亦與官地不同似俱應分別私價官價照數核給以示公平而免怨讟一民間村莊墳墓當軌道者可遶則遶萬不能避應出價限遷每屋一間錢若干﹝計標給價﹞每墳一堆錢若干宜察明地段多寡工料良楛折衷定議其墳墓之無主者給錢若干交鄕地代遷均須確定數目毋令役書舞獘折扣外國工程師往往不顧民怨橫行平毀不可不妨觀滿洲條約且以保護日本墳墓責成中國則固視爲重要應俟屆時飭勘地委員妥爲照護不得任聽工程師隨意指毀致拂民心民間亦不得借口風水無理阻撓

﹖察運道

察運道一潼洛鐵路一時未克興辦而陜路又不能坐待運道之艱人人所知今欲先行施工凡卑頭車軸機器笨重之件不能陸運捨黃河別無他道查由鐵路運至鄭州應從榮澤下溯流而抵潼關惟聞近來河船下水尙多逆挽極少以古事徵之漢唐轉漕之路今不可尋況數十萬觔笨重之物亦非轉般之法所能挽致似宜考究川峽上灘及溪河過壩諸法或旁施鐵纜或車輪轉拽召募舟師詢訪西士俾令各盡巧思以求度險再查康熙年間陜督博霽覆奏亦稱三門惟人門水勢稍緩其百餘下步爲砥柱再下二里爲臥龍灘曾用小船載糧三十石從人門纖挽而上等語是可爲行船之明證特故道久廢施力較艱用費較重應先行飭委明幹之員前往查勘究竟能否疏通挽運之處擬議辦法覆候核奪其餘磅數噸數之輕尠者卽可仍由鄭州輪路轉運以期迅速一開工伊始所需木石爲一大宗出產木之地多在南北山中道皆險峻運致亦艱查木商運木多於附近渭河之岸設廠發運將所致各木結爲木筏由渭取道灣折而下大致皆在夏秋水漲之時今擬仿照辦理委員先采合式之木酌擬購妥標記存俟盛漲時陸續放運其需用大石碎石西潼一路所在多有且皆彌望平原車道四達擬卽專用大車載運以省勞費至將來路工告成需煤極巨應於煤盛之地開修支路與幹路直接庶幾筋節靈通取攜利便不致有停車待煤之患

﹖訪電綫

訪電綫一駛行輪車欲使往來能依定期彼此不相觸犯則安置電綫亦爲交通最要之事查西安電局東路原設有電綫但電桿髙至二十六七尺不合鐵路之用且盤繞於大道左右將來西潼鐵路徑取直綫未必能曲以相就擬俟工程師到此勘定路綫後由本局咨明電政大臣調取從前鐵路電報兩局交涉成案妥議安設至徳律風亦鐵路必需之品屆時應一並添置一查西安電局所有領班報生皆由上海選派來往川資以及常年薪膳所費實屬不貲若土著報生卽無此優異今修西潼鐵路將來需用電生不少借才異地未免縻費擬招本省聽穎子弟年在二十以下十五以上者十人取具保結願書由本局聘定教習令在本學堂指授電學𨿽極精深拍報乃其餘事所有應習各門英文英語年餘卽敷應用傳報鈔報三月可期有成一俟學就專備本局驅使不許往他處執業至鐵路定章應設飛信員作電生領袖如電局所派領班者其程度稍髙是否上頂學生卽能派充抑須另在他省調取俟臨時察看情形酌核辦理以上二十二條系就目前開辦而言一切未盡事宜曁另須擬立專章各項應俟隨時察酌情形分別詳請辦理合並陳明

○批藍田縣民陶廚子控詞

湯牧如不撤差爾陶廚子決不告狀伊前日撤差爾今日告狀試問伊欠爾工錢二十弔爾不向主人求索亦不在府縣控理專在本司衙門具呈其意何居爾主人之被撤因其專權藐上不能不整飭紀綱若欠廚子二十弔錢豈藩司能爲爾代討乎總之上行下效湯牧近於陵上是以廚子敢於犯上本司撤湯牧場牧撤爾理在則然例在則然也不準並飭

○批鎭安縣劉令稟

來稟於祝隆熾上控一案敍次淸楚斷制簡嚴該令審判工夫於玆大進不勝欣悅查此案陳善祿先欠隆熾之錢又欠社會之錢鋪夥縣差同時向索同路前行善祿半路遲畱越兩日乃見屍浮水面眾皆知爲失足落水與陳役羅夥無干屍弟陳善祥借屍圖財此本屍親慣技差役奉票下鄕向被告索錢土亦是票差慣技管押取保門房索賄亦是門丁慣技𨿽其情可惡而皆不足責何也下流小人惟錢是視若縣令明白了當其獘不禁自絕獨不解姚令腹中有許多書筆下亦復馴雅而竟如此之胡塗顚倒使天下人皆謂讀書人不但無用而且格外誤事此可爲太息痛恨者也此案陳善祥以兄死不明報案請驗祝隆熾亦遣夥羅漢文及張世烈投案具訴案𨿽準而未驗何必管押卽使管押亦只可押案內之羅漢文何必押案外之張世烈乃人已押矣票已出矣而屍弟陳善祥得錢到手具呈攔驗此時原差石貴已遂得財之願姚令亦免驗尸之勞業經批準免驗並取具屍親甘結則在押之張羅二人自應立時釋放而竟遲遲不放此何意也祝隆熾借錢與人不意遭此命案不但前債化爲烏有而且經營棺殮打點衙門耗費無限錢財甫能銷案而兩夥依然管押爲縣尹者若故畱此雙豚在笠爲丁差饜飫之資而隆熾果以四十金徧賄門丁李姓管監姚姓然後遞保請釋姚令旣畱此二人爲衙門生財則亦不必復卹人言矣乃因外論嘩然佯作根究之勢而所究之書役又皆非過錢得錢之人乃竟枉革局外之書差仍不準張羅之保狀彼得錢之丁役反坐視他人之被打被革被押而晏然無驚而姚令仍迷信如故若將此案打成戲劇在舞臺上演唱臺下之人看到此處其不痛罵紅袍白鼻戴圓翅紗帽之贓官者必非人情矣迨隆熾復請熊蔡二紳講情姚令始將張羅兩夥陸續釋出惜來稟未將日月敍明不知釋放之日距攔驗之日其天昏地暗日月無光者幾何時矣語云堂前稱父母門內有兒孫本司不明令此等父母官在鎭安一年有餘何以對吾民耶今經該令研究明確隆熾遇此案此官此丁此差除死者衣棺等費不計外前後共花銀一百餘兩土二十兩錢四五十串而丁役瓜分則以原差石貴所得者爲最多業將現銀票銀煙土盡數追繳並請將該惡差鎖系三年甚屬痛快應卽照準其餘分銀在二兩以上者如數追交仍行重責其止於分不數百者責而不追辦理亦皆得法至云李姚駱三丁巳隨姚令回省應飭咸長兩縣逮案各予重責遞籍管束餘如所稟辦理惟姚令枉革之刑書差役等應令一並復卯以昭公道稟尾聲稱擬辦習藝所一節熊紳慨捐二百金該令與晏紳各捐五十金好義好仁深堪嘉佩仰卽認眞舉辦以袪管押之積獘顯官紳之令名本司此批於姚令不啻施以觵撻免其記過罰金蓋姚令究是讀書人其事可怪其心無他現值學堂攺章習學中文者限於鐘點此後學生卒業其能讀中國書至千卷以上者恐無幾人則姚令之便便經笥尢可貴矣吾素服其記誦之長因稍寬其審判之短使他人胡塗顚倒若此有不詳參者耶故前則痛斥之使人知昏憒之可羞後又優容之使人知讀書之可貴此繳原詞存本司又聞此次鎭安交代姚令多交數百金該令須早日退還以全寅誼切切

○批新軍第二營管帶王冠英稟

來稟閱悉所言極是應卽通飭各屬嚴緝逃兵懲辦至該旗官正當教練之時忽有外旗無名勇丁由平臺翻身跌下致將該旗官壓倒昏迷至今頭面腫痛聞之殊深惦念仰卽好自調攝勿性急出營恐風日俱能爲厲該無名勇丁無故入他人營中打傷旗官各隊長竟任其逃逸殊屬疏縱而該旗官猶稟請萬統領不必追究此固是該旗官好處然使吾營兵丁在外旗如此胡鬧打傷旗官我豈能置之不問耶繳

○批漢陰廳呂倅稟

此所謂冤孽也凡謀殺親夫之案起於姦者居多此則該婦廖余氏並無外遇僅因其夫廖賢髙時時毆詈遂乘其赤身醉臥以滚水徧淋其身迨賢髙越日因傷身死該婦亦自刎不殊經該倅取有賢髙生供案情甚確借非前世冤牽何以致此然亦實由教化不興男女均無家庭教育天下胡塗人太多是以奇怪事亦多大凡兩人在一塊皆胡塗皆任性必有奇禍隨之所以明白人以忍事爲貴也廖氏夫婦小焉者耳仍候督撫憲曁臬司陜安道批示繳

○批洵陽縣李令詳

據詳已悉該令辦事爽捷深堪嘉尙彭李二生旣經姜副貢代爲乞恩姑免斥革李夢彪前經髙等學堂考取第一應準到堂肄業以示與人爲善之意張鵬程如詳斥革貢照存送此繳

○批漢中府恩守稟

人有拏住江洋大盜而以偸喫牛肉罪之者是爲舉其細而遺其大桂令之不中用不能結案是其本等該守因其十冬臘三个月準理五十二案中有十三案未結請記常過一次是喫牛肉之類也準如稟記過仍候撫憲曁臬司陜安道批示繳

○批王典史原洛稟

該典史之父向秦縣丞挪借公款私相授受均屬不合今旣將借款還淸該縣丞何以不令抽還字據似此等極無謂之事屢詣本司嘵聒實屬惹厭卽以此批立案爾父字據作爲廢紙可也繳

○批商民晁公恕等呈詞

據稟已悉史革道攺造門樓侵占官街預出告白爾等旣屬街鄰何不阻之於未占之先而稟訐於落城數月以後彼之越畔固屬貪橫爾之濡遲亦堪怪訝其緘默於前者明明心存畏忌視爲死而不僵之虫其嘩控於後者明明例有可援拚爲刻而不成之鶩使無粉巷羅宅一案爾等之訟亦幾乎息矣論爾等言之太晚不應毀其己成惟羅道因侵占詿誤而史革道卽聽其越軼亦屬不公仰西安府督同咸長兩縣前赴湘子廟街查勘明確勒令將所占官街退出仍還從前舊樣不準尺寸踰越天下胡塗人往往無事尋事子曰吾末如何孟子曰予不得已其此批之謂矣

○批臨潼縣貢生戴殿璋呈詞

查錢糧加平學堂教習不能勝任此闔縣民膏士習之所關何以僅爾戴殿璋一人具控況加耗一款化私爲公取諸書吏之貪囊充作學堂之經費名正言順意美法良教習孫璦等稟請仍舊徵收自系爲興學起見而來稟謂其借學堂以袒護蠹書有何憑據試問稟明有案化私爲公之款豈能不歸學堂而仍歸蠹書耶至張布侯舉充局紳業經李令批駁不準孫璦等何能挾制攺批李令又豈能受命如響查爾亦裏局紳士必系與張布侯不和是以挾嫌牽控爾今年是否仍在裏局抑已交代出局未據申敍以本司揣之恐系張布侯代爾之位將爾所用之司賬劉保障屏之局外爾旣恨布侯兼恨孫璦郭忠淸等不應公舉布侯充當局紳遂借加耗爲名作一网打盡之計計則毒而情則顯然矣此稟發交臨潼李令閱看查照所控各節縷晰稟復仍繳

○批臨潼縣民季學忠呈詞

差役剝民固是慣技然敢於上控差役者大抵刁徒什九而良懦無什一焉去年薛含瑞等上控臨潼糧差李興等侵吞糧銀經發審局提訊斷令李興退出銀一百三十餘兩交薛含瑞具領自應按戶散給方見上控爲公而非爲私乃詐稱被竊五十金而前後具呈十三張每張需銀五兩是嘔諸差役之口者仍吞入訟棍之腹所謂與民伸冤者果何在耶季學忠前與相比今又相噬均非安分之徒仰臨潼李令傳集全案人證從嚴訊究如薛含瑞卽薛順娃幹沒屬實務須全數追出充作小學堂經費至去年張故令審斷此案頗有議其偏謬者今觀上控原告分贓不勻以狗咬狗則人言非盡無因也迅速斷結具報勿稍引嫌縱惡切切詞發仍繳

○批咸寧縣易令詳

此案控情不問而知其兩造皆非善類惟原告因受傷而肆誣訛被告因挾嫌而肆凶毆其情罪宜判重輕今受傷者得錢七串十六串不等而毆人者於出錢養傷外兩次重責管押數月亦屬罰足蔽辜應準如詳銷案楊榮盛交保管束倘再犯法定卽永遠鎖系此繳原詞存

○批臨潼縣李令詳

據詳該縣學務蔚興悉由張紳秉樞楊紳樾楊紳聯芳捐資提倡使然然非賢令尹開諭有方官與紳民素來相信亦不能致此也現值開通風气之際應準如詳給獎以資觀感而示褒崇仍候撫憲學院曁學務處批示繳

○批渭南縣劉令稟

據稟已悉趙紳老矣輕信謠言不分眞假陜西素未開智之民不達事情不說好話去年設警務局曾有極不通之劣紳以無情無理之詞函致趙紳妄誣局勇趙卽信以爲實以函示唐會辦經會辦力斥其誣而罷此番致書本司心知其又爲匪徒愚弄然吾輩作地方官旣有人造謠卽當窮其究竟故將原信發縣查禁玆據稟稱徧查渭南各鄕並無一人造此伐樹之謠然則原函所稱族人言者其人若非好亂樂禍卽系傷寒發狂特以狂人一言累賢令尹徧歷數十村詢訪百餘人吾輩作官總對得住百姓百姓對官不住與吾輩無干此繳夾單存

○批客民趙國鈞呈詞

據稱爾在王家巷典屋一區光緒十六年爾叔父趙守環慶知長沙府事爾往投靠將房屋家具交爾侄趙彪兒管理及去年由湘還陜則彪兒被典史馬維廉逐出鵲巢鳩占爾尋維廉理論初允謄交近復串差欺壓等語來詞殊不近情爾離陜十有七年爾侄彪兒於何年被逐馬維廉於何年霸占彪兒旣受付托年非幼稚可知何以房屋被人彊奪卽拱手奉讓嘿無一語甘心爲秦之逐客被逐之後又在何處棲身爾去年何日歸來何以坐待數月之久始行具控況馬維廉以候補佐雜何敢憑空霸占警局最講公理更何敢受串欺人來詞但言欺壓究竟如何欺爾如何壓爾以情理揣之若非彪兒將房轉當卽系爾與馬維廉早有帳債膠葛將房作抵此時窮極無賴橫索房屋故該典史喚局勇彈壓爾如必欲打此官司仰照指駁各節明白具覆候奪此呈不準

○批岐山縣趙令詳

書曰罪疑惟輕輕之則可縱之則不可此案鞋匠周學金於光緒二十二年秋殺死學徒範鳳吉棄屍不失報經驗訊供因鳳吉偸竊錢土逃走追獲殺斃案經解勘被駁發回竟至延宕十年之久該令到任覆訊學金乃盡反前供謂鳳吉與伊女通奸登時於姦所殺斃無憑無證僅由罪犯口說卽以所供情節而論鳳吉以十六歲學徒二月到鞋鋪學藝得金之女於七月來鋪看戲鳳吉與之調笑年幼無知事所時有當被得金斥罵各散夫以十六歲之幼童十七歲之幼女被父師責其無恥能不羞懼交加乃八月間又招其女到鋪看戲且令其寄宿鋪中若忘其一月以前曾經調笑斥罵者周學金可謂無心肝矣而此男此女不過兩次見面前一次已被斥辱能無戒心何以夜半入室如薪投火如漆投膠竟有如是之容易者況女與父隔壁徒與師同牀不但乘隙偸情而且切切私語直視周學金一睡如死者男尙童齡恐無此如天之色膽女猶稚齒何竟類娼妓之下流而且驗彼傷痕致命之傷八不致命之傷二刀刀損骨兩嗓俱斷致死足矣何如是之重且多耶學金旣憤恨如此之深男女理應同罪何於鳳吉連斫十刀而於其女僅一罵而止如果有憑有證猶可說也乃於獄成十年以後僅憑犯人一面之詞遽將慘斃十六齡幼童之人憑空釋放本司決獄多矣如此平反疑獄實不能會銜具詳應將此批移請臬司酌核定讞蓋生者固當矜死者亦可念也繳

○批涇陽縣蔡令詳

此案纏訟七八年韓姓已閱三世邢姓亦閱兩世矣來詳敍述淸楚判斷公平應卽如詳擬結韓費氏倘再受唆瀆控立案不行可也繳原詞存

○批大荔縣陳令詞訟冊

老手斷案實獲我心第一案善處翁壻之問第二案匪徒劉計合姦盜並行僅予枷號三月不足蔽辜應鎖系鐵桿石墩一年仍令將所拐王新印衣物如數賠還一年期滿察看稟奪第三案亦明決可喜繳

○批大荔縣陳令詳

據詳已悉此案已故吳宏才一房兩售初典之於趙桐繼賣之於屈徳及宏才故絕兩姓交爭比之虞芮之田捐入句龍之社歷今三十年矣當日所以畱此訟蒂者則以未曾過糧而又歲以錢二百文乞宏才族人吳定兒代爲納糧致定兒藉承糧爲爭產之根藉賠糧爲訛錢之計官經數任案懸十餘年其情節不過如斯業經斷令三社首人幫定兒萬錢糧歸三社承納而定兒抗不領錢疊控不已玆經該令明白詳覆仰卽勒傳定兒到案領錢具結以後倘再誣瀆重懲不貸繳原詞存

○批延川縣陳令稟

凡作稟牘少說閒話譬如該令作先進於禮樂文從山梁雌雉說起有是理乎據稟該縣民人馮崇名於上已日白晝偸布被失主認明退還越日逢集又在街頭窺伺巡丁盤詰揚拳卽打經多人將其擁至縣署竟敢毆罵官長據稱若非該令躲避迅速險遭毒手猶且不用刑威僅止令人解釋該民仍罵鬧不休嗣乃被革生梁崇節從便門引去該令次日正要根究崇名早已橫臥大堂咆哮更甚等語此等奇情險狀經該令夾敍夾議己極囉唆而入手之初先從孔姓鞋鋪及祥盛魁雜貨鋪去年失竊今年二月拏獲一賊說起然後說到三月初三吾不知該令作墨卷時限於七百字如何說得完也天下胡塗蠻纏之人如馮崇名者甚多不足爲奇所奇者以白晝偸布之賊被捉送官官未罵賊賊先罵官官未打賊賊先打官一奇也該令三十六計走爲上計見其欲毆立卽躲避若以迅速自矜者然二奇也此等狂徒無論如何猛悍究止一人該令闔署丁役至少總在十人以外加之以巡警兵何難立時撳按痛打乃猶令人勸解若自處於無理者然三奇也集場眾百姓因該賊毆打巡兵共抱不平是以擁至縣署該令縱不立時決打亦應交差管押乃仍聽梁革生將該賊從便門引去吾不解頭門二門宅門之外何處得此便門四奇也該令該賊各自酣眠一夜次早官欲尋賊賊已尋官直以縣門爲菜園出入自由以大堂爲臥榻橫陳不起以毆詈官長爲日課昨罵之今再罵之以身受官刑爲快活笞可也杖亦可也五奇也本案敍完又追敍其平日爲賭棍爲逆子末又牽出伊叔廩生馮炯屢次上控科派鄕民民不敢喘官不敢惹等語究竟上控者何人科派者何項如其敢喘是如何喘法如其敢惹又是如何惹法乃於馮炯並無下文但請將馮崇名或系巨石或背鐵棍而又不定年限可謂漫無收束矣此案仰延安府愛守將馮崇名及馮炯梁崇節提至府城嚴加訊究如陳令所稟屬實卽將崇明鎖系巨石五年期滿察看稟奪其叔馮炯如眞有唆控科派情事亦卽查取年貌具詳斥革梁崇節如果黨惡欺官亦應量加懲處陳令過於老實愛守宜隨事補救隨時訓飭勿存客气此繳

○批咸陽縣楊令稟

閱稟慰悉聞近來小�未痊乃猶步禱甘霖誠心有應幸而旣沾旣足可無催科政拙之虞俟麥秋告登當圖良晤頤神靜攝勿過焦勞此繳

○批咸寧縣職員任智理稟詞

籌款之事原系積小成多如果出山騾馱每年可抽錢二千串於鐵路不無涓塵之助惟據稱將此項經費交該職總理似乎條陳本意近於假公濟私仰局員會同咸長兩縣推求核議其事是否可行該職是否可任據實覆候核奪

○批邠州張牧世英稟

昔君宰甘泉僕宰宜川幸分棠治之餘暉俱是蓬山之謫籍班荊相語喬木同遷二十年來我忝屏藩君猶銅墨若論實際則李合深媿於劉蕡但采春華則家丞不如於庶子是有命也若或使之間者中丞耳熟循聲心傾善政署陽城以上考拔蔣琬於下僚薦牘有光褒詞無忝麥生歧而雉方乳化乃及於兒童風反火而虎渡河世安得此長者盛美皆君之自致拜恩非僕敢與聞回思淸涼寺樓金明驛路雪中疏飯馬上涼衫結交伊始已相勉於古人日月幾何益抱慚於今我吾曹已老時局方新勉蓄嘉猷敬謝謙版增祥復

○批南鄭縣李令體仁詳

代書而捐從九早伏恃符作惡之根此案代書林沛恩與牛忠孝托昆弟之交與牛馮氏以母子相認娶妻市月卽將代書戳記交人代辦而飄然遠遊遺妻李氏與幹你居忍饑啜泣上年端午愁急無聊吞煙自盡屍父李含玉報案驗明無異其幹你牛馮氏於李氏生前旣周給米糧死後又代營棺殮乃該代書回家突肆誣訛竟謂牛馮氏竊其千金財物牛忠孝調戲盟嫂將李氏灌毒斃命憑空虛造當日屍父屍姊所未知未言者該代書獨於萬里之外知之於數月以後控之險詖無良亟應斥革嚴辦來詳擬以鎖系三年猶嫌輕縱應再加系兩年俟五年屆滿稟候察奪並勒令將牛馮氏所墊棺殮錢文如數持出勿任分文短少查李氏之死由於該代書出門不畱一錢數月不寄一信所致此次自投羅网未必非冤魂使之也仍候撫憲曁臬司陜安道批示繳

○批石泉縣陳令天錫稟

據稟已悉周雅言卽周戌創立忠義團名目招引匪黨欺官擾民積案如鱗萬眾切齒準卽如稟斥革拏案嚴辦至輕亦定以鎖系十年之罪至稱住屋堅固安有炮位緝拏之時務宜嚴速勿致拒捕傷差釀成巨案爲要此等無知之物坐踞一鄕則如虎若緝拏到案拍案一喝駭汗俯伏實﹖﹖屯狗之不若吾見多矣不足爲異仍候督撫學憲曁臬司道憲批示繳

○批盩厔縣陳令官韶稟

據稟倉廒重地緊接丁姓尹姓兩民房之後墻前因易故令管倉家人賃居尹姓房屋遂在墻上鑿一後門以便出入此特因管倉起見已而易令物故該家丁不復管倉卽應將門封閉以昭嚴密乃竟因循至今聽其畱門自便以致耶穌教士賃居丁姓之房亦欲援尹姓之例鑿一後門此不可謂教士無理也凡事須要公平尹姓後墻可以開門丁姓何不可以開門易故令之家丁可以開門教堂何不可以開門惟該處之墻不但直通倉廒抑且緊連監獄以萬不可開門之地易故令聽其家丁自便已極胡塗而歷任漫不經心於倉獄重地仍聽其永遠開門自便尢屬顢頇直待教士援例來請該令始行辭謝此豈足以服外人之心耶大抵教堂無不明理凡有齟齬皆自開其隙以招之仰於奉批後立將易令家丁之眷口驅逐回籍尹姓後門卽日用磚石封砌以後永遠不準再開仍婉謝教堂謂尹姓之墻已封丁姓無再開之理前此畱門不杜舉由歷任粗疏請勿重人之過大凡與人有所爭持莫妙於自已先認錯此本司弭爭之祕訣也該令識之此繳夾單存

○批臨潼縣李令嘉績稟

戴殿璋所稟各節早知不實玆據縷晰稟復前來應一切無庸置議戴貢生挾私妄控著斥出裏局以示薄懲此繳

○批略陽縣劉令賡年稟

該令近來吏幹日增深加賞睞而此稟於學務亦見畱心辦理俱能合法則尢喜出望外也仍候督撫學憲學務處臬司陜安道批示繳

○批臨潼縣李令嘉績稟

所稟甚是藉命唆訟之王福坤著枷號一个月滿日責放張套子因其父是日攬揆而其妻定於是日歸寧是以從村外擋回此與戲出所演郭曖打金枝無異而況並未相打其妻自行服毒輕生應勿庸議張套子著卽釋放不準與其旣瞽且癱之嶽母尋釁況福坤枷押則套子亦無气可慪矣仍候撫憲曁臬司鹽法道批示繳

○批米脂縣李令炳蓮稟

閱稟不勝憫惻張典史前在渭南與本司同寅前數日接其來稟自言病篤懇求賙卹閱之方深疑訝不圖果入重泉也死者已矣尙有一妾三息惸惸無依而三槥並陳出山匪易賢令尹矜憐孤寡思爲集腋之謀特恐井邑蕭條醵金難必田令旣與同學必有賻贈而膚施瘠缺豈眞能刲肉飼鷹但使該令念堂屬之情集得出山之費則回省以後本司當爲設法此缺暫由該令兼攝俾領兩季津貼亦堪小補其遺棺弱小如何資送及醵資足與不足仍隨時告我爲盼此繳

○批臨潼縣李令嘉績稟

女子不幸而爲妾媵分𨿽卑賤而性命則同譬如衣冠中人毆殺菜傭酒保未有不問抵者獨家主斃妾則輕減其罪以致冥頑凶虣者任意楚撻推而至於悍姑虐媳悍妻虐婢皆得恃尊任性慘肆奇刑此事理之最不平者也此案楊劉氏爲楊培林之妾有孕在身而培林輒用麻繩木器毆傷十七處其間致命者五處而左右前後肋左右前後脇左右臂膊及脊背脊膂皆重疊受傷以致胎驚血潰而死論其慘毒實無人理試問胎爲何人之胎楊培林不但自斃其妾抑且自殺其子狼心虺性恨不立時打殺以彰天報而快人心究竟因何事如此痛毆若專爲拋棄殘飯便下此毒手尢爲奇酷此案仰從重問擬勿稍輕縱現在更定刑法罪人俱不輕笞杖而一介平民敢以非刑施於家庭且於母子俱死之時視若分所應爾悍然棺殮私埋尢堪痛惡仰於提訉時先笞千板以快過屠之意然後塡格錄供通詳稟報勿延仍候督撫憲曁臬司鹽道批示繳

○批東關商民稟詞

閱稟具見葉令官民浹洽公事認眞而心地又復仁厚是以羣情依戀惜其去而願其畱視彼推之不去者其賢不肖爲何如也例載官員遷調不準百姓乞畱惟巡警差使與地方官不同候移請臬司及警務局酌核示遵

○批華州褚牧稟

凡自古以來之恆規總以仍舊爲是昔方菊人先生語本司曰我爲令必免行戶如米肉油炭之類皆用民價購買然僅縣署而己營廳勿裁也終我一任而已後任之復不復勿問也聽其言極有情理余初試宜川卽用此法不期屠行油行訟端疊起蓋支行則城鄕之屠戶無不幫錢者自我免行以後行頭照例收幫眾皆嘩然曰縣官出示免行何敢復幫行頭則曰一處免行他處仍支行安得不幫數月之中因此涉訟者凡十餘起余始悔小惠之不足行也其實衙門不格外求索則民間由來己久本可相安無事一遇沽名討好之人而無事者多事矣是以本司自宰宜以後不復免行但少取而已此次華州粟行頭劉天爵等無端上控由西安府委員查明全系虛誣稟準銷案而劉天爵二次復控以終未發價爲詞及經查明州署向有小米一斗面十斤系軍犯及流差日用之需歷任從不發價而該行頭欲借不發價三字聳上聽而破行規旣得從來未得之錢又直上次不直之訟果墮其術從此華州不可爲矣語曰車船店腳牙無罪便當殺凡遇此等險狡之徒但當破其狡謀不必與爭閒气此項米麵旣系向不發價而該牧因兩次上控之故急欲自明請照數捐廉持出撥充該州小學堂經費意謂爾𨿽上控終不令爾便宜我亦不自居慳吝殊不知該牧一經出錢彼必揚揚然號於眾曰因我一控遂破其慳囊數十串文我𨿽不得一錢亦足以自豪矣是長彼之驕而導人之控破已之財而並不生人之感也該牧捐廉之事多矣此項官價斷斷不可持出仰於奉批後卽將劉天爵逮案枷號一个月革去行頭永遠不準復充至其兄劣貢劉殿魁潛匿省城舞弄刀筆仰咸長兩縣嚴拏到案遞解華州押追貢照另詳斥革本司判斷此案系教該牧處事待人之法凡作官斷不可輕易動气一動气便是上當小人之制君子必故加君子以必不可受之名使君子慪气而小人快心吾一生不上此當蚍蜉螻蟻值得一怒耶擲筆一笑繳原詞存

○批咸寧縣當商焦晉丰等呈詞

公款願提與否本司並不相彊潤生隆當可靠與否本司無從得知生息各款由司發縣由縣發商潤生隆開張以後懇分生息之款爾眾商堅不肯分皆在咸寧縣說話今忽請將應提之一萬一千餘金交與本司殊屬胡塗謬妄試問本司曾對爾等說話乎各記責一百板提款之事本司不管

○批張牧鵬翼稟

據稟已悉此案本是小事亦是常事釐局書役豈有不作獘漁利者釐員嚴明則斂迹釐員長厚則無所不至矣凡委員與地方官不和亦皆此輩構之長武局書沈光輝以邠州增生充當該局書識凡二十年以秀才而屈身爲吏其品行可知其意在隨事詐贓亦可知此次偕局差趙福至貢生尙星雲雜貨鋪查土誣稱抽換帳簿偸漏釐金以委員定要詳革功名查封店鋪等語恫喝挾制而末云只要有錢便可了結當由郝佩蘭說合令星雲出錢二十五串撥至王公堂鋪內趙福取錢二串嗣經星雲偵知委員並不知情實由書差訛詐遂以釐蠹殃民等詞呈控縣案經李令提集被證人等質訉明確沈趙二人詐贓屬實而釐員陳令當卽持帖將書差一並索回次日覆訊結案陳令堅不交人以致商情不服稱欲罷市復經李令開導依舊開張從此印委心中各有隔閡陳令受書差之愚又懼商民上控於是稟請提究而李令聞釐局發稟亦欲自占先著詳述案情通稟請示以情節論李令之稟實陳令之稟虛然李令稟尾申敍縣差經過局門爲局差詈罵此乃無味之詞何必闌入陳令固顯存私見李令亦輕信差言以極沒要緊之事而至於上瀆撫轅尢爲無謂向使李令一堂斷結將局書局差分別革責何等爽利乃始而狥情釋放不顯其恩旣而爲徳不卒反以取怨陳令本來老實不足深責以李令素稱明決而亦當斷不斷反受其亂耶今經該直牧覆訊明確沈趙詐贓與李令原審無異此等小人無足深究況贓只二十五串早經退還仰李令將沈光輝解回邠州由張署牧查取年貌具詳斥革交保管束勿使潛至長武再滋事端趙福重責百板革役保束永不準再充局差陳令失察於前又復袒庇於後咎無可辭惟對該直牧言深悔二次傳訊沈趙之時不應畱而不遣緣該書役跪地哀求以關系釐局顏面爲詞該釐員一念之仁遂致同溺濁水此可想見其愚柔之態亦可深察其悔過之誠姑免撤差以觀後效至於李令初因見好繼反生嫌今案巳結矣吾爲兩解之俱不得稍存意見土鋪仍照章完釐以後倘有偸漏一經查實仍必四倍懲罰書差固自貽伊戚商民亦不得因此得意此批行長武縣印委遵照並仰委員知照繳供折存

○批臨潼縣李令嘉績詞訟冊

四案皆彎中有彎斷法則裁彎取直第四案革差陳明於革後投教復恃教捏誣因先佃陳海水之房被革移居窺海水外出乃造一假約指一己死之王萬林作中人而以遠遊不歸之陳海水爲賣主誣控海水之叔陳淸擅開門鎖失遺家具旣經問明鄰右都不知海水賣屋情事其爲捏約賴業無疑應將該已革蠹役重責久枷令教士逐出教外房歸陳淸管業乃猶令該革差將海水找回復訉未免當斷不斷此繳

○批郿縣程令塤詞訟冊

判詞簡嚴如判姚士鴻一案當地之孟世興狡稱士鴻先年有煙土五百兩未交是以於原當稻地三十六畝內割地五畝轉當與人該令駁之云如果當價未淸何以始則立約押地繼則當地還錢終又佃種納租人非癡愚豈肯爲此此數語可圈繳賫來四柱冊發還以後免造

○批楊司獄稟

陜西無所謂司監也招審人犯到司盡寄兩縣監獄而按司獄每年領銀四百七十兩名爲歲修實無隻字報銷公事豈宜如此現在攺設罪犯習藝所經費一無所出此等虛糜之款似可移作實用仰本司監印呂委員查明該司獄每年進款若干此項歲修銀兩實得若干司書扣若干詳悉稟復候奪款緩發此繳

●樊山政書卷十八

恩施樊增祥嘉父

批臨潼縣稟

批渭南縣詳

批韓城縣張令瑞璣詞訟冊

批富平李令經江詞訟冊

批朝邑縣楊令淑修詞訟冊

批咸陽縣楊令調元稟

批長武縣李令煥墀稟

批米脂縣印委李趙稟

批臨潼縣李令嘉績稟

批蒲城縣曾令士剛詞訟冊

批咸陽縣楊令調元詞訟冊

批西安府光守稟

批臨潼縣稟

批鎭安縣劉令林立稟

批鎭安縣劉令稟

批委員呂令稟

批鎭安縣劉令詳

批長安縣胡令啟虞詞訟冊

批延長縣余令元章稟

批楡林縣李令炳麟詞訟冊

批邠州張牧世英詞訟冊

批淳化縣龔令維佶詞訟冊

批醴泉縣周令丕紳稟

批臨潼縣稟

批楡林縣稟

批延安府愛守稟

批石泉縣陳令天錫詞訟冊

批城固縣周令詞訟冊

批澄城縣培令林詳

批宜君縣王令詞訟冊

批長武縣李令煥墀詞訟冊

批涇陽縣蔡令寶善詞訟冊

批涇陽縣蔡令寶善稟

牌示

批雒南縣丁令稟

批漢中府恩守稟

批臨潼縣李令嘉績詳

批富平縣李令經江詞訟冊

批蒲城縣曾令士剛詞訟冊

批葭州趙牧思誠詳

批鄠縣印委陳李會稟

批新軍管帶王冠英稟

批鄜州稟

批咸長兩縣會稟

批保安縣稟

批涇陽縣稟

批綏徳州張直牧銘坤稟

批醴泉縣周令丕紳稟

批駐鄂委員洪令寅稟

批醴泉縣周令丕紳稟

批宜川縣詞訟冊

批商南縣稟

批澄城縣培令林詞訟冊

批盩厔縣陳令官韶稟

批靖邊縣王令沛棻稟

批署白河縣培令詞訟冊

批咸陽縣稟

批岐山縣趙令乃普稟

批監修髙等學堂塗令嘉蔭稟

批渭南縣劉令徳全詳

批鳳翔孫守稟

批華州褚牧成昌稟

批寧羗州陳牧芑芬稟

批扶風縣譚令稟

批臨潼縣李令嘉績稟

批山陽縣陳令協華稟

批商州勞牧稟

批同官縣稟

批合陽縣詳

批長安縣詳

批藍田詳

○批臨潼縣稟

大凡身遭訟累謂之不幸而董道新之被控則不幸中實有大幸何也此案董道欣等以擅賣公業控其族人道新兼及道新之雇工傅祥該令訊明房爲絕戶董王氏遺業向由道新取租爲年年上冢之用斷令道新不得私賣此案遂結乃因道新上堂愚騃無知究出伊妻某氏向來庸奴其夫此則妻能事而夫不才男弱女彊猶是世間常有至因厭薄本夫之故竟視雇工傅祥如其夫而直以其夫董道新爲雇工前據該令面稱去年課民種樹傅祥掇凳髙坐而令道新刨土培根道新亦甘受指撝傅祥亦毫無愧怍此則不但翻雲覆雨抑且覆地翻天而道新之妻猶恐不滿傅祥之意又出銀二百餘兩爲娶妻室世間怪事至斯而極玆據稟請核辦前來據稱傅祥原籍商州轉徙渭南孤身一任漂流兩處都無家族迨至臨潼斗交佳運乘其夫不夫婦不婦公然奴爲主而主爲奴似此不平令人發指若欲人心大快惟有將該雇工所娶之妻與道新爲室而將道新故妻與傅祥一同杖斃方昭公允然此等快事行之今日未免駭人聽聞酌量其間姑從輕減仰於批示至日卽將傅祥鎖系十年仍令學作苦工期滿察看稟奪至其妻乃道新之二百金所娶在傅姓爲倘來之物在董姓爲價買之奴此時傅祥長系此婦倘甘獨處卽令傭於董姓補償前欠之銀如不耐孤淒卽可與傅祥斷離由道新嫁賣道新之妻某氏喪良無恥應令降爲妾媵不準把持家務道新愚懦無能應擇董氏族中老成正派之一人隨時察看代道新嚴加管束如再淫悍無忌稟官究治勿貸本司判斷此案非必故從嚴核第念傅祥若不鎖系仍必盤踞董家況經該令責枷則悍婦惡奴其仇道新必甚妻殺夫而奴斃主事在意中若今此牽就一時恐異日幹連三命事有似刻而實寬者此案是也惟該令能知此意繳

○批渭南縣詳

據詳已悉光緒十九年本司初宰渭南爾時文風甚陋惟田紀鳳能作淸通考卷屢取第一卽於是年補廩從前人尙安靜不意十餘年來不但不長進抑且務詞訟甚可恨也至六姑泉薛道士庸邁無能人多欺之此次田紀鳳等復以不守淸規具控本司本不信其言惟現在振興學堂與其修廟宇何如建齋捨與其養道士何如招學生與其以良田作廟產何如攺廟產爲學費此則本司批飭覆訊之本意並非眞信田紀鳳亦非深惡薛道士也玆據詳稱該道士所管六姑泉太寧宮石佛寺三處廟產約計百畝可建小學堂兩所應準照辦另除磽瘠坡地二十畝俾該道士師徒二人自耗自食查二氏人才𨿽云不競要是林林中之一種該道士古稀已過亦當老者安之今將百畝廟田取其肥且多者而少與以瘠且薄者七旬之人何能耕作倘竟因此餓斃學堂中人能無歉於心乎如謂僧道本應攘斥則福音堂淸眞寺又當如何本司一生專持公道此次田紀鳳所控串匪毀業訊無其事則該廩生誼當坐誣薛禮榮斷令廟產充公不敢抗違則該道士情殊可憫今由本司酌斷於瘠地二十畝之外另撥六姑泉腴地十畝爲該道士養老之資但可終其天年不能傳之徒眾俟其委蛻以後此三十畝地全歸學堂田紀鳳飭學注劣永不準干預學堂公事仰卽遵照繳原詞存

○批韓城縣張令瑞璣詞訟冊

以該令之才明決二字是其固有明則未有不公公則未有不速決而速了者吾嘗謂萬事以仁爲本而聰明人淸鯁人往往近刻該令明決而能仁厚則尢可喜矣特其本原己裕閱歷少差此則初任所同然不得以爲過也如第二案卜劉氏夫婦乏嗣撫卜隨兒爲子並定薛智之女爲媳不期隨兒年長習於下流屢次偸竊有案逐令歸宗另以卜荊樹爲嗣並與薛女離婚而隨兒膽敢剝荊樹之衣又揚言薛女適人定當刁搶以致卜劉氏及薛智一齊控案該令將隨兒笞責斷令薛智將女另聘所得禮銀分給隨兒一半俾得小本營生美哉仁人之用心而惜乎未悉今之人格也隨兒屢次犯竊作惡之基礎己成觀於攔路奪衣揚言搶女其由小竊而入於刀匪彊盜之域蓋如水之就下而鼠之升梯也薛女爲其嗣父母所聘旣因下流不肖被逐則不得爲卜氏之子者豈得復爲薛氏之壻本已兩不相干而又令分給禮銀則近於畏其搶親而以利餂之矣若吾斷此案豈惟不給銀而已並當久押縣廳使知法令之嚴與幽禁之苦一半年後庶幾回心攺過卒爲好人今之民非古之民吾見以徳化民者多矣莫不先自矜而後乃自悔也蓋仁於愚人爲矜其愚仁於善人爲嘉其善仁於惡人則適足以長其惡而愚者且將慕效之善者無寧日矣該令閱歷稍深始知吾言不謬今刑部攺訂律例應笞不笞一律罰金如遇此冊第一案吳林魁賣妻而圖財段喜豹買妻而賒帳兩造皆不名一錢一妻遂轉移兩姓若令罰金從何處罰起是笞之一法斷不能免善乎楊令調元之言曰惡人所以猶有忌憚者天上有雷公地上有板子此語吾深喜之然新學家咥其笑矣久別聊以筆談不當作批牘觀也繳

○批富平李令經江詞訟冊

通閱四案如溫犀照水洋劍斬絲洞燭無遺斷制有法視宰長安時又進一境不勝喜慰第一案楊嶽興誑娶劉趙氏爲妾鬼蜮形狀𨿽詐仍愚此案得妾騙財已應重罰而又有去年在省欺騙資東吞擄本銀之案前已如鰍漏网今乃如雉投囮譬彼野豬自行拱門未有不指動而頤朵者該令斷將財禮及追往錢交淸此特本分應出者耳其前吞擄鑫盛昌之款共一千數百兩之多卽與李成章各半認還亦應在七八百金上下該令僅斷罰銀五十兩充小學堂經費誠可謂割肉不多何其廉矣楊嶽興著鎖押縣廳限三个月內交銀三百兩以充學費如延重比俟交淸後再行取保管束永遠不準領人貲本貽害財東倘再有控案十倍懲罰余俱如所擬行此繳第一案登報再查四案判詞例案文章兩擅其勝該令公事較多恐非親筆秉筆之人乃今之名幕也欽佩欽佩

○批朝邑縣楊令淑修詞訟冊

判斷公平敍述亦復馴雅繳

○批咸陽縣楊令調元稟

據稟己悉馱戶爲人馱運貨物往往中途閣置甚至將客貨抵押銀錢本司曩在渭南曾經審判數起皆將馱戶痛加懲治其風稍息此次馬徳元包運王麻子布疋七十八卷腳價借款逾三百金乃行至岐山因倒騾三頭竟敢將布偸運隴州寄押另賒煙土赴豫省牟利仍販糖棗回陜事經數月始經王麻子之夥鄭景淸喊控咸陽徳元到案無可置詞而糖棗銀錢盡行昧匿除還腳價銀五十兩及隴州起還布疋外猶有大布十卷苫布十四連在岐山店內質押未能贖出是徳元之久押不釋實孽由自作與人無尢而其黨馬逢泰猶以刁控久押屢次上控若以馬徳元之被押爲冤則眞暗無天日矣今該令以布在岐山將原被移解該縣就近了結應令趙令秉公斷追勿稍減讓務使原主不甚喫虧而姦回知所儆懼馬逢泰捏詞誣告仰咸長兩縣查拏到案枷號一月期滿遞籍保束此繳

○批長武縣李令煥墀稟

稟折均悉該令長才毅力仁術仁心每辦一事不惟要其成功並可行之久遠前因試辦紡織業經具有端倪玆據稟稱善事必先利器特從巴陵原籍購買筳﹖﹖寇等物並聘湘中梓匠攺造紡車已於關廟設立男女工藝各一所先延女師教諸女織作自八歲以至十五者凡得四十餘人每日兩時先紡後織工退復令郝紳教以淺近文字辦理具見苦心其男織紡所則俟男匠得人再行開辦至種棉種桑均經次第經營如果二者有成則布帛之利大矣惟是男女有別乃中國聖人第一要義今之學西學者先學其男女無別何異鳩摩羅什之弟子未學其吞鍼盈缽而先學其禦媱女乎該令設男女工藝所究以分地爲宜男女嫌疑之際總須防之於未然不當治之於已然也此稟準其立案仍候督撫憲曁鹽法道批示繳淸折存

○批米脂縣印委李趙稟

陜省東夥興訟夥負東者固多東負夥者亦所時有惟在審斷者之持平而巳此案馮東常夥在米脂縣開設復興昌字號已歷六十餘年之久一號分爲四號以七百串錢之本獲利八九萬串之多皆常爲本父子兩世經營之力去年東人馮錦城物故僅遺兩寡一孤孤子吉輔年才十六堂弟云城繡城覬覦財產刁唆寡嫂將老號銀錢貨物一並擄歸常夥不平以致控州控道控省構訟不休玆由該令等會審得實除孔前牧斷分各賬之外再令馮姓將鋪內房地貨物撥抵四千串交常爲本具領永斷葛藤以後鋪事專歸馮姓不與常姓相干所擬甚爲公允應卽如稟結案馮云城誣告不實盤踞省城著咸長兩縣查拏到案遞回米脂縣由李令另詳斥革以後馮吉輔之鋪事家事均不準云城繡城過問如敢欺騙孤寡重懲勿貸此繳

再者凡作稟牘務要眉目淸楚此稟開口云先年馮吉輔之故祖請常爲本之故父爲夥云云究竟事在何年無從知也繼雲開設復興昌生意究竟是何生意無從知也繼又云將貨物盡行擄掠究竟是何貨物無從知也末云前直牧所分各賬稍有偏枯究竟孔牧分給常姓之款若干合之該令等添撥之四千串共有若干亦無從知也此等稟牘閱之令人焦悶萬狀趙令李令著各記大過一次彼秉筆之幕賓眞對得東家住矣又批

○批臨潼縣李令嘉績稟

所稟自系實情理財之道豈能一成不易有則徵之無則減之與時消長在核其實而已所有關山一鎭膏釐準如所議行仍候釐局批示繳

○批蒲城縣曾令士剛詞訟冊

作者每賫到供判一冊輒抵人數冊蓋由才力兼人如富家每舉一事皆什伯於貧寒也聽訟與作文同是一理不能文者盡气畢力作不滿三百字能者一題數藝仍沛然有餘每閱無用捐班之判冊有一案三行卽了者衍至十數行則自覺气充詞沛非凡得意矣此豈所審之案皆無情節無意味三言兩語卽了乎由其本人胸中本無道理旣不會說話又不能動筆官旣如此幕亦似之求其敍述詳明如畫如話豈可得乎若賢而有文之吏當傾聽時早己息气凝神駁詰時眞能掐筋擢肺及斷結時又復準情酌理遇事持平是每問一案具有無限精神無限心思在內故出而質於人也務將此案之層累曲折及公堂判決之苦心一一敍出以質於眞知此中甘苦者所謂言不足又長言之誠有不得已於言者在也若閱者漫無分別舉七十餘屬長短髙下平奇難易種種不同之判冊盡以尙屬平允四字了之則吏治不必問矣吾於此事稍有閱歷故賢者皆樂與鄙人相質證𨿽然不能者難於盡行更易其能者亦不過空言嘉獎返衷自問慚負多矣繳

○批咸陽縣楊令調元詞訟冊

通閱五案鑑空衡平而於杜寶田嫁賣孀嫂一案辧駁精允剖斷嚴明尢深嘉佩卽登秦報以志欣賞此繳

○批西安府光守稟

記曰有其舉之莫敢廢也此爲有關典禮者而言若積獘之叢安能忍與終古西安候審所之設乃光緒十三年吾宰長安時事爾時貴築黃先生陳臬於此惟恐民間冤不得伸十控九提發府審訊又恐羈押縣廳受累乃與藩司商籌經費創爲此舉開辦之始月常二三十人居所待質不數月先生升任蘇藩後之來者提案較少候審無多而委員差役之薪水口食以及燈油茶水之需仍逐月開支如故二十年來虛糜不知凡幾其前者不必論卽如去年一年之內候審者僅三四人此三四人在所不過兩三月而通年十二个月仍照每月二三十人開支豈非怪事玆經該守擬定以後提審之案其無干人證不發兩縣槪令收所每名每日發給粥菜錢十五文似較往日核實然吾以爲不必也吾作令久深知提省受累甚於在縣含冤是此所本不必設若謂經歷無此津貼卽窮不可耐則光緒十三年以前之經歷豈皆槁餓而死乎況爲政有體不可被人拾作笑談來稟稱候審之人其口食有則開支無則節省惟員役薪工燈油等項均無可減夫歷年旣無候審之人卽不應畱此候審之所譬如陜西富翁攢一戲班爲唱戲也若生旦淨丑一無所有而管班管箱敲鑼打鼓之人羣聚一屋喫飯睡覺拏錢而外無所事事豈非怪異乎現在籌款萬分艱難該府中學堂除現有之款外每年尙不敷銀二千兩尹前守屢懇本司在糧羨歸公項下撥給然糧羨一款待用實繁能否如數籌撥本司亦難懸定至後任肯撥與否更難預定今旣有此虛糜之款應卽盡數劃歸學堂以爲常年經費稍有不足再行由司籌撥仰於批示至日將該府候審所卽日裁撤其經費截至四月底爲止以後如有候審人證仍照近年辦法發交兩縣待質所居住所有候審所發商本銀若干歲得息銀若干一並撥充中學堂經費應由該守造冊詳請立案其學堂出款尙不敷銀若干亦卽隨詳聲敍以便籌撥切切此繳

○批臨潼縣稟

徐審言鎖系在廳猶敢屢次代作控詞實屬怙惡不悛準如來稟加系三年期滿如不悛攺則有加無己除死方休看該訟棍知懼知悔否繳

○批鎭安縣劉令林立稟

據稟已悉該令平日作官廉明二字本司所信惟稍有粗疏之處今觀此稟於丁令斷結劉振儀上控一案反復研究復訉出劉玉全之子振才鬼蜮百態狡譎萬端振儀一塊土玉全霸之振才買之父子同謀狼狽相倚旣霸而又買使人不疑其占奪之非短價而不交在已不失爲便宜之至而又僞造賣約冀買一而得兩妄指過證欲飾半以爲全該令問得明看得透駁得倒說得出以十餘年不明不白鳩占鵲巢之案丁令掀揭於前該令精研於後遂使案無遺累物無遁形玉全振才父子𨿽復姦貪百出其如秦庭方鏡照見肝膽何哉一切如所稟擬結玉全振才仍行鎖押俟所霸各地交齊再予保束至振才己出之價四百七十兩斷令振儀退價收地固是公道然振才如此譸張其父如彼貪霸每年三十餘石之稞安享十餘年所得何止數百金而今仍以四百餘金歸之本司深爲不平復據稟稱振儀力弱勢孤而振才等旣彊且眾退還之地去振儀遠而與玉金父子相近若此後振儀前往收租勢必爭端再肇因請將振儀已失復還之地一並作價賣與該縣小學堂處置必策萬全尢爲擊節嘆賞將來地價議定卽將振儀應退之四百七十金由學堂扣除作爲玉全父子罰鍰本司向來懲治惡人每施辣手若該令以爲太過或仍從前此三百串之議亦無不可本司無成見也此繳

○批鎭安縣劉令稟

夾單閱悉姚令之胡塗夫人而知之矣前批偶及交代之事者姚令自經嚴批以後何敢再有瀆陳因長安胡令是其本州島上司對本司言姚令多交數百金本司以胡令精明正直必無妄語故批中及之玆據縷晰條分並賫交抵淸折前來查姚令並未在司署稟陳有案又未面訴屈情本司前批云云該令如果多收自應還之如未多收致書兩首縣作爲罷論稟尾請將夾單登報無味之詞照例不登繳夾單淸折發兩縣閱看無庸繳還司房不存此案再查夾單背面寫許多洋字深堪怪詫著記大過一次

○批委員呂令稟

據稟已悉查詢尙屬得實陳說亦甚近情凡在官者當先使有以自贍而後可施督責之方本司向來待人皆持此義司監一款始自幹嘉年間與西安府候審所不同姑仍其舊以示體卹此繳

○批鎭安縣劉令詳

此案習名聲圖姦尹媳習唐氏兩次彊逼撕破衣褲有伊堂弟習名英夫婦知證嗣因長子昌林將其妻子搬出另度輒敢毆偪昌林自縊身死經習唐氏胞弟瞽目唐華章前往理論名聲與其次子昌達避匿無蹤當經鄕約阮大裕等從公處斷將名聲所有田產歸習唐氏管業十年俾孤寡足以自擅十年以後再與昌達均分約據交唐華章收執習唐氏母子隨習名英夫婦過度名聲窺華章走後輒向原管阮大裕謝邦浩等索還約據地畝阮謝無法二次函邀唐華章前來名聲父子一見卽撲向揪毆以致華章忿極邀請阮謝諸人及戴東升前往毆打泄忿致將習名聲習昌達一並打死快哉此舉從此田業全歸習唐氏母子承受爲寡婦者無圖姦之慮爲孤兒者亦無爭產之人天之報施淫人並其少子而絕之蓋如彼其酷也報施貞婦舉其全業而歸之蓋如此其厚也看語聲敍死者一平人一罪人不能作一家二命論是矣惟稱習唐氏於翁被毆死聽從匿報𨿽因其弟華章喝禁及有傷顏面而事關倫紀仍應照私和律擬杖一百徒三年照例收贖等語所擬殊屬非是該令前以習名聲爲應死罪人而後又以爲事關倫紀夫名聲行同狗彘滅倫喪紀翁媳名分早己開除今將華章照擅殺律擬絞候將戴東升照共毆人下手傷重者絞律亦擬絞候而餘人從犯系累者猶有數人是爲一禽獸而累及多人己非上天殛惡懲淫之意而於禽獸就死以後猶予以翁媳名分使貞婦不受旌而受罰殊乖天理亦戾人心習唐氏應在不議之列惟華章東升因習氏家難被罪幽囚𨿽秋讞不至入實而在獄深爲可憫應令習唐氏供其衣食以盡手足之情且寓酬功之意本司判事專補律意所不及該令識之仍候督撫憲曁臬司潼商道批示繳

○批長安縣胡令啟虞詞訟冊

五案皆奇斷法亦嚴明爽脆此王罕皆八法中之別情老境也劉文濤誑賣侄婦石錢娃指妹騙財王順興索逋穢罵周成悌父子周侯氏姊弟各欲門﹖身嗣亂宗予以笞責深憫皂隸之過於辛勞編入戲文惟愁醜腳之不敷分布第一案斷令劉董氏回娘家守節而令詭賣之劉文濤出錢四十串並將串娶之趙連富財禮八十串一並歸之以爲養贍之資在拘墟庸腐之州縣必有代連富稱冤者謂其罪減於文濤而罰反較重也殊不知謀娶之始連富實禦輪而歸則已情同串拐及到家事露董氏矢死不從則又加以捆縛幸而該孀婦以智完貞誑令入城至傅全信家乃得見天披霧是此八十串之財禮斷無歸趙之理而以斷歸董氏爲心安而理得也此繳

○批延長縣余令元章稟

該縣於四月十八日得雨而稟稱於春耕大有裨益南燻洊至訝東作之方勤梅溽剛炎忽杏華之在望徧徵品匯惟蟪蛄不識春秋倘涉訟庭如蝠燕互爭明晦好加檢點勿再眞﹖眞冥繳

○批楡林縣李令炳麟詞訟冊

判斷懲罰悉得其宜第二案以賭博罰款充文廟學堂公用尢爲靈敏苟得此意刑部所定免笞罰金之制每縣硬派百金者不難於此等款內酌量提解何必按年攤捐哉此繳

○批邠州張牧世英詞訟冊

老手斷獄無不愜心如竇買子將徐振元之牛借與妻弟張金生尋卽倒斃認賠牛價十二串已交四串余竟抗交以致涉訟訊知張有錢而竇無錢竇到案而張未到案乃令賠款八千各認四串使買子傳諭金生如數持出免其傳案買子名下一半賠款由州牧墊發俾案早結忙後再由買子繳還此𨿽小事足見仁人用心一意爲民息爭省累詩云樂只君子民之父母微斯人其誰與歸繳

○批淳化縣龔令維佶詞訟冊

斷案尙屬允協惟該令於學堂要政屢經催督迄無隻字申覆已由學務處詳記大過一次吾深爲該令危之繳

○批醴泉縣周令丕紳稟

辦事無一定之死法存乎其人而已往年吾在渭南所徵罌粟畝稅不過十之二三彼時未行新政未派償款但爲民畱一分有餘刖民受一分之賜今則本省百端並舉京師各部徵求度支所增數逾百萬其不能不取給於人民土地者事與勢交迫之非吾所得己也畝稅一款若逐處踏勘所得誠屬不貲然兩年以來畝稅𨿽倍於前而仍無竭澤焚林之嘆較之他省猶爲害取其輕乃近者鄠縣武功一意自私惟求減少彼其意非爲民也畱此有餘則糧賦差徭催科自易而於大局全不關心此等人吾深恨之是以派員覆查果各增地若干頃彼自令上司不信爲上司者安能以誠信待之若貴縣則吾所深信不疑者也據稟醴民冊報不實抗不加增不得已印委齊出逐村查驗有眞未種煙者有種而匿報者有隱匿較多者縷晰條分使閱稟者如親見巡行阡陌閱視煙花分別有無較量多寡時也此事半爲籌款半爲寓禁於徵果使吾民盡除鴆毒卽歲短十數萬數十萬之入款亦所不惜特一日種之卽當一日徵之耳今年各屬冊報當以醴泉爲第一核實曷勝嘉嘆稟尾聲敍得雨稍遲大風損稼小民求減而該令不敢稍松吾嘗謂種煙與五穀異他稼穡皆可預計分數煙則必須劙割以後方爲實獲設割時遇雨則漿薄而利微特利重稅輕又多畱有餘故歷年來𨿽收獲不齊而輸將靡貳今醴泉旣按畝實報該令又素所信心將來徵稅之時準由該令酌劑盈虛量爲減讓他屬不得援以爲例仰卽知照並移委員知照仍候釐金總局批示繳

○批臨潼縣稟

據稟已悉薛含瑞及季學忠均非安分之徒其上控糧差之意全在奪糧差之利以利己而借爲民除害爲詞爲聳聽邀準之計此等情態吾見多矣玆據覆質得實革差李興吐出之一百三十七金仍由聯名上控者朋分而花戶不但未得此銀亦並不知其事大凡作昏官者率以袒差厲民爲受賕鬻獄之根源而作淸官者又皆以伸民抑差爲沽名討好之門面是則甘爲小人者固毫無公理而號稱君子者亦未免私心凡事持平而已有何差與民之分乎夫劣差可惡則誠可惡矣而敢於上控差役之訟棍其毒尢十倍於差問其名則平民也問其事則公理也彼先自立於不敗之地以打此百訟百勝之官司稍一駁詰彼卽坐聽訟者以袒差之名以爲歷控上臺之地一經得直歸而號於眾曰去蠹免累皆我上控之力可以勒收訟費從此聲名一出狡黠之吏役反結納之庸惡之官長亦畏憚之而良民之受其魚肉者較貪官污吏劣丁蠹役而更甚十倍矣彼世之自命好官者特未深思耳現在吾民品格大率在中下等其於公徳公理毫無體認試問眾花戶出錢之事何以數人出而控理赴省要盤纏候審要繳裹代書要戳費票差要艸鞋錢彼受害者安坐家園一錢不出獨彼數人旣賠錢而又受累果何樂而爲此哉此理甚明其情亦甚易見而無如今之君子一有伸民抑差沽名討好之心遂置此等情節於不問而甘爲訟棍所欺也言之可爲長嘆此案旣經問明薛含瑞等所得之一百七十餘金除在省花用姑免追交外其餘薛含瑞所幹沒季學忠淩徳林等所朋分均著一並繳出充作臨潼小學堂經費至薛含瑞於在案候質之日輒敢私自回家糾約黨羽將薛天來毆受重傷應於追繳吞款後將該訟棍鎖系鐵桿巨石五年期滿察看稟奪季學忠因分贓不勻具控所控又多誣捏著枷號三个月滿日責釋仍取保管束薛天來分銀五兩旣被含瑞打傷免其追繳其餘拉牛各小事由該令隨宜斷結可也此繳原詞存

○批楡林縣稟

稟辭詳明透快使人一目了然深可嘉尙此案劉仲成何榮安等以設局殃民刑偪勒完等詞上控葭州方牧到司批飭楡林府轉委該令查辦玆據查明稟復前來其它姑不具論原控謂方牧折徵葭州錢糧每京石折錢六串一百二十文本司當以各屬錢糧從無折收錢文之事方牧何至荒謬若此玆閱來稟所謂折徵者卽楡林府之兵糧並非葭州之錢糧該糧儈故意架捏其詞希圖聳準深堪痛恨查該府廣有倉兵糧歲徵一千八百餘石糧戶散在各屬而葭州距楡尢遠花戶詣郡完糧不便則托之包戶於是包糧鋪遂據爲利藪剝削窮黎去年劉守洞悉獘端援照淸澗成案俾葭州牧攺收折色易銀解府由府買糧塡倉意美法良經本司批準有案而劉仲成等向充包戶一旦無利可食遂爾捏情誣告及奉查訊之批則又蠱煽愚民謂本司不準折徵殊不知就詞擬批所謂該州何以攺折者乃指葭州民糧而言非指楡林兵糧而言也趙牧劉守因該姦儈上控未結遂仍舊徵收本色未免過於軟緩今經該令質訊明確劉仲成等所控無一不虛應卽仍照本司上年批定章程所有葭州應完廣有倉兵糧按照市價每石折徵銀三兩四錢由葭州牧收銀解府永除包戶之獘劉仲成越誣不實狡詐百端著鎖系巨石五年常有尙攔阻花戶勿完折色著鎖系二年各俟期滿分別查看稟奪何榮安同惡相濟避匿不出仰卽移催趙署牧嚴拏到案鎖系三年以懲訟蠹其所斂花戶錢文共有若干著勒令交案充作葭州小學堂經費此批行楡林府遵照辦理轉飭李署令趙署牧遵照方牧奉府札攺折並無不合且在任並未折收一錢應無庸議喬喜張裕訊系事外無干亦勿庸議此繳原詞存

○批延安府愛守稟

北山州縣瘠苦舉國皆知此次奉練兵處來文測繪輿圖特給委員及學生川資並由督練處通飭各屬勿庸支應陳令北山於役川資不繼在延安官錢局借支銀二百兩該守批令各淸各款借之延安者由該令還之延安其測繪川資用多用少自由該令報銷勿相牽混此正辦心應卽照準至稱陳令奉委入山气焰太甚此則測繪之員被人測繪其情狀躍躍紙上矣大抵不學無術之委員於所過州縣往往意气憑陵地方官而和平也則送便飯送夫馬敷衍出城卽得若遇有脾气之地主勢必拌觜打架而後已然亦不可一例而論亦有和平老練之委員遇乖張慳吝之地主以致齟齬者此則官場人格不齊要在爲上司者因人施教隨事持平而已陳令有才具而無學養其視北山悃愊無華諸令長幾幾以上司自居此不問而可知者該守有表率之責先爲我嚴切誥誡爲感此繳

○批石泉縣陳令天錫詞訟冊

通閱四案判詞極見用心惟第二案云案已訊結未到人證免傳省累此乃通套文字凡案中未到之人有可以免傳者有必須補傳者不可一例而論此案張翠娃幼許唐順友爲妻今皆長大而順友貧甚其嶽張徳文受其內侄梁富倫唆使將翠娃另許鄒姓因原媒團約以義責之退還鄒聘而富倫二次刁唆又將翠娃另許閔姓嗣因鄒姓不服聲言搶親再由團約調停仍令唐姓接娶而梁富倫復唆徳文以糾搶民女具控是始終捏弄此事者全在梁富倫一人乃集訉之時富倫避不到案斷結以後竟以免傳省累四字了之試問此等混帳物事尙憫其受累耶若謂添傳覆訊致全案羈畱則案已斷結翠娃交順友領回盡可令三造一並回家專傳梁富倫來案受責蓋此人不打不押此案𨿽了而仍不了也昔陸春江中丞語人云作墨卷有消息知之者蓋鮮吾謂問案乃眞有消息亦並不難知特無如粗心省事假慈悲者何也繳

○批城固縣周令詞訟冊

判斷均尙公允惟楊萬金楊李氏互控一案敍萬金之供則曰三弟病故弟妻李氏云云敍被告楊義成之供則曰楊李氏賣田葬夫他夫弟楊萬金混告敍李氏之借則曰楊萬金是男人的胞弟該令判詞則曰萬金旣欺弟婦復累中人斷令萬金念其兄故家貧弟媳居孀云云所謂弟媳者卽其故兄之妻也此等胡塗供判實所罕見該令業經撤任姑免置議繳

○批澄城縣培令林詳

如詳銷案繳原詞存夫以同胞姊弟而其弟王重熙又系教官竟至如此參商本無準息之理惟是人格不髙素無教育不可以其爲教官也而遂以正人君子之道理責之查該教官兩次被控前之控者師母而兼嶽母也後之控者胞姊也吾不忍言中心藏之

○批宜君縣王令詞訟冊

判斷也還下得去第一案云牛與約不能代人還錢第二案云挺抗爲護債生佛第四案雲風水何關樹木風水之塋樹木當不至有枯朽矣昔人論詩謂好作奇語亦是一病以後只要明白勿求奇崛爲囑此繳

○批長武縣李令煥墀詞訟冊

昔袁簡齋評趙甌北大石佛歌云有意賣弄家資然亦實由腹笥便便乃能如此博麗此冊第四案崔閻氏被其惡姑洪氏折磨欲死荒年逃外攺嫁張岐娃爲妻生有子女而洪氏因爲子續娶人皆不與爲婚突於五年以後岐娃夫婦移居崇信而該潑婦以姦拐控案關傳質明自應斷歸後夫況閻氏昔在崔家系屬童養是歸後夫爲從一而歸前夫轉成再醮也判詞多方設難瀾翻不窮亦與甌北長歌相似稍稍費辭矣然於理於例於人情無不推求至當夫豈俗吏所能耶應登秦報以志欣賞其餘五案亦極允協繳

○批涇陽縣蔡令寶善詞訟冊

斷固允協詞尢雅令文章粉澤吏治增暉作官須讀書人正在此等處標其儁異繳第一案登報

○批涇陽縣蔡令寶善稟

單稟確有見地近日者內而攺輕刑律外而考察憲法來牘所謂風潮鼓蕩難緩須臾亦屬理有固然而勢所必至鄙意非不主變法也惟凡事須循序漸進爲政亦因時因地而各制其宜未有不問士民之品第何如而遽以西法槪中人且以一成不易之法槪施於二十一行省萬有不齊之人者必欲行之必在教育普及民智大開以後蓋必士民中多有明是非識道理之人然後天下有議員有議員而後可以開議院上下議院皆得其人然後憲法乃立迨至人格日臻完粹則刑罰不求輕而自輕來牘謂攺輕刑法爲立憲之本源曾亦思刑法者上以是施諸民者也憲法者君與民共之者也今之民若馬賊若會匪若梟匪若訟棍若土豪幾於充塞天下而欲並五等之刑一切免之且卽以是爲立憲之基礎則是朝廷與亂人共治天下不惟黃帝堯舜以來之中國無此政法卽歐美諸邦亦豈有此憲法哉不揣其本而齊其末此可爲痛哭長嘆者也賢者出宰數月裁判數十百案矣試問不用笞杖能結案否兩造立談能吐實否處處設鄕官人才足用否事事與民同之能事事如我意又如人意否吾有以知其必不能也今之新學大抵聰明者多彼豈不知現在之人格萬不足以語此而姑且先伸民權以爲快用是益擴其議論自由之勢力而陰遂其劫持官吏冒上亡等之私心何嘗取天下人格而秤量之哉吾非不以憲法爲是特以時未至而彊爲之猶飯未熟而加餐必爲臟腑之患兵未練而浪戰必貽軍國之災此吾所以學堂工藝巡警路礦以及常備新軍無一不實力舉行而法政獨從其後也惟課吏館本有法政一科來牘謂延請精通法政之教員來秦講授乃應有盡有之義俟稟商撫憲再奪此繳

○牌示

照得同寅協恭自堯以來垂爲明訓凡候補人員奉委出差最忌是已非人意气用事此次考查各屬學務學員四出皆由本兩司選擇而使因邠幹二州委員有佐無正不足以昭鄭重爰飭許令樹聲先至學務處講習建築管理教育諸法然後赴邠幹考查一切乃近來考詢該員在善後局當差居心近刻不協寅僚若赴邠幹必致處處齟齬許樹聲應撤去考查差使亦勿庸再赴學務處講習姑畱善後局差以觀後效本司忝居此席再以老塾師自命不及者勉之太過者抑之今早爲該員痛下一鍼或可及時收束若必俟其專恣顯著眾論不容致本司不得已而撤參則大非範圍曲成之本意矣其邠幹查學一差以王令夢松代之除移學務處善後局外合先牌示勿違須牌

○批雒南縣丁令稟

下流之人難以徳化王福娃卽周老六向從刀匪牛萬里到處遊蕩前年牛萬里獲案正法福娃未加鎖錮僅予遞籍未嘗不冀其知恩悔過卒爲良民乃甫遞旋來仍以偸竊爲事以致受害者不一而足此等匪類偸竊不已勢必彊劫獨竊不已勢必夥劫甚至拒傷事主殺人越貨皆所優爲來稟擬以鎖系十年正所以保全該匪性命而亦乂安無數良民眞仁人之用心也準如所擬行仍候督撫憲曁臬司潼商道批示繳

○批漢中府恩守稟

提官款以充獎賞與商人分紅利不同獲利少者或一成或二成可以酌給如獲利一千酌提一百𨿽曰一成究屬爲數無多若數逾萬金而欲援興安一成半之例以一千五百金與鋪夥酬勞本司爲國家筦庫實無此膽量擲公款以悅眾心應仍照半成之數給獎若該守以爲不足酬勞則捐廉散放本司不汝禁也至謝令本應回籍守制之人畱陜當差巳屬破例再求給獎本司不能如此不公試問一官錢局辦理有效便以爲莫大奇功彼循能之吏爲百姓造福無窮者又當如何此稟大不曉事繳

○批臨潼縣李令嘉績詳

王新蘭如此可惡案𨿽寢息該訟棍必須拏案嚴懲以昭公道仰卽簽差迅拘王新蘭到案或枷責或鎖系或罰鍰由該令另稟候奪此繳原詞存

○批富平縣李令經江詞訟冊

四案皆有情趣判斷公平敍述雅飭惟第一案於莠民田生輝失之過厚耳繳

○批蒲城縣曾令士剛詞訟冊

每判一案皆具有苦心物理人情折衷至當的未易才繳

○批葭州趙牧思誠詳

據詳已悉姑準銷案魏占闕誣告越訴拖累多人豈能薄責卽了況該刁徒並無尺寸之地平空訛賴白雲山道人因此一訛而道人十六坰香火地平分一半與學堂爲業是被誣被訛者坐失八坰之地而誣入訛人者僅僅打手掌數擊該署牧猶自謂兩造悅服可謂胡塗顚倒查該令供事出身底子本來不甚穩當是以懼怕刁民希圖苟免上控然畏刁民不畏本司耶魏占闕著管押州廳勒令罰銀十六兩以作刑部飯費徑解臬司查收現在刑部新章攺笞杖爲罰金而新章之內更有新章勿論罰款有無亦無論缺之大小訟之繁簡每屬各認解百金以爲部飯部中則喫飽飯矣刁民則免笞撻矣而所謂罰二兩罰四兩者毫無著落仍歸地方官攤賠是民有罪而無罰官無辜而反受罰也今由本司定一新章凡有上控不實者量其情節之輕重大小與被告受累之淺深勒令罰鍰自贖免其反坐卽以此項罰款隨多隨少解充刑部飯費蓋尋常案件兩造皆貧者居多愚賤之民視笞責如按摩視錢財如性命有願挨千板而不出一錢者而越訴誣告之刁民則大半有力者也酌量罰金輕而易舉若不受罰卽照例反坐卽以葭州刁徒魏占闕爲罰金之初哉首基可也此批通飭各屬一體知照繳原詞存

○批鄠縣印委陳李會稟

鄠縣產土之區向無土行以致商販不通釐收短絀玆經該印委查明積獘勸設專行從此鄠釐可望漸有起色而李令不惟釐務盡心且兼充該縣小學堂算學教員誨人不倦深堪嘉尙李令著畱差半年以示鼓勵且冀學務釐務兩有裨益此繳

○批新軍管帶王冠英稟

空仁已故其徒隆池如此不堪應飭長安縣查明如果不守淸規卽行驅逐另舉妥僧住廟勿稍徇庇切切

○批鄜州稟

中國人格不髙謀生之術不一而逃荒卽謀生之一術也楚豫之民往往麕聚百數十人老幼男婦過府斗﹖馬州其在大邑通都猶以善言求乞若單門獨戶則恃眾訛索者多矣前年本司曾有通飭凡入境首站遇有此等逃荒人民一槪不準放入陜境玆據該州來稟河南災民李如鳳等逃至鄜州已由該署牧資遣回籍究竟該流民等從何處入境迄未詢明申報北山荒瘠何堪此輩騷擾來稟又云由洛川前進究竟從何處出境亦未聲明均屬疏漏此事總須堵截於入境之初候卽申明前案通飭沿邊各牧令加意攔截勿許縱令流民入境以靖閭閻仍候撫憲曁臬司鹽法道批示繳

○批咸長兩縣會稟

據稟已悉每辦一事其欲假公濟私者多矣任智理昏冥已極應無庸議繳

○批保安縣稟

該縣人文不競籌款尢艱有此規模已屬良工心苦嘉嘆久之繳

○批涇陽縣稟

匪徒撞騙出於子衿實堪痛恨張淸榮著鎖遞白河原籍由培署令查取年貌具詳斥革仍將該棍徒鎖系巨石五年以懲學蠹余俱如稟辦理繳

○批綏徳州張直牧銘坤稟

據稟己悉陶某妄言本司本不相信該直牧亦不必懊惱也昨姜丞亦有稟函深悔薦人不當以後誓不再作曹邱矣繳

○批醴泉縣周令丕紳稟

舉辦警務省會猶難而況各縣來稟及城圖閱悉所言無一字粉飾小用小效信而有徵吾於各屬稟報學務警務者必取其愜心貴當乃復手自批答且登報以資則效此稟可以爲法矣若由城及鄕馴至村相望而裏相屬固未易言不能不望於賢者矣仍候撫憲曁鹽法道臬司警務總局批示繳

○批駐鄂委員洪令寅稟

該令每辦一事必精細周妥能得鄙人言外之意此才眞不易也單稟登報繳

○批醴泉縣周令丕紳稟

天下辦事之難莫難於籌款學務警務爲各屬必辦之要政而皆無現成之的款該令到任後業經酌抽皮用以助學費並擬於棉花糧石項下一律抽取用錢此稟因花市已過展俟秋期而於城鄕斗用考察致密損益平均畱牙儈之有餘而責以包收包繳查糧店之賬據而泯其畸重畸輕酌三年之通以制其用是王制之遺也合五都之市而劑其平是周官之法也誰謂作宰不必讀書哉通計每年所入斗行一款實得錢九百八十串整以五百十九串提作警務經費其餘槪歸學堂醴民何修而得此快活條貫也準一切如稟立案仍候撫學憲曁學務處批示繳

○批宜川縣詞訟冊

冊報十一案均秉公立結妥貼不頗可嘉也繳

○批商南縣稟

近來新政籌款無不取資於民各屬稟報到司凡近苛近瑣近擾以及利少害多可蹔而不可久者皆隨時批駁以卹民艱去年冬該縣開辦警務議在普峪河抽取船捐每船納錢八十文下水之有貨者抽上水之回空者免取之有道辦法無苛業經批準在案而金公銀朱顯春等輒以移害殃民等詞來司越欣大凡公眾出錢而一二人出頭具控必系訟棍藉訟斂錢若不批縣查復不足服其心而關其口玆據縷晰稟復前來金朱兩人並無船隻亦非行首竟敢蠱惑各船戶每船斂錢四百包打免抽警費官司實屬貪狡已極準如來稟卽飭咸長兩縣將金公銀朱顯春嚴拏到案鎖遞商南縣究明共斂訟費若干押令吐出全數撥充巡警經費仍各枷號三个月在河幹示眾期滿取保管束永不準冒充攬頭蓋龍駒寨荊紫關一帶攬頭之惡本司身爲過客時早知之矣至下水貨船每只取錢八十文半年以來共得若干未據稟報凡此等事本系不得已而爲若滿年船戶所納多於滿年巡警之費卽可酌量減收以示體卹而警務尢須處處核實勿得一錢濫用致滋借口仰將該縣警務入款出款據實稟報以憑核奪總之刁民誣控到司本司無不爲地方官作主而爲地方官者亦須自已立得腳住則合之雙美矣切切此繳原詞存

○批澄城縣培令林詞訟冊

判斷皆簡潔了當斯爲老手斯爲好手繳

○批盩厔縣陳令官韶稟

稟及夾單均悉潘觀察在盩厔釐局因貧病交加驟萌短見孀孤嬛孑情實可憐昨見啞柏司事李某致張觀察書已知之矣單稟內稱釐金公款約虧五六千金私債四千餘兩其挪墊同官磁窯者約九千金上下此則潘道自貽伊戚可爲長嘆者也查同官向有窯戶就地取上僅能燒麄黃椀楪今督憲任陜撫時欲爲秦民開辟利源在景徳鎭調取磁工購買釉料至秦燒造而土質不良燒輒不成成亦旋毀迨上年正月督憲去任時謂本司曰磁窯所耗幾何吾對曰約八千餘金督憲曰爲民興利擲款如許而不能成則心力已盡可以已矣吾卽飭礦局提調散工息火時潘道新爲礦局總辦來問何以停工且云此事爲吉帥剙辦吉帥甫行而卽停吾不忍爲余告以系督憲之命潘曰吾胡不聞余知其人不可理諭乃曰吾爲筦庫之吏如糜帑何潘曰只求發二千金如再不成停工可也自二月至五月連燒八窯計磁胚萬餘件成者才六百餘件耳適督憲移蒞陜甘由秦赴隴潘知盩厔土釐私款甚丰乃請於督憲欲得此差卽以盩釐之差囊作同窯之資本督憲憐其誠言於撫憲而許之而盩釐須八月接替潘於是挪債三千餘金赴同官督造磁器先是潘肺經受病已深鼻不知香膻言有詞無音比至同官時方盛署日與磁工同甘苦食於日中宿於陶穴﹖復居嘗坐窯門候火竟爲陰濕暑毒所中牽動肺疾發爲鼻癰及盩釐接替屆期而鼻準爛矣潘以九月回省冀病愈赴院稟辭而腫潰日甚張毓兩觀察皆見之穢气逼人不堪對語吾心憫其以善人而嬰惡疾不見撫憲不得到差盩釐無所沾潤則同窯無可挹注乃屬兩觀察傳語令其不辭而行及到差日防獘而不知所以防曰算錢而不知所以算自以惡疾毀形日惟獨處內不見妻子外不見商人家丁六人無獘不作以致釐收稅減兼之窯匠明欺月以公款數百金付磁窯自冬䢐春未以絲毫解省以致撫憲飭局催提始於二月二十二日勉將去冬釐銀三千八百餘兩解局由於潘道到差以後磁窯虧累已深所收土釐無公無私悉付同官一炬及三月初六三月十四四月初五三次按期批解銀八千餘兩以敷比較皆由商人挪墊而來閏四月後新債難挪舊債日逼潘道公私交迫而又全鼻潰爛無復面目見人遂有今日仰藥之事吁可悲已夫知其不可而爲之指天下大計言區區一磁窯明知其無成而甘以身殉何其愚耶昨見李某信卽稟商撫憲委釐金總局文案童令赴盩會同該令淸查賬目收拾敗局來稟所言該道身後可憫之狀俟稟商撫憲再奪仍候督撫憲曁釐金總局批示繳

○批靖邊縣王令沛棻稟

曹劌曰小惠未徧民弗服也此爲諸侯言耳若今日百里之宰行一分惠則民受一分之益省一文錢則民受一錢之賜古人云勿以善小而不爲此之謂矣據稟該縣各前任因公出署槪由裏總支應裏總一年一易黠桀者彊派肥私愚懦者傾家應役官之所得者少而民之受累者多該令廉得其情惻然動念立將裏總陋規裁革所有下鄕夫馬口食自行預備賢哉令尹捐廉者少而飲惠者多矣應準永遠立案以後勿論實缺署事凡因公下鄕者均不得取之裏總裏總亦不得派之花戶若十年皆善人則勝殘可望矣猶憶李直牧素吾陜循吏也牧商州十餘年從不取民一錢會赴引離任署事某牧亦關中能手初下車有相驗之案其家丁責鄕約具食鄕約辭丁曰吾主人爲民勞苦忍令枵腹而歸乎約不得己斂錢於眾眾嘩然曰李公相驗從不出一錢汝殆指官肥已耳約旣無以應官復不得白於民遂赴水死吾至今傷之因覽來牘略誌其事於此靖邊之前任往矣將來繼該令之後者尙其鑑於商州之事乎仍候撫憲曁延楡綏道批示繳

○批署白河縣培令詞訟冊

斷案以明爽爲主該令初任卽得此訣足見天分髙用心細也繳

○批咸陽縣稟

稟及夾單均悉此案客民袁平義因吳三來在河灘割艸始而阻擋繼而追趕以致三來沿岸狂奔失足跌入澇河身死案經相驗實系溺斃並無微傷屍親俱俯首無詞而韓囚牢王村村以長安鄠縣之刁民橫相干涉輒敢聚眾數百鼓煽本村張新娃等攔輿恫喝欲將袁平義當堂正法該令理諭不聽竟敢喝令亂民毆官幸鄕地以死相拚屍親叩頭哀告該令始脫毒手然已撕破衣衿打爛行車﹖憲隨從丁役靡不受傷如此狂頑深堪發指仰新任咸陽縣黃令將袁平義訊取確供照案辦案其隨同門﹖身案侮官之張新娃等勒拏到案盡法懲處一面由司札飭長鄠兩縣勒限五日將韓囚牢王村村等分別鎖拏到案押發咸陽交黃令嚴加訊究重則立斃杖下輕亦永遠監禁刑亂用重勿稍姑息現當新政繁興此等蠢如羊豕凶若狼貙之徒動轍聚眾辱官不折其萌後將噬臍悔何有極該令臨亂不撓始終鎭定信非老手不能除卽日分別札行拏辦外仰卽知照繳夾單存

○批岐山縣趙令乃普稟

昔人論人才以更事多者爲最良以身經其事則一切利害難易皆洞徹於心而可以折衷於至當此天資學問閱歷三者所以相須而成也該令精彊老練洞達民情熟於吏事故所爲鮮有差忒而所言動中肯綮此次鐵路籌捐移義倉之每畝三升以裨路政擬之文法則爲承上接下按之事實則又舉重若輕蓋有倉捐在前則其事順而易舉又有利息在後益使民信而不疑惟義倉之按畝三升乃系通飭之文亦是約計之數各屬情形不一辦法不同其隨時隨地量爲變通者不知凡幾矣今之路款應照各屬倉捐成案酌量施行來稟所請變通之法妥貼易施應一切照準立案總之取民之法照倉捐而收銀解銀之法照償款均不得多取一錢仰卽遵照繳

○批監修髙等學堂塗令嘉蔭稟

該令朴實廉勤曩修石泉水牮已露豹斑省城髙等學堂於壬寅歲刱修用銀三萬有奇諸未合格自上年來屢有攺作深知該令長於監造委寄特殷玆據稟報落成前來除提調仇令去秋添建洋式講堂三座外其添修攺修各工共計七十三處大小房舍二百五十二間查近來學務蔚興凡辦學堂者未遑教育先謀建築各省營造之貲多者數十萬少亦十數萬吾陜學堂規制不亞東南此次添攺諸工就前築之堂基仿東洋之圖式歷時半年之久聚工成陣積料如山官紳十許人常用監視及其成也僅用銀一萬八千三百兩有奇試以半年來官紳丁役火食核之米麵錢才一百四十餘千蔬肉錢共六十千三百文而賞工匠之酒肉並在其內節省至此皆由該令一身艱苦卓絕是以人皆化之而工與費無一不實嘉嘆之餘益深感佩俟由學務公所照例委員驗收本司仍親往察視以昭鄭重仰候撫憲曁學務公所批示繳冊五本存

○批渭南縣劉令徳全詳

據詳已悉聚順成開設銀壚剝民肥己經李應凱等告發由該令持平剖斷而聚順成仍敢兩次上控玆經覆訊詳結前來應如所擬新籌償款不得毫忽加增其聚順成浮收之五百餘金勒令繳出充作學堂經費惟此等膽大嗜利之徒豈可復充銀匠貽害閭閻應將官銀匠成聚革去卯名招商另充以懲前失而毖後患成聚押追吞款不繳不釋此繳原詞存

○批鳳翔孫守稟

學堂款項不易監修人人所能據稱趙縣丞監修學堂在任不支薪水今離任過班請仍畱監修差使月給薪水三十金本司深覺可惜仰候尹守到任察看此工何時可竟趙述模是否必不可少之人另稟候奪此繳

○批華州褚牧成昌稟

古人拔茶植桑人猶賢之今該牧欲以蠶桑易罌粟其用意勝古人多矣去年屬該牧選雇浙中工匠來陜教民種桑養蠶之法曾不逾期已著成效賫呈本年所收絲斤淨白有光質復柔細直與湖絲無異深爲嘉悅利從地出事在人爲不得其人則貨棄於地得人則收效無窮凡事皆然蠶桑特一端耳仰候通飭各屬各就物土之宜認眞舉辦其種桑養蠶則一以華州爲法此繳

○批寧羗州陳牧芑芬稟

該牧甫經到任卽將前任拏獲著名匪犯丁徳明縱逃實屬異常荒謬且於稟內將丁徳明稱爲賭犯以開脫其種種罪惡爲已身避重就輕之地該牧昔任白水僅止數月何於不肖州縣巧滑脫卸之積習染得如此之深閱稟不勝憤怒在前任王令率請杖斃誠屬荒唐然該犯之爲害閭閻則固確鑿有據其罪減於丁徳明之周興榮等四匪俱已奉批鎖系十年而轉令錠子會之首惡賄差逃死該牧淸夜自思於情於法下得去否此案著勒限一个月將丁徳明緝獲重辦限滿不獲定卽撤任詳參決不姑容並著先將看役髙曰壽鎖解來省聽候本司親提研訊該牧幸補一缺而昏庸油滑胡塗如此可謂自暴自棄撤與不撤參與不參全在丁徳明獲與不獲凜之此繳

○批扶風縣譚令稟

所稟甚是前者岐山趙令稟請變通辦理以每糧一斗出倉斗麥三升爲額若按畝核計則一畝僅出數合耳較之倉捐已十減七八而較之蜀中拔谷之法尢爲輕減本司皆批準照行良以此事輸麥多則利息亦多可使各裏多設學堂輸麥少則目前省力民易於交納官易於徵收輕重多寡總歸於利民本司毫無成見於其間總之得息興學大利也鐵路有成亦大利也兩俱有益事在必行本司於陜中民情深知底蘊從無輕舉妄動之事若以爲可行則必幾經籌度審愼而後見諸施行𨿽有萬牛之力亦不能回吾意而敗吾事世有一種老猾之吏專以不辦事爲得計每有飭辦之件輒多設疑難以阻之此等手段若施之於本司則是自討參撤決不能貸總之不辦鐵路則義倉仍須納捐今移倉捐作路捐而且變無息爲有息實屬輕而易舉今又益加體卹較倉捐而核減之萬無辦不到之理如再有言辦不動者必系老猾之吏明作討好沽名之計暗寓阻撓路政之心本司深恨之亦必有以懲處之該令辦事結實吾所深信迥與猾吏不同惟岐扶唇齒岐三升而扶二升殊欠劃一應仍以三升爲額仰卽遵照繳

○批臨潼縣李令嘉績稟

如稟先將郭三丁重責鎖系如周七子兒因傷而死則須照例擬辦如其不死卽將三丁鎖系三年可也惟周煥文抗還墊糧反敢糾匪行凶除管押勒追欠款外所有七子兒醫藥錢文一槪責令該民持出如違嚴比蓋七子兒得生則煥文亦可免死性命相連不容慳吝也仍候撫憲曁臬司鹽法道批示繳

○批山陽縣陳令協華稟

閱稟深爲憫惻據稱該縣自閏四月下旬雨多水漲至五月八日大雨頃盆河水斗發衝破東關石堤漫入城內旋據卜吉溝等二十九村先後報災前來經該令逐一履勘災情輕重不一而以漫川關等五村爲最重計共衝壞房屋百數十間淹斃男女四口其距縣較遠之竹林關等處河水阻隔尙不知是否成災等語通計貧無食用之民約共五百餘戶準如所請在於買谷備荒之本利銀二千三百餘兩項下先提撥銀一千兩分別極貧次貧核實散放一面由司飛飭商州勞牧就近委員會縣履勘盡心賑撫其水沖沙壓地畝務令趕緊挑治翻犁補栽秋稼極貧者量給籽種其縣東卜吉河堤關系緊要亟應督飭城紳就地籌款刻日修復該令素具悲憫之心目覩流離之狀必能妥爲安集徧澤哀鴻仍將辦理賑撫情形隨時飛報以慰懸系繳

○批商州勞牧稟

據稟已悉前據山陽稟報水災前來己逆慮該州不無水患今果據報該州東南徳化南秦等五里田廬均因山水驟發衝決堤堰共計被淹者三百餘戶共倒艸瓦房九間共傷水旱地十頃餘畝幸無淹斃人口牲畜情事業經該牧立時馳勘分別災情輕重其輕者墊給錢文俾得實時修復較重者另議蠲緩辦堙至爲妥速準如所請在於舊存賑餘一千一百金之內酌量提銀若干兩核實散放以卹災黎其距州較遠已報未勘之苦竹園柿子園二處災象若何現在必已查勘淸楚仰卽據實續報一體撫卹切速勿解繳

○批同官縣稟

閱稟不勝嘆息潘故道承辦同官磁窯用王憲章爲委員柏祥龍等爲司事所有工匠者礦務局前年募自江西者昔在省城西嶽廟燒造磁器各工匠餼稟多者每日六百文本司卽嫌其過費前後耗擲官本將近萬金而至今礦局並無磁器是以本司遵督帥面諭決意停止而該故道必欲自行接辦將工匠采﹖由料一切攬收在同官開窯生理專就工資一款而論各窯匠前在礦局每日得錢六百者該故道加至每日三弔六百文是每人每月需薪工錢一百零八串終年須一萬數千串錢始能養工匠十人實屬非常怪誕而所燒椀楪苦窳不良該司事稟稱自去年六月開辦工料不合銷路不暢本利互較不及十分之一自系實情王巡檢受潘道重托平時朦混漁利及事敗停工竟以一逃了事實堪痛恨現在各窯匠皆丰衣足食娶妻姘妓而猶借口工價未淸盤踞同官遊閒無賴前月竟有江西椀匠三人聯名請開同官宜君一帶金銀銅礦是又欲以欺潘道之故智欺我礦務總局可謂不自量矣潘道明知其事不可收拾而敢於自欺欺人抑且上欺督憲於一年之久陶器數萬件之中擇得碗楪百餘件捆載蘭州稟稱該窯如何得利而終以資本不繼現將停歇爲言督憲不知其意在告幫飭幕府答書稱其磁器聲色俱佳勿得功虧一簣潘道此時盩厔土局同官磁窯與其人之面鼻無一不腐敗到極處而得此獎勉之信愈覺無以對人遂仰藥而殉此胡塗之下場而欺人之顯報也潘道已矣惟同官敗局旣據該司事稟請盧令轉稟前來該窯共耗去潘故道公私款項萬金上下究竟出貨若干賣錢若干存貨若干不敷外債若干何以不及一年所費如此之多亟應徹底淸查以昭核實候札委屈令壽昌前赴同官會同盧令秉鈞調齊該窯山﹖長簿眼同該司事等逐款淸釐據實稟復以憑核奪巡檢王憲章事敗脫逃情殊可惡應卽札飭該原籍地方官將該逃員傳案遞解來陜以憑質究仰卽知照此繳

○批合陽縣詳

髙彥定刁狡已極此案該署令斷制有方而該刁民仍敢一再上控實屬害馬之尢應逮案重責百板仍照新例罰銀十兩解充刑部飯費不繳卽押俟繳乃釋此繳原詞存

○批長安縣詳

凡訟案屢控不結者皆問官是非不明因牽就而轉滋訟蔓此案李郁芳系李永茂兄子永茂生前乏嗣並未以侄承祧及其死也郁芳亦未經營喪葬則其叔侄之情淡漠可知永茂之妻李劉氏僅遺二女因其姨侄烏兆翥爲媒以長女贅王文元爲壻郁芳涎業不得控兆翥以泄其忿此是小人慣技問此案者但當聽李劉氏擇愛承祧不必敷衍郁芳啟狼心而滋雀角乃劉氏已立族孫金喜爲嗣而問官復分別其間以金喜爲愛孫而以郁芳之侄爲應孫愛孫應孫不知出何典記如此不通之捐班知縣直堪打煞自有此斷李劉氏因訟嫌而不甘輸與郁芳郁芳挾官斷而必欲門﹖身嗣永茂是此案之屢控不一控皆問官胡令一人階之厲也今由本司斷定永茂身故乏嗣其妻李劉氏愛繼何人卽繼何人惟不許異姓亂宗李郁芳照爭繼不繼之例永遠不準干預李劉氏家事倘再假其母李馬氏之名出頭妄控卽仰該縣將該民人逮案重責久押以正其貪業欺孀逞刁健訟之罪李鴻卿應孫之名實長安縣案牘之丑著卽日刪除爲該令擊鼓解穢胡令著記大過一次永遠不準在首縣發審仰卽迅飭兩造遵照繳原詞存

○批藍田詳

該縣民人馮克智屢次聚眾鬧糧自吾爲首縣時卽耳熟其名歷任糧道無不痛恨之而皆不敢痛懲之此其故可思矣該刁民每鬧事一次必在讞局喫官司數月訟畢必發財數百金以此致富前年復敢恃老逞刁干預藍田義倉事務經本司批飭鎖系作孽騙財至七十餘歲賊心不攺卒致病死押所可謂天報看役醫生旣訊無淩虐誤治各情應無庸議繳

●樊山政書卷十九

恩施樊增祥嘉父

批岐山縣趙令乃普稟

批長武縣李令稟

批韓城縣張令瑞璣稟

批韓城縣詞訟冊

批澄城縣培令林詳

批咸長兩縣印委會稟

批麟遊縣魏令立稟

批王令景峩稟

批神木縣張令世恩稟

批韓城縣張令瑞璣稟

批錢商公稟

批略陽縣劉令賡年詞訟冊

批鐵路局徐兆驥等會稟

批渭南縣印委會稟

批鐵路局徐令等稟

批南鄭縣李令詞訟冊

批洵陽縣稟

批南鄭縣詳

批洛川縣孫令奉先稟

批楡林府稟

批屈令壽昌稟

批洋縣朱令組綬稟

批褒城縣稟

批定遠廳汪丞時愨詞訟冊

批富平縣朱令蔭潤詞訟冊

批同官縣盧令秉鈞詳

批署幹州孔直牧稟

批龍駒寨釐局曹令鑫稟

批鳳翔縣彭令稟

批渭南縣劉令徳全稟

批咸寧縣易令國勛稟

批同官縣稟

批定邊縣吳令稟

批雒南縣丁令禧瀚稟

批蒲城縣徐令普詞訟冊

批蒲城縣徐令普詳

批山陽縣民周經茂呈詞

批張鄧氏呈詞

批幹州民楊秉樹呈詞

牌示

批華州褚牧稟

批渭南縣民張紹騫呈詞

批淳化縣龔令稟

批鳳縣果令稟

批新軍管帶王冠英稟

批城固縣倪令度詞訟冊

批紫陽縣廩生陳振驤稟詞

批漢中府稟

批佛坪廳楊丞卓林稟

批藍田縣稟

批渭南縣劉令徳全詳

批渭南縣劉令徳全稟

批咸陽縣黃令秉濰稟

批廖典史振儒稟

批華州鹽商忠興徳等呈詞

批盍厔縣廩生曹廷翰等稟詞

批白河釐局仇令繼恆稟

批白河縣廩生張繼房稟詞

批扶風縣貢生胡繼虞稟詞

批武功縣髙令錫華稟

批屈令壽昌稟

批神木張令稟

批石泉縣曾令稟

批北山修路孫令玉堂等稟

批延安府愛守稟

批韓城縣稟

批耀州劉牧稟

批西關釐局王仁錫稟

批洵陽縣舉人屈三省等呈詞

批雒南縣丁令稟

批匿名控詞

批長武縣稟

批姚委員文蔚稟

批涇陽縣蔡令寶善詳

批鳳翔縣民郭自順呈詞

批�葭釐局劉令汝訴稟

批北科書辦範炳垚稟詞

批鳳翔府縣會稟

批寧陜廳稟

批華州稟

批定邊縣稟

批蒲城縣詞訟冊

批汧陽縣稟

批韓城縣詞訟冊

批南鄭縣詞訟冊

批富平縣李令嘉績稟

批三原縣陳令云霖詳

批郿縣程令塤詞訟冊

批醴泉縣周令稟

批醴泉縣周令稟

○批岐山縣趙令乃普稟

閱稟不勝憤吒此次鐵路集款本司思之數月欲求輕而易舉實於路工有濟莫如移倉捐爲路捐義倉積谷每畝三升之章程是周觀察守同州時稟奉批準奏明有案令承上文而接續辦理其勢甚順其取甚廉分之各屬則於民無傷合爲巨款則於事有濟而且輸之義倉有一往不返之形歸之鐵路是將本求利之事倉捐數年一出易不惟無利而且有害路捐按年而付息不惟無害而且有利至於每畝三升不過舉其大略本司催科撫字歷十五年豈不知地有肥磽糧有等則近年各屬義倉積谷皆隨糧則爲重輕此次路捐凡請隨糧折收者無不立時批準前者該令稟請每糧一斗令捐倉斗麥三升若照下等下則之錫糧地計之則一畝僅收數合耳是一畝三升之章業已十減七八而本司深體民艱立卽照準乃批牘未幹後稟繼至借口於鳳翔辦法彼輕此重請再減半折收計每糧一斗僅能折收錢二十文似此任意更張視路章如兒戲徵求已徧集款無多公司負息借之名而鐵路無濟用之實貽誤大局舉由爾趙令一人發端亦可謂膽大胡塗輕心嘗試矣夫岐山減至每斗三升折錢八十實已無可再減再減則不如不捐矣鳳翔來稟未曾按糧核算但云每年可收二萬數千金該令前稟亦云若照每斗三升計之歲約二萬數千兩之譜是鳳岐並無多寡之殊如果鳳少於岐亦只可加鳳翔之捐而不當減岐山之額本司批扶風譚令稟牘己有成案在前矣若各屬皆比其最少者每況而愈下之勢必所得無幾此一款不足濟事勢必官捐紳捐房捐鋪捐紛紛舉辦各府廳州縣試思從大處落脈輕處下手之爲愈乎抑盡提羣吏之私囊稅及商民之間架之爲得也總之西潼鐵路撫憲與本司俱勢成騎獸凡爲僚屬豈宜縶若連雞若牽連不飛將成笑柄本司不任受也且諸君子亦嘗聞蜀事乎蜀自同治以來丁糧己五倍加徵而鐵路開捐又行拔谷之令現在路款己積有四百萬金秦之民純於蜀民秦之吏何遽不如蜀吏乎本司於此事舌敝唇焦筆枯腕脫而該令首先與本司爲難應卽撤任以示立信之本此後一畝三升之章一體攺爲按糧納捐每斗捐麥三升每升約折錢二十餘文如各牧令有不願辦者無妨稟請交卸以免本司撤參凜之此批通飭各屬一體遵照繳

○批長武縣李令稟

該令辦理此案何其弱也馬進邦以甘軍被革之勇丁現充郵局馬差兩月以前與車夫爭路揚鞭橫毆反敢捏稱車夫搶其銀兩咆哮公堂前巳輕輕縱脫今又因王姓客民與郭千娃口角該馬差事不幹已輒又將千娃按地痛毆任勸不聽詈稱非打死不可若非徐大臣之前站路見不平喝令送縣則千娃斃於拳下矣此等橫惡無理之回民以該令之剛正持平宜何如痛加繩治乃云分別責懲旋卽釋去而該馬差猶敢撕破衣服脫置縣庭爲再來訛鬧之地郭千娃與王娃因三文小錢彼此口角本無甚錯業被該馬差盡情毆辱而該令於責馬差之外更責千娃實不知是何情理豈借此媚馬進邦耶而進邦毫不感情且畱衣圖賴矣是該令於此案不惟太軟而且甚謬候移洋務局照會郵局沙總辦將馬進邦革役發交長武縣重責千板鎖系三年期滿查看稟奪以懲狂猘仍候督撫憲曁洋務局批示繳

○批韓城縣張令瑞璣稟

稟及表折圖均閱悉學堂之事可與知者道難與俗吏言同寅中孰學孰不學興辦學堂某能辦某不能辦本司皆默識之韓城王令非不老成安靜而於學堂事宜則不知不能選擇而使子固知韓原學務必有起色而欲爲前任糾謬補闕自非變通舊日章程不可該令首先變通教授管理章程務令監學者各專責成教士者各分門類科學不紊鐘點無差甲乙丙丁四班並授而又附設勸學所選派正紳十人分鄕勸諭並附設師範傳習所多招中年寒士造就師資以備各鄕塾聘訂法良意美體格完全教員薛孝廉位本從前遊藝學塾髙足弟子所編勸學問答淺顯切要足以抵排謬論喚醒愚蒙韓城有此官師學堂風气何患不蒸蒸日上耶應一切照準立案稟批並登報以資各屬矜式表折圖書並存所謂書者卽勸學問答也應由學務處排印多本以廣其傳繳

○批韓城縣詞訟冊

各案皆簡潔了當大凡有學問人𨿽初任而卽能了事若胸無墨水𨿽服官數十年曆任七八州縣而冥頑如故人安可以不讀書繳

○批澄城縣培令林詳

來詳閱悉本司之鎖系龔劉二人特恐弄假成眞將習勞兒致死泄忿耳旣已鎖系兩年又有紳約具保自可從寬開釋惟來詳聲敍王開春等保狀但云願將龔渤海保回而不及劉四序詳尾則又請一並開釋殊屬不合龔渤海準其保領仍交鄕地管束勿得再滋事端劉四序是否有人保領仰另稟候奪繳

○批咸長兩縣印委會稟

近七八年來寶陜局未鑄一錢往年本司任首縣時每歲開鑄數卯錢質脆薄落地卽碎旣易破壞又經銷毀是以十年前陜鑄銅錢今無復見於市矣局中房屋寬展气勢恢宏攺爲提學衙門亦化無用爲有用之一端也該令等估工明核統計不過四千金應如所請迅速動工修理委試用知縣塗宗濂就近盛視其局存銅鉛二萬餘觔卽日移往軍裝局妥爲存弆至寶陜局徒有其名而委員及書役薪水滿年費至千金以外實屬可惜應卽詳請裁撤以節糜費而昭核實仍候鹽道批示繳

○批麟遊縣魏令立稟

據稟商民李映詳之妹爲麟遊縣學官丁效儀繼室光緒辛丑憑扶風郝教官等爲媒以禮聘娶而效儀先已有妾薛氏系原籍韓城縣優人之女效儀嬖之屢與李氏反目薛氏欺其懦弱竟敢以庶毆嫡致令門斗出而勸解迨癸卯鳳翔府考八屬教官俱至郡城映祥與原媒郝教官梁廷棟向效儀理論效儀膽敢將廷棟送縣責押因幹眾怒各教官公稟尹守彼時卽欲揭參斷離效儀情急哀求懇與李氏制補褂一件以正名分並令薛氏與李氏叩頭服罪事遂了結及回縣盡昧前言縱妾淩妻如故該令到任後丁李氏兩次奔縣哭訴饑寒毆辱情不能堪該令意主調和屢勸效儀弗聽去臘李氏歸寧一往不返今年二月映詳復來麟具控意復求合而效儀決計退婚映詳亦以斷離爲請該令以爲李氏未犯七出之條而彊合又有兩傷之勢具稟請示前來本藩司判曰人無妾可以續娶有妾無寵可以續娶妾賢明知禮勸主翁續娶可以續娶效儀則三者俱無也夫娼妓在室而娶一好女入門勢必以賤壓良以鄭亂雅郝教官與丁同寅明知其家有野狐而又爲別求鴛偶昔人謂一部琵琶記始終由張廣財多事其郝教官之謂歟李氏歸丁五年捱無限之淒辛受無辜之楚撻李之苦如道旁之李丁之恨如眼中之丁初公訐於郡庭再呼號於縣署尹守嚴而仁者也此等事苟可不離決無斷離之理明知丁之言不足信又憫李之退無所歸彼旣知非姑容悔過今則業己大歸矣出有七條並無一條之可指則罪不在李而在丁離之兩好出於兩姓之心甘則斷離不由於本司而由於兩造此後李氏願守願嫁悉從其便丁效儀不得異言惟該教官覥然人師玷污黌校娶良家之女大歸而璧己不完近聖人之居十年而臭猶不盡今自知其暴行已著眾論不容乃借繼母之喪作兔脫之計此等敗類應一面詳請咨革一面札飭署韓城縣張令刻日將丁效儀傳案勒令出錢五百串以助學堂經費如敢抗違卽將該革教鎖系三年罰做苦工並將丁薛氏逮案鞭背一百枷號三月認罰則免否則遵批實行蓋效儀捐實缺教官買樂戶淫女而又敢於污辱良家旋娶旋棄者恃其有錢故也天下錢奴無不視錢如命然鎖系則痛切於身薛氏則更甚於命本司以人治人屢試屢驗今爲學堂薄添經費爲李姓少雪沈冤各該令當知此意也繳

○批王令景峩稟

作短行而歌渭柳陽關毋乃傷情求長假而就吳蒓玉局猶難如願諷尋求牘意在辭差徒以棠棣連摧遂欲梓桑遄返足下文章有用博識多通依幕府之芙蓉何其麗也植縣庭之桃李栽者培之旣卸銅符將回蘭棹念在原之義鶺鴒自切歸飛而誦樹背之詩萱艸焉能恝置夫點求俱逝何允僅孑然一身自以經紀喪儀爲重而嵩顗繼殂周母惟恃此一子似以不聞噩耗爲宜若奉母旋歸撫棺痛哭親心傷矣子捨安乎爲足下計輕裝旋楚板輿畱秦給三月之假期舉兩喪而並瘞旣訖紅簫隴頭之事速望白雲親捨而歸公與私各不相妨孝與友兩俱無憾吾言盡此賢者圖之繳

○批神木縣張令世恩稟

此是何等沒要緊事而竟通稟撫憲該令之胡塗深可痛恨試問四遠傳揚府縣因爭戲班至於屬員稟訐上司成何事體張世恩著記三大過倘再如此荒謬必撤無疑仰楡林府轉飭凜遵自省仍候撫憲曁臬司延楡綏道批示繳

○批韓城縣張令瑞璣稟

姦婦尙知羞愧於兩雄妒姦甲毆乙死之後情知不能瞞人甘心雉經而死若移後挪前用此時羞惡之心於陳王兩人調姦之始何難保名而全身乃因其夫痰喘無用久外不歸始私陳姓又私王姓以致故雄甘心於新特而卒自經以殉之亦可謂不善用其羞惡者矣各屬命案彊半因姦姦案之多大抵由於男不量力女不安命而鴉片一燈實爲勾姦之媒陜人老病失偶率娶一寡婦爲伴已爲已枯之樹彼能不爲出墻之花加以風俗淫偸無論男女皆染嗜好橫陳一榻撲朔迷離其形迹業己共枕同牀其究竟必至移船泊岸向使老者病者不續娶男子女人不吸煙姦案決無如是之多也移風易俗是在良吏戒煙斷癮是在學堂發其羞惡之心而嚴其男女之別吾中國聖人之教所以不可一日廢也此案陳添記狂淫奇妒毆斃奸夫偪斃姦婦應重笞無算然後照例辦案仍候督撫憲曁臬司潼商道批示繳

○批錢商公稟

稟及粘單閱悉姦商倒騙巨款貽害市廛深可痛恨此次恆聚昌停門倒帳共欠爾等各號二萬八千餘金其資東黨延兒匿避合陽其鋪掌王鶴齡遠揚無迹案閣年餘關傳不到玆據稟請札提黨延兒前來惟延兒向居合陽號事皆王鶴齡職掌該商等專請提東而不提夥將來延兒到案勢必諉罪鶴齡而不肯出錢還帳吾斷此等案多矣必須東夥一齊到案質究明白方能剖斷而債主被騙之款方有著落王鶴齡系何處人現匿何地仰卽查明另稟以憑一並札飭提解訊究此批

○批略陽縣劉令賡年詞訟冊

懲治惡人甚痛快處分家事甚周到有此斷才可以爲民父母繳

○批鐵路局徐兆驥等會稟

閱稟欣慰他省勘路插標不知若何爲難本司深悉東路情形是以決計由此入手該員等出省不及十日業將路綫勘至華州官紳與民毫無阻礙本司生平說話做事從不欺人觀此亦可共諒矣繳

○批渭南縣印委會稟

據稟已悉該縣離城五十里之淸明山向有松樹三四千株該令密查得實該山爲張楊兩社公共山場當傳該會首張士義等到縣諭以鐵路需材該山松木賣之可得萬餘金價皆親發胥役無從克扣該會首等皆欣允樂從計遵照定式制成枕木每塊價銀一兩運費四錢其樣本己經老田工師驗過許爲合用該令辦事精穩周密卽此可見陜中風气未開浮言易煽往往姦民造謠惑眾謂鐵路局伐樹而不給錢民間遂有預先伐售者此皆官與民隔不善曉諭之過也若皆如該令辦法材木豈可勝用乎該山場旣經該令訂定應候鐵路公司酌定通用尺寸頒給東路各屬照式購制該令俟頒到定式後卽鳩工入山依樣制造陸續運至大路旁近公所地方收儲以備開工敷設之用價值運費備文在坐辦處具領臨潼二華一並照此辦理另札西安同州兩府分飭遵照仍候鐵路局批示繳表冊存

○批鐵路局徐令等稟

閱稟欣悉此次勘路順手固由吾陜民情純實東路各牧令全系關中能手平日信孚於民故能一無阻礙然亦工師及委員敬愼將事不擾不驚是以中外交孚往返極速而各屬選派紳耆又皆深明公理演說有方深堪嘉悅單稟淸折一並登報惟工師二次出省詳加測繪則須履行畎畝現在黃雲徧野刈獲有期誠恐沿路測量傷及秋稼民旣信官則官益當卹民工師遲旬日而行坐曠之時無幾民田免蹂踐之累西成之利實多與其捐稼而酌議賠償不如小住而待其收割也應商之工師俟八月初旬再行履勘爲要此繳

○批南鄭縣李令詞訟冊

各案俱公允惟傅興賣妻誣詐該令仍斷令後夫於已給身價十六串外再加四串是賞誣而罰被誣者也以後切戒此繳

○批洵陽縣稟

徐元坤李祖聰身爲教員竟如此違章敗道亟應撤換示懲並不準其再入學堂撓亂定章玷污師範候移明學務處另選妥員赴洵講授可也仍候學務處批示繳

○批南鄭縣詳

胡塗案件胡塗了結吾不欲置一詞繳

○批洛川縣孫令奉先稟

徐碎紅以會匪窩竊偸娶民妻及本夫認明領回猶敢糾黨搶奪此等凶徒擬以鎖系五年殊嫌輕縱應俟十年屆滿再行查看稟奪仍候撫憲曁臬司批示繳

○批楡林府稟

趙令不問而知爲小人該守前稟力薦其才及升署葭州則專與該守爲難此次奉批鎖系在逃未獲之何榮安聚眾揚言必欲奪回就系之劉仲成等而便民攺折之兵糧必欲仍完本色以遂其包納吞肥之計此輩昏愚狂猘無足深責趙令竟明縱而又暗庇之其意何居現己將該署牧撤任示警仰仍勒限責令該令嚴緝何榮安等務獲解府由該守盡法懲治逾限不獲卽將趙令稟請詳參勿稍軟縱切切此繳夾單存

○批屈令壽昌稟

查案必須老手此案宜君耀州因一命案互爭疆界各執一詞閱該令此稟了如指掌定兩屬分界之案並推究王令致誤之由屈在宜君過由前任明白老到非更事多地形熟者不能應據此稟永遠立案命案歸宜君辦理前令文麟所立小石橋之界碑移栽分水梁南北適中之地以正經界而杜競爭仍候撫憲曁臬司批示繳

○批洋縣朱令組綬稟

所稟極爲中肯人情貪惰以逃荒爲生活者所在多有疊經本司通飭沿途首站勿放此等姦民入境玆更變詐百出以遊民四五人詐稱湖北天門縣逃荒難民執持四川銅梁縣印票內塡男婦大小一百三十餘名懇求佽助經該令諭以點名發錢乃相率夜遁其存案護票則假印也該令辦事老練善燭姦欺深堪嘉尙應通飭各屬遇有此項姦民以少冒多以蜀冒楚顯托流移暗爲姦盜者隨地拘畱懲辦輕則遞籍重則鎖系亦爲民除害之一道也切切此繳

○批褒城縣稟

本夫捉姦而奸夫﹖斃本夫本夫之堂弟又鋤殺奸夫案情不過爾爾所可恨者奸夫朱朝富如此淫凶捉姦之黃九春九福一死一傷幸而黃九泰一鋤成功差彊人意而文生朱煥章卽朱有美以朝富疏屬竟敢出頭藉命訛詐並誣本夫黃九春亦由九泰致死此等敗類仰卽迅速詳革鎖系三年以儆誣賴餘照所議辦理仍候督撫憲曁臬司陜安道批示繳

○批定遠廳汪丞時愨詞訟冊

該令朴實廉勤久爲本司倚信故於墨絰之中猶以鹽卡﹖之及服闋應歸山西候補又復羅致來秦誠以人才難得秦之良不當爲晉之用也論其實心實政公生明明生斷事不足奇及觀此冊臚列四案公允固不待言而撰敍詳雅出以駢儷事理曲盡文采斐然是軒鶴之淸而益以威鳳之采也能不佩服弟一案登報繳

○批富平縣朱令蔭潤詞訟冊

斷制有方懲處惡人亦甚痛快初任有此斷才可嘉也繳

○批同官縣盧令秉鈞詳

據詳已悉著將李作棟枷號於該縣頭門何時將欠款交淸何時開釋一日不淸一日不釋應交之款著落其子李尙林在外措辦可也此繳

○批署幹州孔直牧稟

巡警不僅衛商然果使巡防有效則商民首受其福故各州縣欲籌警費不能不借助商民特爲政在人取之而善用之而實則款集而商不怨取之而不善用之而不實則聚斂無幾而怨謗繁興該牧勤政愛民遇事皆有斟酌據稟該州鋪戶分爲五等按日輸捐並於四街各舉頭等商號數家經手收捐五日一輪俾均勞逸錢存裏局始終不經書役之手約計滿年可收一千五百餘串是籌款先己得法矣至開辦警務先募壯兵四十名交城守千總管帶而又選優等師範生爲教習授之警察講義錄並教體操一月以後汰劣畱良再行酌定月餉分班上段教之而後用之使皆明於警察之大旨乃能收巡緝之實功其辦事旣有條理又有步驟深堪嘉悅至開辦伊始衣械路燈之屬在在需錢卽以首月捐款作爲開辦經費尢爲得法應一切照準立案並將來稟登報以備各屬仿照施行仍候督撫憲曁鹽法道臬司警務局批示繳

○批龍駒寨釐局曹令鑫稟

單稟閱悉該令辦事結實素所信心月來收數不丰實由雨多水陡貨船阻隔之故並非釐員招徠不力目下秋晴甚快客帆上駛貨物紛來加以該令潔已奉公卹商懷遠釐收必日有起色以盈補絀可操﹖也此繳夾單存

○批鳳翔縣彭令稟

竊賊拒傷事主登時扭獲送縣此等事按律擬辦徒稽時日若本司作令捉獲此等賊犯當卽痛笞無算鎖系鐵桿石墩至少以八年爲滿似較辦案爽捷旣據徑稟仰候督撫憲曁臬司鹽法道批示繳

○批渭南縣劉令徳全稟

據稟己悉劉葆初一案今閱十三年之久該令申送考職各生豈能徧查其有案與否然後具申該生報名求試又豈能自述前案該令不知誤送情也無所謂過也來牘謙謙益徵君子自反之意惟劉葆初此番被黜似亦有天道存乎其間何也本司事繁於蝟此等名冊各屬賫送何止數十本而偏於渭南冊子詳加披閱在渭六年所斷舊案何止二三千起而偏於劉葆初之名之案由記憶獨眞一似冥冥中若或使之者蓋人生大戒無過淫與不孝二端葆初一案而兩犯之是固人神所共嫉也考職特小小功名且得不得亦尙未定而天必不許其廁身場屋則如淫人逆子國法或可幸逃而自上天視之則以爲罪大惡極必不可恕也附著於此聊以警世本司生平不持迂論不信果報此蓋據理而談與科名顯報諸說不同也此繳冊存送

○批咸寧縣易令國勛稟

稟及表冊閱悉本司三任首邑深知籌款興學殊非易易賢令尹苦心規畫共立小學堂五十餘所所賫四項表冊朗若列眉艸剙之初不必盡能合格求其由簡易而進完全尢有望於後任矣乃候撫憲批示並卽補稟學務處核批繳

○批同官縣稟

來稟顢頇已極此案先由教堂查問該堂教民髙登飛由楡林來省領銀四百兩整並有值銀二百兩之衣物等件由省回楡用驢一頭馱載銀物去已兩月杳無音信用是按站查詢沿途各店均言某月某日有人趕驢到店住宿惟查至同官以北遂無此人蹤迹又於該縣劉團長家覓得原趕驢頭其爲在該縣失事可知而該令於教堂初次報案置之不理及進省來見本司與臬司及洋務局諄諄面諭嚴札勒緝該令回任月餘渺無隻字稟復迨委員查訪去後據稟獲犯劉順祥前來以爲該令可以自顧考成矣查謀財害命之案旣經獲犯卽須問棄屍處所飛馳前往檢驗屍傷銀物如許之多同謀僅只兩人案出於四月下旬當將贓銀藏放未分中隔閏四月一月直到五月始行俵分各散是每人除衣物外應各分銀二百兩此時獲案急須追問贓銀乃核閱來稟僅云劉順祥供稱與蕭姓在老虎灣將那老漢打死蕭姓把屍背過山梁棄於溝底荒林內云云該令於七月十六日獲犯取供二十日發稟五日之中旣不親詣勘驗又不飭差尋覓屍身一若打死勿論也者閱之令人焦急又云隨卽飭緝蕭姓務獲一面往藥王洞廟內起獲白銅贓物過半似乎贓銀竟未起得分毫而訊供時亦不問其分銀多少花用若干現存若干稟報時又僅以起獲白銅贓物籠統具報不知所謂獲贓者究有何眞贓爲憑所謂過半者究有贓若干件似此顢頇迂緩實可痛恨仰照指駁各節迅速提犯研究詳悉飛復一面尋獲屍身速行相驗塡格通報本司細閱此稟恐靠不住若該令迷信差言妄捉一人搪塞則是自取參革該令𨿽胡塗或尙不至於此也再查來稟處處提出宜君以示此案不出於同官界內殊不知教堂在同官見驢卽在同官報案今又由同官獲犯訊供則驗屍追贓自應一綫到底該令如以越境爲嫌則知會宜君簽差前往老虎溝協同尋找屍身以備詣驗亦自易易況查起贓物卽由同差自去自來何獨於驗屍遲遲不行耶不可解矣仍候督撫憲曁臬司鹽法道洋務局批示繳

○批定邊縣吳令稟

欲興學堂而無資乃各屬通病安得縣縣皆有一冒昧搶親事後認罰之馬從九乎吾嘗謂民智不開人格不齊是中國大患然有此昏狂莽鹵之人挺身犯難終歸於爲學堂生財則甚矣胡塗人之不可無也據稟邢玉女幼許潘保兒爲妻其叔邢中言嫌貧悔婚別許從九馬和爲室得銀八十餘兩玉女力踐前盟不樂從九潛歸潘氏完婚馬和向中言索還禮銀中言遂嗾馬和刁搶玉女馬和慕玉女之名仗從九之勢痛惜其己出之財而自忘其搶親之有罪也貿貿然芒芒然偕同中言二子生貞生貴瞰潘保兒外出徑入其室將玉女捆縛馬上禦之而歸當經保兒喊控由該令火速傳案質明該從九自知大錯情願認罰五百金充公作學堂經費並邀闔學生員代爲乞恩該令以一女兩許經官斷歸前夫而後夫擅敢刁搶例無準其罰金贖罪明文稟祈示遵前來查天下從九鮮有不胡塗者旣然胡塗則當以愚民待之不可以知法犯法論況胡塗亦有分別胡塗膽大不可恕也胡塗膽小猶可矜也此案邢中言不肯退銀嗾令搶女馬和財色兩迷遂置天理國法於不顧其踰而摟也如鼠之穿墉其載而歸也如貓之銜蝶誠可惡矣然該從九將玉女拘畱竟夕因其哭罵不己渠竟不敢逼幸蘭陵並擬次日原璧歸趙是胡塗𨿽可恨而膽小猶可原應如來稟所擬罰銀五百兩以四十五兩存庫匯解下餘四百五十兩並邢中言入官財禮銀八十二兩一並充作該縣小學堂經費馬和邢中言姑免深究玉女義不背盟力拒彊暴深屬可嘉應由該令獎給匾額以勵薄俗仍候各衙門批示繳

○批雒南縣丁令禧瀚稟

據稟母病纏綿懇祈終養孝子之心能不體貼惟養爲老親所樂就而終非人子所忍言𨿽李密昔有是言而

純廟垂爲大戒應俟稟商撫憲委員接署雒南縣篆俾得經營藥餌料理滑甘所冀白雲不移春暉永駐聽謳歌而色喜覩善政而加餐雨露自天長培堂北忘憂之艸春風在手仍種河陽稱意之花藍田一缺甫經準補未便遽開勿言進退有餘當思君親兩報也繳

○批蒲城縣徐令普詞訟冊

審案以得情爲難心知其情而能當堂一口道破則尢難該令明無不照物無遁形此冊指示事情微而能顯前兩案登報以爲初學矜式惟三案處井渺渺稍輕而處井天冬稍重耳此繳

○批蒲城縣徐令普詳

曾令判斷此案入情入理確不可易應令藺蘭生武紹文各淸各款一如曾令原斷了結至紹文一再逞刁上控又不遵批回縣投審仰咸長兩縣查傳到案遞回蒲城縣遵批了案勿稍縱延切切繳原詞存

○批山陽縣民周經茂呈詞

髙老四鎖系石墩娶妻何用差役許徳等窺爾出外自占爾妻可也何又將爾妻送與髙老四均不可解及爾去冬回家查知控案陳署令斷錢六十串給爾另娶恐無此理及爾不要錢而要人則又將許氏斷歸本夫其斷案何其活動也旣然斷還卽應當堂領妻完聚何以爾妻仍在髙家及今正髙老四病故爾妻又爲伊弟髙升昌霸住而陳令經爾兩次喊控並不傳齊人證當堂交領一任髙升昌抗霸蔑倫是陳令之可羞尢甚於爾也爾山陽縣之民慣告謊狀所呈殊靠不住仰陳令協華於奉批五日內錄案詳覆候奪詞發仍繳

○批張鄧氏呈詞

此案爾本不應嫁葉本不應娶已革之謝道臺本不應作媒葉國霖貪爾財物接娶過門旣敗爾聲名又受爾供養其前房兩子喫一副藥索爾六金每日喫點心索爾五六百錢醮未逾月葉已騙爾數百金因此決裂喊控求離經本司諭飭首府兩縣傳諭葉國霖退休了事該令業經遵辦在案白該令涎娶宦門孀女同寅不齒徧國無與立談近因逐出課吏館懇祈借一買書差使攜子回甘吾以爲自此其怪遂絕矣玆據稟稱爾從前被騙衣物情願不要自行出居於外而葉國霖忘廉喪恥仍復纏嬲不休並囑房東夜勿關門又謂爾未拏伊憑據斷難干休其意總欲將爾之衣飾銀錢刮削淨盡然後放手至其種種作用時而惡討惡要則如流氓時而長跪哀求則如奴僕時而假作吞煙佯爲气死則又爲無恥無賴之尢該員拔貢出身儼然候補知縣而竟至於此極候一面札行首府縣立案一面詳請斥革驅逐回籍以肅官箴渠謂退休無憑據此批卽憑據也倘再敢至南柳巷纏擾卽仰巡警兵將該革令捆送咸寧縣重責五百板枷號示眾此批

○批幹州民楊秉樹呈詞

所呈太無情理爾乃幹州人娶武功薛氏爲妻翁婿早挾訟嫌斷絕來往本年四月爾嶽薛九忽串原媒王得法等將爾妻拐至醴泉爾跟蹤查訪見爾妻在陳金禮店中當在醴泉喊控業將金禮等責押俟薛氏到案當堂交領突遇縣差鄭姓將爾妻藏匿其家要爾喚同娘屋父兄領人爾卽遵命奔回武功薛九避匿武功縣髙令不管當此之時醴泉總役鄭姓另換一婦解至幹州州主傳堡頭領人堡頭不領又駁回醴泉押令爾子往醴泉認母爾子與該婦對質該婦硬稱是爾繼妻薛氏爾子終不肯領爾遂來司控請提究如此離奇古怪實駭聽聞醴泉周令何等明白旣將拐犯責押何難立喚爾妻到堂交領完事乃鄭總役竟將斷歸本夫之婦私行窩匿復串門丁令爾回武功叫同薛九來醴認領然則醴泉案件皆丁役主政縣官竟不聞不問乎爾一控醴泉再控武功並未在本州島報案何以醴泉縣突將一不明不白之婦解往幹州幹州亦不問本夫何在有無親屬竟喚堡頭到案領人及堡頭不領駁回醴泉可矣何以又押令爾子赴醴認母爾孔州主何等明白何至貽此笑柄爾年五十三歲又自稱薛氏少艾則爾妻不願爲枯楊之花自在人情之內鄭役欲得漁翁之利亦系衙蠹之常最奇者何處得此冒名頂替之婦奔波往返於幹醴之間硬要與爾爲妻與爾子爲母及爾子在醴泉縣堂上當面詰問該婦無言可答當此之時周令竟默無一言打鼓退堂了事有是理乎爾此呈將孔周兩員好官說得胡塗萬狀實堪痛恨仰醴泉縣將此案原委明白錄詳覆奪詞發仍繳

○牌示

照得辦理新政先除積獘本司向來持論如此吾中國之所以不競曰情面曰賄賂曰丁役婪索舞獘曰官員縱丁漁利暗地分肥事犯又庇縱之只此數端而天下事不可問矣頃者開辦巡警學堂堂中例有執事人役如茶房長班之類監督劉令事煩責重此等雇募之事悉委之於收支委員覃州判崇玉開堂﹖月雇募都齊而外間一片風聲謂所有人役非錢不能入選劉監督聞之深爲憤詫於二十三日傳齊執事人等當面考驗見有油滑疲惰者立卽斥去有一長班云旣不用我須還我四弔錢劉令問錢交誰手曰交茶房及問茶房曰交趙姓趙乃覃之長隨也及按名訊問則凡入堂者皆以四千錢賄趙姓悉由茶房過交當問覃崇玉趙姓何在則曰二十一日令其回川接眷矣劉令當將茶房送縣待質令崇玉速追趙姓回省崇玉亦漫應之昨經劉令面稟前來查吾陜新政畢興無一事不湔除惡習今巡警學堂事才經始先開婪索之風深爲全堂之玷在趙姓廝養齷齪得贓誠不足奇然試問用之者誰也信之者誰也崇玉偏用人役自家具有眼耳須視其人合格與否然後錄用何以趙姓得錢四弔崇玉卽不問好歹一槪全收謂非主僕勾串婪贓其誰肯信又況招募人役在六月下旬趙姓得錢總在七月初間外間物議沸騰兩旬有餘崇玉非聾非瞽豈人皆有覺而已獨無聞旣聞之卽應自行查究乃劉令於二十三日究出買充各情而趙姓適於前兩日奉差接眷謂非崇玉見事不諧故意縱逃滅口又誰肯信況趙姓回川與否僅憑崇玉口說或二十三日仍在寓中亦未可定今則縱逃無迹矣所雇各役不過六七人每人四弔不過二十餘弔主僕均分崇玉能得幾何乃倚一奴僕而甘一心狼狽其形骸婪此微贓而不惜犧牲其官職此等無知無識無恥無用之徒何堪造就覃崇玉應卽撤去收支差使並移商臬司撤去巡警局文案差使仍由本司詳請停委伍年所有學堂人役由賄買而得者一並斥逐出堂錢由覃崇玉賠還以爲遇事求財視丁如父者戒劉監督至公無私深與鄙性相合不勝嘉賞惟代覃崇玉乞恩未能免俗耳此示

○批華州褚牧稟

該牧夙承家學尢諳新理中西兼總成俗化民吾陜興辦學堂眞知教育之恉者吾心藏寫不過十人而該牧卽其一也曩在耀特斗大一州耳而醵金開學規畫井然及蒞華州益以學務爲重經年措置甫得觀成玆據稟陳一切建築形式辦理章程常年經費並請定名曰中學堂等情前來其經畫詳密悉與奏定章程相合自應一並照準立案惟旣名曰中學堂而目前科學仍是小學堂程度事固不可速成然亦必須日求進步名實相副斯爲得之建築頗具苦心就圖繢觀之微嫌閱報室稍遠而右廂前後兩講堂之間插入一排齋含遂使講堂二座中隔一層齋捨五排分爲兩處於鄙心殊未愜耳加髙程度自籌添經費始尙其畢力圖之仍候督撫憲曁學務處批示繳二圖一折並存

○批渭南縣民張紹騫呈詞

此次鐵路需用枕木就近取材民得善價而官省運費實爲兩利之舉前據渭南劉令稟稱該縣淸明山有松樹數千株足制枕木萬餘具已與張楊兩姓會首訂定眾皆樂從等語公家所需只是松樹他樹勿用也松樹亦須過心一尺始合用小者仍不敢也據玆控稱武舉張云吉假公濟私窺爾砍伐楡樹卽指爲擅用官物在云吉恃符欺懦意存訛索事或有之惟劉令素稱明決經爾控案集審自應秉公察斷據稱社廟本爾之地楡樹本爾之物劉令不究云吉欺訛之罪轉令爾再與社內讓地三分情理毫無斷難憑信姑仰劉令將此案情節據實錄詳覆奪詞發仍繳粘單附

○批淳化縣龔令稟

查劉教官署訓導兼攝教諭今新選訓導郝秀升到任劉教官交卸訓導之事並未交卸教諭之事旣據該令稟稱現充小學堂校長深資臂助應如所請將兼攝攺爲署理俾得襄助開學事宜一面由司補給委札可也此繳夾單存

○批鳳縣果令稟

督憲辦理此案雷厲風行足使凶虣褫魄居民安枕不勝欽服稟詞登報仍候撫憲批示繳

○批新軍管帶王冠英稟

撫憲聞汝請假怒形於色安分當差勿自暴棄也繳

○批城固縣倪令度詞訟冊

羅許氏一案斷得極其痛快余亦平允繳

○批紫陽縣廩生陳振驤稟詞

考貢非本司之事何得瀆請牌示考期該生試思戶部不能爲禮部代庖藩司何能替提學考貢仰速赴三原投考本司不管

○批漢中府稟

據稟佛坪廳所屬之袁家莊一帶地方於六月初八日起蛟發水通計淹斃男婦大小二十餘名口其田地被浸成災者約五六成七八成不等該廳楊丞身爲民牧遇此奇災慘狀宜如何纓冠被髮拯民於饑溺之中乃經該守訪聞分別移行該丞及袁家莊巡檢馮殿章查復去後至七月二十四日始據馮巡檢查明災狀縷晰稟陳而楊丞則歷六七兩月之久如睡如醉並無隻字稟報聞之深堪憤詫楊卓林應卽撤任候參一面委員接署署員未到任之先卽著馮巡檢暫行護理仍將各該災區撫卹蠲緩事宜妥爲籌辦並由該守委員前往覆勘以昭核實而澹沈菑切切仍候督撫憲曁臬司陜安道批示繳

○批佛坪廳楊丞卓林稟

該廳於六月初八日蛟水斗發淹斃男婦大小二十餘名口民田被浸成災者五六成七八成不等積今兩月有餘該丞無隻字稟報玆於八月初三日稟陳籌辦巡警事宜但稱集款之難若無被災之事也者亦可謂毫無心肝矣現據漢中府轉據馮巡檢稟詞以該丞玩視民瘼稟訐到司已委劉丞署理斯缺究竟該廳災狀該丞是否聞知知其成災何以不稟如其無災該巡檢何能憑空捏造仰明白稟復候奪仍候撫憲並警務局批示繳

○批藍田縣稟

孫令交卸回省僅止旅見一次詢其交代含意未申越數日又至則令鈴下傳語曰藍田交代已了矣玆稟訐前來該令之荒唐實出情理之外仰首府迅傳該卸令到署問其交代究系如何了結本司立等回話稟發隨繳

○批渭南縣劉令徳全詳

據詳己悉田紀鳳如此健訟捏誣實堪痛恨僅予注劣了案太覺便宜縱不斥革衣頂亦應發學戒飭以爲不守臥碑者戒餘如詳立案繳原詞存

○批渭南縣劉令徳全稟

凶徒糾劫此拏彼竄最爲地方之害該令於華州下廟鎭行劫炭船一案不分畛域連獲正盜二名深堪嘉尙應詳記兩大功以獎其勤且昭激勸仍候督撫憲曁臬司鹽法道批示繳

○批咸陽縣黃令秉濰稟

康明徳如此可惡著提案重責五百板俟鎖系期滿再加鎖系三年以懲姦蠹至熊道中聽從妄控亦系惡劣不堪之生員應遞回原籍鄖縣移請該縣查取年貌具詳斥革永不準來陜滋事仰卽遵照繳原詞二件存

○批廖典史振儒稟

查該員前在賑局頗著勤勞本司於前年八月將該員詳請咨補醴泉縣典史考塡實心任事廉介自持八字嗣奉吏部咨開該員業經捐升縣丞應毋庸議查該員捐升之案業巳達部而不在本司衙門報明注冊以致請補舛錯此實該員負我我不負該員也玆該員猶不自悟仍以典史列銜兩次上稟前求差委後請出省措資殊不知該員業已捐升過班尙未指省並非陜西候補人員天空任飛何須請假仰卽自行赴甘措資本司不管此繳

○批華州鹽商忠興徳等呈詞

誰之手筆理直而詞甚辯查華州學費取諸船捐何又攺爲每鹽一斤收錢一文且鄰邑不加而華州獨加是驅華民食鄰鹽也褚牧似不宜出此仰同州府查明覆奪詞發仍繳

○批盍厔縣廩生曹廷翰等稟詞

大凡客將去則主人畱之官將去則紳民畱之若本未嘗去則何所用其畱爾等見盩厔攺委何人乎所稟殊屬冒昧

○批白河釐局仇令繼恆稟

江水盛漲估帆不來此乃天時無與人事與平日釐收短絀例應記過者不同現屆一年期滿髙等學堂監督需人亟盼早歸料量學務會計之事本不足久混髙賢也此復

○批白河縣廩生張繼房稟詞

閱生來詞甚辯自是可造之士候移請師範學堂斟酌可否一面畱堂學習一面札催白河縣備具學費送省以符定章之處均聽總辦與監督裁處示遵

○批扶風縣貢生胡繼虞稟詞

旣經學堂取錄卽不應考職學部定例綦嚴誰敢違異所懇考職被黜仍入學堂肄業之處應勿庸議

○批武功縣髙令錫華稟

已於委員屈令壽昌稟中明白批示矣有此自行檢舉之稟或者幸免參革亦未可知繳

○批屈令壽昌稟

來稟於查訊此案情形委曲詳盡處處尋出根據而魏玉龍之冤抑不辯自明查案所以貴老手也此案前據武功髙令錫華詳稱該縣張順興鋪內於四月初三夜被賊竊去銀兩煙土旋卽緝獲竊賊張根記到案越日又據緝役拏獲魏玉龍到案並於黃中未及土妓紅花家中起獲贓銀十五兩髙令遂以爲贓眞賊確通詳擬辦旋據玉龍之父魏成金上控撫轅批飭該令確查會審玆據該令查明訊實縷晰具稟請示前來查魏玉龍家本素封近來中落以痘科自給因聘繼妻財禮無出向其姊夫劉鈞借衣三件當銀五兩寄存黃中未家旋被武功緝役撞遇捉付差頭王彪弔拷誣伏王彪言於髙令提案究問玉龍稱冤髙令當令雜立眾中使張根記指認而根記一見卽能指出遂以爲眞賊無疑惟此案贓銀四十兩而玉龍僅有銀五兩贓不齊則案仍不圓刑求之下玉龍妄指紅花髙令移請咸陽黃令起贓及紅花夫婦到堂供無其事黃令斷令變賣衣物得十金交武差持回於是髙令此案男盜女娼一齊冤沈海底矣查張根記到案之初但稱有夥賊金七魏姓並不知玉龍之名及令當堂辧認開口卽曰此人是魏玉龍使髙令稍有明機應知犴系之時早受猱升之教乃反自鳴得意以爲出此奇計遂使賊無遁形不知張魏均隸於王彪該蠹役旣誣良拷逼於先豈不令張根記指認於後髙令於差役倚其人不啻腹心借其言過於枕席武功之民尙得見天日乎今幸該令不辭勞瘁先至咸陽底王村查得魏玉龍實系良民再至興平固賢村訪劉鈞於病榻旣得其實復至當衣之典肆兌銀之錢店查得衣三件銀五兩一一皆眞並於此案之外訛傳玉龍有偸馬之事亦皆訪詢得實事事屬虛玉龍於是始得撥雲霧而見靑天矣案經該令訊明張根記供稱與魏玉龍實不相識全系王彪嗾令誣扳當將玉龍卸去鐐銬原銀五兩及醫書刀鍼等件一並給還咸陽僞造贓銀十兩仍移還黃令轉付紅花辦理𨿽不愜吾心尙下得去其差役王徳黃彥妄拏無辜總役王彪串害誣良詐贓入己稟請從重懲辦夫竊案何縣蔑有若有一竊案卽執途人而拖入班廳恣意拷掠髙坐堂皇者亦不問來由惟差言是聽行路者人人自危矣髙令此案旣有特別之惡差非賊而以爲是賊更得倒煤之妓女無贓而勒令賠贓案由湊合而成官則胡塗己極王彪不死何以服民髙錫華不撤何以馭吏查黃中未受寄之銀四月十二日已被王彪詐去六月底髙令傳中未追贓始由王彪交出夫銀在差手兩月不交交出又非原銀髙令竟一無所問其視差役蓋家庭尊長之不啻也王彪著鎖押來省盡法懲辦王徳黃彥永遠鎖系髙令業已撤任應否參革俟會同臬司稟商撫憲再奪咸陽黃令本應詳記大過念其在水利局學務處深著賢勞特予寬免該令平反冤獄應詳記三大功以示鼓勵仍候撫憲曁臬司批示繳

○批神木張令稟

不獲乎上民不可治該令因爭戲班而稟訐本府何其冒昧胡塗玆閱單稟尙知悔愳姑觀後效勉贖前愆此繳夾單存

○批石泉縣曾令稟

該令緝獲鄰封在逃凶犯足見捕務認眞紫差張保與所獲逃犯李成供詞歧異一稱攔劫殺人一稱索討賭錢起釁無論有無避就到紫陽質究自明惟獲犯在七月二十三日該令當卽移文查詢而陳令閱兩旬之久並不移覆殊堪怪詫仰卽移催一面移復一面撥派兵役迅至石泉提犯回紫究辦陳令習气甚重本司深不謂然勿自誤也仍候督撫憲曁臬司陜安道批示繳

○批北山修路孫令玉堂等稟

稟折均悉該令及蕭王兩營官於北山路工勘估詳明開鑿勇銳現值寒冬已近擬卽並日程功期於上凍之前早奏坦平之效閱稟曷勝嘉悅所請用人用錢各事宜一切如稟照準孫令來回照料不憚犇馳心細才長神完力健尢深嘉許路工告畢另議酬勞仍候善後局批示繳折存

○批延安府愛守稟

稟折均悉該守辦事處處著實此次由同至延車路己通而沿途車店甚少不謀息駕停驂之地將有露宿星飯之嗟故於賢守由省回延面囑沿途查勘隨宜添設務使商旅獲安車馬有托今據查明由同官至煙霧溝約六百餘里除原有店房槽道外尙須添設車店八座以利行人應卽照準由該守移會鄜州易署牧督飭各屬依照折開各處地方迅卽招商設店如其北山瘠苦民力維艱卽可由各地方官創修官店款由本司酌給惟工費務須核實勿得艸率浮冒吾一並托之賢守牧矣總之此項車店或民修或官建官店需款若干迅由該守妥議稟復候核切切仍候撫憲批示繳淸折存

○批韓城縣稟

丁效儀無顏到案業將學堂經費五百串如數繳淸自可從寬銷案仰仍隨時察看如該革教再有過犯隨時稟請究懲萬勿姑息此繳

○批耀州劉牧稟

湯石匠偸馬褂被事主謝逢玉追毆致斃案情不過如此惟用字太奇始則曰有一湯石匠從後墻抓入繼則曰看見湯石匠抓墻逃跑繼又曰勘得後院墻上有抓損痕迹竊賊因一棒隕生大令以三抓定案韓子曰讀書須略識字作官亦須略識字定邊之拏沙拏乃拉之訛耀州之抓墻抓乃爬之訛也仰卽知照繳

○批西關釐局王仁錫稟

該員釐差已滿且在差次會商長安縣捐辦西關學堂深堪嘉尙應準補入前榜按輪委署以示鼓勵他人不得援以爲例此繳

○批洵陽縣舉人屈三省等呈詞

十一人聯名爲訟棍髙維嶽乞恩恐無此事此稟仍系維嶽自書耳查維嶽開雜貨鋪每來省辦貨便爲人捎帶打上控官司盤川錢辦貨錢皆取給於此此等沒本錢之生意與彊盜何異前批鎖系三年己屬輕縱屈三省身爲舉人前與姜善人爲難今爲髙光棍求恩顚倒是非良心已死仰洵陽縣李令將該舉人傳案嚴加申飭髙維嶽著加系一年俟四年屆滿再行察看稟奪卽札飭洵陽縣知照

○批雒南縣丁令稟

此小事耳乃煩賢令尹如此細心考察覼縷無遺以本司度之其爲胡遵道所爲無疑蓋錦隆盛號與巒莊營因修墻挾嫌而遵道爲該號至戚又在營充當稿書來稟以爲匿名稟中羅列各款而獨於修墻涉訟不置一詞頗似故意避就此數語如見肺肝矣此事旣知其槪略姑勿深究繳原稟存

○批匿名控詞

此稟自稱紳耆鄕民具控巒莊守備趙雲彪把總吳士魁前來控人無姓無名直與匿名揭帖無異而且竟用馬封馳遞印文模糊不辧其爲何人鈐記然觀其朱墨標塡之處全合款式決非鄕間鄙野紳衿所能爲豈該縣巡檢典史輩與武營不和作此狡獪耶營中千把本多不堪之輩而此稟所言則斷不足信且斷不必查蓋據此行查則匿名告訐之刁風將日增月盛矣匿名之人敢於朦用馬封並敢於通稟撫憲實屬膽妄已極仰雒南縣丁署令嚴密查究此件系何人印信並調查驛書號簿從何處交來務將主名飛速稟復聽究至趙守備吳把總平日有何劣迹同寅是否協和地方有無怨謗丁令在雒逾年可以不問而知亦卽據實稟復稟及印封並發仍繳

○批長武縣稟

州縣之病有二一則畏事而不肯做一則喜事而不能成庸人畏事不足論稍有才者必喜事到任不久卽上稟牘侈言某利當興某獘當革以圖討好而上司見屬員肯辦事未有不嘉許者卒之紙上談兵空言無實及署事年滿其人已去其事亦無成若此等輩吾見亦多矣該署令自到長武百廢俱興前者稟開織紡一事言之成理井井有條本司知其必成是以發款助之玆據縷晰稟陳並賫呈布樣一疋前來計本年二月起八个月中該令費心無算乃得女工日有起色所擬區分四班擇尢給獎均極允當又因女工已具規模欲推廣男工以興工藝亦己延定工師克期開辦並劃淸界限女工藝歸紳經理男工藝歸商主辦而官從中主持之所籌均極有道理應卽如所擬行惟念長武瘠區該令竭心力以爲民而不得余粟帛以自贍優賢酬功之謂何是則本司之責矣布疋閱過甚好仍以發還仍候督撫憲批示繳淸折存

○批姚委員文蔚稟

該令心細才優查詢此案了如指掌此次耀州生員左秉鑑等上控劉牧一案明系有人暗中指嗾借快私嫌所列各款一無實據始由學堂爭席而起遂有暗中作祟之謀鬼蜮情形早已洞悉所以必須委查者事非水落石出不足關其口而服其心也玆旣查明所控多誣應如來稟一槪勿庸置議其學堂規則應添應攺之處一切如所擬行左秉鑑系一煙鬼任靈秀以門生誣控其師耀華二州屢被驅逐蓋尢無恥而大不安分者仰劉牧卽將左任兩生查取年貌具詳斥革以端士習並使嗾獒之人知所愧懼馬希賢隨聲附和旣知悔艾姑免深求劉牧於學務本屬膈膜此後益當虛衷講求盡心培植以杜讒慝之口本司又聞尙有無恥之徒盤踞該州圖充教員仰劉牧查明如有其人卽行驅逐勿任滋事爲要仍候撫憲曁學務處批示繳

○批涇陽縣蔡令寶善詳

據詳已悉李幹矯誣健訟著革去行頭由咸長兩縣查傳到案押發涇陽縣勒令罰鍰自贖應罰若干由蔡令斟酌辦理余均如所擬行此繳原詞存

○批鳳翔縣民郭自順呈詞

鳳翔縣周彭兩任均系好官此等夥貿官司何至偏聽埋冤使爾父子無所控告姑仰尹守提案嚴切質究如所控皆虛反坐勿貸詞發仍繳

○批�葭釐局劉令汝訴稟

稟詞悱惻展誦悢然該令骨鐵心冰艱苦卓絕不嫌缺苦不卹身勞近於鹽稅貨釐尢加整頓顧麟遊輪補原非鸞鳳之棲而馬鬣將封尢篤鶺鴒之誼請假回籍三月爲期情實可傷理無不準稟稱已寒姜被復悼莊盆甚矣死喪之威淒然房闥之地憶君與我相見渭南初典榷場始完花燭昔賀君納婦今見君悼亡曾幾何時悲歡頓異微之喪偶白江州遙助悲吟貢父哭兄蘇端明心傷俊傑【劉原父死東坡嘆曰何時復見此俊傑人乎】臨文三嘆贈子一言早日言旋良食自愛仍候撫憲批示繳

○批北科書辦範炳垚稟詞

此案已發長安質訊訊明自有公道勿庸嘵瀆

○批鳳翔府縣會稟

賢太守盡心民事所到之處無利不興無獘不革學堂畜牧擘畫己精玆又以該郡火柴銷路直由甘隴而達新伊思欲抵制外來購機試辦該郡木值旣賤則成本必輕廠中用人旣多則貧民有養西北源源販運則營銷必寬大利所存獲可操﹖擬令張教諭楊茂才率同木工學徒前赴漢口考察研究半年以後購機聘匠回鳳開辦言之眞切本司知其必能有成應卽一切照準張子釗山差後教諭一缺卽令訓導兼攝可也仍候撫憲曁鹽法道臬司農工商務局批示繳

○批寧陜廳稟

前據該廳請發教員則師範學堂不能不應其求旣派馬龍驤前往矣而該廳官紳又謂有本地附生孫佑魁足膺此選且謂馬生科學不全修金太厚不願延聘然則從前請發教員一稟乃對上司作讕語乎該丞不學無術本不知教育爲何事以致前後舛迕起滅自由實堪痛惡著詳記三大過示儆馬生亦不屑與此等東家相處勿庸前往可也如寧陜學堂辦無起色定將該丞撤任凜之仍候師範學堂批示繳

○批華州稟

賊盜此拏彼竄比鄰州縣每遇通緝協緝之案無不視爲具文竊劫諸盜所以毫無忌憚者夫亦曰越境乃免耳該州搶劫炭船一案經渭南縣劉令先後緝獲正盜二名吾深嘉之特記兩大功示勸玆接來稟該牧於渭役解犯到州當卽捐廉賞銀四十兩遇有盜案本官不吝賞鄰邑不放松則破獲必多盜風自戢若兩賢之相得益彰非惟老夫之榮亦渭華之福也抑匪獨渭華而己若各屬同寅聞風興起協緝之案畛域不分則全省盜風或幾乎息矣褚牧亦詳記兩大功以爲信賞者勸仍候督撫憲曁臬司潼商道批示繳

○批定邊縣稟

據稟己悉該縣巡警李前任議抽毛捐以爲經費該令查得買賣羊毛皆在蒙古地方並不來城投行交易自未便恃爲的款該令以縣城舊有鋪捐每月二十二串可養警兵十二名又附設巡警講習所於師範生中選教習一員爲之講授於縣城設總局添收土藥捐月可得二十串以作局費又於安邊鹽場兩堡各設分局安邊警費取諸鋪捐鹽場則取諸鹽戶籌議均甚妥葉應準照辦至稱所屬五塘十六路各擬添設警兵按地之大小或六名或四名或兩名以資巡緝其經費則取諸牲畜擬每羊一頭歲捐錢五文每牛馬一匹歲捐十文等語查該縣所轄幅■﹝巾員﹞六百餘里地廣人稀盜風久熾該令自稱近來得以稍安者全恃保甲之力夫保甲與巡警同而異者也守望相助比戶相結官不出資民自爲備如一村有十戶一戶有警九戶相救苟行之以實費省而民亦安若全攺巡警其大堡不過六名小者僅二名區區兩兵恐無大用而月需五六串養之是各戶出錢以養兵有警仍須出丁以協助也不然僅恃兩兵以戢盜衛民有是理哉至每畜每年取錢五文或十文誠輕而易舉矣然比戶挨查己難得其確數況牲畜之宰殺無常販賣無準倒斃無定收捐旣巳歲計設今日畜之明日宰之上月牧之下月賣之查點時此畜現存收捐時此畜已斃此五文十文者將一律徵收乎抑隨時豁免乎又或淸查時本無一畜查後忽然添置將查點一過卽了乎抑逐日逐戶而查之乎凡事總須通前徹後打算停妥乃能行之無滯按畜收捐及小鎭養兵二名本司皆以爲不必以省城之力尙未能推及四鄕況北山州縣乎該縣各紳羣欲設立分巡局者意恐別有在也該令辦事素稱切實其愼思之仍候督撫憲曁警務局臬司延楡綏道批示繳淸折存

○批蒲城縣詞訟冊

第一案準情酌理全人手足剖斷公平第二第四兩案皆帳債膠葛狡賴百端該令鉤距得實從公斧斷是有然犀之明而兼解牛之技也第三案荒穢已極惟嫌板子不敷用耳第一案第四案登報此皆縣公親筆敍述故詳盡如此此繳

○批汧陽縣稟

據稟己悉汧陽小邑巡警要政各大縣辦理得宜者且少而該令於籌款募兵獨能措置裕如事有成而民不擾曷勝嘉悅準如所擬按月收捐認眞教練以期收效無窮古所謂月計不足歲計有餘者其該令之謂歟仍候撫憲曁警務局臬司鹽法道批示繳淸冊存

○批韓城縣詞訟冊

判斷各案實獲我心情理外無法律抱舊本者不知講西例者亦未合也安得皆如韓城令乎擲筆三嘆繳

○批南鄭縣詞訟冊

判事痛快之至王全徳如此狂淫險惡枷號兩月不足蔽辜著鎖系一年期滿察看稟奪此繳

○批富平縣李令嘉績稟

凡覬產爭繼欺孤蔑寡之案專照爭繼之例斷令安分寧家其心必不甘服此案朱張氏苦節三十餘年自擇族孫朱順兒嗣其己故之嗣子而朱維保維有兄弟膽敢覬業霸繼並將順兒毆傷實屬貪狠已極準如所稟將到案訊明不遵堂斷之朱維保鎖系二年以馴其气而懲其凶並補傳朱維有到案量加責罰永遠不準維有之幼子過繼奉批速辦此繳

○批三原縣陳令云霖詳

雒玉海平空訛詐環質得實理應重責而該令反令屈被訛誣身受訟累之曹長盛給錢四串以致該刁民持作訟資兩次上控該令判事失當眞所謂庸人自擾閱詳令人焦急仰勒緝雒玉海到案將原斷四串銅錢追還曹長盛具領仍將該刁民枷號一月滿日責放以後斷案勿得再討刁劣之好自貽庸懦之羞倘再如此顚倒失平定以北山最苦之缺相待凜之仍將遵批辦理情形迅速稟復勿延此繳原詞存

○批郿縣程令塤詞訟冊

老手斷案圓潔漧淨所謂其言如菽粟也欣悅覽之此繳

○批醴泉縣周令稟

委曲詳盡如畫如話花市興而學費亦有著計無善於此者楊徳昌以失業之故一再妄控乃無賴之尢應逮案重責保領管束張新合卽令來司領帖照該令稟定章程開行收用以資學堂經費徳昌父子再敢作耗定行鎖系不貸此繳原詞二紙存

○批醴泉縣周令稟

物必有偶趙鎭有楊徳昌魏鎭卽有魏丕昭俱屬窮牙俱被更換俱來上控兩人控詞如出一轍而縣公兩稟各極其妙該令本幕府好手非遇此姦牙越欣亦無以發君之髙文也興花市而籌學費誠不能便一人之私害一縣之公應一切如所稟行楊魏控詞狗气而己此繳

●樊山政書卷二十

恩施樊增祥嘉父

批甘泉縣典史稟﹝寧藩任內稾﹞

批東臺興化煙酒捐陶令鑄堯稟

批寶應縣稟

批職員湯宜震稟

批徐州府詳

批職員丁傑路稟詞

批儀邑監生潘祖棟稟詞

批江寧縣孀婦楊李氏控詞

批甘泉縣職員姜嵩年等控詞

批章從九墀稟

批江寧府詳

批江寧縣詳

批揚州府稟

批泰興縣詳

批贛楡縣詳

批茶引大使金聲駿稟

批睢寧縣稟

批溧水縣典史吳徳麒稟

批工頭陳華章稟詞

批阜寧縣請革代書考取書記生繕寫呈狀稟

批庫房寫生邵壽恆等稟詞

批徐州府稟

批徐州府稟

批江都縣稟

批阜寧縣查復王連甲並無販私拒殺營勇情事稟

批句容縣廩貢張長齡等稟詞

批六合縣勘災委員陳令乃勛稟

批南城卹燼局所董何步瀛等稟詞

批采購稻穀委員曾令稟

批泰州朱牧稟

批泰州稟

批江都縣袁令國鈞稟

批通州詳

批淮安府詳

批揚州南區商民控警長顏姓稟詞

批通州稟

批朱縣丞國�稟

批通州關直牧申復湯宜震控案稟

批儀徵縣稟

批桃源縣教育會長廩貢韓懷禮等稟

批前署甘泉縣宋令康恆稟

批淮安府稟

批沭陽縣稟

批職商馬鴻章稟詞

批瞽民蕭永復稟

批職孀吳張氏等三十人稟

批已革湖南候補道黃懋楨稟

批商民顧潤章等稟

批己革澱山司巡檢吳廷芬稟

批江都縣稟

批寶應縣陳令習謨稟

牌示

批職商顧東興等請籌糖捐稟

批光祿寺署正張繩祖稟

批三學文生劉寶恕等稟

批桃源縣李令稟

牌示

牌示

批知縣左令杕堵截浦六處流民稟

批東臺縣彭令稟

批鹽城縣典史孫建章稟

批六合縣禮房書辦李秋潭稟

批鹽城縣王令稟

批文生陳毓蘭等稟

批江寧府稟

批兩江師範學堂舊班新班等稟

批通州讞員傅直牧稟

批署淮安府應守徳閎稟

批江都縣稟

批泰州稟

批調署上元縣李丞宣龔稟

批殷照磨鳳翔等稟

批江寧府詳

批調署碭山縣李丞宣龔稟

批泰興縣王令稟

批東臺縣稟

批

縣稟

批初級師範女學堂女士周墨亭等稟詞

批署泰州朱牧稟

批江寧府教授丁立中稟

批穀米局稟

批前署沭陽縣於令稟

批興化縣稟

批淸河縣稟

批鹽城縣稟

批曹巡檢登瀛稟

批趙巡檢廷珍稟

批江寧縣民婦劉張氏控詞

批揚州府詳

批泰興縣職員章應祥稟

批上元縣貢生馮徳恩稟

批裕寧官銀錢局參議沈守銘昌稟

批前淮安府許守星璧稟

批甘泉縣萬令啟型謝調補甘泉縣稟

批鹽城縣徐冬官稟控詞

批江寧縣稟

批初級師範女學堂女士周墨亭等稟

批候補知州劉澍等稟

批安東縣許令省詩稟

批署髙郵州學正王同徳世職王偉忠稟

牌示

批江寧縣附生陳廷彜等稟

批桃源縣陳令杭稟

批江都縣詳

批上元縣職紳善溥等稟詞

批揀選知縣馬象雍等稟

批鹽城縣詳

批財政局收支委員李筠稟

批商董王順文稟

批淸河縣詳

批前署髙郵州界首司巡檢徐輔臣稟

批署揚子縣稟

批署句容縣姚令稟

批海丰麵粉公司總理呈

批匿名稟控愃令科罰

批江寧縣折

批阜寧縣闔邑紳士商民稟

批泰州稟

批揚州府稟

批米業商號豫丰蔡天太汪春和同丰稟

批米業商號豫丰等稟

批泰州稟

批卸署阜寧縣李紹卿稟

批丰縣詳

批髙郵候選儒學歲貢髙棟等稟

○批甘泉縣典史稟﹝寧藩任內稾﹞

該典史如無嗜好萬令何至誣害同寅且旣經江都袁令驗明該府何以不待稟復卽照萬令原文申轉該典史此稟不惟訐萬令而且懟本府郤又懸懸於典史一缺以爲全家性命所系試問府縣兩堂俱已得罪將來如何共處乎雜流大半胡塗今之佐貳尢多窮困愈窮困愈胡塗以至出此冒昧之稟迹近可憐府縣可勿與較惟袁令查驗後究系如何稟復仰揚州府據實申轉候核所請札調赴所查驗之處暫從緩議仍候督部堂批示繳

○批東臺興化煙酒捐陶令鑄堯稟

據稟已悉東興兩縣煙酒捐務該委員勸導有方兩地主復肯協助印委同心故能集貲逾萬深堪嘉悅至於場地槽坊自應一律查辦以昭畫一所稱尙可集款三四千串可取則取何所遲短督憲注意財政不汝疵瑕也仍將續辦情形稟報候核並移東興兩縣知照繳

○批寶應縣稟

書曰罪疑惟輕朱子曰君子常失於厚該令同日繕發兩稟均系鬧米之案事在兩年以前所獲各犯業經瘐死三名萬前令擬以軍遣該令攺爲監禁五年擬以滿徒攺爲監禁三年案情無殊別稟詞亦無同異如果萬令擬辦過刻該令從輕擬結誠不失爲仁人之用心若因各犯狡供而遂故寬其罪則匪膽日大終爲良善之憂亦終爲地方官之累不可不察也觀於潘齩臍等一案稟稱楊長淸等所供打毀器物折毀墻磚實系畏刑妄認等語查原報貧民乘機滋鬧毀壞各紳富家門窗衣物而各匪到案亦俱供認不諱該令於兩年以後接審此案忽以畏刑妄認四字爲聚眾滋事之匪徒開脫然則紳富爲誣賴而萬令爲刑求矣兩稟於所獲各犯均稱並無冤屈又均稱法重情輕實屬自相矛盾此等稟牘不堪令張子布見也姑候列憲曁臬司運司淮揚道批示繳

○批職員湯宜震稟

從來一面之詞原難盡信惟此稟以賬債涉訟事屬有憑有據言亦有條有理邢式九似屬虧心傅讞員亦似乎偏袒本司折獄多矣從不敢偏聽人言惟此案以本年三月具控邢式九避不到案者凡五閱月迨七月初一日兩造傳齊又延至二十一日始行質訊則該州之堂事廢弛可想而知其所請之讞員不能得力亦可想而知此等錢債細故準而不傳傳而不審審而不斷斷而不公以致髫稚孤兒來司上控爲民父母羞乎不羞仰該州覆集兩造人證添傳要證周晴川秉公親訊不準原審之傅某代審限奉批十日之內斷結詳覆如敢玩視此批如前延擱本司蒞任伊始力除庸惰積習定將該牧嚴懲不貸詞發隨詳申繳

○批徐州府詳

此案前據宿遷監生陸道隆等以教官越分營利擾害地方具控宿遷縣學訓導袁鼎和到司當經繼前司於本年十六日批飭該府查明詳覆旋於六月初八日由繼前司以聲名平常被控有案詳請督憲將該訓導咨部斥革在案玆據該守查明詳覆前來據稱該邑東洋人力車系由實業社會趙委員勸辦興土車並行不悖且系玻璃公司刱辦袁訓導認有股分並不在局經理不惟所控無因卽稟首列名之馬如苞陸道隆等皆距縣窵遠利害無關查系捏名飾瀆等語查繼前司疾惡太嚴膚受之愬往往得行卽如此案業已批查又不待查復而卽詳參在袁訓導苜蓿一盤何關輕重然使官場失其公道姦民肆其譸張風气之憂亦憲司之恥也該守於三月奉批延至八月始行詳覆已在該訓導被革兩月以後𨿽來詳剖辧從公雅得於公治獄之意而此案挽回無及能無伯仁由我之疑詳尾聲敍袁訓導業已另案咨斥應毋庸議本司誠不知該訓導除此捏名一控之外尙有何另案可參也今之大患正在官場無公道艸野無是非使本司爲原參之人誠不難自行檢舉無如欲白其冤則歸過前司爲不義不伸其枉則漠視同類爲不仁無已惟有代籌捐復之一法所有捐資本司與該守各認一半該守可贖濡滯之愆本司亦代同年補過也仰卽傳諭該訓導照辦並嚴拏捏名妄控之人務獲究辦切切此繳詳冊存

○批職員丁傑路稟詞

蕭兪氏等旣有把持影射等獘自應在縣控訴何得輒稱控縣必落蠹承之手顯系藉詞赴控未便準理

○批儀邑監生潘祖棟稟詞

該監生以父控子而地方官置之不辦其中恐別有情節若如來稟及鈔案所言爾兩子固是豺狼豈縣令竟同傀儡天下豈有爲民父母而縱令子毆父孫捆祖不但不懲而且開脫者乎仰揚州府迅提潘宗懋兄弟等到案切實訊究有無別情限文到半月內訉明據實詳復候奪詞發仍繳

○批江寧縣孀婦楊李氏控詞

爾等身爲苦主緝凶不獲宜其呈催然立言須有分寸詞稱斥革陳泰血比周官保另差幹役不消十日必獲徐麻子等語百姓指揮官長官長卽奉令承教乎爾等須知命案不獲凶手作官者比爾等更急十倍若如此呈催儼然替官作主正恐欲速反緩耳姑念愚婦無知仰江寧縣重比原差勒限嚴緝務獲究辦勿稍徇縱切切詞發仍繳

○批甘泉縣職員姜嵩年等控詞

此案以姜龍山周延慶陳廣源爲被告以宋國培陳亮齋爲詞證缺一不可斷結不難仰該縣迅卽提集被證人等秉公斷結勿延詞發仍繳

○批章從九墀稟

分府差委各省皆有此章程惟須各該府自行稟請若由本司發往某府聽差萬一人員過多該府亦難位置玆據該從九稟懇分發淮安在已固願效馳驅不知淮安太守肯用汝否俟札詢該府是否需員差遣若兩相情願則本司亦樂與玉成也仰卽知照繳

○批江寧府詳

據詳已悉按稅契新章凡問捨求田斷無通融免稅之例惟魏紳家驊向稱廉正此次籌辦寧屬義賑余有節省銀二萬有奇若在他人早已善人自富矣乃卽以賑余之款爲積谷之資先以四千餘金購倉然後以餘款盡數買穀倉房稅契需錢一千數百串文賢太守據情詳請免稅前來諺云慈不掌兵義不掌財本司總司財賦若以國稅作人情未免當官有愧矣然此一事正自有說稅契庫款也賑銀亦庫款也此時多稅千餘金之契卽少買數百石之谷萬一年饑而谷不足仍須撥庫款購之是此錢儲之於倉無異收之於庫也何不可免之有然事非義倉人非魏紳本司亦斷不能準他人他事不得援以爲例此繳

○批江寧縣詳

接閱來詳愴惜無已陳伯雨先生學兼華實師擅人經七十髙年一國善士忽膝前之破鏡戕臨老之楊枝釁起細微案關倫紀逆犯陳貽茀刃斃父妾遁避無蹤妻子𨿽在湖湘逮捕當徧天下上戴天而下履地何處可以兼容南走越而北走胡法當窮其所往此冤恐世世相報逆子乃人人得誅在子弟恐傷厥考心卽官紳皆爲門戶惜本司以爲善人不皆有後鄧攸是也愛妾不必令終嚴挺之是也況伯雨別有犀角之子而貽茀不得比李鷹之椎門閥何傷國刑難貸仰卽簽差比捕飛移鄰封各州縣一體嚴拏務獲一面詳請督撫憲分咨各省通緝究辦仍候各院憲曁臬司巡道批示繳

○批揚州府稟

處斷公平欽佩之至馬令心中須要明白凡前後任交抵之際只知有已不知有人如何行得去天下愛便宜者必致喫虧則亦何益之有此番東臺交代一如賢守來稟辦理馬令應交應解之款勒限分別解交勿再巧延幹咎繳

○批泰興縣詳

此案孫長庚疊次上控經該縣前後三任訊勘明確張廉泉此段墓田買之陸小相小相買之章益善益善旣將全地歸陸又盜賣一分與孫以致張孫兩姓爭墳互訟細閱該令來詳供證確鑿訊斷公平判令長庚遷墳別葬益善地價充公而長庚三代訟棍抗不具結詳請批示前來核閱供詞益善盜賣己承而長庚謀買究屬無據今已葬之墳當徙而持出之價不歸其不甘心大約在此應令益善將原得十二千地價交長庚收領另卜葬地如再不具結除原價充公外加以嚴懲必令具結而後已該令判斷此案大致不差惟本司有一事不解以孫長庚之健訟管押可也章益善之貪財收所可也張廉泉枉受訟累旣經訊明並無不合徒因原告不具結遂將橫被冤誣之被告交吏房看管萬一長庚永不具結或更捏情上控廉泉將終老於吏房矣吾不知該令此舉爲原告出气耶爲書吏生財耶合行嚴加申飭批到速將張廉泉釋放不必取保餘照批示辦理此繳

○批贛楡縣詳

據詳不無可憫該典商捉生替死輸產充公金楚卿宋靜先一死一逃轉令無辜受累此所謂豬婆龍爲殃癩頭黿頂缸也典業閉歇已久姑準免稅以示體卹惟宋靜先明虧暗蝕挾貲潛遁情殊可惡仰該縣嚴拏務獲將鯨吞之款悉數追出充公以抵二十七个月之當稅金忠淸準其銷帖可也繳

○批茶引大使金聲駿稟

據稟已悉前因王許兩孀及孫萬福來司懇銷魚業牌票均稱廳差拖累繼前司飭府查辦該大使因此撤任玆據稟稱許王孫三姓卯名業經開除懇祈銷案前來查漁戶己故其孤寡不能捕魚納稅理應除卯另招而差役索錢該廳若罔聞知不撤何待吾最不解天下之庇縱丁差者以自己之考成討廝隸之歡喜卽如該廳此案詐錢之劣差未知斥革與否而爲大使者實己賦閒年餘何其厚於隸人而薄於孤寡也此案姑準稟銷至該大使應否回任俟首府稟復再奪此繳

○批睢寧縣稟

稟折閱悉州縣至今日不可爲矣徵錢解銀銀貴錢賤幾於靡缺不賠此專指財用言也至地方自治民權日伸用人一不當正紳杜門劣紳橫議政事亦必掣肘貪劣庸懦之牧令果得本地正紳扶持豈不甚善惟果銳明決之官或遇惡劣迂庸豪橫貪鄙之紳籌一款則以爲虐民辦一事則皆欲染指動相抵抗或且徑訴臺司再遇媚紳要譽之上司從而信之則循能之吏灰心喪气而求去矣人心每欠公道人妻欲其悅己己妻欲其詈人大愚眞不可解須知在任之官還鄕卽紳也本地之紳亦他省之官也爲官則欲保官權爲紳則欲張民權皆拒人悅己之私心也時會所趨憲法斷不能不立官與紳須相助爲理好官不用正紳何以辦地方之新政好紳不借官力何以拒鄕黨之棍徒當此相依爲命之時斷不可存彼此異同之見其大要在無私二字人人無私心中國之自彊其有望矣今正籌辦咨議局之時乃目前第一要政昔明之旤在君子與小人鬭宋之旤在君子與君子爭議局初開選舉最爲重要若邪正相爭則官當護持善類若兩賢相阨則官當曲意調停本司因該令才品兼優未曾識面故藉來牘紙上談心而地方自治一條又爲關系之最大者故縱言及之至淸折所開收支款目出入不敷者甚巨是則然矣然如赴鄕川費獲犯賞號過境差使委員程儀本系無定之款而一並約舉其數胥幕擬批必駁無疑矣昔定興相國撫豫州縣競言委員差費供億不訾相國令其開單實報每縣酌提一半解省津貼貧員川縣永遠不出差費及相國去豫提款如故而差費亦如故或更加甚焉是亦前車之鑑矣作官者事之治不治在本領財之足不足在運气大略州縣活支項下歲增數千金其常歲省數千金亦其常不得據爲定數也該令現己委署宿遷交代睢寧後迅卽赴任不必來省言﹖身﹖矢委如有疑難不妨函告昔本司作令時凡與上司函牘皆親筆行書亦無責其不恭者寧屬同寅可仿辦也本司老矣識途之馬不無一得之愚凡我同寅若不以忠告見疏筆談可也此繳淸折存

○批溧水縣典史吳徳麒稟

據稟不無可憫查該典史撤任原詳並無罪案而署事李黃兩尉均各滿年該典史卽有過失業己賦閒兩載有餘貧窮非人所堪饑餓亦吾之恥可回任

○批工頭陳華章稟詞

此等案件何難一訊而結仰上元縣秉公覆集親訊剖斷髮審張令現被控稱徇私擱案勿論虛實均應回避如上元縣礙於情面卽將人證卷宗解司親審勿延

○批阜寧縣請革代書考取書記生繕寫呈狀稟

閱稟一笑官之佳惡全不在此雷門布皷可以不必繳

○批庫房寫生邵壽恆等稟詞

前因倪革書來稟看不明白故令爾等稟復乃所稟更覺胡塗令人悶損及調查全捲閱看不禁失笑天下無事自擾有如此案者乎此案發端由於裕源祥之信函謂倪庫書向其索詐夫旣系商人告密而開口卽稱藩司爲蓮溪仁兄此不問而知其僞托也乃前藩司卽據以爲眞發府審訊及倪啟厚供出已故庫書之子施祥榮挾嫌誣害裕源祥錢店又辧明信系捏名徐洪到案又明言朱號房教供朱與施郎舅至親施避案而朱教供此案癥結顯然可見矣而前藩司疾惡太嚴去蠹尢力因嚴生蔽因蔽成冤竟謂錢店爲反復府縣爲闒冗一本胡塗帳至今不得明白可爲長嘆此次啟厚具稟自稱革書而又云前憲賞還卯名是該書之胡塗亦可槪見此案倪施蔓訟終無了期今由本司定斷施祥榮之聞風逃匿卽捏名誣陷之明徵𨿽不必拏案追求亦永不準入署供役倪啟厚著準復庫書卯名以第三名注冊有勞提升有過倍懲朱號房業經斥革著永不準復卯此案懸閣二年之久經本司判定以後再有出頭嘵瀆者立斃杖下此判

○批徐州府稟

接閱單稟不禁莞然前據該守來詳於已革訓導袁鼎和被控一案洗刷漧淨如黍雪桃而該訓導早經咨革在案就案論案豈不甚冤是以本司有代爲捐復之議該守奉批後始將該革教被控各案和盤托出本司皆未之知也向使於詳尾申敍數行則本司亦不致以濡滯責該守矣該革教昨來稟見察其聲音笑貌略得大凡玆據淸折所開前後被控批查者凡六七案然則最後被革之案𨿽云無據而其它被控之案實屬不冤合觀詳稟寬於昔而嚴於今復視前批知其一未知其二今旣己知之矣應毋庸議此繳單折存

○批徐州府稟

君子可欺以其方向來收買蝗蝻每斤少者五文多者十文再多者十五文二十文止矣蕭縣買蝗報至每斤二百文實屬異常荒謬本司州縣起家實不能明知故昧撫憲所批深堪嘉慰者特因各縣撲滅甚速蝗不成災故耳若眞以蝗價每斤二百爲可嘉豈非笑談耶且收買者不止一處每斤多至數十文而止從無如此駭人聽聞者本司聞該守頗能要好何於此等荒謬之事代爲緩頰殊堪齒冷所懇仍不準行繳

○批江都縣稟

來稟欣悉該令素號賢能心賞久矣玆就淸賦一事觀之燭照數計已可見豹一斑增賦額杜欺隱除中飽三善具備眾論翕然應先記大功三次以示鼓勵此復

○批阜寧縣查復王連甲並無販私拒殺營勇情事稟

閱稟不勝奇詫該令敢言可嘉仍候列憲批示繳

○批句容縣廩貢張長齡等稟詞

學堂要政也積谷亦要政也因學費維艱乃於積谷項下撥六畱四以濟學堂之不足移緩就急未嘗不可惟未撥六成積谷以前該邑城鄕學堂共設幾所原有經費幾何若如來稟所云歲有五六千串之入則所缺亦當無幾何以撥用積谷期以五年之久耗至六成之多稟稱百姓脂膏數人揮霍𨿽難遽信容亦有之仰江寧府遴委妥員前赴句容縣確切查明該縣小學堂共有幾處每處教員管理學生共若干名每堂每年需錢若干串合縣共需錢若干串本有經費若干新添六成谷價若干監督管理有無濫支之事一一查明據實詳復候奪稟批抄發

○批六合縣勘災委員陳令乃勛稟

折及紳稟閱悉所述自系實應情如所懇於原勘災狀二分六釐之外酌加一分後不爲例他處亦不得援以爲例此案翁令因核實而從少紳民因貧苦而求多官本無私民亦可憫從權俯準勿再紛爭勘冊發還另造該委員卽日馳回六合剴切諭飭以安民心勿延紳稟存

○批南城卹燼局所董何步瀛等稟詞

善舉誠宜佽助惟江寧藩庫入不敷出者每年在二百萬以外當發者且猶從緩已停者何能再支仰卽自行籌捐一俟司庫稍裕再行補助可也

○批采購稻穀委員曾令稟

據稟巳悉本司原札何等諄諄告戒以爲於采買倉糧染指與蝕賬何殊來稟自言奉委後卽派司事前赴蕪湖稱得谷價每石計重九十餘斤價銀一兩四錢而運寧納倉每石須交足百斤已多賠貼又歷敍運交之艱難耗折每石到倉須漕平銀一兩六錢八分等語本司調查光緒三十二年采買蕪湖米石淸折內開蕪湖米斛系漕秤每斛約重三十五六斤較之南京每石約多出三升上下卽雲谷輕於米然以權論米谷之斤兩或殊而以量言則每斗多三升米與谷無差別也玆閱該令來稟每石僅報九十餘斤是蕪湖米斛反較江寧爲小實屬荒謬巳極以本司諄諄托付而該員尸居寡營一惟司事之命是聽實堪痛恨曾鳳祺著開去采買差使停委一年以示懲儆所有買谷一事另委妥員承辦該房卽速送稿勿延此繳

○批泰州朱牧稟

該署牧深穩精勤胸中有經緯故辦事有條理此次籌辦咨議局惟通泰二州下手最先成立最早關牧敏而朱牧實可稱一時瑜亮若沈深棐篤則君爲尢勝矣佩服深之此繳夾單存

○批泰州稟

據稟己悉調查選舉事宜該署牧力任其難力求其是簡章及分區調查淸冊若网在綱有條不紊洵足爲三十六州縣程序嘉嘆無已此復

○批江都縣袁令國鈞稟

該令實心任事循聲卓卓本司心寫久矣循覽來牘在省局未立之先該縣早已具有眉目他人於咨議局籌辦事宜平時茫然奉文竭蹷者多矣平居無事人人皆可作官一有要政則才之優劣短長如鏡照形軒豁呈露大凡稟牘著不得一句誑語辦事容不得一毫欺飾江甘兩縣同城甘泉之稟如村巫說鬼話稍明事理者皆羞之江都之稟如山東父老話農桑言言皆實本司於該二令均未謀面然此心猶鏡心施嬙鹽嫫各以形呈其妍媸固心識之矣一切如稟辦理仍仰甘泉事事仿效以歸劃一而免參差此繳

○批通州詳

此等訟案有據有證判斷何難該署牧年力方彊甫握銅符卽染積習以堂事委之讞員而讞員傅壽慈專信被告邢式九之言於執﹖索逋者反謂之欺騙今之官場胡塗顚倒者誠不一而足然旣具此恰合時宜之性質喫飯可也得錢可也何必坐堂問案耶此案據楊麗華供邢式九共欠湯氏寡本利洋三千餘元前經沈敬夫等理處還洋千四百元了事因內東不允而止今構訟八閱月之久反折郤四百元僅令邢式九持出千元了事吾不知該署牧撫心自問爲何如本司自覺該孤兒上控一回父母官未見一面但由親友懇息喫虧了案吾輩眞無顏以對百姓也此案若提省親訊適滋拖累若發州復審更不放心祗可如懇息銷以圖省事該署牧前次來見器宇端整應對明晰卽知是吾楚佳士然切不可走入油滑庸惰一路世惟首府縣酬酢較繁必須有人幫審然本司爲首縣時案多親訊從不以考成所在付之他人若外州外縣公事委諸幕友聽訟又屬之委員本官終日閒居有何意味荀子曰多暇日者出人不遠戒之戒之傅壽慈不公不明應詳記三大過學習三年然後問案此次孤兒寡婦少得四百塊錢壽慈爲之也仰該署牧扣給三个月薪水罰入學堂充公此繳

○批淮安府詳

該守旣延攬情殷卽令章墀分淮差委可也繳

○批揚州南區商民控警長顏姓稟詞

所稟如實顏某可參所稟若虛顏某豈甘何物警長如此不堪能爲此文或非妄談倚樓嶽嶽轉運淮南無姦不擊無隱不探移請查究如鏡開奩必公必明爾民具瞻

○批通州稟

該署牧署事期滿現當調省另委之際而於地方冬防事宜嚴密布置不遺餘力折開匪首徐得標十二名皆極惡窮凶爲害最烈已由該署牧會商李鎭臺派委丁�總率同兵差嚴緝務獲應卽飛飭沿江各屬一體會營協緝以防漏网該署牧交卸尙早務須到底不懈以期盜戢民安鬭子文舊必告新叔孫婼去如始至祇可與賢者道耳仍候列憲批示繳淸折存

○批朱縣丞國�稟

現值吏道更新誠不必盡拘舊例該員情殷投考應卽照準俾盡一日之長現奉督憲札飭於本月二十四日考試各官該房迅速具稿�送俾屆期一同與考勿稍延誤切切此繳夾單存

○批通州關直牧申復湯宜震控案稟

吾鄂自咸同以來人才寥落私竊嘆恨此番到寧見足下眞後來之秀也方欣喜不暇豈肯苛責惟生性質直心不謂然者必形諸口筆事過則忘之矣湯姓之案卽使未允亦是一事之差況吾僅就文牘論之初無一毫成見不當以是寒心也近人每不好直言鄙人恥之若我有過惟望同寅諸君子隨時規切人之賢不肖絕不與官之大小相干臣猶可以諫君誰謂屬員不可責難土司耶惟不可與言而與之言則爲失言智者自能辯之此繳夾單存

○批儀徵縣稟

此假命案也據報秦學才與鄰人王增詩因修墻口角被王增詩等毆傷越五日身死該令驗得系受傷後因病身死檢閱傷痕僅左腮脥有掌傷一處至左肋之磕傷長二分寬四分輕微己極且非毆系所致然則口角之時王增詩僅止在臉上打一掌耳傷止一傷而云王增詩等一若有多人共毆者此系屍親訛人慣技若聽其誣指有告卽傳則株累被家者多矣王增詩動手打人法宜懲責然秦學才死於病非死於傷增詩無問抵理亦不得作命案辦該令將王增詩帶案管押在屍場中自不得不爾此後質訊祇宜開導屍親斷不可拷訊凶手緣打人一掌本算不得凶手也若屍屬再扯旁人萬勿拖累至囑至囑此案限半月詳結王增詩斷令酌出葬費薄責釋放可也仍候列憲批示繳

○批桃源縣教育會長廩貢韓懷禮等稟

據稟已悉本司州縣起家豈不知民樂循良官須久任李令仁明英斷耳熟循名現值首邑缺員借資臂助又以桃源地方緊要信臣之後必得杜詩是以愼簡良材以陳令爲李令之繼陳令亦本司心賞者也今日已輕裝赴任本司決其必能安良除莠蕭規曹隨爾紳民樂得賢有司將來遷官必又有截■﹝革登﹞畱靴如今日者此稟足見桃源民情之厚且徵直道之公本司實深嘉之至謂士民攀畱長官有幹例禁本司素不作此語此批發給陳令閱看勉爲循良勿使李令專美於前也仰卽知照

○批前署甘泉縣宋令康恆稟

來稟情理昭然筆鋒銳利誠爲牧令好手交代轇轕至寧省已到盡頭處本司生平未見該令甫權赤緊旋罣彈章創巨痛深毀家輸款震令誼關寅友當該令臨漕落職公議俾後任津貼二千金實爲公允而遷延慳恡轉肆矯誣無怪該令之不平也候一面飭催震令遵照前案如數措款解司以抵該令應解之款一面詳請開復該令降補縣丞職銜以彰公道此繳

○批淮安府稟

賢太守政績炳然本司早心識之頃奉來牘指陳地方情形及隨時整頓各事宜深切著明言言入理至云舉辦新政按牘以稽燦然明備細加考察未敢自欺此他人不肯言者不圖永嘉之末復聞正始之音不能不令人開襟而悚聽也天下事所以不振者盡壞於名存實亡四字屬員以是敷衍上司外吏以是敷衍京朝官自辦新政以來取民之財數倍往昔而實事求是者寥寥無幾然百中一二豈其絕少賢良來牘肯爲是言吾知淮屬新猷必較勝於他處大學平治之道重在毋自欺人人如貴府之不欺天下事尙有豸也至謂職所當盡力所能及者惟在淸理獄訟尢與鄙衷相合氓之蚩蚩每以小事結訟而市魁衙蠹又播弄而魚肉之苟牧令不了事拖延輾轉因訟破家者多矣胥天下而學法政及裁判庶獄仍不能不用中法亦如胥天下之餉以練新軍而不能打杖及有事仍用舊軍吾儕此時作官惟有我盡我心我行我法而已上控十紙九虛未可輕提輕準然縣官苟不善則郡守亦不得不任其勞道在因人而施案貴衡情而斷惟可與知者道耳督憲昨言淮屬冬防喫緊足下辦事認眞俾實缺暫緩到任願足下好爲之就璧謙版復候勛祉不宣夾單存

○批沭陽縣稟

姦徒僞造官錢局票不法己極現經該縣縣丞拏獲送案並起出假票九張顏料單一紙應卽將該犯李玉香嚴切究詰而來稟疏略顢頇閱之令人焦悶如雲每張銅元百枚以五百文購自王海波票均海波所造等語王海波系何處人在何處造此假票該犯從何處購來九張之外是否尙有隱匿未發覺以前用過幾張顏料單現存該犯之手顯系通同作僞何得任其支吾該令問案疏漏是以稟詞顢頇仰照批飭各節詳細研究稟復一面嚴拏王海波務獲從嚴質究照例重辦勿再率忽幹咎仍候列憲批示繳

○批職商馬鴻章稟詞

據稟己悉鄺令向稱能事何至於此等夥竊有據之案反爲放松仰江寧府迅飭鄺令從速嚴訊追贓以卹商旅而保治安勿稍縱懈切切

○批瞽民蕭永復稟

稟詞荒怪已極據稱爾娶妻張氏十有三年生子女各一忽於光緒三十一年被王陳氏勾引與其夥杜本有通奸中間將爾謀害三次未成三十二年四月五日王興根杜本有與張氏將爾兩手捆住用石灰揉爾雙目成瞽爾妻弟張金海又主持離異查爾被害至今己歷三年果有如此奇冤何至控縣不理控府批查亦不復且爾妻奸夫只杜姓一人王興根何所貪圖幫同下手甚至將爾兒女家具糧食全被杜姓擄去縣官亦置之不理此等荒唐瞽說何值一查天下瞎子之妻安於室者鮮矣想系爾夫婦不和賣妻與人又圖翻異恃瞽妄訟意在訛人是以屢控不準耳三次謀害何計得脫石灰揉眼何人見證無證無據何從究理不準

○批職孀吳張氏等三十人稟

閱稟淒然欲淚貧員結局乃至於斯柩眷羈棲惟以典賣鍼工餬口歲終佽助禮亦宜之善門固屬難開孤寡寧不可念至謂將故員家屬年終卹款撥歸法政學堂本司未見此案總之卹孀濟困仁政攸關歲以爲常有舉莫廢若向無此例則不能由我市恩向有此款決不至奪此予彼該氏等勿庸過慮也仰卽知照

○批已革湖南候補道黃懋楨稟

閱稟惻然黃氏一門百口以百萬之富頃刻奇窮罄業難償弟兄羈系三錢鋪之總管王省堂等欺東婪款貽禍無窮豈能任其逍遙事外作富家翁本司在陜西作令時凡遇停門倒債之案無不刻於夥而寬於東於祿兩姓之獄可覆按也況王省堂等姦欺挾制罪不容誅潰敗決裂至斯斷無東已傾家而夥能逃刑之理至謂兩弟幽囚無益不如保外張羅所言亦自有理但隔省之案本司何能預聞重念富室淸門慘遭奇禍華屋山邱之痛見於生存故家喬木之遺槪從籍沒誰非官府誰無子孫但有仁心皆應援手仰候據稟咨請湖北布政使酌查辦理黃氏諸昆亦宜趕速設法以舒家難切切

○批商民顧潤章等稟

爾與甘書林怨毒已深訟無底止昨經釐局傳質爾情虛畏審匿不到案而聯名呈控甘書林之原告皆雲實不知情系爾一人竊名朦控業在釐局具結存案查爾顧潤章名列膠庠實爲訟棍恃衿作業誣害無辜一呈不準攺名再控顧潤章卽顧若金又名顧增記又名顧湧記又名顧東興又名東興恆又名顧良鈺然猶不離本姓也乃又變其姓名曰沈明義曰洪敏奇曰葉理平曰嚴又如以顧姓生員因欲逞其誣陷伎倆遂甘爲沈洪嚴葉四姓之子孫無恥無良玷污黌校仰江寧府速將顧潤章傳案管押一面移取釐局案卷傳齊人證質究明確將該訟棍衣頂斥革鎖系一年以爲誣良健訟者戒詞發仍繳

○批己革澱山司巡檢吳廷芬稟

該巡檢被參革職已歷數年據稱被革卽病病愈卽控從此活一日控一日與田令有不兩立之勢查該革員系靑浦巡檢被蘇藩司詳參案在蘇屬郤來寧屬具控本司未見原詳豈能憑空斷案田令現爲首縣豈能對質公堂該革員气忿之餘兼以窮蹙怨言讎口豈足爲馮稟詞自伐其功而痛詆田令兼及丁守此卽原參浮躁二字鐵板腳注也不準

○批江都縣稟

稟及夾單淸折均悉本司蒞任之初見各屬凡有公用率請在積谷項下開支一若此款並非備荒專爲地方官作協餉也者是以通飭查報玆據江都一縣淸折所開歷年官董挪借積欠至二萬二千九百餘串之多推之三十六屬虧耗奚啻數十萬串論其行同倉鼠實與吞賑無殊言之深堪痛恨江都自該令到任此款早一洗而空而兩年以來旋收旋放計發典生息者己有六千八百餘千足見爲政在人實事求是稟單所列錢谷並存及官董互相箝制之法皆切中肯棨掃除積獘應一切如所擬行並鈔粘來稟通飭各屬凡積谷項下買糧存款章程悉酌照江都縣辦理以重倉政而備饑年其歷任虧短之款如其人在照例勒追第查江都一屬侵蝕此款之邑令一共七員非死卽革足見果報之說確有可憑作官而吞及倉糧斷無買田宅貽子孫之理則亦何苦自隳名譽攖天罰絓彈章而終歸於一錢不名耶袁令事事踏實其履任之始卽將糧漕項下官幕丁役歷年朋分之巨款三萬六千餘串和盤托出悉數歸公不惟淸風絕塵尢見毅力如虎眞能人之所不能也此繳單折並存

○批寶應縣陳令習謨稟

據稟己悉該縣本年捕蝗給價收買每蝗一斤錢二十文蝻子一斤錢三十文共享錢二百二十餘串情願自捐廉俸不在公款開支查今年徐揚各屬買蝗稟奉督憲批準動用積谷錢文於是徐屬不堪之州縣借端捏報狂吞積谷有開銷七千餘串者有每蝻子一斤發價二百文者又有雇人捕蝗旣出雇價又出買價者貪愚無恥至斯已極惟我官場人格不齊有九天九淵之別吾該令之不動積谷一錢以視彼浮開七千串之貪吏其程度相越奚止七千里哉應詳請酌調優缺一次以獎廉勤此繳

○牌示

爲牌示事照得署江寧縣龍令以卓異人員由江都本任遴調首繁實政實心循能兼備近因冬防喫緊匹馬馳出百里之外親獲拐案彈壓匪徒如此精勤能不嘉佩乃聞有不逞之徒捏造浮言謬稱該令被劾報館不察登諸報紙此於龍令何損特使人疑上憲舉劾之不公則大不可也令如鬭谷本具無喜無慍之心才若�尊豈有乍賢乍佞之理爲此示仰江寧士庶及書差人等知悉爾等須知龍令甫膺卓薦兼之出洋回省卽署首縣其賢當獎其勞當酬其賠累當調劑斷無被參之事若再道聽塗說視之如五日京兆致令呼應不靈辦公有誤本司不汝宥也勿違須牌

○批職商顧東興等請籌糖捐稟

此四人乃一人也其可惡已到盡頭處尙敢來司具稟意在包攬漁利昨己札府懲辦此稟不準

○批光祿寺署正張繩祖稟

爾所控者系屬何事詞稱叔父鳳藻吞沒家產府斷分爲四股侄得一而叔得三其中是何情由無從揣度爾祖何人爾父何人鳳藻是否爾之胞叔來稟一味含糊但稱江寧縣徇情媚富又云自往廬州揚州催案爾一家之事何以蔓及兩省三郡殊不可解本司看爾語言吞吐藏頭露尾決非好人不準

○批三學文生劉寶恕等稟

此項貧生米石每年年終發給若旣經奉裁自系無款可籌之故前司旣已無米本司豈能點金現在新學發明凡爲士流者亟當變化倚賴性質專靠官中養瞻堯舜其猶病諸

○批桃源縣李令稟

去任之時畱心民事猶恐蝗蝻遺孽來歲爲災仁問仁心深堪嘉尙仰後任陳令傳飭鄕保徧諭村農趁此殘冬隨時搜剔期於春苗無損且收規隨之效仍候列憲批示繳

○牌示

語云無謊不成狀故上控之狀十控九虛然又云久告不已必有奇冤故屢斷屢翻者容有不公不平之慮來稟指控趙觀察彊占園基發審委員張振聲媚上袒斷一面之詞未堪遽信觀察買地南京城內空地甚多何必霸買有主有據之地自詒訟累讞員媚上何必媚一候補道於自已得缺得差絲毫不能爲力反於名譽有損世間無此愚人惟此案控經三載府縣案牘具存候本司提捲親閱曲直是非不難立見俟閱卷後再定準駁惟稱該氏叔翁張瀛七十老翁因赴督轅具控被趙道聞知使家丁江福攔截說合旋卽拖至縣署張振聲在彼等候飭卽管押等語趙道與爾結訟三年豈能日日遣人偵伺預防爾之上控上元縣自有印官張振聲何能踞其衙署無故將人管押所稟俱不近情姑將稟批一並封送江寧府上元縣閱看卽將兩處卷宗封送本司核閱勿延粘鈔圖照附存

○牌示

頃由江寧府封送張瀛與徳載堂互爭園基一案卷宗到司通閱縣府供判各詞及同治五年善後局發給張瀛領地照根此案確系張瀛私占官荒恃老健訟查張瀛粘呈圖樣其住屋迆南後門外爲園基橫十丈縱九丈六尺而其東緊接小織造府後身又有縱七丈橫五丈三尺園地一方其南又有縱五丈五尺橫五丈一方東南緊靠小織造府西�墻又有縱十六丈一尺橫二丈七尺一長條自言皆張姓園地核閱局照內塡鄧府巷朝西門西三號二進三號三進橫房二號後園一方墻外水塘一面夫曰一方者取其四面見方無弦角歧出之謂也今張瀛園圖東多一方東南多一方一長條狀若曲尺將小織造府西北兩面之地占據無遺捲查張瀛向在小織造府把門亂後織造被裁官荒無限該差向爲衙蠹遂將署外之地悉冒認爲已有而同治六年領照之時又不注明丈尺以預爲朦混蠶食之計而不知後園一方四字已不啻自繪眞形而凡側去斜侵者皆非其有而冒認者也況此案構訟三年皆張恪銘遣抱就質並無趙觀察其人來稟虛荒已可槪見而該劣差膽敢當場侮辱官長尢爲罪不容誅仰上元縣勘明該園界址惟張瀛後門外四面見方一塊園地歸其管業其餘靠東靠西靠東南霸占之地一槪歸公張恪銘繳價具領之地照契管業如張瀛不遵重責勿恕此此卽是判詞行江寧府存案原卷二宗發

○批知縣左令杕堵截浦六處流民稟

單稟淸折均悉該令辦事認眞又能妥貼深堪嘉尙所領五百金據稱資遣流移撙節支用總期多剩多繳稟牘中得此語如聽仙樂耳蹔明矣省垣將發度歲米石江北貧民欲來者眾尙望好爲諭阻共保治安此繳單折並存

○批東臺縣彭令稟

核閱來稟顢頇萬分據稱申胡氏在牀睡臥忽有人撕開籬笆門進內將胡氏拉下痛毆伊十七歲之子喬稔驚起喊救趕出門外被毆身死該縣驗明申喬稔致命刃傷三處又驗得申胡氏頞腦受傷三處而未指出是金﹖是木器抑系手足末云屍親地保與報語大略相同竟不知凶手爲誰因何起釁查死者母子均己酣眠忽有人破門入室將一婦人拖出痛毆看此情形非因姦卽挾忿喬稔旣稱生有殘疾右腿屈不能伸當凶手聞喊出門自必如飛逃走喬稔跛足何能追及況凶人帶刀而住先毆其母僅止輕傷後戕其子專用金﹖似於此婦不忍戕其生而於其子必欲致之死此人與此婦斷非不認識可知卽使夜半無燈而十四夜明月在天何難別聲辧色該縣當場並不向該屍母詰問卽行顢頇具稟其心地胡塗不能問案已可槪見仰照批飭各節提取屍母鄰佑悉心研鞫逐條登復以待本司詳察本司於屬員向作門生看待若教而不學學而不成則自討撤參矣仍候列憲曁各衙門批示繳

○批鹽城縣典史孫建章稟

該典史因各報紙臚陳劣迹以致撤任嗣據鹽城縣轉據李紳棨等稟詞以該典史在任賢能詳祈鑑核當經督憲批駁在案玆乃自請飭回本任查現署斯缺之奚侗甫於四月十六日到任未經年滿勢難無故撤回本司不信報館之言亦不憑紳士之稟更不能徇該典史之求候署事年滿之日卽實缺回任之時此繳

○批六合縣禮房書辦李秋潭稟

控關蠹書舞獘虛實皆當澈究明知該原告必系挾嫌稟訐然以毒攻毒以狗咬狗正樂得因而用之仰江寧府迅委幹員立赴六合縣將庫戶屯三總書飛提來省由該府督委嚴究李秋潭赴案備質稟及簿冊等件並發仍繳

○批鹽城縣王令稟

據稟及附稟均悉州縣官規避處分諱劫爲竊者固多事主捏報重情攺竊爲劫者亦不少此案就報呈與附稟對勘該令訪查各節自系實情事主鮑徳如旣來報案何於該令詣勘取供之際反不在家而且大門被撞驗無破損其子被捆驗無傷痕失單所開與口供不符室內情形與報詞互異四無鄰佑誰與鳴鑼附近鄰團未聞聲向獨其田主左棻挺身聞案以爲實系被劫是鮑徳如之報呈全系左棻所爲顯而易見徳如之捏報重案心虛避匿其妻子鄕愚無識左棻教供不熟是以各說各話總之無論是劫是竊總應嚴緝贓賊務獲究辦左棻事外無干恃衿插證該令當場申斥是矣坐視其失詞而退是該令辦事軟弱處將來贓賊無獲該附貢必赴省上控矣若本司遇此等棍徒定卽交差帶署問其事不干己出頭摃案及恫喝事主迫令攺供之罪倘敢逞刁卽行詳革照訟棍辦理何等爽快耶該令詢訪詳明甚屬可嘉明而不決則初任膽小之故由此用心練習可做好官勉之勉之仍候列憲批示繳

○批文生陳毓蘭等稟

訟棍被拘乃意中事而云殊出意外爾等自居何等也來稟署名者三十七人較宋江三十六人更增其一吾知此稟卽顧潤章自作人名亦顧潤章所塡如果眞有其人卽仰爾三十七人結成團體一並衣冠赴江寧府法堂爲該訟棍作保或允或不允均由太尊作主本司槪不與聞仰卽知照

○批江寧府稟

張令振聲審理案件不惟有斷才而且有潤養本司知之稔矣玆據貴府請獎前來查給予拔署優缺一次或給予簡委一次或記大功幾次皆紙片上好看而已其實積至十次八次而不上司牌者不知凡幾也該令名字紉之在心遇有相當缺出必有位置現值歲暮務將積案多多斷結俾免各鄕民或在城中或在押所過年則積福多矣此繳

○批兩江師範學堂舊班新班等稟

據稟庶務張通謨顚狂不職而又云學生無敢明出名者則此稟與匿名揭帖何異姑送總辦閱看查核如果庶務長有毆打崇朴情事亦應訊明情節分別究懲至匿名稟件動以革黨誣人心術可謂壞極應查明此稟是誰所爲令其指實以窮其術此批移師範學堂

○批通州讞員傅直牧稟

淸折閱悉爲之失笑官場問案視民事如兒戲者多此案上控之初本司本不能據一面之詞遽相譙責惟月初案證傳齊遲至二十一始訊正蹈官場疲緩之習且湯僅孤兒邢姓欠債屬實何難一堂斷結而竟至釀成上控此本司所不樂聞者也及嚴批速結去後關牧詳稱己由中人處息令邢姓還錢了事如果湯系訛詐邢姓何肯還錢耶本司責備原問官之不能斷案似非甚枉惟該令旣居心要好奉此嚴飭幾無以下對百姓外對寅僚此次表明亦是必不可少之文字本司實深嘉之人孰無過過而能攺善莫大焉只要該令從此好好作官遇事認眞案到隨結亦嚴明亦平恕本司方樂與把臂之不暇而又何責焉前案已銷切勿介意本司方拭目以觀後效也此繳

○批署淮安府應守徳閎稟

據稟已悉賢太守下車以來威惠兼施政聲卓著玆復查得山陽縣承發書吏阮梁卽阮焱森童年入卯爲害地方十有餘年頃因該蠹書稟控農會總理盧元銓經貴府傳案面詰具得狡悍支離之情狀已將該蠹書發縣管押出示招告辦理極爲明決本司查招告之舉好人被屈𨿽招告而無人告爲其本無可告也窮凶極惡之徒𨿽招告而亦無人告何也恐其一旦保釋蓄怨深而尋讎愈甚𨿽有受其毒噬者亦不敢來告也故打蛇必打七寸鋤姦必用嚴懲去莠乃可安良己擒不當復縱在官人役查明罪誠當死立斃杖下可也苟爲一鄕之害永遠監禁可也罰金自贖可施之外國不可以例中華悔過自新可望之古愚不可以信今詐善爲政者以辣手濟其慧心此之謂也貴府貴縣皆可與道政事故縱言及之再查阮自梁自稱監生應先除卯名次追監照隨詳斥革定以監禁若干年俾不致再爲民害仍候列憲批示繳

○批江都縣稟

自該令到任錢糧積獘一洗而空玆復慮櫃友櫃書或乘便營私或始勤終怠惟恐國賦民財之有害益見仁人智士之用心亟應準如所稟以後或指控或暗訴或郵寄或面呈必將原告原函及原告之人一並交該令推鞫分別辦理以爲聞過知非之助兼寓察姦剔蠹之心本司實深嘉之仍候督憲批示繳

○批泰州稟

該署牧循能兼備本司知之甚深此次捏詞與匿名揭帖無異本可投諸大甕惟蠹書舞獘亦是常事所以批飭查辦者以爲人指摘一次我查察一次果無獘竇何畏人言萬一姦欺藉資整頓此本司札飭之本意也今旣查無獘端應一槪勿庸置議此稟剖柝極淸手筆老到應付官報局登報繳

○批調署上元縣李丞宣龔稟

來稟閱悉能者去位賢者去職是亦本司之不徳也悵惘曷己昨己稟商督憲以該令調署碭山勿得再辭繳

○批殷照磨鳳翔等稟

稟折閱悉所估撘棚築壩購備煤斤一應工料價值均尙核實準先發銀五百兩撙節支用仰卽出具印領候核以後陸續支領俟吸水事竢核實造報勿稍浮糜爲要此繳

○批江寧府詳

本司於此等爭利挾嫌互控不休之案經歷多年矣顧潤章誠爲衿中之棍甘書林亦非商界之良惟顧潤章倚衿流毒結黨害公一人有十數名一案延二三載若不亟奪所恃而盡發其姦則爲害於省垣者無窮期矣本擬將該棍徒斥革鎖系而來詳稱其深知悔懼請革去衣頂從寬宥釋姑如所請辦理仍取具連環妥保令該棍徒出具永不滋事切結與甘書林一並交兩縣嚴加管束倘再互控則顧鎖系而甘遞籍本司牌票已預儲而待矣沈洪嚴葉四姓旣查無其人其爲顧潤章捏造可知充極其量不難如耶穌之創造萬物不但商界大受影響且慮訟界難保治安此所以暫免鎖系而必加管束者也仍候列憲批示繳

○批調署碭山縣李丞宣龔稟

劍俠傳云願學者不可傳可傳者不願學其今日州縣之謂也該令素著賢聲兼饒文采本司以首繁相待自謂得人乃托疾堅辭達於節帥仿以連易播之意遂居京乞外之心調署碭山差宜弱體似此優加體卹誼當感激酬知不圖再調再辭知之者髙其易退之風不知者不免擇肥之謗設人人如該令本司難乎爲上矣旣據稟祈另委江南何患無人昔人云張�死生何關魏朝興廢惟須薄加懲罰以杜效尢李宣龔應勿庸調署碭山詳請停委三年以爲任性規避者戒此繳夾單存

○批泰興縣王令稟

據稟殊堪詫異泰興城內失火水龍會水夫陳裕康挑水救火不肯私賣與章二髻子遂被二髻拳打足踢喊經該令驗傷傳質二髻遁匿商會經原差伏盛持票往傳會員蔡老四輒將官票交給二髻與茅靜波辱詈來差該令傳人不到出票被畱備文查詢又不復是泰興商會直同化外會員直類瘋狂髙茅蔡三人事不幹已庇一行凶肇訟之章二髻其意何居旣據總董張樹森面稱該會員等平日種種不法仰傅令壽慈就近會同王令速提章二髻到案嚴切審訊並究明茅靜波蔡老四等有無庇凶詈差捺票及平日不講公理不受指揮情事如果事事屬實豈但斥退而已應卽斥革各棍徒職銜枷號商會門首示眾以懲獷悍而靖刁風如差稟語不盡實亦當分別懲處本司但憑公理以斷無偏聽也切切此繳

○批東臺縣稟

接閱來稟該令於訊鞫一道頗肯用心深堪嘉悅獲犯崔廣發𨿽未認供而據申胡氏供喬稔身死之日伊曾因胡氏賣物得錢面向詢問是夜卽有入室殺人之事而廣發又供曾有人媒妁以申胡氏配伊爲妻因年大不成等語兩供相勘其平日圖姦是夜圖財皆意中事惟廣發果因竊財而往自宜乘其睡熟暗裏偸摸何至將人拋至牀下而摸索其牀上之錢天下賊人斷無如是之膽大妄爲者此事以情理揣之胡氏與廣發老婦壯夫必先有曖昧不明之事此番廣發查詢賣物錢文在胡氏以爲旣已捨身何能捨財而廣發以爲旣非圖色自應圖財夤夜而往先續舊後索錢索而不與則拖而毆之及申喬稔驚起相持不放又喊稱識認廣發於是頓起殺機以爲滅口脫身之計此案中一定之層次也本司不過揣度而言該令可照此訊供或可得其實際申胡氏果欲爲子報仇亦不必羞愧隱匿也此繳

○批

縣稟

顧芝城之女爲繆永富之妻永富借芝城洋十元今九年矣芝城往索死於壻家尸子顧蘭樹報稱被其姊夫毆死該令驗系吞煙自盡永富避不到案其子繆三紹供無揪毆情事查顧芝城年已八旬繆永富無論如何凶橫斷無將年躋大耋之丈人毆擊致死之理惟其女是否尙存漏未敍及鄕人一錢如命永富欠債十元推延九載不惟芝城不甘想其子顧蘭樹亦必慫恿向索此次索而不還老年人無面回家遽爾吞煙蠆鬧而不圖其以身殉財也此等假命案原不必辦但將永富責飭除勒還本利外再稱其家之所有酌斷殮葬之費卽可完結該令作命案稟報自是謹愼之處奉批後酌度辦理可也仍候列憲批示繳

○批初級師範女學堂女士周墨亭等稟詞

據稟該女學學堂艱楚情形可爲憫嘆巾幗且知好義須眉那得恝然候飭縣立提牛捐董事等從嚴催比務使月淸月款源源收解以弼陰教而助巧炊各該女士等亦宜循蹈規矩勤習科學名譽一振人人佩服則不患無財用矣此繳

○批署泰州朱牧稟

貴署州實政實心江東翹楚苦無優缺以答賢勞調署銅山深虞負累乃荷馳■﹝爿戔﹞陳謝於泰州應辦之事惟日孜孜叔孫一日必葺墻京兆五日不廢事今之賢者何讓古人交卸後似可徑赴彭城勿庸來省致滋往返遇有要事行書數行示我可也此復夾單存

○批江寧府教授丁立中稟

來稟情文緧斐自述身世爲之惻然君以名孝廉爲老廣文歷擁臯比中遭擯棄寒氈不暖苜蓿長饑啄木喙距長鳳皇毛羽短傷心人不獨一薛令之也鄙人心勞政拙名過實而徳不堪廈廣裘長言則誇而力難逮邦有宿學誼當推援遇合有時君其待之增祥手復

○批穀米局稟

據稟該穀米局原存米石一萬一千九百八十餘石去臘全數散給貧民共折耗二百七十四石溯查此項稻米系由蕪湖湯董承辦當上年二月交倉之時局員驗得米色潮敗未敢收倉而前司另自委員接收在案今之折耗由於當日采買之不愼驗收之含糊而非局員之有獘端也若欲追賠湯董不能辭咎事屬已往姑免深求況各處倉章均有雀鼠虧耗準如來稟將此項虧短之米歸入月報造銷可也此繳淸單存

○批前署沭陽縣於令稟

前後任交墊各款往往錙銖計較彼此詆諆逞忿一時殊傷雅道來稟不必宣示但飭兪令如數迅交可耳此繳

○批興化縣稟

自古以來各君其國各子其民往往刈瓜失平爭桑起釁東興兩邑之間爲丁溪艸堰等七場之地向來學籍屬興化而民糧訴訟屬東臺習焉不察相安無事今當預備立憲最初選舉之始兩邑人士各有多多益善之心是以興以學籍爲詞東以財產爲據委員袁令調停無計勘界需時恐誤初選之期暫作劃分之計其實此疆彼界大致己有端倪雀五燕六人數亦殊勻稱東已就範而興獨堅持該令在興爲興復有此稟固有加多吾民之意亦有取悅於眾之心該令試思此七場之人民土地自明以來催科者東臺也聽訟者東臺也一旦值選舉議員之會興化欲憑學籍二字盡括其人民土地而有之有此情理乎在士紳爭執乃各爲其梓桑該令以傳捨之身今日在興明白亦可調東設本司卽將該令調署東臺其能執此稟詞使東民盡棄七場之版籍拱手以歸諸興化乎有以知其必不能也袁令來稟鴹贍綿密此稟文字亦佳然袁令胸中空洞無倚所言者公該令此稟乃興紳之能文者所爲吾愛其文而不能謂其無私也此案已由督憲批定現在限期已迫暫照袁令所擬權宜辦法以期勿誤初選將來細勘界綫再定較若畫一之規該令及興邑士紳少安勿躁可也仍候咨議局籌辦處批示繳

○批淸河縣稟

閱稟具見愼重公事埽除積習之意本司以爲用人之道存乎其人守潔才長者𨿽極壞之丁胥亦難獘混形同土偶者𨿽至交之僚友未易匡扶卽如攺用門丁爲委員意非不善然門丁誠多不肖委員未必皆賢仍在作令者以我用人而不爲人所用則得矣該令明白老練勿論用丁用幕本司皆相信以心仍候列憲曁各衙門批示繳

○批鹽城縣稟

據稟及淸折均悉該縣訟棍周冕積惡多端善良切齒經邑紳周繹山等歷數其不孝不友爲鬼爲蜮之行稟請嚴拏懲辦該令飭提東縣證以歷年之控案前任之訪拏苟非棍徒何能自具攺過切結乃具結而仍不攺過該令方收管擬辦間而其子周龍甲輒敢兩次假捏警察總辦信函爲之地道是父是子皆爲毒螫之尢稍一疏縱鄕裏必重受其害來稟擬將周冕革去監生監禁三年龍甲念其意在救父免其置議本司尙嫌懲惡不嚴周冕應鎖系五年期滿察看稟奪龍甲交保管束永遠不準入各學堂肄業仍候各憲批示繳淸折存

○批曹巡檢登瀛稟

來稟及淸折二十八扣委札兩件均閱悉該巡檢似有痰疾故言動荒怪若此如折面批明設有委札請交三山街墨店收下跂盼之至內開光陰漸陷宗嗣斬傳又云法布於天普訪英雄又云憲在轅中不知屬員幾个又云籌款月津還有天良自將月津攺歸法政再學幾載待用何時等語本司向來待佐班最寬文理不通其本等也窮之所使求缺求差求不求在人予不予在我亦何必加以責備惟查該巡檢於前月稟請分準差委業經本司批準在案嗣於二月初三日因銅山縣巡檢出缺本司念該巡檢到省有年曆奉差委以之署理四界司巡檢當能勝任不意初四日午刻掛牌是晚披閱公文適見該員此稟若在平日本可置之不論不議巧在委署之日卽其遞稟之日該巡檢不知本司注委在前必自以爲文字之大有功而差缺之可以求而得也若寧屬佐班羣起效尢實爲官場風气之害曹登瀛署理銅山巡檢牌示著卽撤銷仍詳請停委一年並不準其分淮差委以爲荒唐躁妄者戒夫人孰無過君子有過才士有過無不可以相原若胸無墨水迹近痰迷𨿽停委百年可也再查折內簽明系北洋某幕府之年姻侄又系軍機某章京之姻年侄斯亦瘋痰之一證也此繳淸折存五年前司札兩件發還

○批趙巡檢廷珍稟

此稟文理通暢措詞得體求入法政學堂肄業尢見有志上進查該員到省八九年僅委通州釐局司員一次玆有銅山縣巡檢一缺卽委該員往署以資歷練仰卽知照繳

○批江寧縣民婦劉張氏控詞

娼鴇互控之案亦復來司呈訴可厭之至陳子中爲該氏出洋百五十元贖身而龜鴇卽控子中於警局警局卽勒令子中交人候訊其中若無轇轕斷無袒龜鴇而累好人之理且該氏並未到案對質斷無憑空武斷於己交百五十元之外再令交洋二百五十元之理姑候將稟批一並移知警局秉公妥斷勿瀆

○批揚州府詳

據詳已悉此案母不母父不父子不子孫不孫潘氏一門全是一團戾气本可聽其自打自鬧自生自滅自作自受自焚自熄而賢太守肫誠惻怛調停母子之際斟酌情法之平以爲潘祖棟𨿽不孝其母而自潘宗懋等視之則父也潘陳氏𨿽溺愛不明然在潘祖棟視之則母也宗懋久系恐傷陳氏愛孫之心卽予釋回恐啟祖棟再控之漸請將宗懋兄弟發回儀徵管押數月以平祖棟之气察其悔罪屬實再行取保以安陳氏之心祖棟乃一賤而行惡之人尙復體貼至此則於良民可知矣惟潘陳氏送祖棟忤逆祖棟亦送宗懋等忤逆論其气脈所感本滴滴之歸源證以因果之談實冤冤之相報梟食母而獍食父祖棟不應有佳兒狼生貙而貙生貔宗懋亦必逢逆子就此案論之祖棟宗懋同一忤逆應同一管押否則均不管押始昭平允特賢守業經判斷自應如詳照準俟祖棟再控之日本司必有以處之蓋祖棟以忤逆之人送忤逆猶且不欲拂其心然則陳氏以八旬老母送忤逆獨可無以慰其意乎況潘姓終年吵嚷四鄰久己不安此次父子相夷波及鄰佃族姻一齊受累府提縣解爲中證者何辜是皆祖棟一人旣得罪於老母復貽害於鄕鄰以後倘再起訟端無論何人承審卽以此詳所錄各供爲據不得再肆株連但專治祖棟不孝之罪以維倫紀朱子曰君子常失於厚然不得謂厚之非過也儀徵令當默會吾此意繳

○批泰興縣職員章應祥稟

據稟己悉此案疊據商會稟晰本司已知大槪前據縣稟批訊因所稟情形似乎商會過於刁獷故有訊實卽應枷示之語然訊而不實則水夫差役卽須坐誣此不言而諭者也本司但知秉公毫無成見若如來稟所云印委問案何至如此偏私且與爾何仇何至如此慘刻本系沒要緊之事而牽纏兩月上控數番可爲長嘆通州關回署牧現甫交卸仰卽就近馳赴泰興查明案情秉公了結勿稍偏徇切切稟發仍繳

○批上元縣貢生馮徳恩稟

差役誠多姦蠹然來稟亦似太過現署上元髙令甫經到任無所用其瞻徇仰卽查明劣捕馬林是否可用此稟指陳各節是否可憑事關地方治安務宜秉公究明以孚輿情而遠官謗切切詞發仍繳

○批裕寧官銀錢局參議沈守銘昌稟

單稟閱悉管氏官事不攝聖人目爲不儉足見一人而兼數事自古已然惟兼差有兩說一則爲事簡人才一則爲人增薪水其用人有公私之別其到差亦有虛實之分本司曩在關中創辦新政同志數子皆通力合作並騖兼營賢者爲知已而來用者收得人之效𨿽計功而不謀利志士之心也然計功而不授食用人者之愧也兼任眾人之勞而僅食一人之食可以謂之公乎鄙人以爲天下勿論何事俱不可一例而論孟子曰物之不齊物之情也或相倍蓰或相什伯或相千萬惟人與官何莫不然才有小大品有髙卑器有廣狹志有遠近待國士如眾人則亦食眾人之報而止奇才異能之士誰復肯爲之用哉此次部議裁節浮冗誠亦深知外間積習瞻徇情面優厚私人所在多有然天下亦有不徇情不徇私專爲公事擇人者士亦有旣任勞復任怨竭盡心力以爲知已用者而槪以一分薪水酬之是合九等之人才而悉待以平等之世法也天下豈復有公道耶用人無公道天下豈復有事功耶該守才識俱超精堅圓穩縱有兼薪應在計功之例不在徇情之例而亦上稟堅辭在該守誠不惜此區區吾獨爲用才者愧也應候督憲批示繳夾單存

○批前淮安府許守星璧稟

來牘讀訖一省之中冠裳鱗萃必有出類拔萃之人綜挈綱維贊襄要政是以益都畱府惟樊厥爲能桓幕延賓非郤生不可賢太守淸通簡要綜練精勤和可丰財文能核事是以節樓虛席省局兼差𨿽值公私交困之秋實有身府俱榮之致顧乃難進而易退就簡而避繁懇辭節幕財政要差並請停給薪水顧維老氏止足之義誠廉讓之可風揆諸節帥用人之心豈賢才之肯捨昔劉穆之嘗以出謀發慮侈然用公府之錢今胡文忠亦曰非髙爵厚祿不能致豪傑之士有功何嫌於受賞任事何卹乎人言吾以爲不易得之才居不可辭之任財政一局當與賢守共之其餘各差應候督憲批示此復

○批甘泉縣萬令啟型謝調補甘泉縣稟

該令近來竭力要好庶政日有起色實深嘉慰前聞嵩太尊言該令患病惦念殊深近因所署甘泉一缺調補需員爰仿前史就拜之條適合新章久任之例稟商督憲準予量移來牘殷殷尙欲來寧謁謝查此次由簡調繁乃君之才自致之不必言謝也地方公事要緊卽選舉投票事畢亦不必來現在各屬缺分淸苦來省一車﹖尙又需耗錢一二百千甚屬無謂督憲與本司皆力除官場習气各同寅斷斷不必講究過節此賀喬遷大喜繳夾單存

○批鹽城縣徐冬官稟控詞

據稱爾姊與胡釋嘉爲妾釋嘉死後有螟蛉子念修又立胞侄根夫承繼曩經親族公議爲爾姊提洋二千元隨根夫淸江居住又八年而正室死念修接爾姊回杭二千元亦入修手由杭遷蘇由蘇遷寧二千元本利俱無又逐去房中女傭逼令爾姊攺嫁爾母自鹽城來省看女念修不容見面誣稱爾母曾拐數千金先送巡警局轉送江寧縣將爾母遞解回籍等語查釋嘉旣有胞侄又何抱養螟蛉旣有義兒何以一祧兩嗣爾姊何以不隨正嫡而依承繼之侄嫡在則隨嗣子同居何以嫡死反與螟蛉共處二千元旣烏有矣爾妲往來於蘇杭淸江養贍從何來盤川從何出業已守節二十年念修夫婦何以不勸嫁於盛年而偪嫁於遲暮爾母來此爾姊非孩幼非俘囚斷不能關閉一室者也何以母女不得相見江寧趙令仁明英斷豈有無端誣拐卽據念修一面之詞將爾七旬之母率行遞籍之理情詞萬分支離本不能準惟送縣有案姑仰江寧縣趙令錄案稟復候奪倘涉虛誣定將爾遞籍管束不貸

○批江寧縣稟

前日回署徐冬官攔遞控詞當以情節支離逐層批駁因控稱其母被江寧縣遞解有案批飭錄案詳奪玆閱來稟始知所控者卽胡觀察以一介至窮極賤之細民而敢於捏情誣告官宦詆謗淸門實堪痛惡且伊姐徐氏最小之時已被其父母賣給惡鴇幸得拔出火坑於郎主告終後矢志守節而冬官母子復敢來往串騙誘令歸寧竟將守節二十年年逾不惑之孀婦復行嫁賣徐氏幸以智免仍歸於胡當其初墮落煙花早絕天倫之誼迄今日幾爲商婦更無骨肉之情而冬官母子尙敢一再前來覥顏求見不見則哭鬧無休似此污賤喪良冥頑無恥仰該縣迅將徐冬官拏案重責五百板遞回鹽城縣鎖系三年期滿察看稟奪此繳

○批初級師範女學堂女士周墨亭等稟

據稟已悉該女校恃牛捐爲命脈案經憲定款關閫學董事沙殿魁承辦此捐理宜按月淸繳業奉司批縣比而猶故肆抗延實屬冥頑膽大候飭縣再提該董事從嚴比追如察其人實狡悍卽可革去董事另舉妥人承充勿稍姑息切切稟發仍繳

○批候補知州劉澍等稟

閱稟不勝淒惻查貧員搬柩例由司庫閒款項下撥發銀六十兩以利遄行近來庫虧甚巨別無閒款是以前司多未給發至於參革人員尢難與故員並論玆據稟述陳革令生前拮據身後蕭條情屬可憐應酌給銀五十兩以資歸葬後此不得援以爲例仰卽知照繳

○批安東縣許令省詩稟

辦公必須籌款不能枵腹從公情也至於數目之多寡手面之寬窄則視乎其人咨議局事務所之設都都邑邑之所同也各屬挪款開辦大都在積谷項下權爲挹注其數則在四五百串之間該令因積谷乏款遂請在串捐項下挪移六百串查串捐爲償款而設一經移動馮何抵補所請殊屬冒昧萬難照準且計數至六百串之多尢爲任意支銷不知撙節大抵地方官有見好士紳之意又無愛惜公款之心財非巳財用屬公用此時薪飯夫馬之優給卽將來徳政碑萬名傘之先聲曾未思公款何來無非小民膏血也挪移揮斥於心何安本司之爲此言非無見而云然也碭山秦令被參窮困無聊僅用錢七十千而事務所亦復成立現在司選員到彼舉行投票事宜由本府借錢百千以資急用是碭山自開局以至初選所用不到二百千所以然者官無心於見好紳亦無可浮支也該縣事務所應卽以四百千爲率不準濫支並仰另籌他款不準挪用串捐致幹重究此繳

○批署髙郵州學正王同徳世職王偉忠稟

稟及章程閱悉王世職情殷存古深屬可嘉比來歐風醉人中學淩替更二十年中文教習將借才於海外矣吾華文字至美而亦至難以故新學家捨此取彼然人人畏難而不學將來公卿之奏議郡縣之申詳私家之議論友朋之書札名人之碑志舉以鄙倍枯﹖﹖刃刃止﹖淩雜苟簡出之是使當世無文章而後世無史料也今王世職創興復古學社每季一課每課十門每門一題半月收卷一月發榜佳文給獎有月泉吟社之前規藏書借觀亦岐亭監稅之成例其文行兼優者由州申送省會學堂肄業意至美法至良也惟作文須作有用之文講學勿講欺世之學現在古學尙未盡湮不必曰復古但曰存古可矣準一切如稟立案仍候列憲批示繳社規存

○牌示

昨據署江都縣袁國鈞電稟因病懇祈交卸查吾寧屬州縣循能之吏不乏其人袁令寶渡江第一流也初蒞江都卽將向來官幕丁胥所蝕萬餘串之漕規和盤托出涓滴歸公在任三年百廢具舉而虧累亦復不貲有功者無可酬功無過者何堪督過江南官場苦累至此惟以空言激獎稍示公明已覺問心難過復令賢員稱疾求退本司心顏俱摧矣本日稟商帥座本擬調署繁區適會垣別有要差非準不可姑允養屙之請仍資借箸之謀俟辦有端倪再商位置所有江都遺缺�現署海門廳同知呂道象調署實缺海門同知梁孝熊飭回本任除詳明督撫憲外合行牌示勿違

○批江寧縣附生陳廷彜等稟

據稟已悉江寧選舉投票之時監察員章廣祺私行開匭查點數目迨開票時查出谷裏村之匭先經開看廣祺卽自認不諱昨經江寧縣趙令稟懇以爲廣祺無心之過情有可原請將所得谷裏村八票作爲無效他區所得不在作廢之列玆據該生等稟稱應照憲政編查館定章或處一年以上之監禁或處以百元以上之罰金本司以爲皆過也章廣祺誠屬不諳定章實亦無關獘竇鑰操其手違禁私開又將各票鱗次櫛比安放整齊若明明予人以詰問之據者其冒失胡塗足徵非議員之選然亦可決其無作獘之才況投票之舉在中國始破天荒司選者於例未諳法當原恕若如來稟處罰未免過嚴然如趙令所請則又過寬本司衡情處斷章廣祺旣如此不諳應將所得各區之票勿論多寡一並作爲無效以孚公論而儆冥頑仰卽知照並行江寧縣知之

○批桃源縣陳令杭稟

據稟該令到任後卽注重警務籌辦數月甫有端倪單開簡章各節深通外邦之法政力保闔邑之治安籌款未齊先由官墊勇矣哉治事之勤用心之細規章之簡要條理之分明觀其言之有倫決其行之有效現在無缺不賠無官不累然作官與治家等耳一家之中以貧悴之故遂一切無心整理一任兒女啼號門戶凋落而不顧識者知此家必不復興矣一邑之長因賠累之故亦一切置之不理一任百姓顚連庶事廢弛而不顧識者知其官運之不長矣眞能手眞志士𨿽窮益壯無貲而豪但觀該令此稟巡士不過四十人而紙上勃勃有生气由此一事推之可知其百端之畢舉並可知其前途闊遠斷不僅百里才也凡事須計久長官力亦殊綿薄墊辦僅一時之事公益須合縣同擔所請酌收商戶及蒲包二捐以充警費準卽立案施行仍候列憲批示繳

○批江都縣詳

該縣洲棍劉月湖卽劉星明窮凶極惡國人皆曰可殺該縣弋獲到案𨿽復狡供不認然人心切齒豈非直道之公大凡光棍就逮萬無直捷認供之理惟有據眾證確鑿四字從嚴懲辦以除巨憝而快人心所請將該棍徒監禁二十年應卽照準萬一監禁期滿而猶不死則由後任再請監禁十年此三十年中勿論何任知縣均不過擅請開釋違者以得贓縱庇論仍候列憲批示繳

○批上元縣職紳善溥等稟詞

糧書舞獘各省皆同是以屢有裁革螙書之議玆據來稟所陳上元戶書趙子華王鑑祥種種獘端實駭聞聽所言如實民何以堪仰江寧府迅飭上元髙署令按照稟陳各節切實查究如果舞獘屬實卽不得以一革了事須將該螙書等歷年吞蝕各款盡數監追以充地方公用切勿徇延原稟鈔發仍限二十日內查明確究據實詳復候奪

○批揀選知縣馬象雍等稟

據稟及折開章程均悉該令等熱心教育公同刱設審判養成所一區稟奉督憲批準照辦蓋憲政九年之預備期在必行則法律一門之研究必不可緩專恃法政學堂養成人材將來各屬裁判需員必不敷用得該令等首先發起擇官紳之合格者分班教授計日速成而且體念時艱不支公款用心亦良苦矣本司嘗謂中國吏治之壞冤獄之滋皆由不學而人官旣入官而仍不學不習吏事不識物情鹵莽升堂顢頇判事民安得不冤吏治安得有起色乎今日𨿽力行新政中國之民猶是舊日之民也性情風俗迥異島人惷愚冥頑未受教育若必盡攺中國之法律而以外國自治其民者治吾之民是猶男穿女衣俗戴僧帽吾未見其有合也法政誠不可不學中律亦不可盡棄將來審判旣設對於外人當用公法對於吾民誰敢廢大淸律例者旣不可廢則須兼習矣且州縣終年聽訟其按律詳辦之案至多不過十餘起中簡州縣有終年不辦一案者其所聽之訟皆戶婚田土詐僞欺愚貴在酌理準情片言立斷不但不能照西法亦並不必用中律作吏者明敏能斷則拖累少而受福者多優柔不決𨿽心地好而作孽不淺大抵審判之事一要天分二要學問三要閱歷四要存心公恕不貪不酷不偏然後可爲折獄之良吏世嘗有讀書萬卷而坐衙不能一言治律專家而作官不了一案者該令等謂六个月畢業卽可養成無數人才天下果有此等幸事乎吾禱祀以求矣準如來稟立案繳淸折存

○批鹽城縣詳

據詳已悉此案於光緒十三年二月構訟迄今二十有三年矣其始也由老民虞廷干等呈控虞李氏自夫虞翰卿故後卽與匪僧得善通奸奉批提訊旋據廷干等以虞李氏怨悔恐懼自願攺嫁潘景堂免辱虞門懇求和息僧得善遠揚無蹤當經準息了案十三年五月得善潛回將虞李氏母子串誘脫走經廷幹景堂等二次控案集訊斷令李氏仍回虞門守節撫子由虞翰仙退還潘姓身價僧得善責儆完案光緒二十年臘月虞寶徳等呈控虞李氏與得善積年通奸將故夫翰卿遺田十一畝典去八畝佃種三畝去年情願施作祠堂祭田旋又翻悔得善還俗攺名劉汝恭與李氏成爲夫婦又生一女該氏旣嫁劉姓不應復霸虞產等語經劉前令復訊判稱虞李氏欲將地畝贖回自系正辦不準施作祭田虞寶徳等欺孀構訟責抱示懲還俗之劉汝恭免究宣統元年五月職員虞樹等復以汝恭及李氏謀斃前夫之子盜賣遺產與該僧之堂弟劉汝香爲業懇求弔契押吐該令批駁未準以致虞樹等上控玆閱來詳以劉令當日未能燭破邪淫竟下保孀保產之判是該令亦深知案情之不平矣而又謂劉僧另案被押己足蔽辜盜賣之田汝恭無力取贖復訊徒滋拖累仍與虞姓無益等語查此案所以糾結二十三年者由於劉令之胡塗錯謬該令旣明知其錯矣而又惟恐拖累不準復訊吾不知姦僧淫婦幾世修來如許好官前任旣護持之現任又體卹之而原告虞氏則寡婦被和尙永遠姦占矣孤兒虞占五死矣虞翰卿之遺田被淫僧盜賣罄盡矣該令試代虞樹等設想苟尙有一絲血气能甘心忍受否此案件若使姚令祖義訊之必有大快人心者該令𨿽心非劉令實則以五十步笑百步耳該令旣優柔不決本司卽以片言折之虞氏遺產斷非姦僧淫婦所可盜賣亦非姦僧之弟劉汝香所能盜買此時無論汝恭力能取贖與否應先押令汝香將原業十一畒交還虞氏以三畝作祭田八畝歸嗣子管業汝香原價若干由汝恭當堂寫一欠契流期歸還如其不還準汝香控追汝香如不交還虞姓原業責押勿貸至劉李氏卽虞李氏又卽潘李氏淫蕩無恥本應斷離然歸虞不可還李無路若在二十年前必應與淫僧斷離此時則必不可離何也當初次構訟之時男女年未三十兩情過熱故敢於犯法而不顧彼時理應判令虞廷干等主婚嫁賣及潘姓退歸再經堂斷劉前令假淫婦以守寡之名而陰遂其尋僧之計是直以父母而兼媒妁深堪痛恨至於今侵尋廿餘年矣旣生女又生子奸夫姦婦彼此形容老醜愛情之薄可知兒女嬰纏身家之累益重若此時斷離是前旣遂該僧淫惡之私今反割其附骨之疽而使脫然無累也應令該僧永遠供養若該姦婦因饑寒而詬誶是天報淫僧也若該奸夫棄前好而遠揚是天報淫婦也非官府所能過問矣仰淮安府轉飭王令迅速遵批結案報奪勿延繳

○批財政局收支委員李筠稟

單稟已悉厚生裕錢莊積存財政局銀款至四十二萬之多一旦歇業擬以所放本城及外埠期票三十萬兩作抵其餘十二萬兩則以房產契據作押一面措款淸還查吾局各解款皆有克期待發之需該號認解而不卽交積至四十餘萬如其交不足數該收支委員及該號東掌皆有不了之勢本司萬萬不能寬假本日據該號東面稱公款斷不敢絲毫虧折除己繳期票二十萬兩外尙有銀票十萬兩及房地各契約日並交財政局點收應如來稟飛飭上江兩縣將允交未交之銀票契據勒令該店夥尹祝三卽日交局不足之數迅速淸釐不準絲毫蒂欠該收支始終經手利害切身仰卽會縣嚴切催交以免切膚之害至爲緊要此繳夾單淸折並存

○批商董王順文稟

據稟已悉爾故父承充龍旗煙葉商董各煙商均不掛洋旗挽回利權深堪嘉尙今爾父已故應準子承父業照舊飭充惟覬覦者多難保無營謀攘奪者本司專論情理爾父當日奔走祈請甫能成就此業今其人𨿽死其子尙存所用之號夥如故何必將爾家營就之巢作逐鵲招鳩之舉候移商釐捐總局會詳督憲給諭接充以彰公道此批

○批淸河縣詳

接閱來詳深堪詫異據稱上年十二月已故鹽商全毓瑛之養子全錫恆控其繼母全程氏到案並據三品命婦全程氏訴稱全錫恆卽楊培之之子楊文徳於光緒三十二年乘其夫物故覬覦遺產捏詞蒙控經前淸河縣李令批飭提訊楊文徳情虛畏審旋卽捧結求銷經章前令詳明淮揚道如楊文徳再行上控懇乞立案不行在案今事隔五年官經四任楊文徳復行翻異仍用全錫恆之名在該令案下具呈該令臚列兩造控詞息詞及章前令詳文據稱楊文徳之母談氏本系土娼先與楊培之相識生子文徳嗣乃從良與全毓瑛爲妾其時文徳尙幼隨母來歸迨毓瑛繼娶程氏入門則談氏已故文徳年十七矣楊培之別無子息全毓瑛亦令其歸宗曾在板浦海州兩衙門立案及毓瑛物故文徳弔喪未遂所欲輒冒全姓具控李前令始則批駁繼而提訊旋經親友處和量給錢文由楊文徳自行懇息並由章前令詳請立案玆者楊文徳復假全錫恆之名具控該令查照前詳立案不行可也若以爲中有枉抑秉公提訊質明斷結亦可也乃一堂未審而設爲四可疑可爲翻案之根又擬將毓瑛家產作爲四股均分一股與內侄程葆一股與其侄綬臣一股與楊文徳一股給地方充公前則惝恍其詞繼竟武斷此案全毓瑛多財乏嗣𨿽立百嗣子皆是外人其號爲最親者只一寡妻程氏耳今將家產全給他人而不及程氏吾不知此一孀婦將傳食於三家乎抑受地方供養乎產本全程氏之產而該令奪以予人該氏豈能甘服不服則必再訟再訟再翻則此案永無了日吾知兩造各延訟師各賄書役全氏家財不旋踵而消磨淨盡矣凡爭繼爭產之案易涉嫌疑該令於此案未訊先斷未斷先詳若專爲楊文徳作護法也者可謂不避嫌疑矣天下號稱貪人者不皆斂財入已也取人之財而橫施之討地方之好沽自已之名此卽與枉法得贓無異該令四股均分之斷注重在取媚地方爲他日稟請畱任制送牌傘地步是直無異攫金而買爵矣且該令最稱可疑者系章令原詳未曾畫行蓋印然章令維鈞近在咫尺何妨函詢明白再下斷語詳尾又稱翻案恐幹駁詰且拂寅友之請托物議轉足以沸騰等語寅友何人請托何據該令果能秉公定讞何畏物議何患駁詰似此吞吐其詞益足自招疑謗該令於此案具有成見訊斷決難服人現已署事期滿例應撤換此案勿庸該令審判畱付後任傳質本司此批但就情理言之毫無成見究竟此案是何實情兩造之言孰非孰是必須詳查案卷傳訊中人方可斟酌斷結至於充公一層斷無此理或全程氏自願捐資補助地方自治經費則可若倚官欺寡勢等查鈔則斷乎不可文王之政首卹無告之民該令亦嘗讀四書否耶仍候督撫憲曁各衙門批示繳

○批前署髙郵州界首司巡檢徐輔臣稟

來稟自敍勞績而謂姚牧年終密考誣以麻雀大煙之嗜懇請委員密查等語查姚牧並無此稟該巡檢究從何處得見抑爲何人所傳夫民問訟案必先有原告控詞而後有被告訴詞今姚牧並無片紙到司而該巡檢謂其挾嫌誣害實屬荒謬已極想系自已心虛由懼生疑由疑生妄所致旣經自行舉發卽仰姚署牧明白稟復以憑懲辦稟鈔發

○批署揚子縣稟

單稟已悉本管官稟揭屬員無不準之理然本司不欲該令與人結怨已將來揭作爲訪聞將周典史撤任查驗矣該令到任後勵精圖治聞之欣慰此繳夾單存

○批署句容縣姚令稟

該員文章刻隹﹖冏性情勇往本司所嘉應物尙气辦事粗心本司所惜聰明人須加閱歷卽此故也該員之治句容不免有激烈手段固出於求治太急之心髙紫珊自盡一案勿論案情如何而夫亡妻殉該員能安之否邪撤任薄懲可以爲該員減罪過而小懲大戒實卽爲該員勉將來至臨漕交卸必有虧賠此稟所陳未嘗不信然該員自累非由本司累之也苦謂寒家舉債遂過六千寶山空回僅差兩月本司現已懸牌豈能反令昨據楊守代求己飭該守酌辦矣該員從此攺勉庶幾學問功名相緣並進若仍如來稟所云自問尙無大謬遽遭擯棄未知所從則是一味任已護前有過不自知知過不能攺卽使才气縱橫文章恣肄徒增謗讟無益事情況上有老親乃人子臨深履薄之時更不當橫使意气也仰江寧府轉飭知照錄由批發仍繳

○批海丰麵粉公司總理呈

來呈讀悉貴總理幹濟優長爲國爲民實心任事久爲海內共知共信本年海州驟被水災貴總理首先電致本司爲民請命並捐萬金爲倡本司持官紳共濟之說紳捐官振相輔而行於是海沭贛三屬各有就地籌捐之舉謝直牧在海州官聲素好寫捐將及十萬串而一二富紳不平者來省具訴謂海州捐簿按選舉五千元以上之資格派捐於是議局嘩然院憲及本司亦嚴批詰問誠恐有妨憲政失信國民而謝牧復稱在選舉冊五千元者一千九百餘戶在捐簿五千元者僅五百零八戶等語當各議員始聞膚愬之時卽欲呈請院憲將謝牧撤參賴貴總理力言於眾謂該牧實系好官此時振務方殷斷不可另易生手彼時謝牧來省鳴冤辭職貴總理代鄕人謝過慰解百端又諄勸來省具控之富家捐錢一萬串其苦心調處力救桑梓饑黎實已竭情殫慮皆本司耳聞眼見者天下無公道久矣事莫患於彼此相非而隙每生於語言相激謝牧與葛殷姜三董之勸捐也旣招上控又出揭帖於是有按照原捐數目酌量增減之議又令海屬三議員回籍調停此固辦事之苦心而捐款不免於緩繳於是學界之公電至矣饑民之公揭出矣哀鴻在澤而一彼一此以口舌筆墨相詆諆而貴總理以首倡振務居閒排難之人竟爾詆誣至此而且電達大部牽及海丰公司在大部誠不爲所搖而公司系中國商務之命脈其中有數十萬金之股本萬一聳動饑民麕集公司滋鬧此事何堪設想幸而督憲深察此情又深知貴總理之以徳致怨己飭本司立發十二萬金分撥海州三屬又委王道曜卽日赴海查辦此事饑民得錢則不至搖惑王觀察前爲州牧威愛兼著必能與洪觀察謝直牧妥商捐務鎭壓浮言保護公司又安災戶本司一生積勞而叢怨爲好而招尢者屢矣三復來牘旣念足下亦以自傷然而我無內愧仍熱腸以濟蒼生彼黨橫行且冷眼而看紅背蠏之橫行猶有名可指若揭帖並無的名更無足論矣此復淸折三扣存呈批及折一並分別移行洪王兩觀察及謝直牧查照辦理

○批匿名稟控愃令科罰

匿名郵控例不準理卽以罰款四萬串而論後開被罰者十七家僅止六千三百餘千足見前後不符多寡隨意惟愃令居官本司本難深信此稟姑發徐州府田守閱看畱心訪查愃令是否科罰段三麻子有無其人是否爲害鄕裏此爲上司者分所當爲並非因此稟而發也二月十四日夜樊山手批

○批江寧縣折

據稟己悉除莠安良爲臨民之要略該縣劣監趙名璧恃財作膽毒害鄕民積案如鱗官民共憤旣經查實自應嚴辦以儆刁頑準如來稟將趙名璧監生斥革追照繳銷先予監禁三年如其知悔或可量予恩施如仍不悛亦無縱令出押之理屆時察奪可耳此繳

○批阜寧縣闔邑紳士商民稟

據稟已悉近來州縣賠累日深每一缺出擇能而使往往以無錢賠墊爲辭卽如劉令本檍本司所心賞而爾阜寧紳民所感戴者也到任半年虧累萬竿力求交卸適王道見過爲李令紹卿說項謂其親衰家裕以握印爲榮𨿽賠萬金不惜因稟商督憲委署阜寧不圖到任兩旬天怒人怨前者淮安劉守來省稱其人地不宜正擬遴員撤換越日該守呈閱府署來信謂十一日阜寧罷市官被民囚當經電委安東周令迅往摘印卽兼署阜寧縣事想此時周令已到任矣玆據稟稱李令殘暴異常隨帶兩鏢客或入民居或至市肆日夜以敲詐爲事其無辜被笞被押被罰者不一而足更借拏匪爲名突至大通口妄拏居民五十餘人彼時得錢釋放者十餘人其餘男婦四十餘名口槪帶入城管押果有此情與貪狼瘈狗何異現奉督憲札飭查辦已委王令乃康前往嚴切查究務得該令貪殘實迹及闔邑民商激怒之根由詳確稟明聽候分別懲辦本司誤聽不根之言輕用獝狂之吏致使阜民受害誠無面以對蒼生李紹卿孽由自作彼虐民之罪難逭而民拒官之罪可原何也一則恣貪暴之威如瘋如醉一則受切膚之痛不得不然也現在丁巳拔矣仰卽各安生業勿被莠言煽惑自幹咎戾切切

○批泰州稟

稟及夾單兩紙均閱悉此次泰州因查調戶口滋事賢州牧奔馳四境曉譬百端兼以本府督隊親臨流言止息閭井乂安𨿽事前未及周防而變起卽行解散足見宦民相信孚及豚魚此次謠言﹖豕飛流始自宜興延及東泰近且上江兩縣亦復鼓煽囂騰幸皆旋起旋平尙無大害總由人心易惑人格難齊江蘇𨿽號開通然開通者僅止士大夫非所論於匹夫匹婦也益以好亂樂旤之姦民造言煽誘蠱惑愚蒙彼愚民者本不知憲法有何益調查爲何事其妄相揣測者疑伏抽丁納稅之根而素性愚迷者遂信攝魄勾魂之說惟其先有疑懼之心故鼓之而易動猶幸本無作亂之意故鎭之而易平此皆可矜之人若作亂民繩治則大誤矣稟稱辦法略分四等其鳴鑼聚眾爲首滋事者酌量監禁乘機搶掠形同盜匪者照搶奪例擬辦隨聲附和在場滋鬧者懲責保束誤信謠言並未擾害者槪予免究論斷公允實獲我心應卽照準夾單所述各情容亦有之惟調查員多至八百餘人而又克期蕆事人多則賢否不齊期短則操切難免以不識不知之眾挾多疑多懼之心匪徒乘隙流言而又有一二調查員辦理不善幾何不平地生波耶調查事在必行斷不能因愚民滋事而止亦不能待民智大開始查然必須先說淸楚再行查造是在賢有司與薦紳耆老之善爲開諭矣兩表朗若列眉各士紳以梓桑義務致毀其家或有激使然或無辜受累仍仰分別辦理此致單表並存

○批揚州府稟

來牘具悉此次泰州因調查戶口肇釁將各調查員毀家毀室蹂踐不堪幸而趙署牧周曆各鄕剴切開導旋得賢太守帶兵彈壓卽日敉平所陳啟釁之由與此後續辦調查之難於措手悉中窾要實獲我心總之民智未盡開通彊欲仿行西法明白者什二三胡塗者什七八加以匪徒造謠鼓煽而多數之愚夫愚婦遂深信其不經之論一傳十而佰傳千益以調查員有八百餘人之多賢否不齊辦理未理一律妥善姦民乘機簧鼓愚民遂聚眾橫行其暴動也可誅而其愚頑也亦可湣觀於守牧一經開諭立就安平則其爲愚民而非亂民也明矣昨據趙牧稟請此次鬧事之人擬以四等定罪所言亦極中肯其深費躊躇者則以憲法旣須實行部限又極迫促固不能因噎廢食亦豈能勢迫刑驅總須破其愚迷乃得行吾法令以後調查戶口總須預先多出白話告示並使各村長團長及耆民之老成曉事素負鄕望者到處演說覺彼沈迷夫所謂北海造橋以戶口冊埋諸鐵柱之下使人民盡死令其魂魄守護橋梁吾民程度𨿽低何至人人信此謬說其中心忐忑不寧者實懼抽丁納稅而故借匪徒之妄語爲抵拒調查之說詞須知戶口冊非洋法也亦非新法也中國保甲之法歷朝以來均從戶口冊入手論語曰式負版者則三代上之調查戶口已極認眞矣與愚民說話如家庭教小孩然不可一味朦哄尢不可專用壓力是在賢吏正紳之盡心化導示之以信感之以誠豈惟編查不難凡百皆能就範東臺亦有此事何令來電竟有格殺勿論之請何其胡塗尢望賢守督飭東臺官紳好爲解散至爲首造謠聚眾毀人廬舍乘機搶物者則必逮案確訊嚴辦萬勿姑息至各調查員之多受搗毀其間亦有分別有倚紳壓民激怒使然者有牽連而及無辜受禍者應如何分別辦理之處仍仰轉飭各該牧令核議稟奪此繳

○批米業商號豫丰蔡天太汪春和同丰稟

厚生裕錢莊閉歇積欠財政局款四十二萬先以各店鋪期票二十餘萬作抵余則現銀房產陸續呈交此系餉項所關按月計授其二月到期各票業已收淸商業以信實爲主爾等旣立期票何得屆期請展如厚生裕至今未倒爾等能過期不交乎商號具難失信況今已成爲官款乎前卽飭兩縣徧諭出票各家先期預備何得臨期延緩若各家效尢軍餉從何取給所懇斷難準行仰卽如期兌銀勿乾提追此飭

○批米業商號豫丰等稟

據稟所購米麥雜糧貨船均由洪澤湖經過因風雨阻滯緩不濟急與他商販運之貨不同懇請展期繳款察核情事尙非虛誣惟一月爲時太久餉項系計授要需騰挪匪易姑準展限半个月到期如數呈繳此系天時所追用特參酌商情量加體卹他商不得援以爲例並仰遵照勿違切切

○批泰州稟

該令言語政事本司信之有素向來積穀兌米每石折合五斗四升玆由該令親詣該倉眼同米房碾磨每谷一石實止碾米五斗二升五合此由陳谷儲倉較久之故自未便與新好者一例而言此次該州倉穀碾米準照來稟所言每石折合五斗二升五合若新谷登倉則仍照五斗四升折算不得以此爲例仰卽遵照繳

○批卸署阜寧縣李紹卿稟

稟詞荒誕迹近瘋痰在該令誠不足論惟旣據妄瀆應交王委員會同後任周令一並查復尢奇者稟中夾有王以昭行書紅紙一頁不知所言何事亦不知爲何人如雲事關重大未奉示及又云捏名一節函達憲委又云季景範兄不在灘鎭均屬奇不可解仰卽靜候查辦勿再稟瀆此繳

○批丰縣詳

來詳臚列訟棍魏趨廷自光緒十三年至宣統二年彼訛人而人控彼一共十餘案無案不刁誣無人不切齒本系凶惡棍徒而又投入耶穌教堂借教輔訟幸而歷任縣官皆知其狡險故每訟而必輸然未予嚴懲故𨿽輸而仍訟該令爲民造福請將該棍徒永遠鎖系實獲我心但於未收禁以前須痛加笞責俾知痛楚而快人心該父子積惡多端誼當爲人所共嫉而吾獨深佩教士武邦信也從來教士多袒教民以故激成教案而武救士獨以教友魏趨廷恃教訛賴積案如山其子魏柱魏根助紂爲虐等情稟請提究是則福音堂裏猶存直道之公十字架前永絕姦徒之迹該令當贈以扁額以示優崇魏柱貌根助父行凶持刀傷人準如來詳監禁五年期滿察看稟奪仍候各衙門批示繳

○批髙郵候選儒學歲貢髙棟等稟

果如該生等所言則𨿽不至於自亂實亦不成爲自治特自利而已自擾而已可勝嘆憤候行揚州府轉飭髙郵姚署牧按照所稟各節該州自治所有無專講闊綽毫無實濟及素餐浪費各情獘其裕亨泰朱各商號是否倚恃商會所長作護符盡量將糧食外運確切查明稟復至稱所長共有三人各支薪水其下又有十餘人任情糜費何以該州自治需人如此之多仰將局中收支款目及在事各員職事銜名薪夫數目一一開具淸折候核勿稍徇延切切

樊山政書

