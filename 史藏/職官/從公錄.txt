從公錄

﹝淸﹞戴肇辰撰

●目錄

序

自序

觀風告示

決科告示

勸辦團練告示

稟遵議設立團營章程由

飭各州縣修城札

飭各州縣勸築堡圩札

飭各州縣練習壯役札

飭各州縣查察書差家人札

嚴拏趕會匪徒告示

籌備郡城防堵章程

稟籌辦郡城防堵由

稟南撚竄入蓬萊邊境經團勇擊退由

稟大股南撚竄逼郡城布置防剿情形由

稟連日防剿撚匪及派兵勇出城剿辦情形由

稟登屬一律肅淸郡城酌撤募勇仍嚴密防守由

守城規條告示

安民告示

勸捐掩埋骴骼告示

嚴禁爬城告示

重修登州府城記

海州建育嬰堂議

靑口局票鹽價由局發竈稟

●從公錄序

丹徒戴氏多以治術名其顯要者人皆能稱之矣若由下僚勤勤積累至於爲一郡進一路其苦心殫力事尢至難如余戚友友梅者爲難得也友梅昔從余遊善論世務每言一事皆反復曲盡其本末而悉其利病心巳韙之自余來山左遇之於濟南濟寧見其佐讞愼佐儲峙恪確然有定力愈賢其所爲及除守登州值撚醜東侵友梅首爲築城一大政救民甚眾其心所欲行以保惠郡民者𨿽阻於遇憂不克遂然其防患於前致力於後已不少矣其爲政自治官書及記事之文綜爲從公錄以質於余余書其大槪如此同治二年四月會稽宗稷辰譔

歲辛酉丹徒戴友梅太守公來蒞吾郡下車伊始首倡修城議登人僉以事之重且大而難成也罔弗色然駭而公乃毅然行之未幾城工垂成而撚匪適至是時公已調首劇旋丁內艱新任又沮於途而不果來不得己素服視事遵舊制也於是設瞭望選偵探峙口糧料丁壯率僚屬登城陴及一切籌備之善綜理之周無不悉中乎機宜晝夜凡四十餘日而寇始退曩之色然駭者今始恍然悟曰我公之來也我城之修也我城之修也我民之安也余若察吏課士辦團聽訟等事綱舉目張亦皆以淸廉勤幹聞公在任甫八月而政聲卓越𨿽古循良之治無以踰玆矣曾奉差旋裏深悉我公之政績感佩者久之今公出從公錄一編以示曾反復誦繹實心實政盎然溢於楮墨間斯誠本學問爲政事裕經濟於文章者也前著求治管見實吏治之金鍼玆則幼學壯行所見諸措施者籌劃詳備如是此公之所以盡心民事而民所爲至今猶思慕於勿衰與

同治元年孟冬上浣治愚弟王啟曾頓首拜譔

●從公錄自序

余自束髮受書見夫古之實心爲民循良報最者輒嘗心焉慕之洎乎佐筴淮鹺從軍江皖以及學治東山迄今廿余載凡有關於國計民生者悉勉效乎古人之所爲以期無負初志辛酉春奉恩命守東牟維時海波初靖南寇方興則興利除獘安內攘外皆守土者之責也余受事以來每坐堂皇詢民疾苦接見士大夫與民謀休養生息兢兢業業時以弗克盡心民事爲慮若課士辦團修城設防數端民有以信我而我轉無以自信求諸聖天子爲民設官之至意能無負乎否乎余滋愧矣玆檢公牘之爲余自撰稿者錄而存之題曰從公錄非敢謂於公有裨也亦聊以質之同心云爾

同治元年歲次壬戌七月旣望丹徒戴肇辰書

●從公錄

丹徒戴肇辰存稿

○觀風告示

爲觀風事照得建庠設校國家隆取士之儀選秀書升長吏重掄材之任緬惟名郡夙著人文丹崖黑水之間人鍾靈秀劉寵王基而後代有英賢亦越我朝甲第則累科踵起繼玆今日弦歌則四境相聞蓋居近聖人沐禮樂詩書之澤而洲名君子儲菁莪棫朴之材本府世受國恩家承祖訓讀書世載用愧通經作吏廿年仕猶好學玆者承恩北闕忝守東牟溯龔渤海之遺型心恆向往仰蘇文忠之雅化志切纘承察吏安民政治敢寬於正巳采風問俗教施先重乎作人爲此示仰闔屬生童知悉本府擇於三月初三日前赴書院扃門考試各生童屆期黎明齊集聽候點名鴻藝分呈豹斑共現想各擅雕龍之技功足三餘何難試倚馬之言中經萬選轉瞬桂宮擢秀煥列賢書他年

杏苑蜚聲蔚成國器鵬修勉爾鵠跂副余特示

○決科告示

爲決科事照得鹿鳴啟宴詩詠食蘋鴻漸爲儀易占升木禮崇造士三年隆大比之文任重興賢羣吏愼獻書之典欽惟聖世化治菁莪緬此名邦才儲棫朴郝萬石舉鄕而後鵲起聯翩賈蕃男掇第以來鴻才炳蔚溯解元之衣缽自昔稱賢仰宰相之門庭於斯爲盛生等生逢昭代居近聖人會蓬島之神仙襕衫利市萃瀛洲之學士霓羽蹁躚業富曹倉久矣縑箱素裕恩濃魏闕欣玆蕊榜宏開宜乎共踏槐花遂九萬里鵬飛之路爭占橊實聯七十士鶚薦之名本府詩禮家傳科名世澤讀書蓬蓽幾回夢繞名經習吏風塵差幸俗惇文學愼掄才於夏課勤校閱則躬事丹黃卜獻藝於秋闈取功名則手拾靑紫爲此示仰闔屬諸生知悉本府擇於本月十五日前赴試院扃門考試各生務宜黎明齊集聽候點名兩藝分呈篇開錦繡一詩均賦韻葉珠璣各試一日之言勿盡三條之燭吐昌黎之丹篆一噴一醒數張鷟之靑錢萬選萬中騁長才以雄顧盼定空馬羣分薄俸以備獎資敢矜鶴飼漫道是龍不信願諸君共奪錦標惟期題雁同登嘉多士爭聯玉筍本府實有厚望焉特示

○勸辦團練告示

爲勸辦團練事照得團練之法卽古者寓兵於農之意無事則各安耕作有事則互爲聲援良法美意莫善於斯自軍興以來各省欽奉諭旨次第舉行上年又奉特旨通飭勸辦仰見聖天子廑念民傷無微不至凡食毛踐土者允宜恪遵諭旨實力奉行以期下衛梓桑上紓宵旰查登州爲海疆要地上年各屬團練一律整齊各大憲均深加褒獎第恐日久懈生未免始勤終惰當此南撚肆擾靑萊之時尢應嚴密防範庶克有備無患合行出示曉諭爲此示仰闔屬紳士軍民人等知悉務須查照上年章程認眞辦理精益求精選丁壯以充隊伍備器械以資捍衛聯村莊以壯聲威籌經費以充公用勤練習以備守禦嚴稽查以杜姦宄日則常川巡察夜則輪流支更切勿稍事畏難以致有名無實是則本府所深望也毋違特諭

○稟遵議設立團營章程由

敬稟者竊卑府於五月二十九日奉憲臺轉蒙撫憲譚札開以據濼口紳士請設團營意欲大小州縣各選丁二三百名送省訓練口食悉出於本鄕其言不無可取飭將抽丁集費二事並或道或府各立一團營悉心妥議稟復等因仰見大人愼重團防虛加采訪曷勝欽佩卑府自到任以來節經整飭團練傳見蓬萊縣城鄕團總曉以利害使各奮勉從公自爲保衛各屬團練亦均飭令認眞舉行該紳民等均各實力實心無敢懈怠惟登府民情誠朴非西府彊悍可比謹就地方情形並管見所及爲大人陳之伏查卑府所屬一州九縣僻處海隅民貧地瘠自來務農經商自食其力往往戶有二丁卽有一丁赴奉省貿易謀食年幼者亦皆讀書習賈各有專業其貧苦之家大半浮海營生魚鹽爲業蓋富者少貧者多無不親身營謀藉資衣食並無遊手好閒之輩去歲奉文辦理團練適值海防喫緊之時該紳民等亦皆知戮力同仇因恐有徵調之煩遂不免意存觀望嗣經升任本道憲貢親臨督辦剴切曉諭斷不徵調始各一律團成本年二月逆撚竄擾靑萊各屬距登不遠卑府督同各官紳籌辦郡城防務稽查保甲按戶抽丁鋪戶夥計居其半讀書處館居其半𨿽各努力向前而人數無多不得不添募壯勇應募者亦皆工匠手藝之民其時因賊氛密邇人心惶恐咸知防守城池卽所以自衛家室故各欣然樂從迨逆撚回巢後各丁勇等仍復故業如常至四鄕團練盡系務農之人三時力田乘隙習武無事則各安生業有事則民自爲兵卑府督同蓬萊縣張令與各團總商定分三路扼要防堵章程正西山路擬於艸店三十里鋪就本處民團憑險堵禦調附近之辛裏等社爲策應西南河路擬於宋家店白馬廟就本處民團擇要防守調附近之生莊等社爲策應東南山路擬於龍山虎山就本處民團連村防堵調附近之鳳翔等社爲策應設遇有警卽可互相聲援以資防剿並飭令各屬一體酌量派辦若欲按戶抽丁按地出丁送或道或府立營訓練其讀書貿易之人一旦執械從戎固難期其彊勁而養贍無資斷不肯棄室家而不顧其耕田力穡之人旣難棄其田疇亦萬無捨其本村之身家不自防禦而輕去其鄕之理似此情形微特各州縣地方遠或距道府五六百里近或距道府一二百里勢難抽丁送練裹糧相從卽各鄕村鎭距城較遠之區亦難於無事時責以入城常行訓練致荒本業至集費一節向時南省無事商賈藉懋遷以獲利尙易勸捐經費刻下南北道梗鋪戶彊半歇業現辦團練定期操演及制造器械等項經費已屬不支若再抽調壯丁二三百名責令捐助長年之口食其勢實有所不能卽以黃縣而論向稱富厚近因周村被擾後各商本業大虧而捐助軍餉捐修圩工輸將不少恐同時籌捐丁費亦非易易此登州各屬之實在情形也至各府情形不同卑府未經親歷亦不敢懸擬大抵團練之法總不外於因時制宜相地制宜平日則搜捕土匪稽查宵小以防內患臨事則聯絡村堡選練丁壯以禦外寇有守望相助之功無遷地弗良之獘是�地方官督率紳董實力奉行庶官民聯爲一气而團練非徒托空文矣是否有當合肅稟呈大人鑑核

○飭各州縣修城札

爲飭修城垣事照得南撚竄擾靑萊各屬𨿽經兵勇擊退而該撚飄忽靡常難保不去而復來自宜豫爲防剿計以期保衛地方則修城實爲目前第一要務伏查咸豐九年八月漕院袁奏奉上諭軍務省分捐修城垣照捐輸議敍出力者照軍功請獎欽此等因本省連年南撚竄擾系有軍務省分捐資修城有備無患萬一有警四鄕輜重人口皆可入城相機守剿洵堅壁淸野良法除郡城已由本府督率蓬萊縣張令勸捐興修外合亟札飭札到該牧令立卽查勘城垣如須修整趕緊妥爲勸辦並將籌辦情形先行稟復切切毋違特札

○飭各州縣勸築堡圩札

爲勸築堡圩事照得城垣所以保衛地方前經本府札飭該牧令查勘興修在案查各州縣四鄕距城較遠處所設有警報恐難遷徙自宜將小村並入大村多築堡圩以便有事時共相防禦庶糧芻釜壘之用勿使賊有而野無所掠賊自不敢輕犯且旣有團練可戰尢必有堡圩可守方爲萬全良策惟登俗誠朴素不知兵驟責以築堡圩等事民情恐亦未洽是在該牧令愷切曉諭使知多築堡圩足備緩急富民出資貧民出力自保身家卽以共衛鄕裏斷不可惜小費而誤大局是爲至要除由本府出示曉諭外合亟札飭札到該牧令立卽親赴各鄕婉爲勸辦務擇公正老成之紳士董其事督令妥速籌劃切勿畏難苟安視爲不急之務也特札

○飭各州縣練習壯役札

爲挑選壯役勤加練習事照得團練系有備無患良法前經本府出示曉諭並札飭該牧令實力督辦在案查各州縣設立民壯等役本爲緝捕盜賊起見現當地方多事舉行團練該牧令職任督辦自宜挑選壯役勤加練習以爲民倡設遇有警該牧令親督壯役首先擇要駐紮以備迎剿庶城鄕團練志固气壯而官民一體聲勢聯絡實屬可戰可守足以靖賊氛而安地方合亟札飭札到該牧令務卽挑選壯役一二百名捐廉置備器械認眞操演並按月給發錢文仍於技藝嫻熟者時加獎賞俾民間知所觀感而團練亦因以得力所關於保衛民生者甚大該牧令官稱父母諒與本府有同心也切切毋違特札

○飭各州縣查察書差家人札

爲嚴行查察事照得州縣爲親民之官官稱父母須時時以民爲心以民爲事亦斷無不愛民之理而愛民之政往往難於下逮者實由外而書差內而家人互相勾結蒙蔽以至無獘不作爲地方害本府久悉其情形到任以來接閱民詞遇有控告書差索詐兼及家人包庇之案細加訊問不盡捏詞聳聽若非該管官嚴加查察有犯必懲未能除蠹何以安良合行札飭札到該州縣務於一切公事親自裁度而凡書差家人約束於平時尢稽察於臨事倘查有通同舞獘等情宜卽從嚴懲辦斷勿知情狥縱致誤公事而害民生也切切毋違特札

○嚴拏趕會匪徒告示

爲嚴行稽查事照得登郡各屬於四五月間向有山會廟會演戲數日以通商賈其時測字算命打唱等人均來趕會又有西來乞丐每於鄕間彊乞惡討擾害地方並有一種不法之徒隨會聚賭尢屬刁惡現當南撚肆行賊蹤飄忽若不嚴密稽查難保無姦細乘間混入合行出示曉諭爲此示仰闔屬官紳士民人等知悉每逢山會廟會之期遇有外來趕會人民一體細加盤查如查有遊民匪類及聚賭等情立卽送地方官盡法究治驅逐出境自此示諭之後倘敢仍前滋肆不服盤查定將該匪徒照凶惡棍徒例從嚴懲辦決難姑寬本府言出法隨切勿視爲具文也懍之毋違特示

○籌備郡城防堵章程

一請紳董一二人總管局務與地方官籌辦一切事件他人不須妄參意見庶事歸畫一方可有條不紊

一請紳董一二人管總局帳目專司銀錢收發所發之款均須地方官及管總人圖記條照辦仍按五日將收發各帳開列淸帳二本一送地方官一存局中按月報一月總並榜示局門

一火藥軍裝等項須預爲制備請紳董一二人專司收發所發之件均須地方官及管總人圖記條照辦仍按十日將所收發各件開列淸單一送地方官一存局按月報一月總

一按月所用錢文須按戶按店計日捐錢備用所有捐錢章程另行妥議

一四城炮臺宜將炮位安放得法以免開放時致有疏虞

一四城安炮處所宜設窩棚守城時須派諳習放炮兵勇在棚防守並須按炮臺安放水缸以便用水洗炮

一四城門樓及三水門以兵勇守之城垛以戶丁守之如遇警卽可互相策應

一戶丁站墻須於無事時按牌查明每牌設一隊長責令隊長在墻垛上注明姓名以便守城時按名站立設有不到亦可按名稽查

一四城燈籠旗幟須按牌制備二付歸隊長管理一付書明某街第幾牌字樣於無事時各插門首晚間支更一付書明某街團勇第幾隊字樣以便上城

一城內須練勇二百名設立十長百長派曾經戰陣之一二人管帶並聘請教師按日操演地方官不時閱看如有警須添雇壯勇亦歸平素帶勇之人統帶庶責有專歸不至有名無實

一淸查保甲須按街設立一簿先將男婦大小口數逐一注明由牌長街長查察遇有搬移及外來之人均須於牌內添注仍由地方官隨時抽查

一四坊柵欄晚間均宜關閉以二炮爲定如有來往之人須隨時詢明放行

一城內民人宜諭令家內預備一月糧食柴艸以免匱乏

一灰石等件須於無事時早爲籌備

一於賊信緊時四城須於日間每門派文員一人帶勇二名武弁一人帶兵二名局中派紳士二人勇四名稽查出入夜間亦照數派查

一於賊信緊時須每日多發各路探馬

一鄕間團練須按各鄕派老成可靠之人認眞舉行並捐制器械火藥以備不虞

一險要處所須於緊急時調集各團並派人統帶兵勇往堵

○稟籌辦郡城防堵由

敬稟者竊於本月初旬奉

各憲疊次札飭南撚有竄撲膠濰之信飭卽籌辦防務當卽行知各屬一體嚴防在案本月十三日卑府接據黃縣何令稟稱南撚於十一日由莒州一帶分股竄至平度州地方馬隊約三千名步隊不計其數該縣已嚴密防堵等因續據各路探報另股南撚於初十日竄赴萊陽黑石埠地方十二日逆匪由平度竄至掖縣十四日竄撲新城十五日竄至北馬十六日又有竄至南店之信距郡城只八十里人心大爲震動卑府先卽會同登州鎭督同蓬萊縣張令將防剿一切事宜妥爲籌商數日以來已將存營兵丁全數傳集復飭練局齊集團練添雇壯勇登城分段守禦並諭令芝山王裏郭諸谷等社各團總等遵照前派段落節節扼要防禦一面移會同知圖桑阿總司巡查並遴委府學訓導陳官懋縣學教諭張嵐奇府經歷章嗣曾蓬萊縣縣丞李廣勤典史江瑞采海陽縣巡檢王庭輝緝私委員鹽大使茅春綬捐釐委員知州周濤從九楊茂松分府縣丞孫耀祖未入流滿永嘉方鼎元等或按門日間稽查出入或凊查街道或夜間分門巡查或按戶淸查保甲所有一切用項非猝爾所能捐辦卑府札委蓬萊縣督同練局紳董等酌將各典公項生息銀錢提用並催捐修城工未繳錢文一並動用俟事後再行勸捐歸款凡支銷各項系卑府督同蓬萊縣明定章程交練局紳董趙元章慕曰鐔王作霖楊成林等認眞經理不入胥吏之手卑府仍督同蓬萊縣隨時查察至需用火藥鎗炮灰石等件均己趕緊備齊合郡民人因城工己修及九分以上足資守禦均屬踴躍從公並未遷徙鄕間居民移至城內者不少亦尙安靜卑府仍當會同登州鎭督同蓬萊縣隨時督飭紳民兵勇等嚴密防範以期眾志成城所有現辦郡城防守情形理合稟報大人查考

○稟南撚竄入蓬萊邊境經團勇擊退由

敬稟者竊卑府於十七日將籌辦郡城防守情形稟報憲鑑在案續據探報知賊匪於十六日到北馬后四處分竄其北路一股直竄至黃河營小河口等處其南路一股在黃城附近之數里及十數里地方逼近諸由觀等處距郡城只三十里勢甚緊急卑府先卽會商登州鎭督同蓬萊縣諭派芝山社團總六品銜徐同泰聯絡王裏平山等社西南四十六村團勇四五千名分赴茶棚北東岔路東南正南各路迎擊以防賊匪南竄又派西關團總國子監學正朱昌霖赤山社團總生員王穎發等統帶附近各村團眾數百名前赴石門一帶堵擊接應史家溝朱潘社等團以防賊匪沿海東竄又派南王緒北王緒雨諸谷等社團總各帶本社練勇前赴峯北頂一帶扼要駐紮以防賊匪沿海西竄十七八等日該賊竄至欒家口一帶未及放火被鄕團格殺二十餘人竄赴北溝之賊經鄕團格殺數名其茶棚石門各路團眾搖旗吶喊鎗炮之聲震動山谷該匪未敢深入旋卽南退十九日早各團奮力前往追剿北王緒團總曲守基率本團二千餘人追賊擊剿殺賊四十五名團勇陣亡十二名是日賊退至三家仲家地方距郡城七十餘里至城中巡守事宜經登州鎭督飭水陸將弁統帶營兵卑府督同官紳統率勇練晝夜登陴守禦復因兵勇不敷防守按戶抽丁按十丁出五丁以一半於城下支更巡查以一半於城上站垛委員紳士分坊統帶其修城工匠均雇募在各城一同站墻數日以來兵勇民夫均屬踴躍地方亦尙安靜至北門外之備倭城亦由卑府會同登州鎭督飭水營將弁及紳董等查照防守郡城章程一體合力守禦並由卑府遴委候補從九品崔道履稽查船隻巡查街道亦屬嚴密惟賊蹤飄忽無定現𨿽擊退難保不去而復來卑府會同登州鎭督同蓬萊縣仍諭令各團扼要堵守以遏賊鋒城守一切仍照章辦理毋稍疏懈城外各鄕民避入城者不下數千人均屬安謐所有賊匪竄入蓬萊縣境經團勇擊退現仍嚴密防守緣由合肅馳稟大人查考

○稟大股南撚竄逼郡城布置防剿情形由

敬稟者竊卑府疊將郡城防守及初次賊竄蓬萊縣境經團勇擊退並各屬剿匪情形分別稟報憲鑑在案卑府誠恐賊蹤飄忽難保不去而復回所有郡城防守事宜卑府會同登州鎭督同蓬萊縣認眞籌劃仍未敢稍形松懈並分遣探役確探賊蹤去後二十八日接據探稱大股撚匪於二十八日竄至黃縣之北馬地方馬隊數百名步隊不計其數等因二十九日辰刻接棲霞縣吳令稟稱大股南撚於二十六日竄至招遠之義道村二十七日竄入招遠棲霞交界之畢郭集馬隊數百名步隊漫山徧野不計其數等因午刻又有竄至諸由觀黃河營野張家等處均被焚掠之報郡城兩面受敵勢甚危急當由登州鎭派舒泰帶中營弁兵趙明堂範道忠帶右營兵馳赴蓬黃棲交界地方迎剿並由卑府派城內團總阮廷珍李炳煒等各帶壯勇會同剿辦並一面飛調東西南三路各團節節援應以遏賊入郡之路初一日子刻賊分三路直撲郡城一由沿海道路竄犯北溝團總楊漸鴻等接仗槍炮齊施擊斃賊百餘名奪馬三十餘匹復鏖戰一晝夜之久南王緒諸谷赤山社西關等各團總率領團勇奮往救應連獲大勝一由西路竄犯三十里鋪舒泰等行扺茶棚前往迎剿該逆逼近茶棚該弁兵勇團等奮力攻擊開放槍炮轟斃賊匪多名又生擒該逆一名當卽就地正法賊卽退卻一由南路竄至宋家店平山河一帶趙明堂等會同團總徐同泰等奮勇截擊格斃賊百餘名復追殺十餘里殺賊多名奪獲馬十數匹官兵民團裹帶漧糧鏖戰至晚勇气百倍而該逆另股甚多此擊彼竄東擊西竄晚間分竄至徐家集北王緒髙家莊各處焚掠趙明堂因天气陰黑且寡不敵眾當卽撤回舒泰等亦卽撤隊北溝等團因火藥缺乏團總王元愷王樹滋力竭陣亡其餘團總練丁傷亡不少亦卽折散初二日黎明徐同泰等各團在平山河與賊接仗時大霧迷漫西南風起該逆等四面圍攻徐同泰衝隊而出退保芝山本莊該逆馬隊西至離城之三里橋五里橋地方東南二路亦有賊匪逼近城下經登州鎭會同卑府督飭城上兵勇等開放槍炮賊始退去午後仍在距城附近村莊一帶焚掠晚又陰雨狂風天色昏暗該賊時在城外之東西南放火有十數處之多防守更宜嚴密登州鎭督同中營舒泰右營毛鳳嶺水師後營施元敏及水陸將弁等卑府督同印委各員及紳董趙元章等分門駐守晝夜往來梭巡兵勇民團亦俱站垛守禦初三日黎明該逆竄至欒家田﹖仝沙家莊五里堠一帶焚掠邊馬復至北關外之校場東西關外之一二里地方逼近城垣勢甚喫緊復經城上開放槍炮而退此連日防剿之實在情形也現在沿海沿山一帶賊隊不少存城營兵只有三百數十名壯勇只有千名實屬賊眾我寡卑府會同登州鎭督飭蓬萊縣惟有嚴密防守相機剿辦以期眾志成城所有連日剿辦大股逆匪及郡城防守情形合由六百里稟報大人查核

○稟連日防剿撚匪及派兵勇出城剿辦情形由

敬稟者竊卑府昨於初三日申刻將大股撚匪竄逼郡城布置防剿情形稟報憲鑑在案初三日晚間該逆馬隊時在城外遊弋各鄕火光綿亙一二十里卑府會同登州鎭督同蓬萊縣戒令兵勇鎭靜固守勿涉張皇城上城下擊柝支更聲聞數里各坊團及入城避難男丁均一體上城站垛城下各街亦均緊閉柵欄認眞查察四更時分又有該匪邊馬由海道至北門城下經北門兵勇及備倭城上兵團兩面夾放槍炮該匪逸走初四日辰巳之間該匪復分遣邊馬至西門外之對面山溝及朱潘社地方安插大旗並有騎馬賊往來山巓瞭望登州鎭及卑府巡行四城督率文武員弁兵勇民團實力嚴防午後該匪馬隊距城較遠晚間火光亦漸遠登州鎭派令舒泰等帶領弁兵卑府督飭蓬萊縣統率壯勇並派城內團總翁樹培等管帶練勇於初五日黎明出城分路追剿開放槍炮城上亦開放槍炮以壯聲勢該匪不知我軍虛實卽紛紛逃竄復拏獲土匪十餘名由蓬萊縣押帶入城訊辦初六日早復據赤山社團擒獲紅衣賊一名送至城內經卑府督同蓬萊縣訊明正法連日據被裹逃回難民供稱賊竄至蓬萊境者計四十隊約有數萬分旗五色分股四處焚掠屢次遣人至城下探我虛實見城垣完整防守嚴密始有回竄之信現探明該匪已由東三十鋪潮水集等處竄往福山一帶卑府仍會同登州鎭督同蓬萊縣及將弁委員紳董等於城上城下嚴密稽查防守以期靖地方而遏賊鋒至四鄕難民於二十八九等日入城者以數萬計當經妥爲撫卹城中需用火藥派人由煙臺購買航海運回郡城兵勇紳董團練人等均屬踴躍從公不辭勞瘁至北門外之備倭城由登州鎭督飭水營將弁卑府諭令委員紳董等辦理亦屬嚴密並拏獲姦細二名當卽就地正法再現據各團報稱北溝社團總歲貢生楊漸鴻生員楊長春王里社團總劉錫齡於初一二日接仗陣亡受害甚慘除將被掠村莊並傷亡團總練丁再行查明辦理外所有連日郡城防守情形並派兵勇出城剿辦各緣由合肅馳稟大人查核

○稟登屬一律肅淸郡城酌撤募勇仍嚴密防守由

敬稟者竊卑府前將郡城防剿情形疊次稟報憲鑑在案卑府現據萊陽陳令海陽倉令稟稱撚匪全數出境由膠州卽墨一帶南竄等因卑府前因賊蹤飄忽滋擾各縣郡城防堵一切未敢稍疏且恐零星土匪乘間竊發卑府督飭蓬萊縣親赴四鄕帶勇搜捕拏獲土匪十數名訊有王天魁初成萬二名均系搶奪財物致死人命當卽遵照歷奉諭旨通飭立予正法以昭炯戒其餘各犯再行酌核情罪分別辦理四鄕被害人民除有家屬者自行掩埋外其無主屍骸卑府倡率捐資飭委蓬萊縣縣丞李廣勤候補縣丞孫耀祖候補未入流滿永嘉等會同紳董分赴各鄕親往掩埋卑府現查各縣賊蹤均己遠揚登屬一律肅淸郡城辦防一月有餘需用浩繁經費不繼應將雇募壯勇酌量裁撤卑府仍會同登州鎭督同蓬萊縣會督文武員弁照常稽察營兵練勇照舊巡查城關團練認眞操演以期內安外靖至此次守城剿賊一切給發勇糧置辦旗幟燈籠火藥鉛�油燭賬房以及屯城運炮等件自八月十四日起至九月底止計用大制錢八千餘串系挪用生息公項大錢二千七百千文余均細董挪借現由卑府督飭蓬萊縣督同委員紳士勸捐歸款此項系屬民捐民辦例應免其造冊報銷除將郡城辦理防剿應獎應卹各案另行稟報被災村莊由蓬萊縣查明詳請委勘外所有登屬匪已出境一律肅淸及郡城酌撤募勇仍嚴密防守各緣由合肅稟報大人查核

○守城規條告示

爲示諭事本府酌定守城規條該紳民兵勇人等各宜懍遵毋違所有防守各條開列於後

計開

一城上凡衝要處所須安炮位一尊視路之多少安炮如之餘按幾處垛設一擡槍按幾處垛設一鳥槍見賊來遠者先點大炮次擡槍逼近再放鳥槍不可亂放致縻火藥鉛子

一城上多運磚石隔數武一堆如賊臨城或緣城而上以磚石擊之倘有畏縮不前及聞警逃避者軍法從事

一安放火藥缸鉛子等處所須有幹人看守尢宜謹愼火燭

一城上防守人等晝則換班喫飯夜則輪流睡覺並須多備燈籠用桿系繩下垂離地七尺上蓋瓦片防雨火光下映我可見賊賊不能見城上

一城上巡查每門俱分兩路一班巡畢另換一班均巡查至各門交界而止遇有姦細巡查之人拿送守垛各人不得前往

一城上防守兵勇分別由營縣督率各坊團勇亦有督率之人以十人爲一隊每隊設立一長每十隊再立一長統之由紳士公舉誠謹之人司其事並於垛口用粉筆書明隊長姓名並將守垛之人姓名逐段書寫以便稽查

一城上守禦宜安靜不宜喧嘩卽有動靜亦須悄悄知會切勿大呼小叫

一城上夜間傳令擊柝支更不必用鑼遇有事之時再以鳴鑼爲號

一豫置用印火簽分給四城委員紳董收領設遇賊臨城人不敷用該委員紳董卽遣差持簽赴近城左右調取壯勇若干名幫助如有畏縮不遵者軍法從事

一四門炮臺設有炮位民夫不諳點放所有設炮各臺以兵勇酌派守之

一賊在城外放火吶喊城上人切勿驚慌愈靜愈妙城上設有火由就近守城之人撲救遠處城上人不得驚疑城下設有火由城下查街守坊之人撲救城上人亦不得驚疑倘有驚亂下城者軍法從事

一查照保甲淸冊按十丁出五丁上城站垛五丁在城下支更支更各丁各巡各街由街長督率上城各丁按各坊上各城由隊長督率均不得自相紊亂

一守城兵勇團丁須由該管官紳將守城規條及一切事宜向其訓練講求細加剖說使彼此胸中熟記如有不遵規條而怠玩從事者兵丁由營責懲丁勇由地方官責懲

一守城旣定城下亟宜守坊巡查委員及該街長並支更民人徹夜巡查寺院歇家時加密察如有外來可疑之人查拏訊究

○安民告示

爲明白曉諭事照得上天有好生之徳聖賢有哀矜之心凡我官民辦事不可不嚴密居心不可不慈祥持論不可不平允興利除獘職是爲先本府自服官以來愛民疾惡無不視公事如家事以期無愧我心昨因賊氛密邇新任未到不得不查照定例素服視事會同登州鎭督同蓬萊縣辦理一切防剿事宜凡守城查門巡街辦團支更等事幸賴我紳衿耆老任勞任怨實力贊襄居民鋪戶人等志切同仇共相保衛本府深嘉尙焉惟賢愚固多不一意見亦復難同且有無知之徒妄造謠言好生議論以致人心震動物議沸騰實屬有悞大局本府不得不爲爾等剖晰言之前於八月間各城放入難民以數萬計其時有謂恐姦匪從中混入不願收畱者今屯城數日城中肅然難民亦安靜無事開城以後各難民紛紛回鄕其中房屋田產已被焚掠而人口因在城內得以保全性命者正復不少此卽收難民之有利而無獘也初四日本府等議開城門其時又有謂賊鋒相去不遠恐姦細乘間爲亂或賊匪聞信復來者今開放北門數日昨又開放東門各難民得以回顧田廬村捨城內亦得以運進糧艸無數居民便焉此卽開城門之有利而無獘也至拏獲土匪並脇從難民及形迹可疑之人本府督飭蓬萊縣及委員細加研鞫前據赤山社拏獲紅衣賊一名訊系從賊充當前隊且有黃縣二難民爲證當卽立予正法其餘所獲之人必須供證確鑿方能持平定讞其有實系從賊爲匪或乘機搶奪者固當立置重典其有情罪較輕者亦當分別予以軍流或枷責示眾其有實系被擄難民乘間逃出者卽當格外矜全俟事平後遞解保釋本府於用刑一道固不敢失之縱亦不敢失之枉卽如前獲雨山社之人帶有火藥火繩等件訊系接仗團丁衝隊失散經本城人取保當卽釋放是形迹𨿽有可疑而實系無辜亦何忍再行刑押此卽審案之以期有利而無獘也現在賊氛漸遠何利當興何獘當除該紳衿耆老居民鋪戶人等果有眞知灼見卽當公同確議剴切稟陳至道聽塗說之事大半傳聞失實訛以傳訛斷不可輕信妄聽致使羣情搖惑合行出示曉諭爲此示仰闔郡人等知悉本府一日未卸府篆卽當爲地方辦一日事官與民親則血脈流通官民聯爲一體而情無不通卽事無不治爾等務仍嚴查城門巡查街道盤詰姦宄城上壯勇均督令認眞防守四坊壯丁亦均照舊於夜間輪流支更倘聞警仍一體登城協守總期嚴密以辦事慈祥以居心平允以立論庶幾感召天和安靖疆圉共享

承平之樂本府之望地方之福也特示

○勸捐掩埋骴骼告示

爲勸諭捐資掩埋被害民人事照得撚匪竄擾登境各鄕多被蹂躪耆老團丁人等或衝鋒陷陣效命捐軀或遇賊不屈致被殺害婦女人等或聞警自盡或見賊被戕其忠義節烈之气上亙雲霄志實可嘉情尢可憫本府爲地方之長未能爲生民保衛致令各鄕人等慘遭鋒鏑愧莫甚焉痛實深焉現查各鄕被難人等除有家屬者自行掩埋外其無家屬者橫屍道途貍食蠅嘬言念及此其何以堪亟宜捐資掩埋以慰忠魂而勵義气合行出示曉諭爲此示仰合郡人等知悉務宜量力捐資多多益善由本府委員會同紳士前往各鄕親爲妥辦昔周官有除骴之典戴記有掩骼之文文王躬行善政澤及枯骸矧今之被賊戕害者皆鄕黨鄰里之人尢爲痛癢相關者乎爾等其各竭力盡心共襄善舉以感天和而消兵沴本府實有厚望焉特示

○嚴禁爬城告示

爲出示嚴禁事照得郡城濱臨海嶠爲一方之保障實十屬之屏藩全賴崇墉方資表海前因年久失修墻垣多半傾圮本府於本年春間首倡捐廉並勸諭紳商富戶一體捐輸估工修築以固藩籬而資防守計自興工以來時歷六月款逾二萬始克一律修竣八九月間南撚兩次竄擾登郡城內人心鎭定城外避難入城者以數萬計該逆屢次窺伺未敢圍攻旋卽退去未始非城垣堅固之效也惟查向來惡習往往有無知之徒任意作踐黑夜爬越並放馬於城墻附近處所踐踏以致墻磚殘壞殊屬不法合行出示嚴禁爲此示仰闔郡軍民人等務宜知修築城垣系爲保衛地方起見毋得仍前作踐爬越及放馬踐踏致幹查拏倘敢於此次示禁之後復蹈故轍無論何項人等定卽照例從重治罪本府言出法隨決不寬貸特示

○重修登州府城記

咸豐十一年二月餘奉

簡命知登州府事時潁亳撚眾數萬渡河北犯駸駸逼登界郡人大震余旣受事周視城垣則圮壞者過半乃率屬吏集士民告之曰賊旦暮且至城壞曷以守今必新之諸君家室皆在焉請各輸資助工太守且捐俸爲倡士民踴躍從命於是量袤延度髙卑揣厚薄購物料計財用募徒役至孟夏始克興工城周九里以事之急也畫分爲四並力修築及秋南撚兩寇登郡時城己完十之九守禦粗具人恃以無恐鄕民避寇至城下者悉開門縱之入所全活以數萬計賊窺伺者屢以城堅不敢逼遂走至十月城竣十一月樓櫓完繕計其用凡爲錢二萬三千餘緡其出入皆以郡士大夫主之胥吏不得預故工巨而費省旣蕆事郡人請爲之記余曰斯城之修所全實大夫豈余功抑亦士大夫之力𨿽然余之志不僅是也余奉天子命來守郡郡之屬邑凡十皆余責也余欲合十邑之民相與戮力度地勢而築之堡簡丁壯而授之兵教之以忠義申之以節制無事則散而耕有事則聚而守緩則各備其地急則互爲聲援使寇不敢窺吾境而民不失其業然後上有以供正賦而大義明下可以保室家而生養遂爲民至計無以逾此而受任倉卒大寇逼至不得巳先其近且急者而托始於斯城逮城之竣也余已奉諱去官不得竟吾志後之人必有以處之士大夫若思報國恩懲毖後患率其子弟奉上之令以善其後則所望也若矜矜焉侈一城以爲功豈余之意哉眾曰敢不奉教請卽書此於石乃記之從余督工者署蓬萊縣知縣張國華府學訓導陳官懋縣學教諭張嵐奇郡人之司事有勞者廣東候補知縣趙元章浙江候補縣丞慕曰鐔山西候補布政司經歷王作霖薦舉孝廉方正楊成林前陵縣訓導辛琦例得附書

○海州建育嬰堂議

伏以溺嬰一事最爲地方之惡習而海州爲最則海州之嬰兒不可無以收養之矣查江南省各州縣多有育嬰堂而海州獨無之卽以兩淮而論揚州通泰二屬及儀徵縣均有育嬰堂而海州獨無之夫海州自攺章後每年銷行票鹽及江運五十餘萬引商販鼓舞來歸可謂盛矣設於此時議建立育嬰堂亦復何難而或者曰當此庫款支絀之時淮北經費稍有盈餘尙宜貼補淮南之不足似亦無閒款爲建立育嬰堂計不知欲行此舉不必取諸庫中卽查照義倉按引攤捐一分之例已可舉而行之或又曰場商大扺爲利查照義倉按引攤捐一分之例辦理此事恐未必盡能遵行不知場商近來因銀價昂貴獲利較多在當日之場商獲利不如今日之多尙肯攤捐義倉經費豈至今日獨不可攤捐育嬰之經費乎況所攤捐皆以育一州之嬰兒公行善舉在場商亦未必不樂於從事也或又曰收養嬰兒日積日多經費恐不足且創立之始買基建屋需用浩繁計將何出不知按引攤捐一分以票鹽及江運自變量計之每年可得銀五千四百兩創建之議旣定以一年捐款置地剙建次年再行收養嬰兒未爲不可至收養嬰兒之數按銀數之多寡則經費亦不必豫憂其短絀或又曰海州民婦願爲乳婦者少恐招集乳婦亦非易易不知海州地廣人貧豈無乳婦況鄰境亦可招集何足慮乎夫海州善舉無如義倉一事義倉之設爲賑濟災竈起見其法良善然苟無義倉尙有商人可以自行賑濟各竈豈若嬰兒之失所不有育嬰堂以收養之卽不免沈溺之災乎念及此而知海州之不可不建立是堂也爲孔亟矣且天下事苟有益於生民卽甚難創建者尙思竭力以成全之而況海州之捐立育嬰堂猶反手之易易哉至於辦理一切章程則有揚州儀徵育嬰堂之舊章在更無難取而法之矣

○靑口局票鹽價由局發竈稟

敬稟者本年靑口局票鹽缺產至一萬四千餘引之多𨿽曰天時豈非人事哉觀於票商之短髮鹽價可以知之矣查靑口局票鹽定例每引鹽價銀六錢駁費銀一錢二分本年因票商裹足不得不權宜辦理將鹽價駁費由票商自行給發不意票商惟利是圖僅給竈丁每引鹽價駁費六百八十文甚至希冀攺撥太平中富餘鹽並將應給竈丁錢文故意遲延不發致使窮竈急於謀生透私而不盡歸公竈固不肖商亦太貪夫竈丁有局員以治之其透私原無難嚴拏究辦第鹽價由商發竈官不能禁商之不短髮價獨能禁竈之絕不透私乎卽云能禁恐亦陽奉而陰違也故鹽價不由官發竈則官之治竈無權卑職以爲凡事貴得其平未可偏重商無利則不得不卹商商有利則不得不卹竈且竈較窮於商卽待竈稍優亦不失周急不繼富之旨而況鹽價由局給發爲愼重公事起見固非有偏倚於其間哉應請甲辰綱收課卽將鹽價同正雜課齊收由靑口局員請領發竈隨時稽查各竈收鹽實數倘有透私情獘立卽從嚴懲辦庶竈情可洽鹽額可足而於票商亦無窒礙矣是否有當伏祈憲鑑

從公錄從公三錄

﹝淸﹞戴肇辰撰

●目錄

序

稟請提款作府義學經費由

瓊州府義學章程

稟瓊州建義學由

發除邪論札

嚴禁演唱土戲示

札十四屬勸捐修輯府誌札

采訪示

廣州設立講堂示

稟廣佛石龍等埠設立講堂準於稅項作正支銷由

稟廣州設立講堂並義學由

講生諭

嚴禁標貼長紅示

嚴拏訟棍示

禁械鬥示

稟請派撥員弁赴南番等縣緝捕並議功賞條約由

飭各縣嚴緝盜匪札

飭各縣嚴懲蠹役札

瓊山景賢賓興記

廣州設立講堂記

國朝名文小題讀本重刻序

羊城書院試藝序

重修廣州府誌序

●從公三錄序

漢興革秦敝郡置太守爲親民官祿二千石兩漢因之其時以循吏稱者如龔黃召杜指不勝屈溎年讀其書而疑之謂所謂循吏者漢以後漸不數覯豈古今人不相及耶己巳秋奉出守惠州之命尢惴惴焉以弗克勝任爲懼謂向之不數覯者今竟於我是責耶次年春度大庾嶺入粵每聞道路間嘖嘖稱廣州太守賢與龔黃召杜無少遜始竊竊然心喜之蓋廣州太守者己未同歲生丹徒戴少梅郎中之尊甫友梅先生也向所謂古今不相及者今且得親而炙之也向所惴惴焉愳弗勝任者今且趨步焉而循有轍軌也奚啻生我於數千載之上執贄於龔黃召杜之門下而受其提命耶抵羊城謁先生於郡齋聆其論說睹其丰采無疾言無遽色抑抑然若惟恐不當人意然每有所設施則往往不卹人言不顧艱巨必毅然以自見其所不可者又斷斷焉無所遷就乃知所由無異於龔黃召杜者不外是也時少梅假省來粵因得就少梅請觀先生之治譜遂盡讀所箸從公錄從公續錄諸本溎年蒞惠數閱月幸無隕越先生之書之益我也玆復以從公三錄稿本寄示並屬溎年爲敍溎年不敏以京朝官初授外任於民事無所悉奚足窺先生之底蘊然得其餘緒如溎年之駑下方且得奏薄效則先生展其素抱由監司而洊至封圻其實惠及民能不負朝廷之倚﹖者胥於是可操其劵焉豈僅以良二千石著哉溎年未能敍先生之書竊敍溎年之受益於先生者如此

同治九年中秋後二日大城年愚侄劉溎年謹識

吾兄友梅觀察前刻有從公錄紀其守登州時守城事繼又有續錄之刻則其守廉州瓊州時事也今又刻有三錄則並其守廣州事皆在焉是三錄予皆得而讀之序之曰世所稱吏治善於牧民者多不長於治兵工於聽斷者或不善於撫柔又有始焉政迹可觀及移治他郡聲名遂不及而有初鮮終者若是者皆不得爲循吏咸豐辛酉八月南撚犯登州友梅率僚屬紳士登陴守禦凡四十餘日而賊退應變之才固已不可及矣至其守廉也廉州之獘無不除而利無不興其治瓊州廣州也亦然蓋友梅宦迹所至皆欲有所以自表見於世故居官一日則盡一日之心力在一方則造一方之福善政善教利賴在民如是由是觀之友梅他日於監司當爲之事必亟爲之以克副乎監司之任如其守登廉瓊廣時可知也則友梅所建樹又將有大於此者在吾亦信之於實可徵信之三錄而已

同治九年秋八月弟楫汝舟謹識

●從公三錄

丹徒戴肇辰存稿

○稟請提款作府義學經費由

敬稟者竊卑府於抵任後查得瓊地視他府爲最瘠故民間貧苦幼童並不識字讀書當卽督飭各州縣籌建義學先在郡城設府義學延師開館爲各州縣倡並刊發文昌孝經書塾座右銘小兒語陰騭文四言詩俾塾師逐日講明將藉其言之易入以動其天性端其服習猶水之有源室之有基艸木之有萌芽所謂成人在始者此也惟經費必須有資方可持久不廢查前升守賈棠建義學於府署大門內置北衝田二十五畝後義學廢田歸瓊臺書院爲日已久未便取回自應另行籌款稟請立案以垂永遠卑府現查府中閒款存銀五百五十兩卽發典生息作府義學經費從此小子有造由小成而大成實爲振興文教之基較之一切善舉尢關至要除飭各州縣速爲捐建義學並將經費籌足稟報立案外謹將撥款作府義學經費緣由稟請憲臺察核批示立案實爲公便

○瓊州府義學章程

一籌銀五百五十兩發典生息作府義學經費自七年正月初一日爲始息銀盡歸義學開支嗣後無論何衙門一切公事均不得藉詞動用

一府義學設立城內或在祠堂或在廟宇或在會館按年擇地開設

一延請塾師由本府擇定老成自愛生員於年前下關開館以正月中旬爲期散館以十二月中旬爲期如有惰於督課者隨時查明另延

一每年修金三十六兩贄敬一兩節敬三兩由本府發瓊臺書院監院按月按節支送收字紙工人月給工食錢一千文亦由本府發監院按月支給

一本府刻印文昌孝經座右銘小兒語續小兒語及陰騭文四言詩散給各幼童誦讀責成塾師逐日講究

一在義學內設立敬惜字紙鑪一座雇工人一名按日收字紙請塾師督令工人焚化並將字紙灰用罐裝好以便沈之於海

○稟瓊州建義學由

敬稟者竊卑府設府義學一所爲各州縣倡業將籌辦情形稟呈憲鑑嗣復疊飭所屬督同紳士速爲籌建務須實力奉行不得藉詞諉延玆據瓊山許令稟報設二十九所文昌奎令稟報設二十所樂會李令稟報設十四所定安段令稟報設六所儋州蒲牧澄邁秦令會同張令各稟報設五所萬州李牧稟報設四所臨髙胡令稟報設三所崖州張牧感恩邱令兼昌化邱令陵水鄢令各稟報設一所均將設立地方延師姓名開館日期詳悉開報所需經費或集成捐款生息或在賓興及各鄕公費內提用業經給示立碑用垂久遠辦理尙屬周妥卑府伏思爲治必歸於能教而小學者學問之始教化之權輿誠能廣立義學以導率幼童將千里之程𨿽遠行之不已則至善俗之效𨿽緩爲之不懈則成由其始以圖其漸而民徳所由厚士習所由純人才所由出胥基於是現合屬共設義學九十六所卑府仍當隨時督飭添設以期多多益善除札各州縣嗣後於年終將來年延師姓名通稟立案無論何項緊要公事不準提用義學經費外所有瓊屬設立義學九十六所緣由理合稟報憲臺察核

○發除邪論札

爲札發事照得瓊俗每多崇淫祠工禱禳久經示禁在案玆據生員吳登月等送呈云崇維除邪論二篇義正詞嚴切中時獘其有裨於世道人心良非淺鮮本府業己刊印合就札發札到該州縣卽將所發除邪論分散城鄕學捨俾得誦習講明以爲端風化之基仍出示曉諭士民人等務崇正學而黜異端如有匪徒藉邪說煽惑愚民亦卽查拏嚴辦絕勿寬貸切切毋違特札

○嚴禁演唱土戲示

爲嚴禁演唱土戲事照得演唱土戲傷風敗俗疊經前府示禁在案玆本府訪聞有不法匪徒仍以酬神爲詞藉端漁利沿門科派謂齋壇不肅則鄕坊未獲平安致使土戲復行演唱查土戲務造新奇以貞廉節義不足動人觀聽以狎褻淫穢爲足悅入耳目自夜達旦男女雜處往往喪廉失恥甚至請班取箱爭先恐後各持棍以相鬭致傷人命似此情形流獘伊於胡底若不嚴行禁止何以除積習而挽頹風除札飭各州縣訪拏掌班及斂錢首事從重究治外合亟出示嚴禁爲此示諭闔屬軍民人等知悉爾等務宜祀祖先孝父母惇名教正綱常是爲趨吉避凶福有攸歸斷不可藉演唱土戲媚鬼神以求福以至人心陷溺貽害地方本府維持風化言有盡而心無盡該軍民人等其各凜遵毋違特示

○札十四屬勸捐修輯府誌札

爲通飭捐解事照得周禮邦國之志掌於小史四方之志掌於外史而小行人以籍治其國此後世郡縣誌所由昉也廣州府誌自乾隆二十三年修輯後迄今歷百二十餘年其間水陸之變更物產之盛衰城邑之沿革堤防之興廢政治之得失賦役之重輕固已世異時遷景移物換況咸豐四年土匪四起七年洋人進城凡府屬官練紳民婦女殉難殉節指不勝屈其急公好義毀家舒難者亦美不勝收是又昔日之所無爲今日之所有忠勛備著記載缺如讀志者能無掩卷而嗟乎夫莫爲之前𨿽美弗彰莫爲之後𨿽盛弗傳欲承乎前以啟乎後表厥美以大厥傳非亟亟於修志不可今距前次修輯𨿽歷四朝而舊志所未載者得采案牘以編之案牘所未載者尙有父老能言之倘再曠日因循不加考訂竊恐老成凋謝文獻無徵亦守土者之咎也本府商同紳士擬延聘碩儒究心舊志補苴罅漏益前人所未備續增新事廣後日之傳聞惟查府誌板久已焚毀無存將來采輯告成卽須刊刻一切需用經費繁多玆府縣首先倡捐並飭各縣勸諭紳富竭力捐資一俟捐有成數卽在省城擇地設局查照修輯舊章遴派執事議擬條款分別辦理除按照縣分大小酌定捐資數目分飭各屬捐解外合就列單札飭札到該縣卽便遵照單開銀數首先倡捐一面飭諭各紳解囊捐助務照所派之數核明大鄕應派若干小鄕應派若干出示張貼使鄕民一體知悉以杜多收肥已之獘該縣並刷縣誌二部呈核如板片已經毀壞亦卽設法購繳均毋違延仍將接札遵辦情形先行稟復察奪切速特札

○采訪示

爲訪求遺逸以備修纂事照得時事載諸志乘墜緒必貴搜尋廣州府誌書自乾隆二十三年修輯後迄今百有餘年景物旣多變遷建置不無沿革或賢才傑出或名節昭彰或科第聯標或仕宦顯達與夫地方水陸之移易風俗土產之更新固已年異世殊考徵多失況咸豐四年土匪滋事七年洋人進城各縣捍禦之才奇難之節以及急公好義毀家紓難之舉尢恐事以久而漸湮年以遠而失實此本府之急於修志也前經倡捐經費並札行各縣一律倡捐勸捐想諸紳民明理讀書維持風教所費有限關系匪輕無不樂於解囊襄成美舉本府現於同治八年十一月二十九日在省城府學宮開設修府誌局惇聘名儒夙學分任總纂分纂惟修志以采訪爲先而采訪以周徧爲要誠恐窮鄕僻壤逸事不少村農椎魯體例未諳用是博采周諮遠搜廣集除刊刷采訪條約札發各縣轉發各紳士查訪匯繳外合行示諭爲此示仰闔屬紳士軍民人等知悉爾等如鄕村親族中忠孝節烈之男婦仁義智勇之人才曾禦大患大災曾殉大難大節與夫鄕賢名宦苦嫠幽貞人事物產之新奇天時地利之災異但查核頒發條約所應載不拘近年遠年詳敍事迹實據或交團練局紳士匯報縣署或徑報縣官或由該紳民徑報省城修志局以憑逐一核明纂入府誌統限示諭以後於三个月內報明逾限不準續報一言旣入千古流傳各宜上陳毋稍隱漏特示

○廣州設立講堂示

爲設立講堂以廣教化事照得懿徳由於秉性習尙囿於見聞彼鄕愚旣不獲讀書其心志將何所則效卽中人亦胸無眞宰其趨向每易以遷移故熙來攘往之輩半多可莠可良是在官司之有以訓迪如江海之有所堤防斯民豈盡無良保赤端在善教我世宗憲皇帝編輯聖諭廣訓融會經史繼述典謨凡在士農工商均宜口誦心維家諭戶曉𨿽朔望有宣講之例而窮鄕僻壤未及周知椎魯愚頑尙稽覺牖是宜通衢大路常川設立講案延聘儒士逐日宣講聖諭繼以陰騭果報各善書庶語以淺而易入化以漸而轉深除議立條規札飭各縣卽日於眾人聚合之所或在衙署埠頭廟祠墟場擇地延訪明達世故聲音淸亮之生監文童按日定時開講聖諭無任間斷外合行出示曉諭爲此示諭轄屬紳耆軍民人等知悉本府職司守土視紳民如一家恨不獲徧歷鄕陬與爾百姓談論倫常申陳理法玆與各縣令捐廉延士講解聖訓倡導善言爾諸色人等聞某處講書卽前往共聽悉心領會聆唐虞之謨訓應知共享升平聞孔孟之眞傳不啻躬親誦讀從此興仁講讓革薄從忠會看懦立頑廉風行俗美本府有厚望焉紳民其共勉之毋違特示

○稟廣佛石龍等埠設立講堂準於稅項作正支銷由

敬稟者竊卑府自本年春間履任後曾札行各縣於城鄕墟市設立公所延聘儒生宣講聖諭廣訓及各種果報善書以期鄕愚聲入心通稍資感化所需經費或由官捐助或紳富協捐數月以來各縣或報設數所及十餘所二十餘所不等除俟各縣一律辦齊另行通稟備案外查卑府先於署前設立講案一所以爲之倡延聘番禺生員李超按日宣講每月修脯十金由卑府捐廉支給現查廣埠佛埠石龍埠稅廠處所均系商民聚集之區似宜各設講案俾資聽聞該三處應需經費擬請於各埠稅廠盈餘項下就近撥支以同治九年正月爲始按月列冊造報是否可行伏乞憲臺批示祇遵

○稟廣州設立講堂並義學由

敬稟者竊維圖治以教化爲先教民以鄕愚爲亟粵省風气獷悍鬭狠剽掠視爲故常固由習俗相沿而愚民幼旣棄學及長不聞善言放蕩邪僻靡所不爲未嘗非失教之咎也伏讀世宗憲皇帝聖諭廣訓融會經史繼述典謨凡在士農工商均宜口誦心維故定例朔望宣講原以警聾瞶而啟顓蒙惟鄕村未及周知宣講亦多曠日是宜於遐陬僻壤多設講案逐日宣講聖諭廣訓及各種善書方無負化民成俗之心卑府任廣伊始先於府署頭門捐廉延聘儒生設案開講復以省佛石龍稅廠左右爲商民聚集之所設立講案三處並通飭南番等十四縣督率所屬官紳於城鄕廣設講案延聘老成篤實口音淸亮之儒生作爲講生逐日開講現據南海縣具報城鄕共設三十三所番禺縣具報共設二十所東莞縣具報共設二十八所順徳縣具報共設一十八所香山縣具報共設二十所新會縣具報共設八所花縣具報共設一十四所新寧縣具報共設一十六所淸遠縣具報共設十所三水縣具報共設四所新安縣具報共設四所增城縣具報共設四所龍門縣報設一所從化縣報設一所計逐日開講一百六十五所逢墟期開講一十六所共設一百八十一所尙有未經開辦及甫經開辦尙未具報者現在趕緊催齊再行續報務期家諭戶曉耳入心通未敢謂易俗移風而鄕愚常聞善論或可以感發其天良而潛消其戾气較諸逸居無教似覺稍可挽回又各縣城鄕立義學系爲貧家子弟無力從師者設卽古人家塾黨庠之義關系於小學匪輕乃訪聞各縣此舉久廢各鄕貧苦幼童讀書者少無怪習爲彊梁罔知法度卑府疊飭各縣逐一設立已據東莞縣設有一十五所三水縣設有九所新寧縣設有八所新安縣設有三所淸遠縣設有三所番禺縣設有一所共設義學三十九所其未設各縣各鄕卑府仍當婉爲勸辦漸次舉行斯教以漸而易入語自幼而不忘牖其聰明植其根基於風化人心不無裨益所有講案義學二事需用經費均由地方官與紳富量力公捐惟事必貴乎認眞行必期諸持久合將講案義學地址講生塾師姓名開列淸折稟呈憲臺察核立案擬請嗣後每逢正月各縣將講堂義學地址講生塾師姓名列折通稟一次凡各縣交卸由新任將講堂義學地址講生塾師姓名列折通報一次祇準增益不準減裁似此由暫而常有舉莫廢在官紳所費無幾而斯民受教實多是否有當伏祈批示祇遵

○講生諭

照得教化之本勸善爲先勸善之方鄕愚爲亟廣州人文蔚起甲於通省而近來盜賊繁多訟獄滋興且番東等縣亦不免有械鬭擄贖之習是殆父兄之教不先子弟之率不謹耶抑亦守斯土者失教之咎也本府於上年春下車之始先於府署頭門捐廉延聘儒生設立講案逐日宣講聖諭廣訓及各種先正格言果報善書復於省佛石龍各埠設立講案三處並頒發條例通飭南番等十四縣督率所屬官紳於城鄕墟市廣設講案延聘老成篤實口音淸亮之儒生作爲講生逐日開講現據各該縣陸續報稱共設有一百八十一所有官爲捐廉倡設者有提支地方公項舉辦者有紳士捐資倡率者有公局紳士輪流開講者有鄕耆自行開講不受脯金者良以好善之心爲人所同而勸善之舉又諸紳士所樂與有成者也本府甚嘉尙焉前據順徳縣轉據紫泥司巡檢稟稱大洲鄕講生文童黃孫蘭年近古稀認眞講解特給匾額一方花紅一副以示鼓勵現又將各屬講生姓名出身通報各大憲立案用垂久遠該講生等務宜逐日將聖諭廣訓及先正格言陰騭果報等書常川宣講總以講解明白切近使婦孺亦欣然得解爲主勿始勤終怠勿虛應故事文昌帝君功過格有云感化一家行善三十功感化一人成徳五十功勸人攺一過一功息人一鬭三功息人一訟三功勸一爲非者攺行五十功勸人攺一惡業五十功爾等今日爲人講陰騭他日卽自已獲果報功孰大於此耶善孰甚於此耶特行申諭嗣後各屬講生如有實心講解眾情悅服者準由地方官隨時稟請給予花紅匾額以獎勸之本府爲地方求善治該講生爲本府勸善言能盡一分心必能獲一分效從此父詔兄勉輾轉傳導俾惡者攺行爲善善者益勉爲善地方之福本府之望也此諭

○嚴禁標貼長紅示

爲嚴禁標貼長紅之惡習以肅法紀事照得城鄕地方公事應由紳耆保甲鄕正族長公同會議如會議各有偏見盡可呈告有司聽候示遵乃有愚妄刁徒往往懷挾私情阻撓公議不遂所欲卽於通衢大路標貼長紅或隱匿姓名或冒稱公啟或意圖挾制或暗訐陰私其心可誅其風不可長查匿名揭帖告言人罪律應環首假以建言爲由報復私仇例應充軍此外或散布投詞或譏彈時政均屬罪有應得法在不容本府前守山東登州及廣東廉瓊各郡於獘政頹風無不設法挽回盡心淸理紳衿等因公稟謁亦必立刻接見溫言熟商誠欲視官民如一家使上下無壅蔽豈容無知妄人挾私傾軋肆口雌黃致正士因而寒心鄕愚被其搖惑亟應查拏嚴禁以杜陋習而正人心除札飭各縣密拏懲辦外合行示禁爲此示諭闔屬軍民人等知悉爾等遇地方公事是非屈直鄕黨自有公評卽其中偶有偏徇亦盡可告官伸理斷不可妄生議論煽動人心冒寫公詞欺朦官長自示之後倘有劣衿惡棍謬敍事迹標貼長紅混稱投詞刊刷散布本府一有聞見定必督飭各縣密加查訪務得主謀之人按法重懲並將得賄刊刷之刻字匠人一體拘究決不寬貸各宜凜遵毋違特示

○嚴拏訟棍示

爲嚴拏訟棍以除民害事照得安民以理訟爲先而欲淸訟源必痛懲訟棍府屬民情本非刁詐惟性多浮動卽易聽挑唆蓋訟棍以刀筆爲生涯以煽惑爲長技潛藏城市遇事生風人本气平激之使怒釁本微細攪之成仇迨具控到官便視爲利藪於是經年累月糾纏不休節外生枝蘊釀滋大鬼蜮之謀胡底譸張之幻何窮卽兩造情願干休而欲壑未盈波瀾又起卽官司秉公斷結而禍根未拔舊案重翻種種禍端擢發難數本府前守各郡獄鮮稽畱今調會垣事更繁重第理劇必握其要正本胥淸其源現已訪得積慣訟棍住址姓名因不忍不教而誅姑先出示以誡爲此示諭府屬軍民人等知悉爾等具有知識何事不可營生柰何澌滅天良作此忍心事業縱暫圖溫飽亦貽害兒孫卽幸漏刑章仍難逃天譴自示之後務宜洗心滌慮猛省回頭痛攺前非另圖正業倘仍怙惡不悛故智復萌爾之出處迹蹤已在本府掌中爾之罪孽案由備載本府檔捲禍臨不測後悔無追各宜凜遵毋違特示

○禁械鬥示

爲諭禁械鬥以安民生事照得處世以和爲貴君子惟刑是懷因細事而忿爭大傷和气挾微嫌而很斗自蹈刑章況乎糾眾斂錢約期械鬥以一家而聯數姓以一事而延數鄕焚拆祖祠毀搶家物敗則被殺多命勝亦勒交凶匪勢難兩全害必兼及傷風敗俗莫甚於斯從前惟潮屬各縣有此風繼則廣屬東莞新安有之近年番禺香山增城新寧等縣亦多有此習起釁本屬細微貽禍直至慘殺其在鄕愚罔知利害蠻觸相尋固屬蒙昧無知而紳富士族亦往往相率效尢互相報復試問同此鄕裏同此儔類亦何必逞一時之忿而貽終身之羞乎更有訟棍刁徒從旁擺弄迨至激成禍端在事者家破人亡而在旁者轉得因而溫飽尢爲法所難容情所難恕種種惡習實堪痛恨亟應剴切勸諭以挽頹風而資警覺合行示禁爲此示仰合屬紳民人等知悉爾等須知理無偏勝事貴持平如偶爾睚眥小忍卽可冰釋卽事關眾忿公議自有定評且心有不平事有難決亦應鳴官剖訴判爾是非豈可挾小嫌而紏連無賴懷私恨而構怨頻年兵戈之動終凶殺戮之報最烈自示之後父勉其子兄誡其弟毋挾詐欺愚毋恃彊淩弱毋聽人播弄毋任性肆橫天鑑不爽毫釐官法尢無寬假其族耆公親人等遇有斗案將起尢須善言解釋多方消弭本府保民若赤教化惟殷願比戶各息爭端俾斯世共興仁讓勉副厚望毋蹈前愆其各凜遵勿貽後悔特示

○稟請派撥員弁赴南番等縣緝捕並議功賞條約由

敬稟者竊粵省自軍務平定大股匪類逐次殄除惟土匪潛長暗滋劫擄在所不免卑府履任後督同所屬講求捕務無如芟除𨿽切萌孽偏多是當於有司偵捕而外另求購緝之方庶在官盡一分之心閭閻受一分之益因思上年春間蒙憲臺通飭各屬將著匪棍衿逐一開報巳據先後列折稟呈而縣營仍限於心力不能悉數擒獲者蓋由安分之紳士恐匪黨挾恨而不敢挐不肖之劣衿貪從中分肥而不肯拏官與紳情相離良與匪轉相混故各盜得以乘間肆擾而靡所不爲卑府再四思維似宜由省遴派員弁前往各縣會商地方文武並由安良省局函致各縣各鄕紳衿合力熟商密籌善策何處有賊如何往挐臨時相機而行勿勒衿族限交勿糜有司繁費使毫無畏葸顧慮盡智力爲我用庶官民聯爲一气良莠自不相容較之限紳族捆送較有實濟查省城緝捕局鄧參將部下盡有熟悉地方人情長於緝捕之弁各縣各鄕亦非無能事圖功之人但得受以事權重其賞罰鼓其奮發之气未必無尺寸之功卑府督率南番兩縣連日熟商議擬章程八條謹呈憲臺察核如蒙俯加采擇請先從盜風最熾之南番東順新香六縣辦起六縣有效各縣可次第舉行是否有當伏候訓示祇遵

一廣屬盜風以南番東順香新六縣爲最整頓捕務須從該六縣辦起查上年春間奉

憲臺通飭各州縣將屬內著名盜匪棍衿開列稟報巳據各州縣列折通稟是著名盜賊與庇匪棍衿均有住址姓名擬請飭令緝捕局鄧參將等先於該六縣每縣選﹖﹖﹖熟悉地理人情之武弁一二員並飭地方官督飭團局紳士會同省委武弁設法懸賞購挐捆送如某鄕賊匪卽責成該紳衿該犯族長會辦不得托詞推諉

一著名有匪地方良民不少其守分紳衿與殷實良民恐匪黨挾仇報復實有不能捆送之苦徒勒良善紳衿限交於事何益擬請省委武弁前往酌帶親兵先會同地官官督飭紳耆密商購捕之策不詳革押交不絲毫擾累激發其天良使盡心爲我用於事方有實濟

一賊匪行蹤無定𨿽著名有匪地方亦必俟官兵往拏始聚眾抗拒其平時必散處各鄕委員前往緝捕總須探明該匪蹤迹離其巢穴分其羽翼乘間截拏

一省委武弁前往各縣每員酌帶親兵由軍需局支發薪水口糧俟到各縣後探得盜匪蹤迹約須帶人若干如南番二縣就近向緝捕局撥給壯勇快艇如在外四縣或向縣營撥兵或向紳局撥練勇總以機密飛速爲主不可張揚遲誤倘縣營局紳不立時撥給或所撥非人致走漏風聲掣委員之肘許該武弁指稟懲處

一信賞爲緝捕要著此次省委武弁前往各縣如拏獲尋常斬決斬梟盜犯於訊認後每名賞銀六兩如著名大盜稟明破格重賞犯人解府解縣於訊認後立時給發不得短欠其銀交原拏武弁自行分賞兵差練勇

一賞銀系分給兵差練勇其省委武弁如能確著其功首先獲盜十名以上由鄧參將等項目具稟候補者遇缺卽補實缺者遇缺卽升無論何項人員不能攙奪其缺如一時無缺升補遇有人地相宜之缺淮鄧參將等指稟委署其出力局紳耆老亦由鄧參將等稟請賞給頂戴匾額如獲大起盜犯著名巨匪棍衿稟請破格優獎

一窩庇盜賊之棍衿及盜犯同居共爨之的親父兄一經訪確卽詳革拘案押交其餘同鄕同族良弱紳衿族長力難管束捆送應予原恕令其密獻購拏之策不可一槪株連

一窩庇分肥之棍衿及正身彊盜其自已房屋財產應照例查封抄變入官不必焚毀如起出原贓被擄之人應解官傳主認領除由官照章給賞外仍飭事主量力酬謝

○飭各縣嚴緝盜匪札

爲札飭事照得安民必先除盜而除盜以緝捕爲先賊蹤之去來視州縣捕務之勤惰倘地方官漠不加察兵役亦從而懈弛必事主報官始會勘詳稟俟疏防限滿卽照例詳參偶然獲得數匪亦多附從之輩其積猾首要元惡大憝仍屬法外逍遙盜賊旣無憚心匪黨因而日眾本府披閱文報劫案疊出其事主不報者尙不知凡幾似此盜賊充斥捕務甚覺廢弛自應通飭嚴緝以靖萑苻而安閭裏合就札飭札到該縣卽便遵照悉心訪查屬內某處爲盜藪某人爲著匪局紳中何人力能捦匪營弁中何人長於緝捕會同商確無吝小費無憚煩勞務將各鄕著名劇盜悉數擒獲盡法懲辦庶餘匪知所警懼盜風自可斂戢經此次札飭以後如再漫不經心因循懈怠本府斷不狥容隱忍貽害斯民惟有揭請大憲立予撤參勿謂言之不預也仍將遵辦情形及購獲巨盜幾名隨時稟復察核毋違特札

○飭各縣嚴懲蠹役札

爲嚴懲蠹役事照得律設衙役以供差遣原不能盡除不用惟若輩倚勢虐民無惡不作每奉一票往往多帶幫役藉端索擾甚至罔陷無辜動輒破家其橫暴情形實屬肆行無忌倘地方官旣未能覺察於先復不免回護於後爲民父母之謂何問心能無愧乎合亟札飭札到該令務宜隨時約束差役但使有犯立予嚴懲無稍愛惜狥庇庶衙蠹斂迹而所以保全閭閻之身家者不少也該令尙其愼之切切毋違特札

○瓊山景賢賓興記

郡城西有蘇文忠公邱文莊公海忠介公祠鼎峙爲三外繚以垣年久失修余蒞任後葺而新之亦所以培人心厚風俗也玆瓊邑紳士因三公祠而創景賢文社余爲倡捐花銀百元並由紳士等妥爲勸捐共得大錢七千串有奇爲賓興費名曰景賢賓興詳議章程請記於余余因之有厚望焉夫蘇文忠公謫居玆土文教振興越有明而邱文莊公海忠介公繼起文章气節皆足千古三公之有功於後學甚大此有志者所爲聞風興起也今景賢賓興之設誘掖獎勸足以維持風化將見此都人士讀書明道追蹤先哲必有奉三公爲師表激勵奮興無愧爲天壤間完人以仰副我國家作育人才之至意者謂非瓊郡之光也哉是爲記

○廣州設立講堂記

余聞世運之污隆系乎世教之盛衰而世教之盛衰由一方而可以及於天下我聖朝之治媲美唐虞三代聖祖仁皇帝特頒上諭十六條曉諭八旗及直省軍民人等世宗憲皇帝又尋繹其義推衍其文名曰聖諭廣訓所以覺世牖民俾斯民不惑於邪說者實與六經四子先後同揆至如道學興於北宋而南宋以後感應陰騭諸書乘時俱出亦可以輔翼經傳而爲勸善懲惡之助凡厥庶民是訓是行薄海內外萬世由之莫可易也乃斯民遵信奉行久而遂替邇來習尙奢靡風俗澆漓盜賊滋興邪妄並作嗟乎三綱五常之道萬世如一日民之去此而陷溺於邪也謂非長民者之責不可也予來廣州思所以挽回之者用是首先倡捐設立講堂四所延請明白道理聲音淸亮之生監文童按日定時透徹講解凡講聖諭畢繼之以勸善書文往復循環無任間斷並飭各屬一律舉行共設立一百八十一所從玆以往爲吾民者沐浴乎聖朝之化陶淑於勸善之言民志旣端民風自厚詎非官斯土者之厚幸歟且夫自有天地卽有斯道孔孟以前在下者非無賢聖也至孔子孟子而始著孔孟以後亦非無賢聖也至程子朱子而始著論者以爲皆講習之功所致爲學如是卽爲教如是可知也且也正論明則邪說自息聖諭第七條云黜異端以崇正學世宗憲皇帝廣訓云爾兵民宜祗遵聖教擯斥異端直如盜賊水火今予守是邦目覩斯民之陷於邪辟講堂之設予豈得己哉抑予爲廣州一府之人心風俗計設立講堂如是之多設若天下之爲守令者因邪說之誣民充塞仁義也皆仿而行之其有俾益於天下之人心風俗豈淺鮮哉予蓋不能不厚望於同志者因直書所見而爲之記

○國朝名文小題讀本重刻序

凡事未有無師法而能有成者經義其一端也而學之先後小題入其始所從入之途尢不可以不愼若從入之途一誤將無以浚發性靈反汨沒其性靈終其身不能出人頭地亦重可憫嘆已予筮仕以來無暇專心於文藝惟是課士職有難辭思所以爲童子正其趨向而俾之不入於歧途者莫若家叔祖羨門尙書所輯國朝小題文讀本爲最善爰重加校訂付梓以遺庠序之士嗟乎經義代聖賢立言其義理同於傳注其矩矱亦同於古文前明曁國朝兩代名臣大儒皆由是出於道未爲不尊也自俗士逐末忘本獵取一切庸濫之作拾其詞藻仿其機調以爲揣摩弋獲之計學者靡然從之由是風气愈趨愈下而有識之士乃厭薄經義而以爲不足爲固非經義之本來如是也是編爲尙書公制蜀時手輯之本曾刊刻以遺蜀人士其文皆原本經術發揮義理而神明於法度誠得此以教子弟天資穎異者固可由是以上窺名家之旨趣卽中人之資講明切究亦可不背於小題之程序而望其有成夫師法先正使人不敢薄經義爲末技者學者之務也而地方官所爲振興文教之事其道亦不外乎是則予之以是編爲學文者導之先路亦猶尙書公編輯之意也夫

○羊城書院試藝序

書院之設所以育人材廣教化也余曩守廉瓊二郡曾於書院加意考課爲諸生勸去年春權知廣州事廣州人文蔚起甲於通省城內有羊城書院專屬之郡歲一甄別月凡四課生童濟濟麟焉炳焉今年二月復進府屬生童三千餘人而試之取正外附課如額旣乃選得文四十篇梓之以爲多士式夫時文𨿽小道然代聖賢立言舉四子書之精微六經之奧妙子史之菁英漢唐宋古文策論之宏博靡不貫通賅洽乃能闡發精義而不失之膚浮神明法度而不囿於淺隘豈沾沾然掇拾詞藻摹仿機調云爾哉是編所錄均淸眞雅正不悖先正之旨諸生由此日漸月摩蔚成國器將人才盛而教化興是則予之所厚望也夫

○重修廣州府誌序

嘗考周禮春官小史掌邦國之志外史掌四方之志而近世省有通誌郡縣有專志編書者皆隸史書地理類蓋省誌卽全省之史郡縣誌卽郡縣之史也廣州府志向有黃文裕公定本散佚不傳至乾隆二十三年糧道金公烈曁知府張公嗣衍修輯成書共六十卷迄於今又歷百二十餘年竊意此百二十年間水陸之變更城邑之沿革堤防之興廢物產之盛衰與夫賦役之重輕政治之得失及咸豐四年七年之兵燹府屬官紳士民婦女殉難殉節之家皆今日之所有而昔日之所無倘因循歲月不爲修輯至於久而遂廢文獻無徵亦守土者之責也予玆懼焉爰稟陳大憲商同紳士於同治己巳仲冬在省城府學宮開局重修延聘史穆堂少司成李恢垣銓部爲總纂周秩卿司馬等或司分纂或司圖說或司采訪究心舊志續增新事益前人所缺略廣後日之見聞庶幾哉他日按籍而稽舉十四屬之輿圖人物展捲了然而自乾隆修輯以後廣州百數十年之事迹燦然悉備所以成一郡之掌故而佐全粵之治理者胥在是矣庚午季秋餘受代去任不獲與諸君子朝夕討論而又惓惓於是書之成也謹識其緣起而爲之序

從公三錄從公續錄

﹝淸﹞戴肇辰撰

●目錄

序

卷一

卷二

●從公續錄序

從公續錄何爲而名也丹徒戴友梅太守因前有從公之錄玆又將治廉瓊事績匯緝成編而因以名也夫天下之吏治不外興利除獘二大端凡地方已興除之利獘而率由舊章使不至於廢弛不遽爲更張其事猶易所難者利未興獘未除而毅然行之耳今試觀續錄所記興義學置賓興增膏火未興之利也未興之利而興之則已興者之大爲振作無少間矣掩骴骼禁罐葬嚴溺女未除之獘也未除之獘而除之則已除者之絕其根株無滋蔓矣豈特剿除盜賊葺補城郭繕修祠廟諸善政彰彰耳目哉人爲其易而公爲其難公爲其難而兼爲其易公操何術以致此蓋公才識卓越性情豪直而又胸藏經史囊括諸子百家以故形諸筆墨有裨民生使家諭戶曉者人長言之不足公寥寥數語直截了當源委詳明是則本學問爲經濟其由來者遠矣宜乎廉瓊之紳民樂爲用而相與有成咸頌太守之廉明勤愼也余在瓊親炙旣久佩公之謙沖和挹推誠相接而見其以實心行實政因讀續錄而爲之聊書管見云

同治七年三月愚弟張作彥謹識

馨初與澗鄰觀察同官浙友梅太守其兄也初觀察治桐邑馨宰嘉禾壤相接耳官聲甚悉嗣馨奉諱南歸觀察亦北轅歲乙丑復蒞之江適左恪靖伯以閩督撫浙奏減嘉湖漕上官廉觀察精漕政俾提舉局務而以馨副之越六閱月告竣嘗見治官文書兼綜條貫精核靡遺而气象嶄然如峭石之不可撓以私憶從暑雨送爽並叩其世系與其昆季退而曰戴氏多君子蓋祖澤淵源之所致也迨丙寅隨節之粵太守方有聲三廉間每欲得一覩爲快居無何得晤之省邸風骨遒然一如其季而溫潤縝密殆又如水晶之比玉焉由是心識其賢公亦忘分喜折交夫人必有卓然不苟利祿之見乃不屑世俗隨俯仰又必抱質愨悃欵之忱無窮達一致息息與民物相系屬庶得所藉手乃眞如慈母之育嬰兒胥飲食胥教誨多方調護而經理之必俾其成立而後已此非可襲爲也今瓊人頌公者至矣謂其拜會信巫盜葬路擔收稅之禁而積獘蠲也義塾義塜書院加課之舉而流澤長也城樓炮臺以及治黎防洋百廢修而綱舉目張也他於東坡書院蘇文忠公邱文莊公海忠介公等祠他人所視爲不急之務而公亦亟亟者又以爲培人心厚風俗之原也衢祝而巷歌之也固宜噫瓊人之頌公知公之治瓊亦猶登人頌公之治登廉人頌公之治廉已耳烏知乎公之遠且大者書有之樹徳務滋徳本也政末也本固而枝葉茂蟠方輿際圓蓋可也又豈治一郡已哉而公方欿然不自足也以爲吾亦求其心之所慊以供其職之所當爲初非宇宙間敻絕不可躋之事夫誠非宇宙間敻絕不可躋之事矣自士大夫非別有營役卽視官爲傳捨知不爲爲不勇入寶山空手回而弗之惜遂讓公以獨賢也可慨也然而公之爲此固實非有所要譽食報於其心也性使然也豈知天之報之者已方興未有艾耶今天子屢詔循良求之當世克膺是選而旡忝者捨公誰與歸矧哲嗣年甫三十又隆隆將爛聲施於海內天之報施善人豈或爽哉時在戊辰六月之五日公自瓊郵從公續錄一冊以示余余愛之敬之爰備書顚末以志中心之向往云

同治七年六月下旬愚弟余祚馨謹識

基濫竽京國逐隊祠曹者數年適先師李文淸公掌容臺每以實心行實政爲屬僚勗並以勗同年中之服官在外者基服膺師訓竊嘗持此以求當世賢大夫之措施能與此言脗合者都城固不乏人惟外省相隔數千餘里聞見未廣欲從而求之不可得丁卯假旋己巳之春羊城小憩聞都人士嘖嘖稱曰新太守將至吾民可以無憂矣基久宦京華吾粵之賢使君多未覿面及詢新太守譽望則以丹徒戴友梅公祖治廉瓊有聲大府檄以治首郡來暮興歌職是之故迨公祖下車以大集三種見示展誦之餘經濟文章胥於是乎在固由善教之得民心而公祖愛民之心有如靑天白日曆歷可指者其從公錄自序云見夫古之實心爲民循良報最者竊心焉慕之飭各州縣查察書差家人札云官稱父母須時時以民爲心從公續錄通飭十三屬札云盡心民事無負職守求治管見審案一則云庶幾矢心淸白而斷理明允其餘嘉猷碩畫不一而足然後知公祖之治登州與治廉瓊及廣州之民相與鼓舞者皆由實心行實政所致噫先師所舉以勗屬僚及外任者公祖所言一一與之相符所行徵之效驗公祖固先憂後樂以天下爲己任者歟基行將北上擬攜諸集詣京師公之同好以爲初蒞外任者南鍼之助將見吏治日上不特爲吾粵之民慶且爲他省之民慶矣質之公祖以不敏之言爲然否

同治八年立夏後三日治愚弟黃基謹序於穗城旅寓

●從公續錄卷一

丹徒戴肇辰存稿

淸查保甲示

淸查保甲章程

飭各州縣育嬰札

稟請馮提臺督剿靈山西鄕踞匪由

稟剿辦靈山廣平踞匪一律肅淸由

靈山西鄕招撫示

稟剿辦靈山西鄕一律肅淸由

禁止骨罐示

禁止賣妻示

稟勸捐辦理書院賓興義學孤貧院及育嬰等事由

稟分撥書院賓興義學孤貧院及育嬰等事捐款由

海門書院章程

義學章程

養濟貧民章程

育嬰章程

稟請獎勵剿辦洋匪出力員弁由

○淸查保甲示

爲淸查保甲事照得廉郡自辦團以來所屬團練素尙得力惟保甲相沿日久視爲具文殊不知保甲與團練相輔而行辦團練以禦外匪尢必查保甲以淸內姦現在西省大兵進剿橫永股匪靈山西鄕踞匪本府已稟請委員前往剿辦難保匪徒不乘間潛逃私相藏匿亟應舉行保甲認眞淸查庶戶口按冊可稽而禁暴緝姦邪慝自不難潛消除妥定簡便章程飭發各州縣實力查辦外合行出示曉諭爲此示諭合屬居民人等知悉爾等卽便遵照將家長姓名丁口總數據實開報遇有行蹤詭祕面目可疑之人在牌內容畱卽告知牌長轉報團練局以便查拿至繕造牌冊需用木板紙張筆墨均飭各州縣督令團練局給發不派民間分文如有地保人等藉端需索許爾等指名稟控定卽嚴行懲辦各宜凜遵毋違特示

○淸查保甲章程

一十戶爲一牌牌內擇一老成醇謹之人爲牌長一切事均由牌長告知團練局由團練局稟官牌長無庸到官亦不必再設甲長保長以歸簡便

一牌內按戶只寫家長姓名丁口總數不必將全家男婦丁口名氏年歲盡行開列遇有寄居之戶當於冊內注明原籍至小村若有零戶三戶以內則附於末牌之末三戶以上則與末牌勻分爲兩牌按日挨戶輪流懸牌不得遺失

一城市村鎭無論紳士兵民公館店鋪均須逐戶編查至庵觀寺院及客寓飯店則以一處爲一戶列入附近牌內

一有數姓及十數姓同居一院除同姓者可並爲一戶外若一院俱異姓必須於冊尾上將各姓注明仍以同居之房主出名立戶如房主不同居則以丁口最多者出名立戶

一牌內如有曾經犯竊及習過邪教之人務宜一體編查仍於該戶注明攺過二字以便查考

一每牌十戶出具連名甘結如有一戶爲匪及窩畱爲匪之人九戶公同首報倘敢狥隱事發九戶同坐牌長知而不報一並查究

一由團練局給發紙張筆墨飭令地保先行查開艸冊責成團練局紳士覆查再造冊呈繳地方官地方官按冊抽查無錯卽飭團練局按牌謄淸用木板裱糊發交牌長懸掛

一遇各戶家長如有事故或同牌內搬去遷來牌長查明卽於牌內分別攺注增刪並告知團練局注冊更攺

一一年屆期如果舊牌添攺模糊卽由牌長送團練局驗明另換新牌倘一年內並無遷徙事故丁口總數亦無更攺仍準照舊懸掛

一繕造牌冊木板紙張筆墨各費俱飭令團練局於公項內支銷不準在官人役藉端需索民間分毫倘有需索情獘許該民人等指名稟官從嚴懲治

○各州縣育嬰札

爲札飭事照得卹孤保赤仁政所先收養嬰孩實爲父母斯民之道除出示嚴禁溺女外合就札飭札到該牧令卽便遵照查明所屬地方如現有育嬰堂固當實心經理倘向未建設或原設有堂日久廢壞卽宜督飭團練局紳士仿照揚州蔡璉建育嬰社辦法以四人共養一嬰每人月出銀一錢五分遇路遺及各家欲溺子女收至社所招雇貧婦領乳月給工食銀六錢募眾舉行仍一面設法勸捐建立育嬰堂以成善舉該牧令務卽認眞籌辦愼勿視爲具文漠然置之是爲至要切切毋違特札

○稟請馮提臺督剿靈山西鄕踞匪由

敬稟者竊卑府抵任後業將察看地方大槪情形具稟憲鑑在案查靈山西鄕地方界連西省分上中下三垌廣袤四百餘里自咸豐九年被西匪孫義大糾黨占踞所屬三分之二歷年攻剿𨿽先後將馬鞍嶺榕樹塘等各要隘全行攻克而西鄕中垌之官堂那律六七坪等老巢毗連永淳路通欽州之王光山甚爲險固且橫州之南鄕水閘地方現爲匪踞距靈山城只六十里與西鄕各老巢犄角相峙曾千總會合西軍圍攻已久亦未見效卑府伏思靈山西鄕老巢一日不破則橫永股匪恃有勾結此拏彼竄驟難一律肅淸實爲東西兩省邊界之大患現在西省大兵進剿劉藩司親臨督辦一經得手西匪倘竄入東境靈山兵單餉絀殊爲可虞卑府再四思維似宜稟請威望素著之大員前赴西鄕督飭辦理俟蕩平後再行會合西軍圍攻橫永各賊巢庶東省餘匪淨盡西省亦易剿辦查廣西馮提臺現經旋籍卑府前在江蘇深知馮提臺久經戰陣洞悉機宜合無仰懇憲恩俯賜咨請馮提臺就近先赴靈山督辦西鄕股匪事竣再赴粵西會攻橫永各賊寨之處伏祈大人察核批示飭遵再靈山縣自軍興以來十有餘載所用勇糧均系該縣勸捐及合浦團練局捐資接濟現在籌辦西鄕經費仍由卑府委員會同該縣勸捐辦理合並聲明

○稟剿辦靈山廣平踞匪一律肅淸由

敬稟者竊卑府疊將攻克那局灣﹖米標各賊巢情形稟報憲鑑在案玆據靈山縣馮詢稟稱於閏五月十二日攻克馬較垌老巢生擒逆首黃大珍李尙海利幹邦三名僞先鋒淩在葉利足邦李嘉旺楊新春彭傳仁潘得盛六名僞軍師沈淸謨李自春二名夥匪八十二名均已訊明正法現在廣平十餘村一律肅淸等情到府據此卑府伏查賊匪竄踞廣平因外委王鎭邦兵力稍單未能得手該匪糾脇日眾勢甚披猖當經卑府調飭靈山營千總曾遠輝將廣西經手事件料理淸楚迅卽馳赴廣平剿辦時值該縣馮令到任伊始籌措勇糧頗形掣肘卑府督飭該縣惇諭各局紳設法支應並委員催收經費務期源源接濟無悞要需復督飭馮令懸立重賞會同曾千總克復那局灣�標及馬較垌各賊巢生擒逆首黃大珍等多名斬獲甚眾現在廣平十餘村踞匪剿除淨盡地方一律肅淸除飛飭移營前赴西鄕剿辦外所有剿辦廣平股匪一律肅淸緣由理合稟報大人察核

○靈山西鄕招撫示

爲愷切曉諭事照得大兵分道前赴西鄕剿辦踞匪諒無難殲滅淨盡苐念甘心從賊者固爲法所不容而被逼脇從者亦屬情殊可憫本府仰體朝廷好生之徳深恐玉石俱焚特爲网開一面予爾等以自新之路合亟出示曉諭爲此示諭西鄕人等知悉爾等果能悔罪來歸實心向化準卽呈繳器械薙發投誠本府妥爲安撫不惟不準鄕民私相攻擊並嚴禁兵勇藉端騷擾爾等其各及早猛省攺過遷善勉爲良民無負本府諄諄告誡之心倘仍始終執迷甘蹈於水火之中而不覺一經大兵剿除悔何及也凜之愼之毋違特示

○稟剿辦靈山西鄕一律肅淸由

敬稟者竊卑府前將攻剿那扶獲勝招撫那扶等二十三村稟報憲鑑在案玆據靈山縣馮詢稟稱於二月十三日攻克那平生擒匪首黃大力韋兆五二名僞軍師黃靑山一名夥匪三十七名均已訊明正法並招撫那路等十三村現在西鄕一律肅淸等情到府據此伏查靈山西鄕自咸豐九年被西匪孫義大占踞所屬二百餘里地方久未蕩平卑府抵任後因西省大兵進剿山澤等處均與西鄕毗連倘西軍得手恐西匪大股竄入東境自應趕緊籌兵籌餉剿辦西鄕踞匪當經卑府稟奉督撫憲咨請廣西提督馮軍門揀派貴州撫標右營遊擊刁士樞前往剿辦並委經歷錢伯承馳赴靈山會同靈山縣勸捐錢三萬數千串復面諭郡城公局按月幫助錢文接濟軍火以期無誤要需嗣查西鄕匪徒究爲西匪孫逆所逼脇特爲剴切示諭剿撫兼施隨督飭馮令會同刁遊擊於上年閏五月十六日赴西鄕剿辦攻克米棉等七村招撫覃江等三十八村時值天气炎熱刁遊擊一軍多患疫癥該遊擊亦染時疫請假醫治署靈山營千總曾遠輝於上年八月二十二日添募新勇接辦卑府督飭馮令會同曾千總攻克那樓等三村招撫那綫等三十六村計前後攻克十村斬獲首夥無數招撫七十四村俾久被匪徒占踞二百餘里地方全行肅淸皆由憲威遠播所致現在西鄕善後事宜卑府已委經歷錢伯承前往會同馮令妥爲辦理並督飭馮令會同曾千總移軍那樓嚴密防堵相機出境會搗山澤以剿爲防切勿稍形大意致有疏虞所有剿撫西鄕一律肅淸緣由理合稟報大人察核

○禁止骨罐示

爲嚴禁檢骨儲罐以維風化事照得本府自抵粵以來聞俗有拾金之說初以爲窀穸日久棺柩或爲水蟻所傷檢骨攺葬尙無足怪迨舟車所至見山坳路旁置放骨罐甚多細加察訪始悉此間陋習喪葬以一年爲度卽行起棺易用缸罐擇地修塋名曰葬金當啟檢時屍身或未盡化輒加洗刷傷慘情形何異戮屍蒸骨忍莫忍於此矣卽謂卜葬吉穴亦豈有殘毀親屍而可藉朽骨以邀福者乎況擇地羈延久而未定設子孫日漸淩替更難免所儲骸骨暴露於荒郊乎查例載卑幼發尊長墳塜開棺見屍者斬又子孫毀棄祖父母父母死屍者斬各等語律例載有明條豈容知而故犯除札合浦縣立卽查明東山寺曁東嶽廟等處寄放骨缸骨罐分別飭屬埋葬外合就剴切曉諭爲此示諭軍民人等知悉爾等務宜殯葬合禮愼毋起棺易罐致令戾气所聚上干天和如有遷葬時棺木已朽亦必加用外棺不得狃於積習再用缸罐裝儲倘敢故違一經本府訪聞定卽拘案按律究治決不姑寬各宜凜遵特示

○禁止賣妻示

爲示禁事照得本府訪聞所屬地方有不肖之徒往往貪圖錢財將自己妻室嫁賣與人恬不爲恥獨不思夫婦居五倫之一凡妻𨿽犯七出尙有三不去之條何得以志在圖財輒將妻室嫁賣實屬有傷風化查例載將妻妾受財典雇與人爲妻妾者杖八十若將妻妾妄作姊妹嫁人者杖一百知而典娶者各與同罪並離異財禮入官又用財買休賣休和娶人妻者本夫本婦及買休人各杖一百婦人離異歸宗財禮入官各等語法律綦嚴豈容干犯合行曉諭爲此示仰闔屬軍民人等知悉嗣後如有將自己妻室無故嫁賣與人爲妻妾及用財娶人妻者許該處族老保鄰人等到官出首以憑從嚴究辦倘族鄰扶同狥隱一經他人告發定卽一並懲治各宜凜遵毋違特示

○稟勸捐辦理書院賓興義學孤貧院及育嬰等事由

敬稟者竊卑府自上年十一月抵任以來凡地方興利除獘事宜無不悉心察訪以期次第舉行現查卑府觀風及甄別書院校閱生童課藝文理通順原不乏人而求其學有根柢明乎理法者甚少實緣各生童在塾中本無名師教授其在書院肄業者因膏火及獎資幾稀均視月課爲故常不知奮勵必須捐加各書院經費庶額數膏火獎資均可增添並可延請名師掌教實爲振興文教之基廉郡距省遙遠鄕試川資寒士每難設措以致應試者少必須捐備鄕試盤川庶寒士應試不至臨時大費周章皆可踴躍爭趨且因急功名之心罔不文章砥礪以期上進文風定可漸有起色各鄕遊手好閒之徒每多不安本分推原其故由於各鄕遼闊貧苦幼童並不識字讀書故於年壯後好勇鬭很易至流爲匪類必須各鄕捐立義學庶童蒙有所訓廸植其根基牖其聰明毋令爲習俗所染久之亦足以轉移風气郡城設有孤貧院額定人數旣少給發錢文亦無多此外如育嬰堂善舉並未設立實不足以昭矜卹必須酌量捐辦庶孤貧院旣加額增錢而育嬰亦可舉行則利賴之在百姓者正自無窮卑府督同合浦縣文炳星傳集城鄕各紳士剴切曉諭該紳士等均以此次勸捐經費實大有益於地方之舉無不踴躍急公樂於從事卑府督同文令當卽各倡捐足制大錢四百串給發印簿交紳士彭元輔等妥爲勸捐容俟捐有成數分別撥給妥議章程另行稟報外所有卑府督同文令現在勸捐增各書院經費籌備鄕試川資各鄕建立義學並孤貧院加額增錢及辦理育嬰等事緣由理合稟請

大人察核至欽州現辦防堵靈山剿匪喫緊均應俟軍務告竣再行督飭各州縣籌辦合並聲明

○稟分撥書院賓興義學孤貧院及育嬰等事捐款由

敬稟者竊卑府前經督同合浦縣文炳星勸捐增各書院經費籌備鄕試川資各鄕建立義學孤貧院加額增錢及辦理育嬰等事首先倡捐業經稟呈憲鑑並諭紳士彭元輔等分赴各團妥速勸捐玆據該紳士等稟稱現在各團捐定錢共計五萬三千餘串並遵諭擇定每團廟祠二處其大團擇定三處共三十六處俟匯收捐項卽稟請延師開館等情前來卑府伏查捐款計錢五萬三千餘串連卑府等倡捐錢文共計五萬四千串現督同合浦縣文令酌量撥海門書院錢一萬串撥龍門書院錢六千串撥鄕會試川資錢一萬串撥義學錢一萬六千串撥養濟貧民錢八千串撥育嬰錢四千串議定發商生息按月七釐責成紳士彭元輔等遇有好田地稟明府縣酌量提錢置買凡支付本利錢首事稟明府縣由府諭知該典商照發首事及縣不得擅自取付府中亦不得藉詞諭支如不遵章程支付該典商卽毋庸發錢違者著賠所有各項用款責成紳士彭元輔等隨時請領支用年終將收支數目匯冊申繳府縣存案一切均不假書吏之手以免滋獘除飭該紳等趕緊收齊捐款以憑發典生息外所有議定章程理合列折稟請大人察核

○海門書院章程

一海門書院撥捐款一萬串發典生息按月利七釐並責成首事遇有好田地稟明府縣酌量提款置買

一生息利銀首事按季稟明府縣由府諭知該典商照發首事及縣不得擅自取付府中亦不得藉詞諭支如不照章支取該典商卽毋庸發錢違者著賠

一甄別書院生員童生向例取正課各十五名附課各十五名現生員加正課五名加附課五名童生加正課十名附課十名

一甄別書院生員童生取列前十五名者準住院按月每人加給錢一千文如十五名前有不願住院者卽按照在後名次挨補所有住院各生童責成監院及首事認眞稽查由府縣隨時查詢倘有名爲住院而實不住院者卽行除名

一生童膏火生員正課每月給銀一兩二錢附課每月給銀六錢童生正課每月給銀一兩附課每月給銀五錢隨課向不給予膏火

一周年月課定以十个月閏月不增課期每月二次初二府課十六師課

一甄別書院正案作爲府課一次只領膏火一月其餘九課均按月閱定分別正附隨課榜示以憑給發膏火如有不應師課者膏火減半給發

一每逢課期以辰初齊集辰正點名發題課文一篇詩一首申時交卷不準繼燭

一府課師課獎資及加獎均不拘名數不定錢數酌量給發

一按月除課期外由師另添經古一課限五日內交卷如有不能應者聽獎資亦不拘名數不定錢數酌量給發

一甄別未經錄取生童如有願在書院肄業者準於官課投考俟取列隨課後再行一體應課

一不拘官課師課生員連考超等三次前五名童生連考上取三次前五名者另行酌量加獎

一生童課捲有全篇抄襲雷同者立卽除名其文中雷同十句以上詩中雷同四五句以上者卽行存記如有兩次亦卽除名

一試帖失粘擡頭錯誤文𨿽佳不列前等

一住院生童如有認眞讀書日有進益者由監院查明開單送府以憑酌加獎勵

一住院生童如有不守規矩者一經查出卽行除名

一書院系一府公設合欽靈三屬生童均準與考

一按月支發膏火俱由監院核明每月應支數目於月尾開列淸折備具文領赴府領支如數兌足當堂給發不得減扣

龍門書院撥錢六千串一切章程均查照辦理

○義學章程

一義學撥捐款一萬六千串生息及支付利錢章程與書院同

一義學按十六團設立小團二處大團三處共計三十六處或在祠堂或在廟宇由各團首事擇地開設

一延請塾師責成首事於各團附近生童內愼擇老成自愛者於年前開單稟呈府縣俟酌定後再行延請每歲開館以正月中旬爲期散館以十二月中旬爲期修金按月支送如有惰於督課者查明另延倘有格外認眞教讀者由府縣分別獎勵

一捐立義學原爲寒家子弟而設由郡城公局刻印三字經書塾座右銘及陰騭四言詩等書散給各幼童誦讀責成塾師逐日講究如有資性聰穎大可造就者塾師急宜勤加訓廸並告知首事格外周卹

一每義學一處設立敬惜字紙鑪一座多備收字紙簍散給各村雇工人一名按日赴各村收字紙除按月給發工食錢外收字紙一勇給賞錢一文所有收來字紙過秤後卽由塾師督令工人歸鑪焚化字紙灰亦隨時用罐裝好以便沈之於海

○養濟貧民章程

一孤貧院撥捐款錢八千串生息及支付利錢章程與書院同

一孤貧院向額二十九名每名按月給銀三錢現每月按名加錢三百五十文

一孤貧院增額七十一名每名按月給錢七百文

一孤貧院散放口糧須示以定期令貧民等齊集親領地方官督同首事親往點名給發或移請教官飭委典史會同首事前往散放不得入胥役之手致滋獘端

一貧民衣食不給易生疾病首事宜隨時查看如有患病者酌給醫費

一貧民如有死亡首事隨時呈報地方官查無別情卽著首事給發棺木雇工深坑埋葬

一孤貧院如不敷住須酌量添建房屋

○育嬰章程

一育嬰撥捐款錢四千串生息及支取利錢章程與書院同

一郡城向無育嬰堂現責成首事在公局辦理

一遇路遺及各家欲溺子女收至公局招貧婦領乳月給工食錢文每逢朔日驗兒給錢如查有嬰孩不得所者卽將乳婦更易

一雇婦領乳爲嬰孩生死之所寄選擇不可不愼凡有領乳者須報明姓名籍貫住址生業本婦氏年若干歲新胎所產者何年月日詳細查明並驗明身無疾病乳漿濃足方準領乳

一嬰孩遺棄衣物難全應由首事查明酌給衣襖及襪裙等件遇有疾病須請醫調治需用藥餌每服酌給錢文至嬰孩如有夭殤亦卽給發棺木雇工深坑埋葬

一送嬰孩來者須酌定遠近給以路資庶人方樂於抱送

一收養嬰孩設有疾病夭殤或經他人領去本生父母一槪不得與聞

一收養嬰孩如有願領男作子領女作女及爲養媳者均準報明姓名籍貫住址生業首事妥爲查詢實系身家淸白方準具領並取具鄕保甘結倘假作子女養媳貪利掠賣一經查出卽送地方官從嚴究辦具結鄕保一並懲治

○稟請獎勵剿辦洋匪出力員弁由

敬稟者竊查廉州所轄洋面接界越南緝捕巡防最關緊要自上年越南國阮黎二姓相爭常有匪船乘機潛入合欽交界洋面伺刼商船嗣因越南國之海寧府硭街克復黎匪逃竄夷洋更恐勾結內匪滋事若不設法剿除實爲地方之大害惟值庫項支絀營中師船奉文停修已久自應雇募民船緝捕以靖洋面卑府當卽督飭北海團練局紳士勸集捐款委員雇拖船二十號酌定賞格花紅並函請龍門協邢副將檄飭都司龔名彰王顯等督帶出洋實力巡緝於十一月初二日在白龍尾洋面見賊船由夷洋駛來當卽督令各船捕拿該匪等膽敢開炮抗拒經員弁等施放大炮轟沈賊船五隻拿獲賊船二號擊斃著名盜首黃金漋卽亞柑仔一名斃匪無數生擒張亞四等五十五名復於五年七月初二及十一二等日在北海洋面擊斃著名匪首何蒙菓有一名擊沈匪船二隻生擒司徒亞城等五十八名均經卑府督同合浦縣訊據供認已錄供稟奉院憲批飭正法備具供看詳請轉詳具奏在案卑府伏查黃金漋何蒙菓有等均系著名大盜經卑府督飭員弁等出洋捕拿擊斃賊首生擒夥黨一百餘名在事人等出力勞績與戰功無異可否仰懇俯準查照通行成案給予獎敍之處出自憲裁所有各員弁銜名理合開具淸折稟請大人察核

●從公續錄卷二

丹徒戴肇辰存稿

稟查看瓊郡大槪情形由

飭各州縣理訟札

通飭十三屬札

飭瓊山縣刪除義塜條銀札

嚴禁誤信地師盜葬示

嚴禁信巫示

嚴禁收路擔稅示

嚴禁差役索詐示

考試關防示

廉州賓興經費記

另建福江書院記

廉州孤貧院記

治黎議

瓊州立義學記

重建瓊州各城樓及炮屋並修城垛記

重建東坡書院並修泂酌亭記

重修蘇文忠公祠記

重修邱文莊公祠記

重修海忠介公祠記

重建呂祖祠並修伏波祠記

○稟查看瓊郡大槪情形由

敬稟者竊卑府猥以菲材備員仁宇仰沐憲檄委署瓊州府篆遵卽叩辭赴任於六年九月初七日行抵瓊郡初九日接印任事業將到任日期通報在案伏念瓊屬地方州縣凡十有三海環其外黎居其中自昔籌防二者並重卑府細加訪察查黎人崖州陵水感恩昌化最多而儋州萬州樂會定安等次之安常之日若輩至蠢且愚迨變而滋擾則焚掠村莊以毒箭射人其害甚烈然黎人之滋擾有由起每緣姦民以錢放黎賬或賒之以酒折錢議息均至收稻時取其谷還之其息極大日積月累盡終歲之苦耕而不足以償姦民之夙債於是各峝之黎黠者爲首邀黨聚百數十人謀殺債主因而肆掠或又緣地方文武官每於冬間藉安黎爲名派差役弁兵前往藉端需索每多騷擾以致黎人激而生事𨿽屢奉禁止而仍不免有此獘且黎人初滋事之時不過數十人或百人急爲禦之無難也乃地方文武官往往遷延坐聽致使黎匪益聚益眾而漢人之爲匪者漆面充之自近而遠肆行焚掠大費兵力矣卑府當嚴飭各州縣遇有黎人滋事立卽前往查辦毋稍延誤並查拿盤剝黎人姦民照例嚴懲更不得借安黎爲名派差役前往騷擾仍由卑府出示嚴禁並請憲臺通飭瓊州各營禁止弁兵前往黎境安黎致生事端查所轄洋面廣袤二千餘里緝捕巡防最關緊要𨿽於海口港設有東西炮臺牛始炮臺沿海設有沙上大林北洋北港小英天尾白廟等處炮臺向由瓊州鎭標派弁兵分臺駐守以資防範惟營中師船奉文停修己久本年八月間海風大作又打壞師船三號只剩師船一號設有匪船潛入緩急實不足恃若常雇民船巡緝則經費亦復難籌卑府當嚴飭各州縣會營嚴密巡查務使洋面肅淸以安行旅仍妥爲籌議另行稟請示遵至於士習民風向稱醇謹近來間有結盟拜會之徒號曰老紅借名爲聯盟互相保護其實爲集眾彊劫之計往年會同縣有嘉積市曾經大擾幸市人預設團練以討之殲其渠魁惡焰以息然餘黨尙未盡絕也沿至各州縣俱有逃竄者此等惡類互相引誘恐其復發卑府當嚴飭各州縣隨時密訪如有不知攺悔者卽查拿究辦其餘如修整城垣以資保衛舉行保甲以淸內姦辦理團練以禦外匪淸結詞訟以安良善查拿蠹惡以免擾害認眞考試以興文教舉報節孝以維風化興立義學以教童蒙建保赤堂以育嬰孩設孤貧院以濟窮困皆地方之要務卑府亦當督飭各州縣隨時整頓次第籌辦俾利興而獘除卑府視事以來惟有正己率屬察吏安民遇事則和衷商榷從公則實力講求務期地方日有起色以仰副大人整飭海疆盡心民事至意所有卑府到任後查看地方大槪情形理合稟請憲臺察核

○飭各州縣理訟札

爲札飭理訟事照得牧令爲親民之官凡事皆宜淸勤自矢而理訟一節尢以凖情度理從速訊結爲要倘有不知自愛之員貪污性成是非顚倒親友家人從而招搖以至一訟之費傾家蕩產輕則激爲上控甚且釀成命案固屬貽害民生又有立志本正而才具平常意見偏執大抵聽訟不得其平及至民不遵斷則以刁頑爲詞任意羈押致使饑寒疾病因而拖斃官謗定仍沸騰本府竊思官稱父母宜如何兢兢業業遇事平心明晰剖斷以期案無畱牘合亟札飭札到該牧令務宜於傳到之案隨到隨訊卽行斷結毋得輕押一人以免拖累倘稍有錯誤亦不妨自行更正庶多事變爲少事有事化爲無事然後民情爲之鼓舞自徵質朴至當堂收呈趕緊批發簽票時酌定日期傳到如違重責或卽攺差均爲理訟之急務該牧令其各愼之切切特札

○通飭十三屬札

爲通飭事照得朝廷設官各有專司總當淸勤明愼方可循分盡職嘗見世之居官者或矯矯自好克昌厥後或同流合污子孫式微是豈天之報施有異與抑皆人之自爲之也本府下車伊始欲求安民必先察吏查所屬各員中勵精圖治原非無人而中材居多介乎可上可下之間亟應愷切勸勉以期吏治日有起色合行札飭札到該令牧員務宜以廉爲基以仁爲本盡心民事無負職守庶爲地方造福卽爲子孫積徳旣可仰報國恩卽可綿延祖澤本府惟痛癢之相關故腹心之敢布區區誠悃該令牧員尙其鑑之切切特札

○飭瓊山縣刪除義塜條銀札

爲札遵事照得本府現在府城西關外買得土名金盤坡地一所東界自南一坡起至邱家園分界橫十二丈五尺直二十八丈至梁姓義塜分界又由梁界起至邱家園分界橫八丈五尺直至北邱家界五十九丈又西由銀盤大路分界至邱家園直十六丈橫自大路量回唐家南界又西南由邱家園界起至東北蘇家園界止橫五十八丈又由東吳家界至西唐姓人園界止直五十丈四至量丈分明立爲義塜貧民得以安葬玆據府城西門外西廂一圖達仕巷唐玉福仝胞侄紹泰等立賣坡地契一張前來除立義塜石界並出示曉諭外合行札飭札到該縣卽便遵照速將西廂一四甲唐徳名下原載條銀五錢四分六釐刪除撥由本府捐廉輸納其地契一張仰卽用印完畢仍繳回本衙門備案均毋違延速速此札

○嚴禁誤信地師盜葬示

爲出示嚴禁事照得世俗每以風水之說蠱惑人心家有一命之榮百金之產皆責報於先塋而爲葬師者術旣不精惟利是視見有富貴之家其先塋距鄕稍遠輒生覬覦或詫爲天地人三穴或稱爲正結旁結虛張後效故索厚酬墮其術者貪富貴於未來肆目前之毒害乘夜竊葬逼人先塋訟連禍結蕩產傾家更有甚者限於人之界置防有駭夫聽聞售其陰私欲行滅迹或以遺骸付瓦器或以小木易桐棺每於暮夜之間雇請挖工卽俗所云墨仔者隧道而入穿人之壙安己之塋役術以害人則不仁實甚葬親不以禮則不孝可誅似此情形殊堪痛恨除札飭各州縣查拿究辦外合行出示嚴禁爲此示仰闔屬軍民人等知悉爾等務須葬親以禮勿聽地師蠱惑營謀盜葬自取咎戾倘再執迷不悟仍蹈前轍一經訪聞或被告發定將葬主按盜葬律加等治罪地師按照棍徒律嚴辦決不寬貸各宜凜遵毋違特示

○嚴禁信巫示

爲嚴禁信巫事照得福緣善慶禍由惡積爲善者天降百祥爲惡者天降百殃天理昭昭斷非巫所能旋轉本府訪聞瓊州惡習往往延巫者到家或因仇而咒咀於他人或因病而求益於一己竟日輸誠𨿽費多而不惜實屬蒙蔽旣深殊堪駭異亟應出示嚴禁爲此示諭軍民人等知悉爾等須知禍福無門惟人自召務宜各安本分果返躬而大節無虧實有不求福而福自至之理切不可肆行無忌自取禍戾自此示禁之後倘再執迷不悟除嚴拿巫者究辦外定將延巫之人從重懲治本府言出法隨決不寬貸凜之愼之毋違特示

○嚴禁收路擔稅示

爲出示嚴禁事照得北衝埠頭爲郡南水陸之區設有稅館所以盤查船裝貨物落地收稅也現聞巡邏館役倚勢作威每遇肩挑小販不過帶有家用常物而任意需索種種濫取殊屬恣肆合亟出示嚴禁爲此示諭稅館差役人等知悉凡有路塗小擔不準藉收稅爲詞妄取分文自示之後倘敢仍前訛索一經告發或被訪聞定卽照例從嚴懲辦決不姑寬毋違特示

○嚴禁差役索詐示

爲嚴禁事照得安良之要除蠹爲先本府訪聞民間遇有呈訴差役每多需索一票到手竊作威靈一案之成任其索詐稍不滿意則播弄多端得其歡心則罄盡再索正規之外復有暗規起采旣完又有別采不惟詐嚇庶民抑且侮辱紳士似此情形實爲法紀所難容除飭各州縣嚴加查察外合亟出示嚴禁爲此示諭闔屬紳民人等知悉自示之後爾等民間呈訴事件倘有差役仍前需索許卽赴該管地方官呈明以憑按法究辦不貸毋違特示

○考試關防示

爲關防事照得本府訪聞粵東頹俗往往於考試場中慣用鎗替妄希僥幸並多宵小之輩百計鉆營因之撞騙招搖無所不至相習成風殊堪痛恨本府仰荷國恩歷官二十七載久已盟心白水嚴密關防現在定期開考瓊山等九州島縣所有試卷均系本府親自閱定槪不假手於人三四五覆時嚴加面試斷不使有傳遞代作之獘該童生等前場𨿽有佳作而面試不符萬難幸邀前列且本府前守三廉考試情形及現抵瓊任以來一切行事該童生等諒有見聞亦當不至墮人術中受其愚惑惟應考人數眾多恐尙未及周知合就出示曉諭爲此示諭闔屬童生等知悉爾等務宜各安本分文必己出愼勿求榮反辱貽笑士林倘有不法棍徒在外誆騙許卽捆送來府以憑從嚴懲辦決不姑寬各宜凜遵毋違特示

○廉州賓興經費記

廉州距省城及京師甚遠每逢鄕會試寒士資用拮據因此而不赴試者有之查合浦舊有每年優免丁糧銀作舉貢生員鄕會試盤川舉人會試貢士廷試人給銀三十兩余歸生員鄕試在省分給及予守廉州捐制錢一萬串生息作賓興經費舉人會試貢士廷試皆人給銀一百兩余歸鄕試分給予因之有感焉士爲四民之首爲治者期於得民心與得士心而巳我國家累代養士之恩有加無已今𨿽賊盜橫行殘破郡縣而民心未攺士心未變賊以此不能得志漸次亡滅此士之忠於我國家而我國家養士之報也予仰體聖天子興賢育才至意捐備賓興經費俾廉州人士自鄕會試及廷試之盤川皆有以資之而不煩應試者之臨事躊躇自今以往士有考試之利而無考試之難行之於一郡亦可以行之於一省與天下予以爲可爲國家培元气而收養士之報者其道莫善乎是至於鼓勵人材振興文教尢裨益之顯然者因酌定其經費章程而爲之記後之蒞玆土者愼毋忽視而不加意於此也

○另建福江書院記

書院之設所以廣學校之教廉城有海門龍門兩書院予蒞任後勸捐增經費又添經古小課妥定章程延請名師主講距郡城三百餘里有福江書院亦按月開課閱定文字給發獎資州人士咸聞風鼓勵玆紳士余作榮等以福江書院房屋狹隘捐購地基另建爲多士肄業之所請記於予予因之有厚望焉昔賢以徳行爲本文藝爲末而鄭風風雨之詩曰風雨淒淒雞鳴喈喈旣見君子云胡不夷傳者以爲思君子不攺其度予聞南宋之君子有朱子者其賢𨿽顏子曾子子思孟子不是過其學則集周子二程子張子邵子諸儒之大成而爲萬世儒者之宗今海內人士讀朱子之書久矣學者誠能返而求之而學其爲人積日累月服行其教以終其身𨿽不能至心向往之亦可以爲朱子之徒而無疑矣福江書院之生童聞斯言倘亦有無文猶興之意乎誠如是非獨予之厚幸實邦家之光也予謹書其言以爲多士﹖日耳力﹖道不遠人亦在乎有志者之自爲焉爾

○廉州孤貧院記

周禮大司徒以保息六養萬民三曰振窮四曰卹貧鄭氏注窮者有四曰矜曰寡曰孤曰獨卹貧無財業稟貸之按幼而無父曰孤然以其隻身奉養而言卽矜寡獨皆可謂之孤夫貧不皆孤旣貧且孤其可憫爲何如哉廉州舊有孤貧院額止二十九名每名月給銀三錢今予撥捐款錢八千串每月按名加錢三百五十文增額七十一名每月按名給錢七百文患病者予醫藥死亡者予棺木葬埋之費嗟乎王政之要不外教養是孤貧之民先王所以贍養之者其心無窮而其職至難盡維民亦不敢以所難盡者期必得於上也然守令未有不盡心於此而可爲循良者則吾人講求吏治亦惟於是難盡之職民所不敢期必於上者加之意而已矣是爲記

○治黎議

黎之爲害於瓊民也由來久矣前明提學副使右參政鄭廷鵠平黎疏云瓊自開郡以來迄今蓋千六百餘年無歲不遭黎賊之害前明侍郎鍾芳平黎碑記云瓊屬環列海澨而羣黎窟乎其中世爲民患崖陵尢甚前明都禦史海忠介平黎疏云宏治十四年徵儋州昌化縣黎嘉靖二十年徵陵水縣崖州黎嘉靖二十九年徵感恩縣崖州黎凡三大舉矣每舉調兩廣官兵十餘萬費銀數十萬兩前後屯兵防守騷擾居民或三年或四年後止然竟不能使黎寇詟服迄今刼村殺人無歲月無有又贈蔡養齋撫黎序云黎人之不我向也乃我之無以致其向其爲亂則始事於州縣之民長養成就於無良之吏黎勢固不能至州縣言曲直者無以剖別其不平之端而僅欲使之不爲不得其平則鳴之舉嘉靖二勤王師予未敢曰師出爲有名也則不能處分之罪非其人之過也備閱瓊志而知治黎之道在良有司之未事有措置遇事無遲疑而已夫黎性𨿽云難馴而其所以滋事者實非無因卽如道光九年崖州黎人作亂爲甲頭包攬田賦加收至倍蓰所致道光十三年儋州黎人作亂爲姦徒借貸盤剝及仇殺客人而成至本年崖州官坊村黎人戕害弁兵則爲洪云章索詐斃命激變豈黎之好爲叛亂與實廹之使然也倘地方官平日無事示黎人以誠信無任姦民藉端盤剝匪徒乘間煽惑弁兵差役遇事滋擾並舉行保甲以嚴盤詰辦理團練以資防禦則有措置如此一旦有事立卽會營督帶兵練馳往查辦無使滋蔓隨剿隨撫恩威兼施則無遲疑如此此而患獷悍之不肯向化豈情也哉而或者曰黎本害民言撫不如言剿說亦良是不知苐以剿論無論兵餉難籌卽使兵多餉足而山徑險仄紛歧黎易設伏設有挫失不獨死傷甚眾且恐爲黎人所輕損威卽以生釁難免於兵連禍結況乎黎峝多瘴毒水土極惡官兵卽平賊亦必凱旋不能久屯而黎眾繁多此服彼叛仍復糾聚生事恐剿黎以安民而黎終爲民害也從來治黎無善策而欲有以平其夙忿息其爭端撫循得宜可免蠢動之虞則非得人以治之不可顧得人亦綦難矣查黎以昌化陵水崖州感恩爲最多地瘠民貧官斯土者恆苦於用有不足臨事每多朿手況瘴气又極重乎蓋各牧令久巳視爲畏途矣此吏治之所以無起色也必須明定章程凡調補者於俸滿後卽委署優缺一次仍遇缺盡先升用凡署事者期滿二年卽調署優缺一次倘有貽誤亦必嚴加參處並預籌防黎經費存儲郡城遇有黎患由道府隨時酌量接濟該牧令等辦公有資無所推諉均各實心任事地方可保無虞仍須於調補及委署時再三簡選務期人地相宜以收實效至各營員弁亦應認眞整飭立賞罰以示勸懲俾得同心襄助夫如是遐荒僻壤庶幾黎人畏服而民生安適乎

○瓊州立義學記

從來郅治以教學爲先小學實學者始進之階於來瓊州在城內設府義學議定章程擇老成自愛儒士爲童子師認眞教讀爰籌款五百五十金生息稟請立案爲久遠經費並通飭所屬一體籌建不數月間瓊山設二十九所文昌設二十所樂會設十四所定安設六所澄邁會同儋州各設五所萬州設四所臨髙設三所昌化陵水崖州感恩各設一所經費有資延師開館庶幾哉小子有造得所陶成矣且夫義學之設在於裨幼童識字讀書無俗學之誘以奪其志其所誦習講明孝弟忠信禮義廉恥諸大端立其根本牖其聰明毋爲異學所惑久之亦可以轉移風气故予以爲吾輩所當實心講求者莫若義學所得盡心講求者亦莫若義學也蓋爲守令者誠知此而廣設義學以教民延師儒立課程訓廸有方化導有法使人人皆知向學卽古所謂家有塾黨有庠州有序國有學比戶可封之盛不難復睹而當今之世所爲務爲仁厚惇行禮讓而不至於犯上作亂者其道胥不外乎是予因瓊州建立義學極言其效如此亦欲地方官有畱心世教者增益舉行俾得家弦戶誦人文蔚起也是爲記

○重建瓊州各城樓及炮星並修城垛記

同治二三年間瓊州大風爲災東西南三城樓及炮屋倒塌城垛多傷損六年秋餘來守玆土知郡城爲海疆鎖鑰不可聽其圮壞也於是商同齊仲炎觀察率屬捐廉延紳士云君茂瑞周君書亟爲修復仲冬興工越歲暮春蕆事二君請志歲月以示不忘余維太守一官教士養民責任綦重爲地方興利除獘蓋有籌劃周詳本實心行實政使僚屬望風砥礪無負聖天子爲民設官至意者豈惟是建城樓炮屋修城垛以資保障以壯觀瞻云爾哉𨿽然是役也亦守瓊不容緩之舉而郡人之踴躍從公費省而工堅其勞誠不可沒矣至外城小北門樓余辟而新之則王君子俊董其成也是爲記

○重建東坡書院並修泂酌亭記

宋蘇文忠公之謫居儋耳講學明道教化日興瓊州人文之盛實自公啟之後公北歸郡人遂卽公所嘗至之地建爲書院而名之曰東坡示不忘也公得雙泉於郡城東北郡守承議郎陸公建亭覆之曰泂酌公所命也嗣雙泉與亭俱廢學使翁公方綱查金粟泉右北隅一泉相近在數武內當爲雙泉舊迹復建亭於東坡書院前金粟泉之右補題其額曰泂酌歷年久遠院蕪不治亭亦傾圮丁卯九月餘來守玆土深懼遺澤湮廢無以副瓊人思仰之意乃與紳士云君茂瑞周君書謀葺而新之旣成二君來請曰願有識余惟公以文章經濟重於一時尊於後世而後之論公者於公之學術猶不能無遺議竊嘗反復乎公之生平而有以知其不必然也夫使公當日立朝稍事退默未爲無以自處而乃汲汲然侃侃然於國家之大未嘗一日釋於心而閟於口洎乎一再貶謫投荒萬里羣小睢伺至於僦官屋以居猶謂不可他人處之宜不勝憤懣而乃怡然順受日與黎子云輩過從往復無幾微不平見於辭色此果何所得而能然哉賢人君子爲天下而仕得喪顯晦不敢必之於君好惡同異不能必之於人所可守者道而已矣守之不固於是得喪顯晦好惡同異偶有所觸而不能無動於其心孔子曰道之將行也歟命也道之將廢也歟命也易於幹之六爻隨所處而各有其則中庸謂君子無入而不自得自非深有得於聖賢之學而能越恆情之所欣戚不隕其守者未之有也然則公之所得者蓋可知矣事君以忠治民以仁學莫大焉富貴不能淫困阨不能屈道莫大焉未有捨乎是而可謂之學可謂之道者卽未有得乎是而猶不足以爲學不足以爲道者也論者又以公之曠達爲有得於釋氏夫所惡於釋氏者爲其外天下而無所用也若其超然於心不爲物亂固未嘗不同乎聖賢公之所立於天下者卓卓如彼而獨於是乃外之於釋氏乎哉瓊人思公之澤至今未怠故述其所見於公者以爲之記使存諸書院以質後之君子

○重修蘇文忠公祠記

維同治七年四月餘重修蘇文忠公祠爲之記曰昔宋宣仁後時賈易董惇逸黃慶基先後論公文詞譏斥先朝三人皆坐黜及紹聖初禦史復以爲言謫公知英州未至貶寧遠軍節度副使惠州安置居三年又貶瓊州別駕安置昌化軍此瓊州蘇文忠公祠之所由昉也或者謂公文章气節冠冕百代宦遊所至皆有政績故後人崇徳報功所在多有祠廟而公再蒞杭有徳於民杭人家有畫像飲食必祝又乞於常州居住其後卽卒於常州是皆東南山水名勝之區意百世下公神靈所眷戀當在杭州等處而不在於瓊海萬里之外予以爲是不然公之於宋猶韓文公之於唐公貶瓊州別駕猶文公之貶潮州刺史公爲潮州韓文公廟碑曰公之神在天下如水之在地中無所往而不在而潮人獨信之深思之至焄蒿淒愴若或見之譬如鑿井得水不可以爲水專在是則公之於瓊州亦若是焉巳矣故予於公祠梁桷板楹之撓折蓋瓦級磚之破缺赤白之漫漶不鮮者皆攺作而新之所以見瓊之人思公不置而公之英靈常在也至若助予修公祠者王君子俊也例得附書予並紀之以﹖日耳力﹖後之人云

○重修邱文莊公祠記

文莊公爲有明一代之文臣記誦淹博文章爾雅有吟稿類稿諸刻後提學副使右參政鄭廷鵠匯合補綴名曰會稿公裔孫爾谷又刪定重編世所傳重編瓊臺會稿是也案公相孝宗在宏治四年十月卒於宏治八年二月迄於今閱數百年而所爲詩文流傳不廢可謂難矣抑宋眞西山先生大學衍義止於格致誠正修齊未及治平之事公撰大學衍義補一百六十卷而治平之道全是公爲大學之功臣也朱子著述繁富文集語錄學者讀之有望洋之嘆公撰朱子學的使朱子之學門徑了然是公爲朱子之功臣也故後之學者尊崇先生以爲有補於聖經有功於道學咸稱之曰瓊山先生況先生於瓊州爲郡之鄕先達承學者之知所興起而隆以享祀也不亦宜乎吾因之有感矣道學之統至孔子而始著顏子曾子子思孟子皆學孔子者也後之學孔子者莫若程朱朱子之學卽孔子之學也竊怪今之人以道學爲空談舉世不講致朱子之學不絕如綫士習卑陋日甚一日予以爲當此之時設有尊崇朱子如文莊公其人者其爲世教之幸甚大而人皆不省以此見公之學識非近世儒者所及也予因修公祠縱言及此有世道人心之責者亦庶幾知所取法而於公切尙友之思也歟是爲記

○重修海忠介公祠記

海忠介公爲明嘉隆萬曆間名臣案嘉靖四十五年春二月公上疏極諫世宗欲求長生不視朝政等事帝得疏大怒顧左右趣執之無使遁宦官黃錦在側曰聞此人上疏時市一棺訣妻子童僕亦奔散無畱者是不遁也帝默然少頃復讀之爲感動太息畱中數月會帝有煩悶疾逮系論死穆宗嗣位乃釋之至萬曆十五年十月卒公爲治力矯偸惰墨吏望風解印去其卒也士大夫醵金爲斂百姓爲之罷市此公之事迹見於前史者也至於今公姓氏流傳在人𨿽婦人孺子亦皆知之餘嘗謂宋明兩代忠節之士甚多至姓氏畱傳在人婦人孺子皆知在宋爲包孝肅在明爲忠介公以公擬包孝肅公政績似又過之𨿽然公之所以致此者非偶然也公作嚴師戒曰天與爾完節而當完而心毋疚中餒气毋矜能諱鍼毋外爲彊舌而內愧影衾毋洶洶之易操而末流靡淫毋質冕參裳媚恥於中襟毋妻妾宮室動念而自底陸沈有一於此不如鹿死之音公之自警如此此其所以發爲孤忠矢爲介節而爲人所難能也舊記謂公之忠貞耿介公之學問爲之予深以其言爲然故重修公祠掇取公自警之辭於碑後世有欲師公者亦以公之所以自警者而自警焉可矣是爲記

○重建呂祖祠並修伏波祠記

城北鎖鑰門外有呂祖祠嘉慶十二年前守張增興建歲久傾圮丁卯秋餘權瓊郡竊維呂祖靈迹顯著亙古常昭所傳功過格及處己應世等文其有裨於世道人心非淺蓋呂祖爲忠孝神仙載在祀典廟貌巍峩春秋致祭亦崇徳報功之義應爾也予不敢聽其荒廢爰集捐款延紳士王君子俊董其事經始於十一月初九日用花銀一百三十六元銅錢六百零六千五百六十四文越五十日而工竣旣諏吉妥神遂鐫其事於石俾後之續修者有以知其大略焉祠右有伏波祠屋宇半塌復以花銀十七元六角銅錢一百二十七千六百八十四文一並修整亦王君共蕆厥事用附及之是爲記

從公續錄

