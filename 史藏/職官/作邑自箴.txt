作邑自箴

﹝宋﹞李元弼撰

●目錄

序

卷第一

卷第二

卷第三

卷第四

卷第五

卷第六

卷第七

卷第八

卷第九

卷第十

跋

●作邑自箴序

甞謂子男之任實難其人漢之郎官出宰百里聖朝鼎新法度以達官稱薦者錄之予濫綰銅章才微識隘何以承流宣化民社之重可不勉焉剽聞鄕老先生論爲政之要僅得一百三十餘說從而著成規矩述以勸戒又幾百有餘事釐爲十卷目之曰作邑自箴置之几案可以矜式政和丁酉秋七月李元弼持國待次廣陵書

●作邑自箴卷第一

正己

治家

處事

○正己

先生曰凡欲治人先湏正已孔子曰其身正不令而行其身不正𨿽令不從

臨事當無心無心則公有心則偏傳曰公生明偏生闇古語雲長民有三莫一曰無事莫尋二曰有罪莫放三曰事多莫怕

爲政之要當湏遠嫌疑罷張設廣聞見杜讒佞審情僞察獘病示信令省追呼戢人吏抑豪彊拯孤危獎孝友

罪疑惟輕功疑惟重千古之明戒可不佩服才者

處巳必有餘裕淸而通乃可以有容肅而和可以盡人之情也

謙和廉謹勤然不出此五字推而廣之則達矣寫下定狀則難乎先眾人之心以逆之也

或者曰公事如家事官物如已物豈有不集不惜者耶

乘酒方怒皆不宜書斷並決栲罪人

上官誤有沮駁公事不可謂理勝在我輒於應答之間失上下之分必曰任气苞容然後謂之剛柔此則未敢聞也

筵會戒深夜仍不可並作

民間田圃切忌獨遊寺觀非有公幹或請謁無侶勿往

簽書筆墨緣私漧紙札廳上燈燭悉湏自備待賓茶湯仍湏炭火之類多給

時新饋獻之物𨿽曰厚答之亦不可受至如同官惠口味之屬醫人供納圓散豈可徑轉歸家其有包苴者皆飭廳吏視過

筵會使妓弟湏整肅罷卽公人押歸其家稍晚卽給燭仍防不測

○治家

虧物價不如多與錢多與錢不如少買物買於他

州縣尢妙燈心皂角湏月置茸綫染色計兩數收買不惟事簡兼更見用

勿放尼婦出入收生之婦事畢亦然

賣買出入錢物置都歷拘轄免涉履

市買文歷湏置兩本以防去失日責廳吏覆算於系頭後系書委的依得見賣實直上色價例方可簽押歷紙三十幅一給仍以私記印其縫

作木牌方尺餘寫告示或刻或金漆付市買隨身以示行眾【文在後】

節級杖直揀搯廳子之類令買已物及借與人幹置其意安在不可不可

隨行衣籠中物置歷交付主管人遇有添減結轉過押

隨行差市買一名準備緩急買飲食之類亦置收支錢歷緩急買物不必湏尋行人但就近多支錢收買無害此語題於歷首

同官骨肉過從多招謗議苟或沾親則無如之何然亦不宜數耳

香礬鹽酒之類自有行人者不必於官務收買其間有不得巳於本務沽買者丁寧專匠於監官當面兩平稱量押單子前來當廳再隔手稱量訖責專匠領錢及無大帶過官物結罪文狀

外事不宜對家人輩論持恐生悔吝

常用斗秤丈尺之屬先依公較定封號責付庫子收掌應買物並委庫子當廳兩平稱量【斛斗委斗子】仍告示供知委狀

○處事

境內事皆欲預知子細湏知子最爲先務

才禮上便出牓十數要鬧處井鎭市曉諭無親戚門客秀才醫術道僧人力之類隨行仍牒管下官監場務照會【牓撿在後】

舉人系與在縣公人親者難爲接見預戒廳吏取知委狀【謂不曾預薦者】

獄具並大小杖稱量如法用火印仍令秤子自書姓名於其上以金漆漆定不能書則吏代之止令花押【火印用訖封鎖庫中】

截自到任日應管錢物都數勒逐案開排結罪供申開庫逐一合歷尾所管數目具狀自收

禁囚並知在門畱人數及未結絕事逐案亦開項供析巳上井押錄系書

勒鄕司供出村分地形髙平低下仍畫圖子三本廳所燕息之處各張一本內一本連所供文狀入架閣庫圖子以色牌子別之【謂髙以朱平以肉紅低以靑平以黃下以碧仍各鄕計逐色數目掛之】以防水旱易於檢視檢旱以低爲先澇以髙爲先

官物當精視小人宜善待此言𨿽淺其旨頗深

人吏自以欺罔爲心何甞顧瑕玷官員十分關防不免作過況寬假之耶稍見罪犯盡理施行文移不可失錯𨿽無情獘三犯者勘責自置手簿籍記公人小可罪心累犯酌情行遣徧諭前日過失其有以功補過者分明說諭

公人帶酒容最爲不佳宜嚴戒之

通知條法大字楷書牓要鬧處曉告民庶鄕村粉壁如法謄寫

難結轉簿書往往因循拖下湏逐案置版子具簿歷名件開說日結旬結月結季結半年結之類請押字以金漆漆過每日簽押先置書案上押訖勾點了卽洗去勾點墨自然不敢拖空

年季月旬申之類寫圖二本張裏外坐隅應管錢物亦然遇收文則揭貼

應簿書湏用一樣好紙擇能書人眞楷題面常切愛護潔淨

公宇門窻什物花木之屬悉書於牓仍著籍同官通簽押遇有倒損增添實時書鑿什物之屬仍題號於其上可刻者刻之

置入門到廊歷應系赴縣送納錢物畫時抄上呈

押內入門歷門子抄轉收掌逐庫自來各有庫子處各自置歷其入門歷止用一道

所在官紙多不置櫃封鎖牛馬皮角之類或只廊上頓放深屬不便

去失架閣文字刑名不輕益當在意也

公事文移差失不許首攺者若旋折換便是私罪第一不可

同官失和多因小人間諜此宜察也可詢卽詢之切無置疑非意相干可以理遺古老云時下面赤過後得力眞藥石言也

親故若非土居者不宜使之外住及縱令出入不若以理遣之旣去便湏取索公人寺觀形勢戶有無乞托借徣錢物之類

作邑自箴卷第一

●作邑自箴卷第二

處事一

○處事

聖節道場多不精專甚非臣子欽奉之道當責行首預先保明合用僧徒前期三日戒潔候道場畢方得出院若犯葷酒及六時行道看轉之類稍涉懈怠許人陳告仍不輟躬親點檢出牓寺門戒羣小喧雜

傳捨亭館湏當嚴潔橋梁道路尢宜修治卑下之地其有不可塡疊者常令除去積水

空閒官屋舊有官員秀才居占切無起遣其間或有孤遺無所歸者若於條制有礙更湏詳度

渡船並買撲稅場多邀難過往至於官員秀才或被輕侮湏嚴出牓示戒約內渡船隻可載六七分巳下【火印水則】

塞空窯疏墓林警寇之一端也

他州縣差人前來追贓會問之類不宜住滯枉費盤纏便生惡語

非緊切事差人下鄕柰搔擾何

差占白直人過數罪名頗重切經慮也【縣門子之類湏白直數內人充乃當】凡驅使置歷勞逸得均自然畏服

諸色公人日逐衙喏所在皆置歷自書姓名不能則吏代之官員坐廳首先呈押不到者申糾謂之夘歷此不可闕者

州府官員到縣日一見之淩晨遣人吏往彼唱喏非惟人情周至亦所以奉州郡之禮也

架閣文字若自來不至齊整作知縣牒縣重行編排日輪手分貼司二名入庫置歷限與號數逐晚結押

諸案架閣文字外封上題寫架閣人史姓名花字押應點數【上聲】勑書逐一以案卷勘對遂無漏落

上司帖牒逐司置一牌長尺許前刻曰某司帖牒後貼紙一幅逐一自書了卽勾押當掛目前

諸牓示責主管人領狀連入案【不用者勾收毀抹訖朱批元領狀後官押】逐案置發引帖簿抄上所給日限令承差人批領去日時

捉事人多不置簿拘轄只憑公案往往重疊支了賞錢

大率詞訟湏是當廳果決面諭罪名不爾卽生枝蔓其情輕法重於理可恕欲從輕科者便令當廳勘狀若稍稽緩吏人受賂遂成枉法贓二十貫文官員例當衝替

凡罪人凶狡難恕當行勘斷者盡勘出難容情理穿入案欵

婚田曖昧者只勾近鄰近親人照證

買賣有契要而輒相昏賴者不必勾人稍行根治便見本情

差雇人馬船車作匠之類置簿輪轉逐名後多空素紙批鑿差雇月日仍各給手把歷子對鑿【醫人伴婆之類亦同】日逐廊下小可罪人造立匣拘其手男女異處自不喧鬧

弓手手力置牌書單名親自輪撥批注優重緩急合選擇驅使者曉諭合當人知仍置差使歷

差役合告示戶頭便於引內分明寫定某人今差充某投庶免動搖人戶仍出牓縣門空處

縣事多處詞狀限辰時前著到限巳時前繳跋再限之類限午時前仍置四大箱箱額釘牌子曰詞狀曰著到曰繳跋曰再限過時收之如此則無積下公事緊切者不在此限

形勢公事入禁畫時出牓立賞錢嚴責承勘司獄不得出外仍告示門子知委獄中不可置圊廁止用木桶早晚打並多是於出糞所在走失罪人

囚食湏加意點檢不令減克其見在獄糧等三數日一點看米豆切不宜出剩

釘重囚枷四道葉【二熟鐵二生厚牛皮湏帶潤使之各長闊三指】輕囚兩道鐵葉各更用軟麻繩於前後枷木戶睘裏緊拘縳封號

重囚以鐵索長八尺於一頭安麄鐵鐲如大拇指大用砧槌欵曲鐲其一足以軟帛厚褁勿令磨攃候出禁以二小鏵車拽開其鐲湏精熟好鐵庶屈伸不折

長枷於左閃末鑿竅可客三指每夜禁囚上匣了通以長鐵索貫之多以響鈴系索上

禁囚枷杻釘葉木戶睘索之類不輟躬親點檢

罪輕之人先令本案申舉未肯通吐實情判押訖方可枷禁若行栲訊亦先立判

牢獄墻壁門穴怱常切周視務要牢壯

獄吏不期一呵酒暑月不設蚊幬

定牢用一牌具見禁人姓名書貼晚卽呈覆如何繃匣

禁囚令冬暖夏涼時與洗浴自少疾病冬月臨上匣時人與熱熟水一杯夏月旋汲水與喫

凡酒醉人當官無禮髙聲未得枷弔打栲且押下申報差人看管候酒醒依法行遣

逐日輪貼書一名於案側執筆抄節所判出狀詞其判語則全錄

稅物見得色額湏逐戶給單子紐定折納數目印押訖責付甲頭賫俵免得更來計會仍責鄕司委

無大計及漏落結罪文狀漏落者自甘陪塡

境內無主丘菆常湏檢察苟有隳損地主修飾在官地內者責幹當人寺院寄菆見有子孫在他州縣者行牒催令遷葬

交易牙人多是脫漏客旅湏召壯保三兩名及遞相結保籍定姓名各給木牌子隨身別之年七十巳上者不得充仍出牓曉示客旅知委【牓文在後】

折變稅賦要知折物貴賤無令貧下戶卻折納貴物

夏秋稅差科才下便牓逐村大字楷書告示人戶除差甲頭外更不剗刷重疊差人下鄕切慮搔擾才入中限卽逐村簡徑出牓五七道指定日限勾人戶勘決【牓檢在後】

作邑自箴卷第二

●作邑自箴卷第三

處事二

○處事

老目鎭判狀事巳了畢限十日繳連赴縣先取知委告示應在縣公人並老目鎭等凡判狀帖引之類有朱印火急字者違限一日急字者違限兩日其餘違五日並勘決仍出牓發放司前【二急字印子置書案上印訖旋押花字於其下】

凡判索錢物狀量多寡寬與日限卻湏逐限要還及分數於狀上用印子【文在後】

告示寫狀鈔書鋪戶每名召土著人三名保識自來有行止不曾犯徒刑卽不是吏人勒停配軍揀放老疾不任科決及有蔭贖之人與本縣典史不是親戚勘會得實置簿井保人姓名籍定各用木牌書狀式並約束事件掛門首【狀式約束等在後】仍給小木印印於所寫狀鈔諸般文字年月前【文曰某坊巷或鄕村居住寫狀鈔人某人官押】如違縣司約束指揮斷訖毀劈木牌印子更不得開張書鋪內有攺業者仰賫木牌印子赴官送納亦行毀棄他人不得冒名行使身死者妻男限十日送納

應鎭老目莊宅牙人根括置籍各給手把歷遇有典賣田產實時抄上立契月日錢數逐旬具典賣數申縣乞催印契其歷半月一次赴縣過押

狡猾人戶多將田產寫立白契私約年限質當錢物及至過限錢主將契投稅勘會之時業主卻稱系準折債負此等不用深治但責限三五日還錢或過限還錢不足情願印契不爾無以杜絕情幸凡鬭訟乞勾所爭人父母妻女之類照證意在搔擾切宜詳度不可一例追呼

公事已施行者不可卻憑兩爭人情願不爭文狀疏放

凡告人罪犯事狀未明各湏收禁𨿽得實情亦且本家知在候斷訖逐便

買賣牛馬之類所在鄕儀過卻定錢便付買主牛畜口約試水艸三兩日方立契劵若有疾病已過所約日限賣主不伏卻煩官方與奪人有巳交價錢未立契劵巳立契劵未還價錢蓋不知律有正條【條在雜律內】湏錄全條曉示牛馬牙人並諸鄕村知委免興詞訟

一家田土典賣與數家爲主者初出帳目之時務要速售大寫頃畝疆界買主爲見價賤更不較計經來年月互論侵占及至打量例各不足除契中立定硬界自合止依硬界外其界至不明先依年深契內頃畝摽撥各於契背分明批鑿印押給付以絕後訟

和賃民間動用帳設之類應副過往分明置歷收管候還日令供領狀並請賃錢【出帳設人戶亦湏均勻置歷輪當】酒務沽賣不行久例動樂招邀若撲牌子之類便有賭�之獘非所宜也

諸色公人各子細供家狀一本置簿抄上【狀式在後】貼司召主戶三人保有行止立籍

錢谷簿歷十日一次差鄕書手磨算朱書保明於計頭後仍別供結罪狀入案逐司諸般錢物湏置都歷一處拘轄以防散失

凡弓手銀楪子逐个子細秤盤仍印押

帖引在外多不繳納村落所謂出燒帖錢者是無拘系也

典賣田產不畫時推收稅租經來年月猝難理會鄕司重疊刷出拖欠人戶爲撓不細

以好紙作一簿子應系上州等處送納錢物畫時抄上常置几案限日繳納朱鈔並呈回文親自勾銷廳上置一櫃凡巳絕公事未暇封題入架閣庫者鎖於其中以防去失

勘問罪人未可便行栲掠先安排下小杖子喝下所栲數目欲行栲打卻且權住更且子細閃問待其欲說不說持疑之際乘勢栲問若未盡本情又且略住杖子再三盤詰甞畱杖子數目未要打盡自然畏懾不敢抵諱

罪人犯狀明白倚賴凶頑累經繃栲未肯招承者但晝夜不得令睡立在廳前不過三兩日便通本情然湏擇有心力獄子三五名專一看守不得稍涉懈怠仍差節級不輟髙聲提舉以防疏失

凡勘罪人切不可非理拗窮繃弔但弔起一足直身令立巳自難受

收禁罪人湏逐牢差定獄子分明交與人數及緣身有無疾病痕傷責狀入案押獄節級狀後系書公事伺候勾幹照人罪輕不當收禁者不必責付鎭老目知在但只出帖云押去勾某人限幾日同出頭

手分各置逐日工課歷子分受公事了卽勾銷日下實不能了者批鑿行遣因依呈押

取責逐老目長所管鄕分圖子闊狹地裏村分四至開說某村有某寺觀廟宇古迹亭館酒坊河渡巡鋪屋舍客店等若干及老目長壯丁居止各要至縣的確地裏委無漏落詣實結罪狀連申置簿抄上內寺觀廟亭館倒塌酒坊客店開閉仰實時申舉以憑於簿內批鑿寺廟等依舊興修坊店復有人開賃亦仰申報

作邑自箴卷第三

●作邑自箴卷第四

處事三

○處事

判狀

執狀

詞狀

白紙

不押狀

申盜賊檢屍

落丁

僧道判憑投契

析戶

報牛馬死

佃產

案後

贓罰

寄杖

收禁

知在

納錢

勘罪再限

申橋道亭館損壞

雜事

巳上據多寡分闊狹雕印板如一幅紙大均爲四幅或所在更有可添門類臨時裁入用薄板二片如其紙大逐日早貼所印紙在板兩面逐幅末後旋落日押字置書案上一一親自寫號件數內判狀詞狀指擿上簿閒慢者略去余合上簿者上訖對勾謂之公事單子逐日晚揭下連粘押縫以靑夾紬袋子封收入宅次日取出相換粘綴不可散失十日一次封起【事少半月】以十字文爲號家中以櫃封鎖事未了者檢舉行遣其紙以俸錢買任滿納與交代

詞狀入沓鋪在案上或上或下取看以防計會有首罪狀要在先也

揀搯經手官錢各認一色樣錢以彩色染攃穿一文於瓣頭爲號仍供稱說某人認某年代錢以某色染攃用紙封題使姓名印子以防欠陌

官員秀才家書並湏置歷二道拘收發送【拘收者注入遞月日附某事牒至某處發送者取幹當人收】

罪人遮眼用熟靑絹一方疊作四指闊連耳遮系切不得以紙籠子罩蓋頭面【耳中先塞以潤紙切不可過濕】

付鎭老目定奪婚田事於帖後連素紙十幅【小事五幅】印縫仰兩爭並鄰保人寫於其上以防拆換

手分貼司之類所在優重不均蓋有說也但將諸案或輪出外鎭場務去處令眾曹行參議立定優重分數卻將逐名行過案分具出優重比折輪差自無偏曲

凡繃弔罪人直上大繩謂之定命繩罪人取力全在此繩湏是多用好麻打造稍磨攃動卽易去

出外看謁先點獄中防守人封鎖獄外門仍別差節級監守令時復隔門提舉

刷湯枷杻置歷輪差節級監管務要潔淨

獄中常要潔淨薦席之類一一整齊匣前置小牀子搘起罪人腳跟令通气脈遂無瘡腫

保牌多以爲末事盜發火起所系不輕宜一新之陳狀索錢除明有保人委的賣過物色違約不償自合嚴限催還於法不合監禁其餘假作賣物或稱借錢無利不必究見本情但只寬與日限若不押狀送�貧民緩急借貸

受納不阻滯人戶爲上所納之物不必過當退換紬絹上分明用揀子姓名印子打鈔用木牌子文曰得牌與鈔得鈔還牌

造五等簿將鄕書手老目戶長隔在三處不得相見各給印由子逐戶開坐家業卻一處比照如有大段不同便是情獘仍湏一年前出牓約束人戶各推令名下稅數著腳次年正月巳後更不得旋來推割

俵和預買紬絹錢多是詭名冒請以此出限不納有費行遣但於初俵錢時加意關防前期五七日告示老目戶長各正身至日出頭逐一識認請人是與不是戶頭仍賫戶帖表照如無戶帖要去年納鈔呈驗若系刱初立戶鄕司保明𨿽有文帖鈔仍於甲帖後老目戶長委保【雕一支某年分和買錢訖印子長尺餘置案上親自印於戶帖或去年納鈔後免重疊請去】逐甲支錢合除官錢若干令甲頭自數在階上庫子交數其逐貫紐分庫子亦不得犯手令甲頭自俵

坊場課利寫圖常掛坐側

坊場錢若見今開沽只令本處老目長催納不必差人如或容縱拖墜先決老目長自然得足若系舊欠當廳令認每十日或半月一次納若干湏管依限賫納赴縣或就州納訖呈驗朱鈔亦不必差人監催待其一次違限不納便嚴監督頑猾者勘決錮身【初認納時便丁寧說諭如法次第】

差役不可倉猝先將等第簿今逐鄕抄出用朱書某年曾充某役曾不曾爲事故未滿抵替今空閒實及幾年然後更將物力並稅簿點對子細方可依條定或同官可委卽委之

起催稅賦和買諸般合納錢物等逐色置簿開逐管戶長催數並鄕司各置收分鈔歷子更抄都歷每場發到朱鈔先當廳點算都數抄上都歷訖方分上逐鄕歷子實時朱鑿逐色簿紐計數呈押然後勒鄕司就廳前銷入文簿次日早同官聚廳便要銷押朱腳

才欲起催稅賦先抄出一縣共若干戶長每一名戶長管催若干戶都若干貫石匹兩又逐一戶長各具所管戶口及都催稅賦數湏先開戶頭所納大數【謂三十戶爲計者】後通結計一都數以一子寫錄每一限只令算結催到見欠數親將比磨若催及都數則是正數巳足其餘殘零可緩緩催之蓋無緣逐戶戶盡數得足其鄕書手惟要關畱戶長磨稅及要戶戶盡足其獘不可舉也

木牌雜記事以備遺忘常置目前

亭館馬鋪船開坐醫人坐住上姓名雇人馬船車則例其牀榻倚卓薦席之類尢湏畱意仍別釘小版牌咨白過往官員秀才【文在後】

凡遭旱蝗水溢湏早出牓示並狀式不可直候逼限出牓有悞遠鄕披訴旣預有四色牌子圖豈敢妄來陳狀

廊下枷弔罪人用東西廊牌子施寫罪人姓名付逐廊獄子專切看守人數多卽添差弓手仍責定節級或杖直不住點檢提舉

差夫役牜怱總計家業錢均定遂無偏曲

夫隊未起前勾集隊頭遂人當面給畫一戒約指揮一本【文在後】

作邑自箴卷第四

●作邑自箴卷第五

規矩

○規矩

前正已治家處事三說可以書紳廣其餘意立作規矩使人吏遵而行之以警不逮

知縣專行戒約如左

一早晨諸案簿書於兩廊各於箱內排備逐案依資次轉上廳押司錄事過押

一簿書日結旬結之類並不得拖空仍同官簽押令圓備

一簿書不得交互案分及地上頓放揉折點涴

一簿書有差誤處先具狀申陳方得揩攺畫時用朱印【續添紙者畫時印縫亦用申狀】其狀印司連粘準備緩急取索照使

一簿書遇非次取索點檢凡失腳拾件不曾銷押及一事以上失行罪逐案忽三十押或五事以上押錄同科

一簿書逐旬輪官點檢置歷一道具有無失錯批上點官押訖次日同官聚廳典押執歷呈覆通簽

一行遣並巳絕各限當日銷鑿簿書內巳絕者實時封印付架閣司入歷收系類聚呈覆入庫

一申狀井錢谷文字並不得揩攺

一公事文牒本案行訖更合關過別案者限畫時

一諸處取索急速文字當行典押等關畱在縣連夜供報

一合要勑條並架閣文字照使並先具狀經官員判押付主管人上簿訖方得借出依限催納入庫不得衷私借出

一續降並衝攺條貫限畫時簽貼用印不得揩攺其合出牓曉示者限當日

一應行文字簽押用印圓備方得發出

一司房中見行文字常切簽號齊整準備官員不測親到司房點檢如有毀棄無用故紙亦湏成捲收頓不得將出及不得與要用文字交雜

一提轉並應系到縣官員有告示先到或探聞將欲前來仰典押畫時寫用呈押徧指揮合點去處取知委狀仍關報前程及鄰近縣鎭

一押錄巳下各置對讀印子【文曰對讀訖姓名押字】分明印於文牒年月前申狀止印案檢其申狀年月前用眞楷書到發日時內申狀押錄同對讀於狀檢上用印子

一未絕事常切檢舉行遣不得無故稽遲押錄不住點檢如違押錄同罪

一領詞狀著到及勘斷公事廳子典押等非呼喚不得上廳

一吏人不得輒出縣衙門如有事故請暫假不經宿者取覆請牌子具事目執付門子放出仰門子實時前來報覆如判得假狀卽執付主假故簿人吏書在假日時官員押訖方得前去至參假日亦湏書鑿日時官押以憑久遠照會該與不該行遣公事【有主管公人並獄子準此】

一非吏人不得輒入司房𨿽是吏人無事不得交互案分

一諸色公人男女家人之類不得入縣衙門若送飲食之類許暫到司房便出

一於官員秀才處整會事理不得亂入名邈言詞仍先呈艸檢

一官員整會事並湏行牒不得以引帖告示非官員申者止行引告示幹當人

一別州縣鎭追會公事之類一如本縣事施

一倉庫牢獄主典不輟照管稍有損動火急乞修整每有雨雪取覆開倉庫恐有疏漏

一典賣田產據推收狀鄕司畫時當廳鑿簿呈押

一人戶諸雜拖欠課利等官員指揮令出引催促者於引帖內分明聲說只交付朱鈔前來對簿勾銷不得亂勾人赴縣【臨時指揮勾欠人不在此限】朱鈔銷訖卻賫付本人取交領狀連入案

一催到諸般錢物計會門子上門歷訖仰直廳獄子將到頭先令主典抄上簿歷候公事稀少與文帖一處呈押

一諸案未了事件不得重疊出引帖發出除條限舉催外余並半月一次剗刷發引簿具出引帖名件勾元受引帖人出頭取指揮

一押錄分定帳狀之類舉催

一諸案著到公事依先後取狀內急切者臨時取指揮

一公事入縣門門子不得阻節或有酒醉並心恙之人及持棒杖之類投衙卽不得放入先來報覆不得縛打

一諸案並鄕司有未了公事文書等或程限巳逼各不得請假其日生公事無故不了科怠慢之罪勒上宿結絕

一應系官文書不得將歸私家

一諸處帖牒並當廳呈覆開拆

一上司判狀帖牒等鑿頭付逐案分受訖除元有日限外並於前面粘白紙一小片節略朱書事目呈覆請限行遣【自鑿頭至呈覆不得過一時辰】火急字限半日急字限一日湏管報應結絕如合出追會者臨時別乞限

一錢庫常切排垛齊整與歷尾庫經相照仍常寫空頭門牌以備官員不期到來點檢

一罪人有案後監納贓賞錢之類並先附文簿簽押訖方得領過斷遣

一應諸處申解捉到公事本案當廳取狀系甚人下手捕獲簽押入案

一知縣上州或出外回縣諸案曾承受過條貫並諸處文牒及巳斷未了公事逐一具節目呈覆押錄點檢系書

一應系錢谷鈔合用縣印者鋪在書案上當官員面前使印

一禁囚先責醫人狀具有無瘡病當廳著枷

一罪人未吐實情先湏立判同官通簽訖方行栲訊【司獄不對官員擅自栲訊者許諸色人陳告當行勘決】

一禁囚瘡病當手醫人置歷注疾狀逐日具增減分數呈押不管失所

一逐案承勘罪人並取狀之類並立於行廊階下不得入司房中【暑熱雨雪聽於廊上立】

一禁囚枷上姓名大字眞書三五日一易務要分明

一應禁勘罪人仰本案取覆立賞出牓

一獄中上牓條貫仰主典常切讀示令獄子知委

一獄中禁系數多或有徒巳上囚其獄子不得請假有急切事故者典押節級保明

一獄中早晨報平安訖仰主典將獄外門實時下鎖有合牽拽出罪人旋行取覆【白日廊下繃弔罪人遇官員下廳或出外看謁仰看守獄子等取覆卻押入牢內】

一在禁公事勾追幹照人未到稍違引內日限仰主典稟復

一合解州罪人別無追會仰主典請限結解

一見禁未斷公事並差役未定如有人撰造語言起動人戶者許諸色人陳告

一在禁罪人並勾到在縣人𨿽些小疾患或故疾發動仰監管人實時申報委醫人看理【禁囚夜間不安亦畫時轉報】

一送罪人飲食仰門子畫時轉與當廳獄子立便點檢呈覆方得給付不得用磁器銅鐵家事及不得用耳力止得用木是巳

一不系獄中防守人不得輒入獄中

一遇收禁重囚仰押獄節級取覆添人防守

一棒杖尖物刃器磁器金銀錢酒不得將帶入獄中

一禁囚家屬送到衣被等物置歷抄上仰門子先押來當廳上歷呈押訖方得轉入獄中其給出者責領狀附案仍批銷文歷【其歷押獄節級專掌】

一未用杻枷繩棒之類不得安頓在有罪人牢房中

一上宿手分醫人等並湏未上燈齊足

一典押諸色公人等被差或隨官員出外歸縣並須畫時公參不得托故因循在外

一年終帳狀限次年正月二十日半年帳狀限次半年孟月十五日每季帳狀限次季孟月初十日月帳狀限次月初五日旬申帳狀限次旬二日夏秋稅管額帳當年五月一日納畢單狀稅滿限四十日並要申發訖呈檢

一承受引帖人凡勾追兩人巳上湏約定時日齊集出頭卽不得先後勾呼卻於所在關畱枉費盤纏及妨營運【文引上印火急字及引內指定今逐旋勾追赴縣者卽不湏候齊足徑仰先到者出頭】

一差人詣鎭老目長等處取責人戶文狀湏是呼集鄰保對眾供寫或不能書字湏令代寫人對眾讀示親押花字其代寫人及鄰保亦湏系書以爲照證

一退狀置歷拘收委直日手分封題別置櫃封鎖

一諸色公人見寄居或過往官員秀才不得慢易無禮

一諸色公人敢帶酒容及將酒入縣衙門並當從重科斷

一刷湯枷杻置歷輪差節級監管湏要絜淨

一不得將罪人擅便拗窮苦虐繃弔

一罪人疾患畫時牒官取責口詞便輪醫人守宿日申加減狀仍置歷徧押同官

一應系獄中守宿人系是罪人親戚仰畫時自陳權行抵替

作邑自箴卷第五

●作邑自箴卷第六

勸諭民庶牓

○勸諭民庶牓【鎭市中並外鎭步逐鄕村店捨多處各張一本更作小字刊板遇有老目宿到縣給與令廣也】

知縣勸戒民庶如後

一老目宿常切教誨卑幼及誘諭鄰里眷屬等孝順父母友愛兄弟和睦親知切勿耽酒賭錢非理作事

一父母教訓子孫當揀擇業次稍有性格者自幼便令親近好人讀書應舉忽爾及第光榮一鄕信知詩書之貴也不能讀書便學爲農農者質朴悠久治身之本也

一農工商販各務勤儉不得因循破蕩家產上失父母甘旨下闕妻男衣食一失思慮猝難拯救

一少長相逢𨿽非親識各存禮皃如有後生未甚歷事或得耆宿苦口相勸乃是至誠相愛切湏聽受仍加遜謝不得輒生嫌恨

一大凡娶妻要正家道或嫌嫁裝微薄親家不和婦人年髙男子年小有亂婚姻之理但得夫婦年齒相當不必論緣房之多少也

一凶悍之人好習武藝收藏兵器非惟條法不輕或恃賴些小能解誇逞彊梁因而結集便成殺奪遂置極刑小或流配𨿽有至親救汝無計宜三思而戒之

一頑民處詐不思敗露若於私下欺詐良善事小不欲理會便爲得路到官根究立見本情汝宜省已以務誠實

一所在多有無圖之輩並得替公人之類或規求財物或誇逞凶狡教唆良民論訴不幹巳事或借詞寫狀煩亂公私縣司不住察探追捉到官必無輕恕

一民間居止只隔籬壁語音相聞不得輒出穢言以妨鄰捨父子兄弟同坐或來陳訴必定從重科斷其在街市穢語仰地分幹當人指約稍有不伏收領赴官

一犯放火殺人作賊賭錢侮慢尊長欺壓良善斫害人牛馬剮剝人林木恐嚇人財物等罪不惟條法不輕若到縣司必定嚴行禁勘

一自來景迹頑惡載在文簿之人如肯攺悔不作前非卻服業次願爲良民者仰經縣自陳待憑勘會所犯後來行止當議除落頑惡姓名

一浮浪及行止不明或憑恃頑惡出不遜言語欺陵街巷非理搔擾乞托爲活等人仰鄰保眾共起遣出離縣界如不伏起遣密來告官當議依法施行

一民間多作社會俗謂之保田蠶人口求福禳災而巳或更率斂錢物造作器用之類獻送寺廟動是月十日有妨經營其間貧下人戶多是典剝取債方可應副又以畏懼神明不敢違眾或是爭气彊湏入會愚民無知求福者未必得福禳災者未必無災汝輩但孝順和睦省事長法不作社會獻送自然天神佑助家道吉昌汝若不孝不睦非理作事𨿽日日求神禱佛亦不免災禍也

一夏秋稅賦並預買匹帛及合納錢物諸般欠負等才見縣司起催切依牓上日限便趁有物之際送納了足不得卻將錢與戶長甲頭承催之人拖延過時直至勾追枉遭刑責其合納錢物終要輸官何緣蠲免

一誤放牛馬之類踐食田苗或蓋屋築墻偶侵疆界地主未得經官陳訴先且以理咨問犯人犯人便湏謝過陪備退還若是不伏便仰告官罪必有歸

一凡有賊發火起仰鄰保立便遞相叫喚急疾救應不湏等候勾追卻致悞事若官司點檢或保眾首說有不到之人其牌子頭並地分幹當人一例勘決

一鎭市鄕村有行止不明無圖運作過之人並開櫃坊沽賣私酒之家仰地分幹當人或鄰保密來告官若或隱情因事彰露被別保人戶告發其鄰保及幹當人的不容恕

一諸色行鋪不得輒將人戶寄付並修整及染練物色之類解賣其知情收解承買之人亦當嚴斷

一有田園之人切湏時復躬親照管明立界至耕種及時斷賃如約佃客誠實湏加饒潤

一佃戶勤彊便足衣食全藉主家照顧不得偸瞞地利作事誠信湏曉尊卑莫與主家爭气邀勒主人待要移起被人窺見所爲便是養家之道

一放債人戶切湏饒潤取債之人輕立利息寬約日限卽不得計套貧民虛裝價錢質當田產及彊牽牛畜硬奪衣物動用之類凖折欠錢其欠債人戶亦不得昏賴失信湏防後來闕乏全藉債主緩急接濟

一凡作營運務要久長取利豈可便要成立家資切不可貨賣假僞物色及用私鬥秤尺大收小出剝刻貧民卻將錢財非理破使惡積禍生汝宜前悔

一應陳狀理會事其見行未絕者緣新官到巳自剗刷催促外切慮人戶爲見新舊官交替之際再將巳經縣司理斷事煩紊官方並仰陳狀人於狀內分明聲說今來所理會事卽未曾經本縣理斷如後異同甘罪不詞

一應人戶自執去判狀湏是付耆長正身仍取批收憑由收掌

一應寫狀鈔之人縣司巳籍定姓名各給木牌於門首張掛並有官押印子於鈔上印號仰人戶子細詢問卽不得令無木牌印子人書寫狀鈔之類如人戶自能書寫卽於狀鈔上稱說系某親書並湏

楷書寫

狀式

某鄕某村耆長某人耆分第幾等人戶姓某見住處至縣衙幾里【如系客戶卽去系某人客戶】所論人系某鄕村居住至縣衙幾里右某年若干在身有無疾蔭【歸人卽云有無娘孕及有無疾蔭】今爲某事伏乞縣司施行謹狀

年月日姓某押狀

一應籍定寫狀鈔書鋪戶不得爲見縣司指揮不系籍人不得書寫狀鈔卻致邀難人戶多要錢物如察探得知必定開落姓名

一應百姓年七十或篤疾及有孕婦人並不得爲狀頭

一應系州城下居住人戶不得詣縣中陳狀【此一項惟倚郭縣可用】

一應官私債負今並寬給日限還納不得更似日前故作拖延

右各知委

年月日

作邑自箴卷第六

●作邑自箴卷第七

牓耆壯

牓客店戶

○牓耆壯

知縣約束耆壯如後

一耆長各置承受簿一面壯丁置腳歷一道凡承受諸般判狀帖引等及交付與壯丁繳跋文字並將簿歷對行批鑿內有耆長親自赴縣繳跋者逐案批收各湏將簿歷隨身準備取索點檢

一本耆差壯丁解送公事於狀內塡實日時其狀折角實封用木齪子發來

一申解公事只得於狀內略說事情卽不得一面取責夾細文狀及不得枝蔓亂勾人戶前來如鬭打傷損者各指要切照証之人仍不得過二人解押赴縣

一耆長只得管幹鬭打賊盜煙火橋道等公事【臨時更檢條開坐】

一承受人戶執去判狀給與憑由

一當切修治道路橋梁及去除積水不得阻滯人馬往來

一臨近道路坑壍勒地主塡疊不管損陷人馬

一近路井口勒令用磚石砌甃窄小不可下人土並用磚石砌甃不得者止用麄大枋木作井口架於其上並各以欄幹遮護

一道路有疾病無養之人立便擡舁責付就近客店店戶醫人如法看承用藥治療具病狀當日申縣候較損日將領赴縣出頭其店戶醫人當議支與錢物

一埋堠粉壁及牓示常切照管不得稍有損壞

一空窯常湏塡塞墓林有叢密者告報墓行剝令稍疏恐藏賊盜

一年少無殘疾男子或在鄕村求乞者轉押出縣界

一稱縣中官員親識於鄕村起動人戶寺觀仰速來報覆以憑依法施行

一田野間或有蝗虫之類損壞苗稼仰畫時申縣仍一面呼集保眾打撲

一受縣帖勾人凡兩名巳上湏約定日時同共出頭卽不得先後勾追於所在關畱有妨晨業

一取責人戶文狀湏是呼集鄰保對眾供寫或不能書字令代寫人對眾讀示令親押花字勒代寫人並鄰保系書照證

一帖引上有火急字者違限一日急字者違限兩日其餘三日事不了勘決若於限內實不能了者具因依疾速申來當議量展日限輒敢妄乞展限者罪不輕恕

一地分無主丘墳常切照管不得令人侵耕損動

一店捨內有官員秀才啇旅宿泊嚴切指揮鄰保夜間巡喝不管稍有疏虞

一縣司行去公事湏是用心幹當但如自己緊切事干辦自然速了若或慢易必定勘決

一耆壯解押公事並湏正身

右仰知悉

年月日

○牓客店戶

知縣約束客店戶如後

一逐店常切灑掃頭房三兩處並新淨薦席之類祗候官員秀才安下

一官員秀才到店安下不得喧鬧無禮

一客旅安泊多日頗涉疑慮及非理使錢不著次第或行止不明之人仰密來告官或就近報知捕盜官員

一客旅不安不得起遣仰立便告報耆壯喚就近醫人看理限當日內具病狀申縣照會如或耆壯於道路間擡舁病人於店中安泊亦湏如法照顧不管失所候較損日同耆壯將領赴縣出頭以憑支給錢物與店戶醫人等

一客旅出賣物色仰子細說諭止可令系籍有牌子牙人交易若或不曾說諭啇旅只令不系有牌子牙人交易以致脫漏錢物及拖延稽滯其店戶當行嚴斷

一說諭客旅凡出賣系稅行貨仰先赴務印稅訖方得出賣以防無圖之輩恐嚇錢物況本務饒潤所納稅錢

一說諭客旅不得信憑牙人說作髙擡價錢賒賣物色前去拖墜不還不若減價見錢交易如是久例賒買者湏立壯保分明邀約

右仰知委

年月日

才禮上牓無親戚門客等隨行

知縣事牓

勘會今月日到任並無親戚並門客秀才及醫術僧道人力之類隨行竊慮有妄作上件名目之人在外作過湏至曉示者

右出牓某處如有妄作上件名目之人起動人戶並寺觀行鋪公人等仰諸色人收捉赴官以憑盡理根勘施行各令知委

年月日

作邑自箴卷第七

●作邑自箴卷第八

寫狀鈔書鋪戶約束

書市買牌

○寫狀鈔書鋪戶約束

某縣今籍定書鋪戶某人許令書寫狀鈔諸般文字具約束下項

一詞狀前朱書事目

一狀鈔中緊切處不得揩攺

一據人戶到鋪寫狀先湏子細審問不得添借語言多入閒辭及論訴不幹已事若實有合訴之事湏是分明揩定某人行打或某人毀罵之類卽不得稱疑及虛立證見妄攀人父母妻女赴官意在淩辱若勘見本情其寫狀人亦行勾勘

一不得爲見不系籍人不得書寫狀鈔等便輒邀勒人戶多要錢物方肯書寫如縣司察探得知必行根治

一巳有判狀或文帖勾追對會事理並已認還錢未了再押出頭並不得寫狀卻來煩紊官方如有詞說但隨著到當官分析

一百姓年七十或篤疾及有孕婦人並不得爲狀頭

狀式

某鄕某村耆長某人耆分第幾等人戶姓某見

住處去縣衙幾里

所

人系某鄕村居住至縣衙幾里

右某年若干在身有無疾蔭【婦人卽云有無孕及有無疾蔭】今爲某事伏乞縣司施行謹狀

年月日姓某押狀

一應系狀鈔之類並要眞揩書寫將給去木齪子分明印於年月前其狀內幹錢谷數目並鬭打月日並作大字【謂一作壹之類】

右給牓付某人切在依稟如違前項指揮必定勘決毀劈木齪子更不得書寫文字的不虛示

年月日

夏秋稅起催先出此牓【勾老目長當廳丁寧指揮給付此牓】

知縣事牓

訪聞人戶自來遞相仿效不依限送納稅賦惟務行用錢物與催稅之人以此因循遂遭刑責以至枷項監催方得了足蓋是愚民全無識慮湏至告示者

右仰諸鄕村通曉父老詳認今來告示互相講勸愚頑之人若將重疊行用與催稅人錢物不如趁有物之際相添及早納足戶下稅物不惟公私省力亦免人戶枉遭刑責又緣稅物終湏要納若候官中勾追巳是過時猝難辦集轉見費力縣司今來除給帖付戶長外更不別差人下鄕催促恐生搔擾若有妄作縣司催稅之人起動人戶仰收領赴縣以憑嚴斷其遞年頑猾欠稅人戶已抄出姓名如入中限輸納未足先次勾決枷項監納的不虛行曉示

年月日

稅到中限便出此牓【小作印板印給耆長每村三兩道】

知縣事牓

勘會先行告示更不差人下鄕催稅恐生搔擾今來巳及中限全未見大叚納及分數湏至別有告示者

右散行告示鄕村人戶仰火急前來了納戶下稅物縣司巳指定某月某日先勾第一等至第三等欠戶勘決其第四等第五等欠戶於某月某日勾追施行的不虛示

年月日

牙人付身牌約束

某縣某色牙人某人付身牌開坐縣司約束如後

一不得將未經印稅物貨交易

一買賣主當面自成交易者牙人不得阻障

一不得髙擡價例賒賣物貨拖延畱滯客旅如是自來體例賒作限錢者湏分明立約多召壯保不管引惹詞訟

右給付某人遇有客旅欲作交易先將此牌讀示

官

押

公人家狀式

某人鄕貫系第幾等戶

三代【逐代開說並年甲毌在亦具年甲】

某年幾在身有無疾患別有無藉蔭親戚

一親兄弟幾人【某作甚業次如一人巳上各開說】

一妻某氏系某人女

一男幾人【亦依兄弟開說】

一女幾人【長嫁某人巳次亦開說】

一某於某年月日投充某役或投充手分某年月日行甚案實及若干月日替罷見行甚案

一有無功過

一祖父毌父毌曾未遷葬

右所供並是詣實如後異同甘伏深罪不詞謹狀

年月

日

○書市買牌

知縣廳

本廳收買諸般物色並是先支上等實直見賣價錢者

右仰行人驗認牌上書押先於市買處交取上等實直見賣價錢方得供物其市買輒敢支中下等錢及於牌外妄有取索賒荷立便赴本廳出頭

驛舍亭館馬鋪咨白小版牌

某拜聞過往官員秀才如到此歇泊什物闕少掃灑不至潔淨或看管人不在本處祗候切望垂示當依理行遣具位某拜聞

作邑自箴卷第八

●作邑自箴卷第九

判狀印板【其板並於後面落日押字用訖以靑布袋子封押付直日手分掌】

推稅

析戶

落丁

佃產

索錢物小印子

勸諭牓

○推稅

本保取承認狀仍勒賫契帖赴縣限日

○析戶

本耆勘會有無祖父毌父毌在堂如祖父毌父毌巳死卽今孝服滿與未滿及有無諸般違礙如無祖父毌父母及孝服巳滿別無諸般違礙卽許均分各賫分帳赴縣仍取鄰保結罪狀申限日

○落丁

本保勘會的實身死年月日取鄰保結罪狀申限日

○佃產

本保打量畝步四至勘會甚年月日產主身死有無承分之人卽今何人爲主與下狀人同赴縣限日

○索錢物小印子【約如手掌大印於年月日前後空處蓋狀後自有筆判】

今據所索錢物寬給日限湏是依限還納如更拖延必定勘決

○勸諭牓【與戒民庶牓大率相似或不能刻版止用佳紙精紮每鄕井寺觀張一本】

余忝命來長是邑第愧無以及民朝廷法令明白頒告郡縣欲納民於厚守今職在宣化今采摭風俗之疵者直書勸言聞諸鄕黨

一農惰則地利薄而衣食不足旣失思慮致夫身爲竊盜陷於罪辱者多矣農者生之本也但勤於耕種自然丰足不求於人

一邑人修學者少蓋有可學之材而棄之不教也大率愚民以經營財利爲先不知有詩書之貴宜擇其子弟有性格者使之就學爾之門第光榮可待

一父能教子不能擇其業而教之爲啇販者不如爲工巧啇販者食其財而財有盡工巧者食其藝而藝無窮也教子爲工又不如爲農工巧浮僞而農專朴也

一所在作社會祈神禱佛多端率斂或爲奇巧之物貢獻寺廟動經旬月奔走失業甚則傷財破產意在求福禳災而巳因會喧競返遭刑貴者往往有之求福未必得福禳災未必無災神佛正直世乃欽重豈利凶惡之徒供獻便增福祥吉人不能供獻輒貽災禍此乃愚下之民不經思慮爲人瞽惑又以眾喜成俗爭气相髙以不隨眾爲恥鄕風習慣不聞至言終未開悟爾輩但心行慈孝自然享福不作非理便是禳災

一先聖有言謹身節用以養父毌庶人之孝也大率愚民不根義理恣縱其性懶墯則廢業疏散則耽酒貪奪則賭博爭气則鬭訟恃彊則相擊皆不能謹身之過也身旣不謹則費用無節財產破散日用不足由此冒犯鹽酒之禁以至屠牛鑄錢劫掠爲事一陷深刑追悔何及汝宜念父毌之恩厚重難報謹身節用自然家道吉昌

一兄弟恩義不輕或有父毌在堂巳各居止或異財本父毌旣亡則爭分而興怨此乃不顧廉恥貪利忘義者也汝宜三省之

一小人娶妻則論財以至於失歡此無恩義者也婦年長而夫幼弗合婚姻之理而家道不正夫婦家道之本不可不正也

一頑民以欺詐爲心不顧敗露之禍冒耕田土侵占地界藏家財以瞞骨肉寄產業以避差傜撰造語言扇搖人眾虛裝詞訟煩紊官方不惟禍速其身亦爲子孫之患汝宜省已以務誠實

一民有凶悍而好習武藝者收藏兵器結集殺奪便置極刑小或流配父毌妻子相隨滿獄救汝不能此常聞也宜鑑戒之

一豪橫兼並之家放債倍取利息略無猒足又於斗秤之間大收小出刻剝貧民取其膏血以爲歌舞飲博之用婚姻喪葬奢僣過度惡積貫盈災禍連至汝宜前思無致後悔也

一推玆過惡民庶易習而難攺縣今欲教之不能家至戶到惟汝眾耆宿委曲諭之於鄰里親知使祇縣令之言無忽

月日具位押

戒約夫隊頭

知縣事今戒約夫隊頭某人如後

一不得斂掠夫眾錢物

一點檢合用動使之類各湏如法齊足

一揀擇雇召人夫如有疾病老弱之人押出頭呈驗

一土差兒面闊一尺五寸底闊八寸深七寸仍湏壯實【擔索湏新麻麄打】

一嚴切指納夫眾不得喫酒賭錢及作非違並喧鬧爭打

一夫眾𨿽未到工役處亦湏於寨內止宿

一夫眾有不安者畫時具姓名申乞醫療

一常切點檢火長如法做造飯食不得令減刻米麵之類衷私糶賣

一部轄人夫不得驀越【謂如第二隊不得過第一隊】工役處出寨歸寨亦依次第

一逢見別縣人夫放今先行不得作鬧

一經過州縣鎭市更湏齊整不得喧鬧

一做罷飯食便令打滅火燭【夜間仍不得畱燈】

一工役處分得地料湏管飽及元拋丈尺

右畫一約束在前仰隊頭某人依應遵守如稍有違必定依理施行年月日具位押

作邑自箴卷第九

●作邑自箴拾遺第十

登途湏知

○登途湏知

必用之物未行前點

茶藥勿同籠篋

藥气酷烈無近衣服

硬物置在篋笥者厚

雨具常隨身

籠篋不能禦雨者預

�物

褊檐繩攀切湏牢壯

乘驛馬者不可枉路

罕開籠篋旣鎖加封仍

其縫

初程惜人馬力

籠篋夜悉封鎖仍系定

以防緩急

投宿先顧屋壁欹損並視後牀下及僻處

閉門先周視

停燈宜僻左

出語避嫌

早行勿憑雞聲

向晚少飲酒

犯寒不宜早洗麵食後

早行擇侶仍居其後

飲食先以銀鋪之類

燻卽棄去勿言

所至詢風土飲啖之宜

凡居湫隘出入湏快便

入驛舍有後至官髙或口眾者讓與佳處

寓官私捨屋戒戕賊花木及題毀窻壁

遭大雹如跨馬則卸鞍韀頂戴而坐庶免損傷

胃熱以冷水洗面則生瘡瘰

家有孕者所在詢收生之婦

非親非舊特見顧者察之

或有問某人所爲所在𨿽知勿告慮其罔測

僕使有過默記之切勿訶責或可遣卽遣之

遇貨物不當其價勿買

非相知人書信不可附行

緩急要用之物號記其處

上渡船筏或人多宜作番次過之

騎馬過水當緩其轡仍不可視水若視水則目眩不可坐視馬鬃爲上

河凍湏踏冰過不惟不可乘馬仍自攜一五七尺以上麄棒未舉步先叩冰厚薄或誤踏冰透急橫棒礙之遂免墜下

大小車行帶斧鑿鍬鐝以防急用江州車仍帶準備耳子更湏附繩檐三五副以備般剝

暑月湏攜臘茶大蒜黃臘烏梅白礬川椒荊芥磂黃等行至如薄綿衣披亦不可闕蔥白寸切四時皆可攜以備乏水飲也方在後

中暍巳不省人事者與冷水喫卽死但且急去衣服令仰臥頭髙以日中熱沙土或溫溫鑪竈中灰壅之復以稍熱湯蘸手巾熨腹脇間長久蘇醒尢不宜便與冷物喫

凍死者以槁薦或氈褥捲定使人衮之時時開看若漸活卽與溫粥飲不可與熱飲食至如踏雪足凍止以冷水洗濯若用熱湯或喫熱物其指徑落矣切戒之

驚怖死者以溫酒一兩杯灌之卽活

冒熱行常嚼黃蠟一塊如栗子大不住咽津遂免中暑臘茶亦佳

魘不省者移動臥處些子徐徐喚之卽省夜間魘者元有燈卽存燈元無燈切不可燈照

欲騾馬不嘶鳴者以鹽擦口唇或以磚石墜尾

渴無水飲者爛嚼生蔥一寸可抵二升水力

奔走極渴咽漧火專者呷少麻油卽解每呷止可半茶腳許過則爲害矣此爲乏水而設也

才覺傷暑微暖好酒引三五杯涼處睡便愈備急藥方

凡中蠱毒或不能語或頭痛心悲切或嘔血但嚼大豆香甜者急剌雄鷄冠取血半盞許酒調下立解

中百藥毒者取五倍子爛嚼溫水下爲末調亦佳

驢涎馬汗入瘡以烏梅白礬各一兩許槌碎以水一大捥同煎十數沸淋洗肛道至瘡口良久再洗

又方以頭上垢膩和壁土貼瘡口上

湯火傷以濃酒腳調黃丹塗日三五次

手指誤入門金屈鉞子內取不出以熱醋淋之皮鈹卽出

又方以熱灰汁淋之

塵沙入眼中以尖筆點濃好墨抹睛上下卽止

才覺中暑爛嚼大蒜一兩瓣新水送下

心脾痛以良姜並餅鑪中黑火專等分爲細末醋湯調下一錢

暴喫逆但閉气良久愈

魚骨之類鯁喉中但至心默念云五順東流三徧急呷水或羹湯咽之立下若爲他人卽念七徧入水中令呷亦效

蔻去皮大烏梅

呵子各一个一寸一升同煎半升熱服

巳成痟渴或暴瀉宜以三寶丹治之

生牡礪炭火燒生硫黃以柳木槌研極細

巳上等分爲末用生薑自然汁煮麵糊和元如梧桐子大空心鹽湯吞下二十元止瀉米飲下

打撲傷折

川椒

芍藥

牛膝

自然銅

當歸

金毛狗脊木鱉子去皮

巳上七味等分爲末每一兩白面一兩拌勻以童子小便調稀稠得所用軟紙數重攤藥在上裹縛損處每七日一易覺幹以溫小便潤之

蜈蚣蛇蠍等傷以鬼蓋傅之切不可近口【鬼蓋墻陰菌也又名朝生暮落】

又方以生鐵於石上磨水取漿塗之

漆瘡用桂末以雞子淸調以雞翎子掃日三兩次

又方煮菘菜湯洗妙

作邑自箴卷第十

淳熙己亥中元

浙西提刑司刊

●跋

是書見於直齋書錄解題及明文淵閣世善堂兩書目常熟陳子準依宋本傳錄繼入於鐵琴銅劍樓卷首有李元弼自序作於廣陵時爲政和丁酉是本卷末有淳熙己亥中元浙西提刑司刊二行距成書時已六十餘年是必當時重視玆書可爲牧令圭臬故由官署覆刻俾膺民社者有所取法也篇中於刑獄賦稅戶口田土買賣官物約束耆壯諸事紀述特詳可以考見當時社會情狀且爲北宋人著述又四庫所未收故特印行俾免湮沒海鹽張元濟

