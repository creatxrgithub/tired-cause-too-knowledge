庸吏庸言

﹝淸﹞劉衡撰

●目錄

原序

自序

上卷

下卷

庸吏余談

●原序

予以己卯使粵時簾舫先生官於粵當道多言其賢余亟欲一見同使者吳瀹齋殿撰曾受業先生之門先生來試院而余適他往遂不獲見前歲餘奉關防來蜀先生爲閬守私幸當得一見以罄積悃及予至閬先生已移守成都意予還成都時當得數數相見及余歸自建昌先生已擢開歸道僅得再晤其於先生素所蓄積莫由測也先生瀕行出自治官書一卷示余於閭閻之休戚風土之利獘籌劃詳備若秦越人治病洞見垣一方是以藥劑應手必效而先生未嘗以是爲足余於是知先生之所以自期者遠也古有爲政論者有爲治縣譜者孔北海諸葛武侯集皆有手教近世如王陽明呂叔簡集內所存條教皆視他文爲勝蓋心之專注在是故明白朗暢其言可以曉婦孺而聖賢無以易其理所謂誠乎誠無不格所以先生自縣令而刺史而郡守而觀察皆出特簡天下莫不仰

聖天子知人之明而令嗣成進士爲名翰林則天鑑先生之誠而爲循良之報者亦云厚矣而先生顧謙甚曰是庸言也噫惟其庸也所以不可易也夫時道光十年歲次庚寅仲秋月上澣四川督學使者郭尙先撰

●庸吏庸言自序

予俗吏也俗則庸矣予以嘉慶庚申恩科鄕舉副榜補國子監漢教習官十三年歲戊辰俸滿錄用知縣以銓選期遠自京師歸時先大父編修公自雲南退居林下先大夫以歲貢生裏居授徒屢以官箴勗衡曰他日毋作孼也又嘗課衡讀律曁廿四史循吏良能諸列傳旁及昔賢荒政水利保甲弭盜聽訟理冤獄諸法曰爾師此他日毋作孼也予性鈍故不能文顧嗜法家言嘗私計一行作吏吏一人而附吏以售獘者恆百十人且逼處肘腋率乘隙環而攻所謂吏者則惴惴然知毋作孼之難也家故藏書輒搜取古今人總集別集之語近吏治者泛覽而涉獵之𨿽小說家未嘗不寓目焉歲癸酉奉檄廣東試用知縣丁亥由四川巴縣遷綿州直隸州知州凡待罪牧令者十有五年矣在官一遵功令次亦規仿前人成法無出臆見稍稍自立異者庸矣予竊幸得與民�安於庸也民乃獨信予顧予往往與書役輩忤而所在僚佐之門丁善書役者咸恚予且以予署不設司閽者恐同官效子則若輩無噉飯處更無論其它也輒相與附和書役言又從而爲之詞自是予交遊中遂有詫予立異者予異乎哉夫國家計吏之典直省遴舉賢員謂之卓異大臣以人事君所以激揚治行鼓舞羣材者正在一異字然則諸君子之異予者乃其譽予者也予則何敢予受大賢知己之恩疊邀寵命行有日矣異乎否乎予不可以無言在粵者不必言言其在蜀者言其在蜀爲郡守牧令者旣受代小憩館垣心泊如也輒檢此間稟札告條之尙存稿者敬以質之同心以明予之不用門丁不暱書役硜硜然守王章而服家訓者祇此區區不敢縱蠹作孼之苦心庸也非異也何足當大雅一噱哉爰署此編爲庸吏庸言而率書其緣起如右同人倉卒付梓義例參差當攺正之道光十年庚寅七月旣望南丰劉衡

●庸吏庸言上卷

南丰劉衡存稿

巴縣到任自誓告示

到任謁城隍神誓

博采良謨告示

鳴鑼條款

嚴禁捕役妄拏告示﹝各役妄用鎖煉附﹞

不用差役傳案票稿

勸諭書吏告示

稟嚴束書役革除蠹獘由

札各牧令嚴禁蠹役由

札商各牧令官須自做愼用門丁由

札各牧令相驗宜遵例自備夫馬少帶人役由

札各屬自盡命案應遵例屍場結案由

嚴禁藉命擾害及賞格告示

勸民切勿輕生告示

稟制憲札詢民風好訟應如何妥議章程遵卽議復十條由

理訟十條

稟復斷追不能速繳之案遵札辦理由

○巴縣到任自誓告示

爲立誓事照得本縣徳薄才疏未諳治譜所差堪自信者惟此羞惡之良常惺不昧所願與此邦之賢士大夫相爲砥礪也本縣世受國恩夙承庭訓自蒙養時卽習聞義利之辧壯年遊學他鄕閱歷世故更能立定腳根毅然有所不爲曩者備員東粵八年三任永矢此心昨歲選授墊江量移梁邑今復調任來玆蒙各憲諄諄以淸愼相勗若竟變易初心敢於詞訟案件收受案內外人銀錢物件千百之多銖兩之少一經染指卽屬受贓至於罰贖一事借充公以巧取此穿窬伎倆而又明目張膽以行之所謂小人無忌憚者尢爲無恥之尢本縣如或有此不特違憲訓而玷家聲吾知天理之所不容必爲天條之所不赦卽使偶逃國法亦斷難幸免冥誅江水滔滔危灘千里我舟載寶何以杭之冥冥者斷不能爲貪贓鬻案之劉衡恕也合行出示曉諭爲此示仰合屬寅僚紳士軍民人等知悉區區此心其共鑑之嗣後一切案件敢有幹我以私誘我以賄者是直以倡優盜竊待我也本縣誓不與之俱生毋論何人立卽詳辦懍之並將自誓對聯附刻於後凡以自白且自勵也特示

○到任謁城隍神誓

維神聰明維神正直以佑我民以福我國惟小子衡自慨涼徳今來作宰行不敢墨除原用舊章之不病民者未便遽革此外一切詞訟案件儻敢受百姓一文維神其殛�百姓一飯維神其殛故縱書差索擾維神其殛或遇事不肯盡心任其延宕以致拖累維神其殛敬陳誓文用表我心用盡我職神鑑昭昭尙其來格敢告

○博采良謨告示

爲博采良謨以襄治典事照得本縣世受國恩夙承庭訓愛民若子疾惡如仇頗不以俗吏妄自菲薄今者蒞任是邦若不盡心盡職視公事如家事不特天理所不容亦卽家聲之大玷惟自問徳薄能鮮未諳治譜況下車伊始於本邑民情土俗尙未周知而吏役家人難分良莠斷不敢假以事權寄之耳目俾得售其欺罔錮我聰明非徒無益而又害之因思知縣爲親民之官官與民親則血脈貫通官民聯爲一體而情無不通卽事無不治則所賴以相助爲理者計莫如本邑公正紳衿耆老旣生長於是邦自見聞之較切本邑何利當興何獘當除果有眞知灼見卽速公同確議剴切稟陳本縣將嘉納焉抑又思之爲治以去蠹爲先邑內誰爲教唆詞訟之人及有無拜會結盟容畱嘓匪窩賊開賭橫行鄕裏爲民害者毋論紳士耆民準其承遞密函本縣密延入署詢問明確立卽密拏訊辦並不令棍等知訪聞之來歷以免挾嫌思報本縣爲地方求治起見是以虛衷博采愛憎取捨絕不徇一己之私尙其鑑我苦衷直言無隱則不以本縣爲俗吏也本縣之幸地方之福也特示

○鳴鑼條款

一告結盟拜會謀爲不軌者

一告捕役妄拏及教賊開花者

一告差役無票妄拏者

一告差役私押者

一告差役詐贓者

一告差役作賊及窩賊者

一告棍徒唆訟及誣告者

一報人命案者

一報盜案搶案竊案及搶親案者

一捆送嘓匪及彊丐者

以上十條俱許喊稟本縣大堂檐前懸有大鑼一�準其鳴鑼本縣一聞鑼聲立卽出堂訊究十條之外照例具呈特示

○嚴禁捕役妄拏告示﹝各役妄用鎖煉附﹞

爲嚴禁捕役妄拏事照得例設捕役專司緝賊誠以賊息則民乃安法甚善也若妄拏無辜及教賊誣扳良民律有明條罪名斬絞煌煌功令誰敢故違乃本邑捕役承票緝賊往往將票內無名之人捉影捕風到處嚇詐甚則商令伊夥假報竊案迨經奉緝又將伊等平日豢養之賊及曾經犯竊旋卽攺悔之人捉送到官教令誣扳某人接買贓物某人知情同夥遂至一案輾轉波連十數人至二三十人不等層層剝削良善破產傾家不可勝數吾民受害巳深實堪憫惻本縣在江西也是百姓設身處地何能堪此今躬膺民社官稱父母若明知地方有如此大害不爲痛革是本縣縱蠹殃民亦卽民之賊也本縣之子孫豈但被捕役誣陷耶除逐案嚴懲外合行列款出示嚴禁爲此示仰軍民人等知悉嗣後捕役不帶本縣印票及印票內無名之人憑空指爲某衙門某賊所扳向爾索詐者準被告之人立卽著人赴縣鳴鑼本縣大堂懸有大鑼一�立將該差嚴究斷不使爾等絲毫受累也毌違特示

今將嚴禁捕役誣良妄拏及各役妄用鎖煉各款列後

一捕役到鄕爾等須問明來歷查驗有無印票如並無本縣印票妄行拏人及起贓者準被害人著人赴縣鳴鑼喊稟

一捕役到鄕𨿽執有本縣印票而所指拏之人票內無名者準被害人著人赴縣鳴鑼喊稟

一捕役及一切差役到鄕承票喚人所喚之人𨿽系票內有名但姓名之旁並未朱標鎖字或票鈐有不鎖二大字圖章而該差竟敢妄行用鎖索得銀錢始行開放者準被害人到案時口稟以憑追贓算息給領

以上三條本縣爲吾民革除蠹害一片苦心旣不費錢又不費力但經鳴鑼喊稟或當堂面稟不必具呈立予究辦爲吾民伸冤吐气若本縣僅付空言不能實力爲爾作主尙靦然爲民父母耶請試之特示

○不用差役傳案票稿

爲傳知自行投案事據某【原告姓名】人以

等詞控某人一案查所控系

細故某【被告姓名】人正當投案訴明斷無匿不到案之理不必差傳爲此卽著原告某人持此傳票交給鄕約某該鄕約接到此票卽速告知被告某人定於月

日自行到縣投案鳴鑼立卽訊結其要證某人等卽著兩造自行邀齊赴案一切要件亦各檢齊臨審呈驗以免另行往返致有守候拖累之苦均無違誤須票加朱批此系本縣恐吾民受差役擾害故設此票爾等須體我一片苦心屆期自行投案一訊卽結旣不耗費錢文又不廢時失業幸勿觀望遷延可也

○勸諭書吏告示

爲曉諭書吏守法行善事照得各衙門設立書吏佐助本官分辦公事期滿之日例準考職授官理宜守法本縣以爲公門中好修行爲書吏者不但守法兼可積徳若果能隨事隨時畱心行善必有好報是以本縣於書吏中遇有無心過失多從寬宥原以書吏𨿽系在官人役究有體面與各班差役不同養爾等之廉恥卽以激發爾等之天良也試觀前明表表名臣如徐況諸公皆由吏員出身本朝吏員仕至大位者不一而足至於吏員之子孫顯秩淸班更難枚舉那一个不從行善得來若不肯行善又復行惡卽使獲免王章斷不能幸逃陰譴屈指算去歷歷無差報應之機公門尢捷良可畏也爲此示仰各房知悉爾等務將後開各條懍懍奉行便是行善各宜自愛毋以本縣之言爲迂闊也

計開

一該房親族有田土錢債婚姻及一切細故可以調處者急宜勸令和息不許倚恃身在衙門唆令興訟

一不許唆令人犯妄攀以致開花搭橋拖累多人

一訊明釋放人證不許私押若差役有私押情事亦責成該房稽查密稟

一出票喚人最宜愼重語云一人到官一家不安嗣後差票內不許妄用拘字及濫用鎖拏二字

一案內有押侯人證亟宜稟催速審如本縣別有公事偶爾遺忘準爾每日催稟一次

一案內緊要人證已到一二可以審訊者立卽送審不得以人證尙未齊全延不稟請致滋拖累

一詞內及供內情節牽涉閨閫婦女或事屬曖昧準爾回明摘刪不許徑行列名敍稿送簽

一敍供不許增刪情節其有語太支離木應節刪者回明定奪

一禁押枷號各犯時加照料大寒大暑尢宜加意

一舊有漏規如紙張飯食之類以資辦公且爲數無多相沿巳久原難遽革但不許額外多索至命案紙張油燭槪系本縣逐案捐廉辦理爾等不得索取分文如敢違禁私取計贓嚴辦

以上各條各宜懍遵違者決不寬宥

○稟嚴束書役革除蠹獘由

敬稟者案奉憲臺批卑縣稟復石柱廳徐令革除蠹役一案奉批該令馭役素嚴仰將如何約束書役緣由據實稟復等因奉此卑職復查安民之道除蠹爲先天下無不愛民之官而愛民之政不能下逮者良由蠹等內外勾連牢不可破務以阻撓而扞格之而愛民者往往或至於厲民夫律設書役以供差遣原不能盡除不用惟若輩罔顧急公只知骫法所賴本管官束縛而馳驟之俾知畏法不敢放膽肆行倘稍有犯立予嚴懲免致釀成案件則可以保百姓之身家卽所以全役等之性命並藉以自顧考成豈非善事卑職前在家鄕親見衙蠹之害民甚於盜賊大抵役爲甚書次之今幸隸仁帡得親訓廸頗知以痛除蠹役爲務自到墊江梁山巴縣以來放告收呈或準或駁槪系當堂當時批明榜示其已準者如具呈時兩造俱到卑職諭令等候片時俟批呈畢本日卽爲訊結此毋庸差喚者也如彼造末到查非顯然犯法被告必然逃匿之案則於呈尾批明卽令申證或約鄰人等轉飭被告定於某日自行赴質以免差傳字樣亦鮮有逾期抗匿不到者此亦毋庸差喚者也其有不能不用差傳之案則分別道裏之遠近人數之多寡事情之難易限以到案日期亦卽於收呈之日實時出票簽差所差之役卑職於初到任之三五日點卯時只畱經制數十名其餘槪行革黜不畱一人其畱者榜示城鄕榜內載明此榜無名者俱系革黜字樣並當堂將畱者姓名掣簽掣得名次注冊以次差遣不許役等於差票上自行簽名送案求標其尋常戶婚田土錢債等案一票一差從無一票二差之事依限則記功逾限則立責決不姑寬亦不以功抵過或該差躲匿則用連坐之法窮治該差之總頭及初點卯時所取連環保狀內之保人務獲懲治而後巳是以卑職並無逾期不到之案有具呈之日卽結者有一兩日卽結者至遲亦不過二十日之例限惟巴邑錢債轇轕追繳遷延不能不稍延時日耳且一案只有一呈蓋有告呈而無訴呈其有訴呈者多於臨審時遞出至催呈則除錢債案外自來未接一紙是以差役𨿽甚狡獪𨿽善詐騙只因立限緊嚴遂至無從下手再查役等擾民多在命盜案件卑縣綹竊各匪卑職令保甲團鄰守望稽查準其扭送其案發而巳逃逸者不能不簽押捕役卑職亦酌予捕費嚴禁開花至報有命案卑職親赴相驗只用刑仵皂各一名從不帶差及家人下鄕所有命案正犯仰蒙福庇俱系保鄰送案或犯自投首卽巴邑繁劇命案較多亦無差拏之犯若案內要證未到則於相驗時告知其親鄰定期於某日到縣赴質諭以一訊卽釋決不畱難並先給以來城盤費數十文或百餘文該幹證等共知不致拖累惠然肯來從未有疑慮躲匿而逾期不到者則亦毋庸差喚者也迨招解之前三五日內卑職遴選家貲殷實之差二人取具連環的保給以盤費解費令其帶犯招審是以卑職在墊梁巴三邑所辦命案從未出差拘喚一人一證此則仰賴福庇幸無逸匿之犯故卑縣之民得以幸免命案差傳之擾也至撥頭一項墊梁巴三邑俱有此名目墊梁業巳革除巴邑事繁勢難淨盡但小差有犯則嚴懲票內標名之正役不準小差代受刑責是以差等畏法不敢滋事生端再查差等嚇詐鄕愚固藉多帶散役尢在妄用鎖煉卑職於票差內印用不鎖二字大圖章一顆與私押人證等獘一槪革除曾刊定票差章程四條粘於喚票之後幅令鄕民一目了然庶承票之差不敢肆行無忌玆謹將章程印刷一紙恭呈慈鑑至若房書之獘多在﹖﹖柰擱案件勾結訟師圖翻已結之案卑職隨時懲治絕不姑寬然尙無承票之陋習卑職伏思州縣衙門百獘叢集而莫甚於役役借官以剝民官斷無忍於縱役之理無柰有助役爲虐者卽官所用之門丁是也役有大過則爲之緩頰而通信焉令其巧爲彌縫役有微勞則爲之張大而粉飾之令其長邀恩寵卑職至愚以爲欲除蠹獘先馭門丁未有信用門丁而獨能翦除蠹獘者區區管窺所及知無常也卑職素沐訓誨頗知愛民卽知力去其病民者或者乃以卑職爲寡恩苛刻卑職不卹也蓋宰官一身眾生托命嘗自念窮措大博得一官何苦自沈孼海有利旣不能興乃有獘亦不能革眼看著蠹役放開手膽朘我膏脂猶復膜視旁觀不爲之拊心援手縱逃吏議難免冥誅豈但上負憲恩下辜民望卑職𨿽甚顓愚極知震惕玆奉前因謹將卑職嚴朿書差不敢縱蠹作孼之苦心率意陳詞冒昧無狀敬以質之大人未審有當於學道愛人之心之治於萬一否伏乞訓示爲此具稟

計附呈卑縣差票後幅粘連章程一紙

今將差役承票章程開列於後

一票內所簽之差除正身外不許私帶白役若票只一差而帶至三人票只兩差帶至四五人者準被害人鳴鑼喊稟

一各差承票傳喚人證不許妄用鎖煉若票內注有用鎖二字方準用鎖倘敢妄用鎖煉準被害人鳴鑼喊稟

一差役承票喚案票內注有到案限期如果依限到案該差記功一次補差一票其記大功一次者補差三票若逾限一日記過一次二日責十板三日責二十板四日以上定將該差枷責革役

一該差喚出被告人證立卽告知房書開單送審不許私行押候𨿽系昏夜亦應稟明定奪倘人巳到而延不稟審逾兩時者責五板逾一夜者責一十板逾一日一夜者責二十板逾兩日枷責革役許被害人鳴鑼喊稟或當堂回明

以上四條該差等各遵毋違本縣執法素嚴決不姑寬切勿以身試法特諭

○札各牧令嚴禁蠹役由

爲嚴禁蠹役事照得安民之道除蠹爲先而衙蠹之凶差役爲甚天下無不愛民之官然愛民之政往往不能下逮者良由蠹役內外勾連從中扞格而愛民者或至於厲民夫律設衙役以供差遣原不能盡除不用惟若輩槪系匪徒不顧急公只圖作獘不可以理諭不可以情動不可以徳化不可以恩結所畏者法而巳矣全賴本管官朿縛而馳驟之俾知畏法不敢放開手膽但經有犯立予嚴懲免致釀成案件則可以保百姓之身家卽所以全役等之性命並藉以自顧考成豈非善事本府前在家鄕並先年遊迹所經親見蠹役之害民甚於賊盜蓋賊盜旣畏事主之喊拏尢懼官差之捕獲役則藉官勢以肆惡一票到手嚇詐百端大而命盜案件罔陷無辜贓可栽誣供能逼串其小焉者首賭不必起有賭具稟姦不必獲在登時承緝則任指夥窩弔贓則妄稱銷寄以及多帶幫差擅用鎖煉私押人證訟師地棍店主悉與狼狽爲姦彼良民者但經票上有名一訟之費動輒破家冤苦莫伸輒尋自盡該役等蠹惡如此旣經發覺卽當盡法嚴懲俾受害者帖然心服則𨿽未能約束於平時尙不徇庇於事後猶得援自行審辦之文照例免議乃計不出此反爲之竭力彌縫無論知情徇縱律有明文卽使幸逃吏議淸夜自思爲民父母當如是乎此外省之積習也川省近蒙大憲訓廸吏治蒸蒸保屬尢爲謹飭惟蠹役害民則在所不免本府到任巳屆兩月接閱民詞槪系控差索詐之案豈盡捏情聳飾耶回思我輩少時羣居言志無不願做好官一行作吏豈遂頓易肺腸蓋官本愛民斷無忍於縱役之理卽役亦本畏官斷無敢於害民之事無柰有庇役助役爲之綫索者則官所用之門丁是也役有過則彌縫之微勞則張大之丁以役爲爪牙役結丁爲耳目本官濡染旣久性情嗜好漸爲所移以爲用役則事事順手不覺好惡爲之顚倒遂有寄役以心腹者不知役己弄官於股掌也而公事不可問矣而元气剝削盡矣本府管見以爲欲除蠹役先馭門丁未有信用門丁而獨能翦除役獘者該州縣馭下尙嚴可與道此本府故敢以此言進札到務期再勵精神專力除蠹但使有犯必懲便可免其上控此卽自全之道也但官稱父母須刻刻以民爲心以民爲事何於蠹役而愛惜護庇之使擾吾民也本府前在墊梁巴綿時刊有票差章程四條粘於差票之後鈐用印信令鄕民一目了然承票之差不敢肆行無忌是以差等尙不多事幸免事端而區區之心因得以見信於百姓計自到蜀以來五年四任無一上控之案卽本州島本府未受一詞非其明驗耶玆發去原刷章程一紙仰卽照刊多刷每差票之尾粘連一張犯者必懲切勿寬貸則蠹獘除而愛民之心與政乃能下逮矣一切遵照辦理毋違速速此札【票差章程見前】

○札商各牧令官須自做愼用門丁由

爲札商事案據昭化縣稟復本府札發嚴禁蠹役並刊發票差章程一案據覆稱將命宣詞尢賴門丁而出納等語本府查設立門丁以供傳宣出納律例並無其文夫賓客寅僚往來傳帖各衙門設有柬房卽跟班茶房可兼其事何庸專設門丁至於傳呼胥役出納文書則有看守宅門之官役例設轉桶原有深心亦不必門丁經手況本官日坐堂皇或兀坐二堂重門洞開檢點簿書俱系親手若告誡吏役則當堂可以而諭更無庸門上傳宣夫牧令官稱父母是以例定儀從不用回避牌以其親民也若於咽喉之地添一阻隔之物致令親民之官與百姓气脈不通則官民交病矣蓋此輩爲利而來見識淺鄙斷無惇品明理可備諮訪之人祇工於作獘而巳假而曰有才可用則尢宜加倍防閒彼門以外之蠹役刁書其初原不敢公然舞獘必先於門上探聽消息久則串成一气官之一言一動外閒纖悉周知而勾控私押擱案誣拏諸獘從此起矣甚則有牽鼻反唇之事本府前在廣東曾見一縣奉文緝一要犯選差勒限懸賞一千圓差於限內獲犯解縣門丁李某令差且押犯私館語官云犯巳遠揚增三千圓則可官不得巳許二千圓仍不得犯欲比差則門丁匿差且爲緩頰竟如數予三千圓始將所獲之犯交出此一事也又見一縣稅契盈於原額幾倍一官到任門丁曾某串吏爲姦佯語官云此地頻年短稅柰何官愕然求策則徐曰盍令戶書包辦乎不可則彊之官頷之吏則佯爲不受命也者遲之旬日門丁佯迫之吏乃勉彊應命官以爲幸免賠累也待門丁有加禮而不知所獲乃倍蓰也其後某官卒以挪缺掛彈章此又一事也皆向所目擊者此類不可枚舉然特不利於官而巳其貽害於民者更甚焉則更難悉數矣大抵若輩所最不喜者官有惠政官有廉名必多方阻撓之使惠績不及於民且使官廉而民仍不免於費又必肆行污蔑乃能售其招搖射利之私且其巧於迎合也官喜朴誠則僞爲椎魯官喜伶俐則彊作聰明官信之固正用其欺官疑之則反行其詐處處樹黨種種夤緣官卽精明頗難跳出圈套之外深可畏也此獘各省皆然保屬恐亦不免本府平情論事以爲官果聰彊出眾實有駕馭之方自不妨設立閽人聽其拏事否則手持太阿授人以柄未有不陰受其害者卽不僨事而官非自做難以捫心況我輩讀書從政聰明才識自與庸眾不同卽使資僅中材而蓮花幕下盡有嘉賓豈不足備諮諏而資集益顧必旁落於廝養輿臺之賤其意何居且舉地方最切要重大之

件皇上大憲所鄭重寄托於官而復稽查之鈐制之防閒之者竟傾心拱手而﹖之降志相從惟命是聽是直以信君子者信小人且以未肯遽施之君子者竟兒戲而付之小人則與前代任宵小信姦邪者何以異哉毋惑乎覆車之接踵也卽謂官之用之也未必盡出於信任之誠不過藉之以代勞耳我輩以窮措大博得一官恩深任重當思官系何人而令若輩代勞乎況若輩何所圖而肯盡瘁其心力以代我勞乎又況一切公事總須親閱親訊親自經心究竟不能脫然事外則若輩亦何能代我勞乎管見以爲與其畫依樣之葫蘆何若下砭身之藥石如果革門丁而不用固徵實力實心倘系衝途萬不得巳計莫如用一無用之人如耳聾口喫之類只令傳帖並不假以事權不幹與公事不與書差熟識接談如此則官能自做而刁書蠹役失所憑依徳政可以下行民隱不難上達事一而功十矣本府才具短拙自揣無駕馭門丁之才是以服官以來𨿽屢任衝繁之缺所有家人只令伺應茶飯跟班諸雜役無所謂管理案件及傳諭書役主張公事之門公自粵至川廿年七任所辦公事並不因未設門丁致形竭蹶且無一上控之案此賢刺史令尹所共見共聞者合行札商該牧令關心民瘼貫耳賢聲尙其克自振拔用門丁而不爲門丁所用焉斯可矣總之本府此番商確乃據理而言非一家言也乃循例而行非我行我法也本府苦口苦心現身說法且舉半生閱歷所見所聞所知者傾倉倒廩而出之蓋惟痛癢之相關不覺腹心之款布區區誠悃尙其鑑旃至於能行與否自有主裁毋相彊也商之商之特札

今將本府作牧令不用門丁所有書役送進案件及發出案件章程列後

一二堂之東設長棹一張棹上分界數格每房一格八房則分爲八格九房則分爲九格格內正中油書某房送進字樣又另立粉牌數塊每房一塊牌上亦油書某房送進四字所有各房送進之案件令該書自送於棹上某房格內以某房粉牌壓之免被風吹且一目了然

一二堂之西設長棹一張棹上分格及粉牌俱照東棹制備但棹上格內油書發某房三字粉牌所書亦如之所有內署發房之案件令簽押家人放於棹上某房格內以某房粉牌壓之

一東棹之旁設磬或小竹梆一具其各房送進案件立卽敲磬或擊梆三聲以便收�核辦其發出時只須一看門人役指喊某房令其自進二堂收去

一各處差役都系分鄕分裏另制一小書箱照鄕裏分格所有各鄕裏差人稟帖或繳銷差票俱令其自行放入書箱之各格內其發出者槪系當堂面給

○札各牧令相驗宜遵例自備夫馬少帶人役由

爲札飭命案相驗應遵例自備夫馬飯食少帶人役以全民命事照得本府生長江鄕宦遊嶺表竊見外省命案毋論毆殺自盡路斃一經報官書差等視爲奇貨勾串門丁先發幹役爲前站前站到鄕輒勒令約保及被告或鄰佑人等搭蓋棚廠預備席棹並向被告人證索取夫價飯食等項錢文動輒費錢數十千或百數十千迨官往驗差恐少帶人役不能任意索詐輒嚇稟本官妄稱風聞屍親糾約多人恐有不遜宜多帶丁役以助威官有戒心輒帶領百十人或數十人肩輿怒馬蜂擁而來所到之鄕雞犬驚匿任役詐擾不飽不休若系無屍親之案則向地主山主塘主屋主及所在遠近鄰佑勒派各項銀錢故往往一路斃之案案內牽連鄰證數十人家產悉傾甚則延及二三十里內之富戶謂之望鄰亦被嚇詐破家竭良民有限之脂膏供眾蠹無厭之吮吸地方元气索然盡矣此其累民者也又況帶人過多難於稽查其中必有指官撞騙之人屍親微有風聞勢必不服往往不肯領屍或將屍身搶匿或將屍棺擊破甚則有毆差碎轎辱官之事卽不至此而屍親以疑役者疑官官或親塡屍格則疑爲刪減傷痕官如簡敍供招則疑爲開脫重罪因而訟師放膽訐告無休而疑似之間遽騰官謗上司不得不提省發審遂使讞局之委員主稿之憲幕承案之書隸皆得持柄而搖且逾限處分部議隨之種種花銷層層荊棘乃至同官齒冷上憲心疑𨿽平時眷注優隆亦爲之頓替幸得保全回任而所費巳不支矣此其自累者也而更有甚焉者百姓至愚彼見地方官每相驗一場被告鄰證便須花費甚至傾家因此些小事故輒萌短見意以爲拚卻一命便可害人受累以致輕生之案愈驗愈多一歲之中一隅之地亦添出許多命案嗟乎夫馬飯食所值幾何乃以計較些微之故致令無罪之民相率就死是剝民之財又戕民之命也言之憮然則皆多帶人役濫派夫馬飯食之所致也此江鄕嶺表一帶惡習也川省尙不至此查例載凡人命呈報到官該地方官立卽親往相驗止許隨帶仵作一名刑書一名皂隸二名一切夫馬飯食俱自行備用並嚴禁書役人等不許需索分文如該地方官不行自備夫馬取之地方官照因公科斂律議處書役計贓治罪各等語法至嚴也本府查相驗如果少帶人役其夫馬飯食錢文如系本官自備每案不過一二千文卽極遠之處亦不過三四千文數本無多並不甚費若派之於民則每案至少亦須數十千文分賢侯一勺之泉存小民十家之產何樂不爲假而曰可爲而不可爲是己之橐則積及錙銖民之膏則擲同糞土毋論違例且不近情況乎效尢尋死命案由此日多旣忍心而顯絕其生涯復順手而暗驅之死路官稱父母我有兒孫試一捫胸能無芒背管見以爲我輩卽遇最瘠之區此項錢文𨿽典鬻朝衣必須自備蓋不獨保民財實以全民命也本府在粵八年在川四任所有相驗命案因恐帶人稍多難於查察不得不恪遵定例止帶仵作一名刑書一名其皂隸二名則減爲一名令兼僕事並與轎夫輪流持傘轎夫四名長途酷暑則六名或加一馬以節夫力通其不過十人此外從未多帶一人自攜小菜一包飯則隨時鬻之市肆其書差一切夫馬飯食俱系捐發且所帶之人令其在輿前案前伺應不許趲前落後寸步擅離犯者不宥如此則人人皆在眼前稽查較易可免索詐撞騙諸獘而所部百姓見自盡者不能害人徒死無益因此不肯尋死久之輕生之案一年不過兩三起是所費有限而所補實多此本府身試之而有奇驗者今量移來此怵目爰書服膺成例每遇錄囚讞獄未嘗不掩卷彷徨起而拊心揮淚諸君子現宰官之身度眾生之命香花座上應證前緣我佛慈悲何待鈍根人饒舌惟本府窮措大耳自問下愚受

恩深重別無本領積有愚誠以此協寅恭卽以此圖報稱而巳敢以曩作令時相驗告示錄稿一通附質公堂用資納牖至於解費一項原被鄰證誰爲應派之人派則坐贓本府未嘗躬蹈且數亦無多捐爲合理敢並及之迂疏之見愧不通方殆可爲知者道難與外人言也笥篋藏之希勿宣示恐爲忌者口實又且曰沽名也商之特札

附作牧令時相驗告示稿

﹖附作牧令時相驗告示稿

爲相驗事照得本縣親赴該處相驗不帶簽押跟班不帶茶房號房不帶廚子不用頭鑼髙帽不發前站不帶差役不用民壯只帶轎夫�名刑書一名仵作一名皂班一名本縣自帶小菜一包其轎夫差役人等每人每日本縣各給予飯食錢捌拾文均不許爾等預備飯食並不許搭蓋棚廠只許借備方棹一張開水一壺所有舊規夫價及一切漏規銀兩槪行革除本縣斷不受爾等一文喫爾等一飯其書差人等倘敢勒索及招搖撞騙地保約保倘敢藉端科派本縣大堂懸有大鑼一�許被害人鳴鑼喊稟立卽枷革又本縣賞給死者棺材錢�百文此示實貼屍場毋違特示

○札各屬自盡命案應遵例屍場結案由

札爲自盡命案宜遵例屍場結案以免拖累事查戶婚田土等案例限二十日完結所以寬其限者良以此等尋常案件民卽被誣尙可從容剖辯不致受累若命案牽連役等奉差勢同狼虎不但被告幹證苦累難堪卽地主鄰人但有名字到官亦俱飲泣吞聲任其剝噬假而官肯早結如自盡命案卽在屍場取結何至吾民苦累耶查例載凡人命系輕生自盡者卽於屍場定案將原被鄰證人等釋放如該地方官故意遲延拖累者照易結不結例處分各等語所以禁延緩而懲拖累也合行札飭札到該州縣嗣後自盡人命驗無別故務須遵例卽於屍場取結結案一切原被鄰證立卽釋放萬勿帶一人進城蓋一進城無論書差等撞騙勒索關系官聲釀生事件且以當場可了之案而必令無罪之民跋涉往來舉家驚擾卽使不甚受累尢不免失業廢時揆之父母之心終難膈膜本府查釋放人證並非難辦之事只須賢父母在屍場略耐煩一兩刻便可取結完事許多方便又不要花費一文何樂不爲總之事關命案遲結一刻則民多含一刻之冤早放片時則民先脫片時之累賢刺史令尹視民如傷斷無自盡之案可結不結而帶人進城故行延緩之理原可毋庸諄囑惟成例昭然本府�時恪遵罔懈用特申明例文轉行知照所望謹防拖累刻刻畱心則百姓之受福無窮卽長官之種徳無量也仰將如何辦理緣由及曾否遵照定例自備夫馬飯食少帶人役相驗之處一並稟復毋違特札

○嚴禁藉命擾害及賞格告示

爲嚴禁藉命圖利事照得人命案件最能擾害地方本縣向在外省遊幕多年曾見地方官辦理命案接受報呈故意遷延先差凶役爲前站向被告索取夫價飯食及紅袍銀兩並押令搭蓋棚廠及其往驗則又多帶家人差役動輒數十人多則百人乘轎至一二十頂之多甚則出票則有票費招解則有解費如系路斃及無屍親之案則向地保及所在地主鄰佑並二三十里內之富室科派各項銀錢以致訟師放膽敢於妄控牽累其被告者家產傾盡而族鄰及二三十里之富民亦被嚇索致令雞犬不安嗟乎知縣者民之父母也不能以徳化民致令釀成命案巳屬可愧乃竟藉命圖利縱令書差詐擾其與彊盜何異乎本縣銳意圖治除獘爲先誠恐無心誤蹈合行列款示禁爲此示諭合邑軍民人等知悉爾等居住所在倘不幸而有命案將後開各條逐一遵照可也

計開

一速報【地方有一命案地保及屍親鄰證不分雨夜立卽赴縣報明現在大堂懸有大鑼一面準其鳴鑼喊稟不必具呈如或遲延定行嚴究】

一速驗【本縣據報亦不分雨夜立卽赴驗】

一不帶家人及門號房廚子

一不發前站

一不用頭鑼髙帽民壯

一祇帶書辦一名仵作一名皂隸一名

一不要搭蓋棚廠

一不要夫價【轎夫挑夫俱系本縣捐廉自雇】

一不要飯食【本縣自備飯食其書辦一名仵作一名差役一名每名每日本縣各給飯食錢捌拾文】

一不要紅袍銀兩及一切陋規

一不要差費【本縣捐廉辦理】

一不許妄開鄰證

一不許妄控幫凶

一不許妄指傷痕

以上各條本縣實心果力斷不食言書差等倘敢指官撞騙及自行索詐準被害人鳴鑼喊稟其地保屍親聽信訟師遷延緩報及妄告牽累者照例嚴究

賞格

一每案賞給棺木錢�百文【毋論路斃及自盡並實系毆斃命案一律給賞】

一尋常命案能於未報官之先登時將正凶拏獲者審實從重給賞如拏獲正凶或指引差拏在旣報官之後亦酌量給賞

一有關服制重案族鄰地保毋論何項人能將正凶拏獲者本縣查核服制酌量案情多則賞銀三四百兩至少亦賞銀壹百兩

以上賞格決不食言爾等能將凶犯捆送到官旣免簽差之擾亦無牽累之虞又得多銀豈不甚便如敢妄拏照例坐誣有心縱放嚴拏究辦

○勸民切勿輕生告示

爲勸民切勿輕生以全性命事照得虫蟻尙且貪生何況於人人身難得死者不可復生若死後經官相驗便永遠不得超生實在可憐川省愚夫愚婦往往因親鄰些小事故遽爾尋死或弔頸或投水一念之差片時畢命在死的人心裏妄想我只拚了一條命便可以害他受罪至少也叫他破財卻要曉得自己尋死謂之輕生律例內並無抵命之條連板子都不打的何能害人受罪況現在各地方官个个淸正書差都不敢嚇詐那被告及地主們並不要花一文何能破他的財若屍親多事地方官照例治他的罪重則流徒輕則枷杖屍親不但不能訛詐還要連累受罪這等看來那死的人豈不是白送了性命可憐可憐本府前在墊江梁山巴縣任內沒有什麼好處只是勸諭百姓們不要輕生那些百姓都聽我的話各相勸戒不肯尋死到後來假命案都沒有了今到此半年核看各屬輕生之案許多性命如此勾銷幾同虫蟻固由百姓之愚亦因本府之失教淒惻之餘又增慚恧合亟勸諭爲此示仰各屬百姓們知悉你們總要忍气能忍气便是有福的人自後你心裏但有气忿不甘的事只要忍耐半个時辰投人講理要緊緊記得本府的話切不可尋死輕生你要曉得白白死了沒有一點好處不但不能害人破財反連累屍親捱打枉送性命屍遭相驗眞不值得除將例文開後並札飭各州縣一切命案如有多事屍親照例嚴辦外願我百姓自後同登壽域永樂

升平切莫輕生致辜負本府愛你勸你一片苦心毋違特示

今將律例三條開後

一例載自盡之案如刁悍之徒藉命打搶照白晝搶奪例擬罪仍追搶毀物件給還原主

一例載自盡之案屍親混行吵鬧毆打勒掯行詐者杖一百枷號兩个月

一例載諸人自縊溺水身死別無他故親屬情願安葬官司詳審明白凖告免驗

務望紳耆及讀書明理之人遇鄰里中有气忿想去尋死的立卽苦口苦心將本府此番勸諭告示向他勸解勸得一人便是救活一命積善之家必有餘慶徳孚桑梓澤及兒孫天保佑爾理固足據也特諭

○稟制憲札詢民風好訟應如何妥議章程遵卽議復十條由

敬稟者竊卑府接奉鈞札內開川省詞訟之多甲於他省且近有京控之案總由吏治疲玩以致民俗譸張差役因之舞獘訟棍由此乘機控案因而日增卽命案之多未始不由於此知府有表率之責應如何定立審限考核功過禁絕衙蠹查拏訟徒其各就地方情形妥議章程詳覆察奪等因奉此卑府循誦再三仰見大人察吏安民至意不勝欽服伏查川省民情向稱淳朴今則漸卽澆漓者皆由卑府等曁所屬州縣吏治怠弛有以致之而州縣之所以怠弛者其端大約有二一則臨民之無畏心也竊惟�朝廷設牧令以爲民也官必愛民民乃愛官卑府愚以爲欲民之愛官必先使之畏官畏之云者非必坐堂皇而敲撲之也其道首在於公公則一準於理理之所在官之刑賞卽因之是以刑得其當固足以示懲卽賞得其平亦足以生警蓋民於其賞之之信卽逆知其罰之之必也如是則畏官矣其次殆莫如勤勤則勵精圖治案無畱牘事必躬親旣自具嚴厲之精神卽顯露嚴凝之气象如是則畏官矣民畏官乃愛官而抑知官之兢兢業業不敢稍肆者固先存一畏民之隱乃能行其愛民之政耶禮曰大畏民志言民畏官也書曰可畏非民又曰用顧畏於民碞言官畏民也交相畏斯交相愛耳否則平日旣無反躬自訟之心又無勸民攺過之語一旦有犯動曰民刁試思同此民也俗吏曰刁而良吏之民何以不刁也能吏間亦曰刁而循吏之民何以不刁也此卑府所以深求畏民之理以期稍得愛民之道也一則平日狃於習俗也州縣一官必須自做然而書寫拘喚之勞勢不能不分權於書役奔走傳宣之細勢不能不使令夫家丁乃官則委以腹心寄以耳目由此而通綫索由此而樹黨援丁則以役爲爪牙役則藉丁爲靠背以致民情浮動官謗沸騰而彼昏不知也夫國家登進人才愼重公事不知幾經綜核而後予之以官今一旦拱手而﹖之烏合之家丁狼貪之書役隨波逐流千人一轍一似捨此兩種人則斷不能坐堂皇理民事也者其有一二矯矯自好之人同僚輒詫爲怪物上憲或疑其好名此吏治之所以難言言吏治者所由廢然自阻而思得所折衷者也爵憲大人痌瘝民隱澄敍官方目下吏治民風蒸蒸日上業巳著有成效卑府作牧令十有五年矣𨿽甚顓愚極知震惕別無本領祇有愚誠用敢將作牧令時憑臆而行者追憶及之率書十條謹繕淸折敬呈鈞座未審有當於爲國爲民之心於萬一否爲此具稟

○理訟十條

一嚴飭代書一切呈詞宜直敍情節也到任之初卽應照例考代書不妨多取數人當時給戳當差者兩三人此外數人記名候補槪行榜示其現在當差者諭令遇有告狀之人無論事之巨細均向其人查問明確依口直書不準增減情節違者不宥本官於大堂收呈時卽向遞呈之人逐細訊問口供如有供詞與呈詞不符者立傳該代書人內署嚴究詞稿之所自來及該原告系何人引來同來者共有幾人一而親筆書簽立拏該原告同來之人必究出眞正訟師嚴辦而後巳一而將該代書枷責革役交保嚴朿以記名候補之代書挨次充補如此則代書破膽再不敢增減情節而訟棍遠揚訟案日少矣所可哂者川省州縣考代書向有陋規之說此壯夫之所不爲尢自愛愛民者所宜厲禁也

一接收呈詞宜當堂親收本日批示也牧令爲親民之官自應當堂親自收呈實時批示若延至三日或五日而後批發是此呈未批後狀復來書差棍蠹因緣爲姦甚則有賄買批語之說種種獘端皆由此起何若臨蒞大堂親自收呈於接呈時向告狀人逐細詰問卽用五聽之法或懾以盛怒或人以遊詞彼訟者自田間而來初見官長訟師之浸潤未深其人尙朴其膽尙虛其口亦訥眞假是非不難立剖較之喚案集訊之時眞情尢爲易得其有理不甚足者逐層批駁文不厭煩當時卽行榜示其情節支離有心播弄者實時取結立案立予薄懲自可以破莠民之膽矣其巳準者亦卽日批出榜示則較之遲遲批示者巳快至數日由是而迅速差傳可審卽審其尙非切要之人證不必齊全可結卽結其無關緊要之供情不妨從略如此又快至十數日或數十日棍蠹𨿽刁無從下手則諸獘悉除矣其亦州縣官息訟而杜誣告之一道乎

一出票簽差宜確定限期親查號簿也訟牒旣準卽應差傳人證赴審惟差役承票到手任意需索不飽不休其所以能需索之故則由於官司之延宕而官司之延宕由於立限之不親自稽查是以此造到案而彼造未傳甚至兩造俱到而捏稱尙有未到之人證故爲捱延致令訟者官未見面而家巳半傾皆由不親查限簿因而不催比原差之故卑府前在牧令時除命盜案立卽出票外其一切戶婚田土巳準之案簽差出票總以收呈之次日辰刻爲率斷不稍延仍計道路之遠近人數之多寡案情之難易親自酌定到案之日期朱注於票墨注於簿近者定以卽日及一二三日各予以余限一日遠者定以四五六七八日各予以余限二日每日晨起親閱限簿屆期者卽朱書小票喚某案原差某人到堂問話字樣催令依限速到到則記功逾則重處決不姑寬如此則所立限期並非虛應故事無不到之案矣且立限旣嚴棍蠹𨿽刁無從下手諸獘悉除矣謹將卑府作牧令時刊刻限期簿式刷就一條呈覽

告狀姓名爲

事控

案房

限

日銷扣至

日限滿差

告狀姓名爲

事控

案房

限

日銷扣至

日限滿差

告狀姓名爲

事控

案房

限

日銷扣至

日限滿差

一承票差役宜連環保結以防逃避則法可必行也律設衙役以供差遣原不能盡除不用然止應畱額設十數名或數十名卽地處衝繁亦止應額外再酌畱數十名其餘冗役槪行革黜惟革役大非易事官𨿽革役而役不自革是以有瞞上不瞞下之說應將畱者姓名榜示城鄕榜內注明年貌住處榜尾大書此榜無名者槪行革黜字樣以期人人共曉其畱用者給予編號刻字粘貼印花腰牌一件並令連環具保每五人立一總頭亦令聯保遇有承行事件一票止用一差票內注定限期依限則記功逾限則重責決不姑寬亦不以功抵過或該差躲匿則用連坐之法窮治該差之總頭並連環保狀內之保人務獲嚴懲而後巳則犯法者無從躲匿而法行矣抑更有進焉者卑府愚以爲欲除蠹役先馭門丁未有信用門丁而獨能翦除蠹役者蓋役等𨿽甚狡獪其初原不敢公然舞獘必有所恃以通綫索透消息者則門丁也州縣官果能馭下以嚴束縛之而馳驟之俾知畏法其亦愛民自愛之一道乎

一狀不輕準準則必審審則斷不許和息也民問細故或兩造關系親鄰其呈詞原不宜輕準誠以事經官斷則曲直判然負者不無芥蔕往往有因此構怨久而釀禍者不但耗費民財巳也其有不能不準之案旣經批準卽應喚來審訊實則究治虛則坐誣斷斷不準告息蓋一準告息則訟棍逆知狀可息銷便敢放心告狀卽使憑空結撰槪屬虛詞但須於臨審之前數刻一紙調停事卽寢息其詭密之情形鬼蜮之伎倆官旣未訊無由得知彼誣告者竟終其身無水落石出之時訟案之所以日滋訟師之所以肆毒未必不由於此州縣官旣準之詞不許告息其亦息訟而杜誣告之一道乎

一審理詞訟寧速毋遲也民問詞訟例限二十日完結自應實時審理若稍爲延緩則舊案未結新案復來愈積愈多小民受累一訟之費動輒破家輕則激而上控甚則釀成命案其害不可勝言況訟案毋論遲速終須審結在一到卽審者固須用一番心卽拖延緩審者亦須用一番心是同一用心也並不因遲審便可省卻用心其速審者不過用心略早些耳況停鹽生鹵遲之日久則訟師插入枝節橫生轉致難於收拾較之速審者難易懸殊是不肯早用其心者必致多費其心不但累民且以自累其失多矣州縣官於一切訟案果能隨到隨審隨審隨結則棍等𨿽巧於播弄而策未畫定案已澈底審明且取有確結不能再翻如此則諸獘悉除自可無一上控之案其控案較多者卽其平日不理民事因而不得民心之確據也似應以控案之有無多寡分別功過至於有控案而能虛心審訊詳銷則功過尙可相抵如旣有控案而又不能依限完結或固執回護不肯認錯更正則是玩僻性成無可策勵卽照易結不結之例詳請議處亦不爲過

一審結一案必須當堂朱書判語也民問命案及械鬭巨案其起釁之由往往基於細故不可不愼也如些小錢債尋常口角之類其事微矣旣經控官不準則巳一經準理倘審斷不甚明切或𨿽巳明切而審後神思偶倦遽爾退堂令差人帶兩造在外間照堂上面斷之語出結毋論堂斷之言聽者不甚了了卽甚了了而兩邊棍蠹各從而挑撥之必至兩造之結各執一詞與堂斷之言俱不符合甚則書役髙下其手竟致供與結亦自兩歧或故畱漏洞或故示矛盾以爲翻異地步如此則未有不翻案及釀成他故者此朱判之所以必不可少也每案審斷旣畢毋論事之大小官且勿遽退食卽於堂皇之上將面論之斷語朱書於點名單年月之內其日公事稍簡則備敍全案之由若十分忙冗亦應將緊要斷語明切書之書畢令兩造將朱判自讀一徧如鄕愚不識字則飭房書大聲宣讀俾兩造傾聽明白則是非曲直訟者各自了然然後令原差帶兩造入內堂照朱判各具遵結照例粘連成捲鈐印存案如此則供與結不至兩歧而通案人証之結亦歸一律書吏無從髙下其手且可杜日後抽換諸獘卽將來或有翻異而展捲了如指掌可免混爭也

一審斷設有錯誤亟宜自行攺正以免上控也自理案件審斷時如果虛衷何至舛錯但案情百出變詐多端況繁劇之區牘詞冗雜地方官縱極聰彊不能保其必無失誤或事後檢點及之或訟者陳詞再懇愛民者均須虛心復核果有可商之處卽應立予平反蓋臨下與事上並無二理詳上之件設或失誤例有檢舉之文聽訟亦然不但失誤當攺也卽微有偏倚未能恰到好處亦不妨一再推求若必以爲官之於民體制所在斷無認錯之理竟爾回護前非恐原審旣有不盡之情則負屈者必有不平之愬是小民上控之滋多未必不由於長官自信之太過也夫牧令官稱父母可謂親矣親則無不可曰之隱親則無不可轉之機但求無負於吾民何必自諱其小失若因文過而致上控是欲自諱而轉以自彰旣累民又自累也卑府作令十餘年無一上控之案卽本州島本府亦未受一詞非必所斷俱允協詳盡也特斷後一再思之但有錯處偏處卽無憚攺正耳總之官果愛民則聽斷必然公允卽問有未協之處但無私心民亦無不諒之未有遽行上控者夫旣無私心又何妨更正乎

一尋常案件定於三八放告日當堂收呈此外各日切勿濫收也夫小民錢債田土口角一切細故一時負气旁有匪人聳之遂爾貿貿來城忿欲興訟實則事不要緊所欲訟者非親卽友時過气平往往悔之官若隨時收呈則𨿽有親鄰不及勸阻而訟成矣一經官爲訊斷曲直分明勝者所值無多負者頓失顏面蓄忿漸深�害有不可勝言者且官卽淸廉結案卽極神速訟者自田間來人地生疏斷不能一無所費此長官任事太勇之過也若官非三八日斷不收呈則訟者欲告之日未必適逢放告之期此數日中有關愛之親鄰爲之勸解則詞狀未投欲告者舊情未斷爲所欲告者顏面無傷不難杯酒釋恨矣夫如此則訟端漸少和气所蒸可以兆丰年而釀厚俗又不僅惜民之財巳也此愛民者所宜體量及之者也倘自詡聰彊收呈不以其時能則能矣毋亦不卹民隱乎況更有藉此巧取者吾烏乎知之至如命盜斗傷搶親等案則應各就地方情形擇其尢要者酌定十條或八九條刊刻宣示準其隨時喊稟或於大堂懸鑼準告者鳴鑼官聞鑼聲立卽訊辦則又不必具呈矣

一究出訟棍必須嚴懲也民問些小事故兩造本無訐訟之心彼訟棍者暗地刁唆誘令告狀迨呈詞旣遞魚肉萬端甚至家巳全傾案猶未結且有兩造俱不願終訟彼此求罷而訟師以欲壑未盈不肯罷手者爲害於民莫此爲甚地方官果能實力稽查多方察訪並於當堂收呈及審理訟案時遇有情涉虛誣者立卽帶回內署究明詞系何人所作何人教誘細詢其年貌住址卽出內署密出簽票責成妥役嚴愼查拏大抵此輩住房總不離官衙左右須於夜闌人靜或黎明時親自圍拏且搜其唆訟確據如呈稿抄批之類獲案後情重者照例詳辦其稍輕者仿照蕭山汪龍莊先生學治臆說所載將該犯鎖置堂柱令其鵠立看本官審斷他案問日責決數板旬月之問未有不憊甚告饒者𨿽極繁難之缺但須辦一二案懲兩三人則若輩聞風喪膽外來者裹足本籍者革面矣抑卑府更有請者州縣官審理詞訟如審系被告理曲但非再犯其杖笞以下罪名不妨寬免只令對眾長跪巳足示懲蓋予負者以攺過自新之路卽畱勝者以有餘不盡之情亦長官造福之一端也若審系原告情虛則必須依律照例加等嚴懲斷斷不宜姑息庶誣告者知畏而訟日稀矣抑又有請者牧令爲執法之官而用法至枷杖而止枷杖之外不得自專原不宜輕視枷杖惟旣用枷杖則必須臨蒞大堂於萬目其覩之地示以不測之威並震以難回之怒如擊案疾呼離座挺立之類不妨稍參權術俾與浩然之正气相輔而行務令觀者人人曉然於官之所深惡而痛絕者專在於此則一懲百警此後轉可以緩罰而省刑此子產之所以稱惠人也總之官縱慈祥而懲治棍蠹絕不可露一矜憐之語與稍假以和霽之容一爲所窺或被旁觀冷眼看破此後人人玩法措手尢難此不但治訟棍爲然其書差及一切莠民似皆宜用此法

○稟復斷追不能速繳之案遵札辦理由

敬稟者奉本州島轉奉憲臺札開嗣後凡有斷追不能速繳之案卽將審斷數目緣由另寫審單附捲仍照鈔一張鈐印粘連原契劵付本主收執不準先將契劵附捲等因奉此仰見大人軫念民依嚴防蠹獘之至意卑職無任心悅誠服之至遵查卑職除命盜拐竊等緝案另有章程外其戶婚各項訟案俱計路程之遠近人數之多寡事情之難易立限喚審嚴查號簿依限則記功逾限則重責差等畏法不�逾延合邑周知訟者無不如期而至是以各案尙能依限審結並無十日不到之人亦無十日未銷之案且有具呈時兩造俱來卽日爲之審結批結及勸釋者至如錢債轇轕田土牽連有詞尾粘呈契劵請驗者卑職當堂一面於契劵粘連處鈐以圖記卽於呈批內將鈐連及並無挖補緣由批示迨訊明時卑職將訐訟原委及剖斷情節於點名單內當堂當時用朱字逐一敍明謂之審單亦曰堂判一案必有一判𨿽陋率不文然皆當堂親筆朱書從不假手幕友書吏其所呈契劵各據應附捲者附捲應給還者當堂給還各主卽於點名單內各姓名下分別朱注某項附捲某項發還字樣其捲內片紙隻字俱照例粘連成捲鈐印歸檔區區之見亦以杜串攺抽藏致啟圖翻諸獘�然巳結之案可以如此辦理而巳斷尙未繳領完結之案其粘呈之契劵則仍然附捲並未發還本主此卑職識見淺陋未能計及蠹獘與意外損失之虞所謂知其一不知其二也玆奉札飭將審單照鈔一張鈐印連所呈契劵給本主收執俟繳領兩淸撤回附捲等因如此辦理旣可免蠹莠生心串騙兼免抽攺損失等獘實屬意美法良卑職愚昧無識今蒙指示周詳方知前此之迂疏遠不及憲心之周密亟應遵照辦理以仰副善政宜民保良防蠹之�心於萬一爲此具稟

●庸吏庸言下卷

南丰劉衡存稿

勸民息訟告示

勸諭生監惇品善俗以襄教化告示

勸民崇儉告示

嚴除蠹獘告示

稟緝盜之法用捕役不如使民自捕並嚴禁誣害由

稟復義田積谷過多籌議變通由

稟復酌撥義田租谷收養孤貧由

稟復籌款收養孤貧由

收養孤貧勸捐告示

梁山縣新建養濟院記

辦理春荒章程

稟呈編聯保甲章程兼行團練由

保甲章程

團練章程

○勸民息訟告示

爲勸民息訟以保身命事照得錢債田土墳山及一切口角細故原是百姓們常有的自有一定的道理若實在被人欺負只要投告老誠公道的親友族鄰替你講理可以和息也就罷了斷不可告官訐訟在訟棍必勸你說他熟識衙門不消多費可以替你告官出气若依本縣府看來這話萬萬聽信不得大凡告狀的人自做呈之日起到出結之日止無事不要花錢到城市便被店家捉弄到衙門便受書差嚇索過了好些時花了好些錢還未見官的面等到示期審訊先要邀請鄰證早早守候房租喫喝夫馬那一樣不是錢剛要審了卻又掛出牌來攺了日期你從前那些錢都白花了又等了好些時探聽了好幾回到書辦房裏催了好幾次做工商的丟了生涯耕田的雇人代替算起來也不知花費了多少錢才得見官的面不問是輸是贏你的家產已先典賣空了你的身子巳先折磨壞了若是輸了枷杖收卡身受苦楚被人恥笑气也气死還要花許多嘔气的錢若是贏了那對頭人喫了虧記了仇斷不肯和你干休總要想出主意來害你叫你防備不得便到子孫手裏還要報復鬧出人命也不定更是可怕這都是你自己不能忍气又被訟師哄騙所以到這个田地本縣府不忍見你如此所以苦口勸你爲此示諭百姓們知悉你們日後若遇田土錢債等小事就算有十分道理也要忍气牢牢記得本官的話只要投告親族和息就喫點虧總比見官較有便宜若還只有五六分道理便要快快和息你若不聽本縣府的話到聽訟師的話只肯告狀不肯和息你父母兄弟妻子一家不安還是小事只怕敗了你的身家還要送了你的性命那時想起本縣府的話悔恨不該告狀卻巳遲了本縣府在江西也是百姓我家二百年來不敢告狀訐訟暗中得了多少便宜也只是忍气的好處你們不可辜負我教你一片苦心切記切記毋違特示

○勸諭生監惇品善俗以襄教化告示

爲勸諭生監惇品善俗以襄教化事照得士首四民士習端則民風厚不特甲科鄕宦民望攸歸卽俊秀生儒亦均有表率齊民之責蓋百姓顓愚囿於近習守令𨿽親民之官究不能家諭戶曉所賴讀書明理之人居處同鄕見聞較切平時則一動一言無非矩矱遇事則排難解紛動之以人情曉之以國法百姓𨿽愚見體面人如此懇懇勤勤自然弱者感化彊者畏服便息了地方多少事端省了官府許多气力可見一鄕有善士勝於一邑有好官謂其情更親而機亦順也我郡各屬碩學宏儒後先接踵是以風俗素號惇龐乃者本府來守此土細察情形其間賢士大夫品端學粹類能矜式珂鄕而鄕曲編氓誤蹈法网者亦復不少推原其故固由本府教導不先咎難自諉卽生�亦與有責焉合行勸諭爲此示仰合邑諸生俊秀人等知悉生等讀聖賢書所學何事如作狀唆訟及一切習俗常犯之事毅然有所不爲固不待言惟種種易犯之事里甲中必有誤犯之人可以瞞官長之見聞斷不能逃親鄰之耳目況生等旣爲民表則合族通鄕率皆望風式化無論何事但經開導無不依從較之本府告示印文尢爲易於取信本府從前在家時也曾做過秀才今忝膺民社自問徳薄鮮能未諳治譜然不自菲薄無刻不以化俗爲心每遇讞獄錄囚輒自引疚所望我輩同心人監我苦衷相助爲理務將上年制憲戴刊發

聖訓六諭及恭衍詩章六十首廣爲講解並將孝經敬長睦族和鄰毋習邪教毋好訐訟毋好勇斗狠諸大端隨時勸說總要視鄕里人如自己人視鄕裏事如自己事不但訓飭其子弟並且勸誘其父兄旣以身先又以言教旣不費力又易見功在今日爲翹材在他年必爲良吏化先裏黨澤及兒孫於以敬桑梓而培元气則果能相與以有成也地方之福長官之幸也本府言有盡而心無盡各遵特示

○勸民崇儉告示

爲勸民崇儉以厚風俗事照得梁邑風俗競尙奢華大戶倡之齊民效之鬭靡誇多彼此求勝以爲不如是則貽人訕笑甚至以侏儒下走之所欣羨者士大夫亦翕然從之而恬不爲怪習俗移人賢者不免良足慨也不知奢則必盈旣隱觸鬼神之怒奢則必僭又顯干國法之誅況天地生財祇有此數我輩艸茅寒素一事之浮誇一念之侈肆中人之產不數載而蕩然或及身而墮入邪途或子孫而流爲餓殍身家旣喪廉恥亦亡其禍不可勝言試稽往事厥有明徵奢之害民身家性命者如此此地方官之責也本縣躬膺民社廉俸所餘卽服一華美之衣進一丰腴之饌亦何至遽慮虧空惟是化民成俗端在躬行本縣除公服外一切袍衫悉用布繭早晚兩飯菜腐爲多尋常不敢禦肉禁止飲酒宴客不過五簋從前在廣省及任墊邑時每日米鹽零碎統以六百錢爲率苟逾此數必苦節數日所費以追補之非矯也凡以守吾素也是以所蒞𨿽甚瘠區而獨無虧累此可以爲吾民告者士爲四民之首本邑紳衿大戶不下數百家俱有表率齊民之責嗣後一切用度允宜黜奢崇儉大則惜福小亦省錢禮曰國奢則示之以儉此我邑風俗人心所系非淺鮮焉者區區此心所以先爲民勸也傳曰儉徳之共也凡我邑民世世子孫永保用享豈不懿歟各遵特示

今將崇儉各款開後

一筵宴不許過五碗不許用品碗【五碗中禁用燕窩只許用海味一碗仍用素菜一碗所有嫁娶及延賓師會親友槪準諸此】

一服飾除紳士生監外一切無頂帶之人只許穿布不許穿綢縀【共余服飾悉遵會典】

一喪禮除祭品外一切弔客執事人役飲食槪用素菜不許飲酒食肉設宴不許作樂不許發孝布【其餘儀制悉遵會典】

一婦女不許燒香入廟不許拜寄干親【情獘甚多不能枚舉亦未便明言耗財其一端也】

一不許買食鴉片煙【例禁森嚴除巳往不究外限六个月痛攺斷絕限內免究限外嚴辦多飲燒酒亦可斷引】

以上五條簡便易行各宜懍遵如果家有餘資則有義倉義學賑貧窮卹孤寡育嬰孩施棺藥諸善事可以隨意舉行俾爾子孫誕膺多福何苦以有用之財置之無用之地耶思之思之犯者不宥

○嚴除蠹獘告示

爲嚴除蠹獘事照得爲治之道首在安良而安良莫先於除蠹本縣訪得縣屬有等土棍結連衙蠹藉訟擾害其獘有五良民被害動輒破家本縣在江西也是百姓今服官來此旣訪聞地方有此種串蠹之局扛蠹之人若不力爲禁止是本縣縱蠹殃民尙靦然居民上耶今將蠹獘五條開列於後

計開

一曰勾控人家不要緊的事本人原莫有告狀的心被蠹等從中挑撥自誇熟識書差包告包準哄得人告了狀卻樣樣都要花錢百般敲剝一年半載借債賣田家貲巳盡案還未結吾民因此破家的不少

一曰歧控人家不要緊的事被蠹等引他這个衙門一狀那个衙門又一狀四五處衙門差役一齊承票捉人鬧得雞犬不安此處結了彼處未結吾民因此破家的不少

一曰串合有種匪類兄差役承票喚人他便插入替差人說合錢文多則數十千少亦數千每千向差人抽分背手錢二三百文事後又向出錢人自稱幫忙彊索酬謝吾民因此破家的不少

一曰冒證有種匪類專以作幹證爲事得了這邊銀錢喫喝便幫這邊得了那邊的銀錢喫喝又幫那邊若兩邊都得則兩邊都幫供詞含混一味騎墻甚有冒認爲人祖父母父母者至於兄弟妻子無不可以假借其餘冒認屍親冒領賊贓不一而足吾民因此破家的不少

一曰放惡債有種匪類囊有餘財打聽得某案某人被差等鎖押覓錢如渴他卻從旁邊許借吾民正在危急之時饑不擇食不管七折八扣忍淚寫約暫救日前之急迨後此債變爲附骨惡疽還過本錢又將利錢作本再也還不淸吾民因此破家的不少

以上五種蠹獘士農工賈俱有其人綽號燕兒毛又曰滚刀皮其替人做呈詞名曰畫貓貓其串通索詐名曰敲釘錘曰起二黃篾名色不一而統名曰鬥方法又曰管閒事鄕間處處都有城市一帶尢多某人某人姓名住處本縣早巳訪聞確實姑寬巳往再犯不宥懍之愼之特諭你不再犯我不尋你你若再犯我不饒你

○稟緝盜之法用捕役不如使民自捕並嚴禁誣害由

敬稟者案奉憲臺札開地方遇有盜竊案件自應勤求捕務該縣近來盜風漸息仰將如何緝捕緣由據實稟明等因奉此仰見大人除虣安良勤求治理之至意卑職伏思盜竊本系齊民原知畏法而其敢於鴟張者蓋天下無不豢賊之捕役以捕捕賊適以賊濟賊耳是以官馭捕以法則賊揚官假捕以權而賊熾卑職愚以爲弭賊之道用捕不如使民自捕蓋捕與賊近賊之蹤迹捕知之民亦與賊近賊之行徑民亦微窺之然捕甘賊之利故匿之惟恐不深民苦賊之害故除之惟恐不盡則與其使捕捕賊似不如聽民捕賊且許其送賊賊知民之可以捕而送之也必內自危相率裹足矣然而民之心欲除賊民之力能敵賊而往往逡巡不敢捕而送之者無他恐爲賊累也賊何以累民曰送賊需費無費則官不爲理理則賊且妄供或牽引送者之子弟及其親鄰官輒信而理之迨事白而家破矣況有不白者乎且捕賊必擒賊擒則難免擅殺擅傷及制縛諸事官輒引法繩之然則非賊累民官累之也然則如之何使送賊者之免於累也卑職愚以爲其要殆有三焉一日官爲速理勿聽丁役阻送人索送費一日勿聽賊反噬一日勿苛求捕者過失如此則民膽壯賊气餒矣夫而後民乃敢送賊賊乃不敢敵民也有不遠去者乎他如彊丐之爲賊媒客保之爲賊諜在在宜防是在地方官振作精神而巳矣所難者官予民以送賊之權眞賊息而誣賊之風以起民知賊之可以捕而送之也不特棍蠹藉以誣害善良卽送賊者亦遂有挾嫌妄拿囑賊妄扳之事此流獘所必不免者治賊而不察誣百密一疏良法壞矣尢不可不愼也至於擅摘瓜果律有專條不得謂之爲賊此鄕鄰習見之事情旣可原所當加以矜卹者梁邑地闊而衝東南北三面山深路僻素爲盜竊出沒之區卑職上年到任酌定送匪章程六條稟準本州島列款示諭士民等輒以爲便同心協力先後獲送竊賊及帶刀綹匪三十餘起均經卑職隨時詳辦其稍涉誣陷者二起亦痛懲詳辦在案因此捕役失權誣風亦熄賊匪不能托足棍蠹亦遂遠揚仰蒙福庇刻下地方較爲安靜玆奉前因謹將卑職查緝賊匪不用捕役而使民自捕並嚴禁誣陷各情形據實稟復並繕送匪章程呈請訓示

謹將送匪章程列後

一失主或客保鄰佑人等有能捕獲賊匪送官者本縣大堂檐下懸有大鑼一面準其鳴鑼喊稟不必具呈立予審訊審實除賊匪究辦外賞送者以酒飯仍查照道理之遠近送人之多寡酌給盤費錢文以示獎勵如挾嫌妄拏照例治罪

一各鄕保甲內如有容畱賊盜之窩家許鄰佑投告客保赴縣鳴鑼喊稟不必具呈本縣立予審究審實立辦告人給賞若容隱不舉照例連坐如挾嫌妄稟照例治罪

一遇他處匪徒結夥入境毋論有無搶奪生事在場市責成場頭客長在鄕間責成鄕約保正一體�械協力趕逐但經綹竊得贓卽準擒拏送縣鳴鑼喊稟不必具呈立審審實從優重賞

一城鄕各棧房飯店腰店設立循環號簿注明來蹤去迹一月一換以便稽查如敢容畱嘓匪賊匪住宿及賣給飯食者該約保將該犯捆送到縣鳴鑼喊稟不必具呈若容隱不舉別經發覺治以窩匪之罪

一各保甲內遇有外來年壯惡丐恃眾彊討毋論老幼男婦準其各執木片竹枝並力驅逐丐等如敢撒賴準其扭送鳴鑼喊稟不必具呈立予審究務使人人有逐匪之權處處無容匪之地庶匪徒稍知斂迹其送匪之人加以慰勉亦酌給花紅如系本地乞人及老幼孤寡則宜賙卹不在此例

一賊犯供出買贓之人本縣立發諭單單內朱書贓物並查照賊犯所賣之價當堂捐給半價錢文將發來錢數亦用朱書卽令失主或到案之鄰證人等【不必簽差】持單及錢邀同附近公正紳耆或客保向買贓之人贖贓其貧賤買贓之人毋論是否知情槪免深究俱於單內朱書誤買免坐但須交出原贓不必到案字樣均免到案以省拖累且可迅速得贓以定賊之眞假如訊系積慣窩家及代賊銷贓者仍按名拏究

以上各條均經卑職於到任時列款示諭在案

○稟復義田積谷過多籌議變通由

敬稟者案奉憲札以川省捐辦義田收租積谷原議爲歉年賑卹貧民之用惟川省歷少歉年道光四年以前此項租谷巳積至二十餘萬之多飭卽查明情形悉心妥議總期足以杜黴蛀侵虧諸獘端而仍不失有備無患之意斯爲盡善各抒巳見切實稟復等因奉此仰見大人愼重積貯念切民依之至意卑職伏查義田收租積谷日積日多原議賣谷添買良田一節恐通省膏腴不數十年半爲公產誠如憲諭委非便民之道應毋庸議社倉每年借糶各法繁瑣難行徒滋獘竇亦毋庸議則欲免黴蛀之虞杜侵虧之漸而又不失有備無患之意不得不預爲籌議矣卑職未嘗學問愚昧無識何能稍裨髙深惟旣蒙垂問殷拳罔敢自外除道光四年以前實貯在倉之谷以備災歉毋庸更動外謹將五年以後歲收租谷就管見所及率舉五條爲我憲臺陳之

一每年撥出若干成以養孤貧也義田原爲備賑而設惟貧民之待賑事在荒年若年老殘廢之人𨿽時值屢丰亦勢難存活是矜憐煢獨較之賑卹災黎尢爲急切況同一活人之術一則懸待而莫計其期一則及時而立收其效所宜量爲變通者也應請嗣後每年於新收義谷內撥出若干成爲增養孤貧之用仍分別地方之水陸原捐議谷之多少酌量動撥緣近水則商販可通得谷較易請以四成爲率陸路則難於挽運積貯不厭其多請以二成或一成爲率伏候裁奪

一每年撥剩存倉之谷亦應酌議成數分別貯糶也每年所收谷數內旣撥出若干成爲增養孤貧之用所餘之谷日積日多易致紅朽應請將此項動撥余谷分爲十成以三成貯倉以七成出糶每年靑黃不接之時將七成出糶之谷動碾成米查照時價九折收錢零碎糶賣與貧民該管官將谷數錢價列榜曉示其所得之谷價或暫行存庫或發商生息隨時結報如谷價尙未動支遇有交卸將錢列人應交項下於總結外另加一結一稟其三成貯倉之谷爲數無多應與道光四年以前實貯之谷畱爲備賑之用按年結報以杜獘端其近水之州縣或以一成貯倉九成出糶伏候裁奪

一糶賣之谷價卽可爲鄕學延師之修俸也學設四鄕其館地修俸之多少視所得谷價之多少以爲準總之以上年所得之谷價爲次年學館之修儀仍通盤核計準其將谷價盡數支銷列榜曉示仍行結報

一義谷應按年分挨次動撥出糶也凡每年動撥增養孤貧之若干成及出糶之若干成該管官均應查照義谷上倉年分擇其最先到倉之谷先行動用按年挨次蟬聯而下則十年以外之陳谷以次出倉矣

一請將撥給義谷各緣由奏明列入倉項以資考成也此項義谷並非正項各地方官或未免意存膜視可否將捐置義田緣由及現在積谷若干並量爲變通各情形專折具奏並聲明嗣後將此款列入倉項以交代爲盤查該管官倘有虧短黴變情事照例分別參處則考成所系更當加意經心庶免獘混

以上五條迂謬無當因明問所及自忘其漏率臆陳言伏希仁恕爲此具稟

○稟復酌撥義田租谷收養孤貧由

敬稟者案奉本州島轉奉憲臺以川省年老無告之民深堪矜憫擬於前辦義田歲收租谷內撥出三成或四成以爲收養孤貧之需有無流獘飭卽妥籌詳議直抒已見分析利獘切實稟復等因奉此仰見大人痌瘝在抱愼重倉儲之至意卑職伏查義田積谷原爲備賑之需惟貧民之待賑事在荒年若無告之人𨿽遇丰登亦形顚沛誰緩誰急必有能辧之者義田現貯租谷陳陳相因將安用之玆奉前因旣可以免義谷黴蛀侵虧之獘而酌以成數仍不失捐置義田有備無患之本意且無須動支正項亦不必籌款勸捐一轉移間遂使垂斃之孤貧立有起色一舉而數善備焉易知易從可大可久此仁政之莫大焉者蓋有利而無獘也而憲臺精益求精猶以有無流獘下問芻蕘卑職至愚以爲法本無獘特患奉行者之不實心焉則獘生矣大抵收養孤貧其法大約有五一曰出缺必查明一曰補缺必親驗一曰注年貌最宜確切一曰給印牌勿稍含糊一曰散給口糧須有確數𨿽風雨亦勿攺期倘遲誤毋遽裁革至於義田一項谷有新舊自應依年分挨次出陳數有出入必取經手人親筆切結而且以榜示杜侵隱以交代爲盤查防範旣嚴獘端自絕總在卑職等各矢天良悉心經理不假手於丁書而巳矣抑卑職更有請焉者川省州縣有陸路水次之分情形微有不同蓋近水則船隻往來得谷較易陸路不通舟楫挽運維艱一遇歉年𨿽加增米價而商販不來若積貯加多可免臨時棘手不揣冒昧仰求憲臺可否分別地方之水陸酌撥義谷之成數如系近水之州縣則以四成爲率如系陸路州縣距水次在一百里以外者則請以二成或一成爲率若尙不敷收養似應準其請動地丁或別籌間款或勸令殷戶捐輸亦無不可愚昧之見極知無當然管窺所及不避譴責用敢率陳以仰副泰山河海之量於萬一卑縣梁山歲收義田倉斗谷三百九十六石四斗道光四年以前共積谷二千八百一十四石八斗又梁邑四面皆山距水次在一百里以外均合聲明所有卑職奉飭籌議緣由理合稟復大人察核俯賜訓示轉稟爲此具稟

○稟復籌款收養孤貧由

敬稟者奉本州島轉奉憲臺以卑縣境內如有衰老無依及殘廢篤疾應行收養之人飭卽確切查明籌款妥議稟復等因奉此仰見大人痌瘝在抱實政仁心不勝心悅誠服之至卑職遵查卑縣向有入官田畝一分歲收倉斗租谷三十六石額設孤貧五名每日支谷二升嗣經前令添增三名其不敷之數捐廉補給年終詳請核銷在案卑職查梁邑地廣人稠其殘廢無告者斷不止此八人且出一缺方補一人垂斃之民安能久待本年閏七月卑職到任時查點孤貧卽見及此曾於原額八名之外先後補收一十八名每月十七日捐廉當堂散給每人每月錢二百四十文尙有隨時酌給一二百文或數十文十數文者惟是人數較多而經費無出且只可潤及附郭之民其遠在四鄕者勢難徧及又其事僅能敷衍於一時未可經行於久遠若不設法籌款妥議章程聽其死亡相繼卑職尙靦然爲民父母耶玆奉前因卑職捐出廉錢三百千文發交卑縣當商生息並查有庫貯湖北營弁於嘉慶四年移存鹽菜支剩銀一百五十四兩零似屬閒款經兌出錢一百七十二千五百文亦發交卑縣當商生息以上二項均每千每月支息錢一十二文作爲收養額外孤貧之費可以酌增一十九名巳另文詳請立案並請此外再增孤貧口糧二十名另行詳請於來年地丁正項存畱項下坐支報銷如蒙允準則原額五名原增三名額外捐增一十九名詳請新增二十名通共四十七名較之原額收養稍寬惟是卑縣殘廢無告應行收養之民尙不止此大約前數之外尙須收養百十人方能上副體仁長人之至意而卑職亦稍可捫心查此等義舉邑內豈無好施樂善之人該紳耆等如果慷慨捐輸則較之籌款捐增尢爲眾擎易舉卑職到任已五閱月民情頗能相信一經勸諭無不樂從其勸捐之法只令好善之家從優佽助不願者聽之斷不敢稍事勒派蓋本屬愛民之政乃反以此厲民本屬周卹貧民之舉乃先以此擾累富民卑職𨿽愚斷不出此謹將擬就勸捐告示呈覽一俟捐有成數卽查照捐數之多寡或發商生息或置產收租或附郭建堂或分鄕設局或按旬給發或每月支銷卑職悉心妥議章程務期經久無獘毋濫毋苛另行稟請訓示再卑職勸捐不令書役與聞紳士則擇其殷實者掌收支勤幹者司酬對而巳總之卑職愚誠所結祇知仰體憲慈勤求民瘼以求自盡其心非敢爲一身之是非毀譽計也緣受大人國士之知用敢不避瑣猥上瀆憲聰爲此具稟

○收養孤貧勸捐告示

爲勸諭殷戶捐貲周濟窮民事案奉布政使陸憲札內開各屬境內鰥寡孤獨殘廢無告之人著地方官畱心查察立法妥辦等因奉此仰見憲徳好生痌瘝在抱本縣查我梁邑普濟堂額設孤貧五名增添三名本縣蒞�後又陸續收養一十八名於每月十七日捐出廉錢當堂散給此外亦隨時酌量周卹在案惟是梁邑殘廢無告之民約計城鄕內外何止二百人本縣觸目傷心自恨力有未逮今奉大憲札飭本縣現巳捐出廉錢三百千並庫貯閒款一百五十四兩零作錢一百七十二千五百文一並交給恆丰當生息按月支息散給孤貧統計原額捐增兩項只可收養孤貧二十六七名除再詳請動支地丁收養二十名此外向隅者尙不下百數十名若不設法周卹聽其死亡相繼本縣尙靦然爲民父母耶惟本縣無款可籌則不能不厚望於好善樂施之賢士大夫矣合行勸捐爲此示諭合邑殷戶知悉爾等各甲豈無殘廢無告之人如系爾族則與爾共祖宗如系爾戚則與爾爲姻親如系爾鄰則與爾同鄕黨平時旣謦欬之相通今身命垂危別無依倚所賴以苟延殘喘者更有何人乃爾則坐享溫飽彼則立待死亡此仁人君子所爲惻然者也古人有言積善之家必有餘慶富貴壽考都從陰騭中來慳吝刻薄斷斷不能成家徒招眾怨本縣此次勸捐所望紳士耆民各發善心共成善舉或錢或銀或米或谷隨意捐施送交城內文昌祠紳士收存卽將所捐之數自行登注捐簿以憑本縣核明榜示勒石須於量力之中加意從厚蓋多捐數兩卽多活數人且多一仁人卽少幾个餓殍此等好事不必富厚之家卽使僅堪自給但能行其心之所安盡其力之所到在窮民得以苟延性命在捐戶卽爲廣積陰功善气所徵福气必大徳孚桑梓澤及兒孫其各勉力爲之毋負大憲好生之徳及本縣區區苦心可也仍候核明捐貲之多寡詳請分別具題議敍及建坊給匾豈不榮哉其有家貲殷富不願捐助者是其人立意不肯行善旣不通族戚之情豈能受長官之教本縣亦不值向其勸諭也各遵毋違特示

○梁山縣新建養濟院記

道光四年歲甲申秋衡由墊江知縣奉檄攝邑篆邑富庶爲忠夔冠其患不在貧在不均故其無告之民視墊邑且倍蓰而縣舊孤貧額才八名耳爲惻然傷之其明年春勉捐錢三百千典史山陰宋君照捐錢五十千益以庫貯閒款共得錢七百千文交典商會其息月取子錢八千四百文凡收養孤貧三十五名謂之官捐孤貧稍增於舊矣然遺者彊半意未慊也會錢塘陸心蘭先生以理學名儒來爲布政司使飭通省查辦孤貧衡乃得籌所以擴充之者輒延集近城紳士設勸捐局聽民自輸初則惴惴然恐民之不我從也邑士民乃曰善哉斯舉也若惟恐不當使君意者不三月局撤共收捐項錢八千六百九十三千有奇買腴田二處歲收市斗谷三百七十八石四升二合五勺購東城外附郭地一區建養濟院爲屋一百二十八間又得收養孤貧一百有四名謂之紳捐孤貧前後凡七閱月乃告竣焉過此以往哀我煢獨其獲遂其生於光天化日下乎顧以衡不徳未諳治譜乃與邑賢士大夫相與以有成也然非士民勇於好善諸君子盡愼竭誠則所以務遠大之圖建久長之計者未必能聿觀厥成如此共盛且速也是役也肩其事者爲前任安徽潁上縣知縣李君堪瑞坐補富順縣儒學教諭秦君樹庠稟貢生李堪文縣學附生刁思恭國子監生羅耀廷錢瑩理凡六人諸君子在局不設供饌輪值歸食不受薪俸不妄支一錢尢爲不數數覯者衡調任巴縣行有口矣尢願諸君子之有以善其後也嗚呼敬之哉南丰劉衡

今將新建養濟院碑刻五項列後

計開

一養濟院記

一紳捐孤貧章程十七條

一官捐孤貧章程十六條

一沙埡場唐家壩田契並丈尺畝數圖

一觀音寺田契並丈尺畝數圖

○辦理春荒章程

爲勸諭各顧各保【保卽團也】設法救饑事照得巴邑上年花幹秋成歉薄各鄕貧戶乏食者多本縣爲民父母斷不因卸事屆期遽行袖手刻下靑黃不接計算收割小春尙有四五十日不得不設法以救目前之急因思救貧莫先於保富而救貧正所以安富蓋貧民安則不致生事而富民乃安也前經延請城內及三里紳耆入署而商本縣之意以爲救荒之法聚不如散今議定邑中各顧各保令本保之富戶接濟本保之貧民蓋同保則住居不遠人人相識旣不至於漏遺亦不虞其冒濫此本縣所由不能不厚望於好善樂施之良士也今將救饑章程開後

計開

一各保於接到此示後卽日公舉紳耆數人專辦救饑之事經眾舉出者愼勿推諉此系好事出力者陰徳無量子孫必然興旺

一各保於適中之所設立救饑公局以便紳耆會議及富戶貧民來往

一保內各戶大槪分爲五等富戶爲第一等次富爲第二等𨿽不富而尙可自贍者爲第三等略有產業生涯而養贍不足者爲第四等赤貧者爲第五等著局內紳耆確切查明開一淸單粘於公局

一保內第一等富戶勸令從厚捐施第二等次富勸令量力捐施所捐者或錢或銀或穀或米悉聽其便第四等爲次貧準買減價出糶之米第五等爲極貧計口散給捐施之米

一局內紳耆各計算保內極貧若干戶戶內大小若干口次貧若干戶戶內大小若干口開單粘壁將各富戶捐出之銀錢槪行買米並將富戶所捐之米通盤計算應散給極貧若干應減價糶與次貧若干將數目開單粘壁

一減價糶米所得之錢仍再買米仍再如前減價出糶與次貧展轉糶買隨糶隨買錢盡而止

一極貧領米大口日領市斗米以一合上下爲率小口日領市斗米以六勺上下爲率定以五日赴局給領一次一次貧買減價出糶之米亦應予以限制以免囤積之獘大口日買市斗米一合上下小口日買市斗米六勺上下準其隨時赴局買給

一四月初旬小春巳出定於四月初十日撤局

一次貧略有產業之戶若無錢買減價之米準其向各富戶立約商借些須但不準多借秋後計息淸還如素與該富戶有隙或該富戶不願借者不準彊借違者稟究若還時富戶免其算息陰徳無量

一各富戶之佃客分住畸零未必盡在同團準佃客向招主借貸些須亦不準多借秋問計息淸還有押佃錢者準於押佃錢內扣除招主不願者不許彊借違者稟究若還時招主免其算息陰徳無量

一上年本縣勸民修挖堰塘聞尙有延未修理者接示後該紳耆諭令多雇貧民克日興工俾貧民得以資生富戶藉以興利以工代賑一舉兩得

一目下靑黃不接務須飛速辦理蓋遲一日卽多餓死數人早一日卽多全活百十人也

以上各條本縣斟酌時勢與合縣紳耆議定旣可以濟貧民亦不致累富戶此本縣辦荒之急計亦卽區區保富之苦心也本縣在任口以保富爲懷從不許衙蠹向富民詐擾此吾民所共見共聞者今將交卸適遇偏災敢以此事重勞吾民我知諸富戶必能鑑我苦衷相助爲理佇見徳孚桑梓澤及兒孫積善之家必有餘慶卽本縣亦並受其福不特諸紳耆富戶等永迓天庥巳也本縣行有�矣願以好善憐貧爲富戶勸卽以安分耐貧爲貧民勗也毋違特示

○稟呈編聯保甲章程兼行團練由

敬稟者案奉憲臺轉奉督憲札飭編查保甲等因奉此卑職伏查保甲昉於周官歷代行之輒著成效嘉慶十九年欽奉

特旨編查惟時卑職備員廣東竊見各屬奉行保甲絕少稽查之實徒滋科派之煩是以該處紳士齊民視保甲爲畏途求免入冊其入冊者相率減漏戶口推原其故良由地方官疲於案牘不能不假手書差而一切工料飯食夫馬之貲無不費用大約書役取給於約保約保購之甲長甲長索之牌頭牌頭則斂之花戶層層索費在在需錢而淸冊門牌任意塡寫以致村多漏戶戶有漏丁徒費民財竟成廢紙此外省辦理不善之�大率類此此次卑職奉行保甲一切乎自親裁毫不假手書吏惟卑縣究有日行事件勢不能日久居鄕佐雜各有專責亦未便遠離卑職於奉札後傳諭各衿耆公舉老成端重眾所信服之人仿周官比閭族黨之意推爲保正按甲分之大小分別段落每保正一人先給艸冊一本二筆一墨並日給飯食錢文令將所管段落毋論山尖嶺角將各戶丁口查照卑職所定編法章程分別塡注冊內塡畢呈驗查核無訛然後塡給門牌其牌頭甲長聽保正舉報實時批準絕不令書役幹與卑職仍不時輕騎前詣各鄕及因公相驗履勘之便隨意抽查或於審理詞訟時向兩造查詢其有不符者實時更正除將編聯之法恭繕呈覽外卑職才識迂疏所幸到此巳及半年民心頗能相信所頒示諭翕然樂從看來保甲之法可以必行所有一切應行事宜據管見所及凡可以因地制宜推廣良法而承宣徳意者均當次第舉行再查團練之法其獘在於打造軍器私藏違禁刀械行之不善流獘原多至於設鼓傳梆互相守望一有盜警彼此救援亦古者寓兵於農之遺意如果襲其意而力去其獘似不妨與保甲相輔而行卑職於到任之初卽經出示勸民團練現在業巳舉行過半未便中止曾節次諄切示諭止許置備木棍竹槍仍送縣印烙其一切刀械及制縛擅殺等獘嚴行禁絕毋廑憲懷蓋卑縣民情極爲安靜惟界連七屬山深路僻外患宜防卑職至愚以爲保甲可以靖本地之匪徒而團練則可以捍外來之宵小是以因地設施不得不兼行團練合並陳明爲此具稟

○保甲章程

巴縣編聯保甲示爲通飭遵辦事案奉藩臬憲詳準督憲通省編查保甲等因奉此查此次本縣奉行保甲與從前辦法不同事事系官爲經理不準書役一人下鄕致滋索擾爾保正牌甲人等但須查照後開編法將煙戶丁口確切淸查照式塡注將來姦宄屏迹比戶可封本縣與吾民共享承平康樂之福豈非官民之厚幸耶除俟編成後再將規條給發飭令遵照外合將編聯之法先行栞刻開列於後

今將編聯之法開後

計開

一巴邑三里各甲俱經本縣選定保正每保正一人給予艸冊一本二筆一墨令將所管地段確切查明各戶姓名作何生理有無糧業及戶內丁口若干塡注於艸冊內戶戶開列不準遺漏一戶戶內人人開列不準遺漏一人

謹查艸冊者未用官印之冊也冊之式凡三一曰戶冊詳列一戶丁口生業每一戶造冊半紙一曰牌冊以次挨列十戶內丁口之數及遷移生死等事每一牌造冊一紙一曰甲冊以次挨列十牌內丁口之數每一甲造冊半紙各冊之式現俱刊發爾等造冊時查照分別塡注

一編聯之法每十戶爲一牌牌內擇一人爲牌長每十牌爲一甲甲內擇一人爲甲長均須年力精壯明白端謹者方可勝任每十甲爲一保設保正一人或三四十甲五六十甲共爲一保共設一保正亦可

一編聯之法每牌十戶若有零戶數在三戶以內則附於末牌之末如數過三戶則與末牌均分爲兩牌每甲十牌若有零牌數在三牌以內則附於末甲之末如數過三甲則與末甲勻分爲兩甲

一該場該村有僅止數戶不滿十戶者卽就本場本村編爲一牌或僅止數牌不滿十牌者卽就本場本村編爲一甲

一城廂內外及場鎭市集毋論紳士兵丁百姓及官員公館逐戶編聯塡注戶冊

謹查戶冊之式凡三一曰民戶之冊編紳士軍民各戶用之一曰鋪戶之冊編鋪店及煤窯各廠無家室者用之如鋪戶有家室者則仍用民戶冊一曰方外戶之冊編庵觀寺院用之各冊之式現俱刊發爾等造冊時查照分別塡注

一巴邑城市及各場鎭半系鋪家以一鋪爲一戶注明鋪戶姓名夥計幾人其與居民雜處者不拘居民鋪戶著於十戶中選一端謹之人爲牌長如十戶俱系鋪民卽就戶中選一端謹之人爲牌長

一路旁小店腰店客店以一店爲一戶庵觀寺院以一處爲一戶各列之附近之場市或村落牌內

一巴邑除城廂及場市外所有居民俱系住處畸零並數里絕無鄰居者應查明相隔最近之場市或最近之親族房主田鄰附入牌內

一窮苦孤獨之民及遊手無業之徒往往數姓或十數姓同居一院藏垢納污在所不免保甲正爲此輩而設編聯時除同院而同姓同宗者可並爲一戶外若同院而俱異姓及𨿽同姓而不同宗者必須以一姓爲一戶各塡戶冊每戶半紙於冊尾上格塡寫此戶一院幾家字樣但此等雜戶頗難擇立牌長編聯時仍應以一院爲一戶查明房主在內居住則以房主出名立戶如房主不同居則以有妻室或丁口最多者出名立戶

一牌甲中有平日犯竊及習過各色邪教並一切作姦犯科不安本分之徒各牌眾多不敢與之同牌或不屑與之爲伍不知編聯保甲正爲此輩而設倘不編聯使成漏戶彼反置身牌外恃無稽查肆無忌憚又安用此保甲爲也本縣爲爾牌眾等作主務卽一體編入牌中不準一戶遺漏準於冊內該戶之上蓋用自新二字戳記以示區別一二年內能攺過則去之

一甲內各戶如有搬去遷來者牌長查明搬往何甲何牌遷自何甲何牌十日內告知甲長保正於牌冊內後幅注明每季將搬去者門牌繳縣遷來者稟請補給

一甲內各戶如有添生幼丁及患病身故等事牌長五日內告知甲長保正各於牌冊內後幅注明

一煙戶旣淸艸冊造竣保正將艸冊送縣本縣將艸冊照式謄寫登於正冊各鈐以印正冊有二一曰循冊一曰環冊每保正先給循冊一分每年臘月封印後送縣換給環冊

一正冊旣定每戶給門牌一面每牌長給十家牌一而每甲長另給一牌開列該甲長及十家牌長姓名俱令各將牌實貼薄板之上朝掛夕收如有遺失準告知保正里長稟請補給

一甲內公事隨時具稟往返奔馳殊非所以優待之意今給保正每人戳記一个甲長則五人共給戳記一个凡系保甲中公事準用戳遣人代遞稟詞不必親遞若與保甲無干者不準擅用違者卽系多事之徒輕則訓斥重則嚴究

一本縣因公下鄕卽攜帶環冊順道抽查若公事稍暇則示期分路查點以便該保正甲長人等齊集聽點本縣一切夫馬飯食俱系自備斷不費爾一錢喫爾一飯倘有向爾索錢者本縣大堂設有大鑼一面準爾等鳴鑼喊稟

一此次編查保甲一切紙筆刷印用費俱系本縣捐辦不要爾等花費一文爾等繳送艸冊及領門牌領循冊並將來換領環冊本縣俱在大堂親收親發不假書差之手且隨到隨發不須守候倘有向爾索錢者鳴鑼喊稟

以上十七條系本縣悉心酌議簡便易行務卽遵照辦理毋稍違延至於各保中分講

聖諭解說告示淸查邪教偵緝要犯以及弭盜施賑禁賭逐娼與夫興水利備災荒建義倉設義學卹孤寡育嬰孩等事凡可以因地制宜推廣良法而承宣憲徳均當次第舉行應俟保甲編成後再行給發規條勸諭各保悉心辦理可也各遵毋違

一民戶

系

人年

歲

爲業妻氏

糧民

里甲

房系

業無糧佃

田土

房

祖母

氏年

歲母

氏年

歲

弟年

歲

爲業婦氏侄年

歲爲業婦

氏

弟年

歲

爲業婦氏侄年

歲爲業婦

氏

弟年

歲

爲業婦氏侄年

歲爲業婦

氏

子年

歲

爲業媳氏子年

歲爲業媳

氏

子年

歲

爲業媳氏子年

歲爲業媳

氏

子年

歲

爲業媳氏子年

歲爲業媳

氏

孫年

歲

爲業媳氏女

口孫女

口

孫年

歲

爲業媳氏

孫年

歲

爲業媳氏曾孫

丁曾孫女口

孫年

歲

爲業媳氏親友

孫年

歲

爲業媳氏

雇工

親友

雇工

此戶共男

丁內幼

丁女口內幼口

巴縣

里甲

保正

甲長牌長

第

甲牌

道光六年

月

日民戶冊

一鋪戶

系

人年

歲現開

鋪

招牌系

字號家住

里甲保正

管下第

甲第

牌

合夥

系

人年

歲

合夥

系

人年

歲

掌櫃先生

系

人年

歲

小夥雇工

系

人年

歲

小夥雇工

系

人年

歲

小夥雇工

系

人年

歲

小夥雇工

系

人年

歲

小夥雇工

系

人年

歲

小夥雇工

系

人年

歲

此戶共男

丁

巴縣裏

甲保正

甲牌長

第

甲牌

道光六年

月

日鋪戶冊

一方外戶

觀管家道系

人年

歲

寺管家僧人年

歲

庵管家尼人年

歲

糧民

裏

甲

戶無糧佃

田

地

徒眾

人年

歲徒眾

人年

歲

徒眾

人年

歲徒眾

人年

歲

徒眾

人年

歲徒眾

人年

歲

徒眾

人年

歲徒眾

人年

歲

徒眾

人年

歲徒眾

人年

歲

徒眾

人年

歲徒眾

人年

歲

雇工

人年

歲雇工

人年

歲

雇工

人年

歲雇工

人年

歲

此戶大小共

人雇工共

人

巴縣裏

甲保正

甲牌長

第

甲牌

道光六年

月

日

巴縣正堂加八級劉新編十家爲一牌冊

一戶

男共丁內幼丁女共口內幼

口

二戶

男共丁內幼丁女共口內幼

口

三戶

男共丁內幼丁女共口內幼

口

四戶

男共丁內幼丁女共口內幼

口

五戶

男共丁內幼丁女共口內幼

口

六戶

男共丁內幼丁女共口內幼

口

七戶

男共丁內幼丁女共口內幼

口

八戶

男共丁內幼丁女共口內幼

口

九戶

男共丁內幼丁女共口內幼

口

十戶

男共丁內幼丁女共口內幼

口

裏

甲保正

管下

甲長

管下第甲

牌長

管下第牌

零十一戶

男共丁內幼丁女共口內幼

口

零十二戶

男共丁內幼丁女共口內幼

口

零十三戶

男共丁內幼丁女共口內幼

口

以上

戶男大小共

丁女大小共

口

第

戶

搬去第

戶

搬往保正第

甲牌去

第

戶

第

戶

遷來第

戶

自保正第

甲牌移至

第

戶

添生第戶

人生第

戶

人生

第戶

人生第

戶

人生

丁口第戶

人生第

戶

人生

第戶

人生第

戶

人生

病故第戶

人第

戶

人

第戶

人第

戶

人

實在男大小共

丁女大小共

口

道光六年

月

日

巴縣正堂加八級劉新編十牌爲一甲冊

一牌男大小共

丁女大小共

口牌長

二牌男大小共

丁女大小共

口牌長

三牌男大小共

丁女大小共

口牌長

四牌男大小共

丁女大小共

口牌長

五牌男大小共

丁女大小共

口牌長

六牌男大小共

丁女大小共

口牌長

七牌男大小共

丁女大小共

口牌長

八牌男大小共

丁女大小共

口牌長

九牌男大小共

丁女大小共

口牌長

十牌男大小共

丁女大小共

口牌長

零十一牌男大小共

丁女大小共

口牌長

零十二牌男大小共

丁女大小共

口牌長

零十三牌男大小共

丁女大小共

口牌長

以上

牌男共

丁女共

口

右系裏

甲保正

管下甲長

第甲

此系

里甲保正

管下甲長

第甲

一牌男大小共

丁女大小共

口牌長

二牌男大小共

丁女大小共

口牌長

三牌男大小共

丁女大小共

口牌長

四牌男大小共

丁女大小共

口牌長

五牌男大小共

丁女大小共

口牌長

六牌男大小共

丁女大小共

口牌長

七牌男大小共

丁女大小共

口牌長

八牌男大小共

丁女大小共

口牌長

九牌男大小共

丁女大小共

口牌長

十牌男大小共

丁女大小共

口牌長

零十一牌男大小共

丁女大小共

口牌長

零十二牌男大小共

丁女大小共

口牌長

零十三牌男大小共

丁女大小共

口牌長

以上

牌男共

丁女共

口

道光六年

月

日

○團練章程﹝廣東所行附錄於此﹞

計開

一每村之中或黨正或保正或公舉紳衿耆老二三人爲董事先選派壯丁限五日內自行造冊

一大戶派出壯丁三四名中戶二三名小戶兩戶一名

一壯丁每人置備竹梆一个火把二十个防護刀棍長四尺以上者各一件各棍上刻寫某村壯丁某姓名字樣不許置造違禁器械如違重究

一各村附近總要路口及相離村莊較近之山徑泃﹖﹖乂阨要處所限十日內建立望樓【築土爲之或以土爲磚堆砌成樓亦可】以便瞭望如系大村及路徑分歧所在建造二三座中村一二座小村一座

一建樓及置備各器具之工料本村則按照大中小戶三等派捐該董事自行辦理若各村交界處所則各村各戶公辦均不許書役一人與聞

一壯丁卽系本村各戶農工執業之人以本村之人守護本村之地所謂民自爲守旣不勞力亦不費財卽古者寓兵於農之意也不得雇用遊手無賴之人如目下更夫之類旣費工食又往往勾匪肆劫非徒無益而又害之惟壯丁內實有貿易探親外山者及紳衿耆老力不能持械者許其選派雇工家丁或雇倩本村年壯良民代替仍報知董事注冊

一望樓每座壯丁八名至少亦須六名夜間上樓支更巡邏五日一換輪流更替以均勞逸日則仍各執農工本業不致曠廢

一望樓置備銅鑼一面螺角一个其各居民鋪戶每家各置銅鑼一面如實系貧窘無力則攺用竹梆亦可

一遇有盜匪來村卽在望樓上鳴鑼吹角其鑼以隨手連擊不斷爲號本村各戶壯丁立卽鳴鑼接應其鑼亦以隨手連擊不斷爲號各壯丁明火持械飛出救援

一遇有盜警之附近各望樓各村各戶一聞連擊不斷之鑼聲立卽鳴鑼接應其鑼以連擊五聲爲號各壯丁明火持械飛赴鑼聲連擊不斷處之村莊救援

一遇有盜警較遠之各望樓各村各戶一聞五聲鑼響立卽鳴鑼接應其鑼以連擊三聲爲號各壯丁明火持械飛赴五聲鑼處以次至鑼聲連擊不斷處之村莊救援

一壯丁擒獲夥盜一名本縣賞銀二十兩如盜匪拒捕該壯丁登時格殺一名亦賞銀五兩如擒獲盜首本縣賞銀五十兩格殺亦賞銀二十兩如有拏獲積案巨盜者從優獎賞

一壯丁有懷挾私嫌誣拏良民者審實照誣良爲盜例嚴辦

一壯丁應聽董事稽查如有抗違不遵及不在望樓支更值宿者立提究處

一壯丁姓名年歲董事造冊一樣兩分一存董事處一送縣署本縣立刻當堂鈐印過朱分別給發存署不須片刻守候

以上十五條經本縣通詳督撫兩大憲批準通行旣不費財又不勞力並不許書差人等幹與實屬簡便易行該紳耆務宜遵照辦理限二十日內辦妥本縣爲保護地方起見爾等勉力爲之可也特諭

衡案此予曩在廣東任四會時所擬章程稟準通行者也四會鄰淸遠地多山盜藪也予以此法行之終其任二年又五閱月民無以盜愬者猶記嘉慶十九年冬鄰邑廣寧之回龍墟被賊焚劫四十八戶其地與四會之田東村衡宇相望中間略無山水阻隔顧卒無一匪敢犯我田東者以團練告成也川省惟城邑場鎭民戶聚集而居此外皆散處畸零不成村落無十家聯屋而住者此法竟不能行所行者其意而已然匪類究有所嚴憚非無補也自記

●庸吏余談

跋

行各屬秋冬收養無依之幼孩於署內養贍以全民命而迓天和檄

行各州縣遇有鬭毆之案驗明傷痕收養署內延醫調治檄

發昭化縣具覆遵查何定元上控差役趙喜等一件稟批

○跋

道光九年歲在己丑衡調成都知府越明年閏四月之吉奉

旨擢授河南開歸陳許道員七月卸成都府篆旣受代僦居旅捨寅僚咸來問吏治焉嘻予庸吏也何足以知吏治哉然諸君子雅意不可卻也爰舉四川數任內所巳行者所能言者口講而手畫之顧瘧疾初起不耐酬對煩頗覺其憊幕賓山陰吳君壽椿以法家言世其家者誠篤君子也相知最深相處亦最久輒檢其十餘年所錄存予所作稟啟牌檄批文諸稿促付梓人云可代口舌勞予不獲辭爰刊一編所謂庸吏庸言者倉卒付梓義例未能條貫字體亦多訛脫歲辛卯予引疾奉母攜眷南歸兒輩搜檢舊篋又擇其稟啟牌檄之尙可行者得三紙檄二批稟一令兒輩續刻之另爲一卷題其簽曰庸吏余談時道光十一年歲在辛卯孟冬月上澣南丰劉衡自序

○行各屬秋冬收養無依之幼孩於署內養贍以全民命而迓天和檄

照得鰥寡孤獨王政所先我朝各州縣設有養濟院收養孤貧其口糧於各處畱支地丁正項畱支報銷恩至渥也此外各省又有育嬰堂孤貧院之類無非推廣仁政之一端然必須通都大邑富商大賈聚集之處始能有此本府各屬多系窮鄕僻壤本府出門時於城鎭場市往往見有年未及歲之幼孩啼饑號寒面有菜色者多則一二十人少則三五人情殊可憫查此等幼孩旣無父母伯叔兄弟可靠又不能自食其力本管官若不設法保護則是坐視其死而不救非爲父母者之所忍出也本府管見以爲無論城鄕遇有無依之幼孩卽令衙役帶至署內先賜稀粥三五日後俟其髒气漸復每人每頓給以干飯二碗本府前在巴縣時曾身試之頗有明驗所費不多而所全不少玆將章程開後敬以質之髙明望賢父母其畱意焉

計開

一幼孩至署內先問明姓名及其祖父伯叔存歿住址令書辦當堂注冊存案

一衙署寬窄不同然必有空倉宜擇一背北而向陽者用厚紙糊好令幼孩居住每二人給艸氈一牀綿被一牀每十人令老成衙役一人老成書辦一人專管其寢食衣服事宜

一次年春令天气晴和二月十六日起出示令各幼孩之父母伯叔兄弟及親屬當堂領回如有不願領回者準軍民人等無子嗣者領爲子嗣本管官當堂給予印照一紙俾得放心收養

以上各條各州縣如有不合宜處不妨酌量攺定

○行各州縣遇有鬭毆之案驗明傷痕收養署內延醫調治檄

照得地方鬭毆之案殺人者死國有常刑是一命而關系兩命也然則只須救一命便活二命矣我朝之法律準行凶人領回受傷者調治謂之保辜定有限期調治得愈𨿽在限外免其重罪止科傷罪便可杖笞完結若限內平復卽杖笞亦律得減二等發落恩至渥也法至善也惟查鬥毆案件擡驗到官時人多口雜往往難定供情若止一人一傷則行凶之人尙易推究若受傷不止一處行毆不止一人則某傷確爲某人所毆誰重誰輕誰先誰後難以遽得眞情若倉卒取具辜狀稍有差池則將來必至首從顚倒所關不小若從容研究則必須傳喚人證輾轉之閒宕延時日受傷者未得及時醫治恐致不測況鬥毆案類多窮鄕僻壤之民離城窵遠大率在百十里數十里以外責令擡回或感冒寒暑或受傷人精神敗壞則輕者重重者死矣近來外省愛民之官閒有斷令行凶人酌出醫藥錢文交付受傷者之親屬卽責令親屬領回調治似可免首從顚倒之獘矣然受傷者之親屬大率鄕愚無知無論不諳醫理難購藥料卽使醫藥湊手而世情變幻多端愚民只求訟勝難保無蓄怨深仇不肯妥爲照料故將受

傷人致斃以圖破行凶者之家本府籍隸江西親串中曾有此等一案總角時實親見之迨遊幕他鄕承乏嶺表似此者不一而足豈不冤哉本府前在廣省八年川東五任於初到任三五日內延請內外科良醫各一人邀入署內居住及外科藥料先行預備遇有鬥毆受傷之人驗明後卽將受傷者擡入署中空倉內其墻壁裂縫處所用厚紙裱糊嚴密不令烈日寒風侵人令受傷者及行凶者之親屬各一二人並老成書役一二人同住倉內眼同醫生經理又派老成家丁一人專管受傷者醫藥飲食諸事宜未有不應手而效者曾記在墊江有擊破頭頂腦漿迸出者其人年十二齡在梁山有刃傷肚腹膜破腸出者在巴縣有刺出腎子一枚者其人年近七旬並有鳥鎗傷骨者無不治愈統計每年醫藥所費多不過數十金少則十數金而每案可以保全兩命且省卻解犯上省木籠擡夫飯食書差工食一切費用豈不占了多少便宜爲民父母者何樂而不爲此迨至傷痕旣愈將行凶人提出發落而受傷人因傷旣平復釋從前之憾而忘行毆之嫌往往爲之痛哭求免則杖笞亦可不用矣豈不心安理得乎諸君子讀書從政百姓稱之曰父母此等極便宜事所費於己者不過些須而所全於百姓者每案二命且近來裝傷圖詐捏稱內損之案所在多有若畱住署內醫調本官時加省察其眞僞不難立見蓋人旣受傷受傷而至於內損則胃气必有所侵損斷不能食但察其飲食如何若食量照常其爲裝傷不辧而明矣然則署內養傷之法不但可以救良民之命且可以破姦民之膽矣願諸君子毋以本府之言爲迂闊毋以本府之管見爲好異將見善气所蒸太和翔洽在百姓則康樂和親咸登壽宇在長官則康彊逢吉澤及云仍官民上下於以共迓天庥而誕膺多福也豈不懿歟

○發昭化縣具覆遵查何定元上控差役趙喜等一件稟批

據稟已悉該署令到任以來辦事甚妥此稟則妄謬特甚何顯文卽系鄕約例無派出解費之文況其爲事主乎伊又自未首告該令因何藉差役一言輒以候質爲名致滋羈累是只圖博蠹役之歡心竟不顧輿情之隱痛毋怪伊子之嘵嘵也賢侯爲民父母固如是乎本府細核稟詞不無虛飾如果屬實則差役趙喜收受解費錢至壹拾貳千文之多猶敢明目張膽扭稟妄討實堪詫異蠹�拾兩以上例應科罪刺面該管官吏議綦嚴該犯旣經供認不諱該縣因何徇不詳辦卻又公然列入稟章豈以解費錢文爲不妨勒派耶殊不可解本府自作吏以來所有解費及相驗夫馬刑仵飯食錢文均系自行捐給從未索派一文豈不知派之於民則可省己貲然卒不敢妄派且勉彊設措不嫌自累者以不敢違例也該令如果心切愛民理應恪遵功令毋蹈科派惡習毋輕信差言苦累事主毋遷怒準理之長官率行陳稟庶乎近之夫君子有自反之學就令本府柔懦不能督察該令讀書聞道試自捫心何顯文應否出錢趙喜應否扭討何定元因父苦累應否控府本府職在安民應否準理一經自反當曉然於告狀者情非得巳未必槪屬刁頑而被告者事非無因不必遽行憤激如此則任理而不任气可以化怫然者爲怡然何至親民之官滿腔子只覺得百姓不好耶本府作令垂二十年曆任繁難自來無一上控書差之案區區此心祇守此愛民畏民之素而巳矣蓋求民之情而不激民之怒馭役以法而不助役爲虐初未敢妄希成效然而役焰息則民生安矣該令平素辦事尙妥可與道此仍著明白稟復再何顯文曾否省釋稟內漏未聲明萬一釀命則非本府之所敢知也敢布寅衷切宜子細此繳

庸吏庸言

