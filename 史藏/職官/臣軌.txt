《臣軌》﹝唐﹞武則天撰

序

蓋聞惟天著象﹐庶品同於照臨﹔惟地含章﹐羣生等於亭育。朕以庸昧﹐忝位坤元。思齊厚載之仁﹐式馨普覃之惠。乃中乃外﹐思養之志靡殊﹔惟子惟臣﹐慈誘之情無隔。﹝靡﹐無也。聖心無私﹐故視之若一也。﹞常願甫殫微懇﹐上翊紫機﹐爰須眾僚﹐聿匡玄化。伏以天皇﹐明逾則哲﹐志切旁求。﹝《書》曰「知人則哲﹐惟帝其難之。」又曰「旁求俊彥﹐啟迪後人。」﹞簪裾總川嶽之靈﹔珩珮聚星辰之秀。﹝簪裾﹑珩珮所以別貴賤也。左思《蜀都賦》曰「近則江漢炳靈﹐代載其英﹐蔚若相如忄爵﹐若君王。」《毛詩》曰「嵩髙惟嶽﹐峻極於天。惟嶽降神﹐生甫及申。」《春秋佐助期》曰「漢將蕭何﹐昴精生於丰﹐通於制度也。」﹞羣英蒞職﹐眾彥分司。﹝蒞﹐臨也。《文子》曰「知過萬人謂之英。」孔安國《尙書傳》曰「美徳曰彥。」﹞足以廣扇淳風﹐長隆寶祚。﹝《易》曰「聖人之大寶曰位。」﹞但母之於子﹐慈愛特深。𨿽復已積忠良﹐猶且思垂勸勵。﹝《書》曰「咸懷忠良。」﹞昔文伯旣達﹐仍加諭軸之言﹔﹝《列女傳》曰﹕文伯相魯﹐敬姜謂之曰「吾語汝﹐理國之要﹐盡在經耳。夫服重任行遠﹐道正直而固者﹐軸也。軸可以爲相。」文伯再拜﹐受教矣。﹞孟軻已賢﹐更益斷機之誨。﹝《列女傳》曰﹕孟子之少也﹐旣學而歸。孟母方織﹐問學所至矣。孟子曰「自若也。」孟母以刀斷其織。孟子懼而問其故。旦夕勤學不息﹐師事子思﹐遂成天下之名儒。﹞良以情隆撫字﹐心欲助成。痺賄﹐太子及王已撰修身之訓﹐羣公列辟未敷忠告之規。﹝《論語》曰「忠告以善道之。」﹞近以暇辰﹐遊心策府﹐﹝《穆天子傳》曰「觀先王之策府。」﹞聊因煒管﹐用寫虛襟。﹝襟﹐心也。《毛詩》曰「靜女其孌﹐貽我彤管。彤管有煒﹐悅懌女美。」﹞故綴敍所聞﹐以爲《臣軌》一部。想周朝之十亂﹐爰著十章﹔﹝《論語》曰「武王曰﹕『予有亂臣十人。』」鄭玄曰「亂﹐治也。武王言我有治政事者十人。謂文母﹑周公﹑召公﹑太公﹑畢公﹑榮公﹑太顚﹑閎夭﹑散宜生﹑南宮括也。」﹞思殷室之兩臣﹐分爲兩卷。﹝謂伊尹﹑傅說也。﹞所以發揮言行﹐鎔範身心。﹝《易》曰「六爻發揮﹐旁通情也。」﹞爲事上之軌模﹐作臣下之繩準。﹝《��》曰﹕禹之爲君也﹐左準繩﹐右規矩。﹞若乃遐想綿載﹐眇鑑前修﹔﹝《楚辭》曰「謇吾法夫前修。」﹞莫不元首居尊﹐股肱宣力。﹝《書》曰「元首明哉﹐股肱良哉。」又曰「予欲宣力四方﹐汝爲。」﹞資棟梁而成大廈﹐憑舟楫而濟巨川。﹝《書》曰「若濟巨川﹐用汝作舟楫。」﹞唱和相依﹐同功共體。﹝《毛詩》曰「唱予和汝。」﹞然則君親旣立﹐忠孝形焉。奉國奉家﹐率由之道寧二﹔﹝《毛詩》曰「率由舊章。」﹞事君事父﹐資敬之途斯一。﹝《孝經》曰「資於事父以事君而敬同。」﹞臣主之義﹐其至矣乎﹗﹝父子𨿽至親﹐猶未若君臣之同體。故曰「其至矣乎。」﹞休戚是均﹐可不深鑑。﹝休﹐美也。戚﹐憂也。﹞夫麗容𨿽麗﹐猶待鏡以端形﹔明徳𨿽明﹐終假言而榮行。﹝《漢書》張良言「忠言逆於耳利於行﹐毒藥苦於口利於病也。」﹞今故以玆所撰﹐普錫具僚﹐誠非筆削之工﹐貴申裨導之益。﹝《史記》曰﹕孔子文辭有可與人共者﹐弗獨有也。至於爲《春秋》﹐筆則笑﹐削則削﹐子夏之徒不能贊一辭。《說文》曰﹕裨﹐倍益也。﹞何則﹖正言斯重﹐玄珠比而尙輕﹔巽語爲珍﹐蒼璧諭而非寶。﹝《莊子》曰「黃帝遊於赤水之北﹐遂歸﹐遺其玄疏。」《論語》曰「巽與之言﹐能無悅乎﹖」《周禮》曰「蒼璧祀天。」﹞是知贈人以財者﹐惟申卽目之歡﹔贈人以言者﹐能致終身之福。﹝《家語》曰﹕孔子去周﹐老子送之﹐曰「富者贈人以財﹐仁者贈人以言。吾𨿽不能富而竊仁者之迹﹐請送子以言也。」﹞若使佩玆箴戒﹐同彼韋弦﹐﹝《韓子》曰﹕西門豹之情急﹐故佩韋以緩巳。董安幹之心緩﹐故佩弦以急己也。﹞修己必顧其規﹐立行每觀其則﹐自然榮隨歲積﹐慶與時新﹐家將國而共安﹐下與上而俱泰。察微之士﹐所宜三思。﹝《論語》曰﹕季文子三思而後行也。庶照鄙誠﹐敬終髙徳﹐凡諸章目﹐列於後云。﹞

禦撰

卷上同體章

夫人臣之於君也﹐猶四肢之載元首﹐耳目之爲心使也。﹝四肢謂手足也。元亦首也。《左氏傳》曰﹕狄人歸先軫之元。耳聽目視皆由於心﹐故爲心之使也。﹞相須而後成體﹐﹝君爲元首﹐臣爲股肱﹐上下相須﹐乃成其體也。﹞相得而後成用。﹝君俟臣理﹐臣俟君食﹐上下相得﹐乃成其用也。﹞故臣之事君﹐猶子之事父。﹝資敬同也。﹞父子𨿽至親﹐猶未若君臣之同體也。﹝古有無子之父﹐無父之家﹐未有無臣之君﹐無君之國﹐故云未若也。﹞故《虞書》曰「臣作朕股肱耳目﹐﹝孔安國曰「言大體若身。」﹞余欲左右有人﹐汝翼﹔﹝孔安國曰「左右﹐助也。我所有之人﹐富而教之﹐汝翼成我也。」﹞余欲宣力四方﹐汝爲。」﹝宣﹐布也。孔安國曰「布力立理之功﹐汝羣臣當爲之也。」﹞故知臣以君爲心﹐君以臣爲體。﹝臣稟君令﹐故以君爲心﹔君須臣力﹐故以臣爲體也。﹞心安則體安﹐君泰則臣泰。未有心瘁於中﹐而體悅於外﹐君憂於上﹐而臣樂於下。﹝瘁﹐病也。言心病則體病﹐君憂則臣憂也。﹞古人所謂「共其安危﹐同其休戚」者﹐豈不信歟﹗

夫欲構大廈者﹐必藉眾材。𨿽楹柱棟梁﹑栱櫨榱桷﹐長短方圓﹐所用各異﹐自非眾材同體﹐則不能成其構。﹝言有棟梁櫨栱之材﹐長短相扶﹐然後成其廣廈。﹞爲國者亦猶是焉。﹝謂人夙欲理國者﹐亦必資其眾賢也。﹞𨿽人之才能天性殊稟﹐或仁或智﹑或武或文﹐然非羣臣同體﹐則不能興其業。﹝言有仁智文武之臣﹐同其心體﹐然後興其功業也。﹞故《周書》稱殷紂有億兆夷人﹐離心離徳﹐﹝夷﹐平也。孔安國曰「平人﹐凡人也。𨿽多而執心﹐用徳不同也。」﹞此其所以亡也﹔﹝言殷以離心而亡也。﹞周武有亂臣十人﹐同心同徳﹐﹝亂﹐治也。孔安國曰「言治理之臣𨿽少﹐而心徳同。」﹞此其所以興也。﹝言周以同徳而興也。﹞

《尙書》曰「明四目﹐達四聰。」﹝孔安國曰「廣視聽於四方﹐使天下無壅塞也。」﹞謂舜求賢﹐使代己視聽於四方也。昔屠蒯亦云「汝爲君目﹐將司明也。﹝汝﹐嬖舛也。杜預曰「職在外﹐故主視也。」﹞汝爲君耳﹐將司聽也。」﹝汝﹐師曠也。杜預曰「樂所以聽﹐耳也。」﹞軒轅氏有四臣﹐以察四方﹐故《尸子》云「黃帝四目。」﹝言有賢臣。爲君視於四方。﹞是知君位尊髙﹐九重奧絕﹐﹝《楚詞》曰﹕君之門﹐若九重也。﹞萬方之事﹐不可獨臨﹐故置羣官﹐以備爪牙耳目﹐﹝《毛詩》曰「圻父予王之爪牙。」《書》曰「臣作朕肱耳目。」﹞各盡其能﹐則天下自化。﹝盡其臣之所能。﹞故冕旒垂拱無爲於上者﹐人君之任也﹔﹝《晏子》曰「古者﹐人君冕前有旒﹐惡多所見也。」《書》曰「垂拱而天下理。」《論語》曰「無爲而理者﹐其舜歟﹖」﹞憂國卹人竭力於下者﹐人臣之職也。﹝《書》曰「臣爲上爲徳﹐爲下爲人。」又曰「乃命三後﹐卹功於人。」《至忠章》曰﹕竭力盡勞而不望其報。﹞

《漢名臣奏》曰「夫體有痛者﹐手不能無存﹔心有懼者﹐口不能勿言。﹝言手必存之﹐口必言之﹐以諭忠臣事君﹐有過必諫也。﹞忠臣之獻直於君者﹐非願觸鱗犯上也﹐良由與君同體﹐憂患者深﹐志欲君之安也。」﹝《韓子》曰「龍之爲虫也﹐擾柔而可狎而騎。然而喉下有逆鱗﹐若嬰之﹐則殺人。人主亦有逆鱗﹐說者嬰之﹐則不幾全也。」﹞

陸景《典語》曰「國之所以有臣﹐臣之所以事上﹐非但欲備員而已。﹝言君之俟臣﹐欲其助己宣化﹐豈但備其員數而已。﹞天下至廣﹐庶事至繁﹐非一人之身所能周也。﹝必俟賢臣之力。﹞故分官列職﹐各守其位﹐﹝各有司在。﹞處其任者﹐必荷其憂。﹝憂其所主事也。﹞臣之與主﹐同體合用。主之任臣﹐旣如身之信手﹔臣之事主﹐亦如手之系身。上下協心﹐以理國事。﹝協﹐合也。﹞不俟命而自勤﹐﹝同體故也。﹞不求容而自親﹐﹝協心故也。﹞則君臣之道著也。」﹝臣主同體﹐上下協心﹐是其道著。﹞

卷上至忠章

蓋聞古之忠臣事其君也﹐盡心焉﹐盡力焉。稱才居位﹐﹝稱己之才而居其位。﹞稱能受祿。﹝稱己之能而受其祿。﹞不面譽以求親﹐﹝不面譽其君﹐以求親己也。﹞不愉悅以苟合。﹝不苟悅君心﹐而與之合。﹞公家之利﹐知無不爲。﹝《左傳》曰「公家之利知無不爲﹐忠也。」﹞上足以尊主安國﹐下足以丰財阜人。內匡君之過﹐外揚君之美。不以邪損正﹐﹝爲正不爲邪也。﹞不爲私害公。﹝納公而奔私也。﹞見善行之如不及﹐﹝《論語》曰「見善如不及。」﹞見賢舉之如不逮。﹝若鮑叔薦管仲﹐子皮升子產也。﹞竭力盡勞而不望其報﹐程功積事而不求其賞。務有益於國﹐務有濟於人。﹝言臣竭力盡勞﹐程功積事而不求其賞報者﹐務其益國濟人故也。﹞

夫事君者以忠正爲基﹐忠正者以慈惠爲本。故爲臣不能慈惠於百姓而曰忠正於其君者﹐斯非至忠也。﹝至忠之臣﹐則先行慈惠於百姓﹐而後忠正於其君也。﹞所以大臣必懷養人之徳﹐而有卹下之心。利不可並﹐﹝去小利也。﹞忠不可兼。﹝行大忠也。﹞不去小利﹐則大利不得﹔不去小忠﹐則大忠不至。故小利﹐大利之殘也﹔小忠﹐大忠之賊也。﹝若存小利﹐則大利不成﹔若守小忠﹐則大忠必廢。故小利爲大利之殘﹐小忠爲大忠之賊﹐所以必捨小而取大也。﹞昔孔子曰「爲人下者﹐其猶土乎﹗﹝言臣之事君﹐竭忠盡節﹐夙夜匪懈﹐勤勞不倦﹐無所不爲﹐如土之性也。﹞種之則五穀生焉﹐掘之則甘泉出焉。艸木殖焉﹐禽獸育焉。多其功而不言。」﹝不自伐其功也。﹞此忠臣之道也。

《尙書》曰「成王謂君陳曰﹕『爾有嘉謀嘉猷﹐則入告爾後於內﹐爾乃順之於外。』」﹝孔安國曰「汝有善謀善道﹐則入以告汝君於內﹐汝乃順行之於外也。」﹞曰﹕『斯謀斯猷﹐惟我後之徳。』﹝孔安國曰「此善謀此善道﹐惟我君之徳善。則稱君人臣之義。」﹞臣人咸若時﹐惟良顯哉。」﹝孔安國曰「臣於人者﹐皆順此道﹐是惟良臣﹐則君顯明於世也。」﹞

《禮記》曰「善則稱君﹐過則稱己﹐則人作忠。」「善則稱親﹐過則稱己﹐則人作孝。」

《昌言》曰「人之事親也﹐不去乎父母之側﹐﹝言常在其左右也。﹞不倦乎勞辱之事。﹝言𨿽有勞辱之苦﹐而不以爲倦也。﹞見父母體之不安﹐則不能寢﹔見父母食之不飽﹐則不能食。﹝憂思在心﹐故忘其寢食。《孝經》曰「病則致其憂。」﹞見父母之有善﹐則欣喜而戴之﹔﹝樂之而不厭。﹞見父母之有過﹐則泣涕而諫之。﹝恐其不從己﹐故涕泣以感之。﹞孜孜爲此以事其親﹐焉有爲人父母而憎之者也。﹝孔安國《尙書傳》曰﹕孜孜﹐勸勉不怠也。﹞人之事君也﹐使無難易﹐無所憚也﹔事無勞逸﹐無所避也。﹝言皆樂爲之﹐不以難易勞逸而生憚避也。﹞其見委任也﹐則不恃恩寵而加敬﹔其見遺忘也﹐則不敢怨恨而加勤。﹝見君之委任﹐則拾恩而加敬。見君之遺忘﹐則不怨而加勤。此爲臣之道。﹞險易不革其心﹐安危不變其志。﹝革﹐攺也。言不以安危險易而攺變其心志也。﹞見君之一善﹐則竭力以顯譽﹐惟恐四海之不聞﹔﹝欲君之善徧於天下。﹞見君之微過﹐則盡心而潛諫﹐惟慮一徳之有失。﹝恐君之過聞於他人。﹞孜孜爲此以事其君﹐焉有爲人君主而憎之者也。故事親而不爲親所知﹐是孝未至也﹔﹝親知然後乃爲孝也。﹞事君而不爲君所知﹐是忠未至也。﹝君知然後乃爲忠也。﹞古語云「欲求忠臣﹐出於孝子之門。」﹝言忠臣必出於孝子也。《孝經》曰「故以事君則忠也。」﹞非夫純孝者﹐則不能立大忠。﹝言大忠必出於純孝也。《左傳》曰﹕潁考叔純孝。愛其母﹐施及莊公也。﹞夫純孝者﹐則能以大義修身﹐知立行之本。﹝《論語》曰「孝悌也者﹐其爲人之本歟﹗」鄭玄曰「言人有其本性﹐則成功立行也。」﹞欲尊其親﹐必先尊於君﹔﹝君尊而親卑故。﹞欲安其家﹐必先安於國。﹝國大而家小故。﹞故古之忠臣﹐先其君而後其親﹐先其國而後其家。何則﹖君者﹐親之本也﹐親非君而不存﹔國者﹐家之基也﹐家非國而不立。」﹝親由君而得存﹐家因國而得立。故先君而後親﹐後家而先國。﹞

昔楚恭王召令尹而謂之曰「常侍管蘇﹐﹝管氏蘇名﹐常侍於君。﹞與我處﹐常勸我以道﹐正我以義。﹝言常以爲君之道義勸正我已。﹞吾與處不安也﹐不見不思也。﹝以其勸正己故。﹞𨿽然﹐吾有得也﹐﹝謂得其爲君之道義。﹞其功不細﹐﹝言勸正之功甚大。﹞必厚祿之。」乃拜管蘇爲上卿。若管蘇者﹐可謂至忠至正﹐能以道濟其君者也。

卷上守道章

夫道者﹐覆天載地﹐髙不可際﹐深不可測。﹝言道之廣大﹐無所不包。故上覆於天﹐下載於地﹐髙而不可窮其際﹐深而不可測其原。﹞苞裹萬物﹐﹝道之放布﹐無不含容。﹞稟授無形。﹝千品萬物﹐皆始於道。﹞舒之覆於﹦﹦﹐捲之不盈一握。﹝言能屈伸隨變。﹞小而能大﹐﹝小入無間﹐大苞無外。﹞昧而能明﹐﹝外暗而內明也。﹞弱而能彊﹐﹝後身而身先也。﹞柔而能剛。﹝卑而不可逾也。﹞夫知道者﹐必達於理﹔﹝理由道達。﹞達於理者﹐必明於權﹔﹝權由理明。﹞明於權者﹐不以物害己。﹝不以外物而害於己。﹞言察於安危﹐寧於禍福﹐謹於去就﹐莫之能害也。﹝夫權道反經合義﹐無所不通﹐審其安危﹐明其去就﹐福至不喜﹐禍至不憂﹐惟變所適﹐故莫之能害也。﹞以此退居而閒遊﹐江海山林之士服﹔以此佐時而匡主﹐忠立名顯而身榮。﹝言以此道退居﹐而閒遊潛遁﹐則江海山林之士皆服從於己﹔以此道佐時﹐而匡其君主﹐則忠名顯而身先榮也﹞。退則巢﹑許之流﹐進則伊﹑望之倫也。﹝退謂閒遊﹐進謂匡主。﹞故道之所在﹐聖人尊之。﹝言道之所在者﹐聖人尊貴之。故黃帝問廣成於峒山﹐唐堯見四子於汾水。﹞

《老子》曰「道常無爲而無不爲。﹝河上公曰「道以無爲爲常也。」﹞侯王若能守之﹐萬物將自化。」﹝河上公曰﹕言候王而能守道﹐萬物將自化效於己也。﹞「以道佐入主者﹐﹝河上公曰﹕謂人主能。以道自輔佐。﹞不以兵彊於天下。」﹝河上公曰﹕以道自佐之主﹐不以兵革順天任徳﹐敵人自服。﹞「夫佳兵者﹐不祥之器﹐﹝河上公曰﹕祥﹐善也。兵者﹐驚精神﹐濁和气﹐不善人之器也。不當修飭也。﹞故有道者不處。」﹝河上公曰﹕有道之人﹐不處其國也。﹞又曰「上士聞道﹐勤而行之﹔﹝河上公曰﹕上士聞道﹐自勤苦竭力而行。﹞中士聞道﹐若存若亡﹔﹝河上公曰﹕中士聞道﹐治身則長存﹐治國則太平﹐欣然而存之。退見財色榮利﹐感於情欲﹐而復亡也。﹞下士聞道﹐大笑之。﹝河上公曰﹕下士貪狠多欲﹐見道柔弱﹐謂之恐懼﹔見道質朴﹐謂之鄙陋﹐故大笑也。﹞不笑不足以爲道。」﹝河上公曰﹕不爲下士所笑﹐不足名之爲道也。﹞

《莊子》曰「夫體道者﹐無天怨﹐無人非﹐無物累﹐無鬼責。﹝言體道之人﹐隨物變化﹐故自天祐之吉﹐無不利也。﹞一心定而萬事得。」﹝事得由乎心定。﹞

《文子》曰「夫道者﹐無爲無形﹐﹝湛然安靜﹐莫見其形。﹞內以修身﹐外以理人。﹝言理人修身皆資於道。﹞故君臣有道卽忠惠﹔﹝君惠而臣忠也。﹞父子有道卽慈孝﹐﹝父慈而子孝也。﹞士庶有道卽相親。﹝更相親愛。﹞故有道卽和同﹐無道卽離貳。﹝言人有道者𨿽疏遠而必和同﹐無道者𨿽親近而必離貳﹐言道不可不貴也。﹞由是觀之﹐無道不宜也。」﹝道周萬物﹐故所在皆宜也。﹞

《管子》曰「道者﹐一人用之不聞有餘﹐﹝才自足也。﹞天下行之不聞不足。﹝道濟羣品﹐故皆足也。﹞所謂道者﹐小取焉則小得福﹐大取焉則大得福。﹝言福之大小﹐在其所取之也。﹞道者﹐所以正其身﹐而淸其心者也。﹝言正身淸心﹐非道不可矣。﹞故道在身則言自順﹐行自正﹐事君自忠﹐事父自孝。」﹝夫言行合宜﹐忠孝得節﹐皆由於道﹐故君子守之也。﹞

《淮南子》曰「大道之行﹐猶曰月﹐﹝言道明自廣遠﹐如曰月臨天下﹐無所不至也。﹞江南河北不能易其所﹐馳騖千里不能移其處。﹝自江至河不能千里﹐故其所不易。千里之內晷景同﹐故其處不移。道亦然也。﹞其趨捨禮俗﹐無所不通。﹝道能通於萬事。﹞是以容成得之而爲軒輔﹐傅說得之而爲殷相。﹝得﹐謂得道。﹞故欲致魚者先通水﹐﹝泉深而魚自至。﹞欲致鳥者先樹木﹐﹝林茂而鳥自歸。﹞欲立忠者先知道。」﹝知道而忠自立。﹞又曰「古之立徳者﹐樂道而忘賤﹐故名不動心﹔樂道而忘貧﹐故利不動志。﹝言立徳之人﹐志在於道﹐貧賤之辱尙乃忘之﹐則名利之榮豈能動矣也。﹞職繁而身逾逸﹐官大而事逾少。﹝以道理之故也。﹞靜而無欲﹐﹝志淸靜而無所欲也。﹞淡而能閒。﹝心恬憺而能閒逸也。﹞以此修身﹐乃可謂知道矣。﹝言能以此六者修身﹐然後乃可謂之知道矣也。﹞不知道者﹐釋其所以有﹐求其所未得。﹝不知道之人﹐則釋其已之所以有﹐而求其已之所未得者也。﹞神勞於謀﹐知煩於事。﹝勞於分外故也。﹞福至則喜﹐禍至則憂。禍福萌生﹐終身不悟﹐此由於不知道也。

《說苑》曰「山致其髙而雲雨起焉﹐﹝山髙而後有雲雨也。﹞水致其深而蛟龍生焉﹐﹝水深而後有蛟龍也。﹞君子致其道而福祿歸矣。﹝道成而後有福祿也。﹞萬物得其本則生焉﹐百事得其道則成焉。」﹝本亦道也。﹞

卷上公正章

天無私覆﹐地無私載。曰月無私燭﹐四時無私爲。﹝夫天覆於上﹐地載於下﹐曰月之爲臨燭﹐四時之有代謝﹐而豈有私哉。﹞忍所私而行大義﹐可謂公矣。﹝夫志士仁人﹐佐時匡主﹐順天地之道﹐行公正之心。不以親暱而變其情﹐不以利害而易其操。故周公誅其弟﹐石碏戮其子﹐行大義而滅其親﹐如此者﹐可謂公矣也。﹞智而用私﹐不若愚而用公。﹝智而用私﹐彌長其邪愚﹐而用公﹐轉近於正。﹞人臣之公者﹐理官事則不營私家﹐﹝營私家則官事不成。﹞在公門則不言貨利﹐﹝言貨利則公門不正。﹞當公法則不阿親戚﹐﹝阿親戚則公法不行。﹞奉公舉賢則不避仇讎。﹝避仇讎則野有遺賢。《左傳》曰﹕外舉不棄讎。﹞忠於事君﹐仁於利下。﹝言人臣之公者﹐事君則盡忠﹐利下則盡仁。﹞推之以恕道﹐行之以不黨﹐伊﹑呂是也。﹝伊尹﹑呂望也。《論語》曰「夫子之道﹐忠恕而已。」又曰「君子羣而不黨。」﹞故顯名存於今﹐是之謂公也。﹝伊﹑呂忠義於湯﹑武﹐公正於殷﹑周﹐竭意君朝﹐無心私室﹐故得功存於古﹐名顯於今﹐可謂人臣之公也。﹞理人之道萬端﹐所以行之在一。一者何﹖公而已矣。﹝惟公可以當此一焉。﹞惟公心可以奉國﹐惟公心可以理家。﹝言無公心則不可理家奉國矣。﹞公道行﹐則神明不勞而邪自息﹔﹝公道旣行﹐則人皆正直﹐故神明不勞而姦邪自息也。﹞私道行﹐則刑罰繁而邪不禁。﹝私道旣行﹐則人皆虛詐﹐故𨿽繁其刑罰而姦邪不止也。﹞故公之爲道也﹐言甚少而用甚博。﹝公正無私﹐其事易立。故出言𨿽少﹐而所用則博也。﹞

夫心者﹐神明之主﹐﹝神不心不明﹐故以心爲主。﹞萬理之統也。﹝統攝萬理﹐皆由於心也。﹞動不失正﹐天地可感﹐而況於人乎﹗故古之君子﹐顯積其心。﹝言動發心神﹐不失其正﹐則𨿽天地之大亦可感矣。天地可感﹐而況於人乎﹗是以古之君子樹徳立功者﹐莫不顯積其心矣也。﹞夫不正於昧金而照於瑩鏡者﹐以瑩能明也﹔不鑑於流波而鑑於靜水者﹐以靜能淸也。鏡﹑水以明淸之性﹐故能形物之形﹐見其善惡。而物無怨者﹐以鏡水至公而無私也。鏡水至公﹐猶免於怨﹐而況於人乎﹗﹝言人能公正者﹐則必不能怨也矣。﹞孔子曰「苟正其身﹐於從政乎﹖何有不能正其身﹐如正人何﹖」又曰「其身正﹐不令而行﹔其身不正﹐𨿽令不從。」

《說苑》曰﹕人臣之行有六正﹑六邪﹐行六正則榮﹐犯六邪則辱。﹝言榮辱隨其所行也。﹞夫榮辱者﹐禍福之門也。﹝禍福由榮辱而生也。﹞何謂六正六邪﹖六正﹕一曰萌芽未動﹐形兆未見﹐﹝謂事未發之時。﹞照然獨見存亡之機﹐得失之要﹐預禁乎未然之前﹐使主超然立乎顯榮之處﹐﹝謂使功格上天﹐徳流後裔也。﹞天下稱孝焉。﹝稱主之孝。﹞如此者﹐聖臣也。二曰虛心白意﹐﹝白謂潔白。﹞進善通道﹐﹝通有道之人於其君。﹞勉主以禮義﹐諭主以長策﹐﹝勉謂勸勉﹐諭猶曉也。長策﹐若張良八難﹐陳平六奇。﹞將順其美﹐匡救其惡。﹝《孝經》曰「將順其美。」。鄭玄曰「善則稱君。」又曰「匡救其惡。」鄭玄曰「過則稱己。」﹞功成事立﹐歸善於君﹐不敢獨伐其勞。﹝伐猶取也。言功事立𨿽由於己﹐而皆歸之於君﹐不敢獨取其勞也。﹞如此者﹐大臣也。三曰畢身賤體﹐夙興夜寐﹐﹝《毛詩》曰「夙興夜寐﹐。無忝爾所生。」﹞進賢不懈﹐﹝進舉賢良而不解怠。﹞數稱於往古行事﹐以勵主意﹐庶幾有益﹐以安國家。﹝往古行事者﹐謂往君所行之事。若堯﹑舜﹑禹﹑湯者﹐稱之以勵其君。﹞如此者﹐忠臣也。四曰察見成敗﹐早防而救之﹐﹝謂察見其君有成敗之事﹐則早設智謀以防救之也。﹞引而復之﹐﹝君若已有傾敗﹐則引使復其未有之時。﹞塞其間﹐﹝塞君爲惡之間隙也。﹞絕其源﹐﹝絕君爲過之根源也。﹞轉禍以爲福﹐令君終以無憂。﹝能轉君昔時之福﹐以爲今曰之福﹐而令終世無憂也。﹞如此者﹐智臣也。五曰守文奉法﹐任官職事﹐﹝文謂簿書也。職﹐主也。﹞辭祿讓賜﹐不受贈遺﹐﹝言以貞白自居﹐故𨿽有祿贈﹐皆讓而不受也。﹞衣服端齊﹐食飲節素。﹝守其廉潔﹐不爲奢侈。﹞如此者﹐貞臣也。六曰國家昏亂﹐所爲不諛﹐﹝𨿽國之昏亂﹐惡貞醜正﹐任姦用邪﹐而不諂諛以曲從君意。﹞然而敢犯主之嚴顏﹐面言主之過失﹐不辭其誅﹐身死國安﹐不悔所行。﹝夫昏虐之君﹐好行誅戮﹐怒忠直之士﹐喜諂佞之人而能不憚嚴顏﹐面言過失﹐不辭身死﹐冀護國得安。故龍逢以亡﹐比干以喪﹐志存必誅﹐故不悔所行也。﹞如此者﹐直臣也。是謂六正也。

六邪﹕一曰安官貪祿﹐﹝安其所居之官﹐貪其君之爵祿。﹞營於私家﹐不務公事﹐﹝營私家之榮﹐弄公室之事。﹞懷其智﹐藏其能﹐﹝不用之以匡其君也。﹞主饑於論渴於策﹐猶不肯盡節﹐﹝言君思其善論﹐想其良策﹐同於饑渴﹐猶不肯盡節以告之也。﹞容容乎與代沈浮﹐上下左右觀望。﹝容容﹐自安之貌。左右觀望﹐言希旨而取容。﹞如此者﹐具臣也。二曰主所言皆曰善﹐主所爲皆曰可﹐﹝言進退隨君﹐不爲匡諫也。﹞隱而求主之所好而進之﹐以快主之耳目﹐﹝隱猶私也。言私求具主之所好之物而進之﹐以快其主之耳目心意也。﹞偸合苟容﹐與主爲樂﹐不顧其後害。﹝言苟得與君合志﹐同爲歡樂﹐豈顧有其後害也。﹞如此者﹐諛臣也。三曰中實詖險﹐外貌小謹﹐﹝內慢而外恭也。﹞巧言令色﹐﹝《論語》曰「巧言令色﹐鮮矣仁。」﹞又心疾賢﹐﹝疾害賢能﹐恐君用之。﹞所欲進﹐則明其美而隱其惡﹔所欲退則明其過而匿其美﹐﹝冀己意之得行。﹞使主妄行過任﹐賞罰不當﹐號令不行。﹝皆由進人退人不實故也。﹞如此者﹐姦臣也。四曰智足以飭非﹐辧足以行說﹐反言易辭而成文章﹐﹝能令是非無定所也。﹞內離骨肉之親﹐﹝棄宗族也。﹞外妒亂朝廷。﹝陷良善也。﹞如是者﹐讒臣也。五曰專權擅威﹐﹝威權皆在於己而不由其君也。﹞持操國事﹐以爲輕重﹐於私門成黨﹐以富其家﹐﹝擅發己情﹐持操國事﹐以爲輕重。於其私門﹐成其朋黨﹐以富其家業也。﹞又復增加威權﹐擅矯主命﹐以自貴顯。﹝又增己之權﹐矯主之命﹐而作威作福﹐以自尊顯也。﹞如此者﹐賊臣也。六曰諂主以邪﹐墜主不義﹐﹝進諂媚之言﹐用邪僻之行﹐而使其君陷於不義。﹞朋黨比周﹐以蔽主明。﹝讒佞之人共爲朋黨﹐以蔽主之明﹐不得使其彰著也。﹞入則辯言好辭﹐﹝諂於主也。﹞出則更復異其言語﹐﹝謗其君也。﹞使白黑無別﹐是非無間。﹝間﹐猶隔也。言能點白作黑﹐飾非爲是﹐使白黑是非無隔別也。﹞候伺可不﹐推因而附然﹐使主惡布於境內﹐聞於四鄰。﹝謂候伺君之行事﹐謗毀以成其惡﹐如可推尋﹐因而附會﹐以爲突然﹐遂使主之過惡彰布境內﹐流聞四鄰也。﹞如此者﹐亡國之臣也。是謂六邪。

賢臣處六正之道﹐不行六邪之術﹐故上安而下理﹐生則見樂﹐﹝見人所樂。﹞死則見思﹐﹝見人所思﹐﹞此人臣之術也。

卷上匡諫章

夫諫者﹐所以匡君於正也。﹝謂匡救其君使合於正道。﹞《易》曰「王臣蹇蹇﹐匪躬之故。」﹝《易》曰﹐《蹇卦》六二爻辭也。王輔嗣曰﹕處難之時﹐履當其位﹐居不失中﹐以應於五﹐不以五在難中﹐私身遠害﹐執心不回﹐志匡王室者也。故曰「王臣蹇蹇﹐匪躬之故」也。﹞人臣之所以蹇蹇爲難。﹝臣之事君鮮能忠正﹐故以蹇蹇之材爲難也。﹞而諫其君者﹐非爲身也﹐將欲以除君之過﹐矯君之失也。君有過失而不諫者﹐忠臣不忍爲也。﹝忠臣則必諫其君。﹞

《春秋》傳曰﹕齊景公坐於遄臺﹐梁丘據馳而造焉。公曰「惟據與我和夫﹗」晏子曰「據亦同也﹐焉得爲和﹖」公曰「和與同異乎﹖」對曰「異。和如羹焉﹐水﹑火﹑醯﹑醢﹑鹽﹑梅﹐以享魚肉﹐宰夫和之﹐齊之以味﹐濟其不及。」﹝杜預曰「濟﹐益也。」﹞君臣亦然。﹝杜預曰「亦如羹。」﹞君所謂可而有否焉﹐﹝杜預曰「否不可也。」﹞臣獻其否以成其可﹔﹝杜預曰「獻君之否﹐以成君之可也。」﹞君所謂否而有可焉﹐臣獻其可以去其否﹐是以政平而人無爭心。故《詩》曰﹕『亦有和羹﹐旣戒旣平。』﹝杜預曰﹕《詩》頌殷中宗也。言中宗能與賢者和齊可否﹐其政如羹﹐敬戒旦平也。和羹備五味﹐異於大羹也。﹞今據不然。君所謂可﹐據亦曰可﹔君所謂否﹐據亦曰否。若以水濟水﹐誰能食之﹖同之不可也如是。」

《家語》曰「哀公問於孔子曰﹕『子從父命孝乎﹖臣從君命忠乎﹖』孔子不對。又問三﹐皆不對。趨而出﹐告於子貢曰﹕『公問如此﹐爾以爲何如﹖』﹝爾﹐汝也。﹞子貢曰﹕『子從父命﹐孝矣﹔臣從君命﹐忠矣。夫子奚疑焉。』﹝奚﹐何也。﹞孔子曰﹕『鄙哉﹗爾不知也。昔萬乘之主﹐有諍臣七人﹐則主無過舉﹔﹝言舉事無過失也。《孝經》曰「天子有諍臣七人﹐𨿽無道﹐不失天下。」﹞千乘之國﹐有諍臣五人﹐則社稷不危﹔﹝《孝經》曰「諸侯有諍臣五人﹐𨿽無道﹐不失其國。」﹞百乘之家﹐有諍臣三人﹐則祿位不替。﹝替﹐廢也。《孝經》曰「大夫有諍臣三人﹐𨿽無道﹐不失其家。」﹞父有諍子﹐不陷無禮﹔﹝《孝經》曰「父有諍子﹐則身不陷於不義」﹞士有諍友﹐不行不義。﹝《孝經》曰「士有諍友﹐則身不離於令名。」﹞子從父命﹐奚詎爲孝﹗臣從君命﹐奚詎爲忠﹗』﹝言其不得爲忠孝也。《孝經》曰「從父之令﹐焉得爲孝乎﹖」鄭玄曰「委曲從君父之令﹐善只爲善﹐惡只爲惡﹐又焉得爲忠臣孝子乎﹗」﹞

《新序》曰「主暴不諫﹐非忠臣也﹔畏死不言﹐非勇士也。﹝能諫暴君﹐不畏其死﹐乃爲忠勇。﹞見過則諫﹐不用卽死﹐忠之至也。﹝見君之有過﹐則犯顏而諫之。諫而不用﹐則以死繼之。可謂忠之至也。﹞晉平公問叔向曰﹕『國家之患孰爲大﹖』對曰﹕『大臣重祿而不極諫﹔近臣畏罪而不敢言﹔下情不得上通。此患之大者也。』﹝言此三者皆國家之大患也。﹞公曰﹕『善。』乃令曰﹕『臣有欲進善言而謁者不通﹐罪至死﹐」﹝謁者﹐官名也。言臣欲有進善言於其君﹐而謁者之官不通聞於上﹐則罪至於死。﹞

《說苑》曰「從命利君謂之順﹔從命病君謂之諛。逆命利君謂之忠﹔逆命病君謂之亂。﹝夫臣於人者﹐不其難乎﹗察通變之理﹐識安危之機﹐然後可以事其君矣。故《書》曰「爲臣不易。」﹞君有過失而不諫諍﹐將危國家殞社稷也﹔﹝見君之有過失不能盡忠以諫諍﹐則是將欲危其國家殞其社稷也。﹞有能盡言於君﹐﹝謂盡忠貞之言於其君﹐無所藏隱也。﹞用則畱﹐不用則去﹐謂之諫﹔﹝君用其言則畱﹐不用其言則去也。﹞用則可﹐不用則死﹐謂之諍﹔﹝謂能以死諍其君也。﹞有能率羣下以諫君﹐﹝羣下﹐謂眾臣也。﹞君不能不聽﹐﹝言必聽也。﹞遂解國之大患﹐除國之大害﹐﹝由其用諫故也。﹞竟能尊主安國者﹐謂之輔﹔有能抗君之命。反君之事﹐﹝謂奪君之私心歸之於正義。﹞以安國之危﹐除主之辱﹐而成國之大利者﹐謂之弼。故諫諍輔弼者﹐所謂社稷之臣﹐明君之所貴也。」﹝言諫諍輔弼﹐𨿽事迹有殊﹐至於安國寧人﹐其功不異﹐故俱謂社稷之臣﹐而明君之所貴也。﹞又曰「夫登髙棟臨危檐而目不朐﹑心不懼者﹐此工匠之勇也﹔﹝朐猶動也。﹞入深泉刺蛟龍﹐抱黿鼉而出者﹐此漁父之勇也﹔入深山刺猛獸抱熊羆而出者﹐此獵夫之勇也﹔臨戰先登暴骨流血而不辭者﹐此武士之勇也﹔居於廣廷作色端辯以犯君之嚴顏﹐前𨿽有乘軒之賞未爲之動﹐﹝杜預《左傳》注曰「軒﹐大夫車。」﹞後𨿽有斧鑕之誅未爲之懼者﹐此忠臣之勇也。君子於此五者﹐以忠臣之勇爲貴也。」﹝夫武士﹑獵夫﹑工匠﹑漁父﹐𨿽有匹夫小勇﹐而不能成其大功。至於忠果之臣﹑公正之士﹐廣庭作色犯主嚴﹐不願乘軒之榮﹐不憂斧鑕之戮﹐而使國安人泰﹐理定功成﹐道著當時﹐名流後代﹐故爲君子之所貴也。﹞

《代要論》曰「夫諫諍者﹐所以納君於道﹐矯枉正非﹐﹝矯君之枉﹐正君之非。﹞救上之謬也。﹝救君上之謬誤。﹞上苟有謬而無救焉﹐則害於事。﹝害於理人之事。﹞害於事則危。﹝國不安也。﹞故《論語》曰﹕『危而不持﹐顚而不扶﹐則將焉用彼相矣﹖』﹝鄭玄曰﹕相﹐扶工者也。﹞然則﹐扶危之道莫過於諫﹐﹝諫則無傾危也。﹞是以國之將興﹐貴在諫臣﹔家之將興﹐貴在諫子。若君父有非﹐臣子不諫﹐欲求國泰家榮﹐不可得也。」﹝《孝經》曰「子不可以不諍於父﹐臣不可以不諍於君。」鄭玄曰「君父有不義﹐臣子不諫諍﹐則亡國破家之道也。」﹞

卷下誠信章

凡人之情﹐莫不愛於誠信。﹝誠謂無虛操﹐信謂不愆期。言能忠誠信實者﹐則人皆愛矣。﹞誠信者﹐卽其心易知。﹝言無誠信者﹐則不可知矣。﹞故孔子曰「爲上易事﹐爲下易知。」﹝上有誠信則易事﹐下有誠信則易知。﹞非誠信無以取愛於其君﹐非誠信無以取親於百姓。﹝人有誠信﹐則君愛之﹐君有誠信則人親之﹐言致親愛惟在誠信也。﹞故上下通誠者﹐則暗相信而不疑﹔其誠不通者﹐則近懷疑而不信。﹝言君臣誠通者﹐則暗合而無疑﹔誠異者﹐則𨿽近而不信也。﹞

孔子曰「人而無信﹐不知其可。﹝鄭玄曰「不知其可者﹐言不可行也。」﹞大車無輗﹐小車無軏﹐其何以行之哉﹖」﹝鄭玄曰﹕大車柏車﹐小車羊車。輗穿轅端著之﹐軏因轅端節之。車待輗軏而行﹐猶人之行不可無信也。﹞

《呂氏春秋》曰「信之爲功大矣。﹝謂天地﹑四時﹑君臣﹑父子﹑兄弟﹑朋友皆待信而成﹐故曰大也。﹞天行不信則不能成歲﹔地行不信則艸木不大。春之徳風﹐風不信則其花不成﹔夏之徳暑﹐暑不信則其物不長﹔秋之徳雨﹐雨不信則其谷不堅﹔冬之徳寒﹐寒不信則其地不剛。夫以天地之大﹐四時之化﹐猶不能以不信成物﹐況於人乎﹗﹝言人不可以無信也。﹞故君臣不信﹐則國政不安﹔﹝有傾危也。﹞父子不信﹐則家道不睦﹔﹝失孝慈也。﹞兄弟不信﹐則其情不親﹔﹝無恭友也。﹞朋友不信﹐則其交易絕。﹝不能久也。﹞夫可與爲始﹑可與爲終者﹐其惟信乎﹗﹝信則終始不二。﹞信而又信﹐重襲於身﹐﹝襲猶服也。﹞則可以暢於神明﹐通於天地矣。」﹝暢亦通也。﹞

昔魯哀公問於孔子曰「請問取人之道。」孔子對曰「弓調而後求勁焉﹔馬服而後求良焉。士必愨信而後求智焉。﹝言弓不調而勁﹐則摧折﹔馬不服而良﹐則泛佚﹔士不信而智﹐則虛詐也。﹞若士不愨信而有智能﹐譬之豺狼不可近也。」﹝夫士無愨信而有智能﹐適足助其姦雄之材而爲亂君父師﹐比豺狼而縱虐﹐其可近哉。﹞昔子貢問政。子曰「足食﹐足兵﹐人信之矣。」﹝鄭玄曰「政有此三者﹐則國彊也。」﹞子貢曰「必不得已而去﹐於斯三者何先﹖」曰「去兵。」子貢曰「必不得已而去﹐於斯二者何先﹖」曰「去食。自古皆有死﹐人無信不立。」﹝鄭玄曰「言人所特急者﹐食也。自古皆有死﹐必不得已﹐食又可去也。」﹞

《體論》曰「君子修身﹐莫善於誠信。﹝言誠信乃修身之本。﹞夫誠信者﹐君子所以事君上﹐懷下人也。﹝懷﹐歸也。﹞天不言而人推髙焉﹐地不言而人推厚焉﹐四時不言而人與期焉﹐﹝有信故也。﹞此以誠信爲本者也。故誠信者﹐天地之所守而君子之所貴也。﹝天地有誠信﹐然後萬物成﹔君子有誠信﹐然後百行著。故天地所守﹐君子所貴也。」﹞

《傅子》曰「言出於口﹐結於心。﹝結謂纏結。﹞守以不移﹐以立其身。﹝謂守其前言而不移易也。﹞此君子之信也。故爲臣不信不足以奉君﹔爲子不信不足以事父。﹝奉﹐又事也。言事君事父不可以無信。﹞故臣以信忠其君﹐則君臣之道逾睦﹔子以信孝其父﹐則父子之情益隆。﹝言臣不能以信忠於其君﹐則君臣之道離貳﹔子不能以信孝於其父﹐則父子之情衰薄也。﹞夫仁者不妄爲﹐﹝爲得其時。﹞知者不妄動。﹝動合於禮。﹞擇是而爲之﹐﹝不爲非也。﹞計義而行之。﹝計合於義而後行之。﹞故事立而功足恃也﹐身沒而名足稱也。﹝由其動爲不失故也。﹞𨿽有仁智﹐必以誠信爲本。故以誠信爲本者﹐謂之君子﹔﹝言𨿽有仁智﹐苟無誠信則不可以爲君子也。﹞以詐僞爲本者﹐謂之小人。﹝言小人必無誠信也。﹞君子𨿽殞﹐善名不減﹔﹝身沒而名揚也。﹞小人𨿽貴﹐惡名不除。」﹝位隆而惡著也。﹞

卷下愼密章

夫修身正行不可以不愼﹐﹝謂若曾參﹑顏回之儔。﹞謀慮機權不可以不密。﹝謂若孔光﹑陳寵之儔。﹞憂患生於所忽﹐﹝忽﹐輕也。《周書》苪良夫曰「惟禍發於人所忽也。」﹞禍害興於細微。﹝言禍害之事﹐皆從細微而起﹐故蟻澑漂都突煙樊邑也。﹞人臣不愼密者﹐多有終身之悔。﹝夫不愼於始﹐則禍成於末﹐𨿽終身積悔﹐其可及哉﹗故孟徳長恨於英雄﹐智伯永慚於水灌也。﹞故言易泄者﹐召禍之媒也﹔事不愼者﹐取敗之道也。明者視於無形﹐聰者聽於無聲﹐謀者謀於未兆﹔愼者愼於未成。不困在於早慮﹔不窮在於早豫。﹝早慮則不因﹐早豫則不窮。故《書》曰「敬戒無虞。」《易》曰「思患豫防」。﹞非所言勿言﹐以避其患﹔非所爲勿爲﹐以避其危。﹝爲所非爲﹐必致傾危。﹞孔子曰「終曰言﹐不遺己之憂﹔終曰行﹐不遺己之患﹐﹝口無擇言﹐身無擇行﹐故憂患不至﹐而吉乃大來也。﹞惟智者能之。」﹝若非智者﹐則必有其憂患也。﹞故恐懼戰兢所以除患也﹐恭敬靜密所以遠難也。終身爲善﹐一言敗之﹐可不愼乎﹗﹝失之毫釐﹐以差千里。成之難﹐毀之易。𨿽終爲善﹐而一言敗之﹐不可不愼也。﹞夫口者﹐關也﹔舌者﹐機也。出言不當﹐駟馬不能追也。﹝《論語》曰「駟不及舌。」鄭玄曰「君子過言出口﹐駟馬追之不及也。」﹞口者﹐關也﹔舌者﹐兵也。出言不當﹐反自傷也。﹝人之出言﹐若不當於理﹐則及自傷己﹐同於兵刃也。﹞言出於己﹐不可止於人﹔行發於邇﹐不可止於遠。﹝邇﹐近也。若言布於人﹐行流於遠﹐𨿽欲復止﹐其可得乎﹖故君子愼之也。﹞夫言行者﹐君子之樞機。﹝韓康伯曰「樞機﹐制動之至。」﹞樞機之發﹐榮辱之主。夫君子戒愼乎其所不睹﹐恐懼乎其所不聞﹐﹝言於未睹未聞之前而戒懼之﹐故能免於患難也。﹞莫見乎隱﹐莫顯乎微﹐﹝言隱微尢爲顯見﹐以其無隱不彰﹐無微不著故也。﹞是故君子愼其獨。﹝獨謂獨居。﹞在獨猶愼﹐況於事君乎﹗況於處眾乎﹗﹝言事君處眾﹐則愼之彌甚也。﹞昔關尹謂列子曰「言美則響美﹐言惡則響惡。身長則影長﹐身短則影短。」﹝響隨言而美惡﹐影隨身而短長﹐以逾憂患寵榮﹐亦隨人所行也。﹞言者所以召響也﹐身者所以致影也。﹝言之所以召響﹐身之所以致影﹐亦猶愼之所以致福﹐慢之所以召禍也。﹞是故愼而言﹐將有和之﹔愼而身﹐將有隨之。」﹝而﹐汝也。言禍福之理旣由人而興﹐故當愼汝之言﹐愼汝之身。﹞

昔賢臣之事君也﹐入則造膝而言﹐出則詭詞而對。﹝人或問之﹐則不告以實也。《風俗通》曰「禮諫有五﹐諷爲上。故入則造膝﹐出則詭詞。辭善則其稱君﹐過則其稱己也。」﹞其進人也﹐惟畏人之知﹐不欲思從己出﹔其圖事也﹐必推明於君﹐不欲謀自己造。畏權而惡寵﹐﹝畏其威權﹐惡其貴寵﹐而不欲居之。﹞晦智而韜名。﹝晦其深智﹐藏其美名﹐不欲使人知之。韜﹐藏。﹞不覺事之在身﹐不覺榮之在己。﹝言能混齊榮辱。﹞人閉其口﹐我閉其心﹔人密其外﹐我密其裏。﹝裏猶內也。心尙閉之﹐況其口乎﹖內尙密之﹐況其外乎﹖﹞不愼而愼﹐不恭而恭﹐﹝或於無形。﹞斯大愼之人也。故大愼者﹐心知不欲口知﹔其次愼者﹐口知不欲人知。﹝口知﹐謂口言也。﹞故大愼者閉心﹔次愼者閉口﹔下愼者閉門。昔孔光稟性周密﹐凡典樞機十有餘年﹐時有所言﹐輒削艸稿。﹝謂進言於其君也。削艸稿者﹐懼其事泄於外。﹞沐曰歸休﹐兄弟妻子燕語﹐終不及朝省政事。﹝言其義愼深也。﹞或問光﹕「溫室省中樹皆何木也﹖」﹝溫室﹐殿名也。在長樂宮中。﹞光默而不應﹐更答以他語。﹝捨溫室之樹而別以他語答之。﹞若孔光者﹐可謂至愼矣﹐故能終身無過﹐享其榮祿。﹝周密故無過﹐至愼故享祿也。﹞

卷下廉潔章

淸靜無爲﹐則天與之時﹔﹝淸靜無爲﹐天之徳也。人能體之﹐則天與之時﹐所謂用天之道矣。﹞恭廉守節﹐則地與之財。﹝恭廉守節﹐地之徳也。人能體之﹐則地與之時﹐所謂分地之利矣。﹞君子𨿽富貴﹐不以養傷身﹔𨿽貧賤﹐不以利毀廉。﹝言君子之人﹐𨿽處富貴﹐不以奢侈之養而傷其身﹔𨿽居貧賤﹐不以無義之利而毀其廉。言所爲必合於道也。﹞知爲吏者﹐奉法以利人﹔不知爲吏者﹐枉法以侵人。﹝言知爲吏之道者﹐則奉公法以利人﹔不知爲吏之道者﹐則枉公法以侵人也。﹞理官莫如平﹐臨財莫如廉。廉平之徳﹐吏之寶也。﹝吏能廉平﹐則患難遠己﹐故爲寶也。﹞非其路而行之﹐𨿽勞不至﹔非其有而求之﹐𨿽彊不得。﹝越分故也。﹞知者不爲非其事﹐廉者不求非其有﹐﹝知其不可故也。﹞是以遠害而名彰也。故君子行廉以全其眞﹐守淸以保其身。富財不如義多﹐髙位不如徳尊。﹝夫不義而處富財﹐必招卻奪之患﹐無徳而居髙位﹐必踐傾危之災。故富財不如義多﹐髙位不如徳尊也。﹞

季文子相魯﹐妾不衣帛﹐馬不食粟。﹝性廉潔也。﹞仲孫它諫曰「子爲魯上卿﹐妾不衣帛﹐馬不食粟﹐人其以子爲吝﹐且不顯國也。」﹝仲孫不曉文子之意﹐故發此言。﹞文子曰「然吾觀國人之父母﹐衣粗食蔬﹐吾是以不敢。﹝欲與國人同其好惡。﹞且吾聞君子以徳顯國﹐不聞以妾與馬者。夫徳者﹐得之於我﹐又得於彼﹐故可行也。﹝若惟自得﹐則不足以行矣。﹞若獨貪於奢侈﹐好於文章﹐是不徳也。何以相國﹖」﹝文章﹐謂錦綺之屬也。﹞仲孫慚而退。

韓宣子憂貧﹐叔向賀之。﹝賀其貧也。﹞宣子問其故。對曰「昔欒武子貴而能貧﹐故能垂徳於後。今吾子之貧﹐是武子之徳﹐能守廉靜者﹐致福之道也。吾所以賀。」宣子再拜﹐受其言。

宋人或得玉﹐獻諸司城子罕。子罕不受。獻玉者曰「以示玉人﹐﹝杜預曰「玉人﹐能治玉者也。﹞玉人以爲寶﹐故敢獻之。」子罕曰「我以不貪爲寶﹐爾以玉爲寶。若以與我﹐皆喪寶也﹐不若人有其寶。」

公儀休爲魯相﹐使食公祿者不得與下人爭利﹐﹝爭商賈之利也。﹞受大者不得取小﹐﹝大謂君祿﹐小謂人利也。﹞客有遺相魚者﹐相不受。客曰「聞君嗜魚﹐故遺君魚。何故不受﹖』公儀休曰「以嗜魚﹐故不受也。今爲相﹐能自給魚。﹝言己爲相﹐祿足以自給其魚。﹞今受魚而免相﹐誰復給我魚者﹖吾故不受也。」

卷下良將章

夫將者﹐君之所恃也﹔﹝恃之以禦侮也。﹞兵者﹐將之所恃也。﹝恃之以勝敵也。﹞故君欲立功者﹐必推心於將﹔﹝推其誠心於將。﹞將之求勝者﹐先致愛於兵。﹝致其慈愛於兵。﹞夫愛兵之道﹐務逸樂之﹐務丰厚之﹐不役力以爲己﹐不貪財以殉私。內守廉平﹐外存憂卹。﹝言將愛兵之道﹐務使其逸樂﹑丰厚﹐不可役兵之力以爲於己﹐不可貪兵之財以殉其私﹐內守廉平之性﹐外存憂卹之心也。﹞昔竇嬰爲將﹐置金於廊下﹐任士卒取之。私金且猶散施﹐豈有侵之者乎﹗吳起爲將﹐卒有病癰者﹐吳起親自吮之。其愛人也如此﹐豈有苦之者乎﹗

夫將者﹐心也﹔兵﹐體者也。﹝言兵將共爲心體也。﹞心不專一﹐則體不安﹔將不誠信﹐則卒不勇。﹝言心能專一﹐然後體安。將有誠信﹐然後卒勇也。﹞古之善將者﹐必以其身先之。﹝必以其身先於士卒﹐而不避矢石之害也。﹞暑不張蓋﹐寒不被裘。軍井未達﹐將不言渴﹔﹝達謂徧得汲也。﹞軍幕未辧﹐將不言倦。當其合戰﹐必立矢石之間﹐所以齊勞逸﹑共安危也。

夫人之所樂者﹐生也﹔所惡者﹐死也。然而矢石若雨﹐白刃交揮﹐而士卒爭顯賄﹐非輕死而樂傷也。夫將視兵如子﹐則兵事將如父﹔將視兵如弟﹐則兵事將如兄。﹝若將無子弟之恩﹐則兵無父兄之敬﹐皆由其將也。﹞故語曰「父子兄弟之軍﹐不可與鬥。」由其一心而相親也。是以古之將者﹐貴得眾心。﹝言以得眾心爲貴也。﹞以情親之﹐則木石知感﹐況以愛率下﹐而不得其死力乎﹗﹝言將若能以情親其士卒﹐則𨿽曰木石猶感應矣。況以仁愛率下﹐而不得其死力乎﹗言其必得之矣。﹞

《孫子兵法》曰「兵形象水。水之行﹐避髙而就下﹐兵之形﹐避實而擊虛。故水因地而制形﹐﹝謂因地髙下﹐制其避就之形也。﹞兵因敵而制勝。﹝謂因敵虛實制其克捷之勝也。﹞兵無常道﹐﹝隨時之變﹞水無常形。」﹝任地之勢。﹞兵能隨敵變化而取勝者﹐謂之良將也。所謂虛者﹐上下有隙﹐將吏相疑者也﹔所謂實者﹐上下同心﹐意气俱起者也。善將者﹐能實兵之气以待人之虛﹔不善將者﹐乃虛兵之气以待人之實。虛實之气﹐不可不察。﹝虛者﹐喪兵之本。實者﹐勝敵之源。得失由之﹐故不可不察。﹞

昔魏武侯問吳起曰「兵以何爲勝﹖」吳子曰「兵以整爲勝。」武侯曰「不在眾乎﹖」﹝武侯之意﹐以眾爲勝矣。﹞對曰「若法令不明﹐賞罰不信。金之不止﹐鼓之不進﹐𨿽有百萬之師﹐何益於用。﹝杜預《左氏傳》曰﹕鼓以進軍﹐金以退軍。﹞所謂整者﹐居則有禮﹐﹝有軍旅之禮也。﹞動則有威﹔﹝有徵伐之威也。﹞進不可當﹐退不可追﹔﹝進退不失其宜故也。﹞前卻如節﹐左右應麾。﹝謂得前卻之節﹐應左右之麾也。﹞與之安﹐與之危﹐其眾可合而不可離﹐可用而不可疲。」是之謂禮將也。吳起臨戰﹐左右進劍。吳子曰「夫提鼓揮桴﹐臨難決疑﹐此將軍也。﹝軍法﹐合戰則將自鼓也。﹞劍之任非將事也。

夫將有五材四義。知不可亂﹐明不可蔽﹐信不可欺﹐廉不可貨﹐直不可曲﹐此五材也。受命之曰忘家﹐出門之曰忘親﹐張軍鼓宿忘主﹐﹝宿謂止宿。鼓以進之。﹞援桴合戰忘身﹐此四義也。將有五材四義﹐百勝之術也。﹝謂得百戰百勝之術。﹞

夫攻守之法﹐無恃其不來﹐恃吾有以待之﹔無恃其不攻﹐恃吾之不可攻也。﹝言攻戰守備之法﹐無恃其敵不來﹐當恃吾有備以待之﹔無恃其敵之不攻﹐當恃吾之兵整不可攻也。﹞夫將若能先事慮事﹐先防求防﹐如此者﹐守則不可攻﹐攻則不可守。﹝我守則彼不可攻﹐我攻則彼不能守﹐言其進退由己也。﹞若驕貪而輕於敵者﹐必爲人所擒。﹝囗爲敵人所擒虜也。﹞

昔子發爲楚將攻秦﹐軍絕饋餉。﹝軍中饋餉﹐無後繼之也。﹞使人請於王﹐因歸問其母。其母問使者曰「士卒得無恙乎﹖」使者曰「士卒升分菽粒而食之。」﹝以其絕於饋餉﹐故用升分菽粒﹐言不能全菽也。杜預《左氏傳》注曰「菽﹐大豆也。」孔安國《尙書傳》曰「米食曰粒。」﹞又問曰「將軍得無恙乎﹖」對曰「將軍朝夕芻豢黍粱。」﹝牛羊曰芻﹐犬豕曰豢。﹞後子發破秦而歸﹐母閉門而不納。﹝怒其失爲將之道﹐故不許入門。﹞使人數之曰「子不聞越王勾踐之伐吳歟﹖客有獻醇酒一器者﹐王使人注江上流﹐使士卒飲其下流。味不足加美﹐而士卒如有醉容﹐懷其徳也。戰自五焉。﹝士卒懷其恩徳﹐故至於戰陣﹐各自盡力﹐一當敵之五焉。﹞異曰又有獻一囊糗糒者﹐﹝《書》曰「峙乃糗糧。」孔安國曰「皆當貯峙汝糒糒之糧也。」﹞王又以賜軍士﹐軍士分而食之。甘不足逾嗌﹐﹝嗌﹐咽喉也。﹞士卒如有飫容﹐﹝飫﹐飽也。﹞懷其恩也。戰自十焉。﹝一當敵之十也。﹞今子爲將﹐士卒升分菽粒而食之﹐子獨朝夕芻豢黍粱﹐何也﹖夫使人入於死地而康樂於其上﹐﹝死地﹐謂升分菽粒。康樂﹐謂芻豢黍。﹞𨿽復得勝﹐非其術也。﹝言非爲將之道術也。﹞子非吾子﹐無入吾門﹗」子發謝﹐然後得入。及後爲將﹐乃與士卒同其甘苦﹐﹝能齊其勞﹐共安危也。﹞人懷恩徳﹐爭先矢石﹐﹝爭先犯於矢石。﹞遂功名曰遠。若子發之母者﹐可謂知爲將之道矣。

昔趙孝成王時﹐秦攻趙。趙王使趙括代廉頗爲將。括母上書曰「括不可使將也。﹝言括之才不任將帥。﹞始妾事其父﹐﹝括之父奢。﹞父時爲將﹐身所奉飯而進食者﹐以十數﹔﹝親自奉飯以十數者﹐所以厚養其士﹐欲盡其力。﹞所交者﹐以百數。﹝以友道交之者﹐又百數也。﹞大王所賜金幣者﹐盡以與軍吏士大夫共之。﹝不獨受君之賜。﹞受命之曰﹐不問家事。﹝專於君命。﹞今括一旦爲將﹐東向而朝﹐﹝東向而朝者﹐避君之南面也。﹞軍吏無敢仰視之者﹐﹝言括不撫士﹐故軍吏懼也。﹞王所賜金帛﹐歸悉藏之。﹝不與士卒共之。﹞乃曰﹕『視便利田宅可買者。』﹝欲取之以自益。﹞父子不同﹐執心各異﹐﹝奢仁惠﹐括貪虐。﹞願王勿遣。」﹝勿遣代廉頗也。﹞王曰「吾計已決矣。」﹝謂用括之心已定矣。﹞括母曰「王終遣之﹐卽有不稱﹐妾得無隨坐乎﹖」﹝言括之有罪﹐必坐於己也。﹞王曰「不也。」﹝言必不使罪相及也。﹞括遂行﹐代廉頗爲將四十餘曰﹐趙兵果敗﹐括死軍覆。﹝終如括母之言也。杜預《左氏傳》注曰「覆﹐謂威力兼備﹐若羅网所掩覆。一軍見擒制﹐故以覆爲文也﹔」﹞王以括母先言﹐不加誅也。若趙括母者﹐可謂豫識成敗之機也。

卷下利人章

夫黔首蒼生﹐天之所甚愛也。﹝《書》曰「惟天惠人。」《史記》曰「秦命人爲黔首。」﹞爲其不能自理﹐故立君以理之。﹝《左傳》曰﹕天生人而樹之君。﹞爲君不能獨化﹐故爲臣以佐之。﹝《書》曰﹕樹後王君公﹐承以大夫師長。﹞夫臣者﹐受君之重位﹐牧天之甚愛。﹝牧﹐養也。﹞焉可不安而利之﹐養而濟之哉﹗是以君子任職則思利人﹐事主則思安俗。故居上而下不重﹐處前而後不怨。﹝言君子旣能利人安俗﹐故居上而下不以爲重﹐處前而後不興其怨。﹞

夫衣食者﹐人之本也。﹝人非衣食不生﹐故爲人之本也。﹞人者﹐國之本。﹝國非人不立﹐故爲國之本。﹞人恃衣食﹐猶魚之待水﹔國之恃人﹐如人之倚足﹐魚無水則不可以生﹐人無足則不可以步。故夏禹稱﹕「人無食則我不能使也。功成而不利於人﹐則我不能勸也。」﹝皆引過以歸也。﹞是以爲臣之忠者﹐先利於人。﹝利人﹐然後乃爲忠也。﹞

《管子》曰「佐國之道﹐必先富人。人富則易化。是以七十九代之君﹐法制不一。﹝不相襲也。﹞然俱王天下者﹐必國富而粟多。﹝言國富粟多﹐乃可以王於天下。﹞粟生於農﹐故先王貴之。﹝貴其農也。﹞勸農之急﹐必先禁末作﹔﹝末作謂雕文纂組也。﹞末作禁﹐則人無遊食﹔人無遊食﹐則務農﹔﹝務勤農業。﹞務農則田墾﹔﹝墾﹐開也。﹞田墾則粟多﹔﹝倉廩實也。﹞粟多則人富。﹝百姓足也。﹞是以古之禁末作者﹐所以利農事也。﹝末作妨於農事﹐故禁。﹞至如綺繡纂組﹐雕文刻鏤﹐或破金爲碎﹐﹝謂雕文刻鏤也。﹞或以易就難﹐﹝謂綺繡纂組也。﹞皆非久固之資﹐徒艷凡庸之目。如此之類﹐爲害實深。故好農功者﹐𨿽利遲而後富﹔好末作者﹐𨿽利速而後貧。但常人之情﹐罕能遠計﹐棄本逐末﹐十室而九。﹝本謂農功﹐末謂末作。﹞才逢水旱﹐儲蓄皆虛﹐良爲此也。﹝爲棄本逐未故也。﹞故善爲臣者﹐必先爲君除害興利。所謂除害者﹐末作也﹔所謂興利者﹐農功也。

夫足寒傷心﹐人勞傷國﹐自然之理也。養心者不寒其足﹐爲國者不勞其人。﹝爲猶理也。﹞臣之與主﹐共養黎元﹐必當省徭輕賦﹐以廣人財﹔﹝謂省人徭役﹐十一而稅也。﹞不奪人時﹐以足人用。﹝《論語》曰「使人以時」。﹞

夫人之於君﹐猶子於父母﹐未有子貧而父母富﹐子富而父母貧。﹝言必同其貧富也。﹞故人足者﹐非獨人之足﹐國之足也﹔人匱者﹐非獨人之匱﹐國之匱也。是以《論語》云「百姓不足﹐君孰與足﹖」﹝孰﹐誰也。﹞故助君而卹人者﹐至忠之遠謀也﹔損下而益上者﹐人臣之淺慮也。﹝謂減損下人而增益君上。﹞

《賈子》曰「上古之代﹐務在勸農﹐故三年耕而餘一年之蓄﹐九年耕而餘三年之蓄﹐三十年耕而人餘十年之蓄。故堯水九年﹐湯旱七載﹐野無靑艸而人無饑色者﹐誠有此備也。」﹝有此勸農之備。﹞故建國之本﹐必在於農。忠臣之思利人者﹐務在勸導﹐家給人足﹐則國自安焉。

論曰﹕夫君臣之道﹐上下相資﹐諭涉水之舟航﹐比翔空之羽翼。﹝《管子》曰「齊桓公嘆曰﹕『孤之有仲父﹐若飛鴻之有羽翼也。』﹞故至神攸契﹐則星象降於穹蒼﹔妙感潛通﹐則風雲彰於寤寐。﹝《王文憲集﹖序》曰「寤寐﹑風雲﹐﹛穴是﹜資人傑。」《易》曰「雲從龍﹐風從虎。聖人作﹐而萬物睹。」﹞其同體也﹐則股肱耳目不足以匹其同﹔其益政也﹐則麹蘗鹽梅未可以方其益。﹝《書》曰「若作酒醴﹐爾惟麹蘗﹐若作和羹﹐爾惟鹽梅。」﹞諒直之操由此而興﹐節義之風因斯以著。是知家與國而不異﹐君與親而一歸。顯己揚名﹐惟忠惟孝。

每以宮闈暇景﹐博覽瓊編﹐觀往哲之弼諧﹐睹前言之龜鏡﹐﹝《書》曰「允迪厥徳﹐謨明弼諧。」﹞未嘗不臨文嗟尙﹐撫捲循環。庶令匡翊之賢﹐更越夔﹑龍之美﹐﹝夔﹑龍﹐皆虞舜之臣也。﹞爰申翰墨﹐載列縑緗。何則﹖榮辱無門﹐惟人所召。﹝《左傳》曰「禍福無門﹐惟人所召。」﹞若使心歸大道﹐情切至忠﹐﹝《老子》曰「大道甚夷﹐而人好徑。」﹞務守公平﹐貴惇誠信﹐抱廉潔而爲行﹐懷愼密以修身﹐奉上崇匡諫之規﹐卹下思利人之術﹐﹝《書》曰「臣下不匡其刑墨。」《論語》曰「因人之所利而利之。」﹞自然名實兼茂﹐祿位俱延﹐﹝《莊子》曰「名者實之賓。」﹞榮不召而自來﹐辱不遣而斯去。然則忠正者致福之本﹐戒愼者集慶之源﹐若影隨形﹐猶聲逐響。﹝《書》曰「惠迪吉從逆凶﹐惟影響」。﹞凡百羣彥﹐可不勗歟﹗

垂拱元年撰

