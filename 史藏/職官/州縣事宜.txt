州縣事宜

﹝淸﹞田文鏡﹑李衛撰

●目錄

序

聖諭條列事宜

聖諭條列州縣事宜

●序

州縣事宜

欽頒州縣事宜

佐治藥言【續言附後】

學治臆說【續言附後】

夢痕錄節鈔

折嶽便覽

親民之官莫如州縣使州縣皆淂人則政蕳刑淸民安物阜又何有兵革之患哉故州縣造福易作孽亦易其造端甚微而身家民命皆系之催科撫字在今日爲尢難宜何所遵守也爰恭錄欽頒州縣事宜及時賢之述吏治名法者凡五種匯爲宦海指南亦仕途利濟之一助云是爲序

錢唐許乃普

欽頒州縣事宜世宗憲皇帝諭旨

奉上諭牧令爲親民之官一人之賢否關系萬姓之休戚故自古以來愼重其選而朕之廣攬旁求訓勉告誡冀其奏循良之績以惠我蒸黎者亦備極苦心矣惟是地方事務皆發端於州縣頭緒紛繁情僞百出而膺斯任者類皆初登仕籍之人未練習於平時而欲措施於一旦無怪乎彷徨瞻顧心志茫然卽采訪咨詢而告之者未必其盡言無隱此古人所以有學制美錦之嘆也向以大學士朱軾左都禦史沈近思外任多年周知地方利獘雍正二年曾令二臣商酌規則以爲州縣之南車乃書未就緒而沈近思物故邇年以來朱軾復時多病此事遂至遲延去年始降旨委諸總督田文鏡李衛今二臣各抒所見繕錄諸條以進朕親加披覽見其條理詳明言詞剴切民情吏習罔不兼該大綱細目莫不備舉誠新進之津梁庶官之模範也在二臣各就其所閱歷者而言繁簡同異之間不必一致而愼守官方勤卹民隱興利除害易俗移風其大旨則一而巳矣爰就本文付之剞劂頒賜州縣官各一帙俾置之几案問朝夕觀覽省察提撕治效未臻必思所以勉之獘端未革必思所以去之本之以實心行之以實力毋始勤而終怠毋靜言而庸違如此則不但國家得司牧之賢艸野有父母之頌而爾等身膺顯擢叨被榮光福貽子孫名標史冊豈不美歟特諭

●聖諭條列事宜

到任

交盤

關防

宜講聖諭律條

放告

催科

借糶倉谷

弭盜

驗傷

聽斷

堂事

防胥吏

愼延幕賓

待紳士

免行戶

謹差下鄕

勸農桑

嚴禁獄

講讀律條

操守

河東總督臣田文鏡欽遵

聖諭條列事宜

○到任

州縣初膺民社。通籍仕版。上爲聖天子撫字符元。加惠地方。致身事君。始基之矣。正宜崇簡持約。飭官方。勵操守。以圖遠大。建白當時。無如俗吏以到任爲榮。而姦胥喜以鋪墊爲事。衙門則必重爲修飾。轎傘則必另制新鮮。甚至氈彩圍屏。務求華麗。桌幾燈燭。不厭碎煩。在長官釋褐方新。揚揚入署。視爲衙門舊例。快意當前。而不知派累行戶。苛斂裏民。追呼悉索。已費中人之產矣。其實備辦供官者。不過十之二三。而侵蝕分肥者。已踰十之七八。是民爲魚肉。官爲唇齒。恣意大嚼。乃供羣蠹之飽。俾其捫腹匿笑。豈不愚哉。況先聲狼籍。民口難防。一遇鐵�之上司。則朝垂黃綬。而夕登白簡。亦又可惜也。故於未到任之先。必須嚴切發諭。禁止鋪墊。務要稜稜錚錚說。得嚙釘嚼鐵。則伊等捧檄而讀。便已心凜此官具有風力。不敢擅自派斂。然非徒托諸空言也。到任之後。靑氈原有故物。環堵且自蕭然。地方之一糹﹖系一粟。一物一器。不但不取。並亦不借。臨時需用。發價平買。吏旣不能爲姦。民亦無從滋擾。新政精明。人歌來暮矣。但胥役巧猾。小民愚懦。保無有陽奉陰違。藉名暗詐者乎。此又在畱心密訪。遇有發覺者倍法以懲。愼勿令若輩當面賣卻也。

○交盤

州縣到任。交盤乃第一要務。蓋今日之受於人者。卽異日之交於人者也。苟不愼之於始。鮮不貽累於後。𨿽不可刻薄居心。過於苛求。尢不可狥情濫接。代人受過。虧足務得其實。巨細務得其詳。淸查之法。不可不知也。如地丁錢糧則應查其全書額編實徵銀數。按前官到任離任月日。任內徵收過若干。解支過各若干。應存庫銀若干。未完民欠若干。分年分款。先淸其綱領。將應存庫銀卽按款照數兌交。其徵收數目。又必驗其串根流水。核其日報總簿。而串根流水報簿。尙有假捏攺造。徵多報少之獘。其解支款項。又必照驗其批回。稽查其領狀。而領狀批回。尙有洗補年月。攺換銀數之獘。均當細察。然有批領未交。而前官稱系解過某項。支過某項者。則當詳明所解衙門。查明所領員役。果非虛捏。方可憑信。至於民欠。淸釐尢難。官侵役蝕。多暗藏於民欠之中。新任之員。第知責成於經管錢糧之總吏庫吏經承櫃書。取其並無捏欠。願甘賠補之結狀。不知此輩或受前官賄囑。或系已身侵蝕。通同狥隱。彼此欺瞞。結狀實爲具文。是在責令經承櫃書。開造花名細冊。先查某年民欠總數。次查某里某甲民欠細數。然後將花戶姓名。欠銀數目。大張告示。曉諭通知。有以完作欠。以少作多。令本戶告理。更須出其不意。摘拘完納。查詢虛實。一有獘端。卽窮究到底。官侵則據實揭報。役蝕則立卽監追。務使戶戶無虛。釐釐著實。不但已身無賠累之虞。卽小民亦免重納之累。此淸查民欠。尢爲交盤中第一要著也。若夫倉儲米谷。顆粒爲重。從前州縣多用量倉之法。用桿丈量。約略算交。其中有無虧缺黴爛。不能確知。今倉糧交盤。已按米谷之多寡。定限期之遲速。自當徹底盤查。如有虧空短少。黴爛糠粃。卽據實揭報。其有前官私糶未補。折價畱交者。斷不可違例接收。至奉文平糶。𨿽非前官私動。然須察其實在糶賣之數。催交價銀貯庫。惟民借一項。其獘多端。有本系虧空。乘奉文出借。以少報多。捏混掩飾者。有遠年民欠。攺換領狀。以舊作新者。有姦胥蠹役。侵收冒領。混人民欠者。尢不可艸率誤徵。必須詳細查察。如查錢糧民欠之法。開造花名細冊。另取欠戶領狀。以杜諸獘。他如水旱驛遞船隻。則查其是否齊全整備。馬匹則查其有無疲瘦缺少。農壇藉田。忠節祠宇。倉廒城垣。則查有無坍損。此外或有前官經修工程。經手錢糧。又當隨事察核。不可使有纖悉遺漏。然此皆就關系錢谷者而言。至於欽部事件。命盜重情。承審遲延。失察違匿。接任官均有處分。亦何可以刑名不入交盤。而姑置勿論也。總之前官之事。一交卸於後官。卽爲後官之肩承。欲免後累而盡職守。則授受之際。不可不愼也。

○關防

百官分職。各有攸司。𨿽體制不無大小之分。而關防則有內外之辧。所以肅政治。別嫌疑。防姦僞也。況州縣職司民社。堂隅最近。一不加謹。則內外交弛。情僞百出矣。然而關防者。非徒嚴鎖鑰。扃門戶之謂也。蓋州縣一官。刑名錢谷。難自爲理。事權所托。易啟鉆營。則關防首在幕地。一人出仕。舉室皆榮。子弟相依。漸爲耳目。則關防又在親戚。管宅門。管倉驛。管簽押用印等項。處處需人。事事有獘。則關防多在家奴。用火夫。用水夫。用廚役泥水等匠。出入不覺。傳遞最便。則關防下在廝養。更有星流相士。墨客山人。捕影捉風。詐稱交好。拉蓬扯纖。遇事招搖。此尢不在衙門之中。而關防更宜周密者也。故州縣到任。延請名賢。分勤夙夜。而商酌辦公之地。不得閒雜窺探。走漏機事。二三子弟。代治家政。而數米量鹽之外。不許干預公事。滋其威柄。長隨家人。擇其誠朴堪信者。管宅門。管簽押。而驛遞倉糧。自有經承可問。何須僮僕。夫役匠作。酌其當緊。自宜需用。而出入作息。則須稽察維嚴。防有指使。至於鄕村寺觀。不時查訪。流寓藉名。卽行拏究。如此則內外不旣肅淸。而關防之道。其盡矣乎。然皆事之在人者也。倘利欲有以燻心。苞苴不無染指。目無定見。耳有偏聽。器量不公。或喜怒而任性。面皮不冷。或瞻顧以狥情。則是在已一身。全無檢束。眾人匿笑。奚有遵循。夫身任地方。而欲澄淸吏治者。其於眾人之關防。固不可不嚴。而於已身之關防。尢不可不切也。故曰關防者。非徒嚴鎖鑰。扃門戶之詞也。

○宜講聖諭律條

伏讀聖祖仁皇帝聖諭十六條。大哉王言。化民成俗。六十載熙皞從風。千百國梯航向義。良有由也。恭逢我皇上承天立極。法祖施仁。乃於萬幾餘暇。闡發精微。昭垂廣訓。其所以正人心。端世教者。剴切詳明。巨細畢舉。此誠天下率由之舊章。萬世遵循之寶鑑也。又憫小民無知犯法。特命刊示律條。使之家諭戶曉。庶幾革面洗心。仰見皇上保赤之懷。提撕警覺。仁至義盡。有加無已。凡爲州縣者。父母斯民。首先教導。每遇朔望兩期。務須率同教官佐貳雜職各員。親至公所。齊集兵民。敬將聖諭廣訓。逐條講解。淺譬曲諭。使之通曉。並將所刊律條。亦爲明白宣宗。俾知凜惕。至於四外鄕村。不能分身兼到者。則遵照定例。在於大鄕大村。設立講約所。選舉誠實堪信。素無過犯之紳士。充爲約正。值月分講。印官仍不時親往查督。以重其事。總之宣講時。必要州縣官先有一段實心。認定此事不是虛文。諄諄然如父之教子。如師之誨弟。懇切往復。津津不倦。然後精誠浹洽。百姓環聽之下。亦自觸動天良。悅於耳。得於心。民日遷善。誠有不知其爲之者。若但視爲習套。朔望之辰。鳴鑼張蓋。前詣城隍廟中。公服端坐。不出一語。視同木偶。而禮生紳士。請誦聖諭一徧。講不晰其義。聽不得其詳。官民雜沓。哄然各散。上無以揚聖天子啟牖斯民之化。下無以振眾百姓觀感自新之風。此俗吏之苟且因循。所謂尸位而素餐者也。賢有司勵志功名。將爲朝廷宣徳意。加惠元元。可不於此知所重哉。

○放告

州縣放告。不可拘三六九日期。每日早堂。接收一次。閒時要心气和平。不可一味濫準。亦不可執意批駁。更不可批發衙官。蓋小民之冤抑無訴。始行呈告。若不爲準理。則是非不明。曲直不分。若批發衙官。則恐狥情枉斷。受賄行私。勢必奔控上司。是反開其越告之門也。準後又要速審速結。斯不致妨農失業。花費盤纏。且官府處延一日工夫。則房差等多一番需索。𨿽未嘗不竭力嚴禁。然鄕愚無知。卽有事體纏身。則銀錢容易騙詐。所以爲有司者。固要嚴禁衙役。更要自已勤勞。以速審速結爲要也。然拘審時。斷不可卽差快皂。致滋需索。只須牌給原告。著交該裏總甲。或鄕保拘喚。計其遠近。限以時日。務令拘到聽審。或有一二頑梗之徒。不服拘喚者。然後差拏。拏到之後。先責其抗違。再剖其曲直。則未有不輸服其情罪者。果能如此行之有信。則不但法立令行。由此政簡刑淸不難矣。

○催科

夫任土作貢。國家之常經。撫字催科。有司之專責。爲有司者。固不可任性濫刑。徒事敲撲。亦不可沽名邀譽。一味怠延。要在勸輸有術。寬嚴合宜。使糧無逋欠。民無擾累。則催科之道得。而撫字卽寓其中矣。州縣徵糧之法。各處不同。有用差役分裏坐催者。有用裏書甲總歷年不換者。有用花戶爲催頭。責令聽比者。名難悉數。法皆不善。如鄕村農民。素未入城見官。一點催頭。則茫然無措。而衙門人役。欺其愚懦。恣意苛索。鄕民視應催頭爲畏途。百計營免。書役視報催頭爲利藪。擇肥而噬。此用催頭之獘也。其坐差裏書甲總。派定裏分。竟同世業。經承收役。狼狽相依。凡造冊聽比。俱有陋規。經承收役。取之於坐差裏書甲總。坐差裏書甲總。又取之於花戶。非計畝津貼。卽斂麥斂秋。毋論用一派十。層層剝削。而小民止此脂膏。多用一分浮費。卽少完一分正供。況若輩旣得陋規。自不肯破面力催。非朦混免比。卽倩雇代責。否或以愚懦之戶。串拏塞責。甚者包攬侵蝕。飛灑加派。無獘不作。一至水落石出。脫身潛逃。又累本戶重完。是百姓受點催頭之累如彼。﹣668﹣1﹣受坐差等之累又如此。欲除此累。惟行滚單。議者每謂滚單便於賦少之州縣。而不便於賦多之州縣。不知行之得法。賦少者固便。賦多者亦便。惟村莊宜順。催造單冊宜早。簽點單頭宜公。驗票攺滚宜速。稽查臥單宜勤。村莊旣順。則可就近滚催。無隔越難行之事。催造旣早。則可徹底查對。無飛灑加派。單冊不符之獘。攺滚旣速。則花戶不致在城守候。稽查旣勤。則頑戶不敢玩法臥單。他如分單分限。權宜變通。事無一定。法在必信。行之旣久。官民相習。不煩差催。而按限輸將。非特坐差裏書地保催頭。一應催糧人役。均可革除。而滚單本戶。銀系自封。票經官驗。舉凡包攬侵收。及大小票種種獘端。不革而自除矣。至花戶納糧。尙有銀匠勒令打印。多索火錢。錢桌減估銀色。多壓戥頭。櫃書弔封抵盜。剪邊換塊諸獘。皆爲累民之事。又不可不刻刻防閒。一一釐剔。州縣官不專力於此。而惟以追呼敲撲爲催科。怠催懶比爲撫字。亦惑之甚者矣。而或者以爲怠催懶比之員。較濫刑嚴比之員。爲彼善於此。不知糧從地出。百姓收一年之顆。納一年之糧。遞年淸楚。按限輸將。力尙寬舒。若怠情玩延。任其逋欠。致使百姓將現在銀錢。隨手花費。年復一年。積逋愈多。欲以一年之所入。完數年之正供。則完者不易。催者愈難。卽導民以抗欠錢糧之惡習。又貽民以並力輸將之後患。其罪豈出濫刑嚴比下哉。至若橫派私徵。暗加重耗。濫捉短封。此又黷貨虐民。罪不容誅者也。爲有司者其詳愼之。

○借糶倉谷

積貯者。足國足民之至計也。借糶者。出陳易新之良法也。愼借糶而嚴還糴者。有司之責也。借糶不愼。則糴谷之時。富商勢豪。囤積販賣。小民不沾實惠。其害在民。借谷之時。紳衿牙蠹。捏名冒領。倉儲虛懸其害在官。還糴不嚴。則糴谷還谷之時。牙儈斗級書役家人。短價多量。需索掯勒。致招民怨。參劾隨之。其害在民而亦在官。夫一法必有一獘。除獘又在立法。糶谷獘在囤販。法當親歷巡查。而囤販自絕。是莫若就城內倉谷。每日淸晨。酌量一日可賣之數量出。分發四門關廂糶賣。本官以午前半日監糶。午後半日理事。往來巡歷。諸獘不生。若惑於便民之說。而令四鄕分糶。離城旣遠。設廠又多。同日開糶。則一官勢難分身。不得不委諸佐貳教職。彼等不惟不能查禁囤販。而且通同糶賣。姦獘叢生。苟欲親身監糶。而令各鄕分定日期。則一鄕開糶。各鄕之民雲集。毋論小民擁擠守候。而姦商之夥計。勢豪之傭佃。混入其中。亦難辧別。非善法也。借谷獘在捏冒。法當淸查於未借之先。嚴究於旣借之後。而捏冒自絕。是必將借谷冊領。先與牌甲糧冊查對。果系牌甲有名。卽系實戶。糧地無多。卽系貧民。設有頑紳劣衿。姦牙積蠹。串通鄕保地方。假名冒領。一經查出。卽照定例詳革。枷責倍追。鄕保地方。嚴審有無受贓。分別治罪。其百姓所借之谷。本年十月內。亦必催全數還倉。不使拖欠顆粒。則倉廩充實。緩急可通。若出借之時。一任鄕保地方。遞領混借。追還之日。又聽紳衿牙蠹。出頭應比。挨至次年春閒。又不執法詳革究追。反爲倒換領狀。攺舊欠爲新借。以愚盤查官之耳目。則獘復生獘。年甚一年。而倉谷益難淸追矣。糴谷獘在短價。法當照時公買。不可發給斗戶。及鄕保地方。分發裏民。以致輾轉侵扣。虧短價值。還谷獘在多收。法當原斛平量。不可任聽書役斗級家人。需索鬥錢。多量斛面。而百姓運谷到倉。或糴或還。俱必隨到隨收。毋許掯勒守候。如此則春糶秋糴。春借秋還。百姓沾接濟之惠。倉儲無紅腐之虞。積獘除而良法行矣。若本官不以積貯爲重。而倉廩不修。曬晾不時。以致滲漏浥爛。自取參賠之咎。其或侵那虧空。而乘借糶以捏報掩飾。或假公濟私。而乘還糴以橫斂勒派。則又居心不肖。法無可貸者也。

○弭盜

居官守在安民。安民必先弭盜。欲知弭盜之法。當先知盜風之所由熾。蓋地方失事。州縣官卽詳報嚴拏。獲賊治罪。盜賊自然畏法斂迹。無如庸懦之員。平日不知防範。一旦失事。惟思規避處分。而刑書捕役。又畏上司提比。從旁慫恿。遂隱諱不報。或抑勒事主。攺彊爲竊。官則擱置不比。役則怠忽不緝。以致盜賊玩法公行。是庸吏諱盜。而盜風益熾。如州縣拏獲竊盜。卽照律刺字。計贓問罪。小懲大創。則屢犯者不致漏网。初犯者知所攺過。無如庸吏又博長厚之名。違例不刺。減估贓物。攺重爲輕。姑息養姦。漸成大盜。又如一案之內。僅獲數人。則以爲獲賊過半。案可完結。而不復嚴緝。其有前官任內盜案。贓賊未獲。則又以爲事非已任。例無處分。而竟置膜外。以致盜賊狎官無忌。是庸吏縱盜而盜風益熾。例所嚴諱盜縱盜之處分者此也。然則何以弭之。一在嚴其緝捕。蓋緝黠盜。必須黠捕。而駕馭黠捕。要自有法。捕役原系無賴之徒。多與盜賊通气。坐地分贓。州縣官務遵定例。於本衙門他役工食。量爲並給。差緝之時。另給盤費。獲盜之日。又按所獲名數。給以重賞。如怠玩延挨。則將其家屬。監禁勒比。不獲不已。不全獲不已。夫旣有工食盤費以資其用。而不至於匱乏。又懸重賞以鼓舞其志。而使之有所希冀。復監比其家屬。以系戀其心。而使之不敢在外逍遙。如是而猶有不獲之盜。不結之案。斷無此事。一在靖其根源。盜有盜窩。賊有賊綫。盜非窩。無以存畱。賊非綫。無以�探。是窩綫者。盜賊之根源也。州縣除一盜賊。不如除一窩家。獲一夥盜。不如獲一引綫。然緝拏窩家。尢難於緝拏引綫。蓋窩家者非不法營兵衙役。卽系地棍勢豪。保正甲長。被其籠絡。貪其賄賂。不肯舉報。牌鄰族正人等。畏其凶惡。懼其報復。又不敢首告。至於捕役。素與地棍勢豪人等通同一气。利其饋送。亦明知故縱。故必賞罰嚴明。稽察勤密。使捕役不敢豢盜通窩。而力於訪緝。更嚴狥隱之罪。開密首之路使保正甲長牌鄰族正。各顧身家。而不敢始終庇獲。且無憂於報復。而不敢瞻顧遲回。其諸色人等。有能擒獲盜窩送官者。更加以重賞。則盜窩可除。而盜源自淸矣。一在嚴其防範。要在州縣力行保甲。遴選勤愼練達之人。使充保正甲長。遵法編查。務使一牌之內。互相稽查。如有面生可疑之人。私相往來。容畱在家。立卽報官拘審。夜則輪流守更。一家失事。則闔村護救。一村聲喊。則各村接應。聲勢聯絡。追捕爭先。獲賊有功者。則按名給賞。聞叫不救者。則照例治罪。州縣官仍於朔望查點地保之時。嚴加訓飭。或乘公務下鄕之便。到處提撕。更出其不意。輕騎減從。親往稽查。勿徒事掛一門牌。取一甘結。斯爲實行保甲。而鄕村之防範始密。至若響馬老﹖。種種凶賊。形迹尢爲詭祕。或假裝行客。或冒充官宦。往來大路。陽爲結伴。陰圖劫刺。響馬則於曠野無人之地。公然截劫。老﹖則乘深更暮夜之時。害命圖財。防老﹖。必須逐程逐店。大張告示。曉諭行客。不得貪程。早行晚宿。更須嚴飭店家。非至天明。不許放行。則老﹖無所施其技矣。若防響馬。惟預飭汛兵保甲。如遇截劫。汛汛相追。村村接應。尾追不已。俟其馬乏人疲。協力擒縛。此又防禦響馬老﹖之大略也。地方官旣能不諱不縱。而又如此防範。如此緝捕。如此窮究。盜賊猶不畏法斂迹。而革面洗心者。未之有也。若夫因地制宜。師古酌今。存乎其人。更進而勤宣徳教。四境之內。夜不閉戶。道不拾遺。盜息民安。治臻上理。是又所望於良有司也。

○驗傷

人命重情。全憑屍傷定案。傷仗相符。供情明確。問擬始得平允。每見州縣等官。初入仕途。不諳檢驗之法。遇有人命。不卽往驗。因仍舊習。先差衙役催搭屍棚。預備相驗什物。種種騷擾。該役旣自索差錢。又爲仵作刑書串說行賄。官尙未到屍場。而書役賄賂已得。安排已定。及至臨場相驗。官又躲避臭穢。一任仵作混報。增減傷痕。攺易部位。甚或以打爲磕。以砍爲抹。以致傷仗參差。案情混淆。詳駁覆驗。罪有出入。官被參處。莫不因此而起。夫檢驗屍傷之法。備載洗冤錄中。凡爲牧令。悉當畱心講究。熟習平時。一遇地方報到命案。一面差拘凶首。毋使疏脫。一而傳集仵作刑書。單騎減從。親往相驗。切勿差催搭棚等項。亦不可任仵作刑書遠離左右。一到屍場。卽喚原被證佐訊問。彼此有無仇隙。因何起釁。用何器械。打傷幾處。幾人動手。各傷何處。幾日身死。得其實情。然後令人將屍移放平明地上。督同仵作細驗。某處系何物致傷。是何顏色。長闊淺深。是何分寸。生前有無殘疾。死後有無妝點。沿身上下。務須親加察看。朱塡屍格。不得避穢遠離。任聽仵作喝報。被其欺朦。又須追起凶器。比對傷痕。果否相符。有無疑竇。蓋驗訊旣速。則屍無發變之虞。役無賄詐之獘。凶無狡飾之情。傷無不確之患。諸獘除而信案成矣。倘或初驗失實。必致後來覆驗。爲時愈久。滋獘愈多。死骨有蒸刷之慘。生命含覆盆之冤。可不愼耶。

○聽斷

州縣爲民父母。上之宣朝廷之徳化。以移風易俗。次之奉朝廷之法令。以勤善懲惡。聽訟者所以行法令而施勸懲者也。明是非。剖曲直。鋤豪彊。安良懦。使善者從風而向化。惡者革面而洗心。則由聽訟以馴致無訟。法令行而徳化亦與之俱行矣。彼夫受賄枉斷。曲法狥情者。固無論已。其或明不足以燭姦。剛不足以除暴。好惡不能一出於大公。寬嚴不能悉歸於至當。皆足爲聽斷之累。爲有司者。審理詞訟。事無大小。必虛公詳愼。勿任一時之性。勿執一已之見。勿因證佐串通一气。而搖惑是非。勿因原被各執一詞。而依違兩可。勿過於浮躁。而使懦者不能盡言。勿任其爭辯。而使彊詞得以奪理。勿因前官斷定。而不爲平反。勿因上司駁查。而彊爲回護。兵役與百姓爭訟。勿偏袒兵役。紳衿與百姓爭訟。勿偏袒紳衿。審系虛誣。則當治以反坐之本罪。勿寬原告而長刁。究出教唆。則當審其起滅之實情。勿縱訟師而長惡。桚夾嚴刑。必不得已而用。勿因懶於研求。而擅用桚夾。監獄重地。原爲要犯而設。勿以無干牽連。而濫行監禁。帶審之時。則先查限期有無違悞。旣審之後。則又訊差役有無需索。而尢要者。人命必以傷供爲定。不可任屍親羅織。而無辜被冤。盜案必以贓證爲憑。不可任捕役私拷。而誣良致斃。鬥毆有應保辜者。卽取保辜。毋任差押以致拖累。田土有應勘丈者。卽行勘丈。毋委佐貳以滋獘端。自理詞訟。則隨到隨審。實時斷結。欽部案件。則或詳或解。依限速完。如此則案無畱牘。民無滯冤。訟庭無鼠牙雀角之爭。艸野有讓畔讓路之美。和气致祥。天庥滋至。熙熙皞皞。共享太平之福。詎不盛歟。

○堂事

我朝重熙累洽。物阜民康。我皇上端拱九重。垂裳可治。乃猶勵精宵旰。日總萬幾。內外臣工。惟有夙夜匪解。孜孜自﹖日耳力﹖。庶以仰答聖明。況州縣初任親民。奉職維勤。尢當加意。故出堂理事。不但午晚兩時。而及早一堂。尢風雨寒暄之不可少者。蓋州縣之官。無論地方繁簡。均有刑名錢谷戶婚田土等事。待其分理。然聽斷比較。時有時無。況遇應審之事。應比之期。則午晚兩堂。亦自有不得不坐之勢。獨至淸晨出堂。率多遷延偸惰。或十人之內。不過一二人。或十日之中。不過一二次。求其雞鳴問夜。待旦視事者。誠未能數數覯也。不知古語云。一年之計在春。一日之計在寅。且衙門規矩。一切上下投。百姓控訴。書吏胥役之稟事回話。咸皆晨集於門。若不料理髮落。人皆守候。事有稽延。而案牘之叢脞。卽由此起。況平旦之气。精神淸爽。尢宜於辦事。能將一日案件。趁早檢點。則午晚兩時。諸務從容就理。更省紛擾之繁。若但晏然髙臥。廢時悞公。莫此爲甚。故爲牧令者。勿論有事無事。每早定須視堂一次。勤之於始。勿懈於終。然後官諳民情。日近日親。乃無疏隔之勢。吏知官性。必警必戒。亦無怠玩之心矣。

○防胥吏

官有胥吏。原以供書寫而備差遣。其中𨿽不乏勤愼之人。然衙門習气。營私舞獘者居多。苟本官嚴於稽查。善於駕馭。則姦猾者亦皆畏法而斂迹。否則縱恣無忌。𨿽勤愼者亦且相率而效尢。此胥吏之不可不防也。赴任之初。迎接跟隨。皆是窺探之計。卽任之日。左右前後。無非伺察之人。家人親友。擇官之所親信者。而先致殷勤。舉止動靜。就官之所喜好者。而巧爲迎合。官而愛財。彼則誘以巧取之方。而於中染指。官而任性。彼則激以動怒之語。而自作威福。官而無才。彼則從旁獻策。而明操其權柄。官而多疑。彼則因事浸潤。而暗用其機謀。官喜偏聽。彼則密訐人之陰私。以傾陷其所讎。而快其私忿。官好慈祥。彼則揚言人之冤苦。以周全其所托。而圖其重賄。官惡受贓犯法。彼則先以守法奉公取官之信。官喜急公辦事。彼則先以小忠小信結官之心。官如彊幹。彼則倚官勢以淩人。官如軟弱。彼則賣官法以狥已。官如任用家人。彼則賄通家人以爲內應。官如聽信鄕紳。彼則聯結鄕紳以爲外援。舞文作獘。則云一時疏忽。出票催規。則曰歷年舊例。凡此皆不可不嚴防者也。至於辦理文案。則防其抽換按捺。經管錢糧。則防其侵收吞蝕。捕役緝盜。則防其私拷誣良。仵作驗屍。則防其匿傷混報。一役有一役之獘。一事有一事之獘。胥吏惟思作獘。故無一事不欲瞞官。而官首在除獘。故無一事不可不防胥吏。蓋胥吏之作姦犯科。全視乎官之性情。所貴喜怒不形。使彼無所揣摩。嚬笑不假。使彼無所倚恃。而最要者。廉以律已。嚴以執法。明以燭姦。勤以察獘。如點經承。點櫃書。斷不可因仍陋規。收受分。換頭役。出差票。斷不可縱令家人。索取糹﹖系毫。否則不但有欲無剛。不能禁其作獘。亦且立身不正。何顏與此輩相對。苟能遵而行之。則官無縱容失察之愆。民無恐嚇索詐之累。而此輩之心思才力。亦皆用之於辦理公事之中。爲我所用。而不爲其所欺。則胥吏亦可收臂指之助矣。

○愼延幕賓

按唐之節度觀察等使。赴任之時。皆自徵辟幕僚所謂參謀記室。卽今之幕賓也。我聖上加意吏治。特頒上諭。嗣後督撫所延幕客。須擇歷練老成。深信不疑之人。將姓名具題。如效力有年。果稱厥職。行文咨部議敍。授之職位。以示砥礪。欽此。仰見睿慮周詳。明無不照。蓋以外吏之幕賓。共勷政治。務在得人天語煌煌。誠愼之也。然自督撫以下。司道府廳州縣。衙門𨿽自不同。俱各延有幕賓。均宜仰體聖意。擇交維謹。而初任之有司。更當愼重其事。蓋刀篋簿書。旣未學於平日。刑名錢谷。豈能諳於臨時。全賴將伯。助玆鞅掌。若所倚非人。則彼以濫竽而敗事。我卽覆餗而負咎矣。故筮仕方新。必求品行端潔。學問優長。旣歷練於事情。更精卓於識見者。延之入幕。與共晨夕。資其佐理。以勤夙夜。庶幾賓主砥厲。相藉有成也。但幕賓之愼其選。人猶知之。而於掛號一事。則多視爲末節。不知州縣公務。頭緒繁多。凡一應正雜錢糧。文移牌票。各宜立簿稽查。俱須登記明白。乃百事之條目。庶務之綱領也。必擇其熟練精細者。爲之職掌。分門別類。眉目畢淸。然後事之應行應覆。應比應催者。一覽可查。均得依期完結。按限督銷。而書役混朦之獘。技無所施。否者徒有一簿。而不知緩急何事。空有一號。而不查遲早何時。案牘紛紜。定滋叢脞。所以幕賓需人。固不可不愼其選。而掛號一項。又不可不重其事也。

○待紳士

紳爲一邑之望。士爲四民之首。在紳士與州縣。旣不若農工商賈。勢分懸殊。不敢往來。而州縣與紳士。亦不若院道司府。體統尊嚴。不輕晉接。然其中優劣不等。淑慝攸異。則待之固自有道也。待之之道無他。曰以禮法繩之而已。有等憑借門第。倚恃護符。包攬錢糧。起滅詞訟。出入衙門。武斷鄕曲者。廉訪確實。是必具詳參革。嚴加懲處。使頑紳劣士。知所斂迹。不敢妄爲。蓋稂莠不除。非所以植嘉谷也。殘暴不去。非所以安良善也。果其爵尊望重。徳邵年髙。品行端方。學問宏博者。有司臨蒞是邦。則交際自不可少。地方利獘。可以采訪。政事得失。可以咨詢。歲時伏臘。講射讀法之餘。可以親正人而聞正言。上之有裨於吏治。次之有益於身心。所謂事賢友仁。端在乎是。正不必以謝客爲髙也。惟是紳士家人子弟。必預爲告誡。而有犯卽懲。紳士之饋送禮遺。當婉爲謝絕。而一物不受。事非切已。毋令干預以滋獘。法不容情。毋爲袒護以長姦。總之欵接不可不恭。酬酢無庸太密。此其所以惇體統而杜奔競也。若夫拜門生。講世誼。貸銀錢。假什物。則皆大礙官箴。甚幹功令。有司正已率人。愼勿蹈之。如此則輕重得宜。禮法兼備。而於待紳士之道。其庶幾矣。

○免行戶

行戶當官。最爲惡習。職司民牧。首宜嚴禁。蓋一物必有一物之值。一物必有一物之價。交易不平。則虧折爲累矣。但州縣衙門。所有日用食物布帛等項。往往有槪不照依時占。十而予以四五者。亦有勒派取用。並不發給錢一錢者。短給而稱爲官價。白用而號曰當官。以致行戶賠墊。賈販吞聲。官旣喜其省錢。役亦樂夫中飽。夫身任地方。固百姓之所藉以持平也。凡地方之姦牙勢棍。其買賣中有短價者。猶必究以彊買。有白取者。猶必治以搶騙。而儼然位居人上。乃欲自爲彊買搶騙之事。其何以靦此面目而無媿乎。且彊買搶騙。無賴之行。村農市儈。稍知自好者。猶且不爲。而官自爲之。則又可羞之甚也。況擅取鋪戶。不卽給價。及短價致令虧苦。皆奉有例禁。犯者卽列貪婪。是鋪戶行家。實官評所系。正不得濫取一糹﹖系。短髮一毫。致遭上司之訪察。有煩彈章之糾劾也。故於到任之初。卽爲痛行革除。一槪禁免。切不可因循瞻顧。曰此舊規也。此往例也。希圖便易。則自悞不淺矣。

○謹差下鄕

官有賢否。而世之通稱。則皆曰民之父母。役亦有良善。而人之通目。則皆曰官之爪牙。夫曰父母。則民之望於官者可知。曰爪牙。則民之畏夫役者亦可知矣。故初任牧令。於此最要體貼。除人命盜賊。錢糧頑戶。逃犯賭博。一切事關地方者。自應照常差役。著落查捕。不可稍有縱延外。至於無事之時。斷不可聽其藉名慫恿。輕差下鄕。蓋此輩城狐社鼠。假威以逞。其視村農猶魚肉也。一且奉差赴鄕。聲焰俱赫。里巷婦子。畏之如蛇蠍。而且指東話西。大言恐。飽噉雞黍。勒索錢文。稍拂其意。輒咆哮詈辱。莫敢誰何。小民但期無事。惟有吞聲受之而巳。所以不但無事不可輕差。卽有平常需差之處。亦必當而諄諭。務令斂迹奉公。只此一端。便是愛民實際也。再衙門之獘。尙有買號謀簽者。乞恩賞票者。夫發簽出票。不過奔走之事。乃至於爲恩爲賞。可謀可買。則差之爲利顯然。而差之爲害亦顯。然也。百姓吾子也。而忍令其困於爪牙之搏噬乎。父母斯民者。可不愼之又愼歟。

○勸農桑

農桑爲衣食之本。稼穡爲風化之源。我皇上特舉躬耕大典。禮重三推。並命各省督撫。下及郡縣。通行耤田之禮。仰見聖。天子崇實惇本。重農貴粟。其所以表羣工而風兆庶者。誠曠千古而獨隆矣。凡有守土之責。自應加意農桑。以勷聖治。而初任之州縣。尢不可不知。勸農之法。如南畝西疇。正當有事。則一切胥役。不許下鄕。恐追呼妨業。如秉耒執筐。都無暇日。則一切雀角鼠牙。不與聽理。恐牽連失時。如野有荒田。則督其墾萟。以盡人功。如地鮮水利。則令開溝洫。以資灌引。如民多遊手。則力禁賭博。嚴查宵匪。而人皆食力於耕鋤。野有惰農。則禁止社賽。驅逐窩娼。而民皆相安於勤苦。凡此皆所以勸之也。至於春耕秋斂。所謂主伯﹣亞旅者。咸舉趾田間。公務之暇。不時單騎減從。親詣鄕村。問其播種者如何。收獲者如何。獎其勤朴。戒其奢靡。諭省物力於丰收。令儲蓋藏於籽粒。麻麥桑柘之間。以與父老子弟。殷殷相慰勞。聞其憂則卹。聞其喜則慶。俾知長官重念農桑。莫不感激鼓舞。以自盡力於出作。此又勸之以心。而非但勸之以身也。況來往閭閻。官民相習。而地方之風气。人情之淳漓。並得周知其詳。其於初任者。不更多所裨益哉。

○嚴禁獄

禁獄。重地也。𨿽在初任之官。亦知當嚴鎖鑰。謹啟閉。髙墻垣。勤巡邏。無敢怠忽從事。然而禁獄之防範。固有不止於此者。如初獲繼獲盜犯。未經審確成招。則獄中隔別宜嚴。恐其共系一處。串攺口供。謀扳良善。如重囚凶犯。自知必無生理。則其衣被柴薪。送入禁內者。更宜嚴加搜檢。恐其夾帶筆墨凶器。以防意外。如逢年遇節。獄卒貪飲致醉。往往疏虞悞事。更宜嚴飭小心。防其竄越。至於圜扉之內。百獘叢生。或內外關通。將錢賣放。或聽許財物松其肘鐐。或因官公出。而乘機縱脫。或挖穿墻壁。而偸空使逸。欲掩其賄縱。或將頭顱打傷。稱爲反獄。欲就其輕罪。或云偶爾睡熟。失之不覺。若非稽查之嚴。鮮不令其朦蔽。再狠心獄卒。無惡不作。往往有詐索不遂。淩虐致死者。有讎家買求獄卒。設計致死者。有夥盜通同獄卒。致死首犯以滅口者。有獄霸放債逞凶。專利坑貧。因而致死者。有無錢通賄斷其供給。以致凍餒瘐斃者。有囚病不報。待其垂死而遞病呈。或死後而補病呈者。種種慘毒。均宜嚴加察禁。如有實系致死者。審出必按律問擬。如此則獄卒稍知斂迹。而囚有應得之罪。不致遭非法之淩虐矣。故初任州縣。若能洞悉諸獘。而加以巡察之勤。防範之密。則禁獄重地。豈尙有疏失之虞哉。

○講讀律條

弼教在於明刑。陳法因而布令。律例一書乃本朝之定典。萬世之成憲也。蒙我皇上聖明鑑定。歸於允協。特賜頒發。以昭遵守。仰見治益求治之聖懷。刑期無刑之至意。百司官吏士庶。均應熟讀講明。而在州縣中之初任。尢其須臾不可釋手者。蓋州縣親民之官。百姓訴訟。旣聽其剖斷以辧是非。上司批發。更藉其審定以成讞獄。若胸中茫然。並不諳曉律意。則事由之輕重。案情之出入。不能識其端委。而姦胥猾吏。得以髙下其手。曲直莫分。顚倒任意。民間將有覆盆矣。如曰署中延有幕賓。是固熟諳律例者。何必官又讀之講之也。不知幕中之友。佐理簿書以分其勞。而刑名錢谷。我爲官守。若不能明白於胸。了然於口。���首尾。斟酌於情理。而夢夢焉徒聽於入幕之賓。此卽謂尸位而素餐也。又何以堪。況當聽斷之際。嘵嘵訐訟。摘姦發隱。止須片言。卽足以折其心。而俯其首。所謂老吏斷獄者。蓋其得於講讀也深矣。故初任牧令。其於辦事之暇。卽應將大淸律例。逐篇熟讀。逐段細講。務必曉暢精意。而於輕重疏密之間。以會其仁至義重之理。然後胸有定見。遇事可決。而民無冤獄。上佐祝网之仁。下有明允之譽。不亦美乎。但人之心思才智。多不善用。每見少年州縣。喜恃聰明。或於無事時。學書學畫。講弈講詩。津津然自詡爲能。而問之以律例。則吶吶不能出諸口。夫書畫詩弈等類。家居文人之餘事也。律例者。出仕治人之大綱也。旣巳出仕治人。而乃效彼家居者。揮毫拈韻。子聲錚錚然。以侈得意。是何異於捨巳蕓人者之可笑也。夫居官之賢否。視乎吏治。若經濟無聞。縱其筆墨入妙。而巳無當於國計民生之要。況必至於廢時。必至於誤公。是以有用之精神。施於無用之遊衍。方且足以引累而招尢。豈不甚可惜哉。若以此副心思。而於退食之下。究心律例。所謂學問中實際也。故聖人有云。君子思不出其位。又云。君子素其位而行。初仕者之講讀律例。正所以靖共爾位也。可不勉歟。

○操守

士君子立品自好。必曰砥礪廉隅。可見操守兩字。嚴於家修。非必俟釋褐登朝。而後講究做淸白吏也。然至服官。更爲喫１。蓋操守者。出仕之根柢。必於此處立穩。則事功經濟。由此而起。否則大本先撥。𨿽有枝葉向榮。徒供斤斧摧折耳。況今之知縣。古耶官也。今之知州。古刺史二千石也。郎官上應列宿。二千石位躋浚明。顧名思義。卽當廉潔自愛以副朝廷名器之重。若操守不嚴。則行止卑污。上司必刻刻體訪。處處防範。倉庫恐其侵盜。詞訟疑其婪贓。而一糹﹖系一粟。皆慮其來自暮夜。𨿽云屬吏。是直以鼠竊目之。狗偸待之矣。夫爲聖天子膺民社。黃綬銅章。人稱父母。乃以不知有操守。至令上官視若穿窬。中夜捫心。能無面熱汗下。今戲指途人。而呼之曰盜。則其人必怒。身爲牧令。而不翻然自痛者。則亦有靦面目之人耳。故初任州縣。其於操守一端。所謂人鬼關也。必於此處首先勘破。而勘破之道。惟在利義分明。蓋認得正。則世間之紛華靡麗。方不足以搖其志。持得定。則官場之膏梁文繡。方不足以移其情。家本富也。素封之室。仕不爲貧。何至垂涎民膏。又肥私橐。正當冰蘗自勵。以圖遠大。家本貧也。淡泊之風。相安巳久。況旣衣稅食租。養廉並厚。益當感激圖報。勉作淸官。賢有司若能深體此意。矢志一誠。上思不欺於�君。下思不欺於民。勿詐勿僞。始終不渝。嚴一介於取與。凜四知於旦明。重祿厚糈。酬庸有巨典焉。苟非然者。象有齒以焚身。賈藏珠而剖腹。孰得孰失。初任者當必有以辧也。

●聖諭條列州縣事宜

浙江總督臣李衛欽遵

聖諭條列州縣事宜

一受寄民社。而命之曰知州。曰知縣。顧名思義。必於此一州一縣中。戶口幾何。錢糧若干。道路之險夷安在。控制之扼塞何方。與夫風俗之奢儉正淫。民生之疾苦休戚。知之悉周。而後處之始當。故凡四境之內。毋論遠近。或因公務出赴省郡。或緣命盜往來鄕村。途次所經。必隨事隨時。詳加體訪。凡有踏勘風水。淸理地界。稽查保甲。省視農桑之事。皆可順便辦理。無非有益於民。若深居簡出。髙坐衙署。使百姓難於見�。於一切物理民情。茫然無知。判然隔絕。不幾負此設官之名乎。況州邑之內。彊淩弱。眾暴寡。逞巧詐以欺侮愚蒙。恃勢力而橫行鄕曲。皆賴百里長爲之剖是非。定曲直。有以服其心而懾其气。自不至於越控上司。守候失業。乃有一等闒葺之員。聽斷乏才。優柔不決。經年累月。拖累無期。更有不堪之人。𨿽畏懼功令。不敢要錢。然但知嚴比錢糧。沾潤余耗。苟求免於考成。便謂職分已盡。此外民事。置若罔聞。遇盜竊。則與失主爲讎。有人命。則與屍親作對。百計抑勒。諱飾不報。一切戶婚田土爭訟。槪不準理。使受冤者無所控訴。或激成仇殺重情。或奔馳上司告理。亡身命而蕩家資。誰爲父母。釀此禍端。朝廷亦安用此庸惡陋劣之官。使一方受塗炭之苦乎。故有守有爲者上也。卽操守稍平。而能辦理民事。整頓地方。猶可教之攺過遷善。惟此偸安曠職。如病者之通身痿痺不仁。此則實爲貽誤地方。而不可姑容者矣。

一州縣所司。不外刑名錢谷。而刑名之重者。莫若人命。初報到官。自應實時相。就凶手屍親。鄰證地保等。在場之際。將各項情形。詳加推問。又須不嫌穢气。親驗屍傷。逐處指認。起出凶仗。比對符合。當此初報倉猝之時。加以目擊屍身之慘。誰無良心。供吐必實。凡旁觀之鄕裏老成。以及知識人事之穉子。俱可訊問起釁根由。爭毆情狀。初供旣得。便易成招。除下手加功正犯。帶回收禁外。其餘應保應釋。實時可定。至於各種傷痕。輕重淺深。眞假變幻。洗冤錄開載甚明。平時畱心講究。臨時自難朦蔽。乃有司之悠忽者。每多遲延日期。以致屍身發變。且於洗冤諸錄。全不寓目。此中旣已茫然。及到屍場。又以褻穢爲嫌。遠坐他所。止憑仵作衙役混報。旣未目擊。又不令兩造面質。艸艸訊供。遊移通詳。甚則故畱空隙。使將來易於出入。迨至發票行拘。一任經差舞獘。株連案外無辜。藉稱人犯未齊。恣意捺擱。迨欲壑旣盈。始行稟審。業已兩造俱有訟師。教唆純熟。供情閃爍。推諉狡變。而問官先旣未將屍傷親看。亦復胸無確見。難定爰書。更有參展遲延。仍然冰擱。挨到覆參限滿。不得不艸率完局。鍛煉成招。不但生死含冤。且有牽連拖累。致小民傾家蕩產。廢時失業者。深堪憫惻。人命如此。其它可知。又如錢谷之重者在徵收。平時旣不設法勸催。臨比又不淸釐完欠。分別勤情。懲一儆百。上堂毫無頭緒。徒聽經蠹指揮。應比盈庭。無非雇倩。終宵朴責。總系虛名。甚有一身包攬幾圖。輪流受責。皆此一人。面貌尙不能辧。適爲皂隸及代杖之人。作一生涯。似此晝夜查比。徒費工夫。在本官精神有限。疲困難支。非惟次早不能辦事。兩三日間。尙昏昏欲臥。而小民多出一分應卯雇打之錢。卽少完一分正供。勞民傷財。徒自苦耳。其於錢糧。更有何益。再如完納官票。其書吏作姦。多有攺多爲少。切頭截腳。串根流水不符之獘。而昏庸州縣。毫無覺察。一任朦混。莫可稽查。夫國家分設庶司。有一官。必盡一官之職。未有親民之吏。於刑名錢谷之大者。如此胡塗。而能使地方寧輯。民生得所者也。嗣後人命報官。相視不可稽延。驗傷務在的實。屍場須訊確供。審詳必遵定限期。人命自可早結。其錢糧悉照順莊滚單之法。使人立的名。糧歸本戶。比屋而居者。催科不出一鄕。田連阡陌者。完辦總在一處。大族但不花分。小民必無逋欠。摘拿沈擱。究比頑抗。畱心串票。不難一日了然。無事逐圖混比。而錢糧亦得早淸矣。

一徵糧之有耗羨。其來巳久。𨿽多寡不等。而從前各官之辦理公事。養贍家口。悉皆取給於此。皇上體卹臣工。愛養百姓。先準原任山西撫臣諧敏之議。酌提耗羨解司。以充本處地方公務。及各官養廉之用。現在各省中多有遵照奉行者。官無匱乏之憂。民免重耗之累。此誠千載一時。亙古所未有之隆恩也。但恐州縣各官。或因起解錢糧。尙有零費。或因用度不節。支給未敷。𨿽不敢公然額外加耗。竟有設立銀匠數人。名爲官匠。端司傾銷打戳。將民間完糧之銀。苛折成色。勒索火錢各二三分不等。迨至發傾元寶之時。則每百兩暗扣一二兩。令銀匠添補。是出名者在匠。而巧取者實在官矣。不知耗羨一項。浙省除提解之外。每兩原畱一分。聽爲解費。並零合總。尙有些須。其各官用度。若能謹愼節省。則恩費養廉銀兩。亦可藉以撐持。何得額外妄索。況民間完糧。定例自封投櫃。果有靑潮短少。不難發出原封。令本戶驗明照補。卽恐成色稍有不足。傾銷便至缺婁﹖殳。亦當於通縣銀匠。各給名字戳記。聽從民便。赴店傾鎔。額定每兩火炭工錢三五文。不許多索。仍於起解時。查明各匠經手名戳。足數發銷。毋得從中扣克。則官匠不能藉名賠補。而勒索於民。知縣亦不得指稱靑潮。而巧取於匠。如有違犯。上司從重嚴參。加倍治罪。庶小民於正耗外。不受指勒橫徵之累。共戴皇上愛養黎元之厚澤於靡涯矣。

一額徵米石漕白。所以供天庾。南丈秋儲。所以給兵餉。各州縣多者數萬。少亦幾千。盤量收斛。原非印官所能親爲者。自不得不假手於胥役。慮其舞獘也。又不得不遣家人長隨以監看之。而胥役之狡黠。與家人長隨之不肖者。往往彼此勾通。朋比作姦。於是有抑勒好米。故爲飾搧之獘。有掯遲不收。守候失時之苦。又有明加斛面。淋尖浮滿之端。並有婪得陋規。濫收不堪之事。在州縣𨿽不能親任手足之勞。豈竟無察訪耳目之寄。非漫不畱心。卽明知故縱。凡有前獘發覺。本官自當並參。至於不肖有司。私派漕規。遂爲運弁窺破。借以挾持。往往故意憎嫌米色。掯勒兌運。非通同科派以分肥。卽彼此詳訐而誤限。此等劣員。更當從重治罪。又如漕兌限期急迫。小民偶因事故。完納不前。州縣代爲買米應兌者。間有不得不然之勢。止宜照依原買價值。量加腳費。收納歸款。但於原數無虧。自屬官民兩便。而不卹民瘼者。每於時價外。每石多徵三四錢。並有於給兵南米。私行重價折收。買米交解。以圖盈餘者。是皆剝民貪利之尢。屢經分晰嚴加禁革。不使輕蹈者也。

一害民莫如盜賊。而大夥彊劫。皆出小竊旣慣。遂致膽大手滑。故定律於竊賊。無論贓之多少。每次必行刺字。三犯卽當擬絞。正使畏法警戒。不至輕陷刑辟也。今州縣於竊賊到官多用薄責。或止枷號了事。並不依律刺面。卽有贓重者。亦任經胥朦蔽。假以追贓爲由。藉名延挨。竟不發落。且於刺字之時。印官不親身看視。聽其手法輕淺。虛應故事。以致惡賊輒將熱豆腐膏藥之類。用術脫去。滅其痕迹。使人不能識認。卽犯至十餘次。而仍然寬縱。不擬絞罪。姑息養癰。莫此爲甚。臣於浙省及下江竊盜案件。審明之日。卽飭先行深重刺字。追贓發落後。項帶小木圓牌。刻出所犯事由。懸鈴充儆。交與保長約束。朔望赴縣查點。三年無過。取結詳釋。若能拏獲盜賊匪類。按起分別早放。訛詐誣首。加等治罪。其有三犯竊盜。俱照例擬絞。不令漏网。但此等積習。他省皆然。推而行之。或亦創懲姦匪之一節也。

一積貯者。地方之本計也。有司不能使百姓務本重農。崇儉節用。實有耕九餘三之備。而徒恃公家之倉廩以接濟。其爲治之術已疏。若再不廣蓄儲。籌出納。謹筦鑰。愼蓋藏。致民食有匱乏之憂。倉庾滋朽蠹之患。則失職甚矣。皇上廑念民瘼。於倉谷積貯。頻頒詔諭。設立規條。其籌劃極爲周悉。今之長吏。已不敢有侵漁幹沒之獘。而奉行猶未能盡善者。一在州縣之畏賠累。而不肯任事。一在上司之多拘執。而不知變通。蓋米谷非銀錢可比。多貯一日。卽有一日之折耗。盤量一次。卽有一次之虧賠。故州縣每幸數目之少。而不樂於多貯。又恐出入之繁。而並停其糶借。則有名無實之獘見矣。又如存七糶三。出陳易新。最爲善政。然必當靑黃不接。米谷價昂之時。照市值量減二三分出糴。但使不致缺乏。自然價值漸平。又必乘秋收米多價減之際。早爲買補。或令民以米谷抵納錢糧。將糶價撥補。則於原額。不但無虧。亦可稍得溢余。以抵折耗之數。乃於其糶也。必詳請再三。而時已過矣。又必多減價值。而數已虧矣。及至秋成。則原銀旣發稽遲。而不得乘賤以收買。糴價層層駁減。而不問市值之低昂。於是有司病其苛刻。往往延挨推卸。或仍折價存庫。一旦需用。倉廩空虛。所由然也。夫積貯所以備不虞。今不肯預先領價采買。按時平糶接濟。或又派發都圖。領買病民。以致偶遇歉歲。手足無措。卽與有誤民命之罪無異。故必有實心任事之州縣。而無從中掣肘之上司。出入以時。監糶如法。庶窮民得沾實惠。再能因地制宜。推行社倉之法。不擾民。不怠忽。數年之內。積貯漸可充盈。民食有備無患矣。

一救災卹荒。乃有司之要務。旱潦不時。𨿽堯湯之世。未免有之。全賴地方官視同切膚。設法拯濟。使不至於流離失所。方爲無忝厥職。乃州縣或止圖粉飾。隱匿災傷。或朦朧申報。察勘不實。迨奉文蠲賑。皆出聖主洪恩。必令眞正災民。得沾實惠。倘不親赴村莊。逐戶驗看。則經胥裏蠹。往往將赤貧窮民。漏造入冊。而捏報鬼名。虛塡戶口。重復冒支。分肥入橐。甚至將不曾被災之欠戶。每錢糧一兩。得銀三四錢。混列蠲冊。名曰賣荒。印官毫無覺察。如烏程縣知縣王懋訥者。經臣察出。參革。分別究擬治罪在案。至於賑濟之法。又須因地制宜。極貧者煮粥給食。次貧者散領米谷。而煮賑則當多分廠所。毋使匍匐遠道。處置得法。勿令擁擠守候。病者時其醫藥。死者速爲掩埋。以免傳染疫癘。傷殘民命。散賑則印官親督佐貳教官雜職。沿家驗其情狀丁口。當面給發。不得止憑裏冊朦混攙雜。一面買米平糶。招商轉運。使稍有力者不致困於貴糴。似此隨事救濟。猶可保全災黎。若夫平日能畱心民瘼。先事預防。修築塘堤。疏浚水利。使灌漑有資。蓄泄有備。則又賢牧令之所爲。當急於舉擢。以示風勸者也。

一州縣於本衙門吏蠹。及境內盜賊賭博光棍。未經自行處治。而爲上司查拏。仍發本官審理者。此或因其地劇事繁。偶有耳目所不及。尙非同於故縱。或因其才守別可節取。不忍於一生﹖月廢棄。使之得援自行審出。以免例議。爲州縣者。自當愧悔從前疏忽之愆。據實窮究定擬。乃因失察在先。多方回護。吏蠹則掩飾其贓私。盜賊則曲諱其犯案。𨿽開場呼盧。而以爲飲食小賭。𨿽遇事訛詐。而以爲證據未明。卽至私宰耕牛。亦賴爲病斃開剝。無不移重作輕。巧爲出脫。是前之失察。猶爲無心。而後之故縱。實屬有意矣。又如上司擬定罪名。批行州縣發落者。多因經書受賄。於齋戒之日。出文回復。捏具遵依。嗣後竟置沈擱。全不加責。以致凶惡姦徒。得以漏网。此等有負職守。所當嚴行參處。以爲恥過作非。縱惡養姦之戒。

一民間田地。每圖向分十甲編徵。從前陋例。設立糧長現年名色。卽於裏戶內按年輪充。其初不過糧長管催米石。現年管催地丁。止於奔走之勞。而後則踵獘相沿。凡一切私派。悉於糧現名下催繳。而經承差役。巧立規禮。分門別類。百般苛索。不但代受比責。亦且費用貲財。甚至地方相驗人命。踏勘公務。往來供應。悉取給於現年。常有輪當之時。賣田鬻產。尙然不足者。歷經題明禁革。而錮獘牢不可破。因各州縣中。閒有附近江河。逐年坍沒。或偶遇山溪水發。石壓沙淤。以及逃亡。積荒無徵糧額。皆責令現年包賠。若使遵照革除。則前項錢糧。卽歸無著。是以𨿽有才能之吏。亦多陽奉陰違。臣訪知獘源。急圖釐革。故於上虞縣夏蓋湖開墾淤地案內。具題請旨。將額外交出所墾田糧。除抵補本縣荒缺無徵外。有餘者以之撥抵各縣攤賠糧額。荷蒙兪允欽遵在案。蓋新墾報升。於國家增益之糧。爲數有限。而抵補積荒。免無事賠納之累。爲利無窮。且可由此永除積欠之獘。使急公完賦之民。追呼不擾。耕鑿相安。皆出聖主休養撫卹之仁矣。

一五刑之中。徒罪列於三等。其去軍流不遠。皆系作姦犯法之人。擺站拘役。原有年限釋放。未嘗禁錮終身。乃各驛中。或有驛丞專司。或系本縣帶管。在驛丞官職卑微。惟圖營利。而知縣地方事冗。不復經心。此等姦黠徒犯。每多夤緣賄買。私放歸家。或倩人頂替。本犯潛回。梟販仍然賣鹽。竊盜依舊作賊。或遇旁人首告。在未經拏住者。則星夜逃回原驛。以爲並未遠離。倘連人捕獲。則該驛倒提年月。捏報脫逃在先。借以掩飾。甚至隨到賣放。旋卽報逃。有一驛而連逃數人者。如此之事。經臣咨參斥革究擬。不一而足。現在嚴行各屬。於起解之時。造具眞實年貌冊結。解送各驛收管。州縣印官。按月查點。又不時委員分途前往稽察。如非本犯正身在驛。卽行嚴拏。加倍治罪。驛丞斥革。計贓究擬。蓋此等事務。上司每視爲不急。未肯畱心。不知虎兕出柙。爲害多端。欲安良善。必去姦宄。州縣果能畱心。逃徒自當斂迹矣。

○欽頒州縣事宜原跋

臣聞親民之官。得其人則百廢興。不得其人則百獘興。所謂人存政舉。有治人無治法也。顧居是官者。大抵皆初登仕籍之人。不習爲吏。一旦臨民治事。無所依據。欲其無忝厥職。往往難之。伏讀

世宗憲皇帝敕諭田文鏡李衛所撰州縣事宜一書。法戒詳明。綱目備具。冠以聖訓。誠萬世治道之津梁也。頒行旣久。板漸漶漫。歲戊子。再承恩命。出撫山西。仰奉徳音。總以地方得人爲要。夫得人豈惟其簿書期會已哉。必使民安物阜。俗美風淳。襄大化之流行。慶太和之翔洽也。自維吏能淺薄。懼無以爲同寮倡。藩司臣葉紹本。因出是編。敬謹校刊。飭發各屬。俾諸牧令。得以朝夕觀法。身體而力行之。勉爲循良。共襄郅治。庶冀教化興行。風俗移易。上副皇上纘緒承庥。勵精圖治之至意。其有裨於地方民生者。豈淺鮮哉。賜進士出身。太子少保頭品頂帶兵部侍郎兼都察院右副都禦史巡撫山西兼管提督鹽政印務節制太原城守尉臣盧坤恭跋

謹案州縣事宜一書。系雍正年間世宗憲皇帝特命總督田文鏡李衛所撰。刊刻通行。冠以諭旨。凡州縣應行事宜。地方利獘。無不縷悉指陳。周詳明備。洵爲吏術金科。足以垂示萬世。我聖朝大法小廉。黎元蒙福。超越古今。實由於此。第閱時旣久。板漸漫漶。亟宜隨時刊播。小臣不敏。世受國恩。自父兄皆踐歷節使方嶽。臣復以丁亥之秋。蒙恩擢任晉藩。髙厚鴻慈。莫名頂戴。竊念藩司之職。首在察吏安民。我國家聖聖相承。重熙累洽。所以整飭紀綱。訓迪臣工者。無微不至。郡縣官荷朝廷任使。爲國牧民。曷可不力矢公廉。勉勤職業爰請之節臣。就江西藩司臣繼昌在雲南時所恭刊本敬謹重加校訂。授之梓人。俾闔省官僚。俱得共凜王章。恪循典憲。以期政美民和。副聖天子熙績釐工之盛治。誦斯冊者。其何可忽諸。

道光八年歲在戊子秋八月中瀚

賜進士出身山西等處承宣布政使司布政使前翰林院編修提督福建學政臣葉紹本恭跋

右州縣事宜逎世宗憲皇帝欽頒之書原以士人初登仕版用爲牧令未能諳練事機熟悉情僞欲其愼守官方勤卹民隱於興利除害有非治譜所能盡者爲之舉其綱維詳其節目指示周密法戒昭然而首冠以諭旨聖謨洋洋昭垂萬世司牧者所宜奉爲準繩也臣自祖父以至弟兄子姓世受國恩非供職部曹卽外任府廳縣令恆以此書爲稟承臣不敏荷蒙宣宗成皇帝簡﹖出守荊州旋移首郡恭逢聖主新政肅淸百爾臣工罔不恪恭奉職顧臣責任表率思以是書傳示各屬而楚北尙未版行因就山右原本敬謹校訂重授梓人俾諸牧令朝夕省覽勉爲良有司以副皇上勤求上理整飭紀綱之至意吏治蒸蒸羣黎徧徳其在是歟

州縣事宜

