事宜須知

﹝淸﹞延昌撰

●目錄

序

跋

敍

卷一

卷二

卷三

卷四

自序

續增八條﹝光緒丁酉附刊﹞

●序

袁子才由翰林散知縣畱別詩云行來官禮我猶生紀實也蓋外官禮節非止翰苑諸公不知體例卽部曹各衙門司員亦多欠理會所以然者京官只有堂司之分無問品級如六部郎中正五品昔年多有加至三品銜者而八品筆帖式則視若同官無差等也若外官道四品府亦四品正從之分判若霄壤此事之大可笑人者也會典一書繁重難覓而由京外用者往往獲咎於無心上游量大者或可原諒否則有因一言一動而自誤名程者由是觀之則我長白壽峯觀察之惠人不淺也是𨿽滿與漢小有異昔與今略不同缺有優劣之分境有富貧之判上司好惡亦難輕嘗同僚性情亦難預揣要其大旨不外乎此行而宜之之謂義事非所宜鮮不招損況宦場乎得此一編以爲圭臬以先知覺後知世之相須者正殷居心如觀察可謂賢矣

光緒丁亥暮春山陽秦煥拜識於粵西之八桂堂

●跋

郡伯壽峯都轉揚歷中外將三十年矣動容周旋無不中禮盛徳之至也光緒六年秋�典潯郡【宗庚】時權貴縣篆爲郡屬邑旋補桂平爲附郭首邑朝夕親�深服其居官行政有條不紊今年夏出示手編事宜湏知一書自謁選至到任分揔綱四條目八十有四眞良二千石之寶鑑也亟請付梓以廣其傳俾同官者淂有遵循其嘉惠寅僚豈淺鮮哉光緒十有一年乙酉夏屬吏李宗庚謹跋並書

●敍

壽峯觀察學優而仕歷官中外卓著循聲丁亥春由潯返省以事宜須知一冊見示其中仕途之禮節儀文詳晰備錄有條不紊使後之初膺外任者奉作凖繩豈小補哉觀察於此尙復拳拳其於國計民生則更可想見矣徐紹樞謹注

●事宜須知卷一

長白壽峯延昌識

在京

二十四條

取具圖片

呈遞供狀

呈遞互結

赴部投供

二十截缺

吏部驗到

選缺議官

午門掣簽

月終驗看

進月官捲

內閣驗放

驗放覆奏

具折謝恩

召見禮節

謁見各堂

在部請假

由部領憑

繕發稟信

備帶書籍

備帶衣物

延請幕賓

京內布置

酌帶家丁

措辦旅費

○取具圖片

大凡旗員候選班次。選期將近。應先取具本佐領圖片。敍明案由。呈報吏部。注冊候選。如系漢員。須用同鄕京官印結報部。

○呈遞供狀

每月朔之前一日。應遞供狀一件。須托吏部。穩妥之書吏照料。款式系具供狀某旗某人。或某省某縣某人。由候選知府。今赴大部投供是實。後面注寫年月日。

○呈遞互結

每月朔日。應遞互結一件。必須親到。欵式系具互結某花樣某官某名。今於與互結事。依奉結得同選官。某名某旗某生。或某省某縣某生。由某班候選在案。今赴大部投供驗到。委系親身。所結是實。後面注寫年月日。互結官某畫押。此一節尢爲緊要。總須兩人晤面。所謂互結者。蓋彼此互相具結也。

○赴部投供

月朔投供。尢須親身聽點。以防假冒舛錯之獘。點名者系滿漢司員二人。

○二十截缺

凡遇選缺。到班二十日以內見缺。歸本月選。二十日以外見缺。歸下月選。

○吏部驗到

輪選到班。於二十四日赴部驗到。在大堂北向。立背某名若干歲。至於服色。總以藍袍補褂掛珠爲是。旗員背淸語。

○選缺議官

每月二十四日。吏部將本月應選缺分查明。名曰議官。卽開選也。

○午門掣簽

每月二十五日。吏部將本月應選缺分人名。各繕一簽。請吏部堂官一位。在午門監掣。𨿽一人一缺。亦須掣簽。名曰坐掣。蓋存案也。

○月終驗看

每月二十八日。吏部將巳選之員。帶赴東闕門內。預備欽派王大臣驗看。東向立背某名若干歲。服色與驗到同。

○進月官捲

選缺後於次月次一日。吏部呈進月官卷一分。如系旗員。內開奴才某名某旗某佐領下某生。年若干歲。如系漢員。須寫臣某名某省某縣某生。年若干歲。敍明案由云云。今簽掣某省某府知府。敬繕履歷。恭呈

禦覽。謹奏。後面敬書年月日。

○內閣驗放

選缺後。於次月初五日黎明前。穿藍袍補褂掛珠。並帶荷包手巾。【卽外省所呼之忠孝帶也】赴內閣驗放。齊至大堂北向跪奏。旗員系阿呵某名若干歲。漢員系臣某名若干歲。旗員之若干歲。仍背誦淸語。譬如三十歲系孤伸色。四十歲系得西色之類。【阿呵二字淸語也卽奴才之謂】

○驗放覆奏

驗放之次日。

欽派王大臣。將前一日驗放各員。以堪以補授奏聞。如各該員內。有曾經保獎。俟補缺後。

賞加某銜字樣。是日卽可換戴。【以上驗放及覆奏兩條蓋指未

親政以前而言迨

親政後一律帶領引見】

○具折謝恩

覆奏之次日。專折謝

恩。如系旗員。應用淸漢折各一件。漢字履歷一件。淸漢字膳牌一件。托軍機處繕辦最妥。並可托軍機蘇拉照料無悞。【蘇拉者卽聽差也淸語呼閒散爲蘇拉】倘系漢員。不用淸折。進內時。須先面見

禦前王大臣。軍機王大臣。當面稱名。隨稟因選授某府知府。今日具折謝

恩。服色亦仍穿藍袍天靑補褂掛珠。夏令應穿實紗袍褂。戴羅胎帽。不可穿亮紗戴萬絲帽。冬令如遇冬臘月分。應穿白風毛褂。均須佩帶荷包手巾。靴子應揀整齊而稍舊者穿用。底舊不滑。以免跌足失儀。有節子及透空之朝珠。均不可用。未帶之前。須重新穿好。所爲新綫結實。不致脫落。帽絆更要縫妥。尢須捆護膝。至於

天語垂問之件。斷難預料。須於前數日。將籍貫年歲出身履歷。在某部某司。及兼行之衙門。當差年分。得過何項保獎。所辦何事。現時本管各堂官。本司掌印各姓名。新選之缺。離京路程。所屬幾縣。此缺在該省之某方。督撫藩臬學政。與本缺前任署任各姓名。有無煙瘴。及洋人傳教等事。或當年曾在某省帶兵剿賊。擒拿某要匪姓名。山川形勢。如系漢員。須將本籍近來地方情形。雨暘如何。及京內近日銀糧各價。逐一注寫手折。連日熟看。往來於胸。以備奏對。此不過舉其大略也。若所問之語。在預備之外。應如何奏對。則神而明之。存乎其人矣。

○召見禮節

寅初進內。於面見各堂後。應在九卿房靜坐。聽起兒如有信。蘇拉必來稟知。及進幹淸門後。另有坐落。俟軍機王大臣見畢。由

禦前太監帶進。在養心殿召見時居多。俟到殿內東簾外少候。

禦前太監。必從簾隙微窺。然後太監掀簾將我輩往裏稍帶。邁進門坎。不過一二步。向東北面

君跪。一面摘帽。放在右腿旁。【翎子向上﹑】一面口奏。如系旗員。應背阿呵某名。阿布開。克什徳。亨其勒們比。【此淸語也卽系奴才某人﹑叩謝天恩﹑】漢員應背臣某名。叩謝

天恩。旋卽戴帽跕立。仍向東北斜行三五步。以有墊子爲凖。在墊子之外跪。【此軍機大臣所跪墊子﹑不可不避﹑】靜聽

問話。不必摘帽。此時須沈心靜气。所看之處。總以寶座根腳爲是。太髙則神不敬。太低則气不舒。均非所宜。奏對之語。不可太多。問何事。奏何事足矣。多則恐有舛悞之虞。上面有話。飭令去罷。再爲跕起下來。須退行斜向。至門坎外。簾要輕放。方爲敬愼之至。

○謁見各堂

召見下來。又須面見

禦前王大臣。軍機王大臣。及本管各堂官。將適才奏對之語。大略回明。再往各堂王大臣府宅。叩謝求見。如不見。須再去。總以去三四次爲妥。到宅之頭一次。須有門包。每宅不過八兩六兩四兩之數。府宅轎班車班。亦須點綴。均視缺分如何。各府門包。須向至熟友人酌定。至到府宅應用大紅雙單片。【到府用雙片﹑到宅用單片﹑】寫新選某省某府知府某名。不用手版倘或傳見。到客廳。卽行叩頭。如外官禮所見各堂。如系常見相熟者。仍自稱司官爲是。倘遇泛泛堂官。亦可稱卑府。或有世誼年誼戚誼者。按實在稱呼。亦未嘗不可。總之因時制宜也。【在京見王大臣﹑與旗員堂官﹑若句句稱卑府﹑不惟不合體例﹑反貽笑大方﹑】京官不講送茶。如堂官系由外任調京者。一經讓茶。我輩卽須告退本。省督撫藩臬道。本管道。或有此時到京者。或此時自京新放者。應早去謁見。上手版。呈履歷。稱卑府。一如外官禮不可不知。

○在部請假

如系旗員。應取具佐領圖片。於是月報明吏部。呈請病假一月。漢員則取同鄕京官印結。

○由部領憑

假期屆滿。應再取本佐領圖片鎖假。到部領憑。領憑後。或再續假兩个月。萬勿再多。不續亦可。

○繕發稟信

選缺後。應速發本省督撫藩臬道本道學政。各官銜手版一分。履歷手版一分。頌揚手版一分。名曰三套紅稟。須拜懇內行繕辦。方合規矩。交本省提塘寄發。以期迅速。首府首縣署本缺知府。及所屬之首縣。與夫本省如有舊交者。均應一律致函。方爲周密。

○備帶書籍

今將光緒五年。昌選補潯州府時。備帶書籍。開列於後。

皇朝經世文編

四庫全書目錄

大淸律例

佩文韻府

大淸會典

廿一史約編

大婚典禮

廿四史

大葬典禮

淵鑑類函

欽工備要

綱鑑易知錄

康熙字典

漁陽精華錄

雍正上諭

各種叢書

朱批諭旨

嘯庭雜錄本朝掌故

南巡盛典

昭明文選

聖武記

律例便覽

宸垣識略

折獄便覽

文廟祀位考

滿漢名臣傳

陵寢圖考

�法指掌

呂子節錄

從政必讀

居官日省錄

洗冤錄詳節

六部處分則例

福惠全書

各部各司則例

牧令書

秋審實緩比較

駁案新編續編

軍衛道裏表

律表

聊齋誌異

紅樓夢

隨園詩話

鴻雪因緣

本艸備要附醫方集解驗方新編

筆花醫鏡

不知醫必要

陳文恭公全集

各部經卷

滿洲祭祀婚喪禮節

吏部新定保舉章程

府考應用各書列後

欽定四書文

四書體注

聖諭廣訓

小本十三經

禦選唐詩

詩韻合璧

性理精義

同館詩賦解題

唐宋詩醇

臨文敬避

讀書作文譜附父師善誘法

文武科�條例

古文名文

武經

近科墨選

馬步須知

以上各書。不過記其大略。所帶尙不止此。卽以潯州而論。書坊旣少。書目不全。且紙板過劣。其勢必須由京多帶。若三江兩湖。羣書如林。美不勝收矣。

○備帶衣物

應用衣服備送禮物。有萬不可少者。必須在京購買。開列細單於後。

朝冠【一羅一皮足矣】

披肩一件

朝衣一件【朝裙亦可】

蟒袍單紗各一件京帽各一頂

本色貂褂一件

白風毛褂一件

京靴各雙

皮棉夾單紗袍褂各一件

夾襯襖

羅襯衫

靑綢單褂靑紗褂各一件

紅呢帽罩一件

大呢荷衫一件

朝珠

各色捲領

補子雨纓

荷包手巾拜墊各一分

翎支翎管

頂珠頂托

小刀

火鐮

缺襟袍馬褂【不必多置敷用足矣】便衣不拘齊全更妙

以上蓋自用應有之物。非謂炫羙章服若缺苦路近。亦可隨時置辦。不必多帶。至於送禮之物。另有一單。

袍褂料一套【總以綢料爲上】宮樣活計【九件七件﹑均不可少﹑】連托頭品頂珠

帽纓

皮帽沿

皮﹖﹖由頭

頭二品補子

京靴

大小部搢紳

書籍

以上送禮之件。預備十色。足敷應用。因各憲不能滿收。所收者。不過搢紳書籍而巳。若無書籍另酌一物亦可。

○延請幕賓

刑錢一席。總應到本省奉請爲是。以其熟悉地方情形也。至書啟管賬兩席。如有舊交素識可靠之人。請定同行尢妙。旣可不拘形迹。又免長途寂寞。此蓋指自京新選外任而言。若曾任知府。所有刑錢書啟二席。有數年欽佩者。奉約同往。尢爲妥協。管賬一席。不必太拘。昌赴潯接印後關稅出入。及大宗各賬目。自行經理。則易於查點。一目了然每見外任經管銀錢。半皆友人。或子侄輩。綜核計明。有條不紊。固不乏人而百獘業生亦正指不勝屈矣。

○京內布置

應布置者。蓋有三焉。一繕辦稟信。二經理款項三辦理冗務。均屬不可少之舉。

禦前王大臣。軍機王大臣。本管各堂官。受業之老夫子。均應繕稟呈遞。到任後及每遇年節。與夫升遷等事。尢應呈遞賀稟。若由任所繕辦。路近者。固不致悞。倘或路遠寄到恐遲。是以必須請定有人。在京代辦。言定每年朿修若干兩。按節寄到信件亦可托辦。惟款項一節。尢爲緊要。外官離京之後。必有應酬。拖欠賬目。以及接濟族中等款。所托非人鮮不受累。須在本族與戚友中。奉請素所佩服者。及辦事詳愼得當之人。懇爲一手經理方免貽悞。如有兄弟或子侄。須擇其能幹有爲。深知大體者。一二人辦理。以專責成。亦未始不可。置辦冗務一事。責之子侄。或托至親可也。

○酌帶家丁

此一事爲最難。每遇缺分一露消息。薦者紛紜。竟有萬難擺脫之勢。而多年舊僕。近日新僕。無不願往若輩存心。所爲此去發財耳。酌帶一節。尢屬緊要。平日未有缺之先。將巳用舊僕。及戚友中。畱心體查。擇其老成可靠。通曉官事者一二人。其次或精明。或安詳。或本分。或粗笨。各爲一門。敷用足矣。此日須斟酌髙下。暗定去畱。密記在心。不可宣露。一經得缺。不致茫無所措。各處所薦之人。願畱者。須早定。不畱者。宜善遣。相關情而。以免開罪於人。其中如有難遣之處。不妨酌贈幾金。以安慰之。倘有攜資而往。俗名日帶肚常隨。此輩但能不用爲是。若用此等款項到任後頗難位置。不可不愼之於始。

○措辦旅費

家計素裕。不必籌措者。無論矣。若必須措辦。應在族中。或戚友前挪借。方妥倘其勢不能通融。亦應極力設法。總以不押憑爲萬全之策。庶免許多掣肘。𨿽利息稍多。不必計較。

●事宜須知卷二

長白壽峯延昌識

起程

七條

呈報起程

嚴密帶憑

在途賬目

登寫日記

畱覽名勝

沿途拜客

丹車�經

○呈報起程

旗員仍取本佐領圖片。漢員取同鄕京官印結。將起程日期。呈報吏戶兩部戶科等衙門。旗員仍報本旗。

○嚴密帶憑

憑爲此官之所系。衣箱書笥。均不可放。應做一小布袋。再用油綢。將憑包好。裝入袋內。縫在本官之內衣。勿令人知。乃爲嚴密辦法。仍將原憑字樣。全錄一紙。另爲收存。以防意外之虞。此愼而又愼者也。

○在途賬目

拜托同行之友。或委派家丁。一手經理。以專責成倘能自行經管尢妙。

○登寫日記

此𨿽瑣屑之舉。然長途無事。無論舟車。不免寂寞。如能按日登記。旣可消遣。又可備查。他日展卷一觀。亦存雪鴻之意。

○畱覽名勝

沿途經過。倘遇名勝之區。不妨停車停泊。畱覽一番。我輩宦遊。行蹤無定。湖山攬勝。最不易逢。若能卽景吟詩。藉抒懷抱。並可藉資考據。又可開闊胸襟。山水因緣。未始非人生一樂事也。

○沿途拜客

所過城郡。如有戚友。現在任所。或至熟之人。畱寓於此。必須往拜。挑燈夜話。舊雨聯歡。亦聯絡友朋之一道也。

○舟車唪經

或舟或車。每於黎明開行時。頗可端坐唪經。心定神淸。不覺行路之苦。況淸晨气爽。妄念不生。一心專誦彌陀。諸神默爲呵護。消愆滅罪。化險爲夷。受福眞無量矣。

●事宜須知卷三

長白壽峯延昌識

到省

二十三條

稟到請假

拜首府縣

謁見禮節

衙門三日

尋常稟見

初拜各官

應行繳憑

分別送禮

坐省幕賓

坐省長班

憲薦各幕

同官薦僕

奉飭赴任

叩謝飭知

稟辭起程

上憲回拜

上憲請飯

同官習見

同官請飯

各等稱謂

購買書籍

寄發紅諭

接須知冊

○稟到請假

到省之日。遣人到各憲衙門。上手版稟到。隨請假三日。外官向來如此。窺度其意。因甫到省垣。徵塵未掃。稍爲休息。以便演習進見禮節。

○拜首府縣

請假之內。應拜首府縣二公。請教謁見各憲禮節。首府與我。𨿽系平行官。初見時須叩頭行大禮。應稱某翁先生。拜首縣時。亦稱某翁。至於自稱。總是兄弟。其中如有年誼世誼戚誼者。應按實在稱謂。

○謁見禮節

知府各官。向系首府帶見。總應自首道見起。由下而上。層次不可倒置。應早爲繕妥履歷數分。謁見時總是叩頭行禮。然後請安。一面將履歷呈遞。應穿蟒袍補褂掛珠。見時放挖杭。【淸語呼馬蹏袖爲挖杭】此時上憲必送茶。我應離坐稍退。再去向上憲似欲敬茶。上憲必用手微阻。我辭上坐不敢居。上憲必讓。然後再坐。自稱卑府。面稱督撫藩臬道學政。均系大人。若對此上憲。背稱各上憲。則加臺字。如制臺撫臺藩臺臬臺道臺學臺之類。如制臺系大學士。面稱背稱。均曰中堂。上憲問話畢。讓茶再走面稱將軍。曰將軍。背稱將軍。曰某將軍。如

欽差大臣到省。面稱曰大人。背稱曰某犬人。隨帶司員。亦面稱大人。對上憲稱各府知府。及在省候補知府。均曰某守。同知曰某丞。通判曰某倅。州曰某牧。縣曰某令。直隸州州同。曰某州丞。州判曰某州倅。散州州同。曰某州同。府經縣丞。以至未入流。均系上加姓下綴銜。並無別稱。【再制臺應稱制軍﹑若系宮保﹑則稱宮保﹑撫臺應稱中丞﹑藩臺應稱方伯﹑臬臺應稱廉訪道臺應稱觀察﹑】

○衙門三曰

自初次謁見後。仍穿花衣。連上衙門三曰。上手版。各憲傳見。與否。不能預定。見面請安。不必再叩頭。

○尋常稟見

儀門外下轎。進角門。坐官廳。長班投手版。院署交巡捕。藩臬道署交號房。與初見同。至傳見禮節。亦與初次無異。惟不必叩頭。不必穿花衣。面見請安而巳。

○初拜各官

初拜候補道各位。仍用手版。面見叩頭後請安。稱大人。自稱卑府。平日謁見。仍就請安。道臺亦必還安。初拜同班知府。亦須叩頭後一揖。平日相見。彼此一揖。至於拜州縣佐雜等官。無不擋駕者。若果相見。州縣等向我請安。我亦還安。

○應行繳憑

三日花衣後。應行繳憑。宜先見藩臺面稟。然後辦一紅白稟。將憑夾入投繳。總以早繳爲是。

○分別送禮

應送各大憲禮物。詳於首卷。不必再敍。至於首府縣。以及候補道府諸公。應如何致送折衷辦理可也。【送上憲禮單應直書平行禮單應橫書】

○坐省幕賓

此節萬不可少。亦視缺分何如耳。請定奉送關書。按月寄送修金。所有省城年節賀稟信件等事。卽可拜托一並辦理。來往致函。大可通聲气也。

○坐省長班

各府俱有坐省長班。每日轅門抄。按期寄到一切禮節。渠輩無不熟悉。初到省時。彼卽迎出數里。並可令其看定公館。伊必有一番布置。我待之如長隨。不過加以詞色。每月賞項。分別酌給

○憲薦各幕

苦缺無論矣。若系中上之缺。上憲不免薦刑錢書啟及幹館各席。我惟有送關書奉請而巳。萬不可因此等均系冗費。宛轉推辭。致違憲意。遂有痕迹。至於刑錢一席。必須各大憲所推許。同人所欽佩者。方可延定。如賜薦家丁。只得畱用。不可推卻。其中位置。在乎量材器使。無一定凖則。細心人自委任得當也。

○同官薦僕

此事亦甚爲難。不畱有礙情面。全畱難以位置。況若輩行爲。豈能一望而知。惟有暫行畱名。均令其自行後去。我旣可節省盤費。而渠等倘或畏難。亦必終止。此亦善遣之一法也。如有舉薦幹館者。似應酌量致送。未便全行延定。然亦視缺分如何耳。

○奉飭赴任

奉飭者。奉札飭也。此系藩臺專政。先爲掛牌。一經牌示。則赴任有期矣。每逢實缺新官到省。上憲必有一番斟酌。查看該員。若果勝任。掛牌必早。否則須遲數月。或令暫爲在省當差。或暫署他缺知府。均難預料。

○叩謝飭知

奉飭之次日。卽應到各憲衙門。面爲叩謝。如初見禮。

○稟辭起程

行期一定。卽到各憲衙門叩辭。須面云請大人垂訓。俾有遵循云云。此語不可太多。多則生厭。到此時各憲署須送門包。至於數目。須在省酌定。總以不卽不離爲妥。若系首府到任之初。卽於接印之日。到各憲衙門稟明。今日接印任事。

○上憲回拜

應行預備押席。穿補褂到官廳先行交帖。院署交巡捕。藩臬道署交號房。到花廳請安。入座時。上憲送酒。我應回敬。席畢請安謝。俱如京中儀。旣出。仍上手版謝酒。若上憲專請便飯。我仍應穿補褂。

○上憲請飯

我輩如在本署。宜先到暖閣後侍立。預先令人到花廳。撤去主墊。到花廳。我向上憲請安。上憲必還安。上憲命添主墊。當卽安設如舊。讓我同坐。然後同坐。給上憲先送杏仁茶。再送桂元蓮子湯。再送香片茶。凡三送。以致恭敬之意。上憲欲行。我應先趨至轎旁立侍。上憲到轎旁。我應請安。上憲升轎。我揖送。卽刻到憲署上手版。謝步繳帖。我輩若住公館。上憲來拜。亦如前儀。但能擋駕。總以不請爲是。或路遇上憲。則我轎宜回避旁轉。迎接上憲。我輩應在上憲下轎之前數步。排班侍立。官大者居前。官小者居後。如上憲行香之類。若遇府考。學憲按臨。與此禮同。

○同官習見

習見不必叩頭。惟主人以茶敬客。客必回敬客上轎之前。必向主人一揖。主人還揖。升轎之後。主人揖送。客還揖。凡外官相拜。𨿽主人迎出。彼此不揖不請安。俟到花廳。始相爲禮。

○同官請飯

俟到花廳。向主人一揖。當面繳帖。以官階爲坐次。非至熟不敍齒。其餘皆如京官儀。

○各等稱謂

同通班稱我輩曰太尊。或堂臺。如有運司銜。必稱我爲都轉。有道銜。必稱我爲觀察。自稱曰晚生。我稱同通曰老兄。縣班及佐雜等。稱我。如有加銜。總稱大人。自稱總是卑職。山長刑錢書啟各席。稱我輩與同通相等。我稱各席。均曰老夫子。自稱總是兄弟。

○購買書籍

全省通誌。本府誌書。及本省名儒著作。不可不早爲購買。俾廣見聞。且須買本省近科鄕墨。以備府考之用。庶免出題重復。

○寄發紅諭

在省稟辭起程。離本任府城將近。應於前四五日。派一明白家丁。持紅諭先到本府署。用名帖拜署任。卽將紅諭交禮房張貼。宣示闔署及軍民人等。本府定於某年某月某日某時。接印視事云云。此蓋指省外各府而言也。

○接須知冊

須知冊者。各房應辦事宜也。新官旣發紅諭。所有本府署各房。必將應辦之事。各繕一冊。於接印之前幾日。呈遞。以備畱覽。

●事宜須知卷四

長白壽峯延昌識

蒞任

三十條

行抵府城

點派門稿

點派簽稿

點派用印

點派傳帖

點派雜務

各官拜見

暫住署外

前任送印

收藏印信

接印禮節

另有圖章

延請刑錢

延請山長

延請書啟

答拜各官

吏役點卯

考取代書

三八放告

擇吉行香

擇吉閱城

舉行觀風

接見僚屬

致送幹修

公正紳士

到任通詳

移知各府

致各府書

札飭所屬

地方情形

○行抵府城

行抵之日。如遇年節將近。總宜過一二日再到爲是。以免各縣酬應。所爲體卹下情也。並應避國忌家忌各日期。

○點派門稿

門稿爲各家人之領袖。到府城之前幾日。卽應派定。俾得專司。不可不愼。稍有未當。關系匪輕。其中曲折情形。難以枚舉。過來人自能備悉。初任者更宜畱意。

○點派簽稿

簽稿專管謄批掛號等事。所要緊者。不可倒置。不可遺漏。隨到隨辦。層次井然。是爲至要。

○點派用印

用印一節。尢爲愼重。必須斟酌十分可靠之人。始可委派。尢宜嚴密責成。以免推諉牽混之獘。此第一緊要關鍵也。

○點派傳帖

傳帖所以致詞主客也。必須跟過外任者。始能合式。若京中跟出之舊僕。充當此差。勢必格格不入。反致貽笑大方。

○點派雜務

此等差使。專管署中一切雜事。派一二人足矣。

○各官拜見

行抵府城之日。所有文武各官。及屬員。必來拜見。彼此叩頭。𨿽在舟次。我應送茶。待以上賓。自居主坐。以後無論何時相見。總應自卑而尊人。愈謙愈妙。

○暫住署外

未接印之前。署任者其勢不能移出衙署。我或先住考棚。而接印禮節。應在府內。須讓署任。緩爲料理。不可催迫。以盡人情。無考棚之處。暫爲另住公館亦可。

○前任送印

接印之期巳定。前任必於吉時以前。派府經歷。敬謹送印。我卽令派定用印之家人經管

○收藏印信

前任將印送到之後。卽應妥爲收藏。總以本官住屋臥榻左右。裝入大箱爲妥。萬勿輕交子侄。及家丁看守。初任者。於此等處。尢宜畱神。萬勿疏忽。

○接印禮節

接印之前一二日。吏房呈遞禮節單。吉時將屆。首縣上手版稟請。應穿蟒袍補褂掛珠。登轎開導。自署外至府署下轎。祭土地祠。行一跪三叩首禮。復祭儀門。行一跪三叩首禮。登轎進內署。祭竈神。行一跪三叩首禮。禮畢。稍坐候片刻。內司請換朝衣朝冠掛珠升大堂。吏禮兩房捧印敕安放正中。本官向北拜闕謝

恩。行三跪九叩首禮。旋卽拜印。跪叩亦然回內廳。候發頭二三。鼓換蟒袍補褂掛珠。仍出大堂。所屬各官。以三揖參見。我以三揖還。隨升公座。頭役跪稟升堂。開門放炮。吏房跪。稟請用印。用印畢。頭役又跪。稟堂事畢。各官又復參見如前儀。然後退堂。

○另有圖章

接印之後。所有批發公事。及緊要信函。自應另蓋圖章。以歸畫一而辧眞僞。

○延請刑錢

刑錢爲府署緊要首席。此時卽應延定。奉請入署。我應虛心請教。遇事相商。不可偏執己見。則賓主相得。公事自然無悞。每逢致函各席。下款應自稱教弟。

○延請山長

山長有訓士之責。每於初到任時。必須采訪品學兼優之士。敬謹延請。所謂風化轉移。本乎學校。亦尊師重道之意。

○延請書啟

書啟所以專辦筆墨事也。亦須文理精通。方可勝任。

○答拜各官

接印事畢。卽應答拜前任。及在城文武各官。請教一切。用表謙光。應酌送禮物。同班官來拜。必須升炮。便衣則否。

○吏役點卯

擇定一日。傳齊闔署吏役人等伺候。俟本官升大堂。按冊點名。不到者革除。以示懲儆。

○考取代書

本官自畫押一个。交刑房書吏。刻成木戳。名曰考代書。每遇接收呈詞。蓋用此戳。又名曰恩戳。所爲防假冒之獘。

○三八放告

掛牌放告。接收呈詞。

○擇吉行香

禮房呈禮節單。吉時將屆。首縣上手版稟請。穿蟒袍補褂掛珠。登轎不開導。至各廟次第行香。此下車伊始。敬神之道。至於每月朔望。以及春秋各廟祭祀禮節。由禮房隨時稟明。

○擇吉閱城

工房呈禮節單。吉時將屆。首縣上手版稟請。穿蟒袍補褂掛珠。登轎開導。至各城瞻仰如有坍塌不齊之處。以備將來修補。所爲固吾疆圉也。

○舉行觀風

風俗人情。爲地方官宜先知者。所以外省道府州縣。每於到任後。擇日考試。出詩文題各一。藉觀民風。𨿽屬具文。亦太史陳詩之遺意也。

○接見僚屬

僚者同寅。屬者所屬州縣及佐雜各官也。每逢相見。所有各屬利獘。寅友中不妨侃侃而談。我須畱心體查。以便興除。至屬員賢否。日久自知。隨時懲勸。則庸懦者固難登上考。循良者皆有用之才也。

○致送幹修

缺分較好薦者更多。緣此輩謀館之苦。筆難盡述。我應酌量數目。按月按季致送。以存厚道。如系同鄕。更難漠視。此亦情之不可卻者。

○公正紳士

本城舉監生員。及告休家居之大小官員。均謂之紳士。其中公正廉明者。正不乏人。我應格外加以禮貌。往往地方有事。非此等人調處不可。至於刁生劣監。萬不可使之相近。則無所施其伎倆矣。

○到任通詳

應將到任接印月日。趕緊通詳。此照例事。

○移知各府

應將到任接印月日。移知各府。亦照例事。

○致各府書

通套信件。

○札飭所屬

照例辦理。

○地方情形

到任三个月。應將地方風土人情。具稟通詳。

桂林楊鴻文堂刻刷

●自序

亰師供職二十年矣舉凡一切�公各項典禮略知梗槪至光緒庚辰歲蒙思選授廣西潯郡公私事件茫無所措如瞽目行路者然仰賴戚友隨時指示幸各�儀若不筆之於書將日久漸忘有負觧人垂惠之意淂勿憾乎昌於公�之暇追念前事遂將應辦事宜兮爲四類曰在京曰起程曰到省曰蒞任按次編錄名曰事宜湏知不�自存筆記而己𨿽悉心繕訂恐掛漏尙多更有今昔稍異處所望由是途者再加賜覽詳我所略則幸甚矣

光緒十一年乙酉仲春長白延昌自識

●續增八條﹝光緒丁酉附刊﹞

一此本禮節蓋專指知府一官而論若由府升道或攺歸道班【謂知府開底缺者】則禮貌稱謂又不同矣譬如頓攺道班藩臬兩司必約至上官廳坐落攺道班初見兩司仍然請安自稱舊屬再見方可一揖初見督撫亦如之向來同班知府此時必以道班目我上手版稱卑府我應十分謙抑敬避手版倘由京徑放道員應寄督撫三套紅稟藩臬以次通函致候有年誼世誼戚誼長輩按舊誼稱稩【專指藩臬以下督撫仍具紅稟】稟到後見督撫先是叩頭然後一揖凡屬員向我請安者我均以安還之向督撫自稱職道向兩司自稱教弟其餘則自稱兄弟矣

一奉飭之後無論何項班次總以早接印爲是選擇吉期與本命無礙足矣至於正五九不到任之說按唐武徳二年正月甲子詔自今正月五月九月不得行死刑禁屠殺因之不食葷後遂因此不上官菽粟雜記謂新官上任祭神必須宰殺故忌之竊思此等避忌不必盡拘倘新官到省才具歷練爲上憲所深知卽令接任以收實效又或在省年久之員威望聲名在人耳目或歷經辦賑或屢次拏賊均著成效一時地方有事札調赴署此皆刻不容緩之事若拘泥避忌遲延不到豈不抗違憲意貽悞事機權衡重輕似宜不拘爲上策

一各省督撫藩臬道府州縣各等衙門往往有避忌之處如某門多年不開開則不吉某門多年不閉閉則不利不可因己意隨意妄攺至於某神應祭某樹應祭亦宜照例舉行所謂仍舊貫之意

一外任不可令子侄官親干預公事尢不可信任家丁致招物議此外任最要之關鍵亦外任最難之關鍵也旗員及各省人員左右服役總以家鄕老成人爲妥蓋爲兒女計也當其幼穉誘掖需人禮貌言談不可忘本迨至燻陶日久則云爲動作相化於無形矣迨至一旦返裏仍是鄕音所爲少小離家鄕音無攺之意旗員子弟隨任多年往往問以旗分則不知問以佐領則莫對然未可槪論也有心人自能隨時畱意矣旗員之子若就京職引

見

召見以無口音爲上旗員之女及歲進京有備選秀女一節尢不可有口音此亦愼終於始之一義也

一府考文童理宜嚴密愼重將前數屆府縣考及本省歷科鄕試各題目另繕一冊備查以免出題重復再將上全下偏上偏下全接搭枯窘典制理境與夫長章大節各項題目分類各書密冊以備臨場出題之用𨿽至近熟人不可與之商酌恐漏消息考生未必盡知避忌字樣應頒發臨文敬避一書【此書系自行刷印者】以示模範至閱卷時不得不請山長教官幫同詳閱然評定甲乙仍歸自主棄取稍偏嫌怨隨之不可不愼

一府考武童尢宜躬親校閱考生未必盡明步伐應早頒發馬步射須知一書【此書自行藏板】以示程序再將縣試箭冊列入前矛者悉心評定與夫弓刀石各場力不及者不準率請頭號恐勉彊要好气力稍差致傷筋骨各場一律平妥乃可取中所最難防者文武兩場槍冒耳

一搜捕著匪以解散脇從爲第要義人未必甘心爲惡有迫於不得已之勢脇從旣散卽爲良民其有固結不解相助爲惡者或槍炮傷官或鄕裏害民或偸墳掘墓或在場得贓種種情形法所難宥旣欲早爲拏獲必須稟明督撫憲懸重賞購眼綫設法以宥之然非局中人不易獲也此中竅要要有膽量有見識有威望有權術缺一不可有時本官深入賊巢始能獲案不能不愼至於頂凶賣命意在得財實出情理之外爲民牧者遇此等案件尢應吹求盡致眞僞頓分使正凶不致幸逃顯戮方爲心安理得也

一憲交復審之案不厭推求所以命盜之案有關生死者首從宜急分也奸淫忤逆等案有關名節者虛實宜急辧也窩娼聚賭系乎風化錢財細故判乎曲直尢宜揣摩盡致也一或不愼陰騭攸關午夜捫心其能對衾影無愧耶尢有難者慣匪素能挺刑供招不易鄕愚無知悞犯情意堪憐其中曲折宛轉情形非虛心研鞫不能知其底蘊虛則躁念平偏見泯如竹之中空矣研則揣情景辧毫釐如墨之磨細矣庶幾狡展翻供不致逞其伎倆豈不在我掌握中乎

事宜須知

