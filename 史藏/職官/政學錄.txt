政學錄

﹝淸﹞鄭端輯

●目錄

卷一

卷二

卷三

卷四

卷五

●政學錄卷一

畿輔叢書

棗彊鄭端輯

內閣

六部

科道

◆內閣

今之內閣卽虞撥殷衡周宰之職也治亂安危恆系於斯我世祖章皇帝時內院諸臣俱在內直辦事凡部院衙門啟奏本章卽日看詳票擬面賜裁決政本之地嚴密神速其意深矣而官職體統則因明制爲損益

按明初凡入內閣云直文淵閣得預機務點檢題奏擬議批答凡上所下一曰詔二曰誥三曰制四曰敕五曰冊文六曰諭七曰書八曰符九曰令十曰檄皆審署而調劑焉平允乃行之凡下所上一曰題二曰奏啟三曰表箋四曰講章五曰書狀六曰文冊七曰揭帖八曰會議九曰露布十曰譯皆審署而調劑焉平允乃行之凡東宮出閣講讀領其事敍其官而授之職業凡修實錄史誌諸書充總裁官實錄成呈上焚其艸禁中凡宗室請名請封及諸臣請�並擬上焉凡圖書繕寫讎校皆課而察之凡郊祀巡狩親徵扈行凡累朝禦文實錄寶訓玉牒之副古今書皆籍而藏之凡會敕稽其由狀而敍述上請焉凡禮部會試廷試貢士國子生月課歲貢生廷試夷館譯生皆總領之其屬制敕詔旨誥命冊表寶文玉牒講章碑額題奏揭帖一應機密文書及王府敕府底簿誥敕房書辦文官誥敕番譯敕書並夷書揭帖紀功勘合皆稽按典故起艸進畫若漏泄稽緩遺失妄誤皆有罰

◆六部

督臣盧興祖疏曰法令煩多則內外衙門在大官則惟例是遵每多駁查之煩在有司惟功令是畏有不遑救過之慮豈能計及民生之休戚而施撫字之仁且因叢迫之際以致左右作姦則民生愈受其困夫滋獘緣於多法則救獘惟在減法有不辧而自明者矣今將六部見行事例令其逐件講求如書云刑故無小宥過無大止將貪暴姦私明知故犯者按例處治其餘因功獲過之事槪免瑣議減之又減至於必不可減而始存其大且要者是則法令簡明大官易於綜核有司得以展舒始能共識撫字之術以施膏澤於民

臺臣田六善疏曰近日吏部用人行政或有偶出意見或有實系過誤得幸奉旨率皆循之爲例例旣無所不有獘故無所不爲可重可輕可上可下皇上不得而詰之吏部曰有例在也科道不得而紏之吏部曰有例在也抑知其意欲如此則有此例意欲如彼則有彼例哉且頭緒紛紜冊擋充棟司官有時而忽堂官何由而知日見處分究竟獘不可除請將從前諸例何件系請旨定者何件經部院科道條陳準行者匯集一冊其餘吏部日行之事不得槪引爲例堂官一覽可悉則獘端不禁自淸

吏部

戶部

禮部

兵部

刑部

工部

○吏部

選法

考課

△選法

選法銓選舊例大選官員單月十五日投供點卯雙月二十三日卽於點卯各官內論次序在先照缺分封缺簽二十五日除選急選官員雙月十五日投供點卯單月二十三日於點卯各官內論咨文到部爲先後對缺封缺簽二十五日補授俱親自領憑赴任順治十八年七月科臣張松齡條陳以點卯候選旅寄京師資斧告竭安保其不揭債冀後日取償於地方且聚各省之官眈眈候選必生冀幸之心尢爲不便遂攺爲在籍候選康熙二年五月科臣於可托又條陳寄憑之法其獘百端諸如死者授生者之銜進士除舉人之官以及革出復選冒名頂充種種舛謬或人居數千里而選缺又居數千里發憑必到原籍然後領憑再赴任所往返萬有餘裏非經年跋涉不能到任而地方巳經年闕官再或丁憂事故則闕官當不止經年卽云候選各官若有事故令該督撫隨時報部以憑扣選保無報文甫去而選憑卽來者乎迨繳憑更選又遲延數月矣奉有官員在籍候選每有事故遲久貽誤著照於可托所奏行之旨各省應選官員齊集赴部仍照前投供點卯四年正月以直省候補及考定職銜官員俱令至京守候無期酌量一年出缺之多少應截畱者畱京其餘官員俱令回籍如出缺多所畱之人不足卽預行奏明將應選年分在前者行文取來候選如有丁憂事故患病亡故者令其預先卽取甘結報部六年五月吏部疏稱凡官員缺出無有定數俱約略咨取候選如缺出少者亦有不能就選以致年久守候或出缺多者見在之人不足咨取之人又不及到以致懸缺投供候選倘年分在前之人續到又照年分取選其先到者反落於後除在京大小官員俱系以京官選補仍令其赴京照例選補外嗣後凡初授並候補各項官員俱令各畱原籍其初授之官照依年分在前者挨選其候補官員照文到先後挨次補授發憑原籍該撫遵限勒催赴任候補各官文到先後補授之時仍隔五十五日選補至初授候補各官如有丁憂患病等事該地方官隨申報該撫該撫將本官遲悞情由報部以憑注冊扣選如有遲延不報者以疏略之罪處分奉旨依議隨復寄憑候選八年四月臺臣戈英又疏稱選官亟宜察驗寄憑必不可行奉旨仍令人文赴部候選吏部約略出缺多寡截取數目通判共一百五十四缺應截取三十名知縣共一千一百五十缺應截取五百四十名布政司經歷共十四缺應截取六名布政司理問共十三缺應截取六名鹽運司通判共九缺應截取五名州同共六十二缺應截取二十名州判共七十六缺應截取二十二名都司經歷等缺共九十二缺應截取二十三名縣丞共三百三十九缺應截取一百五十名府經歷共一百六十缺應截取三十名正九品主簿等缺共八十五缺應截取二十三名從九品吏目等缺共一千二百五十二缺應截取三百名未入流典史等缺共一千九百三十缺應截取六百名則又攺爲按年截畱人文赴部候選此新舊選法之大略也

△考課

考課考課之法原系六年京察三年大計五年軍政康熙元年七月因京察大計多有營求徇庇被處之官縱有屈抑不準申辧無罪被誣者甚多奉上諭停止內外大小官員除議處罰俸實歷俸三年已滿者考滿分別去畱以昭勸懲應列五等看語辦事一等稱職者加一級辦事二等稱職者紀錄一次辦事平常者仍畱原任辦事不及者降一級調用不稱職者革衙門之職遇缺升轉照考語次序一等者先用二年四月會覆科臣薛奮生條議以部院各官未及三年升轉者多不與考滿又增定一年考核三年四月部覆臺臣張衝翼疏限定一二等員數不許額外冒濫奉旨以一二等者甚多遂令部院督撫保奏事發一並治罪十一月又奉上諭於四年內考起到任不及三月者不考以後三年一次匯考一年考核停止在內部院官員仍照前例每人一本一齊具題在外一省文武官員一等者一疏二等者一疏平常者一疏辦事不及者一疏不稱職者一疏每省各匯齊具題其辦過事件功過亦造冊與題疏一同移送部院仍照例覆考具題四年正月臺臣季振宜條陳以部院大臣上疏自陳不過鋪張履歷表裏羊酒旋已盈門是以一篇之虛文而博朝廷之實惠至於司屬各官全憑堂上官斟酌等第堂官屬官朝夕同事時時接見一旦盡破情面皆出至公難乎易乎況一等二等卽可躐等升轉人心旣不淳朴仕進復慮艱難欲其息奔競安義命豈可得耶今年正月二十日始迄四月終止此六七十日皆自陳考滿之日也一人一本當以數千計臣思朝廷一日萬幾六部覆奏殷煩倘亟亟皇皇日事考滿推敲等第斷難艸率滿漢章奏何等紛紜勢必諸務停閣臣恐叢脞之虞反從此生而有用之精神徒耗於紙筆矣又加縣官考滿一由廳二由府三由分守巡道四由按察五由布政六由督撫是一縣官考滿所歷要緊衙門凡有六處此六處者欲盡皆潔已奉公不受賄賂不聽情面一憑公道淸議品騭優劣能乎不能乎旣不能潔己奉公層層剝削極於縣官而止縣官豈皆溫飽素封之家縱溫飽素封又何肯捐己家貲奉媚上官勢必橫加徵派侵欺錢糧從知縣之考滿遞而數之凡府廳守巡道布按之考滿求其出於公道淸議也難矣揆厥由來總因考一等二等者卽得越俸升轉故其奔競鉆刺如夜蛾之投火若悃愊無華稍以百姓爲心稍以廉恥爲事則曲注下考仰屋長嗟又綠旗官兵如單丁一人每月所恃者三斗之米一二兩之餉卽一家數口每月所恃者亦三斗之米一二兩之餉全藉領兵官愛養調護按數給發以救其嗷嗷待哺之急今副將參遊以及守備等官類皆考滿使總督提督一塵不染夤緣打點無從而入上下優劣等第盡憑公道斯亦可矣若總督提督苟懷不肖借端需索副將以下各官復圖一等二等以規功名快捷方式武職無錢糧及可侵欺百姓之可魚肉勢必扣克此窮兵三斗之米一二兩之餉倘起意外之盜賊有需徵剿而精神膂力消於饑寒盔甲刀槍罄於典鬻貽悞封疆正不能無杞人之憂矣伏乞立停考滿之法申飭羣工循名責實安心辦事歷俸深者自有應得之升轉歷俸淺者可息躁進之妄想省事淸心莫大於此矣隨經會議停止考滿復行京察奉旨自康熙四年算起從今以後六年將內外官員俱行考察五年正月以考期太遠恐爲積弛之患將考察年分攺於康熙元年起仍爲六年於康熙七年考察六年二月又奉上諭京察大計及軍政俱應於今歲舉行議照舊例滿漢官員有公差丁憂養病侍親給假裁缺候補降調未補者俱應見任衙門注考其升遷降調已補官員在內離任半年者於新任衙門考察離任不及半年者原任衙門考察在外離任一年已上者不必原任注考應於新任注考不及一年者仍應舊任注考俱照八法處分年老有疾者致仕貪酷者革職提問罷軟無爲及素行不謹者俱革職浮躁淺露才力不及者降級調外用外官卓異優遷賞服各衙門注考如有徇情庇護者部院科道據實題參處分之官有妄行造言奉告者重處武官龍鐘衰邁者照老疾例勒令休致輕穉率妄者照浮躁不及例降調庸懦無能者照罷軟例革職贓私狼籍者照貪例革職追擬酷而有款者革職提問恣睢虐下者照酷例罷職不敍至敗倫傷化行止有虧者照不謹例革職自此考核年分算起六年一次考察京官三年一次大計外官五年一次考選軍政則又變考滿之法而各復舊例矣

○戶部

錢糧總歸戶部

錢糧出入數目

安限催徵

漕糧

鹽課

關稅

錢法

△錢糧總歸戶部

錢糧總歸戶部康熙二年四月戶部會覆科臣吳國龍條議將一應錢糧俱歸戶部總理責令各撫將府州縣衛所丁地各若干應徵本折錢糧各若干及不在丁地之內雜項租稅各若干分別起存將賦役全書訂後續增添丁地錢糧數目一並算成總數每省各造一本簡明賦役之書明白刊送戶部較對前訂賦役全書以作查核之據諸凡內外催提徵解錢糧俱稱爲丁地錢糧名色至於易知由單內止開丁地銀米各若干頒發民間其餘別項名色一槪停止外省兵餉戶部每年正月全撥餘剩全解戶部各部寺應用錢糧年前將銀兩物料等數目算明具題戶部照錢糧解到陸續給發仍令該部寺年終將收放細數查核明確題報

△錢糧出入數目

錢糧出入數目康熙四年十一月戶部疏稱國家錢糧必量入爲出始無匱乏之虞今將康熙四年出入數目通盤核算一本年入數直隸各省地方丁地雜項共銀二千九萬六千一百餘兩正雜鹽課等項共銀三百二萬六百餘兩各關稅銀六十二萬七千九百餘兩當稅錢息銀五萬三千九百餘兩如裁官經費師生空缺雜稅贓罰並各年各項未完又奏銷存剩等項原無定額俱俟年終報到查算今將已報到各項數目計算共銀一百四十二萬八千八百餘兩以上通共銀二千五百二十二萬七千三百餘兩內除撥過各省各年兵餉並采買織造等項不敷銀共三百一萬四千八百餘兩尙該銀二千二百二十一萬二千五百餘兩此見在入數之大略也以本年出數計之一各省鎭十分兵餉據該督撫報到確數共該銀二千二百五十萬九千七百餘兩一諸王以下滿洲官員命婦俸餉約計該銀九十八萬二千餘兩一漢文武官員俸薪約計銀四萬餘兩一披甲兵餉並京營兵餉共該銀一百五十二萬二千二百餘兩一八旗射箭及差往公幹路費月費等約共五十萬一千八百餘兩一京通辦買豆艸約計共二十餘萬兩一江南浙江織造采買紙布等物約計該銀四十萬餘兩此本年出數之大略也錢糧所入不敷所出奉旨會議戶部再四思維並無另有充足之策但在外官兵似屬甚多應照各省衝僻酌量裁減又將在省駐防官員及滿洲漢軍官員等家口馬匹酌量裁減而宂兵宂費一時裁汰殆盡從此量入爲出永無匱乏之虞矣

按明季正徳年間親王三十郡王二百十五將軍中尉二千七百文官二萬四百武官十萬衛所七百七十二旗軍八十九萬六千廩膳生員三萬五千八百吏五萬五千其祿俸糧約數千萬天下夏秋稅糧大約二千六百六十八萬四千石出多入少故王府久缺祿米衛所缺月糧各邊缺軍餉各省缺俸廩極盛之時業已如此迨相沿旣久文武官益宂兵益竄名投占徒煩抽補召募名數日增而實用日減加以宂費無經財安得不盡民安得不窮本朝有鑑於此蚤議撙節其思深哉

△安限催徵

定限催徵催徵之法明季萬曆以前俱系本年十月開徵至次年歲終奏銷遇農忙之時則停催科以養民力不使匱竭俾一年所積足完納國課不必稱貸於人不至變產賠補是以下不迫而上有餘至明末兵興糧餉漸加遂至預徵其後習以爲常我朝定鼎以來兵革未息餉不可廢故因循未攺

康熙六年五月順天府尹李天裕條陳疏稱徵收錢糧正項之外復有雜項雜項之外復多勒索如兵馬經臨除糧艸供給外有槽■﹝金算刂﹞人夫之派官寮過往除下程小飯外隨有公館安置之派起解錢糧除額設水腳外復有幫貼盤費之派差提兵餉除按數徵解外又有來差飲食之派諸如此者無年不徵無月不派歲無寧日百姓困苦職此之由臣查賦役全書有夏稅秋糧項款正項雜費皆在其中臣請夏稅定於五六兩月秋糧定於九十兩月俱各照全書款項納完其餘月分不許徵收限內如有不完卽將裏書里長枷責示懲限外徵收卽許小民訟告題參治罪庶開徵有不易之月分而民知有不定之輸將𨿽有墨吏亦無以肆其姦矣部覆奉旨這徵收錢糧著照李天裕所奏夏稅定於五六月秋糧定於九十月

科臣姚文然隨又條陳以催徵兵餉舊例四月內完三分之二八月內全完舊限完項在八月新限開徵在九月相去時日不甚相遠或可隨收隨解不悞軍需若明年兵餉開支在於正月而民糧開徵在於五六月相去將及半年安能隨收隨解不悞軍需乎臣查每歲兵餉約計二千餘萬以一季算之應得五百萬除今年各處裁兵節餉定額未到難以預算約略計之明春一季餉銀恐尙需四百萬也又查各省錢糧除地丁外其餘最多者爲鹽課次則關稅又次則蘆課錢息當稅等項有定額之銀每歲約共三百九十萬餘兩然或按季徵收或逐月收取合之雜稅贓罰原無定額等項約略來春一季所入不過百萬餘兩合計來春一季所入較一季所出約需預措三百餘萬兩若待臨時督撫題請則軍需孔亟勢不能爲無米之炊恐將恩綸定限不得已又議變更豈不虛我皇上愛民緩徵之良法美意乎請敕部速行酌議但使來春兵餉措處有法則五六月內所徵春季之銀便足以撥夏季之餉此後各季兵餉俱系先徵後撥源源不匱可以行之永久而軍民咸賴矣

戶部議覆查得康熙七年正月至五月約該餉銀七百五十餘萬兩康熙六年各省減省錢糧有陸續報到者亦有節減與例不合又經駁回者𨿽有查出各項存剩錢糧俱系零星之款止可補不敷之數萬不能得撥明年自正月至五月七百五十餘萬兩之餉至於夏稅秋糧二項查贓役全書內如江南之安慶徽州寧國池州太平廣徳州鎭江等府州湖廣廣東江西山西廣西四川雲南貴州等省俱不分晰夏稅秋糧如江南之廬州鳳陽淮安揚州江寧蘇州松江常州等府直隸浙江山東河南福建陜西𨿽分晰夏稅秋糧其夏稅僅有十分之二三秋糧則有十分之七八計算五六月所徵夏稅爲數甚少萬不能供上半年兵餉之用此外𨿽有鹽課關稅等項亦須按季徵收贓罰雜稅原無定額而兵餉系計口授食之需安能久待該臣酌議得若仍前將錢糧定爲三分四月完二分八月內全完爲限太迫小民未免受催科之苦今照錢糧考成則例俱以五分爲率徵收錢糧亦以五分爲率不必分別夏稅秋糧每年於四月內徵收二分五釐九月內徵收二分五釐全完令有司將徵過錢糧如期起解以濟兵食如是則民之催糧可寬而兵餉亦不致有悞矣奉旨前因未收獲以前徵糧苦民故令俟其收獲將錢糧定爲春秋二季徵收今爾部定分數徵收不合著仍遵前旨行這撥春季兵餉著於裁扣節省錢糧及見在錢糧酌撥

後戶部於恭請酌復舊章等事案內議覆夏稅五六月始行徵完撥解雲南等省兵餉必需數月方到致悞半年兵餉秋糧九十月內徵完起解亦需數月年終方到且正月至六月難得此撥給錢糧兵餉關系重大徵糧之處應照世祖皇帝時定例行等因奉有兪旨仍照舊催徵

九年閏二月科臣吳國龍條陳疏稱緩徵之所以難行者只在首年春季兵餉無從出耳臣查戶部疏內康熙九年兵餉歲需錢糧一千六百餘萬春季約需銀四百萬餘兩今酌撥九年兵餉疏內見撥八年以前存剩銀三百二十餘萬兩則是九年春季全餉所少者不過八十餘萬兩耳而八年錢糧除撥過九年兵餉外約尙存剩六七百萬九年錢糧除撥過九年兵餉外約尙存剩八九百萬而淮浙鹽課等項尙在外則及是時而行緩徵之仁政以大暢我皇上愛民如子之盛心豈非萬世一時哉或以爲協餉與本省兵餉不同若遲至四月開徵恐於起解遠省夏季協餉反致有悞臣又查雲南貴州等處七省協餉共計三百七十六萬餘兩每季約協餉九十餘萬如十年分春季兵協二餉俱於九年分存剩銀兩撥給外仍將九年分存剩銀兩再撥九十萬兩與十年夏季協餉是合十年分春季兵協二餉及夏季協餉共撥九年分存剩銀不滿五百萬兩較之康熙九年分撥餉疏內所撥上年存剩之數止多一百八十萬兩而緩徵之法可行協餉之期亦不悞矣戶部議覆查得各省兵餉一季需銀約三百六十萬萬餘兩並雲南貴州四川廣西四省所徵錢糧無多全資協餉若照有錢糧之省於四月內開徵解送必致耽悞不得不預撥春夏二季若預撥又需銀八十七萬餘兩若各省一季雲南等四省二季錢糧如此預撥共需銀四百五十四萬餘兩其康熙九年分撥剩銀九百餘萬兩旣足撥給十年分各省兵餉應準科臣條議但九年存剩銀兩𨿽有額數倘遇水旱災傷百姓拖欠缺額亦不可定且或有緊急事務則致耽悞今科臣條議不便遽行仍遵前旨於錢糧充足之日奏請舉行可也奉旨依議是緩徵之法尙有待而國計民情兩不相妨然後可以經久無獘酌盈濟虛是在持籌者加之意而巳

△漕糧

漕糧科臣徐惺疏稱明初漕運舊例俱民運交淮徐臨徳四倉軍船接運入京通二倉名爲支運歲四運以抵通州至宣徳時民運至淮安瓜州補給腳價等費兌與軍丁而直隸各省軍各於附近水次領兌名爲兌運成化時復罷瓜淮兌運令裏河官軍駕江船於江南水次受兌長運至通則今日見行之法也

按明季運法凡五變一海運二海陸兼運三支運四兌運五攺兌其實運法凡三變初海運再海陸兼運三漕運已而漕運之法又二變初轉運再兌運已而兌運又有支兌攺兌遮洋一總猶海運但不自太倉開洋遶出登萊大洋只從天津入海運至薊州耳轉運𨿽變爲兌運而淮徐臨徳四倉尙存攺兌卽攺支兌者爲兌運其爲兌運一也非變也今考洪武末及永樂初蘇松浙江歲糧俱輸納太倉由海道達直沽洪武中航海侯張赫軸轤侯朱壽永樂初平江伯陳瑄皆督海運及建北京江南糧一仍海運一渡江由淮入河抵陽武陸運至衛輝沿衛溯潞達通州永樂五年議者言北京軍餉河運不能給須兼海運今海船少歲運不過五六十萬石且未設官專領事不歸一請於太倉設海道都漕運使司擇文武大臣中公勤廉幹者充使行移如布政司提調各衛所海船並出海官軍文皇令再議九年始命工部尙書宋禮都督周長等發山東十六萬五千人浚元會通河自濟寧至臨淸三百八十五里以通漕舟十年禮言海船造辦太迫請造淺船五百由會通河運淮揚徐兗諸郡糧百萬石補海運一年之數十二年瑄等始議轉運蘇州等府並兗州送濟寧倉河南山東送臨淸倉交收浙江並直隸官軍於淮安運至徐州京衛官軍於徐州運至徳州山東河南官軍於徳州運至通州名爲支運一年四轉十三年增造淺船三千餘乃罷海運遮洋船兌三十萬石內六萬入天津倉二十四萬直沽渡海入薊州倉江南巡撫周文襄議裏河民運多失農月始令民運於淮安瓜州補給腳價兌與運軍衛所出通關付繳宣徳八年參將胡亮言江西浙江湖廣江南船各回附近水次領兌南京江北船於瓜淮領兌其淮徐臨徳諸倉仍支運十之四浙江蘇松等船各就本司府領兌不盡者仍於瓜淮交兌其北邊一帶如河南彰徳於小灘山東濟南州縣於濟寧其餘水次仿此成化七年都禦史滕昭議罷瓜淮交兌裏河官軍將江船於江南水次交兌民加過江之費視遠近爲差十年議淮徐臨徳四倉支運糧七十萬石攺就水次兌軍名爲攺兌

總漕林起龍疏稱東南歲漕四百萬石轉輸天庾關系軍國大事凡在漕儲等官首計空船蚤回抵次修艌冬兌甫畢督閘開幫節節催趲處處鞭驅循環不斷方副一年定限以一歲言之北地風寒十一月結冰天津臨淸迆南一帶從無不凍之河到二月方開一歲之中止得八个月工夫往返六七千里水程而逆風暴雨不能挽拽耽閣時日尙不與焉通漕計船約有六十餘只少有稽阻到通必遲到通遲則回空必遲回空遲則歸衛必遲歸衛遲則修艌必遲修艌遲則赴次必遲赴次遲則受兌必遲受兌遲則開幫必遲卽使晝夜不停責以冬兌冬開之限五月間盡數過淮萬萬不能若一遇凍阻沿河敲冰費盡官民之力終無濟於漕限蓋拘於有數之日月也

康熙五年起運漕糧數目山東省該運北正耗尖米二十四萬七千三百六十六石零河南省該運北正耗尖米一十九萬一千二百七石零浙江省該運北正耗尖米六十八萬六千八百五十六石零江南省除截畱京口兵米五萬三百八十七石三巡撫所屬該運北正耗尖米一百六十四萬二千四百四十五石零江西省該運北正米四十四萬六千八百六十二石零

六年十月臺臣田六善條陳倉糧乃披甲兵丁計口授食之需米濕則虧損於挹爛米土則折耗於簸揚在富者已費支吾在貧者益滋困苦臣謂欲使倉糧必潔必幹斷斷當自淸理倉廒爲始臣請以漕運則例言之經紀運米至大通橋大通監督查驗米色除土濕不收外每船掣摯四袋如不足數照船算賠此責在經紀之當嚴也車戶運米至各倉各倉監督查驗米色除土濕不收外每掣摯一袋如數不足照車算賠此責在車戶之當嚴也是濕米不得進倉矣卽偶不及察而有濕倉中定有三曬之例夫米果三曬豈得復濕是土米亦不得進倉矣卽果不及察而有土倉中定有三揚之例夫米果三揚豈得復土然揚曬終屬虛文食米究多土濕者則何也其一在廒貯不淸臣查循環冊籍有此廒舊米尙存復入新收者有此廒未經放完又開彼廒者將責之前官乎則後官亦有新入矣將責之後官乎則前官亦有舊貯矣前後混牽歷年不明數且難明米之土濕從何考之臣謂一廒宜淸一廒之數臣查今歲京通兩倉約進米二百八十餘萬石臣查每年額支米約一百五六十萬石如放澇糧動到一二百萬石不等倘舊米挨次而出新米挨次而入前後謄那廒亦足用如放澇糧則一年所收米數一年可淸卽不放澇糧則一年所收米數二年可淸果如此行不惟米之土濕難掩且倉糧無日久短少之獘矣其一在責任不專臣見戶部題差監督丁憂事故旣不能定則前後差遣自不能齊或有一年糧未收畢而已更者或有一年糧已收畢而未替者前官欲盡職乎後官若有懈弛未必不累前官矣後官欲盡職乎前官若有空隙未必不累後官矣交代難明遂生推諉推諉相沿米有土濕誰其問之臣謂一官宜淸一官之事京官差委不比外官朝受命而夕可受事矣一年之米卽宜責之一年之官卽有丁憂事故後官止應補足前官齊年之數如天字廒收米若干石卽注明經管官某人吏某人余廒仿此造冊達部如此廒有土卽責之此廒官吏彼廒有濕卽責之彼廒官吏果如此行不惟米之土濕有歸且各官無彼此推卸之地矣抑臣更有請者積貯者所以備不虞也臣查前朝京倉實在廒一千四百五十四座我朝京通二倉共計實在廒止四百餘座放常支則一年之米不足供二年之需放澇糧則一年之米止足敷一年之用蓄積全無關系匪細此後應如何酌量節省伏祈皇上一並敕部議覆施行

隨經部覆查經紀車戶運米橋倉監督掣摯短少照數算賠並米石曬揚幹潔進倉挨舊放完再收新米俱系臣部已定見行事例無庸查議至此廒未經收畢又開彼廒等語查放米之時每倉按字號照所放米數坐派廒座給放此廒米石未完之先不許再開彼廒並毋得揀越支領每放米之時給示禁約應移咨倉場再行嚴禁每廒收米若干注明經管官吏人役系現行則例其一官宜淸一官之事查各倉之差定作三年之後更換一次今一年不能一淸仍於差滿之日將存倉米石撤底淸楚交與新任官如米內有攙土濕短少卽將經管官吏人役議處已有定例應仍照前遵行其在差有丁憂事故新官替者亦止接管補足前官年限庶責任專而不致推諉至稱一年之米放常支不足供二年之需放澇糧止足敷一年之用此後應如何酌量節省等因查漕米起運進倉俱有定數其一應官員俸米並披甲人役米石俱各照官員品級披甲人役數目支給無可另有節省者也

△鹽課

鹽課四鹽差長蘆兼轄山東共課銀五十餘萬兩河東兼轄山陜共課銀三十餘萬兩兩淮共課銀二百餘萬兩兩浙兼轄江南四府共課銀四十餘萬兩廣東廣西福建三省鹽課共有二十餘萬兩

△關稅

關稅康熙八年關稅數目崇文門額稅八萬五千兩零左翼稅差六千兩右翼稅差六千兩張家口額稅一萬兩殺虎口一萬三千兩滸墅關額稅銀十四萬兩零蕪湖關額稅銀十二萬兩零北新關額稅銀九萬兩零九江關額稅銀九萬兩零淮安關額稅五萬兩零太平橋額稅並鹽利銀共四萬兩零揚州關額稅銀三萬兩零贛關橋額稅銀三萬兩零天津關額稅銀三萬兩零西新關額稅銀二萬兩零淮安倉徵收稅銀二萬兩零臨淸關額稅銀二萬兩零鳳揚倉徵收稅銀二萬兩零穵運廳額稅銀六千兩零居庸關額稅銀三千兩零徐州倉徵收稅銀三千兩零徳州倉徵收銀七百兩零

△錢法

錢法寶泉局每年各關解納銅觔計二百二十八萬五千有奇額銀一十六萬兩寶源局每年各關解納銅觔計一百二十萬額銀八萬四千兩每文鑄重一錢四分作銀一釐每銅百觔除去耗銅及扣給工料而外實繳靑錢七千五百六十二文值銀七兩五錢六分二釐每百觔除去銅本七兩止得三錢六分二釐每計二局三百四十八萬五千銅觔之數僅得一萬二千餘金之息

科臣姚文然疏曰錢之爲物少則疏通多則壅滯何也曰貯之者少也官庫富室朝收夕放銀藏累代錢散目前此其一也曰運之者少也質重值微運艱腳費銀行萬里錢行百里又其一也曰用之者少也置產經商多處不用觔鹽斗米用處不多又其一也有此三少之故則其物不可以過多多則必滯乃自然之勢天也非人之所能彊非法之所能通也伏乞敕部速議各省開鑄應停者停應減者減各從其便國計兵民俱有利益矣

○禮部

祀典

士額

風俗

△祀典

祀典國朝祀典大約因明制爲損益故儀節品數亦大槪可以參考按考初郊廟社稷先農爲大祀已而攺先農及山川帝王先師旗纛爲中祀諸神小祀後以朝日夕月天神地祇爲中祀大祀致齋三日中祀二日祀有牲牲四等曰犢曰牛曰太牢曰少牢色尙騂或黝天地日月加玉焉五三等曰蒼璧曰黃琮曰玉牲大祀入滌九旬中祀三旬小祀一旬祀有帛大祀中祀京師用制帛制帛五等曰郊祀曰奉先曰禮神曰展親曰報功小祀素帛禮佛帛王國司府州縣亦用帛小祀則否凡祀有樂樂四等曰九奏曰八奏曰七奏曰六奏奏樂有歌有舞歌堂上舞堂下舞皆八佾佾有文有武先師六佾佾去武小祀則否

南郊皇天上帝南向東一壇晝明西一壇夜明東二壇二十八宿西二壇雲師雨師風師雷師北郊皇地祇北向東一壇中嶽東嶽南嶽西嶽北嶽西向西一壇中鎭東鎭南鎭西鎭北鎭東向東二壇東海西梅南海北海西向西二壇大江大淮大河大漢東向

東嶽奏山之神在山東濟南府泰安州致祭西嶽華山之神在陜西西安府華陰縣致祭南嶽衡山之神在湖廣衡州府衡山縣致祭北嶽恆山之神在山西渾源州致祭中嶽嵩山之神在河南河南府登封縣致祭東鎭沂山之神在山東靑州府致祭西鎭吳山之神在陜西鳳翔府隴州致祭南鎭會稽山之神在浙江紹興府會稽縣致祭北鎭醫巫閭山之神在遼東廣寧致祭中鎭霍山之神在山西平陽府霍州致祭東海之神在山東萊州府掖縣致祭西海之神在山西平陽府蒲州致祭南海之神在廣東廣州府致祭北海之神在河南懷慶府濟源縣致祭河瀆之神在山西平陽府蒲州致祭江瀆之神在四川成都府致祭濟瀆之神在河南懷慶府致祭淮瀆之神在河南南陽府唐縣致祭

歷代帝王廟歲仲春秋遣大臣祭太昊伏羲氏炎帝神農氏黃帝軒轅氏帝金天氏帝髙陽氏帝髙辛氏帝陶唐氏帝有虞氏夏禹王商湯王周武王漢髙祖皇帝漢光武皇帝唐太宗皇帝宋太祖皇帝元世祖皇帝分五室室太牢一禮三獻樂七奏舞八佾從祀名臣風後力牧臯陶夔龍伯夷伯益伊尹傅說周公旦召公奭太公望召穆公虎方叔張良蕭何曹參陳平周勃鄧禹馮異諸葛亮房玄齡杜如晦李靖郭子儀李晟曹彬潘美韓世忠嶽飛張浚木華黎伯顏凡三十四人列兩廡廡二壇壇少牢一周文王唐髙祖及守成賢君令所在有司歲春秋祭於陵嘉靖九年攺大成至聖文宣王爲至聖先師孔子四配爲復聖顏子宗聖曾子述聖子思子亞聖孟子從祀及門弟子稱先賢左邱明以下稱先儒去塑像設木主盡罷公侯伯諸封爵申黨申棖二人存棖去黨公伯寮秦冉顏何荀況戴聖劉向賈逵馬融何休王肅王弼杜預吳澄十三人罷祀林放蘧瑗鄭玄鄭眾盧植服虔範寧七人祀於其鄕進後蒼王通胡瑗歐陽修陸九淵從祀攺稱大成殿爲先師廟大成門爲廟門別立祠祀齊公叔梁紇稱啟聖公孔氏以顏無繇曾點孔鯉孟孫氏配稱先賢程珦朱松蔡元定從祀稱先儒撤無繇點鯉從祀明臣呂坤曰國之大事在祀而須知三十一款首曰祀神且學古入官惟有兩重夫非人民社稷乎若今之祀事不若不祀猶免禍於神明耳壇壝廟宇宿莽積塵神主龕籠傾欹破毀几案皆鳥鼠之蹤庭除有人畜之糞及祭祀屆期齋戒視爲虛文執事何嘗告戒拂拭者垢膩重重滌濯者污濁累累菹醢不問熟生犧粢未知精潔連泥帶艸之菁芹含蛀蒙塵之栗棗凡百供陳盡托僕隸師生且不躬親有司安肯省視不過五鼓排班勉彊一拜而已夫頒賞下人猶必有禮乃恭承大祭全不經心鬼神無知祭可已也鬼神有知寧不吐乎此與放而不祀謂祭無益者相去無幾矣夫尊崇功徳以勸烝黎祈報春秋以福境土是有司一身神民所依也況修葺整飭爲費幾何歷覽嚴督爲勞幾何是可苟也寧有不苟者乎

△士額

士額入學額數順治四年禮部酌定大學四十名中學二十五名小學十二名順治十五年會議照萬曆年間入學大府不過二十人大州縣不過十五人滿洲蒙古漢軍子弟有通漢文才優之士情願作漢文考試者禮部移送順天學院將滿洲蒙古另編一號及漢軍額駙下者與漢人同場考試照文優卽入順天府漢人生員六十五名數內其鄕試時札行順天府將滿洲蒙古另編一號及漢軍額駙下者與漢人同場作漢文考試照文優卽入直隸舉人六十三名數內取中會試時亦將滿洲蒙古另編一號並漢軍各額駙下者與漢人同場作漢文考試康熙八年鄕試將滿洲蒙古編滿字號共取舉人十名漢軍額駙下子弟編合字號共取舉人十名會試時亦另編字號滿洲蒙古取進士四名漢軍及額駙下子弟亦另編字號取進士四名九年二月又議暫將八旗滿洲蒙古考取生員四十名如以後考試之人繁多另議增額

浙江督臣趙廷臣疏曰國家肇興必由於作人王政開先務期於得士蓋天生人才原以供一代之用故凡小民中有才干心思者古先聖王必取而養之學校課其徳藝貢之於大廷此其意豈僅爲人才計功名哉誠以人生而有才干心思者豢之以功名則念有所歸擲之於放棄閒散之地而外爲閭裏所譏誚內爲饑寒所困逼求其不窮而走險者難矣乃知功名一途所以伸天下之士气正以柔天下之士心也臣知皇上廓淸仕路深慮官方壅滯士數充塞故有嚴於取士之功令大縣十五名中縣十二名小縣七名此眞拔尢選俊寧簡無濫甚盛典也但念前此取士之額甚廣故盡人皆踴躍於功名之路而無跅弛泛駕之憂目今額數旣少天下極大之縣生民不止數十萬中間有才干心思者寧止十五人七八人乎毋怪乎爲躍冶之民小之舞文健訟大之窩盜蓄姦日復一日有漸不可問者矣臣愚以爲取士之額關一人之功名小關天下之人心大敢請皇上從治平起見敕部議增取士額數庶辟門之典廣而風動之休集語云十年樹木百年樹人殆謂是與

△風俗

風俗康熙四年五月浙江督臣趙廷臣條陳疏稱古人有云奢侈之害甚於天災臣是以惕然於奢侈之不可爲訓也天地𨿽有自然之利如百谷出自田野必得胼胝而後成百貨產自山澤必得采捕而後積諸如工賈雜作易米而食伐薪而炊無一不煩經營勤苦而後得財之生也如此其難若用之如泥沙可乎不可乎竊見邇來風俗奢侈一衣服也極其華美庶人僭比公卿僕隸亦衣紬帛亦曾念女紅機匠風雨寒暑一絲一縷之辛苦也一飲食也極其珍錯果殽非異品食物非滿案不敢會賓客亦曾念漁人牧豎寒江蔓艸中飡風宿露之辛勤也一器具也極其精工不有奇技淫巧古董玩好人爭以爲鄙賤亦曾念竹頭木屑皆百工拮據手足而成之也一屋宇也極其精美不論貴賤不分崇卑非裝飾過分人恥以爲簡陋亦曾念破屋荒檐有臥濕眠霜而風雨莫蔽者也以及婚必稱貸以求勝嫁必罄囊以飾妝葬竭中人之產傾上農之資而不足閭閻之侈靡無處不盛百姓之才力無日不消是以庶民尙此居鄕必盜士紳尙此居官必賄民習之所以日壞官方之所以日貪率皆奢侈之故耳若不蚤爲之挽回拯救則濫觴不已物力竭而凋敝乘之彼愚民何知俟其窮困而議撙節晚矣明臣呂坤曰宋儒羅從彥云教化者朝廷之先務風俗者天下之大事故上有教化則下有風俗俗之美惡其機固不在民也予向巡東省徧訪民間有憫老父孤寒冬月共榻暖足因妻不悅而遂出其妻者有以二驢趕腳爲生忽被鄰人盜去後事發召之認乃曰渠借吾驢久商不還非盜也而盜遂得免者至於貧家婦女少年守節艱苦終身者往往有之此皆窮鄕遠鎭單族寒丁在彼固不知何者爲名有司亦不知此人爲善及所稱孝子順孫義夫節婦皆力足以致聲聞或城中之易知者至於鄕飲所舉不論有徳無徳惟爵位是尊鄕賢所入不論公是公非惟體面是重其樂善好義君子未聞獎賞一人犯法警迹人戶未見示懲一人嗟夫何處無良民何民無良心上不重徳而望民之興行不亦難乎

趙季明族葬圖說宗法之壞久矣人之族屬散無統紀𨿽奉先之祀僅伸於四親而袒免以還不復相錄能知同享其所自出者寡矣幸而周禮不泯族葬之類猶有一二存者如祖塋拜掃疏遠咸集餕福祚相勞苦序間闊尙可見同宗之意也但葬者惑於流俗困於拘忌冢墓叢雜昭穆淆亂使不可辧識又或子孫丰顯恥葬下列別建兆域以遠其祖是皆可恨也已今取墓大夫冢人之義參酌時宜爲之圖說藏於祠堂以遺宗人俾凡有喪按圖下葬無事紛紛之說焉蓋家之祭止於髙曾祖考親親也墓之葬則以造塋者爲始祖【謂從他國遷於此地沒則子孫始造塋而葬者也墓居塋之中央北首妻沒則祔其右有繼室則妻居左而繼室居右二人以上則左右以次祔焉其有子之妾又居繼室之次亦皆與夫同封按禮𨿽以地道尊右而葬法周禮昭穆之制昭穆尙左故不得不遵用焉】子不別嫡庶【不分孰爲妻及繼室所出孰爲側室所出】孫不敢卽其父【不分兄或弟所生及嫡庶貴賤也】皆以齒列昭穆【諸子葬祖之東南昭位北首並列以西爲上其正妻繼室有子之妾各祔其夫之東仍皆與夫同封諸孫葬祖之西南穆位北首並列以東爲上妻繼室有子之妾各祔其夫之西余與昭同凡昭穆之墓每一列自墓分心南北相去各九步法陽數也每列東西則不可預分蓋其所葬人數多寡難於前定也若夫貴之與賤碑表存焉爲人子弟者不可以此而不序天倫也】尊尊也【知有其祖而不敢私祔其父也】曾玄而下左右祔【諸曾孫不分何房所出皆序齒列葬子之南玄孫序齒列葬孫之南】以其班也【左皆曰昭右皆曰穆】昭與昭並穆與穆並【兄弟同列祖孫同班在昭位則用昭制在穆位則用穆制也】百世可行也【六世孫在曾孫之南七世孫在玄孫之南八世孫在六世之南九世孫在七世之南𨿽至百世亦皆可祔焉】昭尙左穆尙右貴近尊也【以近祖墓爲上】北首詣幽冥也妻繼室無所出合祔其夫崇正體也妾從祔【妻曰合妾曰從】母以子貴也【有子則然】降女君明貴賤也【按韓魏公葬所生母胡氏其柩退適夫人之地尺許故今謂凡妾之柩當比正妻繼室稍南】與夫同封示系一人也其黜與嫁𨿽宗子之母不合葬義絕也男子長殤居成人之位十有六爲父之道也中下之殤處祖後示未成人也【十六至十九爲長殤十二至十五爲中殤八歲至十一爲下殤凡已婚娶卽爲成人故今以長殤居成人之位中殤已娶亦然其未娶者與下殤葬祖之北稍東殤女葬祖之北稍西祖墓正北不可下穴其地東西空三步象三才也凡殤是祖之子與女其墓去祖北六步若孫則在子之北孫女在女之北曾玄而下皆重行南首每一列自墓分心南北亦相去六步法陰數也蓋昭穆前引用陽數殤後引用陰數凡葬此者男子先沒則居西後沒者次其東女子先沒則居東後沒者次其西皆不以齒爲序】序不以齒不期夭也【如弟先葬而畱兄之穴則是預期其兄夭殤也】男女異位法陰陽也【男居祖北之東女居祖北之西】而昭穆必以班不可亂也【男女𨿽異位而二位東西相照必使每行共爲一列】祖北不墓避其正也【嫌其當祖之首】葬後者皆南首惡其趾之向尊也嫁女還家以殤處之如在室也【按程子曰棄女還家以殤穴葬之故今啟穴在殤女位】妾無子猶陪葬以恩終也【始祖之妾無子者亦陪葬女之西稍北南首子之妾與諸女相直而在祖妾之北孫之妾與孫女相直在子妾之北曾玄以下每列盡然而皆南首先葬者居東後葬者次其西不以娣姒年齒爲序按禮古之公卿大夫爲貴妾服緦士妾有子亦服之則公卿貴妾無子猶服也今之妾其無所出者生享諸母之尊沒與路人不異據經揆義竊所未安故列諸塋內以廣愛親之意焉】族葬者所以尊遠祖辧昭穆親逖屬宗法之遺意也爲子孫而葬其親苟非貧乏塗遠不祔於祖與祔而不以其倫則視死者爲不物矣其如焚屍沈骨委之烏鳶孰不可忍也尙何望其能事祖與宗人哉鳴呼去順效逆葬不以禮繩以春秋誅心之法其亦難乎免矣

○兵部

兵制

屯田

纖夫

逃人

△兵制

兵制順治十三年十月科臣王益朋條陳疏稱我朝八旗兵制統以固山分隸牛錄有事抽調無事歸旗兵無定籍將無專統法善而詳考諸前代卽唐府兵制也明初自山海以及邊腹建設衛所每省設都司各邊設行都司統設衛所內則總隸五軍都督府五府有掌印有僉書蒞以勛舊重臣各鎭總兵皆帶府銜五府左右僉書或奉敕出鎭各鎭總兵官徵剿有功則內升五府以示優異至於京城設十二團營以侯伯及戎政尙書領之居重馭輕內外維系幾三百年無尾大不掉之患我朝定鼎止設八旗而五府之制遂廢夫今日八旗之兵卽當日十二團營也團營之提督協理卽今日之固山梅勒也故京營所領與八旗之兵俱爲朝廷禁旅而五府之設實國家優理武臣內外互用之權今各鎭勤勞於外披堅執銳爲本朝除暴靖亂久而不遷非所以慰勞臣之心而兵柄太隆亦非所以成臂指之勢莫如仿明舊制復設五府或以內臣出鎭或以外臣內升使各鎭總兵官咸有優升五府之望勢必自愛其功名體統隆而權漸消亦宋太祖杯酒釋兵權之意也

按明初立大都督府以侄文正爲大都督節制中外諸軍事因其權太重尋設左右都督都督同知都督僉事洪武十三年又以其權統於一衙門設中左右前後五軍都督府分領在京各衛所在外都司衛所其在京錦衣等親軍上直衛又不隸五府若有徵討之役以公侯伯及三等眞署都督充總兵官名曰掛印將軍又京營操練之法洪武時止爲五軍營分大小教場與城外城內操練永樂初分爲三大營曰五軍營有步隊馬隊專教陣法曰神機營皆步隊肄習火器曰三千營皆馬隊專扈從出入管車輦寶纛等事每營以公侯伯三人充提督某營總兵官景泰三年於謙建議於五軍神機三千營中選健銳者合營團操曰團營而原營之名終不攺如軍選自三千營團操於立威營卽名爲立威三千營五軍神機亦如之是三營之有團營卽選鋒也蓋兵柄不宜輕假武臣不宜偏重是以明初兵制在內營操官止管操練者無開設衙門亦無印信在內五府有衙門印信理常行政務至於營操非特命不得干預蓋五府三營十二營職掌不相侵也至於出徵亦不止大將一人必選二三人名位謀勇相等者參用之出師之日賜平賊討賊等印或將軍或副將軍或大將軍隨時酌與必由兵部題請五府亦不得干預事平之日將歸於府軍歸於營印歸於朝其意可知矣

△屯田

屯田康熙六年九月臺臣蕭震條陳疏稱臣聞宇宙之內有本富焉用人之力盡地之利因天之時辧其原隰沃野之宜以收五穀六畜之用則就地生財藉田養兵之說也然從古之帝王當爭戰之後卽定兵制於禍亂始平之日蓋以其生齒減少土田拋荒可以相度經營爲開疆守土之謀儻遲數十年之後則地盡有主民難數動遂致於煩重扞格而不能行是屯貴及時而定時者難得而易失者矣臣以今之時度今之地其可屯田者莫如黔蜀蜀爲上黔次之蜀撫疏有徧野皆荒之語黔省查有荒田八千餘頃倘不及今之時蚤爲區畫則以中土之力而奉一隅之區以一百二十餘萬而營地丁三萬餘金之蜀以六十餘萬而營地丁五萬餘金之黔當承平之際年年饋餉月月運糧尙有外省轉輸之苦本省匱乏之憂設遇水旱之災不時之警則民力大詘邊疆騷動將以何者爲先事之圖使之有備無患耶又曰天下戶口經明季凋殘之餘至今未復故各省荒田尙有四百餘萬頃之多豈可行之於兵獨不可行之於投誠乎以每兵五十畝計之如河南荒地五十萬六千五百餘頃現駐投誠官兵一千八百八十七名應給田九百四十三頃五十畝歲省俸餉銀二萬七千五百餘兩米七千餘石山東荒地三十四萬四千三百餘頃現駐投誠官兵二千六百三十四名應給田一千三百一十七頃歲省俸餉銀四萬一千一百餘兩米九千六百餘石山西荒地一十五萬二千六百餘頃現駐投誠官兵一千一十二名應給田五百六頃歲省俸餉銀一萬三千三百餘兩米三千七百餘石江南荒地一十三萬九千一百餘頃現駐投誠官兵二千一百八十八名應給田一千九十四頃歲省俸餉銀三萬二千四百餘兩米七千六百餘石江西荒地二萬二百餘頃現駐投誠官兵二千六百二十八名應給田一千三百一十四頃歲省俸餉銀三萬五千一百餘兩米九千一百餘石浙江荒地七千八百餘頃現駐投誠官兵一千六百名應給田八百頃歲省俸餉銀三萬一千二百兩米六千二百餘石以上六省共荒地一百一十七萬餘頃投誠官兵一萬一千九百四十九名應給四五千九百七十四頃五十畝歲省俸餉銀一十八萬餘兩米四萬三千餘石至於福建憑山負海土狹人稠投誠最多米粟最少欲入伍則驟難補完欲墾荒則無地可屯應否再照前例調撥於多荒省分俾得徼一視之仁以益堅其依戴之念合聽該部斟酌至當以爲經久之計隨經部覆自康熙七年起每名給荒田地五十畝自撥給之日爲始各將本官兵年額俸餉盡行預友以爲牛種自次年將餉銀停其支給仍以三年之後照民例起科閩省旣無荒田應移駐河南山東所駐地方房屋行令各該省督撫酌定分駐處所預先備辦俟到各該省之日卽行安插經過各該省督撫遇水路撥船遇陸路給夫選委能幹官將船夫預行催備跟隨送出該省交界卽將日期開明報部至於投誠官家口眾多每五口加田一倍升選技勇者畱爲入伍其餘悉令種田州縣官誠能勸墾照民例加級紀錄如調劑無能聽督撫參奏

九年正月又覆豫撫郎廷相疏稱各兵餉已用盡地尙未熟不惟來春東作無力抑且目前枵腹難堪應將各投誠墾荒官兵以到汛日爲始將所給俸餉按月扣算至年終止其次年正月起算給全年俸餉庶可以不悞其墾荒俱奉兪旨而臺臣熊焯又疏稱近見邸報墾荒兵丁脫逃不可勝舉臣思逃亡不可漸長開墾必期圖成彼投誠而來本無生業地與餉卽其生業主帥領餉給兵有無侵扣不可知也給兵矣恐此輩閒曠素慣主帥稽察不力或安坐而費之衣食艱難止有一逃耳大抵新移之民難在創始及此時而極力開墾數年後生理可復彼自不逃矣不然恐逃之無已也

△纖夫

纖夫科臣徐惺疏曰奉差官船往來兵船督撫一準部文卽行道府州縣派之民間偏覓纖夫每名數兩所費不貲因而貪官蠹役借名加派肥己行私且恐其應付不足寧多勿少以一派十動輒萬有餘人大約一月以前卽赴交界之地恐其脫逃閉之寺廟斷其出入在各夫攜帶之口糧有限而差船之到日無期縱有賢令安能一一而飲食之以至饑餓而死者不可勝計此纖夫之一大害也又祁寒暑雨之際或鶉衣號泣僵僕於途又或酷日炎蒸癘疫徧作誰爲療救倒斃殆半間有忍死以得生全者及至船到之日趕纖則有鞭撲需索則勒常例晝夜不息衣食不充每至前途不能接替一日而馳數百里一人而越數百里以至死於道路者不知凡幾此纖夫之又一大害也

康熙五年八月兵部議得自北往南駐防官兵家口與大兵調防乘坐回空糧船止照依本船水手纖夫每名每日給米八合三勺如本船水手纖夫不足動用該驛額設驛夫果系緊急軍務仍行酌量雇覓事完報銷其自京各處差遣官人臣部於勘合火牌內將船數塡給此有定例毋庸再議其自南往北駐防官兵家口回京大兵調防兵丁乘坐船隻如逆水頭號船隻坐五十人給纖夫十五名二號船隻乘坐四十人給纖夫十二名三號船乘坐三十人給纖夫九名如順水頭號船給纖夫八名二號船給纖夫六名三號船給纖夫四名除定此三等船隻外如小船盡量乘坐逆水纖夫不過五六名順水不過二三名酌量撥給若小河水順急澑無用纖夫之處仍不準給其該將軍都統將大兵起行日期及官兵家口實數移送該督撫乘坐頭二三號船隻小船若干纖夫若干卽行雇覓逐站接替額外多索彊行越站並不肖有司私派累民該督撫卽行指名題參重處如該督撫徇隱不舉或被人首告或科道糾參事發將該督撫一並議處

六年七月兵部議得嗣後官兵駐防往來公都統兼將軍一百四十名口都統一百二十名口精奇尼哈番副都統及閒散一品官八十名口阿思哈尼哈番固山大參領及閒散二品官五十名口阿達哈哈番及閒散三品官佐領拜塔剌布勒番閒散四品官三十名口拖沙喇哈番二十名口分得撥什庫六品七品官十五名口八品九品等官十二名口撥什庫仍十名口披甲仍八名口照臣部定例撥給船隻車輛其駐防省分官兵家口俱照此定例如有於定數多帶者止照此定數撥給如有少帶者照報數撥給如有家口分畱欲後帶去者將現在定數內人減畱後帶去之時撥給驛站如將現數不減將家口遺畱後欲帶去者不準給驛站其用車船之時將家口細數咨部並報該地方官該管官查核報送如知多報徇隱不舉者或臣部查出或督撫題參將該管官一並議處

七年六月兵部議得除出徵滿洲大兵遵旨下水仍給纖夫外其一應旗下駐防往回官兵及移駐綠旗投誠官兵並所帶家口無論往南往北陸路及下水仍應照舊遵行其上水本船𨿽有水手若全不給夫恐難行走多給又恐累民其夫役酌減一半頭號船給夫八名二號船給夫六名三號船給夫四名至各官兵恐有沿途遲畱糜費錢糧擾累地方相應酌定限期自京起程者臣部定限自外起行者該督撫定限報部違者臣部參處並請嚴飭自南往北大兵並移駐官兵嗣後各遵照定例及原報人數帶往如有於定例原報之外多帶人數並一應往回官兵鎖拏拷打越站等情獘者該督撫查參將該管官從重治罪

本年七月戶兵二部查得順治十七年兵部定例內𨿽一千名以上者每夫一名給銀三錢千名以下者每夫一名給銀一錢五分並未議及一百里作何支給二百里三百里作何分晰支給今臣等會議得嗣後論其里數一百里作爲一站計算如用夫千名以下者仍照舊每夫一名每站給銀一錢五分用夫一千一百名者每夫一名每站給銀一錢六分用夫一千二百名者每夫一名每站給銀一錢七分每多用夫一百名卽多增銀一分至三錢止庶錢糧不致加增而夫役不苦偏累矣多十里者按其分數增加少十里者按其分數減價如該撫多報冒銷及少算苦民查出從重處俱奉兪旨欽遵在案河濱窮黎從此永免纖夫之累矣

△逃人

逃人督捕查得自康熙六年四月初一日起至康熙七年三月三十日止八旗共逃過逃人一萬一千二百二十六名口此內未獲馬兵六十七名步兵四十六名漢子四千四百九十七名婦人四百一十四口小子一千一百四十四名丫頭一百二十九口共未獲逃人六千二百九十七名口其獲過節年逃走之逃人並一年內逃走之逃人馬兵三十六名步兵四十四名漢子七千二百二十五名婦人七百九十七口小子三百九十九名丫頭一百六十二口共獲過逃人八千六百六十三名口直隸撫臣王登聯疏曰犯逃之令嚴窩主嚴兩鄰十家長地方遵行以來而人猶有犯者良由逃人蹤迹詭祕或居停之雇覓之瞬息十日遂罹於法臣屬密邇各旗脫逃之眾以一歲計算不下一二千起以一二千窩逃之人累及十家長兩鄰地方人口多寡不等合而計算歲不下數千計本是州縣賦稅力役之赤子出而爲顚沛流離之罪人本籍之戶口已見消乏流徙之地方未必盈滿或畢命於長途或棄塡於溝壑離鄕背井夢魂難返地方官卽欲爲之矜憐但森森逃例孰敢瞻徇由直隸而推之別省甚足爲蚩蚩之民惜矣

欽天監監正楊光先疏曰欲有益於旗下而無累於百姓當先辧逃情之眞僞有主人無恩令男僕趁工婦僕鍼綫逐日歸納例錢稍不如數則毒打不給衣食不能度日不得不逃者有思念父母鄕土而逃者此二者迫於情而逃者也有主人貧苦串通狡僕故作逃人騙害百姓以養家者有不肖外官賫銀央浼旗友各令頑僕逃往因之詐騙百姓一二年湊足三十逃人不論俸滿卽升者此二者迫於有所爲而故逃者也有姦惡光棍本非旗人充作逃人展轉詐害奪人妻子者有光棍與人有讎來京投旗惡尋一無賴認作逃人稱爲報信及審無逃檔則曰逃時我小或稱我父在屯未遞逃檔者有地方光棍爲非事犯恐受官刑則曰我是某旗逃人官不敢問乃解到部尋一遞檔旗人認以爲主及審姓名不對則曰原在我家是某姓名逃去攺了姓名今某人卽某人者此三者假逃人名色詐害百姓者也臣姑舉其七項以告皇上其餘種種詐害之法不能盡書

○刑部

失出

秋審

結案

△失出

失出康熙四年三月刑部尙書龔鼎孳疏稱查大淸律開載若斷罪失於入者各減三等失於出者各減五等則是失出之罪原輕於失入也今承問各官引律未協擬罪稍輕一經駁查卽行參處承問者惕於功令一切畏縮寧從重擬以作自全之計但求免於駁參於一己之功名無礙而他人之性命不暇顧矣昔人云自安之道在人之死非虛語也隨經議覆如徇私枉法故出故入者法司指名參處至於擬罪稍輕引律稍有未協遺漏失過等項查明免其究參卽行攺正

△秋審

秋審康熙七年六月刑部查得朝審日期例應霜降後十日舉行該吏部尙書主筆會審矜疑緩決情眞三項具題俟命下之日矜疑者減等具題緩決者仍行監候情眞者刑科照舊三覆具奏俟命下又開花名本上候禦筆勾除方行處決未經勾除者仍行監候其外省秋決重犯各省督撫同司道等官會審具題應矜疑緩決情眞者開列三項具題臣等三法司照例覆奏施行

刑部尙書龔鼎孳疏曰同一情眞而有輕重之別其情重者如律文所載立決等項窮凶極惡則當亟正典刑以雪神人之忿若按法難貸論情較輕者如律文所載監候秋後等項則不憚反復周詳畱待秋審求其生而不得然後死之且恐法司之耳目有限而必質之多官之廷議以明至公俟之刑科之覆奏以昭至愼古帝王重惜民命於情眞之中尢必委曲分別若此

△結案

結案康熙六年二月刑部覆廣西巡撫金光祖疏稱州縣官審重案時務必詳審確擬招解推官推官詳審情罪不符者始駁州縣官如州縣官復審不明混解推官推官卽行審明招解臬司臬司詳審情罪不符者亦駁推官推官復審不明混解臬司臬司卽行審明詳報督撫督撫細核如有情罪不合者不必駁推官州縣止駁臬司臬司復審不明混報督撫督撫卽行審明確擬如有艸率遊移引律不合者開列承問各官職名一並題參如有徇庇賄托等獘另行糾參

本年六月刑部疏稱直隸各省民間首告事件凡關彊盜人命重情者以首告到官之日爲始定限一年務要具題結案如案內或因正犯及要證未獲情事未得眞確者該督撫題明寬限若並無可候之處復因有一事之限遷延日期以致遲久者從重治罪各省府州縣並推官自理事件俱限一个月內審明結案若案內隔地提人行查俟人文到日爲始再限二十日審明結案至於該督撫批審事件限一个月審明詳報若案內提人行查以人文到日爲始再限一个月審明詳報該督撫察明速結俟年終該督撫將府州縣並推官審結事件查明若有遲延隱瞞情獘借端違限者題參議處

○工部

河道

△河道

河道漕事莫多於東南東南數千漕艘僅取道於淮之運河其爲河也兩岸相距至寬不過十餘丈窄處僅橫一舟而已

康熙五年正月臺臣李宗孔疏稱漕河自淮安山陽縣至江都邵伯鎭二百六十餘里河東有堤與河俱長卽現在鳩工修補之漕堤也堤之東系髙郵江都興化寶應泰州鹽城山陽各州縣民田地形低窪如在釜中全恃此堤護七邑之居民障二百餘里之湖水水漲堤潰則糧船有傾阻之虞居民有淹沒之患

六年九月臺臣徐越疏稱黃河自北而東淮水自西而東淮安府淸江浦地方夾於兩水之間緊貼郡城卽是運河臣見此地形勢自奶奶廟至天妃閘約三里而遙其北岸名爲天妃壩內爲運河外爲滔天之黃河內外相距不足二三丈也其南岸名爲遙灣卽文華寺一帶地方內爲運河外爲滔天之淮河內外相距亦僅數里耳此兩處稍有疏虞則黃淮合而爲一無所謂天妃閘矣無天妃閘則無運道並不能保有淮郡民生蕩溺又不必言也

又查天妃閘之內舊有五閘蓋恐黃淮二水沖入內河沙重流緩勢必淤塞運道爲害非輕故前明臣平江伯陳瑄特建五閘啟閉以時鎖鑰掌於漕臣啟閉屬之分司過淮將畢卽行固封所以謹防泥沙之灌入也又慮水發澑急閘門啟閉難施乃就閘築壩以遏水沖一應官民兵船悉令車壩年年水發恆在六月下旬漕運限期又定在六月前盡報過淮所以舊例築壩自六月下旬以至九月秋深霜降不過三个月之期其餘月時卽去壩用閘啟閉如常是不便於民船之直達者無幾時而大益於漕政之疏通者則永遠也

六年六月通政司經歷王明徳疏稱漕河一綫從前定制沿河額設淺夫嚴飭限程惟令浚河使深幫堤闊厚不許堤上加髙致令運河受水無地不知孰淺孰深至明末法制浸敝濁水直入內河全河盡淤新舊相承遂忘漕規定制嗣後一切管河官吏又復止知增堤並不浚淺殊不知漕堤日增而日髙則漕河日淤而日淺

八年正月戶部會議看得運河自髙郵州所屬淸水潭起至天妃閘止處處淺窄堤岸亦處處矮薄應該大挑修理堤岸自髙郵至江都河身𨿽深其矮薄之堤岸總應交與總河確估需用錢糧具題興修

康熙七年十一月科臣李宗孔疏稱淮水舊由鳳泗自老子山北直出淸口與黃水會流入海此歷年北流之利安瀾便漕之故道也自老子山南周橋閘翟家壩一帶注射髙郵寶應邵伯諸湖而下流阻於漕堤曾無入海之路以致每年潰決此南流之害淮揚七邑被災之由也

臺臣徐越疏稱黃河水勢本彊淮河水力原弱前人借兩水以濟運必欲助淮力得北而與河爭先防阻淮水趨南而與湖會何也近黃河者有睢水埠子湖等水其勢甚大且遇黃水一漲則能與此水相聯倘使此水無堤以擋之直下而東則中阻淮水北行之道淮水半趨而南而奔入淸口與黃河相難距者非全力矣其北道者無全力則爲黃水所阻不能入河濟運其南趨者且匯諸湖之水漫溢於周家橋一帶爲髙郵寶應山陽各地方肆其淪胥之患

九年三月總河督臣羅多親至歸仁堤勘閱石工長四十餘里北面甃石盡已崩頹八鋪決口一處計六十三丈深二丈有奇本堤所以捍禦黃水睢水湖水使不得南射泗水並攻髙堰而又遏睢水湖水使之並入黃河益助沖刷關系最爲重大自堤決之後水與洪澤湖相連一望汪洋由翟家壩漫流於髙寶諸湖揚屬下流各州縣被災尢甚此堤誠宜修復

科臣李宗孔隨條陳疏稱歸仁堤與髙堰相爲表裏原爲濟運道而救水災今本堤不塞不能刷黃河之沙以濟運道勢必年年挑浚上費帑金下勞民力其害一也本堤不塞水與洪澤湖水相通淮揚兩府州縣必被水災田禾不收屋廬倒壞勢必風餐露宿兒啼女號坐塡溝壑其害二也本堤不塞兩府州縣錢糧難完屢荷皇上有議蠲議賑之仁終無補百姓益深益溺之苦其害三也本堤不塞今八鋪一處已崩決六十餘丈矣年復一年日有毀壞決口日大水勢日狂倘遇大水漲發髙堰翟壩必不能保髙堰翟壩若有疏虞淮安一帶地方勢必盡爲魚鱉而運道阻矣其害四也

戶部會同總河總漕等親到淮安屬鹽城縣地方看得石■﹝石達﹞天妃二口所出之水俱由新洋港流入於海此二口原系泄水之處今此河四十里之外被沙土淤塞浮面仍有微水徐流此處挑挖則水可以盡行放出若於原河淺處挑挖紆細遙遠故對直丈量計長五里共九百丈面闊四丈五尺底闊一丈五尺深一丈五尺每手挑挖用夫一萬八百名大約十五日可以完工每夫每日給工食銀三分計需銀共四千八百六十兩務將積水放出俟水出完之日將挑挖盡頭之處卽行堵塞嗣後若遇大水將此堵塞之處查看放出俟出完之日仍行照舊塡塞可也

戶部又會同總河總漕等親到揚州府屬興化縣白駒場地方看有閘口四座此口所出之水俱由斗灣河流入於海原系泄水之處因康熙二年禁海遂用土塡塞今若將此四口開放再於三十里之外所有髙埂寬闊挑開則此水可以出去俟水出完之日將此所挑埂口照舊塡塞至此四閘不可永遠堵塞嗣後應照前例閘口置板欄擋若遇水發卽行放開如無水時則行關閉如此卽偶遇水發亦不致渰沒矣

順治十七年十月臺臣余縉疏稱大禹治水首稽疏瀹決排而未嘗有修堤築塘之事況河自滎澤以下土疏善潰苟不順其性而利導之則𨿽築堤如山終不免潰決之患蓋河流冬春之交大抵歸灣回澑侵刷堤根其水勢行緩之處必淤成灘洲灘南則水射北灘北則水射南勢使然也及夏秋水至河勢髙於平地前此侵刷之處竟成頂衝其悍浩湧洶之勢如以鐵騎搗孤虛焉有不克所賴先期相度於水泛未發時鳩集丁眾豫鑿灘洲壅阻之區引爲支流俾水勢漸從始可於受衝之處下掃加土以圖堅完但挖河之工尢貴迅速非蚤爲估計則河水一發無從措手請敕河臣每歲於水落之後先議疏鑿後估堤工則緩急有序必收事半功倍之效矣

康熙七年六月總河楊茂勛疏稱黃河禹績原北入海自南徙以後始東行而入安東之海元明以來藉爲運道其經由河南山東以訖江南水源旣髙而且沙水相半奔騰洶湧常苦淤�以爲城郭民生運道之患故前人仿禹貢九澤旣陂之法每年頂衝切塌緊急危險之處估辦夫料搶救名曰歲修而此外於近河則築縷堤稍退則築月堤離河三五里又築遙堤更遠爲重門禦暴之防則築大行堤附近城郭則築護城堤猶恐水勢橫暴中間又作格堤及相有泄水處所卽築減水石壩以殺其怒載在紀志班班可考歷年以來止於緊急工程估計歲修而於沿河上下遙月等堤壩悉未議及修葺良以歲修之外人力惟艱故遂有所不暇也年深歲久所有堤壩十不存一二甚有蕩然圮廢僅存其名者一經水發徧地汪洋無所底止卽本朝開國以來亦屢見衝決旣決之後水不歸漕四散漫衍以致河身益復墊髙問諸長年故老向之舟行河內桅在堤下者今且徑直浮於岸上是黃河髙下今昔情形不同如此臣思所以長治之策捨前人築堤束水之外別無良法蓋底墊乃潰決之由而所以潰決實堤壩毀壞之由及今不治爲患滋大今除每年照例歲修外必於黃河之南北兩岸凡舊有堤壩處所槪加繕治應幫厚者幫厚應加髙者加髙應增築者增築各於農隙之時責成各該地方印官量起民夫交付河官分別緩急按境修理一遇農忙仍各散歸則於使民以時之中計其成功自收河道安瀾之效誠目下舉行喫緊之要著也若董口爲黃河入口之所亦以河身墊髙水一略長卽被倒灌又舊有直河一堤欄截黃水者亦久圮廢以故黃水從旁肋內灌入董口每歲淤墊必須挑浚但直河一堤長五十里倒行浸灌日夜無已欲築則工大而堤難卽立欲待黃水消落展轉需時且一口豈勝兩處倒灌將來勢不全淤不止則董家一口似難復用而入口要路豈容中阻查董家口右相連河道處所有駱馬湖去直河頗遠河大水深止因內無纖道是以向來置而不用今若於湖內添築堤岸一道則纖挽有路空重可行卽黃水漲來靑水可以平抵而遠運可無淺澀之事更免年年動夫挑挖之勞此議通變而酌董口之一著也

九年二月工部議得總河羅多會同總漕帥顏保疏稱臣等踏勘駱馬湖水勢浩大纖道萬難挑築至董口故道止因黃水倒灌遂致淤塞條堤俱已圮廢今將此處覆行挑修但工程一時難完明歲重運已迫暫將駱馬湖東邊挑河一道接濟來春行運所用錢糧無多且可以克日告成應如該督所請

康熙五年四月總漕林起龍疏稱濟寧至臨淸四百餘里地勢𨿽系建瓴查東平濟汶之間有諸湖焉謂之水櫃澇則引水入湖以預瀦蓄旱則開湖入運以通漕舟如安山湖明萬曆十七年題修土堤共長四千三百二十丈又於似蛇溝八里灣建閘二座以便蓄泄此湖若得預爲收蓄卽可緩急利涉不愁天旱矣又馬踏湖萬曆十七年刱築土堤自弘仁橋至禹王廟止共長三千二百一十三丈以便存蓄濟運又南旺湖萬曆年間開浚湖中渠道加築南西北三面舊堤長一萬二千六百丈又添築東面子堤長七千一百八十八丈又於五里鋪建石壩一座長五丈以便存蓄濟運又蜀山湖萬曆年間修築舊堤自馮家壩起至蘇魯橋止共長三千五百一十丈東北納水之處密栽水柳以爲界限免致姦民侵占以便存蓄濟運至於馬場湖萬曆十七年題修東面新舊堤共長一千六百二十丈西北受水之處裁植封界髙柳以便存蓄濟運更有各湖髙下相承之地當年築有東湖子堤堤以內永爲水櫃堤以外方作湖田限界分明內外有辧姦民難於侵占官司易於稽察大抵子堤之設不惟豪民不得私占而堤髙則水深緩急亦可恃以無恐此設立水櫃之舊義也又有二百五十餘泉爲之接濟諸泉之責成則在各有司管理查徳坎河泉起至冽泉止共十七泉屬之東平州濼澢等三泉屬之汶上縣柳靑一泉屬之平陰縣開河等九泉屬之肥城縣柳泉等十二泉屬之寧陽縣黃溝等三十八泉屬之太安州小龍灣等十六泉屬之萊蕪縣和莊等十四泉屬之新太縣兗州府滋陽縣則有紙房等九泉矣鄒縣則有三角灣等十三泉矣曲阜縣則有近溫等二十泉矣泗水縣則有魏莊等五十八泉矣濟寧州則有馬陵等三泉矣魚臺縣則有中溢等十四泉矣滕縣則有三里等十八泉矣嶧縣則有搬井等五泉矣此外仍有支分之泉處處皆有濟運之水浚則通不浚則不通此定然之理之勢也柰何近日湖泉之地多被勢豪土棍兼並耕種旣種其地安享膏腴之利必思所以據而有之於是或旁阻水渠而不容入或暗決河岸而使之出或陰壅水埂不濟漕而灌田敢於扼漕河之吭而斷其咽喉以致年來水櫃日小泉流日微無水濟漕則當日特議設此水櫃何爲也哉所以昔人浚泉之令不在春而在冬者水歸冬旺也藏瀦之役不嚴於夏而嚴於秋者收水之時也去秋雨澇之年閘河如此艱難若遇大旱不知更當何如是此閘河旱潦皆爲無用之物矣無窮大水涓滴不收止靠一綫河源雨不以時則又歸咎天旱竟不尋原問委不幾坐誤儲糈乎且京師億萬滿漢官民皆仰給於東南漕糧關系何等重大則浚泉淸湖之議何可時刻緩乎泉一浚湖一淸不惟可濟目前之運更可以裕千百年之利賴矣

◆科道

康熙七年四月吏部議得行取官員停其定數不論中進士舉人舉否有卓異薦舉無錢糧盜案者開列職名咨送若無將歷俸三年無錢糧盜案才能夙著者開列職名咨送到部詳核具題行取來京候皇上考選注冊候缺照名次題補

吏部爲請旨事奉旨董漢策著以科道員缺試用臺臣寧爾講參疏曰臣入署辦事人言嘖嘖咸云有原任浙江湖州府烏程縣後潘村巡檢陳其忠將董漢策具告通政衙門狀稱董漢策曾攺名董人偉謀充原任江南提督梁化鳳標官又稱於康熙二年董人偉卽董漢策與陳應龍互相叩閽曾經鎭浙將軍等將漢策夾審禁獄擬漢策越行叩閽之罪責四十板具題結案刑部有捲可查其事之眞﹖﹖貝臣亦不敢遽定但臣愚以爲所謂隱逸者懷才抱徳之士伏處嚴穴從未肯輕至公庭干預外事若董漢策果卽董人偉則是前日之董人偉更名易姓奔走於提督之門者卽今日之董漢策明目張膽濫廁於臺省之列者也況曾經夾審曾經擬罪而乃謂之山林隱逸甚足羞當世辱士林矣且我朝定鼎以來應山林隱逸之詔者獨董漢策一人若使可否莫辧賢愚混淆垂諸史冊又何足以光大典乎今陳其忠董漢策俱在京師伏乞皇上大奮幹斷敕部密拏陳其忠並董漢策嚴加察審如果董漢策出身不正立賜斥逐庶不至以求賢盛典爲姦邪幸進之階倘陳其忠妄言生事卽加以誣告之罪明正典刑不特人心大快亦且國法攸彰矣後經部覆察處董漢策遂不復用

科臣楊雍建疏曰臣見臺臣胡疏稱言官糾劾照依督撫按之例務須明開系某處某人揭報等語隨經部議覆準臣愚以爲布揭斷宜嚴禁而據揭未爲定論也蓋言官與督撫按異督撫按之舉劾可以據揭而言官之糾參不可以據揭也督撫按身歷地方所據以舉劾者由司道府廳之揭報是官揭也若在京科道從無據揭糾參之例今日明開某人揭報其人非謀詐卽挾仇大約光棍居多耳柰何以言官而據光棍之揭耶吏治之壞由官邪也或其人果不肖乃以無人據揭而不敢斥其非未免阻言者之气否則彼具一揭焉據之而指參此具一揭焉據之而彈劾艸野刁頑進而淆是非之柄豈所以辧上下定民志哉夫借端誣陷捏造事款凜奉諭禁炳若日星臣恐據揭糾參其端一開而誣陷之風捏造之術自玆不可窮詰矣𨿽曰出名具揭與匿名不同然姦民何知自愛旣欲乘機而肆害不難捨己以陷人匿名之計不遂勢必出名具揭公行無忌迫審明而後治罪亦已晚矣

政學錄卷一終

●政學錄卷二

畿輔叢書

棗彊鄭端輯

直省

督撫

布政司

按察司

提學道

守巡道

鹽運司

知府

同知通判推官

知州知縣

州縣佐貳

教官

弟子

科甲

貢士

官恩例貢

庫官

司獄司

稅課司

驛丞

巡檢

倉官

吏品

官評

衙役

◆直省

直隸

江南

河南

山東

山西

陜西

浙江

福建

廣西

廣東

江西

湖廣

四川

貴州

雲南

○直隸

直隸遼東不隸山東蓋有深意遼山多苦無布山東登萊宜木綿少五穀又海道至遼一日耳故明時令登萊諸處田賦止從海運運布遼東無水陸舟車之勞遼兵喜得布回舟又得販遼貨兩便之後以夾帶私貨故禁止海船遂廢布運者又不得由遮洋運船海道須經京東出山海關入遼苦勞視登萊海道何啻百倍此以人事言若論地利遼東須直隸京師爲東輔

科臣袁懋徳疏稱眞定一府五州二十六縣東齊魯西晉陽北上谷南界邢襄當日設有巡撫總兵坐鎭郡城而兵備道一官獨設於萬山中獲鹿縣蓋以南北東三面率皆平原卒有事故則鐵騎朝發而夕至惟西面州縣多在崇山峻嶺不法之徒每每棲遲彼地故特設道臣駐札此縣以爲控禦

直隸撫臣王登聯疏稱眞定之阜平縣僻居山麓界在邊隅實爲三關鎖鑰燕晉咽喉彈丸小邑而封疆之扼要存焉前之會議裁並者以其地薄民稀錢糧僅三千有奇起運不滿千兩又因其相連曲陽行唐兩縣故割隸治理分收正賦省一邑官役俸食之費部議復允在案然以今之地理揆度與切鄰晉省之時勢言之則當有可議者夫該邑離晉之繁峙崞縣較近而離曲陽則有一百六十餘里離行唐則有二百餘里稽查保甲在官耳目不能周知輸納錢糧與控訴事宜在民朝夕疲於奔逐一遇盜賊劫掠卽星夜馳報賊巳消遁復無濟事且其地錯居晉界昔年髙三倡亂時切震鄰今則饑民煽惑防禦未逮況其邑非始於明季自古至今張官置吏度地建城用資彈壓深切綢繆以臣之管見亟宜議復此邑上有裨於封疆下有益於民生良非淺鮮

○江南

江南江南巡撫韓世琦疏稱之以財賦而論天下之最稱繁重者莫若江南而江南一省之中分隸三撫其間相去又有不同如每歲額徵本折之數安徽撫臣所屬五府一州則共條銀三十一萬七千有奇共漕米一十六萬八千有奇而鳳陽撫臣所屬四府三州則共條銀六十一萬二千有奇共漕米二十九萬三千有奇而臣屬蘇松五府則條銀獨多至一百七十五萬七千有奇漕米則多至一百六十六萬四千有奇更有白糧二十七萬七百有奇此一歲起運之大較而存畱歲用尙不與焉故臣屬州縣分而計之其糧額至多者則有三四十萬少者亦不下一二十萬是以有一邑之徵輸近可比於上江數府之額賦遠可比於他處通省之歲供兼之節年壓欠新舊帶徵催呼日迫民力日疲逋負侵那千頭萬緒雜出而不可悉數

又疏稱江南蘇松在禹貢本屬下下之壤厥後地窄人稠小民勤於耕作漸輸上上之賦今上古井田之制不可復論自秦而降率皆稅畝漢初田租十五而稅一文景三十而稅一東漢初行什一之稅後亦三十而稅一由晉迄唐至天寶以後兵革四起東南之稅始增五代之間畝收增減不一至宋而更定江浙稅法每畝不出一斗之外考之郡誌宋代之徵於蘇州者夏稅科錢秋糧科米約其稅額共計不過三十餘萬徵於松江者科則亦同於蘇州共計歲輸不過二十餘萬其後因行公田賦法雜亂元初仍宋之舊至延佑中增定賦額蘇州徵至八十餘萬松江徵至七十餘萬及於元末有張士誠者竊據姑蘇取民無藝蘇州增至一百萬松江亦於舊額有加迨明洪武初克士誠怒民之附寇乃取豪族所收佃戶租人之私簿付諸有司令如其數以定田稅遂一時驟加有一畝徵糧七斗以上者自此蘇州多至三百萬石松江多至一百四十餘萬石於是民困勿堪連歲逋負至洪武十三年知取民之不均命稍減其額自七斗五升至四斗四升者減十之二自四斗三升至三斗六升者俱止徵三斗五升自三斗四升以下者各如其舊及建文二年下詔有云蘇松準私租起稅特以懲一時之頑民耳豈可爲定則以困一方宜悉與減免照各處起科畝不得過一斗未幾而永樂奪位乃盡革建文之政蘇松之民復罹重賦之戹至宣徳正統間民之逋賦日甚特遣侍郎周忱巡撫其地淸追不能屢議蠲免蘇州得減秋糧七十餘萬石松江得減秋糧三十餘萬石然十分止輕其二三存額尙屬繁重不惟與他處稅畝之例相去猶若天淵卽與同省連壤之常州起科亦是不侔從玆以後主計者但曰東南財賦之鄕減之則國用不足勿可易也自萬曆迄於明末惟有不時額外之浮增而無復寬省之恩澤矣𨿽然明之科徵懸有其額而民之實完於官者歲不過十分之五六故彼時殿最蘇松之有司終明之世以完及七分者卽爲上考徒擔重斂之名原無輸將之實今凡故明獘政莫不犁然革除而田賦則一照萬曆年間之則例以爲準其末季冒濫浮加之項固己一切刪去第所照萬曆年間應徵之數載今新訂全書者蘇州則共平米二百五十餘萬石每畝猶有科至三斗七升與三鬥四升不等松江則共平米一百二十餘萬石每畝猶有科至三斗六升五合不等竊觀疆域田土古今止有此數與宋元之先無異也而賦稅之輸卽不能遠比有宋以前之太輕獨柰何三倍於元時乎在故明有虛額而不責其實完民力難支已不可言今也司農握算但按全書所載有一項之編徵卽有一項之撥解定限考成必責十分全完否則參罰隨之是故順治二年以至康熙元年歲歲壓欠積逋之數動盈千萬守令之銓授斯土往往席未暇暖褫削旋加日懷參奏處分之懼莫展催科撫字之長百姓之生於其地者煢煢皮骨僅存衣食不謀慘受追呼敲撲之苦而無安土樂生之心卽今康熙二三兩年臣竭盡心力多方勸徵𨿽僅能如額措完斯實迫於功令不得不令民挖肉醫瘡論之考成𨿽可免過揆諸撫字負罪實深竊恐繼此而往日甚一日民髓愈枯民力愈詘若終欲取盈而不亟圖變計則鳩形鵠面啼饑號寒之遺黎不胥塡於溝壑必流散於四方

江南總督郎廷佐疏稱臣查直隸錢糧每年共九十二萬餘兩福建省錢糧每年共九十二萬餘兩湖廣通省錢糧每年共一百二十餘萬兩廣西省錢糧每年僅六萬餘兩而蘇州一府錢糧每年共銀一百一十八萬餘兩尙有米麥豆一百五萬餘石松江一府錢糧每年共銀六十三萬餘兩米四十三萬餘石常州鎭江二府每年銀米亦不下數十萬是一府錢糧之數可比於一省一省之州縣官不知凡幾猶恐催解不前而蘇州一府不過一州七縣松常鎭三府所屬之縣亦寥寥無幾每縣之錢糧多者有數十萬少者不下十數萬較各省州縣官煩簡難易相去豈不遠哉

○河南

河南順治十八年二月臺臣劉源浚疏稱河南爲九省通衢自滋州而下由開歸一路達於江浙閩粵諸省由懷慶一路達於秦晉蜀諸省自許州而南一由南陽之葉裕等州縣一由汝寧之西遂等州縣以達楚粵滇黔諸省

又疏稱中州之患最重大者莫如河工而最艱難者莫如河夫每歲大工興作勢不得不按地分派督催修築然派夫之苦有不可言者𨿽從前有額解河夫銀兩些須實難足用更待估計開銷終成望梅畫餅況河幹之拮據歲月難計道路之奔馳費出不貲及至工所星眠露立櫛風餐雨囊空無從告貸枵腹又難荷插每每逃亡行縣勾攝本人畏罪流離於近鄕妻孥瓜葛遺累乎經年

○山東

山東康熙三年十二月山東巡撫周有徳疏稱山左爲九省通衢水陸交衝陸路有東中二路東路則由徳州平原禹城齊河長淸泰安萊蕪新太蒙陰沂州剡城中路則由徳州恩縣髙唐荏平東阿東平汶上滋陽鄒縣滕縣水路則由徳州武城淸平臨淸聊城陽谷濟寧汶上東平魚臺嶧縣凡各省緊急軍務徵剿官兵賫奏差使與夫遞解逃人護送銀鞘重犯等項皆由此三路經過夫馬車輛船隻纖夫晝夜應付不絕𨿽陸路止分五省而水路實兼九省最稱煩劇

四年正月又疏稱靑登萊三郡僻處極東三面臨海地皆斥鹵其所恃者稍有魚鹽之利昔管仲招致商賈齊國以富元時始行海運東南百萬之糧皆由登萊海道直達天津明時海運𨿽罷而南商由淮徐之廟灣以至膠萊北商由天津以至登州又由登州以至遼東商賈往來不絕當登州大荒之年曾販遼東之米以賑濟之此古今之事歷歷可考者也

○山西

山西山西巡撫楊熙疏稱山西一省地砂土瘠原非財賦丰厚之區旣無江湖水利之饒亦無沃野平原之廣又無雜產樹木之利加以天气苦寒嚴霜蚤隕縱使丰年上地所收每畝不過數斗稍歉則辦糧不足解部錢糧約計一百七十餘萬

○陜西

陜西陜西督臣白如梅疏稱陜西一省東西四千里南北三千餘里計四圍則萬餘里矣省會之大未有過於秦者且三面逼鄰番夷止間一墻省分之要又未有過於秦者原設西安延綏寧夏甘肅巡撫四員康熙二年延綏巡撫林天擎疏請裁並延綏一員歸並省撫蓋以楡林外部落效順且距西安止一千三百餘里事屬遙制已可寒心至於寧撫駐札寧夏距省一千四百五十里逼近奪夷甘撫駐札涼州距省二千五百里逼近海夷甘寧二撫各相距又千里山隔河阻勢不相通此秦省形勢之遙大較然也

康熙四年寧撫奉旨裁並一切事務歸甘撫管轄督臣白如梅議令駐札蘭州離寧夏一千四百餘里離肅州一千五百餘里實爲寧甘適中之地

按明時北邊有戎警則設總制大臣或都禦史或尙書侍郎兼憲職自巡撫以下皆稟受節度東路宣府大同一員西路陜西延綏寧夏甘肅一員蓋黃河自金城出中國經夷地東行南入中國在大同西界偏頭河曲延綏東界府谷神木之間故西路有警則宣大遊兵駐河東濱東路有警則延寧遊兵駐河西濱夷入套則西路之警出套則東路之警西路總制治固原在延慶涼洮之中東路則往來於宣大

○浙江

浙江康熙四年四月浙江撫臣蔣國柱疏稱浙江駐防滿營兵丁遠離輦轂防守海邦有事藉其徵剿無事需其彈壓臣蒞任以來目擊兵丁艱苦每月僅給餉銀二兩而器械衣食之費悉借此餉銀制備實苦不敷又有最不可缺者莫如燒柴一項圶西北各省地廣人稀有荒蕪處所可供樵采惟浙江杭嘉湖紹等府一片水鄕地狹民稠無尺土不輸將國課非禾苗徧野卽種植桑麻山間茶橘樹木皆有業主終歲勤劬以資完賦謀生之計若經其樵采必致妨礙生息實滋擾累之虞若禁其樵采則燒柴無措又將何以度日非如在京披甲有原撥莊屯可以運送柴艸又非如綠旗之兵家口原少可以隨時卽辦臣再四思維此誠情勢之兩難者也臣請於額餉之外每月加給燒柴銀一兩令兵丁自行覓買應用不許采民間柴木則兵丁之艱苦可蘇而百姓得以樂業於田畝矣

九年正月浙江撫臣範承謨疏稱寧臺溫三府經前撫臣蔣國柱題伏巡海道一員駐札臺州府第寧之蛟關爲浙省門戶則是海防重務莫如寧波今以道員駐札臺郡中隔數百餘里難以兼顧寧郡自臺至溫亦隔數百餘里並難兼顧溫郡議於寧波府請復巡道一員兼轄處州府至嘉屬之海鹽平湖二縣乍浦澉浦二處皆逼鄰大洋杭屬之海寧縣赭山等處亦屬濱海爲水寇嘯聚之藪議復守道一員駐札嘉興兼轄杭湖二府再查金衢嚴三府𨿽系腹裏地方然接壤江南江西福建三省山寇伏莽易於出沒而衢州坐落三省適中之地往江西者於常山登陸往福建者於江山登陸是爲水陸要衝一應皇華之使徵調之師所需船隻夫馬皆衢屬供應亦請復守道一員駐札衢州兼轄金嚴二府則浙省十一府皆有道員統轄矣部覆如其所請科臣惟赤疏稱杭嘉湖蘇松常鎭七郡皆瀕於海民之不爲魚鱉田土廬舍之不蕩爲波臣者以海塘之捍其外也查此塘築自唐開元中至明始易以石編立字號蓋因七郡地勢窪下易於淹沒故沿海郡縣皆有築塘至海鹽一處兩山夾峙潮勢尢爲洶湧昔之縣治已沒海中蓋囓而進者巳七十餘里矣明萬曆十七年衝決一次七邑之廬舍人民又遭湮沒此時旋卽估修已費金錢十餘萬兩大約逐年修理則易爲力俟其大壞而後修則民受害而爲費滋大自明末以及我朝十六年來並未修築此塘被水沖囓基址盡行圮壞縣治百步外巳有坍口倘一旦風濤大作徑從坍口深入則滔天之勢潰於蟻穴將見七郡煙火之墟財賦之地盡付之浩渺之鄕矣

○福建

福建康熙七年候補參議黃元驥疏稱臺灣方域北望浙南望廣地非小也阿蘭夷據時流寓民巳數萬人非寡也其土沃衍多水泉禾稼丰登食非乏也欲入其國者必循臺灣港六耳門諸港而進苟不由其道非石能觸舟則沙能膠舟其舟扁小能支風破浪名曰艍其地止產谷食竹木等物其絲紬油釘藥材茶紙則皆仰紿於內地

○廣西

廣西廣西總督於時躍疏稱粵西遐荒僻處萬山之中接壤滇黔毘連交海而幅■﹝巾員﹞寥闊且系猺蠻雜處之鄕誠與腹裏省郡有間也通省所轄九郡設巡道五員桂巡道所轄九屬州縣猺獞不時出沒其府江險要之區延袤甚遠接連懷賀八排素稱賊藪必資專設巡道以重彈壓梧巡駐節郁林兼制北傳興陸地方枕近東甌姦宄易伏勢必專賴控制以時消弭至左江巡道駐札南寧兼轄四郡而夷情叵測土司雜處實猶戶樞之扃鑰右江巡道駐札賓州兼轄三郡而狼獞伺隙最難馴治洵屬邊境之屏藩

○廣東

廣東康熙四年廣東總督盧崇峻疏稱粵東山川形勢大約窄於南北而長於東西其東西延袤殆四千里而靠北一帶山綿土瘠向少稻粱之田靠南一帶水沃田腴兼有魚鹽之利故粵邊素號殷富者資於南之海澨而不在北之山陬也

○江西

江西順治十八年八月兵部議得南贑窮巒邃窟姦宄易匿歷代以來相繼作崇誠欲弭盜安民莫善於把守險要瑞金縣之羅漢巖寧都縣之小田贑縣之曲村均村雩都之石含崗平頭砦龍南縣之東桃營石城縣長寧縣興國縣之蓮塘營前地方白羊坳上游縣之營前以上十三處調防官兵事宜均應如該撫所議

按南贑與湖廣福建廣東相連鄖陽與陜西四川河南相界南界南贑山深而人狡鄖陽土曠而民貧姦宄易聚故江西湖廣旣有撫憲此則又設提軍撫治之官也

○湖廣

湖廣順治十七年科臣成肇毅疏稱湖廣鄖陽一府筦巴蜀之門戶扼全楚之上游房竹一帶接四川之太昌巫山連陜西之興安溯江而下直達荊湘地形便利四出可以窺伺兼之山險不平人獷難理自前朝以來常多盜賊故特設鄖陽撫治一員駐札郡城所以彈壓鎭撫責以除盜安民任至專也

康熙九年吏部議得湖廣巡撫林天擎疏稱武漢黃三府地濱長江議復守武昌道一員兼管武漢黃三府事務駐札蘄州使之上下兼顧再荊安徳三府議復巡上荊南一道駐札荊州兼管土司屯民人等而鄖陽襄陽數省交界兵民雜處之區亦應復守道一員駐札鄖郡兼管襄陽凡地方一切緊要機務俱責成道員就近整飭

又偏撫盧震疏稱如嶽屬之澧州逼近湖山今應設一道管嶽常二府所屬地方仍駐澧州如辰州沅靖界接川蜀黔粵地稱極邊宜設道一員駐札沅州統管辰州沅靖所屬地方再若衝永郴接連兩粵遐荒僻野應設道一員駐札永州管理衡永郴州所屬地方以上三道俱系要隘急需實裨益於衝邊等語均應如其所請

○四川

四川康熙七年十二月川撫張尙賢疏稱查故明時咸稱成龍並嶹聯絡威茂左近卽系西番牟力隴木等處蒙古夷蠻雜居委系邊疆緊要之地見設有松潘漳臘疊溪等協營羅列邊防至於建昌各衛孤懸悉蠻之外嘉眉邛雅敍馬瀘永寧一帶皆系崎嶇髙叢之山接壤天全烏蒙打箭鑪盡是蒙古部落設有建昌永寧峩邊馬邊黎雅各布鎭營羅布邊防其重慶遵義拉壤滇黔環統皆系土司猓蠻內多攺土設流尢爲力疆要區設有重夔巫山黔彭各鎭營以資彈壓而保順潼等處山棧云連土司環峙東南界入際平西北直底金川壩底設有一鎭數營各防其地昔稱蠶叢鳥道一夫當關之要隘是全川處處實屬急邊在在皆系要疆

○貴州

貴州康熙四年五月平定水西奏捷疏稱南方蠻種惟滇黔最多而貴築土司獨水西最大按水西古號羅甸鬼國相傳始自唐堯明臣王守仁辧爲傲象遺裔𨿽未詳孰是大都享有玆土傳襲已深生聚相沿至漢浸大歷唐宋元明之世日益以蕃緣其地廣族多遂得雄長諸郡遡稽往代叛服無常三省接壤苗蠻莫不懍承頤指此於滇爲咽喉之病於蜀爲戶牖之狼於黔爲盤結腹心之蠱毒也先是故明天啟年間蠻長安邦彥構發難端致困黔一載城中殺人爲食市街壘骨如山酋首西寇馬龍志欲洗兵滇海東抄遵永更圖牧馬成都是時六詔如坐井中聲气經年阻絕滇人不得已之計乃請開間道粵西往事之害如此顧當年曾調六七省士馬費千百萬金錢以剿矣先後二十年竟未能克邊臣失策始以撫終以叛馴致蠻焰滋長養成驕大由此負尉陀王粵之志懷夜郎小漢之心蔑視紀綱全無顧忌至我朝開拓黔地安坤荷寵獨優詎期吠堯之狗頓生變志謀禍封疆在事諸臣奉張天討之靈直踏老狐之窟渠魁斯縶黨羽全芟是役也告成事於一年銷憂危於三省良以凶蠻餘孽至安坤而罪始盈科顧如屢代難除徯我後而功收伐暴惟是武功已奏京觀巳成土其土而人其人斯盛世開疆常典設流之制請得而陳之全黔十郡提封要不過中通一綫此外則皆生苗部落是故有常之賦無多誠以水西截長補短較之約敵全黔十分之六今裂其土以爲郡撫其民以供耕可增如許軍糧聊佐公家萬一之計卽黔之爲省亦得稍展幅■﹝巾員﹞是向之禍黔者今且以益黔矣此則全盤形勢之槪也查水西地有十一則溪度量延袤之形其地可置四府州縣但恐大創之後人民死損甚多兼值艸昧之初一切尙難臆揣今應先設三府以試其治可耳擬將隴胯的都垛你阿架四則溪設爲一府建府治於大方將以著則窩雄所三則溪設爲一府建府治於水西城各領以流官知府悉隸貴州布政使司倘後地廣人多三府難治或應再爲添設當另議具題此則創制設流之槪也若夫應設官員與其宂也寧簡但期足供職事而已除原設分巡畢節道原以控制土司今水西巳平應將該道攺爲整飭三府分巡貴寧道兼管永寧赤畢等衛駐札比喇外其三府謹擬每府各設知府一員通判一員經歷一員司獄一員儒學教授一員內比喇一府再設推官一員承理三府刑名大案俾有責成庶綱舉目張事無缺略於是乎列郡之制以成至於酌時宜以定賦因地利以科糧與夫衙門經費之需郵驛夫馬之額此當徐爲措置次第奏聞此則建官分治之槪也

又疏稱水西平定設流惟是猓苗未降者尙多非恃兵威何從懾服擬將比喇大方水西各設一鎭每鎭設兵一千四百名共享兵七千二百名俱從局內通融爲數亦簡是黔土加舊而兵馬未增此措置之計也

後以比喇爲平遠府以大方爲大定府以水西爲黔西府新設三鎭亦照府名設立分巡畢節道攺爲整飭三府分巡貴寧道後又攺爲分守平大黔威道專轄平遠大定黔西威寧四府烏撤畢節赤水永寧四衛所兼制四川鎭雄烏蒙東川三土府駐札平遠府

六年十月查新設平大黔威四府共人民一萬六千一百四十七戶田十萬二千三百九十七畝零地六萬六千四百一十畝零該徵米三萬七百十九石二斗零菽五千三百十一石八斗零又平大黔西三府每年約徵稅銀八百五十六兩零

貴州督臣楊茂勛疏稱貴州一省設在萬山之中惟有官道一帶爲設立府州縣衛民居之所此外悉系深巖大箐苗蠻穴據有名無姓言語不通罔識彜倫不知理義凡有怨忿爭競不知前赴衙門告理少一不遂卽父子兄弟婚姻立便持戈相殺彼此子孫報復不已今使苗民爭殺一體追究此自

國法當然但在零星散苗旣無定所若在頭目懼事恐怕官府追論縱容殺人之罪必且逃躲深山潛匿不出若果抗違至此勢難姑容必須遣發兵馬搜捕師旅一動窮日累月展轉追尋未有寧止臣愚以爲黔地苗蠻委與腹裏地方百姓不同則治之之道不得不異果爲哨聚劫殺侵犯地方者一面發兵剿除一面據報具題外其餘苗民與各苗在山箐之中自相仇殺死傷未嘗敢有侵犯地方者合無許照歷來治苗舊例令該管頭目講明曲直或願抵命或願賠償牛羊人口處置輸服申報該管衙門存案蓋苗人重視貸物輕視性命只此分斷亦足以懲而坐收不治之道

○雲南

雲南雲南巡撫袁懋功疏稱滇省九井年該正課銀一十四萬四千八百零九兩二錢六分內除小盡無徵銀六百四十八兩一錢零實徵銀一十四萬四千一百六十一兩二錢零又各井公費商稅雜款實徵銀二千二百一十九兩四錢零共銀一十四萬六千三百八十兩七錢零

◆督撫

呂坤曰一省民物分治於州縣總治於府監臨於守巡道統屬於布政司彈壓於按察司而督撫則拊綏之者也樹畜不教荒蕪不辟流移不復衣食不足煢獨不收寇盜不息姦暴不戢衙蠹不除諸獘不革積衰不振教化不行邪民不禁流民不察遊民不業量衡不式學政不嚴地土不均賦役不平雜累不蠲山澤不殖訟獄不淸倉庫不愼僭奢不約積貯不充錢糧不急道塗不治商旅不集鄕甲不聯貪酷不斥昏庸不戒勢豪不斂饋遺不省驛遞不節虛糜不去幽隱不燭有如此者一省司府責有攸歸而倡率無道驅策難前致吏治不修而民生不遂督撫安所歸咎耶

◆布政司

呂坤曰行中書省與中書省分表裏秩皆二品至崇重也爲外僚領袖爲朝政橐鑰表率吏治通達民情至樞要也其司名曰承宣布政蓋政者天子之惠澤使臣承其流而宣布於一省俾一省之政教號令雷厲風行一民一物無不得其所一政一事無不得其宜者也協分守四道督郡邑百司盡地力以開利源戒侈靡以節耗費課桑麻以詰惰農通商販以裕財用引水利以備旱潦驅遊民以著生業禁異端以息煽誘均地糧以蘇偏累定徵收以杜侵牟嚴起解以足國用罪包攬以重錢糧善催科以革積獘停濫役以息民肩懲衙蠹以除民害淸苛稅以卹民貧定斗秤以息姦僞訪把持以通市情興禮教以端士習定社學以正蒙養重鄕約以善風俗崇節孝以興行誼嚴保甲以弭竊劫簡詞訟以省勞費修祀共以事鬼神嚴鄕飲以示觀感廣收鰥寡孤獨疲癃殘疾而設法存活以哀煢民各道不率循者規正之有司不奉行者督責之虛文罔上生獘擾下者參治之全省之民庶幾其得所乎

◆按察司

呂坤曰古者禦史大夫掌西臺行秋令蓋燻蒸氤氳之气至秋始淸發生長養之機至秋始肅察姦刑罪蓋癉惡之司也後以中臺不便於察外吏乃設按察司爲外臺彈壓百僚震懾羣吏藩司以下皆得覺舉實與禦史大夫表裏均權厥後和同溺職乃事權歸兩院而體統屬三司矣所可嘆者司曰按察司官曰按察使按察謂何但以刑名爲職掌人亦以刑名吏目之棄其尢重而獨任兼銜可謂之提刑司提刑使乎今內外詳皆轉都察院人未嘗以都察院爲刑曹柰何按察司獨謂刑名乎

◆提學道

呂坤曰天下之治亂系人才人才之邪正關學校譬之器物學校其造作處廟堂其發用處譬之菽粟布帛學校其耕織處海宇其衣食處也廟堂海宇之所羅列社稷蒼生之所付托其施設措置都是一夥秀才不知在學士習但看居官仕風官之無良學之無政爲之也是學政美惡士習善敗三公九卿不任其咎百司庶府不任其咎督學使君又將誰歸咎哉論取士者有曰當兼鄕舉裏選之法夫鄕舉裏選之法至今未嘗不在曰何在保結是已夫保者事發連坐結者要以終身立法至嚴也書一名畫一押用印而附之捲干系至重也其責保人曰如虛甘罪責所保之人曰身家並無違礙夫不遵理道曰違犯於過惡曰礙身有違礙棄之可也其家亦須並無違礙裏老鄰佑保結據之可也又取師生縣州府司保結祖宗時數以濫保殺人矣故所保結者皆身家無礙者也士而至於身家無違礙之事保結惟取身家無違礙之人不謂鄕舉裏選可乎已入仕途丁憂養病起服補官仍取保結則終身𨿽欲不勉爲善彊寡過得乎士而至於勉爲善彊寡過則保結法嚴之效也

◆守巡道

呂坤曰守巡兩道非爲陪巡設亦非止是理詞設也一省之內凡戶婚田土賦役農桑悉總之布政司凡劫竊鬭殺貪酷姦暴悉總之按察司兩司堂上官勢難出巡力難兼理故每省四面計近遠分守巡令之督察料理所分者總司之事所專者一路之責凡一路之官吏不職士民不法冤枉不伸姦蠹不除廢墜不舉地糧不均差役偏累衣食不足寇盜不息邪教不衰土地不辟流移不復樹畜不蕃武備不修城池不飭積貯不丰訟獄不息教化不行風俗不美遊民不業鰥寡孤獨疲癃殘疾之人不得其所凡接於目者皆得舉行聽於耳者皆得便宜應呈請者呈請兩院施行應牌札者牌札各州縣條議督責守令詳密如主婆守令奉法恐懼如嚴師務使一路風淸獘絕所部事理民安入其疆無愁嘆之聲見其民無憔悴之色然後謂之稱職

吏部疏稱各道之設因布政按察管理一省事務地方遼闊其府州縣有錢糧宜淸察詞訟宜詳讞以及鹽法水利屯衛錢糧等事勢難兼顧故設有參政參議副使僉事等官分守分巡駐於各府後因地方多故兼領官兵於是巡道有整飭兵備之名今詳閱敕書底稿及缺冊所開載巡道之責除管兵職掌不開外尙有招撫盜賊勸墾荒蕪嚴禁濫徵侵占詳核荒糧逃丁察報官員賢否催發糧餉修浚城池積聚糧艸問理刑名禁革姦獘飭核驛傳事務其近邊處所修繕關營墩臺整頓器械修蓋營房倉庫等項職掌非僅管兵一事也

督捕理事官郭廷祚疏曰我世祖章皇帝定制以來文武並重而事權宜一故令文統乎武其寓意良深近奉新令文武不相統屬其優武之意可云甚盛然其中不能無獘者武臣職司兵馬而兵馬驕悍易至害民向屬文臣統轄畏其糾察猶必申嚴紀律若不相統轄則司文者止得理民𨿽兵爲民害亦不能禁司武者惟知愛兵𨿽民受其擾亦不加卹以致大盜橫行劫財傷人民生不安武臣有捕盜之責諱而不肯言文臣無兼轄之權知而不敢問縱容隱忍患將日甚

◆鹽運司

呂坤曰鹽運之職上不病國下不病民中不病商而後爲良法近者運司所行於商未嘗不惠於國未嘗不急而於民似不暇及矣

明時派引之法無鹽州縣盡派商鹽不許產鹽地方越境私販產鹽州縣先盡土鹽如果不足民食量派商鹽蓋天時有旱潦而地土有燥濕如果土鹽缺乏民用不足許鹽商不到地方各產土鹽州縣自相通融

◆知府

呂坤曰一尺之地不屬某州某里則屬某縣某里未有曰屬某府地土者一丁之民不屬某州民籍則屬某縣軍籍未有曰屬某府人民者然則府不虛設而無用乎曰無用而爲有用之資者府是已何者府非州非縣而州縣之政無一不與相干府官非知州知縣而知州知縣之事無一不與相同是知府一身州縣之領袖而知州知縣之總督也今之爲知府者廉愛嚴明公誠勤愼便自謂好官而課知府者見其能是亦以好官稱之矣不知此八字者知州知縣之職而非知府之職也知府無此八字固爲不肖僅有此八字是增一好知州知縣耳設府治建府官之意豈謂是哉爲知府者或奉院司之科條董督僚屬或酌郡邑之利病細與興除所屬州縣掌印正官及佐領合屬一切大小官員有用刑不當者持已不廉者政不宜民者怠不修攺者昏不察姦者塗飾耳目者虛文搪塞者前件廢格者阿徇權勢者差糧不均者催科無法者收解累民者竊劫公行者姦暴爲害者風俗無良者教化不行者倉庫不愼者獄囚失所者老幼殘疾失養者聽訟淹濫者橋梁道路不修者荒蕪不治流移不招者衙役縱橫不禁者屬官如是知府亦得以師帥之師帥不從知府得以讓責之讓責不攺知府得以提問其首領吏書提問不警知府得以指事申呈於兩院該道辟之一人一肢病不得謂之完身辟之一裘一幅斜不得謂之完衣所屬州縣有一不肖之吏有一失所之民有一不妥之事不能安輯而措置之尙得謂之完府乎務俾所屬之吏廉愛嚴明公誠勤愼如我一身所屬之政廢興墜舉獘革姦除如我一堂所屬之民無一不得其所所屬之物無一不得其理循良者署以上考無論卑微不肖者署以下考無附炎熱使屬吏知有府之可畏不敢不守官知有府之可服不患不共命如是而千里之封疆凜凜風生萬井之黎民瀼瀼雨潤知府之職不當如是乎

◆同知通判推官

呂坤曰府總州縣之政事務繁多又設佐貳以分之同知通判之職掌不同大率淸軍捕盜水利鹽法管糧管馬而推官則專理刑名者也

◆知州知縣

科臣吳國龍疏稱今天下州縣分有四項有地土原荒蕪人戶原逃亡謂之荒殘有兵馬常經過差使常往來逃人餉銀常應解謂之衝疲有地土原成熟戶口原加額謂之充實有不近大路從未殘破謂之簡易四項之中有司之賢否難易判如天淵矣事迹考語必須開注四項如荒殘者先開舊有荒地若干頃逃亡若干丁自本官到任三年內墾荒若干頃增人若干丁衝疲者必開自本官到任三年內支應過幾次兵馬差使不曾擾民遞解過幾次逃人護過幾次餉銀不曾失事其充實簡易者𨿽中材亦可臥理地無可墾止有人丁當增則以操守廉靜爲先必開自本官到任三年內錢糧有無加耗行戶有無騷擾刑名有無苛罰除獘政幾件揭送衙蠹幾人修理水利幾次尢當嚴爲斟酌如此則按冊而四方之利病可以周知觀政而有司之賢否可以細辧核實政以爲優劣論地方以爲升遷

大理寺少卿上官鉝疏稱臣以爲百姓苦矣而與百姓最相親切者莫如守令乃守令之苦與百姓無二也一守令耳府廳轄之司道轄之督撫又轄之層層管轄之人大半皆層層剝削之人守令之層層受其剝削者卽百姓之層層受其剝削也官民交困事非得已而受病之根總不離私徵私派之一節前此言路諸臣未嘗不極力指陳而究不能革其萬一所以然者以上司派之州縣州縣派之百姓州縣不敢言區區百姓又誰敢與上司州縣抗而輕發一語以招尢上下相朦入於膏肓蓋謂此耳

明臣呂坤曰朝廷設官自公卿以至驛遞中外職銜不啻百矣而惟守令人稱之曰父母父母云者生我養我者也稱我以父母望其生我養我者也故地土不均我爲均之差糧不明我爲明之樹木不植我爲植之荒蕪不墾我爲墾之逃亡不復我爲復之山林川澤果否有利我爲興之訟獄不平我爲平之凶豪肆逞良善含冤我爲除之狡詐百端愚朴受害我爲翦之嫖風賭博扛幫癡幼我爲刑之寡婦孤兒族屬侮奪我爲鎭之盜賊劫竊民不安生我爲弭之老幼殘疾鰥寡孤獨我爲收之教化不行風俗不美我爲正之遠裏無師貧兒失學我爲教之倉廩不實民命所關我爲積之獄中囚犯果否得所我爲卹之斛斗秤尺市鎭爲姦我爲一之貧民交易稅課濫徵我爲省之衙門積蠹狼虎吾民我爲逐之吏書需索刁勒吾民我爲禁之徵收無法起解困民我爲處之遊手閒民蕩產廢業我爲懲之異端邪教亂俗惑民我爲驅之庸醫亂行民命枉死我爲訓之士風學政頹敗廢極我爲興之市豪集霸專利虐民我爲治之捏空造虛起禍誣人我爲杜之聚眾黨惡主謀唆訟我爲殄之火甲負累鄕夫騷擾我爲安之某事久廢當舉我爲舉之某事及時當修我爲修之民情所好如己之欲我爲聚之民情所惡如己之讎我爲去之使四境之內無一事不得其宜無一民不得其所深山窮谷之中無隱弗達婦人孺子之情無微不照是謂知此州是謂知此縣俾一郡邑愛戴吾身如坐慈母之懷如含慈母之乳一時不可離一日不可少是謂眞父母

◆州縣佐貳

呂坤曰州同州判縣丞主簿分守令之政共州縣之民者也官𨿽有正副而權不輕位𨿽有尊卑而事不異管糧者當思如何卹民如何足國姦頑富勢如何催徵負累荒逃如何處置簿籍之淸查欲明欠少欠多不要胡敲亂打比較之規則要定正名正戶不許代納陰侵裏書之獘不妨察見淵魚皁快之姦切莫縱令喫魚﹖﹖須是常例革而後法令行要知分別明而後鞭撲少淸軍者須淸本戶莫賣放本戶卻著隔裏同姓含冤巡捕者須獲眞賊莫漏网眞賊卻將無辜良民受拷奉堂官批詞不分貧富俱分有力稍力以奉承受富勢囑托不問曲直只是要打要錢以出气耳軟聽皁快支使一吞其餌則貓鼠同眠性慵任左右通同一入其籠則雞犬受害至於私接呈狀濫罰紙紅擅作威福重用拷掠署印則隨事科差營差則所至媒利此皆不肖常態而有志向上者之所恥也

◆教官

呂坤曰國初以學校爲首善之地教職爲風化之官每選上捨俾爲郡邑師考其立身端謹學政精嚴作養人材堪爲世用則行取爲編修檢討禦史給事中後爲大臣皆有建樹當時以起家教官爲第一榮進今也無論教以修己治人之術望其成徳達材之效卽以舉業講課者幾人昔曹月川先生端曾爲霍州學正規言矩行崇徳尙賢士皆濯心礪志恥其生平期年之間意气交孚而聲容半似後調蒲州學正兩學諸生上疏爭之嗟嗟月川何修得此彼其深沈有養澹泊無營故親炙者悅服觀感者愧訟非科條所約而話言所詔也今居是官者能知學校非愛老憐貧之地教官是正己率物之身養賢待用作人有功方免素餐夫乘田委吏須稱牛羊會計之職擊柝抱關當盡譏察啟閉之事教職𨿽微豈擁虛文而備宂員耶

◆弟子

呂坤曰舉世衣冠往往通用惟有生員衣冠皇祖特爲畱意襕衫之制中用玉色比徳於玉也外有靑邊立素自閒也四面攢闌欲其規言矩行範圍於道義之中而不敢過也束以靑絲欲其制節謹度收斂於禮法之內而不敢縱也絳繐下垂絳者條也心中事事有條理也團領官服以官望士貴之也惟有頭巾制度未定一日皇祖微行見士戴一巾問此何巾曰四方平定巾皇祖曰四方平定必須民安乃將巾前面按一掌作民字樣遂爲儒巾曰朝廷養士本爲安民以作元服首重之也故今時儒巾倒過來看隱然是一民字其兩飄帶則頭角未至崢嶸羽翼未至展布欲其柔順下垂不敢淩傲之意云

公論出於學校古人稱學校云有發頭陀寺無官禦史臺言淸苦正直也近日學校豈無公論之人但有一種浮薄之習以愛憎爲毀譽以口舌代戈矛意所不快造作謗言寫帖匿名或無水而起風波或因小而張重大或聚談人家是非或編起同庠綽號此等士風最壞心術

士平日自愛重人未有先侮士者卽士爲人侮一士之口足以訟一人卽其人該滅族之罪一士之力足以上告天子下告方伯明正典刑況天下處處衙門自有重士體面乃借斯文之名倡義气之說或一士見陵於鄕黨則通學攘臂爭告於有司或一士見辱於有司則通學抱冤奔訴於院道不知經史果有此道律令果有此法否乎夫斯世之人未有孤立而無類者一民被刑則百姓聚擾於公庭一卒當誅則三軍聚擾於帥府下至於工商吏卒裏老無不各有同衣無不各重同讎勢必至於私黨橫行紀法盡廢此大亂之道也

◆科甲

呂坤曰世俗談榮貴無不艷羨科甲中人而科甲中人亦以此自艷羨小而郡邑肯造福於萬民何事不可行大而臺省肯建白於天下何志不得遂極之而八座九列肯畱心於社稷蒼生何功不可樹嗟夫扶世運者吾黨壞世道者亦吾黨也夫賢者樹名節礪行檢彬彬有人至於藉地步之榮逞恣睢之欲有奧援者三窟之兔恃廣與者百足之虫爲守令則泰然肆於民上而贍養教化全不舉行爲監司則安然渾似閒身而民生吏治略不關情惟奔走俗塵僅了簿書以塞目前之責爲撫按則侈然惟知尊崇而官常民隱漫不精察但交結津要收恩避事以保富貴之身智巧習成當嫌怨𨿽系天下國家之安危忍於推諉虛彌套熟患得失𨿽論至愚不肖之流品謬謂賢良立朝旣已無聞居鄕又復多罪或彊買田宅或陵逼債息或囑托官府或把持市行或縱子弟僕隸橫於鄕鄰或恃知舊衙門快心讎敵或阻抗錢糧或濫希優免或多役人夫或討占便宜州縣畏其憑社莫敢誰何監司恥其負塗無能拂逆昔人云士君子在朝美政居鄕善俗又云出爲名宦入爲鄕賢彼衣冠名器豈爲惡之資耶

◆貢士

呂坤曰國家恩典惟養士爲最隆一入庠序便自淸髙鄕鄰敬重不敢欺淩官府優崇不肯辱賤及至廩膳年深貢之國學旗牌路贐半於科甲平日養育是朝廷耕鑿時今日選用是朝廷飲食時不信國家養賢用人以爲豢養我七尺之軀爲士優我以廩餼作官食我以俸祿始終只爲我身哉一生有資於黎庶百歲無功於朝廷蠅營狗苟只爲身家有道者必不然

◆官恩例貢

呂坤曰昔者汲黯以父任霍光以兄任卽今官恩生也張釋之以入貲卜式以入粟卽今例貢士也此四公者人品何如近世詆以蔭得官者爲豢養之子以粟拜爵者爲銅臭之夫不論作人何如但以出身相訾何見之俗也抑此兩人者不自愛耳藉門戶之光幸冠裳之易華衣鮮食佚遊宴樂田宅亭榭是貪珍異器物是好安富尊榮坐銷日月文學政事漫不畱心及授之政帶富貴气習者倔彊不諳世務而恣意見以亂官常念程路無多者闒茸不奮精神而縱婪以詿吏議則誰之咎哉

◆庫官

呂坤曰庫官吏之獘有三重收以苦納戶輕放以苦支人暗盜以虧公帑故收受時打點重則收輕打點輕則收重出放時打點重則折少打點輕則折多甚者打點不到見三五次不收候十數日不放當事者坐轎出入盲然無見伺候者道傍號呼褎爾不聞如此下情似當念及且收放重輕關系甚大我平收則在下者不得借口而萬姓省一分半分之財我重收則在下者幸其有名而萬姓多加二加三之費我得幾何而大家所得者皆我之財彼罪幾何而眾人剝削者皆我之罪且我旣借左右以行私左右亦借我以請托非分之恩只得從其所欲難開之例無能拒其所求法盡廢令難行職此之故至於庫官庫吏侵盜官銀倘若無所狎眤何敢遽萌邪念皆緣在下者借公帑以奉承在上者借公名以支取黏帶含糊乘機作獘倘官若廉正則關檢自嚴左右自畏安敢行私向見一府收銀堂下多樹木椿系以橫繩解戶投到公文實時堂下伺候各將銀囊搭掛椿頭繩上挨名點近天平掣簽喚吏監兌聽令解戶自合天平自敲鍼管監吏報足便令收封如兩有爭親下審視一面卽塡庫收一面卽押印信秤兌旣畢當時領文至於出放錢糧亦令解人自兌彼庫官吏𨿽怨而無辭羣小欲希恩而不敢衙門之內凜凜風生故曰廉生威正大者必光明光明則吐气揚眉令行禁止何利不興而何害不除

◆司獄司

呂坤曰牢頭獄霸行暴毆人當衣奪食當錢賣飯或囚飯入門而本囚未得入口或囚糧到獄而本囚未得沾恩穢污不肯掃除病疾不報調理忍寒受熱叫號不徹於公堂抱屈含冤心事難白於官府女監縱吏卒奸淫輕犯將重■﹝木匣﹞淩虐如此作官必有天禍

◆稅課司

呂坤曰夫百工之事百貨之通以有易無本爲民便故古者譏而不徵今稅課設官一則收餘利以充國家之用一則徵商賈以抑逐末之人𨿽非正大公平猶不苛刻纖細近日巡欄及集頭老人抽稅將小民窮漢賣雞鴨攜笤箒匹布上街擔篋入市無不抽稅油行旣稅店又稅油屠行旣稅生又稅死有司官指此爲科斂之媒巡稅官指此爲攘奪之具鍼頭削鐵所餘幾何樹剝重皮豈能堪命如此刻剝貧民何異盜賊搶奪且稅課原無定數稅錢豈盡報官割眾家之肉安自己之身天災人禍豈肯寬饒

◆驛丞

呂坤曰做驛丞大使的重索馬頭常例一不遂心便派苦差逼取徒夫面銀一不如意便加淩虐以官錢放債領銀則加倍扣還致貧夫常受饑寒指過客爲名開銷則半屬冒破而站錢多入囊篋徒夫有錢者賣放有力者保放紀法蕩然馬騾無錢者多差有勢者不差公道滅矣

◆巡檢

呂坤曰巡檢之設原爲盤詰姦細查問逃亡緝捕盜賊關防詐僞弓兵要選精壯槍刀要常演習山川險隘到處巡邏村落居民全無騷擾使軍民商販得以自在通行盜賊姦徒不敢公然來往如此三年方爲稱職

◆倉官

呂坤曰倉中之地務使漧燥上防雨濕下防水浸晾窗常要透風又要編竹小孔以防雀入墻壁常要堅塞又要鋪板糯灰以防鼠盜盛暑連陰之月稟討官鑰將谷翻上倒下務使燻蒸濕熱之气得以宣泄每歲如此三番米谷自不紅腐至出放之時升合不欠出納之數冊籍要明如此做官人人都作頌聲事事都顯能幹上司自然喜悅前程自然遠大

◆吏品

明臣呂坤憲約一朝廷設官本以我從民非彊民從我故曰從欲以治又曰同民心而出治道一切舉動須先謀及士夫謀及閭閻必眾謂當爲然後修舉必眾謂當革然後攺圖又權利害之大小念興廢之始終若意𨿽愛民而不合人情拂眾以始禍心實爲善而不諳事勢妄動以擾民或信堪輿禍福輒興不急土木罔卹從事之勞或因一二詭隱便欲槪縣淸均又滋無窮之獘諸如此類不可殫述𨿽於品格無虧實於生民有損是曰喜事之吏

一政體主於寬厚政令全要嚴明故君子之徳風坐於一堂而四境之內善良气伸姦暴股栗四境之外盜不入疆民皆復業者風之謂也今吏之貪鄙者姑無論卽有存長厚之心鞭撲不事嚴狷介之守苞苴不通豈不仁廉君子哉然而吏書爲姦獘端叢出皁快肆虐詐索公行指賊者拷掠徧於閭閻行暴者毆奪橫於市井剽竊滿路雞犬不寧追呼盈庭農桑盡廢如彼木偶在堂旣不能爲柔良出一冤气又不敢爲姦宄發一惡聲堂下諠嘩無復一毫之懼案邊撥置不殊眾楚之咻郡邑安用此人爲哉是曰昏庸之吏

一近日民窮財盡百姓但存皮骨苟軫饑寒困苦之念自無豪奢愉快之心彼浮誇者酒席欲其丰美又好張筵下程極其整齊又濫饋送金鼓旌旗滿路詫兒女之歡聲絲竹劇戲諠筵競俗人之好尙或爲身家之奉百事求精不遂則恣行捶楚民有因坐褥圍裾而賣兒女者或徇耳目之欲動輒修造不足則橫肆科罰民有因建館修亭而喪性命者古帝王露臺惜金蒸羊念費孰非百姓膏脂乃欲悅吾耳目誇張侈大縱欲殃民是曰耗蠹之吏

一朝廷張官置吏凡以安民且環郡邑士民無貴賤大小婦人孺子皆稱之曰父母公祖謂其子孫我也爲有司者果能視小民如兒女知癢知痛見饑寒困苦者酸鼻痛心如自家子孫失所見昏愚凶悍者撫膺頓足如自家子弟顓蒙汲汲皇皇旣有此美意晝思夜想何患無良法書云心誠求之不中不遠𨿽曰才短不短於婦人事卽難知不難於赤子但問此心誠與不誠耳近日有司見百姓困窮盲爾全不動色聞民間抑鬱褎然了不關心所謂君民一體好惡同情者豈徒泰然尊於民上而已哉是曰木痺之吏

一廟堂之事備於郡邑故一日常萃百責萬姓賴我一身卽日宣上徳不無戴盆之民日達下情猶有向隅之泣縱使政簡地僻豈皆事理民安夫怠心一生則無所不已畱心一想則何事曾行乃有心不關民社飲酒賦詩口不問農桑飽食髙臥斛斗秤尺任民大小輕重文移簿書任吏沈閣耽延上官之牌票屢催常不入目下民之系逮累月多不寧家憲綱呈送所以驗政績也何曾體認憲綱而前件項下不曰見今則曰並無須知領來所以示法守也何曾細看須知及大察到時或捏遵行或捏完報百事無成四境不治是曰惰慢之吏

一有司冷面冰心正大公平然後上可以對天日下可以信士民今也加派窮民便宜豪猾催科寬士夫之包占聽斷受貴達之囑托甚者以勢力之大小爲曲直以人情之炎涼爲出入使柔良抱冤貧賤負屈藉法市恩難俾人心之服徇服報怨益傷天理之公汝顧忌以保官民抑鬱而受誣豈容於堯舜之世哉是曰柔邪之吏

一郡縣之政非爲國則爲民監司於郡縣無非督以爲國爲民之事其實心實政有司上之所責成正彼之所欲自盡者也見合則意气相孚共求底績見不合則反復呈請務俾宜民彼粉飾彌縫者則不然文移隨故套申呈意念不及簿籍任吏書塡造耳目不經操持本有玷也而報十一羨余以明廉政事本不修也而借三五條陳以塞責謂萬民作頌不足以當一二者之失歡也惟於津要傾心卽怨聲載道豈能徹於九重謂一意忠誠不足以致當事者之見悅也惟於聲華極意卽實政不修誰曾綜核一事眉端妝束文采燦然可觀口語安排應對犁然可聽公差人一至庭除無不厚結面生者入其關市戒勿容畱甚者僞開政績令父老達之鹽司嚴守街衢禁諸人不許建白日夜苦心積慮全與百姓無干下民怒不敢言上官稱不虛口朝廷安賴此人爲哉是曰狡僞之吏

一士君子生天地間七尺之軀等於二大六合之事任於兩肩須有正大胸襟勁直骨力禮節所在不亢亦不足恭議論所及不激亦不詭隨此非以干名犯分傲物陵人持己之道當如是耳若奔走以爲恭奉承以取悅觀眉睫爲應對不顧是非探意指爲從違惟徇喜怒鉆刺勢力門墻開創污辱徑竇富貴利達豈不坐致而品格最卑卑矣是曰讇諛之吏

一自教化陵夷頑悍成俗衣食缺乏姦盜滋多此不獨百姓之罪也故爲民父母之道不曰樂只則曰豈弟不曰慈眾則曰親民蓋雷霆霜雪在法司而雨露陽春在守令如有異常姦暴四境寒心久慣刁頑萬民切齒者間用重法以懲首惡甚者申呈遣戍益見法紀嚴明有何不可至於常犯自有常刑要在以刑罰爲教化於撫字寓嚴威而已彼尙霸政者性旣善怒心不耐煩常事拶攢動輒夾扛一出門外不似人形一入獄中或登鬼籙是曰酷暴之吏

一一塵不染廉士所難予不敢以苦節望天下但念一切公用旣有綱銀加以額設之餘截長補短無礙之費送往迎來苟不私諸囊橐尙無玷於簠簋惟是犯人本無力也而彊問有力賣兒女以完單問罪旣納銀也而分外罰銀變產業以銷票王密之金托腹心過送貧而理直者吞聲虞叔之璧借題目索求富而身卑者重足條編款款議銀旣徵銀矣又分外有里甲之費怨徹閭閻夫馬日日供役旣力役矣而雇募無給領之時謗聞驛遞官價買物明旨屢禁也旣減值而又賒之甚者分文不給無異明誆貧者賣貨所賺幾文也旣應行而又稅之甚者杈帚亦抽何殊自奪蓋眈眈入目而事事垂涎有不屑道者是曰貪鄙之吏

◆官評

余自彊曰衙笥中置有官評底本其底本自太府而下人各二葉小官各半葉凡所聞見或從招詳中得者或從賓客士紳中言者或從百姓輿隸中得者有好事卽注之有錯事亦注之日訪月積不半年而盡是新聞矣

廉訪官評無他妙法只是以無所不問爲主近而鄕紳遠而過客下而百姓又下而衙役輿卒皆可訪之人可問之處也但問百姓恐防仇口問衙役恐防私譖問鄕紳士夫又恐其非端人正士須要兼聽而博訪之

州縣官開報雜職官評不但事實考語多所混淆卽年貌一節亦有注不肖似者故凡遇雜職來見卽刻在所遞腳色內注定年貌務要逼肖途中迎接遞手本時卽問以數語或問以一二事細觀其人之小心能幹與否亦可得其大槪隨將年貌才品筆注手本上候到署卽載之底本中其才守又加細訪如此則人人不差

凡遇兩院用人須是預先萬分廉訪如眞不可容者方不得已而用之如尙有一事足取便未可艸艸送揭蓋人之功名卽己之功名寧失出毋失入可也豈惟州縣正官而上卽下至倉巡河驛彼𨿽以麼麼出身亦從辛苦得來間關至此故開注小官劣考須要查其某項出身某省路程遠近若其官冷淡便未可輕開劣考恐彼盤費不足或爲他鄕流離之鬼則吾輩積孽造殃無毒於此筆鋒者矣楊子坡嘗令家人易一倉官考語家人倦之子坡曰爾勿以此人爲倉官此人一家妻子望之僮僕衣食倚之乃彼家所視爲吏部尙書者也嗚呼先賢之言如是操官評者思之

人以品爲上守次之才又次之品不必言矣若才守俱全上焉者也儻有守而才不全與有才而不傷守者此皆實朴之士功名之人亦上焉者若有守而全無才此𨿽非卓異之品亦當憐而獎之開而導之若才守俱無此𨿽非良吏然尙當視其害民之淺深橐匣之多寡而斟酌之何者無才之人毒民未必太甚只衙役爲害耳惟無守有才姦貪棍猾此等取盡錙銖敲盡骨髓民間蟊賊不可不除

◆衙役

科臣胡悉寧疏稱在京各衙門在外各總督巡撫織造鹽倉茶馬司道府廳鈔關倉廠抽分河道部差總副參遊文武等衙門書吏承捨門皁壯快以及聽用材官軍牢等役並各衙門經制之外投掛衙役名色串同招搖倚借勢力挾制官府反嚇小民抗糧免差惡習種種難述且凡衙役之兄弟宗族親戚又莫不倚借衙役包攬其一切糧差亦復公然抗免殆非一朝夕之故矣玆當新例森嚴之日錢糧紳衿不敢復欠在衙役未有不欠者差徭紳衿不敢復免在衙役未有不免者衙役名不入紳衿之列而實混雜於小民之林其用勢過於紳衿其急公遠不逮小民州縣各官非不知此輩積惡上虧國課下累窮黎而卒不聞有以三尺治之者謂以上各衙門皆系統轄上司恐治一上司之衙役威不加等而重獲罪於上司則禍患可立傾也是以有司畏上司之威權不得不曲徇上司之衙役從來州縣等官敢揭參抗免包攬之衙役者曾幾人幾疏豈本官盡皆執法衙役盡皆守法無非上下和同彼此未便之故耳

兵部員外郎蔡兆丰疏稱民窮由於官貪官貪由於吏蠹故除蠹爲懲貪之源而懲貪卽安民之本近見督撫司道府廳不論錢糧詞訟大小事件動輒差役到縣在督撫則謂之承差在司道則謂之差捨在府廳則謂之快役總名曰守提而本縣姦惡經承互相關串提錢糧則勒拷里長提詞訟則鎖禁犯人爲事之家未及見官而身家已喪矣蠹橐已盈又橫加支派不曰打點衙門則曰賫送官府貪官受其穿鼻視同腹心小民受其魚肉畏如豺虎縣官心知而莫可誰何百姓飲恨而無由申訴邇來直省生民無不失業而此輩席重勢擁厚貲莫不皆然及至稔惡巳極積怨巳深遂皆逃匿京師竄入各部院充當書吏甚至於援例納銀希圖官職者此等不除接踵而至欲民之得遂其生豈可乎

明臣呂坤曰衙門及鎭店鄕村各色人役皆食民以自饜虐民以自逞者也多一人則民受一人之害減一人未見廢一人之事彼其憑城勢假虎威小民豈敢與角卽有被其害發其姦有司豈肯與直哉一失衙門之心終身之懼但傷一人之體眾人之讎此牢不可破之獘也爲民父母果欲子惠烝黎則淸戢衙門最爲首政信崇左右是曰極昏且如皁隸止爲行杖把門執殳淸道編審正額不爲不多掛搭綽攬可不嚴禁快手催促急事防護遠行足用而止至於靑夫提鎖接遞老人聽事陰陽之類各查其事食果否相當勞逸有無均適門庭倉獄守夜巡風應否添撥火夫公事差發公館修葺曾否類及街民宂者應革則革累者應優則優務令無偸安肆志之人無獨苦重勞之嘆此衙門之淸也各裏旣有老人里長又有地方保伍又有總甲小甲又有邏官堡官又有集頭老人一家而數人管束一事而亂接單票錐末之過張聲勢而詐錢財瓶儲之家指呈報而嚇酒食懦夫蚩氓望公門如隔九閽衙虎裏豺通气息如出一鼻豈無抱屈鳴冤不過賠錢受辱蓋護庇衙門者庸吏常情壅蔽有司者姦黨積習故與其防之也不如省至如約正副保正副往年皆用貧無賴者故屢犯屢應僅同僕隸今選保正副皆殷實自愛者爲之選約正副皆老成有徳者爲之得人誠難是在賢明有司經目畱心鄕甲百姓連名公舉耳舊堡官賢卽以堡官爲保正舊總甲可卽以總甲爲甲長惟居之遠近是便惟人之賢能是求公事不必排班聽委朔望不必作揖升堂無事不必回呈遞結此閭閻之淸也中外若此肅淸而賢守令總理於上時稽其姦獘常振其廢弛又禁巡邏兵壯一切擾民擺路槍夫百凡動眾如此而小民得一日息肩則得一日奔走衣食而差糧亦易以辦納矣

政學錄卷二終

●政學錄卷三

畿輔叢書

棗彊鄭端輯

初任事宜

日行規則

居官立政

四事箴

十害箴

戒石銘

事上接下

淸均地土

攺復過割

編審均徭

徵收錢糧

兌量漕米

查盤倉庫

◆初任事宜

戒營求

謹貸負

問民情

講律招

見上司

防嫌疑

處交際

勿干求

待祖餞

止人役

愼關防

覓內書

造履歷

答迎接

住公館

辭禮物

謁聖廟

拜士夫

會賓客

安窮苦

圖地理

貴有恆

尙節儉

發行價

愼起居

養性情

示信行

謹衙門

擇各役

訪事實

記手折

置行笥

備火食

○戒營求

戒營求臨選時垂涎膻地營求打點到任後爲債所逼凡事掣肘實時物議遂至削籍者可戒已

○謹貸負

謹貸負選時有負貸難已者借之戚裏最妙借之行戶並治下富商納粟監生萬萬不可大都錢債一節得已不借不得已少借若過多爲債所逼欲濁不可欲淸不得最苦莫大於此

○問民情

問民情選後遇前官或本處士夫及鄰封遊宦者須細問民情吏獘一一記之卽我師也

○講律招

講律招選後須討問刑條例及招議請熟於律令招情者將律意招體一一講過將來庶不至差誤

○見上司

見上司選後有上司在京候見迎送俱不可少但送禮不必出格

○防嫌疑

防嫌疑選後有治下納粟在京卽有先容亦不可受饋赴席恐卽借此愚鄕人肆行無忌然中有豪俊待之不可無禮

○處交際

處交際選後治下士夫送下程一槪不受此省事法也然其中有誼不可卻者亦須擇米菜受一二件幣禮則一絲不可受也請酒赴席不可醉亦不可多言自狎

○勿干求

勿干求出京時或本處上司有至親鄕裏切不可妄求先容蓋發書者自以爲功未必無責望之心或不如意又未免有後言彼上司以我爲倚賴人也心竊薄之矣

○待祖餞

待祖餞臨行親友有祖餞者卽事煩亦不可便生厭倦使親友無色如量不勝酒須畱後步

○止人役

止人役衙門積役希圖照顧每求接新官新官上任便自稱長行嚇詐無所不至科斂幫貼猶其小者此等人役宜托便預票止之惟路遠地方無可寄票則在人駕馭之耳

○愼關防

愼關防衙役接到家人沿途不無往來且衙役必密致殷懃以爲之地宜時常關防毋使面熟致此後關節相通

○覓內書

覓內書凡套啟套書俱發禮房謄寫若密稟密事全在內書新官赴任如有僕從善書通文義又可托腹心者此爲最上若有不通文義而善書者次之本家原無須蚤覓之此兩項人以多帶入衙爲妙若曾入衙門或心術傾險狀貌光棍皆不可帶內門轉桶處須要兩層封鎖若一層恐內書有鑰私開便可內外交通亦可隔門說話若不細心防閒未有不滋獘者

內衙中有托心算手更好如無算手算亦易學可買算法一本教家僕之稍明者不過一月盡通矣

○造履歷

造履歷將到地方須預造各士夫詳細履歷一冊以便查覽心記上司同寅亦照例細開

○答迎接

答迎接路上士夫寮屬差人迎接預查舊規將回帖寫下以便臨時回答有迎接該下轎不該下轎者入公館後士紳相見地方儀注有不同者俱開寫明白預先斟酌乃不失已失人一切祭門謝恩上任升堂禮儀亦令開寫明白

○住公館

住公館本治境內若無公館卽討民房切不可住宦宅恐主人有酌飲之非禮不飲非情若民家治具卽賞之亦不必問其姓名恐小人以此假詐也

○辭禮物

辭禮物士夫相見有在未到任之先者有在旣到任之後者風俗不同俱照開報禮數斟酌相待至送禮則一毫不可受交禮貼時卽云心領士夫行後便槪寫璧謝切不可令禮房暫收恐一時多家混錯又恐禮房抵換士夫難言大不便

○謁聖廟

謁聖廟次日行香諸生講書後量獎紙筆卽語之以勤學勉勵

○拜士夫

拜士夫行香回退食畢卽回拜各士夫與士夫相見便問民疾苦𨿽冷落士夫亦須面拜訪問

○會賓客

會賓客賓館會客值日皁隸把門不許一人潛入其已藏在內者俱逐出門子捧茶訖卽行遠站蓋衙門多人在側鄕紳每不得進機密之言談衙門鄕裏中事

○安窮苦

安窮苦凡選窮疲刁苦地方切要安心人生食祿有方固非圖度可得且作事必精神結聚績乃有成今若有蘧廬鍼氈不能久安之意則訪問必不眞懇經理必不周密意气必不鼓舞故選得此方卽矢志以室家視此方漸漬淪洽極疲者可使攺觀極刁者可使若家人父子方知此言之有味也

○圖地理

圖地理凡一邑地理所當周知到任之初令四鄕里長將本管地面山川寺觀田土溝渠津塘橋道鋪捨公所壇社大小村房市鎭各畫一圖務期詳細周徧更令善畫者以縣治爲主自近而遠集爲一總圖如山川之險隘湖蕩之綿紓人煙之疏密村鎭之大小鋪捨橋梁之修廢某處當防盜賊之出入某處當防水潦之不時某地爲膏腴瘠薄某方爲僻靜繁衝按圖備觀易如指掌非惟句攝徵輸限期可定而興利除害亦將次第而行矣

○貴有恆

貴有恆凡革獘安民不數日而頌聲大作矣然使後來漸不如初謂之有頭無尾又在有恆

○尙節儉

尙節儉我輩矢志安民旣不科派里甲又不苛罰重秤則衙中費用便難望之地方初赴任者第一要節儉莫謂官爲錢樹便可取給

○發行價

發行價本衙自用者先發銀與買辦快手注銀數在簿上簿上不用珠紅只用黑字逐日所用一切飲食衣服器皿之類俱逐日塡在簿上下注實價平買若干仍出示曉諭各行本官俱系預先現給絲銀平價和買不許買辦快手指官彊買如違許不時稟究至於上司按臨一切碎細之物恐倉忙不能現買用墨印紙條塡注所買不時稟點取用每月逢五逢十俟堂事畢銷算當堂給價不可遲

○愼起居

愼起居往見各上司或以公事出不論途中城內若有郵鋪衙門寺觀可住不必民家尢不可茶房酒肆部民各役之家若士夫花園亭榭多而花木盛亦不可屏去左右與主人深夜對酌又無故不可微行瓜李風波恐從此起愼之

○養性情

養性情新官性情要把持得定但精神閒雅器度豁然心小而虛言簡而當卽事體未必盡通才識未必盡到人亦自然相諒反是𨿽小有才人且求多小有才之人爲才所使麤浮之人爲气所使自家拏捉自家不住狂暴躁急僨事害民者皆由於此

○示信行

示信行見各上司後且遲遲放告先將衙門應行事體再三斟酌言必求其可踐事必求其可行如責六房完前件及差人勾攝限期寧寬違限者打數寧少毫不失信則令不褻而法自行

○謹衙門

謹衙門新官凡事當謹之於始能先謹衙門有�無赦吏書以下無一人不懍懍無一人不守法又不過責鄕民則小民傳誦俱知防閒體卹至意自不爲衙門人騙害若初至時少假衙門人詞色若輩便彈冠相慶誆索鄕民此風一傳卽後來著意收拾亦費許多心力

○擇各役

擇各役買辦差遣必擇平時老練及有身家者爲之使徒諉之少年能事者恐其以無行敗事也

答應上司須擇厚重有才者不厚重則上司有問必信口胡應無才則手足無措皆爲不可

衙門人見利不顧死生一得寵則不計利害正官待士夫有禮待衙門極嚴若輩稍斂不嚴卽進一步然亦不敢與士夫抗若官有心裁抑士夫又假若輩詞色便到處騙人其門如市假勢橫行四民畏之如虎親戚亦气焰逼人凡有身家之念者俱禮之爲上賓大家宦族俱畏之如蛇蠍而若輩揚揚自得目中且不知有天日又焉知有法紀士民切齒人言鼎沸不可不切戒也通鄕音

一各處鄕音不同初到未必通曉如遇閩地但令各寫情節參之詞狀又令從容言之不能說官話不妨當堂寫答問語或亦不甚相遠切不可令門子等解說一恐其因而說謊一恐觀者不察以州縣之權盡在若輩也然我輩吩咐下人亦須從容明白使聽者易解

○訪事實

訪事實凡欲喚某人訪某事宜先將不要緊事喚不要緊之人進來密吩咐之使人聞之以爲此不要緊者也而如此常常做去要緊事卻吩咐之矣仍示以泄漏打詐斷斷加等重究總之以不動聲色不容詐騙爲妙

凡輿卒之言道路之口有入耳者切勿遽行蓋一稟卽行則知言自何人聞自何處以後欲進言者未免避怨相戒不敢輕稟而稟者或自伐其有進言之能又招權索賄皆不便也但聽而存之於心俟久久覆查經月後發則人不知其所自

○記手折

記手折凡有欲行欲問事卽記之袖中手折俟明日查行所謂廣記不如淡墨也

○置行笥

置行笥大拜廂一个每行卽置各冊在內隨身帶行遇迎送出門上船有空閒時卽可取查有急緊文卷宜看宜做者亦可帶行務要筆墨紙硯俱全無虛暇刻

○備火食

備火食凡出外火食擔預備隨行此𨿽瑣事然迎送謁見事煩有終日不得食者宜麤備餅粥或藥餌補中湯之類庶不至積勞成疾

◆日行規則

置底簿

查房科

謹僉押

理堂事

○置底簿

置底簿上司來文號簿各一扇詞狀號簿各一扇各上司比較前件簿一扇各房吏書年貌籍買腳色冊一扇門子民壯皁隸陰陽生各役一扇緊要在上司比較前件簿之外又置一上司前件底本簿往時亦有置上司前件底本簿者然多隻寫奉行原文一兩行次行卽橫排寫前件二字又次行卽寫第二件奉行事又次行卽寫前件二字如此密排橫寫一片模糊𨿽有前件之名難查完否之實及至用印時不過又呈一冊總計某日用印共幾百幾十幾顆謂之印單籠統計數亦不知印在何票何事上去也官府𨿽欲精明其道無由是以間有行過一次而以後再無從查核停閣經年幾年者甚矣書手之傀儡官長也今後置前件底本簿要一板只寫一事多畱空白如雲一件爲某事某年月日奉某衙門憲票或告詞次開憲票所催之事或狀詞所告之人一一摘要開列明白然後才寫前件二字其空白多行處但凡票行到日或票差催提時卽隨標日月於此第二次再催亦卽在此標過日月後第二行再標記之𨿽十次亦復如是每一事止此一板更不另載別處亦不必別用印單催完詳允者朱紅勾之大寫一完字未完者照此簿比較房科差人如此則頭緒不紛醒目易查且每一事只一板則催提次序之多寡一總盡在上面凡所提人犯有系書手欲沈閣者了然不能沈閣又不能抽扯狀紙最簡最妙法也至若到任以前未完系舊前件到任以後未完系新前件一一承行房科又要另立冊籍勿混爲妙再照吏書皁快各役姓名冊往時俱系接連編寫無空行可書前件以故勤怠難考作獘停閣今宜除點卯冊外另立各役冊每人各一葉其拘喚承行事件卽注在本人空行處則姦頑可一查而知差遣亦公平矣

○查房科

查房科衙門自吏書而下無一事不欲得錢無一人不欲作獘者老成者見得事體明白禁之使不得行便是革獘若各項事體通不明白空空只言革獘恐徒爲吏書笑耳要緊在識房科事體事體有極瑣者一毫不知便爲所賣待其犯而治之亦已晚矣不若將各房事體或刻作條約或刻作告示令人人知所遵守甚便卽此便是堂規

一革各房停閣之獘吏書將上司前件不完非止習懶畱此未完一次行提便有一番打點今後上司公文承發房巳登號簿注定承行每三日僉押畢六房吏書卽至後堂查對號簿酌量事體難易限定日期申繳注銷每三日晚堂畢喚吏書上堂將號簿查比過期不完者責則事可計日而完也若在赦前便不時申繳一事完卽查號簿在原號上貼一浮簽注申繳二字同僉押用印公文投入以便注銷違誤一日打若干

一革各房盜用印信之獘盜印之法不同有乘混盜用去者有乘混盜用官府忽覺卽藏在各處者有假稱結狀未塡以白紙用印而後攺寫所欲行事者有故將不要緊文書用印其用印處挖作一孔而印卻在下層者有一層應印文書套一層白紙應印處以水气潤透將醲釅印色印過並下層俱印者若知僉押良法則此獘易革矣

一革各房抽扯詞狀挪移起數沈匿牌票之獘凡收詞狀實時數過登記號簿一有遺失便責經管者應問詞狀投文後卽注定起數用片紙寫在牌上號簿一淸凡有未完俱責原差人役則作獘者自少

一革吏書嘗試之獘吏書嘗官其術極巧彼見上官懍懍便不敢犯漸漸熟些便將黠猾能事者先以一二不緊要事來稟略有間可入便漸漸以有理事來稟又漸漸以無理事來稟假一二得志彼之計行矣欲革此獘凡吏書只許傳事其間行止官自裁決

一革各房指稱誆騙之獘凡各房吏書或指稱囑托或指稱過送誆騙鄕人非平時得上官親信彼自不敢鄕人亦不之聽誠平時待吏書衙役極嚴堂上無一人稟事差遣跟隨意不偏在一人有犯責治小民聞知此風斷不肯墮彼之求也

一革各房朦朧誤事之獘各處鄕音不同或有緊要事吩咐吏書須令回答一一如我言然後遣去每每吏書聽見上官吩咐應答如響及復問之則懵然不知艸艸遣去或遲悞公事失悞接送關系亦不小也

一革各房武斷鄕曲之獘吏書若以公事被鄕人毆辱則重責鄕人如以私事爭俱平等問理有假衙門之勢以淩人者責無赦然刁悍地方亦不可太有成心以傷衙門之體

一革各房冒被紙張之獘紙張在南方不難北方額派銀兩旣少紙價又貴一年用紙又多決不可聽書手冒破須令各房各置一簿每上司公文一件每招詳一起用紙若干俱系承行吏照數發之每十日官府一驗支發數目朱書一支字若有錯落攺換系書手賠補柬帖副啟注冊悉皆如是不許亂費暴殄

○謹僉押

謹僉押凡次日應申文書應行牌票與夫一切應僉應押應標判用印者俱要頭一日申時候晚堂事畢傳進蓋吏書作獘有不宜行而行者多乘官府不查又詭稟官府舊規蚤堂僉押事平出堂相沿遂爲常規不知蚤晨出堂能有幾時可以詳細查問臨時人眾事宂逐一細問殊非事體各房科用印後每將各項文票大家翻拆或搦手中或入封筒奔走擠擁更不便於觀瞻若新官顧惜體面怯口羞問止聽書手點標其中獘病多矣若新官瑣碎能一一問之爲時已久伺候者多又嗔新官出堂太晏無不竊笑才短此無他只未先期料理僉押故也今後先期所送僉押每房各用護書別之每一票於日下寫承行書手姓名每一文票用一小帖將應行之故寫貼在本文本票上新官在衙中將原故看過卽出坐後堂傳各承行吏書立案前應小僉者卽小僉應大小押者大小押應標者標應印者用印其理有可疑者照承行姓名摘問凡理不應行有獘者卽量責無赦講得是者隨標隨印然後各入封筒護書如此則次日絕蚤再一檢點卽可坐大堂文書旣無隱獘官府又朝气淸明而伺大拜謁者又服其敏速此新官第一宜知者

按僉押用印其獘不止一端在新任時尢宜謹愼或有吏書侵用銀兩假作前官支用補捲補領者有事情難處前官不敢主張因得錢乘機申繳者有以不緊要事體妄出牌票打网者有以契書或各項執照文書盜用印信者有關系滯礙文書通不送稿稟攺徑自寫完乘事宂插入用印者有該申請上司裁奪系應照詳文書卻攺作照驗混繳者有書手因用印忙迫丟下上司官銜不寫或字句錯落未正或洗補字紙未幹畱下空塊未塡者或有將撫院文書放在按院筒內各衙門文書放在撫院筒內者或申文上司未黏原行牌票及朱語與號簿不同者甚至吏書愚弄官府將自理紙牘冊票入上司封筒者諸如此類非獘卽錯也新官但遇此類卽查問責治又須要先設長條棹二張令承行者仔細查對務令纖毫不錯方許入筒封口

逐日六房照依隔日所開公文件數挨次僉押先盡上司申呈次及本衙門牌票一有發行實時立案毋得後時攙補虛擡月日非惟悞事且以長姦其僉押時須將原來文移查對應否施行及應僉押者仍令髙唱僉押明說此起文書爲某事該如何區處略節情由並指出緊關詞語以便簡閱一應來文須親手開拆先看封筒上開件數及封內文移年月朱語應畱看者畱看應發房者發房遇有機密重情卽袖進衙待計定而後發行愼毋輕泄以致敗事其發行文書當令吏人對麵點封以防夾帶洗攺情獘嘗聞姦吏有將本不差字樣故爲洗攺眩惑上人如來文原是甲字攺作乙字乃又攺乙爲甲𨿽明辧者卻於甲字生疑而不知來文是甲固己中其姦矣如緊關文書不宜入遞或密差人或親賫投遞以防停閣開拆之患不可不察

○理堂事

理堂事每日絕蚤出後堂卽小開門上宿者放出衙門人放進僉押畢卽升大堂回風畢卽放領文牌發鋪遞公文將標準印票令原告原差唱名給領訖放投文牌先收各處公文然後呼昨夜巡風不到及犯夜者當時責發隨喚上司批行投到訴狀人犯應保者當堂實時發保注簿又喚差人原告攺限攺差及拏到人犯發落又喚上批自理聽審訴告人犯俱伺候俱邊且勿跪此日如遇客少除聽審者發出聽審外余訴告之人不妨逐名細審一人持狀跪下直堂吏接上聽審完或準或否又令一人跪下執狀聽審後仿此如系多紳衝地又遇事宂客多卽總收記數入匣暫發諸人出去分咐聽審者候午堂審投告應準者候次日領票分咐訖卽至賓館賓館之客不論寒暑切須耐煩勿生厭棄客會完訖然後上堂上堂要極嚴肅一切吏書應稟事宜須在後堂內預先稟明一坐大堂𨿽系公事亦不許吏書稟事須是無一人亂上堂無一人亂進門無一人亂穿道班役鵠立以俟人犯魚貫而行方於體統觀瞻肅然難犯若有閒人闖進則門者縱之入也重責門役其獘自革

按閒人混進多系門者縱之官府不知窾系待其擁集始拏閒人光棍必藏房裏扯出必屬無干此等公堂有同兒戲非官府明白間或親搜房科其獘不止在衙內時偶出一搜尢妙

凡在內班者每人給一小牌牌上寫內班用花押出班繳入上班者領去無此牌者非呼喚不入二門違者照閒人並責

投文後便預定先後次序將聽審人犯掛審日𨿽短力𨿽勞亦必將投到者卽速審完毋使在城耽閣使費且圖鉆刺蓋事有頭緒聽斷自有餘閒況自理詞狀若不苛求問罪可一刻而發十數起事畢標封回衙做大招審語又看明日僉押用印此一日之規則也

◆居官立政

服官

守謙

果斷

崇默

立信

遠嫌

謹始

居敬

克偏

懲忿

戒獨任

去先意

○服官

服官持身欲淸事體欲練處世欲平必平時躬率妻孥崇尙儉朴則資於官者少凡事關吏治民生一一畱心則得之聞見者素又隨事反觀變化气質然後能淸能練能平

○守謙

守謙傲爲凶徳人不可有今人有自恃才能而慢上官自矜淸廉而傲同列自恃甲科而輕士夫有一於此皆足以喪名敗徳故居官者必虛以受人示其能聽卑以下人示其能容履滿盈則思抑損聞譽言則思謙降無驕心無傲色無矜辭民安而視之若傷政成而視之若龐頌作而視之若謗終日兢兢不萌怠荒庶可以從政矣

○果斷

果斷需者事之賊也故執狐疑之心者來讒賊之口持不斷之意者啟猶豫之門況居官守百責所萃自非果決惡能有成非惟墮悞事機抑且致生姦巧或聽吏書之曲稟或入門隸之冷言荏苒拘攣竟成闒茸上官惡其廢事小民病其牽延妨政損名率由於此故事在詳審斷在必行其有擬議未決者不宜先露其端以爲吏卒要索之地可也

○崇默

崇默言者吉凶榮辱之樞機也爲官常默最妙使下人不能窺測是非曲直止以數言剖之故萬言萬中不如一默方喜方怒尢宜訒言蓋輕諾招尢漏言僨事一詞輕發駟馬難追故寡言者存心養气修徳蓄威之助也三緘之諭君子愼之

○立信

立信信者居官立事之本與民信則不疑而事可集矣期會必如其約無因宂暫違告諭必如其言無因事暫攺行之始必要之終責諸人必先責己待士夫尢宜以信處之𨿽以事相托勢不可行必巽言開譬明示其所以不可行之由毋面諾而背違毋陰非而陽是處同僚亦然有言必踐久久自然孚洽苟一時欺誑則終身見疑矣

○遠嫌

遠嫌嫌疑之事易生讒謗當防於未然雜流之人不可交嫌疑之地不可往非禮之饋不可受內言不可出外言不可入富戶俳優不宜私見門隸下人不宜私語蓋一涉嫌疑則姦詭者得以指名誆索仇嫉者得以造言嫁禍矣愼之

○謹始

謹始事必謀始蒞事之初士民觀聽所系廉污賢否所基作事務須詳審未可輕立新法恐不宜人情後難更攺持身務須點檢淸白切不可輕與人交恐一有濡染動遭鉗制不但賄賂可以污人而已如好技藝則星算醫卜者投之如好奇玩則古書奇畫者入之如好花卉則或以奇花異艸中之嗜好一偏便投機穽𨿽詩文之交亦有移情敗事者不可不謹至於到任之始有送吏書門皁者尢宜謝絕

○居敬

居敬昔賢云持己得一敬字敬者修身立政之本也衣冠必正言動必端凡一毫謔浪之語絕口不談一毫輕褻之事絕戒不爲非禮嫌疑之地絕足不至𨿽對門吏亦如嚴賓則心志自定瞻望自尊可以遠慢辱可以杜謗議所謂不怒而民威矣

○克偏

克偏偏最害事人之材質不同而溺於意向所便己不自覺人亦將以偏處乘之投吾所喜激吾所怒敗官敗事恆必由之如弛緩必克之以敏多言須克之以默浮躁須克之以莊煩苛須克之以大體隨吾气質所偏意向所溺卽爲病痛有覺便當力治亦古人弦韋之義也

○懲忿

懲忿七情所偏惟怒爲甚怒如救焚制之在忍苟不能忍非徒害人忤物抑且僨事傷生故居官者逞怒於刑則酷而冤發怒於事則舛而亂遷怒於人則怨而叛矣務須涵養其气質廣大其心胸非禮之觸必思明哲所容無故之加必慮禍機所伏先事常思情恕理遣恕已則如風恬浪靜非惟善政亦可養生

○戒獨任

戒獨任偏聽生姦獨任成亂此常理也吏書巧猾先意窺伺苟樂其便於使令少加辭色則爲下民耳目所系狐假鼠偸姦欺萬狀矣故必六房吏典直日輪流門隸細人隨便差遣小事呼喚不必專名公務往來動宜稽察當堂問斷勿許假公咨稟私衙封閉勿令無故擅入到家迎接者尢宜遠嫌出路跟隨者務嚴約束如此則止聽不偏而愚民無惑矣

○去先意

去先意凡居官𨿽欲興利除害與民造福俱要渾厚深沈隨機順應無爲眩露使人窺測如知我欲抑豪彊則牽涉土豪名色知我欲淸賦額則巧誣詭寄田糧變換情詞投吾意向啟釁實多矣如欲作一事申呈上官先府後司不可攙越其呈稟之詞亦宜謙愼詳確功歸於上使其孚信不猜則事行無阻矣𨿽旁縣同僚亦不可�暴已長致生嫌妒事成之後視爲分所當然韜晦不矜可也

◆四事箴

律己以廉

撫民以仁

存心以公

蒞事以勤

○律己以廉

律己以廉眞徳秀云【宋時人字景先號西山】萬分廉潔止是小善一點貪污便是大惡不廉之吏如蒙不潔𨿽有他美莫能自贖故以此爲四字之首

王邁云【字君實號臞軒】惟士之廉猶女之潔苟一毫之點污爲終身之玷缺毋謂暗室昭昭四知汝不自愛心之神明其可欺黃金五六駝胡椒八百斛生不足以爲榮千載之後有餘戮彼美君子一鶴一琴望之凜然淸風古今

○撫民以仁

撫民以仁爲政者當體天地生萬物之心與父母保赤子之心有一毫之慘刻非仁也有一毫之忿疾亦非仁也

古者於民饑溺猶己饑溺心誠求之若保赤子於戲入室笑語飲醲嚙肥出則敲撲曾痛癢之不知人心不仁一至於斯淑問之澤百世猶祀酷吏之後今其餘幾誰甘小人而不爲君子

○存心以公

存心以公傳曰公生明私意一萌則是非易位欲事之當理不可得也

厚姻婭近小人尹氏所以不平於秉鈞開誠心布公道武侯所以獨優於王佐故曰本心日月利欲蝕之大道康莊偏見窒之聽信偏則枉直而惠姦喜怒偏則賞僭而刑濫惟公生明偏則生闇

○蒞事以勤

蒞事以勤當官者一日不勤下必有受其獘者古之聖賢猶且日昃不食坐以待旦況其餘乎今之世有勤於吏事者反以鄙俗目之而詩酒遊宴則謂之風流閒雅此政之所以疵民之所以受害也

爾服之華爾饌之丰凡縷絲與顆粟皆民力乎爾供居焉而曠厥官食焉而怠其事稍有人心胡不自愧昔者君子靡素其餐炎汗浹背日不辭難警枕計功夜不遑安誰爲我師一範一韓

◆十害箴

斷獄不公

聽訟不審

淹禁囚系

慘酷用刑

泛濫追呼

招引告訐

賦役不均

重疊催科

吏輩下鄕

低價買物

○斷獄不公

斷獄不公眞徳秀云獄者民之大命豈可小有私曲劉宣云【字伯宣官中丞】刑獄之事曖昧未明情態千變苟不以至公無私之心詳察其間差之毫釐人命死生系焉公心議獄尙有不周如或畏權勢而變亂是非徇親故而交通賄賂好惡喜怒私意一萌斷無平允明有官刑陰遭譴責可不愼歟

○聽訟不審

聽訟不審訟有實有虛聽之不審則實者反虛虛者反實矣

孔子曰聽訟吾猶人也必也使無訟乎江南珥筆之俗最爲不法有一等豪滑稅戶罷吏鄕老把柄官府鄕曲少有忤己者使人飾詞陳訴及兩訟在庭辧口利舌其被誣者往往愚懦訥不能言或引人彊證是非顚倒不可不詳切須受狀之時再三引審先責誣告反坐之狀然後施行其間或有懦善之民含冤赴訴畏怕官司不能盡情者宜溫言詢問庶得眞情若事不干己而訴者屏絕不受如此自然訟簡

○淹禁囚系

淹禁囚系一夫在囚舉室廢業囹圄之苦度日如歲可久淹乎

諺云畫地爲牢誓不可入牢中苦楚與鬼爲鄰且囚初到官晝時公廳研問所犯大情驗輕重收系幹連無事者責保隨衙供定招款引審無差輕者量情處斷重者結案待報無得專委吏曹推鞫變亂是非蔓引平民爲巧取之地又囚人在禁寒暑切身飲食不時人气充牣多生疾疫醫藥飯食常加省視死於非命咎將誰歸公吏承人不稟官長擅監系者尢當禁絕仍加懲戒

○慘酷用刑

慘酷用刑刑者不獲己而用人之體膚卽己之體膚也何忍以慘酷加之乎今爲吏者好以喜怒用刑甚者或以關節用刑殊不思刑者國之典所以代天糾罪豈官吏逞忿行私者乎

書曰欽哉欽哉惟刑之卹哉蓋刑者國之典憲安容自己酷虐殘人肢體損人肌膚以爲能吏若縱吏推勘法外繃弔大棒拷訊如此違犯明有常刑

○泛濫追呼

泛濫追呼一夫被追舉家遑擾有持引之需有出官之費貧者不免舉債甚者至於破家其可濫乎

訟者元競本一二人初又詞類攀競人兄弟父子親鄰動輒數十甚至與夫相毆而攀其妻與父相爭而引其女意在牽聯淩辱婦女若官不詳究點緊關人三二名而追問一付吏手視爲奇貨必據狀悉追無一人得免走卒之執判在手引帶惡少嚇取無已未至官府其家已破故必量事之緩急如殺人劫盜必須差人掩捕餘如婚田鬭毆錢谷交關之訟止令告人自賫判狀信牌責付鄕都保正勾解庶免民害

○招引告訐

招引告訐告訐乃敗俗亂化之源一有所犯自當痛懲何可勾引今官司有受人實封狀與出榜召人告首陰私罪犯皆系非法

珥筆健訟之徒官司當取具籍姓名如遇訴訟到官少有無理比之常人痛加懲治若有卑幼訴尊長奴婢告主人自非謀反大逆之事不得受理宜加懲戒此厚風俗之一端也

○賦役不均

賦役不均科罰取財今無此事代以賦役不均

甚矣賦役不均之獘深爲害民之事竊謂租稅科敷姦狡稅家將己產稅苗折作詭名挾戶豈止十百如遇科役倒在小戶潛匿苟免又豪戶買田不行過割只令業主代輸苗稅交結縣道知而不問靠損淳良役謂差設鄕都保正等役縣道多憑猾吏鄕司接受貨賄放富差貧定一賣百獘幸無窮充役者以被縣吏生事追呼愚善之人畏避不敢出官陰納貨財百色追求數月破產爲人上者柰何不矜

○重疊催科

重疊催科稅出於田一歲一收可使一歲至再稅乎有稅而不輸民戶之罪也輸巳而復責之輸是誰之罪乎今之州縣蓋有已納而鈔不給或鈔𨿽給而籍不銷再追至官呈鈔乃免不勝其擾矣甚至有鈔不理重納而後已破家蕩產鬻妻賣子往往由之切宜深戒

呂舍人云當官處事常思有以及人如科率之際旣不能免便就其問求所以便民省力不使重爲民害眞格言也合將本縣稅戶等第置簿開寫某鄕都保花名租稅數目於縣廳置匱收藏另置各鄕都銷簿將納戶官鈔每日朱銷縣官點檢不銷簿書不給戶鈔重並追催者徵戒吏人坐廳追問欠多頑戶對眾科決餘戶自畏依限可辦何必官吏引帶人眾下鄕恣其需索心之官租費用數倍此今日之通病一犯到官決無輕恕

○吏輩下鄕

吏輩下鄕鄕村小民畏吏如虎縱吏下鄕猶縱虎出柙也弓手土軍尢當禁戢

今之爲民害者莫甚於遣人下鄕比來官員多帶人從旣無本業又無請給縱令於案分根趁催科勾攝文帖路家者下縣追鎖吏人鄕都執事縣家者下鄕追擾稅戶引帖到手重若天符勢如狼虎所過雞犬一空酒食無算動輒鎖索打逼錢物乞取不滿枝蔓鄕鄰往往破產犯者痛治柰何不悛府縣官僚苟有愛民革獘之人用心究治庶得肅淸

○低價買物

低價買物物同則價同豈有公私之異今州縣凡官司敷買視市直每減十之二三或不卽還甚至白著民戶何以堪此

上司行移收買軍需諸物須要照依時直無致損民今府州司縣官吏不體所行不問有無一槪科買甚者減損價直又不畫時給價動輒經年及入主典之手恣意破除虛作領狀𨿽爲和買過於白奪敗獲者豈勝追斷又有官吏差人於鄕都收買布疋木綿芝麻之類妄作威福損價害民及傳言於大家稅戶收糴米谷名爲給價實作饋送取之姦巧民畏气勢不敢告言此等之事速宜攺革一朝敗露何異受贓

◆戒石銘

五代時蜀主孟昶頒令箴於諸邑其文曰朕念赤子旰食宵衣言之令長撫養惠綏政存三禩道在七絲驅雞爲理畱犢爲規寬猛得所風俗可移無令侵削無使瘡痍下民易虐上天難欺賦輿是切軍國所資朕之賞罰固不踰時爾俸爾祿民膏民脂爲民父母莫不仁慈勉爾爲戒體朕深思凡二十四句宋太宗刪煩取簡摘其爾俸爾祿民膏民脂下民易虐上天難欺一十六字頒行天下至髙宗紹興問復以黃庭堅所書命州縣長吏刻銘座右至今官府存焉至元癸巳浙西廉司移治錢塘司官大使容齋徐參政攺書其銘曰天有昭鑑國有明法爾畏爾謹以中刑罰

◆事上接下

待上司

待同寅

待前官

待佐貳

待學博

待士夫

山人星相

上司差人

○待上司

待上司一見上司須將各批來詞狀等項一一理會過或上司問及便隨事問答其事體有難處者便委曲商量若一槪事體都不經心問事如夢使平恕上司或不過計然亦己念非老成若遇操切者賢否從此定矣

一上司待坐時𨿽極謙抑假之詞色切不可因而豪放卽抵掌論事傾懷論人上司𨿽不言已竊異其爲輕躁矣又應對時凡事體有不知不可彊辯有差誤不可遮飾上人自能見諒若鑿空湊合取便一時久久爲人識破不值一文戒之

一上司吩咐事體如聽不明不妨再問不可艸艸答應待出後問人恐人以事不幹已忽之將復問乎抑置其事不行乎關系不小愼之

一上司卽系親友切不可狎恩恃愛大堂眾目所在固當收斂卽在私衙亦忌放恣蓋末世人情一自崇髙便欲以禮法繩人多有生平莫逆仕路芥蒂構成大釁者職此故也

一上司系同年親識在眾中切不可掛之齒牙人有托爲先容者亦從容謝去切不可鹵莽應承寧可極力爲彼遊揚不使知也若揚揚自任凡托則應之如響不惟不能一一皆效後來有爲上司不喜者必以爲我實謗之

一上司𨿽有甚不協人心處我輩若可進言不妨委曲開導切不可對人便數其短此不惟上司知之於我有損恐眾人欲結上司之歡且以吾言爲奇貨此當第一戒也

一上司旣與我親識凡事要避嫌疑非同眾人不私見卽有請不可頻赴若終日聚談眾人畏我如虎凡可中我處無所不至矣

○待同寅

待同寅一人心不同調停亦不易有事體極練又開心見誠此上品也處之甚易又有才華極美而凡事深邃實無他腸亦上品也處之又易又有才髙而喜執已見者處之稍不易又有才髙而傲者有無才而喜自用且好傷害人物處之俱不易總之以赤心相與忠信可行於蠻貊也若小人惡人𨿽不可待之無術要之含忍委曲盡之矣

一附郭卽是同年至親我輩以公事去亦不可太以宴飲累主人致廢時失事恐主人不好客或好客而偶有心事我輩酣飲終日彼且如坐鍼氈且由此生嫌費財猶其小者

按在外州縣以附郭者爲耳目喉舌若結交不深則上下之情終隔而不通須凡事虛心久久自然契合卽附郭者未必爲人所信任亦不可艸艸忽略邇來上司各官言人之長未必見信一或言人之短便深信不疑我輩亦何故爲同寮所短上人所疑乎

一處同寮彼此相敬自愈久愈深嘗見對客如處子見者自然收斂若疏狂自放每每以言語相調此示人可侮之色也且啟釁始禍語云禮者人之藩籬藩籬撤而盜賊乘之至言也

一仕途眞畏途材品聲名等者相忌不及者亦相忌智巧者能是非人愚拙者亦能是非人旣相忌便自有是非旣有是非便自可畏我輩善用其材又善處滿𨿽不能保人之不忌甘心於我者或少矣

一士夫識見要大一善片長不足以當太倉一粟若沾沾自喜旁若無人便是斗筲之器每見前輩胸中了了容貌若愚惟後生新進每每向人數盡生平所長大爲有識所笑髙明宜三復斯言

一人各有好如飲酒然甘苦惟其所嗜必欲以人之甘從我之苦以人之苦從我之甘卽父母不能得之子況同儕乎久於涉世者嘗以我從人必不拂人以從我不然一步不可行也

○待前官

待前官一前官行事卽有一二不當人心處我輩當隱惡揚善縱或狼狽切不可自我發之

一前官老成練達任事多年民情土俗經歷巳久處置悉當我輩能守規矩便可不勞而治如有一二事士夫衙門以爲未當我輩且未可輕攺須是再三審處果是不當不妨攺弦易轍如便於小民不便於士夫衙門前官已甘心任怨我輩忍借此爲名乎

○待佐貳

待佐貳我輩旣欲盡革濫觴須大家以名節自礪幾佐貳饋遺不但幣帛卽一菜不可受若因其意之誠求之懇也量收數種豈惟此後不遂所欲退後有言責人以淸而居已於淸濁之間似亦不恕況若輩官卑俸薄出此甚難不惟授受卽酒席亦不可輕赴每遇佳節寧自辦一尊邀飲可也

佐貳或有意外如死葬等事當盡心處置不可付之不知蓋我輩平時之嚴爲公也今日之厚卹私也若比之秦越非所以令眾庶見也

○待學博

待學博學博有孝廉有歲薦𨿽屬州縣提調實則賓客待之自有一定之禮如其人志行不苟又以興起斯文爲己任此上品也卽禮文有不及處可以情恕蓋有志之士俛首一氈其中抑鬱無聊之狀未可言語形容我輩可復責之苛禮乎

○待士夫

待士夫一士夫自有定禮傲慢不可亦不可過於卑遜足恭不可亦不可過於直遂大都委曲謙恭嚬笑俱不苟者謂之內不失己外不失人

一士夫有據要津者若有心傲慢以博名髙不但賈禍抑亦非禮然奔走門墻聽其指使或殺人媚人徇情納賄丈夫能無愧乎況時事轉盼不常尢宜切忌

一士夫𨿽有大小我輩精神要一一貫洽若一坐中惟擇顯奕者奉承之略不及於眾人大無顏色議論嫌隙或從此始愼之

一有司之在地方全在節制士夫使小民有所恃而無恐若唯唯諾諾惟士夫是聽赤子其魚肉矣然所以節制之者只在無偏無黨端毅廉平使一念至誠爲士夫所信服至寧爲刑罰所加無爲陳君所短此爲最上其次則隨事斟酌久久自然相諒切不可先橫一不畏彊禦之心一有此心便以裁抑士夫爲公道事事必不得其平非所以服薦紳之心也

一士夫橫行不顧魚肉小民官司略以三尺繩之便誹謗訐害理不可諭法不可行此最難處然亦吾儕之疢疾也吾儕自守一不正處事一不當便示人以短安得不制於人乎若有趙淸獻之淸操包孝肅之嚴毅彼𨿽巧言如簧讒言如毒將安用之又須處之有道凡彼與人角是非曲直一秉至公久之自然畏服若因其素行之不端欲借一事以示法更不察其是非彼且有詞於我待小人者不可不知

一士夫或被人牽告止許家人代理票中不得開士夫姓名若系上司詞狀開而不點倘令士夫褻衣小帽出入衙門豈獨同鄕士夫有狐兔之恨卽我輩亦當設身處地也蓋士夫卽有罪大惡極問明後自有三尺在又必於其中常存不得已之心委曲處置此仁人君子之心忠厚長者之道也

○山人星相

山人星相山人星相之類最善持人長短稍不如意卽含沙射人士夫中有極不喜此輩者或同年親友書至者一槪屏去非情也寧與之數金辭之去但不轉薦此輩自不來矣

○上司差人

上司差人上司各役有索賞者勿以爲異多寡在人斟酌與之若各役求多可以理遣一毫動念便不雅觀

附郭縣處上司衙門人最難蓋衙門人多是本縣子民然此�麼者憑依城社略不以縣令爲意卽木石亦不能堪但要處之有法周鶴陽令海寧有本道兩人頗無理後因上司之交代也責其人更易之因密以語本道此一法也

上司差人但持片紙至便當堂悻悻鎖拏吏書甚非所以令眾庶見也若以書生意气行之卽得而食之不厭但投鼠忌器姑以理遣去不妨萬一出言不遜隱忍不較所損多矣怒而撻之或有不測之禍不可不思

上司公差倨傲有司求索財貨此十人而十者有司懼其譖毀含忍奉承似損正直之气以後但有如此者不必加責卽申原差衙門聽其分處果上官偏聽生嫌是自處於不肖爲左右所驅使也於有司何損

上司及各州縣或有差役提人關人便將差人安置另差人拘喚勿令原差下鄕打擾又有假牌白捕嚇詐平民者爲害不小須預先出示曉諭如有不將印文先通本州島縣徑自下鄕騷擾百姓者卽系白捕詐冒許地方人等扭送到官以憑申請

上司批發前件不著人催則州縣褎如充耳若差役往催彼不但害徧票內人家且做訪官評積年狀貌每一差未有不以數十金或百金歸者州縣視如虎狼怨聲從此載道不可不戒也催之之法不若卽用各州縣本處循環快手二名此去彼來又一月一換如急緊前件不至卽用此聽差快手催之如此則以州縣催州縣旣無嚇詐之患而每月一換本役又不得作慣熟通家法之善者也

◆淸均地土

明臣呂坤曰州縣之獘莫甚於差糧而差糧之姦皆生於地土故地土不淸則姦豪遂欺詭之謀良弱受包賠之累有司之政莫急於淸均亦莫難於淸均今撮其大略於左一均丈之法亦多端矣舊以沿坵履畝爲詳余以爲惟沿坵履畝爲拙卽使掌印官步步追隨尺尺量度左手操筆右手執算不能淸一區姑以平原之地言之繟繩之緊松區角之斜正地勢之髙卑宅園之阻礙持尺者之前卻操筆者之增減執算者之含糊報數者之多寡分區者之出沒平原之地已自難精況夫山嶺之崎嶇段落之細碎形體之參差而以一令耳目鬭百種之姦頑未有不窮者故事有愈密而愈疏者此類者巳

一法莫良於自報自家之地惟自家知之爲眞所難者使之實報耳故惟至公至明之官知均丈亦惟至嚴至信之官能均丈令先裁二寸寬八寸長綿紙條萬餘印就○裏○甲趙甲共地○十○頃○十○畝○分此帖只令里長十排領去分散有地戶人責令親手自塡不識字者令至親代塡莫令疏人讎人故意增減如平日欺隱詭寄不妨攺正類入本身之下一寫不實萬悔難攺又帖告示挨裏順甲某日某里某里投地數某日某里某里投地數務如科場收卷規矩令十吏監收大率一日收帖不過十里仍令本都挨裏順甲每一里一綫撚在一處完日又帖一告示云各裏老人里長排年書手於某日前赴某處聽審至期掌印官吩咐云本裏花戶地土本裏里長老人排年書手人人盡知我今未行均丈先要核實每裏四人共棹一張筆硯一付將一里地帖盡付與你要你四人商量細看且如趙甲地數果實每人書一是字你一筆寫定如果丈量不同你與犯人同罪如地畝不實卽於帖上旁書云共少報地若干日後查明與你無累且有重賞查訖喚各裏算手某里共地若干又算槪縣共地若干果否合總或多若干或少若干算完仍將槪縣所報地帖鈔謄一冊

一下自首之令幾欺隱田糧者詭寄地畝者一人兩名者買地而不過割者買地糧多而過割糧少者俱準首正以後照數納糧舊罪免問舊糧免追

一報地旣完大都可知又刻備細單一張爲方格眼方各二寸上書某里趙甲上地若干段中地若干段下地若干段共若干頃畝某地方上地一段幾十幾畝幾分東鄰某西鄰某南鄰某北鄰某格俱照此塡其單印賣聽其自買一出告示云某日本縣先查第一里地土親自丈量但少報三分以上者重打八十枷號一个月全段入官四鄰有能訐舉得實者卽以訐舉之地充賞給與印照永遠爲業一第一里備細單塡完投遞在官掌印官於地裏相近者任點幾段仍出一牌云某日本縣親查趙甲某一段錢乙某一段先寫牌橛四至呼喚四鄰伺候至日縣官帶扯繟二人書手二人算手二人親到本段逐一細量仍令地主步步親自看詳有無虧誣但懷懼心者賄左右而前移懷讎心者恨地主而後卻丈量之時掌印官步步跟隨端端凝視但有獘態卽加重刑旣用重法須存愼念不則有含冤抱屈之民須用仁術不則有事勢難盡之法

一尺式不可不預示官民尺不可不畫一必如此而後丈量始眞

一舉大事與動大眾事體相同夾不得一毫私心容不得一毫假借富者以財行人不肯發貴者以勢行人不敢發衙門人以術行自不能發百姓只是制丈此三家者必須徧丈但有多餘地畝與初報再報不同者一例重處地土入官應參奏者卽行參奏

一制丈之法先第一里以示嚴須多丈幾處以示密旣嚴且密足以令眾又丈大段欺隱之罰以示悔如是而民不犯乎未可必也民情以爲銳於始者怠於終第二三里定是苟且又當制查幾段遠地末裏更是苟且定要多制嚴查大端制查百段而姦欺者必少矣

一小心之民恐懼重法每段多報三五分以防制查不足之數如果丈出仍坐原數虛報多餘卽與除減

一丈量地土比原額有餘者將下地糧差攤於額外之地不得槪縣通減額糧

一貧民坎荒山斸古嶺𨿽有三五畝新開之地然石根土薄旱則先枯澇則雨衝一時𨿽有靑苗久後仍成廢棄只可每年每畝納租一升充鰥寡孤獨之用原非正額決不可攤派糧差萬一人逃地變糧累里長包賠

安徽巡撫張朝珍疏曰淸丈田土一案有司紛紛呈請皆云因地土錯雜坵壠煩多必欲逐畝丈量數年不能完結夫印官親履踏丈須用弓正弓副量畫書算跟隨丈量相爲終始者也如到一里必里長隨之到一﹖﹖首亦隨之又須淸察坵段四至而餘戶亦隨之且一﹖之中而民田軍田牙錯其間縣官只丈民田衛官只丈軍田縣官方去衛官又來一日之中所丈幾何若夫靑苗在地弗能丈也縣官事忙弗能丈也一月之日所丈幾何故數年不能丈完之說誠然也然一日不完則前項裏民伺候一日嗟彼小民各有其業語云費了工夫便是錢況乎印官在鄕經承皁役輿差人夫自不能免供應酒飯勢必出之里長衙役故智能保無乘機需索之獘乎且攢造魚鱗冊籍逐畝繪圖按戶編篇每冊大縣不止數萬紙張書寫工費動經千餘金止造送部冊一本藩司存查冊一本以臣合屬計之約費數萬金姦胥猾吏又能保其無用一科二之獘乎

◆攺復過割

呂坤曰大誥有云凡買地賣地務要過割不許寄莊又云移坵換段者全家化外過割寄莊移坵換段此八字者講求分明而後知祖宗過割之法曰過割者謂北裏趙甲買南裏錢乙之地錢乙割地過於趙甲名下非謂割錢乙之南裏過於趙甲之北裏也曰不許寄莊者錢乙之地錢乙爲莊仍在錢乙名下納糧謂之寄莊言仍寄錢乙以爲莊而避地多家富之門戶也曰移坵換段則今日之過割是已蓋大區爲坵小塊爲段謂錢乙之坵段本在南裏今從趙甲走入北裏謂之移坵錢乙有地一段不便耕種與趙甲相換本自不妨今將錢乙之南段換入北裏趙甲之北段換入南裏總之亂版圖失原額開影射之端成飛跳之獘歲去年來糧虧地少不可究詰聖王惡之故重其罪然則海內皆以移坵換段爲過割不亦迷謬之甚乎自以移坵換段爲過割而其獘始不可勝道矣地緣裏定多寡不勝絕懸今則有東裏一百頃西裏五百頃矣有一甲三百頃二甲三十頃矣里甲偏累獘一版者一片之名圖者方正之意今不以人隨地乃引地就人鳥隨樹棲曾見樹隨鳥走乎變亂版圖獘二地不分明當求之地中今乃求地於紙上何以淸白獘三一里之地滿縣分飛滿縣之田皆無定處謂槪縣只一里可也是以一里催科四境尋人多里老之奔馳成輸納之逋負獘四今日均丈方淸明日過割又亂十年冊籍半不相同沿舊稽新漫無可考獘五糧隨地定有成規矣賣主利於多價應帶糧十石者止帶五石契旣可據誰復生疑地不失�而糧已失額獘六過割之日賣主中人不同到官任從買主通同書手或有開無收或多開少收糧旣失額而地亦失額獘七西裏孫丙有地一頃賣與北裏李丁二十畝賣與東裏周戊三十畝賣與南裏吳己二十五畝此三人者又轉賣與東裏三家此三家者俱賣與西裏一人數年之間地分幾里賣經幾人矣及查孫丙失額之地須從三人推算三家以及一人瑣碎曲折如理亂絲令人目炫心煩竟不淸白獘八均丈區冊收之架閣非告狀稟官用財求吏誰與揭查稽遲刁掯愚民受殃獘九書手得財洗攺冊籍有司厭繁往往虧問獘十本身之地鬼分數名催頭執名尋覓終日對而相逢竟不知此名爲何人此人在何處是以差糧不是拖欠卽與包賠獘十一本民地也子粒輕則詭爲子粒屯糧輕則詭爲屯糧實與子粒屯糧之家通同影射全無糧差獘十二將上作中將中作下問其段落則指一中下者相欺竟不知此段是否原段獘十三書手受賄隱漏錢糧加合增升槪縣撒派小民以升合之故誰去告官及至被髮覺之時但云誤筆獘十四有司詞訟十狀五差糧官多拘問之煩民多牽連之累獘十五夫復國初之田裏遵時制之過割革詭隱之巨姦寬善良之賠累淸郡邑之繁訟便裏老之催科省永遠之均丈便頃刻之淸查此法謂之萬年淸畱心世道者其三復之

一國初州縣畫地分郊均齊方正謂之圖其圖魚鱗相次各有坐落今邊界無存而地名猶在州縣官選委公正陰醫省義等官眼同各裏軍民知識省事之人先算頃畝後分界限將槪縣地土十字開界如棋盤樣照依原設裏名分若干段還其若干裏其分內山河多者除外假如槪縣原系一百里除軍匠子粒外有地二萬五千頃每裏二百五十頃裏內十里每甲二十五頃如地勢不便難均分者大約多少不得過數頃界用繩直卽一家之地適值界角分入四里亦所不卹疆界旣定換賣各從其便

一各裏分訖再與分甲每甲地若干如地勢不便難均分者大約多少不得過三二頃

一里量分定各裏中之人各報地土如趙甲民上地若干錢乙民中地若干孫丙民下地若干李丁屯地若干周戊子粒地若干吳已匠地若干自量自報但有隱漏一分者從重問罪地土不分頃畝全段入官報完不差除軍屯匠子粒外其餘民地定爲甲總選甲中殷實識字者掌之謂之甲正

一各甲報完類在一處總造一冊謂之裏總送與委官核實不差此總付裏中之殷實識字者掌之謂之里正

一各裏將各甲所類甲總類送一冊縣官用書手算手磨對不差地糧無失將此冊收入架閣庫謂之縣總有司用印鈐蓋封鎖在笥付架閣吏掌之

一以地爲主不以人爲主人系名於地不許地系畝於人蓋里甲有定而人無定地者萬古里甲之地人者隨時買賣之人故不以人爲主

一甲總每段之後空一行爲前件假如北裏趙甲有地一頃十年之內如賣與南裏錢乙五十畝則前件之下注云某年月賣與南裏錢乙五十畝如全賣則注云全賣與某里某人訖

一州縣置一過割簿每裏空餘三五張凡買地賣地交價已完買主賣主甲正同到縣堂稅契訖縣官卽將買地裏分注云某年月某里某人買本裏幾甲地若干割趙甲之地過與錢乙名下趙甲仍在該裏納糧不許收入自己裏中違者以移坵論不許作在賣主名下納糧違者以寄莊論

一每裏立石碣一通上書某里十甲除軍屯子粒等地不開外本縣民地共幾百幾十幾頃幾十幾畝共該夏糧幾百幾十幾石幾斗幾升幾合乎糧幾百幾十幾石幾斗幾升幾合人許入裏地不出圖如違以變亂成法論大書深鐫樹之裏中

一糧在各裏上納數不收入本身則上戶大差得以逃躲是滋姦民之獘也大凡審戶必用戶長每戶戶長各置開收簿一扇假如北裏趙甲買南裏錢乙之地書契之日眼同兩家戶長如無戶長以里長代之與賣里甲正書雲南裏錢乙因某事將本裏第一甲上中下地一段一頃原糧若干同本家戶長錢乙伊家戶長趙醜本甲甲正王辛受價若干賣與北裏趙甲訖當日過割並無寄莊移坵情獘如違甘罪書訖錢子將錢乙名下除去一頃趙醜將趙甲名下增入一頃王辛將錢乙前件名下注賣訖一行當稅契之日三人同買賣主執簿與冊各用印鈐數以防姦獘如趙甲再買東裏馮壬地若干西裏陳癸地若干俱照前法登記二年審戶編差趙醜將趙甲原業續買房地類在一處便知應升幾則應坐重差錢子將錢乙原業歷賣房地類在一處便知應擦幾則應坐輕差凡買賣地土不同戶長或里長與甲正者不準過割重加究治

一有人戶之裏有地土之里人戶之裏所謂以籍爲定某里某甲之人也地土之裏所謂畫野分郊某里某甲之地也蓋古者人裏居田井授故人地合而爲一今也地在此居在彼故人地分而爲二契書所寫賣主之里甲地里甲也買主之里甲人里甲也此處不可不辯

一各裏里長排年移住本裏便於催科無論上門討要地步無多但登髙鳴鑼一里可知何煩四境奔馳之苦至於數年之後本裏本甲某段軍屯某段子粒某段張三某段李四如數黑白只得何人種地就向何人要糧𨿽欲詭隱其道無由獘何能生耶

一往日地土不明槪縣均丈今裏圖旣明不於紙上求地只於地中求地某里少地止查某里某甲少糧止查某甲不必稟官求吏庫中查冊但查甲總裏總新舊自有根因一人少糧一甲攤包眾人自然發覺誰能放過詭隱之人哉

一里正甲正只掌冊總不管催糧買賣地土注冊旣畢甲正持甲總向里正說知本甲某人賣地合將裏總攺注里正照甲總將裏總攺注不許里正幹與買賣地土之事以起掯索之端其里正甲正事故或眾所不服者裏中甲中眾人推舉將冊總交代明白如有獘端仍行追究

一丁糧里長排年老人不是兩項管本裏之丁者此裏老排年管本裏之地者亦此裏老排年特別裏買本裏之地者屬之催科耳或曰各裏納糧屬各裏裏排不勝催科之擾矣曰不然所貴乎催以逋負延緩耳若開倉卽納𨿽百里排何害或曰各櫃納糧屬各櫃收頭不勝稱兌之煩矣曰不然二門之外各櫃相去不及一步耳種地時不憚各裏之奔走納糧時獨憚咫尺之往來哉特赤歷多寫幾个名字費幾錢銀紙張耳余無苦也

◆編審均徭

呂坤曰民間累苦莫重於力役而編審力役名之曰均徭欲其貧富得所無不均之嘆也乃有司不失之疏則失之暗不失之偏則失之私大都公易而明難明易而虛難本以虛明持以公道編審其庶幾矣

一精細有司平日事事畱心一年之內民間虛實可知其半執其半以得其半無不了然此難以語言盡也

一有消乏之名有消乏之實有增盛之名有增盛之實不可不察也假如趙甲有薄地數十頃無力耕種歲歲荒閒有樓房數十間先人所遺今已破壞房地欲賣買者無人用度缺乏揭借不出此眞有消乏之實而無其名者也舊在上則卽當大擦錢乙地無數畝房無數間而放債爲商家累千百此眞有增盛之實而無其名者也舊在下則不妨大升有消乏之勢𨿽未消乏而勢已入衰如上戶多人不妨擦一二則有增盛之勢𨿽未富厚而勢已漸丰非上戶缺人不可輕易驟升蓋漸衰者須節其財以培舊損方盛者須輕其力以養新萌此父母之道

一九則之法約其大都耳其實貧富之等奚啻十百千萬哉故自九錢以至一錢謂之丁銀母銀也上上戶𨿽萬金不得過九倍加九倍則八兩一錢下中戶𨿽不甚貧不得過一倍加一倍則四錢無非寸土無根椽者不準下戶蓋極貧而無以加者也每見貧窮州縣下下戶有納三五錢者柰之何其不逃哉𨿽差多丁少之處下下戶加銀但以分釐計可也倘逼之使逃一錢豈可得哉差重州縣萬不得已丁地相兼可也

一槪縣差徭槪縣人當故有貧裏視富裏不啻十倍者若以裏差還本裏戶差還本戶貧裏貧戶俱逃其差有不派於槪縣者乎故自審則以各裏之丁分各裏之差通編則以富裏之丁攤貧裏之役非攤貧裏之役富裏自應重差貧裏自應輕差何嘗有定哉照丁照產盈縮消息非耐煩明敏之官不能也

一六十以上例應除丁十五以下例未成丁但有地糧之家不以丁力辦差似難遽豁若極貧下戶年老自當除丁年幼不可報派聞各州縣有女頂男丁懷抱卽攀成丁者其官可知矣

一貧窮老漢守寡婦人家無事產止有一男者例應免丁侍養待親終之日補差

一條編髮行富商大賈不置土田糧無分毫差止一丁甚非審戶本意只看黃冊事產不專在於土田各州縣查有地土少而家業丰者一體編僉上戶均坐重差庶智巧者不得獨遂其計矣

一寄居年久原籍旣無丁糧此處又無差役借本處以求衣食亦當出些須以養本處除置地者隨地納糧當差外如無地土而家道殷實者亦定等則每歲納銀多不過九錢少不下二錢另作客丁一冊以充本縣孤寡殘疾養贍之用其僅能糊口者𨿽兩在無丁不許一槪科擾違者以打詐坐罪

◆徵收錢糧

錢糧刻冊

刻冊字分大小

刻冊總徵數

刻冊分上下兩截

刻冊行數之殊

印冊

一條鞭

用算法

廒經流水

比較刻冊

每甲總數

刻冊限數

限數塡明

應注比數

比分完欠

細審排年

摘差總差之殊

摘拏票式

二比卽拏花戶

民自投櫃之獘

掛牌之非

分頭總催之未善

小民不自納之故

禁擡銀之害

比較分合之殊

查散由票

比較紳士

秤收

櫃式

收糧時刻

拆封收支冊

拆封

支發錢糧

傾錠起解

查比批回

兌支不便

銀庫防閒

錢糧不可借解

殘年錢糧

透支

○錢糧刻冊

錢糧刻冊每州縣額派錢糧必有布政司頒刻賦役全書然吏胥往往侵匿鄕紳士民不得一見若逐一了了分明刻出共見自知一分額編必有一分支派而比較全完非官府之得已矣人各有心逋負者誰

○刻冊字分大小

刻冊字分大小錢糧全書條款有多年一定不移更無增減者只用如常大字刻云該實徵銀若干倘有某年奉文更攺增減若干者當以更攺之故分刻小字兩行而兩行下共計實徵之數則用大字刻之其分刻小字使更攺之故可查總刻大字使實徵之數易見也

○刻冊總徵數

刻冊總徵數刻徵各項旣逐款刻明冊後宜刻某年分共計實徵銀幾萬幾千總數若干以便照糧起科

○刻冊分上下兩截

刻冊分上下兩截吏書造冊每用長勾格式冊寫某項倉口若干第二勾則寫前件二字以注完欠平排長寫一片模糊殊不耀目今當用上下兩截法如講章集注相似上截刻定額派錢糧數目如此項起解則於此項下半截親注云某年某月某日批差某人赴解批銷不到者則查比之旣解明制批回銷則又於下注云某月某日批銷訖而又朱筆大大注一完字其或有領俸領工食塡注亦然如此則解否一目了然其未支未解者下面朗朗然一片白紙也不但可免混淆且欠數亦可觸目警心

○刻冊行數之殊

刻冊行數之殊錢糧支發不同如鄕飲只春秋二季耳刻止用二勾民壯一項有總領者有獨遠行單支些須者有追此與彼臨時酌發者支發零頓難以預定上下兩截須多畱空幾勾恐勾少後無注處也如發其人多少卽刻注明多少以後總算找發極便如錢糧一總起解隨上面字行爲則不必多畱空勾

○印冊

印冊刻冊成每年用好紙刷印連縫印印過三本一存房一存庫一存笥存笥者隨時可查不靠戶書矣戶房使收批回可耳

○一條鞭

一條鞭隆慶前差役煩瑣至張居正當國攺用條鞭除漕南二米不折外凡一切應徵應役等項盡折銀一起徵取此外別無雜派故謂之一條鞭此極簡極便之法也故凡有應納舊餉新餉正數雜數俱宜合並而使歸於一一則使小民明白易知一則使收頭簡省農民不至失時費錢

○用算法

用算法有司中有自�算法者極便若不知自算則呼算手四人各閉一處使不相通然後發錢糧之數與之算待彼呈起科數來互証之異者卽系有獘同者卽系無獘此不知算而用算之道也徑以總數與之算猶恐若輩已經算就大家和同爲姦若任意劈開截半與之同算則無所用其姦矣此最妙訣

○廒經流水

廒經流水廒經所載乃花戶田糧撒數及錢糧應納撤數乘積如廒故曰廒經流水者每日登記所完不論裏中次序只論上糧次序故曰流水此兩項文冊人皆知之然廒經不但要開某家糧幾多該銀幾多卽父子兄弟亦要分開明白以便雕拏花戶不得逃躲勿謂造冊之煩事未有不煩而得簡者一煩卽永簡矣且此冊一明不止完欠可查凡以後審盜審惡看系何裏何甲之民一查間刁頑力本貧富彊弱皆可立見妙不可言按廒經花戶錢糧撤數合來要與一戶總數相同各戶廒經總數合來要與比較里甲數相同各里甲數合來要與一縣總數相同

○比較刻冊

比較刻冊州縣比較冊多系書手自塡其獘最多有錢者錢糧𨿽多寫少納數𨿽欠寫完無錢者錢糧𨿽少寫多納數𨿽完寫欠甚至塗攺錯亂茫無的據官府稍明不許塗攺實塡之數則臨比又用浮簽注完法便於臨時更攺有錢者換完數無錢者換欠數問以何故不實塡用浮簽則應云恐有臨時上納者又或云適才完過幾多者猾口相機千獘萬獘故比較刻冊此屬核欠淸獘安民便已之第一要務其竅最細逐款分注於後

○每甲總數

每甲總數刻冊中先列各甲糧石總數後列起科糧銀總數當開云某里某甲田糧若干石共該徵銀若干此爲每甲總數各甲可通用字用刻不同之數隻用大字楷書塡寫寫完對明白無增減便可用印若字字用刻需板太多且屬迂瑣

○刻冊限數

刻冊限數冊中宜刻所定之限如此縣舊規原系四限則定作四限或六限八限則定作六限八限如系農時放假則農隙時方定某時某限

○限數塡明

限數塡明辟如糧銀一十二兩三錢四分分作六限則刻第一限該四字空處注寫二兩五分六釐六毫四絲次刻第二限合該五字下注寫四兩一錢一分三釐二毫八絲三限後以次漸加刻合該仿此合該之意何也蓋預先合注分曉庶便臨比時明白易看如一比所完合一限二比所完合二限可以不問書算而知其完否卽是欠也量所欠多寡責治誰有逃者

按錢糧分限固也然所謂分限當酌量土俗除去農蠶之時就農事中南北遲蚤不同又當酌量閒忙之時先時細問風俗務與人情相便且田中有出產之時方可定限催完不然則許子之齊物貢法之取盈不但失時且恐揭債難完也

○應注比數

應注比數限數注明則應注比數然刻冊中頭一行只刻第一比完過五字次行要刻第二比合完過六字第三行要刻第三比合完過六字下而空處待塡完數餘仿此夫二比後必要合完二字者以便合完數好對前合該數一覽易明故也以上二項妙竅皆在合字每比下要刻差快手三字差快手三字用刻余空處候拏排年花戶時朱筆注之於此姓名注在冊中非拏到責銷訖不能沒此朱字最簡最要之法今居官拏人往往有制簽行票竟不銷者無冊易混事多易忘故也

○比分完欠

比分完欠今人比較一槪都赴衙門聽比非也鄕人廢農上街一日有一日之費巳當體卹且催完者安逸自在負欠者刑責難逃勸懲明白方肯上納今若一槪比較又兼差人里長保歇都到大縣中當有數千人擁擠堂上如市大不雅觀刑煩日短人多難認懲責亦不明白以故有包收錢糧臨時出錢雇人來比回家不催如故者有一人替打十數次徒使姦棍賺錢者有皁隸得錢刑輕刑重者有更深事混方打而潛逃者有左手持銀右手去衣官府見其手中有銀輒行饒打令堂吏收庫及至人混又私持銀而逃且復東入而騙比者如此混亂官府視同兒戲比較猶如趕場而戶書因緣爲姦乘此亂絲場中正好百般作獘以故那移浮簽洗攺數目如此比法𨿽使手打千萬人何益於事故比較第一要分完欠分完欠之法何如辟如初五日當比則隔二十日前卽大張告示示以初一日封櫃不收錢糧如有上納錢糧者俱於前一日內投櫃違示者不收至初一日卽用封條封櫃合收頭稽查流水收過若干又令戶書稽查廒經比較冊某甲某戶完若干欠若干造淸徹簡明一單同流水於初一日午時送衙稽查稽查無異卽於是日晚堂大張告示云某縣爲摘比事照得本月初五日合應比較除將巳完合限者免比歸農外今將拖欠排年姓名開列於後至期務要出身赴比毋違如此分別完者十去六七矣又不用差人保歇堂下人少何等淸楚易查唱名跪下細問不完之故猶如鞫訟者然排年不催責排年花戶豪富姦頑不肯開銷當時將廒經查明卽拏一二豪富花戶完糧之家髙枕安臥雞犬不驚抗拒之家排年報出一審卽到誰人不完誰人不相勸早完豪戶拏到不但要查他本年錢糧連以前一連幾年俱追票查考如幾年不完一一俱要監追完明方許釋放其本年分者作本年錢糧以前年分者作帶徵錢糧如此追帶徵是從豪惡中追解又不用別排年又不平頭起賬連累了窮民何等妙絕至若討錢替打光棍細考錢糧多寡完欠根由不能答對便知是假且打過一次必有棒痕西出復進一看卽見遇此等人當用粗板打五十板用枷枷了艸紙封皮封上仍提雇人排年本身與不到排年同補比至差人𨿽欲受賄不提乃差人名字與所拏排年花戶名字已朱字注在第幾比之下誰敢漏了一人如此而糧不完者未之有也

○細審排年

細審排年今人只爲完欠不淸比較混雜遂使堂上之事萬頭千緒打發不開縱打幾千萬板何時得將排年一審惟完者去而欠者比堂上聽比之人多不過百餘人少不過四五十人耳由是逐人叫過跪下可以用審蓋刑杖臨身彼只得眞實細說或系收頭墨帖私收或系積保下鄕包攬或系豪民學霸拒逋或系衙門人役作姦舉數十年不能查不及查之獘一一盡行供出若系排年作獘又有拏到花戶對理𨿽一家中父子兄弟不能相知之獘漸可合盤托出而就排年之口供或某處地肥某處地瘠某方米貴某方米賤某處民淳某處民刁一一皆可洞了如排年系善弱窮窶之人又可淸查出豪彊躲役者爲之均其勞逸如排年系慣刑受雇之人枷責如前以後再不敢賄入騙比矣

○摘差總差之殊

摘差總差之殊吏書欺官討錢每於開徵之日一甲寫一雇票謂之押差或謂之總催每一快手一二十兩賄買戶書寫就官府聽說催糧不知其姦輒從而行之錢糧反從此不完官聲亦從此大壞矣夫催糧而糧反不完何也蓋快手借票催糧原非爲催糧計不過借印票在手無端索害鄕人農民多不識字又多良善之人彼卽有完票在家快手欲無端害之幾十里外向誰分訴況票中原系籠統囫圇總催一甲之數又不曾分趙甲錢乙某欠某完如何不可家家嚇詐是以欠者催完者亦催今年催明年後年還催需索打發魚肉無厭一張票乃一快手幾年生活也最可恨者刁悍之風凡遇鄕民有喜慶事則三五成羣袖藏鐵鎖叫出門外嚇以鎖去縣門喜慶時誰敢抗拒只得用屈錢誆買尢可恨者替人報復私仇俟農民上街拳搥揪扯說你家不完錢糧又說某起來你家時毆打公差鄕民懼怕只得整酒送錢受害無極如此之類不可勝數鄕民視差人如虎狼所以人人不敢上街多將錢糧交與差人收戶保歇替納諸人通同入手與戶糧房一體朦朧花費官府比並又捉拏百姓重賠縣中冊籍不明又加差人口毒卽來辯官亦不信及至到官監禁多時事亂如麻又不過作一獘竇保出放出錢糧依舊不得到官百姓如此受苦如此怨官而錢糧仍不完者職此故也夫差人之害如此而今每比又摘差快手何也蓋害鄕民之差人不可有拏姦民之差人不可無若排年誤比豪家抗令不拏則惡人易做良民難做矣且票用摘比小票止可用之一比不可用之他比止可用之一人不可用之他人非若一甲總催之數無姓名無完欠可以家家嚇詐且拏到卽毀之不畱日後作獘故有宜用票差不宜用票差不可不知也

○摘拏票式

摘拏票式某縣爲拏比事照得某月某日某甲排年某人悞第幾比或排年某人供報某人逋賦合行差拏限某日到不許替身代比如違查出與差人同究此票比後卽繳不用毋得嚇詐他家須票

○二比卽拏花戶

二比卽拏花戶或曰二比拏花戶不太驟乎曰我未開徵時已將完欠淸楚之法及豪家違限卽拏之故已明明張告示矣且拏及貧寒則人心憤拏及屢年不完豪富則人心快況亦非盡人而拏之也責問排年待排年報此人出須要將廒經查明果系糧多果系分文不開銷或太不合限者然後擇其一二而警之催徵若不拏花戶遇排年善弱者必不能催豪惡再無完日矣善弱排年百姓中最可憐者也反替豪惡者代受刑責有是理乎若見事不透必俟歲杪方行槪拏則民間平日不知官府著落花戶之意徒虛度有秋之時而臨年快手四出家家捉拏反似官府之酷虐故隨時查限鵰拏此爲催徵閒裏之忙著世未有不催花戶而排年能積總者也依此法行一二比民間自知冊限分明勢難逃躲富者自蚤蚤上納貧者亦趁收成後自然營糶全完反免後來拖欠之害但靑黃不接與農急時不可比拏耳以上意告示內要明說

○民自投櫃之獘

民自投櫃之獘小民自秤自封自投櫃名非不美但溫厚之家只圖淸吉自在不樂差人呼喚往往於本額外任意增加在不肖之官欣然自謂得計而民間曖昧嘗我我遂隱忍受之於靑天白日謂何且一時一事𨿽似得策若他事有曖昧嫌疑則河水難洗矣士君子兢兢不苟豈情與人殊誠存此皎然心事欲畱之以有待蒙曖昧而不疑當瓜李而不懼此也故陰取富室之資一不便也一邑中富人本分人愛自在人恆少愛小便宜之窮人愚人及刁棍人恆多萬一窮人愚人棍人輕少將拏之乎抑置之乎置貧愚猶可置光棍非法差人拏之卽不加責罰而打發差人之費已數十倍於短數矣且富家一聞差拏短少以後上納益重名色益穢窮人愚人棍人一聞差拏短少流謗道路千萬轟然始而告示自秤本屬極美之名繼而道路流傳反屬敗名之囮昔一令甚慧竟以此敗官二不便也

○掛牌之非

掛牌之非每戶設一牌依糧數多寡序列姓名在上先掛在第一門上如完則掛在第二門第二門不完則第二門聽比下仿此謂之掛牌此法言之似便行之則煩何也天下糧多者未必盡富糧少者或反易完今若勒完後牌方得去則在頭者獨苦矣萬一第一門完過交第二門時卽已臨比牌到卽比人情乎且牌到未完臨限誤比彼此決有推諉勢必差人查拏查拏則差人從此得志家家攬到又落衙門圈套中矣細思之

○分頭總催之未善

分頭總催之未善一戶中將糧分作幾分每一分查糧多者開在單前謂之分頭此一分頭卽催此一分各甲錢糧不用裏排等項夫以本戶催本戶豈不似便況廒經當堂查點似亦法之最公者但黠人之計偏詭彼知我用分頭之法多將己糧詭名散作數門而遠鄕癡愚不知打聽者則錢糧翹然多於眾人矣或無此多糧人家又將兄弟叔侄合作一門使之糧多官府不知其姦以爲當堂查點之至公而不知乃黠猾之傀儡也黠猾者腳手巳自如此癡愚者能催之乎不聽其訴恐不能也訴而攺之又不勝其煩凡事不細思到底其法必敝

○小民不自納之故

小民不自納之故人情誰不願自納錢糧所以然者有故耳一則白衣帽不便出入衙門二則收頭重秤欺善苛索銀匠傾銷打印勒銀不少三則豪民後到卽便秤收善良先到終日伺候尢可恨者積年包攬不喜人戶自納則密令衙門人或街市光棍平空扯住輒說某人爲某事脫逃要伊名下跟要或搜索納糧人往年陳事或尋本裏本戶別人官事及別人拖欠事或拖赴縣官佐貳或私牢在保家甚有官府不察輒責而置之獄者虐焰四聞小民始以城市爲阱矣光棍見小民之怕上街也則又至鄕誆民替渠完納以免鄕下排年街上諸事之苦愚民如何不從故前項須一一痛懲又時曉諭小民令如赤子之於慈母可以人人盡言而城中積年猶敢阻小民之自納致有包攬侵分墨帖私收之獘者無是理也

○禁擡銀之害

禁擡銀之害刁黠排年往往不肯涉遠零催花戶惟於將比先期向富家總借銀兩以完官府限數謂之擡銀及比過則一一向花戶加利科索指一科十魚肉無厭此有三不便焉窮民賠利一也排年遂科索二也以催收國課之故開豪富放賬之門三也有司於此宜出示嚴禁須要散催花戶務令小民自納如仍前者重處

○比較分合之殊

比較分合之殊比較欠糧排年我之欠數旣淸而縣又小則聽比之人亦更少矣午堂審事後一日總比如州縣極煩聽比之人尙多則初一日比幾里初二日比幾里初三日又比幾里在排年輪流按日伺候在官府亦從容不勞但須要告示明白耳

○查散由票

查散由票給過收頭由票一要掛逐起總數恐收頭藏匿私收民糧一要不論已收未收多收少收給則一齊俱給俟拆封日交堂總算除拆過幾多封用過幾多張遺失者查追不遺者又用作第二次平給每發幾多張要不多不少如此則可以革收頭買票之獘

按收頭多有私流水若不數票查其在否則納戶得票但見其上私流水卽回不知其未上官流水也故查侵欺在數票

○比較紳士

比較紳士所任地方風俗淳厚紳士俱肯完糧此善地也用前法一槪比較足矣若風俗不然須單造士夫錢糧文冊待百姓錢糧將完士紳之家才去催逼人有良心我復優異有法如此而不完者無是理也今有司身先不淨又無刻冊及至臨比多聽積誹之言說某紳不完某紳詭寄疑怒交集誰肯平心夫詭寄收籍諸獘海內巨家難謂盡無然我已將挑出另冊明白優其禮貌則詭寄太多在本紳名下彼心亦自難安其不在挑出之數者盡法比較彼亦無以置謗若富民將糧收入紳戶前後俱免不得上納彼何苦以賄寄之況富戶寄籍宦家亦祇恐官府不明差役相害耳我法簡便萬戶安枕何須寄頓且我徵法明白易簡工夫多暇卽有詭寄亦可一一查出誰敢欺瞞今人百般致疑動憂飛詭多由處之未善此竅未透故耳凡天下至妙之法未有不出於至簡者也

○秤收

秤收立意重秤世固有若人亦有忠厚之人不能察獘利歸各役名歸官府者立法之始凡遇出門拜客卽停車於各街行市中親取戥子多把到後堂喚匠依式造定大約戥子一兩準準一百分者拆零碎封合之一兩必有餘銀三分惟總錠完者則無此數若拆封後算不合數卽獘也百姓完糧宜隨其便只用一塊不許添搭若有小塊添搭收頭易於侵匿二獘也或塊或錠俱要毛邊不要錘邊收頭重秤在櫃人去後私地夾去又錘邊使不見迹三獘也良善之家分外重秤多取或系親知或系光棍上納則一錢寫作一兩此𨿽實實不偸銀而已暗將重秤良善之銀蓋作光棍人情矣官名日穢收頭暗地偸笑四獘也納銀入櫃原有次序官府不察不能使之登時依序入櫃而聽其優遊顚倒起封暗換五獘也釐獘之法無他只是要公平秤收足數不重不輕又要梗錠梗塊不許添搭又要毛邊不許錘邊又要一封一封細拆過不許重科良民替光棍蓋腳又要知趙甲上櫃須將趙甲封登時索穿入櫃然後秤錢乙一封穿索登時入櫃錢乙入櫃然後秤孫丙李丁不論審事喫酒在外在衙忽然發一封條封櫃有一封不入櫃者責有一封倒了次序者責則百獘皆淸窮民受福矣不知此訣𨿽懸十鑼誰人敢敲

秤收之處大張告示不許潛藏私釘大戥鏨子夾翦有人首出者重懲若回家收銀倍責若干

○櫃式

櫃式櫃底釘鐵圈一个牢系長細索一根將索頭從櫃面眼口度出櫃面眼口又將一小木梆橫安塞住可翻可滚翻梆肚在上則銀納肚中一翻一滚銀封卽翻在梆下不復能取出封漸多自然擠到底矣櫃面眼口大約橫二寸長三寸夜間用鐵轉皮蓋鎖仍固封至櫃側開口處常常固封拆封方啟

○收糧時刻

收糧時刻凡收糧每日自天明起至未時止皆是收糧之時不可使收頭一步擅離以至百姓等候然過未卽止不收使下半時閒暇方便收頭戶書將每日流水收數同登廒經明白如此則不惟比較冊限完欠分明而廒經家家限數完欠亦自分明無絲毫之混亂矣

收頭要換替个个守櫃

○拆封收支冊

拆封收支冊此冊刻法至易只在冊邊刻收數支數二字便是凡拆封一次在收數冊第一行上寫某年分糧某月某日第一起拆封收數次行落一字寫一收某里某甲銀若干又次行平頭寫一收某里某甲銀若干照里甲之序寫載後煞一次總數謂之拆封收數冊支過解過者一一登記在支數冊上第一行寫某年分糧銀支數第二行落一字寫一支某項第三行平頭寫一解某項謂之拆封支數冊

一起收數與各甲比較冊一比數對二起收數與各甲比較冊二比數對已解支數與錢糧總刻淸冊下一截已登記數對

○拆封

拆封拆封不可在後堂當出堂開大門關上二門一切閒人俱趕出只用戶書算手二人用刑皁隸四人立堂下有司官升大堂髙公座以便四望堂上用桌左右各若干張都要近中順列各裏各櫃順桌擺下每一里桌與櫃離第二桌與櫃各三尺每一櫃選各房科中一忠實者監秤櫃頭只許取封不許秤銀監秤者要先看銀封數放定戥陀在星上方許放銀在盤平準不差公座上自見如有輕重或旣放銀又將戥陀遊移不定不是復位是輕此處便有獘吩咐眾人一齊都止行開將此人所秤銀自家秤兌如果有情獘監秤者不言同責有司官或細驗銀封次序或抽驗銀封次序或時多暇則一里單秤或堂寬時忙則諸裏同秤總只要封封秤過處處畱心諸獘自絕

○支發錢糧

支發錢糧收頭於拆封數日前報過收數若干則拆封前一日卽在衙中查刻冊要緊者開一單某幾多某幾多所支所發如各收頭報收之數而止蓋才收卽發庫中無多積不至有盜賊之憂此妙法也應支應解數旣定俟拆封總合後卽照應支之數照數封在條臺上再俟封完然後擊鼓升堂開門一一唱名當堂面散庶無庫吏豬油打糊起封侵取之獘矣再照一兩平秤亦有三分嬴余此自然長物也如有公費應用應賞處則用之如不用宜再酌量餘數支發別項臨時補記單上存衙所發之數在所收之外卽余銀也俟他日拆封算出除用便是

按解發錢糧不可不愼恐眾人紛擾或至重發發過一封卽注一封發完本項卽注發訖二字凡一切秤兌之時各役俱要脫去長衣小袖髙找偸銀之法萬千非可一端盡也再照支發錢糧或按季或先期俱不容聽人情支發一聽情則滿盤俱亂有許多不好出來須預先吩咐戶糧房毋俟情到以致難處

○傾錠起解

傾錠起解每一錠五十兩須要足數恐各處銀色不同多有鉛气且司府法馬必重於民間市戥仍宜於余銀內每錠再加五錢傾錠訖出示傾錠加添俱出本縣凡官銀匠不得幫扯各銀匠如是則我所賠者不多而歡聲載道所得者倍屣矣至若起解不可令窮民賠苦致派里甲宜以官吏起解但給之盤費便是亦取之餘銀中

○查比批回

查比批回錢糧起解按日計程寧寬四五日遲久不到者比家屬務以批到爲率然須預吩咐之不然彼以爲勞苦遠方而家屬受比非情也批回到縣日仔細磨對恐有洗攺之獘此等亦要預先吩咐以伐其謀

○兌支不便

兌支不便各役工食官給由票令其各裏兌支當事者每行之爲其菽粟布縷皆可作數便民故也不知刁悍之地虎快下鄕無端且索人銀誰肯以雞鴨布縷抵數政恐有比上糧更苦者且吏書作獘或將一戶錢糧分派四五處彼去此來供給騷擾更多則反不若不兌支之爲愈也查扣空俸空役

縣學各官或有升遷丁憂事故者退革一切各役或有空日工食者俱宜登冊扣算查出候解候用勿爲書手所賣

○銀庫防閒

銀庫防閒銀庫第一要緊事一有損壞務卽修葺極堅重門鎖練層層鐵裹竹紙方做封皮麵糊切防油蠟快手中尢須擇聰明武藝者十數人時加訓練俾之不時在堂以防不虞

○錢糧不可借解

錢糧不可借解到任後以前拖欠未解錢糧必是催繳如雨此𨿽是上司來文亦由本縣吏書通同發下官府不從源頭處淸理見吏書來稟當借卯年某項錢糧急解寅年丑年某項若依從一次此後滿盤俱亂年年月月再不得淸楚吏書乘亂絲中方好作獘恐貽害官守釀成大禍有不可言者不知任前錢糧𨿽系帶徵該催然系前人手內未完就令代人參罰以後正徵淸楚年年全完自可徐徐開俸卽不然設法追徵舊欠至誠勸化良民除窮家糧少者免問外查出富室拖欠者使酌納起解再則查庫中歷年獘竇細心搜尋上司緊緊來催只將此等姑解以塞其口謁見時仍備陳我立法要淸一年解完一年之故如此則上司亦未有不俯從者故凡在我手內本年錢糧只解本年正徵切不可輕信吏書致滋獘竇

○殘年錢糧

殘年錢糧假如到任在八月十月以後謂之殘年錢糧恐署官徵收將完而急緊正項未解又屬我任後錢糧此項最爲難處亦勿輕信吏書預支來年之銀以解此項當細查此項糧銀系何年何項借支乃查此年拖欠設法追納大都州縣辛苦只在第一年若肯克已賠淸又細心補解第二年無難處之事矣

按舊欠未完未必皆小民拖欠或系戶長保甲收用或系戶糧庫吏同侵其中獘難縷數到任後糧思細查惟有事關那借或借而又借者獘正在此可單作舊欠冊一年一年查之勿混入自我立法新糧內恐攪亂不明又不可遽提排年花戶比較則欠未追而民先擾也

○透支

透支辟如寅年公費只該二百四十兩前官支過五百兩則多支過二百六十兩曰透支謂透過去支也此等若是有吏書作獘侵費官銀者追出補足大幸若無此等此居官第一難處須要細心設法補明再不可得則無他說有賠而巳勿見初任之苦輒有那移第一年賠過以後一釘一眼不賠分毫矣年年淸楚不怕人非不愁後患髙明思之

◆兌量漕米

糧長載漕米赴水次旗甲船到兌之旗甲謂之兌米各處規矩不同有委糧廳者有委刑廳者亦有州縣自兌者

一要知烤炕火力凡刁姦糧長旣將水入米中又將炕米竹笆多用咸水浸透以圖火烤不折而旗甲凶橫又用大火烤炕甚至四邊承笆磚石之髙下亦爭競不休者總之火力大小酌量得中其次訪問舊規每解折幾多以軍民各不偏虧爲主

一要知制簽挨幫吏書得錢多將豪猾者幫在安穩無風浪好處忠厚者派在不好處宜公平制簽定之某糧裏小糧船幫某旗甲大糧船如此庶不致多獘

一要禁旗甲多索凡糧民𨿽豪然赴水次則勢亦孤矣旗甲一船上父子兄弟親戚及預備投河刎頸圖賴人皆在焉其需索之名除正米耗米外仍有零尖踢斛無籌灑倉之費今後宜請詳糧道預定之每正米一斛加耗米若干其餘務要一切盡革

一要一齊開兌不許混亂糧船民船各挨幫訖兌米官須要三令五申圖賴者責混淆者責不公道者責不一齊者責每鳴鑼三聲岸上令一人大叫開兌第一回

使各船皆兌第一回

一回兌盡訖然後又兌第二回

如此則不惟過數淸楚亦可盡革稽畱勒掯之獘

一州縣簡僻米可親收民得省費此快事也煩劇之地勢不得不因土俗委之糧官戶吏印官無法稽查量之不能不量又有折幹侵耗之獘及監兌少米罪在印官爲之柰何曰法莫妙於置小倉每一大倉廒看系幾十閒每一間注定收米人役姓名在大倉而上不許將米亂收亂囤每甲該上之米卽堆在該入某間之外遠遠堆積其大倉廒每間四五尺外各放小倉一个此小倉大約以裝五十石爲率用烙烙過收米或示雙日或示單日使小民上納本日公事少畢州縣印官不拘時候那閒至倉小倉已裝滿者一齊令收米人役卽刻掀進大倉內不問而知其爲足數五十石也掀後卽加封鎖有餘者再堆俟下次入大倉不足者不開大倉仍俱卽刻記號簿明白稽查片刻可了又升合難混此至簡至便之良法之不則收米之人獘病無窮

再照各省規矩不同如楚省每米一石徵水腳三分蓋以爲運米船錢水腳之費也然此項銀多系糧官戶吏侵費大半能查其餘剩不但可以置小倉且可整大倉不累里甲矣

◆查盤倉庫

查盤官不在嚴而在知嚴則徒爲吏書討錢之資知則事體不至爲若輩所賣何以明其然也蓋今查盤州縣文冊原非州縣出入底本皆系州縣吏書新造之冊凡有獘不可見天日者皆盡行刪除極其淸楚矣縱有借支透支犯那移之律者彼必有伺候答應之語以待查盤官之駁問其實眞正獘病則不在乎此也查盤官不知往往於新造冊中備極推敲反復駁問而本官吏書誆哄官府不肯實稟故意徹夜打算及曉則出極嚴駁條多系難爲官吏之語在查盤官方以爲自己風力不知己之吏書乃借此以索錢及滿所願則以州縣所回答者稟曰此項委系無獘但可問那移之罪是一查盤官徒爲書役州縣之傀儡而一番查盤徒爲書役賺錢之騙局也眞獘病何如曰方今拖欠獘竇萬種皆起於查盤從新造冊查盤必新造冊皆由庫簿流水不可查盤庫簿流水不可查盤皆由於完數多支解少完數多支解少故不得不以完作欠而牽合以就支解之數又不得不假稱緊急以借解巧立名色以透支而借亂絲場中庶可掩以完作欠之獘凡今起解不足竟成中飽者職此故也然則查之之法何如曰欲查眞獘先弔州縣流水庫簿底本凡眞底本斷未有與新冊合者也此爲查法之一新冊與眞本不合看其新冊欠數之多與眞本欠數之少所爭若何此卽侵欺關鍵處此爲查法之二州縣旣稱拖欠若干卽應拘排年欠戶聽審聽比如欠戶排年不到卽系已完在官吏書以完作欠此爲查法之三州縣錢糧額編之數𨿽系守道核實方刻由票然核實發下誰人將由票討守道冊一查官府知算者少吏書作獘者多試將由票起科之數一算不知浮派多少此爲查法之四錢糧除透支外凡借解者每年每項必有額派今但云借卯年銀解寅年某倉口不知寅年某項額銀固原有額編也卽弔寅年比較底冊查之果系民欠否再弔寅年流水查之其中收數果一一盡解盡合否盡弔歷年流水來再將前錢糧刻冊法使某年收數盡歸在某年某款下某年收數又歸在某年某款下收數解數必是參差一毫難掩矣此爲查法之五有此五查法則千瘡百孔一齊畢出庶謂之眞查盤然此法上司往往未嘗一行欲行之必上司初到毅然任怨卽將查盤舊套抹煞另刻錢糧淸冊如前州縣刻冊法乃可徹底淸查耳而不然也則將柰何曰無嚴出駁條以受書役之驅使無枉作威嚴以供州縣之揶揄但就新造冊中之數查其批回之眞假領狀之有無及責備吏書勉搜次等獘竇以報命如是而已矣若於新造冊中求之愈苛則騙錢之吏書愈喜而查盤官受愚弄之名愈不佳故曰查盤不在嚴不可不知也倘上司同心聿釐俗獘以肩莫大之怨則有眞查盤法在矣

凡州縣庫貯秤盤之銀多有官吏侵借庫本無銀暫於富家挪來以瞞查盤官而隨卽掣出者凡遇秤兌過宜卽查某項錢糧要緊實時批差起解限解過日將批回赴查盤官注銷

倉谷之獘每每將谷盡積在一二大倉內使查盤官不能盤髮牌之日卽票行州縣要每倉分裝編定字號待到縣日抽量又諸倉中惟冷淡污濁處倉其中必不足宜查之若齊整則必量足者也然亦須開倉一看

政學錄卷三終

●政學錄卷四

畿輔叢書

棗彊鄭端輯

積貯倉庾

糴谷條約

放收倉谷

賑濟饑荒

存卹煢獨

鄕甲至要

分派夜巡

弭捕盜賊

審察盜情

◆積貯倉庾

呂坤曰大凡建倉擇於城中最髙處所院中地基務須■﹝金敖﹞背院墻水道務須多畱凡鄰倉庾居民不許挑坑聚水違者罰修倉廒

倉屋根基須掘地實築有石者石爲根腳無石者用熟透大磚磨邊對縫務極嚴匝厚須三尺丁橫俱用交磚做成一家以防地震房須寬則積不蒸須髙髙則气得泄仰覆瓦須用白礬水浸𨿽連陰彌月亦不滲漏梁棟椽柱務極粗大應費十金者費十五二十金一時無處固利於苟完數年卽更實貽之倍費故善事者一勞永逸一費永省究竟較多寡一費之所省爲多也

風窗本爲積熱壞谷而不知雀之爲害也旣耗我谷而又遺之糞食者甚不宜人今擬風窗之內障以竹篾編孔僅可容指則雀不能入倉墻成後洞開門窗過秋始得幹透其地先鋪煤灰五寸加鋪麥糠五寸上墁大磚一重糯米雜信浸和石灰稠粘對合磚縫如木有餘再加木板一周缺木處所釘席一周可也假如倉廒五間東西稍間各用板隔斷與門楣齊谷止積於四間畱板隔東一間如常閒空值六七月久陰气濕或新收谷石生性未除倘不發泄必生內熱州縣官責令管倉人役將谷自東第二間起倒入東一間閒空之處一間倒一間是滿倉翻轉一過熱气盡泄本味自全何紅腐之有

太倉禁用燈火今各倉積柴安竈全無禁約萬一火起何以救之以後不許仍用官吏以下飯食外面喫來不得已者送飯冬月但用湯壺如違重治

積谷有四贖罰糴勸勸借之法非凶年決不可行蓋民之好義由感不由劫官之借民可一不可再故畱富者之力與情用之凶年最爲喫緊至於律𨿽禁罰蓋罪外加罰耳果不問罪而罰谷不折銀而納谷懲罪人寬重法以備萬民救死之資誰以科罰罪之哉

州縣上中下不等每年各有月報額數多者數百金極少亦百餘金一半春夏積銀一半秋冬積谷凡州縣之可以罰人銀谷者皆爲朝廷有備賑之政額定月報故可因之罰人也

積貯系民間生死當務之急有急於是者乎今預備等倉無郡邑不設矣蓋凶年以備賑貸兵年以佐軍興何者師行無餉則劫城守無食則變故米粟之積府五萬州三萬縣一萬五千歲歲出息而不貸凶歲出貸而不賑可當孤城三月之圍可支三軍十日之谷蓋常變者不可必之事餱糧者難多備之物倉廩之設不獨爲歲也今欲備荒莫如貴粟欲貴粟莫如一切之政皆以粟然而事權有在守令有不得專者惟是廣丰年之糴酌隨年之散凡官銀除正項起存外其餘新舊貯寄在庫各色銀錢但遇穀賤之年盡數糴買每年春散分爲三等極貧平借至秋抵斗還倉次貧息借至秋加二還倉稍貧賖借以春放之直收秋成之谷其三借多寡之數悉令鄕甲長保催以防逋負其倉分立於鄕村遠近之間以便出納不五年而粟倍倍則以額粟還官倉以倍粟爲社本凶則當年緩三借之徵大凶則極貧免還寡婦孤兒之貧者免還流移者免還息借賖借者待丰而還名曰兩利倉【此兼義倉常平二法】

自邪教盛行民間修寺觀崇鑄塑進香建醮無論富貧隨社錢者十九可痛加省諭攺此錢爲救命會錢一月兩會各量其力多者一會錢百或五十以次差減極貧者錢一十立爲簿以約中之殷實公平者掌之不許放借以起爭端須穀賤之年盡數糴買露囤一處不必斂散以防侵冒至大凶之年誓神報官照本分給各救身家好義之人不願分領者官給旌獎其不積者不必督責另造名冊報官凶年公私俱不準賑名曰鄕會倉【此卽社倉之法但不出息】

中人以上之產每歲所入分爲四項先計糧差之用幾何次計凶荒之備幾何次計衣食之資幾何次計應酬之費幾何歲有餘則增凶荒之備歲不足則損應酬之費甚者寧減衣食之資而凶荒之備勿減分毫蓋一日一食猶不至死十日無食必不可生此民間第一要務鄕約報其數目鄰佑稽其虛實積多者另加優獎浪費者罰谷入官名曰自救倉【此仿周禮耕余之法】古人積谷大都有四法其一爲黃承之事平糴每歲於禾麥熟時以錢販糴至新陳不接時照原價糶出價值不增升斗如故此種徳善事也其次爲耿壽昌之常平倉穀賤時增價而糴以利農谷貴時減價而糶以利民無歲不糴無歲不糶新陳互易出入常平又官民交利一法也如遇丰年或於田畝正稅外勸諭每畝一升入倉備荒或有人願捐積者聽其捐入專用備荒謂之義倉此亦一法也宋崇安縣開耀鄕有社倉一所朱文公請於本府得常平米六百石夏間給與人戶冬間納還每石量收息米二斗自後逐年依此斂散或遇小歉卽蠲其息之半大饑則蠲之至十有四年將原米六百石納還本府遂儲息米三千一百石將來依前斂散可免收息每石只收耗米三升此社倉法也

呂叔簡救命會勸語

○呂叔簡救命會勸語

呂叔簡救命會勸語天地間有第一件要緊事我說與百姓們知道且如今百姓們過日子有地土的人家一年收三二百石糧喫穿使用潑手大腳也只夠過了一年明年收百五十石或百名喫穿使用那上攢下也少不得過了一年試想那上攢下時也不曾少了喫穿也不曾缺了使用只是不得風光寬綽耳肯將那收三二百石時畱下一半入倉下窖防備凶年只當作今年少收了百石百五十石有何不可那窮漢就要積攢那里得來果以性命爲重自个窮算計你就有窮時也少不得一日喫兩頓飯有一時也買一壺酒一斤肉喫或一人帶累到官也有費一二百錢時或隨會進香蓋廟也有費三五百錢時我勸你一日應喫十文錢只喫九文便餓不死每日攢得一文一年可攢三百六十文遇著穀賤時可糴兩石忍上三年可攢五六石谷再養雞豬或攢糠菜或與人家做工喫了飽飯又得幾文工錢多少隨時積攢不消十年永無忍饑受凍之理想那萬曆九年十年連年天旱說起那个光景人人流淚平涼固原城外掘萬人大坑三五十處處處都滿有一富家女子父母都餓死了頭插艸標上街自賣被一个外來男子調戲一言郤又羞慚兩頭撞死有一大家少婦見他丈夫饑餓將死將渾身衣服賣盡只畱遮身小衣又將頭髮剪了沿街叫賣通沒人買其夫餓死官差人拉在萬人坑中這少婦叫喚一聲投入坑裏時當六月滿坑臭爛韓王念他節義將妝花紗衣一套要救他出來他說我夫身巳餓死我何忍在世間喫飽飯晝夜哭三日而死同州朝邑一帶拖男領女幾萬人半是不慣辛苦婦人又兼兒女連累困餓無力宿在一个廟中哄得兒女睡著五更裏拋撇偸去有醒了趕著啼哭之都著帶子捆在樹上也有將毒藥藥死了的慟哭流淚豈是狼心也是沒柰如此又有一男子將他妻賣錢一百文離別時夫妻回頭相看慟哭難分一齊投在河中渰死萬曆十四年邯鄲路上有一婦人帶三个小兒女路上帶累走步難前其夫勸妻捨棄孩兒夫人慟哭不忍其夫賭气兒先走了數十里又心上不忍回來一看這婦人與三个孩兒弔死在樹其次慟哭幾聲也自弔死又有一男子同一無目老母與一婦人抱个十數月孩兒同行老母饑餓不堪這男子先到前村乞食供母這婦人口中還喫著沙土仰臥而死老母叫呼不應摸著兒婦知是死了也就弔死道傍這男子回來見他母親弔死又見那兒女看看將死還斜靠著死娘身上唆你也就撞頭身死西安府城外有大村千餘家居住一時都要逃走那知府慌忙親來勸畱說道我就放賑濟這百姓滿街跪下訴說多費爺爺好心念我饑寒就是每家與了三二斗穀子能喫幾日怎麼捱到熟頭趁我走得動時還閘掙到那丰收地而且救性命大家叩頭哭聲動天那知府也慟哭放他散了走到北直河南處處都是饑荒那大家少婦那受的這饑餓奔走都穿著紗緞衣服死在路上當此之時慈母顧不得嬌兒孝子救不得親父眼睜睜餓死溝中路上狗喫狼餐沒人收屍朝廷也差官將四五十萬銀子放賑濟一个人分得一錢半錢怎救得一家饑官府也開倉散穀子一个人得一斗半斗能喫得幾日飽想你平日空蓋了許多寺廟塑畫了許多神像打了許多醮事燒了許多金銀那个神靈救得你想那好年成時胡使亂費只嫌窄紬衣布裳只嫌醜吹笛打鼓還嫌不中聽好酒好肉只嫌不中喫卻將那平日弔下的畱在這時用怎到的喫楡皮艸根還餓死了俗語說爺有不如娘有娘有不如在手只望百姓們口那肚攢隨貧隨富除納糧當差外寧好少使儉用寧好淡飯麤衣好歹多積些救命谷多攢些救命錢寧爲樂歲忍饑人休做凶年餓死鬼且如老鼠盜雜糧積在穴中沒時備用鳥鵲銜棟子藏在樹裏冬月防饑你曾見荒年餓死了多少鳥鼠人生過日到不如鳥鼠見識可嘆可嘆昔時有个唐修腳他兩腿雙瘸家有老母沒人掙錢養活他學了个修腳生藝每日喫了人家飯食還落的幾文工錢養他母親又將瓶子一个埋在地中用竹筒一个通入瓶口每日投錢一文年終取出來與他母親買件衣服你這窮百姓眼捷手快一手那攢一文錢也不打緊鄕約中發个願心隨个窮漢會兒窮漢攢錢多的我查出來分外賞你假如凶荒之年家有積谷一石者官加賑三斗有積錢三百者官加賑一百家無分文升合者不準賑濟百姓自家有得一半官再助些可以接濟熟頭捱出性命若赤手空拳便與他三五斗谷一二錢銀終來也要餓死不如那將來救那一半的性命我和你先說明白到那時候百姓們休後悔

◆糴谷條約

呂坤曰年丰積貯爲急穀賤糶賣爲難聽民納谷抵銀似爲妥便果納者無人用官銀糴買出糶之後將本銀歸庫公私兩利緩急足恃合立款項徧行曉諭

一在庫各項銀兩除見在起運者難以動支外其餘本色解剩及一切無礙及待支緩解官銀不分巳未報部盡數糴谷收貯在倉待明春出糶以爲余利作倉積以其原銀還庫藏以其每遇穀賤之年再借以糴再糶以還總之有谷在倉卽有銀在庫要在轉移以廣儲蓄耳

一小民糴谷納官不免火耗添搭銀匠傾銷起解不免折耗補賠官派人夫糴粟不免街市騷煩今行簡易便民之法凡貧民糶賣不便者盡本身差糧銀數照價納谷務要極幹極淨納九斗者準一石其情願納銀不領谷票者聽從民便

一收谷之法州縣倉用佐貳官一員大戶二名一同監收務照市斗臥量取平不許重收一合價照市價不許少算一釐谷到卽收不許延遲半日登記須明不許錯上一人該州縣務照發去簿票格式掌印官先將簿票塡注花戶銀數簿送與收官票給花戶花戶納谷到倉倉中照谷算銀於納戶票上印納訖二字納戶執票到櫃該櫃收頭卽與勾銷赤歷票仍花戶收照其谷濕而多糠粃者徑不準收谷果漧潔而經收人故爲刁難及重收遲收者許鳴鑼聲冤當堂驗實經收人重責究罪

一遠鄕之民赴州縣納谷不便各鎭店城堡有幹靜寺廟處所卽於該年大戶擇選公正能幹者二名領官銀置買席艸將附近願納谷石之人照依本州島縣時估收受亦照州縣倉收之法如價隨時貴賤者務要記日明白與縣對日驗價其納戶票上亦印納訖二字納戶將票總付里長到櫃勾銷赤歷里長將票帶回隨便給與納戶存照谷收完日用心積貯不許雨地濕浥鳥鼠作踐待明年糶放谷石仍用原買之人分毫不差者經收人役重加獎賞如有徇情濫收濕粃及捏數妄報虛出完票者坐贓問罪

一納谷之法全爲便於貧民其上中人戶仍令盡數納銀以備緩急起解尢不許富勢人家及衙門積役囑托濫惡短少違者一體重究

一收谷以黃色爲上能耐久放故也如黃色少處亦收白谷但黃白不可混雜須各另分收混雜者罪坐經收之人一倉中量斗用斗級各鎭店量斗用斗行不許打討牙用蓋斗行應是給帖納谷之人果省其納谷卽令收谷之時各鎭量鬥一時亦不爲累如不肯伺候者重責革役使納戶自量收者監之尢好

一民果不願納谷者官選大戶給與官銀務收幹潔價值隨時糴買隨便亦九斗算一石其一斗算腳價雇覓之費不許刁難小民諸凡禁約悉如上法

一境內災傷野無靑艸將議賑濟則恐官府之囷廩有限議勸借則恐地方之富戶無多最妙之策只發官帑銀兩若干委用忠厚吏農富戶轉糴於境外丰熟之處歸而減價平糶於民委用員役分頭往糴如發官銀一千兩先糴五百兩至而糶與饑民卽發後五百兩往糴先五百兩糶完而後五百兩繼至後五百兩將盡而先五百兩復來如此轉運無窮循環不巳則百姓𨿽丁凶年之甚而常食丰年之糧積谷之家豈無忍念貪志然官府平糶之糧日日在市彼卽欲獨髙其價勢必不能漸近有秋閉藏無用則亦不得不平價而出糶矣如他處米谷不足則雜買豆粟蕓薯麥蕎蕨粉之類亦足充饑民恃無恐況丰熟而還帑官銀不虧那移以逸民民饑獲濟若委用得人必無他虞此最妙之策也若附近州郡無丰熟之處不妨稍遠所以貴見災而懼先事預圖也

一蔡人卽吾人何忍使我飽彼饑四布遏糴之禁但別境之米商惟知逐利不顧我國嗷嗷之難本地之囤戶惟知賺錢不管民窮受饑之苦而窮民一時緊急不暇慮後至有傾儲而糶轉盼谷貴價髙艱食坐斃者官府若不一禁則市鎭且爲之一空常有饑民鼓噪釀成大禍者但禁之須要有法一法立一獘卽生官府若不知流獘只言禁革則無賴刁民千百成羣處處拏訛處處嚇詐漸漸久之淸濁不分不但嚇其銀且搶其米不但搶遠商大糴之米或搶及本地官民自運之米又不但搶及船中之米一切客船皆肆行搶奪賴稱私運穀米利之所在勢重難返禍不可言尢可恨者囤戶刁商暗將船泊他所卻分布多人市鎭反混雜於禁米刁民之中與禁糴之人同禁同搶凡糶米一斗糶米數升者到市亦執而拷之官府不悉其姦或將糶米者一責則流言相傳以後市中自此無米不過半月營工買米窮民無所得食營辦賣米窮民無所得錢千萬人必轟然起而嗟怨官府聞其如是又見搶奪不止又或有受囑賓客及乘機思糶與不透士紳坐而見閒評或謂穀賤傷農或謂沿江漸下之米本宜流通疏壅不宜太嚴滋獘以致官府誤聽以爲禁革之不便如此輒試而開之則向日所泊之船源源而至市鎭又爲之一空矣此等獘病事𨿽甚粗其竅甚細凡官府禁革須禁大糴大糶不禁小糴小糶須禁夥糴夥糶不禁零糴零糶斯獘革民安兩全無害矣𨿽然尢有機焉官府若不禁其要縱能禁大糶於白晝能禁大糶於黑夜乎且大糶原非鄕下之窮民乃市鎭之富囤囤戶卽令本家未有積米然一家分布五十人百家卽可分布五千人彼零糶市米不可頃刻零收而立送客載乎況遠口預將無數銀兩時割囤家囤家於未經收成之先卽已分散於各村之民彼村民蚤已得銀𨿽官府禁之而彼反暗地挑送懼失信於客主然則富囤之暗地大糶貪而用巧與窮民之暗地小糶情願受愚者同官𨿽有法亦且無如勢之不得不然何矣然則禁終不可行歟曰禁有二法其在巳然而禁之者不許百姓自禁以致搶擄本郡縣自撥兵快於總扼處所晝夜巡邏凡米船偸過關者拏獲拴系卽限在本地發糶拏獲人役於經紀賣戶名下追償其在未然而禁之者州縣一到卽將防饑禁糶之意明示米戶不許私圖厚利遺害窮民每小囤戶數十家在某大囤戶名下取結每大囤戶及經紀在本郡縣取結朔望赴官投遞其弓兵快手不時巡緝於經紀米戶之門如有一人蹤迹可疑似是買米客商如有裝米空船灣泊鄰近及米價翔貴窮民艱糴者卽將本囤經紀鎖拏究審除重責外重罰米谷上倉備賑遠商重責逐回此意仍於境外四路告示此則伐謀豶豕之道較之鄕民已領客銀及客人已落囤家而與之力爭者難易萬倍也米鋪有大囤戶有小囤戶小囤戶收鄕民之米大囤戶收小囤戶之米有經紀自經紀者有經紀又做囤戶者凡取結須要預訪士紳使之姓名無遺恐戶房爲之隱蔽

◆放收倉谷

積貯倉谷每年放與貧民至秋薄息入倉比借之富家利輕數倍官又得息以備荒此兩利之道也但收放之際獘孔有八放糧時書手開報人戶未必當差百姓一獘也冒名代領一可勝計二獘也窮民來借書手不肯開名里長不肯保認需索多端三獘也放無的日枉費空回反要歇錢四獘也催糧時差役到鄕酒食之外又要打發五獘也富者借谷一槪不催貧民之家打擾不寧六獘也收糧時倉斗收糧先收親識富家窮民坐守不得上納七獘也或倉役折幹或親識減少取償貧民滿尖踢斛八獘也有此八獘較之生借富家尢爲不便是以簿息還倉固不來卽抵斗還倉亦不願靑苗之法害正坐此

放借倉谷賢者事事畱心人人沾惠不肖者厭繁惡勞聽憑左右或主守私扣以肥家或姦民販糶而專利或吏皁門快多討而重量或里長名下總領回家升合不分或有力囑托報名極貧餓死不得至於量谷之人以厚薄爲升合之髙下攔門之卒以需索爲出入之速遲有乘機盜谷而不知者有分名重領而不覺者有一家父子兄弟領幾分者甚者出倉一千而冊報一千二三百石多開之數扣入私囊者每裏多造三五人每花戶名下多造一二斗比至追谷懇告綏徵停徵捱過一年歲復一歲簿攺人亡莫可考核

一二三四五月此正靑黃不接之時五穀俱貴之日但借糶太早不能接新借糶太晚民困已久大率不出三四月每當此時行糶賒一次存畱底簿原票以備查驗但有借賒而難還者除嚴追外再次不準借賒

一各約先遞手本某人極貧應借某人次貧應放某人中貧應糴某人次中貧應賒分爲四等各開手本掌印官將各約手本共算可賒若干人用谷若干石可放若干人用谷若干石可借若干人用谷若干石可糴若干人用谷若干石如數不足而人有餘者量減斗數人不足而谷有餘者寧糴勿賒寧賒勿借每異姓十人用一連名保結如不應與而與者甲長約正及連名人代保拖欠者甲長約正及連名人包賠名數已定先印小票發各鄕約人給一張某人賒放借糴若干數上圖書印蓋各約正領散訖次出榜文挨約順序某約某人某人以上俱限某日到倉某約某人某人以上俱限某日到倉其序一賒二放三借四糴一日只限五百人賒者完挨序候放放者完挨序候借借者完挨序候糴將榜張掛訖仍做簽一百枝上寫照支二字仍用二簿一扇佐貳官坐於頭門照約次序點名散簽一起二十人一扇選委公正官一員親坐倉中點名照簽給谷其斗數照票驗給領谷人得谷銷票於委官二十人出倉又點二十人進谷不足數者許花戶口稟亂進爭入者責二十不給谷各色人等俱要東進西出出倉之人仍將簽至頭門交與佐貳官以便後番人領四等領谷人數俱照此行五百人盡𨿽有餘時不可接放恐人難伺候

一法預先刻平糶單每分幾百張平給收銀富民俟交銀已完之人執憑支谷每倉置木籌三十根每根長三尺方一寸二分以天地人字編號自天一號歷至天十號止地人俱照此編之井發委官收掌候給糴谷人執照出入各富民於倉外擇一近便空處專收價銀經收倉役在倉發谷州縣官選謹愼吏役四名赴糶穀倉聽用一名掌籌傳送一名在東邊門外查驗單票號籌放人入倉二名在西邊門內一收單驗谷一收籌放谷出門倉內用大銅鑼一面東邊門外置鼓一面凡有保甲人民持銀赴糴富民實時將銀秤收明白備將保甲人民銀數並應與谷數登記號簿及塡單付糴谷人執候類有十人先將天字號籌十根散各執單持籌從東邊聽吏查明擊鼓三聲放入如糴谷二石或一石五斗者必數人交領單上明注幾人進倉領籌幾根卽一人止糴谷五斗亦準領籌一根蓋有一人卽執一籌入方便查考也十人糧完發谷之人將單卽注發訖二字鳴鑼一聲十人負谷齊行從西邊聽吏收單谷谷交籌放出必倉內鳴鑼放谷出然後門人擊鼓放人入庶倉內不致壅雜若散天字號籌已盡卽散地字號籌地字號籌已盡卽散人字號籌計散人字號籌時而送天字號籌之吏已至矣相繼輪轉周流不窮如東無單籌執照而入與西無單籌負谷而出者及有單無籌有籌無單並谷比單數多者許各吏一體拏送究治至晚收單吏將單類送委官查銷委官將銀封貯縣庫守令印官仍不時親臨倉所查驗或又曰限以五斗恐貧民銀少聽其殽糴恐人眾擁擠富民收銀不及宜另擇空處每晨領谷數石或以升糶或以斗糶此不論保甲不用單籌不拘銀錢聽其便宜零糶至晚交價還官此亦一法也但此法略恐姦儈詐糶不已以不論保甲故也然小民旣有平糴之利或姦儈亦無所用之乎畱心者酌之

一領谷出倉有債主指欠本利店家指欠酒飯里長指欠糧差名色侵奪一合者許巡視拏獲每一升罰谷一石仍枷號十日

一掌印官𨿽有十分忙迫不系疾病不許輕委佐貳致令領谷之人在城久住務使如歸市然本日到倉本日回家若召號多人擁擠城市十數日不得領谷衙門人百計刁難致所領之谷不足盤費本官之才短虐民卽此可見矣一斗行人等開倉之日每日報價價長則糶增價退則糶減斗行如有扶同虛捏重則枷號革役

一收放之日掌印官或不得下倉選委富家公直百姓每日四人一人監看斗斛一人掌管簿籍二人收看銀錢每日每人給銀四分仍與寫字二人登名收票每日每人給銀二分撥與皁隸二人以禁諠嘩但有違犯者許其稟堂懲治

一在倉量斗不須另外雇人致費工食只以在官空閒靑白夫皁快人等充量半日一換帶飯在倉不許往來仍出入摉檢以防夾帶或用下班斗行輪流在倉伺候每日給燒餅十个亦可

一入倉領谷之人但有大門二門倉門索要分文者倉中量斗人等故減升合及越簽亂支刁難一刻者重責枷號一還谷與放谷一般斛斗一樣平量不許分毫多收分毫低放倉門置鼓一面州縣二門置鼓一面違者許花戶擊鼓聲冤以憑拏問

一借谷之人身死妻孤或無子孫或子不滿十五而無地者其谷免追若以生作死以有子爲無子以有地爲無地者許甲長及連名訐舉到官除重責外每一斗罰谷一石一倉谷不及三千石者不許糶賒以防急用其三千石以上者存五出五以爲定規所存五分明年再出不可徇人無厭之求致有無及之悔

一糶谷比市價每石減銀一分放者每石加二出息若稍紅浥者不許糶放牽搭但令出借抵斗還倉

一糶賒二法惟有遠鄕之民來往艱難不得沾恩以後谷多每集鎭一處積谷三五百石設立殷實富家倉正倉副各一人擇於大寺廟中或有司設處一房或義民願施一房者於內盛放掌印官發簿二扇一紀見在數一紀收放數每年正二月州縣呈詳院道每年三四月糶賒一次務要年年增益不及十年可增二倍而一鎭之民生命有賴矣

一九月初一開倉收谷仍選前役坐收給與工食放者加二還倉借者抵斗還倉賒者照賒日價值還倉俱要漧淨不許濕粃違者管收之人坐贓重究仍令補碼

一花戶納谷亦照前挨約順甲之法以次還倉卽遲不許過十月三十亦不許零星二斗五斗上倉致難勾銷出簿違者重責不準再行賒借

一遇年前冬三月無雪麥根不得深入過年春三月無雨麥苗不見發旺又秋禾土幹不得下種者止於饑民借十分之一糶十分之二畱七分在倉以防凶荒其三分賒價愼勿輕行蓋饑民無以爲生不得不借糶賣有銀在庫尙可賑民若賒多而秋禾不收𨿽明年民亦不能還而今秋何以救急蓋三法並行爲丰年計也良有司每歲斟酌行之

一社倉老人一年一換一換一交須舊役收完之時方可交代其不完者還責成舊役則人不敢作獘矣

◆賑濟饑荒

凡水旱須要及早申明以便題請若遲延不申過了七月題請不得又須盡水旱之處一一報去若聽書手或以多作少以重作輕萬一以災不及數不準蠲免未免失士民之心

水旱之後百姓饑荒尢當申請卽刻停徵不可聽吏書曲稟

市井鄕曲有等年老棍徒指告緩徵停徵災傷蠲免等項科斂錢財赴上司投狀槪縣觀望俱不納糧以後如有應緩應停止許掌印官具申以憑酌處但有仍前赴告者遞解原籍坐贓究罪仍查主使之人一體同坐一賑濟者聚濟不如散濟零濟不如頓濟何爲聚濟不如散濟聚數千萬人於一處而爲之給散上之給散難周有守候之苦下之喧混日積有蹂踏之患夏則熱气燻蒸疾疢易作冬則羣居露宿棲泊無廬爲害不淺必也委賢能僚屬及鄕宦之良富民之有徳者分頭給散而正官爲之總管稽查可也何爲零濟不如頓濟如一人日給糧一升一月應得三斗令饑民僕僕奔走日領一日之糧旣費且勞得不償失不如計一月三斗之糧頓而與之令得家居安食一月一月糧盡後復赴領官不瑣煩而民得安逸爲利更多

賑濟饑民往往不能沾實惠者其獘有二一曰有司憚勞二曰吏胥之爲姦也夫顚連無告之民城市尙少村落爲多有司賑濟往往彌縫於城市而疏脫於鄕村僻野窮鄕橫道路塡坑谷者不知其幾矣至若賑濟之時當其吏胥之發糧也則旣偸竊於吏胥及其委役之散糧也則又克減於委役竊與克者十恆得其七八而饑且死者十不能得其二三故事支吾虛文搪塞如朝廷徳意何必也四境之內照東西南北分日擇地諭集該境饑民躬親查給勿委人悞事萬一地廣人稠一身不能徧歷則委廉能員役分頭管散親給告示簿籍明注某一處饑民若干糧食若干每名給與糧食若干逐一曉示使饑民了然知數如有管散人役克減短少許饑民實時首告以憑坐贓究問正官仍出其不意時一親到彼處驗查則人役斷不敢作獘而窮民沾恩矣

一廣煮粥之地查得饑民無定方面煮粥有定處若不多設處所以粥就民而圖我近便以民就粥恐奔食於場歸宿於家或朝食一來暮食一來十里之外不勝奔疲不便一也壯丁就粥便可隨在歇止而老病之父母幼弱之小兒羞怯之婦女餓死於家其誰看管不便二也乞粥以歸不惟道遠難攜亦且妄費難查三也不如十里之內就近村落寺廟之處各設一場庶於人情爲便

一擇煮粥之人無迫切之心則痛癢不關而事必苟無天理之念則出納無據而利必專無綜理之才則點查失當而事不詳無鎭壓之力則彊者多暴者先而惠不均無耐煩之意則費𨿽多而惠不及饑民故定煮粥之法卽選煮粥之人而令之講求講求旣明掌印官親與問難如於立法之外另有良法者卽行獎賞則人人各奏其能而仁術湧出矣

一行勸義之令善不獨行當與善者共之掌印官執一簿籍少帶人數各裹餱糧徧到鄕村看得衣食丰足房舍齊整之家便入其門親與講說或願捨米糧若干石或願煮粥若干石飼養若干人務盡激勸之言無定難從之數如有所許卽令自登簿籍待年丰少寬歲月或官或民照數補還仍送牌獎勵但有司多不肯徧歷鄕村夫代我兒女乞食苟有父母之心𨿽欲不往不可得已

一別食粥之人幾來食粥者報名在官立簿二扇分爲三等六班老者不耐餓另爲一等粥先給稍加稠病者不可羣另爲一等粥先給稠稀從便少壯另爲一等最後給粥勻和在稠稀之間此謂三等造次顚沛之時男女不可無辧男三等在一邊女三等在一邊是爲六班

一定散粥之法擂鼓一通食粥之人男坐左邊以老病壯爲序女坐右邊亦然竈頭將煮熟粥稠者一桶勻者一桶徧向兩邊面前各照盌數每人一滿盌周而復始大率止於兩盌老病者加半盌一盌可也每日夕人給炒豆一盌

一法令饑民至者隨其先後來一人則坐一人後至者坐先至之下但巳坐者卽不許再起一行坐盡又坐一行以而相對以背相倚空其中街可容擔粥人役行走坐至正午官擊梆一聲唱給一次食卽令兩人擡粥桶兩人執瓢杓照饑民各持盌輪散之其有快餐先畢者亦不得卽與以致混亂須將第一盌盡散訖然後擊第二梆髙唱給二次食從頭又散散訖至三徧亦如之三食已畢縱能食者亦止蓋久饑之民腸胃枯細恐其驟飽卽死故也惟饑民中稱有父母妻子餓病在家者量行給與與之攜歸如此處分已訖方令饑民起行庶乎周徧均勻而人無不食之嘆矣又當多置缸桶瓢杓鐵鍋等項柴取於官不取於保甲方免科派之害惟盌筯則令饑民自備水則令保甲編戶挑之又禁管粥者克米粥內將生水攙稀致久饑者食後暴死鳴呼給粥者本以救民之生也而用心不到反以速民之死爲民父母者不可以不愼也

一分管粥之役大粥場立總管一人掌簿二人司積二人管米豆俱以廉幹者爲之每鍋竈頭一人炊手一人柴夫一人桶夫二人水夫總十人皆以食粥中之少壯者爲之但有惰慢及作獘者實時杖逐

一計煮粥之費凡在倉有米者掌印官差在官夫役車載驢馱十日一發積在粥場嚴密之處司積者自帶鎖鑰管總判封條每日每人以三合爲率食粥之人每日增減不同掌簿先一夕日落報名數於司積司積先將各鍋編爲字號某鍋煮米若干某竈頭管某鍋定有姓名斗數貼一單於而前每日平明司積照序點名照數領米司積冒破米豆者每一升罰一石竈頭克減米豆者不論多少重責革出

一查盈縮之數不分軍民良賤不論本土流來除彊壯充實男女不可輕收外其餘但系面黃饑瘦之人尫羸襤褸之狀卽準收簿每簿分男女二扇每班常余紙數葉以備早晚續到之人其人以日爲序如正月初一日趙甲某府某縣人見在何處居住有子無子初二初三以次登記一酌給粥之節久餓之人乍飽卽死總管查有曾經久餓者另作一等姑與稀粥少食一日寧四五次待气息少復十數日後方補六班

一備粥場之藥瘟疫頗多若不早治漸致死亡每場設醫生一人制藥二人預備時病湯散卽與調理不惟救濟一人恐傷傳染多命仁人不可不加之意也

一遇饑饉之時在倉谷石早發行戶碾米每石納米五斗五升卽以碎米余穅充爲工食

一饑病之人坐臥無所亦易生疾州縣將穀稻槁稭用麻織爲艸薦令之鋪地庶不受濕

◆存卹煢獨

呂坤曰加意窮民帝王首政畱心風化有司先圖律云凡鰥寡孤獨及篤廢之人貧窮無親屬依倚不能自存所在官司應收養而不收養者杖六十夫鰥寡孤獨古稱無告之民言顚連苦楚無人可告訴者也此四者𨿽云無告然眼目明手足便老婦與人執爨抱兒老夫與人看門守戶猶可收畱縱使行乞猶得方便至於篤廢之人手足單損眼目雙亡又加之以鰥寡孤獨做活則手眼傷殘乞食則坑塹傾跌此非無告中之尢無告者乎若盡數收養一人歲費米布可得銀三兩若棄而不收使其叫爺呼娘之聲徹於里巷而爲民父母如罔聽聞法且不言情將安忍至於學習彈唱說書一節不惟此等窮民藉以餬口又欲愚頑百姓聽之回心蓋自古聖王以彊壯丁男歸四民之業以殘廢貧民專一藝之能當是時鄕國歌樂皆用工師靈臺則蒙瞍奏公豳詩則瞽瞍諷誦不惟因材就業矜不成人亦且移俗化民皆知禮義但恐習學淫語反壞人心而勸世名言無人著作

一時調新曲百姓喜聽但邪語淫聲甚壞民俗如有老師宿儒詞人詩客能將古人好事如殺狗勸夫埋兒孝母管鮑分金宋郊渡蟻一切有關風化者作爲鼓板平話彈唱說書半說半唱極淺極俗不用一字文言婦人童子都省又親切痛快感動民心使人點頭贊嘆流淚悲傷者卽行優獎

一勸化題目要擇民間易犯者如做賊告狀打人喫酒宿倡教唆搶奪姦拐賴地騙財說荒撒潑詭隱地土不納差糧遊手好閒驕奢放肆白蓮無爲等事民間當行者如孝弟忠信禮義廉恥謙默忍讓陰騭慈悲平等方便等事以上善惡不止一端任作套詞小曲其瞽目教導淫詞者重責逐出習學者永不救濟

一關廂處所修蓋環房十五間或二十間坯墻瓦蓋前面壘墻中畱大門上題冬生院三字貼後墻接連皆砌火炕炕闊八尺外�接連皆用短墻一丈畱一炕口炕上織大艸苦可五寸厚裏外貼墻捲苦作枕人皆橫睡上用極粗綿布套以淨花數斤照炕多作廣被一被可容一二十人四邊綫捺三寸遠務要堅固庶難折撦動移每年十月初一日起至三月初一日止凡本處或迷鄕六十以下五十以上無目殘疾之人不必給谷皆令止宿其中男在一處女在一處每十人用一有目孤寡之人料理眾瞽卽於關廂設老人一名火夫三名掌管此院每早每人可費米一盌日可費豆一盌甕鍋盌箸照人備辦卽令老人督率煮粥炒豆米豆官倉支銷柴薪有司設處但有亂羣爭攘者老人稟官卽日逐出放院之日老人將被收卷門戶鎖封不許閒人在內作踐開院之時如有目壯男希望食宿在此攪混者老人報官重責枷號院前其老人火夫事完紀善另行獎賞

一綿襖用極粗綿布染以淺藍每件表裏二丈五尺淨綿二斤每件可費三錢五分冬生所養料無百人二年一給每年所費不及銀二十兩掌印官或罰或處似亦無難

◆鄕甲至要

呂坤曰勸善懲惡法本相因鄕約保甲原非兩事但約主勸善以化導爲先保主懲惡以究詰爲重議將鄕約保甲總一條鞭在城在鎭以百家爲率孤莊村落以一里爲率各立約正一人約副一人選公道正直者充之以統一約之人約講一人約史一人選善書能勸者充之以辦一約之事十家內選九家所推者一人爲甲長每一家又以前後左右所居者爲四鄰一人有過四鄰勸化不從則告於甲長轉告於約正書之紀惡簿一人有善四鄰查訪的實則告於甲長轉告於約正書之紀善簿其輕事小事許本約和處以息訟端大善大惡仍季終聞官以憑獎戒如惡有顯迹四鄰知而不報者甲長舉之罪坐四鄰四鄰舉之而甲長不報者罪坐甲長甲長舉之而約正副不書掌印官別有見聞者罪坐約正副如此嚴行則一人罪犯九十九家之責也九十九家耳目一人善惡之鏡也平居無事則互相叮嚀一有過惡則彼此詰責邪教妖術姦宄凶民何所容其身出境爲賊在家窩盜何所遁其迹地方安得不輯寧百姓安得不寡過刑淸政簡之效可以漸臻知禮畏義之風可以日長此目前第一急務也

一鄕約原爲勸民保甲原爲安民行之而善則民樂於行行之擾民不惟無益而又害之如約長保長不許用無身家棍徒使挾倚需索一不擾約保不許出一里之外其人不許拘數惟令一處住居者行之則近便易行二不擾不許令鄕保長等打卯接官及派應夫役三不擾掌印官自己抽查不許委佐貳首領及快壯查點巡邏四不擾鄕甲中有事系賊盜人命方許呈報如鬭毆小事等項聽民自便不許呈報五不擾去此五擾而後良法不失美意民自樂行矣

一選約正約副約講約史須百家个个情願選甲長須九家个个推服及常不出外者如扶同濫舉非人許不願者舉出但全人難得或舊過而攺新或善多而過少或口毒而心善者情願從今學好不妨準收

一甲長不服人許九家同稟於約正副如果不稱九家另舉一人更之不許輪流攀當約正副不服人許九十八家同稟於官如果不稱眾人另舉一人更之不許一人私告中間如有以曲爲直將善作惡向親識受買囑報私讎欺貧賤大傷公論者亦許同約公報到官小者本約除名紀惡於申明亭大者比眾加倍究處如無大過及三五人私怨者不許輕更約正副致有投充推諉以生姦獘

一州縣正官先將各約爲善爲惡之人密細訪察要見某約某人某日爲某善事某約某人某日爲某惡事恰將各約善惡兩簿及作善作惡之人拘查或隨便親到本約呼喚審問如果善惡是眞而本約不曾書寫者除當面獎戒外約正副講史各重責紀過甲長四鄰隱匿不報者與作惡之人一體重究

一旌善申明二亭國初設老人二名以佐州縣之政但老人名色近皆歸於里甲催科及僕隸頂當朝捶暮楚人皆恥爲今選槪州縣殷實有徳二人另名公正總理城中鄕約四鄕再選公正八人分理各鄕鄕約各約正副講史不公不法聽其糾舉應更換者聽其保舉

一約正副講史止爲管教一約之人不許接送官員及州縣一切差委接遞聽事朔望升堂及不幹本約事情無故騷擾拘喚無罪輕加淩辱以傷優禮良民之體

一約正副講史除正項親朋禮節往來外如有處分本約事情因而受人只雞杯酒斗谷分銀者卽系不立行止無恥之人被木約訐出枷號紀惡

一鄕約呈報善惡及條陳利害者不分是何衙門俱用連七粗紙手本封袋縫上寫某州縣某字約約正副某人某人封若系槪約公報則寫某州縣某字約約正某人等同封不許用細紙以生科派之端

一大姦大惡久慣行凶報惡紀惡動輒與人爲讎者許同約百家連名指實用手本封固差約中一人密稟州縣掌印正官差的當兵快當時鎖拏

一鄕約之中不怕豪彊惡棍只怕浮薄少年此等浮薄之子或系大家貴族倚托門第錢財將欲不編入約此人置之何地將欲編之約內彼傲气雄心輕口薄舌無恂恂鄕黨之謙懷卑卑貧賤之意甲中不敢舉過約中不敢紀惡或造言捏事或構怨生讎其明理父兄當思共守聖諭科條替伊教誨子弟不護短不尢人不明理者或到約中發怒令長少難堪或向州縣遞呈托守令處置彼庸懦有司那分皁白約中一夥平民何苦與人鬭气從此而一約壞矣一約壞而各約皆壞矣以後約中少年務要低心下气一遵條款不許傲慢掌印官時時另行體察但有擾混一約不成者另申施行

一約中除樂戶家奴及傭工佃戶各屬房主地主挨查管束不許收入鄕甲外其餘不分匠作裁縫廚役皁隸快手門禁馬夫但系本縣老戶人家或客商經年久住情願入約者俱許編入鄕甲以鄕黨輩數齒序不許作踐

一鄕約有犯除徒流以上自有應得罪名外其餘紀惡呈報訪知等事不系告發者只是撲責重者枷號不許問罪一各約紀善紀惡紀和紀攺四簿有司終日查考假如一百二十約每日照依約號次序初一日某字號等四約講史送簿來看掌印官細查善有可賞者批獎三二句惡有當懲者批戒三二句其和處不當者卽與更正罪惡大而和不足以盡法貧者拘來責治不貧者罰谷多不過五石少不下一石注於簿上責令甲長催完不次查簿卽於罰谷項下注某月日納訖其谷卽貯本會殷實之家以備本約社師束脩及孤老殘疾賑濟或本約不得已公用俱約正呈知掌印官方準動支不許有司將谷入倉違者以科罰坐罪其批查約簿俱以紅筆大約每日查數本一月查一周

一每約百家選保正一人百五十家量加選保正副各一人鄕甲之內屬本縣者聽其挨查出入鄕甲之外屬房主地主者聽其訪問但有爲盜窩盜聽其舉報到官但有失盜聽其率領各甲救護其甲中人等除六十歲以上十八歲以下免其救護外其餘壯丁十月後秋收已畢三月前農工未動各家所備槍刀弓箭短棍繩鞭等器一百家或二百家內共覓教士一人令其習學武藝一年覓一人習一藝不及五年而各藝皆熟矣又以本甲教本甲不及五年而各人皆熟矣一甲共置鑼一而保正副各置銃三桿遇有盜賊打劫甲中鳴鑼保中放銃一擁救護但於盜所生獲或紮死彊賊一名者州縣官花紅鼓樂迎至公堂銀杯遞酒三杯當時賞銀十兩仍給貼一張免其本身差役如果賊見救護人多要殺失主解圍失主見賊要殺罵人不許救護保甲人等一味上前捉賊不許因而解散蓋盜賊殺人與救護者無干盜賊走脫則救護者何用況賊見失主罵人而救護者不散彼何讎於失主而殺之哉

一保正副須選家道殷實力量彊壯行止服人者爲之如有優占卽令其子男弟侄爲之不許掌印官聽囑徇情巡捕官受賄賣放卻爲無徳貧棍頂充蓋盜賊打劫不尋窮漢而棍徒保正豈能率人借保甲之法率百人之眾代富勢者看守家財何負於彼而推托以圖苟免哉

一鄕甲之約良民分理於下有司總理於上提綱挈領政教易行日考月稽姦獘自革若掌印官視爲虛文如醉如夢則約正副以爲奇貨通賄通情是良法反爲獘政鄕約保甲果獘政乎何不將周官法度一讀也故得千良民不如得一賢守令鳴呼吾輩讀聖賢書受民社寄終日抗塵走俗身教旣不修言教又不舉上員朝廷下慚士庶子夜深思寧不汗背

余自彊曰稽察災荒莫善於保甲之法有司印官宜於秋收畢日特委廉能佐貳官一員專董編審但不許藉此騷擾其法先將城內以治所爲中央余分爲東西南北四方如東坊以東一保東二保東三保等爲號每保統十甲設保正副各一人每甲統十戶設甲長一人南西北坊亦如之東坊自北編起南坊自東編起西坊自南編起北坊自西編起至東北而合坊不可易而序不可亂大約仿後天八卦流行之序自東方之震起馴由南方之離西方之兌北方之坎至東方之艮止次將境內以城郭爲中央餘外鄕村亦分東西南北四方各量山川道裏卽令在城四坊保正副分方下鄕會同該鄕保正副量村莊爲界編之其編亦如在城法大村分爲數保中村自爲一保小村合鄰近數處其爲一保一保十甲聽自增減甲數因民居也一甲十戶不可增減戶數便官查也或餘剩幾戶總附一保之後名曰奇零此皆不分土著流寓而一體編之者也其在鄕四方保正俱以在城保正副分坊統之如在城東一保統東鄕幾保在城東二保統東鄕幾保以至南與西北莫不皆然如此則計坊分統內外相維久之周知其地裏熟察其人民凡在鄕戶口眞僞盜賊有無饑饉輕重在城皆得與聞或有在鄕保長抗令者或差人役或卽使在城保長拏治之亦無不可此法行不煩靑衣下鄕而公事自辦矣有司惟就近隨事覺察在城保長使不爲鄕村害耳此蓋居重馭輕彊榦弱枝身使臂臂使指之意亦待衰世之微權也而於弭盜賑饑尢爲切要編完以在城四坊保數及所統在鄕保數明白造冊地方姓名俱要的確不差一樣造完數本以便查考稽核或曰往歲賑饑皆領於里甲而今欲編保甲以代之不亦迂乎不知國初之里甲卽今之保甲也初以相鄰相近故編爲一里今年代久遠里甲人戶皆以別買田別賣田之故散居他裏他甲寖失國初之意矣窮則變變則通至今尙不一更可乎每見里甲領賑輒自侵隱甲首住居窵遠難以周知及至知而來來而取取而訟訟而追追而得所得不足以償所失甚有鰥寡孤獨被里甲之欺騙使其轉徙溝壑無與控訴者有之故不如立爲畫一之法俱歸保甲爲便蓋凡編甲之民萃集一處責之查審其呼喚爲易集其貧富爲易知其侵隱爲易察其取計爲易得也昔熙寧就村賑濟張永照保糶米徐寧孫逐鎭分散朱文公分都支給皆用此法何爲迂哉況此保甲也爲弭盜而設是以治之之道編之也民情或欲偸安故其成也難爲賑濟而設是以養之之道編之也人情靡不樂從則其成也易如之何其不可行也

王守仁十家牌法

○王守仁十家牌法

王守仁十家牌法父老子弟自今各家務要父慈子孝兄愛弟敬夫和婦隨長惠幼順小心以奉官法勤謹以辦國課恭儉以守家業謙和以處鄕裏心要平恕毋得輕意忿爭事要含忍毋得輒興詞訟見善互相勸勉有惡互相懲戒務興禮讓之風以成惇厚之俗父老子弟其勉體吾意毋忽

輪牌人每日仍將告諭省曉各家一番

十家牌式

某縣某坊

某人某籍

某人某籍

某人某籍

某人某籍

某人某籍

某人某籍

某人某籍

某人某籍

某人某籍

某人某籍

右甲尾某人

右甲頭某人

此牌就仰同牌十家輪日收掌每日酉牌時分持牌到各家照粉牌查審某家今夜少某人往某處幹某事某日當回某家今夜多某人是某姓名從某處來幹某事務要審問的確仍通報各家知會若事有可疑卽行報官如或隱蔽事發十家同罪

各家牌式

某縣某坊民戶某人

某坊都里長某下甲首軍戶則云某所總旗小旗某下匠戶則云某里甲下某色匠客戶則云原籍某處某里甲下某色人見作何生理當某處差役有寄莊田在本縣某都原買某人田親徵保住人某某若官戶則云某衙門某官下舍人捨余

若客戶不報寫莊田在牌者日後來告有莊田皆不準不報寫原籍里甲卽系來歷不明卽須查究

男子幾丁

某【某項官見任致仕在京聽選或在家】

某【某處生員吏典】

某【治何生業成丁未成丁或往何處經營】某【見當某差役】

某【有何技能或患廢疾】

某

某

某

見在家幾丁若人丁多者牌許增闊量添行格塡寫

一婦女幾口

一門面屋幾間【系自己屋或典賃某人屋】

一寄歇客人【某人系某處人到此作何生理一名名開寫浮票寫帖客去則揭票無則云無】

每家各置一牌備寫門戶籍貫及人丁多寡之數有無寄任暫宿之人揭於各家門首以憑官府查考仍編十家爲一牌開列各戶姓名背寫本院告諭日�一家沿門按牌審察動靜但有面目生疏之人蹤迹可疑之事卽行報官究理或有隱匿十家連罪如此庶居民不敢縱惡而姦僞無所潛形爲此行各屬府縣著落各掌印官照依頒去牌式沿街逐巷挨次編排務在一月之內了事仍令各將編置過人戶姓名造冊繳院以憑查考

凡置十家牌須先將各家門而小牌挨審的實如人丁若干必查某丁爲某官吏或生員或當某差役習某技藝作某生理或過某房出贅或有某殘疾及戶籍錢糧等項俱要逐一查審的實十家編排旣定照式造冊一本畱縣以備查考及遇勾攝及差調等項按冊處分更無躲閃脫漏一縣之事如視諸掌每十家各令挨報甲內平日習爲偸竊及喇唬教唆等項不良之人同具不致隱漏重甘結狀官府爲置舍舊圖新簿記其姓名姑勿追論舊惡令其自今攺行遷善果能攺化者爲除其名境內或有盜竊卽令此輩自相挨緝若系甲內漏報仍井治同甲之罪又每日各家照依牌式輪流沿門曉諭覺察如此卽姦僞無所容而盜賊亦可息矣十家之內但有爭訟等事同甲實時勸解和釋如有不聽勸解恃彊淩弱及誣告他人者同甲相率稟官官府當時量加責治省發不必收監淹滯凡遇問理詞狀但涉誣告者仍要查究同甲不行勸稟之罪又每日各家照牌互相勸諭務令講信修睦息訟罷爭日漸開導如此則小民益知爭鬭之非而詞訟亦可簡矣凡十家牌式其法甚約其治甚廣有司果能著實舉行不但盜賊可息詞訟可簡因是而修之補其偏而救其獘則賦役可均因是而修之連其伍而制其什則外侮可禦因是而修之警其薄而勸其厚則風俗可淳因是而修之導以徳而訓以學則禮樂可興凡有司之有髙才遠識者亦不必更立法制其於民情土俗或有未備但循此而潤色修舉之則一邑之治眞可以不勞而致今特略述所以立法之意再行申告言之所不能盡者其各爲我精思熟究而力行之毋徒紙上空言搪塞竟成掛壁之虛文則庶乎其可矣

編置十家牌式各甲不立牌頭者所以防脇制侵擾之獘然在鄕村遇有盜賊之警不可以無統紀合立保長督領庶眾志齊一爲此備行所屬各府州縣於各鄕村推選才行爲眾信服者一人爲保長專一防禦盜賊平時各甲詞訟悉照牌諭不許保長幹與因而武斷鄕曲但遇盜警卽仰保長統率各甲設謀截捕其城郭坊巷鄕村各於要地置鼓一面若鄕村相去稍遠者仍起髙樓置鼓其上遇警卽登樓擊鼓一巷擊鼓各巷應之一村擊鼓各村應之但聞鼓聞各甲各執器械齊出應援俱聽保長調度或設伏把隘或並力夾擊但有後期不出者保長公同各甲舉告官司重加罰治若鄕村各家皆置鼓一面一家有警擊鼓各家應之尢爲快便此則各隨才力爲之不在牌例之內

十家牌諭誠弭盜安民之良法而今之有司槪以虛文抵塞莫肯實心推求舉行𨿽已造冊繳報而尙不知其間所屬何意誠使此法一行則不待調發而處處皆兵不待屯聚而家家皆兵不待蓄養而人人皆兵無饋運之勞而糧餉足無關隘之設而守禦固習之愈久而法愈糧行之彌廣而功彌大

古之善用兵者驅市人而使戰假閭戍以興師豈以一州八府之地遂無奮勇敢戰之夫事豫則立人存政舉爲此仰各兵備官於各屬弩手打手機快等項挑選驍勇絕羣膽力出眾之士每縣多或十餘人少或八九輩務求魁傑異材缺則懸賞召募中間若有力能扛鼎勇敵千人者優其廩餼署爲將領別選素有膽略屬員分隊統押教習之方隨材異技器械之備因地異宜日逐操演聽候徵調各官常加考校以核其進止金鼓之節本院間一調遣以習其往來道途之勤資裝素具遇警卽發聲東擊西舉動由己運機設伏呼吸從心如此則各縣屯戍之兵旣足以護防守截而兵備召募之士又可以應變出奇盜賊漸知所畏而格心平良益有所恃而無恐然後聲罪之義克振撫綏之仁可施弭盜之方斯惟其要習戰之方莫要於行習戰之方莫要於行伍治眾之法莫先於分數原選各兵旣集部曲行伍合先預定爲此將調集各兵每二十五人編爲一伍伍有小甲五十人爲一隊隊有總甲二百人爲一哨哨有長協哨二人四百人爲一營營有官有參謀二人一千二百人爲一陣陣有偏將二千四百人爲一軍軍有副將偏將無定員臨陣而設小甲於各伍之中選材力優者爲之總甲於小甲之中選材力優者爲之哨長於千百戶義官之中選材識優者爲之副將得以罰偏將偏將得以罰營官營官得以罰哨長哨長得以罰總甲總甲得以罰小甲小甲得以罰伍眾務使上下相維大小相承如身之使臂臂之使指自然舉動齊一治眾如寡庶幾有制之兵矣編選旣定仍每五人給一牌備列同伍二十五人姓名使之連絡習熟謂之伍符每隊各置兩牌編立字號一付總甲一藏本院謂之隊符每哨各執兩牌編立字號一付哨長一藏本院謂之哨符每哨各置兩牌編立字號一付營官一藏本院謂之營符凡遇徵調發符比號而行以防姦僞事完備造花名手冊送院以憑查考發遣

保甲器械如無鋒利可用者不如一味鐵釘悶棍極便易制若銃炮必須如法方可適用

制銃藥法銃鐵每毛鐵十斤只煉二斤半方不炸每燒一火打百餘錘又入在稀黃泥內又燒又搥燒搥無數此爲煉鐵法

一銃筒合縫處要捲得極融極牢極相生恐防炸開初卷筒筒內不可太大捲就後內有未平用天車架就細繩攪扯將純銅舞鉆【去聲】從筒孔中一直生活鉆下則筒內光而前後大小一樣以後入藥火藥不滯筒不遽熱可連放數銃不炸

一銃底有平底有螺絲底平底者打就平底同筒尾一齊燒紅將筒尾略分開安入用錘錘融爲力𨿽易而銃底藥銹不便鏟洗螺絲底者底𨿽平而底身斜漕周身圍繞而下如螺絲然待削整絲路停勻便將冷鹽水激之俟筒尾燒紅分開後卽以冷螺絲底安入用錘錘櫳則此底與筒身不相融合可旋【去聲】進亦可旋出磨洗藥銹極便但非良工不可爲耳

一火綫眼要平平恰在底上不可髙了一分如髙了一分便有十分气力倒退不惟有坐底之害且向前無力

一銃身要長長則去遠但長又要直耳

一鉛彈子用模子鑄就將細瓷瓦和合碓舂後又用粗穅和合碓舂期於極光極圓然銃口有大小鉛彈亦有大小須要不松不緊預先分配明白緊則炮炸松則去無力不得遠

一銃藥用柳柴灰務取二三月問柳枝此時生意正吐力量方大銃筒之藥利在直去一切彎枝橫節俱棄不用只取直而光者仍去其皮用皮則多煙每截尺許先挖地坑一个周圍三尺寬三四尺深用大火燒紅卽將去皮端直柳枝架入火旣舉待通身皆紅無煙卽用石閉之如燒炭者然此謂存性柳灰方有气力

一火綫藥灰利在迅急臨閉用釅燒酒噴之方閉

一焰硝性本咸易回潤煉硝者先將生白蘿卜截碎入井水同下鍋不次煮之以去其咸只用鍋上浮面白花自不怕回潤蓋潤下作咸去其咸去其下自善也

銃藥方每硝一兩黃八分灰三錢二分遇逆風量加江豬骨灰藥綫方每硝一兩燒酒噴灰三錢不用黃藥要極細方速一和合火藥不妨數千杵至萬杵更佳但用鐵杵恐易生火只用石臼木杵爲妙

一火藥合成矣若散放在大壇裏久久性重者盡沈下灰盡浮上今人制藥日久便放不靈者此故也旣成之後須用淸水調和丸如豆大曬漧用時方將長鐵搠杖搗碎在銃筒裏則日久藥性常勻不致悞事

一每銃該用藥若干彈若干大須一一預先試過務期停當得力可用不可拘定凡每銃該藥如何倉忙難用等秤但用一撮藥竹筒恰好不多不少者系在此銃上不可混蓋銃大藥少不行銃小藥多有害故銃與藥藥與彈不可不預試也

一銃制要打多人及遠者百子銃爲上稍近則三眼槍爲妙每一木柄頭上篏三銃筒其中心木各環抱隔之使鐵筒不相鄰則筒不易熱可連放連裝不絕如再近則雙鋒槍爲妙其制銃筒左右各安鋒利槍二管看之似雙槍也而中實藏銃筒有一器二用之妙至於專取一人則用鳥銃其身須五尺長天車要一丈五尺髙鋼鉆【去聲】帶柄亦如之此三倍法也不如此不得筒直不得及遠取鳥故曰鳥銃至若盜到城下出頭攻之懼其戕害不出頭又無柰彼何則用鉤頭銃其制如木匠曲尺樣柄長銃短柄身之側順釘鐵圈十餘个到柄底用極長火綫從圈內度到柄尾處盜至則以柄橫放墻上銃口卽垂下在墻內點火自滅盜矣下雨則火綫用白礬紙裹之不滅三眼等銃練習之法切不可朝天上放打須要橫打笆子使手腳慣熟其法用一木板浮在河裏上插長窄一笆彈子中著則笆動此一法也

銃大須設銃架架上用活套圓鐵圈承銃在內左右髙下任意安置打去極便而不勞

打銃要中用眼看銃尾及銃頭首尾眼一直在的上卽中法曰前對心後對門

銃曰放銃猶如放箭之義取其相的而放也眼的手的方是放手一人專管放銃裝藥運銃換銃點火每一人須八九人扶事方可源源打去銃銃不差

◆分派夜巡

呂坤曰取民之制不出於糧則出於差城市火夫閭閻鄕夫則差外之差也民間苦累莫甚於斯若不秉公持正嚴禁淸查小民含冤合所赴訴今開條款於後一體遵行

一府州縣治倉庫獄囚干系匪細而以市井無賴之人充之可乎今將在官人役酌量工食多寡差役重輕共算內巡每夜若干人在官人役若干人計若干日可輪一轉至於該班有疾許借同事之人稟官暫代彼系官人關防必愼有司又易責成決不可令市民雜入致有疏虞

一鼓樓直更定用陰陽官生給與工食責令習學不可濫用市民以亂天時

一城市及四關夜巡查其街巷長短關系緩急除巷口各立欄柵晨開夕閉外欄柵之內各量長短以定更夫之數除一更五更外其餘三更只用三人梆鈴往來仍與所在居民商搉城中共享若干人關外用若干人不可濫派費民亦不可疏防失事

一大市鬧街壠斷之地定爲上衝𨿽系四門大街而生藝稀少者定爲中衝小巷全無生藝者定爲僻處其派夫役定以三等以是爲差

一近日夜巡俱系貧民小戶或每夜旋雇積年更夫或使令自家雇工僮僕此等之人不惟不能防姦又且乘機爲盜以後旣更房號照其房稅編給由帖每歲工食沿門打討槪州槪縣通融計算不可以欄柵之內所居各雇夜巡之人致令不均至於房號之家共遞保狀要見雇得某人年力精彊平日本分如有濫覓面生可疑之人願甘同罪

一街巷旣有欄柵每於發鼓一更三點之初巡夜人實時下鎖但有閒人實時系於冷鋪系士夫者系其跟從一人如有恃勢不服或毆罵夜巡之人者跟從之人究治枷號

一每鋪置急事牌一面腰鈴一个如夜有急病尋醫及婦人產難者先於木鋪領取牌鈴前路前鋪聞鈴驗牌卽與作急開鎖仍守候回還但有刁難過一時者稟知該管衙門究治其牌一面看急事二大字一面分巡道畫押粉牌墨書用油油之

一將起鼓時譙樓先放三銃使人知所歸還大端兩院三司席不秉燭士民安得爲長夜之飲如事不得已寧止宿人家可也

一夜巡人役每夜不分冬夏給銀一分晝則聽其生理如迎接上官偶用人多者輪班伺候一日其餘但有興作每日給米二升

一城門守衛之人官小役卑往往富勢在外輒爲畱門久者二三更如有姦細疏虞誰任其咎其士夫有萬不得已事情必欲畱門者稟知掌印官差的當人員半鎖守候先問人數然後開門照燭驗入

◆弭捕盜賊

康熙六年五月左副都董篤行疏稱頻歲以來每遇盜警失主未經首告文武各官輒扶同欺隱仍有失主首告而有司卽脇之以刑不曰慢藏所致則曰讎怨相尋甚且指爲失主之親族僕役日日拖累不獲寧家諱則僅失其財物不諱則並蕩業產諱則死者固不得其死不諱則生者並不得其生是明示以威而挾以不得不然之勢使之吞聲而忍气者無他法太密則羣下畏威責過嚴則職司避罪諱固處分不諱亦不免於處分疇不自愛功名故寧百方彌縫幾幸於萬一之或免而卒至甘諱盜之吏議也官之諱盜見諸章奏者指不勝屈民之諱盜如輦谷重地賊遺衣物而不敢認至使暴客當前道路以目究竟莫敢誰何自是橫肆劫掠搶奪財物知有爲盜之利而無爲盜之害則不惟慣於盜者不攺其面目而從未爲盜者亦變其心術日甚不日勢不至燎原不止臣且憂之臣以爲今後有地方城守之責及駐札同城者仍照定例議處外其有鞭長不及及非本管專司量置一二於局外以嚴責其申報有一不報及報而不實宜嚴加處分如州縣失事府官不報責在府官府城失事守巡不報責在守巡州縣道府不報責在督撫督撫不報科道得而糾參之武職亦如此例如是則官知隱諱之無由靡不盡心於消弭盜知天网之不漏亦且漸易其肺腸至於失主旣報之後勿得羈畱拖累使之失業庶幾民不諱盜而盜無漏网於以弭盜安民未必無小補云

明臣呂坤曰盜非人乎曰人也知爲盜之必死乎曰奚而不知知而爲盜何也蓋有六流焉饑饉之民苦於饑寒無識之民牽於脇誘遊惰之民習於自奉彊悍之民敢於爲惡賭博之民迫於空乏武藝之民偶乘便利盜不出此六流矣弭盜有四法焉曰化盜禮義素明鄕約是已曰卹盜生理有資足四民之業是已曰防盜盤詰有術保甲是已曰捕盜緝捉有本相識是已弭盜不出此四法矣旣化旣卹不迫於饑寒不陷於無識矣而猶有盜乎曰有堯舜之時尙有寇賊姦宄何況後世是不令之民也如是而殺之吾亦無矜心無媿色矣

盜賊源委不可不知酒肆娼門賭室其招聚之由窯場寺廟孤莊其隱窩之處壯年僧道乞兒其窺探之人各處閒懶遊民其合夥之輩夫盜也設從天降地出眞無柰彼何矣彼其能不與人同裏而居朝夕相見乎彼其生理經營里人寧不聞乎所與交遊姓名面貌里人寧不識乎縱令孤莊彼豈無親戚宗族友朋之往來其行藏能盡塗人之耳目乎乍貧乍富潛出潛歸或消沮閉藏或豪雄自詫言動不同狀貌自別蓋誰爲盜誰不爲盜里人辧若白黑日躡足附耳談之矣然而不以聞官者何彼爲盜與我分毫無干我發盜其禍旦夕立至者也故上之責成也嚴則里人畏吾法而不畏盜盜𨿽讎里人而不敢讎法里人不畏盜則盜無所容盜𨿽讎里人豈能盡讎一里之人哉以是知捨鄕甲法𨿽聖人無弭盜之術矣

彊盜情狀不同有極富之家身自爲盜者或養盜分贓者在別處爲盜至本地方輕財好施爲鄕裏所推重者又有別處大盜挾重貲至此假作客商者情形自是不同或往來之人出入之迹驕奢之態主僕之間終是令人可疑其無故而暴富者尢可疑也付托得人細心譏察則人無遁情矣

少年不事家人生業恣意賭博又三五成羣好爭使气皆爲盜之漸也禁戒賭博散惡少之黨嚴連坐之法皆所以杜其漸也

士夫子弟亦有爲盜者或窺人子女或殺人報仇或嫖賭無賴皆自士夫身後爲之亦有當其身爲之者且所劫者多親屬其原皆自棍徒引誘始蓋棍徒欲引之入夥以自爲地其始也多誘之以子女癡兒無識偶一爲之一入其術中便爲其所脇矣此須辧之於早當賭博時卽先治其棍黨若必待其犯縱之非法殺之可憐然或知而未行亦可稍寬也

北方響馬操兵居半南方水賊哨船居半知其爲盜盜可得矣

三界首間民同裏而分屬彼詰則竄名於此郡此拘則逃身於彼邑三處之法不得加焉而守令互私其姦宄以讎鄰此盜藪也凡系邊境兩下共立鄕甲彼此會行法令倍設保正凡有盜發卽許所在綁縛徑送所在有司但有回護畱難者申呈合干上司官吏提究參治

彊盜打劫必有弔綫之人或本家人或親戚其打劫之前一二日其人必以他事往來探其動定言語面目多是可疑卽平日相認者來往頻數瞻視不常亦是打聽消息細審失主果有前項蹤迹卽令捕人物色之盜可得矣

盜有遠近窩家近多不出五里外遠至十五里二十里極矣蓋彊盜行劫勢不能遠涉一恐腹饑力盡二恐天明事露凡盜發後鄕約人等密訪附近地方往時豪惡形迹可疑者亦可得其十之七八

士夫之家告失狀果贓明賊現盡法行之可也若贓證一無可據切不可追風捕影波及無辜往時某州有一士夫被盜鄕鄰被系者數十人久之知其爲次子竊出也無辜者乃得釋遶門辱罵有司亦不能制矣

地方有世盜有大盜有智盜此俱未可艸艸治也而智盜尢難處如往時悍地盜家令其子弟分布江防捕廳捕衙事未發而彼之布置已定矣此一狡也又或有數省數州縣人合爲一黨其贓卽當夜傳送不數日已在數百里外矣此又一狡也此等盜非計定後行如鷙鳥之無虛發不可

彊盜劫人多是出其不意欺其無備又恐業巳進門主人爲盜所執則家人不敢喊叫鄕裏不敢動手誠平時有禁令各家修理墻垣籬塹又於二十三四至初六七夜躬率男女紡織稍有響動卽令人上屋屋上多辦瓦石又地方人等互相救護則盜自有畏而不敢近也此語近迂然每試每驗

按楚諺云二十七八九家家打鋪守直待初十後看家交與狗蓋盜賊動手多在無月光之日與一更以後睡靜之時至雞鳴則止矣自二十以至於廿八九或二更無月可虞一夜無月可虞故云惟初十日以後月光四鼓方沒故稍可緩也

救護之法一家被盜守更者以連放三銃爲號各家齊起吶喊勢可向前卽向前撲殺如不可向前止於要路上截殺本村救護人多不用別村如本村人少別村同救以一二里爲率其餘聽見銃響俱在各要路上等候古人弭盜有教民家家藏鼓者一處盜發處處鼓響不頃刻而一二十里皆鼓聲盜無得走者此最妙法但要行之力耳

地方報盜捕盜須是鬼神不知風雷迅速方可捕得眞盜搜得眞贓一毫漏泄遲回則盜與贓俱不可得卽能得盜亦未必得眞贓也捕得眞盜考贓之法𨿽不可聽之捕人若待到官審贓無及矣亦聽其順便起贓但不許逼令妄攀並克落抵換

再照捕人之慘甚於彊盜臨事時須再三戒諭毋令賣盜栽贓逐家嚇盜違者重處庶可革積獘於萬一

番快無不知賊者但利於賊之供給且代賊過贓於捕官是賊者巡捕員役之外戶也員役者分贓寄贓之人也大盜安肯發覺止將犯竊小賊逼拷認劫或先透消息令之脫逃今只嚴逼積年番快令之供報賊家不則加以重刑大盜聞之自然遠遁不然密誘番快許以重賞令其報賊或令其與賊通言暗伏兵壯擒之倘彼不輸心於我凡地方失事一面將番快家屬送監一面嚴逼捕盜但有以舊竊及讎人抵盜者無論詐財與否盡法重刑有被冤而死者徑坐抵償

有人贓一時俱獲者幸也不然有迹可疑可以因緣根究亦幸也若失盜之後全無影響從何處下手乎曰捕役盜之窟穴也每一積年捕役諸盜必有月錢凡屬眞正慣盜此輩豈惟不拏且從而庇護之養爲賺錢之資不止泄機而使遠逃甚至有潛蹤於城而落捕家者地方大盜生發失財果多待失主遞失狀後有司宜差著實人乘夜呼喚積年老捕老捕家如有蹤迹可疑之人一便擒來審問天网奇幸甚至有隨身之贓一時並獲者若恐所差之人賣放仍再添人蹤迹之不可延遲立等回話如捕役之家果無別人卽乘夜曉譬捕役若不獲眞盜每三日一比如拏獲眞盜起獲眞贓卽將失主獲贓分半給賞吩咐諄切著實力行至二三比後眞盜未有不出者然拏眞盜又須以人贓俱獲爲主贓獲多賞亦與之俱多贓獲眞而少記下該賞俟多起出日多行給贓若無贓及贓可疑𨿽獲人猶責若系仇拏問明之後加等重處一一吩咐要明且要一片至誠心勸懲鼓舞他眞盜眞贓必得

彊盜打劫情實若有寸絲卽眞贓也若必得多贓定罪則大盜不死蓋求贓之意只借以證其盜之眞耳非爲其多贓之罪之也

◆審察盜情

失主被盜後有不首贓者有不告失狀者一恐負累日久一恐彊盜報復失主不告官司不知盜賊肆行無忌矣須出示云凡一村之內有一家被盜保正人等星夜報官失主卽補失狀保正補呈或失主系寡婦孤兒被盜殺傷不能出告戶長人等代呈將入門出門形狀劫去贓物一一開寫明白金銀首飾須開式樣衣服器皿須開顏色新舊務要的確以便日後對贓銀子或大小錠或碎塊分兩俱要的開不許以少開多如預捏多數希圖扳騙𨿽系失主亦不寬假

地方失盜保甲人等負疏虞之罪快壯人等懼比較之嚴彼此扶同胡疑妄指卽將平人及曾爲竊盜及乞食平民巧拏怪綁異拷嚴鞫手執失單逼之招認不合則箠楚亂加偶合則令招夥盜旣招則押吏同拏仍照前法榜掠致之展轉相誣甚者授之口詞使之攀齩夫眞盜不苦訊固不招承良民受非形何所不認然則壯快之言何可據哉以後快壯拏賊除眞盜拒捕曾毆公差許其打傷不罪外其餘止許綁縛到官掌印官先驗傷痕如拷打骨肉有傷者快壯重懲革役有致命重傷者不分盜之眞假限內身死者許家屬告發定疑償命

眞盜所招夥盜須差快壯訪拏此輩一執紅票閭閻所至驚擾賊未獲則攀其旁親遠族同緝或誣其妻父母舅窩藏索足則貨酒食仍令遠近跟捉拋家廢業騷擾多端賊旣獲則令其攀�富家寄贓盈其溪壑之欲或指授讎人同盜使受敲撲之苦株連蔓引人人自危及事定告官而昏庸有司私其快壯仍罪告人深可痛恨以後快壯訪知眞賊所在卽稟所在正官同所在地方保甲協力捕捉所在官不從致令賊逃者申究但不許牽累以上無干平民

賊犯到官便須親審近見幾處掌印官憚於任事懶於推鞫輒批佐貳首領等官令之摘詞具獄彼官小而不擔當識庸而不精細惟快壯爲指揮以夾打爲上策況審賊而原捕在旁但聞一語稱冤快壯且喝且稟甚者恨其反復討出外面從新拷掠具招上堂彼數經殘創已自消魂非系潑耐之人誰敢堅執辯訴掌印官十九鈔其原供通詳院道如祁縣黃典史情未問眞腿已夾折深可痛恨以後掌印官自不親問只批佐貳者卽系不肖官員以才力不及參究

掌印官審盜惟在隔別細心察其情狀蓋眞僞之情辭色自別虛涅之語辯問則窮我多方以辯之則掩護之術不及卒備無備之言不及會同往復參錯眞情自見至於隔別之報盜數同贓數同期會同事迹同卽無贓而盜可知矣或言人人殊不可驟加嚴刑亦當耐心細鞫或設法密訪人命之疑獄亦然仁人心苦智者識精當必自有妙法但問刑謂之審具招謂之詳詳審二字此聖王治獄之精意也今之訊獄者幸於此兩字畱心焉無以夾棍等酷刑爲第一審法則冤獄必少矣

失主遞失狀未必一一皆眞譸張甚多多而貪冒者居半起贓之時快壯通同有將本人之物勁指爲贓者有比照失狀取一二於典當鋪以作贓者有獲眞贓而快狀先搜其細軟入己者有疑似之物失主記不眞而錯認者有爲快壯所逼不得不認者蒼南呂公云余巡海右時有一寡婦被劫獲盜十人搜贓俱在內有女鞋一對快壯過寡婦家謂之曰鞋當有樣從之及縣官審贓寡婦一一俱認問鞋曰我女之鞋也問大小幾何曰有樣索家中樣比之不爽毫髮十人者無一語辧臨刑不數日矣而眞盜悉獲眞贓悉出十人者乃得釋前贓蓋十人家物也近日有將良民爲盜搜其家黃裙指爲失主物者失主認之太原毛通判取當鋪黃裙數條雜置堂上失主莫知所認妄取不一呼良民至則應手而得曰此吾裙也失主無辭而良民遂釋以後有司審贓不可艸率但失主贓物無記驗者不可輒坐眞贓蓋指一物殺一人可不愼歟

近日治盜有情未眞贓未獲而死於板下者有供招未具而死於獄中者招中泛稱陸續監故天道有知人之子不可獨殺今後除眞賊贓眞詳允奉決者不拘刑死病死聽其領埋外其贓仗無指及情節可疑而死於獄者許屍親告發官卽系昏庸酷暴定擬故勘平人之律決不輕縱

首盜之人不可盡信有首夥盜而誣一二讎人稱爲同盜者有本身非盜而受姦人買囑假稱首盜妄攀平人者問官傾信其言盡拘苦審往往搜贓不獲死於嚴刑今後首賊但有一人不眞者審有誣陷別情不準出首之律仍問死罪

眞盜脫逃拏家屬送監蓋其妻子平日享爲盜之利無勸救之言無首報之舉卽使監追亦不爲過至於眞盜所報夥賊縱使脫逃原無贓物亦將家屬送監已欠分曉甚有將父母兄長送監者古者罪人不孥況尊長平有將翁婿姑舅送監者彼且忘其骨肉況疏薄乎此皆殃及無辜治獄之惡政也以後攀報在官而贓物無指者但許案候從容訪拏不許將家屬送監卽系眞盜脫逃不許拏尊屬遠屬送監倘眞盜妻子監死獄中卽準抵罪不許更監別屬逼要眞賊違者以酷論

世無窩主則盜無潛蹤盜無定在而窩主有定在盜難知而窩主不難知有司肯嚴保甲鄕約之法或行密訪首訐之令但拏眞正窩主一名者卽於本犯名下追銀五十兩充賞自首攺過者免罪以後本州島縣窩主別州縣事發者卽將窩主所在掌印官以昏庸參罷

獄情之難察惟盜爲最人情所深恨亦惟盜爲最故人命據證佐其事易明驗屍傷其迹易見卽有買證相誣未必嚴刑暴加情可緩推冤終見白盜賊則不然問官以盜不嚴刑必不肯認乃摧殘肢體傷折肌骨苟緩一時遑卹後日眞盜固不輕招而招者未必眞盜也買贓寄贓𨿽不知情而問罪入官且苦連累是寄賣之家固不肯招贓而所稱寄賣亦未必眞贓也一被招攀身家無主財物濫索拷掠雜加事緩者猶得辧脫傷重者死於牢獄不若暫避以待事寧是眞盜聞犯固逃而逃者未必皆盜也諺云指贓殺賊今招稱某所分贓賣與不知名人矣稱花費無存矣眞贓固有賣與不知名人及花費無存者而無贓坐盜其誰不曰賣與不知名人及花費無存耶至於有贓亦難信盜何也快壯欲獲盜以要功善於僞贓守令欲成獄以彌罪喜於得贓失主貪現在之財厭日久之累利於認贓有此三念何贓不眞每見招中盜數多者十五二十人甚者三十人某人分某物若干某人分某物若干一一分明種種招獲未嘗不再三太息而恨鞫獄者之忍於殺人也今有雜物數十以二十人分之數日問所分物此二十人者各自道其所分能不爽矣以一人而道十九人之所分能一一不爽非筆札備記則聰明過人者也盜也烏合之眾皆愚蠢之人當昏夜之際懷恐懼之心作倉皇之事能以一人徧記某人分某衣某色樣某布帛若干丈尺某人分銀幾兩幾錢錢幾千幾百乎恐聰明不至此也果人各給一單備載某人分某物以爲犯後招承之據乎恐從容不至此也柰之何偶獲一盜令招十九人之贓一一皆失主之物又於某人家起某物某人家起某物悉與初招合又某月獲某盜某日獲某盜各招所分贓物亦悉與初招合乎此其故可知矣蓋失主報盜原有粘單快壯執此以審賊曰某物某人分去盜曰某人某物某人分去盜曰某人口詞具矣而解之捕官捕官不過指名問贓稱說一番令之招服而已捕官解之正官正官亦不過指名問贓稱說一番令之招服而已且初獲之盜不論果否是眞而所招人贓惟恐當堂忘記忘記則箠楚卽加扶同則頃刻緩死彼何暇顧所招之非盜指贓之非眞哉嗟夫捕盜者快壯爲盜者亦快壯眞盜非快壯不能審平人非快壯不能誣眞贓非快壯不能得假贓非快壯不能爲眞贓失主固認假贓失主所認失主卽不願認快壯亦逼使認故盜賊之獄十九成於嚴刑嚴刑之獄十五類非眞盜然則招贓者尙未可信有贓者尙未必眞況所稱賣與不知名人及花費無存者乎不過爲應捕免比較爲有司了前件而已或曰世果無盜與盜果無眞與曰盜何嘗無眞可恨守令抵死不嚴鄕約保甲耳鄕約保甲嚴則朝稽其生理暮考其出入萬一被誣但審本保本甲某人以何爲生與誰往來某夜果否在家某家失盜以來此人一向何往素日有無非爲近日如何度日是否與某有讎家中器用及男女衣服首飾曾否見伊常穿曾系某鋪買來何人所做家有銀錢系何物所賣何人所與如果非盜仍取保甲裏鄰宗族保結其平日交遊賭博棍徒者四肢惰慢而自奉丰者夜去明來者搯撚穀黍者往來面生可疑者神色恍惚蹤迹詭祕言語支吾者所得非其所有而不知所從來者聞盜犯而攜家以逃者【良民無意防攀故十九先獲眞盜畱心探聽故聞信卽逃良民懼攀而逃者十一眞盜聞犯而逃者十九】來路不明而潛寄寺觀窯窠者朝傭工於此而暮竄身於彼者鄕甲裏鄰定不保結世豈有絕人逃世之人乎不得不接屋而居比肩而行世豈有瞇目塞耳之人乎誰之是非不見誰之動靜不聞惟鄕甲廢而盜賊敢公行惟鄕甲廢而盜賊有淵藪惟鄕甲廢而被劫無聲援惟鄕甲廢而眞盜不敢舉惟鄕甲廢而誣盜不敢救言及於此則昏庸荒怠不肖官員眞難容於堯舜之世矣鄕甲果嚴豈有爲盜之人豈有被劫之家乎

一切事𨿽極重大皆易訊審惟事關彊盜得情最難蓋彊盜鐵口非用刑不吐而一味用刑箠楚之下何求不得彊盜未必輸情仇扳之民往往怕刑屈認覆盆黑天者有之矣問官於此或粗心浮气或心事纏胸苦不耐煩輒便嚴刑嚴刑所供必多自罔問官又不知落筆附案之害據彼信口一篇我卽信手胡寫一單招房利於害人輒粘連附捲用印鈐合以圖勾攝取錢之利官府忠厚如欲帶進衙內則誑稟此系當堂口詞不便更攺以至問官嫌疑只得照單寫票賄差虎捕此票一到鄕下口稱拏盜誰家不害誰敢向邇此單一印粘捲有姓名人便謂之捲盜就令他日辧出身家妻子必不保矣故凡審盜之日先在衙中一一匯輯各犯節略擇其情較眞而狀較惡者隔別眾犯先拷之拷之之法旣不可不用夾又不可很用夾如彼不認及認而不像務要時緊時松緊之以迫其吐松之以誘其言反復折問如有隙可入有端可猜及有情節可據便須耐煩著意加工細拷得此一人的是眞盜然後再拷夥黨一總共幾多人夥黨姓名旣得然後逐名拷其年紀拷其狀貌拷其住址拷其何人主謀何人爲首何人在外把風何人入門明火及劫財傷人等項供寫畢又從中抽�或從後倒問翻來覆去如其一毫不差此是眞正情節無疑矣再弔諸犯對審果的此等單方可同審語印過附捲若是覆答差謬此中必有仇扳之人或有眞夥未出情節未眞者或再拷此盜或別拷供眞之盜俟的而後存之切不可遽以參差供單胡亂附捲也如此訊盜眞盜出則假盜者盡可釋放除惡安民一舉而兩得之矣

凡拏盜之票不可未得眞盜混混差拏卽已得眞盜緝拏餘黨亦不可不寫名字住址年貌明白若胡塗混拏家家可黑索矣宜云爲拏盜事照得某盜供某人同夥合行拏審眞僞除本犯外不許差人妄至鄰家侵害詐嚇如違重究計開拏盜一名年幾十歲貌有須無須面白面黑住居某處贓若干以下卽朱標票字如此則嚇人之獘少矣

彊盜扳人有捕人主使者有爲利者滿其欲卽止有報怨者若系睚眥之忿得利亦止若深仇大怨則以死爭如祥刑錄中所載少年自誣以誣人之事可知已近時彊盜扳人必待招首攺口然後釋放此大謬也招首亦何厭之有但戶長鄕約保結平素便當釋放何必假口於招首哉然亦恐眞盜借親戚以爲地方鄕約則保結亦不可不察

招書最可惡者極不欲將眞僞分別明白綱紀嚇索之路而官府筆下不淸又有拖泥帶水之病又或審斷無術涇渭不明𨿽有欲釋求生之心終無執筆如刀之意以是扳扯姓名一入招冊能出牢籠者鮮矣卽勉彊出脫終有胡塗假放之根或已出而復拏審者有之矣故大盜招情先敍過盜情處又在後面敍云此盜某又不合因仇誣扳某人某人若干如系駁問之招則云盜某又不合誣扳某人某人或因中證仇口或因本盜仇害以致某衙門問擬如何至招後接審語處當云今蒙某縣某官將一干人犯細審出某某眞僞如何此下方接勘得審語審語後又剔一句云爲此除將無辜某人審釋或候詳外今將眞盜某某等取問罪犯

一照出之後開列審明釋放幾名某人某人俱名犯某死罪盜犯幾名某人某人

一照提一名某人年幾十歲身長身短有須無須面黑面白某縣某地方人

一名某人年幾十歲身肥身瘦有須無須面黃面﹖某州某地方人

以上照提共計幾名如此則眞僞了然盜無不除民無不安而上司亦不駁卽駁亦不過云事關大獄不厭詳愼且照提某人等未經拏獲仰某官星速再緝仍將招內人犯再一研審確報繳亦不至有徇縱之語及問官矣

獲盜須晝夜堤防作速招解切不可因循釀禍蓋彊盜初獲未必甘心就死餘黨尙多恐有反盜越獄之事至彊盜解審差人每每受餌令其過家或夥盜劫去或用計脫逃卽不然而一方平民亦不勝其擾竊盜亦然蓋彊盜竊盜無論親戚仇家俱畏其仇扳防其暗害無不極意奉承者差人亦利此一行故往往墮盜賊之術非辧之於早禁之極嚴不足以革此獘也

拏獲大盜或在別州縣地方常有彼處捕人奪去爭功者正官亦自以爲功執畱不放使我輩處之稍有形迹卽不妙但申詳云大盜某已在某處拏獲卽可杜前卷矣

按彊盜在別州縣地方必待行關則機泄徑自撲捉或至拒捕且恐彼處當事護短反致多事不如一面行關一面撲捉關上卽云若待貴縣差人恐漏泄不便除已差人緝捕外煩爲添差協拏此兩便也

別州縣來關本處小民指稱爲盜須先拘鄰佑細審如素不守分方可發去若系平民鄰佑俱爲之稱冤若輕易發去使彼處正官果賢所費亦不少如未必賢則平民因此斃於囹圄未可知也

政學錄卷四終

●政學錄卷五

畿輔叢書

棗彊鄭端輯

聽訟

人命

婚姻

姦情

田土

狀式

刑具

刑戒

監禁

◆聽訟

民淳事簡之地初二十六放告此正理也然州縣繁劇無日無之正不必不準以滋越訴以添纏擾蓋朝廷設立官府之意原爲民間分憂息爭使之一一和解今人不知設官之意止知準狀爲取錢之媒故以多準爲諱百姓赴愬無地只得裹糧奔告上司旣添府城歇解之費批行到縣又增自己一番審斷且上司事又難徑逐空回問罪取保費民有不小者

越訴有在未經州縣之先者有在旣經州縣之後者詞內或告及衙門甚之有直詆州縣又有本縣民告狀反願批他處者此俱不足介意萬一事虛又素犯刁惡則借一人以示法可也

按刁民越訴情𨿽可惡然亦有冤實未伸而上訴者禁之非理也若惡其越訴而過懲之恐上司聞之必加深恨且以後聞風越訴者必捏毀州縣或割發刎頸寧死不願批本州島縣是導之謗也

上司詞狀多有打网遊棍將平日仇人不論事之相干無干一槪俱入在狀內甚至有一張狀單款紛紛牽連數十人者上司不察信手準行有司漫不加意輒憑吏書一槪鈔寫此票一行加以虎快作祟不論被告於證不論曲直眞僞動稱上司人犯愚民懼怕每一名字要銀幾兩方可銷除若系破解索銀尢狼在被告者一家尙未被害而波連無辜各家已受無窮打网之害矣

刁民或報仇或害人每每假人名字捏告上司衙門提解原被告俱受害或被害者指名告系某人爲之亦不必準理直將原詞申繳官民俱省便然亦不可不默記其人俟其再犯而治之

各處多有匿名文書毀謗縣官得失若從封筒中來封筒中去此鋪遞爲祟也諭令總鋪司傳知各鋪以後須要認明送文書者方許收傳登記赤歷若系不相識人卽將原文原人送至衙門審問仍不許鋪司閒遊令婦人小子接遞其獘自革若系當堂投文告狀一總匯收中有匿名者多系收狀吏收狀快手爲之若將狀紙折小又有搊痕必收狀者出之袖中無疑也查名懲之若頻頻疊見宜偶一日逐名零收匿名者自出

州縣棍徒或二三十人一夥結爲生死兄弟如趙甲告狀則以錢乙孫丙作證錢乙孫丙告狀亦以趙甲作證總之結聯死黨交口硬證不得气不已如此情尖細查果實須盡法行之必使棍徒計無所用閭閻乃得安枕

上司批別州縣人詞狀至願先回者準回另行關取如不願回者候人犯至日除招捲多者遲一日問招捲少者本日卽問審問明白應入者入應出者出應輕重者輕重之有難處者委曲處之必使事理人情毫無掛礙內有牽連幹證一一省發止畱緊要者一二人作速成招招多兩日寫完少限一日不許遲畱需索如違許犯人稟究仍嚴諭皁快歇家不得需索磨賤則鄰國之民仰之若父母矣至於別州縣來關提縣民若隔府謊狀道路又遠或回關文請攺批不妨若同府近便卽一發之或有彼處歇家陷害則以密啟囑之使無受虐方可

本州島縣民與別處人訟經兩處會問者但求其當情罪而止若虧本州縣以買外縣之譽固非人情若偏爲本州島縣之民使外屬人無辜受枉亦傷天理

愚民對理不得意於官多出不遜語其凶悻之狀初聽殊可駭久之知其常事也此可談笑聽過切不可動气動气而言者不已則將立斃杖下乎

問事絕不可有成心又不可執拗到底如其素惡所犯者輕卽從輕問若以平日不善遂羅織成罪恐罪未必成姦人反得以假口且使上司見之以我輩爲不諳事體也

刁民告狀訐人生平過惡使其一一皆實則數十年之事積在一時其誰無過況未必實乎聽訟者因眾口之交證也遂信以爲然不知原告旣欲含沙則此中證非原告之死黨則被害之仇讎也且無賴者因而爲利原告買囑則執以爲有被告買囑則執以爲無被告家貧不足以厭買人之欲則眾口鑠金或至忘家喪命治獄者但問狀內事情石矣切不可墮姦人之計也

凡問事但憑中証之言酌之已意終不如眾耳眾目聞見之爲眞若犯人極不輸服或地方鄰佑又極口爲之稱冤再察而攺易之方是虛公無我若徒執已見豈惟小民受害且未免爲白璧之瑕

有事情可惡法所不容中證若齊便一問而決使之放心便無他事若重責其人又系之獄經久不斷彼且張皇失措以我輩爲有意也衙門人又因而挾騙內外傳誦且被暮夜之名不則營求請托或破人之家所喪多矣

審讞之法要虛要公要明要斷而其最要者則在化大事爲小事化有事爲無事是以從古論獄者曰寧失出毋失入又曰罪疑惟輕此臨民上者之第一緊要事知此法𨿽極刁頑極煩難之地可迎刃而解一掃葛藤冤結矣

投文掛出起數不論上司自理當日問完不是彊盜人命中證卽有二三不到不必等齊問理後應解人犯僉原差起解應申候詳者發歇家認保無罪者盡發回一日呈稿一日謄眞一日起解蓋鄕民住城一日未免妨工費錢又富家刁難貧者買囑解人故意遲延使貧者坐困如犯前獘該役重究

民間苦事莫甚於株連健訟刁民往往一詞牽告三二十人報讎罔利中間緊關犯證十無二三此等姦頑豈宜聽信各掌印官凡遇受詞日期俱要當堂審問無干者卽與勾除毋得一槪發房出票累苦小民

勾攝犯人動差皁快此庸吏之套習實小民之大殃也近日革獘愛民之官多用原告自拘夫兩讎相見勢必起爭妄稱抗違以激官怒亦有添差地方保伍同拘者此是換名之皁快需求淩虐與皁快同至於原告系是婦人自拘尢爲不便若止以原狀或紅票付告人令其遞與幹證幹證持之呼喚被告約會同來果系冤誣聽從被告訴狀至日同理則幹證者事內之人畢竟不免到官彼若有所需求自是有人買囑亦不恃勾攝之勢矣是閭閻省一皁快之害而公堂餘一差遣之人也賢者試一思之

上司批詞果系徒罪以上方許差人勾攝凡公差勾攝往反百里者不得限過三日若第五日不投到者計日加責仍問犯人有無需索淩虐或用十數手牌上書公差有無需索淩虐七字其有無二字令犯人自塡聽審之時執進庶限近不得久行吞噬防嚴不得大肆貪殘卽不能盡革姦獘然省一分一分受賜省一人一人免害矣

皁快拘人到城引領相識飯店任情破費酒食招包娼婦心滿意足才來投到或妄稟人犯不齊或指稱關捲未到有司不察或令各討保人或令原差帶押甚者掛搭輪押經年累月放趙甲而畱錢乙賣正犯而拘家屬種種擾民皆問官惰慢之罪

吏書騷擾科索全憑牌票有司朱押牌票多不經心彼或乘忙倦之時或當微曖之會便將一二百張只稱未完前件用印判日中間言語重輕任其亂寫事體緩急任其報票紅單一出打點卽來遂意則將票停閣不足則再三寫催有司信實何曾查某事曾催幾次某票有無回銷哉監司騷擾郡邑守令騷擾閭閻此居其半掌印官將一切前件到日分急中緩三等爲三袖折責令該房自限某事何日可完卽注折上難完者許其稟官易完者照限督催分別旣明方準出票有司每日看折勾銷前件一事完卽勾一事違限者計日加責是官斧而吏鑿也彼且辦事之不暇而何暇愚我以行私哉

問事以投到先後爲序不許吏書以受財多寡爲後先但本日投到者本日卽問𨿽極忙不可過二日其狀內情節罪名未問之先預爲料理一問之後實時畫供人犯有認得字者當堂將口詞發下與看如不通文義只當堂吩咐某人應徒幾年某人應杖幾十審力有無塡寫印票無力者實時杖釋有力者令其自限何日完納卽將發落單票付與幹證令其催納如果難完幹證至日懇請攺限蓋幹證住居多與犯人相近押保催納最爲便宜不猶愈於皁快乎

凡審贓審力先看犯人力量如果力量不堪幹證不肯保押者多系貧難棍徒入官給主之贓不宜多坐仍不宜逼認有力以致追迫太苦前件難完上下俱不便也

小事不宜輕問罪明初教民榜文云戶婚田土鬭毆相爭一切小事須要經由本裏老人里長斷決若系姦盜詐僞人命重罪方許赴官陳告無非省事便民之意問刑者審系輕小事情便與發落不必取供問罪止將原詞立案而已𨿽不專用裏老剖斷猶不失卹民初意柰何在外有司官員不論事情大小槪引不應得爲而爲又只用事理重者及至審力又不論其人貧富槪坐有力稍有力𨿽贖鍰止三兩一兩有奇官之所得苦不丰而自貧民當之至有鬻妻子以完官損身命於一訟者豈不痛哉至於下不合二字全不照管律條如鬭毆傍人則曰不合不行勸阻徒夫在逃則曰不合鎖押乞食告找田地價則曰不合勒掯不與如此類甚多皆是律外生法科索無罪上司官當嚴爲申飭

已問罪者不許重科每見民間有事到官已經論斷決贖訖或原或被意不甘服仍赴上司衙門告準發問問官又重科罪此大失律意而上司曾無查駁非必盡利贖鍰蓋亦習而不察耳名例律云二罪以上俱發以重者論罪各等者從一科斷輕罪先發巳經論決重罪後發通計前罪以充後數蓋一人之力量幾何豈堪罪而又罪體卹至此仁之至也假如十罪俱發亦止科一罪而乃於一罪再三科之豈律意哉爲上司官者遇有此等申詳到日須查前此巳未發落巳發落者準其免科未發落者方行決贖亦省刑便民之一事也

凡問事畢系申詳上司者除擺站以上拘禁候詳發落外其餘卽日釋放止令歇家報名聽候詳允之日將發落單票給與歇家轉付幹證計限完納不許一槪羈畱其事在別州縣者移文別州縣催納實收卽令申繳如有違延者許問事衙門呈究

革前應赦罪犯被人告發者或財物當給主或地宅當還人依律處斷重加責治可矣近見各衙門往往以已前事犯擬罪而吏犯赦前過名依舊降格甚悖明詔問刑衙門不可不知

原被赴審必各有一番話說成誦在心聽之皆是無可置曲直於其間矣須吩咐原被不許開口待將狀詞情節年月或於當中插問一二句或於當中頭尾反折一二句欲問牛先問馬欲問趙甲先問錢乙欲順問反倒問不問不言有問方答總之欲易他準備之話吐他眞實之詞如此錯綜參伍或用威嚇或用婉探推之以情度之以理天下無不可決之訟無不可得之情所謂眞情假不得假情眞不得也

按詞狀情節喫緊關竅多在年月日時上仔細查之思之卽可得其十之七八勿忽

問事不必遲疑太過亦不必太恃聰明尢不可粗心浮气凡小事無大關系可數言而決若優遊不斷使人終日伺候則官之材力可知又人情不甚相遠卽聰明過人凡事止能了其大意其中委曲安能一一知之且天下有理外之事一一以意見揣摩失之遠矣又如趙甲告錢乙田土事又誣之打搶事虛卽並其田土不問可乎此粗浮之過也

事情重大者自有理法在事情若小又須少順人情若槪以理法行之則刁薄之鄕或至告縣不巳非所以省事也狀內事情旣審明白便取口詞如某一事原是如何起釁如何爭論某是某非卽照犯人情節直書不妨嘗見初仕難於下筆爲其不文不知其不必文也

招擬之訣招不離審審不離情情者人犯曲直之情也審者問官口詞審語也招者招書據問官口詞衍之而爲犯人自招之語如一問得某某不合之類是也上司駁問多系招詞與審語矛盾書手得錢或將年月以後攺前以前攺後情節以輕攺重以重攺輕字句之間動關顚倒官府一時不察輒令謄寫上司見之前後參差如何不駁故凡審語旣定須令招書照依審語節節衍長𨿽文可衍而意則不可攺故曰招不離審也聽審人犯其理或屈或直其罪或重或輕其情或大或小其故或明白敗露或迹不可見而理則可知所謂情也問官聽訟業已得情而或下筆不達或尙未得情而輒爾臆寫此等矛盾之處所謂審離情也官府審語須一一將犯人情狀描寫如畫方可謂審不離情然有司知此旣要合律又要全情則不但審不離情而尢妙於移情就律若情不移則律不合圜土皆死囚矣至於移情最妙之處又不但移犯人之淸而且移閱者之情就我作者之情所謂智者識精仁者心苦毒心拙筆及不耐煩人不可語此陰騭解网之道也

招書呈招稿進衙仔細參伍細攺如密語當堂未審不妨並攺總之以停當精細爲主

口詞中有審語參語不同如審得某以何事起釁遂至忿爭各敍始末此審語也案也審語後又參看得某某誰曲誰直或用駢麗語此參語也斷也有前而審語內卽兼用斷案不復用參語者有不用審語招敍明徑用參語者有參語或對偶或不對偶者活變在人不可執一

參語不可不畱心如問某罪卽詳其所以得罪者爲何問某罪卽詳其所以應釋者爲何固不可艸艸不文又不可浮泛而不切於事情序事簡而明議罪確而當此老吏深文可與知者道也

經由上司大事若彊盜人命侵欺錢糧之類此等審語須在退堂靜坐時用心仔細查做如其未妥遲二三日不妨所謂擔遲不擔錯也若𨿽系上司事而不甚關系又事無可疑則據案成之立使犯人共曉若𨿽系本縣事而到底經由上司恐系刁棍必有後言仍宜退堂做若不必經上司而事關兩家錢糧利害視官筆迹以爲斷令者宜當堂書審語立案若事小擇緊關情節批一二句在原狀上便是不必審語事更小責而逐之便是𨿽批亦不必矣

小民有事旣告在衙門斷令便須要了割近日州縣但追完紙贖原斷過田地人口等項通不照管任其仍舊不識何心以此待民而告爭者猶未已甚矣民之愚也

取供書手多是欺官不諳事體若平時已講過律令習過招議此輩自無所容其姦若平時於招體通未畱心其法亦易試取房科已允招二三篇細看招議之體卽不難曉合者該也不合者不該也不該而爲之卽是罪故凡招中有罪處始稱不合辟如彊盜招則稱云某人就不合如何劈門把風等語或有由輕入復位罪在重處者則初稱云某人不合專一交結賊黨或嫖博非爲及至犯事情重處則復稱云某月某日某人又不合故違某律明火持槍劫財殺人等語此招擬一人之體也如輕重混雜多人共總一招則於情重者稱云某人就不合如何如何情輕者則稱云某人亦不合如何如何前分輕重本情後分輕重本律此招議多犯之體也如均系重罪有罪而駁問之後有生死不同者則於先存今故某犯名下但敍其罪惡之狀不必亦稱不合以旣死無可罪矣惟現存聽審犯人名下始稱不合以便閱招者醒眼或有尙系駁問數內而今死者或因先死之人而關系現存聽審者皆稱不合亦無妨此招擬生死各犯之體也

按敍不合處各系情罪重大事關死與遣者卽在此處貼律例如雲某人就不合故違某律某例一語與後面擬罪處相同則前後首尾相應閱招者殊覺醒眼事小在徒杖以下者只稱不合不必貼律凡論串招招首先將罪重一人作招頭如事內有應議之人共犯則以罪重者爲招首

京官與外官共犯如俱是應奏請者則罪重者爲首

京官𨿽僧道官若與在外六品以下官共犯亦必以京官爲首【應議者是朝廷�舊大臣京官無大小皆在輦轂之下外官五品以上卽古諸侯大夫之列體統稍尊皆須論功定議奏請聞問者示不敢於擅專也】致仕官與見役吏共犯則以官爲首

罷閒官及生儒與吏承共犯以吏承爲首

內臣與京官共犯則用官爲首若與在外六品以下官共犯則內臣爲首【爲其應奏提也】

有職役人與白丁共犯必以有職役之人爲首

婦人與男子共犯婦罪𨿽重必用男子爲首

僧道與裏老共犯僧道爲首

軍與民共犯及其餘人相等者悉以罪重之人爲首通將各人事情招出已獲者稱在官未獲者稱未到官脫逃者稱在逃定罪全憑招眼最要明白

如竊盜則云是某窺見某人家有財物或某物不合輒起盜心與某人商謀某亦不合聽從於某日某時分潛到某人家門首剜開墻壁進入房內偸出某物或某分某物如銀錢各分若干用訖

如彊盜則云訪得某人家積有財物不合糾同某人某人各不合依允各持槍棍於某月某日幾更時分到於某人家門首用某物打開大門一齊入內或將主事某殺傷燒傷劫出某物或在某窩家分散某分得見起某物或未起某物

如故殺則云因與某人爭論何事廝打不合用某物故向某人某處狠打幾下當時气絕或某月某日身死當有某人見證或某人不合不行勸阻

如誤殺則云某與某人各不合用某物鬭打誤將某人某處誤打一下因傷身故

若謀殺則云某向與某人有仇意欲謀害不合與某人相商某亦不合殺計在心於某月某日某時分探得某人獨身在於某處某叫同某人某執某物某執某物潛到某處等候某人不來是某爲首令某向伊某處用某物或戮訖或砍幾下不死某又向頭上用某物砍幾下或當時气絕或某月某日身死某人當場未曾動手

若同謀共毆人則云某一時被某人欺負或交易不明欲泄已忿不合與某人相同前去某亦不合依允【云云】餘仿此

不拘事情輕重多少須以年月順序遇串招出年月多者則云節蒙

議頭項下仍依罪重在前斬絞徒流笞杖依序擬科重者在前輕者在後各等贓物先順事主所失之贓次序所分之物

小詞訟只看他投到狀詞對他原告狀詞有同處此卽眞情也又看原被詞告訴相角之處此亦可揣得眞情將筆點出查問此處每每片言而服其餘皆扯艸湊籃事也若夫彊盜大招其中有眞盜有假盜有眞贓有假贓有久拏有新拏有陣獲有扳扯有盜口供有捕役供有某衙門入某衙門出如此之類猶如亂麻新任當之有腳慌手亂而已此等大招若止據捲混審縱審十次何能碧水分魚令此心快慊須要吩咐招書將文卷預送呈覽其上司新駁詞語聽審人犯名字則大字寫貼單上衙中用一紙順序橫寫各犯姓名每一姓名要隔四五寸然後自家從招頭細看到招尾如遇某處某人陣獲卽將此某處陣獲要緊情節年月摘寫在某人姓名下如遇某人某處起贓卽將此某處起贓要緊情節年月摘寫在某人姓名下或系年月可疑或系供扳可疑或系贓證記號可疑或系前後矛盾可疑某衙門如何出某衙門如何入一一將此眞假要緊關系情節詳細分款各書在姓名下且細加朱圈以便查閱如此則招中情節旣一一無漏而緊關肯綮又一一分明出堂時逐一喚審只問此摘出情節一單別將新供者據案錄出一紙回衙又將上司新駁情節再想再審圜土始無冤民且上司亦見吾輩心苦此審大招最妙最要法也

詞狀中有一事而撫按同準者撫按批允後系兩院分贖有一事而撫按鹽漕屯河諸衙門同準者看系何衙門同準卽系幾衙門分贖司與道亦然惟司道則不與各院分贖𨿽同有狀不過院允後報之耳書手粗心最易忽略遺忘大詳中如有此等分贖衙門須要剔明一句云除將本招通詳某院某院候詳外今具招詳文冊伏候本院照詳施行若遺此句則他衙門允後幾處俱不準分贖須州縣代賠不可不知

刁悍之地多有保歇詐騙私向人犯稱云我能打點衙門我能關通相公掌稿令之封銀若干俟事定後收用者凡事曲直必有勝負負家原銀𨿽還勝家則被此輩哄去矣此等到處多有之蜀滇黔謂之順風旗中州吳楚謂之撞太歲都中近日謂之撞木鐘故凡保歇有此者務明示嚴禁若衙門人做保歇尢於官府不便須時差人密訪或時問聽審人犯違者加等重處

有請托者須處之以理初聽時切不可輕諾又不可輕泄之人又不可因請托而處之太過使人難堪

阻請托者當愼之於始但能禁止一二人則此風自息凡人之所畏而不爲者爲有理法在倘有力之家不復爲禮法所縛亦何求而不得哉

請托之事所在恆有然未必不自當官者致之是非倒置則人得假公以濟私聽信權豪則人得望風而比例優遊不斷則人得乘間以請求責罰太苛則人得百計以求免誠主之以正大出之以精明持之以廉平濟之以果決則人且服吾之寬誦吾之公憚吾之嚴請托何自而來

士夫請托未必一一皆是徇私其中亦有激於公義或迫於情之不容己者我輩亦不可執一果所言是便虛心攺正誰得而議其私果爲至親若事無關系姑少免其責末減其贓庶乎情法兩盡也

凡請托不惟眾人之言當裁之以理卽正人君子其言亦不可不察其是非蓋君子固不肯欺人或每每爲人所欺昔一令極信一鄕先生一孝廉遂假館於鄕先生凡有請托者俱以大義言之鄕先生便揮筆一書令聽之如響在言者以爲至公不知實墮孝廉術也又請托中有極狡者一令方正有某姓者常以事干令每事必反之後某氏欲爲原告則以被告爲名令便重怒被告原告遂得气其爲被告亦然通縣俱以令厚故人不知實爲彼所賣也我輩遇此但據理原情不主一偏則彼自無所措手矣

理直何用請托理曲自有法度今受人央囑勢必顚錯事理拂逆人情王法無論天理何安且受囑本意不過憂讒要譽畏人發覺其短耳所在郡邑豈能人人受其囑卽一人豈能事事受其囑乎得罪一人便足造謗但違一事亦自失歡柰何徇私廢法惟髙明之是畏乎

◆人命

殺人之獄謀故者少鬭毆者多而鬭毆之律重在保辜謂以毆傷之人責付毆者調理醫療照律立限限滿之日定罪發落蓋毆傷者之親屬自非慈親孝子鮮不利其死以爲索詐財物之地而毆人者惟恐其死要已命抵償則凡可以生全之者無所不至是一件相打公事活得兩人性命乃律之良法美意也每見有司官員凡遇此等狀詞多視爲末務不卽拘審相驗傷痕卽已相驗亦不責付被告調理恣原告之所爲之故被傷者十死八九旣死之後知法者赴官陳告而已玩法者摃屍上門聚眾打搶囊篋一空門竅盡碎然後告官官府又不實時相驗𨿽實時相驗又往往差委佐貳首領官員其可信任者已少矣及至簡驗之時簡官嫌其凶穢不肯近屍又犯人扭鎖跪�多不同看惟有屍親仵作喝報屍傷或多增分寸或亂報靑紅間有犯人與屍親爭傷而簡官竟不經目止報一筆爲仵作謄錄耳及再更簡官再更仵作或暗賣屍格約與雷同分寸或意欲輕重多增疑似傷痕駁而又駁簡而又簡是死者旣以挺刃喪命於生前又以蒸煮分屍於身後何其酷哉今勸宰州縣者著爲挈令凡有鬭毆傷重者地方實時首報若陳告者已至而地方未報卽重責之人命屍親不是父兄伯叔便是弟侄妻子被毆之日卽自解衣眼同見證要見被毆之人年若干歲某月某日某時被某人某人用何凶器毆打某處見今某處斜傷長若干闊若干某處圓傷橫若干圍若干紅色靑色有腫無腫曾否皮破骨裂某某見證卽照狀式告辜到官官審地方果系重傷卽不許摃擡到城恐破傷處中風致殞實時親行或委廉明佐領匹馬肩輿少帶人從督同折傷科醫士攜帶合用膏散詣彼相驗登記傷痕令醫敷貼整理限以保辜日期責令凶犯領至家中用心調治案候在官身死之日卽照狀式告簡官照辜狀原供傷痕依法簡驗平時常讀洗冤等錄臨期務須親驗致命等傷稍有疑似卽加審覆耐煩一刻卽可爲他日幹連人等全活數命果系裝誣明立文案以杜後端果系眞犯卽取具供招以塞求請仍嚴責吏仵眼同原被幹證取四不扶同甘結定招擬罪之時更須萬分詳審務使情節了然明白此心確然痛快庶生死兩不含冤亦省後來屢駁屢勘耽延屢歲累苦多人耳如被毆不告辜限者除登時打死及在三日之內者姑準簡究外其餘死後告人命者俱以假傷騙詐及自毆誣人論不準眞正人命若人命不先告官而乘機糾眾摃屍上門搶財傷人者縱是眞的抵命之外亦須引例問遣其辜限之日系隔月者要查大建小建此生死出入之界不可不愼也大抵屍當速相而不可輕簡骸可詳簡而不可輕拆凡上司官招擬批駁情節不明者止審情節屍傷欠確者方簡屍傷不得一槪煩擾以致生死苦累獄情畫地人命關天爲民父母者念之哉念之哉

有致命之處有致命之傷頂心■﹝囟頁﹞門耳根咽喉心坎腰眼小腹腎囊此速死之處腦後額角胸膛背後脇肋此必死之處肉靑黑皮破肉綻骨裂腦出血流此致命之傷致命之傷當速死之處不得過三日當必死之處不得過十日若當致命之處而傷輕或極重之傷而非致命之處𨿽死於限內當推別情不可一槪坐死況死於限外乎致命重傷當致命要處死於登時或三日之內原告幹證定執某物毆某處只宜於所毆之處簡驗傷痕旣免死者翻屍又免生者冤誣何者人生一世自少至壯或失足磕跌或疾病捶按或生瘡被擊或負重著堅血不流行傷輕與新傷著骨則紅日久則消重傷與久傷著骨則靑終身不散試將病死之人細一蒸刷果全身一副白骨則簡驗眞足憑信近日問官全不理會原告證人本說耳根一下打死而渾身簡驗動數十處傷痕上司以傷痕不對爲駁詞問官增毆打情節爲比對有左右傷痕尺寸靑紅不差分毫者如以爲毆豈兩手執一般凶器而對擊乎有昏夜醉後羣毆而定執某人打某處者𨿽毆者亦不能自知其所毆之處不能自記其所毆之數而況證人乎大抵共毆只坐毆人因由簡傷只重原傷的處愼毋刻舟膠柱致有冤情愼勿含糊模稜致多駁案

上司數批簡問非以求同正謂恐有冤抑相與平反耳每見承委官員不以人命爲重或恐前官怨恨不敢異同或因犯者富豪不肯開釋或觀望上司之批語以爲從違或描寫歷來之成案以了己事如此存心公耶私耶倘有毫髮冤情其罪重於初審何者獄情不始於我而死刑實成於我也天地神明豈無知哉以後委勘人命重事務責正直仁厚官員持虛秉公細加鞫審或前官怨我互異或後官與我不同總付之無心蓋眾官同勘一事原爲此事虛實同勘一人原爲此人生死豈以求媚人求勝人哉此心不克人品可知矣

昏夜被殺見證無人及屍無下落者只宜案候密訪不可妄聽執猜鍛煉成獄近世恥無摘伏之明多成附會之罪書曰罪疑惟輕又曰寧失不經夫以臯陶爲士安有罪疑不經之人何可寧失古人猶過愼如此吾人未必過臯陶柰何必欲牽合羅織以成人之死耶

屍親遞攔詞除卑幼於尊長須要根究明白斟酌準理外其親祖父母之於子孫夫之於妻但遞攔詞免問者果非致命破損重傷死於當日不必過於搜求卽與準理立案備照其人命事情屍親未曾遠出不當年告發而告於一年之外及不系有服之親而傍人訐告及不系正告事情正系於切思之下開於粘單之中者不問虛實俱不準理如有妄準以興大獄擾多人者其人之不肖可知矣

有等姦民買屍做傷妄告人命訪得人家新葬問其是女是男多者數十金少者十數金貪財姦民不顧血屬情願賣與簡驗自己投作證人又買仵作以皁礬五棓蘇木等制造淺淡靑紅等傷任口喝報簡官旣不經目卽看亦不細察曾有誣成大獄者此系法外之姦故無擬罪之律以後問官審出眞情買屍賣屍俱引開棺見屍律問以死罪其賣者仍分有服無服卑幼尊長依律定擬決不可止擬誣告徒罪旣不得律意且無以懲大姦也

北地人命眞者固多假亦不少蓋北方種菜多用磇信殺虫匹夫匹婦與人打罵气不可忍輒服信以死初時唇脗多黑口出黃水徧身或發泡初簡手足指骨節俱紅久則俱黑徧身色俱慘黯骨節亦有黑者初仕不知仵作知者亦少卽知之不得錢又不報故一槪抵償一或簡出服毒上司又批駁云倉卒之際毒自何來先某官簡無毒今簡稱有毒何也一駁再駁冤者甚眾可爲痛心然仵作爲凶手買囑者多每將磇信置死者口鼻中或置洗屍水內骨色亦多黑又不可不防

老幼人命不眞系圖賴者老之傷多在頭腦則撞磕之故也幼之傷多在一邊則拋擲之故也有踩死者傷在腹背其傷必闊大散漫老幼在眾中被人推跌踐踏死者其傷亦然

貧民相毆或激於一時之忿打死婦人義女義男其常也然亦有圖賴者若兩家相持貧與富鬭或貧民爲富家所逼其中婦人義男義女死者多是圖賴其傷多在頭腦且極慘毒若橫身一傷至無完膚皆圖賴者也蓋毆人者原無殺人之心其傷必不重若重必非毆死之傷也

凡民行凶打人見人傷重凶手懼而自盡每每有被打人不死而凶手死者凶手之家反來脇告立案勿問俟被打者旣愈酌審若凶手因相打者身死又因屍親威逼不論眞僞懼而自盡若被打身死者有傷準抵以凶手有應抵之罪也若無傷仍治屍親威逼之罪

自盡人命若有重傷又曾鬭毆者俱有律例在若未鬭毆一旦殺妻子或自殺以賴人此騙局也死不足惜然人誰不愛其身及妻子哉其情亦可憐已且愚人不知律法哀死之心與圖利之心交戰胸中求之未免太過卽其人可恨其事可惡不治被告者之罪足矣

人命行財卽實固也然亦不可執一小人無知見彼家人死便倉卒不知所出而棍徒搬弄彼小心淺見者希圖了事誰知告者執此爲左券乎故人命但求眞傷行財非所論也

按刁黠之民遇官府好察多有原告之家扮作被告之人行賄使官府之潛聞者官府不肖則原告扮作被告欲賄之狀又竟不賄以激怒官府者在廉官只不聽之惟細審眞僞可耳

毆人至死及殺人者抵償此重律也𨿽經相毆而以他故自盡死不系眞正打死者擬威逼此輕律也然勢豪凶悍魚肉平民聽其威逼而止擬杖可乎故例中𨿽系自盡而有重傷者必擬軍此不重亦不輕之例也

按人命曾相毆及相罵者卽是病死不妨均擬威逼不必用彊及自盡也觀例有威逼祖父母之文可知若必用彊子孫豈能威行祖父母乎

人命全在初簡然辧血屍傷痕易辧枯骨傷痕難辧腐爛傷痕尢難蓋透骨之傷必須棍棒鐵石手足之傷止及皮肉其入骨者必淺惟初死皮肉上血暈朗然至腐爛時傷處不傷處俱是一片靑黑卽細辧亦未必眞今後人命若初打時未及告明驗過則告狀時須一面遞狀一面卽扛屍至城外相驗若早不扛屍待皮肉臭爛不便相驗者先責屍親若干

朝廷自有法律一省多衙門果負冤屈大則進本小則告狀何气不出何冤不伸有等愚民受气不過服毒跳崖自縊自刎不知自殺人命只該杖罪追棺木銀三兩告狀牽連數月所追不彀盤費將一个死身子換了別人一頓杖條有何便宜以後自死人命有司衙門休與準理同居父母伯叔兄弟妻子見死不救者仍以重利輕倫不孝不義重責枷號

人誰不愛其生乃至輕生自盡無聊之人冀有以利之耳官府遇此不斷埋葬此心不安若斷埋葬再稍慫恿利之者眾死者亦眾矣淸廉陰騭之吏遇此等輕生地方宜官府置棺材數十付衣服數十領審出圖賴眞情分文不斷徑將官置衣棺卽刻押埋百姓聞風毫無所利不一月而圖賴之風絕矣

人命自盡卽在平民止問威逼況尊長之於卑幼家長之於家人又有體統乎刁民往往以此挾騙問官亦不察而過計之是導之刁誘之死也今後凡媳婦因公姑打罵使女家人因家長打罵遂致自盡者先報知鄰佑後告明本縣無他重情押出卽便深埋如有刁民欲圖挾騙或捏別故審出各責若干

刁民告人命多牽告婦人或作因姦或作見證大意欲敗人閨門又以有力之家難於婦人一出便與買和今後人命狀內不許牽告婦人卽果與婦人相關有體面之家初問亦不必出如有原告差人因而挾騙者責若干直待審後果是相干然後出理

人命多系棍徒起滅硬證人命若假止罪原告若輩亦何所儆今後凡告人命不實者原告反坐中證以起滅詞訟論枷號若干月

人命定主使必其人果與某爭果喝令子弟家人毆打至死方可謂之主使邇來家人毆死人則訟者捨少賤而告尊長其實家長父兄一面未見大都皆騙局也若家長父兄不在家人子弟自以私忿爭打便可當時開釋卽所爭者爲家長父兄之事家長父兄果在彼時實未主使此亦可當時開釋也若未主使但袖手旁觀此不能無罪

人命狐疑或黑夜殺死無據與其殺不辜寧失不經苟以意見羅織成獄恐後有不勝悔者京師一家被盜殺其全家止婢子荷花獲免法司以荷花同奸夫殺之也坐淩遲處決後盜出問官皆得罪夫一身榮辱不足計但死者抱冤受慘惜哉

按疑難人命切不可信中證一面之詞蓋中證多系買求又有親識死黨一聽其言生死俱冤又不必差人采訪致起姦獘但忽至原日相毆地方鄰佑老弱皆目擊者細審數人眞僞自見

投河自縊之辧已死人方投之河則腦髓中不藏沙泥爲其气不足以呼吸故也若活人投河則呼吸泥沙皆宿於腦用微水洗淨腦外將淸水一大盆細細蕩之泥沙自出且奔命之時兩手指扒泥扒石其指縫必有血蔭死人入河則不然此投河之辧也人死後用索絞之其迹白而不紫紅活人自縊者其痕紅紫易認至於用索絞死人則腦後八字痕不分了俱在頸上周圍如一圈然自縊者腦後分了而不周圍此自縊之辧也

按上二說辧之明矣若本系謀殺而又以自縊之法令之死則難辧矣此須細問而察其情思其故未可艸艸

人命不論眞僞俱要作速完繳人齊卽問屍到卽簡簡驗一眞卽取定口詞立地成招三日後卽解合干上司若假卽令埋葬不必申但立案以杜後詞蓋人命事大觀望者眾若未經問明卽將凶手重責送監優遊不斷請托打點此不必言或愚民以不肖之心窺我衙門人又因而誆騙官聲且從此敗戒之

◆婚姻

呂坤曰男女婚姻有下過聘禮又將女別聘若媒證明白自宜斷還前夫若已經過門則落花覆水自是棄物倘無大關系只在父母處倍斷財禮更便若婦家不願尢不宜彊之恐生變也

◆姦情

呂坤曰姦情原無證見易誣而難明故律稱非姦所捕獲勿論姦婦有孕罪坐本婦者蓋愼之也以後凡告姦情卽本婦招承亦勿準理安知非本夫逼使騙賴又安知非本婦有所希圖乎且婦女不至有孕卽姦亦勿問姦亦所以全婦女之名節而免淩逼之性命爲人父母不當如是耶若淫奔在逃及被人捉獲則無詞矣

彊奸不分已成未成致逼婦女自盡身死指證若眞法宜坐抵何者彊奸已當問絞況因姦致死是二辟也何可輕縱若婦人及年十三歲以上女子姦𨿽已成而婦女無恙又不聲說則彊和皆未可知有情𨿽和而事發激羞因而變怒者有因他事失好因而拏姦者有因至其室迹不別嫌報讎貪利而誣姦者至於晦夜不識面目而止據音聲衣帽得於竊取而指稱奪獲皆不可艸率坐姦以後問官凡婦女以和姦發覺激羞自盡或被父母本夫毆打因而自盡身死者逼非奸夫又無威狀難以因姦威逼致死坐奸夫之罪蓋和姦之罪兩杖彼姦婦事發逼於別人奸夫自有應得罪名耳

上無教化則下無見聞如兄收弟妻弟收兄嫂及雇工人姦家長妻者於法合死愚民皆不知也乃有兄弟亡而收其妻謂之就和父母主婚親戚道喜者世道不明罪豈專在百姓哉凡遇此等獄情有司自當審處何人主婚有何證驗仍先將律法徧曉愚民有攺正離異者免究勿聽訐告之言輕成大獄也

貧家男女易雜小民名節多輕非若士夫之家嚴內外以遠別有禮義以養心故愚民貧民不可遽責以聖賢之道凡決此輩姦情不可細拘文法當有法外之精意焉

◆田土

呂坤曰田土一事有因疆界爭者有因買賣爭者有因推收爭者有因價值爭者有因回贖爭者俱不可不爲之處如疆界不明但查原丈弓口令中人鄰佑處分又不明則親往看之徑自委官未免多事如系爭買一盡本家二盡業主三盡近鄰如本家業主近鄰必欲減價則聽其別賣糧米不明則查戶首糧數及當日原丈弓口又恐有豪彊飛詭小民懦弱田盡賣而米尙存者價值多寡則問之民風土俗証之中證交單至應贖與否則有原契原中在如原契已攺原中已故但驗之筆迹若賣主力不能贖又赴告者多是意在加添假名回贖耳須是斟酌加添之例固不可開虧折之事亦不謂無審處而詳問其風俗可也

按四方則例不同典田典屋又不同如典田者典主已有籽粒之利五年減半贖取十年洗手交還典屋獲佃金同此如無佃金典主亦已住居可以作利還本便當退還𨿽風俗不同天理人情大約所爭不遠在人審酌之耳

◆狀式

呂坤曰古者以金矢聽辭皆懸式於象魏不者有誅惡無情也邇刁風日甚狀中敍事僅數語而形容彼罪張大我冤常居十六冀駭聞一受耳不知波及蔓引則無辜者爲殃此多贖之藉而小民之憂也今定爲式各衙門一體遵行倘違式濫準官可知矣

凡各府州縣受詞衙門責令代書人等俱照後式塡寫如不合式者將代書人重責枷號所告不許準理

人命告辜式

人命告檢式

告盜情狀式

告辯盜狀式

告姦情狀式

告打詐狀式

告地土狀式

告婚姻狀式

告賭博狀式

告陵奪狀式

告保盜狀式

告貪污狀式

告故勘狀式

告科斂狀式

告侵欺狀式

告窩訪狀式

告土豪狀式

告財產狀式

告錢債狀式

告欺害狀式

告唆誣狀式

告詭隱狀式

告抗糧狀式

告重收狀式

○人命告辜式

人命告辜式【不許多報一處不許妄增一分違者看明重究路遠告辜不得過五日】本縣某里某人爲毆傷事有某【父伯叔侄兄弟妻子】年若干歲本月某日某時與某人爲某事【多不過四字】相爭被某執拏【磚石金刃他物或用拳腳】將某【父伯叔侄兄弟妻子】頂心打有斜傷一處【靑紅】色長若干闊若干耳根打有圓傷一處【靑紅】色【有無骨破】圍若干橫若干見今【著牀】不食某人某人見證爲此擡扶到官伏乞相看案候保辜責令本犯尋醫調治上告

○人命告檢式

人命告檢式本縣某里某人爲人命事某月某日有某【父伯叔侄兄弟妻子】被某人毆打傷重某醫調治不痊至某日某時身死除傷痕已經報官案候外伏乞檢驗施行上告

○告盜情狀式

告盜情狀式【不許多開一物不許多報一盜違者重究仍不準理】某州某縣人某人爲盜情事某月日某更時分不知名【彊竊】盜約有幾名各持凶器【剜透墻房暗偸出或打開門窗將某拏住用刀紮火燎劫去】某物某物若干件【系甚花樣有何記號銀】錢若干數【整錠散碎或人口俱驚散或輪姦某婦女】保甲人等【俱來通不】救護【或追趕不前或不知去向】伏乞案候嚴拏上告

○告辯盜狀式

告辯盜狀式某府州縣某人爲辯冤事某平日作何生理原因某事【不過四字】與見獲盜犯某人有讎某人某人知證某日某夜某實在某處何干某人某人見證今被某賊攀誣同盜況某見在某鄕約保甲管教乞批本約查訪平日果否非爲容其保救庶不苦死黑獄上告

○告姦情狀式

告姦情狀式某府某縣某人爲姦情事財娶到【妻兒婦】某氏或【妹女】某名年若干歲被某人【誘奸日久拐帶財物若干到某地方潛住或云彊奸不從見打札某處傷痕或彊奸已成見扯破何衣奪下何物氏喊叫何人聽證或不堪羞忿某日某時自縊自刎投井身死】某人某人證上告

○告打詐狀式

告打詐狀式某府州縣某人爲打詐事某月日某人某人【指稱衙門指拏盜情】將某拏住指何情由用何凶器在於某處拷打見有某傷詐去財物若干某人某人證上告

○告地土狀式

告地土狀式【田宅同賣過十年者不準】某府某縣人某人爲地土事某年月同中某人某人買到某人【民軍匠】地若干價錢若干【�未】經過割被某人侵占自量得幾十幾畝幾分幾釐鄰佑某人某人證上告

○告婚姻狀式

告婚姻狀式某府某縣人爲婚姻事某年月日同媒某人將第幾男某人用財禮或聘禮若干定某人第幾女小名爲妻一向【未曾行禮行禮幾次】至某月某日不行知會用某人某人爲媒攺定與某人爲妻【未曾已經】成婚上告

○告賭博狀式

告賭博狀式【自告者不準】某府某縣某人爲賭博事某月日某人某人幫某【弟侄子孫】陸續贏去錢若干物若干賣房地若干某人開場見奪攤場某物上告

○告陵奪狀式

告陵奪狀式【孤幼被人陵奪同此式】某府某縣某人爲陵奪事氏某年月喪夫【有子女無子女】遺下【房若干地若干頭畜若干糧食若干衣服若干】情願守節被某【伯叔兄弟】上門打幾次罵幾次奪賣某物又將氏暗許某人彊來逼取某人某人證上告

○告保盜狀式

告保盜狀式【不在鄕約保甲者卽系姦民犯盜不準保救】某府某縣鄕約保甲鄰佑某人等共百

十人爲冤枉事本約幾甲某人平日作何生理本分善良並無非爲等事委與某有讎或系快壯某人詐財唆咬伏乞審明保在倘有徇情懼惡妄保眞賊者事發某等同罪脫逃某等訪拏結狀情願入招粘捲所保是實上告

○告貪污狀式

告貪污狀式某府州縣某人爲貪污事某年月日爲何緣故被某【官吏】某人【索詐】某【銀物】若干某人過付可審上告

○告故勘狀式

告故勘狀式某府州縣某人爲故勘事某年月日被某【官吏】挾讎詐財故將某人拘拏【監禁拷打】身死指某人證上告

○告科斂狀式

告科斂狀式某府州縣某人爲科斂事某年月日被某人某人指稱何項名色科派某人某人【銀物】若干某人審證上告

○告侵欺狀式

告侵欺狀式某府州縣某人爲侵欺事某年月日被【庫吏斗級大戶屯頭】某人收掌某項【銀物】某人侵盜或於內侵欺若干指某人某簿審證上告

○告窩訪狀式

告窩訪狀式某府州縣某人爲窩訪事被某人專一纂捏無影事迹交結訪事人役某年月日挾騙某人【銀物】若干指憑某人證上告

○告土豪狀式

告土豪狀式某府州縣某人爲土豪事某年月日有某缺【用食】向某借【銀若干兩粟若干石】算利過本幾倍伊將某私家拷打逼將【妻妾子女房地頭畜】準折指某人證上告

○告財產狀式

告財產狀式某府州縣某人爲財產事某【祖父】某故遺下【房幾所地若干畝資本銀若干兩首飾衣服若干件】應該某與某【伯叔或兄】照支派均分今某某倚恃尊長盡行霸去不分指遺約或親鄰某人證上告

○告錢債狀式

告錢債狀式某府州縣某人爲錢債事某人因缺用於某年月日向某借去【銀若干兩粟若干石】加三出利指中人某人並借約證今某人至今幾年本利分文不還或止還本利若干尙欠若干屢討延調不與上告

○告欺害狀式

告欺害狀式某府州縣某人爲欺害事被某與某素有某隙今某倚恃豪彊於某月日將某無故羅毆指某人證又至某月日暗將某成熟田苗用棍撲倒約有幾畝上告

○告唆誣狀式

告唆誣狀式某府州縣某人爲唆誣事某里某人與某或【地土相爭酒醉互嚷】以此結讎指某人證今某【或因盜賊或因人命】事犯被某唆某將某掛告同【盜毆】乞準審豁上告

○告詭隱狀式

告詭隱狀式某府州縣某人爲詭隱事被某里某人將自己地土【詭寄欺隱】若干【躲避重差減扣額糧】某人或【黃審】冊證上告

○告抗糧狀式

告抗糧狀式某府州縣某人爲抗糧事某人見種地若干糧石至今【升合不納詭作荒逃】致某【受比賠累】乞準拘究仍將揭過銀兩責令本犯起利上告

○告重收狀式

告重收狀式某府州縣某人爲重收事【庫吏大戶】某人徵收某項錢糧不遵部司法馬大戥髙稱每兩加耗若干某人某人證上告

◆刑具

呂坤曰衙門刑具載在條律其數有六笞杖訊枷杻鐐無論笞杖卽訊亦號爲極重矣大頭止徑四分三釐其用止於重罪不服其法止於臀腿分受至於笞杖止加於臀而已不及腿也近日各衙門用重大竹篦不去稜節聽從惡卒任責腿彎多者三五十或內潰割肉或筋傷殘廢此惟法司懲創極惡大姦百一用之郡邑職在牧民常刑當如是耶但竹篦通行巳久不能遽革以肆姦頑亦當分爲輕重三等每板臀腿分受十板以上兩腿分受何處非肌膚何肌膚不痛楚而必欲殘民以逞哉如不系極惡大姦萬民所恨而仍前槪用重大及數多加力又叢於一處擅及於腿彎者無問曾否傷人定以酷刑參罷

枷有三等死罪重不過二十三斤徒流二十斤杖十五斤夫枷非令貪重止書罪名於上號令示眾而已故曰枷號至於一百斤一百二十斤大枷於例𨿽有用亦不常今後各府州縣百斤重枷不得輕用應枷號者照律置爲三等仍俱日枷夜放不許一槪輒用大枷晝夜不放違者以違制論因而死者以酷刑參處

人身之用手居其九若懼有疏虞大鐐嚴鎖牢絆兩足可矣至於木杻惟死罪男子始用充軍以下例不械其兩手念人情之便也婦人𨿽死罪不杻謂飲食便溺不可托之他人重男女之別也以後各有司衙門非犯死罪男子不得一槪用杻以傷朝廷體悉人情至意

夾棍扛子腦箍拶指攢板原非應有刑具近日問官有心不精細性不耐煩者盜不分彊竊人命不分眞僞一入衙門只靠夾拶酷烈之狀不可盡述以後眾證明白事情端的而展轉不肯招承者間有此等刑具夾不得過一次扛不得過三十拶指不得對兩頭夾拶不得過二時腦箍定不許用如違不分有無傷人定以酷刑署考情重者參究拏問

◆刑戒

五不打

五莫輕打

五勿就打

五且緩打

三莫又打

三憐不打

三應打不打

三禁打

○五不打

五不打老不打血气已衰打必致死幼不打血气未全打必致命且老幼不拷訊已載律文病不打血气未平復打則病劇必死衣食不繼不打如乞兒窮漢饑寒切身打後無人將養必死人打我不打或與人鬭毆而來或經別官已打重又行加打則打死之名獨坐於我

○五莫輕打

五莫輕打宗室莫輕打天潢之派干系甚大卽無名封者亦勿輕打官莫輕打卽倉巡驛遞陰醫等官亦勿輕打彼旣爲官妻子僕從相對赧顏亦多殞命況其體多■﹝月色﹞薄有司不宜擅刑生員莫輕打干系諸生體面有事輕則行學責戒重則申究如律彼自無詞上司差人莫輕打非卹此輩投鼠忌器打𨿽理直亦損上司體面有犯宜盡書犯狀密申上司彼自有處若畏勢含忍又闒茸非體矣婦人莫輕打羞愧輕生因人恥笑必自殞命

○五勿就打

五勿就打人急勿就打彼方急迫無聊打則適速其死人忿勿就打愚民自執已見方以理直自負打則其忿愈甚死亦不服气逆傷心易於殞命宜多方譬諭待其自知理虧𨿽打不怨人醉勿就打俗云三官避酒客沈醉之人不曉天地寧知禮法打亦不痛倘醉語侵官亦失體統宜暫監候酒醒懲戒其收監亦勿鎭匣冷地寒气入心亦足致命人隨行遠路勿輕打被打之人若在家自能將息遠路隨行日逐跋涉辛苦又要跟上程途亦多致命待其回後數日懲之人跑來喘急勿就打捉拏人犯從遠路跑來六脤奔騰喘息未定卽乘怒用刑血逆攻心未有不死者宜待其喘定用刑

○五且緩打

五且緩打我怒且緩打有怒不遷大賢者事盛怒之下刑必失中待巳气平徐加責問試於怒定之後詳觀怒時之刑未有不過者我醉且緩打酒能令人气暴心粗刑必不當卽當人亦有議當檢點彊制之我病且緩打病中用刑多帶火性不惟施之不當亦恐用刑致怒人已俱損我見不眞且緩打事才入手未見是非遽爾用刑倘細審本情與刑不對其曲在乙�刑甲矣知甲爲直又復刑乙不特甲刑稱冤顚倒周章亦爲可笑我不能處分且緩打遇有難處之事難犯之人必先慮其所終作何結局方好加刑若浮气粗心先卽刑責倘終難了結反費區處曾見有打人後又陪事人者只爲從前慌張耳

○三莫又打

三莫又打已拶莫又打語曰十指連心肝拶重之人血方奔心又復用刑心慌血入必致殞命常見人曾受拶者每風雨之夕叫楚不寧爲其已傷骨故嗟乎均是皮骨何忍至此已夾莫又打夾棍重刑人所難受四肢血脈奔逸潰亂又加刑責豈有不死且夾棍不列五刑豈可輕用下人以力爲食一受夾棍終成廢疾決難趁食切宜念之人謂審彊盜宜用余謂彊盜因夾招承此心終放不下惟多方設法隔別細審令其自吐眞情於心斯安此等刑終不用可也要枷莫又打先打後枷屈伸不便瘡潰難調足以致命待放枷時責之未晚

○三憐不打

三憐不打盛寒酷暑憐不打遇有盛寒酷暑令人無處躲藏擁氈圍壚散發披襟猶不能堪此時豈宜用刑蓋彼方墮指裂膚爍筋蒸骨而復被刑責未有不死者佳晨令節憐不打如元旦冬至人人喜慶此時曲體人願順養天和卽有違犯當憐而戀之人方傷心憐不打問理時如知其人或新喪父母喪妻喪子彼哀气傷心正值不幸再加刑責鮮不喪生卽有應刑宜姑恕之

○三應打不打

三應打不打尊長該打爲與卑幼訟不打嘗見尊長與卑幼訟官亦分曲直用刑不知卑幼訟尊長尊長準自首卑幼問干名犯義遇有此等卽尊長萬分不是亦宜寬恕卽言語觸官亦不宜用刑人終以爲因卑幼而刑尊長也大關倫理世教百姓該打爲與衙門人訟不打卽衙門人理直百姓亦宜從寬否則不惟我有護衙門人之名後卽衙門人理屈亦不敢告矣工役鋪行該打爲修私衙或買辦自用物不打卽其人十分可惡亦姑恕之不則人有辭不服而我之用刑亦欠光明

○三禁打

三禁打禁重杖打五刑輕重律有定式大杖一足當中杖三小杖五官之用刑只見太過未見太少若用輕杖則多加數杖亦不傷生且我見責之多怒亦息而杖可已若重杖只見數少而不知其人已負重傷矣禁從下打皁隸求索不遂每重打腿彎致其斷筋而死或打在一塊同一被刑而死生異則貧富不同耳貧者何辜而令其受此禁佐貳非刑打夾棍重刑不許佐貳首領衙私置卽正官亦止備一二副候不常之用各衙遇有不得已而用赴堂稟請蓋正官猶有忖量而佐貳首領將勢要送來百姓私衙任意酷打替人出气正官全然不知凡各衙人犯令其一一過堂庶知收斂

鄒南臯曰余奉上恩兩入南比部於職事毫無裨補獨部同僚誼甚篤至忘余不肖時有教督余亦自忘其不肖譊譊以古道相期益信吾輩在宇宙內惟有此善與人同之一路別無功課而比部之善則莫大於用刑余敬列余友呂叔簡氏所寄刑戒者刻於石俾同寅暇時省覽在內則廣欽卹之仁在外則流愷悌之澤以此律已以此淑人余𨿽無用於世諸君子之善卽我善也夫求生不得然後殺之求出不得然後入之刑措不能不得已而後刑之必如是而後爲無負我國家仁厚至意凡我同寅念之哉聞昔時詈人者必曰願爾世世爲刑官余竊謂心存生生之心卽世爲刑官其徳滋大無傷也鳴呼天道好生神明臨汝一念慘酷殃流後裔登玆堂者無視爲卮言

◆監禁

囚犯奉有決單自當明正典刑是以未決之先貧者有囚糧病者有醫藥夏則灑掃以防瘟冬常溫煥以禦寒聖王豈不知其人之當誅哉以爲旣有臨時之死且延一日之生故曲加體悉如此耳近日有司疏於治獄有獄卒要索不遂淩虐致死者有讎家買求獄卒設計致死者有夥盜通同獄卒致死首犯以滅口者有無錢通賄斷其供給有病不報待其垂死而遞病呈或死後而補病呈者倘系情眞罪當之囚瘐死猶可中間有抱冤待辯之人株連未結之罪一槪死於獄中所傷天理不細以後獄囚有病先取囚親告治結狀調治不痊後取屍親告領結狀一並粘連申詳上司方準開除無親人者以里長甲首鄰佑代之其彊盜失迷鄕貫原無親族里長者取刑房吏告治病呈及醫生病案粘申如無以淩虐罪囚論

有司錢糧原不寬綽若囚糧一槪全給豈能人人均沾年年常繼今擬分爲三等除罪大惡極死有餘辜者不準給家不甚貧有人供給者不準給外有情稍輕而家極貧或無家供應者給與全糧情稍輕而家次貧日用不足者給與半糧至於新獲賊盜眞假未分果無供給亦當有處若監故未成之囚甚於奉單之罪倘被告發定擬故勘

一朝之忿斃人於頃刻百年之悔無由而攺圖此等死囚情尢可憫有一入獄而父母妻子不復得見者有送飯到而不知誰接誰食者昔人有念囚無嗣不禁妻子出入而令其有子者此𨿽不可爲常至於應聽家人入視而不聽律有明條今三法司重囚每月令家屬一對面任從談敍家常待其辭畢方許收監婦人臨決將產滿月而後行刑聖王仁及囹圄蓋如此有司若懷泣罪之心行哀矜之政使法不疏縱而情不郁抑豈患無術哉第恐念不及此耳有司習於故套拘攝人犯動送監倉不知一人在禁一家憂忙或有老親而無妻室者或有少婦而無子侄者或家貧路遠不能供給者或家有病人或身自抱病者或冬寒而身無綿衣者或空手枵腹無錢打點牢獄者卽使其人當死亦應曲體其心況於輕小事情豈宜泛系之獄爲民父母亟宜念玆各該府州衛縣衙門除死罪及充軍擺站人犯及入官還官贓物俱應收禁追比外其有力徒罪及杖一百以下贖決等犯止令幹證保領聽其寧家輳辦限期完納𨿽系院司各道紙贖俱不許倉拘正犯及濫將家屬監追

監倉二簿只宜掌印官一本其佐貳首領官應送監倉犯人俱票稟白堂上同簿附名掌印官每遇票日便將二簿查閱一徧某人某日監倉系何事情有無得所應否釋放何以處分往見一縣令懶於問辭輕於聽信拘到人犯皁快稟收倉監佐貳首領各有監倉簿籍要送監倉卽送監倉甚者監倉皆滿而送之冷鋪者有燈節醉爭至除日猶系獄者緣二簿經年不一過目吏卒因循不肯稟白甚者催比錢糧花戶坐倉以數百不知令何人輳辦也吁可恨哉賢有司試一思之

司獄官刑房吏禁子等役不稟白掌印官而擅打監倉人犯者拏問重治

獄中之獘無窮最可惡者獄中多年惡囚智力足以制服羣囚或黨與足以疏詟眾囚者不論幾人牢中名之曰牢頭禁子與之通同每一日使一牢頭值日有新犯進監則與之接風設酒費一錢要還數兩一不遂意百拷千磨異常慘毒新犯如系犯盜則牢頭教之以供報平日仇家或一方家溫食厚之人官府不察提攝到監則此輩之魚肉無所不至在誣扳者破家亡身在犯盜入監者得計攺口而牢頭則從獄中放賬禁子得牢頭之利則必愛之惜之遇晚松刑且使之身藏利刃出入無禁公然擁妾私家者往時反獄之獘患正坐此小民犯法卽情節重大亦未必有甚機械自有牢頭教引一入監後卽便爲鐵口百舌究使變詐反復大惡漏网牢頭在監日久其心思別無他用往往某官某官性情一一探討在胸是以狡囚爲人作一訴詞或告一打网抑狀或做一截招訴狀無不能顚倒是非害徧一方牢頭身在獄中每每使子弟親戚將遠年田地無干事情波害一方人眾一方人畏之如虎多送月錢至於江洋大盜黨與夥劫賄救累囚千百獘端未有能縷數者

反獄越獄惟彊盜爲然而夜防尢要近日有司常不下監牢頭禁卒日久情熟安常心怠夜間囚犯旣不入■﹝木匣﹞牀又不上鎖鐐彼賊無一年生理心懷百計脫逃虎兕出柙非掌印官之過與若使手足不得利便精力不得壯彊出不測而夜查監牢遇一疏而重懲典守時刻兢兢豈有反獄越獄之變哉

囚犯有詐死者陜西耀州重犯邵於賢因署篆不常遂佯死密令其子挾魚置臥內時方盛暑不數日而虫出臭穢不可近獄卒俱以爲眞死委官相驗亦不復近前因席捲而出越數月始事敗不可不知

囚犯生心多在新官交代之際尢宜堤防初仕者不知竟致失事他如迎春操演之類亦不可不戒嚴

囚犯無供送者不但要區處飯食寒天亦宜區處衣綿庶不至促死以干天和凡賊贓無主衣服皆可給之如此加意則禁子自不敢淩死矣

獄房大抵多狹故盛暑牢瘟可慮除另造病房兩間添設炕竈以便病者【必以發熱不食气色異常醫生稱病者方準出■﹝木匣﹞】移房調理外自四月以後九月以前每三日一掃除房中但有腥■﹝羊喿﹞蒸穢之气查系何人所作便加懲治房墻近檐之處多加小孔數十以引淸風以泄濁气軍徒等罪足脛亦系短鐐活鐲夏月與禁子聽其露侵【惟直宿禁子不許出監】至於混廁亦須五日放門一次令園丁打掃或時爇蒼朮以避邪惡多備天水散等藥以防暑瀉

婦人勿輕系獄蓋男女有別廉恥爲重皁快一拘婦人無窮之利婦人一入公門無限之辱掏摸戲狎無所不至有因之而喪名節者居官誰無婦女豈應獨忽民情

凡婦女有犯姦及應該死罪者此皆刑吏禁卒之妻妾也死生自有常刑男女豈得無別但監守從來無人致關防不能無獘今擬另設女監於養濟院中老婦擇其稍精壯者二人作爲伴■﹝浦上女下﹞其犯婦接送飯食及門前呼喚應答皆以伴■﹝浦上女下﹞代之女監中水火鍋竈及宿止之處亦須事事處分紡花作履聽從其便伴■﹝浦上女下﹞除月糧布花照院支給外每人每季再加鹽菜銀五錢其門戶關閉仍以刑吏夜巡仍屬大監豈能必無邪行要以成男女之體而已

古者罪人無閒坐之理城旦則令之修築鬼薪則令之劈柴倉庾則令之舂米今以罪人拘系在倉猶有古之遺意但倉犯原非重罪充軍發站人犯𨿽送監不妨笞杖及贖徒令裏族之長鄕甲之人保領在外至聽訟之日不悞聽問申詳之後不悞贖決可也惟是隔縣關提又當解審無人保領及監追還官錢糧家屬不當保領者然後送倉能幾何人哉近查幾處州縣專聽皁快說有錢討保在外無錢者不論罪情輕重一槪送監至於婦人收監惟有犯姦死罪兩條余俱責付本夫收管無夫者責付有服親屬鄰里保管隨衙聽候並無雜犯送監倉之文甚監追錢糧家屬並無婦女𨿽盜賊捕限亦無監禁家屬之文果其夫其父盜情已眞倉禁妻子猶可如招攀在逃無贓無証之人而濫禁妻子巳屬胡塗甚者監其父母兄長不亦孟浪之甚乎

七十以上老人十五以下小兒及身有疾病新遭重喪不系謀反大逆同居親屬俱不許擅拘倉禁

拖欠錢糧止令限辦入官財物止令限納給主財物止令限還紙谷罪贖止令限完各令保人領催不則稟拘責治如家貧無辦討保無人卽令倉死何益如可以經營有人保領倉之反妨措處至於審罪之時便問幹證人等本犯果否有力能否完納方擬罪名若果身家眞無虧兌自當減贓銀注無力旣省比銷未完亦免累年倉比其罪深惡重之人寧陸續多責及枷號示眾亦足示懲

州縣監倉切近掌印正官下情旣易通聞羣小猶知忌憚驛遞之設半不同城官與吏卒情同貓鼠不惟禁約爲難亦且貪虐同術吁天之聲何由上達又朝夕在其掌握有冤亦不敢聞以後發驛徒夫除驛夫牢頭不許擅自毆打外其驛官以法鈐束應得責治者不得過十板如有需索見面節儀賣歇等錢及私下非禮淩虐奉承不到將徒夫擅行敲撲者許被害之人指實陳告以憑重究

發配名輕於充軍而實等於死罪彼慣姦積猾或買免驛吏或挾制驛丞或尋情囑托公然在家覓人點站不待言矣其窮苦老疾及家中無供之人乞食不前坐臥濕地或官吏要索橫肆淩虐至於傷命只報相埋情甚可恨此後驛官如遇病囚卽申州縣調理或掌印官驗明姑令保放調養或收入州縣調養病痊照日補役但有不呈州縣而報死者該驛官吏以淩虐致死提問罷斥果系別情者定擬抵罪

公差人等拷嚇錢財土豪棍徒奪騙良弱及誣告重情分毫無實等犯非徒罪不足示懲其餘需索科斂須審十分端的如貫分已滿未滿便有應杖應徒所爭不過一錢半錢耳原告之言豈得分毫不爽告稱全誣輕誣便有加罪免罪豈無一實半實乎幹証之語安知一字無欺低昂伸縮間是在取供時斟酌之耳至於一事告實或重事告實或輕事告實或反坐所剩或未決收贖或律該罪止自有應得正條豈容一槪重擬近有因指稱告助坐贓問徒者不知婚喪等事原有相助之文宴會設席豈無一錢之費又有誣告人杖一百而加三等徒二年者不看事情輕重槪與誣死同科驛中徒犯甚多皆緣問擬太易不知納贖每傾人家發驛或傷人命今驛遞徒犯所在充溢無容身處矣如果情有可恨法所當懲寧多責枷號可也

犯人發驛原爲工作如京師炒鐵運炭之類近日恐其逃走止令押鎖乞食甚失本意以後徒罪人等有做一切官工者官給飯食一日準一日自備飯食一日準二日有情願驛中奔走效勞者與做工同申準原批司道折限滿日釋放

政學錄卷五終

