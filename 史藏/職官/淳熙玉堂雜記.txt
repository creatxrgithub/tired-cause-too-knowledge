淳熙玉堂雜記

﹝宋﹞周必大撰

●卷上

錢文僖公﹝惟演﹞《金坡遺事》云「舊規﹐學士六人遇聖節﹐共率百二十緡寺中設齋。今送五十千﹐與樞密使同開道場﹐前一日赴宴。」當時所記如此。近歲﹐樞密院滿散聖節及貢院賜宴﹐則學士待制皆與﹐而無送錢故事。又六參隨樞密班先入﹐止是再拜﹐不舞蹈﹐並遇宣麻不往﹐皆內朝故事也。

《金坡遺事》又云「聖節﹐唐時惟六學士及二使﹝謂中官樞密使﹞赴﹐待詔𨿽發書屈﹐亦不與坐」。又云「本朝淳化五年十月﹐上賦詩一首﹐令待詔吳郢﹑張用和﹐賫以示學士張洎﹑錢若水。」又李昌武﹝宗諤﹞《翰苑雜記》﹕「學士初授﹐中謝。前一日﹐待詔一名至私第宣召﹐入院聽口宣。舞蹈訖﹐揖﹐待詔上階相見﹐具酒果迎待﹐卽以事例物並書致於待詔前。」熙寧間﹐司馬文正公日記云「初除學士﹐待詔李堯卿宣召﹐設香案褥位於庭。望闕﹐堯卿稱有敕﹐光再拜﹐堯卿口宣云云。光每句應喏﹐畢﹐再拜舞蹈。又再拜﹐升階﹐與待詔坐啜茶。」蓋中朝舊典也。今學士院有待詔四人﹐或右選或白身。予爲學士﹐忠翊郎錢滋來宣召﹐大略如李﹑馬二公所記﹐而無對揖茶酒之禮。例支十千﹐辭云「自來虛喝不敢受。」予彊予之。常日學士入院﹐坐堂上﹐朱衣吏初贊喝﹐東院錄事某人以下躬喏﹐訖﹐又喝云「各祗候」﹐次贊喝。西院某人以下亦如之。最後平贊云。待詔旣不名﹐亦不喝「各祗候」﹐則待詔與院吏固亦有間﹐若平居則視之全與吏等﹐無由待以茶酒﹐豈將命時不欲吏之邪﹖抑祖宗時所遣﹐或翰林他局之待詔邪﹖然唐制發書屈赴聖節禮已厚矣。

李仁父﹝燾﹞《續通鑑長編》﹕「開寶二年﹐太祖命李昉﹑盧多遜分直學士院。昉前在翰林﹐堂吏因事至者﹐每拜堂下﹐事已卽遣﹐未嘗與坐。至是拜堂上﹐更展敍中外﹐無復曩日之禮。昉愕然詢同列﹐則云數年矣。」

司馬文正公日記云「熙寧二年五月癸巳﹐鎖院。以奉安二禦容禮成﹐徳音降西京﹐囚杖以下放。是日丞相出中書提點魏孝先以下入院﹐授以參政趙所封禦前札子。茶湯館於虛閣﹐禦藥劉有方來茶湯館﹐於門塾復謁禦廚。翰林設食致酒果﹐黃昏進首尾詞﹐內批依此修寫。四鼓起讀點句攢點進入。明日﹐丞相退朝﹐宣訖開院。」淳熙三年十一月八日﹐必大被宣艸十二日冬祀敕﹐黃昏方至院。禦藥持禦封中書門下省熟狀來﹐系鞋迎於中門﹐同監門內侍一員俱升廳。禦藥先以熟狀授監門﹐共茶湯訖﹐先送禦藥出院。復與監門升廳受熟狀﹐付吏又點湯﹐送監門下階館之門塾而不報謁。旣熟狀自內出﹐非參政所封﹐故提點官不來﹐惟中書門下省刑房錄事﹑尙書省刑房主事務一人穿束同至﹐仍舊系鞋見之。不迎不送﹐不設茶湯而退﹐守當官四人﹑貼房十數人旅揖階下。與文正公所記多不同。至六年九月十二日﹐復被宣艸明堂敕﹐禦藥張安中﹑監門梁襄相見如儀﹐惟錄事沈柍﹑主事李師文茶而不湯。院吏云「前不設茶﹐誤也。」守當官等不復廷揖﹐所謂酒饌之賜﹐今皆無之。詰朝奏知先出﹐而吏卒輩皆俟三日後宣敕訖﹐乃得歸。

太上初遜位﹐上尊號。時陳丞相﹝康伯﹞當國﹐集議定﹐命學士洪景巖﹝遵﹞撰議文﹐然後降詔。必大時任察官﹐心知其非而無由攺。乾道六年﹐郊祀禮成﹐加上尊號。必大在翰苑﹐始引唐故事﹐乞上帥羣臣過宮。表請﹐旣允﹐然後降詔。國朝止有人主上母后尊號﹐故冊文稱「嗣皇帝靖康上教主道君」之號。徐丞相﹝處仁﹞已命汪彥章﹝藻﹞代作冊文﹐會有疆事不及行禮。紹興三十二年初﹐上「徳壽」尊號﹐乃承例用「嗣皇帝」。乾道六年﹐旣上表乞加尊號﹐而院吏寫表亦稱「嗣皇帝」﹐私謂未安。謹按唐明皇傳位後﹐顏眞卿議肅宗不當於宗廟稱嗣皇帝﹐況親奉表「徳壽」乎﹖以白虞丞相﹝允文﹞﹐丞相難之﹐必令尋例。必大思建炎以後﹐遇節朔遙拜徽宗表﹐是時翰苑多名士﹐必不誤用﹐乃督吏搜舊牘。明日果得表本一冊﹐止稱皇帝。又按韓文《順宗實錄》載﹕「憲宗上順宗尊號﹐冊文亦稱皇帝﹐臣某。」此最可據。其議遂定。

是歲初議於太上皇帝尊號中加「憲天體道」四字﹐皇后加「慈明」二字。必大艸詔云「太上皇帝與天同大﹐體道之宗﹔太上皇后如月之明﹐以慈爲寶。」蓋取文意之順耳。將宣布﹐而議者謂天聖二年﹐賜太宗女申國大長公主謚曰「慈明」﹐當避﹐於是攺用「明慈」二字。宰執云「詔書先明而後慈。」殆默定也。

必大與同直院鄭仲益﹝聞﹞旣分艸皇帝請加上太上皇帝﹑皇后尊號箋表﹐諸公謂太上皇帝自當答詔﹐頗疑皇后難於措辭。必大請以意共爲答誥﹐文意所及﹐總言父母以該之﹐而不稱予吾之類。遂艸以進﹐上甚以爲然。凡兩答誥﹐皆必大所艸也。

上於文字尢欲得體﹐一覽便見是非。必大艸太上辭尊號第一誥﹐其末云「怡神閒燕﹐何力之有﹖」上曰「此𨿽道太上語﹐畢竟自此起艸送去﹐『何力』之句不能無嫌。」必大遂攺作「無累於物」。蓋上用意至到如此。

淳熙二年六月﹐禮部太常寺申來年太上皇帝當慶七十﹐欲將國朝加上尊號並上壽典禮參酌比附。先決討論﹐壬申有旨恭依。七月乙酉﹐侍從禮官等就都堂議﹐加「性仁立徳至神無爲」八字﹐而皇后再加二字爲「齊明廣慈」。後兩日﹐禮部趙侍郎﹝雄﹞謂「無爲」二字與「太上」字相連﹐頗涉語忌﹐請攺爲「明武煥文」。其後又嘗作「至神無爲」﹐又作「成武煥文」﹐逮癸卯乃定﹐用「性仁立徳無爲全美」。參政龔實之﹝茂良﹞而下尙不以爲然﹐葉丞相﹝衡﹞旣主之﹐眾莫能奪。八月﹐直院胡長文﹝元質﹞罷﹐丁卯上自用必大再直﹐已擬詔艸。會九月乙未﹐葉丞相罷﹐龔參首招予及學士王季海共議﹐然後定爲「性仁誠徳經武緯文」﹐遂艸宣布詔﹐其頌太上皇帝云「以徳行仁﹐本性誠之固有﹔修文偃武﹐合經緯之自然。」太上皇后云「月齊日以得天﹐而能久照﹔坤順乾而配地﹐是以廣生。」上再三稱獎﹐謂數句用經語﹐該括明備﹐非卿不能爲﹐眞大手筆也。

大禮降禦札﹐旣云札示﹐則當親筆付外。近歲同常詔從院吏寫本行出﹐未知中朝舊事如何。乾道九年六月七日﹐宣當直學士艸南郊禦札﹐三更進艸﹐其間云「乾淸坤夷﹐振四方之綱紀﹔星暉海潤﹐兆百世之本支。玉卮每奉於親闈﹐瑞節歲交於鄰境。」上攺作「農扈屢丰﹐戎軒載戢。崇禮樂而四達﹐嘉風俗而再淳。玉卮每奉於親闈﹐美化遂刑於海宇」。仍批云「可攺簽抹者五句﹐意不近於郊祀。」其欲得體大率如此。

己亥三月丁卯﹐詔今歲郊祀﹐以例約束省費。旋有旨未令行出﹐下禮部太常寺議明堂大禮。初李仁父主此說於前郊﹐嘗經集議﹐會近習揚言壽博極羣書﹐卻不曾讀《孝經》﹐乃不果行。至是﹐予以禮部尙書兼翰林學士與諸儒議曰「周公𨿽攝政﹐而主祭則成王。王方幼沖﹐故周公參稽古制﹐蕆事於明堂。其曰嚴父者﹐指周公能推本武王之志﹐追尊文王之功﹐非謂自主其祭祀也。」眾以爲然﹐遂奏﹕「臣等竊觀傳載黃帝拜祀上帝於明堂﹐唐虞祀五帝於五府。歷時旣久﹐其詳莫得而聞。至《禮記》始載《明堂位》一篇﹐言天子負斧依南鄕而立﹐內之公侯伯子男﹐外之蠻夷戎狄﹐以序而立。故曰明堂也者﹐明諸侯之尊卑也。孟子亦曰﹕『明堂者﹐王者之堂也。』《周禮﹖大司樂》有冬至圜丘之樂﹐夏至方丘之樂﹐宗廟九變之樂。三者皆大祭祀﹐惟不及明堂﹐豈非明堂者布政會朝之地﹐成王時嘗於此歌《我將》之頌﹐宗祀其祖文王乎﹖後曁漢唐𨿽有沿革﹐至於祀帝而配以祖宗﹐多由義起﹐未始執一。本朝仁宗皇佑中﹐破諸儒異同之論﹐卽大慶殿行親享之禮﹐並侑祖宗﹐從以百神。前期朝獻景靈宮﹐享太廟﹐一如郊祀之制。太上皇帝中興﹐斟酌家法﹐舉行於紹興之初﹐亦在殿庭﹐蓋得聖經之遺意。且國家大祀有四﹐春祈谷﹐夏雩祀﹐秋明堂﹐冬郊祀是也。陛下卽位以來﹐固嘗一講祀谷﹐四躬冬祀﹐惟合宮雩壇之禮﹐猶未親行。今若特舉秋享﹐於義爲允。臣等謹據已行典禮﹐及將前代賀循﹑本朝名儒李泰伯﹑範鎭明堂嚴祖說﹐並治平中呂誨﹑司馬光等集議﹐近歲李燾奏札﹐具錄以聞。」乙亥有旨﹐從之。九月上辛﹐以顯肅後忌前﹐攺用仲辛行禮﹐辛酉當受誓戒。前一日﹐上語宰執﹕「足指瘡腫﹐恐妨拜跪﹐欲展季辛﹐又值顯恭後忌。如何﹖」宰執奏﹕「天地尊﹐後忌卑。」遂降旨﹐用二十六日。必大按﹕漢武太初太始徵和中﹐屢祀明堂﹐不專用辛。方請別卜日﹐詰朝﹐上忽遣中使諭旨都堂﹕「夜來傅藥﹐足瘡良愈﹐不必攺日。但已展誓戒之期﹐若再降旨﹐不張皇否﹖」趙相奏此卻無妨﹐遂以是日午時集官受誓戒。丙寅大雨﹐丁卯鎖院﹐艸敕。戊辰百執事冒雨入麗正門﹐過後殿﹐請皇帝致齋。已巳上乘逍遙車﹐朝獻景靈宮﹐入太廟宿齋。四日之間﹐雨晝夜傾注﹐通衢殆如溪澗﹐有旨來早不乘玉輅﹐止用逍遙車﹐徑入北門﹐趨文徳殿。致齋朝服﹐導駕官皆攺常服﹐應儀仗排立﹐人並放。趙相爲大禮使﹐密諭有司未得放散。黃昏後﹐雨驟止。夜分﹐內侍李思恭傳旨禦史臺閣門太常寺﹐仍舊乘玉輅﹐應合行事件疾速施行。庚午昧爽﹐駕來登輅﹐必大執綏。上喜曰「且得晴霽。」辛未行禮﹐月色如晝﹐上拜起不倦﹐以迄於成。黎明登樓﹐肆敕﹐簪花﹐過徳壽宮﹐人情熙然。敕書乃必大視艸﹐其間云「惟周成宗祀洛中﹐陟配於文王。惟漢武合祠汶上﹐推嚴於髙帝。皆用親郊之禮﹐具殫尊祖之誠。於鑠本朝﹐若稽前代。做經路寢﹐有皇佑之彜儀﹔徧秩羣神﹐有紹興之近制。不愆於素﹐可舉而行。蓋欲明著古禮﹐以示來世也。」後數日﹐加恩羣臣﹐必大復艸。趙相制云「裸將太宮﹐霖潦驟霽。陟恪大寢﹐月華正中。」又云「鎭定大事﹐如彥博之恢宏﹔貫通羣經﹐如宋庠之博洽。」皆紀一時之事﹐且以仁宗初行明堂﹐二公實爲相也。大禮敕條﹐乃六部諸司條具上省﹐省中類聚。取旨訖﹐卽進熟狀﹐降付學士院艸敕文﹐本院並首尾詞﹐大書進入。其間多雲當議將上取旨﹐蓋有司擬申如此。旣經畫旨﹐行敕便是處分﹐不應仍舊用當議二字。必大爲學土﹐諭令削去﹐院吏持不敢﹐遂親以筆塗之。

大禮﹐上乘玉輅﹐率命翰林學士執綏﹐備顧問。近歲多闕正員﹐臨時選差他官﹐與五使同降旨。淳熙丙申南郊﹐己亥明堂﹐必大再爲之。按京師用唐顯慶輅﹐嘗以登封﹐其安固可知。元丰攺造﹐已不能及﹐今乃紹興癸亥歲所制。上自太廟服通天冠絳紗袍﹐乘輦至輅﹐後由木陛以登﹐惟畱禦藥二官者侍立。執綏官先從旁用小梯攀緣而上﹐衛士以彩繩圍腰系於箱柱。輅行頗搖兀﹐宸幾亦覺危坐云。

大禮後﹐上禦樓﹐揭雞竿﹐肆敕。皇太子及文武百僚拜舞於下﹐惟樞密使﹑翰林學士相對侍立樓上。丙申己亥﹐必大扈從﹐再登麗正門﹐望濤江形勢環抱﹐極壯觀也。

乾道七年四月甲子﹐詔皇太子判臨安府﹐用至道故事也。或謂當以太中大夫爲判官﹐通領府事﹐恐名稱未正﹐遂議攺尹﹐而以侍從爲少尹﹐余判推官用卿監郎官。丁卯﹐將鎖院降麻﹐或又擬宣麻﹐又疑宣麻給告非待儲貳之禮。己巳﹐後省官﹑禮官會議於史院﹐檢照唐太宗徵遼命太子監國及大帝命太子受諸司啟事﹐或詔或制﹐視麻爲重﹐可以作則。上然之。庚午﹐偶當日被宣。範紫微﹝成大﹞先以侍講遞宿﹐聞報遽出﹐薄暮至玉堂。禦藥李﹝忘其名﹞持禦封禦筆﹕「皇太子某宜領臨安尹﹐可依此降制。」三鼓進艸﹐因奏﹕「此制書旣不給告﹐則當付有司施行。竊恐皇太子別無被受﹐欲依自來詔書體式格﹐換首尾書寫一通﹐降付皇太子。今擬定格式進呈﹐如賜兪允﹐乞速批降付下。」禦筆批依。辛未﹐遂告大廷。惟此稀闊盛典﹐適以史官備討論﹐詞臣參潤色﹐復得宸翰寶藏於家﹐非儒生之榮遇乎﹖

答皇子詔用卿字﹐非是前輩知體則不然。其它或汝或王或公﹐皆當有別。

翰苑歲進《春端貼子》﹐如大內多及時事﹐太上則詠遊幸之類。必大嘗自徳壽宮後垣趨傳法寺﹐望見一樓巍然。朝士云﹕太上名之曰「聚遠」﹐而自題其額﹐仍大書東坡「賴有髙樓能聚遠﹐一時收拾與閒人」之詩於屏間。又靈隱寺冷泉亭臨安絕景﹐去城旣遠﹐難於頻幸﹐乃卽宮中鑿大池﹐續竹筒數里﹐引西湖水注之。其上疊石爲山﹐象飛來峯﹐宛然天成。必大作《端午帖子》云「聚遠樓頭面面風﹐冷泉亭下水溶溶。人間炎熱何由到﹐眞是瑤臺第一重。」蓋謂此也。前後頗聞禁大略﹐並記於下。宮中分四地分隨時遊覽﹕東地分香遠﹝梅堂﹞﹑淸深﹝竹堂﹞﹑月臺﹑梅坡﹑松菊三徑﹝菊芙蓉竹﹞﹑淸妍﹝■﹝酉荼﹞醿﹞﹑淸新﹝木犀﹞﹑芙蓉岡﹐南地分載忻﹝大堂禦宴處﹞﹑忻忻﹝古柏太湖石﹞﹑射廳臨賦﹝荷花山子﹞﹑燦錦﹝金林擒﹞﹑至樂﹝池上﹞﹑半文紅﹝郁李子﹞﹑淸曠﹝木犀﹞﹑瀉碧﹝養金魚處﹞﹐西則冷泉﹝古梅﹞﹑文杏館﹑靜樂﹝牡丹﹞﹑浣溪﹝大樓子海棠﹞﹐北則絳華﹝羅木亭﹞﹑旱船俯翠﹝茅亭﹞﹑春桃盤松﹐其詳不可得而知也。嘗見禦制《盤松贊》墨本﹐云「天錫瑞木﹐得自嵚岑。枝蟠數萬﹐幹不倍尋。怒騰雲勢﹐靜奏琴音。淩寒郁茂﹐當暑陰森。封以腴壤﹐邇以碧潯。越千萬年﹐以慰我心。」碑在宮中。又汪季路﹝逵﹞得禦制《祭土地文槁》眞迹﹐寶藏之﹐其文云「維淳熙五年﹐歲次戊戌﹐十一月��日﹐太上皇帝遣﹝具階﹞張宗尹特設牲牢旨酒﹐珍果香花﹐致祭於本宮土地之神。神有百職﹐職各不同。典司艸木﹐土示是供。我遊湖園﹐乃獲奇松。植之禁苑﹐百態千容。婆娑偃蓋﹐夭矯騰龍。翠色凝露﹐淸音舞風。醉吟閒適﹐予情所鐘。壅培封殖﹐久或力窮。鳥烏外擾﹐蟻蠹內攻。神其剿絕﹐勿使能終。精邪竊據﹐盜斧適逢。神其呵逐﹐勿使遺蹤。常令勁質﹐坐閱隆冬。堅逾五柞﹐弱異雙桐。歷千萬年﹐鬱鬱蔥蔥。牲牢旨酒﹐嗣錄汝功。尙饗。」

歐陽文忠公《學士院艸錄》﹐世已不傳。近歲有《玉堂集》﹐云是李漢老﹝邴﹞編類﹐亦差訛非全書。其中卻載皇太子府《春端帖子》﹐蓋政和宣和間所供。今東宮乃闕此﹐欲引例爲請﹐緣無善本可據﹐且當時不曰宮而曰府﹐遂止﹝王安中內制一例曰閣﹞。

●卷中

乾道七年十二月辛酉﹐有旨﹕「僕射之名不正﹐欲采周漢舊制﹐攺左右丞相。令有司討論。」必大時爲禮部侍郎兼權直學士院﹐又兼同修國史﹐兼實錄院修撰﹐皆當與聞。會眾議不齊﹐而虞丞相亦謂同北虜官制。遷延至明年正月戊寅﹐僅條具歷代宰相官稱﹐申尙書省禁中卽聞之。明日遣中使王﹝忘其名﹞來問緩故﹐必大以實奏。二月癸卯﹐得禦筆云「尙書左右僕射可依漢制﹐攺作左右丞相。」學士院降詔﹐登時具艸封入。乙巳﹐付外施行。庚戌﹐從駕過徳壽宮﹐旣歸得旨﹐赴東華門﹐祗侯宣引。日巳哺﹐聞有內宴﹐小黃門出云「恐攺日引。」然不敢退。酉後﹐忽宣入選徳殿。起居畢﹐上微被酒﹐袖出親札﹐云「比來一二大臣同心輔正﹐夙夜匪懈。漸革苟且之風﹐以副綜核之意﹐深可嘉尙。今因除授﹐宜示褒典。虞允文可特進左丞相﹐梁克家可正奉大夫右丞相。」禦前設小案﹐用牙尺壓蠲紙一幅﹐傍有漆匣小歙硯﹐置筆墨於玉格。必大鞫躬書除目進呈訖﹐奏曰「拜相轉官﹐前例固不一。今並命而或三或四﹐更取聖裁。」上曰「以其協心故褒進之﹐然特進一官卽少保﹐所以允文三官。」又問﹕「兼樞密使否﹖」上曰「今樞密亦非古﹐先攺丞相稱呼﹐將來別理會且帶可也。」又奏所領書局﹐上曰「卿自理會。」賜坐﹐奏問﹕「旣攺左右相﹐其序位如何﹖」上曰「欲升在三少之上﹐三公之下。」逮暗請起﹐宣坐﹐賜茶。飲訖﹐再拜而退。禦藥李彥直﹝同﹞自復道秉燭鎖院﹐蓋上意欲其密﹐故不用尋常宣官之禮。金蓮故事﹐今庶幾焉。凡鎖院﹑禦藥﹑監門﹑中官各一員﹐禦藥畱宿其廳﹝鎖赦或先去﹐恐是大禮﹐別有職事﹞。昧爽再相見﹐以小字制書本授之﹐送至中門﹐先啟鑰入內﹐卽復扃院。俟朝退﹐宣麻訖﹐學士乃得歸。時虞公獨相﹐梁爲參政﹐聞班列中﹐但謂攺易相名﹐及雙制出﹐愕然。或疑學士多轉右相﹐一官有所抑揚﹐不敢辧也。按祖宗時命相多以舊官﹐其後往往遷秩﹐近歲敕局修三省法﹐乃著令轉三官。玆豈當立法乎﹖

乾道七年七月二十六日午後﹐快行家傳旨下學士院﹐取從官爲四川宣撫使體例。蓋是時參知政事王公明﹝炎﹞在蜀三年﹐屢求歸﹐宰相薦吏部侍郎﹐王能甫﹝之奇﹞爲代。故宋索例。必大令回奏云「降麻官方屬本院﹐侍從當問三省。」旣暮﹐忽宣鎖﹐至院已秉燭。中使出禦封禦筆﹐乃王炎除樞密使﹐依舊四川宣撫使。其密如此。吏寫熟狀依例﹐不轉官但加食邑。必大方艸制﹐未暇細思﹐旣得筆依奏﹐方省其誤。自寫奏﹐云「本朝攺官制﹐後以太中大夫爲宰執官﹐當時攺樞密使爲知院事。中興以來﹐旣復置使﹐首用舊弼﹐故恩數多視宰臣﹐未有以中大夫充者。昨汪澈原是通議大夫﹐虞允文太中大夫﹐故不轉官。今王炎止是中大夫﹐竊慮合轉左太中大夫﹐仍加封邑﹐庶協近制。」禦筆批依。時三鼓﹐批墨尙濕。

必大初直院﹐見批答臣僚章表皆大書其後﹐不過三兩行。表紙盡則接以詔紙數幅﹐文盡乃止。然表紙髙﹐詔紙矮﹐參差不等。問之掌故﹐並無依據。心每疑之。其後徧於執政故家求承平時舊本﹐偶得仁宗皇佑間《答孫威敏公﹝沔﹞辭免副樞表》﹐則所接之紙髙低相若。淳熙乙未﹐再叨寓直。閏九月十二日﹐因李參﹝彥穎﹞﹑王樞﹝淮﹞斷章批答﹐卽具奏照皇佑體式於表後﹐用一等紙書寫進呈﹐仍乞今後準此施行。禦筆依﹐遂爲定制。

宰執及親王﹑使相﹑太尉生日﹐天章閣排辦牲餼﹐預申學士院撰詔書及寫賜目一紙﹐各請禦寶﹝詔用書詔之寶﹐賜用錫賜之寶﹞。前一日﹐差內侍持賜。其詔例畫撰進之日﹐謂如正月旦生﹐文意必敍歲首﹐而所畫日則是去臘﹐殊不相應。必大爲直院﹐奏乞不拘進詔早晚﹐但實畫生日。於後得旨從之﹐遂爲定制。祖宗時﹐牲餼外又錫器幣﹐往往就差子弟姻戚持賜﹐欲其省費也。過江惟牲餼耳。米麵本色羊準價皆取之﹐有司酒則臨安醞造﹐臨時加以黃封。拜賜訖﹐與使者同升廳﹐搢笏展讀。就坐﹐茶湯﹐書送錢十五千﹐從人三千。天章閣使臣﹑庫子﹑快行錢酒各有差。

淳熙丙申八月庚辰﹐徳壽宮遣大擋張去爲至都堂傳旨﹐立翟貴妃爲今上皇后。明日午後﹐執政奏事﹐皇后歸姓謝氏。乙酉晚﹐快行家來宣鎖院。是日侍講刑部侍郎程泰之已宿直﹐呼馬而出。予至內前﹐適與之遇。泰之揚鞭云﹕畱詩案上矣。酉時出自東華門﹐入對選徳殿。上曰「太上有旨﹐立謝後﹐命卿萆制。」必大奏﹕「合略及歸姓否﹖」上曰「不如此﹐四方何由知﹖明言幼隨乳母可也。」宣坐賜茶﹐訖﹐禦藥王蒙同入院﹐二鼓後進艸畢。吏呈泰之詩﹐云「抖擻身章卻冒塵﹐裊蹄顧影也逡巡。鑾坡寓宿非其地﹐蓮燭操文自有眞。字直由來同古語﹐位髙兼復見今人。迎潮有諾無輕爽﹐季者當年不諉貧。」謂賜金也。予次韻戲之云「天街並踏軟紅塵﹐飛鞋交馳駭徼巡。椒殿敢期當制艸﹐槐庭原擬用儒眞﹝初謂年兄入相鎖院﹞。鬻方偶免冬龜手﹐適市深慚旦攫人。禮絕同僚應有日﹐重沾潤筆乃無貧。」謂相制亦賜金也。先是七月十九日﹐六曹長貳六人往浙江亭觀潮﹐泰之在焉﹐惟予以內直不赴。晡時大雷雨﹐走筆戲蔡子平﹝洸﹞云「雷轟萬鼓勒潮回﹐無復亭前雪作堆。應爲尙書慳且澀﹐盲風怪雨一時宋。」「迎潮輕爽」之語指此。

淳熙丙申八月乙未﹐都堂召議賜交趾來年曆日詔書。予謂李天祚去冬已薨﹐龍翰未經封拜﹐欲作安南國王嗣子龍翰執政﹐然之。先是予以兵部職事條具天祚贈典﹐按故事﹐其王初立卽封交趾郡王﹐久之進南平王﹐死則贈侍中南越王。上以天祚自紹興丁已嗣位﹐今四十年﹐淳熙元年二月又自南平王特封安南國王﹐故欲厚其禮。子請仍贈侍中﹐追封南越國正﹐詔可之。安南爲國﹐蓋曾丞相之失。聞奏章行移﹐舊止稱安南道﹐加封之後﹐浸自尊大﹐文書稱國﹐不復可攺。丁酉三月二十四日﹐制授龍翰靜海軍節度觀察處置等使﹐特進檢校太尉兼禦史大夫上柱國。安南國王食邑三千戶﹐食實封壹阡戶﹐仍賜推誠順化功臣。予適當制﹐其云「卽樂國以肇封﹐旣從世襲﹔極眞王而錫命﹐何待次升﹖」蓋言不封郡王也。交州在唐爲安南都護府﹐本朝太宗時﹐黎氏奪丁璇節度。大中祥符二年﹐李公蘊復纂之﹐傳子徳政。至孫日尊嘗稱帝攺元。日尊卒﹐幹徳嗣﹔卒﹐陽煥嗣﹔卒﹐天祚嗣﹔卒﹐龍■﹝幹﹐日代幹﹞嗣﹐生數歲矣。制云「乃眷一邦﹐玆傳七世。」自公蘊言之也。其名曰日曰幹曰陽曰天日龍﹐皆有僭上之意。然表章字如蠅頭﹐幾不可辧﹐玉音每嘉其恭順云。

淳熙三年九月二十五日﹐鎖院付下中書門下省熟狀﹐趙伯圭除使相提舉洞霄宮。必大奏按故事﹐宗室戚裏或前宰執帶節度使多充宮觀使﹐若至使相自領使無疑。昨史浩以使相提舉宮觀者﹐誤也﹐恐自此遂以爲例。今具士樽﹑錢忱等例皆是以使相充宮觀使﹐在外任便居住者﹐合取旨攺正。一更四點進入﹐五點上批可依士樽等體例除宮觀使。

是年十一月二十二日﹐禦封付下﹐參知政事錢良臣辭免監修國史日曆所﹐札子降詔不允。必大因奏﹕「自來宰執兼領書局多是內尙書省批出。局名旣至﹐朝廷降敕合行寫正﹐而省吏止奉行內批﹐宰執亦隨敕黃系銜﹐差誤日久。今因答詔輒具言之。國史日曆者﹐書名也﹔曰所者﹐官司也。今大臣合監修日曆﹐卻添一所字﹐似監修造作之官。又如敕令所從官詳定﹐宰執提舉﹐今卻云提舉敕令所﹐此何理也﹖以至國史院﹐會要﹑玉牒皆爲一律﹐合行攺正。」上以爲允。其後或是或否﹐復混淆矣。

丁酉九月丙辰﹐宣召侍讀史少保﹝浩﹞錫宴澄碧殿。抵暮送以金蓮燭﹐宿玉堂直廬﹐上命作詩敍此。會史進古詩三十韻﹐云「季秋中浣日﹐淳熙隆四祀。朝回攬轡間﹐中使俄傳旨。少頃日轉申﹐宣召陪燕喜。預令掃玉堂﹐深夜備棲止。悚懼跽承命﹐鳴驅亟穿市。絳闕聳皇居﹐非煙常靡靡。入自東華門﹐熊態森爪士。詔許乘肩輿﹐安徐無跛倚。復古距選徳﹐相望幾數里。修廊按云漢﹐岧峣璨珠蕊。中途敞金扉﹐恍若蓬壺裏。羣山擁蒼璧﹐四顧環弱水。山旣日夕佳﹐水亦湛無滓。冰簾映綺疏﹐瓊殿中央峙。澄碧耀宸奎﹐龍神爭守視。蹈舞上丹墀﹐天威不違咫。奉觴祈萬壽﹐時蒙一啟齒。餘波丐鼠腹﹐酒行不知幾。徘徊下瑤席﹐緩步煩玉趾。從遊至淸激﹐錫坐談名理。泉聲韻琴瑟﹐一洗箏笛耳。皇云萬機暇﹐觀書每來此。論道及帝王﹐直欲齊其軌。堯舜禹湯文﹐前身無乃是。臣言匪獻諛﹐道實由心起。旣然明是心﹐要在力行爾。登橋釂余罍﹐飲興未容已。金蓮引雙燭﹐再拜離階疵。玉音寵諭臣﹐此會宜有紀。歸途感恩榮﹐占寫忘巉巉。」上禦制俯同其韻云「揖遜荷帝堯﹐寅恭五元祀。治道貴淸靜﹐聖言有深旨。誰歌元首明﹐自得股肱喜。躋民期仁壽﹐距肯中道止。力農樂彼田﹐坐賈安於市。歲行閱丰登﹐國論銷委靡。予力初何能﹐濟濟賴多士。矧予有元老﹐中立而不倚。居東逾三年﹐不遠來千里。未遂赤松遊﹐輟誦靑瑯蕊。皓首持六經﹐日侍明光裏。翼乎鴻遇風﹐縱矣魚在水。儒行絕瑕疵﹐道心無塵滓。挺挺松柏姿﹐巉巉山嶽峙。予惟日萬幾﹐至仁同一視。西成錫小宴﹐促坐才尺咫。湛露愧歌周﹐置酒非封齒。歸美見新詩﹐如卿能有幾。眷言澄碧行﹐勝賞得迂趾。亦屢引公卿﹐對此談政理。虛心欲受人﹐忠言資逆耳。朕瘠天下肥﹐至樂無易此。頗念文武疆﹐六合尙殊軌。東都會諸侯﹐宣王昔於是。期爾磬嘉謀﹐使我勛業起。勿以方燕頤﹐所書聊復爾。卮酒正須釂﹐話言未能已。都護萬年觴﹐何當至庭戺。文章藉老手﹐直筆中興紀。載嘉矍鑠翁﹐焉得辭骫骳。」逮十一月壬寅﹐輪當內直﹐申時二刻宣召至淸華閣。上曰「學士宴見無時﹐最爲親近。朕和史浩詩待錄示卿﹐可和以進﹐此學士職也。」又云「卿想不甚飲﹐比賜宴時見卿面赤﹐卻至誠不辭。」旣退﹐中使李肅傳旨賜詩本並戊戌小春茶二十銙﹑葉世英墨五團﹐以代賜酒。世英﹐禦前墨工也。恭進和篇云「粵從三代還﹐歲月過千祀。時豈無賢君﹐道未契宸旨﹝陛下屢語臣﹐三代而下﹐人君皆不知道﹞。煌煌唐太宗﹐勛業在所喜。寇攘旣掃除﹐蠻貊畢至止。循良布郡邑﹐惠政寬獄市。忠賢儼班聯﹐切諫柅浮靡。關輔羅府兵﹐巖穴瞍奇士。民生覆盂安﹐國勢泰山倚。皇心期過之﹐風下九萬里。忠厚培本根﹐文物粲華蕊。淳熙正觀間﹐何啻相表裏。屬車尙濤江﹐列障隔淮水。蠢玆獯鬻氏﹐作我太淸滓。坐令營屯眾﹐久費糗糧峙。中原厭狼貪﹐諸將空虎視。安得貫砮楛﹐來貢尺有咫。六合混一家﹐耕桑盛生齒。願言講治道﹐先務當有幾。欲仁斯仁至﹐患在未舉趾。而況前史中﹐遺事可尋理。衛英爪與牙﹐正魏目兼耳。處中賴房杜﹐虛受忘彼此。不聞國異政﹐但見車同軌。孰云古道難﹐僉曰今王是。寸陰聖所競﹐盛徳日方起。舞幹格三苗﹐其效七旬爾。軻稱仁無敵﹐傳謂禮可已。東鞮及北女﹐看卽朝玉戺。南山竹易殫﹐陛下功難紀。儒館謾獻歌﹐將柰詞之骳。」是日奏事畢﹐問﹕「陛下命臨安府開『文海』﹐有諸﹖」上曰「然。」奏云「《文選》之後有《文粹》﹐已遠不及。所謂《文海》﹐乃近時江鈿編類﹐殊無倫理。書坊刊行可也﹐今降旨校正刻板﹐事體則重﹐恐難傳後。莫若委館閣官﹐銓擇本朝文章﹐成一代之書。」上大以爲然﹐曰「卿可理會。」奏乞委館職﹐上曰「待差一兩員。」其後遂付呂伯共﹝祖謙﹞。旣成﹐上問何以爲名﹐必大乞賜名《皇朝文鑑》。上曰「善。」又降旨令必大作序。亦旣進呈﹐將刊版﹐會有近臣密啟﹐云所載臣僚章疏毀及祖宗政事﹐遂不果刻。今其書士大夫或傳之。

淳熙五年閏六月十二日﹐鎖院﹐付到熟狀﹐皇子魏王自荊南集慶軍節度使開府儀同三司行江陵尹判明州﹐攺成徳彰信軍節度使行荊州牧。必大奏﹕「彰信是曹州﹐徽宗曾爲節度使﹐卽位後升興仁府。又親王帶牧合隨本鎭﹐今成徳軍卽眞定府﹐卻帶荊州牧﹐非是。」上批別擬大鎭進入選點﹐更具本鎭帶牧故事來。必大又奏﹕「去夏魏王除荊南節度使江陵尹﹐誤犯端拱中眞宗除授。昔政和中已失檢照﹐今因攺鎭﹐不敢不審。兼兩鎭合帶兩牧﹐仍隨本鎭。」並於《實錄》中檢故事以進。夏夜甚短﹐奏入已三鼓﹐至四鼓末批出﹐只於兩鎭上就本鎭止帶一牧。必大遂擬永興成徳軍節度使雍州牧進入﹐頃之﹐點定。然後進艸﹐禁中未就寢以待﹝禁中四鼓乃在外三更﹞。

故事﹕食邑千戶以上封侯﹔若拜相﹐𨿽舊爵卑﹐食邑少﹐亦徑封侯。蓋五等伯子男用縣名﹐至侯則升郡。當降旨時﹐未知所封何郡﹐第云進封開國侯而已。秦丞相薨後﹐初拜沈守約﹝該﹞左相﹐萬俟元忠﹝禼﹞右相。沈爵歸安縣﹐萬俟陽武縣﹐各從其鄕也。旣相﹐合升郡侯﹐而學士院遂進沈爲歸安郡﹐萬俟陽武郡。初非郡名﹐其誤甚矣。當時偶不知攺﹐久之﹐因進書轉官方能釐正。至今遇恩升郡﹐臣僚院吏及吏部尙復差舛﹐謂如原系吳興縣開國伯﹐則合云進封吳興郡開國侯﹐卻云吳興郡進封開國侯。殊無義理﹐予每爲正之。

北門掌內制﹐西掖掌外制﹐是謂兩制。又著令自觀文殿大學士至敷文閣待制爲侍從官。朝廷或詔近臣舉賢議事﹐多雲兩省諫議大夫以上﹑尙書省侍郎以上﹐而別言禦史中丞﹑學士﹑待制乃爲詳備。近世相承﹐通稱侍從﹐固已疑混﹐若泛言兩制則非矣。

紹興二十四年春﹐直學士院湯公﹝思退﹞以禮部侍郎同知貢舉。時百官多闕﹐大抵一人兼數職。凡進士出身皆入試闈﹐獨畱監察禦史王公﹝綸﹞﹐蓋備拆號也。內制旣闕官﹐遂降旨暫權﹐適艸劉婉儀進位貴妃制。太上稱其有典誥體﹐潤筆殆萬緡。賜硯尢奇。秦丞相不樂﹐遭論列而去。秦薨﹐召還掌內外制﹐知樞密院事。垂相而病﹐除大資政畱守金陵﹐卽其鄕也。未第時﹐兄弟就食府庠﹐至是人以爲榮﹐尋卒官。予嘗艸其致仕制﹐云「少則歌《鹿鳴》而薦於鄕﹐老則釋麟符而居其裏。考昔人而或有﹐在近歲以幾希。」贈官制云「古所謂鄕先生者﹐沒則祭於社﹐而後世良二千石﹐民亦奉祀之爾﹐於二者蓋兼之。」皆紀實也。

故事﹕正除六曹侍郎及雜學士以上遇辭免﹐皆降詔不允﹐給捨並權侍郎則否。紹興二十七年六月﹐戶部王侍郎﹝師心﹞辭給事中﹐亦降不允詔書﹐蓋舊官合答詔也。是歲九月﹐權禮部。賀侍郎﹝允中﹞除給事中﹐辭免﹐亦降詔﹐乃誤襲王例﹐非故事也。三十年正月﹐權工部。王侍郎﹝晞亮﹞遷﹐夕拜﹐不復降詔﹐得之矣。明年九月﹐權禮部。金侍郎﹝安節﹞亦遷﹐夕拜﹐又誤降詔。自後往往無定論﹐院官隨事申明攺正爲善。

●卷下

諮報見於《金坡遺事》。元丰三年八月丙申﹐亦詔於尙書省樞密院用諮報﹐至今守之。其制﹕首題學士院諮報尙書省或中書門下樞密院﹐次入詞云云﹐末云右謹具諮報某省伏候裁旨﹐後題年月﹐學士押字。𨿽中間權臣用事﹐官失其職﹐獨此不廢。又三省密院於百司例用札付﹐惟學士院云札送他官司﹐得省札必前連片紙﹐書所受月日﹐乃敢押字﹐惟學士院徑判押其首。又吏魁有錄事曹﹑案日房﹐皆稍擬中書﹐尊內庭也。祖宗時﹐內制多避兩府親嫌﹐亦有不許避者﹐蘇文忠公之於弟文定公是也。然終不自安﹐乞郡而去。紹興初﹐範元良﹝衝﹞除學士﹐以趙丞相﹝鼎﹞姻家﹐特復置侍讀學士以處之。及秦丞相﹝檜﹞當國﹐兄梓實爲學士﹐子熺繼爲學士承旨﹐亦嘗爲禮部侍郎。𨿽並緣元佑故事﹐其實非也。

國初﹐凡爲學士﹐官至八座﹐已罷職或再來直院。神宗攺官制後﹐中丞並權六曹﹐尙書若兼內制﹐亦止云直學士院﹐舒亶等是也。中興初﹐詹乂已爲龍圖閣學士﹐猶曰權直院﹐其它如正侍郎以下多帶兼權﹐汪藻等是也。厥後程克俊﹑林待聘﹑楊願等初以給捨兼權﹐稍久乃落權字﹐以爲恩數。至正尙書則帶兼權學士﹐胡交修等是也。乾道三年﹐洪景盧﹝邁﹞奏請自庶官遷侍從﹐便落權字正兼直院。故先以起居郎權直院﹐旣遷中書舍人卽落權字。庚寅秋﹐予以少蓬兼權直院﹐明年正除權禮部侍郎。吏引近制申明﹐合正爲直院。予固抑之﹐兼權如故。翰長王日嚴﹝曮﹞亦不復問。其後王季海﹝淮﹞以太常少卿兼權直院﹐旣除三字﹐卽徑落權﹐遂爲定例。淳熙五年十二月﹐必大自翰林遷禮書乃正兼學士﹐蓋上所兼之官在正官下者皆不帶權﹐非舊例也。六年十一月﹐遷吏書﹐又升兼學士承旨﹐且有內批付院﹐雲天官事繁﹐今後非特旨撰述﹐其餘並免。

上自登極至今﹐將二十年﹐正除翰苑才七八人﹐皆登二府。惟王日嚴以年逾七十﹐除端明殿學士而去。

乾道癸巳﹐曾丞相﹝懷﹞﹑鄭參政﹝聞﹞﹑張樞密﹝說﹞在二府﹐或薦新攺官正字崔大雅﹝惇詩﹞入內庭。以其資淺﹐乃創翰林權直之名﹐月俸減學土直院三之一﹝自學士承旨至庶官兼權直院者﹐俸給一等﹞﹐院中餐錢不減。明年冬﹐以父憂去﹐尋丁母憂。戊戌秋服闋﹐復召爲密院編修官。史丞相﹝浩﹞當國﹐下史院討論兼職名稱﹐遂攺爲學士院權直。蓋以翰林乃內諸司總名﹐難專指學士院也。淳熙己亥﹐明堂大禮﹐崔大雅已遷著作﹐權直如故。糧料院止隨其官幫支賜二十匹兩。大雅以狀申祕書省﹐省申朝廷﹐趙丞相﹝雄﹞將上取旨﹐遂用月俸﹐例支學士三之二。

祖宗試文多在學士院﹐近歲惟試館職耳。旣得省札召某人試﹐卽下太史局﹐擇日報內侍省﹐差官一員充監門。前一日學士宿院﹐進策題﹐候內批依﹐次早乃引試。支左藏庫錢三十緡充餐錢。試畢﹐錄策題並試卷﹐依紹興三十年司諫何通遠﹝溥﹞以爲言。太上欲復故事﹐而人頗憚試﹐首召朱熙載等﹐次召劉儀鳳等﹐皆辭不就。太上諭湯丞相﹝思退﹞等擇二人必令試﹐且云「蘇軾中制科猶試﹐況餘人乎﹖」於是以予及同年程泰之﹝大昌﹞應詔。具宣上旨﹐乃不敢辭。已而﹐太上欲除校書郎﹐或謂過江選人無此例﹐止除正字。乾道六年九月﹐予以祕書少監寓直翰苑﹐發策試王仲衡﹝希呂﹞﹐嘗賦詩寄程同年云「當年給札踏金鑾﹐重到依然九月寒。學士策詢學士策﹝館職亦合呼學士﹞﹐祕書宮試祕書官。自憐綠鬢非前度﹐尙喜靑衫總一般﹝時予服綠﹞。寄語浙東程閣老﹝程時爲浙東提刑兼權帥事﹐亦嘗暫直翰苑﹞﹐莫矜紅旆笑儒酸。」程答詩末句云「有底滑稽堪羨處﹐金蓮燭底話窮酸。」始﹐予庚辰九月與程同試﹐兩人名皆有「大」字。明年試蔣芾﹑芮燁﹐姓名俱連「艸」頭。又明年試王東裏﹑程千里﹐名連「裏」字。頻歲偶爾﹐亦可書也。按祖宗朝館職者﹐指昭文﹑集賢﹑史館之職也。在內多升修注﹐出外則爲帶職﹐凡轉官奏補恩數皆厚﹐故艱其選。必試而後除﹐亦以限止無能之人。自神宗罷館職﹐止是祕書省官與其它職事官﹐無當不當﹐尙循館職之名。況狀元不試﹐餘人多徑除著作丞郎﹐所試者﹐校書正字而已。舊制云﹕試前一日﹐學士宿院。故元佑中﹐蘇文忠公與鄧文惠公﹝溫伯﹞各進策題﹐禁中點用文忠所作。及予與程同試時﹐學士洪景嚴﹑兵部尙書兼權學士楊元老﹝椿﹞亦並入。至是予與鄭仲益同直﹐鄭爲長官。典故﹕浸移乃始輪入﹐不敢彊之。其後﹐予再直﹐丙申二月召試。許蒼舒遂修故事﹐約程元成﹝叔達﹞並入﹐策題則輪撰。

隆興初﹐上用眞宗故事﹐輪講筵學士院官直宿禁林﹐每夕兩員﹐以備宣引咨訪﹐往往賜酒畱款。其後以兩人難獨召﹐若同召則議論難盡﹐止命一員遞宿。自後益遴其選﹐或國忌妨行香﹐若有故員少及大暑﹐皆權免。間遇除授宣鎖﹐講筵官已入直﹐率聞命蒼皇而出。至有不及伺候從吏借馬於內諸司者﹐或偶值本院官直宿就畱鎖院。若大除拜當有錫賜﹐則不系當日與否﹐往往特宣云﹝每直兩日﹐謂之頭直﹑末直﹞。

紹興辛巳﹐明堂禮成。以完顏亮背盟﹐十月四日詔﹕今次明堂大禮合加恩臣僚﹐權宜不鎖院﹐不宣麻﹐止降制給告﹐並免辭免候。事定日依舊。隆興二年邊事攺卜郊﹐乾道二年冬雷罷二相﹐皆未暇舉行。乾道六年﹐必大始奏復舊制。

內制名色不一﹐儤直時或未詳其體式﹐故凡詞頭之小者﹐院吏必以片紙錄舊作於前﹐謂之屏風兒。予嘗跋王岐公﹑蘇文定公詔艸及謝表﹐備言之﹐至今不廢﹐蓋其來久矣。國初﹐陶谷謂一生依本畫葫蘆﹐殆謂是耶﹖

凡鎖院或親被旨﹐或受熟狀﹐本院卽關閣門。今月某日有鎖院事﹐閣門得之﹐卽關報。禦史臺集文臣職事官承務郎﹑釐務官通直郎以上﹐明日赴文徳殿聽麻。宰相﹑樞密皆不往﹐惟輪參知政事一員押麻。麻捲自內出﹐閣門啟禦封﹐兩吏對展宣贊。舍人南面﹐搢笏叉手﹐大聲擿首尾詞及階位姓名下數句﹐並所除之官而讀之﹐不盡宣也。聽訖﹐知閣門官以授參政﹐參政付中書吏﹐百官不拜而退。若大詔令及冊後之類﹐則宰執文武百僚俱入﹐文亦盡讀﹐拜舞﹐然後退。

禁中以鎖院爲重。淳熙三年慶壽敕﹐凡降麻官合加恩者﹐用辛巳明堂例﹐免鎖院﹐宣制仍勿辭免。九月三日﹐中書進熟狀﹐魏王﹝愷﹞﹑恩平郡王﹝璩﹞﹑永陽郡王﹝居廣﹞並加食邑﹐食實封﹐只乞降付院艸制﹐內夫人失於詳閱宣鎖。程直院是夜進艸﹐明日告廷如式。又明日﹐內批﹕付密院典字直筆吳慶﹐慶降充紫霞帔﹐不令供職﹔主管大內公事慶國淑懿夫人劉從信降兩字夫人﹐蓋懲其誤也。

凡非時宣召﹐院官﹝侍從以下及外官而內引者同﹞紫窄衫絲絢﹐行入殿廊﹐有小黃門來導至便坐。上服紅半臂﹝忌前用黃﹞﹐黃門贊拜揖﹐升殿奏對。訖﹐上曰「且坐。」先已設小兀子﹐得旨則側身虛揖而坐。將退﹐黃門贊云「宣坐賜茶。」於是中官進禦前者﹐忠佐授臣僚者。賜酒亦然。所用杯不同﹐侑以果實一釘﹐其器分大小。若二府則黃門雙導﹐上亦服窄衫﹐宰相﹑樞使坐髙兀子﹐執政紫團坐而低﹐賜茶酒亦如之。或曲宴則酒五行﹐亦或加多﹐每杯賜食初無定制。

中興後﹐凡除拜節鉞以上﹐多由中書進熟狀。院吏云「鎖中左者﹐文臣也﹔右選者﹐武臣也。」逐房臨時呼院吏取索﹐是以知之。惟艸後﹑妃﹑太子﹑宰相麻則不容知。快行數十輩來宣召云「鎖小殿子。」旣至便殿﹐上服帽帶﹐諭以除授之意﹐禦前列金器﹐如硯匣﹑壓尺﹑筆格﹑糊板﹑水滴之屬﹐幾二百兩。旣書除目﹐隨以賜之。隆興初﹐猶用此例。乾道以後﹐止設常筆硯而已。退則有旨﹐打造不及﹐例賜牌子金百兩﹐立後﹑升儲倍之。

凡除拜加恩官在都下者﹐旣宣麻而院吏私錄本走報﹐希覬贈遺﹐初無公移也。而被受之官辭免者多雲準學士院報麻除授云云﹐此非典故﹐不應相承以爲例。

獎諭臣僚﹐或降詔﹐或敕書﹐院中自有定式。近歲如大理獄空及監司守臣有勞績﹐若是庶僚皆合降敕書﹐三省樞密院往往誤批降詔﹐院吏隨所得旨而行﹐不敢正也。

翰苑印以「翰林學士院印」六字爲文﹐背鐫「景徳二年少傅監鑄」﹐上兩字微刓。自南渡﹐京百司印無如此久者。尙書六曹惟禮部印是舊物﹐然亦元丰攺官制後所鑄﹐蓋文書稍簡﹐故不刓耳。

紹興辛巳五月﹐詔學士院權寓皇城司﹐而以院爲欽宗幾筵殿。終制復舊。

學士院舊號北門﹐今在行宮和寧門內﹐蓋沿北門之制。地迫皇城﹐極爲窄隘﹐汪尙書﹝應辰﹞兼權學士時﹐上屢令增葺﹐竟以無地步而輟。廳後卽堂緣﹐近歲院官止二員﹐故分東西兩閣。中有小龜頭﹐榜曰「攡文堂」﹐蓋在京﹐徽宗因廣直廬禦書以賜彊承旨﹝淵明﹞。今乃汪彥章內翰﹝藻﹞所篆。太上又嘗書「玉堂」二字﹐﹑賜學士周茂振﹝麟之﹞刻石廳上。

東閣窗下甃小池﹐久無雨則涸﹐旁植金沙月桂之屬﹐又有海棠﹑郁李﹑玉繡球各一株。西偏植金橘﹐逼城根﹐株不能大﹐花開時香滿院﹐結實𨿽小而甘﹐浙中未易得也。淳熙己亥夏﹐侍講兵部尙書兼給事中王仲衡入直﹐示兩絕句云「玉堂晝永暑風微﹐蔌蔌飛花落小池。徙倚幽欄憑問訊﹐夏鶯飛出萬年枝。小池倒影弄餘輝﹐照耀虛檐極出奇。木杪不鳴風力軟﹐闖萍翻藻有魚嬉。」予次韻云「東省南宮切太微﹐夔龍行集鳳凰池。更哦殿閣燻風句﹐坐覺微涼生桂枝。紫禁同依日月輝﹐蒼顏獨愧羽毛奇。水如明鏡𨿽堪俯﹐笑汝星星誰肯嬉。」子嘗發策試仲衡﹐至是同爲八座﹐俱在講筵﹐唱酬頗多。是時詩及院中景物﹐故記於此。

朝殿日﹐皇太子﹑宰相﹑親王﹑使相﹑參政﹐各有朱衣史二人﹐自下馬處前導至殿門﹝樞密使恩數依宰臣者﹐同﹔若知院及副樞﹑簽書則紫衣﹞。此外惟翰林學士有之。又禁門內許以茶鐐擔子自隨﹐與執政等。

車駕將出孟享或過宮﹐則應奉官及侍從以上朝於後殿。宰執有奏事﹐侍從先退﹐例過玉堂少憩。若值冬至﹑元正則團拜堂上﹐俟駕過﹐就院門外上馬以從。南渡以來﹐朝臣遇節序賜﹐予多權停。今經筵﹐寒食﹑重午﹑冬至尙賜節料錢酒﹐其它侍從則三大節客省簽賜羊酒米麵﹐而學士院官若侍從以上兼領。自從本官或庶僚權直院﹐獨三伏賜冰一擔﹐時果五品﹐品才一楪﹐亦因與經筵官輪宿而得之﹝書局自有中官承受﹐凡遇時節例賜茶酒﹐學士院無承受故也﹞。淳熙乙未初伏﹐必大以待制侍講賜流香酒四斗﹝後二年減半﹞﹐時果七楪﹐冰一擔﹐視庶官直院爲稍增。以短表謝。支快行家食錢三千﹐又折酒錢三百﹐別賜冰一擔﹝翰林司關子云﹕限日下支﹐不許次日﹞。支食錢一千﹐蓋侍從所得者。

十月旦﹐賜錦襖子﹐學士院﹑觀察使簇四金雕﹐尙書﹑執政八搭暈錦﹐宰臣﹑使相天下樂。例從左帑幫支﹐得不以時﹐臨期隨品色假爲領袖施之﹐朝服三日而止﹐識者非之。予自翰苑遷八座﹐己亥十月﹐值從駕恭謝景靈宮﹐兵部尙書王仲衡未達朝儀﹐第用市錦。予告之故﹐計無所出﹐予輟所服與之﹐而馳取舊金雕者自用。曁追班﹐合門吏魁趙軫與其徒顧予誶語﹐予悟其意﹐呼而告以𨿽班尙書猶兼翰林學士﹐故可捨髙從卑﹐軫等愧謝而退。

渡江後﹐每遇開講罷講﹐臨安治具侍講讀修注官。紹興三十二年冬﹐予爲左史﹐趙淸卿﹝子潚﹞知臨安﹐初獻議盡罷百司饋送及所供飲饌。時洪景嚴以內翰兼侍讀﹐開講日學士院自置酒五行﹐是後遂爲例。乾道六年﹐予與鄭仲益兼直院﹐鄭兼侍講。是秋開講﹐鄭主席﹐謂予亦院官當與其事。予但簽書招客之目﹐而以不兼講讀不赴坐。時胡邦衡﹝銓﹞以工侍兼侍講﹐坐中賦覃字韻詩見及﹐予次其韻有云「寓直敢同東道主。」蓋謂是也。

翰林學士初上﹐舊制敕設甚盛。中興後﹐不復舉行。予直院時﹐除王日嚴爲學士﹐院中支餐錢具五杯而已。

故事﹕大宴未再坐間﹐學士院常爲館閣官具食﹐蓋祖宗時﹐內外制官無不自三館出﹐館中之人往往前日僚友之舊﹐道義之交﹐不專以勢利髙下爲心﹐故每於是日小集﹐從容談笑也。近時﹐具食𨿽如故﹐乃設於學士院門幕次內﹐蓋未嘗見玉堂主人也。竊意前輩不爾。淳化中﹐太宗以飛白「玉堂」等四字賜翰林﹐而學士承旨蘇易簡會兩制於玉堂﹐直祕閣潘謹修與焉﹐略可見也。以上乃近世程致道﹝俱﹞《麟臺故事》所記。乾道七年天申節﹐貢院賜齋筵﹐予時以少蓬兼內直﹐乃督院吏治具。吏白廚庫乏錢﹐兼近已不講。予曰「故事旣難廢﹐況子身貳祕書而罷此禮乎﹖」命如故例﹐然不過盤餐之類爾。

必大久在翰苑﹐獨員之日常多﹔率數月輒丐去﹐上必批降詔不允。院吏申省乞時暫差官撰述﹐乃委中書舍人﹐如此再三﹐遂爲定例。徑封奏札付中書後省。數年來﹐上數令薦詞臣爲代﹐明示大用意﹐必大每退避。戊戌九月丁丑﹐禦藥院傳旨﹐問近例院官有無三員者。吏具上初政承旨洪遵﹑學士史浩﹑直院劉珙。又問紹興間故事﹐吏復具。八年曾開﹑勾龍如淵皆爲直院﹐而召孫近承旨。三十一年﹐何溥爲學士﹐虞允文﹑劉珙並直院。後旬餘﹐崔大雅服闋還朝﹐上曰「卿來適其時。」遂再兼權直﹐十月復增莫子齊﹝濟﹞﹐尋卒。其後繼增趙大本﹝彥中﹞﹑熊子復﹝克﹞﹐予遂參預。

必大試館職時﹐太上稱其文﹐諭宰執陳公﹝康伯﹞﹑朱公﹝倬﹞云「他日令掌制。」今上受禪兩月﹐自六察擢左史。初對玉音﹐云「向在王邸﹐見卿詞科擬制﹐雅宜代言。」不旋踵遂兼三字﹐其後兩入翰苑﹐首尾十年。自權直院至學士承旨﹐皆徧爲之﹐其荷兩朝知遇﹐至矣。歲月旣久﹐凡涉典故及見聞可紀者輒筆之。淳熙庚子﹐進位二府﹐蘇易簡玉堂之思每切於中。因命小子﹝綸﹞裒爲一編﹐略加訂。其間多涉幾微﹐非止溫木﹐或刪或畱﹐僅得五十餘條。前後脞錄﹐辭無詮次﹐釐爲三卷。或可附洪氏《翰苑羣書》後云。壬寅八月十二日﹐周必大題。

