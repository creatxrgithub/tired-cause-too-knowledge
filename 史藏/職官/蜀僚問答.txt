蜀僚問答

﹝淸﹞劉衡撰

●目錄

圖治之道在卹民貧

卹貧民之道在保富民

保富在除獘

除獘在禁制棍蠹誣擾

禁制棍蠹誣擾在熟讀律例

讀律在熟讀訴訟斷獄兩門共四十一條

律宜全讀惟首卷之名例律卻宜後讀

富民涉訟必致破家之故

保富之道莫要於批駁呈詞先審原告

收呈時先訊原告之法

先審原告取供之法

先審原告取結之法

先審原告例有專條

居官淸愼勤三字訣以勤字爲要

訟案可訊卽訊縱有一二人不到亦可訊結不必俟喚齊方訊亦例有專條

理財之道在儉

陋規有必不可收者革陋規之法

上官衙門常例舊規必不可省者

州縣倉食爲尢重

律例而外尙有應讀之書

要案隔別取供之法

要案伏人潛聽私語之法

罰贖惡習有志愛民者不爲

盜案差手所起之贓𨿽經主認未可盡憑令失主認贓之法附

●蜀僚問答

南丰劉衡存稿

○圖治之道在卹民貧

或問圖治以何者爲先曰天下之患在貧。民貧無以爲生。則輕犯法。吾儒身列仕籍。有牧民之責。道在卹民貧而已。能卹民貧使無犯法則治矣。

○卹貧民之道在保富民

或問何以卹貧民曰但謹握周禮保富二字而已。蓋富民者地方之元气也。邑有富民。則貧民資以爲生。邑富民多。便省郤官長卹貧一半心力。故保富所以卹貧也。

○保富在除獘

或問何以保富曰但力圖興利除獘而已。蓋興利則富者益富。除獘則富者不貧。故皆爲保富要務也。顧興利未易言。衡所見惟現任陜西巡撫楊中丞前守漢中時課民栽桑億萬株。殆眞能實心愛民爲久遠之圖者。外此不多覯也。然則我輩所可勉自主張者。其惟除獘乎。

○除獘在禁制棍蠹誣擾

或問除獘以何者爲先曰禁制棍蠹誣擾良民而已。蓋富民多孱弱。畏吏役如狼虎。棍蠹等窺其底裏。相與勾結。視爲魚肉。甚則潛串官之門丁。誣陷恐嚇以取其財而破其家。此獘所在皆有。賴司收者有以除其獘而保之也。

○禁制棍蠹誣擾在熟讀律例

或問何以除其獘曰熟讀大淸律例而巳。

○讀律在熟讀訴訟斷獄兩門共四十一條

或問律例浩繁。其要旨安在。有尢要而宜先讀者乎。曰有。伏查現行律例。系道光五年欽定刊頒。計四百三十有六門。凡一千七百六十有六條。言言酌情理之平。字字協中和之軌。而其要旨。敢以一言蔽之曰保全良民禁制棍蠹誣擾而已。至訴訟門之十二條。斷獄門之二十九條。則其尢要而宜先讀者也。司牧者未必人人讀律。或自圖安逸。一切民事。委之門丁。彼門丁者意在得財。不知民爲何物。斷不肯助官愛民。所在因緣爲姦。甚且潛結棍蠹。擇良民而魚肉之。以致獘竇漸滋。彼良民者動被誣告。而官又好濫準呈詞。不肯批駁。是以被誣者官未見面而家已全傾。此獘比比皆是。四川尢甚。試思我輩讀書幸得一官。官稱父母。

皇上旣付一邑民。不能利濟之。已屬可愧。顧明知棍蠹等耽耽環伺。將肆其爪牙。朘我脂膏。猶復漠然視之。不爲援手。坐令良民家破皮肉俱盡也。忍乎哉衡性鈍。未嘗學問。自嘉慶十三年教習期滿以縣令注籍候銓。常家居授徒。或出遊外省。灼見棍蠹害民。輒破民家。自念將來有牧民責。必當有以除之。但不知措手所耳。先大父編修公出爲外任多年。深知其獘。乃課衡讀律。衡旋奉檄試令廣東。時律未熟未得要領。苦無膽力。是以在粵七年三任。自愧有忝厥官。己卯冬。以憂歸。道光元年。眉生叔父以侍禦特簡陜西西安知府。府劇甚。案牘山積。叔父以衡家居無事。招入幕命服檢點勞。衡恐無以報命也。乃更悉心讀律。凡八閱月方得徵窺聖人制律之深意。輒隨讀分類錄之。閒綴以小注數語。錄竟得三種。一曰理訟撮要。一曰通用加減罪例。一曰祥刑隨筆。乃匯錄爲一帙呈叔父訓政曰此若年來心得者。可存也。衡乃以讀律心得四字題其簽。置之案頭。時用省覽。其明年服闋。選授四川墊江知縣。律例旣熟。膽力以壯。乃能於收呈時。依據刑律訴訟門之十二條。分別準駁於聽斷時。則體會設身處地四字。恪遵斷獄門之二十九條。分判曲直。乃稍稍能禁制棍蠹之害民者。惟於宦場所在多觸迕。閒有掣予肘者。予猶未得徑行其志。方歉然慮無以對吾民。而民固已無不予信者。自是遂無一不結之案。更無結而復翻之案。司牧者於��律例精熟則道理透徹自然確有把握不至朦朧受欺所謂明鏡髙懸物來畢�也內訴訟斷獄兩門共四十一條。果能潛心熟讀。則能於收呈時卽發覺棍蠹於未出票之先而禁止之。尢爲息事安人之要。久之又久。熟而又熟。自能仰見

聖天子視民如傷剔除獘竇之至意矣。【實力奉行四十一條卽僅自得其一二。遇繁劇無不迎刃解者。】

○律宜全讀惟首卷之名例律卻宜後讀

或問讀律以訴訟斷獄誣告各門各條爲要。其餘俱不必讀乎曰宜讀。若人命賊盜鬭毆雜犯受贓詐僞。及戶禮工各律。均須細讀。況各例未必盡匯於本門內。頗有散見他律以待將來移攺修並者。自應參互讀之。卽如工律營造門。有備慮不謹因而殺人以過失殺論一條。河防門。有挖放他人蓄水鬭殺以竊盜盜所臨時拒捕殺人論一條。是人命賊盜。不盡在刑律。未嘗不錯見於各律也。故宜全讀。但須分日分門以次讀之。或於審案之前一二日。檢取本案之律例。悉心細讀。並與幕友虛衷商確。遲之又久。臨事旣多。自然通貫。至名例律乃全律之總也。樞紐也。全部律例各條。均不能出其範圍。譬如滿屋散錢。一條索子穿得。【各律各例。散錢也。名例律。則穿錢之索子也。】尢宜細心推究。但須各律旣熟後方讀之。勿先讀也。先讀則無所依傍茫然不解矣。至各律旣熟後。又須取刑�駁案新編推究之。方能於例義案情。似是而非之處辧別淸析。再讀處分則例。尢能檢束放心。先事知警。亦不受人蒙蔽。

○富民涉訟必致破家之故

或問富民涉訟何遽破其家乎曰富民涉訟。不必命盜大案被誣。卽尋常細故。列名鄰證。便可破家。假如有家累千金之人於此。古人有言曰。百金者十家中人之產也。千金十倍於百金。近乎富矣。然千金之家。其每年產業所得子息不過三五十金。多亦不過七十八十金。而每年事畜衣食及工匠雇倩與戚友往來酬應。在在需錢。是每年子息。僅能敷用。一經涉訟。往來盤費。在城飯食。及書差臨時之索詐。私鎖私押。百般淩辱威嚇。非錢不行。有事後之酬謝。案結後仍然私押。不肯釋令歸家。種種花銷。大約一訟之費。至少亦須數十金。而此數十金者。富民未必儲之於家也。必臨時借貸。彼放債者難得仁厚之人。【巴縣竟有以放此債爲業者。詳見庸吏庸言嚴除蠹獘告示條內。】大率乘人之危急。多索子息。扣去本錢。往往七折八扣。良民需用甚急。圖救目前之厄。不得己含淚書券。大抵訟者借得實在錢不過三五十千文。而券必浮書八九十千。或百數十千不等。此債旣借之後。變爲附骨惡疽。償過本錢。又將尾欠之利息捲算作本。勒令另換一券。不出十年。積至四五百金而富民鬻產矣。產一動不至家業盡民閒一詞到官往往牽率富戶以爲訟費所自出之地故狀不輕準準則酌提要證余槪摘刪微特保全富良而棍蠹無可魚肉訟端亦由是漸息矣絕不止。夫富民之貧窘絕產。𨿽在十年以後。而其致貧之由。則在十年前入城涉訟之時。尙得謂之非破家乎。則皆父母官未曾讀律。不能禁棍蠹擾害。而於收呈時。不能批駁誣詞之過也。可不愼哉。

○保富之道莫要於批駁呈詞先審原告

或問批駁呈詞亦保全富良之道乎。曰。此最喫緊處也。牧令爲親民之官。自應當堂親自收呈。實時批示。若延至三日或五日而後批發。是此呈未批。彼狀復來。此數��。�差棍蠹因緣僞姦。甚則有賄買批語之說。種種獘端。皆由此起。何若臨蒞大堂親自收呈。於接呈時向告狀人逐細詰問。卽用五聽之法。或懾以盛怒。或入以遊詞。彼訟者多系鄕曲小民。初見官長。訟師之浸潤未深。其質尙朴。其膽尙虛。其口亦吶。眞假是非。不難立剖較之喚案集訊之時。眞情尢爲易得。其有理不甚足者。批內逐層指駁。文不厭煩。當時卽行榜示。其情節支離。有心播弄者。實時取結立案。立予薄懲。自可以破莠民之膽矣。

○收呈時先訊原告之法

或問棍蠹誣擾富民。集案訊明後嚴懲之。己足保富良矣。收呈時必先訊乎曰收呈時先訊。乃臨民第一喫緊處。蓋案經集訊。必須出票飭差傳喚人證。距城近者二三日。遠者五六日七八日不等。差得票到手。此數日內便趕緊向富民索詐。其詐法倍加凶惡。未入城之先。必嚇以鎖煉。入城之後。必私押之卡房羈候所【三江謂之自新所四川謂之卡房。廣東謂之羈候所。】之內。實例禁之班房也。班房之看役與差等息息相通。飯店似非班房比也。然飯店人等亦與差役通气。或卽系差役開張。遇有人證到此。差之淩虐差役索詐不遂��此等忮倆切宜加意之者無所不至。必勒令當烈日寒風之處坐臥。或以水潑地。或以尿桶糞缸一切穢物置之口鼻切近處飲食不以時給。俟其餒渴哀求。則昂其價至數十倍。甚至百錢不得一盂飯。數十錢不得一杯水。差等與店家恣食酒肉。行令猜枚。喧呼快樂。一切店內燈油薪米。俱勒令派錢。若親屬給送飯食。則暗唆同押之匪類搶食罄盡。良民不得一粒下咽。三五日內。任意索詐數十千文。不遂其欲。則受一切苦惱。迨官訊明釋放。差等或仍自私押。或跟至其人之家大肆鬧索。必遂其欲乃止。而其家破矣。然則與其懲棍蠹於集訊之後。何如禁棍蠹於收呈之時乎。

○先審原告取供之法

或問情虛之原告。卽非訟棍。必系刁徒。官於收呈時訊鞫。其時並無質証之人。彼肯引服乎曰。此。自非易事。但�煩二字是聽訟第一要訣蓋能耐煩方能悉心靜�以辧事理之虛實須爲官者耐煩耳。大抵刁徒誣告。其詞內情節必有矛盾處。諺云。事假難眞是也。官果有愛民之心。但須設身處地。一面細核呈詞。一面詳問口供。但覺供情與呈詞。略有參差不合處。卽帶入署內密室百端詰問。不許胥役一人在旁。恐彼知我審案之法。可一不可再矣。供則官自錄之。役則令軍流犯及水火夫代之。或憑空而懾以盛怒。或含笑而入以遊詞。盛怒時必喚進皁役多人令其口﹖麼喝示威。官或以醒木重擊案卓。或大聲疾呼。或提出別案應行杖責枷號之犯。當原告前發落。察其面目眉睫之閒。是否顫震。摸其心窩。是否跳突。並令吐唾沬於器皿內。察其有無津液。若竟無之。或𨿽有而甚少。卻有前項顫跳等情。卽系情虛。可從此窮詰而入矣。然鄕曲願民。初見官長。怵於官威。往往有前項顫跳等情。未可信爲情虛之確據。則不如入以遊詞之爲得也。入遊詞之法。莫妙於先與閒談。如課晴問雨。及詢其家房屋向背。有無竹樹。一家幾人。每日飯食若干。薪水若干。飼畜牛犬雞豚各若干之類。以炫騖其心。錯亂其詞。而衰竭其气。如告彊占妻女之案。則問其妻女年貌。玆準爾告。將被告拏來。叫他出錢給爾。可免其斷還否。如告盜葬之案。則語以我準爾呈。將被告拏來。勸他將錢給爾。可免其起遷否。若系眞情。伊必不允。若虛則必首肯。彼見官霽顏煦語。以爲官受其欺。已準其狀矣。便敢大放厥詞。剌剌不休。諺云。言多必失。官但虛心細聽。��身處地。體察情理。彼旣說得髙興。則其在外閒。與訟師商酌默記之情必定遺忘。必至參差顚倒。露出破綻。官則忽然折入正文。於其破綻處窮詰嚴追。忽喜忽怒。忽此忽彼。令彼應接不暇。必然露出一半眞情。官則語以此案要審不要審。若要審。被我審出但有一字涉虛。便要嚴辦。若不要我審。但要將呈詞抽出。只當爾未曾告狀。便可罷手。若彼情虛。必然叩頭求將呈詞發還請息。請免深究。是時官仍不可說破誣告該問罪遽示威也。一示威則彼疑畏退縮。一言不敢直說。後半情節全不能得仍與溫言開導。或賜以茶煙點心之類。務令出具切結爲要。

○先審原告取結之法

或問刁徒肯遽出結乎。曰。此亦非易事。但總須愛民者稍自耐煩耳。大抵取結之法亦有次第。必須以次遞進。先取誤聽人言以致誣告情願息訟歸家之結。次取妄告之結。彼見結內並無誣告字樣。以爲無礙。必肯照官之稿寫結。自用掌模。迨兩結旣得之後。方告以爾快直認。爾就不認。我有此兩結亦盡足辦爾矣。如此則彼必直認誣告。仍取誣告切實甘結。然後帶出大堂。當眾聲明其罪。檢出誣告律例令讀。系初犯則照律嚴懲。系再犯以上。則比照擾害例量予枷號示眾。亦無不可。夫如是則被誣者尙未到案。而案已審明大槪。被告一到。略問數語。卽可�令歸家。棍蠹無所施其伎倆。凡意圖誣告者。聞誣告不能害人反自受枷責也。輒息其惡念。便暗中省卻多少誣告案件。所保全者不更多乎。記吾丰有攝篆邑侯陸公者。收呈認眞。一時有神明之頌。先編修公極口贊服。予謹識之。及作令輒仿其法行之。民以爲便。述之以志得力所自云。

○先審原告例有專條

或問不傳被告審原告。得毋不合於理乎曰。此。系遵例而行有何違礙。現行律例越訴門有先將原告窮詰之例。予在川東。實力奉行。頗著成效。民以爲便。𨿽巴縣極繁之缺。半年後竟累月不接一呈詞。官逸而民安矣。訟棍之外來者潛逃。而在本地者俱戢迹或攺行矣。尢所自慰者。巴縣衙役七千。予蒞任一年後。役等無所得食。退散六千七八百人。存者寥寥百餘人耳。初受代時。前任移交千餘案。迨予赴綿州升任。以吏房舉人請咨一案移交。此外無一移交之案。亦吾盡吾心之效也。

○居官淸愼勤三字訣以勤字爲要

或問晉司馬炎居官三字訣曰淸愼勤。以何者爲要曰三者皆居官之要。而勤則其尢要者也。不勤則事多拖累。夫民之畏拖累。不必命盜重案。但系尋常戶婚田土等細故。亦不必名列被告也。但列名人證。盡足破家。庸吏庸。言所載理訟十條之第三條。曾諄切講明勤字之理矣。其餘九條。無非推廣勤字之意。至於官果愛民。則更有一字最要者曰簡蓋官以一人理一縣之事。卽極小之缺。案牘必多。棍蠹乘官繁宂。便敢作獘害民。其最簡之法。自以前條所言多駁呈詞爲第一義。次則莫如票喚人證時。擇其不甚要緊迹近牽控者。酌量摘出。免其票喚到案。於喚票內其人姓名之旁。鈐用此人不必定令到案圖章一顆。又於票尾書明今將不必定令到案人證共若干名開後。然細思之。與其差票內摘出免到不如於批呈時。卽將某人不甚要緊。似是牽控。可以免喚到案緣由。批於詞尾榜示尢爲簡易。尢能保富安良也。

○訟案可訊卽訊縱有一二人不到亦可訊結不必俟喚齊方訊亦例有專條

或問摘令人證不必到案刁民或疑書吏作獘抽刪。得毋啟上控之端乎曰此系遵例而行。向上控之有。查誣告門有聽斷時縱有一二人不到。卽據現在人犯成招。不得借端羈延一條。予奉行已久。猶憶在某縣攝篆時。因恪奉此例。邑民頗知感誦。自是令出惟行。後任某君。聰明才力。十倍於予。操守亦好。予方敬服之。而百姓怨之。予不解其故。洎予守成都。其邑有紳耆數人來謁。予詰以後任某君居官甚好。何以不得民心。僉稱某公事事都好。惟每遇訟案。必照原呈所開人證姓名逐一喚齊然後審訊。倘有一名不到。必閣案數日。必俟到齊然後訊斷。以此棍蠹得以肆其訛詐。吾民不堪其擾。予因嘆某公有愛民之心。但不得愛民之法。而病民遂至於此。聞其人最信門丁。門丁紿以人證未齊。倘就現在人犯遽行審訊。則案情不確。恐致上控。某君信之。不悟其破民家而招民怨也。予乃益服聖人制律定例之精意。所以剔除蠹獘者無微不至。後接見本屬十六州縣寅僚。必以此條諄切叮囑。勸其力行。已而各屬上控差役索詐之案漸少於前矣。衡至愚極陋。仰荷聖恩髙厚。以一知縣不十年擢至道員。自問無一可報稱者。惟在任奉行此條及前所引先將原告窮詰一條甚力。略能保全富良。庶稍稍圖報天恩於萬一。在川七年八任。所到之處。諸父老不以予爲不徳。輒予信予服也。亦只是實力奉行以上兩條。可審卽審。可結卽結耳。

○理財之道在儉

或問前所言某等謹識之。已得其要領矣。然皆爲百姓謀者也。亦有自爲謀之道乎。某等旣博一官。家有父母不能奉養。子弟不能教育。敢問其法云何曰是莫如儉矣嘗見窮措大到任後傾信門丁捉弄。任意揮霍。衣服車馬儀從件件講究。又好饋贈往來。彼以爲廣交饋贈。可以樹黨援而邀憲眷乎。不知聖人在上。各憲潔己奉公。我果能盡心愛民。整飭地方。大憲自當加之異數。豈肯計較各屬饋送之有無丰嗇哉。至於衣服車馬儀從。則尢可不必講究。我輩旣已得官。𨿽服千金之裘。何加於我。亦何能動人。𨿽敝衣破轎。何損於我。亦何至取厭於人。若性好華飾。但須每年將補服換用新鮮者。盡足以示觀瞻。若以爲致飾衣服輿從。或可動百姓之敬愛乎。不知百姓於官長其勤而淸者。則愛之敬之。至於外飾衣服輿從。百姓方厭惡之。訾議之。謂是皆吾民之膏脂也。則皆無識門丁卑賤下流之鄙見也。嘗見有甫不能守儉只緣打不破圖好看一念徹底思之好看何益經得官履任。任意揮霍。事事以華美丰腴相尙。只圖好看。卒之入不敷出。私債漸多。不至虧挪帑項。貽累親朋不止。其旣也。身受監追。家遭籍沒。子孫貧乏。至不能以自存。則皆不儉之所至也。試思我輩居館餬口時。每年得不過數金數十金。亦須度活贍家。一行作吏。養廉所得。至少亦六百金。多則千金八百金。何不追想居館時寒儉。仿照行之顧。必自投於債鄕。甘罹於法网也乎。況不儉必不能廉。不廉恐至奇禍。豈但監追籍沒己哉。我輩爲外吏。儉爲第一關鍵。此關持守不嚴。則一切無足觀矣。抑又思之。儉之一字。不但外官當謹懍也。其部院京官。並米俸無多。尢當恪守。須知衣履稍不華飾。君子愛人以徳。同官中斷無笑我者。卽笑我亦笑我酸耳。酸乃秀才本等。況家風如此。何害焉。其笑人儉約者。皆卑賤下流無識之人也。我京朝官也。乃以博下流之歡喜而墮其素守。攺其家風哉。

○陋規有必不可收者革陋規之法

或問陋規可收乎曰有可收者。有必不可收者。大抵出之民者。或牽涉訟案者。必不可收。如命案夫馬錢。兩造出結錢。代書戳記錢。及坐堂禮之類。皆出於民而又牽涉訟事。則分毫不可收受。必須革除罄盡。乃可保富而安民。又管理錢局。局內鑪頭人等所出之陋規。𨿽無關於民訟。然關系錢法。亦必不可收。若典當燒鍋與行戶驗帖舊有之規錢。旣不出於民。而於訟事全不干涉。似乎無礙。受之可以津貼公用。然巴縣向有行戶驗帖之舊例。每次可得三四千金。予恐行戶爲累客商。竟毅然革之。蓋我輩得官。一切用度。有與官而俱來者。款項繁多。勢不能減省。若將無礙之陋規遽行裁革。必不敷用。倘將來窘迫時又欲復之。則出於創而非由於因。轉至民心駭異。因而民怨沸騰。故不可遽革也。況革陋規大非易事。官欲革陋規。不可令一人知之。恐棍蠹聞之。轉向其人索詐撞騙。妄稱斂錢若干給我。我有門路能令官府永遠裁革此條陋規。其人聞之。欣喜過望。未有不墮其術者。官未知之。以爲自裁陋規爲民除害也。而不知棍蠹己先索得多錢到手。彼舊出陋規者反多出錢矣。予向遊外省深知其獘。是以在巴縣革除行戶陋規時。默識於心。不與一人言及。亦不令一人知。仍喚書吏佯與之曰。吾欲傳行戶驗帖。爾可將行戶領帖舊捲送核。迨該吏送到卷宗。予抽捲入密室親核。得舊領行帖若干張。現在行戶何人。開張何處。錄一淸單。乃自作免驗行帖告示稿。集署中戚友於密室內謄正。自行鈐印。並出一票。選一年輕初當差不能索詐之人承票。將告示分給各行戶。每行一張。棍蠹等未能撞騙一文。咸咋舌驚訝。以爲此官辦事老辣。從此棍蠹喪膽。前任流交十數年難結之案。經予提訊無不立結者。蓋棍蠹不敢仍前從中作祟刁唆也。而新理之案。更勢如破竹矣。

○上官衙門常例舊規必不可省者

或問上官不必饋送。其舊有常規可省乎曰必不可省。卽如道府不理民事。原不必延幕友。以各屬有申詳案件。且有發審案件。不得已而延幕友。是上官之延幕友爲各屬也。若必令自出此項修金。不但於理不合。卽情亦不協矣。故必不可省也。予向見有減省府幕修金者。遇一疑難巨案。府友袖手不肯辦理太守某君子也。亦淡漠視之不甚關切。其人竟以此鐫級去。此舊規必不可省之明證也。我輩亦不必格外加多。但囚仍前任舊章行之。蓋與非傷惠。施者旣不得謂之行賕。而取不傷廉。受者亦不得謂之納賄。況爲數無多。又何害焉。

○州縣倉食爲尢重

或問州縣倉庫以何者爲重曰倉爲重。蓋民以食爲天。谷爲命。倉者。民之天也命也。賢輩將來得缺與前官交代。若庫項稍有不足。尙可爲之設法彌補倉項不足。設有急需。何以應之。恐致有礙民生。決不宜顢頇接收。卽以谷價作抵亦不宜接收。若旣收谷價。三兩月內必須買補完足。方爲有備無患。否則貧民無以爲生。富民必��谷必�貴�則作抵之價必不能敷況無谷價移交安可坐待谷貨以自給然不能安業。難保無意外之變。若前項倉內旣缺谷食。又無谷價移交。則或籌款。或勸捐。總以速行買補爲要。

○律例而外尙有應讀之書

或問律例外尙有裨益吏治之書宜讀者乎曰如前明呂新吾先生實政篇。【近年河南巡撫楊公國楨新刻通行。板在河南開封府署。】�國朝陳文恭公從政遺規。【相國蔣勵堂先生督兩廣時代刻通行。板在廣東書肆。】及黃給諫六鴻福惠全書。【此書易購。各處書肆皆有。】常熟楊比部景仁籌濟編。【亦經河南巡撫楊公新刻通行。板在河南開封府署。】蕭山汪龍莊先生輝祖學治臆說佐治藥言兩種。【亦經相國蔣公督兩廣時代刻通行。板在廣東書肆。】以上各書。俱切要治譜。而學治臆說尢爲切近。且簡便易行。籌濟編尢爲廣大。憶嘉慶十三年予以教習得知縣。自京歸。先大父語子曰。邑先輩李恭毅公撫廣東時。其族子爲令。問公宜讀何書。公曰。律例而外莫要於智囊補蓋州縣誠有時不能不用權術也。予謹識之。後承乏廣東。見漳浦藍太守鼎元曾任潮陽縣。自述訊斷疑難案件。匯爲一帙。曰鹿洲公案。又名益智新書。抉姦摘伏。具有妙用。予於書肆中購得藍公全集。益智新書卽在全集內。不時披覽。頗能觸發心靈。想此書通行久不難購求也。

○要案隔別取供之法

或問審訊命盜要案及一切大案作何問法。曰是非隔別問供不可。凡審大案。必須將犯證分開數處。毋令聚在一處。官所問之話。所錄之供。不得令案內一人知之。一人聞之。蓋犯證見官審案。霽顏溫語。並無喝令掌責刑嚇等情。以爲前所取之供乃官所喜聞者。未有不隨聲雷同者。如此則眞情何由而得莫若將犯證分開先後帶案細訊。情眞者則供必吻合所謂事眞難假是也若非眞情。則必言人人殊。往往彼此參差不合。所謂事假難眞是也若旣隔別熬訊。所取之供。果人人符合。庶可確信爲眞情矣。

○要案伏人潛聽私語之法

或問要案有幹證指爲姦盜正犯而其人極力呼冤者。可訊得眞情否曰莫如聽其私語之爲妙也。如署內有密室。於密室後層先潛伏親信戚友一二人在內。然後將幹證與所指之犯帶到密室外間。官亦詰問數語。忽令人持帖稱有客拜會。官則諭令將門鎖閉。待會客畢再來審訊犯等見室內無人必彼此言語是眞是假不難立得。【此法見袁簡齋先生說部中。】或帶同見證至城隍廟內審訊。仿前法變通行之。亦可必得眞情。【此法見黃給諫福惠全書中。】予在廣東四會任。有何參猷家連劫盜案。差役緝獲劉亞康矢口不承。予仿照此法。將劉亞康並余犯六七人鎖至城隍廟東西柱。眞情乃得。

○罰贖惡習有志愛民者不爲

或問近來各處官員間有修祠廟橋路等工。遇富民犯法。乃罰令出錢贖罪。罰得之錢。以些微充公用。而以彊半入己。其事可行乎曰必不可行。借充公之名。爲攫取之端。又明目張膽行之。此穿窬伎倆所爲。子在川到任自誓告示將此意懇切言之。況例載罰谷若十石以上。錢十千文以上。卽須奏聞。若匿不詳報。別經發覺。嚴加議處。重則革職。仍計贓科以枉法之罪。輕亦降調。又道光四五年間。欽奉上諭申明舊例。嚴禁各州縣罰贖。天語煌煌。功令嚴切。自愛愛民者可不愼哉。予作牧民司數年。同人有譽予潔廉者。所部士民有誇予淸而形諸歌詠者。予不敢當。所差堪自問者。惟此未罰人分毫一節。廿年來可以無慚衾影。上對君父。下答民生耳。蓋予學治主意在保富。罰贖之錢皆出自富民。故毅然有所不爲。願諸君子毋墮時趨也。

○盜案差手所起之贓𨿽經主認未可盡憑令失主認贓之法附

或問盜案以贓爲憑。贓可憑乎曰可憑。但患失主記憶不淸。或錯認耳。更恐捕役勒令失主妄認以冀速了案耳。須將似是而非之物參錯其閒。令失主辧認。若能認方是眞贓。否則恐有別故。難爲憑也。卽如前所言何參猷被盜一案。起有藍布舊棉袍一件贓物當在典鋪。經捕役在劉亞康家起出當票。贓經何參猷親認。幕友等如有��案情必多瑣碎曲折惟耐煩虛心方能得之故折獄尢以浮躁爲�罪俱謂可信爲眞盜矣。予獨疑當票一薄紙耳。捕役圍拏劉亞康事在黑夜。其時當票放在何處。捕等何以知其爲贓物而起之。乃於小押鋪借藍布舊棉袍四五件。將差所獲劉亞康之贓袍作一密記參入其中。再令何參猷認之。何參猷指認屢誤。予乃提差隔別熬訊。詰以當票在何處起獲。則捕等所言人人殊。予復訊之。始究出當票並非在劉亞康家起出。乃土棍王亞厚交與捕役者。卽劉亞康亦王亞厚引差指拏者。旋勒捕等緝獲王亞厚嚴訊。則王亞厚乃三合會匪之魁。曩曾邀約劉亞康入會。亞康不允。亞厚挾嫌。故栽贓誣之。藍布舊袍。系王亞厚己物。亞厚蓋本案眞盜也。令王亞厚交出眞贓。王亞厚又交出當票一紙。系白布大衫。子仍向小押鋪借白布大衫數件。令何參猷辧認。何參猷一認卽得。乃知王亞厚之爲本案眞盜。毫無疑義。予復詰何參猷前此何以誤認藍布袍。則捕役李標囑爲妄認者。李標身充捕役。承票行緝。乃敢聽受匪囑。誣陷良善。幾至失八。法難寬貸。乃提案用重枷枷示。滿日杖責發落時。傳集各班差役。令其環跪堂下。看視行刑。乃宣示李標之罪。斃之杖下。何參猷聽囑妄認贓物幾八人罪。本應律擬。念系失主。且到案卽據實供明。情同自首。而劉亞康亦尙未被累。情尙可寬。免其查議。僅令在上諭亭階下跪香三炷。仍帶案與劉亞康陪禮服罪。甚矣盜案之難審也此案旣有贓物且經主認。尙未可爲憑。非耐煩細詰。何自使民無冤哉。

蜀僚問答

