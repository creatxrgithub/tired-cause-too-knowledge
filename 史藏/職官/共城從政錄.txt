共城從政錄

﹝淸﹞周際華著

●目錄

觀風

移置百泉書院城內記

與諸生論文隨筆

百泉書院歲修紀略

建義學碑記﹝建立凡二十記略同﹞

勸農

勸織

勸種樹

種樹記

種桑記

勸保甲

勸息訟

禁飲酒賭博

申禁賭博

禁拾麥

禁大秤小斗

禁夜戲淫詞

祈雨

勸葬說

佛說

燒香說

勸減迎神會

勸修道路

勸修理河渠

勸重疏玉帶河

築東石河

重疏峪河築紅石堰碑記

新修

萬壽宮碑記

修三城樓記

新建文光閣記

重修衛源廟碑記

重修姚文獻公祠堂記

新修耶律文正公祠碑記

邵康節夫子祭田約

攺報徳祠碑記

重修嘯臺記

百泉工竣紀略

云石記

采訪節孝引

民之父母辧

詳各憲請賜作輝縣誌序稟

附莘原從政錄

●共城從政錄

黔築石藩周際華著

侄葆元

顗

男頎穎顁頲頊顎灝仝校刊

○觀風

竊維士首四民國家所以維風俗正人倫者須於吾輩基之周禮以鄕三物教萬民而賓興之其非徒摭拾遺經搜羅逸史作爲文章以儌幸於靑紫者也是以課士者必先徳行而後文藝夫果徳與文兼尙已有其文而無其徳孰若蓄其徳而拙於文也使捨徳而言文予又烏乎取焉共城爲先賢子羔故里風俗之淳厚有自來矣嗣是而孫公和邵堯夫許平仲以及耶律晉卿姚文獻定甫諸公後先輝映至夏峯孫鍾元先生父子祖孫尢爲天下望又其近而可師者也予嘗讀堯夫勸學一篇慨然想見其爲人而孫夏峯之維風議救時議荒田議諸作彼其徳行爲何如而其文乃綱維世運如此耶以此求文斯得之矣顧或者謂今之所謂八股文者爭尙揣摩以投時好其於徳行乎何關不知朝廷以制藝取士卽是敷奏以言之旨心通其理而後言之言得其理而遂行之則徳行文藝一以貫之矣予宰玆土願與諸生正其誼明其道以端其本源然後取古人文之有益於身心性情者學之根柢乎六經寢食乎先輩苟非名作棄不之取則以是爲文卽以是礪徳將見處爲名儒出爲名宦虎變豹變克紹前修非司牧者之厚望與玆定於某日觀風屆期諸生童畢集聽試試文詩各一篇予老荒疏𨿽未必能作師範然出其葑菲勉效觀摩得與諸生相與有成爲異日儲公輔器庶不負恆嶽之靈珠泉之秀爾爾諸生其共勉之

○移置百泉書院城內記

百泉在縣城西五里泉上有山曰蘇門爲晉孫公和讀易處宋則邵堯夫居之元則姚雪齋父子趙仁甫許魯齋竇子聲諸賢先後講學於此而孫夏峯先生則於國初由容城徙家夏峯授生徒於百泉上湯潛庵耿誠齋其尢得力於先生者也太極書院之名辟於姚趙二公偕許竇諸公講明太極之理此書院之所由始也明吳伯通爲提學副使更名百泉百泉云者蓋憂俗學支離冀諸生探本窮源得蒙養之道爾孫用正謂太極書院專以爲己百泉書院有督課學校之責專爲下學之士言之有木者如是是之取爾其址舊在泉之左崇禎壬午汴梁遭寇決水沒城遂移鄕試於河北攺百泉書院作貢院至順治己亥始復貢院於汴而屋舍猶存康熙二十三年攺作科歲試考棚乾隆十五年攺作翠華行宮時邑令銀江文公季棠課士最勤謀欲重建而有志未逮至四十一年曹縣何公文耀始得地於邵子祠之南而書院乃移於泉右矣閱八十年來漸零漸落半廈無存道光六年予蒞任之初祈雨泉上惟見頹垣碎甓而已靑衿城闕是用隱憂因念聖天子作育羣材培養備至邊隅僻壤均荷陶甄矧此地代產名儒師資固不遠也川流嶽峙何獨於此時無靈耶儒行之不修督課之不力爾我輩讀書成名身膺司牧不此之務將焉務哉於是籌所以葺之者計工料必需四千金以上而諸生膏火亦必以數千金生息乃可勢不能更新築於泉上幸城內南街有官房一所完捨百餘閒以此講業寬然有餘乃捐金一千四百兩置之移百泉書院於此𨿽易其地而仍其名以志不忘先儒之意且以爲諸生務本之箴庶幾乎肄業有所矣而膏火之資未備也爰謀之郭槑坪璩艮齋兩學博集諸紳議捐聞者樂赴共捐錢三千餘貫分商生息按夏冬兩季分給除每月校試捐廉優獎外又歲捐修金三百兩聘請名師力加訓課考校之暇講明身世之本並作爲學約十條以資磨礪此規模之粗具者也顧此事爲國家儲材非徒爲諸生豢養來玆學者須深求乎姚許諸儒講學之旨與夫太極百泉之所以名各正性命自課身心俾道學之傳不讓前賢獨步斯文風日振士習可端家誦戶弦科名不待問矣是爲之記

附學約十條

立學

立教

立志

立身

立品

立徳

立功

立言

立名

立誠

立學

學於古訓乃有獲學者斆也斆爲父子斆爲君臣斆爲長幼夫婦朋友全要在五倫上用功因自己未能知道爰取古聖賢作个樣子照著樣子斆去始而費力久後也就自然了如忠孝節義古人事迹多端斆其處常如何處變又如何無大無小悉具胸中然後將我之所以言行者証之果有會心斯爲實學若徒讀其書而不明其義知其事而不能師其行縱考據精詳文章燦爛其於學相去遠矣故學者先問我所學何事

立教

傳道授業解惑之謂教教者必先明乎道之所由修業之所由成惑之所由辧然後以其所得使人各得庶幾乎師道立而善人多也今之學者大則爲功名起見小則爲溫飽是圖爾無所謂道無所謂業終其身於狂惑之途而又以其所惑惑人外惑生徒內惑子孫修身立命之旨不聞講說日以其庸俗不可耐之八股文私相傳染牢不可破是自誤而因以誤人也百泉舊爲先儒講學之地閱其所講有如諸生之所謂私傳八股文否乎諸生收視返聽能潛心於尊徳性道問學兩端則山水之靈當必特鍾於儒者豈姚許趙竇而後遂不復有達人哉予日望之矣

立志

學記云士先志凡事必要立定主意站定腳跟齩定牙關做去事方有成若見異思遷或委靡不振到底一事無成譬如欲行千里立定心腸要走日復一日終有到時若一日不走便一日不到此亦事理之至明者矣故大學首重知止乃能得止總視乎志之定不定爾諸生讀古人書便要志在古人看準了那一條路是我當走的卽竭力以赴那一條路是我不當走的卽死心不爲諺云有志者事竟成切莫把念頭錯過

立身

人莫不愛身幸而得爲讀書人是何等身分此更要自愛了故內而格致誠正外而齊治均平皆以一身任之若把此身看輕了便可無所不爲而心思骸骨皆爲無用豈止無用已哉必將敗度敗禮以速戾於厥身是不如不有此身之爲愈矣吾身能爲聖賢豈不甚好卽不能到聖賢地位斷不可流於不肖故愛身爲學人第一要務諸生能看得此身甚重然後事業可圖否則罔之生也幸而免爾豈不危哉

立品

士君子立品宜髙取法乃大所謂正其誼不謀其利明其道不計其功其立品者峻也彼卑污之習聲色貨利之謀醜聲穢行爲鬼爲蜮是謂敗類衣冠中豈宜有此旣爲士人卽宜從气節上用心气節可伸𨿽貧賤何辱𨿽富貴何榮卓然如蒼松翠竹經歲寒而不變乃爲可貴孟子曰人有不爲也而後可以有爲其品之所在光明磊落當不似齷齪寒酸矣

立徳

孔子曰據於徳訓行道而有得於心之謂此事原不是髙遠難行的只要在人生日用閒隨處體貼如吾事吾親能盡一點心能出一點力便是一點孝自大本大原之地以至於一言一動之微推而廣之無所不實則徳已無所不具矣讀書人不從己身上積徳每見聖賢行事槪以爲非我所能道之不明何問乎徳徳之不立何所爲據諸生能於家常行習閒事事物物逐處講求先明乎道乃可蓄徳事業文章何所施而不順也

立功

儒者有道徳而後有事功事功根於道徳非矜言才气馳逐榮華之謂也生人際遇各殊莫不各有當爲之事卽莫不各有當盡之功幸而得志於時則爲相爲卿功在天下等而下之一官一邑各隨其職分之所爲皆可以展吾抱負卽不幸山林終老無所發揮而遇事程材亦足以成人善俗如漢之王彥方陳太邱輩儀型鄕裏燻其徳皆爲善良非儒者功耶處士純盜虛聲願先生宏此遠謨是不可無立功之願

立言

言以闡道古來載籍極博必其道明於心見於行而後發於言也取士以制藝將以其言驗其所識與其所行爾非徒摭拾陳言敲金戞玉襲取聲調掠影浮光僅僅焉爲博靑紫計也學者作文原是藉題發揮各攄底蘊若先不明其理必是言之無物朝廷三年考校凡得一士卽以爲服官之選豈可以無味之談違心之論與人家國事哉諸生有志爲文宜取古人立言之旨而深味之然後味乎其言而言且不朽也夫徳行本也文藝末也求其本末知所先後可與八徳矣豈徒掇科第已哉

立名

聲聞過情君子所恥蓋無其實而榮其名實足爲士行之累爾然疾沒世而名不稱其又謂之何也彼甘心廢棄之流見事則葸其或堅僻成性又故與世違者無不托名髙潔以遂其偸惰倨侮之私不知好髙潔亦名也而卒未嘗髙且潔焉其亦適成爲無用之名而已矣況至於不顧其名又豈止於無用耶果其立志爲人當必有奮發於中而日章於外者故君子原無近名之心而不可無立名之道

立誠

所謂誠其意者毋自欺也這是人閒生死關頭誠則爲人不誠則鬼誠僞之辧敬肆之所由分卽人禽之所由判也是以君子愼之孔子曰謹曰信曰忠曰敬千言萬語總是要學人矢一片誠心心信得過方可爲人若自問先不自信又何以求信於人乎天地之誠於物之可見驗之聖賢之誠於人所不見基之始於一心而成於萬事忍於一夕而積之終身稍有欺罔魂夢難安矣學者曷自思之

○與諸生論文隨筆

史禮堂先生論文三十則詳哉其言之矣初學入手路徑宜分則讀文先不可苟須擇其淸眞雅正者講明其立意之道運气之方用筆之奇選辭之要與夫層次出沒之妙俾之心花鼓蕩正路分明自然不落塵障苟意不立便浮泛而不切矣气不運則支離而不通矣筆不奇則平庸而不振矣辭不擇則粗俗而不馴矣起落無層次則精神筋骨皆不能聯絡矣是均宜於讀文時體之吾見今之讀者不讀先輩名文或讀之如嚼蠟然全無趣味日以其父兄師保之窗課文與其科歲考不得已而幸取之文奉爲圭臬學使就地取才亦竟得利遂逼令其子弟生徒苦相傳習是以深入肌髓並不知世上更有文章也無論主試者出何題目不淸不楚不難不易總以其胸中固有之套蒙頭套去那復顧閱者之遂至於不可忍耐也嗚乎經史之不閱四子書之不講先儒語錄之不知四海九州島名山大川之不見其胸襟爲何如矣又不肯於先輩文細意體之無怪乎自誤而因以誤人也吾今與諸生約日讀四子書二三段古文一篇經書各隨其力量以爲限不必躐等卻不可閒斷再取理法淸眞之文或一百徧或三百徧總期心頭了了而後卽安並將從前舊套投之東洋庶幾自新有路而結習可免予日望之

○百泉書院歲修紀略

書院分中東西三院計房一百餘閒論者以爲屋舍過多來學者頗形寥廓且歲修難於籌款恐終傾廢殊非長久之策乃集諸紳商之以西院四十餘捨爲講學之所以中東兩院出售廉其值售錢千貫發當商生息計周一年得息百千歸儒學司其出入除歲時補葺費用外每有鄕科卽以所餘修費資在院肄業諸生俾寒士得以觀光以勸來者其僅在外應課者亦準給以院內之半無論人數之多寡盡其所有資之本金切不可動永以爲準儻後有樂善之家從丰添補使之寬然有餘尢爲守土者所厚望也謹書其略於石

○建義學碑記﹝建立凡二十記略同﹞

古之教者黨有庠家有塾春仲出民裏胥鄰長坐於左右塾稽其勤惰至農隙而於此肄習焉義學之設蓋仿諸此先王非徒以是廣登進之路也惟使天下之人無不學斯野處者旣不匿其秀而惷愚無知之民習聞仁義中正之訓亦得相安於耕鑿衣食不至惑於異端邪說陷罪戾而不自知此三代之隆所由道徳一而風俗同也國家文教誕敷無遠弗屆偏州下邑皆設有書院義學以廣樂育興教化顧奉行歲久名存實亡者有之丙戌春予始蒞輝邑首捐立書院於縣治之南爲諸生講業地其城關鄕鎭勸諭共立義學邑中紳耆咸踴躍從事東關爲近城地經首事孝廉方正秦炳生員張兆芳及紳士人等公議設於子羔夫子祠之廡下並勸捐錢壹百千予亦助錢壹百千共貳百千生息以充公用其延師修脯附學額數一切經費出入諸首事分年輪班經理備刻於石以垂永久其餘城關村鎭共捐十九處規條悉準東關焉抑予考縣誌所載義學之處今俱不存豈非有司視爲具文而經理之人處置有未善與則凡諸君子之司其事者實力奉行久而不墜使人材輩出以仰副盛朝崇儒重道之誼其必有不俟予言者文治之興將拭目視之是爲序

○勸農

爲申儆惰農以儲民食事書曰服田力穡乃亦有秋又曰惰農自安越其罔有黍稷古來農政特詳而其所最要者皆以懲遊惰爲亟務蓋力作勤斯倉廩實野有蓋藏國無饑歲皆自勞苦中得之未有手足享安閒而身家獲飽暖者也夫膏腴之壤非不多也卽如輝邑除近山石田不計外其餘沃土不下十分之七又泉水滿地較他邑更易滋培乃谷八有限民食甚艱者何也生之者寡食之者眾且卽此生之之中力不勤而糞亦不講也予屢出哨巡見種旱地者一犁而已種矣種稻田者亦一鋤而已種矣治之不熟糞又不備任其地力之自成獲多獲寡不待智者而後知也今四鄕之民類多遊食其種地者大都聚談村落好尙寬閒甚而力作未幾便思午睡名之曰歇晌此等惡習深可痛恨夫地力必資以人力柰何以有用之力等之於無用致使易沃之壤終至於瘠壤耶試合全邑之民計之男子七萬餘人女子亦七萬餘人以七萬男子之力供十四五萬男女之口而男子之中老與幼去其三分之一學者工者商者又去其三分之一此卽力耕不輟尙恐其供億之不逮況其相率而入於遊惰也前以婦女遊惰之故教以蠶織不過資之以佐農功爾若農功先惰其害尢深今與爾民約嗣後經本縣巡視之處有勤於力作者定加優獎儻再仍故習嗜睡貪閒重懲必及並望父教其子兄教其弟夫教其妻內外之閒毋相好逸豫庶幾農桑並勸衣食饒而民气自樂如其恬不知悔本縣言出法隨決不姑貸凜之愼之

○勸織

竊念民以耕爲本女以織爲業男女互相操作俾布粟皆余未有家不饒而俗不善者也輝邑向多遊民不思勤奮耕者悉以惰農自安本縣已諄諄勸課矣果其天良感發亟早圖維尙可以振玆頹靡惟彼婦女非不自疾其窮也乃竟衣食無資恬不愧悔或結隊燒香或呼羣拾麥或當場瞧唱或暗地摩牌或袖手閒談或出頭構訟露面拋頭盈於道路識者羞之是皆爲之家長者夙使嬉遊全無管束以致少成習慣不以爲非本縣每一念及深愧教導之無能而益恨其夫男之過縱也明告以風俗之偸而不諭又施以嚴禁之罰而不羞身爲司牧而俗敝如此其能不隱痛耶於是思爲默化潛移之計惟蠶織其庶幾乎蠶事之興必待桑之旣成而後可而紡花織布則隨時皆可見功爾百姓亦未嘗無紡織者特遊手者過多爾玆本縣於城之西街先設機坊一處置機牀二座紡車三十架覓善織者每月給以工食以爲之師所有貧家幼女自十歲以外十三歲以內有願學者以三十人爲額卽至機坊學習每人給以飯錢並給以棉花先教之紡次教以織俟其學習有成又以三十人易之永以爲例並責成女師勤爲教導毋使偸安儻此局一有成效各鄕鎭皆仿而行之由此家諭戶曉羣重女紅不惟可以生財亦可以挽玆敝俗矣開局之期及局內章程另單示悉

○勸種樹

竊讀袁氏世範載桑果竹木之屬春時種植甚非難事十年二十年之閒卽享其利矣今人往往於荒山閒地任其廢棄至於兄弟析產或因一根荄之微爭忿失歡比鄰山地偶有竹木在兩界者則興訟連年傾家破產而不惜是何不以興訟所費傭工植木十餘年後材木已不可勝用乎前此本縣三令五申諄諄勸諭爾百姓已共樂之今年正月按簿登記桑樹得四萬餘株雜樹得十五萬餘株八秋查視存活者得其半爾然於十年後計之每株縱僅值錢一千文則所值已十數萬千錢矣自玆以往每年加樹若干亦每年加錢若干坐收其利而不勞陰致其富而不覺爾百姓各有心知當必不因勉彊從官聊作應酬之局來春凍解種植宜增與其鎭日偸閒何如舉手得利仍望爾輩實力奉行照簿登載各以其所種之數備稽該管地方更宜乘玆利導挨戶嚴查以共成殷富之舉所種者多定加獎賞若經本縣所到之處其宅不毛其地多曠立將該地方嚴行責處並提地主重究決不姑寬更有北山一帶舉目荒涼殊爲可惜儻能廣植橡槲則可以放蠶可以燒炭其利更屬無窮爲此仰該管地方不惜辛勤挨戶傳諭幾近山居者或屬己山或屬主人之山各構槲子種之不待十年卽可治繭其有地屬官山與其荒蕪何如蕃植民閒有願出力種槲者許其呈請立案給以執照以憑管業斷不至有滋擾之害切勿以山石爲難種而終棄之是所望切蓋此山之前豈無茂樹良由斧斤伐之牛羊又從而牧之爾輩又不肯隨時補植是以若彼濯濯也若果石山難於種樹彼大佛殿前後山亦皆石爾何以槲樹之多且榮其亦明證不遠矣願爾百姓一旦奮發竟不畱餘力以植之則今日之童山卽異日之牛山也爾百姓共享之利爾百姓其共勉之儻如此申勸竟有不遵是爾輩冥頑不靈本縣必不能爲爾寬宥矣言出法隨其毋貽悔種後尢不許乞匄曁小兒輩擅行毀折並不許牧牛羊者任意踐踏責成該管地方一見卽稟或種植之家自行具稟本縣立加懲戒斷不從寬毋違特示再查髙莊黃水口薄壁等處賣柴者絡繹不絕問之采自深山視之皆樹之根也夫樹必庇蔭其本根而後枝葉暢茂譬之人必孝養其父母而後蕃育其子孫此亦事理之至明者矣采樵者但取其枝葉而畱其本根則生者不息而用者亦可以不窮若並其本根而傷之且盡拔之造物𨿽仁亦難供億是卽如人已無本而生機尙可問乎現在勸爾輩種樹是自無而使之有也乃本有而必使之無豈不悖謬況山巖之中有挖之者無種之者迨其所挖旣盡而勸種之又將借口於石山之難種也於心何安於理更不可解自今示禁後再有無知之輩敢行挖掘者該地方查實扭稟卽加懲治非禁爾窮百姓采樵也畱其本根以供爾輩不絕之用爾人力難求生機易息本縣用是隱憂願與百姓實力培之

○種樹記

古者諸侯建國各樹其土之所宜木是故道無表樹單子知陳之不祀誠以爲上者不能利導而布之利源一塞民必重困自然之理也太史公傳貨殖種植之利至與千戶侯等自後紀傳所載賢君循吏課民種樹之令可按籍而稽夫豈無益於民而徒爲此文具哉輝邑負山臨流土多膏沃予下車之始循行鄕鎭見夫山則童地則曠卽諄諄勸諭以種植爲事而惰民習慣成風遂等於姑妄言之姑妄聽之爾戊子冬乃嚴立課程責成里甲令戶各種數十株並申放牧蹂踐及戕折之禁於是民咸知奮數月以來計報所種者除桑樹四萬餘株外得雜樹十五萬有奇夫種樹有數利而田谷不與焉室宇器具落實取材薪蒸樵蘇仰取俯拾且藩籬之蔽可備不虞夏日之陰以蔭暍者其益溥矣昔後漢樊重欲造器物先種梓漆人或嗤之及其樹成向之嗤者咸資其用人情務近而忽遠良可嘆也今吾民旣知種樹之益當勤加培護歲時增植補其闕損十年之後蕃蔭成林羣享其利予𨿽不敢屍其功然以推廣國家仁民之政則固與有責焉

○種桑記

予旣下種樹之令因思養民之政農桑並重今天下無地不耕而蠶織之利或通都大邑機杼不聞恬然莫以爲怪其所從來者久矣夫養蠶必先種桑樹木各有土地所宜獨桑則無地不可種歷考史冊𨿽窮邊沍寒之地皆得資其利焉況在中州沃野而獨使東南數郡得專其利人事之不修吾民之過亦有司之過也且輝邑接壤若澤紬內黃絹通貨四方卽境內侯兆川聞亦頗有飼蠶者予惜其不廣也爰於戊子之冬令民每戶種十株據裏胥所報𨿽不如數固已有四萬餘株矣己丑夏初又令民出地或三畝二畝一畝一等仿泛勝之種椹之法行之數年之後枝條蕃茂行將募取織手令民學習使絡緯之聲四境相聞其利蓋有不可勝道者然皆爾民受之予何有焉惟是修其公事痛攺偸惰之風不致�五成羣拾麥爭競庶幾慰予奠民生厚風俗之至意

○勸保甲

嚴飭捕務以弭盜賊本縣下車之始已剴切申諭至再至三矣輝縣民風質朴尙少姦悍之徒是以向無盜案卽或有之亦系外路來者儻無窩主何所藏身是宜以十家相保之法行之庶不至藏垢納污以滋不靖至於狗偸鼠竊皆系貧民無業始則好爲遊閒繼則難甘凍餒𨿽屬不得已而爲之然擾害良民實屬可恨是必有窩主熟識門戶導之往來乃敢公然出入肆行無忌而爲之鄰捨者或懼其結怨或懼其幹連聾瞶自甘從無首發賊風昌熾職此之由本縣屢奉上憲飭行保甲而民閒又慮其滋擾是以自捐紙板刷印門牌合十家互相稽查一家爲匪十家連坐其首告者免罪又擇公正者立爲牌頭以率之又飭地方保正甲長以糾之本縣不時查閱務期共矢精勤不避嫌怨無論鎭市村莊及零星小戶皆各就其附近者聯而屬之有十家則十家同牌或五六家或七八家亦可相保每歲屆冬至日各牌頭酌定戶口赴縣塡換不許書役紛紛下鄕滋擾並不許領牌需索使費其有原牌戶口或經死徙或經新入悉按實塡注毋濫毋隱儻爾百姓同心振作鋤莠安良則姦無所藏而賊自遠矣若仍蹈前習作自了漢則日夜受偸竊之累至於呈報以求償而爾輩已苦不可言矣況又犯連坐之法𨿽苦中又苦本縣亦不能爲爾等宥也愼之

○勸息訟

爲杜爭止訟息事安民事嘗讀王士晉宗規謂太平百姓完賦役絕爭訟便是天堂世界蓋訟事有害無利要盤纏要奔走若造機關又壞心術且無論官府廉明若何但到城市便被歇家撮弄到衙門便受胥皂呵叱伺候多日方得見官理直訟贏已是喫虧不少況理曲訟輸受笞杖受鎖押甚至破家辱身冤冤相報害及子孫總之自一念客气始如能忍气此心遂平想到訟時苦惱則自然冰釋矣卽有萬不得已關系祖宗父母兄弟妻子情事急宜私下調處至不得已聞之於官亦只宜從直告訴切莫架橋捏怪以便問官易於了結得早回家安業易曰惕中吉終凶此是錦囊妙策不可不愼尢須要自作主張不可聽訟師教唆財被人得禍自己當是爲切要予每於聽訟時見許多呈詞只消一鄕保調處便可了事者乃竟極口鳴冤等於膚受或口角微嫌或雞鴨細故或事不干己而出頭架禍或事已漸息而簸弄不休始於不能容忍而其後遂成不可救藥本縣爲爾輩恨尢爲爾輩憐之用是申明利害以破愚衷嗣後儻有族人興訟則族長與之調停外人興訟則地方鄰里爲之解釋畱得閒錢好做人家趁好光陰以謀生計不爲客气所使亦是自家討便宜處如再不猛省花錢受气任自爲之本縣惟有從公執法力加痛懲毋貽後悔或者謂聽訟不淸其源而徒制其流無益也孔子曰必也使無訟乎推原其本在於明徳予徳薄愧不能大畏民志然每至用罰用刑之際未嘗不深自刻責引咎不遑也予先自勉願爾百姓各自愛焉

○禁飲酒賭博

爲申禁飲酒賭博以肅民風事本縣自蒞任以來於今三載時以飲酒賭博孜孜示戒就中良心不昧悔悟頓開者固不乏人而習慣成風尙未能全行洗革是以屢經犯案身受重懲本縣每於用罰之時隱多不忍之意是何必不得已之事必犯法而爲之以至於逞凶購禍破產傾家貽害良民釀成惡俗竟夢夢焉不力加痛攺也試思飲酒必醉輕則失儀重則滋亂興之所至何事不爲其在縉紳之族已貽失徳之羞矧爲暴戾之徒必有任情之舉及其旣醒而後悔之傷身猶末也而禍事已不可救矣其有好賭者自甘匪辟復誘良民鼠伏狐藏罔知天日此亦何樂爲之耶況乎勝者心淫輸者气短爲姦爲盜勢所必然人孰無心而忍爲此本縣每念及此深爲爾輩哀之自今以往凡殷實之家及窮苦百姓識文字者勸彼庸愚爲父兄者謹其子弟務使各勤正業同樂康平痛懲已往之愆急走自新之路比匪無聞蒲鞭不作司牧者亦與有榮施矣儻怙惡不悛仍甘積習本縣訪查最密耳目難逃一入公庭定行盡法處治決不肯稍事姑容畱作民閒之毒爾百姓其共凜之再者巡役地方具有稽查之責如有前項不法情事自宜隨時稟聞以憑嚴究儻敢扶同隱匿甚至從中取利一經查出較犯法者加一倍懲之本縣言出法隨切勿視爲具文自甘重咎毋謂言之不早也

○申禁賭博

本縣蒞任有年懲辦賭案不一而足或自行投首或密行拏獲有犯必責從無寬假近來四鄕鎭市類皆斂迹竊爲爾百姓喜矣乃法可制遠而不可制近訪得城關賭局正不乏人推原其故皆由書吏衙役主持其閒羣以爲衙門足恃是以肆行無忌膽敢朋比爲姦而地方巡役亦得藉此生財互相隱庇獨不思賭博一事所關最大或索取賭賬剝衣奪物鬭毆致命者有之或無物償還逃往他方短見自盡者有之況愈貧愈賭愈賭愈貧始則鼠竊狗偸繼則糾夥行劫命案盜案半由於此爾等得受書役包庇以爲可以欺官而不知實所以害己爲此示仰軍民人等知悉嗣後務宜各安本業痛攺前非立志做人庶免罪悔儻仍蹈前轍一經訪聞拏獲窩賭之主房屋入官同賭之人責罰備受其有書役及地方路捕皆加等重治決不姑寬此系本縣愛惜爾等一片苦心苟有天良各宜猛省勿待刑罰及身而後悔也凜之

○禁拾麥

爲嚴禁拾麥以靖澆風事照得拾麥之風由來已久亦所在皆然詩曰彼有遺秉此有滯穗伊寡婦之利此最仁人所宜矜卹而不必過爲禁止者也乃輝邑之俗不惟老婦與寡婦爲之卽靑年婦女無論富貧類皆遊手好閒不勤紡織一朝麥熟遂呼羣引類阡陌充盈恬然不以爲恥且自恃女流莫之敢拒或偸或搶釀成厲階並不自顧死生如蜂赴蜜如蟻赴膻婉轉乎鐮刃之下奔鼠乎車軸之閒偶有擊觸𨿽死不懼種種禍端不一而足誰爲之父母與夫男者而竟聽其女婦之購禍而不之遏也夫羞惡之心人皆有之爲家主者苟於平昔申明夫廉恥之道悚責以禍患之機𨿽隋璧夜珠亦不妄取而況乎非我之物爲利又屬無多何其攘奪而不知悔也且使設身處地我有麥而人取之其將何以自處況拾麥之人未必非種麥之人以人取我而深惡之以我取人而遂安之更非忠恕之道尢有異者輝邑之東北則林縣其西北則山西之陵川縣也每當刈麥之秋類多扶老攜幼而來必至十餘日而始去合髙莊薄壁兩路計之不下二千餘人矣試思種麥之家終歲勞苦始有此麥乃甘聽他人之拾而加之以攘竊人苟有心當必不忍本縣每念及此深爲痛恨是以每歲親爲遊歷多方勸諭近年𨿽稍斂迹而所謂羞惡之心未必人人體貼合行出示曉諭自今以往凡遇有林縣陵川縣來者槪不準收畱使彼無所住紮自然不驅而退而本鄕之就近者祗許鰥寡孤獨窮而無告之人拾之儻有年輕婦女不知愧悟仍蹈前非除本縣私查懲創外該地方一有所見卽行稟知並將該婦女之父兄夫男一體送究毋得扶同容隱自取罪戾凜之

○禁大秤小斗

爲申謹市儈以重權量以便貧民事照得權量之設所以昭公平而杜欺枉也大秤小鬥法所必懲爾百姓宜共知之乃射利之徒不公不平率以欺枉相尙是以秤不按度斗不中律小往大來輕出重入種種獘端害我貧民深可痛恨試思鄕懦貧民終歲勤勞或履險而采彼藥材或竭力而成玆菜菓或巉巖梯涉而得此樵薪或手足胼胝而謀斯升斗揆以憐貧之義祗宜益寡而裒多傷哉害物之心何苦損人而利己陰謀暗算較蜂螫以難防活剝生吞比萑苻而更烈竟寬雷霆之擊天网猶疏難逃法吏之誅王章不宥合行出示曉諭各行店商賈居民人等知悉凡貿易往來及糧石出入務宜各矢天良公平互勸勿爲罔道之謀勿蹈從前之習秤以十六兩爲度量則官斗是遵儻有輕重大小之不一者不妨赴衙門呈換本縣開誠布公念爾有路自新斷不肯誘汝前來忽置之罰定限一月內一律攺換如過一月後仍蹈前非或經本縣親查或被貧民告發立卽照例懲辦決不再寬

○禁夜戲淫詞

爲隨俗正俗以挽澆風事照得民閒演戲所以事神果其誠敬聿修以崇報賽原不必過爲禁止惟是瞧唱者多則遊手必眾聚賭者出則禍事必生且使靑年婦女塗脂抹粉結伴觀場竟置女紅於不問而少年輕薄之子從中混雜送目傳眉最足爲誨淫之漸更兼開場作劇無非謔語狂言或逞妖艷之情或傳邪辟之態說眞道假頓起私心風俗之澆皆因乎此本縣前已示勸酌於農工告竣之秋各村莊祗許演劇一本並嚴禁夜戲以防盜賊以靖賭風業已再三諄諭爾等各具心知宜其大加謹飭乃喧闐之響震及紅塵燈燭之光明如白晝馳情歡樂竟忘子夜之籌任意恢諧不惜盜淫之害本縣引躬自責未嘗或啟其端爾民舊俗相沿何至一成不變興言及此無任隱憂爲此申諭鄕城士民人等知悉嗣後各村莊報賽田功祗許仍前演劇一本如或過演卽將首事者加之懲責其所演之戲務擇古人之忠孝節義足以激發人心者演之庶幾歌也有思哭也有懷亦未始非易俗之一道若肆行謔笑語涉邪淫仰該管地方驅之出境毋使誘我良民儻再不遵一經本縣私訪確切先將該地方從重究治決不姑寬誨爾諄諄幸勿聽之邈邈

○祈雨

天久不雨祈禱無靈惟宰官之故累及農民或刑賞不當或聽斷不明或貪求不足或酷烈不仁皇天亶怒吝此甘霖胡不惟宰官是罰而波及於蒼生自今省過徧諭鄕城如有獘政不公不明或有暴骨速使我聞我卽攺悔以順天心我卽收埋以慰幽冥以希萬一之幸或其鑑此愚誠

○勸葬說

竊以人死爲鬼鬼者歸也謂魂气歸於天形魄歸於地也人之所樂有子者樂其能歸父母於土爾是故先王制爲喪禮始死而襲襲而斂三日而殯殯卽治葬葬之期天子不過七月諸侯不過五月大夫不過三月士不過逾月先時而葬者謂之渴葬後時而葬者謂之怠葬自殯至葬中閒皆不治他事日夕拮據葬而後已以爲人子所以安親體者必至乎葬而乃有所歸也殯而不葬是使其親退不得返乎寢進不得卽於墓爲人不能爲鬼又不許父母何辜而忍令其無所歸著也況水火爲災世所時有煙戶繁多之處此禍更屬難防一旦延燒何能措手誰非人子豈不縈懷乃聞�城舊俗葬每遷延有一喪經數年而不葬者有積喪經數十年而亦不葬者推原其故侈於殯埋之飾習慣成風從儉爲之則大滋物議是徒知備物丰盈之宜從其厚而不思危親悖禮之大罹厥愆也孔子曰斂首足形還葬而無槨稱其財斯之謂禮至聖之言尙不肯信何愚至此耶其或狃於風水之說而停之停之而遂忘之是直以父母及祖父母無著之屍骸爲子孫求富貴之待豈非病狂之尢甚者哉有唐鄭延祚母卒二十九年殯僧捨垣地顏眞卿劾奏之兄弟終身不齒後周太祖敕曰先王垂訓孝子因心非以厚葬爲賢祗以稱家爲禮負土成墳貴乎盡力務使九原絕痛恨之魂千古無不歸之骨今後有父母祖父母亡沒未葬者其家長不得輒求仕進又宋王子韶以不葬父母貶官劉昺兄弟以不葬父母奪職古人以此垂戒如是其至切者良以仁人孝子之用心宜有所大不忍於此也本縣以仁孝爲爾輩望事關至性無所用其刑威是宜激發天良深自愧悟祗求盡禮不避人言庶幾吾邑無不葬之喪而爾輩亦不至有後悔不及之懼豈非幸與但村愚無知須從一二讀書自好之士爲之反復開導且卽以身先之乃爲有益願與諸君子急圖之

○佛說【時內子之喪有進以佛事者予素守家傳深以佛爲戒不知罪悔之可懺也因作佛說謝之】

說佛者曰佛覺也覺一切種智復能覺有情如睡夢覺也吾以爲此皆叛道之儒生好奇嗜僻創爲堅深之說以惑世誣民而遂不計其流毒之甚至如今日之所謂和尙者敗常亂俗而莫可窮極也彼天竺夢自西周金人夢入東漢是皆得之於夢爾夢之不已而說爲迦陵爲震旦爲蓮花爲貝葉爲鹿苑之緇流爲魚山之梵唄長此說夢歷千百年其果覺耶否耶孟子曰我亦欲正人心息邪說邪說之不息其如人心何也韓子原道篇佛骨表其說旣詳且盡而讀書自命者奉吾道而尊事之竟不知我之爲何如人宜作何如事宜守何如說昧焉沒焉甘爲佛弟子而不辭是又將安說也吾見卓然名士通籍尊官設爲經堂以供盂盔豈不以爲有益哉何梁武帝三度捨身而卒無補於禍敗也士大夫身列名教不肯以聖賢自待而忍以狂悖誤人世道人心何所寄托此傅奕之疏詆浮圖而貽詈於蕭瑀之地獄其錮蔽類如斯矣夫佛說以三昧爲正定以四禪爲解脫其意力主乎空未嘗不與吾儒之定靜安相似然其獘在不慮不慮故無所得其儼然儒生者不能惇本務實徒竊其近似之迹以自違其實行是其禍道之所由然也更不可解者佛巳荒唐而僧尢悖戾今世之披袈娑坐蒲團者其果能散天花者乎其果能施法雨者乎其果能禪心鎭定自安於淸寂而不卽於淫虐者乎究遵何術而能使仕宦之家不惜金幣貧賤之子不顧邪淫千百爲羣焚香禮拜畢竟何所便宜必至於破產辱身而決不自悔也天下叢林侈矣天竺靈隱等寺所在僧人皆以數百計無不取給於好施之主嗟乎僧何如人非吾兄弟子孫非吾友朋婣婭日以其艱辛困苦之錢施之於倫理蕩滅之處並吾之所謂兄弟子孫友朋婣婭者皆莫之逮焉是可痛恨也共城小邑爾人情非不朴實然大小村莊皆必有禪林精舍而城鎭又無論矣問其地畝或一二頃以上至七八頃不等而僧又日以重利盤剝爲事是以民閒之地有八之者無出之者儻稱此以往則眾姓必至爲無著之孤獨園而眾僧乃卽爲有情之射利子矣以言乎佛則僧弗覺以言乎利則覺惟僧司牧者曾不一加查禁又從而作護法焉遂使禿廝焰熾編戶風澆居喪者梵咒盈庭甘置吾親於罪孼之地禮懺者裙釵宿廟忍捐吾婦以貞節之閒彼牧豎耕夫罔知顧忌猶可說也亦旣口談詩禮身寄倫常以天下必不可有之人資爲家中必不容巳之用是獨何心而夢夢不覺也吾力小不能盡�者而發之又不能徧囑天下所願與讀書明理之儒隨所值而重加開導告以人倫之旨惕以邪說之誣俾之天良感發亦不難漸挽愚風儻竟如韓子所云人其人火其書盧其居豈非吾道之幸而或者深慕乎李靑蓮之自托如來白香山之擅名禪伯也則吾說不存可也

○燒香說

聖人神道設教將以濟國法之窮也蓋人道莫先於立心心之不敬何事不可妄爲故惡積於心者刑罰所不及懲而於是明夫善惡之報悚以禍福之原俾愚夫愚婦心有所怵而欲不敢逞以是爲輔治之具云爾孔子曰敬鬼神而遠之敬之者存心之道非儌福之道也是其權祗在我而不在鬼神然此意不可以責諸愚賤故任其交相崇奉而不之禁亦或者可以防淫而止亂也乃其始藉以防淫而止亂而其後遂至於誨淫而導亂則有如今日之燒香者乃大可駭矣天下之愚莫愚於佞佛佞佛而因以佞僧又其愚之甚者也杭浙之風不可言已卽如共城小邑爾馳情趕會肆志燒香千百爲羣如蜂如蟻不惜五銖之費頓輕千里之途朝山拜懺廣濟妖僧甚至鎖頸攣身摸牌宿廟穢行醜狀恬不知羞曷不思神果有靈則降祥必於善類乃素不務正而欲以辱身蒙恥乞憐於神明神必不許且神卽好媚則求者已多焉得人人而悅之耶況爾輩燒香有年矣連年燒香亦復連年受苦並不聞神有私授幸儌奇福徒以飽惡僧之心肥惡僧之產而已乃竟略不加悔是誠何心且爾輩之子忤其父媳忤其姑者正復不少何不以事神之心事爾父母眼前無送忤逆之刑異日足享兒孫之孝豈不報應昭昭耶何以愈忤逆而愈燒香愈燒香而愈困苦爲之父母夫男者曾不一加痛懲也予不忍爾輩長此夢夢姑卽報應之說爲爾言之夫神之所以報應不爽者以其聰明正直故能福善禍淫而無所私暱於其閒者也非如貪官污吏可以賄囑可以情求儻情賄之可通𨿽神靈其奚畏願爾百姓卽心見神卽因神課心有父母者盡子職有翁姑者修婦事卽此是立心之本亦卽此是事神之誠而又能忠厚待物勤儉持家自然家室和平庭闈豫順不必入廟燒香而神已默默報之矣易曰積善之家必有餘慶者此也此之不務而日起燒香受罪之不暇又何問乎受福哉第愚民無知所賴讀書自好之儒相與隨時開導未必果積重之難返也予日爲諸生厚望焉

○勸減迎神會

爲酌減繁費以挽愚風事照得共城舊俗每歲正月閒自城裏三關曁各村鎭爭演神會響器喧闐炮雷轟震以致男女混雜舉邑若狂其滋擾之難堪實爾等所身受本縣應卽盡裁以除民累因大儺之禮自古爲然眾姓旣以敬神爲辭勢不便驟行更革然揆以物力之艱難應酬之侈靡婦女之遊觀種種可慮況稱此以往踵事增華其必淫心捨力釀成厲階放辟邪侈何所不至爾輩歷年陰受其累豈其見不及此亦阻於眾好而莫可如何爾本縣念切民勞於從俗之中寓以變俗之法爲爾輩暫行酌減以期漸次消除明年自城中始又明年及東關又明年及西關而後及於南關以一年之所耗分作四年爲之其省費已不少又自愛之家父戒其女夫戒其妻不得脂粉艷妝羣相奔逐其省費又不少響器之設只一二班足矣何必數十爲羣使人意炫其有炮火連環尢堪驚愕且於例禁有幹予已示禁久矣於此二者節之其省費又不少且能不事繁華去其背裝除其臺閣則四鄕婦女不願來觀遠者無車馬之供居者無供頓之耗其省費又不少至於鄕莊巨鎭原不禁爾等迎神然浮費之端日消月息而不自知也務期及時猛省互相節約以無負諄諄勸戒之苦心實有土者所深幸若仍是冥頑不靈肆行無忌三尺法在再不能爲爾等作原情之論矣毋悔

○勸修道路

按周禮司空以時平易道路所以便往來也而鄕村里巷亦各有應行之道急宜修理乃人情爭行快捷方式不由正軌每從麥禾地中競相踐踏有地之家不得已而掘坑以杜之又不得已而築壘以閒之百計千方竟不能止而應行之正路或茅塞或泥淤槪置之不理是以車馬之遄行不利而麥禾之滋害己多本縣每於周曆所見自恨勸導之不先又何怪爾等之因仍大振也夫行不由徑古人愼之此義不可以責諸愚賤而車馬之艱難麥禾之踐踏𨿽鈍根人亦具有心知豈無有過而傷之者何不各出乃力以救而正之爲此示諭各裏大戶及地方知悉限一月內務於大路所在塌者培之闕者補之窪者塡之路之兩旁另爲壕塹各寬三四尺不等卽將壕塹掘出之土墊之路上則路凸而塹自凹庶幾積潦有歸而泥濘可免驅馳循轍而禾麥無傷所謂遵道遵路者不已見蕩平之極則乎至於田閒地角各以其次壈爲限毋許更從麥禾中任意行走以禍厥生機非惟造汝陰功亦所以正人心術也當玆沍寒未至土脈可疏及此閒暇之時爲之便可收效於來歲是在該地方不憚勤勞各大戶不惜財力並無財而可出力者卽以其力助之不得懶惰推諉更不得從中阻撓互相振作其利豈淺鮮耶儻視爲具文坐視不理或有阻撓生事者定卽提該地方嚴行重處而各大戶亦在必斥凜之

○勸修理河渠

興水利者有司之責避水禍者百姓之宜輝邑東北地髙所虞者亢旱也西南窪下所虞者水澇也北陽雲門流河等處往往秋水漲盛淹沒時形此自來之形勢使然然亦籌備之不力也四月二十八日予因公至峪河鎭適值雨盛初更後地方以獲雨深透報竊喜麥之可飽而秋之可種也雨竟夜不止昧爽報大水忽至汗漫無律南北街成渠深丈許入民房者三四尺墻傾屋陷水勢雷鳴予困於鎭者四日鄕鄰音耗不得通水稍殺登樓而望麥隴皆澤國矣憂危無計詢其故則峪河淤墊久未疏通是以橫溢無歸致爲民害予乃集諸紳而謀之勸其及時疏浚先捐百金以倡眾皆樂赴旋歸而兒城等處報災者三十有奇一面據情轉報一面親詣查勘詢之老農皆云四月水災從古未見此水自太行山建瓴而下沙石飛走麥之受害猶�也而地之受壓難堪矣聚災民相與籌議類皆束手無策予曰身爲民牧而使民受害若此予爲何如人耶乃先捐俸爲暫時疏通積水之計又爲之尋視河流訪聶公舊渠而深之並勸各就其村莊之極低者用地二三十畝或五六十畝不等公眾捐錢買出出夫力以浚之俾永爲受水之處庶幾水有所歸不致橫決爾僉曰如此辦理甚善顧以禦小水則可若大水至則南流之丹河壅滯而北下之水勢難消𨿽輝邑疏通其如獲嘉新鄕之沮礙何也予亦俯首無辭惟請命於天而巳

○勸重疏玉帶河

爲重疏玉帶河以培風脈以資灌漑事查縣誌載海虞陳侯必謙以萬曆四十五年爲輝縣尹見衛河南下一往無情因創攺新河名曰玉帶自禮字閘下引水東流至新橋折而南下由三里屯西南流至胡家橋入智字閘下仍歸衛河紆抱城邑以培風水一時人文鵲起科甲蟬聯不惟本邑稱盛卽他縣之發迹者亦多系輝人應驗不爽歷歷可徵後因山水漲淤至國朝康熙二十八年縣尹滑公彬詳請復浚久之又塞乾隆十五年縣尹文公兆奭又浚之每浚則文風戶口無不增盛今又八十年矣人文寥落令人徒致慨於山川之明秀也而且向稱素封之家槪就衰微卽商人貿易亦復難期殷實追溯其由未必非此河淤塞之故且自方山而下山水漲發城之東南湮沒者無可以禦是疏浚之功誠不可緩本縣自丙戌年來宰玆土面奉前撫憲程諭疏此河乃因連年修葺頗多恐同時力不暇及未便兼營本年各工漸次就理儌天之幸年谷順成民心和樂不乘此興役其又奚俟當經親詣勘驗故道依然帶同弓手丈量自禮字閘起至智字閘止計長一千四百五十丈約計經費不過三千餘金卽可蕆事商之眾紳耆無不踴躍樂從並以捐錢雇夫恐多滋擾不若仿河工論段之例較爲簡捷計輝邑共二十里分作二十段量其裏分遠近酌其段落長短各出民夫照段疏浚是爲眾擎易舉邑中急公好義者當莫不以爲有益之舉爭先恐後而委靡苟安者或以爲勞民傷財竟致觀望因循亦未可定爲此示仰合邑紳民人等知悉爾等務須乘此農功未起寒气初融各具厥金鍬以襄其事仍照舊制寬深各二丈以期一律疏通不使稍有阻滯並卽勒石爲界俾年久遇有壅塞之處皆可按界挑挖免致推諉夫天與輝人以靈秀而人自棄之是民之咎也民望有司以率作而有司自委之非獨民之咎矣明趙公彥復撰創攺新河記縣尹滑公彬詳請開復水道原文該紳民等自系習聞可知此河爲利無窮本縣諄諄告誡願同志者互相勸導使得克日成功豈特人文蔚起哉卽農工商賈藉玆振作亦可轉嗇爲丰而城之東南亦可永絕水患矣振衰起靡莫此爲急眾庶同心一呼卽至其各具耰鋤毋緩

○築東石河

東石河自方山而南匯眾山積水建瓴而下其勢橫決不可遏抑每於夏秋之際大雨時行由東郭至於南關不特淹沒地畝甚多卽民房亦受其禍推原其故上流過急而下泄無所夫是以任情衝突如此玆已重疏新河則此水順河而去自可安流矣惟是入河一段地勢突起皆前此水壅沙積之故若不急爲開鑿則橫決不免橫決不免則新河仍塞此必不得已之功不可不急備者也爰諏吉日親率民夫塞者疏之缺者培之近河六十餘丈鑿與河平其北岸則就所鑿之土築成堅壩毋使旁溢所幸民皆樂赴荷鍤如雲不一月而蕆事而文生劉大用者督勸其閒尢爲出力實堪嘉尙爰勒之石以告來者

○重疏峪河築紅石堰碑記

峪河在縣西南六十里由山西流入輝縣界歷平田老路窯等處至張家莊入獲嘉縣匯丹河入衛河當山水漲發勢甚盛也舊有紅石堰以禦旁溢紅石堰壞而峪河遂淤塞矣予蒞任後卽爲勸修柰經費過多難以圖始本年四月二十八日因公住峪河鎭值雨甚水勢瀚漫傷農實多是以倡捐俸錢以爲率作之資而紳民創深痛巨亦急欲趁此以弭災也用是羣情鼓舞奮袂偕來願各出民夫相爲疏築予實嘉之擇吉於九月二十四日開工予親詣河上祭告土神董其事者有周其城周容周十圖宋玉珩等互相督率日計二三百夫歡呼之聲聞於道路予亦顧而樂之冬至前已告竣矣眾生請紀其事於石以昭示來玆予曰物久必壞此理之常爾輩利害切身此後善自爲謀當有不俟有司之督勸者況人之欲善誰不如我百年以後之事前人不能豫知而後人未嘗不樂補也故以爲予功予不任受以爲民力民亦宜然夫何昭示之有惟是禦患𨿽有同心而舉事必循舊典則卽以今日之籌辦爲異日之章程庶幾可乎爰爲之記以紀之

○新修

萬壽宮碑記

祝釐者臣民之所以致敬也自省垣以迄郡縣無人不戴髙厚之恩卽無人不生云日之慕婦孺皆然而矧其在官紳也際華自丙戌蒞此恭逢慶祝之秋竟無拜跪之所不得已而以祝融廟代之不安孰甚急欲建修萬壽宮率吾民而拜舞其下又苦於擇地之甚難癸巳之秋有拔貢李君瑤林歲貢孟君大炳等請於予曰邑有佛寺居城之中傾圮實甚眾紳等不忍聽其破壞羣欲修之矣請卽以此爲祝釐之所卜日興工閱七月而蕆事計得大殿三楹東西朝房各一座頭門三楹左右角門亦各一座圍墻七十餘丈紳民所樂輸者二千餘緡經費𨿽約而規模實壯於是體統以尊觀瞻以肅過其下者父老嬉娛兒童舞蹈其樂有不可支者其東偏舊有磚塔髙十餘仞久就傾斜據形家言此方屬幹爲老父旣於巽方建文光閣則此塔尢宜修整遂並葺之因書其略於石

○修三城樓記【輝邑舊無北城門城上一卡房而巳】

封建必以城郭爲先非徒示以觀瞻實乃資之保障城上有樓名之曰敵以伺寇戎以貯甲兵以嚴刁鬥胥於是乎在焉吾儕身處太平目不見旌旗耳不聞金鼓豈非大幸然古人安不忘危則思患而豫防之惟有備乃可無患昔董安於之治晉陽也公宮之垣皆以荻蒿苫楚廧之公宮之室皆以煉銅爲柱質尹鐸循之孟談資之趙襄子恃以不敗顏眞卿之備平原也逆知祿山芽孼乃陽托霖雨增陴浚隍科丁壯儲廥廩以備不虞厥後祿山反河朔盡陷惟平原存魏時元王謨猶在滑臺江淮無警而沈璞爲盱眙太守繕城浚隍爲城守之備僚屬皆非之及魏兵南向郡邑皆亡惟璞城守此皆寓深心於無心而弭有事於無事者也前師不遠安得人人而效之耶共城僻在山坳原非形勢所必爭之地然而西壅太行深崖巉穴或者伏戎於莽竟未可知宋嶽忠武戰金烏珠於侯兆川中此地悉遭蹂躪國朝嘉慶十八年滑匪李文成率數千人由北流河迆邐竄入四十八盤藉司寨以爲據所過之處去城二十里爾其時南城已圮五十餘丈而守望竟無樓可憑眾生皇皇莫知所措苟非總戎楊誠村以兵出臨淇閒道聚而殲之【楊誠村黔人後封果勇侯】官斯土者將何所﹣恃以無恐耶丙戌春杪予蒞玆邑他務未遑先將南城修舉次及監獄倉廒衙署邵康節夫子祠孫夏峯夫子祠姚文獻夫子祠次第興工幸廢敗粗舉而猶以三城樓未修爲缺陷正籌款閒東關張生城願出錢三百緡請修東門樓賈生裕盛亦願出錢三百緡請修南門樓予卽捐俸助之自夏孟鳩工而秋初悉告成矣巍然並峙顧者樂之於是籌及西關無可告助而此處又不止無樓也城闉石圮過往皆危於是命彼工人磨磚采石購料興工而不圖樂善者之惠然偕來也同時鹺商曁典商面局皆慮予爲公事累共捐銀三百五十兩以佐西門樓之費卽於秋九之下旬蕆事共計三城樓修費一千九百兩有奇論者初亦以爲不急之舉迨三樓咸建而觀者稱雄快焉予乃進而告之曰爾輩得生�人時享無事福登斯樓者東望潞王之壠南望凡城之月轉而西焉則太行屏列北麓雲橫固足以資曠覽而逞勝遊矣而或者興懷忠武動念楊侯則所喜者當不在遊目騁懷極一時之壯麗已也予爲斯宰當爲斯備不待言矣卽張生賈生皆寓居城下亦屬分所應捐所難得者鹺商則出自津門典商面局皆家於山右乃同聲樂赴眾志成城其好善之雅不更足多乎哉是爲之記

○新建文光閣記

予蒞輝五年時以振興文教爲念下車卽捐廉移置百泉書院於城之西偏爲諸生肄業地又閱縣誌自明季開玉帶河後科甲相繼文風爲諸邑冠於是疏而浚之還其舊觀而諸紳士董其役者復據形家言羣請捐資建閣於城之東南隅顏曰文光蓋其位居巽地與乾方磚塔相峙古者靈臺辟廱在國之陽文明之象固信而有徵也於是擇吉於孟秋二十三日興工越兩月而蕆事方治地得石礎二疑昔本有是閣而志乘不載故老亦無有能道之者抑或昔人已得吉卜而有志未逮畱此片石以待今日之興葺耶磚塔久就傾圮今亦同玆修葺庶幾文運可振興乎𨿽然天時地利與人事交相應予尢願諸君子務修其實而不徒乞靈於地之發祥於以掇巍科取榮名固有若操左券而可自信者是在諸君子勉之而已

○重修衛源廟碑記

國家惇崇秩祀凡名山大川之在郡邑者歲時命有司虔恭將事所以答神庥重祀典也四瀆之在中州者有二曰淮曰濟然濟發於懷旋已伏流而淮入於河獨衛源爲河北巨鎭興雲降雨澤沛四方附泉良田數百頃咸資灌漑而下流合丹淇諸水自臨淸而北至直沽會河入海委迆千餘里通漕濟運千艘銜尾以達神京水徳靈長尢非僅一州一邑之利賴已也考縣誌廟始建於隋加封徽號爵同王者歷唐宋元明迄我朝康熙三十四年歲次乙亥相繼修理乾隆十五年歲次庚午翠華臨蒞宸翰親頒山川焜曜迨玆幾百年矣道光五年前令監利仙舫遊君憫其日就頹敝與今儒學槑坪郭君艮齋璩君共謀所以新之捐廉倡修眾紳樂附不逾時而正殿大門均巳告成適遊君以憂去丙戌春予承乏斯邑展事廟中周覽循視尙有西廡及鐘鼓兩樓皆已傾圮禦碑亭亦就剝落與夫像設之未整丹艧之未施是皆不可不亟爲興飭者爰召紳耆捐俸以爲之導亦皆踴躍樂從遂鳩工庀材閱五月而蕆事飛甍舒翼俯鏡淸泉紺闕淩雲仰規碧巘靈居肅祕神貺允昭歲比有秋災癘不作亦可見天人感應甚微而至速矣夫妥神以爲民祈福及補前人未竟之功皆守土者責也而諸紳耆恪恭執事寒暑無懈亦有可嘉者爰書其事於石其樂捐姓名並工費若干詳記碑陰惟後來者畱意焉

○重修姚文獻公祠堂記

輝邑多古名賢遺迹而開道學之統者自文獻公始國朝孫徵君繼之其卜築蘇門蓋亦以步武雪齋希蹤先哲非徒樂其山水已也明嘉靖初始建專祠祀公康熙時邑紳孫君曁乾隆三十五年前令吳君相繼修葺迄今五十餘年又就圮矣丙戌春予始蒞玆邑慨古迹之盡廢擬次第修復首葺孫徵君祠適文獻嗣孫一峯呈請修理顧同時並作力有不逮是以屬其族眾共襄盛舉而予卽捐俸以助今年五月一峯以重修落成告請署祠額並爲之記其事於石予維表彰先賢遺軌乃司牧之事方愧未能獨任而旣得其賢子孫追崇根本煥然更新樹一邑之典型來四方之觀法尢可喜也方今聖天子惇尙正學若徵君者旣從祀聖廟而文獻公名在天壤廟食千祀固非玆一邑所獨推而奉之也然而裏居在焉族姓相仍箕裘罔墜則所宜觀感而興起者當何如又況爲其子孫者乎爰書之以彰其不忘先澤之美而並勗其後嗣共相砥礪遠紹數百年正學之傳是予之厚望也若夫文獻之學問淵源與其出處大節則有其遺書及史傳在玆不復書

○新修耶律文正公祠碑記

元儒耶律晉卿名楚材謚文正其出處詳載元史不復贅錄玆以其宜祀諸泉上之義爲都人士告之公以晚年去相讀易梅溪著有梅溪詩集梅溪去泉上里許爾予考其舊址故老皆不能詳徒於荒煙蔓艸中作憑弔無聊之感大懼崇祀之不修而儒行之終沒也泉之東北有屋三楹幾於剝落初不知其爲前明賢邑宰張侯克儉祠也因葺而新之祀公於此公之所以托迹梅溪者蓋無時不樂乎泉上矣以其所樂而奠其所居神其有靈當必我許且得與周程邵孫諸夫子環泉相同儼乎晤對一堂非尢其所樂耶方肇修適中丞楊海梁先生巡閱至泉上樂聞此舉卽捐俸百金以助閱兩月而告成設木主以致祭而公於是乎有所托矣嗣知其爲張侯舊祠而文正已主之柰何因更設張侯木主以配張侯有知或崇儒有同心而恕予之考古不力也幸甚

○邵康節夫子祭田約

律載凡子孫盜賣祖遺祀產至五十畝者照投獻捏賣祖墳山地例發邊遠充軍知情謀買者同罪法至嚴亦義至重也案查邵夫子祭田舊存三百六十畝現存三百二十七畝坐落北關村南北兩處前因邵水安出當與朱文炘得受當價錢七百五十千文嗣經屢控前任斷罰朱姓三百五十千爲修葺祠堂費準邵氏以錢四百千贖取各具甘結在案道光八年邵懷安備錢請贖予卽親爲履勘查明四至立石界之案乃定夫以平民盜賣祭產其律尙如此之嚴況先儒祭田曾經奉敕責成奉祀生看守法愈嚴而義愈重何爾輩之夢夢也今姑從寬結案大懼此後之復蹈前非因爲勒石於祠以昭炯戒願邵氏賢子孫相與護持毋輕自棄並以告凡厥庶民使咸知法斷不可罹玆重罪也其各守此約爲戒實厚望焉

附臬憲麟邵夫子祠碑記

附臬憲麟邵夫子祠碑記

邵子之學本於言理而極於言數始於豪邁而終於謹細基於刻苦而成於安樂𨿽其所造詣與二程橫渠稍有異同而明道以爲內聖外王之學晦翁以爲古之風流人豪至於言易且引其說以補伊川所未備然則先生之於程朱豈有閒哉輝縣蘇門山向傳爲邵子所居之地考諸本傳邵子先世範陽人曾祖令進徙衡漳父古又徙共城共城者今輝邑也以居母喪廬於蘇門山百泉之上堅自淬厲冬不鑪夏不箑夜不就席者數年是時北海李之才以獲嘉主簿權共城令聞其篤苦乃往與語物理性命之學授以易圖而邵子妙悟天授旁通四達其超然自得者有非之才之學所可盡也其後客遊四方葬親伊水上遂定居焉詔書纁帛屢徵不出安樂窩之名聞天下而不知其始實托基於輝之蘇門山百泉也輝邑山水多奇秀而蘇門與百泉最名非但其地之佳勝足以怡人亦以邵子之故其學之探賾索隱鉤深致遠足以知百世之後其風之頑廉懦立鄙寬薄惇足以師百世之下凡孔子孟子之所言者邵子皆足以當之然則其祠之廢而弗舉非略與山舊有邵子安樂窩後移泉上其西南有桃竹園園有擊壤亭亭有邵子像其後裔祠奉焉予於道光七年攝視按察使事以護送凱旋大兵道出百泉見墻宇傾圮竹樹荒蕪惻焉傷之會黔中周大令際華有興修之舉而欣然爲之助今年八月落成易亭爲祠而奉像於其中書來囑爲之記予惟邵子之學久有定論淺瞀末識誠不足以測其淵深徒以生平仰止之懷而又適經所棲息之地誠不忍先賢遺址遽就湮沒祠舊有祭田久而失之周侯復爲經理其廢以田屬縣學收其稅入用供祭祀而以所餘給奉祀生祠之用庶以永久園之南有孫夏峯徵君祠亦久廢前大中丞歙邑程公擴而新之懿哉聖學庶由此益明非但爲山水生色而巳也是爲記

○攺報徳祠碑記

邵子安樂窩舊在蘇門山之西麓乾隆十五年添置新安樂窩於舊窩之南彼其時蓋取其遊覽之便遂不計其名實之誣也麟見亭先生秉臬來豫偶憩百泉上訪邵子遺蹤屬修擊壤亭亭成勒之石桃竹園卽其所也並屬將新安樂窩攺作報徳祠凡有功徳於泉上者皆宜春秋享祀以報之而仍以安樂之名還之舊窩毋使牽混俾考古者得所依據焉斯善矣華於是遵而攺之祀中丞章公總河嵇公等二十三人於其內旋於舊窩建祠三楹聚石爲�以期永久而新窩之遺像乃有所歸矣是舉也有兩善焉案樂窩之名原無新舊還其本來之而目庶幾地有專屬而名無兩歧也且人之好善誰不如我有此祠以彰之則往者可以不朽而來者亦因以自勸有此二者予不敢忘見亭先生之意也爰勒之石以告後之守此土者

○重修嘯臺記

太行之麓蘇門之巓晉孫公和長嘯有臺存焉臺不詳始於何時考之乘志有明禦史許完重修之祀之以像國朝共城令滑彬又重修之自康熙二十九年庚午歲迄今百四十餘年矣廢址頹垣又幾爲兔葵燕麥之場而不可問欲振而新之非具大力當不易辦癸巳之夏巡憲文一飛觀察查衛河憩百泉上登蘇門山而憑弔焉有長嘯一聲歇髙臺千古閒之句徘徊良久不忍捨去遂出白鏹千二百金屬華修之且曰臺不似臺像不能像去其像庶可還本來之面目峻其臺乃可表賢士之髙風乎華敬而志之購料興工五越月而蕆事臺之下有閣髙十餘仞已就傾斜臺之右則邵夫子之安樂窩也破廟縱橫芳蹤不辧悉趁此而理之而蘇門山儼然完整矣華讀明副史李夢陽記又讀祭酒王教紀遊慨然想見孫公和之爲人所謂不降其志不辱其身者非耶而世乃傳爲隱士且比於列仙誤矣張梧岡太史作嘯臺贊辧之甚詳予喜有同心因付之石以備參考而尢幸巡憲之獨成此舉也夫抗心古處儒者皆然顧慕古而不能爲之表章與不能爲之振飭古人亦何賴焉煉補天之石以彌玆缺陷非其識力過人烏足以語此此華之所爲幸際其盛而與有榮施者也爰紀其顚末以告來者

附張梧岡太史嘯臺贊

附張梧岡太史嘯臺贊

昔者幼安浮海不污余贓子春杜門誓逃世网然而懸車歲迫尙致弓招介石操貞屢煩吏議𨿽抗志不辱而知機未神至若膏煎蘭焚遂夭天年世淸目明不辭穢迹遇𨿽可悲人尢足惜者矣易曰君子之道或出或處或默或語知進退存亡而不失其正者其惟聖人乎當塗之季三綱淪亡人道盡矣司馬氏方收攬豪儁規爲己用誅鋤異議以絕禍本生其時者自非潛徳內充貞曜不惑匪戮斯辱鮮得免焉先生含章用晦保素養眞樂天不違與物無競网羅所不及災害無由生土室偃仰采山而食何殊首陽之節被髮行吟入水無忤庶幾柳下之風所謂不降其志不辱其身遁世無悶與時偕作者矣迹𨿽鄰於遺佚身實持乎名教而論者不察等諸玩世又或謂其服食養性沖舉上升列之仙傳尢無取焉僕少讀晉書竊知向往薄遊河溯五載共城髙臺屢登遺像斯在披尋碑志罕所愜心用是不揣勉著斯贊以寄尙論之志云爾其辭曰

大道旣微見幾者寡徳匪中正行乖取捨才髙禍速名成迹下明哲保身夫惟大雅【其一】黃精旣墜運屬金行井龍賦悼石馬呈祥燎原莫救大廈將傾舉世混濁誰與獨醒【其二】邈矣先生涵貞抱璞冥鴻何慕潛虯斯伏寂寞空山一弦自足莫得親疏安知榮辱【其三】嵇生幽憤阮生獨狂塗窮轍痛弦絕音傷先生逌然天髙日長匪徒忘世世亦我忘【其四】蘇門之巓百泉之沚遺祠瞻拜髙臺徙倚鸞鳳淸音如將在耳載詠髙風流徽千祀【其五】道光十三年六月上澣金陵張徳鳳撰

○百泉工竣紀略

蘇門山下有泉源焉舊名百泉何止百泉也泉方一頃二十畝有奇爲衛水之所自出環泉者皆歷代先儒祠宇閒之以亭閣中州名勝之區惟此爲最自乾隆十五年修舉距今八十餘祀摧殘剝落不堪寓目久矣丙戌春予宰斯邑妄以百泉主人自任立意修葺甚不欲負此名泉也儌天之幸歲稔民和又持之以久得以漸次補苴更蒙各上憲捐資籌款以成厥事庶幾一律見新居然完璧蓋八年於此矣土木之工殊無虛夕而民不知役匠無怨咨不假手於書差故價不虛縻而工亦堅實也予不識會計幸有髫年友聶基堂者於工料甚悉且胸中具有邱壑隨所點綴皆成文理代予力任此工數年之閒心力俱瘁而予得以倚重焉人各有能有不能予於此事不得不讓之矣前後計修孫公和嘯臺一座邵堯夫安樂窩擊壤亭耶律晉卿祠孫夏峯祠各一所萬壽淸暉兩閣湧金噴玉振衣思賢四亭又衛源廟報徳祠程公泉白露園飛虹橋等處百泉之上無遺工而山川靈秀顯豁呈露寸艸纖鱗各還其素士民偕來熙攘於路或攬物以興懷或畱連而延竚而主人之名亦於是乎著矣然使非天之寬以歲月各憲之樂於成全基堂之工於布署縱有是心無是力有是力無是才其又奚以觀厥成耶時有廢興緣須湊合予何幸而適逢其會也是不可以不志

○云石記

員嶠之山有奇石廣可數百里駁駱如錦扣之云片片蓊然出世所傳云石是也齊書海上有越王石嘗隱蔽雲霧謠云淸廉太守乃得見虞願爲晉太守往觀之淸澈無雲翳其徵驗殊不虛異哉何員嶠之石以云傳而越王之石又以無雲顯石同而云之取捨不同毋亦天之生是石爲雲母而其子淸濁異气爲休爲咎各以類應之也耶煮可爲糧化可爲鵲佐嶽通理惠以甘霖是謂休徵鞭之而血隕之而星摩拂竹木墜於江都是謂咎徵休咎之不齊云亦有幸有不幸爾顧云因石出石因云蔽云與石兩有所分從未聞是云是石卽石卽云以爲云而不浮以爲石而不蠢形狀蒼勁精神郁盤秉天地之堅心聳岡陵之瘦骨岸然稜然斑斑然如百門泉之云石者也石不知其何自邑志載之而不言其顚末尋之而無其蹤意謂不與俗吏見如越王石之隱蔽焉未可知也抑亦員嶠山引而去之不復向人閒出雲作雨焉爾癸巳秋吾友聶基堂助予鑿泉得石長六尺方廣三尺有奇雲气縈紆生波疊縐極有�理捫之如老龍鱗欲脫不脫狎獵參差離奇不可儗似舉之泥沙之窟樹之云橋之墟就石而問之胡爲乎其隱也豈避俗如仇讎甘爲尺蠖而不悔耶胡爲乎其又見也豈將與石藩爲石友以類相從聊壯蘇門山色耶吾將用汝作礎潤之徵備興雲之象濺珠泉之瀋降甘澍之靈汝其能之吾爲爾祝祝曰云耶石耶來從何處止汝於此且莫飛去

附前撫憲程孫夫子祠碑記

附撫憲楊重修淸暉閣記

附前撫憲程孫夫子祠碑記

容城三賢者光明俊偉皆足以撐柱宇宙元劉子靜修明楊子椒山及明與大淸交會之際則有孫子夏峯三君子有合刊文集行於世如華嶽三峯動千古之仰企焉夏峯先生諱奇逢字啟泰萬曆二十八年庚子領鄕薦癸丑試禮部報罷是年交周吏部順昌庚申魏科都大中出使江右與先生定交於楊忠湣祠天啟元年客都門左僉院光斗亦以气節惇交誼吏部科都交先生皆假於鹿職方善繼而僉院之交先生則假於科都也左魏與周先後罹璫難先生與定興鹿氏祖孫父子苦心營救不可得作乙丙紀事載集中僉院身後謚忠毅科都謚忠節吏部謚忠介三忠姓名芳流史筆視其所友則先生可知矣崇禎三年庚午禦史黃鶴嶺疏請徵聘以病辭八年乙亥禮科給事中王正志疏舉眞孝眞廉乞擢用不赴九年丙子聚義勇守容城直隸巡撫張其平卹刑員外胡向化疊次薦舉皆不就十一年戊寅入五峯山結茅爲避地講習計國朝順治六年己丑告墓移家南徙至祁州忠毅門下士刁生名包者畱止其家七年庚寅徙輝縣九年壬辰衛河使馬光裕以夏峯田廬持贈疏籬敝席兀然一榻先生安焉順天巡撫禦史陳渒水舉山林隱逸督撫巡按下所司起送赴京以老辭聖人寬厚全其志不加惇迫十年癸巳作十友社講學月一會於百泉康熙五年丙午九月睢州湯公斌詣百泉問學門弟子負笈數千百里來受教者無數皆稱爲夏峯先生十四年乙卯捐館捨葬夏峯東原睢州作啟約輝邑合衛郡紳耆儒生具牒吁督學使者祀先生於百泉是卽所謂夏峯先生祠也方望溪宗伯作先生年譜序云其行事或近於俠烈而治身與心則粹乎先儒睢州序徵君文集云當艸昧初開干戈未戢人心幾如重寐賴先生履道坦坦貞不絕俗使人知正心誠意之學爲興朝理學之大宗二公之言可爲定論予奉帝命來撫中州得讀先生全集心切向往久矣越三年前山右劉觀察大觀述及夏峯祠堂日就頹壞予曰是有司之責也爰捐俸於輝縣周大令際華大令亦踴躍願捐俸終其事遂起工適稽賑務抵獲嘉去輝咫尺拜先生祠下見祠後有空室數楹爲比邱積薪所因思先生營救左魏諸公時多義士冒危險忘身家性命相與奔走絡繹皆以先生之心爲心者也卽空室爲忠義祠以定興鹿太公正忠節公善繼及夏峯先生與三忠頡頏於中餘子列諸左右忠肝義膽旣炳照於生前復得萃臨於奕冀準以古法實無乖違在天靈爽當亦欣然也然扶持正人動捋虎尾在人爲一生奇特事在先生則爲餘事先生廬墓六年著麻衣以讀禮是立本於孝也鶴書頻下終守白雲是進退有據也睢州執弟子禮得先生指授以理學名臣配饗聖廟是師道立成就天下之眞儒也夫孝廉俠烈隱逸三徳備於一身先生爲何如人哉然猶未足以盡先生正心誠意全節完名臥巖谷而師天下其道尊矣祠續修於道光丙戌之秋而迄工於冬爰伐鹿門山中一片石記述先生之峻徳淸風使欽仰者知俎豆馨香非幸致而出於世道人心之所不得已也是爲記

附撫憲楊重修淸暉閣記

太行之支山有蘇門其下爲百泉園林亭榭甲於豫中苔繡雨嚙日就荒阤邑令周君石藩於政事之暇率其邑人士以遊以休揣民之所樂以振其頹壞節級補綴不獨疏泉源剔灌莽如湧金噴玉諸亭咸施丹堊與飛漫茂林掩映於煙沈日朗之際一若疲委者起郁塞者宣凡居斯土者奔走熙熙亦旣同其樂矣予嘗駐旆觀風歷覽巖麓憩幽篁中俯臨明鏡延耆宿而問焉皆以爲淸暉一閣尢據百泉之勝但易榱正瓦動慮繁費縣令不欲以民之所樂者轉以病民故修整猶有所待適黎觀察云屏告予曰名迹不可以久圮況詢謀僉同乎遂各捐俸若干屬周君規圖全局拆閣而更新之周君又於閣之下添設船房以資輔翼攺築云橋以束體勢曲徑繚垣周遮包絡室之陋者華亭之摧者立鳩工始於辛卯春涉秋而竣所需逾捐數周君力任之並請予爲之記予謂是役也其浚流也可以激濁而揚淸其植材也可以扶危而固本其延攬無遺也可使邑之人散者聚而隱者顯其旁達交通而咸宜也可使邑之人各得乎其所且將使後來者不以爲登臨之美觀而推尋撫卹之深意也是則予之所望也已是爲記

○采訪節孝引

易曰苦節不可貞節之難貞之難也節而能孝孝而能烈是蓋天地之正气不泯於人閒而淸白之家風並鍾於女子明知其苦而能貞斯之謂節顧節有貧富彊弱之不同富者衣食常饒彊者扶持可恃閨中之鸞鏡𨿽殘門外之鴞音不作有志者尙可力爲若夫屋不足以蔽風雨炊不足以繼饔飧伯叔雕殘親朋零落遺孤不保呼助無門淒風偕苦雨齊飄黃鵠與靑鸞並泣知我如此不如無生此意蓋不堪爲外人告矣況乎煢煢在抱時驚衰病之親孑孑無依大懼彊梁之辱苟延蟻命如坐鍼氈塗而受污空惜生前有誓翦金示志誰憐死後餘香所幸朝廷錫寬大之恩用褒淸節宅裏荷旌揚之詔不負貞心庶幾慕義者深斯立志者篤爾共城舊屬衛地衛多君子何獨於女子而疑之夫泛舟作誓實成千秋節義之宗因墓成臺更深一邑神明之祝【共姜臺在署東偏民閒婦女事神甚篤】寄懷冰雪生原無意於褒揚抗節松筠終必具傳其姓氏伏查縣誌所載節孝共姜其首著者也周之後無聞焉降而元得時趙兩氏而已至前明則有二十三人光輝史冊論者遂以爲鍾毓之異我國朝卹典加優貞良倍出載在邑乘者節婦七十一孝女一貞妾二其閒自乾隆丁丑至今七十四年未經采訪者尙不可以數計不及此時求之越異日文獻無徵終將滅沒矣空山有恨枯骨懷芳潛徳未彰幽魂徒泣責膺司牧豈忘表勵之心力藉搜羅端賴縉紳之族所望諸君子共矢精勤同惇風化各就其族裏婣親悉心敬訪其確有事實可徵者當卽稟請建坊以昭苦志卽使日久事淹芳名猶在亦當賜之匾額以旌其閭斷不可聽其滅沒抱痛於九京也至節孝祠舊在西門內地本湫隘難肅觀瞻諸君子有志圖新則縣署之西有馬王贅廟焉請更之可乎

○民之父母辧

鞠秋之朔五日爲予生辰予自念服官後祿養不能及故誓畢生不作稱壽舉己丑秋仲勸農至四郊民閒有請爲予祝者予示以不樂並爲詩卻之嗣又聞闔邑皆欲列名衣傘以進此尢違禁而不可爲者也大加呵叱乃寢然猶以上匾爲說屆生辰予適因公赴郡至望後始旋計得免此妄祝矣乃羣情恃眾來數百人鼓吹盈庭樹之廣額聞其眾止之弗及視其匾則民之父母四字異哉予何徳於民民不怨予而父母予哉是不可以不辧父之爲言矩也以矩率人徳主於教故父之母之爲言牧也以恩牧人徳主於養故母之惟教養備至者然後有父之尊有母之親實至名歸固亦不必屬毛而離裏也而不然者謂他人父謂他人母彊而附之施者必怒於色而受者已怵於心矣昔子產治鄭寬猛相濟政是以和然猶曰猶眾人之母也能食之而不能教也而況政不及子產母之且難又父之哉兩漢召信臣杜詩先後爲南陽守民爲之語曰前有召父後有杜母舉父母而分屬之吾曾訝其難稱而又烏能以兩人之心思才力合並於一人而自信教養之克全性情之不隔耶予宰玆三年矣菜茹可奉乎廉不如孔奮之治姑臧也桑雉可馴乎徳不如魯恭之宰中牟也堂有鏡而未必全明庭有艸而豈竟無獄靑靑子衿斯文未振閒閒十畝不昏作勞士行之不修而田功之不力也非予之咎哉丁亥歲麥秀兩歧嘉禾合穎都人士以爲休徵之應然訪之他邑亦多有之是不得獨爲共城慶矣方抱慚於殿最豈希誦於輿人卽令不敢憚勞時憂作孼亦職守之所宜然而此心之所不得不然爾與民相親固所願也愛民如子吾誰欺乎而乃靦然聽南山之歌膺樂只之誦殊使我出入之交惄然不敢仰視且不能釋然於魂夢閒也去之則眾口難調畱之則我心玆累其柰之何或曰迹汝所爲皆有實政實政固有司職也然民見所未見則相與私之亦屬情所難卻胡弗姑存之以爲朝夕觀省之助或由此不敢自是之心推之遲之又久未必不適如民願使借口於不能而因而委之是自外於國人相望之意而此後更難期振作矣卽汝終不能當亦可爲後來者屬焉其又何辧之有

○詳各憲請賜作輝縣誌序稟

竊卑職自道光六年三月履任共城於玆九載仰蒙榘誨勉矢駑駘凡民閒應辦事宜不敢不曲殫愚忱力圖報稱幸得官民相信漸次補苴首建萬壽宮以展祝釐之敬次葺先儒祠以彰道學之傳書院移於城中就便經生問字義學嚴於鄕社希圖豎子知書城堞聿修藉資保障河渠共鑿俾禦狂流古迹殘碑差覺摩挲殆盡豚蹄篝火不忘勸課頻仍侯兆川中彊梁斂迹蘇門山下臺閣生新藉種樹以生材本是自然之利因修橋而築路亦屬共便之謀求免鵜濡終慚鳩拙不勝幹惕之至乃紳民過望不鄙不文復以續修邑志爲請卑職邊黔末學章句庸才旣不容辭亦不敢擅商確良久乃設局百泉書院集眾紳而共訂並就山掌劉屺南給諫共訂之伏查舊志始於有明之嘉靖六年重修於萬曆八年至國朝順治十六年重修之康熙二十九年又重修之自是而後積六十餘年至乾隆二十二年文令兆奭振衰起靡抉舊抽新東璧之光輝煌於今日者固莫不信而有徵矣然由今逆計之又八十餘年其閒政治之興衰戶口之登耗科名之積累節孝之幽潛事久則文獻無徵時移則搜羅罔據爰謀集腋敢效績貂或任分編或司采訪或膺校錄缺略者補繁雜者刪紀事必核其眞纂言必求其當不敢以疑團貽後學亦不敢以私意沒前徽原屬依樣葫蘆又懼登場傀儡仰惟大人望隆班馬學貫天人織云錦以成裳鑄鼎銘而式訓運如椽之筆不難點鐵成金揮大匠之斤自可移花接木伏冀鑑玆椎魯錫以弁言表熙朝治化之隆開鄕裏見聞之陋不惟光昭典冊並以鼓舞淳風宰官幸甚闔邑紳民幸甚現在規模粗具已付棗梨容俟告成當卽敬謹呈霓先肅請序豫授梓人伏惟迅賜施行是所虔禱

●附莘原從政錄

勸捐修硤石路引

攺修硤石路小記

書達摩塔碑後

○勸捐修硤石路引

崤陵之險都人士夙共知之而顚車倒馬折骨毀胔之形狀固未必皆親見也窮宦孤商老夫幼婦之啼號固未必能共聞也本署州於夏初經此同日之內驚相告者不絕於耳況前之往後之來顚危而無告者不知凡幾矣惻然於衷欲遣之而不能去幸前刺史王已有倡修之舉而窘於經費之浩繁又適以委署汝郡而去予𨿽暫權此篆不欲以五日京兆漠不關心擬爲集腋之謀大懼呼將不應昨因童試遂以此事策問諸生幸諸生皆有同志策對云一人爲之則難眾人爲之則易窮人爲之則難富人爲之則易是意也是以勸捐勗我也人之欲善誰不如我度都人士亦必有同此意者第舊路難以開拓將議攺而新之庶鱉蓋石小硤石東坡七盤坡幹濠之東西坡諸險悉可避去而鳩工買地所費不貲約非六七千金不可已經通稟在案惟冀都人士分其厚積之餘資共解倒懸之大厄作徳之報不俟予言而目擊行李安然無恙豈非當前快活事耶況盛世恩隆有善必賞果能捐至三百兩以上者從優議敍榮顯立加此較之捐納爲何如何惜而不爲此用布縷縷爲都人士勸之

○攺修硤石路小記

予旣倡捐攺修硤石道路幸眾力襄舉程功已半適有文簾之聘天復雨不止工匠難施幾疑地險所在天亦不欲其成矣亟詣虔禱竟爽晴二十日而予工適成官檄悤悤俶裝就發紳民遮請泐石時實不及應也又嘗謂凡作一事第問成不成記與否皆末也及入闈與林慮令起濱弟分簾而校詳問前事欣然而代爲之記且亦有說姑存之以志友於之義云爾

附起濱弟記

附起濱弟記

古今興廢之故造物者主之而不盡造物主之者亦視乎其人之心與力爲何如而爲名之見不與焉傳云人之欲善誰不如我顧襲爲善之迹欲藉一二事以成其名而又轉計夫事之難成而易獲咎也則姑爲稍安勿躁之說以全其無名之名而天下事遂不可問矣解之者曰是無力者也𨿽無其力而尙有其心者也夫力由心生捨其力而咎其心則可捨其心而咎其力則不可孔子曰有能用其力於仁我未見力不足者此課心之法力不得而受過也吾聞陜州之硤石古所謂崤有二陵爲四方往來之總匯也自國初王公士俊爲河東總制時以一萬五千金重修之洎今幾二百年怪石崚嶒或凹或凸驅車而過日告傷夷身受者自屬難堪目擊者每懷不忍而卒聽其自然竟莫能爲之所焉力之不及心之不堅也何者由硤石東至澠池界相距二十餘里舊道或臨深塹或倚石壁窘極不可復修攺而新之動慮費繁獨捐不能眾捐又不協是以難之卽令經費有資而數百窮民藉險以漁利有其修之必將阻之懼眾怒之難犯勢不能不寂然而忍之也如是而以力謝誰不諒之哉不然前任刺史多矣翳豈無心而安之若是是亦可以巳矣乃吾家石藩兄則有異兄令共城者也六年之閒爲共城捐置百泉書院一建鄕城義學二十有二葺先儒祠堂四修城樓三疏河道二其餘衛源廟淸暉閣白露園及湧金噴玉洗心思賢諸亭一律更新而衙齋倉廒又其所先及者也土木之工竟無虛日而民無怨言者此何故哉其事皆出於不容已而其心又能與民相信心旣實而力乃副之爾壬辰春委篆莘原適值王刺史鳴庭興修道路而深以硤石爲難臨去舉以相屬蓋亦素知吾兄之心而亦有以諒吾兄之力也兄果槪然諾之下車後政令一新羣情懾服因乘童試時作爲策問諸生皆以樂輸對且歸語其父兄而勸善之苦心巳達於全屬矣州之紳民集而議之數日內得五千金靈寶閿鄕盧氏三縣又各以樂輸至共六千兩有奇而工資於是始備方委員跴修新路而無業姦民素倚險以爲利者號集多人爲阻修之計有僧鳴鐘而召之兄卽選幹役數人出其不意系僧至重笞之於是羣凶膽落逃匿不知其所遂得命匠鳩工日以七八百人從事計署任不及四月而是功已告成矣當其始也聞者莫不以爲難卽紳士之樂輸者絕不自料其積數之多如此也卽姦民之共阻者亦不自料其向化之速如此也至於工竣後行者歌之乘者頌之相與傳說於道路閒者皆疑其有異人之力而不知其心之切而堅者已不啻對金石而盟之者矣故吾謂事無所難亦顧其心何如爾兄年已六十莘原之役又不過五日京兆非若共城之可以歲計可以數歲計者而乃以指顧閒成百餘年難成之事𨿽曰運會豈非人力哉濱稔聞其險而樂其事之成也欲爲之記以紀之而兄決以爲不可謂濱曰吾兄弟身受朝廷厚澤幸膺民社凡事有得爲與所能爲者不爲之則必負罪爲之而不成則又負罪爲而成之而使人共怨焉則仍負罪矣兄是役也幸其成而無怨焉者亦足矣又何功之足錄乎子姑巳之濱曰兄論是已顧吾兄自矢其心以求盡乎其力何如使吾家弟侄子孫共知心之不可不盡以爲他日能盡其力之地乎濱蒞任林慮得與共城接壤兄之所爲濱亦與有取資而不能不屢白於眾者正爲兄顯揚計兄固不得而私之也況此事爲天下所必周知天下自有公論何待予言惟念黔南以邊遠小省有王總制肇之於前兄復承之於後遙遙相映幾二百年豈非黔人幸事哉卽兄一生所爲如此類者恐亦未必有幾其又可忽耶因書其略以志之

○書達摩塔碑後

物之顯晦視乎時古今篆隸行楷載於金石考綦備而有時偶有未載者時之不至待其人而後顯也予修峽石險路爲攺舊道周曆無餘偶登熊耳山作遊憩計爾西山一寺魏公孫瓚割據處後因其地作禪院屋宇雄擴荊棘叢生忽於蓬蒿中見碑一座背刻觀音像而則達摩塔記也相傳達摩坐化於此事不可知而其書法端楷近今未見也諦審之則陳公寬撰文崔公倬書實時搨出數紙上半完整下半爲風雨所蝕稍覺模糊然古刻如此之完好者蓋鮮旋搨數百紙分贈汴中人士羣以爲奇物之有待而顯或卽以酬修路之微勞也因紀其時日於左道光十二年壬辰之秋九月石藩志

附共城士庶十願歌

附共城士庶十願歌

石藩周邑侯治輝十載實政多端不可枚舉本年朱蔭堂先生爲豫省方伯公以婣親回避去任邑民畱之不得乃爲歌送之名曰十願歌歌曰

霜風攪樹聲颼飅我侯去輝逢三秋黃童白叟攀轅畱山川無色天爲愁我侯遷升在吳會光儀遙望雲山外但願他年重返蘇門山千家萬戶皆歡顏

程邵姚許聚此邦誰與接迹兼山堂我侯先後遙相望篤行實踐非尋常【公著有省心錄皆言修齊之要務】召杜誠哉民父母區區豈足報髙厚【先時邑民上民之父母額】但願我侯位置山水閒名與昔賢共長久

襏襫團坐聲嬉嬉共聽我侯勸農詩【公著有勸農詩刊布邑中】此中何預我侯事焦勞終日心憂危飄然一去誰憐我黔陽萬里煙雲鎖但願侯之善政垂千春沐其徳者思其人

山漲漰湃聲喧豗良田轉瞬成污萊我侯捐俸重疏鑿從此倉赤登春臺紅石堰築如鐵牢峪水淨淥環周遭【公重疏聶公渠又築紅石堰以防峪水】但願此堤永不攺千載我侯川上在【百泉夫子廟有川上二字額傳爲子在川上處】

講堂新設張臯比諸生魚貫何委蛇我侯退食問晨炊猶搜箱篋延名師【公建百泉書院於城內所聘山長如張梧岡太史劉屺南給諫皆當代偉人束金悉出自己囊所成就人才甚眾鄰邑且多有來學者】人文蔚起聯甲第果然髙折蟾宮桂【甲午乙未兩科獲雋者四人】但願賢令好士皆如此行見韋布化靑紫

環宅若畫濃陰涼倉庚音滑如嬌簧中有女手織七襄機聲札札聞鄰墻問何以故風俗良皆因我侯勸蠶桑【公有勸種桑詩且立機房以教民織】但願民閒衣帛徧黎老不藉天公黃棉襖

秦鏡照膽明如何我侯髙坐威嚴多鬼蜮現形魑魅懼相戒莫犯包閻羅至今治輝十年久巷無打降與酗酒【俗謂鬭毆爲打降公出示嚴禁棍徒皆爲斂迹】但願此後闔境無彊梁耕食鑿飲遊羲皇

琳宮梵宇窮人工沙門惑眾談虛空我侯棒喝如霹靂力維人道倡文風攺建義學二十處至今牧童皆識字【公著佛說戒民事佛攺寺宇爲義學二十餘所紳民皆踴躍捐田以供膏火之費】但願我侯百代繼書香子孫俱作紫薇郎

玻璃十頃涵雲煙湧金噴玉翻珠圓天生奇物不容沒云石髙矗船房邊【公重修淸暉閣及泉上諸亭臺又修船房三閒從泉中掘出云石作爲記立於船房之南】君不見淸暉髙閣波心起傾欹有年今就理吾願遊人思所來莫誤此閒作海市

侯來十稔閱星霜百廢具舉綱紀張我欲忘之不能忘新修邑志堪參詳【公重修邑志補錄八十餘年遺事而公之實政亦略見於此】此去何方作霖雨億萬赤子失哺乳但願我侯眉壽登千齡舉世永奉爲儀型

道光乙未秋九月望後八日邑人郭琬沐手敬錄

共城從政錄

