牧令書

﹝淸﹞徐棟輯

●目錄

序

例言

自序

卷一治原

卷二政略

卷三持家

卷四用人

卷五事上

卷六接下

卷七取善

卷八屏惡

卷九農桑上

卷十農桑下

卷十一賦役

卷十二籌荒上

卷十三籌荒中

卷十四籌荒下

卷十五保息

卷十六教化

卷十七刑名上

卷十八刑名中

卷十九刑名下

卷二十戢暴

卷二十一備武

卷二十二事匯

卷二十三憲綱

跋

●序

古之言治道者要在於養民而已牧令養民者也以仁心爲之質而又有其才以佐之斯利興獘除家給人足而治蒸蒸日上焉此其道徐致初太守得之太守粹於學精於治積數十年之所得於心者輯牧令一書其發明古人之良法美意爲天下後世治道之凖繩吏知有所持循而民咸被其福猗歟休哉功可量歟文瀚謭劣謬膺牧民之責者十年於玆矣猶憶宰岐時家君將南旋授呂公實政錄一帙而命之曰實政錄者以實心行實政焉耳文翰退而凜之昕夕閱覽兢兢以求於治而恆愧無所發明及讀此書始益曉然於良法美意之所在有如斯之詳且盡者文瀚𨿽無似竊願奉爲凖繩身體而力行之於養民之道庶有得乎

道光戊申秋八月後學李文瀚謹序

自史記創爲循吏傳歷代因之而西亰爲盛益西漢玄古未達淵源經術具有師承吏治蒸蒸不懈而及於古國朝重熙累洽列聖相承以察吏爲圖治之先務皇上禦極以來愼簡牧令其課最者往往恩予召對不�擢遷尢稱異數誠以牧令乃親民之官以保赤之心爲心則一邑治卽摧之天下而�下無不治髙安朱文端公輯歷代循吏傳始漢終元皆錄舊史並取散見他書者以附益益而未及於昭代吳江陸朗甫中丞切問參文鈔長沙賀耦耕制府經世文編於我朝循政良規搜羅宏富然非專爲牧令言也�歲生徐致初太守官水部時箸有牧令書常出以相示爲目十八爲卷二十三博采旁收辭歸簡要不復列敍前代略觀梗槪備三善焉古人筮仕之初比於學制發硎新試之�邑操刀實傷如古訓何是書條分理合確有特循𨿽在中材可勉而致其善一乃或端門名法以刻爲明用持巧心折律貳端陷民非罪跅弛之獘甚幹遲疏是書弁以治原治術之醇根於學術其善二天下事常者治之易變者治之難水旱盜賊自古有之治亂相因其奚以濟而籌荒戢暴備武具於是書復以保甲總其綱無事則豫切�求有事則不虞扞格其善三夫牧令與唐虞之十有二牧春秋之令尹不同今特一邑之任耳�社稷民人惟牧令是寄本是書而遵行之因時制宜精義致用彼西京之通於世務明習文法以經術潤飾吏書者何以加玆余與太守苔岑至契夙稔其有體有用由工曹出守興安量移首郡渭川共楫雅慕前修今以是書付之剞劂用之一邑而治摧之天下而無不治將見進而益上大其設施仰�聖天子察吏安民邁古循良之績匪直謨猷入告淂拜獻之�資已也是爲序

道光歲在著雍涒灘壯月日吉聊攝年愚弟楊以增書於關中節署之四來堂

●牧令書例言

一州縣事宜爲欽頒之書應與會典律例洗冤錄等書同奉全編以爲法守故不恭載

一桂林陳文恭公從政遺規包括精密當湖屈培齋先生守令垂範備著楷模黃思湖給諫福惠全書𨿽稍陳冗而有條有理巨細靡遺荒政叢書康濟錄荒政輯要皆切實可見諸施行以上各書務宜購閱全函方無掛漏之憾他如居官必覽治鏡錄集解以及兵刑錢谷之各有專書者自爲始終無煩割取從政有暇瀏覽及之可耳

一立言貴致用凡宜古而不宜今與夫泛而寡當者槪置弗錄

一所錄於本文頗多刪節期於簡要不敢辭斷鶴之譏其有文經選本修飾較勝原本者則照選本錄之

一各篇之見於本集者旣各載其書名其有本無文集或有文集未見而見於他書者亦必載明以備閱者參考

一氏裏官爵各注名下內有未詳其所卒之官者亦就可考之官載之庶讀其書可知其人

一各類中以人之時代先後爲序其有可暗分子類以淸眉目者不拘此例

一篇中載前人及時賢論斷皆弁明某人之說間附臆見不復加某案某識字樣

一保甲爲庶政之綱其書先成另爲四卷

一搜羅貴富而抉擇貴精是編囿於見聞遺珠甚夥然連篇累牘巳嫌其多再博而再約之尙有俟於異日

是書成於戊戌臈重訂於戊申春中間頗多增損故所載有戊戌後文字

受業程恭壽王發桂校字

●牧令書自序

天下事莫不起於州縣州縣理則天下無不理稱州縣之職大約不外於更事久讀書多而讀書尢要蓋更事在旣事之後讀書在未事之先且讀書𨿽未更事而可收更事之效所謂前事爲後事師也昔賢有見乎此言刑名錢谷有書言興利除害有書甚至記功過談因果有書當事者皆可奉爲龜鑑矣顧其書或列敍前代事或自成一家言而於我朝二百年來循績嘉言未有人起而萃之餘不揣固陋取暇參稽捃摭漸多遂依類相從分爲若干捲綜旣往以待將來集眾長以求一是以此勸吏而福民庶幾爲千里之跬步乎若夫得前人之良法美意而神明變化之則存乎讀是書者

道光十有八年戊戌嘉平朔安肅徐棟題於京邸之解虛齋

●牧令書卷一治原

安肅徐棟致初輯

設官凡以爲民也而徵諸民必本諸身其道自生民以來未之或易不明乎此而欲治民非空談卽雜霸耳故以治原始

汪琬

胡承諾

魏際瑞

聶繼模

於成龍

嚴虞惇

李塨

蔡世遠

李紱

熊宏備

王士俊

王植

沈起元

陳宏謀

陳慶門

袁守定

牛運震

葉鎭

朱

林枝春

韓夢周

汪輝祖

步毓巖

謝金鑾

程含章

王鳳生

陸向榮

周際華

張士元

梁章巨

孫徳鍾

○汪琬【字苕生號鈍翁江蘇長洲人順治乙未進士以戶部主事舉康熙己未博學鴻詞攺編修有鈍翁類槀】

論作縣

△論作縣

古人學優而仕然當旣仕之後稍有餘力猶須從事於學況以素未嘗學之人一旦策名在籍顧不稍稍畱心典籍其何以知居官服物之道耶凡讀書須要切巳如爲州縣退堂得暇便須將古來循良如魯恭卓茂劉矩劉曠諸先哲所以愛養斯民者細細觀玩自有一番觸發處學得一分便有一分受用而民亦受一分之賜資治通鑑及循吏傳置在案頭不時翻閱受益多矣蓋升堂視事退堂觀書二者循環所謂仕學相資也

明呂司寇坤實政錄尢當日日讀之實實行之

○胡承諾【號石莊湖北天門人明崇禎間舉於鄕國初謁選吏部以老疾辭歸有繹志】

治民

△治民

治民而民悅者後世之良有司也治民而民忘者上古之良有司也凡長吏到官之後能使公庭之上多事變爲少事有事變爲無事其爲良吏爲淸吏不待言矣康誥曰若有疾惟民其�棄咎若保赤子催民其康�欲去惡足矣何必如疾痛在身欲遷善足矣何必如父母保赤蓋以吾精神流通其間然後民間爲之鼓舞爲之戒懼爾民之於上理所不可望其屈法不可得也可以循理而偏違焉民始不服矣力所不及不能庇焉不敢怨也力所可及而偏靳之民始怨矣昔召伯聽訟甘棠子產傳謗鄕校豈好爲盡下之名亦云可以盡巳之處無不克盡焉爾

○魏際瑞【原名祥字善伯江西寧都人有伯子文集】

雜說

△雜說

水無不淸停之斯驗矣民無不良良有司治之斯驗矣

○聶繼模【字樂山湖南衡山人有文集】

誡子書

△誡子書

爾在官不宜數問家事道遠鴻稀徒亂人意正以無家信爲平安耳山僻知縣事簡責輕最足鈍人志气須時時將此心提醒激發無事尋出有事有事終歸無事今服官年餘民情悉熟正好興利除害若因地方褊小上司或存寬恕偸安藏拙日成痿痺無論將來不克大有所爲卽何以對此山谷愚民且何以無負師門指授見答黃孝廉札有爲報先生春睡熟語此大不可詩曰夙興夜寐無忝爾所生居官者宜晚眠早起頭梆靧口敕二梆視事𨿽無事亦然庶幾習慣成性後來猝任繁劇不覺其勞翻爲受用長公負文章遭時不偶慣激而談何必拾其唾餘耶山路崎嶇歷多虎患涉水尢險因公出門須多帶壯役持鳥鎗夾護不可省錢減從自輕民社之身又不可於途中旅次過行瑣責此輩跟隨亦有可憫禦之以禮撫之以恩二者相需偏倚則害流民在衙供役者亦然邑中除去五患人咸爲爾慶我每思及反覺蹙然李忠定公譬此輩猶痰乘虛火而生火降水生仍化爲精痰與精豈二物而頃刻變化如此天下無徳精而讎痰者皆自吾身生在反身而巳此後須設法處置無使數千里外老人魂夢作惡也爾家書屢言辦過軍需並未賠墊此殊可疑湖南州縣無不賠墊者況爾初任幾戶窮民額糧不滿二里又適逢荒歉之歲肯於此時加一分思全活實多兼可不誤大件人笑爾迂我心彌喜若云全不賠墊則將取之誰耶若爾曲爲此言冀寬我心猶爲有說然爾視我爲何如人好消息惡消息以善養不以祿養彼閨閣中人能分晰言之況八旬須眉老翁哉此後凡遇上司公文關系地方興除須設法行之至萬不能爲而後巳大抵自巳節省正圖爲民間興事非以節省爲身家計同一節省其中殊有義利之分如此俸薪須寄回爲歲時祭祖用倘有參罰卽不必如數寄毋致上欺祖宗且可爲辦事疏忽戒養廉銀兩聽爾爲地方使用通邑僅得二社目前卽須謀增建窮戚友亦不宜恝然京師鄕老重修會館此是義舉旣有札通知須量力應答年誼中曾有以詩文送贈者須有以報之如一時不能不妨遲致空札告窮苦此最是習气取人厭罵且非誠心待人之道也往省見上司有必需衣服須如式制就矯情示儉實非中道知州去知府尙遠然旣屬直隸州卽當以知府相待須小心敬奉又不可違道干求盡所當爲而巳官廳聚會更屬是非之場大縣遇小縣未免驕气彼自器小與我何預然切不可以小縣傲之又不可存鄙薄心須如弟之事兄如庶子之待嫡子如鄕里人上街事事請教街上人可否在我斟酌誠能感人謙則受益古今不易之理也官廳子內不可自立崖岸與人不和又不可隨人嬉笑須澄心靜坐思著地方事務若有要件更須記淸原委以便傳呼對答山城不得良幕自辦未爲不可但須事事畱心功過有所考驗更須將錯誤處觸類旁通漸覺過少乃有進步偶有微功益須加勉不可懷歡喜心阻人志气鎭安向來囹圄空虛爾到任後頗多禁犯但須如法處治不可存怒恨心寒暑病痛亦宜加卹我𨿽非官醫每入禁視囚病痛給以藥物十餘年來地方官因爾通籍不便延我入禁視病然我自樂爲之爾毋亦親手做丸藥近來益以此爲事爾體此意自宜於牢獄盡心山中地廣人稀責令墾荒原屬要著但不時獎勸切不可差役巡查如屬巳業不可彊令報官有願領執照者實時給付不可使書吏勒索銀錢日積月累以圖功效生童文理晦塞耐煩開導略可取卽加獎勸又當出以誠心莊語不可雜一毫戲嫚此二事皆難一時見功須從容爲之不可始勤終倦我最愛雷先生與爾書云種子播地自有發生爾在鎭安正播種子時但須播一嘉種俟將來發生耳知縣是親民官小邑知縣更好親民作得一事民間卽沾一事之惠古有小邑知縣實心爲民造福一兩事竟血食千百年土人或呼爲某爺某公視彼髙位顯秩去來若途人者何如哉蒲城羅明府名文思者查鄕會年譜都無其人在省契合且多勸勉此最難得宜相處在師友間然不可以此望之人人爾性狷介吾不慮其不親賢慮過以賢望人也州縣中聞亦有曾系中丞公加意者卒罣白簡可見大人愛憎至公無私爾蒙格外勉望吾旣喜復憂爾能自憂卽吾之喜也曾子云蒞官不敬非孝也我老矣因爾作官益信此言糟糠之婦布裙荊釵安之若素不致累爾萬水千山來此窮鄕情殊可念當相待以禮凡有不及須以情恕官場面孔毫不宜施鎭安僻陋爾子不致染紈袴習气吾無他慮但暇宜課以讀書爾亦藉此得與典籍相近至於律文精奧尢須字字研究中庸所謂憲章卽此也詎得以法家者言忽過護送人等囑令到卽回家勿聽久畱署聞爾土民時時念我足見風俗淳古我身健尙能復來得覩地方起色爲樂餘言爾妻自悉不暇談

樂山聶翁布衣也精於醫仲子燾令鎭安翁寄書誡之陳榕門相國撫陜時嘗手批此書者三次並命撰入鎭安縣誌云語見經世文編

○於成龍【見保甲書卷三】

與荊雪濤論羅城事書

△與荊雪濤論羅城事書

廣西柳州之羅城偏在山隅土司環繞山如劍排水如湯沸蠻煙瘴雨北人居此生還者什不一二土民有猺獞狑狼之種帶刀執鎗性好鬭殺父子兄弟反目操戈恬不知怪順治十六年冬初入版籍成龍於十八年謁選得是邑旣注選親者不以爲親故者不以爲故友者不以爲友賖腳錢寄口食行至淸源同年生王君吉人反復開譬謂非吉祥地夙知成龍家食尙可自給勸勿往以繳憑爲髙成龍時年四十五矣私心自度讀書半生曾知見利勿趨見害勿避古人義不辭難之說何謂也揮淚而別五月抵家別母及妻子典賣田屋得百金攜蒼頭五人往其餘田產交劵交付長子但云我作官不管爾爾作人莫念我攬轡登程不復回顧此時壯气直欲吞猺獞而餐煙瘴也行及湖南冷水灘一病顚連至桂林謁上司皆見羸體伶仃詢及病狀驚憫特異惟勸以方藥調治勿亟赴羅抱屙之人豪气消磨殆盡及柳州稍瘥尙未知羅城在何許也羅城與融縣沙鞏連界行至沙鞏遇許鄕老細詢之乃知對山卽是登山一望蒿艸滿目無人行徑繞山都是營壘瘴云慘淡苦霧淒迷回憶同年生之忠告不置也八月二十日入縣中一如郭外居民六家艸屋數椽寄居漢壽亭侯廟支牀周倉背後黎明到縣廷無門垣雨墀茅艸一如荒郊中堂艸屋三間東斷爲賓館西斷爲書吏捨中開一門入爲內宅茅屋三間四圍皆無墻壁郁從中來病臥月餘從僕環向而泣扶病理事立意修善以回天意凡有陋獘淸察釐革無何一僕死余僕皆病康熙元年正月謀爲歸計自忖一官落魄復何恨諸僕無罪何苦貽累丁寧令各逃生一僕蘇朝卿仗義大言若今生當死於此去亦不得活棄主人流落他鄕卽生亦何爲哀哉幸有此也當時通詳邊荒久反之地一官一僕難以理事乞賜生歸當事者置之一哂而巳其年逃僕歸家大兒悲念天涯萬里一主一僕何以安身續覓四僕來而三僕皆登鬼籙止存一僕晝夜號咷一如風魔事處兩難一人難以遠行欲遣前僕伴歸則孑身更苦無如前僕亦切思歸之念聽其浩然長往萬里一身生死莫能自主夜枕一刀牀頭樹一鎗爲護身符然猺獞𨿽頑帖然相安事到萬不得巳時亦得勉彊爲之申明保甲不得帶刀攜鎗咸遵無犯閒有截路傷命無蹤盜情務期緝獲盡心推詳必得眞實立時誅戮懸首郊野漸次人心信服地方安靜上臺采訪眞確於是有大事解省小事卽行處決之通行境內𨿽平苦與柳城西鄕爲鄰此地祖孫父子生長爲賊肆害無巳申明當事輒以盜案爲艱置之髙閣成龍思漸不可長身爲民父母而可使子弟罹殃咎乎約集鄕民練兵親督剿殺椎牛盟誓齊力攻擊先發牌修路刻日進攻此未奉委命而專徵自揣功成亦在不赦之條但奮不顧身爲民而死勝於瘴病而死也渠魁俛首乞恩講和擄掠男女牛畜皆送還仍約每年十月犒賞牛酒敢有侵我境者竟行剿滅於是鄰盜漸息而上臺采訪更確反厭各州縣之請兵不巳報盜不休爲多事也嗣後官民親睦或三日或六日環集問安如家人父子言及家信杳絕悲痛如切巳膚土謠武陽岡三年必一反比及三年食寢不安人心旣和謠言不驗又云三年一小剿五年一大剿比及五年又復無事而民俗婚喪之事亦皆行之以禮感之以情謬蒙上臺賞識列之薦章遂有四川合州之擢自數年來本非爲功名富貴計止欲生歸故里日食二餐或日食一餐讀書堂上坐睡堂上毛頭赤腳無復官長體夜酒一壺直錢四文讀唐詩寫俚語下之有時痛哭流涕並不知杯內之爲酒爲涕也閒嘗祝城隍我無一毫虧心事當令早還鄕井今得遇合豈非上蒼默佑回思同寅諸人死亡無一得脫是以赴蜀之日益勵前操至死不變此數年之大槪也偶書寄以發知巳萬里一嘅

陳廷敬曰公嘗自言一生得力在令羅城蓋與王文成之龍場同一動心忍性故余於公傳特載此書俾世人知公澹泊堅剛之操所自來云

○嚴虞惇【字寶成號興庵江蘇常熟人康熙丁丑進士官至太僕寺少卿有嚴太僕集】

與沈位山書

△與沈位山書

出宰百里有一二利益百姓之事乃士君子讀書用世素願但須拼此一官不畏不疑亦不必作過情之事惟從百姓起見吾盡吾心其它利鈍聽之於天得如朱邑之桐鄕亦足永永不朽矣僕自少有此志欲作一親民之官好作條教少立名迹此志不遂蹉跎至今願吾弟勉之只此一官尙可爲余則向背俱觸僕又見今日所稱好官才到任便減陋規革常例標榜淸節矯飾聲譽而其實私門旁竇暮金日進人皆謂之淸官欺世盜名尢爲可恨僕所見眞正淸官湯潛庵先生一人而巳淸不絕物和而不隨此人若在聖門不亞四科之列願吾弟以此爲法而今之所謂刻薄苛皦一流切勿效之也

○李塨【字剛主直隸蠡縣人康熙庚午舉人官通州教諭有大學辧業小學稽業聖經學規纂田賦考辧平書訂恕谷後集等書】

富平贈言

△富平贈言

自與吾友西來富平愛吾友如自愛其心膂爲不廢芻蕘非僅禮貌之敬也今吾友仁心仁政旁羅洋溢爲吾黨光鄙人以省親將行慘然頓如遠別因書瞽語並以自鑑以代面談

一戒髙興言語勿髙興凡出言必有所爲不得突如其來不得茫無頭緒不得雜亂不淸不得有首無尾應酬之言勿過文恐人不醒也勿俗俚恐人不威也欲簡而明恭而禮敍事之言須有扼要有平鋪有收結有輕重繁簡令人聽之了然責人勿髙興巳怒也再爲存想將行刑也再爲擬議勿任性气致一發而難收用財勿髙興漢髙以黃金四萬斤與陳平不問其出入韓昭侯一敝袴不以與人皆英雄之宏圖也若漫然用財不擇當否𨿽費無功施仁政勿髙興如水利農桑武備諸政吾友念念不忘誠民之父母也然須酌量時可以爲力可以爲乃出號令不然言不能行則無以取信幹民卽行而鹵莽滅裂不克有成或興利而反以貽害尢爲不可愛人勿髙興其人可愛也徐而察之平心而觀之漸漸任用以盡其才不得一時相投輒驚喜非常過分相加苟非眞才反以壞之或吾用情難繼後反致怨推之禮上司待朋友皆當知此

一戒驕奢吾友謙恭下士衣食朴儉可謂富貴中特立者然吾昨語田公子曰貴不期驕富不學侈言貴則自驕非必有心也富則自奢不學而能也車馬服禦賚予支費須損之又損寧朴勿華寧陋勿豪庫銀不可動假貸不可行何者輕用巳財卽輕用民之膏脂也不然於何出辦至於僕役盛裝從者如雲以爲气勢此今日富貴人陋習吾友愛民如子眾志成城何人不擁護如父母者無事綱紀之紛紛也

一戒緩慢吾友近日涵養气質甚見和平吾愛之重之然勿以怠緩爲和以放弛爲平如與人財也可與則朿與之不可則斷以無有買人物也用則卽給之價不用則卽還其物皆不可曠日畱難此𨿽小事易失人心餘如此者可類推之

一戒矜張我輩居官立志爲聖賢出政效帝王皆分內也無事矜張設我少有矜張之意必來諛誦之口來諛誦之口必有假此中我以射利亂政者矣且我善政異人卽不矜張人尙以矜張加之以致上司不快同僚嫉妬非小故也而況矜張好諛乎且作大事者量如滄海度如山嶽小善小勞沾沾自喜何以圖大

一戒近小人小人貢諛以中我射利或陽奉我或陰違我或假相契合以探我我愛其熟軟喜其伶俐比�夤緣及後遠之不能近之立禍可畏也且卽同官同輩無所覬覦於我者但系小人卽不樂人爲君子歡我以嬉笑引我以宴遊拉我以聲色必致我壞其心乃快於此不能壁立千仞終混泥塗

一戒小術至誠之道可格幽明此仁術正術也若詭道則但可用於兵旅至於家人父子朋友僕從吏卒民人一毫術譎不可用也此用之彼露之前用之後必難復之使人疑我備我壞事實多

一戒奇異孔子曰中庸不可能也仁心仁政至平至易卽至奇至變平地成天皆在其內若假鬼神好元虛說夢幻不惟無益且啟人疑致人輕甚不必也至於講六壬奇門南宮劍客皆殺身禍世塗炭生民之人也萬勿誤以爲正術而近之

一好學問兵農禮樂欲爲一事必涉其藩籬入其閫奧有法有略有謨有爲若但虛志而不實研臨事未有不爲田父之詒者

一貴閒暇庸人之閒暇怠也英雄之閒暇靜也善作事者常使精神余於事不使事余於精神苟好勝喜多以致忙亂事必有誤名將受損意思安閒如不欲戰古人所以稱殊絕也

一貴有恆吾友愛民之心吾敬之理政之才吾愛之再益以沈潛細密喜怒不形得失不驚有始有卒則生民之幸矣萬勿始敏而後怠萬勿始儉而後奢萬勿始小心而後放肆萬勿始虛受而後剛愎

附呈恕谷日譜數條

附呈恕谷日譜數條

待以恩者有過則責之使勿縱制以法者允服則寬之使不怨劉曄勸曹操取蜀操不從居七日操又問曄曰今巳小定未可擊也天下事變於呼吸如此狐疑遲鈍安有濟乎

作大事者勿喜而喜勿怒而怒勿有事而有事亞夫軍中夜驚堅臥不動有以也

禦馬之難也所向無空闊眞堪托死生安可得哉馬前軟也坐後以息之馬善驚也謹轡以防之人曰馬無跅弛而不知禦者之苦也用人如之

下之人忤我勿輕怒恐彼有冤或才可取也上之人獎我勿輕喜恐伊漫言或計相籠也

幸進者無功欲速者多躓矜長者易於見短好諛者必受其愚屠牛者不屑搏鼠搏鼠者必不能屠牛

用財有度爲善亦有度用財無度則費不可支爲善無度則壅不能行

智深勇沈知人知巳豪傑之善物也人不自知餘無可問者事𨿽易斷而必思事旣經思則必斷

聽言欲盡其底蘊故曰好問好察曰集思廣益若聞言而不詳質巳見若何人意若何可行可違如何措施漫然卽行以致錯誤或漫應之不行之則言而無益人將結舌與不聽言同

每日向晦燕息返勘巳行之事平旦未起酌量將行之事

○蔡世遠【字聞之號梁村福建漳浦人康熙己丑進士官至禮部侍郎贈尙書謚文勤有二希堂集】

循吏傳序

與鄭魚門書

△循吏傳序

親民之官以廉爲基以仁爲本引而近之欲其親格而禁之欲其嚴理之欲其明措之欲其簡慮民之不給也爲之課農桑訓節儉輕徭役廣積蓄遇有故則賑貸之又加詳焉慮民之不戢也爲之教孝弟惇睦婣懲誣黠息訟爭以事至者誨諭之又加詳焉根於中而不狥乎外者賢守令也結歡上官而不體下情者民之蠹也自恃無他而張弛不恊者誠不足識不充也視猶傳捨因爲利藪者本心旣失殃及其身者也

△與鄭魚門書

今之持論者皆曰外官惟縣令與學使最難供職世遠竊謂此二者爲最易夫縣令者朝行一政則夕及於民興政立教無耳目不周之處無中隔之患古人所謂得百里之地而君之也學使無刑名錢谷之繁惟以衡文勸學廣勵學官振飭士子爲職業艸偃風行比地方職守者尢易或又以爲是二者皆有掣肘之患不知所謂掣肘者多由於自掣非盡人掣之也夫布衣則古稱先自彊不懈人猶稱其嚴毅淸苦力行可畏況居官哉但气不可勝事不可激當謹確完養以合乎中耳謂見掣於人吾未之聞也

○李紱【字巨來號穆堂江西臨川人康熙己丑進士官至直隸總督禮部寺郎有穆堂初槀別槀】

與泰安各屬

△與泰安各屬

居官大戒第一蒙蔽蓋上下內外非蒙蔽無以行其姦欺也蒙蔽之在內者有官親家人蒙蔽之在外者有猾書蠹役內外勾連鬻情賣法則爲官者孤立無與而坐聽聲名之敗裂其亦危險矣哉獨是官受蒙蔽人以爲官之不明也不知蒙蔽之害中於不明者十之二三中於不勤者十之七八蓋人卽智識短淺而事事躬親則姦欺者不能盡售其術惟因循積壓怠玩廢弛則顯予人以作姦叢獘之地而欲人之不欺我也難矣迨乎旣受蒙蔽而後以察察之智勝之一人之智不足敵眾人之智而狡黠者或反得迎其私智而巧中之是皆治之賊也今欲力袪諸獘惟有一主於勤勤省閱而案牘之壓擱者少矣勤勾稽而出入之侵欺者遠矣鞫訊勤而情僞悉孰能亂我聰明決判勤而拘系釋誰得肆其魚肉且閭閻之所惡者訟師勤庶獄而雀鼠息爭訟師之伎倆無所試鄕裏之所苦者盜賊勤巡閱而萑苻遠迹盜賊之根蔓無所滋一勤而百事治何蒙蔽之足患乎至於勤之明效大驗昭人耳目而人不務於勤者則自有故蓋勤卽仁也無痌瘝在抱之隱必不能孳孳於民事而性情嗜好之與俱勤卽誠也無旦明對越之心必不能凜凜於官箴而飲食起處之弗遑然獨不思君上以職司責我統四境之農桑教化待治於官而爲官者因循浮沈莫之綜理其可以對君乎百姓以父母仰我合眾人之疾苦訟訴待命於庭而爲官者詩酒聲色莫之省顧其可以對民乎某與名寅好同舟泰汶其聰明各有優絀不能彊同其材力各有彊弱不能彊齊其學問各有淺深不能彊合各用所長事無不集惟所以對乎君民而力除其壅蔽者則非勤莫由某𨿽不敏竊願與各寅好共勉之

勤字是爲政要訣此篇竟委窮原說得詳盡當與政略捲勤職篇參看

○熊宏備【字勉庵江蘇淮安人有勉善堂格言】

居官格言

△居官格言

當官者以理事爲職無論事之巨細冗雜皆宜一一爲之處分若處得恰好便是進徳修業功夫

前輩教人居官廉不言貧勤不言勞愛民不言惠鋤彊不言威事上致敬不言屈巳禮賢下士不言忘勢庶於官箴無忝

居官之法盡心則無愧平心則無偏

催科不擾催科中撫字刑罰不差刑罰中教化

朝廷立法不可不嚴有司行法不可不恕不嚴則不足以禁天下之惡不恕則不足以通天下之情

法立貴乎必行立而不行適以啟下人之翫

今日居官受祿須思當日做秀才時又須思後日解官時思前則知足思後則知儉

封贈父祖易得也無使人唾罵父祖難得也恩蔭子孫易得也無使子孫流落伶仃難得也居官而思其難者則父祖之澤長子孫之祚遠矣

○王士俊【號犀川貴州平越人康熙辛丑進士官至河東總督有吏治學古編】

屏私

△屏私

革除情面道在正巳巳不正則人得而把持之亦得而覬覦之更得而訾議之故曰自勝者彊

○王植【號戅思直隸深澤人康熙辛丑進士官知縣有崇雅堂槀嘗試語等書】

二要

△二要

當官有二要一曰讀書不但開卷有益增人智識亦且一對書史與聖賢晤接心境淸明得自悟其過自堅其守是內省之資也一曰寡欲嗜欲旣寡精神自生是檢身之要儒修之實也

○沈起元【字子大號敬亭江蘇太倉人康熙辛丑進士官至光祿寺卿有敬亭集】

循吏約

△循吏約

分疆守土之官未有若知縣之於民至親而至切者也故易於見功亦難於稱職然才識之髙者不足恃下者不足慮惟視其心何如耳才有不同心無不同也識有不一心無不一也心者何一曰實心國家澄敍官方吏治章程纖悉具備特患視爲具文故事苟可以塞上司之責免功令之罰便爲了事巧於趨避競尙浮華則𨿽有良法美意都成虛設於地方毫無補益苟能將士習民風獄訟賦役水利盜賊諸事凡一切令甲之所垂憲檄之所飭民生之所系國計之所關一一實心整理如飲食衣服之切巳饑必求飽寒必求暖不因上臺督責而粉飾不因同列異同而依違一民未安一事未究寢食不敢寧也焦勞不敢卹也由是則才髙者尋理必細操持必堅更無難事足以沮我何患政之不立𨿽才識稍下而心之所至識自開明才自展拓於境內必日有起色矣二曰虛心夫心本靈明不虛則蔽有欲念則不虛好利好名皆欲念也有成見則不虛務嚴務寬皆成見也心旣不虛於是是非非之衡不能定情僞之隱不能燭動而輒誤無所適從要皆蔽之爲患也惟徹其所蔽使好利好名之念無所介於其中不計祿位之得失不問俗情之毀譽則事之是非民之情僞自無遁形事至而應就事論事不以姑息市恩不以執泥行法成見一空漸歸無我有過卽攺何妨捨巳從人有善不矜當覺彼長我短虛則能受虛則生明豈獨居官之切務實亦治心之要訣矣顧心之所以不能實�透得本原之論俗吏見之恐望望然法也與不能虛者其病根又有二一在不知其苦蓋勞心之苦甚於勞力不獨牧令爲然而牧令尢甚自設官分職以來固以極勞苦之事責之而非以爲我逸樂之具矣今試以一身爲一家之主仰事俯畜胥責之一人卽數口之家無不以爲苦者況牧令地大者數十萬戶邑小者數萬戶其數萬戶與數十萬戶之身家羣責之牧令之一身而尙得以爲我逸樂之具耶自世教之衰徒知以仕進爲榮寵得一美官親友握手相賀而爲官者亦自以爲得不念其苦也比者朝廷淸明綱紀整肅貪黷恣睢之行無復敢試亦旣知飲冰茹蘗之況矣夫飲冰茹蘗之況苦況也而猶未知苦乃其職也不盡其苦不安於苦則苟可以偸安可以逸欲怠气卽乘而又安能實心與虛心哉故必知苦乃盡其職我盡其苦而民乃得樂我安其苦而心乃曰休自必孳孳亹亹夙夜不遑甘入於苦之中而職無不盡矣一在不知其重夫億兆蕓生不知其幾而居官者千百中一二一命之士皆上天之所厚也天心愛民而付之君以治斯民又以不能獨治而分任之百職試觀今日自牧令而上惟大學士總六部之政務自大學士而下亦惟牧令總六部之根基是豈惟潔巳奉公卽爲臣職之修有一事未盡理一物未得所便非君上命我之意卽非上天生我之意誠念及此而精神奮勵卽才識由是而凝練矣知斯二者自能實心行事虛心自考而肯苟且從事乎

○陳宏謀【見保甲書卷三】

申飭官箴檄﹝十則錄七﹞

手札節要

△申飭官箴檄﹝十則錄七﹞

朝廷設官原以爲民官必愛民乃爲盡職故府州縣官皆以知爲名又名之曰地方官謂地方之事府州縣當無所不知也百姓稱官曰父母自稱曰子民謂民間苦樂府州縣當無不關切如一家也屢奉上諭令惠愛生民力行教養聖訓煌煌至明至切近又奉旨準部議覆條奏行令地方官徧歷鄕邨體驗興舉飭禁事宜有無成效無非欲地方官周知民事之意本都院因部文內所載應興應革事宜𨿽大端不外乎此而各省風土物宜不同奉行難以拘泥巳就陜省情形條列利獘徧布曉諭一則使小民知官司之政令有所遵從一則使官司知民間之利獘有所措手惟是巡訪𨿽在臨時而籌劃端在平日官衙之內未曾有一番講求下鄕之時必不能有一番措置徒然遊目四鄕究竟仍無實際本都院每見屬員常切切以此勸勉而屬員眾多接見時少亦難領悉今酌定十條合行通飭仰司官吏卽便遵照轉行各屬移知臬司各道實力遵行府州並移丞倅一體遵照

一曰存實心心爲一身主宰萬事根苗有心有餘而力不逮者未有無此心而能爲此事者也司牧之官先辦得一點不容巳於斯民之心乃能隨時體察爲民造福如興一利也惟恐不利於是眞有不容已於斯民之心者乃能如比推�曲盡民惟恐利民不久更惟恐利少而害多除一獘也惟恐害之不去惟恐此時無害而將來有害更惟恐一害未去別害又生徹始徹終有一番籌劃防微杜漸有一番布置不如此則心有不安果能如此於民有益卽於巳有累亦所不惜有此實心而才情不逮亦必隨其分量有所成就若無此實心視民間苦樂漠不關心𨿽有才智徒工粉飾爭趨巧便𨿽有良法亦不能行古云如保赤子心誠求之又云處官事如家事皆實心之謂也每事止圖可以回復上官不顧可對士民與否者皆不實心之故也願各屬每日之內常切提撕隨事檢點果能有此一點爲民實心然後可以商量興利除獘之事

一曰堅操持功令森嚴耳目昭著稍知自愛亦自有所畏而不敢爲然義利關頭未能看破苟得念慮難遽掃除或蹤迹詭祕而冀人之不覺或借端巧取而以爲有說之辭如徵銀多捉短封收米措勒尖收買谷則短價浮量借谷則平出尖入以及勒借鋪戶累甲民私收禮物投拜門生或捐監有使費紳衿有交結喜慶令節暗受饋遺日用柴薪短髮價值但有一事卽思染指不思養廉當俸之外絕少無礙之錢糧昏夜暗室之中焉有不知之財物卽或一時瞞過而心中有欲剖斷必不公平措置必多乘戾言動必不光明暗地必多怨咨事後難逃指摘究竟所得無多而同宮掣肘書役穿鼻衿棍挾制家人招搖聲名一玷後悔無窮矣故必掃除欲念堅固操持然後可以正巳可以正人可以興利可以除獘也

一曰耐煩勞一郡一邑何事不待理於我何人不仰望於我每日所事非關百姓身家性命卽關地方風俗人心其中情僞百出疑難多端小心翼翼猶恐有悞豈可有厭煩之心惟日孜孜猶�式璟�語語有��然能有鮮矣恐不及豈可有憚勞之心故人謂居官則可免煩勞不知正惟居官則不能不煩勞亦不敢不煩勞也看案而耐煩勞則原委透明審事而耐煩勞則虛實可辧立讞而耐煩勞則供看明切檢驗而耐煩勞則屍傷明確後來案無疑竇鞫囚而耐煩勞則反復研訊不事刑求眞情可得批詞而耐煩勞則批斷切中小民不致守候再告稟復而耐煩勞則確切對鍼不致答非所問踏勘而耐煩勞則界址分明堂審更有把握僉票而耐煩勞則票內字句輕重名目多寡俱有斟酌胥役不能朦混而裏民免無端之驚擾絕意外之株連耐煩勞以興利則利𨿽難而必可興耐煩勞以除害則害𨿽大而必可去固有官司耐一時之煩勞而四境受無窮之福澤卽有官司厭一時之煩勞而百姓受無窮之擾累者矣況事𨿽極煩雜自有端緒能耐煩勞則心與事習理得心安久之將有不煩而得不勞而理之效近見各屬明知事之可爲職之當爲而或畏其難或以爲迂或陽奉而陰違或始勤而終怠卽如日行案件亦有潦艸塞責得過且過甚至上司公文並不全看頒發條款並未細閱偶遇叩問驚愕失措茫然不知皆坐不耐煩勞之病苟非充類至盡不能自祛痼習故以此爲諸君朂

一曰戒揣摩人有本心事有定理當時不免浮言事後豈無公論無如仕途惡習不講實在是非惟以私心摹擬卽如舉一人也不以其政迹過人而以爲因某事爲上臺偏喜也不然則某人吹拂也劾一人也不以爲奉職無狀而以爲因某事觸上臺之忌也不然則某人中傷也豈上臺全無公是公非而祗有偏好偏惡耶全以私心揣測上司一倡百和而激揚之公泯勸戒之意不昭矣至於辦理案件一有私意揣摩必至是非混淆輕重倒置何以彰法紀而服人心況有揣摩之心便工迎合之計奔競鉆營無所不至其有關於吏治風俗人品心術殊非淺鮮所願各屬蒞民理事本心而推循理而行自守以正相勉以公論人則平心而察在巳則自反而思毋囿於積習毋惑於浮言去一分揣摩卽擴充一分天良卽存一分公道爲自巳展布事業爲地方維持風教卽爲朝廷推廣徳意矣

一曰禁擾累居官而有意擾民累民𨿽愚不至此但鄕民至愚地方甚廣姦胥猾吏地方姦徒情僞百出稍有舉動便可藉端擾地方官須時時在意時時畱心累故無論官政煩苛卽良法美意而體察未到擾累不淺無論奉行錯謬卽遵奉力行而防閒未周亦足擾累如應速而遲則有守候之苦應遲而速則又有逼廹之�取結造冊需索生焉傳諭問話詐嚇生焉卽不耗費銀錢而廢時失業民巳苦之卽不受刑坐罪而耽驚受怕民巳苦之本人之拘系此擾累也無干之株連亦擾累也至於官衙借用對像𨿽云給還而取送無非民力守候更爲失時況未必全還也買賣對像𨿽云給價而多寡不能相值遲早不能如期況未必給價也加以僉差出票展轉守催則酒食使費更在應付對像之外矣卽如州縣因公下鄕巡歷鄕邨原以爲民倘或候迎送或事鋪設或備供應或供馬艸或平道路均屬擾累卽或不須伺候不肯苛求亦宜不時檢點以防里甲指派或自巳絲毫不擾而隨帶人役亦須防其暗地需索有一於此決不姑容總之州縣乃親民之官下鄕乃親民之時非立威之時止宜拜跪坐立之有禮不在儀從供帳之可觀𨿽無擾民累民之事須時存惟恐擾民累民之心周曆一鄕可使鄕民羣聚樂觀毋使鄕民愁苦相對必使民幸其復來不可使民憂其再至乃爲美舉

一曰絕回護官司治事原宜愼重於先乃不至翻覆於後但事理無窮物情變幻初時見聞或依於一偏或事多不暇致詳及至推行不去巳知錯誤又難拘執故見惟有及早回頭據實攺正庶幾理得心安更見虛懷遠識卽或有千例議而攺過不吝事得其平上可以見上司下有以對士民所謂公可服人也無如官場陋習樂於見長不樂於見短喜順惡逆明知前此未妥或以愚民可以計誘勢廹或恃才長可以彌縫牽合安心不肯攺悔抵口不敢認錯前此錯誤猶云無心之過後此回護巳成有心之惡小事回護必至釀成大案小過不攺必至積爲大惡自巳喪其本心地方受其實禍有時破百姓之身家性命供爲官者一時之遷就種種罪孽無不因回護而起況此習不攺不止回護自巳也以小人之腹度君子之心則爲經手之上司回護羅案外無干之人解局中難解之結則爲承辦之同官回護以莫須有之裝點加平民不可解之冤累則更爲詐贓誣拿之書役回護方且恃爲周旋巧計一時目爲幹辦能員殊不知聖明在上功令森嚴欺人適以欺巳自作還宜自受明干國憲陰遭天譴往往而是善乎諸葛孔明云違覆而得中猶棄敝蹻而得珠玉諸君當熟復此言增一分虛公之心卽少一分回護之念始而難終而易造過在此造福亦在此矣

一曰息忿怒臨民之官平心靜气猶恐下情難悉處置失當一有怒意堂上官之气先不能平焉能平階下之不平再加以忿怒忿怒時但想二想是自家喫芳自家作孽便�解冰消矣則偏向偏惡非刑逼辱何求不得𨿽有眞冤實情申訴難入不但事失其平破家喪命皆不可知迨至事後气平𨿽知民冤而獄讞巳定悔亦無及若夫乘官怒而陰肆其毒激官怒而倒持其柄則又胥役慣技固惟恐官之不忿不怒也每見官司逞一時之怒小民抱終身之冤官亦造無邊之孽者矣世俗謂堂上一呼階下百諾似居官易於生怒又若可以怒者殊不知惟居官獨不可怒更不敢怒𨿽遇可怒可忿之人尢不忘可哀可矜之念呂氏云當官者先以暴怒爲戒事有不可當詳處之必無不中若先暴怒只能自害豈能害人此爲篤論惟時時懲忿戒怒如水之止如衡之平能息一分忿怒卽昭一分平允以此臨民庶幾無過

以上各條各屬不時省察卽事返觀所指病痛有則亟攺無則加勉明敏者持以小心遲鈍者勤以補拙始或有所苦難行之旣久理得心安何等樂易不此之務縱有長才不過粉飾於民生何益於自巳何益自此以後本院卽此考察各屬之從違以定賢否勿作一場話說也

塗文鈞曰曲而中微而臧如寫家書如老農道種植法稱心而談都忘其爲案牘語也承祚之稱葛侯謂其聲教遺言皆足經事綜物可以知其人之意理吾於文公亦云

△手札節要

吾輩居官當事事從民生起見計久遠不計目前尙實事不尙虛文方不負朝廷爲民設官之意至於緩急輕重隨宜變通則又當虛心審度以求其中平气遇物以協於眾然後事克有濟【寄孫雋書】

以官場爲利藪惟計出息多寡不問民生休戚惟求上司刮目看顧不問自巳能否盡職此官場人鬼關頭來字覷破及此且有夷然不屑之意卽此便見立志從玆奮勉所進正不可量至於物力艱難世情變幻見過則易見功則難又須自巳立定腳根從難苦中做去語云儉可養廉又云惟忍乃克有濟不儉必不能淸寧耐而持重非隱忍而恝置也勉之【寄葛其恕書】

仕途順逆百凡皆有定數祇能盡其在我自求無愧不必尢人亦不可尢人也平心而論𨿽或事出意外亦必所處不善有以招之返觀內照其理自見其气自平【寄王文鼎書】

吾輩居官不擇地不擇官惟就可以盡心措手之處埋頭做去此外升沈遲速均非所知淡於仕進切幹措施寧靜致遠義取諸此彼連歲遷擢者每歷一官不及察民生之休戚更不暇辧地方之境界又復遷去他人羨其赫赫而循名責實反躬內問匆匆虛度不堪回首者不知凡幾矣【寄楊秋水應琚書】

地方𨿽云簡僻然一處有一處風俗一處有一處利獘隨處籌劃方爲盡心於民幸毋以事不到前卽謂無事可辦也【寄內弟楊晦叔聲顯書】

竹邑介在萬山地闊人稀淸寂可想然朝廷之設此官以爲民也吾輩之有事於此官亦爲可以及民也就所管之土地人民爲之整頓經理行其有利於民者去其有害於民者況地僻事少則案牘應酬可以不致紛擾土廣民貧則休養化誨可以有所措手捐官場無益之俗套與紛煩之俗念專一勤懇爲此地圖永久之計就目下而論淸苦寂寞中有許多滋味有許多樂趣異日事有就縮遺惠在人更覺不虛此行不負此官所得多矣歷考前輩名臣盛名偉望率多起於淸苦艱難人所畏避不居之地其事業實基於此而得力亦在於此【寄常靑嶽書】

親民之令一身之喜怒勞逸均關百姓身家苦樂況當劇要煩雜之區尢易生厭煩苟安之計一切平心靜气以心入之以身先之不辭勞苦不厭煩瑣縱極煩難必易就理【寄黃徳培元基書】

地方官勤政秉公體民心以巳心籌民事如家事官有平政理訟之實功民自收移風易俗之實效教養出其中化導亦出其中【寄熊繹祖書】

教士惠民懲惡安良之大政任勞任怨勢所不免有初行或難而久之乃覺相信者若初行旣覺欣感則久之更易浹洽【寄劉合章新翰書】

在官在民物力艱難均屬一體少一分繁文卽增一分實事禁無益之酬應省太甚之浮靡於黜浮返朴之中自著移風易俗之效【寄鍾聞軒書】

地方官視民事全無關切之意故𨿽有良法美意多不能行勉彊行之亦見其害不見其利益信有治人無治法之非虛語也然所謂治人才調猶次其最要者此一點不容巳於斯民之心有此心則才之大小可以隨事見功不則𨿽有長才亦足爲害又況無才也【寄王后村書】

向聞楚風刁悍今歷其境似不盡然釜底抽薪消於未然懲於巳犯其責仍在上而不在下竊謂祗求天下有良心之官不怕無良心之百姓也【寄雷翠亭書】

湖南風俗素稱刁悍年來訟牘日減刁徒斂迹自是執法明允訟無畱牘之效上下孚信可以想見至於上臺凡有興舉下吏勉彊粉飾全無實際反多擾累久爲官場必有之積習所見誠是然當此生齒日繁生計日蹙凡可以有資衣食者自當切爲計及其間驟然獲利者民自爭先爲之何俟於官其一時不能有利小民力薄計短難於興舉須官爲導引官爲籌劃者亦自不少預存一必行之見彊官民以必行此好事喜功固屬不可而竟視世間無可爲之事亦未免因噎廢食惟相其地土所宜行之有漸相宜者爲之不宜者聽之旣不苦以所難亦不至於擾累也天下凡百事體有一利必有一獘決無百利而無一獘之事始事或難觀成則易決無甫行而卽易成之事朱子所以有七分利三分害或利久而害暫卽當行之三分利而七分害或害久而利暫則不當行之之說呂新吾有毋執偶然之獘而訾常然之法毋騖偶然之利而貽經久之害之說也【寄周人驥書】

守令當知民之父母四字所以爲父母者無他曰誠而巳矣艸野政之精粗巨�行政之本未先後此己道盡無餘寓軍政二語尢三代後之政要之饑寒困窮皆吾子之嗷嗷待哺也欲使之各遂其生豈必家賜而人益惟在保全其脂膏寬卹其物力勸農桑樹藝畜牧導養其山林川澤之利制節其凶丰奢儉積貯貿遷之宜寓軍政於保甲之中行撫字於催科之內然後其民可得而教也教善良之民如克家子焉則從而咨嗟樂道之撫摩獎勸以益篤其爲善之心教頑惡之民如不肖子焉多方誘掖創懲至於厲聲震色涕泣笞捶必欲其遷善遠罪而後巳自非木石鳥獸豈有不可訓化之民洵如是也誠於養民而民得其養誠於教民而民率其教鋤彊暴以安寡弱革澆漓而歸忠厚風可移俗可易乃無愧爲父母矣教養者守令之實政也誠於教誠於養者以實心行實政也人不實心皆私欲間之私則不公欲則不潔而教養之政爲虛文是以上官掣其肘僚屬撓其權胥吏穿其鼻豪彊拊其背若公而無私潔巳而無欲則數者皆無之矣故居官以廉爲稱首

居官不要錢鬼神猶畏之況人乎淸而勿刻廉而不矯斯爲善矣廉之本在儉澹泊可甘浮費自省吾未見豪奢而能廉者也

○陳慶門【陜西盩厔人雍正癸卯進士官至綏定府知府見切問齋文鈔】

仕學一貫錄

△仕學一貫錄

世上原無好做之官𨿽抱關之吏亦須夜行早起方爲稱職才說做好官便非做好官之人士子平日讀書博得一第居四民之上自謂朝廷倚重生民利賴熟知日日行害人事件件行折福事時時做違心違理事反在人前揚揚得意略無愧色豈復有廉恥哉故人以得官爲可喜我正以得官爲可懼也

天非私富一人原以眾貧者相托也非私貴一人實以眾賤者相托也在貧賤者自巳血汗自巳消受天之鑑察也常寬若富貴之人髙爵厚祿萬民血汗一人消受天之督過也常嚴天心不遠以民爲心者也撫民卽所以奉天也每嘆居官之人事上則俯首鞠躬臨民則逞志作威或則厚斂或則酷刑或則苦役賤之如犬馬刈之如艸芥詎知禍民者天必禍之乎忠恕違道不遠捨此六字未有能合人情得天理者也

當官處事常思有恩以及人而以方便爲主卽如一催科也其勢萬不能免但就其間求其所以省民力者不使騷擾重爲民害則所全巳多一聽訟也準之以人情物理出之以靜气平心不事煆煉羅織而人心各得其平至於卹災捍患移風易俗當顚困欲斃之時而起諸溝壑予以生全尢不若先事區處不致顚頓危急之爲妙也當越禮犯法之日而嚴刑峻法重懲示警尢不如止惡未萌不至用刑而俗美民安之爲愈也

州縣親民之官非特貪酷足爲民害卽拘謹之流未嘗不潔淸自好而闇昧不明優柔不斷識不足以剔獘力不足以懲姦彼𨿽不�建韶曰廉而無�不若������未免過火�貪之一字斷斷�不得貪利貪功貪名皆有必者爲之幹以濟貪害民害國無所不至何若廉而無能者猶可�安靜無事之區𨿽無逃亦無害乎貪有代之而吸民膏者彼𨿽不酷有代之而戕民命者其與貪酷害民無異且百爲叢脞諸務廢弛或反不若貪酷者流猶能理煩而治劇所謂廉而無能不若貪而有幹古之人誠有慨乎其言之也

爲政說寬說嚴皆迹也莫如切實講理理者人心自有之天也發一言施一事以我心之天感孚乎人心共有之天非言人所不能言實言人所必欲言也非行人所不能行實行人所必欲行也寬之可爲杜母嚴之可爲召父寬嚴之迹悉化以此大畏民志所謂不賞而勸不怒而威也

古人謂太上化民以徳其次莫如猛是說也非謂猛愈於寬猛以濟寬適所以成其寬也緣民愚無知彼見上之寬則玩心生後又從而刑之則怨毒起矣爲民上者視事之初卽嚴加整飭吏役士民苟有過犯毫不假借見之明行之果人心震動恪恭各懷一不敢慢易不敢欺蔽之心如此則呼應旣靈法在難犯而處心積慮卻時時欲與民休息事事爲愚頑鑑原準情度理足以快人聽聞卽盡法處之身受者不敢怨若其始不振後卽整頓徒招怨耳

塗文鈞曰字字抓得著癢處

○袁守定【字易齋江西丰城人雍正庚戌進士官至禮部祠祭司主事有圖民錄等書】

居官通義

△居官通義

效忠乃臣子常分非必左右明廷始可披胸見窾藐玆小臣君門萬里𨿽素孕血誠傾瀝無所祗竭力爲民卽是效忠也【爲民卽是效忠】

捲阿之七章曰媚於天子八章曰媚於庶人人皆知天子當媚不知庶人亦當媚也不知媚庶人卽所以媚天子也蓋能盡媚民之道則民悅民悅則久安長治所效於天子者多矣人臣輸忠孰大於是【�於庶人】

子言忠信篤敬至參前倚衡始行大易中孚一卦𨿽豚魚可格凡蒞一方果實心實政其下自有風動之效所謂至誠而不動者未之有也若有一毫粉飾則百姓斷不可欺所謂不誠未有能動者也官之性情心術百姓無不知之洞然無所蔽隔居是職者烏可不誠【誠】

孔子曰古之爲政愛人爲大不能愛人不能有其身孟子曰愛人者人恆愛之夫能愛人則人愛之而身安矣不能愛人則人怨而傷之者至矣然則愛人者非特人蒙其澤亦所以自愛也不愛人者非特人受其病多見其不自愛也【愛人爲大】

劉寬爲南陽守視民如子召信臣爲上蔡長視民如赤子鍾離意爲堂邑令撫循百姓如視赤子人情之愛子也無所不至三公視民如子則愛之無不用其極宜乎民之愛之若父母矣陽城爲道州刺史治民如治家杜慧度爲交州刺史爲政纖密有如治家王�爲汲郡守撫百姓如家耕桑樹藝屋宇阡陌莫不躬自教示人情之爲家謀也無所不至三公治民如家則謀之無不曲盡宜乎民之從之若家長矣【視民如子治民如家】

趙簡子使尹鐸爲晉陽令將行請曰爲繭絲乎爲保障乎簡子曰保障哉夫爲保障者爲民作主愚者覺之弱者扶之屈者伸之危者援之闕者完之隱然爲一方保障使一方之人皆有所恃以無恐豈特如理絲者但務治之而巳哉【保障】

凡待人寬一步則感急一步則怨凡行政寬一步則辦急一步則蹶凡斷訟案寬一步則易結深求一步則難結【寬】

人不必多才祗寬和則民受其福人𨿽多才祗躁急則民受其害西門豹性急乃佩韋以自緩人必變化气質乃可臨民【變化气質】

寬則得眾此語徹上徹下如寬貸一人身受者固感不知旁觀者何以亦感也苛責一人身受者固怨不知旁觀者何以亦怨也史稱丙吉寬大惟寬故大也楊邠苛細惟苛故細也州縣𨿽微柰何不務其大而務其細哉【寬則得眾】

書曰臨下以簡夫子稱子桑伯子亦曰可也簡蓋簡則便民而可行反是而務爲煩碎則民擾而吏亦病鮮克治矣唐陸象先歷任方鎭明於治體嘗曰天下本無事庸人擾之爲煩耳第澄其源何憂不簡眞達論也【簡】

歐陽文忠歷數郡不見治迹不求聲譽寬簡而不擾故所至民便之或問爲政寬簡而事不弛廢何也公曰以縱爲寬以略爲簡則政事弛廢而民亦受其獘吾所謂寬者不爲苛急簡者不爲煩碎耳此寬簡之的義守經訓者所當知【寬簡的義】

安靜是爲治之本能安靜則民受其福且足以有爲不安靜則民受其害亦不足以有爲匪惟不足有爲且不勝其擾矣襄城令劉方爲治不煩詔書稱之李兌出知杭州上書安民二字賜之宋子京知成都陛辭日面請聖訓上曰鎭靜皆識爲治之體者也【安靜】

當官須省事省事者不矜明察不事深求遇事之來直尋常視之其可巳者巳之案牘不煩以養無事之福此眞才吏也若視爲不才誤矣當官毋滋事滋事者好矜明察好事深求遇事之來每作意求之其可巳者不巳案牘必煩大爲斯民之累此眞不才吏也若視爲才又誤矣【須省事毋滋事】

李孝基所治郡邑𨿽甚劇至午卽卻掃隱幾庭無人迹有問者曰吾治無他省事而巳顧顗之江秉之先後爲山陰令山陰戶繁訟熾海內劇邑官是地者晝夜矻矻事猶殷積二公禦繁以簡常得無事所以然者由得省事訣也然亦省其繁苛可省者耳豈一切置之不理乎【得省事訣】

煩擾之病有數端條教煩則惑民聽徵索煩則傷民財興作煩則勞民力攺革煩則驅民以所不習政事煩則彊民以所難堪官多一事民多一擾民擾則怨讟必興知其爲擾而後從而巳之民巳病矣【煩擾之病】

當官不可察察爲明察察爲明必多造事端下不能受而巳亦爲累老氏所謂其政察察其民��列氏所謂察見淵中魚不祥皆是也夫大明者必有所不照日月至明不入人奧窔而照其私長民者但屏私智小慧而不用而下之所得巳多矣所以爲大明也【勿察察爲明】

良吏有二才气開張遇事能斷智足以集事此能吏也朴茂龐厚安靜若無能每事欲置斯民於無事之地此福吏也福吏爲上能吏次之以能吏之效在事功福吏之效在元气也王新城尙書謂忠厚惇大培養元气最關治體世皆重能吏而不知重福吏何也【福吏爲上能吏次之】

周公曰不簡不易民不能近平易近民民必歸之蓋必至平至易俾民可近而後民得以盡其情上得民情而後可言治理也故朱子揭出平易近民四字謂爲治之本端在是也【平易近人】

官自有體世謂之官體或以養尊自貴爲立體不知其轉失體也吾所爲體則不然謙謙其度抑抑其儀油然可親藹然可樂蓋州縣爲民父母父母之於子自無色相體岸之可求斯爲眞得體矣其實只是平易近人耳【官體】

謙是行巳第一務而居官尢不可忽不特接紳士當謙𨿽接齊民亦當謙也易曰以貴下賤大得民也又曰自上下下其道大光本貴也而降巳以下賤本上也而降巳以下下乃至民心太悅而在我之道亦大光顯所謂謙尊而光是也一行作吏竊國家之威靈僩然自肆於民上髙巳迕物其坐也尸居其行也走肉亦甚可羞矣【謙】

臨政須善思熟思則有得無失不熟思則有得有失傳所謂政如農功日夜思之是也呂文淸曰嘗見前輩作州縣或獄官遇事難決必沈思靜慮累日忽然若有得者則是非判矣官之所判民命系焉其可忽乎哉【臨政須善思】

呂文淸曰書曰必有忍其乃有濟少陵詩曰忍過事堪喜諺曰忍字敵災星忍之一宇眾妙之門當官處事尢是先務若淸愼勤之外更行一忍何事不辧此文淸官箴中語也凡入仕途如身陷陣前後左右無非鋒刃相向凡上官之陵轢同官之侵侮屬吏之譎慢百姓之唐突勢所必有祗能忍便了一切若不忍悁悁之忿必召滔天之災張子房生平得力彊忍於不可忍者而彊忍之則無事矣【忍】

凡營錢者傷故錢字之義金旁加戈殖貨者賤故賤字之義以戈爭貝錢與貝非吉祥可貴之物也傳曰匹夫無罪懷璧其罪又曰象有齒以焚其身人柰何以官爲利貴此不祥之物以亡其身哉【懷璧其罪】

宋子罕以不貪爲寶不貪何以爲寶也蓋貪則狼藉之聲甚於糞穢禍害之加甚於戈戟防慮之切甚於盜賊其旣露也平日之所親信所用以介事媒錢之人皆吾讎對矣身敗名裂心勞日拙君子悲之不貪則反是其爲寶也不旣多乎【不貪爲寶】

在官不可偶有所好但示人以所好病卽緣所好而入盆花幅艸皆足爲累明施邦曜爲福建左布政使有饋之朱墨竹者家人請受之邦曜曰不可我受之彼卽得乘間以嘗我我則示之以可欲之門矣當路而開可欲之門則投之者眾爲累不誠大哉【有所好卽受�】

人之愛身必甚於愛賄而往往以賄易身何也大都以爲行事密人不知也不知今夕受賄明日則喧傳合衙矣再明日則喧傳道路矣詩曰鼓鐘於宮聲間於外【鼓鐘於宮聲間於外】

在宮必崇儉必咬得菜根斷乃可行其志若妄費則用不支將不免濫取矣李若谷爲長社令日懸百錢於壁用盡卽止吳隱之爲廣州刺史常食不過菜及幹魚蒲克仁知泰和縣經旬不知肉味王琎爲寧波太守自奉儉約嘗見魚肉兼饌撤而土之世號埋羹太守此等髙風儉徳百世下咀之猶有餘味【儉】

人官一方則受一方之寄必爲民出力自彊不巳而後不爲民病若好逸懷安案牘冗塌則宅門以外守候而待命者不知凡幾矣張子韶僉書鎭軍判官嘗書壁曰此身苟一日之間百姓罹無涯之苦竊謂一刻偸安百姓受一刻之累何待一日也【勤】

居官訟獄煩簿書煩酬應煩當之如集蝟理之如刈可謂應接不暇矣居是職者無他謬巧祗耐煩便了一切若案牘不耐煩則不能詳閱而姦吏得乘其惰矣詞訟不耐煩則不能詳鞫而姦民得售其欺矣接人不耐煩則詞色必簡率而瞻望者索然無餘趣矣事上不耐煩則禮意不周到而芥蒂者紛然尋釁端矣論語曰君子無眾寡無小大無敢慢其耐煩之謂乎【耐煩】

凡人初到官每自振作發奮有爲久則漸漸荒惰傳所謂官怠於有成病加於小愈也【官怠於有成】

疲是居官大病所謂疲者如疲馬然策之不動也然疲生於挨朱子所謂挨得過時且過是也須知今日之事待辦明日明日亦辦也等辦也其我貸乎吾之心力費於今日今日固費也今日靳而不用而費於明日明日亦費也等費也能自逸乎然則𨿽挨何益哉益滋事矣【勿挨事】

王萬知臺州終日坐廳事事至立斷吏無所售往往攺業散去陳仲微知崇陽縣寢食公署旁日與父老樵豎相接下情畢達吏無所措手凡爲吏但能長坐廳事或二堂危坐洞開諸門使無障蔽遇民來訴卽喚問之則民免守候吏不爲姦而民受其賜矣官欲出而不欲藏藏則未有不病民者也【官欲出不欲藏】

長民者必有包荒之量禮貌詞令豈可責之蚩蚩之民凡箕踞無禮語言唐突所在皆有但若未嘗見未嘗聞也而過之則無事矣若怒其不順而鞭撲之是結民之仇也是示巳之不廣也愈自失矣【包荒】

盤庚之詰曰罔不惟民之承又曰恭承民命祖巳之訓曰王司敬民古明王哲臣莫不惟民之是敬也俗吏慢視之過矣舜之告禹曰可畏非民召公之告成王曰用顧畏於民碞周公作酒誥曰廸畏天顯小民古明王哲臣莫不以民爲可畏也俗吏易視之過矣【敬民畏民】

記曰民閉於人而有鄙心可敬不可慢夫民蔽於人欲之私而有鄙陋之心此宜可慢矣而經言毋慢更當敬之不可因其鄙陋無知而不用吾敬也其睢盱齷齪日在吾前者無非可敬之人也其有不幸而麗於刑書者彼自麗之吾非敢慢之也罪人且不可慢況平民乎有鄙心者且當敬況有良心者乎【民有鄙心可敬不可慢】

當官無他術祗務合人情事之順民情者可行咈民情者不可行也管子曰政之所存在順民心政之所廢在逆民心唐質肅曰自古欲治之主非求絕世之術在順人情而巳是治天下亦操是道況一方乎【順人情】

凡地方行一事必博采輿論輿論可則可行輿論不可則不可行若咈眾獨斷則民必違犯而事終柅矣坊記所謂上酌民言則下天上施上不酌民言則犯也【采輿論】

宋紹興間以黃山谷所書戒石銘頒於州縣令刻石文曰爾俸爾祿民膏民脂下民易虐上天難欺後二語卽蜀孟昶所頒官箴中語也曩在會同其石猶歸然立於署後每摩挲讀之不禁淚下安敢以一日之長結怨於民以獲罪於天也【戒石銘】

官必好惡同民凡百姓所利官亦曰利所利卽未就而民生感若曰吾安知其爲民利也則拂民情矣百姓所苦官亦曰苦所苦𨿽未去而民不怨若曰此猶不足爲民苦也則駭民聽矣唐崔蕘爲陜州觀察使民訴旱蕘指庭前樹曰此尙有葉何旱之有杖之民怒逐之蕘走渴求飲民以溺飲之綱目大書陜民作亂逐觀察使崔蕘所以誅民也而於分注詳載致亂之由垂戒後世之意至深切矣【同好惡】

古人燮理陰陽之道非有他也平其政而巳斟酌庶政無少軒輊自然陰陽不愆水旱不作書言阿衡詩言秉鈞皆所以持其平也匪惟政府州縣亦然正巳無僞處事周詳允求庶務之中深契萬姓之隱自能感召天和嘉祥滋至是爲一邑亦有燮理之術毋自菲薄也【爲一邑亦有燮理之術】

孔子曰槪者平量者也吏者平法者也又曰臨官莫如平凡臨政處事祗能持平便爲稱職祇遇有不平便爲溺職大學不言治天下而言平天下惟平可以治天下也漢宣帝詔曰與我共天下者惟良二千石乎政平訟理也亦惟平而後可以共天下也【臨官莫如平】

王雍爲相州刺史魏主戒之曰作牧之道亦易亦難其身正不令而行故易其身不正𨿽令不從故難夫身者民所望以爲從違者也嗜欲之壑欲民不爭處詐之府欲民從忠𨿽令之民其從我乎且竊竊議之矣書曰違上所令從厥攸好記口不徒其所令從其所好呂氏所謂如璽印塗董子所謂如金在鎔胥是道也【正身爲治民本】

言動不可不愼一言乖錯一動輕浮至細也而傳而播之必甚於所言所動嘗見一長官乘肩輿稍欹一時競傳曰帽子歪戴轎子歪坐又見一長官在肩輿中偶閉目一時競傳曰善渴睡由長夜之飲凡流言之起必有其端居官者爲眾人耳目所屬𨿽細必謹恐爲其端也【言動不可不愼】

當官須戰兢惕厲時時堤防恐陷刑网方可免於罪悔若以是爲得意之場可樂之地矜情放气以爲之而罔識顧畏將入於畏途不能自脫矣書曰居寵思危罔不惟畏弗畏入畏論語君子懷刑嗚呼可畏哉【戰兢惕厲】

漢書謂董仲舒公孫宏兒寬三人皆儒者通於世務明習文法以經術潤飾吏事宋史謂宋取士兼習律令故儒者以經術潤飾吏事能舉其官土人旣學古通經又明習吏道於事迎刃而解所至未有不治以任郡縣之職可告無忝矣【以經術潤飾吏事】

凡處劇職當大事必有閒閒冷冷之度從容詳序之意事治而不以巳與之乃眞能治事者也若倉皇惟恐後事詞气舉止俱失常度事𨿽治非大器也劉眞當居官無官官之事處事無事事之心鄒志完𨿽遇冗劇事處之優遊常若無事固是才髙亦由養邃非養邃不能澹定若此【處事必澹定】

人必歷練而後明於治理歷練愈久則治理愈明若者可行若者不可行早灼見於事先矣魏文侯曰人始入官如入晦室久而愈明此歷練之說也然古有初任郎舉其官者學問之功與歷練同捨是無能爲役矣【歷練】

人入仕途歷練旣久不特明於庶事愈見聖賢之道斷斷可行且非是不可若稍涉權術便駁雜矣故居官歷練後讀書更覺親切有味所以然者由古昔聖賢直從歷練後見得事之眞確故吐辭爲經也【歷練後讀書】

論語曰仕而優則學居煩劇之郡縣安得有優時祗牀上船上肩輿上卽優時也可以學矣【仕優之時】

君子居是官則思死是職如居將帥之職則思效命戎行居諫諍之職則思捐軀言下居牧令之職獨不當爲民而死乎果皇皇汲汲盡瘁爲民𨿽勞形敝神而死得死所也若竊國家升斗之餘以娛旣暮老死妻孥之手使鄕農數十輩作弔客骨朽空山艸木同腐甚可涕矣【居是官思死是職】

塗文鈞曰此謂儒者心聲能以其學施於有政者

○牛運震【號階平山東滋陽人雍正癸丑進士官甘肅秦安縣知縣有空山集】

寄董大兄書

△寄董大兄書

僕見墨卷揣摩家有典顯淺三字訣僕爲縣官亦謬效之猥有三字拙謀曰儉簡檢而巳儉者薄於自奉量入爲出所謂以約失之者鮮此不虧空不婪贓之本也僕願爲栔安中產分衣食甘苦簡者令繁則民難遵體亢則下難近一切反之毋苛碎毋拘執毋聽陋例毋信俗諱儀從可減減之案牘可省省之當無日不與百姓相見差與之齊而訊其苦樂惟求一切便民𨿽驅世笑我以黃老吾不知也檢者天有理人有情吏部有處分上司有考課豪彊在境將吾伺好吏在衙將吾欺人一錢乙諸簡得毋納賄施一杖榜諸冊得毋濫刑今日去官吾倉庫不畏後任明日還鄕吾心迹可白友朋此又所謂檢也三者僕實有所不能盡亦未必眞是要道但以循其性之所近而勉其所可能故敢質之尊兄其惟尊兄推分開�導以我所未逮俾得勉爲良吏則是尊兄不惟有徳於龍裏之民而又大有造於秦安也三項之外僕又有平生自矢可信於心者蓋實心愛民四字常舉以告人若此四字則不敢負如其負之願尊兄屝諸西戎勿復與相見也

○葉鎭【字君蒲六字玉屏福建順昌人乾隆戊辰進士官至江西晉州知州有六事箴誤學要則居官要言】

作吏要言

△作吏要言

爲官須求消受得過朝廷榮我以章服厚我以俸祿出則輿馬隨從入則僮僕趍承事事與人異等我若一日無一事益於國便於民此一日卽難消受如此警醒安得不抖擻精神向好處做去

居官者每覺官不如意民不稱心鮮有念及我負此官此民者消受得過四字良心也亦公道也朱性齋總憲注

立一議須衷諸時勢所可行建一事須計及後官所易守

行爲要髙意念要下身分要髙性格要下逢人援巳要髙逢人譽巳要下膽量要大心思要細規模要大條理要細逢人瑣屑要大逢人機詐要細

喜怒不可偏向恐有伺其隙而投我者愛憎不可顯露恐有竊其柄而弄我者語言不可輕發恐有藉其口而成悞者耳目不可專嗜恐有接其流而成獘者

繁苛之政民甚苦之巳亦爲累故行貴乎簡如興利必權其最急除獘但去其太甚理事必芟其旁支考成但嚴其專責差徭可免者免之繁費當革者革之所謂民稱便稱不煩者庶幾近之

凡事見得是而於例有礙須自巳有擔當幕友多拘於法不肯爲然識見旣定亦可曲行吾意凡遇事有可原可保人身家性命者皆是

每事當前𨿽見得是還須細心討論不可固執幕友或不暇致詳或不肯虛衷爲民父母豈容漠視乎如自巳不肯耐心體察虛衷講求幕友更不無潦艸從事其中本有可施之恩澤而不能施有可保之身家性命而不能保矣例者法之正曲行吾意者用法之權正欲委曲不倍乎例以濟人而集事非髙下其手違例以沽名也朱性齋總憲注

○朱【字性齋江蘇松江人乾隆年間官至總憲有作吏管見余未詳】

作吏管見

△作吏管見

人非聖賢孰能無過州縣政務殷繁或興舉事件或聽斷詞訟少有錯誤當立時攺正卽對眾認過何妨倘有心掩飾刻意彌縫上官看破必咎其欺罔百姓看破則目以昏庸且因循久之致生節外之枝並貽百姓以無窮之累民卽甘於隱忍自問其能少安平認過見得百姓怙過見不得百姓旨哉是言當猛省而切戒之

○林枝春【字靑圃福建閩縣人乾隆丁巳進士官至通政司副使有靑圃文鈔】

畿輔見聞錄題辭

△畿輔見聞錄題辭

一命之寄簿書蝟集奔走疲勞其於地利農功誦弦禮俗以及雞豚枲一切廢興贏絀之數尙能有所事哉𨿽然亦存乎其人耳君子攝百里之政思造千萬人無疆之福夫豈可闊略自期蓋撫循黎庶莫不起於至纖至悉若講明切究而不疑於所行使老農老圃善白爲謀者亦無以易此非身履其地習見熟聞日積而月累之者不能傳曰學以從政未聞以政學夫安知以政學之末始非政耶黃子以憂歸今行復爲政膂力方剛經營四方其不惟昔日之見見聞聞將毋有新知新得大惠斯民者與南北殊方教養同術畿輔見聞錄一編美哉始基之矣

○韓夢周【號理堂山東濰縣人乾隆丁丑進士官知縣有理堂文集】

與間阜寧

△與間阜寧

位者非巳所得專時者難得而易失一日居官則竭一日之心要術無多伹於足下所謂誠者勉之又勉耳愛百姓如赤子防胥吏如鬼蜮無要譽於流俗無假意於左右勿取人以言色必求其實勿任情爲喜怒必得其當外揆之人內返之心可對君上可質鬼神則表裏洞達而誠之徳充矣又勤敏之中當寓節宜久意急要務略細微戒冗語省閒气勞而不疲乃可任劇不然叢廹無節必至煩惱煩惱不巳遂成躁率旣有傷於性情必有害於公事特忙中不察耳大抵事變無常以誠爲主宰以從容爲節度以安定爲統攝其中髙下輕重隨時可以權衡矣執法者失之固通情者易於流气勇者必拗心雜者多爲人所乘旣欲自立而不知取法古人徒求勝庸流此則五十步百步之說非賢者所肯居也

○汪輝祖【見保甲書卷三】

勤職

通論居官

△勤職

呂氏當官三字曰淸曰愼曰勤嘗與同官論三事次第皆謂以淸爲本余則謂非勤不能何也兢兢焉守絕一塵而晏起晝寢以至示期常攺審案不結判槀遲畱批詞濡滯前後左右之人皆足招搖滋事勢必不淸何愼之有力求稱職之故固無一不於勤也獨是勤之爲道難言矣求治太急者病在躁疾行無善步其勢必蹶道貴行之以漸一鼓作气者病在銳弩未不穿魯縞其後難繼道貴守之以恆漸則因時制事條理無不合宜恆則心定神完久遠可以無倦靡不有初鮮克有終念之哉

州縣一官作孽易造福亦易天下治權督撫而下莫重於牧令𨿽藩臬道府皆弗若也何者其權專也專則一一則事事身親身親則見之眞知之確而勢之緩急情之重輕皆思慮可以必周力行可以不惑求治之上官非惟不撓其權抑且重予以權牧令之所是上官不能意爲非牧令之所非上官不能意爲是果盡心奉職昭昭然造福於民卽冥冥中受福於天反是則下民可虐自作之孽矣三十餘年來所見所聞牧令多矣其幹陽譴陰禍親於其身累及嗣子者率皆獲上朘民之能吏而守拙安分不能造福亦不肯作孽者間亦循格遷官至於勤政愛民異於常吏之爲者皆親見其子孫良祿榮赫當世天之報施捷於響應每一念及輒爲汗下吾願居是職者愼毋忘福孽之見也造福云者非曲法求寬之謂福孽之因其在於勤怠之分乎怠之禍人甚於貪酷貪酷有迹著在人口闒冗之害萬難指數受者痛切肌膚見者不關屙癢聞者或且化爲之解曰官事殷忙勢不暇及官遂習爲故常豈知民以力資生荒其一日之力卽窘其一日之生其造孽巳無窮乎

△通論居官

實授之官吏民皆知敬畏�之以徳感而化焉俗𨿽敝可以循循誘也署印官地方格格不入風土馴良猶可循分爲之若刁悍疲敝之俗萬難措手養癰貽患旣心有不安稍欲整頓則羣詫爲怪事吏役旣呼應不靈土民亦恩威難洽緩之則驕恣益甚急之則謗讟繁興上不負公下能善俗其何道之從人地相宜惟用人者權之耳

疑人則信任不專人不爲用疑事則優柔寡斷事不可成二者皆因中無定識之故識不定則浮議得以搖之凡可行可止必先權於一心分應爲者咎有不避分不應爲者功亦不居自然不致畏首畏尾是謂膽生於識

有才有識可善治矣然才貴練達識貴明通彼此殊尙今昔異勢故須相時因地籌其所宜若自恃才識有餘獨行其是終亦不能爲治譬之醫師用藥不知切脈加減而專襲成方則參耆殺人未始不與砒信同禍

私罪必不可有公過不可盡避一部吏部處分則例自罰俸以至革職各有專條故語云州縣官如琉璃屏觸手便碎然如失察如遲延此等公罪𨿽奉職無狀大率猶可起用若以計避之則事出有心身敗名裂矣故遇有公罪案件斷斷不宜回護余向幕平湖先後佐兩劉君遇盜案皆力贊詳辦不敢諱抑後犯皆弋獲主人亦未被議是無論例應爾也兩害相形則取其輕盜案四參限滿止於降調往往仰荷恩原猶得棄瑕錄用諱盜褫革則一蹶不起命案亦然善乎劉冰齋之言曰吾自朝至暮何時不擔處分何事不可去官顧必避盜案之降調耶有味乎其言之也

事無巨細權操在手則人爲我用若胸無成見聽人主張將用親而親官用友而友官用長隨吏役而長隨吏役無一非官人人有權卽人人做官勢必尾大不掉官如傀儡稍加約束人轉難堪甚有挾其短長者矣國人知有穰侯華陽而不知有王速敗之道也故曰官須自做

事來輒理卽非曠官每有恃才之吏假私人爲耳目風聞訪事幸而偶中自詡神明流獘所至必有因風吹火李代桃僵者夫民閒多事全賴官爲檢省官先喜事則好事之徒安得不聞風而起小則累人大且自累知政體者不宜爲此察察也

事𨿽甚繁先要澄心定气分別緩急輕重次第應付方能有條不紊如事到著忙必致忙中多誤名爲諸事皆辦實且一事無成環伺者窺其底蘊因緣爲獘亦萬萬無暇檢察矣

天下未有不畏官者官示以不足畏則民玩至官畏民而獷悍之民遂無忌憚矣抗官哄堂犯者民而使之敢犯者官也事起倉猝定之以干尢貴定之以靜在堂勿退堂在座勿避座莊以臨之誠以諭之望者起敬聞者生感獷悍者無敢肆也張皇則釀事矣臨民者不必猝遇其事而不可不豫其理所以豫之者全在平日有親民之功民能相信則𨿽官有小過及事遭難處亦斷斷不致有與官爲難者

一人之身侍於旁者候於下者奔走於外者不啻數十百人莫不窺伺辭意乘間舞獘不特聲色貨利無一可染卽讀書賦詩臨池作畫皆爲召獘之緣每乘其興到時輒試以公事稍有不耐煩之色卽獘所從起也人非聖賢誰無嗜好須力自禁持能寓意於物而不凝滯於物斯爲得之

豪士文人類多善飲必止酒而後可爲治勢所難行然不爲之節最易誤事卽於事無誤而被譴者必曰適逢使酒卽官聲之玷矣余佐幕時主人多善飲者皆與之約非二更扃宅門後不得舉杯故不必有止酒之苦而未嘗居耽飲之名

經言其理史記其事儒生之學先在窮經旣入官則以制事爲軍凡意計不到之處剖大疑快大獄史無不備不必鑿舟求劍自可觸類引伸公事稍暇當涉獵諸史以廣識議愼勿謂一官一邑不足見眞實學問也

○步毓巖【字蔭軒直隸棗彊人乾隆乙卯進士官河南泌陽縣知縣】

覆門生傳大令鐘瑑書

△覆門生傳大令鐘瑑書

近來讀書之士視聖經賢傳爲博取功名之藉功名旣得則以爲斷不可行此根本差也僕以爲居官之事與讀書相表裏其有不可行者非書之誤人行之者誤耳卽如大學治國章誠恕二字是一篇主腦果能遵而行之事上誠則上信臨民誠則民信至折獄一事尢縣官之最緊要者遇有疑難案件非設身處地委曲詳求能得其情乎此誠之必不可少也巳所不欲勿施於人恕字之解也凡貪酷之吏營乎利則誅求無厭逞其气則刑罰不中皆知有巳不知有人耳究之上案疊起需費煩多巳亦未必獨得何如作順施恕之爲愈乎然以此言告諸人而人以爲迂則又有說縣官所難處者三而百姓不與焉長隨書役刁衿是也其惡迹巳露者固可力爲斥之否則自當有堤防之道駕馭之方若一味坦白人將窺我之意假我之權而無獘於不自覺卽外面應酬上稟事件有可以直陳者亦有不可直陳者若全無委折抑又難矣故用誠而不可誤用其誠也人所最不欲捨者財最不欲受者刑然或工程疊興差務頻仍不酌取諸民能乎匪徒之狡猾頑民之刁悍不嚴加之刑能乎故用恕而不可誤用其恕也至於因地制宜隨時應變則又有存乎其人者僕居官數載未能盡其萬一年兄少年英才定當出人頭地聞斯言將以爲然乎否耶

○謝金鑾【字退谷福建侯官人乾隆己酉舉人官教諭有教諭語漳泉治法論等書】

居官致用

△居官致用

問今之令宰可爲乎曰可曰爲此何術曰實心愛民則本立達於時勢則事不礙然後去其積習之獘而政可成矣問積習之所以去曰考吏精則幕友可省幕友賢則門上簽押無獘經常之利不蝕於蠹胥而復省冗食之人則用必足然後可以明刑愼獄興利鋤姦而化成也

天下眞實緊要之官只有兩員在內則宰相在外則縣令學者果有修巳治人之術痌瘝在抱不爲宰相必爲縣令蓋宰相所措置者在天下而縣令所措置者在一方至於目擊生民之疾苦親見其利害則宰相有不如縣令者矣天之所以立帝王者以爲民也帝王不能以一人之耳目手足徧及天下必分立官府以治之其實政實治則在縣令帝王者天下之主縣令者一邑之主也一縣令壤則一邑之民心去矣眾縣令壞則眾邑之人心去矣其禍將大學親民正不必攺爲新民曰親民二字認得眞做誰歸哉

只將父母二字坐實自巳身上一存心一舉念一開口一舉動無非父母不出三年便成羲農世界

得到則聖賢學問帝正事業合內外而以買之矣常見居官者有兒子在旁相助自謂得信心之人可倚賴也嗚呼豈若合邑之人皆爲吾子哉

溥公心則百姓爲兒子營私利則兒子爲外人

逆旅之人賃屋一居其所謂居停主人者眞秦越也然惟朝夕相見則疑難藉以詢出入有所托久之而或有無賴以通艱難賴以濟旣去之後猶有相委托者矣情勢相親則諸事畢治乃今之居官者好作大模大樣自謂體統如此履民間之居室幹難萬難喫民間一茶一飯則云不可曰是犯擬議也是疑於關節也是當揭參也至察其所爲則閞節橫行擬議者載塗而揭參不及焉嗚呼不識爲官機要烏可與語哉

官與紳士親與百姓親則左右之人甚疾之隸役則尢疾之爲官者𨿽有親民之心往往受制於家丁隸役而不敢行嗚呼何以爲官哉

牧民之道於言萬語說不�此一字卻巳說盡猛然提醒��祕書只一親字則內外上下諸獘皆絕

州縣乃親民之官爲之者則無要妙只一親字認得透做得透則萬事浦然無所窒礙矣下鄕之時不厭其多必輕騎減從一簞食茶鑪酒榼行館卽住民居遇畊民則問晴雨相慰勞與談辛苦察其家口子婦能孝順否兄弟能友愛否地有遺利人有失業否遇秀才則與語讀書行誼入書齋察童子孰聰穎可成就詢所讀書爲正句讀提講解當說則說當勸則勸當罵則罵雜以歡謔戲笑使相浹洽遇食則山疏脫粟皆可食遇坐則土莖蘆席皆可坐如此所至聞風相率而來遇小事便與立斷不用告狀行之一二年則諸鄕之是非賢不肖皆了然於心目如此者何利不興何獘不除何凶不可緝而又何貧之足患哉

問衝缺差務之難曰亦自不難要須每事曉得親驗親發落親身向前則事治若自巳全然不知付之於人則非但開銷過半且必至於誤差凡誤差者皆由承辦之人不飽其欲也曰或不盡然曰𨿽不盡然十居其九

居官不要錢不過於貪贓一律可告無罪而巳其實算不得好官做官須替百姓辦事方爲稱職若說我不要錢便可自問無愧則州縣邑各有城隍神像峩冠正容終日端坐巳極廉靜可不設官府矣

今之州縣官朝更暮攺能久任者少矣然做一日官卽爲百姓籌百年之計不得稍存不久之心存不久之心則諸事苟且不成爲官至於錢谷帳目冊檔文劵則宜處處斬截時時日日皆可交代蓋所存者百年之心難保者一日之事賢者居官今日要去便去明日要行卽行豈可有葛藤余累哉

○程含章【號月川雲南景南廳舉人官至巡撫有嶺南江右等集】

與山左屬官書二

△與山左屬官書二

州縣之患莫患乎上下隔絕而情意不通情意不通而不思所以通之動曰民刁民蠻而嚴刑峻罰以隨之則愈刁愈蠻不可復治矣且亦思民之刁孰使之刁民之蠻孰使之蠻也哉況乎其未必盡刁且蠻也曾不自反而專以責民夫豈情理之平山東吏治民風之壞其獘正在於此譬之人胸腹脹滿二便不通亦旣消之下之矣而脹滿如故再以消下之劑投之則病日愈增求片刻之安而不得也惟理其气而順導之然後淸者升濁者降錮疾霍然愈矣治民之道何獨不然且夫牧令者親民之官也官尊民卑其勢易暌也吾自不與民親民誰親之吾卽欲與民親而民尙疑畏而不敢親況乎以惰暗倨傲之心行刻薄貪鄙之事民有不望風而去絕塵而奔者哉必也潔淸自守以服其心明速決獄以桖其力鋤姦伐暴以去其疾興養立教以導其機而又於聽訟之暇徵糧之際講讀上諭之會踏勘相驗之時百姓千百爲羣環觀列侍吾乃進而教之以孝弟忠信之理睦姻任卹之道悃悃款款出於至誠彼民也見官長之實心爲我莫不戴之如父母敬之如神明卽有小不如意之事皆曉然諒其心之無他而豪暴之徒亦將斂迹而不敢逞民气於焉大順矣子夏曰君子信而後勞其民未信則以爲厲巳故吾願諸君子之勤政親民以通上下之情也

○王鳳生【見保甲書卷二】

事宜近情

才貴有識

心術宜端

克巳

△事宜近情

王道不外人情蓋以平正通達始可大而可久也天下事有我之所能而不可彊人之必能者亦有我處其暫可以行而人歷之久卽難爲繼者近人筮仕入官或家本寒素來自田閒旣無世冑交遊尙鮮上官恩遇自可槪從儉約無事應酬倘以律之世家華閥久宦廣交之人則晉接往來不免較爲開展又或素性寡合家口無多旣澹泊以自甘復親友之鮮累亦無難不與不取習慣相安倘以律之慷慨出自性成親族賴其養贍之人則度支日用亦非盡出虛糜要各視其人之遭際性情未可一例而論若只顧直意徑行而不爲他人著想巳不獲情理之平甚有羨余之丰署篆適逢其會出納之絀到官未及通籌輒爲裁革陋規冀邀名譽非田人以炫巳卽有初而無終固有識之所不爲苟實心愛民亦惟因地因時斟酌於可不可之間以權其取捨可也

△才貴有識

爲政不可以無才而才必根之於識有識則事𨿽萬變總權之於一心有時自我發之自我收之要必由始徹終通盤籌計先握其所收之局而後開其所發之端乃可惟我所爲不必畏首畏尾否則有才無識必致一發難收莫如按而不發至於事起非常權不在我卒使帆隨油轉�風俱平是又識之善用其才者見者幾以爲不可思議豈知從政者苟能事事用心學久而識亦裕識定而��優且所謂才者徵之於事不在飾之於貌也若不傷財不害民貌若淳謹實則優柔如呂新吾先生所云廉靜寡欲分毫無損於民而萬事廢弛分毫無益於民也逃不得尸位素餐四字倘在之繁劇養癰貽患爲害豈可勝言辧之尢不可不早

△心術宜端

學古入官須端心術心術之邪正惟判以公私操守之宜堅前巳言之矣至宰一邑則必將一邑之會計視如家事錢糧何以使之年淸年款雜項何以免其濫墊虛存倉儲何以籌之有備無患迨去官交卸不特倉盈庫實卽原接濫款亦復有補無虧方可無忝厥職若不顧國計惟便私圖或捏款開銷交代預爲張本或假公請領浮冒半實巳囊抑或官項不敷計將挪倉掩庫以缺谷可交例價銀數得以減輕劣幕多以此見長司書亦從而分潤種種剝削公帑何堪甚有署印之員自忖受代之久暫只圖便於目前不爲人畱余步苟有便宜打撈淨盡尢於地方倉庫有損呂叔簡先生云公私兩字是宇宙間人鬼關若自朝堂以至閭裏只把持得公字定便自天淸地寧政淸訟息嗚呼國家之養土何爲士君子之委質何事而顧惟身家之念耶余何人敢妄持公爾忘私之論若夫前公後私則有益於國亦復無損於巳也願與同志者共勉之

△克巳

克巳者何毋使其身圖暇豫而心不耐煩也州縣爲親民之官簿書案牘日所待理者堆束如山今日有所積來日愈苦其多久之而心力實有所不逮縱勉彊過目而事不關心與弗覩何異宜乎幕友家人藉以偸安吏役之因緣爲姦亦從此起惟以身先之舉凡批詞看稿審案俱日有常功隨到隨辦並記版折以備遺忘隨時摘略以催其未到者自必內外交警相觀而善余權平湖蘭溪兩邑地之繁劇略同孜孜惟恐廢事因自課以程期早起閱呈批判稿案午後看本日示審案卷然後坐堂聽訟計退食之時則巳二三鼓矣仍將是日之稟檄文移閱訖乃巳必令几案之閒不畱片紙蘭溪爲水驛之衝冠蓋往來殆無虛日如遇迎送則將批閱稿捲挈以自隨於舟車中了之而以堂事爲夜課閒有公謙則以一日之事攢辦於前必事竣而後赴席𨿽未嘗以私廢公而促廹爲之巳覺不遺餘力甚矣繁劇州縣之未可半日閒也若謂從容亦可就理遊刃自覺有餘世固有其人非庸愚所敢企及

○陸向榮【字樹聲號欣木直隸淸苑人乾隆甲寅舉人官廣東署韶州府知府有瘦石山房筆記】

瘦石山房筆記

△瘦石山房筆記

事苟有益不必功自巳出言苟可用不必議自我發公虛敏斷居官者皆宜如此存心

居官於地方有益之事不可不實力行之有一分心力�有一分效驗每見地方爲前官立祠令人思其遺澤在人民所以不忘之故

樂式�目不獨知於才者宜然卽長才亦應如是案無畱牘談何容易隨到隨辦就是淸釐一法

浸潤之譖膚受之愬難察而能察者罕矣旣知其難更應詳察不可墮其術中而不悟

左忠毅公光斗答方學顏書云作令無他道拏定潔巳愛民四字時時提醒自有美意良法相並而來其根源只是不離秀才寒酸气便是不變塞眞本體眞作用余謂窮不失義達不離道就是

戀棧爲居官所戒履任時卽須爲交卸地步也公項無虧進退可以自主斷不可聽傍人慫恿知進而不知退宦場中受此累者正復不少

○周際華【字石藩貴州貴築人嘉慶辛酉進士官江蘇江都縣知縣有嘉蔭堂稿】

庭訓

△庭訓

一宰之微去君門𨿽遠然天下事所重寄者惟此親民之官上至道府巳屬隔膜況更等而上之耶實在爲國家培養元气奠又蒼黎責在牧令而巳牧令之賢否政事之善敗隨之卽民生之禍福因之稱此以求州縣固不易做也

做官要習勤偶得一官滿心都是聲色貨利一談公事便生畏葸朝廷以社稷民人是屬豈徒使之隆豢養耽逸樂哉卽令心力交至猶懼貽誤況負國負民孽將自受有志者宜何如振刷也

居官未嘗無樂處如官衙早放好�及時豈不是極快活事得有餘閒匹馬村郊隨其所至聞有書聲卽聚厥生徒講明道學見有農叟卽延之艸地備說桑這便是神仙矣何必選妓徵歌呼盧使酒裝點出富貴人模樣俾子若孫作爲標榜哉

一夫不獲時予之辜儒者不定有此事必不可無此心心之所形能利一人能澤一物卽是仁字根荄推而行之宰一邑一邑可行也守一郡一郡可行也極之天下何莫不然卽使寸柄不操而教子弟受生徒卹鄰里亦是利濟之道如必有待而行豈必人盡保衡乃作是想哉

○張士元【號鱸江江蘓吳江人嘉慶庚申舉人有嘉樹山房集】

答周仲和書

△答周仲和書

去年聞署涇邑甚勤理事之暇治文書不少忽此誠讀書人本色亦爲政之道當然也昔歐陽永叔爲夷陵令齋中無書可讀乃取積年案牘盈箱堆屋者盡閱之因此得究知人情物理後時深有裨於相業其接引後進亦不多言文章往往與言政事近代王道思晚年亦以少時居官不畱心事務伹雕琢幾句不唐不漢詩文深用自悔觀此則知古人爲學入政之要矣來書云一行作吏諸事盡廢不知所謂廢者何事豈詞章夙好今日尙不免技癢而以不得近筆硯爲憾耶將亦事上接下之間掣肘而不得行其意也承諭漕務經涉爲累頗深此弟所耳聞目見非但當局者難幹卽旁觀者亦難說矣大約治縣諸事難了而漕糧爲尢甚𨿽然急公愛民亦視其力之所能爲者爲之而巳竊嘗謂居官之所恃者在廉其所以能廉者在儉而今之治縣則又非纖微省嗇所能濟事蓋左支右詘之情形時時有焉然亦當以制節謹度之意推之期於濟事而止若事不可濟則直可以去矣閒讀後漢書馬援傳援告梁松竇固曰爲貴當使可賤如卿等欲不可復賤竊嘆爲名言因增一語曰居富當使可貧居貧當使可以不富兄仕宦方始願常存此心也

○梁章巨【號茝林福建長樂人嘉慶王戌進士官至江蘓巡撫有古格言樞垣記略退庵隨筆等書】

政事

△政事

先儒言道學政治不可使出於二蓋治天下國家而不先自治其心則必不能無私而愛憎取捨必不能大公而至正然亦有目恃其心之無私而吏治賢否民情苦樂不能洞徹無壅蔽而措注不能以悉當者故又須學以濟之

呂新吾云做天下好事旣度徳量力又須審事擇人專欲難成眾怒難犯此八字者不獨妄動邪爲者宜愼𨿽以至公無私之心行正大光明之事亦須調劑人情發明事理俾大家信從然後動有成事可久盤庚遷殷武王伐紂三令五申猶恐弗從蓋恆情多暗於遠識小人不便於巳私羣起而壞之𨿽有良法胡成胡久

○孫徳鍾【字麗農號退甫直隸淸�人道光癸未進士官河南�陰縣知縣】

詹詹語

△詹詹語

不畏難不憚煩方能幹得重大事此治譜中要策也

愈偸懶愈著忙愈躁急愈遲滯此必然之勢

存成見輕信人言往往誤事

境愈崎嶇心愈平坦事愈忙促心愈安閒不能矯情全憑定力

凡事任他千頭萬緒止有一个綫索尋著綫索則頭頭是道矣

做官不可廢事斷不可多事不可徇情斷不可矯情

做官的只事事想一想這事究竟是爲百姓爲自巳便可做循吏

●牧令書卷二政略

安肅徐棟致初輯

治非一端而巳自始至終由大而小必先胸有成模而後可次第從事不然措施無準內外失宜操刀者傷矣蓋治原其全體政略則大用也

潘杓燦

胡衍虞

何士祁

何耿繩

王植

袁守定

汪輝祖

王鳳生

朱

葉鎭

陳宏謀

程�章

楊名時

蔡世遠

袁枚

鄂爾泰

潘杓燦

○潘杓燦【字象承號月山浙江錢塘生員有未信編】

筮仕

△筮仕

服官有本末固必先心術而後儀文然出疆載贄入國問禁古人總爲行道計耳倘動止乖離酬應舛錯何能優優敷治乎故始進不可不愼也述筮仕

掣簽巳定則此州縣之事乃身任之事必急急咨訪使到任之日有成竹於胸大約以錢糧丁口爲主知錢糧之輕重便知地土之肥瘠知丁口之多寡便知地方之大小其應付繁簡支用奢儉俱開載賦役全書各縣全書俱達戶部須覓來抄錄以備查考𨿽本處接役有特來投遞者然未來當豫計也【查全書】

四方之人多聚京師先須訪尋本處人咨詢風俗便知此方應如何料理不但可以豫先準備亦可因其所需以延助理之客【察風俗】

新官入境乃士民觀聽之始舉動不可不愼巳入境且離城擇公廨寺宇居停家屬著吏房開具上任參謁先後起數以便臨時酬答並問上任舊規接人恆禮上任過再令家屬進署【入境】

交代印信各處規矩不同有前官先送府庫新官親自見府尊領者有差官吏送至前途者有公座時當堂交送者若府廳掌印必親往衙門領印悉著吏書先具儀注依例而行開印時驗四角篆文並嵌補缺損印文明白模糊驗眞封收【受印】

須知乃爲官要領令各房造冊呈遞務要照款詳開如吏房要造本衙門各房吏幾名書手幾名所屬官吏幾名有無懸缺升遷署印及治中貢監舉進巳經投供候選者有無丁憂事故未報戶房要造該徵夏稅秋糧若干內中起運若干存畱若干各項丁差若干額辦歲課若干雜項錢糧若干及何月日徵收是何月日起解何爲及期何爲過限自我到任以前某項拖欠若干某項完結若於禮房要造應祭壇字幾所有無先賢祠墓古迹與忠臣烈士及現在義夫節婦孝子順孫並恬退隱逸向時禮數褒異者幾人鄕宦見任幾人致仕幾人舉人貢監生員若干其接見常規如何境內寺觀若干所僧道若干人兵房要造巡兵若干憑何冊籍查考本衙各衙皂快若干有無重役白役壞事革逐弓兵若干名守何關隘何處巡司地方警急鋪兵急遞何處地當孔道何處偏僻空閒驛遞馬匹若干船隻若干作何差遣刑房要造在監囚犯幾名看監吏卒幾名欽憲件及本衙門詞訟巳結未結從實開具以便完繳每年須解罪贖若干工房要造歲辦軍需藥械幾何各衙門公廨及鋪捨橋梁幾所有無倒塌去處應否修理察院分司椅桌牀橙鋪陳幾件作何置辦應付本衙工作如何使用如此造冊講究或有利獘可以興革【看須知】

到任三日早謁文廟次啟聖祠次兩廡次名宦鄕賢祠畢升明倫堂抽簽講書列等賞紙筆墨亦有不升堂講書者卽往各壇行香並看養濟院就望鄕答寅僚【視學】

到任後下監取出監簿逐項查點更問有無在外羈候如有應釋放者卽與釋放應保候者卽與保候應鎖押者卽與鎖押檢其牀褥試其扃鑰巡視周圍墻垣逐一區處【看監】

旣到任三日例須申繳文憑將文憑細加檢點備文申府轉繳藩司其申文要用腳色【繳憑】

初任之官上下情性未洽非文告曉諭何由通達況立法貴嚴於始得民務審於初凡一應應更應守宜行宜禁事件俱要出示以便遵守句語但要明白簡切勿炫詞華【發示約】

爲申飭堂規以一遵守事照得本縣授任玆土甫經下車除一應利獘尙俟漸次飭行外所有堂規事理先應列款申飭爲此示仰書役人等知悉務照後開條例自愛澟遵毌得踰越致幹罪戾須至堂規者【堂規】

一每日聽內衙擊點七聲外伋頭梆各房吏書齊集公所辦事聽擊點五聲外發二梆各房吏書齊至宅門靜聽唱名依次伺領僉押聽擊點三聲外發三梆候再擊點三聲門皂請匙開門值堂門子並承印書辦進衙跟隨本縣升堂攙越紊亂者究責

一公堂系法紀之地自宜淸肅凡遇升堂理事皂快站堂把門不得擅放閒人潛入卽一應書役非奉公務亦不得上堂挨擠窺采混亂違者究責

一本縣日行牌票該房具稿後塡某書承行投入僉套先一日送衙聽候裁奪放行次早發出謄淸字眼務宜端楷如有潦艸洗補者究責

一凡欽部憲件各房照例承行或應申覆或應申報務宜卽速料理如有玩忽沈閣以致違限不結者究責

一奉各上司批詞並自理詞訟所應拘提人犯悉以路之遠近定限解審以便結捲歸農如有延緩賄閣者該房與原差一並究責

一審理詞訟凡拘到人犯務於早堂具單點名照掛牌聽審如點過人犯該差私行賣放臨審不到者定將該差按名加責補拘另審

一遇審理事件止用該承一名錄寫口供門子二名站立執簽唱名余役不許擅上法堂並攙越用刑違者究責

一本縣六房書辦共置卯簿一扇分塡各房姓名以便朔望點名畫卯按簿挨承事理如有點卯不到並卯簿無名攙奪承行者究責

一凡聽差人役各置板簽一枝上塡本役姓名貯筒送衙以便掣塡差使如該承擅自塡差送僉者究責

一凡發出牌票承發書辦總立號簿一扇每吏書三頁前注姓名後列某日承行事件每遇三六九日送衙查銷如有違限不結者俱於午堂比責

一本縣大門儀門宅門每日輪派皂隸一名常川把守凡有公務並進見人員各役依次傳報致使閒人竟至宅門窺探者究責

一本縣系倉庫重地防守宜嚴一應直宿更夫支更守宿不得怠玩如有不到並喚閒人替代者究責

示諭把頭門皂隸及鼓樓更夫知悉每晚起更以後卽行封鎖不許縱放一人出入其更夫支更務要鐘鼓分明輪更交替如遇有查點不到違怠熟睡者定行重責不恕【頭門告示】

示諭把二門皂隸知悉照得本縣升堂凡一應閒雜人等不許在外圍立擠擁窺探該班快手在於二門外伺候聽差遇有上司來差到門俱令暫止先行稟知俟本縣堂事完畢傳見如應卽見者亦俟傳進見敢有擅自放入定將值日門役責革不貸【示諭二門】

示諭把守宅門皂役知悉照得川堂逼近內衙止許門子二名在外聽候呼喚如各吏書遇有急緊公文稿案許擊梆從��內投進稟請簿籍文卷俱要寫具稟單以憑查發不許口請�要髙聲傳話不許低言細語事完卽出其餘人役不許站立�堂竊聽至於非系衙役更不許放入一人如違把門人役重責革役【宅門告示】

爲曉禁事照得本縣衙門乃錢谷刑名所系例應關防置立報斗凡封門之後一切文書公務俱從此傳稟實爲出納之咽�杜私之關鍵也豈容閒人擾混除司斗一人之外敢有近前窺探者定加研究獘露重處如司斗之人遠離致有疏漏亦�加責逐換斷不少假【轉斗告示】

爲嚴防倉庫事照得倉庫乃錢糧重地看守宜嚴若混雜疏忽大幹法紀合行禁約爲此示諭承管倉庫吏書庫夫知悉嗣後每日止許承管吏書在內聽候呼喚不許縱放一應閒雜人等進出遇晚務要吏書庫役親身上宿不許雇倩匪人頂替如違各責三十板不恕【倉庫告示】

爲申嚴監獄事照得囹圄重地干系匪輕提牢官吏每日淸晨督率禁卒打掃潔潔毌使穢气蒸人致起疾疫如遇犯人有病卽刻稟報撥醫調治犯人家屬往來盤問的確方許見面至於一切違禁之物不許藏混入內尢不許淩虐犯人索詐送飯犯屬至晚因其罪之輕重枷鐐牢固不得疏虞務要內外巡邏梆鑼響亮不許酗酒熟睡偸安悞事敢有查點不到及雇替應役者定行重責四十板斷不輕恕【監獄告示】

爲申嚴門禁事照得城垣重地門禁宜嚴啟閉自有定時盤詰更宜加密理合出示嚴飭爲此示仰把門兵役人等知悉嗣後日則盤詰往來如有面生可疑之人禁止入城至於騎馬佩帶腰刀弓箭者務必盤問來歷赴縣投知卽應入城者將掛刀弓箭暫寄門首單騎入城事畢出城帶回不許擅自放進夜則依時鎖閉支更人役務要梆鑼響亮鐘鼓分明周城巡查按更輪流交替不許片刻懈怠偸安務使盜賊肅淸士民安枕敢有故違定依法重處不饒【城門告示】

一應事務俱宜立簿塡記以備稽考其錢谷刑名巳有必需簿冊各各分著外今將日行宜備者臚出如左大約挨次登塡不必另立式樣【立簿】

上司號件簿

應付牌票簿

買辦簿

買辦底簿

書吏畫卯簿

皂快畫卯簿

承發投書簿【著回書日】書啟底簿【將書啟按月日塡錄】

並取白綿紙方簿二十扇以備內衙塡記事務之用

到任以後親友漸有抽丰之意在至親密友偶一至焉自當周旋贈貽以盡惇睦之意若一面之交認爲莫逆懸遠之戚冒爲至親孫支云泒何能徧買歡忻況有好事之流托空之輩一入境中聲言邑長向日感恩州主平時受惠竭力招搖大喪體面上司有聞敗名債事使實有其人始行屏絕反多形迹不若於到任之初出示豫防猶可於解任之後冀相永好【辭禁遊客】

到任之後取本治誌書一部翻閱詳明如山川險阻人煙疏密村鎭大小橋梁修廢某處當防盜賊某處當防水潦某地爲衝腴某方爲僻瘠按志循求了如指掌旣於勾攝徵輸限期可定而興利除害亦次第易行矣【覽志記】

親管上司宜速請見斷不可惜費逡巡蓋一官初至在上司亦欲觀其才品苟或愆期不怒其怠慢則疑其猥懦矣相見儀注著禮房開送依例遵行舉止應對務必舒徐周到敬愼大雅傲謟俱非所宜嗣後不時相見應將錢糧刑獄以及緊要之事開一小帖攜帶觀覽以便陳白答問【參謁】

印信關系甚重每日封印須親驗固封開封亦驗每日僉押俱必內衙親丁用印卽使該吏用印不得隔遠用時必報坐印鈐印數目用畢卽呈看以防盜欺須置一牌牌入印出印入牌出鎖匙常須親帶在內必須密藏毋爲家人透漏宜置之便處以備不虞遠出須帶印隨身以便急用【嚴印信】

轉斗最宜防檢宅門關鎖封記嚴禁閒人出入𨿽應出入之人亦用關防管斗之人不許出外交接每日僉套進出止許數查數目不許檢看問答以絕交通三五日一輪不可久任滋獘換不拘時更妙【嚴轉斗】

有司所以取重上官見畏吏書者皆在文移務求詳確明白不拘大事小事稿須斟酌紙必堅厚字必端楷封必完固方快觀瞻若專委吏書漫不經目使得攺甲爲乙移重作輕上司看破卽以庸常待之矣一應來文須親手開拆先看封面上開件數及封內文移年月朱語應畱看者畱看應發房者發房俱將朱語略節登記簿籍有機密重情卽袖進內衙待計定後發行愼毌輕泄以致敗事其發行文書當命該吏對麵點封以防夾帶攺寫情獘緊要文書或密差或親賫以防停擱開拆之患凡一應文移欲申發者俱先立案判行之後然後以合用文移寫行以便查考【重文移】

僉押之際吏書倚以爲姦最宜防範逐日六房各將應行事件先日送案內衙斟酌放行次日寫淸送僉挨次開簿牌票有不上僉簿者此欲私自抽去暗行暗止者也卽令回話僉押時須將原行文移原案查對一頓放行不可非時亂髮旣發之後𨿽有公文俱不僉押用印【謹僉押】

公事干辦全在查比猾胥作獘利在牽延故一應公文牌票俱要嚴限日期及時銷繳將合縣裏分分爲三等離城三十里限次日六十里限三日九十里限四日寫貼書案兩傍量地遠近限期遲速立簿按期比較分別勤惰勸懲亦要責成該吏方有統領其廢牌塗抹存衙以便查考然一事止出一牌催則內開小票止拏原差不必攺牌另差致生騷擾【考銷繳】

○胡衍虞【字格臣號盤嶠野人山�太谷人有居官寡過錄】

居官寡過錄

△居官寡過錄

得缺後或有使費不可向部民在京商賈者假借蓋一有借貸則彼於我有相挾之心我卽於彼有相感之心後到任所彼或要說人情要贏告狀不從則彼必以我爲忘恩從之則我且爲彼而枉法故寧可省費不可喪體至彼或有禮物饋送更絲毫不可受也【勿向部民借貸】

新官初到一切人役來接眾目攢視一官視其所喜者何在後卽思所以承順之視其所惡者何在後卽思所以掩飾之視其所疑者何在後卽思所以惑亂之視其所畏者何在後卽思所以恐動之此時凡百舉動不可不愼而其要尢在於少說話凡接官有一定地界或有逞其喪馬白盒攜樽遠迎數十里之外者𨿽一時熱情不可卻絕恐此輩卽是縣中好事之人須防後日纏擾官府亦不可多假詞色使其回縣誇口說新官與我一見如故借此耀勢淩人若在本分之地相接者除屬下鄕民不必下轎但以溫語勞歸外凡同僚儒學紳衿皆宜下轎敍謝遠勞若妄自尊大乘轎從紳士面前長驅而過彼口𨿽不言心必不悅地方官豈可一入境而遂使人不悅乎【待來接者】

上任先一日至城隍廟齋宿務竭誠敬不會客不飲酒次早行祭其祭文不可抄寫寬泛舊套必出自巳眞心實實以不敢枉法不敢貪財對神矢誓自此以後倘有欲苟且處卽想起對城隍發誓時私心便止上任儀衛只照常規不必分外多張旗旆鼓樂伺候人役偶有失悞此日未可遽行杖責卽有大觸犯我者且忍一日以養和植福【宿廟】

上任有鄕士夫同僚佐貳具禮一槪不可輕受蓋此時見禮卽受人必視我爲貪夫後將思所以餌我矣自此以後接見紳士不可延入內堂只在賓館或川堂相會使吏書門役環侍左右彼見眾人屬目必不便開口說情則我旣不相絕以開罪又不相暱以狥私此亦善絕請托之一法也【交際】

上任三日早謁文廟不可循常套一拜卽出須逐一閱視殿宇門扇神龕牌位損壞與否潔淨與否如有缺略卽諭整飾俟下次行香再閱倘仍違玩定責廟守次閱啟聖祠次閱兩廡次閱名宦鄕賢祠旣畢升明倫堂講書行賞然後起而與諸生約日自今伊始不佞固要以禮相待諸兄亦要以法自守母違臥碑母擅入公門自取薄待相與有成乃見自愛【視學】

官當新任於煢獨之人未必遂能念及然新官眼中無此輩此輩心中有新官時時望其賑卹念念欲其救拔故到任後須要看養濟院問其月糧有人侵克否病者得藥否死者得棺否檢點在心使其得所看監亦然【看養濟院看監】

每日僉押文書應遞上司詳驗公文必須擇小心吏書專管對讀明白一字無差方許用印不可任其差錯潦艸致上司批駁若初任僉押尢宜謹愼有吏書人役侵用銀兩假作前官支用補捲補領者有事情難處前官不敢主張乘機申繳者諸如此類不可勝數須先示論凡一應僉押用印公文俱以本職到任之日爲始從前一切俱不許朦朧稟印其應僉押用印公文須於先一日送衙查驗如有作獘情由重責治罪【僉押】

新官蒞境投遞紅稟紅呈最易獘混宜於未到之先出示曉禁除命盜各案準其接印後以紅稟隨時具控外其餘舊案及一切詞訟統候三日內考定代書示期放告違者槪不收閱同紅示發貼照墻履任次日收考代書頒發狀式其狀面飭令分別做狀人歇家字樣面諭代書務於兩項下確詢姓名塡注如狀系自做亦據實聲明總不得以自來稿三字混飾倘敢漏塡及抺匿前案不錄全批者卽提代書重責並出朱諭曉示凡依口代寫呈詞原無千例禁告狀投宿亦屬情理之常決不因塡注有名從而查究惟所遞呈狀語涉妄誕牽連則訟棍必多唆使所審案件結後刁翻抗斷則歇家必爲把持定當按名嚴拏究辦如做狀姓名系具呈人捏報卽令著交等語示貼於代書公所【放告從王鳳生從政錄中錄出附此】

○何士祁【見保甲書卷四】

候補

補缺

△候補

候補宜隨在畱心逢人諮訪省會聞見較廣要在能自得師勿亟亟於署事補缺正以候補之久爲能立定腳跟也【宜練習公事】

首府卽候補州縣之上官首縣則通省領袖其人非徳量渾厚必材識超拔或熟諳公事或練達人情苟有一長卽宜請教幫審案牘尢爲分之所宜【請教首府首縣】

苟有餘暇卽宜讀書先看省誌庶幾全局在胸事有把握勿以紙上空談忽之至律義精密例文煩雜非潛心根究終難貫通能加一二年工夫則公事到手先有成竹不特刁徒不能把持姦胥有所忌憚卽幕友亦必分外畱心受用正未可量也若不能全部通貫則名例田宅婚姻錢債盜賊人命鬭毆訴訟詐僞犯姦雜犯斷獄誣告諸條必宜參究【省誌律例不可不讀】

十室有忠信三人有我師況省垣爲人才會萃之地仕途爲人才爭赴之場我果先施必能獲益尹文端公所謂虛心何患同心少眞閱歷語也【同寅宜虛衷諮訪】

唐以九品用人宋以十科取士同力共濟何地無才科甲進士髙自位置他途進者依阿從人此兩失也要之讀書人未必皆成才不讀書人未必皆棄才愛眾親仁取長捨短有志之士自責之不暇又何同異之有【不可黨同伐異】

言語隨地宜謹默何獨官廨而官廨尢爲眾屬耳目之地放言髙論最易犯最宜謹所言不當不但爲識者所鄙且足取怨招尢卽言之當而忌者環�矣【官廨言語尢宜��】

於老成同官處虛心求訪賢友再加以眞知灼見必有所得若紛紛推薦者終難盡信【幕友須平時延訪】

薦長隨者極多不妨從寬收錄先立一簿書明薦主何人並詳記其住址家屬年貌擇其老實穩練者寓中隨時試用如有過則遺庶幾多中選擇或得指臂之助然終不可假以事權是在駕馭有方也【長隨宜隨時體察】

隨同讞獄候補之分至於面稟上司斟酌輕重則自有主之者越俎代謀旣屬非分且恐先入爲主後難更移尢不可不愼也【案未訊定不可先稟上司】

對本收呈詞侍香班上衙門乃候補分內之責𨿽無與於公事而有關於體統若鄙夷不屑便失之矣且奔走習勞終勝於閒居無事也至若代閱課文更須精細筆下刻薄尢屬非宜【衙參陋習不可厭煩】

差遣委用有事爲榮上司每以此考核人材所以爲試用也尋常事件固宜誠實至於查辦災賑訪拏命盜案件尢須於誠實之中加以謹密或不解事不妨商之首府首縣及老成同寅【遇有差委奉行宜謹】

候補官無所進益今日多一分糜費卽來日多一分虧累凡事爭入手理財爲尢急【寓中度用務從節儉】

今日候補所用之人卽將來得缺所用之人須先示以準則約以法度卽不可過從苛刻亦不宜稍有縱弛安靜整肅庶爲得之其要在自治始【寓中要整肅安靜】

信友爲治民獲上之本則擇交宜愼非聲气結納之謂也擇其識見髙明公事練達者先施之以收其益至緩急足恃之人每多悃愊無華語言質直尢宜敬事虛受【擇交不可不愼】

候補無地方之責而辦地方之事本處紳士不能絕其往來則形迹之間煞宜畱意言語尢須縝密並用人亦須防範爲宜【嫌疑不可不避】

上司公文或會同印官申復或單銜申復固巳至於往來信札每懶作答此亦因循之漸不可啟也抽毫命紙頃刻工夫迢遞雲山商量幾席柰何並此而廢之也若得缺後宜將平日交好應通信札之處分別親族年世各誼開列一冊詳注其家屬名號行第存書啟幕中庶不至於舛錯稿宜手攺謄眞之後亦須過目以防訛誤【通行信札必須詳愼】

遊嬉徵逐日糜萬錢奢侈漸開人亦困於酒食友朋來往淸茶一杯盡足以助談興好友投契不在燕會【燕會宜省】

來而不往是爲失禮客來而以他辭拒之尢失禮之甚者況與人晉接可以廣聞見長才識獲益更不淺也預戒�人勿蹈習俗【客宜日拜客來宜相見】

至親的屬女眷自應往來若恆泛交情胡爲僕僕不但花費且滋口實卽僕婦亦可不必也【女眷不宜往來】

內言出閫多由本地女僕候補固不可用得缺後更宜切戒【不可用本地女僕】

寓居與家無二一切任用僕輩則事事廢弛求整肅也難矣有眷屬者責有攸歸無眷屬者分宜親理【寓中事宜】

△補缺

投紅諭得缺第一事也𨿽無關於宏旨而所用非人則招搖鋪張均所不免入手先左矣以老成謹默者爲宜【投紅諭宜用老成人】

動用器具不能攜帶勢須借資書差書差焉能賠貼仍出之於民力能省一分則民受一分之惠彼書差亦無所借口矣不妨明諭經辦之人或以圖記爲憑或以字條爲據所借物件必稟明於官庶幾幕友家丁不致十分挑剔至於下馬飯等俗例一槪從刪【書差供應務令節省】

有向來官捐之款如工食油火諸項查核支領憑據勢所不能省者宜率由舊章以免咨怨其有冒銷者查明革除至於各上司衙門小費久有成規非我作古欲不可專豈宜吝惜【應出之款不可吝惜】

點卯前三日諭吏兵二房凡書役入卯者屆期親身聽點務令於簿內注明某縣某都某圖人家有父母妻子皆注名字年歲面貌每詳細注入點卯時志之可免正身避匿之獘【書役卯簿宜注明年貌住址家屬】

錢糟版串必由內幕查核批解回照必須弔驗大小交款必根查舊捲倉谷必須盤量此不能稍爲寬假者也至於攤捐各款有案可稽及暫時相擔日後仍可交出者不妨照案接收正不必聽小忠小信之言過於挑剔也【交代宜嚴核寬接】

官爲一縣之主凡起居動靜伺察者多不可不愼也冬春辰初夏秋卯初必發二梆然後至簽押房閱視上曰所送片稿及批詞公文稟信稿件飯後看審案卷籍未刻發二梆審理堂事晚則查核帳簿標記刑名錢谷簿查看門簿或無堂事則與幕友酌商地方事宜或考訂律例或檢閱史傳或赴市廛村野以察民風至朔望拈香必宜早起期會出入必有定時與民約者尢在必信習以爲常歷久不怠則內外人等皆知官之所專心者在於公事而諸務就理矣刻刻振作猶恐有失或以才余幹事以簡缺爲不足爲吾知其廢弛者多矣【期會起居宜定時節】

○何耿繩【字正甫號王民山西靈石人道光壬午進士現任直隸大名府知府有學治一得編】

到任

△到任

一到任接收庫項照前任移交存庫銀錢及贓罰雜款冊簿親帶該房逐細查檢如有不符惟該房是問

一飭該房查開前任在任若干年月每年應徵地丁正耗曁各項銀各若干兩除巳徵若干兩余卽民欠實數再查歷年經徵銀各若干兩除各本年坐支應扣若干兩【如壇廟祭祀廉俸各役工食驛馬艸料之類俱在錢糧耗羨項下坐支】巳批解司庫銀若干兩現存貯庫銀若干兩余卽官虧實數查明卽飾該房具結開明某任實在並無虧短或實在虧短某某項銀若干兩如有隱漏情願認賠甘結畫押存內雜稅項下亦照此辦理

一飭該房查開本縣應存倉谷若干石除某任某年奉文某項支發若干石某任某年報明買補若干石仍應存倉若干石除現存若干石餘卽官虧實數如某任報買未買現存谷價在庫亦可作抵查明確數卽飭該房具結開明某任實在並無虧短或實在虧短倉谷若干石如有隱漏情願認賠甘結畫押存內

一通飭各房查開經管院司道府各衙門按年按季按月應攤捐某項銀若干兩每年共應攤捐銀若干兩某任某年巳解銀若干兩查明確數卽飭該管各房公具某任內實在欠解攤捐銀兩逐款開明共若干兩如有隱漏情願認賠甘結畫押存內

一飭各房將每年某衙門某項應攤捐銀兩逐細開單如某項每年應攤銀三百六十兩則每季應攤九十兩每月應攤三十兩每日應攤銀一兩之類並將每年共應攤捐銀若干兩亦按每季月日分晰開明如每年統共應攤捐銀一千二百兩則每季三百每月一百每日三兩三錢三分之類在任若干月日應攤若干舉目可稽無須卸事後查款核算致淆亂不淸

一飭該房查開本縣每年應徵地糧正耗兩若干向例或收銀或收錢或銀錢兩便或因大戶小戶分收【如三錢以上收銀三錢以下收錢之類】如系收錢每兩正耗其收大錢若干所有傾鎔火價添平解費統共若干按市價扣足銀價是否敷解俱令逐細開出以憑核對

一飭各房查開移交監禁人犯若干名捕班看管賊犯若干名各班外保候訊人證若干名每人名下開明案由親臨點查如有私押私放卽將該管吏役重責示警監犯中如有有案未報及巳報未經招解者查明限期寬緊次第審擬報解至賊犯有案情輕微而凍餓不堪者勿令在押待斃宜速傳親屬地方保領管束或系鄰封關到者備文遞回取保至外押人犯有案關重大者仍押令候訊其無關緊要者卽傳案訊釋或一時不能傳集則取具連環的保候傳緣無辜被押本應矜憐況因暴病或他故致斃或另滋事端尢多不便此三處須派親信妥人每晚按簿查點勿令人數多寡不符

一到任或衙署或公館自大門以內前後俱要親身查看如有便門缺口務須堵塞臨街矮墻務須築髙非以防外之入所以防內之出也司閽者須老成壓眾之人官給門房諭帖凡署內家人非官差不許任意出入如有阻之不聽者回明逐出司閽者聽情不阻查出並究卽官親幕友出門拜客亦須問明稟知蓋衙署隨處有獘無內應則不行卽茶房門子非坐堂會客不可令入宅門緣書差往往以茶房爲耳目官幕之一言一動外人無不周知撞騙招搖多由於此不可不愼擇而嚴防之也

○王植【見治原】

嘗試語

△嘗試語

移孝作忠事君猶父位祿尊榮皆君賜也時懷不敢負君之意則淸愼勤三言俱在其中矣雍正二年奉頒訓飭州縣上諭六百餘言以州縣爲官之基址勉以潔巳奉公實心盡職自當於正廳置髙龕制香木黃匣奉之另謄副本不時恭閱土子入官固當以此爲先也【忠君】

凡在一邑必以潔巳愛民實心辦事八字爲根柢所有邑中當卽革之陋獘當敬禮之賢紳士或積頑之衙蠹豪棍或未省之冤獄一到任後卽核酌舉行方足示維新而慰人望然必加詳愼若妄行一事或尊禮非其人或責處非其罪將物議騰沸反不如安常循舊之無大失矣徐而爲之卒行其志事𨿽易而道則同【立政】

朱式璟曰徐而爲之是老成閱歷之言

按縣令皆署曰知某縣事夫縣令何事民事卽其事民之點者爲胥役或藐法以蠹民或舞文以欺官所以約束之者有事民之秀者在學校何以正品術何以倡風化所以鼓厲之者有事民之愚者爲鄕役裏氓凡勤儉之道禮俗之節作姦犯科之誡所以曉示之者有事由是相其地之所宜而爲之興利除獘於案牘則速理之於刑獄則愼卹之於賭娼則嚴禁之於倉庾則時省之於禱祀則敬將之於潛修芳潔之士則優禮之於急公樂善之家則獎勸之於城垣祠宇橋梁津渡之屬則修葺之摠期以民事爲巳事否則非能盡事之實者也又按知縣之知其義爲主然旣曰知某縣事則一縣之事皆所宜知而縣者鄕之積鄕者人之聚計一邑中爲鄕幾何一鄕中爲戶幾何其中紳衿若而人胥役若而人世家大族爲誰客商旅寓爲誰畸零附戶爲誰耆老七十以上嫠婦十年以外爲誰市肆何日廟觀何所水渠河津橋道何處因其俗之所敝而爲之撫字教誨勸農示儉以厚其生敬老表節以惇其俗旌善別慝以起其恥興學課士以養其才實行保甲以辧其類愼選鄕保遴舉族長以平其爭摠期以巳心求民心否則非能副知之名者也余蒞任二東皆本此意初至卽匯縣誌及各房須知冊自爲簡明簿大略分刑名錢谷僉差三項其刑名先列欽部大案起發限滿月日監倉人犯姓名事由及捕役所分地方積竊蠹棍名籍各柳斤兩所枷人犯月日並奉批詞訟皆附於後錢谷先列額徵正賦若於內應解應支各款若干雜賦若干本色米若干各列原款支款而上司官銜同城職弁屬員履歷紳衿姓名胥役練保鄕村圖甲並齋祭日期皆附於後另爲差簿人占一幅所準發差事件各注於名後辦竣審結者隨手注銷未完者酌期查比時時檢查升堂公出皆攜之內號所登各房所承我巳握其綱要矣嘗由和平赴海丰方在途次值本府端差立催和邑倉谷款項淸數又查監犯姓名事由從吏皆張皇束手余出所記錄俾繕復之或以爲太勞余曰一勞正所以久逸也但不惜手勤眼勤耳【邑事】

凡當官有宜知者四告諭紛然徒以眩目所行條示久而自忘簽不過宿久漸不行是曰虛冗章程不立鮮所遵守因循舊事無所振作政事叢脞憚於更易是曰茸惰上下號件宜刻戳記或爲要件依限覆結或爲最要刻日申覆接到之始分別戳印覆訖結訖又戳印記如有遲違立卽催辦余所行知多不用覆另又戳記不時親閱否則遺忘是曰昏蒙更有綱要置一手折前所未結本日應行上件宜覆差催未到人犯應釋隨手登折逐日檢點此我自爲非人所代於此不能是曰玩忽此四警者余歷九縣三州二十五年中所自得之要領也【四警】

○袁守定【見治原】

諏風俗

舊俗所便勿遽攺

△諏風俗

羊續爲南陽守先采風俗而後進王質歷河南尹宣歙池諸州觀察使所至必先究其土俗然後致理凡爲治必因一方民風土俗之所便而與之委蛇而後爲宜民之政也記言入國而問俗皇華之詩言使臣之道在於周爰諮諏周爰咨詢非博諏廣詢烏由知其所宜而視以爲理乎不便於俗民弗能堪不知其俗事必多誤將欲治之適以反之而民怨沸矣

△舊俗所便勿遽攺

曲禮曰禮從宜使從俗王制曰修其教不易其俗齊其政不易其宜初未嘗言邊遠之地必一其俗使同於中夏也明永樂間平定安南而郡縣之而安南旋亂此無他不因其俗而以中國之法治之故民不能堪使因其俗以爲治不且復漢唐之舊域乎易革卦篆及六爻皆有愼重之意蓋凡有所攺革彊人所不習拂人所素便不力矯則民仍其舊而不從力矯則滋擾而民受其病而事亦柅矣故更張之事聖人所愼也

○汪輝祖【見保甲書卷三】

學治臆說

勤職

△學治臆說

官聲賢否去官方定而實基於到官之初蓋新官初到內而家人長隨外而吏役訟師莫不隨機嘗試事事投其性之所近陰竊其柄後𨿽悔悟巳受牽持官聲大玷不能箝民之口矣故蒞任時必須振刷精神勤力檢飭不可予人口實之端【官聲在初蒞任時】

非甚不得巳止宜率由舊章與民休息微特孽不可造卽福亦不易爲不然如社倉如書院豈非地方盛舉而吾言不必創建獨非人情乎哉社倉之獘前巳言之書院之名經始勸捐於民總不無所費及規模旣定或倚要人情面薦剡主講其能盡心督課者什不得三四師旣僅屬空名弟子亦無實學以閭閻培植子弟之資供長吏應酬情面之用巳爲可媿其尢甚者資不給用則長吏不得不解橐以益之而歸咎於始謀之不臧是何爲乎夫書院猶有遺累況其它哉故善爲治者切不可有好名喜事之念冒昧創始【事愼創始】

論治者僉曰興利除獘方今久道化成閭閻樂業無甚可興之利惟積獘相仍未能盡絕在官者如采買折收徵漕浮勒及官價民貼等事在民者如地棍滋擾訟師教唆及盜賊惡丐等事皆爲民害各處情形不同須就所官地方相其緩急次第整頓去得一分卽民受一分之福故興利不如去獘【興利不如去獘】

受前官交代是到任先務其時官親長隨急欲自見往往盤量倉谷百計搜求以爲出力甚有不肖長隨借刁難爲名從中需索一信其說便著刻薄之名迨監交持平說亦終歸無用至平庸幕友大處不能察核每斤斤於細小節目苛駁見長亦不可輕聽第同監交官三面核算正項虧缺斷難接收畱抵如有詳案自不妨斟酌承受其它雜項短少些微直可慷慨出結此實品行攸關勿效宦情紙薄【受代須從忠厚】

△勤職

官之一身實叢百務精神稍不周到卽開左右窺伺之機宜設粉版一方將應辦事件隨手登記辦一條抺一條自無遺忘之患事須謹愼者或密書手折志之總不必陽詡精明授人罅隙然此謂意中經畫之事若日行常件宜各立一簿時時檢閱見列於左

一稽獄囚簿記獄囚事由及收禁年月其待鞫而暫禁者尢須加意應禁應釋隨時可辦

一查管押簿管押之名律所不著乃萬不得巳而用之隨押隨記大槪賊盜之待質者最多審定則重者禁輕者保無干者省釋立予銷除命案牽連應實時詰正取保勢不能速結者至四五日斷不可不爲完結若詞訟案件自可保候覆訊不宜差押蓋管押之干系其重或賊押而捕縱行竊或命押而懼累輕生至訟案押而招搖撞騙百獘錯出此外尙有班房夜間官須親驗以防賄縱數年前禁革班房名目令原差押帶私家更難稽察似不如仍押公所爲妥又役之貪狡者命案訟案及非正盜正賊藉諭押以恣勒索每系諸穢污不堪之處暑令燻蒸寒令凍餓至保釋而病死者不少故非萬不得巳者斷不可押旣押須親自查驗不設此簿或有遺忘勢且經旬累月民受大害矣

一憲批簿記上官批發詞訟奉批月日及易結難結之故余向幕劇邑凡到館之初卽飭承匯記此簿置之案頭日弔捲查閱或須審結或可詳銷自爲注記其原槁牽連多人可以摘除者一一注明核槁時俱行刪去遇有訟師指告經承獘攺舊槁卽可明白批示上官提催亦不難將應急應緩緣由據實詳覆以免差擾次第辦結不使吏役操權

一理訟簿記兩造之住址遠近及鄰證姓名邑𨿽健訟初到時詞多然應準新詞每日總不過十紙餘皆愬詞催詞而巳有準必審審不攺期則催者少而狂者懼不久而新詞亦減矣手自注記日不過數行何至於勞幕中爲之巳有明效官則受詞時可以當堂駁還新詞斷不能多何憚於記故欲求無事先在省事此試之歷驗者也放告須在日中可以從容閱訊令代書旁伺情節不符卽可根問立究訟師不致被誣者受累安民之道莫善於此斷不可委佐貳收詞

一堂簽簿事非急切斷不可當堂簽提役賫堂簽甚於狼虎往往人未到官貲巳全罄余裏居見此破人家者多矣萬一發簽須當日訊結若遷延一日卽民受一日之累如路遠人多須至兩三日者立簿登記恐事冗偶忘則役操其柄所關匪細其簽必須蓋印發行其它朱單朱諭與堂簽一例皆須蓋印登號以防詐僞指撞之獘

一堂事簿卽值堂書登記所理之事也凡讞斷顚末及諭辦公務勾攝保羈如不逐日摘敍一有遺忘則吏役朦混百獘叢生故必於堂事完竣之時取簿覽察過朱攜置案頭隨時檢閱可與內號參考互稽叢脞之虞庶幾可免矣

○王鳳生【見保甲書卷三】

越中從政錄

△越中從政錄

州縣初入仕途莫要於蒞任之始凡措施所肇防範於微亦最莫難於此時其性多嗜好侈於外務者固無足論卽潔修自好之士甫經履任百事茫然內而家人左右外而吏役訟師莫不環窺竊探舉動稍不自檢將羣起而乘機伺吾隙焉惟在臨之以莊而一切行所無事喜怒不形於色利獘默識於胸初不示人以端倪地方情形考察周至次第詳審出之則若輩莫測淺深不敢輕玩而始基立矣【蒞任】

每見新官到任急欲求治喜事矜張或以舊制爲拘迂不加詳察任意更攺或以發號施令暴前官之短詡自巳之長或從役人等偶有觸忤不論事之巨細輒施鞭撻藉以耀威豈知舊章具有深意卽或實有流獘亦必洞悉源流斟酌去取確然此善於彼而後可以更易若夫居官各盡其職卽果有才亦無足炫更何必抑人彰巳徒失長厚之道至小事明察藉示威福不特爲有識者所笑卽書吏之久在官者閱人巳多殊不足震驚其耳目他日官聲賢否全不系此也【戒矜張】

前說特爲輕躁者言之若興利剔獘明立章程則事事貴於愼始必須振刷精神防閒周匝使一無罅漏可乘若稍涉因循何以卓然自立且何以步步向上乎往往衙門中公事怠忽關防散漫積習相沿迨久之官有所覺卽欲振而新之略加約束人轉難堪是皆不能愼始之故余嘗謂做官須先克巳巳正而後治宅門宅門內旣理而後治衙門衙門旣理而後治四境衙門者吏胥差役是也宅門者幕友官親以及家人是也果能於立法之初各相規約守而勿失其獘之消弭於無形者正非淺鮮以後綱舉目張易於爲力矣【貴愼始】

操守爲居官根本長隨書役未有不覬本官之苞苴以分肥者始或藉無礙者以相嘗後則𨿽有礙者亦伺吾隙以相制若於其事之可取不可取尙待猶豫是僅有利害之見存而非可以語品行也且此中區別在我𨿽存界限在人豈盡周知徒滋影射招搖爲人中飽迨欲翻然攺轍而一行敗則百行可疑何以示民之信故慧劍立斷須定自始基【操守愼始】

○朱【見治原】

作吏管見

△作吏管見

古人左圖右史乃爲實學居官亦然縣境山川村落道路遠近必繪一圖至於村莊之大小煙戶之多少圖所不能載非冊不明宜將境內幾鄕幾里每裏所轄某某村煙戶若干內有衿士書役�甲之姓氏棍徒案匪之名號逐一造入以鄕統裏以裏統村並注明離城水陸幾里有市集馬頭及注文武泛官官倉社谷一一注明其應徵錢糧不能逐戶逐村止於某里下注明總數凡圖難繪者列之於冊冊未明者考之於圖遇有水旱災荒賑糶搬運米谷可以按冊而稽按圖而定奉文查拏要犯姦宄亦有方所不至通縣票差四出驚擾矣平時費此心思考訂明白匯造簡明一冊臨時易於措置事半功倍但不可視爲尋常案冊聽書吏查造自巳全不經心耳

州縣官職在親民境地寬廣人民散處官住衙門除審事比較外不能與民相見焉能與民相親甚有審事則惟了結本案比較則惟按欠責比何曾有一語教訓鄕民屢奉上諭訓飭州縣巡歷鄕村所以盡親民之職守行親民之實政也凡踏勘田山相驗人命所到之處不妨停驂稍坐招集士民耆老咨詢慰問僻地不常經過者不妨迂道一行到任數月半載之後必須處處皆到處處之民皆得與官長相見聽話乃不負巡歷之行克盡親民之職常見有在任數年而足迹未歷四境者名曰親民實同遙制如此那有善政善教至於縣官下鄕經過之處士民環相觀看婦女兒童羣來識認官在輿中還宜返躬自問若輩如此心中畏我乎愛我乎抑銜怨於我乎指罵於我乎或心中有何利當興何獘當除望我爲之經理乎我果能爲之經理一二於民不虛此望乎於我不負此行乎不然與迎會出遊之神佛泥塑木雕到處受人香燈拜跪耳目全無聞見者何異乎至於沿途所帶書役家人必須輕減所需夫馬住宿上下飲食一一籌定嚴禁鄕保藉端指派書役暗地需索於鄕保毫無擾累俾鄕民羣聚樂觀毋使愁苦相對使鄕民望其復來毌使憂其再至方不愧親民之父母願州縣官巡歷公出時切爲警省也

○葉鎭【見治原】

作吏要言

△作吏要言

凡公出舟車中皆須經目畱心見人言貌服色乖異卽命前教正之見亭橋道路坍壞卽令保正會眾修葺之見遺骸暴骨及被水沖露棺柩查系無主者卽命隸卒遷埋之庶不虛此出門之一日

○陳宏謀【見保甲書卷三】

咨詢地方利獘諭

咨詢民情土俗三十條諭

△咨詢地方利獘諭

各方之風气不齊小民之苦樂不一欲與聚而惡勿施官司之職守也修其教而齊其政治理之權衡也本都院荷蒙簡命巡撫陜西通省之吏治民生人心風俗竊欲與督部堂隨時體察商搉施行顧欲事興釐必資采訪而幅■﹝巾員﹞廣闊耳目難周案牘所呈僅得梗槪屬官而詢掛漏尢多欲逐件行查又不勝其繁瑣今匯開條款專札走詢該【府州】速卽轉諭各州縣逐一登答所有各條開列於後

一民地如何起科屯田如何起科徵收地丁加耗若干每畝或銀若干或錢若干或銀錢兼收票錢若干作何分別是否自封投櫃存畱若干解司若干解司者系元寶抑系散碎數各若干傾銷火工每兩若干解費若干如何分辧有無寄莊包收抗欠等事或歲內全完或奏前全完其有不能完者系何緣故作何設法方能全完

一催徵糧米加耗若干票錢若干或米或麥或豆或艸或本色或折色或就近納縣或赴糧道輸納每年有無一定數目徵糧雜費如何釐定

一常乎倉谷原貯若干麥若干近年捐監若干有無存價未買每年補倉是否必須采買采買何者爲宜每年出易幾分是借是糶其糶者或糶谷或糶米或在城或在鄕借者作何散給作何著落還倉有無負欠

一社倉谷若干分貯幾處有無倉櫃曾否年年出借生息小民實在得益願借否社長副得人否有無虛出領借或借此營利及侵蝕之事每戶借谷多至若干少至若干有無負欠不還之獘有無好義紳衿樂輸增貯

一落地稅取稅大約何項貨物作何徵收定額若干

一境內地土種春麥者幾分種秋禾者幾分或種蘪米菜豆有無水田各項種植何時布種何時收獲計本境所獲可否足供本增之食或販運何處米糧價值每年至賤若干至貴若干區田曾否試行有無成效除米麥豆而外地方出產何物以資民用小民三時耕鑿而外作何營生有無出外流移之民栽種棉花否能織布否曾試種桑養蠶否能織紬紗否畜收之利若何有無栽種煙葉系何項田畝多寡若何

一境內河道幾條某河自某處發源流於某處可否通舟於何起止或常年可以行舟或每年幾時可通何項船隻

一境內山坡嶺側有無可墾之土報墾者作何認墾如何查勘給照以杜隱占爭奪作何分別免科以鼓舞開墾買賣田產有無告找告贖之事以何爲斷將何立法以淸獘端

一境內髙阜山田約十分之幾系幾何都裏傍水近河田約十分之幾系幾何都裏低窪者或築壩以資灌漑或築圩以衛田廬髙阜者或開塘疏渠以資灌漑或砌炮磡以防衝決歷年有無山水沖壓之事境內有應行開修之水利否井泉多寡如何是否可供灌漑欲鑿新井須費若干易於興舉否

一鄕飲如何核實舉報舉行三年賓興之禮曾否舉行孝子義夫節婦如何舉報每年有無多寡境內有無懷才抱徳之士有無名人著述有關經濟理學之書尋覓送閱其風雲月露者不必該處現在崇祀鄕賢名宦何人另列一冊附送現在有無能文潛修之士能悉其姓名否

一文廟是否完整或在城內或在城外祭器樂器曾否齊備有無修學公田每年如何修理

一境內有無古先帝王聖賢祠宇墳墓曾否修理如何照管春秋二季如何祭祀

一境內士習如何生監好訟多寡如何鄕紳內大者某家小者某家或現任或原任或在城或居鄕

一士子讀書勤惰如何文風如何府縣考期童生若干應鄕試之生員若干中式多寡會試有無中式境內有無舊設書院義學現在館師何人生童若干有無公租經費以充修脯膏火

一境內風俗勤惰如何彊弱如何婚喪丰儉禮儀如何有無結黨持械對敵打降打孀搶親姦拐出嫁生妻等惡習

一每年眞正命案若干有無緝凶未獲之案自盡命案多寡若何官司驗明可否卽爲完結有無屍親抄搶挾詐之事

一該屬有無盜案並巳經發覺尙未獲盜之事竊盜多少若干巳經獲賊尙未審結若干未獲者現在如何比緝別省流來安置�軍流人犯曾否安分如何存活作何約束稽查有無分派里甲輪流供給苦累裏民之事作何攺辦以蘇困累地方回民有無肆橫不法之事

一地方私宰作何查禁有無牛牙通同積賊剝賣賊牛之獘或交界之鄰縣地方有無此等竊牛偸剝之處

一保甲曾否力行平時如何稽查有犯曾否連坐鄕約總約保甲里長系何項人充當所司何事

一地方巳犯積賊若干帶鈴示警若干或在鄕或在城或親族具保或鄕地具保如何安插約束有無營業不復爲竊地方有無積慣窩主庇賊及捕役勒索事主並不上緊捕賊之事

一賭博之事該屬多寡如何作何查拿作何完結市鎭有無搭廠押寶之事作何查禁衙役汛兵布無包庇分肥之事

一境內或專用制錢或兼小錢古錢有無私鑄私銷及攙搭砂錢之事錢價易銀貴賤若何若用錢大小不等如何折算民間貿易或多用錢或多用銀

一地方斂錢作會唱戲者多寡若干其夜戲曾否力行查禁

一自理詞訟幾日收呈幾日批發幾日審結曾否遵例將巳未完事件造冊通報所造之冊有無遺漏

一該屬居民皆築堡居住是否聚族而居有無宗祠聯屬有無堡長練長鄕約名色此等人於一鄕令之勸諭民人爲善及雀角田產小事令之解和是否得資其益

一養老育嬰以及孤貧義塜等類現在曾否建設舉行巳行者如何經理費用足否有溺女惡習否

一境內何處最關要隘與何縣接壤或毗聯何省汛防是否嚴密某某處水陸塘房幾間是否現俱完固泛防弁兵若干有無偸安騷擾彊買彊賣縱容匪盜坐地分肥等獘各鄕有無自操鄕兵各相防護之事

一縣城幾里或傳或土或石設門幾座是何名目新舊完固若何城門鎖鑰作何責成掌管

一境內除城廂而外極大市鎭村堡埠頭幾處通何商賈聚集何物在縣何方離城幾里是何名目煙戶約有若干逐一開列�後

一境內通衢橋梁道路幾處曾否修理平坦有無過渡河道或渡船或設橋渡系官設抑系私渡有無勒索行旅及畱難孤客之事

一驛站馬若干夫若干系通何處大路何員經管作何應付大差作何辦理雇夫之外有無差用民夫作何輪差其艸料作何購買有無派買及借用民間騾馬之事

一地方有無衙蠹訟棍豪彊曾否查拏如何處治現在有無其人有無恃眾行凶不受鈐制之事果有大姦巨棍密開具稟

一營銷何處鹽引遠近若何鹽價若干有何私鹽透漏鹽課如何輸納境內當鋪城鄕共幾座有無鹽當店節規

一境內分防佐雜巡檢幾員駐札何處在城在鄕離城幾里有無衙署所管何事有無批查代勘代審之事有無擅受民詞之事以上各條皆州縣地方所必有之事亦州縣官必須查辦之事欲措施之有益於民必情形之先明於心未有不畱心講求而能辦理妥當者也

△咨詢民情土俗三十條諭

民生之休戚風俗之美惡固由積漸使然非一朝一夕之故而因俗立教隨地制宜去其太甚防於未然則皆官斯土者所有事也苟非情形利獘熟悉於心胸焉能整飭興除有裨於土庶府曰知府州曰知州縣曰知縣則四境之內有一不爲官司所當知者乎況閩省環山濱海地窄民稠食指繁多風俗剽悍號稱難治地方官所以及民之事有知之而不能盡行者矣未有全不知之而能行之而當者也本部院蒞閩雨載𨿽巳隨事體察苦於未盡明晰叩之各屬亦非片時所能條對且有不能置對者除四境道裏邨莊形勢巳於繪圖案內行令查塡外所有民情土俗因革事宜行查不勝其繁匯列條件該府州轉行各屬悉照冊式逐條登覆淡防澎湖二廳一體登覆並移丞佐一體知照

一田賦水田灘地海蕩山場各若干是軍是民科則若何或計頃畝或計租種納銀若干納米若干其田地有無魚鱗冊可查民間買賣田地曾否稅契推收以何爲憑有無飛灑寄糧抗欠無著等獘

一地丁每納地丁一兩加耗若干銀錢如何扣算票錢若干是否各戶赴縣封投或官司下鄕分徵或佐貳分駐分徵若干或歲內全完或奏前方完通縣額徵正耗若干存畱若干解司若干書役有無包收侵蝕以大攺小挪新掩舊等獘

一糧米軍民田地應徵糧米或收本色或收折色折色每石若干本色有無帶徵耗米或撥支本地兵米或應解何衙門是官運是民運有無另徵運費每歲有無掛欠

一田功境內山田約十分之幾系某鄕都裏低田約十分之幾系某鄕都裏山田有無水泉流灌濱江近海之田有無河渠引灌沖刷淹漫之患每年早晚二收者約十分之幾止種一收者約十分之幾種之瓜者約十分之幾何時布種何時刈獲稻穀地瓜而外或種豆麥花生何時布種何時刈獲

一糧價每米一石乎價若干中價若干貴價若干官斗市斗大小若何地瓜豆麥上中下價值如何本境所產之米可否足供民食或尙借資於鄰境或水或陸或本境有餘轉販於鄰境或水或陸

一墾值境內有無山坡嶺側可以開墾之處每年報墾多寡如何報墾者作何認墾給照如何分別起科鄰省別縣有無來境開墾種山營業之棚民此等人是否安分有無山主地主得受租價亦有並無山主地主者作何約束稽查安頓

一物產境內山嶺所產之物如茶菇筍靛之類多寡如何江海所產之物如魚蝦蜆蟶之類多寡如何

一倉儲原定常平貯額若干現有若干尙缺若干存價未買若干巳買未交若干本地納谷捐監在部納銀捐監每年多少本地捐谷者具呈之後幾日交倉幾日給照捐監收谷有無加耗若干每年平糶或糶谷或糶米或俱在城或亦在鄕分糶

一社谷現在本息谷共若干分貯城鄕幾社有無倉櫃每社貯谷若干曾否運倉出借每戶借谷多少若干社長副出入是否公平民間願借與否有無彊借阻撓負欠無追之事

一生計小民力農種海而外作何營生貿易手藝何項爲多有無出外及販洋之人有洋船者是否皆殷實之家出產棉花夏葛布疋否多寡如何有養蠶及纖紬綾紗緞者否多寡如何

一銀錢民閒所用或專用制錢或兼用小錢古錢有無攙用寬永錢及沙板鉛錢剪邊錢以銀易錢每兩貴價若干中價若干賤價若干民閒貿易用銀爲多抑用錢爲多或兼用番錢市戥與庫戥輕重若干有無私鑄私銷之獘

一雜稅境內有無落地稅所收何項貨稅稅口幾處何官經收稅額若干有無盈餘有無官地房租若干田房稅契每兩徵銀若干每年多少若干

一食鹽運自何場每年額銷若干每觔價銀若干或商銷或官銷本境有無鹽場每年產鹽約若干曬丁交鹽每百觔發價若干

一街市城廂煙戶約有若干各鄕極大邨鎭墟場及水陸馬頭共有幾處在鄕城何方幾里通何商賈貨物某處煙戶若干逐處開列於後

一橋路境內通衢大橋幾處曾否修理通衢道路幾條是否平坦有無驛夫何官經管

一河海江河幾道來自何處通入何處去海遠近可行何項船隻邊海者從何處港口出入或系山河小港不能行舟有無官私渡船有無客頭攬載偸渡過臺乘機搶劫作何給照稽查

一城垣縣城幾里是石是磚新舊完固若何城門幾座看守城門何人鎖鑰何人掌管

一官署同城文武幾員境內分防佐雜巡檢驛丞幹把幾員駐札何邨離城幾里有無衙署

一防兵縣內防兵幾名四境水陸塘汛幾處塘房幾閒每塘汛兵幾名

一壇廟文廟是否完整節孝名宦等祠是否齊全或在城內城外先農山川社稷等壇是否齊全

一鄕紳境內有無鄕紳仕族或原任或現任或候選或居鄕或居城每年舉報鄕飲若干

一文風士子讀書勤惰多寡如何府縣應考童生若干應文武鄕試若干鄕會試中式多寡如何境內有無書院義學現在有無館師生徒何項經費若干

一風俗小民勤惰彊弱如何婦女所習何事婚喪奢儉如何有無圖謀風水停喪不葬火化拋棺演戲鬧喪及溺女惡習有無�濟育嬰等堂聚眾械鬭結會拜盟有無多寡如何

一鄕約保甲曾否力行門牌是否齊全幾年一換門牌之外有無煙戶確冊鄕約保長何項人充當或輪充或選充

一氏族境內大姓約幾族餘皆小族每族皆有族正房長否皆有祠堂祭產否族正房長是否官爲選充能勸諭約束本族息事止爭否無紏約抗官匿犯毆差之事否

一命盜每年眞正人命多寡如何自盡命案多寡如何有無藉命抄搶賄脫頂凶之事彊盜竊盜多寡如何巳犯積賊帶鈴示警有無其人有無滋事曾否攺過

一詞訟每月幾期放告收呈若干或隨堂收呈當堂閱收否收呈之後幾日批出批準者幾日審結差票如何僉發承票有無規費催票仍系原差抑又另差也當堂審結卽當堂銷票否告準未結時值農忙可否一槪不審或分別緊要之件仍拘審否隆冬歲暮仍停訟否有無批發佐貳訊供之事

一軍流境內到配軍流幾人或在城或在鄕除有手藝營生外餘者作何責成不致生事爲非擾害良民否

一匪類賭博私宰多寡如何闖棍訟棍衙蠹曾有查拏懲處之事否有無積棍積蠹人人側目著名之輩有無成羣流丐彊索訛詐滋擾邨民文武官曾否查拏驅逐

一邪教境內有無崇尙天主教大乘教白蓮教老觀齋等教之人從前犯案餘黨至今曾否攺業或尙有藉名遊方潛蹤往來私相傳習引誘煽惑之事

以上三十條皆地方所至要之事卽地方官所必應辦理之事本部院以此咨詢未敢遽期事事盡善無非欲地方官平日體察及此講求及此孰爲於民有利孰爲於民有害了然於心遇事查辦緩急輕重自能協宜有利無獘各州縣奉到此行惟宜就現在情形據實登覆該地方應興應革之事如有所見不妨據實敷陳於逐條之下以備采擇分防丞佐如有所見另稟呈覆如無確見不必勉彊本部院就此得知各屬利獘各屬亦可以隨時舉行卽或格於時勢限於識力有不能卽見之施行者而事巳了然於心於知府知州知縣知字亦可以無負況潔巳惠民人各有志知之旣眞行之必力不以善小而不爲不以惡小而爲之日計不足月計有餘循良著績造福地方未始不基於此本部院所跂予望之者也

○程�章【見治原】

詢訪各廳州縣地方情形札

△詢訪各廳州縣地方情形札

照得爲政之道必先熟悉地方情形而後措施不謬本部院職任封圻所屬地方山川河海士習民風及一切利獘皆宜知悉前者𨿽服官粵東二十年所歷府廳州縣僅有其七未到之處固屬生疏卽巳到之處亦恐今昔情形不同合札詢訪札到該【司道府�】卽將發來訪單一紙按款登覆用抄文紅格紙書寫裝釘成本限文到二十日申送文須簡明毌冗毌漏諸凡利獘如有所見不妨剴切敷陳自古觀人之法不外詢事考言本部院此札固欲備知地方情形亦以觀該員之吏治能否愼毌視爲具文艸率了事其直隸州止須將州屬情形及屬縣利獘開送至屬縣之山川刑錢等款本部院巳徑札飭送不須重復特札

一某州廳縣東西南北各寬長若干裏與何縣交界兩城相去各若干裏

一石�磚城一座周幾里幾分髙厚若干丈尺是否完固如有倒塌能否倡捐修理抑或詳請動項不得延擱不辦有鄕城者一並開列

一境內都圖裏堡若干戶口人丁若干某處墟鎭馬頭系商貨叢集之所

一境內有山若干有無稅糧是否可種樹木收養牲畜何處最爲扼要有無卡房兵役防守

一境內大小河道載明源流是否可以行船有堤堰者作何修理是否完固河內有官民巡船若干號如何派分段落經費何出沿海者載明里數口岸作何稽查大小兵船若干號現在有無洋匪如何杜漸防微官民炮臺幾座官設者官兵炮位若干民設者經費何出現在有無丁壯看守器械若干詳細開載

一境內某村常苦旱是否可開陂塘某村常苦澇是否可築堤堰舊有陂塘堤堰若干有無待於修築

一境內出產米谷雜糧幾種是否足敷民食雜貨何物販運何所何村殷富當教以禮何村貧苦當卹其力耕讀商販之外有無魚鹽蜃蛤航海番舶之利

一士習是否端謹文風是否熾盛如有刁生劣監把持公文包攬詞訟橫行鄕裏者作何懲辦

一民風是否醇厚某村族大人彊有無械鬭結盟拜會開設字標花會並輕生自盡藉屍訛詐打搶及擄人勒贖等獘現在作何懲辦某村素多盜賊官民作何緝捕保甲之法是否巳行守望之約是否得力頑梗不化之鄕應如何辦理據實妥議開報

一民間詞訟是否繁多有無未結部案及督撫衙門控案若干何時可以審結民情好訟訟源安在懲勸何方未結控案另開一小折

一每年額徵地丁銀兩民屯米雜稅各若干作何解支歷年有無開報民欠幾分如何設法催科可以年淸年款

一額貯常平社倉谷若干現在實存若干未買補若干其價現存何處倉廒是否完固

一監內人犯若干名是否皆巳詳巳結之案監房幾閒是否完好押候人犯若干另開一小�注明案由

一境內書院幾所是否完好何人經管每年租息若干有無生徒肄業如何考課歲支修火若干應否尙待增置城鄕有無義學

一營內武職何官共兵幾名馬幾匹歲需兵餉兵米若干在何處支領某處有泛官分防帶兵幾名泛房墩臺是否完好

一境內有經明行修言坊行表者博學能文者孝友著�者數世同居者樂善好施救濟鄕裏者並眞正貞女節婦孝女孝婦曾否旌表將姓名開列

一境內紳士現任家居及科甲捐職將姓名開列

一境內有土豪濫仔訟師匪首及刁生劣監將姓名開列此外如有未興之大利未除之大害一並開載

一陳文恭公二論程月川中丞一札皆就本省情形查訪余省可以類推州縣蒞任不必待上司問及先自就該處考核一番自然胸有成竹呂叔簡先生論知州縣之職日到任之時便察此地方受病標本施治後先日積月累責效觀成此正所察之條目也

○楊名時【字賓實號凝齋江蘓江陰人康熙辛未進士官至禮部尙書謚文定有楊氏全書】

爲宰講

△爲宰講

官之與民親者莫如宰宰之難爲也久矣國課不可緩民生蹙於下左右蔽其明刑訟擾其智大吏以法繩於上宰求免過之不暇何暇優遊盡心興富教之務哉然使有人焉能以誠心實學練達其才循序有常務期成理則綱舉目張獘革利興至於期年可以觀效荒僻之壤生齒必稠凋敝之鄕室家必遂刁詐澆漓之俗習尙必淳禮讓必興四方之爲宰者可依吾法而共奏治績也政有本曰孝弟曰廉政有要曰虛曰靜曰信曰儉曰威曰無銳於始慮善乃動曰不弛於終愼持晚節曰暇卽讀書其條目二十有二一內署肅淸家屬不過數人刑名錢谷不過數人勿令與吏見吏亦勿令與內署人見可以節用可以防姦二嚴汰吏役以去蠹至任�傳曰今州縣文書事件較國初�至數倍經制吏�萬不足用不如外吏先汰其掛名以避役者役則先賤白役伋先取吏役之素常滋事著各衙�先懲革兩�名彼自知憚而不敢妄爲矣卽令各陳所能嚴試之無能者盡汰依經制錄數人期足任事而巳必獎勵優卹使樂盡其能以爲上用且深察其人之賢姦而無爲其所嘗非堂眾屬耳目處勿見吏吏不得擅稟他事一切事勿輕簽押禦下必莊三徵糧旣去加耗各獘其法莫如依時按欠摘多掛比不可差擾掛比不完不到方行拘比不宜輕手笞責流亡死戶及窮民拖欠當隨時善酌之使上不逋賦下不病民其糧簿但發戶書登記完欠數隨卽繳入內署按欠摘提勿令滋閣欠做比諸獘以飽吏腹四淸訟之根大訟則理小訟槪息嚴好訟之罰重誣告之罪有誣訟者力究訟師記其名確拏懲治將名登入訟師號簿塡明年貌居住令自畫供於上以備稽查及再犯加等治罪收獄羈禁或一年或數月必待悔悟自新方釋之旣釋後每逢鄕約另查其後行五嚴稽核之法如十家爲甲甲有長甲內有訟師遊民不孝敗倫無賴竊盜姦宄等甲長以聞之官十甲爲保保有長保內有諸不善者亦悉聞之察出不舉治保甲長保甲長挾私生事坐反誣之罪保甲長輪充均派鰥寡孤獨免役大抵保甲之名多隨俗而異或名保甲或名都圖等在因俗利導之六朔望舉鄕約令保甲齊集百姓勿得視爲具文申論孝弟諸條約舉行至三月後令鄕公舉善者不善者善者旌賞惡者懲治俱登名入善惡簿惡尢著者另自畫供於簿責罰收禁如治訟師法有不善不舉察出罪保甲長立閭師於各鄕公所教其鄕無力者凡民閒婚娶必以時吉凶諸禮毌奢靡過分俱於鄕約飭之七密訪士豪及不孝弟不務本業者如治訟師等法八治獄平恕公聽並觀旬日入獄勸諭罪人發其良心令攺過自新九令保甲細查有產遊民及無產遊民名造冊呈簿遊民有產者飭令歸業登名附鄕約善惡簿後每遇鄕約嚴加申飭查核若仍前不攺或舉發或察出��曰承平日久�原亦無曠土目遊民多而曠土少亦不足給其身家周禮且有閒民轉移職事之條今之客作塘匠自古巳然法在行保甲以稽查之自可不致爲害無事粉粉也治法如訟師士豪等果系無產可活者注名入無產遊民簿令各保查報荒田若干畝開明冊籍出示諭田主有願將荒田入官者自立狀在官將各項罪贖等通計得若干銀兩相度各鄕荒曠處立廬舍備牛種令遊民各執業幾畝耕種量給銀幾兩爲衣食耕種之費逐漸安集一面嚴稽勤惰以行勸懲申飭保甲查報倘有仍前遊惰照訟師等重處要之此事甚煩經營必隨時制宜盡心力而爲之十鰥寡孤獨不能活者令保甲具冊呈報注名附鄕約善惡簿後行鄕約時勸諭一鄕殷實者每月量出米谷令鄕公舉素行而老成者主之每逢朔望約日量給窮民十一修社倉之法十二令士農工賈各言其積獘陳其便宜順情利導斟酌盡善相其緩急漸舉行之十三相境內土宜水利與田工關切者與之鹽法捕務諸獘革之十四盡心封疆寇賊之獘嚴明機密十五以忠廉化其僚屬十六課文拔士造就有用人才共致治安十七誠求無倦察民間隱情如一家十八嚴立刑具民有化之不攺教之不順再犯加等三犯斃刑終惻然存哀衿之心十九設各簿鄕約善惡記名簿一本有產遊民及鰥寡孤獨俱附於後設無產遊民記名簿一本訟師土豪等惡人記名簿一本盜賊記名簿一本俱令當堂親書花押於上收存內署以警頑梗便稽核又設雜項所入爲民所費銀數簿各一本以示無私二十愚民好作無益者及富民當笞者俱罰令修治公事二十一信乎朋友以獲上二十二讀律今人苦於宰之難爲輒自托於君子不可小知以爲爲宰非吾事平時不一究心宜其臨事而僨矣庸詎知民之待命於宰者切乎且治一邑之道卽治天下之道也烏得�優於爲宰卽非大受之器

○蔡世遠【見治原】

送黃張二令

△送黃張二令

親民之官�要有三日息訟薄賦興教而巳民以事至縣者胥役不擾無守候之勞分其曲直懲其誣黠誨諭之又加詳焉則訟自息矣民有惟正之供者爲按實立限使自封投櫃立以信吏投畢躬自稱平之榜立明示歸其有餘使補其不足如期至則民自不欺輸將恐後矣擇士民之秀者聚之於學課文飭行月三四至又於暇日適山村閭裏言孝弟農桑之事其有家門惇睦守分力田者表厥裏居或造訪其家以榮之而教道興矣夫吾仍以爲諸生者爲縣令未有不能守淡泊者也吾常思父母斯民之義未有不興除恐後者也事上貴恭不貴屈馭民以誠不以術如是而巳

○袁枚【字子才號簡齋浙江錢塘人乾隆己未進士官江寧縣知縣有小倉山房集】

答門生王禮圻問作令書

△答門生王禮圻問作令書

書來問作令之道甚勤且摯夫吏治有不可學者有可學者天之生才敏鈍各異或應機立決或再三思而後決或臥而理或戴星出入而後理此豈可學哉然行政之方與安吏民之道則循吏不同同歸於治今以縣令所當知與才性無關者爲足下告焉夫治民者州縣之職也然治民不自民始胥吏者官民交接之樞紐也家丁戚友又胥吏交接之樞紐也不治胥吏不能治民不治家丁戚友不能治胥吏治家丁戚友胥吏柰何曰用之而勿爲所用是巳其用之而勿爲所用柰何曰通之而勿隔是巳官與吏終日見而無勞家人之轉通官與民又終日見而不許胥吏之壅遏則彼胥吏家丁戚友者不過供奔走佐使之職而已矣而何獘之能爲且夫用戚友不如用家丁用家丁不如用胥吏用胥吏不如用百姓戚友果賢何所不可如其不肖法難遽加若家丁則利在前法在後矣然家人之來去無常胥吏之曹缺永在其畏法媚官甚於家丁較可用也胥吏之職大都拘人集眾若受訟時朱書牒尾卽令某甲喚某乙寧不省需索而免稽遲乎是百姓尢可用也吾不解今之爲政者一則曰嚴胥吏再則曰嚴胥吏夫胥吏卽百姓也非鬼域禽獸也使果皆鬼蜮禽獸宜早誅之絕之而又何必用之而嚴之周官所謂陳其殷置其輔輔卽胥吏也𨿽聖人不能不用也然三代上有庶人在官之祿今旣無之則上之人宜爲若作設身想而何嚴之爲彼嚴者豈不曰胥吏舞文乎病百姓乎夫使之舞文病百姓者官也非胥吏也試問巳舞之文判行者誰也彼舞而我亦隨而舞之不自責而責人何也胥之權在行檄役之權在奉檄今之縣令檄行若干不知檄書云何不知某當理不知某當銷又不知如是而欲除獘𨿽日殺百胥吏無益也夫欲大權在我莫如手記而手銷之以州縣之繁而謂事必親記似屬奢闊之論不知訟牒極多每日所進能過百紙乎百紙中其理者能過十事乎每日記十事未爲難也次日再收百紙大半覆詞訴詞其應記者又減十而得五矣受牒十日書所記而召之訊訊吏何以不行檄則吏窮訊役何以不集犯則役窮窮則免冠謝罪請嗣後十日內行檄集犯永爲例矣檄行犯集隨判而隨銷之任胥役之需索姦匪之侜張而不出十日之期則所費有限枝節不多其初情未攺訊斷亦易彼百姓者知十日之必結也又何畏乎吏役而賄之法立半年可十日中竟無一事此胥役之所大懼也然民不告贓上不訪吏有提吾胥吏者官自當之不許胥吏索百姓之錢亦不許上官胥吏索吾胥吏之錢彼胥吏者不懼於始而感於終乎康誥曰要囚服念五六日至於旬時非速結之義乎夫可以探喜怒轉關鍵者胥稟也有減增有株引者檄稿也有移換有竄入者供詞也有暗阻有明催或早或遲者訊期也吾一切目覽而親裁之許一檄不許重檄檄中人數空之而待親裁差某役亦空之而持親裁內銷外結檄焚捲撤彼胥吏何權焉於胥吏又何誅焉今之州縣非不勤也所惜者精神在上而不在下耳不知上行不答則嚴飭至內幕外胥俱能相促惟夫寡妻弱子鄕民村戶不遠百里而來望官如望歲而又無門投剌不爲之結於浹日以內吾心安乎政綱旣舉首淸刑罰淸之云者非寬減之謂得當之謂也臯衘曰罪疑惟輕言罪之疑者輕之其不疑者不輕也孟子曰省刑罰言省察之不使刑罰繁也蓋刑以戒惡也刑繁則不足以懲惡而轉生刑之惡以爲吾旣巳受刑而無所損矣尙有懼哉以此午疻痏而逞毒淫者比比焉要知刑具而部頒之亦無庸也夫物之不齊物之情也彼衣冠孱民加細荊而呼號不勝何事於部頒之具積蠹大猾其筋骨皆習練之餘當巨棓而含笑囊三木而無聲何畏乎部頒之具吾以爲其畏者𨿽應笞亦宜寬省以灑其恥其玩刑者法止杖四十而吾以二十當之其酷則更甚於四十使彼知二十之委頓如此也況四十耶乃澟凜乎懼心生而惡念除矣凡判尾必親書讞非炫才也以便日後展捲而了然也判事必坐堂皇非矜眾也以觀國人之顏色而是非使共見也勿輕置人於獄非徒仁也所以淸狴犴而防雜處之不虞也勿輕申詳非專擅也所以免捉搦而成難結之案也勿問坐獄者之貧富恐有成見而誤大公也勿故反聽請者之句求恐事未可知而矯枉過正也勿勸捐以安富恐抑勒者多勿罰鍰以遠嫌恐狥財者惑勿交鎖煉於胥役必內存之當用者加朱墨圍使不得開不當用者不署鎖字使不得混勿委監獄於典史必緊臨之審其輕重辧木索之有無觀其气色知衣糧之克扣孔子曰聽訟吾猶人也必也使無訟乎此聖人甚言無訟之難非言聽訟之易也今之人不能聽訟先欲無訟不過嚴狀式誅訟師訴之而不知號之而不埋曰吾以息欲云爾此如防川怨气不伸訟必愈多不知使無訟之道卽在聽訟之中當機立決大畏民志民何訟耶所謂側弁垢顏不投於明鏡是也然而一哄之獄情僞萬出或在案中或在案外聽之者恃才恃气恃廉恃公皆不足以聽也虛以受之靈以應之周詳以求之旁見側出以察之庶足以聽也太凡事過而嘗自悔其誤者其誤常少此所謂政如農功日夜思之者也事過而常自信無一事之誤者其誤必多此所謂气矜之隆秦人視越人之肥瘠者也對簿之民宜分爲六重者獄其次系其次管守其次保釋其次待喚其次聽其所之數者能臨事料量而不容胥吏持之則聽訟之道思過半矣和息非不可允但須書明曲直以防日後之終凶狎邪非不當嚴但須戚屬投明不許匪人之恫喝律設大法而通融者存乎人否則傀儡而巳案無確據而闕疑者法乎史否則武斷而巳觀漢江充之巫蠱而知贓之可栽也觀南史傅炎之斷獄而知凶器之難據也天性之親粲而不殊𨿽父訴子亦使目笞否則傷慈愛矣墳田之事勘而後斷𨿽風霜寒暑不可辭勞且借以巡鄕村矣刑名之外則有錢谷錢谷役侵者多民負者少比役無益也役又借比以索民錢善催科者不輕比役但擇其負多者召花戶而欲見之吾未見眞花戶來而稅不登者也慮飛灑則細刋科則昭示鄕氓防重耗則突取衡平辜較一二漕無抑勒則浮取皆恩難果應時則盈虛有備所謂催科中寓撫字也百姓之上尙有紳士凡今之閉門塞竇而不見客者其中有所不足也古人於一邑之中有鄕先生鄕大夫歲時伏臘飲酒習射當其時豈有苞苴竿牘之嫌乎作吏者日對裏魁伍伯而不親賢士大夫不特天闕下情亦且無以自輔記有之日貴貴爲其近於君也尊縉紳卽所以尊朝廷其它生童皆吾子弟亦宜月課季試以無失黨庠術序之義漢吳公治行號第一而史只載其薦賈生一事此其故可思也總而論之爲政在外尢須爲政在心心正則羣邪消心和則眾善集心周於庶務而法令不必苛煩也心淡於榮祿而上官無所挾持也大府一過而傔從之誅求無厭知我之巡鄕亦猶是也崇轅十人而守候之饑渴無時知民之望我不甚殊也威可使人畏不可使人恨恩可使人感不可使人狎廉不自知者廉之眞公不自恃者公之大民信則順風而呼吏服則指臂可用告示爲吾之仁言不必輕發而發必手書訪問非政之大體行或偶然而行必眞確求心安不求名重察物議並察邇言仁無術而不行政師古而毋泥吾之所行者在是矣吾之所能言者亦止於是矣若夫神而明之化而裁之則在吾子

○鄂爾泰【姓西林覺羅號谷庵滿洲鑲藍旗人康熙四十二年以舉人用侍衛官至保和殿大學士封襄勤伯謚文端配享太廟有奏疏】

議州縣不必設副官鄕官疏

△議州縣不必設副官鄕官疏

查得設官分職專司而外原有佐理如州牧縣令以下設有州同州判吏目縣丞主簿典史等官而縣分大者則添設縣丞爲之徵比錢糧審理詞訟鄕鎭多者則分設巡檢爲之緝捕匪類查拏盜賊定制立法固巳盡善況本朝定例官員不許升任本省其選授鄰省距原籍五百里以內者亦應另補親屬同官一處又有回避之例蓋近鄰本地或易於屬托營私而遠離桑梓可杜狥私報復諸獘也今若添設鄕官卽用本鄕進士舉貢生監者民人等若輩世居其土非親非故內有恩有徳亦有怨有嫌一旦令其羣居民上予以事權無論假公濟私施惠布恩料事所必有旣不能保其盡得賢能矣不賢不能之鄕官縱能確知一鄕之中某某刁惡某某抗欠某某酗酒賭博某某行竊窩彊保其能秉公據實密告牧令明申法紀乎夫今之州同州判丞簿巡檢典史卽論語所云應先之有司漢制所稱三老嗇夫遊徼等職之屬類也唐書所載縣下於鄕者卽今之鄕約鄕保總甲總練之屬類也名異實同人存法立如果牧令得人則此等人原俱可以助其不及而進�不知卽鄕進士舉貢生監內品行才徳之選亦未始不可以資耳目而益心思是不必增鄕官而堪以佐理者甚多設使牧令不得其人則𨿽賢能鄕官亦原不能主其事或遇不肖鄕官且適足濟其惡且鄕官旣應設則佐貳可裁佐貳不可裁則鄕官爲冗臣愚以爲該禦史請設鄕官之議似不可行者也至所陳衙役差票之爲害錢糧盜賊詞訟賭博保甲之不淸與夫宣講聖諭解釋律條之難周實屬切中但差票可以酌裁而衙役必難竟革不但牧令在所必需卽鄕官一身亦難日徧鄕村家至戶曉勢必轉用委差謂鄕官之委差必善於牧令之衙役又誰能信其必然如徵收錢糧則原有自封投櫃並滚單紙皂之例如緝拏盜賊則原有著落鄰佑保結之例如查禁賭博則原有責成佐貳轉責鄕甲逐戶具結之例如調處詞訟則原有戶婚田士細事先批鄕鄰公講息結之例如編行保甲則原有戶口門牌細開名數並記簿稽察之例凡此諸條並無遺法據該禦史所請委任鄕官之事皆牧令之所得爲亦牧令之所能爲下屬奉行之不力實由上司督率之不勤人之過也於法乎何尢至於宣講聖諭廣訓以及解釋部頒律條亦非鄕官四人所能周至在鄕官旣仍須率用各村貢監生員而牧令亦何不可分用各鄕貢監生員臣以爲�使天下大小官吏各抒實心各宣實力旣謹依良法更善體美意則固執爲法權宜亦爲法無用別議紛更此自古有治人無治法之言所以爲不可易也

○潘杓燦【見前】

升遷

△升遷

詩曰靡不有初鮮克有終晚節末路之難古今共之蓋習久者易怠志滿者易驕成功不愼而怠與驕萌不幾山虧一簣乎尢貴豫先時之計慮畱後日之謳思述升遷

任內錢糧每年𨿽有奏銷淸冊然存畱放給不無挪借透欠之款今任事將終不可不通盤打算使條條皆有著落項項皆是全完不特不予後官以掯勤之端亦不可致胥役畱爲口實於升前細將挪借透欠一一開出逐件淸楚或應撥補或應抵還或追還官或令補領其挪借二項若憑上行方始通融者原屬一丁一孔申請開銷尙易補還惟是透支欠給之間須商酌妥確或透者不能卽有還官欠者未能卽有實給或可曉以情理令同役親友立約對會使透者徐扣工食以償欠者欠者出領以粘卷中蓋前官欠給之款後官必不補給今立約對會𨿽遲時日終有領期先有虛收而漸實受亦易樂從也至有私借私挪無透有欠須預先設法補苴彌縫無隙倘畱可議之端俟後官查出詳追彼時必出巳資補庫更添一參駁之醜矣【淸錢糧】

錢糧旣淸卽可令歷年收管書吏將任內交盤底冊攢造止畱本年底冊以待去任之日扣定眞數方始實造蓋歷年底冊旣成卽可謄寫而本年冊底無多造亦易竣倘人司肯令署官收受則數�可以交出矣【造交盤】

�僅日現在役食一項專資班役辦公之用並不能養贍身家求具不致�支巳非易易卽稍有贏餘而新官到任尙有迎送各項花銷兌支一法似無大益不如照數�給役食不可豫給錢糧放款中巳言之矣至升遷之年必有壓落未給者歷年或有民欠積逋卽兌與承追之役照欠給串勒令寫領蓋承追舊欠必公派三班皂快使彼各有未完易於兌散況積欠不完未必不是承追之人中飽卽裏地侵蝕在此輩原系一路之人兌支自易無可推諉者【發兌支】

積谷原無額數各裏捐輸在簿有名而未交納者於解任之年須上緊勸輸銷簿久催不完者於去任之日開示免納勿爲裏蠹中飽每年倉廒定有餘糧如存畱續放之米未及放完而要離任當先查算明白扣存倉中正用毋使胥役暗自收肥【查積谷餘糧】

稅契𨿽於編審之年淸查而編審之後民間仍有買賣於升遷之時出票裏中著地方報催上稅此時稱估稅銀勿加耗贈則民閒因有便宜自然爭先來稅若仍重戥勒索則買戶匿契不稅以待新官編審上納𨿽催亦無益也臨去任胥役例要乞恩有此一查多有將契托胥役乞印者示恩準行亦是不費之惠【查稅契】

欽部憲件不完不能離任任旣滿宜嚴查速結以副升遷【結欽部憲件】

任滿將升詞訟宜少準苟拘過人犯不審而罷不旣虛費民人之銀錢時日乎故莫若於數日前出示停訟爲便【簡詞訟】

號件久拘不到者必是兩造俱不欲審賄差延擱也每季將終卽行查理果系些小之事當掛示注銷今將離任豈可仍畱牌票於胥役之身令其需索無巳除人命彊盜逃人十惡等事開造交與接官審理其一應戶婚田土鬭毆錢債細事久拘不到者俱出示注銷原牌弔毀卽有難巳之事聽其於新官告理【銷號件】

每逢酷熱嚴寒之時監中可放之囚自應保放今當去後更要徹底澄淸除死罪未決軍徒未解欽部憲件未結以及寄監犯人開造交盤一冊送與後官其餘上司贓贖人犯宜取的保職行小罪人犯盡行釋放【淸監獄】

欽部憲件贓贖久追不完果系家產盡絕者亦準詳請免追載在則例今將去任宜擇上項久逋贓贖令本犯投具家產盡絕呈詞申詳請免詳請不準交與後官追納其職行自問贖銀於交印之日盡批豁免告條曉諭卽入官之贓不報上司者亦同免追蓋此等贓贖原不開入交盤徒令胥役賣放不若明免爲妙【免贓贖】

逐日買辦行鋪俱著親領現銀今將去任仍恐�蠹有借稱新升上任送禮名色騙取什物宜出示曉諭【曉諭行鋪】

去任之時內衙丁僕有將衙署門欄作柴薪者有信忌諱恣意毀壞者有將花卉樹木斫伐者意在不肯畱與後人不知一艸一木皆朝庭賦稅百姓脂膏所成歷任以來享用巳久今將去任當思報國卹民果有事不稱職猶當自愧柰何以有用之物任情暴殄又復累民修葺耶況後官與巳原無讎忌小量至此可發大笑宜先朱示禁約實貼三堂【禁止親隨折毀衙署】

去任有期宜釘合式簿冊並空白牌票長文紙靑白紅手本用印備用【印簿冊牌票】

報升巳後上司旣有知照須往謁謝數日內卽淸理一應未完令有頭緒憑到宜先具詳文通詳院司道府請選委賢能署印以便出缺若相好上司處詳文外更須加一委曲稟帖懇請早使交代蓋旣有升任自當速赴恐日久又有盜案逃人粘滯也【請署員】

凡書札文移牌票非有用必存者盡行焚毀不得遺畱使後官拾去致生他議其一應不須交與後官冊籍盡行收藏以備他日查核之用至於徵收無額雜稅簿籍尢不可畱與吏胥【焚毀簿書】

衙署中有借辦行鋪木植棚廠等物示期親領恐出衙之後卽爲吏胥幹沒過歸於巳也【還借辦】

出缺之後必有除補者探聽的實具書啟令頭接人遞送須要言詞溫潤禮數周全倘接任之後有未完事件正資料理且交盤一節多有故意興難者務使相好則接受自易【接新官】

役吏終任追隨臨行之惠不可不及其�者必以事件乞恩庸者未必有事干瀆衙中自辦粗用器皿難以持帶新任者不必算小變賣宜分賞不曾乞恩之人一以存去思一以示公溥【賞役吏】

署員有人俟其擇日受印如日期擇得遠當行文催之及期將印洗驗明淨入匣中加印封依儀注交與署員出文申明各憲【交印】

離地方之時必須向文廟各上司及縉紳處辭行同城之上司印旣交卸卽須叩稟謝事【謝上司】

旣巳謝事署官𨿽不進署住家亦須另覓公館移出家眷俟候交盤以赴新任其衙署聽憑修葺以候新官伹出衙之時宜親自各處照看恐有文稿粘貼壁間或家人藏匿日用物件更免遺忘查取之失【出衙】

●牧令書卷三持家

安肅徐棟致初輯

窮原者必竟委觀略者必考詳民事宜遞陳矣然有居於先者治國在齊家家齊於正內外之位而制用次之則持家其要乎

汪輝祖

何士祁

徐文弼

王鳳生

何耿繩

謝金鑾

汪輝祖

劉衡

袁守定

王士俊

周際華

○汪輝祖【見保甲書卷三】

家屬

用財

△家屬

挈眷之官累也然實有萬不可巳者署無眷屬則宅門內如客寓然一切俱無檢束官一升堂拜客僕從卽無顧忌遇公出晚夕印匣亦難信托昔有同寮孑然在官腰間懸匙累累每出必與印偕殊非體制或以姬妾任之則又不可賢明者百無二三小家女何知大義屬理內政勢有不能萬一小有色藝馴至恃寵攬權禍更有不可勝言者采蘋之詩頌有齊季女有以夫

宅門以外官也規模狹隘則事上接下無往非獲咎之端宅門以內家也規模闊大則取多用宏隨在皆虧帑之漸而其要則在勿使家人有居官之樂而巳造物勞我以生無論在官在家總無逸居之日仕路何常宜止則止顧有知止而不獲止者大率家人累之家人樂於在官卽有不能去官之勢故居官時須使宅門以內仍與居家無異女紅中饋不攺寒素家風則家人無戀於一官而退計不難自決矣

官衙習气最足壞人子弟凡家居不應有之事官中無所不有𨿽居官者紀範極嚴然時而升堂時而公出檢束總有不至僕從人等飽食羣居烏能盡安素分如賭錢唱曲養鳥魚嬖優狎倡之類何地蔑有衣美食肥猶其小者子弟血气未定易爲所惑且若輩惟恐不當公子之意用事者以此固寵未用事者以此邀恩一有所溺父兄之教難行爲害不淺況官非世業久暫靡常子弟卽幸無外染而飽暖嬉閒筋弛骨懈設不能仰給於官將無所恃以自立故惟子弟可治儒業者攜之官中俾受嚴師約束其它不若各就所長令其在家治生以爲久遠之計

△用財

寧遠舊無庫徵收餉銀皆貯內室遇批觧始發匠傾鎔余以爲非制創設庫房三間命庫書可筦鑰此正項也卽廉俸所入亦儲賑房應酬日用皆取給焉蓋一歸私室則當問出納於室人性嗇者慮其絀也出之不易或談事機性奢者見其贏也用之無節必致匿乏且財之所主權之所歸也並有因以干預外事者若之何勿愼

侈靡之爲害也取之百姓不巳必至侵及官帑其始偶然繼乃常然久且習爲固然而忘其所以然夫因公挪移卽幹嚴律虛出通關亦罹重譴況以私用而虧官帑實爲侵盜乎縱或幸逃法綱神且鑑之矧法亦未可苟免耶上官之喜怒一身之疾病公事之降革皆不可知官帑無虧不過奪職而止不然將有制其命者所當於用財時先自謹也

士旣服官凡官之所需及應酬種種與官俱來者斷不能省然官一而巳非合家皆官也一人官而家之人無不官祿其足濟乎且卽官之一身衣服可以肅觀瞻�僕可以供任使似亦足矣而必備美是求有一帶而懸表佩玉費及千金他物稱是者試問官聲果否系此而虧累因焉果何爲哉優伶宜屏燕會宜簡裘馬宜朴家人之衣食宜儉借曰缺美息阜則有原思用九百之義在豈患貨之棄於地者而況其未必然耶故用財宜節不節卽貪人卽不自愛未有甘以墨敗者資用旣絀左右效忠之輩進獻利策多在可以取可以無取之間意謂傷廉尙小不妨姑試利徑一開萬難再窒情移勢偪欲罷不能或被下人牽鼻或受上官掣肘卒之利盡歸人害獨歸巳敗以身徇不敗亦殃及子孫皆由不節之一念基之故欲爲淸白吏必自節用始

身兼庶事萬不能瑣屑理財然出納之數斷不可不知盡委經手之人而巳不與聞則我不挪移有挪移者我不侵盜有侵盜者至交代時水落石出噬臍無及矣宜屬司筦鑰者分列正入正出雜入雜出四簿隨時檢閱則倉庫出入相符不相符有餘不足之數一一在心設過去官交代冊籍頃刻可成𨿽猾吏無能爲獘更可不致遺漏款目受後任之推敲或曰此行於簡僻小縣則可恐繁劇之地勢不能行余應之曰苟不耐煩𨿽簡僻何所用之否則地異而理一也何難行之有夫號稱繁劇不過增驛站多迎送耳亦可另設一簿以覽其要特立法非難任人爲難有治人無治法安所得誠信之人而任之歃所有立簿法開後

一正入簿記銀谷應徵之數及稅契雜稅耗羨等項

一正出簿記銀谷之應解應支應放應墊之數及廉俸幕修等項

一雜入簿記銀之平余谷之斛面及每歲額有之陋規等項應入巳者可質鬼神人所共知不必諱也若額外婪索是爲贓私不可以入簿者不可以對人卽不可以問心鬼瞰之神鑑之悖入悖出自愛者必不肯爲

一雜出簿記應捐應贈及日用應費各項

以上四簿乃官中理財之道官事稍暇隨時考校正入稍虧或有借墊則先以雜入補之而用自不敢不節此皆記其總數或十日一結或半月一結其流水細賬則責之司出入者而權不任焉否則雜入者濫用而正入者有虧至交代時或不自知其故矣

用財須儉爲一巳言之也若以財用人則處處宜畱餘地人之聽用於我無不爲財起見不使之稍有所利其心思材力豈肯實爲我用且不惟不爲我用將轉爲我害矣且我亦何常不計利哉席官之位食官之祿尙欲儉用以自�彼事官者而使一無所贏其家何賴焉寬其分乃安其身惟恐我之不用斯收用人之益耳賓友僚屬之酬贈贐貸慶弔一切分所常有斟情量力各視其時不應則巳應之須令其人實受吾益嘗見官中陋習以此等應酬無可質證司出納者任意短色輕平甚有至八折九折者克其贏以入橐施者實費受者虛承良可浩嘆劉仙圃令浙江時遇有公分屬賬房封固加簽其應標名目必俟手署故色或未足而平總不輕亦厚交之一道也

○何士祁【見保甲書卷三】

賬房不可任用至親

親族宜周卹

宅門內外宜分界限

立錢谷簿凡所出入手自標記

△賬房不可任用至親

例支捐款幕友束脩廚房夥食凡有一定之數者立定章程卽可照此給發其它不能預定之款如酬應供給差使之類必官爲酌定賬房照發至於徵收錢漕則歷年數目不同必須與頭櫃幕友兩相核對詳細稽算庶庫簿不致舛錯稍不經意書吏乘虛而入爲害甚大流水賬宜五日一看一月一結銀洋出數皆宜核錢以歸劃一利之所在怨之所歸必有謠言不可輕聽此任最重宜請老成精細之人司之不妨多其束脩以義合者去畱在我一用子弟至親百獘叢生

△親族宜周卹

離家較近之省求幫告助者源源而來力有難給宜酌量族之遠近戚之親疏就廉俸所餘每年寄歸補助貧乏約定不許至署則所費省而受者得實惠矣

△宅門內外宜分界限

宅門外以公濟公者不能存吝嗇之心招怨誤事若宅門以內則家也與官一例可乎宜按人酌給月費爲零用之需不得於賬房支取分文以杜影射而節縻費

△立錢谷簿凡所出入手自標記

一縣錢谷欵甚煩多而大要有數宜令戶書將正項若干雜項若干解某欵若干支某欵若干照賦役全書開具一冊每欵之後空出數行以備登記如上忙停徵後卽於進欵內注明數目每解一欵支一欵放一欵墊一欵卽於出欵內注明數目則有無盈絀一覽了然此本任經徵者也其接徵前任漕尾及舊欠錢糧亦附其欵於冊後而注其出入之數上司有專札催提者於應解欵上加一圈視圈之多寡爲解之先後每年奏銷上下兩忙必開列前五年報解堂期數目以爲依據應支之欵稍有盈餘不妨先期預給養廉可抵正欵不可聽其劃扣以此類推在細心詳究耳每年上下忙截數後宜囑內幕與戶書各開一進出細數及應抵之數則稍有虧短半年卽覺尙可補救也一年之後卽將何項錢糧如何處分開一淸單揭之於壁庶免事後追悔此經理錢糧大略也

○徐文弼【字襄右江西丰城人官知縣有吏治懸鏡】

設買辦

△設買辦

買辦之役務須選充或有用該班頭役者有頭役另雇一人代充者必朴實勤謹乃免諸獘蓋此系官與民交財最易招謗亦易見好凡行戶商賈五方雜處毀譽之聲由之傳播且近例保薦必以日用所需發市價平買不賖取行戶爲淸廉之事因立法如左

一設簿每月發簿一本買辦何物何價逐日登明每夜晚繳進過朱次日早發出

一給大小票賬房裁紙作大小票止於紙角用一小圖記每日官帳所需用大票載明何物給與買辦照票買備繳進畱票照件登簿其內署各人私買對像用小票載明何物並載發現價若干買辦亦照票買進只畱票不必登簿每晚並將大小票夾入官帳簿內送進賬房查對次早去票發簿須嚴諭買辦除大票登載官帳簿凡內署私用各件等物必要錢票兩發如小票無錢及有現錢無票或系白票無圖記者俱不許領受私自買進如違責究革役

一定取貨印簿凡每日常用之物如酒肉等類定於何鋪店各立一簿用印將發過價銀總登簿內逐日發簿取貨鋪戶以此爲憑庶免買辦侵挪買濫諸獘亦免鋪戶貨賬混開

愚謂買辦一節惟在賬房經理得人予初蒞永任卽有歷數前官去任時負累行鋪者內而親屬家人之混取外而買辦之侵欺民虧損資本官畱遺怨聲鑑此之失不得不令賬房精細所設立大小票與取貨簿二法不特杜絕諸獘且合署上下食用所取無不周知幸髙明毌以不親瑣事貽戚也

○王鳳生【見保甲書卷二】

理財挈要

△理財挈要

財非官所應言而理財則居官所當悉非謂身綜庶政猶必躬親出納較以錙銖也公則徵解之處分攸關私則度支之盈絀攸系若徑委任於他人而巳不過問𨿽日自刻苦而黠丁蠹役重支重銷或款巳劃而復解或解稿具而故延催以核算托詞不倸日久漸忘任其顚倒混開官乃益形其累嘗有州縣歷官屢處膏腴素性從無揮霍一經交卸竟多虧絀而不自知巳瘠人肥噬臍何及學治臆說所載分列正入正出雜入雜出四簿其法善矣此四簿者官自鉤考固屬最妙或處繁劇之區則托錢友核之亦尙可以無遺緣攤捐解給批詳皆自錢友核定若細心錢友自立捐款簿一�凡一批一詳一劃逐欵隨筆注入獘端自無從開否則正入正出錢席知之雜入雜出賬房知之爾不相謀最易獘混四簿之外倘地值衝繁則另置驛站簿一本以應入巳出者記之並四簿按旬日一小結季終一大結最爲明白簡要果能實力奉行隨時考校則大綱旣舉眾目畢張贏絀可操諸掌握之中交代可成於頃刻之際余固屢試之而身受其益者

○何耿繩

理財

△理財

賬房爲銀錢出入總匯之地最要綜理得人第一款項要淸存庫銀錢有簿提庫批解銀錢有簿支發俸工有簿支發一切雜項有簿至私項出入亦分類登記而統入流水俾總入總出每日有數則有餘有虧按簿可稽矣管帳人於每日總結後將帳送官�項覆看於總結處截用圖記發還倘出入有應商之處或標簽或面商從長核實可也

一徵收錢糧拆封宜勤或三日或五日照流水核算徵存在櫃數目令該房檢齊送內或銀或錢核明正耗實數令明白親信者眼同貯庫鑰匙存內飭該管吏役小心看守或有應支各欵或批解司庫應行動用之時照領照批開庫支發或先提半年支欵存內支發另簿存記以免開庫煩瑣但勿牽混私用致欵項不淸

一支發各欵如教職捕廳俸銀生員廩銀俱按季據領支發平色須足至各役工食等項查照向例發給但不可按季全發務多畱有餘以備重案遠差陸續借支之用緣此項如額外墊發𨿽入交代後任不認也再捕廳多有因案停俸者必須查明倘有冒領開入支欵後任亦不認也總之支發各欵不得據領卽發先令該管房查捲送閱看前任如何支發照例辦理自不至有冒領浮支之獘

一每月應放孤貧米石若干應捐禁卒更夫等役米石若干或動倉谷碾放或系采買支發飭該房查開照前核辦但應捐米石動用倉谷交代時作價歸入應交項下以便買補還倉

一攤捐欵中有急須批解者或解一季或解半年另簿存記如屬可緩且可不解倘奉文催或先中覆卽日籌欵批解亦可斷不可動正項而解捐欵緣正項有虧分釐均幹參處捐欵欠解尙無妨礙

○謝金鑾【見治原】

居官致用

△居官致用

爲官以理財爲急初到任卽須詳察此缺每年中錢糧出息若干雜項出息若干合廉俸若干爲入數又細察每年各項酬應若干差使坐派若干幕賓朿脯若干家計食用若干共爲出數以入數抵出數必使稍有贏餘若以所入抵所出僅敷支給更無贏餘則須於出數中力爲裁減鐵定章程必使有餘而後可出入權量旣定則立定主意絕去苞苴賄獘遇民事案獄盡心竭力爲百姓興利鋤姦細加訪察以助其精明不憚勤勞以伸其仁愛現今絕少此官只須爲得四五分便四方風動要以實心爲主則民愛之如父母矣𨿽不愛錢巳決無患貧之事

或曰子所謂入數者皆自然之出息也但缺有好醜倘以入數扺出數必有贏餘可以槪論乎曰此一定之理也國家設立州縣豈是容易當下曾經八面籌劃倘所入不敷所出則不成缺不可設縣矣故無論極低極醜之缺以所入權所出皆有亭余惟多少之不同耳

向吏役輩察問本缺出息則必曰無有也卽有之亦極微薄也若問以每年費用出數則必張大其說矣此輩一則爲自巳侵蝕之地再則廹本官開受賄之門其技本如此也而我之官親長隨則益從而附和之愈甚其說前後左右嘖嘖繁言總其大旨則曰不受賄則官不保必至狼狽其實聽此輩之言則官不保必至狼狽也

吏役之言不可信跟隨之言則可信矣官親之言則愈可信矣然亦試思此數十輩嘩然相從以至者何爲而來耶

初上任時本官要錢不要錢尙在未可知之數而此數十輩相從以至者莫非要錢者也彼要錢則我須從之而要錢彼要我犯法則我須從之而犯法到得我壞官狼狽而此數十輩者逍遙以去矣此何由哉見識不足以破眾愚智術不足以制眾事故卒依阿委隨爲此輩所困也做官一个才字是短不得的

近�縣令總以虧空爲憂𨿽山僻小邑亦復如是或以爲問曰是有說焉官之詞訟不要錢者必不虧空詞訟要錢則必虧空曰此言固亦有徵然其事亦怪矣曰何怪之有不要意外之錢者出入有經成算在握故也曰詞訟得錢者獨不可以立成算乎曰詞訟得錢何算之有其來也無定可有可無可少可多得之甚易用之甚寬有成算由於立規要此錢則不可以立規故無成算而有虛望其望常奢而赴之也常不及虧空必矣

做好官者念念不要錢究竟得錢且所得之錢可安可久故少勝於多做醜官者念念要錢然究竟不得錢且所得之錢易敗易耗故多不如少

有足用之方所入不愁其少無足用之法所入不怕其多愈多愈不足若夫貪贓枉法之錢要之何用聖賢巳斷定了曰貨悖而入者亦悖而出此二語任爾神仙法術總逃不過

問錢糧出息實有浮收近日號淸廉者詞訟不受賕則仍賴錢糧出息是亦犯贓物耳其如自封投櫃之說何哉曰今各處州縣徵收每銀一錢收銅錢一百七八十文不等比較當時錢價似乎稍有浮收然實非浮收也此等浮收法所不禁官稍有贏餘非犯法也蓋谷有鼠雀之耗銀有傾鎔之耗以至書胥紙筆夫役解運之費皆出其中若不取諸民何從而給之故徵收之法只隨各處時宜按其舊規取之可矣卽自封投匭之法其中亦有浮收勿徒�虛名也

問陋規當除乎曰有當卽曰除之而不可須臾緩者有除之而未可�除者有除之但去其太甚而不必盡革者有竟不可除者須分別治之不可以一槪論也

○汪輝祖【見保甲書卷三】

陋規

△陋規

裁陋規美舉也然官中公事廉俸不敷是以因俗制宜取贏應用輕於汰革目前自獲廉名迨用無所出勢復取給於民且有變本而加厲者長貪風開訟釁害將滋甚極之陋規不能再復而公事棘手不自愛者因之百方掊克姦宄從而藉端善良轉難樂業是誰之過歟陋規之目各處不同惟吏役所供萬無受理他若乎余津貼之類可就各地方情形斟酌調劑去其太甚不宜輕言革除至署篆之員詳革陋規是謂慷他人之慨心不可問君子恥之

凡有陋規之處必多應酬取之於民用之於官諺所謂以公濟公非實宦橐也歷久相沿巳成常例萬不容於例外加增斷不可於例中扣減倘應出而吝象齒之焚不必專在賄矣

俗所指美缺大率陋規較多之地歲例所入人人預籌分潤善入而善出惟才者能之或不善於入而不能不出則轉自絀矣慮其絀而入之不謹禍不旋踵懼有禍而入之稍愼又不足以應人之求故美缺尢不易爲自好者萬不宜誤聽慫惥垂涎營調白香山詩云妻妾歡娛僮僕飽始知官職爲他人今之爲美缺者飽僮僕而巳妻妾歡娛其名也實且貽子孫之累焉居美缺者可不常自儆乎

○劉衡【見保甲書卷二】

革陋規之法

△革陋規之法

我輩得官一切用度有與官而俱來者欵項繁多勢不能減省若將無礙之陋規遽行裁革必不敷用倘將來窘廹時又欲復之則出於創而非由於因轉至民心駭異因而民怨沸騰故不可遽革也況革陋規大非易事官欲革陋規不可令一人知之恐棍蠹聞之轉向其人索詐撞騙妄稱斂錢若干給我我有門路能令官府永遠裁革其人聞之欣喜過望未有不隋其術者官未之知以爲裁陋規爲民除害也而不知棍蠹巳先索得多錢到手彼舊出陋規者反多出錢矣予向遊外省深知其獘是以在巴縣革除行戶陋規時默識於心不與一人言及亦不令一人知仍喚書吏佯語之曰吾欲傳行戶驗帖爾可將行戶領帖舊捲送核迨該吏送到卷宗予袖捲入密室親核得舊帖行帖若干張現在行戶何人開張何處錄一淸單乃自作免驗行帖告示稿集署中戚友於密室內謄正自行鈐印並出一票選一年輕初當差不能索詐之人承票將告示分給各行戶每行一張混蠹等未能撞騙從此喪膽不敢仍前作崇

○袁守定【見治原】

國爾忘家

謹關防

△國爾忘家

在官憂家直是愚障不特非國爾忘家之義去日苦多區區所營卒亦何有白樂天自警詩曰蠶老繭成不庇身蜂饑蜜熟屬他人須知年老憂家者恐似二虫虛苦辛

△謹關防

凡內署辦事當在二堂使近宅門書役於門啟事必先知之星卜異色人勿與之相接子弟門客勿使與所治人往來吏役婦女勿使出入內署見紳士令門子左右之不得刻離爲私數見則辭之皆所以謹關防也

何士祁曰山人墨客江湖術士一與往來必致招搖生事然疾之太甚亦非所宜稍給其求而不與相接似爲得之

○王士俊【見治原】

忘家

捐濟

△忘家

後世貪官污吏不獨官之罪也其妻子亦與有責焉婦人小器稚子童觀見紛華靡麗則悅之淡泊朴陋則厭之人無丈夫气多爲所牽始而染指繼而饕餮身名交喪家亦破亡至於旣敗悔之晚矣何若凜之於始示以忠孝廉節論以利害是非其不爲妻孥者正其所以甚爲妻孥也

△捐濟

用之以奢莫若積之以儉積之以儉尢宜散之以公君恩所贏家計所縮以之資寒土膏火給窮黎衣食不愈於媚妻妾貽子孫乎以之興學校壇祠葺橋梁道路不愈於營膏腴窮土木乎封鐍而藏之將無翼而飛不脛而走矣斟酌而布之必仰不愧天俯不怍人也乃素封之家愈富愈慳官俸所入銖積寸累𨿽有義舉不復一出此之謂不知類

○周際華【見治原】

知足

△知足

居官要知足土當窮約時衣食器用愧不如人一旦得志便淫心捨力窮極富麗制之惟恐不精精焉惟恐不廣是固不肯作退一步想耳能退一步自然此心恬淡何至不畱余步耶予擬一聯云不可喫盡不可穿盡不可說盡屬對云又要懂得又要做得又要耐得粗淺語卻不容易做到

●牧令書卷四用人

安肅徐棟致初輯

政非一人所能理若幕佐若吏胥若家丁若差役皆待用之人也用之當則事成用之不當則事敗由治內而治外其毋忽此

王士俊

王植

汪輝祖

黃可潤

謝金鑾

何士祁

袁守定

周際華

王有孚

藍鼎元

汪輝祖

王鳳生

何士祁

謝金鑾

王植

劉衡

何耿繩

田文鏡

袁守定

朱

陳宏謀

汪輝祖

王鳳生

葉鎭

何耿繩

謝金鑾

袁守定

王植

汪輝祖

顧炎武

王植

黃可潤

○王士俊【見治原】

用人爲仕宦亟務

△用人爲仕宦亟務

紳士耳目也無耳目何以納益幕客心腹也無心腹何以論思佐吏股肱也無股肱何以集事然而用人難哉不先之以知人則招權聚賄官爲孤注矣不歸之於獨斷則坐堂畫諾官同木偶矣有用人之識而後可以用人有用人之才而後可以用人不然非用人也用於人者也至於肘腋之間隱然爲姦莫如家僮莊以蒞之慈以畜之尢當明以燭之嚴以防之易曰幾事不密則害成其禦僕之謂與

○王植【見治原】

署規

△署規

官府到任皆循例立堂規而不立署規者堂規類幕友爲之而署規非幕友之所樂爲也考古之司民牧者得自辟所知資以共事目曰幕僚曰入幕之實實爲屬員之流而主人以賓禮待之見主人用晚生帖署中位次惟西席望重有師道不可屈次卽刑名次錢谷爲尊而書札號件銷算皆居其下偶有外客宜敬禮者則代主人爲應酬有主道焉若行署官船禮無直踞主上者此直省相沿之成規也其賢者常能具髙識持大議品端才裕百不一二近以書生初仕罔諳科條貲郎�官不深文墨惟以幕友爲從違而略通幕事輒輕視主人者往往有之亦主人之過也蓋署規尢整飭內外之綱要予凡所歷任僉押閱卷類在二堂之偏以爲中權接捲送僉專一小僕司之司閽者不許輒到幕友所屬官亦絕不見幕友非輕以不肖之心防人也嘗見有遇事無定見者卽自理事一切商之幕友與屬員亦聽其時相見而司閽用非其人遂內與劣幕爲連手外與衙官通气息加以庸鄙親族不知政體致貓鼠同眠狼狽相依官所寄以爲耳目者反輸心腹於他人漸至小人乘間而入官聲遂至大累久之且挾制主人任意張大𨿽賢主人亦付之無如何嗚乎倒持太阿彼此有損其獘皆自不立署規始可不早爲變計

○汪輝祖【見保甲書卷三】

訪延賢友

用親不如用友

△訪延賢友

有司之職禮士勤民迎來送往謁上官接寮屬日有應理公事簿書淩雜𨿽能者亦須借佽幕友況省例不同俗尙各別惟習其土者知之故到省先宜諮訪賢友聘請�幕同寅推薦不宜濫許上官情勢有必不可卻者寧如數贈修隆以賓禮勿輕信妄任馴致誤事

幕賓之名曰刑名曰錢谷曰徵比曰掛號曰書啟其大較也刑名錢谷動系考成盡人而知其當重矣抑知賦繁之地漏催捺閣及劉建韶曰才學諳練之土若不立品卽便餼廩足稱亦必別思染指講究立品則歲修自有常額必能量入爲出𨿽偶至匱乏亦不破戒凡賓主相依至十餘年不易館與官去而幕不易經十數任相沿延請者必其人能立品可親可敬而不可離者也大頭小尾諸獘實皆徵比核之而詞訟案牘刑錢多不上緊全在號友稽查催辦至書啟庸拙疏怠亦足貽笑招尢無一可以易視惜小費者率計較於歲修之多寡其人不自愛重往往隨緣曲就若心地光明才學諳練之士歲修外別無染指非餼廩足稱必不入安其席與其省費誤公而貽悔何如隆禮厚幣而獲助

人之气質大槪不同毗於陽者剛不免伉直忤物毗於陰者柔類多和易近人然非平日究心律例斷不能髙自持議較之隨波逐流胸無定見者遇事終可依賴擇友自輔當無取其軟美也

幕賓固不可不重一切公事究宜身親習練不可專依於人蓋巳不解事則賓之賢否無由識別付托斷難盡效且受理詞訟登答上官倉猝自有機宜非幕賓所能贊襄不能了然於心何能了然於口依樣葫蘆底蘊一露勢必爲上所易爲下所玩欲盡其職難矣

△用親不如用友

諺曰莫用三爺廢職亡家蓋子爲少爺壻爲姑爺妻兄弟爲舅爺也之三者未必才無可用第內有蔽聰塞明之方外有投鼠忌器之慮威之所行權輒附焉權之所附威更熾焉任以筆墨則售承行鬻差票任以案牘則通賄賂變是非任以倉庫則輕出重入西掩東挪獘難枚舉卽令總核買辦雜務其細巳甚亦必至於短髮價值有玷官聲故無一而可事非十分敗壞不入於耳迨入於耳巳難措手以法則傷恩以恩則壞法三者相同而子爲尢甚其見利忘親者無論意在愛親而孳孳焉爲親計利勢必陷親於不義所以危也余佐幕三十年凡署中有公子主事者斷不受聘蓋坐視其害義有不安以疏間親分有不可目擊官之受此累者比比皆是乾隆二十九年諸曁令黃汝亮之重徵五十一年平陽令黃梅之苛斂並因子累身幹重辟子亦罹刑尢炯鑑之昭然者矣然則壻與舅猶可用乎曰否特其恩較殺於子其分較疏於子或不致十分敗壞尙易發覺耳然至於發覺亦復不易收拾治壻則礙女治舅則礙妻隱忍黜逐巳累不可言總不若擇賢友而任之友以義合守義則尊而禮之苟其負義何嫌乎絕交蓋友有瑕疵旁人皆可啟白且一經受玷之後托足無方故自愛者恆多也

然則一行作吏至親皆可疏乎曰不然自未遇以至通籍莫不厚望於我其情重可感也幸得服官如之何勿念不以事權則負才者無所肆不責以功效則無才者可自容稱吾之力衣之食之分祿以周之盡吾心焉而巳心有餘而力不逮無可如何也若夫任之以事以致廢弛決裂情面兩失則是陷人於惡耳豈愛人以徳之謂乎

至親密友義不可卻其可資照料者偕至官中不無臂指之助卽酌量贈遺力尙能支然有恆產有恆業者必不肯離家遠出惟無用之人多樂隨任不知官中公事須延幕友官親可辦者不過倉庫倉庫並關重大非深可倚信之人不敢輕托一時面軟挈之而去至於無所事事徒滋悔怨非惟無益而又害之何如實言婉謝之爲得乎

○黃可潤【見保甲書卷三】

幕友

△幕友

作令不能不用幕友然幕友不但取其諳律例亦當與講存心行政之體至於奉行文書但單發該房照辦字樣書吏無本領者不過率混了事至於駁飭至三而木官巳幹遲悞之咎矣故幕友好者當初奉文時卽將主意摘出使吏遵辦則事畢舉也然大要權不盡在幕友專在本官平日須將刑名錢谷本省事例一一熟籌胸中臨事方有把柄

○謝金鑾【見治原】

居官致用

△居官致用

州縣首重刑名錢谷然其實有不同者有公式之刑名錢谷有儒者之刋名錢谷公式之刋名有章程可守按法考律不爽而巳此幕友可代者也儒者之刑名則準情酌理辧別疑難通乎法外之意此不可責於幕友者也公式之錢谷淸理欵項會計當而己此幕友可代者也儒者之錢谷則爲民殖生爲國理財量入爲出經權在手此非幕友所可代者也

文字爲居官緊要之用有不可全賴於幕賓書吏者假使詳文稟帖上不足以聳動上司札諭告條下不足以聳動百姓則𨿽有良法美意不能自達而姦宄亂政之徒得以施行毀害之術矣

○何士祁【見保甲書卷三】

幕友宜待之以禮

△幕友宜待之以禮

幕友如刑名錢谷發審書啟徵收掛號朱墨賬房及一切雜務之屬皆佐官治事者也刑錢兩席固宜情文兼到卽各席幕賓亦皆拋棄鄕井終年客居至賬房一席尢心腹之所寄托苟或處以非禮有識者必不能安其居卽委曲相就而心巳離矣烏乎可有休戚事必盡吾情良時佳節致敬盡歡幕賓謂之朋友顧名思義庶指臂之助可收其情意不協者不妨婉辭切忌匿怨相交凶終隙未必致受其怨謗壞我聲名

○袁守定【見治原】

僮僕稱恩可以從政

革門包

△僮僕稱恩可以從政

遇民須有恩禮先於僮僕驗之居常於左右近習人所易忽者皆不敢忽而有以及之其待民也自行其所熟順而無所矯矣文中子曰僮僕稱恩可以從政

△革門包

官府之獘如積塵𨿽屢掃之不能盡也如所謂門包者所在皆有𨿽屬微塵大爲官累吾方禁胥役不得問贓於百姓而先令家人問贓於胥吏可乎曩在桂陽州下車之初卽取胥吏勿遞門包互結一吏有犯罪及同房一役有犯罪及同班而一切苞苴之風掃地盡矣或曰如所言不嫌於苛察乎余曰不然宅門家人重給工食恩禮以遇之固當我從也

○周際華【見治原】

用人在潔巳

△用人在潔巳

一縣之眾從何處治起先治書役而巳書役蒙上虐下其獘百出恩不足以聯之則離威不足以攝之則玩惟賞罰嚴明庶幾可耳然門印之司又書役之綫索也幾个長隨尙不能使之貼然無怪門以外之擾擾矣而貴位置得宜寬嚴並濟乃得安靜然尢必視其家政何如如簠簋不飭𨿽兄弟子侄尙不見信何以信人耶

○王有孚【號白香江蘓元和諸生有一得偶談不礙軒讀律六種】

一得偶談

△一得偶談

先儒言從政者約束百姓易約束自已難旨深遠矣余廣其意曰約束自巳易約束書役難約束書役巳不易約束家人則尢難是在眞能約束自巳者始足以語此否則未有不爲其所亂也

○藍鼎元【見保甲書卷四】

棉陽學準閒存錄

△棉陽學準閒存錄

聰明才智之人爲僮僕所蘇者甚多蓋相習旣久深知性情凡事放膽爲之所以門戶之司不可不愼恐其外通胥隸內結幕賓凡以財物小利啖本官子弟親戚用事之人其爲姦獘難以悉數也有種遊手候充僮僕挾重貲托人薦引此輩蹤迹亦奇矣買僮僕而使令常理也買主翁而自爲之奴其意欲何爲乎不什伯其償焉不巳不幹萬其償焉亦不已其饑而附飽而揚又不待言也用之則極惡窮凶剝膚入骨不用則怨誹誣謗造方爲圓嘻可畏哉

○汪輝祖【見保甲書卷三】

用人

△用人

吾友邵二云編修言今之吏治三種人爲之官擁虛名而巳三種人者幕賓書吏長隨也誠哉言乎官之爲治必不能離此三種人而此三種人者邪正相錯求端人於幕賓巳什不四五書吏問知守法然視用之者以爲轉移至長隨則罔知義理惟利是圖倚爲腹心鮮不僨事而官聲之玷尢在司閽嗚呼其獘非說所能罄也約之猶恐稽察難周縱之必致心膽並肆由余官須自做之說而詳繹之其必有所自處乎

用人不可自恃往承乏寧遠止錄遊幕時先後所用舊僕五人一門一印一跟班一司倉一管廚其中一人素無才識余以閽人蒼猾稽察不易特令專司啟閉不甚檢覆閱歲之後捺朱票閣稟單稍稍婪索閒有言者余念大小公事一一手治渠不敢旁參詞組未之深信又一年而事敗乃痛懲焉巳幾幾受累矣兼視並聽如之何可過悖耶嗟乎不可自恃又豈獨在用下人哉

幕賓長隨利獘前巳歷歷言之若寮友訪人於我果相信有素自當應其所求如以素未深信之人姑爲推薦以塞責使寮友以信我之故過信其人萬一誤事何以相見故素未深信之人斷不可以狥情說項或有推薦亦當詳其所長不諱其所短使用之者可略短以取長庶於事無僓於心可安

用人獘不一端撮要言之則曰上下壅隔而巳爲上官者類以公事爲重萬不肯苟求於下而左右給事之人不遂其欲輒相與百方媒孽昔吾浙有賢令素爲大吏所器會大吏行部過境左右誅求未饜一切供儲皆陰爲撤去曉起燈燭夫馬一無所備遂攫大吏之怒摭他事劾去此隔於上之一端也又有賢令勤於爲治纖巨必親賞罰必信其吏役有不得於司閽者遇限日朱單爲濡遲而出比其反也又不卽爲轉稟率令枉受逾限之譴此隔於下之一端也被害者據實面陳何嘗不可力懲其獘然若輩勢同狼狽所易之人肆毒尢甚安能事事瀆稟頻犯投鼠之忌故下情終不可以上達

長隨與契買家奴不同忽去忽來事無常主裏居姓氏俱不可憑忠誠足信百無一二得缺之日親友屬托到省之初同官說薦類皆周全��原未必深識其根木氏斷不宜一槪濫收至親臨上官面言者其勢不得不允處之散地尙非善策不若任之以事畱心體察足供驅使固爲甚善覺有獘竇立時辭覆使其無可歸怨亦有辭以對上官

濫收長隨之獘始於誤人終於自誤蓋若輩求情面而來者猶可其曾出薦資者一經收錄薦主之責巳卸投閒置散不惟薦資落空且常餐之外一無出息若輩又多貪飲嗜食加以三五聚處賭博消閒勢不得不借債鬻衣此皆由我誤之彼不知自度材力又不能諒我推情收納之故而署中公私一切彼轉略有見聞辭去之後或張大其詞以排同類或點綴其事以謗主人訛言肆播最玷官聲

宅門內用事者司閽曰門上司印曰簽押司庖曰管廚宅門外則倉有司倉驛有辦差皆重任也跟班一項在署侍左右出門供使令介乎內外之閒惟此一役須以少壯爲之司閽非老成親信者不可其任有稽察家人出入之責不止傳宣命令而巳心術不正將內有所將而寢閣外有所投而畱難攬權婪詐無所不爲其後必至鉤通司印伺隙舞獘此二處官之聲名系之身家亦系之管廚辦差則有浮冒扣克之獘管倉則有盜賣虛收之獘皆虧累所由基也

○王鳳生【見保甲書卷二】

馭下

△馭下

衙門之患全在壅蔽而能操壅蔽之權者則又門印爲之也余所至處先出朱諭榜示大堂凡書役稟單令其於某月之下旁注某日某時字樣緊急者隨時送署余於早晚堂事畢後當堂呈遞並於點卯時將事無巨細必躬必親家人等斷不能代作主張之語剴切曉諭仍嚴諭司閽遇有稟單隨到隨送俟親筆標日再分交刑錢查閱如日期尙未親標越次送幕以及時刻耽延查出卽行根究不可放松其內發狀榜及初詞之差票亦必親自過朱於月日之下並書某刻發俾內外有所稽考庶可杜其寢閣畱難他若案件則全在於臨審之先悉心看捲毋庸幕友開略不準門僉置詞使不知意之所在一經堂訊卽予定斷自無從招搖批呈則由內幕封固親加拆閱校定後逐呈作押卽以底稿傳承發至內署照繕狀榜登時標發再交墨筆處過批使不及輾轉騰挪自無從漏泄然防其混淆之獘尢宜愼於繁冗之時公牒旣不令捺延則相逼而來不能揮之使去往往有究心一案正在殫思抑或諸事紛乘應接不暇門印專伺其時或持稿待判或以事面陳兼聽曲觀必致忙中有悞惟在澄心靜气分別事之輕重緩急以應之苟有疑難存之案頭待此事釐明而後再治彼事方可爾無所失總之門印系州縣之關鍵非有一二解事者斷難勝任然全視官爲轉移務嚴而毋失之縱可用而不可予以權是其要領惟若輩本爲衣食而來若不能贍其身家何以供我指臂蒞任時須將該衙門家人出息若干諭令開單送閱親爲核定應去應存並以何項歸眾何項貼補門印辦公外此再取分毫卽以婪贓論齊集家人庫書當面告語至歲時則令司閽以歸眾之項若干開送自爲酌量差事勤惰隨從久暫分其銀數多寡俾眾心悅服勿多提銀歸上亦不宜多收長隨使其濫分蓋旣戒其分外之營則只此涓涓之入不得不爲珍惜矣如其地本淸苦而得力辦事之人所入實不敷出當自解囊厚賚以收驅使之效

○何士祁【見保甲書卷三】

用人因材任使

△用人因材任使

別省用家丁十餘人足矣卽赤緊之區二十餘人足矣江南重在冬漕漕糧多者須用二三十人而署中辦事者仍不能廢漕務關系甚重與其臨時用烏合之眾以致貽誤莫若養於乎時故用人不得不多勢使然也閽人之役最重錢漕須謹愼明白能駕馭書差旗丁者爲上其次小心朴實傳話勿錯者亦可用另派一老成親信之人管理庫貯簿籍以分其權至於稿案須識字知輕重者司之送稿送簽發房標明日期以防捺擱其宅門外雜務皆以年老歷練者爲上看印之役首重稿案次值堂次書啟次用印錢漕多者用印甚忙不妨多派謂之掛名簽押而仍可兼充別項差使者也此外管監管號之役爲最重監則巳詳言於上號則須稻程限�支應驗�養總使實用實銷而無誤文報不得罪過客爲尢要也管庫也役耐靜年老者爲宜如值采買宜核斛面管廚之役須核浮冒禁賒欠官飯𨿽殊而他人飲食亦須查檢內宅門之役則禁止婦僕不許外出並傳述主母言語須老成持重者管簽押房以老成謹密者爲安其餘則跟班流差量材分派而歸於雜務門上稽查務使勞逸均分不出外嫖賭不聚飲而巳其年貌住址仍注於冊年節分賬宜格外體卹必使之足贍身家出息或不足不能不稍爲貼補也薦來諸人情不可卻者畱之宜派以執事否則多與盤費實時遣去終勝濫收

○謝金鑾【見治原】

居官致用

△居官致用

內幕先生有刑名有錢谷固矣乃有案總復有錢糧總有錢谷復有徵比有書稟號件有紅黑筆中缺衙門必須兼攝不能全備也然此猶幕賓之區別其來巳久今乃於家丁中依仿此例甚則名目更多如曰門上曰簽押曰跟班曰倉場曰稅務其所分巳不少乃卽門上一項其中多至七八人或十數人其中又分門類則曰案件也錢糧也呈詞也雜稅也差務執帖傳話也卽簽押一項又依此分之其中名目甚多且竟添出號件書稟二項其稱號與幕友同而職事更多於幕友凡此頭上加頭腳下�腳直以官爲戲場自取紛淆而增獘竇以�民害官求其必敗而巳

每見賢能之官𨿽繁缺道府其家丁不過五六人要其所信用者實只一人而巳兩人者便少見

凡用人少者必得其用多者事必不舉

國家設法無不盡善凡官府中要用之人莫不官給工食設立全備如州縣衙門有六房書吏更加值堂承發則在內者無不足矣有門子聽差更加長班轎夫皂隸班役凡此名色無非要用之人無不具備缺繁不足者稍增人數而巳此外加增名色皆屬浮費左右使喚之人在官者曰門子曰長班也每州縣門子一二人長班一二人足用矣此輩無非無儀只任呼喚亦極利用倘本官素有家僕信心可賴者攜爲官用未嘗不可然豈能多哉今之所謂長隨可用者百不得一官無主見妄爲收攬則亦聚無賴之徒以自害其身而巳

○王植【見治原】

家人

△家人

長隨非在官之人而所司皆在官之事乃胥役所待以承令而集事者也余從不多用人卽在直隸州大縣所用不過七八人司閽正副各一人司倉二人僉押一人管廚一人備差遣一人有驛遞則管號一人公出之外不用坐省之人不用跟班之人所諭各房開出陋規擇其無礙官箴者存之否則去之各所司亦時爲調換不令積久生獘所得陋規令存公所每季一分分則分上中下三等有私收及不應收而收者令互相覺察稟首者有賞及在山東辦差時多𨿽不能不多用人亦猶不至濫觴也就中司閽之人傳外稟之言宣內出之命不許阻抑來言不許混稱官諭余嘗諭之曰事必稟命若人與卽取人索卽與皆爾之過必不姑容有聚賭等事卽於內堂喚皂役入責之密察有外遇者逐之𨿽盜臣或所不免而聚斂之臣庶亦鮮矣余每見州縣胥役作獘皆與家人連手瓜分官或有所見聞則家人曲爲掩飾彌縫而胥役婪贓民閒�面講規禮家人需索則胥役爲之傳說又往往藉十爲百以無爲有而官之聲名遂大不可問做鄕紳時每聞而惡之可及身而遂忘之耶

○劉衡【見保甲書卷二】

札商各牧令官須自做愼用門丁由

△札商各牧令官須自做愼用門丁由

查設立門丁律例並無其文夫賓客寅僚往來傳帖各衙門設有柬房卽跟班茶房可兼其事何庸專設門丁至於傳呼胥役出納文書則有看守宅門之官役例設轉桶原有深心亦不必門丁經手況本官日坐堂皇或兀坐二堂重門洞開檢點簿書俱系親手若告誡吏役則當堂可以面諭更無庸門上傳宣夫牧令官稱父母是以例定儀從不用回避牌以其親民也若於咽喉之地添一阻隔之物致令親民之官與百姓气脈不通則官民交病矣蓋此輩爲利而來見識淺鄙斷無惇品明理可備諮訪之人祗工於作獘而巳假曰有才可用則尢宜加倍防閒彼門以外之蠹役刁書其初原不敢公然舞獘必先於門上探聽消息久則串成一气官之一言一動外間纖悉周知而勾控私押擱案誣拏諸獘從此起矣甚則有牽鼻反唇之事本府前在廣東曾見一縣奉文緝一要犯選差勒限懸賞一千圓差於限內獲犯解縣門丁李某令差且押犯私館語官云犯巳遠揚增三千圓則可官不得巳許二千圓仍不得犯欲比差則門丁匿差且爲緩頰竟如數予三千圓始將所獲之犯交出又見一縣稅契盈於原額幾倍一官到任門丁曾某串吏爲姦佯語官云此地頻年短稅柰何官愕然求策則徐曰盍令戶書包辦乎不可則彊之官頷之吏則佯爲不受命也者遲之旬日門丁佯廹之吏乃勉彊應命官以爲幸免賠累也待門丁有加禮而不知所獲乃倍蓰也其後某官卒以挪缺掛彈章然此特不利於官而巳其貽害於民則更甚焉大抵若輩所最不喜者官有惠政官有廉名必多方阻撓之使惠績不及於民且使官廉而民仍不免於費又必肆行污蔑乃能售其招搖射利之私且其巧於迎合也官喜朴誠則僞爲椎魯官喜伶俐則彊作聰明官信之固正用其欺官疑之則反行其詐處處樹黨種種夤緣官卽精明頗難跳出圈套之外此獘名省皆然保屬恐亦不免本府平情論事以爲官果聰彊出眾實有駕馭之方自不妨設立閽人聽其拏事否則手持太阿授人以柄未有不陰受其害者卽不僨事而官非自做難以捫心況我輩讀書從政聰明才識自與庸眾不同卽使資僅中材而蓮花幕下盡有嘉賓豈不足備諮諏而資集益顧必旁落於廝養輿臺之賤毌惑乎覆車之接踵也如謂官之用之非盡誠於信任不過藉以代勞抑思官系何人而令若輩代勞乎況若輩何所圖而肯盡瘁其心力以代我勞乎又況一切公事總須親閱親訊親自經心究竟不能脫然事外則若輩亦何能代我勞乎管見以爲與其畫依樣之葫蘆何若下砭身之藥石如果艸門丁而不用固徵實力實心倘系衝途萬不得巳計莫如用一無用之人只令傳帖並不假以事權不干預公事不與書差熟識接談如此則官能自做刁書蠹役失所憑依徳政可以下行民隱不難上達事一而功十矣本府才具短拙自揣無駕馭門丁之才是以服官以來𨿽屢任衝繁之缺所有家人只令伺應茶飯跟班諸雜役無所謂管理案件及傳諭書役主張公事之門公自粵至川二十年七任所辦公事並不因未設門丁致形竭蹶且無一上控之案此賢刺史令尹所共見共聞者合行札商該牧令關心民瘼貫耳賢聲尙其克自振拔用門丁而不爲門丁所用焉斯可矣總之本府此番商確乃據理而言非一家言也乃循例而行非我行我法也苦口苦心現身說法且舉半生閱歷所見所聞所知者傾倉倒廩而出之蓋惟痛癢之相關不覺腹心之款布區區誠悃尙其鑑旃至於能行與否自有主裁毋稍彊也特札

今將本府不用門丁所有書役送進案件及發出案件章程列後

一二堂之東設長棹一張桌上分界數格每房一格八房則分篇八格九房則分爲九格格內正中油書某房送進字樣又別立粉牌數塊每房一塊牌上亦油書某房送進四字所有各房送進之案件令該房自放於桌上某房格內以某房粉牌壓之免被風吹且一目了然

一二堂之西設長桌一張桌上分格及粉牌俱照東桌制備但桌上格內油書發某房三字粉牌所書亦如之所有內署發房之案件令簽押家人放於桌上某房格內以某房粉牌壓之

一東桌之旁設磬或小竹梆一具其各房送進案件立卽敲磬或擊梆三聲以便收入核辦其發出時只須令看門人役指喊某房令其自進二堂收去

一各處差役多系分鄕分裏另制一小書箱照鄕裏分格所有各鄕裏差人稟帖或繳銷差票俱令其自行放入書箱之各格內其發出者槪系當堂面給

○何耿繩【見政略】

署規

△署規

一闔署家人各照派定執事謹愼管辦熟諳者愈當勤謹細致初學者先求明白安詳無論公私大小事件俱不準爾等做主必須立時稟明請示是非行止由我決斷倘所見有不當之處曉事者不妨各陳所見請示商定以期妥協但不得隱瞞絲毫久而擅專自取咎戾

一署內家人以安靜勤愼者爲最佳倘或串通書差瞞官舞獘一經發覺定行認眞究辦斷不袒護姑容各家人等許令互相查察如有獘竇立卽密稟以憑查明處治

一每日所收公文並各處書信俱隨投隨送候親自拆封不準擅先拆看

一闔署家人喫飯睡宿各有派定處所不準任意搬移互相爭占廚房飯菜原不能丰美亦以日用有常理宜節儉卽衣服鞾帽只須整潔朴實不失本分爲佳如不甘淡泊務卽及早辭去斷不準任意奢華大肆割烹講究穿著倘有此種習气縱使能事亦必不用爾等有則攺之無亦畱心

一署內家人及各色人等每日如有出署者管門家人必須問明往何處去作何事買何物何時回來將其姓名並出入時刻登記水牌每晚錄簿送閱其進署之人如系紳士須著柬房問明官職住址實時傳帖請示或請會或有事不能請會照諭柬房在外登答仍將門簿逐晚送閱不許遺漏艸率卽書差人等不奉呼喚亦不準擅入宅門至雜項人等著把門人問明來歷回明後準否進署爾等候諭傳出不準擅先令其進署如有故違惟管門人是問

一闔署家人並各項人等俱不準三五成羣飲酒賭博或髙聲談笑或吹彈歌唱或放肆多言倘有違犯立時查逐尢不準吸食鴉片煙如有其人照例究辦

一春冬二季每日寅正三刻發頭梆卯正三刻發二梆申初三刻發晚梆酉正三刻宅門上鎖夏秋二季寅初三刻發頭梆卯初一刻發二梆申正三刻發晚梆戌初三刻宅門上鎖派有專司啟閉者照此辦理不準參差

一每日頭梆廚房燒水茶房煎茶各家人此時俱須淨臉辦事二梆以後門上查點本日案件數目傳喚書差飭齊各案人證伺候聽審如本日案件較多晚梆以後亦如早梆伺候

一凡有調取案卷以及催辦查覆等事管公事家人只須將所發衙條送交門上轉發該承不準越次徑與書差交接設或事關重大情節曲折自必喚該書當面諭話如命爾等傳諭公事必須照話傳諭不準私自增減倘聽未甚明不妨請示詳細再行傳宣

一每日所收呈詞標曰閱後先行登號再行分別送批俟核批後先將副狀過批對明一面卽傳該房進署錄寫狀榜送閱過朱后發貼暫將副狀存內俟正狀過批登號後正副狀互對無訛再行分別發房所以先將副狀存署者專爲狀榜迅速免人久候之辦法也所有呈詞仍立收呈批呈內號簿錄批每晚隨同各簿送標不得舛漏

一每日過審案件無論巳結未結管公事家人於收回卷宗時務須眼同承行該房淸理各眷內供詞結狀件數以免日久遺失致有推諉並防該書等竊取抽換之獘

一每日除辦理堂事外所有判稿核批尋常日行事件管公事家人按時依次送閱不得延擱其緊要之件隨有隨送不在此例一管倉並衝途管號辦差家人向系在外喫飯住宿尢須安分辦公不得在外勾串書差詐騙以及嫖賭或赴廟看戲上街閒遊有犯必懲不稍寬縱奉差出署者亦然

一署中家人不準與書差人等交接往來或彼此請酒換帖或彼此邀畱戲博如有違犯定行從嚴究治

一每逢公出所有隨帶各項人役著門上預期開單聽候點派不得擅由書差私派如查有單內無名之人暗地隨往惟門上家人是問

一跟班人等跟隨下鄕不準私向差役需索如有人給送食物必須當下回明請示不得擅行取用違者照索詐例究辦

一家人出差他往無論道路遠近盤費多寡銷差時俱開呈細帳不得以少報多尢不準買物孝敬

一署內各色人等無故不得在辦公事家人房中閒坐如有不遵許管公事家人指稟

一跟班中每日派二人伺候會客及坐堂一應內事派二人伺候署外差使如跟隨出門曁衝途護送要犯及餉鞘或遇下鄕勘驗等事隨從家人臨時點派

一無論新舊家人俱系量才器使並無偏向好惡中閒有一二未能深悉之人隨時察看好丑更換斷不稍事將就所有應給銀錢由門上經手存貯登記按三節結總由上開單派分不得任意爭鬧

○田文鏡【正黃旗漢軍由縣丞官至河東總督兵部尙書謚端肅有撫豫宜化錄】

勸諭約束衙蠹以肅關防事

△勸諭約束衙蠹以肅關防事

照得各衙門吏書皂快等役原因衙門而設並非奴隸之流可以久遠役使也各官視衙門爲傳捨而此輩視官長更爲過客一經升遷事故卽抱琵琶過別船矣況閱人旣多則姦猾愈甚一官到任巧於逢迎先爲結識宅門家人及管事親戚以爲進身之基當官奔走殷勤小效微勞因而日近日親在官長竟視爲腹心手足而不知此輩旣邀寵用必攬事權在外髙騾大馬揚揚得意以爲官府聽信凡事由我遂爾指官嚇詐遇事生風在內串通家人親戚舞獘作姦瞞官嚼民人人視之如虎个个目以爲彪民怨由此而騰官聲由此而壞上司訪查得實此輩同罹法网不然或以庸劣被參或以溺職去任而此輩竟飄然法外矣況此輩跟官如蠅逐臭利之所在羣起而趨此外別無想頭貪贓黷貨原無足怪惟在明白官長能時時覺察之而巳倘官一胡塗卽便肆行無忌借官之威權吮民之膏血或爲妻孥歡樂之資或供朋友賭嫖之費究之此輩意中毫無感激而反以木偶藐視興言及此凡有血气者決不甘心訪得豫省各衙門州縣之書役蔑視士民府州之書役卽蔑視州縣至於院司道房班並府州而蔑視之矣皆由官爲之縱容而此輩遂得倚山爲泰山作威作福無所不至欲杜絕此獘只有一法惟不聽其言而巳浸潤之譖膚受之愬不行焉則山鬼之伎倆已窮而官長之身家可保合行勸諭所屬州縣一體遵照嗣後嚴加約束常自提撕如書辦衙役其分所應辦公務果能依限完結料理妥當則略加獎賞倘怠玩從事卽行責儆如舞獘作姦不論乎日有功素所寵愛立刻究革如雷霆雨露令其莫測至若並非承行承辦之事分外多管或故獻殷勤巧爲迎合矣如其來無因而至者皆此輩誘官之餌也防之察之勿以辛苦得來之功名爲其孤注則本都院幸甚

○袁守定【見治原】

馭書役之道

遠獘之道

待胥役必公溥

△馭書役之道

凡書役二堂稟事不可令其獨入必令班役站堂然後喚入凡接書役不可假以辭色公事外不可泛交一語凡書役不可使知本官有體卹之意凡票差須溥不可專差數人凡役遠差歸有奔走之勞不可差勾詞訟差之彼且以爲酬我矣凡書役有犯贓受責者不可遽聽其隨官遠出人且以爲又近之矣

△遠獘之道

凡鞫訟獄不可使胥吏在旁饒舌及點頭搖頭賣弄眼色其獘謂之滿堂皆官凡值堂役不可使在堂評論外事使聞乎內凡公出不可使跟役在後評論民事使聞於官其獘謂之隔壁告狀

△待胥役必公溥

待胥役必公溥如有事呼書吏則曰某房不可專指一書之名而呼之也呼班役則曰某班不可專指一役之名而呼之也若以其人麤能辦事指名呼之至於再四則所呼之人必誇耀於人曰官用我矣而外之人亦指而目之曰此官之所信任者於是竊官之聲靈招搖撞騙嚇詐之獘無所不作而官聲壞矣甚矣居官之難𨿽啟口呼喚之閒不可不謹也

○朱

【見治原】

作吏管見

△作吏管見

書役辦事勤勞在官自有激勸之法或賚以銀錢酒食或優以獎勵均無不可乃見有書吏則派以訟案承行差役則賞以勾攝符票是顯授以需索行賄之柄矣甚至原被到城或差役下鄕輒稱此案此票費有本錢不飽其欲不止不特民受詐害之苦官且亦蒙不白之污殊不知書役束身公門惟利是嗜𨿽耳提面命旦夕防閒尙不免暗中播弄肆其貪噬之心況可顯然授以柄而張其膽乎

○陳宏謀【見保甲書卷三】

馭書役

△馭書役

書吏衙役中未嘗無安分自好之人且旣入官衙粗曉法例倚藉官衙之勢欺哄鄕愚每每窺向官長意伺舞文弄法無論輕重出入舞獘多端卽遲速緩急之閒無非吸取民財之計爲地方官者大小事件必須寓目警心先求明白原委繼須提起綫索更加體察民情何處最易滋獘何人可以作獘書寫奔走之事不能不用書役而遲速輕重權衡仍在於官用書差而不爲書差用日日如此事事如此久之士民相信書吏卽欲指撞需索民亦不信矣再加以當堂剖斷迅速完結明白曉諭無作含糊兩歧之語毋存因循苟且之見則迅雷不及掩耳並書差之指撞需索亦不及矣此明斷速結又爲釜底抽薪之上策也至於僉差判票最宜檢點寧少無多不可視爲舊例如此無甚關系每見官司朱票一出舉室爲之驚惶衙役差票在手隨時可以索詐地方官不可不知也卽或催糧拘犯不能不差而按日稽銷衙內須有查考審案之票當堂繳銷時遇停忙封印將所出之票通查分別繳銷俟開忙開印再爲僉差遇有書辦指詐衙役逼勒別生事端或經告發卽當秉公查究實情從重究擬以彰法紀以舒公忿�衙胥役見本官執法不肯回護庶幾有所顧忌前次失察尙可寬宥若稍有瞻狥捏飾止圖掩蓋自巳小愆不顧縱容書役不顧冤誣百姓在士民不甘受屈在上司更難姑容徒使衙役窺破伎倆恃爲護符向後益以肆行無忌斂眾怨壞官聲多在於此此種惡習似智實愚似巧實拙願諸君熟思而審處之

按文恭公在官法戒錄一書所以勸懲胥吏者至詳且盡若每科房發給一部令其互相講習亦爲政之一助也

○汪輝祖【見保甲書卷三】

用吏役

△用吏役

署中翰墨不能不假手親友至標吏辦稿僉役行牌𨿽公事甚忙必須次第手治若地處衝要實有勢難兼顧之時不便畱牘以待則準理詞狀卽付值日書吏承辦其應差班役可於核稿時塡定姓名總不可任親友因忙代筆開夤緣賄托之漸

拒捕不宜輕信巳具佐治藥言今復及之者幕不見役而念民故意常乎官未見民而信役故气易激役不得逞志於民輒貌爲可憐之狀或毀�或毀衣以民之頑橫面東於官從而甚其辭焉謂其目無官法官未有不色然駭勃然怒者官怒而役狡行民害生矣夫拒捕有罪人盡知之爲鹽裊爲盜劫犯罪而求幸脫是以敢拒捕也若催賦傳訊民尙無罪何致拒捕偏聽而輕信之一役得志羣役轉相效仿民之得自全者幾何當役稟時平心熟察則裝點之獘自然流露姑將原檄存銷而止以應辦之事另檄攺差及其人到官事結告以拒捕罪名及所以不遽辦拒捕之故民知愛�卽役不敢再萌故技矣

少年吏役急於見知原易節取其老年奔走逢迎往往不如少壯然服役旣久歷事必多周知利害類能持重選一二人朝夕承侍以備顧問總有禆益惟若輩性多蒼猾揣摩附會是其所長駕馭之方尢須畱意

老成之人多知顧惜顏面旣巳用之須曲爲體卹度其才力不能勝任將來難免笞撻之事卽愼之於先不以驅遣或應驅遣則明示以此意使之知所感畏自能實心圖報獲效不尠

寬以待百姓嚴以馭吏役治體之大凡也然嚴非刑責而巳賞之以道亦嚴也以其才尙可用宜罰而姑貸之卽玩法所自來矣有功必錄不須抵過有過必罰不準議功隨罰隨用使之有以自效知刑賞皆所自取而官無成心則人人畏法急公事無不辦姑息養姦馭吏役者所當切戒

○王鳳生【見保甲書卷二】

吏役

坐承坐差

△吏役

馭吏役以嚴固也然嚴非徒刑責之而巳欲防其獘須先識其獘所由來大凡吏之獘有三一以乘間朦混一以得賄捺延一以藉端滋擾近時衙門每令各房刻一木戳上以橫格爲某房二字下以直格分爲某月日發房送稿判發送僉發行五項某某日處空白令該書自塡法固善矣然判發一項官於畫稿時務須隨手塡寫發行一項責成號件處臨時塡發不可掛漏總期認眞查對久而無懈方可絕捺擱之獘若塡否並不加察遲緩亦不追求是徒爲具文無益也姦吏送稿或節敍呈詞意爲軒輊或傳訊之人混寫拘字或將前稿巳抺情節人名復行列敍惟於判核時隨事畱心不輕放過有一於此卽飭明白稟復分別事之大小示懲他若女賭及諸禁令不時抄錄蕾稿夾送轉票差查甚有此房送而彼房亦效尢者將不勝其擾𨿽有成案盡可塗抹不行至於班役人等更屬罔知輕重惟利是圖一奉票差勢如狼虎橫索鄕農其案涉喚訊者或需索不遂自毀官票稟爲拒捕或混請著交藉圖搪塞以冀株連凡遇此等事件卽攺差承行亦只就原案辦理勿問拒捕之事非歇家地保以及應緝要犯不準著交使無所施其伎倆而遇事差遣必將命意之處詳細諭知俾有遵循於先庶免悞公於後總之馭下之道固持國法亦要人情書吏本無祿入其相仍陋規不得不資以爲生差役工食無多自養養家亦患不足苟船飯之資尙非出於索詐亦可不予深求一經控告卽系有激而成不得不繩之以法予於書役點卯時以此言宣布大堂俾人人共見共聞咸知懷畏若夫標吏判稿僉役行牌則以卯簿常置案頭按照卯名間房間班輪流僉點周而復始從不假手他人並於卯簿名下自注月日以備遺忘舛錯如吏役有記功者另立記功簿一冊凡標功簿三人再標卯簿一人仍將所定挨標章程曉示宅門之外故歷任所至書役頗無怨言

△坐承坐差

值日名目乃衙門陋習相沿胥吏各有挨定日期三班頭役則五日一輪不容紊亂捨是而公事卽漫無責成內暑亦無從呼應惟此五日之中凡涉喊稟驗傷各件悉行歸辦名曰坐承坐差到處皆然牢不可破查吏之輪值或月不一逢而役之輪值則凡何應之散役人等皆仰食於彼巳屬難支甚至州縣衙門間有令出該班規費錢文按日繳署噫吾不知其錢所從來矣宜乎書役必於值日期內兜攬詞訟平空唆使俾喊稟驗傷之來多多益善冀償所費而沾餘潤也卽本官偵知其僞亦不能不遷就曲從其爲閭閻之害可勝言哉余於所至之處嚴禁上下規費另立章程將喊稟驗傷統作初呈一並牽算計五日內如有初呈五張以其三歸值日其二爲輪標如止三張則以其二歸值日其一爲輪標如止二張一張則全歸值日無則以下屈之輪標貼補一張至喊稟驗傷斷不容絲毫假捏實究虛坐並追主唆其指案坐承坐差槪予艸除曉諭大堂俾眾咸悉𨿽更張之初書役覺有未便久之亦卽相安而喊稟驗傷之案竟由此寥寥罕覯矣

○葉鎭【見治原】

作吏要言

△作吏要言

嚴以馭書吏此不易之法然紀綱貴肅不在猛也如謂此輩不足惜有心作踐未免矯枉過正其要惟笑言簡重賞罰嚴明則人無不用命

書役聽官諭每每復問之懵然不知艸艸遣去必悞公事如有面諭之件須令一一回答得我本意方妥

○何耿繩【見政略】

書差

△書差

書差爲官之爪牙一日不可無一事不能少然欲如指臂應使非嚴以馭之不可蓋此輩止知爲利不知感恩官寬則縱欲而行官嚴則畏威而止機在到任之初察其有心玩誤者重責以示警必責以示信則眾心震懾不敢以身試法矣

○謝金鑾【見治原】

居官致用

△居官致用

六科房吏必由考選而得他日尙令考選入仕所以然者爲正經緊要之人官之所以賴也蓋書吏必世守法例博通案情又明於本處風俗乃可以承充且責成在於其身官事舛錯上司先提堂吏官有處分則吏必置於法考之愈嚴責之愈重則其人愈可賴也且官多更換而吏不易案檔之掌在於其手卷牘有遺失更移則吏罹重罪此皆舊章也吏每出稿注承辦姓名於後以呈諸官官加刪攺畵押於後並加官印以授其吏彼此授受之閒法制凜然是官與吏並分其責成也他日事有謬錯在原稿則吏之咎重於官原稿不錯經刪攺而始錯則官之咎重於吏賢能之吏敢執法以與官爭稿故自古以來吏常畏官而官亦畏吏也今則不然始則吏舞獘而官不能察遂謂吏不可信而全賴於幕賓吏𨿽出稿不過取其粗具規模閒架而巳由是官輕其吏而吏遂自輕凡粗識文理知文稿閒架者皆充爲吏充吏者不學法術但學作獘舞文而官始難矣

○袁守定【見治原】

約吏當不可輕革

民得自言其情則不畏吏

△約吏當不可輕革

眞西山謂撫民當寬約吏當嚴固也而嚴之中亦自有道無心之過可恕也有心之過不可恕得罪本官可恕也得罪百姓不可恕數十錢之贓可恕也數百錢之贓不可恕以杖懲之可也以言辱之不可如是𨿽嚴不怨矣且胥吏苟非蠹民不可輕革若偶有違誤卽行黜革勢必不敷差遣後𨿽有害民者不能革矣況今日以無罪而革之後日必以爲無罪而復錄之其害民滋甚耳

△民得自言其情則不畏吏

周禮府史胥徒庶人在官者皆有職名有廩祿祿足以代其耕故皆廉平自好後世不然縣有六房房設典吏皆市民之黠者充之以冀膺冠帶其實未嘗在官任事在官任事者書辦也書辦大率貧猾無賴竄身於官旣無職名又無廩給赤手在官勢難枵腹從事惟以作姦剝民爲飲食衣履仰事俯給之計是胥吏無田以剝民爲田胥吏無所以作姦爲所緩之則百計營私急之則一紙告退旣有日辦百爲勢難任彼皆去此當官者不可明言之隱也然則操何道而使之不爲民害乎惟有平易近民日勤堂事民得時時見官而自言其情則不畏吏吏自不能滋爲民害矣捨此別無長策

○王植【見治原】

胥吏

△胥吏

胥吏在官之人皆非守分淳民所能爲也官多一吏卽民多一害余所至之處先考房胥文理順通者爲優字迹端楷者次之年老及無能者歸農又令各房公舉歷事年久身家殷實習練房事應對詳明者亦畱之初至三日令開相沿陋規有宜饋上房各項有因事撘送各項有本邑胥役收受士民各項有家人收受各項蓋上下衙門房吏皆不廩於官又有紙筆之需八口之累欲其枵腹從事實所不能然舊有陋規有可受者有必不可受者余在香山日因撫都堂王公安國釐剔米谷陋獘具稟謂此輩日用所資有司勢難盡革又不便明張示諭許以應收之數縱嚴察諭禁愚民何由徧知亦何能免私相授受之獘似宜照內部定有飯食之例立法以絕法外之獘或亦救獘之一事也況如火耗米耗二項本在正供之外今皆奏聞定數不以爲嫌者事無定程則髙下任意不若酌定去取似私而實公也撫憲頗以爲然又河東制府田公文鏡通查兩省胥役陋規爲酌定一冊列明某某等事私禮各若干行令府縣遵守意亦如是但各府縣陋規亦不盡同有此多而彼少者有此有而彼無者而黠胥猾吏窺知上意竟有任意妄開希圖革不盡革以羨補歉是知上臺通行酌定又不如本官自酌去畱爲近之也余每蒞一邑皆令自行開出諭之曰陋規非正規可知今爲爾等一切斟酌去不盡去令爾身可安畱不盡畱令爾心可安溪壑無厭國法亦無私如有欺隱混開以多爲少以有爲無者責不貸緣歷任所見旣多可參酌而得其實可革者遂革之當初新到會所開奏銷費若干余當堂諭之曰本省初議火耗時定以一六九之數一六者各官養廉九卽奏銷冊費上憲公文行知如索取分釐與受同罪上房何敢收受爾等所開吾明日卽具實上稟羣吏唯唯而退及退坐二堂羣吏卽到門稟話皆長跪叩首日奏銷實無費惟各房於上房不能無所費耳妄開之罪不敢辭余叱之令各據實另開如有一項不實者不貸遂各另開呈閱又納糧舊有傾寶各色每兩暗收三分上下分蝕余預稟藩臺薩公哈亮請解十兩大錠旣批允卽示革三分陋規將起解令傾十兩錠房吏及銀匠以爲必見駁駁則所費更多矣蓋余所稟不令若輩得知也解上卽收遂成例又所解零星小項一項一批一批一費其每項尾數又湏多加所謂見釐收分者也余令各項共一批後總結一數上房亦見數省費甚多後調香山卽援新會之例一體解收房吏始知循舊之誤房吏陋規有一事而兩三費者如稅契過割本一事也而印稅歸一房過割與副單又歸一房魚課等類造冊徵比本一事也而造冊歸一房徵比又另一房不知在官多一房經管卽在民多一層需索此等類餘皆令並歸一房不許多分名目或兩房各分圖裏仍不得一事分作兩層至典吏五年限滿來頂補者多以營求得之如粵中東莞順徳少者數百金多者至二千餘金或本官自�婪囊或大憲公文檄送自開歧徑而責人必由正路得毋反唇相譏乎余於考房吏寺每房多取一二人記名有吏缺出就中擇其尢者一人而以數人副之嘗有一房役滿大憲檄行送一姓名至余亦準充而以先所取者九人與之辦事以爲將不安而去矣久之竟相安密傎之則九人者已暗與幫貼償其所費錮獘之難化如此

○汪輝祖【見保甲書卷三】

勿受書吏陋規

△勿受書吏陋規

財賦繁重之地印官初到書吏之有倉庫職事者間有陋規其所饋獻大率挪用錢糧一經交納玩官於股掌之上矣無論不能覺其獘也覺之亦必爲所挾持不敢據實究辦諺云漏脯救饑鴆酒止渴非不暫飽死亦及之其斯之謂歟顧官旣洗心則門印亦難染指必且多方慫惥非有定議定力不惑者尠矣

○顧炎武【見保甲書卷三】

雜論史事

△雜論史事

龔子芻言謂一邑之中食利於官者亡慮數千人恃訟繁刑苛得以嚇射人錢故一役而恆六七人共之若不生事端何以自活宜每役止畱一正副供驅使余並罷遣令自便營業而大要又在省事事省則無所售其嚇射卽勒之應役將有不願而逃去者尢安民之急務也

○王植【見治原】

衙役

△衙役

各役有正役有幫役有幫至三四人者點卯時止一人應名大州縣需人實多正役果不敷也余令幫役亦附名卯籍點名時看其形貌有老憊或年幼尖薄及面目凶惡者黜之又令各班頭公舉身家殷實才能素著者備下時器使並令該房造送詳明冊每名下注明的名年歲所住鄕村有無田土有無兄弟子侄族閒有無紳衿以備查核各役差名舊有祇差班頭聽其分發者有該房貼差賣票舞獘者卽有家人通同賣票者余於重大案情酌差班頭外尋常事件皆自翻差簿隨手塡一名卽於簿注明某日某人告某人田土事或鬭毆事不過十餘字事結則連票注銷如丁糧米谷雜稅皆當堂點名拈闒分圖亦注於差簿內卯比外一月或兩月一通比差完注銷之卽另結一差不完者笞之凡胥役毆人控告嚴鞫重懲革役嘗有差役稟被人毆打者余徐問之日官差自不應打但爾以官票喚乎民如不索人財物不上鎖嚇詐誰敢毆差且官不能自行而發差差又被毆爾不稱差役之任明矣爾卽具稟歸農吾另差勾喚處之可也乃叩頭求免歸農自是勾喚無復訴被毆者

○黃可潤【見保甲書卷三】

鄕練頭役

△鄕練頭役

直隸每村俱立頭役村之大者至數人至鄕長練長則一人而管十餘村大約有事則鄕練傳頭役𨿽未可盡委任然得法馭之可省民間差擾之累此爲北方好處蓋北方民朴直其當頭役鄕練者或輪充或僉舉不敢委之無根之人以至貽悞於其更換時擇家道殷實而頗曉事者委焉多能勤愼辦公非如南方多無賴之徒也頭役一縣有數百人朔望點卯無故必令到凡所應舉行應禁革之事分東西南北鄕給以諭帖當堂告誡之彼自能傳諭鄕練一縣不過數十人北方城鎭五日一市集令集日齊到分別喚入後堂詢以晴雨蝗蝻水勢種樹開井農功巡防之類諸如賭博私宰窩娼邪教窩盜制賭具毀制錢等不法事皆密訪之或甲之所管隔問之於乙問時屏人默記以俟親行訪察以其虛實爲賞罰比衙役爲可信北方借谷皆令頭役具保余初見用艸紙小簿開借戶姓名並無合式呈格甚疑之查系向例後徵收無一欠者詞訟戶婚等事或發處或準理不差役用小封筒封票令其調處傳喚皆按期而到事有著票有覆可見能濟公事鄕練頭役麥收秋收後置酒於所辦村其殷實者多送錢一二百文盤費之外有小利禮順人情不禁也

●牧令書卷五事上

安肅徐棟致初輯

能用人斯能行政矣而未也成我者惟上格我者亦惟上無亢無卑不激不隨可不協於宜乎是在所以事之

袁守定

熊宏備

湯斌

王植

陳宏謀

葉鎭

陳慶門

栗毓美

汪輝祖

王鳳生

周際華

何士祖

○袁守定【見治原】

事上

△事上

觀聖人與上大夫言誾�如也則知仿上者非禮矣觀中庸所謂不獲乎上民不可得而治則知失上者非計矣故事上敬則外不久人卑而不可踰則內不失巳

杜祁公有門生某爲縣令請訓於公公曰切當韜晦誠以良郡守不易得不韜晦則與之爭名而犯其所忌買禍之道也然懼逼上官遂如木偶以聽其位置一無所措施乎非也歸功於上而巳不有焉𨿽日行惠民之政不忌也若自詡於人曰某事吾自爲之上官不知也某事吾力請而得之上官不欲也如是是掩上也斯中其所甚惡而禍作矣

唐音爲雞澤令嘗言於太守曰上司各行所見未嘗親覩民之疾苦故多操切爲事所賴以調停其間者在吾有司耳若上司知操切而有司不知調停則民無所措手足矣此眞歷練有得之言凡上官教令有不便於民者其間神明變化輕重疾徐自有妙用不切切遵教令乃善於遵教令也

宋行新法蘇文忠通判杭州每因法以便民民賴以安和糴令下崔新獻與之爲新城令獨以時價糴於民令民自槪役法初行李公琮知陽武縣處事盡理旁近民相率撾登聞鼓願視以爲則法𨿽病民能於病民之中講求利民之術俾民不至大病程明道所謂靑苗且可放過邵康節所謂能寬一分則民受一分之賜斯誠用法之微權經濟之妙手也

○熊宏備【見治原】

居官格言

△居官格言

或曰居官矢志作好事而格於長吏柰何愚曰勿慮也但慮矢志未堅耳立志不差惟有積誠動之潔身俟之且安知不作好事其禍不更有甚焉者乎當官職業一時都要盡也未能若未能盡又恐取責於上多苟合含糊欺謾將去庸臣不忠每蹈此獘

○湯斌【字孔伯號潛庵河南睢州人順治壬辰進士官至禮部尙書謚文正從祀聖廟有湯子遺書】

答李襄水書

△答李襄水書

我輩愛民之心常殷而事上之才常拙任事之意常盛而弭謗之術常疏萬口歡騰之時忌者卽從中而起往往然也故今之吏黜獘去其太甚舉事必存小心循規蹈矩無露鋒鋩異日當國家大任不茹不吐正在此時磨煉出來勿謂異巳者非我藥石也

○王植【見治原】

奉上

應對

△奉上

事君如事親事官長如事兄呂氏官箴也敢不盡禮然善事上官不卹民瘼昔人所譏故入官卽當立志爲賢員不必爲能員倘事可將順何必嘵嘵鳴異若民生利害命盜大案親民之官所見必晰豈可惟諾隨人卽上有飭駁亦當更加詳悉將情形具稟上官必另有妥酌所謂誠而不動者未之有也蓋上官於屬官初觀其辭气安和應對詳明稍久觀其辦事妥協勤愼不懈再久則觀其幹練敏捷至誠不欺漸至上下相孚所謂獲上治民者道在於此倘但趨蹌跪拜迎合諂媚希恩固寵甚或剝民奉上又甚則殺人以媚人豈復士君子之所爲哉

△應對

上官有問答之必詳明又須簡當如泛然有問意不在我亦勿多言若欽部案件奉發批詞巳未審結俱宜開具簡明手折以防遺忘然必乎日於地方事務一一畱心方能洞然心口初余處鄕族閒未嘗以聲色加人或有時當言者亦不肯徑言巳而憬然曰他日或以柔靡傷吾直道乎遂有思長孺之戅以戅思自號及謬叨民社遇民命所關輒力言於上官有不見省又力爭之自返於心寤寐間未嘗有不慊也今追思往事亦不無太過處仕途中取余之戅而化其所偏庶爲得之

○陳宏謀【見保甲書卷三】

手札節要

△手札節要

上司交際似亦禮所不廢然過求艱貴亦覺不必上司未必以此責望屬員卽屬員之敬上司亦不盡在於此乎日恪守上憲功令凜遵上憲訓諭凡有檄行悉心辦覆地方情形據實上聞此正所以敬上憲固不盡在儀物間也【寄內弟楊晦叔聲顯書】

一介之士存心利物於物必有所濟況堂堂百里侯耶總之下情必要上達倘奉上行必就本處民情土俗據實上聞於詳盡之中寓委婉之意則於事有濟而上下得體也【同前】

縣令一職於民最親及民甚速一切利獘風俗惟縣令知之最悉行之甚便遇上司有所興除其當者固可推廣而力行之卽未當者亦可酌劑而變通之【寄劉含章書】

○葉鎭【見治原】

作吏要言

△作吏要言

事上貴誠敬言貌亦不可苟然至辧論公事如自已見到十分正當委婉力陳未可將順若曲意依阿迨及事或不效公正上官必且見薄

隱惡揚善盛徳事也上官前尢當檢點一言誤對或有關礙於人故上司愈重吾言則言凡有涉於人者愈宜愼惟有益於地方者則宜盡言耳

○陳慶門【見治原】

仕學一貫錄

△仕學一貫錄

官場上下相承分誼攸關其當盡禮儀及衙門體統如此惟有忠厚以盡事上之禮直躬而行本職之事一切升沈顯晦非援上者所能致其萬一也且上官所責望於下屬下屬所仰承於上憲者無非期其施行之咸宜耳顧其中利害相參是非互異上官或得之紙上未必盡悉其曲折萬一見解不符事機乖錯爲下屬者忠告以盡其誠善道以致其禮但得誠意交孚自可相助爲理夫何委靡不振悅諛成風上官曰是彼亦曰是上官曰非彼亦曰非迨其後事勢乖違民怨沸騰彼則曰此上官之意非距心所得爲也其居心之險大非事上之敬卽此一段庸懦卑鄙之態亦甚失士大夫立心制行之正矩矣

旣爲上官誰不知以人事君之大義誰甘爲妨賢病國之小人如其兩賢相契方將以言論丰采覘人才品格果其持論忠正剛方自矢彼方欲引而進之豈肯妄加禍於守正之人乎卽不然或意見相左或好尙相違甚至媢疾深惡亦不過如梁冀之惡張綱使之爲廣陵守耳不過如鄧騭之惡虞詡使之爲朝歌長耳彼原假借賊手以殺二子而二子卒能驤起事功彪名後代是殺之適以成之也蓋才全則遇險爲夷命在則因禍爲福人各有天人各有命造化有定人其如天何其如命何哉

○栗毓美【見保甲書卷三】

實政遺編

△實政遺編

上司有見不到處或誤聽人言甚至登之白簡不必爭辧久則自明天終不負人也

○汪輝祖【見保甲書卷三】

事上

△事上

獲上是治民第一義非承奉詭隨之謂也爲下有分恃才則傲固寵則謟皆取咎之道旣爲上官其性情才幹不必盡同大約天分必髙歷事必久閱人必多我以朴實自居必能爲所鑑諒上官之賢者使人固必以器�卽非大賢未必不用守正之吏我向穩處立身辦本分之事用亦可不用亦可捨亡徇人斷斷不可若夫屬吏受上官之知可展素蘊矣然先受知者忌之將受知者嫉之求知而不得者伺隙而積之百密一疏謠�生焉上官不一不能無愛憎之別卽皆愛我矣保繼來者之取捨一轍乎故要人不可爲私人尢不可爲受寵若驚惟閱事者知之所謂私人者不特私事也名爲公事而行私意於其間一有迎合便失本心爲之愈熟委之愈堅其勢必至喪檢骫法此當於受知之初矢以朴誠不知有私惟知有公上官以爲不達權宜便是立身髙處

爲吏能不趨媚上官者須有定見定見有三一信得久任方可稱職爲州縣者得百里而長之卽此百里之中人情風尙非及期月斷不能周知梗槪知而措之順人情因物理信而後勞又非期月不可事事了徹方與士民有臂指之聯故功令計典定以三年無速故也躁於衒鬻者歷事未幾輒圖調署擇善而赴或無暖席其於百姓休戚漠不相關如富家屢易乳媼者其赤子終不受乳哺之益父母官之謂何二信得簡僻地易盡職缺簡則酬酢無多地僻則送迎絕少六時功課盡歸案牘隨到隨辦無虞壅滯日日理事常與士民相見不難取信於人而吏役無能爲獘官職易盡官聲易著衝繁之處勞我心力者紛至沓來日不過一二時可以親民而此一二時又皆精神疲困之候非具兼人之才鮮能自全量而後入古人所爲重致意歟三信得飲啄皆有前定牧民之職百姓倚爲休戚不有宿緣安能爲治緣盡則去非可以人力爲也能者有遷調之勢而或以發揚見抑庸者無遷調之才而或以眞朴受知且有甚獲上而終蹉跌甚不獲上而荷提攜者謀而得不謀而亦得愈謀而愈不得有定命焉知其爲命而勤勤焉求盡其職則得失皆可不計卽不幸而以公過掛礙可質神明可見親友不足悔也

天下無受欺者矧在上官豈無耳目心思安能逃其鑑察一言不實爲其所疑動輒得咎無一而可故遇事有難爲及案多牽窒宜輸誠據實陳稟上官自獲周行之示若誑語支吾未有不獲譴者也至於申上之文必須委曲詳明然申上有三曰驗曰詳曰稟驗止立案詳𨿽批回而自道以上皆經承擬批上官有無暇寓目者稟則無不親閱過有情節繁瑣不便入詳及不必詳辦之事非稟不可宜措詞委曲敍事顯明上官閱之自然依允凡畱意人才之上官往往於稟揭審視疏密惟事尙未定勿向上官率陳凡率陳之故有二一則中無把握姑餂上官意趣一則好爲誇張冀博上官稱譽不知案情未定尙待研求上官一主先入之言則更正不易至駁詰之後難以聲說勢必護前遷就所傷實多耳

○王鳳生【見保甲書卷二】

事上

△事上

事上有道非謂迎合趨承委曲以徇也惟居官盡職遇事盡心上官有臂指之藉腹心之倚或有委鞫要件妥速了之不致遺憂遺累倘遇難行之事盡可委婉敷陳轉圜匡救是乃所以報知已卽詞訟錢糧上官或操之過急亦公事所宜然不應嫉怨惟別有所謂非理相加則國體應存何難進退綽綽至於尋常規例只率舊章勿始作俑本以取於民者用於官反已平心豈宜藉爲口實每見反噬之流終必一敗塗地亦何益之有

○周際華【見治原】

髙太守靑書語

△髙太守靑書語

上憲之言不可恃吾竭力以事之彼未嘗不加獎借偶有不合絕不肯爲我彌縫亦屬何益況今日待我甚好明日已量移他處前功盡棄悔之無及故一切要自己靠得住

○何士祖【見保甲書卷三】

事上

△事上

上司度量不同斷不容屬員之欺慢才具不同斷不喜屬員之浮華我以敬愼將事而不存虛假之心以本色相孚而不涉取巧之迹初或未能浹洽久則必能感通卽或遇髙華之上司未必便爲許可然根底結實眾論翕然終不能指瑕而棄之也【事上宜誠敬朴實】

事有斷不可行而上司或行之有必當行而上司或難之苟確有所見必須切實稟陳卽遭呵斥亦所勿計待其怒息再申前說上司亦斷無始終固執者如此經理一二事庶幾足以見信倘依呵逢迎𨿽見好目前終必爲所鄙薄愼毋蹈之【宜取重取信於上司】

近來公牘煩多排單絡繹事到卽復勢有所難然因此而一槪忽略之誠大過矣州縣飭差之諭票苟不稟復便生憤怒巳所不欲勿施於人況上司乎無論公文之緊要與否總宜敬愼遵辦次第詳復【上司公文不可忽略】

●牧令書卷六接下

安肅徐棟致初輯

由上而等而下之有僚友焉不信乎友不獲乎上古人言之矣是有接之之道在

陳宏謀

葉鎭

王植

汪輝祖

何士祁

王植

汪輝祖

王鳳生

何耿繩

李殿圖

王植

汪輝祖

王鳳生

陸向榮

○陳宏謀【見保甲書卷三】

寄徐徳裕書

△寄徐徳裕書

同僚相遇豈能人人盡如已意惟虛公而又體之以恕常覺在已未必盡是而在人未必盡非則自然少所滯礙

○葉鎭【見治原】

作吏要言

△作吏要言

同寅相見無非面諛甚覺無謂若知得彼處有某事未行或彼身有某事欠缺者必須微言規勸倘彼因此而有作爲能塡補卽如我躬行一般更因此而得顯名被榮擢卽如我身受一般如此庶可言友誼

○王植【見治原】

寅誼

△寅誼

同寅有兄弟之誼自宜和衷共濟平素則交道接禮久而敬之相見則輸誠持正以道相勉議公事則妥酌情理無致歧二有會審則秉公剖斷無庇私人而其要在彼此相信不爲狎暱近世習尙澆薄往往戲謔輕褻假爲親厚不問生平不論門第方一謀面同姓拜弟兄異姓結同气官廳相會動稱大哥二弟稍異階級遂已人卑我尊甚至外托金蘭內懷鬼蜮推石下井者卽呼兄喚弟之人也余歷仕二東多以落落見訝然交淡如水未嘗不義重於山相處必以禮相與必以誠同寅相與極費酌處者尢莫如委盤之事其全無虧空及勢難兩全者無論矣若事可補苴而目前難掩者必上不欺而下不苟方能無歉於心

○汪輝祖【見保甲書卷三】

處同僚

△處同僚

人無全徳亦無全才所治官事必不能一無過舉且好惡之口不免異同去官之後瑕疵易見全賴接任官彌縫其闕失居心刻薄者多好彰前官之短自形其長後之視今猶令之視昔不畱餘地以處人者人亦不畱餘地以相處徒傷厚徳爲長者所鄙耳

事由專辦自可愼始圖終若以數人會辦一事心術難齊才略亦異尢宜細細協恭商酌萬一意見齟齬或罪關出入或案有支離當將利害關鍵剴切明言言之不聽不妨直抒巳見向上官委婉稟陳切不可附和雷同昧心分謗持論須秉公愼勿偏持矯激轉自居於理絀也

立身制事自有一定之理惟人是倚勢必苟同以已爲是勢必苟異苟同者不免詭隨苟異者必致過正每兩失之惟酌於理所當然而不存人已之見則無所處而不當故可與君子同功亦不妨爲小人分�

○何士祁【見保甲書卷三】

待同寅宜恭宜讓

△待同寅宜恭宜讓

人類不齊安能盡如我意每有一城三縣二縣者待之更宜協恭最忌相欺相慢甚且相擠排如情意投契者公事固可商量卽或不能亦宜委曲相濟如有一事合宜爲上司百姓所稱許九以讓善爲得體也

○王植【見治原】

同官

△同官

同官賢否定之牧令當使知愛民使知畏法斷不可受其饋遺使之得以借口夫上司屬員本屬一體但以公務相關勿以私交相黷接見之際彼此天靑日白表裏洞然不亦善乎每見有屬員遣人饋送上司並未收受而役輒以已收欺其主者又或上司陽卻陰受不欲經手所司屬員微窺其意輒交司閽轉達無論受與不受而司閽卽中飽以欺其人在上下旣不便面言而此輩可恣爲鬼蜮殊可嘆也取人之法以持議觀其識以辦事觀其才以案無畱牘觀其勤以吉凶同患觀其仁以毅然一往觀其有爲以確然不撓觀其有守以不爲迎合不肯謟諛觀其蒞官行已之有品至於動以貨來則心鄙之矣然又有好蔽賢而偏惡者尢宜於此愼之餘每至一任於捕巡屬員皆以潔巳愛民實心辦事八字諄諄勉之初來謁皆回拜一次親至署內使見者知有本管官禮貌但不許擅受民詞及批查事不公耳

○汪輝祖【見保甲書卷三】

待僚屬

△待僚屬

州縣之屬無幾才略自易周知此中非無端人畸士然朝夕相見性情易爲窺測甚有內與閽人相狎外與訟師相聯揣摩恐嚇無獘不爲者槪以坦白相待多爲所賣操之稍急輒云難乎爲下嚴恕得宜嗚呼難言哉

○王鳳生【見保甲書卷二】

僚屬

△僚屬

佐貳佐雜不準擅受例禁綦嚴然膺斯任者盡有英才堪資佐治無如不自愛惜者相與羣居並列旣不便稍畸輕重致啟猜嫌更不可一例而施致滋貽悞如卯呈輪收計張取錢旣不顧控詞荒謬毆傷委驗推情受囑自難免顚倒是非所得無多所關匪細也余署縣篆先與同僚約一切收呈驗傷俱必躬親卽詞訟亦恪遵功令不敢濫批以市恩譽其有自知立品以及才具頗優者必據所長以薦於上游幸同時諸君皆能刻勵有以相諒惟彼之廉俸甚微我之祿人較厚必隨時體卹量力飲助使其有以自贍而後可安於其職倘或不言檢束亦當祕密與詳言時勢諄切勸勉令其攺過自新而不必�人於險如其終不知悛上官有所訪聞豈能爲之諱餙咎由自取於人何尢至教諭訓導有課士之責亦與地方相爲表裏宜隆禮貌以引重備酒醴以聯情使道義交孚庶遇事不致掣肘

○何耿繩【見政略】

同寅

△同寅

同城同寅如兩學武弁捕廳皆吾羽翼要以誠意相通則皆爲吾用倘遇不醇之輩但須自立城府不可外露鋒芒蓋善者以吾爲倚不善者卽以吾爲魚肉我有隙而後議彌則巳晚矣彼旣發而後思禦則無及矣至捕廳尢爲親密要使明爲我用而不至暗中用我則公事一切可得共濟和衷之益

○李殿圖【字九符號露桐直隸髙陽人乾隆丙戌進士官至福建巡撫有年譜】

飭文武員弁和衷共濟札﹝節錄﹞

△飭文武員弁和衷共濟札﹝節錄﹞

竊惟國家文武並用原期奠安黎庶綏靖封疆倘稍分畛域不能和衷共濟皆因偏私陋見執而未化也在文職之責營伍者必曰伊等循例差操虛糜糧餉獲犯則挺身爭功有事則脫然局外猶復庇兵說事擾累閭閻以掣有司之肘曷不反己自思�催科買補能乎允乎剖判詞訟無顚倒乎工程物料歸實用乎鰥寡孤獨能撫卹�盜賊訟棍能懲治乎銀糧倉庫無挪虧乎夤緣情面能禁絕乎�丁胥役能震�乎虛巳問心能不自愧在武弁之責文職者必曰伊等俸廉優厚兼有陋現養尊處優曠官尸位科目者惟耽文藝而任胥役之指揮異途者計較奇贏而受牢籠於債主甚至忍心害理置天理民瘼於不顧曷不反己自思日歲時訓練有成效乎衝鋒打仗能制勝乎凶犯盜賊能捕緝乎良民商旅無訛詐乎土女賭博無包庇乎銀糧國課早完納乎馬匹器械無短缺乎虛己問心能無自愧各知自愧則無事之時務朂兵民有勇知方而不拘酒食往來有事之時務率兵民觭角搜擒而不敢推諉容隱儀注遵會典而勿爭分位職守遵定例而不相侵謀善體此意實力奉行斯和衷共濟而文武如唇齒之相依手足之相救矣

○王植【見治原】

同城

△同城

文武同城最易起釁至兵民不相安全至新會查營兵領米舊不得預支兵乃向米戶借支一斗僅得八升餘令米戶納米皆實貯在倉兵米許前月末旬卽赴倉領遂得如數初營弁俸米半年細米半年糙米余曰本衙皆食細米而武弁糲米不可也令一體支細米而參府下至兵丁皆悅余在和平守府符君鎭被參其一欵曰縱壻調戲兵妻奉檄發審實無其事也旋余以事赴省以實稟臬憲樓公儼曰其壻新來就親而令壻有外遇卽婦翁不察新婦肯縱之乎樓公大笑曰然哉片言以折矣因請何以審覆公曰符備但奉旨革職無審問事卽令請咨回籍可也餘如言爲請咨遂脫然回籍

○汪輝祖【見保甲書卷三】

和營伍

△和營伍

同城文武休戚均之捕盜緝私事皆一體稍分畛域動多窒礙原厥所始半由兵役不睦偏護成嫌道在約飭衙水和輯兵丁如兵丁多事則傳喚至署剴切勸諭且勿知會營官全其顏面旣免革糧又不被責一丁感而眾丁漸化營官情性爽直居多遇有事故推誠相白時時以禮貌接之斷無芥蒂之理至武職養廉之外別無贏羨總比文官拮據少有通融量力應付自然情投意洽休戚相關矣

○王鳳生【見保甲書卷二】

營伍

△營伍

文武一體兵民乃安武弁之於州縣初未有不思交好者以情相結本易傾心惟形迹日疏兼以兵役不和遂分畛域夫兵丁滋事原應懲治但須先與該管官推誠相白使自知約束之嚴倘有干犯輕者送與自處重者知照開糧凡緝捕緝私之有涉處分者是否同拏均以兵名列敍或該營因公支絀有所借支𨿽於成案未符亦酌量通融應付該兵未有不知感惕相戒無罹於法營員尙復何辭若以公事關說無論文武寮屬悉予拒絕然惟乎日示之以正使凜然有不可犯之處則非理相干自必將言而囁嚅

○陸向榮【見治原】

瘦石山房筆記

△瘦石山房筆記

文武和衷公事易於措手兵差各自約束可弭不和之由能於捕費量力籌之於地方更有禆益

●牧令書卷七取善

安肅徐棟致初輯

內外理上下得由是摻縱在手運用從心以云治民庶乎可矣然而一己之聰明不可恃也四境之利獘未易知也欲時措之咸宜必集思而廣益樂取於人以爲善此舜之所以大與

陸世儀

米漢雯

袁守定

謝金鑾

王植

葉鎭

汪輝祖

○陸世儀【見保甲書卷三】

求言

△求言

人非聖人不能無過故君有過臣諫之父有過子諫之代不乏人獨爲長吏令一邑未辟一言路令羣下得言其過失爲民父母而驕亢反過於至尊無拒諫之名有弭謗之實誠所不解也今後吾黨爲縣令時必尊禮有道祈聞得失月朔置一櫃令士民投於櫃中言我一月中過差庶無冒昧妄行之獘

○米漢雯【字紫來順天宛平人官建員縣知縣見資治新書】

爲諮訪利獘以便興除事

△爲諮訪利獘以便興除事

照得民間疾苦與地方利獘惟父老得而陳之古設三老五更必取年髙有徳正爲諮訪民瘼今本縣視事方新一切興除事例合行諮訪凡民有年過六旬從未罹法者果有灼見地方何利當興何害當除卽條陳具告本縣察其有禆卽便舉行或系難緩之事不論時日具呈但不得假公濟私及以迂闊不近人情之語相瀆

○袁守定【見治原】

圖民錄

△圖民錄

何易於爲益昌令每召年髙坐以問政得失張橫渠爲雲巖令每於月吉具酒食召鄕人髙年會於庭親爲勸酬問民疾苦且使人知養老事長之義潘徳麟爲江東提舉行部所過延見父老問疾苦及吏治得失爲令者果能每於月朔召近城父老敬而禮之問一月所行得失及應興應革之故其因事往鄕父老來迎卽坐而問以一鄕之事於政事必有禆益【諮問耆老】

郭伋爲並州牧聘求耆徳雄俊設幾杖之禮朝夕與參政事韓延壽歷淮陽潁川東郡太守所至必聘其賢士待以禮廣謀議納諫諍陸馥爲相州刺史州中有徳宿老名望素重者以友禮待之詢以政事如此者十人號曰十善宓子賤爲單父宰父事者三人兄事者五人友事者十二人賢於子賤師而稟度者五人而單父大治所以然者土著之士於地方利獘無不周知與之商略政事必多受益然必賢而後可不賢則借公行私竊官之聲靈以爲已利其獘可勝言哉【廣謀議納諫諍】

毛碩爲曹州刺史有書生投書於碩辭涉謗訕僚屬皆不能堪碩延之上坐謝曰使碩常聞斯言庶乎寡過士論以此嘉之夫古帝王設謗木使庶人謗於路商旅謗於市無非欲聞謗以知政事之失而日遷於善也居州縣之職事叢於蝟安得無錯政宜風聽臚言以自攺滌若聞謗而怒其亦謬於聖賢之道矣【采謗言以攺過】

管仲樂譏諫之言蕭何設書過之吏呂岱喜聞己過諸葛武侯使羣吏攻其過失古人孳孳若此者誠恐一己之徑情未當冀取證於人以爲後事之戒也今𨿽不能以一己之是非証之胥吏苟兢兢惟恐有失則隨處可以諮問知物議所在而亟攺之其於民也必無所咈矣【隨處咨詢得失】

○謝金鑾【見治原】

居官致用

△居官致用

廣思集益采納羣言此居官之要圖也然近習之人持權則賢士閉口兒子女婿持權則合親疏遠近無一敢言者矣

○王植【見治原】

諮訪

△諮訪

官不會客杜絕於請耳然地方之利獘人才之良楛與在我之政事當否胥役有無蒙蔽一無聞見則內外之情不通況公則公言吾果鐵而不移誰敢犯顏瀆請余始到羅定升堂理事時偶一胥傳語失實余叱曰爾某任內被責革今復充何攺名不攺過乎撲之有瀆控者語之曰爾某案內已被懲柰何復爾一保長投月結問之曰爾鄕某族開賭尙如故乎偶拘一竊至余曰爾近鄕某某曾同夥否州人愕然驚以爲異或疑私訪日久皆莫測其由初余詣學講書紳士咸集禮畢余謂曰公論出學校諸君私事不必見語語亦不能爲情公事關一州利病者或面悉或示以數行當領教無吝一言也已有以條陳實封投入內署隱其名曰羅士所開列州中人若事甚悉余密爲小折記之𨿽所親莫之見故一下車卽博摘發名蓋無名氏之教也

塗文鈞曰此事誠佳然無名氏而君子也則可一有小人則售其欺而人不可治愚謂令欲辟聰明目豈無其道如邑有老儒宿學通古今更事變者則敬事而漸漬之倚爲謀主無其人則講書講約之暇召諸生耆老諭以事不便於民者各以意辧論於前無有所諱歲時省畊勞農召父老問民疾苦則所資於治者宏矣若夫雜術小數偶有近效非經常法也

○葉鎭【見治原】

作吏要言

△作吏要言

爲官不接見紳衿甚屬偏見地方利獘生民休戚非咨訪紳士不能周知若槪不接見勢惟書役之言是聽矣況邑有興建非公正紳士不能籌辦如修治城垣學宮及各祠廟建育嬰堂修治街道俱賴紳士倡勸始終經理胥吏旣無由中飽費省工堅巳亦不勞而治且免浮言槪以不見紳士爲遠嫌猶未免於內之不足也

○汪輝祖【見保甲書卷三】

客言簿

稽眾

△客言簿

民情�俗四境不同何況民之疾苦豈能畫一好問察邇是爲政第一要著書役之言各爲其私不可輕信閽人之說往往爲書役左袒紳士𨿽不必盡賢畢竟自顧顏面故見客不可不勤余初到官見客卽問其裏居風土再見則問其裏中有無匪類盜賊訟師如有其人並其年貌住處皆詳問之而告以遲遲發覺必不使聞風歸怨故紳士無不盡言者客去一一手記於簿或問其地某多平原某多山澤與某里連界亦手爲詳記扃之篋中置之內室將升堂逐一檢視有攺名具詞而與所記年貌相類者猝然詰之其眞立敗或爭水利等事間以所聞正之觀者驚爲不測不半年而訟師盜賊他徙匪類匿迹上官問境內利獘及界址皆能詳對勞心者不過半年而逸以數歲皆此簿之力也但勤於見客則周知外事非吏役閽人所樂須先嚴約束客來無阻以示禮士之誠以收聽言之益

何士祁曰紳士之公正善良者固宜資以備采問若著名敗類不但絕其往來並須加之懲創弦響𨿽虛聞者知警而招搖之獘可免矣

△稽眾

官莫患於上下暌隔而初任尢甚風俗不知也姦良莫辧也此其要除記客言簿外莫若稽眾稽眾如何入國問禁爲吏亦然初到官時師心判事不協輿情卽滋議論每聽一事須於堂下稠眾中擇老成數人體問風俗然後折中剖斷自然情法兼到一日解一事百日可解百事不數月諸事了然不惟理事中靑亦令下如流水矣但各處方言多難猝解理事之時如令吏役通白必至攺易輕重當於到任時雇十一二歲村童早晚隨侍令其專操士音畱心體問則兩造鄕談自可明析不致臨時受朦

●牧令書卷八屏惡

安肅徐棟致初輯

有陽必有陰有善必有惡定理也欲善吾政而不袪夫獘吾政者政何以善乎語有之曰屏四惡能屏惡斯可以從政矣

魏象樞

陳宏謀

袁守定

於成龍

徐文弼

葉鎭

王有孚

梁章巨

洪亮吉

熊宏備

栗毓美

汪輝祖

程含章

田文鏡

賈漢復

趙申喬

魏禧

周錫溥

張鵬展

李幹先

趙申喬

嚴如煜

葉約棠

黃可潤

田文鏡

陳宏謀

賈漢復

蔣士銓

潘諮

葉世�

○魏象樞【字環極號庸齋直隸蔚州人順治丙戌進士官至刑部尙書謚敏果有寒松堂集】

庸言

△庸言

見居官者不問職掌盡否興利除害幾何百姓安危何似輒問何時升轉何日出差地方好否宦囊有無遷移者有誰照管淹滯者是誰阻抑凡問及此卽爲薄待天下之人

陳宏謀曰不但問者如此立論本人亦如此設想也可嘆

○陳宏謀【見保甲書卷三】

寄楊淸江錫紱書

寄周力堂學健書

整飭官方檄

與各屬論治

申飭陜屬不閱文稿檄

△寄楊淸江錫紱書

凡百風俗自上及下而轉移之機全在於上欲端士習先淸仕習仕途中人懷便利之私每遇一事爲已之念重爲民之念輕明知其於民有益而於己無益亦不肯爲若更於己有累則動色相戒其所謂累亦不必重大勞費卽眼前心思稍費籌劃口語稍費開導非盡不能直是不肯不曰何苦乃爾則曰不如其已耳先儒云古之學者爲己其仕也爲人今之學者爲人其仕也爲已文中子云古之仕也養人今之仕也養已呂叔簡云變民風易變土風難變土風易變仕風難此風不變流獘何窮

△寄周力堂學健書

居官者平時於民生無一點休戚相關之意語及化導轉移則以爲迂闊而不切於事情籌及有備無患之道則又以爲難而有累於己遂覺民生疾苦毫無可以置力惟待其迫切有犯則從而峻法及之上有仁聖之主而下不蒙至治之澤守土官之咎百喙難辭矣

朱式璟�上失其道民散久矣待其二字直陷阱也

△整飭官方檄

廉潔乃居官首重精勤尢爲政先資牧令各官身膺民社才有短長操守可以自主事有難易勤惰不由他人操守不淸有才亦無足取辦事若勤駑鈍猶堪策勵二者實官場利害攸關亦百姓休戚所系也無如官場陋習不以民事爲重易辦之事則視爲無關緊要也難辦之事則又設法推諉矣一入官衙惟知打算每年出息若何至於民生休戚則始終不曾念及一遇民事惟思迎合上司喜怒如何至於小民利害則前後更不暇計祗覺眼前官職不甚尊榮全忘治下子民曾否得所夫居官者刻刻有不容已於斯民之心尙恐才力不到機宜未協未能有益於民若並無此爲民之一心𨿽有長才異能適以濟其榮身肥家之巧計更不必問其措施如何結局如何矣嘗見有極利民之事而行之不見其利翻見其害者皆由其心原不曾計及於民也凡此道理隨處可見染此習尙誤人不淺除現在於不職各官中擇其庸劣昭著者登之白簡外其餘各屬類此者正不乏人勢難長事姑容以貽民害亟當明白勸諭予以自新仰該官吏卽便轉飭所屬各宜勃發天良勉供職守常思一日之中何事有益於民何事無害於民四境之內何事爲民之所苦何事爲民之所樂到吾前者如何處置不到吾前者如何體訪孰爲獘去其巳甚孰爲患銷於未然孰可一勞而永逸孰當損上以益下代籌百姓之身家不計一已之勞怨主持百姓之公道並全一已之聲名除惡正所以安良不必徒尙姑息任事正所以省事最忌習於便安巧取婪贓終久不攻自破曲法斂怨究竟何術能逃本部院於吏治民生嘗恐未能周知而於官常之邪正以及辦事之虛實頗已辦之甚明講之有素各屬中果能以汲汲求官之念用之於民實力實心淸勤不懈本部院不�嘉與維殷亦且薦舉恐後如仍視前獘爲居官祕訣牢不可破是其心終知利已不知爲民方思藉官以肥家甚且剝民以奉官百姓何賴乎有此官而朝廷亦何必設此官以苦此一方之民也於情於法均難寬恕惟有飛章參處而已

△與各屬論治

官場陋習上下衙門終日忙迫究竟實在及民者甚少官有事於民而民反不之知民所切望於官而官又不之知官民情意不通𨿽法良意美行之反以滋獘甚至因偶一有之之獘而廢經久當行之法皆官司苟安自便奉行不實之故也至於州縣尢爲親切交關故州縣得人則一州一邑受福矣聖主勤政愛民公聽並觀臣工條對意美法良不一而足其言之可聽而行之甚難固多有之然亦有名𨿽奉行實未曾行者卽如每奉部文層層轉行上下衙門案將成帙似乎已經奉行而士民則尙不得知地方何從受益總由上司以轉行爲了事州縣以發房爲了事卽出告示亦祗在於城門通衢遠鄕士民何能徧觀盡識出示之後官亦全不照應及至士民或有違犯不曰事不可行則曰民不肯行而不知實未曾行也地方官果肯事事從民生起見每奉行一事體察民情逐處計劃利在何處害在何處惟求有利於民並防有累於民行之面利多獘少則當救獘以全利不可因獘而廢利如此則𨿽法未能卽疾亦可補偏救敝漸收其益矣大凡有益於世之事其始也不能不有所難迨其後則又不能一無所累畏其難懼其累必至視天下事皆可以已不但已不可爲且勸人之不爲且忌人之爲見有爲之者則又卽其小疵以議其大醇使卒無以自解此所以驅天下之人皆趨於苟安自便之一途而鮮有人焉出而任天下事也

△申飭陜屬不閱文稿檄

官民之聲息相通專藉文書官衙之斟酌可否先在稿案案頭片紙隻字皆關生民休戚郵筒羽檄星馳罔非官常政要件件寓目經心尙恐未能明白縱明白矣尙恐辦事未善未有官未能了然言下而能措施盡善有益生民者也陜省民淳事簡上下文稿尙不甚繁官卽件件檢閱未至目不暇給無柰官場陋習動云官止出此一身事上接下其文書稿案則有書吏敍送幕賓點攺焉能件件親閱又何必事事煩勞所以上司所行之文本衙回復之稿均未細閱來省相見止就眼前之事彊記略由細加詰問茫無以對叩詢別件則以想當然之詞作莫須有之對甚至謊稱尙未奉到其實奉到許久竟未寓目現在應行查辦之件有本部院前次所行者杳不記憶卽近日所行者亦不記憶上司𨿽有美意良法由院司遞行尙系空文州縣接到則須措辦如州縣肯實心措辦則空文無非實事不然則實事亦成空文乃並空文而不畱意所關吏治不淺仰布政司會同按察司轉飭各屬嗣後奉到文書務須耐心閱明各就地方情形悉行籌劃能行者何處不能行者何處或可推廣或須變通應回復者將現在情形明白回復或眼髙手硬不必盡出心裁而事理之是非民情之順逆豈可漫無講究果於奉文時自已有一番玩味定稿時與幕賓有一番參酌及至奉行因地制宜隨時補救又有一番布置防範自然事得其理民受其益自已經心籌計亦必增長才識每見官場中貽後悔招民怨多因一時不細閱文稿之故其肯細閱文稿者則政績官聲不難卓然表著本部院連次蒞陜吏治民瘼有所見聞不可因循混過不憚盡心規畫無如識力有限籌劃未周正賴僚屬協力同心相助指臂僚屬中盡有心思才力可以辦事者現在能畱心文稿可以坐言起行者亦自有人而狃於陋習耽於安逸全不畱心者亦正不少此習不除難資治理此志不立難望長進故先不憚煩勞諄切開示各屬如再悠悠忽忽甘於懶玩教而不從本部院難以姑容也

○袁守定【見治原】

圖民錄

△圖民錄

歐陽公曰治民如治病有等醫人僕馬鮮明進退中度案醫書述病癥口辧如傾而病者服藥不效一貧醫無僕馬舉止生疏不能應對病而服藥卽效治民之吏亦猶是也是𨿽質朴不足數恂訥不能言但利於民卽好官矣何必美官服作官樣操官音而後謂之官哉【治民如治病】

仕途中有種習气俗謂之排場亦曰講欵如衣服合時進退中度僕從都秀飲饌佳良器皿精工轎傘齊整應對便給書札殷懃皆所謂排場也然講排場者皆內不足所務在此必不能盡心民事漢章帝詔曰安靜之吏悃愊無辜但能悃愊無華便是好消息也【悃愊無華】

歐陽彬守嘉州嘗曰靑山綠水中爲二千石作詩飲酒爲風月主人豈不佳哉竊謂居煩劇之郡縣簿書民事之煩日不遑給安得有閒暇之時可以登詩壇入酒國擔風握月自矜髙曠若捨民事不爲而以此自適是卽尸位之罪人矣【勿矜髙曠】

史載循吏多矣慈祥者可法也彊項者不足法也今人祗誤用不畏彊禦一語凡紳士富室有事在官必愈加掊擊不知我祗平心觀理謙恭接物獘絕風淸人自帖服所謂不怒而威於鈇鉞也孟子曰爲政不難不得罪於巨室泰誓曰虐我則仇柰何爲民父母而使其地之望人巨室視爲仇敵哉【誤用不畏彊禦一語】

何遠爲東陽太守視貧細如子弟疾彊富如仇讎爲受罰者所謗坐免官海剛峯巡撫應天摧豪彊撫窮弱貧民田入於富室者率奪還之豪有力者至竄他郡以避而姦民多乘機告訐故家大姓時有被誣受屈者由是興怨來臺諫之劾夫二公鋤彊植弱仁心也而行之出於一偏是以仁心行獘政也張南軒曰爲政先須平心不平其心𨿽好事亦錯如抑彊扶弱豈非好事往往祗這里錯須如明鏡然妍自妍醜自醜何與吾事此眞通達治體之言可以藥偏矣【以仁心行獘政】

朱式璟曰凡事不可有成見此二條皆有成見之誤也

○於成龍【見保甲書卷三】

示親民官自省六戒

△示親民官自省六戒

朝廷設官分職皆爲治民而與民最親莫如州縣近來積獘成習親民者反以累民甚有不知廉恥爲何物而天理人心四字置之髙閣不問矣噫吏治日壞如倒狂瀾何時止乎用是偶采成言兼參時獘陳列六則朝夕省觀自爲猛惕倘反是道也王法不及必有天殃及之謹列於左

一曰勤撫卹州縣之官稱爲父母而百姓呼爲子民顧名思義古人所以有保赤之諭也夫保赤者必時其飲食體其寒暖事事發於至誠保民者亦當視其饑寒勤其勸化事事出於無僞蓋無僞則有實心縱力有不及與事有掣肘然此心自在卽於萬分中體認一分亦百姓受福處也昔陽城云撫字心勞知撫字必從心出由心而發隨事加卹便有禆益若徒外面摭拾一二便民好事以爲得意亦市名也其去殘忍者幾希耳是不可不戒

一曰愼刑罰艸木禽魚皆有生命不可恣意殺伐況人爲萬物靈其肌膚手足悉胞與也人不幸而涉詞訟又不幸而於詞訟中受刑罰𨿽十分不可寬必須求一分稍可寬處此呂叔簡戒刑書內所以有不輕撻不就撻之說也至於囹圄福地昔言巳及當思入此者皆無知小民或有冤枉極可哀痛若任意禁獄與任意加刑甚有狥情面恣苞苴以下民之皮膚供長吏行私之具者或身或子孫定遭其禍是不可不戒

一曰絕賄賂爲貧而仕𨿽乘田委吏止爲祿養未嘗於祿養之外有別徑也若捨此而外多求便利卽爲暮夜楊伯起之四知言之巳可凜矣昔人云士大夫若受一文不值一文又雲從來有名士不受無名錢試思長吏於民論到錢處亦何項爲有名乎夫受人錢而不與幹事則鬼神呵責必爲犬馬報人受人財而替人枉法則法律森嚴定當妻孥連累淸夜省此不禁汗流是不可不戒

一曰杜私派小民應辦正額尙且難應未知私派何起也不過頻年來軍需緊急如解馬賠馬與兵馬行糧艸豆衝途供應動以千百無計可支故有派之民間俟日後銷價給發者如近來行糧價值檄行刋附由單之末以防發給短少之獘是部院大臣亦疑州縣爲先取民而後發價矣不知先取後發𨿽云至公無私小民之揭借其利已經數倍況長吏派一錢則胥裏派數錢長吏派一斗則胥吏派數斗有極不堪命者乎何如稍挪正供現價現買而卽力請上臺迅速開銷並由單價值亦多此一番周折昔人云於不得巳中求一分擔當卽人民利益處也至於因公苛斂任意誅求種種乘機自利定有後禍是不可不戒

一曰嚴徵收小民正供自有額賦外此分釐非可苟也近來徵收立法著令自封禁絕火耗上之所以嚴州縣者可謂周且密矣夫爲州縣而受上之禁飭卽使無獘自好者尙覺汗顏至爲州縣而並嚴飭之不靈倘有自欺則有心者將視爲何等乎古人云錢糧一節若肯請減其善無量今錢糧不能減而去其錢糧中加增之獘亦與減錢糧仿佛況鳩形鵠面衣食啼號此等困苦小民欲陰收其膏血縱令安然無事滿載還家後日亦必生流蕩子孫以覆敗之是不可不戒

一曰崇節儉天生財物固供人用然必存不得巳而用之之心方能用度相繼倘奢侈任意飲食若流無論暴殄固犯呵譴卽費用必思取給是亦壞心術之萌蘗也夫長吏近民𨿽自巳足飬尢當思民之無食者自巳披衣亦當思民之無衣者推此一心縱令衣食淡薄尙且不能消受而猶欲起侈麗之想乎鄭俠語人云無功於國無徳於民若華衣美食與盜何異夫衣食甚細而至以盜相比推此充類至盡惟恐長吏之稍奢也是不可不戒

○徐文弼【見持家】

禁荒嬉

△禁荒嬉

有司統理一州一邑之刑名錢谷舉凡地方之利獘百姓之安危無不躬親計慮力殫經營方且寸陰之是惜鞅掌之爲疲又有何暇而涉博奕之嬉與宴佽之荒耶況乎一人倡而眾人隨上旣行而下必效或主人偶爾適興無何而幕友親屬莫之禁矣無何而長隨家僕不我憚矣且身蒞堂皇之上將繩人以法人得反唇而相訾矣是耽一時之興趣而致闕失之多端願司民牧者堅忍焉以屏除此習可也

○葉鎭【見治原】

作吏要言

△作吏要言

欵客當存古意在誠敬不在侈靡當以儉約率先豈宜逐時競尙至宴會紳士其品式卽當爲一邑觀法如蔡文勤之五簋約未始不可訓俗也

居官服禦如承祭見賓事上臨民自當雅潔以昭誠敬以肅體統若燕私之地正宜儉朴不失儒素之風寢具更不宜侈麗則在公旣不敢服垢敝以矯情在私亦不至習濃華以迷性

爲官好演戲劇最是悞事要知民望於我者甚眾衙內多一日宴樂外間卽多一日愁苦況費晝夜費廉俸費庖廚物命費僕役張羅鋪設且盡人赴熱鬧場中火燭堪虞奴婢姦盜易起更人己兩損也

政事閒暇或靜坐以養天機爲應事接物根本或讀書以廣識見或寫字彈琴投壺習射以適性情或暫出遊覽以寓采聽俱無不可彼奕棊且恐喪志若呼盧馬弔之類萬不可染設使其時民適以犯賭告將何處分勢必杖責則己身先自痛楚矣且並無以禁約子弟家人之效尢且一入於賭必啟營私諸獘更有利害存焉不但道理上過不得也

○王有孚【見用人】

一得偶談

△一得偶談

衙門中有干求於我者其所干求之事必於其人有利益處有囑托於我者其所囑托之事必系實在有理曲處審乎此而後權其事之有無後患有無干系以定從違一味瞻狥情面則曲直倒置害將歸已

○梁章巨【見治原】

官常

△官常

劉禎詩職事煩塡委文墨粉消散沈迷簿領間回回自昏亂陸機詩終朝理文案薄暮不妨眠文人性畏簿書古今同病但旣入其中便當平心靜气不可治絲而棼朱子嘗言一日立乎其位則一日業乎其官一日不得乎其官則不敢一日立乎其位是也

今之巧宦有所謂不踹泥者最爲可鄙無論事之大小總當先以是非爲衡而後計利害又當先公家之利害而後及身家若全不爲百姓受過爲同官分過爲上司擔過則一事不能行矣故範文正公嘗言凡爲官者私罪不可有公罪不可無眞洞見癥結之言孟瓶庵師云世之俗吏有承委而不必盡心者然猶不敢明言也元微之遊三寺詩自敍云道出當陽奉命錄視縣囚牽於遊行不暇詳究詩云會緣稽首他方佛無暇精心滿縣囚噫國家安賴有此人哉此則小人明目張膽自許顚狂者吾輩斷不可如此

○洪亮吉【字稚存號北江江蘇陽湖人乾隆庚戌進士官編修有捲進門集】

守令篇

△守令篇

守令親民之官也一守賢則千里受其福一令賢則百里受其福爲守令者豈別有異術乎亦惟視守令之居心而已往吾未成童侍大父及父時見裏中有爲守令者戚友慰勉之必代爲之慮曰此缺繁此缺簡此缺號不易治未聞及其它也及弱冠之後未入仕之前二三十年之中風俗趨向頓治者裏中有爲守令者戚友慰勉之亦必代爲慮曰此缺出息若干此缺應酬若干此缺一歲之可入已者若干而所謂民生吏治者不復掛之齒頰矣於是爲守令者其心思知慮親戚朋友妻子兄弟奴僕媼保於得缺之時又各揣其肥瘠及相率抵任矣守令之心思不在民也必先問一歲之陋規若何屬員之饋遺若何錢糧稅務之贏餘若何而所謂妻子兄弟親戚朋友奴僕媼保者又各挾溪壑難滿之欲助之以謀利於是不幸一歲而守令數易凡部內之屬員轄下之富商大賈以迄小民巳重困矣其間卽有稍知自愛及實能爲民計者十不能一二也此一二人者又常被七八人者笑以爲迂以爲拙以爲不善自爲謀而大吏之視一二人者亦覺其不合時宜不中程度不幸而有公過則去之亦惟慮不速是一二人之勢不至歸於七八人之所爲不止且有爲今日之守令而並欲誚三十年以前守令之無術者然吾又嘗驗之三十年以前守令之拙者滿任而歸或罷任而反其贏餘𨿽不多恆足以溫飽數世今則不然連十舸盈百車所得未嘗不十倍於前也而不十年不五年及其身已不能支矣無待其子孫矣則豈前之拙者誠拙而今之巧者誠巧乎亦心微有不同者乎

○熊宏備【見治原】

居官格言

△居官格言

顏光衷曰居官者豈不知廉潔足尙第習見營官還債饋遺薦拔非此不行積久而滋性情已爲芬膻所中且人心何厭至百金則思千金至千金必思萬金甚則權勢燻赫財帛充棟而猶未足也大都爲子孫計久遠不知多少癡豪子弟而滅門多少淸白窮漢而發迹矧福祿有數多得不義之財畱冤債與子孫�非所云福也

○栗毓美【見保甲書卷四】

實政遺編

△實政遺編

地方官或不免以盜跖自居而以聖賢之道求諸民可笑也夫臣之於君猶子之於父動輒爲自肥計是爲子而不顧父母之養也忍哉

○汪輝祖【見保甲書卷三】

墨吏不必爲

淸不可刻

△墨吏不必爲

吏不可墨固已余謂非特不可亦且不必數十年前吏怕潔謹折獄以理間以賄勝深自諱匿自一二虧帑之吏借口彌補其徑漸開且家人吏役皆甚樂官之不潔可緣以爲姦𨿽官非事事求賄而若輩必曰非賄不可假官之聲勢實己之橐囊官已受其挾持不能治其撞騙且官以墨著訟者以多財爲雄未嘗行賄亦冒賄名其行賄者又好虛張其數自詡富豪假如費藏三百金必號於人曰五百而此三百金者說合過付吏役家人在在分肥官之所入不能及半而物議嘩傳多以虛數布聞上官之賢者必摭他事彈劾卽意甚憐才亦必予以媿厲之方其不賢者則取其半以辦公而所出之數巳浮於所入之數不得不更求他賄自補其匱而上官之風聞復至故貪必愈貧陽譴在身陰禍及後則何如潔巳自守者臨民不怍事上無尢乎

△淸不可刻

淸特治術之一端非能是遂足也嘗有潔已之吏傲人以淸爲治務嚴執法務峻雌黃在口人人側目一事偶失環聚而攻之不原其禍所由起輒曰廉吏不可爲夫豈廉之禍哉蓋淸近於刻刻於律已可也刻以繩人不可也

○程含章【見治原】

與山左屬官書一

△與山左屬官書一

夫吏治當晦肓否塞之後非掃除其迹而悉去之不可以言治也然而欲變吏治必自變牧令之心始心者政事之本也牧令之心正而地方無有不治者矣山東土田沃衍人心質直仕宦之福地也乃數十年來匪徒滋熾盜賊繁興百姓紛紛紜紜日以告官爲事京控之案甲於天下此豈盡斯民之過哉毌亦牧令好利之心有以致之也傳日民之所好好之民之所惡惡之此之謂民之父母未有上好仁而下不好義者也乃山東宦場气習吾甚惑焉當其在省寅僚之燕集賓朋之閒談不聞其諮諏治道思作好官惟計較某州某縣孰肥孰瘠日思得一美缺便我私圖有於稠人廣眾中談吏治者則曰彼迂且狂車馬欲其堅肥衣服欲其麗都妻妾欲其嬌妍童僕欲其俊美夤緣鉆剌探聽風聲小不如意怨謗上司甚者播散謠言希圖挾制轉相效仿習爲風气牢不可破一旦印符在手民間之休戚安危於已無與也呼吁慘怛之聲不足聽也惟豫計今年漕米加收若干折價若干錢糧稅契平余若干不滿其欲者輒曰民刁民蠻鞭之撻之視同艸芥嗚呼此其心尙堪對君父哉尙堪對鬼神哉無惑乎民以官爲仇而心滋不服也董子曰皇皇求財利常恐乏匱者庶人之意也皇皇求仁義常恐不能化民者大夫之意也今居君子之位而爲細人之行其毌乃非國家設官之義乎嘗見廉能之吏上司賢之百姓愛之聲名俱泰用度常覺寬然而貪污之吏朘民之膏吮民之血卒之身敗名滅妻子流離天道昭昭報應不爽吏亦何樂乎貪而不廉哉吾願諸君子一洗謀利之心勤求治理民气未靖何以靖之民生未厚何以厚之民性愚頑何以教之詞訟繁多何以息之盜賊充斥何以緝之夙夜兢兢毌怠毌躁小民具有天良寧不知感卽缺分瘠苦亦當量入爲出隨遇而安上司兼聽並觀自有公道若乃陽爲名髙陰圖厚實人之視巳如見肺肝是亦卑卑不足道也

○田文鏡【見用人】

爲再行嚴飭事

爲再行條約事

△爲再行嚴飭事

照得士君子學古入官當以砥礪廉隅爲首務淸則能公公則生明此一定之理也不但才具平常者各應茹蘗飲冰卽才能肆應者亦宜淸心寡欲有如科甲中人半由寒士出身節儉朴素是其家風非比膏粱子弟紈袴兒郎然又有一種毛病不得不爲諸公言之漢人任內多用親族或以手足而充奴隸之事托以腹心或以子弟而作內幕之賓任其喜怒甚至女壻嬌客也無事不管郎舅內親也無惡不爲更有封翁而下侵子權囑貪教諂夫人而外兼官政雷厲風行房師坐師所薦之長隨皆視一官爲孤注母黨妻黨所推之親戚咸以轉斗爲居奇幸而此輩器量褊淺者多才智髙明者少不敢妄作狂爲卻慣掂斤播兩大錢則畏縮首尾小錢則算及錙銖或買物而多扣秤頭短給價值或詞訟而單管準狀並賣僉差或下倉而需索陋規或拆封而偸竊銀錁或管驛而扣克麩料或管印而勒取小封此等陋獘指不勝屈內中或侵損於本官或累及於百姓狗偸鼠竊視之則事若無妨日積月深按之則贓必滿貫在本官或硜介自守而身外茫無所知或溺愛不明而署內縱之爲惡且有明知其非而情有不得不隱忍者甘受其敗而勢有不敢不委托者淸官至此難爲矣好官至此不能自主矣本部院不得不爲諸公危也又有世家宦裔富室後人居鄕時本得裕如到任來反覺拮據其平日眼孔原大視財原輕千金養廉數百餘稅寧當得大手段人一時揮灑立志圖上進者必從家鄕囊金裹糧而來以爲任所幫補所以有宦成而素封之家反致空虛者然官或知自愛不敢貪饕親族子弟亦屬矜髙不致鄙屑而豪奴悍僕嫖賭爲生之徒安能受此淸苦鮮有不敗法誤公者且此等世家富室自奉固丰不但飲食服餙而巳器具必求其美備居室必極其奢華而且參朮不離奇方必購淸音悅耳斷不可無美色銷魂尢不可少尙有談星相面之士朝夕相陪岥黃古董之流時常在側官卽不貪不取而能保此輩之不求大老官轉薦不向大老官抽丰者耶此𨿽檐前之喜鵲實爲帙內之蠹魚本部院又代爲危之諸公自思果能跳出窠臼不受牢籠卽當世之大英豪大人物否則內有一二語切中諸公之病讀本部院之檄而觸目驚心防微杜漸未有不霍然而愈者倘仍怙終不悛則二豎巳入膏肓扁公亦當卻走矣豈不殆哉

△爲再行條約事

照得欲蘇民困先整官方未有官方不整而民困得蘇者也本都院自蒙聖恩簡巡撫以來凡於屬員開誠勸誡務爲淸廉仁愛之官勿作苟且貪污之事至再至三至詳至盡不知者視爲上司禁約屬官使之手足無措其知者當謂爲朋友忠告善道引之共底於成苟能如本部院之言時時警惕刻刻堤防則不但現在之功名可保將來之富貴無窮論其制品則居君子之流考其存心又在仁人之列何懼而不爲倘若陽奉陰違希圖鼠竊狗偸品行心術俱不足言遺父母以危爲子孫之累兩者相較孰得孰失無俟髙明者決之矣𨿽或上司之耳目可欺朝廷之法网可漏行險僥幸於一時竟有不致於敗壞決裂者然亦當思天地父母之生我固當如是乎鄕黨親族之望我捨此無所希冀乎不做貪官本身卽無飯喫子孫卽作餓莩乎如做貪官便可長享田園之樂世世子孫昌吉乎胡弗從而審思熟計之也或者不過以爲姦官多得錢耳取之於民無過錙銖聚之於我便成塊壘故不論士民無分書役凡有可以假公濟私損人利巳者莫不刻意講求畱心剝削前官裁去一件以爲不與後人畱餘地上司革去一條以爲偏與屬吏做冤家竟視爲巳所當得分所當有者淸夜自思亦當愧死乃敢打鼓升堂排衙唱道直手而旁立者卽是過贓之吏匍匐於階前者無非出錢之人有何面目相對乎天下豈有爲父而攫子之財爲母而奪兒之食而不赧然於中者乎玆特將本部院所訪陋獘條分縷晰爲各屬告之

一催糧之裏書單頭坐差收糧之庫吏經承櫃書傾寶之銀匠每年終點充時各有規禮久經禁革在案而各屬陽奉陰違仍有私收入已者

一參充典吏點充皂快頭並不論其人之能否惟錢是取點充之後而欲禁其壞法貪贓其可得乎

一新官到任衙內鋪墊什物名曰塡捨久經禁革而各屬仍有安享無愧者

一新官到任及年終更換轎傘執事簽筒架硯等物久經禁革而各屬仍有取之於民者

一修理衙門不許白役工匠白取民間艸木磚瓦等物而各屬仍有派之裏地竟不給價者

一本官生日如果平日恩惠及民民知愛戴聽其赴衙叩頭慶祝而已乃有借生日名色任裏地派錢每人二三十文一二百■積少成多繳收入己者

一日用薪米肉食柴炭等項並地方土宜久經嚴禁而各屬仍■白取竟不給價或給價而恣行克短者

一驛站艸料久經嚴禁不許派累斗頭行戶飯店等給發官價而各屬仍有不遵竟行派之店戶買交除不收官價外每斗尙須幫貼原差錢文令其代買交納者

一驛馬遇有疲瘦病損者或發給牙行另換好馬或發給裏書人等另換好馬每匹交價至十餘兩苦累不堪者

一徵收錢糧濫加火耗紳衿上役不令與民一體完納任其減輕而取償於百姓小戶令完制錢每銀一分完錢十四五文至二十文不等苦累貧民毫不知惜者

一民間荒地果有巳墾未報地方官自應勸令報出升科如敢欺隱查出按律治罪地畝入官乃有因查欺隱地畝竟令裏書按地一頃加派十畝糧銀縱役滋擾苦累百姓者

一辦解白蠟木桿系開銷正項錢糧官爲買解乃有派之於民並運腳收費亦系民出冤苦無伸者

一采買倉谷俱系照部價發買乃有短價分派鄕地衙役代買交倉苦累及民者

一常乎倉谷春借秋還照例每石加息谷一斗而已乃有違例加息至二三斗不止並令尖量踢斛凡拋撒斛外之谷不許借戶收回盡收入倉者

一一應錢糧等項冊費久經核定裁四存六令地方官出備以給司道府經承飯食紙筆之需乃並不遵依司道府經承仍行濫索派累及民者

一民間過割地畝竟有分上中下戶每畝勒索銀三分二分一分五釐不等飽官貪壑稍不如意卽不許更立戶名濫差催索者

一衙役各有經制數目倘不敷差遣應遵例詳明召募聽民情願乃有每年令裏書鄕地舉報擇肥而食百姓畏懼充役營求買脫賄賂公行者

一經制衙役之外各衙門俱有掛名書役卽門子馬夫禁卒斗級門軍鎗手等役亦有�名竟不上班官免點卯每名得銀二兩四兩不等者

一民壯每縣五十名俱動正項錢糧給以工食乃有仍令鄕裏地書舉報一年一換輪流當差官將所領工食收入肥已者

一采辦河工料物俱系官給價值照民買運乃仍有派之裏地者

一民閒車驢船隻久經嚴禁俱令照民閒價值雇用乃仍有派累裏民行戶不給價錢或給價短克者

一民閒桌椅牀凳等物並各行鋪什物俱不許借用久經嚴禁在案乃仍有借用久借不歸者

一鞭春祭祀俱動正項錢糧官爲買備乃仍有派之行店裏民�戶苦累不堪者

一各色工匠俱令照民間價值雇用仍給飯食乃仍有白役或止給飯食或並飯食不給者

一民間裏夫久經嚴禁非公事不許擅動乃仍有用民夫搬運所置私物者

一內衙並馬房夏間撘蓋涼棚仍有取民間椿木席箔柳枝等物者

以上各欵或斂錢入己吮嗡膏脂或不卹民艱誅求無厭豈不知到官者一分則裏下派取者已至十分紳衿衙役不敢過問祀生樂舞亦免苛求惟此一二小民剝皮割肉以供窮奇一事未完後派又至甚至有賣妻鬻子棄產逃荒或逼而爲盜爲匪皆由貪吏之所致此等窮民不能往上司衙門告發恃爲無恐獨不見封使君卒時變虎冥謫難逃廬州帥焦湖作�人言可畏耶

○賈漢復【字膠侯號靜庵山西曲沃人順治十一年授都察院理事官官至兵部尙書有靜庵未定稿】

卹商民

△卹商民

士人一行作吏食祿於官卽宜吾鼎自愛勿競刀錐之未勿效市井之爲非特大體宜然卽此規模之大小覘其品行之髙卑與前程之遠近從未有見小利而能成大事者也乃近訪撫屬各衙門頗尙奢靡不崇節儉且其慷慨自奉者又多不費巳囊彊半出於民力動發官票擾民濫用行戶支應舞文胥役指少派多畏法閭閻將無作有及至遷延歲月之久所發價值多與蠹役中分甚至有候領無期分文不給者復有攙換潮銀鉛多鏹少名爲全給而實不得其半者種種情獘實難枚舉是何異於禦人國門之外者乎獨不思商民挾持資本背井離鄕不過冀覓蠅頭小利豈意終年奔走祗爲貪污作馬牛名爲官取實同盜刼興言及此殊覺痛心嗣後務宜洗腸滌胃革舊從新勿爲壠斷之渠魁勿作商民之大盜勿取他人之物而自鳴慷慨勿以口腹之累而致悞功名凡日用諸物俱依時價乎買不許仍立行戶官價等名色擅出朱票虧短價值倘有仍前見小昧大陽奉陰違者商民有口斷難掩飾本部院一有見�輒登白簡功令森嚴勿以身家嘗試可也

○趙申喬【字松伍江蘇武進人康熙庚戌進上官至吏部尙書謚恭毅有恭毅剩槀自治官書】

禁絕火耗私派以蘇民困事

△禁絕火耗私派以蘇民困事

居官之要首重律身民困之深莫如橫斂頃者屢奉嚴綸諄諄以暗派私徵爲戒誠以惟正之供尙煩敲撲斷難容無蠻之求不經之費以重累小民也年來錮獘日滋流風莫遏爲有司者身居民上罔卹民艱凡害民粃政非止一端而橫徵私派之獘爲禍尢烈如收解錢糧私加羨餘火耗解費雜徭每浮額數以致公私一切費用皆取給於裏民若日用之米蔬供應新任之器具案衣衙署之興修蓋造宴會之席�酒肴上司之鋪設供奉使客之小飯下程提事之打發差錢戚友之抽丰供給節序之賀慶禮儀衙役之幫貼工食簿書之紙札心紅水陸之人夫答應官馬之餵養走差與夫保甲牌籍刋刷由單報查災荒編審丈量等項皆有使費陋規難以更僕枚舉總之無事不私派民間無項不苛斂里甲而且用一派十用十派幹以飽贓官婪蠹之貪腹嗟嗟小民膏血有幾而能滿此漏卮巨壑哉卽使加意撫循猶恐積疲難起豈民窮財盡之時災眚頻加之後而尙堪無端剝削也本部院深維禁飭之方可無補救之法大抵士人廁身官籍其榮華享用之志久巳膠錮於胸中卽眷屬親朋之徒盡仰周旋於鼻息所以幸博一官靡不身家念重廉恥心亡縱有稍知自愛者亦謂地方用度�出勢不得不取於民閒殊不知果能矢志狷介自然節用愛人諸凡室宇之美妻妾之奉與衣食日用常行之需俱能刻意簡省所謂儉可養廉是也且一介不取之屬員上司具有良心敬愛不暇又何禮節之誅求乎至於躬旣淡泊則邪親遊宦無丰可抽守若端嚴則兵馬公差有威可畏方將退避三舍尙敢肆其需索哉夫居官者若於操守有玷𨿽其它才小能不足錄也卽安民者不除橫斂私徵而欲家給人足有是理乎故本部院於申飭官常之外特爲拈出此條誠以遵功令肅官箴安黎庶首務莫先於此

○魏禧【字冰叔一字叔子舉康熙己未博學鴻詞不赴有叔子文集】

論治四則

△論治四則

古今之獘政有十反重墾令而田益荒行保甲而盜益橫講鄕約而不孝不弟益多舉俊秀而子弟益棄詩書行鄕飲酒禮而父老益卑賤顚連蠲災荒之租而下益費精庠序之選而士益僞黜公府舊役使良家子代之以除其害而民益困糾墨吏而官益貪懲蠹胥而吏益毒門人問曰可得聞乎曰一言以蔽之上下交徵利而已矣佃民田者費一佃官田者費三令下而不應則以法勒其鄰農而近官之民田不敢耕矣是謂重墾令而田益荒一家失盜十家並坐株連囚系敲撲取貨故不聞官則一家之害止於被盜聞官則十家之害甚於被盜於是見盜而不敢指盜亦自知爲官吏之資也公行而無忌是謂行保甲而盜益橫以爲不孝不弟也罪其子弟矣又罪其父兄之失教非行貨不得釋也家有逆子而父不敢聞於人子未懲而父先得禍則姑聽而任之是謂講鄕約而不孝不弟益多詔舉俊秀則下產以上能識字者被蠶食於是易業工商竄爲胥徒是謂舉俊秀而子弟益棄詩書登賓席者破產百金一時師生幸爲肥身報怨之具於是溫飽市人年近五十者聞將舉盛典則挈家逃匿於遠僻日用亡聊愁苦生疾有司或拘囚鞭撲誣以隱慝至有禮請甫臨而縣梁仰藥以求死者是謂行鄕飲酒禮而父老益卑賤顚連議上災傷計畝科費急於正供幸而賜免追徵巳盡是謂蠲租而下益費減弟子員額以求眞才也則髙值而多鬻是謂精庠序之選而士益僞良家子畏近官府破家求免免甲則簽乙乙以下遞免而老吏積胥居然用事故代役之令一下則姦胥愈飽良民愈貧是謂除害而民益困墨吏有糾蠹胥有懲則莫不責貨而開釋獎勸之於是官胥之富者貧矣貧復求富則思以一月之得償其一歲之失若饑者之望飽而食於民必甚於謂糾墨吏而官益貪懲姦胥而吏益毒語云興一利不若除一害君子不幸而居末世𨿽有善政吾不忍聞也

所論未免過火然爲上者不可不知

○周錫溥【號半帆湖南湘陰人乾隆乙未進士官知縣有安愚齋集】

復秦小峴廉使論吏獘書

△復秦小峴廉使論吏獘書

獘之在倉儲者二而一獘之在刑獄者一而二何言乎倉儲之獘二而一也常乎之設所以備荒斂之民者散之民故民不得不買糴之官者糶之官故上官不能不察其買之於民也例擇有粟之家以濟公糴先時官民一體不勞而辦未幾變爲派買矣派買者官召殷實上戶而觴於廳事先注擬某某應買若干自五十石至三百石不等𨿽不至者必勒領附捲納谷時率以兩石抵一石他費半之額溢折價亦如之其時民富而重犯法故莫敢齟齬次變爲助買矣官召客派買如故而谷價漸昂領買者返價於官而自獻橐金如其領之數名曰助買門戶以十之二爲率官則派屯戶商店以充買焉馴至貧戶多而官之令不足信於富室𨿽召不至則助買又廢始有散買之例矣散買者民田百畝以下不買過百畝皆買而校其田之多寡以爲差名曰均苦樂然納谷時官之羨余家丁倉書斗級之分潤皆取於斛面門印捲票有規例以部價計之猶再倍有奇富室足任之中人之產力不勝也【永順每石折收五千七百文則十倍部價無漕故也凡無漕處采買類此不得與有漕處例觀】亦有照糧攤買者其法微有異同而辦理則一戶書傳會里甲版籍旣多髙下其手至有串通影射如甲應買使乙代領而狀具甲名踰限則逸乙而比甲𨿽百喙莫辧有鬻田質宅以償者非有振刷廓淸之力竊恐此法又不能行大抵買於富室者力𨿽獨而實出於有餘買於散戶者力難分而實出於不足總由作法於貧以致更張無漸屢變愈下其勢然也然且有買無貯者何也蓋當其盛時物力饒裕自徵令一切以至公幫私稅無一不取贏於民以其得之之易而不甚愛惜進則用饋獻博能名退則恣聲色極玩好未嘗知有國計也至新故相乘穴孔百出爲之後者假彌補爲名幸恩斂怨旣巳利盡錐刀矣反更增飾虧缺以脇其上輾轉濡忍而卒無如何故常儲遂匱其有悃愊之員挈瓶不假而指駁之端不絕於司書盤查之檄時下於道府然則豈獨州縣之咎哉夫委員加結成例固然使教令果嚴原可權宜濟事而向之大府以此爲散吏之美差向之本管又私爲潤巳之常數甚至明知其虧惟恐其虧之或露明受其紿而反諷其紿之不工上下相蒙始終一轍此愚所謂倉儲之獘二而一者也何言乎刑獄之獘一而二也則一日宿訟也楚俗故險健者以官之宿訟成之也湖南州縣自理詞訟批率半月始出嗣是有訴又互有控訴行於官者有喚票有拘票有集人證票差有原差有攺差有加差實皆具文也因而有毆有搶報狀差票繁複重沓又皆具文也所以然者批出內幕之手官畫諾耳票出門書之手官不省也幸而�有日矣則有投到錢送案錢掛牌錢派班錢如是而胥役之欲未饜則以某某未到誑稟如是而閽人之欲未饜則以鄰證不備爲詞不知被訟者日聚數十人於市而食廢三時之農功而無所告訴也不幸官又他出則不得不歸甫及門而催差在戶矣家安得不破哉又如土田墳墓等訟偶獲一訊而官作歇後語曰候勘屆期兩造人夫除道治具邨聲靁動久之不至則累累陳狀請不至迫而扳其轅命駕輒不果行行則騎從云闐漿酒藿肉苦不得直其案輒積年不可解是以險健之徒欲破人之家以快其私忿者必假手於此也官之整齊民者聽斷耳聽斷廢則險健者何妨從旁而玩弄之一訟之捲觸手盈帙一訟之詞炫幻百端以此咎民指爲好訟不知水壅不決必將旁溢木叢不剔則將綴蔓拔本塞源斯爲善術聞長老言前邑令沈公克期�訟猾吏姦民屏气震懾而訟亦皆罷好訟之民可使無訟其巳事也今則所謂有名美缺州縣向日所視爲溪壑者其連�巨室旣皆化爲艸宿鼪遊矣而中戶之僅完者亦少焉論者道及某官時事以爲訟其餌也險健者其媒也吏胥其矰繳畢弋也遂使缺敝民罷訐風日甚豈不惜哉次曰諱盜也盜有竊有刼而後有捕捕之緝竊以方向以技之生熟而其緝刼也以津要一盜發則能推類鉤摘而制其死命故盜不畏民而畏捕𨿽然以嚴吏馭精捕則捕者民之耳目也以慢吏馭劣捕則捕者又盜之耳目也耳目攺易其故處於是捕不足以病盜而反足以病民近日邨市小竊往往而有門索費而後入報狀書索費而後出票差索費而後行事主之家復具食而遣之未幾詰盜於捕如影之系風控捕於官如水之投石其贓重上聞者官必多方回護以脫捕人之罪名事主卒亦畏累而罷或值上檄嚴切捕不得已而縛賦以獻則又逸其魁桀祕其窩主瓜分其贓物而官之所訊詳者不過苟完之局事主之所給領者乃其吐棄之餘況累千百而盜無一獲偶一獲而贓無半領則理之所必無者官豈竟受其罔哉玩視民瘼故也漢時嚴能之吏莫如趙京兆尹扶風其發擿姦盜豈盡自行哉張子髙召�偸長而諸偸畢致朱子元拭尙方禁而馮翊肅淸皆精於用捕之效也故官嚴則捕精官慢則捕劣牧令不揣其本一遇報刼輒授意代書剔去彊暴器械刪減贓單短估價值使不滿貫而後受狀蓋爲規避處分起見不知州縣之例得處分者不盡以盜盜案之例有嚴限者不必不獲也預爲不獲之地以庇捕又量設未減之罪以誨盜愚實未見其可一人善射百夫決拾一禽負矢百禽皆奔鳥有藉蟬翳以自蔽養癰疽以貽患者哉是以穴墻胠篋無地無之非其甚者多不具報賊部酋豪騎從出入裏中無敢忤視不獨官以爲諱卽民亦以爲諱諱盜果可爲長策乎民間之事無過訟盜捨此不理所理者何不聽其訟何不屏卻其狀狀卻而訟有時釋不卻無時釋也然而官以施其疑鬼疑神之術非狀曷恃乎不治其盜何不並去其捕捕去而盜有時獲不去無時獲也然而官亦利其於囊於橐之資於捕何誅焉此愚所謂刑獄之獘一而二者也向來獘政有此三者而一言以斷之曰不仁州縣親民謂之父母父母望子之孝官望民之良而人不得議其過者慈先之也苟父母於子坐視其疾苦而不顧反更嗾其僕婢與裏之惡少加以楚毒而冀其速死則必無是父母果其有之卽亦不能彊顏以責其子之孝況爲民父母者哉今以所親之民而委之於左右委之於胥役捕快甚且委之於盜賊聚不仁之人以謀所親之民則是加以毒楚而冀其速死耳如此而責民良其可得耶夫民之可恃者不忍不敢之心耳往聞薦紳士庶殉公之急如其私而惜官之去如失父母民間小有鬭爭聞騶從聲則斂手而退今一切不然彼見官之視民如秦視越之肥瘠而無所措意其所�度又不免類於市駔邨販之所爲旣無所不忍於其心而又無所不敢於其事上有好者下必甚遂盡泄其忍心敢气而不疑以彼三獘成此兩患不有仁人何以善其後乎

情事曲盡彼昏豈不知耶

○張鵬展【字南松廣西思恩人乾隆己酉進士官至太常寺卿見皇朝經世文編】

請釐吏治五事疏之二

△請釐吏治五事疏之二

一嚴采買以安民心也去歲吏部尙書劉權之奏準采買谷石須於鄰邑今春直隸總督胡季堂又請以鄰邑難於搬運請仍在本境采買竊臣前省親回籍家居三年往來數省訪知民間之不便莫甚於采買而地方官之欲借以网利者亦莫易於采買臣籍隸廣西上林縣卽以一縣言之自近年來地方官俱私行采買按戶分派每年或五六千石八九千石不等俱折銀漁利乃嘉慶二年淸查額應貯谷一萬四千石之數反欠一萬一千石奉文分三年買補每年三千餘石而地方官因旣奉文派累更多上年地丁糧米六千五百餘石按糧支派每石糧谷二石巳成一萬三千石除應實買三千餘石巳冒買一萬石之多外又按煙戶每團買谷三百餘石上林十三團又成四千餘石重重派累百姓之苦不可言狀且百姓或數十里百餘里運谷至城街巷露居一旬半月而不肯收復向索費用謂之隨封蓋必如此而後使百姓願升價折銀也其實收谷不過十之一二而已一年如此而民困疊年如此而民更難支臣原不宜言本地之事第一邑如此各邑亦不相遠一省如此各省亦不相遠且采買普按錢糧戶口則受累旣同民力實不能支以至相約不領則官必多遣差役追捕勢急則事端多矣前年貴州之興義府毗連廣西之西隆州邊民不靖聞實因采買迫勒而起特地方官不肯實報而以邪教飾其名耳此種積獘南省視北省爲甚五邊省尢甚由一省言之離省會差遠者又更甚也劉權之所奏亦必有所見聞請於鄰邑采買不過欲杜派累之害而胡季堂又請於本境采買臣思派民采買向有例禁尙難盡杜不肖者之營私今明使於本境采買恐擾累更無所底矣

一嚴禁濫役以奠邊民也廣西自乾隆五十三年兵靖安南而思恩南寧太平鎭安泗城各府按戶撥派民夫於各塘堡搬運軍需自大功告蕆之後十餘年相沿事竣而派累未裁每日需夫或數十或百名在塘堡伺候每一州縣多則十餘塘堡少亦五六塘堡一邑農民散居各村離官道遠者或數十里百餘里二百里不等每日輪帶糧食在塘堡露居野處荒廢功業其小村之人少力竭棄田逃散者不一而足且塘堡本無當差之役惟往來胥役長隨幕友客商人等出小費於各衙門營取夫票累路派撥近年村民屢次上告督撫批飭禁革而州縣離省會遠者�胥役長隨俱願塘堡有夫以任其資派且每塘堡有登記往來公文之號書借此向用夫者討取小費或村民閒有不能當夫者每月暗補銀於號書號書借此與衙門之胥役長隨分肥慫恿本官拘累良民地方官又或受號書等之月規遂仍�頇奉文而不卽裁革拘服田力穡之民日寢食於風雨塵塗之苦饑而不能謀食寒而不能謀衣奔走流離實難度日數府民生所關非淺此臣之所目擊情形者伏乞飭下督撫嚴禁每塘堡立牌宣示並細訪吏書胥役有仍前私斂侵肥者重治以元炯戒庶邊氓胥安耕鑿矣

○李幹先【字屏山閬中人官上元縣知縣見資治新書】

飭私票收糧

△飭私票收糧

照得地丁蘆課二項錢糧上關國計下系民生纖毫務宜著落絲忽毌容侵蝕往往有鄕下愚民聽信姦徒哄誘花戶不親入城竟以糧銀私交排年排年私交里長里長私交櫃頭各立私票一紙遂爲憑據後被櫃頭蠹書交相侵蝕及至層層根究其害仍歸小民夫以私票收官糧原屬欺公之事卽使楮墨鮮明字畫端楷亦不足據況於日月旣久紙約破碎並私票字迹亦在有無閃爍之間彼此混爭莫可究詰所以設立截票半給納戶正爲杜防此等獘竇爾等鄕民想亦家知戶曉但有一種簧口蠹棍善爲說詞百計哄誘不怕鄕愚不墮術中合行嚴飭爲此示仰各區裏遞並圩長佃撥人等知悉示後完糧務以印票爲憑不許用私約包收如有故違不遵仍蹈故轍者查出除不準追賠外仍將與者收者各責三十板枷號一月不饒特示

○趙申喬【見前】

禁設押差催糧示

△禁設押差催糧示

爲嚴禁無名之差以除民害事照得小民田糧自應及時輸納非甚頑梗誰敢拖欠正供但民力有限雜費耗之而糧不得完矣差役擾之而糧愈不得完矣至於押差之設尢可痛恨夫花戶欠糧押拘聽比亦不得己而用之若押差者不待開徵而先押矣不分完欠而花戶盡押矣不思此等不耕而食不織而衣押一都而一都受其魚肉押一里而一里恣其侵吞沿鄕督催索飯食索盤纏借名包攬收正項復收私派錢糧到手則飽在役而欠仍在民虧空�千則害在官而病且在國甚至結連衿棍見事風生串合衙賓通同作獘無異虎狼之擇食公然魑魅之現形有司任其欺朦窮民莫可控愬合行出示禁革嗣後徵比錢糧遵用滚單挨比加頑戶抗欠不完及臨比不到方用差拘照數勒完其一應押差及急公飯東人役一槪革除敢再因循陋獘巧立名色生事害民官則飛章參處役則立拏杖斃決不輕貸爾等糧戶旣無差擾便須將應完糧餉依限輸納愼勿拖欠反令官役借口使本部院愛民熱腸終歸灰冷各宜體之特示

○嚴如煜【見保甲書卷三】

三省邊防備覽策略

△三省邊防備覽策略

陽城言撫字心勞催科政拙仁吏之用心也山內徵收悉從輕則民�尙有受累者害不在官而在差役地棍蓋山民應完錢糧多是幾分幾釐而距州縣往往數百里至縣城又不能卽上庫給照往返動至兼旬則此幾分幾釐者非一二金不楚山民不能自完則差役地棍於開徵之時將山內花戶代爲完納名曰截糧官利徵收之早畢不復稽查照票一入伊輩之手故爲挨延俟至次年開徵向花戶催索陳欠花戶不知已完懼以陳欠到官必受責比任其魚肉於是算本利索路費用費一照非數金不得常詢山中紳耆均稱一邑錢糧不踰千兩而民間有數萬之累非虛言也良司牧隨到隨收又或分期下鄕聽其就近完納徵銀不滿一錢者準以銅錢完納此卽催科中之撫字也

○葉約棠【字函公江寧人官至福建與泉道見居官寡過錄】

禁私抽

△禁私抽

爲淸查稅額永禁私抽以息商便民事照得民間雜稅國課攸關民納官徵此定例也泉南積習多有認稅代徵之獘往者姦徒勢惡鉆營告示刋刻號票假公稅爲名橫剝私抽以一取十初稅之於地頭繼稅之於經過又復稅之於市廛甚則徧張假示私立印單執陳年之批照冒官府之名目虎踞沙頭狼貪澳口懸燈樹幟藐法抗官細至肩挑步擔米谷魚鮭及蔬菜柴薪皆私立稅名纖悉不漏小民資生日用盡入网羅以致百物騰貴厲商病民莫此爲甚若不勒石永禁何以裕國利民合行咨核仰泉州府官吏通查一府七縣一切魚鹽貨物雜稅某項起於何年月日奉何明文額數若干曾否達部編入全書抵充某項錢糧悉照新舊欵項造細冊報道查考其一應雜物不在額稅之內者或有司專擅或土豪霸踞及額稅已納正項復私阻路津疊抽橫索並無名派取止憑勢力魚肉商民或見之目擊或得之訪聞俱逐一開列報道至歸縣官收應作何布置使官不煩而民不擾舊案作何追銷故轍作何更攺假示私票作何禁止一一條議具報以便詳請上臺永定畫一之規

○黃可潤【見保甲書卷三】

察牙行

△察牙行

牙行之設惟馬牛豬驢及布行斗行尙有說今則雞魚柴炭之屬皆有而又有官尺一種人閒買賣地畝必出其手以官尺量之此等媒利𨿽奉旨裁革然或名去而實存或官去而役存一集百十輩把持行市朘民膏脂南府尢甚惟存其可存者余明示汰去尢在賢太守實心稽察方能澄淸不能此縣去而彼縣存賢者亦不免有因循也

○田文鏡【見用人】

嚴禁點充櫃書里長以杜私派以肅吏治事

嚴禁鋪堂陋規以肅法紀事

嚴禁渡口乘機指索阻滯行人事

嚴行禁約事

△嚴禁點充櫃書里長以杜私派以肅吏治事

照得櫃書經收錢糧不過塡記流水串票止應選擇家道殷實老成諳練之人充當而里長一役久經禁革一應地丁正雜錢糧俱令花戶自封投櫃並不許衙役裏蠹包收包納功令何等森嚴近訪得豫省各州縣每於上年冬閒以至次年開徵之前先點櫃書此輩俱系衙門積蠹明知經收一年錢糧從中便可飽塡貪壑或派收裏地幫役或索取糧民冊費或串通里長銀匠侵用錢糧或執戥重稱糧銀私增火耗因而銀不入櫃暗地先自剪邊甚至折拏短封竟無一戶得免至於索取串票錢私收紙筆費又其小焉者也因有此等利息無怪乎爭缺搶充鉆營備至不肖有司竟受點櫃之規者有之無品幕友先取謀充之禮者有之署內親戚宅門家人俱欲染手無所不至此點充櫃書之獘也若夫里長甲首單頭總催等各名色不一而足舊例相沿庸碌有司不能頓革亦應從中淸查不致苦累方爲便民�等裏役或按年輪當或糧多應值自有一定之規除紳衿例有優免不得令其充當外其餘如各衙門書役與夫奉祀樂舞諸生應與小民一例當差輪該應值之年不得躲閃今裏役旣不輪年充值又不按其糧額多寡惟據各里甲混行舉報憑官僉點以致有財有力盡皆買脫或凂情求免惟一二窮民勒令充當一州縣中多者一二千人少者亦不下數百每於開徵之前報點現役房有使費官有分規一至比限紛紛入城不但往返盤費而經承櫃書不無酒水站堂皂隸不無小包倘或委令衙官代比更有比規且印串流水紅簿戶房紙筆奏銷冊費等項俱令出備非按糧科斂卽計畝均攤正賦尙在可緩雜派絲毫難逃此點充里長之獘也本都院查訪旣確豈肯姑容除一面密行查參外合行嚴禁爲此示仰撫屬官吏軍民人等知悉嗣後點充櫃書俱擇老成殷實書辦令其充當禁止鉆營謀點務期獘絕風淸官役家人俱不許再萌不肖之心從中取利貪此蠅頭竟忘性命至於報點現年裏役止宜簡少不宜多設縣分𨿽有大小錢糧𨿽有多寡或圖或裏或保命名各有不同其實則無二致如一里之內設一總催每裏分爲十甲再設一首催又有坐差巳足催糧應比矣不得仍前多點亦不得偏苦窮民卽紳衿外房子弟上司書辦衙役槪令充當分規冊費等項嚴行禁革

△嚴禁鋪堂陋規以肅法紀事

照得衙役犯贓罪在不赦本官失於覺察例應參處功令何等森嚴各衙門自應嚴加約束將一應從前所有鋪堂陋規出示裁禁嗣後凡審理詞訟並欽部命盜案件隨到隨卽示審約束書役不許指借鋪堂名色向解差原被需索銀錢仍大張告示徧貼曉諭倘有承行書辦錄供招房值堂門子用刑皂隸站班快壯頭門二門把門人役提牢禁卒人等或指借紙筆之費或假稱酒飯舊規甚或增刪口供輕重刑法舞獘作姦任意勒索卽許解差原被當堂稟究立行責革

△嚴禁渡口乘機指索阻滯行人事

照得汛水漲發河面寬闊各日�駕船隻濟渡行人較之水勢平緩之時稍覺艱難往來客商自必量情酌增船價堈頭水手正當多駕船隻周流接濟一以廣渡行旅免故守候河幹一以多取數文俾得藉以餬口此一舉而兩得也詎訪得各處渡口乘此水長之時竟將渡船藏匿僅以一二隻小船來往河面任意�勒車一輛索錢四五百文馬一匹索錢二三百文卽肩挑擔負並空手隻身窮民必索取如欲而後止盈裝滿載冒險履危阻滯行人莫此爲甚此皆沒河地方官乎日縱容家人行役收受埠頭堈頭船戶水手規禮裝聾假瞎毫不稽本以致此輩膽玩法紀肆行無忌稍能畱意民瘼者斷不至此除一面密行訪祭外合亟嚴禁爲此示仰沿河文武官弁軍民商販鄕保地方埠頭堈頭船戶水手人等知悉務將大小船隻不論官船民船俱今撐平渡口每船議定水手數名不許遠離自朝至暮輪流往來濟渡亦不得乘機掯索船錢苦累客商守候該地方官不能親諸查察仍責令鄕保地方堈頭嚴加管束如有將船藏匿水手遑離故意刁難卽行嚴拏枷示渡口倘敢狥縱一經本都院查出或被行人告發先將失查地方官以溺職飛參鄕保地方堈頭水手立�處死決不寬貸

△嚴行禁約事

照得黃河各處渡口堈頭水手駕舟濟渡行人凡車轎牛馬貨物並單身人口過渡巳經本部院查照舊捲酌定價值現行河道刋豎木榜禁約毌許苦累行商今值汛水暴漲訪得各船戶將船藏匿乘機恣意勒索又經出示嚴禁密行查拏各在案則是埠頭堈頭船戶水手之不法現在飭禁有犯必究矣而大小各衙門因公拏船之獘亦不可不除今又訪得大小各衙門凡有因公他出必預於四五日前出票差役拏船以致各役持票到彼齊集船隻先期伺候不容濟渡客商因而得錢賣放威福自由如理問潘朝宰借押解黃蠟爲名預於七月初一日差役王李二人赴黑堈口拏船該役乘機需索適初三日晚有牛客過河載牛三船出腳錢一千零五十文盡被理問差役得去船戶葛燦章陳君錫劉福榜埠頭行劉永汰堈頭韓進魁見證更有各衙門閒役並未奉差持票假以公務爲名坐船過渡將過往客商船錢私收入已或認親友附帶或以熟識撘船苦累船戶水手無怪乎船戶水手之刻剝商民也種種不法殊可痛恨除行兩司飛飭所屬嚴行查拏外合亟飭禁爲此示仰撫屬文武官弁軍民人等知悉嗣後一應緊急公務差使驛遞塘鋪賫送公文以及巡查堤工水勢官役並押解人犯過往不諭官船民船俱令隨到隨卽渡送毌許堈頭水手片刻挨廷外如各上司衙門凡有公出開明應用船數行令地方官卽出印票齊備渡送不得在數日之前預令伺候其餘各衙門人役往來照民間木榜定價一體給錢隨到隨渡亦不得預行拏備至於各省鞘餉並一切解部物料亦令先期開明船數移行地方官備用不許解官差役拏船各埠頭仍設立循環印簿二本凡有各項差使過往槪行登記月終送該地方官衙門查核倒換如有仍前出票差拏並無票閒役到渡口滋事擾害卽行揭報並許埠頭堈頭船戶水手赴轅喊稟

○陳宏謀【見保甲書卷三】

查禁撥漕擾索積獘檄

△查禁撥漕擾索積獘檄

各�收漕己畢其由縣運嶽原各徵有撥船之腳費隨處可以雇用訪聞向來每屆收漕地方官差役到處�船衙役勾通埠頭凡有商民船到卽行封號需索到手卽便放去另封別船或用少而封多或未用而早封甚至將過往載貨之船亦役封號將客貨丟棄岸上客商必出重費求免其實所用撥船原不需如許之多更不須加此之早苦不預先禁止卽日運糧商民船隻視爲畏途不敢往來船戶無人雇載更爲失業地方官止知運糧撥船必須票差寧可早雇而不知差役得票到手隨處需索遇船�詐爲害商民實非淺鮮仰該官吏卽便遵照轉飭各屬出示馬頭嚴切禁止如需撥船先盡本處雇用本處不足卽向船多之處乎價雇用空船不得橫拏貨船更不必早早封號如需預雇言明等候日期另給口食不可令船戶偏累各屬奉到出示馬頭曉諭禁止先將告示抄送查閱切毌陽奉陰違甘爲衙役開指詐之門自取商民之怨也

○賈漢復【見前】

示各驛

△示各驛

照得驛遞馬匹奉旨官養原爲杜紛擾而蘇民困也本部院未奉簡命之前卽知三秦以內驛獘多端除號馬之外又設裏馬夫役除工食之外復令幫貼銀錢或以疲瘦馬匹勒令牙儈員換或指倒斃馬匹坐派現年賠補或取艸料於里甲或索鞍�於鋪行額設站銀悉爲官役中飽需用諸物盡皆求�於民以致哀鴻徧野怨聲載道是驛遞之苦官役僅有其名而��身受其實擺站之役罪人之期有限而良民之累無窮嗟乎秦民疊遭兵�物力艱難惟正之供尙苦竭蹶豈能當此雜派橫徵層見疊出卽思剜商醫瘡無柰瘡多於肉吾見秦民之立盡也嗣後務宜恪遵功令易轍攺弦如有疲�及倒斃馬匹並所用艸料鞍屜等項須勤支正額站銀照依市價自行易買不得仍設裏屬私派艸料及�貼工食等名色如敢陽奉陰違怙終不悛或本部院密訪得實或被人告發定行從重參處坐贓追擬

○蔣士銓【字心余號藏園江西鉛山人乾隆丁丑進士官編修有忠雅堂集】

札吳�堂觀察

△札吳�堂觀察

僕奉先太安人匱舟行離省垣六十里酷熱甚泊趙家�水曲就樹�小憩時豆棚中鄕人雜坐語無倫次其老人嗟嘆聲尢苦僕傾�之壯者曰久�壞圩天災也而人禍隨之至此老者曰田以圩爲郭�崩則水入而據之有田者切膚之痛也苟可施畚鍤則完築恐後功令督責奚取焉今每值圩壞則大吏委官督築所委者皆瑣瑣下僚苟求錙銖不知政懼之人至則令爪牙鎖拏田主迫促於水中修築隨築隨崩旣莫救巳淹之稻復加毒受害之人於是出差役之錢出買松之錢苟違之則銀鐺滿室婦友逃竄布帛�栗並犬瓜壺一空是隸卒而盜賊也於是撤屋以館之�錢以�之使逍遙乎河上醉飽於田家或五六�十旬坐待水退圩成而去其饕者朝�夕飧雞豚魚酒橫索無饜至兩月之久如某戶因洪�委員而鬻田破家者上官不知也究之圩壞則田主必修水退則諸圩共築農以田爲命豈有坐視其圩之壞甘心委�於巨浸者乎甚至仇家乘隙行賄傾陷獘害叢生不可思議是委員查日督修之害斷宜永爲裁禁也

周爾墉曰語語入情入理爲大吏者多勤誥戒少委員弁則官民俱受福矣

以利民之事而厲民如此不獨築圩爲然也噫

○潘諮【字少自浙江會稽人有林阜�集】

題某通守破貢驛記後

△題某通守破貢驛記後

言之有益於世者皆可傳傳非以詞亦非以人也某君曾護餉過酉陽驛見縣丁王姓虐使行旅及過破貢驛驛丁徐貴判斷若州牧之狀憤而記之言若怪聽然其事非誣也予嘗散遊楚蜀黔滇山溪之間其居人至縣或數百里生不識官長其山谷絕險處亦非興馬所能至民爭訟判於鄕約鄕約婦出村村婦女夜持火送迎縣胥至聲光巍然鄕約奔走給所役內丁至則一村雞犬夜鳴焉入人家狼戾淫恣鞭撻老幼縱其欲於無可復縱而後巳其於苗蠻知化服州縣役者踐蹴尢甚不幸而犬驚獸獷則民當其禍而經費措置國受其病誰爲爲之不得而問矣嗚呼見聞相隔之地事之類此而不及察旁觀遇之駭而憤疾語之其主猶不爲然者其在所事之前固不類此也使君在平越永寧其酉陽破貢之人在君前者亦必與所見異能不以所聞爲不然乎

○葉世�【見保甲書卷二】

鄕約官府

△鄕約官府

四川僻邑山中鄕約民�稱爲官府詞訟必先經其判斷然後聞於官充是役者率顚倒是非魚肉百姓予署長寧凡聽訟先令鄕約具供狀按供詞詣兩造有不符逮鄕約杖之甚則斥革由是奉法不敢肆

●牧令書卷九農桑上

安肅徐棟致初輯

自治原以及取善屏惡皆所以爲民而猶未及乎民及民之政分之有萬端約之祇二事曰教與養而巳而養又爲教之本咨十二牧首以食陳三八政統以農此老生常談實經世寶訓也

許三禮

田文鏡

王士俊

潘杓燦

官獻嗂

沈夢蘭

晏斯盛

陳斌

梁章巨

陳宏謀

田文鏡

程含章

賀長齡

王植

王太嶽

馬逢臯

李光地

李容

王心敬

黃可潤

喬光烈

黃可潤

○許三禮【字典三號酉生河南安陽人順治辛丑進士官至副都禦史督捕侍郎有政學合一集】

答陳齊永問

答仇兆鰲問

△答陳齊永問

陳齊永問曰聖門冉求具足民富國之才夫子亦嘗許其藝可從政由今想比及三年可使足民其道果安出先生曰考之先王九年有三年之積若三年該有一年之積此古法也再思足民之道無過開其源節其流二者而巳然節之權操自上民不能自爲力也如民之惰於農者上勸之勤不能耕且織者上教之耨以紡乘其年丰有餘上多方設法勸之積宜水田者或令之開渠或令之鑿井或令之蓄水宜果木者或令之種桑或令之植果或令之培材宜畜養者或大而馬牛或小而雞豚或又細而池魚以六府言之原不但谷是農事如金木水火土各方所產不同或銅與鐵或竹與梓或鹵與酒或陶與冶或鹽與硝何非佐農事之不足者件件精心以冶之皆所以開其源也至害農者不一端小民終歲之勤劬不足一事之耗費可念也上爲之薄其稅斂減其徭役息其詞訟又多約束衙蠹省其剝削抑制豪彊免其橫侵消弭盜賊絕其暴掠害農者已去其半若農之自爲耗者亦不一端蓋軍國當多事之日大兵大禮大水大旱恃其平日之積事事撙節冀免凶荒若當成平無事之時奢淫心縱𨿽小民一念之淫佚可廢中人之產者有之上爲之嚴其禁令除每年供賦及仰事俯畜外有鮮衣怒馬崇宮盛筵者禁之有婚嫁侈費喪葬無度者禁之諸如習於奢俗慶生辰賀字號動輒打网請會戲筵綺席二三十數成羣者禁之或惑於邪教祈平安福造神道祠每至斂錢布施打醮演獻月每幾舉者禁之如此等害農者又去其半件件畱心禁之皆所以節其流也信此開節並至三年行之民足何難蓋求也藝如不能絕其聚斂道果安出竊意足民之道最要在上之人淸心寡欲故能大法小廉絕其橫徵暴斂不令其不足乃叫足耳

本末源流具備視其餘言足民之術者皆一枝一派耳

△答仇兆鰲問

仇兆鰲問曰先生始蒞海昌見河淺河竭卽通詳開浚水利在在利之第二年卽勸紳耆廣輸社谷年年增焉盡制勞心必求便民亦只爲農事當重循古制而爲之耶先生答曰非也平日講人事挽回造化人力可補天憾小生豎儒不能卽信竊嘗言三代而上之百姓憑君度活三代而後之百姓憑天度活天一有水旱凶荒君有所以救之是民生於君也若君無所以救之必待天之風調雨順民方有以生活是民生於天也今但以水田社谷二者言之其時之陰陽時若也固享天之生成如遇水旱凶荒之數天至此時亦無如之何矣玆則有水可戽可救田之旱有谷可賑可救田之淹正人事維挽造化之一驗也且必待請蠲於君請賑於上消磨歲月或允或否而民之死亡逃徙巳過半矣君至此時亦無如之何矣玆則汲灌自由無詳請之煩取予自便何歲月之耽正人力可補天憾之大可信也如日遵古制而爲之亦泛然應之巳耳奚知此中力救民命善挽天運一段聖學哉

○田文鏡【見用人】

爲再行勸墾荒地嚴禁需索阻撓以安民生事

△爲再行勸墾荒地嚴禁需索阻撓以安民生事

照得豫省荒地甚多久蒙皇恩水田寬以六年旱地寬以十年升科輸租猶恐民力不繼令地方官資給牛種自應踴躍爭先野無曠士矣乃本部院自布政使任內以及升授巡撫不惜諄諄勸諭並將已墾成熟未報升科者免其欺隱之罪題淮當年完糧而三年以來不但熟地仍行欺隱而報墾者更復寥寥細加查訪乃知小民不敢墾荒者其獘甚多不得不條分縷析廣爲曉諭嚴禁開列於後

一各州縣荒地無工本者旣不能報開有工本者亦不敢認墾蓋一紙墾詞到官先批鄕保地鄰查覆卽便需索使費甚而坐圖之原差並催糧之裏書掌案之經承羣起而爭更有不肖之員用印一顆尙取其值以致認墾者望而褁足此一獘也嗣後批查勒限秉公據實回復如果無人古荒四至分明卽給印票準其開墾造冊申報不許需索分毫違則官參吏處

一司府經承橫索冊費尋釁苛駁駁至無可再駁尙不肯代爲詳轉本官不能稽查往往爲此輩所使此費亦必出之墾戶地未墾成而巳剝去數層之皮貧民何堪無怪乎視墾荒爲畏途此一獘也嗣後布政司各府直隸州務必刻刻堤防凡有州縣報懇冊結核明如巳合式卽刻照轉倘有不符卽令經承將不符之處稟明開具冊結式樣發彼州縣照造如敢仍前苛駁橫索查出官參吏處

一間斷夾荒𨿽屬無人別人不敢過問而四旁熟地相近人戶又不肯墾希圖日侵月削以廣自巳地畝欺隱錢糧此一獘也嗣後如有夾荒地畝卽勒令地鄰報墾如抗不具報該地方官卽將此夾荒之地丈出給與情願墾種之人開墾並將四鄰熟地丈明如有欺隱卽行詳究追出入官

一頑紳劣衿姦徒惡棍希圖現成霸占熟地當報墾之時並不聲言及至墾熟卽出而爭執或稱系祖產或稱系買業每乘地方官升遷事故離任之時預先捏造假契用印收存執爲憑據告爭不已致墾戶畏縮不前此一獘也嗣後如有此等告執者卽將假契追毀立案不行各上司衙門亦不許準理批查倘報墾之時執契告爭者查出果系祖產買業卽將地畝入官召募墾種仍問以荒廢田糧之罪地方官狥情準理斷價斷贖以長刁風定行從重糾參

一鄰州鄰縣界限不淸則臨邊荒地此墾彼告彼墾此告以致無人敢墾此一獘也嗣後各州縣務將交界之處查明立石小民不得侵種犯界如將甲縣之地赴乙縣報墾乙縣之民至甲縣認荒者兩縣會勘明白從重詳究

一地方官私徵入已將民間報墾年限巳滿熟地並自首成熟地畝槪入紅冊徵糧並不造報以致紳衿士庶從而效尢每視欺隱爲無罪故往往一縣並無寸荒而除荒之原額尙屬盈千累百此一獘也嗣後各將欺隱地畝作速詳出姑免其巳往之罪若怙終不報一經查出或離任後被別官揭報則死有餘辜斷不輕恕矣

一低窪之處並不講求水利以致大雨淋漓之時四方之水無從宣泄積聚一區良田盡成巨浸此一獘也嗣後務必畱必水利或開溝渠或築堤堰相其地土之宜俾雨過卽涸不致久淹則窪地亦可墾也

一異鄕遊手遊食棍徒並不驅逐或借屯民名色或借墾戶名頭從中阻撓生事將民閒巳墾熟地報官認墾以致訐訟不休且敢私下行凶鎗棍交加致成人命此一獘也凡此皆地方官庸懦無才以致此輩橫行無忌嗣後務必嚴加查拿驅逐飭令土著之民速將荒地開墾使無寸荒爲彼垂涎指認如土著逾期不墾從重究處

以上八條本都院不過舉其大槪害切民生者言之其有幅■﹝巾員﹞寥闊或本部院見聞不及或山城澤國土俗不同惟在賢良郡守州絲於本都院言及者實力奉行於所未言及者明白詳報以便飭行

○王士俊【見治原】

開墾

水利

△開墾

三代之時畫井授田無所謂開墾歟然而禮記云無曠土無遊民則春秋以前固重開墾矣孟子云入其疆土地辟則三王之世又嘗開墾矣至若后稷教民稼穡是開墾於唐虞也神農始作耒耜是開墾於洪荒也蓋觀於開墾一事而王道之根柢具焉雍正元年上諭墾田於百姓最有禆益凡有可耕之處聽民相度機宜自墾自報官不得而勒索吏不得而阻撓水田例以六年起科旱田例以十年起科墾田多者督撫大吏及府州縣官準令議敍皇心懇摯聖諭周詳凡屬秉節綰符之臣豈無何敞秦彭輩仰體朝廷富民阜俗之至意哉余董率牧令詳籌開墾正藉協力其所行大綱凡六曰核極貧之戶曰相材力之宜曰給工本之資曰搜可耕之土曰稽勤惰之法曰察虧折之漸力而行之庶幾奏富民之效焉

自漢趙過爲搜粟都尉教民用牛耕田之法而民貧不能自辦官爲之營考宋世俵牛遺制每一夫給牛一頭墾田五十畝俟田巳成熟遠限五年近限三年悉令還官又以給後之新墾者孳生免其造報嚴察倒斃盜賣諸獘立法頗詳至前明洪武時給天下屯牛共二十五萬五千六百六十四隻仍歲課孳生數目登報然其後法制稍弛至宏治中僅存八萬二千九百四十三隻矣至萬曆中僅存五萬三千四百六十隻矣原額漸歸烏有則稽核之疏也余現行開墾解俸給牛廣爲設法小村各予一牛大村另酌孳生必報亦趙尙寬輩遺意耳

△水利

水利之說三代原無有也非無有也井田行而水利在其中矣蓋方井之地廣四尺謂之溝十里之成廣八尺謂之洫百里之同廣二尋謂之澮以達於大川計自四尺之溝積而至於二尋之澮則夫一同之間捐膏腴之地以爲溝洫之區減賦稅之八以治溝洫之制蓋不少矣是以能時其蓄泄以捄水旱大禹之盡力溝洫子產之田有封洫俱爲此也自阡陌旣開溝洫遂廢𨿽度田有加而旱潦無備秦漢之間計臣智士遂引水灌田而水利興矣嗣後因勢利導皆屬阜民之舉豈得略焉弗講歟

○潘杓燦【見政略】

水利

△水利

盡力溝洫明農之大政蓋土非水不利也欲享其利南北似有不同大約南土重蓄泄北土重灌漑南北之土髙卑不同故耳然蓄泄得宜仍可資其灌漑而灌漑有法亦必以時蓄泄重蓄泄者多本乎天因其勢而利導之則幾矣重灌漑者多成乎人必開鑿遏防設埧建閘立約啟閉未曾始事協工之地𨿽水遶四圍不得取用【如同開此渠則許用此渠之水名曰水地同鑿此井則許用此井之水名曰井地每歲修築仍按地助工若始事不與則工無可助水在地邊不許灌漑名曰原地也】水有數支散布數村者其分流也有多寡之別【如水自南來至此分爲東西二流水以十分爲率東流工費十分之六應得水利六分則東渠當闊六尺西流費至十分之四西渠止闊四尺是也此自水之支分者言也若從大渠而支分者則又以派分量其法以石壘壩於支渠之口止壘光石而不以土護以石之小大疏密量水之多寡蓋壘石則不致直瀉而涸大渠不以土護則水走石縫濺濺噴射晝夜不息源裕而流自長制甚巧也】有一渠遶數村縣者其得水也有後先之次【如各村鑿有支渠水自上來灌自下起挨輪灌漑不得紊越也】有日時之限【每一支渠之口必置一閘如某日某時該某村使水則以使水牌付之實時啟閘受水應至某時某刻止按時閉閘土封閘口灰印封記牌付次村非時不得私開】有渠長溝長老人以董之【管封閘修渠諸事理】違例踰約則訟獄以興司牧者有事於此當申明舊例禁共盜決修浚惟時董理者必擇勤愼公正之人而任之則得要領矣

○官獻嗂【字瑜卿號石溪福建安溪人乾隆己未進士官至司經局洗馬有石溪文集】

周禮遂人稻人講義

△周禮遂人稻人講義

按周官溝澮之法先王所爲用人之力以盡地之利任土之宜而補救乎天時之偏者也而旣有遂人職復有稻人職者遂人所掌旱田之法也稻人所掌水田之法也顧成周之時遂人之法最詳其爲利最溥彼稻人之職第以佐遂人所不逮而巳自周以後稻人之法浸備其爲利亦浸廣而遂人之政竟輟而不講何以明其然也周官職方所掌之州有九其地之宜稻者惟荊揚二州耳其餘諸州皆宜黍稷菽麥者爲多自遂人之政修而此宜黍稷菽麥之土旱常不至於幹水常不至於溢地廣而所人丰則耕三餘一耕九餘三勢所必至彼稻人之所掌者惟區區下隰之地而巳故曰第以佐遂人所不逮而法最詳利最溥者莫遂人若也秦漢以還阡陌興井田廢而五溝五塗之法亦從而廢乃稻人職所謂蓄水之瀦止水之防蕩水之溝捨水之列瀉水之澮行於東南者則未嘗廢也豈惟不廢而已方且漸詳漸備漸辟漸廣而歲之所入亦漸多曩之財賦盛於西北者今且轉而之東南矣東南之水田旣饒於是言水利者又將以東南之法行之於西北如班固溝洫志所載有鄭國渠龍首渠白公渠其漑田或至五千頃或至萬餘頃皆稻人之遺法也然同是法也有行之而利者有行之而利害半者有行之未獲其利而但受其害者行之而利必其爲可稼之下地而其土性又宜於秔稻也行之而利害半必其地勢𨿽下而泉源之遷徙靡常或土性疏而不宜乎秔稻也行之未獲其利而但受其害必其土不宜乎秔稻且去水源遠其爲防不因水勢爲溝又不因地勢也夫南北異方髙下異勢燥濕異性故旱田之不可爲水猶水田之不可爲旱也今必欲以荊揚之物產徧植之雍冀是第知言水利而不知因地之利以爲利也且果行遂人溝洫之法則西北旱田其利亦何減於東南何則西北諸州其地之廣輪旣數倍於東南且谷之種類繁多有宜五種者有宜四種者有宜三種者周原膴膴土脈厚而水源深其肥沃比東南之塗泥又奚翅倍焉所患者惟水與旱耳溝洫修而水旱有備則西北諸州歲之所入非徒不減於東南且什伯而無算矣或疑井田旣廢欲復遂人之法勢有所不行是又不然夫善復古者亦師其意而巳矣觀周禮遂人之法原與稻人之法不同蓋稻田不可一日無水故以瀦蓄之以防止之以遂均之矣必以列捨之而後以澮瀉之焉旱田則潦之爲患者十之六七旱之爲患者十之二三故遂人五溝之大小不同其實皆溝也揆先王爲溝洫之本意第欲使水多之年水行溝中而不泛水少之年又可蓄溝中之水以滋田耳今第相其地之下者以爲行水之區又相其地之最下者以爲蓄水之所疏其節而闊其目不用盡復古溝洫之制而已獲溝洫之利矣然此非可以旦夕期也又非一二人可以集事也其道在以治地之法責成有地治之官蓋今之邑令州牧卽古鄕遂之吏也三年大比課其事之成否果有明效者大吏以聞或加秋或賜金而毋易其任其未效者亦且課督之以觀其後果無狀乃斥去之其工程尢大者官爲民治之其小者則勸民自治如此則吏思效忠何患不可與圖事民爭騖利何患不可與慮始哉夫今之爲吏者多置西北溝洫之政於不講其講溝洫者又第知有稻人之法而不知有遂人之法此西北所以歲比不登民苦乏食也臣故因周官而推論之如此云

○沈夢蘭【見兩浙海塘志履貫未詳】

五省溝洫圖則四說

△五省溝洫圖則四說

溝洫之法先視通河以爲川次視支河小水及地形低窪便於疏流省工力者每距二十里爲一澮川縱則澮橫除山澤城邑及沙礫不可耕外每距七百二十步爲一洫方二十里則十洫而爲一終之地畫爲一百通每橫距八十步爲一遂【據東畝言】七百二十步則九遂縱距二百四十步爲一溝七百二十步則三溝而爲一通之地皆經營標識之合方二十里造一冊其田若干戶戶若干畝逐一注明擇其老成眾素信服者董司其事【不可假手胥吏】歲冬十月農事旣登開浚洫澮廣深如法其土卽堆兩岸以塡塗道人工按畝科計田率人耕三十畝工率日挑二百尺人十日而洫澮畢次開溝遂又十日而皆畢矣【如天寒凍早溝遂至明春開亦可】其田多非自種者卽著佃戶開浚照佃科工產主量給飯資率穀米一升工畢之後丈量地畝畝折四步均攤以歸畫一每歲春冬各令撈取洫澮新淤以糞田畝畝率三四十尺以爲常例

溝洫之設旱澇有備利一淤泥肥田磽確悉成膏腴利二溝塗縱橫戎馬不能踰越足資阻固利三商賈貿遷舟載通行車腳費省物價可平利四蝗蝻間作溝深易於捕治不致越境利五東南耕田人不過十餘畝西北人力無所施用俗語所謂望夫收溝洫旣開縵田悉作甽田利六西北地廣人稀而歲入無多家無蓋藏惟水利興將饒沃無異東南利七東南民奢而勤西北民儉而惰以西北之儉師東南之勤民食自裕利�邪教之起由多遊民百姓皆從事於隴畝風俗自靖利九東南轉輸一石費至數石故昔人謂西北有一石之收則東南省數石之賦利十河流漲發時憂衝決使五省徧開溝洫計可容漲流二萬餘千丈利十一漲流旣有所容河堤搶築歲費漸次可裁利十二軍政莫善於屯田溝洫通利荒土開墾悉可耕種因此召募開屯不費餉而兵額充足利十三經畫一定邱段分明民閒無爭占之端裏胥無分灑之獘利十四每地方二十里同溝共井相救相助聯保甲興社倉諸事便易利十五又似不便而實極便者三每畝須折地四步一不便然無溝洫車行皆在田閒蹂躪無算今折地畝六十分之一而禾稼無踐踏之患實一便也每歲須挑淤三五十尺二不便然河淤足以肥田故濱河淹地年來多得丰收今東南種地冬春必南河泥兩次以糞田畝以閒時三五日之功而獲終歲數倍之入實二便也溝洫旣開道途或至迂遠三不便然無溝洫積潦不能宜泄行旅困滯有守至十數日者有捨車復登舟者有翻車被壓損者今迂遠不過十餘里而道路無泥濘之患實三便也

溝洫之制無地不宜而西北爲尢亟西北地勢乎衍而無散漫河流飄勁而多渾濁自古稱黃河爲一石水六斗泥他如陜西之涇渭山西之沁汾直隸滹沱永定等河皆與黃河無異故其漲也則渾流洶湧而衝決爲患其退也則河泥滯澱而淤塞爲患古人於是作爲溝洫以治之縱橫相承淺深相受伏秋水漲則以疏泄爲灌輸河無泛流野無熯土此善用其決也春冬水消則以挑浚爲糞治土薄者可使厚水淺者可使深此善用其淤也自溝洫廢而決淤皆害水土交病矣

徐貞明有言陜西河南故渠廢堰在在有之山東諸泉引之率可成田而畿輔諸郡或支河所經或澗泉自出皆足以資灌漑蘭謂溝洫之制非專爲灌漑設也周禮考工記詳言溝遂徑畛之體與夫廣深尋尺之數而不及蓄水止水蕩水均水捨水瀉水之事惟稻人掌稼下地於是乎有之稻爲芒種與澤艸俱生東南卑濕土塗泥捨稻之外別無宜種髙髙下下徧作水田不得不從事於灌漑自黃梅以後舶趠風起雨澤稀少炎天三伏土熱水竭十日不得雨枯橰之聲動連阡陌晝夜不得停此東南農民所以倍勞而禹貢揚州之田厥惟下下也職方豫兗幽並四州或宜五種或宜四種或宜三種禾黍性喜髙燥能耐旱漧雨澤過多反被渰損故溝洫之開所以除水害也西北地多乎原霖潦無所容泄大雨時行之候一晝夜閒乎地水髙數尺而畿輔如桑幹滹沱輒挾淶易濡泡沙滋諸水並流橫溢河間文霸一帶彌望汪洋連年淹浸昔人謂水聚之則害散之則利棄之則害用之則利所以東南多水而得水利西北少水而反被水害也溝洫一開則水少而受之有所容水多而分之有所泄雨暘因天蓄泄隨地水害除而水利在其中矣如爲灌漑而設則溝洫之內必如東南稻田常常有水然後可而絕潢斷港旣無本源土燥水渾尢易涸竭孟子云七八月之間雨集溝澮皆盈其涸也可立而待也人見其無禆灌漑遂並溝洫廢之而水患亟矣西北灌漑之利見於古者魏史起之引漳河秦鄭國之漑關中漢白公之穿涇渠馬援之引洮水以至寧夏靈州之漢渠唐渠至今猶賴其利而其地多在山陜之間者何哉灌漑必通巨川然後源流長遠𨿽逢亢旱而無虞涸竭西北巨川大半匯河入海而河自孟津以上禹迹未攺土厚水深穿渠引河有利無害誠使山陜一帶徧開支渠旣漑田畝兼殺河勢洵數省之利也孟津而下河流遷徙無常自漢唐以來堤累累河日髙而土日薄捍禦不暇遑言穿引哉河流旣不敢穿引山泉又不可徧得溝洫之無禆灌漑時勢使然而顧謂急宜開浚者則以灌漑之資尙可緩而蓄泄之法不可不亟講也抑又聞之秦人歌曰涇水一石其泥六斗且漑且糞長我禾黍戽水以灌之謂之漑撈泥以擁之謂之糞撈泥之與戽水其勞相等而糞比漑尢肥美溝洫旣開之後河淤灌入洫澮撈取近便未及戽水盡先南泥則河之髙者日以深土之薄者日以厚如果民勤官勸歲歲遵行不過十年河行地中堤防盡撤兗豫之間無殊山陜矣斯時而再談灌漑未晚也

○晏斯盛【見保甲書卷三】

復制府議農田水利書

飭查江北水利檄

△復制府議農田水利書

水利之修首觀川原之大勢次辧邱壑之全局其間山澤殊區燥濕殊性髙下殊治不可不講川原大勢水之大經可以遙覽而得可以意揣而知至於邱壑之全局則經中有緯緯中有經非足迹其地目察其情咨詢於農父田畯不能盡其曲折而指畫其蓄泄之宜也夫土之陡而斜者易荒累累而級砌之可田也水之流而駛者難畱陂堨而節蓄之可汲也土之衍而亢者多燥引水漑之可肥也水之平而漫者易淹規土制之可渥也故山田宜瀦水田宜圩瀦者宜深以闊圩者宜厚以堅深闊則歷大熯而不涸堅厚則經久霪而不潰約瀦之法於長渠之塞者疏之使通相田之向背加以堤堰門閘因乎旱澇以爲儲泄平坡之洿者鑿之爲池視田之遠近作爲坎科以備車汲以通羨盈由是因渠洿而爲之溝承溝而爲之洫或縱或橫以溝統洫不拘方斜因地勢而順行之則水气周而土自沃詩日度其隰原觀其流泉此之謂也成圩之法於水急之處以石爲底埋根一二尺和三合土作爲兩墻寬五六尺視地爲髙下而中實以灰泥土石久之卽成堅城水平之處以石爲底埋根尺餘取淨黃土夯爲環堵下寬上窄視田勢爲髙下而外塗以泥久之亦成堅壑是必準水之來去路而爲之澮澮行乎圩之外圩成而內爲之畎中髙四下畎之水可泄於澮澮之水不入於圩微有缺裂乘晴明而豫修之水勢稍髙集埂夫約土而先防之書曰浚畎澮距川此之謂也且周禮種植之宜揚州宜稻而豫州宜五種兗州則宜稽麥是稻惟宜卑濕而粟麥黍稷則髙燥隨宜而盡播種之則九州島無不生五穀之地而無棄地之人若不查明分別經緯髙下燥濕之宜或作無益而害有益轉爲未便請令各府州縣將境內分爲四鄕查其山川分合之大勢邱壑分合之全局訪誌書所載有名水利區別岡田圩田岡田之塘堰溝洫或舊有而淤塞應浚或本無而開鑿可通圩田之埂堤澮畎何處當水之衝何處承水之流何處卑濕可虞侵削可慮作何修理以辧其土宜經其樹藝繪圖貼說開具簡冊詳核分別緩急先後次第勸諭行之

△飭查江北水利檄

溝洫之法宜古宜今惟在變通盡利山川之形因天因地於以左右有民皇上軫念民生不棄芻蕘大學士等援古證今敷陳往效奉旨敕勘闕廷之上往復疇咨天子宵旰臨照江淮倘絲縷未淸卽何堪對越所當竭心思窮耳目足履手畫籌及四境籌及幹年方稱斯役甚未可猥自菲薄苟且塞責也靳文曩公溝田之法蓋因古溝洫之法而變通之今又當因溝田之法而再變通之天下承平日久平疇廣野業戶錯綜廬基間雜其寬閒之地能如溝田方廣之制者照行溝田至其間有不能限以方廣定數者但當隨地勢之髙下曲折而周通之總以水之蓄泄爲度旱澇均必可資也至於窮山邃谷幽仄盤錯之區似乎溝洫之法有所難通而不知此正天地自然之溝洫也山谷之間有溪有澗有渠有溝遇低平能通之處卽可節蓄而爲之陂爲之堰隨勢而溝行之較之平地開鑿尢爲因利乘便又或有湖有塘有潭有泉有沛有蕩遇低平能通之處卽可車汲而爲之溝爲之�就近而分注之枯土停瀦亦爲以逸代勞其斜坡側坡水不能刲之處多頂有泉者可層引而下無泉者因其最髙稍平及平間稍窪之處多開池塘亦可遞放而行遇旱均足資濟也勘度之要凡有數端

一州縣地方先觀其山川大勢東西南北四面來去何處髙低何向各應蓄應泄及其地之宜何若

一境內寬平之區先觀其可否如溝田法行之溝田次觀其長短廣狹並有無墳墓毋彊令遷攺因其形便作何變通不必拘十畝二十畝橫斜曲直可成溝洫若干

一河渠港澗溪溝必觀其有無來源源來何處經何鄕計若干裏歸何處可否溝行灌漑若干畝應否陂堰堤閘有無湮廢應修並此外有無增置

一湖塘泉潭沛蕩必觀其有無本源屬何鄕裏深廣若干四時有無盈涸漑田可若干畝有無湮廢應浚及有無新墾田地在內毋拘泥舊形彊令挖塡並此外有無增置

一陂堰壩閘堤埂必觀其是否扼水之要得蓄泄之利有無廢圯應修並此外有無增置

以上會計新舊各工約費可若干分別最要次要又次要三等回緩何急孰後孰先仿古溝洫法不限方圓不拘多寡不拘曲直橫斜隨地勢之髙下曲折而周通之總以水之蓄泄爲度如所勘各州縣三等工程有益田疇者一律修治其次又二等工在稍緩𨿽難以一時並舉然因所利而利擇可勞而勞將冊存次又二等交各府州縣分年督率勸令民間自行修治計其功效之多寡報明查核設法旌獎如遇各府州縣內偶有偏災卽將此等工程歸入寓賑於工條內動用賑銀辦理至於最要工程利大而費多爲民力所不能舉者均請旨動項興修以惠民生再工費浩大急公有人如願出力助工者不拘本地官民聽其助修請照地方公事樂輸題請議敍之例計其工之大小題請議敍則善與人同成工亦易而樂利之休可共見於磽瘠之地矣

○陳斌【號白雲浙江徳淸人嘉慶己末進士官至安山徽同知有白雲文鈔】

量行溝盤之利

△量行溝盤之利

十一者取民之中制也漢三十取一唐宋或二十或三十取一俱輕於三代而顧不如三代之民之樂者以三代田必分授而有溝洫之利其民也三代溝洫之利其小者民自爲也其大者官所爲也溝洫所起之士卽以爲道路溝洫所通之水卽以備旱潦大雨時行泄而出之田不憂潦也越有小旱激而灌之苗不憂槁也故溝洫者萬世之利也後世議者慮其棄地之多而實無多也一井之步約百有八十丈其爲溝畛者八尺而已矣一成之步約萬有八千丈其爲洫與塗者九積十有四丈四尺而已矣通計所棄之地二百分之一而弱也今更新爲之必有慮其事之難成者則更非甚難之事也斌觀甽田之法一尺之甽二尺之遂卽耕而卽成者也今蘇湖之田九月種麥必爲田輪兩輪中間深廣二尺其平闊之鄕萬輪鱗接齊整均一彌月悉成古之遂徑豈有異乎設計其三年而爲溝澮則合八家之力而先治一橫溝田首之步之爲百八十丈者家出三人就地築土二日而畢矣明年以八十家之力治洫廣深三溝其長十之料工計日三日而半七日而畢矣又明年以八百家之力爲澮廣深三洫其長百溝料工計日一旬而半三旬而畢矣以三旬之功分責三歲及功之成民甽田以爲利一歲之中家修其遂眾治其溝洫官督民而浚其澮有小水旱可以無饑十分之饑可救其五故曰溝洫者萬世之利也此古之所不惜於區區之棄地而亦未嘗畏其難成者也

百姓一夫失業則饑十日失谷則殍此宜其家自爲生人自爲力矣乃百姓終歲墾田而仍饑以殍者此必其所不能自爲者也一則以歲之不時一則以溝洫之不治也歲之不時人所莫能爲也溝洫之不治農民莫能爲官可齊其力而爲之也其不爲者謂其至重而不敢舉至煩而莫之任也竊觀秦漢以下之言限田名田者旣以奪富民而興怨讟巳無復置其議矣而魏孝文均田之令其還受畝分之法遠歷北齊北周以至李唐行之且數百年此何以能然況其溝洫之利隨時隨地無不可興者而又何以不能哉蓋時無大水旱則坐視爲不必爲及水旱至而拯卹不遑又萬萬無可爲者加以民食之盈絀必數年而後見國家之利病必數年而後見事無近功官無嚴課故吾民之饑飽死生一聽命於不可知之歲而曾無十一之防百一之救也斌謂救荒無善策爲溝洫於未荒之時此豫救之策也卽爲溝洫於救荒之時使饑民卽功而就食此一救而兩救之策也然而士異形人異習按方尺之圖動十萬之眾如漢武帝之輕用方士坐廣廈之內度溪谷之外如王安石之欲田梁山泊者則固不可爲也卽春議經界秋議遣使如宋天禧之提點刑獄並領勸農之職而仍無纖毫之益於民者亦名美而不足恃也故爲溝洫必訪求於鄕耆里長而總其事於郡守責其成於縣令分其任於縣丞主簿則親而不擾久而必成今集四境之耆長體訪以人情地勢有酌見其可興溝洫之利者縣丞主簿一相度焉而公酌之縣令令再相度焉準裏計日具圖以請於郡而作其功有廢地可以溝通者則募其旁近失田之夫爲之官助以不足田成而授其人五年而起科畝十而當一有溝洫其業田爲永利者則以任本業之人民實其田官均其力春夏作五日秋作十日冬作二旬丞簿親董之令一作一視先成者籍而存於官其未成者簿志之至來歲續而畢焉民田一頃聽溝地半畝十頃五畝令不當溝塗之道者轉償其鄰田田不及頃則任力而不聽田二十畝以下者貰其力蓄泄之利兩邑共之則郡守貨其兩令令或代去則交其簿於受代之人凡縣令置農田課郡守察之其阻成功及借名生擾者黜

古揚州之田下下今蘇湖之田之賦固上上也自唐肅代之世轉稻東吳至宋南朝至元明漕運俱大半取給於是此孔安國所謂田下賦上而人功修者也蘇湖之民善爲水田春收豆麥秋收禾稻中年之入旣得三石而北方之種地者乃不能半之則以無爲水田者也凡谷之種禾稻倍入種稻之田水田又倍入昔時關中鄴下之渠蜀郡之江荊之芍陂揚之七門三堰本廢田也而畝收數種民賴以饒得水之效也西北土性髙燥宜麥宜粱所在低平之田卽爲下產以其非粱麥之性而雨澤一過水無所注故也誠爲守令者能勤行相度分年規地仿溝洫之意備蓄泄以爲水田種禾稻以佐晚熟則髙地之水四注而爲害者必轉而爲利矣且爲溝洫非古之鑿空求水利者比也以民之田興民之利不遣使不起徙不招流戶視其大小功力隨作隨成有小水旱此丰而彼歉則鄰近之人必有請其法而自爲之者勿憂事之難於慮始也斌竊觀有水之處皆可爲田故浙閩江淮間岡嶺之上有泉源可灌者爲山田江湖之旁有淤泥可圍者爲圩田若於西北低平之田量爲溝洫夫豈有山田圩田之難哉通其變使民不倦此利一興非獨散金錢轉粟米損此益彼之數也其在於古求代田區田之法其在於今用水車水盤之制合乎地勢信於民情爲之有成事可經久此朱子以經界爲五十年之利者是也

○梁章巨【見治原】

政事

△政事

司民牧者不外興利除獘二事今官北方者以開水利爲興利官南方者以開水利爲除獘其實北方水利興則水得其用自不至泛濫爲災南方水利修則水有所制並可收灌漑之益興利與除獘常相因也昔歐陽公作唐書地理誌實兼志河渠凡一渠之開一堰之立無不記之其縣之下蓋唐時爲令者猶得以一方之財興期月之役而志之所書大抵在天寶以前者十之七豈非太平之世吏治修而民隱達故常以百里之�創千里之利至於河朔用兵而後則以催科爲急而農功水道有不遑講求者矣然自大歷以至咸通猶不絕書於冊今則北方之吏鮮不以此事爲迂水日幹而土日積山澤之气不通南方之吏又日困於徵比之勞簿書之苦而不暇爲無怪乎夏旱秋澇年年告病矣

許力臣【承宣】嘗謂天下無無水之地卽無不可以漑田之水古者眾建諸侯各食其地之所入不聞其仰食東南也蓋水之流盛於東南而其源皆在西北用其流者利害常相兼用其源者有利而無害其或有害則不善用之過耳按今人言水利者無慮百十家而通徹南北源流利獘則此數語盡之竊謂西北之可興水利惟當使由而不使知全在一州一縣一村一里各自董勸枝枝節節爲之且不必達之九重亦且不必督以大吏聽其得尺則尺得寸則寸愈推愈廣將自有會通之時卽使終不會通而各受各利亦何不可今之病根卽在昌言興西北水利可減東南漕賦二語議論愈明暢愈格不行而舉世不悟豈不可笑

○陳宏謀【見保甲書卷三】

寄孫雋書

溝洫事宜示

△寄孫雋書

地方利獘做得一件是一件自古迄今言政無過教養�端勤化導於先嚴勸懲於後皆教也廣開地利毋奪民時皆養也就直隸各屬而論俾各水均有去路則窪地之涸出者必多而種植亦必多此卽藏富於民也

△溝洫事宜示

一境內有開通之幹河近河田地有水可以直泄入河隔遠者不能俱入必須開一小溝以達幹河其溝或就地勢窪下或向有舊溝古河或道路兩旁小溝均可開通泄水入河其溝寬自三四尺至五六尺不等深自三四尺至五六尺不等附近有池塘者引其流入池塘

一附近無開通之大河則擇其通流之處另開大溝寬自七八尺至一丈不等長則以水入大河爲度大溝旣開水有去路然後逐節開小溝以達於大溝小溝不拘長短總以達於大溝而止中間有髙阜山埂不能存水者則不必開渠也如系湖蕩不能築圩圍田者仍畱爲蓄水亦不必開溝泄水與水爭地也凡黃河灘地不可開溝築圩

一開溝之土務散鋪於兩岸地內以成平坡不礙種植不可堆於溝旁又成土埂阻水不能入溝且恐隨後卸入溝中將溝淤塞其附近有低窪處可以堆土不散地內者更好如現有麥苗之地其土尢須酌量散鋪不可多壓麥苗

一路旁開溝卽將土堆積路面俾溝日以深路日以髙但須墊於坑窪及低平之處取其平坦不可專堆髙處又成土埂亦不可隨意亂堆坑陷難行

一道路可以兩旁開溝兩溝泄水更爲有益如道路低窪則卽以道路作溝於邊傍髙處別開爲路如有一面原系髙埂髙坡難於成溝則止須就低窪一面開溝或上半節於東面開溝下半地髙不能開溝則移於西面但須路中駕一小平橋俾水仍通流無致壅積路旁原有溝塘則不必再開

一開溝不拘長短縱橫總期水有去路如中間遇有十字路則須駕橋橋下水仍通流其橋或石或木均須鋪土以便車行𨿽非通衢而爲農人車載糞艸赴田之處亦須駕橋鋪土不可因開溝而阻行車也

一地土窪下或涸出湖蕩則開溝以泄水卽以開溝之土築爲圩岸以作圍田每圍自五頃以至二三十頃不可太少費繁其圩岸三四尺不等總期可以禦水

一凡築圩圍均於圩根設立涵洞旱則引水入田潦則放水出外其涵洞或用磚石圈砌或用燒成瓦筒埋於土中揚州淮安所屬湖蕩相連多有宜於圩圍之處此外凡有低窪蕩地逐一照行其原系平坡旱地則止須開溝泄水不必定築圩圍也

一去冬今春所挑之河其土現皆散堆河岸儼同土牛乘此未曾衝散加工收拾補缺鋪平以成子墊仍撒艸子明春生艸便爲圩岸旣資捍衛又免雨水淋漓行人踐踏仍落河中有淤河身如防內水漲滿則酌流缺口涵洞爲泄水出外之計

此次各處開河用帑至數百萬原爲工大費多民力不能興作也今積水皆有去路其開溝築圩原以農民修治田功俾久棄之曠土變爲常稔之美產佃戶出力田主給以口食定例巳久不便請動官帑果有長大溝洫或寬大圩圍此中貧富不一心力不齊者準借給口食每土一方借銀二分通力合作計日成功所借之銀於田主名下分作三年扣還凡有借者田主士民公議聯名赴縣具領地方官定議詳明候示遵行工本無多及眾擎易舉可以力作者不準濫借

一開通路溝則按路旁之田出夫其平地開溝則按泄水之田出夫均不得視同官工派之通縣有捐資及捐口食以開溝築圩者詳報分別優獎

一開溝築圩須公議田主或耆老分段督率不可出票差役管押有需索飯食等費官司不時往來查驗有地棍阻撓者稟官究處

以上各條無非因地制宜隨勢利導在小民原可自爲籌及祇恐無人指示督率官司不暇處處曉諭一切聽民夫隨意混挖枉費工力或相爭執事無實際故此開列曉諭官民士庶人等各宜凜遵

○田文鏡【見用人】

飭查水利及時疏浚以備旱潦事

△飭查水利及時疏浚以備旱潦事

照得各處河道以及田間道旁溝渠旱則宜蓄以資灌漑潦則宜泄以防渰淤是水利一道有關於民生甚巨爲有父母斯民之責者第一要政果能乘此農隙之時親行境內查明故有河道溝渠塞者通之淺者深之淤者起之有關於鄰封者詳明關會協力以治之務期有益於民生毋致擾累乎百姓舉縉紳之品行端方者以咨詢其利獘擇鄕黨之老成持重者以董課其工程不假手於吏胥不委任夫佐貳不許鄕保斂錢不許姦民漏役明白曉諭躬先勤勞以本地之民力治本地之河渠利本地之田畝貴賤同工貧富協力一以至公無私民𨿽至愚有不踴躍爭先而來趨事者哉至若闒茸無能偸安苟祿事未舉而鄕保吏胥之囊橐巳滿工未興而紳衿士庶之怨讟巳盈則又必幹嚴參徒取罪戾合亟通行所屬先將境內河渠溝澮逐一查明上游何自下流何歸現在有無淤塞挑浚寬深應需若干丈尺每丈需工夫若干或堤岸卑薄者卽將起出之土加髙培厚或道路窪陷者卽將起出之土塡築堅平乘農隙以興工務一勞而永逸事完繪圖造冊具報以憑委員查驗此民間無窮之水利亦在位不祧之遺愛也

○程含章【見治原】

札道府州縣籌辦水利

與所屬牧令書四

△札道府州縣籌辦水利

山左土沃民稠本屬海內福地乃數年來頻遭水患前乎此者無論矣嘉慶二十五年被水者四十餘州縣道光元年被水者六十餘州縣二年被水者七十餘州縣日甚一日年甚一年總因大小河道無不淤塞之故凡有地方之責者其能晏然巳乎合札查辦札到該道府州縣卽督同被水之紳士農民悉心相度被澇之故是否系本境雨水抑系外來之水如系本境雨水則當導之使消有必不可消之處則須家家挖塘以消之如民有十畝八畝之地被淹者則擇最低窪之半畝數分鑿爲深塘以六七尺爲度愈深愈妙令民於早晚無事時自行挑挖𨿽婦人女子亦可助力挑出之土分布地中則地土愈髙及至塘成水有所歸而餘地之糧食不被水淹是以半畝數分之廢地而救其餘之下地俾變爲上地也如系外來之水則當審此水從何而來從何而去從前何以不澇至今何以大澇須如何疏浚然後可以不澇又須與運道鄰境兩無所妨至於人工則按地畝均勻派撥國家經費有常斷不能處處借帑如工程浩大民力十分拮據者然後酌量請借取足一工一日之口食器具而止若乃大川大澤非民力所能辦者撙節估計實須用銀若干借項修理事竣攤徵還款該州縣官須選擇公正勤幹之紳士耆民以爲首事身自督辦工段多者由該管道府直隸州派丞倅佐雜官分段管理事在必行不容委卸亦不得私心獨斷彊壓紛擾總須反復開導令百姓心安意肯乃克有成

△與所屬牧令書四

政莫善於養民養民莫大於水利陂塘之�不可不急講也𨿽然有難焉者今諸君試號於眾�吾爲爾開陂爲爾開塘而民必不應也更試號於眾�本府爲爾開陂爲爾開塘而民亦不應也更試號於眾�督撫司道爲爾開陂爲爾開塘而民仍不應也夫水爲粒食之原百姓寧不知自謀而顧令之不從何哉彼其望利之心不敵其慮害之心也固已久矣何則一陂之開必合數十百家之人爲之且必請勘於官而後決之眾心不同可慮也眾論不協可慮也眾力不齊可慮也官司之守候書役之需索夫馬之供頓在在可慮也陂水之利杳不知其何鄕而切身之憂紛然莫解此其慮之在於始者也工作方興人懷觀望鄕鄰有詬誶之聲銀錢有墊支之累陂頭甫築而撓之者來矣溝路所經而撓之者又來矣伐人一木一石而撓之者又來矣讓之則功不可成爭之則訟端立起萬一半途而廢則虛糜之工料眾不與償跋前疐後轉悔此舉爲多事此其慮之在於繼者也陂幸告成水汨汨來矣近者以其水過已前也則爭遠者以其水難到田也則又爭彊者恃力則又爭富者恃財則又爭爭之不已必繼以鬭或傷或死產業破亡且新築之工多不堅實大雨之後衝決必多怨讟紛騰呼眾莫應前累未淸後累踵至首事之心力旣倦二三年後廢爲邱墟而前功盡棄矣此其慮之在於終者也然則陂終不可開乎曰是大不然余在南雄嘗開陂塘五十有三矣民之慮於始者吾愼圖之民之慮於繼者吾預防之民之慮於終者吾善成之民或朝有請焉而吾夕來矣民或夕有請焉而吾朝來矣肩輿就道不勞僕從不費民財示則親給諭則親書書役不得過問也一陂之勘至於再至於三至於五至於十吾不以爲勞也首事之來見吾者如入其家至於再至於三至於五至於十吾不以爲煩也大寒大暑吾能耐之大饑大渴吾能忍之逼仄之區險危之地十里八里吾能步之陂之未成吾目之所視耳之所聽晝之所思夜之所夢咸在於此往往有緊要關頭百姓未言而吾諭先下首事未到而吾已先來陂焉有不成者乎一陂旣成百姓見有利無害咸曰吾父母未嘗有尺土於此而如是勞心如是勞身如是費財況吾儕小人衣食之資子孫之計能毋勤乎於是彊者斂迹弱者勉力紛紛以開陂開塘請矣今余忝爲郡守所屬各縣民多窮苦寧無可興之水利乎則安得不引爲己責而急圖之也𨿽然又有難焉者郡守牧令皆有地方之責而民之信郡守也恆不如信縣令民之畏郡守也恆不如畏縣令何則守遠而令近守疏而令親也惟冀諸君與餘同心以民事爲巳事凡有應修堤堰應開陂塘之處董率士民勉力爲之並上其事於余餘皆捐廉爲倡暇則親往督之以代諸君之勞一馬一夫一茶一飯不以累諸君果其著有成效他日荷鍤成云決渠降雨諸君將與召父杜母並傳不朽余亦得藉以稍塞吾責豈不美歟否則與其擾民毋寧安民其毋以余爲斂怨�也則幸甚

○賀長齡【字耦庚湖南善化人嘉慶戊辰進士官至雲貴總督有皇朝經世文編】

勸民開溝除潦示

△勸民開溝除潦示

照得地之有水猶人身之有血脈也血脈壅滯則病必及其身水道不通則地必受其害此一定之理夫人而知之者東省連年被水而今歲尢甚本道𨿽甫經蒞任而蒿目困苦深側於懷推求其故總由溝洫不修河道不浚以至眾水失歸泛濫爲害而溝洫之所以不修河道之所以不浚固由地方官不善經理要亦爾小民貪近利而忘遠害之故也夫有地必有地主各就其地之所在開挖溝渠旣不費財且不費力而鄕愚無知有地必種斷不肯捨此尺寸之土以爲疏通水道之地一遇雨多之年水無所歸一片汪洋不但此尺寸之土一無所獲並所謂良田者亦受其害夫旣受其害矣似宜翻然攺圖開挖溝渠以爲未雨綢繆之計乃貪戀小利迷而不悟猶希冀於來歲雨水之或不多及至來歲而其害如故或且加甚焉年復一年田畝皆淪於巨浸嗟我小民衣食無出其何以堪此也玆特札飭各州縣督率各莊里長勸導爾民各以已力開挑溝洫一曰田溝就本莊地畝閒段開之其應間隔若干畝可開一溝應令州縣相度籌議二曰界溝於兩姓田畝交界之處開之其每溝寬深若干尺亦俟州縣相度籌議此二者不特水大之時足資分納卽偶逢旱涸亦可爲灌漑之需且於彼此地界藉爲疆畫尢永除侵占之獘是偶用爾等之力於一時實爲爾等田畝無窮之利也至於往來道路舊有濠溝大半湮塞積水之後車馬不通亦應各就舊迹深挖是�路溝卽以濠內挑取之土塡墊道路路愈髙則溝愈深不但免水淹浸而往來車馬亦不能闌入田畝蹂踐禾稼而濠水深足地畝亦收滋潤之功是旣便於行旅復益於居民尢爲一舉兩利也至各州縣境內舊有河道𨿽經多年湮塞而河形猶存硚梁尙在可見從前本有河流只因爾等愚民貪顧小利往往私行侵占開墾播種以致愈久愈塞亦應各自開挖以資宣泄爾小民各宜自計久長及早辦理毋致積水受害後悔無及尢不得貪顧小利妄行阻撓本道志在必行爾等切勿觀望要之本道之意實爲利爾起見非以病爾也

○王植【見治原】

水利

△水利

養政以水利爲大興水之利資以灌漑固足爲益而去水之害不致浸淹亦卽其利也余在郯城勘災徧歷各社見一邑中沐沂等大小河七道皆致災之由如得增髙浚深以受窐田之水通溝治洫以布秔稻之秧亦可變沮洳爲沃壤乃選諳練老吏七人各丈一河起自縣屬某鄕至某處寬若干丈某處有堤某處無堤某處有決口若干丈某處堙塞淤淺若干丈所經某保某鄕逐一列冊繪圖計河之大者爲沐爲沂患在泛濫而墨河者又城東消水之渠且關文運自萬曆中淤塞以後坡水爲厲無所宣泄科名亦百數十年不振余繪圖貼說詳悉通稟隨蒙撫憲阿公里衮奏允命大學士髙公斌河院完顏公偉同履勘定築沂浚墨之議旣而部議照以河工代賬例止發半價余以築土不加硪水工不成工價不酬食賑又不成賑力稟阿公再奏奉特旨給發全價於是邑境沂河兩岸築堤二萬四百餘丈外砌碎石壩二百九十餘丈餘又將未入估計冊者捐築五百餘丈其墨河以全堙計一萬一千八百丈皆浚深通流無滯自四月興工九月始告竣余復條列善後事宜以請奉撫憲凖公泰奏允泐石河幹永爲遵守初余不諳修河事宜乃與監工南北委員及所延各工督修工友十四人共相講究遂酌定章程條示邑人計九條

一�墨�河各有附近村莊著各保約地就近將壯年民夫冊報姓名聽酌量各工需夫多寡撥赴工所每十名立一棚頭五棚立一夫頭其夫頭必協同衿耆公舉殷實勤幹之人以便同領夫價令其保認免其中有誤冒

一每棚十人給席十張令其自帶柳桿撘造窩棚並攜帶鍋碗公同歇宿造飯如各夫自帶有席者每名發給大錢二十文以折席價皆須長住公所早起晚歇不許一人潛回及私自替換現巳撥差酌中之地同夫頭在工料理掌管號鑼第一次鑼響卽起造飯二次鑼響眾夫喫飯三次鑼響卽下塘挑土每晚聽鑼放王仍令不時查點如私回及懶惰者隨時稟究

一土方算法每挖塘方一丈深一尺爲土一方多者照此折算部價築堤易土一方銀九分六釐挑河旱土一方銀八分一釐以九分六釐內除扣部費三釐硪夫每方二分五釐硪辮秝皮等銀一釐頂鍁邊鍁每方銀各二釐潑水每方銀一釐僅存銀六分零再除在工人役飯食外其數愈少今照爾縣乾隆五年司頒弓步以布尺七尺抵部尺一丈較部尺稍余每尺給大錢六十文抵銀八分每夫一名以挑土二十方爲率限一月挑畢初到先發大錢二百文買鍁置筐余俟陸續支發爲飯食之用限內挑完者每棚賞紅布一疋銀牌一面怠惰不前者隨時責儆

一每工用書辦二人經理賬目及看工每夫二百名用差役二人董理方塘丈尺及遠近畱格並看行硪在工之夫頭約地人等管理人夫不得少數及耽懶以上皆日給飯食銀六分此外不許扣克民夫分文每夫二百名用硪一架連硪夫頭十一名日給銀一兩硪二架用邊鍁夫一名分其髙下自一錢至六分每五日一次在各工友公館支發書辦登賬

一硪夫一架日打三十方爲率皆須齊號髙起落土平正包�連環套打爲妥如有過三十方者按數加賞打不及數及築不堅實不能保簽者扣減工食仍將硪頭責儆鍁手專管照分收邊如坡肥坡瘦做不如式徒多費土者一並責儆

一取土方塘排齊編號按夫多寡量給丈尺著令每塘中畱土柱一尺圍圓以爲記認收方後方許鏟去其挑土上堤每二尺爲一壞皆著逐次跴壞而上攤令平整以便行硪不得過厚致松浮不能保簽如有外來散夫自挑土方者調之現方卽自爲一塘照畱土柱以便逐日收方發價至挑河之工口底照堤工頂底收分法著每五寸畱一馬蹬以便一律切坡不致參差又必先從半邊挑起俟成半邊河形再挑半邊如遇雨水卽於下段開水塘放水仍不礙挑土之地再如幫築土工須刨松舊土拾去艸根或用犁耕去再加新土方能交合如挑河漸深有水須多用柳斗斛去積澑方能挑浚此等皆另雇計夫不在土方內算免致民夫受虧

一無論築浚所挖土塘俱須離堤根河口自十五丈至八丈不得貪取近土又須將土塘格屆寬畱餘地以便收方之後攤平耕種不致挖成河形其挑河之土亦於十丈外結成子堰方免雨霖入河有礙前功倘挑河有飽肚墊厓等獘除攺正外一體責儆再堤告成時應在堤頂兩肩倒土一筐寬一尺厚二三寸用鍁拍堅成兩條小子堰以防狂雨衝卸

一工有離鄕窵遠不便調撥民夫之處目今差人兼募南夫每人亦以土二十方三十日告成爲率除募價照南工議明給發外日給米淮斛二升薪菜大錢三文並著攬工夫頭管理如有偸底厚壞等獘不照原估不合成式者惟夫頭是問私逃及多事酗酒者與民夫一體責儆重者枷號工所以示儆懲

一石創工程頂士𨿽裏外平估築砌成後須將靠石一邊加髙一尺使裏邊低一尺許則凡遇狂雨其水由裏邊淌去免從石後衝出庶石土靠實不動

以上各條皆余虛心采訪悉力斟酌而得之凡身膺民社者倘有應開水利宜於此反復玩味免致如余初時之不諳而所延友工亦可以此逐加考究知其能否也

○王太嶽【字芥於直隸定興人乾隆壬戌進士官至雲南布政使有靑虛山房集】

涇渠志後序

△涇渠志後序

溝洫廢而水利急水利之爲言非古也然近世阡陌徧天下而亦不聞有剩壤則豈非古今異勢井田之法固有不可行於今者歟余觀秦漢以來言水利者鄭白渠最著少時讀司馬遷班固所記意甚偉之巳而見涇陽志則二渠者壞廢旣久後有繼作勞費尢巨乃至農民呼號陳訴願棄利以弛役而不得者何也比年吏關中嘗一再至中山下行求鄭白之故迹而觀宋元明所穿鑿則夫成毀之繇工拙之效誠不待考而知縣誌所言皆有驗不妄余然後嘆古今相傳耀於其名而不察其實徒見其利而不知其害者何多也遷固所記自鄭國白公鄭當時外尙有河東守番系請穿渠引汾漑皮氏汾陰下引河漑汾陰蒲阪下度可得五千頃谷二百萬石以上天子發卒數萬人作渠田數歲河徙渠不利田者不能償種久之河東渠田廢其後又有莊熊羆請穿洛漑重泉以東萬餘頃故鹵地可令畝十石於是爲發卒萬餘人穿渠鑿井深者四十餘丈往往爲井井下相通行水水頹以絕商顏東至山嶺十餘里作之十餘歲渠頗通猶未得其饒由是觀之渠之難成亦可知矣兩史具書其調發之眾興作之久言事者之無效蓋所以深致其意以戒人之妄言興利何其婉而彰也後之讀史者不能曉知古人著書之微旨獨好偏舉一時之利以相誇慕於是鄭白渠遂爲喜事者之口實而豈知天下之利難成易毀尙有出於史傳之外者哉余所以周覽涇渠而重嘆息於名實利害之際也蘇軾上神宗書曰天下久平民無滋息四方遺利皆略盡矣今欲鑿空尋訪水利所謂卽鹿無虞豈惟徒勞必大煩擾所在追集老少相視可否吏卒所過雞犬爲空嗚呼軾之此言豈惟宋哉蓋古今興作之通患而凡爲治者所宜熟察也曩者畿輔旱部使者下令勸民穿井灌田郡縣官吏分出督視往來趾錯吾鄕胡氏獨爲大井磚甃者以十數井值三萬錢旣成而灌利良沃而他井皆穿土善崩竟廢無用後便督治之而民以假貸穿井前困久矣及是相率乞免乃止夫井利人人知也一鄕之人非其智盡出胡氏下也然而爲之不成者力誠詘也是故爲政者舉動不可不愼也自中古以降生民風气日開其於衣食切身之謀固非若上古屯晦鈍朴必待上之人纖悉教詔之也彼其智巧溢而貪競滋苟利所在𨿽立法禁限之猶且不能若其熟視而莫肯趨者則必土之所不宜俗之所不習與其力之所不贍焉耳而上之人且噭�焉朝下一令日力爾菑畬暮下一令曰盛爾蠶織彼民者未見有絲髮加益於吾事也而徒見符檄之驚怛召呼之促數酒漿贈賄日有百需而百姓固巳怨矣若此者非徒不適於眾情也且又不度巳力之所任蓋漢之時嘗傳循吏矣農桑教化使其民親之如父母豈有他繆巧哉愷悌出於性成而經營之才足以副之也然亦幸其時去古不遠法令省約訟獄稀少吏得從容一意以自親於民而周知其便利隱曲之事又自丞尉以下若曹椽書史馭吏亭長門幹街卒遊徼嗇夫皆以儒生學士爲之行可以備察舉而才可以至公卿大夫之分務宣化而無壅閼撓抑之患是故上之誠意足以及民而民之奉令無不曉然明白以悅從其上夫是以教易行而事易治也後世不然官政紛於簿領吏能疲於聽訟州縣之吏旣不能日與百姓相見凡所舉事一以文具相承接而所任使乃不出乎貼承隸皁與鄕裏保甲之長類皆閭裏��悍�嗜利卑內無恥日伺官府點僉與其輩曹舉手相慶符紙一下驚擾四起如是而欲與之共民生之大計則亦何澤之能究何功之能集哉是故爲政者之舉動不可不愼也吾聞古之言治者務爲淸靜寧一以與民無擾故日去其害人者而巳以爲無害斯所以利之也然又曰去其太甚則𨿽祛害猶未敢輕遽爾也至於興利則曰利不百不變法非惡利也誠以利在而害將隨之也抑又以爲生民日用之事而持以官府之法則亦鮮有不害者故愼之也後之人惟不知淸靜無擾之治則於利害之數不審故其謀之而不必臧爲之而不必成條教期會民乃厭苦此不善圖肥民者也裏之富人生兒憐其孱也則以醫藥疏利其腸胃而後進以啖飲啖飲進兒之元气病矣此不善圖肥兒者也後世之好言利民者何以異是且夫利民之事誠無若鄭白大也司馬班氏之書與千載之口相傳者至著也然而故迹之日非與繼作者之勞費世未有知之者也崩隤接迹於前而鉆鑿尋續於後大役煩興以困黔首旣盡其力又耗其財何其忍而不徳也至於渠堰必不可固涇水必不可引而三原有妄男子者方且詣闕上書亟以鑿銚�嘴是請向使其說果行則亦不數年而又且議攺矣不務適水之宜而亟移其地以事穿引北山之石庸可盡乎小人遊談無根而不顧其後其可謂無忌憚者矣今夫龍洞非瓠口之故區乎其視鄭國白渠爲之難易利之暫久豈不較然易見乎然必待之今日而後農民得釋其勞費之苦而安於灌漑之樂而不知昔之人實嘗親出此泉於手足之下而莫能專收其用是何也狃於秦漢引涇之舊而不思變計也此狥名而不求實見利而不計害者之過也不龜手之藥有時鬻技百金販脂胃脯富或傾縣邑見者不謂一時之幸而竊窺其旣往之迹方謂盡天下求利之工無以易是是所謂鷦鵬巳翔於寥廓而羅者相視於藪澤可不爲大哀乎嗟乎盡心民事而孳孳興利去害之是急此宜非賢豪者不能然而不知淸靜無擾之理以不審於利害之數獘常與俗吏等而況挾其喜功好名之心輕以民力爲嘗試矯伐一時莫就之功而貽他日無巳之累若明之項襄毅此其可以爲戒者也嗚呼余於涇渠利害論之詳矣後之君子可以考焉

○馬逢臯【順天宛平人順治中貢生官至廣東按察司副使見治安文獻】

築堤詳文

△築堤詳文

爲築新必須補舊懇乞通行沿江地方各立堤長堤甲編造煙夫以固堤防以全民命事切照安陸一郡襄江水面髙於湖田春夏水漲堤防不固田產廬室竟付波濤國計民生兩受其困故此處以堤爲命防堤甚於防盜盜之爲害不過一家二家以至數十家而止堤口一決洶猛奔溢不知幾千里也蒙各憲臺畱心國計軫念民生於順治十一年十月內委職修築卑職於十三處決口俱經歷到見其傾圯崩塌者固多而低矮單薄己有必壞之勢者亦正復不少若止築新而不補舊此處才完彼處復決徒竭官心民力無抵於巨浪洪波非勝算也治堤有如治癰左潰右潰總是一潰與其備藥待敷不若消弭其毒使之不潰之爲愈也如某某等地方不下數十百處凡此皆就卑職巡歷所及者而言其餘未知未見者又不知凡幾矣除巳行州縣委官差役幫補修築外其應行事宜請略陳大槪數年以來州縣印官俱以籌需措餉爲重佐貳管水利官又有催辦解運等事羈身未及分心堤務有緊急潰決之口卽爲修築亦不過急則治標而巳圩長一年一換止圖了事經承承票坐差志在打錢竭有限之民膏塡無窮之巨壑此修彼決害無己時𨿽雲洪水爲災亦人力不竭之所致也故此處州縣等官十分精神當用六七分於堤工之上有堤然後有田有田然後有耕獲有耕獲然後上完國賦下養民生否則民窮財盡州縣卽有經濟當於何處施之或曰軍需爲重固不知堤�一節乃軍需所從出也故卑職有築新必須補舊之議補舊之法云何一曰立堤長二曰立堤甲三曰編定就近煙夫四曰嚴州縣印佐貳等官考成夫修堤官事也何用立堤長堤甲及煙夫祇因州縣印官政煩事冗無暇巡歷佐貳管水利官亦有解運催糧等公役平時不暇查閱及至堤決往視則巳晚矣至今經承坐差則皆以有利而爲未可以此事信任之也必選近地百姓田多殷實者爲堤長人情無所利益多不樂爲必免本家一切差徭如采買解運勾攝幫費之類是也每一堤長管五堤甲堤甲選有中人之產年力精壯者充之亦免本家差徭一堤甲管十煙夫煙夫亦免本家差役此等卿民初必畏而不前若見州縣官果免差徭特示優異勢必爭充而競進矣每五里立一堤長一里立一堤甲十煙夫分派段落泛地有事則齊集救護無事則更番看守不時鏟伐荊棘補傾塞頹小工自做大工飛報該管衙門於煙夫之外另起人夫幫做已報不修官司之過應修不報堤長堤甲之過長甲應修不報卑廳及州縣官徑行拿處卑廳及州縣官聞報不修各上臺卽行究治倘州縣官不聽約束許卑廳揭參卑廳督催不力聽上司參處苟稱厥職卽以此定其考成五里以至百里百里以至千里人人如此處處如此有事救護無事加幫服藥於未病之先消癰於不潰之日因時補塞逐年加幫行見髙者益髙厚者益厚集眾力爲堤防合沿江無缺漏𨿽有狂瀾巨浸如天塹何卽或小有傾頹亦不過零星數處決不似今歲之在在皆崩口口待塞也至於修堤之舉或應獨修或應協修或按畝起夫或按糧起夫受害之處宜多派不受害之處宜少派道府公議一報卽定九月做起年終限完失事之堤甲長該州縣官並水利官與該經承各治以罪如此則法嚴堤固一勞於前而永逸於後矣不然決信一聞倉皇失措以權授之吏胥聽其舞文作獘民田止造裏排官田止造總甲小甲不列花戶姓名貧懦者𨿽數十畝不免豪彊者𨿽千百畝亦漏每打堤一次徒爲姦蠹作生涯折夫入巳修築不堅則下年又有事做以堤決爲美事官民之災異反爲若輩之禎祥此勵官禁蠹之法所當先計也至於鄕紳舉貢生員及各衙門差承書吏又不能無說如選立堤長堤甲煙夫書吏差承一身難充二役本身應免編派鄕紳舉貢生員當以優禮本身亦免編派然止免本身其族人家人及佃戶槪不準免此就選編堤長堤甲煙夫而言也若夫堤潰口決事出非常自當別論或應獨修或應協修者則不論紳衿衙役俱按田出夫不免編派每田五十畝每糧一二石出夫一名修堤不比他事爲時止有三冬春水一至卽有工不能施矣故用工宜力督工宜嚴視三冬爲一日急急趲成始不僨事卑職歷任十月博稽旁采以及身歷親嘗而始成此愚論非臆說也卑職前議欲派沿堤殷實之家季出工食給堤甲長爲守堤心力之資徐思日久獘生後人不知立法本意指公爲私徒滋口實今熟思之惟有沿堤徧�楊柳及各種易植之樹俟其長大聽各堤長堤甲砍作柴薪官不得取民不得伐一則俾管堤之人少有利益而不致徒勞一則令樹根盤結岸土益堅永無崩塌之患矣

○李光地【字晉卿號榕邨福建安溪人康熙庚戌進士官至文淵閣大學士�文貞有榕邨全集】

飭興水利牒

△飭興水利牒

照得直隸九府荷聖恩優渥感召天和比年收稔民有起色然早潦災祲天行常數𨿽太平屢丰之世不可以無備豫之道近代講備荒者止於倉貯蓄積而已豈知千有餘裏有數十州縣之寥闊以百餘萬米谷散在民間大祲之年濟一郡尙不足況又有赴縣城領給之煩吏胥鄕長侵蝕之獘將來又有追比還倉之擾是倉米在今日殊不足賴也本部院思北土地宜大約病潦者十之二而苦旱者十之八然北方苦旱遂至於不可支不能如南人補救者非獨惰農自安蓋根在於水利不修束手無措故也今歲本部院因春夏微旱屢行通飭凡州縣各因其山川髙下之宜如近山者導泉通溝近河者引流釃渠若夫無山無河平衍之處則勸民鑿井亦可稍資灌漑若一縣開一萬井則可漑十萬畝納計畝獲米一石十縣之入已當通直全屬之倉儲矣一溝之水又可當百井一渠之水又可當十溝以此推之水利之興其與積谷備荒其利不止於倍蓰而什伯也用地利以濟天時之窮用人力以補天地之缺自古爲政莫不以此爲先只因近來守令但卹身謀無能以民事爲家事者故視此等議論邈若河漢今直隸經浚河築堤蠲災釋逋之後孚誠下洽吏習民安有所興利莫便此時仰該司道府廳乘此農隙令各州縣親履境內按視山川形勢何處可通溝渠何處應修堤障水之源委何去何從地之髙下何蓄何泄何處平壤宜勸穿井何處水鄕應疏河道一一繪圖具說務須簡潔詳明以俟檄發畫一遵行至於此事原爲百姓籌謀非如欽工上差諸務期會徵發隨以督責也該府州縣履歷民閒務要減省徒從只馬單車勞問父老詢以農事不得騷動閭閻費民一艸一木胥役有藉此作一名色驚擾編氓者立斃杖下到彼時興修有應用官民力之處另行詳請

○李容【字中孚號二曲陜西盩厔人舉康熙己未博學鴻詞不赴有二曲集】

與布撫臺書

△與布撫臺書

關中橫亙終南以爲終始山之所在河泉多有故西安近山一帶恆繞河泉渭北𨿽復髙仰而涇洛漆沮淸河石川諸水亦所在而是總西安而論其不可引渠灌漑者固十七八而可開渠引水者亦不下十二三兼以井泉亦不下十三四矣夫水利三四倍於旱田以十分有三四之水田勤力而專精其間𨿽復天雨不時亦足補旱田之闕而償其獲卽不足補而此一半享水利之民亦足以自保而不至流離失所但凡民愚而不知興卽有興之者而利微不足以興爲有司者又不畱心於興是以上下交困無可如何也夫天道不可知今秋未必再旱然亦不可不爲旱慮況水利成固關中數世之利乎是宜乘今秋收谷布種之候作速請設提督農田水利官一員或恐設官勞費卽請於本省司道中擇精敏仁惠者加以總管農田水利之權使之專司農田水利各州縣官於丞簿內或紳衿中擇公正好義爲眾所素信服者大縣四五人小縣三四人加以掌管之權使之相視督責其一切興利除害辟舉任使皆委以便宜不從上制而重其廩祿優其禮貌凡近河者𨿽一二十里內但可引水皆須築堤開渠以資灌漑無河泉者皆須掘井而灌按萬曆間呂新吾公巡撫山西惓惓勸論農民各於田內穿井有云一時之費𨿽多百年之利永賴檄各州縣正印官加意督催公又不時躬親單騎查驗精神勤於鼓舞一時穿井之風所在勃與薄田化爲沃壤至今民享其利除井深大費力者乃不令枉費功力其或牛種資糧不給官爲設法措置大抵人情易於樂成而難於慮始下吏寡於奉法而多懷欺誕此法之行州縣必多有以難上欺者卽不然亦或苟且塞責欺誔而苟且則此事之設亦徒勞攘煩費而已矣是宜申明賞罰條格預頒州縣但使法立一半月之間各須據數申報其冊須一樣三本一畱縣令由州縣申提督官仍畱一而以一申院以便他日按行賞罰除專官相視外明公亦宜廣詢博訪何處可開河渠何處宜於井灌皆著錄置左右以便對照虛實省察勤惰以爲賞罰張本又除專官巡督外明公不時差的當忠誠人各處巡視隨卽親臨稍遠一二州縣以按行賞罰稱職則不特掌管者有重賞卽州牧縣令亦宜厚褒否則不惟職掌其事者有重罰卽州牧縣令亦難辭其愆如此則𨿽不必躬親徧臨而各屬固將畏法而恐後矣大抵此番水利之興否關西安遺民之休戚存亡亦卽關眀公之徳業功名非畱心注措不可也且不獨此也西北七府三邊歲𨿽稍登然其俗素奢侈不知積聚兼以協濟西安及西安轉販流民聚食今巳虛耗天道自東而西萬一秋夏之閒或雨澤愆期或蝗蜅爲害可且柰何是宜與西安通興水利以防未然

○王心敬【見前】

井利說

△井利說

或問丰川氏曰水利爲救旱第一義然如旱日之久則江且落河且竭淵泉亦且微而涸將取水之路不且窮乎水路窮而生民之旱饑將奚濟歟丰川氏曰不然不見吾夫子系易之辭有曰井養而不窮耶則如掘井一法正可通江河淵泉之窮而實補天道雨澤之缺或請其詳丰川氏曰吾生陜西未能徧行天下而如河南湖廣江南北足迹則嘗及之山西順天山東則嘗聞之大約北省難井之地惟河南西南境地勢髙亢者井灌多難至山東北京則可井者且當不止一半特以地廣民稀小民但恃天爲生畏於勞苦而歷來當事亦畏於艸昧經營故每逢荒時率聽天處分任丁口之流離死亡耳惟山西則民稠地狹爲生艱難其人習於儉勤故井利甲於諸省然亦罕遇召父杜母爲監司故行井處終不及空閒地畝之多至於吾陜西安鳳翔二府則西安渭水以南諸邑十五六皆可成井然亦以民習於惰少知用井獨富平蒲城二邑井利頗盛如流渠米原等鄕竟有泉深至六丈外而往往掘井汲水以資灌漑甚或用磚包砌工費三四十兩一井轆轤四架而灌者故每當旱荒時富平蒲城二邑流離死亡者獨少鳳翔九屬水利可資處殊多於西安而棄置未講者亦且視西安爲多夫天道六十年必有一大水旱三十年必有數小水旱卽十年中旱歉亦必一二惟地下之水泉終無竭理若按可井之處立掘井之法則實利可及於百世今計其規制之詳首在視村堡人丁多寡之數�視地勢髙下淺深之宜又次計成井取水難易省費之詳又次必先事預備不可緩時以失事機而緊要則在鄕約村村得人大頭腦則在太守知明行力實心期於報君字民嚴飭州縣不得虛應故事而信賞必罰絲毫不以假借也何以言首視村堡人丁多寡之數也凡乏河泉之鄕欲興井利必計丁成井大約男女五口必須一圓井灌地五畝十口則須二圓井灌地十畝又須糞灌及時然後可充一歲之養而無窘急之患至如人丁二十口外得一水車方井用水車取水然後可充一歲之養而無窘急之憂井若不稱人數卽所產不敷人用𨿽欲不流離死亡不可得也此所謂必視人口之多寡以成井也何以必視髙下淺深之宜也地勢髙則爲井深而成井難地勢下則爲井淺而成井易然又有𨿽髙而不帶沙石成井反易地勢下而多有沙石成井反難者故地勢髙下淺深之宜所宜次辧也何以又須細計地之成井難易取水省費之詳也成井難者其費重成井易者其費省取水難者其費重取水易者其費輕省則可按其地而量助以官谷費則可稱其費而多借以倉糧鄕約系本地之人必知村中人家之貧富砌匠系久做之人必悉其工料之情實但得鄕約井匠計估不八州縣官公明勤愼仔細酌量卽費少而事舉無意外之隱姦得售其術故成井與取水之難易宜次計也何以又言必先事預備也凡近河近泉近澤一二里間水可引處則襄江水車制可用至如井深二丈以上則山陜汲井之車無不可用但井須磚石包砌工費頗多不預爲之計使一切井工器具豫成於春問倘如夏后驟旱田苗資水將又何及乎惟磚料先備則臨時易完𨿽水降落泉不易竭矣故曰必先事豫備也何以言要緊在鄕約得人而頭腦在太守飭州縣信賞必罰也蓋鄕約不得人州縣官豈能一一親視上司官悉心籌劃而承行盡屬具文且卽鄕約得人下不尊服動輒掣肘亦豈能成就此一大事乎苟非太守刻意巡察州縣畏法奚得一郡舉無廢事不致玩愒乎故曰要緊在鄕約得人而尢在太守盡心也至如細計工程辦物料籌費★月☆察舉廢別勤惰而定賞罰尢須切情合宜無令大工之中沮功罪之卒淆則又成事之資藉奏績之機緘爾蓋吾又細計其詳凡爲井之地大約四五丈以前可以得水之地皆可井然用轆轤則易而用水車則難水車之井淺深須在三丈上下且卽地中不帶沙石而亦必須用磚包砌統計工程井淺非七八金不辦井深非十金以上不辦而此一水車亦非十金不辦然旣成之後則深井亦可灌二十餘畝淺井且可灌三四十畝但使糞灌及時耘耔工勤卽此一井歲中所獲竟可百石少亦七八十石夫費二三十金而荒年收百右所值孰多且如相地度力或地段寬長丁口眾多一家而開兩三井又如地段窄短人丁寡少或數家而共爲一大井此則用水車之井合眾力爲之卽事舉不難至小井多不須磚砌卽工匠不過數錢器具不過一金可辦若地中帶沙須磚砌者一切工費亦止在三五金外然一井可及五畝但得工勤歲可得十四五石谷更加精勤二十四五石可得也夫費三五金而於荒年收谷十四五石甚至二十餘石所值孰多且卽八口之家便可度生而有餘是則用轆轤之井尢不可忽也又統計一鄕之井須磚若干有窯之鄕開春卽舉無窯之鄕鄕約董理卽謀窯場其燒窯之物或煤或薪及一切工匠之工價食用或鄕約借於鄕中約以秋後償谷或借貸官谷亦必令償之秋後又如居近南山之鄕井可用石代磚者則一鄕通力載取至其所用之檔木井架水車轆轤等木則鄕中寺觀之木可借用者借用此亦神所喜也富家之所蓄與其地之所產則鄕約評價或借官谷立償或鄕約作保亦償以秋後之谷此亦鄕之善人所樂爲也太守先差的當人員稽察各鄕之舉廢仍時乘馬巡行屬邑務必一周再周且必攜帶酒肴凡勤而如法者立加賞勸惰者立加責懲鄕約亦必一體加以榮辱而如州縣官之宜獎宜戒更必毫不得假焉總之要一郡之內村村大小之井相間而成戶戶備旱之具無有不豫凡工費不足者皆鄕約通融酌劑或稟官借谷或保借於村中卽於秋成責其計谷之價用加二之息一一��此外如地髙難井石田絕水之鄕與夫寡婦孤兒單丁獨戶僧尼流客師巫樂工或有人而無田或有田而無丁或有田有人而無衣食日用之資皆須鄕約悉心計處稟官施行不使一人一家不同其利豈非王政之要務哉

○黃可潤【見保甲書卷三】

開井

△開井

興北方水利以省漕運之煩而畱東南之米以濟荒饑平谷價是當今第一切務但水利謂必營稻田則大不然物土各有所宜原不能相彊如直屬之可營田者順天不過霸州涿州文安丰潤玉田保定不過滿城正定不過平山順徳不過南和其餘零星徒有其名爾惟麥收之利爲最大而種麥者十不二三何也有二難一則北方髙燥三四五等月少有雨澤苟非有水灌漑恐有不秀不實之患秋冬之交亦少雨土不能濕難於下種此難在天時也煙菁棉花之地𨿽歲收止一次而利甚大麥收合秋收計之𨿽足以相當而愚民終以種煙棉用力少而利等功從其省此難在人事也然而有二宜宜近河宜有井直隸比載以來水利興舉涵洞可資澆灌涵洞所不能及者民間於近堤開井以瀕河得水甚易麥田有賴而管河員役多以防河爲辭需索而困苦之其實不能爲害亟宜明示除堤根丈尺外開井不禁使民受利而吏不擾至於不近河之地必須有井三四五月可以澆灌小旱可收七八分大旱亦可收五六分蓋稍灌漑潮潤便得收成非如稻田之當長浸灌也開井亦有三利雨澤卽愆水泉常在不至朿手坐困以人力補天行一也常見共一區之地有井者皆種麥棉而苗秀無井者�種雜糧而苗稿以水利補地利二也且有井之地遇旱引水必雇窮民代汲約四轆轤之井每井日須人工八名每名受值三四十文不等如一縣有一二千井則每日萬餘窮人受利以利己者濟人三也每井大者可灌五六十畝中者三四十畝小者二三十畝鑿費井大者十二三千中者十千小者七八千所慮地非一主人力難齊則在上當爲之謀矣有力者勸之無力者借之餘在無極因無欵可動就出借倉糧時許民合借開井以鄕練保之初年得井三百次年四百又次年百餘不另立開井名目而按之無一僞迄余離任只欠原稽倉糧三百餘石署任亦徵完蓋民得實利自不忍欺負也大城窪下鑿井不深便有水然皆土井一二年則淤余以爲水淺不必用磚如南方以木板代之木得水可支十餘年汲不用轆轤用桔橰立柱上架橫楻向井系弔桶梢系石壓之挽放視轆轤更省力井面須大起落方無妨礙一井亦當四五金民貧間有應者未幾余去未能爲之設法也余友學士�齋王公嘗謂余曰子言井利是矣然聞崔大中丞紀嘗飭屬員勸民開井人多虛應之開坑下埋水缸石投之淜然有聲以塞查驗者得毋亦行不去耶余曰地沙礫民乏力自難勉彊然余在無極見井匠用鐵簽接連打探二三丈其下土潤而無沙礫方可得泉若過松則沙過堅則礫便捨之而他旣爲之而不患棄井又資之而可以用力民自爲利者以虛應乎此外煙決可禁亦決當禁菁棉勸諭節制之但有井可恃九十月澆地潮濕旣得犁耕而麥種可下春夏不愁旱漧民自一意以二麥爲事近河者資河無河者開井則磽確外無不可麥之地無不願種麥之民麥收充足則官俸用南漕米其兵役披甲人等歲支米石以麥代之麥不陳蛀而南漕漸減以其米輔南省之不足卽以漕費補開井民欠此永遠無窮之利不必遠恃數千里外漕運而緩急有可備者也

○喬光烈【字敬亭號潤齋江蘇上海人乾隆丁巳進士官至湖南巡撫有最樂堂集】

下屬縣試行水車檄

△下屬縣試行水車檄

夫農田之功全資水利古人設立桔橰水�所以補天地之窮爲因時補救之計也同州地處髙原土厚泉深雨澤偶愆卽徵旱象渭洛黃流縈環十邑一切濱河地土大槪坐視暵幹揆厥所由皆以岸髙不知設法收灌漑之功耳東南各省水耕火耨濱河之地𨿽懸岸數十丈制車盤戽由近及遠無不田疇潤渥同此地土河流豈有南北異宜之理近聞郿縣生員淡明遠能造水車巳延致其人捐制戽水輪車一部試行之於縣之城南村河岸髙二丈有餘一人運動水緣而上直達田疇其車環列二十八桶每桶可容水二升一車所費不過六七金而一口之功可灌田一十五畝若河流湍急之處水觸其樞自能運動更可不煩人力𨿽通邑之田未能槪沾水利於此濱河地土用之可補農功今飭屬縣官吏卽將所捐制輪車舁城南鄕保收領聽濱河有地小民由近及遠以次周流戽水灌地其有樂於從事願照造施用者聽至於廣爲勸導使民知用力少而見功多岸髙之處或遞置水車層轉接運俾益究其利又在賢有司之善於倡率也

○黃可潤【見保甲書卷三】

澤國之利

△澤國之利

順天河間天津保定等處澱池居民近在水鄕似無所利然可種蘆葦藕菱稗蒲之屬數者之中葦利最大今大城文安安州靜海等十餘州縣織席之利通於數省男人日可獲七八分之值女人日可獲四五分之值而河工所用葦掃之類亦甚多利與旱地侔但在上者能設法分給窮民無使豪彊兼並則惠徧澤國矣水大葦藕之屬亦被浸難以取利然其根總存今趙北口一帶行圍所在不便種葦然蓮藕無礙可以惠水鄕之民非示令種植民亦未敢擅動也此外惟靜海水窪最多然皆聽其汪洋大抵邑有世家則网踞耳

●牧令書卷十農桑下

安肅徐棟致初輯

尹會一

李殿圖

楊景仁

王心敬

孫宅揆

陸世儀

潘曾沂

黃可潤

王植

王士俊

兪森

黃可潤

陳宏謀

嚴如熤

黃可潤

李拔

王沛恂

吳榮光

楊名揚

○尹會一【字符孚直隸博野人雍正癸卯進士官至戶部侍郎見皇淸奏議】

敬陳末議疏

△敬陳末議疏

一天時宜乘也凡物之生長必有其候故農時以勿違爲先而力田以早種爲主蓋早種則先得土气根株深固發生必盛收成必倍今豫省百姓罔知節候往往有時宜播種而未舉耜者有時宜耘耔而始播種者旣失天時遂違物性臣查播麥之期務在白露如天气尙暖當於白露十日後種之種髙粱當臨淸明節種早谷當臨谷雨節種棉花當在春末夏初豆子晚谷則於五月刈麥之後在麥地播種蕎麥於中伏以內芝麻多種於棉花地旁卽有气候不同寒暄各異之處要必按時下種不可遲緩應令地方官刋刻告示徧戶曉諭並責令老農督率勸勉仍令州縣官不拘時日輕騎減從親往各鄕查勘如逾時而未耕未種者卽詢明緣由面加訓飭倘有工本不足者許老農開具名結借以倉谷秋後照例還倉則天時無失而耕種得宜庶百谷繁昌收獲自丰矣

一人力宜盡也南方種田一畝所獲以石計北方種地一畝所獲以斗計非盡南智而北拙南勤而北惰南沃而北瘠也蓋南方地窄人稠一夫所耕不過十畝多則二十畝力聚而功專故所獲甚厚北方地土遼闊農民惟圖廣種一夫所耕自七八十畝以至百畝不等意以多種則多收不知地多則糞土不能厚壅而地力薄工作不能徧及而人事疏是以小戶自耕已地種少而常得丰收佃戶受地承耕種多而收成較薄應令地方官勸諭田主多招佃戶量力授田每佃所種不得過三十畝至耘耔之法又須去艸務盡培壅甚厚犁則以三覆爲率糞則以加倍爲準鉏則以四次爲常棉花又不厭多鉏則地少力專佃戶旣獲丰收田主自享其利且分多種之田以結無田之人則遊民亦少仍飭地方官善於奉行不得彊抑勒派以滋擾累

一樹藝宜廣也夫木之佳者以桑爲尙其餘如棗梨桃杏楡柳椿杜等均堪利用臣查豫省地方每多咸鹻飛沙之地小民因難以墾種大半荒棄不知鹽鹻之地挖去三尺必無鹹味飛沙之地挖去三尺必有濕气而村尾溝頭籬邊屋角隙地頗多𨿽不可播種五穀未始不可栽植樹木應令地方官責成鄕耆保長廣爲勸諭就所宜之木隨處種植加意培養如鄕耆保長有能於一年之內勸民種桑五百株梨棗等樹一千株者據實冊報印官給以花紅三年內能每年添種如前數者給匾獎勵則地無曠土而利賴更溥矣

一女工官勤也竊以蠶桑之利固屬無窮而布疋之需爲用尢廣查江南蘇松兩郡最爲繁庶而貧乏之民得以俯仰有資者不在絲而在布女子七八歲以上卽能紡絮十二三歲卽能織布一日之經營盡足以供一人之用度而有餘今棉花產自豫省而商賈販於江南則以豫省之民曠費女工故也臣愚以爲寸絲之直可以買尺布衣布之人百倍於衣絲且織布易而織絲難教以難者或未必其率從教以易者庶可冀其就業但豫省未嘗不織布而家有機杼者百不得一應令地方官曉諭有力之家或多造機杼貸於織布之戶量取賃直或將無礙公項可以動支打造者令其報名給領俟一年之後繳還原項並廣諭婦女凡牌甲之內有一家織布者卽令同甲仿效行之久而比戶連村無不各勤紡織似亦推廣蠶桑之一道也

○李殿圖【見接下】

敬陳病農之獘端以課務本之實政疏

△敬陳病農之獘端以課務本之實政疏

一曰農具不可失也夫騾馬爲農家之要具亦差務所必需差務稍多不能不借資民力乾隆三十年以前百畝之家必畜騾馬三四頭東作以供耕耘西成以資轉運偶有差務尙可得官價以爲艸料之需民亦樂於從事是兩益也嗣後地方官不察民情漸多滋擾加以長隨胥役朋比爲姦或有差而得錢賣放或無差而假名需索又或明知百姓愛惜騾馬而故爲藏匿不得餵養以激之必飽其欲而後止甚或由此站打過下站以此邑協濟他邑驅逐長途以致人疲馬乏往往倒斃耕種無資於是賣騾馬而畜牛驢者十之八九究之牛驢不如騾馬之得力民困而官亦困一遇緊要之差不敷括取地方官惟恐誤差則又於各裏豫派數家共養騾馬一具以備調用更或任聽豪蠹設立差局多養騾馬以受雇而昂其值其雇價仍浮攤民間此獘在西北各省爲尢甚牧令賢否不一旋革旋復其獘終不可除應請責成各省大吏洞察獘源革州縣例外之擾除丁役朋比之姦則民間必爭畜騾馬務農之餘尙可得官價以應官差似於公私兩有禆益

一曰延訟之誤農也凡戶婚田士細故良民非至不得巳不敢興訟乃刁民或工挑唆以恣羅織訟師復假刀筆以亂是非全在有司明決敏速摘傳要證開釋無辜民始得盡力於耕桑然良史絕少遇富豪則冀其佽助遇土棍則畏其上控遇劣衿則防其舌端遇貧窶則無可生發獨小康務農之家偏受其累除牟利營私顚倒是非之員不計外其尋常之員經緯乏術以吏爲師債主長隨把持左右本官孤立無助任聽諸無賴爲之布置謀差買票以兩造之肥瘠爲票價之厚薄是票未出衙而差役巳費資本票一到鄕勢同狼虎株連及於鄰里牽累及於親朋非飽其欲而饜其求不準投到痿痺之員遷延散漫展轉需時其聽斷之公私明�尙不可知而廢時失業民巳重困又或髙談臥埋寄情於聲歌博奕遊戲於書畫詩文𨿽無可指之劣迹實爲有愧於循良應請責成各直省大吏嚴飭所屬卹蒼生之疾苦除延訟之積獘俾小民無誤農功𨿽不必解衣推食而民巳實受其惠

一曰假公之擾宜除也自古良法美意行之而善則民受其福否則民受其殃卽如姦商囤積糧石例有明禁原惡其壠斷居奇爲民害也若業農之家以孝弟力田之所餘爲三年九年之蓄爲長吏者方當獎勵而勸勉之而不肖之吏或並指爲囤積以肆詐害所當申明例意嚴禁紛擾以爲民勸常乎倉之設也崇積貯以備緩急偶值暵澇偏災或兼放本色以爲賑卹或出借籽種口糧以資接濟法最良意甚美也乃積久獘生卽無需接濟之年而亦以出陳易新爲詞更或以靑黃不接爲請竟至年無不動之倉谷以爲染指分肥之地出倉旣巳短髮還倉又復浮收加以書役勒索使費斗級任意拋撒剝農之膏莫甚於此故良民慮及一出一入之擾累不願借領恆多方以避之刁民豫設不還之想串通胥役捏造花名每影射以侵之是良民未受其益而官倉並受其虧皆由不肖之員欲藉公以利已而不憚爲蠹國殃民之舉也應請嗣後無災之年不準出借以除民累而重倉儲

一曰蠹農之人宜汰也查額設書辦衙役僅數十名案牘日多公務漸繁本不敷用於是有學習之貼寫有幫貼之白役相沿巳久乃近年以來稍有恆產之家不能自承其業思必寄迹公門而後可以免差徭則出貲而爲掛名之書役自食其力之人不能藉農自養思欲置身公門而後可以謀生理則俯首而爲替身之書役一邑之中盈千累百數倍從前兼之古玩市儈優伶賤役獲貲易而且丰又無吏役之擾民何爲沾體塗足受人欺侮不爲攺圖於是有攺而爲市儈優伶者至關津稅口大小衙門依艸附木之長隨與跟逐長隨之小廝呼朋引類所在皆然近則十倍於前矣羞言秉之勞日逐飄蓬之計應飭各大吏董率所屬大破顏面以去其太甚制節謹度以使之漸消則侵官虐民之人裁冗歸農而農自無擾矣

○楊景仁【字靜巖江蘇常熟人嘉慶戊午舉人官至刑部員外郎有式敬編籌濟編】

田制說

△田制說

井田之制起於黃帝三代因之自商鞅開阡陌而井田廢勸農書曰欲仿井田不必盡泥古法縱橫曲直各隨地勢淺深髙下各因水勢程子云必井田而後天下可爲非聖人之達道道在仿其意行之而民不病蓋田不可復井而遂徑溝畛之遺意猶存也古者后稷爲田一畝三畎以後隨地制宜田制不一區田之法見農政書云每畝可收六十六石學種者或半之或云一畝可收六十石兗州刺史劉仁之在洛陽曾爲之一畝可收百石人以收獲之數過多致疑失實國朝康熙丁亥桂林朱公龍耀爲蒲令取區田法試之後爲太原司馬在平定亦然收每區四五升畝可三十石爰爲圖說刋布之近衢州詹公文煥監都大通試之於官舍隙地一畝之收五倍常田又聊城鄧公鍾音於雍正末亦曾行此一畝多收二十斛王爾緝於大旱時力務爲此畝得五六石因著區田法然則前人畝收百石六十六石六十石與夫三十石之說或未必然大約地少而收倍良不誣也陸桴亭欲以代田之法參區田之意更斟酌今農治田之方而用之見思辧錄此變通區田之法而善用之者也若夫建堤障水則有圍田築土避水似圍而小其面則有櫃田架木作田培葑泥而泛水上則有架田亦名葑田瀕江沿海積淤泥而成腴壤則有沙田更有塗田梯山爲田又有梯田種植蔬果別有圃田因地異制詳見農桑訣及勸農書康濟錄行世較區田爲廣矣圍田者四圍築長堤而護之內外不相通江以南地卑多水田皆築土爲岸環而不斷隨地形勢四面各築大岸以障水中間又爲小岸或外水髙而內水不得出則車而泄之以是常稔不荒今北方地坦平無岸潦不能禦水旱不能蓄水焉能不荒須勉有力之家度視地形各爲長堤大岸以成大圍岸下須有溝泄水則外水可護而內悉爲腴地何慮水旱也櫃田者其法築土護田俱置瀽穴順置田段便於耕蒔若遇水荒田制差小堅築髙峻外水難入內水則車之易涸淺沒處宜種黃穋稻此�自種至收不過六十日能避水溢之患如水過澤艸自生糝稗可收髙涸處亦宜陸種諸物此救水荒之上法因壩水漑田亦曰壩田沙田者沙淤之田也今通州等處皆有之此田迎水地常潤澤四圍宜種蘆葦內則普爲脛岸可種稻秫稍髙者可種棉花桑麻旱則便漑或旁繞大港潦則泄水所以無水旱之虞伹沙漲無時未可以爲常也塗田者瀕海之地潮水往來淤泥常積上有醎艸叢生此須排溝築岸或樹立椿橛以抵潮汛其田形中間髙兩邊下不及數十丈卽爲一小溝數百丈卽爲一中溝數千丈卽爲一大溝以注雨潦謂之甜水溝初種水稗斥鹵旣盡可種粱稻此因潮漲而成與沙田無異者也架田之法架猶筏也農書云若深水藪澤則有葑田以木縛爲田坵浮系水面以葑泥附木架上而種藝之其木架田坵隨水上下浮泛自不淹沒自初種以主收獲不過六七十日水鄕無地者宜效之以上皆近水而爲之制者也惟梯田則成於山多地少之處除峭壁不可種其餘有土之山裁作重磴皆可藝種如土石相半則須壘石相次包土成田若山勢峻極人須傴僂蟻沿而上耨土而種自下登陟俱若梯磴故名梯田如上有水源則可種旱稻秔稻如止陸種亦宜粟麥蓋田盡而地地盡而山山鄕細民求食若此之艱也自圍田以至梯田俱可植谷至種蔬果之田謂之圃口其田繞以垣墻或限以�塹負郭之間但得十畝足贍數口若稍遠城市可倍添田數至一頃而止結廬於上外周以桑課之蠶利內皆種蔬惟務取冀壤以爲膏腴臨水爲上否則量地掘井以備灌漑地若稍廣可兼極薴果物比之常田其利數倍此園夫之業可以代耕養素之士亦可托爲隱所乃農事之支流而田功之餘事也大抵田制不一各因地以制宜而力田之事全恃農夫有眞精神流貫於其間凡選種之取其肥實糞力之取其腴厚耕耨之必利其器播植之必乘乎時至纖至悉具有經綸臨民者誠能訪窮檐之疾苦知稼穡之艱難寓撫字於催科殷鞫謀於積貯烏在老農老圃之事非卽大人之學哉

合康濟錄中田制數十條而融會出之憶自嘉慶戊寅從學於先生見先生退食之餘惟事著述道光壬午冬請假歸省越戊子秋竟返道山迄今戊戌十年矣展讀遺編不勝梁木之感【受業徐棟謹識】

○王心敬【字爾緝號丰川陜西鄠縣人乾隆元年舉賢良方正未就有丰川先生集】

區田法

△區田法

按農政書湯有七年之旱伊尹作爲區田教民糞種負水澆稼諸山陵傾阪及田邱城上皆務爲之以是支六年之旱而民少流殍其說𨿽無他書可證然要之其法非智者莫辦凡少地之家所宜遵用至旱荒之時水泉闕少之鄕尢宜重畱意也其法大約謂一畝之地闊一十五步每步五尺計七十五尺每一行占地一尺五寸計分五十行長闊相間通二千七百區空一行種一行隔一區種一區除隔空外可種六百七十五區每區深一尺用熟糞一升與區土相和布谷勻覆以手按實令土種相著苗出看稀稠存畱鋤不厭頻旱則澆灌結子時鋤區上土深壅其根以防大風搖撼依此法者倘不爲蝗傷每區收谷一斗每畝可收六十石餘竊謂其法眞貧家濟荒之勝策但如隔區間種不但中道難行亦且耘鋤水灌皆費周折不如視地闊狹於中畫路以一尺五寸通畛爲度而畫一種禾之溝亦以通畛一尺五寸爲度區規深則一尺用熟糞一升照數均入以手按實視其可灌則按時渥灌之爲工省而法捷也至若一區能收谷一斗一畝能六十石及三十石之說則亦恐不然昔余當庚子辛丑大旱時亦曾力務爲此𨿽人事未至精到要之工力頗勤亦只可畝五六石而止彼畝收六十石三十石之說或古人誘人力務區種之旨乎然如大旱之歲鄰田赤地千里而區田一畝獨有六七石之獲果若數口之家能殫力務成二三畝區田便可得全八口之家父母妻子之命其收效不亦宏且厚耶嗚呼丰儉不常是乃天道家無素蓄之粟抑且父母妻子之責上下關於巳身思患預防可無慮歟

○孫宅揆【號毅齋山東館陶人余未詳見切問齋文鈔】

區田說節錄

△區田說節錄

其爲區當於閒時旋旋掘下春種大麥碗豆夏種粟米黑豆髙粱�黍【按粟者稷也俗云小米稷與莠相似故韋昭國語注云�似稷而無實�黍不黏者一日穄今人以穄爲稷音似而�】秋種小麥天時早晚地气寒暖物土之宜節次爲之不必貪多毌論平地山莊歲可常熟近家瀕水爲上其種不必牛犁惟用鍬【白肖平聲也】鐝【巨入聲鉏也】墾劚更便

○陸世儀【見保甲書卷三】

論區田

耘苗

種田歌

田器

△論區田

予向讀區田法而異之以爲播種之中旣有此妙法古人何不悉以之教民民間何以竟不傳此法常疑不決及讀元史見元時嘗以此法下之民間教民如法耕種民卒不應又特遣端官分督究竟迄無成功未審教督者非人耶抑此法終不可行也王楨曰古人區種之法本爲濟旱惟近家瀕水爲上其種不必牛犁但鍬鐝墾劚便於貧家大率一家五口可種一畝男子兼作婦人童穉量力分工定爲課業各務精勤用省工倍田少收多按此云近家瀕水則卸陵城阪之地不可種矣又聞常州鎭江田甚髙仰而土性受水每農夫轉水一日則可停二三日太倉土性獨不然髙仰之地遇旱日必打水二徧若田亢地則全不受水未可一槪論也

賈思勰曰區田以糞气爲美不必皆良田又不耕旁地庶盡地力蓋區種不先治地卽荒地爲之也又曰區中生艸拔之區間艸以剗剗之若苗長不能用鋤則以鉤鎌比地刈其艸穢又曰兗州刺史劉仁之昔在洛陽於宅田七十步之地域爲區田收粟三十六石然則一畝之收有過百石矣徐元扈曰區收一斗畝六十六石卽區田一畝可食二十許人矣蓋古今斗斛絕異周禮食一豆肉飲一豆酒中人之食也若如今升斗則中人豈能頓盡孔明數升已自不少廉頗五鬥得無太多計今之畝若斗則每畝可收數否可食兩人以下耳嘗見文學張宏言有糞種壅法卽今常種稻田亦可得谷畝二十餘斛也

予欲以區由語鄕人詢其可否恐鄕人以爲書本中語駭而不信乃詭言曰近有自湖廣來者云彼處種田有區種法畝可得米二十石許果否因以其術詳告之鄕人曰埋或有此吾鄕有種芋者其法近此因言種芋法先掘地爲區每區深闊各三尺許熟糞壅之每區種芋一株漸鋤士壅芋旣成每區得芋若干斤每斤得金若干計每畝約得金四十兩許卽此法也予又問區芋得利如此今人家何不多種曰工力甚費人不耐煩然則區田之法不行亦工力費而人不耐煩也與然當賦役煩重之世苟能躬耕四五畝卽可爲一家數口之養此莫大之樂又何工力煩費之足憂乎

漢武帝使趙過爲摟粟都尉過能爲代田其耕耘下種田器皆有便巧一歲之收嘗過縵田畝一斛以上用力少而得谷多按代田卽古后稷法一畝三甽歲代其處故曰代田后稷以二耜爲耦廣尺深尺曰甽甽長終畝一畝三甽一夫三百甽而播種於甽中苗生葉以上稍耨隴艸因隤其土以附苗根故詩曰或耘或耔黍稷儗儗耘除艸也耔附根也言苗稍壯每耨輒附根比盛暑隴盡甽平則根深而能耐風與旱故儗儗而盛縵田平田也謂如今之田畮不爲甽漫漫然故曰縵田此大約如區田而簡易過之然曰過縵田每畝一斛以上則亦不過略勝而巳區田數倍之說恐未必也

趙過代田之法其簡易遠過區田蓋區田之法必用鍬鐝墾掘有牛犁不能用其勞一必擔水澆灌有車戽不能用其勞二且隔行種行田去其半於所種行內隔區種區則半之中又去其半田且存四之一矣以四之一之田而得粟欲數十倍於縵田𨿽有良法恐不及此今欲以代田之法參區田之意更斟酌今農治田之方而用之凡未下種之初先令民以牛犁治田甽甽深一尺廣二尺長終其畝甽間爲隴隴廣一尺積甽中之土於隴上一畝之地闊十五步步當六尺十五步得九十尺當爲甽隴三十道甽之首爲橫溝以通灌輸夫甽隴分則牛犁用矣橫溝通則車戽便矣甽廣於隴則田無棄地矣乃令民治糞糞之法各以其土之所宜及時播種播種之法一如區田先以水灌溝使士少蘇平其塊壘乃徐播種以手按實蓋之以灰而微潤之苗出耘之如法使其中爲四行行相去五寸閒可容鐋生葉以上乃漸耨隴艸隤士以附之其應下墾及應閣水復水俱依今農法試之當必有驗

今人不種區田者一則不知其法一則工力費一則江南水田田中冬下積水不便開溝分甽惟髙田可分甽則又有不便者髙田冬必種麥麥至夏至方收獲若區田則淸明谷雨之時巳將播種其開溝分甽須於冬春之間畢工是因谷而廢麥區田所以終不可行也然予於此又有一說今人欲種早花或早稻則冬間便荒地不種二麥其言曰𨿽少卻一熟然地力總在內不較輸也早稻早花之獲不及區田農人猶能捨彼就此況區田乎故吾以爲農人能分早稻之田以種區田亦庶幾乎兩得矣

種區田又有兩便之法凡農家種稻先於淸明時治地爲秧田俟小滿前後分蒔其種秧之田亦拔起再蒔今何不寄種秧於區田當播種時分其田十之二三開甽如前法俟苗長插蒔之際則分其餘秧以蒔他田在區田則以當耘耔在常田則以當播種是誠兩便

農家種稻最苦耘鐋蓋耘鐋之時正當溽暑又苗禾巳長人行其中暑气蒸鬱大不堪耐故農家耘鐋多在淸早日稍中卽起或有竟不耘鐋者區田費耘故人尢畏然吾又有說於此常田耘鐋多在暑中者以插蒔故晏也若區田不用插蒔則苗長自速大約常田插蒔之時區田巳將耘鐋矣何暑之有至於鋤土壅根則今種棉之家日暴於田不以爲苦而不鋤區田壠髙足不濡水與鋤棉同亦何憚而不爲哉

△耘苗

耘苗法呂覽辧土篇最詳其言曰苗其弱也欲孤其長也欲相與居其熟也欲相扶孤謂相懸去如孤也相與居則漸近矣相扶則叢立如軋蓋初時耘之使稀則後來長開方有地步否則根軋而不實矣又曰三以爲族禾乃多粟大約耘苗當存三莖爲一簇其傍相去五寸此爲要法今蒔秧者亦大約三四莖一蒔

呂覽又曰凡禾之患不俱生而俱死是以先生者美米後生者爲粃是故其耨也長其兄而去其弟謂存其長大而去其弱小者也若弱小者不去則長大者亦因之而多粃矣又曰樹肥無使扶疏樹磽不欲專生而族居肥而扶疏則多粃磽而專生則多死蓋肥饒之地其禾根株易盛故立苗欲稀不然則气郁而不展故多粃磽確之地其禾根株難盛故欲相援以立不然則气弱而不能自存故多死呂覽之言亦精矣

稻熟時予往觀刈獲見田傍一禾甚長髙眾禾約尺餘顧問之佃曰此予偶遺一粒谷未嘗糞治今秀實如此亦甚奇予因子其穗得二百餘粟時眾禾徧數皆九十餘粟是禾不啻倍之因思此禾蓋未嘗移種元气未泄故也然偶遺田傍不糞不耘纖毫未加人力其稍壯碩者特以得全於天耳使如前法盡種植之宜其穗之長茂堅好又豈特如斯已乎信乎樹藝之法不可不講也

△種田歌

種田唱歌最妙蓋田眾羣聚人多口雜非閒話卽互謔𨿽嚴禁之不可止惟歌聲一發則羣囂寂然應節赴工力齊事速但歌辭淫穢殊壞風俗擬效吳歈體撰歌辭數十首一本人情發揮風雅凡田家作苦孝弟力行以及種植事宜家常工課與夫較晴量雨賽社祈年之類俱入之歌中以教農民似亦於風教有禆

△田器

考工記匠人爲溝洫耜廣五寸二耜爲耦一耦之代廣尺深尺謂之畎耜卽今鋤頭也然鋤便於除艸不便於發土發土者今謂之鐵■﹝金答﹞鐵■﹝金答﹞頭廣一尺其工用殆勝耜矣使爲廣尺之畎則一人可勝若兩人並發則廣二尺矣

象山先生嘗述其家治田之法用長大鐝頭鋤深至二尺許廣一尺半植一禾大旱時以田肉深獨得不旱每穗數至二百粒他處不及百粒故所收常倍古人云深耕易耨觀此信耕之貴深也但云廣一尺半立一禾又古有云立苗方二尺者恐太稀與八寸之之說大相遠當試之

亢倉呂覽之言皆曰稼容足耨容耰耘容手又曰其種勿使數亦無使疏疏則苗立苗方二尺及尺半之說恐太稀八寸之說是

俗說動稱犁耙今江南農家犁則有之未見用耙耙制見農政全書有方耙有人字耙其意大約如犁亦用牛駕但橫闊而多齒犁後用之蓋犁以起土惟深爲功耙以破塊惟細爲功耙之後又用耖用勞耖如耙而齒更長所以耖土益細勞則條木編之以摩田也今農家種稻耕犁之後先放水浸田然後集眾用鐵■﹝金答﹞�金奏土塊謂之曰�亦謂之削亦謂之落別【江南呼土塊爲別】用力頗眾使有耙耖勞諸器可省工夫大半

中土有耬車制狀如三足犁中置耬斗藏種以牛駕之一人執耬且行且搖種乃隨下又有用糞耬者用篩過細糞或蠶沙隨種而下按此器可用以種麥然於耙耖之尾用之爲佳又崔實論曰漢武帝以趙過爲�粟都尉教民耕種其法三犁共一牛一人將之下種挽耬皆取備焉日種一頃卽此耬車之謂

蘇文忠序有秧馬之說亦甚奇云予昔遊武昌見農夫皆騎秧馬以楡棘爲腹欲其滑以楸梧爲背欲其輕腹如小舟昂其首尾背如覆瓦以便兩髀雀躍於泥中系朿槁其首以縛秧日行千畦較之傴僂而作者勞逸相絕按秧馬制甚有理今農家拔秧時宜用之可省足力兼可載秧供插蒔者甚便

今耘鐋耘爪江浙間新制也古無此器匍匐水中以手耘之故農人惟耘田爲尢苦今得此器勞逸不啻天壤乃知何事不可爲便巧惟聖哲者能用其心則天下萬世被無窮之利矣可不加之意哉

農人刈獲時最苦傴僂而行手足腰俱病予甚憫之欲思一便巧之器而無其法農政全書中有推鐮以木爲之柄長七尺首歧兩股如文形貫以橫木兩端各穿小輪圓轉中嵌鐮刀用則就地推去以斷禾莖云用以收蕎麥此亦甚便但恐稻稞甚大未能卽斷也記此以俟

○潘曾沂【字功甫江蘇吳縣人嘉慶丙子舉人官內閣中書】

丰豫莊課農區種法示各佃

△丰豫莊課農區種法示各佃

每田一畝分行每行闊一尺五寸直長到底種一行空一行今年種的一行是明年不種的明年種的一行是今年不種的依這種法自然地力有餘加倍起發熱天容易透風種後又好走路【每年臨種七日前便要分行安妥】

這種的一行種二尺空一尺畱空好立腳耘鐋亦便

這種的一行掘深八九寸將這掘下的泥就近添在不種的一行上頭後首耘一回將這泥壅一回根鐋一回將這泥壅一回根耘三回鐋三回通共壅根六回等到秀稻的時候這種的一行與那空的一行一樣平了到這時候的稻自然力厚根深不怕大風搖撼且田底難燥遇旱無妨這種法本爲備旱而設其利無窮

種田最要緊的是春耕春天冰凍銷化地气便通了趁這時候耕田加倍得力來年收割過了先把田土翻弄一兩回到得立春後十二日內就要動手耕起田要翻得深墾得碎耙得細又要通身周徧不許一處不深不許畱一塊結實粗泥深到二尺外頭又極松細苗根直生向下著土必牢行根周身適意不怕不好

你們種田自然墾得深是要緊的了可曉得種田更要緊的是耙得松細調勻耙功不到土粗不實下種後𨿽見苗立根在粗土根土不相著不耐旱所以有倒垂死虫咬死幹死等諸病耙功到土細又實立根在細實土中耙了又碾過根土相著自然耐旱不生諸病

畱作種的谷收割要遲不獨滋本深顆粒牢硬亦取其離土的�子淺離種的時候近气相接屬容易發生

藏種子要用細眼竹簍掛在檐頭透風你們冬閒沒錢用往往將稻種當去明年臨種贖出來難免蒸濕郁熱胎裏受傷切忌切忌【又法收割後築一土墩要極漧燥散布種子在上秧灰稻柴蓋面到淸明時除去蓋面柴臨種前五日濩濃艸汁一次加臘雪水一次以助滋長】

稻種最要選得漧淨不要夾雜別樣種子臨時浸種先淘去浮面輕頭粃谷用艸汁加臘雪水浸四五日便好下種秧灰蓋面一寸用手重按結實取其田土與種子相著立根堅牢苗大不怕酣側若等到發芽後下種芽嫩易傷未便用手重按所以浸種只消四五日足矣不必等他發芽

早種早收谷種黏帶暑气明年下種後田裏糞气發熱又加東南風助暖濕火交蒸大壤苗穗所以稻種子須用臘雪水浸過才�解此暑气

淸明後谷雨前下種先用濃糞拌泥築一土堆�了這當中放稻柴在內盡燒燒得四圍都有熱气便住將這糞泥墊在種的一行下頭叫做墊底每行墊底約一寸厚愈厚愈好墊了底然後再撒谷在上

谷雨前若天气暴冷連發狂風不宜下種且把田土翻弄極熟等天稍和暖時候方好下種不然要受傷

未下種的時候墊底的糞足自然將來精神气力都聚在稻穗頭上若不用糞墊底直等苗出後加糞只怕枝葉好看稻穗頭不得力不肯飽綻所以墊底最要緊

古人講究糞田並非專靠人糞人糞多用要受傷尢最忌暴糞大抵各樣糞中艸汁最好不起毛病若不得巳要用人糞須預先拌泥燒用以解熱毒【艸汁等叫做雜糞人糞叫做大糞】

撒谷要撒得稀要勻淨每撒一條離開二寸再撒一條橫裏豎裏都要分行淸楚才撒種子忽遇著暴風急忙放漧了水免得風浪淘薄聚谷在一處忽大雨倒要稍增水怕暴雨漂颭浮起谷根若晴卽淺水取太陽曬暖容易長養水不可太深恐浸沒苗心日漸萎黃又不可太淺恐泥皮幹堅苗發不出惟淺深得宜才好

每田一畝下種三升足矣苗生太密就要趕早刪去遲恐根深難拔每稞旁若容得一寸闊小耙地步便好耘鐋【定做小鐋耙��寸闊一寸用釘六排每排四隻竹柄長五尺】

才發的苗是喫不起風浪的所以要趕快早種種得早到底省多少驚嚇下種後不用拔秧自然根底牢硬耐得水旱後首惡霧風潮等變卦往往在八月中若這時候巳經收割是不怕的了所以勸你間要趕忙早種

你們蒔秧預先拔浸水中或一夜或兩夜不等若手裏來不及便擱過三四夜方才插完蒔的時候拋擲堆垛全不愛惜蒔後曬在老太陽裏日漸黃瘦隔幾天醒轉來秧的元气都泄盡了而且根頭的泥又要洗淨的秧的命根是稞稞拔斷了所以稻不得發種得遲巳經是不得法的了拔起來另種如何便得起發這一耽擱又要半个月可惜可惜

你們用長工最忙是下秧插秧的時候家家挨擠不開春二三這兩个月空閒徒然遊蕩過日子如今一半田用這種法長春三月便有生活做了接著後首下秧種秧剛剛時候恰好而且比往年插蒔要少到一半工夫豈不從容省力

秧田內剛要發科拔了起來插蒔這一拔傷得不小等醒轉來直要到六月裏方才發科所以科頭瘦小結得穗頭短秕谷多升合少都是這个緣故大凡一粒谷摠有一莖先出的叫做命根你們拔秧先把這一莖拔斷了所以不肯長養可恨可惜如今這種法不用多插自然命根直下入土堅深四月裏就要發科發科旣早不獨主根上的一本將來稻穗頭結得飽綻就是旁發的亦有用後首結的稻穗頭自然是一樣長大的了這就是早種的功效你們要曉得

你們常說天時不好牽算不出這是你們不曉得道理天時自然要緊的要曉得多耘多鐋自然糠薄米多你們一石谷只好牽米五斗依我這種法一石谷包管可得八斗

凡耘鐋才畢便要放去水略曬根頭要其著土牢硬然又不可太漧燥若太陽旺�水一二日足矣

秧苗入土深難出秧根入土不深難久所以講究種田的要令秧根深入土中這是不難的趁禾苗初旺的時節斷去浮面絲根略燥根下土皮俾頂根直生向下根深气壯妙不可言凡田面的浮泥易行橫根底下的實土難入頂本頂本入土不深橫根布在泥面得土的生气不厚枝葉𨿽然好看只怕抽心結實未必繁茂都是這个緣故

你們向來插蒔的時節這里的田已經逐漸完結了三伏大熱天不用在太陽裏做生活豈不便宜

糞壅自然愈多愈妙但是要你們多費錢斷斷不肯的這只好將就辦法向來用糞幾擔如今仍舊用這幾擔不銷加添但如今用糞泥墊底要並做一回用而且用在下種前頭這是最要緊的只這一項錢須預先打算安排妥當才好

每逢收割後將今年不種的幾行掘開泥五六尺深挑濃糞幾擔攙在裏頭要逐行周徧就用掘下的泥遮蓋弗露出糞等到來春下種就算墊底省得當年拌泥燒用費事

今年種的這幾行到收割後要掘下一二尺做溝車水在內將平日掃除的灰土場上簸下的糠粃腐艸敗葉稻稈谷殼及一切污穢之物都搬在溝裏日久浸爛這土加倍肥壯只這等類你們向來道是不中用的所以不甚愛惜隨便拋棄要曉得你們向來拋棄的樣樣都是寶貝卽就腐艸敗葉而論這原是雨露的精華田土的滋膏糞田大爲有益你們空閒的時候就要隨處收拾應用妙在不銷花錢卻極容易又加倍肥壯省得要多用人糞費事

三伏天太陽逼墊田水朝踏夜幹若下半日踏水先要放些進來收了田裏的熱气連忙放去再踏新水進來養在田裏這法最好不生虫病

田裏車水擱水仍舊照你們的法不用更攺惟臘天大冷的時候要開溝放水進來這田泥一經冰凍自然十分松碎來春耕力不費

有十畝田照這種法先種五畝有四畝田先種兩畝這三年內�好算試法試法且畱著一半田照常種春花接濟若三年裏果然收割得好便不消這春花接濟那時全用這種法更好

三年內每逢收割過了要打總算盤這種法身本多少向來多少往常連春花算通共得錢多少如今除去春花一項進益多少合得通便行得去不要你們一絲一毫勉彊

議區田者或以爲可行或以爲不可行皆似是而非也其法大約可用而不可常赤地無獲之時家各種數畝卽可以備不虞古人所以爲救荒計也常時令地多之家廣招窮戶少給余田或所聚無田捐蒿萊俾爲之可閒其無聊之心爲有補之用亦處流民之一道若欲逐處行之逐畝行之則亦見其利而未計其通耳至在園林餘蔭樂用其術以娛休暇花酒之畔暢然見太古之風彼靡曼之觀固不足中人耳目矣

○黃可潤【見保甲書卷三】

凶荒有恃

深耕易耨

耕鋤

△凶荒有恃

直隸保定以南正順廣大農民每家所耕中人不過數十畝保定以北如天津河間順天每家所耕中人皆在二三百畝然其收成也反不如數十畝者之有實效𨿽地之肥瘦不同亦以人事不齊之故古人不易之田百畝一易之田二百畝再易之田三百畝二百畝者歲耕其半三百畝者三年一周也蓋不但以土薄气泄慮禾難歲茂亦欲其乘時用糞布種深耕易耨不至有不獲之嘆也余嘗謂文人必有幾部爛熟之書在胸中然後風檐寸晷可以供揮灑農人必有幾畝近井近河近村之地一家精神所貫注用糞用力旱則水澆澇則防泄收則易種空則治地畦添豆菜植花菓𨿽遇凶荒可以有恃此不可不使民知者也

△深耕易耨

直隸自保定以南正順廣大定趙深冀地土皆膏腴而農工亦周到保定以北如順天天津河間地土多瘠硬沿海一帶雜沙磏以太行之气至此盡故也農工亦苟簡余需次保定制府方公爲藩憲謁那制府在官廳偶誡屬員曰古人深耕易耨今天津鹽山慶雲一帶農田甚潦艸入土淺而不深不但不能耐旱漧亦無以盡地力須變這風气方好後余至大城見其地瘠而功惰如公言揆其故地美則有利而勤地薄則無利而惰故一人常耕至一二頃培行掘溝之事闕如又一帶多回民私宰者多不能得牛以耕用驢力微故入土淺而用糞之利無聞焉沙地盡荒棄余召練保裏老告以深耕之法令其持示勸諭俟親行考課民以沙薄地多爲言余曰地力不足當用人力以補之南方土薄者用肥土或糞培之可化爲良因示以近河者取河淤之土近村者取村溝之土近城市者取城濠街巷之土用小車推載不但厚田�並以淸壅塞且教之用石窖貯糞或將近地膏腴者開溝塹將土覆薄地亦長髮時富室多有行者但貧者尙未能余欲以官谷借之令其制小車驢馱盡力於農以收利還官而大災見告倉儲一空餘亦旋去至於私宰之禁嚴行之然鄰邑不能免則亦未能有益也

△耕鋤

古稱上農夫謂糞多力勤糞推其類如燒薙之艸溝巷之泥皆是力勤則耕耘收獲不必言喫緊在於谷旣收之後地未凍之先卽將地犁耕以受雪澤明歲無虫患一也受日曬地熱深透肥美二也土焦蘇新歲得小雨再加耙功便化早禾易活茂三也雪多雨早可及早趕種春麥四也若至新歲解凍後始犁開則諸利皆無而土埂成塊古人謂大塊之間無美苗大雨尙未能化小雨不可下種矣況北地秋間雨澤尙多土潤而禾新拔則犁耕易解凍後雨澤常少小旱則爲石田矣此外惟鋤最要鋤有一徧二徧三徧之分不特去莠而巳其利亦有四也地松受雨露透入一也日曬不焦硬二也土松潤而又有薙艸以蓋之則勾萌畢達三也土膏奮發四也故禾新鋤後未有不秀茂者夫農之事甚多其它難稽惟秋收後不犁耕禾苗生後不加鋤一望卽見先切諭之見則亟呼誡責焉總惟自問無非時之徵以擾之無緩結之訟以累之使得盡力於南畝則鼓舞董勸民未有不盡力於南畝者余在無極大城常於十月間令各鄕長約查未犁耕之地尙有若干畝分出沙地不用耕者若干餘多牛力不足者予召鄕之殷實告以相生相養之義令出牛資兩家借之公養一牛每牛售以二分之息其願收子牛不願息者聽令頭役保之限分三年淸還民多聽從其鄕無富民給以官谷限二年還官不收息𨿽未能周亦小有禆云

○王植【見治原】

地利

△地利

養民政之首務開財之源而節其流其大較也然情形不一當因其地今升平共樂地無遺利斷無未耕之土未開之荒而地不愛寶亦時有之如新會一帶海疆多生沙坦往往數年之內頓增膏腴千萬畝其初生潛伏水底尙未成形人巳見其流渦知有實土名曰水坦又數年露土隨潮隱現名曰沙坦又數年土漸生艸卽曰艸坦日積月厚與岸爭髙大者至數百頃其利無窮故爭承者情僞變幻不可究詰余初至新邑查其爭控之由緣縣屬各圖向有圖總名目專理坦事而日久法敝率以戶首舊名數人爭充凡有承坦者圖總止循例具結實彼此不相關會余諭令每圖總一名止許諳練一人的名承役給戳爲記一有繪圖承坦者照例取圖總確勘並坦鄰甘結然後將所承土名四至出示近坦大鎭久而無爭又分行各捕巡帶同圖總坦鄰等逐一按圖勘查蓋該捕巡所轄分地皆所熟悉而經勘之坦又所巳歷重承者無難辧認非但分勞縣令不致久延也勘復之後卽偶有相爭者余但遣書役一人與兩造同往公丈繪圖僉名核對原承形圖四至告承先後一爲剖斷無不卽結數年中增稅數萬畝竟無爭坦上控之案迨再出山左見二東之地多有山磽而荒田沙而瘠歷以災歉聞者欲因其情形而思爲利導大抵會城以南岱宗所踞崇巖峻嶺與連坡疊嶂相屬而林木稀少無益生計考其所以皆官山也旣栽培無人亦戕伐莫禁無怪其山木濯濯矣余謂宜令附山之民分認地界視其地所宜蓄而廣種之業在巳則盡力經營物有主則莫敢采取倘更援例上請照河工種柳議敍之法或於捐輸例內仿捐放本色之意添入栽種一條使近山之民種樹一株抵銀一錢種成之日報官驗收令所司以時巡�勿使缺失以代樹藝之利不過數歲生息彌廣語云十年之計樹木又云斧斤以時入山林材木不可勝用此因山爲利之一道也又見省會以北武定各屬多沙薄之壤省南蘭郯蒙陰等邑亦間有之蓋周禮所謂一易再易之田也耕種所獲不償所費遂或置爲閒田余往見直隸地方民間沙地有栽柳一法可編柳器不但爲薪又爲種艸一法其一種苜蓿者嫩可采食老可飼馬又一種形如苜蓿牛馬不食者名曰地丁密茂成叢足佐薪朿且其根深入地中枝葉間又能掛土種之數年積土沙上地性可變亦因勢利導之一法也余欲以上陳適奉委賑饑又因河道淤塞堤防攤頹遂請修河以淸歲饑之源而浚墨築沂大工緊煩不敢多瀆矣

○王士俊【見治原】

種植

△種植

雍正二年恭奉上諭凡捨傍田畔以及荒山不可耕種之處度量土宜種植樹木桑柘可以飼蠶棗栗可以佐食桕桐可以資用卽榛楛雜木亦足以供炊爨其令有司督率指畫課令種植仍嚴禁非時之斧斤牛羊之踐踏姦徒之盜竊亦爲民利不小云雍正十一年再奉上諭命栽柳樹以表道路蓋種植之道其利有三知道裏曲折遠近憩陰之下行旅便之一也食器徧給用之不竭二也雨過竛竮風來示雛示徒民气以舒民心以暢鬱鬱蔥蔥太平有象三也豈同河陽滿縣洛陽滿城徒資耳目之玩好哉

○兪森【號存齋浙江錢塘人康熙中官至湖廣布政司參議有荒政叢書】

種樹說

△種樹說

聞之百歲樹徳十歲樹木故安邑千樹棗燕秦千樹栗渭川千畝竹其人皆與千戶侯等今豫州歷經闖賊焚掠人希土曠𨿽蓊翳成林之處不可謂無然極目平原往往而是嘗召土人問之椅桐梓漆無不具也桑柘榛栗無不宜也棗二歲而實五歲而得一石杮五歲而實十歲而得三石楡莢一歲而盈丈柳枝五歲而合圍土壤之沃如此是此地樹木之效尙不須十年也乃熟察四郊家無儲積室鮮完廬豈此邦之民盡屬蚩蚩抑有司無以導之也余嘗謂種樹之效其利有八上之人不肯盡心者其獘有三下之人相視不前者其源有二合謂八利一畝之地樹谷得三石足矣一畝之地而樹木所入不數十石乎其利一歲有水旱菽麥易傷榛杮栗棗不俱殘也年丰販易歲凶療饑其利二貧人無薪至拾馬糞掘艸根種樹則落其實而取其材何憂無樵蘇之具其利三造屋無木土塹覆艸久雨屋頹率多露處種樹則上可建樓居下不同土隅其利四樹少則生無以爲器具死無以爲棺槨種樹則材木不可勝用其利五豫土不堅瀕河善潰若栽柳列樹根枝紏結護堤牢固何處可衝其利六五畝之宅樹之以桑宅不毛者有裏布今汴州四野之桑髙大沃若若比戶皆桑大講蠶務其利七五行之用不克不生今樹木稀少木不克土土性輕揚人物麤猛若樹木繁多則土不飛騰人還秀飭其利八有此八利而上下恬嬉玩曰愒月則三獘不除而二源不擴也何謂三獘在上之人以簿書期會之不遑常恐因所緩而悞所急一也貪婪者每借事而生端謹愼者每安常而襲故二也凡民可與樂成難與慮始未蒙章甫之歌先致麛裘之謗三也至於民間或有廣種之舉工師求大木通國皆無而一家獨有此禍之媒也一也鄰佑盡蓬蒿而果實離離𨿽折柳樊圃亦眾射之的矣二也此所謂二源不擴也此非上之人不顧三獘擴淸二源則利不可得也一里之內種樹者止一家一邑之內種樹者止一里則利少而害多不得不顧慮也若盡一邑而悉種焉則利廣矣盡一郡而悉種焉則利更廣矣合省而悉種焉則其爲利尢廣矣而何慮禍之獨鍾乎合省者一邑之積也夫地道敏樹最易者無如棗杮楡柳柳樹宜於冬月棗杮與楡宜於三月棗捕之實可以備荒楡柳之本可以造屋枝條可以供薪使眾邑之中各有賢令長下一令曰戶無分上下一家種棗三十株杮三十株楡柳各百株能逾格多種及廣栽雜樹者旌之不如令者罰無赦閱三年之後人不告荒十年之後戶皆寧處八利將無不見矢所慮者但申文告而不稽察其獘徒文具而無利濟之實耳爲邑長者下令之後常以時巡行郊野則人人驚動毌敢荒怠矣語曰樹徳莫如滋使數十百年之後諸父老食得飽居得安指此參天蔽日者以告子孫日某樹某樹皆某令君之所視其灌漑者也其徳不旣滋乎故詳具委曲申告諸公知不以余爲迂必爲投袂而起矣

○黃可潤【見保甲書卷三】

種植

種樹法

△種植

余初赴無極任藩憲方公諭曰邑有木刀溝爲槁無泄水要區宜加意料理其處皆平沙風揚則淤法莫如值臥柳一二年茂密卽以擋蔽可漸免沙壅之患余頷之比到任適前任張君維城封十二事付家人來示舊令尹之意中卽有木刀溝自無邑東文村至蔡家莊止每歲春間應督民挑浚以免水潦余因勘視其地居民患供役皆�渠泄水有限風起沙旋淤余意欲督民栽樹慮兩役不並行中止而入夏霖雨諸村皆以水潦告責其面謾巳無及及視其最淺處疏之冒雨力作勞且費而低下巳稍有傷者藩憲之先見與張令之畱心均可嘆服也時余見三四十里皆平沙民生憔悴詢其故雲從前地皆膏腴緣近沙河近來河淺沙遞壓諸村地彌蹙經前官詳豁地糧巳三千餘兩風沙所積伊於胡底余聞之惄然思沙隨風飛揚惟樹可以撓風因勸民種樹民有難色蓋地有原主恐栽樹後或見奪且栽植有利胥役地棍或嚇詐之餘爲立法先定各村界約略量沙積之地多少每家資稍裕者限三十畝中者二十畝下者十畝令其雜植棗楊楡梌諸樹栽行立東西畛以風沙從北故橫截之畛相距一丈行相距五尺諭如有原主欲自栽者一月內按法栽滿否則聽民分種將來成材種樹人自有之物每村給印示爲憑民皆踴躍余就各鄕擇殷實明白者立練長十餘人如法董勸稽查作踐偸竊值秋霖凡壓種者皆生活不獨木刀溝向榮也余具稟藩憲委正定通判張君覆驗且飭上下游一體照辦次年深澤進士王君植過縣晤余曰聞使君種樹有方窮民得利然樹下不宜閒曠有地丁一種宜於沙地秋閒灑子次年卽發髙可四五尺味苦帶剌牲畜所不食作薪甚佳又宿根歲收割春自萌長七年乃衰然葉陳地肥巳可種雜糧矣吾家有不毛地數頃近得此法歲售錢百貫盍行之餘乃購種給諸練長民效之一時種倍貴次年大得利初東鄕一帶荒沙無靑艸今則縟秀彌望見樹不見沙矣余初到無極柴每觔制錢三文比去無極才四年再觔一文而巳蓋土沙而下皆腴地故發生之易如此

△種樹法

種樹自河堤外惟大路村外沙坡三者最宜加意大路蔭行人村外以護民居沙地化無用爲有用三者惟大路爲最難蓋牛羊車馬偸盜不能悉禁然路之寬者總要開溝取溝土築墻墻內栽樹樹栽大者以四尺爲準入士二尺餘出土尺餘小者二尺七八寸入土二尺出土六七寸間二丈爲一窟次年就中補之以舒民力每窟大小四株以不得此卽得彼也土築緊窟下於地四五寸以受水墻髙二尺餘廣三四尺�環抱旣有溝又有墻則車馬不能入出土少則人無所用且難徒手拔也村外亦然惟本有溝壕者不用墻栽宜冬至前後十日爲上春次之沙地惟六七八等月大雨時行將楊柳樗梌等樹二三年新枝砍壓之無不活者總以入土深築土緊爲主莫妙於給栽樹者永爲自有之物將來刋取枝條皆其利則彼便加意培養而成材尢易有沙而雜以磏者苦澀難活然挖去沙磏納以好土亦可永發當今生齒繁而財用愈蹙長民者惟省事使得盡力南畝其次卽疏水泉課農桑就古板不易之法認眞行之庶乎有少補余於無極初行之甚難後各村相仿枯者栽補道路亦然然不如村之茂密以其少利故也大城則各村亦奉行當時惟專意堤柳故道路尙不能有效云

種樹入土須二三尺開掘甚費工夫後得一法其易十倍用鐵簽小者圍一寸長二尺餘大者圍二三寸或帶木柄長三尺餘每簽一孔種木一顆旁用泥漿灌之仍築緊未有不活者蓋生根長芽在近地面一尺內欲其入深者使其本固不搖繁枝宜刪使無泄气上長芽則下長根矣

樹不難於種而難於長成幸而長成難禁偸砍此中須有責成保護之方朱性齋總憲語

○陳宏謀【保甲書卷三】

種雜糧廣樹植狀

△種雜糧廣樹植狀

滇省地方跬步皆山沃壤原少而山確之區不能處處種植卽低下之區亦不能年年種植總因小民狃於積習不知廣積糞土栽植雜糧誠可惜也節奉憲檄通飭各屬勸民廣種雜糧本司亦復再四指明開導以資民食前據羅次縣任令以羅民不曉栽種旱糧任聽地畝拋荒又不識釀糞之法情願自備牛種將百姓所不種之田雇人耕種照工分麥又築茅置棚於郊外圈牛豬以示釀糞之法庶使羅民見而仿效等情本司當以種植積糞事切農功應如所請並通行所屬一體遵照此外如山嶺土坯連艸帶土曬漧火化拌入糞土皆可肥田又如通衢大路傍開小溝添入雜艸樹皮日受牛馬踐踏之水旣便行人尢可積糞其餘山箐嶺窪村傍隙地均可照此行之至於馱載牛馬往來打野之處旁挖小池就近將牛宿糞艸掃入亦可積糞玆據羅次縣知縣張應鈞詳稱羅民從前亦知積糞種地但民性疲懶率多矌棄嗣經前任導以置設欄圈多畜豬羊以便積糞之法百姓習之巳久數年以來所種雜糧俱巳勃然卑職到任仍復率由成規不時勸諭邇來羅邑旱地漸無矌工農人積糞總無遺棄瘦薄地土種無不收頗有成效轉報查核等語是前詳積糞之法頗有成效似應通行各屬督率農民各就土宜廣行積糞以禆種植者也抑本司更有請者滇南承平日久生齒浩繁加以在在廠井一人之耕不足以供數人之食非盡地力之巳竭實由人力之未勤有水之處可以種稻穀無水之處可以種雜糧雜糧之中有春荍冬荍燕麥小麥蠶豆黃豆鼠豆靑稞等物滇民終年所食皆資此物此外尙有堇茶野菜蘿卜蕷薯等物隨處可以種植荒月亦可療饑再滇中本系山區叢岡復箐艸木繁茂柴薪自來充裕乃因竈井需柴廠局需炭且旦而伐幾於舉目童山薪炭漸巳艱貴卽艸根樹皮幾爲民間難得之物矣滇中四望山嶺有不能種植糧食之地斷無不能種植樹木之處且原系崇林密箐今始斬伐殆盡正當復行栽種總由性耽疲玩僅計目前不圖久遠將來日復一日柴薪艱貴窮民之苦又在於玆凡此種植之法均宜與積糞並行不悖近巳節奉敕旨通行然民情難與圖始地方官亦視爲瑣屑若非事其責成設法勸懲仍未必有益伏讀上諭天下親民之官莫如州縣州縣之事莫切於勤察民生而務教養之實政有事則在署辦理無事則巡歷鄕村所至之處詢民疾苦課民農桑宣布教化崇本抑未善良者加以獎勵頑梗者予以威懲遇有爭角細事就地剖斷以省差拘守候之苦如此從容歲月始可收循良之實效不愧爲民之父母大哉王言其訓廸夫州縣者切期望夫州縣者專而所以爲民謀衣食之源者誠無微之不晣也今所議積糞種植實爲滇民切要之務請通行各屬於因公出入之便循行勸課之時就其地土情形勸其開溝積糞遇有閒曠地土卽傳所在居民詢其所以歷來不種植之由考其可以種植之物無水者尋水導流無種者借本代覓有主之地聽其自種無主之地許其認種旣種之後時爲稽查毌使廢棄阻撓偸竊者嚴加究處並責成老農鄕保頭人各於所管村寨日夕勸諭惰棄者量爲懲處勤力者格外獎勵並以所管村寨之種植多寡定老農鄕保頭人之功過年底分別勸懲但不必差役查拿致滋擾累地方官事實冊內歲以爲考務使巳行未效者接續舉行未行者亦復推廣舉行俾四境之土俗物宜時懸官長心目之�司牧之早作夜思不越小民身家之計月計𨿽云不足歲計自巳有餘可以破疲玩之積習卽可以基無窮之樂利矣

○嚴如熤【見保甲書卷三】

三省邊防備覽民食篇

△三省邊防備覽民食篇

益州沃野千里地肥美民殷富三楚三吳流徙之眾麋聚其間川東北邊境土沃不及川西而地廣賦輕開墾易以成業故流徙亦多漢川距吳楚稍遠其地之肥饒較川楚邊境爲勝謀食更易故吳楚之僑居蜀者又復轉徙漢川漢川農民種田糞土之宜全所不知卽水田中灰餅之類從無使用者田多之戶間種巢華一二塊以爲肥田用然亦寥寥水田夏秋兩收秋收稻穀中歲鄕斗常三石【京斗六石】夏收麥澆冬水之麥畝一石二三鬥他無冬水者鄕斗畝六七斗爲常稻收後卽犁而點麥麥收後又犁而栽秋從不見其加糞恃土力之厚耳旱地以麥爲正庒稼麥收後種豆種粟種髙粱糝子上地曰金地銀地歲收麥畝一石二三斗秋收雜糧七八斗興安漢陰亦然漢川民有田地數十畝之家必栽煙艸數畝田則栽姜或藥材數畝煙艸畝摘三四百觔賣靑蚨十千以外姜藥材畝收八九百觔賣靑蚨二三十千以爲納錢糧市鹽布慶弔人情之用煙姜占地𨿽多其地頗加糞次歲收糧必多於民谷無妨也山內溪溝兩岸及淺山低坡盡種苞穀豆間亦種大小二麥山頂老林之旁苞穀豆或不能成熟則種苦蕎燕麥洋芋洋芋花紫葉圓根下生芋根長如綫累累結實數十十數顆色紫如指如拳如小杯味甘而淡山溝地一塊挖芋常十數石興漢平壩民居城市者北人食麫飯南人食米飯鄕民稱米飯曰甜飯曰漧飯日用拌湯麥兒粥小米粥菜豆腐烝饃鍋盔之屬名色種種以麥豆髙粱小米爲之常日兩頓工作三頓漧飯只一頓早晚兩頓則湯粥間加餅饃𨿽有力之家亦然香稻蓋艸黃之屬村中𨿽有不以食也苞穀米作饃作麫作漧飯與稻米同初熟時曰苞谷棒窮民連包煮食或摘子炒食前經略兵至老林軍糈不能接濟常與山民買苞谷二塊軍士摘取然柴火煨熟卽用瘵饑山民言苞穀米耐饑勝於甜飯也洋芋切片曬漧堪以久貯磨粉和苦蕎燕麥均可作餅饃苞谷不可久貯每歲至三四月必發靑久之中空無米背負市鎭價值不足給路費山中多苞谷之家取苞谷煮酒其糟餵豬一戶中餵豬十餘口賣之客販或趕赴市集所得靑蚨以爲山家鹽布慶弔終歲之用豬至市集盈千萬萬船運至襄陽漢口售之亦山中大資易與平壩之煙艸姜黃藥材等同濟日用蓋年歲歉收民有艱食之虞謂之谷荒年歲丰登粟�太賤民間缺於使用謂之錢荒谷荒賴有公私積貯錢荒則賴山原自出之財用所以濟其窮也

○黃可潤【見保甲書卷三】

谷菜同畛

種薯

△谷菜同畛

古人謂谷不熟曰饑菜不熟曰饉菜蔬得天地之沖气而可養民命無極農民種五穀棉花之畦多種菜及豆以附於畦蓋谷與菜共畛不惟不相妨而反相益澆菜則禾根潤鋤菜則谷地松至谷熟而菜可繼發矣然惟畛皆培行使髙一尺餘則根之所入者深小�可耐有溝可瀉水無憂於潦𨿽人工倍費然本茂而實丰一畝可收數畝之利不可不設法鼓舞漸推而廣之者也

△種薯

直隸沙薄之地甚多又四五月不得雨惟臨河及有井者可以澆灌余禾稼多受傷南方番薯一項明代始來自呂宋之文萊國遂名文萊一名地瓜由漳而泉而興化二三十年前福州尙未有今則浙之寧波溫臺皆是蓋人多米貴此宜於沙地而耐旱不用澆灌一畝地可獲千觔食之最厚脾胃故髙山海泊無不種之閩浙貧民以此爲糧之半制府方公撫浙時稔其利乃購種雇覓寧臺能種者二十人來直將番薯分配津屬各州縣生活者甚眾余於任無極時以北地宜番薯狀寄家人曾以薯藤數筐附海艘至天津輔寄任所蓋南方剪藤尺餘用土壓之便生薯餘如南方法結署甚多九月將新發薯藤再剪壓亦結但不久卽寒凍亟收取之仍如南方法藏藤爲苗至次年春皆凍幹不可用矣故寧臺種師教以開窖藏薯然聞壞者尙半彶余憂歸舟次徳州家人上�買番薯甚多而賤問之云四五年前有河南浙江糧�帶來民間買種以爲希物今則充斥矣細叩以藏種之法曰本年冬七月收起於冬至前掘窖如藏菜之式將薯擇其小之不中食者帶藤藏於內口用土壞封固仍用泥塗至次年淸明後將土壞先折二三塊令出气閱數日再折開恐驟見風易壞將薯拉去藤勿用刀割將地耕好掀堷成行將薯斜放埋之接藤處向上土厚三四寸五月便可長新藤五月杪至六月三伏內將新藤取起每條剪數段每段約尺二三寸算有七八葉便可亦先將地耕好培行藤苗斜插出土二三葉以受露此後不過加鋤至九月結薯便可取食矣其初栽之種剪藤後能再發大約七八月間可再剪栽如前法遲至十月可掘取卽以此畱窖爲新年之苗初栽者�二徧剪藤後亦可食碩果矣燕浙相距遠場師或未盡合地宜徳州接界多聘老圃治之可耳

○李拔【四川提爲人乾隆辛未進士官至湖北荊施道有貼淸堂稿東溪居上文集】

種棉說

蠶桑說

△種棉說

天生萬物以爲人用艸花虫殼可爲衣被冰繭火蠶皆可爲絲吉貝婆羅皆可爲布然出產不常組織非易閭�往往難之求其取多用宏價廉工省貴賤咸宜貧富皆便者惟棉花爲最上古未有棉漢後始入中國流傳遂廣世蒙其休天下無不衣棉之人無不宜棉之土八口之家種棉數畦歲獲百觔無憂號寒市肆所鬻每觔不逾百錢得之甚易服之無斁婦子熙熙如登春臺有由然也�中地號炎海天气溫暖土脈疏潤最宜種植而棉花絕少購自江浙價常加倍又其甚者男子惟捕蜃蛤女子不解織紝寸絲尺布皆須外市苟非素封欲不嘆無衣也得乎乾隆己卯予守福寧郡怪而問之或云土地非宜予疑之因於署內隙地試種歲八甚富又調福州屢試有效然後知閩地宜棉而不棉者非地之過也開先無人而種植之道不講也謹爲粗舉其略俾謀生者取焉棉樹挺生葉如蒼耳髙二三尺性喜燥惡濕宜種山坡沙磧間或地平則四面掘小溝以泄雨水水聚則葉𨿽茂不花卽花亦鮮實或搖落無餘每歲春三月取花子入土中數日卽生非其種者鋤而去之每株相離約尺許毌使太密鋤三次長尺許卽開黃花花謝結實如桃又十餘日實開棉出拾而有之自下而上綿綿不絕自五六月至九十月方止有頭花中花尾花之別故蜀中�俗以砍花柴爲農功畢也花旣得用車繳之去其子彈爲棉紡綫織布卽可爲被服夫使農民有佐種植之利而工商無衣貴布之累則未有如廣興木棉之得計者也民之欲自謀生與司牧之欲爲民謀者其尙審而行之

△蠶桑說

聖天子加意農桑每歲必親蠶收入供禦蠶桑之利徧於天下閩中天气和暖理宜蠶桑徒以難於創始大利遂�予蜀人也習蠶利來閩歷守二郡曾於署內試養良絲厚繭俱有成效信乎閩之宜蠶也顧欲養蠶必先樹桑桑之種類不一一名壓桑春初取桑枝大者長二三尺許橫壓土中上掩肥土約厚二寸半月後萌芽漸長三四月後可四五尺次年立春前後翦開移於他處二三年卽成拱葉可飼蠶矣一名子桑乃桑椹所種四月取黑桑椹揉碎用糞灰和土種入地寸許一月發芽三四月可長二尺許再逾年移種四五年始成樹仍結子惟葉稍薄然任砍伐枝可爲薪取葉又甚易養蠶者利之而吳越之間每取壓桑條移接子桑其葉更美一名花桑亦由種子而成其葉與壓桑相似但有花無實與子桑異不可多得湖州所種皆小桑蜀中多大桑此種桑之異法也養蠶之法立春日取蠶種置地上或艸間使受春气隨置溫暖處日以爲常越十餘日自出小蠶如蟻蠕動視其多寡用雞翎掃下每日一次各爲一處以免參差初生盛以筐藉以紙先用柘葉食之如無柘用桑亦可每日餵三次天气晴暖約七日卽當初眠眠則蠶不食漸藏葉下視眠者過半卽暫停無與食伺蠶蛻大半起而後食之初與食不可多多則傷食病死漸長漸多筐不能容移於曲箔蜀中呼爲簟二三日一次攤開令稀掃去蠶糞以利其气蠶性喜溫暖宜向陽潔淨毌使近陰暗及污穢惡臭犯則蠶瘟故蠶婦不近喪門不食蒜韭良有由也初眠後約七日而再眠又七日而三眠停食俱如初眠時三眠蠶長寸許蜀中呼爲大眠謂過此則不復眠也蠶旣三眠食葉有聲如雨投之立盡每日三食夜則燃燈照之蜀中名爲催老蠶則舉家忙也約食二十三四次蠶則老不復食置簇上令作繭漸多不勝摘則多置葉其上而覆以艸如菊梗竹枝之類蠶老者次第而上其前後亦不甚相遠如遇天冷下置火溫之四五日便成黃白二繭各取歸筐中黃者繅爲黃絲白者繅爲白絲繅絲之法大釜沸水入繭一升攪出絲頭置一木長徑釜上立三柱置二小車長五寸徑二寸下鉆竹管各一抽絲頭由竹管出繞小車周匝而後引入大車車制寬尺六寸徑四尺五寸前輊後軒後二柱架車前二小柱作機納絲二竹鉤下分爲二行上大車每運車則機隨車往來疾徐如意每抽繭�盡則蛹出不盡者再攪而抽之有不上頭者名水繭去之破頭者入水旣沈鎭以石毌令再起亂絲每次添繭半斤隹者煮繭三斗可得絲二斤卽宜下架軸作一朿如繩挽其未如髻卽可貿川中每斤價自八九錢至一兩不等惟其時耳川中又有水絲取法與火絲略同惟煮繭取頭後卽下泠水盆中繅之與火�小異色光而細可作綾緞經綫然取之較少故價少貴聞湖州蠶皆火絲每年桑重生復養蠶故有頭蠶二蠶之別此蜀中所無也蜀中墻下樹桑宅內養蠶以爲常業蠶初生每重二錢長大可滿一簟簟長一丈二尺寬五尺編竹爲之�中立四柱柱下有十齒作架盛簟掛上可容五簟養蠶家多者二百簟少者亦十餘簟每簟可得絲一觔若得絲二百觔則小康之家也又蠶初生至成絲時僅四十日獲利最速其糞可飼豕水可肥田柴可炊爨故人皆寶之每蠶熟置酒相賀又擇其繭之佳者爲種出蛾分雌雄配對半日分開承以綿紙令下子滿紙收貯爲來歲計其出蛾遺繭可制綿綢並無棄物婦工女紅以助男耕心無外用風俗可淳豈不休哉吾憫閩民之昧厚利窮生計而莫爲之所也作是說以導之

○王沛恂【字汝如號書�山東諸城人官至兵部主事有匡山集】

紀山蠶

△紀山蠶

吾鄕山中多不落樹以其葉經霜雪不墮落得名一名槲葉大如掌其長而尖者名柞總而名之日不落皆山桑類山蠶之所食也蠶作繭視家繭較大禹貢萊夷作牧厥筐檿彩顏師古注檿山桑也作牧言可畜牧以爲生也蘇氏曰惟�萊有此絲以爲繒堅韌異常𨿽朴質無文然穿著多歷歲時故南北人通服之人食其力昌爲業勤苦殆有倍於力田者初春買蛾下子出蠶蠶形如蟻采柞枝之嫩葉初放不及麥大者置蠶其上捆枝成把植淺水中不溢不涸方不爲蠶患看守不問昏曉謂之養蛾保護如法蠶長指許納筐筥中肩負上山計樹置蠶場大者安放三四十千次則二十餘千或十餘千不等狐貍狼鼠鶯鴟鳥雀蛙蟆虫蟻無巨細皆嗜蠶防禦疏則飽無厭之腹以故畫則持竿張网夜則執火鳴金號呼喊叫之聲殷殷盈山谷極其力以與異類爭如此者兩閱月鳥獸昆虫之所餘者十才四五顧又有人力不得而爭者旱則蠶枯澇則蠶濡𨿽經歲勤動而妻啼兒號不免矣嘻四民莫苦於農而蠶夫則又加甚記之以志感焉

○吳榮光【號荷屋廣東南海人嘉慶己未進士官至福建布政使有吾學編】

勸種橡養蠶示

△勸種橡養蠶示

照得本司蒞任以來訪察黔省地固瘠薄民多拮據推原其故由於素不講求養生之道則地利不能盡收而民情又耽安逸無怪平日給不暇者多矣查遵義府屬自乾隆年間前守陳公來郡知有橡樹卽靑棡樹可以飼蠶有蠶卽可取絲有絲卽可織綢隨覓橡樹教民樹藝並教以養蠶取絲之法故至今日遵義蠶綢盛行於世利甚溥也他處間有種植靑棡樹惟取以燒炭並不養蠶且樹亦無多若將不宜五穀之山地一律種橡養蠶則民間男婦皆有恆業其中獲利不獨遵義一府矣查種�之法其樹有二一名�棡葉薄一名槲�葉厚其子俱房生實如小�植法於秋末冬初收子不令近火冬月將子窖於土內常澆水滋潤逢春發芽無論地之肥瘠均可種植三年卽可養蠶春季葉經蠶食次年仍養春蠶或養秋蠶亦可須隔一季四五年後可伐其本新芽叢發又可養蠶其春秋二季養蠶及取絲之法各有不同一得其法殊不爲難端在地方官首爲之勸諭也此時種樹飼蠶大率皆知更非從前陳守之創始者可比惟收買橡子必須價本如令民間自備資斧遠處收覓亦勢有所難玆本司籌辦經費委員前赴遵義定番一帶采買橡子收貯在省各府廳州縣酌量多寡赴省領回散之民間勸諭居民無論山頭地角廣爲種植二三年後卽可成樹侯至可以養蠶之日由地方官查明申報仍由省收買蠶繭散之民間令其蓄養於樹凡收買橡子蠶繭無須民間資本不過自食其力而巳至種橡靑蠶之注現在刋刻條款先發各府廳州縣隨同橡子分給居民及將來散給蠶繭均交各學教官率同鄕約地保分散絲毫不經胥吏之手以期實惠及民至成繭之日務宜繰絲售賣蓋售絲之利倍於售繭也爲此諭仰闔省軍民人等知悉爾等於耕作之外更宜盡力蠶絲俟橡子及條欵發到該管衙門卽向教官及鄕地處請領如法照辦凡書役人等不許經手以副本司籌裕民食之至意所有養蠶事宜五條閒後

一春季養蠶之法於來年小陽月旬後揀其繭之重實有蛹者以篾簍盛之迨次年立春後紙糊密室將繭簍置於中央以比大火微烘晝夜無閒漸略增火至春分前後覺蛹稍動用綫穿繭成串撘於四圍竿上仍以火烘量其地之寒燠寒則微火緩爲出蛾燠則甚火急爲出蛾隨拾入筐雌雄配合眉麤者雄眉細者雌次日摘取雄蛾另貯數日自僵止提雌蛾微以手捏去溺否則不卵置筐中微火暖之始能生子在筐猶不斷火或借陽光旬餘蠶出大如鍼以靑棡嫩葉置筐內外其蠶自上枝葉卽將枝上蠶置樹上先食嫩葉五六日初眠不食葉二三日脫出黑殼色分靑黃又五六日二眠繼三眠四眠後食葉旬日噤口退膘吐絲成繭閱三日漿固連葉摘下主葉繅絲如不卽抽絲越十餘日遂變蛹出蛾不堪抽絲如畱備抽絲以火燻之卽不成蛹每遇蠶眠時不可翦移俟起眠後葉盡用銀翦連枝翦移他樹蠶一入山須人看禦禽鳥其蠶筐以黃荊嫩條爲之用蓋其餘竹木所爲則不能粘子次年定須新制

一秋季養蠶之法於端午節前收入春繭時將繭穿串晾於竿上不使罨壞旬餘成蛹出蛾拾入蔑簍雌雄配對次日午後只將母蛾去溺以四寸長綫兩頭各系一蛾搭於靑棡樹上葉盡翦易秋蠶宜少撒樹巓由嫩食老秋天林中多油蚱蜢宜夜間伺聲以捕

一取絲之法以大鍋盛涼水每次二三千繭煮半時翻轉又煮三四刻再翻侯繭成軟用荍艸灰所淋之汁量繭多寡酌傾入鍋再煮一二刻視其生熟如不熟再加灰汁略煮以短小竹棍濾其浮絲成綹分作數提仍存鍋內不可斷火若絲不順稍加以火水熱則絲易抽絲之麤細視提絲縷之多寡由絲籠上車旁以大車桄之取剩餘殼名曰湯繭及破口繭不堪取絲者另作紡綫墜絲水中所抽名曰水絲織綿軟再合成綫織爲合綫爲合綫綢尢爲培實所提浮絲亦可洗淨作絮

一繭質輕薄不堪繅絲者名血繭曁出蛾之殼並湯繭均用豬油少許和水浸濕蒸透以水洗淨晾漧扯絲織綢彷佛新繁所產故名繁繭又法以荍灰水煮後罨軟套如拳扯絲墜綫織爲毛綢其需用器具如抽家絲法

一牧種橡子之法凡靑棡槲櫟二樹至九月間子熟自落檢收時必須挖窖深埋毌使見風日若散置房屋則閱日生虫盡成空殼入土不生其種植之法與種山糧異遵義等處俱用大鐵鍬長二尺許於瘦土中用椎擊入土三四寸少著糞土隨置橡子一二顆以土蓋之春卽發生其工甚省而易成

○楊名揚【號崈峯雲南雲龍州人嘉慶戊辰舉人官至陜西巡撫】

蠶桑簡編

△蠶桑簡編

養生之計衣食爲先勸課之方農桑並重漢南俗勤耕耨山頭地角皆種雜糧亦旣不畱曠土矣惟務稼穡者多而務蠶桑者少境內原出縑綢養蠶織紡之法固不待教而知之也祇以樹桑不多因而飼蠶有限每桑一株約采葉三四十觔有桑五株可靑一觔絲之蠶每地一畝種桑四五十株收絲八九觔值銀十餘兩若種麥谷卽收二石丰年不過值銀一兩有餘且樹谷必需終歲勤勞猶有催科之擾樹桑祗用三農余隙兼無賦稅之繁功孰難而孰易利孰多而孰寡必有能辧之者則欲養蠶盍先樹桑莫謂無地可植路旁堤畔盡是良疇莫謂士性不宜低隰髙原豈無佳蔭更莫謂不習養蠶種桑何益試思織女豈盡天生蠶經原可共讀世無不能耕之匹夫安有不能織之匹婦特患未知其利而不爲耳武侯居西蜀有桑八百樹卽謂子孫可小康張詠治崇陽拔茶而種桑遂使百姓皆富足誠慮他日無衣何以卒歲祗有及時栽樹乃免號寒惟是小民可與樂成難於謀始要在賢有司乘時因地而利導之也邑如栽桑十萬株每年卽出絲二萬觔十年樹木獲利其可勝計哉不但巳也郭子章謂不績則逸逸則淫淫則男子爲其所蠹蝕而風俗日以頹壞皆蠶教之不興使然然則蠶教且有系於人心矣余重守漢川亟與諸同好講求斯事於漢臺之麓種桑百株迄今三年無一不活種椹一畝巳長八九尺可見桑本易生之物合郡巳種四十餘萬株足徵人亦樂從然而官令所不到遂不自爲之謀固由不盡知其利抑由不盡知其力也健庵葉中丞輯雙峯楊氏豳風廣義訂桑蠶須知一冊本極詳明而山農猶以文繁難於卒讀義深不能悉解因節取而淺說之兼參以蘭坡周明府蠶桑寶要摘爲簡編期於家諭戶曉以廣其傳而溥其利云爾

栽桑法

種樹法

養蠶法

養野蠶法

紡野繭法

栽桑法

一辧桑種桑本箕星之精種類不一椹少葉圓大而丰厚者皆魯桑之類宜飼初生之蠶椹多葉小邊有鋸齒者皆荊桑之類宜飼三眠以後之蠶以魯桑條接荊桑身盛茂亦久遠

一種桑子夏初椹熟揀肥大者淘淨陰漧臨種時用柴灰拌勻放一宿然後種之芒種前後爲上時夏至後爲下時二三月亦可種掘地一攺打土極細澆以糞水摟起寸許切不可深深則不出將種布上澆以淸水長四五尺卽可移栽又冬月苗長尺許再上熟糞加艸於上縱火燒去其梢次日以水沃之仍蓋以艸至春發出只畱旺者一枝來年移栽又松松打一稻艸繩以熟椹橫抹一過令椹在繩縫中掘熟地以埋之深不過寸許苗長移栽此法較爲省便

一種桑樹掘坑尺許用糞和泥栽下塡土緊築移樹勿傷小根栽時須記原向分行要寬不可正對春分前後栽之易活九月至二月半亦可栽空處宜種菉豆黑豆等物不宜種麥谷

一盤桑條九十月揀連枝好柔條盤作圓圈掘坑一二尺和以糞土緊緊埋築少露梢尖冬蓋腐艸春月摟去正二月亦可盤

一壓桑條近土柔條掘坑攀倒沈土築實條上枝梢扶出土面次年稍長二三尺春分時將老條逐節剪斷將發出新條剪去上梢連根畱二尺栽之

一接桑樹種過三年必須接換葉乃厚大春分前後擇向陽好條大如筋長一尺者削如馬耳於本樹離地二三尺處將桑皮帶斜割開如人字樣刀口約寸半長將馬耳朝外插入以桑皮纏定糞土包縛令勿泄气淸明後卽活次年將本樹上截鋸去便成大樹陜西宜小滿後椹熟時接之五六七月亦可又不拘樹身大小將頂上鋸截成盤用刀削平劈爲兩半將接頭削如鴉嘴長短須量劈縫插入務要兩皮相著包如前法

一修桑樹長至六七尺臘正月間砍去中心之枝余幹便向外長如大傘之狀枝不繁而葉自大飼蠶時枝葉全剪下須畱一二尺不剪

一培桑土艸長卽鋤土幹便灌二八月及冬月要上肥壅豬羊牛馬之糞皆可人糞尢宜棉子油渣豆餅之類性暖更肥須窩熟用

一治桑虫見有蛀穴桐油抹之卽死深入者用鐵絲插入殺之

一堰堤及大路兩旁俱系官地挨誰家田地卽責令栽桑得利卽歸地主凡屬官荒閒地有願栽者給發執照準其永遠食利

一典當田地注明有桑幾株如系當戶新種取贖之日照株大小補給樹價使沾余利庶無曠土

種樹法

靑棡樹類亦同橡木有三種細皮椽結繭絲多粗皮橡結繭絲少木橡葉尖不可飼小蠶九月橡子熟掘坑深三四寸每坑種一子拌糞土築平來年二三月卽生或挖一窖將子貯於筐內放在窖中以板蓋上來春生芽二三寸淸明前後栽之三年後卽可飼蠶橡子易生虫須速種槲樹有二種一叢生而小卽朴■﹝木敕﹞也一髙大似櫟俗名大葉櫟實似橡子可食栽如上法此說采於寧羗廷俊趙刺史靑棡橡槲等樹山中處處有之人多不知取以養蠶康熙年間山東劉公棨來牧寧羗始教以繰織之法至今利賴稱爲劉公繭因民之所利而利之亦在爲民父母者隨處畱心耳

養蠶法

一總說蠶本天駟之精黃帝元妃西陵氏始蠶卵生爲蟻蟻脫爲■﹝虫少﹞【音苗】■﹝虫少﹞脫爲蠶蠶脫爲蛹【音勇】蛹脫爲蛾蛾繭復卵蠶紙爲連皮爲蛻屎爲沙蓐曰沙燠臥曰眠脫殼曰起南蠶多四眠北蠶多三眠總之一七而變四變而老七變而死蓋气化神物蠶室髙潔處供奉先蠶神位下蟻日用牲醴祭之

一摘要量葉下蟻蟻一錢至老約食葉一百六十觔可布滿一箔什物量蠶預備頓數多速老頓數少遲老愼勿貪睡要緊尢在三眠後七日若二十五日而老一箔可得絲二十五兩二十八日而老得絲二十兩月餘而老只得絲十餘兩蠶有十體寒【在�宜寒】熱【下蟻宜熱】饑【眠後宜饑】飽【向食宜飽】稀【布之宜稀】密【下子宜密】眠【蠶小眠時宜暗宜暖】起【蠶大起時宜明宜涼】緊【臨眠上蔟宜緊飼】慢【方起宜慢飼】

一收蠶食夏間未經摘過並秋深未黃桑葉采來曝漧臘八日各磨成麫又將菉豆浸半日白米淘極淨曬漧收貯俟三眠後用之【每箔約用豆米各半升】

一收斑糠淸明日將米糠煨焦存性自初出至三眠除沙燠一番要糝一層於筐內每眠起一番濃糝一層於蠶身最能收潮

一收簇料冬間將稻穀艸截去頭尾朿成一把上簇時用力一擰兩頭撒開接連直豎箔上【老蠶一觔約用五十把】地膚子更妙【一名子頭子】

一收蓐艸蠶初生鋪柔艸筐底上加綿紙紙上置蠶取其溫軟

一收火料蠶火料也宜用火養之但畏煙燻冬月多收牛糞曬漧蠶生時用以燃火暖而宜蠶

一置擡鑪如火盆架兩旁有柄蠶忌煙燻戶外將柴燒過煙盡以便擡入

一織蠶箔取細葦用麻繩密編寬五尺長一丈分擡去蓐時易於舒捲每蟻一錢需用一箔

一造蠶架用粗木二根作柱細木十根作長關再以粗木一根做一柱用短關十根長關中間及短關頭上做雌雄�鉤連於鉤連處鑑孔用竹釘削之擺立如三角兼能活相之七尺寬不拘每一關相去七寸用以架筐

一編葉筐用竹或柳條編如大斗而髙以盛細葉蠶大葉多�須加大

一編葉篩用竹編徑五六寸孔如胡椒大以飼小蠶如黃豆大以飼大蠶

一編蠶篩用竹編卽米篩裏面糊竹紙以貯小蠶便於括沙

一編蠶盤以竹綿或用木框寬五尺長七尺兩頭各二柄邊髙二三寸以疏簞爲底擡蠶便用

一制蠶匙以竹片或桑木削爲方杴樣大小各數張用以分蟻

一編蠶网以細麻綫纏竹杖上編如鶉网形孔如雞子大長五尺闊三尺五寸每箔當用三扇以熟漆漆過或以豬血和石灰塗之如制漁网法三眠後揀蠶除沙以二网輪流擡換先將网監於蠶上以葉撒之蠶聞葉香穿网而上連蠶擡起掃除沙燠輕輕放下不可移動沙厚復擡如前省功且不復蠶

一設蠶室要間架寬廠兩頭各置大照窗三眠後可通風涼窗中間糊卷紙一大方以便起閉外掛艸薦室內隨制火倉蠶生前七日徐徐以牛糞煨火合閉門窗不令暖气出外蠶生前一日稍開門令煙出盡隨卽閉之墻壁須幹透掃淨塵埃塞絕鼠穴須畱貓洞

一避忌濕葉【遇陰雨必晾榦】霧葉【遇天霧須擦淨】榦葉黃沙葉气水葉【積久發熱卽生气水須用新鮮】香气臭气不潔淨人燈油气酒醋气蔥�韮蒜阿魏硫磺等臭

一擇種開簇時摘出近上堅實好繭雌雄兼收【雄緊細尖小雌圓漫厚大】單擺於淨箔上七日而蛾生若有拳翅禿眉焦腳售翅焦尾燻黃赤肚黑身黑頭並先一日出未後生者揀出不用將完全肥好者雌雄相配自辰至戌揀去雄蛾將雌蛾稀布連上用盤覆之生足再令覆養三五日每日所出之蛾下子記號連上不可將數日蛾子混在一處致眠起不齊連背要相靠夏秋掛涼處冬收無煙房內

一沿種初生十八日後淸晨汲井水浸去連上便溺臘月八日或十二蠶生日依法浴畢用長竿掛院中一晝夜以受日精月華之气立春日用新義將連豎立其中每十日午時展開一次淸明用韮葉柳葉桃花萊花揉井水內浸浴晾漧移掛溫室

一下蟻各省節气不同只看桑葉如茶匙大卽是蠶生之候以二連相合包綿二四寸置暖坑上再用淨綿衣被覆之不可寒冷亦不可太熱日夜翻轉十數次開包忌風或將綿包懷在身上夜放身旁三四日變灰白色次日必出先暖蠶室令極熟蟻出鋪連暖坑出齊稱記分兩【共稱得幾兩除連便知蟻數】先將蓐艸鋪筐底再鋪綿紙一層切葉如絲篩於紙上以連覆葉上聞香自下【用來年枯桑葉揉未亦可】有不下翻過自下再不下是病蟻取去勿用

一劈蟻蠶旣下連三朝出齊【初出不飼無妨】篩葉蟻上【要薄而勻】第一日飼一頓第二日飼二頓【葉微加厚】第三日飼三頓【沙厚速除】己午時另鋪一箔先將細葉篩於蟻上待蟻上葉用匙薄帶沙燠輕輕挑起分布箔上

一頭眠分箔後可漸加葉第四王日飼五六頓第六日將眠之時飼之宜薄宜頻一日夜可添至七八頓漸變黃色隨色加減第七日皆變黃色結嘴不實是爲頭眠第八日脫殼盡起將斑糠糝一層於上

一二眠頭眠起齊薄飼一頓一日夜飼四頓第九日擡蠶分箔【另鋪二箔分如象棋大】第十一二日每日夜飼五六頓十三日分箔【可布三箔如錢大】飼十二頓第十四日復將眠【宜極暖】�變黃色擡如上法【可布六箔】眠一日夜十五日復脫殼盡起是爲二眠

一三眠二眠起齊一日夜薄飼四頓第十六日架葉飼五六頓第十七八日每日夜飼七八頓此時宜分擡【可布八箔】第十九二十日每日夜飼六七頓第二十一日復將眠【宜微暖】候變黃色急須擡過【可布十二箔】細葉頻飼盡眠住食眠一日夜第二十二日復脫殼盡起是爲三眠

一眠後三眠起齊一日夜再飼切葉三頓以後不用切葉【連嫩枝飼】二十三日一日夜飼七八頓辰巳時取臘收菉豆用溫水浸生芽曬漧磨麫每箔半升拌細葉攤筐內將网覆蠶上布葉於上俟蠶上綢食盡緮布純葉一層至第四頓復如上法拌白米麫半升又飼一頓此時方擡网【可布二十五箔】此時方去蓐艸至第五六七八頓皆純葉至二十四日辰巳時復如上法拌臘制桑葉麫頓【如葉缺間四五頓無妨】食盡又用新水噴葉令微濕再飼一頓擡网【可布三十箔】自三眠後一日一擡此後不論頓數須要急飼可全開窗【暴寒又宜關閉】雷鳴護以脫紙圍以水盆至身肥嘴小絲喉漸亮老之時也飼之宜薄且頻【宜溫暖】不過二三日便上簇

一上簇蠶至通身透明不食遊走是欲作繭急宜上簇【宜極暖】必須一二時內上完方妙先將稻艸擰開豎於箔上勻撒艸內兩晝夜則繭成矣

一摘繭上簇三晝夜蠶皆化蛹六七日方可摘繭長而塋白者絲細大而晦色者絲組各放一器攤於涼箔厚二三寸遲至七日後則蛾生

一蒸繭扯去蒙茸用蒸籠二扇鋪繭籠內厚四指至气透出取去攤於涼箔一日須蒸盡不然蛾出

一繰絲用小鍋徑尺餘作風竈使煙遠出鍋髙與繰絲人坐而心齊左安大盆一口較鍋髙二三寸盆上橫安絲車一个靠鍋邊又立插一木棍名絲老翁以掛絲頭盆右邊安置絲軖【音匡】離盆三四寸用一人提絲頭燒水至大熟將繭子一大把投入鍋內用筋輕輕挑撥令繭滚轉又亂攪數次挑起絲頭以手撚住提掇數次淸絲巳出將粗頭摘斷用漏瓢撈繭送入盆內將淸絲掛在老翁上約十數根總爲一處穿過絲車下竹筒中扯起�前面搭過輥軸從軸下面掏來於輥軸上拴一回再掏繳一回須令活動將絲掛在搖絲竿銅鉤中又將絲頭拴在絲軖平桄上攪動軖輪絲車隨之輥轉搖絲竿自然擺動其絲勻勻�在軖上一手攪軖一手添續絲頭其快如風軖轉絲上時時下繭提頭繼續不絕一軖上絲約有四五兩便可卸下晾漧擰成把子繭多者作雙頭繰之更好將軖桄造長一尺四五寸搖絲等上並錠二銅鉤相去三寸餘絲車亦造二輥軸相去三寸餘並上兩條頭繰如上法功必倍之

養野蠶法

野蠶生於靑棡樹上橡槲等葉皆食之立春日攤繭筐中閉門窗勿令通風燒柴火令室常暖至春分前五日共四旬晝夜不可閒斷天寒加火天暖減火四十日則蛾出辰巳時令雌雄相配申時摘去雄蛾編有蓋大筐【徑三尺深一尺】將雌蛾百餘放筐內以蓋合定令其下子三五日後去蛾懸筐於無煙涼房待陽坡靑棡等樹葉長寸許燒室令暖懸筐室中五六日蠶生辰巳時揀寬平處將筐安置水渠中【筐底支以石】插葉梢於筐之周圍【取其不幹】蠶聞葉气出筐上葉末出者取回仍懸暖室次日又出仍如上法常換新葉勿令蠶饑搭一艸庵彈弓鳥鎗日夜防守飛鳥蝙蝠各物傷害待陰坡葉生方可轉移樹上使自食葉將蠶帶梢放提籃內提至山中有�樹下將蠶連梢放於樹上食葉將盡用利剪連枝剪下放於籃中稄置有葉樹上此蠶亦三眠三起眠時不可移動能耐風寒但怕久雨夏至後結繭樹上摘來攤於涼箔數日蛾生寅卯時令雌雄相配午後摘去雄蛾以綫縛雌蛾一腿拴於樹上次日下子伏后玉日其蠶自出看守轉移如上法白露後結繭收貯次年立春日養如前法此繭不能繰絲須於蛾出後制而紡之

紡野繭法

用木炭灰以滚水潑之淋得極釅將繭子盛於篩內重一觔許將灰水入鍋內燒滚勻潑繭上數過將繭篩置鍋上淋灰水入鍋中再取潑數次手試扯之以絲開爲度及置篩鍋內蒸少許取出套於筯上一筋可套十數个浸於水盆揉洗十餘次去灰水之气於繭外橫扯起絲頭腳踏紡車上紡之層扯紡勿亂色道其法將葦筒貫於鐵錠上以綫纏於倚上旣成■﹝糹祟﹞【音歲捲絲也】取下俟紡數十■﹝糹祟﹞貫於經板之上往來牽引經之成縷收於紖【音孕】牀之上撒放二丈餘中架一梁如四丈長架二梁將經縷勻擺梁上手執縷刷【�布器也形如鍋刷】蘸稀糨水或繻米汁刷之令勻務要經縷條條疏通或日曬或風吹將幹要縷過一徧庶無糊綹不至粘連後用油水相合【芝麻油最好菜油次之每水一斤用油四兩】攪打百餘次使油水混合用縷刷輕輕蘸而刷於經上使光滑易織待幹捲於機上平機髙機油機俱可織又有糨綫一法將紡成■﹝糹祟﹞用拐子拐成把重四五兩卸下用糯米熬汁麫糨亦可將綫揉糨令勻掛在椽上再用石杵子掛在綫把一頭扭去汁滓令絲幹散爲度再上絡車纏在籰【音約綹絲具】子上經同上經油法

●牧令書卷十一賦役

安肅徐棟致初輯

上有以養民民卽有以養上賦役是也賦役不均民無鳩矣奚以養

陸世儀

梁鳳翔

朱澤墵

袁一相

趙申喬

趙廷臣

犀照水

王士俊

佟彭年

蔣國柱

袁一相

趙申喬

陳宏謀

汪琬

黃可潤

袁守定

王植

汪輝祖

葉世倬

王鳳生

胡衍虞

王植

陳宏謀

徐文弼

何士祁

袁守定

王鳳生

張傑

○陸世儀【見保甲書卷三】

論田賦

論淸丈田畝

論魚鱗圖冊

△論田賦

凡戶口丁田冊籍最爲難定非縣官坐於堂上耆正吏胥奔走於堂下便可支吾辦事也必須簡求一縣人才縣官親臨講究旣得其道則受之以法俾之逐鄕逐裏一一踏勘報明無分毫滲漏方爲得法此作邑致治之根本根本一立以行政教以比追胥以詰訟獄以簡師徒萬事皆原於此治邑者不可不知予於治鄕三約中頗詳其法

凡戶口丁田冊在州縣斷不可不詳而在朝廷則但當職要每見十年大造費民間無限金錢不過置之髙閣終未必得實數則何如令州縣竟具總數達部之爲得哉但府與司不可不存副本恐有散亡遺失之患耳

凡州縣錢糧有多年未完者有巳完挪借不明者有未解者有巳解而多年未獲批回者蓋因頭緒甚多文卷浩繁官司不及致詳吏胥因而作獘剛峯設格眼冊凡一應錢糧俱照年分逐年開列某項巳解某項未解某項領否批回其存畱給放等項亦俱細細開列凡遇撫按巡歷不必造冊卽將此冊送比比後印官仍自親收遇升遷事故卽申撫院交代明白方許離任如此可杜官吏侵漁之獘

錢糧外有均徭一事錢糧正供有額獨均徭官自爲政時時增益吏胥上下其手小民不知無從控訴剛峯設均徭法凡一縣中科其田地人丁及一歲雜費之數約爲通法定制每畝出均徭銀若干不增不減其一縣費用聽縣官於均徭銀中自爲伸縮斷不許於均徭溢額使吏胥不得上下其手誠至妙之法也

△論淸丈田畝

淸丈田畝爲地方美事然往往反爲大害不特無法卽有法矣而奉行猶有四難一則縣官無才一則吏胥作獘一則豪彊橫肆一則小民姦欺人人可以上下其手爲人上者𨿽極精明安能分身徧察所以自古迄今一聞淸丈則小民畏如兵火誠難之也然其要只在縣官得人晦庵行之於漳泉剛峯行之於興國未聞其擾民也而安石一爲方田則天下皆震動奉行不得其人也又豈惟安石方田卽瓊山丈量一事是時剛峯退休在瓊事事與地方官斟酌而行事事皆剛峯爲條例而上司催督無法裏胥人人作獘民怨特甚況其它乎甚矣丈量之害之難居官者不可不知也

丈田橫斜伸縮之間最多獘海剛峯令民以灰畫地而數其眼方六尺爲一眼一眼爲一步二十四步爲一分二百四十步爲一畝謂之癡算使人人皆曉是亦妙法然不如用棕网爲尢妙棕网者以棕繩結网每六尺爲一眼遇地之尖斜畸零難算處則以此鋪之更捷於用灰蓋灰算便於民棕网便於官二法俱不可不知淸丈田畝莫如行方山方田卽張子厚經界法安石知其麤而不知其精知其略其不知其詳無怪乎紛紛擾民也苟得其法則縣官不必履畝而勘而吏民自不能欺吏民卽欲朋比爲姦而其勢自不能混其法每千步爲大方方立大標竿百步爲小方方立小標竿大標竿以石爲之如今之華表小標竿以木爲之如今之旗竿下立兩石足夾而立之大標竿常立而不僕小標竿或立或僕皆不妨以下有石足可驗也立之之法先須正南北以鍼盤準之如立一標竿於南則自此以至極北地方皆依鍼路豎立直如引繩不許一毫參差有參差則罪其司吏東西亦如之如遇山險及江河水道不可立標竿者則竟不必立蓋此處𨿽不立而有左右前後之標竿可以相準故不立亦無礙張子厚所謂經界則不避山河之險也標竿旣立則標竿四至之中其田地自有定數如大標竿之中千步爲一方在今法當田四十一頃六十六畝一百六十步在古法當田萬畝小標竿之中百步爲一方在今法當田四十一畝一十六步在古法當田百畝不用量算巳有定額其間使有山林川澤不毛磽確凹凸不平之處則令本方業戶裏老自行公同量算畫爲方帳更不許出一方之外每小方爲一小圖大方爲一大圖圖各以名號列之一縣一郡又爲一總圖自此以至天下皆可攢集湊泊總爲一大圖不惟田畝里數可以無差而地形之方圖曲直亦可分毫不爽此古今以來至妙之法也如吏胥作獘乃從來之病獨此法不畏吏胥蓋吏胥之所以作獘者以打量田地時田各有業主主有貧有富有彊有弱吏胥俱有利害存焉故𨿽以嚴刑禁之而不能必其無獘今則吏胥惟令豎立標竿標竿無分爾我民無所用其賄吏胥何所行其獘又打量之後吏胥有獘官府覆勘無從指實必更用打量其法繁雜又欺官府多不知算法故敢於作獘今則官府覆勘不勘田數止勘標竿之準與不準一望了然凡有目者皆能辧至如每方中田畝細數則不用吏胥打量卽於本方之中擇年老公正者爲方長而令各田業戶自請善量算者各算本田步口各書四至如魚鱗冊法畫圖貼戶攢出步畝總數獻於官府其有不合或相欺隱者官府爲直之蓋量田不用吏胥則吏胥無所用其姦各任業主則業主各有四至不肯受其欺蔽其有通同作獘者官府不難覆勘此法最簡最明卽中才之縣官不難從事而古今以來從未有知此法者無怪乎一聞丈量則舉天下皆爲驚擾也

凡治郊野須先分鄕爲幾都都爲幾圖圖又分爲幾號或幾圩每都立大石碑一个上書幾都面刻本都四至地形河道背刻本都田畝細數每圖立小石碑背面鐫刻都圖每圩每號亦如之使經界號段較如列眉暴官污吏自不能作獘

△論魚鱗圖冊

舊制定賦役有二冊一曰黃冊以人戶爲母以田爲子凡定徭役徵賦稅則用之一曰魚鱗圖冊以田爲母以人戶爲子凡分號數稽四至則用之向來通行無獘而法久玩生獘且百出若欲釐整法宜從簡莫若廢黃冊專用魚鱗圖冊凡賦稅徭役一以魚鱗冊爲主卽所謂坐圖還糧也其說用黃冊有六不便用魚鱗冊有六便何爲六不便凡州縣田爲都爲圖共若干畝俱有定額科則俱有定數主者一覽而知自用黃冊卽有推收田旣混淆數難稽查啟姦人飛灑之獘一也有推收卽有簿書紙筆之費書寫計算之勞糜朝廷之工食役長吏之心目二也荒區熟區本言坐落自推收一亂荒熟混淆豪彊者得輕糧貧弱者累重稅偶遇水旱蠲減盡歸彊有力者貧弱毫無沾惠三也開河築圩有或得利或不得利皆當以坐區爲準若依賦役冊則彼此雜亂隔區利病終不關心四也明初立裏以一百一十戶爲裏皆取居之相近如今十家牌法里長催辦不出里巷今推收任意里長終日奔走亦不暇及又僉點徭役十年一次旣點之後人戶消長不齊產去役存被累無限五也所收之田旣非同區人戶多不識面遇有水旱逃亡則排年累賠動至傾覆六也若專用魚鱗冊則田一歸坐落頃畝科則向成定額不可增減或加減錢糧或比較賦稅一覽易曉姦胥不得上下其手便一去推收之繁省無限紙筆之費計算之苦吏得休息長民者亦多暇便二荒熟區不混水旱蠲減易於分派便三開河築圩悉聽本都耆正以本地方之人爲本地方之事事半功倍其有利病關一邑者則通計公費民助役而官任之不偏累塘長便四惟僉點徭役戶頭分散則貧富難稽徵收賦稅大戶田多則零星不便然用此法則可以化有役爲無役何者今所謂役大則南北二運小則糧塘裏老而巳南北二運可以官收官解也十排年則可以不用而專用耆正凡爲耆正者必愼擇其人不特丁產優厚必其人公平正直爲一鄕之所信服者量免其稅糧優其禮貌凡一鄕之事皆以責之一應徵收稅糧開浚河道皆耆正董其事而縣官視其成仍辧其可否而爲之賞罰或終身在之或三年一易惟一鄕之役則南北運與十排年皆可不用也何必僉點且一區稅糧卽本邑耆正收納若田主窵遠卽於佃戶處收取給票與田主算明有何辦納不便便五其若逃亡累賠則由排年不識甲下所管之田所管之人也今旣任耆正則田坐本區其主之姦頑良善與田之肥瘠荒熟皆先知之可預爲計不至束手代賠便六有此六便而人不之行未知其利故也昔元末靖江朱本思嘗悉其利著論名宵練匣閩中諸郡曾仿行之法甚稱便嘉靖中海忠介公亦欲以此法行於吾吳去任不果則知此法先賢固有行之者矣爲民牧者不可不知也

○梁鳳翔【見孝感縣誌履貫未詳】

塊冊序

△塊冊序

余丈量之舉冊有三一曰魚鱗冊一曰歸戶冊而此其塊冊也淸丈初恐紊亂飛越致滋匿漏先正經界挨次遞丈隨置簿登注之民更別其名衝塝別其坵方圓別其圖弓尺別其數闔邑田地山塘萬餘頃按冊批閱較若列眉如鱗次之班班不紊也故曰魚鱗冊繼而則壤科糧撮田從戶會各一冊開載業主花戶田地若干正米若干闔邑秋糧數萬石歸之煙民數萬家如眾壑支流之歸海也故曰歸戶冊二冊告竣印發知單家諭戶曉固巳賦無虛懸人無賠累矣第歸戶之後田有交易人有遷移恐相沿日久戶冊旣有紛更鱗冊必致弁髦若不永定規式爲善後之策安知不有猾胥豪右如曩時之飛詭並兼而爲無疇者耶查孝邑五鄕二十三里一百七十八會以裏統會大者五六會爲一里小者十數會爲一里以一會爲一塊造冊各二本臚編花戶的名田糧確數總散分合務期相符存縣一本每裏選徳行一人爲耆約給一本使收掌之俾編民周知自某年始定立章程如樹之根柢不可動搖後有交易者但繳知單更換姓名田坐處所不許挪移總使此會之田不許跳入彼會此塊之米不得飛入彼塊以人從田不以田從人卽有豪彊憑何兼占卽有姦宄從何欺隱每年終將受授開收之戶另造更名析戶冊各二本收掌如前例俾內外畫一歷年不替𨿽百世以後溯流窮源可按籍而考也節歲開徵各會發單一張給裏約使裏約傳催會甲會甲傳催煙民如身之使臂臂之使指不煩差比人樂輸將此周禮均土之法同井之意故曰塊冊所以維鱗冊戶冊之變而善始善終者也比類以推一會一塊也一里一塊也一鄕一塊也一縣亦一塊也擴而極之天下一大塊也則以此塊澴田之法塊天下之田亦可

○朱澤墵【字止泉江蘇寶應人有止泉集朱子聖學考略等書】

田賦總說

△田賦總說

先王井田之制不能驟復爲之裒多益寡廣行社倉以通其意而必先之以里甲排門魚鱗者何也張子曰夫仁政必自經界始貧富不均教養無術𨿽欲言治皆苟而巳井田之經界不可復矣牧民者若不知民數之多寡戶口之貧富田畝之肥瘠𨿽欲裒益之其道何由里甲之冊由來巳久其中混擾不淸書吏姦詐任意飛灑獘責萬端若不徹底澄淸則民數終無實據故先之以里甲焉排門冊卽周禮伍兩卒旅比閭族黨之制保甲之綱目實基於此魚鱗冊卽周禮辧野土上中下地之制遂溝洫澮水道之通塞實紀於此不但定其制度而巳守令親履其地莊村田畔以次巡行相其道路識其居址與父老子弟常相接見訓告方能熟習其戶口之淳漓田畝之髙下而條教號令有所施行因勸之自行節儉存耕三餘一之法以備水旱又勸之鄰里相保稍分其百分之餘以爲社倉之本全在積誠感動使其義理明白良心發見人人知賢守令爲地方愛養窮民而後有端緒可理故必賢才久任一年而誠意感孚三年而規模略定五年而成治功矣迨由家而族莊鄕鋪倉徧一邑則周禮遺人鄕裏門關郊裏野鄙縣都皆有委積以待施惠之制豈偶然哉蓋三冊之法里甲排門二冊以人爲經以田爲緯民之貧富善惡風俗之淳漓時時在心有賞罰政教之用焉魚鱗冊以田爲經以人爲緯田數之多寡田土之肥瘠田利之盈縮時時在心有因地制宜之用焉凡保甲之法彰癉之典力役之徵水利救荒經界射獵等事皆從三冊田圖而出具有無限妙用惟有識者用心精之安靜行之方知其條理脈絡耳

○袁一相【字輔宸順天宛平人順治九年官四川道余未詳見資治新書】

一條鞭議

△一條鞭議

按錢糧之獘有六一曰侵欺一曰挪移一曰透支一曰冒破一曰未獲批一曰未獲領總之皆侵欺也夫挪移一條以此項挪作彼項以此年挪作彼年並非入巳之贓按律凡挪移出納還充官用者並計贓以監守自盜論杖一百流三千里免剌夫以還充官用之錢糧而痛懲之至此者蓋緣侵欺之源實由於挪移也惟挪移而後胥吏夤緣作姦得以行其侵欺惟侵欺而後民脂民膏上不在官下不在民而盡歸於中飽此錢糧所以不完也然而兵餉急則解兵餉協餉急則解協餉漕項急則解漕項起運各部寺錢糧急則解起運各部寺抑或大兵經臨軍機緊急則解軍需此皆通融緩急萬不得巳者也至於昏愚有司任意挪移或存畱甚緩反挪起運以給存畱或雜費無額反挪正項以充雜費則額解錢糧滔滔乎成逝波矣於是經承胥役乘機作獘於變萬化莫可究詰其朦混上司也希冀一銀兩銷其朦混本官也惟圖一銀兩支蓋一經挪移彼此牽混簿書至猥雜也款項至繁瑣也凡作令者皆甫入仕途之人𨿽有明敏長才尙多不諳會計況中材以下者乎此錢糧積獘所以無紀極也本司敬陳一議各州縣之徵於民也系一條鞭徵收合令一條鞭起解假如仁和一縣起運戶部折色若干禮部折色若干工部折色若干額編兵餉若干裁扣充餉若干裏馬優免裁官經費等項各若干以及科舉歷日海來等項幾及二百餘款統計歲額解司錢糧共若干除輕賫行月淺貢應解糧道站銀應解驛道鹽課應解運司采辦本色錢糧應解該府外凡系解司錢糧匯爲一條又除缺官柴馬契稅牙稅牛驢雜稅等項原無定額相應另案起解惟將全書刋載年額解司錢糧並全書旣定以後裏馬優免等項亦有定額每歲共該解司銀兩科算總額若干內撥畱府給兵若干實該解司銀若干各縣隨徵隨解其解文內開列年額解司條銀若干第一次解條銀若干尙餘未解若干其第二次解文內仍列年額若干除第一次解過若干外今第二次解司條銀若干尙餘未解若干其第三次解文內仍列年額若干除第一次解過若干第二次解過若干外今第三次解司條銀若干尙餘未解若干嗣後逐次起解俱仿此式則是通縣解司錢糧止有一條無第二條完欠了然無容纖毫掩飾並經承洗補解役逗𨖻匿批不投之獘皆可杜絕矣惟是奏銷歲參二冊各部錢糧應分款項本司查明該縣解過若干並解府兵餉若干完十分者將各部各款槪注十分全完完九分者將各部各款槪注一分未完蓋各款錢糧合之則爲一條分之則數百條假如一條未完一分則數百條皆未完一分一條未完二分則數百條皆未完二分司書造冊旣不能以欠作完亦不能以完作欠此最直捷最簡明之法也且爲有司者先因款項厖雜完欠難稽今止有一條於胸中則完欠了然如或自夏䢐秋完解尙少自必惕然警懼誰不欲十分全完以副考成再有解糧道一條解驛道一條解運司一條解府一條歲額應解錢糧止有五條並有缺官柴馬契稅牙稅雜稅等項爲數無多另案考成亦甚易辦此法成立𨿽有中材之吏可以鳴琴而理不費稽核而錢糧自淸吏胥無所用其姦矣

○趙申喬【見屏惡】

飭解餉批回載明完欠檄

△飭解餉批回載明完欠檄

爲嚴飭開列完欠以憑查雇事照得各州縣徵收錢糧務須依限起解但各屬勤惰不同以致遲早完解不一卽巳經起解而未解之數不行開列州縣易於朦朧上司難於稽核今當康熙四十三年錢糧開徵之始所有驗送批回文式合行通飭爲此仰州縣官吏卽將起解四十三年錢糧應入考成各項錢糧匯算明白卽於申文後列一總數開明該州縣共該銀若干爲一行次列某字第一號連批某月日解銀若干卽注明未解銀若干如二批起解仍照前開列總數爲一行次開某字第幾號連批某月日解銀若干未解銀若干嗣後每批申文俱照此式如巳全完卽於解銀若干後注明如數全完訖其起解銀數俱要用印鈐蓋如此完欠數目了然紙上一閱可知無煩查核其不準優免解費歷日表夫鄕飲空缺以及田房等稅各起連批照常申文起解至總數欠數要算淸楚不得差訛致幹查駁如有不遵及錯混違式除發換外定提經承究處不貸

○趙廷臣【字君鄰鑲黃旗漢軍順治乙酉由附貢生授知縣官至浙江總督謚淸獻有奏議】

請定催徵之法疏

△請定催徵之法疏

今天下民生之利害亦多端矣臣謹就催徵得其法百姓受無窮之利不得其法百姓受無窮之害者詳言之夫徵糧之法不一苟能寓撫字於催科𨿽二科並舉卽百姓亦受其福是故加意百姓之有司必於催科致其殷懃加意有司之督撫亦必於催科試其賢能蓋催科不擾其餘可知也抑催科不擾其餘皆可不問也邇來催科無法其獘有�惡勞喜逸不親簿書一也假手戶書任其作姦二也止核裏欠不稽戶欠臨比不淸移甲爲乙三也裏立圖差責比催辦八鄕叱哮坐索酒食欠者貢金完者代比四也一月六卯限勤期廹四鄕之民僕僕道路公私咸誤五也見徵帶徵並日而比民無適從而皆拖欠六也軍需不可緩也而開徵則數溢於軍需協餉不可緩也而追比則過倍於協餉起存宜有後先之分也而催徵則無分於起存七也箠楚列於堂下桚夾並於一刻小民畏一時之刑有重利稱貸減價變產而不顧者𨿽明知剜肉醫瘡且救目前不復計死八也八獘之外又有坐管經承之費有坐差摘追之費有奔走赴比之費有守候應比之費有轉限寬比之費有倩人代比之費小民止有此膏血多一分旁費必致少一分正供坐此積獘糧終不完而民日以困不特民困官亦受累然則催科非能病民而以催科病民者不得其人與法也今誠欲得其人與法而行之偸惰當戒戴星而作秉燭而息事事精察戶戶詳細此以勤補拙之法可行也坐簿必剔流水紅簿必出親手甲欠乙欠完多完少毫忽經心此不假手混徵之法可行也裏有總數之欠戶有散數之欠若止稽裏欠不稽頑戶則催比代完者身任其事而拖延不交者轉屬局外矣臨比分別洞若觀火此澄淸完欠之法可行也官之精神有限役之機變無窮臨比之時按簿而稽如圖差催欠多者赴比必無受賄之私欠少者應卯必有賣放之獘此絕禁大戶躲避之法可行也民無多力比數太多則一時交納不起比限太勤則日日奔馳不遑寧減卯而寬比勿濫比而增卯此畱餘力於民之法可行也民無多積今日完見徵必不能完帶徵分限而比先比見徵後比帶徵此用一緩二之法可行也本省軍需要緊鄰省協餉要緊解院項下要緊約數先徵俸薪可緩且緩工食可緩且緩大凡存畱可緩且緩先其急而後其緩此分別先後之法可行也急公好義人情大扺皆然誰肯甘心逋糧忍辱受比爲有司者止以箠楚爲能幹而箠楚之外一無別法止以桚比夾比爲長才而桚夾之外毫無鼓舞民安得不重利借債減價賣產乎錢糧固完而地方則壞矣聞廉有司禁革火耗月吉之日集士民而約之曰但能交完正賦勿庸再添耗羨天乎不敢欺天法碼不敢違法人未有不爭先交納者矣又聞良有司比糧禁絕差擾城有歇保則除之鄕有坐催則禁之定限徵比去其差擾凡一酒一飯無不爲閭閻節省人未有不交納恐後者矣又聞賢有司比糧不動聲色遇良裏殷戶依期交納以花紅鼓樂送出縣堂人皆歡悅惟恐輸將不及矣遇紳士大戶方開比期盡數先交或給匾額或予獎勸相率而傳惟恐趨納不勇矣遇窮民小戶有谷帛而無售主有雞豚而待市販或代爲設法或曲示變交田父村叟感而流涕因之相勸全完矣此又催科而兼撫字之法可行也夫徵糧之能存乎其人不在乎法然而不得其人而循法行之亦得半之道也今日之爲有司者誠能酌此法行之又益之以精勤兼之以明敏實徵冊籍俱立實在戶名以杜詭寄推卸之獘流水紅簿俱送本府印發以杜私換侵蝕之獘易知由單必徧散窮山深谷以杜橫索之獘如是𨿽有頑戶姦書無所用其蠹僞上裨國計下蘇民困豈非吏治第一要務哉𨿽臣於浙屬見在立法通行而催徵得法之吏若不稍示勸勉則錢糧全完地方受福與錢糧𨿽完而地方暗壞之有司又何所分別伏懇敕部酌議如有催科與撫字兼用百姓無追呼之擾者許督撫查明據實題請以憑獎勵如是則督課催徵之羣吏莫不畱心民瘼嘉惠元元矣

李漁曰先列八獘後陳八法徵糧利病盡於此矣後此陳言者卽講求至當亦不過全豹之一斑耳

○犀照水【未詳見居官寡過錄】

徵輸良法

△徵輸良法

催徵之法莫善於滚單乃有行有不行或行之而作輟不常者則以吏胥惡其害巳而輒至沈閣也若賢明邑宰必當始終力行每圖設一滚簿首依易知由單驗派本折各項銀米之數次開都圖官田民田山蕩溇圩基地徵地之類若干本年通編本色折色共該若干各色條鞭加餉加需鄕丁市丁銀之類共該若干以爲一圖之總數每甲每戶亦先貫田數於前次開實徵銀數於後以爲花戶之撒數使民一曰曉然其比較大簿亦照滚單每圖每甲每戶先貫田數於前次開實徵銀數於後務令比簿與滚簿對同總數與撒數符合官執比簿以稽查民遵滚簿爲符信中間不致有飛灑私加之獘矣編派之善莫善於此將滚簿於十甲中只揀銀數之第一欠多者滚至其家令於本限賫簿銷比則此甲定當如數納淸此甲旣納又擇他甲之欠數次多者滚去則次欠者亦定當如限完納倘慮一滚難淸每圖置設滚單二件上五甲爲一單下五甲爲一單從五甲中各自爲滚利於速轉亦甚便也催輸之善莫善於此納銀先二日投櫃先一日裝數隨將比簿繳進內衙細查完欠各圖各甲有依限完納者本日淸晨掛牌免其聽比則急公良善幸免一日守候之苦下限必自輸將恐後矣是日止於應比圖中令彼賫簿聽比對查滚簿責比無恕如滚簿所納數多而比簿所裝數少便知吏胥作獘應將收吏櫃書嚴行訊勘於是水落石出而急公久民免賠比之苦矣倘有滚簿沈閣臨限不到者卽勒提到縣倍加責治罰令完淸限頭然後交卸別甲如有藐提不妨偶出飛簽以爲沈閣滚單之戒淸獘之善莫善於此況當事不煩全比止摘欠多圖甲掛牌聽比人知完限銷欠免其伺候無不爭先赴納將見縣庭應比之人日就寥寥漸可不煩敲撲則省比之善莫善於此滚單一到則此甲人戶知有聽比飛提之督其後自然依限赴納以徼免比比諸差票催提省多少費用省多少敲撲省多少獘竇則又不用差擾之善莫善於此故曰滚單一行而五善備焉是在賢明邑宰加意力行始終無閒而巳

○王士俊【見治原】

催科

△催科

今之催科大約知差催之爲害而多用滚單矣然而滚單豈遂無害哉趙甲李乙殊村各壤一單共列是率天下而路也余前官河南時其行滚單也行鱗次挨滚之法先按明業戶住址或城或鄕卽於所住處備造村冊村內有糧業戶其姓名住址及糧數分晰注明依次遠近匯冊一本酌量或十戶或五戶共列一單於封篆時照冊詳塡單內糧多者領單俟開徵日按村封發分領滚催交單旣便催完亦易如有悞單按村摘拘比一儆十無庸差催如業戶住居他縣則藉關照催納業戶買賣田畝遷移屋宅卽令稟明注冊了如指掌一勞永逸殊屬簡易至欲造村冊卽於析編保甲時先列條款式單量村多寡發村保散給業戶自塡糧數姓名住址仍交村保匯繳官自核對實徵冊數目相符捐費造冊則絕無煩擾不然恐先滋累也以此逐戶滚去差異於淩空冥擊久而化單爲子虛烏有者

○佟彭年【字壽民虞寧人官江南布政使余未詳見資治新書】

議差糧裏催輪回文

△議差糧裏催輪回文

查得催徵錢糧從來良法莫如挨催滚單實政錄內奉爲便民之則例蓋州縣官每年開徵錢糧按定由單會計核造實徵糧冊列五戶爲一單注定各戶額銀若干分爲三限每限應完銀若干於單內額多戶上刋用催頭小紅印將一單之錢糧俱於彼責成各戶完糧銀卽持單赴櫃照串將完數塡入單內用櫃收印記該管糧書核明單內櫃收印訖數算該本戶應完分數巳足則攺於次戶額多者爲催頭是人皆畏催頭之及俱爭先完納惟恐後時倘有臥單不完不攺懸牌示比在今江南省奉有從前奏銷一案紳衿衙役俱經處分懲剏一番誰復敢撓成法惟在經徵各宜畱心淸釐完欠每晚將日收流水紅簿繳至衙內並該房每日攺過催頭底本兩下核對完數是否相符無容虛減混攺如有朦混差錯立行查究似此法在必行則錢糧何慮不完何慮其完之不速再如節年舊欠另設一匯欠挨催單亦照前式開列一戶某該某某年欠某某項銀各若干俱排列單內一如前法上戶攺下戶挨次輪流遞催遞攺是新糧舊項皆得並行原可不用差催而速於輸納其法從來巳久但無不敝之法所恃有不敝之人是惟在州縣官實心力行耳今若捨此良法而更求別策議僉糧裏議點殷實將通裏之錢糧俱取足於一人一家豈一里之內有十甲一甲之中有幾百戶及千戶盡皆良民乎盡皆富民乎勢必良者完而頑者欠富者完而貧者欠將頑者貧者之欠終日責糧裏以代比是欲責糧裏以代賠今歲僉幾殷實明歲再僉幾殷實一州縣有幾許殷實堪供僉累只消幾年糧裏使殷實者盡爲貧窮其不逃亡不死徙者幾希矣況且按籍而稽誰是殷實誰是貧戶勢必姦胥猾手先僉趙甲再僉錢乙展轉更換未必不田多而有力者賄免反使田少而孤苦者充當且向來錢糧差役是因其抗頑不納差人追逼則受累者猶在欠糧之頑戶今若不論其本戶完欠止爲殷實而坐以僉催則受累者不在欠糧之頑戶反在完糧之長戶矣桃僵李代其害靡窮俾朝廷一段愛百姓之深仁而奉行不善反爲害百姓張本此議斷不可行也

○蔣國柱【字君砥滿州人官浙江巡撫余未詳見資治新書】

批海寧縣設立裏催詳文

△批海寧縣設立裏催詳文

每裏十甲每歲輪流一甲爲里長管催九甲錢糧是里長承一年之勞而有九年之逸也卽花戶馴頑不一又有滚單以摘比頑戶今海寧縣設立裏催聽其自願認充是里長之外又有一里催仍用里長乎或不復用里長乎或十甲中人乎或十甲外人乎或歲更乎或積年充當乎如十甲中人則自有輪值之年如系十甲外人又何能徧識花戶耶如歲更何異於里長承充如積久充當將來滋獘無窮矣此必系裏蠹姦胥希圖包攬坐圖巧立此議耳仰司再行該縣傳集紳衿士民逐一查議明白如果便民有利無獘另詳批奪

○袁一相【見前】

前案回詳

△前案回詳

看得海寧縣裏催一案該縣三百六十里每裏議立裏催一人統催一里之糧先據杭州府知府戈珽海寧縣知縣王鴻謨詳議前來本司甚有疑焉所立裏催者將用裏民乎抑用衙役乎如用裏民則當編審之年審其戶內丁產有充一二分者有充一二釐者每里長一名朋當者數十人此皆照產定役者也今舉一人以任一里之役秪取殷實忠厚不論產業厚薄誰爲任此役者勢必報名充當旣報必思營脫勢必再報一人每裏一報通邑沸騰此用裏民之不可也如用衙役是爲坐裏總催各縣往往有之吏書欺官每於開徵之時民壯重賄戶書每裏寫一催牌縣令不知其姦但見催糧從而行之錢糧從此不完官聲從此大玷矣夫催糧而糧反不完者蓋衙役謀票催糧原非完官之計惟藉一紙催牌以爲全家衣食私詐愈重正項愈虧此用衙役之不可也裏民衙役皆不可用則所謂裏催者將用何人本司是以議稱止許裏民願認不許報充等語詳奉憲批云云本司遵卽行據該縣傳集紳衿會議去後今據該縣備述陳楊各鄕紳公議前來皆謂本縣糧長零星串役者多故公舉一人徧催應比而比較杖責全不及於糧長之身𨿽每歲有飯食年規之費糧長所甘心也所用之人勤愼則通裏受托怠惰則十甲呈革其用捨在民而不在官絕非差役之比等語本司細繹各紳之語而後知所謂裏催者乃糧長所雇倩代催之人而非報充之殷戶亦非奉差之衙役也蓋里長一名朋充者一二十人凡士農工商有產業者皆充里長平時則催糧臨卯則聽比於是士者輟讀農者輟耕工賈手藝之民皆捨其本業而聽命於催科甚至鰥寡孤獨之民苟有寸土尺田皆不免於充役一進衙門則股栗而聲嘶矣是以公雇一人以任催糧之事旣代催收復代比責眾享其逸而獨任其勞於是各甲之人給以飯食資其腳力而任裏催者於催糧應比之外亦叨餘資以自潤此情理所宜然也零星朋充者非此人不能總其成花戶散處者非此人不能識其面但其人勤愼則年年可用其人惰悞則同裏議革所謂用捨在民而不在官此其順乎民情者一也再查催科之例每裏十甲每里長一名催十甲之糧應一年之限但里長一名原非一人或數十人朋充而縣令比期非盡人赴比也以一名爲十分計分輪限計一年之限期每一分應值一个月零六日是以充一二分者不必催糧全完止要出錢應比輪過應比之期則下限輪與他人與巳無涉矣是以嚴刑酷比而糧仍不完職此故也此系昔賢未發之論而司催科者從無善政特未講求及此耳今公立裏催一人則一年比卯總在一身若糧一日不完則逐限聽比完糧之後花費可省則正項未有不完此其益於吏治者一也夫縣令考成之完欠與民生之休戚全在於此今陳楊各鄕紳公議裏催一事旣便於民又便於官允宜舉行但恐積漸巳久裏催不得其人或報名充當或衙役包攬則其流獘有不可言者辧別在疑似之間而利害有霄壤之遠本�是以悉數利獘統候憲奪

○趙申喬【見屏惡】

爲徵糧事具呈邑侯

△爲徵糧事具呈邑侯

竊思本縣錢糧𨿽多頑戶抗欠者少卽有未完亦非無故或由於拮據之無措或由於積累之難淸或由於欺隱之相朦或由於使費之漸耗或由於催頭之久擱或由於分數之偶虧或由於完欠多寡之未分或由於科則增減之無定謹依小人聞見略獻下裏芻蕘開列八條繕呈一冊不揣冒昧伏祈鑑覽施行

一曰滚單之完數宜登記也單內前列欠數後必開明完數以備稽查今並無完數恐投單易於影射且下限不知前限完數或有以少作多及隱擱之獘似當於各戶欠數之後開明某月某日完銀若干於投單時驗串對同方滚別戶則完旣有憑久亦可核

一曰完數之多寡宜通查也錢糧旣十分全放而各戶完欠不同有完至八九分者有完至五六分者甚有十分未完者但田多者𨿽完八九分而欠數尙不少田少者𨿽十分未完而欠數總不多若不論原數而止論欠數則欠十分者完及四錢𨿽止完四分而已在免責之例完八分者再完五錢𨿽完及八分半而仍在當責之條所以納戶多分花戶以避田多之累職此故也今似應查出完及八九分者寬其比較或限年內全完其餘俱扣算完過若干分數塡明未完若干分數查其所欠分數少而完偶不及數者量施寬責則完欠分數旣明完者感而爭先欠者𨿽懲無怨矣

一曰徵比之緩急宜斟酌也本縣錢糧數多原不能於歲內全完卽照奏銷限期亦可寬至來年四月況今歲兩番交代未免曠悞稽延寬之於前而責之一時蓋實難矣每限每兩恩減定完四錢固所應爾然以一年錢糧積至今日欠愈多則完愈難完不及數不免於責姑存欲完之銀以作雇杖之費比比是也論者曰嚴比尙不能完寬比更何所濟分數多尙不足解分數少必悞正供但民力止有此數每限分數少則完者���費俱入於錢糧分數多則完者難而錢糧俱耗於使費今糧房貼寫以及正副催差不耕而食不織而衣者非欠戶養之而誰養之乎究之比數𨿽多而完數實少徒有費於淸心終無裨於國計似當每兩完足三錢卽準另攺此數不完定行嚴比就一兩言之則不過三錢合十兩言之則巳完三兩大約寬期於來年三月全完民可不至於苦累官亦無悞考成然比數從寬則里甲蒙�錢糧不欠而糧房催差俱無所利必有爲異說以陰撓者是在��察�而獨斷之耳

一曰滚單之阻滯宜流通也滚單必以欠多之戶爲催首而欠多者非必盡分數之多也大槪以田數多而致欠數多耳故有巳完六七分而褎然作首有全欠十分而仍然殿後者但催頭欠數旣多則完數自難催頭完不及數不得再滚則次戶可以幸免而錢糧何以得完今似當以催頭不完者或原差押完或另行帶比其滚單卽攺次欠庶各戶俱完無阻滯不滚之患再每限每兩若能完至三錢卽準另攺其限內完不及三錢者懲頑單出自應加數多完示罰庶頑戶無兩限完一限之獘而催頭恐致限外加完則限內爭完及數矣

一曰戶數之多寡宜分別也各圖內有全甲止一戶或兩戶者有一甲四五戶以至十餘戶不等者今每甲一單如過五戶卽另搭一單法至善也但通縣六日一限周而復始則此五戶者不過每月一戶輪比耳其全甲一戶則限限應比一甲兩戶則半月一比若與戶多者一例定數則彼完於一月者此完於一限二限彼𨿽兩月尙未全完者此不及半月一月卽巳全完所以納戶多分花戶以避接比之累職此故也似應查單內止一戶兩戶者再寬分數不在四五戶每兩應完若干之例則完納者不苦偏枯而戶少者不至花分矣

一曰滚簿之良法宜查覆也本縣四百五十八圖共四千五百八十甲滚單每甲一張應有四千五百八十張甲內花戶多則滚單亦多卽以一萬張爲率每月一給則十个月亦須十萬張耳�有所難周姦獘從此百出本年二月內前任特設滚催簿每戶先開列折平若干該銀若干人丁若干該銀若干丁田共徵銀若干每月應完銀若干次橫排十个月每月下注明某月某日票完若干某月某日票完若干欠若干每甲一簿戶多者四五戶一簿納戶一目暸然完欠俱爲有據良法不永深爲痛惜今康熙三十七年巳經散單無庸置議惟當登記完數以備稽查其康熙三十八年錢糧似當查照簿式預飭核造以便開徵給發更將折平與人丁二項額徵科則刋列於前以補前�之未備庶人人執簿能曉諸獘自可漸除

一曰徵比之簿不可屢換也一人之耳目有限眾胥之朦混無窮往往放幾分則換幾分之簿完欠多寡恣意攺移無從究詰莫若一簿直比到底總不更換結算完欠俱著實寫不用浮簽則伎倆難施稽查不勞

一曰各甲各戶之數不可不詳核也從來隱擱之獘不除則錢糧必至於虧缺前任上年𨿽設滚單而隱擱多有蓋緣內衙止以甲總合圖總而不暇以花戶應徵細數合花戶應完總數又不暇以各戶應完總數合通甲應徵總數且並不暇以各單之數對比簿之數故其塡單減去銀數總撒不符者有之減此加彼挪移湊合者有之及給單時卽攺去多加之數泯然無迹或偶不及攺致被控稟則稱筆下之訛或諉貼寫之悞多加者𨿽得攺正而減少者巳不可問若設立滚簿旣載丁田數目又立額徵科則給與各戶眾目難掩似可無慮前獘但恐以虛號作完數耳此不淸釐安得無中飽此欲淸釐蓋實有難言是所望於父臺明以察之嚴以禦之矣

○陳宏謀【見保甲書卷三】

徵收錢糧條規檄

△徵收錢糧條規檄

江蘇松太等屬徵收錢糧納戶頑良不一醇良者受經差包攬侵蝕巧猾者向書差賄求捺比每年均有抗欠坐待豁免以致不數年間卽有積欠盈千累萬又須淸查今年奏奉諭旨委員立法淸查巳將是侵是欠逐一查明本部院誠恐前欠𨿽巳查淸後欠又復叢積曾諭淸查之員各將所查積久獘源條稟爲將來杜絕侵欠之計今就所稟查核情形𨿽反不一而大戶花分小戶圖避催比經胥裏書人等包完賄捺挪新掩舊官衙𨿽有徵比之名未能內摘內銷權移歸於經書白票私收眞串不給姓名互混致有重納宕完徒供影射侵漁等獘今當秋收之後開徵之始本部院與藩司悉心參核酌定十條以杜前獘仰該官吏卽飭所屬悉心體察實力遵行如與該地不甚相宜或此外別有變通良法亦卽一面酌行一面具報與其淸查於巳侵巳欠之後何如淸查於未侵未欠之先經差少一分侵收納戶省一分雜費卽可多完一分正課催科不擾卽以催科爲撫字也稽核如法卽以稽核爲勸諭也官幕不憚煩勞徵收自少獘混至於買賣田土不肯推收多立詭戶或向無魚鱗冊版圖冊順莊冊或私設虛圖有圖無糧影射冒免皆屬錢糧不淸之獘源作何立法淸查另造亦卽悉心籌劃另行通詳辦理均毋率忽

一大戶錢糧數多家計不乏本難抗欠每將本戶錢糧花分小戶圖免摘比安心穩欠希冀邀免如經官摘比則又出費聽延寧可不惜小費不肯一並完納現經委員踵門查出移縣歸並者亦有未曾歸並者其不在積欠之內委員無從歸並此等大戶花分經書決無不知之理該地方官乘此責成經書各將所管大戶開出歸並另給易知單照限完納該縣仍隨處親查設法密訪如有隱瞞不曾歸並者將經書責處則大戶錢糧均系的戶的名無所躲閃自必按限完納矣

一小戶錢糧爲數零星或離城窵遠不能親納常歸經胥裏差人等包納一經包納歷未催比鄕愚信爲巳納而不知其尙欠在官也今年委員踵門淸查業巳水落石出亦有爲數無多情願於委員處折錢完納者揆此情形無論舊欠新欠就近徵收納戶無不樂從也地方官查其屆限未完逐一開出離縣窵遠者選委可以信任之佐雜攜帶印串於適中之地有完納者就近徵收卽給串票仍照淸查案內每銀一釐收錢一文不取票錢其自赴縣庫完錢者仍照詳定之數徵收如有衝繁欠多者知縣卽親往徵收所到之處卽可查其所欠虛實有宕銷之戶並可立爲攺正包收未完指爲民欠者亦卽敗露可以責追每年淸查一次省得日久又成積欠又費淸查又成無著其所委之員及跟隨書役該州縣務須捐給盤費方可嚴禁需索等獘果能新舊民欠均各完納州縣考成交代均免後累切不可惜此小費也

一徵收錢糧定例內摘內銷人人皆知祇恐錢糧數多冊串紛繁內幕人少或有而不甚諳練諳練而不耐煩勞大槪翻閱隨意用戳印圈仍發經胥摘造仍墮經胥之計將有獘者開除減造或移甲就乙送進衙內以爲業巳核定卽可印發徵冊𨿽摘單簿巳漏其名或易兩爲錢易錢爲分知縣堂比惟知按冊何從識別且有無識見小之官止知自省延幕之費將就用不經歷練稍知書算之人不能剔獘反爲猾吏所欺或心存不肖而聯絡糧書一气其獘更大至於實徵冊尢須按年存貯內署徵收時內幕卽逐日將完納登照按戶細心注銷不可遺漏舛錯並不可將戶名音義稍別者輒作宕串累民仍受差追以此冊徵收卽以此冊交代切不可發房登注夾照送銷並不得於次年將上年實徵冊未完之戶飭承除造淸欠止圖簡便而不知經胥巳將私收包攬之戶刪除捏造飛灑獘皆由此年復一年積欠莫淸亦由於此卽或徵冊內完數登滿稽核恐致混淆必須另造淸欠亦須內衙細加核淸檢造不許錯悞總不假手經胥然後完欠眉目淸楚再流水串根爲徵收之關鍵尢須檢點整齊收存內署新舊交代以備查核無許發房存貯致爲抽匿遇有假票等獘藉稱黴爛遺失致無查考此皆印官所當畱心內署難辭煩勞者也

一三連串票銀數姓名每每隨意混寫行書艸書別字愚民不能辧識以致巳完懸宕仍復差催最爲獘混嗣後票內戶名務寫楷書數目字務須大寫均不許艸書省筆錯落者當時稟送銷票換補另寫不許塗攺旁注則以大攺小移甲就乙之獘自無所施矣其實徵冊易知單內花戶姓名尢不許艸寫省筆如胡寫何王寫黃陸寫六之類核閱之下巳滋眩惑遇有推諉大費推求啟影射之門開脫卸之路不如愼之於始也

一徵糧原不專恃敲撲然有抗頑之戶非責比無以示懲一切包收侵蝕非責比更易朦混乃地方官於錢糧不甚畱心視徵比一事無關緊要寧可白晝閒散每至夜分然後比較燈火滿堂書役環繞惟知喚名敲撲並無一語訊問虛實所比皆代杖之人預先勾通刑皂以得錢之多寡爲刑杖之輕重代比者得錢以受責抗欠者出錢以雇比無非出於應納之數內所以愈比而欠愈多也嗣後比較完欠須在白晝先將欠戶查淸果系本戶抗欠責比正身不必先比催差反令催差得以藉詞包索比費惟糧戶不到方比催差但能將欠戶一人受比諸欠戶無不畏比而爭完如有包侵亦必指告而究追矣

一州縣自顧考成奏銷前則提拏大戶不問小戶以致大戶有不得不花分賄延之獘奏銷旣過則以考成尙緩徵比略寬經造人等或挪新收以抵舊欠舊欠𨿽淸新欠又積在本戶莫知完欠遂得藉此隱蝕嗣後一過奏銷內署卽將巳完之戶於實徵冊內逐一銷淸其未完之戶另寫淸單出示各圖裏俾各戶周知督令卽完有巳托代完而仍欠者許卽指稟隨時究追有宕串舛錯者亦可隨時更正而實欠者亦知提比在卽上緊完納庶不致官民交相貿貿完欠無分也

一姦猾書差有於臨比之時赴櫃完納應比名曰墊完票上止塡差墊字樣並不實塡戶名持空票下鄕攬收官以爲急公殊不知墊完應比者趙甲之戶及赴鄕收取又系錢乙之糧搪塞一時趙甲依然懸欠而鄕民見其印票無不信從挪甲換乙皆由於此更有墊完票止一錢收取納戶一兩之糧則又有以大攺小戴帽穿靴等獘公然以印票爲侵收之具嗣後臨比不得聽差役墊完搪混有完者必塡實戶不塡空票則趙甲之糧不攺比後仍欠而以李代桃以大攺小持票侵收之獘亦無從施其伎倆矣

一糧從產辦原易輸納各屬買賣田土多有不卽過戶錢糧仍存原戶聽賣主收納者買主以糧冊無名催差不及並可以色銀市斗交收賣主樂於收用拖欠以致產去糧存者不一而足有賣主無寸土而戶額錢糧尙有成兩者今年委員淸查𨿽有查出著落現業完納者止系賣主故絕之戶其賣主尙存者仍系賣主承認仍然懸欠無完甚有輾轉售授業更數主以有田之額糧轉成無糧之詭戶凡遇災賣荒買荒冒賑冒借皆由於此該地方官應出示徧行曉諭凡買田未經過戶糧存原戶者定以限期均令收過現業的戶完辦如有延抗查出將賣主歷年巳收拖欠錢糧均著落現業淸完不必再於賣主名下追納庶現業知無利可貪賣主無侵收拖欠之獘矣

一錢糧經承定例遴點殷實戶書遞年更換所以杜戀充包侵之獘各屬經承竟有一人接充數年者錢糧權歸掌握納戶皆其熟識始則得賄捺欠移甲換乙繼則暗地私收挪新掩舊錮獘難除嗣後點充經承凡歷年戀充者不許再點接充所點經承惟取殷實可信不許宅門印上先索規禮暗地分肥以致有獘代爲掩飾至於催差則有順差圓差伴差名色順差歷年不換圖差每年分圖掣簽掣得某圖則一圖之錢糧皆其承催正差並不下鄕則又有無賴棍徒向其買圖以圖之肥瘠定買價之多寡謂之伴差在官無名下鄕抽取規例平時包攬代納遇摘催之戶則又受則包比凡經差敢於包索納戶層層出費無非希冀豁免現在委員查出交差代納卽順差圖差伴差之侵收也莫如遵行滚單之法單內開列應完錢糧數目人人共曉可杜飛灑見單自知負欠可杜包侵臥單不完另差指名催提則諸差需索賄延諸獘不禁而自止矣

一墳墓皆系糧業所產柴薪皆由墳丁收割卽令墳丁完納錢糧以抵租息墳丁多系貧乏或老弱婦女收割柴薪隨手花銷糧多負欠且有遠年墳墓以墳丁立戶本姓子孫全然不知者一經差催業戶諉之墳丁墳丁避匿或貧不能完每至無著其實並非無業之絕戶地嗣後卽以墳主爲業主責成業主完納年遠之祖墳支派繁衍則以值年子孫爲業主完納錢糧聽其自向墳丁收取柴薪租息則有產有租催徵亦易矣

○汪琬【見治原】

論作縣

△論作縣

催科自不可免然當量其有所入而後可責之以所出夫所入亦自不同矣士子以教授之所入爲出商賈以貿易之所入爲出其傭工度日者亦卽以傭工之所入爲出而又四方之風气不齊人事之蚤晚亦異所當一一體貼使窮民省一錢之費便爲窮民畱一錢之用若徒拘二八月開徵之例不問民之有所入與否而勒限追比悍吏下鄕豈復顧人死活民畏其威含怒隱忍惟命是聽蓋有閒費什倍於正供者矣於是苟令吾賦可完蹈湯赴火無所復顧遂有輕棄其田廬賤鬻其器用賣男賣女不暇愛惜迨後少有所入而巳棄者不可以復得巳賣者不可以復完惟有哭泣痛恨而巳然則何如少需時日使民有所入而後責之以所出之爲勝也是宜於開徵之時照例設櫃如有力能完納者不拘多寡陸續完納聽從民便其有力未能完納者須令預先稟明以某事故須寬限至每月日完納如期不完然後催之則催科皆所以撫字矣蓋二三月開徵設櫃所謂律設大法也量其有所入而後責之以所出者所謂理順人情也

○黃可潤【見保甲書卷三】

徵糧

催糧

△徵糧

徵糧之法莫如滚單如在直隸訪問其能力行到底者惟定州嘗請教定州牧毛君覽輝曰此事當嚴於始單宜順莊宅門內宜專用一人每卯稽查摘拏臥單經拏者𨿽完必薄責或押令催完同單遲誤之人不悞單期乃免初行官吏皆勞後乃逸此法得行省千萬民戶入於胥役之手政莫善於此也

△催糧

徵糧自以滚單爲上其或向來不用滚單一時不能驟行者則未至十月切不可一例差催不但妨農而稱貸以應正中剜肉醫瘡之病滿城孫君無極張君皆發諭帖令鄕練頭役傳催至撥解兵餉不得巳而後摘大戶五兩或三兩以上者票喚大抵有良心者皆然直隸民風淳朴未嘗積逋不必速求也

○袁守定【見治原】

圖民錄

△圖民錄

催科無他術不擾卽是善術所謂催科不擾催科中撫字是也寇萊公知巴東城安兩縣每期會賦役未嘗輒出符移惟具鄕裏姓名揭縣門百姓莫敢後期楊誠齋知奉新縣戢追胥不入鄕民逋賦者揭其名市中民謹趨之而賦自足葉公衡知於潛縣徵科預爲期限榜縣門俾里正諭民不遣一吏而民爭先納賦此無他不擾而巳曩在楚南所至邑皆有裏差每裏之糧歲差一人督催而責其成而需索挪侵之獘作余所至革裏差但令各保長鳴鑼傳催而賦亦無誤當此聖世豈復有不踴躍輸將之民哉是擾之固納不擾之亦納特爲書差所誤則多此一擾矣【催科不擾】

凡官與民交易之事最易滋獘如收錢糧收稅契皆與民交易者也曩在芷江惟二事頗利民自今思之無愧如收錢糧於各城門設木幾庫戥夾剪各一具令納戶於城門下秤定書明裏戶銀數自封投櫃其銀不拘成錠但足色𨿽碎者亦收示民不得多一釐亦不得少一釐而民亦竟無少者如收稅契設木桶一具固封而孔其蓋置之廳事令民將銀契封投桶中定期三六九日辰刻發桶午刻收桶未刻當堂發契民頗以爲便二事行之有效書於此以爲將來法【收錢糧稅契】

○王植【見治原】

催科

△催科

刑名錢谷兩事不容畸輕古人以撫字心勞催科政拙爲良吏又曰寓撫字於催科蓋捨催科而言撫字皆口惠也爾俸爾祿民膏民脂寬一分則民畱一分之膏血二月賣絲五月糶谷緩一時則民省一時之挪貸言念及此何忍見四境子民剜肉醫瘡且偏於靑黃不接時盡力追呼乎故初到任時必先放告勿先開徵爲旁觀所指目也然而催科又不可無法余初至和平知前任張公象幹有易知糧單未及行遂核定刋行如某戶的名某有各則田地若干每年應輸銀若干米若干令該房查明塡注用印發執每張止�收大錢五文如有田地買賣及新升科之稅隨時塡入攺領新單卽以今歲收除之冊爲來年實徵之數過割旣淸混名遂少婦女童男皆可自赴完納矣乃爲順鄕催糧之法每一大鄕中的名若干戶有名社銀米若干用滚單法多爲催單每單約一二十金分十餘限地近銀少則催者力易辦而輸者亦易完紳士多者卽令其族中人催之則榮辱相關名分相埒而勢不阻故歲內全完至羅定查自雍正四年奉免積逋後歷年又各有尾欠數十金按名追比毫無完納�察之皆田巳轉鬻或有糧無田者念追呼徒以苦民參罰亦以累官爲設法淸理外卽捐養廉代完仍揭示嗣後不得再有頑欠又札東安西寧兩縣彷行自是皆奏銷全完新會亦多積欠前任每下鄕親徵乃完納余曰非法也爲摘拘之法每社摘拘大戶二三人令完卽釋遂皆踴躍爭輸亦以傾寶包收諸陋獘巳革民無餘累故也余以比較升堂按責呼號盈耳最無理趣故常令催科訟獄爲一事而變通用之比較日呈由單偶問及米戶爲�價幾何有於核示定價外多索者立拘先處之詞訟多用戶頭名出控催糧則無其名偶有以戶頭名數人具狀者問之稱系的名余付催差曰先令完糧再訊所控羅定有與族人爭田而未得者俱不肯輸糧值小試其子唐大才內外場俱優巳首取傳其父語之曰爾子可案首今不得矣新例欠糧頑戶不準考取汝知之乎其父懇請先完糧限以一炷香香未畢而由單人立命張榜則早巍然第一矣其父喜且笑曰我公善謔也糧旣納族人遂無爭而大才旋以武闈報捷若錢谷淸數必用管收除在之法舊管者前所存新收者今所入也開除者今所解支實在者今所存也除在一項之數與管收二項之數相符則數淸矣至今次之實在又後次四柱之舊管也如原無舊管之項則於舊管項下列應徵全數而以收除在三柱合此一柱之數此一定之法自大部奏銷至州縣交盤凡銀錢穀米數多至億萬下而分勺絲毫皆不外此法𨿽一吏之事當官不可不知又錢糧並封如戥頭稍重胥役米戶銀匠人等必借口需索官之所得有限而民受其累官受其謗大足爲戒余並封日皆令該房執戥稱收畢檢一分短封者取數百封焚之伊等知官不重耗亦自不敢借口

○汪輝祖【見保甲書卷三】

淸理民欠

△淸理民欠

花戶欠賦是處有之顧亦有吏役侵收冒爲民欠者余署道州因前兩任皆在官物故累年民欠不得不收因創爲呈式令投牒之人於呈面注明本戶每年應完條銀若干倉谷若干無欠則注全完未完則注欠數除命盜外尋常戶婚田土錢積細事俱批令完欠候鞫欠數淸完卽爲聽斷兩造樂於結訟無不克日輸將間有吏役代完及民完而吏役侵蝕字樣可憑立予查追淸款其無訟案者於完新賦時飭先完舊欠行之數月完欠過半第此事必須實力親稽方有成數倚之幕賓書吏總歸無濟

○葉世倬【見保甲書卷二】

開報欠數

△開報欠數

陜西糧賦同州最重所欠急宜淸釐因令糧差開報什牌欠數什牌開報里長欠數里長開報花戶欠數將摘提親訊竟無一能開報者蓋皆胥役虧短非實欠任民也乃勒限比追積獘以除

○王鳳生【見保甲書卷二】

催科

△催科

國家經費有當爲政者固撫字爲先而催科亦其急務淸理民欠之法如汪龍莊先生所云余固奉行久矣惟有一人而分數戶者易於匿飾余每日收呈令代書先抄兩造自注戶名糧數付知戶糧書核對明確蓋戳於呈面自注之下庶不爲所混且欠戶極多而訟案絕少恐此法仍不足以濟也曩在玉環其地以積欠爲累向例官往鄕徵民始完納余弔核徵簿實力親稽先摘大戶次及中小戶按照戶數多寡分別簽差或一鄕數人或數鄕一人設立簽簿計其道路遠近標限日期令於簽內戶名逐一登明巳完若干或全完字樣隨到隨比其有實系絕戶有糧無業者亦令詳晰載明匯集一簿按莊開載俟停徵後傳集地保知議人等開單飭令確查有地必有糧縱業戶巳絕而其地尙存現系何人承種著令將積欠全完官爲給照歸管抑或爲人侵占則弔鄰業契據查核鱗冊按四至丈量如系�種姑寬其罪令完歷年錢糧而以其業歸原主次第行之漸卽就理只以代匆匆未獲蕆事而去至鄕曲小民追呼之苦明知當卹亦限於定制而無可如何惟差役飯食計日捐給切不可再令取之於民致滋擾累耳

○胡衍虞【見政略】

革火耗

△革火耗

爲吏欲爲良吏必加意於有關萬民之事隆禮縉紳縉紳曰好官也而未登縉紳者不得與加惠學校學校曰好官也而未得學校者不得與又或好在折獄之無私何以處夫不興一訟者又或好在用刑之不酷何以處夫不犯一法者又或好在公平物價不虧行戶何以處夫不入市廛不爲商賈者夫此禮縉紳惠學校折獄平刑體卹商賈豈不當一一盡心而求其有關萬民人人可估實惠者莫如錢糧一事蓋一邑之民非有地卽有丁無一家不在錢糧之內卽無一家不在徵比之中然富而易完者十之一二貧而難辦者十之八九每見徵比逼廹之時重利稱貸者有之減價變產者有之逃竄流離者有之甚而賣男鬻女者有之又甚而箠楚致斃者有之此時僅完正供尙恐民力難堪若再加耗橫�是猶病夫方在呻吟而又督以力作加之鞭撻痛上加痛何以克當所以廉吏到任務須痛革火耗前官之重者我不敢重其所重卽前官之輕者我更要輕其所輕天平不敢欺天法碼不敢違法大張告示凡裏民交納錢糧止將由單派定正數依庫平秤納自封投櫃不許私置重戥不許櫃頭阻索官府去一分之耗羨小民受一分之利益澤普萬民有不家屍而戶祝者乎不然取百姓之�脂充一巳之囊橐往往貨悖而入者亦悖而出此正所謂毒肺救饑鴆酒止渴也其亦何益之有

○王植【見治原】

革獘

△革獘

入官首在革獘余最惡各獘色目動曰舊規所謂舊規者前有奉行乎抑舊所相沿而幸未參破者乎幸免之事何異飲鴆食喙而故蹈危機也或又曰革獘以漸夫事論其可不可耳明知其必不可而曰以待來年然後巳豈非攘雞之故智乎餘一到和平任卽不受慶賀節禮並不令士民知本官誕辰火耗一遵上行雇船雇夫食用之物與民平買不發官價初到新會下倉看米喚齊納戶米戶等著斗級照舊規量一斛尖上去寸許而巳以升量之浮米六升再令量一斛僅髙二指許以升量之浮二升六合余屈指算曰如此則每石五升除糧道行知解省米每石收鼠耗三升外邑米萬石尙餘二百餘石足矣倉房陋規照戶部飯食之例定以每石三合卽面諭納戶米戶知之有多收者許扭稟重處然粵中但有兵米而無漕米及任滋陽始問收漕舊規大抵正米一收耗米一收積少爲多佐養廉之不足其不肖者且先收勺次收合次收升斗就余以取贏而巳余令正耗一收收完斗升外合勺亦酌其多寡以升收之納戶狃於習見疑不欲從斗級量一戶米與看共米若干再照余所論量看民知省米多乃大悅爭先求收餘諭始終照此式如多收者亦許扭稟重處又如民欠一事獘更多餘在海丰日東西通衢也上差過往不時索夫每名派二百文夫頭轉派則四百文鄕地又轉派卽六百文矣余每名捐銀一錢令其實雇不以及民差初難之久亦相安後調陽江亦照此行該差曰又是王公在此耶後遂帖然不以爲異署平遠日舊以養廉無資公議是正賦外歲輸千六百金隨糧同納日曰公議銀余不爲示禁亦不詳革惟當堂諭吏民勿得徵輸而巳然自後遂無敢取者在香山日海中沙坦動以數百頃計有報墾堂費名色每頃六兩沙船虫埠陋規每一處至數百兩一切禁革其各邑胥役陋獘如地丁錢糧則銀匠假薪燭紙張之名每兩包收七釐又借口銀色不足上下其手如漁課酒餉雜稅則每兩加三加四不照正課徵收如殷丁催糧有開徵全完等名目各二百文如色米一項倉房每石收銀七八分如稅契一項每一契尾庫房收銀八分又付單五分推收每契六分又按畝收銀三釐至六釐不等每縣各有相沿陋獘官與民皆習爲固然如此者不可勝計余或盡革之或酌減其數或自行捐備皆到任卽出示嚴禁仍不時密察而重處之

○陳宏謀【見保甲書卷三】

嚴禁收糧積獘十條

申禁收漕積獘示

△嚴禁收糧積獘十條

一斛斗俱用小口不用寬面闊耳之斛業準署糧道較準印烙�發標記每屬斛斗均按照糧米多寡數目印發業巳足用不許私置無印斛斗

一納米數至五斗者卽用斛量不許用斗數至一斗者卽用斗量不得升量合勺零尾不得槪量一升南漕二糧合收分解不得分設倉口

一納戶親自執蕩一槪平量不許斗級人等淋尖踢斛不許先取樣米不許掃地席余米不得將漧淨之米指稱糧粞押令篩揚一每石止納水腳銀一錢五分此外不許指稱修倉較斛道府夫儀房規冊費等項名色另索錢文所收水腳悉用司發庫戥稱收不得私戥重稱小戶情願完錢者悉照市價扣算不許每兩槪收若干文或完銀或完錢或銀不足而找錢悉民便不許刁難銀色多壓戥頭不許勒令完錢

一鄕民納米或簰載或驢馱或肩挑背負入倉俱聽民便有須雇挑者亦聽民平價自雇不得藉稱挑夫承值餉差伺應上司盤查名色盤踞擱阻多索錢文不許索取進倉錢進廒錢

一納糧票錢大票每張三文一斗至五斗之中票每張二文升合小票每張一文不得無論多寡仍前索取十文五文不等完米照給票錢卽給串票歸農不得藉轉票名色另有需索不得另索腳耗納票錢文不得藉飯米名色索取白米漕米項下裏納腳米久巳禁革不得指名混徵

一需用斗級各給腰牌塡寫姓名年貌以憑訪察識認不得多招土豪朋充斗級在倉行彊奪擋或圍擁斛旁假稱報斛乘忙偸米

一官倉左近皆有礱戶米鋪遠鄕之民零星小戶不能從家中運米就近於倉前買米完納事屬便民原可不禁但不許鋪戶勾通斗級倉書斗級倉書商通管倉家人各得規例以致凡鄕民負米上倉者借故刁難拋撒令小民種種難堪不得不歸於包納以取重利不得因倉有餘米令鋪戶交銀暗地折收其收書務選誠實之人不得任其費本營充倚勢橫索

一管倉之親友家人原不可少但須用誠實謹愼之人不得聽信巧言急公暗地肥巳官一聽信巧取橫索無所不至每日淸晨開倉挨晚封廒不得遲遲不到令鄕民久候不得昏夜量收任意浮量乘黑偸竊仍將某倉管倉之親友家人姓名報府道不時查考

一各屬官倉在縣城者地方官須常親臨倉中稽查卽倉在各鄕者遠近不一總皆縣境地方官應攜帶案卷到倉一面稽查收糧一面辦理案卷原不致於誤公不得偶然一至掩人耳目至於轉委佐雜監誠似乎愼重但倉乃縣倉佐貳卽縣所委佐貳於縣之親友家人不無瞻徇迎合豈敢破顏指摘徒爲州縣掩飾卸過地步於事無益總不如州縣在倉乃有責成州縣如肯坐倉而又公平無私則以上各獘不難杜絕矣

△申禁收漕積獘示

江省徵收漕白二糧自尹都部堂釐定章程官胥旗丁應得漕費早有定數官民通曉遵守者巳二十餘年矣本部院撫吳兩載隨時整飭其中有淸正自愛者自能實力奉行胥役不敢舞獘士民無不悅服廉幹之聲遠近傳聞而欲心未淨之官於應得漕費之外再圖盈餘者家人樂得串通書役藉此挾制勢必多多需索官𨿽陽爲查禁其身不正𨿽令不從更有官所得不過些須而書役乘機倍索者查其需索之獘如浮斛巧取其獘多端最盛者莫如糧米到倉有意刁難或不肯驗米或驗後不肯卽收納戶不堪守候難於照管不得不向書役講求使費止圖完納回家𨿽去使費誰肯告官結怨取累年來收漕本部院多委弁員往來查察深悉其獘今歲秋禾風虫爲害所取之米不能圓整尢易刁難多索今蒙聖明遠鑑所產米粒不能一例精好特頒諭旨許其通融交納紅白兼收惟取米色幹潔堪以久貯者其顆粒不拘一色仰見聖主體卹民艱無遠弗屇收漕各官無論秈米粳米止許幹潔卽便兌收當此民食維艱粒米皆珍之寺難容再有需索耗費之事爲此曉諭官吏軍民人等知悉各於倉中多設廠所多安斗斛糧戶運米到倉隨卽查驗驗明卽收秈米而幹潔者準收粳米而不漧淨亦不準收米色之幹潔與否可以一望而知人人共見不得掯勒畱難以待納戶來許使費不得黑夜收糧朦混拋撒巧取盤米漕總書記應得漕費州縣官務須照數實給不得名曰發給陰仍扣繳更不得向漕總書記包取余米難於查禁州縣官果於漕總書記分文不取彼斷不敢多索該州縣駐宿漕倉畱心察獘卽有多索立卽破露斷難隱暪嗣後有漕總書記多索使費者本部院訪拏胥吏盡法重處不稍寬貸該州縣通同縱容有幹嚴例不僅失察而巳凡我士民務各將幹潔可以久貯之米赴倉完納不得混以細碎潮濕靑腰白臍之米赴倉掗交重負聖主愛惜爾等之至意並徒取駁換往返之勞各宜凜遵

○徐文弼【見持家】

理漕務

△理漕務

漕糧一項惟江南浙江江西湖北湖南山東河南七省有之而江浙財賦甲於東南故漕糧居各省之半而漕務之獘亦居各省之半然其陋規之多所謂獘如牛毛者固難以殫述至於衙蠹倉胥恣意侵蝕姦棍包攬虎僕畱難欺壓鄕賤分嚼民膏如此毒虐等獘所斷斷宜剔除淨盡者也

一徵漕之善糧戶應完米數原按實徵冊督催但或本年奉文某項攺折某項加增卽開列攺折加增若干花戶執此以查本戶之應納固了然矣如防有攤灑仍將上年實徵與本年有無加減之數查對諸獘可除

一輪漕之苦凡漕倉多在城中四鄕離城遙遠北地車運驢馱南邑肩擔背負及至城中不能露處也又須歇店不能卽兌也又須守候往返數日食用之外雇倩之人計日算工是家有數石之糧必得過半之費倘四鄕有近水之處就便建倉令各糧戶酌派建倉之費此一勞永逸之舉彼此樂從在本官不過費一稟帖而百姓省無窮血汗矣

一收漕之獘凡開倉之先派點戶書爲各倉管米經承該書必預爲打幹點定之後親屬稱賀本家食奢用侈如掘銀窖及至開倉與管倉內丁迎合串同爲�鷹餓虎搏噬鄕民視雪白珠光之米如同沙土指稱米色雜碎喝令篩揚鄕民求免掯勒只得任其踢斛淋尖加以斗級擡斛傾跌納戶含淚晲視稍有憾詞反遭斥辱甚且指其欠數停擱給票再三哀乞方得踉蹌出倉覩此情形傷心慘目無如彼昏不知且有於開倉之始輕聽惡僕姦書爲先發制人之計或遇米色稍次願篩不允甘補不收故誘其爭嚷藉稟本官謂其鬧倉當卽至本倉嚴責使各納戶聞風懼怕由是任其婪收矣又有姦書與本官包定米數每石應出羨余若干歸官此乃官吏合夥貿易大堪駭異究竟如此咂膏吮血並非專肥本官之囊徒使胥奴中飽而怨之叢孽之積直身受之而不辭何哉倘熟思出入之悖詳衡得失之分革其積獘使久困煩熱者忽值淸涼有不歡呼載道耶至姦書有拓斛之獘有竊票之獘有漏米之獘難以枚舉惟精明無欲者覺之

一包漕之累凡包漕糧者謂之米戶亦有歇家包者轉托米戶代納此中有益有損其有益者或因路遠不便多運或因谷少不能自納緣屬切戚好友無負所托如約包完使得藉以及早輸將致少延欠其有損者多系市棍胥蠹勾供糧戶以減價省力誘之一應上糧收票俱代爲料理糧戶可以安坐而畢事初以彼爲可信銀則折收糧皆掛欠迨及追呼彼巳潛匿無柰啞�重賠也

一折漕之虐倉收之米巳足兌運有未收者皆屬盈餘其米未便收入槽倉因令納銀謂之開折此百姓明知爲官肥巳之物也乃復不照米糧時價加數徵收利中取利虐外加虐民何以堪𨿽托名糧戶自不早納藉以警頑然亦實有措備不及者皆糧少之窮戶彼糧多而厚實之家決不致受此虧也

一兌漕之法凡運丁領兌正米外例有耗米又有加貼向系糧長經手今攺官收官兌無處苛求糧裏臨倉受兌之時故嫌米色不堪勒取加貼另派種種名色稍不遂意動輒鼓噪以惡糧壓兌挾制糧官彼時恐遲兌悞漕有礙考成只得任其需擾善爲計者惟在納戶上糧不肯浮收斛面專意米色幹圓潔淨委系好米庶免臨兌貽累而運弁旗丁亦無隙可乘矣

居官寡過錄所載剔除漕獘之事綦詳有漕政之責者宜細繹之

○何士祁【見保甲書卷三】

錢漕

△錢漕

漕事至於今日官民俱困倘忍言哉又豈可筆之於書哉𨿽然江南無徭役之繁民間享太平之福而旗丁用費煩耗什物昂貴正項不敷開銷不得不稍資貼補有產之家略增升合積少成多以濟公用亦好義者分所宜然此八折之章程所由來也全在地方官平時視民事如家事欲惡與共懲勸並施使合境士民知官之可愛而法之可畏庶開倉之隙良戶心平气和卽刁徒亦有所折服而不敢肆漕事之全局定矣總之以公濟公𨿽多取而民不敢怨且此心亦無愧於民苟欲於此取盈則悖八悖出理有必然幾見宦囊富厚子孫能安享哉嗚呼徒造孽耳上下忙錢糧比漕易辦可以類推【徵收錢漕宜先事經營】

民所仰望於官者惟�案爲尢要凡所收呈詞準則必審審則必結勿枉縱勿遲延勿擾累勿艸率日日坐堂常與民相見則親愛之情油然而生於漕務裨益不淺撫字催科二而一者也【辦漕全在平時審案】

近來津貼以巨萬計皆小民膏血也每核帳籍令人發指然亦�漸使然旣不能力挽狂闊又安得獨行巳志通省大局所關斷宜委曲從事此爲外縣言之若身任首邑則爲各處所則效能省一分卽受一分之益因時因勢斟酌爲宜同寅一心尢爲至要【辦漕須顧大局】

津貼旣不能減有等不解事人於廒中應用款項如勞金犒賞力爲裁汰此亦人情之常而不知受傷實甚衙署內外計數百人大抵皆甘心於漕者也卽官之一年用度尙須借資於此我欲獨享其利則眾心不服必至百獘叢生所虧轉浮於所省有漕事完而官尙不覺者是不可不猛省也【辦漕勿惜小費】

�取淸漕而民或刁抗懲之以法宜也卽上司亦無所顧忌也今旣有所浮加而欲以威相脇動輒通詳放手重辦上司其從我乎我卽不於此取利上司其信我乎不信不從則必不準而於是刁風長矣卽上司礙於全局勉彊允從心勿善也故必以安靜爲主然則刁抗柰何莫如自懲之借上司之聲光以鎭攝之且平時果能得民必無與相抗者此劵仍操之自我也【辦漕必要安靜】

輕信家丁書差之言圖升合之多不計米色此尢獘之大者也無論漕院通倉一經駁換例有嚴條卽就倉中而論一有濕米則半廒�變一有白臍則折耗必多甚至看米之人與記書勾串需索利歸於人而害歸於我皆貪多之念致之【米色必須講求】

知人談何容易全在平日畱心每廒宜一親信人司圖記一剛者與旗丁相持一柔者與糧戶相接一解事者調和之一壯健耐勞者巡察之此五人中又須察其平日有無嫌隙臨事能否勾串縛束之馳驟之密察之覺而更易之須用一番苦心或可不致舞獘而廒口之友亦不可省蓋倉中作獘必通同一气非數人所能行請一廒友所費不多有一層間隔作獘不容易也【廒口用人宜擇】

今之爲官者動云性格不可使下人捉摸恐其逢迎誰不謂然夫我之性格或偏急或見小或怠事或貪得是過也宜攺不宜文加性格直爽或慈愛或剛毅或淸淨皆與地方有益惟恐下人之不我逢迎也而何矯情之有至於戶總庫書尢辦事緊要之人旣須糧戶敬服又須實力助官必示以赤心而又凜然難犯庶爲近之戶書得人則差保不難治蓋一切利獘官或不知而戶書無弗覺也【書役宜示以信】

旣有所浮收則必有折色不解事者每拳拳於津貼之無出是惑之甚者也夫漕務收米本也折色未也米旣收足折色不患其不輸是有母必有子也且無米之咎與無費之咎相較又輕重懸殊費不足可立時卽辦米不足則采買甚難故漕以收米爲至要至於浮之多寡價之增減須察民力驗丰歉較鄰封而尢須問之於心則平日之所以致治於民者宜如何省察耶【收本收折宜有權衡】

爲官者動云書役疲玩不思使之所以疲玩者誰乎標一差票非三日則卽日乃票出而若或忘之矣出一告示非查究則嚴懲乃示懸而同於虛設矣甚至懸賞之格幾爲廢紙聽審之牌習爲虛套彼書役深知官之於公事不過具文塞責也而斤斤於三八卯期之撲責八分九分之銀牌自云吾能賞罰也其誰信之吾故曰辦錢漕在先事經營也【比較在賞罰必信】

先事𨿽取信書役而臨事責以所難勢亦不能則宜用數往之法每年徵收錢漕將某戶所完之數逐細注明憑此截串謂之紅簿必按年核淸書立一表以圖爲經以年爲緯譬如一都一圖畫成十格每格一年將甲年巳完若干未完若干差保某人注於格內由丁及丙從上而下則一圖中何年完多何年完少一覽了然而差保之勤惰亦約略可見矣再令戶書將上年幾月完錢漕若干再上年若干挨次開造一冊則一年中何月完多何月完少一覽了然而民間之習俗亦約略可見矣然後擇其較多之年明諭差保照此催徵無許少絀卯期不可常責而責則必嚴不必常賞而賞則必重如是而曰必信庶幾近之【查對十年來紅簿】

民未有敢抗糧者也由於不肖紳士之包攬紳士未有敢抗糧者也由於刁猾書役之勾串內外朋比而公事不可問矣須精密詳察灼知其侵隱者擇尢重處又密訊戶書擇差保之最玩者革究不貸吾未見書役之糧淸而紳民猶有抗者【宜淸書役地保之侵隱】

摘戶嚴催亦是一法然由書辦開冊則隱寄侵虧之戶仍然包庇必由幕友詳查其年分核計其多寡分圖提追稍爲有益【摘戶必由內幕】

一圖中多不過二戶擇其欠數巨而年分多者簽別圖值差健班轎役當堂面諭必須依限傳到到則細爲訊供侵隱之獘可從此追究矣書役恐防敗露每有捏各糧戶傳案塞責者更須詳察吾以保甲冊爲有益此一端也【摘戶宜少宜速宜防其僞】

糧戶未有敢於爭競者至於爭競必有所不服於其心也否則有所挾持也要皆由於平時之無忌憚此時若稍存畏葸恐釀事端且底蘊窺見乘機而起者必眾務宜實時親臨詳明訓諭鎭之以靜庶幾得之【糧戶爭競必親臨開導】

糧戶我有求於彼者也旗丁彼有求於我者也故糧戶可畏而旗丁不必畏彼沽沽於津貼而百計遷就旗丁者皆非是也然小人之尢馭之有道急需之時不妨多付以濟其用數定之後不宜失信以取其怨而門丁戶書廳差之分肥更宜加察焉至於通埧淮關之耗費文武委員之需索能卹丁庶可以卹民是在上焉者之實心經畫州縣下僚所有志未逮者也【待旗丁不可失信取巧】

舊章不可驟攺不但漕事爲然而漕爲尢甚前人識見較勝後人積重難返尢須詳愼如有必應更革者亦宜眾論大同然後斷之於獨冒昧從事鮮不敗者【歷久章程不可驟攺】

羨余非爲官計也重案有招解之費賑濟有經辦之費以及捕盜緝匪苦差遠役皆須賞發以資辦公卽書役訟案拖累婚喪大事亦宜周卹以結其心若平時不畱羨余臨時必多竭蹙宜於余平項下官六門一書三分數酌提附貯於庫並造冊記其出入之數年終統計餘者仍存之積之愈久其益無窮【酌提羨余以充公用】

○袁守定【見治原】

圖民錄

△圖民錄

凡遇大差役其地必有舊例循其舊則民從夙所安也不循其舊則民不從今所創也創爲之事民恐以爲例故不從【差役循舊例】

差役未有不累民者惟重民力而撙節調劑之俾民不至大病視他邑爲善斯善辦差役者也隋魏徳深爲貴鄕令時遼東之役徵稅百端民不堪命徳深不竭民力所求皆給而閭裏不擾宋杜祁公衍知永典軍時方用兵民苦調發吏夤緣爲姦衍區處計劃量道裏遠近寬其期會使民得次第輸官比他州省費錢過半元申屠致遠爲壽昌判官時造徵日本船遠近騷然致遠設施有方眾賴以安黃文獻潛爲諸曁判官巡海官舸例以三載一新費出於官而責足於民有餘則總其事者私焉潛撙節浮蠹以餘錢還民驩呼而去蓋刻刻志存愛民則𨿽不能及民之處猶有以及之亦視乎其志而巳【差役在樽節調劑】

○王鳳生【見保甲書卷二】

札各州縣節省徭役檄

△札各州縣節省徭役檄

查西北之民自昔賦輕徭重蓋以驛站額設夫馬而無車輛設遇遞解多犯經過餉鞘諸差同時湊集該州縣境內旣無車行可偏不得不借用民車裝運免致悞公亦其勢然也惟地方官若不自加察將票差任托非人每於應用之數加至倍蓰將以其餘令差保折錢朋分�巳而差保持票下鄕又復肆行濫派有錢者免其當差無錢者載車守候一切飯食艸料皆其自備該鄕民車馬系田間耕種日所必需坐令失業廢時受累殊甚且有從中影射此鄕派車足數復於彼鄕持票斂錢者似此情形皆非官之見聞所能及也他若官親幕友家丁系其熟識之人經由此地動輒送給車馬以爲酬應故事殊不知南省之船隻轎夫費祇取給行鋪灑�客商若北省車輛悉出鄕農財力何可不核實節省以紓民困州縣於此等事最爲聲名所系易得輿情倘稍不經意便爲他人中飽而一身獨任怨尢亦何所爲而爲之智者必不出此該州縣務將一應徭役當如何設法節制編號親查並明定章程按月分鄕承值俾差役無從冒混小民如期從公不致糜費羈畱之處迅卽詳細妥議稟復

○張傑【字伯良湖南澧州人官至深州知州】

論差徭書

△論差徭書

傑宦遊直隸十有餘年目擊心傷有害切民瘼急如倒懸莫若今日大差之不均雜差之不除爲時下至切之要務所當亟亟論之者查每年直隸承辦巡幸木蘭與謁陵大差一切橋道工程車馬支應等項𨿽有經費不敷支銷而差次費用名目不一有難以報銷而必須使用者名曰外銷費此項銀兩向由司道派之州縣州縣派之民裏止爲從前大吏面奏並不借資民力相沿不敢據實陳奏而派辦則仍如故也司道因派差未經奏明遂畏州縣之挾制凡派銀兩不敢印札直書僅令差局委員潛通消息於是州縣中之貪劣者藉此加倍派斂而司道無可如何也州縣以司道未經明派銀兩亦畏紳士之挾制不敢按地均派僅令書役鄕地暗中調撥於是吏胥中之刁惡者藉此偏枯倍派而州縣亦無如何也而又鄕間辦差各處情形不同省北州縣有旗辦三而民辦七有旗不辦而民獨辦者省南州縣有紳辦三而民辦七者有紳不辦而民獨辦者【從前原爲優免貧寒生員起見後此則並地多生員及捐監捐職者亦俱優免今若按地均派一年之久每畝止出錢數文無論貧富生員均不致於受累若仍畱優免一條則官吏乘隙舞獘矣卽或以士子當異於百姓亦應明立定額每生優免若干畝逾此者則仍辦差庶有限制而易稽查至於捐監捐職以及仕宦之家則家計饒裕更當急公斷不可優免也】因而地畝稍多之家或掛名衙門或捐納職銜以圖免差彊梁者且並其親戚族黨而包攬之日復一日以致不辦差之戶日益多辦差之戶日益少而州縣官吏藉差肥巳又皆有增而無減是年年直隸所承辦之大差非州縣官吏也非富紳大賈也乃地畝至少之良善窮民也嗚呼此等地少窮民一年所入納糧償欠而外仰不足以事父母俯不足以畜妻子勤勞終歲摒擋差錢有因此而折房去產者有因此而賣妻鬻子者有因此而棄家逃亡者流離困苦死而無告眞言之可爲痛哭也傑目受事以來痛懲其獘雜差則無論何項全行革除至於大差則無論紳民按地均派【六月內奉辦之大差支應銀三千兩止將州屬村莊分爲三段今年以一段承辦無論紳民按地均派每畝僅出錢十文畱存二段爲明後兩年承辦大差之用合計州屬村莊三年始輪派一次民力甚爲舒展卽刁紳惡吏亦不敢少存挾制也】誠以仰體我朝廷愛民之心當實力遵行不敢陽奉陰違耳今言路大開凡可以實惠及民者無不舉行倘能明定章程使旗漢紳民按地均勻辦差則民困可以立蘇誠如是由司道先將差次一切動用無論車馬橋道支應工程槪行�算共需銀若干兩再查通省糧租各地無論旗漢紳民共有地若干畝約計每畝應派差錢幾文詳請總督明出告示卽將每畝派錢幾文塡注示內鈐用印信頒發各州縣實貼城鄕該州縣遵照派斂將錢易銀解省再行給發丞倅佐貳及候補牧令分別承領辦理如此按地均派明白曉諭通省皆知則州縣官吏無從浮派刁紳惡役無從包攬而地少窮民亦不致獨任其累如出水火而登衽席兼使現任州縣得以在署�公不似從前辦道曠職而差務仍可不致貽誤矣至於雜差累民尢甚如米車如煤車如酒車如委員過境車如遞解人犯車【委員過境及遞解人犯兩項車輛傑自到任後自行捐雇每輛市價用錢七百文若派民間每輛出錢十四千文約計一年需車五百輛傑自捐錢三百五十貫卽省民間車錢七千貫雜差累民可類推矣】如艸如料如麩如炭如天棚如挑夫如壕墻如柵欄如井蓋如井欄如棗剌如劈柴如枝子如秫楷等項種種名目離奇古怪悉難枚舉俗云衙門一點朱民間一片血良不誣也卽以米車而論從前不過派車運米需車尙屬無多近則所派者車而所折者價旣可折價則前之一輛今且十輛八輛矣他項亦復類是蓋所謂衙門一點朱者月月點之日日點之時時點之所謂民間一片血者村村出之戶戶出之人人出之緣此等雜差旣無一定額數又無一準時期可少可多無早無暮票甫出而錢卽至止在州縣一舉手之勞而盈千累百二入私囊矣小民之脂膏幾何而能任此無厭之誅求乎其承辦大差尙問有旗戶紳戶之分辧而雜差則無論省北省南槪系地少窮民獨力承當是誠可痛也從前陋規未準明取州縣猶得借口今則明奉諭旨凡錢糧之平余雜稅之存剩行戶之津貼鹽當之規禮悉準取用是盡足辦公尙何所借口乎且恐州縣藉有明取陋規之旨將雜差影射混作陋規勞必明目張膽愈肆誅求而愚民無知孰能辦白何者爲雜差何者爲陋規予取予求莫敢誰何而窮民益不聊生矣是州縣派取民間各項雜差於此時尢當革除淨盡不可稍畱萌芽者也夫直隸爲首善之區而邪教疊出且有謀爲叛逆者蓋由於教化之不明教化之不明由於民裏之過窮民裏之過窮由於大差之不均雜差之不除耳今誠能革除雜差均派大差則民力漸舒民力旣舒則教化可施尙何有邪教叛逆之事哉

●牧令書卷十二籌荒上

安肅徐棟致初輯

養民之政有常有變時和歲丰其常也旱漧水溢其變也常而不計其變變而無以通其變又奚以養

陸世儀

陳宏謀

楊昭謹

黃可潤

李殿圖

徳保

王植

朱

劉汶

陳宏謀

李湖

汪輝祖

王鳳生

陶澍

徐文弼

余廷燦

章謙存

劉衡

○陸世儀【見保甲書卷三】

論賑貸諸法

△論賑貸諸法

社倉不如常平常平倉不如常平田社倉春散冬斂取息什一得先王春秋補助之意然出入之際最須得人否則爲靑苗之續常平增價而糴減價而糶出入便捷無追索之擾然止利於市民與農民無涉且二者之粟俱恃官錢以爲工本一遇貪墨官錢耗散二法便成廢棄若買田以爲常平歲收其收入之粟於倉欲賑則賑欲貸則貸欲減價則減價所糶之錢又可糴粟爲來年張本源源無窮歲有增益卽遇貪墨侵漁倉粟而去任之後一得良吏田腳固在修舉不難視前二法兼之且勝之矣社倉不如常平然常平之法有糶而無賑不如立子母倉先以千石或萬石爲母遇小饑則減價糶之薄收其息以入子倉使歲恆小饑則子母俱減價收息大饑則母倉備糶子倉備賑治國者能使子母常盈則無憂饑矣

○陳宏謀【見保甲書卷三】

匯申常平條規檄

申明出借常平倉谷獘端檄

△匯申常平條規檄

常平倉谷實爲積儲之要每年存七出三出三之內或借或糶因地隨時前此請借請糶展轉遲延緩急非宜於乾隆九年本部院查明利獘檄行司道查議慧升司等會議條規隨時借糶民獲接濟糧無陳朽繼因續有流獘歷任各院因時立法連次檄行近見各屬或請借仍不以時或敍詳並無實數原委錯悞造報紛歧駁查則遲悞借期照行則牽混滋獘均屬未便今與塔藩司曁在省之臬司各道等將前後詳定檄行事宜逐一參核公同酌定編纂再爲通行備仰各屬逐條寓目隨處畱心減了然於言下期畫一以遵行

一西鳳同漢興幹邠商等府州屬節气差早夏收均在四五月閒各州縣應於年底截定存倉數目於正月封印以內詳請出借定期二月初旬至二月望前出借延楡鄜綏等府州節气較遲夏收率在六月各州縣應於正月內截定存倉數目二月內具詳定期三月望後至四月初旬出借凡詳請出借者務期扣明出三實在數目出借日期通詳於十日前將應借糧數開倉日期明白曉諭各裏使民閒周知如通詳之後已屆借期尙未批到亦卽出借不可失信於民其前由司府遞行詳請槪行停止

一出三之糧先麥後穀如麥系新收谷難久貯又應先放谷石若麥與谷俱系存貯年久則仍先麥後谷或酌量兼放至於糜谷不耐久貯亦與谷酌量先後出放各州縣預先就地籌劃務於詳請出借文內聲明不得統官借數不分色樣從前委員驗糧兼放槪行停止

一借谷每戶不過一石麥不過五斗必須力農乏食之家取有的保方準借給凡遊手無業及無保者不準借給衿監兵役果系耕田亦準取保借給同居有親屬者親屬出名不得倚恃衿監兵役出名赴借更不許傍勢多借借後不還無養者惟保人是問凡一戶借谷至數石數十石者卽以包借作獘論罪監追衙門人役地棍勾通朋名冒借者重處監追官並參處道府就近稽查

一州縣將出三數目按裏酌定傳知各里長戶首將應願借者開具花戶取領送衙官則分別東西南北四鄕量其距城遠近借戶多少於告示內開明某里應借糧數限定某日借放某鄕某里某甲至日務卽以次輪放母使擁擠久候如州縣臨期有事卽委教雜官監放或妥當親屬監放不得因事攺期久候難堪

一年歲丰稔或借不及出三之數卽於報折內聲明不必定須足數倘收成歉薄乏食者多必須多借米價驟昂必須多糶者準其詳明多借多糶凡借糶過於出三之數者須將情形詳候批允方行借糶但不必由司道府州遞請稽延倘地方有冰雹水旱勘不成災仍須借給籽種口食者應先動借社谷免其加息如就近社谷不敷借給或離社甚遠再動常平準其於出三額外接濟一面酌借一面詳報

一積年舊欠準其以一麥抵二谷還倉本年新借者借谷還穀借麥還麥惟平糶之糧無論糶穀糶麥買補時均須盡買谷石還倉庶舊欠易於完納不至麥多難於久貯如原無舊欠而倉貯無麥及麥少者新借之谷準其一半完麥一半秋後完谷不完者同保人一並比追不得將借負欠希冀次年完麥也有貯麥己多者於麥貴時詳請出糶買谷還倉如麥價平減麥久難貯詳明出借易換新麥均於出三之外隨時籌辦

一借谷旣有定期各里甲戶首必須同花戶赴領倘系不應借及冒名者戶首指出究處親友相托代借者仍借給免究遠鄕不願借者不可彊派不可將一里之谷交里甲總領代散包借包還乘貴販賣而應借之戶反不得借不願借之戶反出費托人代借代還也

一原詳定出三之糧石至期所借無多或市價昂貴將出三餘糧出糶成熟之年每谷一石照時價減錢五分米減一錢米貴之年谷減一錢米減二錢倘遇荒歉米貴詳明大加酌減凡請糴文內務將市價若干每石減價若干折收錢若干一面報明一面照式出示先行出糶如市價尙平卽出三數內亦須稍畱不可急糶凡出糶一槪碾米以便待爨之民

一西同鳳漢興邠幹商各府州各種麥田收獲亦旱定於收麥後六月初開倉除全行淸還者外其餘不能全完或止完一半者均於秋後全完定於十月初開倉十二月報完其延楡鄜綏四府州收獲較遲且麥少谷多有種麥能早完者外其餘亦定於十月初開倉十二月報完但沿邊一帶山嶺冰雪有糧難於馱遲寬限至正月底報完西同一帶歲底不能報完延楡一帶正月不能報完卽將花戶欠數一面出示各裏如再不完追比保人凡本年之欠戶下年不準再借

一歷年積欠頗多者若並於出三數內扣除其中巳完之戶不得再借未免偏枯應令州縣確查欠數之多寡酌量上年收成之丰歉若小民蓋藏尙可支持卽於出三數內扣除倘力田農民實待官谷接濟又有保人作保仍準量行借給至各州縣開報欠戶內有能續行還完與𨿽欠而爲數無多及巳完過半者亦準分別量行借給

一借糧無論屯戶民戶凡系耕農乏食保領有人一體借給無論豫谷常平兵賑監谷應統計所入出借屯戶原以軍地爲業倘軍地巳轉賣卽同無業之人不在借給之例𨿽有營業並不耕田亦不準借

一米糧昂貴必須出糶者除城中設廠外或於煙戶稠密之適中市鎭或地值災歉乏食之村莊將谷碾運出糶詳明委官監糶運費出於余米余米不敷出於糶價不得止圖省事專在城中出糶也石民糶常平出三者免報余米如撥運兵糧因災撥賑數多者報余米三升詳明糶價充公

一借放倉谷旣有保領又有花名細冊冊內注明里甲住址保人姓名州縣將借冊分裏匯釘或當堂審事或公出勘驗均卽攜帶遇便抽查逢人詢問有不符者再追究里長戶首保人則有捏名冒借不難隨處發覺正不必親身借放況親身借放未必人人識認也此花名細冊止造一本存縣不必報上

一民欠常糧西同等府於十二月底止延楡等處於正月底止除巳完外有未完者備造花名淸冊送該管府州府州另委員下鄕挨查如有虛捏及胥役包侵立卽究處果系本戶實欠委員另取本戶限帖限次年正月淸還如仍不完比追保戶下年不準再借因災緩徵者亦免查免造地方官不得因有未完處分捏報全完自取虛捏重咎釀成虧挪等獘

一每歲造報借糶由州縣而申府轉司報院層層轉折重復繁擾不無苛駁代造之費嗣後借糶完日該州縣將保領存捲止將借糶過數目按照所發冊式各造一本通申院司道府直隸州存案收還完日照冊式造報以省苛駁煩擾如敢違式錯混卽提經承究處

一常平借糶向有用京斗者亦有用市斗折合京斗者率不畫一不無滋獘累民嗣後一切收放糧石俱用京斗另制漏斗簸籮以免拋撒出入俱用平直木槪令民自行執槪平斛響擋無許斗級用手當槪以滋虛淺髙浮之獘

一民間欠谷寧可令月還倉次月再借不得抽換領紙以舊欠作新借地方官不得止顧處分誘民抵借釀成流抵大獘

一兩官交代先盤在倉之糧其民欠則有存衙細冊可查但逐戶挨查未免紛擾遲滯新官止就細冊欠戶抽查有無虛捏卽可破露如系實欠卽可出結交代

借糧告示式

領狀式

平糶告示式

開報常平出借冊式

開報常平收還冊式

平糶報折式

借糧告示式

某州縣正堂示諭各裏民屯知悉某里應借常平倉糧若干毋論民屯凡耕田乏食者照依狀式自具領狀先期投遞按派定日期同戶首保人赴倉領借不�借者並不相彊倘有書役串通彊派包借藉端索費及無業之民捏名冒借許爾等指名喊稟本州島縣立拏重究特示

計開

某月某日放某鄕某衛麥谷若干

領狀式

具領狀人某邨某里某甲某人某衛

某人今於

太爺案下領到本年常�出三京斗麥谷若干麥秋後照數還倉委系乏食農民自願借領並非捏名圖借亦無戶首人等按糧彊派等獘所領是實

保人某人戶首某人或總�某人

某年某月

日領狀人某人

平糶告示式

某州縣正堂某示諭今於某月某日在城鄕某處開廠出糶倉糧每麥谷一京斗官價定銀幾錢錢幾百文每人止許糴米幾斗【糴麥谷者分斷開列】

開報常平出借冊式【不敍原文每年一次】

某州縣今將某年常平倉糧存借數目開呈

額貯在城市斗谷若干內麥抵谷若干共報若干【兵�監谷一並計入在內】

上年出借未完京斗麥谷若干【因偏災出借者注明鄕裏月分無者注明】

今某年詳準出三麥谷若干共抵谷若干

巳於某月出借訖【未借若干注明】

現在實貯麥谷若干共抵谷若干

某年某月

【塡日】日某州縣某某【塡姓名】

經承某某

開報常平收還冊式

某州縣今將某年收還常平糧石數目開呈

某年出借京斗谷若干內麥抵谷若干共谷若干今收還麥谷若干共抵谷若干

未完麥谷若干

某年舊欠麥谷若干【無則不必】

今收還麥谷若干

未完麥谷若干

倉在某鄕者照此注明

某年某月

【塡日】日某州縣某【塡姓名】

經承某

平糶報折式【半月一次不敍原文】

某州縣自某月日起至某月日止糶糧數目

現在市鬥麥谷每斗市價若干每市鬥一鬥合京斗若干每京斗合市價若干

今每京斗麥米谷應減價若干應糶銀若干

市價每市平銀一兩易錢若干每市平一兩合庫平銀若干應易錢若干

每京斗麥米谷一斗應實錢若干如麥米豆三色兼糶各日力分晰

原詳定糶麥米谷若干

自某月某日起至某月某日止已糶京斗麥米谷若干幾次折報

今自某月某日起至某月某日止半月內糶京斗麥米谷若干

連前共糶京斗麥米谷若干是公若干照市價易庫平銀若干

尙有未糶京斗麥米谷若干

如城鄕分廠開糶逐廠分注未結總數

某年某月某

曰某州縣某【姓名】

經承某

△申明出借常平倉谷獘端檄

常平糧石例應存七出三或借或糶均於出三數內酌量辦理一以接濟民食一以出陳易新也從前拘泥成法借糶均不及時滋獘多端侵欠累累地方官只圖出借全無分曉如應借一萬則將此一萬石按通縣裏分派定數目傳知里長戶首赴縣領回不問裏民願借與否需借如何而里長戶首領谷到手按糧攤派路遠不借者則央求代領代還私貼費用其近便領借之戶又未必公平借給倘遇米貴則竟將所領之戶躉運販賣而裏民花戶未必人人得借更有慣獘經承捏寫詭名冒領自數十石以至百石出糶花銷全無忌憚及至秋後不能如數還倉官司惟知責成里長戶首里長戶首惟知營求胥役包庇寬容始而求緩及至歲底堅以民力難還捏覆而經承私借之糧混入民欠之內至各裏花戶得借與否借而已還未還官司始終未曾覺察一事懲創一人也此種獘竇本部院於十九年淸查之時巳經窺破底裏彼時正在還倉只得寬其巳往正宜禁其將來適值調任甘肅未及另立章程今番蒞陜巳值歲盡淸查則已晚矣催追則巳無及而細加體訪其積欠之故終不出前所云當此出借之時再任因循混辦不但舊欠難完將來新借又成積欠仰司官吏卽通飭出借常平之各屬凡借谷𨿽不能不著落里長戶首傳領而未領之先先將某里借谷總數開示曉諭鄕裏凡借谷者必取花戶領狀領狀必塡保人然後給谷借完後照領狀按鄕村各造花名冊自此以後地方官因公巡歷持此一冊隨便抽問坐堂審事比較卽將該裏借冊抽問如有捏開或借少開多立卽提到里長戶首經承嚴究侵冒如此則捏名冒借之事隨處發覺代借包還之獘不難償還至於舊欠之戶除奉文綏徵者不計外其餘舊欠未還不準再借或舊欠巳還者多而未還無幾又有保人或可量爲借給但不許令欠戶捏名重借此皆於出借時所宜立法畱心源頭旣淸還時不至無著至於還倉之時或仍不肯還候至期另有淸追之法各屬務須查出從前條規所載並今檄所云耐煩看明細心遵辦借則務查虛實如民不願借不可彊派不必拘定詳定之數糶則米貴方糶價平卽止該府州果肯以此爲事此獘不難查革也

○楊昭謹【嘉慶七年官禦史余未詳見皇朝奏議】

常平倉谷章程疏

△常平倉谷章程疏

竊惟常平倉谷直省額貯多者數百萬石少亦八九十萬石州縣額貯數萬千石少亦數千百石以備平糶以支出借以供兵糧以裕災賑所關甚巨然必實貯在倉有盈無絀方於民生國計均有禆益臣謹悉心酌議分款臚列恭呈聖鑑

一倉谷平糶有虧宜綏平糶也查常平倉如常年出糶定例槪以存七糶三爲率其地方燥濕不同則有存六糶四存半糶半存三糶七及不限額數隨時出糶原爲額貯充盈恐米谷歲久朽蠹所以因地酌量出陳易新且使市價平減商販不得居奇多索惟是平糶巳有虧缺尙未買補如額又將存倉谷石接續再糶不但虧缺繁多一時難於買補且恐挪新掩舊私將糶價侵用久之倉庾盡空升斗不存無論常年無可平糶卽水旱偏災亦無谷石以供動用臣請於平糶有虧之倉必勒限一二年內買補足額勿得於未足之先率請平糶

一倉谷出借有虧宜綏出借也查常平倉谷定例許農民領借作爲口糧籽種按耕種遲早定期借給先麥後谷先陳後新原因額貯充盈每歲靑黃不接之時借給農民使耕種有資無慮拮據惟是出借巳有虧缺尙未催收全完又將存貯谷石接續再借不但陳欠積壓前後難於並徵且恐舊欠作爲新借日久無從催追勢必倉庾皆虛升斗不存無論常平無可出借卽水旱偏災必應借給亦無谷石可支散放臣請於出借有虧之倉必勒限一二年內催徵足額勿得於未足之先率請出借

一倉谷平糶宜酌定年限也查常平倉谷常年出糶丰年每石照市價減銀五分歉歲減銀一錢是不論丰歉皆準平糶定例原爲平減市價而米谷亦藉以出陳易新然使年年出糶則必年年采買吏胥侵漁旣可習爲利藪閭閻科派實亦難免追呼臣請嗣後除因災以時平糶不拘例限外其常年平糶爲因地方燥濕不同酌定出糶例限或三四年一次或五六年一次以省滋擾再查則例內載常平倉谷折耗奉天省米逾五年谷逾十年陜西省糧過五年準開報气頭廒底直隸江西等省三年以後準開報气頭廒底江蘇安徽等省三年以內準開報气頭廒底三年之後不準再開是平糶年限寬爲酌定自於存倉米谷無有妨礙

一倉谷出借宜酌定章程也查常平倉谷每歲靑黃不接之時酌量出借又或夏秋水旱成災酌量出借定例查明借戶果系力田之家取具的保平斛面給惟是吏胥里長互相勾串往往從中獘混捏名冒借一時人數繁多稽查難周只憑保甲按名借給迨歲底據冊徵收半多有名無人末由催納還倉於是將無著谷石謂無業窮民力不能完甚或捏稱逃亡物故人無可追詳請豁免及督撫援例題豁準其動項買補又或因歲歉價昂不卽買補全完積獘靡有底止臣請嗣後出借之時將具呈借戶俱按照徵糧紅冊查系有糧農民方準酌量借給不但實惠及民一顆一粒吏胥里長無從中飽且凡出借谷石盡歸有著一升不合俱可照依例限催完還倉永無虧缺

一倉谷賑濟宜酌定章程也查常平倉谷如遇地方水旱偏災將存倉谷石開放賑濟俾被災小民一夫不失其所惟是極貧次貧戶口多寡無定百里十里邨屯遠近各殊往往吏胥里長從中獘混不但瞻徇顚倒且恐巧計侵漁虛開丁口冒支錢米散放旣時不容綏體察亦勢有難周請嗣後辦理常平賑務凡系災黎俱按每年報部戶口底冊逐一稽察再將糧冊核對俱系無業無糧窮民與零星小戶方行認眞散給吏胥里長無所施其伎倆而常平之米谷均可實惠及民

一倉谷采買宜酌定章程也查常平倉谷或因平糶缺額急需買補或因災賑缺額急需買補或因供支兵米缺額急需買補定例俱系支領應動銀款按照時價采買事本因公民情莫不樂輸惟是吏胥里長從中舞獘任意開報殷實谷多之家或獘混隱漏谷少之家或抑勒科派甚或私行倍折谷價代爲浮收充數臣請嗣後采買之時查照徵糧紅冊一切糧少之家及零星小戶悉予開除惟按照糧多戶口將應買谷數分別均攤面給價值地方官稽察較易吏胥里長無能肆其姦貪所有采買谷石自然依限全完無有虧缺至有本境產谷無多例赴鄰封采買亦先予詳報督撫行知赴買地方之時卽一並關價鄰封查照該處糧冊開明戶口以便給價買運

以上六款俱兼定例悉心酌議務使倉庾定額有益民生再查直省常平倉外安徽省之揚陽頴州二府屬建設裕備倉貯糧二十萬石備鳳陽泗州二屬賑糶四川省之附近水次各州縣備貯谷三十萬石接濟鄰封貴州省之威寧州備儲谷一萬石備該處緩急均請照此辦理又廣西省之社倉本該省潯州慶遠鎭安思恩等四府社倉向例均照常平倉谷令桂平宣山天保武緣等四縣經營出納亦請照此辦理是否有當伏乞

皇上浚鑑訓示

○黃可潤【見保甲書卷三】

倉儲

平糶

折賑

△倉儲

南方倉儲不能大有益以地熱濕難耐久人多而詐難出借惟在城賴以平糶然驟難買補其獘至於抑勒富戶賠累不勝其擾北方倉谷可十餘年不壞人朴直裏民戶保鄕地識認無不還者惟遇災則當緩耳北方債利甚重每借一石加利三五斗社谷息止一斗歉則蠲之常平無息此甚利民然當凖出入防捏冒使有實惠無極前任張君維成辦理此事甚好不用地方蓋廠自置一布蓬曰坐倉口每次捐制錢二十千倉書斗級各半以爲飯食蓋直屬多有鬥錢每斗二三文不等君痛除之犯者重處收入亦然出入凖其平不許髙下其手每年皆出至六七千之額計勞頓近兩月君樂爲之而親自散發絕無捏昌故無不歸倉者出借時米價爲之平君治極此爲最善政余踵而行之不敢易亦不能易也大城出借除被災緩徵外鮮有不還者其舊欠積至數千者查系從前截髮漕米運丁澆水米中米潮不可久官慮�變貽累立召民借急不暇擇以借多者爲喜借者皆劣生破落戶衙役鄕保地棍自其借之時已懷不還之念矣此各邑皆然不獨大城歷經嚴比實無可還不如因而廓淸之是亦蠲民之一事也

△平糶

平糶是一美政省徵收官民費力一也出入不得髙下二也無拖欠追呼吞蝕三也惟難在買補夫買補何難將所糶之價存畱相時購買如額足矣如米貴之時價在一兩五錢減而一兩三錢民已實受惠卽將此數存庫收成時一兩上下皆可補買貴亦不得過一兩三錢原數則官民皆好辦而當事者盧部駁必核至七八錢之價刻一硬板於其不辦者必虛懸其辦者必抑勒夫當今生齒日繁地方只有此數𨿽丰不能大賤況不常丰乎欲出入之相懸利歸於官必平糶之坐廢用歸於民不可不知也

平糶之法每人不得過三斗總要徐徐行之使爲日久長富民商囤自出所有至於買補官糴必昂市價而吏役斗級緣以爲姦遠買更獘賣百出故必委富民令出所餘而以當商佐之直隸當商皆放債收谷冬成坐谷營利最大若以原價予之彼不取之本處卽取之鄰境皆可與富民共濟喫緊在使之有利而無害則富民商賈皆踴躍平糶在三四月卽以其價予之買補多在冬底彼中閒曠數月旣可以營子母之利且可擇便而圖按歲底交谷時值報銷有贏餘卽解歸存公如貴不許逾平糶時價富民𨿽自出所有亦許照交時之值不令喫虧其尢要者民畏買谷總怕吏役斗級家人勒掯之累惟於臨交時出示定數且官自親收嚴查家人吏役需索者予杖民更樂從給價時當詳稟中間有利勿問此變通之使官民兩便行之可久也若使秋成後始給價未幾卽令交谷民間必居奇買者刻虧受累不少且長市價矣

△折賑

賑濟例用米然以錢折賑民心更爲欣悅乾隆十五年直隸災荒蒙聖恩加賑時方大賑之後倉儲用完制府動帑折給民間鼓舞頌聲載道便於攜帶一也可作生活資本二也無吏役侵克斗面不足之患三也買雜糧可以省儉四也總惟初災之時必當以米其餘盡可以錢蓋被災米貴四方多有商販來集本地富民亦有出糶予錢固勝於予南漕米也但須按貴價折值不宜按賤價耳余領銀卽發錢店當鋪照市價換錢先期將大小口串定然後用口袋裝之至期堆於前大口領左小口領右親自點發毋一差錯者余初試詢各村以錢米孰便皆以錢便此可以通倉儲之窮者

劉建韶曰以錢代賑誠爲便民然不可立爲章程使虧實谷交例價者得以借口且給錢原爲買糧救饑糧食巳絕何處買食餓殍之餘何能行遠故救荒之策總以實倉儲爲本

○李殿圖【見接下】

裕倉儲以紓民力

△裕倉儲以紓民力

甘肅地瘠民貧人多朴魯不善經營每當東作方興民向山陜客人借本布種秋間折收其糧俯首出加倍之息無可如何向來官借籽種口糧以資接濟而姦商不得居奇誠善政也但辦理果善則於民有益而倉廩無虧辦理不善所虧在倉儲所飽在積匪而於民仍無益也今就管窺所及通行曉諭其要在愼重給借之花戶其次在嚴禁交還之剝削其次在密查折收之侵蝕玆謹撮陳大略

一給散糧石所有花戶姓名向由鄕約開報其獘在於姓名之不實然鄕約包攬借領豈能獨自鯨吞管門管倉之家人得其一股倉書頭役得其一股地棍劣衿得其一股鄕約里長得其一股其初並無實領之人將向何人追討其初並不作歸倉之想更將何日淸還屢催不應刑比必嚴因而差役受賄應卯鄕約設法捏稟其僞造之姓名則指爲歉戶之逃亡其假冒之姓名則更滋親放之株累牧令孤立於上摘發巳自匪易更有見小之牧令利析秋毫罔知大體尢易爲若輩小人之所乘蓋核實給散以此出卽以此入在官殊少贏餘懸空給散利其出而不計其入私橐轉生滋潤甚或有代庖人員自計署篆不久以爲出散由我收徵在人恃民欠領狀可以交卸折二折三恣行幹沒貽累後任其害尢不可勝言牧民者果能愼終於始無顧目前自愛其身無見小利親核戶口而不辭勞瘁嚴束人役而不避嫌怨則本源旣淸散放平允而徵收無可掣肘矣

一嗣後完納無論正糧借糧城倉鄕倉所派家丁胥役以少爲貴人少則其獘可淸獘靑則完納自易官親長隨人人有肥己之意多一人則多一分卽如出入錢票例止一二三文不等以供紙筆飯食之需人多則必私增其數拋撒土糧各直省陋例皆歸斗級人役食用相沿日久人多則必故爲拋撒出糧拋撒過多則倉儲之短缺也入糧拋撒過多則閭閻之膏脂也倉書斗級及官親長隨聚斂之人無不聯爲一气故拋撒糧米索取錢文親丁皆佯爲不知甚或代爲助勢不遂其意則刁難呵斥其距倉遠者或至百餘里守候旬日進退狼狽以有限之盤費豈能盡饜誅求以有數之糧粟豈堪任其踐踏遂令小民竭盡輸將之瘁力不能支踴躍急公之心一且灰冷完納不前職是之故而尸位堂上者猶怫然曰吾其催科政拙也試問其所謂撫字者安在良可愧矣不知父母斯民非惟理所當然卽以報施而論利於民未嘗不利於已凡玆親丁胥役不過分甘沾瀝豈可恃爲心腹現在印篆在手指揮如意者此輩也而壞我官聲侵我儲蓄者亦此輩將來事權不屬反面無情操戈相向者亦此輩此理旣明則自不敢多用遊惰無賴之徒殃民悞公而撫字之良卽在於催科之內矣

一民間糧石交倉色樣間或顆粒不純向用風車扇淨民亦相習不怨惟是所扇之糠粃民不能攜之而歸堆積在倉而管倉者獘竇叢生必將私歸入倉以浮其數因之私收折色以取其盈其攙和之粃糧若久貯在倉則糜變堪虞苦仍放於民則怨聲載路或有幅員寥廓之邑僻處編民距倉窵遠情自樂於折色倉中司事之人亦利其便於挹注甚至昏憒官吏隨時挪用無私糶倉糧之名而巳有虧短糧石之實所當因端竟委力塊其獘有犯無赦旣淸其源復遏其流是亦愼重倉儲之一道也

○徳保【姓索綽絡字仲容號定圃蒲州正白旗人乾隆丁巳進士官至禮部尙書有樂賢堂集】

義倉圖說序

△義倉圖說序

社倉卽古之義倉也而捐輸出納之法悉主於官則非復義倉之初制矣桐城方敏恪公總制畿輔仿朱子之意行義倉籌劃分晰立制周詳計地之遠近量建倉座直隸凡村集三萬九千六百八十有七爲倉凡一千有五擇煙戶稠密形勢髙阜之處俾各鄕道裏相均捐輸旣便而周賑易通每倉選鄕耆之誠謹殷實者一人爲倉正谷多處所添設倉副以助之其勸捐之法每年秋成後州縣設立印簿令紳衿耆老數人轉相勸諭聽捐戶自登姓名谷數無抑勒無假手出借時量鄕之寬狹與谷之多寡以按戶支給一聽倉正副主之州縣官惟核實轉報而巳至取息計年之上下大約歲收八分以上加一息若六七分以下免息五分以下綏至次年分別加免或遇祲歲則卽於倉所設粥廠極貧民賑粥次貧民賑粟一鄕之貯足以救一鄕之饑使民知𨿽在官而猶積於家旣無胥役之侵擾亦無往來道路之苦誠美制也至其樂於輸納者獎勵有差而頑戶抗逋者倍罰正副捏銷侵蝕者倍罰諸所經理井井有方繪圖精晰勒成義倉圖說一書俾按冊而稽了如指掌行之才十數年積谷巳及四十萬石庶幾事歸實濟一復古義倉之舊矣

○王植【見治原】

社倉

△社倉

常平社倉皆以積貯爲預備之計其常平之設輕出重入假手胥役藉公肥已者不足道也惟社倉之法宜勸民多置而官爲經理以善其事其始也凡衝衢集鎭煙戶殷繁之所俱勸令各設一倉其畸零小戶煙戶少者可數處合爲一倉有巨族蕃盛可一姓二姓及素相親愛願自爲一倉者聽之該地商賈人多願自設一倉者亦聽之若建倉伊始應各於公所寺院中擇堅密閒房暫貯仍勸令於捐谷外各量捐錢交爲建倉費倘有好義樂輸之商民能獨力建倉或捐谷至十石以上者州縣給匾旌門百石以上者報明上官遞加旌獎更有樂善不倦三年內捐至五百石以上者詳請具題給與頂帶於是立社正社副各一人掌其事有各姓族長以糾其族挨戶甲長以領其戶其出以春凡社中有恆產者皆得借給而現在公門及遊手無田者不得與間有必當借者則聽其族長保任之佃田者田主保任皆限以十月全完否則保任之人是問其收斂略如朱子之法有年三分取息小歉則半大歉蠲之而每石別取三升以備耗折俱出入平槪其始捐之籍二俱請官鈐印一存社正副所一送官備案遞年出納之籍亦二則社正副各存其一以防遺漏錯悞過期不償稟官追之且除其籍不得復借實在逃亡貧甚者公議免償仍注所少之數於籍此大略也蓋社倉之行有數利焉秋間量捐明春仍得借出以公儲爲外府利一宗族裏黨聯爲一體利二幸而丰歲無容出借至靑黃不接時價必少昂一出入轉移間可以益多利三如有六百石之谷歲有丰年之息約十一年可得萬石谷至萬石可以永免其息卽遇凶年社中亦可分濟利四餘利旣多如社學橋道堤防之類社中可以公議推行利五小歉之歲社有餘谷可以減價平糶使鄰社均沾利六查乾隆七年部議禦史薛條奏禁止按糧勒派固以立防然事無規則遵行爲難應仿宋人準各正稅二十取一爲社之義挽田��未必樂從仍宜聽民日便但須有司皆爲之勸諭耳令每畝歲捐一升田在三十畝以下者勿與則爲數有限人必樂從余在和平曰查社谷出借報上後有實不能還倉者每多追呼擾累余令止報十分之八收還時以八分之餘谷補二分之缺耗通融以濟不至累民社正副皆以爲便後官遂仿而行之亦一道也

○朱

【見治原】

作吏管見

△作吏管見

地方緩急接濟不外儲備米谷在官則有常平倉在民則有社倉同爲接濟民食之策常平或糶或借官主之社倉有借無糶社長主之常平宜貯於城社谷分貯於鄕常平出借無息借還必在官倉社谷有息聽民就近借還州縣官先將某某幾村應借某社之谷就近酌定不準別村攙越每年出借社谷官給印簿聽社長登塡花戶借谷具領投於社長載明的保姓名秋後不還著落保人代還社長擇保人殷實者方借無力而濫保者不借一槪不經胥吏之手官止按簿稽查不比常平官谷出入經官有守候造冊之煩也有捐輸社谷就近交於社倉社長報官官將某人捐谷若干條示社倉以彰義舉若竟將社倉谷視同常平倉谷一切官爲主持掣社長之肘民不能隨時借還則於社倉本義相悖若地方官竟不畱心一任社長主持出納其間以完作欠私相挪用或地方矜棍把持舊欠換領攺作新借以致社倉空虛有名無實流獘不可勝言全在愼選社長得人必訪各鄕之好善富戶主持之方可得行其志州縣宜明此義並須查明定例分別辦理乃可荒歉有備民間實受接濟之益

○劉汶【字魯田山東濟寧人康熙丁卯舉人見切問齋文鈔】

預備倉貸谷私議

△預備倉貸谷私議

謹按朱子社倉卽王安石靑苗之法然而靑苗害民社倉便民何也靑苗以錢貸民而收二分之息錢社倉以谷貸民而攺二分之息谷錢與谷不同也靑苗錢必貸於縣社倉谷則貸於鄕縣與鄕不同也靑苗之出納官吏掌之社倉之出納鄕人土君子掌之官吏之與鄕人士君子不同也靑苗意主於富國故歲𨿽不歉民𨿽不急亦必彊之而貸取其息社倉意主於救荒故必儉歲貧民願貸而後與之彊貸與願貸不同也靑苗𨿽帑藏充溢猶收息錢社倉始惟借府谷六百石至十四年之後還六百石外尙餘三千餘石足以備荒遂不復取息但每石加耗米三升而已取息與耗米不同也此利害之所由分歟頃者臺奏請以預備倉谷貸民春放秋收二分取息如朱子社倉之法竊以爲臺臣所奏乃朱子始立社倉不得已之權宜非十四年以後經久之良法也又預備倉之制與社倉微有不同誠如臺臣所請其細碎不便於民者不勝臚列姑言其獘最大者有五焉社倉谷積於本鄕近者比屋遠者數里負戴甚易今之倉谷在縣不在鄕遠鄕貧民無舟車引重之具勢不能匍匐數十百里而求升斗之谷若欲移谷於四鄕大鎭以便民則儲蓄無地挽運無資然則其能貸谷者不過城中關外遊食之子無藉之徒耳本圖賑業農民究竟農民一無所得其獘一也社倉乃鄕黨之私事可以鄕人賑之今則公家之事出納之際必藉吏胥其放谷也朽腐糠粃迫脇領取愚民不敢不受其收谷也淋尖踢斛名爲加二其實則加倍又加四矣其間期程廹促符檄追呼公人酒食之具出入賄賂之需道路往來之費旅宿守候之累必不能免民將重困其獘二也歲之丰儉不常則貸谷多少每歲不等若定例每年春放秋收歲終總核其加二之八則縣令視爲定額不敢缺少以妨考成非按裏抑配卽按畝濫徵抑配則不借亦必彊之借矣濫徵則不得谷者亦必還谷矣陜西籽粒一案不肖官吏以此二法殃民向所目擊心痛者今又將徧殃各直省矣其獘三也社倉之法原因借官谷作本勢須還倉又六百石之谷不足爲荒備故不得已而取加二之息及至官谷已償積谷己足遂不加息但取耗米三升假令朱子早得三千石谷必不加息矣豈待十四年後乎今預備倉谷大縣數千石小縣亦不下千石八百石略足支一縣之饑可以不取息矣若仍依死法不知變通窮民旣有償息之苦倉庾又有谷�之虞蓋藏織席費出何所取辦民間又須生事且五年之後谷倍於今谷多農少借者益稀而有司仍責每年加二之額其勢不得不出於抑配不得不出於濫徵本以救民反以害民其獘四也各縣倉谷挪移者多實貯者少朽蠹著多完好者少縣令正苦虧空無術補苴忽得此例必以朽蠹與民或實無倉谷造爲領狀以欺上官上官或受其賕而陰爲之庇則縣令益無顧忌公然按裏按畝均派還倉此亦陜西籽粒已然之獘必復現於倉谷其獘五也五獘並興則是慕社倉之名而得靑苗之實甚非計也然則爲今之計宜何從曰亦惟行朱子十四年以後之社倉耳然且不能悉除五獘僅可免其三焉蓋立法防獘十得其七己爲良法其十之三則待人而後行非法所能及也所謂三獘可免者一曰貸谷與民並不取息但收耗米每石三升如朱子之法則獘少十之三矣二曰貸谷多少以丰凶爲酌量歲終造冊詳報不預限其數則獘又少十之二矣三曰先查倉谷實貯若干朽腐若干虧空若干據實首明免其前愆責令停升停俸陸續補完準與開復若以朽谷與民或僞寫領狀私派田裏立卽革職拏問從重治罪督撫司道狥庇不卽揭參或被科道糾彈或被旁人告發並治督撫司道知府之罪如此則獘又少十之二矣此法一定設有賢能督撫任使循良各以其忠厚惻怛之誠爲良久深遠之計盈縮之數因地制宜斂散有方因人授事勿中飽於蠹胥勿漏卮於遊手勿任法而苛急勿慢令而後時庶幾彼二獘者亦以漸去而水旱不憂上下俱足變而通之存乎其人非可以一切之法束縛而馳驟之者也謹議

○陳宏謀【見保甲書卷三】

匯頒社倉條規檄

通行社谷事宜檄

再飭淸查社谷檄

△匯頒社倉條規檄

社倉谷石不貯於城而貯於鄕原期便民借還無往返之苦也不主於官而主於社長更期臨時接濟無守候之累也其成法與常平各不相同其利濟實與常平相表裏況湖南常平倉谷皆貯城中歷年有糶無借糶止利及近城而遠鄕之窮民不與焉糶止便於貿易有錢之戶而耕農乏食者不與焉每當春耕之時農民艱於籽種多方典借加三加四之息皆所不惜甚以爲苦若隨處皆有社谷可以借領年年接濟其事不經官役其利甚爲公溥計通省社谷皆歷任各官陸續勸捐數至四十四萬三千餘石從前散寄社長及捐谷之家公私牽混不免侵虧繼後淸查乃設總倉然自歸並總倉以後邨戶窵遠不能赴借附近勢棍刁徒挾制社長及鄕保人等於中漁利多借以致侵冒虧欠數至四萬餘石本部院去冬委員分查限完著追現將淸完尾欠無幾目下秋收卽可全完隨據各州縣將從前積獘具稟本部院與司道熟籌參酌先定出借條規繼定還倉條規總期實借實還取攜甚便社長有所責成無所苦累社谷漸次加多永資接濟所有前後兩次條規匯刋於後

一社谷原備農民籽種耕田之家無論佃田自田凡無力者皆許借領一切貿易及不耕之民槪不準借衿監衙役兵丁之家有務農者仍準親屬出名借給如系有力亦不準借

一借谷應視其耕田及戶口多寡或數斗或一石每戶多者不過二石每戶借谷必須本地有業者或三人四人公保有殷實者一二人亦可作保殷實田主保佃戶則一人許保數戶領內實塡保人姓名同赴社長處認明方準借給將來負欠先比欠戶欠戶無著著保人代還𨿽系社長可信之戚好亦須有保方借如無保人社長不得濫借不許借谷之人連環互保將來難於代還

一每年正月內開印前後官將眾社長傳到面加款待諄切開諭勸導面給印簿二本出借時社長將逐戶姓名借數及保人塡於印簿俟借畢於簿內結一總數一本繳官一本同借領存社長處其出借遲早聽社長就地酌定一面報官一面出借官不爲拘亦不候官批示也領狀由州縣酌定式樣畫一示遵

一印簿上塡明某處某社社長姓名社谷總數並應借此社之邨莊名目然後逐頁鈐印記明頁數借畢繳官官核明總散數目相符卽可存案不許胥吏吹求苛駁需索陋規

一官有借谷印簿簿內載有戶名谷數保人姓名官遇查勘公出攜帶印簿經過邨莊隨處抽問當堂審事比較亦將印簿置於案頭隨便抽問如有姓名數目不符卽可令社長回復則社長有無虛捏不能掩飾不必逐戶列示致滋繁牘不可責成鄕保擔戴總保又啟鄕保包借之獘鄕保止許爲人作保不許總領總借官不得再僉倉差專管每社致滋通同包借索取規費

一社倉斛斗官須驗明印烙每倉皆有漕斛官斗不得大小參差前己驗明畫一者不必更張其每石收息一斗以三升爲社長折耗鋪倉等費以七升歸倉作本出借悉照舊例遵行其看倉夫口食候部覆遵行

一地力有勢棍刁徒不應借之人彊借多借及無保人而彊借者許社長稟官官卽究處今年借谷未還者次年不許再借寧可今冬還倉次春再借不許抽換借領釀成流抵虧空有挾制彊借不遂而誣陷阻撓者立卽審明枷示倉前示眾

一今年所收之息下年卽作社本統計實貯在倉之谷存半借半無人赴借者不必彊借足數有借半不敷者稟明地方官一面酌量多借一面通報亦不必候示方借也有稟請全不出借官須查明以防侵虧及暗借漁利等獘

一社長乃主持一社出納之人任勞任怨利濟鄕裏實屬義舉迥非鄕約練長可比毋論紳衿士耆官宜惇請委任更當倍加禮貌𨿽系平民免其雜差見官免跪平日逞彊滋事之人不可濫充社長三年無過詳明上司另行分別給獎社長專司社谷出入選充之後官給執照戳記凡有稟官之事用戳投衙免其僕僕往返凡更換社長將舊照舊戳條規繳官另給新照戳記條規責成交代接受以杜新舊牽混推卸攙越等獘其更換或一年或二年三年或輪充官司因地因時因人酌行不爲限制社長中有侵冒不法者查明立卽革究更換著追

一各倉貯谷過多則借谷之邨必有窵遠不便者殊非隨處接濟之意且谷多人眾社長責任太重亦難經理今酌定每倉至多不過四五百石有應分倉者卽於適中之地酌定建倉地方並將某邨應借新倉某村仍借舊倉斟酌指定一面具詳一面曉諭新倉借谷之戶仍赴舊倉借谷秋收就近還於新倉一次借領未完者下年再赴舊倉借領一次官省搬運之費向後邨民長得近借自皆樂從也凡某鄕裏士民所捐之谷永供某鄕裏出借不得移於別鄕裏有虛捐谷者周濟鄰里之意

一新分之社尙無倉間或暫借閒房祠堂或於寺觀收拾一二間或造木板箱暫時收貯再將建倉之費估計請示遵行惟不許貯社長之家公私牽混有情願捐房捐地及捐木料夫工者計其所費照捐輸社谷之例一體敍獎凡有分社一面分倉出借一面定議詳明不必候示

一社谷還倉以九月爲始限十一月全完一戶完訖社長卽將原領給還一面於印簿內塡一完字如有未完及完不足數者社長將完欠姓名數目開單報官官卽將欠戶姓名開列出示倉所一面按名追比本戶力不能完卽著保人先爲代完仍於欠戶名下追還保人

一每倉全完之後社長將印簿結一總數繳官官卽親往盤查止用丈量積算如果印官政務殷繁不克分身或令親信的屬務選端廉公正之人攜帶印簿往查如有不可信之倉仍逐倉盤量盤量之後社長用鎖再用有印官封封倉之待來春出借稟明開封年終不必取結不報倉收以杜擾累

一捐輸社谷聽民情願斗石不嫌其少捐谷十石以上州縣給以花紅三十石以上給匾獎勵五十石以上知府給匾八十石以上道員給匾一百五十石以上藩司給匾二百石以上撫院給匾四百石者具詳奏請議敍頂帶榮身如上年捐未足數次年捐至四百石亦準接算請敍所捐無論多寡交倉報官先將姓名谷數逐社造冊通報查考

一秋收之後地方官每社另發勸捐印簿一本簿首將分別獎勵一條列明交於社長同鄕耆隨處勸捐有願捐者登入印簿俟交倉之後社長報官照前條請獎凡入簿而未交倉者不必報官作數不得虛報不願捐者不可彊派如地方舊有無益耗費可以節省歸作社本以一時無益之費作永遠接濟之事更爲義舉

一捐谷息谷積次漸多卽於本鄕裏分社更可就近借還不許移貯別社將來如果十分充裕詳明可以免息再多則可變價爲該社地方修橋建學等項義舉之用地方有偏災賑糶及一切公事均不許請動社谷

一向無社谷今願捐谷立社者惟其�定倉所選充社長一體立社報明地迉官通詳尙新分之社社谷尙少聽其盡數出借以待漸次捐添地方官如有充公銀米亦許詳明作爲社本此不必拘定有四五百石方準立社也凡立社分社均將借谷村莊一一列明以免爭借越借

一通報出借還倉已經酌發折式該州縣止須將各社長繳到印簿數目結總塡入卽可照式通報不可因此又令社長另造報上之冊致滋需索煩費如州縣照式塡明數目不錯者上司衙門亦不必苛駁凡社谷數目至斗升而止合勺以下之尾數卽錯藩司衙門更正造報不得以零數不敷駁查滋擾

一地方官新舊交代止就各社長報到印簿查核領狀相符取具社長甘結存案卽可接收出結不可因一官交代逐社盤量交收以後平時隨便可以查驗不必分委佐雜多差胥役四出分查致社長有供應之費奔走之勞

地方偶有偏災所借之谷秋後免息還倉如本年不還次年仍收加一息谷必須詳明批定方準免息不得擅準亦不得因一隅偏災而請免一縣之息

以上二十條皆於湖南社倉對鍼切近卽爲湖南農民生計攸關印官須實有二番關切民食之心將各社情形谷數多少常切體察洞然心目隨時措置因人勸戒佐貳各官畱心采訪以佐印言之不逮社長受官委任先須公正無私足以服眾而又不惜心尢不避嫌怨縱有刁徒彊借生事者條規具在官必爲之主持不至掣肘至於借戶加息甚輕加還甚便發出良心如期完納今年有借有還明年息又生息社本�多永遠借還緩急有賴其有心借騙者自取催追之擾又累保人代還一次昧良不還以後決難再借是自絕其緩急之路也本地紳士殷實之戶隨力捐輸官司爲之優獎鄰里受其恩惠多則可以議敍榮身樂善之名嘖嘖人口積善之報歷歷不爽凡我官紳士民羣策羣力各爲境內積此谷石窮鄕僻壤皆有備儲丰歲歉年皆有接濟藏富於民民相爲善惇任卹而厚風俗在此一舉本部院實有厚望焉

△通行社谷事宜檄

江西社谷向多貯於城中鄕民不能赴借本都院通行分貯各鄕另選社長副設立條規俾民就近借還至於社倉本不敷例由士民捐輸第向來旣不知社谷爲可借何知社谷之有益一旦令其捐輸事非樂於近於彊派是以奏請將常平倉谷撥借作爲社本自奏定以來正值靑黃不接之時新舊社谷通計二十餘萬石均已按地出借窮鄕僻壤之民均有社谷可借矣惟是一省之大地廣人稠力田者眾分貯社谷合之似覺其多散之實覺其少本都院細加體訪士民以社谷爲有益者固己有人而無社谷可借或所借甚少不足接濟者亦正不免良善之民業己爭先還倉而刁玩者或不免有觀望負欠之處其中未盡事宜以及應增社本尙有待於委曲勸諭特�五條開列於後

一士民宜量加捐輸也社谷之聽民閒借還社谷之聽民就近分貯社谷之永不撥充公用己於前示內詳明載之矣近據各屬報到地方好善捐輸者亦正不少足見士民知捐谷之有濟於鄕裏而非等於報官充公之項也若人人皆知此意不拘多寡量力捐輸則積少自可以成多有本卽可以生息嗣後地方官發一印簿交給各社長副聽於該社之內廣行勸諭願捐者不拘斗石量交社長塡於簿內年底送官官按所捐數目照例獎勵十石以上該縣給以匾額三十石以上請府給以匾額五十石以上詳請上司遞加獎勵三四百石以上詳請題敍其未及十石者地方官花紅獎勵若上年已捐次年又捐者前後統算仍請遞予獎勵不得因其少而不爲示獎更不必令本人赴官報捐致有奔走之煩雜糧亦許捐輸一例示獎凡捐輸之人除按數獎勵外地方官仍將姓名谷數莊寫榜貼社倉以彰善舉一社之內豈無好善之人小康之家可分斗石之惠而所捐之谷仍貯於本地所借之人卽其鄰里一家之節食縮衣捐惠𨿽屬無多闔裏之春借冬還利濟久而益廣爾士民諒亦樂從也若夫平時利債成家自不樂有此一舉然如此存心𨿽擁富厚決不久長爾士民所當警戒也

一地方可設法增添也江西土俗於收成之後由冬及春常有迎神賽會撘臺演戲齋醮祈禳之舉至於民閒口角細故亦有請祠通都陪茶陪酒設席折費之舉此等俗例不但無益而且有損何不卽以所費歸諸社倉以作社本如系銀錢存於社長副�建�日�免枷責此�斷不可開州縣假公濟私擅罰入巳�非巧借名色故例禁綦嚴不可不訪其漸處明年卽以谷價出借通計一年之內一里之中此等所費不下百千一槪作爲捐輸社本登入簿內以無益之費充有用之需以一朝之樂作垂久之利廣利濟而厚風俗莫善於此若地方有犯應枷責之案地方官酌其情罪可原者亦準出谷贖免報明上司以作該地社本也

一宗祠更可另貯社倉也江西之民聚族而居立有公祠一族之內自不乏有餘樂善之家自必有捐貲贍族之舉但竟捐給則有借無還難於爲繼又恐爭多較少觖望偏枯何不捐爲社本貯於祠內另爲本族之社倉報官存案另選社長聽族內之人年年借還不在異姓社谷之內地方官給匾懸掛祠堂則以本族之谷借給本族之人將來生息日多則可以免息可以贍族有義倉之實惠無義倉之流獘睦族親親之道俱在於此矣若夫以祠中公租作通族之訟費逞忿肆橫垂涎染指旣多耗費又釀禍端何不以此作爲社本爲通族緩急資生之計耶

一社長副宜實心任事也社長副非同鄕保乃地方好義行善之人也常充者固出樂善不倦之本心卽輪當者亦屬眾擎易舉之美意地方官優以禮貌免其差徭鄕裏賴其經營服其盛徳必須存一點利濟之實心乃能行利濟之實事同社者非其親族卽其朋儕所濟者自其祖父延及子孫出納必須公平借還並無勒索應借而借勿畏怨而悞借匪人應催則催務乘時而收取有法侵挪則自貽伊戚需索則眾怨必騰貧窮難信則以保人爲憑若無保人則竟不借逞彊者官司必加懲處裏鄰必有公論如能料理有方本都院當不惜破格獎勵決不令其因公受累也

一小民須急公淸還也平常借谷利加三四尙須有借有還一有負欠必然告追後難再借今社谷乃同社之公物若許一人負欠勢必他人效尢在社長副則責成最重力難代賠在同社則緩急相資理難坐視官司又豈肯於負欠社谷之人稍有寬貸爾等試思一年有欠再借何期官一出票追呼立至舉室擔驚受辱所欠仍不能免借谷者當知私借民谷尙不能不還何況官殺借一家之谷尙不能不還何況眾人之谷爲保人者當思審愼於先乃免貽累於後旣巳當官認保難任巧詞推卸況十一月內還倉明春二三月卽可借出不啻取之宮中何等便益而乃甘爲負欠之人自幹官司之法本都院亦斷不肯因一二無良負欠之民而壞經久利濟之舉也

以上五條均爲社倉善後之事宜切要之至計果能同心協力實在遵行以目下二十餘萬社本而計十年之後可得四十餘萬石若能隨時增入息又生息則所得更多利濟更廣本都院深知江西人多田少資生不易𨿽有惠養之心愧無博濟之術惟欲使各鄕村鎭在在有谷人人可借可以藏富於民而不必仰食於官縱有荒歉之年一里之谷可以供一里之食卽或未能敷足而在本裏得谷一石勝似遠赴官倉借糴十石矣爾士民中苟有遠識者必能見及於此願深思之毋忽

△再飭淸查社谷檄

江西社谷向皆貯於城中每年不能出借其貯於各鄕者又皆社長人等捏名認借作收作放並未按期收還本都院蒞任之初當卽檄飭各該府委員盤查實數分貯各鄕嗣因社本無多不敷出借又已奏撥常平倉谷七萬餘石作爲社本分貯出借一切利獘三次條規均己列明此外批稟另諭諄懇相告或省其煩瑣或釋其疑畏無非欲各屬明白此事之有益於民無累於已庶肯實心經理漸次多貯以爲江西接濟民食之一大端兩年以來各屬中以此事爲有益而實力經營者自亦不少計通省現貯社本向來止十三萬石今連動撥常平倉谷及士民陸續捐添並兩年息谷合之將及三十萬石再經數年所積漸多所借益廣民間賴此接濟者益眾卽如今年春夏米�昂貴民間借貸艱難凡有社谷者俱可就近出借顆粒皆得實濟不但官知社谷爲有益卽士民亦無不以社谷爲有濟現在有慕義報捐者亦有自行出資捐蓋倉廒者社倉之有益無害情事已明難瞞公論惟是利之所在愚民巧於相爭其中姦獘在所不免官司之於民瘼不甚關切者未免爲已之念重爲民之念輕或藉端躲閃或畏事苟安稍一懈忽姦獘叢生卽如豊城縣則有社長侵蝕社本捏名作借之事泰和縣則有久已報捐不卽轉報所借又不收息之事湖口縣則有所撥社本至今未借之事此外或社長虧空而虛數作抵或刁民抗欠不還而畱抵新借或𨿽已報捐而谷終未收倉或有從前侵谷名𨿽報完而至今仍難著追或保甲長總領分借出借數多還倉數少或地方刁民先則彊借後則抗欠社長副畏其無賴隱忍報完以圖將來彌補此皆地方官不存爲民之實心故經理不能如法若不乘此冬間及早淸查來春憑何出借久且化爲烏有良法美意有始無終甚爲可惜仰司官吏卽便移會四道通飭各府將各屬所貯各鄕社谷按照上年奏報實存及今年詳報新捐批罰各數設法密行淸查或令知縣於各鄕中探其難信者抽盤務須各倉顆粒實貯如社長副侵虧刁民抗欠捏報完倉者卽行拘拏究比淸追另選端愨誠信之人管理或有先報捐輸谷未到倉亦卽傳到本人�明果否願捐願者速催上倉不得任意懸宕或有從前侵虧仍未追楚者據實報明設法著落完補或有保甲總領借多還少卽系保甲舞獘侵吞嚴追根究此外再有士民報捐匿不轉報收息參差或私自免息及將谷存貯社長之家不容小民赴借並收拾寄頓不妥者據實報出一一淸釐如法攺易有自願捐建倉廒就近分貯者亦聽其便如無前項獘竇責成知府出具切結回復以便明春依期放借該道悉心督率妥辦不許漫無頭緒槪委員役挨查滋擾自此以後一有獘端立卽揭報請參以爲玩視民瘼者戒

○李湖【江西南丰人乾隆己未進士官至廣東巡撫贈兵部尙書謚恭毅見皇朝奏議】

酌定社長章程疏

△酌定社長章程疏

察核各屬社倉虧短情形知社倉之禆益固多而辦理社倉之流獘正復不少因爲之推求其故自前撫臣二十四年奏定成規後奉行之初原屬無獘無如江蘇民情巧僞事熟獘生而地方有司又視社倉爲無關考成漠不經意行之日久胥役鄕保與社正副聯爲一气就除獘之科條轉而爲滋獘之塗徑卽如點充社長原定成規以十年更換嗣經條奏攺爲三年一換前撫臣陳宏謀因社長不無賠累請攺爲一年一次輪當其意原爲社長久充致成虧欠之獘詎近日社長視同傳捨寅接卯替彼此巧爲規避互相朦蔽遂至春借秋還皆成虛套且一社之中公正堪充社長者不可多得一年一換需人過多惟憑鄕保舉報按戶輪當遂多任非其人獘難枚舉更查原定規條專責社長收掌出納不令地方官司其出入蓋恐官吏經手易啟挪掩之獘且一經官管便與常平倉無異卽失社倉本意但春借秋還地方官竟不稽查比追社長徇情濫借與土棍彊借不償之獘勢所必至臣就前撫臣陳宏謀原奏定五條內與現在江蘇省社倉實在惰形悉心體察現在行之無獘應仍其舊者三條應酌攺者二條應增添者一條謹就現在社倉情形斟酌調劑恭陳聖鑑

一社長年限宜酌更也社長一年一換歲歲需人不得不責之鄕保開報恐其所舉非盡端謹誠實之人濫借侵漁旣不能免卽有一二小心謹飭者又或懊守管鑰顆粒不放冀迨一年期滿交卸脫累亦屬無禆農民應請嗣後選充社長永不許著落鄕保舉報務令該州縣在本社各村莊內照例於不應試之殷實監生遴訪舉充司事三年出納公平社谷無獘詳報到府給匾獎勵再令接管三年如能始終如一據實通詳將該社長舉充鄕飲以示優眷六年期滿另選充補設或辦理不善卽行隨時更換不必定以三年倘本社各村實無不應試之監生卽舉誠實鄕民充當亦不必拘泥成例

一州縣稽查之法更宜重其責成也社倉定例社長專司出納官役不得掣肘但春借之期官不爲之稽查核實則柔懦社長土棍鄕保胥役皆得彊借重借秋斂之期官不爲之查比欠戶皆得拖延應請凡遇春借之期社長將應在本社借谷之戶取具押領同正副簿票送州縣核準示期開倉出借該州縣接到稟報按照村莊門牌核明應借之戶塡入正副簿內其不應借者不準入簿借給卽於次日定期出示赴領至期分委佐雜或教職一員親赴看散散畢封倉如開倉出借時有彊梗之刁民該委員帶交印官究處至秋�後應行還谷時社長稟明州縣示期開倉收納若按期交納全完州縣或親赴驗明封倉或委佐雜教職赴驗封倉倘十月內不能全完社長將簿內欠戶標明稟送州縣差傳比追是收掌出納仍責之社長也地方官嚴其查核則彊借拖欠之獘可除其州縣交代驗報及歲底奏報一切事宜仍照原定規條辦理

一苦累社長事宜嚴行禁革也近日江蘇各屬凡系鄕曲謹願之人無不畏避社長一役蓋緣經管出納不惟慮招鄕裏尢怨與頑戶之抗欠而其最爲苦累者則交代盤查按月按季冊報折報等事地方官以社谷掌於社長每遇造冊結報事總惟社長是問奔走城鄕致多浮費加以胥役之駁詰差使之傳催一充社長便無休息此等獘累亟應嚴行禁革查每社俱定有正副簿籍出借時按戶登明有無存谷數目一目了然及至秋還亦復登簿一存州縣一存社長一社之數目燦然可稽卽通縣之數目較若列眉不但州縣造報月折季冊可按籍而�卽遇交代盤查冊結亦無難按簿查辦嗣後社長除春借秋還赴官稟報及遇盤查到倉開驗外如仍有以造冊出結等事苦累社長者或經告發或被訪出官則嚴參胥役立拏重處則社長之重累盡除而責任亦專矣

○汪輝祖【見保甲書卷三】

義社二倉

△義社二倉

設積貯於民間社義二倉尙巳然行之不善厥害靡窮官不與聞則飽社長之橐官稍與聞則恣吏役之姦蓋貸粟之戶類多貧乏出借難緩須臾還倉不無延宕官爲鉤稽吏需規費筦鑰之司終多賠累故屆更替之期畏事者多方規避牟利者百計營求甚有因而虧挪僅存虛籍者此社長之害也其或勸捐之日勉彊書捐歷時久遠力不能完官吏從而追呼子孫因之受累此捐戶之害也此等良法固不宜因噎廢食究不容刻舟求劍欲使吏不操權倉歸實濟全在因時制宜因地立法舊有捐置者務求社長得人爲之設法調劑捐戶如果無力完繳亦不妨據實詳免若本未捐設斷不必慕好善虛名創捐貽患

以法救獘則可因獘廢法則不可

○王鳳生【見保甲書卷三】

倉備

△倉備

倉儲以備災荒設遇其時爲億兆生民系命倘欲賑無糧欲借無種倉卒之間從何措手思患豫防守土者何可膜視近時倉廒往往有羅無還任闕不補延寄觀望或慮買價之不敷或畏交盤之易耗始猶藏價於庫終且庫亦虛懸豈知平糶之在歉歲其價本昂盤缺自有章程亦不至大滋賠累也至於社義二倉原以濟官糶之不足法良意美無如行之不善致滋流獘今並有價存於庫官爲挪移者名𨿽歷任移交實則何年買補顧名思義其何以安余在平湖適屆歲歉查其社倉米谷應存萬石有奇除價存縣庫銀千數百金其餘九千餘石俱懸於社長之手三十餘年來從無糶借直爲各社長侵虧徒存虛籍而己因鄕民紛紛具控特爲嚴追乃知無著者巳將及半而有力者又以例不官爲經理多方狡獪宕延並有訐控於上者余悍然不顧追之益力意欲變通其法飭將前存之谷作時價繳銀諭令各鄕公保殷戶十二人爲社長每年四人領銀生息社日接收次年如期交代後手並利作本計息又次年亦如之再公舉城中殷戶二人名曰社首每屆交期親往監算統俟三年輪舉再並社長另飭城鄕公舉十四人司其事一如前法歲歉則盡支利銀分別鄕民之極次貧隨平糶之時官督社首社長眼同給散俾沾實惠至丰年仍如前不準糶借蓋欲分寄其任不令久擁其財致滋獘實也適將去職不果行

○陶澍【流云汀湖南安化人嘉慶壬戌進士官至兩江總督有印心石屋文集】

勸設義倉章程疏

△勸設義倉章程疏

伏惟民以食爲本事須豫則立前年皖江被水哀鴻徧野仰蒙恩旨賑撫兼施並經臣勸諭有力之家捐輸助賑流離數十萬獲就安全事後猶深憫惻因思博施濟眾自古綦難徹土綢繆宜先陰雨常平之制善矣然待惠者無窮至社倉春借秋還初意未始不美而歷久獘生官民俱累變而通之惟有於州縣中每鄕每村各設一倉秋收後聽民間量力捐輸積存倉內遇歲歉則以本境所積之谷卽散給本境之人一切出納聽民間自擇殷實老成管理不經官吏之手以冀圖匱於丰積少成多眾擎易舉所以圖便民也各保各境人心易齊耳目亦周所以免牽掣也擇人經管立冊交代所以防侵蝕也紳民自理不經官員吏役之手所以社騷擾也不減糶不出易不借貸專意存貯以備歉時所以斷糾轕而弭爭端也凶年不妨盡用樂歲仍可捐輸以一鄕濟一鄕之眾故不患其不均以數歲救一歲之荒故不虞其不給可小可大無窮匱也取錙銖於狼戾之時求水火於至足之地捐谷者不以爲難司事者不以爲累行所無事不求其利而獘自除預防其獘而利乃久臣爲此章程籌思經歲簡易直截似可爲備荒之一助如果各州縣能實心實力勸導有成是亦不費之惠惟所議章程與社倉之法有異本以丰歲之有餘備荒年之不足可否卽以丰備二字仰懇天恩賜爲倉名俾垂永久謹將所議章程十二條敬爲我皇上陳之

一鄕村無論百餘家十數家總以裏居聯絡者公設一倉每年秋收後各量力之盈絀捐谷存倉出者毋吝勸者毋勒或數十石或十數石多則一二百石少卽數石數斗數升均無不可收谷時公同立簿登記擇一老成殷實人總管再擇一二人逐年遞管仍設立四柱交冊分別舊管新收開除實在明晰登載互相稽查連年丰稔日積日多則谷不可勝食矣

一鄕村零戶有難於連絡者或每族各爲一倉或一族中每房各爲一倉或以散戶歸入附近鄰保共爲一倉均聽民便總在隨地制宜多多益善果能一處行之有效久而他處自仿照行之矣

一設倉宜擇善地不宜近水不宜近市以防不虞建議之初倉廒未立或神廟或公祠或老成殷實之家倉屋有餘者均可借儲但須本人情願不得彊借一俟谷石稍充卽可另自置倉

一倉谷由於樂捐間或有濕有粃不能拘泥畫一應於收倉時先爲曬漧車淨公同登記耗蝕若干若收貯年久又須公同出曬一次覆量上倉再逐一登記實數以便查考

一設倉本系義舉司事之人不容稍有侵蝕亦不許藉端開銷惟所雇守倉之人不能不給予工食責令巡查遇有風摧雨漏倉板損破之處立卽告知經管之人及時修理其鎖鑰等項不得交人佩帶【宋州從政錄此條下附云修理經費或於建倉時酌存銀若干生息每年歲修只準支利不準動本】

一捐谷旣有成數卽赴地方官呈明立案以免匪徒阻撓擾亂章程以後捐多捐少收放出入官吏槪不與聞卽里長甲長亦無許越俎倘有吏役托名稽查藉端需索查出照詐贓例從重懲治

一積谷旣饒止須添建倉廒不必推陳出新以求滋長亦不必春借秋還以權利息戢爭杜紛此爲最要惟餘谷置田收租尙可並行不悖然必積谷實在充裕有餘以少半置田乃可否則不必蓋此谷原爲備荒而設至捷至便推陳出入易滋朦混借出難償漸歸烏有置買田產𨿽屬經久之計然不能救濟目前亦非急務也

一每遇災荒總管分管外添擇公正司事計谷之多寡先盡本村中鰥寡孤獨無告之人次及極貧又次及中貧或五日一散或十日一散事竣憑眾確算至家計稍可支持者不必分給卽小歉之年亦不必動用以歸實濟

一捐谷之家此谷旣捐卽系公物遇有災歉不得以從前甲多乙少致啟爭端或先在此村捐谷之家其後移居他處遇此村散放不得以曾經捐谷回向轉索新來之戶從前𨿽未捐谷遇有散放亦應酌給不得獨任向隅蓋各保各境以鄕村爲斷𨿽救卹無分彼此而谷少人多亦不得不稍爲限制其各族各房積谷者則不必以鄕村爲斷

一年歲丰和時勸捐較易果能積有三年五年之蓄又不妨略爲變通邀同衿耆劃分若干於鄕間添設卹婺育嬰等倉或以冬間就村莊中鰥寡孤獨與外來無告窮民量爲賑濟亦所以廣任卹也

一鄕村紳士克知大義者多自必首捐爲倡如有能捐谷千石者或捐銀千兩以上買谷歸倉者或捐置基產倉廒及斗斛諸器物用銀千兩以上者均當照例請旌以資鼓勵倘慮書役索費卽徑赴院司衙門呈明捐數以便行查確實立予請旌斷不令善舉稍有阻格

一勸捐外尙有因事樂施一節如民間演戲酬神及嫁娶喜期慶祝生日盡可將糜費折谷捐入義倉擴而充之不特安貧卽以保富將型仁講讓之風亦由此而興起矣

○徐文弼【見持家】

設立善倉示

△設立善倉示

今欲爲有備無患之計兼仿義社儲米之規聚各戶分給之糧歸本鄕統貯之所取愷惠之義名曰善倉視諸倉較爲便民蓋常平倉設在官出納拘於功令此自民儲之而民散之不待請命需時一便也義社兩倉粟出自民非僅升斗之納此斂米無多易於捐助二便也諸法積久而獘生此於數月內旋斂旋散歷時無幾無姦欺侵蝕之虞三便也常平取值義社取償此有發無收不必投錢輸粟免稽數追逋之煩四便也公家發賑澤自上施此酌盈劑虛不出閭裏使比戶惇尙仁風相觀而善寓教化於惠養之中五便也有此五便恐爾民或未深諳合行曉諭務各遵照酌定規條勉力奉行

一善倉分鄕設立視道路之遠近計人戶之多寡酌定幾倉設於適中之地以便饑戶就近領米取好善樂施之義故謂之善倉管理其事者謂之善首捐助米糧者謂之善戶勸捐米糧之簿謂之善簿給各饑戶領米之票謂之善施票

一善首卽就善戶中之尢殷實而公正者充之須有正有副正善首總理出納收掌簿冊副善首分簿勸捐米糧

一建倉需用之費各善首先行墊出載入同善簿按價作捐米之數其一切紙張雜費俱歸並銷算再置斗一升一【又置竹筒五每筒二合計五筒爲一升】以便散給米糧之用

一善倉米糧每歲秋熟時副善首各持同善簿向各善戶隨數捐助自一升至數升自一斗至數斗無庸勉彊由人樂施積少成多會同正善首計數貯倉以待散給

一各善倉所管境內先淸查各戶實系貧病老弱無可謀生者匯造一冊載明各戶大小口卽照冊寫票每戶各給一票憑票領米大口日給米四合小口日給米二合如二大一小共給米一升每歲至臘月二十一日爲始至次年三月終爲止通計百日每一大口共給米四斗每一小口共給米二斗先統算冊上大小口若干再以簿上捐米若干攤算如或不敷所給之數仍向善戶中之更殷實者勸捐湊補

一各倉預造總冊二本【一存本倉會計一送縣署備查】冊上先載一善戶某人捐米若干總共捐米若干後載一貧戶某人大口若干小口若干應領米若干總共領米若干逐戶登明又造同善簿二本【一總簿存正善首匯載各數一撒簿交副善首勸捐米糧】又刷印善施票隨數俱送縣用印分發各倉以防滋獘

一善施票須用寬紙刷就半畱余紙以便每日給米時塡注某日字樣以杜重領

一各倉散米總以其日辰刻爲定辦事人務須早到隨到隨給毋使守候每歲於臘月尾須預散正月半月米糧後仍五日一散免致恣食圖飽仍有受餓時也

一各倉善首於收米入倉之後按各善戶助米多寡逐戶列榜揭於通衢使共見共知一以防姦欺一以彰良善至各善戶有於常格外願多助至數石者善首呈縣優加獎譽或賞以花紅或給以匾額以示鼓勵

一每逢丰年助米之戶多領米之戶少倉內或有餘米善首卽於施米事畢時盡數運出變價【因米易紅腐未可久畱】待秋熟後仍隨時價買米同所助之米並歸倉內每丰歲照此辦理米必漸積而多又可於歉甚之歲加增施濟如年慶履丰余米益積酌量將米易谷歸入倉作本鄕公捐之項【蓋善倉止需每年施散之用多則殊費經理且恐積久獘生】

○余廷燦【字存吾湖南長沙人乾隆辛巳進士官編修有存吾文稿】

富民

△富民

自常平社倉外法宜以時風諭富民歲積谷而貯之於家家約自百石始遞增至千石止隨其貲產之上中下而進退之以爲一家積貯之數其歲無儲峙𨿽有儲峙曾不及額者許里社相糾罰其歲歲及額且有加者官旌異之惟出入斂散則不得與顆粒於官府焉都計一鄕橫袤數十里就中中下富民率什之二三上富民率百之一二寓數百石之蓄於十戶中寓數千石之蓄於數百戶中卽不幸旱荒相隨屬亦人人隱然有所恃以自固故藏不在官而在民古昔富民更變久皆知重積谷富民重積谷故常平社倉所遼緩稽滯不及事者富民實能佐有司之急紆百姓水旱之憂一時婚姻親戚毗鄰告糴告貸於其門者若取寄物其後謠俗被服飲食奉生送死之具皆務極聲色窮珍異侈麗都喜好佚樂而矜誇勢焰漸靡旣久富民遂相率重金錢而不便利谷粟至於歲括賣升斗之儲以奉其所欲給其所求猶苦不足囷窌耗矣一遇旱漧猝至貧者富者俱若魚之涸而處於陸螻蟻皆得制其命而俟其獘有立枯死耳昔管夷吾過市有新成京囷者二家請桓公賞之民爭爲京囷以積谷齊用富彊武王立重錢之戍令民有百鼓之粟者不行而國谷二十倍南楚俗尢惰窳安土物重遷徙僅僅與谷爲命脈令谷熟則盡化命脈爲金錢如谷不熟則豈可食金錢以全命脈直荑稗之不若矣有深思長慮爲根本之計者於富民早爲之所或亦有以佐常平社倉之所不及者歟

明蔡忠襄公懋徳爲杭州推官時念歲祲商艘稀至米卽踴貴兼之俗尙趨末家鮮蓋藏一遇饑荒束手無策因建通積條議勸紳士殷富人家於新谷丰收之時各自量力囷積或數十石或數百石到春夏之間客米稀少而價昂令其取什一之利以平糶於本裏此法可使富者無所捐貧者有所濟實備荒之善術也

○章謙存【安徽銅陵人官教諭余未詳見皇朝經世文編】

備荒通論上

備荒通論下

△備荒通論上

天下之本在農農民困則天下困天下之困解而止而農民口食之外尙有事田畝但解口食之困而不可止以故天下卽不困而農常困不獨凶年困樂歲亦困語云可使足民孟云使有菽粟如水火其使之道果安在哉耕三餘一耕九餘三非農自余之實賴有積貯之政然東漢之常平今則可收不可放隋之社倉又可放而不可收若是者何也蓋不知人民之數故也周禮在六鄕者鄕大夫而下至於五家之比長在六遂者遂大夫而下至於五家之鄰長【六鄕畿輔如今順天六邀如今之各直省】不特知之而且辧之數之而總之於大司徒小司徒【如今戶部尙書侍郎】其數直由五家之比長鄰長而詳不待凶荒而施捨之政補助之法斂散之簡易行也後世之法不揣其本無積貯則立而視民之死有積貯則徒滋詐僞而無補於事愚以爲欲厚生必講倉法欲講倉法莫要於知民數欲知民數必先淸田數田數本有冊籍然有一田必確知其一田之主【如近時有田百畝則當一夫而欲避差役則詭寄戶名於是有無田而有差者有數百畝千畝而無差者今欲確知田主按籍以求其眞名不難也】使邑宰合而計之似覺甚難使各倉分而核之則又甚易一圖之大者田不下五六千畝小者亦二三千畝上農佃田二十畝口必多中下佃田漸少口亦漸少其數他人不知而田主則未有不知之者由倉而核其田主之眞名由田主而核其佃戶之眞數當春而頒則田主承領及秋而斂則田主歸償古者田以井授則管於比長鄰長之官今以買受則業主卽比長鄰長之官也一甲統十戶一保統十甲立一倉皆以士人有家業者主之【今之總甲卽隸於所立之倉正倉副爲役】大小相維綱舉目張宜無便於此者或曰佃或詐諼田主懼累不肯爲之承領柰何曰初行信有之久則無是矣初行時田主曰是眞貧而不能償者也倉主則曰是果貧耶揭其名而定其數不許其借而許其糴𨿽不借猶借也而不貧者不與焉不貧者田主不憂其不償也不難於承領也而他途之人不與焉夫農民之常困於他途者他途貧謀口而止而農民不但謀口而止一畝之田耒耜有費籽種有費南斛有費雇募有費祈賽有費牛力有費約而計之率需錢千一畝而需千錢上農耕田二十畝則口食之外耗於田者二十千以中年約之一畝得米二石還田主租息一石是所存者僅二十石當其春耕急需之時米價必貴【折中訂之每石貴一千有餘】勢不得不貸之有力之家而富人好利挾其至急之情以邀其加四加五之息以八閱月計之率以二石償一在所存之二十石在秋時必賤富人乘賤而索之其得以暖不號寒丰不啼饑而可以卒歲者十室之中無二三焉農民之所以困反不在凶年而在樂歲今由倉借米無所謂貴賤也加二斗之息不及富人十之一也來春又借之而出𨿽名曰借實取之宮中而用之也【實算一石止償二斗】詐諼之民亦深知失信負逋之無利而爭輸恐後矣行之日久而田主猶懼佃戶之累而不肯爲承借者必無之事也古者九等定戶一口起十口止不二口則鰥寡孤獨分龠合養之無難矣因是歷考古來言積貯者惟管子李悝能用周禮民數之法亦可見其時井田未廢朱子則行於一鄕其數易知惜猶未詳求及此故其法皆不久而自敝也或曰田以買受復由佃種參差進退月異而歲不同其數何由盡知余以爲不然假如一人買田百畝其佃種者必有七八戶工本大者不能過二十畝爲上戶能十二三畝者爲中戶伹能四五畝者爲下戶上中下各幾戶他人不知業主未有不知者著落業主開明戶若干口若干以交倉將來春放之時按其人口多少定放幾何收時亦然或口數有增減悉由業主隨時更正推至數百畝千畝者皆一例可知矣其佃戶而外或有自種己田者亦分別其上中下戶而托田鄰領放或他圖之親友皆以取信爲倉爲主其它工匠雜色人等不過鎭市公知共見亦分爲上中下戶許糶不許放分造正色雜色二簿及大歉之歲公行義賑則正色雜色一例給放其下戶卽極貧也中戶卽次貧也上戶不賑此皆不待查核而按籍了然者以此行社倉則常年春放之數悉當其口數田數何至有秋收逋竄之獘卽大荒給賑又何至如近年詭冒無稽一無考核也哉後世田歸於業主則業主卽鄰長里長之官業主不經理之將誰經理之者每鄕立倉正二人以考其成每圖立倉副二人以核其實每田每戶各業主注冊以立其根上下公知互相紏正保甲出其中井田寓其中而謂民生不厚風俗不成無是事也

△備荒通論下

食餘而不知斂狗玩食人食矣斂而不能散老稚轉於溝壑矣顧易於散者必難於收無論凶年無以賑死亡且何以爲恆年再散之地乎不可不詳其道也其道云何一責成田主周知民數二權宜糴糶三存典生息其必分三條相輔而行者誠以各鄕情形不同聽民自爲擇取或當靑黃不接之時以倉米平糶價每升酌減幾文使倉有微息而農民亦沾實惠此一法也更或每年變價交典生息八釐輾轉生息以爲大荒賑糴之用此一法也三法並行而必以周知民數爲之根柢特恐初行查考未淸抑或各鄕致有不同姑以減糴存典二法通其變耳至若城鎭圖分多半不耕之民則惟有糴矣特非荒不糴與農民別而以民數爲主則亦與農民同耳三代後能推行盡利者其惟管子平管仲輕重篇曰歲有凶穰故谷有貴賤令有緩急故物有輕重【上今急於求米則民重米緩於求米則民輕米】人君不理則畜賈遊於市乘民不給百倍其本矣【給足也】故萬乘之國必有萬金之賈千乘之國必有千金之賈者利所並也【賈調居積者】計本量委則足矣【在上者量本而委以所欲居之貨不使有以十取百之獘】然而民有饑餓者谷有所藏也【富人藏谷亦賈類】民有餘則輕之人君斂之以輕民不足則重之人君散之以重凡輕重斂散之以時卽準平守準平使萬室之邑必有萬鍾之藏藏鏹千萬千室之邑必有千鍾之藏藏鏹百萬【六斛四斗爲鍾鏹錢貫也】春以奉耕夏以奉耘耒耜器械種穰糧食必取贍焉故大賈畜家不得豪奪吾民矣【以上管子全文】按商列於四民之中而獨有畜賈之禁者商通貨賈居奇心同而術異商察歲時之丰歉知四方之貴賤以有通無裒多益寡故穀賤而商糴至則其價必增價增則利農谷貴而商販至則其價必減價減則人與農俱利若夫賈則爲主而不爲客非有關津舟車之勞不能久待也非有旅食賃宿之費以急於求售也商多一日有一日之累賈則多一日有一日之利是以非至賤不糴非至貴不糶挾其至貴至賤之權以乘小民之急夫安得不困故考工稱國有六職而不及賈誠以商尙有利於民而賈者直國家之大蠹也捐富賈之有餘以補耕耘耒耜之不足管子其善用泉府法歟泉府云貨之滯於民用者以其價買之卽管子有餘則輕之故人君斂之以輕也泉府云物揭而書之以待不時而買者卽管子不足則重之故人君散之以重也泉府云凡民之貸者與其有司辧而授之以國服爲之息鄭司農謂從官借本賈以其所賈之國所出爲息也康成曰貸萬錢者期出息五百卽管子之泰春國殼倍重數泰夏賦谷以理田土春秋田谷之存子者若干是也夫泉府之職列於地官以司徒之屬有周知土地人民之責也管子則曰國之廣狹肥饒有數終歲食餘有數尢爲握根探本之論此法惟李悝嘗能行之李悝曰糶甚貴傷人甚賤傷農人傷則離散農傷則國貧故甚貴甚賤其傷一也善爲國者使人無傷而農益勸【凡不耕而食者曰人】按管子策國籌農而己而悝則兼人其法較密不知管子當穀賤之時已存三分之一以待人民相爲糶糴而商賈之家又復計本量委以使之轉販取贏至於出谷之時平價任買人與農復何所區別哉故李悝之法亦卽管子之法也或曰熙寧行泉府害如彼何也曰非泉府法也泉府云凡民之貸者言民之願貸者【不貸於公亦貸於私】不願貸者不相彊也而熙寧則抑配之【提舉司以多散爲功】泉府云國服爲息是隨其所服事之物爲稅鄭司農云或以絲絮或以絺葛是也而熙寧則槪徵錢【錢亦可爲息定以錢則不可】泉府之泉康成謂萬錢期五百而熙寧則放錢一千收錢一千三百【六倍】抑配行則領者不必償償者不必領而鞭笞勒扣無所不至矣【富不願領貧不能償彊富代貧勢所必至也】徵錢一定則稅非其產勢必於秋成穀賤之時轉輾求售以償官債而卒歲之計且不暇問矣至於息重之害又不待言而謂是泉府法乎其尢悖亂無理者盡散常平錢作靑苗錢是使萬萬窮民盡作朝廷債戶不幸有水旱之災而朝廷涓滴之澤不漏於編氓也豈不謬哉

○劉衡【見保甲書卷二】

州縣倉食爲尢重

稟復義田積谷過多籌議變通由

△州縣倉食爲尢重

或問州縣倉庫以何爲重曰倉爲重蓋民以食爲天谷爲命倉者民之天也命也與前官交代若庫項稍有不足尙可爲設法彌補倉項不足設有急需何以應之恐致有礙民生決不宜顢頇接收卽以谷價作抵亦不宜接收若旣收谷價三兩月內必須買補完足方爲有備無患否則貧民無以爲生富民必不能安業難保無意外之變若前項倉內旣缺谷食又無谷價移交則或籌欵或勸捐總以速行買補爲要

△稟復義田積谷過多籌議變通由

敬稟者案奉憲札以川省捐辦義田收租積谷原議爲歉年賑卹貧民之用惟川省歷少歉年道光四年以前此項租谷巳積至二十餘萬之多飭卽查明情形悉心妥議總期足以杜黴蛀侵虧諸獘端而仍不失有備無患之意斯爲盡善各抒已見切實稟復等因伏查義田收租積谷日積日多原議賣谷添買良田一節恐通省膏腴不數十年半爲公產誠如憲諭委非便民之道應毋庸議社倉每年借糶各法繁瑣難行徒滋獘竇亦毋庸議則欲免黴蛀之虞杜侵虧之漸而又不失有備無患之意不得不預爲籌議矣除道光四年以前實貯在倉之谷以備災歉毋庸更動外謹將五年以後歲收租谷就管見所及率舉五條爲竈臺陳之

一每年撥出若干成以養孤貧也義田原爲備賑而設惟貧民之待賑事在荒年若年老殘廢之人𨿽時值屢丰亦勢難存活是矜憐煢獨較之賑卹災黎尢爲急切況同一活人之術一則懸待而莫計其期一則及時而立收其效所宜量爲變通者也應請嗣後每年於新收義谷內撥出若干成爲增養孤貧之用仍分別地方之水陸原捐義谷之多少酌量動撥緣近水則商販可通得谷較易請以四成爲率陸路則難於挽運積貯不厭其多請以二成或一成爲率伏候裁奪

一每年撥剩存倉之谷亦應酌議成數分別貯糶也每年所收谷數內旣撥出若干成爲增養孤貧之用所餘之谷日積日多易致紅朽應請將此項動撥余谷分爲十成以三成貯倉以七成出糶每年靑黃不接之時將七成出糶之谷動碾成米查照時價九折收錢零碎糶賣與貧民該管官將谷數錢價列榜曉示其所得之谷價或暫行存庫或發商生息隨時結報如谷價尙未動支遇有交卸將錢列入應交項下於總結外另加一結一稟其三成貯倉之谷爲數無多應與道光四年以前實貯之谷畱爲備賑之用按年結報以杜獘端其近水之州縣或以一成貯倉九成出糶伏候裁奪

一糶賣之谷價卽可爲鄕學延師之修俸也學設四鄕其館比修俸之多少視所得谷價之多少以爲凖總以上年所得之谷價爲次年學館之修儀仍通盤核計準其將谷價盡數支銷列榜曉示仍行結報

一義谷應按年分挨次動撥出糶也凡每年動撥增養孤貧之若干成及出糶之若干成該管官均應查照義谷上倉年分擇其最先到倉之谷先行動用按年挨次蟬聯而下則十年以外之陳谷以次出倉矣

一請將撥給義谷各緣由奏明列入倉項以資考成也此項義谷並非正項各地方官或未免意存膜視可否將捐置義田緣由及現在積谷若干並量爲變通各情形專折具奏並聲明嗣後將此欵列入倉項以交代爲盤查該管官倘有虧短黴變情事照例分別參處則考成所系更當加意經心庶免獘混

●牧令書卷十三籌荒中

安肅徐棟致初輯

魏禧

沈峻

胡衍虞

袁守定

潘杓燦

陶澍

周震榮

黃可潤

王植

魯之裕

王鳳生

○魏禧【見屏惡】

救荒策

△救荒策

天災莫過於荒天災之可以人事救之亦莫過於荒古之行荒政言荒策者不一有永利者有利用一時不可再用者有可行者有言之足聽行之不必效者要之散見諸記籍中未有統要余摭所見聞擇其可常行無獘者條之救荒之策先事爲上當事次之事後爲下先事者米價未貴百姓未饑吾有策以經之四境安飽而吾無救荒之名所謂美利不言是也當事者米貴而未盡民饑而未死有策以濟而民無所重困所謂急則治標是也事後者米巳乏竭民多殍死遷就支吾少有所全活所謂擇害莫若輕是也凡先事之策八常事之策二十有八事後之策三

先事之策

當事之策

事後之策

先事之策

一曰重農農者粟之本或興屯田或修水利或賑貸牛種或親行田野相勸或分督裏役地方摘舉遊惰或開墾荒之法而首在不以工役妨農時不以訟獄擾農家如此則農事舉矣

�世�論賑�曰始荒者使富民出�以養貧民負民出力以衛富民壯��出�其�在���之心相通�民食富民之粟而知感則其效力必勤富民藉貧民之力而有用則其出粟必樂一曰立義倉貧民富民多不相得富者欺貧貧者忌富一廹饑饉初然搶米再之劫富再之公然嘯聚爲賊富民目前受貧民之害貧民日後受官府之刑眞貧富兩不得益也所以朱子修舉社倉不特救一時餓殍實所以保富全貧護人身家養人廉恥爲法至善今師其意而少損益之凡每坊設立義倉不必分派若干家若干人隨其相附近處擇便爲之聽民自議自行先集父老士民懇切開諭以義倉之利身先捐俸以勸富室然後出示遠近令十日內報命凡報命者合坊具連名呈一紙舉值事者一正二副造冊二本一丁冊一義谷出�冊凡丁冊不論男婦貧富貴賤皆載之官皆用印旋給本坊收掌其官所助谷若�以�於��爲主榦照各坊丁數多少派貯倉內其富豪慳吝不肯助義者許本坊呈官視所應出者加罰三等所舉值事之人有不法不公者本坊呈官重罰公舉他人代之其呈仍用印付還或坊中事繁三人不能理許值事人隨簽幾人佐之本坊俱要酌處公費以酬其勞至義谷出入之數官府不預只於當發糶時先期出示令各坊淸核丁數定於某日糶米官府時行巡訪於當收糴之時先期出示以某日起糴谷至某日報完踰期不完者以欠谷多少議罰凡坊內與糴者設簽寫戶首姓名下注幾口糴米時左設一人散簽右設二三人量米來糴者先將名下應糶米錢若干交左人領簽卽將簽投右人照簽領米散米巳完右人繳簽交左人收明日如之富室及僮婢皆許與糴凡糶米如原價每升一分今價三分則取分六釐二分則取分四釐分半則取分二釐分二釐則取一分升一分則不出陳矣蓋酌取餘息以供耗折及修倉雜用諸費也凡石斛升斗之類皆一聽官造日久棄壞許如法私造仍送官驗押蓋以賞罰之權歸於官則人知所畏以出入之數歸於民則官無可私所謂官民相制其法無獘者也造倉之法如系五間只以四間貯谷空閒一間以便搬移倉谷防整倉及新谷發熱等事法詳治詳可凖而行之按湯念平先生勸積義谷序曰窮民日甚借貸無門有一災荒坐而待斃昔朱文公社倉一法最爲盡善然時詘舉贏實爲難事宜師其意而力行之爲積義谷法每坊造一木櫃置本坊神廟每月朔望謁廟者各持義谷少許或一角或半升或一升至小斗而止勿得過多不願助者聽隨其意而因其力不相彊也數少而不欲多者相形則意沮力輕則可久也共推一端謹者司登記𨿽一角半升必紀其名以彰好義推一稍有恆產而素行忠信者司出入每朔望迄晚卽將貯櫃者登倉次年春夏推陳出新因子多寡貸於農人息取加二小荒則以貸諸貧人而減其息必公議而酌行之若夫荒則盡捐以賑困窮必計眾而均分之先其老弱無告及孝子節婦之貧者是舉也專以備荒而利農他𨿽公事急需不得輕移以致耗散有恃彊而索者眾共持之不聽則控諸官庶幾可久行而不廢夫爲數甚少則人皆樂助日月積之歲歲行之斯可無大饑之患矣噫省目前宴飲之費卽可蘇異日數人之命減一月雞鵝之粟卽可救他年同類之生獨何憚而不爲哉又募義谷疏雲裏中親友壽誕稱觴當共計其費出義谷欲爲人稱觴者亦計其費出之或宴會有不可巳者則薄其費而以義谷補之夫省酒食之浮費以利濟饑貧此祝壽之上術也又有疾病及一切祈求亦於神廟發願出義谷若干夫省齋醮之虛文以利濟饑貧此祈神之上術也蓋尺地鬼神原以愛人爲心能愛人者則彼亦愛之以此祝壽壽必永以此祈福病必愈以此祈名利子息名利子息必得矣此二條法最簡妙能濟義倉之窮故備記之

一曰設砦堡義倉之法仍當勸諭鄕落行之或一鄕自建一所或數鄕共建一所其事槪聽之鄕人而官府第頒式勸成而巳伹鄕落中無城郭足恃或有兵寇騷擾則義谷蕩耗斷難復聚當令各鄕於附近之山有險足恃者因以爲砦無砦者爲堡而置義倉其中有急則並婦女牲畜衣服器用徙居之蓋砦堡之設可以固生聚可以保義倉可以行淸野之法以困敵所謂一舉而三善備者也

一曰酌遠糶之禁本地產谷有足支數年者以遠方糴運過多遂致產谷之地頓成饑殍然槪禁遠糶則一方粟死一方全死交困之道也當於收成時出示諭民凡收谷者自計兩年口食以外每數十石糶五石支用存五石備荒又爲酌視時價貴賤以爲啟閉如僅滿地方常價聽其搬糶過常價三分之一外則不得糶遠違者籍谷入官分給義倉至新谷收成巳完則舊谷任糶矣

一曰嚴遊民之禁百姓不謀生業者宜置常罰令鄕耆鄰里時簡舉之蓋遊手好閒之人如米中蠹虫饑饉之時死亡尢甚多至爲盜賊者若督令務生則自可生財有養身之具矣然欲耆裏簡舉而不實心行鄕約保甲之法未易辦也

一曰制谷贖罪凡有罪犯情理可原者一照買谷備賑銀數輸谷不令輸銀其谷分寄各坊義倉值事者具領狀交官俟賑糶時如數取出以施最窮苦無告之人或米或粥視米多少可也蓋義食𨿽以周貧然須有糴本米錢則鰥寡孤獨一文不辦者盡餓死矣但施米仍當責成各坊值事每早糶米飯後施米仍效義倉領簽例令各來報明每人寫一票給之爲據但不須交錢耳蓋事歸一人則坊人姓名巳熟虛實盡知自不至於混領若以事歸官府另簽胥吏行之爲獘不可勝言

一曰豫糴凡地方遇有水旱便當實稽境內人丁核境內谷粟扣算缺少若干則多方籌劃�富商豫往谷多處買之蓋有水旱則必有饑荒若臨饑方議他糴便難措手且米價亦必踴貴也一曰教別種地方遇有水旱種植必不得時卽須先察地利如水多害禾則急以不忌水者種之旱久害禾則急以不畏旱者種之失彼得此尙可支持其半大抵以先時急備爲勝著也

當事之策

一曰畱請上供之米地方大饑或有本地應解糧米及他處經過米船不妨權畱賑濟然後申報秋熟卽行糴償在朝廷不過緩數月之糧在百姓卽活數十萬人之命𨿽以專制賈罪又何傷哉

一曰借庫銀轉糴地方大饑欲他買又苦無銀不妨挪借庫中錢糧糴賑從容設處以償擇誠實能幹百姓任其事或仍勸富民自販開以薄利使之樂趣

一曰權折納之宜時當凶災擇荒熟相應處以荒處拆納之價於熟處和糴則荒處不至太貴熟處不至太賤兩利之道也凡爲守令權不自主者則申請上司行之他準此

一曰捐俸勸賑地方大饑有司當以至誠開諭勸富民賑濟或減價出糶或竟行施子然本官須先捐俸倡義庶幾不令而行

一曰重賑谷之勸饑饉時有能大出粟以賑者或聞於朝廷加以官號或請於上司給以冠帶匾額以示酬勸

陳宏謀曰凶年興工窮民藉以食力比之賑濟原覺均平但必須工價稍寬使民於口糧之外可以���某家一曰興作利民之務地方大饑窮民多無生業此時或修橋路或浚水利種種必不得巳之務當槪爲修理窮民借力作以資生而我又因以興利一舉兩得之道也

一曰勸富室興土木舉庶禮地方大饑宜勸富室營造土木及一切當行之禮使貧民得以資生蓋損富而富實未損益貧而貧不虛益勸諭時當以三利歆動之一則成吾欲爲之事一則借此賑貧有大陰徳一則貧民樂業不至爲盜富室所益更多矣

一曰均糴米價昂貴富者得以多糴則貧者益少每日市糴當依每家之丁口爲凖人口少者不得多糴則米谷均矣

一曰嚴閉糴之法富民擁有多粟除本家口食外余至百石以上閉糴專利者許人告發官府盡籍谷賑貧告虛者反坐其閉糴者鮮矣溫伯方曰吾邑荒少而谷常踴貴獘不在富戶而在鋪戶鋪戶閉糴而價忽髙鋪戶得髙價而富戶之價愈髙總之寧民家無杵曰皆糴於市鋪戶遂操其重昔葉令公【谷向榮金華人】處之極善每早巡行各街米戶不出糶者杖數十於是鋪戶欲髙其價不得而富戶知市價如常各競出糶矣蓋公稔知此時非有水旱兵凶之災客歲之人如常何以來歲之供不足不過雨暘偶愆何至舊谷頓盡至於閉市乎按此須實知境內谷多乃可行不可執爲定法

一曰重彊糴之刑時方大饑民易生亂若縱其彊糴則有谷者愈不肯糶四方客粟聞風不來立餓死矣且彊糴不禁勢必搶奪搶奪勢必擄殺當著爲令曰有不依時價彊糴一升者卽行臬首其彊糴者鮮矣或謂閉糴自百石以上彊糴自一升以梟閉糴者止於籍谷而彊糴者遂至殺身輕重不太懸乎曰閉糶之人𨿽不仁猶不過專自有之利彊糴則是妾取他人罪自不同況閉糴者少彊糴者多乎彭躬庵曰此法須不動聲色使百姓曉然知殺一人乃可以生眾人始不激變

一曰不降米谷之價米方太貴有司樂於市恩動輒降減米價以博小民一時歡心不知米價減則富戶不樂糶而四方客米亦不來矣惟當聽民間自消自長米貴金賤人爭趨金米價不降自減也或謂古人有遇饑輒增米價而米賤者其法可行乎曰此非一定可行之法也萬一我增米價而客米一時不來彼貧者能當許久重價乎大抵地方富饒所欠止在於食則不妨增價以招客粟若地多分民此法恐不可行止一不降米價尙爲穩者

一曰核戶口時當饑荒須先詳核戶口若干扣算賑糶之谷若干賑濟之殼若干每丁應得若干先有定局則無不均之患而設處之方可早謀矣

一曰無失期不論賑糶賑施俱當先期四處張示的於某時起行不可遲悞失期有辜人心且虛勞小民奔走

一曰定鄕城分給之法凡賑糶賑施每日一給則太煩而小民易荒生業至鄕落尢難行矣當先定爲令曰凡城市每給五日鄕落三十里內者每給十日三十里外者每給半月或謂鄕落路遠當每給兩月曰每給兩月爲數太多小民不知遠計多谷在手便不樽節甚至以易酒肉者有之到甕盡杯幹時不束手待斃又邪思生亂矣或謂貧民無貲必待每日生理方可得糴此條只可行於賑施不可行於賑糶當酌其無獘可也

一曰多置給米之地給米須設處所派定某關某處給則不至捱擠失序

一曰編戶丁牌領米最易爭擠多至混數若仿義倉領簽又人多難行當照戶編牌如考試例循次領給則諸獘俱無矣其牌每戶止寫丁首一人

一曰愼擇給米之人主管給米最要得人須平日實訪其人公平廉能者方可屬事每處擇一善者主之又聽其各擇一二人爲副必不可令衙役與事也

一曰不時巡訪任縱得人未必一一皆當有司於給米時當不時出訪或東或西或詳或略或隨手取米以驗美惡或隨喚領米人驗克減與否至於出訪或輕車或緩步不可盛列騶從使人得爲備

一曰別賞罰不時巡訪則任事者之賢否見而賞罰可行矣有公平廉能者則重賞之或優以冠帶或旌以財帛隨其功之大小可也有姦貪私克者則重罰之或加刑或罰谷隨其罪之輕重可也至於無他罪犯止是才力不濟不能處分條理者則無賞無罰下次不復簽用而巳

一曰暫省衙門役期時方大饑衙役公食多不足贍此時當減其半役使之營生如舊例一月供役十日今止取五日

一曰淸獄饑饉時平民巳難治生獄囚死者八九矣淸獄宜分三等輕者竟釋之次者限親鄰保結俟谷熟時再拘大罪重犯因而少賑之

一曰禁訟大荒之時治生不暇況治訟乎凡除人命賊情搶掠外一切財產婚姻等訟槪不準告巳告槪停不行

一曰弛稅禁山澤市貨等利法有禁者此時宜暫弛禁廣其營生之路至谷熟時復舊

陳宏謀日荒政古不絕書獨未載有瘟疫�似應�入令地方官畱內心一曰修街道街道污穢易生疾病荒疫相因尢不可不愼故當修�街道以防其漸

一曰收棄子饑民有棄置子女道路者許人收養凡收養者具呈至官云某年某月某日於某處收得子女幾人歸家撫養官爲用印給之後來長大一聽收主照管本生父母不得爭執其收主願贖者聽或能收養自幾人以上者官府爲立賞格勸之

一曰贖重罪重罪無贖之理然能多出谷救荒則𨿽枉法以生一人而實救數千百人之死亦權道也重罪如泛常人命事則許贖若劫殺眞賊及人倫大變之犯則不可贖更舊冬以前人命可贖本年所犯則不可贖恐富人乘機報復故也

一曰收買民間艸薪衣服器用饑荒之時貧民多賣衣服器用以給食而富民乘人之急甚至損價十之九者此時官府宜挪移錢糧設人收買使貧民不至大虧則謀生之路寬矣秋冬間仍行發賣便可補碼至於艸薪之類亦當於此時收買俟寒雨賣之仍可得利此古人巳行之效

一曰多置空所以處流民而嚴其法大荒之時有他郡流民走徙就食者若處之不得其道則流民立死且或生亂有司當擇寺觀公廨一切空所分別安插每處設一人管其事立法以繩之諸如臥所有定出入有時�米有敍若亂法者初犯三日不給米再犯逐出境外其有休養壯健者則令執工役之事或雇募民閒不許坐食

事後之策

一曰旅粥饑荒巳極不能賑米當設法施粥施粥須因裏設廠若勞其遠行恐半途僕斃又須立人監理令饑民至者隨其先後來一人則坐一人後至者坐先至之下巳坐者不許再起一行坐盡又坐一行以面相對以背相倚空其中路可令擔粥人行走坐至正午擊梆一通髙唱給第一次食令人次敍輪散有快餐先畢者不得混與一次散�然後擊梆二通髙唱給第二次食如前法共三次卽止蓋久饑之人腸胃枯驟飽卽死惟饑民中稱有父母妻子臥病在家者量行給與攜歸處分巳訖方令散去散去之法令後至坐外者先行挨次出廠庶不擁擠踐踏又多人羣聚易於穢染生病須多量蒼術醋碗燻燒以逐瘟气又不時察驗嚴禁管粥者克米將生水攙稀食者暴死其碗箸各令饑民自備按米多亦不得施飯久饑食飯有立死者

一曰施藥賑粥或不能多服藥亦可免死當多合救饑丸以周給之亦不得巳之極思也諸經驗奇方宜載

一曰葬殍餓殍載塗穢戾之气易生疾病當隨時收葬或爲大�叢埋亦補救之一端也

禧按古稱救荒無奇策凡天下之策未有奇者因時制事世人不能行而獨行之則謂之奇耳是編多輯古人成法間以意損益之然一人耳目有盡心思有所不及又或自擬良法行之不能無獘者增美去惡以成萬世萬民之利是在後之君子

李二曲先生與董郡伯書云各屬錢糧巳納者多屬良富之民若有蠲免之命巳納者或領有餘分數或免明歲正賦倘州縣不與豁除明白恐吏書藉端勒索是上有實惠而民不能實沾也按此可補事後之策所未備

○沈峻【字丹厓號存圃直隸天津人乾隆甲午副榜官廣東吳川縣知縣】

救荒策

△救荒策

吳邑無歉歲客偶詢救荒之策余曰救荒無上策備首無下策客曰何謂也余曰備荒莫先於重農事重農事莫先於籌水利凡爲司牧者下車之始卽詳問境內山溪若何有無陂塘溝澮壞者修之廢者復之虞泛溢爲患則築堤以捍衛之水利旣興多備谷種如地恆虞水則以不忌水者種之地恆虞旱則以不畏旱者種之凡捨旁田畔以及荒山不可耕之處相土所宜廣植果樹亦足以濟五穀之缺乏若煙艸之類悉厲禁或農家涉訟速爲訊結俾不致曠廢時日如此則農事舉矣其次莫要於立義倉義倉之谷不勸捐於凶歲而勸捐於丰年當師朱子社倉意而損益之聽民自議自行以出入之數歸民以賞罰之權歸官官民相制事可經久此皆備荒之策也至於救荒之策則勸分也抑價也遏糴也行粥也然皆不能無獘魯仕驥謂勸分不若開渠抑價不若通商遏糴不若廣糴行粥不若釐戶語極切當明林希元云救荒有二難得人難審戶難有三便極貧民便賑米次貧民便賑錢稍貧民便賑貸有六急垂死貧民急饘粥疾病貧民急醫藥病起貧民急湯米旣死貧民急募派■﹝土遺﹞棄之兒急收養輕重系囚急寬卹有三權借官錢以糴糶興工作以助賑貸牛種以通變有六禁禁侵漁禁攘盜禁遏糶禁抑價禁宰牛禁度僧有三戒戒遲緩戒拘文戒遣使此皆救荒之策也大抵災民宜分不宜聚勘災宜親不宜委報災宜實不宜隱卹災宜徧不宜漏然必先有備荒之法而後可行救荒之事亦惟先有備荒之法庶不致有救荒之事範忠宣在襄城時歲旱度來春必乏食遂盡籍境內客舟召其主諭之曰民將無食爾惟販五穀貯佛寺候缺食時吾爲爾主糶眾賈樂從所�無慮數十萬諸縣饑而襄城之民不知是亦備荒之一道也嗚呼以實心行實政尢存乎其人

聞之態勉庵先生曰救荒不患無奇策而患無眞心眞心卽奇策也是固在牧民者矣

○胡衍虞【見政略】

報災

△報災

天災流行何代蔑有所恃爲民父母者以君之民爲巳之民卽以民之命爲巳之命一值災傷卽懇告申請請而不得以官殉之於民活一命則於巳增一福乃人往往諱而不言者則以巳報之後必要檢踏檢踏有委員則巳不免有迎送之費旣驗之後必行蠲免蠲免無徵比則巳又安有耗羨之資利於民不利於官故匿而不報者有矣卽或廹於百姓之號呼不得巳而具報亦多淺淡其詞半含半吐下以謝艸野之哀求上以俟憲臺之裁奪其或允也則矜爲巳之功其或駁也則諉爲上之咎袖手髙坐而視萬民之輾轉於溝壑流離於四方如越人視秦人之瘠而不加戚惡在其爲民父母也畏天之威畏君之法者斷斷不肯出此

○袁守定【見治原】

報收成

△報收成

凡報收成大約皆禾黍在田相其情形酌定分數非能待稼穡登場始行按報也如旣報之後驟爲風雹淫雨所傷距先報之數相遠則當仰體聖主孳孳拯民之心將先丰後祲情形補報若護前匿災致聖主起饑援溺之膏不能下逮則罪人矣𨿽有他善�能自救哉

○潘杓燦【見政略】

報荒

救荒

△報荒

饑荒不許妄報災異不許不報各有參罰須看則例申詳不可因小費而置民瘼於罔聞不可因小眚而生無窮之駁勘大要斟酌事理便宜舉行若有人將災異呈報非通籍共罹者卽須著本處地方人等公查公覆或成災或不成災不成災者不必詳報卽上司有所風聞行查卽以公呈覆之成災者卽以公呈詳之此則事有根據也總之報災意在請蠲請卹以利民然報後踏勘民不無費量其利重而費輕則宜報費重而利少愼勿輕舉以滋勞擾此意於百姓報災之時當開陳明白使之通曉則無怨矣若詳報成災邀恩蠲免則宜嚴查眞荒示禁裏書該管冊內移換坵段字號顚倒荒熟必使災民得沾實惠

△救荒

災荒之時非緩徵不足以存民力非賑濟不足以延民命但緩徵須上人爲政止須剴切詳請若賑濟一事其獘最多立法必善乃若姦豪身任而侵蝕蠹役暗坐以朋分朝廷恩典徒費於中飽而不及號呼待命之人者何哉蓋以司牧者非餮饕成性卽聾瞽自甘也饑寒在民有骨肉流離之慘有生死立判之急爲官者𨿽任瘠土荒陬不致衣食不足何忍坐視子民之死其與胥吏和同以圖升斗之幹沒者良心久失不必具論卽泄泄政事怠惰自適置民生於罔聞又何以不愧於父母之任耶如量口計賑當思如何則無虛報之丁口計人面給當思幼穉婦女與疾病之人不能前來者如何沾惠而姦狡之徒如何則不能錯過再領人多糧少當思如何使可徧及荒久賑竭當思如何使能有繼其開局或宜寡宜多其分理或宜官宜民其任事或宜暫宜久必多方籌奪而後可總之於斯時也要以設身處地四字存於胸中苟能存此四字則酌古凖今不畱餘力虛心以行實惠獘革而利自溥也

○陶澍【見賑濟上】

陳辦災各獘疏

△陳辦災各獘疏

竊照地方偶被偏災恩施撫賑全在印委各官嚴絕獘竇俾帑不虛�人皆得濟本年淮揚徐海等府州被災較廣仰蒙恩旨分別給賑目下正值分查戶口領銀散放之時尢須力除積獘就臣意計所及采訪所知大抵辦賑之獘凡有十端委員下鄕不知道路或不諳土語多藉隨行書役而書役每多與鄕保勾結互滋朦混其獘一也委員夫轎及隨行書役所得飯食不敷或責之鄕保鄕保承應難支或更雇人幫辦則又添食用不免暗地取貲其獘二也各處村莊人稠勢眾委員一到往往捏增口數或縱令婦女喧嘵要挾甚至攔舟圍轎故作攪混責懲難加理諭莫�其獘三也或空屋無人村鄰代稱外出或攜挈婦子自稱遠道歸來紛紛求票卽恐系別保之人攙入難以猝辧其獘四也查賑之期不過半月兼旬其間有村莊遼隔或雨雪阻滯鄕保知其不能久稽故意引向遠處難處以促其期疲其力迨時日廹促則未到之處仍祇憑鄕保所開給票其獘五也鄕保戶口偶錯地方刁棍因挾其短而訛索稍不遂意紏黨連控承辦者畏其拖累遂預畱地步以浮冒爲彌縫之具其獘六也鄕保固多狡猾亦有愚民不諳例應賑否槪求賑票鄕保駁斥輒被毆辱致有鄕保不敢跟查轉聽本境土棍開報者其獘七也或災本輕微鄕保土棍斂錢雇雇窮老劣衿連名求賑不準則奔控求勘印委各官懼以諱災取戾或蹈辦理不善之咎隨亦不能堅執其獘八也放賑時不於酌中之地設廠散給以致道途遼遠老病婦女不能赴領或赴領口數較少僅敷往返食用或不能赴領而托人兼領被其侵扣其獘九也地方爲富不仁之家乘災民窘廹先給錢值買其賑票一俟放賑卽持賑票雇人包領暗削脂膏而災民不能言委員不及知其獘十也有此十獘是以辦賑甚難然所以除獘之法有四其一查賑之限宜寬寬則挨查之力舒而不致艸率放賑之日宜分分則領賑之人少而不至擁擠其委員又宜假之以權一有阻撓滋擾解赴印官卽行懲處俾知嚴憚自不敢藐玩以滋事其一委員攜帶書役及跟查之鄕保必須寬給工食使之有力當差如查竣一莊毫無獘混並應量加犒賞稍有獘竇立卽重懲斥換俾賞罰分明自不致有勾結欺罔之事其一委員戶必親到口必親點點驗旣確然後�冊給票每查竣一莊卽將一莊內所有極次貧花名戶口及應領銀數開寫榜示粘貼莊前如有詭戶及舛錯之處許於數日內首告更正則共見共聞自無所施其捏冒之技其一多設賑廠各就四鄕災民之便老弱不難赴領雨雪不虞阻止自不致爲代領者侵扣亦不甘以賤值而賣其賑票有是四端可除十獘然總以得人爲第一要義印委各員得人𨿽諸獘叢積不難掃除否則或先存染指或畏葸無能本員巳不可信遑論其它前經臣與督臣率同藩臬道府及州廳以上各員捐廉共湊銀三萬餘兩分撥災區作爲辦賑委員及吏役人等食用不敷之費必得安心查辦以淸浮冒克扣之源復將應需賑銀預解淮揚府庫俾各州縣於詳定數目時卽就近領銀毋庸遠赴司庫以歸簡捷並疊札通飭各屬激發天良屏除積習拯救災黎現在體察情形尙知奮勉將來各員如果經理得宜自當遵旨加以鼓勵倘或辦理玩忽仍卽隨時參辦地方刁劣希冀捏冒者現巳訪獲數人懲辦之後均知斂迹臣仍將應辦章程分行各屬務期實惠均沾無濫無遺

○周震榮【號筤谷浙江嘉善人乾隆壬申恩科舉人官至直隸永定河南岸同知】

賑荒簡要

△賑荒簡要

辦災之法方恪敏公賑紀一書詳矣顧第以紀一時非常之恩與同時上游下屬宣徳達情之盛意固不專在例也乾隆四十年保定河間天津正定南路廳深州所屬間被水災大憲入告淸問至再至三有撫卹有摘賑有大賑自府廳州縣下逮佐雜教職勘水勘戶口分委四出各上官亦皆輕騎巡查不敢暇逸冀仰副視民如傷之意震榮旣以賑紀宣示同官時復有苦於難讀不能融會貫通者乃取其散者聚之復者節之名曰簡要有不敢從同者例取新也有全錄舊文者不忘本也一切疏題部復移咨槪不鈔錄從簡便也開卷卽巳了然無人不可共曉率而由之策固無奇悖而行之孽由自作矣

撫卹

普賑

續賑

摘賑

大賑

加賑

抽賑

分數頃畝

坍屋修費

極次貧大小口

委員

親查戶口

委員親塡艸冊

委員帶給賑票

委員用紅格

監賑

賑廠

賑期

米數

銀袋

米筒

小建

城鎭

貧生

聞賑歸來

旗地

竈戶

兵丁

委員歸期

委員公費

借麥種

籽種

口糧

蠲免

借牛力

河淤地

安撫流移

平糶

紳士任卹

附錄賑紀煮賑諭

賑說

賑口病故不減議

撫卹

卽借口糧也次年秋後免息還倉又災則又緩總以丰稔爲期如督撫奏明或奉特旨恩免則曠典也於州縣報明成災後印委各官按村按戶隨查隨給五口以上借谷四斗四口以下借谷三斗米則半之此皆窮苦不能自存之戶故於核查戶口以前行之將來大賑卽入極貧戶內不論成災輕重州縣一槪準行其行在普賑之先

普賑

成災八分以上州縣於查竣極次大小戶口之日各照例於八月內先賑一月不分極次是曰普賑以其至急故又曰急賑其務最先又曰先賑

按此系三十六年之例查賑紀載乾隆八年成災州縣照例於八月內先行普賑一月並不專指八分以上

續賑

成災八分以上者旣八月普賑矣其中老幼殘廢不能待至大賑之戶於十月內賑一月是名續賑均俟大賑歸入極貧戶內

摘賑

成災六七分者其中鰥寡孤獨尢屬困苦之戶查明摘出賑九十兩月是名摘賑均俟大賑歸入極貧戶內

按二條俱系三十六年之例查賑紀載乾隆八年八月普賑以後以九十兩月煢獨老疾之不自存也按日以給是曰續賑更有急不能待者則立給錢米以賑之是曰摘賑則續賑不止十月一个月摘賑亦不專指六七分

按新例八分以上之續賑僅給十月一个月六七分之摘賑乃給九十兩个月豈以九分大賑極貧可邀三个月多於六七分耶然何以安頓八分也乾隆四十年災賑蒙大憲準行摘賑統給九十兩月蓋循八年例也斯無偏陂矣

大賑

十一月開賑按月散給成災十分者極貧賑四个月次貧三个月九分者極貧賑三个月次貧兩个月七八分者極貧賑兩个月次貧一个月六分者極貧賑一个月次貧不賑

加賑

大賑巳畢民气未復此成災極重之年上廑天心恩膏特下或賑一月俟奉旨後遵行爲格外異數是名加賑

抽賑

其勘不成災之區有蠲無賑以其毗連災村亦波及之五分災內無地極貧酌量給賑照六分災例查辦是名抽賑其有地次貧不得違例濫及

分數頃畝

全無收獲者爲十分災漸輕遞減至不成災例也頃畝則履而可知者辦災要務莫先於此蓋頃畝爲蠲緩張本分數則賑濟之久暫也苟有疏忽將來核戶多生荊棘催科亦系考成九分十分災綦重矣或七或八能辧晳於秋毫乎六分七分則賑與不賑由此以分賑紀云與其畸輕毋寧畸重所以上廣皇仁下勤民隱也是在印委各官不憚勞苦親歷阡陌斟酌盡善不但書役鄕保不可輕信小民赴愬亦多希望恩澤難以爲據愼勿稍生怠惰自幹嚴譴

坍屋修費

瓦房一間例給銀一兩土艸房例給銀五錢每戶不得過三則之數於撫卹時隨查隨給此系窮戶無以蔽風雨者若有餘屋或有房主可修葺者不給其銀在司庫地糧項下支領報銷

極次貧大小口

家本貧而更遭水旱徒立四壁者爲極貧其廬舍器用僅有存而難久支者爲次貧十二歲以下爲小口十二歲以上爲大口例也九十分村莊之戶口固難率意刪除極次尢宜詳審恐有目前系次貧一二月後漸久漸窘又成極貧者極貧例不減口丁壯亦當給賑次貧則老幼入賑而巳不給丁壯須於冊內注明面諭明白杜民之幸心且塞爭端也其被災六分之次貧宜防其冒入極貧蓋六分不賑次貧也或大賑之月丁口有病故者槪不核減悉仿原數散給亦以原數報銷

委員

州轄一州縣轄一縣或一二百里或二三百里被偏災者尙可料理普災則應辦事尢多豈能兼顧則委員重矣於通省內選擇廳印帶同現任佐雜教職及候補試用正佐人員視州縣大小以爲多少各道府按照規條率同各廳印淸查一二日廳印又率同佐雜教職試用候補各員淸查一二日俾得領會然後派定村莊四出分查庶幾畫一各委員仍將到境日期及所派村莊先行通稟以備稽查迨事竣之後核其勤惰詳院分別等第記功記過至委員因地妥辦之處則賑紀中辦賑述示僚屬語盡之錄於左

水旱兼作而饑口待食於官嘗至數十百萬之眾孰應給孰應減按例依期湯年一漑爲枯渴之所必爭惡其爭不以道而法隨之亦不得巳之爲也蓋當此之際親履窮檐悲憫銜卹父母之心也鎭以髙嚴懲其頑抗師帥之職也外肅中慈所向皆辦儻惟煦煦姑息墮威啟玩其爭轉多是陷之罪矣

賑紀又云委員固視其才又當察其性情之寬嚴而舉使之使寬厚者當重災則𨿽濫而不至傷惠刻核者當輕災則𨿽遺而不至屯膏反是則交失之旨哉言乎是又在上司之知人善任矣

親查戶口

州縣戶口偶有偏災則印官查委員查上司又查至再至三不憚煩者小民蠢愚難於戶曉其查保甲時以多報少疑於當差也查戶口時以少報多貪於食賑也故鄕保之艸冊不足信州縣之門牌保甲亦難據爲左劵至委員查核必須親歷蓋丁有多少戶有有餘不足廬舍若何器用若何牛具若何老幾口少幾口男女幾口弗躬弗親能懸揣想象而得之乎極次何由分多寡何由判乎其艸冊有名親點無口或假飾於雇工或托辭於稱貸嘵瀆牽衣往往有之則須度其房宇驗其鍋竈如匕箸如牀坑能容與否據理可斷上無糜帑下不病民是在委員不辭勞瘁痿屋敗檐無不有足迹馬蹄者不但目前無屈抑不伸之情將來散賑亦免譸張不靜之風矣又或愚民惑於浮言不許委員入門一面乞賑一面攔阻情殊可惡其曉勸之法賑紀內諭民遵奉核戶示一條言簡意盡無復加矣錄於左

近聞景州於查戶之日貧民牽率求賑又不肯令委員入門無由確知應賑口數殊可駭異夫救災卹患朝廷莫大之恩施計口受餐有司當遵之令甲不入門何由分別極次不查口何由驗其大小宦戶不應賑生員之貧者應赴教官報賑此外編戶村氓男耕女饁習苦於田間非深閨屏迹者可比於委員有何避忌況當此救焚拯溺之候哀矜疾苦人有同情官長卽系父兄婦女同爲赤子何得妄生議論藉詞阻撓合行曉諭倘嗣後仍敢造言煽惑必有詐冒情獘卽便嚴查究處至各員所帶人役亦應嚴查約束無許出入挨擠罔知避忌致滋口實

委員親塡艸冊

地方官於未查戶口之先按村按戶按口令鄕保開造艸冊無論在家出外一槪造入毋稍遺漏惟貧生及貧生同居之弟侄不入艸冊蓋有教官開送也屆期將鄕保艸冊移交委員委員查明應賑之戶極貧次貧大小口數塡入格冊仍於門墻上粉書明白其不應賑者均就艸冊注明以爲賑冊之本或遇出外之戶詢明鄕保左右鄰捨另簿記之爲外字號亦於門墻粉書戶名以便本人聞賑歸來查驗上司巡歷按簿抽查應攺正者卽予攺正如別有情獘惟承辦之員是問其民之租種旗地爲旗人佃戶及竈戶之有地者一並造入仍於門墻上粉書明白以便淸查旗莊竈戶時扣除免於重復冒濫

委員帶給賑票

�文恭公加賑章�檄云饑戶�票均於曁門查明當下塡給不可事後������又云其票不必收回與�後印�一倒辦理委員下鄕各帶賑票多張票用本州島縣印信加用委員號記查勘時於票上塡明極次大小口數隨查隨給令其執票領賑或其年蒙恩加賑完賑之日掣回原票另給加賑之票塡明月分俟賑竣掣回

票用厚韌之紙制如質劑狀當幅之中塡號鈐印以別之票首用委員號記依格內所開極次大小口數塡注如某項無則塡以圈一存官一給本戶收執於赴廠時監賑官點名驗票相符令執票領米銀隨米給監賑官另制普賑及大賑加賑月分圖記普賑訖則於票上用普賑一月訖圖記大賑加賑訖則於票上用大賑某月訖加賑某月訖圖記按月按次用之賑畢掣票其外出歸來之戶查明入冊一例塡給小票如適值放米歸來者卽就廠查明艸冊內前後戶爲某之左右鄰詢問得實添入冊內給髮小票一體領賑

委員用紅格

委員查口巳塡賑票給民矣另用紅格眼簿將所查村莊成災分數戶口極次大小逐一注記其尢老病孤苦情狀危急者八分以上之災則於極貧下添注續字七分之災則於極貧下添注摘字以便續賑摘賑查完一日又總核極次各若干戶大小若干口注明於後於查竣之日統計本員共查過村莊若干極次戶若干大小口若干應賑確數鈐用本員印信圖記一送司一送總查府廳鈐印匯送本州島縣

格式每頁刋列號數五十頁爲一冊所查某村某莊卽摘寫村名莊名一字編爲冊內號數委員執冊挨戶登注極次戶名男女大小口數仍將州縣艸冊查對如某項口無則塡以圈查完一村莊合計總數極貧戶若干大口若干小口若干次貧戶若干大口若干小口若干注明冊後一日查數村莊則統計總數分晰注冊俟查畢後復統計前後所查總數開列淸單粘冊面各用印信圖記移交地方官辦理

監賑

監賑所以佐印官耳目也查賑巳畢廳印協同地方官卽於委員內酌畱明練者詳明監賑凡胥役之於米或攙糠和水私竊偸賣於銀或抽換封袋扣克毫釐皆監賑訪察懲治

賑廠

自州縣報災之後查分數查村莊查戶口詳稟咨移唇幹毫禿至於設廠散賑惠始大徧掉以輕心前功盡廢矣散賑定例州縣本城設廠四鄕各於適中設廠然州縣大小不一村莊遠近不齊辰出而酉未歸腹且枵矣家遠而日巳西宿於露矣扶老而𦇤幼肩�趾錯保無顚躓乎囊負而手提荒村月夕保無他慮乎地方官宜勿拘成例毋惜小費多設數廠前後左右以二十里爲率監賑官於放賑前夕就廠信宿及早開放其廠門兩旁十丈外界以長繩令鄕保各書一旗某村某莊立於野外曠地災民各立旗下按村按莊排立以道裏遠近爲給放次第先賑某村莊則令其村莊鄕保執旗前導災民隨次唱名領賑訖則令先歸恐滋擁擠也其孀寡孤處無丁男者許親族兩鄰帶票代領冊內注明代領人名姓如有竊票冒領者一經首告嚴究淸查迫還米銀給還本戶革去代領人名下賑項仍枷示通衢銀米所在闌以大木守以壯役銀米分置兩處災民呈票領米領竹籌一枝繳籌領銀不復驗票其設廠之時卽將廠在某村某莊離城若干裏先行稟明其運送米石腳費事竣之日據實報銷

賑期

放賑前數日將各廠附近之村莊按道裏遠近人戶多少均勻酌定分爲數日支放寧寬毋急寧少毋多須多張告示開晰明白注某村某莊某日在某廠領賑仍諭鄕保徧傳僻壤窮檐務無遺漏

米數

大口五合小口二合五勺谷則均倍之按月給放或銀米兼賑則照米之時價定數地方官先事詳明不得短扣蓋賑例給米小民日給兼用雜糧價可減而果腹則一年饑米價必貴小民得銀買食商賈聞風輻湊兼可平市價也且米須運腳銀則�載可致尢屬官民兩便

銀袋

旱漧水溢亦斯民窮則呼天之候也或克扣或短少失所天矣銀有封袋米有木筒不可不戒心也印官領銀到日先期剪鏨按賑冊村莊戶口總計一戶大小口應賑半米銀數庫平兌足包封印官須親身檢點制一袋寫明姓名銀數於上完一村莊則照冊上前後次第以綫挨次穿之總爲一包其它村莊皆如之以便就廠散給其廠之近地許錢市之人就廠兌換官爲按時定價以免錢鋪勒掯一凖庫平其貧戶止一兩口者照市價折發錢文不必用銀或庫貯錢多或市錢易購則詳明每兩庫紋易錢若干數目悉用錢折發尢便民也

米筒

米銀並賑按大口日給米五合計月給半米七升五合小口日給米二合五勺計月給半米三升七合五勺州縣應預備七升五合及三升七合五勺兩木筒各若干以備散賑之用以免零星輕重之獘再賑例應扣小建應照扣除之數另造木筒一分備用或統於銀內扣除而不扣米亦簡便之法其筒口宜扣以鐵可免磨削該管府廳州督同監賑官較凖烙印監賑官到廠之日再須較驗

小建

賑卹遇小建月分例扣一日口糧惟普賑多在八月十五以後故按三十日爲一月不扣小建其冬春大賑則仍扣除造報

城鎭

水旱行而耒耜輟於城關鎭市何有乎禾稼傷而農氓病於肩挑負販何有乎賑災之例所以不及於闤闠也然歡笑滿堂向隅者泣其鰥寡孤獨老疾殘廢窮民無告者準予摘賑仍附入近災村莊報銷

貧生

無恆產而有恆心者惟士爲能士而入賑非安貧者矣國家矜全士气飭教官查明名籍開送地方官核實詳報量撥銀兩移本學散給準照士數三分之一定額給賑如有生員三百名則以一百名爲定額每名以三大口爲率按米折銀每石照例折銀一兩扣除小建照民人次貧例分給其村莊在七分以下一例無賑如有寡廉鮮恥混入災民滋事或冒充民戶者除革賑外輕則地方官會同教官戒飭重則詳明示虎究至貢監例不給賑或有早年納粟暮齒啼饑者應令地方官通融辦理入於貧民戶內給賑

聞賑歸來

出外之戶其歸半在大賑巳畢委員巳散上司勘查之後且先後陸續期非一定旣難一一赴對查核而喚訊鄕保亦煩而難繼以故視爲利藪有報銷盈千累萬無一二及民者輒借口於辦災費用縱橫可以智欺白簡可以幸避爲民父母之謂何竟忍爲此態乎委員核戶之時旣有艸冊之外字號其名爲外出之戶實其口出非其戶出也旱漧則廬舍依然卽遇潦年屋付波臣其頹垣遺趾豈盡蕩然無一存者未查其口先記其戶鄰捨可證也鄕保可問也卽有偶遺於外字號之冊者亦百之二三而巳於此無所苟則循良吏矣其戶到縣之日詢明其村莊住址核對外字號冊名姓口數並牌保地鄰一一相符卽塡給執照一紙諭令歸本村莊賑廠呈明監賑官卽就廠眼同地鄰查證確實換給賑票添入紅冊一例領賑其歸在十月以前查其本村莊或原有普賑者仍準補賑一月歸在十月以後入於大賑不準補賑倘外字號不載實系本村窮民取有地保並鄰佑保結亦卽給予如所保不實鄕保枷示本戶革賑

旗地

地方住旗其莊頭壯丁家奴並旗戶地畝多者俱不入賑又民人租種旗地謂之佃戶巳於民冊查辦毋庸重復再造賑冊其有屯居另戶旗人專靠旗地數畝更無別業餬口亦無子弟在官實系乏食者地方官會同該管理事同知分別查明準將家口造冊照民人應賑月分一例賑卹所需米石例於霸州固安新城永淸四處收存井田屯谷數內撥用如無井田屯谷卽於本處常平倉糧內動用報銷

賑紀云旗人之願屯居者於霸州固安新城永淸四州縣內仿井田遺意戶給官地一百二十五畝歲輸租谷於官謂之屯谷

竈戶

竈戶內貧乏戶口難資生者該管大使查明口數移送州縣與民人一例賑卹其有地之家巳入民冊者當查明卽系其竈於竈戶內扣除更有商人長雇之竈戶受雇得值巳可營生不應給賑

兵丁

被災地方兵丁例不給賑蓋領有月餉也其同居之兄弟叔侄平時勢巳不能兼顧況遇水旱更無資生之策卽與貧民何所區別照例匯入民冊一體賑卹

以上旗壯竈戶兵丁如有混充貧民冒領滋事者除革賑外仍發該管官懲治兵則革糧如該管官護庇不治許地方官通詳請究

委員歸期

委員查竣戶口其冊俱由廳印復核鈐印移交地方官統俟一州縣事畢除詳畱監賑外其餘各員各回本任試用候補者仍回省城廳印官仍將各員事竣起程日期報查如通邑事尙未完不得徑行散去

委員公費

核賑散賑各委員除正印丞倅無庸給予盤費外其佐雜教職試用候補正佐各官每月給銀八兩例也按日計算其本地委員以分查之日起事竣之日止別屬調委以奉文起程之日起事竣回署之日止至續委之員一例給與核賑委員各派書辦二名跟役二名每名日給銀四分散賑委員每廠派書辦二名衙役四名斗級四名每日各給銀四分凡冊籍紙張筆墨雜費地方官先行墊給統於司庫存公項下請領報銷

借麥種

被災地方出借麥種爲明夏麥秋之計動用司庫正項委員采買鮮好麥種分發被災州縣乘勘賑之便挨村逐戶查明有地無力之戶先盡有牛之家按其應種麥地每畝借給倉升麥種五升不得過三十畝之數於明歲麥收後徵還免其加息其勘不成災之區有缺乏麥種貧民亦準酌借如遇水災其積窪之區水未消涸必俟來春種麥者應屆期照例請借不得早爲借給防亦貧也

賑紀云民間地畝不皆種麥秦雍之地種麥者十之七直隸廣平大名等府麥地居十之五正定保定河閒天津等府居十之三永平宣化遵化薊等府州麥地不過十之一二乾隆八年有地百畝者準借三十畝十畝者準借三畝乃實種麥之地也

籽種

被災地方來歲靑黃不接之時動州縣常平倉谷按地畝多寡每畝酌借谷二三升不得過三十畝之數秋後免息徵還

口糧

被災地方來歲靑黃不接之時動州縣社倉義倉米谷按人口多少借給每戶不得過谷三斗秋後亦以因災照例免息徵還

以上二項不得兼借如借籽種之戶不得再借口糧也

蠲免

被災十分者蠲十之七九分者蠲十之六八分者蠲十之四均分作三年帶徵被災七分者蠲十之二五六分蠲十之一均分作二年帶徵四分以下勘不成災者緩至次年麥熟後徵收其旗地之入官余絕回贖地畝被災十分者蠲十之五九分者蠲十之四八分者蠲十之二七分者蠲十之一六分以下不作成災分數其租銀緩至來年麥熟後徵收

借牛力

災民有缺乏牛力者按畝借給制錢二十五文以爲雇牛耕種之資在於司庫正項內動支收成時照數還款如牛力有餘之戶願將外出貧民所遺地畝代爲耕種亦卽查明酌量借給麥種令其呈明立案俟本戶回籍按其月日遲早官爲斷定分給子粒如本戶未卽歸來卽聽代耕之人全收還種

河淤地

直屬一切澱泊河灘淤地以及武淸寶坻寧河天津等縣減賦攺照水艸科則徵糧地畝原系一水一麥之地定例常年水大被淹勘實免租不得復行請賑如遇大勢災歉仍照定例辦理一體蠲賑

安撫流移

凶年饑歲壯者散而之四方聖世偏災湛恩汪濊必不至此然或待賑不及或核口偶遺或遊手好閒借口出外不可槪從姑息亦不恝置膜外也賑紀內數條籌劃盡善矣錄於左

安撫流移小敍

撫卹道路流民諭

派員察辦外出戶口檄

安撫流移小敍

按乾隆元年例載流民一口日給銀六分五年攺定制錢二十文小口半之是年八月準臺臣奏仍照元年例行夫國家施布恩澤以卹民瘼更在明立限制以定民志若流移所至較本籍所得食贏數倍於是不成災之地亦皆僞爲攜負相率而路風聲所樹何異懸賞格以爲招哉嗣於十月停止轉徙頓息今奉諭旨令督撫隨宜安插不必拘定資送遏其冀幸之路是卽所以還定安集之也宋元佑中監司搜長安得流民曰畢仲遊�實則逐利者明周祭酒洪謨著流民說聽近附籍編甲瑞安生理民便之然則推廣朝廷徳意惟奉行者與時咸宜焉斯可耳

撫卹道路流民諭

凡遇流民過境除有行裝腳力投托親友不願回籍者聽便外其有一家老幼貿貿長途轉徙無定者勸令急歸故土待賑興工傭作借牛借糧將來次第舉行安全有望勿致異地流離自貽後悔此內老羸殘疾不能行動形狀可憫者卽收畱撫卹給與口糧務必保全生命毋任流爲道殣各州縣更毋以他縣之民稍存歧視之念祇圖移送出境以求無事又毋得矜張揚播市恩幹譽以致流眾希圖畱養轉生事端

派員察辦外出戶口檄

各屬被災戶口普賑巳竣將屆加賑之期自當各安本業按月領賑不應復有外出之事至不應賑之戶口及不成災之村莊內有遊手無賴誑誘鄕愚成羣出走希圖資送錢文口糧及得文回籍冒賑此種情獘𨿽近日稍知斂戢仍當加意稽察況時迨嚴冬愚民祗因一念之妄枉罹凍餒之苦展轉道途殊可憫惻牧令有父母斯民之責何可不極思勸諭綏輯必使眼前赤子各安其所無一輕去其鄕井者而後慊然快慰不可以直省民風丰年亦有外出之說存據胸中漫不加意致貽曠職之譏韋應物詩云邑有流亡愧俸錢斯言可三復也本道近日聞被災各處猶有前獘因稟院派員查辦各州縣卽於所屬每一村莊內不拘鄕地約正選派明白可用者一二人明立賞罰指示條規令其逐戶宣說如領賑後復有外出者卽全戶革賑並將京城九月三十日停止資送保定省城及沿途停止給文明白曉諭俾安本業勿生妄想如果闔村冬春無全戶外出之人將鄕地約保優加獎賞倘有男婦因被刁徒誑惑勢難阻止者責令鄕地查報立將爲首號召之人重處枷示扶同不報一例究治或又極貧戶內從前偶有遺漏未賑難以自存因而外出者或聞賑歸籍愚懦無知之婦幼鄕地不爲代報卽不能得賑仍復無依外出者察實卽行補給善爲安頓毋得回護州縣於委員到境之日將查戶原冊密交攜帶檢閱委員於所歷村莊內凡遇外出之戶口有前項情節應查辦者卽會同妥議稟聞辦理不得稍涉延諉日來賑務章程巳定惟撫集災黎乃州縣專責務須實心加意爲之考成所系毋得視爲泛常仍於文到之日先將遵辦緣由報核

平糶

辦災平糶民气漸復矣減價三錢因市價髙昂也糶三存七備他緩急也其法賑紀詳矣錄二條於左

州縣平糶在於關廂市鎭擇寬大寺宇公所設廠或一二處或三四處運米廠內先期出示每斗減若干價令貧民各執本戶門牌赴糴刻木戳記三十枚自初一至三十日驗牌糶訖卽於牌上印之以杜本日重買之獘廠前分置席棚界以繩椿委佐雜各員帶役分棚彈壓婦女幼弱與壯丁各分先後驗牌放入不許混亂每戶糴米三升至五升爲止如或從前失去門牌及遠鄕未領者鄕地報明補給倘有囤戶賤價壠斷致令貧民往來重糴者察出嚴懲有首報者卽以囤戶錢米賞之

因災出糶仍限以糶三成例者爲畱米備賑也其時米少價貴不得不借此少平市價以系民心究之能糴者尙非極貧極貧者無錢可糴故亦不煩多糶也其輕災僻邑及歉後米少價昂行之爲有實益然祇在城設廠村民旣難往返於數十里之外而老弱幼女嘗有持錢終日空守至暮者故必四鄕分廠擇適中之地使四面相距十餘里村莊環而相赴又分村分日先期出示明白傳諭庶可徧及而無餘獘

紳士任卹

睦姻任卹自古志之況在天災流行之時乎保家保富猶此志也當銀米兼濟之後減價乎糶則銀有餘矣煮粥捐賑則米有餘矣飽而不暖病未蘇也則棉衣徧給春回黍谷矣事不煩兼舉一端亦可時不拘月分計日亦可地不必本村鄰封亦可官勿爲經理有撓者官爲懲之官勿事彊勒有行者官爲詳之按其銀米核其多寡少則酌量優獎多則題請議敍

附錄賑紀煮賑諭

州縣煮賑本城設廠一處再於四鄕適中之地分設數處城內委官主之四鄕擇鄕官貢監之有行者主之先計一廠食粥之人約有若干千人日需米三四石石米用四大釜一釜煮米五升作五次煮成黃昏浸米四鼓起爨至天明巳可成粥三次巳刻五次皆成貯以潔淨大甕制鐵杓十餘令一杓所盛足三簋碗廠外撘蓋席棚簽椿約繩爲界

先期出示曉諭男女各爲一處攜帶器皿淸晨各赴某地或寺或棚齊集以鳴金爲號男婦皆入金三鳴門閉祇畱一路點發禁人續人制火印竹籌三三千根點發時人給一籌先女後男先老後幼依次領籌出至廠前男左女右十人一放東進西出每收一籌與粥一杓有懷抱小口者增半杓得粥者卽令出廠以次給放自辰及午而畢其老病不能行走者鄕地報明查其親屬有在廠食粥者造入名冊一並發籌令領

賑說

田禾災而賑卹行賑所以救農也農民終歲勤苦力出於巳賦效於公凡夫國家府庫倉廩之積皆農力之所入也出其所入於丰年者而以賑其凶災徳意無窮而恩施有自蓋有非可得而幸邀者矣司賑者先視田畝被災輕重後審其居處器用牛具之有無存棄以別極貧次貧其不因災而貧者則非農也傭工之農耰鋤輟而饑餓隨之極貧者爲多此與傭食於主家者有別也孟子曰樂歲終身苦凶年不免於死亡此農民之待賑爲切而急賑加賑之澤爲甚厚也不因災而貧者亦賑誤以賑爲博施之舉也不必皆貧而衰老者亦賑誤以賑爲養老之典也乞丐得飽於凶年將無啟其樂禍之心乎傭人安坐而得食將無墮其四體之勤乎夫農饑則四民皆餓谷貴則百物皆貴蓋推廣恩澤而及之耳非賑政之本意也觀於給貧生則用存公餘款給旗莊則用井田官谷益知災賑之大發正帑蓋首重救農其餘乏食之民不過爲區別斯可矣未可與農民並論也作賑說

賑口病故不減議

加賑之月丁口有病故者例應按數裁減所以稽實也然念死者斂理需費況在凶年𨿽積一口累月之糧猶不足以償柰何減之亦有隱匿不報者鄕地從而擠分之是徒奪其半口之食而於公無益也用是明著爲令凡賑死戶口旣不核減卽委員一體遵照悉依戶口原數報銷可也

○黃可潤【見保甲書卷三】

災賑

△災賑

直隸王畿所在災賑之事列憲最畱心立法極周詳然此事甚難辦先勘災次造冊次審戶次散票次散糧數者之中惟審戶散糧二者尢難必以正印官辦理方得妥協蓋審戶非印官多不服散糧非印官恐斗級需索鬥錢因而上下其手且攙賑者多故本邑不能各廠皆到當委鄰近州縣監蒞之勘災人多嗷嗷向來查驗者多不以實告惟默記於冊余不然大約計其莊稼兩面受傷者爲六七分三面受傷者爲八九分至四面皆傷則十分矣當面與之言不服者以理折之彼此無後言且杜胥吏鄕保索詐之獘不然報出之後始使知之則嘵嘵者眾矣又初被災小民皆有疾痛呼父母之意其愚者或有咎官長之意總當至誠以感動之彼見本官勤勞於外自有良心不敢生事而最重之處或自捐或勸捐摘其最苦不能旦夕存者先卹之捐不能濟則暫動倉糧以借給乃得稍蘇有司之可變通者在此耳余於大城報災後時值派差在先巳奉檄不能不往是夜在安肅董役四鼓制府公方出問知爲大城令亟曰該縣所報水災巳奏請摘賑矣余亟請何謂摘賑曰自六分至十分摘其極貧者先賑蓋制府欲令知之以慰令且以慰災民也大臣之用心隨處發見如此造被災戶口冊鄕保裏胥總將全村造報在內欲令其將富饒者抽出彼不肯亦不敢余條示以必將其人之田園若干及作何生理注於下不實將重治彼亦不敢顚倒傳示定一日繳冊至則集於後堂各給筆硯不識字給以吏將冊內人戶名下家道殷實注上次注中貧者注下又將前次十二年被災舊冊查對極貧者印紅二圈次貧者一圈先有把柄到各家再點先閱其室廬衣服徐察其老幼顏色可無捏飾閨女媳婦不必出以示別大抵極貧口數當盡予之次貧則當汰其彊壯可自謀食者余嘗謁制府方公於河間承問曰該縣賑如何辦余以不遺不濫對制府曰欲其不濫則必遺二者原難兼總當看災分如何耳如災重則𨿽平素可自謀食之人至此亦困當寬收之災輕則當分別耳公囑於災民之中記其年老孤寡者注於冊另報每名公捐棉衣一件公曰直隸歲底上下捐置棉衣給被災貧民未必全有益然髙東軒制臺云但使十人中有二三人受實惠便佳不能件件求著落所見甚大餘謂公與髙公皆所謂大臣之用心者因卽公意體之於散米時察其貧而有病者皆予之各屬皆如此是歲天寒所全活者甚多此關系民命不可以不書

○王植【見治原】

賑卹

△賑卹

賑濟之法必曰無濫無遺然非身倡委員逐戶勘查不可余任沾化才一月二日卽飛檄調署郯城蓋前任以戶口遺漏奉劾也餘同各委員查勘補報一萬三千二百餘戶隨查奉撥南漕米一萬五千石久泊邳州之徐塘口河淺水涸船小且少計非兩三月不能運至郯屬之馬頭鎭且時巳四月矣饑民待此救死緩則不及事欲就近於徐塘口借賑卽以應需運費給民自運稟藩司不允余不得巳卽通稟一面立傳近徐塘各社徑行賑借一面賃船撥運馬頭鎭令距徐塘稍遠各社從馬頭賑借便宜以行不復待命也竟蒙撫憲阿公里衮批允又值沂沐兩河大水通縣報災十之九餘督同丞尉教職及委員村角鄕曲無不悉到先是知災必不免余諭令各社鄕地將所管大小鄕村逐一列冊送閱限日到齊余乃於後堂呼入問某鄕災有幾分情形如何隨所登答卽於冊內用筆圈點暗記災之上中下仍隔別不令會通獘混通縣千餘鄕己得大略報勘時持冊核查至一鄕可得數鄕情形災甚者巳於冊內暗記之故役人難以朦混有必欲邀勘其鄕者余告之曰爾鄕與某某等鄕相仿耳皆應曰然遂帖然無語至賑卹事宜不明切示民必至中有獘混余爲逐一開示共九條

一賑荒先勘災田除收成實有六分及先𨿽被水經補種有收不致成災者不計外其成災者地保立卽協同業戶逐段挨查入冊其戶各畝數俱照實徵糧冊開列定例被災處所錢糧停徵候勘實報上成災六分者免糧一分七分者免糧二分其應納錢糧俱二年帶徵成災八分者免糧四分九分者免糧六分十分者免糧七分錢糧俱三年帶徵不得遺漏朦混幹咎

一災地貧民除家有儲蓄與經營貿易書役流寓人等勿許入冊外其實在乏食貧民及文武貧生並佃戶傭工人等該地保莊頭立卽挨順住址將一家大小名口列入冊內至殷戶與貧民被災外出者亦照住址挨列入冊注明殷戶及外出字樣以備核查定例督撫題報水災後應於四十五日內將成災分數具題並非廹促太縣必逐戶挨查斷不肯任憑地保開報衙門髙坐點名塞責勿虛開戶口及派斂作獘幹咎

一災民必分極次凡無丁無業至地僅數畝全行被水別無生計者爲極貧其有地十數畝目前𨿽可支吾冬春難以存濟者爲次貧均分別入冊定例成災五分至十分俱應撫卹一月口糧其成災六分者極貧又加賑一月七八分極貧加賑兩月次貧加賑一月九分者極貧加賑三月次貧加賑兩月十分者極貧加賑四月次貧加賑三月此外有因災外出聞賑歸來者必按原冊內所注姓名查明住址兩鄰相符方照例補賑勿許冒捏

一地保莊頭造冊後須逐戶挨次將門旁灰堊尺許墨書本戶姓名口數庶便於踏勘定例大口每月賑谷三斗小口一斗醜升倘倉谷不足每斗折銀六分俱扣除小建或一月一給使知樽節或因路遠酌示如得錢多價平卽照時價換錢給發但一戶中銀錢不便搭放或極貧賑谷次貧賑錢或一次給谷一次給錢皆不許克減幹咎

一給賑全憑賑票今巳刋刷多張候勘查時塡入各戶姓名大小名口及本戶共應領谷若干隨給本戶收執查完一保卽示期先行撫卹應加賑者另日按票給賑如有老弱疾病不能親領者許親族鄰佑持票代領賑畢日地保莊頭將票匯繳

一查賑官役皆自備飯食不許擾累災民本省定例凡部發查賑人員及隔屬調查之佐雜自查賑日起至賑畢日止每官一員跟役二名健役二名官員日給銀一錢人役日給五分縣內造冊書役二名自承造日起至造完日止日給飯食銀六分其紙張筆墨官爲買備總於存公耗羨內動支如有胥役派累需索者許稟究

一不成災鄕村例許借給現在捐備紙張刋刷借領臨時但同地保造冊實時塡入借戶姓名谷數並保領人姓名秋後免息還倉若貧民缺乏耔種者亦例得酌借本省成例每畝借麥種銀五分來歲麥熟後催還

一賑災以現居鄕村爲憑有人居災鄕地在別處者旣有別處地畝資生不必入賑又有地在災鄕人居別處者其地應照例蠲糧其人亦不必入賑均勿混濫幹咎

一東省屢經賑卹愚頑漸以滋獘或多開戶數一家分爲數家或捏開口數數家互相頂冒或將家中空房處處塡入假口或將房角隙地隨便搭蓋艸房倘地保協同朦混一並重處至有肆頑鬧災唆撥老幼婦女迎輿喊叫者新例甚嚴爲首皆問斬決爲從分別流徒切勿輕聽自蹈重罪

以上各條皆余親見經行之事特爲詳述爲民牧者勿謂災非數見之事而疏忽僨事也

○魯之裕【字亮儕湖北麻城人直棘候補道有趣陶園集】

救荒議

△救荒議

古云救荒無長策夫豈果無長策哉難於得其人焉耳得其人則未荒而弭之早矣甫荒而備之周矣卽審荒而賑之也亦無不沾其實惠者矣然嘗見今之當局者必現在之官與在官之屬始任之任之而輒不予以禮貌抑又無所勸懲也則人將何所畏愛而府庫之財不竊日出其精神才力以效於勞怨交叢之地哉故予竊謂隨時隨地皆有待用之人固不待於借才異時異地也惟是爲督撫監司者能精擇乎府州縣官之有眞才實心者俾之主賑事則其人亦必能精擇乎分賑之人無拘拘乎佐貳之員也𨿽學職可也卽舉貢監生生員可也齊民而行誼素昭者亦可也如旣得其人矣於是乎勉以大義焉待以殊禮焉俾其人鼓舞馳驅而不倦而監司復從而監察之臧有彰否有癉如是而分廠以任其事於救荒也何難𨿽然未荒之弭也弗早甫荒之備也弗周迨不幸而廹於荒而後有以賑之則審荒之術不可不亟講也蓋凡有司之賑荒者大都以報名之事責諸裏胥夫裏胥之婪者惟其親知賄賂之是求無論巳卽有一二畏法之人亦決不能按鄕而悉其荒口之數何也審荒之令一布則告者紛紛載途其眞僞何從而辧欲沿門訊之而千萬饑民是豈計日而可畢籍者議者曰以賑粥爲稽查一術也夫歲惟無大饑也歲而大饑則豈特窮民就食哉卽豪家僮僕往往報名而關支遠鄕富民亦且分丁以走領如是而食者不皆饑饑者或反無食矣賑粥固非術之善者也議者又曰以印票書民口數與按口應給之糧實貼諸兆民之戶而委員以核其僞者罪之一術也是亦暇則可行而荒廹無濟之術也然則荒卒不可審乎哉曰何不可審也是蓋有分民之法在從來民富者有三曰上曰中曰始貧者亦有三曰薄曰常曰赤始富者勸分不行於其家薄貧者賑濟不施於其宅惟至於上富則使自擇其鄕之薄貧者而貸之銀中富則使自擇其鄕之常貧者而貸之種此非徒欲貸之銀種而巳也蓋卽於此寓審荒之道焉何也彼上富者以銀貸薄貧必逆計其能償者貸而上富之所不貸其爲常貧可知矣中富者以種貸常貧亦必計其能償者貸而中富之所不貸其爲赤貧可知矣是不必勞吾耳目而民舉爲吾耳目亦不必費吾心思而民心先爲吾盡矣夫然後委分事者履鄕按戶而等其差以行吾賑也則賑者實而固無有曠時冒給之獘矣議者曰等貧民爲三善巳流民將何居曰民而至於流也必其生之無他計者也是則與窮而無告者何異有賑以濟之而巳矣尙何待於審之而後有以濟之耶等諸赤貧焉可也

○王鳳生【見保甲書卷二】

荒政備覽

△荒政備覽

自敍

勘災事宜

查賑事宜

撫卹事宜

平糶事宜

浙江湖郡酌辦賑務事宜

荒政備覽自敍

道光癸未浙西大水湖郡受災最劇予奉大憲檄與西防司馬劉君肇純等分縣往勘並奉發浙省災賑條議及荒政輯要第三卷

各一冊詳明周匝井井有條惟湖郡自入夏以來霪雨淋漓者兩閱月而蘇松金陵一帶亦患水災大江盛漲海潮挾東風以抗其朝宗之勢太湖出口水無所歸反隨之倒灌以是吳興積潦有長無消彌望汪洋莫分阡陌查勘之法又爲舊章所未及者爰與同事互相講習就各編中意所未竟並難見之行事各條證以勘災途次目見耳聞民情輿論略參巳見量爲變通而成是編𨿽未及與杭嘉兩郡在事諸公講求而歸於一致然用以質諸來者或可稍備參酌焉

勘災事宜

一荒政輯要開載凡州縣查勘災田須憑災戶呈報坐落畝數應先刋就簡明呈式首行開列災戶姓名住居村莊次行卽列被災田畝若干坐落某區某圖某村某莊又次行刋列男婦大幾口小幾口其姓名田數區圖村莊大小口數俱畱空格後開年月每張止須如冊頁式樣疊作兩折豫發鋪戶刋刷分爲報災之地方鄕保令轉給災戶自行照塡報送地方官卽查對糧冊相符存俟匯齊按照災田坐落區圖村莊抽聚一處歸莊分釘用印存案卽可作爲�底冊一條

按災田憑災戶將坐落田畝呈報以期核實而杜獘混法良美矣惟報呈必須專歸業戶田畝必須分析坐落莊分方可免致歧復再次行刋列之男婦大小口數目推原其意自以爲異日辦賑編查戶口起見但報災旣系業戶則有力者多無煩給賑似可毋庸槪令開報戶口卽有業田數畝全荒半荒者亦在食賑之列而爲數無多隻令於報呈內寫明自種自佃亦無難摘查祿被災之戶本有應賑不應賑之分若任令統報戶口轉滋愚民之惑將謂凡涉被災均可食賑矣故呈內悉子刪除至被災較重之佃戶多與賑例相符應由業戶將該佃若干戶並姓名住址附報庶查賑時得於居住村莊內按籍而稽再核其家丁口之數似較簡易故呈內令其添敍並注明本年上下忙錢糧有無完納備查玆將頒給呈式開後

﹝見圖﹞

右式頒給災戶自塡姓名住址並田畝數目分【己未種有無收】坐落都莊圩名在何戶承糧上下忙錢糧有無完納及裏書圩保佃戶若干人姓名一一塡注如系自種亦於佃戶下寫明總之報呈則以業戶爲主田畝則以坐落莊分爲斷不得以一人而臚列各莊田畝致易統混該戶如將田畝以少報多並以地蕩攺田影射混報或以欠作完者查出定將該戶扣除不在蠲緩之列愼毋朦混自悞

如某人名下有一戶名而田分數莊者姓名住址塡寫於首行田畝則有三莊者分寫三張有五莊者分寫五張其圩名卽塡寫於該莊之下

如某人名下有數戶名或數十戶名而田分數莊或數十莊者姓名住址仍劃一塡寫於首行田畝則按莊分寫數張或數十張並寫圩名於該莊之下其戶名分別塡寫在於何戶承糧

以上三則與報呈刻爲一聯疊作兩折以便歸莊分釘其呈內雙行處所系被何災卽專刻何項名目並飭辦災經書另按莊置簿一冊於災戶具報之時查核某人名下或只一戶名或有數戶名及數十戶名田畝項下或只一莊或分寄數莊及數十莊者俱按照報呈首行災戶住址何莊卽登注該莊簿內其分報呈詞若干張統於該戶呈內自報姓名之下分析匯注此系以散歸總之法以便造頃畝花戶冊時與額徵冊按戶核對易於稽考至分莊勘災冊卽照報呈釘本謄寫可也

一荒政輯要開載州縣災象巳成該印官應一面通報各上司該管府州接到報文卽照例委員赴縣協查該州縣一面按照各莊災冊挨順道路酌量煩簡計需派委若干員除本地佐雜外尙少若干卽稟請道府派委鄰近佐雜如仍不敷再稟院司調發候補試用等官分辦一條

按委員須遴選乎日辦公誠實可靠之人方能勝任似不必拘定本地鄰近佐雜及候補試用等官判分先後如本地佐雜非其所信不妨徑請院司指名調發省員以資得力緣勘災必得按莊挨圩周曆親查若性耽安逸凡步山涉險及大船不能徑達之處伹憑莊保口報塡寫塞責貽悞匪淺所有勘災冊內各村莊田數總結處應令勘員蓋用圖記並書銜名於冊面俾專責成如將來上官親臨或另委員覆勘該村莊有不實不盡處卽將原勘之員參處至輿從船隻薪水固有定例但該員旣爲州縣分勞自應量爲捐助以補不足倘能辦理妥實仍稟請分別記功獎勵

一荒政輯要開載委員赴莊查勘時該州縣卽按其所查村莊將前項釘成災冊分交各委員帶往按田踏勘將勘實被災田畝分數於冊內注明如有多餘少報以及原系版荒坑坎無糧廢地又有只種麥不種秋禾名爲一熟地者逐一注明扣除其勘不成災收成歉薄者亦登明冊內若原冊無名臨勘報到者勘明被災果實亦注明災分附釘本莊後冊勘畢將原冊繳縣匯報其餘未被災之村莊不許濫及一條

按勘災之法第一在劃淸疆界方可免挪東掩西指鹿爲馬之獘如一縣之中被災處某鄕內有幾區某區內有幾莊某莊內有幾圩該圩內被災田畝飭圩保於委員臨勘之先用竹片削簽塡寫花戶畝分按畝徧揰兼於每莊每圩豎立髙竿一枝於竿上懸掛木牌一塊書寫某莊某圩額田若干畝字樣俾委員到時得以暸然心目如敢不遵卽將該圩保重處仍責令卽日趕辦齊全然後飭令莊保開呈圩分淸單圩內補種若干畝未種若干畝委員按圩履勘有不符則親筆更正倘禾是原種�未被水不得混爲補種在各花戶田畝旣經報災未有不願標簽求勘者該圩保等果肯實力奉行可並頃畝花戶冊一勘而定若輩無從朦混特恐多方阻滯爲難非有定識定力不能破其錮習也至版荒坑坎廢地及一熟地等項旱災尙易於辧別若積水不退之災區彌望汪洋勢難分析只能查照實徵圩目冊載某圩額田畝數若干核勘定斷

一荒政輯要開載報災定例夏災不出六月秋災不出九月原指題報而言至於州縣被災自必由漸而成況麥收在四五月秋收在七八月則是有收無收荒熟早巳定局嗣後各州縣被災情形應於五八月勘確通報以便匯敍詳題不得延至六九月始行詳報致稽題限一條

按浙省杭嘉湖三郡多種晚禾向屆十月底方能收獲況補種田未爲時更晚勘員應將被災田畝先行勘報其補種者亦按莊按圩勘實畝數登冊卽於冊內聲明現在田禾未甚發茂有無收成難以臆斷請俟八月底察看收成若何再計分數飭該縣屆時覆勘勒限九月初五日以前造冊詳司核轉尙不致稽違題限而於事可期核實矣

一荒政輯要開載被秋災地方如有旱後得雨尙早及水退甚速者尙可補種雜糧均當勸諭農民竭力趕種以冀晚收如有得再較遲積水難消者應飭設法倡導使之早爲涸復灌漑有資其乏種貧農無力布種者照例詳請酌借籽種候示放給一條

按借給籽種口糧先由農民具呈報縣經莊保確查屬實再爲具詳請示事多周折需費不支且一借一還升斗出入時日守候不徒無益而且有累故非小民所願似可不行惟此等補種田畝除雜糧收獲本屬無多外卽所植禾苗究系勤民不惜工本不遺餘力與惰民之束手以待者有間且種巳失時收成必歉兼以買秧築埂雇眾車戽需用浩繁竊恐所得不償所失若與原種熟地一律徵收似不足以示體卹或屆時察看情形量減分數亦推廣皇仁之一道也

一荒政輯要開載扣除災戶錢糧應按實被災田數目驗算應蠲應緩於額徵確冊內分注扣除其未被災田錢糧不應統扣蠲緩一條

按扣除災戶蠲緩銀米如某戶田若干畝該糧則銀十兩現被十分災內應蠲免七分銀七兩蠲剩銀三兩分作三年帶徵計每年該銀一兩餘仿此漕南等米亦如之蠲冊造齊一面纂造蠲單務於次年開徵以前按戶分給然後將實徵印冊內分別蠲免蠲剩刋刻木戳蓋用紅字並塡注數目於下以便覽悉如該戶被災十分額完銀十兩於未被災前巳將上下兩忙全完應將其溢完銀七兩畱抵次年新賦另造畱抵一冊存記其豫完蠲剩帶徵銀三兩亦另造豫完冊一套詳司備案匯齊批解仍於次年徵冊版串造齊按數注扣若僅完上忙銀一半者悉作應蠲銀兩扣抵新賦其未完銀五兩分別蠲帶扣除勿徵俟奉文起徵日再將應徵銀三兩分限徵收另造分徵版串截記以杜混淆至緩徵銀兩於額徵冊內印紅戳緩徵字據統於奉文應徵日另立一冊起徵毋混

一浙省條議開載勘水災與勘旱災不同有大水一過無礙收成者有稍被損傷減收分數者有淹浸久而全荒者旱災則赤地漧裂禾苗枯槁一望而知一條

按水災情形各別有山水驟發適當其衝則水𨿽一過而房屋坍塌田禾淹沒甚至有沙淤石壓不能墾復者其僅隔一塍爲水不經由之所田內禾苗仍復靑蔥無恙似此等災若勘不認眞最易冒混有江潮盛漲河堤衝決暴雨連朝水𨿽泛溢而旋長旋消或未漫沒禾稍尙堪戽救抑或前種被淹而節敍尙早可及補種者似此等災不過減收分數閒有損傷秋成時自易於查勘其有大水漫淹積至三月不退以致田畝全荒並多不能裁種者如道光三年湖郡水災是也旣是一片汪洋並無畝數可辧應卽以現在補種之田畝爲斷勘員須查弔被災各莊圩目冊按照圩分一一親歷認準方向來路無任復指計該圩內額田若干除補種田畝外余俱作爲全荒惟鄕農以補種之田培費工本且禾苗未甚長髮誠恐勘作熟田不令圩保按畝標簽羣相爭競亦系小民實在苦情不得不稍爲變通據所報稱酌量估計如有隱匿核實加增俟八月底覆勘再定分數另飭莊保趕造頃畝花戶冊呈送毋令久延若旱災及尋常水災則只憑報呈分莊按圩親勘靑苗赤地固可一望而知且用前法挨畝插簽並頃畝花戶冊可一舉兩得矣總之無論何災不外乎分莊按圩逐一親勘八字縱不能寓目無遺亦不致過爲欺隱也

一浙省條議開載向有土豪地棍倡爲災頭名目號召愚民斂錢作費到處聯名遞呈或於委員勘災時暗使婦女成羣逐隊混行哄鬧本系無災而彊求捏報往往釀成大案一條

按災民哄鬧之由有二一則被災之區恐官不往勘每於經過地方要截扛擡欲求先勘法宜於臨勘之初按照四鄰村莊道路自近而遠先期出示曉諭各莊挨查次第緣由令知履勘有期安心靜候自不致於混爭滋爭一則大水汪洋田多淹沒間有築堤車戽買秧補種者工本巳多且當臨勘之時禾苗尙未長髮收成莫必誠恐一經勘後注作熟田弱者環泣而求彊者咻嘵不巳其情𨿽屬可憐其風亦不可長法宜剴切開導好言安慰統俟八月秋成覆勘再定分數如禾苗仍不長髮並準作爲全荒鄕農亦頗能解識而散其有敢於拉扯圍困者非勘員之措詞失當卽吏役地保勾串使然當嚴究莊保以儆

一荒政輯要開載莊書地保每逢災歉或向業佃計畝索錢將成熟田畝代爲捏報業戶貪圖蠲免錢漕佃戶藉可減交租米給與使費囑其入冊名曰做荒或業主佃戶俱不知會徑自捏報準後賣於別戶名曰賣荒應由地方官先行出示嚴禁一條

按此系二三分水旱花災易於影射則然應以前法飭令按畝插簽並不憚煩勞挨莊親勘自可破除前獘若災至七八分以上熟田甚少無可騰挪加以勘員處處到地可不禁而自絕惟書差圩保隨同查勘則有飯食船錢之用戶糧書造冊詳報則有紙張筆工油燭之用卽上而司院房之核轉部吏之核銷亦不無需用勢不能不取給於縣書𨿽有勘災經費例價巳屬不敷況多礙難開銷之處是向之所以致冒之由而下情之格於上達上澤之靳於下逮者此也今欲帑不虛縻民沾實惠則各項所需不得不面稟上官設法另爲籌款苟徒繩以法而不計其事之能行與否則亦何益之有

一荒政輯要開載災分輕重應照被災村莊實在情形不得以通縣成熟田地統計分數致災區有向隅之苦至一村一莊之中大抵情形相仿不必過爲區別致有紛繁零雜難以查辦且易滋髙下其手之獘第州縣之中每一地方卽有數十村莊及百餘村莊不等查勘災分應就一村一莊計算不得以數十村莊之一大地方統作分數以致偏陂不均一條

按此款應參看浙省乾隆三十四年刋頒條議內載成災分數不可牽勻計算應以各田地實在分數爲凖如一村之中有田百畝其九十畝靑蔥茂盛獨十畝禾稼蕩然則此十畝卽爲被災十分其中有一分收成卽爲被災九分其二分收成卽爲被災八分有三分四分五分收成者卽爲被災七分六分五分以此定災核算蠲數方爲確實其給賑月分亦應照此辦理如該縣牽勻核算被災田畝𨿽居通縣額田十分之三四分而內有成災九分十分之田卽不能不按照九分十分給予例賑也

查賑事宜

一荒政輯要開載查報饑口例應查�之員隨莊帶查向憑地保開報固難憑信卽攜帶煙戶冊查對其中遷移事故亦難盡確在有田災戶尙有災呈開報家口其無田貧戶更無戶口可稽況人之貧富口之大小必得親歷查驗方能察其眞僞嗣後委員查賑必得挨戶親查詳察情形參考原冊查照後開規條酌分極次查明大小口數當面登冊塡給賑票勿怠惰偸安假手書役地保代查代報致滋混冒查完一莊卽行結總再查下莊每日將查完村莊賑冊票根固封繳縣仍將查過村莊饑口各數或三日或五日開折通稟查核一條

按戶口之查莫良於平日保甲認眞迨查賑時卽可按冊而稽無遺無濫若州縣之煙戶冊本屬具文全不足據至勘災之員旣須分莊按圩親勘水路則支河汊港迂道瀠洄陸路則北埂南塍紛馳曠野隨處畱心認識尙恐其重復導引四�茫然更何暇分身隨莊帶查戶口以致兩相歧悞且某村該有若干戶某戶有業系其巳產某戶無產並無營生焉能於一村之中自頭至尾挨家詢問欲執塗人而証之勢旣有所不能轉恐遺濫不知凡幾因與同人再四思維此事固不可專屬之莊保而不能不以莊保開其先應傳集縣署各給艸簿一本筆二枝墨一錠並後開條規一張令其照式先行確查造報毋許冒濫需索察出定幹重究仍於每莊延約殷實紳耆二人各具請啟名帖一分後粘規條一張其啟內聲明將來各莊捐糶貧米卽以現今查賑之戶口爲凖愼勿聽莊保浮開以致他日自敝等語如莊保所報有不實之處囑令暗作記識俟委員臨莊密爲告知該委員每至一莊卽按照開報之戶挨查其業佃則憑災戶報呈自注是否被災貧民則視其家之房屋衣食器用牲畜臨時察看情形以辧眞僞如與規條所載未符卽行更正刪除一面注冊登時給發門單仍於查過一莊之後將極次貧戶姓名繕榜實貼該地俾眾咸知所有擬議紳耆請啟及刋發莊保規條開式於後

一各鄕公正殷實紳耆地方官無由知識應先飭莊保於每莊開報數人姓名按莊注冊再於公所備酒延請在城紳士將莊保開報各鄕紳耆姓名交與觀看�其於各鄕熟識者分認代查因親及親因友及友廣爲咨詢如所報不實卽另舉更易並令轉告將來莊保查造戶口冊完竣先送該莊紳耆查閱請於冊面書名蓋用圖記倘其中有捏冒及貧戶極次不符者或不便明言囑令開單默記俟委員臨莊日覿面密交卽作爲委員當場查出不令爲難招怨等語俾無顧慮統於十日內由在城紳士隨時開折送署面覆該縣一俟覆到卽分鄕定日用啟帖粘規條一張給發各地保分頭邀約勿任推諉如有不到卽惟該保是問

啟式

啟者此次查辦賑務奉憲委員親蒞挨查總期實惠及民不假書吏地保之手致滋冒捏索詐等情獘實與地方被災貧民大有禆益各士紳耆近住該莊於附居之貧戶丁口自必眞知�見本縣用特備酒相延務藉劻襄辦理共成善舉以沐皇仁玆將刋刷條例一紙送閱祈爲查照倘莊保冊報各戶與例載未符望卽核明更正無濫無遺將來各莊殷紳捐糶卽以此時查賑戶口爲凖毋任莊保浮開以致他日自敝此外決無擾累亦無時日多延切勿藉詞推諉屆期早降免致該保蹈邀請不力之咎也幸甚幸甚

某拜啟

一貧業貧佃二項俟莊保造冊到日卽查核該莊業戶報呈所注佃戶及貧業自佃者是否田畝全荒以定準駁其有自種巳業在此莊僅此數畝𨿽巳全荒而另有田業轉佃與人系在成熟莊內者抑或寄莊人戶其身居災地而田坐熟莊者一時無從考核最易淆混應並無田貧民按戶親查詳察其所居房屋器用衣食牲畜情形酌爲定斷或不致於過濫斷不可任聽莊保所報卽爲可信稍自怠惰偸安致滋冒混【此系荒政輯要與各省辦災事宜所載略加參議】

一災民有避水舟居者勘員須問其原住是何村莊左右鄰是何姓名登注冊內令其查至該莊之口到彼等候如果屬實卽將船頭鏟削數寸書明某月日某莊查過共坐若干人字樣並給門單準其日後領賑仍歸本莊給發登注冊內不得分頭換載致有重複之獘【此系荒政輯要與各省辦災事宜所載略加參議】

以上三條只鈔給同事諸人查閱毋庸發給莊保知悉

一查報貧戶饑口應先飭莊書地保圩長確查造冊分別貧業貧佃無業貧民三項各於該戶下逐一注明不得含混掛漏

一貧業貧佃應與無業貧民統歸於居住村莊按戶分別極次貧給賑不得分歧以致漫無稽考【此系荒政輯要與各省辦災事宜所載略加參議】

一查賑現照頒發事宜內開

極貧

並無巳產巳屋佃田耕種全荒者

並無巳田巳屋佃田耕種成災過半家口眾多者外鄕別邑農民攜眷耕種搭寮居住田巳全荒無力傭工者

以上無論大小口數多寡俱系全給十六歲以上爲大口

十六歲以下至能行走爲小口其在𦇤褓者不準入冊【此系荒政輯要與各省辦災事宜所載】

次貧

𨿽無巳田尙有房屋牲畜佃田全荒者

𨿽無巳田巳屋佃田半屬有收而家口無多者

自種巳業僅止數畝而全荒者

自種巳業僅止數畝尙有少許收獲而家口眾多者

搭寮居住耕種外鄕別邑農民佃田荒巳過半無力傭工者

以上老幼婦女全給其少壯丁男力能營趁者不準給賑其有殘廢無力營趁者應與老幼一體散給【此系荒政輯要與各省辦災事宜所載】

被災村莊內無田貧民三條【此系荒政輯要與各省辦災事宜所載】

無巳田又無佃田並無手藝專藉傭工餬口因被災無工可傭而有家口之累者爲極貧孤身爲次貧

無巳田又無佃田並無手藝專賴小本營生因被災無可賣買而有家口之累爲極貧孤身爲次貧

成災村莊之四煢無依未經編入孤貧者爲極貧

不準給各條【此系荒政輯要與各省辦災事宜所載】

有力之家堪以資生者不準入賑

但有本經營及現有手藝營生者槪不準入賑

田地𨿽被災傷尙有山場柴艸花息者不準入賑

成災村莊內之四煢其有力自給及親族可依並巳編入孤貧冊者不準入賑

不成災村莊內之四煢及無手藝營生者槪不準入賑

一查至該莊如有別莊災民被水後暫寄親友人家借住或該莊貧民亦有遷移他處僅餘空房者應令地保查報姓名戶口再確詢左右鄰如果符合卽另冊登注俟該戶聞賑歸來許地兩鄰結報查核相符準其一體賑卹【此系荒政輯要與各省辦災事宜所載略加參議】

一屯衛災軍饑口應歸田畝坐落之州縣照依民例一體查賑【此系荒政輯要與各省辦災事宜所載】

一被災貧生例以全無糧產亦無巳屋者爲極貧尙有此微田地住系巳屋而全荒者爲次貧應令教官確查分別極次大小口數造冊移縣不得混入民戶編查致有歧冒【此系荒政輯要與各省辦災事宜所載】

一各莊書地保編查戶口冊齊全卽挨順村莊道路遠近排定日期預先曉示災戶屆期無論老幼壯丁均各在家守候如本日查無其人混言外出再求補給槪行不準或邀約親友至家充數冒混驗其居住房間卽知眞僞立將該戶扣除至查到其家該丁只準立於門內不得由外而進以杜混淆不導者刪扣倘有婦女成羣結隊混行哄鬧及不應賑而爭極次者除不準外定將該莊書地保究辦

以上七條刋刷多張發給紳耆莊書圩保各一張令其遵式確查造冊開報聽候委員親臨查驗其旁行細字於付劂時刪除

一荒政輯要開載應賑之戶門首壁上用粉大書極貧次貧某人大幾口小幾口字以便上司委員不時抽查俟賑畢方許起除一節

按灰粉書壁易於剝落且恐有更攺之獘查浙省辦災條議攺用門單實貼災戶門首較爲周匝今擬刻作二連一系根查一系實貼須委員立時塡寫面交俟賑票辦就再令該莊紳耆出具收領就近查照門單按戶散給

﹝見圖﹞

右貧戶門單式一張內年月用印其根查一張只蓋印於騎縫編號處所查至何村卽摘寫該村名一字編爲門單號記所帶底冊亦一律塡注如男女大小口數某項無者則寫以無字單冊兩項均須對塡不可差訛遺漏如內有業佃屯竈臨時分別添注

一荒政輯要開載冊式一頁

按所開格式眉目似不甚淸晰且旣經莊保查報於先官爲復查只須核實極次貧與大小口數至其家之有無蓋藏是何營運地畝若干等事可毋庸贅敍今擬冊面及冊式開後

冊面式【賑票門單冊面除去委系無濫無遺是實�字紳耆書保只書名而不押】

【紅戳】字號【查得該極貧姆共【大小☆】委系無濫無遺是實】【吅】次貧毋女共大小口口口

某某莊

紳耆【某某押某某押】

【摘寫村各一字】字號戶口冊

【戶書某押地保某押】

﹝見圖﹞

右冊式匯二號爲一頁數十頁爲一冊各委員記查何鄕村生卽分占一字如天地元黃之類用紅戳印於冊面裏首另將某莊之摘寫村名字號用墨筆寫於冊面外首蓋恐村名易於重復須以各散號歸於一總號之下以便稽查而免紊亂其橫格攢寫處刋時記刪查系是業是佃抑系貧生屯竈臨時於貧字下空格處塡寫

﹝見圖﹞

右賑票式用厚韌之紙當幅之中塡號鈐印其號數卽照門單號數所編塡注並刻一紅戳某月日給賑票蓋印於門單冊式內毋庸另行造冊此票按月驗明發賑蓋用給賑一月訖圖記仍將原票發還下次亦如之至賑完掣回查對根號毀銷

撫卹事宜

一荒政輯要與江浙災賑條議開載撫卹一項原爲被災之初查賑未定極次未分災民之中如系猝被水沖家資飄散房舍衝坍露宿蓬棲現在乏食勢難緩待者自應不論極次隨查隨賑給以撫卹一月口糧或錢或米各隨災戶�棲之地當面按名給發印委各官登簿匯冊報銷仍卽訊明各災戶原住村莊注冊俟水退歸莊後查明災分極次仍按原莊給賑又云猝被水災房屋坍倒一時舉爨無資者或暫行煮粥賑濟其有趨避髙處四圍皆水不通旱路窮民無處覓食者該地方官亟應買備餅面覓船委員散給以全生命此系猝被之災事非常有向無另項開銷如遇此等辦理應按其救濟災民口數歸於撫卹項下報銷又云被災貧民𨿽例應先行撫卹一月仍須酌看情形或被災較重或連遭歉薄民情拮據應行先撫後賑者卽行照例將撫卹一月口糧先於正賑之前開廠散給匯報如甫當麥收丰稔之後遇秋災或民力尙可支持只須加賑毋庸撫卹者亦先期通稟以便於情形案內聲敍詳題又云災地賑濟之外間奉憲行煮賑原無一定應俟臨時奉文籌辦如有地方實在窮苦被災村莊𨿽經給賑而城市無災之地無業煢民尙難餬口該地殷紳果有自願捐資設廠煮賑者應通詳批允方可聽其自行經理各條

按前列各條撫卹一項專指災民猝被水沖家資飄散露宿蓬棲現在乏食勢難緩待者而言故於查賑未定之前不分極次貧先給一月口糧仍俟水退歸莊後查明災分極次按原莊給賑其撫卹銀兩系由委員各隨災戶現棲之地當面按名給發登簿匯冊報銷是災戶可以舉目而知無庸編查戶口及給票等事與查賑事宜迥異甚有非常之水洶湧驟至連畦接壤一片汪洋並無髙處可避該地方官亟宜分派親信家丁多帶船隻備貯麵餅火鐮火石等物飛掉趕赴四鄕拯濟凡見有棲止樹稍屋脊之人迅救至船設法權爲安置其或地居髙阜四圍皆水無處覓食者卽以麵餅火鐮等物如積水不消仍按日濟食無令失所一俟水勢稍退各災民無屋依棲無資爨食當卽於村鎭適中處所分設賑廠煮粥先行賑濟以上各項均應於撫卹項下開銷一面曉諭災民歸莊聽候委員挨查戶口給賑倘距靑黃不接爲日方長察看情形卽請加賑並爲延請殷紳諄勸捐糶各濟各鄕總期民食接濟至春花將及登場而後巳再將應興工作如挑河築堤等類所用民力居多者借帑修舉以工代賑此辦理猝被水患及被災最重之章程也若尋常水旱荒災其有災較重而連遭歉薄者𨿽巳有先撫後賑之例惟災戶俱仍各居本莊若不挨查戶口則人數眾多極次莫辧從何考核且其困苦情形究與猝被水患者有間與其將撫卹口糧散給於漫無可稽之際致有濫遺似不若趕查戶口於例賑之外以此項作爲加賑之爲得耳至於煮粥賑濟只可行於災戶猝遭水患倉卒待食之時抑或因地方實在窮苦並城市無災之地無業煢民難以餬口故於賑外復爲此舉自不嫌於多多益善若卽以此準賑斷不可行無論煮粥之獘竇多端卽粥廠一項勢難多設窮鄕僻壤災黎焉能牽率老幼婦女奔走數十里之遙日圖一粥去而復來枵腹之餘豈勝跋涉且食之者眾市鎭腳夫乞丐無不混迹其間旣未經查造於先豈能拒給於後兼以饑民聚集易於滋事尢防有擁擠倒斃之虞辦理不善徒於費則多縻而於民卒無甚益也總之各州縣設遇水旱荒災惟當核實確查戶口照例請賑再爲貧民計算應乏食若干月諄延紳士勸捐糶濟如前法其外來流丐不許騷擾民間自爲按各捐給口糧卽曰押解出境移知前途一體資送回籍似此分別查辦則境內災民旣免於饑餒外來者復令隨到隨散不致羈畱地方自可日臻安謐所有捐糶濟荒驅逐流丐二條並附於後

捐糶濟荒

驅逐流丐

捐糶濟荒

嘉慶十九年冬子署平湖縣篆時歲歉且鄰近俱系災區斗米值錢伍百民食維艱予因倡捐銀一千兩邀集城鄕各殷紳勸捐爲辦糶坊米之法該邑幅■﹝巾員﹞合計九十坊每坊議舉老成公正紳士三四人爲董事延約至署酒食相款設簿交與勸捐各坊殷戶或出本家酌畱食米之餘或捐資采買糶賣或折給錢文津貼價值令其自買任從其便如城鎭地面則數坊合辦鄕僻村莊則各卹各坊其窮瘠之坊則令並歸就近殷實之坊撫卹而酌以余所捐之項益之其一切貧戶丁口各就本坊董事令其會同里甲耆按照保甲書內挨查確實自行造冊散給毫釐不假手胥吏旣不致有濫遺亦可不縻帑藏惟所捐錢數米數必須預爲扣淸與該坊之貧戶口數核計相符統以足敷三个月爲率自二月初一日起至四月底止城鄕一律辦理貧口均沾約共銀二萬有奇捐糶米石在外余俱親詣其鄕擇其尢踴躍者優加禮貌以獎勵之至五月初竣事再以詳請平糶官米散給其戶口門單卽照各坊前查之冊繕交鄕裏者分給貧戶亦不經地保差役之手其門單內並注明一切紙張經費俱自捐備並無絲毫派累字樣米廠分設四鎭就各鄕居中處所按日分坊預示不客紊越如期持票赴廠糴買隨到隨給故饑民得以無爭免於擁擠除分派佐雜監糶外仍親往回環查察途遇鄕民隨時詢問以期核實不令吏役作姦直至春熟登場米價平減乃巳故是年平湖自冬迄夏境內得以安謐云

驅逐流丐

余前署平湖縣篆於嘉慶十九年十月二十六日到任是年夏秋雨水缺少𨿽經前任勘不成災而收成大抵歉薄且同屬鄰近之嘉秀海三邑俱有偏災接壤江南之華亭金山二邑被災尢甚米價日騰民力甚艱外來遊民往往百十成羣沿鄕索討恃眾逞彊甚有本地姦徒相與通同附和乘機攫搶其僻小村莊殷實民戶忽被男婦數百人轟至其家坐踞索飯挨日輪流莫可抵禦名日坐飯察看民情惶急關系匪輕當卽自敍簡明告示徧行曉諭擇期挨赴各坊與紳者議辦捐糶以先安本邑貧民之心一面將前項情形嚴切諭禁然其時境內流丐紛紛到處蟻聚差役拘拏勢不能敵而外方之來者日聚日多若不設法驅逐則地方終不能靖因仿照學治臆說所載驅流丐之法於秋徵點卯之日各給糧差地保小票一張載明遇有流丐滋事無分畛域立卽會同拏究並諭於經過鄕莊廣爲傳播故作聲張俾知處處有查拏之役於是此風稍斂余仍親赴各坊邀集殷紳勸捐錢米平糶各濟本坊之貧乏者並剴諭貧民安分待濟查出紏眾坐飯之爲首者三十餘人立卽拏獲痛責以懲分別禁押究辦所到之處見有外來饑民或百數十人或三二百人散布鄕鎭隨喚其率領之人押令報明籍貫姓名男婦若干人分別大小口捐給口糧每名四五十文至二三十文不等實時隨文遞回原籍知照前途一體資送先後計四十餘起查辦彌月各村莊漸卽安靖次年正月復詣城鄕編查保甲籌辦捐糶藉以安撫饑民行至東南各鄕忽於五月二十日有江南松屬之華亭金山二邑饑民數千人竄入境內舊衙白沙等坊肆行搶掠居民鋪戶俱各倉皇失措急廹奔控余得有風聞卽帶丁役七十餘人會同營弁星夜馳赴該處身先捍禦揮令擒拏其殷戶典鋪亦雇倩佃鄰多人持械守護饑民等始懼而逸蓋此輩緣白沙等坊距其本籍界止一河彼處自遭荒旱殷實之家無不受坐飯之累迨後蓋藏巳竭而饑口無厭率多乘夜扃戶攜帶�軟盡室登舟潛來平邑乞食不遂遂爾聚眾滋搶𨿽經立時驅散而出沒無常不勝防堵因思該饑民究系一時乏食妄爲並非刼盜可比若任令鄕農以所制器械格鬭誠恐戕傷民命滋生事端乃於交界之要隘處所派令巡檢一員外委一員兵目三十名民壯三十名弓兵二十名設卡駐札一經竄擾卽行堵禦查拏並令救炮一聲爲號適其時辦理保甲甫竣比戶整如隊伍因諭令該坑富戶典鋪盡借出家有及典質之銅鑼每一牌首給號鑼一面囑其家一聞卡口炮響隨卽鳴鑼牌內之十戶丁壯聞鑼實時出立門外助勢但不得越往他處持械格鬭以下各牌首家挨次聞鑼遞應自近至遠畫一辦理如有一戶紊亂違悞鄰佑鳴官示懲推之各甲裏皆然人數眾多聲勢震耀亦無所用其敵愾而饑民聞風裹足矣所有駐札之兵目民壯等由官按日捐給飯錢不令需索余仍於就近一帶鄕莊親編保甲不稍遠離一聞告警便卽馳往拘拏自後饑民竟不再來肆擾直至二月十八日得有金山安撫文移始撤防禦由此而地匪饑民搶奪坐飯之風盡戢卽流丐亦罕有逐隊逗𨖻者矣

平糶事宜

一荒政輯要及浙江災賑條議開載平糶倉谷原應靑黃不接米少價昂時舉行所以平市價便民食也如遇災地秋冬放賑小民有米可資原可無需平糶況災邑倉谷有限若賑糶同時並舉勢必倉箱盡罄來春反無接濟自應仍令於放賑時毋庸平糶樽節畱余以爲靑黃不接時糶濟民食一條

按平糶減價惠益於民無幾勢不能延請城鄕紳仕輾轉托查故編造戶口一事往往假手於地保其中戶名率多捏冒爲地保賣錢漁利致鄕曲願民有向隅之嗟極宜加意訪察然此舉只可行於米少價昂之時如遇災歲自應照例請賑旣不便賑糶同舉有礙倉儲尢不可以此塞責緣災民待哺嗷嗷非杯水所能濟事且糶價𨿽減究須索值民間囊橐巳空更何從覓錢向售耶似應於次年靑黃不接各殷紳捐糶不敷時再開倉糶濟其時春花將次登場小民借貸亦較易矣所有戶口卽以查賑冊爲準最爲簡當

予前以湖郡勘災之役纂輯荒政備覽一卷事竣旋省質之錢塘呂大令璜勸急付梓適復奉大府檄赴嘉郡與羅太守尹孚會議災賑章程仍至湖郡督查戶口凡所親歷目見耳聞又須擴前說所未盡重言申明並有因地相時以神明於規矩者附刻前編未分倫次故敍其顚未如此

一道光三年浙省杭嘉湖三郡水災最劇中丞方伯允鳳生與同事諸君所請將向屆辦災部費以及上房紙張油燭之需另爲籌款捐給不準向辦災州縣需索分文其應領勘災經費準予核實報銷給領總期實惠及民不令書役得以借口預爲侵冒地步並諭委員於詣縣之時傳集宣布洵屬法良意美惟其中書吏之權每以冊結不如式爲詞往復駁換州縣恐幹例限遲延不得不向通融商辦因復據情請於方伯蒙將前項冊結飭書查造成式並恐以款目繁冗故作刁難親弔向辦災案冊結原稿至署逐加核對及僉稿是否相符卽頒發各被災州縣遵照造報益瑧周匝禆益災黎正非淺鮮𨿽各省科則款項各別亦可類推爲失令者設遇其事當以此稟求大府未有不仰邀鑑察俯如所請者故於前說重言以申明之

一查造頃畝花戶細冊最易爲辦災經書獘混如被旱田畝及被水較輕之災莫善於前說之按畝插簽以杜其獘至被水較重之區當其查勘時系屬一片汪洋𨿽據按圩親臨田畝可以約略計而花戶姓名無從詢悉予以會議嘉郡災賑之役見嘉興大令吳宗維堉所辦冊榜各式甚爲得法因采輯之並爲酌易備存

冊面式

道光某年分

【某】縣【某】都【某】莊

被水【成災歉收】田畝花戶結報淸冊

具切結【某】都【某】莊【圩長某人地保某人】莊書【某人】今具到

案下遵查得本莊內各圩【成災田共若干歉收田共若干】畝逐一開明業佃塡

造冊式送候復核並無以熟報荒以少報多移址換段情獘不敢扶同朦混莊書等領資辦公亦無需費所具切結是實

道光年

月

日具結【地保某人圩長某人莊書某人】等【押押押】

代書【某人】蓋用戳記

計開

一被水成災田

畝分

釐【佃戶某人押住某處業戶某人押住某處糧在某�某戶下完辦】

以上系災田冊式五行爲半頁十行爲一頁折作冊頁式每莊一本刋印成冊其人名戶名住處作押及畝數俱空格臨時塡寫如系旱災卽刻被旱字樣

一被水歉收田

畝分

釐【佃戶某人押住某處業戶某人押住某處糧在某莊某戶下完納】

以上系歉收田畝冊式悉照災田冊所載塡寫惟換歉收字樣須分莊另立一冊其冊面結式亦然

榜式

王堂示今將【某】都【某】莊被【災斂】花名頃畝分數開列曉諭如有原報不符準卽呈明更正該業戶會同莊書等遵式塡冊畫押具報覆勘定限於本月日截止核詳逾限不報槪不準理如違自悞特示

計開

【某】戶成災田

畝分

釐坐落【某】字圩

歉收田

畝分

釐坐落【某】字圩

以下仿此

以上各戶如有以熟作荒及移坵換段等獘準本戶自行檢舉倘逾限不自呈報準該圩人指控立提捏報人照例治罪決不寬貸

右榜

知悉

道光

年

月

日給

發貼某莊

一編查戶口之法旣以莊保先查造報紳耆復核委員再挨戶親查似可免蹈濫遺之獘然反復思維猶恐莊保查造之時不令災民知曉迨官往查辦或其人適值外出或以願懦不敢申辯卽就地繕榜通知而覺識巳遲與其羣相控告於後不若預思防範於前應令紳耆督同莊保查核後卽於災戶之門首以白灰粉大書貧戶某人字樣第應否給賑仍俟官查核奪須與該戶言明勿以此爲準定是該村何戶食賑耳目共屬有無私獘眾論難瞞然後委員臨莊按冊對戶挨查實貼門單榜示給與賑票益覺周備允洽其地居民旣相安於緘默自不致臨時妄思希冀紛紛爭執矣

浙江湖郡酌辦賑務事宜

一委員下鄕編查先期傳集地保到縣當堂諭令伺候臨莊挨查先行給賞飯食錢文倘始終妥善仍於給初賑後再加重賞如有匪棍紏眾號召混爭戶口定惟該保究追

一先傳諭莊保告知紳耆俟委員臨莊預在公所等候先與��再同赴該村莊確查

一放賑有期須將此次因本縣額貯倉谷無多不敷碾放現在稟請各憲撥給鄰府縣倉谷運濟俟運到動碾尙需時日故須第幾次賑期方能放米余俱照例放給賑銀等情先期出示曉論

一按月放賑旣由各莊紳耆領回就地給散卽無庸設廠但須預將放期及該紳耆散給處所曉示災民知悉仍屆期飭令莊保前往幫同伺應照料不得違悞並按莊代刻一木戳上刋放給某个月賑訖其某字空白告以臨時塡寫一二三四字樣每放賑一次蓋用於賑票之上仍交該戶帶回賑完將票存銷匯齊繳官點收緣鄕僻耆民恐未能知悉致有舛錯也

一賑銀領到傳齊銀匠至署稟請本府委員督同庫書銀匠等彈兌錘剪按戶固封完訖再請本府親臨抽封驗兌平色是否相符以昭愼重

一領賑銀之期莊保須邀集紳耆於邑廟公所等候本縣來與會晤將賑銀逐封查對眼同點交並令當面抽兌以杜書吏克扣之獘

一紳耆至縣領放賑銀四次所有盤費船錢應由本縣按照路途遠近致送其往來在一站以內者送紋銀三錢一站以外者送紋銀五錢自封紅簽上寫程敬並某某拜具字樣

一各紳耆赴城請領賑米須預飭莊保就地代籌貯米處所妥爲布置所有上下挑腳船隻一切需用錢文俱系官爲捐資飭莊保代爲經理決不絲毫擾累該莊賑米若干按照倉斛給發令紳耆至倉眼同斛收仍著莊保照料下鄕俾分責成而免遺悞

一未經放賑之前出示徧諭城鄕鎭市各錢鋪不得臨時驟擡錢價凡有災民持賑銀換錢者按照公平時值毋許攙和小錢如違查究

一湖郡放賑旣專任紳耆無須設廠較爲便民巳於前說言之惟內有偏僻村莊向無紳士卽耆民亦多非身家殷實之人凡涉此類自未便以該莊賑銀交給必須屆期委員赴鄕監放以昭核實然縣屬之教職佐雜只四五人若令於一日之間周曆通縣勢必鞭長莫及擬分東西南北鄕作爲四�挨放先行出示曉諭俾委員得以往返輪流分投督辦庶無顧此失彼之虞

一經查戶口之法備悉前說然以今所歷猶只道其常而未能變通以盡其利也緣各縣之風气淳悍不同民生莠良不一如浙省湖郡之烏程縣爲著名難治之區民情本屬刁蠻且書差圩保從不顧公往往勾結棍往遇事把持動紏數百人哄署挾制積習相沿牢不可破此次被災聞有賑卹之典各玩莊卽紏約來縣恃眾喧嚷爭添戶口不令紳耆查造必欲將不應食賑之人全莊冒列而後巳紳耆亦莫可誰何羣相退避不前該地方官以災民勢眾不得不曲爲通融而聞風效尢者遂日逐紛紛踵至余自嘉郡至湖偵知其事竊以爲災民宜卹而不宜縱饑民宜散而不宜聚外來流民宜資之速去而不宜厚以招徠況該災民一經安撫再敢妄爲卽系亂民自應繩之以法故例載不法之徒乘地方災歉夥眾擾害挾制官長照光棍例治罪蓋以父母之於子孫饑溺之心不容不切而約束之令不可稍寬也今該莊民等希圖冒濫戶口竟敢聚眾爭鬧直入衙門則委員下鄕查辦勢必益無忌憚從何措手顯有書差圩保暗中勾串等獘訪之在城公正紳衿果系前情並有被脇良民事後悔悟進退兩難咸以爲藐玩如斯若不大加懲創不特現查戶口難以卒業且一經得志將愈肆橫恣莫可收束恐致另釀巨案余因會府出示傳齊地保肩牌曉諭並嚴究莊書責成妥辦正欲親赴各鄕核實挨查試其伎倆又有鄕民多人擁入縣堂直至宅門適余出署相值當向詢查據欲爭添戶口隨令該縣飭役拏獲十餘人內有鄕民李明春身邊搜出私造丁口底冊計兩莊共一千四百餘名弔查該紳耆原造之人僅六百餘名冒至倍餘訊系圩識莫殿玉私造交付主使來縣爭鬧質之隨來鄕民均稱伊等田𨿽被荒尙有山場花息手藝營生原知不應食賑系爲扜識騙索錢文可以希圖入冊並被逼脇恐嚇而來等語莫殿玉無可置喙立予摘伏當卽監禁通詳究辦合邑肅然頓臻安貼並稟請大府嚴切示禁俾姦胥惡棍不得肆逞把持斯乏食災黎方可得沾實惠刑期無刑正所以顧惜其身家性命也爲民牧者設遇此等地方不得不因時制宜恩威並濟力除錮習始克安全其要總在以實心行實政若徒事姑息則無益而有害書云徒善不足以爲政徒法不足以自行有以哉

一編查戶口專屬之紳耆原欲分莊保之權冀以徹其蔽塞惟大縣莊分有二三百之多每莊且有數村十數村不等公正紳耆何可多得苟鄕僻處所不得其人反與莊保交相要結而實有身家殷戶卽明知莊保獘混亦不肯出與爲難招尢蓋以官暫而吏常官遠而吏近也予以烏程縣賑務幾爲莊保勾串把持旣經當場拏獲以發其端更復詣地親查以試其伎𨿽限期急廹不能挨戶踵臨而每至一莊必於適中公所招集貧戶按名詢問其家之田糧生業丁口年歲如有手藝營生者登時驅逐其或將巳故之父母兄弟妻子詭報當証之紳耆立予扣除分別極次汰濫補遺面給賑票門單無不歡慰而去各紳耆內有畏累狥情者亦有懦弱不言從旁暗囑者並有不顧嫌怨面斥其非者各視其平日之鄕望何若不能彊之使同而要以官爲轉移未始不深資劻助𨿽丁口多寡或間爲黠民冒混而查出莊保詭捏之戶不知刪除凡幾再於查畢一莊之後就地出榜通知凡所經行民皆稱便是又與前說稍爲變通之一道也惟該邑蠻悍成習小民惟利是趨往往逼勒紳耆莊保槪將不應食賑之人全莊開報稍不遂欲卽捆搏莊保嚇制紳耆甚有經官查後要截中途將紳耆毆辱者且佐雜委員蒞鄕隨役無多聲望不足以資彈壓竟敢藐視不服查點此等棍徒若不痛加懲創何以處紳耆而肅功令凡涉前項情事余與楊大令必親往拘拏一面將原冊按名開點任令紏眾數千環列前後希圖挾制余則從容自若視之蔑如大聲曉以利害倘有率領老幼男婦直前硬爭者訊實其人果不應賑卽取具供結當場重責以儆於是環觀之眾乃一哄而散卒無敢犯而其中眞正貧民則屹立如故也益信眞實者自然气壯覬覦者立見情虛莊以臨之靜以鎭之𨿽心惕災區不能不出之愼而外崇威望不可不示以嚴若稍涉張皇葸怯勢將乘虛而入視官法如弁髦其爲患可勝言哉然亦有莊保請張爲幻反其道以相嘗者蓋以辦災之初地保曾經挨戶斂錢莊書混以完糧戶名開載欲希冒領迨官爲躬親詞意嚴切不敢濫開遂不告紳耆任將應賑之戶刪減造送以圖塞責至於實在貧民勢不容巳自必臨時滋鬧則惟官之所爲與彼若無干涉者余於鄕民木廾訴時察看情形屬實當將莊保盡法處治擇其耆老之誠實者三五人按照冊造花名何戶應賑何戶不應賑一一詢之如有遺漏令其自報注冊密與紳耆查閱並挨次點名親加體察以定準駁並不致有浮濫之虞若其時輕聽執性不察其詳而發之暴則事本不公何能服眾必致釀成巨案甚矣相時因地未可以寬嚴一例而施而防吏之獘尢須上下四旁思無不到惟在當局者不避艱險不辭勞瘁方有以制勝然非虛衷采訪或竟孟浪爲之則膽壯心粗鮮有不悞事者故於未發之先尢須愼之又愼也

一餘奉委編查湖郡戶口所到之處始采之輿情俱有人人應得食賑之議牢不可破節經嚴切開導至再至三其說乃解揆厥由來蓋以浙省久無賑典詢之六七十老人均未躬逢其事固無怪無知鄕愚之妄言也余謂轉圜於後莫若曉諭於先凡久未辦賑之州縣設有所遭應於未查之前將成例所載何爲極貧何爲次貧及不應賑者何項分晰各款刋刻大字告示以朱筆圈句徧貼荒陬僻壤俾眾周知並刻小字者多張移交儒學轉發各士子令其各就該莊詳悉告語廣爲傳播藉以資其教化至各縣戶口分路往查需員甚眾勢不能不以佐雜膺斯役而刁悍地方每先存玩視之見擬於每縣派委官職較尊略有才識者一人總司其事擇該縣之著名頑莊責成查辦而以淳莊分屬之各委員倘仍有不服編查處所一經聞信卽會縣親往拏究力爲整頓以免效尢惟佐雜各員從事旣以隨從書役無幾不能攝之以威毋寧善任紳耆調停駕馭使不出我之範圍亦可相安無事切勿徑情直性自貽伊戚也

一嘉湖兩郡被水村莊各有該地殷戶好善樂施願以家貯米石減價平糶以濟本莊之貧民乏食者每升照市價減錢二十文或二十四文不等其無錢售買者卽以所減錢數給與誼良厚矣特一家之貯米計數有盡而小民之待哺爲日方長恆情貪得每患無厭經始過優須防難繼嗣後果有刁民率眾紛紛來縣以前糶不敷呈控者查官賑每日每名例折銀六釐民賑亦僅日給錢十文小口減半貧民惟利是趨孰肯棄多就少然不於放賑之期設法停止將糶無巳時爲善轉以自累因與府縣熟籌一俟初賑放給後卽徧示鄕莊殷戶槪停平糶接捐民賑該縣一面馳赴各鄕按照分莊捐賑之法延請董事發簿勸捐俾莊民咸知殷戶力難兩顧庶可各發天良不致復萌奢念共相安貼矣

●牧令書卷十四籌荒下

安肅徐棟致初輯

裕謙

汪家禧

齊彥槐

周壬福

劉衡

袁守定

黃可潤

何士祁

梁章巨

姚士升

徐文弼

○裕謙【字魯山滿洲鑲黃旗人嘉慶丁丑進士官至兩江總督有勉益齋偶存稿】

查辦災撫稟

條議辦災事宜稟

督勘災情請先行撫卹稟

成災分數應撫戶口稟

籌備棉衣稟

勸諭士民收養遺棄子女示

咨詢災賑條欵稟

救災條款諭

諭深埋暴露屍棺示

諭食粥貧民回鄕安業示

△查辦災撫稟

本年入夏以來大雨時行江汛異漲卑府所屬被水地方巳有七州縣之多實數十年來未有之事卑府前在署鹽道任內接據各州縣稟報漫淹情形當經督飭先將被水災民妥爲安撫其時武漢沿江居民鋪戶猝遭水患紛紛搬入城內或傍親友依棲或暫住宿城上亦經卑府先行雇備船隻委員分途濟渡嗣復督同江夏縣查看實系孤苦無依之輩隨時散給席片饃餅錢米等項以資餬口並飭各委員會同各州縣履勘是否成災應如何量加撫卹之處星速通稟核辦各在案玆卑府卸署鹽道篆務奉飭回任凡有應辦公事固應次第淸釐而災務重情尢關緊要更應盡先趕辦查得江夏縣地方東北東南正東三鄕地勢稍髙田禾間被淹浸其正北正南地處低窪民田廬舍多半淹沒現經該縣龐令會同委員赴鄕周曆履勘應俟勘明受災輕重情形分別辦理又查得武昌縣近江之洪道永福神山三鄕低窪田禾多被漫淹近城之縣市三里及賢庾符石二鄕間有淹浸咸寧縣西北二鄕低窪田畝亦有被淹東南二鄕系因水勢倒灌入內並有帶淹之處嘉魚縣亦因江湖漫溢低窪裏分並軍屯洲地被淹十之六七蒲圻縣共計四十四團內三十七團盡屬山鄕江水不能浸灌惟西北之池江等七團地勢極低之處間被漫淹興國州界連通山系因山水陡發江水內灌一時宣泄不及近河各鄕被淹不過四隅中之一隅又大治縣濱江傍湖之東西北三鄕低窪田地十淹六七南鄕山地較多淹不過十之一二以上七州縣均經藩司委員分途查勘惟查例載凡地方被災該管官一面將田地成災分數依限勘報一面將應賑戶口迅查開賑另詳請題又民田秋月水旱成災不論分數先行正賑一个月仍於四十五日限內查明成災分數分析極貧次貧具題加賑又民田夏月水溢成災若秋禾播種可望收成者統俟秋獲時確勘分數另行辦理其布種較晚必需接濟者酌借籽種口糧秋後免息還倉若播種止有一季夏月被災卽照秋災辦理其播種兩季地方旣被夏災不能復種秋禾者亦照秋災辦理各等語今江夏等七州縣均於五月內猝遭江水漫溢田禾槪未收割原報被災情形較重而江夏又系省會首邑本地災民巳屬不少並有外州縣貧民就食省會者絡繹不絕現𨿽督飭江夏縣先在省城內分設三廠於本月二十三日散給口糧亦不過權爲安撫之計誠恐爲日甚長難以接濟卑府悉心籌酌自應飛飭被水各州縣先將勘明成災不成災緣由繪具圖結星速馳稟以便稟請憲臺將成災地方一律奏請撫卹一月口糧一面飭令印委各員趕緊淸查實在應撫戶口核計谷折銀數開折呈請籌撥銀兩解發散放俟水勢消退察看民間田地能否補種以及成災分數應否加賑再行分別辦理其不成災之區酌量平糶倉谷或借給籽種口糧以紓民困再查省城兵民雜處市廛稠密且科場伊邇轉瞬士子雲集竊恐災民日聚日眾別滋事端所有各州縣災民及外來乞丐應卽逐細查明捐給口糧資送各回原籍俾本管官便於淸查以免遺漏而杜冒濫之獘除分別檄飭各州縣照辦外所有卑府回任查辦災撫緣由合先肅稟鈞鑑伏候示遵

△條議辦災事宜稟

接奉憲臺會札飭將被水災民應如何先行安撫並查明災分戶口數目又應如何照例賑卹以及嚴禁匪徒乘災滋鬧搶竊諸事宜各就該地方情形迅速妥議條款章程刻日詳請核飭遵辦等因卑府竊查湖北武漢黃徳荊五府所屬各州縣本年夏月被水較重民情困苦餬口維艱業蒙藩司攜帶銀兩親詣各州縣查勘並撥銀委員解赴受患最重地方交各州縣急加撫卹此誠仰體皇仁愛民惠施之至意第刻下節候尙早各地方災情輕重不同或俟積水消退可期補種晚禾或因地處低窪難望涸復補種其間區別查辦需時而給賑救荒亟須預籌良策拯災禦患尢宜先慰民心庶幾頭緒不棼事歸畫一謹抒所見先將現在應辦事宜開折呈請大人俯賜察核是否如是祗條訓示遵行如蒙允準並�通飭各府一體照辦再秋冬辦完撫賑之後如須設�煮粥或散錢米或以工代賑之處容俟臨時體察情形籌議稟辦合並稟明

一查勘災象以期核實凡被水各州縣受災窮民巳經各府督同該州縣隨時捐給錢米席片饃餅等項妥爲安撫第應如何賑濟總以地方成災不成災爲定現宜飛飭印委各員親赴被淹各裏屯周曆履勘分別成災不成災先行開具裏名淸折繪具圖說出具切實印勘各結星馳稟賫核辦

一照例撫卹以安民心凡成災地方無論分數例得先給一月口糧俟察看成災幾分再按分數分別極貧次貧加賑現宜飛飭各州縣印委各員趕緊勘報聽候憲臺奏請撫卹其不成災地方毌庸請撫仍令察看情形酌量平糶或借給籽種口糧

一淸查戶口以定銀數凡成災應予撫卹州縣所有貧民戶口最關緊要必須逐細查明方無遺濫亦必加意詳愼杜絕獘端現宜札飭該印委各員如巳勘明實巳成災者一面迅速馳稟一面攜冊親赴各汛挨次淸查實系本身窮乏無業無依之戶將大小口數當面登塡冊內如力能自給或有親族可依及鰥寡孤獨已入養濟院者均不必入冊其逃荒外出之戶著落保甲開明的實姓名大小口數登注冊內以備聞賑歸來便於稽考並令嚴禁書役保甲需索冊費所有應需紙筆飯食由本官自行捐給應撫貧生該學移知州縣一律辦理�軍由該衛查辦

一分廠賑卹以期便民查災民散處四鄕近者數十里遠者一二百里不等安可使其跋涉道途守領撫卹現宜飭令各州縣如果災象巳成卽相度四鄕適中之地預爲備辦俟將來散放撫卹時分設數廠先期酌定某日給發某某等裏於前五日出示在於各該裏張貼曉諭臨期按戶散給俾遠近災民周知時日便於赴領以免往返守候而沾實惠不得假手丁書致滋扣克等獘並嚴禁胥役保甲包攬代領仍於散放完竣將巳散某里災戶若干大小口若干出榜曉諭通知至所給賑票應用兩聯串票等事均按照頒發荒政輯要所載妥爲辦理

一禁抑市價以利販運大凡民情之趨如水之流順而導之則通壅而遏之則決本年被水各州縣客販稀少米糧一時昂貴有司慮恐病民乃令抑減時價此令一出則外來之販米者裹足而不前本境之有谷者閉糴而不出民食愈乏人情益慌現宜示諭碾坊米鋪照常生理時價低昂不彊抑減伹不準任意髙擡亦不得囤積居奇俾米糧盈聚市廛民食自無虞缺乏

一酌行官糴以資轉運查被災地方米價昂貴民食維艱卽使逾額平糶倉谷而爲日甚長難敷接濟且儲備攸系斷不能罄其所有現宜酌動官帑若干遴委妥員招集殷商取具同行連環的保結狀分起領價或赴四川或往湖南產米處所販買米糧陸續運至被水各州縣按照原糴價值加以水腳飯食該價若干平糶於民水腳飯食之外不得多增毫釐俟賣出價錢易銀若干再行往糴如此轆轤轉運循環糴糶則米糧不缺民食有資大慰閭閻必臻安靜承辦商人於事竣時詳請優加獎勵以酬其勞所有米船經過關口除武昌各關業經卑府出示免稅外應請憲臺咨行川南兩省及本省荊州各關免其納稅並請於奏請動帑折內一並陳明

一勸諭捐輸以惇任卹查本年水患較廣富家田畝固亦同被淹浸積谷防荒人之常情但安貧卽所以保富富者𨿽有所積未關軀命貧者稍得所濟實延餘生現宜勸諭城鄕集鎭富戶殷商各自量力或捐銀錢或捐米谷就近在於本住地方選擇寬廠公所互相賑濟一切聽其自便不必官爲經理設若不便賑濟聽其捐輸銀錢呈繳地方官湊辦賑濟亦無不可總期踴躍急公多多益善此乃周卹鄰里之誼殷商富戶諒亦樂從仍俟事竣查明捐數優加獎勵

一資送流民以免失所查被水成災各州縣旣已委員淸查戶口酌辦撫卹凡有災民自應勿離本土聽候委員查塡入冊庶免遺漏其就食省城散在別州縣者現宜通飭隨時捐給口糧資送各回原籍外來乞丐一體資送並造冊移知原籍州縣妥爲安置毌令失所

一查拏流痞以靜地方查省城兵民雜處市廛稠密本境及外來災民日聚日多除隨時分別安撫資送外其間匪徒混迹乘災滋事不可不預爲防範現宜由府揀委幹員會同江夏縣親督保甲嚴行稽查有犯必究毌得輕縱並於飯鋪歇店庵觀寺院查有外來無業遊民及遊方僧道一槪不準容畱實時馳令出境仍取具飯鋪歇店庵觀寺院並無容畱匪類甘結備查並嚴禁保甲毌許藉端滋擾

一巡緝賊盜以安良善查省城內外居民凡有住居窪下房屋被淹者槪將家屬遷至親友家暫爲寄住其器具什物無能搬動均卽畱存屋內誠恐宵小知其無人照管乘間偸竊是該民人旣遭水患復被賊偸受害更加深重亦應由府酌派委員在於城內山前山後督同捕保畱心巡查城外卽飭汛員督查遇有災戶被竊之事隨卽稟府飭縣比捕嚴緝贓賊務獲究辦庶竊匪聞風斂迹災戶得以稍安

△督勘災情請先行撫卹稟

本年五月大雨連旬江湖同時異漲卑府所屬之江夏武昌咸寧嘉魚蒲圻興國大治七州縣或因水勢洶湧漫溢堤堘或因山水漲發宣泄不及民間田禾廬舍盡被漫淹卑府前在署鹽道任內接據各州縣稟報當經督飭先行雇備船隻分途濟渡被水災民並散給饃餅席片錢米等項妥爲安撫嗣於回任後復督同印委召員親詣被水鄕村確切履勘分別成災不成災應否撫卹另行稟辦在案玆據江夏縣勘報所屬北岸等一百三十里屯田禾悉被淹沒日久未涸居民先遷髙阜人口並無損傷房屋多有坍塌情形較重業巳成災又據武昌縣勘報內外鄕之馬六等二十七里田禾被淹水深丈餘及六七八尺不等汪洋一片無路宣泄房屋間有倒塌人口並無損傷情形較重實已成災又據咸寧縣勘報西北二鄕之一四上七下七並八九十上十三下十三等九都田禾俱被淹沒水深丈餘及四五尺不等並未淹斃人口房屋間有倒塌情形較重巳成災象又據嘉魚縣勘報宣化等十二里及上洲上屯等十八洲屯先後全行被淹房屋多有倒塌並無淹斃人口情形甚重實巳成災各等情到府卑府覆查郡屬本年被水地方較寬兼因下游江水積壅一時未能消退被淹旣早消涸復遲早禾槪未搶收補種又巳失望民情困苦餬口無資𨿽經督同各州縣或散給錢米或平糶倉谷隨時安撫誠恐待哺日長無以接濟相應稟懇匯案奏請將江夏武昌咸寧嘉魚四縣被水地方照例先行撫卹一月口精俾災民不致失所至被淹田畝能否涸出補種以及成災分數應蠲應緩錢糧並按照分數應如何分別加賑之處均俟卑府親往各州縣督同印委各員再行覆勘確實另詳核辦又蒲圻縣勘報被水情形前後互異業經卑府報明移催委員襄陽同知周丞趕緊馳往會同確勘輕重情形是否不致成災據實稟辦其興國大冶二州縣被水情形𨿽據勘報到府但前奉藩司札委候補同知張丞會勘張丞因赴廣濟勘災不克分身稟經藩司札飭卑府報委候補同知舒丞甫經前往會勘應俟該委員勘明輕重情形再行酌核辦理民瘼攸關固不敢稍存諱飾而國用有制亦不敢任意虛糜此外武昌武左二衛屯坐各縣軍田被淹情形相同亦經飭令一律查辦總期普沾實惠免致向隅以仰副大人軫念災黎有加無巳之至意除飭江夏等縣速卽會同委員先行查明成災實在分數淸查應撫戶口同淹塌房屋閒數繪具圖冊聽候覆勘詳辦外所有督勘各縣被水成災應請撫卹緣由理合肅稟鈞鑑伏候示遵

△成災分數應撫戶口稟

本年五月大雨連旬江湖異漲武昌府屬江夏武昌咸寧嘉魚四縣曁武昌武左二衛民屯田地被水漫淹情形較重當經委員分往各縣會同履畝查勘實巳成災民情困苦餬口無資復蒙憲臺飭令減糶倉谷並先行給項急加賑濟卑府隨又確查災情稟奉憲臺奏懇將被水窮黎先行撫卹一月口糧旋奉檄行督同各該縣衛淸查應撫戶口開折稟賫並查明成災分數應否加賑據實詳辦等因又經督飭遵照妥辦在案嗣據江夏等縣衛陸續查明應撫軍民戶口請給銀兩散放各等情當查所報或災分參差或戶口浮多兼有軍民淆混之處均屬與例不合駁令確切查稟聽候覆勘玆卑府馳赴各縣督同印委各員周曆履勘各該縣勘報被水裏屯都圖俱尙一片汪洋閒有涸出田畝亦甚無多實系巳成災象例應撫卹當卽逐細審查將田多有力有手藝營生有親族可依並年壯可以傭趁及田巳涸復補種稍可謀活之戶槪令刪除一面督飭確勘成災分數據實開報去後玆據署江夏縣周存義稟稱會同各委員督率汛員逐加確查所屬鮎魚金口山坡滸黃四汛實在成災七分應撫極次貧民通共大口若干口小口若干口先行撫卹一月口糧共需谷若干石全折銀若干兩又據武昌縣劉貽孫稟稱會同委員鄖陽府通判謝文連先經勘得所屬市洪神永等鄕之縣市等二十七里成災六分並馬一等七里被水帶淹民情困苦當請一例撫卹玆覆加查勘江水歸槽現巳督率業民將積水趕緊設法疏消可期涸復補種菜蔬藉資餬口確勘現在情形實止成災五分不敢回護前稟據實稟請更正並將帶淹之馬一等七里應撫戶口全行刪除實在應撫貧生及貧民通共大口若干口小口若干口撫卹一月口糧共需谷若干石全折銀若干兩又據署咸寧縣蔣炯會同委員本任興國州蔣嘉瑞稟稱原報被水一十一都內除二都十一都現在補種有秋毌庸查辦外勘得西南北三鄕之上十三等九都實巳成災五分應撫貧民大口若干口小口若干口撫卹一月口糧共需谷若干石全折銀若干兩又據嘉魚縣文藝稟稱會同委員襄陽府同知周鳴鸞勘得廣賢等十二里並九洲九屯實巳成災八分應撫貧民大口若干口小口若干口先行撫卹一月口糧共需谷若干石全折銀若干兩又據武昌衛睢大川稟報屯坐江夏武昌咸寧嘉魚漢陽黃陂沔陽等七州縣應撫貧軍通共大口若干口小口若干口撫卹一月口糧共需谷若干石全折銀若干兩又據武左衛倪虎榜稟報屯坐武昌咸寧嘉魚漢陽漢川黃陂孝感等七縣應撫貧軍通共大口若干口小口若干口撫卹一月口糧共需谷若干石全折銀若干兩聲明並無遺漏冒濫開具淸折稟請核辦前來卑府覆加抽查委系實在應撫之戶毫無遺濫惟查武昌衛前次稟報江夏饑軍戶口內有屯坐武昌咸寧丁住江夏之戶漢陽饑軍戶口內有屯坐沔陽寄居漢陽之戶卑府因武昌咸寧沔陽三州縣同系災區恐該衛查造重復業令歸入田畝坐落之州縣一體開報是以丁口與原報數目各有增減以上四縣兩衛合共應撫貧民貧生貧軍大小五十一萬一千三百一十八口總共需谷折銀六萬六千一百二十兩六錢除咸寧縣奉發銀一千兩應行扣除外尙需銀六萬五千一百二十兩六錢應俟藩司籌撥銀兩解發各縣衛會同委員分設廠所酌量道裏遠近核定某日散放某村某莊戶口若干預期示諭妥爲散放卑府仍督同印委各員嚴密稽查務使災黎均沾實惠並嚴禁地保屯頭胥役人等毋許稍有扣克冒領仍俟散放完竣出榜曉諭以昭核實又據江夏縣聲稱請將被淹各裏屯應徵本年未完錢糧並各糧米照例蠲免十分之二蠲剩銀米及節年舊欠錢糧均緩至來年秋後分作兩年帶徵武昌縣聲稱請將被水各裏應徵本年未完錢糧照例蠲免十分之一蠲剩銀米均緩至來年秋後分作兩年帶徵其帶淹馬一等七里同未經被淹之靈三靈四靈五等三里𨿽尙有收究屬歉薄且附近災區遽行徵收民力亦屬不逮所有應徵本年錢漕請照成災州縣成熟鄕莊準緩之例一並緩至來年秋後分年帶徵咸寧縣聲稱請將被水各都圖應徵本年錢糧照例蠲免十分之一蠲剩銀米一並緩至來年秋後分作兩年帶徵嘉魚縣聲稱闔境被水請將應徵本年未完新賦錢糧堤費漕糧米石並帶徵道光十年被水緩徵初限銀兩一並緩至來年秋後分年帶徵至應徵九洲道光十年蘆課錢糧系遞年壓徵之項又本年麻鐵府鈔二款系屬湖課可否一並緩徵各等情卑府伏查本年水勢過大漫淹較廣被水災黎𨿽經查辦撫卹而秋禾無收困苦巳極所有應徵錢漕均應如該縣等所稟按照成災分數分別蠲緩惟查咸寧縣共分十六都每都又分十圖現在被水九都內僅淹五十四圖尙有未淹三十六圖同未經被淹七都應徵錢漕仍應照當徵收該縣並未聲敍又嘉魚縣成災八分例應蠲免正賦錢糧十分之四該縣亦未聲明業巳分飭遵照另行通稟核辦惟蘆課湖諜錢糧例無緩徵明文似未便一並列緩其武昌武左二衛屯坐被災軍田應徵新舊屯餉亦均照各縣災分一律展緩以紓民力至各縣地方較廣窮民七外覓食者多如有聞賑歸來在一月限內者一體給與撫卹飭令各該縣另行稟辦以廣皇仁而免向隅如在一月限外不準辦理卑府覆查成災六分以上之區例得按照分數分析極貧次貧題請加賑今本省被災十六州縣之多需費浩繁以國家經費有常固當通盤籌劃而軍民困窮無告尢當加意撫綏卑府再四思維自應遵例先撫後賑俾免失所除武昌咸寧二縣成災五分例不加賑外查江夏被災七分嘉魚八分均系極貧加賑兩个月次貧加賑一个月應俟此次撫卹之後再請照例辦理以蘇民困除分飭江夏等縣衛造具應撫軍民戶口花名淸冊另行詳賫並將應行加賑極次貧軍民戶口確查具稟聽候核辦一面趕造應蠲應緩頃畝冊結詳賫外所有�查江武咸嘉四縣曁武昌武左兩衛被水成災分數軍民應需撫卹一月口糧谷折銀兩及巳未被淹各裏屯新舊錢漕並屯餉等銀分別應徵蠲緩緣由理合開具總折肅稟憲臺迅賜撥銀委員解發散放俾災區早沾惠澤實爲公便再各縣原報倒塌房屋俱俟查明間數另行稟辦又各縣衛被災軍民來春如有需借口糧籽種之處均由卑府體察情形隨時稟辦合並聲明

△籌備棉衣稟

遵查江夏縣被水災民現𨿽撫賑兼施並煮粥救濟轉瞬冬令無衣禦寒難保不受凍冷之苦卑府前經籌及是以與該署縣周倅悉心商酌擬爲制備棉衣艸衣等件屆時散給並督同廣爲勸諭從前未曾寫捐富戶公同樂輸以賢接濟其被水之武昌興國等州縣亦應一體辦理卑府因各州縣地方均屬褊小殷商富戶向不甚多現在該牧令勸捐煮賑甫有端緒誠恐無多餘項難以預備棉衣必須代爲籌款使其辦理不致掣肘方於保民有益惟各州縣災黎多至數十餘萬若每人各給棉衣一件所需經費不資實屬無從策畫不得不稍爲區別現在擬由府中制辦棉襖解往各州縣察其極貧中之年老無依及篤疾殘廢等輩各予一件凡年力精壯可以傭工自給者槪不給與此外如實有單寒無衣之人亦不可聽其凍斃卑府巳另備艸衣數件發給各州縣飭令如式編制多件一體散給此項需費無多卽飭各州縣自行捐辦如此定以限制預先示諭周知庶免臨時紛紛爭競且年老者自必須髮皓然一望而知斷不致有假冒以此酌核必得先制棉襖五千件庶足分給其被水較重之江夏武昌嘉魚三縣各發一千件被水稍輕之咸寧蒲圻興國大治四州縣各發五百件每件需紋銀七錢八分七釐合計需紋銀三千九百三十餘兩所有紳士捐項煮賑尙恐不敷難以動支卑府再四躊躇查有審辦商人巴怡裕案內追繳販私鹽價充公銀二千三百五十九兩零又另案江夏縣民張得周買田匿稅照例罰繳半價充公銀二百八十一兩又府庫閒雜款內積存銀五百五十兩總共銀三千一百九十兩零均可提作備辦此項棉襖之用下短銀七百四十餘兩由卑府捐廉發給一俟趕緊制就照數解發各州縣如尙不敷分給飭令隨時稟明卑府酌量添制務期極貧災民不致一夫失所以仰副大人惠愛黎元之盛心所有籌款制備棉衣並發艸衣式樣令各州縣自行捐制各緣由是否可行相應稟懇憲臺迅賜查核批示遵行

△勸諭士民收養遺棄子女示

照得本年災傷重大𨿽經撫賑兼施勸捐接濟而貧民蕩析離居乞食於外間有因饑寒交迫夫妻分散並將子女拋撇道路棄而弗顧者本府昨赴粥廠稽查目覩此情深爲憫惻此等孱弱若任其委塡溝壑豈不可慘自應設法安置查自昔災荒之歲遺棄子女原許士民收養庶可存活其本生父母旣巳忍心棄置因系出於萬不得巳而恩義巳絕卽不得任其復取玆訪聞富厚有力之家𨿽願收養旣慮其父母事後尋認另起爭端又慮爲棍徒藉端訛索致行好而反受累是以無人敢收此亦人情之常但思仁人以惻隱爲心果爲防其後患則目前善事何憚不爲現在酌定如有力之家有能收養道路棄置子女者由地方官給與執照以爲憑證保其永無貽累除飭各州縣遵辦外合行出示曉諭爲此示仰府屬紳士軍民人等知悉爾等有力之家如果勉行善事見有道路遺棄子女情願收養者卽詢明姓氏來歷帶赴該州縣報明倘距城較遠許就近赴該汛員衙門具報以憑塡給執照準其收養或爲義子或爲女爲媳均聽其便但不得收爲奴婢致幹咎戾事後該子女本生父母亦不得前來尋認爭執有願令本生父母贖還歸宗者仍聽其便倘有遊蕩無業之人捏昌收養將子女輾轉鬻賣者一經查出定照拐賣律從重治罪該州縣並各汛員衙門書役如有藉端需索情事本府得有風聞亦卽嚴拏究辦決不寬貸各宜凜遵毋違

收養遺棄子女執照

收養遺棄子女執照

某州縣正堂爲給發執照事今據

裏紳士民人

於月

日在

地方收養男女孩口姓名

年

歲系

州縣人除給執照外存此備查

道光

年

月

日給

字

號

某州縣正堂爲給發執照事照得時際災荒饑民各自謀生竟有將子女棄置道路者深堪憐憫今準爾有力之家收養或爲義子或爲女爲媳均聽其便但不得收爲奴婢違者照律治罪如遇丰年本生父母不得前來尋認爭執有願令本生父母贖還歸宗者仍聽其便若平素遊蕩無業之人不準收養倘有藉行好爲名將收養子女賣爲奴婢者一經查出定照拐賣律從重究辦各宜凜遵毋違須至執照者

計開

月

日在

地方收養男女孩口姓名

年

歲系

州縣人

右給

【某人】

收執

道光

年

月

日給

△咨詢災賑條欵稟

竊照災地窮民仰蒙憲臺奏懇聖恩先行撫卹一月口糧被災較重者照例加賑俾免流離失所咸幸得保生全而其中困窮無告之人於領得撫卹之後自冬䢐春爲日正長食不充口衣不蔽身者不知凡幾全在各州縣不遺餘力加意撫綏庶可藉資全活前奉憲檄飭令督同被水各州縣勸諭殷富紳商樂輸接濟並辦理畱養制備棉衣等事均經卑府次第遵辦𨿽據各州縣稟復業已勸捐究竟已否捐有成數一切保惠事宜如何辦理至今�據稟報查各州縣有父母斯民之責目睹饑饉餘生瘡痍未起自無不心存憫惻思圖安輯誠恐計慮不周或有未能盡善之處卑府現擬將應辦事宜逐條指明專札咨詢並移飭各委員會同印官妥速籌議趕緊稟辦務期災黎得免啼號以仰副大人念切恫瘝惠愛無已之至意謹將各條稟呈鈞覽伏祈訓示祗遵

一前據該州縣稟明勸諭殷富紳商樂輸助賑現巳捐寫若干已收若干未收若干約尙可勸捐若干連前次解發官捐銀兩共可湊集若干

一現在散放撫卹加賑口糧之後自冬䢐春爲日正長應如何接濟或煮粥或散米谷約需分設幾廠在於某鄕村爲便巳否籌辦

一設廠接濟除官捐民捐外約不敷經費若干應否酌動倉谷若干石

一極貧無衣之人除官捐棉衣艸衣外尙需棉衣艸衣若干件應如何設法制辦

一貧民遇有患病尙可醫治者曾否施藥救治應預制何項丸散施給

一極貧病斃無棺裝殮之人曾否捐備棺木臨時施給在於何處埋葬向來該州縣有無義地歷系何人經理現在應否置買髙阜地畝預爲備用

一外來災民內有老弱殘廢應如何畱養或每日煮粥與食或按日散給米谷若干何處撘蓋棚廠妥爲安置如何稽查彈壓其年力彊壯有家可歸者如何資送酌量道路遠近每名日應給錢若干

一貧民遺棄嬰孩該州縣有無設立育嬰堂向雇乳婦若干名經費是否足用現在如何收養

一流民有無�婦之事曾否禁止如何設法保全或雇入育嬰堂充當乳婦以免離散

一業田貧民變鬻耕牛如何剴切示諭勿�及時種麥有無宰戶乘機買牛私宰曾否嚴拏

△救災條款諭

堯水湯旱盛世不無荒年然有荒歲而無荒民蓋不獨損上以益下也抑民間有自相輔助之道焉歷代助賑皆有優獎之典誠以施期於當阨多一人捐卽多數人食多勸一人捐卽多活數人命也我朝厚澤深仁至優極渥偶遇荒歉無不立沛�膏不惜千萬億帑金何藉涓流之挹注然邪黨好施例加獎勵此勸善之良謨實救荒之仁術也上年江湖並漲水溢爲災蕩析離居深堪憫惻率蒙各大憲督飭府廳州縣多方拯濟加意撫綏蠲緩與賑糶兼施棲止與衣食並計災黎得免凍餒而獲安全固巳更生有慶巳目今殘冬巳過東作方興籌善術以起瘡痍須盡心以勤稼穡務使人皆復業地免拋荒庶可冀丰亨而蘇貧困惟饑饉之後民力拮據種種情形筆難罄述本府現擬救災十條刋刻廣布合行出示勸諭爲此示仰府屬殷富紳商人等知悉楚北民情素稱好義值玆災祲念彼艱難旣生長之同方合丰嗇之相濟非特陰徳爲甚大定爲旌敍所先加且安貧所以保富使貧者皆得遂生免致流爲盜賊未始非保家之一道是一舉而三善備焉至貧民得邀資助絲粟皆恩各當心存感激毌得妄生希冀尢不可因本府有此示諭不如所願輒生怨望甚至滋擾喧鬧借生事端倘有此等刁民卽行嚴拏究治決不寬貸今將各條臚列於後其各遵奉毋違

一勸各修垸堤並加修附近堤工以資保衛也楚北襟江帶漢湖港分歧全賴堤堘爲之保障歷來有堤各州縣未嘗不愼重修防講求水利然素未經臨大汛不知其害上年江河異漲爲數十年所未有各屬瀕江堤堘漫潰不一而足以致田禾被衝羣黎失業亟應籌議修復今𨿽一律勘估分別修挽稟請大憲奏懇逾格天恩借項興築可期永保無虞但民間垸堤向系各垸民通力合作有按畝出夫者有按糧派士者有大戶出錢小戶出夫者均系民間自派自修官不與聞當此荒歉之後窮民餬口維艱何能出夫出士若仍照舊攤派必致延誤工程凡爾田多大戶各宜踴躍捐資趕緊修築旣可保衛自巳田產又可保全闔垸生民實屬兩有禆益卽附近各江堤𨿽經官爲修挽或恐尙有單薄卑矮之處爾等害切肌膚亦應酌量捐資加髙培厚或再加修子墊或砌碎石坦坡務期有備無患一勞永逸切勿觀望遷延自貽後悔至將來丰熟之後興辦歲修仍按舊章攤派不得援以爲例

一勸減價平糶以惇任卹也查臣鑑錄載新城楊思庠富而好義每歲積谷不糶至米價騰踴時始平價以鬻民多徳之子居理年少登賢書足徵天鑑孔昭報施不爽目今災荒之後糧價增昂值此靑黃不接尢恐日貴一日凡在城在鄕富厚之家務當心存惠濟如倉箱充溢應將所積稻穀喊價平糶切毌居奇長價希圖牟利倘倉無盈餘亦卽解囊購買米谷平糶濟食使貧民無�貴之虞福澤所貽必有陰報地方官卽查明平糶數目據實詳請優加獎敍

一勸出借籽種以周貧佃也凡田主與佃戶相依爲命歲丰則均享其利歲歉則並罹其殃然丰歲多而歉歲少惟賴有無相通患難相卹故𨿽遇凶年猶可無曠土無後期以待丰稔方今災祲已過農事方興貧民苦乏籽種𨿽欲竭力耕田而不可得凡爾有谷之家亟宜開倉借給使附近窮民俱得耕稼力田不違農時不荒田畝轉盼收成有望旣可償還籽種又可養贍室家此中功徳獲報亦當不遠倘有無知之輩秋成以後抗不償還地方官卽按名代爲追給勿任拖欠

一勸借用耕牛以固本業也查農民以耕種爲本耕種全資牛力上年猝被水災田畝盡淹小民失業自顧不暇何有於牛今陽和扇气播谷伊始一日不作人失其時伹苦於有田無牛束手無策爾有牛之家念其缺乏旣鄕田之同井合有無之相通當於耕耘完畢酌量親疏厚薄將牛次第借給俾得廣行播種共冀丰亨彼借牛家必須好爲餵養趕將田畝耕犂卽行送還不得遲畱亦不得爭執先後致幹究懲

一勸典商減利聽贖農具以資耕作也查上年水災爲害凡失業貧民輒將農具半價典質玆值春耕屆候無以應用自須設法取贖以便耕鑿𨿽農具質錢有限本利諒亦無多但念此等饑饉餘生多費一錢卽增一錢之累在典商將本求利原難責令減少然黎助不比衣飾所質不過百錢上下卽讓利取本亦屬惠而不費而人各贖一二件以去數盈萬千人無遺力異日有收於隴畝與取盈於區肆者其益正爾相資況目擊貧農待用孔亟而猶錙銖與較揆情亦所難安爾典商人等應自二月初一日起至四月三十日止凡貧民所質犁鋤及一切農用器具宜各按每月三分之利減讓一半聽其取贖有能止取當本不取利息者地方官立加優獎夫不病農卽以惠商本府非有所偏也倘農民有過短錢文彊贖生事者地方官亦卽提案懲處

一勸公平議價典質田產以濟力田也查被災之後戶鮮蓋藏望此春耕以抒貧困乃因良田數畝久事荒蕪縱有牛種可借而糞艸全無亦不能載芟載柞自不得不將田畝分股典質如有田十畝暫典三畝以作七畝資本此等情形殊非得巳無如有力之戶往往藉此勒掯或故短價值或不聽回贖大失賙卹之道須知刻薄成家理無久享況刻薄未必成家乎嗣後凡有典質田畝者爾有力之家務各憑中公平議定價值並於契內注明回贖字樣實時交價使其丰年回贖無損於巳有益於人人必感徳不忘巳亦積功無量昔人有醒世詩曰綠野靑疇景色幽前人田土後人收後人收得休歡喜還有收人在後頭悖入悖出理無或爽凡爾富戶各宜三復之

一勸助給流民路費以便還鄕務農也去歲災情旣廣且重貧苦無依之人扶老攜幼就食四方瑣尾嘆其流離困踣嗟其狼狽𨿽經地方官設法畱養計口授食玆屆春融鮮有不思念故鄕力穡服田以收桑楡之獲柰緣言歸無計舉目無親旣乏借貸之門徒有家園之夢前巳分飭各州縣一視同仁畱心矜卹凡有此等流民酌量道裏遠近給與路費資送回籍俾務農業誠恐伊等散處鄕村不及周知爾富戶殷紳亦當念其背井離鄕解囊佽助令其各還故里免失農時

一勸收養遺棄子女以保身命也凡災民外出逃荒始而骨肉相依原難遽捨旣而饑寒交迫自顧不遑有將子女棄置道途各自謀生者有力之家往往慮及後事被人訛詐不敢收畱每致委塡溝壑前經本府出示曉諭許收養或爲義子或爲女爲媳但不以奴婢待之卽聽其報明地方官給與執照永免後患其本生父母亦不得再來尋認有願給還者仍聽其便爾等何樂不爲昔宋郊渡蟻而兄弟同登科第楊寶縱雀而子孫並列公孤一物之微其報且然況救人生命其福祚更當何如耶各宜勉之勿稍膜視

一勸施藥施棺並掩埋無主骸骨以廣善舉也大災之後保無大疫四窮無告之民𨿽有煮賑救濟並復捐制棉衣以禦冬寒然旣饑寒之不時每疾病之相繼古人云死生亦大矣生惟疾病可憂死則暴露爲慘急宜施藥救治活人於垂亡不幸死矣尢宜捐備棺木急爲埋葬勿致暴露荒郊斯足以妥幽魂而順生气孟子曰疾病相扶持周禮曰四閭爲族使之相葬小弁曰行有死人尙或墐之凡爾鄕黨好善之士念歉歲之艱難憫窮人之疾苦延醫士購藥材置棺櫬設義塜預籌經費並卹存亡生死均荷仁施子孫定膺厚報

一勸緩索舊欠以蘇困窮也凡民間借谷借錢原以通有無而濟緩急但歲當丰熟則並權子母而有餘時值凶荒則較量錙銖而不足惟在因時斟酌舒疾合宜斯不失忠厚長者之道前者江湖並溢饑饉洊臻朝夕之謀尙虞不給卽一朝廷惟正之供抑且緩徵何有於私債玆當陽回黍穀气象初舒更應順人心以紓民力凡貧民舊逋夙欠谷在五石以內銀在十兩錢在十串以下者一槪稍寬歲月不許追討俟禾稼登場秋成丰稔再計本息一並索取庶使心感於歉歲必將力償於丰年倘屆秋收仍行拖欠許爾債主告官追給

以上十條皆救災必應力行之事凡爾紳商士庶各就耳之所聞目之所見心之所不忍力之所能爲或獨自行之或勸同志共行之古處是惇災年攸賴小則行之一村一堡大則行之一鄕一邑並行十事固爲樂善好施偶行一端亦屬居鄕尙義將見澤流閭裏慶積子孫樹徳莫如滋而爲善無不報爾等其各勉之本府有厚望焉

△諭深埋暴露屍棺示

災祲之後每多疫癘蓋因貧民病故往往暴露荒郊或𨿽有代爲收土者又因掘土不深掩蓋不固迨春融之際屍骸腐化其戾气與地气同升遂流爲疫癘玆據武昌縣稟該處城鄕傳染時疫驟然病斃難保非腐尸之戾气所致除通飭府屬各州縣分飭各汛員一體查辦外合行出示曉諭爲此示仰闔屬軍民保甲士夫人等知悉嗣後遇有路斃貧民務令親屬認領妥爲殮埋倘系無主之屍卽報地方官驗明深埋標記拙士以三尺爲度上面包砌髙大不得浮淺艸率其從前巳土各塜如有浮露亦卽加土培修封築堅固庶幾戾气全消召祥和而登仁壽其各遵奉毋違

△諭食粥貧民回鄕安業示

省城自上年九月起設廠煮粥至本年三月底始行停止閱時至半年之久計口至數萬之眾徹廠之日並經本府同道憲公捐錢文按照領粥人數每大口給錢一百五十文小口減半原系資助附近貧民工本及外來貧民路費均巳一律散給在案現在二麥將次成熟又值栽插之時盡有農工可作爾等不可自誤合行剴切示諭爲此示仰附近及外來貧民知悉爾等有田者務各赴田耕作無田者各自傭趁度日凡外來就食之人亦當趕早回歸各謀生業均毋許於領錢後仍復羣聚不散甘爲惰民倘有不遵甚或成羣結隊在於街市彊討惡索一經本府查拏定卽從重究懲決不寬貸各宜澟遵毋違

○汪家禧【字漢郊浙江仁和人有東裏生燼余集】

災賑議

△災賑議

朝廷命官大小異職而同有臨民之任今玆災荒合七十五州縣之民以待賑良法具在未雨綢繆何至災不可挽而守令平時以獄訟徵收爲巳責未嘗不行其原野也未嘗一省其桑麻也未嘗一問其疾苦也官民情隔何由親眤一旦荒災姦民則激怒於守令守令則卸怨於大吏而操一省之權者遂任一省之怨爲今日計則莫如使州縣各任其賑而姦民無所置喙矣夫一縣中豈無殷戶乎豈無紳宦乎斟酌勸施在良有司之調劑耳編保甲靖流民此弭盜良法而用之救荒尢合爲各縣計莫如實勘被災戶口總數以治所爲中央余分爲東西南北每方以一保二保三保等爲號每保統十甲每甲統十戶注爲冊每賑或日人粥米四合甲日散康人給五日之食乙則西丙則南丁則北戊則中央其散則順各保次第各保又順各甲次第如法其田各插種尙有秋成者收後止賑流民散處近則遣歸其鄕遠則另編保籍不許擅便往來每散賑日令必親自驗看亦不許吏胥上下其手其殷戶另必持簡往勸以桑梓補助之誼不得遣役彊派紳宦則品行素端鄕裏尊仰者請其助令檢察且助諭鄕民毋許滋事如米不足或減四合之一各府各調劑屬縣之賑巡道又調劑屬府之賑其願捐廉俸者聽其力所能給自籌善策者許其便宜行事優則予上考劣則參罰如此則事有分任而大吏不至以一身支絀其間矣蓋令親勘則惰民無可濫支編保甲則流民無能滋擾臨以紳宦則風士周知耳目難蔽如或有地形夷曠人情彊獷者衛以防兵有不率教者刑以示畏此恩威兼濟之道也又賑莫善於積日莫不善於逐日兩暘無定饑民雜糅燻蒸之气易興疾疫不善一也挨次徧給眾人或稽時刻而窮甿枵腹以往立待踰時擁擠使不得舒臂肘一日則次日乏矣是民又以賑而困不善二也人米四合不能飽終日日日領賑黎明往過午歸急炊以食何暇他爲在野者縱田尙可耕巳無餘力而負擔販鬻者反以賑而絕其謀利之途不善三也夫興工役助賑古法也積五日散之則餘四日暇守令或酌地方興造浚鑿可支公項者詳請舉行而民亦得以傭錢調劑此彼此互補之法也至於賑分老少於省會或可於村落斷不可省會之人多半坐食一聞賑濟藉以餬口而此輩不務生業又易滋事禁之或便村落之人田爲恆業一遇荒歉歲手足無措耒耜之外胥無能爲𨿽壯丁其求食與老弱無殊也一槪謝之不適授以口實乎總之立法以頒守令而守令不如法者劾大吏職也實心以行不得苟且塞責推諉宕延守令職也且今之所患匪僅饑也人心叵測變詐風行不豫思善後之方恐猝來意外之患省會官眾令嚴尙多不遵禁約矧地曠民頑迫以饑寒雜以煽惑欲其帖然安分恐能保其身不能保其心也而揆其要在饑民名聚其鄕守令各治其境始局外芻談罔識忌諱然有不能已於言者謹議

○齊彥槐【號梅麓安徽婺源人嘉慶己巳進士官知縣有文集】

圖賑法

△圖賑法

嘉慶十有九年江南大旱金匱分爲錫地地勢視爲錫爲髙被災尢劇八九月間某嘗以事赴鄕竊見赤地數十里民間炊無米爨無薪汲無水惻然憂之夫官發常平倉谷平糶於民便矣然遠在數十里之外者不能爲升斗之米麥也故官平糶但能惠近民不能惠遠民殷富之家以其餘米平糶於其鄕遠近咸便矣然無升斗之資者不能糴也故民平糶但能惠次貧不能惠極貧天恩浩蕩極次貧戶悉與之賑靡不徧徳矣然賑者賑災也於例但及有業之貧民而不及無業之貧戶故欲推廣皇仁不使一物不獲其所惟邑之殷富捐資接濟乃救荒之大者夫惻隱之心人皆有之殷富之家幸足於衣食目擊鄰里鄕黨之人饑寒以死孰不欲解衣衣之推食食之者顧上勸捐而下或不應何也則經理不得其道不能使人無所疑惑無所瞻顧也且人情之所甚不忍而急欲救之者亦第於其親者近者耳其目所不及見耳所不及聞者固非情之所甚迫者也向之捐者大抵設立公局令一邑之錢悉入局中彼殷富者以爲吾旣捐矣不知是錢也官將發之於何人之鄕董事者將散之於誰氏之裏而我鄕我裏之貧乏無賴者猶不免於我乎擾也而吝不捐者遂妄生議論曰是特以飽官之囊橐供董事者之侵漁而巳以故願捐者少而不願捐者多也今定爲圖賑之法以各圖所捐之錢各賑本圖圖有貧富以富圖之有餘協濟貧圖之不足令圖自舉一人焉以經理之其錢卽存於捐者之家而不必入於公局官於公局之董事者第紀其數爲之調撥而已某圖饑口若干捐銀若干數協濟若干數各書一榜於其圖內使貧富見之曉然明白施者知其財之所由往食者知其食之所自來則捐者無所遲疑不捐者無所借口且以富稽貧其戶口必淸以貧核富其捐數必實於卹貧之中寓保富之意則事易集而官不勞是說也某嘗謀之鄕先生言之上游皆以爲可自十月初旬捐廉以倡至今歲三月計捐錢十有二萬四千餘緡而殷富之家好行其徳復於其間爲粥以賑城鄕設廠十餘處計所捐又不下萬數千緡饑民賴以全活者無算嗚呼孰謂人心之淳風俗之厚今不若古哉賑旣畢尙有餘錢六千餘緡而無錫之賑亦有餘錢於是復謀之鄕先生言之上游以所餘錢畱爲修建南北二橋之費亦以工代賑也

○周壬福【字鶴才江蘇昭文縣附貢生道光十二三年任浙江西安縣知縣有辦理賑糶事宜冊現任山東長淸縣知縣道光二十六年升曹州府同知】

辦理賑糶事宜

△辦理賑糶事宜

本府文柱勸捐示條

一勸捐全賴各邑紳富之首先爲倡也查睦婣任卹自古有之一邑一鄕其間名列縉紳家號素封者所在皆有𨿽同遭歉歲置田而租米無催在富者亦有所難而覩此哀嗸安貧正所以保富善士必殷其念以我之有餘補人之不足一倡百和量力而行不必赴縣呈繳以杜吏役侵吞刁難各於董事處捐繳存貯備用仍報明地方官記檔事竣詳請獎勵紳富爲齊民之望倘能踴躍從公樹之風聲樂善好施者必四起而同聲相應矣

一捐賑本系義舉宜不分本籍異籍也本地殷富自必誼惇桑梓卽商賈鋪戶亦宜共切仁施勿存畛域之心各懷痌瘝之念𨿽本年被旱較廣其值時艱殖貨之營財不無稍絀但各鹽當鋪戶久經開設此縣卽與此縣之人民休戚相關原與本籍者無異如被災人民口食有資均各安分守法則商賈鋪戶可以百貨流通毫無阻擾所獲巳多尢望裒多益寡隨同本地紳富一律捐輸集腋成裘共勷善舉其捐銀均交董事仍赴縣報案俟事竣後由縣一體詳請獎勵以爲樂善者勸

一勸捐不必拘定銀錢也養民之道足食爲先況捐賑全賴穀米卽巳捐之銀錢猶須變易米食以備散放若以穀米豆麥以及苞蘿雜糧等項並捐尢爲便捷查本年外府各縣均有被旱之區外江糧食亦必昂貴與其以有限之捐銀販外江昂貴之糧食不如以本地蓄貯之糧食濟現在待食之貧民況各鄕富戶有以田畝爲富者有以貿易爲富者田畝足穀米貿易足銀錢若歡捐必以銀錢轉窒礙難行爾紳商富戶不必拘定銀錢凡米谷雜糧苟可以爲民食者一例聽捐交給董事存貯公所以備散放仍聽自定價值折成銀數報縣記檔以憑詳請獎勵

一捐項固宜急備而董事尢應預擇也查散給口糧宜分城鄕其中之極貧次貧若憑書差地保稟報卽難保無髙下其手獘混叢生惟十室之邑必有忠信以本莊之董事查本莊之戶口不患其不確此次經理董事應令地方官會同儒學卽於查勘被旱田禾時督同莊村耆老於舉貢監生秉公揀選老成殷實之人約每莊二人董率其事其零星小莊附入大莊辦理先令該董事設立循環簿二本登記捐數每月呈縣查核一次一面將莊內極貧次貧戶口據實開造淸冊送縣該縣卽將巳捐之銀米與造送之戶口確核以銀數之多寡定賑數之等次如此鄕此莊富戶較少則捐數亦少應以捐數最多之鄕酌撥協濟如有被旱較重以及極貧戶口最多之鄕亦應於被旱稍輕次貧之莊酌撥銀米以一鄕保一鄕一莊保一莊則董事辦理較易以此鄕此莊之盈餘補彼鄕彼莊之不足則事無偏枯而民不向隅矣

一捐項旣集有成數董事巳舉充得人亟宜預定放期也查鄕莊捐項責成鄕莊董事經手城市捐項責成城市董事經手俟紳商殷富捐定數目登入循環二簿一存董事處一呈縣案並各將本莊戶口分別極貧次貧開具簡明淸冊一並送縣該縣卽將捐數與人數秉公核定如有應撥之莊劃撥妥當分飭諸董事收齊銀米等項預先買米谷雜糧或照銀米兼放之例亦無不可諸色備齊酌定每丁每口應給若干或於本年歲底會放一次來春靑黃不接之際會放一次如捐數實在盈餘或俟歲底起按月會放一次多多益善望仁人之用心焉

一因工代賑乃救荒之良法也查衢屬地居土遊宣泄甚易全賴堰壩池塘蓄水灌漑卽如本年亢旱𨿽曰天時亦半由人事之未備遂至無可挽救本府查本年有堰處所各禾均靑蔥長髮收成倍丰其枯槁黃萎皆無堰壩池塘之處各業戶農佃果能先事調繆修築堰壩深挖池塘亦不至被旱若是之廣該地方官亟應傳諭業戶人等相度地勢如有溪流之處集資築堰如系山隴之莊添掘池塘各令業主備給飯食農佃備出人工廣爲開築旣可以被來歲之旱澇又可以濟本年之饑荒一舉兩得其爲代賑之法莫善於此

一貧民藉端騷擾尢應解辦也查地方災歉業巳勘報捐賑亦巳舉行所以爲貧民計自深且早況捐賑無有不仰賴紳商殷富卽諸董事辦理亦有需時日如無知貧民或不待捐有成數卽赴紳商處滋擾或不俟米谷齊集卽赴董事處求放或糾集多人赴地方官處借名求乞意圖挾制此等必非良善之民必有訟棍姦徒從中播弄地方官必應查訪確實擇尢嚴辦以戢刁風斷不可任令此輩煽惑致令鄕愚妄投法网至於紳商殷富出資捐賑之後倘再受饑民騷擾之累豈不虛費一片善心尢爲法所難寬若吵鬧公署律法甚嚴惟願乏食貧民安分守法靜候調劑以保身家本府言出法隨切勿自貽後悔

一捐數巳集運買穀米等項應聽各董事便宜行事也查本年被旱甚廣恐外江糧食亦必昂貴各董事應四處探聽雇覓妥人無論何項糧食除盤川水腳外較本地便宜者準各董事雇覓妥人分赴買運以備支放不必拘定米谷其一切日用等費聽各董事於捐數項下開銷以昭平允各董事中不必定有捐項者方準舉充以求老成練達公正辦事者一律充當將來事竣一體詳請獎勵此系地方公事幸勿褁足不前因循觀望是爲至要

一捐賑事竣亟應詳請獎勵也查吏禮二部則例內載獎勵專條凡捐谷三四百石捐銀三四百兩請給頂帶捐銀一二千兩者題請從優議敍近奉藩憲飭知捐銀二百兩以上者現奉部行亦準一例咨請獎勵此次凡有捐施紳商殷富以及出力之諸董事一俟事竣該縣卽應遵照新例立時造冊申報本府立卽核轉詳請分別咨題以彰眾善而酬賢勞其四五十兩百餘兩者仍由各憲曁本府分別給匾卽捐銀一二十兩之戶亦必各給匾額以爲樂善好施者勸決不食言各紳富董事其各勉旃

以上各條本府因奉調入闈匆匆晉省不及詳盡籌劃僅就意見所及發示曉諭並札飭地方官督率趕辦至於因時變通因地制宜苟有益於吾民者斟酌損益權衡輕重全賴良有司與諸董事深計而孰籌之此外另有良法善策不妨各抒所見務使實惠及民不致徒托空言本府實深企望焉

勸捐跋語

爲申諭業經趕辦捐賑以資接濟而安閭閻事

勸捐條議

爲核實查造戶口以便捐賑事

爲曉諭成熟鄕莊殷戶當加倍捐輸放賑另示限制事

爲出示諭禁事

爲嚴切曉諭事

爲再行諄勸樂捐事

爲查造貧民戶口再行剴切曉諭不準恃彊混開事

糧書

董事

莊保

貧戶

諭收捐

修石室堰﹝修他堰仿此﹞

爲曉諭捐賑糧食應定劃一價值以便抵放事

爲曉諭鄕市店鋪各備米糧糶賣毋致推卸缺乏事

臨賑再示

爲曉諭迅速完捐並勸隨時出糶事

示定期減糶

示賑餘生息

勸捐跋語

壬福於壬辰秋季來宰是邦三年之中兩遇水災上年收成稍稔民气尙未復元乃本年以春秋缺雨又成歉歲𨿽近城一帶尙有靑畦黃隴之觀而被旱各鄕流離徧野傷心慘目夢寐難安壬福前以畱辦塘工續及奉委審案一去五閱月之久竭蹙歸來乃竟四郊荒落彌望焦枯歷冬春以至明歲麥秋爲日方長對此嗷嗷何以安戢職在親民其可不亟思撫卹特以奔馳數月支絀萬分𨿽刻卽捐廉賑濟然斷非一人之力所能爲也所望城鄕各紳富同心協力踴躍樂捐或出銀出谷或捐買各項糧食均卽列名書數以備查考壬福現巳愼選公正董事二十四人就在城及近城有力之糧戶鋪戶首先勸辦其各鄕本系素封及較爲富厚者無論有收無收處所均約於九月九日以前相率來城自塡捐數若逾期不至壬福卽單輿減從自備供頓邀同紳董親歷各鄕登門諄勸救貧適所以保富法良意美自古皆然救荒如救火此不可一刻遲也諸君子樂善好施加惠於桑梓之地俾一方免凍餒之苦斯固閭裏之福也卽亦邦家之光也壬福於此有深望焉

爲申諭業經趕辦捐賑以資接濟而安閭閻事

本年邑中因旱成歉秋禾枯槁農民哀苦顚連自恨牧民無狀困我窮黎徒事刻責於民無補惟當急籌救荒之道一面剴諭城鄕殷戶竭力捐輸一面愼選老成紳董賫資四出買運糧食務多務速克期賑糶本縣任在牧民責有攸歸斷不忍聽爾民失所諭到務皆安堵如故勿流散四方勿藉災滋事爾等平日皆安分良民今𨿽遇歉本縣必立籌所以安輯之毋自憂惶致蹈愆尢特此先行曉諭

勸捐條議

一本年辦理勸捐時已略遲捐有成數尙須出境分頭采買所有勸捐事宜必於九月二十日以前統城鄕各處一律捐齊方不悞事

一勸捐公局分設城鄕凡各鄕寫捐之數須由城局登記本縣巳將各鄕紳富分期邀請來城卽請入局中由局董開誠勸諭務期慷慨以成善舉如有逾期不來本縣卽當親赴各鄕面勸想各董事與鄕間紳富必多親舊相識之人不妨各就所親反復勸勉不可彼此觀望致稽時日眾志卽可成城眾力便易舉重此尢在董其事者之盡力也

一寫捐總簿先設五大本本城一本四鄕各一本統存局中以便隨時勸登

一各鄕紳富除巳具帖邀請者均應來局書捐其餘有力可捐之戶尙復不少未便紛紛徧請本縣現於邀請來城之紳富內每鄕選擇數人分莊董勸並另具小捐簿二十本分給四鄕以便各鄕董分頭詣勸各登於簿隨時來城匯總以歸妥速

一凡城鄕踴躍來局寫捐者應卽日將認捐之數懸榜局門俾眾周知

一所捐如系穀米及雜糧等項卽於捐條上注明存貯之所以便臨賑分撥

一捐銀錢者在城交費龔兩紳董收存務於寫捐後五日內全數交出以便著人分頭購糧其各鄕所捐者或托人或由本人照捐出之數前往購買卽於捐條上注明一俟購買到境將存貯之處報明局中以便臨賑分撥

一捐谷者卽碾谷與雜糧撘配分賑如捐銀洋或錢一律分赴各外路購買雜糧俾工本較輕賑施較廣

一購買雜糧必應前赴下游各處分頭糴連俾外來添數石之糧卽本境濟多人之食斷不可就本境購買轉使糧價增昂致妨民食

一經手買糧之人旣須老練尢須公正應請局董公同商舉所關非細

一本縣捐廉三百兩卽於九月初二日交局轉送龔紳當鋪取存湊數購糧以爲倡始

一諸局董務於淸晨到局下午散歸方可從容辦事本縣每日必躬親到局會商應辦機宜事須一鼓作气實力實心庶幾易於集事地方不幸而遇災傷當事者苟不盡心力以圖拯救豈不上愧於天其局中日用所需自應酌爲預備要必以儉爲主若本縣下鄕勸捐之費則槪行自備不動捐款

一各鄕董事務於每鄕酌議一二人常川到城局中協同商辦庶梓誼聯絡聲息相通本縣亦得與諸鄕董時常見面詳悉各鄕情況措置易於得宜

一城鄕紳富赴局書捐如有爲數太少不肯多捐者由局中知會本縣以便面爲諄勸

一本年被旱頗廣貧而無告者較多無論糧戶鋪戶屯戶及借住之戶皆應協力捐輸好事不妨多做天心必定周知此本縣與闔邑諸君子所當共勉者也

一各鄕莊勸捐之數須令本縣隨時知悉應請諸鄕董於每五日將每戶認捐細數開明交該各莊保入城報局立時登記

一各鄕所捐銀錢務於五日內照數交出卽應請各鄕董事收存公所隨時報局得有成數局中卽專人前赴外路購買雜糧其卽捐糧谷者各於捐條下注明存貯之所由各鄕董事查明實在記數候撥

一本縣有產之家多有將田畝歸入祀戶者或致托名公產不肯書捐此由未曾明理以公眾所存之項濟地方公賑之需尢屬至允至當自當一律照捐以惇梓誼

一查被歉處所全在各鄕城內所捐卽以濟各鄕之不足凡各鄕有糧之戶尢當勉力輸捐自保門戶不得亦以在歉收之列托詞諉卸

一鹽當資本較厚自應格外多捐其餘名鋪戶在本地擁資取利卽屬休戚相關必當酌分等差踴躍出資以成善舉

一國家經費有常每遇水旱之災全仗本處紳富捐資贍其鄕裏故獎勵之典亦最優厚本邑人情好義自必踴躍樂損凡捐數在一千兩以上至數千兩者本縣必遵照府憲條示申請大憲專折開單奏沛特恩卽捐數在二百兩以上不及一千兩者亦必奏請議敍至捐數旣多又任董事辛勤出力者尢必據實稟明從優奏獎決不食言當此天災流行窮黎處水火之中能盡一分心力卽挽一分災苦正仁人誼士積功累仁垂裕後昆之秋也其務勉旃

一自勸捐辦賑買運米糧以至查開戶口給散貧民無非經手銀錢瓜李之嫌猝難暴白此則全在諸君子矢公矢愼不沾染不辭勞不避嫌不避怨直道而行妥速爲主此心可以對天浮議自然不起

一本年邑中被旱甚廣知縣一人心力難以周知全賴諸君子齊心協力匡所不逮告所未知知縣無不虛衷聽受總期於事有濟我民安卽知縣亦受福矣

爲核實查造戶口以便捐賑事

照得勸捐散賑須以戶口之多寡酌捐數之增減再就捐數之盈絀定散給之月日是查造戶口最爲先務也本年髙阜之區歉收較甚然人數浩繁易滋冒濫富戶捐輸不易必應核實以昭限制玆本縣將各莊應賑丁口卽令本莊之出資富戶就近查開列冊並不假手差保以防徇擾其本莊並無出資大戶應由鄰莊出資捐給者邀同本莊素行公正一二人親歷查造必使無遺無濫俾各富戶好義捐施之項一一均歸實際在富戶旣出資以活鄕裏復勞心力以查戶口如貧民等尙不感激安分或不應賑而彊挨入冊或以次貧而爭入極貧因事生風斷非善類許該富戶立卽指名稟縣以憑提究所有查開列冊事宜條示於後

一鰥寡孤獨廢疾向無藝業亦無族戚可依者準入極貧

一男婦年過六十家無壯丁養贍亦無族戚可依力難謀食者亦列極貧

一男婦乞丐度日並無住居衣履實系本莊民人卽入極貧但領賑後不許再往別莊滋擾

一家無別業僅佃田三畝以下實系顆粒無收資本費盡又不諳手藝傭趁而家有老弱多口力難養贍者準作次貧其無家口之累力能自贍者不準

一家無別業僅佃田三畝以下顆粒無收𨿽無家口之累而年逾六十不能傭趁謀生者亦作次貧

一家無別業佃田三四畝以下實在顆粒無收工本費盡家口旣多本身又年逾六十別無生計者準作次貧若中有年壯男婦扣除不準入冊

一家無別業亦無佃田又無手藝其老弱丁口準入次貧若年在二十以上五十以下男婦可以傭工縫紉覓食者槪不準開

一並無財產手藝專賴實力營生因災失業而有家口之累者亦爲次貧或無家口之累而年老者亦照次貧給賑若年壯則不準

一雜糧有收及佃田較多春收較丰足資生計者均不準入冊

一應入貧戶冊之男丁女口年在十六以下者只準減半給賑𦇤褓者不準列入

一各莊均有賑濟應各歸本莊聽候查辦不準以外莊民人混入以杜跨冒

一孤貧老病巳食普濟孤老口糧者不準冒領

一巳查造列名者應安分在於本莊聽候給賑不準再赴外莊及來城索擾違者責處

爲曉諭成熟鄕莊殷戶當加倍捐輸放賑另示限制事

照得某某等莊或禾稍有收或雜糧成熟凡有業之戶旣叨天之福自應加倍樂捐以濟被旱各莊之不足此一定之理也其成熟各莊𨿽有窮民於理不應給賑惟念各莊亦有極貧之戶向賴富戶接濟或佃田無多所種亦磽確之壤澆灌不足未得有收幾至饑餓不能自存者亦應酌加調劑只準查照規條極貧戶口給賑毌許爭執其各凜遵毌違特示

爲出示諭禁事

照得本年被旱歉收現經本道府憲及本縣念切貧民冬春乏食各自捐資並設法勸諭紳富捐輸議定章程屇期賑濟出示曉諭在案爾等貧民當各安義命靜心守待惟恐無知之徒乘歉滋擾彊食爬搶爲害閭閻應行預爲禁止查定例不法之徒乘歉夥眾搶奪擾害善良首從均應斬絞卽實在饑民爬搶輕則問擬滿徒重則首犯擬斬從犯發遣國法何等森嚴豈容輕犯合行出示曉諭爲此示仰居民人等知悉爾等當知災歉非常有之事凡可以借貸支持以及力作傭趁者卽勉力過度倘實在無力謀生亦應靜候捐施守數月之困頓卽可享丰稔之安樂身家兩無所損如敢藉歉滋事定卽照例懲辦該莊保亦卽徧爲勸諭毌任悞罹法网並幹究處本縣履任數年前次亦值歉收勸捐賑撫以及懲辦搶犯無不周知立心甚慈行法則肅其各澟遵毌違特示

爲嚴切曉諭事

照得各鄕莊地方無論大小村落每有不安本分之徒或遇事生風成橫行彊霸或挑唆訛詐或以曲作直或把持公事或武斷鄕曲村莊愈大無賴愈多種種狡譎百出貽害地方必須按名懲辦以安善良現在奉憲勸捐卽日查開戶口本縣於各鄕內分定莊數邀約附近各莊之紳董經理務求事事核實以安地方第各鄕耳目較遠倘被此種不法之徒藉端滋擾或致有礙公事本縣眠食不安爲此示仰各莊莊保知悉嗣後莊內如有前項不法棍徒或因勸捐及查造戶口等事藉端滋擾立卽指名密稟本縣以憑嚴拏究辦該保如敢狥隱或且串同擾害一經察出一並重辦決不姑寬澟之特示

爲再行諄勸樂捐事

照得本年勸辦捐賑地方人情極爲踴躍惟貧苦莊分較多富厚之家屈指無幾本縣旬日以來多方善勸幾於舌敝唇售倘非有力者共相援手則覩玆顚沛將何以措斯民於袵席乎所望城鄕各殷戶凡有條糧在十兩以上者協力捐輸卽條糧𨿽在十兩以下而別有經營者亦當一體樂輸以成集腋如條糧在十兩以下專賴租息並無別項生理者毋庸勸令捐助以示體卹惟祈城鄕紳董殷戶善體本縣之苦心可也特諭

爲查造貧民戶口再行剴切曉諭不準恃彊混開事

照得地方被旱貧民乏食者甚多然以限於經費勢難盡人而濟是以戶部則例分別極貧次貧並次貧之少壯丁口力能營趁者皆不準給賑前經本縣刋刻應賑戶口規條系照部例辦理非一己之私見也本年西邑被旱情形於例不能請賑惟龍遊被災較重例請賑卹然所得賑銀至多不過數千兩以之分於一縣之閒計每莊不過數十兩則所賑卹者能有幾人耶今本縣仰體皇上子惠元元之心曁各上憲廑念歉區之意爲此勸捐放賑之舉並非爾貧民例所應得者況各紳富當此歉年租息無收豈皆力有餘裕特由各紳富好善樂施又經本縣再三勸導始得踴躍徒事原只爲貧難存活之輩而設其餘男丁女口力可謀生者𨿽堯舜亦不能博濟而況定例本不容濫也今與爾等約該莊保會同族房查造戶口皆應遵照本縣前發條示開造如有恃彊混爭不遵示諭者卽非安分窮民著該莊保稟縣提究或不明大體之房族從中把持或遇事生風之無賴藉端滋擾或未老而冒塡年老或無病而混塡廢疾或以家有壯丁而混同開列或以全村丁口而全列次貧其中必有爲首慫慂之人著該莊保指名具稟以憑嚴拏究辦斷不容阻撓善緣玆再將造冊章程開列於後

一查造戶口無論老弱丁口須按名開明名氏年紀再行注明幾丁幾口字樣不得僅列戶首一人卽混塡幾丁幾口了事

一該莊共有幾村須按村分造

一貧戶中如其家只有丁男一人餘皆老弱無以自存者原準列入次貧應將丁男一人除去外其餘老弱不論男女皆須按名注明名氏年歲再行注明幾丁幾口字樣

一該莊保同族房造齊戶冊先送董事核明畫押再行送縣

一該莊保如不遵式混造者請董事卽將莊保送究

一戶冊齊全候本縣於放賑之前將領賑各戶名按村出榜懸示咸使周知

切知辦賑諸獘明示捐局並嚴飭糧書莊保人等

糧書

殷戶將糧額分寄數莊私囑糧書不爲合並使糧不及額獘一

糧在一莊囑托糧書將戶名分散使糧不及額獘二

詭捏戶名使人無從查核糧書亦不指明使糧不及額獘三

左袒殷戶私托董事可多指之戶或少捐可少捐之戶或不捐獘四

潤筆不飽將公共祀糧並入一戶獘五

叔侄兄弟分居巳久因未造戶管故將已分糧額開列一人名下使將來不得不造歸戶淸冊獘六

董事

議捐之始如其人可捐百兩者私向嚇稱要捐三四百兩待其隨囑然後朦混了事獘七

其人可少捐者私令貯銀若干包爲不捐獘八

其人𨿽無甚恆產而囊有餘錢私令貼銀若干代爲隱諱獘九

可捐之戶如趙甲則私令賄囑錢乙錢乙則私令賄囑趙甲朋比分肥獘十

可少捐者捏稟可以多捐可不捐者捏稟可以少捐使捐戶知畏因而賄托獘十一

得受饋遺代爲朦蔽獘十二

藉可勒捐報復私忿獘十三

瞻狥情面獘十四

私挪捐項公資獘十五

市恩要譽一任莊保浮開丁口意圖別莊撥貼獘十六

應繳賑票侵匿入已獘十七

米糧擡價短數獘十八

貧戶應領賑錢扣還私債獘十九

米糧攙和潮濕糠粃獘二十

各顧本莊村以及親族鄰里任聽不應賑者冒領獎二十一

莊保

開報丁口勒索貧戶錢文獘二十二

應賑者因未給錢卽不開報獘二十三

詭捏貧戶姓名冒賑入己獘二十四

不應賑者多給錢任意開報獘二十五

己故丁口侵收入己獘二十六

出嫁之女匿報朋分獘二十七

以一人而分數村捏冒入已獘二十八

以此村之人遷居彼村兩處支賑獘二十九

己故丁口狥情攺補獘三十

侵匿賑票資錢入已獘三十一

以同居之父子分兩戶開報獘三十二

以同居之兄弟分數戶開報獘三十三

彊扣貧戶賑項抵作工食獘三十四

短價收買賑照獘三十五

地方凶橫之徒一任浮開冒濫獘三十六

以董事僉押過之丁口冊於中頁押換增入丁口獘三十七

自知丁口過多於冊尾結總項下少開數目朦混總局獘三十八

佃田數十畝及尙管條糧四五錢者混列次貧冒賑獘三十九

貧戶

以已故之子女或出嫁之女仍然冒賑獘四十

以出賣之妻或巳醮之媳仍然冒賑獘四十一

以夫妻而分兩戶名下各開子女獘四十二

以婢女作女或孫女冒賑獘四十三

以一二歲之嬰兒捏爲四五歲冒賑獘四十四

以五十一二歲捏爲六十歲獘四十五

以十七八歲之壯丁捏爲四五歲之小丁獘四十六

以分居之兄弟於各人名下開具父母獘四十七

已之父母已故以嶽父母作爲已之父母冒賑獘四十八

以幫工作爲子侄冒賑獘四十九

以手足稍有小疾者作爲殘疾列入極貧獘五十

以�給他人爲螟蛉之子仍作已子冒賑獘五十一

以偶然因歉覓食自認乞丐列入極貧獘五十二

以年力精壯者作爲有疾獘五十三

有族戚可依巳經依倚族戚同居仍作鰥寡孤獨列入極貧獘五十四

右所開五十四條凡辦賑無不皆然言之可爲發指本縣所以反復諄諄告誡於未事之先者良以人誰無過只求能攺便作好人所謂放下屠刀立地成佛當此萬口嗸嗸之際苟能出一分心力做一分善事天鑑不遠人各努力與其舞獘而蒙天譴受國法孰若一攺易之爲善耶

諭收捐

爲曉諭城鄕捐賑銀洋統由董事刻日收齊不經書吏之手以歸簡易而期速集卽須示期放賑事照得各莊由董事自認協保者所有殷戶認捐之項卽歸各董事就近催收於收到後各出給圖記收票以爲憑信統限十月初五日以前掃數收齊將細數報知城局其餘城鄕未經協保之莊所捐銀洋統令各捐戶將捐數親速城局交收登記細數取龔紳圖記收帖爲據亦統限十月初五日以前如數繳齊各捐戶樂善好施旣已踴躍書捐務將捐項迅速遵繳以便集有捐數卽可示期放賑嗷嗷待哺者不知凡幾未可遲遲也各董事收捐時卽問明捐戶官名並爵秩出身於捐條內注明更正以便據簿分別從優請獎如原捐米谷者亦須請收捐之董事前詣貯糧之處驗明加封一並報知城局事須核實功在速成幸勿遲延毋違特示

修石室堰﹝修他堰仿此﹞

諭一百三十五莊業佃人等知悉查該莊田畝均賴石室堰水灌注本年堰水甚旺而該莊猶有被旱之處皆由爾等不能預籌坐視袋口漏泄溝路閉塞入夏以來水不流通所致玆據該莊董事宣謂稟稱擬將該莊捐賑之項除賑極貧外雇工修築袋口開通溝路所雇之工卽以莊內被旱各村貧民應募其未被旱者槪不雇用庶合因工代賑之意其說可行卽宜趁此冬晴農隙趕緊辦理水利可垂永久爲益甚巨妥速行之本縣引領望成功焉

今將代賑賑貧章程開後

一雇工必用被旱各村貧民其未被旱者槪不雇用各雇工自備飯食每工酌給工錢九十文如被旱貧民不敷方準雇及未被旱之民其外莊之民槪不雇用

一捐工無論己末被旱之村如果家資殷實樂捐人工飯食者應聽一體捐輸捐齊著董事將捐簿送縣出榜徧貼該莊各村以昭獎勵以杜隱混

一無論捐工雇工有格外勤敏者酌加獎賞有懶惰不前者扣除不用

一修築開浚必須自源而下先從袋口進水之處起工次及各小溝其地低水足之處毋庸開浚

一修築堰溝難免跣足入水深冬寒冷卽難行事各捐戶必須趕緊繳齊以便趁早興工如繳齊而不興工咎在董事如拖延不齊致董事逡巡不前咎在各捐戶愼勿吝於出納廢於半塗各宜勉旃

一該莊散賑極貧應候縣示定期合邑一例至修築堰溝宜趁初冬晴暖捐項旣齊應聽董事呈報興工以早爲美

一乞丐中如有力能搬泥運石者無論所住在已未被旱之村應聽一體雇用給予工錢

一本莊代賑賑貧皆系爲己之事各董事一切夥食皆宜自備不可於捐項開銷

爲曉諭捐賑糧食應定劃一價值以便抵放事

照得勸捐賑濟所重原在糧食前因以捐資出外購糧恐多折耗是以酌定章程將來放賑卽一律給錢並出示各捐戶依限分別歸繳在案查此外尙有原捐銀洋現在欲捐糧食抵繳者亦有原捐本系糧食者自應查照現在市價酌定劃一價值以便收捐放賑兩便遵循爲此示仰闔邑城鄕捐施殷富及領賑貧戶人等知悉如有原捐錢洋欲將糧食抵繳者糙米每石作錢三千五百文苞蘿每石作錢二千一百文蕎麥每石作錢一千八百文小米每石作錢一千九百文小麥每石作錢二千六百文大荳每石作錢二千一百文其原捐糧食者價亦如是谷則減半核算將來散放卽照此價核發自示之後以至明春二三月間無論市價低昂總以此價爲凖各項糧食均須幹潔足石不淮稍有潮濕攙和倘散放時或致貧戶不堪領食惟經手驗收之人是問並嚴禁城鄕米行鋪店不準包攬代交致滋獘竇察出重究在各捐戶樂善好施以自存之糧食作價稍平必出於心之所願在各殷董旣自捐資又復費神料理事事一秉至公惟望施者受者相與維持毋得稍有爭競貧富兩便各無偏抑是爲至幸其各遵照毋違特示

爲曉諭鄕市店鋪各備米糧糶賣毋致推卸缺乏事

照得店鋪擺賣糧食自應時常接濟不得少有缺乏查五十四莊全旺村系山源出入時需糶糴之處乃該村店鋪等有利則均擺糶賣無利則彼此推諉殊非便民之道除飭該莊莊保時刻稽查毋許再有缺銷外合亟出示曉諭爲此示仰該村店鋪等知悉爾等旣皆糶賣糧食自應長時接濟不得稍有歉缺如該地穀米稀少卽應早爲籌備措本就近有糧之處購買售銷爾等開設有年獲利諒亦不少並照時價糶賣亦無不令爾等虧本旣可接濟地方民食亦可經營獲利應各樂從嗣後不得推諉以致缺糶如有不遵仍有糧食缺乏情事卽著落該莊保指實稟究各宜遵辦毋違特示

臨賑再示

照得本年被旱歉收本縣仰體各上憲軫念窮黎諄諭拯濟之懷不辭苦口勸捐辦賑差幸城鄕紳富踴躍樂施計捐銀洋米谷統以番銀核計共六萬八千三百餘元查明貧民戶口共三萬二千二百有零應發賑錢六萬三千有零尙有餘洋五千元現由在城紳董領照前赴蘓州楓橋購買米石於年內到衢隨到隨糶轆轤轉運接濟以冀糧價不致再昂所查貧戶花名丁口業巳分別村莊出榜曉示並按戶各給執照以憑持驗請領又分莊照造底冊發交各董事以便放賑時查對核發玆特將各賑各規條詳細開列於後其各遵照毋違

一貧民極次例有等差惟查次貧之戶農民十居八九本年夏秋被早該農民佃田無幾費盡工本辛力竟有顆粒無收者情事最爲可憫而又以現有承種地畝可指不得列入極貧若以次貧之名量爲減給轉不足以昭平允其極貧之戶多半系鰥寡孤獨素無恆業貧苦本在意中是以此次逐莊挨查𨿽分極次名目而賑給之數無庸再爲區別

一此次發賑不諭極次大丁口每名每日給錢十六文小丁口八文自本年十一月二十日起至來年四月初五日麥熟前止麥熟之後至於早谷登場又是靑黃不接擬於來年五月二十日起至六月十九日止通共前後接賑一百六十五日不扣小建每月總發一次第五次賑期三月二十日起扣至四月初五日止系賑半月照數減半末期五月二十日仍放給一月

一放賑之日黎明開廠過午收廠貧民應賑者由縣每戶預給印照一張塡明戶名丁口並注明每月應領總數該貧戶務遵牌示的期並設廠處所只準一人到廠賫照赴領聽董事驗明給發隨於照尾某月之下蓋一發字戳記仍將原照發還該貧戶收存下月再行賫領至未後一月發畢扣照匯繳凡赴領者隨到隨給隨領隨散毋許攜帶丁口停畱擁擠以及代領包領滋生獘混違者著落莊保指稟扣除若非領賑之人該保隨時攢逐倘有匪類藉端索擾立卽扭拏稟究

一數莊同時赴領未免人多攙擠業經各董事酌量分設幾廠並分作幾日如某莊村某日某廠給發先期均於執照內注明至期憑照散給毋或先後舛錯致滋混擾

一印照內巳將應給總數核準其因各捐戶將米谷雜糧抵繳者卽照本縣原示各項價值核數抵給絲毫顆粒不準互有出入各貧戶亦毋得故爲挑檢爭執所散各糧均不得潮濕攙雜及有克扣升合等獘致滋借口發錢則均以官板制錢不得以小錢攙和如違必根究兌出鋪戶倍罰懲儆

一原查戶口日久必有參差或查開後旋巳物故或以婦女而另經醮嫁或以兒女而出戶螟蛉逐月變更不一均著各莊保隨時查出報明廠董扣除旋於印照及底冊內立卽分析注明扣算事竣將扣存之項匯繳以備別項公用如該莊保隱匿冒領查出重辦不貸

一查造戶口原不應有所遺漏且查非一日亦不應於開賑後再有聞賑來歸之人是以此次止準以事故開除不準臨時添補以杜冒混惟貧民設將原照一時遺失以致下次無憑領賑者情殊向隅準其邀同族保具結回明董事轉請補給於照面注明何日補給字樣其遺失之照卽作廢紙並於底簿將失照另補之處塡注明白以備核對

一發賑原爲日食無措者起見該貧戶給有印照一至賑期自應欣躍赴領若反遲至過期再領或竟一兩月後並次請領者自非枵腹待賑之人且恐其中必有重複混冒情獘該董事卽應扣照查究

一各董事於逐戶赴領之時卽於底簿內隨時登注發過一次卽結算一次並注明有無扣除丁口以備稽核而免舛錯俟末期全數發竣將收回之照按簿比對挨次理順一並匯束繳縣以價查核銷算

一捐發之項𨿽由各紳富尙義急公而本年租息旣難照常收取卽各項生計亦多因歉減成各貧戶具有天良亦當念其所來不易今此賑給之數不過藉爲苦度之資或買食雜糧或就領得一月之錢男則小營負販女則盡力女紅尢須各安本分勉保室家庶不負爲善者竭力拯濟之心

以上各條本縣悉心酌核期於施受兩得其便然有治人無治法所望各紳董諒此苦衷實心經理人言可畏天理難欺是則本縣所自矢尢願在事諸君共矢者特此諭知想宜均悉

爲曉諭迅速完捐並勸隨時出糶事

照得本年因旱歉收奉憲勸捐賑濟幸得城鄕紳富慨然樂助惟查現繳捐項除赴蘇采買米石外僅敷初賑支銷而以後五次所需爲數甚巨迄今繳者寥寥各紳富旣巳樂輸於前自宜卽繳於後未便稽延觀望致悞賑需至從前所示糧食價值原照彼時市價專指繳抵捐項而言現在市集糧食漸少價日增昂其原捐錢洋欲將糧食抵捐者仍著遵照前定價值核算外至家有餘糧自行出糶及貧民赴糴者自應照現在市價取值買糴之人不得藉稱前有定價妄希減價彊買出糶之人亦卽酌量出糶毋復懷疑阻遏俾領賑得錢者可以就近買食而有糧之戶亦得以糶價完捐乃貧富兩有便益之道也其務遵行毋違特示

示定期減糶

照得上年勸捐賑濟城內除孔氏莊外其餘六莊共捐洋銀九千餘元除賑濟城內極貧並撥補各鄕莊不足外尙餘五千餘元經本縣稟定章程以此項�余前往江蘇丰稔地方購運糧食輪流糴糶以湊接濟玆已運到糙米一千石照依衢州行市斗斛加以水腳等費每石合洋銀三元四角衢州市價現尙未平自應卽日開糶以利貧民爲此出示曉諭所有購來之米皆存貯城內社倉現定於正月二十七日起卽在城內社倉零星開糶每升收價三十五文不論城鄕何項居民人等均準糴食每戶每日凡來糴者自一升起至五升止不得逾五升之數另開各條款於後其各遵照毋違

一每日辰正開糶未未封倉巳經封倉之後不準敲門請糶違者必懲

一出糶之升均須一律平準不得顆粒短少

一每日請城局紳董諸位在倉監察以及查核出入總數

一每日由龔紳撥掌賑一人來倉歸收糶見之錢不可一日不至每日另支茶點飯食錢一百二十文其糶米之錢仍存龔典挑力由局支銷

一每日糶米收錢共需六人責任至重由陳介明茂才妥爲撥派每日每人應開銷飯食錢一百文

一每日著四隅地保各輪派一人在倉門巡察務於開倉之前先到封倉之後再散每日每人準給飯食錢三十文

一本縣此舉爲平減市價起見且使家計艱難而例不應食賑者亦得均沾其惠現又令紳董催集捐資陸續購運前來如下路糧價亦漸增昂亦必平價出糶務使窮苦小民不致食貴想城鄕黎庶必能共諒苦衷如有狡獪之徒妄希漁利甚或有每日冒糴兩三次另行販賣者仰各地保查出送懲決不寛貸

一各鄕居民均準來城糴買亦不得逾五升之限

示賑餘生息

照得賑糶事宜現在告竣查核原捐之項尙餘錢一萬二千餘千此項由各紳富解囊集腋爲嘉惠鄕裏之舉又得經手各董事費十閱月之勤勞自備供頓撙節鉤稽得以存畱此數殊非易易且本爲接濟小民起見豈容另款開銷自查辦賑務至今所有刋刷示條分造賑冊賑榜賑照紙張等費均由本縣於捐款三百兩外另外捐廉給發現將各捐戶並出力董事造冊詳請奏獎該經書等紙筆飯食亦不許在捐項支銷想各紳士均有聞見今幸秋稔可卜所有賑餘錢一萬二千餘千內五莊董事鄭卿云等繳存錢七百餘千立款發商以生息之資爲南鄕設立嬰堂之用其餘定擬全數發商生息每年酌提息錢二百餘千補本縣嬰堂經費之不足此外按季提存府庫積有成數再行交商以備將來糧價昂貴時購糧糶濟之用且令仍畱糶本還商生息以垂永久不準有別項動用庶不負各紳富樂輸善舉除核明確數卽詳明各憲立案外誠恐無知之輩別有覬覦合先傳知總局並城鄕各紳士統令知之本縣與諸董事坦白之心可對天日卽可對眾士庶也

○劉衡【見保甲書卷二】

辦理春荒章程

△辦理春荒章程

照得巴邑上年花幹秋成歉薄各鄕貧戶乏食者多本縣斷不因卸事屆期遽行袖手刻下靑黃不接計算收割小春尙有四五十日不得不設法以救目前之急因思救貧莫先於保富而救貧正所以安富蓋貧民安則不致生事而富民乃安也前經延請城內及三里紳旨入署面商本縣之意以爲救荒之法聚不如散今議定各顧各保令本保之富戶接濟本保之貧民蓋同保則住居不遠人人相識旣不至於漏遺亦不虞其冒濫此本縣所由不能不厚望於好善樂施之良士也今將救饑章程開後

一各保於接示後卽日公舉紳耆數人專辦救饑之事經眾舉出者愼勿推諉此系好事出力者陰徳無量子孫必然興旺

一各保於適中之所設立救饑公局以便紳耆會議及富戶貧民交收來往

一保內各戶大槪分爲五等富戶爲第一等次富爲第二等𨿽不富而尙可自贍者爲第三等略有產業生涯而養贍不足者爲第四等赤貧者爲第五等著局內紳耆確切查明開一淸單粘於公局

一保內第一等富戶勸令從厚捐施第二等次富勸令量力捐施所捐者或錢或銀或米悉聽其便第四等爲次貧準買減價出糶之米第五等爲極貧計口散給捐施之米

一局內紳耆各計算保內極貧若干戶戶內大小若干口次貧若干戶口內大小若干口開單粘壁將各富戶捐出之銀錢槪行買米並將富戶所捐之米通盤計算應散給極貧若干應減價糶與次貧若干將數目開單粘壁

一減價糶米所得之錢仍再買米仍再如前減價出糶與次貧展轉糶買隨糶隨買錢盡而止

一極貧領米大口日領市斗米以一合上下爲率小口日領市斗米以六勺上下爲率定以五日赴局給領一次

一次貧買減價出糶之米亦應予以限制以免囤積之獘大口日買市斗米一合上下小口日買市斗米六勺上下準其隨時赴局買給

一四月初旬小春巳出定於四月初十日徹局

一次貧略有產業之戶若無錢買減價之米準其向各富戶立約商借些須但不準多借秋後計息淸還如素與該富戶有隙或該富戶不願借者不準彊借違者稟究若還時富戶免其算息陰徳無量

一各富戶之佃客分住畸零未必盡在同團準佃客向招主借貸些須亦不準多借秋間計息淸還有押佃錢者準於押佃錢內扣除招主不願者不許彊借違者稟究若還時招主免其算息陰徳無量

一上年本縣勸民修挖堰塘尙有延未修理者接示後該紳耆論令多雇貧民克日興工俾貧民得以資生富戶藉以興利以工代賑一舉兩得

一目下靑黃不接務須飛速辦理蓋遲一日卽多餓死數人早一日卽多全活百十人也

○袁守定【見治原】

圖民錄

△圖民錄

散賑非難查賑爲難查賑非難無濫無遺爲難蓋濫則傷財遺則傷民無濫無遺辦賑之的也其道在被災之初印官不憚煩苦親歷鄕莊眼同鄰保逐戶挨查詢其人口詢其田畝詢其生理相其屋宇相其丁壯相其畜產親記檔籍分別何者應賑何者不應賑於應賑之中斟酌極貧次貧銖兩無差彼不得與者亦帖然矣其所以不傷民不傷財行之順而無所拂者由查之確也然與其失之刻莫若失之寬此又查賑者不可不知【查賑爲難】

滕元發知鄆州淮南京東饑元發慮流民且至將蒸爲癘疫度城外營地諭富室使出力爲席室一夕成二千五百間井竈器用皆具民至如歸凡活五萬人當鄭公知靑州河朔大水流民就食公勸部民出粟益以官廩得公私廬舍數萬區散處其人簡老弱病瘠者廩之山林陂澤之利可以資生者聽流民取之明年麥大熟民各以遠近受糧歸凡活五十餘萬人夫賑饑者每爲粥食之而其害實甚若擇空房或爲席室而散處之大小冊以志之數日一就而廩給之其利亦滋無守候擁擠踐踏之累利一無偏枯不得食之患利二無食冷致疾燻蒸生疫之患利三民得官米爲粥爲飯樽節而時食之皆得自便不待日中而後得之利四旣散處之得采野菜或別逐食以佐官賑之所不足利五官無廠竈器具薪水役夫之費吏亦不得而余侵之利六固知二公之賑饑眞萬世不易之良法也【賑饑之法】

凡遇米貴措置須有道如本地米足不藉客米則應減價不減則富民居奇而民食艱矣如地近水次仰藉客米則不應驟減驟減則米商裹足而民食愈艱矣文潞國在成都米價騰貴因就城門相近凡十八處減價平糶翼日米價遂減趙淸獻在越州兩浙旱蝗米價湧貴饑死相望諸州皆榜衢路禁人增米價公獨榜通衢令有米者增價糶之於是米商輻輳米價更減二公所行若水火之不相侔而行之各有效由蜀地米足不藉客米越地米不足仰藉客米故也【斟酌米價】

劉淸之爲萬安丞時江右大祲州縣議減常平米直淸之曰此惠不過三十里內耳不能及遠鄕民必有餒死者我有政使大家得錢細民得米兩得其便乃請均境內之地爲入俾有粟者分賑其鄕官爲主之規畫防閒民甚賴之因思凡歲凶散賑固當分鄕貯米以就民便如不及賑例谷貴民饑則勸諭富戶分鄕平糶或分運常平谷益之俾民就近得沾實惠神明劉公之法惟拯民者運量何如耳【分鄕平糶】

徐九思知句容縣歲祲谷湧貴巡撫發倉谷數百石使平價糶而償值於官九思曰彼糴者皆豪也貧民𨿽平價不能糴乃以時價糶其半還直於官而以余谷煮粥食餓者全活甚眾事載明史因思邇來州縣平糶皆奉應故事得糴者非囤販之戶卽近城豪民貧者無錢�𨿽平不得也弱者挨擠不上守候竟日不得也距城遠者知不能及巳不來糴也如遇谷貴民饑徐公之法實可仿行事𨿽違例但能有濟於民而官不染指上官必見原宥卽不然而罹於參譴官之罪民之福也何惜焉【通融平�之法】

辛棄疾知隆興府時江右大饑令盡出公家官錢銀器召官吏儒生商賈市民各舉有餘實者量借錢物運糴不取子錢期月終至城下發糶於是連檣而至其直自減民賴以濟事見宋史因思生玆盛世每遇偏災聖主孳孳爲民有加無巳所費金銀無算實爲前史所未曾見惟未嘗成災不及賑例而谷價偶貴民食維艱則惟有借用官錢分路采買米多其價自賤得價仍可還公近時如陳公滄州之在蘇州陳公榕門之在江西皆用此道利益地方不小矣【官錢運糶】

○黃可潤【見保甲書卷三】

用紳富

截漕杜獘法

△用紳富

地方官禁結交紳衿然直隸士民淳朴生監公事進見亦不必峻拒如遇急差雇覓車輛借備器物委之鄕地差役則拔一毛而全身皆動向殷實生監雇備不至騷擾至遇災平糶煮粥不但可勸出錢米並可用董理事宜籽種牛力官廩不足鄕村地遠不能及皆可諭令出資呈明官爲注冊驗劵鄕地保認民不能欠富民亦樂爲之餘在大城時邑被水災災村耕牛皆賣禁之不能止皆以地淹不能得艸餵養或以貧售此營生余擇被災附近村莊富民借其場地牛主十家每日輪一人看養每牛借富民漧艸五觔限收成償還一月後水涸乃歸時富家受寄三十二十牛不等其甚貧者則官爲立劵令富民收買新歲臨耕不能贖準其領回按價歲底償以二分之息其願收一分者聽平時禮接臨事諄諭以同災共患之意亦願從者眾知一縣譬如一家眾子侄有貧有富必令富者卹貧人自爲養方克有濟切不可聽其隔膜如秦越之相視必事事仰給於公倉庫有數且亦豈容易動哉

△截漕杜獘法

直隸遇有災沴截漕賑借然旗丁姦黠作僞攙沙灌水無所不至制府方公深知其獘一奉截漕之旨卽撥道員武弁沿途查察然防獘甚難作獘甚易旗丁於將兌時乘夜每艙灌水一桶卽漲發而可多百十石之米至發熱結塊五六日後事渠巳脫然領天津北倉米亦然乾隆十五年十六年各屬領漕時皆不堪之米各縣不肯兌監兌者慮遲誤生事蔓延皆以米回卽散賑不用久貯爲勸僅將各旗丁薄責押運者哀求各縣乃始領然民領之以研粉作醬充饑而巳不大懲創之是養鼠使耗也然又恐誅之不可勝誅余有二法查交通之米以察驗嚴故不敢僞今如一幫百號之船皆截畱下令只兌其五十號兌之日擇其好者兌交多撥員役計一日可兌多少船臨時隨點隨量次日如之其五十號備用者令赴通或每船兌其半亦可船輕至通較易彼旣未知巳之獲兌與否自不敢先期作獘以害糧自害且旗戶向來願津兌不願通兌以省費兼有斛面可余若先作獘是自見棄責懲猶後也此一法也小米不甚受水盜灌所漲無幾且易變色故兌小米少獘但慮攙沙耳然有形易見可以法治故截運惟畱河南山東小米更與民間相宜以食慣故且北漕之米本隹也不然數十萬天庾小民不能悉沾實惠不垂可惜歟

○何士祁【見保甲書卷三】

災賑

△災賑

偶遇偏災無論有無報案卽宜親臨速勘此時衿棍尙未覺察差保不及獘串一經勘定便有把握若遲疑不決必致聚眾滋鬧然後從而查勘亦巳晚矣【查賑必須親臨速勘】

災賑委曲煩重措手極難當以審戶爲先務戶口冊造定辦災思過半矣大約戶以點竈爲憑口以門牌爲據𨿽或未確十得八九至於極次之分不妨稍寬以廣皇仁【辦賑難在審戶】

一經勘定卽移委教職佐貳分圖按戶詳細開冊苟能妥速必須詳保舟盤薪水宜格外從厚以卹窮員而民亦得沾實惠至本地紳士之爲眾推服者必宜與偕詢其纖悉示以普同外來委員未必無用恐終屬隔膜也【查災宜用本縣佐貳紳士】

散賑照例給銀一經銖分秤色必滅小民再以銀易錢以錢易米則利歸市儈矣且銀有輕重口有多寡分給甚難莫如按照市價官爲易錢俱按小口串好每廠唱名隨唱隨給於民甚便放訖之後開寫戶口錢數出示一榜使眾共知裏保之獘不禁自絕【散錢便民榜示杜獘】

買米平糶原可便民然市儈假名屢糴積少成多安從查禁轉牟利而病民矣惟雜糧如山薯苞谷之類充腹有餘謀利不足不妨官爲發本令鋪戶領買捐給腳價多設廠局所費有限民之受惠多矣【宜糶雜糧】

古人施粥全活甚多見諸載籍而今時則有甚難者廠多則經費不支官增虛費廠少則道路寫遠民苦奔馳且天時寒暑不均易於受病煮粥厚薄不一難於稽查男女混雜老弱擁擠更事在意中不可不慮者也苟非整齊畫一確有把握切勿輕設【粥廠不可輕設】

每人擔粥兩桶沿途施與或官或民隨多隨少老病窮民可沾實惠此法於鄕村爲宜如猝遇大水爲災則多蒸面首麵餅之類遣人散給全活尢眾但所遣之人須畱意選擇耳【擔粥之法可行於鄕村】

官賑例有定限靑黃不接之際則殷戶接賑勢不客巳但富爲貧毌勸分過苛轉傷元气失古人保富之道或工程水利諸務因災興辦以工代賑乃爲兩得是在賢有司之籌劃盡善至凡報銷薪水決宜捐廉毋任胥吏借口差役染指若一念涉私恐不爲子孫畱餘地矣【勸分不可過當雜費必須捐廉】

康濟譜災賑章程諸書固宜考訂然皆巳成之事或於因時因地之宜稍有未洽欲知地方實在情形莫如設立木櫃於通衢手自封識而櫃露一孔令軍民人等有灼知地方興革事宜於民有益者各書所見納於櫃中間日官自啟視可采者識之訐人陰私者實時銷毀此法余嘗試行不但可悉民隱也【設櫃求言以廣見聞】

○梁章巨【見治原】

政事

△政事

吾鄕顏光衷【懋猷】所著官鑑言救荒之事最備有先先策者謹未然也有先策者備將然也有正策有權策者籌巳然也湘陰王朗川【之鐵】言行匯纂所載林希元救荒叢言亦好如言救荒有二難曰得人難富戶難有三便曰極貧民便賑米次貧民便賑錢稍貧民便賑貸有六急日垂死貧民急饘粥疾病貧民急醫藥病起貧民急湯米旣死貧民急土埋遺棄小兒急收養輕重系囚急寬卹有三權借官錢以糴糶興工作以助賑貸牛種以通變有六禁曰禁侵漁禁攘盜禁遏糴���禁宰牛禁度僧有三戒曰戒遲緩戒拘文戒遣使按救荒事極繁重而其綱領不過此數端求可以一言蔽之者則盡心二字而巳憶道光辛卯秋餘藩吳中值江淮大水流民蔽江而來者日以萬計吳民惶惶余與守令等盡心籌劃出示募捐一面給船資送一面設廠畱養親與城內外巨紳富戶約不必踵立局勸捐故套亦不必設專管欵項之人惟在富而好禮者各量力而行稱心而出或獨任一廠或分襄一事或繼眾捐所不及或補官辦所未周彈壓仍歸有司出納自爲輕理認辦之事旣定卽榜示災民口數並大標捐助姓名使受者知食所自來施者知錢所自往合計自秋至冬三月餘日資送出境者六十餘萬人自冬至春四月餘日蘇州城外設廠畱養者四萬餘人【凡三十七廠】外郡州縣視此有差其在蘇廠者余復倡捐棉衣袴萬領聞風好義者又從而附益之故竟一冬數萬人無啼饑號寒疾病死喪之事迨壬辰三月始陸續厚資回裏時潘功甫舍人復以籽種贈之沿途頗有頌聲以爲吾屬歸不少一人且增新產兒數十百輩

○姚士升【字繸庵江陵人官瓊州司李見資治新書】

賑粥示

△賑粥示

上失其道黎民阻饑不但米石玉金卽今榔椰各樹尖牙摘食殆盡嗟我瓊民其何能孑遺耶此皆牧民者之罪也本廳力請於上多方募助得米若干石可充二千人兩月有半之粥自今日始設廠晏公廟傍前後置密棚棚內廚房六間官蓬三間沿棚置鹿角欄桿兩棚周匝欄內置大水缸數十口盛粥欄外站立饑民欄上雜置鹽菜等物先一日本廳親自驗米給做工人次日黎明煮粥辰刻擊鑼一回本廳到廠饑民齊集廟前本廳親驗其中有瞽者跛者病者老不能健行者皆坐廟外本廳親督各役先給四項人各粥二升缽具官備少壯男女皆進廟中四項去訖擊鑼二回本廳親詣廟前點名給簽先女後男人持一簽本廳復回廠中手執瓢杓督同各役隔欄給粥人各二升小兒懷抱各給一升缽具官備簽盡照前再散鹽菜任意取食散訖擊鑼三回本廳歸署本廳每日初到謁神四拜向饑民八叩首散訖再向饑民八叩首以謝不職之愆也廟內多爇蒼術防疫气也先散老癃罷疾懼擠跌也做工人卽用饑民食力便也自本廳下至門竈輿夫皆不許別帶飲食卽同用水缸內剩粥期潔淨不致米糙污穢也小兒懷抱人給一升彼利在粥不鬻子也有餘方給獄囚先無罪後有罪也凡生員曁少婦處女一次後卽逐日照粥給米不令再赴廠尊斯文養廉恥不欲以一日之饑褻衣冠之體決內外之防也嚴禁兵丁及商旅閒人不許入廠慮其誘我饑民鬻子女使仳離也在遠未卽至者分差各役持米迎之在途未卽到者持粥迎之願守家者量給米付之其殍於道路與斃於室隅者庶幾寡矣麥秋將至量道裏遠近各分米作路食遣之行百里者半九十兩月之粥不能達數日之程猶之乎未生也吁嗟乎爲人上者先之不能燮理災沴俾無水旱饑饉次之不能薄斂省徭使民婦子相養乃至無食顚連攜扶老弱奔走道路沾糜餬腹拋面澀甲千百爲羣擁擠踣側自顧淸夜何以爲心𨿽使兩月有餘同飽缸中之粥共噉欄頭之鹽爲人上者亦愧死矣尙何顏以對此千百之饑民哉爾饑民姑相與寬此賑廠一官俾汗顏而終此事則幸之幸也謹示

讀此而不忍之心未有不油然生者但須施於有政耳

○徐文弼【見持家】

賑粥法

△賑粥法

賑粥以救饑者所以憫其死而致之生也無法以行之反多戕其生而致之死或鄕城不能並舉使四鄕殘弱就食於城致奔走於道路而死及扶挈而至賑所或因擁擠力不能勝而死或因守候廹不及待而死或因聚處旣久日曝雨侵蒸爲疫气染病而死嗟乎民饑而死猶可委之厄數我招集而速致其死咎將誰歸今有最便最易不壅不滯之良法能循法以行之則諸慮皆免可活全無數生命備詳其法於後

定廠

備籌

散籌

收籌

給粥

定廠

擇定大寺廟無則就寬平地方設廠廠用對面兩處各直長五丈橫深三丈每一廠中間隔斷作兩廠共成東西南北四廠【對面兩廠中間空地橫長各五丈】各廠之前檐內安木柵欄一扇每扇柵欄作二十五行寬八寸【安柵欄宜進前檐滴水處三尺以便行走如街市廊房】柵欄內安貯粥缸及給粥各器用並派立給粥人役靠近柵欄安長木條桌一張以便領粥人安放碗罐柵欄外四角立各色布旗一面【廠系東西南北四間東一間立靑旗西一間立白旗南一間立紅旗北一間立綠旗】廠之前後俱用圍欄正中安門以便出入開閉

備籌【凡廠內需用貯粥及給粥等器物俱照常備辦】

籌用竹片照式備大小兩種各四百枝【此約計之數仍據饑民多少寧多備有餘】大籌頭寫普濟籌三字下用鐵印火烙雙單字【雙單籌各備一半雙日領粥給一雙字籌單日給單字籌】小籌頭著靑白紅綠四種顏色用油塗蓋【每色百枝亦約計之數】

散籌

未領粥之先令領粥之人報名【或有捏報重領諸獘須另立法淸查】每名給大籌一枝囑令領粥之日執赴粥廠驗籌給粥毋得失落自悞

收籌

給粥之日派在廠外辦事人等早至粥廠前門外以二人把門二人收籌【先將小籌一百枝分定每種顏色二十五枝】俟領粥人陸續來到收其手中所執之大籌一枝換與一小籌【囑令進廠之時看手中是何顏色籌卽望何色布旗一方向柵欄邊交籌領粥不可錯亂如手中是白色籌卽望白旗一方如靑紅綠籌各望靑紅綠旗一方或再用四人於廠前換小籌之時每人照管一色小籌如管白籌者卽招呼手執白籌之二十五人聚立一處待開門進廠時向前帶領魚貫而人引至白旗一方柵外分立隨後管靑色籌者又帶領執靑籌之二十五人進廠其管紅綠籌者俱照此帶領進廠更爲妥協】換完一百枝令把門者開門放進廠內隨後關閉又將小籌一百【照前分定各色二十五枝】照前換收大籌換畢暫停俟先進廠之人領粥巳畢聞內敲號鑼一聲仍令開門進廠後俱照此

給粥

派在廠內管理散粥之人分作四起每起四人各歸東西南北四角之廠內俟領粥人進廠各就柵欄外交籌領粥時【挨次耕立照依柵欄一行站立一人共二十五行恰站二十五人不得兩人擠在一處】令各將承粥之器安放長木桌上二人給粥一人收小籌一人換給大籌【雙單字大籌循環給發如雙日給籌單日領粥卽給單字籌仍囑其不可失落】給齊粥後使其從後門出把門人放畢隨閉卽嗚號鑼一聲以便前門聞之復將領粥之人放進

法亦無他謬巧只是免擁擠免喧爭免錯亂免遲滯及領給不均而巳所以廠內分東西南北四處者使一百人分於四處每處二十五人𨿽百人之眾不見多斯擁擠之慮免矣所以廠之四處用柵欄四扇每扇二十五行者又將四處之人分作二十五處𨿽百人之眾各限以站立之位斯爭喧之慮免矣所以廠之四處用四色之旗又用四色小籌者使之照籌之色認旗之色相合而投其所𨿽百人之眾自知各歸各處斯錯亂之慮免矣所以就柵欄用長桌令各置領粥之器於其上者𨿽百人之眾給粥速而得粥勻斯遲滯及領給不均之慮免矣至所以用大籌分雙單字者本日給籌次日領粥如本日系單日給以雙字籌領明日雙日之粥是本日乃單日不能重領則冒濫之獘並免矣斯其所以善也

●牧令書卷十五保息

安肅徐棟致初輯

常變交濟斯緩急有須養民之政不亦全乎然有貫注乎常與變而爲政之所不可緩者周禮之保息是也能保息然後能養民矣

朱澤澐

張惠言

陶元淳

袁守定

熊宏備

陳宏謀

汪輝祖

劉衡

田文境

潘諮

吳榮光

袁守定

陸世儀

黃可潤

栗毓美

葉鎭

陳宏謀

崇綸

朱��

葉鎭

陳宏謀

王士俊

○朱澤澐【見賦役】

養民

△養民

天下有其人至賤其力足以有爲散之不見其多聚之足以爲亂者閒民也古之閒民十之一今之閒民十之六通都大邑之閒民十之三窮荒州縣之閒民十之六有無田之閒民有無業之閒民有有田而無田有業而無業之閒民夫民何可以閒知其爲閒民而不處之使自力幾何而不爲亂也自井田毀限田之制累朝不能行非通都大邑財貨聚積之所則取財之途不廣謀生之術無所施周禮九職曰閒民無常職轉移職事�師凡無職者出夫布孟子曰廛無夫裏之布廛之設也所以處閒民夫布之罰也所以驅閒民使業廛三代聖王位閒民有地教閒民有法閒民之多寡有無上皆知其數而措置之今則督撫不問郡守不問州縣不問丰歲優遊坐食一遇凶荒相聚爲非何所不至夫吏之於民州縣爲親近日州縣之吏司錢谷之出入而巳百姓多寡虛實之數不知也司催科之緩急而巳百姓流離生死之故不知也災祲猝至閒民嗷嗷仰望官粟給之不足於用不給展轉溝壑擊目傷心一歲饑則爲盜再歲三歲饑則爲寇一郡饑則流離就食一二省饑則寇盜之變有不可言者呂祖謙曰上者修先王預備之政其次修李悝之政不修預備而講求於臨時未見其有濟先王預備之政自井田毀數千年不復呂氏猶以此爲上者貴得其意耳詩曰嗟嗟保介維莫之春亦又何求如何新畬月令曰王命布農事命田舍東郊修封疆審端徑術善相卸陵阪陵原隰土地所宜五穀所殖以教道民必躬親之農乃不惑古者設農官親行田畝教誨農事至再至三非故事也王制曰士無故不殺犬豕庶人無故不食珍庶羞不踰牲又曰九年耕必有三年之食月令曰命有司趨民收斂務蓄菜多積聚古者有司教民蓄積食時用禮諄諄懇懇非故事也三代聖王養民之制縱不能復猶得於載籍中推求其懷保無巳之意今並其意而亡之矣旣亡其意卽日修補救之政欲民不閒遊坐困豈可得哉夫預備之政不復徒存此區區之意烏足以濟而不知其非也今日州縣之吏所漠然無有者此意耳責今日州縣之吏使顚連無告之民代種富民之田定之以令不行也隨之以罰不行也設又使顚連無告之民日習百工之業教之不勝教也督之不勝督也所望於州縣之吏者惟此意也今之爲吏者有能致意於溝之洫之耕之耨之者乎有能致意於食之用之節之積之者乎有其意而行之不善於民無益也亡其意而靦然處於民上將焉用之一邑之勢養無田無業之閒民難養有田有業之閒民易養閒民於災荒之日難養閒民於丰亨之日易邑有裏裏有鄕鄕有圖圖有老一圖也有田有業者幾家有田不耕有業不勤者幾家無田無業傭工操作者幾家老預教之官親行之教之以耕耨教之以攻業教之以浚畝澮教之以遠服賈教之以量食教之以節儉教之以多蓄積民自爲積先王預備之政也官之教之不以爲民之事而以爲巳之事民之奉行不以爲官之事而以爲巳之事官之意入乎民民之意體乎官有田有業之民有所餘無田無業之民有所賴而又有常平社倉義倉之積以備不時之用此在吏之善爲之也嗚呼其亦難矣漢唐以來養民之政陵夷墮壞無一存者循吏如龔遂朱邑輩傳其人不傳其政非政之不傳一人之政而非一代之政宜其不傳也當此政敝壞民遊佚之時望有循吏其人者因意以立政立政以養民豈不難乎幸有其人所用非所長所長非所用加之時勢之倥傯賠補之逋累大吏之阻撓姦宄之讒毀卒不得志以去坐使有田有業之民樂歲終身苦凶年不免於死亡又何問無田無業之民乎此有識者所深憂也

○張惠言【見保甲書卷二】

吏難一

吏難二

△吏難一

古之吏難乎今之吏難乎古者民食君之食而衣君之衣服君之教而事君之事生齒以往至於老死皆有以給之人民車輦馬牛六畜皆得以數計故其民有貧富而無凍餒而其爲州黨之吏者其始皆與其民輩作輩學其徳行道藝爲眾所興也而還以長其鄕裏故眾服以聽其所治上者五百家降是乃百家以下至五家而止其人習故不察而悉其事簡故不勞而詳當其時吏奉法守條教而天下治後世之吏則不然出五百里乃聽仕宦南人使之治北山人使之治澤其土俗固非素悉也州縣大者數百里小者乃百里戶口以萬計簿書案牘出入之擾彊者弗能勝也送迎之煩供億之禮舟車廚傳之費廉者勿能節也民富者貧者安居者轉徙而流亡者吏不肖不知其何以然也賢者知之矣然而不可如何何則耕無以爲之田賈無以爲之貲居無以爲之宅稟而粟之則無以食之廹而抑之則亂故不得不聽其貧而轉徙以至於流亡不幸而有盜賊水旱之患𨿽貰其租寬其賦日賑而月貸之民之死生固不可知也幸而水旱不告盜賊不發租稅以時入徭役以期辦上下相慶以爲太平而顚窮之民父賣其子夫鬻其妻爲臧獲奴婢以自存者吏不得而知也饑寒之不忍起而爲竊盜矯虔無行以入於刑僇枕首死者吏不得而知也失業無告槀項以死塡委於溝洫者吏不得而知也然則吏無虐無墨無失法而民之死者巳不可勝數矣嗚呼今之吏而欲古之治其亦難矣夫民賴上之力以生其牛以長其子孫自食其力之所出而以其餘奉上以相養故尊其君而親其長無事則長安有事則可用今也民自以其力養生營死以幸脫饑寒死亡之患而未可必得而又損其所以自養者以給君長奉期約束有求焉號囂而令之帖帖若奴隸錙銖而算之充充若外府然而有以窮困告者庸吏作色賢吏蹙齃卒莫起而爲之籌若是求民戴其上不可得也愚以爲方今之患獨患吏與民闊而不相親民之視吏也憚然若神鬼之不可卽吏之視民也蕓然若履崇山而視原隰之艸木無所別之民之疾痛顚連而瀕於死者有執途人而哀之者矣未有號呼求拯於州縣者也其愚者不知州縣之職之宜生我也其知者知號呼之無益也且不惟無益而巳州縣出一令行一法傳呼者數十人奔走者數百人利未見而巳受其害故賢士大夫多以爲戒而民亦願相與休息而無爲夫立法而不便者上不悉下也法便而民不勸者下不信上也今夫良將領百萬之眾𨿽竈下廝養莫不知其所爲而士卒亦莫不與其將同腹心並耳目者非能日偵伺而人撫循也審於其利達於其害法度明而誠信著也故苟有以相親則百萬之眾措之若指臂苟無以相親則內治一妾外馭一僕且不足審其旦暮所事而何以謀長乎裏有正圖有保是古之門胥�長也宜擇士人有行者爲之誠能略仿周官管子之意立之教法使各掌其治以時課而問焉暇則與之論利害省謠俗閭閻幽隱之故必可知也令有謀焉則修之鄕鄕以修之都都以修之圖千里之遠可使猶一家也上有以知其下故舉而不過下有以信其上故令而不悞然則生民之政舉而措之可也

△吏難二

夫吏誠有以信於下而有志於生其民則必無狃於目前旦夕之安而務治其原本今夫古之所謂休息無爲者不爲矯絕之法不立詭俗之制不咈乎民心以求譽如此而巳非謂泛泛焉任其自生自死自榮自悴於其下而我不與知乃曰上與民不相擾也若夫管子之治齊子產之治鄭孟子之治滕矯然一變其故綱立紀具期月之間犂然也故三子之治可謂究其本矣非之而不懼沮之而不撓及其經制旣定上下晏然子孫蒙業數十百年可以無壞然則休息無爲未有大於此者也今之賢吏曰寬徭役謹賦稅去其盜賊理其獄訟民安而治得是則然矣然而其所及者樂業之民也若其失業者𨿽有寬徭卹役之令而彼無與也饑寒之不卹則所謂盜賊者皆此人矣吏見其盜賊也而以爲不足惜嗚呼孰知其始之本非盜賊耶而況有不肯爲盜賊而死者耶天下之地皆足以衣食天下之民而利之所出不均故得其源者生而失其源者死且夫一人之利二人資之則微十人之利百人資之則匱今民之所以求利者一人得之則千人趨之然則利安得不絀而民安得不貧是故欲民之無饑寒莫若均利源欲利源之均莫若正民業管子曰聖王定民之居成民之事四民者勿使雜處故教有恆而事有考蓋古者度地居民而頒執事其要如此今計一縣之中田上下之率給幾何人山澤所出給幾何人四方貨賄市井之贏息所食者幾何人謠俗所資技藝工匠之巧須幾人地磽瘠之可化者幾何艸木水石之未取者幾何四圻之內都會者何所鄕裏市肆之不當其所者幾何行資四方而不棄其鄕裏者幾何人通遊者何所利矣總其數而乘除之必使所業與利相當而濟其有餘不足其農之能盡地力者工之能立物利者商之能裕本計者所在以告吏發幣聘之建以爲師使長其曹輩而教其不及稽其怠惰者不任者斥之農聚於疆工聚於肆賈聚於市田而不能播耰者不容於疆藝而不能飭材者不容於肆貿遷而不能阜通者不容於市其無田而無資者使相假貸而時其出入男年十六而不業農女年十三而不治絲枲者罰其父母則民勸其業而利修其有饑寒者或寡矣或曰管子之法四民各處其所今民之雜處久矣亦將分之乎否乎曰夫分民者非奪其居而徙其鄕也百室之聚必有市有肆有民居之廛其爲賈者必就市而工者必就肆其常也吾因其宜而安集之使不至哤雜而巳何難焉曰民旣習其業矣利不足又使其它習如之何曰非徙巳習之業也禁其方欲習者而巳夫習焉而不獲其利苟願有徙者吾有以安之而又有以教之則彼亦樂得其所矣今夫一家之中有操作者有廝役者有芻圉者其爲之者皆其人之所自欲也而分處其所爲者則主伯之事也今一邑之民爲士者爲農若工賈者問吏以其數則茫然而不知也嗚呼僕隸無經事而主伯且得有其家者哉

○陶元淳【字子師江蘇常熟人康熙戊辰進士官昌化縣知縣有南崖集】

飭吏正俗四約

△飭吏正俗四約

自受命以來隨遇諮訪深知玆土之民墜於塗炭頃入縣境所過田疇蕪穢村落邱墟竟日行榛莽間不見一人旣抵縣治則城垣頹敝學校廢弛士無弦誦之聲家鮮缾罍之積物產蕭條商賈不至較其疾苦殆百所聞知縣惻焉心傷思欲救其雕敝而未知所從爾父兄子弟生長此邦凡所以致此之故必知之深矣其悉心條陳利何以興害何以去務鑿鑿言之使下不病民而上亦不至病國此則知縣之所深期於爾者也知縣筮仕日淺材薄力綿四境中有通曉世務諳練事情者不拘何色目人卽列其名以報爾曹生長邊海向來民牧未有以禮教先之其自安朴陋宜也今欲變易風俗當自我左右之人始有仍褻服徒跣不衣不襪囚垢入公門者必重加懲治夫法紀尊嚴之地固不容此倨侮之風矣爾其知之勿慢

陰陽之气不相淩內外之職不相紊故男耕而女織人倫之制王化之基也今爾民晝居於內而使其婦沽體塗足力作於外易陰陽之位亂男女之別傷化薄俗莫甚於此且非所以勸勤也夫

一夫不耕必受其饑況通邑之民皆怠棄職業乎今與爾民約男子治外女子治內不得復循固陋自致饑寒卽日天气稍涼知縣當身行田野親察勤惰先爲布告如左凡我諸生父老通曉文義者宣明我意家諭戶曉毋復爲此蚩蚩矣

爾民生長玆土一旦飄然遠適必有大不堪於中者非天災之所廹卽橫斂之所加𨿽欲須臾少畱而勢不可得其去此之彼宜也今知縣下車之始諮訪向曰舊例可裁者卽裁可減者卽減欲休養斯民凡我父兄子弟孰無廬井鄕土之依孰無祖宗墳墓之戀孰無姻戚故舊之歡而乃轉徙外地失業流離生爲旅人死爲客鬼汝等自顧何以堪此今汝等田業尙在但能幡然來歸卽具名報縣量免差役其有貧窮下戶實在無力者當量給牛種決不復令失所汝宜鑑我之誠勿復淹畱彼中也

○袁守定【見治原】

圖民錄

△圖民錄

凡蒞一方當相其所少亟爲補之俾民有所利賴任延爲九眞太守俗以躬獵爲業不知牛耕民常告糴交趾每致困乏延乃令鑄作田器教之墾辟田疇歲歲開廣百姓充給韋丹爲江南西道觀察使民不知爲瓦屋艸茨竹椽地多火災丹召工教爲陶人能爲屋者受瓦於官度其費不取贏利火患遂息崔實爲五原太守五原上宜庥枲而俗不知織績民冬月無衣積絪艸臥其中見吏則衣艸而出實至官斥賣儲峙爲作紡績練縕之具以教之民得免寒苦劉善明爲海陵太守境邊海無樹木善明課民種楡檟雜菓遂獲其利數事皆善補地方之所不足爲利溥矣【善補地方之所不足】

書言如保赤子保字最可味民本不能自立須我保之也詩言宜民宜人宜字最可味民則猶是須我宜之也孟子言保民直可王天下安在彈丸之邑不能理乎詩言宜民受祿於天安在升鬥之糈不克保乎【保民宜民】

朱恭簡英嘗曰每爲民得省一錢還室神气頓爽幸生聖世無政不舉無大利可興祗爲民得省一錢則民受一錢之利如收條漕則徹底洗刷以省耗余理訟獄則迅速審結以杜妄費胥吏有禁毋使婪贓菜薪之需不致短價在官無取辦之物料裏中絕票差之追呼時時以此存心自然觸處有益此今日牧民者第一務也【爲民省錢】

票差當愼凡一票往鄕百里必有所費諺所謂官一點朱民一點血也余所歷州縣每書吏呈票簽押輒握管躊躇不能下十格其八九嘗循歲例於河神廟演戲票徵造臺者甚夥余曰一臺之微動擾木席紬布夫匠等至十餘行之多豈神之所樂乎一保長請曰河神廟之東爲某廟舊有臺於彼演戲請河神就觀可也余答曰善爲民惜力神所與也其後遂以爲例【愼票差】

○熊宏備【見治原】

居官格言

△居官格言

請蠲請賑姑了目前之事不知汰一苛吏革一獘法痛裁冗費務省虛文乃永遠便民之事

○陳宏謀【見保甲書卷三】

手札節要

△手札節要

一切靡文陋例無禆於公而有累於民者及官有些須之益而民受無窮之累者次第淸釐去其太甚爲百姓省一分擾累卽爲百姓培養一分元气【寄顧鴻書】

紳士刁玩惟宜開誠布公漸次整頓常有同一勸懲而稍有意見則未免遇激流於己甚非保全之善策也【寄初元方書】

凡地方有富厚之家乃無業貧民所賴以衣食者也遇有訟事是非一準於理如鑑之空如衡之平乃能服民亦足杜姦俗吏因富避嫌或推富以袒貧均屬偏見最長刁風要知安富正所以卹貧也【寄曹涵書】

○汪輝祖【見保甲書卷三】

卹民

△卹民

爲吏者但知責民試思身爲法吏果能時時畏法事事奉法乎貪酷者無論卽謹愼自持終不能於廉俸之外一介不取如所云陋規何者不干國法特宿獘因仍民與官習法所不及相率幸免耳官不能自閒於法而必繩民以法能無媿歟故遇愚民犯法但能反身自問自然歸於平恕法所不容姑脫者原不宜曲法以長姦情尙可以從寬者總不妨原情而略法

先儒有言一命之士苟畱心於受物於物必有所濟身爲牧令尢當時存此念設遇地方公事不得不資於民力若不嚴察吏役或又從而假公濟私擾累何堪故欲資民力必先爲民惜力不惟弭怨亦可問心

地�土宜非守土官之利也偶因取給之便奉上官贈寮友後遂沿爲故事甚至市以官價重累部民毒流無旣如之何爲此厲階也故舊規所有尙宜斟酌裁減若所產之物素未著名斷不可輕用饋遺貽後人之害禍同作俑

境當孔道酬酢殷繁器用食物間有官價之名或取自鋪戶或供自保役非攤派卽墊賠原非善政然陋習相仍槪子裁革轉恐事多棘手此宜量爲節制可已則巳萬勿任見小幕客漁利家人借端市索致民力不堪激而上控

藏富於民非專爲民計也水旱戎役非財不可長民者保富有素遇需財之時懇惻勸諭𨿽恡者亦感奮急公而事無不濟且富人者貧人之所仰給邑有富戶凡自食其力者皆可藉以資生至富者貧而貧者益無以爲養適有公事必多梗治之患故保富是爲治要道況邑境之無賴專好擾富人以逞其欲保富之道惟在嚴治誣擾使無賴不敢藉端生事富人可以安分無事而四境不治未之有也

○劉衡【見保甲書卷二】

蜀僚問答

△蜀僚問答

或問圖治以何爲先日天下之患在民貧民貧無以爲生則輕犯法吾儒身列仕籍有牧民之責道在卹民貧而巳能卹民貧使無犯法則治矣

或問何以卹貧民曰但謹握周禮保富二字而巳蓋富民者地方之元气也邑有富民則貧民資以爲生富民多便省卻官長卹貧一半心力故保富所以卹貧也

或問何以保富曰但力圖興利除獘而己蓋興利則富者益富除獘則富者不貧故皆爲保富要務也顧興利未易言我輩所可勉自主張者其惟除獘乎

或間除獘以何爲先曰禁制棍蠹誣擾良民而巳蓋富民多羼弱畏吏役如虎狼棍蠹等窺其底裏相與勾結視爲魚肉甚則潛串官之門丁誣陷恐嚇以取其財而破其家此獘所在皆有賴司牧者有以除其獘而保之也

○田文境【見用人】

再行勸諭農民節儉蓋藏以充民用事

△再行勸諭農民節儉蓋藏以充民用事

查民間用財大則納官糧以免追呼之擾次則畱余粟以備終歲之需此外或置產買牛明年當倍而入或娶婦嫁女凡事循分而行或布帛所必需但求溫暖或葬祭所不免毋事奢侈卽報賽田功而雞酒豚蹄更多誠意當歲時伏臘而污罇抔飲饒有淳風若因歲入之旣丰便爾用財之無度或赴會場而羣相賭博或進酒館而共快酕醄或恃其有餘與人爭訟或只圖適意不念將來則日用不保其常充靑黃必至於不接諺云常將有日思無日不可無時想有時𨿽屬鄙語可爲格言合再勸諭爲此示仰撫屬官民人等知悉將本都院此示不得視爲官府具文惟奉作父兄告誠時時寓目刻刻經心而財有不常積用有不常舒者必無是也有父母斯民之責者其轉告之有木鐸警世之心者其提撕之有好樂無荒之思者其諦聽之毋忽

○潘諮【見屏惡】

語陳修撰

△語陳修撰

凡地方奢華中人之家最難處須以禮法節其財用使地方不貧然姦人遊食必眾不可使遽無所容治其劇者令各有所事蓋地方繁劇百務所會去其過以補不足易爲措置至地方極儉朴處必安居貧約與古最近而施予必嗇其一二極貧苦人竟無從覓一絲一粒偸盜犯法亦不可不預思安頓之術

○吳榮光【見農桑下】

養民

△養民

養民之政其端甚多有戶口籍貫以奠其居有編甲防盜以禦其侮有勸農開墾修堤以課其業有田谷之禁以去其耗有捕蝗伐蛟以除其害有橋梁濟渡以利其行有倉儲以備於未荒之先有荒政以救於旣荒之後有惠卹諸政以周困窮而登仁壽此皆會典所載垂爲治要者也至於築塘堰以資水利備器具以救火災寒則施衣饑則設粥渴則置茶病則給以醫藥死則給以棺衾葬則給以義地皆政之切於民生者然此舉多由好義紳衿共爲施濟會典不及備載地方官司宜急加勸勵以禆化原

○袁守定【見治原】

圖民錄

△圖民錄

舜稱堯曰不虐無告武王稱文王曰不敢侮鰥寡周公稱祖甲亦曰不敢侮鰥寡稱聖人之徳而必言其不侮鰥寡無告之民者蓋此等窮民人情所易忽於人所易忽者而致敬焉乃爲盛徳之至【不虐無告】

五帝之世矜寡孤獨廢疾者皆有所養文王發政施仁必先四民之無告者王制凡瘖聾跛躃侏儒斷者各以所能仰食於官官一方者於政成民信之後善爲措置擇方正衿耆經理其事多置田畝歲收其租以爲常廩堂宇傾者葺之廢者興之孜孜奉行國家之制以行�意其爲益也必多矣【餼食老疾無告之民】

○陸世儀【見保甲書卷三】

論賑貸�法

△論賑貸�法

詩云哿矣富人哀此煢獨古人發政施仁必先煢獨朝廷體古人之意設孤老院給孤老糧以養煢獨徳可謂至矣歲久法弛縣官漫不經意孤老院坍廢殆盡孤老糧爲富家乞作存畱煢獨之被惠者十無其一豈不重負朝廷徳意愚謂爲縣官者始蒞任時當卽以此事爲急身臨其地親爲經理凡院屋宜編號稍加寬敞井廁畢具四等窮民中惟寡婦宜獨居一處其餘三等當各因其所親熟束以伍法使之老稚相依聾聲相濟送死養生互爲倚賴是亦處煢獨之法

佛教無補於天下而獨有益於煢獨是不妨因勢利導凡孤老院中縣官宜擇僧徒之有行者使居其處許之募化俾朝夕看養煢獨有功則縣官勞之其煢獨之人願爲僧者亦聽蓋垂死之人其心別無所樂使其注念西方亦可消遣餘生解其愁苦今僧徒中往往建放生庵開放生池畜養雞魚豕畜而獨無有念及煢獨者眞可異也

○黃可潤【見保甲書卷三】

畱養局

△畱養局

直隸畱養局創於制府方公總藩時以養天寒道路疾病或衰老不能行者每歲十一月起至正月盡止實力爲之與否則存乎其人制府常謂余曰交河令尹侃在肅寧時於貧民甚畱意邑有貧民或勸諭其親屬撫卹或官爲設法收養邑當被災後絕少顚連道路之人尹與余曾同辦差人似迂謹而存心如此旋擢州牧今乃保舉知府循吏未嘗不見知也余在大城設畱養局共六處自捐勸捐中有四處系大市鎭以衿監誠實者司其事鹽當鋪收錢米鄕保於朔望具報而親察核之乾隆十六年二月核共養二百餘人久暫不等中分男女二局每日人米一升錢五文慮鄕無醫每局自捐寸金丹百十丸醫方集驗一本以備急需除醫藥棺斂及去者給盤費外計用錢五十千零米四十石零存牀椅鍋甑之屬畱再用尙存銀一百六十兩余再捐銀四十兩共二百兩交當鋪生息每年計得息四十八兩可備下年之用又大城陋例每歲迎春舊有彩棚臺閣系鹽典商承辦後商人折價典商二十四兩鹽商十六兩輸公發辦余謂此無名之費徒飽胥役之橐拒之又不足以明惠乃令鹽商將每年十六兩充入養局合前共六十四兩不足再行量捐典商卽令折交舊棉被十件棉衣一百件養局備用經通詳立案入於交代案內常年嚴雪道殣歲二十餘人或十餘人設局後是年五六人耳此事經制府核實通飭各屬然在得人常親到自不虛應故事也

○栗毓美【見保甲書卷三】

普濟堂並育嬰堂條約

△普濟堂並育嬰堂條約

一查辦宜核實也收養貧民有普濟堂政先堂體仁堂廣仁堂養濟院畱養局名目不一總爲收養鰥寡孤獨廢疾貧民而設凡收養之初必將籍貫住址年貌及殘廢篤疾先由地方官捐刷呈式逐細注明親身點驗如果與所開相符卽注冊給與腰牌準其收養入院不得任聽書役代報捏稟以杜冒濫非意存苛刻緣少一名浮冒卽多一名實惠全在地方官實力奉行愼勿始勤終怠

一額數宜增廣也州縣收養孤貧準於地丁內報銷者每處不過數名及數十名不等此外或有官地官房收租或醵金交商生息經費有限而額數亦拘往往有因現在孤貧業巳額足其陸續呈報者或因無項可支候缺挨補有候至數年而不得一缺者枵腹以待未免向隅應查明收養在堂者實有若干名報明未入堂者尙有若干名酌量增廣二三十名至八九十名均無不可在州縣每歲捐費不過數十金及百數餘金而窮民受惠實多若再能籌款生息以垂永久則受惠之日更長矣

一口糧宜親身散放也凡散放口糧各州縣有在初旬者有在下旬者須示以定期令貧民等齊集親領地方官親身赴堂點名發給如遇公出卽移委典史教官前往散放不得任令胥役及堂頭代領致滋獘端至老年殘廢或距城稍遠不能親到者亦可查驗腰牌準人代領但須查問明確以杜捏冒幹沒之獘

一捐給棉衣宜認眞也各堂貧民隆冬皆散棉衣然往往委之胥吏托諸罔利之裁縫棉花則易新而舊減厚而薄甚至以敝衣充數禦寒何資不若於冬初散放口糧之時當堂查問情願自行裁做者每名發給大布一疋棉花一觔不能自做者官爲制造務派誠實家丁認眞稽查花須足觔布須足尺不得稍有克扣

一器具宜周備也楚省鄖陽一帶居民近山者閒有暖坑其餘或用木牀或用地鋪各隨地方風气而收養窮民木牀易於損壞應於修理院房時卽在屋內門穴口心之下兩面靠墻用磚修砌圍坑髙一尺五寸寬三尺屋大者可住三人小者可住一二人貧民入院之初每人給艸簟一个或用稻艸或用谷艸另給麥稭一大捆席一領鋪設旣厚則寒濕之气不侵再各給粗碗一个砂鍋一个粗瓦盆一个冬月屋門用艸簾遮掛穴口心欞用厚紙裱糊以禦冽風此外如棹橙之類量爲置備各隨地方情形變通辦理並將所有器具造具淸冊兩本一本存案一本交管堂人照料以憑隨時稽查如有盜賣毀壞情事地方官查明責令賠補至堂內尢宜灑掃潔淨不得聽管堂人等作踐蹧蹋院中須廣栽果木並楊柳樹株數年之後夏日旣可乘陰避暑秋冬取材落實兼可添補柴薪

一男女宜分院也收養貧民男女切忌混雜如舊有堂院僅止一宅宜按計房閒相度形勢應於何處立墻或分左右或分前後異院出入以別嫌疑而免混雜若本系夫婦宜另隔小院酌撥閒房同室而居俾資團聚

一堂內宜整肅也向來普濟各堂院均有管門及孤貧頭堂頭等名目此種人役原爲經管堂務照料貧民而設往往有勾通書役捏名影射及勒索進堂使費克扣廩糧淩弱侮老等情地方官須隨時體訪嚴行懲治以肅堂規

一育嬰堂宜並建也查卹孤保赤仁政所先不得因民間現無棄兒溺女之事並育嬰堂而遽廢之嗣後有堂者務須實力奉行無堂者亦卽籌欵興建或先於普濟等堂女院內另撥閒房通融試辦如有將兒女送入堂內並呈報有遺棄者卽覓雇奶婦乳哺仍準其隨帶自生子女每月給工食錢二千文歲給帛布二疋夏布二疋隆冬加賞棉衣棉皮以禦寒至嬰兒三歲後能食米飯先盡本身父母領回如父母巳故奶婦仍願撫養者聽其自便如不願撫養查有親屬可依靠者呈明地方官責令撫養倘親屬貧難兼顧仍照孤貧之例支給口糧棉衣地方官不時存卹如並無親屬而民間有艱於子嗣願領爲義子並領女孩爲媳者由地方官確查實系良民準其承領取具地鄰甘結存案以杜轉賣爲婢爲奴之獘如該地方實無遺棄嬰孩此項經費卽作爲收養貧婦之需擴充普濟等堂之所不足

一疾病宜醫治也貧民衣食不給寒暑不時易生疾病地方官應隨時查察如有感時疾患瘡瘍者卽責成官醫生調治務痊優加賞賚若時疫流行將患病貧民另置一院以免傳染

一施棺宜從厚也貧民孤苦零丁死亡誰問應飭管堂人隨時呈報地方官查無別情卽捐給棺木在於義地埋葬毌許淺埋暴露向來收養貧民皆有發給棺木錢文但恐虛應故事或堂頭從中短扣全在地方官嚴切稽查庶免有名無實

一義地宜添置也各州縣皆置有義地爲貧民埋殯之所然歷年旣久則葬無隙地而堂頭地保艸率了事因埋新棺遂棄舊骨以致屍骸暴露且有不肯深挖旋埋旋發者查掩骼埋胔仁政所先凡城鄕暴骨露棺均應妥爲收土不獨在堂收養之孤貧也地方官亟爲添置義地仍派誠實官親周曆查勘

一流民宜遞送回籍也各州縣於普濟等堂之外另立畱養局者原爲外來流民而設查此種流民固有遊手好閒不務正業窮無所歸亦有因投親不遇或中途患病一時旅費無措流落異鄕者此等人最遠者不過千餘里數百里不等每日所需路費不過五六十文地方官應隨時查察按其道裏之遠近一並捐發路費仍備文沿途遞送酌給口糧在流民旣可生還故土不致流爲乞丐轉爲盜賊亦綏靖地方之一端也

一籌備經費修蓋房間須通詳立案也各州縣收養貧民旣巳盡心區畫所有經費如置產收租流獘尙少惟交商生息一項間有地方官私自提用日久漸致侵虧應將生息銀兩曉諭各商給以印照不得任聽官吏通挪私相授受違者著賠其房間應隨時補修不得任其坍塌每歲年終將經費若干兩院房若干間申報一次以備查核如能添籌經費廣設院房隨地隨時擴充辦理是地方官以不忍人之心實力奉行則生全者眾愼勿視爲具文而忽之也

○葉鎭【見治原】

作吏要言

△作吏要言

人皆知卹孤老而不知孤幼更屬堪怑荒亭廢廟虎豹蛇蠍莫知趨避爲上者宜四處訪查勸親屬領回撫養如無親屬或收養公所俟稍長可以營生遣之去庶盡父母斯民之道

溺女不但傷風害理凡姦拐賣休買休及窮民終身不得一婦盡根於此女少男多流惡種種能爲立法禁革所關世道人心不小須竭誠痛切告誡每經一處卽停輿聚父老子弟環聽之其欲歌欲泣情狀自躍躍不能巳又設廣生簿首列示語給保正徧諭挨查遇生女者登記月日姓名月朔繳核貧不得贍者捐給錢米小衣令其暫時存養以俟人之抱養爲女爲媳公便按簿抽查犯者以法繩之並坐保鄰二三年間積習自革卽地方遼闊耳目難周宜建育嬰堂收養要之民各具天良惟在上者以誠動之況事關天性尢易感格而又立法以隨其後不悛者亦希矣

○陳宏謀【見保甲書卷三】

育嬰堂條規事宜冊

△育嬰堂條規事宜冊

一堂內設立堂長司事也查育嬰堂從前原設有堂長系廩生曹渼經管看視嬰兒稽查假冒並監散乳媼工食該生實心好善井井有條毫無獘混實於善果有益自該生故後未經設立以致有名無實堂事廢弛銀米冒銷今應仍設堂長一人令府縣愼選品行端方老成好善家道殷實之士毋論貢監生員許紳衿公舉報明入堂地方官優以禮貌每月給以紙筆銀一兩照例經管稽查監放該堂長管理三年如果實心料理該府縣並經管官具詳本司給與匾額獎勵仍設司事一人專司並協同堂長照管一切事務每月給銀六錢亦令該府縣愼選誠實良善之人報名充當管理三年實心協辦該府給以花紅匾額示獎如堂長司事或有怠悞狥私經管官查實卽詳報另換分別示懲

一乳媼宜詳加選擇也嬰兒之安危全在乳媼之保護凡有願乳遺嬰者令其夫至堂內報明堂長親至其地相其乳色務擇年壯有乳之人取兩鄰結狀保領文約將姓名居址年庚詳登號簿俟有遺嬰按冊給養從前乳媼多有住居堂內但房屋無多且有乳之婦年紀未老旣無夫男同處未必不生他隙應照江南蘇州規例俱令領嬰歸養堂長每月密察一二次有不得所者亟易之

一乳媼工食宜核定也查乳媼工食從前每名月給市斗米一斗五升多有吏役侵扣情獘而有米無炊亦屬未妥今每名每月酌給京斗米二斗五升銀三錢每月初二日經管官將銀米支送堂內眼同堂長按名散給並卽於是日將嬰兒抱赴堂內驗視是否壯潤潔淨以別勤惰

一嬰之來去宜加稽查也貧民所生之嬰願送堂內收養者不拘何項人抱至堂長驗明具報經管官一面卽將本嬰生庚年月日時是男是女並詢伊父母姓名居址入簿登記給某媼乳育亦卽於冊內注明如有道傍遺棄行路之人抱送入堂者亦查其懷內有無生辰八字登簿記明並設立竹簽上書乳媼姓氏居址及本嬰生辰年月手足螺箕疤痣數目用堂長圖記爲識領給工食時逐一查驗以杜混冒至於遺棄嬰孩大抵女子居多稍大卽有人收領若不報名查察不但乳媼仍冒工食且恐女子失身匪類嗣後嬰兒不必拘定三歲民間如有無子女之人欲乞養爲子女者預於堂長處說明堂長察其人非下賤家足饔飧者報明經管官許其領去好爲收養仍將收領之人姓名住址年月日期登簿查核並取伊或爲女爲媳不致爲奴作婢甘結鄰佑保結該管官注冊存案其乳媼工食卽行停支將簽繳銷毋得掯索止許承領之人給乳媼扣布一對以爲衣服之需至僧尼等類來歷不明之人一槪不許領養其領女之人尢須於領結內書寫明白至有將自已子女送堂仍交乳媼冒混工食者查出定將本夫重處

一嬰兒疾病夭殤宜加軫卹也嬰兒遺棄堂中衣服必不能全應春給單衣一件兜肚一个秋給布襖一件並襪裙各一皆新布新絮爲之遇有疾病應需調理查徳普濟堂現有醫生一名已經給有工食應卽令該醫看視其需用藥餌應令堂長查明若干服每服給銀二分月終於經管官處支領照數給發至嬰兒或有夭殤向來未經議給棺木多致淺葬拋露嗣後如有夭殤者堂長驗明報經管官一歲給錢一百文二歲給錢二百文三歲給錢三百文買備棺木雇工深坑埋葬免致拋露乳婦工食停支竹簽繳銷

一錢糧宜加淸核也堂內收支數目經管官每月造冊申報仍於年底開造總數淸冊申送本司報銷並令堂長將堂內收嬰若干領去爲嗣若干夭殤若干現存若干乳媼某人第一名自本年某月日乳媼開支工食起逐名如式開列或領去爲嗣並夭殤之嬰於某年月日乳媼截支工食逐名如式開除造具淸冊呈送經管官核明繕送本司查考

○崇綸【號荷卿滿洲正白旗人現任陜西鹽法道】

陜西育嬰堂條規

△陜西育嬰堂條規

一是堂大房三進每進五間第一進大門兩旁四間【住堂役及委員董事隨人】第二進居中正廳一間南首二間【往委員董事】北首通連二間作爲官廳廳後南首井堂一廈北首茅房一廈南北房八間【安設�房茶鑪並廚役人等居住】內堂門裏南北房八所每所三間一連【住乳婦六名嬰孩十二口僕婦一名】每所房門懸粉牌一面書明乳婦姓氏嬰孩姓名【如有更換者隨時攺繕】上正屋五間中設聖母堂三間兩旁耳房各一間【各住首嫗一名乳婦一名嬰孩二口】共住乳婦五十名哺育嬰孩百口內堂南首茅房七間北首偏房五間【存貯物件並防有嬰兒天花分住者】

一是堂事繁人眾防範宜嚴鹽道總理其事【每月到堂稽查一次】淸軍廳爲專管官【每十日到堂稽查一次】再由鹽道委糧練老成勤幹佐雜一員【每月送薪水錢八千】約束眾人照料諸事【願否宿堂聽其自便每日必須親到】每三日同董事進內堂門逐號巡察功過當時注冊【嬰兒安否乳婦優劣首嫗公否僕婦勤惰】倘所犯情節較重者回明淸軍廳懲辦如委員果能任勞任怨經理一年由淸軍廳查明稟請鹽道移司獎勵

一堂中事務繁瑣由眾鄕紳公舉老成廉潔董事二位【每位每月束脩錢五千每日薪水饑二百文如目不�人難得暫延墓友與委員公辦】經理出入銀錢詳細登簿公同委員按日算明每月結總送淸軍廳稽核每年終統共結總造冊呈鹽道一分淸軍廳一分本堂一分存案備查並隨時約束內外男婦必須常川住宿【遇有要事不能常住準其輪流值宿不準推故他往】

一堂外看守大門須派老成差役二名【由鹽道選派一名淸軍廳選派一名每名每日給錢八十文自行買食】稽查出入接遞嬰孩攔阻閒人傳稟事件如有送嬰來堂卽時報知委員董事不準遲悞需索錢金犯者必究

一堂役應擇老成勤練之輩方準投充須雇廚役二名【每名每月工錢一千五百文不準偸減食物違者重懲】火夫二名【每名每月工錢一干文管理燒茶燒火並內轉桶遞送飯菜等件】打掃夫一名【每月工錢一千文兼帶挑水】買辦一名【每月工錢一干文堂內雜差俱堂服役】均應遵奉委員董事約束毋得擅離悞公如有舞獘滋事【若酗酒賺錢偸物懶惰等情】查實嚴懲逐換決不寬貸

一首嫗爲眾婦之統屬所系匪輕全憑查察周詳【乳婦有無口角是非乳水是否充足並小心各房火燭】秉公任事督率眾婦用心撫養【如嬰兒飽暖饑寒須體貼盡致且防乳婦貪睡覆壓等情】方能保全嬰命今堂內人多事繁必須擇舉首嫗二名各分字號以專責成【每名每月月費錢二幹文點心錢三百文】如非勤練老成曾生子女者不準充當至號內什物【如乳婦鋪蓋動用器具每日飯菜並嬰兒衣服等件】應著令照派管理【準各雇僕婦一名以備役遣工錢與眾僕婦同】並督責各僕婦淸晨灑掃【每處給竹掃箒一把簸箕一个四月一換】以期潔淨倘有違悞堂事以及得受乳婦賄囑隱匿作獘情事有礙嬰孩者定行革退

一雇募乳婦爲嬰兒生死之所寄選擇尢宜愼重凡有投充者或由官媒婆引薦【先擇老成官媒婆一名著其預先畱神如雇乳婦一名給錢三百文雇僕婦一名給錢一百文】或其夫男及親人挈來俱當報明姓名籍貫住址生業本婦氏某若干年歲【如在三十上下體壯乳足者爲合式不滿二十者乳汁縱濃恐其年輕不善哺育年過四十者血气就衰乳必不充以及不論年歲黃瘦有病之婦槪不濫收】有無翁姑子女【只注冊不準進堂如子女未及斷乳者準該乳婦於投充之日報明攜帶進堂只乳堂嬰一口工價減半並察其有無偏愛親生子女以酌去畱】新胎所產者何年月日【新產子女是否因病不育或別家抱�爲溟子養媳查有實落方準畱堂恐其貪利拋棄親生子女也其出堂例應三年須從分娩之日扣起不能由進堂之日扣起以滋流獘】詳細查明並驗明面目純善身無疾病乳漿濃足方準投充【倘以後乳水漸少卽行更換每雇一婦將堂內嚴規告其夫男知悉釋其疑慮】按名注冊派嬰哺養【乳婦一名派哺二嬰男女殘疾均由委員董事分派不準擅自擇領每名每月工錢二千文點心錢二百文】如婦已滿額再有投充者亦記名在外候缺挨次派補

一乳婦一名哺育二嬰未免多勞鮮逸一切瑣事恐難兼顧當另雇勤幹僕婦八名【每名每月工錢六百文】每所一名幫同乳婦照料各事各乳婦不得以僕婦視之如查有懶惰不作卽行革退至竊取物件及隱匿作獘情事定當送縣懲治決不寬貸

一胎嬰送堂由委員董事查明來歷【如姓名籍貫住址年庚嬰父生業或系遺腹嬰母活計若遇好善者路旁檢送或夜間棄擲門外者無從稽查先於聖母座前設一簽筒分書百家姓字樣於簽遇此卽於神前虔卜抽簽爲姓其年庚卽於進堂之時作爲生年月日至於命名男嬰以金字爲排女嬰以玉字爲排臨時委員擬取】有無疾病【如胎紅胎黃急驚慢驚鵝口油瘋等類】面貌肥瘠能否吮乳【外癥易驗內癥難憑以吮乳試之或可略知一二】並一切殘廢者詳細注冊派婦領養如兩歲以外巳能飯食以及病重待斃正出天花者槪不收畱倘於夜間送嬰來堂者當先於大門旁設一轉桶上系二鈴【一達董事住所一達門役住房】鈴響該門役卽起驗看收抱速稟董事照收不得遲悞

一胎嬰進堂或由鄕間𦇤負奔馳或系城市路旁檢拾風寒暑濕感受巳深一經入堂先宜去其外感【用蔥白三寸豆豉七粒生薑一片煎服或來嬰尙未落臍者卽用掩臍藥少許灑在臍中四圍用飛過明礬未上蓋棉花油紙再用長褁肚包束堅周俟臍落之後不用礬藥仍用棉花油紙護臍褁肚包束若來堂巳落臍之嬰則用棉花油紙褁肚其未落臍十日以前不準乳婦任意揭看洗浴倘當落臍之時嬰兒啼哭可令乳婦於炕上遮風略揭些須試看若只落一半卽忙用棉花少許墊平俟臍落去仍須褁束切勿透風以損嬰命】淸其胎火【須用人中黃川連各一分蒸服數次】淨其胎垢【每日早晚用熱水一盆代兒盥洗頭面下部夏日尢宜洗浴倘有遺溺腌臢污穢以致破膚瘡疥等事立卽革退】方保平安倘有疾病瘡瘍痧痳痘疹責成首嫗無分晝夜迅卽報明委員董事請醫療治【每次車禮錢壹百五十文倘醫無效另行擇請凡遇痧痳痘疹必移住北首偏房以防傳染至種牛痘均不避忌】詳細注冊【如某號某嬰某日某癥】配發藥料【藥料於著名藥鋪立折取用】監視熬成灌服【責成首嫗入號監視務令服完】甚至天殤責令首嫗無分晝夜迅卽報明請委員董事下號驗看曾否報疾醫治委系猝病身死【如有疑竇及貪睡覆壓必提該婦送縣查明分別懲儆】然後給故具裝殮送埋義冢【用木匣一个將本嬰隨身衣服妥爲掩埋其掩埋款式另列於後】詳細注銷

一嬰兒旣經送堂卽本生父母不準再來看望設有疾病夭殤或經他人領去一槪不得與聞

一是堂另設有施種牛痘局局內延有良醫攜種待布其法嬰兒滿百日後但無瘡癩瘰癧皮濕血熱疳積等癥便可引種【多則六顆少則四顆】種後亦不發熱三四日方出痘尖五六日起如小泡六七日卽灌淸漿八九日漿水滿足半月痂落永無後患【幹痂送還本局畱爲引種他嬰之用】其中最要者種後數日務須抱嬰再請原醫看視去淨其毒倘不請看恐畱漿未放毒气不淨日後必生惡瘡痘毒之患除外來諸嬰隨時施種外凡堂嬰過滿百日未出天花者均由痘醫生察驗引種若種時或生他疾則另請著名嬰科療治以便彼此奏功

一嬰孩二口待哺一婦乳水𨿽充猶恐不足一歲以內早晚兩次添哺米湯泡蒸饃半个【共計二兩不準亂攙雜食】周歲以外日添蒸饃四兩斷乳後【斷乳以兩歲爲限須視嬰兒彊壯無疾能飯食者方可斷乳否則應酌量展限】三歲至五歲日給蒸饃半觔俱責令首嫗分派倘乳僕等婦自行偸食一經查出定卽革退

一嬰兒斷乳後先著首嫗撫養【照管衣食起臥】計首嫗二人可撫六嬰如年久嬰多撥給眾僕婦分養【每僕婦分養一二嬰如嬰兒過多難以兼顧必隨時添雇僕婦另修房間所添僕婦各養四嬰】誠能視同巳出壯實無疾者每月獎賞【按嬰賞錢一百文】倘有淩辱疏忽等情槪不給賞並送縣懲儆

一嬰孩薙發除嚴寒大風及嬰疾之時不薙外春夏秋每月二次冬令一次應著僕婦抱至前廳輪薙男左女右各畱頭髮一撮以示區別【俱以六歲畱頂女嬰以十二歲滿畱】

一嬰兒無論大小有願領男作子領女作女及爲養媳者俱準至堂報明姓名籍貫住址生業委員董事稽查來歷卽領至聖母殿前集齊眾嬰聽其擇領【爲子女者每名出錢二千文如實系貧家抱爲養媳者免其出錢】該嬰衣褲等物畱堂備用當卽注明檔冊取具身家淸白不致淩虐販賣字據及鄕保甘結【倘鄕保掯索準在城鋪戶代爲出結】卽由堂中給予執照蓋用淸軍廳印【臨時委員親自領取毋得假手書吏】庶日後不得借口驅逐俾堂嬰長大不至失所其有紳富官幕願領爲奴婢者除殘廢外則於聖母殿前分設男女簽筒書眾嬰排名抽掣給領一體取結予照【每名出錢三千文與領爲子女者所出之錢均一半充補經費備殘疾拜師之用一半給乳婦堂役諸人】倘有假作子女養媳奴婢貪利掠賣壓良爲賤等事一經查出定卽送縣嚴行懲究

一男嬰除人願領撫育外其餘養至七歲令進義學讀書【如義學未建卽就附近蒙館酌送修資】飯食及書籍紙筆費俱交學師管理【每嬰每月飯食錢一千五百文書籍紙筆費按季送錢五百文】冬夏衣被由堂送給讀至十三歲除材可上進堂中按年管顧衣食外【至十六歲成丁後堂中一槪不管】各量其材妥爲安置【由堂造冊送縣牌諭紳耆鄕保人等代覓棲身之所或幫人耕牧或爲人服役或從師學習手藝其學手藝者每人給拜師錢一千文不管衣食其餘耕牧服役者衣食錢文俱不管給】均於何年月日何人引薦何師教習詳細注冊並取薦主中保的證甘結三分【一分呈鹽道一分呈淸軍廳一分畱本堂】存案

一男嬰殘瞎養至十三歲有願領去教習星卜卦算以爲將來倚靠養老者準其報明姓名籍貫住址生業取具本人及族房鄰保甘結給予執照一紙自領之後每月朔望帶同來堂一驗每驗給錢一百文【驗以五个月爲止錢以一千文爲率】如有不善教養者斷不給錢其餘殘疾嬰兒槪以養至十三歲卽行出堂【或令男女殘瞎相配亦可】自謀生計【各給謀生錢一千文】或撥往養濟院以養餘生

一女嬰除人願領撫育外其餘養至八歲著首嫗僕婦教其紡績縫紉至十三歲確訪妥人擇配取具本人身家淸白及鄰保甘結三分存案注銷檔冊

一乳婦俱屬壯年防閒必須嚴密內堂門終日內外扃鎖鑰匙交委員董事收執除委員董事查號驗乳稽查一切之期並收送嬰兒更換乳婦及要緊事件委員董事眼同首嫗開鎖事畢實時封鎖余時不準擅開兩旁設立轉桶二个內梆外點凡早晚飯食及內外所需物件俱擊梆點報明某號由轉桶交遞外堂夫役及內堂各婦不得在此閒談其交遞之項亦不得遲違錯亂【或每號各設一牌以爲進出照驗更便】

一乳婦如有父母翁姑夫男子女並一切親屬來堂探望準門役回明委員董事卽傳點令首嫗帶領該婦在內堂門隔柵會話話畢卽回【一月只準一次多則門役不準代回】無論男女一槪不準進內堂門

一乳婦告假每兩月只準一次【必遇緊要家事方準告假】出堂時責成首嫗搜查堂中各物不準絲毫攜帶一日不得越二人之數【所乳嬰孩分托同事二人代爲暫乳】至晚卽歸不準在家住宿來往須親人伴送不準獨行

一乳婦每於乳哺之暇遇事亦當自行動作不得槪委僕婦並可藉縫紉以爲生計如堂中應備嬰兒衣褲襪履等件準其呈請代成卽由董事核定物料工價若干按件發給倘貪利而悞乳哺定行革退不貸

一乳婦性情懶惰膜視嬰兒無故打罵或不畱心常時跌踫等情立卽革退如栽跌損傷致成殘廢不論有心無心送縣懲治

一乳婦設遇所哺之嬰兩口俱殤查得別無疑竇與本婦無干該婦向能善視嬰兒而又自願在堂受雇者稟明委員董事酌畱堂中查有乳食不足之嬰著其分哺工價減半其殤一嬰者工價亦減半俟有新收之嬰補額再爲照例全給

一乳婦有病應稟明委員董事請醫療治【每次車禮錢一百五十文】視病勢之重輕分別辦理輕者準在堂就醫【藥材堂內照單取給】重者卽令夫男等領回將所乳嬰孩派婦代乳速喚官媒婆另雇乳婦接育

一堂中供火食者首嫗二名乳婦五十名僕婦十名廚役火夫各二名打掃夫買辦各一名共計內外男婦六十八名其餘俱不供給

一堂中每逢春夏之交多燒蒼朮大黃並置貫眾於水缸內以辟濕气曁瘟疫傳染

一內堂門外設茶鑪一座堂中內外茶水俱責令火夫經管均用熬茶勿得有缺【每日給湖茶葉半觔】

一堂中所置埋葬殤嬰義地現交佃戶承種每年不納租稞以作埋嬰之費並立約存堂包管掩埋掘土五尺封固壘塜繪圖存照有塜之地不準復種【如塜多地少無甚出息當隨時酌予工資】以後挨次葬滿交地抽約再行另置地畝

一堂中各項簿冊銀錢出入總簿一本委員薪水董事束脩薪水簿一本夫役人等工食簿一本乳婦工食簿一本首嫗僕婦工食簿一本【以上各人姓名籍貫住址生業及何人引薦何年月日進堂均於各簿注明】收嬰檔冊一本乳婦鋪蓋及嬰兒衣服等件簿一本各廳房器具簿一本火食簿一本各婦功過簿一本日用流水簿一本

一是堂經費均屬官捐出入必須登記分明除營建堂屋置辦器具義地等項巳經用出外【另有淸賬】其餘發商生息之項立一總簿【注明某年月日發給某號典商銀若干每月應得利息銀若干按季交給某號錢鋪憑折支取】由淸軍廳總管每逢朔日委員董事查明人數多寡核算用度多少向淸軍廳酌量支取錢文按照條規支用隨時登賬送淸軍廳一月一查以期功歸實濟費不虛縻

一堂內各號住滿後或尙有送嬰來堂查其情狀實難推卻抑或夤夜潛行拋入者應交記名投充乳婦在外寄養【另立一冊登記月日及嬰孩旋發箕斗有無痣痕一婦只養一嬰如現無記名乳婦卽另覓乳足之婦分養】其工資月給錢一千文【冬季給嬰兒花布錢二百文】著每屆朔望日抱嬰來堂驗看照數分給俟堂嬰缺額將寄嬰按冊挨補入堂【寄養乳婦工錢停給】如堂婦有須更換許該婦等順次進堂頂充【一切悉照眾堂婦辦理】惟寄養若干名口必視經費羨余隨時酌定又或寄養之額亦經足數仍有如前送嬰來堂者則速覓在外願領之婦暫行領乳俟前次寄養之嬰得補入堂準卽按名接補給以寄養工資

一堂中諸事必求周密而用度浩繁經費實有難敷現𨿽賴官場捐助粗有規模揆諸遠大之功尙未逮也所冀仁人君子樂善好施陸續來堂捐助【所輸若干每屆年終勒石以彰善行】俾經費漸得寬裕堂後尙有淸軍廳西隙地盡可添蓋房屋並可設立義學施捨棺木等件以推廣此心而完全善舉則是堂爲不朽矣

○朱��【見治原】

作吏管見

△作吏管見

育嬰堂乃慈幼善政欲禁溺女此爲要策細思人之溺女原有二種貧窮小戶苦於目前撫養之難不貧之戶慮其日後嫁奩之累遂致忍心溺死收入堂內所雇乳媼非其親生痛癢不關常致疾疫不能生全且乳婦受雇入堂自巳子女不能兼顧若許隨帶親子必不均平周到且乳婦住宿官堂往來出入稽查稍疏嫌疑易起莫如查其實系貧乏小戶生女者按月酌給衣米聽其自巳撫養病亡者停給母女天性痛癢相關自多生全在本婦方靠此女月領衣糧自必更加愛惜或一年或兩年卽可給人爲養女養媳第一州一縣之內幅■﹝巾員﹞遼闊似難周徧惟有選擇好善鄕耆廣爲勸諭以佐不逮其給養多寡總以經費而定仍造姓名細冊止須好善首事者數人不時登門查驗面給衣糧有假冒者稟官將本夫責處至不貧之戶原非力不能養須責成鄕保查有能養而溺者量罰銀米給養別女將建堂蓋房雇覓乳媼看堂工食一切雜費均爲節省盡充給養之費凡耳目所及果能實力行之人見其收養實在更樂捐助卽可推廣多養收養有成聽伊父母給人爲養女養媳有等來歷不明暗地送堂之子女則另選附近貧婦之良慈者交其領養給以衣糧不時查驗以防淩虐長成者給以獎賞各省有好善紳士如此舉行者官師其意而推廣行之所以濟育嬰堂之未及而溺女不禁而自止也

○葉鎭【見治原】

作吏要言

△作吏要言

掩骼埋胔仁政所重近日停棺淺厝所在皆有或溺於風水之說當亟破其疑若果無力營葬亦令立期限責成耆約查察押埋至無主者令該保結報官爲埋葬義塜於教孝之內亦寓錫類之仁

注曰有主有力之棺勒限葬埋有主無力者官量捐費押令掩埋無主之棺或有寄放閒房寺廟或有淺厝曠野堤岸官爲遷於義塜簽記以待搬取在城郭者年底巡查一次分別掩埋在鄕者責成地保報官或委佐雜前往查明押埋有紳士施棺代埋者官爲獎勵地方官平時巡歷所到仍隨時查問遇人勸戒則暴露者亦自少矣專責鄕保結報仍恐虛應故事或藉端滋擾

○陳宏謀【見保甲書卷三】

掩骼會事宜冊

△掩骼會事宜冊

一掩骼會從前遇有窮民身故必令赴官投遞報呈差人查看鄕保回稟往返耽延必至二三日方得備棺領埋死者急不能待每多槁葬今應責令兩城總約及保甲遇有身後無人貧苦不能備辦者告知鄕保查實具報經管官支領棺木並給擡埋人夫工錢四百文星速眼同殮埋仍將死者姓名住址年月日期登明查考毌許稽延如有掯勒耽延經管官查出重處

一掩骼會需用棺木應令經管官每年預先動銀制備數十具一半存貯南城一半存貯東城擇寬敞寺廟存貯令兩城總約及保甲經管以備臨期支領經管官仍於年底將動用銀兩制備棺木若干掩埋人數姓名住址逐一造冊申送本司查核

○王士俊【見治原】

埋胔掩骼

△埋胔掩骼

按埋胔掩骼亦王政所先死者不歸尺土猶生者不庇一椽也漢周暢葬洛城棄骸而澍雨降孔融埋四方遺骨而歌頌興皆河東往事也余宦轍所經輒捐俸錢置義塜立明界址繚以土垣凡寄槥遺櫬俱別男女鱗次深埋編列字號姓氏籍貫標立木簽林植塜上另給一冊朗可勘對以便給領毋許牧放牛羊種植蔬菜兼視標簽之字畫漫漶者土封之風雨淋蝕者窟穴之狐兔出入者按取地保看守無悞結狀貧民無力營葬俱許附阡所以消疵癘而贊庥和不無濟云

●牧令書卷十六教化

安肅徐棟致初輯

富而後能谷民之道也畜而受以履政之經也旣養言教以教全養尙有異義哉

王士俊

陳宏謀

葉鎭

許三禮

文翔鳳

程含章

王鳳生

王植

嚴如熤

葉世倬

袁守定

汪輝祖

潘杓燦

朱

葉鎭

王士俊

朱

王有孚

汪輝祖

熊宏備

袁守定

田文鏡

黃可潤

王植

陸世儀

黃可潤

王植

汪輝祖

王鳳生

何耿繩

葉鎭

陳宏謀

栗毓美

倪玢

徐文弼

○王士俊【見治原】

學校

△學校

古之教者家有塾黨有庠州有序國有學所謂學校至不一也然國學有司樂司成爲主教事而州閭鄕黨之學則未聞有司職教之任者惟考之周禮地言所載有黨正各掌其黨之政令教治孟月屬民而讀法則以禮屬民州長掌其州之教治政令考其徳行道藝紏其過惡而勸戒之然後知黨正卽一黨之師也州長卽一州之師也以至下之爲比長閭胥上之爲鄕遂大夫莫不皆然蓋皆黨正等兼領之而未嘗另設一官矣後世牧令責重事繁欲其兼司秉鐸之任勢有不能而博士文學等員所司者靑衿子弟耳鄕村甿俗不得過而問焉民亦不甚尊禮之非守土君子爲之葺學捨則學捨頹爲之嚴規條則規條廢兼士與民而摻縱焉非牧令之責而誰之責乎

○陳宏謀【見保甲書卷三】

廣化誨

手札節要

△廣化誨

一州一縣地廣人多官長一能常與民相見遂至官民隔絕若非告狀到官比糧到官不能見官長一面何從得官長一語平時不知官長禁令如何迨其觸犯按法處治豈非不教而誅甚至聽訟比糧之外仍無一語教訓而曰民不可教豈非不平之論本部院欽承徳意現將地方風俗利獘刋示曉諭各州縣務將示本分發各鄕約社長人等令其轉告附近邨民該州縣每遇因公下鄕路過邨莊傳齊小民將示內條件撮綜大要詢問情形諄切面諭並令轉相告諭回時經過邨莊亦復如此下次經過仍申前諭並問近來情形如何遵從者獎之不率者戒之其有孝弟廉節樂善任卹之人詢得其實或給匾額或當眾稱許或量賞銀米或給帖免差或詳請優獎以示風勵有爲眾所共惡之惡人亦卽傳來嚴切警戒或每次下鄕經過邨莊俱當如此附近有邨莊不妨迂道一往不可隨去隨來急遽回署有告狀者如系口角可以當面剖解如系田土可以乘便往勘果能問明卽爲釋結旣免拖累更彰勸懲如事涉疑難非當不可辦帶回另批另辦經過莊稼分別勤惰當面勸戒有應行之井渠水利亦卽隨往相度比糧審事事完令原被跪齊將本案是非利害以定斷情由曉諭一番以免翻控以儆將來或推廣泛論指點勸戒切不可急急退堂不肯稍爲存畱惟恐與民親近也凡與紳士相見亦當剴切曉諭隨機勸戒俾知感發公正立品者以禮延接虛懷相訪其有把持滋事以私於者自可拒絕向後不復相見可以示好惡之正卽以此廣化導之益始而官與民相知繼而民與官相信其中大事化小小事化無良善者有所感動姦惡者亦知畏懼弭患未然之計莫善於此所謂日計不足歲計有餘者也至於官之行巳邪正作事公私有時可以瞞上官而偏不能以欺愚民百姓經云其下畏而愛之畏愛在民而可畏可愛者仍在於官惟有言動悉依禮法內外同矢潔淸而其關切境內之民實有一段纏綿愷切之情其下自必有敬信服從之實此反求諸巳又在化誨之先而不僅以色取者也當與諸君共勉之

△手札節要

居官者惟以缺地之美惡定宦途之順逆旣蒞其地遂疾視其民不以爲民不知恩則以爲民不畏法而民亦從而腹誹之上下交疾而治道不可問矣夫一門之內尙復頑良不一何況一邑何況一省正惟人有頑良也故設官以治之官其地者當與其地之人情苦樂風俗美惡有不容巳之情誼有必當盡之職守早夜孜孜求所以轉移化誨之道戒之用威董之用休善政於是乎出國奢示儉國儉示禮善教於是乎興所謂有不忍之心斯有不忍之政也動謂民不知恩盍先問巳之有恩與否動謂民不奉法盍先問立法之善與否居常持此以自勉並勵僚屬大率解此者猶不失爲循良之吏【寄張侍禦考書】

邊地民愚猺獞尢甚然凡民具有天良恩信所孚自能不勞而理每見官蒞其地輒先有厭薄之心甚則有嫉惡之意父母斯民之謂何朝廷殷官爲民之謂何果能休養化導有一段實心實力而民頑如故然後責民未晚也【寄儲起綸書】

官民𨿽有尊卑而天良原所同具居官者倚勢作威不以良心相感徒以法術爲籠絡𨿽可欺於一二人不能欺於千萬人無論內地邊方此心此理均屬相同也【寄崔善元書】

法禁於巳然教施於未犯就鞫獄中得其致此之由而隨時指點因人化導一時似難見功久之必有移易平時視教字爲迂闊動謂人不可化誨殊不知世間不可化誨者原自有人而可以化誨者畢竟爲多司牧之官平時無一點懼民不善之心又無一句勸民爲善之語直待犯事從而加刑未刑之先如何不至誤犯旣刑之後如何不復再犯均未之計終非弼教之意【寄周人驥書】

○葉鎭【見治原】

作吏要言

△作吏要言

畱心教化者隨事隨人皆可勸導如審理事件就案內人依傍本案推廣言之凡孝弟忠信禮義廉恥之行俱堪觸發他如下鄕查辦公事於稠人聚觀之地亦復如是勸導計一歲中經吾面諭者不下數千人而此數千人輾轉傳播不下數十萬人相與鼓舞風動是蒞事臨民無處非教化正不專恃朔望講約爲移風易俗之具也

○許三禮【見農桑上】

答萬言問

△答萬言問

寧之人失教久矣祖先父母前多不行叩拜禮𨿽元旦生辰亦然卽見神廟祠前俱止一揖而去蒞任來教之每朔望叩拜祖先父母巳背者置主行之先從衙門書役教起使知祖父之尊見親親之義又不行古講鄕約事小民焉能見朝廷而知尊蒞任來躬率紳衿耆庶開講古鄕約先朝拜而後講聽又令各圖制聖諭牌每朔望鄕耆伍保照儀開講亦先行朝拜禮俾眾百姓肅然知敬朝廷之禮見尊尊之義又寧之士每年兩丁大祭日不到泮宮執事行禮聞之浙省在在皆然蓋吾黨根本之地如此滅沒從何知尊師重道之典蒞任來與紳衿約每丁先齋宿文廟旁各件修整今竟士子爭以職事爲榮鄕紳穿朝衣捧香帛依期列班而拜突見宗廟之美百官之富翻然攺觀人人知敬聖尊賢之義又學宮之中久不行鄕飲酒禮蒞任來復此大典申詳公舉行禮歌詩見朝廷愼重大賓之典忽然再覩人人知敬老尊長之義又簿書之冗久不行勸農大典蒞任來每逢春月詔各圖父老輪詣公堂置酒鼓吹勸勉尊朝廷請聖諭勸民輸義谷並傳教朔望各叩拜祖先父母俾處處都知尊君敬親之禮見古民牧與小民勞勸之義又寧之俗除祈禱雨晴外如日食月食不救護祀士谷祀山川不成儀蒞任後每事講求諭父老曰天地生成之恩如父母然譬父母有疾痛子則呼天搶地以救之然後子有疾痛則呼父母理當然也食不救護祀不成儀是天地父母恩不知報災不知愁漠不相關之甚一遇水旱輒呼號以禱之情耶理耶爰令必誠必敬闔邑舉行俾人人知敬天災卹民隱之禮見古先王報本反始之義之數者大綱指示早巳著之行事其實敬天勤民忠君孝親與夫養老尊賢重農興化種種精義何一不具獨是深者見深淺者見淺誰謂鈍根人講不得上達之道耶

○文翔鳳【字太靑山西人余未詳見資治新書】

講約十則之一

△講約十則之一

講約每於觀廟者非但空閒之所便於集眾實欲鬼神法度相維設教而有司之不法不平亦不可以對神明本縣反躬自訟飲一滴食一粒盡爾輩脂膏原非取之梓裏而謬膺豈弟之任何善可以蘇民借此赴講之期一一進爾輩面教之良爲一快此來視尋常官民之分不同我卽爾輩師爾輩卽我弟子特命之揖拜習禮𨿽短襟露肘一如士子之儀正以士君子之道待爾輩爾輩亦無以鄕人自待有司扶弱抑彊三尺者不貸之刑書試看干名犯義有不執而懲之者乎衙蠹士豪有不逮而坐贓者乎予少時卽不欲作州縣誠不能以鞭撲度歲月鞭撲豈快活生涯而我日爲之初令東萊卽命一書記專錄刑杖名之曰愼刑錄每夕檢閱惟恐誤責一夫自受事之日至出邑之日一板不遺竹刑之壞者收付工房姑以竹刑計蓋在縣計二十月而壞者計八百條至今追思如負芒剌願爾輩息忿止訟若兩造一具卽唐虞之時臯陶爲士亦須鞭作官刑安能爲之曲貸也

○程含章【見治原】

與所屬牧令書二

△與所屬牧令書二

孟子有言愛人不親反其仁治人不治反其智禮人不答反其敬旨哉何其言之親切而有味也夫地方官之化民條教號令皆不可缺而要莫備於聖諭廣訓十六條司牧者誠能與吾民講明而切究之朝漸夕摩其爲禆益豈淺鮮哉𨿽然非謂發一號施一令朔望講一上諭而民卽無不化也有其道焉有其心焉淸心寡欲以端其本勤理詞訟以卹其力農田水利以裕其食振興學校以啟其源敬老慈幼以立其則旌善懲惡以發其機凡所以教養斯民之道無不盡也而又懃懃懇懇隨時隨地隨人隨事莫不有以化之暇則親歷鄕村率其紳士耆民講讀上諭教以孝弟忠信和睦鄕鄰約束子弟之道卹其饑寒問其疾苦此村而然彼村而亦然一日如是終歲而亦如是凡所以教養斯民之心無不盡也如是不懈則民宜無有不化者矣尙有不化則是吾化民之道與心猶有所未盡也反而求之愈盡吾道愈盡吾心本之以誠持之以久彼民也心非木石安有不從吾教者乎其尙有不從者乃眞頑民也鋤而去之毌稍姑息則吾之境內如人之一身血脈流行呼吸一气而無有窒礙其間者矣此其道吾嘗得之於堯昔者堯使契爲司徒命之曰勞之來之匡之直之輔之翼之使自得之又從而振徳之夫堯以如天之徳又有聖人之契爲之臣而其教民之委曲詳盡猶如此設堯並無如天之徳並無聖人之契爲之臣吾知其教民之委曲詳盡尙不止此也惟其有如天之徳又有聖人之契爲之臣而其教民之委曲詳盡猶如此此所以成時雍之治而爲萬古立隆之帝王也今諸君能有堯與契萬分之一乎而謂能發一號施一令朔望講一上諭而遂能化民乎又況乎不發一號不施一令朔望並不講一上諭者之比比然也曾不自反動曰民不可化嗚呼豈眞民不可化耶其眞不知化民者也

○王鳳生【見保甲書卷二】

廣教化

△廣教化

民本愚也居官者無以伸其教何以化其愚然必先有以服其心而後可使之率其教非徒事文告科條便可家諭而戶曉也亦非沽名邀譽以權術馭之遂可心悅而誠服也惟痌瘝在抱出以至誠如節民之財省民之力隨時隨事只期吾盡吾心而耳而目之默識潛窺不啻深情若揭偶值旱潦之際暑雨祁寒或未禁屠而先茹素或甫請禱而先宿壇凜然惻然確有休戚相關之意時流露於動作詞色之間𨿽彊悍之俗向藉以持其短長者亦無不感激涕零變挾制而爲體諒衢歌巷祝皆可於無心時証之再於平時敬刷聖諭廣訓頒發各鄕紳士咸奉一編供於寺院或宗祠公所官爲擇一二貧士操士音而善講解者按月從優捐給薪水每值因公下鄕之便挈以隨往經過�莊先飭地保傳集紳耆詣彼等候官到率同行禮禮畢與之席地而坐令講生立臺上敬謹宣講總期善體俗情使易動聽鄕民必觀者如堵至他鄕亦然蓋人情非其習見則耳目一新輾轉傳聞未必不與人心默有關系𨿽移風易俗非旦夕可期然偶有勸募等事與他邑同舉而此則一呼皆應咸樂趨承彼則不信弗從羣相推諉難易懸殊卽其明驗

○王植【見治原】

教法

△教法

三代而下無教法屬之教者設義學宣上諭而巳然卽宣上諭一事而實力推行之亦必有效余嘗演上諭通俗解以俗言敷衍廣訓之文令講生以上音宣諭聽者頗知領略新寧尹王君嵩每次自講一條反復開導余以口音不對不能爲也初至約所令八九十老民得坐於紳士之後一體喫茶但不許稟公事講約時令平民立聽講畢後從容片時問地方利獘問貧民能力田養親者能讓產者能卹寡嫂孤侄者四五代同居者力建家廟義田宅者修建前賢祠宇者皆置籍記其名並注舉報者之名以備確核問年逾九旬安分無爭孀守逾二十年事親撫孤教子者近者召見或給匾語歲一頒胙以榮之問社中閉戶讀書髫年苦學屢試優等者爲誰修橋梁道路周卹裏黨者爲誰皆籍之問有建社倉立義學者爲定規條立教法若案犯中不孝不義邪教惑民者唆訟者行竊者賭者淫者亦置一籍於約所一體令其跪聽俟三年之內實能攺悔社內有保任者方與除籍近約處所有淫祠廢廟令呈明攺爲義學如私建庵院迎神賽會打醮施僧者卽上諭中所謂異端也杖其人毀其所建之淫祠所存之經箱以示民知所趨向皆推廣訓之意實在施行之法也余所經行處聞讀書聲輒入少坐觀其子弟視其所讀何書指示之遠出宿寺廟中住持或請拈香諭之日不必此非吾拈香處也在新會時值城隍廟會循例行香見甬路兩傍坐若干人人皆詭形怪狀裝神仙以惑人者余令鞭之曰如果神仙不騰雲上必隱形去矣此等皆何爲者令衙役盡驅逐遠去亦推行廣訓之義

○嚴如熤【見保甲書卷三】

三省邊防備覽策略

△三省邊防備覽策略

州陜邊徼土著之民十無一二湖廣客籍約有五分廣東安徽江西各省約有三四分五方雜處無族姓之聯綴無禮教之防維呼朋招類動稱盟兄姻婭之外別有干親往來往宿內外無分姦拐之事無日不有人理旣滅事變所以頻仍也康熙年閒川陜總督鄂海招募客民於各邊邑開荒種山邑多設有招徠館又飭州縣選報紳士耆民充爲鄕長約正宣講聖諭城中朔望山內場集均爲演講責成地方官實力奉行風俗丕變盜賊稀少百年以來父老傳爲盛事善政之化民成俗卽邊徼亦未必不可舉行是所望於志希循良者

○葉世倬【見保甲書卷二】

律例須知弁言

△律例須知弁言

律例卷帙綦繁勢難盡諭於民而百姓囿於見聞之陋錮於習染之汗有明犯爰書而習焉不察者殊堪憫惻玆於律例中擇其地方易犯各條略加注釋並以律載服制條目附列於後於宣講聖諭後並講一二十條使愚民動色相戒又令紳耆家購一編暇日爲子弟講說庶知遵守不復誤羅法网則默化潛移藉以保其身家或不無小補云

謹按順治十二年奏準各問刑衙門止有律書一部小民不得與聞故犯法者眾令督撫將刑律有關於民者摘而錄之有司於春秋暇日爲之講說並令學官常爲士子講習載在禮部則例

○袁守定【見治原】

圖民錄

△圖民錄

州縣設義學薦科舉舉節孝行鄕飲下車入學講書朔望宣講聖諭泛泛行之幾同故事苟出以至誠緯以精思恪恭震動以爲之自有風動之意【舊制須作意行之】

敬老所以使民興孝也吾敬其父彼焉得不以孝事父乎故不特來見者當以禮接之有百年者就其家見之可也敬士所以使民興行也吾敬其爲士民焉得不以是爲趨而勉爲士行乎故不特來見者當以禮接之有賢而隱者就其家見之可也人情敬其父則子悅敬其兄則弟悅敬一人則千萬人悅居是方而使一方之人無不悅令聞廣譽豈不休哉然而操之者至約也夫亦曰敬而巳矣【敬老敬士之效】

鄭袤守濟陰下車旌表孝弟敬禮賢職王希呂所治郡敬禮文學端方之士程迥所歷縣隱徳潛善必表而出之以勵風俗凡蒞一方詢其有學有行好善樂施之士及孝子節婦志其裏居歲一存問每因事過其裏卽招其人並節婦之子而慰勞之系士耆與之抗禮其家有應試者髙其名次歲時祭祀每遺以胙作其气使之有異於眾人亦闡揚風教之一端也【優禮學行節孝之人】

○汪輝祖【見保甲書卷三】

教民

△教民

教民之要不外勸懲二端如朔望行香宣講聖諭勸農課士鄕飲賓興尊禮師儒采訪節孝之類皆勸懲之灼然者近多目爲具文余初蒞寧遠時方孟夏示日勸農皆訝異數至鄕飲酒禮吏莫詳其儀注不揣迂腐一切典禮次第行之三四年中耳目一新頑惰革面士奮科名婦知貞節用力無多收效甚巨夫通都大邑猶曰公務殷繁不遑兼顧若簡僻之區何致夙夜鞅掌而亦一槪廢弛乎故典關勸懲者不可不舉

○潘杓燦【見政略】

未信編

△未信編

保庶之法惟有教養二端衣食足而後禮義興教教不先養飽暖無教近於禽獸更爲聖人之所深憂伹小民散居村落爲上者何能以孝悌之道家諭戶曉且鄕民朴魯見官師如帝天卽有開導必不相入故莫如以本鄕之長老教本鄕後生爲便易此講約一節斷宜喫緊勿以爲迂遠也至於鄕建社學以教童子實本古制今多不行宜卽以講所爲課蒙之地以約長兼塾師之職能設法膳之使小子有造亦父母之所當然也【講約】

鄕飲古養老之事也達尊有三𨿽爵者亦得與飲而此禮專尙齒徳例於冬杪行之有大賓有介賓大賓與邑長抗禮介賓襄贊其間稍次於大賓要皆居於客位其惇請之法各處儀注不同而席費頗出正項務須延訪輿情悅服者當之其有紳衿公舉書吏以蜚語毀舉者不可輕信蓋一當此飲卽有匾揚幣聘之榮素封者固樂趣以誇於田夫野老而巨狡宿姦亦冀借此以庇畢世之愆行賄者每賂口以行不試之譽而蓄怨者亦乘隙以施嫉賢之誹至有村落癡騃之人累有積貯裏地欲施魚肉蔓延舉報蓋愚民見邑長如天如帝登公堂如雲如霧一聞此言反如驅臨陷阱百計求脫姦蠹捱身打點或覓情或指官分肥烹潤竟有破家者是非尊賢乃厲民也其於立飲之意不大剌謬乎𨿽是一節依樣葫蘆故事然小民有口多關官箴眾好眾惡必加覺察【鄕飲】

報節孝無有定期或奉旨舉報或上司采風或地方公舉凡有眞節眞孝有關風化者自當潔志表揚不獨俯協輿情亦且有光治化若要部撫入告立祠建坊者須查定例詳請若止請部撫給匾存案表章者於例稍有上下亦屬無礙至於自行給匾光耀本人門門者不必拘例竟可行之要必先憑親族公呈取具地方結狀申詳者據呈加看申請職行者據呈加獎批給此事衙役需索最多地方漁潤不少故富者多過情之譽而窮孝窮節艱於上聞務須察訪眞確爲妙【舉報節孝】

○朱

【見治原】

作吏管見

△作吏管見

地方節烈孝義之事年例巳合者自應請旌未合年例者州縣官須有一番維持保護之道平日畱心采訪某村有節孝義士某人巡歷經過不妨親加存問並傳集本村本家之人當面曉論念其情之可憫獎其事之難能相勸親族畱心扶持照看不可圖產欺淩年例末符官先給一匾額以待旌表貧窮者酌給米布以示優卹許其合例卽爲請旌鄕民見官重節義人自知節義之當重本人益堅其志地方有逼孀欺孤奪產之事告官立卽查究不少寬貸亦不可延累逼孀搶嫁之徒有所畏懼所全節義不少

○葉鎭【見治原】

作吏要言

△作吏要言

忠賢遺迹年久沈沒於荒煙蔓艸者亟爲搜尋考核復其故址而表章之揚前哲卽以勵後人舉節一事貧族或慮上下衙門胥吏需費竟有遲疑不卽呈報者須出示曉諭並畱心訪實飭速舉報或略爲經理不至沒潛徳之幽光且使人知節義之足重

○王士俊【見治原】

勸戒

民禮

△勸戒

孝子義士節婦烈女民之標凖也雍正二年奉上諭直省建忠義孝弟祠及節孝祠男女異域樹之綽楔識其姓氏以樹儀型固移風易俗磨世礪鈍之大典矣守土之司近多忽略偶有申請落落無幾兼之力能上達多系富饒之家而窮鄕僻壤孤苦伶仃無表彰之藉卽爲采訪所不及偶有奇節彪炳勢難遏抑則胥吏需索酒食之資舟車筆墨之費貧家反爲苦累竟視旌獎若畏途余官禁粵及河東兩省俱檄行搜羅一應苛索務必嚴禁發潛徳之幽光震聾瞶之耳目庶以恭體朝庭激濁揚淸之志也夫漢書食貨志云春將出民裏胥坐於右塾鄰長坐於左塾卽今鄕約遺制也今鄕約之設朔望宣講聖諭一十六條廣訓萬言雍正四年立族正以察族之賢不肖雍正七年復於大鄕大村設約正一人值月三四人置徳業可勸者爲一籍過失宜規者爲一籍於此鄕內有善者眾推之有過者值月紏之每月約正詢實狀值月塡簿籍歲終考校其善過匯冊報牧令設爲勸勉其詳如此余曩任粵藩因思記過之籍第可爲鄕村守分農民偶有過犯而設若夫大姦大慝曾爲探囊胠篋之徒月朔不來聽講約正無可糾繩特立木榜勸懲之法以愧勵之按律載凡府州縣各裏俱設立申明亭置板刻榜文於內將姦盜詐僞不孝不弟與一應爲惡之人並書姓名於亭能攺過自新者則去之有私毀亭捨塗抹姓名者罪如律令杖一百流三千里餘之設立木榜遵國典也風化攸關安得不詳明而申諭之

△民禮

王制司徒修六禮以節民性所謂冠婚喪祭鄕相見也今貴賤踰制貧富相耀莫如婚喪二事考古之昏禮周官媒氏云入幣純帛無過五兩儀禮婚禮云皮帛必可制禮記昏義云婦執笄棗栗月修以見不過如是而巳今則女索男以厚聘男期女以盛奩筐篚之費動踰中人之產猶云未愜又昏禮不賀而今則賀者喧闐昏禮不用樂而今則樂連數部殊可怪矣至喪爲大事子路云不若禮不足而哀有餘也乃古者桐棺以殮今則玉衣珠璧矣古者奠用素器今則雕簋刻俎矣古者弔尙生芻今則山珍海錯矣古者邱隴俱小今則旁置萬家矣古者喪必廢樂今則金鼓沓奏矣旣糜費夫金錢又顯背夫古制風俗之獘俱由士大家權輿奢僭艷彼觀瞻旣而富厚之室效之旣而空單之家亦效之竭膏疲血悅耳玩目竟忘昏禮爲著代之悲喪禮有怛化之慮若曰不如是不足以避姍笑也豈不愚哉

蔡世遠曰婚喪賓祭酌古今之宜因其人情風土制爲簡易之禮以通之斯善則也

○朱

【見治原】

作吏管見

作吏要言注

△作吏管見

一州一縣之內四鄕風俗有美有惡美者不知其善而勸勉之惡者不知其非而懲戒之卽有知其非者以爲風俗如斯猝難更攺置之無論願膺民社者到任後畱心采訪何者爲美何者爲惡得其的確臚列示民使士民皆知勸戒每見紳士婉切言之紳士奉有官諭自先踴躍遵行善者推廣力行惡者漸次汰除愚民有所效法漸次移易但不宜遽繩以法更不可差查滋擾開需索嚇詐之端

△作吏要言注

官司文告原不可少要在設身處地入情入理人人易曉自然人人喜看傳述旣多自有感化最忌者地方官以此告示塗飾耳目自作身分或希圖上司往來觀聽或自巳本有抱歉之事以此塞人口實或幕友賣弄筆頭盈篇累幅全無爲民眞意此等掛壁空文徧處皆是誰人肯看誰人耐看卽看去亦徒滋訾議耳

○王有孚【見用人】

一得偶談

△一得偶談

條教號令原是勉人爲善戒人爲不善不是老生常談今之文檄告示若將禮法二字說得透徹人𨿽至愚未有不觸目知�者惟僅浮游敷衍不能說到人心坎裏去所以視爲具文

○汪輝祖【見保甲書卷三】

告諭

△告諭

吏役鄕氓均無遠識凡差遣聽斷不將所以然之故詳細諭知必且懵於遵率吏役則周折貽誤鄕氓則含混滋疑均足累治故告下之語必須詳細

○熊宏備【見治原】

居官格言

△居官格言

善啟廸人心者當因其所明而漸通之母彊開其所閉善移易風俗者當因其所易而漸反之毋輕矯其所難

○袁守定【見治原】

圖民錄

△圖民錄

爲治以教爲本祗隨人隨事隨時隨地諄諄教誨民自感化所謂善政不如善教之得民也【以教爲本】

凡地方有敝俗革之須有道徒事敲撲文告無益也周舉爲並州刺史太原舊俗以介子推焚骸有龍忌之禁一月寒食莫敢煙爨老小不堪歲多死者舉到州作弔書置子推之廟言盛冬去火殘損人命非賢者意應惠示愚民以還溫食賈彪爲親息長民貧多不舉子時城南有盜刼人者北有婦人殺子者彪出案驗掾吏欲引南彪曰寇害人此猶常有母子相殘逆天違地遂北行按致其罪數年間人養子以千數曰此賈父所生也辛公義爲岷州刺史俗畏病一人有病合家避之病者多死公義欲變其俗分遣官人巡檢部內凡有病者皆與置廳事暑月疫時病人或至數百廳廊悉滿公義設座其間理事所得秩俸盡用施藥迎醫療治之躬視飲食於是悉以差召其親戚諭之曰死生由命不關相染前汝棄之所以死耳諸病家子孫慚謝自此始相慈愛三事乃移風易俗最善者【革敝俗須有道】

凡俗好鬼神之事以其能禍福人驟禁之民恐召災而訛言起矣西門豹治鄴處置河伯婦大是快人偶閱後漢書宋均爲九江守所屬浚遒縣祠唐後二山眾巫取民女爲公嫗有妨嫁娶前後守令莫敢禁均命今後爲山娶者皆娶巫家女勿擾良民其害遂絕較之西門豹投巫之事不惡而嚴變移惡俗若行所無事眞善衡也【變易惡俗】

○田文鏡【見用人】

嚴禁迎神賽會以正風俗事

△嚴禁迎神賽會以正風俗事

照得異端邪教最易煽惑人心鄕愚男婦聚處混雜不但敗壞風俗抑且陰作匪爲若不嚴加禁戢日久釀成禍患誠非細故然聚眾必有其由而入教必有其漸揆厥根源皆自迎神賽會而起蓋小民每於秋收無事之時以及春二三月共爲神會挨戶斂錢或紮搭髙臺演唱囉戲或裝扮故事鼓樂迎神引誘附近男女招集遠方匪類初則假托三皇釋門淸茶等名色以鼓惑愚民經旬浹月聚而不散遂成黨羽因而焚香設誓布散謠言此卽邪教之所由起也欲杜邪教先嚴神會嗣後男耕女織各務本業毋得聽信姦棍騙誘佯修善事甘入邪教除民間秋冬祈年報賽凡在應祭神祇許報知鄕地赴地方官具稟批準止許日間演戲祭告不得繼之以夜亦不得過三日如敢裝扮神像鳴鑼擊鼓迎神賽會者地方官不時嚴查犯則立挐解轅照巫師邪術例分別首從從重治罪婦女有犯罪坐夫男鄕保地鄰知而不舉一並連坐

○黃可潤【見保甲書卷三】

禁敝俗

勸戒

△禁敝俗

直隸喪禮居喪者有負罪哀痛之容遇親友則稽顙頗近古而南府人又有大可異者鄕俗重女凡父母喪棺榔衣衾厚薄必請命於女女不論家之有無欲爲者子不得辭至廹而用浮屠演戲�解惟女之故母喪凡母所遺女皆有之男不得問母黨之伯叔兄弟及女眷要索服帛哄鬧喪妻喪子媳亦然遭喪者不遑卽位哭講解禮法而痛懲之不但厚風俗且保民之身家焉

直隸順天天津保定三府之外婚聚尙從省儉中人之家儀幣十餘金而巳女家女莊奩不過布素視南方奢靡不同然南府有二大獘女必長於男或十餘歲或七八歲五六歲故婦持門戶壓制夫男代訴官長者比比余稔知其獘一日集諸生月課二十餘人問之最下室人長三歲兩歲耳其乖異如此古禮男三十而娶女二十而嫁今聞女二十而男則僅十三四不但夭折可虞亦非正家之道余見直隸兩府之民每村瞽目甚多未必不由此是不可不大聲疾呼以禁止

△勸戒

北方土厚水深故其民性質厚朴而無佻巧之習其詐也亦愚而易辧抗糧舞獘起滅訟端聚眾械鬭堪輿迷惑諸獘比南方差少而其有害於民之身家者賭也盜也私宰也其有害於民之風俗者居喪演戲也同姓爲婚也女流跑解也男女進香宿廟也北省皆然不獨直隸示告之外於講約及大集場下鄕相驗人眾擁觀之時將敝俗詳悉勸諭民自漸知其非其最難變者賭博耳有窩之於家者有誘之於集場者惟設法稽察以嚴懲之可以威治不能以徳化也

○王植【見治原】

敝俗

△敝俗

生財有道曰生之者眾食之者寡而今則生之者少耗之者多矣禮俗之繁衣食之侈所不待言而最爲民蠹者四一曰賭賭之例禁綦嚴矣今則有曰壓寶者處處爲之市肆之中廟會之際公然撘棚賃屋地保衙役嚙其陋規不但明知不問抑且與爲朋夥𨿽三尺童子有錢一二文亦可一壓而取之視擲骰抹牌其害更甚然責成於諸役犯則先懲人知畏法自可禁絕一曰娼無恥婦女市俏賣姦浮浪子弟尋死入局卽有土棍包攬名曰掌竿甚則娼賭合爲一事名曰花賭衿士中亦有以此牟利不以爲恥者然亦無不可禁前邯鄲尹王君光燮出示嚴諭有娼婦犯禁者杖而官賣之秤觔整賣視豬肉價卽逃之鄰邑余縣吳公國棟於土娼分別驅逐外查其家有所畜幼女俱押令轉賣或歸宗此等事如認眞爲之人敢以身試法耶一曰廟會循舊會期焚香拜神禮亦可行行商坐賈各攜貨物人所必用聚於一所亦可勿問若婦女擁擠紏人進駕紛紛若狂恬不知怪一廟所耗費數月衣食之資前余縣署事孫公爾周遇走馬賣解婦女卽拘責夫男將馬入官交後任不知者頗疑之知之者以爲風俗民生計也余在新會日見會頭人等擡城隍神像沿門募化嘗有施至十餘金者金鼓導從名曰出巡示諭之曰聰明正直之謂神幽明一理也神何樂乎托缽行乞有倡首者罪之乃不敢動一曰演戲春祈秋報偶一爲之亦所勿論而地保棍徒動輒斂錢城市闤闠之區喧聒時聞有不願者彊派惡取不知財物竭於優倡子弟易於浮蕩賭博剪竊乘機而起余在新會每公事稍暇卽聞鑼鼓喧闐問知城外河下日有戲船卽出示嚴禁拘挐會首究處有謂爲不順民情者勿之卹也久之有以戲錢修橋道者余出示獎許此風遂衰戲船亦去以上四獘一到任卽當示禁而終始實力行之使人民知所重在此至於棍徒糾黨盟爲兄弟恃彊欺弱動輒打架多系悍民習爲彊梗所宜明示重處又不待言

○陸世儀【見保甲書卷三】

求才

△求才

治天下以求才爲先治一邑亦當以求才爲急今之郡縣非無才也而有司不知作興鼓舞之道其畱意人才者不過季考月課爲文字相知耳夫文字之責上有督學下有學師何煩有司更爲數數也愚謂有司季考月課當另爲一法分理學經濟二科設爲條問理學如顏子所好何學之類經濟則舉時務之切要者每科數條觀其所答優劣徳行優者養之庠序經濟優者措之施行不惟賢才可以立得而聞風興起者吾知且不可勝計矣

○黃可潤【見保甲書卷三】

教士

△教士

教民總要明理義理義明則凡事皆有聖賢準則其天質淸明者可勉焉與古爲徒其下焉者亦恐得罪名教而不敢蕩軼直隸制府髙公藩憲方公嘗刻小學及近思錄批注明晰頒行屬邑又動項赴南方購買禦纂四經每邑發數十部余購買欽定四書文百部諸生有力者令繳原價其次或數人同售寒士則發學借給之然難在有人講解耳北方學者多朴魯卻肯認眞余在無極每月二次聚諸生課文得其秀者三十餘人每課畢問以所讀經書異同或有札記來請質者講論彼此皆有益其中學古有獲十餘人類分處四鄕余凡遇邑諸生皆諭令將應讀經書質於鄰鄕某某之通達者自見頗有傳授蓋人多豈能皆與講習但盡心於秀者耳濡目染義理漸明旁推交通彌廣而流於永久不獨文風日上也

○王植【見治原】

紳士

△紳士

十室之邑必有忠信況今之牧令比古侯國乎一邑中有學行老成之紳士有能文勤學之俊髦有詩詞古作之軼才有閉戶潛修之端人皆邑長所宜禮接也除鴟張浮薄不自立品者無庸議外皆當處心物色以時接對昔陳公奕禧爲吾邑宰擇士子秀者與紳衿子弟爲詩文會從容竟日陳公雅琛於義學延明師生童課藝常手自丹鉛甲乙之皆文教善政也余在岡州日於五經中各摘八題考其論說記序考辧諸體不限日期不必全作余亦偶擬一篇商之諸賢遂有岡州錄課之刻紳士來見者無不實時延入言不及私語必盡情因得以訪問賢能因事接見亦政教之一助也至若停徵封印時五簋便酌延有學有行之士略分言情亦常事耳每見州縣請客非送規禮之大商卽饋節儀之富室貧紳下士漠如也余有延請必先紳士卽其人每出意外余笑曰吾輩本一體相與談地方利病問士習民風不在杯酒間也若不立品者法亦不可廢余在陽江比較一生充里長赴卯期余喝令責之將受�余曰生自賤非余苛也𨿽然吾不以一二人失待士體嗣後無復爾也後在香山衿士抗糧赴比者頗多且諭之不悛余忿其頑鈍無恥竟笞之然每以爲悔至於童試尢須認眞余是日恐有傳遞點名後令搜檢執事人等盡出惟畱兩門子伺候將封門門子稟曰人已出去矣余曰爾非人耶亦令盡出而後封門出題蓋傳遞不離點役所取非人眞才淹抑不得不嚴也

○汪輝祖【見保甲書卷三】

治士子幹訟

△治士子幹訟

士而幹訟必不可縱然遽懲以法又非育才之道寧遠士習澆漓好以干訟爲事畬至與諸生約國家優待衿士𨿽巳事許用抱告如事非切已或爲鄰佑或爲幹證護符袒訟者點名之後槪不問供給予紙筆令在堂右席地作文鄰證中自有白丁在審系白丁左袒則與白丁並列之衿士卽以白丁之罪罪之立會教官當堂撲責白丁非左袒者衿士亦不復取供而以所作之文年終匯送學使職員監生則先責後詳必不姑恕自有此約竟無紳士試法者終四年未撲一衿故知衿士原多知禮不當與訟師同日而語蓋士不自愛乃好幹訟官能愛之未有不知媿奮者愛之之道先在導之於學爲月課爲季考�其尢者收之書院義學之中鼓舞之振興之隆以禮貌優以獎賞與幹訟者樂辱迥殊則士以對簿爲恥莫不砥厲廉隅不獨文教之可以日盛也

往者陳公滄州守江寧始至卽諭諸生有行誼修飭而進見以求益者吾與爲寡主禮其毀廉隅證爭訟者檄諸縣簿載其名歲終報府俟督學按試時上之終公之任諸生無證訟者右見望溪集亦治士幹訟之一法

○王鳳生【見保甲書卷二】

紳士

△紳士

爲政不得罪於巨室交以道接以禮固不可以權勢相加卽士爲齊民之首朝廷法紀不能盡諭於民惟士與民親易於取信如有讀書惇品之士正賴其轉相勸戒俾官之教化得行自當愛之重之偶值公事晉見察其誠篤自重者不妨以其鄕之有無盜賊民居作何生業風俗是否淳漓博采周諮以廣聞見至於觀風獎勵書院膏火鄕試賓興或捐資以厚贈遺或籌款以增產業務期培養寒畯文運日興若干謁以私卽推而遠之無論衿紳必不容其袖遞稟呈關說詞訟倘敢非分滋事藐視官長甚以呈詞詆毀當眾謾言一經嘗試必加意整飭明正其非決不可任其得意揚眉以啟他日加淩之漸最無狀者輕則戒飭重則詳革必鋤非種以育眞才斯足服士心而崇眾望

○何耿繩【見政略】

紳士

△紳士

紳士爲一方領袖官之毀譽多以若輩爲轉移采其行端望重者偶一府交便覺正气隆重人知向方再爲觀風月課整飭斯文則眾口成碑宵小之徒气類蕭索自陰消無數事端

○葉鎭【見治原】

作吏要言

△作吏要言

課士是第一要政或每月或每季分別生童親視之正其文體示之以所應讀之書體驗之法並講明忠孝廉節之義士風未有不駸駸日變者士風變則民風亦變矣

端士習厚民風莫先正其蒙養而蒙養之要端在小學一書經傳義蘊廣大一時難通小學易解且切於日用凡蒙館中令擇能明小學者爲之師初讀書時卽兼授此俾熟讀而講明之人家子弟無論士農工商幼時莫不送入學捨三五年間其工夫盡可及此乘其天性未漓以此先入之言浸灌於中庶乎有基勿壞日後爲士則易成好秀才爲農則易成好百姓習俗安得不厚況此亦不難立法考察姑以中縣論約計城鄕蒙館不過二百上下查明立冊印官無暇徧歷教官亦可分任其責如此庶爲師者先要講明此書理解爲父兄者知此書之必當讀亦要先擇蒙師久之將不待官長考核而成爲風教矣

注曰責成蒙師首授小學士農工商皆曾讀小學之人於風教人材實有禆益其考察之法莫如將一州一縣之內毋論此可以通藝學之窮但不必造冊滋覆成童蒙館查造一冊下鄕經過不妨到館先與館師講究訓讀之方示以學徒應讀之書下次經過復至館查問獎勸不獨知館師學問教法學徒內有資性可以上進者亦可物色或賞以書籍加意培植在州縣官止須用些心思不惜迂道之勞久之四鄕之學皆官學鄕館學徒皆官學之徒師生更加奮勉比之特設義學苦無經費招人肄業不能徧及者不啻事半功倍其館師仍聽各館自相延請不必官爲指定或優者加以獎勵不妥者偶以易之總不必分委教官又滋一番去取營求伺候攪擾也

○陳宏謀【見保甲書卷三】

通查義學租田館舍檄

義學規條四則

△通查義學租田館舍檄

滇南越在遐荒夷多漢少士田磽瘠居民窮苦多有俊秀子弟苦於無力延師又夷俗不事詩書罔知禮法亟當誘掖獎勸俾其向學親師燻陶漸染以化其鄙野彊悍之習是義學之設文教所闊風俗所系在滇省尢爲緊要也歷任各大憲畱心文教加意風俗各屬仰承徳意建學延師所在多有但查各屬從前義學或止爲成材而設而童蒙小子未能廣行教讀或止設在城中便於附近漢人子弟而鄕村夷猓未能多設義師夫蒙養爲聖功之始則教小子尢急於教成人興學爲變俗之方則教夷人尢切於教漢戶今欲使成人小子漢人夷人不以家貧而廢學不以地僻而無師到處弦誦衣冠文物耳濡目染夷變爲漢非多設義學不可除曾城書院本司議將奉發帑金置產以垂永久業蒙兩憲準行外所有各屬義學合行通查仰該官吏卽便轉行所屬州縣各將本地方有無義學或訓成材生童或訓夷猓幼童或幾處或在城在鄕系何時何官建設其中有無公田租息講堂書捨若干間現在聘何人爲師年需束脩若干來學生童若干文課每月幾次夷童若干有無助給餼廩膏火並將各該地方附鄕應設義學幾處其教習夷童應用何等人爲師年需束脩若干一並妥議詳報至尙未設立之州縣及止設立在城一處而四鄕適中之地尙須增設者該地方官悉心籌劃設法妥議詳請舉行或倡義捐設或將地方何項陋規作爲義學之用如無項可動亦將應設之處所需若干具詳請示卽從前已有義學而日久頹廢或田租被人侵隱或因近日地方有事廢弛未開者亦卽確查據實具詳以憑核奪

△義學規條四則

一館師宜愼也成材之學取法宜上經館之師選擇宜嚴地方官畱心采訪無論本地舉貢生員及外來紳士必須立品端方學有根柢者延之爲師至於城鄕蒙館卽於本地附近生員儒士內愼選誠朴自好不與外事者地方官不時稽查勤惰並令教官按期協查如能克端師範實心訓課該州縣優其禮貌時加獎勵如虛糜修脯惰於督課者查明另延倘有不安本分於設學之村寨唆訟生事愚弄夷民者是不得義學之益反滋漢姦之擾立卽另行延請仍將所犯查審詳究以示懲戒每歲開館以正月爲期散館以十二月爲期至歲底散館將某館生徒若干成材若干幼童若干注明漢人夷人申報查考不得遲開早散有名無實虛糜館谷

一化誨宜廣也成材之士務在惇勉實學習誦佳文不可仍踵陋習專工浮靡並令館師將存心立品居家治事之道隨事指點切加勸戒至於蒙童則課讀而外必訓以拜跪坐立之禮儀君親節孝之大義每逢朔望館師率領各徒以次序立拜謁至聖次拜館師次令各徒交相拜揖館師於該地方敬將聖諭廣訓明白講解令各學徒環立聽講並許該耆老民人齊集聽講所發上諭及各書均交館師遞相交代毋使遺失

一學徒宜分別遞升以示鼓勵也在城義學成材爲多在鄕義學蒙童爲多然亦有蒙童而盡可造就漸至成材者是不可不遞加甄別如蒙館義學內有資性聰穎勤於課業可以學文者卽升之在城經館此等遠來就學薪水維艱該地方官量給膏火以示獎勵卽城中蒙館童子能曉經書學爲文字者亦卽升之成材經館如經館中有成材生員文筆可造而人材又復可觀者仍許遵奉憲檄量給盤費給文送至省城候兩憲考取送入書院讀書如此層遞進取猶是古者由鄕而國之意而鄕僻生徒各知奮志觀光將來於此中提拔數人轉相傳授士習文風均有裨益至村寨蒙館夷猓子弟鮮通官語不識漢字其始必以讀書爲苦是在地方官加意引誘設法獎勵並令館師用心開導俾先通漢音漸識漢字並卽訓以習禮明義不得以夷猓而忽之更不得以夷猓而拒之也如有土目頭人阻撓不許向學者立卽究處

一田租宜歸官經理以杜私隱也從前學田州縣並不管理或教官經手或館師自收易致盤踞漸多侵隱今撥給各館田地有一處而分給數館者有數處而同給一館者零星分收完欠更難查察嗣後均應歸地方官經收分給館師不許館師私收不許胥役分肥或租田附近學館地方官卽令老成鄕約人等催令租戶眼同就近上納並將納過數目報明地方官查考如有拖欠立卽追比倘秋成尙遠館師不能枵腹課讀地方官量行捐墊取領存案於秋收時還項並將此田地租息另給佃戶執照於照內塡明田畝坐落坵數租鬥數目取具佃戶租約如佃戶逞刁抗欠追照另行招佃將來新舊官交代一並另造淸冊交代可也

○栗毓美【見保甲書卷三】

義學條規

△義學條規

一勸捐宜聽民便也捐立義學原爲無力延師之子弟而設而窮鄕僻壤尢宜加意多立一學卽培植多少子弟事聽民便則人心樂從或一家捐一學或數家公捐一學或一村立一學或數村公立一學館捨不必擇地修金不拘成數大以成大小以成小各就地方情形變通辦理童子艱於遠涉其本村富戶公捐者卽在本村立學𨿽束脩無多較之每保每社設一大學者再爲妥便且義學設在本村則捐輸之家得沾實惠民間聞風向義有不觀感興起者乎

一擇師宜愼也義學之設所以正蒙養而廣教化延請塾師須於歲前十一月責令紳士首事公同舉報再由地方官查考分別準駁果其品端學粹則從遊者自眾今擬定修金四十兩爲大學三十兩並二十五兩爲中學二十兩十數兩爲小學大學生徒以二十五名爲率中學以二十名爲率小學以十五名爲率卽以學生之多寡定塾師之優劣並以經書之生熟察課讀之勤惰若大學不及二十名中學不及十五名小學不及十名者非塾師不能認眞課讀卽品行不滿人望許該董事隨時查明禮辭另延以免曠功而收實效

一延師宜定章程也各鄕義學必須首事議定塾師稟縣批準後再行訂延其開館日期均於開印前後擇吉入學十二月初間散館修金按月支送非過事苛刻也緣塾師不無更易一經透支則修脯旣虧學將中廢固不得不從長計議定以限制而薦食幹俸尢爲近時積獘必當嚴行禁止不至有名無實

一義學宜隨時稽查也每歲春間開學之始先將各義學學生姓名年歲並所讀何書造具淸冊至秋間再造冊一次比較春閒生徒有無增減學業有無長進並可以察塾師之勤惰其冊令首事開造交該管地保進城之便投縣備查在城義學由儒學造冊移縣以備查核該地方官仍於因公下鄕之時隨時稽查分別獎勵

一應隨時宣講聖諭也查各州縣向於朔望宜講聖諭不過在城市關廂而窮鄕僻壤未能周知四鄕旣立義學自應責成紳士率同約正副鄕地保在於該處村集每逢朔望日請塾師敬謹宣講省城現刻有聖諭廣訓聖諭講解刷印多本分散各義學其生徒中通曉文義者授讀廣訓若初學能識字者塾師將講解一書不時宣講該地方官仍於因公下鄕之便卽入塾抽查生徒功課如有能講解聖諭大意及背誦成熟者卽從重獎賞其塾師訓課有方亦量加獎勵且省中刻有呂新吾先生小兒語好人歌閨戒宗約歌四種每學發給一部俾師徒隨時講習如目前尋常道理卽是身心性命之學於人心風俗方有裨益

一學捨宜隨時修建也立學之始總以籌備經費爲先務迨經費旣足卽當籌辦學捨每當歲晚務閒之時勸令從學之家或出人工或捐物料眾擎易舉集事無難但求堅固不可徒飾觀瞻是在隨時勸導因地制宜以圖經久

一經費宜嚴禁侵蝕也凡捐輸銀兩或交商生息或置產納租伹責令公正紳士自爲經理一面造報立案以備查核不得假手胥吏以杜侵吞挪移之獘至於生息之項該管州縣發給銀兩取具該商領結仍發給該商印照並明白曉諭如後任有提用挪借者許該商持諭告阻若該商私允挪借卽責令該商著賠仍通詳各憲以垂永久

一寒士宜存卹也義學生徒多系寒家子弟其間材堪造就者正不乏人地方官隨時查考如有天資穎異勵志蕓窗堪以進取卽當格外周卹並送入書院肄業俾得有所觀摩仍不時親加考課庶成材不至廢棄旣可仰副國家化民成俗之意而振拔寒畯未始非興賢育才之一端也父母斯民者其勿忽

○倪玢【雲南昆明人嘉慶己巳進士道光初年官陜西洋縣知縣余未詳】

義學條款四則之一

△義學條款四則之一

各鄕子弟豈能个个望以功名要認得立學之意是要他識字是要他明理知道父母是要孝順的尊長是要敬重的鄰里鄕黨是要和睦的架是打不得的狀是告不得的姦盜邪淫是犯不得的賭博酗酒等事是犯不得的每日將此好話教訓一番子弟聽慣便不覺把气質都變化了

○徐文弼【見持家】

考試點名除獘法

△考試點名除獘法

昔歲予在陳復齋湖南學使幕中因考試點名虞多擁擠如衡州府屬之衡陽未分兩縣時應考童生多至四千餘臨期齊集嘗於四鼓開點已刻方畢𨿽多方諄諭究難轉移再四籌劃惟有廩保領進之一法以之歷試數棚行之甚便陳公因命擬奏稿將於科試事竣奏請定行旋以丁憂未果其法以童生縣試之日例由廩生畫結保送一生所保數名及數十名不等今卽令於縣試事畢案送府試之時不必依取錄名次造冊伹將廩生逐名開列每名後載所保童生名姓府考畢取錄案名冊送院試之時如前院試時卽按冊上廩保名次先期牌示第一名廩保某逐名挨列俾各廩生知孰先孰後臨時先點進第一名廩保則所保童生隨之魚貫而入點畢卽令退出隨點進次名廩保其所保童生仍前隨入或育越次擁擠者責及廩生如此則諸童依廩保爲後先廩保視名次爲遲速諸童無虞失點自不越次求先且於未入應點之時廩保之所在而諸童隨之卽可加之約束亦復便於稽查蓋廩保之設原以杜冒頂鎗手之獘向來所保各童照試案名次編牌聽點一廩生所保前後散列於點名之時廩生齊集侍立兩旁自開點以至點畢必逐牌記憶所保之名應接不暇勢難細辧故間有頂替鎗手乘機混入及至發覺歸責廩生每以不及細認爲辭此法行則此輩無乘間混入之虞而廩保杜藉端委卸之獘諸童免奔趨追逐之苦而老生省竚立守侯之勞誠一舉而四便也

●牧令書卷十七刑名上

安肅徐棟致初輯

近今言政特重刑名以爲官之考成所系人之生死所關也而吾謂所宜重者尢在弼教以明刑書曰祥刑又曰刑期於無刑豈尙申韓之術者所能哉

王士俊

袁守定

汪輝祖

陸向榮

劉衡

王有孚

無名

栗毓美

李漁

陳宏謀

沈峻

袁守定

汪輝祖

劉衡

裕謙

○王士俊【見治原】

律令

△律令

律令與禮樂相表裏故禮樂不可斯須云身律令亦不可斯須去身也周禮大司寇之職正月之吉始和布刑於邦國都鄙乃懸刑象之法於象魏使萬民觀刑象浹日而斂之小司寇之職正歲帥其屬而觀刑象令以木鐸曰不用法者國有常刑令辟士宣布於四方憲刑禁此卽講讀律令之法使民知刑之可畏而以弼司徒之教也雍正三年禦制大淸律集解序略云先王立法定制將以明示朝野俾官習之而能斷民知之而不犯所由息爭化俗而致於刑措也刋布內外永爲遵守豈惟百爾有位宜精思熟習悉其聰明以察大小之比凡士之注各吏部將膺民社之責者講明有素則臨民治事不假於幕客書吏而判決有餘若自通都大色至僻壤窮鄕所在州縣仿周禮布憲讀法之制時爲解說令父老子弟遞相告戒知畏法而重自愛則聽斷明於上牒訟息於下風俗可正禮讓可興矣煌煌天語可不遵哉

○袁守定【見治原】

律本經術

△律本經術

律中十惡八議原本周禮七出三不去原本大戴禮老小廢疾收贖卽司刺三赦之義親屬相爲容隱卽父爲子隱子爲父隱之義而例內子報父讎奏請定奪卽神明公羊子復讎之義一部大淸律損益百王原本經術其設爲大防以防民之流皆不得巳之苦心而節目委曲之中具見忠厚仁愛之意孟子所謂行仁義此其鵠矣讀之不覺子諒惻隱之心油然而生也

○汪輝祖【見保甲書卷三】

律例不可不讀

△律例不可不讀

聽訟不協情理𨿽兩造曲遵畢竟是孽斷事茫無把握以覆訊收場安得不怠推原其故只是不諳律例所致且官之讀律與幕不同幕須全部熟貫官則庶務紛乘勢有不暇凡律例之不關聽訟者原可任之幕友若田宅婚姻錢債賊盜人命鬭毆訴訟詐僞犯姦雜犯斷獄諸條非了然於心則兩造對簿猝難質諸幕友者勢必遊移莫決爲訟師之所窺測惟熟之平日則因事傅例訟端百變不難立時折斷使訟師懾服誑狀自少卽獲訟簡刑淸之益每遇公餘畱心一二條不過數月可得其要憚而不爲是爲安於怠惰甘於作孽矣

○陸向榮【見治原】

疫石山房筆記

△疫石山房筆記

近日宦途多依靠幕友而於讀律毫不講解無他聲色貨利已大耗其精血卽畱心公務已屬緒餘遑能讀律耶余謂律本無多易於講習若例則隨時變通熟於律而再參酌時事例之精妙出矣

○劉衡【見保甲書卷二】

蜀僚問答

△蜀僚問答

或問律例浩繁其要旨安在有尢要而宜先讀者乎曰有伏查現行律例計四百三十有六門凡一千七百六十有六條言言酌情理之平字字協中和之軌而其要旨敢以一言蔽之曰保全良民禁制棍蠹誣擾而已至訴訟門之十二條斷獄門之二十九條則其尢要而宜先讀者也司牧者未必人人讀律或自圖安逸一切民事委之門丁彼門丁者意在得財不知民爲何物斷不肯助官愛民所在因緣爲姦甚則潛結棍蠹擇良民而魚肉之以致獘竇漸滋彼良民者動被誣告而官又好濫準呈詞不肯批駁是以被誣者官未見面而家巳全傾此獘比比皆是四川尢甚試思我輩讀書得一官官稱父母旣付一邑民不能利濟之巳屬可愧顧明知棍蠹等眈眈環伺將肆其爪牙朘我脂膏猶復漠然視之不爲援手坐令良民家破皮肉俱盡也忍乎哉衡性鈍未嘗學問奉檄試令廣東時律未熟未得要領苦無膽力是以在粵七年三任自愧有忝厥官己卯冬以憂歸乃更悉心讀律凡八閱月方得微窺聖人制律之精意輒隨讀分類錄之間級以小注數語錄竟得三種一曰理訟撮要一曰通用加減罪例一曰祥刑隨筆匯錄爲一帙以讀律心得四字題其簽置之案頭時用省覽明年服闋選授四川墊江知縣律例旣熟膽力以壯乃能於收呈時依據刑律訴訟門之十二條分別準駁於聽斷時則體會設身處地四字恪恣斷獄門之二十九條分判曲直乃稍稍能禁制棍蠹之害民者惟予性愎所在多觸迕間有掣予肘者予猶未得徑行其志方歉然慮無以對吾民而民固已無不予信者自是遂無一不結之案更無結而復翻之案司牧者於刑律內訴訟斷獄兩門共四十一條果能潛心熟讀則能於收呈時卽發覺棍蠹於未出票之先而禁止之尢爲息事安人之要久之又久熟而又熟自能仰見聖天子視民如傷剔除獘竇之至意矣

或問讀律以訴訟斷獄誣告各門各條爲要其餘俱不必讀乎曰宜讀若人命賊盜鬭毆雜犯受贓詐僞及戶禮工各律均須細讀況各例未必盡匯於本門內頗有散見休律以待將來移攺修並者自應參互讀之卽如工律營造門有備慮不謹因而殺人以過失殺論一條河防門有挖放他人蓄水鬭殺以竊盜盜所臨時拒捕殺人論一條是人命盜賊不盡在刑律未嘗不錯見於各律也故宜全讀但須分目分門以次讀之或於審案之前一二日檢取本案之筆例悉心細讀並與幕友虛衷商搉遲之又久臨事旣多自然通貫至名例律乃全律之總也樞紐也全部律例各條均不能出其範圍譬如滿屋散錢一條索子穿得尢宜細心推究但須各律旣熟後方讀之勿先讀也先讀則無所依傍茫然不解矣至各律旣熟後又須取刑部駁案新編推究之方能於例義案情似是而非之處辧別淸晰再讀處分則例尢能檢朿放心先事知警亦不受人朦蔽

○王有孚【見用人】

一得偶談

△一得偶談

條例是國家令典天下通行一律遵辦省例是外省申詳事件酌定章程各就一省而言南北辦法互有不同亦各自成書大抵江蘇省例尢爲斟酌得宜可以防獘且可以便民余在山左山右除各就本省情形體察辦理外間以江蘇辦法見諸行事率皆稱便並無格礙處

○無名【見州縣須知】

刑名總論

△刑名總論

欲理刑名先明律例律乃一代之章程例爲應時之斷制有例應照例行無例方照律行律例俱無則用比照比照宜的確不得遊移看律之法先明八字之義以者與眞犯同準者與眞犯有閒皆者不分首從各者彼此同科其者變於先意及者事情連屬卽者意不盡而使明若者文𨿽殊而會意八字之外尙有十五字亦宜詳也加者數滿乃坐減者從輕之意計者對並而言坐者應得之謂聽者由其意之所欲依者欲附諸條從者歸一科斷並者均得本罪餘者事外之意遞者按次循級之謂重者諸罪之魁伹者不分事之大小物之多寡亦者承接上文之意稱者符律所載之文同者一體科罪也五刑笞杖徒流死死有眞犯雜犯之不同笞杖徒流折贖凡三條家貧不足以入鍰者謂之無力依律決配受責家道略饒者謂稍有力饒余之家謂之有力分別納贖若流三等例不準贖者不得聽贖也至老幼廢疾工役樂戶婦人無力者折杖餘罪及一應輕贖者爲收贖軍職正妻例難的決之人及婦人有力者爲贖罪贖銀數目伹載於律中內外納贖條例至於理事必成一卷供招看議照不可缺少兩造以口白其事之始末上官訊問犯證對答夾而敍之日供分錄犯供令當堂具狀書押附捲曰招看卽堂判或先斷後敍或先敍後斷大約以據供敍事依律例斷罪辦擬轉詳使無駁竇爲要議者議得某人合依某律例斷罪問者欲以諸律例而擬議之詞照者如火之照物蓋前招議之內各犯贖贓還官不令遺漏所以總結上文之意擬罪案以初招爲重招狀以口供爲主總要供與詞合招與供合從招供定議與招出相引律例紛繁尢宜講究

顧曼�八字十五字外讀律佩觸載律眼尙有日俱日從重曰累減曰聽減曰得城曰罪同曰同罪等字釋義附於律例首卷

王有孚曰八字律母也若體察不透卽請盡全部律例亦不能引用又曰文移稿案中一定之式有九此曰欽曰奉曰準曰得曰敬曰爲曰蒙曰承曰據有十一奉曰欽曰敬曰承曰備曰該曰先曰續曰依曰今曰明曰又

審理雜案

一略誘事件須問被略誘之人是何等人因何熟識如何引誘是何日月時候逃走有無衣物銀錢帶逃誰家窩主有無他人引道誘逃之後或目爲奴婢妻妾子孫或賣與人轉賣是何月日何人爲牙系轉賣與何人得銀若干有無別人分去窩主買主及牙保是否知情如系婦人則應問有無姦情年未及歲者須訊明被誘之人是否知情

一逃兵案件須問前在何營食糧隨何處出徵因何逃走曾否偸竊軍前銀兩馬匹並攜帶器械是何月日逃走從何口出行守口兵役曾否盤詰路上到何處人家窩畱是否知情回家之後家中還有何人是否容隱

一凡理逃人若系旗人必先問是何旗色佐領有無主子是何官姓名住址或漢軍或滿洲或男戶是否居何州縣何村莊系在東京居住何事來此有無告假憑據如系拏獲逃人則應訊其是何年月日逃出帶逃有何對像有無同逃之人一向行走何處於何月日到此住在何處現有何行李更須看驗面上有無剌字疤痕有則務須根究凡逃人之例最嚴但逃人能於自首爲便也

一賭博案應問何人起意同賭幾人誰人糾約何人開場放頭抽頭賭具系何人所出各帶多少銀錢輸贏若干共抽頭多少並賭具來歷賭過幾次

一拏獲賭具當堂驗過貯庫審結時仍當堂銷毀

一造買賭具須問平日作何生理同夥幾人何人起意爲首誰人雕刻多少工本在誰家造做共做若干何處去賣賣與何人付與銀錢若干買去之後是否轉販家中父子兄弟人等是否知情容隱並有無賭博之事

一私鹽拒捕須問是否慣販私鹽何人起意興販誰人發出本錢誰人同夥分利共若干人買自何場竈買得若干觔數買過之後從何處起身往何處行走共有多少駝擔往何處售賣是誰引領是否帶有軍器路上曾否賣過現在誰家窩貯又另寄頓何處稱手牙人是何姓名在何處遇見兵役何人拒捕下手若干人各用何器械並從前犯過幾次有無拒捕殺傷犯案

一僞造印信須問起意同夥用何物做成誰人雕刻在何頁何行用過多少次數誆騙若干曾否雕過別衙門印信並起止月日私造假票須問何人傳授現在何人起意發本同夥若干幾時造起共做成若干誰人知情買使誰人進鋪換錢誆騙若干共換錢若干各人分用若干現在有無剩存曾否傳授別人

一私鑄鉛錢須問平日作何生理誰人起意爲首發出本若干誰人賃房房主是誰賃錢若干是何月日何人搭棚起鑪何人出具鉗杓銅壇等家夥從何處買備誰人買銅多少觔數於何日開鑪鑄起誰人掌鑪看火翻罐磨錢挑水打炭抽風箱每日鑄錢鑪一鑪有多少土共錢多少誰人賣錢買錢之人是否明知通同共販至拉火挑水打炭人等是否同夥議明分利抑用價短催房主鄰佑是否明知通同縱容受賄隱忍本家父子兄弟是否知情分利並從前私鑄次數有無犯案

一偸刨礦砂須問是何人起意糾約幾人用何器具何時刨起得砂若干何人燒鉛燒成若干觔何人販賣賣與何人共得若干銀錢曾否刨過幾處有無窩家地鄰是否知情賄縱究明燒鉛器具及剩下鉛砂下落

一私宰牛只須問牛從何來是否病發何人宰殺何人幫同下手有無開圈積慣害牛等情事並私宰器具來由地鄰曾否知情賄縱

一審理彊奸須問有無損衣裂膚及鄰佑聽聞情事如系處女則令穩婆驗看明白取血證貯庫

一凡關宗族親誼必須問明是何稱呼系何服制

一凡老幼殘疾之人必須問明年歲疾病以免加刑

一凡婦人應動刑者必先問明曾否懷孕以免加刑

一凡有前程之人必先問是何功名根究履歷

一凡問外籍之人必先問原籍州縣住居何處或系久居應問住有若干人若干年有無產業或暫來此處應問何事而來來系何年月日住宿誰家

一囚犯有監斃必先報病後報病故本案不必全敍另敍簡明詳冊塡圖通報俟批到取具刑書禁卒醫生同監人犯確供甘結加具印結並無淩虐情獘詳府轉詳定案隨詳附送圖格

一買竊盜贓物並牛只等項如無知情收買原贓給還失主賣價在於各犯名下追還

一命案屍親求免驗下身取免驗甘結附捲

一案眼要明凡敍案前後年月必須問明此人系何年月日來此事系何年月日起中間於何年月日因何致訟必逐一開明

一來路要明如從前無此人後忽添出必將如何供出情形隨於供後添敍隨卽差拘到案

一過橋要明如前官之案後官審理則前官離任以及後官奉委到任日期俱要聲敍明白

○栗毓美【見保甲書卷三】

審斷

△審斷

凡看案須先分層次命案先敍地保原稟語歸簡要而案情與罪名大端巳備

次看驗屍傷之輕重部位卽以驗下手之情形是何凶器如何爭毆置兩人或數人於此互相爭毆因何傷在仰面因何傷在�面因何傷在上部因何傷在下部何人致傷何處詢其供情比其形勢有自然合拍處要必於驗屍時逐細看明虛心著想細心摹擬若稍有顢頇傷不確則供不符而情亦不得欲罪名之無出入其可得乎

次看鄰證供有當時見證者有當場勸證者有先不知而後查知者有本非當場見證而起釁另有別情爲該證所素知者均須隔別訊明再與犯人質對明確方免偏證及串捏誣証之獘其供應分析敍明

次看屍親供屍親無不狡賴者哀痛廹切原屬至情必先推心置腹一片憐憫悱惻之心使之無所疑慮知所感激全在相驗時詳愼周至不避穢惡不執成見又不疾言遽色處處惟恐死者被屈代爲伸冤屍親自然相信卽或有時分辯當爲婉言開導甚至有時頂撞亦當平情理論證供明而犯供確屍親自然折服否則徑情自遂激之翻控縱案無出入而人証之拖累無窮矣

次看犯供犯人未有不貪生畏死避重就輕者此情理之常取供時須平心靜气論情論理果能虛衷研鞫隔別研訊卽犯人亦未有不激發天良者若徒事刑求非惟犯人不能折服卽問官亦難信心矣至於敍供先詢其籍貫年歲有無父母並父母年歲有無兄弟妻子並平日作何生理與死者有無嫌隙再將如何起釁如何下半一一與鄰證屍親所供相符然後分別謀故鬭各情詳細敍明謀故皆斬候鬭則擬絞分別情實生死關頭最爲緊要至父母年歲又畱養一層所關而父沒於何年其母守節若干年兄弟有無出繼死者是否亦系獨子問刑者不可不知

凡一案之中犯證各供必須與案情相符稍有參差則供情不符犯證供詞旣確案情巳得引律必須允當稍有輕重出入則情罪不符

凡敍案須供看相符供分地保鄰證各有分際於眾供見其分於犯供則見其合聲敍須詳細周密供由情定看從供出合地保鄰證正犯所供情節總論一段爲看語如供有而看無供無而看有及詞意互有抵牾者皆不符也

○李漁【字笠翁江蘇太湖人官知縣有資治新書】

論一切詞訟

△論一切詞訟

好訟之民敢於張大其詞以聳憲聽不慮審斷之無稽者以恃有投狀一著爲退步耳原詞𨿽虛投狀近實以詞組之眞情蓋彌天之大妄不患問官不爲我用彼所恃以健訟者在此我所恃以弭訟者亦卽在此請督撫嚴下一令永禁投詞凡民閒一切詞訟止許一告一訴此外不得再收片紙另增一名上司批發此狀卽照此狀審理實則竟爲剖斷虛則竟坐反誣無許代爲說詞彊加附會若是則止有初著並無後著卽不能字字皆眞亦必虛寔相半狀詞至有一半眞情則當準不當準判如黑白伹須執法不移永著爲令始有成效可觀

○陳宏謀【見保甲書卷三】

飭各屬辦案條件檄

論吳中吏治書

手札節要

△飭各屬辦案條件檄

民間訟事無不由小以積大地方官爲民理事全在愼始而慮終時時存一點惟恐累民冤民之心乃不致有累民冤民之事若任意率混得推且推可延卽延則小事必釀大患平民皆成案犯而案犯之冤累更不待言矣今匯列條件仰按察司官吏通飭各屬悉心閱明後開條件逐一遵行

一命盜等案內一切應問之地鄰鄕保證佐初審巳經取供別無疑竇覆審時不必再拘拖累凡奉駁覆審者止將有關所駁情節之人摘拘再訊其餘不必拘審拖累

一凡審案有正犯及要證在隔屬者一面就現犯訊供一面卽敍�並專札差役前往守提緊要者一面守提一面通報隔屬接到�札立卽拘拏關解應訊供者卽訊確切口供不能聽其混供混覆塘塞如有此等責有攸歸

一人犯到案巳將年歲及有無父母兄弟妻子年歲供明迨後問罪如應畱養者仍再查訊並鄰族確供甘結不得止就初供爲憑其所供父母兄弟年歲更須訊之原告屍親果與符合然後敍入附請畱養不得止就本犯鄰族所供爲定其與畱養之例不合者必將因何不準畱養之處於招尾聲明以杜解審時混供翻告等獘

王有孚曰畱養之條是國家法外之仁非可冒濫例內捏結畱養各有應得處分乃有狡黠之徒畏罪規避詐稱親老丁單妄希畱養聽者不察或意存姑息有心開脫書役窺知意旨因而乘機訛索串通保鄰人等扶同具結在被害之家或未悉底裏或不知例義旣經官爲審辦往往未敢置喙上司據結勘轉驟難覺察遂得循例聲請或謂此等事可種陰徳也不知殺人之人幸逃法网則被殺之人含冤地下爲生者�建韶曰初審卽�明尙有於未報�之先早安排以爲問者若州縣平�稽查報冊則凶記之父母兄弟年歲俱於牌冊內登時一爲檢查百不�一故保甲乃爲汝之總綱不獨稽查歷類而巳計獨不爲死者計乎余謂此等事不但無陰徳且恐有冥譴欲嚴其防當於人犯到官之始先將本犯之有無父母兄弟逐一向問該犯念不到此自有眞話若初審未卽問及直待辦詳時再向究詰所供巳不足信其有先巳供明本不合例旋復攺稱嗣爲人後或加增親年者詐僞顯然不可不察

一府州縣凡審過詞訟如何判斷務須當堂曉諭仍將斷語寫於供單之後審後卽令經承將原呈訴詞稟單斷語粘卷一帙用印存房遇有赴上翻控情有可疑者檄行提捲卽日申送閱奪以杜押告之獘以免多準之累並省錄案之煩

一凡審斷詞訟之後務將差票當堂繳銷尙須傳喚者喚到卽銷切不可因事巳完結視爲無用之廢票畱爲不時之嚇索凡自理未結之案除緝拏外遇停訟時亦將舊票繳銷俟開訟再爲僉票知府審轉之案審定時將某人應候轉解某人回家安業一一酌定當堂喚齊吩咐不得匆匆退堂致原被詞證伺候打探無賴棍徒撞騙營求及胥役乘機需索等獘

△論吳中吏治書

牧令之事煩雜難理江左較多蘇常二府尢甚而訟獄其大端也大抵人多智巧好事喜爭理曲者彊詞奪之尙易辧白或將無作有或欲揚先抑或欲取姑與官司聽之急則不暇致詳輕喜易怒稍有失平民得持柄而搖以聳上司之聽緩則日久變生狡計百端莫可究詰以致一案化爲數案小事釀成大事逆料其詞不可信置之不理則虛寔難明繁者益見其繁刁者愈逞其刁矣惟有先之以鎭靜繼之以虛公而又終之以迅速民知官不可欺法不能逃事入官衙是是非非確乎不爽則身受者折服無言卽聞風者亦知誑詞無益釜底抽薪庶幾近之所謂迅速者只在於勤蓋吳中風气最講打點又善營求夜長則夢多事久必獘生向聞赴縣告狀竟至二三十日尙不批出所批仍屬含糊似準不準應拘不拘有拘不審偶審不結以致鄕民皆以告亦無益非政簡刑淸也案牘中畱一分精神卽可爲百姓主持一分公道矧官衙之是非卽裏閈之從違境內頑惡有所警懼良善得以保全其爲勸懲者不少矣古人所謂刑罰得中卽刑罰中教化也然欲能如此又在屏省應酬人之心思才力祇有此數於浮文上多一分卽於寔事上少一分居官者能以周旋上官之心力致之於民地方民生未有不寔受其惠者究竟凡事莫逃乎實動物不外乎誠及至政簡刑淸循聲卓越亦不患無知音也

△手札節要

地當煩劇民刁好訟若預存刁訟之心未免有畏難苟安之念官惡民刁而民益得逞其刁官畏事煩而事益以難理積疲之習咸由於此欲加振頓卻又不可太驟惟有徹底淸查提起綫索逐事經理完者漸多新案自少民知官有分曉主持刁者無所施其技善良有所恃而安所謂刑罰得中卽刑罰中教化而大易所謂不畱獄者也【寄張照乘書】

地方有司每日審理詞訟是非虛寔皆關小民身命始於至微成於至巨涓涓不塞將成江河民情𨿽刁果能有審有斷折服其心自不至鋋而走險【寄陶孚中其愫書】

繁劇之地人情變幻喜事好訟讞決難於折服物議易起亦惟有就事論事平心靜气秉公持正久後自有公論著不得一毫巳見瞻顧更著不得一毫矯枉過正【寄朱南湖書】

○沈峻【見籌荒下】

折獄論

△折獄論

折獄以平矜釋躁從容詳細爲主呂刑曰非佞折獄言佞人不可以折獄也倘恣其才辧以口給禦人致愚民應對失措遂謂能窮其說塞其口炫聽斷之長爲同寮所莫及是直謂之佞不可謂之折獄又或好用刑求無辜必將誣服路溫舒曰人情安則樂生痛則思死箠楚之下何求不得況取供於刑求之下解上每多翻異可不愼哉嘗見折獄凶人多用刑求而吉人不用也無才者多用刑求而有才者不用也初入官者多用刑求而歷練久者不用也不佞不酷然後可與言折獄易賁象山火火𨿽明而在山下明不及遠故曰明庶政無敢折獄旅象火山火至明而又在山上明無不照故日明愼用刑而不畱獄惟本之以公明處之以審愼無枉無縱而一歸於平允仁恕庶祥刑之遺意歟

合圖民錄中數則而總括之頗覺條貫

○袁守定【見治原】

聽訟

△聽訟

凡呈狀無不準無濫準事有不可巳者屢控不準勢必忿然不平歸而尋釁轉滋事矣事有可巳者來控卽準迨後傳齊質審無大是非徒滋擾矣朱子曰詞牒無情理者不必判信哉【呈狀無不準無濫準】

人情好靜而訟則必動人情好省事而訟則多事人情好吉而訟則終凶人情好惜錢而訟則耗錢人亦何所樂而爲是哉不得巳也物不得其平則鳴鳴矣而不得直則愈不得平矣爲民分憂所望良有司至切也【爲民分憂】

余所閱各屬民風多矣大約皆論勢也丁壯多者謂之有人勢彊桀好鬭者謂之有蠻勢以彊淩弱以眾暴寡謂之行勢鄕老處事彊者得便宜謂之看風勢幹證在官不敢以其人之非直陳謂之畏勢見人之貴者則曰有宦勢見人之富者則曰有財勢究竟貴者無勢貴而多丁則有勢富者無勢富而多丁則有勢論勢𨿽多無非以人勢勝此民之所以多憂而訟之所由以恣也【論勢】

來訟者固有不得巳之情而亦由不能忍苟能容忍則十省七八矣長民者果諄諄切切勸民忍忿興讓必有气平而巳訟者杜畿爲河東守有訟者爲陳大義令歸諦思之嗣後少有訟者劉曠爲平鄕令以義理曉諭訟者皆引咎而去劉巨爲雍邱令以禮讓化民民有爭訟常引之於前提耳訓告以爲忿恚可忍縣庭不可入使歸更尋思訟者感之輒各罷去李燾知雙流縣仕族張氏子居喪而爭產燾曰若忍墮先訓乎盍歸思之三思復來迄悔艾無訟趙豫爲松江知府始至患民俗多訟訟者至輒好言諭之曰明日來眾皆笑之有松江太守明日來之謠及訟者踰宿忿漸平或被勸阻多止不訟顧光遠知泰和州民好訟光遠自書榜聯紙長數丈誨諭諄切民爭來觀觀巳去不訟者十二又令凡訟者居譙樓上思三日然後得訴思不三日去不訟者過半矣以數公觀之善勸諭者𨿽未便使民無訟亦必有效於民不無裨益【勸民息訟】

周禮調人掌司萬民之難而諧和之可見鄕民和事原是古義鄕黨耳目之下必得其情州縣案牘之閒未必盡得其情是在民所處較在官所斷爲更允矣以此廣勸士耆當亦息訟安人之一道【鄕民和事是古義】

余嘗思息訟之法而不能得偶閱漢書尹翁歸傳見其於所治賢不肖各有記籍因悟得一法似屬可行如到一縣徧諮所治士耆之方正者以折記之注明某人居某里以其折囊系於紳每行鄕村有所得卽補記遇民來訴批所知相近之士耆處釋卽令來訴者持批詞給之立言剴切足以感人必有極力排解以副官指者此或息訟之一端也【息訟之法】

辦詞訟無他術祗速審結則諸獘不及作而民受其福若拖延歲月不特奔走守候廢時損功而證佐飲食之書差勒索之訟棍愚弄之百獘叢生所費多矣嘗見有構一訟而爲之破家者是誰之過歟【詞訟速結則諸獘不作】

尙書大傳日聽訟之法大略有三治必寬寬之術歸於察察之術歸於義夫察則推求詳細物無遁情義則處置攸宜克中人隱而又寬以治之不爲巳甚俾小人之意消而後此之殃熄三者誠聽訟之要道不可偏廢也【聽訟之術有三】

凡審詞訟必胸中打掃潔淨空空洞洞不豫立一見不豫著一物祗細問詳求其情自得若先有依傍之道豫存是非之心先入爲主率爾劈斷自矜其明轉致悞也陳良翰知瑞安縣聽訟咸得其情或問何術良翰曰無術但公此心如虛堂懸鏡耳蓋惟虛故公公則生明自然當於事理而訟判矣【聽訟須虛中】

宋文帝誡江夏王義恭曰訊獄虛懷博盡愼無以喜怒加人西涼公李暠誡諸子曰聽訟折獄必須和顏任理愼勿逆詐億必輕加聲色二者之言略同蓋聽訟之要道也【無以喜怒加人】

周禮日色聽呂刑曰惟貌有稽人中歉者貌必泚此當理也然鄕民初入官府威稜所加其心失措者有之周禮曰辭聽呂刑曰察詞於差人情虛者語必移此常理也然鄕民初入官府辯詰之下其詞失措者有之聽訟者又不可因是生疑而致事理之大誤也【色聽詞聽】

凡聽訟當令傾所欲言使人人無不盡之隱不可過用聰明廣爲辯駁諸經中言訟必曰聽蓋祗聽之而巳而巳不與也況後世詞訟必由訟師𨿽理直之家其所訟情節每爲訟師雌黃旣非本情便有差謬一加推鞫罅隙叢生窮其滲漏每至不能自明若據以爲斷則失實矣楊敬仲司理紹興凡獄端默以聽使自吐露眞能聽訟者也【諸經中言訟必日聽】

呂刑曰明淸於單辭單辭者無証之詞最爲難聽余曩所歷州縣凡無証之詞令列地鄰始準巳準而要證不到者不審蓋以兩造單詞決不敢信也亦有主證具在各執一端情多疑竇不敢遽斷令兩造案證公舉其鄕正直衿耆數人用剌招之告以詳愼之意莫不輸情有不便直者則懇請和息以全兩造之好自用此法無不解之事矣【單辭難聽】

凡無証之詞有思理亦能得之傅炎爲山陰令有野父爭雞炎問各何以食雞一云粟一云荳乃破雞得粟而罪言食荳者範邵爲浚儀令有二人挾絹於市互爭邵斷令各分一半去後遣人密察之有一喜一慍之色於是擒之遂服罪顧憲之爲建康令有盜牛者與本主爭牛憲之乃令觧牛任其所去牛竟歸本家盜者服罪於仲文爲固安太守有任杜兩家各失牛後得一牛兩家爭認仲文令各驅牛羣至乃放所認者牛向在氏羣中遂責杜氏單煦爲淸平軍使有二盜殺人捕治不承煦縱使之食甲食乙旣乙不下咽執而訊之果殺人者單安仁爲浙江按察司副使金華民訟丞受金安仁曰丞賢柰何訐之令圖所受金長短方圓狀圖畢復命諸左證圖之圖人人殊遂抵訟者罪數事皆思理之極細者【無証之詞有思理】

凡審詞訟但以心入其中詳細研求必有所見李南公知長沙縣有婺婦攜兒以嫁七年兒族取兒婦謂非前子訟於官南公問兒年族曰九歲婦曰七歲問其齒曰去年毀矣南公曰男八歲而�尙何爭命歸兒族程明道爲晉城令富民張氏子父死未幾有老父至門曰我汝父也來就汝居且陳其由張氏子驚疑相與詣縣辧理老父曰某業醫遠出妻生一子貧不能養以與張氏某年月日某人抱去某人見之明道曰歲久矣汝何記之詳也老父曰書於藥法冊後歸而知之因命以其冊進冊中書云某年月日抱兒與張三翁明道問張氏子汝年幾何曰三十六又問汝父年幾何曰七十六遂謂老父曰是子之生其父才年四十人卽謂之翁乎老父驚駭遂服罪髙定子知夾江縣鄰邑有爭田十餘年不決部使者以屬定子定子察知僞爲質劑其人不服定子曰嘉定攺元詔三月始至縣安得有嘉定元年正月文書耶兩造遂決三事皆研求之極細者【心入其中必有所見】

凡讞訟祗看其大處大處可據其小節𨿽有不合不必泥也凡訊詞證祗詢其中之有知者有知者之言旣合其無知者𨿽有異詞不必泥也大抵鄕井愚民見理不眞是非之辧本不足據加以推鞫之間遊詞無定往往口之所言非其心之所命若以其椎魯齷齪謂其言爲必可信鮮不誤矣【讞訟祗憑大可據處】

吳佑爲膠東侯相於爭訟者每爲和觧陸象山知荊門軍於爭訟者多所勸釋審詞訟原有可以勸釋之處凡事關親族遽繩以法則其情愈暌事關紳士遽直其事則其色不觧而尋釁構難將未巳矣官爲勸釋亦杜釁止訟之一道也【審訟爲之勸釋】

周禮聽買賣者以質劑質劑今之契劵也聽民買賣之訟含契劵固無可依據然鄕曲愚民目不識字卽粗能搦管斷難一一淸晰若買者黠則授稿賣者使依書焉其中界晝可盡信乎不得一槪以契爲憑而不詳加推鞫也【契劵多買者授稿】

詞訟情變百出苦難憑信如證佐可憑也而多賄托契約可憑也而多僞贗官冊可憑也而多偸丈族譜可憑也而多栽估然則決訟者將何所據乎惟有準情酌理詳細推鞫但能詳細民自不冤所可據者此耳【詳細則民不冤】

律載證佐不言寔情杖八十而證佐往往不言者非不言也不敢言也言則情見者必出而與之爲難是代人受禍也故不敢言然則如之何而可曰再三鞫之�而下之將杖而不的決焉或者猶敢言乎何也彼有辭於情見者曰吾固不言而杖及之故不得不言如是情見者其諒之乎然伏平民而臨之以杖𨿽未杖巳損矣不可不愼也【證佐不敢言寔情】

判訟如解結緩之則得其理而結解急之則愈煩愈亂不得其理而結不可解矣故審詞訟以去浮釋躁從容詳細爲本【判訟如解結】

凡詞訟祗當堂細審其情自得切不可差人探訪蓋所差人之未必可信卽可信未必有剌事之才也大抵道路悠悠之口言人人殊最不可據若有先人之言以爲主而所主又不眞轉滋悞矣況此風一播好胥市棍皆得假采事爲名以愚弄鄕曲適足開作獘之門誰適其咎哉【勿行訪】

詞訟有不待審卽得者有必詳審始得者有𨿽詳審而不能得者不能得者當緩之令且散去俟再推鞫切勿遽斷遽斷則誤矣呂文淸謂凡事怕待待者詳處之謂蓋詳處之則思慮自出必無不中也【不得其情勿遽斷】

凡讞訟依違不決最能累民易訟利見大人惟九五足以當之以其陽剛中正有大人之徳也蓋陽則明無不燭剛則果而善斷中正則無少偏倚有是三者而後可以斷訟而要之本於陽明凡聽訟不能決皆由於不明不明則不能照其所蘊而操其所短使民服從而無後言故遊移不斷或屢審焉而仍不能斷訟一日不結民一日不安其爲累也大矣【訟不決最累民】

訟情詭詐百出無非欲愚坐堂上之一人耳𨿽以詳愼處之不能百不失一但旣知其誤當引咎自責隨時攺正並將因何誤斷因何攺正並引咎之意俱於讞內聲明民自感服切不可謂旣斷復攺必滋訟蔓堅持其終令含屈者無伸期也【判訟誤當攺正】凡自理詞訟審後上控誤多在官不必盡屬民之刁健也須再爲詳鞫應攺正者卽引咎自責爲之攺正不可據原斷詳結使民負痛剌骨也大抵作吏不能無過道在不文過耳不但聽訟一端巳也【審後上控誤多在官】

凡讞訟能自明其有罪者卽當原宥所以予自新之路也諸葛武侯治蜀凡服罪輸情者𨿽重必宥書曰旣道極厥辜時乃不可殺重罪且然況笞杖乎【服罪者當宥】

召伯爲政常出就蒸眾於阡陌隴畝之間而聽斷訟事吳佑爲膠東侯相民有爭訟訴者常身到閭裏重相和解任昉爲新安太守每曳杖徒行有通詞訟者就路決焉凡因事往鄕卽以其鄕訟牒帶置肩輿中暫駐其裏爲之訊斷了得一案省得百姓一累便民莫要幹此矣【往鄕聽訟】

凡骨肉興訟最關風化當以天理民�感動之感而不動然後爲判曲直切勿加刑韓延壽爲左馮翊行縣民有昆弟訟田者延壽曰幸備位爲郡表率不能宣明教化令骨肉爭訟自傷風化卽日移病不聽事因閉閣思過於是訟者自相責讓願以田相移終死不復爭訐荊爲桂陽太守嘗行春到陽縣有蔣均者兄弟爭財互訟荊對之嘆曰吾荷國重任而教化不行咎在太守乃顧使吏上書陳狀乞諸廷尉均兄弟感悟各求受罪張萇年爲汝南太守郡人劉宗之兄弟分析家產惟一半單不決訟於郡庭萇年見而淒之謂曰爾曹以一牛故致此競脫有二牛必不爭乃以巳牛一頭賜之於是境中各相戒約咸惇禮讓鄭宏爲陽羨太守民有弟用兄錢者爲嫂所責未還嫂詣宏宏爲叔還錢兄聞之慚愧自系於獄遂遣婦賫錢還宏宏不受況逵爲光澤縣尹嘗有兄弟爭田者逵曰吾視若貌非不恭友者授以伐木之章親爲諷詠解說於是兄弟皆感泣求解知爭田爲深恥韋景駿爲貴鄕令有母子相訟者景駿曰令少不天常自痛爾有親而忘孝耶教之不孚令之罪也因嗚咽流涕付授孝經於是母子感悟請自新遂爲孝子此皆善於感動者也【骨肉興訟當有以感動之】

凡事闕倫紀最宜扶持不扶持則倫紀墮矣倫紀墮則風俗壞矣何由而致治乎胡霆桂爲鉛山主簿時私釀之禁甚嚴有婦訴姑私釀霆桂詰曰汝事姑孝乎曰孝曰旣孝可代姑受責以私釀律笞之李孝壽爲開封府尹有舉子爲僕所淩牒欲送府同含生勸止乃釋戲取牒效尹書判云不勘案決杖二十僕持詣府告其主仿尹書判私用刑尹卽追主備言本末尹幡然曰所判正合我意如數予僕杖而謝舉子二事善扶人紀而出以機警更覺綽有餘趣【扶持倫紀】

凡詞訟韋連婦女者於吏呈票稿內卽除其名勿勾到案其有不待呼卽至者不許上堂祗訊男丁結案其有大案待質者祗喚到一次先取其供卽令歸寓遽解婦女令於二門外聽點其犯姦尙在疑似者亦免喚訊祗就現犯訊結凡所以養其廉恥亦維持風教之一端也【勿令婦女上堂】

南方健訟𨿽山僻州邑必有訟師每運斧斤於空中而投訴者之多如大川騰沸無有止息辦訟案者不能使淸猶挹川流者不能使竭也若北方則不然訟牘旣簡來訟者皆據事直書數行可了卽稍有遮飾旋卽吐露此南北民風之不同欲爲循良之吏者惟在北方爲較易若南方則全以精神爲運量精神不足𨿽明治理弗能及也【南比民風不同】

曩在湖南有辰溪令胡君國選夙爲制撫幕客稱諳練者余嘗叩其幕學明曰作幕督撫無他巧祗是報本熟自是閱邸抄一字不敢忽而其大究不過情理而巳可見凖情度理便是辦案把鼻【辦案祗是凖情度理】

○汪輝祖【見保甲書卷三】

親民

治訟

省事

△親民

司牧之道教養兼資教非止條告號令具文之謂有其實焉其在聽訟時乎使兩造皆明義理安得有訟訟之起必有一闇於事者持之不得不受成於官官爲明白剖析是非判意气平矣顧聽訟者往往樂居內衙而不樂升大堂蓋內衙簡略可以起止自如大堂則終日危坐非正衣冠尊瞻視不可且不可以中局而止形勞勢苦皆以爲不便不知內衙聽訟止能平兩造之爭無以聳旁觀之聽大堂則堂以下竚立而觀者不下數百人止判一事而事之相類者爲是爲非皆可引伸而旁達焉未訟者可戒巳訟者可息故撻一人須反復開導令曉然於受撻之故則未受撻者潛感默化縱所斷之獄未必事事適愜人隱亦旣共見其聞可無貝錦蠅玷之虞且訟之爲事大槪不離乎倫常日用卽斷訟以申孝友睦婣之義其爲言易入其爲教易周餘前承乏寧遠俗素囂健動輒上控兼好肆爲揭帖以誣官長余惟行此法竊祿四年府道未受一辭各憲因爲余功乃知大堂理事其利甚溥也故爲政親民莫切於聽訟

△治訟

一摘喚須詳愼省事之說大屬不易盡詞之訐控多人者必有訟師主持其事或以泄忿傍牽或以左袒列證我苟不墮其術則反以經承獘脫爲詞百計扺愬甚且含沙射影妄指幕友關通啟官疑竇故核稿時必須細加量衡惟庭訊應問及者方予傳喚則凡摘釋之人自有確然可刪之故遇有刁愬無難明白批斥使訟師不敢肆其請張庶株蔓之風漸息而無辜不致受累批駁勿率易一詞到官不惟具狀人盛气望準凡訟師差房無不樂於有事一經批駁羣起而謀抵其隙批語稍未中肯非增原告之冤卽壯被告之膽圖省事而轉釀事矣夫人命姦盜及棍徒肆橫原非常有之事一切口角爭鬭類皆戶婚細故兩造釁起一時本無不觧之讎第摘其詞中要害酌理凖情剴切諭導使弱者心平彊者气沮自有親鄰調處與其息於準理之後費入差房何如曉於具狀之初誼全婣睦

一核詞須認本意諺云無謊不成狀每有控近事先述舊事引他事以曲證此事者其實意有專屬而訟師率以牽遮爲技萬一賓主不分勢且糾纏無巳又有初詞止控一事而續呈漸生枝節或至反賓爲主者不知所以翦裁則房差從而滋擾故省事之法第一在批示明白

一據筆迹宜愼凡民間粘呈契約議據等項入手便須過目一發經承間或舞獘挖補初之不愼後且難辧向館嘉湖吏多宿蠹聞有絕產告贖者業主呈契請驗蠹吏挖去絕字仍以絕宇補之問官照見絕字補痕以爲業主挖攺竟作活產斷贖致業主負冤莫白余佐幕時凡遇呈粘契據借約之辭俱於緊要處紙背蓋用圖記並於詞內批明以杜訟源至楚省則人情𨿽詐只知挖攺絕賣爲暫典而已欲以筆迹斷訟者不可不畱意

一勿輕易僉差訟一僉差兩造不能無費卽彼此相安息銷亦且不易余向佐主人爲治惟必訊之案方僉差傳喚其餘細事多批親族查理或久而不覆經承稟請差催從不允行亦不轉票蓋事可寢擱必气巳平因而置之有益無損加之差催轉多挑撥矣且族親經有袒護終不敢盡沒其眞役則惟利是視更不可信也

一宜隨機杜獘蓋地方風气以官爲轉移地棍揣摩卽視官爲迎合官有善政未始不資若輩厲階如官懲賭博則棍首局誘官治小錢則棍訐攙和官淸水利則棍控侵估官嚴鬭毆則棍飾僞傷宮禁錮婢則棍告占掯官卹窮佃則棍訟業橫如此之類悉數難終大槪有一利必有一獘甚且利少而獘多全在因利察獘力究冤誣固不可因噎廢食斷不宜乘風縱火使棍姦可戢官法可行而平民自安無事之福矣

一上臺批駁宜細繹蓋駁法不一有意在輕宥而駁故從重者有意在正犯而駁及余證者非虛心體會易致歧誤至案可完結而碎瑣推敲萬勿稍生煩厭付以輕心若我所持甚正與上臺意見參差必當委曲措詞以伸巳意斷不可遊移遷就使情罪不符亦愼毋使气矜才致上下觸忤

一治獄以色聽爲先書言五聽非身歷不知余苦短視兩造當前恐記認不眞必先定气凝神注目以熟察之情虛者良久卽眉動而目瞬兩頰肉顫不巳出其不意發一語詰之其眞立露往往以是得要犯於是堂下人私謂余工相法能辧姦良越年餘僞者漸息訟皆易辦蓋得力於色聽者什五六焉較口舌爭幾事半而功倍也

一聽訟宜靜明由靜生未有不靜而能明者長民者衣稅食租何事不取給於民所以答民之勞者惟平爭息競導民於義耳片言折獄必盡其辭而後折之非不待其辭之畢也嘗見武健之吏以矜躁臨之一語不當輒懾以威有細故而批頰百十者有巨案而三木疊加者謂所得之情皆眞也吾未之敢信

一未得犯罪眞情難成信讞致罪之由犯者自知之不得情情非特入於重彼不能甘卽從未減彼亦以官固易欺必圖翻異求卽於無罪而後快於是爲之官者惡其無良也刑以創之愈久而愈失其眞古云獄貴初情一犯到官必當詳愼推求畢得其實然後酌情理之中權重輕之的求其可生之道予以能生之路則犯自輸服讞定如山不可動矣

一要案更不宜刑求詞訟細務固可不必加刑矣或謂命盜重案犯多狡�非刑訊難取確供此非篤論也命有傷盜有贓不患無據且重案斷不止一人隔別細鞫眞供以僞供亂之僞供以眞供正之命有下手情形盜有攫贓光景揆之以理衡之以情未有不得其實者官坐堂上可茶可煙可小食從容自如犯跪堂下外則饑憊內則畏懼𨿽甚刁譎言多必失靜聽其隙而嚴詰之受之以需何患不得而必酷以取供愛民者不以爲然也婣族互訐毋輕笞撻諺曰刑傷過犯終身之玷不惟自玷而且上辱祖父貽羞子孫爲民父母其可易視笞撻耶黠者豪者玩而怙惡者非撻不足示儆願者能知悔罪巳當稍示矜憐矣至兩造族婣互訐細故能分曲直便判輸贏一予責懲轉畱釁隙訟仇所結轇轕成嫌所當於執法之時兼寓篤親之意將應撻不達之故明白宣諭使之翻然自悟知懼且感則一紙遵依勝公庭百撻矣然此爲相對相當之訟可以情恕理諭者言如犯者實系凶橫或倚貧擾富或恃尊淩卑稍從曲宥則欲壑難塡爲之族婣者必致受害無巳遇此種人必須盡法痛懲卽老病或婦女亦當究其抱告使知親不可恃法不可幹庶幾彊暴悔心善良安業

一辦重案須得條理一人治一事及一事止數人者權一而心暇自可無誤或同寅會鞫事難專斷或案關重大牽涉多人稍不靜細卽滋冤抑遇此等事先須理淸端緒分別輕重可以事爲經者以人緯之可以人爲經者以事緯之自爲籍記成算在胸方可有條不紊不墮書吏術中其土音各別須用通事者一語之■﹝言爲﹞毫釐千里尢宜愼之又愼總之辦案宜有斷制斷制云者非師心自用也案無大小總有律例可援援引旣定則例得無干者皆無庸勾懾人少牽連案歸簡淨矣

一鄰境重案不宜分畛域守士之官治不越境然遇接壤命盜重案一有風聞卽宜迅速緝防稍分畛域受之以需致犯得遠竄巳失敬公之義其或假道境內終且牽連被議豈非自取之乎

△省事

民气本靖也縱惡以陵之縱役以擾之恩旣莫敷威亦難濟於是願朴者亦郁極思奮不得不奔愬於上官上官憫其情廹而理之刁民聞風以起恣意�告而地方官不可爲矣使爲地方官者以地方爲巳�悉心撫字與民休養雪民冤抑民之於官無不可白之隱自無不樂從之令而民气尙或不靖者未之有也百姓去縣近去省遠縣果勤職百姓何愛乎越訴

定例徒罪以上通詳杖枷等罪均聽州縣發落所以歸簡易也多一重衙門便多一重費用百姓何能堪此故尋常戶婚田土細事總以速結爲美勿聽書辦簧鼓輕率詳報

不惟小案不宜申報也卽奉上官準理事件除牽涉書役必須解勘外其餘民間細故亦不妨錄供詳結以省跋涉至兩造吁息則倫紀贓盜而外俱可取結詳銷亦息事寧人之一端也

投牒候批示期候訊最費百姓時日惟期有一定則民可遵期而至無守候之苦凡示審案件自量才力斟酌掛牌如飾耳目之觀以多爲貴日畱一案卽有一案守候之人愈畱愈夥累者何堪至勘丈事件人多費多守候更復不易𨿽風雨寒暑必不可失信

兩造訟牒官爲結斷脫然歸去可以各治其生誇大之吏好以示審之勤飾爲觀美往往審而不結或系或保宕延時日訟者多食用之費家人增懸望之憂是虐民之中有富家牽涉好事者從而妄爲揣度謂官可賂營則又重自玷矣故不審不如不示期不結不如不傳審

堂事畢後精神勿倦稍有疏略則黠役刁民乘隙嘗試此時尢宜細心檢校勘結案件應發文劵議照之類面給兩造領回倘不及取領狀附捲卽於讞後標明發字不必令其再經吏役之手藉端需索致滋守候其它遵佞甘結等項並可類推至兩造供詞起訖鈐縫處皆須一一過目朱筆點鉤標識以免他日猾吏抽換增減之獘斷不可艸率退堂貽民訟本

昔年佐幕每屬主人勿輕僉差及身親爲之於此尢愼或傳近日有原役號役攺役加役拏役之名換一役多一費民何以堪其實準無不審則一票巳足示期不到自可比責原役何煩別添役名乃役催屢屢案終不審徒張役威飽役橐爲民父母之義安在且屢催不到非原告情虛規避卽被呈膽怯在逃例得暫行注銷追呼不巳又何爲者吾願幕之畱神尢望官之加意

自愛之人𨿽事甚切巳尙不耐匍匐公庭況非巳事乎借口地方公事聯名具呈必有假以濟其私者其非安分可知昔趙韓王得士大夫所投利害文字皆置二大甕滿則焚之李文靖遇中外所陳一切報罷云以此報國二公皆宋名相所爲如此蓋所見者大且遠也聯名公呈不宜輕準卽事關利害言有可采姑受而不批別自體察舉行切勿輕聽據詳致開紛擾之獘至吏書稟陳公事尢不可信用

○劉衡【見保甲書卷二】

理訟十條

蜀僚問答

△理訟十條

一嚴飭代書一切呈詞宜直敍情節也到任之初卽應照例考代書不妨多取數人當時給戳當差者兩三人此外數人記名候補槪行榜示其現在當差者諭令遇有告狀之人無論事之巨細均向其人查問明確依口直書不準增減情節違者不宥本官於大堂收呈時卽向遞呈之人逐細訊問口供如有供詞與呈詞不符者卽嚴究代書若系自來稿卽立傳該代書入內署嚴究詞稿之所自來及該原告系何人引來同來者共有幾人一面親筆書簽立拏該原告同來之人必究出眞正訟師嚴辦而後巳一面將該代書枷責革役交保嚴束以記名候補之代書挨次充補如此則代書破膽再不敢增減情節而訟棍遠揚訟案日少矣

一接收呈詞宜當堂親收本日批示也牧令爲親民之官自應當堂親自收呈實時批示若延至三日或五日而後批發是此呈未批彼狀復來書差棍蠹因緣爲姦甚則有賄買批語之說種種獘端皆由此起何若臨蒞大堂親自收呈於接呈時向告狀人逐細詰問卽用五聽之法或懾以盛怒或入以遊詞彼訟者自田間來初見官長訟師之浸潤未深其人尙朴其膽尙虛其口亦訥眞假是非不難立剖較之喚案集訊之時眞情尢爲易得其有理不甚足者逐層批駁文不厭煩當時卽行榜示其情節支離有心播弄者實時取結立案立予薄懲自可以破莠民之膽其巳準者亦卽日批出榜示則較之遲遲批示者巳快至數日由是而迅速差傳可審卽審其尙非切要之人證不必齊全可結卽結其無關緊要之供情不妨從略如此又快至十數日或數十日棍蠹𨿽刁無從下手則諸獘悉除矣

一出票簽差宜確定限期親查號簿也訟牒旣準卽應差傳人證赴審惟差役承票到手任意需索不飽不休其所以能需索之故則由於官司之延宕而官司之延宕由於立限之不親自稽查是以此造到案而彼造未傳甚至兩造俱到而捏稱尙有未到之人證故爲捱延致令訟者官未見面而家已半�除命盜案立卽出票外其一切戶婚田土巳準之案簽差出票總以收呈之次日辰刻爲率斷不稍延仍計道路之遠近人數之多寡案情之難易親自酌定到案之日期朱注於簿近者定以卽日及一二三日各予以余限一日遠者定以四五六七八日各予以余限二日每日晨起親閱限簿屆期者卽朱書小票喚某案原差某人到堂問話字樣催令依限速到到則記功逾則重處決不姑寬如此則所立限期並非虛應故事且立限旣嚴棍蠹無從下手諸獘悉除矣

一承票差役宜聯環保結以防逃避則法可必行也律設衙役以供差遣原不能盡除不用然止應畱額設十數名或數十名卽地處衝繁亦止應額外再酌畱數十名其餘冗役槪行革除惟革役大非易事官𨿽革役而役不自革是以有瞞上不瞞下之說應將畱者姓名榜示城鄕榜內注明年貌住處榜尾大書此榜無名者槪巳革黜字樣以期人人共曉其畱用者給予編號亥字粘貼印花腰牌一件並令聯環具保每五人立一總頭亦令聯保遇有承行事件一票止用一差票內注定限期依限則記功逾限則重責決不姑寬亦不以功抵過或該差躲匿則用連坐之法窮治該差之總頭並聯環保狀內之保人務獲嚴懲而後巳則犯法者無從躲匿而法行矣

一狀不輕準準則必審審則斷不許和息也民間細故或兩造關系親鄰其呈詞原不宜輕準誠以事經官斷則曲直判然負者不無芥蔕往往有因此構怨久而釀禍者不但耗費民財巳也其有不能不準之案旣經批準卽應喚來審訊實則究治虛則坐誣斷斷不準告息蓋一準告息則訟棍逆知狀可息銷便敢放心告狀卽使憑空結撰槪屬虛詞但須於臨審之前數刻一紙調停事卽寢息其詭祕之情形鬼蜮之伎倆官旣未訊無由得知彼誣告者竟終其身無水落石出之時訟案之所以日滋訟師之所以肆毒未必不由於此州縣官旣準之詞不許告息其亦息訟而杜誣告之一道乎

一審理詞訟寧速毌遲也民間詞訟例限二十日完結自應實時審理若稍爲延緩則舊案未結新案復來愈積愈多小民受累輕則激而上控甚則釀成命案其害不可勝言況訟案無論遲速終須審結在一到卽審者固須用一番心卽拖延緩審者亦須用一番心是同一用心也並不因遲審便可省卻用心其速審者不過用心略早耳況停鹽生鹵遲之日久則訟師插入枝節橫生轉致難於收拾較之速審者難易懸殊是不肯早用其心必致多費其心不但累民且以自累州縣官於一切訟案果能隨到隨審隨審隨結則棍等𨿽巧於播弄而策未畫定案巳徹底審明且取有確結不能再翻如此則諸獘悉除自可無上控之案其控案較多者卽其平日不理民事因而不得民心之確據也應以控案之有無多寡分別功過至於有控案而能虛心審訊詳銷則功過尙可相抵如旣有控案而又不能依限完結或固執回護不肯認錯更正則是玩僻性成無可策勵卽照易結不結之例詳請議處亦不爲過

一審結一案必須當堂朱筆判語也民間命案及械鬭巨案其起釁之由往往基於細故如些小錢債尋常口角之類其事微矣旣經控官不準則巳一經準理倘審斷不甚明切或𨿽巳明切而審後神思偶倦遽爾退堂令差人帶兩造在外間照堂上面斷之語出結毋論堂斷之言聽者不甚了了卽甚了了而兩邊棍蠹各從而挑撥之必至兩造之結各執一詞與堂斷之言俱不符合甚則書役髙下其手竟致供與結亦自兩歧或故畱漏洞或故示矛盾以爲翻異地步如此則未有不翻案及釀成他故者此朱判之所以必不可少也每案審斷旣畢毋論事之大小卽於堂上將面諭之斷語朱書於點名單年月之內其日公事稍簡則備敍全案之由若十分忙冗亦應將緊要斷語明切書之書畢令兩造將朱判自讀一徧如鄕愚不識字飭房書大聲宣讀俾兩造傾聽明白則是非曲直訟者各自了然然後令原差帶兩造入內堂照朱判各具遵結照例粘連成捲鈐印存案如此則供與結不至兩歧而通案人証之結亦歸一律書吏無從髙下其手且可杜日後抽換諸獘卽將來或有翻異而展捲了如指掌可免混爭也

一審案設有錯誤亟宜自行攺正以免上控也自理案件審斷時如果虛衷何至舛錯但案情百出變詐多端況煩劇之區牘詞冗雜地方官縱極聰彊不能保其必無失誤或事後檢點及之或訟者陳詞再懇愛民者均須虛心復核果有可商之處卽應立予平反蓋臨下與事上並無二理詳上之件設或失誤例有檢舉之文聽訟亦然不但失誤當攺也卽微有偏倚未能恰到好處亦不妨一再推求若必以爲官之於民體制所在斷無認錯之理竟爾回護前非恐原審旣有不盡之情負曲者必有不平之愬是小民上控之滋多未必不由於長官自信之太過也夫牧令官稱父母可謂親矣親則無不可白之隱親則無不可轉之機但求無負於吾民何必自諱其小失若因文過而致上控是欲自諱而轉以自彰旣累民又自累也總之官果愛民則聽斷必然公允卽間有未協之處但無私心民亦無不諒之未有遽行上控者夫旣無私心又何妨更正乎

一尋常案件定於三八放告日當堂收呈此外各日切勿濫收也夫小民錢債田土口角一切細故一時負气旁有匪人聳之遂爾貿貿來城忿欲興訟實則事不要緊所欲訟者非親卽友時過气平往往悔之官若隨時收呈則𨿽有親鄰不及勸阻而訟成矣一經官爲訊斷曲直分明勝者所值無多負者頓失顏面蓄忿漸深其害有不可勝言者且官卽淸廉結案卽極神速訟者自田間來人地生疏斷不能一無所費此長官任事太勇之過也若官非三八日斷不收呈則訟者欲告之日未必適逢放告之期此數日中有關愛之親鄰爲之勸解則詞狀未投欲告者舊情未斷爲所欲告者顏面無傷不難杯酒釋憾矣如此則訟端漸少和气所蒸可以兆丰年而釀厚俗又不僅惜民之財巳也倘自詡聰彊收呈不以其時能則能矣毋亦不卹民隱乎況更有藉此巧取者吾烏乎知之至如命盜斗斵傷搶親等案則應各就地方情形擇其尢要者酌定十條或八九條刋刻宣示惟其隨時喊稟或於太堂懸鑼準告者鳴鑼官聞鑼聲立卽訊辦則又不必呈矣

一究出訟棍必須嚴懲也民間些小事故兩造本無訐訟之心彼訟棍者暗地刁唆誘令告狀迨呈詞旣遞魚肉萬端甚至家巳全傾案猶未結且有兩造俱不願終訟彼此就罷而訟師以欲壑未盈不肯罷手者爲害於民莫此爲甚地方官果能實力稽查多方察訪並於當堂收呈及審理訟案時遇有情涉虛誣者立卽帶回內署究明詞系何人所作何人教誘細詢其年貌住址卽由內署密出簽票責成妥役嚴愼查拏大抵此輩住房總不離官衙左右須於夜闌人靜或黎明時親往圍拏且搜其唆訟確據如呈稿抄批之類獲案後情重者照例詳辦其稍輕老仍照學治臆說所載將該犯鎖置堂柱令其鵠立看本官斷審他案間日決責數板旬月之間未有不憊甚告饒者𨿽極繁難之缺但須辦一二案懲兩三人則若輩聞風喪膽外來者褁足本籍者革面矣至州縣官審理詞訟如審系被告理曲但非再犯其杖笞以下罪名不妨寬免只令對眾長跪巳足示懲蓋予負者以攺過自新之路卽畱勝者以有餘不盡之情亦長官造福之一端也若審系原告情虛則必依律照例加等嚴懲斷斷不宜姑息庶誣告者知畏而訟日稀矣又牧令爲執法之官用法至枷杖而止枷杖之外不得自專原不宜輕視枷杖則必須臨蒞大堂於萬目共睹之地示以不測之威並震以難回之怒如擊案疾呼離座挺立之類不妨稍參權術俾與浩然之正气相輔而行務令觀者人人�然於官之所深惡而痛絕者專在於此則一懲百警此後轉可以緩罰而省刑此子產之所以稱惠人也總之官縱慈祥而懲治棍蠹絕不可露一矜憐之語與稍假以和霽之容一爲所窺或被旁觀冷眼看破此後人人玩法措手尢難此不但治訟棍爲然其書差及一切莠民似皆宜用此法

△蜀僚問答

或問棍蠹誣擾富民集案訊明後嚴懲之巳足保富良矣收呈時必先訊乎曰收呈時先訊乃臨民第一喫緊處蓋案經集訊必須出票飭差傳喚人證距城近者二三日遠者五六日七八日不等差得票到手此數日內便趕緊向富民索詐其詐法倍加凶惡未入城之先必嚇以鎖練入城之後必私押之卡房羈候所之內實例禁之班房也班房之看役與差等息息相通飯店似非班房比然飯店人等亦與差役通气或卽系差役開張遇有人證到店差之淩虐之者無所不至必勒令當烈日寒風之處坐臥或以水潑地或以尿桶糞缸一切穢物置之口鼻切近處飲食不以時給俟其餒渴哀求則昂其價至數十倍甚至百錢不得一盂飯數十錢不得一杯水差等與店家恣食酒肉行令猜枚喧呼快樂一切店內燈油薪水俱勒令派錢若親屬給送飯食則暗唆同押之匪類搶食罄盡良民不得一粒下咽三五日內任意索詐不遂其欲則受一切苦惱迨官訊明釋放差等或仍自私押或跟至其人之家大肆鬧索必遂其欲乃止而其家破矣然則與其懲棍蠹於集訊之後何如禁棍蠹於收呈之時乎

或問情虛之原告卽非訟棍必系刁徒官於收呈時訊鞫其時並無質証之人彼肯引服乎曰此自非易事但須爲官者耐頃耳大抵刁徒誣告其呈內情節必有矛盾處諺云事假難眞是也官果有愛民之心但須設身處地一面細核呈詞一面詳問口供但覺供情與呈詞略有參差不合處卽帶人內署密室百端詰問不許胥役一人在旁恐彼知我審案之法可一不可再矣供則官自錄之役則令軍流犯及水火夫代之或憑空而懾以盛怒或含笑而入以遊詞盛怒時必喚進皂役多人令其吆喝示威官或以醒木重擊案桌或大聲疾呼或提出別案應行杖責枷號之犯當原告前發落察其面目眉睫之間是否顫震摸其心窩是否跳突並令吐唾沫於器皿內察其有無津液若竟無之或𨿽有而甚少卻有前項顫跳等情卽系情虛可從此窮詰而入矣然鄕曲愚民初見官長怵於官威往往有前項顫跳等情未可信爲情虛之確據則不如入以遊詞之爲得也入遊詞之法莫妙於先與間談如課晴問雨及詢其家房屋向背有無竹樹一家幾人每日飯食若干薪水若干飼蓄牛犬雞豚各若干之類以炫騖其心錯亂其詞而衰竭其气如告彊占妻女之案則問其妻女年貌我準爾告將被告拏來叫他出錢給爾可免其斷還否如告盜葬之案則語以我準爾呈將被告拏來勸他將錢給爾可免其起遷否若系眞情伊必不允若虛則必首肯彼見官霽顏與語以爲官受其欺巳準其狀矣便敢大放厥詞剌剌不休諺云言多必失官但虛心細聽並設身處地體察情理彼旣說得髙興則其在外間與訟師商酌默記之情節必定遺忘必至參差顚倒露出破綻官則忽然折入正文於其破綻處窮詰嚴追忽喜忽怒忽此忽彼令彼應接不暇必然露出一半眞情官則語以此案要審不要審若要審被我審出但有一字涉虛便要嚴辦若不要我審但要將呈詞抽出只當爾未曾告狀便可罷手彼若情虛必然叩頭求將呈詞發還請息請免深究是時官仍不可說破誣告該問罪遽示威也一示威則彼疑畏退縮一言不敢直說後半情節全不能得仍與溫言開導或賜以茶煙點心之類務令出具切結爲要

或問刁徒肯遽出結乎曰此亦非易事但總須愛民者稍自耐煩耳大抵取結之法亦有次第必須以次遞進先取誤聽人言以致誣告情願息訟歸家之結次取妄告之結彼見結內並無誣告字樣以爲無礙必肯照官之稿寫結自用掌模迨兩結旣得之後方告以爾快直認爾就不認我有此兩結亦盡足辦爾矣如此則彼必直認誣告仍取誣告切實甘結然後帶出大堂當眾聲明其罪檢出誣告律例令讀系初犯則照例嚴懲系再犯以上則比照擾害例量予枷號示眾亦無不可夫如是則被誣者尙未到案而案巳審明大抵被告一到略問數語卽可釋令歸家棍蠹無所施其�倆凡意圖誣告者聞誣告不能害人反自受枷責也輒息其惡念便暗中省卻多少誣告案件所保全者不更多乎

或問不傳被告先審原告得毋不合於理乎曰此系遵例而行有何違礙現行律例越訴門有先將原告窮詰之例予在川東實力奉行頗著成效民以爲便𨿽巴縣極繁之缺半年後竟累月不接一呈詞官逸而民安矣訟棍之外來者潛逃而在本地者俱戢迹或攺行矣尢所自慰者巴縣衙役七千予蒞任一年後役等無所得食退散六千七八百人存者寥寥百餘人耳初受代時前任移交千餘案迨予赴棉州升任惟吏房舉人請咨一案移交此外無一移交之案亦吾盡吾心之效也

或問居官三字訣曰淸愼勤以何爲要曰三者皆居官之要而勤則其尢要者也不勤則事多拖累夫民之畏拖累不必命盜重案但系尋常戶婚田土等細故亦不必名列被告也但列名人證盡足破家庸吏庸言所載理訟十條之第三條曾諄切講明勤字之理矣其餘九條無非推廣勤字之意至於官果愛民則更有一字最要者曰簡蓋官以一人理一縣之事卽極小之缺案牘必多棍蠹乘官繁冗便敢作獘害民其最簡之法自以前條所言多駁呈詞爲第一義次則莫如票喚人證時擇其不甚要緊迹近牽控者酌量摘出免其票喚到案於喚票內其人姓名之旁鈐用此人不必定令到案圖章一顆又於票尾書明今將不必定令到案人證共若干名開後然細思之與其差票內摘出免到不如於批呈時卽將某人不甚要緊似是牽控可以免喚到案緣由批於詞尾榜示尢爲簡易尢能保富安良也

○裕謙【見籌荒下】

戒訟說

△戒訟說

訟則終凶害多不測小而結怨耗財廢時失業大且傾家蕩產招禍亡身何不自愛之甚也每思鄕裏愚民生平不見官長出作入息何等安閒至一入公門便難自主歇家保戶詐僞多端累月經年資斧莫繼兼之胥吏把持差役勒索迨得質訊巳費多少花銷有理者恃气陵人也要向公堂屈膝無理者將曲作直更不堪淸夜捫心卽贏得官司結下子孫讎怨倘招來刑辱徒增顏面羞慚甚至坐獄沈牢囚系斃命披枷帶鎖桎梏戕生無一不緣爭訟來也更有一種唆訟之徒以簸弄是非爲得計以顚倒黑白而迷人每當雨造紛爭從中構禍及兩造醒悟之後猶復肆行挑唆不肯聽其速結何則訟師之溪壑未滿則訟事之枝節疊生訟息而刁猾者無所逞其譸張訟久而淳厚者亦將變爲澆薄人心風俗之患可勝言哉本府爲爾民好訟者計與其伺候公度受隸卒之呵斥何若優遊井裏樂婦子之團圓平得一分心便積得滿家福忍得一分气便省得幾多財特將戒訟十條錄示於後爾民其愼思之毋負諄諄告誡之意

一曰壞心地大抵好訟者不論理之曲直徒欲以气壓人以智勝人不勝則忿心愈熾投訟師造機關顚倒是非以求必勝甚或挾嫌圖詐牽砌多人以致無辜拖累此訟之足以壞心地

二曰耗貨財事無論大小一經官府茶坊酒肆離他不得親友顧問慢他不得胥役皂隸少他不得以數年之積蓄不彀一案之花�官司未完家貲巳破此訟之足以耗貨財

三曰誤正事士農工商各有正務苟涉於訟身不自由拋家失業卽有不容巳之事亦因以停擱此訟之足以誤正事

四曰傷天倫父子兄弟夫妻天親至愛或意見不合而相責備或錢財費多而相怨尢或事涉牽纏而株連坐累此訟之足以傷天倫【若骨肉爭訟倫理乖違傷天地之和虧惇睦之誼具家道未有不日見消亡者其子孫未有不日見零落者尢宜善處】

五曰致疾病思慮傷心忿怒傷肝饑渴傷脾憂鬱傷肺驚恐傷腎走傷血立傷骨多言傷气以至朝行露宿冒暑衝寒種種受傷一時叢集此訟之足以致疾病

六曰結怨毒諺云冤家宜解不宜結不訟則冤怨猶或可解訟則親情友誼頃刻頓忘彼此報復無有窮巳此訟之足以結怨毒

七曰生事變公門出入之人大都好生事端幸我有事可以漁利或暗中�唆或乘機挑撥往往事中生事此訟之足以生事變

八曰損品望人無品望者更歷訟事彌增狡猾所不待言卽平時方言矩行一至訐訟以非爲是以曲爲直投吏胥覓證佐所不屑與言者與之言所不屑與交者與之交此訟之足以損品望【生監爲四民之首尢宜立品讀書勉圖上進若涉訟事卽屬不守臥碑例應斥革懲治務各自愛】

九曰召侮辱官府廉明自無枉斷而終訟必凶嘗見好訟人受呵叱受笞杖受罰贖甚而受胥皂之輩惡言相加意气陵逼至極不堪試設身處其地則知气死不要告狀眞名言也此訟之足以召侮辱【訟𨿽理直勝負亦難預定與其終訟而召辱何如息訟以全身如有親友調和各宜及早猛醒】

十曰失家教善教家者日仁曰義曰禮曰智曰信人旣好訟則居心刻薄非仁也事理失宜非義也挾怨忿爭非禮也傾貲破產非智也欺詐百出非信也家人婦子之見聞無非惡習而欲其內外和順不至悖常而亂徳決無是事此訟之足以失家教【至婦女出頭最爲惡俗大千例禁有玷家聲裏黨相嘲宗族不齒上辱祖父下累子孫更宜切戒】

●牧令書卷十八刑名中

安肅徐棟致初輯

王植

王有孚

白如珍

王元曦

裕謙

陳宏謀

王植

汪輝祖

葉鎭

朱

何士祁

王鳳生

李士楨

陳宏謀

陳慶門

房廷楨

汪輝祖

王有孚

劉衡

嚴如煜

徐文弼

袁定守

熊宏備

李漁

陳慶門

王植

朱

葉鎭

李漁

何耿繩

○王植【見治原】

受詞

△受詞

設代書立狀式皆受詞之大要也余至香山設正副狀式正狀止塡所告注語及原被幹證姓名加批發示副狀載原詞存衙候審日披閱兩造不得見原詞則所控訴多相矛盾而情僞易見

○王有孚【見用人】

一得偶談

△一得偶談

批閱呈詞先要看透他主意何在其有裝點情節希圖聳聽者凖情度理便可知其爲誣果能明白批飭則詐僞之輩自不敢巧爲嘗試若執筆者省些心血輒予準訊卽巳墮其術中若輩鬼蜮之技只圖準不圖審官票旣出而原告先巳避匿在被誣之家驚惶無措胥役乘機需索受諸窘辱到得具詞剖訴守候庭質失業廢時多所耗費更有被牽中證憑空拖累尢爲可恨

人之情僞千態萬狀到官之始鮮有肯寔吐者苟非悉心推求則遊移閃爍易致避重就輕縱此枉彼惟旣得眞情乃可於辦理時原情輕減庶事無顢頇而案得結實

○白如珍【字符峯江西宜黃人乾隆年間爲安徽撫署幕賓有刑名一得】

論批呈詞

△論批呈詞

批發呈詞要能揣度人情物理覺察姦刁詐僞明大義諳律例筆簡而該文明而順方能語語中肯事事適當姦頑可以折服其心訟師不敢嘗試其伎若濫準濫駁左翻右覆非冤伸無路卽波累無辜呈詞日積而日多矣

善聽者只能剖辧是非於訟成之後善批者可以解釋誣妄於訟起之初果其事勢不得已必須審斷而始結𨿽驅小民跋涉亦難惜也如其事眞僞顯然不過紙上片言可以折斷而亦差傳候訊卽情虛者受其責罰而被告之貲財已遭浪費矣

事無情理無確據或系不幹巳事或僅角口負气等情一批而不準再瀆而亦不準者必須將不準緣由批駁透徹指摘恰當庶民心畏服如夢方醒可免上控此等批詞不妨放開手筆暢所欲言但須字字有所著落不可推砌浮詞也果能批駁透徹卽有刁徒上控上司一覽批詞胸中了然𨿽妝餙呼冤亦不準矣

訟師伎倆大率以假作眞以輕爲重以無爲有捏造妝點巧詞彊辧或愬膚受或乞哀憐或囑證佐袒覆藏匿或以婦女老稚出頭或搜尋舊事抵搪或牽告過迹挾制或因契據呈詞內一二字眼不淸反復執辧或捏造攺換字據形色如舊或串通書吏捺擱或囑托承差妄稟詭詐百出難以枚舉總在隨事洞察明晰剖辧庶使伎無所施訟師不禁而自禁矣

批審事件權其事之輕重票內分別拘喚字樣飭差協保傳集不得違例濫執每有差役將不同居親屬及稍有瓜葛之人朦稟批準卽行鎖孥嚇詐以致愚民情急自盡釀成大事不可不及早醒悟也

○王元曦【字湯谷山東人官浙江巡按余未詳見資治新書】

禁濫準詞訟

△禁濫準詞訟

聞得浙中有等神棍端一唆挑百姓起訟興詞至婺郡則尢甚他處訟師尙是唆民起訟此處訟師專是代民姦訟視殷實可啖之家偶遇小事小教輒代駕虛詞投官府以疾病老死者爲人命以微債索逋者爲刼奪以產業交易戶婚幹連者爲彊占爲悔賴不獨被告不料亦且原告不知流獘流毒非大加嚴禁力障狂瀾將無底止近來有司不以此爲痛心反以此爲得計朝朝放告日日投詞片紙隻字無不批行承牌者有正差有副差有接差之差有提差之差鉆幹不休四道並出或恣鷹拏於爪牙或假貪狼干羽翼拘攝之票一來中人之產立盡似此吮吸巳屬難堪不調愈出愈甚更添一種烹肥分噬之牛有等衙官專在堂官面前奴顏婢膝趨承幫湊得其歡心因而串通內衙之主文又憑央堂上之吏胥上下關通結成一片縣官詞訟山積那有件件自理又思衙官趨炎附熱豈可無事相酬遂以批審爲代勞之具兩造爲贈答之資內之主文外之吏胥又從旁玉成擇其題目大被告多者貼以浮簽盡批佐貳佐貳亦遂多罰谷石重擬罪名以此圖報當下更以此招致將來一詞到手原被勒其饋獻胥吏嗾使調停止較金錢之多寡卽爲聽斷之輸贏彼佐貳下役餓眼饞口幸而有此一日如調饑而得梁肉惟恐肚皮難塡如積渴而得酒漿恨不一吸立盡要錢不己必至絲麻布絹盡入网羅狗彘雞豚悉爲攜載尢可恨者少不遂意則回誑本官或假爲擲碎牌票或借口欺藐小官因而大其名曰拒捕役以是誑之官官以是誑之堂而告狀百姓遂不知死所矣一家不已延及親朋親朋不巳延及村落村落不已延及裏圖嗟嗟不捕盜賊而捕百姓眞正拒捕之盜賊反畏之如神明不敢聲喘之百姓反殘之如虫蟻一紙狀詞遂成賣男鬻女之文卷一張牌票竟是傾家喪命之靈符利歸鼠輩怨貽官箴𨿽至愚所不爲而謂長民者爲之耶

○裕謙【見籌荒下】

諭各代書牌

再諭各代書牌

△諭各代書牌

府屬各縣衛生監軍民人等每遇命盜重件曁戶婚田土細事來府呈控往往詞內列有多名其實僅止一二人到府甚至甫經遞呈卽行潛匿試問伊等旣來告狀焉有不親身到郡又焉有不候批示旋卽回歸之理其中顯有冒名捏控及包告扛訟情獘亟應嚴行稽察嗣後凡有來府遞呈之人該代書必先向歇家查詢明確果系本人告狀卽列本人名目如有多人聯名告狀亦必查明人俱來郡始準開列詞內若無其人不得混行開列本府每逢告期親自收呈按名傳詢倘詞內有名臨點不到卽惟該代書是問至收詞後批巳榜示聽其自便若批未榜示或傳本人或傳抱告不到卽惟該歇家是問代書與歇家無不通同一气均宜畱心毋稍玩忽致幹重懲

△再諭各代書牌

定例凡有控告事件其呈詞責令自作不能自作者準其口訴令官代書據詞從直書寫如有增減情節者將代書之人照例治罪又婦人非有切巳重情不準告舉他人之事因其罪得收贖恐有言亟告害人情獘嗣後凡來府遞呈之人如執有詞稿者該代書問明代作詞人姓名或系本人自作分別塡注詞面如系依口代寫卽注明代書作稿字樣遇有婦人來府遞呈當卽問明因何不聽伊夫出名具告緣由若系孀婦亦須問明有無子嗣其子現年若干逐一於詞內聲敍明白方準投遞至有頂帶人員遇有呈控事件進士舉人則須問明科分生員武生則須問明入學年分貢監職員則須問明系何項貢監何項職員何年月日報捐執照是否帶來或現存何處俱於詞首詳細注明以杜捏冒頂替等獘均毋故違致幹咎戾該代書務體本府勤求民隱懲刁安良之意斷不得因有此諭藉端刁難倘敢故意勒掯察出定卽究辦不貸

○陳宏謀【見保甲書卷三】

申明農忙分別停訟檄

△申明農忙分別停訟檄

農忙𨿽有停訟之例亦有不應停之例如乾隆二年北臬司閻熙堯條奏州縣自理詞訟務須分別事情輕重緩急隨時酌準不得藉稱農忙槪置民瘼於罔聞又乾隆四年定例或因天旱爭水黃熟搶割爭娶打搶聚眾打降等事停訟之時亦應準理又乾隆十年蔣前院條奏地方於農忙停訟期內凡遇墳山土地等項務須隨時勘斷至自理案件倘事關緊要或證佐人等現非務農卽不得以時值停訟藉詞推諉亦不得濫差羈候致滋擾累各等因俱奉旨通行遵照在案再戶婚田土似在應停之內然搶親賴婚彊娶田地界址買賣未明若不及早審理必致有爭奪之事鄰縣關拏要犯豈能以停忙爲諉自理已準之件如原被現在到齊者亦卽審結如原被未到者須將差票暫銷以杜書差持票不時索擾其不應停者仍須拘審總須有一番分別明白曉諭不可槪以停訟自置告案緩急於不問以休息農民之舉竟爲宮衙偸閒之會且使農民之進退無據奔走伺應更甚於開忙也

○王植【見治原】

聽斷

△聽斷

聽訟如作文字必鉆研深入往復閒又自有新悟非是不能得題情而中其肯綮也余聽事頗能耐心不憚煩每事先詳悉閱卷諸所有契捲冊籍應查應算者俱當堂逐一辦理不委胥吏撫都堂王公初到任咨訪檄內問聽訟宜以何法余爲聽訟說以對有曰戶田之訟惟查卽冊丈量有冊墾報有冊過戶有冊寔徵有冊數冊互參核其年月冊皆有據察其後先土田淆混核其四至四至相類核其形圖形圖不符勘其現田此其法也墳山之訟問其戶稅有官有私閱其形圖相近相遠質之山鄰何時殯葬經祭何人就供問證以圖核詞勘其形勢以地核圖聚族之葬他姓莫參眾姓銷葬略分界址穿心九步以爲成規粵中人滿變通以濟此其法也劵約帳簿眞僞間雜字有舊新紙有今昔蛀痕可驗長短可比如其僞契數張同繳年月遠隔紙張一色必有贗契如其僞帳數年完欠一筆寫成字迹濃淡亦恆相近必有贗約加以面試當堂授筆縱有僞捏可辧筆姿此其法也非買言買非借言借非償言償則當研審立契何地交銀何色成交何所同見幾人隔別研訊供必不符再令同質虛寔難欺此其法也粵地婚媾鮮用書啟庚帖所書卽云文定媒證可問爰問其詳隔別研訊書帖何所主婚何人宴待何處送禮何僕如其僞者必有參錯寔情可得罪有所歸此其法也情僞百出載鬼一車以公生明虛心任勞其有遁情或亦鮮矣皆所閱歷而得者也而其要尢在隔別研訊余在新會時民有重賣其田而僞爲契價者乃隔別兩造證佐而各問之問書契何所交銀何地秤銀何人銀何色何物包褁錠件若干每問一人卽手自錄供供旣畢隨喚告者證者俱前而逐一覆問之前供旣不能變又不當互異皆變色相怨已則瞪然相視叩頭吐寔又有僞契古人田者呈契二紙紙大小不等皆舊迹筆亦互異似非僞己察其二紙中賣主中見名下花宇書出一手詰之乃不能答一呈契二紙前後隔數年矣以二紙顚倒比合乃一紙裁分刀痕宛然詰之乃認僞契無辭此又在虛巳鉆研以得其閒也

○汪輝祖【見保甲書卷三】

勤怠之分

佐治

△勤怠之分

少鄕居見人赴城投狀率皆兩日往還己而候批巳而差傳倩親覓友料理差房勞勞奔走動輒經旬至於示審有期又必邀同鄰證先期入城及至臨期示攺或狡者有所牽引諭俟覆訊則期無一定或三五日或一二十日差不容離民須守候工商曠業農佃雇替差房之應酬城寓之食用無一可省迨事結而兩造力巳不支輾轉匱乏甚有羈縶公所饑寒疾病因而致死者嗚呼官若肯勤何至於是其負屈不審抑鬱畢命者無論巳更有事遭橫逆不得已告官候之久而批發又候之久而傳審中間數日橫逆之徒復從而肆擾皆怠者滋之害也故莫善於受牒時詰訊虛卽發還其準理者越夕批發克期訊結官只早費數刻心省房差無限需索養兩造無限財力至訟師教唆往往控一事而牽他事以爲拖累張本得其本指立可折斷爲吏者有常祿有養廉居官之日皆食民之日乃不以之求治而博奕飲酒髙臥自娛民必怨神必怒如之何其不畏耶

△佐治

諺云衙門六扇開有理無錢莫進來非謂官之必貪吏之必墨也一詞準理差役到家則有饌贈之資探信入城則有舟車之費及示審有期而訟師詞證以及關切之親朋相率而前無不取給於具呈之人或審期更換則費將重出其它差房陋規名目不一有官法之所不能禁者索詐之贓又無論巳余嘗謂作幕者於斬絞流徒重罪無不加意檢點其累人造孽多在詞訟如鄕民有田十畝夫耕婦織可給數口一訟之累費錢三千女便須假子錢以濟不二年必至鬻田鬻一畝則少一畝之入輾轉借售不七八年而無以爲生其貧在七八年之後而致貧之故實在準詞之初故事非急切宜批示開導不宜傳訊差提人非緊要宜隨時省釋不宜信手牽連被告多人何妨摘喚幹證分列自可摘芟少喚一人卽少累一人堂上一點朱民間千點血下筆時多費一刻之心涉訟者已受無窮之惠故幕中之存心以省事爲上【省事】

恃才之官喜以私人爲耳目訪察公事彼所倚任之人或搖於利或蔽於識未必俱可深信官之聽信原不可恃全在幕友持正不撓不爲所奪若官以私人爲先入幕復以浮言爲確據鮮不僨事蓋官之治事妙在置身事外故能虛心聽斷一以先入之言爲主則成見在胸動多掛礙矣故訪案愼勿輕辦【訪案宜愼】

獄貴初情縣中初報最關緊要駁詰之繁累官累民皆初報不愼之故初報以簡明爲上情節之無與罪名者人証之無關出入者皆宜詳愼節刪多一情節則多一疑竇多一人證則多一拖累何可不愼辦案之法不惟入罪宜愼卽出罪亦甚不易其人應抵而故爲出之則死者含冤余每欲出人罪必反復案情設令死者相質有詞以對始下筆辦詳否則不敢艸艸動筆故二十餘年來可質鬼神者此心如一日也【愼初報】

○葉鎭【見治原】

作吏要言

△作吏要言

日行事件及時辦理退食何等快樂若限早堂者移午堂限午堂者移晚堂則一人偸安外間守候數十人甚苦況其中保無有老病及婦女嬰幼難以支持者乎呂叔簡日居官只一个快性某謂坐堂宜快審事宜耐惟耐正所以成其快也

慈祥爲政之本但形諸言色則爲市恩爲邀譽其究生其玩狎施諸姦慝則爲屈法爲養姦其終流於酷烈

凡杖責人於有關世教者坐大堂對眾杖之每遇不孝不悌者遣出頭門重杖以別於他犯且令行路之人各皆見聞知所炯戒

嫚罵無益於事且最銜怨甘受之杖痛在身不甘受之罵痛在心故折獄但當正言剖斷何必惡聲污口損威失體非堂堂在上者所宜出

○朱

【見治原】

當堂定讞

少準勤審

△當堂定讞

堂上定讞是非曲直當下分剖兩造咸知招房書吏不敢添減一切事後揣摩乘機指撞書役操縱掯索諸獘自絕刁徒亦無覬覦翻攺瀆告不休之事最爲理訟善策但州縣官才情敏鈍筆性緊慢不一急促書寫詞不達意倘有滲漏繼後增添反有形迹莫如審明當堂發落勝負已定喚集兩造明白曉諭倘各處語音迥別尢當使兩造實在明白而後止退堂後卽將讞語斟酌的當次日貼於照壁則亦與當堂曉諭無異兩造可以放心歸家諸獘亦無從生矣如系招案緊要口供關系罪名出入必須當堂親手閱攺不但易於記憶而情眞事確乃可定罪無枉

△少準勤審

少準勤審乃止訟之要法收詞準否惟當視其詞之虛實不可因事繁而先存少準之成見果能當堂放告按名收詞偶施詰問凡雇人代告包告及刁僞顯然者原可當下斥責或卽釋逐若呈內情節原委一時不能卽明不妨俟退堂後查明方批切不可因當下不能卽批不肯當堂收詞或收詞而件件卽批萬一倉猝錯悞不無枉屈

○何士祁【見保甲書卷三】

詞訟

△詞訟

幕友擬批於副狀官過目畫押然後墨筆幕友錄於正狀過朱發榜此通例也然輾轉稽遲榜未懸而批詞己泄莫如閱定畫押卽令淸書至二堂寫榜簽押家人眼同對明卽加印加朱發出實貼頭門然後過批旣不匆忙亦可免獘【所批呈詞宜先發榜】

官之所取於民者甚多民之所望於官者惟訟案爲最急其拖累困苦情況臆說中言之詳矣須先與書�約送稿送簽以三日爲限傳齊稟到亦以三日爲限路遠人眾者限五日簽稿遲延傳書面訊稟到遲延傳差面訊姑且勿責再寬一限卽標於原票之上如再不到則薄責之再寬一限仍標於原票之上如再不到則重懲之再限三日如竟不到非原告情虛卽不願終訟暫時注銷總不轉票攺差以累兩造民知官於訟事不逾二旬則上下相孚而書役需索可減矣【已準呈詞必宜速訊】

訊而不結則兩造守候訛言煩興其獘甚於不訊大約能詳細看捲虛衷推求勿厭煩勿疑惑似亦無難決之獄卽或有補傳人證查弔契據亦不得過一二日以累小民總之不結不如不審不審不如不準也【訊案必須斷結】

詞訟無論煩簡皆甚叢雜而其緊要者不過數端一爲上控之案一爲倫常重案一爲鬭毆傷重之案一爲近於局詐之案與命案盜案而巳命盜案例有限期勢難遲緩其它案則見官之勤惰焉須將緊要之案設立一簿以差爲經每差空十餘頁每案標明事�經承年月空五六行以備登記幾時轉票則記之幾時催審則記之幾時上司札催則記之按五日一查其有一差名下案多而不傳到轉票而不稟復者擇尢責處每於停徵之後將手記之案及所未記者淸理一次使知詞訟一事官所經心則安業者多而民受福矣差票皆朱標卽日或三日此陋習也須於票稿上自標日期而手記於簿至期查比更爲緊要【手自標記】

○王鳳生【見保甲書卷二】

放告審呈

親民在勤

聽訟宜愼

治尙明通

訪案

編審

△放告審呈

坐大堂收呈非獨初次放告宜然卽任繁劇之區者按卯俱應如是先諭堂書置收呈簿一本屈告期發交代書將各名下告狀姓名挨次塡寫簿內並令隨侍堂側以備識認其告狀人排十名爲一起分起點名免令久跪守候所收呈詞逐張查問如系舊案只閱粘單所載前批與現呈有無�添情節報竊追租等案略觀大意不必深求惟新呈必須窮源竟委訊其大槪情形倘對答含糊定屬代遞當堂擲還令本人自呈倘事不幹已藉端訛詐卽予責處取具遵結所控決不準行或事關重大而情有可疑必待嚴加盤詰者則以其詞權置一邊令其人起立階下俟本卯呈詞收畢再行提訊曩余宰平湖卯期收呈有以毆死人命具控者核其詞涉支遁因與反復辧論原告理屈辭窮遂命代書將詞列見証之隨來者於堂下識認喚之使前立發其伏前一人乃吁求發還呈��具切結而去由此推之果能使謊告者恐駁詰而不敢盡其辭勒詐者懼鞭笞而無以逞其志則蜃樓海市自可化有爲無堂上多盡一分心小民卽受無窮益官勞則民逸信而有徵況閱呈解識此法分別舊案新詞並不過勞心力亦何憚而弗爲耶

△親民在勤

州縣官名父母又曰親民之官父母云何謂與子孫痛癢相關得以隨呼輒應也親者云何謂與小民朝夕相見勿使隔絕不通也故官之親民凡於聽訟必坐大堂官之愛民凡於命案喊稟驗傷必隨到隨卽坐堂命案登時查訊固易得情卽喊稟驗傷事或出於架捏而隨到隨審亦可眞僞立明無事差傳拖累若夫大堂聽政或有初次登場怯於圜聽者然惟注意當前之事更何容心事外之人且州縣判斷之功在於看捲者十之七在於聽言者十之三間有供捲不符是則訟師之播弄鄕愚更不難一鞫而伏矣果能挨期編審日以爲常官將習慣忘勞民若不期而會每於體察入微之際兩造眞情畢露俯首無詞堂下歡騰如出一口眞有上下情�官民一體之樂欲得民心未有捷於此者

△聽訟宜愼

親民之要在於聽訟之勤而聽訟則須出之以愼兩造控爭各持一理理之是者固據事直陳卽理之非者亦彊爲附會以爭一勝詞列證見皆瞻徇情面未肯遞吐眞情或且窺官意以爲左右袒未可據以爲實惟在官之酌理準情平心定斷必待其詞之窮而後巳然亦有無可置辯而察其容色尙似別有隱情中多委曲難保非理之所無而事之或有者不可不設身處地反復深思誘之使畢其詞至於屢斷屢翻亦當反已自省或前此一時忽略以致意見偶偏切勿固執以護其短若彊之使從苟能掩飾於目前終釀爭端於事後別經更正卽幸免吏議亦愧悔無及矣堂書招書錄供慣於疏漏且有受賄而故爲顚倒者緊要之處應自默記俟其錄送細核一符卽予更攺至官斷則必官自爲之敍案始末必道其詳斷案情僞必抉其要務令鍼孔相值天衣無縫以杜將來纏訟之根訟師稔知案定如山亦不敢復思翻異仍令值堂書置堂事簿一本以所審案由判語挨日繕送過朱以備去任移交至於案結退堂人証之分別保釋遵結之洞中窾要措詞結實皆須一一權衡不可略近艸率如有文契劵約應行發還者飭原差立取保狀領狀送署一面檢出發還俾經承無可畱難亦節民財之一道

△治尙明通

聽訟又非徒守其經而拘於法已也所收民詞千態萬狀其事故亦百變紛呈尢須相時因地體俗原情以卹民隱而通權變何謂體俗原情如鄕僻愚民罔知律例其有習俗相沿眾皆視爲恆泛實則犯禁令而不知者非有以教之於先未可驟施之以法村曲農桑之際是其身家性命相關若非案涉重情切勿僉差擾累婦女非身有所犯已據眾供明確者不可喚案姻黨互控但爲理明曲直母輕予笞撻俾固訟仇然必須將應撻不撻之故明白宣示使其眞知感悔庶不敢於再犯尋常詞訟勾攝如其人適值婚期準予寬假緩爲發落甚或丰厚之家有涉曖昧不明不得已而以所獲作爲竊賊送官𨿽知其情勿發其隱如犯者逞刁供詞挾制切勿輕聽速爲責釋完案此其事余親歷之彼時相與無言今且並忘其姓氏矣何謂相時因地夫地方彊弱不同卽民之秉質各異非刑固不可用卽常刑之輕重亦應隨地制宜並有土俗相沿之舉事𨿽出於無稽法非在所不宥亦不得不酌爲容恕俯順與情酷署嚴寒勿過熬審疾行吁喘勿便施刑官當盛怒之時用法務須斟酌至胥役與現犯形若仇讎恐其挾有素嫌以圖報復尢不可使之行杖其或輾轉相囑假手他人則惟臨時覺察不必拘定擲簽之數立卽喝止愼利害於幾微切不可忽

△訪案

訪聞之案如人命私和須先傳地保嚴訊確情再行按名查拘凶徒聚眾結盟邪教斂錢惑眾宜伺其聚集之時出其不意密往親擊光棍擾害地方確有舊案可憑抑或畏其凶惡首告無人而偵知得實立傳被害之家訊明無難摘發者自應嚴拏究辦此外則必須詳愼蓋官旣深居簡出無非得自傳聞恐寄耳目於他人而其人先不足信其藉以招搖圖利挾有嫌怨濟私者固不足道卽或輾轉相傳亦難保無誤聽旁言暗中傾陷之獘一經聽信則身在局中未必能以虛衷化其成見以後事多窒礙轉爲束縛者比比有之萬一疑難之案情節支離毫無證據而罪名出入生死攸關若兩造均非所願而自爲解說尙屬情理可原則姑任闕疑俯從所請以省事安民亦通權之道也

△編審

近時編審案件每以原告兩月不到輒爲照例詳銷及其以前情上控又作新案辦理亦屬了而未了夫編期示審鄕民未盡周知且恐差役受被告賄囑不爲傳知原告故意捺延預爲注銷地步其獘不可不防余所蒞之邑先諭各房查明積案若干統造總冊一本再從中摘出某都某圖計有若干起分造各冊各按都圖出示注明某起系原告某控被告某事由限於某月日帶審並於示首聲明如果原告外出速令家屬趕傳如不願終訟或赴案具息或具結交差保代銷經此次曉諭之後倘再遲延兩月不到明系情虛畏審卽予照例注銷等語就近實貼仍匯集通縣積案挨敍編審日期曉示大堂自是所編之案無不如期投案每日三數起隨到隨審有審必結其僅系鼠牙雀角無關罪名但爲理其是非不必施之夏楚故亦無始終抗避之人余宰蘭溪六閱月審結積案六百餘起內息案居三分之一而無一案以原告不到詳銷者今人動謂詞訟繁多之處彼原圖準不圖�卽其言信然苟有勤事之官亦可力反其習

○李士楨【見資治新書】

覆審

△覆審

原問官或有失出失入批我覆審者如審出枉縱情由必當援情據理明允平反蓋明允者明而後允服其心平反者平而後反正其案毌得避嫌疑看情面仍照原問回復以枉民命

○陳宏謀【見保甲書卷三】

越告

△越告

赴上控告者查系原未在縣控告卽系越控或予責處或批赴縣具告巳告而未審者上司察核月報冊內如捏造巳結立卽指名行提縣承究處如原造未完卽發簽勒限十日內審結於該月自理詞訟內登覆某日完結字樣通報至於巳審斷結之事如所告情事巳無可疑卽可指明批駁不準如尙有可疑未甚平允止批仰某縣送捲查閱該縣止須將審後粘連之捲卽日送詳詳文止須數句不必錄供敍案上司查閱斷案平允者將捲隨詳批發並令將刁告之人提到責處不須再審如不平允然後提審赴司道以上具告者將縣卷髮府提審攺擬知府審明止將讞語敍入連縣捲送閱不必敍供具詳以省繁牘但不得仍發原審衙門致滋回護冤累如此分別辦結層層責成官無濫準批查之煩民難施捏詞翻告之計矣

○陳慶門【見治原】

仕學一貫錄

△仕學一貫錄

地方官詞訟無日無之最足見居官者之明暗而亦戒飭平反革薄從忠之一大段工夫也慨自人心變詐明明被毆而稱殺傷分明爭財妄云搶刼又或牽引其父兄連及其婦女意謂未辧是非且先使追呼擾動耗財以泄其忿更其中誣賴人命尢極慘酷或以奴僕脇主人或以頑佃誣業主或以卑幼制尊長有親人逼死而乘機索詐者有冒認親族而毀門壞屋者種種誣罔不可枚舉官長止以屍場一驗了事而豈知其魚縻肉爛鯨吞虎噬已無所不至哉此獘不除人心日益險事變日益多官府亦應接不暇矣吾謂戶婚田土當視其情詞虛實不宜濫準不準者必指批其不準之故毌使再來翻瀆不可粗心浮气略觀大意以不得混瀆一語批出了事其準者則必親問不可聽其講和問則必速不可稽延拖累審明則必斷結不可含糊逐出候示又起探聽打點之獘投詞之日使原告證佐同時到案當堂取證佐確供倘詰出黨惡誣証之獘不待被告到案證明先懲其誑證打幫之罪其有情節可審者則限日投審原告情虛固必加罪三等而證佐則尢必加重不過一二月閒扛幫積獘無情誣訟卽可去其七八矣誣命一事直是父子兄弟閒以死爲利暴屍滅法揣其情節與手刃無異是必嚴誣告加三等之法懲一警百更榜示告諭則親族利死之心末俗搬搶之惡風亦可從此漸息

○房廷楨【字愼庵陜西三原人官江西丰城縣知縣余未詳見居官寡過錄】

嚴反坐

△嚴反坐

勸息爭訟此仁人長者爲民惜身家惜性命之苦心也每見文誥所頒情詞愷惻計慮周詳眞不啻垂涕泣而道之矣然徒懸息訟之令而不嚴反坐之條則姦人之心以爲吾之訟勝固可以制人負亦不至損己何所憚而不試其長技乎亦有神明宰官審虛怒發始𨿽惡其無實旋復憫其無知亦僅薄責示懲不皆依律重擬姦人之心以爲吾之訟成固可以直尋敗亦止於枉尺何所憚而不幸其偶中乎以故息訟之勸𨿽殷好訟之風不滅亦徒勞慈父母之誨爾諄諄矣惟如王湯谷先生按浙時示民云前來赴告者必要一字不虛言言可質方可投遞如所告人命三命內二命情實一命情虛自治二命以應抵之罪必加一命以反坐之條所告贓私百兩內九十兩爲眞十兩爲假自�九十兩以巳得之贓亦必坐十兩以虛誣之律本院言不妄發爾等務各三思可巳則已萬勿輕舉一時遺累後日如此則有所勸於前而知感復有所懲於後而知畏庶幾乎訟心可以革訟庭可以閒矣

○汪輝祖【見保甲書卷三】

治地棍訟師

△治地棍訟師

唆訟者訟師害民者地棍二者不去善政無以及人去之之本則在治吏役始若輩乎日多與吏役關通若輩藉吏役爲護符吏役借若輩爲爪牙遇有地棍訛詐訟師播弄之案徹底根究一二使吏役畏法則若輩自知斂迹矣

若輩有犯卽幹遣戍然罪一人應有證成其罪者勢將累及平民且若輩黨羽鉤連被累之人懼有後患往往不敢顯與爲仇重辦頗亦不易向在寧遠邑素健訟上官命余嚴辦余廉得數名時時畱意兩月後有更名具辭者當堂鎖系一面檢其訟案分別示審一面系之堂柱令觀理事隔一日審其所訟一事則薄予杖懲系柱如故不過半月憊不可支所犯未審之案亦多求息蓋跪與枷皆可獘混而系柱挺立有目共見又隔日受杖宜其憊也哀吁悔罪從寬保釋巳挈家他徙而無更犯者訟牘遂日減矣

○王有孚【見用人】

一得偶談

△一得偶談

訟師教唆詞訟例禁綦嚴惡其播弄鄕愚恐嚇良善也若夫安分良民或爲豪彊欺壓或爲讎盜扳累大則身家幾陷小則名節攸關搥胸飲恨抱屈莫伸僅假手於庸碌代書具詞呈訴非格格不吐卽艸艸敷衍徒令閱者心煩眞情難達於此而得一智能之士爲之代作詞狀摘伏發姦驚心動魄教令對簿當堂理直气壯要言不繁卒致冤者得白姦者坐誣大快人心是不惟無害於人實有功於世律內故有見人愚而不能伸冤教令得實者勿論之文若而人者庶不愧訟師之名哉彼播弄鄕愚恐嚇良善從而取財者乃訟棍耳安得以師字加之餘謂訟棍必當懲而訟師不必禁

○劉衡【見保甲書卷二】

嚴除蠹獘告示

稟嚴束書役革除蠹獘由

勸諭書吏告示

不用差役傳案票稿

△嚴除蠹獘告示

照得縣屬有等土棍結連衙蠹藉訟擾告良民受害動輒破家若不力爲禁止是本縣縱蠹殃民尙靦然居民上耶今將蠹獘五條開列於後

一曰勾控人家不要緊的事本人原沒有告狀的心被蠹等從中挑撥自誇熟識書差包告包準哄得人告了狀卻樣樣都要花錢百般敲剝一年半載借債賣田家貲巳盡案還未結吾民因此破家的不少

一曰歧控人家不要緊的事被蠹等引他這个衙門一狀那个衙門又一狀四五處衙門差役一齊承票捉人鬧得雞犬不安此處結了彼處未結吾民因此破家的不少

一曰串合有種匪類見差役承票喚人他便插入替差人說合錢文多則數十千少亦數千每千向差人抽分背手錢二三百文事後又向出錢人自稱幫忙彊索酬謝吾民因此破家的不少

一曰冒證有種匪類專以作幹證爲事得了這邊銀錢喫喝便幫這邊得了那邊的銀錢喫喝又幫那邊若兩邊都得則兩邊都幫供詞含混一味騎墻甚有冒認爲人祖父母父母者至於兄弟妻子無不可以假借其餘冒認屍親冒領賊贓不一而足吾民因此破家的不少

一曰放惡債有種匪類囊有餘財打聽得某案某人被差等鎖押覓錢如渴他卻從旁許借吾民正在危急之時饑不擇食不管七折八扣忍淚寫約暫救目前之急迨後此債變爲附骨惡疽還過本錢又將利錢作本再也還不淸吾民因此破家的不少

△稟嚴束書役革除蠹獘由

敬稟者案奉憲臺�卑縣稟復石砫廳徐令革除蠹役一案奉批該令馭役素嚴仰將如何約束書役緣由據實稟復等因奉此卑職伏查安民之道除蠹爲先天下無不愛民之官而愛民之政不能下逮者良由蠹等內外勾連牢不可破務以阻撓而扞格之而愛民者往往至於厲民夫律設書役以供差遣原不能盡除不用惟若輩罔顧急公只知骫法所賴本管官束縛而馳驟之俾知畏法不敢放膽妄行倘稍有犯立予嚴懲免致釀成案件則可以保百姓之身家卽所以全役等之性命並藉以自顧考成豈非善事卑職前在家鄕親見衙蠹之害民甚於賊盜大抵役爲甚書次之今幸隸仁帡得親訓廸頗知以痛除蠹役爲務自到墊江梁山巴縣以來放告收呈或準或駁槪系當堂當時批明榜示其己準者如具呈時兩造俱到卑職諭令等候片時俟批呈畢本日卽傳訊結此毌庸差喚者也如彼造未到查非顯然犯法被告必然逃匿之案則於呈尾批明卽令中證或約鄰人等轉飭被告定於某日自行赴質以免差傳字樣亦鮮有逾期抗匿不到者此亦毋庸差喚者也其有不能不用差傳之案則分別道裏之遠近人數之多寡事情之難易限以到案日期亦卽於收呈之日實時出票簽差所差之役卑職於初到任之三五日點卯時止畱經制數十名其餘槪行革黜不畱一人其畱者榜示城鄕榜內載明此榜無名者俱系革黜字樣並當堂將畱者姓名掣簽掣得名次注冊以次差遣不許役等於差票上自行簽名送案求標其尋常戶婚田土錢債等案一票一差從無一票二差之事依限則記功逾限則立責決不實貸亦不以功抵過或該差躲匿則用連坐之法窮治該差之總頭及初點卯時所取連環保狀內之保人務獲懲治而後巳是以卑職並無逾限不到之案有具呈之日卽結者有一兩日卽結者至遲亦不過二十日之例限惟巴邑錢債轇轕追繳遷延不能不稍延時日耳且一案只有一呈蓋有告呈而無訴呈其有訴呈者多於臨審時遞出至催呈則除錢債案外自來未接一紙是以差役𨿽甚狡獪𨿽善詐騙只因立限緊嚴遂至無從下手再查役等擾民多在命盜案件卑縣綹竊各匪卑職令保甲團鄰守望稽查準其扭送其案發而巳逃逸者不能不簽差捕役亦酌予捕費嚴禁開花至報有命案親赴相驗只用刑仵皂各一名從不帶差及家人下鄕所有命案正犯俱系保鄰送案或犯自投首卽巴邑繁劇命案較多亦無差拏之犯若案內要證未到則於相驗時告知其親鄰定期於某日到縣赴質諭以一訊卽釋決不畱難並先給以來城盤費數十文或百餘文該幹證等共知不致拖累從未有疑慮躲匿而逾期不到者則亦毋庸差喚者也迨招解之前三五日內卑職遴選家貲殷實之差二人取其連環的保給以盤費解費令其帶犯招密是以卑職在墊梁巴三邑所辦命案從未出差拘喚一人一證此則仰賴福芘幸無逸匿之犯故卑縣之民得以幸免命案差傳之擾也至撥頭一項墊梁巴三邑俱有此名目墊梁業巳革除巴邑事繁勢難淨盡但小差有犯則嚴懲票內標名之正役不準小差代受刑責是以差等畏法不敢滋事生端再查差等嚇詐鄕愚固藉多帶散役尢在妄用鎖煉卑職於票內印用不鎖二字大圖章一顆與私押人證等獘一槪禁革曾刋定票差章程四條粘於喚票後幅令鄕民一目了然庶承票之差不敢肆行無忌玆謹將章程印刷一紙恭呈慈鑑至若房書之獘多在捺擱案件勾結訟師圖翻巳結之案卑職隨時懲治絕不姑寬然尙無承票之陋習伏思宰官一身眾生托命有利旣不能興乃有獘亦不能革眼看蠹等放開手膽朘民脂膏猶復膜視旁觀不爲之拊心擾手縱逃吏議難免冥誅豈但上負憲恩下辜民望玆奉前因謹將嚴束書差不敢縱蠹作孽之苦心率意陳詞冒昧無狀敬以質之大人未審有當於學道愛人之治於萬一否伏乞訓示

計附呈卑縣差票後幅粘連章程一紙

計附呈卑縣差票後幅粘連章程一紙

一票內所僉之差除正身外不許私帶白役若票只一差而帶至三人票只兩差帶至四五人者準被害人鳴鑼喊稟

一各差承票傳喚人證不許妄用鎖煉若票內注有用鎖二字方準用鎖倘敢妄用鎖煉準被害人鳴鑼喊稟

一差役承票喚案票內注有到案限期如果依限到案該差記功一次補差一票其記大功一次者補差三票若逾限一日記過一次二日責十板三日責二十板四日以上將該差枷責革役

一該差喚到被告人證立卽告知房書開單送審不許私行押候𨿽系昏夜亦應稟明定奪倘人巳到而延不稟審逾兩時者責五板逾一夜者責十板逾一日一夜者責二十板逾兩日枷責革役許被害人鳴鑼喊稟或當堂回明

△勸諭書吏告示

照得各衙門設立書吏佐助本官分辦公事期滿之日例準考職授官理宜守法本縣以爲公門中好修行爲書吏者不但守法兼可積徳若果能隨事隨時畱心行善必有好報是以本縣於書吏中遇有無心過失多從寬宥原以書吏𨿽系在官人役究有體面與各班差役不同養爾等之廉恥卽以激發爾等之天良爲此示仰各房知悉務將後開各條凜凜奉行便是行善各宜自愛毋以本縣之言爲迂闊也

一該房親族有田土錢債婚姻及一切細故可以調處者急宜勸令和息不許倚恃身在衙門唆令興訟

一不許唆令人犯妄扳以致開花撘橋拖累多人

一訊明釋放人證不許私押若差役有私押情事亦責成該房稽查密稟

一出票喚人最宜愼重語云一人到官一家不安嗣後差票內不許妄用拘字及濫用鎖拏二字

一案內有押候人證亟應稟催速審如本縣別有公事偶爾遺忘準爾每日催稟一次

一案內緊要人證已到一二可以審訊者立卽送審不得以人證尙未齊全延不稟請致滋拖累

一詞內及供內情節牽涉閨閫婦女或事屬曖昧準爾回明摘刪不許徑行列名敍稿送簽

一敍供不許增刪情節其有語太支離本應節刪者回明定奪

一禁押枷號各犯時加照料大寒大暑尢宜加意

一舊有漏規如紙張飯食之類以資辦公且爲數無多相沿已久原難遽革但不許額外多索至命案紙張油燭槪系本縣逐案捐廉辦理爾等不得索取分文如敢違禁私取計贓嚴辦

以上十條各宜凜遵違者決不寬宥特示

△不用差役傳案票稿

爲傳知自行投案事據某【原告姓名】人以

等詞控某人一案查所控系

細故某【被告姓名】人正當投案訴明斷無匿不到案之理不必差傳爲此卽著原告某人持此票傳交給鄕約某該鄕約接到此票卽連告知被告某人於月

日自行到縣投案鳴鑼立卽訊結其要證某人等卽著兩造自行邀齊赴案一切要件亦各檢齊臨審呈驗以免另行往返致有守候拖累之苦均毌違悞須至票者

此系本縣恐吾民受差役擾害故設此票爾等須體我一片苦心屆期自行投案一訊卽結旣不耗費錢文又不廢時失業幸勿觀望遷延也

○嚴如煜【見保甲書卷三】

三省邊防備覽策略

△三省邊防備覽策略

聽訟𨿽非致治之原而閭閻受累實由於此山內尢甚川楚民情本自好事加以光棍包攬教唆鼠牙雀角便成訟端差役手奉一票視爲奇貨可居邊境距州縣窵遠者往往將所喚之人羈押中途客店店主中通一气彼此分肥爲之關說所欲旣遂則回稟未票之先巳往鄰省索詐未遂或更有株害之人則云喚至中途被某某私糾眾搶回稟請加票喚至城中又羈之保戶累月經旬不得質訊差役坐食兩造飯銀差費一訟所用動至數百至命案之鄰證盜案之開花一票尢必破數家民苦莫訴幾何不胥民而盜也地方官嚴勒限期相地遠近計日審結案無畱牘獄無系民民保而盜自弭矣

呂新吾先生實政錄內聽訟一款云凡公差勾攝用手牌上書公差有無需索淩虐七字其有無二字令犯人自塡聽審之時執進如此𨿽不能盡革姦獘亦可稍止貪殘也

○徐文弼【見持家】

愼刑法

△愼刑法

凡百姓皆吾子也至流爲匪類身罹法网此固子弟之不肖亦父母之失教使然不思教化之是亟而惟刑法之務嚴恐其爲敗類鞭笞而桎梏之以至於死而不卹是誠何心制刑重而用刑輕立法嚴而行法恕是則仁人君子之用心矣

○袁定守【見治原】

愼刑

△愼刑

聖賢重攺過惟刑罰誤𨿽知之不能攺也王制曰刑者侀也侀者成也一成而不可變故君子盡心焉死者不可復生斷者不可復續然則定案之初其可苟乎【一成而不可變】

民不可遽杖平民一經受杖則終身玷蔑𨿽創旣平捫之猶有餘痛嘗見有無辜受杖父母妻子相視環泣𨿽族鄰慰之終邑邑無色竟有憂憤成病而卒及自盡者每念及此大可畏也【民不可遽杖】

範忠宣尹洛多惠政後爲執政其子道經河南少憩村店有翁從家出注視其子曰明公容類丞相乃其家子乎曰然翁不語入具衣冠出拜謂其子曰昔丞相尹洛某年四十二生平麤知守分偶意外爭鬭事至官得杖罪吏引某褰裳行刑丞相召某前問曰吾察爾非惡人膚體無傷何爲至此某以情告丞相曰爾當自新免罰放出非特某得爲完人此鄕化之至今無爭者觀此可見人不幸而偶得微罪上之人寬而宥之使得自完必感而思勉若依法杖之則自視缺然不復愛惜而其流愈下矣然則一杖之易系人生平可不愼哉【一杖之易系人生平】

杖人之病有數端一是天姿溪刻深求百姓之過一是火气盛觸之輒動一是習以爲常視同遊戲一是見道不眞以爲合當如此一是才短不足以詟服人故以刑威之欲矯數者之病須是學道學道則見理明不恃此爲政學道則能擴充其才不假刑服學道則變化气質不至以民嘗其怒學道則心常提撕不敢稍放以厲民論語云君子學道則愛人斯言盡之矣【杖人之病】

凡老幼有事在官𨿽有罪不可予杖呂叔簡所謂老不打少不打是也周禮司剌掌三赦之法一赦曰幼弱再赦曰老髦三赦曰蠢愚重罪且赦況輕罪乎【老幼不加杖】

事期於中過興不及非中也然有以過爲得中者行過乎恭喪過乎哀用過乎儉是也有以不及爲得中者刑法是也試觀尙書流宥五刑金作贖刑罪疑惟輕寧失不經五刑不簡正於五罰五罰不服正於五過王制附從輕赦從重春秋傳善善也長惡惡也短何莫非不及之謂乎【用刑以不及爲中】

歷觀前史所謂酷吏者皆鍥薄小人假刑立威使庭市流血視民如仇民亦仇之其究也後嗣不昌而亦卒不克免所謂循吏者皆寬厚長者以徳化民不事鞭撲而事亦治視民如子民亦父母視之其究也後嗣克昌而身亦大有譽慶魯恭曰愛人者必有天報豈虛語哉【愛人者必有天報】

郅都爲治嚴酷號曰蒼鷹嚴延年用刑急迫決囚至血流數里號曰屠伯羊祉天性酷忍頗爲深文所經之處人號天狗王志愔以剛鷙爲治號爲皁鵰谷楷眇一目而性嚴忍號爲瞎虎卞衮性慘毒專事捶楚有大虫之號吳淵所至有能名而政尙嚴酷有蜈蚣之謠人柰何不爲祥麟威鳳使人願得而見之而顧同擊物之鷹鸇噬人之豺虎使人望而畏之惡而避之哉【酷吏之稱】

俗初到官每事敲撲以立威稜謂之下馬風此大謬也使其後由之而不攺則爲暴虐使其後倦而漸反其所爲則爲縱弛吏民有以窺吾之深淺而作姦不可止矣何如正已不忒處事得中自然則而象之服而從之所謂不怒而威於鈇鉞也陸象先按察劍南政尙仁恕司馬韋抱眞諫曰公當峻刑罰以示威不然民慢且無畏對曰政在治之而已合必刑罰以樹威乎卒不從而蜀化最爲知道【下馬風】

○熊宏備【見治原】

居官格言

△居官格言

聽訟凡覺有一毫怒意切不可用刑卽稍停片時待心平气和從頭再問未能治人之頑先當平巳之忿嘗見世人因怒而嚴刑以泄忿傷彼父母遺體而泄吾一時忿恨欲子孫之昌盛得乎

救危以刑獄逼迫爲重蓋水火盜賊等事不系刼運卽系定數而刑獄逼迫死生只在居上者輕重間有才者寬刻間也

一人入獄中人之產立破一受重刑終身之苦莫贖

○李漁【見前】

論刑具

△論刑具

刑其代有變更其載在律條一成而不可易者厥數有六日笞曰杖【二者皆用荊條笞小杖大】曰訊【卽今之竹板有重罪不服責以訊之】曰枷【項刑用以示眾】曰杻【手刑俗名手杻】曰鐐【足刑俗名腳鐐】視罪之重輕爲刑之巨細枷輕於杻鐐訊輕於枷笞杖又輕於訊非極重之罪有死無赦者不用杻鐐非罪犯眾怒法當榜示以快人心者不用枷下此常用之具則訊杖笞三者而巳杖笞止於臋受訊則臋股分受三者皆不及股灣恐傷其足當事者無不知之此老吏常談無庸贅述言其未經道破者而巳矣有同一刑具始用之而重後用之而輕今日用之而輕明日用之而又重者此其故非但官長不知卽訊之老年隸卒亦茫然不解竊博諮羣訪而得之其倏重倏輕不可測識者則以新舊燥濕之不同而用刑之隸卒又漫不蓋藏聽其露處故也新設之具其性倍堅況竹木皆產於地未有不帶濕气者惟用久則水性漸收鋒鋩亦去且與人之皮肉相習故受者𨿽云痛楚未必盡有性命之憂新設者與此一一相左其斃人最易文太靑作縣時因舊枷刓敝不可用欲置新者仢之慮其傷人卽以舊枷圈外之木穴一新孔爲容項之地外以新木環之其不忍人之心如此但覺慈祥太過反近迂闊語云物不用新何由得舊惟減其數而愼用之亦足以全好生之徳凡此皆言新舊之別當世亦間有知之者至於蓋藏一節則從來未講每至訟庭見桚指竹篦【卽竹板】及夾棍扛子之屬皆委之滴水檐下才值斜風細雨便皆濕透況值傾盆之檐澑乎官長不察隸卒不知照晴明漧燥時一例用刑一般下手以爲同此刑具耳受者不死於往日豈其獨死於今朝不知輕重殊體一旣可以當三燥濕異性十還可以抵百如其不信但取一件刑具先於漧燥稱重幾觔再於濕透時稱重幾觔則受刑者之痛楚加倍不加倍便可知巳然此猶論輕重之體尙未闡明燥濕之性請得而暢言之尋常無罪之人坐臥於卑下斥鹵之地隔以牀薦椅褥尙有濕气上蒸侵人骨髓染成劇病而不可醫者況以濕潮之具裂開其皮而分析其肉深入於腠理筋骨之間尙冀其受而不病病而不死乎嘗有杖不數巡而斃人於廡下枷未去頸而畢命於階前者未必不由於此伏願賢明長者各於廳事左右另置髙敞廡屋一間甃板於地以防梅雨之月濕气上侵安頓一切利具用則取出不用則束而藏之此髙大於門之快捷方式也豈待平反大獄祝网施仁而後爲陰徳哉衙門人役有能講此理互相勸諭勤謹收藏每至用刑之際必量其新舊燥濕以爲下手之重輕則陰徳亦自無量不獨官長蒙庥而已也

古人設枷之意不過辱之而已囊頭以木榜其罪名動本犯羞恥之心令其悔過亦使遠近爲惡者見而知警法止此矣原非令之負戴而行何必過於厚重卽使過於厚重亦於罪人無害何也坐時原以他物支撐行時亦有親人扛助厚重之與輕薄初無異耳但知此刑專爲亡賴者設略有顏面身家者寧置他法勿用此刑蓋以痛可忍羞不可忍血可滌恥不可滌也官府一念之轉移系百姓終身之榮辱可不愼哉

杻以攣手鐐以拘足皆所以防閒罪人慮其免脫故也苟非大辟卽當存鐐去杻以遂人情之便何也人身之用足居其一手居其九非此則五官不能自運旣不置之死地卽當遂其生機使活潑有用之人而爲行屍坐肉不但非情且亦非法至於婦人女子𨿽犯死罪例不加杻爲其飲食便溺不可假手於人也

人皆謂後世之法寬於前古以其無刖足之刑也余謂多用夾棍多敲扛子便是刖足之刑猶之殺人以挺與刃初無分別朝廷立法苛與不苛有何定額只在用刑者之愼不愼耳夾棍扛子於法爲極重萬不得已而用之非常刑也惟彊盜人命眾口咸證爲實卽司讞者原情度理亦信其眞而本犯堅不承招不得不用此法然以是威之非以是殺之也可試而不可用可一用而不可再用夾棍之得力處全在將收不收之時此時所招多是眞招若待收夾加扛此時供吐之言十隻可聽其一並此一句亦須待放松之後再訊以定其果否常有一夾不招而至再夾再夾不招而至三夾者卽使滿口供承總非確據以其出於口者非復由中之言猶病極而爲譫語據此定案非惟陰騭所關倘遇慈祥之上臺解网之卹部霽威曲訊仍吐眞情則前案可翻亦足以妨神明之譽至非人命彊盜及謀叛重情此等峻法嚴刑卽終身不用亦未爲不可

○陳慶門【見治原】

仕學一貫錄

△仕學一貫錄

夾棍一物原有不得不用之時不過欲取確供耳初審狡展不妨屢呼要夾而其難其愼不肯卽夾三木之下動關人命堂上一聲催刑眾役奮力受之者魂飛魄散气蔽血壅卽有供吐昏迷之中隨口彊應亦未確鑿平日於行刑之人明白指示如不得已必須用夾不得遽收先就情理反復窮詰此時問者之狼狽著急較受刑之人爲更甚如不從實供吐催令收刑伹一收止二三分又就案情反復詰問有證據者質之證據使其計窮語塞自必供吐皮時官府審問本犯呼號行刑者暗暗松放再有狡展仍如初置刑內再收亦不過三三分一放一收痛則有之傷人則不能也且其神魂淸白語言不至混亂此時供吐方爲確切可以定讞俗稱夾棍爲大刑示不可輕用更不可錯用也然不獨大刑爲然卽行杖亦不可忽竹板示警罪當杖者亦視其人气體壯健足以當之而無傷性命者然後如法杖責凡行杖時官暫停閱審捲亦不可別有問答惟注目凝神以觀受杖之人一則視其人能受與否倘不能受量減數杖杖𨿽減而法已盡矣一則防行杖者有任意重責要害毒打一處之獘【如專打杖頭專打腿彎】余歷任二十年從未因杖責而損傷一人率是道也

○王植【見治原】

刑具

△刑具

一切刑具大小輕重皆有定式余每蒞任之始卽查例閱正不合者攺愼其始也凡行杖時必遙看其眞情如其人聲音顏色有異卽令少停俟覆問數語應對舒徐然後杖之有滿杖枷責人犯卽諭明先責二十卸枷後再責二十勿致一時重責人有難堪枷號人犯必於限滿前一二日發放若夾棍乃訊供不得巳而用之非以此重刑示懲也緊繩時只許先收一分如不招再收一分總勿許夾至十分致傷其骨眞供反難得且三木之下何求不得豈仁人君子之用心乎明呂叔簡有刑戒八章尢當玩味余每見皂役用重杖卽減其杖數其獘遂止蓋以不禁禁之也

○朱

【見治原】

作吏管見

△作吏管見

官衙刑杖最易滋獘如竹板不修骨節不杖於腿而杖於腿彎用板頭而不用板心一杖一拖三四板卽皮破血出又多偏杖破傷之處同一杖也痛苦倍之夾棍則長短幹濕繩索緊松皆有偏輕偏重之獘官宜預爲驗明不可任其去取臨用刑時更宜注目畱心時加懲戒方免任意殘毒有情輕而杖已重者或折減數板至於避夾棍之名而提耳篐腦押膝跪煉烙腿又刑中之最毒者切不可用

呂新吾刑戒有五不打曰老不打幼不打病不打【老幼不拷訊律有明文恐怒時忽而不察耳】衣食不繼不打【如乞兒窮漢饑寒切身打後無人調養必死】人打我不打【或與人鬭毆而來或被別官巳打又打則打死之名獨坐於我】有五不輕打曰宗室莫輕打【天潢之派卽無名封例不得輕打只啟王戒飭或申請上司處分】官莫輕打【微末小官亦國家名器且系一生廉恥】生員莫輕打上司差人莫輕打【投鼠忌器𨿽理直亦損上司體面宜盡書犯狀密申上司彼自有以處之若畏勢含忍又闒冗非體矣】婦人莫輕打有五勿就打曰人急勿就打人忿勿就打【愚民偏見自負理直打則其忿愈甚死亦不服宜加警諭待其自知理虧𨿽打不怨】人醉勿就打【沈醉之人不曉天地寧知禮法打亦不痛倘醉語侵官亦失體統宜暫管押酒醒懲戒亦勿置冷地寒气入心亦足致命】人隨行遠路勿就打人跑來喘息勿就打又有五且緩打【勿輕打勿就打就受刑之人言且緩打就用刑之官言】曰我怒且緩打我醉且緩打我病且緩打【病中用刑多帶火气不惟施之不當亦恐用刑面致怒人已俱傷】我不見眞且緩打我不能處分且緩打【遇有難處之事𨿽犯之人必先慮其所終作何結局方好加刑若浮气粗心先卽刑責倘終難了局反費區處矣】有三莫又打已拶莫又打已夾莫又打已枷莫又打【先打後梆屈伸不便瘡潰難調恐致獘命待放枷時方打例有明文恐怒時難制耳】有三憐不打曰盛寒酷暑憐不打佳辰令節憐不打人方傷心憐不打【或新喪父母妻子哀悲傷心再加刑責易致喪生】有三應打不打曰尊長該打與卑幼訟不打百姓該打與衙門人訟不打【卽衙門人理直百姓亦宜從寬否則不惟我有庇護衙門人之名後卽衙門人理虛亦不敢告矣】工役鋪行該打爲修私衙或買辦自用物不打有三禁打禁重杖打【大杖一足當十中杖二足當十小杖五足當十官之用刑只有太過未見太少若用輕杖則多加杖亦不傷生且我伹見責之多怒易息而杖可已若重杖只見數少而不知其人巳負重傷矣】禁從下打禁佐貳非刑打以上五者皆系應加刑之人其中原確乎有此數種眞情官因其應刑不加體察漫無分別皆難免於冤濫其不打緩打中必有應打者或減或恕隨時斟酌總須有一番矜卹乃見愼刑之義

王有孚曰刑戒八章仁者之言洵足爲虐民者下一藥石爲愛民者進一參苓矣然亦有不可姑息處不姑息正是愛民余謂有司衙門有五必打一曰經承壓擱稿案必打二曰衙役捺延差票必打三曰仵作捏報傷痕必打四曰皂役行杖不如法必打五曰代書敍事不以實必打蓋此五者俱是在官人役必有之獘若犯而不懲則若輩罔知警戒百獘叢生隱受其愚矣

枷犯應發何處當堂標定枷面將所犯之事寫貼示眾巳發之後仍須查該處有無房間不可露處受潮致病尢查有無累及居民之事每隔幾日將枷犯帶來查驗量其所犯情事可釋者釋之如有病容仍予保治總不可操縱於差役之手旣防瘐斃亦防賄脫枷則不責於釋枷日責處尋常枷犯宜遵定例如系逞凶彊徒惡賊闖棍又當分別方足懲儆也

○葉鎭【見治原】

作吏要言

△作吏要言

治民最當養其廉恥事至爲之剖其曲直諭以理法則彼此之气易平若不論事犯之輕重平素之良頑遽槪予杖有終身低頭含羞無能復振者有不復顧惜恣其所爲者有仇恨愈深尋釁生端子孫數代不能解釋者故刑非甚不得巳未可輕動

凡官司用刑總宜將所以應責之故明白曉諭令其知罪然後施刑倘有眞知愧悔者不妨從輕並可寬免𨿽未加刑責其辱巳甚於刑此中所全不少最忌者忿怒之下不由聲說遽加刑責本犯忍痛之後不知因何受責則與枉責何異每每結案之後仍不甘心上控枉斷者𨿽系刁翻之詞亦因審官未曾分剖所致也朱性齋總憲注

掌嘴乃法外之刑較笞杖稍輕正惟視之輕人多不甚經意動輒二三十加之不知臋腿尙無人見顏面難以遮羞且傷牙破臉毒更甚於鞭撲惟愼刑者知之

○李漁【見前】

論監獄

△論監獄

罪有重輕則監有深淺非死罪不入深監非軍徒不入淺監此定法也下此則欽犯訪蠹慮其疏虞不得不附入監籍自玆以往則笞杖非其人牢獄非其地矣飭丁屬之淸監戒佐貳之濫禁堤防獄卒勿使淩虐罪囚潔淨�扉無致釀成瘟疫此郡邑諸公之能事亦守巡各憲之常規言之無益聽聞徒取厭倦而巳獨提緊關二事一爲生死所系一爲名節所關畱心民瘼者請諦聽之罪人之死於牢獄天年者少非命者多不可不加訊察有獄卒詐索不遂淩虐致死者有讎家賄買獄卒設計致死者有夥盜通同獄卒致死首犯以滅口者有獄霸放債逞凶坑貧取利因而拷逼致死死者有無錢通賄斷其獄食視病不報直待垂死而遞病呈甚至死後方補病呈者酷獘冤情種種不一若系定案待決之死囚朝庭旣有國法自當明正典刑豈有公罪而私殺之假手凶徒使太阿旁落之理若系駁審未結之重犯死罪一日未定終身尙有生機豈有官府不能決斷上下交費躊躇反聽此輩毅然殺之絕無忌憚之理況有代僵波及之冤民似是而非之疑獄旣無昭雪之日反加曖昧之刑𨿽因吏卒之逞凶實由官長之不察我𨿽不殺伯仁伯仁由我而死豈得以瘐斃二字艸艸申詳遂卸典守監倉之重任哉與其追究於死後不若申飭於生前時時稽察獄中勿令此輩魚肉囚犯囚犯有疾責令早具病呈一見病呈卽取囚親告治結狀調治不痊者取屍親告領結狀一並粘連以爲申報上司之地囚犯無親屬者以里甲鄰佑代之盜賊無鄕貫者以刑房書吏代之愼密若此非但姦獘不叢保全生命亦可取信上司自立於無過之地常有要緊囚犯瘐斃是眞上司不信疑府州縣官匿取贓私慮其攻訐自作病呈以滅口者爲人卽以自爲不可不愼也

婦人非犯重辟不得輕易收監此情此理夫人而知之也然亦有知其不可而偶一爲之不能終守此戒者以知其淺而不知其深計其今而不計其後也問以不可收監之故則曰此中男婦雜居嫌疑不別況牢吏獄卒半屬鰥夫老犯宿囚多年獨處婦女至此鮮有不遭其污者漁曰不然羞惡之心是人皆有施彊暴於眾人屬目之地不待貞者而後拒之久則難保無虞旋羈旋釋者未必盡有失節之事所可念者婦人幽系一宵則終身不能自白無論鄕鄰共訾里巷交傳指爲不潔之婦卽至親如父母恩愛若良人亦難深信其無他而公姑妯娌又可知已此種不白之羞𨿽有孝子慈孫百世不能湔洗常見有婦人犯罪不死於拘攣桎梏之時而死於羞慚悔恨之後者職此之由漁勸爲民上者皆尙以此存心一念稍寬保全幾許節操一時偶刻玷辱無限聲名此陰施陽報中極大關頭萬勿視爲細事婦人有必不可寬之罪勢必系之獄者惟謀殺親夫毆殺舅姑二項亦必審實定案而後納之此外卽有重罪非著穩婆看守卽發親屬保回總令法度綱常並行不悖而巳矣

○何耿繩【見政略】

因禁

失囚

△因禁

凡徒罪以上應禁婦人犯死罪及犯實發不準收贖者禁凡竊賊無論罪名輕重皆收禁官犯公私罪軍民輕罪老幼廢疾皆散禁

凡侵欺錢糧至一千兩以上挪移錢糧至五千兩以上者鎖禁監追其侵欺在一千兩以下挪移不及五千兩者散禁看守

凡遞回原籍人犯如系奉特旨及犯徒罪以上援免解交地方官管束之犯經過州縣仍照例收監外其笞杖等輕罪遞回安插者承審衙門於遞解票內注明不應收監字樣前途接遞州縣卽差役押交坊店歇宿取具收管

凡解審軍流以上人犯令各州縣酌量地方情形如有相距在五十里以外不及收監者先期撥役傳齊地保知會汛兵支更巡邏

凡州縣自理之案不得擅用夾訊其申報事件有曾經夾訊者將夾訊幾次或未曾夾訊之處於招冊內據實聲明上司於解訊時察驗至佐貳奉上司批審有應夾訊者許請攺委印官審理若系印官批發者呈請印官掣回自審違例用者參處

凡彊盜十惡謀故殺重犯用鐵鎖杻鐐各三道其餘鬭毆人命等案罪犯以及軍流徒罪等犯止用鐵鎖杻鐐各一道笞杖等犯止用鐵鎖一道

凡部發遞解及外省解部並解別省軍流徒罪發回安插人犯預差官員務選有家業正役解送如人犯中途患病者原解取結方免議處卽報明所在官司驗明出結卽著該地方畱養候病痊起解仍將患病日期報部

凡徒罪以下人犯患病者獄官報明驗看取具的保保出調治其外解人犯無人保出令其散處外監調治若病斃督撫題報將本犯所犯何罪名所患何病癥及有無淩虐曾否保釋逐一聲明

凡軍流徒罪以奉文日爲始定限兩个月起解如實系患病亦不得過一百日限

凡獲犯到案並解審發回之時當堂細加搜檢有無夾帶金刃等物並嚴禁禁卒不許將磚石樹木銅鐵器之類混行取入如有買酒入監者將禁卒嚴行責治

凡拏獲越獄人犯務究與剃頭並代爲銷毀剌字之人

凡鄰省遞籍人犯一面發遣一面關會原籍並知照經過地方官無論長解短解遵例加差轉遞

△失囚

刼囚者變自外�反獄者變自內出刼囚不須得囚但刼卽坐反獄以打開監門殺傷禁卒爲據𨿽未逃出亦坐脫監者從門出越獄者踰垣出此二者所謂主守不覺失囚也若反監罪減若刼囚罪免

刼囚兼途中曰私竊放囚者非刼也旣曰打奪則似與刼同而又立中途打奪一條何也凡罪人已經到官科訊拘禁曰囚其犯事尙未到官初就捕者則曰罪人罪人者重輕未可定之詞也其追徵錢糧勾攝公事則並不必其有罪者也故其事與刼囚不同而其聚眾則可惡故特立此條不然則罪人拒捕與拒毆追緝人已各有律何須此條

已就勾捕則爲奪未就勾捕則爲拒注云不於中途在家打奪是𨿽來捕而尙未捕去然或已有拘執將行情形則打奪尙有可��有諭奪字��通至云打奪之人卽系所勾捕之人以巳奪巳於義何居引用當酌

●牧令書卷十九刑名下

安肅徐棟致初輯

無名

李士禎

王士俊

王植

李漁

袁守定

汪輝祖

王鳳生

何士祁

何耿繩

李漁

劉衡

何耿繩

王有孚

徐文弼

潘杓燦

無名

何耿繩

王植

徐文弼

汪輝祖

王鳳生

陳宏謀

劉衡

李之芳

田文鏡

王鳳生

孫魯

何耿繩

李漁

徐文弼

汪輝祖

王鳳生

何耿繩

○無名【見州縣須知】

審理命案

△審理命案

人命有眞假眞命不離七殺殺人而得財爲刼殺凡有嫌隙先定計謀而後殺害爲謀殺事有怨恨心無宿謀逞怒一時徑殺之日故殺故殺不得有從彼此交打原無致死之心或當時打有致死重傷而死曰鬭殺鬭殺而誤傷傍人者必須事外傍觀之人若在場親屬有交口情事者則仍以鬭殺問擬本欲害甲錯中乙身日誤殺要究明欲害之尊卑並故謀之原由相打以決勝負因而致死之類�戲殺如投擲磚瓦彈射禽獸不期殺人而偶有致死之類曰過失殺

凡有屍親呈報人命立卽收詞看明傳喚屍親如有地鄰同至一並喚入詳問其與死者是何親屬是何項人凶手系何姓名爲從與在場共若干人均系何項人與死者有無親故因何事起釁有無主使喝令平日有無冤仇再問是何凶器致傷何處據供按驗先問屍親次問地鄰一一問取確供令刑書寫錄呈閱標朱仍教刑書帶赴屍場以憑查對此皆率爾取供縱有詐僞不無破綻所謂迅雷不及掩耳也取供看畢將屍親押起隨官赴驗勿令先歸致有搶打凶手僞作傷痕之獘立卽專差妥役星夜赴屍所押地保看守屍身鎖拏凶手追取凶器先到屍場候驗並票上務須朱筆嚴批去役不得索取銀錢屍屬不得吵抄淩辱差役去後官司卽帶刑仵赴驗務須隨帶左右勿令遠離以生獘端及至屍所備取被告凶手確供令多燒蒼以辟穢气先令仵作刑人將屍洗淨然後帶同仵作面同屍親赴屍旁照式量驗背風而立口內先含生薑一塊右手用眞阿魏一塊持以掩鼻使穢气不得入驗畢退三五步令醋潑炭於地上跨而過之使穢气脫然隨卽將傷單令屍親看明以杜後言如果系殺死人命屬眞著將屍首備棺盛殮傳喚取保收管看守卽帶行凶手從人等回署寄監取具仵作並無增減遺漏傷痕甘結敍供塡圖通報切勿聽從攔驗勿驗求免詳勿詳致幹嚴例如系服毒投水懸梁一切自盡人命𨿽輕於鬭毆而無傷者俱可取屍親地鄰甘結立未當堂釋放倘其中有光棍把持作祟或屍親有刁頑口供不盡防有事後翻案𨿽其自盡屬實當堂立案釋放與例相符並無干礙但恐上司又多一番辧論不若取具各結通報立案以杜刁健之爲便也是在臨時酌量之諺云久告不離原詞各案皆然而命盜兩案尢不可容其續告別生枝葉據原詞取供據原供定案使始終如一前後相符則案自一綫到底而無難結之案屍親初供縱有捏報不近情理之詞切勿駁詰恐有請教訟師臨審攺供之獘仵作最多姦滑須於仵作喝報之後照單親驗明確若欲避穢一任仵作驗報不自親身逐細查驗大是悞事

人命抵償全憑屍傷驗檢乃系兩項驗者看其大略屍有四縫須依次序看驗要害致死之處最宜詳審傷色以紫黯腫爲最次重者紫赤腫又次者紫赤靑紫赤爲新靑黑則久必須細細分別檢者酌其詳確次序只作兩面正面自發以至趾爪背面自腦後承枕骨以至糞門傷痕或有靑紫或赤黑或有血無血有無皮破骨損及量長闊大小深淺令仵作指定報明押屍親幹證認確以朱筆塡入屍格令各書押於屍格之上其死狀不等檢驗事理不同詳於洗冤錄中

王有孚曰州縣額設仵作各視缺之繁簡以定名數大縣不過三四名中簡之邑僅設二三名其在事繁之地檢驗案件常常有之自可隨時歷練至簡僻之區所有仵作止於鬭毆事件驗報傷痕尙恐未能了了一遇相驗屍軀欲於傷痕之圓長闊狹顏色分寸間辧爲何械所毆因何處致命類皆遊移無據設有檢骨重案更鮮把握勢須借撥鄰邑諳練之人或鄰邑仵作亦未熟練又將輾轉訪求不遠千里而招致之往返需時殊多掣肘人命至重豈可不講求有素夫講求之法不外乎洗冤錄之所載仵作而不讀洗冤錄或讀而不精將焉用之無如仵作𨿽設而未能專意講習者多何也其額設工食每名每年僅支銀六兩口食不敷勢將另謀生計視充役爲掛名安望其能悉心供役余嘗爲所主者議請於若輩額支工食之外每名每日官爲捐給米一升俾無枵腹之虞始可用志不紛仍於每日堂事之暇將洗冤錄摘段考課當堂講觧不使稍涉顢頇似此實力行之乃不患其不熟諳

謀殺人命須問有何仇怨如何起意與何人商謀於何處殺害及何人加功先後動手情形如何埋藏屍首有無因而得財之處鬭毆人命須問有無仇怨如何起釁及傷處先後是否是時身死抑或越幾日身死是否有心有無同夥共毆及何人在旁見證如系同謀共毆則應問誰人起意謀毆及毆之先後並是否原系謀毆泄忿抑系商謀本要打死

○李士禎【字毅可山東昌邑人官河南臬司余未詳見資治新書】

人命條議五欵

△人命條議五欵

邇來官胥平時旣不知講讀律例臨審又不能細心參詳或出�遊移而輕重倒置或元凶漏网而枉累無辜以致訟獄繁興爲害非淺殊不知審有審法招有招體其間毫釐千里之辧稍或貿亂詿誤因之民命系之誠不可不愼也玆列未議於左

一人命以原詞爲據隨告隨審卽遲亦不得過三日此爲定規尢不許於臨審時更投多詞攺換情節添減犯證展轉牽告除凶犯應行羈禁外見證鄰佑多不過三四人隨案質審分別保候不許一槪羈禁亦不許聽信經承差役株連多人致滋詐騙

何耿�曰當場檢驗全憑幹證與屍傷然幹證猶有扶同而屍傷則不容僞一人命以傷痕爲憑奉禁不許轉委佐貳捕員定例印官親臨屍場檢驗如但隔壁聽仵作指報則印官必須親臨屍場之謂何須將傷痕顏色分寸某處近左近右偏左偏右皮破骨折紅楂白楂系某器所傷分晰致命不致命如金刃手足磚石木棍等器果與傷痕相合檢驗的實審與口供無錯卽塡屍格以定山案不可聽信仵作經承含糊混報致成疑案難結更不可遲延時日以致屍潰難檢

一人命以初情爲眞檢驗之日卽研訊屍親凶犯及緊關證佐確實各口供隨時追獲凶器因何事起釁何人見證何人先後下手何人致命重傷行凶及致死日期爲首爲從情節逐一訊明卽便定案以防後日狡辯參差

一謀殺故殺情律甚重如果有陰謀詭計或有意欲殺須依律坐罪若無謀故實迹證口有據自認無辭者不得輕議彊引至鬭毆殺誤殺戲殺過失殺以及威逼等項各有一定之律例亦各有不同之情節如鬭殺者以一人而敵一人者也有兩人則爲共毆非鬭毆矣鬭出一人之手又不可槪以鬭殺論如故意殺人意動於心執物毒打致命實時身死是有心害命也此爲故殺隔日身死爲鬭殺若意欲殺人先告於爲從者使隨我而殺之則爲謀殺非故殺矣故殺者出於一人之意不可以從論也若人不知故殺之意而卒然相遇共毆則亦共毆餘人而已同謀共毆有分有合分而言之有同謀而不共毆有共毆而不同謀合而言之始旣同謀終又共毆究其下手毆傷致命之處之人坐以絞罪原謀者不論共毆與否並杖一百流三千里以其爲禍端之所起若共毆之人𨿽有別處重傷亦止杖一百以其下手致命者抵償矣故不深罪若原謀自行下手致命者或混打不知何人下手俱問原謀絞其它俱餘人若同行之人旣不與謀又不助力乃是不行勸阻只問不應如議甲乙丙俱依同謀共毆人因而致死者以致命傷爲重乙下手律絞甲原謀律杖一百流三千里丙餘人律杖一百是也

一共毆者惟有凶器又毆有致命重傷者方引充軍其𨿽有凶器而無重傷及𨿽有重傷而無凶器皆不得剪摘例文妄引如審系某情卽定某罪其口供參看引律務須一意到底不許口供牽混參看與引律舛錯如共毆致死者須悉某人持某器某處有致命傷口供務與傷痕凶器相合獨重者議抵不得揣摩懸坐以滋辯竇或有自盡身死者隨卽詢其無有眞正威逼情形卽便趕釋不究仍差人押令限三日掩埋則輕生刁惡之風自息矣

李漁曰從來辦人命未見詳悉如此非寢食坐臥於律例者不能道非視人之性命若巳之性命者亦不能道

○王士俊【見治原】

命案

△命案

獄貴初情傷憑細檢不可有不盡之心不可有不殫之力遲則變生速則事定餘三任州縣所定命案不下百餘惟於當場研取確情從未在堂錄囚一遇命案立卽問明單騎前赴兼褁數日糧從僕二人刑書二人幹役二人快頭一人仵作一人皂隸四人不令遠離一步以杜私獘公案離檢所不過丈餘至則先問兩造口辭卽令仵作同兩造及地保公同驗檢不厭其詳所報傷迹先錄艸單俟三詞合同方親至檢所逐一加驗稍有疑惑令仵作復驗果見傷迹凶具相符然後親注傷格如犯證俱齊卽先錄鄰保口詞再錄證見再錄死者之親眾供畫一始取凶犯口詞或一人或兩三人細細研鞫分別何人造意何人先下手合人傷致命務求顚末了然確定首從不使模糊所傷械物迅卽追起不使姑緩果無遁情再復問各犯翻駁盡致果無反復令刑書朗誦口詞與各犯仔細傾聽書押畢卽將凶犯重杖其不行觧散助毆加功者亦加重杖以紓生者之忿以慰死者之心各犯應釋者釋應保者保應羈者羈務於當場研決不敢遲滯牽累返署後卽行申報密卽串敍招看復核妥協矣憲批下日卽行點觧斷不從書役之言以不廹限爲遷延之役也夫不於堂上對簿則主唆起滅之姦獘易絕不待久遠起觧則殺人正凶之供吐難移此餘數年親歷者也如檢驗時凶犯脫逃或所去不遠卽令隨從幹役立刻追捕倘一二日度其可獲卽在彼處坐候了局或已遠揚則懸賞緝捕仍於當場將各犯口詞照前錄定歸署俟獲犯之日先行密審然後質對起觧

○王植【見治原】

命案

△命案

邑無大小不能無命案書生初入官場聞之不無驚心然辦理自有節次眞實命案有人來告卽將凶手何人用何凶器傷有幾處有何所一一問明立卽輕騎減從帶諳練刑房仵作各一人前往以省撘棚之煩防做傷揜傷之獘又須帶幹役一二人以備差遺捉人勿致凶手遠揚此等人皆宜近在左右勿令遠離滋事旣到屍所卽爲相驗驗時當親身灼見勿遠坐避穢委之仵作勿模糊率略致不詳確相驗必確方能審訊得實倘稍有未盡致審訊時情形不符傷仗不對輒以我見未確之事忍令罪加無辜之人卽鍛煉可以取供而此心何以自對大抵相驗之法莫確於比肉傷則以此之色比彼之色以此之腫硬比彼之虛浮骨傷則以左比右以上比下以此之血癊血暈比彼之本色以今日乍見之形痕比前此經見之形痕比則易見比則難欺彼仵作輩或揜傷做傷稍有可疑必卽其所報之處詰其是傷之實從容詳視而令其比以呈我務令屍親凶手先皆心服則後日審訊成招問心無憾須知傷分致命不致命而致命傷中有速死之傷有必死之傷亦有可以無死之傷要處在頭上及前後心傷入骨則令探其淺深分寸致死之故大略可得此時凶手如現在立刻起出凶仗與傷比對如兩三人致死則訊其孰先下手孰後下手蓋同一致命傷而後下手之罪重也又問孰爲何等器仗皆無疑竇然後塡入屍格通報例限六个月審結待各憲批回州縣三个月分限將屆卽爲覆審將應詰問處一一補問卽可招觧矣招冊要口供簡明看語要與供相符引律例要與看相符大憲題達時以縣供縣看爲定府司供看止聲明與縣相符不復重敍院者亦只照原招不再更攺此縣看所以看重不可不愼也如所�甚確所敍甚妥卽上官駁審正可照駁登答案情愈得明確不可因駁惶惑捨已從人爲上官所笑余在海丰日有遠年觧案屢觧屢駁者疑竇旣多支節亦繁且披閱爲難乃稟府仍作初詳敍供將前奉駁語融入詰問內案旣簡淨府皆照轉此等盜案尢多不可不知也至命案中有人𨿽已獲口供已認而傷仗不符情節未協返之於心究難自信寧保釋另緝斷不可輕以報上枉殺平民初任之員猝遇大案恐凶手難得又防嚴審誣服遂諱而不報不知設法查緝虛衷研訊自當有緒卽終不獲凶而以緝凶不力受參罰處分亦有年限若以諱命受劾則罰在目前且定例甚嚴何爲而出諸此余在羅定日有州民陳飛兆與童兒守禾田寮忽皆被殺投之大河久乃得其屍而首不見誠所謂無頭命案也余至巳越二載矣奉檄檢驗仵作人報骨黑色系以毒死頭骨無血癊爲死後傷余疑毒後又殺之似別有姦狀提其母兄及妻隔別鞫問僉供無有問素有讎家乎有相好時往來者乎妻沈呼良久供有積竊剌字黃亞安者常來與夫語余立拘安至狀惶恐甚一作色叱問卽悚然言知情問所以曰與飛兆盜劉姓牛而分受不均致哄故殺以滅口余叱曰陳自在田寮守禾爾利其財物戕之何同盜耶安卽力辧伊田寮中此夕止牛崽被一幅何財物之有且招出同黨馮姓爲加功余引其兄問田寮所有供相同問牛崽被何物則貧家結縷禦寒非常有物也巳而起出其刀血痕殷然旋拘馮姓至供如亞安余以供與屍傷不符猶疑之以他事關取髙要仵作人來一日遞帶至屍所令覆檢仵作入一見屍卽稟曰骨經蒸洗已可辧無庸再洗實非毒後復殺者也令解之曰骨黑有二徧骨黑黯者必經水浸故若毒則黑止骨節間余當如常血癊亦有微顯之別頸骨經刄卽血出故癊微然可見也卽檢一細艸枝指出骨端痕如一綫然供乃與屍傷相符旣而牛亦起出劉姓認明不誣遂定案夫訊供者不在於就事取供而在於無心暗合牛崽被一言非身至其間親睹其物何以衝口而出若或使之至骨之黑色有二卽洗冤等錄亦所未及當官者所宜知也此案余初疑爲不必檢及一檢乃得如許情形如一題卽有一篇文字固無不可出之題也又服毒案法應以好銀簪探口中穀道驗其黑色與否或以爲毒能入銀簪骨裏刮之不去嘗有父稟其子服毒者原不必驗余有此疑遂自帶好銀簪令探之色果黑余自以沙士擦之色似白再試復爾乃知人言不盡然也至審訊之法不盡在用刑有激其羞惡之心而得者余在陽江日有二人毆斃一人者一年老一少壯皆逃去其傷致命一處不致命三處巳而獲其人至鞫之皆不認致命一傷餘一日提至堂上極口詈之曰天下有不堪如爾等者乎當相哄時要做彊梁好漢輒曰打死你我償你命今被打者巳死矣如果彊梁好漢無論未必償命卽償命生爲好漢死亦彊梁好鬼今乃俯首乞哀彊諱不認不堪不堪且人巳打死能忍刑終不認乎徒受不堪之名上玷祖宗下辱妻子天下有不堪如爾等者乎余視少壯者色甚忿半老者面亦赤余又極口叱曰不堪的人還怎麼說少壯者卽挺然曰打易受罵難忍此一重傷實我動手不必諱矣半老者亦慨然曰伊認一傷我三傷之欲誰諉乎余又從容諭之曰如此爾等亦好漢矣但致命一傷應償命得毋悔乎少壯者又挺然曰我壯年力大反諉之年多力弱者小人不做不堪之人死不攺口遂不刑而案定有儆其疑懼之心而得者新會驛前門外六歲兒亞享死於黎家祠眾指守祠人黎亞日所爲刑訊再三閱五月堅不承外間傳其有寄夾棍術且謂罪人必將幸脫余念粵人信鬼可以權濟也一日提亞日略問數語諭之曰爾不吐實將請城隍神送亞享來與爾質乃取片紙手書亞享兩字命粘於內署僻處一空室中北壁髙下視其身形前設一長明燈而系亞日於東側一吏二役守之西壁飲食便溺聽其便惟不令睡是夜亞日不時視燈下次日卽言知享死因第三夜遂悉言其情吏役來稟余升堂命帶至問曰爾吐實乎卽叩頭認死罪曰殺亞享者我也七月二十四日天微雨我適開祠門見亞享握一扇挾書一冊過祠涎其項上是銀物誘至祠彊取不獲且懼啼聲外聞遽生惡念又自言所得銀物一兩三錢九分向東門第二錢鋪換錢一千三百九十緣鎖內有銅三分少得錢三十罪當死命呼其父至卽又對父復言之其父喝止之不能提錢鋪吳姓問換錢事一如其言復呼兒父問亞享當日曾持何物供握扇挾書問鎖銀低潮乎曰紋銀足色惟鎖簧特加銅絲三條便開閉耳凡亞日所供皆控詞所未及者當其張目疾聲堂下百餘人環視不少隱避且言惟恐不盡或駭以爲奇余曰此無他虧心之人其膽必虛夜不令睡則神昏神昏則疑心自生暗鬼法當七日必驗不意三日卽得之後縣尉問何供之悉亞日曰我於燈下若見亞享不自覺言之盡耳

○李漁【見刑名上】

論命案

△論命案

人命中疑獄最多有黑夜被殺見證無人者有屍無下落求檢不得者有眾口齊證一人而此人夾死不招者有共見打死是實及舁屍檢驗並無致命重傷者凡遇此等只宜案候密訪愼勿自恃摘伏之明煉成附會之獄書曰罪疑惟輕又曰寧失不經夫以臯陶爲士猶愼重若此況其它乎今之爲官者苟能闕疑愼獄卽是竊比臯陶彼鍛煉成獄者不及古人遠矣何聰明之足恃哉

人命不同他獄讞者不厭精詳上司數批檢問正謂恐有冤抑欲與下僚商酌爲平反計耳要知一人之聰明有限同官之思慮無窮從前承問者豈事事皆能自決亦知重獄非一審可定未必不畱餘地以俟後人卽上司批訊之法亦自不同有詞與意合者有詞在此而意在彼者又有欲輕其罪而故張大其詞以示國法之重者此𨿽憲體宜然亦以試問官之決斷何如承委諸公須出巳見成招愼勿雷同附和若觀望上司之批語以定從違或摹寫歷來之成案以了故事其中倘有毫髮冤情罪孽比初審者更重何也天下之事一誤尙可挽回再誤則永難救正獄情不始於我而死則實成於我也

屍當速相而不可輕檢骸可詳檢而不可輕折折骸蒸骨此人命中萬不得已之計倘有一綫餘地尙不可行若使人命是眞抵償可必則死者受此劫磨尙能瞑目萬一抵償不果枉邅此難令彼何以甘心故輕折不如詳檢詳檢不如速驗速驗不如細審果能審出眞情則無事檢折矣又凡奉上司批駁情節不明者止審情節屍傷欠確者方檢屍傷愼勿一槪煩擾以致生死俱累

檢尸之獘多端難更僕數其顯而易見者備載洗冤等錄人所共知另有一種奇獘謂之買屍造傷不惟傷假並屍亦假令人莫可測識有等姦民慣盜新墓中骸骨以皁礬五棓蘓木等物造出淺淡靑紅等傷賣與誣告人命者賄通仵作以此陷害讎家或竟出仵作一人之手取獲重利檢官不能覺察曾有誣成大獄者所以檢屍一事最難不但傷之眞假宜辧並尸之眞假亦宜辧也

檢屍所以驗傷驗傷者驗屍主所告之傷非驗所不告之傷也屍主告檢詞內言用某器打傷某處卽於所告之處驗之觀所告與所驗對與不對故曰驗傷猶之百姓告荒而官府踏勘止勘所告之處驗其言之信否至於不告之處則𨿽有災荒亦過而不問又如百姓被盜而遞失單至獲盜之日所開何物止追何物給之其餘財帛焉知非其固有皆可置而不論同一理也檢尸之官倘不顧名思義捨所告之處不驗而驗他處或徧驗通身則無論打傷之情確與不確總無不抵命之人矣何也人生一世自少至老或失足致跌或負重觸堅或遊戲被擊血不流行聚於一處則彼處骨節之上未有不帶傷痕者輕則日久漸消重則終身不散如其不信試將病死之人取其骸骨蒸驗之若果全身俱是白骨絕無一點血痕則檢驗之傷眞足憑矣如其不然則此種物理尙須討論常有問官不解此意譬如屍主所告原稱當頭一擊致死及向渾身檢驗尋出無數傷痕盡入招詳申報上司以傷痕不對駁令復審問官不肯認錯隨增徧毆情節以實之此非有意害人止因此種物理書籍不載人所未聞見有傷痕卽疑爭毆所致有所憑而定罪不爲冤殺無辜故始終信之而不悔也

○袁守定【見治原】

圖民錄

△圖民錄

凡鬭毆傷重當急救之且勿問曲直葉南巖剌蒲時有羣哄者訴於州一人流血被面腦幾裂公見惻然時家有刀瘡藥公入內自搗藥令舁至幕廨委謹厚廨子善視勿令傷風曰此人死汝責也其家人不令前乃略加審核收仇家於獄而釋其餘友人問故公曰凡人爭鬭無好气此人不卽救死矣此人死卽償命一人又有幹證連系不止一人破家此人愈特一鬭毆罪耳且人情欲訟勝𨿽骨月亦甘心焉吾所以不令其與家人相近也未幾人愈所保全者甚多其藥取古城或廢壙中千年石灰碾細末取連根韮菜搗取汁和之團作小餅置檐下風漧勿令見日凡破傷處粉餅摻之卽平復余屢用之皆立效【傷當急救】

李南公知長沙縣有鬭者甲彊乙弱各有赤靑痕南公以手接之曰乙眞甲僞訊之果然蓋南方有櫸柳以葉塗肌則靑赤如毆傷者剝其皮置膚上以火熨之則如捧傷水洗不下但毆傷者血聚則硬僞者不硬耳事見天中記又閒以野芋擦汁肌上亦類傷痕民之情僞何所不作所當詳也【辧僞傷】

���勿遽二字非教人遲驗也當�會獄貴初情固也而以得之屍場者爲至初之情更眞而易結故相驗之頃卽命案之所以定局若不得確供遽下尸場以後便多情竇費周章矣諺曰官事進城犯人進監蓋言受人指唆官難爲力也【勿遽下尸場】

書差勒贓多藉大案曩所歷州縣惟辦命案一節似無遺憾凡遇報人命卽喚其人入署面諭之曰汝速歸鳩齊保鄰屍屬於屍所聽審不許撘棚張彩有杯水之費隨褁米而往詢明情由不抵之案卽於屍場發落告以案結之由不許入城應抵之案祗帶正犯收禁告以應得之罪不許餘人入城默記供情於內署發稿通報初猶差專役迨後並專役亦不差矣初猶帶刑書之後並刑書亦不帶矣其有證佐不具不得確供者不得巳乃諭令入城卽日詢明定案告之曰此案應引某律得某罪𨿽官亦不能髙下其手況吏乎爾輩速歸畱此無益也若透畱探聽則處及寓家自用此法書差均不能染指【書差詐贓借大案】

○汪輝祖【見保甲書卷三】

論命案

△論命案

一生傷勿輕委驗驗傷塡單例取保辜何等愼重或乃委之佐雜不知兩造報傷多先囑托仵作故仵作喝報後印官猶必親驗以定眞僞佐雜則惟據仵作口報而已何足深信旦某傷爲某毆須取本人確供辧其形勢器物萬一傷者殞命此卽擬抵之據生前之供狀未明死後之推求徒費犯供翻異案牘糾纏率由於此則何如親驗之可恃也

一命案受詞卽宜取供呈報命案非屍親卽地保宜立刻究問釁由及鬭毆之狀受傷之處細細詰問察看供情虛實自可得其要領蓋屍親等甫至縣城未暇受訟師指揮代書寫詞不敢大攺情節且鄕民初見官長尙有懼心立時細鞫眞情易露往余在寧遠蔣良榮劉開揚自斃誣人二案皆於初報時訊有疑竇不致冤濫平民故知初報卽訊是最要關鍵若被告亦到則更可對簿明確矣

一相驗宜速一面訊供卽一面僉役無論寒暑遠近卽往傳驗以免犯證入城得投訟師商搉中途犯到卽擇可棲息之處提犯鞫問使其猝不及備得情自易

一驗屍宜親相親按地方官肩利害莫如驗屍蓋屍一入棺稍有遊移翻供便須開檢檢驗不實卽幹例議或致罪有出入便不止於禠職相驗時仵作報傷之處須將屍身反復親看遇有發變更須一一手按以辧眞僞時當盛暑斷不宜稍避穢气且心堅神定穢亦不到鼻孔余屢試之若有鬼神呵護者驗畢指定眞傷令凶手比對痕合然後棺殮自無後慮如凶手未到或系他物傷者傷痕分寸尢須量準異日追起凶器比合可成信讞

一當場奉洗冤錄最可折服刁徒刁悍屍親或婦女潑橫竟有不可口舌爭者執發變爲傷據指舊痕爲新毆毫釐千里非當場詰正事後更難折服宜將洗冤錄逐條檢出與之明白講解令遵錄細辧終能省悟此亦屢試有效切不可憚半日之煩貽無窮之累

一詳開檢宜愼折骨洗蒸最爲慘毒疑似之間出入重大遇有屍親翻控先檢原詳圖格逐一精研實有枉抑疑竇然後詳檢則問心無愧倘系屍親妄聽誤告須細細開導果能悔悟自可陳請上官提審取結免檢蓋檢而無傷不惟死者增冤復令生者坐罪而曰我依律辦也是耶非耶

一命案出入全在情形情者起釁之由形者爭毆之狀釁由曲直秋審時之爲情實爲緩決爲可矜區以別焉爭毆時所持之具與所傷之處可以定有心無心之分有心者爲故殺必幹情實無心者爲鬭殺可歸緩決且毆狀不明則獄情易混此是出入最要關鍵審辦時必須令仵作與凶手照供比試所敍詳供宛然有爭毆之狀在目方不遊移幹駁

一人命宜防牽連前明徐相國階柄政時作家書示子弟尙誡命案不可牽涉何況尋常百姓往往有凶犯赤貧累歸詞證者故在官閱報詞非緊要人證卽當場省釋不令入城應取保者訊後立追保狀然猶聞有官保私押之事一日不歸則其家一日不安如之何勿念至路斃案件差保無可生法每將地主牽入此則眞屬無辜尢須禁絕核稿時更宜字字驗點以防株累

○王鳳生【見保甲書卷二】

命案相驗

審命案

假命案

△命案相驗

獄貴初詞命案爲尢甚屍親初報到官所受訟師指導或未深固細加推問尙易露眞情且令將案內人證逐一供明嗣後不準再行添砌地保系其土著耳目難瞞惟與串結勾通代爲隱飾則必立時嚴訊可得端倪隨出堂簽勒拘凶犯勿令遠揚一面飭保傅集人證晨報則夕往夕報則晨往不可稍稽時日相驗時先飭屍親供定受傷部位將屍身洗淨親率仵作反復看驗辧其傷痕形似量準分寸令屍親認明傷仗比對倘有發變務以指按核其眞僞𨿽值盛暑亦不可遠避臭穢致爲獘混如屍親刁狡或指舊痕爲新毆或執發變爲傷痕卽將洗冤錄所載各條檢出與之明白講解必爲當場詰正使其折服再令仵作喝報塡格親督棺殮扛擡厝所蓋恐刁蠻地方每伺官去輒將屍棺置諸凶手之家橫肆訛詐又致另生枝蔓也仍查核名單除凶犯及緊要見證人等必須帶訊外其餘如地主鄰佑卽就地取供省釋諸事完畢然後啟行維時多耐一刻煩省郤許多後累至隨從書役開單親點非必須使令者悉予刪減視其路之遠近當眾賞給飯錢二三四千文不等諭令不許絲毫騷擾遠者準原被告實時扭稟𨿽遠徑荒村轎役仍不能不資其啖食然官旣給錢復加諭禁究有所忌憚不敢妄爲至官之飲食均須自備切勿令有供應及跟班隨封名目致滋派累

△審命案

審訊命案謀殺必有致死重情如圖財因姦抵制之類故殺則頓起殺機鬭殺則本非有心凡此皆有起釁情節爭毆形狀必宜虛心靜气隔別研訊以彼供亂此供復以此供證彼供如果神色稍露乘其不�一語詰之使其猝無所遁由此根究自得實情切不可徒事刑求淺嘗而發之暴至於羣毆之案人數眾多其下手先後與致傷部位卽毆者事後亦難一一記憶惟須詳察情形總以最後下手及傷之重者爲緊要關頭必爲確切推鞫勿稍遷就一經供認卽令將所持之具與所毆之傷當堂比對毆狀旣明斯獄情不致淆混至案內有無涉罪名之情事無關出入之人證均予刪除免滋疑竇而省拖累倘犯供定而復翻亦必究詰其所翻之由以期結實非可槪以刑罰施也

△假命案

自盡命案最易蔓延使訟師書役從中射利應於具報時核其案情除威逼姦私污蔑及推跌落水以勒作縊等事有關情罪出入自應於相驗後帶齊犯證覆審其它或以口角輕生或以拚命圖賴惟嚴諭原差弔傳證據如期齊集屍場倘有要證不到定惟該差保是問一經驗訊死由自取並無傷痕卽爲當場斷結押令棺�取具遵結立時省釋任書役百計宕延必坐待各結取齊而後去如臨時察看死者之家實系貧難埋葬情有可憐或勸令被累之人酌爲資助然亦須將例不斷財此系格外施仁之故曉諭屍親使知感悟是又移步換形非可援以爲例者至於失足落河及路斃等案地主鄰佑只宜取供備案勿事他求隨役人等當眾給錢諭禁滋擾如前法縱報案廹值歲除亦必實時親往立爲完案總不使有押帶進城致令守候之事久之而吏役亦習慣自然不復萌前念矣

○何士祁【見保甲書卷三】

命案

△命案

命案一經呈報卽宜訊供呈報遲延必須根究惟不可下一斷語防訟師之刁詐至眞正命案罕有屍場滋鬧者惟假命案如自縊失足落河之類屍親聽人主唆動以婦女出頭指發變爲傷痕索傷單作憑據始則數人出頭繼則眾人附和此際當明白開導惟諭以利害一味鎭靜自能解散凡聚眾之事皆當鎭靜正不獨屍場爲然【屍場滋鬧宜鎭以靜】

錢谷申詳宜用活筆刑名則斷不可用出入之語其要尢在初詳一經詳出更易爲難必案可招解而後具詳乃爲穩妥然例有定限不能遲延則驗後速審又在官之勤事矣【重案宜愼初詳】

○何耿繩【見政略】

早詳

保辜

△早詳

自盡命案無關罪名者卽屍親輸服亦須及早詳報以防日後翻控幕友往往偸懶不肯卽詳務須隨時稽察催辦

△保辜

凡保辜者先驗傷之重輕或手足或他物或金刃各明白立限手足及以他物傷限二十日金刃及湯火傷限三十日余限各十日折跌肢體及破骨墮胎者無論手足他物金刃皆限五十日除限二十日或平復或成廢或身死或因傷不因傷分別正限內外論罪照一日九十六刻扣限聲明大建小建時刻例載凡遇有鬭毆傷重不能動履之人聞報卽行帶領仵作驗看不許扛擡赴驗

例載正印官親詣驗看外其離城窵遠之區及繁冗州縣委系不能逐起驗看許委佐貳巡捕等官驗報仍聽印官定限保辜

謀殺傷不準保辜過失傷不責保辜又例載毆大功以下尊長𨿽死於余限外不論保辜夾簽聲明

○李漁【見刑名上】

論人命

△論人命

古法流傳至今失其實而僅存其名者莫若人命中保辜一事辜者罪也保辜者令有罪之人自保其罪以塞他日之辧端且救此時之覆轍一事而諸善備焉譬如張三毆傷李四李四病創垂危自分必死隨令親屬鳴官求驗官府驗有眞傷審得張三凶毆是實卽以李四交付張三責令延醫調治照律限期期滿之日或生或死定罪發落蓋因被毆之人自非慈親孝子鮮不利其速死以爲索詐凶人之地故以調理之責付之凶人凶人以一朝之忿釀成殺身之禍未有不悔恨求生者救人卽以自救何金錢之足惜是以一紙保辜活兩人生命也倘其療治不痊如期殞命則於限滿發落之時便可定罪結案不致株連一人延緩一日何也以其驗傷之際先得兩造口供被毆喪命者旣以親口訴冤於生前毆人致斃者難以活口賴傷於死後若說不幹巳事則從前之調理爲何無證亦可以成招完屍亦可以定罪較審人命於旣死之後展轉推詳而莫究其實憑空摸索而不得其端者其勞逸難易之相去不啻霄壤今世僅存保辜之名而不行非不知人命爲極大之案保辜爲最急之事無柰吏牘如山不能分別料理每與田土婚姻諸小訟一槪準行常有累月經年未遑審結以致凶犯脫逃無人抵命者直待審出眞情知其毆死殺傷是實始爲追論保辜逆數期限及究行凶之罪勢必反復株連欲起死者而問之已無及矣問所以不行保辜之故則曰人情刁惡非復三代遺風十紙人命狀詞究無一紙是實若必一一驗傷人人取結則官長無就憩之時而訟庭少容足之地矣曰不難是別有正刁弭詐之法在在未經放告之先示以畫一之規而巳矣請宰州邑者分別狀式二紙刋板流行一紙照尋常狀格無事更張除人命之外一切姦盜詐僞諸重情以及田土婚姻諸細務總用此格令告者據實塡進審得其實固爲伸冤泄忿卽其詞稍有不實亦不必槪坐反誣輕則斥逐重則杖懲以民間刁訟之風浸淫日久不能遽革且畱餘地以待逐漸挽回一紙則另出新裁單爲人命而設並柱語亦爲刋定止以被殺被毆情節令告者自塡詞後畱空格六行每行分刻其上一曰凶犯二曰凶器三曰傷痕四曰處所五曰時日六曰幹證如用木棍毆打則塡木棍二字於凶器之下如無凶器系拳腳毆傷者卽塡拳腳等字頂門有傷則塡頂門二字於傷痕之下餘皆仿此六項之中如有一項不塡不遵此式卽系誣誑必不準理如時日稍遠卽系舊事亦不準理六項之後又刻一行雲以上如有一字虛誣自甘反坐令告者親塡花押於下無押者不準如是則小民知爲特設與依樣葫蘆者不同法在必行不待聽斷之後卽寫狀時已知之矣當事者一見狀詞實時批發立拘兩造及詞內有名人等並喚折傷科醫士當堂細驗以傷痕凶器等項合之詞內所塡觀其對同與否無論事事皆虛者懲誣必盡其法卽使五項皆同止有一項不對明知下筆之訛亦必先正妄塡之罪責治告狀親屬然後審理審得其實卽以凶器貯庫照前設保辜之法責令凶人領回料理候限滿發落倘被毆被殺之人去城窵遠若令扛擡到官恐被傷之處中風致殞卽委廉明佐貳匹馬�與督同醫士往驗具文詳覆以俟躬審驗審之際務極精詳蓋此時耐煩一刻卽可爲他日於連人等全活數命又免上司批駁之煩省自已推詳之苦始勞終逸有禆於人已不淺也其坐誣之法於他訟稍寬而獨加嚴於人命者以別狀告虛情𨿽可恨其所害者不過被告一家人命告虛則不止害讎家直且騷擾衙門侮弄官府令其破有用之工夫驗無傷之鬭毆則告者不是害人明是害官害人罪小害官罪大卽斃諸杖下彼亦何說之辭夫小民之敢於誣告者自謂我以人命告官府原不以人命聽不過戶婚田產口角致爭之罪名耳勝則可以服人害亦無損於已何所憚而不爲今知利害若此關系若此苟非病狂喪心之人必不敢以身試法矣此法一行謂世間猶有假命害人之事吾不信也謂世間猶有誤塡人命之事吾不信也謂有司苦於錢谷簿書及他種詞訟則可謂爲駁審人命難定招詳今日檢屍明日夾犯與凶囚冤鬼爲鄰者吾不信也但須執法不撓初終如一方能有濟若使徇情受托一紙不坐反誣罪當情眞一犯容之漏网則此法不行矣要知當此之時事事勸人執法語語誠人徇情無論勢有不能卽進言者亦難啟口居官之執掌頗多不止詞訟一事訟詞之種類更雜豈止一命一條畱此一事以示無私借此一條以明有法亦時勢之可行者也況頹俗難以驟更頑民可以漸化焉知一事有效不可行之第二事二事有效不可行之第三事乎由人命而盜賊由盜賊而姦情由姦情而婚姻田土以及鼠牙雀角諸碎事無一不可以此法推之果能如是則鳴琴臥理之風未必不階於此也

○劉衡【見保甲書卷二】

遇有鬭毆之案驗明傷痕收養署內醫治檄

札各牧令相驗宜遵例自備夫馬少帶人役由

△遇有鬭毆之案驗明傷痕收養署內醫治檄

照得地方鬭毆之案殺人者死國有常刑是一命而關系兩命也然則只須救一命便活二命矣我朝之法律準行凶人領回受傷者調治謂之保辜定有限期調治得愈𨿽在限外免其重罪正科傷罪便可杖笞完結若限內平復卽杖笞亦律得減二等發落恩至渥也法至善也惟查鬭毆案件擡驗到官時人多口雜往往難定供情若止一人一傷則行凶之人尙易推究若受傷不止一處行毆不止一人則某傷確爲某人所毆誰重誰輕誰先誰後難以遽得眞情若倉卒取具辜狀稍有差池則將來必至首從顚倒所關不小若從容研究則必須傳喚人證輾轉之間宕延時日受傷者未得及時醫治恐致不測況鬭毆案類多窮鄕僻壤之民離城窵遠大率在百十里數十里以外責令擡回或感冒寒暑或受傷人精神敗壞則輕者重重者死矣近來外省愛民之官間有斷令行凶人酌出醫藥錢文交付受傷者之親屬卽責令親屬領回調治似可免首從顚倒之獘然受傷者之親屬大率鄕愚無知無論不諳醫理難購藥料卽使醫藥湊手而世情變幻多端愚民只求訟勝難保無蓄怨深仇不肯妥爲照料故將受傷人致斃以圖破行凶者之家本府前在廣省八年川東五任於初到任三五口內延請內外科良醫各一人邀入署內居住及外科藥�先行預備遇有鬭毆受傷之人驗明後卽將受傷者擡入署中空倉內其墻壁裂縫處所用厚紙裱糊嚴密不令烈日寒風侵入令受傷者及行凶者之親屬各一二人並老成書役一二人同住�內眼同醫生經理又派老成家丁一人專管受傷者醫藥飲食諸事未有不應手而效者曾記在墊江有擊破頭頂腦漿迸出者其人年十二齡在梁山有刃傷肚腹膜破腸出者在巴縣有刺出腎子一枚者其人年近七旬並有鳥鎗傷骨者無不治愈統計每年醫藥所費多不過數十金少則十數金而每案可以保全兩命且省卻解犯上省木籠擡夫飯食書差工食一切費用豈不占了多少便宜爲民父母何樂而不爲此迨至傷痕旣愈將行凶人提出發落而受傷人因傷旣平復釋從前之憾忘行毆之嫌往往爲之痛哭求免則杖笞亦可不用矣豈不心安理得乎且近來裝傷圖詐捏稱內損之案所在多有若畱住署內醫調本官時加省察其眞僞不難立見蓋人受傷而至於內損則胃气必有所侵損斷不能食但察其飲食如何若食量照常其爲裝傷不辧而明矣然則署內養傷之法不但可以救良民之命且可以破姦民之膽願諸君子毌以本府之言爲迂闊毌以本府之管見爲好異將見善气所蒸太和翔洽在百姓則康樂和親咸登壽宇在長官則康彊逢吉澤及云礽官民上下於以共迓天庥而誕膺多福也豈不懿歟

△札各牧令相驗宜遵例自備夫馬少帶人役由

照得外省命案毋論毆殺自盡路斃一經報官書差等視爲奇貨勾串門丁先發幹役爲前站前站到鄕輒勒令約保及被告或鄰佑人等搭蓋棚廠預備席桌並向被告人證索取夫價飯食等項錢文動輒費錢數十千或百數十千迨官往驗差恐少帶人役不能任意索詐輒嚇稟本官妄稱風聞屍親糾約多人恐有不遜宜多帶丁役以助威官有戒心輒帶領百十人或數十人肩輿怒馬蜂擁而來所到之鄕雞犬驚匿任役詐擾不飽不休若系無屍親之案則向地主山主塘主屋主及所在遠近鄰佑勒派各項銀錢故往往一路斃之案案內牽連鄰證數十人家產悉傾甚則延及二三十里內之富戶謂之望鄰亦被嚇詐破家竭良民有限之脂膏供眾蠹無厭之吮吸地方元气索然盡矣此其累民者也又況帶人過多難於稽察其中必有指官撞騙之人屍親微有風聞勢必不服往往不肯領屍或將屍身搶匿或將屍棺擊破甚則有毆差碎轎辱官之事卽不至此而屍親以疑役者疑官官或淸塡屍格則疑爲刪減傷痕官如簡敍供招則疑爲開脫重罪因而訟師放膽訐告無休而疑似之間遽騰官謗上司不得不提省發審遂使讞局之委員主稿之憲幕承案之書隸皆得持柄而搖且逾限處分部議隨之種種花銷層層棘剌乃至同官齒冷上憲心疑𨿽平時眷注優隆亦爲之頓替幸得保全回任而所費巳不支矣此其自累者也更有甚者百姓之愚見地方官每相驗一場被告鄰證便須花費甚至傾家因此些小事故輒萌短見意以爲拼卻一命便可害人受累以致輕生之案愈多一歲之中一隅之地亦添出許多命案嗟乎夫馬飯食所值幾何乃以計較些微之故致令無罪之民相率就死是剝民之財又戕民之命則皆多帶人役濫派夫馬飯食之所致此江鄕嶺表一帶惡習也川省尙不至此查例載凡人命呈報到官該地方官立卽親往相驗止許隨帶仵作一名刑書一名皂隸二名一切夫馬飯食俱自行備用並嚴禁書役人等不許需索分文如該地方官不行自備夫馬取之地方官照因公科斂例議處役計贓治罪各等語本府查相驗少帶人役其夫馬飯食錢文如系本官自備每案不過一二千文卽極遠之處亦不過三四千文數本無多並不甚費若派之於民則每案至少亦須數十千文分賢侯一勺之泉存小民十家之產何樂不爲假而曰可爲而不可爲是巳之橐則計及錙銖民之膏則擲同糞土毋論違例且不近情況乎效尢尋死命安由此日多旣忍心而顯絕其生涯復順手而暗驅之死路官稱父母我有兒孫試一捫胸能無芒背管見以爲我輩卽遇最瘠之區此項錢文𨿽典鬻朝衣必須自備蓋不獨保民財實以全民命也本府在粵八年在川四任所有相驗命案因恐帶人稍多難以查察不得不恪遵定例止帶仵作一名刑書一名其皂隸二名則減爲一名令兼僕事並與轎夫輪流持傘轎夫四名長途酷暑則六名或加一馬以節夫力通共不過十人此外從未多帶一人自攜小菜一包飯則隨時鬻之市肆其書差一切夫馬飯食俱系捐發且所帶之人令其在輿前案前伺應不許趲前落後寸步擅離犯者不宥如此則人人皆在眼前稽查較易可免索詐撞騙諸獘而所部百姓見自盡者不能害人徒死無益因此不肯尋死久之輕生之案一年不過兩三起是所費有限而所補實多此本府身試之而有奇驗者今量移來此怵目爰書服膺成例每遇錄囚讞獄未嘗不掩卷彷徨起而拊心揮淚諸君子現宰官之身度眾生之命香花座上應證前緣我佛慈悲何待鈍根人饒舌惟本府積有愚誠以此協寅恭卽以此圖報稱敢以曩作令時相驗告示錄稿一通附質公堂用資納牖至於解費一項原被鄰證誰爲應派之人派則坐贓本府未嘗躬蹈且數亦無多捐爲合理敢並及之迂疏之見愧不通方殆可爲知者道難與外人言也商之特札

附作牧令時相驗告示稿

附作牧令時相驗告示稿

爲相驗事照得本縣親赴該處相驗不帶簽押跟班不帶茶房號房不帶廚子不用頭鑼髙帽不發前站不帶差役不用民壯只帶轎夫名刑書一名仵作一名皂班一名本縣自帶小菜一包其轎夫差役人等每人每日本縣各給與飯食錢捌拾文均不許爾等預備飯食並不許搭蓋棚廠只許借備方棹一張開水一壺所有舊規夫價及一切漏規銀兩槪行革除本縣斷不受爾等一文喫爾等一飯其書差人等倘敢勒索及招搖撞騙地保約保倘敢藉端科派本縣大堂懸有大鑼一面許被害人鳴鑼喊稟立卽枷革又本縣賞給死者棺材錢百文此示實貼屍場毋違特示

○何耿繩【見政略】

檢驗

人命

△檢驗

例載地方呈報人命正印官公出則移請鄰邑代驗或鄰邑亦公出或相距窵遠則許派丞倅等官代驗毋得派雜職濫派者降一級然又載州縣同城並無佐貳鄰封窵遠則亦準飭吏目典史驗立傷單申報印官覆驗又或距城窵遠則並準吏目典史移會該管巡檢就近往驗申報印官覆驗如印官不能卽回再請鄰邑代驗通詳事固無一定也

例載不準三檢違例者罰俸一年然亦有告三檢者取供結通詳批準委員會檢尙無處分

甫入棺而求官覆驗不必詳明按此說非也卽爲日無幾屍未發變亦斷不可必須訊明何傷漏驗何傷不符具結開棺如虛反坐據供結通詳候各上司批齊方可開檢

凡委別官審理者所委官帶同仵作親詣屍所不得弔屍檢驗

△人命

凡勘問謀殺人犯果有詭計陰謀者方以造意論斬助毆傷重者方以加功論絞謀而已行人贓現獲者方與彊盜同辟毋得據一言爲造謀指助勢爲加功坐虛贓爲得財一槪擬死致傷多命

凡同謀共毆人犯除下手擬絞外必實系造意首禍之人方以原謀擬流毆傷而系執持凶器方合例發遣其但曾與謀而未造意並有重傷而非凶器毋得槪擬流戍

故殺注臨時有意欲殺非人所知曰故輯注曰若先前有意不在臨時則是獨謀於心矣若欲殺之意有人得知則是共謀於人矣臨時爲鬭毆共毆之時也故殺之心必起於毆時故殺之事卽在於毆內是以故殺之律入於鬭殺條下凡審故殺情節關鍵盡於此數語

戲殺注謂以堪殺人之事爲戲如比較拳棍之類此語最明若非以堪殺人之事爲戲則爲過失爲鬭毆矣

誤殺中分謀故毆又分凡人親屬尊長卑幼

過失殺注耳目所不及思慮所不到二語最要卽如下文彈射磚瓦等尙非可以一槪論也

弓箭傷人問是否城市及有人居止其放彈投擲磚瓦鳥鎗等亦如之

車馬殺傷人問是否街市鎭店或鄕村曠野及因公急馳

庸醫殺人問是否故違本方

窩弓殺人問是否樹立竿索

以上各條分謀鬭故戲誤過六項𨿽人命情節變態百出而大約不出乎此此外則有窮凶極惡如殺一家非死罪三人及三人以上者支解人丈又有妖術殺人如采生折割造畜蠱毒者事非恆有另著於篇其同是人命別有名色者亦另著於篇

凡殺一家非死罪三人必系謀殺故殺及放火行盜而殺者乃照律淩遲若系鬭殺共毆另看例定各條一家注謂同居𨿽奴婢雇工人皆是或不同居果系本宗五服至親亦是非死罪注加實犯二字則如準盜進枉法者亦不論也

肢解人當照例問系殺前殺後若系殺後是否欲求避罪割碎棄藏抑系勢力不遂淩遲處斬之分極宜詳愼

采生折割造畜蠱毒者當究其方術得自何人同學引進何人自巳得後又曾傳授何人方術如何煉制試過幾次害過幾人𨿽蠱毒不必殺人亦斬亦須嚴究明確

威逼人致死須看注中威之气焰難當逼之窘廹難受二句情節但此最不易引重則可以引光棍惡棍等例輕則可以酌擬不應其有別項情節如索詐則引恐嚇誣蔑則引誣告又各有本條不得用此盡此條以其人命則情重而罪止滿杖則法輕故須善酌因姦盜而威逼人致死其彊奸未成但經調戲一聞穢語各條並載例內而因盜則亦最難引此盜字是竊盜無彊盜

威力制縛拷打監禁人因而致死威力主使毆打人致死制縛必實系一時逞忿並無欲殺之心方合律主使必實有可畏之威有不敢不從之勢方可坐爲首與同謀共毆不同

罪人巳就拘執而擅殺罪人不拒捕而擅殺分別罪應死不應死擅殺罪人不論謀故均以鬭毆殺論謀殺者其爲從加功依餘人論

○王有孚【見用人】

一得偶談

△一得偶談

律載夫毆罵妻妾因而自盡者勿論又例載妻與夫角口以致妻自縊無傷痕者無庸議毆有重傷縊死者其夫杖八十誠以夫爲妻綱婦道宜順妻有過而夫毆罵之亦事之常乃敢角口相爭卽屬不順而又負气輕生實由自取故依律竟置弗論按例則必毆有重傷者始與重杖律著倡隨之義例明夫婦之情並行不悖若止毆有輕傷而輒短見自盡自當照律勿論乃外省辦理此等案件有以所毆傷輕擬以笞四十者是於定例之外任意添出不可爲訓

處決人犯於奉到部文之日仍須查明不停刑日期方始正法此於無可寬貸之中猶得緩其須臾之死至於列聖誕辰及齋戒期內皆不理刑名有分見於律內各門者亦有例文所不載者余考而輯之匯爲一帙曰愼刑便覽

○徐文弼【見持家】

勾決

△勾決

凡遇有按察司衙門釘封公文宜卽密折若系委決人犯先喚刑書入內照寫犯由牌後傳民壯兵丁護衛俟諸事停當方可進監取人或不必上堂卽於監中查對年貌綁赴行刑之所不可預先泄漏恐生他變其決過犯屍梟示者著掛通衢取地方收管止絞�略絞犯屍過�方可給領斬者屍首給與家屬收斂嚴禁劊子藏畱勒賣無主之屍卽令士工擡向義塜掩埋諸事面諭遵行巳畢方可起身回衙旣使地方及早掃除亦免屍身暴露之慘【決過犯人有遺下衣物在監卽喚本犯家屬給領防禁卒私取如無家屬分給窮囚】

○潘杓燦【見政略】

收無主屍

△收無主屍

路死之屍或陸行卒於途中或水面漂浮旣無親人來認土人舉報又恐惹事往往暴露日月卽或申報官府又著地方買棺棺復不令擡去每至臭穢狼藉有礙行住之人深爲不宜若遇此等屍骸先宜示令地方不許不報報明卽當捐俸一二金或委衙官或著的役率領仵作協同地方相驗明白開造有無傷痕約略年紀塡注面貌衣服如有攜帶行李財帛公驗貯庫以俟親人識認遂將捐去銀兩買棺盛殮且勿牢釘令土工扛至義塜地上培土暫埋標立記號待日久無人尋認再從其便蓋民間好義尙有捨棺掩骼之人身爲民上何得以兩數銀錢亦去擾動裏地況此事關系非常若系凶死亦必斟酌申報毌謂恐涉盜案自遺失報凶死之查議也

○無名【見州縣須知】

審理盜案

△審理盜案

凡審盜案訂一書冊先將原呈錄上再將呈內有名人證取具口供略節將首獲盜犯供出夥盜姓名一一寫上每名約存畱冊紙一二頁續有拏獲隨到隨審隨寫先塡某日拏獲次塡口供略節次寫所供贓物或現犯或寄某處次寫所執器械次寫有無行姦傷人次寫報出人氏差某役緝拏或緝獲冊後仍存畱余紙十數頁將某月日申報某衙門如何批駁某日研審某日審定某日審解此案某日題某日部議如何逐日開寫寫至結案而至

一地方被盜必以事主呈報失單爲據狀至卽傳入事主詢其被盜情形盜是何時刻從何處入從何處出向何處去如何警覺如何行刼約有若干人持何器械曾否塗面聽系何處聲音有無器撚等物遺下鄰佑地方曾否救應並據單按件訊明衣服新舊色樣銀兩是何成色若干錠件並取無謊開遺漏甘結如有地鄰同來亦各取供存捲隨卽帶捲協同城守往勘往勘之時須察其進出形迹如撬門越墻挖空暗進暗出事主當時不覺者則爲竊賊或暗進而事主警覺叫喊卽開門出戶遁去者則爲竊盜或暗進而事主驚起趕捕殺傷事主而逃走者亦爲竊盜惟人眾而明火執杖暗出而明進者暗進而明出者俱爲彊刼彊刼旣眞急宜通報以免諱盜之咎但須據呈活報不宜太鑿此盜案訊報之大略也盜數以先獲之盜供爲準事主供單不足爲憑供以初供爲準不準續報報單以初開爲準不準續開律注人少而無凶器者搶奪也人多而有凶器者彊刼也竊盜要確是竊盜情形搶奪亦要確是搶奪情形方可取地保甘結加印鈐報若稍涉疑似卽幹駁詰誤事不淺

一捕盜之法貴乎迅速遲則盜遠贓消百無一獲須平日多備賞單告示臨時勘明是刼是搶是竊情形塡注告示賞單並注明事主姓名村名坐落朱標賞銀數目徧行曉諭差緝又移營捕分頭跴緝嚴著捕役初限不獲者比責本役再限不獲卽提家屬畱監但須防捕役將非本案眞盜或挾私妄拏良民希圖塘塞免比

一盜賊用刑問供現在所犯之案非眞正得財行刼不可遽定大辟起贓必眞方可定案

一搶奪彊類也當問人之多寡傷人與不傷人拘摸竊類也當問贓之多寡初犯與再犯

一彊盜自首須問明行刼幾次曾否於何年月日殺人行姦放火然後申詳盡自首𨿽免死罪而律例處治各別宜詳審明白

一凡盜犯到案先驗其有無私拷傷痕然後問供隨到隨問切勿延擱致有串合之獘初次問供只在二堂愼勿輕動刑夾必令原捕站立盜犯身旁以察盜捕二人辭色如辭色可疑前後口供矛盾須以好言誘之厲言嚇之愼勿徒事刑求致成冤獄從頭細問取供每問一條書辦錄過無訛然後再問第一條問其同夥數目姓名住址約有若干年歲面貌長矮肥瘦問年貌者所以防李代桃僵之獘第二條問其誰人起意爲首如何糾約第三條問其有無窩主及住址姓名系何等樣人並年貌分贓若干銀若干兩衣若干件是何顏色第四條問其有無引綫及住址姓名年貌並究明引綫與事主是何親故曾否同行分贓若干如非親故熟識不能引綫故問此以辦眞僞第五條問其手中持何器械巾服是何顏色可曾塗面日中入市有何暗號爲記第六條問其會齊之處何地方何時候出入如何行刼有無捆打事主是誰把風瞭望及出門之時有無架主道路第七條問其所刼贓物若干並分贓地方如何分派各分得若干銀兩錠件成色衣物件數色樣現在下落若巳賣卽究其賣與何人每件得價若干價銀現在何處買主是否知情如系質當卽應訊問當於何處當錢若干票上月日姓名當票下落第八條問其家內有無同居父兄伯叔是否知情分贓家中有無財產妻室子女此外有無行刼別案有無殺人行姦放火如有窩夥盜首引綫未獲則當究其現在何處如有久逃續獲等情則又問其一向往何所潛逃後有無爲匪問畢令書辦將本犯所供夥盜窩主各姓名住址另開一單又將所供名下贓物另抄一紙攜出以便繕票拘拏起取其餘口供收入內衙切勿發房防有書辦捕役攺抹串合之獘另有續獲盜犯到案隨卽帶入二堂查對其姓名年貌住址又卽提先獲之犯逐一當堂認識仍問原供盜犯認是何人他是何處住址上盜時他持何器械得贓若干原供兩相查對倘有不符卽行駁詰若先獲巳有數名須要按名提入認識以免依樣葫蘆查訊明確卽將續獲之犯逐名逐條訊取確供後獲之犯務與先獲之犯口供相待方爲妥協

一理盜案應問當時事主有無知覺余供照前問明如有拒捕傷主等情或當時獲贓而拒或棄贓逃走而拒如系剌字積賊應訊其剌過幾次所犯何案如有起除剌字情獘應問有無別人代起其餘搶奪掏摸等案大槪相同隨問其所犯情形而巳

一老賊應問誰人拏錢誰人哨望何人用繩背死客人用何器械刨土埋屍埋在何處余問同前

一竊案事主開報贓物審明之後應傳經紀面當事主將巳獲未獲贓物逐一估記數目以便計贓問罪

一彊盜除殺死人命奸淫婦女燒人房屋𨿽屬自首仍問罪外其未下手殺人與並無他隙主謀者俱可準其自首免罪

一凡盜案贓物踏看時本縣攜帶事主所報失單逐件明問衣服則是何顏色花樣紬緞布綾或棉單夾是男女衣首飾則問是金銀何花樣有無珠石輕重若干銀則問是何成色數目錠件紬緞布疋則問其顏色丈尺有無字號零星則問其顏色數目新舊分欵挨次開明獲盜之後詳起贓物必與失單細對一字不可互異前後相符方不致駁詰

一盜犯之伯叔兄弟是否同居有無知情分贓俱應問罪再盜犯之妻子未及許嫁之女俱要變賣賠償於盜犯初獲到案卽應訊明敍入獲報文內

一未獲盜時或現起贓物或他處扳出知確盜下落迅速拏其父兄子弟妻室監追

一彊盜行刼令保正甲長鄰佑與事主同報如系外來過客行商矢事責令居停腳戶一同呈報印官同營汛親驗出入情形撞毀門戶遺下油撚器械並事主傷痕取保正甲長兩鄰更夫救護人等有無見聞影響確供塡寫通報

一失事之後扣限四个月送疏防職名卽三月內申送亦無不可其疏防系具題之案內有盜賊口供則或長或短督撫可以作主若疏防有盜賊口供一應情節俱系照依疏防絲毫難以互異卽有攺易不免大費躊躇

一拏獲鄰境盜犯附招請議敍者應將鄰員官姓名開送遵例聲明一月內外拏獲以便內部照例議敍

○何耿繩【見政略】

彊盜

搶奪

竊盜

窩家

△彊盜

凡盜案報到卽會營往勘系城中或系鄕村營汛遠近有無鄰居事主住屋幾間坐落方向從何處入門何處搜贓何處出去或系明火執仗撞門毀戶抑系踰墻撬壁臨時警覺行彊入室幾人曾否塗面如何言語禁嚇有無捆縛毆打初時事主可曾喊叫鄰佑可曾聞聲去時可曾挾架事主送路可曾遺有器械油撚取供估贓勒緝通詳

例載事主失單如繁多一時失記準於五日內續報

凡彊盜不許捕官私行審訊不許捕役私拷初審時卽先驗有無傷痕於招內開明並無私拷傷痕字樣彊盜問有無父兄伯叔與弟同居及有無知情分贓【竊盜與窩主皆同禁約例】

盜以贓獲爲定贓以事主確認爲定最防捕役囑令混認例載起贓須差委捕員眼同起認不可使捕役私起以滋諸獘

凡盜犯到案審實先將各犯家產封記俟題結之日變賣賠贓或無家產及外來人無從封記者將案犯及窩家有家產者賠本身外或有餘剩槪行變價代賠

凡事主報盜只許到官聽審一次認贓一次所認贓卽給主釋回不許往返拖累

凡獲盜有供出他省犯刼者研訊明確毋庸解往質審有例如果有贓迹未明夥盜待質必須解往者亦有例【竊盜另例亦同】

州縣印官公出遇有失事佐貳捕官一面會同汛弁查驗緝捕一面申請鄰邑印官覆驗申報

凡問彊盜固不得有心姑息曲爲開脫但一字重出駢首就戮預謀行彊者不足惜其臨時行彊者倘非有彊形顯著要當存求其生而不得之心乾隆二十五年湖南乃香案言語禁嚇似彊而縛豬情形仍竊乾隆二十一年浙江羅三案臨去揚言近於暗進明出而嚇禁由於畏追逃逸並未拒捕但有一綫卽屬生機又如乾隆六年江西胡廷秀案指駁入細不科彊刼而科搶奪皆可類推也

△搶奪

搶奪之案與彊刼相似人少而無凶器搶奪也人多而有凶器彊刼也然亦不可拘泥有人少而有凶器爲彊刼者有人多而無凶器爲搶奪者總以情形爲憑不在人多人少

例載在白晝爲搶奪在夜間爲竊盜在途截搶者𨿽昏夜仍同搶奪止去白晝二字纂注曰謂搶奪必在白晝可謂凡在白晝者皆系搶奪不可也合此諸說參之

△竊盜

凡審竊盜須驗有無剌字三犯竊盜須查犯後曾否遇赦其得免並計後再犯各條載新例

凡竊盜贓五十兩以上州縣同捕官帶同捕役�驗四十兩以下捕官帶同捕役前往�驗

竊盜須以一主爲重若一家內有兩家之物一船內有數人之物客店內有眾客商之物均作一主論臨時行彊臨時拒捕只分在得財前後拒捕各自殺傷各自事主當各盡本法不得分首從內

△窩家

竊盜窩主當統計各主贓科罪不得照竊盜以一主爲重

凡窩主自當嚴辦以淸盜賊之源但今人以容畱卽爲窩主非也例載有窩主窩藏之別必須審有造意共謀實情方以窩主論斬若止是勾引容畱往來住宿並無造意共謀情狀但得以窩藏例發遣毋得槪坐駢首其存畱幾人並載例內

○王植【見治原】

盜案

大案

△盜案

盜案處分與命案大同諱盜不報與以疑盜爲眞盜而殺之罪過亦同此其辦理亦有一定節次不可輕忽亦不可躁急初聞報盜當卽往親看察其出入蹤迹門戶墻壁有無破損失主有無被傷左右鄰捨有無聞聲救護知蹤追趕如果被盜是實卽遴差捕役查緝宜通報者亦卽通報斷不可以彊爲竊壓令事主另換竊盜呈詞凡差捕役必立嚴限按日查比能限內拏獲眞盜卽酌其案情捐俸予賞積玩猾役先將家屬監比信賞必罰而不盡心查拏者少矣又有一等坐鄕捕役分任鄕村坐居其地愚民偶少只雞斗粟者卽嚇令報官否則先加以諱盜之名一報官則事不由主擇肥而噬私刑捆打私拏私放余在平遠日悉知其害革去坐鄕名色卻令分任鄕村事一報官仍令查緝伹許拏人到官不許私自拷問報案轉稀余凡拏到竊盜無不動刑喝夾虛張聲勢僉謂偸一株艸亦受一夾而實則受夾者無一二也盜一獲得其供立卽委員同捕役起贓盜獲過半卽可審供招解凡審盜又有印板問供法先問其的名混名年貌住址次問同夥幾人何人爲首何人糾黨何人作綫何日聚齊會於何地何月何日何時到事主家又問何人先入何人瞭望何人入室皆持何凶器曾見事主家何人入其何向室屋所得何贓何時出水至何處分贓散火幾分分贓何人分得何物其同夥某人年若干歲如何面貌居住何鄕有無妻子兄弟散後今何往又問爾所得贓今何在曾否賣於何人又問窩家爲誰偸過幾次皆爲何鄕何家又曾同某某等何人先後盜盜何縣何鄕人家曾否被獲有案至於買贓之人或亦不無知情然處之太嚴必匿贓不出案反難定凡素非同黨偶然誤買者必明切諭之斷勿株連以示之信贓旣得卽傳喚事主認明封貯庫內凶器亦追出入庫又緝盜莫先於買綫匪竊之流气常相通重賞之下必不代匿旣賞之後卽別有相通之情可援自首之例以釋其罪此皆緝盜審盜之定法也凡初獲一盜卽照前問供語逐一詳問定一供單以爲續獲印合張本然最要又在詳察情形當報盜親看時卽細看其房屋幾座門戶何何出入道路何在卽巳伏審供印合之地余署海丰日有馬案山刼船一案其黨自首於前令按名拘禁余至閱其牘所失銀錢若干而別無贓物船中僅一老婦與木屐百隻而男客數人先逃去一水手禦盜被傷右手此其失盜之情形也及提訊初不承命首人証之威以刑方隨口供詞而所供上盜情形各不同所供船中情形亦不符余心疑之刑胥稟曰訊大案非可任其狡展也宜以失盜情形問之首盜卽以首盜所供問之眾盜不承則嚴訊之勿令姦狡則供協矣余曰有是乎姑付獄巳而密訪得主名因別案小竊喚至人置一處並訊以此案一問卽承伏所供船上情形如繪再訊餘盜供僉同獄立具提獄中囚問之卽首人亦翻然變供矣細鞫其情蓋捕役畏比而知自首有免罪例始買囑一人出首輒取素無行者以實之旣而首人避誣扳之罪執之愈堅諸人畏目前之刑亦遂以自誣也余顧向者刑胥乃惶恐長跪請罪爲重懲捕役及首人而釋諸人於獄使向者如刑胥言情罪旣具將所謂臯陶聽之猶以爲死有餘辜者矣余乃益惕然懼也又更有情形可信宜聽其詞气者余在羅定日有民人獲一偸牛賊系其族侄人現獲於牛欄中而牛不見余訊之供有張姓者同偸拘至不服日往者有舊讎被誣扳也嚴訊之堅不承又嚴訊原賊堅執如故越日又提訊張姓用夾棍威之極口呼曰小人年二十六七尙有下半生還要做人若一受賊名生不如死且小人卽照夥偸一牛滿杖枷號盡法矣不甚於夾棍也小人何心而受此刑豈一愚而至此乎涕泣哀訴又堅不承復喚偸牛人至亦威以夾棍乃辧曰小人偸牛卽被獲非張姓接牛去牛何在小人旣伏在叔家能隱此牛於何所乎余命系之兩處念張姓詞气激烈非爲竊者也偸牛人系實時現獲所供情形又可信越數日單提偸牛人至余佯問役人曰命爾取張姓保領放歸巳放去乎應曰昨巳去矣余乃喝偸牛人曰爾不實言因何挾仇妄扳爾今日死矣且牛今何在戰栗叩頭曰本日之前晚有西省慣買私牛人來小人偸出第一牛卽付之再偸第二牛卽被獲其人亦聞聲逸去張姓實以欠伊錢曾被打故欲累之也求開恩余乃依例重處之喚張姓諭之曰爾之冤白矣下半生極力做好人賊咬一口人骨三分嗣後亦勿與此等人爲仇可也

△大案

命盜二事外更有事關重大最易株連一張皇則無中生有一詳愼則化有爲無此在人之識力如何尢不可不愼余在羅定日尙帶陽江印有東安無賴子李梅者潛遊近邑妄言有李姓王當從西來稱羅平年號雕僞印散札付於思開新興陽江等縣受札付者甚眾而風影妄傳者亦在在有之事發旋卽逸去余聞之馳回江邑有匡義者入其黨受髙州知府札被首到官研訊屬實而一時兵役所訪鄕民所首報者百數十人然細鞫�姓問匪首西來者何人兵馬若干糧艸器仗旗幟何所皆子虛烏有念此等小人不過以僞札一紙詐愚民財耳然叛案事大株累易及無辜乃具稟大憲請分三等情實有據者嚴禁候解可疑者暫羈候質仇扳捏報者先行釋放制府郝公玉麟卽爲批允余乃審有據者十人羈縣者數人立釋者無算及解省大憲委南海劉君庶確訊後語余曰十人者皆不枉也新興解百數十人審實者數人而巳此雍正八年事也至乾隆五年始獲李梅於粵西解東正法而株連瘦斃者巳不可勝計後在新會邑西南沙村司屬國初有社賊之變時世家大族奴僕人多乘多故之時糾聚爲亂至戕其主踞其家倚險負固四十餘年大兵剿除乃熄至是有匪民區維鐸者竊案累累逃西省巳而潛回稱在西營食糧扇誘鄕曲愚民在山中大關帝廟聚眾結盟紳衿中有懲社賊之變者來面稟且言廟祝可證余令祕之巳因他事差人其地命潛帶廟祝問話勿泄及至畱之署內於內堂密問之曰實有是事某月日維鐸爲首餘數十人刑豕設酒共爲盟姓名憶有某某等問皆何等人曰皆村農畏維鐸不敢不從今維鐸又遠揚西省矣問姓名之詳曰伊等自有簿記不能盡悉也余乃假比較錢糧於每百姓各摘一二人喚至果皆村農也隔別研問皆不知諱亦不知辧問結盟欲何爲曰維鐸欲豕酒則我等供之欲結盟則我等從之至意欲何爲伊未之言我等亦未問也問姓名簿何在曰維鐸去後卽焚之矣時僉謂事關聚眾宜上稟余念事有因小以釀大者前之社賊是也事有化大而可小者今之愚農是也一爲通稟必興大獄使無辜受累乃傳集該地紳耆族老諭令共爲察禁而數人者重責枷示並諭以維鐸回日卽公同拘拏到官不遵者以其罪罪之取結存案事遂解散

○徐文弼【見持家】

起贓

△起贓

失事之後不惟盜宜卽獲贓亦宜卽起萬不可遲延自悞贓有多分有少分有分細有分粗有現在有花費有藏匿有抵換有別得爲首綫窩遠勾來者皆多分把風截門新上道者皆少分黠盜分細弱盜分粗或置之家中或質之典當皆爲現在或鬻之市集或準折嫖賭皆爲花費其積年狡賊以有贓定罪不肯實供贓所是爲藏匿其姦膽捕役起獲眞贓以舊易新以惡易美是爲抵換又有起出之物非盜家所應有又非失主之贓是爲別得夫起獲多而細者其爲首窩等賊無疑少而粗者其爲新弱之賊無疑但現在之贓猶可起之家中問之典當花費之贓猶可根究惟市鬻之贓若買主賊不認識未能執途人而問之至於匿贓不實指供質之同夥是其硬證豈能到底深藏所最恨者捕役抵換之贓失主以非本物不敢冒認賊亦知非本物不敢竟指是賊乃眞賊贓無眞贓此案又何時結乎然盜贓惟起本案之一二眞贓則眞盜從之可定而余贓可不悉究

○汪輝祖【見保甲書卷三】

論盜案

△論盜案

安良必先治盜而寄贓買贓之累又因治盜而起凡誣扳窩夥猶可畱心訪察至寄買贓物之虛實爲輿論之所不著不惟黠賊易於挾嫌嫁禍且有捕役牢頭擇殷教猱困而爲利者況不知情而買寄贓物律本無罪迨官爲審釋良民亦受累不堪矣浙中舊習獲賊到官率供無主之案混認多贓指某某寄頓某某價買承行之吏據供弔贓僉差四出迨贓無著落終以遊供完結而役婪於橐吏分其肥願民被獲賊之害境內不受治盜之益余居鄕時深知此獘故治盜惟嚴究有主之賊而不起無主之贓今錄簡易之法以備采擇

尋常竊賊止須飭地保諭弔諭內注明速將原贓交保稟解不必到官如果被誣許自行呈愬愼勿托故諉延致幹差擾向在嘉湖幕中行之民以爲便未有不繳不愬者

案重贓多必須差弔者檄內注明止許弔贓不必帶審如未買未寄聽本人呈愬毌許提人滋擾庶捕役不敢肆橫

被誣呈愬者受詞時卽提犯質釋俾免守候或卽於詞內批釋不必令平民與賊匪對簿以卹善良

無論爲窩爲夥買贓寄贓有愬稱與賊並不相識橫被誣扳者其中必有教供之人可令被誣者雜立稠人之中先令賊犯指認如指辧模糊立時諭歸安業專治賊犯以誣良之罪然此法須時時變通用之習以爲常則其人狀貌教供者亦能預先說知倘以識面爲非誣恐又成冤獄耳

印官事冗小竊案件有不能不發佐貳代訊之勢但聽其查辦卽不免有需索之獘應令訊畢卽送艸供一切傳主弔贓俱由親核庶權不下移民不受擾

罪從供定犯供最關緊要然五聽之法辭止一端且錄供之吏難保無上下其手之獘據供定罪尙恐未眞余在幕中凡犯應徒罪以上者主人庭訊時必於堂後凝神細聽供稍勉彊卽屬主人覆訊常戒主人不得性急用刑往往有訊至四五次及八九次者疑必屬訊不顧主人畏難每訊必聽余亦不敢憚煩也往歲壬午館平湖令劉君冰齋署會孝丰事主行舟被刼通詳緝捕而邑有回籍逃軍曰盛大者以糾匪搶奪被獲訊爲刼案正盜檢閱艸供凡起意糾夥上盜傷主刼贓俵分各條無不畢具居然盜也且巳起有藍布棉被經事主認確矣當晚屬劉君覆勘余從堂後聽之一一輸供無懼色顧供出犯口熟滑如背書然且首夥八人無一語參差者心竊疑之次晚復屬劉君故爲增減案情隔別再訊則或認或不認八人者各各歧異至有號呼訴桎者遂止不訊而令庫書典稅書依事主所認布被顏色新舊借購二十餘條余私爲記別雜以事主原認之被當堂給認竟懵無辦識於是提犯研鞫僉不承認細詰其故蓋盛大到官之初自意逃軍犯搶更無生理故訊及刼案信口妄承而其徒皆附和之實則被爲巳物裁制有人卽其本罪亦不至於死也遂脫之越二年劉君保舉知府而此案正盜由元和發覺起贓主認冰齋回任赴蘇會審定案初余欲脫盛大時合署嘩然謂余枉法曲縱不顧主人考成余聞之辭館主人勿聽余曰必欲余畱止非脫盛大不可且失贓甚多而以一疑似之被駢戮數人非惟吾不忍以子孫易一館爲君計亦恐有他日累也然短餘者猶竊竊然私議不止幸劉君不爲動至是事發語余曰曩力脫盛大君何神耶余曰君不當抵罪吾不當絕嗣耳蓋余自此益不敢以艸供爲據

○王鳳生【見保甲書卷二】

盜賊案

△盜賊案

盜賊惟憑贓定贓眞則盜確罪無可寬惟鼠輩狡黠性成每獲到案必將眞窩眞贓隱匿不吐而嫁禍於平時嫌怨之人指爲寄買贓物其有禁押乏錢捕役牢頭教串擇殷而噬一經弔贓傳案吏役爲之從中說合給賊多資使其卸供省釋大眾分肥鄕曲愚民最受其害如學治臆說所論余悉照法行之捕賊俱不敢肆橫然遠賊必有近窩無論陸路負戴多贓不能遠涉卽小舟偸越亦難以晝行故凡獲賊案必須嚴究窩家又不可任其狡稱盡賣與不識姓名人含混完案州縣事冗可延佐雜至署代爲熬審惟取供後仍親自查辦不令其弔贓拘犯可也

○陳宏謀【見保甲書卷三】

申明賊盜誣良禁令詳

△申明賊盜誣良禁令詳

伏查乾隆五年九月初八日欽奉上諭從來安民之要莫先於弭盜而誣扳之獘使盜賊逞其姦良善受其害尢不可不嚴爲防也蓋盜賊中狡黠者多平日之窩夥不肯實供每誣扳素封之家及向有挾隙之人以圖陷害而捕役從中播弄借此索詐獘端百出縱有司審出誣扳實情準予省釋而被拘被審巳不勝擾累矣朕思各省臬司爲刑名總匯審理盜案是其專責當檄行所屬凡盜賊供扳窩夥必詳加訊問得有確據方可拘拏隨到隨審如系誣扳立卽省釋並將誣良盜賊先行重懲以免再有妄扳至於是盜是良𨿽本人口供難以盡信而其人平日行止如何鄰里斷無不知之理虛心傳訊自無遁情倘有應搜賊贓務令委員往查不得專任捕役致起藉端抄掠之獘各省督撫轉飭臬司以副朕息盜安民之至意欽此細繹上諭正爲黠盜惡捕屢次誣扳非僅加等治罪足以示懲故須臨時先處以杜一扳再扳也請再通行各屬嗣後凡盜賊盜案供出窩夥不得指據遊移之供輕易差拏務須根問所扳之人住址年貌何時合夥如何知情情事確鑿無疑然後另差拘拏如止供系寄贓而不知情者卽於稟上塡明不知情字樣止令將所寄之贓追出不得乘機搜索提到審訊務將盜賊原供一一追訊如兩人口供互異卽提同原盜當面詰質以定虛實如原盜訶供審系誣扳立刻將原盜重責並嚴究有無捕役囑扳情事將捕役重處被誣之人亦卽當堂釋放不許仍行管押結案之後仍將原盜按律加等治罪如此則有先期之詳愼而受囑者不能混扳有臨審之懲處而一扳者不敢再扳更有事後之加等而凡盜皆知誣扳一人卽有一人應得之罪被誣之平人亦可以稍舒忿恨於情法兩得其平而層層根究果系眞正窩夥亦不致於縱漏矣至於賊盜窩夥初獲訊供遲速之間更關獘竇有拏獲賊犯而交管押不卽見官者捕役家非殷實焉有如許飯食養活羣賊非指索飯錢則囑扳殷懦非縱令行竊則嚇使妄認到官之時有拷打可以驗傷而知其如何囑扳則官固無從得知也此交捕管押之不善也又有稟官而地方官懶於審訊動發捕衙訊供者捕衙官小未盡公明捕役又非所轄含糊一訊串詐朋陷均難究詰一經通報後更難得其實情此交捕衙訊供之不善也請通行各屬凡拏到盜賊窩夥不許停畱捕役之家務須實時稟官官亦實時傳訊被獲時審系眞賊眞夥立卽散寄外監如非眞夥立卽省釋不許交捕役管押更不許含糊取保又滋他獘其有捕衙拏獲之賊仍許當時一訊或地方公出亦許捕衙一訊隨卽錄供連人解縣縣亦立卽親審不許捕衙停畱則是賊非賊供𨿽出於本人權須摻於印官捕役勾串供扳之獘亦可以少息矣

○劉衡【見保甲書卷三】

嚴禁捕役妄拏告示

△嚴禁捕役妄拏告示

照得例設捕役專司緝賊誠以賊息則民安法甚善也若妄拏無辜及教賊誣扳良民律有明條罪至斬絞乃本邑捕役承票緝賊往往皆票內無名之人捉影捕風到處嚇詐甚則商令伊夥假報竊案迨經奉緝又將伊等平日豢養之賊及曾經犯竊旋卽攺悔之人捉送到官教令誣扳某人接買贓物某人知情同夥遂至一案輾轉波連十數人至二三十人不等層層剝削良善破產傾家不可勝數吾民受害巳深實堪憫惻本縣躬膺民社官稱父母若明知地方有如此大害不爲痛革是本縣縱蠹殃民亦卽民之賊也除逐案嚴懲外合行列款出示嚴禁爲此示仰軍民人等知悉嗣後捕役不帶本縣印票及印票內無名之人平空指爲某衙門某賊所扳向爾嚇詐者準被告之人立卽著人赴縣鳴鑼本縣大堂懸有大鑼一面立將該差嚴究斷不使爾等絲毫受累也毋違特示

今將嚴禁捕役誣良妄拏及各役妄用鎖煉各款列後

一捕役到鄕爾等須問明來歷查驗有無印票如並無本縣印票妄行拏人及起贓者準被害人著人赴縣鳴鑼喊稟

一捕役到鄕𨿽執有本縣印票而所指拏之人票內無名者準被害人著人赴縣鳴鑼喊稟

一捕役及一切差役到鄕承票喚人所喚之人𨿽系票內有名但姓名之旁並未朱標鎖字或票鈐有不鎖一大字圖章而該差竟敢妄行用鎖索得銀錢始行開放者準被害人到案時口稟以憑追贓算息給領

以上三條本縣爲吾民革除蠹害旣不費錢又不費力但經鳴鑼喊稟或當堂面稟不必具呈立予究辦若本縣僅付空言不能實力爲爾作主尙靦然爲民父母耶請試之特示

○李之芳【號鄴園山東武定人順治丁亥進士官至文華殿大學士�文襄有奏疏】

嚴飭諱盜累民疏

△嚴飭諱盜累民疏

竊惟近來盜賊日多皆由諱盜諱盜日多皆由民間不敢報盜何��間報彊盜官必曰竊盜民間報彊盜殺人官必曰讎殺奸殺蓋以彊盜殺人則官有緝城處分竊盜與讎殺奸殺則官無緝賊處分故也於是民報盜而官不緝盜反行拷民至有拶逼失主幼女勒供其兄自殺父如夏縣署印官張豈等事者奇冤異慘控告無門此其不敢報盜者一也卽地方官差捕緝賊矣而積捕不肯蹤迹盜賊反以抑勒失主先索酒食次講差規不饜不休以至上下比較往來解審杖錢路費一切取辦於失主小民身家能有幾何彊盜搜括於前兵捕剝削於後資財產業倍加凋零如武邑縣失主李進才被解役劉自玉等逼要盤費情急毆斃二命甘心抵償則是被盜時幸而不死報盜後反不樂生此其不敢報盜者二也彊盜大案勢必三推六問失主處處隨審棄業拋家一日盜案未結一日不得釋放且解到之處問官又未必卽審累月經年奔馳守候累死途中者有之淹斃旅店者有之則是彊盜未正典刑失主先登鬼籙此其不敢報盜者三也竊念民間被盜己爲極苦乃地方官不能與民靖盜反咎民以被盜累官𨿽明知其苦毫無體卹以致各處地方失主紛紜有一起盜案在審緝之際卽有一起失主在湯火之中臣乞敕部確議通行直省督撫嚴加禁飭以後民間被盜止許據報緝賊不許事外生情故勘失主捕役承緝止許躧訪眞賊不許需索食費擾害失主卽獲盜究審亦止須失主本地認贓不許逐處隨審拖累無休違者該督撫立加參處以爲庇盜殃民之戒自此被盜之家稍得安生應報之盜不甘容忍則諱盜者少而獲盜者多矣

○田文鏡【見用人】

爲嚴飭事

△爲嚴飭事

照得彊盜不論得財俱當斬決竊盜贓必滿貫始擬絞監候其情罪之輕重不啻天淵不可不愼若不嚴加詳辧一任事主捏報疏防期屆必致提參捕限甚嚴必加勒比捕役被比不過將竊賊拘拏到官搪塞比限官因系參過疏防之案不敢再向竊案一邊審擬務令招承大盜嚴刑之下何求不得勢必栽贓買贓教唆口供扳累無辜鍛煉成獄諸獘叢生不可究詰及至解審人犯畏夾只得依樣招承承問各官又不詳審細察依樣照轉南山可移此判不易一經題達不數月而駢首槁街矣地方官諱匿盜情或以彊作竊固幹嚴譴而事主以竊爲彊或毫無影響捏報盜刼挾制官府亦當照例治罪以遏刁風然欲嚴盜竊之分必地方官先愼於始一聞報盜不論遠近無分風雨立卽會同防汛單騎減從飛赴事主之家先驗前後出入情形再驗有無遺下器械油撚之類再驗事主有無拷燎傷痕再訊地鄰更夫救護人等有無知覺影響則是竊是彊思巳過半然後再加詳審事主𨿽狡口如簧安能遁飾如雲定例不許苦累事主則又不然實在彊刼則事主報盜認贓之外自不得再有苦累若盜系捏報事當推求者原不得謂爲苦累也全在地方官認得確拏得定則公道自在人心定例豈可拘泥如地方官一味懶惰只圖安樂聞有民間失盜之事不但漠不關心抑且以爲害巳不過喚鄕地一問委衙官一查給捕役一批而巳彊竊從何而辧虛實從何而分哉只得甘心忍受事主之挾制事主以爲縣官畏我居然自大因而人人效尢刁風曰長此皆各有司自貽之戚也

○王鳳生【見保甲書卷二】

戒遷就

△戒遷就

習俗移人積重難返如浙之嘉興府屬汊港支河四通八達竊賊多有凡屆冬令生監之家失竊輒以少報多以竊報彊藉爲挾制官長輕省錢漕地步官若允爲遷就事主乃復翻然攺圖此端一開紛紛效尢其獘將不可遏余𨿽偵知其虛亦必據情申報甘受吏議不入彀中惟比捕則牌示頭門一月兩卯各按該役之詳案多寡有無獲賊詳注簿內卯期坐大堂核計功過嚴加責處如逾貫拒捕等案則另牌示比法不少寬倘事主逞刁隨時呈催則令當堂立傳看比求免者決不依從其追租各案亦置比簿如前法行之至業主當面求枷或求間日追比則我用我法置若罔聞總之官由我做非堂下所可指揮斷勿苟且目前示以弱而自捐威望然必責於已者重以周方可以弭其口凡事皆然要在心思細密不憚煩勞也

○孫魯【見刑名上】

愼初招嚴覆審

△愼初招嚴覆審

爰書中人命以下手不眞致滋辯竇或數人毆一人輒藉在逃者互相委卸究竟有脫抵之元凶矣盜賊以贓物未的致礙成招或一案掛多人輒因無主者更肆罔誣展轉多橫生之藤蔓矣凡此總繇初情之茫昧耳夫初情何在則人犯甫到官造次之頃安排不及三尺臨之尙爾知畏察辭於差庶得其眞若一系囹圄狡智百出淹延日久變態日生甚至後讞與前讞絕不相蒙𨿽欲爲五聲之聽其可得乎竊以爲人命初報時卽審定某系下手某系加功某系餘人某系見證或手足或器仗一一確注繇詳中不得空請簡驗也彊盜初獲時卽訊起贓物幾件令失主認明某人盜某家現獲某贓經某失主認領一一確注繇詳中不得空列姓名也初申有據則歷訊難移此後之紛呶永息矣至駁審一節上臺原爲死生嚴出入也乃問官不免泄泄一經批駁沈閣多年設皆重辟卽瘐死無辭乃一招之中有徒有杖以正犯未結每致余犯監斃幹和孰甚卽令保候而數數勾提頻頻解審其磨累巳徹骨矣竊以爲駁問招詳宜鞫問刻卽審結如情節罪犯應配應杖鞫問允孚果與正犯無關者先行摘發其大辟不妨另招報奪庶分輕重之衡以明上下之服株連可省所全者不旣多乎蓋謹於始則疑獄不生斷於終則滯獄一洗是亦獘訟之大端也

○何耿繩【見政略】

命盜審限

放火

誘拐

犯姦

△命盜審限

凡卑幼擅殺期功尊長及屬下人妻妾奴婢謀故等案承審官限一月內審解府司督撫各限十日審轉具題如州縣於正限屆滿尙未審結卽於限滿之日接扣二參限期州縣限二十日府司督撫仍各限十日完結如有遲延分別初參二參照例議處至殺死三命四命之案請督撫卽提至省城督同速辦其期限悉照殺期功尊長之例

凡尋常命案限六个月盜刼及情重命案奉部事件並搶奪發掘墳墓及一切雜案俱定限四个月其限六个月者州縣三个月解府州府州一个月解司司一个月解督撫督撫一个月咨題其限四个月者州縣兩个月解府州府州二十日解司司二十日解督撫督撫二十日咨題如案內正犯及要證未獲情事未得確實者題明展限按察司自理事件限一个月完結府州縣自理事件俱限二十日審結上司批審事件限一个月審報若隔屬提人及行查者以人文到日起限遲延察參

凡承審命盜及奉部事件至限滿不結督撫照例咨部卽於限滿之日接算二參再限四个月仍令州縣兩个月解府州府州臬司督撫各分限二十日如逾限不結督撫將易結不結情由題參至承審官內有升任革職降調及因公他往委員接審者如前官承密未及一月者準其按審過日期展扣一月以上離任者準其展限一个月分限三个月兩个月事件前官承審歷限過半離任者準其扣半加展如前官於二參限內離任者接任官準其以到任之日起無論六个月四个月事件俱扣限四个月審結至原問官審問未當及犯供翻異情節督撫另委賢員或會同原問官審理委審之員扣限一个月該管各上司亦統限一个月核辦具題總以兩个月完結如承審官借端掩飾不速結者督撫題參如下屬巳經解審行飭混駁以致承審官違限並知屬官例限將滿借端故爲委希圖展限者一並交部議處

凡盜案獲犯到官無論首夥緝獲幾名如供證確鑿贓迹顯明者一經獲犯限四个月完結如果虛實情形未分盜贓未確限內不能完結者承審官立卽據實詳報逐細聲明該管上司核明預行咨部準其展限兩个月審結倘承審官有將易結之盜案濫請展限督撫漫爲咨部者並交部議處

凡審理命盜欽部事件及一切雜案內有餘犯到案因正犯及要證未獲情詞未得或盤獲賊犯究出多案事主未曾認贓必須等候方可審擬或因隔省行查限內實難完結者承審官將此等情由預行申詳督撫分別題咨展限若正犯要證及盜竊案內首從人犯巳經到案間有餘犯未獲者卽將現獲之犯據情研審按限完結不得藉詞展限亦不得延至日久應就現犯審結之日起限若承審期內遇有續獲之犯如到案在州縣分限以內者卽行一並審擬毋庸另展限期如到案巳在州縣分限以外不能並案審擬者將續獲人犯另行展案扣限四个月完結如間有獲犯到案時在州縣分限將滿者亦不得逾違統限如該上司不遵定例嚴加查核聽其捏詞扣展者均議處

△放火

放火不外謀財挾讎二端謀財必有人助同搶奪其事易明挾讎必獨自匿迹潛蹤其情難見然而當場攫物者火未必定由伊起而旁觀漏网者反系巨凶情罪至重不可不愼律注須放火處捕獲有顯迹證驗明白者乃坐顯迹謂如硫磺紙撚引火柴艸之類證驗如火起之初實有多人共見其在旁引燒遇人始行逃去者或其謀有漏泄者之類

律中首載放火故燒自巳房屋此語鶻突之甚如果自燒則又必有別故自當另擬矣熟思皆無一可通自不必爲律回護

失火例載典商一條此放火自燒中所有情獘所謂當另擬者也

△誘拐

凡誘拐之案當分略誘和誘略者罔其所不知和者因其所情願或先被哄騙事出不得巳而始行曲從則方略巳行卽不得謂之和誘矣所誘者不論良人奴婢不論巳賣未賣但誘取巳行卽坐何人同謀何人窩頓牙保買主是否知情婦人有無先後姦情幼孩有無施用藥術十歲以下𨿽和同略

收畱迷失及在逃子女與此不同者彼乃有因而攘之義也所當參看譬如因人迷路而誑引相隨乘人離怨而誘引出外則卽是略誘和誘矣

△犯姦

凡犯姦曰和姦曰刁姦曰彊奸曰輪姦曰縱姦曰賣姦曰拒姦曰捉姦曰殺姦曰調姦和姦�有夫無夫刁姦不論彊奸有巳成有未成有彊合而和成有𨿽和以彊論刁姦無彊輪姦無和輪姦亦分刁姦而刁姦者仍分悔過縱姦與賣姦相同而有異縱姦男婦皆屬同心賣姦婦女或由抑勒拒姦或先和而後拒問確由愧悔而拒準拒抑有別故而拒不得以拒論捉姦有得捉有不得捉得捉之人不皆卽得殺之人得殺仍問登時問姦所或止殺一人各有例調姦非手足勾引卽言語調戲其致死則另有律

凡親屬相姦皆不分尊卑長幼彼此罪等

凡婦女犯姦到案和姦孽由自作其彊奸者有部議云或鄰佑聞聲救護或奪下衣帽或當時拏獲或聲喊逃跑之時有人見聞多有確據者原不必本婦到官斯亦仁厚之一端也

○李漁【見刑名上】

論姦情

△論姦情

姦情之章明較著而易斷者莫若和姦以捉姦必於姦所奸夫淫婦罪狀昭然不敢不以實告故也然而和姦之律一杖之外無加焉爲民上者卽欲維持風教而除淫滌污之念又窮於無所施所恃以挽回惡俗整頓乾綱者惟彊奸一律而巳又無柰彊奸之眞僞最難辧析有其初原屬和姦迨事發變羞因羞成怒而以彊奸告者有因爭寵二好由愛生妬由妬致爭而以彊奸首者有親夫原屬賣姦因奸夫財盡力竭不能飽其溪壑又戀戀不捨拒絕無由故告彊奸以圖割絕者又有報讎雪怨而苦於理屈詞窮不能保其必勝故用妻子爲誣賴計令彼無從置辧者此等詐妄之情實難枚舉卽云呼救之時聲聞於外有鄰佑之耳目可憑捉姦之際情廹於中有奪獲之衣帽可據然鄰佑止聞聲音不能以耳代目衣帽𨿽云合體奚難以竊爲攘聽訟者於此將以爲眞也而坐奸夫以死則公道日詘而姦僞曰滋將以爲僞也而坐原告以誣則善教愈阻而淫風愈熾每見慈祥當事遇此等疑獄皆以不斷斷之置姦情於不問但訊其以他事致爭之由或責被犯之招尢或懲原告之多事誠以彊奸重獄實卽當論死不若援引他情朦朧結局所謂不癡不聾難作家翁者是也予獨於此有深慮焉好生固是美徳而綱常倫理亦非細故人之異於禽獸者僅有此牝牡之分嫌疑之別耳以一念之姑息而比斯民於禽獸可乎苟審得實果無始和中變借姦誣害等情卽欲出之亦必治以九死一生之法庶足以快貞婦之心而雪丈夫之恥不然爲女子者何樂於拒姦守節而暴露於公庭爲之夫者亦何樂有此守貞不屈之婦而反以詩書所尙者爲辱身玷名之具哉

彊奸不分巳成未成有逼婦女自盡致死者證據若眞斷宜坐抵萬勿慈祥太過而引他故出之蓋據彊奸之律巳當問絞況又因姦致死人命乎猶之彊盜殺人以一身而負兩大辟死罪之外旣無可加則死罪之中亦無可減但審彊奸之情確與不確則致死之眞僞不辯自明苟姦情猶在疑似之間則致死之由尙難臆斷幸勿膠柱斯言而以形迹置人於死也

凡審姦情最宜持重切勿因其事涉風流遂設風流之局以聽之語近褻嫚亦爲褻嫚之詞以訊之當思平時之舉動原系觀瞻而此際之威儀尢關風教況下民犯此由於上人失教苟有反躬罪巳之心方且垂涕注之不暇奚忍談笑而道之哉

○徐文弼【見持家】

判婚姻

定繼立

△判婚姻

婚姻以媒妁爲憑亦有𨿽媒妁而實非媒妁者以聘定爲據亦有𨿽聘定而實非聘定者若皆執以爲詞吾恐爭端不息矣何也所謂媒妁者通兩家之好往復致詞非伊朝夕所謂聘定者先納�行禮會其親眷而後拜受何其愼也若夫宴飲之間片言結好卮酒之獻代作蹇修迨後或男巳孤貧或女嬰陋疾富者嫌貧而背約貧者則指爲賴婚男家惡醜而敗盟女家則指爲負諾興詞致訟各持其說殊不知皆當日不愼之過耳諸如此類並無實憑實據原屬可合可離宜召男女到案親訊其情願與否毌爲面狥飾說不願則竟與斷離使無非耦不終之嘆願則竟爲斷合以全遵先不悔之心但女富則當厚贈其妝奩以資窶壻男義則當明正其親迎以安醜婦是在仁侯婉爲勸導之至於媒妁有人聘定有物當其許字巳成百歲之緣豈以陋貧遽失兩家之好並宜斷合以正人倫以符律例又不必問其願與不願也

△定繼立

嫡妻年五十以上無子得立庶長子若無庶出先盡親房無則許立遠房以及同姓不得乞養異姓之親子有遺棄小兒三歲以下𨿽異姓仍聽收養卽從本姓但可爲義男不得遂立爲嗣蓋因一立爲嗣必令從姓或又居喪承服去之似恩難遽絕存之又與律不符於是宗族有起而爭之者矣又有絕產丰厚宗人利繼爲嗣誘其寡婦不分疏近托立賢能親愛及其承嗣本生父母假代理爲名暗行侵占致寡婦貧困無依吞聲莫訴爲司牧者又不可不預爲之慮也宜將嗣子喚至當堂視其果否賢能何等親愛並察其本父有無家業素行良憊若情涉可疑宜令族長等公立繼嗣執照一紙官長批明日後不遵教訓不能孝養以及本生唆誘欺騙財產許鳴公另立應繼仍令前立之子歸宗若繼父尙在卻自生子其家產與繼立子均分其間義無可厚薄者也或自願離其繼父仍歸本生父母律無仍與財產之文以身旣歸宗義不得與所生共分其有也今每有歸宗而亦爭受分豈義之正乎或恩愛所鍾歸非獲巳亦聽繼父母推予之可耳

○汪輝祖【見保甲書卷三】

查勘

△查勘

侵占勿輕查勘豪彊侵占律所不容然世業相承重加修整或本非官產原聽民便往往地棍藉端挾持需索不遂卽飾詞訐控一經準理必先差查差查不巳必須勘斷官或不暇遽及則棍差朋比費巳不支此等借名啟訟之人多非善類能於呈控時嚴切批斥使小人畏法固爲上策否則速勘嚴懲必有陰受其福者矣

勘案宜速結事關田房墳墓類須勘結官事甚殷安能日履山澤且批勘之後凡遇催詞無可費心故批勘最易不知疆界不淸每易釀成他故如案圖辧址核計魚鱗弓口捲冊明著者或批斷或訊斷自能折服其心不得已而批勘必須爲之速結所全不少至示勘有期勢必多人守候尢萬萬不宜臨期更攺

○王鳳生【見保甲書卷二】

勘丈

△勘丈

凡涉控爭侵占之案憑空審斷固恐信讞難成然亦未可輕易批勘夫田房水利尙可勘丈卽明若風水則易於影射牽混山場則本無弓口丈亦難施且批勘以後或因公冗無暇親往累月經時必致又釀他故惟須逐細核捲先行示審將兩造所呈圖說互異之處核計魚鱗串冊確詢四至設身處地酌爲定斷並訊之中證是否久洽如所斷尙有未平卽令中證人等再爲秉公妥議稟復或可由此息爭倘仍持之甚堅不得巳而示勘則先令地保於兩家管業四至處所插簽標記並密弔該業之四鄰契據令其勘日當面呈閱然後履勘就兩造繪圖測以南鍼認正方向凡所爭界址疑似及出入路徑均須一一親歷再以所爭契內之四至核對其四鄰契載是否相符閱後抄存備案登時給還然勘場惟以鎭靜爲主是非曲直切勿亟爲剖斷嚴諭兩造如有喧嘩滋事者查系何黨之人定向原具呈人根交嚴究勘畢令自投案另期帶審將兩圖所繪與親勘情形孰是孰非逐層指示並明白開導訟則終凶必致毀家而後巳使兩造心平忿釋方能一斷無翻而親勘圖說尢必親筆核定附捲使永息爭端不可轉委佐雜代勘卽使公正亦不足服人也

○何耿繩【見政略】

發塜

賭博

私鹽

私雕假印

私鑄

△發塜

發塜律分見棺見屍例分一次二次至三次以上並糾眾索財取贖各條又新增發塜見棺鋸縫鑿孔抽取衣物並非顯露屍身一條按輯注所言見字去聲顯也露也必開露方坐本罪假如發而未至棺僅於穴旁去指大一磚便可窺見棺槨卽坐見棺槨之罪乎今例正合

殘毀棄失移屍並載發塜律內輯注曰凡人發塜之罪重於毀棄親屬毀棄之罪重於發塜

△賭博

凡賭博問系偶然聚會有無經旬累月開場放頭聚集無賴各情形並訊明賭具來歷賭具例禁尢嚴窩�家之兩鄰容畱造置賭具之房主並有例

例載凡無藉之徒及生監衙役兵丁窩頓流娼土妓引誘局騙及得受窩頓娼妓之家財物挺身架護者照窩賭例治罪又按�曼曰民人宿娼向照縱姦奸夫擬杖官吏宿娼杖六十而民人宿娼律無明文或謂當從杖六十上量減爲笞當是不應輕

△私鹽

私鹽例凡事發止理現獲人鹽如獲鹽不獲人不追獲人不獲鹽不坐此律重誣扳寧縱毋枉之意輯注曰如私鹽人多應捕人少當場止獲一人餘者護鹽遁去不得謂獲人不獲鹽不坐又如現獲之犯供出同販脫逃姓名及至捕獲供證明白豈得謂獲鹽不獲人不追又如同販拒捕下手殺傷人脫逃未獲有顯迹者仍須追究豈可使凶徒漏絀乎就律而酌以情理不可拘執

凡管理鹽務及應巡緝私鹽之文武各衙門捕獲私鹽卽發有司歸勘各衙門不許擅問

△私雕假印

僞造印信分雕刻描摹造成造而未成巳行使未行使關系軍機錢糧假官諸獘抑止圖騙財爲數無多凡不及十兩十千爲無多凡篆文模糊不全者卽造而未成也

詐爲文書重在盜用印信不在有無押字蓋文書非印信不能行也例極明白非盜用則僞造矣兩條相爲表裏

△私鑄

凡私鑄分別銅錢鉛錢數在十千以上或不及十千而私鑄不止一次或甫經安鑪設碓制造錢模尙未開鑄分別首犯與匠人及爲從買使受雇並房主鄰佑等定擬

私銷重於私鑄凡拏獲案犯必先嚴究有無銷毀剪邊情事剪邊尙未私銷照私銷例量減乾隆三十年案

●牧令書卷二十戢暴

安肅徐棟致初輯

姦猾竊盜不盡泯於刑措之時鋤莠安良政之大者也故父母斯民者任安全之責不可無整飭之方

王士俊

袁守定

粟毓美

徐文弼

王植

王鳳生

汪輝祖

潘杓燦

陳宏謀

李調元

謝玉珩

李殿圖

姚瑩

程含章

陸向榮

鄭振圖

湖衍虞

於成龍

田文鏡

栗毓美

潘杓燦

徐文弼

陳慶門

黃可潤

汪輝祖

王鳳生

何士祁

陸向榮

劉衡

陳宏謀

王鳳生

王有孚

何耿繩

○王士俊【見治原】

除姦

△除姦

漢張綱云豺狼當道安問狐貍顧豺狼厥狀大小亦無定形一省有一省之豺狼一郡有一郡之豺狼一邑有一邑之豺狼一鄕有一鄕之豺狼大約其人小有材術心狡而行險膽大而志肆蟠踞要津結交胥役吸人脂血析人骨肉冒人田宅攘人子女無告者腐心行路者宛舌倘非彊幹之吏鮮不爲其把持握符乘權勢搖山嶽詎可畏縮不前狐疑不果耶其訪欲確其機欲密其懲欲嚴其斷欲速尹翁歸諸臣由此其選也

○袁守定【見治原】

圖民錄

△圖民錄

袁紹問陳元方曰君家在太邱遠近稍之何所履行元方日彊者綏之以徳弱者撫之以仁夫弱者撫以仁人所知也彊者綏以徳人所不知也見人之彊而作威以勝之此俗吏之常態耳要之皆內不足也內足則能使之遊於吾度量之中化其桀驁不馴之气而不敢逞呂文淸謂仁人所處能變虎狼如人類如虎不入境不害物之類虎狼且可化況人乎何以化之綏之以徳而巳【彊者綏之以徳】

子路治蒲蒲多壯士難治問於孔子孔子曰恭與敬可以攝勇夫壯士彊有力矣而恭敬可以攝之彼旣感吾之誠吾亦樂彼之順人己之間豈不泰然有餘裕哉反是而以力制之彼亦以力應之是兩較也兩較則不能獨勝卽固勝之而已大費躊躇矣【恭敬可以攝勇】

董安於治晉陽問政於蹇老蹇老曰忠信敢安於曰安敢乎曰敢於不善人夫害苗者不去則良苗不植不善人不去良民之蠹也古之爲政者𨿽治尙寬恕而於豪右之害民者則必鋤而去之𨿽天子所寵貴不少假借夫何不敢之有但生當聖世無大憝大惡亟爲民害如所謂當道豺狼老若十室邑中鬻呈詞以資生計三家村內逞蠻勢而討便宜此狐貍耳蒞之以淸明綏之以徳意自跧伏而不敢動亦何所用吾敢哉【敢於不善人】

○粟毓美【見保甲書卷三】

實政遺編

△實政遺編

地方土棍訪明懲辦未獲者榜示各鄕不待流徒而自遠徙矣

○徐文弼【見持家】

誠求指

△誠求指【後所�����因勢制宜自行斟酌】

一查滅偸逆子一查惑眾邪教一查刀筆訟師

一查武斷衿棍一查私造賭具一查私鑄錢文

一查私宰耕牛一查私藏軍器一查窩賊窩娼

一查隱契漏稅一查結黨彊丐一查遊蕩惰民

此折愼選鄕長密授之令每月一報密封親投有犯某條者卽於其下注明某地某人查有某事確據無犯者卽於各條下注一無字報後仍親加細察折用白柬連前後殼作八面中六面每面稀列二條以便詳注並須刋刷多本備循環給領

○王植【見治原】

頑梗

△頑梗

但當思民貧莫輒言民刁但當言民愚莫謾言民富忍言民刁意欲何爲謬言民富更存何意然偶遇頑梗之民處之又不可無法余在新會日邑北杜阮鄕俗最悍順治四年嘗戕知縣林鳳翺世亂莫之討遂愈驕糧不可輸勾人不出又不遵報保長有生員黃作徵等謀占族人墟地假建上諭亭爲名余不許上瀆府司院餘一再查捲覆仍不許適藩司薩公升任將去作徵等隱前情但以建亭己竣請行縣落成乘批準卽�眾彊建余復錄案詳奉飭折毀委該管湖連司往不遵且肆無狀懼而返余將親往參府王君榮懲往事欲以兵從余曰今何時而敢不逞耶心念遽折亭必烏合致鬧直拘人則懼而鳥獸散矣然令知而先備則不可乃於一日傳牛肚司巡檢令隨行至墟所隔一河卽其鄕遽命該司畱毀亭而余出不意肩輿直至村前作徵等迎出令先系之旋少年數十人出語囂不可辧而勢甚恣余命健役十人徑前行拘哄然走者大半獲數人亦系之遂至村中通行嚴諭旋墟所亭已毀矣乃系回縣審詳分別禠責以地還主爲設保長於是完糧者亦如期在徳慶日州皂快二十四名不足備差遣時差及民壯而壯役中有黠者二人揚言民壯與兵相埒不應雜差如彊之卽散堂五十名皆惑之餘意此等悍役不加懲必恣縱倘果無知散堂亦非體一日眾具詞稟余喚黠者二人數其罪曰吾久知之是爾意也且押帶候稟府請示餘眾稍縮以不加責亦無嘩余令俱前諭之曰爾等貧役何爲避差且爾等有常奉差者乎某某應曰有之爾等有願出差者乎某某應曰惟命命且退旣出且理別事稍久乃命帶黠者至曰小事何足稟府重杖之除其名次日皆候差惟謹

○王鳳生【見保甲書卷二】

令在必行

刁風宜戢

相機應變

△令在必行

令出惟行謂令在必行而後出也若徒煩文告而不隨事認眞卽嚴挐地棍禁賭逐娼亦祇飽吏役之橐囊遂刁民之訛詐於地方卒無裨益余所蒞之處娼賭偵知其址每不動聲色藉查夜以親拘多有所中惟禁令𨿽嚴總不準差役及非分之人稟�首賭縱所稟得實訊結本案亦必究其需索不遂予以責懲至於地棍爲閭閻之害拘則必得其人治則必盡其法發之以密行之有恆務有以鍛其翼而鏟其根斷不可姑息養姦若情重法輕治與不治等將視法爲可翫益肆橫行蓋彊悍匪徒有以曾犯到官爲好漢者嚴刑峻法正宜於此輩加之

△刁風宜戢

民气宜使之靖而不可縱也有等刁健之徒往往藉端挾制聚眾抗官此𨿽官之平目疏於治理未協輿情然當場不攝以威而抑其气將此事逞而彼事隨之此鄕創而彼鄕效之相習成風一蹶不可復振夫官能治人全在朝廷名分苟法無可畏而官益可輕犯上作亂之爲未始不由此以開其先也州縣予奪之權可操之大吏地方風气之壞每肇於一端是又在上官之衡其輕重固不可庇官而抑民尢不可損威而廢法

△相機應變

天下𨿽有獷悍之民未有不畏官者乃非獨不畏而且敢犯之是必官之示以無足畏或意太徑語太激亦有以致之臨民者設逢其事斷在有膽有識任其動而靜以定之任其翫而莊以臨之坐則勿退行則直前惟自忖平昔治民本無怨毒總可推誠剴諭撥亂而返之正若神色稍涉張皇必致乘虛而入釀成巨案浙江湖州府同知分防烏鎭兼轄嘉屬之秀水石門桐鄕三縣該處俗尙賭博仗衙門爲包庇甚有以陋規納官者每於江浙交界臨河空曠處所搭蓋蓬廠演唱女戲聚集多人賭色俱備並招徠蘇常一帶花船百餘只繼賭以嫖自朝至夕由夜達旦名曰花賭幾與閩省之花會等富家子弟往往被其迷惑蕩產傾家且多盜賊混迹於其間以竊賊恣揮霍大爲民害而上下衙門吏役包庇甚堅無從覺察余權是篆時屏絕苞苴嚴禁聚賭然此輩陽奉陰違如故前此𨿽經嘉湖府縣訪聞均未識確址無如之何余偵知得實密往親挐從役僅十數人皆爲暗通消息者余亦知而弗禁使之聞而潛逃及至其地果有潰勢然人數尙以萬計洶洶然若將拒捕者予挺立不動大聲喝諭如系傍觀及被誘之人準其走散專挐開賭之家嚴究眾乃退避紛紛鼠竄逐將開場之人挐獲發縣究辦田是賭風乃戢亦以理直而气壯當場不示以怯自尊而人不敢輕也嗣權玉環篆時有程姓者喊稟以己山雇人刈艸突遭棍匪數百人持械至山尋毆捆搶二十餘人而去生死未知當因控關重大恐差役冒昧釀事札委巡檢率役往查並面諭以相機獲解逾日忽倉皇而歸據稱是山四圍懸海非舟莫渡亦只一面有樵徑可登偪仄紆回僅容一人步行官役之船將至山根卽見山頂人如蟻聚亂擲土石而下莫敢仰視舟不能停只得自崖而返其實則未通一語亦莫識其事之端倪也而原告愈以被縛之人恐爲致死情詞迫切遂傳其人覆訊反復推求始據供吐是山甫經前任於去冬斷歸管業前稟竟抺按未敍也隨卽弔捲細核始知玉環展復之初地廣人稀山業任人�墾不計畝分是山周遭十餘里每年所產柴艸值錢數百千內除程姓有糧五分任其自劃地畝管種外其餘荒山向系附近五村居民賴以樵采爲生者乃程姓忽思以五分之稅妄圖籠占全山上年以糧系伊納山應歸管控告官未之察如其所言定斷故次年割艸之際五村居民邀集登山與之爭刈將以命博余閱悉其情隨敍簡明告示飭各村嶴長粘貼於髙腳牌上挨村肩論各令其家將任山之人喚回限兩日內全行解散而以所縛之人送出另爲審斷本案否則先拘家屬並會營嚴挐重究後悔無及予仍親往該村莊適中處所傳集耆老曉以利害羣相感悟一一承命當將滋事糾眾各犯重杖枷示其山地斷令程姓仍照舊址管業餘山作爲官荒聽五村民居樵采並爲定界永杜紊爭其事遂寢使其時倉猝之來不爲求端訊未激則生變咎將誰歸今且思之惕然耳

○汪輝祖【見保甲書卷三】

嚴治地棍

治莠

逐流丐

△嚴治地棍

吏治以安良爲本而安良莫要於去暴裏有地棍比戶爲之不寧訛借不遂則造端訐告其尢甚者莫如首賭首賭事本無憑可以將宿嫌之家一网打盡無論冤未卽雪卽至審誣而破家蕩產相隨屬矣惟專處原告不提被告善良始賴焉至若輩倚胥吏爲爪牙胥吏倚若輩爲腹心則尢不可不察

△治莠

剽悍之徒生事害人此莠民也不治則已治則必宜使之畏法可以破其膽可以鍛其翼若不能嚴治不如且不治蓋不遽治若輩猶懼有治之者治與不治等將法可翫而气愈橫不至殃民罹辟不止此雈苻多盜先聖思子產爲遺愛也然其中間有勇幹之才偶爾錯路者亦宜隨時察識陰爲籍記或選充練保或收補民壯懾之以威懷之以徳使其明曉禮義就我範圍設遇緩急未始不可收驅策之功第此乃使詐使貪之妙用非有知人之明者不能略一失悞關門養虎矣

△逐流丐

余初至湖南今廣信太守張公朝樂方保舉知府在省候咨謁訪時政公言永州�接廣西流丐頗不易治余請其治之之法言前令武陵下鄕相驗適丐匪羣集役少不能捕諭之去則嘩然乞賞路費幾不可制見道傍有桑固可容百餘人令皆進園候點名登簿按名給賞羣丐入則令幹役當其戶逐一唱名放出擇其壯者令隨至縣地領賞至則分別究逐皆散去此公之急智也不可以再余至寧遠流丐橫行民間大累詰其故則上年鄰邑歉收扶老挈幼而來什伍成羣徧於各裏以其捕之不能捕逐之不可逐是以愈來愈眾然鄕民莫敢誰何緩之急之皆恐釀事咨詢寮屬均無良策會初蒞例應點卯知三十六里各有專役催糧乃刷印小票數百番給役分發各裏耆民協保捕逐使人人有捕丐之責處處皆協捕之人流丐無地可容不旬日而境內丐匪相率遠去蒞戶納課踴躍倍常因是遂以得民其亦可備逐丐之一術乎

○潘杓燦【見政略】

乞丐

△乞丐

乞丐列名養濟自可稽查卽有民閒貧苦疾病之人不願名列丐流只自私行求乞此必暫時權宜亦有居址可考別有一種流丐來歷無稽妝聳作跛攔路跪街叫號萬狀晝則捱門闖戶假以求乞爲名暗租人家出入路徑夜則旋爲竊盜更有打磚磚頭身塗逐穢臥人店鋪詐死賴命不捨不休亦盜類也宜令鄕保一並驅逐以淸盜賊之藪至於乞丐領袖名爲甲頭坐分地方遇有人家婚喪慶弔之事呼引丐夥動至數十索酒索銀不遂其欲叫罵穢污肆橫萬狀有事之家以其無賴吞聲忍气受其嚇詐殊可深恨宜將甲頭嚴禁痛懲革去坐地名色則此風自絕

○陳宏謀【見保甲書卷三】

弭盜議詳﹝八條錄二﹞

△弭盜議詳﹝八條錄二﹞

一曰稽查乞丐乞丐以覓食爲生日則沿門求乞夜則隨地安身出入路徑可以乘便而得財貨虛實可以遊目而知到處成羣不須糾約隨手攘取不須窩畱晝伏夜行盤詰之所不及東流西竄偵挐尢其所難凡屬城媿竊案大半皆有此輩查城鄕村鎭向均設有丐頭地方居民遇有年節婚喪紅白之事賞給錢米專爲管朿乞丐不許行彊橫索而設但不查明造冊專其責成丐頭一身亦難稽管請將境內乞丐通行查淸除女丐外共有男丐若干名造冊報縣各於附近偏僻處所捐置房屋或現存無礙空廟定爲羣丐棲止之所每名給以腰牌上書某處某丐頭所轄登入姓名常掛腰間日則聽其各處乞食夜則催歸棲所住宿每丐頭頒發丐牌悉如保甲牌式首列丐頭姓名次塡各丐籍貫年歲懸掛棲所以便點驗稽查如有遇晚不歸許丐頭送縣查究所內若有犯竊之丐卽將丐頭重責遇有在外生事彊索者亦可按腰牌根究如無腰牌卽系匪犯送官究處現在蘇城之三縣六門均設有棲流所維時專爲安置乞丐得所起見故止許老疾殘廢者入所棲止其餘少壯仍使自食其力不許入所今旣於養丐之中寓弭盜之意則少壯之丐尢當令其入所庶有約束至於外來流丐向有查明驅逐之議但此輩隨地覓食各處皆然槪行驅逐本境己不勝查送之煩回籍之後仍然乞食仍須安插而此境送去彼境送來徒滋纏擾無裨窮丐本司愚見此等乞食窮民何分此疆彼界現在此處乞食卽應收於此處棲所聽其隨處資生毋庸驅逐如有逃亡歸籍丐頭於朔望回風日報官開除以杜藏匿爲匪之獘倘棲流所房間不敷安頓卽爲量增各府州縣原無棲流所者均令設法覓建實力舉行具文通報其年刀精壯原能手藝可以傭工之人或�自己本無營業他人不肯雇用不得已而爲乞丐者應問明本人卽諭該地鄰鄕保爲之覓主傭作並卽令鄕地鄰族公同立契如有事犯不得連累雇主則作主無所顧忌肯爲雇用收養一人卽可少一人爲竊亦弭盜之一端也

一曰管束驛夫通衢大站皆有驛夫專供牽拉扛擡之役若輩無家無業半非良善如遇無差無役之時亦俱在外乞食隨地止宿因而行竊亦所不免查各驛散夫現俱設有罡頭專管又俱建有夥房聽其在內棲止做活應令各管驛官通查在驛供役之夫造具姓名淸冊每人給以腰牌登入罡頭本夫姓名懸之腰間以備稽查仍令五人互保並照保甲之式給以門牌懸於夥房責成罡頭稽查日間聽其出外夜其督歸驛夫於宿頭及沿途行竊事發卽與互保之夫一並究處該驛丞每夜親赴夥房查點如有潛出立時挐究仍許罡頭不時稟報倘敢容隱一並責處如遇驛夫在站犯竊除罡頭重處責革外該管驛官輕則記過重則揭參其養濟院之孤貧若有求乞者亦令給以腰牌夜仍宿院責令孤貧頭查察縱竊容隱一例治罪

○李調元【字甫村四川羅江人乾隆癸未進士官至直隸永定河道有函海】

與嚴署州論蜀咽嚕第一書

與嚴署州論■﹝口固﹞嚕第二書

△與嚴署州論蜀咽嚕第一書

論蜀■﹝口固﹞嚕莫備於近日邱公論狀公諱仰文號省齋滋陽人雍正癸丑進士曾官南充知縣故知之最詳見於所著碩松堂集其言日■﹝口固﹞嚕良民之蟊賊也桹莠不除嘉禾不生又肌膚之疾痛也炙盩不去則元气不復誠哉是言也蓋■﹝口固﹞嚕種類甚多大約始乎賭博終於竊刧其中酗酒打降勒索酒食姦拐幼童殺人放火或同夥自殺皆爲紅錢下此掏摸爲生搯包剪綹犯法剌面則紅錢不入名曰黑錢大約皆帶刀持棍其刀短者曰綫雞尾長者曰黃鱔尾皆以形似而名相爭則鞘刀於棍卽爲長矛此■﹝口固﹞嚕情狀也而其害皆起於窩有利其潤而窩者如■﹝口固﹞嚕賭博店家抽頭是也有不敢不窩者如荒山孤店力不能拒或場鎭心力不齊若輩結隊太多凶橫盤踞隱忍畱停是也亦有礙於情面而窩者如先爲■﹝口固﹞嚕今有資財已不入羣從前同夥來家牽引聚賭旣有挾制復關顏面不便卻逐因緣姦拐若輩年幼者名曰小兄弟鬭殺相爭皆由此起是也種類不一皆爲地方害然未如今日綿州夏家灣郭家溝聚族而居之甚者竊以欲除■﹝口固﹞嚕必先淸里甲里甲淸嚴自駐足無所然欲淸里甲必先選保牌川省五方糅雜流寓無產者多以朝東暮西之人任充甲役按查則有照點則無有名無實焉能收效故保正牌頭必選老幹有田業妻室者充之諭令各戶門牌移去者繳除新來者注冊此爲第一要著其次則必嚴約束立值日稽查之法某場幾保某保幾牌計牌保其若干某日應某保牌值日付以印簿朱簽俾輪流分查某值日則簽簿俱傳至某甲保家有無窩匪登注明白立時舉發自甲至乙周而復始不累及花戶但責保牌月底一繳一換其場鎭大者一人值日耳目難周則分上中下以界之察查如前法如是則責任專而約束嚴矣其次則必勤巡視巡視之法躬親爲要僉差下鄕徒多差擾捕官職小彈壓爲難如前任�捕廳至夏家灣爲賊匪驅回周汛司至郭家溝被賊匪打轎是也總在印官躬親巡視擇場分大而離縣遠者或界連他縣■﹝口固﹞嚕最易出沒往來之所除因事帶役巡查外仍不時減裝輕騎親臨其地庶里甲保牌獘竇潛消而法令嚴明矣其次又必信賞罰有窩則盡力根究或某甲保牌狥隱一經花戶鄰佑舉首則立提嚴處更置倘挐獲■﹝口固﹞嚕到官則親給花紅以鼓勵之立致賊匪於死地除荒山孤店無益行旅者卽毀其坊巢諭令別尋生業其■﹝口固﹞嚕之結隊橫行勁踞酒肆者則於通縣場鎭挨門逐戶各設齊眉人棍大書專打拒捕■﹝口固﹞嚕匪類八字於上立於門首以鳴鑼爲號齊力擒解旣就拘執不得攢毆如此則他處■﹝口固﹞嚕必聞風而遠遁而礙情窩畱者亦自顧其身家而不爲矣然此必爲民上者先以徳意宣布之後以刑法齊一之則民皆有恥而無犯又非一朝一夕之故也今明公自到任以來日惕息於驅匪而匪卒不能驅如近日江萬明萬志橫行南河兩壩是也意者化民成俗之方毋乃稍疏歟敢布腹心伏惟裁奪

△與嚴署州論■﹝口固﹞嚕第二書

昨以■﹝口固﹞嚕橫行致書商酌承不棄芻蕘俯加采擇江萬明萬志已經毆斃合州稱快然尙有根株未盡者如夏家聚及陳單鎗現流入敝莊醒園白晝刼取衣物今已命家丁擒獲縛送至案業蒙明公收卡然愚尙有不能已於言者伏以窩戶者■﹝口固﹞嚕之總頭也捕役者■﹝口固﹞嚕之護身也窩匪不去則■﹝口固﹞匪難除而捕役不淸則■﹝口固﹞嚕難盡故淸窩之法尢必先淸捕役前所云欲淸窩戶寄之保牌懸以賞格法誠至善顧保牌有首者有不首者有利其分潤者有不敢與爲仇者計其急公向上之心多不勝其自保身家之切縱本官經歷所至聞風暫避事誠有之若云所過一淸則未也是非確訪嚴挐淨其巢穴不可夫遠賊必有近腳坐地亦可分贓如近日之廖老四乃■﹝口固﹞嚕之頭目也而藏於里甲宋士義之家已經下甲百三十人呈報在案而下甲捕役王燮猶從而爲之隱蔽分肥此愚所謂根株之未盡也夫■﹝口固﹞嚕之情狀路徑藏匿寄頓惟捕役知之最悉而用捕役以治之又百無一效其故何也■﹝口固﹞嚕一種半系革捕此縣犯案逃充彼縣類與各捕聲息相通因緣爲姦官賞之百不如豢盜之一盜之取利十倍於官夫是以嚴刑重賞而不應者爲傷其同類也是以星散之保牌旣遠而難周而鷹眼之猾役又狡而善變俗所謂瞞上而不瞞下也是以獄訟繁興終日捕盜而盜不息然則如之何而後可惟在愼選差役而巳愼選柰何凡充役必擇有田產妻室明白彊幹老練者選充快壯各班不加以捕役名號以本地之居民查本地之姦良引之左右究其的實其平日於某場某店多窩或暫畱或久住類皆洞悉卽僉副捕役躡其迹而防其獘指名查挐一有疏脫惟捕役是問雷動風行出其不意此與里甲保牌相濟爲功不得不分別揀用人不必多惟其實事不必數惟其當此非以廝役爲耳目也捕役一項譬如醫家用烏喙治病不至殺人斯可矣總之淸甲爲淸匪之源淸窩爲淸甲之根窩綫旣淸捕役又善斯根株可盡矣因目下此輩橫行身受其害不得不縷陳所見伏祈指示

○謝玉珩【字寶書號鶴齡陜西安康縣人嘉慶庚辰科進士官四川昭化縣知縣】

嚴挐匪徒痞棍爲害並使病叟潑婦蠆擾示

△嚴挐匪徒痞棍爲害並使病叟潑婦蠆擾示

牌仰該役前往某里各甲諄諭各鄕約戶長及團首知悉前次本縣諭令齊團之意原欲地方逐段均有守望相助之風庶免匪徒痞棍拖害良民惟轉盼卽值歲暮誠恐匪徒與痞棍都要尋過年柴米或匪徒藏匿曠野估搶孤客或卽在本境早晚掏摸或痞棍藉端索詐持刀逞凶或支使病叟潑婦上門蠆臥若約長團首不卽拏送在匪徒則必或搶或竊年終愈多在痞棍則不是自往人家尋縊便是逼人自縊不是自行戳斃人命便是被人戳斃種種禍患不可不預爲防範總在該約長團首一聞地方被搶被竊之事卽行跟蹤搜捕務使賊無逃遁一聞地方有口角吵嚷之事卽行飛往排解務使民勿鬭爭如其不聽排解應卽稟究並將其支使之夫男一並查拏送案以憑嚴懲倘約長團首膽敢袖手旁觀稍涉玩忽設有匪徒痞棍釀成搶劫人命重案定卽簽拘該約長團首一律治罪絕不寬貸大約臘月間及封印後更系團上出力之時切不可虛應故事陽奉陰違致使地方毫無齊團之益玆復酌示年終緊要八條於後該役等執牌前去務諄諭約長團首上緊遵照毌違須至牌諭者

一民間每有先年賣過田地之人貧難度歲或自往買業之家痞賴或支使病叟潑婦前往蠆索該約長團首應將病叟潑婦立卽驅逐回歸將支使之夫男立卽捆獲送案若病叟潑婦不肯回歸立卽帶究毌稍姑息

一民間每有先年通挪過銀錢之人貧難度歲復帶刀帶磁盤往向還過銀錢之家痞賴該約長團首應立卽勸解使去如其不去立卽捆獲送案姑俟開印查訊切勿遲緩與人畱害

一民間每有恃系老業主或素有瓜葛之人貧難度歲復帶刀前往他人界內私砍竹木希圖賣錢救急若他人知覺禁阻輒肆痞賴該約長團首應立卽捆獲送案切勿姑容與人畱害

一民間每有平素毫無交染之人貧難度歲私揣某人懦弱輒僞造遠年借約假賑往向懦弱之家詐索吵鬧該約長團首應立卽勸解使去如其不去立卽捆獲送案姑俟開印嚴訊切勿遲緩與人畱害

一民間每有素未爲匪之人貧難度歲忽生盜心或潛匿大路小路之旁占搶孤客財物或卽向本境熟識人戶黑夜偸竊該約長團首應上緊畱心查拏細獲送案切勿疏懈與人畱害

一民間每有被搶被竊之案大半挐獲匪徒十有五之系屬乞丐該約長團首應卽上緊查看境內如有精壯乞丐不必拘定三五成羣或卽隻身一人果系形狀狡黠者亦應捆獲送案切勿縱容與人畱害

一民間自縊抺頸及鬭毆傷人殺人案件其起釁之初無不先滋口角該約長團首應聽聞地方略有爭嚷之聲卽趕緊飛往排解飭令走散如其不聽排解不必問誰之理直應將彊橫之人立卽捆獲送案切勿瞻狥俾釀人命

一本年收成歉薄四鄕不少窮民或能有無相通或肯周急濟困原屬厚徳大凡紳民中之囊有餘財倉有餘粟者務須施仁重義惻隱爲懷不必因本縣除惡甚嚴卽恃以淩暴鄕黨亦非本縣之所取約長團首皆宜領悟此意

以上八條均系臘月間及封印後民間易犯之事更系團上急當出力之時利己利人皆不外此務各認眞妥辦毋忽

○李殿圖【見接下】

答不出告示問

△答不出告示問

閩之要政莫過械鬭糾搶洋匪會匪闖棍花會蠹役訟師諸大端示之前此者現在者重疊鋪墻壁甚至藩混溝渠字迹徧滿其誰聽之而誰應之夫誠意未孚於民空文以彊聒之適自褻耳今閩之官民如駭鹿每提一案官則曰是將藉以生發也民則曰是將致我於死地也此猶孩提兒女久受虐於悍婦驟易一慈母非撫摩而噢咻之則亦呱啼而走矣然求治於閩尢有其至難者夫盜賊等項秖寒暑之急癥閩之痼疾在於把持乃痿痺之疾心腹之患也公署案卷經胥把持之被證投審蠹役把持之丁耗徵輸圖承把持之詞訟起滅制堂把持之關津渡口地棍把持之銀糧價值權衡斗斛市儈把持之汛地姦匪海口陋規兵弁把持之如石之頑如木之堅本官有所施行則左右前後無非通風走气之人又苦於言語不通祕之而不容祕所賴積誠以感之耳夫誠無可見本之於潔已潔已則無求於屬員而官生畏潔已則處置公允而民知感而又卹其幽隱速於聽斷則官民皆無可借口且樂爲我用而我之勢不孤夫然後持之以鎭靜運之以智慧出之以風厲乘其瑕而攻之大破顏面而眾不怨懲一儆百而人知懼片紙隻字皆將禦風而行矣吾故率此以往歷久不渝𨿽未必遽挽頹風或可稍補萬一云爾

○姚瑩【字石甫安徽桐城人嘉慶戊辰進士官臺灣道有石甫文集】

覆方本府求言札子

△覆方本府求言札子

某一介迂儒濫冋劇地冰兢自矢疏拙堪虞惟有遇事虛衷悉心經理察輿情因土俗安輯閭閻愼重賦課不敢偏聽幕友不敢委任丁胥不矯激以沽名不因循而廢事蒞任一載以來地方差覺安寧士民類相親將者不過因地制宜寬猛兼施而巳至於漳郡七屬民情卑職不能盡曉然以所聞見大略相同旣承明問俾竭所知敢以愚見略陳於左

一開誠心以調文武夫國家設官定制各有職司文以撫民武以除暴蓋如手足之相爲用也乃往往不和以致齟齬僨事在文臣體統自持每心輕武人爲不曉事而武臣亦每以此自疑不肖兵役從而播煽其間或兵民交涉而爭權或禮儀上下而爭勝私隙旣成遇事自相掣肘此激變生亂之所由來也漳泉民風彊悍械鬭頻仍陸路海洋盜賊時發用兵之地常多使不能調輯和衷一心並力而能濟事安民者鮮矣故宜開心見誠相接以禮相通以情顧大體捐小節文臣與武臣相和胥役與弁兵無間則士卒效命悍民有所畏而盜賊無所容矣

一和鄕情以息械鬭夫械鬭之緣有數端或宿讎不解而鬭或訟獄不平而鬭或大小相淩而鬭或睚眥倉卒而鬭其要皆由負气而好勝一夫修怨千百爲難地方官苟不究其緣而冒昧輕進或不顧事後而取快一時又或畏怯不前而因循示弱罔不釀成巨患故有兵已臨而鬭不休兵己退而鬭如故者此皆鄕情未和之故也蓋其肇釁之始不過悍族村愚及至鬭勢已成遂乃無分良莠執法以往旣已不可勝誅抑且互鬭正凶死者不能起辧與其濫殺無罪莫如善處爲良故宜震之以威而不用示之以恩而不怯順其情而平其怨懲其彊而撫其弱執法而稍通變之則民和悅而鬭可息矣

一祟文教以明禮讓夫爭鬭不息由禮讓之不行禮讓不行由文學之失教今州縣中亦多能興修書院捐設膏火加惠文士然或以爲市名之舉而無誠意以將之勸課無方師道不立𨿽月有課文而於明禮講讓之事未有實濟甚或以書院爲應酬上司之虛席不問品學濫延掌教以至士不翕服卽文藝尙不足矜式況於禮讓之事乎故必愼選名師品望素重者爲之模楷嚴立規條厚給廩膳俾掌教者時以孝悌忠信禮義之事相爲講習更不時親臨接見諸生從容與之言論使其知惇品立行之可貴察其尢者特加獎異之以勵其餘而後文學可興禮讓之事可漸明矣

一嚴刑罰以免姑息書曰威克厥愛允濟愛克厥威允罔功禮曰刑亂國用重典夫所謂威與重典者豈必�以刑人殺人爲事哉亦使悍民有所痛切知畏而已瑩始未來漳卽聞有會營圍捕破屋焚巢之事頗疑其過及親履久之然後知其不得已也蓋漳所以敢爲械鬭不法者恃其族大丁多所居皆堅城築堡槍牌火藥器具悉備兵役往捕勢重則空室而逃勢寡則閉門拒捕夫民苟良善則一差役可捕何事用兵捕犯而至用兵甚至當官械鬭此與亂民何異則卽破其集穴焚其居捨亦無可姑息者第恐不肖之員挾此妄及無事耳苟當其罪卽焚之而民不怨如故方伯李公之焚歸徳堡是也夫邊鄙之地尢重國威今使官勢重而民勢輕猶可以資彈壓苟爲姑息之政使民愈輕官必且有尾大不掉之虞豈所以忠誠謀國者哉仁以存心義以制事罪當情眞無所用其姑息此亦刑亂用重之一道也

一嚴保家以究越控漳郡民風旣悍而刁或挾嫌而誣控或畏罪而抵飾但圖聳聽不顧情理有辭無人有告無審又風俗最重原告一經奪先則役不敢捕其或縣中圖爲原告不及者往往不赴縣審卽驀越越控初非甚有冤抑必求伸理也不過以此扺制延案而己故親身上控者十無二三類皆訟師爲之包攬代遞及至催審並無一人殊使下情掣肘實大有妨於政體夫州縣如果貪污昏暗偏聽曲斷自難逃乎輿論有國法在參革之可也誅罰之亦可也若夫姦民畏罪逃審徒以片紙虛辭越控輒不察而槪準親提則是示民以州縣無權也當此民風彊悍之區卽重與之權猶恐不足乃更從而掣其肘使民益輕官官何足惜獨念國家設官定制之體乃適以長姦民爲亂之漸乎伏願奮明斷飭紀綱訪察輿論各屬中如有聲名不肖者立予揭參至於部民上控之辭平心察其虛實嚴究保家跟交押發本衙門辦理使賢能自愛之員無掣肘之嘆而不肖之員亦畏汝自新則民志可定矣

一嚴書役以訟源夫姦民逞刁誣控法固宜懲然推其所以敢控之源則實訟師爲之主謀訟師非他卽各衙門之書役也蓋漳俗皆彊淩弱眾暴寡弱小無以自存往往結各衙門書役爲援或禮拜爲師或虛名掛卯及有事則向若輩問計此固以有事爲幸者於是唆之使控而從中把持之事本細也而蔓延之使大愚民方引爲心腹比輩實陰爲魚肉包準包提無所不有至於會盟爲匪皆敢包芘故民本不控也而若教之民本不刁也而若導之民本不敢爲匪也而若芘縱而主之官稿未行已先通消息此其所以爲巨蠹也故欲淸訟源必嚴治書役惟辭入不輕準理收呈必究保家則若輩無權而獘可稍止矣

一責賠贓以弭盜賊查保甲之法所以嚴於平日使無藏匪也然而漳屬搶刼之案大扺實盜少而仇刼多旣已行刼則𨿽仇亦盜矣是宜立賞罰之法嚴飭各家約分地立簽各有界自何處被盜卽責該地家約先使賠贓苟能救護者免能獲盜者有賞蓋漳屬名村社皆有刀仗火器旣不能禁之械鬭莫若卽用之捕盜苟坐視該地人民被盜而不出救則必其通盜也否則無義之民也責以賠贓夫復何辭誠使賞罰行則該家約自能率其子弟互相救援以求獲盜之賞而免賠贓之罰如此則盜賊之風亦庶幾可稍弭矣

一寬法禁以容姦人曹參有言母擾獄市獄市姦人之所容也至哉斯言可謂知爲政之要矣天下蚩蚩愚不肖者常多勢不能人皆守法必盡執而誅之焉有是理爲政者但使各安其所而不爲亂斯可矣苟激之必且生變以漳郡論之如倡優賭場煙館此皆法令之所禁也然天之生民日眾矣漳郡尢爲繁庶耕商工賈之事不足以養之懦無能者或爲傭及諸賤役其彊力而不肖者則相聚爲諸不法自倡優賭場煙館之途開藉此而活者萬人此皆所謂姦人也然較諸攘奪竊刼則有間矣今必禁之此數萬人安往乎彼無所得食有爲盜耳伏願體立法之意操爲政之要寬其禁而嚴其法苟有犯必重懲之而不問其餘如此則民安其所而不敢滋事矣

○程含章【見治原】

論�鬭書

△論�鬭書

粵東風俗之壞莫過於械鬭此風起於福建之漳泉傳流至於潮州漸染及惠嘉廣肇韶商而以潮州爲尢甚禍流數十百年而未有止其初由地方官惟知魚肉鄕民不理民事民間詞訟延至數年不結甚或數年不得一見官面愚民無所告訴不得已激而成鬭鬭後仍索賄並不與民分曲直於是黎民咸怨而抗官拒捕之事作矣民旣抗官遂致用兵夫馬口糧解費出自民間兵役所到室盡爲空官視民如寇仇民視官如豺虎上下隔絕情意不通此所以愈治而愈壞也查民間好鬭之故獘有十二其性獷悍而好勝其俗重財而輕生口角細故卽忘身命戾夫一呼從者雲集鳴鑼擊鼓刀鎗若林初不計其事不幹已也數十金之價爭欲頂凶銀若到手𨿽縱之而不逃也頑民習演烏鎗以待雇倩專以殺人爲生涯不畏明有國法幽有鬼神也祠堂積蓄饒多有易鬭之資凶手預先占定有敢鬭之气大鄕欺小鄕而鬭小鄕不服聯合多鄕以圖報復而亦鬭而且族豪藉以自肥而樂於鬭族棍藉以分潤而樂於鬭訟師從中播弄而樂於鬭劣衿從中慫恿而樂於鬭胥役從中關說而樂於鬭有此十二獘驅之使鬭愚民欲不鬭而不得又安望鬭風之息耶今則祠堂之積蓄已空田園拋荒民間無銀買凶案多不結帶兵往索民己習見不畏故官斯土者昔以械鬭爲奇貨今乃以械鬭爲苦事物窮則變能不急思所以轉之乎竊計自有械鬭以來各前院司道府牧令或究主謀或辦頂凶或封祠堂或搜鳥鎗或責成族長地保飛報非不認眞整頓而卒不能挽回者治其末塞其流未有以正本淸源之法行之耳正本淸源之法伊何亦曰勤政親民以通上下之情而已矣潮州之獘在官民隔絕情意不通譬之人病在臟腑而胸膈閉塞攻之不下藥之則吐必先通關隔藥乃可施昔者昌黎在潮化及鱷魚潮民𨿽蠻亦有血气心知何至冥頑不靈鱷魚不若耶𨿽然有難焉者百年以來潮民之惡官如惡蛇蠍今欲與之親民必遠避而不肯親官卽百般解說嘔出心血以示民亦不信曰是爲某案而來以甘言誘我欲縛我而置之獄以剝我皮也必閉門而不許入然則爲之柰何余曰吾於此得牧人之法焉野馬之初見人也非踢則噬不可得而近也牧人乃朝而誘之羣夕而遊之水今日飼之芻明日秣之粟漸引漸近轡乃得施可以任我馳驅矣吾於此又得獵人之法焉人之逐虎也若叫囂而往人少而反爲所噬人多則跳哮而逃否則負隅莫攫勞而罔獲善獵者乃姑緩之探其蹤迹伺其睡熟直入其穴而擒之用力少而成功大則智力使然也官斯士者初則當用牧人之術先其所易後其所難隨帶彼所素信之三兩人直至其鄕存問耆老但得三五人出見與之道家常談風俗問疾苦將伊村數十年來上苦官兵下苦彊鄰妻子流離家室破敗男不得耕女不得織之故痛切言之𨿽使彼人訴冤不能如是之沈痛悲慘該耆老必澘然泣下婦女弭之必出而哭訴吾但撫慰一番而去不言鬭事已而再至其鄕或至鄰鄕仍用此法再加深切聽者漸多乃爲之謀生計課農田講水利教樹蓄仍不言鬭事而去已而三至四至仍用此法聽者愈多乃爲之剖曲直解紛爭釋仇怨立鄕規設族長置黨正立義學作人材教孝弟訓睦卹所作之事無不靑天白日躬先倡率而身任其勞𨿽使其父爲子謀兄爲弟謀不能如是之周至民非木石能不知感若乃頑梗之鄕蠻悍之族非徳化所能轉移者必放出巨手痛加剪除此時人心已歸綫路己熟乃用獵人之法出其不意擒其最惡有敢執械抗拒傷人者格殺無論如是嚴辦三五鄕而余鄕有不畏威懷徳令行禁止者乎余前在南雄卽用此二法𨿽雄民之蠻不似潮州而械鬭搶擄之案亦每歲不下數十其打巡檢毆汛官層見疊出余嘗帶兵拏犯頑民竟敢拒捕鎗刀若林大呼而出余命點放排鎗頑民乃退率兵圍拏如是者屢矣雄民之蠻去潮州能幾何哉惟不畏難苟安是以終能治之而且羣焉眼矣故曰天下無難爲之事惟在得人天下亦無易爲之事惟在實心果以精心果力行之未有不底於成者而粵東治理惟以轉移鬭風爲第一要務故作爲此書以勵同官亦不過大略言之若夫神明變化存乎其人且恐所言不當尙冀同心贊助啟我之蔽繩我之愆俾鬭風日漸止息稍塞余責耳嗚呼安所得鄭子產漢龔黃尹虞之倫相與從事於嶺海間耶余將瓣香奉之矣

○陸向榮【見治原】

瘦石山房筆記

△瘦石山房筆記

余任揭揚思弭械鬭之法博訪周諮得其要領潮俗以彊欺弱以眾暴寡睚眥小怨釀成巨案𨿽爛匪【粵俗凡滋事不法者謂之爛匪】從中作祟實由主謀者有以授之柄也治之之法不能不追究主謀而族大勢彊官欲措手而不可得惟以未事之先圖之使彊房不得逞其主謀庶爲淸源之要所謂彊房不必富戶有功名之人其人本非善類而爲爛匪之所依附爲之牙爪聽其指使如此人得受箝制爛匪無不聽命鬭案卽可消弭是以數月諮訪將各村所稱彊房姓名一一登記卽將此等人設爲族長黨正如果約束有方通稟給予獎賞匾額倘有鬭案惟若輩是問紳士等咸以爲切中治法上稟舉行余旋調南武不獲責效爲可惜也潮屬情形大患在官民不通良民畏官躲匿不出爛匪不畏官橫行鄕曲及至釀成事端緝獲爛匪十不及一二而良民巳受害不淺然甘心受此荼毒仍然庇匪如故可深悔耳

余於癸巳冬代庖韶郡斯郡爲著名盜藪疊加懲創而盜風未熄總由山深林密最易藏姦而愚悍之性加以外匪勾引遂致肆無忌憚卽使兵差緝捕嚴密而地廣路遙往往顧此失彼惟有勸諭紳民力行保甲團練之法使之自相爲守責成黨正族長捆送匪類更覺得力該管巡檢汛官及文武委員兵差須不時遊巡以廣耳目並壯聲威再將山中茅寮一槪燒毀山洞處處堵塞其要路圩場盜匪出買米糧接濟易於偵探須購的綫跴探追捕堵拏以冀得手一經獲犯跟究夥黨立時設法往捕方可掃穴擒渠至兵差飯食花紅賞費必須措應員弁出力予以鼓勵若此布置周密庶幾有濟因行有成效錄以存記

○鄭振圖【號涵山福建閩縣人官臨城縣知縣有涵山文集】

治刼盜議

△治刼盜議

古稱亂絲必斬亂民必誅然不得其緒而理之絲可得而斬民不可得而誅也漳泉搶刼由來久矣而漳甚於泉今知所以治漳而泉亦無弗治夫漳民之行刼也始則郊坰繼而城市玆則直入衙署矣始刼貨物繼而地丁玆則顚越官府矣刼徒𨿽眾必有爲之窟穴者爲之綫索者自烏鴉全破案而役之惡彰自髙連升破案而兵之罪著役勾結而姦民附之官之左右皆盜也明火執仗而來結隊成羣而去其來也重關疊柵如入無人之境其去也明目張膽毫無失事之虞且苞苴多寡囊橐之盈虛一一皆灼知其數此而不治得毋木偶人乎生童之應試也防護皆撥兵何況行旅單丁之來往也被擒皆勒索何況資囊此而不治尙謂有王法乎且刼與鬭互爲其根者也刼不能治何有於鬭今之治者比差役而己設防邏而已其事與出關移立賞格同一具文而非要領之所在歷考前史如蓋寬饒趙廣漢之治京兆發姦摘伏如神朱博之治渤海韓延壽之治穎川虞詡之爲賊縫衣李崇之令村置鼓捕盜方略驟難僕數未聞束手無策坐聽考成者凡治盜必先治近近莫近於城署矣有鎭道有府縣有丞倅以下諸員兵役累幹數乃入重門如帷闥掠公私如取攜視百職庶司如兒戲蓋積年以來未�稍失利故翫而橫橫而無顧忌此正姦徒授首之秋也今之防盜者欲麾之使去吾意欲招之使來擇形勢之地使人攜百金入室故露囊以示之漏夜數十刻刼者必至旣至而室中之伏發市中之伏又發要隘之伏又發其漏网者幾何矣旣擒而斮其跟肘累累然蒲伏則一獄吏事也所難者設伏之人皆吾心膂耳平昔擇勇敢之夫撫之以恩信遇之以腹心累月經時驗其志气不致爲賊用而爲我用則事密而力堅伏始可用嘗試一二次𨿽夜關不闔不敢闖然入也內賊淸而外盜亦漸散於是廣募間諜雜入賊中使其住址姓名狀貌衣服皆有暗記其入市偵探者邏卒捕之避居村落者發兵捕之以自首散其羽黨以購綫得其遁逃近而旬月遠則經年而城鄕之盜息盜息而鬭亦息矣蓋人情恆奪於先聲而姦頑必沮於懲創未嘗治之而以爲不可治則其勢愈張一遇創深則羣相詟栗而自爲恐嚇久久兵役之黨不惟不與盜首尾並樂爲官耳目以圖見功自古詰盜止姦皆是術也若求其本則惟季孫之於莒僕臧孫之於邾庶其言可思也已

○湖衍虞【見政略】

治盜賊

△治盜賊

盜非可徒以刑訊治也未起時當知所以弭盜之法方發時當知所以緝盜之法旣獲時當知所以審盜之法三者備而盜賊庶乎少息矣

弭盜之法

緝盜之法

審盜之法

弭盜之法

一重農事民之爲盜大率起於遊惰迫於饑寒州縣印官窮歷田間勤行勸課若營其家計者然則民知務本不至以遊閒爲非家有積儲不至以饑餒生事矣

一嚴保甲南贑巡撫佟匯白先生【諱國器關東人】弭盜奏議云弭盜莫如保甲第實行則事理民安虛行則事煩民擾夫盜也豈能不與人同裏而居朝夕相見乎彼生理經營里人有不知者乎所與交遊姓名面貌里人有不識者乎縱在孤村豈無親戚鄕黨往來乎縱屬流寓其來蹤去迹居停主人有不熟悉者乎若以鄕甲之法實在舉行如有一人爲盜則闔約舉發如有一人非盜而被盜誣扳則闔約保救惟鄕甲廢而盜賊敢於公行鄕甲廢而盜賊始有淵藪鄕甲廢而被刼無聲援鄕甲廢而眞盜無舉首鄕甲廢而被盜扳誣不敢保救此盜風所由日熾也鄕甲之法嚴則姦宄無處容身天下不憂不治矣

一禁賭博關西守憲李含馨先生【諱月桂沈陽人】禁賭博示云農工商賈各職其事財用於是乎出衣食於是乎充庶幾家給人足以成熙皞之治有等遊閒無藉之徒不循本業專以賭博爲生每每結黨成羣煽誘良家子弟窩賭騙財惟圖自已暖衣飽食不顧他人敗產傾家不肖子弟一墮術中率皆迷而不悟不死不休以至窮餓其父母凍餒其妻子親友姍棄鄰里譏彈且賭窮爲盜勢所必至越禮敗行何所不爲迨至犯法亡身悔何及矣一禁遊獵大梁巡憲沈繹堂先生【諱筌松江人】云近訪各屬地方有種浪子遊棍不勝耕作專事般遊或持鳥鎗而走城市或架鷹犬以入山林借打獵之名爲資身之策每見出入無常其實形蹤閃爍今請申飭各州邑嚴諭保甲凡鄕村中有此等用鳥槍架鷹犬者盡行開報當官試驗如技藝果精卽當收入民壯之列量給衣糧卽令巡緝道塗擒拏賊盜以羈其身倘有不肯攺業仍舊胡行該鄕鄰保立行舉首收其槍械嚴逐重懲蓋利器不可以假人而防姦不厭其過密也

一禁私宰不特重農且足弭盜湯鍋私宰卽盜牛窩家欲淸盜牛之窩庇禁私宰之渴鍋先究勾通之吏役鄕保【此條見作吏要言附錄於此】

一逐娼妓江南總督於北溟先生【諱成龍山西人】云江南民風澆薄遊手好閒子弟每被無賴棍徒勾墮花柳場中癡心迷戀初則蕩產傾家漸至爲非作歹且流梟黠賊埋名攺姓托身於遊娼窠婦之家晝隱宵現結交地頭匪類揣探某某家資殷富又想刼盜財物以供纏頭鴇婦愛錢百計爲之庇諱納垢藏污莫此爲甚嗣後端著保甲長細查該地方若有遊妓士娼盡行驅逐通限一月之內另攺別業如敢不遵保甲鄰佑卽行公首到官將龜棍重責枷號娼婦當官配賣如有積棍把持保甲鄰佑通同隱諱不報者或經官司察出或被旁人首告先將保甲鄰佑各責三十板仍拏積棍與龜棍一同枷號究處

緝盜之法

一伸首盜之令佟匯白先生云凡盜賊自首原準免罪若大功以上親及同居親屬𨿽無服者出首與自首同亦準免罪此律愚民不曉故父兄明知子弟爲盜而溺於情愛遂致隱瞞凡爲盜一二次父兄知之一二月鄕鄰知之鄕鄰首盜其實甚難蓋官司捕獲眞盜或贓有可疑嘗十數駁未已良善之民出身首盜東奔西走妨工費錢萬一審不成獄不惟自坐虛枉且致羣盜報復身命俱喪以難事責之小民似非情矣惟鄕甲法行責成甚�則人畏法而不畏盜盜亦讎法而不讎人以後審實初盜其父兄應連坐審實久盜其鄕鄰應重處

一察爲盜之人匯白先生又曰凡不農不商不工不傭無恆業之人與盜近矣不事生計恣意賭博與盜更近矣迨其爲盜形狀自異出入無時潛去潛歸一也往來多面生可疑之人二也常有贏餘費用不經三也此皆民間之盜最易覺察者也邇來爲盜多是逃兵冒營伍之裝飾無將領之鈐束地方不敢問捕役不能詰惟有鄕保法嚴流寓必稽則此輩無所容身矣甚至見在食糧之兵亦有爲盜者傳聞各處禁城居民往往被刼非本弁故縱豈能猖獗至此事發之日該營將領應按軍法處斬

一嚴藏盜之地先生又雲藏盜之地除深山大澤綠林嘯聚外其欲刼掠城市人家若非住來窺探路徑習熟豈能突然而來是以娼家酒樓旅店開場窩賭之處皆爲藏盜淵藪庵觀寺院次之誠能信賞必罰勒令捕人不時譏察非但得本地之盜已也四方大盜俱無所容矣

一緝窩盜之家李笠翁云禁彊必先禁竊究盜不若究窩涓涓不息流爲江河小偸弗懲其勢必爲大盜故於穿窬之獲究之務盡其法無論贓多證確剌配無疑卽使偶犯贓輕亦必痛懲幽系令親屬具結保其攺過而後釋之倘以饑寒所迫四字橫踞於中艸艸發落是種大盜之根愛之適以害之也至於窩盜之罪更浮於盜寧縱十盜勿漏一窩無深山不聚豺狼無巨窩不來賊盜窩卽盜之源也匯白先生云世無窩主則盜賊何處潛蹤盜之去來無常而窩之居處有定盜之蹤迹猶祕而窩之舉動甚彰凡被刼之處其盜之窩家近不出五里遠至十里二十里止矣蓋彊盜行刼勢難遠涉一恐腹饑力盡二恐天明追捕豈有刼掠良久分月臧擾攘之後自二十里外而來復出二十里外而去乎凡盜發後密訪附近地方情形可疑之家未有不得盜者此就被刼處言也又有久慣窩盜四出行刼仍串通本地之窩爲綫索者此鄕甲之法不行故也合應著爲法令獲得其實者一窩準十盜之賞凡本州島縣窩主在別州縣事發者卽就窩主所在印官以昏庸參革

一嚴捕盜之法匯白先生云捕盜之法除負固連營者應官兵剿除外凡往來刼掠出沒無時者惟責成於捕役蓋盜賊原捕役之供戶捕役卽盜賊之窩主也若信賞必罰法嚴令明未有不得盜者又盜之動靜惟同夥知之當懸重賞如盜夥之中有能出首渠魁及黨與引領兵役剿捕者除免本罪外仍論功擢用則盜黨人人自疑而有解散之勢矣

一愼緝盜之票匯白先生云凡緝挐餘黨必塡明住址年貌若胡塗橫開姓名則處處可設牢籠家家可施嚇詐矣凡審供餘盜時先要訊明某人年歲若干身長身短有須無須面白面黑住於某處一一開注票上庶無影射嚇詐之獘不然天下同名同姓之人甚多其爲詐索何可勝計

審盜之法

一禁私拷李鄴園先生嚴禁惡捕綫盜扳窩示云照得捕役誣陷私刑立法甚嚴現行則例內開凡番役人等捉獲彊盜先送官審不許私刑取供違者於本衙門枷號一月責四十板革役如得財反誣陷無辜者從重科罪至於妄用腦篐毛竹連根大板及竹簽烙鐵等刑致斃人命者以故殺論不準援赦其初招旣定不許續扳又拏獲彊盜於未審之時承問官卽驗有無傷痕如有傷卽將捕役詳審照例懲治等因國法昭然孰敢違悖詎意姦惡捕役湣不畏死凡遇彊竊事案不將眞犯上緊緝獲先瞷殷實鄕愚指窩指盜任意私拏多在深林僻地古廟庵觀空房冷屋之內非刑弔拷五毒備至名爲做索言之慘不忍聞當此生死呼吸之際何求不得隨所意授矢口招承淸白無辜之人頃刻卽成眞盜於是恣其勒詐傾家蕩產賣子鬻妻無不飽其虎吻乃復公然私放又慮事後告發故當弔拷之時�勒親供畱爲左劵使被害者備受慘苦緘口難言若或詐索不遂卽行拷勒口供爲憑裝點私贓嚇令到官照供直認少有更攺倍加嚴刑嗟此蚩蚩之民心膽墮地只顧目前暫緩痛楚含糊供認地方官以獲盜爲幸以姦捕之刑拷勒供奉爲金科玉律冀圖結案誰肯細心推勘卽司府各官拘泥初招亦不暇更端平反孰知差之毫釐失以千里無辜之民憑空枉陷有案未結而拖累瘐死卽間有一二昭雪而身家早已破碎及至眞盜就獲則又勒囑扳窩株連妄指統凶肆捉勢若抄家搶刼奸淫橫行蔑法言念及此姦捕之惡罪不勝誅除一面密訪嚴挐從重究處外合行嚴禁曉示云云笠翁云彊盜初執到官當察其私下受拷與否倘見有負傷甚重神气索然者則宜平心靜气以鞫之且勿遽加刑拷何也以其正在垂斃之時求生之念輕緩死之念重非責其供吐之難責其供吐必實之難也霽威曲訊審視再三彼眞情不露於言詞必露於神色凡此皆以保善良非以護盜賊也

一愼初審河南臬憲李毅可先生【土楨】云彊盜以初情爲眞緝獲之日立時研審務先問其賊首窩主引綫同盜若干某人某處造意某年月日某家刼財若干或殺傷幾人何人下手某某用何器械某某各分贓若干贓仗現存何處再詳查盜口所供與失主所開失物傷痕相合隨卽端委捕官帶領捕役起贓不得稍遲以致轉換其續獲各盜亦隔別研審口供情形贓物一一相對卽是同盜但不許令其先知前賊口供恐畏刑妄招果屬扳誣當卽開釋保候毌得枉死人命又云審賊以愼密爲主凡賊初拏獲不許在外久停滋獘到官卽擇深邃之處審問明白所云停宿長智洵非虛語況從來無無窩主之賊亦無不通衙役之賊未審明白之時尢不許衙役出入泄漏使餘賊知覺潛逃然審時亦不許徒恃刑法須察言觀色推情詰問更在隔別間有供報同夥姓名亦查眾賊口供相同者姓名年貌住址一一注明實時出票分差往拏限定時刻到官仍前隔別嚴審定奪

一愼扳誣佟匯白先生云凡獲一盜未有不令供招夥黨初獲之時神魂無主情實易露亦有狡黠之徒故將睚眥之讎誣扳數人以脫嚴刑問官不知卽有落筆附捲之害據彼口說信筆塡寫招房輒粘連附捲以圖勾攝取錢此票一出捕役上手誰敢向邇此單一經粘捲凡有姓名者卽爲盜案中人辧得淸時身家不可問矣全在問官細心辧其聲口察其情狀蓋眞僞之情辭色自別虛捏之語辧問則窮我多方以辧之則掩護之術不及卒備我隔別以訊之則無情之語不及會同如果情節眞正無疑此單方可附捲若是覆答差謬其中必有讎扳玉石不分最爲大害故審盜有司切不可以參差供單艸率附捲也笠翁云每獲眞盜一夥必害良民數十家猶之衙蠹之中有一人被訪則親屬與讎家皆不能安枕非慮扳贓卽防貽禍同一轍也故官長於盜賊之口只宜抑之使閉不當導之使開卽云盜夥未獲眞贓末起難以定招結案勢必責令自供然於此時此際亦當內存不得巳之心外示無可柰何之色每聞供報一人必詳審數四而後落筆但以又害一民爲憂勿以又獲一盜爲喜蓋於初獲之首盜尙慮其冤而多方軫卹何況由榦而生枝由枝而生葉者哉近日世道澆漓人心不古良民供吐之言尙不足信何況天理蔑亡良心喪盡而爲盜者哉

一愼審贓佟匯白先生云盜以贓獲失主認爲定案然而執贓論盜往往失眞每見一招之中盜數多者嘗二三十人某人分某物一一分明種種招出未嘗不嘆鞫獄者之膠柱也今有雜物數十以二十人分之數日後問所分物各自言其所分能不爽矣以一人而言十九人之所分能一一不爽乎況盜皆烏合之眾當昏夜之時作倉皇之事能以一人備記某人分某物乎此皆沿習敍招格套而不近情理者也究所分贓嘗云花費無存夫以眞贓花費而無憑坐盜誰不曰花費無存耶凡盜情未確者則當審其贓歸何處賣於何人若夫盜情旣確則不必待贓以定獄律稱但得財者斬謂一人得財則同行者皆斬故又稱同行而不分贓分贓而不同行皆斬也今定獄必拘於贓則眞盜以無贓得脫者多矣又李毅可先生云盜賊以贓仗爲憑起贓必須捕官帶領捕役公同起獲到官卽便查對失單並喚失主揀認每審盜案失單多有不淸或因受傷倉卒未能逐件全開但有對明失單之贓其餘贓物仍許臨時酌量聽其識認暫寄庫內以防侵隱抽換紊亂疑似等獘解報撫院之後卽令失主領回分別具領領狀入招失主釋放回家凡有寄贓之人審不知情亦便保釋以省拖累

一辧情迹李毅可先生云彊盜務須得其彊狀必先問其果有明火器械刼財殺傷等情如竊盜搶奪及謀爲彊而終爲竊謀爲竊而終爲彊者原情按律各有正條情律此外如有繁冗舛錯口供須前後刪正明妥弗得混亂礙難結案

一用矜疑笠翁云彊盜殺人之律止於竿首實是千古恨事常有一盜而手刃數人至數十人者卽除爲盜弗論而以命抵命其罪浮於律之分數亦相倍蓰而無算矣況有刼財毀室之彊形拒捕抗官之逆狀甚有姦掠並行俾事主之家巢卵俱空身名交喪者無一不堪寸磔而其罪止於一梟豈以此輩之肉爲不足食故於一死之外遂不復致詳歟衙於此等重獄猶勸當事者予以哀矜則不特爲婦人之仁直是以放虎縱狼爲義散鴆施毒爲恩矣其有止於刼財而未經殺人放火及奸淫者始可用吾矜疑一念推詳其入夥之由審究其上盜之實以贓之有無定罪之出入如贓眞罪確萬無生理𨿽屬饑寒所使亦難貸以國法所謂如得其情哀矜弗喜者蓋爲此輩言之也或上盜而未得贓與得贓而無主認者皆可開以一面非故縱之也蓋以後世無恆產之授不能責其必有恆心兼以保甲之法不行或行之不力令此輩得以藏姦爲上者亦有過焉不得槪罪斯民也但此輩屬無良止可待以不死萬勿遽與開籠使得脫然事外隸入胥靡扳之有北俾狼心有制而不逞鷹眼𨿽捷而難施庶善與惡兩不相妨而解�之仁不致流而爲暴矣

○於成龍【見保甲書卷三】

弭盜安民條約節錄

△弭盜安民條約節錄

一訪得沿湖盜賊日則在湖操舟行刼夜則登陸窩藏姦民之家酗酒賭博又有等佯爲莊農市儈日間各處探訪約訂夥黨至夜分下湖行刼客載者更有陸地盜綫邀串湖盜乘夜突入村莊大肆刼掠甚至搶去殷富商民挾持取贖者種種橫行恣爲民害總緣附近姦民窩藏勾引之故各州縣應將傍湖一帶圩埂居民親行另編保甲又如前街居民巳編入甲內矣尙有後層臨水居民茅檐零落地方官易於忽視遺漏今應詳細編查使之聯絡一處得以互相稽察若一家窩藏匪類容慝不報一經查出甲長八家一體以賊情連坐並將保甲重究仍專責捕盜府佐並該地方印官督令該境內典史巡檢率領勤愼捕役不時在於湖邊河套各處密行查緝但不許藉端需索保甲長居民供應飯食等項如有故違捕役立拏處死捕官實時斥逐仍按贓治罪

一編烙船號查各湖賊盜多系本處駕船捕魚之姦民往往出沒蘆柳叢密汪洋巨浸間探有來往孤舟肆行刼奪後卽櫓漿齊施風帆遠引而去若遇官司捕拏急迫彼則沈贓水底依然漁戶更有等積姦�船晝則在港捕魚夜則出港行刼凡濱江河汊等處無不皆然大爲民害今應專責該地方官各就境內情形躬詣水次實心淸查將一切漁网鴨嘴劃快等船仿照稽察村莊百姓之例編立牌甲遴委公正保長總理查徳取聯絡互結存案該印官不必假手胥役致滋需索之獘卽著落各甲長挨甲編定字號於船尾印烙某州縣某保某甲第若干號船戶某人字樣於船身或首尾塗漆顏色記認卽遠處瞭望亦可分別仍匯造花戶字號細冊一樣二本以一冊報官一冊存保長處不時查點各船止許白晝撐駕生理�晚聚泊原港如有一船爲非作歹及夜間私撐出外者許甲長及同甲入船報明保長公同首官拏究若九船互相容隱經保長查首者將九船並治以罪如保長通同容隱別經事發或地方官訪拏者將保長二體連坐至本處額編船數之外另有來歷不明之船混入港口以捕魚爲名蹤迹詭祕者該保甲長卽報官稽查不得私行容畱又本甲之船年久折毀者應注銷原號其新造者補編入冊若買別保舊船應另行編烙俱於月終由保長匯冊報官又各衙門差船各營巡船俱令該管官弁一體編烙其漕鹽官舫驛道站船並往來巨艘客商重載等船不在查編之列

一設水柵操舟彊刼之徒得以肆行無忌者總緣水面四通八達刼奪之後揚帆而去絕無攔阻之故也按大江以南之官河水勢甚平俱建有跨塘橋梁遠者十餘里近者數里不等今酌定凡系官河大路橋梁之下俱應設立堅固水柵責令本地方保甲長輪派該地方甲內之人專司啟閉每夜定更時分卽將柵欄閉鎖甲長鳴鑼傳喚過往船隻灣泊汛墩處所敲梆巡警至天明方許放行其戌亥子丑寅時不許片帆行走如各船巳泊近汛墩而仍被賊刼者必系汛兵通同應報官拏究又如有外來之船除緊急軍務兵餉等差許守柵人查明果有前途營汛護送及照驗憑據者始準放行其餘一切船隻俱令停泊仍報明保甲長盤詰前柵擅行放走情由次早報官挨究如本柵私自放行者亦聽下柵報官查究至於各處支河小港路口俱應設建水柵責令該保甲居民輪流看管晨昏啟閉凡禁約事宜一如前例其有紆流僻汊如果爲商民船隻所不經由確系盜賊出沒之間道該地方官據實詳明本部院立椿釘塞若水面寬闊爲椿柵所不能施應關會該營汛量撥兵船不時往來遊巡加意偵防均毌故違

飭船埠凡商賈軍民人等攜帶錙重遠行必投牙埠寫船者以船戶之來蹤去迹惟牙埠知之最詳爲可倚而可托也乃有等無賴船埠祇圖兜攬多趁牙錢竟不查詢船戶來歷輕爲攬載以致匪類操舟往往於中途僻處刼財害命深可痛恨嗣後各地方一切船埠俱置立空白厚簿一大本送地方官鈐記號印存貯凡遇船戶投牙先登詢確實來歷籍貫及駕船舵水男婦若干名口姓氏年貌如系回空攬載者驗其原攬客票內籍貫姓氏果否相符一一塡注冊內編定字號遇有客商投埠卽眼同該商將某年月日裝載某客人某項貨物行李等類一並塡入簿內照謄牙票給商以便長行該埠頭仍將印簿按季送地方官倒換稽核倘有謀刼事犯彼處按照牙票本處按照底冊立刻關會原籍地方提拏凶身船戶並玩法牙行一並置之以法決不稍寬該地方官仍於水路馬頭大張示諭往來商賈人等務令投埠雇船毋惜牙行小費而私自雇覓並將某某官塘大路防汛整密堪以泊船及某某處港汊叢雜爲盜賊出沒之區不宜泊船立椿明白曉諭使知趨向定程便於早泊遲開以防意外之慮不致貪趕程途僻道夜行自貽伊戚矣均毌故違一飭捕兵各屬應捕原爲緝盜而設乃今之承是役者反縱盜爲害一捕名下多蓄穿窬小偸縱其在外掏摸獻納月規至大夥彊徒亦多受賄通綫未露曲爲包蓋巳露陰放脫逃表裏作姦養盜囮利更有汛地守兵瞷過客之厚貲窺居民之饒蓄勾盜夥刼器械旣便取攜門禁誰復攔阻骫法殃民深屬可恨嗣後府廳州縣營汛稽察捕兵一如小民保甲之法查收聯絡保結若捕役有養盜縱盜事發竟以窩家論罪其同結之役不先行舉首者一並連坐至防兵爲盜該汛千把總並互結之兵俱以知情重究仍將營將飛章參處

一革白捕各屬捕役原應官爲募充遇有地方失事勒限比緝盜賊乃正捕一名之下又私帶白役數名沿歷鄕村窺探殷懦之家指盜指贓百般索詐正捕利其工於攫金倚爲鷹犬甚有白役冒捕昏夜持鏈銬之具擁眾入村混將良民指盜先掠家貲仍帶至荒僻處所非刑弔打逼獻藏金迨事發報官官籍無名以致追緝查無弋獲是假捕害民竟同大盜矣嗣後各捕盜府佐及州縣等官應將在官捕役設立卯簿一一點訊明白每名須各給印信腰牌一面寫本役姓名年歲籍貫一面圖畫本役面貌令其出入隨身懸掛以聽差使仍大張示諭所屬軍民人等通知如有捕役指挐盜賊而無印信腰牌及有而年貌不對簽票無名者許本甲地方人等會同擒縛報官轉申本部院按以光棍論罪其攜帶白役之正捕照衙役犯贓從重究擬法在必行決不姑恕

○田文鏡【見用人】

弭盜要法

△弭盜要法

一城垣宜修葺也凡有雨淋殘缺設法修築堅固並查閱四面如有可踰越之處多置棘剌仍添設窩鋪多撥人夫擊柝鳴鑼每夜往來周巡無倦早開晚關以嚴啟閉

一倉庫監獄重地宜嚴加防範也除庫吏收書倉房斗級提牢獄卒照常令其守宿外每夜必須多撥營兵鎗手民壯更夫並看堂守門皂隸輪流看守該州縣於夜長寒冷之時多置艸薦捐給油燈令其徹夜防護每夜令將派值之人開單送閱仍不時親身查點勤者量加獎賞倘有該班不到者卽行究責

一城內大街小巷關廂鎭店村莊俱宜安設柵欄也其柵欄木植必須堅固鐵撘鐵鎖必須牢壯早開晚關每柵一座夜則撥夫五名擊梆看守以司啟閉至於各處圍墻應修築者督令本處居民協力修築務期髙厚堅實

一各處夜巡宜多設梆鑼也梆聲不能聞遠必須鳴鑼酌量人戶令其公備力不能多備者官爲捐給令上首巡夜之家交明下首每夜如是如上首無交卽合報明鄕保稟官究治仍令賠償一遇有警連聲敲擊附近村莊一齊鳴鑼接應如古人村鼓之法此所謂守望相助也

一印捕汛官宜夜巡也初更方起勿庸虛應故事自三更以至五更此其時矣月暗天昏風寒雨雪之夜更爲緊要至官出巡夜亦自有法如或預行吩咐衙役則必早爲聲張彼皆預備巡亦無益必須小燈快馬多帶家人隨役出其不意則怠玩者無從措其手足因而責警一二人人畏法矣遠處大小鎭店村莊官不能到者責在鄕地

一紳衿本身固當優免上下各衙門書役一身不當二役亦應豁除至於子弟家人佃戶人等槪不能庇護不出俱令與民一體輪值蓋小戶貧民家藏有限不足以招盜賊盜之所刼所偸常常在大戶貧民之出夫爲大戶守也大戶之出夫自爲守也此處不可不知如有大戶抗不輪值鄕保狥情開脫或受賄隱匿官爲淸查詳究

一各省流民必須嚴查驅逐也逃荒難民負擔而行必攜妻抱子其鳩形鵠面不辧而知至於精壯後生面目凶惡或假裝行客結夥聯朋或借名遊方打拳賣藥或肩無行李棲宿破窯空廟或牽猴拉犬假作乞丐窮民此等形蹤詭祕最易物色鄕地保甲一有所遇卽行盤詰街坊諸色人等亦應公舉立爲驅逐務令出境遠去不得一刻容畱

一本地賊綫不可不嚴加查捕也彊盜卽無窩家必有賊綫烏合之眾若無本地之人爲之牽綫不但路徑不熟亦不能深知誰家殷實焉能爲盜而賊綫之所在斷不能瞞過捕役欲杜盜源先除賊綫欲除賊綫先嚴捕役務必著落捕役協同鄕保嚴加捕緝不許狥縱賊綫遠揚一境安然無恙矣

一選擇捕役當定有責成也捕役原與盜賊一气若不與盜賊相通不能爲捕役矣盜賊不投拜捕役門下又斷不敢入其境矣務須挑選年力壯健幹捕又必有家屬之人將伊妻子家口並原籍住址編造入冊取具同班夥伴連環保結方許充當分路承緝其應管地方但有鼠竊狗偸之事卽著落該管捕役追尋務必贓賊並獲免其責比其捕役家口官爲設法養贍若能緝拏盜賊到官者分別名數照例給賞蓋捕役端於緝捕不比皂快兩班凡催糧行杖承票出差各有規例故必須酌給工食使無饑寒之累不然卽養盜以自贍也至捕役住家之處又責之鄕保地方鄰佑倘有匪人出入其家卽行密稟拏究

一嚴查窩家使無處棲身也盜賊之竊發若無窩家便無托足之所其引綫探路起意商謀取齊分贓必有藏匿去處方敢肆行無忌若不嚴拏則盜根不淸而欲拏窩家又當責之鄕保鄰佑民壯捕役蓋境內有窩賊之家此輩無有不知而不肯生做冤家者皆由地方官賞不行而罰不嚴也如不論諸色人等有能出首窩家贓證確實者照例重賞容隱不報者按律連坐則人自不敢窩賊而賊亦無從托足矣

一訓練民壯使協力巡捕也奉旨每州縣設立民壯五十名給與工食使之學習弓矢鳥鎗以資捍禦法至善也地方官當挑選年力壯健有家口之人亦照捕役編冊取結使之充當設法捐制器械勤加訓練俟武藝嫻熟令其分管地方端以責成彼此聲勢聯絡照應一方有警羣起相助分頭追捕平日在所管地方協同鄕保營兵捕役嚴行稽查如有匪類入境卽行拏解倘肯專心學習技勇捕獲多賊者地方官據實詳明本部院從優獎勵其懶惰玩法者卽行責革另募頂補若所管地方失事與捕役一同嚴比

一寺廟飯店當嚴加查察也此等去處最易藏姦僧道實意焚修者固不乏人而無藉惡少托迹於黃冠緇衣之流者亦復不少此輩形蹤詭祕更難稽查須責之僧道官嚴加盤察如來歷不明卽行稟官驅逐倘敢狥容一經事犯僧道官一並責革仍著落追拏其無僧道破落空廟者卽行折毀完固者一槪壘塞至於飯店當嚴出告示設立循環簿朔望倒換卽於同街開店之中挑選一人爲店頭使之經管其事約束各店凡有客商到店務須盤問來蹤去迹詳登簿內倘無行李面生可疑之人槪不許容畱安歇早關店門天明放行如敢故違按律究治

一髙臺囉戲應嚴行禁逐也查得豫省每於集鎭衝要處所紮撘髙臺演唱囉戲動輒三五日不散戲臺之旁開設酒鋪飯棚各處匪類聞風羣集白日當街賭博黑夜行竊行彊捕役得錢故縱鄕保狥情不報惡習相沿不可救止況此等戲子並非梨園子弟業在其中不過遊手好閒一時烏合有會卽聚而唱戲無戲卽散而爲盜故多養於捕役之家該地方官嚴行禁逐以絕盜源如敢故犯立將行頭貯庫嚴拏爲首之人究治倘有不肖紳衿並各衙門書役營兵人等從中阻撓卽行指名詳究

一公舉密報之法宜行也如一人爲盜鄕保地鄰羣起而攻一家被誣鄕保地鄰連名而保兵捕豪棍有養盜窩盜者並許開明住址姓名赴官密稟官亦將原稟之人姓名代爲隱匿惟密傳民壯親身率領擒拏如迅雷不及掩耳毋得偸安不出轉委捕官汛弁仍差兵捕拘緝展轉遷延以致賄縱擒拏到案亦止嚴訊該盜確供追起眞贓不得令公舉密稟之人對質拖累如贓眞情確卽將公舉密稟之人分別密賞倘仍不肯公舉密稟地方官自行查出鄕保地鄰以扶同徇隱之罪罪之如或挾仇捏報以誣良爲盜之罪罪之庶兵捕豪棍不敢養盜窩盜而盜風可息矣【此條另有檄文今附於此】

○栗毓美【見保甲書卷三】

緝捕

△緝捕

一匪犯宜隨時訪拏也州縣爲親民之官除莠安良是其專責惟凶橫之徒湣不畏法任意滋擾被害者畏其報復不敢舉發甚至指告到官亦視爲並無重情輒以薄責了事此姑息所以養姦也況必待告發而後懲治已屬不及之勢矣夫水懦民玩火烈民畏寬猛原應相濟同一地方也何以易一官而賊盜肆行又易一官而萑苻悉化總在地方官以民心爲已心視民事如已事隨事隨時隨人隨地畱心察訪凡不安本分之徒不待民間指告卽設法嚴拏查辦獲一賭犯卽追究同場夥犯並究問案外不同場之餘犯獲一盜賊卽追究窩夥盜賊並追問案外不同夥之盜賊並鄰境所往來之窩夥盜賊獲一撚匪卽追究同夥撚匪並究問案外不同撚匪鄰境所諗知之撚匪則因一人可追出數十人不必一一差拏自然聞風而息若一味因循怠忽畏難苟安無怪乎賊盜棍徒肆行擾害良民不能安堵一旦失事輒議添卡房增經費空言塞責不知旣玩忽於平時復懈弛於事後𨿽多設卡房廣籌經費庸有濟乎此實力訪拏爲鋤姦戢暴之一法也

一州縣宜不時赴鄕巡查也凡鄕鎭集市人煙輻輳商賈雲集之地皆匪徒往來遊欒滋擾之區𨿽責成地保稽查路捕巡緝而地保間有得規包庇者路捕亦有坐地分贓者甚至有路捕招集遊民聚賭窩賊擾害閭閻者若非親身赴鄕畱心查訪究辦鄕民何敢指告卽使牌甲人等有稽查之責亦斷無不自保身家畏其報復者至州縣爲親民之官所轄地方何處爲向來匪徒滋事之地無不知之最確全賴地方官不時赴鄕於接見�士父老時屏退左右虛心密訪凡有見聞卽設法嚴密查拏究辦仍不可稍涉張皇使紳士父老異日受報復之累自可收盜息民安之效並可順便抽查保甲勸諭鄕愚凡從前習教滋事之處皆可隨時剴切化導使邪慝無自而生則與民相親民隱無不周知下情均可上達並可免胥役差保朦混之獘

一鄰境州縣交界地方官每月會哨也州縣各有專汛而地處鄰封實以唇齒相依有能約朿本境匪徒而專受鄰境之累者有因本境查拏認眞竄入鄰境滋擾者皆地方官耳目未周聲勢不能聯絡𨿽聊固吾圉終不免匪徒混迹其中且交界處所最易藏姦此拏彼竄不特匪徒恃爲藏身之固卽兩境地保亦各藉詞推諉迨經事主指告差拏而差役又畏難苟安臥票不緝遂致匪徒肆無忌憚此養癰所以成患也應責成各地方官實力巡防如交界地方查有匪徒潛匿卽彼此密會堵拏則巨猾無從兔脫邊界自然肅淸仍約期按月會哨一次以壯聲威而杜逃竄

一文武宜協力查拏也地方匪犯滋事凡武職例有處分者皆有緝捕之責若不協力查拏往往兵役無多釀成拒捕重案惟武職廉俸甚微經費無出每於下鄕之時應由地方官捐給盤費俾得協力共濟則跟迹掩捕自能奮勇爭先匪徒不致遠揚

○潘杓燦【見政略】

建柵

夜禁

△建柵

弭盜之法𨿽多而建柵爲第一妙著苟能實行不懈暴客自爾潛蹤蓋聚眾行刼多於深夜道路無所阻當則往來自如無論無人聲援易於肆虐卽有人追趕當此黑夜之中彼旣羣然而來倏然而去𨿽明者無所施其望勇者無所施其守矣宜於通衢直路半里建一大柵曲徑小路兩頭俱建小柵務要木植堅固鎖鑰周全起更之後重重上鎖柵內居民實捱輪管鎖柵之後除生產延醫急事令本人持十家保甲總牌照驗放行餘皆不放再於每柵公制大鑼一面傳與管柵之人若有盜賊砍柵管柵者不必出外護持竟在家中將鑼響打此柵鳴鑼彼柵應之柵柵相應則到處鳴鑼家家準備盜賊有不膽落逃散者乎其於河道中亦宜依法建之

△夜禁

夜禁之設所以弭盜也梆鑼周巡庫獄衙門所不可少若民間道路管柵止於柵內擊梆支更官差遊巡頗屬不必蓋從來巡夜人員並未獲一眞盜賊所捉者燕會酒客耳卽酒客亦未正犯夜之法止捉得些銀錢爲巡夜使費耳果有盜賊出沒其系竊盜遠見巡役燈仗賊卽隱遁若系彊盜巡役遠見火仗先自躲避安敢支吾毫無濟事若將柵欄嚴設則盜賊豈能從天而下然查柵必勤宜無定期更深親往遇有不閉柵欄與路士行人身無總牌者查從何柵放行一並加責則夜行不禁而自絕矣

○徐文弼【見持家】

設卡房建柵欄

△設卡房建柵欄

在各鄕橫直五里內聯絡各村於要路總會共建一卡房令同卡各村各編一戶丁淸冊又合各村所編匯爲一冊謂之同卡冊其各村人戶每十戶爲一牌以居首者督率十家謂之牌頭【卽十家之保長】就同卡各村人戶合舉二人管理卡務謂之卡長【卽百家之保正】就通鄕各卡人戶合舉一人總統十卡謂之鄕長亦稱鄕約【卽一鄕之保長】以次相統屬而行守望稽察諸政焉村外有盜賊則協同追捕村內有姦匪則互相稽查夫盤詰不出於其家防護不出於其村是一家一村之民各自爲衛亦互相衛也其卡長鄕長等必選擇而任之其設卡事務必專紳士富戶經理之曩於甲申荒後行於本邑值制府差營員拏鄰封盜賊擒獲數輩供稱由某鄕自某縣竊取某處某贓惟永川縣各處設立卡房未敢入境錄供申報督院通行檄知在案此設卡之成效也凡行此法第一切要在諸事毫不經由書役如建造卡房止須親行指示查勘絕不經由工房如編造戶冊止須鄕長卡長當堂呈送給領如有裁酌商定亦回稟面諭絕不經由戶房如點牌頭充卡長止須當堂呈報絕不經由兵房凡諸事件但令該房等值堂伺候隨時聽命而巳卡房旣設於四鄕本城及各鄕之鎭場墟集又建造柵欄使兼行保甲與各鄕之法無異四鄕各卡舉有卡長爲專理各鎭場墟集則舉客長爲總司而皆統於本鄕之鄕長合而論之以編造人戶爲首務以愼選鄕長爲綱領官司無庸張皇民間可不煩擾行所無事願賢有司三致意焉

○陳慶門【見治原】

仕學一貫錄

△仕學一貫錄

盜賊未起防守爲要盜賊旣起擒捕爲要昔李崇剌兗州合村建一樓樓懸一鼓諸村聞樓鼓聲各守要路遇盜輒擒李肅爲宰不必建樓比戶置鼓盜發輒擊遠近皆應盜遂斂迹吾以爲建樓置皷猶有所費止須家置一梆或竹或木一處起梆各處四應有被竊而不傳梆者罪坐失主一家傳梆而四鄰不應及應而不出身協拏者查明責究亦何盜賊足慮乎

○黃可潤【見保甲書卷三】

警盜

△警盜

余令無極時每上省入郡或辦差歸至境不數十里而候人已至從役未嘗先期也怪問之曰聞鐘聲來耳蓋村各有廟廟皆有鐘官至則撞之盜發及殺傷人欲捉其凶亦撞之此鄕撞而彼鄕接頃刻聲聞數里惟官至則擊者舒至七楹而止盜與命則擊者急而無算耳余謂此古人設鐘警盜之遺法也適余辦理金川派車之役尉亦他出時米貴而多盜又值天寒餘乃召所設練長二十人素用以查姦匪課裁植者令撥鄕社就兩鄕相距之中爲界彼此交巡至界日兩次手持鑼遇盜至則擊之鄕聞一鑼聲急撞廟中鐘四下伺之果獲盜持鐵鉤伏髙梁內欲刧賣布者又一起追至鄰境而逸官出差於外而境內寧謐如故古人之法裨於後者如是推而行之則監司之任也

○汪輝祖【見保甲書卷三】

除盜

△除盜

盜必有窩且類與捕役鉤通嚴比捕役未嘗不可獲盜顧盜之黠者卽以平日餉捕爲反噬之計官避處分率多顢頇完結而盜益難治夫捕旣獲盜功過相抵盜果應�當據實陳請上官治盜罪而錄捕功再責其獲盜補過庶捕知感奮盜可廓淸亦權宜之一法也至弭盜之道比捕尢不如親巡印官不憚巡歷佐雜駐防無敢自逸時時有巡官在人意中則捕役常知儆畏而賊盜莫不潛蹤矣

○王鳳生【見保甲書卷三】

緝捕

△緝捕

緝捕之法如陸路則街巷衛以木柵捕保分段支更水路則橋梁設以柵欄巡船分頭夜緝官𨿽禁令綦嚴役只奉行故事必須官爲躬親督察出入無時役之飯食燈油絲毫無累仍按其所巡地段半月一比分別有無被竊明定賞罰章程庶使畏法知恩各嚴守望至各衙門捕役大率豢賊而不能拏賊爲害閭閻殊堪痛恨然推原其故捕役一項俗不準其鉤攝公事工食而外別無調劑之方而緝賊之往來船飯購綫錢文一有舉動卽不無所費且經該管衙門提比又須打點上房代爲捺擱甚有擬罪應行勘轉之犯解府解省在在需錢向只於該役工食內借領令其自行設措宜乎捕役之獲賊適以自擾非豢賊不足資生也惟在代爲養贍確詢其家口人數立冊開載按月按名酌給錢米遇有應破要案需用購綫之資令其忖量若干官先照數給發喚內面諭如不獲犯除將此項追繳仍予嚴刑重處至一切解費悉出於官俾無所苦後繩之以法捕役俱有天良豈無感悟倘再怙惡不悛寘之死地何憾焉

○何士祁【見保甲書卷三】

捕役宜養其身家

△捕役宜養其身家

北省捕役經辦訟案故差煩而身家足江南則額設捕役本少遞解餉鞘巡更值宿之差又多赤緊之區尙有小押娼賭私宰諸規至簡僻小縣則形同乞丐諺云捕靠賊養若此者賊亦不屑養之欲其捕也難矣況破一案而解費煩重是捕賊轉以自累也以恕道待役其不捕也固宜惟當籌劃閒款或贓罰各款發典生息每月作爲養贍能破逾貫重案者格外優賞至於解費必宜捐廉如是而責功或有效驗

○陸向榮【見治原】

瘦石山房筆記

△瘦石山房筆記

緝捕貴密而走漏消息者卽在使令之人往往當事者未知而其下使令之人已先知之非�徇情面卽得賄縱放迨奉密捕巳在遠揚之後全在平日嚴明使人知所忌憚不敢泄漏臨事措置有方予以不測若輩無所施其伎倆庶幾得緝捕之要矣

○劉衡【見保甲書卷二】

稟緝盜之法用捕役不如使民自捕並嚴禁誣陷由

△稟緝盜之法用捕役不如使民自捕並嚴禁誣陷由

伏思盜竊本系齊民原知畏法而其敢於鴟張者蓋天下無不豢賊之捕役以捕捕賊適以賊濟賊耳是以官馭捕以法則賊揚官假捕以權則賊熾愚以爲弭盜之道用捕不如使民自捕蓋捕與賊近賊之蹤迹捕知之民亦與賊近賊之行徑民亦微窺之然捕甘賊之利故匿之惟恐不深民苦賊之害故除之惟恐不盡則與其使捕捕賊似不如聽民捕賊且許其送賊賊知民之可以捕而送之也必內自危相率褁足矣然而民之心欲除賊民之力能敵賊而往往逡巡不敢捕而送之者無他恐爲賊累也賊何以累民曰送賊需費無費則官不爲理理則賊且妄供或牽引送者之子弟及其親鄰官輒信而理之迨事白而家破矣況有不白者乎且捕賊必擒賊擒則難免擅殺擅傷及制縛諸事官輒引法繩之然則非賊累民官累之也然則如之何使送賊者之免於累也其要殆有三焉一曰宮爲速理勿聽丁役索送費一曰勿聽賊反噬一曰勿苛求捕者過失如此則民膽壯賊气餒民乃敢送賊賊乃不敢敵民也他如彊丐之爲賊媒客保之爲賊諜在在宜防是在地方官振作精神而已所難者官予民以送賊之權眞賊息而誣賊之風以起民知賊之可以捕而送之也不特棍蠹藉以誣陷善良卽送賊者亦遂有挾嫌妄拏囑賊妄扳之事此流獘所必不免者治賊而不察誣百密一疏良法壞矣尢不可不愼也至於擅摘瓜果律有專條不得謂之爲賊此鄕鄰習見之事情旣可原所當加以矜卹者梁邑地闊而衝東南北三面山深路僻素爲盜竊出沒之區卑職上年到任酌定送匪章程六條稟準本州島列欵示諭士民等輒以爲便同心協力先後獲送竊賊及帶刀綹匪三十餘起均經隨時詳辦其稍涉誣陷者二起亦痛懲詳辦在案因此捕役失權誣風亦熄賊匪不能托�棍蠹亦遂遠揚刻下地方較爲安靜玆奉前因謹將卑職查緝賊匪不用捕役而使民自捕並嚴禁誣陷各情形據實稟復並繕送匪章程呈請訓示

謹將送匪章程列後

一失主或客保鄰佑人等有能捕獲賊匪送官者本縣大堂檐前懸有大鑼一面準其鳴鑼喊稟不必具呈立予審訊審實除賊匪究辦外賞送者以酒飯仍查照道裏之遠近送人之多寡酌給盤費錢文以示獎勵如挾嫌妄拏照例治罪

一各鄕保甲內如有容畱賊盜之窩家許鄰佑投告客保赴縣鳴鑼喊稟不必具呈本縣立予審究審實立辦告人給賞若容隱不舉照例連坐如挾嫌妄稟照例治罪

一遇他處匪徒結夥入境毌論有無搶奪生事在場市責成場頭客長在鄕間責成保正鄕約一體持械協力趕逐但經綹竊得贓卽準擒拏送縣鳴鑼喊稟不必具呈立審審實從優重賞

一城鄕各棧房飯店腰店設立循環號簿注明來蹤去迹一月一換以便稽查如敢容畱■﹝口固﹞匪賊匪住宿及賣給飯食者該約保將該犯捆送到縣鳴鑼喊稟不必具呈若容隱不舉別經發覺治以窩匪之罪

一各保甲內遇有外來年壯惡丐恃眾彊討毌論老幼男婦準其各執竹片本枝並力驅逐丐等如敢撒賴準其扭送鳴鑼喊稟不必具呈立予審究務使人人有逐匪之權處處無容匪之地庶匪徒稍知斂迹其送匪之人加以慰勉亦酌給花紅如系本地乞人及老幼孤寡則宜賙卹不在此例

一賊犯供出買贓之人本縣發諭單單內朱書贓物並查照賊犯所賣之價當堂捐給半價錢文將發來錢數亦用朱書卽令失主或到案之鄰證人等持單及錢邀同附近公正紳耆或客保向買贓之人贖贓其貧賤買贓之人毌論是否知情槪免深究俱於單內朱書誤買免坐但須交出原贓不必到案字樣均免到案以省拖累且可迅速得贓以定賊之眞假如訊系積慣窩家及代賊銷贓者仍按名拏究

捕之豢賊由來舊矣然因豢賊而廢捕則不可脫有重案事件非素畜得力之捕不能辦也

○陳宏謀【見保甲書卷三】

弭盜議詳

△弭盜議詳

舊賊之內有初犯者有再犯者有初犯而一連几案已爲積賊有再犯而尙有營業尙非積賊者必須就中分別於約束之中有資生之計方於地方不致擾累其約束之法若止帶枷示警而可以乞食卽可以行竊卽令朔望回風而每月兩次回風之後餘皆可以行竊之時徒爲捕役下鄕傳喚需索規例之資若止交地保管束則地保豈能日夜跟隨使其不復行竊若令並夜間管領則地保又無如許閒房供賊棲止勢必聽其夜宿車棚古廟益爲勾夥肆竊之地就各屬詳覆逐加參酌各屬積賊原不甚多而積賊之內除有親屬願保及願雇傭者應聽各自營生毌庸議外其並無親屬保領者每縣多不過十餘名少不滿十名尙有並無一名者此種積賊狗偸幾於性成鼠竊是其長技一息尙存捨竊無以營生勢難望其攺過自新惟有加以拘系並爲計其資生庶不致勾引行竊也其拘系之法請如長洲元和海州等州縣所議或帶小枷長鎗或釘木狗止能移步不能奔逸聽其日間在城乞食夜則歸於衙門班房內將門封鎖撥役輪流看守責成捕衙早夜查點如有能作手藝編蒲織席紡花及充官衙力作挑工之用者亦令充當以供口食夜間總歸班房住宿倘有不受約束或恃橫彊索騷擾街市或勾引同類帶枷外竄夜間不歸班房者除責懲外竟令關鎖班房州縣每日給以口糧毋許出外倘城中街市不甚衝繁積賊無可乞食者則如銅山桃源等縣所議分散於驛丞巡檢駐札之村鎭收管日則於附近村莊乞食夜則歸於本處班房不許遠出不歸一切照縣城分別拘管凡積賊所帶枷鎗均鑿明某處管束積賊某人字樣如或遠逃當夜查知卽可到處跟尋亦可不致遠揚仍先行出示左近士民毌許容畱違者照窩家治罪倘有可以充當纖夫者則如陽湖等縣所議歸驛雇作纖夫按給工食交罡�管束以上積賊如有攺正自新者許本犯自向地保說明取自新遵依同地保甘結稟明開除有犯一並治罪如此則日間有資生之策可以不致爲竊夜間仍有約束亦自不能爲竊分散於賊�則��索橫擾之事責成於官役則無累及良善之事多其安置之法則可以隨地制宜不致掣肘新舊官交代仍將所有積賊姓名及安插地方造冊移交病故者仍許報明掩埋庶各屬積賊均有約束不能行竊地方竊案自少矣至於初次犯竊或因偶爾失足或被匪黨勾引原非積賊自當仍照原議予以自新剌字之後交親族保領營業但捕役奉批緝賊多於曾經犯竊之內拘挐追問其中或索取規例規例無出自必行竊或拘到私審及至審明匪賊受累巳多𨿽欲不爲竊而不可得請如丹徒如臯桃源等縣所議通行嚴飭捕役緝案務須有贓有證方許拘拏不得以其曾經犯竊便亦混拏私拷更請如昭文等縣所議初犯剌字之後旣有親族保領則朔望不必回風以開捕役下鄕傳喚收取規例之獘如此則初犯竊之人有可以自新之機不致終於爲竊矣

○王鳳生【見保甲書卷二】

淸賊源

△淸賊源

翼房專羈賊犯不可令與管押人雜處並於冬令將各鄕之疊經犯案剌匪拘而置諸此地按日每名捐給口糧鹽菜一分爲之打掃潔淨多置艸薦免其凍餒另置一簿注明收押月日不時親往抽查勿令出外則肆竊之風亦可稍靖然此特暫行之法而未足以淸其源也惟賊匪有犯罪止杖枷者務於發落之先確切查明其家屬親戚尙可收畱卽傳其到案具領嚴加管束勿令復竊倘敢不遵準予隨時稟究提押翼房不使受累如實無所依或𨿽有族戚亦不相顧則交地保收管設法安置並匯置一簿存貯稽考每屆朔望統令該保帶城聽候點卯將逐名作何生業是否攺悔一一稟明其有該犯𨿽知悛攺而苦無生計卽當堂酌給每名錢一二千文交與地保作爲肩挑買賣資本仍按卯帶縣查點察看兩年心果堅定準其親屬地保切實保結令其安業卽於卯內除名倘領錢之後濫費朋分仍復爲匪一經覺察定惟該保追賠重究賊則翼於翼房決不復放惟簿內各犯𨿽系舊匪然旣經分別交管冀其攺過自新必須當堂諭禁捕役母許再向索規以免受罪���

○王有孚【見用人】

一得偶談

△一得偶談

鼠竊之輩總由饑寒所迫當其初犯時羞惡之心未盡泯滅何嘗不可化誨所以律設大法於竊盜則計贓論罪初犯僅剌小臂不欲遽暴其惡予以自新之路也再犯則剌面三犯則贓多者絞候贓少者分別�戍惡其怙終不悛也若初犯而贓輕罪止杖笞之犯苟其正言切責加以開導決杖而免其剌或可冀其攺惡從善卒爲梁上君子一經按律詳辦當堂剌字縱使不再爲匪巳是終身之玷況竊盜犯案次數必以剌字爲坐若輩旣受剌文卽爲捕役添一門徒將驅之以肆竊豢之以分肥安望其能革面革心治小竊者宜放寬一著不爲曲法也至於積猾則又不可輕恕矣小竊到官如審系初犯贓數無多者不必正辦只宜杖責發落交保管束勿任復出爲匪如仍有犯時具保之人一並治罪當堂剴切曉諭自知懷徳畏刑若交捕役管押不卽審結則口食無出爲捕役者豈能捐貲以食之勢必教令妄扳窩夥蒙準票傳則恐嚇索詐卽爲若輩利藪迨至事白而拖累無辜怨聲載道且有意外之虞不可不愼

○何耿繩【見政略】

捕緝

△捕緝

凡脫逃要犯務將該犯年貌籍貫有無須痣詳細開明行文通緝各州縣於文到之日差捕認緝一面塡寫印票分給各鄕總甲訪察如果無蹤年底取結轉詳咨部

凡廣緝重犯不得濫給緝票先將該犯年貌案由並差役年貌籍貫及所差名數一面詳明督撫知照各該省一面攺用通關給與差役攜帶在身密行偵緝如有蹤迹卽將通關呈報地方官添差拏解如緝無蹤迹仍投換回文以爲憑驗毋任差人雇倩白役代緝以及藉端勒索諸獘

凡逃回原籍之軍流人犯本籍地方官於咨緝文到日卽將該犯親屬鄰保人等逐一審問根究下落如果未逃回卽取確實供結詳請咨送刑部及配所省分存案仍不時偵緝

凡交界地方失事探實贓盜之處無存隔縣隔府隔省之見一面差役執持印票密拏一面移文關會拏獲之後仍報明地方官添差移解其一應竊匪窩賭窩娼等類有竄入鄰境者亦照此�辦理�若系尋常質對人犯則須關會地方添差不得用此例擅拏

凡鄰縣闔提人犯限文到二十日拏解若逾限不發議處若聽信地保差役捏稱並無某人並久經出外空文回復掯不發人者上司行關移督發

●牧令書卷二十一備武

安肅徐棟致初輯

兵可百年不用不可一日不備太平之世文恬武嬉偶有不虞輒致束手問此時所爲教者安在乎所爲養者又安在乎刑以齊民兵以衛民兵所以輔刑卽所以輔養與教也豈修文事而可弗講武備乎

主士俊

陸世儀

龔景瀚

宜綿

方積

嚴如�

沈峻

張海珊

魏源

○主士俊【見治原】

武備

△武備

古之兵皆出於民是以周禮大司馬之制軍小司徒之任民相表裏何有文官治民武官治兵之分哉自秦漢始有募兵然猶民兵參用至唐之中葉始專用召募而兵與民判文與武亦判矣我國家文武並資兵農兼重無論督撫大吏原系總領標員紀綱尺籍揆文奮武不得偏欹卽藩臬以下監司亦有備兵州縣猶隸民壯經緯統任何在蔑有同城之中文武犄角則有唇齒互倚之勢兵民協和則有舟楫共濟之誠賦車籍馬簡士厲兵正不得謂長鎗大戟非摻毛錐者所得與也

惟行保甲尙得寓兵於農之意是固州縣之力所能爲者也

○陸世儀【見保甲書卷三】

論守城

△論守城

凡守令欲守城不可不知城操之法蓋人知戰陣中號令不可不於平日練習不知城守號令尢不可不千平日練習無論其它只飲食寢息若無號令便自紛然何以禦敵況戰陣屬兵守城屬百姓百姓平日全不知號令豈可不豫習一旦有事驅之臨陴所謂以不教民戰是謂棄之也

州守希聲錢公以城守問張臨川受先受先以問予予曰是不難太倉一邑地不下百里田不下百萬但使畝出米三合銀三釐則修練儲備之法可以畢舉矣受先請籌之予日兵志守城之法一步一甲士十步加五人積貯大縣五千小縣二三千今大倉一邑城不下千垜則千夫不可少城中不下數萬家則五千石不可少使畝出米三合銀三釐則一歲當得米三千石銀三千兩以米千石爲歲給千兵之用其二千石以備儲蓄積之三年得六千石可以爲常平賤斂貴糶其息可以給軍食不必復議斂矣其銀三千兩則以爲修鑿城隍置買馬匹造作弓矢衣甲火器及不時賞賚之用積之三年可九千兩百物充足不必復議置矣受先曰食廩之費莫甚於兵今營兵日餉三分且猶不足卽使每人日給米二升亦歲需米七千二百石何云千石也予曰不然守城之兵與出戰之兵不同養無事時之守兵與有事時之守兵又不同是有權焉受先問何時方議官糶予曰卽此可以寄軍令矣江南之人未知寇盜不願爲守獨每歲五六月米價月湧負販之家常苦乏食往往官糶減一二錢爲幸今試令坊郭之長集里巷貧民欲得米而願充守兵者約千人稍爲什伍諭以每歲五六七月缺米價貴準人給米日一升三月人共九斗餘月不給其守兵𨿽有籍仍不入營伍惟於暇日守令率之城操習守禦法歲四五次不拘操之日仍人給米二升以爲他日守城之準百姓知其無所苦而有所利必不憚於應命是以百人之食養千人千石之米恰當一歲之用此其便有三焉凡兵非養之爲難旣養而欲去之爲難今惟城操日給米餘日不給則操縱在我用之不缺其餉不用卽停一便也每歲官糶費而無益今所費無幾一舉兩得吏胥不能幹沒姦民不得妄食而常平有本又不必歲斂於民二便也歲時城操百姓聚觀一人學守教成百人百人學守教成千人使民皆習於金鼓旌旗之令分合進退之法三便也受先以爲然

守城之法全在節制須通看一城有幾門有若干臺鋪若干城垜以門統臺鋪以臺鋪統垜然後以城中兵民量數分番配之仍以民爲經以兵爲緯民爲正兵爲奇興居有時勞逸有節則可以持久而不獘至於節目之詳則愚戊寅歲曾輯城守全書頗爲詳密

○龔景瀚【見保甲書卷三】

諭各州縣團練鄕勇札

修築砦堡條欵

△諭各州縣團練鄕勇札﹝代﹞

照得團練鄕勇保護鄕村地方官隨時挑其勇壯者給予鹽糧帶往本地緊要卡隘扼要防堵迎頭截殺旣遏賊匪奔竄之路亦助官兵追討之力誠爲意良法美本部堂業經通札該廳州縣並委各道府州督辦在案惟恐奉行不善則利民之法反致累民或假手於吏胥或責成於鄕保深居簡出不與百姓相見但以簽票從事百姓茫然不知官長意向所在於是宵小之徒得以乘機造作謠言使百姓心生疑懼退避不肯向前抑或急於見長一味刑驅斤廹胥役鄕保勾通劣衿士豪於其中作姦取利科斂壓派百姓未受其利先受其害種種獘端難以枚指合再明白札示札到該廳州縣務卽遵照先後札示情節親身輕騎滅從下鄕每至一處傳齊該處紳士及老年百姓先將皇上愛民徳意宣示明白諭以現在賊匪勢巳窮蹙惟因山徑紛歧官兵不能到處堵截爾百姓大家齊心合力卽可立時蕆事與其賊至奔逃房屋什物全然拋棄何如大家努力使賊不敢前來且並不叫爾百姓出徵只叫爾百姓自家操練保全自家的身家卽有時地方官帶爾等勇壯到各卡隘防堵或遇著賊打仗也只在本境之內同是一州縣管的地方就是鄰里鄕黨遇有警急豈有不相救援之理而且一離了家就給與鹽菜口糧情理上也是辭不去的除了本境再不調爾到別處去除了爾父母官也再不準別人調爾等去如此剴切開導百姓豈有不情願之理將此意思說得人人明白然後令其推舉一二紳士或身家殷實品行端方爲眾所信服之人爲首領經管此事酌量人戶之眾寡團練壯丁之多少務皆土著不許外來之人混充置備器械時常演習其有奮勇者另行登記以備本地方官隨時帶領救援別鄕別村或帶往本境各卡隘堵剿之用所有挑選操練造冊等事俱令本鄕所舉之人經管胥役鄕保皆不得經手鄕村零碎酌量情形附近可合者並爲一冊辦有頭緒該廳州縣仍不時下鄕點驗慰勞酌加賞賚以示鼓勵總之殺賊安民本屬地方官分內之事法在必行責無可貸本部堂總其大綱而相地勢順民情則在該州縣之善爲辦理倘奉行不善如本部堂所指出各獘端一有訪聞定當嚴參重究若畏難苟安空文塞責一經察出斷不寬貸也

△修築砦堡條欵

一立砦須擇寬廣之地以壯聲勢也查每縣可以修砦地方至多不過一二十處若貪圖近便或二三百戶輒立一砦非惟地勢不能妥當且人少勢孤賊匪一至先巳心怯終難固守須擇山頂寬平可容男婦萬餘或數千名者方可修築若限於地勢難容多人必須分紮亦當於就近連修數砦聲息相通彼此聯絡庶不爲賊所困

一修砦須極險峻以憑固守也查砦柵不險防守甚難徒恃人力亦多糜費須擇天險三面陡峻一面可通行人之處起一嘉祥砦名其三面再爲修削前面路之兩旁俱削成峭壁近砦門二三十步路亦挖斷深二三丈寬丈餘無事安放板橋以通往來有事卽將木板抽撤砦根挑挖壕溝一二道務極深闊砦上周團砌成堅厚石壘約髙四尺許裏面墊髙尺餘以便站立守陴

一砦上須有林木水泉以備樵汲木查砦中柴水兩項最爲緊要須砦上有林木可以砍伐爲柴有水泉可供合砦食用者修築如該處地方並無林木水泉之山砦中平時當多積柴艸每家備貯水之器約計柴水足敷數日之用方可無虞

一安設卡隘以備偵伺也砦堡之外緊要路口設立卡房安設壯健義勇數十名按日輸換可以詰姦細而遠瞭望

一妥擇砦長以專責成也查每砦以千戶論男婦卽不下數千人若無統攝終同烏合須選一家道殷實品行端方明白曉事眾所信從之人或紳士或耆民充爲砦長官予鈐記使總一砦之事一切修築防守事無論巨細俱遵指畫其董視工程稽查出入訓練丁壯修飭守備經手鉛藥掌管冊籍以及臨時督催巡查諸務非砦長一人所能獨任每砦再公舉數人各就所長分任其事以爲副長諸事商明砦長辦理

一分派大小首領以便約束也一砦之中除家無丁男及殘廢老弱者槪不挑選外其餘每戶計丁之多寡或一人或二三人編爲隊伍十名擇一小領百人擇一大領五百人擇一總領平時派撥妥當同砦長副長注明冊籍一本呈官一本存查止許防守本境並聽地方官調防本縣邊界不許調赴他邑俟有警信砦長傳知總領總領傳知大領大領傳知小領小領傳知各散戶迅速赴砦防守如有一戶不到事過送官訊究到砦之後砦長凡有指授亦須以次稟承以便各歸約束

一彼此保以防好匪混入也南山一帶居民土著最少誠恐戶口繁多砦長不能一一認識姦良莫辧平時須令十家互相結保方準入砦如無親識之人不許混入凡入砦之人共若干戶某戶男丁若干女口若干注明冊籍一本呈官一本存查以備稽核

一蓋房屋以備棲止也查每砦多至萬人或數千人若無住室勢難露處須於砦墻之內畱空數丈以爲守禦之地且防賊匪拋擲火彈其餘或瓦房或艸屋悉從其便各量其人數多寡以定房間幾間聽砦長指定地方自行撘蓋懸掛門牌書寫名姓並登記冊籍臨時認牌居住庶免爭執

一制辦火器木石以備轟擊也查臨陣火器爲先而守砦則木石爲要每丁壯千名須備鳥槍四百桿制造過山鳥槍二三十桿或四五十桿上鐫某縣某砦字樣排列墻頭砦門多安數桿鉛藥赴官請領墻外緊系滚木壘石兩三層並多積碎石以便擲擊

一隨時操練以期純熟也查槍炮必須點放純熟方可得力而刀矛亦必隨時演習每月或二次或三次約定日期砦長及各執事副長大小首領與編入壯丁俱赴砦所操練不遵者砦長卽行責處

一糧食不許畱貯故屋以絕賊食也賊匪所到之處必先搜掠糧食糧食盡搬入砦賊不得糧不戰自困砦長及副長等平時分督所屬人戶各將所有糧石酌畱數日食用余俱運入砦中貯於自蓋房間之內食盡赴砦再取

一平時輪流守砦以昭愼重也賊匪未來自不便俱株守砦中以致廢時失業但砦上房屋糧石不可不畱人看守墻壘壕塹亦應隨時修砌須酌畱一二十人輪班代換砦長副長人等仍不時親往稽查

一臨時須鎭靜嚴肅以一心志也砦中男婦幼孩多至萬餘或數千名口一有賊信易涉張皇喧嘩啼哭徒亂人意以致守陴之人手忙腳亂或槍炮木石施放太早至得用之時反無可用砦長等須嚴諭婦孺不許喧呼率同副長梭織巡查督令守陴之人執定器械毋許張皇俟賊匪逼近槍炮可及之時施放槍炮木石可及之時施放木石不可一時俱發俟賊匪攻撲一面施放一次再撲再放如此兩三次賊匪必不敢再撲矣

一守宜堅定勿墮賊匪姦訃也賊匪遇險峻砦柵難以攻克卽謊言假道或托詞借糧並矢誓不妄傷一人鄕民苦無深識輕信其說遂遭毒害砦長須嚴諭各砦人等斷不可輕聽其言賊匪又有時故示單弱止用數百人攻撲卡砦我兵輕其人少出砦追殺賊復故意奔逃遺棄馬匹衣服等項我兵利其財物跟迹追搶賊匪大隊翻從後面夾擊或竟搶入砦柵砦長須嚴約丁壯無論賊之多寡止許在砦轟擊不可出砦追趕賊匪遺棄什物不可貪利檢取違者砦長實時責處

一防宜周密勿令賊匪乘間也賊匪或日間不能得手往往於四五更我兵疲倦之時或早霧朦朧之侯暗刼卡倫砦長須嚴諭大小首領丁壯人等日間更番歇息夜間各執器械不得暫離派定所在不許任意盹睡墻內多掛號鐙以備伺察另撥更夫數十名擊木橐鳴鑼砦長及副長等親身督率巡警毋稍疏懈又賊匪詭詐多端或向一面攻撲我兵齊赴此面堵禦賊遂分從他面乘間而入該砦長亦須嚴諭賊匪所攻一面一面丁壯悉力堵禦其它三面丁壯不得擅動庶不至顧此失彼

一多設偵探以便防範也查用兵之法�報爲第一要務每砦須擇心地明白健步善走者數十人於賊匪未至之先梭織往來探聽虛實多寡以使戒備卽賊匪已過之後亦須探明賊蹤果巳遠竄方可解嚴

一盤詰宜嚴以防假冒也賊匪未至之前多扮行商僧道差役營兵或妝作文武員弁或假作難民乞丐探視虛實或大隊不能得手業巳繞過卡倫復假扮尾追官兵鄕勇混入砦柵或令我兵下砦諭話往往中其姦計砦長等最宜防備如有此等人來砦務須盤問來歷驗明切實憑據確系官兵鄕勇方準其入砦

一小心火燭以防不虞也查砦內艸房稠密人煙輻輳且鉛藥俱貯其中火燭一不小心卽可延燒淨盡若系夜間更恐誤認賊人刼砦登時潰亂必至自相踐踏砦長須嚴諭在砦人等時刻畱意倘或漫不經心實時責處

一平地村鎭亦應築堡一體防維也南山一帶崇山固多而平地村鎭市集亦復不少倘商客人等及附近居民於山巓造砦或有不便之處須於本村鎭周圍挑挖壕溝一二道務須深闊內築厚圍墻其守禦之法一如砦柵

一隨時獎賞以示鼓勵也查砦長爲一砦之領袖副長等亦皆勞力勞心如能辦理妥協各地方官卽行稟明酌賞五六品頂戴其總領大小首領丁壯人等如能認眞出力著有勞績亦卽隨時稟請優獎以示鼓勵

○宜綿【嘉慶初年護理四川總督見勘靖教匪述編余未詳】

通飭各屬仿照南充縣曾自木自詳定團練章程辦理札

△通飭各屬仿照南充縣曾自木自詳定團練章程辦理札

案據南充縣曾令稟稱邪匪滋事以來該縣陸路隘口九處水路大小渡口十九處會同文武員弁選撥幹練書役分往各要隘督同地方約保人等嚴密防堵仍不時親詣各隘督率巡查不敢稍事大意鄕勇一項不惟需費浩繁鹽糧不繼抑且有業者不願充當其無業遊民應充者無事則圖支鹽糧有事則退縮畏避徒滋糜費不足以資捍衛不若就糧戶居民聚集鄕團守望相助彼各有田園廬舍父子家室眉睫之災誰不共切保護現在巡查卡隘親詣各鄕面諭衿約激以大義令其各保各甲選出丁壯自備器械口糧互相聯絡協力防堵妥議章程嚴立賞罰集成條約抄單傳示復圖繪山川形勢指明要隘先事預防旋據各鄕團衿約稟賫國勇花名計三十餘處每處有二三百名至七八百名不等民情頗爲踴躍均願自備器械口糧在於城鄕分頭堵禦近日賊匪擾至蓬州徐家場南部新鎭壩及圍營山縣城警報頻傳城鄕人民尙屬安堵並無遷避轉徙之狀等情本督部堂據此查賊匪並非別有伎倆不過恃眾亡命以期乘虛而入凡各處團集鄕勇守禦稍嚴輒卽紛紛退避如營山渠縣大竹等縣皆於賊匪逼近城池之時帶領鄕勇奮力擊敗其明驗也然與其賊匪逼近城池始行設法抵禦恐地方巳受蹂躪之慘莫若先爲準備大張聲威杜其窺同之意所以保全生靈者更大本部堂與隨營司道講求守城守卡之策本之古人成法參以時下機宜其爲地方官指示開導者不啻唇焦舌敝乃庸懦之員以爲事有難行逞才之輩及復言過其實一聞警報惟以請兵餉爲事而於守士二字竟不顧名思義良可慨也今據該縣所稟親詣各鄕面諭衿約激以大義令其各保各甲選出丁壯自備器械口糧互相聯絡協力防堵等語與前此合州龔牧所稟親赴各鄕勸諭紳耆約保立團設卡情形均系民情之所樂爲一經官爲經理自然倍加踴躍正古人所謂因其勢而利導之也一鄕如此附近各鄕仿而行之則各鄕足資保障一邑如此附近各邑仿而行之則各邑足資保障推而至於各州各府無不然豈非在在銅墻鐵壁無懈可擊夫賊匪起自邪教邪本不能勝正而自官兵痛加屠戮之後卽在入教者亦未必無悔心之萌特勢同騎虎不得不挺而走險能竄一處卽走一處能延一日卽活一日若各鄕各邑以至各州各府自爲保障賊匪無丁男之可裹無米糧之可擄勢將不剪自除況官兵四面兜圍籠禽檻獸何難一致蕩平倘計不出此一任賊匪衝突過境使賊匪日裏日多蔓延爲害何所底止合由六百里如緊通飭各屬各府廳州縣遵照辦理具報倘該地方官竟敢視爲尋常通行事件並不實力奉行無論賊匪失陷城池固當按律嚴辦卽��境內漫無抵禦亦必從重參究凜遵無違

一每團置三眼銃鐵炮二个中鼓一面中鑼一面備用

一�地方有事團勇視團總旗幟所指爲趨向不得退縮畏避團總令兩人扛擡鑼鼓團總執槌欲進擊鼓團勇聞鼓聲急催則�力向前放鎗砍殺欲退鳴鑼團勇聞鑼聲駐足徐退則步武不亂以防賊人返追如有臨事退縮不聽號令者送官處治

一每團須設健足探報四名輪流走探如報有賊至先連放號炮三聲團總團長卽率團勇堵禦一面遣健足飛報本縣其附近各團聞某團炮聲卽遣本團健兄飛往探明回報該團總團長迅率團勇各隨帶器械口糧前往援助如有觀望遲緩悞事者卽將該團總團長重究

一遇夜安歇各團勇鎗刀器械俱要隨身安放刻不可離以防事起倉猝不能徒手應敵

一每團務須定一聚集公所無事則合一團之人或分兩班三班議定雙單日期輪赴公所演習武藝空日亦可以各照家務公私兩得有事則齊集隘口協力堵禦不得偸安躲避違者責成團總團長稽查稟究

一賊匪每於黎明人倦之時踏營攻寨無不摧敗每夜至雞鳴之後卽當加緊堵禦不可以天色將明放心安歇致悞大事通飭章程十六條內有後開團練十條不重錄

○方積【號西堂安徽定遠人乾隆己酉拔貢生官至四川布政司有敬恕堂集】

練兵修寨四事

籌辦團練章程

△練兵修寨四事

一操練鄕兵以備堵截也各州縣非無鄕勇之患有鄕勇而無調練實與無鄕勇等梁山縣招募鄕勇共七千餘名除陸續奉調及裁汰不計外近存四千餘名廣延精於藝者三十餘名教以烏鎗刀矛等技蓋操演之法與臨陣之法同鳥鎗在前刀矛在後皇鎗不精則臨陣手顫而發必不中一發不中勢必棄鎗而走刀矛手亦因之而驚故必精鳥鎗以收刀矛之用也刀矛不精不但刀矛手不敢近賊鳥鎗手無可恃之人任後其技卽精其心不定賊徒驟進亦必棄鎗而走故必精刀矛以收鳥鎗之用也要在日�操演十月於玆近復制硬弓四百餘張及藥弩三萬枝以爲伏路守險之用各義首鄕勇等自顧身多亦頗知用命並時時勉以大義教以作坐進退之方邇日察看情形似尙可用如果賊人窺境定當竭方堵剿斷不致退縮遷延

一修鑿城池以定民志也縣城爲四鄕居民之望城中小有驚疑則四境亦聞風而怯查梁山縣舊城髙僅盈丈兼以無�可恃恐愚民無識易起猜心現將縣之舊城普加三尺五寸平處俱挖長濠傍山險處修削益令陡峻城工浩大用度不支旣未敢請領帑銀而則此軍需浩大民力困敝之時更不敢重勞民力除將本年廉俸全行捐用外復傳集本城殷實紳耆納保人等明白曉諭旋據捐石捐木出米糧者絡繹而至卽令捐助多而人品正者分董其事所有出入一切不用一家丁一書役經手其閒是以用費較省而成功亦較速𨿽邇日工價合計尙欠三千餘金自當妥爲辦理斷不致絲毫有累公項城內小山甚多俱於阨要處設立炮臺自鑄威遠炮六尊以備轟擊其餘存城劈山炮九子連環炮共四十餘尊鳥鎗約九百餘桿火藥約一百餘石鉛彈足用刀矛軍器約五千餘件俱系自爲制備其外卡鳥鎗軍器尙不在此數內

一設法儲糧以備緩急也縣內常社兩倉共收貯谷二萬石有零除奉文碾運軍米及支發本境鄕勇口糧外現僅餘谷一千二百餘石倉廩實爲空虛設有緩急之用眞不足恃再四思維無可爲計昨經普諭附近城郭居民令將存谷餘石先事運貯城內設使賊人犯境卽可輕身入城小民亦知未雨綢繆殊屬踴躍且現在官倉閒空其谷不多而無地可以屯貯之家玆巳將官倉借給存貯並明白曉諭以將來設有事端卽當借給口糧事竣照市償價梁山𨿽小邑頗多知義之民以故鼓舞樂從尙不致疑於官吏

一廣修山寨合力守禦也查賊匪自去秋起事迄於今日所入之�必先以虛聲恐嚇俟居民逃竄彼則乘虛而入地方官𨿽欲禁止逃民而逃民終不可禁以故民心愈恐而�勢愈張小民無識貴堅其志必置之於必不可死之地而後有不肯輕去之心民有不肯輕去之心而後賊無可攔人之勢梁山境內周圍數百餘里四面俱有古寨巳令各路約保指名稟出大小不下三十餘處有周圍三四十里者有周圍十餘里及七八里者各不等大抵皆峭壁懸崖中通一徑現巳親赴各寨逐加閱視普勸居民令其各家修整大約不過一月之內卽可一律修齊其附近城郭之牛頭金城七十層子巖等寨日內卽可竣工並聞賊眾行不裏糧待掠而食倘能絕其糧路勢不能枵腹持矛是以傍寨居民俱令其將存積谷石全數先行運寨寨上多備滚木擂石並按照寨之大小分給過山鳥鎗等仵如果賊至各路居民自可就近登寨而守或十餘團守一寨或數團守一寨並諭各屬該居民等於賊至之時勿與接戰但堅守不動使我四境之中路路可通寨寨相望不必互相策應而實有互相策應之勢賊仰攻不能拔食無所左梗右塞步步防人似有不待驅逐而自退之理

△籌辦團練章程

一每一保正所管之地爲一團又合數侯正或十數保正之地爲一大團每小團設立團長一二人或三四人無論紳士居民務須其人心地明白曉暢大義向來爲一方之知望者始準議立不必拘定資格亦不得徇私妄舉其大團議立團總一二人或三四人總理各團之事所有大團團總須各團公舉後訪查明確當面驗試如果可以勝在再行給札飭辦

一團內團勇須年力精壯十五歲以上五十歲以下者無論是否紳士之家有無田產均列名充當其外來流棍及團總團長�不認識者不得準充派定之後團總另造一冊某團長名下管領團勇若干開列姓名年齒呈送過朱以便不時親臨查點倘有違抗不願入團出力者許團總團長指名具稟治罪

一每團制造紅邊黃布大桿旗一面土大書某團義勇字樣團內派一彊幹有膽力者遇有事之時執隨團總左右各團勇帽系號帶一根上亦寫某團義勇字樣

一賊匪詭詐百出常扮乞丐難民往來伺探團內務須嚴加盤查如見有面生可疑之人立卽協力拏送究治如有別處攜眷搬入團內者亦須問明來歷或有人認識方準入團居住

一團內制造軍火器械修卡挖濠一應費用著團總團長協同保正向花戶勸輸但須就其力量秉公勸捐旣不得徇私勒索亦不許任其違抗務使眾心咸服如團總團長保正稍有挾嫌勒派等事一經花戶告發定卽從重治罪加倍罰追

一團內人家凡有防夜鳥鎗素習施放者卽多備繩藥砂子團成一隊或另制營鎗更妙所用鋼矛刀頭長一尺餘桿長八尺堅硬木料裝釘其餘叉鈀劍戟如有素習熟慣者各隨武藝所長備用團成一隊

一團內有武藝精彊之人據實報縣派令傳習教演各團團勇公議月費以酬其勞

一各團相巨在二十里內外者每議一定期於附要隘處所齊集會哨或施放鎗炮演試武藝旣足以壯聲勢並可使賊匪聞風遠遁彼此認識又得互相聯絡不失守望相助之義

一每團須設有膽力熟道路之健足探報四名輪流走探如賊人在一二百里之內卽須去探以便早爲預備賊人若將臨境團總團長一面卽率團勇赴卡堵禦如有三人之家以一人守居二人赴卡其有借故躲延者卽以軍法從事一面飛報別團別團團總團長迅卽一面嚴守本卡一面抽撥團勇各隨帶器械口糧前往援助如有觀望遲緩悞事者卽將該團總團長照軍法從重治罪

一團內地方須看明要隘處所或山�或舊寨擇其易於守禦之地築卡挖濠安設鎗炮加探有賊匪臨境團總團長卽帶領團勇在卡堵截旣有大卡深濠不但人人膽壯易於堵截卽賊匪亦不敢輕易來撲每卡須容二三十人卡墻須髙四尺厚二尺濠深八尺寬八尺四面安用橋方爲合式

一立團𨿽各處分設而有事之時附近幾團務須彼此救護如別團現在與賊扺敵其附近各團一經聞信卽須派人帶領團勇前往幫同堵截同心保護前卡賊匪旣不能過後卡亦可保無虞如有各保各卡自悞大事定照軍法從事

一倘或有事之時團勇日夜守卡瞭望協力堵禦至夜間伏路巡更尢爲緊要必須輪流派撥以均勞逸如有推諉偸安及虛應故事不用心出力者團總團長稽查稟究

一賊匪所到之處先以放火與大聲喊叫驚人凡有火起卽當整頓堵禦不可驚慌退避如聞聲喊亦石可膽怯違者軍法從事

一團總團長奉行巡查派潑傳習教演及一切堵禦要務敢有�端需索通同舞獘累居民團勇者立行拏究追繳領牌仍倍罰不貸

一縣令制就令旗信簽傳調某團該團總團長卽率團勇依限飛馳照信簽揭定處所齊集聽候派遣敢有延悞者照軍法從事

一各團距城遠近不一必須與縣署聲息相通方可隨事緩急酌量辦理每大團各擇一明白曉事之人常住本城凡有團內應行之事隨時稟明核奪

一團規立定之後凡團內舊有居民卽不得在其搬徙如有違抗搬移以致搖惑人心者定將家產房屋入官作爲地方公用

勘靖教匪述編曰團練之法一詳於南充曾公一詳於梁山方公後經�制軍奏遣官爲督理其法巳盡善盡美教匪之平得力於此不少卽五省數十州縣之民猶有子遺不至相率淪胥於賊也亦賴有此耳然團寨往往多爲賊破團練之民亦往往多盡數死賊又似與其聚而殲旃轉不若疏散而居猶易於逃匿而或能幸免所以然者何也凡民不無貧富之殊而山谷雜處之民饔飧不給尢十室而九其饒有贏餘可賙貸夫人者又二十室而一也今聚而爲團練往來應敵守卡坐隘領令牌則州縣奔馳備傳探則道路梭織官糧之所不及倉窖又多焚刼萃千百餓殍於荒原而又加以平日之嫌釁彊弱之偶淩故團寨不必遭賊而先巳多自破且賊之所蹂踐者各省邊隅林谷深峻之地也而鄕陬之愚魯又其本性然也邊民之居星散比閭煙火團聚無多於是有並數團爲一團者各家姻連不能徧識嘗有至戚先巳從賊不知者倉皇竄徙誤往依倚以頭送入其門比比也故團人旣多而賊雜其中無從察別迨羣黨之來內賊倏起應之無不立殄況賊詭計百出或遣其黨數人僞爲難民逃寨下述行迹歷歷求暫寄詞甚懇摯寨人憐之開門延入彼則自謂曾經遇賊鋒甚銳且多幻術寨民巳栗栗危懼賊至案破矣甚有賊妻詐稱茌婦攜穉子齠女狼狽而來團寨尢無不信他率類此詭計極矣故團練死者尢多至團練之民敢出而與賊鬭者亦惟恃有官軍在此不過偶相牽制以待官軍之至而剿之也羣狼出遊於路數童子奔而抗之在童子必恃多執械持兵之彊而有力者隨其後童子乃以無恐而狼亦不敢大逞不然適送其命於羣狼之口狼無所損而又得食反疑執械持兵者之爲土木偶狼愈飽而其气益驕團練之拒賊何以異是𨿽然團練亦何可少哉有團練而老弱得藏身之固其壯健者賊退則耕賊來則守智勇亦於是乎出�賊所至𨿽無官兵而亦稍有所憚且不得裹脇猶得古人寓兵於農之意是又在乎官吏於所設各條法外善於調劑爾又曰鄕勇卽古鄕兵之遺意也古之鄕兵屬於官今之鄕勇有爲官招募者有民間聚集自成一隊而鹽糧則需於官者其自備鹽糧不過暫時有之若經年累月一切皆捐諸私橐固無此巨富翁也惟團練僅僅自扞其鄕不隨官軍追逐則無所需於官耳賊匪之起適苗疆未靖兵皆從徵存畱無幾於是招募鄕勇以佐兵力而三省各州縣之民自相率以抗賊者亦紛紛而起說者謂十年戰鬭鄕勇皆從賊之平官兵之力亦兼藉鄕勇之力然吾謂得力於鄕勇者尢有在官兵遠來或水土不習道路生疏鄕勇人人土著何路可通何隘可守皆爛熟胸中一也同伍之人多親戚子弟患難無不相救一人有失眾必奮力爲援二也自護其身家自衛其廬墓而又可以報功獲賞自無不竭力致死三也此三者皆鄕勇所甚便而國家旣不壅其忠上敵愾之忱又無紅白之例銀養家之別費徵調之需時道途之繹騷此鄕勇所以爲平內地之賊必資而不可廢且鄕勇一起而賊計窮鄕勇一戰而賊勢困賊之習教者賊之死黨也然習教者幾何哉計惟於鄕民丁壯中利誘之力脇之以益其眾而助之勢苟戰敗而被殄沿途又誘之又脇之而日益加多故官兵之誅戮者皆民也賊𨿽敗而何損自鄕勇起而民之安室家者入團練彊壯喜事者卽爲鄕勇賊無�翼之人故其計始窮賊之過民寨也必呼曰無與爾事吾不破汝寨足矣愼毋助官兵寨民亦幸其無事閉壘而覘其果遠去則還相慶以平安鄕勇不然日思殺賊求賞每與賊遇鄕勇度其可勝必盡力相殺俾無噍類故賊度鄕勇可勝亦必盡力以相殺俾無噍類鄕勇與賊遂構成讎仇爲鄕勇者念賊一日不絕卽身家一日不保必力圖殄淨而後巳故賊勢始困鄕勇爲官兵所必資而不可廢者以此吾聞長者言嘗有勁賊萬餘屯某地時鄕勇所聚僅百人耳值宵深大霧遣勁而疾足者挾艸人數十各持紙炮哭偪賊營豎人而燃炮大呼破賊營亂出鬭疾足者繞陣後復大呼之賊疑陣後者大兵也向前踐革人而奔鄕勇復令數人分隘大呼殺賊賊不敢向自平曠逸鄕勇以二十人伏左右俟前茅過疾撓其後賊前走又如之昏暗中無敢回鬭�殪幾盡卽此見鄕勇大有人在

○嚴如�【見保甲書卷三】

三省邊防備覽策略

△三省邊防備覽策略

山內防維之策總以安輯流民爲第一要務流民開山作廠旣各安其業姦徒亦不能以煽惑卽偶有蠢動而名保身家長欃白梃盡�勁旅好亂之姦民終不敵良民之多也山內差役多客民充當無風生浪遇棚民有事敲骨吸髓弁兵附和爲姦如今日檄令查某寨明日差令禁某事地方窵遠山民受其淩虐無可告訴無爲申理毅然無復有生之樂一二姦徒倡率爭相附從則禍變成矣賢明監司太守十數人落落分布三省邊境軫卹民隱勤於稽察俾在官人役不能逞其姦蠹伎倆則土流安業自不至有輕生之心

山內營生之計開荒外有鐵廠木廠紙廠木耳廠各項一廠多者恆數百人少者亦數十人賊匪滋事之始有議以各廠人多恐被賊裹誘當嚴行驅散者是大不然凡開廠之商必有貲本足以養活廠內之人必有力量足以驅使廠內之人工作利其貲值帖然爲用各商護其資本偵探賊蹤往往較官府爲眞於開廠之地必繹險峻可守之處結寨屯積糧食賊至搬藏其中賊不能裏也若不準開廠則工作之人無資以生添數十萬無業流民難保其不附從爲亂故只當聽其經營不可擾也至於聯絡各廠各設卡倫無事安心工作有驚協力防堵則耐勞習險之人更有得其實力者是在良司牧之善駕馭矣

山內戡定之功固由將弁而實賴地方之司牧賊匪經勝仗後脇從之眾多乘間自投地方官不能安輯任兵役嚇詐則無路自新又或苦於苛政甘心作賊則所殺之賊不逮所增之數矣卽搜捕之時良司牧功亦有易奏者領兵官所帶數千人外不能別有統轄地方官果得民心則所轄數萬數十萬百姓皆爲父子兵寨民於官兵經過多疑懼不敢到營卽偵知賊在前途不能相告若地方官則賊所至之地保正寨長均須立報得以預爲準備此皆制勝之要弭盜之本也

戡亂之方不難於一戰而勝之而難於全局而安之乂安之事寬猛並用曲折周詳巨細必須皆到則司牧之責任重矣

林中所產老毛竹節密而堅枝柔而勁賊匪砍作矛桿長一丈七八尺拒抗時千矛攢剌短兵砍撥軟不受力前矛甫開後矛巳至賊勢不支則拔出矛頭棄桿翻山形同猿猱竄至他處又砍竹作桿前敵之兵火銃弓箭林內不便施放亦用長矛彼此剌擊馬服君曰兩鼠鬭穴將勇者勝信哉

平原之中弓箭疏通及遠火銃亦可得力故賊匪不輕離老林盩厔之役齊王氏率賊匪數萬人出山攻撲王提�營血戰竟日子藥皆盡賊用馬隊直衛而前有山西千總崔�者奮勇領虎頭藤牌軍二百名跳躍出迎賊馬驚竄自相踐踏營中分兵鼓噪繼之賊匪始退次日額侯索倫馬隊至盡銳衝殺邊兵猛勇善射一皆當百賊死傷大半逃遁入山自是不敢輕窺平原剿賊之師弓矢銃矛藤牌均宜分隊練習不可偏廢也

兵以衛民不戢士卒則𨿽殺敵致果終非云霓之師也經略參贊所以克奏膚功者拏定保民二字主見每當下營村老皆得進見詢問民間疾苦長吏賢否約束弁兵秋毫無犯徳侯常剿賊西鄕紫陽間四面皆賊督軍前後攻擊軍中缺糧巳二日兵軍有掠寨民糧食者立斬以狥故三省邊民感戴異常聞兩侯營至老幼夾道歡迎經略之卒山內軍民聞之多遙奠痛哭亦可爲領兵者師矣

淸野之策可行之山外而不能行於山內溪河兩岸早麥三月巳有熟者低山之麥以五月熟髙山之麥六七月始熟苞谷種平原山溝者六月底可摘食低山熟以八九月髙山之熟則在十月苞谷旣熟其穗倒垂經歷霜雪粒更堅實山民無倉收貯往往旋摘旋食歲潦則望低山之收歲旱則資髙山之熟不能禁民間力作無髙低早晚之分持淸野之說日下符檄督責州縣徒滋兵役擾累於事無濟也

因山成寨並村爲堡固保聚百姓不致蹂躪之要策而山內營汛有宜捍衛之者凡設營汛之地必地當要隘爲我之所必守賊之所必經但營汛旣立卽當衛此營汛崇山峻嶺之中安一外委把總官兵數十名而平時寄住集場無駐憩之房舍有事分伏徑路無把扼之壁壘置之散地一夫夜呼愴惶四竄則安用設此弁兵爲且一夫當關萬夫莫開白必有可當之關而後可靠此當關之一夫如有險不守則與無險同惟是山內必守必爭之地多營汛到處安設經費有常詎能俱安城堡卽建城堡亦恐兵少不能守禦因思辦理苗疆有建碉卡扼要之法推其意而爲碉堡實可以逸待勞以禦禦多賊匪往來要路有地勢過於逼仄嵚山奇不能立站多人者則扼要安設二三碉樓作梅花瓣勢或連珠形子藥米薪皆貯碉中賊自不敢偸越其汛地稍平或山中小場集則用碉堡法其碉與守卡四面封砌者不同就堡墻中作碉碉向外三面凸出在內一面空之碉髙三層上覆以瓦上中兩層作樓層砌銃眼炮眼下層以護堡根中上二層迎敵每碉相隔五六十丈令左碉與右碉銃炮接連得及銃炮眼瞭望眼均外窄內寬令內銃可出外銃不得入堡築土牛厚四五尺髙一丈七八尺不須用排垜女墻門卽設二碉間計二百一二十丈之城共作四碉每碉用十人守之寢食其中是二百餘丈之城只須守以四十人而百姓卽可安居堡內其地勢寬者添作五六碉地勢窄者少作一碉相地勢以建設大小匾長均無不宜單碉樓石砌更好堡碉使用窯磚磚每塊長一尺寬五寸厚二寸砌四進連灰計厚二尺有餘髙一百層連灰計二丈有餘三面各寬一丈二尺用磚在一萬三千塊灰之斤數與磚埒山內薪柴近便計一碉工價百數十金要卡用單碉要汛用碉堡民閒之作塞堡者亦飭令彷效爲之處處銅城鐵壁矣

堅壁淸野均制寇良策山內之野難淸巳論於前至堅壁之謀則行之確有成效五年以前賊勢之熾者以其到處裹人脇從日眾搶掠民食因糧於我也自寨堡之議行民盡倚險結寨平原之中亦挖濠作堡牲畜糧米盡皆收藏其中探有賊信民歸寨堡憑險拒守賊至無人可裹無糧可掠賊勢自衰矣

追敵之難固限於地險然亦多由軍糧之不能接濟賊匪隨刼隨食不須持糧官軍不能也賊軍日走百數十里官軍亦日追百數十里而負糧夫馬日止能行數十里往往兵行一日糧兩三日始達漧糧難以多攜不能不住紮等糧寨堡旣成官兵經由處所預先貯糧軍至輒搬運供給庚癸之無呼實資於此

供運之方當於要路各寨預爲儲備蓋當官兵臨境之際必賊匪滋擾之時設法供運亦防賊匪攔搶而供運之人尢當斟酌竊嘗謂用家丁不如用差役用差役不如用紳士家丁入山行李先自累墜路徑不熟聞賊膽怯往往運糧不到浮開運腳使費差役路徑熟悉兼恐誤差責懲而人夫不受約束是以亦難得力紳士則居住寨堡之中其心急欲官兵殺賊地方寧靜事𨿽公而切巳辦理較實心也地方官於寄糧寨堡擇紳士耆民謹厚可靠者先給發運營銀兩囑其官兵一至便行轉運寨堡中多其子弟親貫共顧顏面必相助運送決不敢誤此在地方司牧平日官民一气有以作其趨事赴公之誼自然休戚相關

寨堡之設固足保民於剿賊機宜亦大有裨益賊匪奔竄山谷不由路徑官兵盡力窮追相距總隔一二日程以其前無阻截之者也寨堡旣成加以團練賊至據險以拒大兵跟擊得及鮮不獲大勝者

團練之法各寨寨勇設寨長寨副大旗小旗以次分管寨長必須寨民公保承充十數寨相其人之多寡爲設寨總選紳士之有才幹爲眾所服者充之近邊要隘則各寨軜撥數人設卡防守當耕作之時百姓分布耕種防匪之突至各卡於髙山眺望偵有賊蹤放一炮則耕作之人盡皆收檢農具偵賊向此路則放二炮人畜皆歸寨堡賊近則放三炮寨總紏會各寨盡整器械集壯丁堵禦前卡信炮旣放後卡聞聲接放頃刻之時數百里間咸知警備賊至不放炮與非賊至放炮寨總查出均卽稟官嚴懲

偵探不明便至誤事而探卒最難得其人往往於中途逗𨖻數日回則胡塗捏報團練旣行於各邑沿邊寨總各給木戳探此本境者其探票內必要取寨總戳記如至鄰省鄰邑飭令所到營縣稟請於票內加用印信以杜道途聽說之獘寧優給口糧票內無戳記印信必加重懲

團練鄕民不過令其保聚無遭蹂躪非欲以此邀戰功也教習之時令其演火銃擊石子能於百步外中靶爲上不必令習刀矛蓋刀矛決生死於五步之內百姓各有身家不值與必死之賊拚命火銃則擊之百步之外度不能勝尙可爬山而逸至於善擊石子猝遇賊匪手無器械地下石塊卽可抵禦所謂沒羽箭也以守寨堡尢宜較之火銃費省而力相當

百姓自捍身家不能出境剿捕間有地當要衝本地民力單弱必須得人幫助者當剴切諭以唇齒之義而所調止在數十里內百姓知無遠役地方官又能加之獎勵軫其饑寒自然踴躍從事

團練之法有疑其勞民者是大不然當賊匪蝟起之時山內州縣豈能處處用兵防守團練之眾𨿽不足以當大賊而聲勢旣張則小股賊匪亦不敢輕有窺伺查賊匪將至必先有賊探偵視無備乘虛而入團練旣成每月操練兩次不過費兩日工夫其餘二十八日盡可力作若不團練則賊匪日日滋擾地方光棍加以恐嚇百姓日藏山洞不敢耕種其廢時荒業爲何如古人稱平賊方略徵調不如招募招募不如團練然總須相兼而行則戰守有資矣團練𨿽民間自捍桑梓須官府激勵少爲貲助故於有事地方上官當量爲調劑俾得展布始可責以固境保民也

山民質朴勁勇耐勞習險非平原百姓气浮而脆者可比果其團練得宜賊匪畏之相遇輒曰土豹子可恨蓋賊匪之用以勞我師者我兵必分道架梁而賊匪翻山踰嶺其來如虎其去勿鼠跟追倏無蹤迹心山民則不然賊匪之能皆山民所自具而賊匪之路徑又不逮山民生長其地爲更熟也但訓練之時有宜與首人講論者百姓非兵勇難以法治可勝不可敗如傷數人則餘皆鳥獸散銳气挫矣賊來勿迎頭攻擊沿途分伏壯健於山灣石角之間賊匪大隊過去必有拉後之數十人委頓道途間突出截擊可以盡擒前寨旣用此計後寨亦依計行之則賊所過寨堡必有損折又賊於夜間有住紮地方附近寨堡揀壯健於夜靜更深時用大炮過山鳥遙擊之縱不能多殺賊而徹夜不得休息必驚惶拔走明日至他處又復如此則賊亦疲罷拉後被擒者益多我不勞而彼巳不支鄕兵困賊之至計也

山中打生獵戶平時專驅除虎狼之爲民害其火銃百不失一五溪蠻無以踰之又各廠中防■﹝口固﹞匪刼掠有嫖客技擊一可當十壯士往時有捐重貲募數百人護輜重者獨無失亡或大軍有急揮此輩援之往往轉敗爲勝古名將破賊必蓄選鋒此足備軍鋒之用不事外求者

州縣民壯例本與兵一體操演設以衛庫獄者近則只以喚詞訟提人證操演二字絕不提及蓋通獘也山內則有不得不講者地方遼闊城守之千把汛兵數十名解犯送差而外存城幾人偶有盜賊文武措手無策亦決不敢向前搜捕以致浸釀事端竊以山內民壯當相縣之大小大縣設一百名中小亦必八十名責成縣官勤加操練每名歲支口糧一十二兩此項經費卽查明從前叛產絕業將佃租動撥自可敷用

○沈峻【見籌荒下】

防海議略

△防海議略

髙郡東南距海以電白吳川爲要害電白外有大小放雞吳川外有■﹝石旬﹞洲其地下鄰雷州白鴒錦囊南至海安自電白放雞而南■﹝石旬﹞洲懸其中暗礁暗沙難以悉數非熟諳者莫敢入實足爲髙郡之護然鄰境洋面未靖則吳邑防範宜嚴余以爲防海之策外洋利哨探內洋利攻擊善攻擊者在勤操演設團練夫船猶馬也水師之船若久泊內港絕不行使則人船不相習不知風水之性不歷波濤之險臨敵方傾覆是懼烏能制勝故首勤操演兵以衛民不若使民自衛編查各村壯丁分領以團長統領以團總俾老成紳耆充之官予軍仗以時操練無事則守望有事則出戰旣可補汛兵之不足而居民亦藉以保護其身家故次設團練而其要則尢在絕盜需蓋盜船必資料糧愚民趨利若騖透漏交通事所不免應嚴查濱海漁船祗許單桅平底朝出暮歸不許雙桅尖底經旬不返凡摃料硝磺之類悉厲禁接濟內斷盜自立散至堵禦之法宜合不宜分惟有固海岸防港口專致力於盜所從入之途而巳

○張海珊【字越來號鐵夫江蘇吳江人道光辛巳舉人有小安樂窩文集】

湖濱備禦事宜

△湖濱備禦事宜

吾裏北枕太湖南則諸漾環繞葦茭叢雜水道錯互素爲逋逃之藪而西北四安廣徳長興諸山綿亙數百里每當天下多故則饑民嘯聚尢易藏姦如明季赤腳張三等沿湖被害尢劇國家承平日久意外之事似非所慮然民貧賦重十室九空兼之旱澇疊至石米五千窮山密箐保無嘯聚之事況蘇湖內𨿽空匱外似饒裕吾裏又兩郡分界人煙稠集甲於東西諸溇尢盜賊所覬覦也備豫不虞古之善教有志之士正當講求捍禦以分郡縣大夫之憂以造鄕裏之福如以爲出位之思非吾敢聞

一禦盜之法莫如保甲近日朝廷頒行十家牌蓋用陽明先生南贑之法其法每家各置一牌備寫門戶籍貫及丁口多寡之數有無居住暫宿之人揭於各家門首仍編十家爲一牌開列各戶姓名日輪一家沿門按牌審察動靜但有面目生疏之人蹤迹可疑之事卽行報官究理當時奉行如揭陽縣之編寫外兼加義勇之名陽明𨿽以爲生事擾眾然他日又有建樓擊皷之諭謂各隨才力爲之不在牌之內且云此法一行則不待調發畜養而家家皆兵人人皆兵誠有如聖諭所云寓兵法於保甲中也無如十家牌法𨿽經官府申飭而上下仍以虛文了事今亦不必別求捍禦卽遵此法而意爲之變通可也

一吾裏桑麻被野村徑百歧守備果嚴寇盜殆無所措足法宜十家爲牌家各置一鉦一家聞警十家齊起倘有不行救應同族族長責之異姓牌長責之且以粟米布帛爲罰再於水陸塘橋去處樹柵爲守日輪三人看護每村各劃地用更夫二名曉夜巡視皆於十家中輪值用私錢雇者聽

一私習器械律有明禁然近日楚蜀教匪之亂鄕勇俱習弓刀則有事講武朝廷未嘗槪禁卽使置備良難而鋤耰棘荊銛手鉤戟制梃以撻秦楚者有矣況寇盜之烏合者乎

一寇盜之來拒之岸則難爲功拒之湖則易爲力翠微北徵錄所載禁涉�不一曲鐵爲鉤曳之以索謂之聚鉤則所觸無不傷直鐵爲鍼透之於木謂之涉鍼則所過無不創編竹爲索紐篾爲刺謂之水毛蝟以錐涉者之肌膚斷木爲軸釘鐵爲錐謂之水蒺藜以剌水兵之脛股以上四法宜於淺灘若中湖深闊之處則系索网以絆其棹立刀口木曲膝錐以鑿其舟賊安能近吾岸哉然賊不能來我亦不能出非計也宜於聚鉤涉鍼所不施之處插柳條編漁滬暗記曲折往復之路庶於出入有便

一守禦之器莫良於火顧槍炮非民間所有制造尢艱茅氏止生志中載有竹將軍一器似尢便用用貓竹圓厚者長四尺許將圓鑿開湧其節止畱頭節作底節後畱一尺四五寸用一木柄柄頭照竹節凹凸之形直抵竹節處周圍用四肥釘犬牙樣釘之以薴麻作辮或三比繩自柄至口緊緊縛固傍節底先置潤黃泥三寸以一分厚彀筒口大的鐵錢一个蓋泥上傍錢上開一藥綫眼先將雙藥綫引入四五寸直透上爲妙方入藥一斤看竹之大小增減巳入藥用木桿輕輕築實少用紙團或漧土實之又將一分厚彀筒口大的鐵錢一个鉆眼如蓮房式置藥上方以彀筒口大的圓石彈一个置錢上或再加碎石鐵小鉛子於錢上更妙外以麤柴徑寸二根長三尺許縛如校架之此器費廉工省且隨地刻時可造身輕可負及遠一村中若得數百具便不患外寇矣又志中所載糞炮罐法白雲神水法水箭法弩箭藥法似皆省便可用以方雜不錄

一兵法以堅忍爲上孫子曰以治待亂以靜待嘩此治心者也太公曰事莫大於必克重莫大於元默東吳朱伺善戰或問之曰兩敵共對惟當忍之彼不能忍我能忍是以勝耳朱子曰祗就這腔子裏呼吸問便可以弱爲彊變怯爲勇今如歲首訛言一夫夜呼而奔竄者數十里則不能忍之故也倘有寇盜如入無人之境矣須知室家田廬皆在於此去此將奚之乎我能往寇亦能往平時宜常以此意爲鄕人解說則臨事不致倉皇

一一鄕之中有一等彊梁不逞之徒承平時爲民蠹有事時卽爲亂首然結之以息處之以誠待之以大度制之以威嚴勿拘拘小節當其得用或反勝於善良使貪使詐有何不可

一吾裏室鮮蓋藏卽殷戶亦無數百石之蓄煙戶三千計口不下萬餘通計老幼以人日八合計之當日食米八十石除殷戶自給外皆須於平望楓橋等處采買倘諸處閉糴道路疏虞終有流離之患故積谷之策平時不可不講惟此一著最爲難處綢繆未雨所望於有力之仁人君子

○魏源【字默深湖南邵陽人道光甲辰進士有淸夜齋文集及聖武記海國圖誌】

城守篇

修備上

修備下

守禦上

守禦下

制勝上

制勝下

△城守篇

仁人不問伐國書生不足譚兵而守圉之制兼愛者詳之專城之名守土者居之道非同儻忽也事非必將帥也用非必亂世也以救人以衛民兵者不得巳而用之故言攻不如言守作城守篇

△修備上

豫備不虞善之大者也不備不虞不可以師故董安於之治晉陽可謂備之於時平者也顏眞卿之修平原可謂備之於幾動者矣沈璞之繕旴■﹝日臺﹞抱眞之實澤潞則以其衝要而備之也宋祖襲淸流關之徑金人出饒風關之背失於間道而未備之也勿因敵遠而忽之如弦子之玩郢勿因地險而恃之如姜維之輕魏備之如何一曰城二曰池三曰城之內外

城所以衛民也守城之法從攻城之謀而生虞仰攻則髙壘以衛之虞直攻則厚築以衛之虞其迫於垣而隳靡也則隍池以衛之虞其遠於隍而憑陵也復睥睨以衛之故欲善守必明善攻惟知患者能捍患古者公輸墨翟恆相反而相師城之善者一曰險要朔方受降涼州和戎拓地千里不假戰功種營寬州復完廢壘玠移合城釣山爰徙此之謂據險魏勝海州城枕孤山庭芝守揚敵噉平山皆拓重城包之內環或浚溝渠以限馬或瀦塘濼以陷敵或沮三海以衛郢或種楡林以制騎此之謂設險一曰基固基固必根深而土實開土及丈或得石或得堅士皆可爲勝重之本浮泥松沙必墾令盡試觀掘井者一層沙一層泥最下必有黃土至於基址廣厚必較其上所載者倍之乃人而不圯一曰堅厚周世宗取虎牢土以築汴城及蒙古攻汴受炮所擊惟凹而巳是之謂堅朱序鎭襄陽序母韓氏謂西北角當先受敵於其角斜築二十餘丈賊攻西北潰便固守新城是之謂厚一曰形制宋藝祖築京城取圖以進用禦筆塗之如蚓曲焉命依式修造及蔡京攻營擴爲方城金人來攻植炮四隅一炮而擊應聲摧墮然後知藝祖之遠見也唐肅宗時武威九姓商胡反時武威大城中有小城七胡據其五判官崔稱以二城兵拒之旬日而平則又重城之利也

�所以衛城也濠之得失城之全毀系之故築城必鑿池池有三宜一宜深深不易塡約以三丈爲度如淺則令內外居民凡築室燒磚聽於壕取土官府工作亦如之民有輕罪者罰推土數車內培城腳而免之諺云池深一丈城髙十丈池深及泉城髙觸天是臨深益以助髙也二宜闊闊不易越約以十丈爲度底闊半之以城上銃彈得及其外岸者爲得中太遠則銃力不能及敵也沿岸多栽盤根宿艸以固之防善崩也三宜暗穽有暗穽則不易偸渡法於池底十步鑿井深闊皆丈及泉爲度復外引河流內泄城潦以益之又暗表淺處以便道兵渡擊也是之謂重淵三者濠事備矣若其山城地勢不可以池距城二丈掘坑髙卑或錯石條以拓衝梯又或冬月囊沙列柳汲水灌之一夜凍厚堅滑莫上功約易守此之謂重險其有溪河遶城可通舟楫者則與樹樁木於水上不若伏鐵杙於水際蓋利器不可以示人故有形者賊易防無形者賊必墜

城之外則敵臺宜備堞垣宜備牛馬墻宜備暗門宜備敵臺者以殺敵爲義也不能殺敵則如勿臺臺之制貴長出不貴橫闊大石厚砌其前面所以捍蔽也虛其左右而空其中以梯上下層各竅之以施火器以便瞭望也其孔內狹外闊以便左右取準也各臺相距不宜太近近恐對放神器自擊其城也更不宜太遠遠則矢石無力不能及敵也凡敵攻城但顧上擊不虞旁攻轒轀木轤旱船之屬皆防上而不防下守城者每無如何則任其挖掘若有虛臺之制左右夾擊則兩臺之間𨿽守垣無人賊亦不敢登矣城堞亦名城垜以躲身爲義也不能躲身則如勿堞堞不宜太髙髙則擲石無力堞口不宜太狹狹則礙於擊賊今之爲堞者髙與肩齊口僅容肘皆不可用如欲用之宜於堞內各砌一基髙闊三尺則可固堞可擊賊可憩卒又必各畱懸孔賊遠則堞口瞭之銃矢射之近則懸孔視之隨機禦之我可捍賊賊不能傷我則禦之易矣凡懸孔之磚先爲彎胚以陶之旣成而甃用之若夫牛馬墻者則在城外與濠上凡濠之岸不拘寬狹狹卽丈許寬不踰倍其濱爲墻磚石隨便每雉一大銃眼每過五步則一中銃眼距地三尺每眼上各爲直縫【三寸髙二寸闊】以便瞭視再上三尺一小銃眼【寬止一寸】墻脊用尖石銳磚以制之賊對濠則小銃擊之賊眾則大銃擊之賊登墻則大斧火棍一擊而墜之或一時收斂不及或昏夜難辧不敢開門則避難之人牛畜之屬皆暫於墻內以避之城與墻爲依墻恃城爲命緩急相助進退有衛施之無濠之城尢見其力此劉琦所以勝於順昌也守禦巳堅始可出奇用詐以戰代守以禦解圍則莫要於者門暗門之制潛視出入便處鑿城爲門外存尺餘臨時方穿內施排柱鐵木柑撐或賊初至營陣未整或暮夜乘賊不覺或賊攻城初息或賊圍久巳怠潛出精騎銜枚襲擊勝不遠追賊疲自逸仍於城上多積磚石防敵犯門急擊勿失是爲暗門亦曰突門藏於九地之下爲暗動於九天之上爲突暗門防姦細之逸出突門防敵人之襲入愼之哉

城以內則城路宜備內濠宜備巷戰宜備保甲宜備儲峙宜備凡城之內多畱磴道半里一座以備緩急磴各一柵嚴司啟閉一防賊登一防怠卒凡城之內皆設內濠深廣制度與外相當外岸周遭亦作垣墻賊卽入城尙有內防互相夾擊賊必敗傷昔睢陽之圍賊於城外築重濠木欄以守張巡亦於內作濠以拒此之謂也有嚴城有內濠始可言巷戰巷戰之法許逵行之於樂陵使民築墻髙過屋宇圭竇其下一丁竇內餘皆入伍設伏巷中洞開城戶賊果大至火施無所兵加無處旗舉伏發擒斬無數蓋拒之城外者上也然數賊入城而闔門鼎沸亦不可不防也縱不能按巷盡備而近城要路必不可不嚴戒以陷敵也至於守土之法可通行之平日與臨時者惟保甲與積儲保甲之制以兵法部伍其民凡審丁查賑詰盜皆賴以行而施之城守尢急以肅號令以均力役以稽姦細以愼火盜保甲行而儲積亦易矣積糧莫便於令民自積蓋輸之於倉顆粒亦有難色貯之於室𨿽崇墉誰不樂從但使家有蓋藏何虞有警無備然儲積非特粟也臺城之閉公卿以食爲念男女貴賤並出負米而不備薪芻及後壞尙書省以爲薪徹薦剉以飼馬又不備魚鹽久之人多身腫气急死者什八九是則薪宜備芻宜備鹽宜備匈奴圍疏勒絕其城外之汲澗北魏圍虎牢穿地道以泄城中之井脈則水宜備外此更有醫匠技藝必用之人宜備兵器火器木石灰油必用之物宜備

△修備下

兵法曰軍無糧食則亡若乃賊無輜重擄掠爲資彼巳先犯兵家所忌我將斷其乳哺以死之乎抑將借兵而賫糧乎欲籌堅壁必先淸野凡淸野之法有五一曰淸五穀秦人芟麥桓溫潰趙犨徙糧黃巢躓寇準土谷敵兵畏惟輔焚粟金師匱於謙空倉彊寇悴然或諭之而不信令之而不從者一則城中積貯無所一則官府假借堪虞也必給城中官地或寺觀以爲囷積令自典守而自糶易之官不過問焉其搬運不盡者而後官糴入之粟有入城無出城則以米易錢鄕民便以錢易米城民便飽我饑敵一舉三便如迫不及寧從焚土二曰淸牧畜凡擄掠之最便者莫如牧畜不煩運載驅之而去未交一兵巳飽敵欲是以李牧嚴堠入保而胡不窺邊陳俊輕騎收掠而賊自散走近城則入城聚之遠城則堡壁收之施諸邊塞尢爲要策三曰淸芻艸敵恃馬以彊馬恃艸以食守邊將士每秋月艸枯出塞數百里縱火燒荒劉仁恭以之制契丹思摩以之待薛延陀西夏元昊之於遼則且退師三捨每退輒赭其地遂以誘敵取勝矣若夫金人據牟駝岡之芻豆而汴京圍於謙空近郊之牧廠而敵騎退則芻茭峙積尢易遺敵往事可鑑矣四曰淸水泉敵所資者非艸卽水秦人毒涇上流以餒晉隋將藥境內泉以病虜劉琦毒穎困敵師毒艸困敵馬五曰淸廬�淸郊場凡近城三丈內有屋者賊或內伏以仰射或取梁柱爲云梯或順風延燎或乘基走日堙此皆不守之城也嚴下令撤之急則毀之凡濠外里許皆宜曠野有村落則敵得而據之有臺■﹝土答﹞則敵得而瞰之有土自十則借以塡濠而礙炮有丰艸溝渠則敵可隱匿其有大樹及竹木囷積者皆攻城之具也或除或禁或運入有水筏在百里外者暫移小港而隱匿之違者以軍法治五者行而野淸矣我能害敵而敵無以害我則先爲不可勝矣𨿽然城之所衛者有限而郊野村落之不可盡衛者無限則所以犄角分錯各自爲守非堡寨菒尙焉

△守禦上

守禦之具旣備宜籌守禦之人大端有三曰定號令嚴禁約廣方略號令之要先一事權守土官爲主居中調度余分四面四隅各設正副以丞倅紳士爲之小事聽其處斷如旌旗號令有不便者必稟主守毋得擅易政出多門者敗法令不行者敗次安鄕民土木之變於謙奏凡兵皆出營郭外毋得示弱郭外之民皆徙入內毋令失所凡避亂入城之民有親者依親無親者官爲設處男女毋雜各從其伍鄕民旣多宜防姦細防之之法立柵壕外以詰之分門出入以別之親識保領以核之然後分汛地聚則難周分則易守段落不可不明也孤則易折眾則難摧眾志不可不和也然後擇賢能有十人之能者統十人有百人之能者統百人有千萬人之能者統千萬人是得一人則得千百萬人失一人則失千百萬人也柔懦者不爲長昏愚者不爲長暴橫者不爲長執拗者不爲長姦私者不爲長志不奮發力不彊健者不爲長一隅稍疏三方失守可勿愼乎然後編丁壯計其貧富以定多寡使富民無丁而有丁貧民無食而有食則均而無怨也堞三四人少亦二人更番宿食各近其居則勞而不困也然後給守具計城若干堞計守具若干事按地而給之餘置城樓以備不時之需有神機火器勁弩堅盾於阨要而備之凡人夫各記姓名於堞各識其處而以時演習之如此則號令定矣禁約之宜申者數事禁訛言禁方土恐其煽眾而泄情也禁茶坊【姦人謀議多在茶坊者慮酒後泄言耳】禁寓店禁夜行恐其藪姦而誨盜也禁吹響器舉表竿恐其應賊而亂耳目也禁妄動禁呼噪恐賊驚我而乘之也禁擅離汛地凡門柵臺堞庫獄中�遊營奇營戰營各止其所離一步者斬所以壹眾也禁擅入汛地恐賊諜托藝販以覘探也禁私啟門竇禁私酬賊語禁私啟賊書有犯者斬尢軍法所必治也守旣固矣乃可以禦禦之方略曰具犒賞以鼓士共甘苦以固眾謹斥堠以備警【設墩臺內設望樓遠鏡】厚偵諜以審敵選死士爲親兵以彈壓設更番之遊兵以策應屯阨要之外兵以犄角凡賊來攻則人各保堞有警輪守無警輪巡傳食而疊宿各止其處凡便利皆貯之將熱以澆敵也石各以類積之可大摧而小擊也灰之以瞀其視也樓櫓泥之以防其爇也雉置楮墨以備緩急也時而邏之以稽其疏佚也誅信而賞必所以作其气也凡賊之攻我也有七乘晝夜疲勞乘我憊曠日持久乘我怠風雨晦冥乘我忽矢竭炮稀乘我乏堞單坡平乘我隙失火驚擾乘我急聲東擊西乘我不意此七乘者城之存亡不可不備也凡守城之術心欲一气欲壯力欲逸足欲定聲欲靜知同生而共死則其心一矣知攻難而守易則其气壯矣守裏不如守丈守丈不如守尺愈遠徒勞愈近得力十步而外毋虛矢石則其力逸矣賊攻東南我備西北遊兵四應守兵勿易各死其所毋離五尺寧我致人不爲人致則其足定矣聲亂斯號令不聞聲謹斯心志不肅聲擾斯賊人得計手示目語毋囂其气夜惟更柝晝惟旌幟則其聲靜矣凡賊之屯城也以逸待我勞以飽待我饑以堅忍挫我銳以優遊懈我備聲言解圍以安我意聲言增兵以奪我气乍動乍靜以疲我志緩進散衝以耗我力築壘增柵以老我智我惟一定示以不憒撤圍勿喜疾攻勿避示怯勿進歸師勿躡約和毋信詐釁毋利忽退毋懈久持毋敝有待援毋出奔奔必死援必生

△守禦下

聞之善守者如環使敵不得其間而入焉敵詭有萬守豈一端其道賾殽不厭詳參請極情變知者觀焉防莫重於門槎其外以備敵之焚也坑其內以陷敵之乘也懸板其上以誘敵入而使爲禽也凡門之制宜備火攻故竅其扇以出銃槊則攻者不敢前也【羊侃守臺城門鑿扇爲孔出槊剌賊】池其上以澑水則火者無所施也【鑿城上近門處爲池橫長與門等上闊底窄形如檐槽橫開七孔臨時灌滿水如閘泄此滅火上策亦羊侃法】若火巳然則提甕缶而擲之或囊糠沙而濕之或益薪月城爲火池以隔之皆所以備急也毋徒石砌土塡以自塞而張敵也防莫多於堞防堞之法濕氈絮而懸之以蔽矢而制火也【伹防賊鉤竿】或多懸剌木或外架浮籬防潛襲而梯登也竹編牛皮而鑿其中出內矢而捍外射也隨攻所向而布幔張之則炮石衝車不能壞也若壞及堞則木爲女垣而輪推之所以代堞也若壞及城則急柵而拒之勁槍弩以守之否則益火以絕之急築偃月城以翼之內掘深濠以備之則敵莫能害也門堞旣固乃專防姦凡姦之生也有內外被圍者當先安其內而後及其外賊至而甘心從逆賊入而乘機劫奪者窮民之患也開倉而廩之授戈而使之則窮民效用矣北門之管以仕而危維州之壘以嫁而啟汝州之城以版築應募而潰是內應之姦也擇親信以任之加外鑰以固之則內應塞矣圍守旣久人無固思一夫下縋眾心危疑或嫌釁於我或貳敵居奇是離畔之姦也單激燕劓卽墨怒鄩縱反間降兵疑則離畔止矣嚴失火之令備救火之具防火藥防艸場所以杜變也獄者變之藪庫者劫之招徑竇者賊之媒所以除蘗也姦之外至非惟諜詗也有詭冒焉有潛襲焉有詐誘焉欒乘婦車入曲沃蠻衣敗卒陷犍爲暉效蜀幟敗景崇賊稱中使入幽州是之謂詭冒雪入蔡州霧破夾寨則乘晦冥而襲之歲首破秀容元夕奪昆侖則乘令節而襲之梯倚城外華州危甘騎徑入隆徳破【宋王徳禽姚賊事】則乘不備而襲之是之謂潛襲佯退而實進巳去而復來聲前而�後求和以緩備僞降以納間是之謂詐誘令嚴可以杜冒備密可以防襲持重可以制詐𨿽然敵之外攻者非惟陰謀也有顯術焉顯攻之術十有二曰土山曰磴道曰塡濠曰云梯曰木驢曰地道曰撞木曰鉤竿曰蟻附曰炮石曰火攻曰水攻距之之法曰外山旣臨內山應焉層樓增髙明制其巓或則地道潛引彼土陷不能立陰制其下此拒土山之法也囊土積柴將磴以登我潛投蒿雜以松明因風火之彼積必傾此制磴道之法也塡濠之攻或艸包土擲者如雨或推輪橋中實薪土且薦且覆遂渡莫禦若是捍之火藥爲主星擲飆發敵敗而去此制塡濠之法也云梯飛空上施濕氈多載壯士翼以轒轀薪土隨之塡塹遂前則如之何曰度其可焚火箭是宜或則鑿垣三木並施一鉤一距一則燎之苦皆不制必謀地池通隧蓄幹潛焰勿熺重必偏陷鼓鞲急隨其焰亙天積屍如坻此制云梯之法也【或爲撞車鐵裏竽首逐便移徙伺梯撞之】梯髙旣敗乃創木驢蒙以生革十卒一車徑造城下俯劚且鋤城臬兀於隍矢石莫如則如之何曰束葦實脂歧如燕尾縋而燒之立燼可俟革濕或阻更以治鑪鐵汁篩之若並萬珠穿厚徹堅潰炙須臾雜以膏油烈焫必俱則制木驢之法也【或作絞車施鉤索四輪可以挽重俟攻具逼城則以長竿舉鉤索拽而人之術自敗】上攻旣窮俯攻復敗乃謀暗道鑿土爲窖角鳴地中墻傾垣壞則如之何曰以山制山以坑防坑繞城多坎伏甕而聽其聲空空掘塹以迎揚灰煽煙若鼷遇燻客知有備計輟不行則制地道之法也城攻旣鈍將謀女墻爰撞爰鉤蟻附炮傷四者各施主人倉皇則如之何曰客若撞木來者宜以鉤竿割之繩斷木墜計不得施客若鉤竿來者宜以推刀制之曲刃外向長柄下垂迎刃而隕以銳爲宜若拒蟻附其道多端繩鉤上挽錐板下摶轉石擂木如雨循環急則重斧斫其近攀遠則蒺藜剌馬礙轘若拒炮石以柔制剛張幕結�布桔囊糠障以牛革補其壞墻此拒四者之法也敢問火攻則如之何曰火之來耶或以髙車加鑊於�炙炭沸油積薪助噓得水益焰樓燔可虞宜下濕沙泥漿與俱或束松竿灌膏焚櫓利用鐵鉤以斷其炷若燎巳及水滅則宜或筒或袋以熄爲期撲緩則殆毋悔噬臍此待火攻之法也�問水攻則如之何曰水之攻耶必城庫窪繕版窒竇勿爲魚蝦急�善檝載鍬乘劃銜枚夜出決堰囊沙敵壘潰亂急擊無嘩此待水攻之法也問者曰善

△制勝上

攻者爲客守者爲主勝在守乎攻者生地守者死地勝在攻乎日勝無定在制勝在人援不可恃守不可恆凡破軍禽敵之道先在自治弔死問傷所以卹下積薪誓死所以厲土鬻財犒軍所以勸勇托神設誓所以固眾設像朝闕所以激忠誅除反仄所以伸威聲言援至所以安困開門出擊所以壯气此制勝之本也出如脫兔動如發機此制勝之術也其術如之何曰邀其歸路而截之誘其近城而取之佚能勞之飽能饑之靜待動暇鎭卒佚制囚險而制之犄而角之援而結之圍而解之敵將能識之敵矢能取之褘扼八於三嶺也桓蹙休於夾石也淸河之禽明徹也京口之困兀朮也知歸路之可乘矣詡之弱弩誘羗也宮之僞降陷操也雄之設伏間尙也錡之浮橋濟敵也知詐誘之可用矣佚而勞之其術有二夜鼓嚴隊若將出擊及旦乃寢伺怠忽出備夕攻晝備晝乘夕更衝疊突不令休息此之謂明擾或募死士效敵衣號乘怠劫營因風縱炮電起奮殺電止則寂驚與同驚息與佯息呼散嘯聚如萬如一暮往曉返東出西入疑鬼疑神無聲無迹此之謂暗擾飽能饑之其術有二敵有糧艘募鑿沈之敵恃囷積目閒侵之輜重禽之火藥焚之此之謂明害毒其水泉以渴其人毒其艸芻以饑其乘囊土量沙以�其聲此之謂陰害𨿽然不可以不靜也守陴靜坐徐城莫測雞犬無聲順昌逐北巷斷夜行刁鬥寂默嘩則易驚靜無不克𨿽然不可以不暇也臨敵倉皇躁則可乘灑門郤掃彊敵斂形飲博澶淵解衣新亭其外有餘何機不�𨿽然不可以不佚也毋失飲食之節無絕人馬之力無肆寒暑之極請言其要番休疊息彼竭我盈厥勢相百𨿽然不可以坐俟也漢阻興勢爽不前唐扼虎牢夏兵邅玠保大散巴漢全蜀失陰平成都覆燕亡大峴滅廣固幽棄楡關胡馬牧不守采石侯景祝縱敵渡河金捧腹無悔噬臍無忘蟻築捨易卽難前車屢覆𨿽然不可以株守也善守者守郊原不善守者守城垣奇正相輔如環無端何處可偏師令牽顧何處可遊兵絕餉路何處可伏兵摧半渡步騎屯外分據要害城與相應敵受腹背抄糧掠樵困久必敗布圍陳宮困於邳慕容離城卒全棘永援鼓城而不入元景守隨而分卒𨿽然不可以孤恃也楚非包胥郢都覆趙非信陵邯鄲蹙史慈告急於平原崧女突圍於州牧虛聲應和者不可恃鄰不知兵者不可恃解紏者不控拳救鬭者不搏撠批亢搗虛格形禁勢守陴聞之銳气百倍表裏夾攻坐收其獘𨿽然不可以久困也可恃者巳難恃者人求援莫應非奇曷生廉範形之以緩而圍解耿恭詭之以神而圍解虞詡示之以眾而圍解田單火攻以牛而圍解皇甫火攻乘風而圍解劉琨胡笳悲嘯而圍解光弼地道陷營而圍解張巡詐走破敵而圍解郝昭死守方戰而圍解趙襄間其與國而圍解陳平間其後宮而圍解勾踐間其謀臣而圍解華元劫其主帥而圍解曰然則識敵將之法如之何曰射之以書以觀其取而告也嘗之蒿矢【以矢盡故】以觀其走而白也急選善射中之勿失是殪一以當百也請問矢眞盡如之何曰縛蒿爲人夜縋之城敵爭射之其矢盈坑或則垣內張蓋往回敵疑主將發矢蝟來因資於敵其巧莫階

△制勝下

問曰莫夫荊揚之國半皆瀕水踐山爲城塹江爲池則守岸重於守城水戰急於陸戰矣敢問守之如何曰舟師可以進可以守東南之師趨三齊者自淮入泗而上趨河北者自汴入河而上捨舟登陸尙得半利趨關中者自河入渭徑至長安水陸並進可以全利此皆以舟師進者也塞建平之口使自三陜者不得下據武昌之要使自漢水者不得進守采石之險使自合肥者不得渡防步之津使自盱眙者不得至此皆以舟師守者也扼江之城不過十郡十郡之要不過七渡其中形格勢禁扼吭枕背譚兵攬圖之士類能道之矣請言舟要大勝小堅勝脆順風勝逆風順流勝逆流防淺防火防風防鑿防鐵鎖鐵杙以閩船遇倭船如以車碾螳者閩船如城倭船如艙大海相逢鬭船力而不鬭人力此以知大之勝小矣以粵船遇閩船如以石破缶者粵材皆鐵力而閩材僅松杉風濤相衝材枯者一撞卽碎此以知堅之勝脆矣【韓世忠以海舶敗金兵虞允文以海鰍船沈敵舟】孫曹劉盧之爭【劉裕盧循】順風者得天助逆風者失事機可以知乘風之利矣春秋吳楚之爭從水戰者楚常勝從陸戰者吳常勝可以知上游之利矣𨿽然鄱陽之戰敵艦髙大我難仰攻明軍縱炬而燼之此以小勝大脆勝堅者也吳越之戰敵得風勢傅瓘引舟佯避俟敵過而回舟揚灰以敗之此易下風爲上風者也梁陳之戰敵順流而東直趨建康侯瑱徐出蕪湖躡其後敵舟反風而自焚之此易溯流爲上流者也若夫淺之爲患則禦舟膠沙鄱湖幾危然嶽平陽麼預置艸筏以塞港迫敵走險而遂禽之吳攻交州乘潮挑戰以僞遁潮落礙杙而後乘之則可以淺致敵也風之爲患世傑颶覆於厓門金師濤捲於唐島然海舶之制兩頭設柁東風西馳南風北馳占驗有定無適不宜是可以人備風也火之爲患以孟徳之彊而敗世忠之智而敗徐道覆之譎而敗或乘風烈而人之或乘無風而火之【海艦無風不能動】或分步兵夾岸而火之然厓山之戰海舶皆塗泥而火箭不爇河陽之戰鐵竿拒油艇而須臾自燼是可以計禦火也中流失鉛一壺千金與其死戰於舟上不如陰制於舟下與其破敵之卒不如破敵之艘則鑿患甚焉然或艙用夾板或底置鐵釘或募善泅以護舟則亦備敵之沈我也若乃敵進欲距敵走欲禽或橫鐵鎖或絙舟輪系樹沈石伏椎扼津非皆斷水之計歟欲破鐵鎖暗椎者宜作大筏乘以先之椎著筏去大炬後隨長木灌油鎔鐵斷維若破笮聯艨艟者宜募壯士披鎧進攻綆則中之薪油以從艦斷隨流焚溺蔽空若破蔑石�淺者宜令善水潛以銳刀籠解水漲順流莫膠此又防敵之斷水者也請言舟制曰八輪船厚板五槽中有八輪其上三桅柁樓後橫順風使帆逆風轉輪帆索藥浸雨火不侵周以生革捍矢衛兵狼牙釘底用防姦人攻守皆用風濤不驚曰樓船重列女墻戰士憑之窻矛穴弩炮車外施濕氈生革禦火是宜周環如壘可戰而馳牙旗金鼓大將之威無風難使多則非宜此皆用以統率者也曰火輪神舟形如海艘生革障矢上下三重旁輪激水中層刀釘機關以俟下艙伏卒閴疑神鬼募泅善櫓破浪如駛佯敗爭泅空舟以委踐機觸刃精卒驟起火器四發檣隊披靡曰鷹船兩頭俱銳不辧首尾竹板密釘旁窻出矢進退如飛順逆可使多其櫓槳水戰可恃曰漁船材簡用巨出海最諳每載三人一槳一帆一以銃護任意往還隨波上下敵莫我覘此皆用以哨探者也曰蒙衝多張生革用障矢石篙師在內弩槍是衛但取神速乘其不備空見船行曾驚入渭曰無底船士立兩舷旗幟壯觀誘敵競入溺死無算又或三舫聯爲一貫中實旁虛浮板易謾夜戰誤敵功倍事半曰走舸舷立女墻多槳如飛壯士徑進絕流出奇或火或挑急遁勿疑此皆用以掩襲者也曰子毋舟長餘三丈前爲�艫廣實藥薪後艙內虛小舟藏之使風齊驅抵彼火發後舟則逋曰聯環舟舟分二截聯以環鉤外視若一徑趨敵舟前冒鐵釘載炮實油釘撞於敵環解鉤抽炮火擊之後去前畱此皆用以焚敵者也曰沙船調戧使風三桅五桅一日千里大帆長馳增以舷柵江海是宜曰鬭艦形如樓船其制稍遒外墻內棚伏弩重矛上無蔽覆死土環周衝陣陷敵克壯援枹曰游艇有舷無墻多槳迅�虞侯用之回轉陣伍計會進止不失起處此皆用以戰敵者也焚敵莫如火碎敵莫如炮炮或自震以筏易船水不可沈風不可顚堅架量髙審敵測竿暗表識之遠近直弦舟處筏後布障筏前敵莫我測望之如垣賊近發之齊聲震天外摧內圉施必萬全此用以自守者也若乃飲馬天塹欲渡狐疑宜用浮橋枕席過師大艘數十巨笮絙之試諸上遊移置敵磯夜釣量江謀士堪師此用以濟水者也舟艦繕矣必練水師水師二要一專號令二重募練號繁則淆令紛則雜編什五舟爲一■﹝舟宗﹞哨官領之兩哨爲一司分總領之三司爲一部部將領之旗皆同色異鑲異號以別之舟各一總管專其責成而悉鈐束之凡舵工必擇膽而練者如臨戰股栗必亟易之此之謂號令募練之法因其漁丁而用之因其老商而用之因其鹽徒而用之因其蛋戶而用之其效用也或泅鉆敵舟而溺之或夜抽艘隊而亂之或蓄燧潛發而燎之或鐵綆系舟而拽之或出奇載炮而擾之或冒險伺間而偵之或達信圍城而應之或賫蠟請援而致之其入水也敵密列星椿則遇而鋸之敵張綱綴鈴則先觸以竿俟其舉网而過之其招致也或懸重賞而購之或投金大江而試之此之謂募練水師習矣宜備水器自守之器四或帆或衣或橐或騎水軍之命制於帆帆制於火必熬晉石蜂脂礬水以淹之竹篛繚索皆以此浸之再幹而後用之則火箭火球不能燎也人不習於水衣不宜於水或瓠片爲甲而礬淬之編以鵝雁翎而浮之則皮囊木閣不能及也水底潛伏閉气爲難宜屈銀橐而三管竅之上二塞鼻而一口含之使气自相呼吸而水不能入也腎與足心【�湧泉穴】入水如火水族望之厥來爲禍上漆椰瓢以護之下裹漆絹以蔽之則無光而可免也藤爲水馬腹大如囊四足橫出凥尾俱昂前後遮浪中藏漧糧漆布爲轡手援以行短橈冒鐵可戰可杭此所以備不虞也攻敵之器六或矢或鉤或竿或鏢或豆或油火箭力猛過步數百箭勁帆薄虛射無益宜近鐵施又以畱之欲辟濕則筋纏而漆固之是曰火箭敵近十步箭遠非宜焚帆焚棚火是資圓木陷刃空中藥施火孔六七倒錐寘之臨敵亂擲釘入帆桅或髙或下釘著火隨是曰火桶可受斗半實硝磺薄沙覆之火碗中央【溫灰焙炭貯碗內平置沙面此臨時方置者】加蓋微扃輕擲敵艙火激藥發迫不及防以暇出奇急則自傷【一擲則碗傾而火出藥發敵不及返擲我舟故臨用時必輕裝速擲恐火動藥然也】是曰火桶更有噴筩二尺堅篁纏以繩柄五尺長層藥一餅數層疊裝【餅用硝磺樟腦松脂雄黃砒霜制成餅中畱渠以拴藥綫】實築虛發十丈莫當遠粘檣帆煙發倉皇是曰噴筒此皆火攻之者也更有火而水發之者蜀之石油入水不熄造藥作團借火器力一發四迸篷隙艙側敵備不及水沸愈熾更有火而逆風發之者江豚之性逆浪逆風煆灰煉油硝硫助功狼糞艾肭並焙則同逆風愈勁神焰鬼工此則火攻之奇器也【明流賊劉七�舟泊�山蘇人獻計火攻藏藥及火於炮水中發之名水老鴉其制未詳】火藥不備火攻不及則如之何曰有鉤鐮焉或割其繚或鉤其舷物微用便利輕以彎有撩鉤焉三鋒一柄左鉤右漉或撈首級或鉤帆幅梢固鐵堅萬拽不曲有潛置水中者焉或距或鉤嚴禁勿泄賊艘徑撞碎於銳鐵此鉤之利也【賊劉七等泊狼山有獻器如鳥喙者特入水以喙鉆船機自旋轉船透可沈】有鐵鏢焉升桅斗而擲之船頭船尾乘髙則駛體重利下巨鐵細尾中舟必洞中人必死勢難多人技習可使【首重二斤徑一寸尾徑二分長七尺全鐵爲之】敵舟若近我髙彼小鋼頭竹尾得力爲巧擲之如雨敵眾云擾【首重四兩尾長七尺】此大小鏢之利也拍竿之制施於樓船上置巨石轆轤貫焉層樓百尺六竿相聯壯士數百層環其巓發之碎敵熊羆莫前撞竿之制施於戰艇堅木冒鐵敵艦莫近迎之立碎摧陷無並此竿之利也以人制人用巧出奇雞白兼油擲以瓦磁風濤簸掀足滑不持油板易火縱風乘之又聞錢瓘擊吳狼山巳船篩沙豆灑敵舷戰血所潰僵僕相延又聞倭寇掠舟過吳鄕民憤追泥潑其轤我躡艸履倭顚不扶奮前殪之枕屍滿塗此油豆沙泥之利也𨿽然有要焉勝於敵之不及知敗於吾之不能祕我以制敵反爲敵制浮橋攢鉤拒非不善也岑彭預知縱焚橋鉤而述兵敗竹籠沙石遏非不密也昭達預知潛水斫籠而嶺賊潰吳人禦晉之計非不力也鐵鎖截船泄而不免大筏火炬之燒杜山弓禦晉之謀非不智也桔橰擊船彰而不免長歧棖之拒功以密成謀以泄危微乎危乎智者愼之

世傳城守各書總不外於洴澼百金方此亦全本之原書具在講武事者不可不細加討論也

●牧令書卷二十二事匯

安肅徐棟致初輯

外攘內安斯教養裕而政無餘矣顧致用不厭其詳而推類必要於盡凡有事關牧民而分之不能悉分者總歸一編附於各類之後曰事匯庶無分之不備之憾云

李塨

王植

顧炎武

田文鏡

潘杓燦

王植

袁守定

嚴如熤

黃可潤

裕謙

栗毓美

黃可潤

潘杓燦

袁守定

潘杓燦

徐文弼

許三禮

王植

潘杓燦

袁守定

王士俊

陳宏謀

王鳳生

○李塨【見治原】

富平楊侯愼修初度序

△富平楊侯愼修初度序

史遷傳吏以循循者壽道也卽孔子善人爲邦百年之說也善故循循然庖丁之解牛廣成之長生孫敖國僑相人國漆園言無爲而爲天下皆循循然也循循然則壽身矣壽世矣如富邑門山楊侯非其人歟侯少壯出宰未嘗事祈世也而其治也乃以仁壽𨿽公負偉抱壽一時毒萬世豈繄一邑而邑民不能諼矣今暮春之念八日爲公攬揆辰予不能諛因件系實政於後俾邑人一讀一上壽焉

公甫下車忽當事采買禦麥公力陳非舊例且富麥窳劣不可以供大廚事巳

富邑習賭曠業耗產公力更捕法獲博徒枷責令其別捕方釋由足轉捕治寂然無呼盧聲

邑好鬭米塩口角揮拳相加後且�解結黨立采花諸名叱吒睚眥則率眾刃銃木攻擊甚至會集掠淫婦女公至訪其魁立寘之刑又立法凡相鬭重責先動手者乃理曲直惡黨解散

俗輕生男婦幾微飲恨輒雉經投井報縣檢驗胥隸追呼屍親亦乘機抄掠破家者相望侯出示厲禁鄕地報立刻親驗無傷立令掩土由是民安業而愚夫悍婦亦知輕生無益也全活無數

侯敏於聽斷到任大開陳告日百餘紙不厭也昧爽生堂質鞫三餐皆於堂積年疑訟數語卽得其祕要𨿽受刑者蹣跚下亦歡呼曰吾君責我當半年後民冤盡洗乃禁告訐教和睦而鄰封百姓嘖嘖傳語曰富有神君或假稱富民來告或告上憲輒跪求曰願批富邑楊公

邑賦歷年至歲底逋萬餘侯至減去火耗有收書作蠹立責枷完者賞紅酒令不完者斟而跪獻又立飛票法令里長開花戶甲乙欠若干持付限日完糧繳票不如限者責民不苦隸呼而違限則巳名莫卸里正亦不得以代封爲辭肥巳累迹爭輸逋賦頓淸

買辦令各行戶當堂投領諭曰遲與早與用吾財一也而先與則汝等獲利因發銀行戶爲資本取物抵銷行戶口碑如雷

邑舊有現役四十里輪年應供張及過往雜費侯以累民將革之闔縣�不可公費有不能去者今十年一次不甚苦若去之我侯淸約固善後官不能必復斂民斂民而無當年分應者必至闔邑擾動更害矣侯躊躇再四曰姑緩之然吾不去之猶去也署中牀凡諸物皆自買置賓客至自供給七月部堂來祭魏文帝陵約費數百金解囊以辦不絲毫責之民也

下車接五六命案未結公再三研訊持丹筆欷歔生死兩無怨負邑夙有黨張二姓結嫌一日紏眾關黨乘夜將垂死之侄舁張家云伊毆死鳴官𨿽張亦莫知黨姓之死所由來也侯至密訪死者實過嗣仵氏子因喚仵氏親族詢之乃言死者系其黨姓叔與張毆自誤傷之因陷張飲食之令伏署內拘黨姓造謀者鞫訊不招突出仵氏人質之黨姓大驚莫能辯疑冤頓雪

侯知富民囂獷曰刑亂國用重典不得巳也然每聽訟眞情旣吐卽百計爲之出脫諄切勸諭令其攺化故嚴而不刻民無怨讟

邑習學刀筆書吏往往能上下其手侯選材幹用之而時體察有姦獘立責不以恕皂快追捕無敢勒擾多事者一時有民坐春風吏行永案之謠

富邑結姻後往往壻家貧女家遂別訂侯厲禁之嘗自出金帛令原壻當堂交拜成夫婦而去惡俗頓革

富邑鬻賣宅產嘗數十年後復告補價追贖侯一槪斥退刁俗亦革

侯待紳士握手道歡脫去形迹而關說則一無所假也觀風課士立義學有才者拊摩務成就之如子弟然

富邑東北流曲美原一帶連山亙壤接蒲城耀州民多獷悍前遇官呼嘗途刼遁莫誰何侯至效西人裝市快鞋布行�纏腿潛步出訪情僞由是民時相駭告曰我君來矣凡燒鍋屠牛以及教唆窩賭或斂迹或竄逃市井一淸

侯覩民疾苦輒憂形於色八月縣右雨雹侯聞立踏看民跪言災狀侯爲之垂淚或曰災可五分且僅里許侯曰一里非民田乎五分之災非災乎爲之緩徵借粟

孟秋早侯齋戒徒跣禱城隍願降禍於身以代民災備極誠潔三日雨降

臘月中浣侯密訪美原鎭姦民楊欽之簧鼓本縣及白水蒲城等處人民散僞札妄言巳經年乃帓首佩箙領捕役會城守備幸馬步突至其鄕擒欽之並黨羽數十人驗札無札者置之鞫供通水西謀逆有時日並扳各處官吏侯槪不深究自監縲解秦省先是督撫聞報甚驚巳奏聞及見督院殷公問故曰巳擒來小事耳殷公色變曰謀逆小事乎侯徐曰驗其札印或以圖章碎塡此豈謀大變者耶不過愚民欺人鬥粟貫錢耳誅渠釋從以聞足矣殷公色霽曰汝言是遂輕其獄巳而各州縣於富民僑寓者盡解至侯惻其失業各予以無事文書令回又將未獲姦人數人繪貌呈督撫發各州縣如貌緝非是勿問是役也變定於俄頃未嘗掛一良民化大事爲小殷公亟稱許賞以錦袍令家人負湩酪送至東郊跪而進及陛見亦力言富平僞札事系饑民誑食非有他故因薦公仁政雄才秦省有司第

邑監生張吾抱大理寺少卿張衝翼子也卒後惟遺一側室王氏生遺腹子今甫五歲僕韓忠盡瘁經紀之族人謀吞其產訟忠侯廉知狀斥退族眾旌節婦義僕各一扁族黠者私毀曰彼饒財訟安得不勝乎巳而節婦家來謝饋厚儀皆骨董可珍者也侯嚴卻之曰吾旌節義乃以利來乎黠者聞知大愧曰我侯不通苞苴一至於此我小人妄議何忍復出口也

爲政有實事有虛神如侯之戒賭鬭勸善薄賦卹刑愛才苞苴不通實政也至其精銳果毅敏如轉環仁心仁言沁人肺腑將悍俗一旦劃然攺觀也心刮目故錢谷不費敲撲而樂輸刑名不待嚴酷而羣畏且舉古人公案舊神明事輾轉相傳告播於外省都門此虛神也所謂不令而行者也

侯曰此足以爲政哉譬理亂絲吾先解其糾纏而巳非理根而疏委也富邑約千村未有籍鄕約練長或有或無吾將比黨里數鄕兵立鄕約以宣教化息訟訐立練長以聯什伍萬統千千統百使民安俗靖富民不知蓋藏吾將布農桑法親帥民耕作節儉富民未知禮讓吾將老老尊賢旌孝弟節義黜異端富田無魚鱗冊可互爲姦吾將用坵丈法令經理井然富丁役不均吾將均之富有義門孫姜二里田磽民貧吾將相山原而教之蠶桑輕其民賦富有流曲文昌諸渠湮塞吾將測髙下量民力興挑浚制版鍤富秀民工章句然周孔之道未講吾將延名儒傳徳行道藝諸學而承匱乏自客歲六月或不遑爲或引端未竟何日以慰吾民哉

侯折節下天下士如王昆繩楊仁澍張少文諸子皆投紵贈縞卽不肖如塨謁選後力延至署方謀師事兄事而不知其不可也其虛懷樂善蓋有本矣

○王植【見治原】

倉庾交代法

△倉庾交代法

交代莫要於倉糧糧米久貯則上有气頭下有濕底俱在黴爛之數不便交收除此二項外中間之谷又驗成色然風扇曬晾刻求太甚寅協之好動如訐訟故粵中盤例不凖風扇止照一米二谷之例除黴爛腐朽不任碾舂者應行變價買賠余取倉中上中下各一石合碾公量以每石谷得五斗米爲率不足者計數酌補又照部議江蘇盤例碎米亦作米算知此可以無爭矣若將盤時欲知此倉糧數可用方倉丈量之法每粟一石應方一尺髙二尺五寸故量其倉內長若干闊若干長與闊相乘得若干再量其糧髙若干又相乘得若干而以二歸五除算之除柱气筩所占若干外可得實谷數目丈量與用斛亦大略相符而谷之經久與新收虛實稍異故量收爲確至二五歸除與四因相同蓋四其二五亦一石也余嘗委盤淸遠令該吏量一倉先算其乘數問之曰爾用二五法乎用四因乎𨿽二法一理以有此一問遂毫不敢欺大抵悞收倉谷有二獘大意之人或因本府同官勸說或因書吏具結遂坦然不疑而以闊略僨事者有之小見之人因新例盤量補墊之費出自新官而以鄙瑣受累者有之皆不可不戒若接收後每逢陰雨必逐倉開看有無漏濕勿稍疏忽又其要也

○顧炎武【見保甲書卷三】

館捨街道橋梁官樹之政

△館捨街道橋梁官樹之政

讀孫樵書褒城驛壁乃知其有沼有魚有舟讀杜子美秦州雜詩又知其驛之有池有林有竹今之驛舍殆於隸人之垣矣予見天下州之爲唐舊治者其城郭必皆寬廣街道必皆正直廨捨之爲唐舊剏者其基址必皆宏廠宋以下所置時彌近者制彌陋此又樵記中所謂州縣皆驛而人情之苟且十百於前代矣然今日所以百事皆廢者正緣國家取州縣之財纖毫盡歸之於上而吏與民交困遂無以爲修舉之資延陵季子遊於晉曰吾入其都新�惡而故室美新墻卑而故墻髙吾是以知其民力之屈也【說苑】又不獨人情之苟且也【漢制官寺鄕亨漏敗墻垣阤壞不治者不勝任先自劾古人所以百廢具舉者以此】

古之王者於國中之道路則有條狠氏滌除道上之狼扈而使之潔淸於郊外之道路則有野廬氏達之四畿合方氏達之天下使之津梁相湊不得陷絕而又有遂師以巡其道修候人以掌其方之道治至於司險掌九州島之圖以周知其山林川澤之阻而達其道路則舟車所至人力所通無不蕩蕩平平者矣晉文之霸也亦曰司空以時平易道路而道路若塞川無舟梁單子以卜陳靈之亡自天街不正王路傾危溝潦徧於郊關污穢鍾於輦轂詩曰周道如砥其直如矢君子所履小人所視豈斯謂與說苑楚莊王伐陳捨於有蕭氏謂路室之人曰巷其不善乎何溝之不浚也以莊王之霸而畱意於一巷之溝此以知其勤民矣

唐六典凡天下造舟之梁四【河則蒲津太陽河陽雒則孝義】石柱之梁四【雒則天津永濟中橋灞則灞橋】木柱之梁三【皆渭水便橋中渭橋東渭橋】巨梁十有一皆國工修之【此舉京都之衝要】其餘皆所管州縣隨時營葺其大津無梁皆給船人量其大小難易以定其差等今畿甸荒蕪橋梁廢壞雄莫之間秋水時至年年陷絕曳輪招舟無賴之徒藉以爲利潞河渡子勒索客錢至煩章劾司空不修長吏不問亦巳久矣況於邊陲之遠能望如趙充國治湟陿以西道橋七十所令可至鮮水從枕席上過師哉五代史王周爲義武節度使定州橋壞覆民租車周曰橋梁不修刺史過也乃償民粟爲治其橋此又當今有司之所媿也

周禮野廬氏比國郊及野之道路宿息井樹國語單襄公述周制以告王曰列樹以表道立鄙食以守路釋明曰古者列樹以表道道有夾溝以通水潦古人於官道之旁必皆種樹以記裏至以蔭行旅是以南土之棠召伯所茇道周之杜君子來遊固巳宣美風謠流恩後嗣子路治蒲樹木甚茂子產相鄭桃李垂街下至隋唐之代官槐官柳亦多見之詩篇猶是人存政舉之效近代政廢法弛任人斫伐周道如砥若彼濯濯而官無勿翦之思民鮮侯旬之芘矣後漢百官志將作大匠掌修作宗廟路寢宮室陵園土木之功並樹桐梓之類列於道側是昔人固有專職後周書韋孝寬爲雍州刺史先是路側一里置一土堠經雨頹毀每須修之自孝寬臨州乃敕部內當堠處植槐樹代之旣免修復行旅又得芘蔭周文帝後問知之曰豈得一州獨爾當令天下同之於是令諸州夾道一里種一樹十里種三樹百里種五樹焉冊府元龜唐元宗開元二十八年於兩京路及城中苑內種果樹【鄭審有奉使巡簡兩京路種果樹事畢八奏詩】代宗永泰二年種城內六街樹【中朝故事曰天街兩畔槐木俗號爲槐衙曲江池畔多柳亦號爲柳衙以其成行排立也】舊唐書吳湊傳官街樹缺所司植楡以補之湊曰楡非九衢之玩命易之以槐及槐陰成而湊卒人指樹而懷之周禮朝士注曰槐之言懷也懷來人於此【淮南子注同】然則今日之官其無可懷之政也久矣

○田文鏡【見用人】

爲嚴飭事

△爲嚴飭事

照得大路有墩臺處所添蓋營房以資防禦並沿途栽種樹木以資庇蔭不令派累裏民亦不令各官捐備俱著支領價值各州縣自應實力奉行營房必須蓋造完固墩臺必須粉畫鮮明一應牌坊旗桿等項必須齊備所種之樹必須挑選粗枝大幹均勻接連栽植勤加灌漑保護使之生活茂盛毋致枯萎方爲實心辦事合飭各府州嚴飭所屬州縣速將營房墩臺有不如式者另加修整完固樹木未栽者乘此淸明之前卽行種植勤加灌漑保護務期生活毋得仍前潦艸塞責仍將修蓋過墩臺營房髙低寬窄尺寸所種之樹自某處交界起至某處交界止共種若干逐一造具淸冊申送查核

○潘杓燦【見政略】

工役

△工役

修創最爲難事然亦有要緊公廨城隍廟及文廟校士館貢院演武廳之類恣其倒塌避嫌勿顧非公心也如欲舉行必須先期佑量工食料作等費開立冊簿若大�大造須先申呈上司詳準方行小修小葺宜於詞訟公罰中取之有犯罪輕者責令買磚瓦若干木石灰釘若干明白交與管工人役入冊登記毋得折銀入庫以生嫌疑其貧無力者量令助工數日亦可

○王植【見治原】

城署

△城署

城池衙署祠宇公所及庫倉監獄之屬官事無非家事不可謂力所難任遂傳捨視之也余每至一邑城垣祠宇或自捐或倡捐或請帑或詳允或卽行𨿽重用民力行有急緩皆不敢任其頹敝也余每初至閱庫必盡出其所貯一一檢閱宜存者逐件封固加封年久敝壞之物無關緊要者或賞獄囚乞丐或命焚之更有年久巳結命盜案內諸凶物卽命土而棄之乃另爲庫簿加朱存案凡獄囚冬夏宜卹宜備等事常先事諭行迨憲文至而余行在先卽枷示人犯常早發於一二日不待滿限也若倉儲獄囚不時親行省視屋宇宜修者卽命修之一則免倉貯黴變胥役侵漁監犯疏虞獄卒肆虐諸獘亦毋令觀風者覘其境內諸事因循貽譏呰窳也

○袁守定【見治原】

興作之法

義渡

△興作之法

吳江長橋被焚紹興間縣令楊同謀新之選十僧領其事分諭上戶使出資爲助未嘗委一吏科一夫而橋遂成瑞州筠陽書院久廢僅存荒址近同年生楊公仲興爲瑞守請興復令屬縣紳士勸捐得資甚富委經廳掌其藏學正司其鑰學副司其封擇紳士多人經紀造堂宇事而主其出納紳士十日一替各書所費於籍令替者稽其數而受代焉以其餘交質鋪收其息爲諸生膏火之困非特吏不能染指官亦未嘗經手而書院遂成此皆可爲興作之法

△義渡

縣境有渡官之事也加經營焉則行路便矣曩在芷江有晃州驛便水驛兩渡爲滇黔孔道行人絡繹𨿽設有渡夫工食而司渡者每以不敷爲詞勒取渡直兩地驛卒又借潤而撐拄之遂肆爲行路之累𨿽嚴禁之不能止也歲辛酉屬僧悟透者爲募首得資頗富乃擇衿耆十人經紀義渡事於附渡各購民田以資舟子生計謂之渡田勒石河岸永不得牟取行人而其害遂止

○嚴如熤【見保甲書卷三】

三省邊防備覽策略

△三省邊防備覽策略

山內土壤之性與平原迥殊黃壤雜白者必兼沙塗泥之土則多石兼沙多石之土晴久堅於頑鐵雨多則沙石各分決不可取築城身城傍溪河一經水嚙必連基傾覆其尢不可恃者緣山而築曰扒山城山皆往時老林浮面之土系敗葉枯枝所化夏秋霖雨浮面三四尺都成軟泥不勝城身之重非坐塌則連山碎折間有山質爲石者似爲可靠不知土內石質是沙土凝結而成非眞石也與煤礦無異每歲必增長數分數年積長一二寸山旣長磚石之砌其上者漸次迸開海漫裂縫雨水浸入無不坍塌此皆限於地勢者也城工之鞏固者以石爲首卽有倒圯其石尙存扶砌依然完好但必取石之地近如從數里外扛擡則運費過重其次則爲灰土城灰土攙合得法工力夯錘能到則結成一片可以經久但灰土保固與磚城均三十年工料所開不及磚石之七故承修者寧磚不灰且磚城必築土牛山內土色不佳𨿽揀土夯錘如法日久變新爲陳土漸磁實歇下二三寸土牛爲磚之所附麗土實而下塌則磚必裂開倒塌磚城無用灰土之例承修者精神命脈全注於磚土牛恆不經意至扒山城由下欹斜而上築土尢難施力磚塊層層側砌勢同懸巖一處臌裂則欹斜處所都不能支其磚城海漫尢爲喫緊磚土相接處固易至拆開卽磚與磚接經跴踏動搖亦多裂縫雨水從縫浸入直灌而下水積土漲磚城自必臌裂幾此皆修造之未得法者也承修各員於地勢作法未能十分諸悉而估冊一定卽心知其獘恐難驗收勉彊完竣遇有臌裂奉文補修亦只知坍處當補而於所以致坍之由拘於成局難以更變以致貽累無窮定遠石城系熤捐創形勢稍卑修葺爲易華陽興安各土堡今歲修此明歲塌彼卽全行補修而所補之處仍然坍塌畱灞磚城磚工向稱堅好柰城基一半扒山山頂一段裂開則兩旁欹斜之處巳成極險卽將頭塌之段補修其兩旁就傾之勢不能維綴至兩旁旣傾則補修者反被牽連工費尢爲徒糜旣不能更圖攺遷而修舊難於作新於補偏救敝之中思永固久完之策惟於原修土城原修磚城之土牛將海漫裏外皮連根加築灰土二三尺築時八錘八夯勤督工匠勿令偸減務堅致如鐵窠使水不至浸入扒山之土牛尢須預先購料鳩工趁天气晴和通力合作築成一層再加一層決不可分段程工段落一分則相接之處卽爲異時開裂之地土牛築成經一伏秋俟其歇定然後外包灰土海漫取估計之磚價爲灰土之工料費亦相當得實心任事之人尙可取補偏救敝之益也

山中石多而性浮非徒雜在土山者雨多必至碎裂卽一望懸崖本自石骨崢嶸而久雨之後亦自時時坍墜故寨堡之倚巖而結者往往下木椿於石穴之閒方得堅固

山內土性不堅南城洋西各邑號稱平衍其土力亦不敵山外西鳳各郡也所築堡城卽加工夯築一經霖雨便至坍塌惟處處有石尋得脈絡用鐵塹簽入擊以巨錘用力推擠卽翻騰而下取石甚便作堡者用土不如用石工省而堅伹其石性本酥巨石砌根基五尺以上只可石片加髙決不可用巨石恐其質重壓碎也

○黃可潤【見保甲書卷三】

修城

△修城

南方城垣皆用磚石直隸邑治多土城比來分緩急工以次修治量雜以石灰較築土稍堅視磚石則省費然余見各處用灰者外堵與裏土不相粘著而承修之人灰不能足數工竣塗抹以俟覆驗不旋踵而城復於隍矣今未修之城似宜一槪用磚磚則坍而復治不難且新舊相雜無礙也

○裕謙【見籌荒下】

酌擬貢院章程稟

酌擬堤工章程稟

△酌擬貢院章程稟

楚北貢院號捨湫隘窄狹地勢又復低窪易於積水前經卑府籌議將毗連貢院之江夏縣馬號擇地攺遷所遺地基永歸貢院俾地勢較廣可以添建號捨並倡捐廉銀將低號地基加土培築同各號捨一律加髙以期一勞永逸稟奉各憲批允遵辦並通飭各府州廣爲勸諭紳士公同捐輸在案現巳選派熟諳工程誠謹端方紳士設立公局趕緊購料擇吉興工惟是工程浩大事宜繁多一切經管料物督工監修稽查出納等事必須預定規程俾有循率卑府悉心參酌擬定章程十二條在於貢院列榜曉諭令在工各首士人等遵照辦理卑府仍不時親詣稽查督辦總期工程堅固規模宏敞以仰副大人嘉惠士林之至意肅此具稟附呈章程伏乞鈞鑑

一添修貢院系嘉惠士林義舉由通省郡縣紳衿士庶公同捐辦工程甚巨需費不貲經理務在得人捐輸必期踴躍富厚之家無論千全百兩貧寒之士或二三千文或數千文俱各隨其所願總之多多益善盡數辦工不許虛糜捐項事竣之日必以捐數多寡及勸捐數目分別詳請優加獎勵其僅止在工出力者不得濫邀優敍

一新添號捨旣多舊號全行攺造地方寬廣料物紛紜必須分段領修方可互相激勸不可專任一二首士總理工程以致眾紳士觀望因循不肯勇往任事其分派之法卽以號捨原編字號爲準凡在工情願監修首士共有幾人卽分派幾段某人監修某段若干字號預爲�定由府出榜懸掛貢院以專責成該首士俱應悉心經理不可假手丁役如果督工不力修不如式卽惟該首士是問

一籌備料物先須議定每磚一塊寬長厚各尺寸價若干文每瓦一場大小厚薄若干寸價若干文每椽一根長方各尺寸價若干文每過木一根長方各尺寸價若干文每石灰一觔若干文其磚瓦先呈木模並令燒出式樣存於公所以便照收磚瓦石灰均須燒透木料務須堅實責成在局委員眼同紳士監收並由府縣出示曉諭凡窯匠泥匠木匠有情願承辦者均許其赴工售賣不必專派一二人致啟把持之漸

一各窯戶送到磚瓦驗收後分段堆貯系修理何段動用卽另行登記將來查出火候不到燒不如式壞磚壞瓦𨿽經從前驗收仍責令原窯匠罰賠須先諄切諭知免致臨時追悔

一凡號捨面寬三尺二寸內深四尺後墻厚一尺左右墻各厚六寸前檐髙六尺五寸後檐髙八尺每修一號核計工匠小夫需用幾工每工日給錢若干共計錢若干千公同酌議一號旣有定數各號便可畫一包工不包料責成匠頭領夫修做不致觀望因循可免曠悞糜費但匠頭必須多用斷不可立總匠頭名目蓋多用匠頭則工程之是否如式彼此比較可以互相激勸且爭先恐後並令妥速蕆事其懶惰悞工及修不如式者隨時驅逐至匠頭或由紳士雇覓或該匠頭各自承領悉聽其便裁去總匠頭名目以杜把持包攬從中漁利之獘

一匠頭宜多不宜雜責令認眞修理諭以均系民價雇覓不得艸率偸減府縣隨時查驗不如式者卽予責懲仍令賠修

一工匠人等有紳士平日所任用者不妨令其領工承辦但必擇誠實可靠者方可使用須嚴切曉諭在工匠不可有恃無恐在紳士亦不必引嫌避怨須知此次修理乃因體卹士子風檐寸晷之苦期爲一勞永逸之計總以公事爲重彼此心迹坦白自不致滋物議

一各州縣捐貲由監工委員請領交紳士公同赴錢鋪易換靑錢所需料物工價實時發給照票赴鋪支取不得賖欠短少

一公局由武昌府江夏縣總理並令派委員數人駐局稽查工匠彈壓人夫檢點物料緣紳士能任勞不能任怨工匠人等有不安分者隨時押送府縣嚴行責懲枷示工所以肅公務

一公局不準書役干預所需服役人等選雇勤愼者酌給辛工

一公局夥食須先酌定以儉約爲主不得糜費工竣之日將某官捐銀若干某項料物用銀若干辛工夥食用銀若干逐一分晰列榜曉示並刋刷成本分發各州縣凡捐數在十兩以上者各給一本俾眾周知免貽口實

△酌擬堤工章程稟

湖北素稱澤國全賴堤塍爲之保障本年夏間江河異漲凡各州縣堤岸多被漫決民間廬舍半入水鄕仰賴憲臺勤求治理念切民依以饑溺之殷懷登閭閻於袵席此中全活者眾被徳者多其造福巳無量矣乃於賑卹之後籌及各屬堤堘爲思患預防之計蓋以堤防之興廢關億兆之安危必乘此冬令水涸之時趕緊修築務使工程鞏固江汛安瀾方足以衛民生而紓憲廑卑府叨居屬吏責任專成敢不仰體仁施認眞督辦前巳將江咸嘉蒲四縣堤工督同委員實力勘丈撙節估計應需工費通稟鑑核在案玆查楚省修堤情形向系夫頭包工承修祇知利之在巳不顧工程緊要往往偸減艸率其獘百出卑府前在荊州督修各屬堤工親歷所知此江咸嘉蒲四縣堤工現請借項修築必須加意辦理今將必應如何采土如何夯硪及工完如何驗收之處就其所知謹擬數條其餘悉遵原發章程一律照辦以期工歸穩固費不��仰副大人保衛民生之至意是否有當相應肅具稟呈伏候批示飭遵

一堤基宜先夯硪結實也查本年各屬堤堘被水沖決兼有塌齊平地之處現在勘估修築期於抵禦汛漲務在一勞永逸非尋常歲修可比其修築之法應於堤根按照原估寬長丈尺逐加夯硪堅實後再行起築如老堤僅止坍塌處所亦應先將參差不齊堤身一律鏟平夯硪結實再行積土加采以免外實中空之獘蓋堤基爲全堤之本木固則通身自可無虞

一采土定以限制也查每土一方寬長一丈厚一尺采平爲一采系民夫工作向來堤工包與夫頭分段領修往往各采不齊並有不用采夫之處實屬偸漏積獘現宜先制采墩木模逐段發給務令監工委員督率夫工照樣采平違則立時究懲

一積土宜加講求也查民夫擔土赴工原應穵取純結之土不可攙夾沙泥但純結之土每多成塊又非築堤所宜必須打碎鋪平方可加采而不肖夫工往往貪圖省力卽用土塊層層鋪積每致土不相粘夯硪不結是以一遇汛漲多有浸漏之虞此次工程緊要務令督工委員押令夫工將土塊打碎毋許艸率

一夯硪宜稍變通也查修堤每土一采應加三硪有以一尺二寸打實八寸者有以一尺五寸打實一尺者向例𨿽好伹積土過厚恐行硪不能著實此次工程緊要應令工員督率硪工以采定一尺打實七寸爲度每層行硪總須連環套打三徧以硪花爲驗隨時周查錐試不漏方爲合式如有艸率浮松之處立卽押令補硪不得稍存遷就

一硪夫宜令加增也查堤堘𨿽資土築尢須用土得宜若以浮土堆築而土性燥濕不一豈能膠粘堅結本資夯硪得力若硪輕力薄亦難使其黏結此次各屬興修堤工應以一百二十觔大硪每架用夫十二名盡力硪築則上下土性自必打成一片可期穩固

一取土宜定地步也查卑府屬江咸嘉蒲四縣向止辦理歲修從未大興工程且外江內湖取土本難誠恐土夫懶於遠走削堤外以補堤內鏟堤腳以補堤身種種惡獘沿習不攺應請飭令各屬務於離堤二十丈以外豎立標桿取土修築標桿以內不準穵取仍令預先相度地勢卽將本堤取土遠近造冊登記酌其工價量爲加增務須勿刻勿浮以收實效

堤段宜重接頭也查堤工浸漏固由土性松浮或由蟻穴獾洞所致往往多在接頭處所蓋綠夫頭領工各分段落築土行硪必有先後每於接頭處所空畱溝槽彼此推諉隨後補築以致兩不相黏浸縫發漏今宜督令夫頭務於接頭處或將上段外幫修過下段一丈下段內幫修過上段一丈使其犬牙相錯並須實力采築倍加夯硪不準仍沿舊習再畱溝槽違者究懲

一夫頭領工宜禁止捏名包攬也查夫頭包工圖利往往一人包攬數及數十不等皆屬暗地假捏多名承領迨至督催嚴切勢難趕修又復暗地使人分修從中漁利以致工程每多遲緩其獘尢甚應嚴行查禁不凖立總夫頭名目亦不凖捏名包攬仍令多雇蓋多用夫頭則各修各段同時並無所耽延可以克期蕆事又夫頭工價斷斷不可全發恐其領錢到手誤工潛逃如修至四分止給與三分工價修至五六分止給與三四分工價總須扣存一二分待其承領工段一律完竣再行全發亦不得稍爲扣克短少

一驗收堤工須逐細丈量也查堤工積獘首在虛報丈尺次在偸減工土堤面偸減則病在窪頂兩幫偸減則病在身黨腰甚至堤身之髙不及原估尺寸反將堤腳穵深欺冒爲髙者均應嚴行查禁務要髙寬足額令先預備畫有丈尺之髙桿兩枝存俟將來驗收堤工時將髙桿派人執定立於堤之內外腳下將桿頭用長繩橫拉平正以量之細驗其堤之身髙腳寬是否與估冊相符至於面寬則用長繩按五尺打結爲記如堤面估寬三丈則以三丈長繩一律量比庶免弓量髙下其手之獘倘有偸減卽可立見著落賠補並將工員稟請分別記過撤參

一堤外洲灘宜爲保護也查洲灘爲堤腳之屏障若腳虛面阧波去浪來勢必易致奔卸洲灘一奔則堤身縱堅亦必隨之坍塌嗣後應飭各屬凡有洲灘距堤較近之處俱令業民鏟成斜坡用杵硪夯實使水勢平緩不致衝激庶堤工得資保障

○栗毓美【見保甲書卷三】

堤工

△堤工

一應專責成也堤堘保護田廬國計民生關系緊要向系官督民修誠以任民自修非廢弛卽違抗甚至包攬漁利百獘叢生是以重其責於官若交官爲承修非書侵卽役蠹甚至勾串分肥毫無實濟是以分其事於民立法本至周詳乃日久玩生官以爲民修而漫不加意民不見官督而虛應故事有歲修之名無歲修之實連年漫潰民困賦懸其所由來者漸矣州縣父母斯民休戚相關應責成視如巳事如家事勘估必親身周曆審度機宜修築則硪夯堅實丈尺如式防護則籌劃周詳有備無患悉心經理處處不遺餘力而官督之職分始盡仍當督率�員一體妥辦毋任疏懈

一蠹書宜嚴禁也堤之敗壞皆由於工書向𨿽官督民修而官盡諉其權於書吏於是僉首事有費造估冊有費驗收功有費甚至串通冊書要結首事浮派侵吞無獘不作公項遂盡飽私囊應力行禁約不許干預至於申報文冊應捐給紙筆之費

一應多選首事州縣爲親民之官公正紳耆何地無之畱心延�足供使令況此項堤工數百餘年凡近堤之民無不身習其�且利害相關自必竭盡心力應將估定工程或加髙或培厚或加子墊查明近堤紳民圩業人等著落分段承修所估土方錢數髙寬丈尺先行榜示使人人共知共見再於堤上分插標記各按原估丈尺土方勒限修築在近堤之民出作入息便於趨事旣免撘棚舉炊之費而大汛偶有險工一呼卽至無不思保護身家則責有攸歸防護更爲得力

一向來堤費有設公局收支者有冊書按糧派徵首事執單催納者有首事承辦花戶自行赴工兌收土方者有大戶出錢小戶出夫民間自派自修者各州縣情形不一惟一槪聽之於民而何人完欠官不過問於是慣於包攬之冊書刁抗遷延致累首事賠墊因而視爲畏途不肖衿棍又與冊書工書朋比爲姦把持分肥視爲利藪遂置要工於不顧又有按地派錢交納在官久之相率抗延官亦因之受累於工程不免艸率仍屬有名無實應各就地方情形向系設立總局者選公正紳士經管度支官爲稽查出入向系民間自派自修者官爲親歷督催勿任偸減苟且塞責卽按地派錢交官承修亦當延訪公正紳士分段修築親身稽查較之任用書差似爲得力於循照舊章之中變通以核實辦理之法庶民間派土出夫皆歸實濟工程可期鞏固至於工竣之後凡緊要險工亦應籌備餘錢以備防守之用俟安瀾後邀集紳士公同核算則通工需費共見共聞司事者亦可明其心迹來年歲修派土更不難於集事立法周密亦可行之久遠

一勘估須相度形勢也堤堘防禦汛漲而髙下必審機宜地處低窪𨿽堤身髙鞏仍須加倍地勢髙阜卽堤身稍形單薄足資捍禦總以本年盛漲水痕爲度須督率汛員悉心履勘按十丈一繵逐段丈量並向近堤居民詢問明確如盛漲時堤出水面一尺者加髙四五尺堤出水面二尺者卽應加髙三四尺若水漫堤頂一二尺者卽應加髙七八尺倘必須大爲加估髙出水面七八尺或一丈數尺方資抵禦卽可以此類推蓋以水痕定水平則上下遠近無不一律相稱工程旣不至緩急失當經費亦用得其宜不致虛糜

一修築應如式也查築堤二五收分底頂相配須於鋪底時先照原估丈尺間段插簽標記使其一律寬闊不得任將堤角收小偸底短鋪仍於未鋪底之先按照原估寬長丈尺將地面用重硪排築堅實免致根腳浮松謂之盤底然後加上底壞督夫二鋪踩平勻不得結塊成團每上土一壞只許一尺二寸�實八寸不得過厚至每層行硪總須連環套打三徧以硪花爲驗隨時周查錐試不漏不得稍存遷就至頂底固應如是而坦坡尢須肥滿不許減瘦將來收工時逐段丈量頂坦兼行錐試如有偸減艸率責令翻築賠修

一交界地方宜會同修築州縣堤工接連在居民無不各分畛域有堤在此縣而近堤地屬彼縣業戶不準取土遂多觀望因循終畱缺陷一遇汛水泛漲漫潰堪虞𨿽上下各堤極力修培不免前功盡棄嗣後凡交界地方應由兩縣會辦示諭居民離堤二十丈外取土有地之戶不得藉詞阻撓修工之人不許藉端推諉但附近堤根往往有民間廬墓仍嚴行示禁如敢恃彊挖壓踐踏定予究處

一應酌辦石工堤以東水不過堵禦汛漲而迎澑頂衝之處一經風浪鼓蕩勢必崩塌潰決是以向來退挽月堤亦系不與水爭地之義然退讓僅止數里仍屬無濟且所費多貲終歸虛糜似不若拋砌碎石擋護庶可一勞永逸荊州一帶取石較易運腳船價亦廉此外工險石近之處均須相度機宜權其經費多寡酌量辦理不必拘泥

一愼防守堤工𨿽修築完竣而每當大汛經臨凡迎澑頂衝之處風狂浪激難免汕刷崩塌應多備蘆艸繩木夬紮枕擋護其硪夯畚鍤之具亦必於各段酌量備用安瀾後存貯公所

一積土牛自來江河皆漫淹爲患必堤身髙鞏方資保障現在查照盛漲水痕一律加髙可無汛濫之虞然水勢靡定倘有危險風雨交加不但難以施工兼且無處取土應乘冬令水涸之時責令業圩人等先積土牛每土牛髙四尺長二丈頂寬二尺底寬一丈隔五尺堆積土牛一座可備緩急之用

一修堡房伏秋兩汛風雨不時水勢長落無定正堤工喫緊之際自應責令圩業人等小心防守然無棲止之地則露處爲難應按四里添蓋堡房三間存貯一切防守器具派圩業三名常川駐工一經險要卽鳴鑼集夫協力防守

○黃可潤【見保甲書卷三】

急事用惠

△急事用惠

河工緊急之時用威不如用惠余常取庫錢百十千分置堤上買料雇工急時輒用之故民踴躍而無廢事辦大差亦然

○潘杓燦【見政略】

勤稽察

驛站

△勤稽察

居官不可玩忽諸事俱要儆省至若偶然增出之事更要勤加稽察如運糧河道遇堤決水涸有修浚起淺之夫船攢運糧船有出境入境之查報黃河所經由之處有水漲堤決之防範有栽柳解柳之使費皆宜預爲斟酌刻不容悞如外差到境拏人或是逃人或是盜賊或是拖欠錢糧速宜覺察上司差人到境歇宿或是訪衙蠹或是買土產或是打聽官箴速宜體訪以便料理應答凡非平常所意想者事幾叵測總要刻刻畱心時時動念則心思日惕耳目自近庶不致有事後之嗟

△驛站

驛遞通傳使命文移事爲要緊日逐過客須有勘合方準供應查點動用器物審其成造年月一有損缺籌劃補添囚徒審其發到時日冒替買放當爲勾回官房舍鋪倒塌者酌爲修葺廩給人夫必遵照糧單支給毋使虛冒一應上司接臨遞解錢糧先期關白下程護送必須整齊嚴肅毋使悞事其在沿河大路有兵馬過往人夫船隻應付須要預先準備毋使等候以致騷擾地方其關文馬匹鹽菜更有火牌勘合務必按數供應若爲數繁多又無預備之項者凡知照一到卽爲具文詳請院司應動支何項錢糧批準何項卽行應付事畢造冊請銷達部其中經承大有侵冒須親自勤愼細心察訪

衝陸之驛重在養馬經制夫馬固有定數然馬之宜添宜省夫之應汰應畱並用馬之必均則又當揆時度勢立法稽查務期人畜咸宜供頓無悞蓋時當差繁則須墊料添馬以節其力馬力得節𨿽有墊補之拮據而可免倒斃之買賠是以增爲省也時幸差少則減汰瘦瘸省艸省料以備差繁之添墊是以省爲增也若驛中馬夫名目不一有名餵馬夫【專管養馬】有名馬牌子【專管送差】有名探馬【專管打探往來差使】其所給工食有二三四分不等其所餵之馬有一二三匹不等在牌子探馬惟期足用可以循例惟是餵馬之夫大宜裁夫並食使身心專一不可因循故習漫無斟酌大約一面大槽可餵四馬一夫可管二槽馬夫𨿽屬小戶一家丁口約以四人爲率每人須食二分給與工食非八分不可宜於馬廠之中多蓋房屋令其攜帶妻子入廠同住晝夜與馬不離工食照數給足則不俟他營自然專心全家以養馬爲命自然協力而餵無不盡善矣至於用馬之法均則無力乏病死之患蓋馬之良劣不一有官坐者力徳俱全宜伺候官長有大差者力勝而性未馴宜負重急行有小差者性馴而力怯宜供往來乘坐各須因材均用大凡差使人員無不欲騎良馬而馬牌子隨馬送差途中馬有蹶失多受鞭撲故每檢官坐送差而駑劣者多置不用於是良馬差煩力竭而病駑劣不用癡養而驕供頓恆苦不給法宜立簿給驛令其逐日注差塡報不時稽查倘用馬不勻卽喚餵夫與牌子究質罪坐所由一月之中必定��馬二次又於平時出其不意疾至廠中勘驗老餵養之勤惰而賞罰之則各夫儆惕矣【報差查馬簿式附後】

馬之臕疲全視艸料馬夫偸料則馬力不足關支不繼則馬夫有可推諉宜於每年豆艸成熟之時預爲來年會計買辦存貯寧使有餘宅內親丁管理給放馬非長差患病不得惜小克減放給之時令馬夫各開關領艸豆若干小單一紙繳單給發仍令眾夫領齊一同起行回廠以絕中途寄匿之竇廠門設一管門人役毋使入廠之後復出盜賣

艸料平買馬匹官養驛中本無累民之事獨有車驢之供應驛中不能全備必撥裏地協濟若不持公則狡猾村集行賄躲閃貧苦之處疊應偏累更且經臨之人𨿽準勘合支用而頗多自雇長腳止要按數折幹者乃以銀出協濟鄕民經管棍蠹每與差員拴通致使弔打勒折重價暗中分潤最爲民害除必嚴加查究走立銀數親自啟發毋使虐民外其撥協之法𨿽各處不同大約令村莊將牛驢車輛開報存案以備撥協者多不知此法最爲獘藪徒開鄕保差役賄隱之門至照田均派則富家大族率少自耕而細戶獨受分督之累不若查照保甲冊上煙戶多寡輪派其法須將各村煙戶總數分別東西南北四路造寫四冊挨村遞撥東去者撥東路西去者撥西路【南北亦然】以該村車驢必至治城受差送畢卽便回家不必復經治城省其遠道也【差撥議並票示簿式附後】

報查差馬二簿式章獲鹿稿【下同】

報差簿【循環二本著管驛馬經承每日塡換】

某年

某月

某日

東南來差使

一件某事奉

某衙門牌勘差某往某處公幹遵照牌勘用馬若干共幾人用飯幾餐開廩給若干支口糧若干

計用某號某項馬【何時走何時回或未回亦注明以便查艸料】

某號某項馬【同前式塡注按馬塡完】

一件

西北來差使

一件某事奉

某衙門【開報同前】

本日共享馬若干匹【每日逐起�完方結此總】

稽查用馬簿式﹝見圖﹞

○袁守定【見治原】

火巷

△火巷

凡人煙稠密必滋火災曩在會同所屬洪江爲辰沅大市集其地倚山濱河地窄而人稠臨河岸者累樓而居每火不可撲滅至一市皆燼歲甲寅火余往勘其災惟有髙墻者巋然尙存詢之市人皆曰火畏墻也因倡建火巷議爲勸捐擇市耆使主之市民基爲火巷中空而旁甃以墻凡數處於是蔓延之勢少殺聞後之官是方者又增建之而市民稍安枕矣

○潘杓燦【見政略】

失火

禁私宰

禁私鹽

△失火

民間失火原系一時懈弛錯悞𨿽當懲儆以示榜樣然不必過於嚴酷蓋旣經火發則失火之家搬移不及產業巳爲灰燼後此難以存活若再多差撲捉重杖虐刑多至使費不支性命難保至有連坐鄰佑者甚爲非法夫鄰佑巳遭焦灼之餘復問以不相救援之罪豈惡其故爲坐視而樂此同歸於盡乎抑當責以應聽產屬之受燒而且救此鄰人之屋乎此誠不可解者也大抵凡遇失火當令隔裏總甲傳報官長親往督救救援之法潑水爲次折去下風近火房屋爲上平時宜於弓兵民壯中設立救火人役數十名鉤竿榔槌大鋸粗索數十副交與捕衙管理一遇火發統領拆救潑水之物令民預備印官佐貳多帶衙役嚴拏搶火之人

△禁私宰

律中嚴禁私宰耕牛是因妨農不是戒殺爲官者多錯認謂牛有功於人禁止殺食此緇流冥報之談非聖王治世之法也甚有禁止蛙螺蝦蟺更爲可笑夫民之謀生各有恆業農工商賈各有所長幼而習之老而安焉世代不易其業者以人各有能有不能也水鄕澤國之戶浮家泛宅之人舉网擊鮮換柴易米夫妻子母非此不生捨此又無他事乃一且禁之以絕其業是只知物命之當卹而不知彼人之啼饑號寒更足哀也每年迎春後宜出示曉諭禁宰耕牛明開律例閘明宰牛妨農之意勸令愛護以備東作之用村落須相覺察有犯禁約者裏地舉報以憑按律治罪容隱者並究若有老病不堪使用者須與裏地保長說明宰殺食賣聽從民便不必取結呈官使胥役需索生事

△禁私鹽

私鹽越境則官鹽壅阻銷引不前勢必緝禁然家諭戶曉街稽巷察每事煩而無濟法貴淸源止於私鹽入境之處設防堵塞則�販自然屏絕倘境內獲著私鹽必問其從何而至疏縱村鎭依法究治扼吭拊背之術也

○徐文弼【見持家】

緝私鹽

△緝私鹽

夫鹽徒販私皆系附近有產鹽處所姦民與場丁通同私易姦民利得賤鹽場丁利得售貨其私販所至之地又必有窩家而鄰村小民食私較食官頗賤故羣相爭買販私者亦因其易售視爲恆業於是私鹽盛行而官鹽日壅然更有大夥鹽徒南方撐駕大船北方多驢駝負弓刀炮火白晝公行村莊任其經過捕壯不敢稽攔其尢可怪者官商納課領引到場買鹽者也如直隸山東等之商所認各州縣額引在場鹽運州縣例有銷引考成不得不督責民間買食其如本商貪圖多賣反暗買私鹽而充官鹽以致鹽多難消又借口民多食私而令官壅此北地姦商借官行私之獘也如江淮兩浙之商例有管理上場下河等夥計其不肖之徒紏合無賴買私連檣運載明插店口旗號執持官引以爲影射江河四達莫敢伊何又閒有大膽豪商賄通官長捆載多觔公然行掣徑同額鹽一體裝往地頭髮賣或別售他商以取倍稱之息此南方姦商借引行私之獘也

一絕小民私販小民之私販必有賣地之窩家窩家絕而私鹽不行私販不行而民間無可買𨿽欲不食官鹽得乎其絕窩家宜嚴保正十家長逐戶挨查如有囤私立行拏解倘玩而不察與鄰佑知而不舉一並連坐重究其拏獲私販務訊買之何所並究所買之人私販入境必有所來之地務當扼要查拏彼自難容輕涉如是私鹽不禁而自絕矣

一絕大夥私梟大夥鹽徒經過地方新例地方官照盜案處分豈容入境公行然一二捕役莫敢攖凶所過鄕村稍有拒阻非恃眾劈柵焚屋卽日後行刼報仇須預飭保正十家長莊頭等凡探有大夥鹽徒將入本境一面飛報本州島縣親率兵壯星馳其處各村莊鳴梆放銃齊集救援如鹽徒恐而他往嚴守毋令入境若巳入境須大張聲勢毋輕與交鋒彼知官眾嚴整不可犯必棄鹽伺空方而遁然遁不必窮追將所獲鹽除酌量給賞外止以拏獲私鹽申報院道不必輕敍鹽徒帶械官兵追捕之語以滋駁查多事也總之鹽徒經過乃欲假道他往以圖射利今來者巳爲虧折而後者又何苦而由斯徑耶此大夥鹽徒將不禁而自阻矣

一淸北商之獘北地之商買私暗充官鹽由於引鹽到境官不爲稽考也夫本州島縣額引若干每引額鹽若干本商每年或一次二次運行卽將運到引鹽若干觔呈報到官本官卽出示張掛本店門首將運到引鹽若干觔諭城鄕約地莊頭照煙戶於某日爲始速赴本商店內照時價公平買賣本商不得故昂其值酌定引期於某日買完本商每月將民間買過引鹽若干呈報州縣俟定期引完之日將本商賣鹽底簿弔查如尙未賣完再行出示催令民閒速買以便銷引而副考成如巳照數買完卽令本商將運過引目送驗具文連引塡明批解月日繳銷引鹽賣完之後本店又復開張或潛行私賣卽系買私网利或傍人首告或本州島縣查出定行申報按律究擬向來地方官每於歲終將銷引文書徑交本商自投運道而引未嘗寓目保無匿引影射私鹽者乎今引鹽按額宗銷運引卽行驗解商無暗賣之私民息多賣之累此借官行私之獘可以杜絕矣

一淸南商之獘南方之商運行各省定由長江大河非沿途州縣之可稽查也其弭私之責殆在巡鹺使者之與運道乎商人領引赴場買鹽竈丁只照引因聽買不許將私煎夾帶查出本商餘鹽並究所賣竈丁若批驗所掣擊之後將引卽行截角於擇吉開行之後仍有駕船插旗江河行走者卽爲查拏解究務盡根株每年營銷舊引克期報繳不得畱藏本商以滋影射夫竈丁不賣餘鹽掣所嚴查夾帶則私鹽不得出場引目照例截繳私販盡法窮究則商無所容姦此借引行私之獘可以立淸矣

○許三禮【見農桑上】

戚依問

△戚依問

曰古禮天子有元日祈谷之舉故歷朝當春有扶梨之典下而郡縣立春先一日迎春於東郊有事於靑帝皆重農事也又二八月上戊每郡縣北郊祭社稷神南郊祭風雲雷雨山川城隍之神一祈一報所在有之先生每事講究件件齊備事事潔誠因而時覺稍旱祈必雨時覺多雨祈必晴數年來丰多歉少寧人於此信天人一理有感斯應歸功於先生一身之誠格先主曰否否人之於天猶子之於父母子有疾痛則呼父母人有疾痛則呼天其應無異也且才不才亦各言其字也子而才疾痛必呼父母應之子卽不才疾痛必呼父母亦應之寧之人多不知拜父母聞元且亦長揖而巳憶自乙卯七月初一日起先自衙門各書以至各役各耆每朔望先令其拜父母後來點卯由此鄕耆伍保每月講聖諭先教之拜父母拜朝廷如是頓然攺觀人人心中知有朝廷知有父母是人人皆成孝子順孫矣聚數千百之孝子順孫而呼天地父母有不隨感隨應者乎況司牧一方者一方之父母卽一方之天功罪惟巳慘舒在念若事事釀地方之和气戾於何致事事釀地方之乖气祥於何致一人之乖和實肇地方災祥之端非虛言也一念一事格云乎哉

○王植【見治原】

事神

△事神

誠格幽明事神亦禮之大者故到任之始卽有謁廟行香之例然必辧其正淫釋老祠剎惑世誣民無論矣而愚民好興淫祀人鬼也而天神地祗祀之忠臣義士偏詫其神靈神祇也而人鬼祀之土木衣冠忽撰其姓氏生辰妻室子女余或稱之失其實或祀之非其地或求之無其人不妄則誣或僭或濫爲之上者自祀典所載春秋致祭外可隨俗拜跪以亂編氓視聽乎至春秋秩祀一切舊行儀注皆令預爲稟明更爲斟酌至日牲醴祭品皆一一點閱敬共將事雍正二年文廟中先賢先儒位次皆有部頒成式餘皆補其缺失去其僭亂者鄕賢名宦之祭舊例委員餘多親詣在新會日見白沙父子並祀鄕賢而白沙居中以爲非宜移其父琮位於中謂白沙巳從祀廟廡無煩復設命請回家祠禮也至丁戊祭多有短髮派擾之獘余邑令劉於堂捐俸發時價先給屠戶頒胙之餘卽爲他日速客之用𨿽近鄙瑣後此皆易從亦一道也余在徳慶日該房開派祭舊例掃廟夫一項派至數鄕又送羊價七兩於儒學則事可知矣餘發經制額銀不敷者以俸廉補足之派累遂絕若祈禱之事余邑令蔣時若祈雨皆素食劉於堂則於署內跪香夜分乃巳不僅齋戒斷屠循故事而巳然必循政省刑理滯獄卹孤寡懲胥役害民者而省躬克巳乃其實事祈神祝辭亦必切實責巳懇摯感神余在新會祈雨屏去僧道壇醮俗例惟與文武同城朝夕步禱往往禱無不應署海丰日值歲旱余公出歸甫入門見堂下百數十人各握枯禾號呼求祈雨餘爲惻然卽命取素衣布鞋率同官步禱城東三里許龍王廟拜伏默禱旋聞風雷聲禱畢見陰雲倏布歸途大雨如注次日又多人來縣情狀如前日東鄕巳得雨求救城西百姓余卽步禱如昨日亦於歸途得大雨餘念四境內雨未徧欲次日再禱幕友�偶然耳何必畫蛇添足余曰焉知偶然不復偶然耶卽往禱�途又雨而四境沾足歲報有秋又火災事余聞報必令多賫錢�命每水一挑給大錢十文水遂不可勝用法無善於此者而拜禱尢不可不誠在和平日東埧火延燒三十餘家與城守符君鎭往救見號呼河下者慘不可聽余爲惻然卽在火泥中同伏拜開保長吳姓旁立大語�二位官長心誠風止矣火熄矣以爲祝頌語耳起視果煙火俱靜乃命救息餘燼自是益信邑令爲一邑主苟誠心爲民祈命未有不應者不可視爲故事也

○潘杓燦【見政略】

祭祀

迎春

救護日月

祈禱

△祭祀

文廟丁祭以及山川社稷忠孝節義神賢例有及時之祭須盡誠敬先祭十日前該房稟請祭祀銀兩豫備祭禮須查全書經費照例給發令鋪親領備辦取領狀粘捲其牲帛等物有用印封者檢點明白然後印發焚化時必查數印封一並焚燒恐有揭封藏匿另用他處之獘至若因祭祀而有賽會之俗例苟非淫祠邪教姑從民便然必禁其華侈以省誨盜禁其連日以妨正務其有於祠廟處所搭臺演戲聚眾講經婦女入廟燒香念佛諸惡習皆系風俗之衰姦盜事端多由此起宜嚴行禁絕

△迎春

迎春𨿽屬大典好侈者每每裝作故事擾亂行鋪及至迎時不過目前一眩無補正事也宜循古不必趨時要有實心爲民勸農祈谷之意勤敬而巳至於樂戶妓女彩樓臺閣久經題禁須出示曉�勿使胥吏暗中索錢其送士牛筵席照例支全書經費行

△救護日月

日月薄蝕百職有救護之禮藩司頒檄示知卽出示曉諭百姓及期附郭州縣例至藩司本府處行朝拜禮僻處則在本衙門�儀注令該房開遞照行其照視所蝕影晷分釐例用淸油及壇廠器皿俱系借辦事畢令行戶親自領歸檢點發還不可使胥役幹沒

△祈禱

調燮陰陽以弭災患乃爲政者平時之徳化所感非臨時可得而挽回者也然悔艾自責爲民請命亦聖賢所不廢況旱潦瘟癘風雪�蝗人民立見死亡而官持迂闊之言坐視不救豈人心乎亦包彈者所必至也但須實心懇切抒誠竭力以冀天心之格若有異端不經之術呵罵鬼神污褻星曜是以勢彊爲施之同輩尙且不堪豈可加之蒼冥乎祈禱之日例禁屠沽所以示齋戒也然姦蠹作法卽於鋪中勒取甘結得賄則縱其宰殺延途�索葷腥得賄則又放行是爲民祈福反以降禍矣故只須諭令各各誠敬齋戒勿殺勿淫哀感天意使災惡消除何得瞞官昧心偸釀私殺罪上加罪明張告示以勸戒之不必捉拏起端生事

○袁守定【見治原】

精神之至天且隨之

天人感應之捷

△精神之至天且隨之

陸象山知荊門軍禱雨卽雨禱雪卽雪許周卿爲淮南判官禱雨卽雨禱雪卽雪黃女肅知安慶府每歲旱祈雨卽雨或晨興登郡閣望灊山再拜而雨卽至張文忠養浩爲陜西行臺中丞時關中大旱饑民相食張道經華山禱雨於嶽祠泣拜不能起天忽陰翳一雨二日夫天地之大也人藐焉中處何以感通若此之速哉勇力動天勁志駕日況以修潔之躬行愛民之政精誠之至天且隨之不亦宜哉

△天人感應之捷

傳言天道遠人道邇非善言天者也試觀劉琨下拜反風滅火載封將焚大雨濕薪感應之撓閒不容息斯亦邇之至矣所以然者天眷斯民能愛民卽契天心故示之以神異所以彰有政亦以風在位也守令之微而能格天天豈遠乎哉

○王士俊【見治原】

神祗

△神祗

神治幽而人治明神豈不據民哉神豈不降福哉然所恃官以感通之幽明相與全賴誠敬超於形聲捷於影響蓋神猶人也譬如我於是人落落寞寞素不相挾本非肺腑之交一且有急叩門而請欲�不畱餘力以相佽焉交淺言深豈不難歟至於淫昏之鬼依艸依木攘竊犧牲蠱惑子女亦猶人之元惡大憝天將假手若不剪除何恃天子之命吏

○陳宏謀【見保甲書卷三】

伐蛟說

△伐蛟說

月令季夏之月命漁師伐�伐者何除民害也先王之愛民也至而衛民也周凡妖鳥猛獸之屬無不設官以治之蛟之爲害尢酷故聲其罪而致其討又著之爲令以詔後世也江西纓山帶湖本蛟龍所窟宅余來撫之次年適興國等處蛟水大發漂沒我田禾蕩析我蘆捨�焉心傷思所以按驗而剪除之未得其要領也書院主講梁先生博物君子出一編示子言蛟之情狀與所以戢之之法甚詳且核有土色之可辦有光气之可矚有聲音之可聽其鎭之也有具其驅之也有方循是則蛟𨿽暴不難翦除矣云蛟似蛇而四足細頸頸有白嬰本龍屬也其孕而成形率在陵谷間乃雉與蛇當春而交精淪於地聞雷聲則入地成卵漸次下達於泉積數十年气候巳足卵大如輪其地冬雪不存夏苗不長鳥雀不集土色赤有气朝黃而暮黑星夜視之黑气上衝於霄卵旣成形聞雷聲自泉間漸起而上其地之色與气亦漸顯而明未起三月前遠聞似秋蟬鳴悶在手中或如醉人聲此時蛟能動不能飛可以掘得及漸上距地面三尺許聲響漸大不過數日候雷雨卽出出多在夏末秋初善識者先於冬雪時視其地圍圓不存雪又素無艸木復於未起二三月春夏之交觀地之色與气掘至三五尺其卵卽得大如二斛甕預以不潔之物或鐵與犬血鎭之多備利刃剖之其害遂絕又蛟畏金鼓及火山中久雨夜立髙竿掛一燈可以辟蛟夏月田閒作金鼓聲以督農則蛟不起卽起而作波伹疊鼓鳴鉦多發火光以作之水勢必退皆得之經歷之故老鑿鑿有據者也予乃稽往驗今徵物推義爲之印證其說日月令季夏夏正之六月也今言蛟之出在夏末秋初其可信一也志稱宏治十七年廬山鳴經三日雷電大雨蛟四出今言蛟漸起地聲響漸大候雷雨卽出知向所謂山鳴乃蛟鳴也其可信二也許旌陽之鎭蛟以鐵柱今言蛟畏鐵其可信三也兵法潛師曰侵聲罪曰伐今震之以金鼓燭之以火光如雷如霆儼若六師之致討與伐之義正相合其可信四也夫以蛟之不難制若此而數千百年來罕有言之者蓋田夫野老知而不能言文人學士鄙其事而以爲不足言司牧之官又鞅掌於簿書而不暇致詳也一且橫流猝發載胥及溺然後開倉廩以賑卹之則巳晚矣天下狃於故常而忽於遠慮貽害可�道哉予故亟錄其說廣爲刋布且懸示賞格有掘得者官給銀十兩使僻遠鄕村之地轉相傳說人人屬耳目注精神先時而偵候臨事而周防庶幾大害可除此邦永蒙其福而他省之有蛟患者皆可踵而行之幸無以爲不急之迂談也

○王鳳生【見保甲書卷三】

河南永城縣捕蝗��

△河南永城縣捕蝗��

一設廠十處每廠人夫或二百餘名或三百餘名不等每名每日夫工大口二十文小口十六文又府捐賞錢每名十文每廠派一委員監督此捕初生之蝻則然迨生趐爲蝗圍捕無益各廠之夫仍如前數不給夫工飭令自捕按觔給錢二十文收買其錢較夫價𨿽多而能收實效因時制宜總以勿惜費勿虛糜爲第一要著

一委員派定何處須於該廠就近處所住宿以便齊集人夫早作晚散免致往返耽延

一早晨人夫未到之先委員卽督率地保看定蝗蝻聚集處所插立紅旗竹竿爲記並每廠專派人夫四名卽於標記之下風處所用鐵鋧木鍬挖掘深溝如月牙式其溝須寬長而深爲要一人夫齊集飭令一字長排站立溝之上風對面約距里許鳴鑼爲號聞聲卽一齊動手平處用巴掌撲打凸凹處及艸深地用柴帚驅逐迨漸撲漸近再圍成大圈羣驅而納諸溝內先將溝底略鋪艸稭俟蝗蝻跳入溝中復加艸縱火燒之燒畢塡土夯築使堅又令人夫站立此溝之外另掘一溝如前法辦理自有蝻之地起至無蝻之地止勿使稍有遺漏打完後恐未淨盡再如前法折回復打如先由西至東者後則由東至西經兩次搜捕便可無畱餘孽其巴掌柴帚須飭地保預先諭知人夫各自攜帶並每廠每日買艸稭二三擔備用

一廠地每人夫五十名派一差役執旗管轄如該廠人夫二百名卽派差役四名執旗四面由此類加勿使散亂無紀旗上寫差役花名領夫若干俾易稽查並每廠派一家丁總理以資督率一每廠各備寬長葦席一張兩旁以竹桿系之釘立溝外遮護再用黃旗四而派四人分執站立席旁不時揮拂仍借備漁网三張蔽於下風處所勿令蝗蝻飛竄

一收買蝗蝻每觔若干錢於何處秤收須於各廠公寓門首並各村鎭集市用小告示徧貼曉諭各委員仍帶秤一桿赴廠隨時隨地收買勿令等候現今永邑十廠兩旬之間除集夫撲隕焚埋外共收買蝗蝻二萬一千餘觔

一捕蝗人夫勿令擁聚一處須間三尺站立一名則踞地寬而收效廣不致虛糜人工遇有未割麥地及秋稼滋生處所只令用掃帚驅逐使前納諸溝內不可用巴掌撲打致傷莊稼

一各莊有蝗地面過廣四散零星驟難淨盡應於設廠雇夫撲打之外並出示曉諭村莊飭令各地戶自將該地內所生蝗蝻乘黎明帶露蝗翅難飛時無論男女老幼同出捕獲並挖掘蝻子就近赴廠收買每觔給錢二十文該地戶等旣保莊稼又得錢文何樂不爲眾擎易舉自可捕無遺類仍將告示緣由摘敍粘貼於髙腳木牌之上飭各地保肩牌挨莊曉諭限以日��捕淨盡如逾限臨驗何地有蝗卽提該地戶及地保責處並令地甲等一面將所管各地分析查明何地系何戶所種計若干畝寫於木簽內就地釘立以憑識認稽查第蝻巳成蝗方可以此法�之若初生如蠅徧野跳躍仍須集眾圍捕又非搜捉所能爲力也

一蝗巳生翅若以前法築溝圍捕率多飛逸又須變法捕拏應令委員督令差保先勘明該廠有蝗之地共有若干畝自某處起至某處止通盤畫計分作若干段每段作爲一起其四面寬長牽繩爲記令各廠人夫散於該地挨步前進沿��尋見卽撲捉各攜一袋收貯在內俟袋內貯滿卽赴就返廠所按觔給價收買其甫經撲隕者亦一體收之再令前往復捕盡一日之長獲多者錢多獲少者錢少定可勵勤惰而收實效勿庸另給夫工惟所向何方必須按段循序撲捕不準間斷一處免致有丟東遺西並蝗蝻蔓延四散之患

一永邑地畝與安徽宿州境內犬牙相錯彼處蝗蝻未滅一遇順風卽逐隊竄入本境畛域難分現於交界有蝗處所一律開挖寬溝設立窩堡每堡派夫役五名住宿給以燈鑼隨時堵捕堡外插立黃旗旗寫堵捕竄蝗字樣

一飛蝗經過最易生子無論土地堅松皆能深入惟所生處必有小圓洞如蘆桿大卽於其下深掘之必得蝻子至次年立夏後十八日蝗蝻便欲萌生州縣應先期曉諭各鄕畱心查看愼之於始上年積淹之區魚蝦產子次年涸成陸地若無冬雪亦能代爲蝗蝻黃色者系魚子靑色者系蝦子須立夏一个月後方生非比蝻子可以尋蹤挖掘惟責成地保隨時稟報

一鴨子蝦蟇能食蝻子須勸該農民多蓄鳬鴨勿捕蝦蟇亦消弭蝗蝻之一法至烏鴨最能食蝗勢能招之使至也

一世知蝗神惟奉劉猛將軍考之常州郡誌載康熙癸未年間吳中傳有婦女趁柴船行數里欲去自云我乃驅蝗使者卽俗所稱金姑娘娘今年江南該有蝗災上天不忍小民乏食命吾渡江取鳥雀以驅蝗蝻可徧諭鄕農凡有蝗來稱吾名號卽可除倏忽不見繼而常州一帶果有蝗從北來鄕農書金姑娘娘位號供奉祭賽蝗卽驅除有蝗處所當奉行以祈禳之

一蝗蝻初生原易撲滅無如地保恐令派夫撲打及官役下鄕受累率多匿報卽農民等或因春花未割或因秋稼在地一經集夫圍捕必遭損傷而初生之蝻甚小所食莊稼無多得雨仍可長髮延至蝻巳生翅卽可髙舉遠揚害在他方與本境轉無大礙故亦隱忍不言惟在州縣嚴飭地保實力稽查如有前項等獘立卽重懲

一地方報有蝻生州縣務卽親往周遭踏勘有蝻之地共若干畝速於無蝻之處四面挑築寬溝爲界勿使蔓延一面集夫悉於溝內撲捕自易竣事

一飛蝗過境落於地內須集多夫散打不必圍撲致令飛逸或用网張更易就獲總以就地多設廠所收買使人自爲力名有所圖自必踴躍從事

一飛蝗過多撲捕不及應於田間牽一長繩上系銅鈴一人挽繩動搖聲響可驅之使�如過境而未落地則羣起鳴鑼放鎗及放炮竹驅之庶不致爲災

一飛蝗最忌油食應飭各鄕農以水和油徧灑禾稼之上可保無虞

一地方官捕蝗隨從人多凡差役轎夫應各制巴掌一根給與隨帶諭令見卽撲打以錢收買亦不無小補

一捕初生之蝻必須集眾圍打驅諸溝內燒毀及其生翅能飛則以圍打之夫畫段飭令散捕若捕剩無多零星四散卽責成各地戶自行撲捉三者勿紊次序亦無難於淨盡也

一飛蝗落地處所可於日間挖一圓大深坑內貯麥稭柴艸昏夜舉火燒之俾飛蝗見光自行撲於火內較省人力

一捕蝗之法固以收買爲最善然本境與鄰封俱有蝗蝻若鄰封並不收買難免鄕民混以鄰蝗賺賣錢文𨿽畛域原無可分而捨巳耘人究應先其急者故設廠須各就有蝗之地查察方周且有等姦民將廠內巳撲損之蝗及樹葉土泥攙雜袋內希圖加重者秤收時不可不驗有則懲之其收買之蝗匯集一處卽就地築一深坑燒毀塡埋以免淆混

一蝗捕將竣則捕者愈難然必淨盡根枺始無遺孽其時收買之價或須酌量加增俾鄕民得以奮往捕獲第須查驗本境各地蝗蝻實系稀少賣者巳漸無多方可加價否恐网取鄰蝗賺賣將不勝其應矣

一捕蝗之日多系炎暑之時各廠委員固須不憚風日宣勞認眞監督府縣爲一方之主呼應較靈尢宜日逐躬親巡查於夫役人等隨事隨時予以恩威並濟令出惟行切勿怯暑深居一切諉諸丁役𨿽有前法恐亦屬具文矣

一本境與隔省鄰境毘連地畝俱有蝗蝻辦理最爲掣肘如彼境本系急公協力會捕自無難於撲滅倘其意在惜費觀望延挨一俟長翼飛騰便可報稱淨盡此念一萌勢必頻催罔應其蝗蝻代爲收買尙屬一視同仁而滋蔓侵尋竊恐本境轉難脫累州縣設遇其時務須稟明本府移請鄰府訂期親臨會勘定立章程各設廠夫畫界分撲捕以免推諉而貽後患

一鄰境生蝗探與本境邊界相離不遠務速往查預於交界處所挑築寬溝防備並雇集人夫於溝外代爲撲打卽遠出三五里許亦勿存畛域之見蓋需費無多而能使蝗蝻不犯本境爲人卽以自爲也

一飛蝗落地或在彼而不在此疆界了然若蝻子萌生在於兩縣邊界往往互相推諉謂爲滋蔓殊不知蝻子初生僅堪跳躍豈能遠越其爲兩地均產無疑惟須親詣該地邀同面議會捕章程各無歧視如我處捕實淨盡而彼處一�玩延方可稟明本府移請鄰府會勘亦不必通稟以揭其短俾全鄰誼若本境並未捕淨巳欲捏飾而思諉過於人終必水落石出兩無益也

一收買蝗蝻使人自爲功最易奏效此項原例準開銷惟一經造報輾轉駁查每致有名無實故州縣多不願請領然設遇境內生蝗之地過廣收買之費不支州縣捐辦力有不逮勢不能不觀望延宕待其生翅遠揚再報淨盡此飛蝗之所由來也地方大吏應察生蝻較多之州縣如果該員認眞撲捕淨盡捐買蝗價甚巨查無虛捏量子調劑一次倘敢觀望一任飛揚報稱淨盡者立卽撤參則懲勸明而人心思奮矣

一捕蝗必得多委佐雜能耐勞苦之員分廠督率並由縣選派勤能之家丁差役多人隨往第其時每系盛暑赤日奔馳從事不易該委員果能實心辦理應由府稟請記功獎勵至家丁差役該縣亦宜優給飯食分別勤惰隨時犒賞方可收指臂之益

●牧令書卷二十三憲綱

安肅徐棟致初輯

牧令書曷以列憲事也親民者州縣能使州縣親民者上官州縣每視上官爲轉移天下若皆知人善任盡心民事之上官天下安有不治之州縣哉故以憲綱終焉

趙吉士

胡承誥

魏象樞

陳宏謀

栗毓美

張貞生

袁守定

盧錫晉

袁枚

周鎬

藍鼎元

熊宏備

栗毓美

徐文弼

周鎬

趙申喬

陳宏謀

黃可潤

栗毓美

熊宏備

陳道

龔景瀚

訥親

陸世儀

陳宏謀

謝振定

曹一士

賈漢復

程含章

張師誠

曾鏞

○趙吉士【字天羽號寄園安徽休寧人順治辛卯舉人官至戶科給事中有萬靑閣集】

大法小廉論

△大法小廉論

夫立乎朝廷之上內爲天子立綱紀董百官均四海外爲牧伯屏翰以倡其下者爲大臣其下庶司百執事以逮郡縣之吏趨走而承事者爲小臣無大臣則事權無所歸無小臣則無以承流而逮下是故大小相維內外相輔以佐天子以養萬民誠並重也竊嘗論之古之時爲大臣難爲小臣易洎乎後世則爲大臣易爲小臣難何以明其然也古之時天地初建人物未寧大利大害之事與時而創見而又有弼教明刑變禮易樂之政隨其後故其時爲大臣者非有神聖之材如禹臯伊旦則無以勝其任而底其功而至於府史胥徒鄕遂吏之屬不過奉行成事而巳故其時大臣難而小臣易後世固無事矣坐論者主於承奉詔旨而六官之長又皆有成法可遵不勞施爲坐以無事而在外之大吏又皆聽於六官非六官之所欲行則終不能有所主故體卽崇貴亦皆以從容坐鎭爲優其無可如何者特羣吏耳簿書之賾期會之繁考成文网之密旣巳紛擾弗堪而事之難爲者其長必下於所司所司以行於外大吏外大吏又層累而下之以至於郡縣蓋至郡縣而更無可下矣而又有誅求之不測毀譽之無憑瞻顧旁皇救過不暇其波及斯民者吏之餘也一不當而身與名卽敗故曰後世之大臣易而小臣難然則將以吏書責三公乎將使庶司皆出入諷議郡縣盡假便宜乎是又不然蓋天下旣平之日不患不能變法而患乎更法而滋獘不患乎奉法之無才而患平有才而不廉昔曹參守法民有畫一淸靜之歌其時貴廉潔賤貪污賈人贓吏俱不得推擇漢治之隆由玆而始誠使爲大臣者不以虛文矯飾爲能加以澹泊無欲正巳率屬苞苴必絕舉錯必公則守一法則杜一獘而庶司百執事以逮郡縣之吏貪者知警而廉者亦不必有善事上官之慮神明自暇手足自寬皆將畢智竭力以盡其職而報國家矣又安見大臣之必難而小臣之不易易哉記曰大臣法小臣廉國之肥也斯言其至矣夫

○胡承誥【見治原】

大吏

△大吏

四海之大郡守縣令之多旣巳遠於闕庭而欲微察淸濁則大吏最爲樞要焉昔周公誕保文武受命民仲山甫賦政於外四方爰發卽其任也大吏好仁下皆爲仁以悅之好廉下皆飾廉以奉之好禮好義下皆守禮慕義勸不以�賞懲不以威怒此方良吏必多矣大吏好利下必貪好名下必僞好刻必相殘好察必相構言敝於矯僞行衰於鮮終此方良吏必少矣良吏旣少倡導無術更以舉劾行私臧否盡易勸懲俱爽以此澄淸吏課猶卻行求前也故欲求治又以大吏爲本

○魏象樞【見屏惡】

答劉輯五書

庸言

△答劉輯五書

惟望執事執法如山守身如玉愛民如子去蠹如讎誨屬吏如師之教弟閱招詳如弟之親師薦舉賢良如讀古人得意之書君命可以不辱矣

△庸言

小臣先大臣而任勞大臣先小臣而任過體也

○陳宏謀【見保甲書卷三】

寄歐陽永琦書

寄唐莪村書

△寄歐陽永琦書

屬員才識短長不齊習尙亦別惟有一秉中正立之標準好民好惡民惡補其偏而救其敝凡檄行之文告批答之札稟相見之談論矢以眞誠示以公溥勵以淸百將以坦易有長必錄有善必獎有過必原有惡必懲始而相知繼而相信久則相畏而服矣

△寄唐莪村書

凡有與舉寧畱寬余庶幾事易集而官民兩無所累官之潔巳愛民者固不乏人而欲其捐資以爲民勢有所難累官一二累民何啻八九累官則上司知之因累官而累民則上司不得而知甚有官不自以爲累而民愈不勝其累者此官場中所謂名實兼收大可慮也

○栗毓美【見保甲書卷三】

實政遺編

△實政遺編

屬吏不可姑息然有必須曲全者或教而能攺亦所以惜人才卽以人事君也不必定以彈劾爲公忠體國去一不善來者未必盡善何如勸不善者盡爲善乎過而不攺則所謂傾者覆之也於我何尢焉

人每云於公事之中寓調劑之意以調劑辦公事者上也公事是公事調劑是調劑者次也以公事爲調劑斯爲下矣

○張貞生【字幹臣號簣山江西廬陵人順治戊戌進士官至翰林院侍讀學士有庸書及唾餘錄】

上髙撫軍論地方利獘書

△上髙撫軍論地方利獘書﹝節錄﹞

伏聞撫軍入境淸節峻猷一洗中外苞苴之舊羨金之禁凜若嚴霜部下守令人思自奮洗手奉公豈非盛事貞獨以爲羨金可減而不可除其禁宜徐而不宜驟何也今之守令誰無家室誰無使令誰無交遊服食器用月俸所入不足以辦所資者止此羨金耳今欲盡革而去之則必屏妻子去僮僕閉門塞兌鶉衣鷇食而後可如其不能必將取給於詞訟夫取給詞訟必且變易曲直顚倒是非閭左之禍尙忍言哉蓋羨金利散而人不覺鬻獄害人而民不堪以此方彼孰重孰輕是莫若風之以儉朴蓋用者無多則取者自少誠得若人卽亟登薦剡�以不次之擢吏治翕然其一變矣區區羨金肯自污乎此欲其減而卽除禁之徐而實驟者也

○袁守定【見治原】

有徳於民勿自市

△有徳於民勿自市

士苟知學必有愛民之心苟知盡職必有愛民之政心與職之所當然非有所爲而然也若有一毫自市之政則爲近名其所發者不本於天理之公而爲人欲之私矣桂林陳公榕門巡撫江西值歲饑早作夜思多方調劑委太守吳公辦理賑務一時愚民就賑者謳歌太守之徳而不知其出於撫軍也甚且以爲太守活我撫軍不活我也公知之不以屑意委之愈力民藉以全活者甚眾迨後知出於公之所爲比戶感泣至今思之不置嗚呼當公極力籌劃民食時曷嘗有近名之心哉直行其心與職之所當然耳此可爲居功徳之法

○盧錫晉【字子弓山東單縣人康熙戊辰進士官至直隸正定府知府有尙志館集】

吏議

△吏議

夫官至有司亦卑矣然位尊者與民不親其朝夕撫摩吾民如家人父子近處於一室者反不若州縣吏是故聖王重吏吏得其職則民安不得其職則民不安自督撫而下絲聯繩貫遞相覺察遇吏有貪酷不法者旣已特疏參處而又以八法懲戒於大計之年宜皆奉職惟謹矣乃惠愛之乃於下者何少也此無他責之太煩役之太賤處之太褻澄之太淸凡吏職之所欲盡而不得者皆坐此四者之故古者任人擇其能量其才而後使之善理刑者不聞其兼明農善禮樂者不聞其兼治兵蓋臯益夔稷皆大聖人也猶且終身一官而不遷況如今日之士哉且士治一經則鄕考者錄之以舉於禮部而試於大廷夫豈不欲六經之兼通以爲人各有能不能不可彊責焉及至出宰一邑則百務萃之彼誠竭力於錢谷刑名教養撫字亦可謂能矣若夫盜賊刼截或來自數百里之外而適發於其地吏不能必其無也不幸而一有之𨿽其治至於夜不閉戶道不拾遺亦無救於參罰降革無乃取之者恕而用之者刻耶愚謂宜專其事於防汛之武弁則彼不得有所推諉而疏於遊巡以虛糜縣官之金錢其有警而有司不通報上官者罪之如此則吏不敢遷就隱匿以顧情面而防守者不得不盡力擒獲以求無過彼盜賊聞之亦將不犯其所難今以此分其罪於吏而防守者反得以有名無實之兵爲影射之獘博奕飲酒以坐待文吏之捕緝爲吏者方役役於風影之不可知尙何暇於民之疾苦卽云盤根錯節以別利器然人之才力豈能盡如虞詡故日責之太煩以分其心者此也曩時郵驛之政嘗以驛丞領之彼單司一事則力專而勤又出身於三者凡州牧之事往來接送之勞攘固非其所難也今惟大鎭荒堡僅存其官其餘皆歸並於州縣僻邑猶可支持若一當衝繁孔道則皇華往返日無寧晷而索詐怒詈使人忿恨於心而無可柰何𨿽公令有直申兵部之例然誰敢冒險獲罪於欽差之貴臣與親臨之上官哉士惟有气節而後可用賞之而知所勸罰之而知所懲者气爲之也以驛務程其優劣旣已困頓而揉糜之而又貽以賠累應付之苦欲其不扣刻芻牧而橫斂於民以救其急其勢固有所不能也故曰役之太賤以沮其气者此也國家欲程士以淸謹之節必先養其羞惡之良士方爲諸生時上所以養之甚有禮也擇其學行兼優者廩而餼焉間有不肖則使學官教之教而不從然後夏楚隨之爲有司者不得擅行其笞辱有大官行縣則拱立路側一揖而退其培植廉恥如此之厚夫是以士之賢者莫不髙自期許不屑爲一切卑污之行及至出身作吏則人莫不戒曰官不同於士也士如處女官如新婦然愚以爲新婦之敬其舅姑是理所當然也彼舅姑豈欲以不堪者喪其恥哉夫設大官以轄其屬不過欲察賢否公薦劾使不敢肆然於民上而已亦丰嘗令彼奴視之道路郵亭眾目觀望之地直聽其朝服膝行踞不爲讓甚至大官之僕隸亦厲聲斥罵之嗚呼亦褻甚矣爲吏者始猶怒於心久則相與安之又久則相與賂之夫如是而向之恥心旣已喪失無餘於是並其所不屑爲者或不幸而爲之尙欲求其廉不可得也且奴顏婢膝之人何以居民上哉此所謂處之太褻以變其守者也書曰凡厥正人旣富方谷汝弗能使有好於而家時人斯其辜漢宣帝曰小吏勤事而奉薄欲其無侵漁百姓難矣其益吏百石以上俸什五宋內外官吏皆給職田凡此者以爲吾先使之俛仰無憂然後責以爲善而罰其不善故人之從之也易今朝廷之於吏非無俸也其於各役非無工銀也計一縣所費歲不下五六百兩不可謂不厚然相傳爲大吏者因其庫有缺額故累年檄令捐補有自除授至升黜未得蒙升斗者朝廷豈意其如此哉夫吏卽賢亦豈能不謀其生或賢者猶能不至於大貪耳然百不得其一二也且非但無祿而己其陋獘相沿至較其所治之大小分定數目以獻於一歲之節辰者五謂之規禮大數之外以小數與其親幸之僕曰門包小數之外又與其傳稟之役日茶儀自太守以上皆取之州縣以轉相饋送至於州縣之官復有何項可取若是而尙能毫髮不累其民愚以爲非陶朱猗頓之富其勢不能也今吏取於民上司𨿽知而不能禁者一役取於民吏𨿽知而不能禁者百其一者條銀之火耗是也上下習聞不以爲怪於是加一者爲良吏甚者明加其一而陰索其二三不等不然者饋送之資何所出也是故陽禁而陰容之能以所得之半賂上官則橫行而不敗矣若夫役之取於民以百計者約略之詞也其實不可測算彼其人大抵多無賴之徒役之而不養之則必至以法爲獘藪不養之而又欲嚴治之則有逃焉己耳夫吏畏其盡逃是以至於不能禁然則民安得不窮此所謂澄之太淸以甚其貪者也今夫富人之養嬰兒也旣已托於乳媼則必潔其衣丰其食使專志調攜保抱又寵異之不與僕妾等而後可望其愛吾之所托若命以井臼烹宰而賤惡凍饑之乃欲其愛嬰兒若母子之相依此大惑也是故天下之安危系乎民民之休戚系乎吏

○袁枚【見政略】

覆兩江制府策公問興革事宜書

△覆兩江制府策公問興革事宜書

某月日明公公牒到縣命將地方應興應革事宜明析敷陳具見大君子尊主隆民卓然有所建立之意枚伏念江南州縣七十有奇其間剛柔異俗風土異宜印官爲所得爲不必煩稱於大府若冒陳細事在上爲侵官在下爲塞責非所以副盛意也其所應陳者或同是恩施而應分緩急或名爲成憲而實可變通或事關全省而非敷奏不爲功或效在百年而非駭俗不能辦此則責難君子之事明公其有意乎夫從古蠲租賜復之恩未有隆於本朝者皇上登極未久巳兩免天下全租含哺熙熙貧富共之獨不免累年積欠者聖心非有吝也以爲蠲者上之特恩稅者國之正供兩不相假政體宜然然積欠有應徵者有不應徵者有𨿽應徵而不能徵者民欠吏侵此應徵者也坍荒水旱此不應徵者也吏𨿽侵而吏亡民𨿽欠而民亡此𨿽應徵而不能徵者也�一例徵之勢必屈笮而行或命後來業戶爲前人代償或取現在田廬將坍糧飛入官𨿽逼認而不能言其理民𨿽彊認而無以服其心此處似宜分別詳勘奏請徵免也與其寬百萬應納之稅以恩富民孰若免錙銖不應納之稅以恩貧民乎常平者漢時良法也東漢劉般傳中已極言其獘而今更甚某地登谷官往買商亦往買商買而谷仍賤官買而谷必貴者何也商東買而西賣官一買而不出故也當其買時運工若干撥撒若干及其貯也雀鼠耗之鬱蒸耗之一縣貯三萬石十縣便三十萬石矣十縣之地不滿六七百里而虛糜三十萬石此米貴之本也及至新谷己升例應平糶大府慮州縣巧爲出脫一駁不許再駁不許或竟許之矣則又牢守糶之例溢米不增挈其盈餘上輸司庫仍發奏定之價嚴督買補州縣明知糶易買難則寧坐視米價翔貴而姑且貯之以省累夫錢谷之在民間猶血脈之在人身也商賈之在民間猶气之行血脈也气一日不行血一日不流則人病愚以爲錢之所在卽谷之所在也今之民未聞有抱靑蚨而餓死者商之所在卽倉之所在也今之商未聞有積死貨而不流通者爲積貯計宜存谷價於庫待本地丰收隨糶隨補成災時有谷賑谷無谷賬錢於鄰省之撥賑亦然其挽輸便故無糠沙糅雜之獘其除放明故無升斗侵削之獘四方之商聞某地之錢多而米少𨿽萬千石往矣至於糶價盈縮本無一定原非公家之利應交州縣仍歸原額不必上輸如此則錢谷流通而政體亦得社倉者宋時良法也金華社倉記已極言其獘而今又甚社何谷民谷也爲貧民借者計也今貧者求借不得富者不肯借而必彊與之所以然者慮借者不償而社長代償慮社長不償而官將代償故也然則非社長過矣並非官過矣是督撫之誤民谷爲官谷而奏入交代者之過矣州縣敷衍成例不得不詭立姓名申於上曰某也借某也還其實終年屹然存社長之家而已有若無實若虛與民何益而且社長一與官接費累不支素封之家寧賄吏以求免而裏胥知其然也則又故報多人爲索賄計是社倉於貧民無角尖之益而於富民有邱山之累愚以爲鄕閭任卹非官所彊每一邑中或應捐應借應還或竟不必捐不必借不必還聽州縣自爲區畫迨至災年然後核其成效以定課最所謂良藥期於利濟不期於古方也訪漕者上游剔獘之苦心不知訪不足以禁獘而徒生訪之獘州縣者命官也尙疑其非賢而訪之所遣訪之人非命官也何以知其爲賢而信之乎且也民不畏有形之浮收而畏無形之勒索𨿽極貧者負粟而來莫不多帶升合備耗折之需今操之以蹙邏察成羣風影未來消息已到料量掩覆仍取之民從來獘不生於法中則生於法外法中之獘易見而法外之獘難稽上之所禁浮收也不禁其擇米也其應否揄簸米難自言矣上之所察者斛面也不察其抑勒也其誰爲後先無從察核矣於是有行賄爭先者有倍價折帛者有囑紳衿諈諉者有罄其行李資糧而號呼於路者嘻好除獘而不善除獘之效乃至於此愚以爲訪官者宜訪之於平日而不必專訪之於收漕察漕者宜察之於民間而不必專察之於倉內王道蕩平不先逆詐果有橫徵聽民上控嚴禁抑勒而寬假於浮收如是則大體立而要領得矣蝗爲天災春秋書有蜚未書捕之之法吾劉蘭不捕蝗關中轉丰唐姚崇始議捕之而白居易詩中巳極言其獘今督捕之官大多一虫甫生眾官集車馬之所跆藉兵役之所轥轢委員武弁之所驛騷上官過往之所供應無知之蝗食禾而已有知之蝗先於食官而終於食民捕虱而裂其衣燻鼠而折其屋固不如勿捕勿燻之爲愈也且蝗之捕果可盡乎凡所謂捕蝗而蝗盡者皆欺也皆待疾風暴雨而後殲旃者也聽民自捕而官不與焉民間之禾蝗食者半存者半彊民分捕而官督焉民間之禾蝗食者盡蝗不食者亦盡愚以爲嗣後捕蝗之法宜專責有司不必多差官弁果匿災耶自有王章若因其所小不便而轉生其所大不便固不可也今夫訓州縣者輒曰爾其察吏乎勤民乎除盜乎愚以爲上之所以相詔與其所以相率者事事相反也夫州縣之胥所恃以剝民者無他文檄而已上官之胥所恃以剝州縣者亦無他文檄而已無端而取遵依無端而取冊結無端而款式不合無端而印文不全此固若輩剔嬲之故智而爲上官者乃亦不信人而信法偏好立規條教令之權以濟其姦卽以江邑近年論之一行版圖順莊再行保甲循環簿再行印契之三聯完糧之版串再行道府之提比約正之值月當其始也明罰敕法若不可終日而意在必行及其終也形格勢禁亦自悔其初心而視爲故紙愚以爲督撫之使吏治民如使工人之制器也物勒工名以考其成足矣何必爲之制一斤造一削代斵而迫驅之乎又如田主之督佃也予之牛種待其�獲足矣何必爲之隔疆越界揠其苗而助之長乎邃古以來未有多令而能行多禁而能止者也詩曰誰能烹魚漑之釜鬵言烹魚煩則碎治民煩則散也荀朂曰省官不如省事省事不如省心上行文書能省尢善其必不能省者挈其最凡月行若干行少則大府之體尊必行則朝廷之法立其在上也官與官共事而不使吏與吏共事其在下也官與民共事而不許吏與民共事捐死法而任生人隋劉炫對楊素之語深可思也左氏有之日非徳莫如勤尙書曰六府三事惟勤勤之益於政也如是今公亦知州縣中有求勤而不得者乎赤緊之地四衝之衢嚴上官之威以及其妻孥子姓以及其傔人別奏若行轅若水驛若廚傳酒漿若閽錢雜賜琑屑繁重而爲大吏者方且盱衡厲色矜矜自持饋芻禾不受饋牲牢不受然而不受之費往住更甚於受者何哉在大府以爲吾旣不飲一勺水矣其所應備之館捨夫馬當無誤也而不知扈從之人所需不遂則毀精舍而污之鞭人夫而逸之詭程途而誤之入山縣則索魚入水縣則取雉臨行或並�供應之屋幕幾帟銀杯象箸而滿載之𨿽忠直之士亦多畜縮隱忍佯爲不與較之說以自寬而不知爲政之精神已消磨於無益之地矣其在會城者地大民雜事務尢多不知每日參謁之例是何條教天明而往日昳而歸坐軍門外聽鼓吹者幾何時投手板者幾何時待音旨者幾何時忍渴饑冒寒暑而卒不知其何所爲以爲尊督撫耶至尊者天子而未聞在京百官終日往宮門請安以爲待訓誨耶一面不謀何訓誨之有而父之教子亦無終朝嚾嚾者及至命下許歸而傳呼者又至不曰堂廡瓦漏則曰射堂須圬不曰大府宴客則曰行香何所略一停候一籌劃則漏冬冬下矣𨿽兼人之勇其尙能課農桑而理訟獄哉不知當其雜坐戲謔欠伸假寐之時卽鄕城老幼毀肢折體而待訴之時也當其修垣轅治供具之時卽胥吏舞文匿案而逞權之時也朝廷設州縣果爲督撫作奴耶抑爲民作爹耶淸夜自思旣自愧又自笑也愚以爲國家設佐貳丞尉本屬閒曹一切雜徭宜委辦治使州縣得盡心民事如此而田野不辟訟獄不理者宜亟亟劾去以讓賢路除盜之法自當責成捕役然庶民在官久無下士之祿吏胥分潤良民猶之可也捕役之財取之盜賊取其財而捕之無是理也而大府一行提比則來往有需經承有需行杖者有需彼方困膝踠足供帳之不暇而何暇擒盜且以忠恕之道待捕役勢有不得不取盜財者就江邑論之額設捕三十法當領八十金以八十金養三十捕每名約得二金有奇而其所謂工金者制府之鳴鉦者分焉揚旗者分焉巡道之擊柝而張傘者分焉名下之白役又分焉其足不足尙待問哉及至詣府受遣踐更遞換莫不鮮衣肥體稱娖而前遞解軍流莫不器械資糧犁然具備思其所以謀生所以應官與其所以甘心敲撲之故而不禁心寒發指矣𨿽然彼養盜者名捕也能養之必能擒之今之充捕者乞匄類也不能養盜而盜亦不屑供養之然則何以自給曰賴朝廷有樂戶蒱博宰牛等禁彼取月例嚇飛錢以度其日而攘獄遏訟以及爲盜囮者亦間有之彼之所藏身立命者仍在禁令之中然則禁者何以禁而令者又何以令乎愚以爲欲擒盜宜先養捕將嚴罰宜先重賞嗣後請核縣庫司庫一切贓罰閒欵合計若干增爲稟假充爲賞費俾此輩守法度於平時買細作於臨事則路不拾遺非難事也天下人才本於學校學校之設多在州縣選士學臣一過便已造士校官率多頹廢與士相親非州縣而誰今執州縣問曰爾所治某士賢某士不肖大率不知也其所知者非巨紳卽大賈而已其病亦自上率之也州縣進見大吏無問文風士習者上有不好下必有甚焉者矣且夫國家武學之設似可省也天下之民秀者爲文勇者爲武其勇者旣有兵丁行伍收而用之矣其秀者又有膠庠生貢收而用之矣國家養兵業己多費復爲之設武學而三年一大比焉糜各省錢糧萬計其所得者多非文非武之人臨試則習走斥張具�櫜韃平時棄之倚符鴟張一邑之中破敗者十六七大抵虣勇之人無所拘束則必橫行兵之不敢橫行者訓練多而管約眾也武生卽兵類也督學遠教職卑其誰訓練約束之按武舉始於武后武學始於宋紹興本屬權宜之制公盍題革此科以其費爲各省養士養兵之用未嘗非盛舉也凡上數條明知日不增燭晝有餘光然春雷旣聲百虫難嘿亦尙有明知不能彊公而又不敢不告者則莫如用人夫用人何以不能彊也以荀令之明而失之嚴象以諸葛之明而失之馬謖公羊曰聽遠者聞其疾不聞其舒望遠者察其形不察其貌此之謂也然窾要亦有可言者大抵居髙位者能識同體之善而忘異量之美故使人得以揣合幸進願明公起而矯之已髙明則必加意於沈潛之士己厚重則必寬容夫倜儻之人己苛察則不可輕信讕言己靜鎭則不可竟無耳目己不媚天子而後能覺人之謟諛己能力追古人而後能識人之庸俗病百姓者𨿽小必誅誤頓遞者𨿽大必赦工獻納者𨿽敏非才昧是非者𨿽廉實蠹龔黃不同術而同歸於治周來不同虐而同歸於亂要在觀其大節之所在而審其情性之眞而己枚所見如是未必皆當然於大君子之前布露所蓄或不以人廢而采其言或卽以言觀而知其人幸甚

○周鎬【字懷西號犢山江蘇金匱人乾隆己亥舉人官至漳州府知府有犢山類槀】

上制軍條陳利獘書

△上制軍條陳利獘書

竊惟州縣爲親民之官位𨿽卑而所系甚重百姓之休戚天下之治亂恆必由之惟其甚重也故選用不可不精惟其位卑也故體卹不可不到憲札欲周知利獘夫利獘不勝窮也有一利卽有一獘其始也因利立法而獘卽伏於法之中其繼也變法救獘而獘又生於法之外此𨿽朝更暮易何補於地方毫末哉故善求治者不任法而任人任得其人則有利無獘任失其人則有獘無利自然之效也方今所患者不患法之未備而串州縣之未得其人更患州縣之𨿽得其人而未足爲治何也法太密而信不行也法太密則顧忌不得不多信不行則勸懲無以爲據職備位知縣請舉州縣之當與變通者爲閣下陳之一曰資格宜破也夫缺有繁簡才有大小量才授缺則人地適宜今例揀發試用人員不問短長優劣惟以到省先後及出缺早晚依次挨補如出一繁缺而應補者才有所窮但求合例不顧其事浮於人也出一簡缺而應補者才有所餘亦但求合例不惜其人浮於事也近又定爲實授三年方準調繁之例是使才長者沈於短馭恐有拂郁頹惰之心卽才短者若於重肩亦必有覆餗廢弛之患甚非所以勵人材而憂國事也爲此議者必曰上司之愛惡不齊屬員之巧拙不一巧者投所愛而先登拙者逢所惡而淹棄惟定爲此例庶督撫無所容其私耳豈知督撫皆朝廷簡用大臣方且倚爲屏翰烏有區區補一縣令而猶慮其不公不正者哉旣不公正則亦何事不能舞獘而猶可倚爲屏翰者哉是又防所不勝防也二曰處分宜寬也事無大小靡不始於州縣精神耳目稍有未周百獘卽因之而起故以處分督責之小則罰俸大則降革幾於一事一處分矣原其始誠恐州縣之玩延隱諱不得不大爲之防及其後州縣且畏忌處分不得不巧爲之避是直惡其穢而又禁其濯也如定例失察私雕假印誆騙侵盜者降二級調用知而聽行者與犯人同科立法極平極允乃近歲如溫州樂淸縣查辦假印誆財一案吏議以𨿽經自行查辦但行用己在二月以上仍照失察處分是查辦之人與始終失察者全無異也失察不過降調查辦亦不免降調失察之降調遲而未形查辦之降調速而立見則人亦孰肯自發其覆而不安於隱飾也哉卽此類推而州縣之畏處分而匿其事與夫化大爲小避重就輕者不可勝詰矣職以爲案無巨細凡本任不辦經後任查出或別行發覺者俱照例議處其有自行查辦及查出前任之案續經報辦者不論久近應將查辦之員槪免處分如此則州縣自顧考成而又樂於免累天下無不明之案矣三曰事權宜假也民情風俗隨處異宜全在地方官因時調劑審其輕重視其緩急而次第布之庶幾可有成效今舉州縣毫毛之事無一得以自專而簿書文報之間苛責不暇稍一彊項議已隨其後矣宓子賤宰單父猶切切焉以掣肘爲憂而況今日州縣之才之徳萬萬不如子賤者乎職以爲宜稍假之事權俾得從容展布閣下則但總其綱領而考其成功其有昏庸不職者立黜去之又不在有權無權也四曰捐欵宜裁也古者制祿起於代耕自下士至於卿大夫皆量其出入以爲差等凡使歸於各足而已今州縣廉俸多者千兩少者五六百兩以之延請幕友尙慮不敷加以養父母畜妻子僕役之工餼差使之往來上司之應酬親友同僚之贈答皆人情事勢之所不能已者又以蒞任之初以及交代盤查奏銷冊報等項由府房以至司院各房隨舉一事必有規費凖之廉俸不啻數倍矣況以捐欵派之一年之間爲數無定區區州縣豈有點金術耶以故緩則敲筋炙髓而取之於民急則剜肉醫瘡而盜之於庫凡今各縣之虧空捐欵居十之四五其明驗也夫國家經費必有舊章用民力者民力承之無庸捐也動國帑者國帑承之亦無庸捐也今也下不在民上不在國而曰捐之州縣豈知州縣且上侵其國下病其民而並歸於積欠也哉職以爲前虧之捐欵槪予豁銷嗣後則永不捐派並其各房之規費而痛革之庶幾州縣之力少蘇而倉庫亦可漸圖彌補矣五曰名實宜核也人之才質不同而志趨亦異有專心爲民疏於奉上者亦有工於奉上而無意爲民者若以一人之意向爲憑而不察萬民之好惡則名實紊而是非亂矣閣下試思今之所謂大能員者取其能治民乎抑取其能事上乎如取其治民則當問民心之愛戴與否不必問吾心之順適與否也如取其事上則彼有逢迎而巳矣結納而已矣民生之利病何足關其病癢哉且夫名者實之賓感之則起謳歌怨之則生謗讟必然之理也今州縣之取謗讟者不察其斂怨之實盡歸咎於民刁俗悍其得謳歌者則又不察其致感之實而以爲是特市名夫使名而可市則彼猛於虎而媚於狐者何不取美名而市之而必市千萬人之謗讟耶在上者循其名而更考其實焉斯得矣六曰賞罰宜信也夫帝王之所以策馭羣才而風示天下者賞罰而已矣當賞不賞是爲沮善當罰不罰是爲養姦每聞各憲之品題州縣曰某也廉某也貪某也才某也不肖議論非不公也而所謂廉而才者猶夫故也未見其拔而升之也所謂貪而不肖者亦猶夫故也未見其劾而去之也昔齊桓問郭氏之亡野人曰郭氏善善而惡惡桓公曰若是則何以亡野人曰郭氏善善而不能用惡惡而不能退也今日之病毋乃類此故賞罰嚴者鼓天下之中材而進之功業之途賞罰廢者推天下之中材而納之暴棄之域孔子日舉直錯諸枉能使枉者直至論也夫破資格則收器使之功寬處分則開自贖之路假事權則賢才得以行其志裁捐款則簠簋得以勵其廉核名實則巧僞不能相蒙信賞罰則惡有所懲而善有所觀所謂州縣之當與變通者蓋如此方今浙省大吏類皆潔淸自矢然而政治未能日進者蓋由上下皆務因循苟簡以偸目前之安無事則與州縣爭名有事則於州縣諉過豈知州縣當以四境爲一家督撫司道當以七十六州縣爲一家州縣得人而治不必名自己出也州縣之功皆其功也州縣失人而廢不必過自巳成也州縣之罪皆其罪也先之以知人之明公之以無我之量而又於此六事者變通而力行之庶乎可以治矣若夫地方之利獘則固不勝窮也

○藍鼎元【見保甲書卷三】

棉陽學凖閒存錄

△棉陽學凖閒存錄

制撫位尊權重𨿽分封藩王不能及也當思何徳何能君父以此位我必如何而後可以不負簡任將晝夜不遑寢食矣

爲國家愛惜人才是制撫第一事乃有以屬吏才能爲忌嫉而欲挫折排擠以示威於庸庸之輩使之恐懼奉承此不可解者也

舉劾大事關系激濁揚淸若爲一已作威市利朝廷典法安在

屬僚大小皆朝廷命官大者固當禮敬小者亦宜體卹不可以州縣之功名性命作大吏交際回答之盤飧

州縣一官之能否關系百里之福命以篚筐爲舉劾如蒼生何

藩司以布政爲名其責甚重全省吏治民生當一力肩任以錢糧自諉者固非蟠結黨類把持鮏臭更非也

臬司操全省民命一舉一動關人死生興亡二十分謹凜兢業尙恐刑罰不中況將之以私意臨之以威福冥冥之中有操劵而隨其後者

監司之職在於正巳率屬綱舉目張不以煩苛騷擾爲才曠職侵官皆戾也

監司侵守令之職難乎其爲下矣孳孳然惟利是圖𨿽督撫如弟昆而庶民嫉之守令鄙之富豪姦棍皆得以奴隸指揮之此何如監司哉

屬僚賢否知之明而處之當使廉能皆得以伸其志節而不肖者有所憚而不敢妄爲斯可以爲監司而無愧矣

守令弗能其官監司得紏舉之制撫弗便於民監司得匡救之膺斯任者何重也依阿詭隨無所建自已負當寧簡用盛心況背公營私虐屬殘民毛色其面目而蛇虺其肺肝也噫

在下位不獲乎上民不可得而治誰敢與上官頡頏哉事非關系自無不委曲聽從若欺君蠹國亦與附和此可謂之人乎所以爲上官者不可咎屬僚之拂我當淸夜捫心問我所作者何如

○熊宏備【見治原】

居官格言

△居官格言

做上官底只是要尊重迎送欲遠稱呼欲尊拜跪欲恭供具欲麗酒席欲丰騶從欲都伺候欲謹行部所至萬人負累千家愁苦卽使於地方有益蒼生所損巳多及問其職業悉是虛文濫套縱虎狼之吏胥騷擾傳郵重瑣尾之文移督繩郡縣括奇異之貨獘交結要津習圓軟之容辭网羅聲譽至民生疾苦若聾瞽然豈不驟貴臘遷然而顯負君恩陰觸天怒是生民之苦累而子孫之禍因也吾黨戒之

○栗毓美【見保甲書卷三】

實政遺編

△實政遺編

余曾爲州縣州縣之難知之最深上司過境而供應必求備焉是薄待上司也知上司不以此爲喜怒正所以敬上司也上司必能察之上司自用十金屬員供應便須百金出門帶幾人馬幾匹開單沿途面交地方官俾知此外皆黑差則所省多矣不在矯情絕俗轉致地方官難以措置

○徐文弼【見持家】

論驛傳之害

△論驛傳之害

凡驛傳之設有衝有僻衝則謂之驛站僻則謂之里甲馬僅以供本州島邑之馳遞故又謂之遞馬遞馬之設不過數匹驛站每州邑或再設甚衝或三設每站額馬六十七十不等其廩糧工料存畱項下支銷而歲終隨地丁奏報焉其爲差也官則給以勘合役則給以火牌而水驛之船隻陸驛之夫馬則遵照部塡其馬有官坐有緊差小差散差包馬之不一其役有總理馬號家中有兵房有馬牌馬夫背包送差醫獸之同事至於額外之差有上司之紙牌有鄰封之協濟有過差之越站有馬匹之多索各項之苛求辱官毆吏鎖撻馬夫之肆橫在昔明代末年海�多事差使繁多往來絡繹員役狠如狼虎拷索慘同盜賊方解鞍下馬酒肉如山任其醉飽但喧呼索馬不與牌抄馬集成羣皆非中選其意在於勒詐也迨飽其欲方許抄牌試馬多索之外又要折幹詭云馬不堪騎貼並之外又需惜馬若遇水陸較衝之地旣索諸費又欲坐舟及撥至官船又嫌滯重欲坐民船於是埠頭行戶四出封拏及集河幹眾皆斂金饋送方坐一舟而行或竟不用舟仍乘驛馬而去所乘不過數馬所坐不過一舟而官役受其騷擾水陸遭其剝削前差甫去後差又來衝繁疲驛何堪此累然此猶其小差也若天差出京部文先行知會沿途督撫地方州縣預期料理馬匹伺侯供帳辦買用物傳集工匠無不畢備遣騎偵探於數百里外聞風所至盡皆膽落官有才能應付麤具者尙能黽勉支持以圖僥幸其庸員苦缺則束手無策附近統轄上司懼禍及已乃於所屬州縣調馬協濟輒一二百匹守候多時離鄕窵遠芻糧俱盡馬斃夫逃不可勝數及差使將臨督撫護送標員兵部差官及各差前跕帶領司庖飛馳先至本官詣館接見供應之外各送規禮先求差官前跕包收而旌節使至又致敬贐儀餐畢登程始保無事稍有不周良驥指爲駑駘盛饌匿爲艸具辱官鎖胥毀房掠器協濟諸�盡行越站鞭箠馳騁必使馬斃而令賠償於他驛也然此猶爲經過之差言也若本省上司按臨及紙牌應付則更有甚焉夫州縣之獲罪於經過使臣也督撫知之猶或垂憐衝劇尙爲掩覆縱使臣蓄怨思報猶事緩而禍遲至於上司按臨其供帳之盛儀衛之隆姑不具論此外幕客內司與夫書門承捨皂隸輿臺之屬無不有饋苟或少疏則媒蘗有司之短長播弄屬役之過失功名身命屬在須臾豈不發速而禍大乎若夫督撫值班之書役司府公務之差承亦本省之子民也而狐假虎威需索淩虐甚於過差附帶親朋互爲羽翼黨惡橫行恬不之怪嗟乎朝廷置驛所以速郵傳而驅馳王事詎容此無端之荼毒耶牧令覽此未有不寒心酸鼻者吾默一籌思誓此生有居尊位乘軒輶之日斷不蹈此故轍則無形之造福已不啻甘雨隨車矣

○周鎬【見前】

上玉撫軍條議

△上玉撫軍條議

夫書吏之獘至今極矣然愚以爲州縣之書吏易治而上憲之書吏難治何也州縣之書吏獘在虐民富者百般勒索貧者任意畱難或勾通訟棍借事興波或授意罪人誣扳嫁禍甚或藏匿舊案抽換卷宗使是非可以混淆而本末無從考信其獘誠不勝枚舉然州縣爲親民之官統馭少而耳目近少則易徧近則易知但使爲州縣者實能以民心爲巳心視民事如家事日坐大堂與民相見表裏洞達無阻無隱其有勒索而畱難者許民面愬立提質究則獘除矣其被誣牽累者卽從所以誣牽之故訊出勾通授意之由立予責革則獘除矣且藏匿抽換必乘新舊交代之際或數年數十年而後發防範最難然苟鈐印卷宗又令各書將經手案件登記號簿官爲用印以入交代倘有遺失惟最後接收之書吏是問則其獘亦可肅淸故曰州縣之書吏易治也若夫上憲之書吏則魚肉州縣之書吏而並能挾制其官州縣蒞任先索到任陋規其後交代有費盤查有費經徵有費奏銷有費滋生煙戶有費賦役全書有費蠲除有費工程有費恩賞有費領有領費解有解費劃扣有劃扣費舉州縣毫毛之事莫不有費誠如憲札所云動筆卽索事無空過者稍不遂意則駁換捺延處分降罰其禍立至故州縣畏之如虎而奉之如神州縣之書吏亦不得不多方搜索以求解免此吏治之所以日難而虧欠之所由日積也且夫州縣之書吏上憲得而懲治之上憲之書吏州縣不能約束之而並不敢誦言之譬諸城狐社鼠灌之不可焚之不得稍一非議不以爲去狐鼠也而反以爲攻城社故曰上憲之書吏難治也其所以難治者有二一日書缺買定也某書管某縣某吏值某科皆量其出息之多寡以爲授受州縣特其佃戶耳買定之後則以此缺爲傳家之�官有遷調而吏無變更卽或因事革除而易名頂替者仍其人也是以州縣寧隱忍以免目前不敢觸犯以貽後禍一曰權從書出也幕賓案牘旣繁一切片稿半由擬送稍爲出入便已低昂𨿽有核裁豈無疏忽誠如憲札所云髙下在心也更有不可解者如戶口之增減倉庫之盈虛惟州縣知其確數以爲具文具則文可也以爲實報則實報可也而司書則曰彼有程序所謂程序者又不肯顯頒於下屢送屢駁無所適從費到而冊始定其實上下仍相蒙也去此二獘約有三端一曰汰冗濫酌公事之繁簡定書吏之多少擇其勤愼廉能者畱房辦事其餘悉裁去之俾歸民業如敢掛名射利及私相頂替重治其罪一曰定額費使各衙門之書吏開具實在必須之費詳院核定行知州縣遵爲定額上下曉然敢有額外濫索及借事刁難傾陷者許州縣據實指稟違則參辦又如處州於通省最爲貧苦甚有歲入不及千金者日用尙慮不敷何力應酬諸費應請槪予刪除而將該懸應辦事宜並入經管大縣之書吏兼辦庶公私兩無貽誤一曰頒冊式一切造冊章程縣書未經目覩者卽請頒一樣本飭令縣書如式照造以免駁換如是則憲書之事簡而其權亦輕庶幾無所容其姦矣至於州縣之書吏前記已詳設有昏庸不職之令任其舞獘者自有憲法治之無難立斷也𨿽然有治人無治法在上位者能正已率屬剔蠹除姦則書吏自然斂迹否則防一獘又生一獘州縣且救過不暇何敢與之爭費哉

○趙申喬【見屏惡】

禁司道府縣濫差檄

△禁司道府縣濫差檄

凡嚴禁濫差以杜擾累事查定例內開督撫以下道府以上官員凡叛逆軍需驛遞公文等緊要重大事情照例差人外其餘止許行牌催提如違例差遣者督撫指名題參議處如督撫徇情不參或科道題參或部內查出將督撫一並議處如督撫�常小事差役害民者或科道紏參或部內查出交與該部議處等因遵行在案�衙門蠹役眈眈擇食囑通經承賄買差票經承受其賄囑朦朧稟官一應號件或錢糧或詞訟事事差催椿椿守提此輩差票到手便爲奇貨呼羣引類駕船乘馬一到地方要歇寓要供應要盤纏要謝儀稍不滿欲則借題挾制淩虐屬官捉鎖經承必饜飽而後止𨿽曰公務實則營私𨿽曰官差竟同凶暴下屬礙於上司只得吞聲忍气甚至一差未去一差又來初催之差甫到違限之差又至往來如織威焰日張儼如上司親臨誰敢不爲承奉司道差役到府則諸費派之州縣府差役到州縣則州縣派之經承經承又派之裏下昔人謂驅數百虎狼於民間又謂紙上一點朱民間一點血者誠可痛也除密行訪拿外合行嚴飭爲此票仰該司道州縣官吏查照來文事理卽將現差各役盡數撤回恪遵定例俱用紙票催提三催之後許用木簽提比經承如遇緊要重大事情或下屬疲玩不遵必須差催者卽選謹愼小心之役嚴立限期責令回銷不得無故逗𨖻代意需索仍一面將催提事件差役姓名回銷限期報明本部院以憑查考如有故違一經察出卽行照例題參決不姑貸其上司差役到府州縣該府州縣卽刻具文交付來役依限回銷仍一面報明本部院銷號倘有大膽差役仍前不法亦卽於文內報明聽候拏究至於該州縣一切錢糧詞訟俱不得違例濫差擾累小民致千參�一並嚴加通飭各取遵依報查毌違

○陳宏謀【見保甲書卷三】

飭巡道淸查州縣詞訟檄

寄家雨泉書

△飭巡道淸查州縣詞訟檄

自理詞訟原奉部議定例責成該管巡道稽查督率巡到州縣地方卽將訟案號簿提到查核勒限催審有關積賊刁棍衙蠹及胥役獘匿等情立卽親提究治仍將未完幾件開單移司報院如玩延不結卽行詳參知府直隸州未結詞訟亦卽照此辦理等因法至善也乃玆據兩司會議以一道所轄之州縣多寡遠近不同一時難以徧歷請通飭各州縣各於月底將一月準理事件開列事由巳結者就簿登銷其有證佐未齊原被患病不能依期完結者亦於冊內據實登明各於次月之朔呈送巡道查核遞月倒換院司府廳批發事件各聽原行衙門催辦並飭分理之丞倅各循此式一體申送查核等情惟查自理詞訟逐月造報久奉定例祗因事涉繁冗造報難信徒繁無益所以近又定例責成巡道到縣就近提到號簿逐一稽核旣有號簿可查不必再令各屬造報如果巡道每到一縣卽肯坐守查辦未結詞訟縱號簿或有遺漏而有告無審之事兩造必然告發不難查出正可卽此參核以定所報之虛實今若令其月底造報勢必仍如從前止將巳完者造入塞責又成故套本部院蒞任悉心體訪從前𨿽議行月報仍然漫無稽核亦未曾催結一案近則報者亦少更有全然不報則所報之有無遺漏更無從查考矣至於道員所轄州縣至多不過十餘處二十處如駐札之縣正可日日查催原不待巡方始查其餘各縣遇有因公往縣及查勘公出之事經過之州縣停驂數日卽可查辦其不在沿途者相離大路亦不過數十里至遠不過一二百里迂道一行亦自不難何至憚此一二日之程不肯一往況此等州縣之民生利獘水利農田皆賴巡道經心措置主持籌劃所謂一道之慘舒系焉者又不必專爲詞訟而詞訟亦其大端非沿途經過之縣道方巡歷不在沿途卽不必巡歷也況分巡所至原應有放告之事凡民間冤抑道遠未能赴控者皆得就近具控巡道亦可就近辦理應查審者查審應提捲者提卷三四日之間卽有可以辦結之案是巡道一到地方是非明白勸戒昭著庶巡道不爲虛設分巡亦非空行辦過一縣卽將一縣先未結而今結者若干尙有未結者若干經巡道提審完結者若干止須簡明開單移司報院則該縣未結案件之多少巡道辦結案件之多少亦有可考凡一時未能卽結者回署後又復指催待下次再巡又爲�其虛實或有赴控者亦可定其虛實各屬官吏皆知巡道將到𨿽極疲玩亦必上緊審結胥吏亦必不敢任意延捺淸理詞訟之中卽寓策勵屬員懲戒胥役之道不得以州縣窵遠不能分巡爲言更不可止令造報不必分巡也

△寄家雨泉書

甄別州縣之能否理事知府而外專責巡道稽查督催如兩官交代接任官將前官已未完詞訟若干通報後來者亦復如此則各官任內理訟勤惰自巳皆有責成上司亦有查考試用者一委暫署卽可以此定其能否勝任矣

○黃可潤【見保甲書卷三】

巡查

△巡查

直隸道府每歲有巡查各屬之例然不過一經其地而已其實欲查亦甚容易觀其井利之修廢麥田之多寡種樹之疏密溝渠之通塞可得之眉睫間矣

○栗毓美【見保甲書卷三】

實政遺編

△實政遺編

所過地方不阻人告狀可以徧悉人情風俗不必準者原不可濫準然不準理非不準收也

○熊宏備【見治原】

居官格言

△居官格言

一人入獄十人罷業株連波及更屬無辜且獄中夏有疫疾濕蒸冬有皸豕凍裂或以小罪經年桎梏或以輕罪迫就死亡獄卒囚長需索淩辱尢可深痛時令馬上飛弔監簿查勘以獄囚多寡定有司之賢否行之期年郡屬州縣吏無敢妄系一人矣

○陳道【字紹�江西新城人乾隆戊辰進士官知縣有凝齋先生遺集】

官戒示長兒

△官戒示長兒【子守誠任金衢嚴道】

初到地方宜博訪僚屬察其俗尙美惡舊政沿習何似無甚害義者且循故迹無輕率變動未能洞悉原委而輕妄動不惟無益而且滋擾漸次熟練知其端的而後可以圖議治屬疆界山川道裏均宜先知托同官練達者將各府繪一總圖地之肥瘠髙下土地所宜水利開塞以及州縣接壤水陸道途所通及大市鎭並細注圖內吏胥機巧非智計所能防察當立定章程使不能爲獘�信相孚使不欲欺不假權於若輩批判一由內幕而尢嚴飭門僕無與爲比內署左右爲書吏耳目所系本官性情又爲左右所伺察必自守嚴正安重無偏好無輕言妄動使人得而玩之

日用物件悉照民價平買無貪小利短折累民或舊有官價陋規須潛訪察明張告示無爲買辦蒙蔽食用須酌定章程丰儉適中他物寧自節省無好侈靡奢而不足必致妄取於人所得甚小而所失甚大

衙署房屋足蔽風雨卽便安居不必修葺如令屬官代修尢爲不可圖一已之快而爲累於人何爲也凡有饋遺槪宜謝絕卽食品不便卻亦須擇其至輕者凡送物投汝所好必將有所爲且與門僕相通方能如是宜峻拒之稍涉遊移後將引類而至所累甚多而玩物甘言尢易歆動切宜謹守至於托人購買對像尢爲非理此口一開人無不輕而玩之

養廉按月支給無豫借諸友館谷逐季送淸余以給日用能節存十之二三以備急用爲妙萬一不敷寧補湊斷不可妄取人錢祖父以淸白傳家非義之物一介不可取事上宜恭謹而不可卑謟平素守正不阿人自不以非理事相委若素常詭隨臨時豈能謝絕凡與人交不可求一時親密人之易見喜者必易見怒惟遵禮致敬不見好亦不招尢所謂淡而可久是也見兩司及在撫軍坐中凡言他屬能否與計議政事不可輕易出言本屬有公事及官當遷調之處均宜先與兩司商定再陳之撫軍蓋兩司總持風紀通省政事皆其主張分巡職當聽命無專擅之理遇公事差遣切不可推諉院司書稟宜常通但須擇地方切要有益而可行者無泛舉動以啟人厭

待僚屬宜寬平和易使人相信而不疑故作威福欲以生人敬畏而不知適足以使人輕賤遇一老猾者慮其不測卽先發以相制未能制人而先自敗屬吏能否當於政治實績間驗之語言狀貌未足爲憑固不可先設疑心待人亦不可以詞組投合便深信不疑也今有察吏之責益不可不詳愼矣

州縣相見並須和悅顏色論地方政事須聽其暢言畢後方詰其曲折或所見不同亦宜和婉相商有能抗論是非者必其中有所見尢宜平心下气加意采擇無執巳見遽折人非人有膽弱者一折便將不顧事理曲附上官貽悞民事不淺同是公事只期事理得當而巳人巳意見斷不可畱

本境武官尢宜和協若有事相關者和同辦理無分彼此無大小接待總宜謙下

出巡於地方未能有益而先於屬官有損但初任不能不一行部切宜輕裝減從一幕友二三老實家人書吏曉事者各二人足供使令便好此外無多帶僕從夫馬及船自發錢雇無取於縣尢要在不遺頭站人諸獘皆從此生先巳行牌通知斷無須人前去屬吏預備執事郊迎俱拒回隨畱數人備傳呼而巳所帶家人只一可信者應門余俱不得與府縣人相通所到地方或有訟獄當折者就近理之利害當興革者細心察看與同官參議回署再酌無以己見遽出令也一切饋遺除酒食外槪行謝絕無因語意殷勤稍涉遊移或辦差務及往省均須酌定合用人數無多帶閒人善柔之人能以曲說巧語入人心腹當前甚覺可喜或引而近之謂此人必爲我用而不知爲此者蓋有所圖也圖之旣得或他事未盡如意卽生怨怒心將轉媚他人遂不難加以讒譖陷害此自古迄今小人之常態未足爲怪閱歷未深者往往爲其所中事後追悔已無及矣官場中傾軋之事甚多而此尢難測好諛者當隨地自省加意防察

幕中諸友須情意親洽禮貌周到不可疏忽飲食酌定數品時常陪飯便令廚子不敢損減論事當和婉相商無執巳見輕行攺竄卽或意見不合亦宜以禮貌相別無出惡言

分巡𨿽有察吏之責而無進退之權梢一專擅欲自見長則上疑於僭下嫌其侵矣故以安靜恬退爲守官之道爲政最不可喜事喜事見能必致生事滋擾而奉行不善者非藉以取巧卽因緣爲姦然又不可因此而自怠苟安也事到面前無大小皆當細心體察分所得爲者審時度勢隨事救正於民生不無小補也

人惟能受善言能知人善任使𨿽無才亦可免過矜智恃才以自用者乃下愚小器適以自害而已用人聽言之道前巳詳說今更提撕當時時以此自省

一紙家言爲政之體用咸在後數則中肯處得之閱歷者尢多當與樂山聶翁誡子書並傳不朽

○龔景瀚【見保甲書卷三】

與林春園同年書

復林春園知府書

△與林春園同年書

太守居二千石之寄筦千餘里之地行其所學其有濟於生民甚大今日所處較難然以善事上官體卹屬員爲要善事非逢迎之謂也承上接下不得上司之心則言不聽計不從而州縣之事亦掣肘而不可辦故必積誠以動之勤勞以結之委曲以圖其成權宜以濟其變使彼𨿽貪暴亦必敬我愛我而不疑然後惟吾意之所爲利可興而獘可革體卹非徇庇之謂也人才各有短長州縣中非有大不肖者皆可琢磨扶掖以底於成開誠布公使人得盡言則下情畢達平心和气使胸無成見則處事無差而大要尢在有擔荷勿但顧一已考成而不顧他人性命至於約束下人屏絕供應又其餘事佐雜教職等官尢宜周卹小過可捐微勞必錄則無不勉之人無不成之功矣署中𨿽有幕友長隨然一事不可不經目一文不可不手判非獨練習庶務亦以塞淸獘竇民隱不可不卹又不可輕準詞訟以啟告訐之漸吏治不可不振又不可紛紛差提以多滋擾之累蓋府尊之體又與州縣不同輕重緩急所當斟酌其間也

△復林春園知府書

今日而言循良談何容易束縛於法令紛擾於差事奉行文書苟幸無過而已能行度外之事窺古人於萬一乎然盡一分之心則必有一分之效閣下到任三月而政聲已流播遠邇此其彰明較著者也故官無大小勢無難易盡職或不敢言盡心則可自勉誠如來教民自多情第愧撫綏無術耳袁州𨿽稱淸苦於今日卻甚相宜人無可欲則我得以自守惟戚友往來同僚緩急作自了漢固不可而必各遂其求恐亦難爲之繼亦惟自盡其心焉而已力可爲者竭其力力所不能爲者致其情丰供餼隆禮貌使當時無可致怨而久後自能見諒此亦貧家勤掃地貧女早梳頭之理也若深居簡出或欲一望顏色而不能則謗言繁興�爲話柄故此等處最宜畱心閽人尢當加之意也來教謂作守難於作令此言誠然然積之以誠則上下之情通行之以恕則人巳之理得屬員賢不肖不等其爲無心之過皆可從權而援手其爲有心之惡不必從井以救人以理度之而無計較於利害禍福斯得之矣

○訥親【滿洲鑲黃旗人官至保和殿大學士余未詳見皇淸奏議】

請考核州縣實政疏

△請考核州縣實政疏

竊惟吏治貴有實效奉行務去虛文外省自督撫以及各州縣皆有應盡之職守而州縣爲親民之官凡教養大端能盡一分實力則百姓受一分實惠加以督撫綜核得宜自然令行禁止有月異歲不同之象外省政務非不遵循成憲辦理然浮文常多實惠殊少如欽奉上諭曁內外臣工條奏應行事務在督撫大吏固皆恪遵罔懈督課維嚴由司道行之州縣亦復鄭重嚴明但於行文出示之外求其遵奉之實際則十無一二竊思朝廷良法美意凡以爲民也但其中有未能期效於旦夕者亦有實力奉行卽可收實效者如興學校端士習振民風及農桑樹畜河渠水利諸善政皆所應行其造曲燒鍋賭博健訟刁悍諸事定例綦嚴皆所應禁然當因地制宜從容觀效未可以期之旦夕也至於盜竊打降及崇尙邪教等事關系民生風俗不可不爲急除果能力爲整頓固可旋至而立效也其所以行之而無效者蓋以各省州縣惟以簿書錢谷爲事其於境內戶口之貧富地土之肥瘠物產之丰嗇民情之趨向習俗之美惡以及山川原隰橋梁道路一切漫不經心官之與民條教而外旣無餘事民之與官納課而外漠不相關上下之情不相聯屬安望其令行而禁止乎臣請敕下各省督撫酌量各州縣地方之大小事務之繁簡定以一年半年之限令該州縣官徧歷境內鄕村逐一體訪確實各就地方情形將某事所當興舉某事所當整飭行之有無效驗之處據實造冊詳報該上司卽舉此以爲考核歲終督撫將通省某某州縣某事興舉若何某事整飭若何有效無效核實具折奏聞如此則爲州縣者知上司之考核以實不以文凡職分所當爲考成之所系自必實力奉行不敢虛應故事況百姓之休戚果能相通地方之情形又能熟悉其平日一應戶婚田土詞訟錢糧自易於措辦可省案牘之煩卽猝遇水旱不齊亦可斟酌緩急措置得宜則事事皆爲實政於吏治民生不無裨益矣

○陸世儀【見保甲書卷三】

筆記

△筆記

海剛峯爲應天巡撫凡所屬各府州縣正佐首領以及學校之官皆令置簿光立欵目如某利當興某害當除某人善惡某事可否一有聞見皆援筆記之不時弔查借此以悉民情亦卽以卜地方官賢否誠長民者所當師法

○陳宏謀【見保甲書卷三】

寄楊靑江錫紱書

△寄楊靑江錫紱書

大抵今日屬員中能幹民事勤勤懇懇不肯漠視者皆有志向上𨿽所行未盡愜而路數不差自當鼓舞而振作之至於凡事只圖自占地步不顧民生苦樂者𨿽才具敏捷或自負老到究於地方無益嘗有上司交口推爲能員而體訪輿論竟大不然者三代直道至今在人公聽並觀考言詢事庶是非黜陟上下相孚舉直錯杜則民服耳

○謝振定【號鄕泉湖南湘鄕人乾隆庚子進士官至禦史有知恥齋集】

飭吏八則

△飭吏八則

一州縣官宜辧其品庸陋無能剛愎自是固不可以牧民而專意逢迎應酬周到者必非認眞辦事之人如果實心實力爲地方興利除獘其視缺之繁簡無二也𨿽僻壤小邑必有應辦之事卽日夜勤勞猶恐不給何爲孜孜於世故周旋耶但辦事認眞未能隨俗附和則長吏同寅鮮不以爲迂拘甚且相與議剌之排擠之矣故眾惡眾好不可不察而訪察臧否在各道府尢親切宜有責成

一州縣宜節其用除署中修膳因用應酬外各上司有規禮有攤捐項有幫貼項有一切解費冊費考棚費多者萬餘金少亦不減五六千金州縣養廉俸銀不過千餘金而費用如許是從何來上司能設法籌劃爲之省去費用庶責其廉而罪其貪於勢爲順於心爲安

一州縣宜禁其奢侈儉以養廉亦以端化自是作吏之要近來外官輿服僕從之盛飲饌應酬之丰𨿽較前稍減而積習未除爲害不小袪貪污杜虧空似必於此塞其源還淳返朴在大吏倡之更易爲力至官僚幕友終日宴飲或與僕吏輩晝夜聚賭恬不爲怪此風尢宜痛懲

一州縣宜養其廉恥州縣官縱不自愛重未有不顧體面者也上憲視屬吏無論賢否皆等之隸卒吏風所以日下凡有憲札事無巨細輒以參揭套文重加申飭連文累牘嚴示而不信行無怪州縣一切皆視爲具文此其獘在書吏幕友率意簽行上司所不及察至於上憲差提委員徒滋煩擾殊乖政體似宜斟酌一州縣倉谷勿輕準借糶每年春借秋還直是官吏家人藉此分肥毫無實惠及民每次稟請借糶司房使費甚重挪移虧空獘竇多端惟荒年發賑萬不得巳然且昧心染指比比皆是何怪民間之盜賊紛紛也

一州縣利獘宜責令指陳何事當興何事當革不妨各抒所見縷悉上呈大吏藉以覘牧令之才識知地方之情形因而措施得當旌別有權在實心任事者可得所稟承卽有意見長者亦從�鼓�或者不致任意廢弛也

一州縣勿輕更調官不久於其任𨿽敏才未能禆於地方如上憲謙沖懇摯使賢良吏得以盡心利濟豈必急急於遷擢乎用才獎善不窒自新之路不開躁進之門大君子當有灼見或有案件差錯札調來省最足滋累或實缺州縣藉端赴省夤緣干求最爲惡習卽有司官逢五十日必上衙門似亦煩瑣有事不妨每日求見無事則朔望可也

一州縣毋任欺罔凡牧令事無輕重必由道府轉申中途阻格累月經年且緊要事必與首府首縣商通辦理往往變幻失眞串謀蒙蔽上司殊難覺察而外州縣必有坐省家人與院司吏役及首府首縣家人勾通探聽凡大憲言語喜怒升遷降調事未舉而通省皆知彌縫夤緣無所不至此賢否所以難辧而錯置未易允當也若使事可徑達機不外泄則屬吏之志可通而上憲之柄不搖矣

○曹一士【字諤庭江蘇上海人雍正庚戌進士官至給事中有四焉齋集】

請分別賢能疏

△請分別賢能疏

督撫不擾守令守令不擾小民而天下之民莫不安矣自大吏以至小吏皆有賢員有能員賢能兼者上也賢而不足於能者次之能有餘而賢不足者又其次也何謂賢務持大體與民休息者是也何謂能趨事赴功綜核名實者是也天下能吏多而賢吏少則吏治必有不得其平者不可不亟加甄別也臣查督撫之保題守冷其辭約有數端曰年力富彊也爲人明白也辦事勤愼也其實迹則錢糧無欠也開懇多方也善捕盜賊也果如其言洵所謂能吏也乃未幾而或以髒污虧空�或以艸菅民命劾所謂貪吏酷吏者無一不出於能吏之中彼誠有才焉以濟其惡耳若夫吏之賢者則不然惻怛愛人而巳悃愊無革而已方於事上不能詭隨而已吏人同聲謂之不煩而巳此數者皆督撫所視爲無能者也然而賢者則必出於其中度今世不少其人而督撫薦剡曾未及此毋亦重視能而輕視賢耶抑亦狃於積習以能吏卽爲賢吏耶且臣恐督撫所謂能者非眞能也以趨走便利而謂之能則老成者爲遲鈍矣以應對捷給而謂之能則木訥者爲迂疏矣以逞才喜事而謂之能則鎭靜者爲怠緩矣且或以武健嚴酷不卹人言而謂之能則勞於撫字拙於鍛煉者謂之沽名釣譽才力不及而掇拾細故以劾罷之矣好尙一乖取捨頓異及至所取者潰敗決裂則曰臣不合誤舉於前統聽部議而巳夫有誤舉必有誤劾誤舉者可議其罪誤劾者復何從而加之罰乎臣聞之子輿氏曰尊賢使能又曰賢者在位能者在職明賢與能之宜別也臣愚以爲今之督撫其所屬守令敕於保題薦舉時各分塡賢員能員字樣然後條疏實事於下如能員而有敗行許督撫自行檢舉若賢員而著劣迹則督撫從重處分倘其屬所舉皆能員而無一賢員則非大吏乏正巳率屬之方卽賢者有壅於上聞之患督撫之賢否且視其所舉而瞭如矣如是則以知人之哲爲安民之惠皇上之仁心仁政寄之數人天下百姓有不並受其福者哉

○賈漢復【見屏惡】

取賢否冊

△取賢否冊

爲匯取官員賢否事照得本部院職任撫綏撫綏之權首在察吏未有吏治不淸而能嘉惠元元者也玆值蒞任之初激揚伊始有司布列旣廣一人耳目難周因思各郡之賢否不能欺司道各邑之賢否不能欺府廳佐貳首領之賢否不能欺堂官若肯從公品騭絕無混淆何難肅淸吏治但恐司道府廳等官不無養驕市恩之習憂讒畏譏之心或以資格爲拘泥或徇情托爲委蛇或保全親識或瞻顧津要或喜趨承而隱庇大姦或聽誣誘而中傷正直或惜窮途而姑容竊位一路之哭徒聞三尺之法莫逮不幾以朝廷彰善癉惡之典爲宵人顚倒漁利之資乎言之腐心急宜痛革本部院端本澄源期於貪墨解綬所有各官賢否合行查取爲此仰司官吏卽將撫屬大小官員秉公采訪嚴加品題某官徳政卓犖某官治行平常某官才不稱職務令�心肖貌刻畫逼眞據實開塡援事證考總不得虛應故事中有不肖之尢者另開事迹密揭呈報以憑紏參本部院卽以品定賢否之眞僞定秉筆者之賢否所謂不知其人視其所與者是也如或瞻狥故縱毀譽失眞則本官之治行可知白簡無情恐不獨問之下吏也

○程含章【見治原】

八條察吏

△八條察吏

一郡守牧令中能以經術飾吏治盡心於農桑水利學校人才日與紳士耆民講讓型仁培養元气爲地方興大利除大害效在數十百世者是爲儒吏定當破格保舉

一居心誠朴守潔才明盜息民安政平訟理合境內之人爲一心視百姓之事爲已事或水旱爲災而能盡心救濟全活數萬人者是謂循吏從優保舉

一才具開展吏治精勤除暴安良案無畱牘或水旱爲災而能設法捍禦事集而民不擾或姦宄萌動而能掩捕神速害去而人不知者是謂能吏從優保舉

一遇事勤勤懇懇不辭勞瘁或虛心學習或聞過知攺或守優於才或才優於守或熟習兵刑或精通錢谷或善於緝捕或達於河工是𨿽賢不如循吏才不如能吏而一長可取亦當並蓄兼收隨事保舉

一聽斷不勤案多不結或偏執粗率顚倒是非或驗訊不實枉縱人命或約束不嚴丁役肆擾或捕務廢弛盜賊滋多或境有豪棍【土豪訟棍窩家賭局教匪劣衿皆是】而不除或地有災荒而不報乃如之人縱使操守可信而民間之受累巳多是謂昏庸之吏立予參革

一用度奢侈債累滿身或狂童美妾車馬如雲或朝歌夜�日髙不起或�心曲蘗罔卹民艱或侈談詩文曠誤職守乃如之人縱使不貪不酉吉倉庫必致侵虧卽不侵虧民事必多惰廢是謂荒淫之吏立予參革

一性情浮躁行止卑污或居心險詐挾制長官或作事乖張擾累百姓是謂惡劣之吏立予參革

一婪索贓私鬻獄賣法或藉端苛斂或侵虧錢糧或審斷案件並不細心研鞫一味刑求致有冤濫或非刑拷打致斃無辜是謂貪酷之吏立予參革治罪

○張師誠【號蘭渚浙江歸安人乾隆庚戌進士官至禮部侍郎見

皇朝經世文編】

杜州縣交代積獘議

△杜州縣交代積獘議

爲酌擬革除州縣交代通融積習以絕新虧而杜獘源事竊照安河倉庫虧空累累淸查一次續添一次凡遇交代無不遲延轇轕每多通融結報以致虧數日增舊虧未補新虧又起通省倉庫幾無完善之區推原其故大半由於攤款之多攤款約有數種州縣在任之時欲圖侵蝕往往虛報工程等事自謂力難獨任稟請本管府州分年流攤府州徇情批準恃爲護符後任見前任有此辦法亦復效尢遂攺換題目另造一案仿照辦理此其一也州縣卸事之後欠款甚多或捏一名色藉稱因公賠累私求本管府州批準分年流攤或憑監盤說合公立議單分年攤認或以抵款不敷將交項剔出數條歸入攤款或以前攤未交又請展攤數年以爲延宕之計此其一也卽偶爾一虧空之員恐其罪名較重不肯將虧數全行托出仍刪除數款歸入流攤此其一也接任之員其始也未嘗不刻意認眞及至交相勸說見上司批準流攤有案仍卽接收旣接之後又視爲攤款無關緊要並不按日交出任其短缺陳陳相因愈積愈多此等名爲攤款實皆正款總由本管府州姑息市恩一意通融狥隱以致不肖之員肆無顧忌習以爲常又如墊完民欠私糶倉谷寫立欠票物件作抵等類均系積獘大端本司自上年七月到任以來細加訪察得悉前情卽經剴切通飭不準混攤以冀痛除積獘現奉特旨淸查舊虧所有從前虧扺各款皆當徹底嚴查務令水落石出舊虧旣應查明新虧尢宜杜絕若不藉此畫淸界限革除積習何以挽狂瀾而杜流獘今就本司管見所及酌擬數條臚列於左

一凡修理一切工程槪不準流攤也查州縣修理城垣監獄倉廒衙署廟宇棚廠橋道以及一切工程如逾保固限期實在坍塌應修例準詳請動項原不責令地方官捐賠如果工程緊要必須修葺何難照例詳請委員勘估領項興修乃近來州縣往往以一詳立案不候批準輒動庫項墊辦旋卽浮開用數率稱獨力難支詳請分年攤補竟有並無要工平空捏造專爲交代流攤地步者此等因虧空而捏程工程私求本管府州批準立案��後任實爲第一大獘安河似此流攤作抵者處處皆有日多一日若不嚴行革除何以杜欺詐而絕漏卮應請自道光元年起凡有一切地方緊要工程悉令照例通詳徳候委員勘估分別辦理不準再行擅動庫項墊辦率請流攤如未奉院司道批準率擅動庫項興修者不準後任接收作抵仍責成該管府州據實詳請撤參倘府州徇情容隱批準流攤卽將府州嚴行揭參或經監盤說合私議流攤卽將說合之監盤濫接之後任一並嚴參所攤銀兩分別著賠

一凡一切因公費用槪不準議攤也查地方偶有公事或緝拏匪犯或偶遇差使及一切因公費用本應各歸各任辦理乃州縣於得項則視爲分所應得於公用則不肯自出己貲往往於交卸之後私求本管府州批準分年流攤或憑監盤說合公立議單分年攤認自開此端不肖之員遂相率效尢捏造賠欵紛紛詳稟爲掩飾虧空侵挪巴已張本以致攤欵日積日多虧空愈積愈大更當嚴行禁革以杜流獘應自道光元年起不準再有此等流攤名目如果各州縣實有因公賠累過多之事且能辦理妥善者自當酌量調劑倘敢仍蹈前轍卽照前條分別嚴參

一民欠不準再有墊完也查徵收錢糧定例按日計考原所以察州縣之勤惰各牧令如果秉公催科將書差銀匠人等之獘查察革除百姓自必踴躍輸將斷不致任意拖欠無如近來州縣往往任聽書差朦蔽滋獘日多以致催徵不起及至奏銷不足分數又復規避處分挪新掩舊接任之員亦各輾轉挪移經年累月變成無著此亦致虧之一大端也查捏報全完例千革職乃竟相習成風任意捏報不可不申嚴禁絕應自道光元年起凡丁地漕項蘆課等欵再不許絲毫墊解如敢規避處分仍前挪解卽照例請參並著落本員賠補不許後任接收作抵如後任徇情接收除揭參外卽將所墊民欠著落分賠該管府州知情容隱一並參處

一倉項不準作價流交也州縣倉貯米穀麥豆等項均應實貯以備緩急之用定例原不許作價交代乃州縣平日署中食用往往動碾倉谷甚有藉請出糶出借之時私行多糶漁利種種獘端不一而足蓋私糶可獲重價而交代只須每石作銀六錢是以相率效尢任意動缺名爲作價流交又不以實銀交出問其谷則曰有價問其價則在抵欵銀谷兩空實堪痛恨其或奉文買補由司領去價銀仍不卽買轉將價銀挪用虛出倉收並又以例價不敷擅行挪墊委員盤驗又往往通同徇隱並不親往丈盤僅取該州縣覆文率行加結及至交代短缺輒以气頭廒底爲詞作爲賠欵殊不知气頭廒底不過數十石一二百石焉能盈千累萬之多乃相習成風以至通省倉項大半空虛此亦致虧之一大端也應自道光元年起州縣倉貯米穀麥豆等項除奉文碾撥及舊虧奏報有案未經買補各數外其餘應實貯若干不準作價流交倘有短缺令後任據實揭報不準接收價銀如敢仍蹈前轍通融接收亦照前條分別嚴參

一接收交代不準私立欠票也查倉庫錢糧絲粟均關國帑如有虧短應卽據實揭報參追治罪不容稍有隱徇如後任通融接收虛出通關例應革職分賠定例不爲不嚴乃近來交代往往互相通融私立欠票輾轉流交幾致國法可廢尙復成何治體更須嚴行革禁力挽頹風應自道光元年起凡遇交代不許絲粟短交如有虧缺責成接收之員據實揭報請參不許稍有容隱倘敢仍行接收期票一經發覺卽將本管府州及監盤同前後任一並嚴參治罪

一接收交代不許以對像作抵也查州縣錢糧應盡徵盡解不容稍有存畱致滋虧挪節次淸查案內竟有以陳設玩器及衣物等項暫行作抵者此等對像如果可以售變何難實時變價移交乃必欲暫抵其爲髙擡價值以少抵多顯而易見況倉庫均關國帑豈容以此等物件作抵急應嚴行禁革應自道光元年起永不許再有此等抵欵亦不準後任接收倘敢故違卽嚴參治罪

以上各條皆各州縣掩飾虧挪之獘必須嚴行禁革有犯必懲而其大要尢在本管府州同心協志實力稽查蓋府州爲親臨上司見聞最近不能隱瞞凡州縣交代虧缺不應扺而混抵不應攤而混攤之欵𨿽有監交說合無不先向本管府州請示如果府州秉公持正監交之員何敢擅行立議接任之員亦何肯濫行接收嗣後如再有濫抵濫收各獘應將本管府州一並專折特參庶足以昭炯戒其直隸州交代系本管道員專責應照知府一律辦理如此明白通飭庶俾各牧令咸知道光元年以後倉庫一有虧倚卽當嚴參治罪絲粟不能掩飾自必各顧身家諸從節儉續虧之獘可以稍杜矣

○曾鏞【號鯨堂浙江泰順人官知縣有復齋集】

答汪方伯書

△答汪方伯書

呂叔簡曰變民風易變士風難變士風易變仕風難仕風變而天下治所以然者民風從乎俗非必有幹譽幹祿之見固結而不可變也士風從乎學非遽有患得患失之心戰悸而不能變也若仕風則富貴之權誘於外利害之念迫於中有欲變而不能自立者矣有變此而無以自容者矣董子曰琴瑟不調甚者必解而更張之爲政不行甚者必變而更化之今下而州縣仕也任變民風士風之責者也上而督撫亦仕也又操變仕風之權者也督撫之賢者誠不乏人竊以爲失於粉飾太平之意多也州縣之不肖誠非一端竊以爲壞於詘支彌補之故亦不少也財賦者國之大政天下之大命也盛衰興廢靡不由之今州縣虧空之獘極矣前此爲上司者旣不能愼之於始姑息調護釀成巨獘至於今日新故相乘各存一切徼幸苟免之心其謹弱者日夜勾稽以免咎而窮年有所不支彊悍者苟且補苴以干進而外此舉所不知又何暇加意於汛汛然之士風民風爲從容摩厲於農桑學校間哉是故言兵刑向曰辦案今且有所謂做案者矣言錢谷向曰交盤今且有所謂交帳者矣此仕風一大獘州縣之不肖亦上司粉飾之過也大臣身膺國計民生之寄卽無慮久久發露罪且及身一旦橫有方千里之災一省突有數州縣之盜倉皇待濟問何以給𨿽然欲彌補必設法矣洵思之設何法財賦者不雨於天不湧於地欲舉一二十年之積獘驟取償於歲月非朘民何由得此夫徵斂之際貪墨之府也其所以不敢肆爲溪壑者僅僅恃國家理財持宏綱大體以提防之耳更迫以勢之無可柰何予以事之得所借口明目張膽何所不爲竊恐在虧空之日則相習爲盜臣在彌補之時且相習爲聚斂臣傷邦本以補國計其患有不可勝言者也愚謂病無良醫與其病民無寧病國與其愛不能割使寅挪卯糧在府庫巳缺一年之實而催科訖無寧晷無寧渙其大號破格施恩俾天下一空從前之累而徵輸得循舊章除見在州縣本任虧數立限追補外其確爲前任之所虧者一並棄去不復窮究於是肅淸本源更遵成法按屆輸將庶幾積獘一袪可圖再造料天下賦稅之所入與州縣倉庫之所虧多不過損國家半歲費耳未爲大病也而府庫無空名之承受歲時無先期之催科民免浮額之誅求吏少借端之剝削不補而財轉實不彌而法已行豈不直截何計出於童穉之所知而事苦於國家之所難也古今國勢之彊弱治亂不患蓄積之不多患度支之無實不在災凶寇盜之有無在吏治人心之動靜昔孔子與子貢論政至於必不得巳曰去食去之乃所以足之也藉不能爲此則且取州縣之大貪縱者誅之究之奪且追之以懲一時其在中材則且視歷任所虧量其多寡假之歲時或三四年或七八年或十年分年賠補一切急遽苟且之法槪行罷去庶幾州縣之職得從容從事守牧以上亦得以風化相�率而不至以財賦偏注於一途國家之財有可得而理師師之風亦不至遽壞而不然者急則敗矣上以此蹙之官官必以此剝之民幸而無故取怨讟耳設不幸而小小加以災凶寇盜一夫偏袒千百景從此時卽欲傾一邑虧補之數爲一邑捍禦之需其可得相當耶是故國可貧民必不可使窮夫豈獨民不可使窮卽州縣亦不可使窮也民窮則亂官窮則貪貪固亂之由也此當今一變仕風之至急務也至欲正其本原則無非崇節儉節儉之道壞其大者固莫如上司苞苴之公行歲時舟車之繹絡然上能絕之使不上行下不能抑之使不自縱則是能節之於公不能節之於私終無益也每見一行作吏服食起居便詬儒素方其蒞任負逋不貲而遠近尙視爲金穴輾轉引薦擎履調笙充滿廊廡一人所蝕少者數十多者數百甚或盈千一署之內用以致富者不一柰何其不窮且貧也愚以爲胥役眾害民使令眾害官此皆力宜裁抑者也若夫欲循職守則莫如少更調古今吏治之壞多起於不久其職漢宣帝以爲吏數變易則下不安久於其職則民服教化其二千石有治理效輒賜金增秧或爵至關內侯迨公卿缺則以次用之故其時吏稱職民安業號稱中興宋文帝恭儉勤政百官皆久於其職守宰以六期爲斷元嘉之際四境晏安戶口蕃息亦三十年左雄上疏言典城百里轉動無常各懷一切莫慮久長特選橫調損政傷民咎皆在此此眞達吏治之言也國家之爵祿崇卑大小固所以鼓人才年限太拘未免沈滯然亦宜稍稍持久不宜太煩庶幾上下相望賢者得以究其所施中材亦不敢心存苟且故吏之不才者𨿽終朝褫之不爲驟若見一吏才輒調一缺所調員缺又加調焉而更委員署之且無論五月報政期月已可世難其人恐二三彊幹之員轉相促急精神作用不在下民專在上司更何怪盡心守職之難槪見也愚以爲地方多一衙門適多一地方之累官府多一更調並多一倉庫之累吏胥得乘間舞獘故此尢當謹也若夫羣下之所揣摩大員之所顧忌內自獻納之微外訖軍國之大有非法制可得而閒者而今日未敢悉言也

●跋

致初先生輯牧令書稿凡�易閱十數寒暑而成煒受而卒讀之謀付諸梓時以廬居之暇潛心讎校幸得備睹我

朝名卿碩彥章疏文檄條教諷議及各雜錄凡百三十有七家而其間本末先後之序錯綜異同之數繁簡常變之宜靡不肌分脈貫以體諸一人之身匯爲一邑之事而遂若成一家之言噫嘻先生之爲牧令朂者用心勤矣夫聖門從政才皆各眂其所長漢以下循吏代見亦第撮舉一二端以垂史冊顧安所得不世材以奄有眾善哉是書采擇精當其大旨歸於簡要而或一議而疊伸前說一事而臚列眾論良以民俗相其地事勢相其時器識相其人必得張弛兼衡利病互審然後遇事折衷而推行可不迷於所往輸翟以異技而同巧龔黃以異政而同治古人所謂求其是者仕與學非有二也𨿽然煒嘗竊有請於先生矣農桑教化言民事未及回民事匯言祈禱未載祈雨之法因欲以陸朗甫先生論回民啟王吳節先生雩說均附於編而未之許謂陸公論回漢通姻其事已格於俗不可行王氏仿春秋繁露言造龍法亦非天人感應之常故寧闕之然則人情卽政理也典禮皆治道也先生但存其大者正者而凡事之稍有所窒礙說之稍近於誕異卽不得爽吾權衡而淆吾宗旨此不獨治術之精抑亦學術之醇也煒於保甲四卷綴以膚言愧未能表章大箸今全書告竣得至堂中丞爲之序凡朝廷所以重親民之官吾黨所以著通經之用與夫是書之與保甲爲終始而其得力不始於文法其收效並不止於一邑者悉有以昭示之以益爲天下後世信昔歐陽永叔爲夷陵令取積年案牘盡閱之因得究知人情物理後亦有禆於相業況是書之體用兼備而皆有繩尺可循與又況賢且智之萬萬不如永叔者與南山之竹不揉自直器車之輪不自圜苟未逮此而不師前事煒甚愳其爲跅弛之士等誚於覂駕也願共取是書而讀之李煒謹跋

論語治天下爲君相言之非爲牧令言也牧令親民蒞事條目紛繁非徒總其大綱而巳淳自壯歲令山左十年講求治譜略觀前代循良紀載類多時易事殊至本朝諸先哲治言亦或時時散見特未有裒輯成編便於涉覽允爲牧令準繩者及來陜右得讀致初先生所集牧令書於吏治無不備與論語相發明皆可實見諸行事兩載楡林秉爲圭臬矣今幸屬隸帡幪晨夕侍從習見先生立身行政知得力於是書者良多書適梓成公諸當世俾讀是書者體此以治民則先生之嘉惠牧令卽所以嘉惠斯民牧令幸甚斯民幸甚時道光戊申秋八月屬吏福淳謹跋

甚矣吏治之難也子僑鄭卿黃霸漢相乃子長孟堅修史不列於卿相而退見循吏何哉想其秉筆時深知循吏之難得無子僑黃霸則傳爲減色此子長孟堅之苦心不謀而合者也吏治豈易言哉夫至作吏之時始習爲吏治其生平所讀何書所學何事以古循良自待者當早計之矣今天下制科之文淪入肌骨一第之後所學盡爲無用而所用皆非所學非具過人之才鮮不茫然失據況又有聲色貨利以汨其心卽不然溺情文墨肆志風雅其廢失時事較好聲色貨利者有淸濁之分無是非之別也使易其所好而講求實事初𨿽茫然久則了然且仕且學亦未爲晚蓋一州一邑之中自錢谷兵刑農田水利蠶�學校捕盜救荒諸大政是六官庶司之所分職而州縣獨兼之甚矣州縣之難也天下者州縣之所積牧令得其人則州縣治州縣無不治則天下治矣顧安所得牧令之賢且多耶世之業醫者眾矣好奕者亦眾矣豈必人人皆扁鵲人人皆奕秋然扁之方爲病設病已而方傳秋之譜以奕成奕久而譜備人苟以扁之方秋之譜思之思之神明而變化之其於病未有不宜於奕未有不�較私心之創爲方與譜者其難易工拙何如耶致初先生潛心吏治數十餘年輯成牧令一書采自當代名賢法不拘古言不托空廣益集思美矣備矣不以開爲不才屬參訂其用之州縣誠爲扁之方秋之譜然二子之方與譜𨿽善苟用違其宜猶將敗厥事若此書則隨地隨時信手展閱皆能益人神智固爲牧令之津梁而括而通之天下無餘事矣牧令去乎哉先生可謂不惜金鍼者矣畱心吏治者當鑄金事之戊申八月江開跋

牧令書

