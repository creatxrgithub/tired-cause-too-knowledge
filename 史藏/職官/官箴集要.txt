官箴集要

﹝明﹞汪天錫輯

●目錄

序

卷之上

卷下

後序

跋

●序

官箴集要若干捲其言出仕宦箴規晝簾緒論諸書其所論說自紀綱法度以及隱幽微細之務靡不盡其櫽括以就是編則今侍禦汝陽張公以意屬仁和教諭汪天錫爲之始公按淛三月亟梓文公先生小學授其屬之仕者學者及再閱月是編成又梓授焉階因得再拜公賜作而嘆曰嗚呼公之詔吾人以政其可謂至焉爾巳𨿽然公將梓是編也而必先之以小學則其意豈徒然乎夫政與學非二物也顧三代以上政與學一而仁義禮樂之澤達於天下三代以降政與學析而爲二而仁義禮樂爲虛談此其故何也古之時士知以仁義禮樂修其身而巳未始求夫政者而講明之也然自其習於仁也則所以育萬民者存焉自其習於義也則所以正萬民者存焉自其習於禮於樂也則所以節民和民者存焉本諸其身施諸天下惟天下亦自感發於所性之同與其踐履之實而以順以化𨿽欲二之烏得而二之也後世修身之義不明士指其訓詁詞章名之曰學一旦立於民上則見夫向之所習果不足以爲治不得巳俛出於刑名術數以要近功及行之旣久亦遂不覺其非名之曰政而顓顓焉執以待用𨿽欲一之又烏得而一之也故天下不患無善政患無實學古之學者方其出入家塾黨庠之間則巳日從事於修身以植夫大人之徳業矣其後聖王不作小學遂廢繼遭秦火書亦泯而弗傳文公先生輯今所謂小學者以補古之遺缺其爲教𨿽以行之蒙士然其言固曰是修身齊家治國平天下之本也嗚呼士大夫習乎此所謂政與學一者其庶幾乎而於是編之所論說亦可以舉之而不遺施之而不悖乎是故公於玆刻其後先之間用意深矣階不敏僭有志於三代之學之政嘗欲一闡斯義告諸好古君子乃今於公重有契焉竊懼夫讀是編者苟不得公之意則終將析政與學而二之也遂承公命序諸簡端若公激揚風裁�巳格物不專以書者當自有良史言之玆未能悉著云嘉靖乙未仲秋﹖臣月王﹖日

賜進士及第浙江按察司僉事奉敕提督學校前翰林編修兼經筵官同修會典成典華亭徐階序

●官箴集要卷之上

浙江嘉興府知府鄭鋼校正

正心篇

正已篇

持廉篇

正內篇

職守篇

宣化篇

接人篇

馭下篇

愼獄篇

◆正心篇

體民心

不欺

公正

誠愛生智

戒忍刻

克偏性

主敬

淸心

充徳量

察辱

○體民心

天無心以天子爲心天子無心以百官爲心【百官者公侯伯子男也】百官亦無心以萬民爲心也得民心者可名爲官失民心者何足道哉

○不欺

髙不可欺者天也尊不可欺者父也上不可欺者君也下不可欺者民也欺天欺父欺君欺民是名濫官污吏也

○公正

夫居官守職以公正爲先公則不爲私所惑正則不爲邪所媚凡行事涉邪私者皆由不公正故也至公至正𨿽有邪私亦不爲媚惑矣

○誠愛生智

赤子之生無有知識然母之者常先意得其所欲焉其理無他誠而巳矣誠生愛愛生智惟其誠故愛無不周惟其愛故智無不及吏之於民與是奚異哉誠有子民之心則不患其才智之不及矣

○戒忍刻

張九齡以功名忠義奮振一時可謂君子矣然或者謂其處士大夫之有辜者必致窮絕之地以故一念不仁所以無嗣人心之不可不仁如此哉夫好生惡死人之常情趨利避害世之常態置一物於必窮之地者君子不爲也況作好惡於其間耶九齡盛徳之士也一念之差猶不免於絕嗣丁謂盧多遜之輩當何如耶

○克偏性

夫及物之心人孰不有第材質彊劣有所不同苟卽其所短而痛自克治則官無難爲事無不集者矣弛緩克之以敏浮薄克之以莊率略克之以詳煩苛克之以大體苟不度所性一狥巳之偏而處之鮮有不敗者矣古人佩弦佩韋亦皆此意今人往往讀書無益蒞官不才者皆由狃於習而不知痛自克治故也

因一事不快於心而遷怒之心妄發此其大病

不可乘怒而多言不可乘快而易事

○主敬

處己接物事上使下皆當以敬爲主敬則立怠則廢持已得一敬字接人得一謙字

○淸心

淸心省事居官守身之要

心靜能處事

心地漧淨自然寬平

○充徳量

書曰必有容徳乃大必有忍乃有濟君子立心未有不成於容忍而敗於不容忍也容則能恕人忍則能耐事一毫之咈卽勃然而怒一事之違卽憤然而發是無涵養之力薄福之人也是故大丈夫當容人而不可爲人容當制欲而不可爲欲制觀婁師徳丙吉之爲人則气自平而理自明矣昔人云忍所不能忍容所不能容惟識量過人者能之若顏子犯而不較乃其量大聞人毀已卽咈然而怒其小也固矣

○察辱

辱之一事最所難忍自古豪傑之士多由此敗也竊意辱之來也察其人如何彼爲小人耶則直在我何怒之有彼爲君子耶則直在彼何怒之有世之人不審辱之所自來一以怒應之此其所以相仇而相害也歟

◆正已篇

禮體

紀綱

政體

定見

立信

遠讒謟

嫌疑

出入

愼言語

觀人

臨事

戒淺露

○禮體

夫禮宜謙謹體宜正大經云君子正其衣冠尊其瞻視儼然人望而畏之斯不亦威而不猛乎又曰臨之以莊則敬蓋在人之上一語一默一動一靜人之瞻視不可不謹惟欲平居之際加持守不可放縱臨民之時容止可觀進退可�語言和謹處事安詳則不失其禮體矣

○紀綱

爲政者必湏先立紀綱紀綱一定則衙門整肅吏卒敬畏公事易爲辦集其或因循苟且委靡不振吏胥將縱其姦小民均受其害然又必有始有終

○政體

居官以公平正大爲體勤謹和緩爲先公平則不致於偏私正大則不致於苛細勤謹則不致於怠慢和緩則不致於躁暴以此立行隨事精察詳審造次必於是顚沛必於是守之弗失則政無不備事無不舉矣

○定見

凡行事必湏先立定見始終不易不至爲姦吏所搖動如錢糧刑名科差造作皆當有一定之見使吏胥不能測其機鋒若吾機可測則吏胥左右逄迎巧生姦計以此易彼誣輕爲重賣弄樁配者多矣持循旣久信孚於民吏胥𨿽欲借倩其可得乎

○立信

自古皆有死民無信不立蓋信者國家之寶不可一日無者也是以爲政者必以信爲主則民聽不惑萬事立矣苟爲不然朝令夕攺先緩後急𨿽欲言治其可得乎

○遠讒謟

凡居官處事最不可信讒謟諛佞之人變亂是非顚倒曲直在上苟借以顏色倘或聽信一話則讒謟之計浸潤之譖日漸月染得以肆行其志且小人巧言令色送暖偸寒鍼穿紙裹說是道非妨害政事何可勝言論語曰是故惡夫佞者爲政者首以遠讒爲戒

○嫌疑

嫌疑之事皆當防於未然昔陳壽以使婢丸藥見譏馬援以輦致薏苡興謗良有以也古云瓜田不納履李下不整冠凡事一涉嫌疑則造言生事之人得以肆其姦矣可不愼哉

○出入

居官者當愼出入凡不當遊之地不當至之所皆不可詣萬一不然污玷名節噬臍無及矣無故出境者自有條律

○愼言語

爲官最宜安重下所瞻仰一發言不當深愧之

輕言則納侮

輕言戲謔最害事蓋言不妄發則出言而人信之苟輕言戲謔後𨿽有誠實之言人亦弗之信矣

常默最妙巳心旣存而人自生敬

夫一言旣出駟馬難追所以君子欲訥於言而敏於行爲人上者民所視效凡有語言豈可妄誕一不合理貽笑於下是以聖人不貴多言

○觀人

公於已者能公於人私諸人者由私諸已

輕言輕動之人不可以與深計易喜易怒者亦然

聞事不喜不驚者可以當大事

輕言則寡信

善面諛人者必善背而毀之

○臨事

凡事皆當謹始慮終

作官一事不可苟

事才入手便當思其發脫不言而自能行出則人心服法立而行則人不玩

處大事不宜大厲聲色付之當然可也

大事小事卽平平處之便不至於駭人視聽矣

處事不可使人知恩

事已往不追最妙

處事了不形於言尢妙

靜能制動沈能制浮寬能制褊緩能制急

○戒淺露

人有才而露只是淺深則不露方爲一事卽欲人知淺之尢者

◆持廉篇

律已以廉

正身修已

節俸祿

戒貪

正始

○律已以廉

凡名士大夫者萬分廉潔止是小善一點貪污便爲大惡不廉之吏如蒙不潔𨿽有它美莫能自贖

○正身修已

孔子曰其身正不令而行其身不正𨿽令不從又曰修已以安百姓又曰克已復禮爲仁此聖人修已正心之道故爲政者以正爲本以廉爲先夫所謂廉者豈特不通賄賂而已凡小人欲獻其小惠者屢以珍羞奇異之物投其所好如官人好飲卽投之美味酒饌好色卽投之以容貌倡優好文卽投之以詩文詞章好戲玩卽投之以器皿書畫好花木卽投之以奇花異艸小人惟窺伺其嗜好性格如正已者必無偏私之病稍有私欲鮮有不墮其計而爲所迷惑矣𨿽欲廉正其可得乎

○節俸祿

凡合得俸祿者皆令皂隸眀白關支湏要計其家口日用之費量入爲出撙節之大不可妄用虛費𨿽衣食之餘亦湏預期漸積以代任滿給由之費及不測之需且養祿之家不可與民爭利俸祿在乎人能守之如井之泉日汲日新本源不竭如不能守之如潢潦之水朝滿而夕除若公廨空閒之地亦湏整理園圃栽種菜蔬泔水余羹米糝剩飯仍可餵養牲口亦爲小補日用也

○戒貪

普天率土生人無窮也然受國寵靈而爲民司牧者能幾何人旣受命以牧斯民矣而不能守公廉之心是自不愛也寧不爲世所誚耶況一身之微所享能幾厥心溪壑適以自賊一或罪及上孤國恩中貽親辱下使鄕鄰朋友蒙詬包羞𨿽任累千金不足以償一夕縲紲之苦與其戚於巳敗曷若嚴於未然嗟爾有官所宜深戒

○正始

自到任後常要點檢身心持守禮法且不可輒新立法施爲及不宜與人泛接如有官民人等餉遺飲食器用及投充門隸等役況有稱送見面錢等項就俱回避不可毫釐少受以爲舊例土俗之常若或一有濡染被其鉗制後難行事𨿽人來奉舉果盒酒亦不必受可也似此等事𨿽終身無往而不可行之焉

◆正內篇

齊家

禁家人

防出入

愼交易

○齊家

居官者必湏先治其內後治其外故傳有曰天下之本在國國之本在家家之本在身故身修而後家齊家齊而後國治國治而後天下平矣齊家之道務在嚴謹雍容仕宦多有行引父母兄弟伯叔家人縱令在任所者常湏關防不許縱容閨門中外索覓借貸亦不許子弟出遊其禍之機實肇於此愼之戒之不可不察

○禁家人

居官所以不能淸白者率由家人喜奢好侈使然也中旣不給其勢必當取於人或營利以侵民或因訟而納賄或名假貸或托姻屬宴饋徵逐通室無禁以致動相掣肘威無所施巳𨿽日昌民則日瘁已𨿽日歡民則日怨由是而坐敗辱者蓋駢首驪踵也嗚呼使爲妻妾而爲之則妻妾不能我救也使爲子孫而爲之則子孫不能我救也使爲朋友而爲之則朋友不能我救也妻妾子孫朋友皆不能我救也曷若廉勤乃職而自爲之爲愈也哉蓋自爲𨿽闔門恆淡泊而安榮及子孫爲人𨿽讙然如可樂而禍患生幾席也二者之間非眞知深悟者未易與言有官君子其審擇焉

○防出入

官府衙院宅司三姑六婆往來出入勾引廳角關節搬挑奸淫沮壞男女三姑者卦姑尼姑道姑六婆者媒婆牙婆鉗婆藥婆師婆穩婆斯名三刑六害之物也近之爲災遠之爲福淨宅之法也犯之勿恕風化自興焉

○愼交易

官府宅司但用諸般物色金銀器皿珠玉犀象綾錦羅彩食用物料喚牙行當堂估價立與平交永無嫌隙切勿令夫人娘子見面招物議也

◆職守篇

臺憲

方面

治郡

正官

佐貳

幕官

上任

瘴說

○臺憲

國家內設禦史臺外設提刑按察司特選廉能耿介之士以爲朝廷耳目繩愆紏繆激濁揚淸皆其分內事也凡朝廷之得失官吏之污濫生民之利病刑獄之冤滯必當知無不言豈可鉗口結舌持祿容身若越人視秦人之肥瘠哉然官以察名所宜詳審苟或躁妄則不惟足以害人而禍亦及巳矣其沽名釣譽掠羙市恩之事與夫容忍之私姑息之惠當絕而不爲在我者一出於正然後可以正人之不正愼之愼之

○方面

各處行中書省控制方面緫轄軍民實古者方伯連帥之職軍民錢糧刑名造作無不系焉責亦重矣其參贊則有左右之司刑獄則有理問之所舉覺則有檢校之官查勘則有架閣之職𨿽曰分理庶務各有其人其執政者猶當兢兢業業整肅紀綱使大小百司趨事赴功承上以忠馭下以信庶無矌事凡植黨交私變法希寵涉於嫌疑之事悉宜絕去如此則可以表正郡邑事無不集民無不按堵矣

○治郡

夫郡統屬縣𨿽有大小多寡之不同事無巨細皆責備於縣其間縣官有賢良而能事者則優禮以激勸之有闒茸而不才者則恥辱以懲戒之使人多知自勵則一郡之事易爲辦集然郡邑庶事繁劇文案山積非朝夕所能究竟常湏戒令立案驗事輕重下帖發牌驗其遠近定立程限務在必行毌得一槪勾追官吏及泛濫差人動擾不惟耽悞事體適足以肥吏卒耳其屬縣果有故意稽畱妨礙重事者則宜痛繩以法使警其後苟能若是豈有不辦之事哉其農桑學校風俗教化戶口錢糧等事尢爲守令急務古者謂二千石民之師帥可不愼哉

○正官

正官者一衙門主正也府曰守州曰牧千里諸侯縣曰令百里侯也古人有言令邑之長又曰郎官上應列宿苟非其人民受其殃主掌衙門一應之事要果斷剖決見識髙明務要安詳不可造次苟且如一家事家長不能掌且不可況一府一州一縣乎且職有所掌其提調者戶口田糧農桑學校倉場庫務牢獄刑名俱要一一究心隨時發落開闔伸縮自有機軸有疑難者與佐貳首領商確施行切不可執一巳之偏

○佐貳

佐貳官職居次而輔政者也皆當欽敬長官友愛幕賓凡事務聽長官判斷不可僣越有傷禮體俱各有職分當爲之事如同知縣丞整點橋梁道路急逓鋪捨者算錢糧提調造作如通判主簿則巡防捕盜跟捉逃軍逃囚巡禁私塩私茶各勤乃職不可苟且斯爲稱乃職矣

○幕官

幕官之職干系其重衙門大小事務無不預焉乃六曹之領袖一署之喉襟也一應文卷必湏立意起稿然後該吏晝寫完備赴幕司自下而上僉押苟或稟議未定未可下筆必須商確停當或堂上主議中間事體有妨宛轉敷陳利害從長官擇其所長衙門事有遲錯卽便檢舉吏典作獘卽便究治若正官或與佐貳官不合中間必須勸解切不可面是背非彼此�鬭又不可越禮犯分專權擅主有失體統須要尊承正官嚴拘吏典贊佐衙門事無滯遲政有仁聲上下和睦黎庶安寧可謂稱職矣

○上任

凡官員到任謝恩畢卸公服升廳就座皂隸排衙門子吏卒以次參賀擡書案押公座僉文解各房逓供狀報須知不必檢視次各官行禮務要安詳不可倉卒到任之初若有累年不決獄囚刑名陳訴但略問情由喚當該吏典明白照捲未可造次發落其初告者則爲受理隨宜處置不可求逞才能被人看破機關姦民潑吏率以此伺察動靜宜深戒之

新官到任祀神畢與眾官相見後卻於同僚官家一過不可飲酒言語猖狂有失觀瞻回至後堂將祭祀豬羊分散與同僚屬官及陪祭人員惟存十餘斤並肚肺之類煮熟擺卓用祭祀酒與同僚飲屬官不與席酒或三行五行七行止不可多飲狂言失實

○瘴說

昔人有欲之官而惡其地方之瘴者或釋之曰瘴之爲害不特地也仕亦有瘴也急催暴斂剝下奉上此租賦之瘴深文以逞良惡不白此刑獄之瘴侵牟民利以實私儲此貨財之瘴攻金攻木崇飭車服此工役之瘴盛揀姬妾以娛聲色此帷薄之瘴也有一於此無間遠邇民怨神怒無疾者必有疾而有疾者必死也昔元城劉先生處瘴海而神觀愈彊是知地之瘴者未必能死人而能死人者常在乎仕瘴也慮彼而不慮此不亦左乎故余具載其言以爲授官憚遠避難者之戒

◆宣化篇

明綱常

正婚喪

申舊制

先勞

興學校

勸農

守常

善惡簿

示勸

治刁

抑彊

師巫

倡優

毀淫祠

○明綱常

欲先教化去其斁教悖化者則善類興矣近年子叛其父妻離其夫婦姑勃蹊昆弟侮鬩奴不受主命冠屨倒置者比比皆然凡若此者不必其來告當風鄕長恆紏其尢甚者諭眾而嚴決之則自愯然攺行矣

○正婚喪

婚姻人道之始殯葬送死大事男女定婚多因男家貧乏禮物不足經年不得完聚致女子失行而有退婚之恥有喪之家多不循理埋葬之時極力營辦酒食會親劇飲於死者哀戚略不加意湏常川著裏老巡視但受聘禮明白違時不行嫁娶者有罰出殯營葬不於衣棺墳墓加工設宴飲酒修齋供佛痛加懲治亦厚風俗之一端也

○申舊制

朝廷徳澤牧民者多屯而不能宣布所謂文武之道布在方策但有司寢廢而不爲申明遂爲墜典苟能揭而行之則不待他求治道備矣

○先勞

古之爲政者身任其勞而貽百姓以安今之爲政者身享其安而貽百姓以勞已勞則民逸已逸則民勞此必然之理也憚一已之勞而使闔境之民不靖仁人君子其忍爾乎昔子路問政而聖人告以先之勞之無倦嗚呼此眞萬世爲政之格言也歟

○興學校

學校乃風化之本俗吏多忽焉不以爲務是不知天秩民彛一切治道胥此焉出暇則率僚寀以觀講習或生徒有未濟廩餼有未充祭物有未完教養有未至激勸有未周皆惇篤以成之久則弦誦之聲作而禮義之俗可興矣

○勸農

農之勤惰一歲之苦樂系焉其所當爲有不待勸焉者因時行治視其輟工廢業者切責之遠近聞之必知自勵也常見世之勸農者先期以告鳩酒食候郊原將迎奔走絡繹無寧蓋數日騷然也至則胥吏童卒雜然而生咸賂遺徵取下及雞豚名爲勸之其實擾之名爲優之其實勞之嗟夫勸農之道無他也勿奪其時而巳矣繁文末節當爲略之

○守常

京府州縣安寧公事不可增損更攺動之必亂反受其殃見前政之能善嘉而從之有不善舒緩而更之此居官之體也民心易搖而難安故也

○善惡簿

置善惡簿一扇書本府州縣爲善惡之顯著者若孝弟忠義勤謹生理者入善其唆害官私遊食姦盜者入惡恃善而攺其行見惡而攺其過者各與簿內並旌善亭內除去又常見有官於新到任之後將平日刁惡之人查記懲治此大不可蓋遇此等人只好告示曉諭攺過以聽彼亦得以自新可也若後再有犯亦以常法治而志之果若累犯不悛痛加懲治或枷號示眾若肯攺過卽以善良相待一例而旌賞焉

○示勸

諸民有旌表及學行異眾者時加存慰爲勸必多

○治刁

放刁把濫之徒在在有之大抵此輩皆系姦民猾吏操心不仁專窺瞰官府差錯采摘富家過失或自身陳告或教唆他人興滅詞訟把持官府懦官弱吏往往爲其所制莫敢誰何爲政者到任之初必須嚴立紀綱或體察得出或因事發露痛行科決遷發禁錮則民訟簡息風俗淳美矣

○抑彊

凡州縣多有權豪勢要之家或前朝官吏或當處霸戶倚勢結構官吏淩虐細民或刻眾肥家多取利息或抑良爲彊或私和重事或騙人田土或彊葬塡墓或欺人孤寡或奪人妻妾傷風敗俗欺公罔法之事靡所不爲官員到任之初此輩巧尋門路以求一見稍與交接則小民受抑無伸爲政者當抑彊扶弱爲先

○師巫

師巫之輩名目𨿽微蠱惑人心傷害世教特甚近代風俗信邪一有患病往往設壇作卦附體降童妄談禍福因有傾貲竭產祭祀淫昏之鬼其病偶爾自愈則曰神之力也否則曰爾祖之不蔭也愚懵子孫從而信之廢其祭祀或掘遷塡塋毀其神主者有之爲政者當戒約里社痛革此輩

○倡優

凡倡優除有名目公燕承應之後不得容於私宅供奉非惟有違法律抑且非士君子之所當爲其淫詞艷曲蕩惑人心者有關風俗不特倡優爲然民間子弟亦有之禁約可也

○毀淫祠

毀淫祠非燭理明而信道篤者不能非行巳端而處心正者不敢

◆接人篇

各守涯分

事上

處同僚

擇交

以禮下人

處患難

處軍職

待左右

待小人

待人已

分謗

○各守涯分

尊卑之分定則家無逆子國無叛臣夫國之所以亡家之所以敗皆由卑不有尊而尊不能制卑之所致也考諸歷代厥監甚明今夫上而朝廷下而郡邑其設官也有長焉有貳焉有幕屬焉有胥吏焉各安其分而事其事天下安有不治者哉惟小智自私乖同寅之義無恊恭之誠衷旣不和則所見必有不同者或長官不知待佐貳之禮也或佐貳闇於事長官之道也少見辭色則彼此胥失矣若夫事例應爾而所見或不同居下者當誠其意婉其辭曲譬以開其上若猶未允則俟其退而語之家人非木石無不回之理其或居下者有所不可爲長者亦當如是曉之也稍有所挾𨿽面彊從退而必有不堪者日引月深終於泄露人見其乖忤也讒譖之言乘之而入而釁端遂起矣爲一時之忿乖同僚之心使闔境之民不得治則其人之褊淺可知矣古人有言必有忍其乃有濟又曰忍爲眾妙之門旨哉

○事上

孔子謂子產其事上也敬如倅簿之於守令則爲兄弟縣之於府府之於部則爲司屬皆上也其於判署之間迎送之際皆當盡其誠敬苟爲不敬則同僚未免乖和上司未免怪責其爲害事多矣使吾爲守令其倅簿果有才力不及亦當涵容爲倅簿其守令果有行事未當亦當婉諫如此則待同僚之事畢矣若下司之於上司官員其敬固不待說或有吏卒以公事至者事𨿽巳辦亦當以禮貌待之非敬吏卒也敬上司也苟能如是豈有失哉

○處同僚

張文忠公曰同官有過不至害政宜爲包容大抵律巳當嚴待人當恕以已之廉病人之貪取怨之道也

處同僚以禮爲主若時常飲酒言語褻狎久則必生怠慢某知溫州府時家無酒器與同僚外若澹然而內則誠實相孚有如兄弟者以禮相待故也

○擇交

士之未用於世猶且擇交況居官者乎其於同僚之際固當必盡其誠若欲薦舉人材崇獎士類亦須再三審察的當然後行之庶無後患萬一不能謀始則將有不勝其自失之悔矣

○以禮下人

夫能下人者其志必髙其所至必遠昔某郡有新守褊驁大不禮其下常令掾屬羅拜於庭下有一賢掾初以疾在告疾愈當庭參是日偶大雨守命張傘布茅於庭下使掾拜焉掾恬然不動容興伏惟謹識者知其它日必爲宰相也後果然

○處患難

凡在官者當知榮與辱相倚伏得與失相勝負成與敗相循環古今未有榮而無辱得而無失成而無敗之理也𨿽天地之運陰陽之化物理人事莫不皆然處之不以道則纖毫之寵必搖而一唾之辱必剉矣故君子於外物重輕皆所不卹顧其在我者何如爾使有可辱𨿽不加譴而君子恆以爲不足使無可辱𨿽置之死地而君子恆以爲有餘歷觀自昔大聖大賢不幸橫罹禍患恬然不易其素者灼見乎此而巳矣苟惟能處榮而不能處辱安順境而於逆境不能一朝居欲﹖臣月王﹖其臨政有餘難矣嗚呼善觀人者其於此焉察之

○處軍職

軍職官飲酒後多發狂狠暴府州縣官與其衙門鄰近凡相見必以禮法自持切不可言語褻狎及以酒相交若少不檢束則爲其所�多矣

○待左右

張文忠公曰左右非公故母與語非公遣母使與民相往來深體此言吏卒輩不言而栗然也

○待小人

小人不可與盡言

待小人嚴而和

防小人密於自修

疾惡之心固不可無然當審察時宜寬緩處之切不可聞惡遽怒先自焚撓況傷於急暴而有過中失宜之獘乎經曰毋忿疾於頑子曰膚受之愬不行皆當審察如治小人事已則絕口不言使彼無所聞以發其怒矣

○待人已

寧人負我無我負人此待已之道也天下之善不必巳出此待人之道也能行斯二者於道其庶幾乎

○分謗

是非毀譽自古爲政所不能無者是則歸人非則歸已聞譽則謙聞毀則受無長無貳處之皆當如是也前輩云恩欲已出怨將誰歸嗚呼此眞�大君子之言也

◆馭下篇

吏曹

六房

約束吏典

號令

威嚴

省事

戒獨任

關防吏典家人

縱吏下鄕

革獘

老人

陰陽醫生教讀

祗候

先示教

詢訪

去壅隔

治政

蒞事以勤

待遠鄕都人

孤寡

妥帖

自責

○吏曹

吏佐官治事其人不可缺而其勢最親惟其親故久而必至無所畏惟其不可缺故久而必至爲姦此當今之通病也欲其有所畏則莫若自嚴欲其不爲姦則莫若詳視其案也所謂自嚴者非厲聲色也絕其饋遺而巳矣所謂詳視其案者非吹毛求疵也理其綱領而巳矣蓋天下之事無有巨細皆資案牘以行焉少不經心則姦僞隨至大抵使不忍欺爲上不能欺次之不敢欺又次之夫以善感人者非聖人不能故前輩謂不忍欺在徳不能欺在明不敢欺在威於斯三者度巳所能而處之庶不爲彼所侮矣

○六房

置立木牌兩座樹於堂之東西近下將禁約六房告示大書楷字刊於木牌之上使該吏見之凜然亦爲衙門壯觀示仰六房吏典各照房分辦事止許直堂吏一人常川伺候其餘非呼喚不許輒自上堂探聽公事違者罪之敢有互相爭鬧者各責一十無故擅出衙門者決責二十立爲常規的不虛示

示仰該房該吏凡遇稟復公事自上而下僉押文書自下而上其申達上司公文早衙僉押其平關牌帖並批牌等項中衙僉押臨時驗有差錯平行者責�下上行者責十下定爲常規的不虛示

○約束吏典

吏典者利也又曰治也夫吏役之名有都吏通吏掾史令史司吏典吏各衙門依資格而設也蓋大小衙門張官置吏而官不可缺吏不可無也無吏文卷則不能辦也有云官無吏不立吏無官不行其餘十吏九姦無可治之者故云畫地爲牢議不入刻木爲吏期不對大抵須要讀書人縱然爲姦知廉恥所爲之事凖繩墨循規矩而可教也又當以禮待之以道化之如俗輩不知廉恥不循禮法不諳吏道不省文案不曉行移惟務貪圖賄賂賣弄作獘姦謀詭詐虐害良民此則當以刑威之以法繩之凡吏典不可與之計議不可假之顏色不可使之閒逸務要嚴加約束使之日夜常川展案書寫文卷日則令其送飯夜則就房宿歇焚膏繼晷勤謹書辦立限完結遇有公文責令吐哺粘連庶無遺失歇案之捲不可縱容出外交納富室遊蕩飲食妨廢事務以泄官事以來訟端以啟幸門也又有酒館食店說事過錢接受贓私爲害甚矣亦不可私房交頭接耳笑語喧嘩常以威嚴禁約使之心懷畏懼不敢放肆暇則召集講經讀律多方羈�之則自然不橫矣故云待羣吏如奴僕居官仿此則大事可成庶事可興也宜愼之

○號令

凡發號施令當熟思而後行所以愼出後之難攺也必如愼終宜令令終有俶訐謀定命遠猷辰告可也予嘗聞有人初作考官看捲務求全備過於刻再作考官自鑑前失則又傷於濫致使取人前後俱不均一此皆不能熟思愼終者也若擬人罪必自詳定便說彼知其擬未定者亦不可先露猶豫以爲吏卒詐錢之資但理訟問刑恐前有差而多不肯再攺者則云差便只差到底此大不是蓋先問理差後思之是而攺之卽爲是而非過矣愼不可效燕榮之惎弘嗣惡羣議而愈堅新法大抵此亦由於不能豫學燭理欠明故也

○威嚴

小而爲一邑大而爲天下賞罰明則不煩聲色而威令自行人徒知治民之難而不知治吏爲尢難蓋吏與官比詭詐易生民遠於官不能知理法誤然而犯宜若可矜吏則日處法律中非不知也小過不懲必爲大患無所忌憚矣嘗聞治民如治目撥觸之則益昏治吏如治齒牙剔漱之則益利傳曰威克厥愛允濟愛克厥威允罔功法此而行斷不至於難治矣

○省事

爲治之道其要莫如省心心省則事省事省則民安民安則吏無所資一或紛然上下胥罹其擾也然事亦有必不能省者則又在夫措畫堤防之術何如耳古人謂多算勝少算少算勝無算不特用兵爲然一役之修一宴之設一獄之興誠能思慮周詳繁略畢舉則民之受賜不淺矣某嘗爲縣胥吏輩春則追農以報農桑夏則檄尉以練卒伍秋則會社以檢義糧冬則賦芻以飼尙馬其它若逃兵亡戶逸盜及積年逋稅之民動集百餘不賄不釋某見其然常揮牘不爲署暇則將一二謹厚吏親詣其地而按之可擬者擬可行者行由是一切惟以信版集事吏人失志百姓獲安至今旁郡以爲例

○戒獨任

衙門張官置吏固不可缺然吏胥姦猾者多誠實者少每事必須關防不可假之以權一有差錯便須責罰間有可委任則先以事試之觀其誠否然後用之昔人謂偏聽生姦獨任成亂良有以也不爾必至墮其姦計中矣若皂隸輩尢不可信聽信之則讒謟百生侮弄多端諺所謂賣廳角必自此始可不愼乎

○關防吏典家人

吏典須要拘在公廨內置吏捨與其宿歇伍日一次許其家人報名著直堂吏典點過出外買柴米限時候取齊點入回遟者責罰

○縱吏下鄕

鄕村小民畏吏如虎縱吏下鄕猶縱虎出柙也弓手土兵尢當禁戢自非捕盜皆不可差出

○革獘

傳云作法於涼其獘猶貪作法於貪獘將若何事固不能無獘然有獘不可不革革之之道必當究其病源攺而更張之則其獘息矣

○老人

民間有年五十以上者或天性公直或善治家事或輕財仗義或爲鄕人所敬服或有寸長片善之可取平日詢訪錄名以備老人之選𨿽未能各裏盡得其人但有十數輩在官聽事亦使申明亭不爲虛設

○陰陽醫生教讀

陰陽醫生教讀人等官府多視爲在官人數一槪差用不能專務本業是豈

朝廷設立之本意須著陰陽生輪流日守日晷時牌夜守更漏醫生亦輪流日守惠民藥局教讀分教各裏童生使各專務本業時常考驗勤惰量爲懲勸其愚而無進者黜退揀選性資可進者補之庶使此等不爲虛設

○祗候

凡苗糧祗候止令跟隨出入不得令其於外營辦家事多有挾威恃勢兼公帶私因而累及者此固不可不防或有托以親密引進外人謁見者尢不可以容此惹害之一端也臨民篇

○先示教

愛民之要尢先於使民遠罪夫民之罹刑豈皆頑而好犯哉愚蒙無知故抵冒而不自覺今宜以其條律之大者榜之墻壁明白戒曉曰某事犯某法得某罪使之自有趨避其或有犯到官哀矜而體察之照法所行與殺一等亦忠厚之徳也若悉欲盡法施行則必流於酷矣昔卓茂爲密令諭其民曰我以禮教汝汝必無怨惡以律治汝汝何所措其手足乎吁此仁人之言也爲令者宜寫一通寘之座右

○詢訪

任官者必須延接賢士大夫愽學儒士誠實父老訪問民間利病以通下情庶不爲吏卒欺誑詢訪之後更須隔別審問有無異同如果的實然後折衷施行不可一槪聽信反悞大事權機在我主之平正而巳更須訪問有無放刁把持之人有則記其姓名以待其投网而治之又須訪其身言書判幹濟人材及儒士亦當記之以候上司不時之需而不乏人也此亦爲政者所當知

○去壅隔

令爲近民之官民視令不啻如天之遠如神明之可畏銜冤茹苦無由得入幸而獲至其前吏卒禁呵笞朴交錯猥懦者巳神錯气沮矣故欲通下情莫若大啟門庭屏去吏卒躬自呼之幾席之前康色詰問以盡其所欲言其壅蔽不得達者則設鑼縣門之外俾自扣擊如是則民情無有不獲盡者矣

○治政

夫郡守縣令爲牧民之官所以牧之爲言養也居是邦必是牧養是邦之民以父母論之其愛子之心爲何如哉親民之官於百姓鰥寡孤獨饑寒疾苦者無一不關於心故曰愛百姓如妻子又曰一民之溺猶巳溺之一民之饑猶巳饑之其於詞訟與之分辯是非其於賦役與之分驗貧富其科差催徵之際猶當視其緩急輕重而治母以喜怒濫用刑法橫加於人切宜戒之

○蒞事以勤

當官者一日不勤下必有受其獘者古之聖賢猶且日�不食坐以待旦況其餘乎今之世有勤於吏事者反以鄙俗目之而詩酒遊宴則謂之風流閒雅此政之所以多疵民之所以受害也不可不戒

○待遠鄕都人

遠鄕都人少曾到於府縣畏懼官法有司以事拘捉到官則監禁鎖項百般苦楚非盡將田產典賣財物饋送則無由得脫或死於牢獄以此傳說愈加驚怕但遇官府勾追則逃躲拒捕牧民者當軟以撫之凡有公事但寫小票用印令鋪兵送至其家寬立限期著令自來有事發落不加刑罰隨卽遣還則深山窮谷之民一聞呼喚無有不至矣

○孤寡

鰥寡孤獨王政所先守令常加存卹或有恃彊淩弱欺滅孤寡者則繩之以法其科差之際亦須量免重難使之自存可也

○妥帖

凡爲政之道非止一端豈條目之所可備述大抵持法𨿽貴嚴密每事必須妥帖不可務爲驚世駭俗沽名買譽之事但於職分之所當爲者本等爲之而巳不然則民未蒙其利而身先受害矣敢以此爲初仕進者戒

○自責

教民不至則犯禁者多養民無術則病饑者眾爲守與牧而使其至此獨歸咎於民難矣哉

◆愼獄篇

存恕

詰初獄

詳讞

按視

牢獄

勿濫禁

刑罰

囚糧

非縱囚

泛濫追呼

淹延囚系

檢驗屍傷

○存恕

人之良孰願爲盜也由長民者失於教養凍餒之極遂至於此要非其得巳也嘗潛體其然使父饑母寒妻子慍見徵負旁午疹疫交攻萬死一生朝不逮暮於斯時也見利而不回者能幾何人其或因而攘竊不原其情輒置諸理嬰笞關木彼固無辭然百需叢身孰明其不獲巳哉古人謂上失其道民散久矣如得其情則哀矜而勿喜嗚呼人能以是論囚𨿽欲慘酷亦必有所不忍矣

○詰初獄

獄問初情人之常言也蓋獄之初發犯者不暇藻餙問者不暇鍛煉其情必眞而易見威以臨之虛心以詰之十得七八矣少萌姑息則其勞將有百倍厥初者故片言折獄聖人惟與乎子路其難可知矣

○詳讞

在獄之囚吏案𨿽成猶當詳讞也若酷吏鍛煉而成者𨿽讞之囚不敢異辭焉湏盡辟吏卒和顏易气開誠心以感之或令忠厚獄卒款曲以其情問之如得其冤立爲辯白不許徒拘閡吏文也噫姦吏舞文何所不至哉

○按視

獄庭時當一至也不惟有以安眾囚之心亦使司獄卒吏輩知所警畏而無飲慱喧嘩逸而反獄者是亦先事防之之微意也倉庫同

○牢獄

牢獄之設𨿽所以待惡人蓋聖人不得巳而用之也常湏點視墻壁堅完牢房潔淨枷杻密固衣糧及時遇有囚徒患病隨卽委付官入獄胗視給與藥味限日痊可當防獄卒受托外人計囑誣輕爲重增添病證分數因時虐害致死者及防姦民猾吏探聽公事走泄獄情因而變亂番異者獄卒疏去囚人枷杻因而脫監在逃與夫求覓不滿而法外淩虐者其應禁而不禁不應禁而禁應枷杻而不枷杻不應枷杻而枷杻應決斷而不決斷應結觧而不結觧者官吏各有罪若枉勘平民淹禁囚徒致死罪尢重也提牢官並司獄尢所當謹獄具笞杖皆有分數枷鎖杻械並有斤兩不得法外妄加

○勿濫禁

牧民官有不論其罪之輕重一槪將人收監非惟吏典獄卒得以竊放取財其實枉禁平民致死某知溫州府時𨿽見問罪囚亦不發監省令在外聽候牢獄空虛或曰此中風俗不同不監必逃某曰惟彊盜謀故殺人罪不可追餘皆徒流罪彼逃又可追尋守令民之父毌父毌何可束縳其子之嚴乎一人入獄又要一人送飯飯食半所竊喫飲食不得依時夜眠不得淨處穢气逼人豈不生病而死然近年之間亦無逃者至於牧民者愼之

○刑罰

刑罰尢所當謹𨿽一杖一錢皆要合義則受者心服而觀者勸戒矣且若居官惟恃躁妄責人𨿽當時無敢抗者其如本身刑禍後世子孫何若人遇此事便當思體設使人以此刑罰加我而我心甘否方可行也又退食及有事出外不可將人木﹖﹖夾聽候及將人木﹖﹖夾後且少待片時放出切不可與涼冷飲食恐能傷人又檢驗屍傷相視人物𨿽盛暑亦必親臨諦視蓋事之至重不可輕忽以虧天理而昧國法也

書曰欽哉欽哉惟刑之卹哉刑者國之大典笞杖徒流絞斬各有定律入人之罪固不可出人之罪亦不可豈宜喜怒行事恣意用刑若吏民以頑猾而犯法者固在所必治至催徵辦事之際以箠楚之施蓋不得巳亦當詳其輕重用之可也吾見世間居官慘酷者多不善終甚至子孫陵替者愼之愼之

○囚糧

天地之徳曰好生聖朝體之以有天下諸在縲紲無家者皆給衣糧惟縣獄不給也意者縣非待報之官府故令略詰其然而上之州比見爲州者往往爲吏所欺推卻不受以致瘐死該縣獄夫罪不至死而以巳私繆殺之不仁甚矣爲州若府者尙深戒之

○非縱囚

古人縱囚省親如期還獄者甚多要不可以爲法也夫法者天子之所有而民或犯之是犯天子之法也而彼乃與期而縱之是不幾於弄天子之法以掠羙市恩於下者乎然出於朝廷則可出於一巳之私則不可

○泛濫追呼

一夫被追舉室皇擾有持引之需有出官之費貧者不免舉債甚者至於破家其可泛濫乎

○淹延囚系

一夫在囚舉室廢業囹圄之苦度日如歲其可淹久乎

○檢驗屍傷

凡檢驗屍傷系幹人命最爲重事不可不謹如洗冤錄等晝不可不時常檢閱但本境有致死屍傷正官隨卽將帶吏仵人等前去登場檢驗定執致命根因須要親詣屍場相驗明白不可差委吏仵若鄰境官司關牒覆檢亦湏依期前去不可怠慢因而發變屍首春則三日夏則一日秋則五日冬則十日兩處初覆檢驗官吏不許相見惟恐扶同屍狀之疑若有過夜至宿歇去處問其不是凶身血屬親戚方可安歇以避嫌疑更湏約束皂隸吏仵人等毌得擅離出入亦不許血屬閒人說話凡檢驗之法身帶衣香口食姜蒜前去檢所務要自向前俱於上風處坐定喚屍屬及親鄰略節審問事因檢點一應干礙檢尸之人供狀畫字了當先令仵作人等以屍爲主打量定四至然後與同人吏近前看驗勒行凶人當面對尸子細檢看痕傷如是未獲行凶人以鄰堡眾證檢驗明白所有屍帳未可漏露又防吏仵人等出脫重傷賣弄作獘假如自縊先看弔處項下痕傷更看系緊索處塵土曾無移動並系處髙下腳踏何物得到系處更看垂下長短頸下繩帶大小對痕沿闊狹看是活套頭死套頭有單掛十字纏繞各要詳明若是跌撲死須看失腳處土髙下及量水淺深生前溺水則男覆女仰手腳向前口合眼開肚腹口鼻有水流指甲有泥死後推入水則口眼不開兩手撒肚不脹鼻無水若他物打死則口眼開髮髻亂手不拳自割則刀痕起手重收手輕喉骨上難死喉骨下易死食气系斷方死若火燒者口鼻內有煙火手足拳縮若熱湯潑皮骨折脫肉白多爛若服毒藥死者口開面靑紫唇舌紫黑指甲靑口鼻血出或身發皰若受杖死者打著處瘡痕闊狹男看陰囊女看陰門俱有傷兩脥腰眼小腸有無瘡﹖﹖良若有病死者形體羸瘦肉色萎黃口眼閉合肚腹低陷身上或有鍼灸瘢﹖﹖良卽是病死大槪檢驗大意不過如此而巳

官箴集要卷之上

●官箴集要卷下

浙江嘉興府知府鄭鋼校正

聽訟篇

救荒篇

賦役篇

造作篇

盜賊篇

啇賈篇

公規篇

禮儀篇

處置事宜篇

◆聽訟篇

戒先意

弭訟

聽察詳審

勘事

問法

刑名

受理詞訟

緩族訟

老人剖斷詞訟

停畱待問

別彊弱

勿聽讒

招引告訐

年辰

果決

囑托

妖言

衛所聽訟

○戒先意

判訟遇原被人犯到時便當厲聲說與利害曉以公道不可狥其詞之彊要當察其情之眞苟健訟而無理者必能欺以其方畏法而有理者反自罔以非道務必聽各盡詞𨿽自巳見其曲直亦不可先將各人偏行打罵預言某人是非令彼不敢虛眩阿狥待彼吐說眞情然後徐察詳驗以理平心折之愼勿截其情詞而恃我有灼見亦勿縱其巧詞而中彼之姦計庶人不我欺事得其情嘗聞昔一官家日失二雞卵伊妻酷責其婢而婢遂誣服之且自言盜時之情狀其夫疑此婢數被責而不悛問其故婢堅執曰亦自不知如何好饞終不肯攺後夫晝臥見二鼠盜此器內二卵再問其婢仍前誣服其夫後語厥妻以其故其妻累驗之數日皆然然後知此婢畏打而誣服主婦先疑巳之言也蓋民卽水也顧上道之東卽東西卽西方卽方圓卽圓矣可不謹乎偏執巳見好人諛巳者愼之

○弭訟

﹖夭﹖尺﹖訟有原書訟牒者是也蓋﹖﹖之氓闇於刑憲書訟者誠能開之以枉直而曉之以利害鮮有不愧服兩釋而退者惟其心利於所獲含糊其是非陽觧而陰嗾左縱而右擒舞智弄民不厭不已所以厥今吏按情僞混淆莫之能信者蓋職乎此也大抵一方之訟宜擇一二老成練事者使書之月比而季考酌其功過而加賞罰焉若夫毆詈假質凡不切之訟聽其從宜諭遣之諭之而不伏乃達於官終無�心律以三尺如此則訟源可淸而民間澆薄之俗庶幾乎復歸於厚矣

○聽察詳審

夫治一郡一邑封疆之廣生齒之繁耳目不能周知下情無由上達疑似之間必當詳審聽察待其的確然後施行庶不悞事況居官事有羙惡政有得失細民之口亦不可掩諺曰路上行人口似碑語曰視思明聽思聰尢不可以輕信左右吏卒小人之言若輕信則以直爲枉以枉爲直以是作非以非作是而錯斷公事矣

○勘事

體勘事情並判理詞訟須將原行緊要處所抄出或朱筆批點一一細玩然後取具原被人等供結要伊從公各相會同方與原行及告狀內相對若與告狀原行同者是實反是是誣使他明知各人勝負日後亦自難興詞予嘗見有人作官將原被告供狀不令相知不知是主何意又勘取供結時須一樣多取幾本除照各該分繳衙門外仍存一本自收以備日後番異查用

○問法

爲政豈能無訟有訟而聽能使其曲直分明人心畏服斯爲羙矣如訴產業則詰其契劵先後何如訴婚姻則詰其媒妁財禮何如訴鬭毆則詰其緣由傷損何如訴盜賊則詰其出入蹤迹何如訴詐擾則詰其彼此彊弱何如訴賭愽則詰其攤場錢物何如訴姦私則詰其姦所捕獲何如訴私鑄則詰其鑪冶器具何如訴私宰則詰其刀仗皮肉何如詞訟之多不可枚舉聽訟者苟能以意推詳再三詰問待其決有可受之理方可準理凡告者皆須明注年月指陳實事不得稱疑有誣告者抵罪反坐

○刑名

凡人命盜賊姦情賭愽私鹽私宰私鑄惡逆詐僞一切刑名公事皆須研窮磨問的確歸一實情追勘贓仗完備立成文案其或情有未盡必當再問務在無冤若官長不爲用心推問一聽吏胥之言枉問枉禁枉斷卽系刑名違錯不惟幹礙前程抑且有損陰騭愼之愼之

○受理詞訟

凡受理一應詞訟先須置立文簿附寫所告詞狀節目一冊附寫口告緣由但遇有人陳訴各項詞訟多有無藉之徒妝詞捏狀胡陳妄告局騙他人者有自生殘害而誣告他人者有與人爭鬭自知理短而反告他人者凡受理之初不可不察必須先以理審問原因情由令其廳上親筆書狀如不能書亦令其背訴狀內緣由又要察其色審其言推其情度其意略見是非虛實眞僞然後接狀或令保管或收監或諭戒或備告諭隨事發落除姦盜詐僞人命惡逆重事外其餘戶婚罵詈鬭毆等項事輕者隨事機變或原告不願告官者或告攔和分付老﹖目宿里長領去商和不必兜攬所以諺有會管不如會推之說又云受狀易鞫狀難告狀易對詞難子曰聽訟吾猶人也必也使無訟乎無情者不得盡其辭良有以也

○緩族訟

親族相訟宜徐而不宜亟宜寬而不官猛徐則或悟其非猛則益滋其惡第下其裏中開諭之斯得體矣

○老人剖斷詞訟

民間詞訟情獘萬端官府問理則人被久禁吏典受贓顚倒是非多有破家蕩產者照依

教民榜事例除彊盜官吏受贓自問其告竊盜等事置立簿扇就於詞狀上編號用印鈐蓋定限俱發該管老人剖理明白賫執原詞帶領原被赴官元銷原告無詞被告認罪將告取財物田產等件送還卽便放回如爭論不決則令老人引原被將各人口詞赴城隍廟焚祝禮拜人懼神明降罰則自輸情伏罪矣其中頑惡尢甚者或罰紙筆官用或罰充膳夫門子等役或令其修學或謂如其不來或謂老人不能問理若何曰過三日則查出行屬追來完銷老人不能問理則拘人到官�別都公直老人同問或謂老人多不得人如何曰府州縣官亦未盡得賢才豈老人皆得公直之人但棄其所短用其所長捨舊取新庶幾可也

○停畱待問

昔嘗使外所過州縣待問者雲集乎門每病焉乃命一能吏簿其所告而日省之而日遣之不浹旬則訟庭閴然矣

○別彊弱

世俗之情彊者欺弱富者吞貧眾者暴寡在官者多淩無勢之人聽訟之際不可不察

○勿聽讒

健訟者理或不勝則往往誣其敵嘗謗官長也聽之者平心易气置謗言於事外惟核其實而遣之庶不墮姦民計中矣

○招引告訐

告訐乃敗俗亂化之原有犯者自當痛治何可勾引今官司有受人實封狀與出榜召人告首陰私罪犯皆系非法不可爲也

○年辰

民間詞訟多有駕空生事撰詞朧告者事旣虛妄狀內年辰不暇計較往往爭差爲政者先須置一年辰小冊自宋至今年號甲子明白標注遇有陳訴卽照更歷年辰若文狀契憑果有差錯隨卽詰問則人皆畏服而詐妄不敢煩紊官府矣或有異代不明文劵巳經革撥不必舉問

○果決

凡理斷獄訟處置事務皆當果決不得狐疑猶豫耽悞事機若當行不卽行當斷不卽斷則吏胥投間抵隙得以行其姦獘故爲政者以果決爲先務

○囑托

行事之際或有上司官吏及親舊人等囑托一例不可準聽彼干求者知關節爲無益必不爲之而囑托者亦知我之不畏權勢不顧私情由是而遂止矣若有以書信交通者例不開緘辭謝來使而巳

○妖言

民有妖言惑眾者則當假以別罪而罪之如有妄書取而火之則厥迹滅矣勿使蔓爲大獄延禍無辜

○衛所聽訟

軍職多貪污主令軍餘人等捏告平民人命違式房屋隱藏逃軍等事牽告婦女在內移文會問詐騙財物湏禁屬縣不許承行俱申本府定奪本府但行屬照勘回文俱不提人此亦奏

準事例行之旣久詞訟自息若軍余於有司告取錢債則審實令老人追還訴告本衛職官行令自處不惟不失和气且可以牽制人

◆救荒篇

尙徳

預備

多方救賑

賑濟法

制變

捕蝗

救焚

祈禱

戒奴妾流民

上災異

○尙徳

反風滅火虎北渡河蝗不入境全境之水回流此在長民者之徳何如耳殆不可皆謂之偶然也

○預備

災異之生常出於人之所不意誠素有其備𨿽甚災不足爲憂也今州郡多無委積𨿽有之而在上者封錮�嚴不測有虞茫無措手此厥今牧民者之通患也然�所謂支應之錢者山州僻縣未嘗有之而使客往還率無枵腹而過者意必有以規畫至於備荒之儲獨未有及焉者以治平之時何遽有此所以因仍歲月幸滿而去不復爲民遠慮耳嘗聞近代爲縣者教民種蔓菁搗其根以爲餅大者三四觔幹而儲之後值凶年蒸以食饑民味甘且美賴以全活者甚眾夫古人慮民之遠也如此其肯苟且幸代而不爲民預備哉

○多方救賑

天畀人富與貴者非欲其自富蓋將使推所有以濟人之不及也饑者食之寒者衣之斯不負天畀之富矣直者舉之枉者錯之斯不負天畀之貴矣然富貴而能若是者其惠在人善則在巳名爲惠人實自惠也故古之有民社者或不幸而值凶荒殀札之變視其輕重必有術以處之或私帑之分或公廩之發或托之工役或假以山澤或巳負蠲徵募糴勸糶或聽民收其遺穉或命醫療其疹疾凡可以拯其生者靡微不至蓋古人視民如子天下未有子在難而父母坐視不救之也嗚呼凡牧民者其以古之人爲法庶無彼我之間哉

○賑濟法

不制民之產無儲蓄之備饑而後發廩以食之廩有竭而饑者不可勝濟也今不暇論其本救目前之死亡惟有節則所及者廣常見今時州縣濟饑之法或給之米豆或食之粥飯來者與之不復有辧中𨿽欲辧之亦不能也谷貴之時何人不願得食倉廩旣竭則殍死者在前無以救矣數年前一親戚爲郡守愛卹之心可謂至矣雞鳴而起親視俵散官吏後至者必責怒之於是流民歌詠至者日眾未幾谷盡殍者滿道愚嘗憐其用心而口﹖﹖其不善處事救饑者使之免死而已非欲其丰肥也當擇寬廣之處宿戒使晨入至已則闔門不納午而後與之食申而出之給米者午卽出日得一食則不死矣其力能自營一食者皆不來矣比之不擇而與當活數倍之多也凡濟饑當分兩處擇羸弱者作稀粥早晚兩給勿使至飽俟气稍完然後一給第一先營寬廣去處切不得令相枕籍如作粥湏官員親嘗恐生及入石灰不給浮浪無此理也蓋平日當禁遊惰至其饑餓哀矜之一也

○制變

制變固難惟在預處有道若遇有境內嘯聚妖謗災異等事且先拘集槪管智識人商議或遣人招諭或設法撲滅若水旱蝗雹等災必量該免所損苗稼之數與該用踏勘結冊等項供給之費若何然後施行若果事勢已成難爲制處者又不可坐視隱蔽以釀成大患也大抵此事俱在先時預爲處置巡察可也又有事勢彼𨿽無理而我不可與抗者亦當量力曲從後再從容婉言議處𨿽一時似爲屈巳要終無害於事可也苟若不量已力輒與之較抗不惟無益反害於事所謂自經溝瀆是也若果有益於事𨿽於已有利害屈辱而亦爲之可焉

○捕蝗

故事蝗生境內必馳聞於上少淹頃刻所坐不輕然長民者亦湏相其小大多寡爲害輕重若遽然以聞蒞其上者羣集族赴供張徵索一境騷然其害反甚於蝗者其或勢微種穉則當亟率眾力以圖之不必因細虞以來大難於民也故凡居官必先敢於負荷而後可以有爲

○救焚

民或失火則伐鼓集眾親蒞以救之惻隱之心人所共有誠能鼓舞以作其气𨿽仇人亦將焦頭爛額而相趨患難矣

○祈禱

凡有祈禱不必勞眾齋居三日以思巳愆民有冤歟巳有贓歟政事有未善歟報國之心有未誠歟無則如儀行事有則必俟追攺而後禱焉夫動天地感鬼神非至誠不可纖毫之慝未除則彼此邈然矣

○戒奴妾流民

嘗見一顯官於凶年市所部民子女殆數十餘人美且壯者皆奴妾之餘將賂時要以希恩寵也僕聞而顰蹙曰使其困憊吾治巳得罪矣又不能救而反奴妾之不大獲罪於法耶故感而書之以戒後來者

○上災異

災異之事則不可不聞祥瑞𨿽不上可也

◆賦役篇

戶口

平賦役

推收

定限徵輸

軍需

輸差

科斂

比較完結

重疊催稅

禁擾

弓兵

○戶口

戶口一事干礙國家版籍不爲不重守令正官必湏用心從實體勘不致脫漏常宜置小冊案上凡遇詞訟及科差送納之際不測詰問本人姓名系第幾都何人戶下何名字抄籍年甲多少如所對不同卽系漏口若治三五戶則餘皆自首編入籍冊庶免累及

○平賦役

有田則有賦有身則有役上以此治其下下以此事其上古今通行者也近代推收不定版籍不明有田無役者有之有役無田者亦有之由是賦役不均民力疲困均輸之法當驗都內人戶田糧多寡物力髙下議選編排或三年或一年或上下半年四季分當上遵國典下順民情斯爲當矣都保之中豪霸者倚恃勢力結構吏典那上攢下放富差貧無所不至小民受抑可勝言哉親民者有一定之見不爲私意所移則不患其不均矣

○推收

州縣賦役繁並民間典賣田土竭力輸官其膏腴者悉屬他人磽確者永掛在戶守令以推收一節事大體重憚於舉行往往因循苟且著令此輩與富者一體當差遂致日不聊生流移失所誠可憐憫蒞政之初必湏體問前任官員曾無及此如果未舉行則必選揀有行止信實之人分頭主領其事明示定式立限告陳以憑收除過割務在必行庶幾貧富旣分賦役可均又當關防飛走詭寄樁配等獘嚴行懲治此事大抵不可委任吏胥任之則民間未蒙其利先受其害矣

○定限徵輸

徽之歙縣催科素難嘉定中有爲宰者措置夏稅秋苗以一都爲一簿與諸都保長相約每日引三四都某都以甚日當限自近而遠謂如初一日引第一第二第二都初二日引第四第五第六都至十四日而諸都畢又自十六日再輪至二十九日而畢所以虛十五日者以其有小盡故也其簿居常置宅堂中閒暇輒一翻閱至某日某都當限則攜是簿以出令保長當廳拋箱知縣據案令鄕司當廳批銷卽與押字而保長者卽出無羈畱之苦無引展之費安得不如期以來又慮諸廳期限之不同則保長又湏伺候於是關會諸廳限日悉同保長以一日在縣了諸廳之限下鄕催科每半月才一到縣爲力不煩得以從容爲官辦事此一法也

○軍需

凡上司坐下軍需事關急速卽便施行務要均平不爲吏卒及里長人等賣弄假如今日坐下甲若干副便湏估價每副該錢若干隨給降官錢多寡多方勸募近上之家或塌坊鋪戶親賫物料到官對物支價兩平收買官吏日夜督勸工匠團局成造如或官錢不敷卽申上司貼支不得樁配小民其所造軍需必湏一一躬親相視使其內外精細不得一時姑息或致他日悞事及不中回換則害及於民而累及於巳多矣

○輸差

凡官府置立科差冊一本於上將各都人戶田畝糧石流水編寫以憑科差務要均平假如正月分有科差巳點爲頭人戶二月分有科差卽點近上人戶以後依次點去又湏計料事務重輕重則差大戶事稍輕則差中戶或一戶二戶可辦則止著一二戶不可辦則增幾戶輪差各都里長之法亦同

○科斂

凡官府除正差役之外不得無故科斂於民其姦吏往往以應答上司爲名啜賺官長口下一語因而科斂各都錢物入巳刻眾成家在上者虛負科斂之名爲其所賣者多矣預宜關防可也

○比較完結

凡追催科差徵納稅糧等事預先斟酌事務難易定立限期分爲初中末叄限而初限伍分中限柒分末限齊足日逐比較巳未納之數多寡輕重責罰不可一例施行則人心畏服事愈易辦況惜行止知廉恥必極力辦事納數不少如不知羞辱不怕官府苟且辦矣納數必少若不論納欠多寡一槪鞭撻則人不甘心後有科差相仿頑民靠損矣若有把持官府久拘不出沈匿批牌者則務擒拏枷令示眾痛加懲治則眾皆畏懼凡事指日可完結矣

○重疊催稅

稅出於田一歲一收可使一歲至再稅乎有稅而不輸此民戶之罪也輸巳而復責以輸是誰之罪乎今之州縣蓋有巳納而鈔不給或鈔𨿽給而籍不消再追至官呈鈔乃免不勝其擾矣甚者有鈔不理必重納而後巳破家蕩產鬻妻賣子往往由之有人心者豈忍爲此

○禁擾

凡官府施行事件一法立一獘生預先禁遏不得一槪動擾如州縣合行辦集事務先下鄕都其里長人等倚恃勢力爲富不仁以一科十家至戶到雞犬爲之不寧所屬小民含怨茹苦無所控訴下情不能上達多矣其間亦有姦猾吏典與里長通同作獘恐嚇鄕民待其買囑而後止者若此之類亦不可不察其皂隸兵卒倚公行私因時擾害於民則痛行懲治以絕將來

○弓兵

弓兵之設專爲緝捕盜賊巡警私塩堤防不測點差之際一則驗其糧石二則計其人丁及正身必湏揀選丁壯能事之人充當一有生發便可委用每名又湏辦下備丁遇重難事務則可並力爲之其役旣以弓兵爲名則凡刀鎗弓矢皆可令其演習毌爲文具其衣裝器械常湏整點完備務在雄壯可也

◆造作篇

治官如治家

造作工程

公廨

郵鋪館驛

圩岸

官錢

橋道

○治官如治家

治官如治家古人嘗有是訓矣蓋一家之事無緩急巨細皆所當知有所不知則有所不治也況牧民之長百責所叢若庠序若傳置若倉廥若囹圄若溝洫若橋障凡所司者甚眾也相時度力獘者葺之污者潔之堙者疏之缺者補之舊所無有者經營之若曰彼之不修何預我事瞬夕代去自苦奚爲此念一萌則庶務皆隳矣前輩謂公家之務一毫不盡其心卽爲苟祿獲罪於天

○造作工程

凡修築城池開掘壕塹起蓋公宇成造船隻等項差役皆湏預集工匠計料一應合用物料從公定奪人戶分投辦集酌量工料明立信限時常點視務要賞罰分明人心樂辦仍切切關防不得瞞官作獘虛破物料置立文冊開寫明白花銷數目準備上司查勘給降官價隨卽照依人戶納到物料均平給散取具領狀附卷萬一朦朧關系不小先湏畫圖參看斟酌務思經久規矩停當然後施行固不可屑計小費亦不可多用傷財

○公廨

凡公廨郵驛等處常加灑掃潔淨遇有損壞隨卽修葺免致崩損而多費民力若文廟祭壇先賢祠宇之類尢宜用心

○郵鋪館驛

夫郵驛鋪捨遞送衙門公文通傳天下行移館驛則走馳使命密報軍情幹礙國家重事最爲緊切必湏差委人員常加點視房屋墻壁但有損壞隨卽修理什物不完務要補置牢壯不許老幼走遞公文撐駕船隻餵飬馬匹但遇短少卽便補僉每日查勘公文毌得稽遲時刻關攴廩給出納分明仍湏辯驗關符眞僞若不仔細恐有姦詐之事受累多矣馬要脿肥合用鋪陳新鮮整齊鋪兵水夫馬夫湏要少壯切不可科斂兵夫往來使客耳目甚廣戒之戒之

○圩岸

圩岸一事干礙農事不爲不重正官當巡行槪管地面相視田土但有瀕近江河溪澗水勢衝激去處預於農隙之時召集當該里長及有田人戶並工修築堤防如果工程浩大則多起夫役相助刻日完備庶無塌損�患

○官錢

凡上司降下官錢隨令庫子該吏置立文簿明白開寫各戶合領之錢數出給榜文省會里長呼集人戶正身到官唱名給散不得令里長緫關則必致克落短少民不沾惠給發之際又湏關防吏胥里長人等將他人影射關給每十人共入一狀互相保識委系正身關領如有冒名代替或因事發露則罪及互保之人如入狀必湏明開某都某啚人領訖臨散錢時更爲隔別體認但有一人代替卽便枷令示眾以防姦獘

○橋道

橋梁路道必湏常切點視不致塌損崎嶇阻礙經行不惟使命及走遞之人暮夜不便而民間往來且不便矣其有津渡去處必湏修置船隻著令稍戶撐駕不許掯要行人錢物因而渰損人命

◆盜賊篇

防虞

巡警

盤詰姦細

保甲

息盜賊

捕獲

服遠

○防虞

凡郡縣水火盜賊不測之事皆湏預防如城郭邊臨江河衝激之地乘未有水潦之先湏修築堤岸民居湫隘天色晴亢先置備火器具及防彊竊盜賊蓋禮義生於富足盜賊起於貧窮梗化之民在在有之不特凶年饑歲爲然平居無事之時湏置武備訓練弓兵火夫人等以防竊發如此則封境肅靜人民寧謐夫預備不虞古之善政爲守令者可不愼哉

○巡警

詰盜非難而警盜爲難警盜非難而使民不爲盜尢難蓋天下之事先其幾爲之則有餘後其幾爲之則𨿽苦而無益夫盜之發也恆不虞知者防於未然其防之之術則在廣耳目嚴巡邏戒飲慱禁遊聚或旬或月卽命尉行境以恐懼之夫盜猶鼠也尉猶捕鼠之貍也貍勤出鼠必伏而不動貍怠出則鼠必興矣彼爲尉者與其勞於巳然孰若警於未發之爲愈若夫使民不爲盜則又在於勤本以致富勤斯富富斯禮義生禮義生𨿽驅之使竊亦必不肯爲之矣故管子謂倉廩實而知禮節衣食足而知榮辱諒哉

○盤詰姦細

凡有司常湏戒諭槪管軍民並庵堂寺觀不許停畱無引面生可疑之人若有異言異服行止不明者更湏盤詰仍令市井客店停歇啇旅報寫姓名貫址以憑稽考事若發露易爲究問此乃防姦之計也

○保甲

弭盜之方常令槪管都隅十家爲甲互相覺察如有作別非爲及停藏面生歹人玖家之內務當戒約攺之則止其有不遵者必湏首告若互相容隱而不舉首者罪亦如之一家被盜九家並力救應其閉戶不出袖手旁觀者罪亦及之仍令一社之中置立望樓一所於上設更鼓輪當守直遇有盜賊風燭近遠聲聞救應如此則盜賊無所逃遁民獲安堵卽古人守望相助也

○息盜賊

境內若有盜賊便當實時捕獲毌令久而無從蹤迹貽患地方及凡遇賭賻遊手之徒卽加嚴刑懲戒若屈抑窮苦之人便當設法伸撫蓋一有不除亦足以致盜故也

○捕獲

停閒窩家沽屠破落戶酒肆茶坊浴堂兌房館旅店勾攔庵捨軍旅卒屋水手場屋罷役弓手廟宇貧子打爻窮漢若識此徒萬無一失民自然安矣

○服遠

或問遠方獠民巢居溪洞猛不能詟寬不能懷喜則人怒則獸欲宣朝廷徳澤若之何而可余曰物之凶狠無虎狼若也然使之左右前後惟吾之聽者得其制之之術也夫克剛莫若柔治繁莫如簡且彼之所以反側不恆者亦必有由矣或貪其財或蹙其境或俘其子女或蔑其官屬以致蟻結蜂屯肆其�毒苟安之而�擾外之而無所事𨿽欲忿然無自而發政使或爾�嚴守巳界恬不與較久而彼自馴伏矣況彼兵一動守土者非有上命坐視而不�前比許追襲則巳雉兔逃而禽鳥散矣由是而論安靜不競者爲上恬無所求者次之邀功生事妄開邊釁斯爲下矣官於遠方者尙監於玆

◆啇賈篇

廣啇稅

肅牙行

市價

斗秤

錢法

塩戶法

○廣啇稅

今之言稅者不過曰官額之所以不登者啇賈瞞隱爾於是嚴搜邏之策遣差攔頭弓手等輩於界首攔截動至數拾裏之外誅求客旅溪壑亡厭得厚賂則私與故行徑不令其到務弗予以賂者則被擒到官倍稅之外費用如故猶之可也其所差攔頭弓手又復捋帶遊手惡少徧走鄕村以捉稅爲名捋斃人家雞犬搶奪行旅籠仗固有望風畏遁轉相告報取他道而去者矣不知督促之嚴徵斂之重是乃驅之使不敢至不若多出手榜四散貼示明諭重徵之獘自此革絕照則例合行收稅者視常較輕其攔典合於人等費用一切痛革稅畢卽給與證應出縣並無稽滿�嚴以不經縣務投稅輒行私路遁去者之罪如此則人心悅服來者必多課利自然�衍矣

○肅牙行

都會之地啇賈輻輳將貨物投牙行發賣非徒射利亦所以便地方也四顧無親一家妻孥命脈所系亦惟牙行是賴耳甜言巧語勾引客人入店視貨物如巳有不擇好歹濫爲放出致客啇稇載而來垂橐而去者皆牙行利巳而不利人所致究其設心不仁之甚客中宿獘不可不爲痛革

○市價

街市村庒百物價值常湏戒諭務要隨時髙下不可貪圖厚利騰空擡價湏爲痛治此輩則物價兩平而民無怨嘆之聲矣

○斗秤

人間行使升斗秤尺務要官爲較勘相同常湏戒諭各都里長牙儈人等通行如不依準則欺騙良民違者痛行究治官府出納之際先湏兩平庶謂上行下效也

○錢法

錢乃國家之血脈人民之骨髓務要照依官定文數行使流通不得聽從鄕例增減及揀選澀滯非惟有違國法抑且物價騰踴而民不聊生矣大抵阻壞錢法多系豪民大賈及積年牙人爲之首倡若欲究治則在於此輩始

○塩戶法

凡召募客啇中運官塩必湏著令富實之家不得抑差小戶大抵小戶貲產不多又不慣於興販往往竭其所有禆貼射利之徒買空引赴官銷繳並不得塩彼射利者專一結構吏胥把持行市髙擡價貫使民間買食貴塩無所伸訴此有司之獘也若多募富啇大賈廣開官鋪發賣此獘自革私價廉平而私塩之患自息國課不虧矣

◆公規篇

公座

印信

門禁

文案

手冊

簿籍

守法

倉庫

架閣

禁約

節費

防姦

里長

檢舉

引據

查算

僉押

官物

卯酉

濫設

講讀律令

銷繳信牌

勿濫差人

圖地理

○公座

凡官府皆湏侵晨署事日入方散戴星而出戴星而入猶恐事有不辦若自求安逸則吏書因而縱弛妨廢公事爲害不小署事之時吏房先賫公座簿以次僉押才方發落公事自家亦用別置小冊私記某月某日某官署事某吏當直以防姦獘不然則吏胥妄將幹礙文書投閒補押凡公座一月一冊待月終便須封記架閣遇有文案差池則開拆檢視又僉押文書計稟公事皆湏直堂當該吏一人禁約各吏非奉呼喚不得上廳干預禮體正不令而行矣

○印信

衙門印信關系甚重每日封印湏要各官完僉開印則眼同相視一應文案批帖令該吏當面使用不得隔遠印信所在著令弓兵守宿侵晨吏胥關印則牌入印出至暮送印則印入牌出鑰匙常湏親帶倘有公故委官權攝則隨印僉押發印關牒旣回衙門權官送至印信則開匣看視端正又湏時常謹防猾吏盜扣縫印及空解空帖等項姦獘

○門禁

衙門公私門下常用人守把退食關鎖夜卽封記不許一應閒雜人等出入干謁及饋送禮物𨿽應該出入之人亦用關防照出及自家子弟尢宜拘束宅中止用十二三歲以下小皂隸一二人備供汲爨接送印信報事等項無故不許出外與吏隸人等相接如此庶衙門肅淸姦獘屏息矣

○文案

凡文案省府則有檢校照磨之官主其事其在州縣幕官苟得其人長官固不勞心若果闒茸之材不諳事理者則長官必用一一照料如刑名則看原發事頭施行次第人贓仗證若何如錢糧則看﹖﹖忽額及巳未徵納起解數目若何如田產則看典賣契憑年月日價貫有無窒礙若何如分籍則看宗支圖譜祖父遺書是否眞僞若何如婚姻則看主婚媒妁財禮書札然後納聘若何如鬭毆則看有無名分及拳手他物痕傷輕重若何人命則看致死根因行凶器仗前後招供若何造作則看合用物料丈尺輕重長短多寡若何事變多端豈能盡舉僉押之際皆湏審問該吏於法相應才可下筆中間果有原行差錯者隨卽檢舉攺正可也

○手冊

每月備小經折三十冊日﹖﹖由一冊坐衙面寫某月某日以紀一日之事務要完結至暮投之櫃中如遇上司按臨亦﹖﹖由一冊開寫緊關事件如遇分守者則開錢糧事件分巡者則開囚犯事件之類以備顧問不差

○簿籍

凡有錢糧軍需戶口詞訟一切公務皆令該房置立簿籍逐一開寫項節以憑稽考其巳未納數另置揭帖文簿逐一比較仍令田糧賫同出入檢看隨卽督辦庶無稽違更置厚紙小經折一本於上細列該管戶口錢糧合辦大小事件經該人員姓名緊關年月日子常川隨身懸帶萬一答應上司發落公事易爲檢閱

○守法

法令前官所立苟無大害不可輒攺但在我行之至與不至爾何以更攺爲哉故漢書重安靜之吏柳公嚴舞文之吏若少不順亦但潤色損益之可也苟果有獘則要更張亦必先要熟思此法行之到底決勝於彼然後方行之也予嘗見有人動嫌前官積獘之失及至更定反不及前況有法未成立獘反蠭生者蓋亦不思輕忽之甚也好更張自是者戒之

○倉庫

新官到任於倉庫交割之時最要謹始拜謁文廟後先行盤庫令該吏請知署印舊官及同僚首領俱到置印信合同文簿一樣三扇公同仔細盤查揀選識事體吏典老人里長十數輩聽候使用查盤畢仍取據舊官關文並各役見數文狀同簿籍一扇落房備照其二扇新舊官收執如果交割不明臨時再行議處倉糧亦如法查盤之凡有倉庫正官收掌匙鑰每夜令吏卒守宿湏防不測仍須不時點檢有怠慢者痛行懲治收支出納令攢典供報數目置立文簿絲粟不可差錯又當關防重籌復牌詭名攬納及虛出通關飛走錢糧等獘務要嚴謹其房宇疏漏隨卽修葺以防損壞

○架閣

凡衙門皆設架閣庫專一架閣巳絕公事卷宗以備稽考省府則有照磨架閣之官州縣則吏�典史掌之每�或上下半年或四季檢照不可疏略六曹亦有廚閣門戶湏要緊密匙鑰則正官封記入匣付幕官收掌遇有檢照眼同開鎖視畢依前關防可也

○禁約

官事禁約非止一端凡出榜曉諭之後若有犯人隨卽依律究治不得容恕大抵號令務在必行則人皆畏法而不敢犯若因循苟且視爲文具非惟法令不行而犯者愈眾矣

○節費

各房該用筆墨驗日及文書繁減量給若紙張就於看過稿年月後算數實時摽給仍令職掌人按月開報查考又凡應用之物不拘在官在家俱從儉約不貴難得及賞助人一錢一物必思此物何從而來彼則何由而得若應用豊者𨿽十室千金不辭於無措不該費者𨿽竹頭木屑皆貯於有用然怪人饋物者千一二郤人饋物者百一二豈可濫取下民之膏脂爲自巳之人情乎先儒曰侈用則傷財傷財必至於害民誠哉是言也

○防姦

判押文書便將原來文移查對應否施行及應僉押者仍令吏髙唱僉押就明說此起文書爲某事要如何行止說略節緣由並指看出語則事易知見如幾件俱爲夏稅事這件是派來起存某也頭行這件是行取部催委官職名之類又凡來文須親手開拆先看封皮上件數及內文移年月旁朱語應細看者才方細看庶無遲滯又於閒時俱當細看則無錯漏若凡發文書當令吏人當面點封不可止令吏人拆發必被洗攺文字夾帶押出去文書又嘗聞吏人有將本不差字樣攺作差字及污點朱墨於內甚至將來文內緊關數目等字洗補又有將原是甲字洗了攺作乙字仍又攺作甲字𨿽頗能辯理者亦只以知乙攺甲是攺訛從正殊不知原是甲字本不曾差予嘗與人戲先用淡墨假如寫不亦說乎又於說字上寫樂字一个卻又用濃墨將說字重描與人看時只知攺樂字爲說字正與此獘相同察理隱微者不可不知

○里長

各都里長照依田糧編排充當承伏之初先審是否正身若有同宗及他人代替隨卽枷號候正身到官才方發落其承伏狀內明開戶頭某人下某人年甲畫字不系替身重甘執結在官大抵禮義廉恥生於富足其代替之人俗名杖袋自來無賴縱使重加鞭撻安肯辦事果系正身量事寬恕萬一頑猾則例受責罰平居不可假以辭色凡官長私家缺用之物不可纖芥妄取若系出產去處兩平交易里長之家循理者少豪橫者多中間多有倚恃財勢淩虐細民使其無所控告者亦有包領官錢入巳使細民典賣輸官而不沾分文之惠者又有接受原被告財賄妄爲代稟而使小民受抑無伸者此等皆不可不察

○檢舉

凡公事速則易攺久則難追錯者依律攺正遲者隨事舉行酌古凖今其理一也蓋衙門事務繁劇日積月增萬一遲錯必湏檢舉庶免上司怪責或幕官自舉或正官移文先問當該吏典遲慢違錯罪名次乃立案攺正施行可也

○引據

各路引關系甚重置立文簿用半印勘合書塡字號須當審保是實不可妄給典賣田產公據亦用體勘有無違礙方可出據以絕爭端倒死牛馬頭疋判狀之際必令里長人等眼同相視是否開剝拘收觔角皮張大抵屠戶及無藉之徒假此私宰者多矣不可不察

○查算

官司錢糧軍需造作收支等項數目浩繁吏胥大抵艸率一時裝捏文案應答官長以免譴責萬一官長不行查算卽申上司異日磨勘爭差受累多矣凡居官自家不諳算法卽湏遴選能算者一人每遇幹礙數目文案必須再三覆算分毫絲忽無差才方塡寫文解仍取該吏查算相同文狀對讀訖畱下存證以防不測

○僉押

凡吏員稟復公事自上而下僉押文書自下而上遇有大小事務該吏先於長官處明白告稟次於佐貳官處商確旣定然後當該吏典幙官書卷才方自下而上以次僉押訖正官下判日子當面用使印信隨卽施行仍於施行簿上注寫一行某月某日押某件文卷該吏某人承行於上書字以憑稽考其有疑難未決正官及佐貳官所見不同再令該吏於首領官處從公酌量事件詳細陳說次第僉押不可執巳之見及聽小人讒說因而喜怒妨害政事

○官物

凡系官物料皆須牢固封收時加檢視不惟堤防賊盜亦恐爲雨澇蠱鼠所壞爲害不少若蒸潤者急宜曬曝不可因循苟且坐視其獘

○卯酉

凡公門吏典兵卒及里長人等皆須置簿付承發典吏收掌每日侵晨於上畫卯至暮畫酉訖呈示於不到名下勾斷照出名數嚴行責罰不得輕恕欲治其外先治其內衙門肅淸則事無不辦矣

○濫設

凡官府除合該人員外不得容畱濫設人數此輩皆系無籍之徒多一人則多一害爲民父毌豈可不念於斯

○講讀律令

凡居官爲政者公事之餘常須看讀唐律刑統賦以知立法之意將頒降大明律熟讀玩味務要講明通曉律意遇有公事依律施行吏典亦合熟讀不特案引條款更須看牧民忠告吏學指南爲政模範疑獄說憲綱洗冤錄等書求其意則見識必明矣不特此也凡國家典章文物皆當備考詳觀

○銷繳信牌

凡官府皆湏置立信牌追會錢糧軍需刑名造作大小公事不得差人下鄕止是遣牌勾辦牌上分明開寫大明律一款違限一日笞一十每十日加一等量地遠近定立限期務要依限完繳每日責罰但標限不可太急算定地裏多少幾日到衙門通繳行幾日摽定而違限者責之無怨如裏路來回猶且不及況能辦事而不違其限如此是謂教之不信如責之則枉其人如苟且則法令不行居官者但於信牌一事設法稽考有始有終則無沈匿而衙門之事辦矣

○勿濫差人

各府非挨捕彊盜重囚切不可差吏典隸兵到於州縣鄕村催事勾擾若拖欠稅糧等事但置牌面開寫未完事件發與當該官吏完解仍令該吏賫牌完銷量情責罰比較隨卽遣還免致衙門人求索

○圖地理

凡有司官到任之初采訪畫工令各鄕都里長將本管地面山川四至寺觀祠廟田土溝渠陂塘橋道急逓鋪申明旌善亭鄕社壇所大小煙居畫爲一圖務要詳細不可簡率待各都圖本齊備卻令畫者以縣治爲主自近而遠集爲一總圖遇有賊人出沒互爭田地侵葬墳塋按圖備觀可知其大略不爲吏民所欺又且一郡一邑皆有地誌圖經之書中間備載山川人物土地出產歷代沿革之事退食公餘亦嘗觀閱而治內外事迹了然在胸中古風畫山水歌有云不出門庭三五步觀盡江山千萬重

◆禮儀篇

詔旨

祭祀

迎春

肅公宴

日晷

更籌

鼓節

○詔旨

凡詔旨禦音一聞飛報便須整肅儀仗赴驛逓迎接不得延緩以致失悞接到驛逓使臣未可行禮隨迎入城於衙門開讀畢卸朝服方見使者館於別所設禮待之乃送出郊中間禮節自有頒降定式

○祭祀

凡祭祀境內山川社稷及風雲雷雨載在祀典等神皆湏齋戒嚴潔然後行事祭祀之物必當親身點視不得委之吏胥大抵此輩多無顧忌宰牲之際縱令屠劊人等盜竊者有之安得不爲關防至於頒胙亦宜均及若祈晴禱雨尢宜極其誠敬先儒謂有其誠則有其神無其誠則無其神可不謹乎

○迎春

迎春實爲有司重事令辦儀餙並官吏僚屬先後班次先一日令禮生及該吏預先省會停當至日遵依庶不致臨時錯亂壅塞有失雅觀亦不可恣樂無節有妨大體不特迎春一事爲然事事皆當如此

○肅公宴

凡該辦鄕飲及公宴等項預將各人卓面排定上下次序票帖於卓上仍令吏收底票預序卓卓人伺候散時唱名徹去每徹一卓及器皿止用二人徹畢方請客散如此則旣不亂我籩豆抑且靡有爭矣

○日晷

衙門內站臺及門鼓樓上各置時刻日晷並時辰牌小樓一座令陰陽生按時徹換凡發行文書定限立期食飯保辜等項俱可視此爲候

○更籌

鼓樓上置銅壺一副令陰陽生注水候著漏箭時刻以擊更點如此則庶使過聽者知更鼓之分明夙興者無衣裳之顚倒矣

○鼓節

伐鼓或用木子或用竹籌初嚴以三百六十根爲度籌盡鼓止二嚴半倍初嚴之數三嚴倍初嚴之數當以鼓二面或止一鼓兩人對擊庶使音續不絕凡每日晨昏及習儀拜

賀等項俱以此爲節若撞鐘緩用竹籌十八根急用繩穿木子十八个緩急各三次相間又鼓聲貴急鍾聲貴緩緩急得宜不惟中樂之節亦以聳人之聽矣

◆處置事宜篇

祭祀儀物

歲辦叚匹等物

買物價值

低價買物

豪民買解官物

置買飲食等物

僉隸兵

僉吏典

僉火夫

驛傳什物

革倒觧錢

造船

公使人船隻

官地

不可自鬻

輕去就

不競

以義處命

貴知止

求進於巳

風節

○祭祀儀物

祭祀及鄕飲酒新官到任舊官辭神會計每年合用豬羊等物若干斟量合用物價若干派定坊廂都分某坊廂辦正月鄕飲某坊廂辦十月鄕飲一都春祭文廟一圖二圖買豬三圖四圖買羊二都春祭社稷三都祭山川四都祭淸明五都祭文廟六都秋祭社稷七都辦新官到任謁神之類備榜曉諭里長知會自備豬羊伺候如此則事有其備可革權要爭賣豬羊多取價利之獘如里長少﹖﹖匆又須隨宜另從處置

○歲辦叚匹等物

歲辦對像著令各吏典查出從公斟量定價如紵絲每匹用絲若干合用價米若干農桑絹每匹用價銀七錢弓每張用觔漆等料價銀三錢雜色毛皮每張用銀一錢五分之類估計定價置立文簿著令里長出辦造解則事有定規免致多科

○買物價值

奉勘合坐買物件若不問多寡通派里長買辦則收解之人多估價值通同官吏科斂財物分用民受其害居官者當計算坐買物價如用米百石則派拾名里長買辦用米五百石則派五十名里長買辦就於內選用解人後再有別項對像卻派未買里長買辦再依派起年終查算若有餘米則畱預備倉賑濟饑民如此則事有條理民不勞擾其各府州派屬縣一號勘合亦止派一縣或二縣仍令屬縣將派過里長具手本送本府稽考非惟易於完解且省饋送催事及倒解錢之費

○低價買物

物同則價同豈有公私之異今州縣有所謂市令司者又有所謂行戶者每官司�買視市直率減十之二三或不卽還甚至百著民戶何以堪此

○豪民買解官物

豪民剝削小民成家若被人告首者將狀詞發與老人問理記其姓名於簿候有勘合坐買對像卻關出官錢付豪民收領買解如此則豪民家財日散小民得免科差矣

○置買飲食等物

使客經過供應飲食柴炭紙筆之類若令吏典出票著里長買辦則里長有錢送與吏典者經年不買無錢饋送者三五日一次買辦瑣碎科擾出錢至多牧民者當令每名里長一年出米五石買辦供應如一日用了則輪第二名如十日用不了亦令支應先從遠鄕都分輪起合用

表箋紙札及科貢生員起身或京官起復亦於內撥米買辦酒果相待如府州關防屬縣亦如此法但每月一次著該吏將用過數目具印信手本送來查考若有餘米則於預備倉收貯賑濟饑民若不勾用再酌量科米

○僉隸兵

皂隸弓兵鋪兵齋夫如一州則計算額設幾名派定都分如知州皂隸於一都僉同知卻於二都僉判官卻於三都僉直廳禁子於四都五都僉弓兵齋夫亦挨次僉點其巡檢司弓兵鋪兵亦撥定附近都分不許越過別都僉點知府知州亦爲屬縣編定出榜知會則隸兵不致濫設富民不能投充隱蔽差役小民亦免勾擾之禍

○僉吏典

切見各處府州縣如缺吏�名則官吏徧都勾擾將殷實子弟受財賣放卻將無籍之人久在衙門主寫文案之徒如此安能得人辦事安能淸理卷宗爲官者當計算合用吏典幾名派定都分如吏房缺吏合於一都僉戶房卻於二都僉其稅課局學吏巡檢司河泊所吏亦派定都分如此則僉吏害民之獘革矣或謂一都少有識字者如何曰四五百家人內豈無十餘人醇朴識字但取其略能動筆循良可學令其在房每日書寫豈不有進

○僉火夫

火夫專一巡邏若住居僻巷者少要差撥住居臨哨者免其坐鋪其家自防不暇其餘火夫若有差撥亦只是至緊等事嘗見官府不拘事務大小緩急輒差火夫人等於所屬及下鄕催辦擾人然凡事只可量其緩急難易嚴定限期完報若果限外拒頑或可取官提吏及才差人提取所犯者務要取來到官當面發落治罪不可縱容在外轉央人來囑托詐費財物亦不可令去人生事及不來回報仍徒爲伊驅利

○驛傳什物

嘗有知溫州府者查出軍衛寄庒田畝每年一畝收谷三升撥四千畝雇水夫十名四千畝出谷著令驛官收掌置買鋪陳什物修船供應使客每月將用過數目赴官查考其鋪陳除在船應付外其餘於本府官庫收貯置立簿籍遇用領出或有損壞隨時修補每年依時用米五十石造酒十石做醬五石做醋以後支用不盡每年積出變銀存畱支應三年內可省一年田畝谷粒今詳此法亦可用於他郡

○革倒觧錢

起觧對像多不出產備價赴京買納縣經過州州經過府府經過布政司倒文多被贓吏勒掯倒觧錢物少不順從則推申文未到或要起觧物件般運到官委官逐一辯驗點過又下遞運所遞觧其觧人所收物價半爲倒觧使用非惟民受其害抑且坐買物件不完爲官者切要知此但遇觧物人到於司府州省令該吏先寫批文付觧人便令出門隨寫申文發行則觧人受福而吏獘可革

○造船

處官事當如家嘗有知溫州府造淮安運糧大船六十隻計算工料浩大告示屬縣遞年里長每名出銀一兩竹木油麻釘鐵皆不許準折俱送本府委賢能官二員收受又卻委能事官入山采買木植及油麻灰炭於屬縣取該用匠役起蓋廠房如一家造船飯食一處煮辦糠粃木屑買魚菜供給經三月船完置酒勞管事人及匠役計算每里長止用銀七錢仍剩三錢退還各人若各府造海船亦可用此法免致勞民

○公使人船隻

使客經過應付船隻里長每名置小圓牌一面上寫里長姓名官用火烙印置立簿籍收掌在官如用船隻十隻五隻挨次入數發牌著里長每名雇船一隻里長收牌爲照不致重復年終查考

○官地

凡地方有官地湖泊等處相視風土所宜督令家人翻種以爲民先所收之物亦可補資公用多者取勘見數聽令民間賃種不許荒蕪則田野辟衣食足矣克終篇

○不可自鬻

代之未至也風民立石以頌徳結綺門以祖行鳩錢帛以佐路費建生祠以圖不杇之名皆非士君子之事也蓋爲善不求人知者爲上知而不自有其善者次之呶呶焉自媒自鬻惟崇虛譽者風斯在下矣

○輕去就

士之仕也有其任斯有其責有其責斯有其憂任一縣之責者則憂一縣任一州之責者則憂一州任一路之責天下之責者則以一路與天下爲憂也蓋任重則責重責重則憂深古之人所以三揖而進一揖而退者有以也𨿽堯舜禹湯文武之爲君臯夔稷契伊傅周召之爲臣固未嘗不憂其責而以位爲樂也彼以位爲樂者苟其位者也嗚呼大聖大賢宜不難於其所任猶且不自暇逸如此吾才遠不逮聖賢顧可樂其位而重其去也哉

○不競

嘗見世之交代者多有所爭要皆舊官不廣之所致或據其居而不徙或專其田而不分或匿其公物不盡以相授使新者懷不平而無所訴甚非士君子善後之道也夫利之與義勢不並處義親則利疏利近則義遠況爲民師帥而專務於利其聚怨納侮視市井小人不若也故君子之從政也寧公而貧不私而富寧讓而損巳不競而損人

○以義處命

世俗以窮達進退皆本夫命謂命之窮者𨿽竭蹶求進而亦窮命之達者𨿽遠逝深藏而亦不能退此星翁術士之常談非君子所尙也君子則以義處命而不以命害義可以進則進可以退則退吾不謂命也樂則行之憂則違之吾豈謂命哉彼淪胥富貴利達之境而不能出者則往往托命以自誣宜乎接武禍機而卒不能悟悲夫

○貴知止

蝸涎不滿殼聊足以自濡升髙不知疲竟作粘壁枯東坡此言深可爲知進不知退者之戒夫人事之役役也計謀之敝也人皆以人事可以致富貴計謀可以致功名殊不知一作一輟有物宰之爲之而成者非其能也命之至也況爲之而不成者多乎造物無言也人不可以惑其聽造物無形也人不可以瀆其公世之人役役敝敝於百年之間無頃刻之自安者不亦深可哀耶不足以爲造物撓深足以爲造物咲

○求進於巳

士當求進於巳而不可求進於人也所謂求進於巳者道業學術之精是巳所謂求進於人者富貴利達之榮是巳蓋富貴利達在天而不可求道業學術在我而不可不求也況古之人不以富貴利達爲心其所以從仕者直假此以行道也道不行而富貴利達者古人以爲恥而不以爲榮嗚呼非誠有致君澤民之心者其孰能與於此

○風節

名節之於人不金幣而富不軒冕而貴士無名節猶女不貞則何暴不從何眾不附𨿽有他羙亦不足贖也故前輩謂爵祿易得名節難保爵祿或失有時而再來名節一虧終身不復矣嗚呼士而居官能以此言銘其心庶不易所守而趨勢要也哉

官箴集要卷之下終

●官箴集要後序

大侍禦汝陽西墅張公維天子使總按全淛正色貞度作率百僚之气而新之吁謨遠猷旣定命而辰告焉維時飭如也恆慮言匪文窒而弗遠者乃輯古箴言以貽於有官俾胥資相成焉爰命鋼謹訂梓而佩之僭於言曰惟士者窮經敷政監於古而有獲也匪今斯今矣厥有不然將弗稽乃心自執其說以逞甚而�情餙志枝辭矯正弗吐且茹者僉曰民各有心非三代之直也防如川焉毋亦喪厥良以納之邪耶獘矣夫其弗循弗要將相滋且溺也公憂旣深矣曷箴以淑之嘗考自昔稽古範虞州牧多篇語格意迂猶故物也符節之指要傅臣之患�鮮克衷矣斯獨有以異之故正心正已昭其則也持廉正內昭其防也職守宣化昭其典也接人馭下昭其分也臨民愼獄之規聽事救荒之訓賦役造作之法盜賊商賈公規禮儀章章咸備克終之旨尢風天下以成人之徳也邃矣時惟公以淵源之學持風裁而時措之屬意輯編若綱若目若縷柝而規畫者典則明盡是故華質確切全禦過故義例彰焉攻疾防患諭石坊砭勸率攻焉其取事也覆以辧其摛文也簡而深範名民之言而獨先覺集眾思而抵之大成者也俾筮而始進維身則之將煥乎蒙發秉智廸哲厥惟彊仕循者良者終身臧之尢揭大道之公天下爲昭焉公之嘉惠盛心盡之矣鋼無似實宗之以戒夫若采與屬達之海內敢與同志者共之匪惟全浙之幸之私也因嚽於末簡

嘉興府知府鄭鋼謹序

●官箴後跋

右爲臺察張公按治兩浙作也乃遂辱屬吏末得受而讀焉而曰夫予蓋觀於是箴而知爲政之有本云夫浙之獘極矣彼其習嚚巧文陰持曲結視章度猶弄物也是故禦之以寬則法玩而惠姦而徒震之以威則物有遺照而下多遁情適足爲獘藪也是故浙爲難治矣自公之攬轡而至也先聲所被則巳懾其心而奪之气一時豪右奸污攺行恐後及嚴明之政行而事集治定蓋颷至而霆發也此其可以聲音笑貌爲哉故是編也以正心而本立矣以克終而守定矣軌度以明條理以密是故可訓可式可傳可遠可以考徳不爽故曰言有本也必有文也是不可以觀哉是不可以觀哉

湖州府同知李遂謹跋

