

吏皖存牘

﹝淸﹞姚錫光撰

●目錄

序

卷上﹝石埭懷寧﹞

卷中﹝和州﹞

卷下﹝和州﹞

跋

●序

光緒庚子夏拳匪哄京師攻列國使署急聯軍入天津西上而東南復擾諸黨匿湘漢瞰長江所稱南部自立軍者也方諸黨之起見武昌金陵皆大府擁重兵皖據中權兵獨弱大通者古吳楚鵲渚戰場也其地握鹽貨之衝大江南北皆盜藪絕無偏師鎭制其間於是靑陽盜起桐城亂民輒南走聚者數千人當是時皖帥不能軍澹然臥桐東江上逼大通危甚未幾乃聞觀察許公鼎霖榷大通將夜渡江入桐邊捕亂黨壯之翌日而大通裕溪數百里水師叛應羣盜縱戈船火巨炮攻榷局亂民大掠廛市間許公微服走江上洶洶大亂作矣越日猝聞皖軍數百人突至大通橫岸上賊逼岸大破之不終日亂輒止靑陽盜逼城下益誅亂首討平之軍則闖然若天降於是皖江千里舟楫晏然江帥劉忠誠益盟列國保長江聯軍陷京師而東南大定恆獨訝之輒恨不獲蹤指之人一窺其風采澹然之歸也臥鄕僻六年未嘗入省縣於長吏不相聞亂作憂皖甚馳使方君倫叔請徙焉方君報曰皖固岌懷尹姚公獨知兵可恃也余益訝之丁未夏入國門聞公入軍部則大喜不介而謁之然固未獲窺公之深也已而求吏將出矣公慮吾疏簡吏外將益困也乃引而納之書局焉明年夏公乃出皖牘嘆曰外吏不可爲也子其視之乃喜得公尹懷狀皖軍旣夙弱公至亂且作則取古團練化之蠲金練百數十人治徳操嚴軍法鄕則擇壯士番入練焉而不使團城則令官商宅出一人親棒柝團焉而不使練令紳司錢獘官發券互督不一私上下肅然皖乃堅屹不可犯以此益嘆方君爲知言皖中旣定帥府益重公念和州梟會劇裕溪尢亂地不可爬梳則檄公攝之公至察梟會黨多士紳恆結營將通省吏挾長官則取懷練法廓之毅然創民兵入穴斬會渠懲猾紳以法不三月四境懾然而水難作公復貸金臥險岸保江堤而鄰州堤獨決和圩二百盡陷之公大痛馳書滬浙日本間醵幣銀九萬乞滬紳親振焉而奇謗獨作初公憫和災請蠲賦布政使憾之旣念富民多積粟則禮而勸假之官書印劵肩厥償富民方喜諾則益設糶局出江者禁之釐絀司榷官則大怒嗾莠黨中之曰是將壠民粟出江也布政使主焉振且殆江督劉忠誠察公治大驚獨假官粟三千石濟之公則喟焉止借粟不一收默然忍巨虧以去嗟乎外吏如公而陷者乃至此疏簡如不肖且欲假外吏保妻拏以成巨作此其危殆尙可言哉蓋至是而感公益摯然獨私訝大通之奇變慨焉不獲一見其爲人公乃莞然微笑曰嘻此吾未始告人者方變之將作也先一夕吾方燕紳僚於懷署許君自大通電告曰桐東且亂請促桐令至懾之吾念自懷及桐促令東三百里亂且作則匿電倩客肅諸賓而陰謁皖帥吏曰宵深寢門閉帥寢矣吾抗聲告曰君第呼懷令來不及旦咎則令不罹君也師起告之則大驚曰柰何吾對曰西梁山防軍期瓜代帥已戒省軍五百人未發趣旦出過大通可定也帥曰是軍無饟械故緩之柰何則對曰會黨上下數千里瞰皖恣厥謀緩且不治今令請備饟槍械責統將挹注之朝發不日中至矣帥曰諾吾乃乘夜速統將韓總兵濟槍械叩錢肆門醵饟數千金督吏人集江船十數艘以待詰旦西南風急師出抵大通而亂適作乃平之嗚呼此豈當時所及料哉皖客言公之吏皖也帥固平世才顧獨容伉直異他帥懷練起帥府親軍哄於市公不告撻之鄂中索百人於皖曰皆會黨也保甲某觀察大喜趣公按捕獲一人鞫無狀公抗請釋之帥曰鄂中怒柰何公曰若然帥劾令足矣殺人以媚忍乎哉帥竟豁然公以此樂其誠至和乃欲稍以攄厥志烏知布政使之齮齕乃至此極哉公所爲訃不返顧者此也余聞之蹶然起曰公之吏皖其殆有天者存耶庚子之變南部自立軍者蘊毒數千里才俊森列而積於大通勢且越拳寇萬萬此吾國存亡絕續之大關也非公獨斲機牙東南將不可問保江之策其可復圖和亂國也而奇水促焉非公練民兵操重典懾其先其禍且將迸裂斯二者東南大局也夫豈一州邑之烈哉公旣去皖嘗以拙自嘲觀其曲徙大難而避其名至乃轉攖奇謗其拙固已至矣然觀自古豪傑未有不拙而能肩大事者而究其顯晦皆若有造物者陰運其巧以逆人事之窮事變之奇輒若爲天所用二難未興造物輒夙置公以逆其變變之旣戢輒復激而致諸髙明之域以發其英思卽是以觀中國之危其有賴乎獨念人事至此卽安所得拙如公者任天下危難乎哉公智勇深沈獨精大略所著東方兵事紀略著矣其海陸軍及蒙藏諸芻議

國家方假以致其謀故深祕不出是書特一節耳顧自石埭至懷和所建法輒創新政未開之始隨所處而獨抉其深其折教士懲教民風采尢重皖上誠令朝野上下法此以事外交尙何庚子之厄哉三復公編所尢喟焉長太息也光緒三十四年戊申秋七月桐城陳澹然劍潭序於陸軍編譯局

●吏皖存牘卷上﹝石埭懷寧﹞

丹徒姚錫光

石埭到任情形通稟﹝光緒己亥九月﹞

到任觀風示﹝光緒己亥九月﹞

曉諭糧戶示﹝光緒己亥九月﹞

曉諭遵旨護教示﹝光緒己亥九月﹞

教民吳鳳章等肆情訛索不法懇請照會分別逐懲並禁勒罰通稟﹝光緒庚子正月﹞

夾單

分發各都董桑秧轉給栽種諭﹝光緒庚子二月﹞

諭知鄕民速領桑秧栽種示﹝光緒庚子二月﹞

設立礪材學社示﹝光緒庚子三月﹞

田地官私冊據經亂無存訟繁斷窒擬請淸查給照通稟﹝光緒庚子三月﹞

楊儲爭訟擬勒限訊結原由上池州府箋﹝光緒庚子三月﹞

笪總神甫來縣商辦吳鳳章等肆情訛索一案將就辦結通稟﹝光緒庚子三月﹞

堂判五則

夏世永兩眼被夏文揚等挖瞎節略﹝光緒庚子四月﹞

懷寧縣團練章程通稟﹝光緒庚子八月﹞

懷寧縣團練開辦章程﹝光緒庚子八月﹞

斷結教民李葆深與顧慶昌索欠通稟﹝光緒庚子九月﹞

致九江鎭宋總兵函﹝光緒庚子九月﹞

湖北捕局獲送周松林旋據周霽等取保請電咨鄂省稟﹝光緒庚子十月﹞

跋

○石埭到任情形通稟﹝光緒己亥九月﹞

竊職縣前奉行知赴任遵卽起程於九月十三日接印視事當經馳稟在案旬日以來接查案卷延見紳耆披覽圖籍𨿽未周曆四境而已得是邑情形大槪查石邑境地狹長卽置縣於山隴之中兩山袤延間稍成平陸處所錯爲民居循西而東直徑百二十里若斜行曲上幾及百七八十里邑形有若曲鎖端寬中窄窄者祇十餘里寬者及四五十里不等惟民居祇循東西一綫散居山麓因麓爲田稍藉山溪以資灌漑其南北兩邊則重山疊嶺民居旣鮮田畝亦稀恆行一二十里不見煙戶邑中間出茶葉蠶絲數旣不多品亦下則是以凋瘠情形爲皖南最治倚東偏東去三里卽入寧屬之太平縣境北去十里卽入同郡之靑陽縣境緝捕句提諸形棘手而西南去治窵遠且山路崎嶇幾有鞭長莫及之勢催科理訟動輒稽遲亦勢使然也縣城窳敝倒卸及數十處無可葺補直夜戶不閉關防尢難至署中吏役尢與他縣不同他縣吏役恆苦其多石邑吏役轉苦其少他縣吏役恆苦其刁詐難制石邑吏役轉苦其羸闇無能通署書吏正身六人絕無貼寫班役不及四十名且老羸居半藍縷不堪材力稍壯之人卽望望以去亦無從革補稍有公事雜沓而至非惟傳喚無人亦且繕寫不及是以事易拖延鞭策費力職縣受任後已將積案勒限淸釐按期斷結其新案亦隨到隨結不使枝蔓務淸訟累稍蘇民困其團練保甲積谷諸事宜俱遵頒定章程分鄕分都次第舉行此皆目前最急之事一俟布置稍定擬親身赴鄕察看情形並催徵下忙其去城窵遠都分細故爭訟乘便就近問結以免兩造遠道赴城並一切差提之累俾得各安生業並查勘山地相其土宜凡可種樹之區勸諭紳民多種樹木如桐茶漆槲諸樹皆關民生日用長植旣易收利亦多俟勘定後再行捐廉設法購秧給其領種庶出產稍多凋瘠可挽此又職縣區區之心所擬下鄕次第舉辦者也抑職縣尢有進者伏查石邑不患貧瘠而患固陋蓋固陋者貧瘠所由也而士气者又民風之本也是邑自更兵燹儒宿凋零且陷處山中見聞狹隘職縣抵任後卽出示觀風進學者詢以經史根柢國家掌故中外大勢民生利病下及詞章文藝諸門徑茫然莫對無怪於團練保甲積谷一切良法美意疑阻畏縮觀望不前以及懷柔遠人保護教堂諸政始末罔知易生扞格職縣擬俟觀風捲閱竣後擇其尢者二三十人乘公事餘閒按期傳入外齋將經史掌故輿圖交涉諸門親爲分類講授並捐廉以資膏獎藉以擴其心胸使知古今之變中外之故拘墟漸化斯一切施爲方有所措手至算學方言與凡各種專家之學此須別延教習指授俟有餘力乃行推廣此又所謂培其本源尙不敢謂克收成效者也至是邑凋瘠最著每舉一事無一不須自行捐廉而職縣亦決不甘言缺苦有違素心無米之炊祇得於衣食萬分節縮之餘稍求敷布是否有當幸賜訓示施行謹將到任情形馳陳大槪肅請鈞安祇乞垂鑑

○到任觀風示﹝光緒己亥九月﹞

爲觀風事粵惟岷江外轉黃山內環其間代有英豪蔚爲國器自有宋以來理學之傳上衍洙泗流風餘韻沿及本朝幹嘉諸大老考墜訂訛搜討掇拾之功復別開生面新安之學固敻乎尙矣卽江戴諸氏其專門名家之業亦各具登峯造極之觀皖南一區學術文章爲天下最石邑地𨿽褊小然生近名賢之鄕居廁前哲之里爾時親炙觀摩及聞風興起者必不乏人特自咸同以來兵火倉皇流離遁迹遂致師儒輟講弦誦銷聲今者大難削平凡三十餘年矣十年生聚十年教訓時且過之矧老師宿儒猶有存者諒必多潛修之士後起之英第提倡無人表章乏術此則有司之過也夫明體必期達用典學尢貴因時六經諸史自爲吾學根柢然往迹有定而世變無窮知古不知今所學非所用是又儒者空疏無據之恥方今四維以內悉列梯航全球諸國近若戶闥我若閉聰塞明自封聞見貿貿以往則欺侮隨之觀諸春秋卿材罔不洞知彼已卽經傳所載何一不言時事此見人材之盛衰國勢之彊弱無不關儒生之學業本縣昔曾奉檄遊歷親見彼中學校林立凡一切天文輿地兵農商工制造及凡內治外交諸事條分縷析階列等分日討其國人而訓之是以彼昭我聾堅脆不敵我輩列在儒冠積弱至此與有責焉得不思奮奮之於學終必有濟石邑素著人文士胥通達經史之餘諒必講求有素博古知今定多俊彥本縣少更亂離未嘗學問長牽世故彌愧拘墟今下車伊始特樂與此間多士相與切磋卽於某月日觀風其尙惠而好我各證所長本縣有厚望焉見已由本縣捐廉飭承制備冊捲屆期諸生各赴科報名領捲試題實貼本署大堂全作專作均聽限十日繳卷以便鄕居諸士領納候繳齊後由本縣親閱評定甲乙捐廉給獎諸生其勿觀望自誤切切特示

觀風題

子曰善人教民七年亦可以卽戎矣

矯矯虎臣在泮獻馘

漢書儒林傳書後

差役雇役利獘

古者寓兵於農後世易爲招募窳宂遊惰莫可究詰議者恆主民兵明季王氏船山非之力辟其說然我朝同治中興曾胡諸公削平巨憝實權輿於江忠烈以團練殺賊何嘗非民兵今者勇營窳陋幾等制兵實不可用泰西諸國人盡爲兵輒謂中國固守招募之法因仍不變勢終不振歷見西人諸家著述今外侮侵陵時艱日亟朝廷長顧郤慮舉行團練以期漸開風气然上以實求下以文應民情疑阻畏縮不前諸生其上追歷代之制旁證泰西之法務求合乎人情因乎地勢斟酌損益推行盡利必有良法挽弱爲彊其各陳所見務臚實證無托空言

水利農田相爲表裏石邑環境皆山似無水利可言然附郭舒溪東入太境下達蕪湖西境連溪北走貴池折出池口皆爲獨行入江之水旣農家灌漑所資亦商販浮送所藉實爲民生利賴其餘若畬溪小溪河船溪嶽溪後溪𨿽僅屬澗泉然勺飲蹄涔胥歸有用聞日來淤涸者多其應疏浚宣泄收蓄諸宜諸生生長是邦見聞最確其各舉以聞

小陽春賦【以別有春風之來路爲韻】

賦得猶當出作李西平【得平字五言八韻】

右八題全作擇作均聽

地方利病民間疾苦以及衙蠹訟棍積賊巨窩其姓名年貌住址俱準另紙條列密封著押隨捲附進以備密查此本縣求通民隱一片婆心諸生其切毋自涉偏私毛舉細故以淆耳目

○曉諭糧戶示﹝光緒己亥九月﹞

爲剴切曉諭事照得本縣下車伊始撫字未遑催科先急況值民生凋敝之際首事徵呼內省憂慚朿惶殊切惟際時艱孔棘自光緒乙未款局成議以後歲支彌急其一切關稅釐金盡抵外款尙覺不敷聖主憂勞度支告匱言之當爲天下臣民所深痛見凡一切額支率指各省丁糧每歲按省指撥恃此的款以爲接濟期限甚嚴凡督徵經徵各官責成綦重是以乙未歲以後情形與乙未歲以前迥不相同此在國家實有不得已之苦衷凡我紳民諒必能曲體艱難深維世變勿謂區區一邑之款無當國計苟丁糧一切早自淸完卽早紓朝廷宵旰之憂及大吏焦勞之苦卽本縣亦藉免催科政拙之慚是於輸將之中卽寓效忠之意至見市洋價日跌每片光洋市價祇換得足制錢一千一百文尙有不足本縣格外體卹每片加一十五文凡以本洋上櫃完納者每光洋一片已飭承照一千一百一十五文收納後有漲跌再照加減庶徵呼之中稍寬民力此本縣區區之心諒爲本邑紳民所曲鑑凡屬應完糧戶其速赴櫃投納勿再觀望切切特示

○曉諭遵旨護教示﹝光緒己亥九月﹞

爲剴切曉諭事照得內地教堂奉旨照約保護歷經遵辦在案查教堂原系勸人爲善並無貽害地方之意乃有一種不法流民造作謠言謂教中有剜眼剖心諸事潛爲布散誘煽鄕愚附和生事此種匪徒最堪痛恨本縣歷經供差天津煙臺湖北辦理交涉十有餘年並曾遊歷外國接晤彼中官商及主教司鐸展轉考求𨿽風教各殊而情理則一豈有此種奇慘之事爾民等當欽遵保護詔旨深體國家懷柔遠人之意切勿輕信流言互相傳述致生事故枉罹法网至平民教民皆朝廷赤子一視同仁豈有岐異凡有詞訟到官祇論曲直不分民教爾教民等亦宜恪守教規勉於爲善與平民各崇禮讓勿得互生嫌怨若與平民有所爭執應卽稟官申理切勿自相尋釁是爲至要除將造謠匪徒嚴密查拏外爲此通諭本邑民教人等其各凜遵無違切切特示

○教民吳鳳章等肆情訛索不法懇請照會分別逐懲並禁勒罰通稟﹝光緒庚子正月﹞

竊職縣於去年十一月間下鄕稽查保甲團練並催徵下忙行及西南境去縣百五六十里之八九都地方士民環訴有一入教之湖北客民吳鳳章在本都四甲南田村占孀久住屢肆訛索周圍三四十里內居民爲之擾累不堪並有教民曾繼述等爲之爪牙擇肥而噬此患不除地方無以安枕等語當經職縣反復開導諭以事關民教交涉宜格外和平相處如有冤抑重情亦準呈官理處毋得私自滋鬧生事致外人借口士民環聽如堵亦頗知大義俱謂苟可隱忍亦斷不敢煩瀆官長甚至牽累國家復經職縣暗自訪察吳鳳章實系湖北莠民來石恃教橫噬道路側目地方痞棍從而附和之相率入教八九都爲害最深曾繼述等實其黨類職縣回城本擬向教堂神甫理說設法驅逐以靖地方因值歲杪且見管教堂神甫之湖北人張傳綸適往上海除夕前四日始歸未及措置詎今年正月初旬以曾族民教互毆而訛索該族之端起矣蓋曾姓本屬軍籍住石埭極西北境大赤嶺下聚族而居去年五六月間曾繼述曾金順以錢債爭訟經張前故令將曾繼述押追曾繼述遂入教以圖抗拒曾金順亦隨入教以抵制之此兩教民積釁之緣起也石埭鄕民每族必有宗祠歲終相與入祠祭其先人焚化紙錠名曰燒包此俗例也而教中旣拜天主禁祭祖先又教規也曾金順天良未昧於去年除夕前數日入祠燒包而曾繼述挾上年追債之嫌瞯其入祠搶去紙錠謂其不守教規因率曾可均曾更美等攢毆曾族以卑屬毆尊大辱宗祠因於本年正月初八日開祠處置拘得曾更美到祠訓責令具服約而曾更美遂邀同曾繼述等奔赴城中教堂告其捆打勒據並添砌搶擄重情架聳神甫又曾可均者占其族叔曾準元之妻淩氏並挈該氏入教以拒其夫此次唆使淩氏赴堂捏稱曾族聚有數百人執持槍刀專殺住八九都之教堂人等語實皆吳鳳章爲之主持操縱張神甫遂於正月十三日來署面稱曾姓阻教捆打搶擄聚眾執械鬧教等語職縣答以石埭民尙純良似不致遽有其事或民教互有違言良不可知當爲飭查正擬差查遂據曾姓族紳曾毓誠等趕至來縣面稱該族實無聚眾鬧教及搶擄同族教民等事因將去年臘月該教民曾繼述等以入祠燒包起釁今年正月其族眾以卑屬毆尊公同處置並曾繼述等依倚吳鳳章擾害族鄰各情切實言之歷歷如繪職縣恐有不實不盡復商諸神甫派其堂中安分老教民桐城人吳聿修偕同妥役桂祥往查旋據吳教民查竣回城面稱於十七日至八九都查得曾族公眾住赤嶺口村曾更美住上村曾祠右邊曾可均住下村兩村相連其左鄰則陳姓右鄰則倪黃張三姓曾繼述住馬家亭離赤嶺口村一里其左鄰則葉淩二姓右鄰則儲王二姓村落皆巨至三家查問均稱正月初十日各被搶去洋圓等物屬實並各裝點搗毀器具在地詢其左右鄰陳倪黃張葉淩儲王八姓咸云並無其事亦無所聞隨至曾祠並邀本都紳衿查問僉云是日實無搶擄之事等語來縣面復職縣以出自該教民之口可以見信教堂令其照告神甫不料張神甫爲吳鳳章等所聳反謂吳聿修所查不實大爲不悅嗣據曾族紳衿曾毓誠等公呈以靑皮朋害玷辱村莊曾準元呈以屢欺屢霸打毀難堪曾金順呈以私仇未報仗教朋害來縣控告職縣以曾族所呈𨿽大半與該堂老教民吳聿修面復相符語非虛捏猶恐不實當經批查乃吳鳳章等反架聳神甫下鄕以圖翻吳聿修查復之案職縣聞信恐滋事端立屬城守營汪把總下鄕彈壓保護詎汪把總到時而神甫已往貴池來函反稱曾姓阻教捆打搶擄件件皆實且在鄕無人理答等語旋據汪把總回城面稱曾族以神甫赴鄕當時備置館捨請神甫往住而神甫不允迨曾族紳士及本都都董公同往見神甫又爲吳鳳章所阻屏不與見二月十三日復據八九都都董儲景和等同曾姓族長曾傳芳等公呈並曾準元曾正輝等續呈前來職縣曉以此事自有官爲作主無得在鄕逞忿私鬧致釀巨案該紳民等亦均遵聽張神甫見已回石堅執前見難以理說伏查此案先是教民與教民挾仇爭毆原與平民無涉曾族之拘曾更美入祠處置原以卑屬犯尊因而訓責未可謂之無理亦非與教堂爲難也而吳鳳章必誣以聚眾搶擄爲令其出款罰賠地步職縣訪聞此次吳鳳章將假教堂勒賠以圖與曾繼述等瓜分得財並示威勢又欲令其罰出巨款修石埭教堂其能聳動神甫者以此是非平民之鬧教實教民之借題訛索也職縣身任地方斷不能彊勒平民出貲爲無賴教民快心之地矧屈抑太甚深恐別滋事端且吳鳳章積惡已久爲平民所積忿此番波折率由其興此人不除將必釀成巨案而曾可均占畱族嬸更屬有乖倫紀若不分別懲逐將何以服人心而維風化爲此稟請憲臺照會法國領事官並請本府照會郡城總教堂飭該教堂神甫將吳鳳章革教驅逐曾淩氏一並革放出堂交其本夫領回完聚並請嗣後凡入教人民遇有詞訟悉聽地方官審斷教士不得干預曾可均曾繼述等由縣歸案訊結庶幾民心可安訟端可息禍患可除不然偏重過甚致平民冤抑不伸恐急不擇音必有與受其禍者此非所以保全教民適所以害之也職縣職任所關不得不據實稟陳仰祈鑑核並賜批示祇遵實爲公便肅叩勛安伏乞垂鑑

○夾單

再石邑民風朴拙守法畏官向無仇教生釁諸事而近今大患則不在民之仇教而在教堂之勒罰及教民之索詐也不平則鳴激而生忿恐終必釀成仇教生釁而後止此職縣所以惴惴不得不以上陳者也教堂勒罰索詐之目約有數端曰謗教曰冒教曰阻教率先以教民之索詐索詐不遂而教堂之勒罰隨之不知何以釀成此等風气謗教者爲禁說喫教名目必稱之曰奉教愚民何知自來喫教之稱已成習慣乃稍一口滑偶吐喫教二字教民三五成羣已入其家坐逼其宰殺蒸食滋擾不休必遂其索詐而後已否則卽扭入教堂其勒罰不可思議矣冒教者未經入教之愚民見教堂聲勢假號教民爲嚇禁自衛之計一經教民聞知遂指爲冒教其索詐勒罰等事亦與謗教等若阻教之禍尢爲酷烈人家不肖子弟及無恥婦女反噬其父兄夫族率竄入教堂誣以阻教二字假勒罰以泄忿其地方痞類之詐良善也亦然勒罰之方責其赴堂掛扁謝罪以爲名目遂勒其出資若干花紅若干酒席若干所費不貲飲泣吞聲以供其吮膏吸血之計夫教堂今日所行直誹謗之律也小民出言稍或不愼而禍卽隨之甚或並無此言憑虛結撰不自知其事從何來而已身遭奇禍指之者教民証之者亦教民無可剖訴亦不容其剖訴無怪小民之側目而視重足而立也夫積怨太深非特非民間之福亦大非該教堂之福一經有事而地方官之責成更無論已職縣伏思此等舉動多由教民及中國教士之所爲外國教士或未必盡知職縣前曾供差津鄂日與外人相處知其非不可以理說爲是稟求憲臺可否設法知照法國領事官行知該國教士永遠禁革教堂勒罰等事其民教交涉一律由地方官持平訊斷教士不得干預仍必事有確據者方可問理不得以一語之微口舌之故事無左證橫指人罪或者此風稍戢不致釀成巨禍職縣深知近今時艱之亟交涉之難何敢過爲嘵瀆然民教所關壅遏太甚恐必有潰癰之日消弭之方似宜圖之於早不得不再陳於憲臺之前伏懇一並批示遵行肅此再稟恭請勛安伏乞垂鑑

○分發各都董桑秧轉給栽種諭﹝光緒庚子二月﹞

諭各都都董知悉照得本邑山多田少田禾以外以蠶桑最爲先務玆由本縣自行捐廉購到湖桑五萬株不取民間分文分給裏鄕一萬四千株外鄕三萬六千株發由各該都董轉給領戶見已節踰春分仰該都董傳諭各領戶迅卽領去栽種切勿觀望致令枯萎再此番秧株如不敷給領仰該都董開送請領名單並開明各須若干株以便秋冬之交續購分給務須切實興辦是爲至要切切特諭

○諭知鄕民速領桑秧栽種示﹝光緒庚子二月﹞

爲曉諭事照得本邑出產無多田禾以外蠶桑最爲先務玆由本縣自行捐廉購到湖桑五萬株不取民間分文分給裏鄕一萬四千株外鄕三萬六千株發各該都董轉給領戶見已節過春分該領戶迅卽赴各該都董領取栽種切勿觀望致令枯萎切切特示

○設立礪材學社示﹝光緒庚子三月﹞

爲曉諭事照得本縣去年下車之始舉行觀風當經評定榜示在案爾時披閱之下佳捲林立殊深欣慰柰歲月侵尋公事牽掣不獲與該生等時相討論譬有沃壤不勤壅植安得良禾譬有精金不事鍛礪詎成利器此則有司之慚諒亦該生等之所懼也玆訂於書院外另立礪材學社專課經義史論時務詞章四門其膏獎卽由本縣捐廉給發期在今古周知中外畢貫儲爲淹雅之材共免拘墟之誚本縣徳薄能鮮不足爲該生等矜式然區區之心諒共鑑焉除屆期另示傳知並命題外先行曉諭並示悉大槪章程六條俾各周知切勿觀望自誤特示

礪材學社大槪章程六條

一是社專課經義史論時務詞章四門每課祇命三題有經意史論時務則無詞章有經義時務詞章則無史論有經義史論詞章則無時務以歸簡易

一每年十課自二月迄十一月均定期每月十六日開課

一是社仍屬傳課各自備捲亦不分在院投考惟裏鄕限十日七都上五都限五日六都四都下五都限三日本城市一二都限二日屆時均徑送本署踰限不收

一是社每課取髙優平三等髙等四名優等八名平等十名如卷數不敷任缺無濫其歷取髙等者每年酌調來署提課一二次以示優異

一是社每課膏獎由本縣捐廉發給髙等一名給獎銀三兩二名給獎銀二兩三四名給獎銀各一兩伍錢優等每名給獎銀各一兩平等每名給獎銀各六錢

一是社前三名課作每課於榜示後該生等須自謄副本隨後一次課捲繳署存稿以備選刻

○田地官私冊據經亂無存訟繁斷窒擬請淸查給照通稟﹝光緒庚子三月﹞

竊石邑自遭兵燹以後向存魚鱗冊黃冊蕩然無存卽民間田產契據亦多半遺失歷年民間懇荒田地祇報都書收入糧冊縣中無案可稽而冊內亦僅列某都某甲某戶墾田若干應徵稅糧若干並無坐落四至其光緒二十三二十四及本年新墾田地列有坐落而無四至究竟其報墾之地是否業主亦無從查考是以每有田土詞訟到縣在官旣無絲毫案據在民亦無典杜契券當兩造爭持互騰口說官每四顧周章莫從判斷卽勉彊訊結亦不能證實斷定以箝其口是以刁民恆以藉詞狡抗案懸莫結者有之屢翻層控者亦有之卽如職縣到任以後甫經二十餘日已收田地互控案件兩起一爲生員儲某等控生員楊某掘源傷本一案此曾經前署任張故令斷結復行控府批訊而仍抗延不到者也一爲章某控民婦某氏一案亦經前任張故令斷結乃違抗不遵復行赴縣呈控者也當經職縣勒差提訊復親往履勘兩造非不呈有糧串究竟其串上之糧是否卽其所指之地無從辧別𨿽經職縣詳詢鄰右百計句稽僅乃斷結旣已舌敝唇焦而究不能自信於心毫無疑義蓋積誤相沿艸率從事前無根據後何證憑恐訟獄繁滋官民皆困是蓋有不得不設法以淸其源者矣竊以爲與其推求於旣訟之後而情僞莫分何如淸查於未訟之先而較有把握查民間田產契據遺失本有取具裏鄰切結官給執照之一法可否卽由職縣分期赴鄕分都分甲徧履淸查其有契者令其呈驗立卽蓋戳給還其無契者令其取具里長田鄰切結分邱分段塡明坐落四至給予執照無論已墾未墾田地均須開報明晰給予限期如踰期不報者其荒地定是逃亡絕戶另行招墾俟其報齊以後再由職縣抽查核其坐落四至頃畝稅則田鄰是否符合如此則欺僞可除爭訟可淸後此辦理田地案件方有把握以後開辦魚鱗冊黃冊卽以此爲張本至職縣下鄕自必輕車減從巨細躬親斷不假手胥吏以杜擾累其丈量推算諸事職縣尙粗知程序可不藉衙胥算手且此次擬辦淸查原系令民自報補給憑執自爲民所樂從與向來淸丈不同實亦絕無擾累夫州縣催科理訟名曰地方官而民間田地坐至所在公家毫無執守似亦無此治術爲是先行請示若蒙俯允再行具詳並續擬章程及執照格式呈請鑑核恭候訓示遵行肅請鈞安伏乞垂鑑

○楊儲爭訟擬勒限訊結原由上池州府箋﹝光緒庚子三月﹞

竊職縣頃奉鈞諭示悉楊儲一案迅爲傳集斷結仰見淸訟息民之至意欽佩莫名惟是案轇轕殊甚經前任張故令諭斷先後兩歧是以兩造爭執各有是非其致訟原始以楊姓取土修塥所挖河坡儲姓謂其被衝坍產也楊姓謂爲無主公地也兩相執持幾至械鬭經中攔阻乃呈控到官此郭前令任內事也郭前令旋以憂去張前故令接署傳訉斷準楊姓取土儲姓不得爭阻並掌責儲姓武生儲姓旋卽控府批飭到縣隨經履勘當有朱筆堂諭發給楊姓俾爲執據此前斷也而儲姓亦未遵結張前故令嗣以催徵下鄕再經履勘深悔前斷之誤乃攺斷儲姓修坡以保田宅楊姓不得爭挖擬令建築石壩以免挖土而息爭端楊姓遂以妄斷控府又批飭到縣張前故令亦有朱筆堂諭發給儲姓俾爲執據此後斷也而楊姓不遵遂屢傳不到去年九月職縣到任放告兩造各具呈前來旋經傳訉兩造當堂各呈所執前任堂諭職縣閱其先後諭斷判若天淵乃反復開導諭令仍遵前任石塥辦法兩姓公同建造旣一勞永逸且於兩造皆無妨礙最爲妥善而楊姓不從堅求新官履勘職縣亦允所請於十一月間赴鄕勘視勘得此段河坡一面臨河實三麵包於儲姓田宅之中西南一面系屬頂衝是爲儲姓舊地尙屬可信張前故令後斷似尙近是蓋石邑前經兵燹田宅契據百無一存而迄今未墾之地尙十之四故田地訟案大率以情形爲斷難盡責其呈驗糧串契據以爲憑信也勘視時詰問再四楊姓當亦無辭職縣以兩造皆紳衿之家互爲婚姻不欲傷其戚誼楊姓旣不願建築石塥因諭令原中於塥之西岸頭最近之處另爲購地一區俾永爲楊姓取土之所以息爭訟並由職縣捐廉發去本洋拾圓交中備價並傳集兩造親戚族鄰反復曉譬令其調息此在地方官曲全兩造之心似亦可謂至矣今聞楊姓指定塥之東岸頭所爭之地不可轉移仍按畝斂聚訟費不休刻原中呈覆無從調息並將承發洋圓退還來署而儲姓亦呈請訊斷前來擬卽遵諭勒限集訊玆先將張前故令兩次堂諭並此次職縣在鄕勘諭另折抄呈憲鑑再職縣在省時亦經有友人爲袁令某轉折致意此次一切情形憲臺可否曲爲道達若能釜底抽薪由袁令飭知楊姓令勿恃彊爭執較易了結可省拖累實兩造並受其福肅此覆陳敬叩勛安伏乞垂鑑

○笪總神甫來縣商辦吳鳳章等肆情訛索一案將就辦結通稟﹝光緒庚子三月﹞

竊於本年三月初十日奉督憲批據職縣稟爲教民吳鳳章等肆情訛索俯賜照會法領事官分別懲辦緣由奉批姦民恃教滋事致平民冤抑不伸久必釀成仇教生釁而後止所言具有見地至稱此等舉動皆由教民及中國教士所爲外國教士未必盡知亦屬切中事理仰蕪湖關道照會法領事傳知外國教士永遠禁革教堂勒罰等事其民教交涉詞訟案件一律由地方官持平訉斷教士毋庸干預以杜釁端而保教堂聲名等因敬聆之下感激莫名憲批下縣之後池郡教堂笪總神甫旋卽來縣面晤初尙固執經職縣反復辯論並飭原查之老教民吳聿修令其而語一切方肯心折然仍藉辭非親查不可職縣因屬城守營汪把總伴之下鄕俾資彈壓嗣笪總神甫徧歷八九都各村與汪把總眼同詢問紳董及曾族村鄰並吳鳳章所住南田村鄕鄰疊據指陳該教民等訛索實迹伊乃無辭旋經回城乃允將曾族擄搶責令償罰之說作爲罷論將曾可均曾淩氏革教歸案並允令吳鳳章遷移出境曾更美陸續革教惟據稱此兩層尙須從緩辦理以全該堂體面見曾淩氏已經革教送縣並由縣差提曾可均訊究聞曾可均已由張傳綸縱逃能否到案尙未可知惟此案以吳鳳章最爲凶悍擾害最深此人不除終爲後患無柰笪總神甫堅請稍待以秋爲期必令出境職縣以交涉所關不得已將就應允如其屆時不去或再滋事端隨時再函致笪總神甫與之理論此曾族一案目前將就了結之情形也此次教堂本意在勒罰曾族巨款且曲庇吳鳳章曾可均等以張勢焰緣聞職縣業已稟請照會法領事官並聞督憲已飭上海道照會徐家匯總教堂是以該總神甫尙屬就我範圍實出職縣意計之外伏查石邑教民初只數十人耳與平民亦各相安無事嗣以靑陽寧姓一案而石邑教民驟增千人靑陽寧姓有不肖子素以屠牛爲業投入教堂誣其同族拔貢某阻教經教堂逼縣鎖提勒罰本洋千圓於是石邑莠民聞風響應此前年事也見不過二三年間石邑教民已增至二千餘人而訛索勒罰之事層見疊出幾於無日無之並不經地方官教民卽將平民扭入教堂率以一語之微無左証之事其小者罰三五圓至十圓二三十圓不等並花紅爆燭酒席等件小民亦不陳訴飲泣吞聲私自了結其大者則責以掛扁罰以多貲平民卽有不甘投訴於官而教堂亦必彊官爲之勒罰夫通商埠頭並省會之區皆有教堂而並無訛索勒罰諸事職縣推原其故蓋伊等教堂皆有產業是以教堂養教民而石邑則以教民養教堂也勢不得不就地取財是以勒索諸事教堂不得不張其焰而揚其波此非特民怨至深且無賴之徒一入教堂便可挾制得財循此不變初尙莠民投入彼中繼則良民亦從風而靡不數年間非驅一邑之民盡入教堂不止夫人民與土地相維系者也隱患之深莫此爲甚今曾姓一案仰蒙憲臺主持於上可冀持平了結此風或可稍殺萬一其故智復萌循轍不變職縣亦斷不敢因循隱忍仍隨時稟請憲示設法抵制必於保護教堂之中仍寓箝束教民之意庶內地愚民不致滔滔去若逝波或稍維持於萬一乎此下吏區區之心不得不上陳於憲臺之前者也祇候批示遵行不勝翹切之至肅叩勛安伏惟垂鑑

○堂判五則

沈姓牙帖案堂判﹝光緒己亥九月二十日﹞

楊正元喊控句謀害命案堂判﹝光緒己亥九月二十二日﹞

湯學楚控追錢債案堂判﹝光緒己亥十月十三日﹞

沈迪光控追逃媳楊氏案堂判

履勘文生楊淸輝控儲姓阻占塥廢案堂判﹝光緒己亥十一月二十八日﹞

沈姓牙帖案堂判﹝光緒己亥九月二十日﹞

距縣五十里之七都村乃沈姓聚族而處沿山成聚有小市場村間環有山溪並非水陸通衢無行商坐賈出入其間稍出茶葉茶子亦由鄕民提筐入市分售各鋪相與無爭久矣沈鶴齡者妄思壠斷蒙請縣示倚開牙行旋經其同族兄弟生員沈慶元等爭阻赴縣稟銷鶴齡乃以圍搶等情抵訴慶元旋亦上控案經前縣以圍搶簽差傳提慶元亦疊控撫藩臬本府各衙門均經札飭封閉牙行在案八月初八日值原差王祥拘提七都都書沈聯芳下鄕鶴齡乃挾差指傳慶元遂致口角爭吵並拘慶元之弟博修赴縣慶元之父一淸因以毆搶赴省上控經臬憲批飭本府親提案經前兼任陳已將該行加條封禁鶴齡復捐領牙帖到縣請示一淸亦偕其族人沈佐宣其子慶元等赴縣互控毆搶並呈差役王祥於靑陽地方勒其第二子生員致遠票據等節此系府提之案本縣下車伊始原可無庸質訊特兩造俱以聽審前來投到案歷三官捲厚盈帙自以爲民斷結息爭爲是訊得沈鶴齡此次之捐牙帖爲畏訟累起見並非志在開行此尙有畏懼之心與怙終者不同且前與其族叔一淸口角亦自甘當堂服禮一淸遂亦心平气和佐宣慶元以牙行旣已禁閉一淸亦受服禮亦不願終訟自求完結照得沈鶴齡蒙示開行致肇訟端復因訟蒙捐牙帖展轉狡執本應嚴懲念其到堂卽知悔悟所請牙帖遵諭繳銷且兩造誼屬同宗姑予寬免以全親誼其牙行系請示未開未經收用亦系實情無關追繳至兩造在縣並上控圍搶毆搶各節各質以證據反復推詰均不能指實自爲互相抵制之詞卽控差勒票一節詢以是否爲催提太急迫而出此亦屬無辭牙帖正案旣淸則葛藤盡斷兩造輸服自應飭令具結遵依仰候詳銷完案縣差王祥輕信鶴齡指拘在鄕口角生事應卽責懲革役此判

楊正元喊控句謀害命案堂判﹝光緒己亥九月二十二日﹞

楊正元之已死胞兄楊占元向以燒炭度日於今歲八月間以鄔潤桃胡培根二人皆籍隸安慶府因系同鄕邀約合夥認領曾姓山地燒炭山爲曾產炭由客燒計炭算值並非作曾姓傭工特所出之炭專供曾用仍屬各立門戶三人乃就山搭棚日則燒炭夜則棲息其棚距曾姓冶坊約七八里於九月初三日楊占元突患瘧疾後益加重變成傷寒初八日病復增劇鄔潤桃胡培根下山商諸曾姓擬將楊占元扛擡下山醫治回山未經趕及而楊占元於是夕下半夜卽初九日天未明時病故鄔潤桃胡培根仍向曾姓求得棺木爲之收殮以楊占元胞弟正元等相距旣遠且素不相識不知蹤迹無從送信而該處去城一百二十里且地屬衛屯向無地保亦未能報官鄔潤桃等以其旣無親人在前伊等旣屬同鄕山中且有野獸棺難久寄棚中只得爲作主殮埋不得已爲鳴知民村地保因向曾姓借地掩埋而曾姓畏累不許乃又央請曾族之曾毓成及武生倪烈等向開冶坊之曾記訓情說並任作證始行得地掩埋而正元反以句謀害命喊控當提曾記訓鄔潤桃文生曾毓成武生倪烈民人曾更美等當堂訉質反復究詰眾口如一楊正元亦俯首無辭惟供喊稟各節皆聞諸不識姓名之人所言原未親見旣承訊明自願領棺回籍歸葬了案照得該民人迹近圖詐本應根究姑念其以痛兄情切懷疑誤控且旣三面質訊明白楊占元委因病死自應俯如所請準其兩造及證見人等各具切結完案以省拖累楊正元著卽領棺回籍毋得延宕其當堂教供之監生楊文杞本應嚴辦姑念其與楊正元𨿽在疏屬究屬同宗姑從寬戒飭仍遞解回籍以免戀此滋事此判

湯學楚控追錢債案堂判﹝光緒己亥十月十三日﹞

文生蘇之翹之父徳淸曾充本署戶科淸書時戶書則已故之湯又新充當後又新族人玉坤亦充淸書而又新夫婦相繼物故無嗣以同族之子爲嗣殯殮之際繼續之交雜沓紛呶他人入室其家有券據之散入人手也固無足怪徳淸之與又新不知當日因何事故以光緒五年十二月初十日立憑借又新洋銀五十圓以是月二十六日歸還又新僅立收條未退憑券而此未毀之券乃入湯玉坤手玉坤以又新同族充當淸書知其家事及二十年徳淸病死乃架其八十歲之父湯學楚向徳淸子之翹索欠兩有違言遂致纏訟再三詰質學楚供稱倚此爲養老費實存徳淸店鋪查學楚餬口湖北盡室以行已數十年豈有寄養老之資於千里外者且此無利之錢何以待二十年至徳淸死後乃始索債爲情理所無特閱其票據逼眞無以破其妄而之翹亦惟稱不辧其父筆迹語亦支吾乃勒令之翹檢呈其父家存筆據對比之翹始檢出又新收條與此票郤合當堂復訊始得顚末兩造皆曾充淸書分雀鼠之餘糧以相吐納乃艸蛇灰綫事過迹存嗅此余腥仍滋訟蔓一累其子一牽其父相與爭辯公庭欺蒙官長始末旣明據爲塗銷存捲備案人卽逐出此判

沈迪光控追逃媳楊氏案堂判

﹝三次﹞

劉金招具限二日信致其弟原媒劉宗興到案偕同沈迪光往尋沈楊氏之父楊炳光逾限嚴比此諭﹝光緒己亥九月二十九日﹞

候飭原差偕同原媒劉宗興邀同楊炳光之妹夫馮忠顯以作綫引前赴江西浮梁縣並飭沈迪光領賫關文眼同追提楊炳光沈楊氏到案訊究此諭光緒己亥十月初三日前經派差出省關提楊炳光夫婦父女到案並令沈迪光眼同前去原期沈迪光之子早得夫妻完聚乃沈迪光何以延不自去而令其少不更事十餘歲之子偕差並眼綫馮忠顯等前往及已抵江西浮梁縣之大烏村沈迪光之子復不努力上前乃徐行落後致令沈楊氏得以隨母乘間避匿此實沈迪光之種種自誤出省簽提往返六七百里乃該民人視同兒戲且此案本以該民人圖賴財禮違例彊娶致肇訟端楊姓畏累始行挈女回籍此在楊姓以父親行接女歸寧𨿽其後避匿然衡其情節原與拐帶不同沈迪光何得架此大題逞刁纏訟本應與不卽指拏之眼綫馮厚風卽馮忠顯一體嚴懲姑念尋媳情急自知悔悟吁求再行簽差關提並自願眼同前往姑如所請仰候再行簽差前去須知此案乃婚姻之故並非拐逃在該民人一面方爲佳兒佳婦此與姦拐之婦可以由差鎖拏者迥不相同該民人務須自行出力好作阿翁不得專指他人任性拖累懍之愼之此判﹝光緒己亥十月十三日﹞

履勘文生楊淸輝控儲姓阻占塥廢案堂判﹝光緒己亥十一月二十八日﹞

勘得古樓墩對岸河坡一區西向一面濱河東南北三面皆包於儲姓田地之中地相毘連其濱河頂衝一面坍迹宛然地屬舊坍並非新淤已可槪見新淤可無主舊坍不得無主旣曰有主則屬諸儲姓於理爲近若謂稅糧久缺卽曰公地本邑全境之中未經報墾者及今尙有二萬餘畝均未充公是不過曰未墾之地不得遽曰公地自不得謂爲無主之地此河坡地應視同一律不得罰有偏重指爲公地惟儲姓以租稅之地戀爲馳馬之場墾報無時稅額久缺宜其來楊姓之爭也至楊姓指稱歷年皆於該處挖土一節勘得除以上年挖土啟釁之新迹外其陳年舊迹亦稍稍有之特所挖不多並無大坑巨坎可指卽該生楊淸輝亦面稱歷年取於他處者居多自難據爲百餘年來於此間取土之證照得儲楊兩姓對河相望世爲婚姻想歷來取土修塥本可通融特少取則有之多取則未也情取則有之例取則非也自上年歲旱修塥需土過多儲姓恐多取之爲患也遂並其少取而亦靳之楊姓以情取之不得也乃稱例取以力爭之於是以朱陳之好肇蠻觸之爭互控執持事歷五官捲厚成帙各經府控爭欲甘心吁可慨已惟楊姓所爭者水也並非與儲姓爭此區區之上也水恃塥以儲塥待土以建玆本縣躬親勘視已洞徹底蘊以兩姓系屬姻婭姑權宜辦理仍仰原中邀同兩族姻戚善爲理處務期就近之處俾楊姓土有取處塥可修成水有源頭田可灌漑而於儲姓田宅無礙以期杜爭泯釁夫忿不可逞訟不可終兩族皆屬紳衿讀書明理必能體本縣曲予保全之意亦各須退讓一步切無畱難中人使無從措手並仰原中理處以後明白具覆以憑結報若兩造仍各以忿爭爲能以健訟爲事本縣亦惟執法從事斷不容其自累並以累人將此諭抄貼行館門首通諭該兩族族人並兩造姻親村鄰咸共知之此判

○夏世永兩眼被夏文揚等挖瞎節略﹝光緒庚子四月﹞

竊縣屬民婦夏杜氏上控夏文揚等挖瞎氏夫夏世永兩眼一案緣縣民夏文春之母陳氏於光緒二十三年七月間病故夏文春遂托族人夏春生夏文揚照料喪務夏春生等在夏文春家陪客飲酒夏世永斥其不應遂致口角揪毆經眾勸散迨八月初九日夏世永遇夏春生之子夏文開截路逞毆夏春生具控到縣夏世永轉將伊妻杜氏裝傷赴驗並據九柱地方衿耆陳拔萃等偕同夏姓族人聯稟夏世永平素彊暴作惡經前縣郭令將夏世永責押是年九月保釋二十四年正月初六日據夏杜氏以夏文揚先允借給豬肉嗣反悔不借反邀夏文春等毆傷伊夫並挖去兩眼等情稟經郭令詣驗卽據夏文春報稱夏世永屢次藉端欺淩搶物截毆伊曾隨同夏文揚告知族長欲按家法處死各因同族不忍祇將其兩眼挖瞎等語夏杜氏隨控奉本府並憲臺札飭訊究嗣據夏文揚之妻夏舒氏夏文春之妻夏濮氏及夏湯氏黎汪氏等各以夏杜氏糾眾霸田毀房搶奪米谷牲畜農具等物先後開單控追該族眾夏曰屏等亦聯名控夏杜氏毀搶各家屬實並砍同族墳山來龍蔭木又據九柱衿耆陳拔萃等以夏杜氏挨公呈舊嫌挾門拚命訛索計被擾害十一家開單聯稟經前署縣張令提集犯證訊悉夏世永平素彊霸嗣復截奪夏文揚等糕餅祭禮夏文揚等因疊被擾害遂挖瞎夏世永兩眼當將夏文揚等酌擬責懲並酌斷洋錢一百六十圓俾作夏世永養贍之資詳奉本府並憲臺批準銷案旋據夏杜氏復以夏文揚毒如狼虎等情赴撫憲具控先後奉委陳令徐令下縣會訊又經前署縣張令將會訊情形聯銜稟陳憲鑑在案張令旋卽病故職縣抵任復奉前撫憲札飭訊斷按擬詳察等因當查夏文揚夏文春二名先因在押患病由張令取保飭醫隨卽差提質訉詎夏世永恃成篤疾狡執非常夏杜氏亦復恃婦放刁又敢私自潛回屢傳不到職縣伏查此案夏文揚夏文春將夏世永兩眼挖瞎𨿽不免過甚實皆由夏世永平時凶暴橫行積成眾憤所致職縣始疑不實於抵任之初細加訪察並詢諸公正紳董僉謂夏世永向系無賴人人側目而其妻夏杜氏亦素悍戾其霸占夏文揚田房及搶奪牲物俱在夏世永未被挖目以前迨肇事之後夏杜氏旣毀搶夏文揚夏文春兩家復將無干之夏湯氏黎汪氏等家恣意毀搶又向具公稟之陳拔萃等家訛索稻穀錢洋均不虛誣見因成篤更施橫逆等語眾口相同見在案懸三年捲已盈尺夏世永夫婦仍前逞刁藉詞上控郤又避匿不到在鄕妄爲其意不願結案實欲假此爲拖累圖訛之地竊思夏文揚等挖傷夏世永兩眼成篤律有明文職縣斷不稍爲偏護然此案夏文揚等罪𨿽應得情郤可原且夏世永怙惡情形昭昭在人耳目此次本因其平日欺淩太甚又復揚言殺害恫嚇夏文揚等遂將其兩眼挖瞎似與凶殘之徒致人篤疾者有間矧人言嘖嘖咸爲夏文揚等代抱委曲自須稍從寬減方足以悅服眾心除再由職縣提集人證訉供詳辦外理合將此案辦理爲難情形先行稟陳仰祈鑑核訓示謹略

○懷寧縣團練章程通稟﹝光緒庚子八月﹞

竊自畿輔煽亂兵釁驟開長江一帶票會各匪紛紛蠢動狡焉思逞前縣陳令疊奉通飭興辦團練並招募勇丁每縣以三百名爲率實力舉行訓練防守庶幾內姦懾伏外患自消等因足徵憲臺思患豫防之至意陳令未及舉辦卸事職縣到任接準移交當卽會同城鄕各紳董悉心籌商伏念安徽各屬大率地瘠民疲當此團防喫緊之時旣不可稍涉因循亦不宜過事操切玆謹將職縣辦理之法爲憲臺縷晰陳之懷邑素鮮積儲欲辦團練籌費甚難爰由職縣按月捐廉一百串以爲之倡其餘費貲卽照光緒二十年設立保甲局鋪捐成法按日徵收諭令紳董設局經理分文不入衙署以杜流獘此籌經費之法也團勇之得力全在訓練之認眞必取三十歲以下壯丁身健力彊而又有室家的保者方準入選職縣躬親挑驗見已招定一百二十名俟經費稍充再行推廣此募勇丁之法也從來團練之不善皆由規制之不嚴此次𨿽仍團練之名而隱寓行伍之實勒以兵法束以營規招致湖北武備學堂學生五品頂戴候選縣丞葉亭珠等分任管帶教習之事仿用徳操參以中國成法訓練兼施朝夕無間職縣仍間日親往察看分別勤惰以賞罰之此講訓練之法也良莠不齊城鄕一轍設防之道宜密毋疏職縣擬分爲練團戶團鄕團三起以城內練團爲主而以戶團鄕團輔其不及戶團系城廂居民鋪戶團而不練惟每戶各設一梆各制一械無事各安恆業有警齊集救援鄕團則團練兼行每大保由各鄕董揀選壯丁四五名小保二三名不等送入總局隨同團勇逐日習操前班練熟歸農後班挨次遞送歸農者卽可自教鄕團遞送者彌可資爲後勁積日旣久知兵必多此卽古者寓兵於農之意亦卽西人盡人爲兵之意練團勇丁半駐總局半駐分局分局城廂內外共設七所總局以操練爲主管帶率之分局以巡邏爲主分局紳董率之操練巡邏均系更番作息不使偶有疏懈稍形偏陂以冀悉成精銳遠近無虞此城鄕巡練分別布置之法也凡此數者經職縣極意區畫復與各紳董反復審定章程自開辦以來竭慮殫精粗有成效職縣自分疏庸但使得免過愆已爲厚幸至就中出力之團董及管帶教習各人員如能始終勤奮積有微勞應請獎勵之處俟開具淸冊敬謹另呈所有籌辦團練章程及團董司事管帶教習男丁各花名理合分具折冊附稟肅陳仰祈鑑核祇候批示祇遵

○懷寧縣團練開辦章程﹝光緒庚子八月﹞

籌款第一

設局第二

團制第三

開支第四

招募第五

訓練第六

戶團第七

鄕團第八

籌款第一

一先官捐以爲倡率由縣每月捐廉一百千文按月發交團紳支發

一籌鋪捐以集經費懷寧𨿽附郭首邑然非水陸通津無巨商大賈一言籌捐諸多礙滯查光緒二十年曾經募勇開辦保衛局原有鋪捐尙無流獘此次卽援照舊章按日加一倍收捐以招畫一

一鋪捐仍照舊章由團局派司事帶護勇分往各鋪五日一收庶各鋪戶輕而易舉

一鋪捐一律制錢不得攙和私行小錢錢數出入一律十足如有以銀圓兌付者不得髙擡亦不得抑壓

一團練爲城坊內外各保身家而設輸捐自必踴躍間有疲玩之戶屆期不肯捐繳者應由局董先行前往開導苟非勢不得已槪不遽與差追

一捐款收發由局董經理月收之款亦存儲總局槪不收入衙門以杜流獘惟款目出入由官主持憑官條付蓋用戳記方得支發按月報銷到縣而官不經手銀錢卽由縣捐廉月發之款亦按月發交局董並不由署開支永爲定章

設局第二

一設團練總局借設藥王廟爲籌款收發議事總匯之所內設董事七人中有二人常川住局以專責成又設司賬董事一人報銷董事一人收捐司事二人以經庶事其局董及八坊坊董除常川住局局董二人以外仍須有二人輪流到局會商辦事設有護勇十名廚役一名此等護勇專爲輪收鋪捐曁總局巡查彈壓之用不在團勇之列

一設操防總局借設育嬰堂爲訓練團勇總匯之所所招團勇除分撥城廂內外各分局以備巡查仍每日調回操練一次以外其餘勇丁均住本局專主操練內設管帶一員教習二員【內教習一員兼辦支應文件及管理軍裝等事】均常川住局

一設團練巡查分局城內分三局一東南城內設雙蓮寺一北城內設永逸局一西城內設咸寧局城外分四局東城外設從善局西城外設四眼井民房金寶門外設養心局北城外設��局共七分局爲分段巡查辦公之所每局設董事二員由操防總局撥團勇一半分駐各分局每局或十名或八名或六名不等由各分局董事督率巡防查夜如各分局團勇或在外滋事或不遵約束由該局董事咨照管帶將該勇提回究辦如分局紳董約束不嚴縱容示好致團勇出外滋事亦惟該董是問

一各坊分局巡夜每日三更上街黎明回局總局亦間日出巡以昭周密倘路遇有形迹可疑之人隨帶呈縣訊究

團制第三

一團勇一百二十名分作十小排操練三个月後選擇技藝稍優而能謹守規矩者二十人推爲正副排長以爲表率而專責成

一團勇一百二十名一半分駐各分局以備巡查每日仍調回操防總局操練一次一半駐操防總局專主操練每日二次俟操練純熟可以合操後按每十日更番調換以均勞逸

一團勇分駐各分局時由各分局董事約束其駐操防總局者就中每日輪派內外值日各一人自操場以至大門諸事均由外值日稟報管帶其各勇在住房時諸事均由內值日稟報管帶以資約朿

一每日派各勇輪流擎槍一點鐘時專立局門稽查出入凡各勇出門須請號簽在手方準放行其外來面生之人一槪不準放入或來人實系有事須盤詰得實乃通知外值日稟報管帶允許方準放入

一各勇親友一槪不準在局畱宿卽有事故來局亦須待下操以後候由外值日先行稟報管帶允許然後通知該勇引入號房聚晤然每次亦不得過一刻鐘之久

一每日點名二次上午十二點鐘一次下午八點半鐘一次至九點鐘除支更外一律息燈就寢

一朔望放操假一天以示節勞

開支第四

一團勇一百二十名每名每月給口糧足制錢四千文

一正排長十名每名每月加給口糧足制錢六百文副排長十名每名每月加給口糧足制錢三百文

一各勇快靴一季一給每雙計足制錢六百四十文

一團練總局局董七員皆不領薪水其司帳一員每月薪水五千文報銷一員每月薪水四千文收捐司事二名每名每月薪水二千六百文護勇十名每名每月口糧二千文局給飯食廚役一名每月工食一千八百文其燈油朱墨紙筆火食每月約共若干千文

一操防總局管帶一員每月薪水由局支足制錢二十千文由縣捐廉另給本洋四十圓又津貼龍洋四圓正教習一員每月由縣捐給薪水英洋三十圓副教習一員每月薪水足制錢十二千文以上三員每月每員飯食費足制錢三千文擦槍費每月足制錢五千文朱墨紙筆費每月足制錢一千文油燭費每月足制錢三千文一巡查分局七所每局每月油燭費六千文會哨油燭茶水費三千文每局每月共九千文

一以上俱系月支定款其置備軍裝及購辦動用零星對像與各勇賞犒均隨時核實動支或由縣捐廉貼補不在此數

一總局收付各賬一日一結每月底一總結造具四柱淸冊二本一送縣署備案一請縣印發局備查仍按月張貼黃榜一次俾眾周知以昭徵信

招募第五

一見在籌有定款甚少先招團勇一百二十名俟籌得別款再行擴充以募足定額三百名爲限

一招募團勇須年在二十以上三十以下身體彊壯而無嗜好者方準收錄

一凡市井無賴無的實保人或無室家可據者皆不收錄一此次團勇系朿以營制編成隊伍教以新操饟糈甚厚管帶教習按日訓練原期日久有功著有成效與尋常團丁不同是以團勇挑定入團之後不準告退如欲告退須將其自入伍以來所得口糧如數追繳

一招募團勇其住房廚房以及桌凳鍋竈盌箸廚刀火箝鍋鍬等件均由局備給但各勇務須將各件鄭重愛惜倘敢任意蹧蹋一經查明卽勒令賠償以重公物

一團勇募定以後按名給操衣操褲夏篾帽冬包頭各一具快靴每名一季一給皆不扣饟

一團勇統歸管帶一人節制以一事權而專責成但進退賞罰須隨事隨時報縣以憑察核

訓練第六

一練法凡分六節首體操所以活動血脈彊壯筋骨爲兵丁之根柢次步法凡立跪起伏及左右前後各轉法爲營陳戰守之根柢次營陳凡由一字變三隊由三隊變方城或由大排變小排變雙條路諸等式爲開差挪動及將戰未戰之先與夫卒然遇敵隨地轉變之用次戰陳凡駐護隊法行護隊法攻守法審擇地勢法節節散開前上法分段起伏前上法衝鋒法左右翼接應法以及偵探敵情法逐節安排通气兵法估量距敵遠近法瞭望法爲實在臨敵之用次軍械軍械因時制宜見在以槍炮爲利器本團專作步隊操法所用軍械專系步槍而前膛者又居大半不得已平日操練分前膛後膛二種操法前膛則專操裝放瞄靶之法後膛則先講明火藥之漲力送力子彈之速力透力以及飛路曲直之理橫差直差之故表尺遠近之度瞄準命中之方然後操練裝放以及隨敵遠近齊放慢放快放急放各法務期盡各槍之用次溝壘見在槍炮精利無堅不摧惟溝壘能以柔受堅爲禦槍炮之上乘歷考泰西戰史凡取勝之道半由溝壘故本團操法以溝壘終而溝壘之法有二一炮隊溝壘二步隊溝壘本團專系步隊操法亦專作步隊溝壘自前鋒綫溝之站溝跪溝伏溝至接應隊溝之各種蓋溝以及設攔阻毀攔阻過攔阻各法均按次練習以裨實用

一訓法凡分二節一凡操場所操各法逐節逐件隨時隨處講解所以然之理一值朔望休息之日集諸勇於廳事訓以當勇分內之事曰自愛告以古來將帥半由行伍出身須將自己身分看重萬不可以下流自居曰忠愛告以在上者盡心竭力籌饟以養爾爾當盡心竭力以報之在上者待爾如子弟爾當愛之如父兄曰信義告以爾不欺人人始用爾作事篤實人始重爾曰惇睦告以處同儕如兄弟毋爭鬭毋占便宜疾苦相顧動作相助一旦臨陳方肯相救曰耐勞告以能喫苦中苦方爲人上人今日學成一分本事異目卽可成一分功業曰勇敢告以捕盜禦寇切莫退郤捕得一盜卽可立功臨陳退縮卽幹軍律一番計較膽气自壯

戶團第七

一懷寧爲省會之區城廂內外地方遼闊所招練勇一百二十名更番巡哨實在不敷分布因於練團之外設立戶團以補練勇之不足無論公館土著鋪戶三者一律編入

一省會公館鋪戶約居大半其所雇用傭工等人皆屬壯丁凡有壯丁之家出一名至五七名悉聽其便不應點不調操並不彊以所難特有盜賊竊發互相援應祇藉以壯練勇聲勢事最輕而易舉其有壯丁而不入團者議罰果下戶而無壯丁者聽

一戶團每壯丁一名自置軍械一件號衣背褡一件軍械不拘刀錨槍棍號衣用藍布背心號月由團練總局給發各戶自塡姓名以便稽查

一每戶置木梆一具各懸門內是爲警梆平時不得敲擊一處有警卽將梆亂擊四鄰聞聲隨時同聲亂擊自近及遠各家壯丁卽持械奔救協助團勇四面兜拏有不到者查出議罰

鄕團第八

一鄕團仿城內戶團之意而變通之每保設一公所派設團丁數名準備燈籠旗鑼器械定期隨董出哨稽查

一每保先查煙戶每十戶一連設一連長每夜擊柝巡更如黑夜鬼戌行言貌不符者盤獲公同送官懲辦

一每保公所立大旗二桿每甲立大旗一桿大鑼二面每連立小旗一桿燈籠器械巡更時準備隨身如有盜賊鳴鑼爲號互相接應

一每保緊要路口設立席棚派人晝夜梭巡

一每保鄕鎭開設飯鋪其往來客商須盤查明白方準歇宿若保內煙館須十戶連保方準開設如窩藏流匪惟保人是問

一每保殷實人家由董量力勸捐以作團練之費如有阻撓許指名稟究其各保董事亦不得意存苛派各保董等若何勸捐之處仍著隨時稟縣核奪以杜流獘

一每保煙戶繕造淸冊以便查考其費由各保各姓自行公攤亦著隨時稟辦

一每保出入費用每月在公所結算出具淸單實貼公所門首俾眾周知至年終造冊呈官以杜獘混

一每保渡船夜間應卽止渡如有急事問明方準開撐以嚴稽查

一每保鄕鎭賭博之風日熾以馬家窩老墳頭二鎭爲尢甚另行出示嚴禁仍責成保董隨時稽查以淸盜源

一鄕團每保之中酌派壯丁入城大保三五名小保一二名不等隨同城內練團操練以三个月爲度練成發回原保充當團長教練該保卽另換一班仍入城隨練如是更番疊進一二年間闔境丁壯皆成壯勇實隱然有長城之固

一鄕團入城隨練之丁壯必須土著由其本保酌給米糧稍籌工辛任其自行攜帶到城爲其在城學習之資城內團局不另給口糧以節經費而各保之中不過公養一二壯丁事亦輕而易舉

○斷結教民李葆深與顧慶昌索欠通稟﹝光緒庚子九月﹞

竊查本年三月間前署縣陳令任內據教民李葆深稟控顧慶昌向順和祥錢鋪借銀該錢鋪管事余敬承卽余楷托伊轉向天主教堂借得銀一千一百四十一兩零屢索未償叩請提追旋據顧全順店東顧輝光卽顧慶昌呈訴該鋪與順和祥錢鋪銀錢往來多年因生意虧折致有尾欠未歸並向教民李葆深告借呈請傳訊各等情當經前署縣傳訊未結職縣到任屢接教堂函請飭追遂卽傳案集訊李葆深抗傳未到據顧慶昌同伊子文生顧建吾供稱伊在縣屬西門外開設顧全順鍋鐵店自光緒二十二年卽與順和祥錢鋪共事每年往來約萬餘金上下存欠按月起利憑折淸結每月所生之利卽收入下月作本存欠本利逐年滚算截至光緒二十五年尙有尾欠一千一百四十餘兩因歷年虧本曾經托人向順和祥管事余楷卽余敬承商懇欲將房屋作抵余楷不允本年正月該鋪亦卽閉歇余楷遂串囑教民李葆深托名天主教堂控追伊與李葆深並未謀面實系藉勢逼追等因質之餘楷卽余敬承供稱伊領見住九江鎭宋總兵股本在縣城開設順和祥錢店與顧全順鍋鐵店往來有年每年年終本利滚算結賬上年臘月結算前四年往來存欠本利仍有尾欠一千一百四十餘兩因托教民李葆深轉向天主教堂如數代借以塡補顧全順欠款當由伊錢鋪收教堂元寶二十二隻並未交顧全順收受見伊錢鋪業經閉歇因將顧全順欠款抵與天主堂收討等語查據余楷所供托教民李葆深借用銀兩是否憑空架弄無從懸揣卽使實有其事亦系余楷爲順和祥自向教民借銀與顧全順向該錢鋪往來之款兩不相涉未便任其以顧全順倒閉難索之尾欠爲移花接木之計抵與教民致枝節叢生辦理棘手且民間錢債等事詐僞百出若動輒假手教民勢必案牘日繁無從辦結職縣再三訪察悉心籌度似應就題了題持平辦理斷令教民李葆深之款無論多寡歸余楷自行繳還免啟外人口實其顧全順店往來尾欠另行從嚴追繳並將房屋勒令估賣抵償以此分案辦理各歸各款庶可以淸眉目而昭核實免致別起波瀾詎余楷遵斷具結以後並不趕緊淸理輒行避匿以致款懸無著難保其不潛煽影射別生波折除勒緝余楷到案訊追並將顧全順店東顧慶昌之子文生顧建吾看管嚴勒變產措繳尾欠銀兩外理合將訉斷並余楷逃匿情形據實稟陳仰祈察核飭九江鎭宋總兵轉飭順和祥錢鋪領股管事之餘楷迅速赴案遵斷繳回天主堂銀兩以淸界限實爲公便肅此恭請勛安伏乞垂鑑

○致九江鎭宋總兵函﹝光緒庚子九月﹞

查自本年三月間敝前縣陳冠翁任內據教民李葆深稟控顧慶昌向順和祥錢鋪借銀該錢鋪管事余敬承卽余楷托伊轉向天主教堂借得銀一千一百四十一兩零屢索未償叩請提追並據顧全順店東顧輝光卽顧慶昌呈訴該鋪與順和祥錢鋪銀錢往來多年因生意虧折致有尾欠未歸並未向教民李葆深告借呈請傳訊各等情當經敝前任傳訊未結及敝縣到任屢接教堂函請飭追遂卽傳案集訊據顧慶昌同伊子文生顧建吾供稱伊在縣屬西門外開設顧全順鍋鐵店自光緒二十二年卽與順和祥錢鋪共事每年往來約萬餘金上下存欠按月走利憑折淸結每月所生之利卽收入下月作本存欠本利逐年滚算截至光緒二十五年尙有尾欠一千一百四十餘兩因歷年生意虧本曾經托人向順和祥管事余楷卽余敬承商懇欲將房屋作抵余楷不允本年正月該鋪亦卽閉歇余楷遂囑教民李葆深托名控追伊與李葆深並未謀面實系籍勢逼追等語質之餘楷卽余敬承供稱伊領宋軍門股本在縣城開設順和祥錢鋪與顧全順鍋鐵店往來有年每年年終本利滚算皆欠千餘金度歲上年臘月結算前四年往來存欠本利仍有尾欠一千一百四十餘兩因托教民李葆深轉向天主教堂如數代借以塡補顧全順借款當由伊錢鋪收教堂元寶二十二隻並未交顧全順收受見伊錢鋪業經閉歇因將顧全順借款抵與天主堂等語查據余楷所供托教民李葆深借用銀兩是否平空架弄無從懸揣卽使實有其事亦系余楷爲順和祥自向教民借銀與顧全順向該錢鋪往來之款兩不相涉未便任其以顧全順倒閉難索之尾欠爲移花接木之計彼此牽抵致令枝節叢生辦理棘手軍門爲國棟梁諒亦深惡此輩此次順和祥一案敝縣再三訪察悉心籌度就題了題持平辦理斷令教民李葆深之款無論多寡歸余楷自行繳還免啟外人口實其顧全順店往來尾欠另行從嚴追繳並將房屋勒令估賣抵償似此分案辦理各歸各款庶可以淸眉目而昭核實免致別起波瀾詎余楷遵斷具結以後並不趕緊淸理輒行避匿以致款懸無著深慮其別生波折似余楷如此狡謀樂爲禍首而脫身事外閃避無蹤此非特爲害地方其身受軍門殊遇委以股本重任而作此種不韙之事並不稍爲軍門顧惜聲名扶持威望其居心實不可問爲此函請查核並飭余楷赴案照斷繳回天主堂銀兩敝縣辱在事中不得不直陳戟座愚戇之處尙乞赦原至顧全順店東顧慶昌之子文生顧建吾己嚴行管押勒令變產措繳尾欠銀兩矣幸賜徳音祗請勛安敬祈霽鑑

○湖北捕局獲送周松林旋據周霽等取保請電咨鄂省稟﹝光緒庚子十月﹞

竊於光緒二十六年九月二十八日準湖北會辦沿江緝務署武昌糧捕同知馮丞啟鈞函稱查有大頭目周松林匿在貴治刻派隊長徐全孝查拏如果獲到已面飭其一面解送尊案請卽收禁一面電稟敝處再定移提辦法等因並據隊長徐全孝將周松林獲送到案隨提訊據供稱自本年四月間來皖謀事並無爲匪不法情事當經暫行寄禁卽據職員周霽周震周云稟稱職等堂叔松林湖南淸泉縣人向在衡州瀟湘門祥興龍石房貿易因虧累停業於本年四月來皖謀事寄住武衛楚軍正後營四哨劉什長棚內後於六月十三日因職等接眷來皖租住同安嶺寓所誼屬叔侄邀往同居突於九月二十八日遇湖北來差在街市帶送案下伏思堂叔松林向來誠實貿易並未在外濫交確無形迹可疑之處何致遭此奇冤抑或同名共姓誤被牽連如果有確實過犯憑據職等斷不敢妄爲剖白致幹罪戾因奉禁押職願同具保日後查有不法情事惟保人是問理合公懇如稟轉詳準取保釋等情到縣據此職縣伏查前於閏八月初六日奉憲臺札準湖廣總督部堂張密咨單開會匪多名並無周松林其人今據湖北緝捕局隊長徐全孝拏送縣署當經詢以周松林因何案牽涉由何人指供系何等大頭目徐隊長亦不能指實玆據伊侄職員周霽等稟訴前來職縣當卽密查周松林系於四月初旬來皖住祥和棧旋移武衛楚軍正後營四哨三棚劉什長處調取祥和棧循環簿及正後營四哨三棚火食日簿均屬相符是其來皖確在漢口匪犯滋事以先將及兩月似於此次漢口事件兩不相涉其住職員周霽等公館已閱四月周霽等兄弟見俱在皖供差之員似尙不至容畱匪類今旣據其稟呈前來且面見訴陳情詞哀迫職縣以案由隔省訪緝其中恐有不實不盡或名姓偶同之處爲是稟請憲臺可否電咨鄂省俯賜剖白如周松林果有爲匪實事亦請鄂省電覆見姑將周松林監禁以候謹候批示祇遵實爲公便肅叩鈞安伏乞垂鑑徐全孝者湖北江夏縣捕役虎而冠者也以詐擾事發革除遂竄籍偵探隊����之役展轉句捕徐全孝乃以此超擢得官見者股栗武職參遊而下莫抗顏行而���亦倚是起家於於然��矣竊嘗謂獲斬梟之案三名可保一異常勞績此令不除天下死於非罪者多矣����尢其甚焉者也殺人之眾而獎案之優殆莫倫比一時����竄名敍功咸超數階翻飛而去矧如徐全孝���者身任梃刃之役手執狝薙之勞能忍人所不忍敢人所不敢������������������其亦後之君子考鏡之資歟【自記】

○跋

錫光服官皖省僅二十七月凡歷石埭懷寧和州三任任各九閱月以時局之艱期會之迫牧令之卑猥益以錫光材質之駑鈍其何以表見卸事以來今幾兩載檢捨故牘猶有幸存其間以和州稱最煩劇梟會匪所盤踞而適值水災之至力小任重深用兢兢篋中文移四十餘篇皆其事實釐爲二冊是爲和陽存牘而石埭懷寧兩邑在任時畱稿乃全數散佚不可究尋僅於鈔胥處得存稿十餘篇又堂判五則舉以益之裒集成編廁諸和牘之前列爲上卷稍畱塵迹錫光任石懷兩邑時值己亥庚子間石埭固山僻瘠邑而教民及兩千餘戶噬嚙擾攘已不可終日及調任懷寧乃省會濱江首邑又值北方多故車駕西巡世局爲之一變長江匪眾狡焉思逞𨿽以省垣重鎭乃一日數驚而大通之變近在肘腋於時本省防軍之募合各省援師之北上又麕集城市主客時有違言姦匪因之搖煽上下之責殆備萃於有司之一身而長官之取求紳宦之營托復不能各如其意遂百騰其口以相譏讒而錫光亦遂浩然去皖矣嗟乎民生之憔悴如彼吏事之牽掣若此重以錫光因應之疏閱歷之淺無怪事與心違而迄無所成獨惜此蕓蕓者何辜而值此不幸之時會也光緒二十九年癸卯九月丹徒姚錫光自跋簡末

●吏皖存牘卷中﹝和州﹞

丹徒姚錫光

舉辦和州團練通稟﹝光緒辛丑三月﹞

夾單

和州團練開辦章程﹝光緒辛丑三月﹞

致趙太守上達和州地方情形函﹝光緒辛丑四月﹞

和州布置保甲各局通稟﹝光緒辛丑五月﹞

訪拏會匪劉大个子請就地正法通稟﹝光緒辛丑五月﹞

夾單

著訟文生尹朝鳳搶孀架控請褫革監禁通稟﹝光緒辛丑五月﹞

札委員會同城鄕各董勸捐練團經費﹝光緒辛丑五月﹞

札夏布理問觀天充練團幫帶兼正教習﹝光緒辛丑五月﹞

諭城內練紳勸捐練勇經費﹝光緒辛丑五月﹞

諭鄕董挑選鄕團送城就練並籌繳經費﹝光緒辛丑五月﹞

和州本城練團勸捐集費告示﹝光緒辛丑五月﹞

挑選鄕團赴城就練並捐繳經費告示﹝光緒辛丑五月﹞

示勸城廂居民子弟隨團練習並飭董勸諭﹝光緒辛丑五月﹞

嚴禁藉辭罰贖並招告撞騙告示﹝光緒辛丑六月﹞

○舉辦和州團練通稟﹝光緒辛丑三月﹞

竊職州奉憲臺札以饟項支絀遣散營勇慮其迫而爲匪州縣城鄕各處團練益宜認眞事在必行經費就地設法籌辦旋奉臬司札轉奉督憲電飭據英法領事通知會匪鹽梟散勇合而爲一在外洋購辦槍械期於四五月間在長江舉事通飭一體嚴防各等因頃閱邸抄駐紮晉豫一帶入衛各軍一律遣撤此等勇營大半湘楚子弟多調至淸江浦遣散勢必道出長江尋親覓故而州境東濱大江西爲裕溪一口赴皖北孔道向爲梟會各匪肆行出沒之所加以本境姦民隱相句結誠如憲諭甚慮會匪鹽梟散勇聯爲一气後患方長隱憂彌切是非迅辦團練不足以靖地方而寒匪膽竊惟團練之法約有二端一曰民團一曰練團民團之法仍古者編立牌甲遺意家出一人輪流支更每牌之中互爲守望其實與保甲無異無籌費之煩撤散之擾事最輕而易舉而獘在烏合之眾緩急難恃器械不齊老弱糅雜一聞賊警相顧失色且商賈之豎村野之氓最憚爲兵一旦編入什伍束以部勒尢爲彊其所難易滋煩擾此民團之獘也練團之法富者出貲量力輸助官總其成別爲招募郡邑之將稍能知兵號令齊一約朿謹嚴部伍而居練以新法猝遇匪來以寡勝眾節制之師足殲大股此可刻期而收奇效然一勇之費歲數十金一邑一州何以爲繼且團練宗旨專主民兵應募入伍大半梟桀主弱客彊寖成尾大此練團之獘也蓋民團練團二者原互有短長職州熟計兼權於二者之中擬兼收其長而各袪其短因於本州島團練與紳民約區爲練團戶團鄕團三法實兼用練團民團二意蓋非練團無以開民團之先非民團無以盡練團之用及民團日起有功斯練團歷久自廢蓋始終仍以民團爲要歸而巳職州接任以後設法籌款陸續募足練勇六十人益以來城就練之鄕團八十人得一百四十人比照徳國一哨軍隊仿徳國一哨操法編三大排卽徳國之三小隊也職州身自督帶而以江南陸師學堂畢業學生爲幫帶並兼教習以職州前任懷寧縣任內所練成之團丁十二人爲排長副排長幫同教操以資訓練卽州署左側曠地辟爲操場營房朿以營規寄以軍令日操二次夜督梭巡此練團也練勇巡防勢常不及彌以牌甲以濟其窮城廂內外鋪戶居民十家爲牌積牌爲坊坊一公所派有團董以爲表率城十一坊夜必會哨靡晝靡夜猝有盜警梟匪驟乘抵死來撲練勇先驅是爲軍鋒牌甲繼之相與兜捕無事之時各安其業願操者聽不操不彊此戶團也所以補練團之不足也城居柔脆最不宜兵朴質耐苦其惟鄕民惜在顓魯未竟其用乃令每甲歲出一人州八十甲歲八十人半年爲期更番疊進一歲之中甲得二人身手旣嫻歸團教練期以三年民風可革挽弱爲彊長城斯藉此鄕團所以與練團相爲表裏者也竊惟團練之徒有其名久矣非特官之視爲具文卽民亦以爲兒戲當此上下因循旣久之日而驟欲講求民兵勒以軍法勢必不能是以仍以招募之法以開其先而以鄕團壯丁參伍其間俾知步法進退坐作分合之宜軍械新舊利鈍遠近之別以爲準的知所法程日摩日漸浸漬旣欠恍然於自衛之方自彊之道果在於斯積漸而不以入伍爲羞從戎爲苦民團與練團日卽渾化於是招募之法可革而土著之令可行斯合於團練之宗旨亦卽爲民兵之初基特見當創辦之始推移之用訓練之方必有一番精意平乎其間而後風气可開民俗可振此則職州所責無旁貸者也所謂始終仍以民團爲要歸者此也至於籌款艱難此又舉世皆是非獨和屬爲然而和屬尢甚直無絲毫公款可以協濟計非自官倡捐不可見由職州每年自行捐廉銀一千四百兩於平余項下給發戶兵庫櫃四項經書工食各款每年提銀六百兩合共銀二千兩不足之數再由城廂勸捐彌補以爲練團六十名月饟軍裝並幫帶教習薪水及正副排長津貼並一切紙飯辛工巡查油燭之費其來城就操之鄕團八十名卽由四鄕八十甲自帶饟項來城官不另給以省經費計團勇每名月饟四千文周年四十八千文外加操衣操褲操靴冬之包頭夏之涼帽周年約共須本洋六十圓此至少之數其所用牀榻家具鍋瓢盌盞及槍彈子藥諸費尙不在內計每甲大者一二千家小者亦千餘家不等一甲出勇一名卽籌費六十圓帶來入練除貧苦下戶不計外計每家周歲所出不過數十文尙爲民力所及輕而易舉且每甲所出之費卽養其本甲赴練之人官無所私其槍彈子藥牀榻家具鍋瓢盌盞不敷之數仍由官爲設法給付此所取甚微而收效甚大是又不得自顧嫌怨而任其坐廢者也其見在開辦經費如修造營房平築操場一切度支此又在常支之外見擬開辦煙燈捐盡數支用不足者仍由職州捐廉彌補此於籌措團練經費之中卽寓限制煙燈之意仍周年只捐一次以昭體卹應否常年舉辦俟下年察看情形再行核定再職州此次舉辦團練名曰民團實兼有勇營並陸師學堂二意行乎其中爲向來未有之辦法一俟辦有成效再由職州督帶赴省恭請憲臺閱看其出力員紳教習等員屆時可否由職州擇尢稟請酌予內獎一二名實於振興武備殊有裨益合將職州此次舉辦團練特別情形並擬定章程肅稟馳陳敬乞批示遵行實爲公便祇請鈞安恭乞垂鑑

○夾單

再時局艱難彊鄰逼處非兵無以圖彊卽無以圖存中國勇營寙陋見其積習直與陸營等遊手無賴乃入尺籍飽食以嬉不解訓練且亦無從訓練策窮變通久之宜爲攺弦更張之法計非汏勇營復民兵不可而勇營不可驟汏民兵何能遽復計非從團練下手徐圖轉移不可今者何嘗不辦團練上𨿽雷厲風行而下以出示諭董點驗稟復爲了局此等團練徒見煩擾近之無以制匪徒遠之何以開風气此非妙選牧令實事訓練不可古者太守之職本名郡將州牧邑長亦無不兼治兵事晉去州郡兵盜賊之起遂不可擒制中原陸沈實由於此以古例今何獨不然自前明以來士大夫以科目爲榮途其詰戎兵修武備諸事以爲廝卒賤隸所司成爲風俗兵民之分久矣非合兵民而一之則民兵一日不可復招募一日不可更卽兵政一日不能振作而收成效其兵民合一之道必自團練始團練之道必自官能躬親訓練始拊而循之優而遊之易俗移風卽於是乎在久之而良民有樂於效用之心無憚於當兵之苦自此兵種旣播發榮滋長其興勃然一旦有事則徵召可也招募亦可也蓋必如是而後徵召乃有兵可徵卽招募乃有勇可募其視無籍遊手覓食而來者相去固萬萬也見在團練之舉動輒曰經費無措也曰擾累堪虞也是又不然何則通計江南北至小縣分亦不下煙戶萬家以二百家供一壯丁入城就練之費約不過一家日出一文可得壯丁五六十名苟官能約朿丁胥駕馭衿士令出惟行杜其中飽此何至無措亦何憂擾累況公家之期會追呼私家之迎神賽會民間歲所虛糜奚翅十百倍於此何獨於區區團練而動稱掣肘且鄕團就練利在更番以某都某甲所出之費仍養其本都本甲就練之人練成以後仍供其本都本甲教練之用至技藝果優上可報國下亦贍家不費一錢而習成材武非其父兄卽其子弟公計私圖俱得其便上苟善爲操縱民亦何至怨咨此沾沾經費之說可以無慮者也職州見在職任地方身居局內並非好爲大言彊人以必不可行之事特以外患內憂交乘疊至嫠婦卹緯杞人憂天一得之愚不得不上塵鈞聽請卽自職州始立程法而責成功以爲各州縣榜樣是否有當可否通行各州縣一體舉辦之處出自鈞裁又此稟陳伏乞憲鑑再叩鈞安

○和州團練開辦章程﹝光緒辛丑三月﹞

審利獘第一

戶團第三

鄕團第四

練團第五

選募第六

練章第七

訓練第八

賞罰第九

開支第十

審利獘第一

一團練之利有三其獘有五何謂三利貧者出力富者助貲無轉饟之勞徵調之苦一利也集子弟之力保父母之鄕二利也閭左之民招之卽來揮之卽去無招募之費解散之難三利也何謂五獘辦團必勸捐勸捐必任董苟非其人緣爲利藪無成城之眾志作難塞之漏卮一獘也招募之初苟抉擇不精收錄無賴及成團之後又漫無約朿任其放縱若輩卽狼假虎威魚肉良懦以之弭盜則不足因以肇亂則有餘二獘也以團董分帶

弟公計私圖俱得其便上苟善爲操縱民亦何至怨咨此沾沾經費之說可以無慮者也職州見在職任地方身居局內並非好爲大言彊人以必不可行之事特以外患內憂交乘疊至嫠婦卹緯杞人憂天一得之愚不得不上塵鈞聽請卽自職州始立程法而責成功以爲各州縣榜樣是否有當可否通行各州縣一體舉辦之處出自鈞裁又此稟陳伏乞憲鑑再叩鈞安

一先官捐以爲倡率由州自行捐廉並於錢糧平余給發戶兵櫃庫四項經書公費項下提捐共集成紋銀二千兩按月發交練局支發

一籌紳富捐以集經費州境梟會各匪歲久鴟張城廂爲本州島根本重地非舉辦練團募足練勇六十名軍械新齊訓練整肅不足以資鎭懾其練鑲六十名並練局開支幫帶教習薪水正副排長加饟號衣操衣操褲操靴冬之包頭夏之涼帽巡查油燭擦槍油布操演賞號綫勇口糧捕匪路費賞號皆系每月常支及活支等經費除本州島捐廉並提捐共銀二千兩外不敷甚巨此系本城練勇不敷之款自應出自城鄕紳富由練局紳董仿照前州童任籌捐成例勸捐彌補

一舉辦煙燈捐以資開辦蓋練團經費前款所計薪饟津貼賞號雜用皆系按月常支活支之款入手之初尙有添修營房平塡操場修築圍墻置備牀榻卓凳竈突鍋瓢盌盞一切用物諸款是爲開辦經費擬舉辦煙燈捐以爲創設練團之費且於經畫練團經費之中仍寓限制煙燈之意尢爲一舉兩得

一城廂戶團經費不過公備旗幟油燭等用需款無多事尙輕而易舉仍循舊章由每坊每牌自行籌備自行經理以爲團集巡查輪更之用年終匯總造冊呈州以備查考

一鄕團經費與城廂之戶團同亦循舊章由鄕董督同戶長自行經理每甲各於歲終匯總造冊呈州以備查考一鄕團就練經費每甲須挑鄕勇一名入城就練團練習此就練鄕勇一名月饟並操衣操褲操靴操褂包頭涼帽等費周年牽算約須六十圓上下應自其本甲籌捐供給官給印簿由其本甲紳董捐繳存州按月給發

一練團及鄕團就練各勇丁所用槍械藥彈及練習體操並打靶各等器具經費由州捐廉籌備不取諸民以示與民同甘共苦之意

一款目收發由官主持交殷實錢鋪存儲槪不收入衙門亦不存紳董之家官紳交儆以杜流獘其捐款捐有成數紳董卽繳印簿由官派人收取匯發錢鋪登入經折其每月常支活支一切支發由官條付蓋用戳記乃得赴錢鋪取付由紳隨同支發其收支帳目按月報銷皆由紳經理互相維持以示大公卽由官捐廉月發之款亦按月發交錢鋪由紳匯入總帳支銷並不由署開支永爲定章

戶團第三

一和州城廂內外地方遼闊且城圮已久僅存土垣缺口凡數十處無從修補幾於外戶不閉梟會各匪往來出沒久已視爲坦道所招練勇祇有此數更番巡哨不敷分布且練團以練爲主期在練成身手以禦大股匪徒日操兩次且有體操打靶諸等功課備極辛勤夜間難槪責以巡查只好輪班下夜因於練團之外仍舊設有戶團以補練勇之不足無論鋪戶居家一律編入

一城廂內外仍古者牌甲之意十家爲一牌牌有長插旗一面十牌或十數牌爲一坊坊有公所一區團董二人大旗二面每牌十家輪環夜集公所支更巡查由團董督率互相會哨盤詰夜行紮卡要路苟遇匪類須鼓勇協力擒送到官總之牌甲之法原以淸查內匪爲第一要義稽察巡防何間晝夜

一每夜每坊每牌輪更下夜由保甲委員巡哨之便稽查勤惰勤者呈州獎勵惰者送究

一戶團不得以老弱充數其壯丁一名自置軍械一件號衣背褡一件軍械不拘刀矛槍棍準其呈驗注冊備用號衣用藍布背心其號月由局給發以歸一律每戶自塡姓名以備查考

一每戶置木梆一具各懸門內是警梆平時不得敲擊一處有警無論晝夜卽將梆亂擊四鄰聞聲隨時同聲亂擊自近及遠各家壯丁實時持械奔赴協助練勇四面兜拿聞梆有不到者究罰

一戶團多系鋪戶居民原不責以操練其有自願操練求習武藝者亦準其報名隨同練團學習每日一次或二次均惟其便卽使其後有故中止或因事間斷均可通融並不苛責蓋本州島屬望至殷苟其技藝學成上可進取功名下足保衛家室所以盡力誘掖期盼無窮

鄕團第四

一鄕團仿城坊戶團之意而變通之和州四鄕凡三十四都分八十甲每甲各設團董擇適中之地設公所一區每甲之村莊集鎭量路遠近隨其大小歸並分合各設戶長任設分所若干區編集壯丁準備器械鑼梆旗燈聽候團董定期互相會哨不時隨董出哨巡查

一每甲村莊集鎭先查戶口無論本籍客籍仍每十戶一牌設一牌長就其附近之處聯爲十牌或十牌內外每夜輪流擊鑼巡更如有黑夜魃行口操異音或土民而形迹倉皇者皆須盤詰的實方得放行至匪徒結黨白晝橫行須合力擒拿送官懲治

一每甲公所立大旗二稈村鎭分所立插旗一桿大鑼二面梆家一具每壯丁自備號衣背褡一件器械無論木棍刀矛獵槍一律造冊呈州以備查考如有盜賊入境各村鳴鑼各戶擊梆自近而遠聯絡接應壯丁聞警操械齊出四面兜拿期必擒獲

一每甲緊要隘口設立巡卡爲附近各甲各村夜巡會哨之所是爲盤查匪類第一關鍵

一每甲村莊集鎭客萬飯鋪凡往來客商須盤查明白確有根據者方準歇宿由董間日抽查如濫住遊民甚或窩容匪類準卽送州分別懲治至甲內煙館須十戶連保給予門牌方準開設此另有章程候委員會董淸查照章辦理

一每甲土客各戶仿保甲章程繕造淸冊給予門牌以便查考其費聽各甲各村各姓自行攤辦由董隨時將冊牌呈州用印分別存畱給發以備查考

一每甲鄕團出入費用每月底在公所結算繕具淸單實貼公所門首俾眾周知年終匯總造冊呈州以杜獘混

一和屬積玩已久梟會散勇賭博土流各匪棍盤結蘊伏几於隨地皆有甚至明目張膽擾民抗官結黨橫行形同化外設立鄕團原以責成搜拿各匪爲第一要義見巳由州密派綫目四出緝訪如有匪棍所在地方綫目力量不足擒捕鄕團應卽隨時協助兜拿務在必獲若綫目業經要約而鄕團觀望不前甚或別有瞻徇縱其逃竄一有此等情事本州島定卽從嚴根究斷不寬假

一凡鄕團每甲須各挑壯丁一名入城隨同練團操練以六个月爲期練成以後發回本甲充當團長卽教練本甲壯勇該甲仍另挑一名入城隨練如是更番疊進不一二年闔境丁壯皆成精健實隱然有長城之固其每甲挑勇就練之時由董先擇身體彊壯粗能識字而年在二十五歲以內者二三名送城官再就中挑取一名入練

一每甲送城就練之勇必須是甲土著其口糧軍衣各費由本甲先行籌捐呈繳以備該勇在城就練一人一身之用此外教習薪資槍械彈藥並營房竈座鍋瓢盌盞一槪器具各等費用所需甚巨槪由州另行籌款備給除就練本勇口糧軍衣以外不取分毫以示格外體卹

一鄕團見在教練無人自無從責以訓練俟半年以後凡各甲資送入城就練之勇練習旣成各回本甲屆時再行訂立鄕團訓練章程卽以頭班練成回甲之練勇充當團長卽兼其本甲本團教習以資指授期在輾轉傳習一州之士化積弱爲精彊此非特閭閻捍衛之資久且爲敵愾幹城之寄

練團第五

一戶團鄕團皆團而不練之兵蓋城廂乃商賈所萃鄕農依耕稼爲生各安其居各理其業勢難捨此就彼彊以荷戈而州境濱江爲國地處衝途盜賊覬覦時思竊發非有小隊親兵以爲牙爪則聲威不振官民皆有坐困之虞所以於戶團鄕團之外別爲練團實爲本州島之牙兵卽以爲民兵之標準

一練團以民兵爲主玆別爲練團則招募而非土著殊非團練本意然戶團鄕團旣烏合而難用勢不得不出於招募以樹風聲俾得專心致志從事練習俟此練勇練有規模乃於鄕團之中甲取壯勇一名隨同操練以取主客相維之勢而戶團之中願隨練者亦許其入操以廣傳習蓋練團者假以開民團之風气也苟民團丁壯入練之人日增斯招募而來之人日減此中推移之理實有權衡意在轉弱爲彊識者諒能共鑑

一練團之中旣分兩等一招募練勇六十名一挑取鄕團甲各一名凡八十甲得八十名共爲一百四十名而饟項亦分兩截籌備其招募之六十名饟自本州島捐廉及紳富籌捐供給所有鄕團入城就練之八十名饟自各甲自行捐繳支給惟必此招募之六十名練有成規其赴城就練之鄕團八十名乃可入伍蓋事有次第方便措施

一招募之練勇六十名擬卽本州島前在懷寧任內募練之團丁百二十人就中擇其尢者招回並仍其原爲正副排長者擇爲正副排長庶駕輕就熟以收事半功倍之效

一練團卽本州島自行督帶設幫帶兼正教習一員副教習一員正副排長十餘名不拘額其幫帶正教習及副教習必取江南湖北武備學堂出身之員方充是選

一本團設文案兼雜務一員凡文書尺籍軍械子藥並稽核帳目協同放饟及一切雜務皆其所司且幫同幫帶教習約朿勇丁必公勤妥愼之員方充是選

一就本州島借駐之試院左側曠地辟爲操場外築圍墻內修營房以爲練團募土各勇駐紮操練之所幫帶教習文案亦均分駐其中以資約束

選募第六

一練團募勇六十名先盡本州島前在懷寧任內練成團勇盡數招回如有不足卽募和州土著民戶補充其外籍客戶槪不收錄

一募勇𨿽土著民戶然必有殷實鋪戶具有切結保其本身未曾入會及父子兄弟叔侄並無在會者方準投充聽候挑選

一募勇須年在二十以上二十五歲以下身彊體壯未染嗜好而有家室根據者方得入選其市井遊惰或無室家可據或年歲身材不能入格者𨿽有的實保人仍不收錄

一鄕團送城就練壯勇每甲各須選擇三四名送州任聽挑取一名入練如所送三四名中竟無一名入格仍行發回令其另行選送

一收錄就練鄕勇一如募勇章程必須本甲鄕董協同殷實鋪戶具有切結保其本身未曾入會及其父子兄弟叔侄並無在會者方與挑錄

一收錄就練鄕勇亦須年在二十以上二十五歲以下身體彊壯未染嗜好的是本籍而有室家可據者方得入選

一此次練勇系朿以營制編成隊伍教以新操饟糈甚厚管帶教習按日訓練原期日久有功屬望甚殷與尋常團丁回不相同且籌集饟項百計圖維來路不易必須用度實有著落方稱無愧是以練勇挑定入團之後不準告退如欲告退須將其自入伍以來所得口糧如數繳還方得退伍無論募勇及就練鄕勇一律辦理是以於其入伍之初甘切保認各結皆須詳晰聲明以免虛糜饟項歲久無功

練章第七

一練團卽本州島自行督帶惟本州島事務殷繁不能隨時隨事躬親本團細務凡在操場營房一切號令約朿日行常事俱有定章卽交幫帶主持管理而以副教習文案幫同管理然隨事須商明幫帶方可施行其定章以外諸務及進退賞罰須隨事稟知本州島核奪辦理

一先募練勇六十名分作三大排六小排俟就練鄕勇入伍仍作三大排六小排惟就中又分作十二个半小排以便操練其正副排長各排排頭隨時選擇技藝優而循守規矩明白事理者提充不拘定額

一練勇募定以後按名給操衣操褲操靴夏涼帽冬包頭各一具操靴每名一季一給余酌量給予皆不扣饟

一招募練勇其住房廚房以及牀榻卓凳鍋竈盌箸廚刀火鉗鍬鋤等件一槪由團備給但各勇須將各件鄭重愛惜倘敢任意蹧蹋一經查明卽勒令賠償以重公物

一練勇每日操練早晚兩次外加體操打靶一切功課其功課次序由幫帶編次先後呈候核定限期演習務在精熟各勇下操以後督令各在棚內互相講求所操各件期在心知其意並由幫帶及副教習隨時喚到廳事與講明一切理解

一練勇暇時可隨時隨意自在操場演習並互相比較活動遊戲惟不得結隊出外其實在有事必須出門者須稟明幫帶候幫帶允許限定時刻給予號簽方得出門如有私自出門者無論有事無事及出門有踰限定時刻者必重予棍責

一練勇每日操演以外兼派充巡查計練勇六十名每夜四人每半个月各輪查夜一次及就練之鄕勇入伍斯共有一百四十人屆時再行排定約一个月各輪查夜一次以均勞逸其間有出全隊出半隊巡哨之時臨時另有號令

一練勇每日輪派內外值日各一人自操場以至大門諸事均由外值日稟報幫帶其各勇在住房時諸事均由內值日稟報幫帶以申約朿森嚴號令

一每日派各勇輪流擎槍一點鐘時專立營門稽查出入凡各勇出門須視其號簽在手方得放行其外來面生之人一槪不準放入或來人實系有事必須入內須盤詰得實乃通知外值日稟報幫帶允許方準放入

一各勇親友一槪不準在團畱宿卽有事故來團亦須俟該勇下操以後候由外值日先行稟報幫帶允許然後通知該勇引入號房聚晤然每次亦不得過一刻鐘之久

一練勇輪流做飯以習勤勞輪流出外買菜其出外買菜亦必請有號簽方許出門

一每日點名二次上午十二點鐘一次下午八點半鐘一次至九點鐘除支更外一律息燈就寢

一朔望放操假一日以示節勞然亦不準出外

訓練第八

一練法以新操爲主凡分六節首體操所以活血脈彊筋骨爲操練之根本次步伐凡立跪起伏及左右前後各轉法爲隊伍戰陳之根本次隊伍凡由一字變三隊由三隊變方域或由大排變小排變雙條路等式爲開差挪動及將戰未戰之時與夫卒然遇敵隨地轉變之用次戰陳凡駐護隊法行護隊法攻守法審擇地勢法節節散開前上法分段起伏前上法衝鋒法左右翼接應法以及偵探敵情法逐節安排通气兵法估量距敵遠近法瞭望法爲實在臨敵之用次軍械軍械與時爲變通見在軍械非槍炮互相依倚遠近兼資不足制敵死命本團專作步隊操法所用軍械專系步槍而前膛者又居大半不得已平日操練分前膛後膛二種操法前膛則專操裝放瞄靶之法後膛則先講明火藥之漲力送力子彈之速力透力以及飛路曲直之理橫差直差之故表尺遠近之度瞄準命中之方然後練習裝放以及隨敵遠近齊放慢放快放急放各法務期一槍得盡一槍之用次溝壘見在槍炮精利無堅不摧惟溝壘能以柔受堅爲禦槍炮之上乘歷考泰西戰史取勝之道半在溝壘故本團操法以溝壘終而溝壘之法有二一炮隊溝壘二步隊溝壘本團專系步隊操法亦專作步隊溝壘自前鋒綫溝之站溝跪溝伏溝至接應隊溝之各種蓋溝以及設攔阻毀攔阻過攔阻各法均由淺及深次第練習以裨實用

一訓法凡分二節一凡操場所操各法逐節逐件隨時隨處與之講解所以然之理令其胸中了然自能運用因心隨機應變一值朔望休息之日集諸勇於廳事訓以勇丁分內之事曰自愛告以古來將帥出身半由行伍須將自己身分看得髙萬不可以下流自居入於匪僻曰忠愛告以在上者盡心竭力籌饟以養爾爾當盡心竭力以圖報在上者待爾如子弟爾當愛之如父兄曰信義告以爾不欺人人始用爾爾不自賤人自重爾曰惇睦告以處同儕如兄弟毋爭鬭毋占便宜疾苦相顧動作相助一旦臨陳方肯相救曰耐勞苦以能喫苦中苦方爲人上人今日學成一分本事異日卽成一分功業曰勇敢告以捕盜禦寇切莫思葸捕得一盜卽受上賞臨陳退縮卽幹軍律一番計較膽气自壯

賞罰第九

一齊一眾志厥惟形賞惟明惟嚴樹之標準刑責之條要以八則一違犯號令者重懲一拐饟脫逃者重懲一聚眾鼓噪者重懲一出外滋事者重懲一在內爭鬭者重懲【其餘請假違限操場犯規私自出外等節均臨時酌責不在此例】一勤奮任勞者賞一操練出眾者賞一捕盜奮勇者賞

一凡在事員紳果始終勤奮見功團局有益地方俟辦理一年後當擇尢詳請給獎以示鼓勵若因循敷衍甚或從中生事卽隨時撤退以示大公

一每月本州島親閱操練一次打靶一次分別優劣優者給獎劣者懲罰

開支第十

一練勇六十名每名月饟足制錢四千文每月共二百四十千文

一正排長約十名每名加給月饟足制錢六百文每月共錢六千文副排長約十名每名加給月饟足制錢三百文每月共錢三千文合共每月約加饟錢九千文

一每練勇一名給號衣一件操衣一件操褲一條操靴一雙冬包頭一幅夏涼帽一頂號衣包頭涼帽共三件皆一年發給一次操衣操褲操靴共三件周年牽算約每季換發一次周年約共發操衣四件操褲四條操靴四雙此皆在每月常饟之外

一練團總局總董五員皆黽勉從公不領薪水見在總局卽暫設保甲局內爲辦公之所以節經費局中除總董五員常川辦事以外設有司帳一人每月薪水足制錢五千文借用保甲局勇三名以資驅使每勇一名每月津貼足制錢一千文共給錢三千文又每月給油燭茶水紙張雜費足制錢二千文計以上局用每月合共錢十千文

練團總局與練團營房蓋區而爲二練團總局乃總董各員辦公之所其會議團練事宜及經管欵目掌理收支皆各總董任之練團營房乃幫帶教習及委員督率勇丁屯駐之所其一切約束訓練操防皆幫帶教習委員任之兩不相涉所謂各有職權也惟每月發饟則總董幫帶教習委員會同按名給發此爲互相查考之事

一練團幫帶兼正教習一員月薪銀圓四十圓副教習一員月薪銀圓三十圓管理文案兼雜務一員月薪銀圓二十圓每月火食各四千文油燭各五百文以上三員薪水火食油燭合共銀圓九十圓足制錢十三千五百文其練團月支雜用路燈費足制錢二千文擦槍油布費足制錢五千文紙張筆墨費足制錢一千文每月共支雜用錢八千文

一練團附雇綫勇四名每名月饟足制錢十千文每月共錢四十千文【此綫勇四名另駐州署專任密捕】

一以上七宗爲周年常支此外尙有開辦經費如修築圍墻平塡操場建造營房招募雜費置備牀榻卓凳鍋竈盌盞食用一切家具其隨時經費如置購軍火彈藥添補零星對像捕匪路費獲匪賞號閱操賞號夜巡油燭一切活支皆屬一時一事正雜用度不在前款一切常支之數

一以上各款皆屬本城練勇周年常支活支各色用款其鄕團就練勇丁月饟號衣操衣操褲操靴包頭涼帽一應支用率與本城練勇相同惟由各都各甲自備繳州支給另冊開支不在上開各款之內至幫帶教習司帳一應薪資已包括於城練經費之中鄕團就練不再開支惟就練鄕勇到城必須購地添造營房方資安頓並須添置牀榻卓凳鍋竈盌盞食用一切家具均屬另行設法籌備以爲就練鄕團到城棲息之所此亦另款開支不在前開各款之內

一練局收支各帳一日一結每月底一總結造具四柱淸�二本一送州備案一由州印發存局備查年終匯總收支各款造具總冊二本呈核用印分別存發並繕錄排印多本給發城鄕紳民公閱以昭徵信

以上凡總目十子目六十八系開辦初定章程其有隨時酌量陸續增刪修攺之處再行續訂

○致趙太守上達和州地方情形函﹝光緒辛丑四月﹞

省垣別後瞬及帀月引領西瞻馳念何極弟自三月二日自省起程次日抵蕪東北風大勁艤舟以待四日乃得渡越日進署初八日接篆迄今巳歷三旬披閱案牘接見紳耆旁采民風咨詢僚吏巳得此間利病大槪利病所在須分標本言之其本源之病緣士不知學人盡吸煙疲困之根實在於此州有和陽書院經費本微而積年爲蠹董所蝕竟無絲毫存款僅恃官之捐廉給予花紅支持月課而見聞之陋莫可言狀卽以時文論自求是齋還讀軒近科墨選數種而外他無所知是以江南鄕闈累科以來和州竟不一售學術愈陋生計愈艱其走衙門掌詞訟者尙是鄕裏善人下此則通梟匪入會黨分賊贓作賭首衿董之家膠庠之士犯此到官者比比皆是士習若此其何以支若鄕曲愚民市井販豎則困於鴉片城廂蕭索茅屋櫛比而頹垣敗壁間煙館相望以斗大一州周計終歲西廣諸土售價直本洋三十餘萬圓地本江鄕號稱腴米丰穰之歲以米易土尙得其平偶值儉年入不抵出漏卮過當貧瘠其宜而人之黃槁奄奄不任操作更無論巳田土圩萊老荒莫墾亦職是之故凡此諸端皆屬本病療治之方難旦夕計頃擬卽前任朱牧捐置官房一所辟一小學堂擇聰穎無習气年輕秀才令入其中以官爲師身自教授分史學輿地算學以訂課程並商幕中陶君日授英文二小時許庶幾風气日開智職胸襟日卽疏瀹轉移之道或在於斯州境以內大半平疇厥土塗泥實爲上壤惜多惰農棄而不治沃畝蕪區交互錯伍頃擬卽日周曆四鄕勘視荒土紀其都數十年之訃端在樹木蠶桑之利尢過稼穡期俟冬間派人前往浙湖購桑秧十萬株分都分鄕教其種植五年以後其利已兆相觀而羨勢必爭趨曠土遊民或可挽救凡此皆爲治本之術非可責效朝暮而近日急則治標則以嚴緝土流諸匪爲第一要義譬如人身蠱毒結於臟腑風濕淫乎肢體非下硝黃信石猛峻殺虫之藥不能蕩滌邪穢卽無從補益元气和郡地𨿽僻小而南北風气迥然不侔北接全滁民俗剛勁饒有北方猛烈之槪而小刀會靑幫一派匪徒已漸次流入如馬得盛馬標諸匪皆靑幫頭目其黨徒率有千百人不等弟到任後派人前往密拏諸匪聞風遁往江浦縣境頃復購綫跟緝然出省追捕牽掣萬端見尙未有端緒東南一帶濱臨大江南起裕溪口北抵烏江之駐馬河袤延百里而近其間港汊紛歧數百石大船隨處皆可駛入而自裕溪西行北上直達巢湖爲廬肥孔道民俗慣食私鹽以巢湖爲匯集分販之所於是私梟會匪冒死爭趨而土民之豪爲之窩主蓋大利所在法不足以懲姦勢固然也如州境黃山寺【去裕溪口�裏】之田張諸姓雍家鎭之雍夏諸姓皆衿族且富室也而與梟會巨首王賜標王兆悅等相爲呼吸蓋富者挾匪以販私貧者仗匪以爲盜睚眥之怨幹餱之愆假匪以報復如濱江之白渡橋沈家巷諸村鎭土民多著名劇盜皆匪黨也而黃山寺之田朝端捐有候選訓導家資頗富王賜標實主其家積慣販私眾口確鑿而其見官也方晶頂掛珠大言炎炎毫不愧怍何怪民間之通匪結梟視爲故常此不大加懲治恐揭竿倡亂之萌卽在於是此間賭風尢熾亦非尋常窩賭可比每梟會諸匪之來無不大開賭場而本地賭匪亦無不與梟會諸匪相依爲命梟也會也盜也率以賭爲會集黨徒之所弟到任後巳捕有著名賭匪數人釘鐐收禁以淸其源惟見聞梟會諸匪尙有大小數十艇分泊南岸時思蹈我之瑕全力來犯而我亦每日戒備幸城中駐勇百數十名而弟自省中帶來槍械尙稱利器爲諸匪所憚有此虛聲暫尙賴以鎭懾然非迅辦團練淸查保甲亦斷不能肅淸內匪而斷句結特見尢有難者和郡水陸制防各營不爲不多水則裕溪口之水師營陸則西梁山之遊兵營皆制兵也運漕鎭之安定營東西梁山之炮臺駐營州城之精健安定分哨皆防營也在彼旣不相統攝而地方營伍有主客之勢勢不得不以客禮相待卒然有事何以號召且土遊諸匪出入州境久與兵狎每值搜捕嚴急或轉遁入營中匿迹勇棚資爲蔭護及文移索取早巳縱而之他無可指證近捕巨匪兩名四面兜拏巳將就擒復經遁去正坐此病頃已另稟節帥至團練一節實爲州縣主兵苟無主兵亦斷無能運用客兵之理見方極力圖維巳於前月杪擬訂章程通稟層憲俟編練就緒再聞左右目前大局何若款局何若省局何若此間如處甕中無所聞見均乞示知州縣責任重而掣肘多非可久居之地擬作擺脫計想公亦謂然紙短意長拉雜言之故不覺辭之贅也時盼惠音諸乞珍攝手上藉叩道履

○和州布置保甲各局通稟﹝光緒辛丑五月﹞

竊惟治匪之道莫先於肅淸內匪而內匪之淸莫要於嚴辦保甲和境東濱長江袤延及百里而近西南裕溪一口直走盧巢尢爲鹽梟票會諸匪盤踞出沒之所去年前州童牧淸查票匪準其投首繳票先後呈繳至二千餘張之多其未經首繳者尙不知幾倍於此而裕溪口以長江水師參將駐防之所乃去年七月間會匪闖入敢肆逆謀搶掠械藥呼嘯橫恣遙爲大通聲援此等匪徒豈卒然而來貿然而往此原有土著豪棍與通呼吸潛蹤匿迹幾閱歲時蘊積伏藏乘間而發自去年嚴行捕治以後諸匪稍稍斂迹今歲正二月間復行蠢動訛言朋興民情惶擾職州接篆以後親督勇役購綫密拏巳捕得梟窩張天燮並入會匪犯許正興黃毛太歲髙孝全等凡十餘人見正訉辦情輕者卽職州自行懲治發落罪重者容另案詳辦此間積獘己深非一旦所能補救且地屬濱江匪蹤飄忽來往豈有定程防範斷難或弛職州再四思維與其焦頭爛額何若曲突徙薪計惟嚴辦保甲與團練相輔而行以淸內匪一法內匪旣淸則外匪無從窺伺自然絕迹查和州城內向設一保甲局去城四十里下通姆下河口之姆下鎭及距城四十里之烏江鎭各設一保甲局特爲安插委員起見己屬有名無實而黃山寺裕溪口雍家鎭諸處居西梁山上游外江內湖此爲衝要乃和含無爲三屬交轄之地而北去州城及八九十里百里不等聲援不接防察難周向竟未曾辦理保甲是以外匪內姦蜮藏鼠竄窟穴其間倚是處爲負嵎之固向苟早爲布置稍有覺察亦何致有去年七月裕溪口之變職州擬爲亡羊補牢之計於裕溪鎭黃山寺各設一保甲局並州城及姆下鎭烏江鎭凡五保甲局其顯廟集沈家港後港橋興隆集皆隸黃山寺保甲局雍家鎭裕溪口西梁山皆隸裕溪鎭保甲局就地區分嚴定功過並使其聯絡鄕團互相犄角照此則州城南路濱江之地皆有布置聲勢接續其辦法以嚴緝內匪爲主似此防範當不致再如往日情同化外有拒捕抗官搶劫制營搶藥子彈等事其北路一帶並腹內要害向爲匪徒盤結之所再行陸續布置務期周密特其中所最難者不在籌費而在用人委員薪水並巡勇經費由官爲津貼並稍稍就地籌款尙不難設法彌補惟用人一節向來積習大率爲人求事並非因事求人本爲酬應人情何能循名課實職州當此積玩之餘何堪瞻顧因循再蹈此習職州此次所設保甲各局擬指調幹練數員爲地擇人破格委用於各該局彈壓緝捕諸事必有裨益容另案稟請飭派赴州以供臂助再職州分設保甲原以稽查爲主以緝捕爲用實有弭患無形之益將來該員等會哨梭巡風雨疲勞且搜拏巨匪身冒危險不無微勞足錄如一年以後地方安靖匪患銷除可否�職州擇尢稟請給獎以示鼓勵之處出自鈞裁此自職州到任以後更易添設保甲各局情形理合臚稟憲鑑祇候批示遵行實爲公便肅叩鈞安恭乞垂鑑

○訪拏會匪劉大个子請就地正法通稟﹝光緒辛丑五月﹞

竊職州訪聞州境劉家嘴地方有會匪裹脇滋擾情事當卽密派綫役前往確探卽前州童牧屢次飭拏匪首王賜標黨夥在逃未獲之匪犯劉大个子卽劉小加興又名劉偏頭潛回旬結滋擾職州卽親督勇役於本年五月初五日端午節期乘其不備連夜馳往掩捕比至劉家嘴村天色將曉該匪尙偃臥未起當卽擒獲押帶回城訊據供認入王賜標會充當坐堂並在各處招人入會等情不諱並據該族劉尊賢劉世興劉榮章等赴州面稱劉大个子原系會匪大頭目王賜標黨羽最見親信出外爲匪往來無常平日倚勢橫行伊等久欲送案無柰劉大个子異常彊橫黨羽眾多伊等畏其凶鋒如擒送到案究辦不嚴該犯有日釋歸伊等卽死於其手是以不敢擒送今蒙拿案求爲盡法懲辦以免後禍願具切結等語職州伏查該犯劉大个子凶惡異常平日結黨橫行鄕民吞聲隱忍莫敢誰何且該犯入會充當坐堂實爲會中巨惡旣逃復歸句結滋擾行蹤詭祕實屬罪不容誅應請將劉大个子卽劉小加興又名劉偏頭照章就地正法梟首示眾以昭烱戒其匪首王賜標等另行購綫嚴緝稟辦惟該犯劉大个子黨羽甚眾若不早日明正典刑深爲可虞理合開錄供��差馳稟仰祈迅賜批示祗遵實爲公便肅請鈞安祗乞垂鑑

○夾單

再和境鹽梟票會各匪之來實藉內匪爲之窩主爲之耳目是以猖獗而不可制而與外匪句結因而漁利者則以黃山寺之田張兩姓爲之魁而雍家鎭之雍姓次之查雍家鎭在裕溪口內北去裕溪鎭十餘里地尙衝而不要而黃山寺值裕溪口左腋濱臨大江最爲要地此地不能肅淸則裕溪一帶隱患方長有不得不拔去根株之勢該集之衿富不出田張兩姓乃相與入會結梟銷售梟私以自封殖豢養肥碩寖肆搏噬遂至爲賊謀主爲匪爪牙而武斷凶橫更不必論田姓以歲貢生田朝端汛弁田朝傑爲之首而田朝珂田朝多田朝進田藎鰲等次之張姓以布理問職銜張天燮爲之首而張天源武生張天鑫張昌祚張其陸等次之張天燮見巳訪拏到案另行訉供稟辦而田朝瑞田朝傑伎倆尢出張天燮之上外句巨匪內結營員遠交省會書吏預爲抗拒之地且家蓄訟棍卽如此次拏得張天燮到案卽有積慣訟師胡麗金相隨來城幸經覺察當卽拘拏未得任其展布聞田朝端田朝傑亦莫不皆然田朝端近且報捐教職田朝傑且有云騎尉世職是以此州前任自朱牧以來亦莫不知其稔惡乃以循照例案辦理多致棘手遂亦姑爲隱忍因循坐誤該犯等以爲人莫誰何愈釀愈橫延至今日遂致不可收拾竊惟執鼷鼠者不執其尾擊虺蛇者必擊其首田朝端田朝傑兩犯乃和屬內匪之首也前任童牧去年之辦梟匪不爲不勤乃終歲戒嚴直至今春而匪勢不衰隱憂愈切正坐執尾不擊首之病職州見擬設法次第擒治以絕匪源若該犯等次第翦除則內匪旣淸外匪自絕巨匪旣殲諸匪自靖惟該匪等頗有神通若非大憲主持於上難以遽有把握一擊不中貽患尢深可否抑懇憲恩飭行拏辦抑或與職州以便宜辦理之處則因付事機較爲順手其雍家鎭之雍姓並內地諸處土著凡著名句結外匪之人再行量其輕重逐漸辦理其勢較順此職州爲地方起見爲長江大局起見不得不瀝陳於憲臺之前伏候一並批示俾有遵循並請將此密稟勿發科房致該匪等聞風得有防備合並聲明肅此再稟恭叩鈞安伏乞垂鑑

○著訟文生尹朝鳳搶孀架控請褫革監禁通稟﹝光緒辛丑五月﹞

竊於本年四月二十五日據本州島文生尹朝鳳喊控嚴鄭氏串匪滋擾等情到州據此職州以所控案情較重立卽飭差將原被告提案訊系文生尹朝鳳之至戚朱邵氏夫故才及半年藉仗尹朝鳳勢力潛招夫之族兄朱志富爲夫尹朝鳳得受朱志富侵賣公產田價本洋數十圓遂爲主持其事致朱邵氏巳經攺嫁之姑嚴鄭氏並邵氏母弟邵爲章等不服曾於本年三月間在前州童牧任內具控飭差傳訊尹朝鳳情虛畏究當挾朱志富朱邵氏捲逃鬼戊往江南行及州城未及上船爲嚴鄭氏偵知於張恆興飯店捉獲送案尹朝鳳復經掙脫避匿經童牧斷令邵爲章等將朱邵氏當堂領回完案另緝尹朝鳳未獲前州童牧旋卽交卸詎尹朝鳳於新舊交接之際未及追究至四月間復爲朱志富主持隱向邵爲章串明陽糾無賴多人將朱邵氏搶至該生家中畱住多日仍爲作主令招朱志富爲夫朱志富卽匿尹朝鳳家中嚴鄭氏查知心懷不甘邀同夫侄嚴徳余等與尹朝鳳理論口角致將嚴鄭氏毆傷尹朝鳳轉以串匪滋擾大題赴州見控見經職州訊悉前情除勒令尹朝鳳交出朱志富到案分別責懲斷結外伏查該生尹朝鳳身列膠庠干預嫁孀希圖得利夥同捲逃巳屬不知自愛乃經童牧斷結以後膽敢糾夥搶孀復捏詞架控更屬藐法該生原系著名訟棍捲查該生在州訟案飛誣架控彊橫異常歷年以來案牘塵積其主唆包攬等事更不知凡幾若不從嚴懲辦非特將來刁告之風譸張益甚且此等訟棍任其逍遙法外顚倒是非魚肉良懦地方受害更復何窮惟該生狡猾異常未便訊供按例詳辦自應通融歸於外結玆飭據本州島儒學查明該生尹朝鳳見年四十二歲於同治十一年科試入學十三年歲試幫增等情申覆前來除勒交朱志富外應請將文生尹朝鳳衣頂斥革擬監禁十年以示懲儆而安閭閻俟限滿察看能否攺過再行稟辦合肅馳稟仰祈迅賜批示祇遵實爲公便肅請勛安伏乞垂鑑

○札委員會同城鄕各董勸捐練團經費﹝光緒辛丑五月﹞

爲札飭事照得本州島疊奉憲札飭辦團練事在必行所需經費責成就地設法籌款不得以費無所出藉詞延緩等因奉此查本州島團練前日傳集城廂團丁點驗參差錯落疲弱不堪城內如此鄕鎭可知若不變通向來辦法以求實效則永遠有團之名無團之實處此時局內訌外侮艱難若此其何以支今本州島於城內開辦練團招募練勇六十名延訂教習幫帶訓練並諭董設局開辦勸捐以集經費其練團總局卽與保甲局同設一處以節虛麋飭與該委會同商辦該委當巳遵照會董開局業將開局日期呈報玆查本州島全境共有八十甲擬令每甲各送一人來城卽附本州島署內所募練勇隨同習操一俟操練純熟卽令仍回本甲該甲卽再選一人來城仍行隨練似此更番疊換不獨爲目前有備無患之計亦卽將來轉弱爲彊之機惟是創辦之初籌款不易除另行出示並分別諭董遵照辦理外合行札飭札到該委立卽會商本城紳董並朿裝馳赴各都各甲會同各鄕董查照城鄕示諭各節分別挨勸並發給城鄕各等印簿在城在鄕勸有成數卽行登簿次第匯送來署須知本州島此次所辦團練固與向來辦法不同尢系奉飭籌款該委務當竭力從公令各坊各甲早一日淸繳捐款則在城練團得早一日集事卽各甲就練之人得早一日來城而各坊各甲卽早一日收保衛之效該委不得稍事因循亦不得稍有偏袒務期刻日勸辦淸楚以濟要需特札

○札夏布理問觀天充練團幫帶兼正教習﹝光緒辛丑五月﹞

爲札委事照得本州島見辦團練事宜業經示諭紳董籌捐以裕經費並飭鄕董選丁送城隨同操練各在案見擬在本署先募練勇六十名教以新操凡一切站轉分合進退坐作以及行軍前上衝鋒諸式並槍械子彈藥力新舊同異及瞄準打靶各法均須盡法指授平時尢須告以忠義加以約朿常行講解除由本州島自行督帶外亟應遴委幫帶兼任教習勤加訓練俾成勁旅查有江南陸師學堂畢業學生選用布理問夏觀天老成練達深明教法堪勝幫帶兼正教習之任亟宜委用每月給發薪水英洋四十圓火食三千文以資辦公合行札委札到該員卽便遵照辦理特札

○諭城內練紳勸捐練勇經費﹝光緒辛丑五月﹞

諭練團總局紳董知悉照得時事孔棘長江一帶梟會各匪裹合散勇出沒往來時思竊發加以本境土匪潛與句結欲靖地方亟圖防範見在疊奉憲札飭辦團練事在必行所需經費責成就地設法籌款不得以費無所出藉詞延緩等因奉此查本州島團練歷經前任舉辦各在案乃前經本州島在城隍廟點驗時團丁則老弱羼雜器械則竹木居半似此疲陋情形一聞有警必至倉皇失措何能追捕兜拏點閱之時深爲太息勢不得不另行招募練勇加以訓練以期有備無患今本州島於署內左側曠基建造營房平築操場並延聘教習卽作幫帶先行招集練勇六十名教以新操勒以兵法設有匪警則以此爲前鋒並集城廂內外團丁以助聲勢庶足以衛閭閻而寒匪膽且卽以教法推廣四鄕另行示諭辦理期年之後和州一境不事外募卽可得勁旅若干人故本州島此次舉辦城內團練不獨日前禦侮之方卽爲將來轉弱爲彊之地惟是舉辦之初籌款不易捲查前任勸捐各款均巳一律開支涓滴毫無何以措手本州島再四躊躇惟有官自捐助以爲之先除由本州島倡捐並自行籌款湊足紋銀二千兩以濟經費外合行諭知諭到該董等立卽遵照前往城廂內外視紳富鋪戶居民人等分別等級實力勸捐並剴切開導須知本州島此次辦團與向來情形不同將來收效甚大該董奉諭後仰卽在署各領印簿分頭認勸一俟捐有成數卽將印簿呈繳由本州島照簿收捐發給殷實錢鋪存儲再由州署發給該董手折凡有應用各款由州發蓋戳付條憑折赴鋪支取一面登冊收支每月匯報以昭核實此系該董等自衛身家之計毋得推諉遊移並仰轉諭各捐戶毋得掯吝致誤要需切切再此次練團總局卽與保甲局同設一處以節糜費除札行委員外仰卽會委開局其稟定章程一本候刊刷成冊後發給閱看特諭

○諭鄕董挑選鄕團送城就練並籌繳經費﹝光緒辛丑五月﹞

諭某鄕某都董等知悉照得時世多艱長江一帶鹽梟會匪散勇句結鴟長時思竊發欲圖保衛宜思自彊見在疊奉憲札飭辦團練事在必行所需經費責成就地設法籌備不得以費無所出藉嗣延緩等因到州奉此凡所以爲地方保衛訃者至周且備故處今之時舉辦團練實爲刻不可緩之圖查本州島團練歷經前任循例舉辦本州島蒞任後傳集城廂巳練之丁先行點驗乃老幼參雜器械銹鈍似此疲陋何堪禦侮城內如此各鄕可知卽使本州島日日調操徒滋煩擾何濟於事若使本州島蹈常習故上下粉飾職在守土情何以安查向來鄕團辦法不過諭董開局集費輪更名爲守望相助其實一旦有警仍是張皇無措揆厥由來皆緣烏合之眾未經訓練技藝毫無心膽先怯何敢出冒危險遂至有團之名無練之實積弱至此可爲浩嘆蓋兵不練見匪必避饟不足開辦無資是籌饟練兵二者未能稍緩爲特切諭該董等務宜先行籌繳經費按甲挑選壯丁一名送城就練並竭力開導鄕愚當知出資衛國兼可保家練技防身卽能禦敵今本州島掃除積獘求一有備無患之方卽爲轉弱爲彊之計必人人各有可恃之技卽人人各有勇往之心外匪聞而膽寒斯地方可期安謐庶邦本從此日彊見於州署左側建造營房平築操場又延聘江南湖北陸師學堂出身之員以爲幫帶兼充教習先募練勇六十名由本州島自行督帶每日親自督操凡進退分合之則步伐止齊之方以及各樣操法無不求其精熟是爲本城練勇然此可保衛城廂不能遠及鄕鎭若再於鄕鎭設局開辦費用浩大轉折紛繁委員前往旣難於責成本州島督同勢不能徧及玆爲州屬全境通籌良法惟有於每甲平日鄕團仍舊照辦外每甲挑選壯丁一人來城習操名曰就練鄕勇約計四鄕八十甲共得八十名每名習操六个月一俟技藝純熟各回本甲教練卽各再抽一名送城似此更番疊換期年以後和州通境不事外募卽可得精壯若干此次各甲送城就練之勇必須歲在二十內外身軀結壯心地明白方堪造就其挑選之法候另發格式下都以便該董等遵辦惟是旣經開辦用款浩繁該都等每甲送城就練鄕勇其口糧旣悉照本城所募練勇一律給發而操衣操褲操靴包頭涼帽又皆必不可少之件此外尙有所住營房牀榻鍋竈盌盞一切器用並槍械彈藥缺一不可皆須預籌經費捲查前任所勸各款均已開支淨盡本州島身任地方責無旁貸惟有首先捐廉以爲表率見由本州島倡捐並自行籌款足成紋銀二千兩業經開辦城練以導鄕練先聲除諭城董先行開局辦理外合行諭知諭到該董立卽遵照在鄕分甲勸捐並協同本州島委員妥商勸諭捐有成數一面登注印簿一面交付委員匯送入城計此次每甲送城就練之勇其到城後所住營房並所用牀榻卓凳竈座鍋瓢盌盞一切器具及槍械彈藥軍需等件均由本州島另行設法籌給並不責成該都該甲供應以示格外體卹惟各甲本名練勇月饟並操衣操褲操靴包頭涼帽有須按月發者有須按季發者此等用費須由各該本甲籌捐的款繳州給發以贍其一人一身之用是該董經捐各該本甲之數周年合計亦僅足敷該甲練勇來城一人一身之用其一切雜用由官津貼者尙屬不少而習成技藝回甲卽可教操仍爲各該本甲之用其技藝練成之勇上可取功名下可衛鄕裏此在該甲非其父兄卽其子弟爲益甚大是該董等爲一甲所籌之捐有限而將來所收之效無窮以視向辦團練徒斂巨費無絲毫實在利益者迥不相同自諭之後仰該董等實力籌勸並傳諭各甲貧苦下戶不計以外其中上各戶務各捐輸經費毋得觀望措吝致誤要公如有抗違不遵該董卽會同委員指稟究辦須知此次團練本州島辦法固與向來不同又系奉飭籌款均系爲該董等保衛鄕裏起見事在必行立待舉辦該鄕董等其善體本州島此次辦團之苦心踴躍從事不得推諉延踰特諭

○和州本城練團勸捐集費告示﹝光緒辛丑五月﹞

爲曉諭事照得時事孔棘長江一帶梟會各匪裹合散勇出沒往來時思竊發加以本境土匪潛與句結欲靖地方亟圖防範見在疊奉憲札飭辦團練事在必行所需經費責成就地設法籌款不得以費無所出藉詞延緩等因到州奉此查本州島團練歷經前任舉辦各在案而本城巳團之丁前經本州島點驗老弱不齊男婦糅雜器械銹鈍雜以竹木旗幟參差加之破碎似此疲弱必至聞警倉皇何堪追逐見匪潰散何論兜拏團且不成練於何有城內如此鄕僻可知是不獨奉爲具文亦且視如兒戲點閱之時殊深浩嘆若非另行招募壯丁束以什伍加以訓練何以資保衛而寒匪膽今本州島於署內左側蓋造營房就其曠基平築操場並延聘江南湖北陸師學堂出身人員幫帶並兼教習先行招集練勇六十名教以新操凡分進退步伐止齊及快槍瞄準諸法刻期指授務期練成勁旅以爲民團標準是曰練團本州島自爲督帶晝則督同操演夜則委員帶領巡查一有梟會等匪入境此爲前鋒本城各坊亦集平日團丁以助聲勢四面擒拏層層密布庶可有備無患此專指城內練勇而言若推廣四鄕則另示辦法惟辦事固屬不易籌款尢屬爲艱捲查前任勸辦各款均巳一律開支此時涓滴毫無何以措手旣不能因噎廢食又安得無米爲炊是非倡之自官不足以爲民表率除由本州島倡捐並自行籌款湊足紋銀二千兩以濟經費外合行出示曉諭爲此仰城廂內外紳富鋪戶居民人等知悉爾等須知團練經費系奉飭舉辦見招集練勇六十名所需月饟加以幫帶教習薪資及軍裝巡查一切用度每月所費甚巨此次本州島所練之勇與向來團練辦法迥異玆令爾等仍各照上年成案捐輸是於籌備經費之中己寓格外體卹之意此系保衛爾等身家之計毋得觀望掯吝致誤要需特示

○挑選鄕團赴城就練並捐繳經費告示﹝光緒辛丑五月﹞

爲曉諭事照得時世多艱長江一帶鹽梟會匪散勇句結鴟張時思竊發欲圖保衛宜思自彊見在疊奉憲札飭辦團練事在必行所需經費責成就地設法籌備不得以費無所出藉詞延緩等因到州奉此凡所以爲爾等防外患保身家計者至周且密故處今之時舉辦團練爲保衛地方第一要義洵刻不可緩之圖查本州島團練業經前任舉辦在先乃本州島前在城內傳集城廂巳團之丁先行點驗老幼孱弱參雜不齊器械旗旄黴爛破碎似此疲陋團且不成練於何有城內如此鄕鎭可知設有事端何以抵禦卽使本州島不憚煩勞或赴鄕巡閱或調城點視此在爾等往來奔波不過徒滋擾累揆之於事實濟毫無若使本州島坐視因循蹈常習故上下粉飾奉爲具文是爾等旣以旦夕爲苟安本州島更以敷衍爲了事又復成何事體查向來鄕團辦法不過諭團董集團民籌團費開團局輪流支更名爲守望一旦有警徒事張皇黠者恫喝以虛聲懦者退縮而郤步揆厥由來皆緣烏合之眾未經訓練本無技藝膽怯心虛何敢出冒危險遂至有團之名無練之實積弱至此殊堪浩嘆今本州島掃除積獘爲爾等籌一有備無患之方卽爲爾等將來轉弱爲彊之地見於本城州署左側曠基建造營房平築操場又延聘江南湖北武備學堂出身之員以爲幫帶兼充教習先募六十人由本州島親自督帶名爲本城練勇凡各種陳法步法行軍臨戰攻守應敵諸法無不逐節指授求其精熟爾等每甲除平日鄕團仍照常辦理外合各挑一壯丁來城隨同操練名曰就練鄕勇約計和境八十甲每甲一名共應八十名來城操習六个月一俟技藝純熟卽令各回本甲充當團長轉教本甲團勇每甲再挑一人送城隨練似此更番疊換來城者挾長而去回甲者卽以教人一二年間四境均成勁旅無論平時盜賊有所憚懾卽如去年裕溪大通等事起於倉猝有此練成丁壯同心協力亦足捍衛閭閻至各都各甲來城就練之勇亦照本城練勇一律給發口糧並無歧異惟是創辦之初籌款不易捲查前任勸捐各款均巳一律開支此時涓滴毫無何從措手而每勇口糧並號衣操衣操褲操靴包頭涼帽軍裝子藥竈鍋牀榻一切器用所需甚巨除由本州島倡捐並自行籌款足成紋銀二千兩先行舉辦本城練勇外出示曉諭合行爲此示仰各都各甲村鎭紳富鋪戶居民人等知悉爾等須知團練經費系奉飭籌辦本州島辦團又與尋常辦法不同計每甲來城就練鄕勇一名其所住營房牀榻器具鍋竈盌盞及槍械子藥均由本州島另行設法備給並不責該甲供應以示格外體卹惟該甲鄕勇在城就練本名月饟並操衣操褲操靴包頭涼帽一切經費非由各該本甲籌備的款無以贍其一人一身之用是每甲所捐之款周年合計亦僅足敷該甲送城就練勇丁一名隨身用費其一切雜用由官津貼者尙多而且習成技藝回甲以教本甲之人仍各爲成練之用且該勇技藝旣成下可以衛鄕裏上可以取功名展轉傳授爲益甚大是該甲目前所捐之費有限而該甲將來所收之效無窮以視向辦團練徒令該甲出費而毫無利益該甲者回然不同自示之後務各照章捐輸資集經費本州島一面遴派委員攜帶印簿協同該甲紳董實力勸辦此系爲保爾等身家起見不得藉詞違抗觀望因循致誤要需特示

○示勸城廂居民子弟隨團練習並飭董勸諭﹝光緒辛丑五月﹞

爲示諭事照得本州島團練固爲保衛閭閻亦兼開通風气見在所教新法操練乃以徳國操法爲主而兼取中西之長變通盡利且延訂江南湖北陸師學堂出身之員委充幫帶兼任教習盡力指授凡學成此種本領上可取功名下足衛家室卽至不得巳投營效力亦可得薪水月數十金是爲近今軍旅出身至捷之徑爲州境彊壯子弟最好機會本州島團練見在業巳募成訂於本月初十日卽新操場開操凡城廂人戶如有年輕子弟未染煙癖的爲土著良民無論爲讀書爲貿易爲手藝爲農民均準報名隨同學習日操一次或兩次卽或初時入操後以有故中止亦均惟其便並不苛求且操有定刻臨操前來操畢回去並不誤各本業此本州島期望境內轉弱爲彊兼爲屬內精健子弟圖維功名出路之意本州島且每日自下操場躬親指授卽本州島子弟亦令入練肄習爾城廂內外紳商工農土著人戶輕年子弟願隨同學習者其迅各赴州報名聽候編排入練切勿觀望自誤其入練後除操靴自備【鞋鋪定價每雙本洋六角五分】外所著操衣暫由練局借給格外變通以示誘掖至意幹城之選禦侮之司本州島有厚望焉特示

○嚴禁藉辭罰贖並招告撞騙告示﹝光緒辛丑六月﹞

爲示諭事照得明刑所以弼教除暴方可安良𨿽犯罪收贖載在條例然惟老幼廢疾婦女犯罪核其事可矜憫情可原諒者方準收贖是於矜卹罪犯之中仍寓愼重刑章之道朝廷立法何等嚴明故凡身犯十惡之徒旣爲國法所不容卽當按律法以治罪不容稍事寬貸也本州島蒞任以來整頓地方訪拏梟會各匪並本地痞棍照章懲辦以及審理詞訟案件皆系一秉大公當亦爲爾等所共聞共見乃有謬妄之人不知平日安分守法及至犯罪事發不問情節輕重輒以罰款爲名展轉請托甚至當堂呼吁求罰亦若事所固然理有應爾明目張膽公然言之本州島聞之殊爲駭異因爲推窮其始乃知端有由開曩者有司誤會罰鍰之旨巧藉金贖之名遂至艸偃風行寖成民俗是富者皆能捨財以庇身惡者竟可明知而故犯何怪盜賊有挾而日滋法禁𨿽懸而無濟此等風气若不迅爲遏絕流獘何窮除通稟嚴禁並札諭員紳外合行出示曉諭爲此仰闔郡諸色人等知悉爾等須知本州島執法無私自示之後務各安分營生倘有作姦犯科之徒一經訪獲到案定行照律懲辦切勿妄思罰款希蹈前轍卽使法有可原應在罪疑惟輕之列亦惟有酌理以準情斷不以科罰而撓法如有不肖之徒在外詐稱綫索可通招搖撞騙以出金納贖等詞影射誑誘者受騙之家許卽隨時稟究愼勿爲所欺蒙致貽後悔其各懍遵毋違特示

●吏皖存牘卷下﹝和州﹞

丹徒姚錫光

督飭防護州境圩堤以禦盛漲通稟﹝光緒辛丑六月﹞

州境圩堤被鄰境衝決並急撫情形會稟﹝光緒辛丑六月﹞

請借撥省倉儲米發州濟糶通稟﹝光緒辛丑六月﹞

派安定營勇移駐黃山寺糶局彈壓稟﹝光緒辛丑六月﹞

札安定營哨弁移駐黃山寺糶局彈壓﹝光緒辛丑六月﹞

查和境被水成災並撫卹情形會稟﹝光緒辛丑六月﹞

附錄委員曹文鏡單銜稟呈淸折

請上海焦樂山等諸善紳募振函﹝光緒辛丑六月﹞

致皖北道馮觀察煦募振函﹝光緒辛丑六月﹞

平糶章程八條通稟﹝光緒辛丑七月﹞

請札善紳焦同知發昱等駐滬勸辦義振稟﹝光緒辛丑七月﹞

札印委各員禁米出境﹝光緒辛丑七月﹞

札何委員庚堂管理平糶局事﹝光緒辛丑七月﹞

本境勸借米冊弁首﹝光緒辛丑七月﹞

本境勸捐銀冊弁首﹝光緒辛丑七月﹞

移送善紳焦同知等撫憲勸振委札﹝光緒辛丑七月﹞

移請鄰府州及各局協勸振撫﹝光緒辛丑七月﹞

再致皖北道馮觀察煦募振函﹝光緒辛丑七月﹞

致黃太守書霖募振函﹝光緒辛丑七月﹞

照會日本華商各業董﹝光緒辛丑八月﹞

請駐日華商袁紳大壯募振函﹝光緒辛丑八月﹞

諭紳富速繳米石示﹝光緒辛丑八月﹞

移全椒縣會同禁米出境﹝光緒辛丑八月﹞

謝江督劉峴莊制府批發糶米箋﹝光緒辛丑九月﹞

具報第一次經募散放義振通稟﹝光緒辛丑九月﹞

再致上海焦樂山蘇寶森諸善紳函﹝光緒辛丑十月﹞

移無爲州沈牧照料善紳入境散振﹝光緒辛丑十月﹞

札裕溪翁巡檢照料善紳入境散振﹝光緒辛丑十月﹞

三�皖北道馮觀察煦募振函﹝光緒辛丑十月﹞

具報第二次經募散放義振通稟﹝光緒辛丑十一月﹞

○督飭防護州境圩堤以禦盛漲通稟﹝光緒辛丑六月﹞

竊州境東南北三鄕地處濱江勢最低下全賴圩堤爲之保障職州到任後卽經諭飭各鄕圩董將埂堤一律加髙培厚以備不虞本年入夏以來始因雨澤稀少秧苗多未及時栽插至五月上旬始得透雨早晚二禾一律栽齊正值長髮暢茂之際詎陰雨連綿山洪下注加以江潮陡漲三丈以外圩外灘田被水淹沒各圩堤埂𨿽屬築修完固無如山水江潮同時盛漲內外緊逼勢甚危險當卽委員分投督飭各圩董長農佃人等多備樁木席片無分雨夜實力巡防圩田之中以南鄕之保大圩包括四十八圩最關緊要此圩熟田約及和州通境田地三分之一其民衛二賦錢糧幾及通境糧賦五分之二地屬上腴乃合境菁華所在而此圩四面環水東濱大江西南北三面皆裕溪支河今年江湖並漲此圩惟北面稍松東西南三面駭浪驚濤聲勢澎拜堤頂出水僅五寸上下危險異常職州親駐該圩督防已歷半月搶修險工已非一次惟各圩應需木料一時無款籌辦職州以圩堤爲民命所關搶險以樁木爲急當由職州設法墊款飭令赴蕪買木運回應用陸續墊款共計本洋二千三百餘圓遇有險工隨時搶修堵築保全良多乃連日大雨傾盆通宵達旦水勢日漲低窪小圩間有漫溢之處其餘各圩堤埂亦均險要除再督飭圩長農佃多備樁木席片添集人夫無分雨夜實力防護不準疏懈外所有和州境內圩田見因江潮盛漲督飭防護情形合肅馳稟恭請勛安祇乞垂鑑

○州境圩堤被鄰境衝決並急撫情形會稟﹝光緒辛丑六月﹞

竊職縣文鏡奏撫憲札委以連日大雨如注上游之水勢若建瓴江水陡漲圩堤岌岌可危飭卽馳往和州會同地方官查勘實在情形督率圩董按段分守一面確查鄕民如有流離失所卽速設法籌款撫卹據實稟報等因奉此遵卽朿裝馳抵和州職州錫光先因和境圩堤自五月以來陰雨連綿江湖並漲堤埂岌岌可虞當卽周履州境圩田各處嚴飭加緊培修卽親詣南鄕之保大圩督率圩董晝夜防守並委員分駐各小圩督令圩長實力保護業將督飭防護情形馳稟在案職縣文鏡會晤職州錫光查得和境大小各圩以南鄕之保大圩包括四十八圩爲和境最大之圩本年江湖並漲該圩堤埂屢出險工挫潰巳非一次經職州錫光預先籌款購備樁木屢次親督搶修防守兼旬以五月二十九六月初一二等日東北風緊急之際傾盆大雨浪湧如山扼守危堤隨塌隨修與水爭命尙幸撐拄其間得邀無恙及六月初五日以後天气晴明江潮𨿽未見稍落而勢巳大定職縣文鏡時巳到工方謂兢兢防範可保無虞不意先於六月初四日無爲州境曹家灣以下梟姬嘴以上之佳徳圩圩堤潰決江湖湧入該圩與和州之保大圩夾裕溪而壘該圩遂以鄰國爲壑於六月初七日將其賴浦灘陡門及管陳陶孫圩南管子港等陡門一齊開放緊逼和州雍家鎭上游之保大圩南堤一帶一時水勢如平泉湧出澈底上沸激入河心騰起丈許是時外江內湖本皆盛漲又驟加此股水勢裕溪河口內較外江水面遂漲髙六尺竟蓋保大圩南圩堤頂而過如瀑布垂注時職等正分駐保大圩之黃山寺裕溪口圩堤督防聞警各督人夫馳往救護飭以蒲簍裝土加髙堵禦柰地面太寬水力過大頃刻之間復將堤頂澑開數丈水頭髙仰如長虹躍入人夫無從立足當卽奔散全圩遂不可搶救一霎時間保大圩中所包四十八圩同時淹沒而保大一圩處和州上游爲南路諸圩屏障是圩旣破是日東南風甚勁入圩之水復爲堤朿水勢益怒不可遏遂衝是圩西北堤而出聲如巨雷乃橫趨西北攔入內河橫掃保大圩迆北之大湯圩老西圩五梁圩各南堤同時擠破一時哭聲震野職等亦惟有搥胸痛哭莫可柰何以億萬家生命財產所關系官紳農佃二十餘日烈風暴雨晝夜矗立搶護之辛勤任其潰於一旦無從挽回𨿽曰天災流行然官斯土者身爲民牧不能爲民捍災禦患自屬咎無可辭方圩破之日圩民先巳搬移髙阜處所其一時不及奔避及無處棲身者當經職等於裕溪口西梁山州城新河港等處分雇船隻接渡並分投市鎭購帶饅首餅餌各數千斤蘆席萬數千張繩索數百斤分別散放免致流離失所接出以後凡有親故可依者任其自去尋親覓故免其聚集一處其竟無親故依托必須接續撫卹者一面查明一面由職州錫光墊款急撫再容續行請示辦理除職縣文境另稟回省銷委外合將和境保大圩被鄰圩衝潰見巳設法撫卹緣由聯銜馳稟仰祈鑑核肅請勛安祇乞垂鑑

○請借撥省倉儲米發州濟糶通稟﹝光緒辛丑六月﹞

竊州境保大等圩被水漫溢圩民蕩析離居業經職州會委查明撫卹先後稟報在案惟查和州向爲鹽梟會匪出沒之區居民視窩頓爲坦途流匪習串結爲慣技甚至搢紳之族衿富之家且憑仗匪勢開賭販私聯絡莠民資爲牙距上戶如此何論愚民是以人謂和境入會者十人而五有由然也職州抵任以後嚴緝首要捕獲芟刈盡法以懲外匪乃知威之可畏平民乃信法之難犯是以數月以來地方尙稱安謐然若輩特懾於重典並非眞遂革心苟有隙可乘卽立思蠢動蓋其受病己深而蕩滌掃除非旦夕所能淨盡也今者猝遇水災若益以饑民附和勢將不可收拾前年渦匪之變亦因歲荒饑民乏食而起是非迅爲設法安撫以銷禍於未萌不可欲銷禍於未萌非爲民亟謀口食不可欲爲民亟謀口食非從平糶下手不可欲從平糶下手非先謀糶本不可伏查和州頻年災歉戶鮮蓋藏本年水災沿江各州縣情形大略相同以致各處糧價驟昂和州城鄕民戶非特乏食之堪虞抑且有錢而無米於是彊借搶米之事已有數起𨿽經職州隨時查禁彈壓出示平價並勸諭境內各富戶開倉平糶以資民食無如被災地方甚廣貧民甚眾非官爲購米平糶必無以濟倒懸之急而和州旣無閒款可籌又捲查倉谷亦無一粒之存職州於此次圩工搶險購備樁木及辦理急撫一切用款業經籌墊本洋三千餘圓旣己力盡筋疲而往來錢鋪以市面蕭條亦未肯借用是以本署辦公之費方且難支購米平糶之款實屬無從再行籌墊伏思憲臺於上年委員赴蕪購米存儲省倉以備緩急之需可否仰懇憲恩俯念和州地方緊要貧民待食孔殷𨿽沿江各州縣水災甚廣而所同者災區不同者匪患和州原系匪患最深之處而又值饑民聚集之時此與各州縣被災別無隱患情形迥不相同請於省倉撥借米五千石由職州領回分發被災之處辦理平糶卽以作爲糶本循環購放其中不無耗折俟來年麥熟後仍由和州籌捐購米歸還省倉抑或照價繳銀歸墊似此一轉移間於倉儲並無虧耗而和州窮黎咸感憲仁於無旣矣伏候批示祇遵實爲公便再和州向系產米之區因歷年收成歉薄境內積存糧食無多見在沿江一帶均遭水災糧價驟漲而蕪湖尢甚商民惟利是圖前來州境購買糧食運往蕪湖囤戶貪得善價傾倉以出以致境內糧食日見短少糧價增漲若不禁止出境不數月間勢將搬運全空愚悍之民求米無所更何事不可爲彼時卽峻法嚴刑恐亦不可禁遏見經職州出示酌定糧價並禁止販糧出境以顧本地民食此爲思患預防起見不得不權宜辦理合並聲明肅請勛安祗乞垂鑑

○派安定營勇移駐黃山寺糶局彈壓稟﹝光緒辛丑六月﹞

竊州境被水情形及撫卹災民曾經會同憲委先後稟陳在案自保大圩破後全圩百姓其鳧水逃出及由職州接渡者不下數千家見在無可棲身咸在黃山寺一帶搭蓋蘆棚不啻穴居露處此保大一圩災民而附近各圩將來陸續踵至爲數尙不可知職州親往查撫見其鵠面鳩形男啼女哭老幼僵臥婦女赤身卽在壯丁亦半餒餓骨立目睹心傷令人泣下乃正在該處辦撫而搶米呼冤日來於前訊供緣由皆因窮餓已極不得不向親故有米之家計借而有米者方畱以自顧不與通融遂至彼此爭吵因而滋事之徒或十數人或數十人硬行掯借迹𨿽近於不法情尙出於可原當日職州分別輕重勸懲並飭該處保甲委員晝夜梭巡幸尙安謐伏思保大圩本臨大江而裕溪黃山寺一帶向爲梟會各匪狙伏之所平時句結煽惑稍知畏法者尙顧戀田廬身家不敢輕於從信見值流離失所旣內無可戀且遊手羣居則謀生不得之時正盜心易起之候倘再有姦民匿迹其中蜚語生事職州旣不能久駐該處保甲委員亦僅巡勇十餘名何足以資彈壓若非調撥營勇前往駐紮不足以遏亂萌而靖災區因思前奉憲紮將精健定安兩營勇丁各四棚駐防州城原屬思患預防爲鎭懾調遣之用見值黃山寺一帶饑民眾集又逼近裕溪口岸匪徒出沒之區毖後懲前事多可慮且見正舉辦平糶尢慮購米災民聚眾生事是以職州再四躊躇當卽會同安定營徐參將飭該營原駐州城哨弁率領勇丁四棚馳赴黃山寺駐紮其精健營勇丁四棚仍畱城中以資鎭守並飭知該處保甲委員會同哨弁同心協力保護災民仍嚴密尋查務使匪徒斂迹不得容其潛匿致生事端此系安靖地方防患未然起見理合稟陳肅請勛安祗乞垂鑑

○札安定營哨弁移駐黃山寺糶局彈壓﹝光緒辛丑六月﹞

爲札飭事照得裕溪口黃山寺一帶地方向爲梟會各匪出沒之所見值該處圩田潰決之後饑民聚集千百爲羣誠恐不肖之徒迫於困餒聽信匪黨句結滋生事端經本州島訪聞竟有聚眾搶米情事若非調撥營勇前往駐紮不足以遏亂萌而靖災區前奉撫憲札將定安左營之右哨四棚駐防州城原屬思患預防爲鎭懾調遣之用玆查黃山寺一帶處所災民聚集至數千家之多將來陸續踵至爲數尙不可知難保無匪徒匿迹從中句結煽惑藉遂搏噬況目前巳有搶奪之事誠恐愈釀愈橫忌憚毫無且見正舉辦�糶尢慮購米災民聚眾生事應將見駐州城之定安左營右哨四棚移駐該處以資彈壓除由本州島稟報撫憲外合亟紮仰該哨官卽將駐紮和城勇丁四十名刻日前赴黃山寺一帶駐防遇有地方緊急要公立卽會同該處保甲委員馳赴彈壓此系安靖地方保護災民之事關系非輕讓哨官務與該處保甲委員同心協力以期有濟有時保甲局委員值緊密要公需勇彈壓防衛之處其撥用勇丁卽由該委員調遣以期得力該哨官務與和衷共濟固不得阻滯遲延尢不得任聽該勇等在外滋事倘有犯違定行查究不貸特紮

○查和境被水成災並撫卹情形會稟﹝光緒辛丑六月﹞

竊職州等前因和境南鄕之保大等圩被鄰圩衝潰當將被水圩民設法撫卹等情馳稟在案查保大圩地方寬闊該圩迆北之大湯老西五梁等圩亦系大圩此次猝遭水災各圩廬舍均被水浸倒塌被淹災黎甚眾經職州等連日分投督同印委各員雇備船隻將被水圩民接渡髙阜處所散給席片繩索令其搭蓋席棚權予暫止並購備饅首餅餌按名分給暫爲安頓共享銀一千二百八十三兩有零由職州錫光設法挪墊查被水各圩室家蕩析見擬籌款辦理平糶以平糧價其實在窮苦災黎將來如何振濟察看情形另行稟辦除將被水民衛田地於秋成時照章稟請勘辦外合將奉委會查和境圩田被水並遵飭撫卹情形聯銜稟陳仰祈鑑核再職州等於查勘和境圩堤順道察看含山縣之安丰楊林等圩與和境毘連唇齒相依先經職州錫光紮飭該縣沈令督飭圩長農佃人等實力保護直至六月初五日天气晴霽水勢稍退該處圩堤幸賴官民協同防守保全詎上游無爲州之九連圩被水沖破水由運漕直下勢如建瓴河水徒漲髙於圩堤力難抵禦以致安丰楊林等圩先後漫溢田禾廬舍均被淹沒卽經職州等飛飭該縣將被災之民妥爲安置毋使流離失所以仰副憲臺軫念民瘼之至意職州文鏡於發稟後回省銷差合並聲明肅請勛安祇乞垂鑑

○附錄委員曹文鏡單銜稟呈淸折

查和州地處濱江境內大半圩田以最南之保大圩爲最大內包四十八圩

和州衛米大半出自保大圩熟徵衛米及五千八百餘石衛銀及民賦共約五千金上下且爲州境北路各圩屏障

五月二十日以後濱江低下之區及卑薄小圩先巳淹沒然尙不大傷元气

和州官民以全力守保大圩其全境圩工共享木樁費及二千餘金而保大圩居其大半

初四日職縣馳抵和州初五日趕至保大圩晤姚牧見該圩均巳加髙培厚東面沿江大堤長約二十里不足堤身出水而巳不盈尺而堤頂寬及五尺頗爲堅厚人夫分段巡察內河堤亦如之內河堤者入裕溪口折而西行循北岸爲該圩南堤長四十餘里此內河堤堤身髙寬與東堤等其裕溪河南岸卽無爲州九連等大圩北堤堤亦堅實初五初六兩日職縣與姚牧巡堤一周時天气已晴江潮亦落二寸波平如鏡初六日夜職縣駐裕溪口姚牧駐黃山寺蓋分駐保大圩江堤兩端以扼險要分督人夫四面巡護

先是五月二十九六月初一二等日東北風大作雨下如注潮如山湧歷四晝夜保大圩堤巳挫決數次幸樁木先備官民合力隨塌隨修得以保全至初六日已慶無虞矣

突於初七日已刻雍家鎭以上鳴鑼告警職縣就近先到姚牧隨亦由黃山寺馳至見裕溪河內雍家鎭上游一帶浪髙於堤及七八尺如排山倒海竟蓋圩堤而過職縣與姚牧分督人夫搶護以蒲包疊土加髙正在搶救間而大澑竟將圩堤掀開數丈圩遂登時破決是日並無風浪

蓋江流至無爲州東南角繞一大灣曲折行至和州境之四合山西梁山中洪乃滔滔北注此次於六月初四日無爲州東南境曹家灣以下梟姬嘴以上決開一口江流灌入直注是圩北埂卽雍家鎭上游對面是圩圩民於初七日晨啟閘數處以泄大漲水遂奔騰而下掣動長江大澑於是江流遂不行灣道而走直勢全澑乃從無爲州南堤決口直走北堤閘門並將閘門左右圩堤掃平數里遂踰裕溪河橫沖和州之保大圩南堤如萬馬奔騰勢不可當此爲長江大澑攺道與尋常漫決不同是以非人力所可收拾矣保大圩旣決以後水勢建瓴而下如雷轟電掃不數日間將和境西北各路民圩先後擠破災民露棲堤埂之上苟延殘喘職縣與姚牧商酌立雇民船救渡圩民是時圩民有巳升堤岸者有登屋頂者有援大樹而上者陸續雇備船隻四五十隻分投購饅首餅餌三千餘斤席片八千張繩索五百斤共渡救圩民男女老幼五千餘名口載至髙阜處所搭棚棲息其中有自行攜帶糧食衣服者有隻身竟無長物者見已擇極貧撫卹無論大小口每名給錢三百文共發錢一千四百餘千文共給男女大小口四千七百餘名口隨由職縣等督同紳董先行設法平糶俟圩民陸續尋親覓故行止旣定以後其實在無依極貧民戶再由姚牧淸查的數稟請辦理謹將馳赴和州會同姚牧辦理大略情形開具節略伏呈憲鑑恭叩鈞安

○請上海焦樂山等諸善紳募振函﹝光緒辛丑六月﹞

自別滬中時殷馳系芝輝莫接葭溯難忘玆啟者和州境內大半圩田而其中大小各圩以南鄕之保大圩包括四十八圩爲和境最大之圩且爲東北各圩屏障本年五月以來陰雨連綿江湖並漲圩埂岌岌可危弟當籌款購備樁木親督人夫駐工搶修防守兼旬以五月二十九日六月初一二等日風狂雨驟之際浪湧如山隨塌隨修與水爭命尙幸撐拄其間得邀無恙不意六月初五日以後天气晴明方謂可保無虞乃於初七日因上游無爲州境各圩堤潰決水勢建瓴而下緊逼保大圩南堤一帶竟蓋圩頂而過斯時水力甚大人夫不能立足無從搶救一霎時間保大圩中所包四十八圩同時淹沒旋卽衝破北堤將北路各圩先後擠破登時完善之區皆成澤國哭聲震野慘不忍聞本屬含山鄰屬無爲情形亦大略相同弟承乏此間不能爲民捍災禦患惶愧莫名圩破之日經弟設法撫卹無如水勢未退億萬災民嗷嗷待哺爲日方長必須接續振撫而和境素鮮殷實之戶無可籌捐自不得不借助他山惟是秦晉等省紛紛告振若僅函懇滬上各籌振善長恐勢成弩末難以兼顧素仰大君子久客海上樂善好施且交遊廣闊登髙一呼眾山皆響除另備公牘外爲此不揣冒昧特囑家燕賡司馬挈函趨前面陳一切如蒙廣爲勸募源源接濟不獨垂斃災黎同聲叩禱卽弟亦感戴大惠於無窮矣所有捐款請速寄敝署或交上海慶順裏代收和州義振處轉寄卽掣弟處印收寄繳並按月登報以昭徵信但求早來一日卽可早蘇一人多募數金卽可多活數命臨楮不勝迫切待命之至專叩善安鵠候回玉不盡

○致皖北道馮觀察煦募振函﹝光緒辛丑六月﹞

竊錫光自蒞歷陽瞬閱三月州境東南半壁畫江而疆鹽梟會匪狙伏麕聚腹地莠民從而句結不肖衿士爲之羽翼供其奔走藉訟漁利下車伊始廉得著名匪訟數十人盡法懲治若輩亦稍知斂迹方幸歲谷丰穰可以徐圖後效正在擴充團練規復民兵開設學堂牖啟翹士詎入五月以來霪霖不開靡晝靡夜和境生活全仰圩田國課民生咸所藉賴小暑以下濱江埂段報決日聞錫光稔知合境圩田之大以裕溪口之保大圩爲最此圩包括四十八圩且爲境內各圩屏障於時分委各員督差攜帶款需購備木樁分投四境有圩處所協同各圩董搶護而親帶勇役赴保大圩駐堤半月協同圩民合力防守卽此一圩墊購樁木巳及千金以外柰此圩外江內湖益以狂風驟雨隨修隨塌錫光兀坐危堤與水爭命直至本月初五日浪平雨霽官民相慶謂獲保全他處俾下各圩𨿽有潰決而此圩民業居全境三分之一方幸元气不致大傷乃與州境接壤之無爲州各圩於初四日潰決其圩民竟以鄰國爲壑於初六日夜間大開北面一帶閘門縱入裕溪掣動長江大澑攺道北向勢如髙屋建瓴直逼保大圩而下水頭髙仰若萬丈長虹漫圩而過一霎時間保大圩周圍百餘里與大江連成一片其迆北各大圩亦同時擠破事遂不可收拾億萬災民哭聲震野以官民兼旬搶守之辛勤周境百里財產性命之維系不及轉瞬盡付東流目睹情形肝腸摧裂自恨薄徳召此災患立卽飛雇船隻逆流拯救並多購餅餌席片繩索俾得稍蘇餘生施放三日乃始返署小憩旋邀同城印委各員分往撫卹伏思此次災祲�含無三州縣大略相同濱江沿湖數百里內皆成澤國流離失所者旣無干淨土以息殘喘田園廬墓舉埋於洪流巨浸中其春季麥收經此漂泊率蕩然殆盡於是死者項頸相望生者穴阜而巢鮮米粒之儲有析骸之慘斷港滯摧殘之白骨深宵走悲咽之靑燐況依谷傍阿僅此遺孑獲矛架木未獲安棲而烈風暴雨之遭更有折屋飛蓬之酷是死者已無望復生而生者更速之必死千萬蟻命呼吸所關錫光身任地方原屬責無旁貸惟是此次支墊各圩搶險及初災急撫一切費用巳及三千餘金而自抵任以來見甫三月筋疲力竭可想而知計水涸之期須及霜降續命之日尢待來春爲日方長災區太廣卽使上臺發粟斷難專顧一隅若恃義士解推此間並無巨室再四思維旁皇遶室通宵達旦計無善籌惟有繪流民之圖布告糴之書冀仁人之博施代殘黎以乞命我公痌瘝在抱視民如傷況瘡痍卽在目前故呼吁不分畛域務乞憫流亡之凋瘵廣勸募以輸將在我公一言之出速於置郵而萬流仰沫之殷立待援手以淮北轄境之廣霈西江愷澤之施或者泛粟之舟雍絳相繼但望仁風之下賁取云挹注之寡多多一金多得一人之生早一日早活一日之命此不獨蓬棲露宿盼再造之生成卽錫光忝附梓鄕亦深望慈云之廣覆也臨穎曷勝待命之至募冊印成容卽呈上敬叩仁安諸乞霽鑑

○平糶章程八條通稟﹝光緒辛丑七月﹞

竊和州境內橫被水災曾將災民困苦情形由職州會委撫卹並懇請撥借倉米辦理平糶以杜隱患等原由馳稟在案旋奉憲批省倉存米應備平糶所請撥借礙難準行等因下州祇聆之下感悚莫名見於萬不得已之中上體憲仁下察民隱委曲維持計仍惟由官籌墊以爲倡率惇勸紳富籌借米石以爲糶本事尙近而易行竊惟本州島此次被災之重亞於無爲而實爲安廬池太濱江諸郡邑最其平日受病之深梟會句結狙伏蜮覸思得一逞亦爲濱江諸郡邑最自濱江沿河諸圩破決以後逃出災民於地勢稍髙之區架席結茅樞牖鱗比如蟻之屯井邑滄桑風震倏易遂不能無姦民混迹其中日或數驚謠吠尢甚或哄傳某日某匪將搶某家或指稱某日某會將掠某市𨿽經多方彈壓幸得乂安見在謠煽之風亦稍稍息矣而竊思正本淸源無論拯饑無論鋤匪俱淸查戶口爲第一要義見巳一面籌款派員分投采辦米石並勸諭富人有米之家借其贏餘入米備糶一面委員會董淸查城廂戶口給於聯單務期貧富有分土客有別良莠有殊庶幾寬嚴互用威惠兼施良民有戀其故土之思姦民亦懾於句稽之密然後山城而鄕自近及遠方不致�如亂絲因災釀禍至糶局之設本州島境內以黃山寺爲最急蓋該集所聚災民尢多而向爲梟會巢窟見巳由職州捐米一千石先行委員前往開局平糶並札飭駐和定安營之四棚勇丁移駐彈壓該處見尙安謐足以上紓憲廑謹將職州見辦平糶情形並擬開辦章程八條如左錄呈鈞鑑

一嚴區別從來荒政諸條所以卹饑民非以長姦民凡饑民藉荒滋事恆有梟桀主持其中尢必有爪牙煽惑於外愚民無知以一唱百和掠富抗官攘攫糧食甚至星火燎原釀成巨患見在長江伏莽旣多和屬尢甚於惻然乳哺之中尢須具範圍不過之意此次辦荒自以嚴別饑民姦民爲主尢以不容姦民得以煽饑民饑民不流爲姦民爲主

一勤稽核稽核之法首在門牌和屬濱江本多汊港益以見在堤潰水溢船隻無所不通外匪往來飄忽難制惟匪有無定之蹤正恃我有有定之法隱爲箝制斯摘伏發姦凜不可犯向來荒政之辦理平糶皆給予號籌俾之憑以入局買米本須淸查人戶玆變通辦法略仿保甲門牌之意作三聯單式一存根一門牌一執照存根以畱局備查門牌詳注其本籍外籍生業男女老幼主僕名口並注明上中次貧等戶令其實貼門首俾委員抽查之時一望可知縱有姦人匿迹令其無從影射執照給其持以入局購米以爲憑限計執簡禦繁無踰於此

一專責成保甲團練法在用威拯饑平糶意主施惠緣起所在本不相侔特在今日和屬值水懦民玩之後又遭災荒洊至之餘必法立乃能知恩非威克無以行惠擬將城廂保甲團練平糶三事之淸查責成委員一人綜理俾得一气呵成務在周知大小貧富土客煙戶住落以爲根據則姦宄自無可遁形卽放糶亦不憂冒濫而後良民可藉以保全愚民亦有所震懾部勒旣定荒政乃有下手之處平糶始無生事之虞見巳紮派委員總司其事俟城中辦有規模推及四鄕擬一槪仿照辦理均令保甲委員兼辦平糶較易操縱

一戒煩擾災荒之餘孑遺可憫綏定安集自爲要圖而聚千百彊弱不齊之民雜沓紛呶淸查之舉勢又萬不得巳特戶口淸查易滋煩擾計惟不假手胥吏一法則煩擾可袪而紀綱不墮職州抵任以來卽以全力辦理保甲團練以淸匪源團紳以下城有坊董鄕有戶長坊董戶長以下又各有牌長牌長以下各轄十家本屬大小相維玆辦理淸查擬卽自牌長始發去聯單式樣令照繕十張並仿古人手實法令本戶自注籍貫生業丁口上中次貧等戶由牌長送坊董或戶長坊董或戶長送團紳團紳送州由州用印仍發團紳遞發至本戶實貼門首再由委員挨戶查對加一對字印條附貼牌左其查有容畱匪人或自注不實者罪之就中視眞實貧戶則準截執照加戳爲買糶憑據然後由州再行抽查其有新至之戶或就食之民仍責成隨時層遞舉報給發聯單或換髮根照如此則民鮮遁情事無苛擾綱舉目張於綏定安集之中仍寓稽察非常之意矣

一廣儲峙查本州島素稱產米之區然自六月初旬以來城廂有官爲主持尙屬有米可購其四鄕墟集大小米鋪直無顆粒以應取求貧下之戶𨿽稱息借貸而囊錢忍饑采購路絕推原其故蓋囤積人戶旣有觀望善價之思更有入市被掠之懼且通計境內存米以抵食戶斷難支及來春麥熟接濟是以閉倉罷糶莫通有無若不設法疏通將禍機立兆職州因一面設法籌墊出境采買以爲提倡一面延集有米紳富痛爲勸諭分其贏餘官出印票借作糶米以補官力之不足見巳采買北路秈米一千餘石借得紳富存米及四千石上下人情踴躍實爲初念所不及合計已得米五千石擬開局以後一面售價一面購補常川采辦周而復始並多方籌措廣爲購儲則米價自平輿情自定訛言自息姦宄自斂𨿽遭災祲自不爲害足以上紓憲廑

一籌接續本州島此次之籌集米石原爲勸借並非勸捐將來撤局以後自應照見在定價籌還以昭大信且災區太廣爲日方長尙須陸續采購發糶本境貧民方不憂乏食惟此次勸借糶米旣然定價本洋二元五角其糶出價亦如之出入齊平折耗旣重而續采米石運費駝足車船之虧損升鬥錢色之耗失益以局用戽手司帳收錢各司辛工之津貼虧耗不貲無從彌補惟有設法勸捐以資撐拄惟本州島旣非繁盛商埠無富商大賈營業其間周境以內萬金之家且不數覯見𨿽諭董極力籌勸而收數甚微將來苟可勉彊挹注斷不願再瀆憲聰若虧負太重籌濟維艱可否仰乞恩施給發振捐貢監職銜執照俾稍有憑借勸捐貼補俟後再爲體察情形另行稟請

一戒逃亡本州島今夏麥收尙稱中稔惜甫經收獲未及運動水漲太速貧下之家石麥甕韲不及搬避圩決以後大�漂流見在竟無口食可支度日多半擬出逃荒以延殘喘職州恐其一經逃亡𨿽及秋深水退復業更難於是親自周行多方勸諭設法安集佃客勸業主借資少壯令食力自給百端曉譬諭守井邑小民一時環聽多爲泣下尙見信從見皆棲其本圩旁近髙阜職州擬俟水退以後卽躬往勸其互相借助修補屋宇疏泄積水補種晚糧爲卒歲度命之計見巳派人前往下江采覓蕎麥蘿卜等種俟一經水退立卽運來發給一面惇勸復業蓋災民少一逃亡卽長江少一流匪多一依戀田裏之人卽少一艸間苟活之患而民業之拋荒國賦之逋失皆可無慮矣

一備工振竊以被災之初急在民命水退以後急在圩工而圩工仍卽民命所系也本州島境內圩堤沿江沿河四面周環約及三四百里破決以後江潮日漲多已全浸水中及六月十二十三十九等日大風發屋天地爲晦浪起如山風定以後職州自行乘船前往勘察見沒水圩堤大半爲浪鏟平不可辧視將來水退以後斷非饑饉遺黎有此力量所能修補境內原鮮殷實富戶卽此官民合力辦理平糶巳屬力盡筋疲斷難再以籌款若棄而不修則熟田之荒廢不知凡幾非特�賦有關卽民問元气何時得復再四思維實深焦急計惟有請借公款以工代振一法屆時可否由職州稟請領借若干聊備工夫口食民間則按畝派夫一名給米半升或至一升爾時視估工之多少經費之盈絀兩相比較再行核定領借之款事後限定年分按畝徵還則藩庫之款仍可如數歸償而民間圩堤得藉以修復田畝不致荒殘官款仍有著落似亦一舉兩得俟後再行稟請憲訂一得之愚伏求鑑核

以上八條前六條專言平糶事宜後二條並及民田復業蓋平糶者以官濟民以富濟貧乃一時之權宜不可久長以人養人不如使人自養是以水退而圖補種乃爲接續之謀修復要在圩工乃作久長之計蓋平糶僅濟中等貧民而以工代振則極貧下戶旣賴以養贍周境熟田亦恃以疆理此尢通平糶之所窮而爲荒政之收朿竊惟今歲水災沿江上下幾於彌漫殆徧卽以皖省論上起望江東流下抵和州當塗𨿽受災之輕重不同而民生之昏墊則一若以伏匪論𨿽長江一帶防範俱嚴而受病之深則以和州爲最當塗次之蕪湖銅陵無爲又次之是以和州於救災之中仍必兼寓防匪之意二者參半其間近察民情遠觀世變期在與時變通未便盡泥古人荒政遺策是否有當仰祈訓示遵行肅請勛安祇乞垂鑑

○請札善紳焦同知發昱等駐滬勸辦義振稟﹝光緒辛丑七月﹞

竊和州自本年五月以來橫遭水災濱江濱河一帶圩田淪爲澤國西接含山南接無爲一片汪洋幾於不可辧識億萬災黎嗷嗷待哺轉瞬秋涼風露淒淸饑者需食寒者需衣及歷秋而冬尢復日艱一日非設法振濟何以奠此窮黎柰官款旣屬艱難民間又苦拮據官民之力俱有所窮非設法廣勸義捐接續振撫其何以爲繼方本州島被災之初職州卽函請上海向辦義振董事分省補用同知焦發昱候選同知王震福候選通判姚錫康等求其接濟玆該董等業兌振款三千圓到和先應急撫後再源源接濟實屬好義急公難能可貴再查含山縣原和州屬邑旣事同一律而和含兩屬與無爲州皆僅隔裕溪一水屋宇相望被災以後和含之民有遷往無爲境內者亦有無爲之民遷入和含者枝附葉連難爲界畫此次舉辦義振三屬應一气呵成難以彊分畛域爲是稟懇憲臺俯賜札飭分省補用同知焦發昱候選同知王震福候選通判姚錫康駐滬勸辦和含無義振實於三州縣災黎大有裨益如蒙俯允卽請將憲札發州仍由職州備具移文轉發該振董焦同知等將來卽以本州島爲總匯三屬義振之所通盤辦理是否有當敬候鈞裁肅請勛安祇乞垂鑑

○札印委各員禁米出境﹝光緒辛丑七月﹞

爲札飭事照得州境五月以後霪雨爲災潮洪並漲南鄕一帶圩堤潰決糧價騰貴民情困苦異常業經通稟在案玆查災區甚廣民食維艱若非就地設法籌勸紳富人等慷慨捐輸並囤米之家籌借米石以爲糶本開局平糶無以顧全民食該處向系產米之區如有殷實民戶囤積米石應靜候委員采辦以濟局米並本地售買零米不得任聽販米出境致誤大局合行札飭札到該員立卽遵照嚴查所轄地方並傳知各行戶毋許代客私買販運出境除菜子芝麻外一切米麥雜糧倘敢違禁私販出境許卽一面扣畱一面據實稟州以憑提案嚴究不貸該員務共體時艱實心任事切勿稍涉大意致民食不繼而誤大局並嚴行約朿雜役總甲各色人等以杜需索誣指及得財私放甚至包攬押送各等獘切切特札

○札何委員庚堂管理平糶局事﹝光緒辛丑七月﹞

爲札委事照得州境五月以後霪雨爲災潮洪並漲南鄕一帶圩堤潰破業經通稟在案玆查州境糧價騰貴城廂內外居民人等糴米維艱若不就地設法籌款委員采辦米石運回平糶無以顧全民食凡南鄕被災處所亟應陸續舉辦今擬先在城內設局平糶以濟民食亟行委員管理以專責成查有候補縣丞何庚堂性情摯厚辦事精勤堪以委任除諭飭在城紳董外合行札委札到該員立卽遵照管理平糶事務一俟開局卽督同該紳董照稟定章程八條開局舉辦並卽查明食戶給發聯單執照依次糴買毋許擁擠喧嚷滋生事端所糶米錢隨時呈繳以憑輪流轉辦源源接濟特札

○本境勸借米冊弁首﹝光緒辛丑七月﹞

堯水湯旱聖不免於遇災水毀木饑天有時而行眚今年自五月以後霪雨不開和境圩田盡成澤國憫生靈之億萬遭風雨之漂搖本州島周行急撫之時見其鵠面鳩形男啼女哭自恧徳薄召此災祲惟天運旣不可挽回而人力尢宜思補救況水退旣須霜降續命猶待來春凡圩民顆粒之儲巳舉沒於洪流巨浸中秋冬之際爲日方長逮至饑寒交侵恐將道殣相望爾時彊梁挺而走險爾富家尢切隱憂愚懦日卽流亡有心人能無惻隱宜急思轉移之法用以爲接濟之資其宗大梁移粟之謀卽寓周官保富之術玆據該紳董等面稟借米大家設局平糶此誠當務之急難緩須臾差慰待哺之殷藉資挹注特給發印冊以昭大信該紳等務卽實力勸辦凡紳民商富有米之家量力借貸按照本州島告示出售定價折去五釐稍貼糜費計一家借米若干石卽合成若干本洋注明冊中由局給予印收將來照數給還以明年麥熟爲度該紳等勸有成數一面稟報米石數目一面擇地開局卽照示定價目公平出賣另訂章程以備稽核蓋食爲民天富爲貧母有司之職濟荒以民食爲先紳之輔官自衛卽保民而寓此次勸借米石在承辦者固宜同心合力一秉大公勸數多得一分卽災區多活一命在有米者尢宜推食分餐活此遺孑於人多一便宜卽於已多一方便矧見在定價已有明文若射利卽爲犯法出境方嚴禁止苟販運卽背科條何如出其有餘以補不足體天地好生之徳博鄕黨慈惠之名本州島旣嘉其急公災黎更感其再造況歸償不過半載依然返璧之有期斯多藏何致厚亡詎憂眾怒之難犯凡此種切諒該紳富等知之已稔想眾擎易舉不難聚米以爲山斯普濟可資方見摶沙以成塔其各書名於冊自署石數折成本洋一面繳米領取印收以資屆期歸領愼勿遲回觀望意存膜視疏此短引以布廑懷郡屬諸賢其尙共體此心曷勝殷盼

○本境勸捐銀冊弁首﹝光緒辛丑七月﹞

博施濟眾聖人其猶病諸好義急公匹夫可以勉力玆值州境猝遭水災圩田巳成澤國萬民遂致流離其中資或可支持在貧戶行將餓殍水退未知何日續命須待來春此中自秋䢐冬饑寒交迫露居芃野覆屋無茅土銼塵封藏甃鮮粒男啼女哭幼弱何辜鵠面鳩形衰殘待斃卽使地方平糶柰窮者竟無一錢可名若謂親故可依而三黨方有同病之慨憫此遺孑其何以支玆據該紳等面稟勸捐本郡紳富以助荒政之需誠爲當務之急特給印簿以爲徵信該紳等務卽實力勸辦凡在有餘之家善爲開導舉以眾擎量力捐助多固益善少亦無妨稱其家室之有無務盡梓桑之周卹此在勸捐者輩固宜盡心竭力期集腋以成裘其在捐助之家尢當矜憫存心發贏金以慨助見在本州島𨿽已稟請上憲撥款接濟又復函懇蘇省向來辦振諸善士多方勸募柰方今庫儲旣當告匱之時振務尢成弩末之勢多寡旣難專恃有無且不可知而在和境災情之亟事等然眉窮黎待哺之需憂殷蒿目若不倡本地之義聲惟求他人之我助於情於理皆有未安凡我州屬紳民商富其各盡拯饑援溺之情愼無蹈多藏厚亡之咎仰各卽赴局書名自署捐數玆一面飭局紳惇勸俟集有成數按冊收繳一面由本州島先行措墊辦理俾災民早得存活此系該紳等鄕裏億萬忍饑無告窮民生命所關切勿觀望徘徊是所殷盼

○移送善紳焦同知等撫憲勸振委札﹝光緒辛丑七月﹞

爲移送事本年七月十七日奉撫憲王批敝州稟請札委貴董勸辦和含無三屬義振緣由奉批覽稟具見該同知等拯救災黎不遺餘力仰卽傳諭嘉獎並爲該州災黎志謝卽將發來委札一道轉交該員等駐滬實力勸辦和含無義振以和州爲總匯之所源源解濟繳等因並發委札一道到州奉此相應將奉發委札備文移送爲此合夥貴董請煩查收實力勸辦源源解濟俾三屬災黎普沾實惠而保生全以無負撫憲惇切委任之至意望切望切須移

○移請鄰府州及各局協勸振撫﹝光緒辛丑七月﹞

爲移請事竊照敝州境內圩田居多其大小各圩以南鄕之保大圩包括四十八圩爲諸圩屏障本年五月以後陰雨連綿潮洪並漲埂堤岌岌可危經敝州籌欵購備樁木蒲包席片等件親督人夫駐工防守隨塌隨修幸獲無礙不意六月初七日上游無爲州圩堤潰決吸動長江大澑水勢建瓴而下突然漲髙六七尺不等緊逼保大圩南埂漫頂而過斯時水力甚大如排山倒海人夫不能立足無從搶救登時破決復穿北埂而過勢如箭激其下游大小各圩因失屏障北路百數十圩遂於六月初十上下同時淹沒濱江沿河廬舍民田盡成澤國浮屍棺柩牲畜房料悉隨流而下災民哭聲震野慘不忍聞𨿽經設法撫卹無如災區甚廣爲日方長億萬災黎嗷嗷待哺轉瞬秋寒須籌冬振卽屆水退更急圩工官款旣屬艱難民捐無從籌集急應廣募捐款接續振撫並資工振除稟各憲外相應備文移請爲此合移貴州府局請煩查照希卽賜據來文不分畛域廣爲勸募源源接濟以全義舉而拯災黎實紉舟誼須至移者

○再致皖北道馮觀察煦募振函﹝光緒辛丑七月﹞

月前曾上一函縷述州境酷被水災由驛遞呈計達記室此次災況迥異尋常此邦人士謂近五十餘年所未有洵不誣也初災情形前函已率陳梗槪其目前困苦之狀及努力措置一切事務更略陳一二叩達聰聽和含全境圩田居十之七八自江流陡漲六月以後內外諸圩遂無一幸免𨿽多方雇舟濟渡災民移登髙阜搭棚棲息而其中頗有癡戀殘墟不樂他徙緣堤蟻集支席蟄居田舍𨿽湮就撈糧食援之不從情亦可憫詎及六月中旬風災繼起至十九二十等日狂飆尢怒走石飛沙天地爲晦發屋拔木山嶽動搖歷四晝夜乃始寢息前此潰決之餘矗立危堤一律鏟平緣堤災民多半隨浪捲去其幸獲生存者凡所餘食物貲糧又盡被波臣攝去孑然一身甚至求恐不得興言及此令人酸鼻有司不徳撫緝無方乃至此極瞬卽淸風戒寒饑寒胥迫斗糧銖絮何以支持姑就目前爲之補救見惟籌款購米設局平糶並嚴私販之出境兼杜囤戶之居奇或者民食稍充苟延殘喘水退之區補蓺雜糧則借以籽種之資嚴懲屠肆禁宰耕牛且假以飼料之費凡此區區亦惟補苴罅漏然無米之炊巳覺精疲力竭蓋和州鬥大窮城旣無顯宦又乏巨商就地籌捐旣巳萬難措手而省庫支絀卽上臺準撥些須不啻杯水車薪何濟於事況災區之所豈限疆隅本屬含山鄰屬無爲壤地毘連難爲界斷矧有分土並無分民一聞此間平糶彼卽攘臂而來同此饑饉之餘亦何能揮之使去若任其聚此一方勢必別生事故爰於三屬交界之所別爲開局調劑爲我爲鄰力爲兼顧惟自食不飽撐拄愈難計惟托沿門之缽沙聚而後塔成造百家之衣腋集斯能裘就欲乞仁人之惠不得不繪流民之圖前此酉戌之際淮壖告災公以一路之福星作萬家之生佛仁漿溥灑義問昭宣率使邑鮮流亡民無凍餒去秋山陜奇荒旱魃爲虐公獨籌巨款遠濟災黎天語褒嘉萬流景仰矧和含無三屬近居宇下固公萬丈之裘所被及也是用不揣冒昧以尺一之書爲秦廷之請玆將印成募冊二百本請幕友曹君來前呈達臺端函中不及詳敍者並囑面陳一切大君子軫卹民生之顚沛俯念僚屬之瘏痡賜以手援曷勝額禱轉瞬秋寒須籌冬振卽屆水退更急圩工倘能集淮北之義貲蘇皖東之殘喘萬民幸甚錫光幸甚外此告急之書四出若泛舟之粟紛來俟有成數可稽再行上達肅請仁安諸乞惠鑑

○致黃太守書霖募振函﹝光緒辛丑七月﹞

接六月十八日手教盥誦之餘沛然眞气充滿行間艱巨仔�斷在我輩欽幸何極團練一節過蒙獎飾令人愧恧公偉略英資最宜兵事浙防統率特試牛刀秉節建牙私衷夙盼豈區區守相得罄長材公自言之特自道耳弟前任懷寧今移和郡皆於團練極意經營主意在更番疊練四字蓋中國兵民之分久矣流獘及今遂至兵不著籍無業遊惰及梟桀亡命乃入其中當道又不善駕馭有事則招之來事平則揮之去卽幸而不撤不畜以壯士而齒諸奴隸之奴隸於是良民斷不爲兵其入伍皆朝不謀夕之人今日爲兵明日或去而爲盜循是不變卽使教練有方操防精熟譬如無根之木卒遇狂飆必盤空拔去與飄蓬無異不袪此病無以言兵弟因思於團練之中爲地方多布兵種期一旦有事多一可以募兵之地並爲民兵樹之先聲以通招募之窮或亦轉弱爲彊之一端耿耿之私敢質知己今者和州陡遭水災濱江圩田皆成澤國周境以內十去其七是以團練辦法大爲棘手竭力變通其練團六十名業已辦成操練亦有規模自仍照原章辦理以爲根本至鄕團就練一節袛得於山地完善之區抽練三十名仍以疊練爲主俟練及四月卽令歸農期在鄕民不以當兵爲畏途不以禦侮爲苦境日夕聚而訓之尙見信從旬月以內巳覺攺觀可以告慰綺注至和屬今年水災實出意外方四月之杪三農苦旱幾於滴水如金乃一入五月江潮日漲數尺至六月初旬漲及四丈以外爲近五十年所未有而五月望後大雨滂沱連宵達旦益以六月間狂風怒吼浪起如山遂至不可收拾錫駐鄕凡三十日督民守圩並墊款購備樁木及二千餘金是以直守至六月七日方見破決仍以無爲州民圩全數潰決吸動大澑建瓴而下遂非人力所可支濱江沿河諸圩不過三數日間決蕩殆盡一時浮屍棺柩牲畜屋料隨流下駛有若箭激老幼援堤壯夫升樹哀號呼救哭聲震野慘不可聞爾時無法補濟幸船隻先卽封雇一面救渡災民一面掩埋屍棺並多備食物繩席隨渡隨給逃出災民幸俱安插惟瞬卽秋涼聚千萬無衣無食之民鵠面鳩形其何以處置見米石絕少非特無錢卽有錢且無從購米因竭力籌墊已采辦客米一千石先行平糶以濟目前特爲日方長災區太廣和含無三屬地且毘連利害相關非三屬通力合作不能有濟而皖省貧瘠殊甚官振尙不知可民間又難籌款而目前振撫善後圩工所需甚巨無米之炊仰屋興嘆計惟設法廣勸義振一法以濟其窮頃巳蒙撫憲札飭和州設和含無三屬義振總局爰是告幫上海巳蒙滬振接濟三千圓稍可揚湯止沸特杯水車薪何濟於事江蘇今年水災亦重𨿽有接濟恐亦不多念和含無三州縣皆去珂鄕不遠浙江較尙完善能否仰藉大力於浙垣勸募和含無三屬義捐及貴同鄕同寅殷實巨紳分投勸募卽名皖東義振若蒙允許卽先由錫備具公移並捐冊移送存案再請撫憲補札日後收有成數照章請獎卽使爲數不多此等事本是集腋成裘豈能預定多寡均無不可萬祈俯賜援手濟此一方卽以助錫一臂所謂生死人而肉白骨也當先爲億萬災民九頓首以請專此布懇敬叩勛安

○照會日本華商各業董﹝光緒辛丑八月﹞

爲照會事竊照本國自入五月以來江潮陡漲蛟水奔注潮而漲至四丈以外益以狂風急雨倒海排山江汛山洪同時交匯聲勢壯大如霆如雷於是濱江之湖南湖北江西安徽江蘇五省同罹水災而安徽一省勢處中權南則崇山峻嶺北則外江內湖被災尢重而安徽一省之中尢以皖東之和含無三屬最爲喫緊蓋他省他郡或地處上游水退較易或地濱海口宣泄不難惟和含無三屬東枕大江西逼巢湖南朿裕溪北環滁河四面兜裹地勢極低幾於作全皖之尾閭爲江蘇之甌脫於是被災情狀慘惻萬分敝州本屬含山外屬無爲地勢毘連利害相共方五月中旬圩防漸次喫重敝州卽籌款購備樁木蒲包席片凡一切圩防之具親督人夫駐和含無三屬適中地方並委員四出嚴督防守隨塌隨修堅持兼旬與水爭命不意六月初七日無爲州黃司灘圩堤先行決口是處值東西梁山上游江勢逼朿遂吸動大澑水勢建瓴而下勢如箭激和州含山無爲沿江沿河千數百圩於六月初十上下同時淹沒地方數百里生靈億萬戶命屬波臣廬舍民田一片汪洋盡成澤國浮屍棺柩牲畜屋料隨流下駛哭聲震野比卽派委帶領大小船隻並備漧糧麵餅饅首馳往各圩搶救並多備席片用船裝渡髙阜處所暫行搭棚棲止其未及遷移災民尙屯集圩堤乃六月十三四等日大風陡作浪起如山竟將圩岸多半鏟平駐堤災民隨浪捲去呼號求救之聲慘不可聞實爲異常災祲見在漸及秋涼風淒露冷此億萬鵠面鳩形無衣無食災民何以存活本國正值兵燹以後物力支絀官振旣屬艱難民捐又難籌集是非廣勸紳商義振其何以爲繼往年本國北方偏災南洋香港新嘉坡孟嘉拉小呂宋等埠各華商會集巨款以助振卹目前本國困乏甚於往年長江災情過於北地爲此縷述奇荒呼吁馳告貴董素稱仗義同志急公卽我見駐日本各華商貿易東瀛心存本國想聞此巨災推同種之情念維桑之誼當亦無不爲億萬饑困垂斃之民傷心焦慮合行仰懇貴董援往年南洋諸埠華商助振籌款之誼就見在駐東華商廣爲勸募陸續接濟多多益善徑解敝州掣取印收以備散放以拯孑遺實紉徳誼合請查照施行須至照會者

○請駐日華商袁紳大壯募振函﹝光緒辛丑八月﹞

東瀛一別裘葛屢更馳系之思何日不積弟三載以來歷鄂而皖今春擬過道班而上游調任和州難遽脫卸本年三月遂由懷寧赴和州任不料入夏以來陡遭水災巨患奇荒爲數十年來所未有見在竭力籌劃振務其被災情形敢陳左右想執事亦無不淚下者本年長江盛漲五月以後上起湖南下迄江蘇沿江五省髙低堤岸一槪衝決濱江圩田易爲蛟龍窟宅而安徽一省勢處中權南多崇山北多河湖上受河南湖北之水於五六月間大雨連旬山洪內湖江潮同時並漲以是被災最重而全省之中又以皖東之和州含山無爲三屬爲最重蓋此三屬西枕巢湖東環長江南貫裕溪北帶滁河地勢最低有如釜底方四月之杪三農苦旱幾於滴水如金乃節踰端陽江潮日漲數尺加以霪霖沈陰山瀑下注節屆大暑漲至四丈以外皖東一帶圩堤勢已岌岌弟親駐三屬之交督飭救護詎無爲州梟姬嘴以上江岸先行破潰遂吸動大澑勢若建瓴水漫堤頂而過致和含沿江沿河大小數百圩合無爲民圩凡千數百圩三數日間決蕩殆盡一時浮柩屍棺牲畜屋料隨流下駛有若箭激老幼緣堤壯夫升樹呼號求救哭聲震野慘不可言當卽多雇船隻一面救渡災民一面撈掩屍棺並多備食物繩席隨渡隨給救出災民七千餘戶幸俱安插其自行渡出者尙不在此數此六月十五日以前水災並辦理急撫之情形也孰知六月十八九等日連日大風狂颷怒吼天地爲晦吹倒房屋拔去大木不計其收眞是異常風災前次已破之圩早與大江連成一片汪洋無際此次助以風力遂至浪湧如山直如萬馬奔騰無堅不摧於是裏身未破之圩又先後同時破決自六月初旬濱江一帶災民被水以後尙有癡戀故墟不忍捨去相與搭棚暫棲堤上者此次風災復將緣堤災民隨浪捲去不少卽幸而得脫亦祇孑然一身並有極貧災民以苟活爲難風定後又自行投水者三屬方數百里以內一片婦哭兒號求食不得哀聲慘狀不可見聞此由弟輩不徳累及災黎愧恨何極見查江潮稍退凡沿江上游及下游近海各屬水勢宣泄較速尙可補種雜糧民歸安業惟皖東三屬在江皖兩省中形若仰盂最爲低窪目前仍一望無邊渟畜如故非特不能補種且遺黎露宿風棲饑寒交迫其困苦情形遠甚他省他郡𨿽經設法籌款采買米石辦理平糶稍濟眉急而三屬壤境毘連災區太廣災民太眾爲日太長轉瞬間歷秋而冬風雪交集若不廣爲勸募義振以資散給則億萬災黎無衣無食必成餓殍見今官庫支絀請撥綦難滬上振局又以內地連年偏災疊見捐款亦成弩末卽求將伯之助亦恐杯水車薪於事無濟吾兄義抱仁襟夙所欽佩頃和含無三屬災黎皆內地赤子若能仰藉宏籌廣集義振以蘇餘生是生死人而肉白骨也見在東瀛華商凡數千戶頗多殷實富厚之家同具仗義急公之願矧在閣下登髙而呼眾山皆應解衣推食人有同情將見義漿仁粟源源而來慈航濟自扶桑義問宣於鄕梓引領下風當率億萬災民東向九頓首以叩玆備具公移並捐冊一百本達諸記室敬候賜函當卽稟申中丞請發札一通仍由弟處轉移執事若得蒙集有成數敬祈賜兌和州敝署卽掣印收繳上以爲憑信孫實甫兄弟舊交也亦有信致之以助吾兄一臂之力敬叩旅安諸祈愛照不備

○諭紳富速繳米石示﹝光緒辛丑八月﹞

爲示諭事照得本年州境陡遭水災本州島勸借紳富米石以作糶本所以濟貧卽以保富原爲一舉兩得之計此中實有不得巳之苦衷不謂爾等紳富輕聽謠言歸咎本城紳董至爭論借多借少各節不知此次所寫糶米原是籌借並非勸捐多借多還少借少還疊經明白示諭在案爾等諒巳周知本州島身居民上豈能誑示爾等此理至爲明白卽使借數稍多後仍價還原主並不喫虧玆格外體卹爾等繳米到州立照定價先給見洋三股之一盡年內再給價三股之一餘盡撤局掃數淸給皆由平糶局何委員當面發給無一文短少無一刻停畱無一錢花費惟見在開局在卽需米甚殷事關饑民難以刻緩爾等己寫米石紳富速卽全數淸繳到卽領洋切勿再有觀望如本署及糶局上下人等有需索等事爾等卽指名據實控告本州島定卽從嚴懲辦差役以催傳米石下鄕本州島系計日給發公食若在鄕有訛索情節準爾等一並呈控惟爾等亦毋得遲回延玩致誤荒政切切特示

是時勸借本境糶米開辦之初人情殊極踴躍集紳富於花廳不數日間巳寫有借米四千餘石捐銀千數百兩乃同城釐委挾有禁米出境之怨百計撓之自此次諭繳後遂亦另示停收矣而糶局勢不可閉除由江督批撥糶米三千石外所有不足之數並此三千石運費皆捐廉彌補其和州本境固未收粒米分銀也前兩弁首玆諭紳富存之以完事之首尾【自記】

○移全椒縣會同禁米出境﹝光緒辛丑八月﹞

爲移會事照得敝州境內本年六月初旬以後潮洪並漲東南兩鄕圩堤潰決災民困苦異常業將實在情形會委聯銜通稟一面出示曉諭禁止一切糧食出境又經稟報各在案訪聞貴縣與敝州交界各圩亦被山洪衝破自必一律禁止糧食出境以顧本地貧民玆查後河一帶水路上達巢肥下通長江該河向爲外客販運糧食出境要道誠恐該處地方或有不肖行戶希圖射利不顧大局仍有句串販運一切糧食出境等事若不會同禁止將來米糧搬運一空於本地民食大有妨礙除委員持帶會票在於陳家淺一帶交界河路嚴密查拏並再明白示禁外相應備文移請爲此合移貴縣請煩查照事關民瘼希卽一體密拏示禁以重民食而顧大局望切望切須移

○謝江督劉峴莊制府批發糶米箋﹝光緒辛丑九月﹞

竊州境前以橫罹水災居民乏食𨿽官爲墊款平糶而本短期長難資周轉因吁請憲臺借撥由陜運回濟振漕糧發州平糶仰蒙批示救災卹鄰原無畛域之分據請於由陜運回濟振漕糧項下借撥數千石接續平糶事尙可行候仰江藩司會同蘇藩司迅速核議酌撥飭遵繳等因祇領之下感激莫名竊惟和州向爲鹽梟會匪出沒之區益以劣紳訟衿土棍賭棍諸匪與爲句結於是匪黨散布無地蔑有狙伏蜮覸時思竊發卽在丰稔之年已覺囂張難治職州自本年三月接篆以後嚴緝匪徒痛懲窩首擒治訟賭諸棍曾請梟劉大个子監禁張天燮許正興黃毛太歲尹朝奉髙潤之等並嚴辦保甲團練稽察巡防以期補救萬一歷經稟蒙飭遵在案仰托憲臺威福匪徒遁迹地方尙稱安靜半載以來未嘗來一梟船亦未經出一重案何嘗非威克之效乃自入五月以來江潮日漲圩堤岌岌職州捐廉洋蚨一千圓墊發洋蚨一千二三百圓購備樁木爭命堵築然自無爲州之黃司灘決口汲引大澑直趨和境漫堤而過遂於六月初旬和境大小諸圩先後漫決以匪徒麕集之鄕值天災流行之日大慮匪黨饑民合而爲一禍患之至何堪臆度𨿽經職州墊款撫卹而是時米價飛漲寖至市米斷絕中人之家購米不得人可周歲無錢斷不可一日無米於是搶米攔米之案層見疊出其勢岌岌幾不終日是以職州一面禁米出口一面設局平糶於七月初旬巳墊款於南鄕黃山寺局開糶而本城及附郭集鎭需糶甚殷旣無絲毫公款亦無分文民捐而樁木急撫並黃山寺糶局職州籌墊巳及四千餘金不可支持因設法勸借紳富米石照市分期給價許給印票以爲憑信勸寫之時紳富亦殊踴躍先後自行署簿得數及四千餘石方謂可資接濟乃以出口之禁釐委側目地方流民相與附和造作飛謠以搖觀聽別尋徑竇熒惑上遊於是前所懲治之梟會訟賭諸匪黨羽益以本衙門不甘約朿之書吏乘機思逞相與斂費結約暗則揭帖徧張明則訟言擾累蓋姦民思破平糶之局鄕愚爲阻借米之謀加以釐委旁敲側擊發蹤其間職州初心原謂卹災乃能杜匪保富必先濟貧本非病民乃來眾喙因思變計何必彊爭遂亦出示通諭凡在借定之米槪行不收然是時城鄕平糶勢難中止矧轉瞬天寒風雪交集聚千百求食不得饑民又值釐局稟開糧禁米價日翔誰能枵腹甘心忍饑待死官法恐有不行禍機且將立至職州職任地方其何以濟每一念及夜不成寐玆蒙恩施格外曲體災區爲河內移粟之圖作雍絳泛舟之役仁漿義粟咸沐陽和鵠面鳩形藉資存活而風塵下吏得此續命之羹俾免觸藩之困溝瘠得慶生全盜賊於焉屏息巖疆劇邑消患未萌尢所感激涕零率州屬吏民東望崇轅以仰謝鴻施於無旣者也除錄報撫憲並委員紳恭賫印領遵飭領運外謹將感激下忱肅具寸丹恭叩鈞安伏乞垂鑑

○具報第一次經募散放義振通稟﹝光緒辛丑九月﹞

竊和州前於六月初旬濱江各圩堤埂漫決陡遭水災當以地廣災重官振民捐力難挽救曾由職州電請上海善紳同知焦發昱等勸募義振陸續接濟並稟請給札該善紳焦發昱王震福姚錫康等駐滬勸募接濟如有餘力並兼顧鄰屬無爲本屬含山以收通力合作之效仰蒙俯允飭行在案該同知焦發昱等見巳經募英洋三千圓又小角龍洋八萬零八百三十六圓合龍洋八千零八十三圓六角先後延請滬紳並立達會振紳郁懷智等赴和會同散放當經職州派委紳團練會同該紳等周行災區挨都挨甲挨村逐戶查放查得被災應振各戶凡分六等中戶八百十八戶每戶四角次戶五千四百五十三戶每戶八角下戶二千二百零一戶每戶一圓二角極戶二百三十六戶每戶一圓六角下極戶九十七戶每戶二圓不堪極戶五十八戶每戶二圓四角外病極一戶給三圓六角幼弱一名給洋二角以上共八千九百四十五戶凡放龍洋八千零八十三圓六角此皆立達會紳郁懷智等會同委紳團練放散之義振也至該會紳等散放未盡之處又查補遺漏復查有災戶二千八百五十六戶共放去英洋二千圓又小角洋圓一萬一千二百八十九角作英洋一千零一十五圓九角八分此又補放漏戶之義振也竊此項義振系職州與駐滬焦同知等反復電商並經各紳分路勸集其來和查放亦系該紳等協同散給隨查隨放未及造冊卽用立達會義振票蓋用州印隨戶散給憑票給洋至補放漏戶亦卽徑放洋錢並未散給振票以歸簡易通共放得龍洋八千零八十三圓六角英洋三千零一十五圓九角八分均由職州給予印收以爲憑信又該義紳等前來和州道出蕪湖經蕪湖災民吁求給振曾放災戶二千六百一十二戶共大口六千二百七十一口每口龍洋四角小口四千三百五十二口每口龍洋二角共放龍洋三千三百七十八圓八角亦由職州代給總數印收以省周折通共實發龍洋英洋一萬四千四百七十八圓三角八分特散放之法或以戶計或以口計或給以票或不給票本以和州募集而至而散放又間及江南事不一律惟均經該善紳等協同散放並未領有公款應請免予造冊具報其送繳票根應卽存州備案職州經募州紳浙江知縣李時泉捐助英洋五百圓州署兵司許如柏捐助本洋一千圓系本州島捐輸振款在上海經募義振以外應俟樁木撫卹平糶截數以後另款匯算見在善紳郁懷智等暫行回滬商同焦同知等集款職州正與商辦和無兩屬毘�圩工通力合作以工代振特需款甚巨視集款多寡訂有成議再行稟聞肅請勛安祇乞垂鑑

○再致上海焦樂山蘇寶森諸善紳函﹝光緒辛丑十月﹞

前上一緘由何鏡秋二尹赴滬帶上道達謝忱並面陳和屬災困情形仍求續賜籌募知達臺鑑並蒙俯允賜爲援手鏡秋自滬旋備述一切非特有司引領東瞻卽合屬士民其孰不泥首涕零崩角呼吁起溝瘠而拯垂斃者乎竊惟今歲水災自五月以來蛟水奔注江潮陡漲濱江五省同罹災祲而安徽一省勢處中權南則崇山峻嶺北則外江內湖被災尢重而皖省之中則東隅和屬尢爲喫緊東西梁山近鎖腰膂江流逼朿浪起如山遂將內外沒水堤埂多半鏟平及八九月間江流漸落水勢歸槽而是處水退甚遲迄今低田積水尙及五六尺不等是以此間受災較他省他郡爲重非特極貧下戶將成餓殍而市間直無米可售卽中戶之家且將舉炊不得慘酷情形難以方諭至圩堤自沒水以後鏟削崩潰更隨地皆是民間無力修完將失業貧民不知幾億萬戶展轉流徙更不知作何究竟前者諸君子分囑善友惠蒞荒陬敝境東南兩鄕巳大沾愷澤玆復蒙允爲續募兩三萬金以拯孑遺如江如河源源接濟髙誼仁風豈有涯涘竊以極貧以錢爲急中戶以米爲急擬於振濟之中多設平糶則貧中兩等人戶皆沾實惠其銀錢出入一切仍責成城鄕典商專司其事若圩工一節民生命脈所關待命尢切惟敝境濱江一面已及百三十餘里內外凡百數十圩而諸圩之中以南鄕之保大圩爲急是圩毘連含無而居本境上游爲諸圩屏蔽全埂周圍及數十里崩潰最多受災最巨應將此一路先盡籌修則一路保全卽諸路皆資屏障弟將親赴該圩勘估專候義款尢仰滬紳來臨督工開辦敬陳梗略其一切詳細節目仍由鏡秋二尹赴滬面商不勝迫切翹企之至專叩善安諸乞惠照

○移無爲州沈牧照料善紳入境散振﹝光緒辛丑十月﹞

爲移知事竊照本年沿江各屬大水爲災以和含無三屬爲最重前經敝州電商滬紳募集振款續經稟請撫憲札委駐滬善紳籌辦和含無三屬義振以濟災黎期收通力合作之效並由敝州派員赴滬駐商玆準駐滬善紳籌集振款並棉衣等件攜帶來和當由敝州出具印收仍請各善紳親歷災區散給各災民藉可度生禦寒卽經敝州商諸善紳在於前項振內撥出龍洋八千圓棉衣一千套親帶貴州境內東鄕一帶散放自應妥爲保護以免各災民喧嚷滋事合行備文移知爲此合移貴州請煩查照一俟善紳到境希卽會同查明被災極苦之家按戶發給小角洋圓並棉衣振票憑票具領並祈妥爲保護勿任各災民爭鬧是爲至要望切須移

○札裕溪翁巡檢照料善紳入境散振﹝光緒辛丑十月﹞

爲札行事照得州境本年水災最重見屆冬令災黎饑寒交迫業經派員前赴上海駐商滬紳籌集振款並備棉衣來和散放見滬紳業經到城先將附郭各村各戶稽查明白自城而南不日卽赴裕溪駐辦振務給發振票憑票放振並酌給棉衣凡實系被災極苦之家令其聽候發給切勿向善紳聚集爭鬧其實在有力之家及有生意並可餬口之人均不得朦領除示諭外合行札飭札到該巡司立卽遵照一俟善紳到境卽行預備館捨一所並督率弓兵妥爲保護飭令各災民聽候查明散放憑票具領勿許爭鬧振務重件該員務宜勤愼辦理切勿任其滋事是爲至要切切特札

○三�皖北道馮觀察煦募振函﹝光緒辛丑十月﹞

竊錫光�於八月初旬自省中旋時適曹鳳崗同年回和得奉賜翰敬�仁帡宏被許濟千圓衿卹逾恆曲予提倡望風��用志感忱曾上蕪箋諒蒙霽錄詎箋陳以後未及浹旬而省中突起波瀾讒謗交侵幾至不可收拾幸金陵皖江兩節鎭曲鑑其微不爲浮議所動遲之又久乃始寢息頃𨿽�海波平矣回憶風濤震撼時有令人心悸想爾時公亦必有所聞玆請將其中大略爲公陳之以慰廑注錫光之調首邑及移和陽也多出節府意上游固有甚不悅者而其中復有要人惎尢甚從而媒蘗之積嫌益深前移和陽有以太守班次居要津爭此雞肋而未得請者怨亦刺骨於是相與附和旦夕浸潤譬已下種子待時而發此宿病也錫光於三月接和陽篆見地方疲獘已極紳衿大戶明目張瞻爲梟會諸匪窩主秀才大半爲訟師土豪盡數爲賭首於是外而營員內而書役相與句結直不知官法爲何物失此不圖廣西金田之禍卽爲殷鑑到任之始遂下猛劑梟一本境會首嚴治兩窩主及積訟兩秀才皆此間豪右並鋤猾胥數人若輩已側目視矣和陽釐局兼有保甲名目遂藉籠地方詞訟前任朱君牧和時適王直州綰此間釐金牙距森布盡籠大小詞案地方官直收租莊頭而巳今年夏初此間新易釐委帶來司事多名率王前委舊人初至時便思尋故轍見見官非朱比憚而不敢發已怏怏未幾江潮大漲圩堤盡潰城鄕直無粒米入市搶米攔米之案日數起勢不得不嚴米糧出境之禁釐局大嘩恨遂不可解因上結省中兩要人以搖當道下聳本境姦民令其出頭上訐爲必勝之計遂於蕪湖皖垣金陵徧播謠言多張揭帖以肆簧鼓謂和境存米尙多錫光之禁米出境也爲自販出口計運出者已數千石矣謂於黃山寺設局平糶也正以奪米行生意而自以漁利也謂印借紳富米石設糶也亦爲入橐計故多方抑勒且用刑求也於是省中津要釐局員司地方姦蠹合謀以逞造爲種種不根之言以訐諸上游上游固有夙恨訐詞到卽受受卽準因擇某員前來密查於是某要人餌以宿州缺堅授以意某員遂肆意羅織直無影響之談公然上諸稟折蓋以爲羣策羣力斷無一擊不踣者遂放手爲之不遺餘力幸此間去寧垣密邇大府早有所聞因撥江蘇振米三千石轉給此間平糶以寓瑟歌之意某要人察大府之不謂然而皖帥亦極持正始徐徐斂迹退夫糶米之采買有本城米行之承領有在局紳董之收發有護照之指定地方限定石數層層根據上下牽制無由動搖官縱萬分不肖思販出江自禁何由而出當時饑民搶米日凡數見何難執禁瓜分釐局扼江更何難執禁扣畱解呈省憲此皆不待辦而自明者至黃山寺糶價髙於本城糶價每升五文則寺斛原大於城斛加二且城用大錢寺用四六三七不等毛錢以斗斛錢色米價三項扣算實則寺價尙賤於城價每升五文爲婦孺所共曉且印借紳富之米本勸借而非勸捐明示冬春三期以義振塡還米價告示鐵憑紳富之來無不見以花廳由其自署且未收粒米凡此皆理最明曉者也不謂上游之偏執意見津要之積不相能釐委之肆情熒惑姦民之聽煽喧噪查委之醉心迎合顚倒是非混淆黑白乃至此極無怪老於世故者之和光同塵一事不做轉得相與以終古也天下敗壞極矣稍思補救萬一遂不能無恩怨其中於稍有不便於巳者無論上下不惜出死力以撓之眞西人所謂拒力拒力太大令人何從著手天下事尙可爲哉錫光本早作以進爲退之計擬以道員過班專候吏部開除底缺便脫羈絆特部文到皖恐須來歲春深頃亦靜以待之斷不自請開缺轉似畏阻而逃也者見在居此一日仍盡一日應做之事姦民可惡災民可憐決不以此灰心頓易初志此間平糶得米三千石可資周轉特須赴鎭江招商局領運且抵和州口則河底淤髙見巳將涸尙須陸運到城運費不貲亦頗費經畫而州境全局所關尢爲圩工一舉日來由曹同年督查西南兩鄕業共有大小決口三百餘所而潰岸崩堤尙不在內其東北兩鄕尙未計入周境濱江及百三十餘里竟無不破之圩受病太深需費過巨若大舉修復眞非十餘萬金不辦卽遷就補救亦須數萬金方能集事何從得此巨款頃從蘇浙各大市埠己籌有義振七萬圓陸續請滬紳履放其官振四千金見方全數扣畱可備堤工祗此區區尙屬有著之款所缺尙多祗能盡力所能至以求心之所安而已轉瞬冬寒風雪交集集腋成裘摶沙成塔不得不仰求援手日前蒙允募濟之款可否催集賜兌尙乞鈞裁北望依馳翹盼無旣今歲下忙本應停徵業固請之而格於上游之堅持事竟不行上游之堅持也以其收入庫款千兩有隨解堂費二十四兩也然所徵不過向年熟徵二成爲數尙微民力不致大傷可綏綺注至錫光以積累之身直此艱虞署用已難周轉益以前者防圩急撫平糶及練丁經費凡四大宗墊款竟無法籌還而爲數頗巨支絀之狀不可言諭此又出於荒政爲難之外私憂竊計不能解免爰蒙摯愛一並拉雜陳之肅此恭請勛安諸祈霽照

○具報第二次經募散放義振通稟﹝光緒辛丑十一月﹞

竊職州前因和境災重地廣官振民捐力難挽救當經電請上海義振紳士焦發昱等勸募義振並稟蒙憲臺給札該善紳等駐滬募款接濟歷經該紳等募集義振英洋三千圓又角洋八萬八百三十六圓先後派由滬紳並立達會紳郁懷智等來和由職州選派委紳會同查明散放業將查放情形稟陳在案職州以時屆冬令災民大半無衣無食饑寒交迫若不續籌接振勢必仍轉溝壑復委縣丞何庚堂赴滬駐商玆經善紳同知焦發昱等續募義振龍洋二萬五千圓棉衣三千五百套延請滬紳蘇秉彜等於十月二十二日兌運振款棉衣到和職州以鄰境無爲州與和境壤地相連該處災情亦重前經稟定兼顧以收通力合作之效玆於前項振款撥出龍洋八千圓棉衣一千套爲無爲州振放之用其餘龍洋一萬五千圓棉衣二千五百套經職州選派州紳會同滬紳自城而南周曆災區挨都挨甲挨村逐戶確查並由南鄕雍家鎭渡過裕溪分赴無爲州查放此次義振龍洋二萬五千圓棉衣三千五百套散給和州曁無爲州兩屬災民除飛移無爲州一並照料外仍統由職州給予印收以昭憑信俟查放蕆事後本境和州鄰境無爲共計災民若干戶經放振款角洋若干圓再行匯數稟報至該善紳會放振款棉衣均�分路募集並未領有公款請免其造報送繳票根存州備案至職州前辦撫卹平糶曁救圩購買樁木墊用不敷各款共計本洋四千五百餘圓除將職州經募省紳吳淞班統領捐助英洋一百圓州紳浙江知縣李時泉捐助英洋五百圓州署兵書許如柏捐助本洋一千圓盡數支銷外不敷之款由職州設法捐給又職州歷次派員赴滬並四出經募振款所用盤川電費及一切雜用數亦不貲皆由職州捐廉發給並不另行開支合並陳明所有會同上海善紳散放第二次和州義振緣由理合稟陳仰祈鑑核查考實爲公便肅請勛安祗乞垂鑑

余於和州任內先後募集義振及九萬餘圓此前兩次報牘也除給振外尙別築保大圩沿裕溪南堤百餘里東起裕溪口西錯入含山縣境而建義冢立善堂亦包括其中至次年壬寅五月方得蕆事錫光業於是年正月交卸和篆其未竟工振皆以屬諸滬紳蘇君筱齋秉彜並陳諸大吏卽由蘇君接續報銷不使後任地方官得掣其肘蘇君亦勤懇維持勞瘁備至本年夏間蘇君果以皖中大吏特保赴引以特旨知府發往安徽矣無言不酬無徳不報得此余得�對蘇君並得稍對江浙濟款諸善士亦一快也【自記】

●跋

巧者宦之母也而吾以至拙出之甚矣其戇也和陽固巖邑梟會土遊各匪麕聚窟宅且以不肖衿監爲腹心假訟師猾吏爲耳目根柢盤結不可抉剔辛丑春錫光自懷寧調任下車卽持治亂國用重典主意時水災尙未見也而賓僚僕從更進疊見謂人情趨易避難此間受病誠深公以攝郡而發其覆必爲叢過之地何樂爲其難果若此必將耗貲財招疑謗其何以善其後錫光慨然曰厝火積薪而自寢其上燎原不遠亦必自焚大巧之中實亦大拙乃力排羣義募丁壯練新操提倡民團整頓保甲以爲基礎多畜偵探以備搜捕未及六旬遊土渠魁禽治大半梟艇大幫遂亦絕迹而饟械諸費月款巳不貲矣未幾伏泛驟發江流橫溢和郡濱江水災尢劇彌懼遺孽潛煽饑民禍患之來迫於眉睫幸得江浙義士應我呼號慨集巨貲以濟振撫於是災民得以存活而莠民亦懾於前日之誅鋤而不敢動禦盜卹災僅以集事而剜肉醫瘡困憊彌甚方水災之至也署中公費錙銖斷絕而勇練勢不可撤加以防圩急撫募振查災諸費尢爲益所本無無米之炊固巳形見勢絀其尢異者藩司最惡言災【安徽規例州縣解藩庫銀每千兩有堂費銀二十四兩】而錫光以求振故告災之書四出至省又首以蠲賦請意遂大忤會以州境禁米出口事駐州釐局復大齟齬於是上下環結百計摧排甚至指嗾蠹民發蹤上控藩�實陰主之苟腳根稍不穩固鮮不隨以顚隕矣而羣小承風寧猘相向乃亟圖擺脫假以息肩特去郡以來負累山積今役京師而索債書至者月盈篋是誠吾賓僚僕從所指爲大拙亦吾所自笑其戇而不能自解者也暇檢行篋得和陽存牘凡四十餘篇錄而存之釐爲二冊以畱泥爪且亦志吾爲大拙之歸也光緒二十九年癸卯八月丹徒姚錫光自跋於京師大學堂

吏皖存牘

