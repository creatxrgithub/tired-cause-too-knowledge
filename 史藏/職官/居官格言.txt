居官格言

﹝明﹞不著撰人

●目錄

上篇

下篇

施行條件

陰陽醫生教讀

勸懲告示

●居官格言上篇

讀法律

考時制

愼言語

養忠厚

開聰明

戒淺露

克性偏

克徳量

處同僚

待左右

待小人

制豪民

○讀法律

爲政以法律爲師亦名言也旣知律巳又可治人

○考時制

凡國家禮文制度法律條例之類皆能熟觀而深考之則有以酬應世務而不戾乎時宜

○愼言語

爲官最宜安重下所瞻仰一發言不當殊愧之

輕言則納侮

輕言戲謔最害事蓋言不妄發則出言而人信之苟輕言戲謔後𨿽有誠實之言人亦弗之信矣

常默最妙巳心旣存而人自生敬

○養忠厚

寧人負我毋我負人此言當畱心

○開聰明

集眾人之耳目爲一巳之耳目

○戒淺露

人有才而露只是淺深則下露方爲一事卽欲人知淺之尢者

○克性偏

因一事不快於心而遷怒之心妄發此其大病

不可乘喜而多言不可乘快而易事

○克徳量

忍所不能忍容所不能容惟識量過人者能之

顏子犯而不較乃其量大聞人毀巳卽艴然而怒其小也�矣

○處同僚

張文忠公曰同官有過不至害政宜有包容大抵奉巳當嚴行人當怒

以巳之廉病人之貪取怨之道也

○待左右

張文忠公曰左右非公故無與語非公遣毌使與民相往來深體此言吏卒輩不言而栗然也

待左右當言而惠

○待小人

小人不可與盡言

待小人嚴而和

防小人密於自修

疾惡之心固不可無然當深察時宜寬緩處之切不可聞惡遽怒先自焚撓況傷於急暴而有過中失宜之獘乎經曰毌奮疾於頑子曰膚受之愬不行皆當審察

如治小人事巳則絕口不言使彼無所聞以發其怒矣

○制豪民

夫豪民之所以敢橫者由牧民者與之私交故也苟絕其私可不大聲色而使其膽落

●居官格言下篇

淸心

養神

上敬

接人

臨事

處事

事勢

觀人

聽言

防範

毋疑

安靜

知足

天鑑

○淸心

淸心節事居官守身之要

心靜能處事

心地乾坤自然寬平

○養神

少欲覺神淸

○上敬

處巳接物事上使下皆當以敬爲主

敬則立怠則廢

持巳得一敬字接人得一謙字

○接人

當官不接異色人最好不止巫祝忌媼宜疏絕至於匠藝之人𨿽不可缺亦當用之以時不宜久畱於宅與之親狎皆能變易聽聞簸弄是非儒士固當禮接亦有人非儒者或假詩文或假字畫以媒進一與之款洽卽墮其術中若此之類審察疏絕亦淸心省事之一助

待下固當謙和謙和而無節反納其侮惟和而莊則人自愛而畏

○臨事

凡事皆當謹始慮終

作官一事不可苟

事才入手便當思其發落

不言而自能行出則人心服

法立而行則人不翫

○處事

處大事不宜大厲聲色付之當然可也

大事小事卽平平處之便不至於駭人視聽矣

處事不可使人知恩

事巳往不追最妙

處事了不形之於言尢妙

靜能制動沈能制浮寬能制褊緩能制急

○事勢

勢到七八分卽巳如張弓然過滿則折

○觀人

公於巳者能公於人私諸人者尢私諸巳

輕言輕動之人不可以與謀易喜易怒者亦然

聞事不驚不喜者可以當大事

輕言則寡信

善面諛人者必善背而毀之

○聽言

子弟不可於預公事牙儈不可出入私宅

事𨿽細微必謹關防事有疑似當避毀謗

所惡之人防其害巳所親之人防其費巳

○防範

左右之言不可輕信必審其實親愛之言不可偏聽

○毋疑

疑人輕巳者皆內不足

○安靜

左險而運奇不若宅平而無爲

○知足

知足不辱知止不殆

○天鑑

天道甚可畏善惡分明有降祥降殃之報

●施行條件

到任

倉庫

境圖

公座

公文

坐衙

放告

信牌

詞狀

紙米

支應

賞帖

手冊

稟帖

六房

老人

○到任

一新官除有地方便有本處士夫來謁當從容詢及土俗人情到任斟酌以行若前官所立舊規無甚大害但潤色之可也

一新官到任除遵依儀注外一到時須投公館安歇如無公館寺觀廟亦是不可落富民之家有乖體面其薪米等類�買應用當先帖示云

士大夫之家免饋酒食

○倉庫

一新官到任於倉庫交割之時最要謹始拜謁

文廟後先行盤庫令該吏請知署印舊官及同僚首領俱到置印信合同文簿一樣三扇公同仔細盤查揀選職事體吏典老人里長十數輩聽候使用查盤畢仍取據舊官關文並各役見數文狀同簿籍一扇落房備照其二扇新舊官收執如果交割不明臨時再行議處倉糧亦如法查盤之

○境圖

到任之初令各該里長將本裏四至風景寺觀橋路大小煙居定與尺寸式樣畫爲一圖待其齊完集爲冊葉一部再令畫匠以城郭爲主自近而遠繪爲總圖表背於公座之後凡遇勾攝公事捕捉盜賊俱便觀覽

○公座

一凡公坐每日平明署事該吏賫公座簿自下而上呈押某簿一月一扇待月終封付架閣庫收照

○公文

一凡公文除有承發司可稽外仍置大簿一扇注寫某公文某日到名曰公文入簿某公文某日發行名曰公文出簿親自收執以憑查照稽考其詞狀並批牌等項亦各置其簿因事定名以憑稽考完結

一凡上司緊關公文早衙僉押務通讀申文驗看字畫年月無差方爲施行其次平關牒帖並批牌等項中衙僉押仍告示六房知會

○坐衙

一早衙僉押畢比較裏老催辦公事中衙僉押畢及晚衙通行問理詞狀○放告

示仰一應告狀人等除人命彊盜重情不拘日期其餘戶婚田土鬭毆等項俱照後開日期遞狀次日聽審敢有不經本縣告理趣赴

上司越訴者先將的親家屬收監以待問完發下之日依律問擬罪名仍連累兩鄰井裏老一體責罰不恕

一遞狀日期

初三日初四日聽審

初六日初七日聽審

初九日初十日聽審

十三日十四日聽審

十六日十七日聽審

十九日二十日聽審

二十三日二十四日聽審

二十六日二十七日聽審

二十九日三十日聽審

正徳十四年三月

日示

○信牌

一三六九受狀之日務畱意詳情準行者卽摽日上簿照名項牌不準者就批寫不準字樣次日聽審之時先將不準者審虛逐出準行者唱名給與信牌令其送到被告之家依限一同見官就行問斷其事情重者仍舊差人行拘監候問理施行

信牌式

﹖信牌式

某縣爲受理詞狀事仰被告依限前來繳牌聽候問理免致差人擾害違限者依律治之須至牌者

計開某里犯人幾名

趙甲

錢乙

孫丙

李丁

右仰差原告

周戊

準此

正徳十四年三月

日

吏典吳巳承

信牌押

定限

日銷繳

○詞狀

一凡準行詞狀除本職問理外其餘亦須分理但不可�門隸徑送務要門丞牒簿照會首領計開詞狀件數仍將底案入公櫃以備查考若經本職問理者除小事量情發落外但入杖罪者俱取招發落名爲雜行卷宗落房收閣

○紙米

一詞狀紙價有例八分入官二分公用其入官之數中達類解其公用之數務要支銷明白大凡在官無磚銀兩遇有支用俱取領在官以備查照其贖罪米價及無磚銀兩至秋成令富民領出兩平糶買粟谷並設法措置雜糧俱上倉收貯待積有數多以憑申達

○支應

一治官事如治家事且如人家飲食之物缺一不可況縣治支應無窮可不預爲之備乎如香油醬醋米麫醬菜�煎之類俱要措置物料依時委人造作關防而支用其豬羊雞鵝之類亦須設法處置付人餵養庶使里甲不煩而事易幹濟矣

○賞帖

凡該年糧艸務依期嚴限催攢仍鼓舞催糧人役先完者先將皷樂給賞帖以勞之再限賞罰並行

賞帖式

﹖賞帖式

某縣爲賞勤事今將印信賞帖一張給付完糧里長某人收執遇有責罰納帖準免

○手冊

一每月備小經折三十冊日袖一冊坐衙面寫某月某日以起一日之事務要完結至暮投之櫃中如遇上司按臨亦神一冊開寫緊關事件如遇分守者則開錢糧事件分巡者則開囚犯事件之類似備顧問不差

○稟帖

一本衙大門外每日給與花欄稟帖張數令門吏守之其左右角門懸示本刻云有職人員投稟帖以進入閒雜人等驗關防以放出

○六房

一置立木牌兩座樹於堂之東西近下將禁約六房告下大書楷字刋於木牌之上使該吏見之凜然爲衙門壯觀示仰六房吏典各照房分辦事止許直堂吏一人常用�候其餘非呼喚不許輒自上堂探聽公事違者責之敢有互相爭鬭者各責一十無故擅入衙門者決責二十立爲常�的不虛示

示仰六房該吏凡遇稟復公事自上而下僉押文書自下而上其申達上司公文早衙僉押其平關牌帖並批牌等項中衙僉押臨時驗有差錯平行者責五下上行者責十下定爲常規的不虛示

○老人

一民間有年五十以上者或天性公直或善治家事或輕則仗義或爲鄕人所敬服或有寸長片善之可取平日詢�錄名以備老人之選𨿽未能各裏盡得其人但有十數�在官聽事亦使申明亭不爲虛設

●陰陽醫生教讀

一陰陽醫生教讀等甞見各處府司視爲在官之人一槪差用不使專務本業是豈祖宗設立之美意或今後陰陽生輪流日守日晷時牌夜守更漏醫生亦輪流日守惠民藥局教讀分教各裏童生使各專務本業當職時常考驗勤惰量爲勸懲其愚而無進者聽其出退揀選年幼可進者補之庶使陰陽醫學教讀等不爲�設

●勸懲告示

某縣爲通行勸懲事準知縣許關前事切照本職才短政拙叨承民社之寄所有境內人民善惡不等是以到任之始懲勸爲先惡者旣懲則小人之道消善者旣勸則君子之道長四境盡和順之民

上天有召祥之理故風雨時而五穀登糧艸完而百姓治如此則官民一體共享太平豈不美哉今將勸懲條件開後仰各遵守施行準此擬合就行爲此合行出給告示發仰城市鄕村張掛曉諭一體遵守施行須至告示者

計開

一爲咨訪民情事

一爲禁除民害事

一爲禁民爲非事

一爲禁民誣告事

一爲禁�囑托事

一爲獎勸自善事

○一爲咨訪民情事

一爲咨訪民情事切照家鄕宦所千里遠隔安得土俗人情一體盡合凡有興革益民之事許諸人陳說或有長於此事者或有明於彼事者或有善處某事者或有經歷某�者不拘一條二條明白開寫前來以憑拆衷采取施行�境內識治體髙年有徳之人以禮迎接不時咨訪民事以通下情

○一爲禁除民害事

一爲禁除民害事訪得有等在官人役或因公差下鄕假虎威虛張聲勢誆詐財物酒食騷擾良善明知鄕民少入城市怕見官府只得日受其害又有等本縣之民倚恃平昔凶惡欺厭良善每遇收割田禾之時家至戶到討要穀麥等項糧食少有不從就行放火偸禾百般爲害今後敢有前項等情許被害之人赴縣口告以憑痛治枷號施行

○一爲禁民爲非事

一爲禁民爲非事訪得在城有等光棍喇唬不敬父母�教不安本等生理三五成羣白日恃酒行凶打街罵巷至晚賭博宿娼夜半尙未歸家若不預爲嚴禁將來賭必盜姦必殺爲患不小今後敢有前項之徒日間許地方並兩鄰卽便捉拿送官免致連累夜間許地方並夜巡人役卽便鎖拿許扣衙門送監以憑究問照例發遣充軍敢有縱容賣放者一體治以重罪

○一爲禁民誣告事

一爲禁民誣告事仰凡所告詞狀務要楷書大字多者不過三四行許指實陳告一事就便施行不許駕空誣捏將不幹自巳事情並遠年經分經賣過廟田上牽連人眾一槪告擾仍將寫狀人如名開後違者斷不準理

○一爲禁�囑托事

一爲禁�囑托事見得詞訟到宮有等愚詐之民不明道理不�自巳是非輒便用酒食財物央凂人來囑托以求取勝殊知天下事自有公道安用通私門哉今後遇有此等事情卽問理虧情虛徑坐其罪仍將囑托者依律問擬施行

○一爲獎勸自善事

一爲獎勸自善事凡民間有孝子順孫義夫節婦及五世不分之家志行申異可勵民風者許裏老呈報前來先行獎勸其家量免丁差遇頒歷胙待後審實之日另行申達上司以候覆

奏旌表

正徳十四年三月

日給

右

仰

知

悉

告示押

�所錄施行條件有

時制遵依外亦不過聊舉以見例耳若夫有司之事百責所萃豈能事事而條陳之況東西南北之殊厲而風土民俗之各異又不可以執一而沿也大凡事至物來只以此心應之此心能師居官之格官自能因時制宜而有善處之術矣余不泛錄

重刻居官格言捲之終

