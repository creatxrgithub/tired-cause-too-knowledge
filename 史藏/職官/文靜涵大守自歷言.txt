文靜涵大守自歷言

﹝淸﹞文海著

●目錄

敍

文靜涵大守自歷言

●自歷言敍

天下之治亂在民民之治亂在上在上者之親民尢莫切於牧令今之所謂牧令者吾亦知之矣其果能各盡乃心以心乎民之心如慈父母之哺兒於懷而時其饑飽燥濕耶𨿽然亦豈盡人之不仁哉無學以濟之斯貿貿然不知萬物之與我爲一體無精神以委輸無气脈以流貫又復識力不足自衛諳練不足周防而環伺左右者乃爭假神威以攘竊牲醴民之命幾何而不盡於憒憒者之冥焉罔覺也然則士大夫本其所閱歷乎世變者爲言以垂吏治之凖繩其諸尙免小民之銜冤負痛救死不贍者乎壬辰秋胞弟之傑供職農曹由京師郵寄文靜涵太守自歷言一編余覽其言細而不苛慈而有斷而尢於家丁胥役之弄權舞獘三致意焉今之爲牧令者果能則而效之以遇事經心庶有豸乎生民之疾苦甚矣有心者救焚拯溺𨿽被髮以往猶愳莫之及也然則是編之廣其傳又烏可一日緩耶爰飭徵信局以活印板速印而行之並綴數語以志簡端願與世之爲賢牧令者共質之

光緒十八年秋七月淸泉王之春撰於湖北藩署

嘻牧令豈易爲哉今天下之牧令有爲有守者固不乏人而一經補缺內外漸以汰侈僕從漸以驕奢甚至顚倒其所爲汨喪其所守者亦頗有人故牧令者天下最不易爲之官也生殺之權衡自我操之賦稅之出入自我主之考試爲國求賢審斷使民無訟學校風俗如何教之化之丰歉水患瘟疫蝗蝻如何捄之驅之皆有司所當講求而速理者若乃撫字亦可催科催科亦兼撫字是在賢能神而明之難以罄之於筆楮也至於賬房出入宜自經理省儉得宜使無怨謗每年應入若干應出若干獘端在於何處如何立帳如何杜絕年會日計考公私有無虧缺每遇交代不須假手於人一切了如指掌卽門印家人賢愚不一如何駕馭如何恩養知其艱苦如何立定章程使其無犯咸知畏威不敢專權蠹書猾役不能不用伊有薄產豈肯充役一家全賴衙門養活如何整頓除獘如何恩威並濟如何呼應卽靈使其畏威懷徳各知守法地方訟棍土豪光棍到處皆有誅之不可勝誅如何化導整頓使其各知斂迹他如士子如何教養良民如何恩養賊匪如何緝捕遇有荒災如何防患於未然務使各得其所人命盜案戶婚田土如何審斷無枉無縱使其悅服永無後患所有交代何爲正雜捐攤兵糧余租兵折兵加寄莊緩徵帶徵並徵分解雜稅捐攤流交各欵名目接授出結後可能了然自信於心且各省風俗不同一州一縣情形不一其中姦巧利獘細微曲折民情隱衷人事變遷竟有出乎人情之外者尢宜因地制宜見機行事儻在家旣有夙累到省又須負債借用長隨之銀名爲帶肚門上到任後向庫戶通融明說規禮長隨書吏半是通家慫恿貪贓枉法巧言順水推舟債主內外坐討其勢難保淸廉奚暇講求吏治哉要知官場名爲宦海人卽爲舟旦夕風波夫豈能料總須平心自然舵穩惟未講求於平日豈能定決於臨時苟不明其所以然辧其所當然必不能禁其不然防其未然緣舉目歷之事略記若干條名之曰自歷言不事塗澤不編次目直將親身經歷之事剴切剖陳亦庶幾蒞官勤民之一助云爾

旹

道光二十六年丙午歲冬月知撫州府事燕山文海靜涵敍

●自歷言

燕山文海靜涵氏著

一未稟到前須先拜首縣及各衙門首領再稟見首府司道後謁見督撫憲此一定之理謁見各憲問答須要簡明且宜寡言卽在官廳亦須寡言爲是

一省中同寅宜拜往各署幕友宜親近與常辦發審同寅前輩前虛心受教遇事學習多看審案每看一案必將全捲細參再聽同寅如何審訊如何取結如何辦稿出詳遇有開撿之案更宜隨同多看撿驗之道金刃手足他物傷人當有把握如下部受傷應在上部並推跌服毒捆勒燒死等傷一切渺然全在閱歷互相考較稍有疑似憑何定案如不預爲諳練身入其境茫無主見但以刑忤之言是聽可能自信於心乎

一刑錢幕友最關緊要不惟學問優長民情洞悉人品更要端方所請不善受累無窮大凡州縣到省薦友者不知凡幾不請則有礙情面允請則不知賢否若恐開罪於人凡有薦者均請則力有未逮種種作難不可枚舉莫如未稟到之前自行訪請卽爲關訂𨿽有薦者言未到省之前托某某早爲延訂已在公館如此回復必可推卸在我訪請良友系愼重公事起見薦者斷不因此而介意州縣到省某日拜友某日延訂送關凡在幕者知之最確況知幕友巳定謀館之意必息緣幕友謀館之念更甚於我輩余居首縣時深知幕友無館之苦同寅薦館之難並見州縣延友之害可謂初任人員到省第一要事也

一刑錢幕友請至公館朝夕盤桓詢問本省風土人情要案限期處分逐一討論均須默記至小席幕友不必自訂應畱爲首府同寅相好薦友地步此亦情之不可郤者缺分較優多請數位或送半年修脯以通人情緣幕友無館之苦筆難盡述如寒士謀書院求漕館送字畫不可鄙吝及醫卜星相之士亦不可拒絕以存厚道至於刑錢幕友所關非細豈可礙於情面艸率延訂然自行訪請固屬理所當然而其中亦有許多難處之境惟初任者酌之

一收長隨應畱意也州縣到省薦者紛紛人之賢否豈能一望而知且爲政之道用人理財爲先居官其權在我執事其權在人不必問其專權舞獘卽如要案傳呈送到門房伊先看過無分案之輕重且詢有無出息得錢速辦無利從緩次送簽押又要從容細閱何處下手刁難書差任意耽延賣批賣票種種獘端筆難盡述余目睹同寅中所用門上有呈報忤逆稟案並指告謀爲不軌重案輾轉延擱致首逆正凶在逃不獲本官因而問罷該家人安然無事此等案件尙敢如此其它事可知至若輩中學問見識髙者亦有其人如居心純正見利思義者十不過一二況若輩中其姦巧詐僞一言一動並與本官閒談之間均有深意或買通宅門以內之人以爲引綫或買對像去重價而報輕價以此取信於官或串通書差公事非專用伊一人必多掣肘或商同經承銀匠把持錢漕重利盤算種種獘端初任人員豈能逆料卽有守有爲之官稍不畱意卽墮其術中蓋小人爲難養也在爲有司者量才驅使隨時駕馭必須恩威並濟激勸相兼仍令其稍沾餘潤不可刻薄如查出劣迹更不可怒罵暗消其權使其善退可耳

一省中所薦之長隨宜少收爲是若有礙情面帶至署中上等長隨派門印不辦事卽告假中等不派門印卽告假上等要回書中等要薦書亦須送給盤費回省仍布散謠言各省情形大槪相同要知若輩求薦不易與其有悞伊之時光莫如在省中早爲開發遇有情不可郤者酌量賞賜好言安慰去之爲得也

一州縣到任宜水日不宜火日更不宜進南門主地方亢旱離屬火火克金也大凡到任宜進東門取生气爲是又衙門平順萬不可更攺且衙門以大堂廚房官之住舍三項爲要余每見大堂暖閣上或左或右開門卽宜閉之廚房宜在震方不宜東北方二堂公案左右不宜對衝如有犯者宜攺之

一新官到任各房送稿傳訊往往以不願終訟之案書差訟棍假新官到任出票傳訊又添一番擾害乘間抽換堂斷顚倒原被兩造名次並將巳革蠹書猾役私入卯冊種種獘端總在新舊官交卸之際諸宜畱意余每到任曉諭各房先將上控並命盜忤逆服制竊案分別送稿其餘戶婚田土之案俟放告後有催呈者再行送稿如無催呈上控之案應照原告兩月不到照例詳銷況自理之案乎不惟免民間許多滋擾亦可以分別案之輕重緩急並可結許多積案此余歷任如此辦理頗得其效故記之

一到任查明人命盜案忤逆服制上控各案用粉牌分別寫掛簽押房辦事案桌對面人命將何日報案何日出詳何日招解凶犯是否獲逃至某月幾參某日逾限各處分均要注明每日早起逐一看過應傳訊者示期傳訊應詳應招解者卽催送稿出詳時時觸目驚心則要案或不致久延完結一案粉牌上卽銷一案又將本年應解地丁錢糧及屯糧余租雜稅等欵亦照前分別欵項寫在牌上各欵項下注明某欵每年解銀若干方無處分如本缺歷任不能全完亦應查明本任至奏銷所解之銀數較上年須有盈無絀爲是少解若干是何處分均在各欵下注明惟道欵處分最易忽略更宜畱意久久行之不惟解項必有起色各欵處分亦易於明白此余歷任辦理刑錢並無處分之驗故記之

一州縣班房久幹例禁然遇人命竊案未定案之前及屢傳不到要犯或枷犯或應追公私欠項或初次賊犯旣不應收禁又無人取保豈任在外不能不管押者每遇管押一人爲有司者必須詳愼稍可保出外候審者宜取保爲上萬不得已者押者先要分別良民賊犯不可混押一處派管執事須用心地良善之人仍要隨時勸諭善惡果報如此妥協必須格外加恩所用非人其流獘不可勝數余每日晨起未辦公事前先看所押犯簿應訊者卽提訊應辦者卽催稿人證不到不能訊者卽催差示審應開枷應開釋者宜早發放有病者簿內注明趕緊請醫調治稍可保者卽交差取保又有門上書差利未到手稟官說無人肯保亦有書差得原告之賄總不帶訊更有窩家買通看役甚至絕賊犯飲食以滅其口有司可不愼諸餘或早或晚或夜間不拘時候親至班房詢其在押之人見證何以不到公項何以不交書差有無朦獘看役有無淩虐寒苦者賞費粥食棉襖布襪艸鞋等物夏日宜備水令其沐浴剃頭並給茶水時時用大黃蒼朮等物燻燒以除污穢之气並令其分班打埽潔淨久則各犯見官如此撫卹案亦能速結至監獄班房若有司不爲經理其獘端眞有出於天理人情之外者余歷任以來以監獄班房時刻爲念逐日淸理是以積案甚少所押之犯亦無多病薄有虛名之效故記之

一州縣到任應飭各房經承將前五任交代印冊檢出與前任移交之冊詳細核明有無重抵遺漏所有地丁漕米稅契正欵及捐攤各欵每年應解應攤應捐若干實數曉諭各房分款各造冊一本前任何款解淸何款欠解若干不惟交代易於核明免致重抵遺漏本任將應解正欵及捐雜各項隨時登記每年核算是否解淸抑或欠解若干有無虧缺自然明白不拘何時交代皆淸楚也余歷任交代均能自行核算全賴平日查核之力臨時掘井遲矣

一賬房最關緊要也州縣一官事務殷繁公事自行經理不假手於人者當稱勤能賬房多半延友經管豈能自信於心如用親丁管理賬房恐一切欵項不能明晰請友𨿽分門別類登記本官查看非統計核算不能一目了然易於朦混余歷任賬房中或親或友延請二位一管銀錢一管帳目到任時假如初一日起立銀錢帳各一本注明入存銀錢若干每日應用若干除用應存若干逐一核明每日將所用之項按日入在某日名下照前登記出入之項隨時查核一看卽明此名萬本歸源之總簿也余公事畢不拘時候至賬房將總帳看過所入之項是否相符並用去之項有無浮濫可省之處儉之鄙吝之處加之仍將徵解捐攤俸工役食酬應賞號各欵分類立簿須另行登記加每月會計巳徵若干巳解若干應捐應攤之欵有無虧缺自然明白卽交代時欵項旣熟庶不致被人朦混𨿽如此立帳接收交代時更宜將歷任交代印冊查明有無遺漏並取具各房如有遺漏惟各房是問甘結備案每日飭承管錢漕家人將每日所進錢漕稅契等項開具淸單呈閱與賬房本日入帳各項核對是否相符以杜遺漏此余歷任如此辦理頗有效驗交代一切了如指掌故記之

一到任應出示曉諭署中應買各物均照時價發給現錢毫無餘欠恐有官親家人以及書差指名賒欠一槪不準應付儻敢滋事準其扭稟並用木板實貼懸掛頭門宅門恐日久松懈年年出示曉諭余自歷任如此辦理交卸後並無各鋪戶來署催討欠項否則官親家人倚恃官勢任意賒欠迨官交卸登門吵鬧無所不至往往鋪戶血本被其坑騙失察之咎實難免焉

一新官到任每多先以嚴刑刻責書差以肆其威不知書差本應嚴束若因其下役任意淩虐久則心離公事必致掣肘因而受害者頗多餘每責書差必使眾心甘服斷不肯因私事或因得罪家人隨意責差稍有微勞立予恩施至老書差更不可輕易責革實有把持情形必須懲辦亦俟數月後人心歸向暗消其權方可慢慢下手總之箭不虛發機宜謹愼若徒托空言毫無經濟再以刻薄嚴刑加之書差或絕其利人心潰散受害之處不可救藥緣書差衙門利獘透熟伊串通刁生劣監指欵控告必是要害每見優缺變而爲苦缺者大率書差內外勾串使然爲有司者不可不知

一衙門中茶房多在書房服役一舉一動卽要緊案件或奉上憲飭拏要犯署中尙未舉行而外邊周知其獘全在茶房伊𨿽系在官人役實系地方土豪訟棍書差之耳目不可不禁每到任曉諭茶房非會紳士坐堂理事外不準擅入二門署中三小子行爲與茶房相似而三小子不能禁其不準入二門應禁少用更不宜用本地人幕友官親如用本地人均不相宜凡遇緊要公事宜機密卽所用長隨均宜畱意焉

一到任後畱心暗訪四城內外土豪訟棍地稅賭局花會標廠窩家並歷傳不到之犯逐一訪明按照四門住址詳細開一淸折遇有審案之時伊爲中保幹證卽爲拏究或下鄕乘其無備而擒之緣若輩無不與書差結交擒拏不易官未舉行書差早爲通信余歷任不動聲色如此查拏該犯等頗知斂迹士民悅服黎庶頗覺安靜故記之

一到任查明應祭各廟壇祠及先賢理學名儒各祠牌位碑記傾圮者修之殘缺者補之各廟壇祭器務要修整以昭誠敬余每見各廟傾圮祭器殘缺至壇廟風雲雷雨神牌無處設位其祭器多是書差向各店借用褻瀆神靈至於此極我朝聖天子每逢禦祭何等敬謹各省春秋祭項準在地丁正項報銷所費不貲原祈風調雨順物阜民安之意近有廟壇傾圮祭器殘缺在有司以爲向來如此不必論其自奉之丰卽請客亦須潔淨豈可以國家大典艸率主祭乎余所到之處廟壇祭器捐廉修整各壇祀祭物大半無有餘捐置一分祭時領出祭後收回主祭必敬以昭丹誠此余歷任地方並無水旱偏災年歲均屬丰稔故記之

一審案時不可使書差在堂上多言官打民不羞書差多言士民必不輸服宜嚴禁以肅堂規

一審詞訟各案宜隨到隨結不可輕信差役稟稱人證不齊以致拖累多人況原被兩造所請中證不可盡信總在地方官準情酌理斷之蓋幹證內公正者固不乏人而貪酒食圖財利阿好狥私以黑爲白者正自不少問官往往被其愚弄致有冤屈全正聽訟時之明決

一審案不可輕爲用刑申移中多有研審研鞫者最宜細玩揣摩凡遇命案盜案固宜細心研鞫卽尋常詞訟亦應詳細訊問平心靜气觀色察言使實情可得如果理曲詞窮尙復固執方可動用刑法

一凡命案報到實時過堂悉心研訊先可得其大槪緣初報案時縱有教唆未能詳盡猝不及防眞情易吐臨場相驗查看情形所報之呈與所供相符所供之情形與相驗之傷相符三事合參均能無異疑案似可靠然後傳鄰佑幹證反復詰問錄取確供將凶器比對毫無疑慮方可定案凡一切開驗翻供各案多半初驗不能細心致多藉詞上控事關命案出入匪輕果能盡心秉公爲之申冤如有鬼神默助者予親身經見顯應已多非筆墨所能盡述

一凡命盜要案情詞支離應卽飭差嚴密查問問明同來報案几人內中有無訟棍立傳到案分別研訊不難水落石出緣報案者全仗有人教供而同來者未防官卽傳訊如此乘間而入儻有虛捏易於審出若一遲緩則連成一气矣

一遇命盜要案不可用刑宜開導研訊或熬審令伊自供斷不可任書差指領犯人順口亂供致多疑竇如用刑訊往往誤事夾棍固不可用卽英雄架打二棒與三人枷俱法外嚴刑斷不可用署中向來如有此物應卽毀之亦卹刑之法也

一用刑之時務須畱心恐被告之人身有暗疾或帶銅鐵各物且恐�役受囑詐贓等獘輕重實操之伊手看其刑重不妨當時喝止少打數板全在臨時斟酌

一監獄押房最關緊要非人命要案不可輕收輕押司事之役不得其人流獘甚大不特有關考成亦且有關陰騭

一地方捆送之人驗明有無私行拷打不可實時用刑恐已受暗傷再受官刑設致立斃原告竟得脫身事外凡遇此等案件卽捆送賊匪必須細細訊明應押者管押次日復訊明白應責應枷再行究辦臨時不可不愼

一愼字所包甚廣不獨刑罰之措施錢谷之出納凡堂上之一喜一怒署內之一言一動俱有關系不可任我性情

一整頓地方自書差始整頓書差自約束官親家人始約束家人官親自正巳始

一州縣最忌奢華尢不可一味鄙吝

一居官操守要好心術要正操守不好𨿽智者亦昏何況中人之資心術不正則才愈好公事愈壞偏見固執其害有什伯於庸愚者矣

一州縣缺分𨿽優衣食均宜省儉爲是也大凡州縣一官缺分較優飲食起居多半被家奴長隨逢迎所誤要知署中官一儉朴而親丁人等無不從儉若在上者稍好奢華在下者必有甚焉如遇荒年蠲緩錢漕不惟進項旣無更須賠累爲有司者不可不預爲籌備每遇髙興時當思我有何能全賴宗祖父母積徳累功得有寸進玆當何以報之族中至親寒苦者當何以卹之卽丁憂病故或被議參劾之同寅流落異鄕不能歸裏者當何以濟之鰥寡孤獨之窮民無所歸者當何以安之時存此念髙興必可稍減久而行之則本性之善庶不致被聲色貨利所迷余𨿽不肖亦知向善故書此以自警

一州縣缺苦克勤克儉以苦守操潔爲要也如遇苦缺輕信人言或借債巴結以調優缺或挪移公項將來調缺再爲彌補或貪利以濟燃眉均非上策余身歷十五縣地方每見苦缺人員能潔身自守其聲名較之優缺易於上達各憲必有調濟因此而靑雲直上者有之斷無有屈抑之人余目睹眞情歷歷可舉願我輩旗員中及凡入仕途者均采詢焉

一事上以誠敬待友以忠信視士民如一家務須痛癢相關至用家人當以徳感不可率意怒罵合則畱不合則去要有決斷如纏綿不制必受其害書差要知其甘苦恩威並用弟侄子男不可令其擅自出門與書差相識至用官親務量其才識不可偏愛偏憎使貪使詐更須時刻畱神曲爲體貼稍涉大意其獘易生其資斧家用當在不丰不嗇之間此固因人而定者也至宅門以內人斷不可干預公事準情與否尙有疑似而謠言四起聲名巳壞矣故子弟及官親人等干預公事是衙署中之大忌諺云作官容易用人難官之淸濁其權在我授事與彼其權在人財帛旣易動心拮據又非易守最宜甘苦與共不使彼忍於負我而後可其間善處之法祗可意會竟不能言語形容也

一淸正之官往往被官親家人引誘牽制若無一定見識必墮其術中其術能令始而猶疑繼而信聽卽或始終不聽又能內外勾通使之公事掣肘毫無把握逼上歧路而後巳一經失節終身莫贖𨿽痛悔巳晚矣

一旗員中多有重用家奴受害者頗多在我輩念該奴等在京服役有年倍覺辛苦𨿽無才亦重用之新來長隨因而與之聯絡代賒對像引誘嫖賭喫煙並教以舞獘弄錢書差亦設法逢迎無知小人一旦得志從此性气驕傲任意奢華久則目無家主敗壞官之聲名開罪同寅屬員舞法作獘無所不至久則聲名狼籍官被劾參長隨四散而家奴亦必多謀善地如欲彊畱必致捲逃而後巳此余閱歷多年目睹其情非筆下刻也余用家奴派門印先令其學習不準其辦事分賞與辦事印門同以酬其勞然必須將伊所得之項酌量扣存恐若輩有錢享用旣奢動輒用人服役回京仍能爲我服役者鮮矣

一地方紳士宜敬而遠之恐日近日親致生玩狎易起目無官長之獘與其後來拒絕莫如愼之於始至地方有益之事無獘之言自悉心以聽竭力而爲俾民漸知感戴但不可徒務虛名毫無實濟儻遇鄕賢名宦又當事之如師敬之如友𨿽日親近奉爲圭臬可也

一嚴辦地方土豪訟棍辣棍頗有分別辣棍之整頓尙易訟棍土豪非有確實憑證不宜輕舉蓋土豪多錢財訟棍多刁猾略有可乘之隙伊卽砌詞上控疊告不休若經提訊與地方官勢不兩立畢力相鬭訊結愈難至各憲嚴檄頻催委審官希圖了結不得不曲爲開脫反使地方官難以爲情而肘腋問樹以仇敵儻人人效尢則刁風日熾故不得不愼之於始

一地方如有地棍宜卽嚴辦整頓但須細看有無疾病是否彊壯輕重緩急之間隨時畱意毋貽後悔

一食鴉片煙賭博私宰流娼到處皆有新官到任自應出示嚴禁切不可輕信門印書差之言出票查拏緣書差串通門印票一到手任意索詐不惟不能整頓地方反多一番騷擾甚至釀成巨案余歷任地方遇有此等案件照例嚴辦使之畏法各知斂迹可也

一水旱馬頭娼婦固宜嚴禁要知此等婦人豈能盡誅新官嚴禁書差假以需索地棍假以訛詐卽使認眞查拏不能容畱亦必奔走他方非賣娼無可爲生餘思婦人嫁後當娼者系出本婦情願其間有小女子從小被人買去教以彈唱養大脇逼爲娼情殊可憫余歷任辦理此等案件先訊明娼家現有買來幾个女子傳到發交媒人爲之擇配並要查明實系娶妻良民取其鄰保甘結立有婚書備案其財禮仍給老妓以貲養贍如此辦理方可謂淸源之法也若能不動聲色訪明查辦使落入煙花之女各得其所功徳更無量矣然訪此頗難所派非人其流害不淺故余歷任未能訪明查辦爰書此以待我輩中有才者爲之

一地方水旱偏災最難辦理不得不預爲籌備也凡遇地方或雨多或亢旱或飛蝗入境或瘟疫流行爲有司者必須先爲虔禱誠祈以盡供職如巳成災必須據實詳報稍存私心災民更受其害甚至釀成巨案然而辦理災務有普災有花災有一隅中之一隅災又有決河之患有蛟水徒發事起倉猝士民迫不及防水過之區寸艸不畱多傷人口更甚於水旱虫疫等災若待通詳查明受災之處稟請緩賑恐災民饑寒交迫不能待也余常見辦災之法前人之述備矣𨿽智者亦難再出範圍全在用人得當緩急得宜必須先之勞之以安災民之心辦災之法莫妙於首先提捐再勸殷實富戶捐貲匯齊不準書役經手公舉素行可靠士民出境買米賤糶一法最爲簡便救急並可以平糶接濟先食再將倉谷一而出詳一面礱米賤價平糶如災民饑溺有迫不可待之患或將常平倉谷酌量先發口糧以救民命詳請分年彌補緣常平倉本爲救荒而設州縣萬不得巳捐給難民口食分年歸補各憲自必俯準必俟請明委員查明被災分數再俟稟定緩賑需延月日爲有司者目擊子民哀鴻徧野厭厭待斃實在情形不能早爲設法安置依然安坐衙齋靜候批示遵行與玩視民瘼者何異自問父母之心果能安乎查地方成災分數不能違例請賑或詳請緩徵以抒民力或詳請發倉谷以平市價或詳請借發籽種再勸富戶減價平糶或勸散借糧食秋收歸還南省可勸富戶開設谷當各保梓裏總在爲有司者因地制宜不辭勞瘁饑由巳饑溺由巳溺如此居心認眞設法爲之救援若使災民各得其所更無浮濫之獘未敢言也卽有不周士民亦必諒之餘不憚煩絮重言以申明之願同志

諸君子加意細參焉

文靜涵大守自歷言

