佐治藥言

﹝淸﹞汪輝祖纂

●目錄

序

盡心

盡言

不合則去

得失有數

虛心

立品

素位

立心要正

自處宜潔

儉用

範家

檢點書吏

省事

詞訟速結

息訟

求生

愼初報

命案察情形

盜案愼株累

嚴治地棍

讀律

讀書

婦女不可輕喚

差稟拒捕宜察

須爲犯人著想

勿輕引成案

訪案宜愼

勤事

須示民以信

勿輕出告示

愼交

勿攀援

辦事勿分畛域

勿輕令人習幕

須體俗情

戒已甚

公事不宜遷就

勿過受主人情

去館日勿使有指摘

就館宜愼

●序

昔我先君子業儒未竟治法家言依人幕下不�年能歸曰懼損吾徳也後尉淇以廉惠著稱余不幸少孤家貧年二十有三外舅王坦人先生方令金山因往佐書記明年外舅解官持服常州太守胡公賞余駢體文招之幕下閒以餘力讀律令如有會心稍爲友人代理讞牘胡公契焉比胡公遷蘇松糧儲道余與偕行凡六年事之關刑名者皆以相屬則無不爲上游許可而見入幕諸君歲修之丰者最刑名於是躍然將出而自效嫡母王太孺人生母徐太孺人同聲誡止曰汝父嘗試爲之懼其不祥今吾家三世單傳何堪業此余則跽而對曰兒無他長捨是無以爲生惟誓不敢負心造孽以貽吾母憂苟非心力所入享吾父或吐及不長吾子孫者誓不敢入於橐二母曰然兒愼毋誑不惟汝父實聞此言天髙聽卑鬼神皆知之矣明年餘遂以刑名學入長洲幕時乾隆二十五年也迄於今二十有六年矣夙夜懍栗不敢違先人之訓重吾母九原怨恫顧以余之迂朴戇愚不解諧時而二十六年之中未嘗一日投閒所主者凡十四人性情才略不必盡同無不磊落光明推誠相與終始契合可以行吾之素志歲修所入足資事畜其諸分所當爲之事皆次第爲之取給修入而無所於歉嗚呼幸矣抑天之湣其誠而不窮其遇者拙者之報固若是其厚歟今主人王君晴川以告養去職余亦行將從宦孫甥蘭啟將有事讀律請業於余因就疇昔所究心者書以代口而題其端曰佐治藥言良藥苦口而利於病或未必無裨乎書竟並撤館中舊聯授之其詞曰苦心未必天終負辣手須防人不堪蓋亦懸之二十六年矣嗚呼余之所以自箴者如是自是而往亦惟嘗存此心以無負吾先訓而已吏之職不一佐吏之事亦不一州縣刑名其一端也余以素業於此故言之獨詳他所不及者因端而擴充之夫亦視乎其人而已矣乾隆五十年中秋前五日蕭山汪輝祖書於苕溪寓齋

●佐治藥言

蕭山汪輝祖煥曾纂

○盡心

士人不得以身出治而佐人爲治勢非得已然歲修所入實分官俸亦在官之祿也食人之食而謀之不忠天豈有以福之且官與幕客非盡鄕裏之戚非有親故之歡厚廩而賓禮之什伯於鄕裏親故謂職守之所系倚爲左右手也而視其主人之休戚漠然無所與於其心縱無天譴其免人謫乎故佐治以盡心爲本

○盡言

盡心云者非徇主人之意而左右之也凡居官者其至親骨肉未必盡明事理而傔僕胥吏類皆頤指气使無論利害所關若輩不能進言卽有效忠者或能言之而人微言輕必不能動其傾聽甚且逢彼之怒譴責隨之惟幕友居賓師之分其事之委折旣了然於心復禮與相抗可以剴切陳詞能辧論明確自有導源回瀾之力故必盡心之欲言而後爲能盡其心

○不合則去

嗟乎盡言二字蓋難言之公事公言其可以理爭者言猶易盡彼方欲濟其私而吾持之以公鮮有不齟齬者故委蛇從事之人動曰匠作主人模或且從而利導之曰箭在弦上不得不發也嗟乎是何言哉顚而不持焉用彼相利𨿽足以惑人非甚愚暗豈盡迷於局中果能據理斟情反復於事之當然及所以然之故抉利害而彊諍之未有不﹖﹖朿然悟者且賓之與主非有勢分之臨也合則畱吾固無負於人不合則去吾自無疚於已如爭之以去就而彼終不悟是誠不可與爲善者也吾又何所愛焉故欲盡言非易退不可

○得失有數

或曰寒士以硯爲田朝得一主人焉以言而去暮得一主人焉又以言而去將安所得爲之主人者嗚呼是又見小者之論也幕客因人爲事無功業可見言行則道行惟以主人之賢否爲賢否主人不賢則受治者無不受累夫官之祿民之脂膏而幕之修出於官祿吾戀一館而坐視官之虐民忍乎不忍且當世固不乏賢吏矣誠能卓然自立聲望日著不善者之所惡正善者之所好也故戀棧者或且窮途偃蹇而守正者非不到處逢迎

○虛心

必行其言者獘或流於自是則又不可賓主之義全以公事爲重智者千慮必有一失愚者千慮必有一得況幕之智非必定賢於官也特官爲利害所拘不免搖於當局幕則論理而不論勢可以不惑耳然隔壁聽聲或不如當場辧色亦有官勝於幕者惟是之從原於聲價無損意在堅持閒亦僨事故士之伸於知己者尢不可以不虛心

○立品

信而後諫惟友亦然欲主人之必用吾言必先使主人之不疑吾行爲主人忠謀大要顧名而不計利凡與主人相依及效用於主人者率惟利是視不得遂其所欲往往易爲媒孽其勢旣孤其閒易生稍不自檢毀謗從之故欲行吾志者不可不立品

○素位

幕客以力自食名爲傭書日夕區畫皆吏胥之事而官聲之美惡系焉民生之利害資焉非與官民俱有宿緣必不可久居此席者自視不可過髙髙則气質用事亦不可過卑卑則休戚無關

○立心要正

諺云官斷十條路幕之制事亦如之操三寸管臆揣官事得失半焉所爭者公私之別而已公則無心之過終爲輿論所寬私則循理之獄亦爲天譴所及故立心不可不正

○自處宜潔

正心之學先在潔守守之不愼心乃以偏吾輩從事於幕者類皆章句之儒爲童子師歲修不過數十金幕修所入或數倍焉或十數倍焉未有不給於用者且官有應酬之費而幕無需索之人猶待他求夫何爲者昔有爲余說項者曰此君操守可信余聞之怫然客曰是知君語也夫何尢余應之曰今有爲淑女執柯而稱其不淫可乎客大笑而去

○儉用

古也有志儉以養廉吾輩遊幕之士家果素封必不忍去父母離妻子寄人籬下賣文之錢事畜資焉或乃彊效豪華任情揮霍炫裘馬美行縢己失寒士本色甚且嬖優童狎娼伎一燕之費賞亦數金分其餘貲以供家用嗷嗷待哺置若罔聞當其得意之時業爲識者所鄙或一朝失館典質不足繼以稱貸負累旣重受恩漸多得館之後情牽勢絆欲潔其守終難自主習與性成身敗名裂故吾輩喪檢非盡本懷欲葆吾眞先宜崇儉

○範家

身之不儉斷不能範家家之不儉必至於累身寒士課徒者數月之修少止數金多亦不過十數金家之人目擊其艱是以節嗇相佐遊幕之士月修或至數十金積數月寄歸則爲數較多家之人以其得之易也其初不甚愛惜其後或至浪費得館僅足以濟失館必至於虧諺所謂擱筆窮也故必使家之人皆知來處不易而後可以相率於儉彼不自愛者其來更易故其耗更速非惟人事蓋有天道矣

○檢點書吏

衙門必有六房書吏刑名掌在刑書錢谷掌在戶書非無諳習之人而惟幕友是倚者幕友之爲道所以佐官而檢吏也諺云淸官難逃猾吏手蓋官統羣吏而羣吏各以其精力相與乘官之隙官之爲事甚繁勢不能一一而察之惟幕友則各有專司可以察吏之獘吏無祿入其有相循陋習資以爲生者原不必過爲摉剔若舞獘累人之事斷不可不杜其源總之幕之與吏擇術懸殊吏樂百姓之擾而後得藉以爲利幕樂百姓之和而後能安於無事無端而吏獻一策事若有益於民其說往往甚正不爲徹底熟籌輕聽率行百姓必受累無巳放約束書吏是幕友第一要事

○省事

諺云衙門六扇開有理無錢莫進來非謂官之必貪吏之必墨也一詞準理差役到家則有饌贈之資探信人城則有舟車之費及示審有期而訟師詞證以及關切之親朋相率而前無不取給於具呈之人或審期更換則費將重出其它差房陋規名目不一諺云在山靠山在水靠水有官法之所不能禁者索詐之贓又無論已余嘗謂作幕者於斬絞流徒重罪無不加意檢點其累人造孽多在詞訟如鄕民有田十畝夫耕婦織可給數口一訟之累費錢三千文便須假子錢以濟不二年必至鬻田鬻一畝則少一畝之入輾轉借售不七八年必無以爲生其貧在七八年之後而致貧之故實在準詞之初故事非急切宜批示開導不宜傳訊差提人非緊要宜隨時省釋不宜信手牽連被告多人何妨摘換千證分列自可摘芟少喚一人卽少累一人諺云堂上一點朱民閒千點血下筆時多費一刻之心涉訟者已受無窮之惠故幕中之存心以省事爲上

○詞訟速結

聽訟是主人之事非幕友所能專主而權事理之緩急計道裏之遠近催差集審則幕友之責也示審之期最須斟酌宜量主人之才具使之寬然有餘則不至畏難自沮旣示有審期兩造巳集斷不宜臨時更攺萬一屆期別有他事他事一了卽完此事所以逾期之故亦可曉然使人共知若無故更攺則兩造守候一日多一日費用蕩財曠事民怨必騰與其準而不審無若鄭重於準理之時與其示而攺期無若鄭重於示期之始昔有犯婦擬淩遲之罪久禁囹圄問獄卒曰何以至今不剮剮孑便好回去養蠶語𨿽惡謔蓋極言拖延之甚於剮也故便民之事莫如聽訟速結

○息訟

詞訟之應審者什無三四其裏鄰口角骨肉參商細故不過一時競气冒昧啟訟否則有不肖之人從中播弄果能審理平情明切譬曉其人類能悔悟皆可隨時消釋閒有準理後親鄰調處吁請息銷者兩造旣歸輯睦官府當子矜全可息便息亦寧人之道斷不可執持成見必使終訟傷閭黨之和以飽差房之欲

○求生

求生二字崇公仁心曲傳於文忠公之筆實千古法家要訣法在必死國有常刑原非幕友所敢曲縱其介可輕可重之閒者所爭止在詞組而出入甚關重大此處非設身處地誠求不可誠求反復必有一綫生機可以藉手余治刑名佐吏凡二十六年入於死者六人而巳仁和則莫氏之因姦而謀殺親夫者錢塘則鄭氏之謀殺一家非死罪二人者起意及同謀加功二人平湖則犯竊而故殺其妻者有毛氏一人竊盜臨時行彊而拒殺事主者有唐氏一人其它無入情實者於初報時與居停再三審愼是以秋審之後俱得邀恩緩減是知生固未嘗不可求也

○愼初報

獄貴初情縣中初報最關緊要駁詰之繁累官累民皆初報不愼之故初報以簡明爲上情節之無與罪名者人証之無關出入者皆宜詳審節刪多一情節則多一疑竇多一人證則多一拖累何可不愼辦案之法不惟入罪宜愼卽出罪亦甚不易如其人應抵而故爲出之卽死者含冤向嘗聞鄕會試場坐號之內往往鬼物憑焉余每欲出人罪必反復案情設令死者於坐號相質有詞以對始下筆辦詳否則不敢艸艸動筆二十餘年來可質鬼神者此心如一日也

○命案察情形

命案出入全在情形情者起釁之由形者爭毆之狀釁出曲直秋審時之爲情實爲緩決爲可矜區以別焉爭毆時所持之具與所傷之處可以定有心無心之分有心者爲故殺必入情實無心者爲鬭殺可歸緩決且毆狀不明則獄情易混此是出入最要關鍵審辦時必須令仵作與凶手照供比試所敍詳供宛然有一爭毆之狀鑿鑿在目方無遊移千駁之患

○盜案愼株累

贓眞則盜確竊賊亦然正盜正竊罪無可寬所尢當愼者在指扳之人與買寄贓物之家往往擇殷而噬藉端貽累指扳之人固須質審其並無實據者亦可摘釋至不知情而買寄贓物律本無罪但不得不據供查弔向嘗不差捕役止令地保傳諭檄內注明有則交保不須投案無則呈剖不準帶審亦從無匿贓不繳自千差提者此亦保全善類之一法蓋一經差提不惟多費且竊盜拖累幾爲鄕裏之所不齒以無辜之良民與盜賊庭質非賢吏之所忍也

○嚴治地棍

吏治以安良爲本而安良莫要於去暴裏有地棍比戶爲之不寧訛借不遂則造端訐告其尢甚者莫如首賭首娼事本無憑可以將宿嫌之家一网打盡無論冤未卽雪卽至審誣而破家蕩產相隨屬矣惟專處原告不提被告則善良庶有賴焉惟是若輩倚胥吏爲牙爪胥吏倚若輩爲腹心非賢主人相信有素上水之船未易以百丈牽矣

○讀律

幕客佐吏全在明習律例律之爲書各條具有精蘊仁至義盡解悟不易非就其同異之處融會貫通鮮不失之豪釐去之千里夫幕客之用律猶秀才之用四子書也四子書解誤其害止於考列下等律文解誤其害乃至延及生靈昔有友人辦因姦拐逃之案意在開脫奸夫謂是姦婦在逃攺嫁並非因姦而拐後以婦人背夫自嫁罪幹繯首駁詰平反大費周折是欲寬奸夫之遣而幾入姦婦於死是謂知其一不知其二也故神明律意者在能避律而不僅在引律如能引律而巳則懸律一條以比附人罪一刑胥足矣何藉幕爲

○讀書

學古入官非可責之幕友也然幕友佐官爲治實與主人有議論參互之任遇疑難大事有必須引經以斷者非讀書不可向在秀水時有陶氏某以長房獨子出繼叔父生五子而長子故絕例得以次子之子爲後其三子謀以已子後其伯兄因乘父故僞托遺命令仲子歸嗣本生袒次房者謂以孫禰祖禮難歸繼袒三房者謂本生有子而無後於情不順歸繼之說未爲不可薦紳先生紛如聚訟上臺檄下縣議余亦無能執中長夜求索忽記禮輕殤與無後者祔食於祖之文爰佐令君持議謂禰祖之論必不可行陶某旣出繼叔後斷難以子歸繼本宗本宗有子而絕情有難安請以其主祔食伊父聽陶某子孫奉祀大爲上臺所賞後在烏程有馮氏子因本宗無可序繼自撫姑孫爲後及其卒也同姓不宗之馮氏出而爭繼太守允焉余佐令君持議據宋儒陳氏北溪字義系重同宗同姓不宗卽與異姓無殊之說絕其爭端向非旁通典籍幾何不坐困耶每見幕中公暇往往飲酒圍棋閒談送日或以稗官小說消遣自娛究之無益身心無關世務何若屏除一切讀有用之書以之制事所裨豈淺鮮哉

○婦女不可輕喚

提人不可不愼固巳事涉婦女尢宜詳審非萬不得巳斷斷不宜輕傳對簿婦人犯罪則坐男夫具詞則用抱告律意何等謹嚴何等矜卹蓋幽嫻之女全其顏面卽以保其貞操而妒悍之婦存其廉恥亦可杜其潑橫吾師孫景溪先生【諱】爾周言令吳橋時所延刑名幕客葉某者才士也一夕方飲酒偃僕於地涎沫橫流气不絕如縷歷二時而蘇次日齋沐閉戶書黃紙疏親赴城隍廟拜毀回署後眠食如平常越六日又如前偃僕良久復起則請遷居外寓詢其故曰吾八年前館山東館陶有士人告惡少子調其婦者當核稿時欲屬居停專懲惡少子不必提婦對質友人謝某云此婦當有姿首盍寓目焉余以法合到官遂喚之巳而婦投繯死惡少子亦坐法死今惡少子控於冥府謂婦不死則渠無死法而婦之死實由內幕之傳喚館陶城隍神關提質理昨具疏申剖謂婦被惡少子所調法合到官且喚婦之說起於謝某城隍神批準關覆是以數日幸得無恙頃又奉提謂婦被調之後夫巳告官原無意於死及官傳質審始忿激捐生而傳質之意在窺其色非理其冤念𨿽起於謝某筆實主於葉某謝巳攝至葉不容寬余必不免矣遂爲之移寓於外越夕而隕夫以法所應傳之婦起念不端尙不能幸逃陰譴況法之可以不傳者乎

○差稟拒捕宜察

余族居鄕僻每見地總領差勾攝應審犯證勢如狼虎𨿽在衿士不敢與抗遇懦弱農民需索尢甚拂其意則厲聲訶詬或自毀官票以拒捕稟究人皆見而畏之無敢公然與之相觸夫凶盜重犯自問必死拒捕之事閒或有之若戶婚田債細故兩造平民必無敢毀票以拒者拒捕之稟半由索詐而起然一以拒捕傳質卽至審虛民不堪命矣余在幕中遇此等事直將毀票存銷攺差承行止就原案辦理其果否拒捕屬主人密加確訪而攺差票內不及拒捕之說以免串詐然其事每訪輒虛故差稟拒捕斷斷不可偏聽

○須爲犯人著想

親民之吏分當與民一體況吾輩佐吏爲治身亦民乎嘗見幕友位置過髙居然以官體自處齒鮮衣輕漸不知民閒疾苦一事到手不免任意髙下甚或持論未必全是而彊詞奪理主人亦且曲意從之恐其中作孽不少餘在幕中襄理案牘無論事之大小必靜坐片刻爲犯事者設身置想並爲其父母骨肉通盤籌劃始而怒繼而平久乃覺其可矜然後與居停商量細心推鞫從不輕予夾﹖木巛夂﹖而眞情自出故成招之案鮮有翻異以此居停多爲上臺賞識余亦藉以藏拙無賦閒之日故佐治所忌莫大乎心躁气浮及拘泥成見

○勿輕引成案

成案如程墨然存其體裁而已必援以爲準刻舟求劍鮮有當者蓋同一賊盜而糾夥上盜事態多殊同一鬭毆而起釁下手情形回別推此以例其它無不皆然人情萬變總無合轍之事小有參差卽大費推敲求生之道在此失入之故亦在此不此之精辯而以成案是援小則翻供大則誤擬不可不愼也

○訪案宜愼

恃才之官喜以私人爲耳目訪察公事彼所倚任之人或搖於利或蔽於識未必俱可深信官之聽信原不可恃全在幕友持正不撓不爲所奪若官以私人爲先入幕復以浮言爲確據鮮不僨事蓋官之治事妙在置身事外故能虛心聽斷一以訪聞爲主則身在局中動多掛礙矣故訪案愼勿輕辦

○勤事

辦理幕務最要在勤一事入公門伺候者不啻數輩多延一刻卽多累一刻如鄕人入城探事午前得了便可回家遲之午後必須在城覓寓不惟費錢且枉費一日之事小民以力爲養廢其一日之事卽缺其一日之養其羈管監禁者更不堪矣如之何勿念況事到卽辦則頭緒淸楚稽查較易一日積一事兩日便積兩事積之愈多理之愈難勢不能不艸率塞責訟師猾吏百獘叢生其流毒有不可勝言者譬舟行市河之中來者自來往者自往本無壅塞之患一舟畱滯則十百舟相繼而阻而河路有擠至終日者矣故能勤則佐劇亦暇暇自心淸不勤則佐簡亦忙忙先神亂

○須示民以信

官能予人以信人自帖服吾輩佐官須先要之於信凡批發呈狀示審詞訟其日期早晚俱有定準則人可依期伺候無廢時失業之慮期之速者必致輿人之誦卽克日稍緩亦可不生怨讟第欲官能守信必先幕不失信蓋官苟失信幕可力爭幕自失信官或樂從官之公事甚繁偶爾偸安便踰期刻全在幕友隨時勸勉至於幕友不能克期而官且援爲口實則官之不信咎半在幕也

○勿輕出告示

條教號令是道齊中一事告示原不可少然必其事實有關系須得指出利獘與眾共諭或勸或戒非托空言方爲有益若書吏視爲故紙士民目爲常談抄錄舊稿率意塗飾者盡可不必非惟省事亦可積福每見貼示之處墻下多有陽溝及安設糞缸溺桶之類風吹雨打示紙墮落穢中褻字造孽所損正不細耳

○愼交

廣交遊通聲气亦覓館一法然大不可恃得一知己可以不憾同心之友何能易得往往所交太濫致有不能自立之勢又不若硜硜自守者轉得自全且善善惡惡直道在人苟律己無媿卽素不相識之人亦未嘗不爲引薦況交多則費多力亦恐有不暇給乎

○勿攀援

登髙之呼其響四應吾輩聲名所系原不能不藉當道諸公齒牙獎借然彼有相賞之實自能說項如攀援依附事終無補非必其人之挾貴自大也卽甚虛懷下士而公務殷繁勢不能懸榻倒屣司閽者又多不能仰體主人之意懷剌投謁徒爲若輩輕薄甚無謂也總之彼須用我自能求我我若求彼轉歸無用故吾道以自立爲主

○辦事勿分畛域

州縣幕友其名有五曰刑名曰錢谷曰書記曰掛號曰徵比劇者需才至十餘人簡者或以二三人兼之其事各有所司而刑名錢谷實總其要官之考成倚之民之身家屬之居是席者直須以官事爲已事無分畛域知無不言言無不盡而後可蓋宅門以內職分兩項而宅門以外官止一人諺云一人之謀不敵兩人之智如以事非切己坐視其失而不置一詞或以己所專司不容旁人更參一解皆非敬公之義也特捨已從人其權在我而以局外之人效千慮之得則或宜委婉或宜徑直須視當局者之性情而善用之否則賢智先人轉易激成乖剌耳

○勿輕令人習幕

吾輩以圖名未就轉而治生惟習幕一途與讀書爲近故從事者多然幕中數席惟刑名錢谷歲修較厚余則不過百金內外或止四五十金者一經入幕便無他途可謀而幕修之外又分豪無可取益公事之稱手與否主賓之同道與否皆不可知不合則去失館亦常有之事刑名錢谷諳練而端方者當道每交相羅致得館尙易其它書記掛號徵比各席非勢要吹噓卽刑錢引薦𨿽裕有用之才潔無瑕之品足以致當道延訪者什無一二其得館較難以修脯而計刑錢一歲所入足抵書號徵比數年卽失館缺用得館之後可以彌補若書號徵比得館已屬拮據失館更費枝梧且如鄕裏課徒及經營貿易縕袍疏食勤儉有素處幕館者章身不能無具隨從不能無人加以慶弔往還親朋假乞無一可省歲修百金到家亦不過六七十金八口之家僅足敷衍萬一久無就緒勢且典貸無門居處旣習於安閒行業轉難於更攺終身坐困始基誤之故親友之從余習幕者余必先察其才識如不足以造就刑錢則四五月之內卽令歸習他務蓋課徒可以進業貿易可以生財作幕二字不知誤盡幾許才人量而後入擇術者不可不自審也

○須體俗情

幕之爲學讀律尙已其運用之妙尢在善體人情蓋各處風俗往往不同必須虛心體問就其俗尙所宜隨時調劑然後傅以律令則上下相協官聲得著幕望自隆若一味我行我法或且怨集謗生古云利不百不興獘不百不除眞閱歷語不可不念也

○戒已甚

余向在胡公幕中初讀律書時惴惴焉恐不能習幕是慮友人駱君炳文端方諳練獨嚴事之嘗語余曰以子之才之識爲人佐治所謂儒學醫菜作虀者非不能之患正恐太能耳余請其故曰衙門中事可結便結情節之無大關系者不必深求往往恃其明察一絲不肯放過則枝節橫生累人無已是謂已甚聖賢之所戒也余心識之不敢忘數十年來覺受此語之益甚多

○公事不宜遷就

賓之佐主所辦無非公事端貴和衷商酌不可稍介以私私之爲言非必己有不肖之心也持論本是而以主人意見不同稍爲遷就便是私心用事蓋一存遷就之見於事必費斡旋不能適得其平出於此者大槪爲館所羈絆不知吾輩處館非惟賓主有緣且於所處之地必有因果千慮之得有所利千慮之失有所累小者尙止一家大者或徧通邑施者無恩怨之素受者忘報復之端所謂緣也宿緣有在𨿽甚齟齬未必解散至於緣盡畱戀亦屬無益且負心之與失館輕重懸殊何如秉正自持不失其本心之爲得乎

○勿過受主人情

合則畱不合則去是處館要義然有不能卽去者不僅戀館之謂也平日過受主人之情往往一時郤情不得歲修無論多寡餼稟稱事總是分所應得此外多取主人分豪便是情分受非分之情或不得不辦非分之事故主賓𨿽甚相得與受必須分明卽探支歲修亦宜有簡探支過度則遇有不合勢不得潔身而去矣

○去館日勿使有指摘

官之得民與否去官日見眞幕之自愛與否去館日畢露佐主人爲治須算到去官日不可令惡聲至耳與主人相處須算到去館日不可有遺議敗名總之官之得民要在淸勤慈惠故苛細者與闒宂交議幕之自愛要在廉愼公勤故依回者與剛愎同病

○就館宜愼

幕賓之作善作不善各視乎其所主賓利主之修主利賓之才其初本以利交第主賓相得未有不以道義親者燻蕕彊合必不可久與其急不暇擇所主非人席不暖而遽去之不若於未就之前先爲愼重則彼我同心自無掣肘之患愈久而愈固異己者亦不得而閒之餘自維朴戇故就館最愼然從無半途割席之事職是故也昨畱別同事諸君有一事畱將同輩述卅年到處主人賢之句不可謂非天幸矣通計幕遊自壬申春迄乙已秋凡三十四年惟始二年主者爲外舅王坦人先生不在賓主之數余所主凡十六人其中無錫慈溪二處皆偶托也實則十四人而巳具詳於左

乾隆十九年甲戌二月館常州府知府胡公幕公諱文伯字偶韓山東海陽人其年冬遷蘇松常鎭太糧儲道余偕行明年胡公督運臨淸余病不能與俱假館無錫縣魏加幕魏君諱廷夔直隸柏鄕人至六月仍回胡公幕凡主胡公者六年乾隆二十四年十二月餘欲專治刑名受長洲縣聘辭之歸乾隆二十五年正月館長洲縣鄭君幕君諱毓賢山東濟寧人是年十二月以秀水縣孫景溪師召辭之歸乾隆二十六年二月館秀水縣幕景溪師諱爾周山東昌邑人余受業師也至次年八月升河南開封府同知去官余卽受平湖縣劉君聘是月至平湖劉君諱國烜號冰齋奉天人乾隆二十二年正月升江西九江府吳城同知去官余卽受仁和縣李君聘二月至仁和李君諱學李陜西三原人是年十月緣事去官余卽受烏程縣蔣君聘是月至烏程蔣君名志鐸號振葊奉天人至次年五月緣事去官接任者爲戰君名效曾號魯村直隸寧津人延余接辦九月叨鄕薦十二月以會試辭歸乾隆三十四年五月下第回館錢塘芮公幕公名泰元號亨齋雲南泰和人至三十五年十二月以會試辭歸乾隆三十六年五月下第回受海寧劉君聘以故人戰君官嘉善辭不獲因郤海寧聘至嘉善七月戰君調富陽余偕行九月孫公諱含中號西林來官寧紹臺兵備道公景溪師子也義不可辭乃去富陽館寧波道幕者四月十二月以會試辭歸乾隆三十七年五月下第回海寧劉君復以聘來七月至海寧劉君名雁題號仙圃河南光山人居海寧者二年餘至三十九年八月海寧縣升爲州劉君解官余歸裏乾隆四十年會試成進士後丁母憂歸九月館慈溪黃君幕君名元煒不一月辭歸時戰君已由歸安升海寧州以聘來復就海寧十二月以平湖劉君尋舊約辭之歸劉君前海寧令也乾隆四十一年正月至平湖凡四年餘乾隆四十五年劉君升杭州東海防同知余受署烏程縣興君聘是年五月至烏程興君名徳號勉齋滿洲人至四十六年四月前令徐君回任延余接辦徐君名朝亮山東萊陽人六月徐君丁憂去官余歸裏是年九月受龍遊王君聘十月至龍遊王君名士昕號晴川奉天義州人居龍遊一年餘乾隆四十七年七月王君調任歸安余偕行君歸安三年餘乾隆五十年八月王君以母老告養解官余歸裏

佐治藥言終

