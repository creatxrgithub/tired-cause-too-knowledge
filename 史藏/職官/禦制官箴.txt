

禦制官箴

﹝明﹞朱瞻基撰

聖諭

宣宗章皇帝禦制官箴目錄

禦制官箴凡三十五篇

附錄

○聖諭

朕承大寶﹐臨撫兆民﹐實賴中外文武羣臣同心同力﹐以興起治功。昔舜命九官十二牧﹐皆孜孜訓諭﹐虞史書之。夫以大舜爲君﹐禹﹑臯﹑稷﹑契輩爲之臣﹐猶致儆如此﹐況朕菲薄﹐敢不究心。然遠臣旣不得數見而人諭之﹐近臣𨿽朝夕相接﹐亦不得數以言諭。因取古人箴儆之義﹐凡中外諸司﹐各著一篇﹐使揭諸廳事﹐朝夕覽觀﹐庶幾有儆。然古之君臣﹐有交儆之道﹐凡在位君子﹐有以嘉謨告朕者﹐尢朕所樂聞也。箴凡三十五篇。

宣徳七年夏六月��日。

○宣宗章皇帝禦制官箴目錄

都督府

吏部

戶部

禮部

兵部

刑部

工部

都察院

太常寺

大理寺

通政司

詹事府

翰林院

左右春坊

司經局

六科

光祿寺

鴻臚寺

太僕寺

國子監

欽天監

京府

行人司

錦衣衛

中都畱守司

各都指揮使司

內外諸衛

各布政司

各按察司

各府

各州

各縣

王府官

鹽運司

儒學

○禦制官箴凡三十五篇

都督府箴

吏部箴

戶部箴

禮部箴

兵部箴

刑部箴

工部箴

都察院箴

太常寺箴

大理寺箴

通政司箴

詹事府箴

翰林院箴

左右春坊箴

司經局箴

六科箴

光祿寺箴

鴻臚寺箴

太僕寺箴

國子監箴

欽天監箴

京府箴

行人司箴

錦衣衛箴

中都畱守司箴

各都指揮使司箴

內外諸衛箴

各布政司箴

各按察司箴

各府箴

各州箴

各縣箴

王府官箴

鹽運司箴

儒學箴

都督府箴

天命太祖﹐興自武功﹐海宇旣寧﹐武備實崇。皇祖皇考﹐敬繩祖武﹐兵戎之政﹐總以督府。朕嗣大統﹐祗率舊章﹐居安慮危﹐夙夜不忘。惟昔帝王﹐咸奮武衛﹐靖亂保民﹐安內攘外。凡今兵衛﹐布在四方﹐總制於中﹐有維有綱。惟是樞機﹐爾司其柄﹐宜敬念之﹐以修其政。將有才智﹐士有勇銳﹐部伍有訓﹐儲偫有備。除治戎器﹐豫戒不虞﹐政修兵堅﹐孰敢侮予﹗爾敬念之﹐毋忽毋怠﹐必壯其猷﹐以輔予治。

吏部箴

周官六卿﹐其長太宰﹐統治百寮﹐以熙功載。漢設選部﹐官置尙書﹐有佐有屬﹐代襲弗渝。致治之本﹐實資用賢﹐甄拔簡任﹐爾持衡銓。爾惟敬之﹐務公戒私﹐善爾勿蔽﹐才爾勿遺。必黜憸邪﹐必進忠貞﹐用捨適宜﹐治由汝興。苟或貿貿﹐弗博詢采﹐謀面而用﹐弗究其內﹐玉石不分﹐臧否莫明﹐治之弗興﹐亦由汝成。度徳定位﹐乃稱任使﹐小知大受﹐官罔不阤。精爾識鑑﹐勵爾正直﹐相予於治﹐夙夜無斁。

戶部箴

君國之道﹐子民爲先﹐黎庶旣安﹐邦本植焉。相古地官﹐實爾之職﹐均節惠和﹐民乃衣食。賦稅有經﹐徭役有常﹐民之所供﹐舊典式張。惟爾卿佐﹐曁乃攸屬﹐庶幾夙夜﹐恪謹乃服。民克阜殷﹐樹藝以蕃﹐上下畢充﹐何有卒殫﹖惟公惟勤﹐惟時惟允﹐惟仁之溥﹐惟義之盡。﹝「惟義之盡」﹐「惟」原作「而」﹐據明朱當■﹝氵眄﹞國朝典故本﹑明鈔佚名國朝典故本﹝北京大學圖書館藏﹞攺。﹞秦之商鞅﹐唐之宇文﹐苛徵暴括﹐邦以不振。爾惟鑑玆﹐毋縱掊克﹐毋詭於隨﹐毋敗於墨。予惟爾任﹐爾其懋哉﹐尙友古人﹐執徳不回。

禮部箴

聖人立極﹐法天出治﹐爲治之本﹐莫大於禮。稽古伯夷﹐爲虞秩宗﹐所典三禮﹐宗伯攸同。旣治神人﹐亦和上下﹐政本之地﹐實宣教化。惟我祖宗﹐承古之道﹐品節制度﹐式昭禮教。幽明崇卑﹐秩乎有序﹐大法大經﹐靡不備舉。咨爾禮臣﹐夙夜惟寅﹐秉其直淸﹐以交神明。安上治民﹐爰及四裔﹐祗循舊章﹐亦義之比。惟卿曁佐﹐予汝協恭﹐曁厥四屬﹐於卿率從。治國去禮﹐猶耕無耜﹐咸篤敬之﹐以懋政事。

兵部箴

部以兵名﹐實古司馬﹐詰是戎兵﹐以固華夏。凡厥武臣﹐疇過敍勛﹐乘馬在坰﹐考牧用蕃。車駕輿服﹐城戍郵驛﹐守經制宜﹐皆爾之職。董之以卿﹐承以眾寮﹐簡畀維賢﹐庶其昭昭。爾宜懋玆﹐敬其朝夕﹐顧諟勿忘﹐以熙庶績。書有明訓﹐儆戒無虞﹐玆用敉寧﹐其可弗圖﹖怠則隳政﹐貪則亂法﹐毋爲泄泄﹐毋爲沓沓。職所宜爲﹐式克愼修﹐福祿攸集﹐永孚於休。思古良臣﹐鞠躬盡瘁﹐用是作箴﹐以勵有位。

刑部箴

聖人制刑﹐輔治弼教﹐掌邦之禁﹐惟仁之蹈。咨爾刑部﹐卿佐曁屬﹐惟公乃明﹐惟明能燭。匪廉弗公﹐勉篤於行﹐惟敬惟愼﹐毋忘哀矜。死獄求生﹐何昔之徳﹐移情就律﹐何今之刻。深文巧詆﹐實民之賊﹐如鑑如衡﹐刑乃弗忒。毒威以逞﹐下情郁堙﹐私意以行﹐枉直失眞。司命之寄﹐毫絲罔僻﹐罪疑惟輕﹐庶鮮寃抑。天不可違﹐民不可罔﹐斷不可續﹐應則如響。往體予仁﹐欽哉勿渝﹐庶幾祥刑﹐有永令譽。

工部箴

虞舜之世﹐垂若百工﹐曁於成周﹐乃設司空。漢置水衡﹐將作少府﹐備物致用﹐必謹其度。我朝建官﹐列次六卿﹐率屬有四﹐各底於成。凡諸繕作﹐儀品有秩﹐辧其楛良﹐去華就實。凡厥有位﹐宜愼其官﹐順理而治﹐勿苛以殘。山澤之利﹐羽毛齒革﹐金礦丹漆﹐曁木與石﹐爲所當爲﹐毋耗於材﹐逸所當逸﹐毋殫其力。毋縱己私﹐縱則召菑﹐毋溺於賄﹐溺則取敗。必祗必勤﹐必施以公﹐百役具宜﹐惟爾之功。其懋敬哉﹐視古仁智﹐率履弗愆﹐用保祿位。

都察院箴

歷代建官﹐皆有禦史﹐任之耳目﹐委以綱紀。糾違繩愆﹐激濁揚淸﹐用獻嘉言﹐惟直與明。祖宗之制﹐有長有貳﹐其下之屬﹐凡十有四。敷達民隱﹐察舉官邪﹐必究大體﹐毋克毋頗﹐必由中道﹐毋過不及﹐毋以賄遷﹐毋以勢懾。惇仁之存﹐篤義之行﹐冰霜之淸﹐松栢之貞。凡爾憲臣﹐敬愼以勗﹐庶幾朝政﹐資爾以肅。媕婀緘默﹐徒取充位﹐職是用弛﹐國則何賴﹖必端諸心﹐必修諸己﹐庶懋爾績﹐庶輔予理。

太常寺箴

爲國之要﹐事神理民﹐太常典祀﹐﹝「太常典祀」﹐「典」原作「興」﹐據明朱當■﹝氵眄﹞國朝典故本﹑明鈔佚名國朝典故本攺。﹞式交百神。昔予祖考﹐致嚴祀享﹐厥有純誠﹐敬恭協相。朕承丕緒﹐思用允迪﹐爾祗爾肅﹐以輔以翼。儀度必飭﹐粢盛必潔﹐無黷無慢﹐凜乎對越。事神之本﹐惟心之虔﹐豈直臨事﹐平居有嚴。神之鑑矣﹐來歆來止﹐福之歆矣﹐民之福矣。無曰冥冥﹐洋洋有臨﹐汝惟懋哉﹐其愼其欽。

大理寺箴

有虞用士﹐弼教明刑﹐秦漢相繼﹐廷尉是稱。命曰大理﹐繇景之世﹐曁於今玆﹐一以輔治。列之九卿﹐有冀有承﹐鑑空衡平﹐視獄之成。簡於五辟﹐以正刑罰﹐維過斯宥﹐維義之合。刑不可贖﹐死不可生﹐惟爾是憑﹐其可不矜。易簡明愼﹐書戒欽卹﹐祗率弗違﹐乃徳之吉。惟官惟友﹐惟貨惟來﹐終迷不復﹐乃禍之階。粵昔蘇公﹐式敬由獄﹐以長王國﹐永命攸屬。嗚呼若人﹐悠悠我思﹐爾儀爾規﹐服此戒辭。

通政司箴

通政所司﹐實古納言﹐出納政令﹐用名厥官。有虞之聖﹐後龍是職﹐周仲山甫﹐亦謹朝夕。君爲元首﹐臣則股肱﹐篤念如子﹐維彼庶民。崇卑一气﹐流貫無間﹐有遏弗流﹐體乃爲患。爾職於斯﹐必敬必忠。命必下究﹐情必上通。讒說殄行﹐師用震驚﹐爾謹爾明﹐予治乃成。維樞維機﹐維喉維舌﹐爾飭無怠﹐庶儆在列。

詹事府箴

堂堂鴻業﹐萬世攸傳﹐儲副之建﹐大本在焉。咨爾詹事﹐爾其毘輔﹐有貳有丞﹐庶職咸具。虞舜之賢﹐資於臣鄰﹐矧時育徳﹐而弗資人。言行政事﹐有體有要﹐必謹大猷﹐必以辰告。譬如陟崇﹐由下而升﹐不怠以休﹐乃躋髙明。爾其敬共﹐以引以翼﹐毋爲憸佞﹐母肆讒慝。示爾箴規﹐篤念勿忘﹐克用有成﹐邦家之光。

翰林院箴

廷有司言﹐自周則然﹐後世襲用﹐愈密而重。策命所出﹐講學所資﹐幾務之嚴﹐於度於咨。代有賢哲﹐博聞明識﹐克勵翼之﹐用光厥職。咨爾儒臣﹐朝夕左右﹐必端乃志﹐必愼乃守。啟沃之言﹐惟義與仁﹐堯舜之道﹐鄒孟以陳。詞尙典實﹐浮薄是戒﹐謀議所屬﹐出毖乎外。必存大公﹐罔役於私﹐昔人四禁﹐汝惟勵之。獻納論思﹐以匡以益﹐以匹前休﹐欽哉無斁。

左右春坊箴

國之大本﹐厥惟儲嗣﹐天序所屬﹐人心攸系。用輔厥徳﹐必於正人﹐左右春坊﹐惟其輔臣。儲君之徳﹐曰仁與義﹐食息言動﹐惟道之比。堯舜周孔﹐是究是明﹐百度以貞﹐其徳乃成。玉資琢磨﹐乃薦宗廟﹐豈其賢才﹐不由輔導。爾端爾行﹐爾正爾心﹐非聖不道﹐其愼其欽。大經大猷﹐是匡是直﹐國有元良﹐惟爾之績。

司經局箴

聖人之道﹐具載經籍﹐用理萬邦﹐用凝庶績。國有儲副﹐天下之本﹐惟徳之修﹐惟道之盡。凡厥典冊﹐爾實司之﹐爾殫爾心﹐爾正爾思。堯舜之聖﹐惟曰仁義﹐廓而充之﹐萬善斯備。雜家者流﹐及道自賢﹐孟軻敬王﹐不臣於前。爾其監玆﹐祇乃攸服﹐日就月將﹐是啟是沃。道積厥躬﹐而致於中﹐克績其隆﹐時乃之功。曲學阿世﹐古人所戒﹐篤愼勿忘﹐庶幾無悔。

六科箴

國家建官﹐內外有制﹐給事之臣﹐密邇廷陛。爰準六典﹐分科置員﹐各司其務﹐有簡有繁。命令之出﹐於汝紀之﹐章奏之入﹐於汝度之。考其得失﹐舉其愆戾﹐釐革欺蔽﹐以贊予治。敬共朝夕﹐無縱以逸﹐無易以忽﹐必毖以密。達夫大體﹐由乎至公﹐維汝之賢﹐光奮於庸。怙威以騁﹐﹝「怙威以騁」﹐「怙」原作「帖」﹐據明朱當■﹝氵眄﹞國朝典故本﹑明鈔佚名國朝典故本攺。﹞不率正道﹐汝之不賢﹐辜亦自造。自昔邇臣﹐左右承弼﹐正人是資﹐邪佞必斥。其篤念哉﹐毋苟充位﹐往端乃志﹐以懋乃事。

光祿寺箴

周官善庖﹐實肇光祿﹐漢列九卿﹐唐總四屬。國朝建置﹐率循弗易﹐享祀實燕﹐咸其所職。先王之禮﹐丰儉有宜﹐惟敬惟誠﹐儀式行之。粢盛必備﹐犧牲必潔﹐執事有恪﹐儼乎對越。羣賢在朝﹐四裔會同﹐廩之餼之﹐必精必丰。朝夕饍饈﹐必謹恆度﹐毋儉公費﹐而縱私饇。毋騁奢侈﹐毋肆暴殄﹐毋作愆過﹐以蹈常典。正己率下﹐咸敬愼之﹐用永終譽﹐光我訓辭。

鴻臚寺箴

祇祇萬邦﹐咸統於一﹐朝覲會同﹐其儀有秩。咨爾鴻臚﹐卿貳曁屬﹐時維爾官﹐必莊以肅。必考於度﹐必協於中﹐無簡無繁﹐周旋雍容。惟勤以周﹐﹝「惟勤以周」﹐「勤」原作「動」﹐據明朱當■﹝氵眄﹞國朝典故本﹑明鈔佚名國朝典故本攺。﹞惟一靡慝﹐敬愼爾儀﹐庶光爾職。

太僕寺箴

軍國所用﹐馬爲之最﹐軍國之政﹐馬政亦大。肆予愼之﹐有駜如雲﹐旣充內閒﹐亦渙其羣。疇厥庶民﹐析之畜牧﹐司其政令﹐命汝太僕。政令攸宜﹐閱省以時﹐不愆不忘﹐乃蕃乃滋。蚩蚩之甿﹐國家之本﹐甿旣阜丰﹐馬息斯奮。爾篤於民﹐毋侵毋克﹐爾勤於職﹐必敬乃徳。魯僖無邪﹐衛文塞淵﹐爾師古人﹐厥功茂焉。

國子監箴

翼翼京都﹐巖巖學宮﹐首善之地﹐是維辟雍。四方髦士﹐來遊來學﹐業之所專﹐詩書禮樂。學必有師﹐爲士承式﹐祭酒司業﹐曁乃眾職。師道克惇﹐士乃有成﹐俊乂奮興﹐爲國之禎。咨爾爲師﹐敬爾儀則﹐以教以率﹐罔懈朝夕。咨爾爲學﹐明善誠身﹐克智與能﹐匪敬弗臻。俗化所自﹐賢才所出﹐其於國家﹐甚重而切。勗爾師生﹐咸篤於誠﹐無忽於行﹐式觀厥成。

欽天監箴

五帝之世﹐歷象肇興﹐建官作式﹐後世襲承。惟我祖宗﹐徳合堯舜﹐天道民事﹐尢篤欽愼。爾職於斯﹐夙夜惟寅﹐用率厥屬﹐咸致其勤。必精推策﹐必審觀候﹐庶副欽若﹐爰及敬授。行奉天道﹐動協時宜﹐在予靡愆﹐實爾之資。惰慢而失﹐災咎而隱﹐予則汝罰﹐勗哉惟謹。

京府箴

奕奕京師﹐四方所瞻﹐京尹之職﹐民庶是諴。周之內史﹐漢之三輔﹐不輕畀人﹐擇賢以付。國家因之﹐有尹有丞﹐亦有庶寮﹐用贊厥成。芒芒區域﹐輦轂其本﹐王者施仁﹐篤近舉遠。爾體予懷﹐務勤與周﹐情必上通﹐澤必下流。冰淸玉剛﹐準平繩直﹐毋憚豪右﹐毋縱姦慝。趙張邊延﹐顯顯前規﹐毋愧古人﹐祗我訓辭。

行人司箴

法古建官﹐以熙於治﹐國之行人﹐實承周制。愼簡髦士﹐俾居俾臧﹐朝有命令﹐肅肅用將。有容有章﹐必敬必飭﹐毋爲奇裒﹐毋縱貪墨。載馳載驅﹐用爰咨諏﹐靡及之懷﹐益毖弗渝。克篤念玆﹐不忝於士﹐不恭於國﹐有聞於世。

錦衣衛箴

自古建國﹐皆重環衛﹐爾惟厥官﹐朝夕廷陛。予所服禦﹐威爾攸秩﹐出入先後﹐以警以蹕。左右駿奔﹐亦戒不虞﹐亦有匪人﹐爾詰爾抾。爾其懋毖﹐勿縱於私﹐宜廉宜愼﹐宜勤亦祗。惟義之遵﹐惟善之迪﹐敬恭勿渝﹐用保終吉。

中都畱守司箴

洪惟太祖﹐龍飛之初﹐■﹝日捲﹞時舊邦﹐肇作中都。官府旣備﹐兵衛斯設﹐畱守之司﹐戎紀有截。峩峩皇陵﹐奕奕寢園﹐是保是完﹐旣固旣安。惟勛與賢﹐爰副簡畀﹐洋洋聖謨﹐式篤於此。凡爾庶寮﹐受職實同﹐率厥攸屬﹐秉共虔恭。嚴乃部曲﹐飭乃士伍﹐有愛有威﹐以訓以撫。惟皇聖明﹐於昭於天﹐來遊來觀﹐尙敬愼旃。

各都指揮使司箴

維聖制兵﹐職以衛民﹐股肱旣彊﹐國勢用振。惟都指揮﹐以總諸衛﹐戎政是專﹐乃古連帥。內藩朝廷﹐外固封疆﹐上下相維﹐有紀有綱。率厥攸屬﹐小大維服﹐以親戎行﹐俾安俾育。維純維守﹐政之所宜﹐居安慮危﹐訓勵以時。勇智信嚴﹐仁則爲大﹐毋縱貪戾﹐毋肆暴害。維昔艱勤﹐爾克臻玆﹐尙旗旃哉﹐保終勿隳。

內外諸衛箴

兵衛之設﹐以居師旅﹐內以宿衛﹐外以禦侮。必有武功﹐以統以帥﹐齊其部伍﹐明其紀律。簡閱練習﹐兵甲堅利﹐養威藏銳﹐用則有備。爲將之道﹐勇智兼全﹐爲士有教﹐桓桓奮先。將之於士﹐必隆思撫﹐矜其寒餒﹐同其甘苦。毋虐與苛﹐侵奪厥利﹐仁如父兄﹐愛其子弟。以之赴敵﹐必得死力﹐豈直輔功﹐亦濟危阨。凡古良將﹐罔不率玆﹐爾篤念之﹐無忽無違。飭爾屯務﹐兵食所賴﹐修爾兵政﹐以靖境內。祗我訓辭﹐懋爾功庸﹐庶幾祿位﹐光被永終。

各布政司箴

國有方嶽﹐統治列郡﹐克舉其綱﹐紀斯不紊。舜命牧伯﹐農時爲先﹐柔遠能邇﹐惇徳允元。咨爾藩臣﹐往欽汝職﹐惟戒年斁﹐克熙爾績。承流宣化﹐夙夜念哉﹐謹其操持﹐端其表儀。郡守邑令﹐有賢有否﹐明其廉察﹐公其去取。維於夙夜﹐求民之瘼﹐爲藩爲翰﹐維人之度。生息有養﹐禮讓有興﹐爾政之成﹐式觀厥能。

各按察司箴

國家養民﹐藩牧是寄﹐必有憲臣﹐乃肅乃乂。提刑按察﹐厥署以名﹐有使以長﹐有貳有成。比而藩垣﹐下而郡邑﹐廣聰達明﹐無或弗及。鉏姦戢暴﹐去頑革嚚﹐用植善柔﹐用暢郁堙。以義行仁﹐以刑弼教﹐豈曰今玆﹐亶古之道。法以妨人﹐必自爾躬﹐表之克端﹐影靡弗從。毋怠於職﹐毋敗於度﹐毋權之懾﹐毋勢之怙。吐剛茹柔﹐或私滅公﹐維身之辜﹐維家之凶。明明上天﹐臨下有赫﹐往敬爾徳﹐以懋爾績。

各府箴

列郡有守﹐民之司牧﹐有佐有幙﹐協恭敬育。邦國之本﹐實惟斯民﹐教之育之﹐一主於仁。千里之地﹐膺受朝命﹐安危休戚﹐一系厥政。耕桑之業﹐毋奪其時﹐督之勸之﹐民罔寒饑。學校之政﹐必修必飭﹐無慢無怠﹐善教斯植。正其範防﹐去其蟊蠹﹐所惡勿施﹐所欲與聚。循典祗祀﹐以爲民福。禮賢尙徳﹐以勵民俗。奉法循理﹐爲下表儀﹐廉公與明﹐政乃弗疵。豈弟君子﹐民之父母﹐愼哉敬哉﹐用永終譽。

各州箴

環境千里﹐置府以治﹐州亞於府﹐建官次之。有臨乎上﹐有仰乎下﹐凡爾所職﹐承流宣化。蚩蚩者民﹐休戚在爾﹐心誠求之﹐如保赤子。無妨其穡﹐乃衣乃食﹐無殫其力﹐乃休及逸。興舉學教﹐敬恭神祇。獄訟必平﹐賦稅必時。毋縱民厲﹐毋侈貨黷﹐維仁維淸﹐如冰如玉。如繩之直﹐如鑑之明﹐豈弟君子﹐懋永令名。

各縣箴

人君代天﹐子養兆民﹐任牧民者﹐邑令尢親。丞簿佐令﹐幕有贊畫﹐民之休戚﹐咸其所職。保民之方﹐心誠求之﹐如父與母﹐字厥孩提。察其凍餒﹐俾衣俾食﹐卹其疾痛﹐俾康俾適。旣厚其生﹐必道其行﹐有禮有儀﹐善俗用興。致恭神祀﹐致勵學校﹐毋肆侵漁﹐毋縱苛暴。爾端爾心﹐務恪與誠﹐政用有成﹐民用底寧。

王府官箴

宗室之親﹐各有封國﹐用作藩屏﹐必建輔弼。藩王之徳﹐惟忠與孝﹐惟善之存﹐惟仁之蹈。輔之弼之﹐如古名賢。非聖之書﹐弗陳於前。進王於道﹐維汝之績﹐苟納於邪﹐汝則於辟。維漢賢藩﹐東平河間﹐人心之善﹐古今同然。汝贊王徳﹐克躋乎是﹐將汝顯聞﹐永揚於世。

鹽運司箴

咸鹺之利﹐興自古昔﹐下以惠民﹐上亦資國。歷代曁今﹐置吏以監﹐克用成功﹐必才與廉。斂發有制﹐私竊有禁﹐爾實司之﹐無忝厥任。爾篤於公﹐貿遷乃通﹐爾忠無倦﹐賦乃饒衍。爾之攸職﹐是名利權﹐利不自濡﹐汝允其賢。維身與名﹐■﹝目匿﹞私則敗﹐其永保之﹐無忝訓戒。

儒學箴

君國子民﹐教之育之﹐有育無教﹐或淪於夷。置吏俾育﹐建學俾教﹐爲教之方﹐本乎師道。淸修實踐﹐正學博聞﹐成己成人﹐﹝「成己成人」﹐「人」原作「物」﹐據明朱當■﹝氵眄﹞國朝典故本﹑明鈔佚名國朝典故本攺。﹞師道用尊。爲學之方﹐體仁由義﹐誦法周孔﹐亦致文藝。化民成俗﹐以善其鄕﹐成徳達材﹐以資於邦。本未循循﹐用臻實效﹐勗爾師生﹐毋忝學斅。

嘉靖戊戌春﹐南京國子監祭酒臣倫以訓刊布。

