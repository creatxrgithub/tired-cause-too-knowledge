佐雜譜

﹝淸﹞李庚幹輯

●目錄

憲批

憲書

序

自序

後序

卷上

卷下

●憲批

欽命頭品頂戴總督四川等處地方振勇巴圖魯劉批佐雜教官往往自囿於末秩微員不思振作其實瑰奇卓越之行初不以官階髙卑異也該員有志修明考古人散秩閒曹中之懿行嘉言匯輯成書俾閱是捲者援古證今油然思奮用意甚美實堪嘉尙此繳譜各二卷存

欽命頭品頂戴總督四川等處地方振勇巴圖魯劉札爲札飭知照事案據該員具稟云云批回在案查該州同所輯佐雜教官譜展閱之下足徵該員志在盡職不失爲讀書人實爲佐貳中有志之士不可不酌予獎勵嗣後遇有司道首領及優缺佐貳不論班次先盡委署二次以爲刻書之資藉廣其傳除札知藩司注冊委用外仰並知照此札

右札臬署核對委員補用直隸州州同李庚幹準此

光緒十八年九月初十日

欽命二品頂戴署四川按察使成綿龍茂兵備道承批據稟巳悉吾儒學古入官爲循吏名臣者代不乏人近世所傳如牧令書臣鑑錄之類皆足爲仕途模楷惟佐雜兩項從無專書今該員編輯前人嘉言善行爲佐雜譜寔於官常大有裨益亦見稽古有素志邁流俗將來蒞政臨民自必不負所學本署司有厚望焉此繳譜存欽命二品頂戴四川分巡川東兵備道黎批

據稟已悉

朝廷設官各有應盡之職該員因見當今牧令學治具有成書惟佐雜人員罔所取則思不出位輯成佐雜譜二卷自鑑卽以鑑人洵足奉爲同官圭臬是該員學仕交優亦於此譜窺見一班從玆不自菲薄勉爲循良本道實有厚望焉此繳繕譜存核

欽命二品頂戴四川分巡建昌兵備道張批

據稟巳悉閱佐雜譜采輯廣博按語皆確有心得實爲佐雜楷模容待付梓以廣流傳該員學有淵源志超庸俗嘉佩之至將來蒸蒸日上必大有造於斯民坐言起行媲美循良跂予望之此繳譜存覽

●憲書

道憲鍾復書

昨奉惠函並承示輯書兩種教士化民具徵實學捧讀之下欽佩如何續出佐雜譜成書尙祈見示爲荷先此奉復卽請升安並璧芳版不具

永寧道憲周復書

再承寄刊書各種披閱之下具見畱心掌故學有本源自鏡鏡人洵足信今而傳後爲佩之至手此再頌升安

道憲文復書

承賜各書展讀之餘實爲治化之本源不特閒曹之矜式謹謝大教紉佩良殷端此復請升安

道憲王復書

再啟者昨承惠賜大箸三種引經據史博采旁搜俾服冷官者知名教中自有樂地屈下位者知微秩內亦有嘉謨至於聖諭徵事一書尢能以俗言道實事願書萬本誦萬徧使斯世斯民莠化爲良澆化爲朴則閣下之功徳更爲無量矣端泐奉復並鳴謝悃再請升安不具

學憲吳復書

尊箸佐雜教官譜仿蕺山之例多記前言往行爲濁世痛下鍼砭宜仲帥擊賞不已命梓成送人俾資觀摩也

道憲夏復書

錦城十載久耳髙標宦轍勞勞尙疏謀面比承手畢並惠大箸三種票﹖瓦綜見聞詮釋條要本儒術之正軌作仕路之津梁循誦之下具徵學有本原理皆平易以視吟哦松下流連景光者識趣更爲超卓古人知守一官能效一職隨地皆有以自見想平日服膺先正寄托閎遠不屑爲刀筆筐篋之事舉而措之爲循吏爲儒林經世事業此其嚆矢成就正未可限量曷勝紉佩弟智愧挈瓶識慚捫鑰自涉簿書禺筴未遑撲去俗塵每羨閉戶著書之樂而人事卒卒學殖就荒益乏雅人深致幸得窺道妙於集中自當媲畱銘於座右用志嘉貺增勝蓺林專肅申謝敬請升安順璧謙版諸惟荃照不宣

●佐雜譜序

上古因事命官因官分職官無尊卑各有當盡之職盡其職𨿽卑亦榮不盡其職𨿽尊亦辱官以人重非人以官重也而世俗見一達官則稱頌其位卑者則鄙之曰何足深論而凡在下位者亦遂沒沒無聞屍其位而充數焉一若循吏名臣非所得與也噫勢利之見入人者深安得一振聵發聾者辟世俗之談而作下僚之气耶南城李君通曉吏治公餘搜羅古今佐雜官有政事風節者輯爲一編而坿以�說名曰佐雜譜其徵引之博論斷之公以古爲鑑自勵勵人未始非官箴之一助也所謂誘之而使至於道者予於是書有厚望焉予拜皖藩之命行有期矣倚裝披閱艸艸數言知不免爲有識者竊笑雲光緒壬辰五月旣望欽命頭品頂戴新授安徽布政使四川按察使署布政使徳壽序

●佐雜譜自序並目次

琴棊書畫蓺也習之者無譜不能工況爲官耶官之等不一秩愈卑則於民愈親濟民愈速故州縣重而佐雜亦不可自輕然如州縣提綱州縣事宜圖民錄牧令書福惠全書之類州縣之譜則備矣而佐雜初無譜也豈非世閒一缺陷事乎夫不爲佐雜立譜者大抵以其官爲閒爲散爲稗爲枝無關治理若有不足責望者不知朝廷設一官必有一官之職士夫爲此官必盡此官之職爲佐雜與爲州縣無異也佐雜而欲稱其職不負其官又非以昔賢爲模範其道奚由況今日之佐雜不同前代率由薦辟科目出身捐納十居八九多平昔未嘗學問之人一旦出而服官若無一本譜子在目中無幾个古人在胸中安望其爲廉吏更安望其爲良吏吾固佐貳也𨿽以諸生應制科奏策大廷簡用今職而自顧空疏無具竊憾早不讀有用書今臨割學操刀之晚但失之東隅猶可收之桑楡苟未病不畜艾旣病而猶不畜將奚救於死亡爰搜古今佐雜官有政事風節者輯爲一編列經訓及先正格言於前曰佐雜譜用以自鏡自勉卽與同僚共鏡共勉呂子明一就學魯子敬訝其非復吳蒙亦在人不自輕且自奮發而巳今爲佐雜者每謂是國家不甚愛惜之官自甘碌碌無聞不思出人頭地夫國家何嘗不愛惜此官也試觀唐以來登第者初率授以簿尉狀元亦閒爲幕職宮今日倘非捐例廣捐班多員浮於缺各項需次者有冘濫之患亦奚見其不足重且人重官非官重人孔子不鄙委吏乘田王陽明楊椒山二公不鄙驛丞典史各盡其職分所當爲著有功效亦在人自奮發而巳玆譜各項中所引前人稱爲循吏者有之稱爲名臣大儒者有之吾輩誠不自菲薄立志以古人自期待卽仕卽學候補則耐窮不躁競在任則勤職不貪婪人孰敢輕視剩員末班哉亭林顧氏論著書之難謂必古人之所未及就後學之所不可無而後爲之庶乎其傳吾何人斯敢云著書敢望爲之而傳第見爲吾輩之所不可無而前人又未及就是以不揣譾陋特述是書不月而成苦書不備徵引未博難免掛一漏萬之譏然凡屬吾輩以此爲鵠而求中之要未必無小補特患不名自奮發耳抑又聞吾家文定公云凡人不必待仕宦有職事但隨力到處有以及物卽功業矣予忝竊一官而補缺有待現在無他可及物之事惟濟人以書乃力所可勉爲故不自量竊比朱子之綴葺小文字云

光緒庚寅季秋月下旬南城李庚幹約齋氏題於成都寓捨

卷上

總論

運同

同知

運副

通判

卷下

布經歷

布理問

運判

直隸州州同

州同

按經歷

布都事

直隸州州判

州判

鹽經歷

庫大使

知事

府經歷

縣丞

鹽大使

照磨

主簿

檢校

司獄

倉大使

稅大使

吏目

巡檢

典史

河泊所官

驛丞

委員

●後序

此書旣成初呈於前成都府憲汪公鑑時公方下車得書卽枉顧辭不許一見詢生計甚悉款曲如平生歡次及此書謂巳閱一過平正通達當爲刊行未幾公以卓異入覲去任未及梓洎予攝巴縣丞呈於本道憲張公華奎蒙批示容待付梓而公亦旋卸任後回省旅謁時公猶語予此譜足見閱書之多學有實用風塵中所僅見官𨿽卑自有可尊者在將來梓成大有益於官場前署藩憲文公光陳臬來川之初予權判綿州郵呈繕本比𨿽未蒙批回而丁酉夏謁公稠人廣坐之閒公尙語及此譜筆墨好稱是有志之士能自砥礪不絕口蓋自綿州迎謁後至是六年始再見公意前呈書公殆忘之矣而竟不爾一爲回溯覺此譜之作𨿽似朱穆之崇厚裴頠之崇有一因感時一因疾俗而備承各憲之獎許不至如孝標類苑見嫉梁王卒叨制憲劉公之異數予優委二次以爲刻書之資人爲予幸予寔滋愧矣爰覶縷及之以志知遇之感云

光緒二十五年歲在己亥仲冬之杪庚幹再題於成都寓捨

●佐雜譜卷上

南城李庚幹【原名梅】輯

羅山劉慶嵩陽武夏咸校訂

總論

運同

同知

運副

通判

○總論

禮運曰小臣廉

方氏愨云廉則不竊矣陳子澔云不虧所守也

愚按小臣原兼內外官之位卑者言外官位卑亦不止佐雜等官然佐雜等官卻包在內故引之又按廉字訓淸或訓儉又或訓斂謂自檢斂也諸晝廉字多指淸潔不貪言朱子所謂有分辧不苟取是也蓋淸廉乃居官之要道故周官獘羣吏六計以廉爲本魏主諭長史三字以淸爲先特不可以一廉爲足盡當官之分須知廉之外尙有善能敬正法辦等項在不然卽眞廉極廉不過一自了漢耳此本大小臣工無不當然而禮獨以之屬小臣者以大臣所任者大廉不足以盡之小臣不足以撓法【三句本方氏愨】惟廉爲重若無操守其餘無足觀矣國朝趙恭毅公申喬云有守者有爲之根本況四格重守八法首貪我國家功令森然廉不尢爲散職微員所當各自勉勵者哉至於儉與斂之爲義則是皆廉者所以成始而成終不儉不能廉廉必儉而不奢侈不斂不能廉廉必斂而不放縱也

中庸曰在下位不援上

許子衡云援是攀援君子居人下以事上則安於在下之位不敢攀援那上面的人

愚按在下位者不獨外官中之佐雜人員而佐雜人員亦在其內則援上我輩可不戒乎夫上何爲而援求其庇己耳【語本王氏步靑】此獘在嘗讀此二語且能爲此題文之士大夫猶不免況異途出身未嘗學問者乎其所以不免援上者由不能正己不求於人不能正己不求於人又由於願乎其外故欲不援必自不求人始而不求人又必自不願外始𨿽然不願外豈易言哉此須深知篤信孟子得之有命求無益於得之言見得在外者不可妄求不可必得而安分守己耐窮耐苦學君子素位而行爲我見在職分之所當爲不謀利不計功不管在上者之知與不知則於外無所願自於人無所求卽於人無事乎援也若候補無差使者無職事難耐閒無資斧不勝困更易犯此援字更難言乎不援吾尢願與同人共戒之共勉之戒與勉何以能亦曰修學而已矣又按在下位者之攀援成習其風實自上開之宋程叔子云祇爲不求者不與來求者與之故致人如此此言切中時獘倘在上者差委一秉至公或敍資【如出身由正途異途及到省久近之類】或敍勞一切請托弗受則人知援之無益誰復樂於夤緣誰不爭相砥勵而謂仕風有不靜人品有不端者哉愚癸未分發出川出京時未求閱卷老師保和殿考孝廉方正時閱卷大臣李協揆鴻藻瑞尙書聯昆侍郎岡童侍郎華周閣學徳潤一信囑托上司劉制軍前任江撫愚舉

制科蒙準詳調取考驗壬午冬赴

禦試至都適公服闋入

覲愚嘗晉謁呈考卷比辱答拜而督川於今五年戊子川闈公爲監臨予充監臨巡捕始終未嘗自通亦未求人代通皆非能不援也不敢援也而於劉公蓋又見宋劉忠定從司馬溫公遊溫公居閒忠定時節問訊不絕及溫公在政府獨無書予豈敢望忠定萬一而不容不以溫公待劉公故竊師忠定之意行之以張師徳詣王相公門鞠詠冀王公相知爲戒或以予爲拙或以予爲戇悉聽之而已矣

程伯子曰一命之士苟存心於愛物於人必有所濟

施氏璜云此言居官者以愛民爲念則𨿽最小之官亦有實惠於人但患爲官者無愛民之實心則不見其有濟耳若一命之士果存心於愛民亦可以爲民解忿息爭亦可以爲民興利除害於人必有所濟也

愚按一命如今之九品官及未入流是也一命且有濟於人況八品以上之佐貳乎

二程遺書曰有人注擬差遣欲就主簿者問其故則曰責輕於尉伊川先生曰卻是尉責輕尉只是捕盜不能使民不爲盜簿佐令以治一邑使民不爲盜簿之責也豈得爲輕或問簿佐令者也簿所欲爲令或不從柰何先生曰當以誠意動之今令與簿不和只是爭私意令是邑之長若能以事父兄之道事之過則歸己善則惟恐不歸於令積此誠意豈有不動得人

愚按由簿而推之凡爲佐雜官者皆當事長官如父兄皆當積誠意以事之

朱子曰官無大小凡事只是一个公若公做得來也精采便是小官人也望風畏服

呂子坤云公私兩字是宇宙內人鬼關若自朝堂以至閭裏只把持得公字定便自天淸地寧政平訟息

又云君子與人共事當公人己而不私苟事之成不必功之出自我也不幸而敗不必咎之歸諸人也

愚按公則不萌自私自利之心好惡無弗與民同平天下之要道亦不外是況佐雜官所分治者不過百里之內人心豈有不得豈有不服者哉

文定何公坦曰官職崇卑當安義命自抱關擊柝以上苟能官修其方職思其憂𨿽未著殊庸偉績亦可無愧於心無負於國若苟且以僥求幸進將誰欺乎

愚按今之佐貳雜職援例者十有八九其指捐之項皆出各人所自欲職𨿽卑無可怨尢安義命一層自正途外不必言然不問正途異途有官必有方有職必有憂欲求無愧無負可不修所當修思所當思乎

北溪陳子曰卑官𨿽無行道之責薄祿亦無苟受之理

愚按受祿如何爲不苟稱職而已矣道非尊官不能行職則無官不當盡然職所在卽道所在盡職何莫非行道特寓於散職末職之道小卽行亦不足言行故不以行道責之非謂卑官竟無道可行也予於是竊有感矣夫古者君子之仕本以行道非爲貧也而自戰國以來仕者大率爲貧其或不爲貧便是欲貴要之所爲不外於榮利直不知行道爲何事卽有宦業顯著亦其異人之才質做出暗與道合本於學問道徳者百不得一二焉蓋幼學壯行必實備用世之道於己行字方有著落方可說若學其所學初不知道爲何物則無所爲道更說甚行不行此事所關非小可以驗士尙之華實並可以覘世運之升降非上有聖君下有賢臣豈能回此狂瀾也哉

葉氏文炳曰貪污自多欲尙侈始小官俸廩幾何百爾皆欲如意不受賂安從得淸心寡欲正本澄源乃吾儒功用

文忠眞子曰簿勤於勾稽使人無重疊追催之害尉勤於警捕使人無穿窬攻劫之擾其所濟豈少哉

李氏翀曰俗言三世仕宦方會著衣喫飯愚謂三世仕宦子孫必是奢侈享用之極衣不肯服浣濯補綴必欲鮮華食不肯餐蔬糲菲薄必欲精鑿此所謂著衣喫飯也殊不知富貴者貧賤之基奢侈者寥落之由丰腴者困苦之自蓋子孫不學而顓蒙窮奢極欲而無徳以將之其衰必矣

愚按今日佐雜官中世家子弟不少尢當奉此條爲金箴愚家自四叔祖均權至予從侄世晉蓋四世仕宦矣而著衣喫飯尙無會者以前輩家規崇朴素也𨿽今日不免貧困然不由享用奢侈使然固可以無悔恨矣

明太祖諭天下巡檢曰古者設官分職不以崇卑一善之及人人受其利焉朕設巡檢於關津扼要遏察姦僞期在士民樂業商旅無艱然自設置以來未聞其舉職者今特遣使分視各處其檢防有道譏察有方能堅守是職鎭靜一方者秩滿來朝朕必嘉焉

新吾呂子曰世上沒个好做的官𨿽抱關之吏也須夜行早起方爲稱職才說做官好便不是做好官底人

愚按今日各省官員捐納者十有六七而佐雜中尢多大抵說做官好者也豈知做官是苦事爲官是苦人彼特妄想榮身享福發財而已固無做好官之具亦無做好官之心誰能學張廷尉爲名臣學黃潁川爲循吏哉

又曰作焉能爲有無底人以之居鄕盡可容得只是受一命之寄便是曠一命之官在一日之職便是廢一日之業國一無所賴民一無所裨而俾之貪位竊祿此人何足責用人者無辭矣

愚按言不足責乃所以深責之讀此條而不驚愧汗下者是無惻隱羞惡之良者也奮發以破人之量我令眾人嘆服一雪此言吾願與同輩共勉之文成王子不云乎勿以進非科第而自輕勿以官卑而自慢

又明同知通判之職曰府總州縣之政事務繁多設佐貳以分之同知通判之職掌不同而一以安靜爲主則府佐所同也

又明州縣佐貳之職曰州同州判縣丞主簿分牧令之政共州縣之民者也官𨿽有正副而權不輕位𨿽有尊卑而事不異有管糧者當思如何卹民如何足國姦頑富勢如何催徵負累荒逃如何處置簿籍之淸查欲明欠少欠多不要胡敲亂打比較之規則要定正名正戶不許代納陰侵裏胥之獘不妨察見淵魚皁快之姦切莫縱令喫鰕須是常例革而後法令行要知分別明而後鞭朴少淸軍者須淸本戶莫賣放本戶卻著隔裏同姓含冤巡捕者須獲眞賊莫漏网眞賊卻將無辜良民受拷奉堂官批詞切莫不分貧富但問有力稍力以奉承受富勢囑托切莫不問曲直只是要打要錢以出气耳軟聽皁快支使一吞其餌則貓鼠同眠性慵任左右通同一入其籠則雞犬受害至於私接呈狀濫罰紙紅擅作威福重用拷掠署印則隨事科財營差則所至媒利此皆不肖常態而有志向上者之所恥也

又明庫官之職曰庫官吏之獘有三重收以苦納戶輕放以苦支人暗盜以虧公帑收放重輕關系甚大我旣借左右以行私左右亦借我以請托非分之恩只得從其所欲難開之例無能拒其所求法盡廢令難行職此之故至於侵盜官銀皆緣在下者借公帑以奉承在上者借公名以支取黏帶含糊乘機作獘儻官若廉正則關檢自嚴左右自畏安敢行私故曰廉生威正大者必光明光明則吐气揚眉令行禁止何利不興而何害不除

又明司獄官之職曰監中人犯多非良民朝思暮想只求撞网脫籠得便乘機便要劫囚反獄若肯用心關防豈能插翅飛出乃使重犯脫逃疏慢之罪百口何辭發解之時稍松羈絆亦難逃責至於牢頭獄霸行暴毆人或囚飯入門而本囚未得入口或囚糧到獄而本囚不得沾恩穢污不肯掃除疾病不報調理女監縱吏卒奸淫輕犯將重木﹖匣淩虐如此作官必有天禍明理者知監倉乃陰徳之地獄官乃方便之人輕犯存哀矜之心時加體悉重犯嚴關防之法不肯淩虐斯爲稱職而子孫享其餘慶矣

又明稅課司之職曰稅課設官一則收餘利以充國家之用一則徵商賈以抑逐末之人匹布上街無不抽稅有司官指此爲科斂之媒巡稅官以此爲攘奪之具如此刻剝何異盜賊且稅課原無定數稅錢豈盡報官割眾家之肉安自己之身天災人禍豈肯寬饒嗚呼有司若肯淸廉其所以鈐制關防不患於無法不然稅課巡攔且得借我以肥其身所得幾何而惡名皆我受矣可不愼哉可不愼哉

又明巡檢之職曰巡檢之設原爲盤詰姦細查問逃亡緝捕盜賊關防詐僞使軍民商販得以自在通行盜賊姦徒不敢公然來往如此方爲稱職而今作巡檢的擾害居民刁難過客有甚好處試自思之

又明倉官之職曰朝廷錢糧黎庶膏血攢零合整積在倉中凶荒可以活萬姓之生徵討可以濟三軍之急爲倉官者倉中之地務使漧燥上防雨濕下防水浸又要防雀入防鼠盜盛暑連陰稟討官鑰將谷翻上倒下務使燻蒸濕熱之气得以宣泄米谷自不紅腐出放之時升合不欠出納之數冊籍要明如此上司自然喜悅前程自然遠大

又明驛遞之職曰驛遞衙門路當衝要常見上官才能易顯不知也有苦處站銀急支不來過客急送不起怒夫馬之不齊者不管死活恨供具之不丰者常加責罵上司之公差不免淩索監中之囚犯每費關防但官窮窮不過人夫官累累不過騾馬做驛丞的重索馬頭常例過取徒夫面錢以官錢放債領銀則加倍扣還致貧夫常受饑寒指過客爲名開銷則半屬冒破而站銀多入囊篋徒夫有錢者賣放有力者保放紀法蕩然馬騾無錢者多差有勢者不差公道滅矣或受居民詞訟或與流娼奸淫種種不良事事可恨不知一經訪察或被告發戒飭的也是你拏問的也是你不如小心謹守多做幾年世道淸明何嘗虧枉好官哉

又飭官恩例貢出身者曰昔者汲黯以父任霍光以兄任卽今官恩生也張釋之以入貲卜式以入粟卽今例貢生也此四公者人品何如近世詆以蔭得官者爲豢養之子以粟拜爵者爲銅臭之夫不論作人何如但以出身相訾何見之俗也抑此兩人者不自愛耳藉門戶之光幸冠裳之易華衣鮮食佚遊宴樂文學故事漫不畱心及授之政倔彊不諳世務而恣意見以亂官常闒茸不奮精神而縱貪婪以詿吏議則誰之咎哉負七尺之軀享一命之榮無分毫之益爲衣冠之玷以實世俗之笑吾甚恥之

又飭吏承出身者曰雜職小官多出於吏員承差通明律例者不多練達政事者甚少此心久壞惟利是圖豈無賢人君子秉正持廉要之千百中十一耳倘念終身優免所在榮光今日得做一官是我報效之日俸祿𨿽薄比吏自然略厚升遷𨿽小好官定是途長努力自愛無負教言

忠烈楊公漣曰今天下事壞在紗帽气不壞在頭巾气假使天下士大夫不論官大官小官淺官深嘗帶些秀才意思迂闊古板終是儒者行徑人人把經書論孟收拾身心天下何必不三代而無柰功名富貴之徒反於禮樂弦誦之事爲仇也則天下之所以治日少而亂日多也

愚按把經書論孟收拾身心求之秀才中且不可多得況非秀才乎然卽非秀才又何人不可把經書論孟收拾身心也苟能爾無論官大官小𨿽不由科目出身亦自帶些秀才意思

林氏燫曰大凡入仕路在愼之於始也參謁與其煩也寧簡知識與其眾也寧稀毋擇官擇官而仕則必受恩於人難以立身毋擇事擇事而任則必務便於已難以處眾待物之來徐而應之以道義守身守官非有二理也

幾亭陳氏龍正曰事前不求人存得廉恥事後不尢人免添荊棘是爲人穩實把柄處事前不求人多少安閒事後不尢人多少和樂是人生眞切受用處凡人皆然居官尢甚

勺廷魏氏禧曰官無小地無僻惟在其人何如耳

文正湯子曰官無論尊卑各有當盡之職爲一官卽盡一職便是天地位萬物育的气象

愚按位育乃聖賢致中和之效驗夫豈易言然官各盡職人事無愆則與天命相通天變可不見於上地變可不動於下而萬物之生機亦無不暢此太平有道在位皆賢良之世也幾見風雨不時寒暑不節地震山崩谷饑菜饉胎殰卵殈聖主賢臣之世有之哉湯子亦就學道之君子言不學而仕者豈可漫以是期之耶吾輩亦及今力學可耳愼毋自畫自棄而曰此聖賢之事我不能夫天下惟富貴有命非求可得若聖賢人人可學而至顏子不曰有爲者亦若是孟子不曰人皆可爲堯舜乎

敏果魏公象樞曰見居官者不問職掌盡否興利除害幾何百姓安危何事輒問何時升轉宦囊有無遷移者有誰照管淹滯者是誰阻抑凡問及此卽爲薄待天下之人

愚按問者所以立論如此者緣本人設想無不如此也不然此問胡爲乎來哉欲人不薄待我還須我自待先不薄如何爲自待不薄立志行己一以古名臣循吏爲程而己矣

簣山張氏貞生曰人能於做官時動靜言色無異於做窮秀才時則其立志之髙可知

淸端於公成龍曰鄭俠語人云無功於國無徳於民若華衣美食與盜何異夫衣食甚細而至以盜相推此充類之盡惟恐長吏稍奢也是不可不戒

愚按此爲長吏言而不止爲長吏言也閒曹末秩祿入幾何奢其何堪尢當痛戒

勉庵熊氏宏備曰官𨿽至卑不可以己之名節佐人之喜怒

愚按此可爲易傳上交不謟之腳注凡諂上者皆不顧名節者也蓋患得失之心勝則顧名節之心亡矣行己有恥者斷不出此新吾先生云理會得義命兩字自不肯做低人此保全名節之方也願與吾輩共服之

存齋塗氏天相曰做人者做官之基也人好則官自好吾輩可終身不做官而不可一日不做人一日不做人卽終身常做官而人之理已先亡矣𨿽做官亦尸位焉巳耳卽做人亦屍气焉巳耳烏足以爲官哉烏足以爲人哉然則何以做人曰立人之道仁與義而巳矣何以做官曰仁以育萬物義以正萬民而已矣

愚按佐雜亦官也欲做好佐雜又可不務做好人以立其基乎

臣鑑錄曰卹民不在臨事苟能念念不忘則隨時調劑一言可以造無窮之福愼勿曰我閒曹也冷局也小官也而竟置之於不問也

易齋袁氏守定曰凡入仕途如身陷陳前後左右無非鋒刃相向凡上官之陵轢同僚之侵侮屬吏之譎慢百姓之唐突勢所必有祇能忍便了一切

敬廬林氏芳春曰都門候選有法曰耐無所事事難以過日惟專心正學日有所聞始可無入而不自得

愚按此耐字可通於外官候補者此過日之法亦外官候補者所不能離故吾知之用之錄出俾同輩共知之冀同輩各用之

又曰居官者一要立品二不可見錢重三要節儉有此三者便立得腳住

文恭陳公宏謀曰報滿後升用與否難以懸定惟應靜聽功名定數食祿有方以此汲汲弗遑之心用之於遙遙莫必之地亦覺無益不如就現在所居之位行現在應辦之事將來超擢固可欣慶卽鵬飛稍待而奉職克勤亦可問心無愧

又曰同僚相遇豈能人人盡如己意惟虛公而又體之以恕常覺在己未必盡是而在人未必盡非則自然少所滯礙

又曰職掌無多而就所得爲勤勤懇懇洞中體要有一分心思卽造一分福澤不必以事小爲嫌先儒所謂存心愛物必有所濟也

心余蔣氏士銓曰官無尊卑視人立志何若耳苟气足達其志學足馭其才而其識又能條理於才與學之閒捲舒於气與志之際則由卑可至於尊卽終其身於卑秩而其見尊於賢人君子者可自完其長民之量浸假菲薄自安委瑣齷齪以爲吾之所處固如是則爲人鄙賤而輕易之也不亦宜乎

又官戒詩事上官曰職在則然貴安其卑禮在則然寧等諂之橫逆則順受也而未可與持彼哉豚魚尙可以中孚格之而況上官亦民之有司不誠不信吾知汝殆而不廉不謹吾知汝殆而

柯氏輅曰仕宦不堪惟取巧

愚按取巧一節今𨿽大僚正印不免何論散秩微員哉𨿽正途出身者不免又何論異途人員哉夫巧則無所不至無所不爲蓋患得患失之念勝而恥心亡矣何不取周子拙賦一讀之乎新吾先生云變仕風難此風其尢難變者歟然吾不能無望於在上位者

余山陳氏僅曰朝廷設一官必有一事簿尉雜流與民最近但肯一分自盡便有一分及民不比州縣事繁任重難於周到也故居官則宜盡職奉委則宜盡心如以閒曹�吏自居便是自暴自棄做官原是苦事以官爲樂者必不想做好官做官原是暫事以官爲家者便難想做好官在官之人一廉不足以蓋眾愆一貪遂足以生萬惡當官只言淸字便是自了漢有負於國計民生多矣若淸而傲而訐而吝必有害於身淸而刻酷而執拗而姑息更有害於民昔人謂做官不要錢如婦人不偸漢是本分事不足爲輕重居官當三復是言居官者不可一日不存去官心不可一日不作去官計富貴利達人之所樂也沈滯蹭蹬人之所惡也然有命焉我安之而爲妻妾者子弟者賓客者奴僕者未必皆安之不能禁其不交謫也則試問之不安將若何但開得口出我便做若對我開得口出而對人仍開不得口說不得出還做得出否仕宦臨政最易驕縱者子弟能使子弟不知爲居官可以見其治內矣最難約束者差役能使百姓不知爲差役可以見其治外矣

古之爲官也使民息訟今之爲官也使民滋訟使民息訟者常恐其有訟無以保民之身家使民滋訟者常恐其無訟無以肥己之囊橐士大夫有三患處己患在自是臨下患在自恃事上患在自市事上司主於敬卻著一毫詭隨不得接同寅主於和卻著一毫狎肆不得撫黎庶主於仁卻著一毫姑息不得用刑罰主於威卻著一毫忿怒不得理煩劇主於靜卻著一毫因循不得欲速爲當官第一戒欲速於得上則露才急名以求虛市其甚者幹謀營競無所不爲徒受上司頤气之辱而已欲速於得下則苛刑繁令以責小成其究也叢脞扞格一切廢弛徒供下民逅厲之資而巳故惟積信可以獲上惟積誠可以化民爲政者惟盡吾分所當爲而巳非特上憲及同寅之毀譽不足以營心𨿽小民之毀譽亦不可視爲忻戚倘有一求全幹譽之心將有爲其所不當爲者矣亦有當爲而不爲者矣非當官之義也居官當守四勿戒勿作太倉之雀鼠勿作權門之犬馬勿作百姓之虎狼勿作同寅之蜂蠆君子當官之容有三變紳士望之則生敬良民望之則生親胥吏宵小望之則生畏

愚按三變之容非臨時裝飾出來的惟平日居心行事有以令人信服然後望之者有敬親畏之不同蓋非君子之容果有變乃望之者各自見得其如此也

又曰寮寀中平昔豈無意見不合之處及至聯事同功必當開誠布公和衷共濟不宜稍存芥蒂於心如其人果難共事不妨善謝於上別委他人若因前隙而我詐爾虞置公事於不顧如政體何居官當用刑時須保得一點仁心在當取財時須認得一个義字眞勢豪巨猾苟勢不能翦除且靜俟之不宜挑之使動初入官便得美缺此大不幸也起居飲食一切順心酬應周旋諸圖體面自己卽或有把握而妻子僕從受用巳慣日後萬不能節省虧空由此而起遑待計及歸田時耶王陽明學問得力於龍場動心忍性須從憂患中千錘百煉出來

止齋黃氏俊苑曰天下到無人不可做官惟視乎巴結之力與不力則不隨流俗者自然要札定腳跟辦一付耐苦骨頭方有結煞若不甘巴結冀乎實至名歸作不長貧賤之想勢必半上不下添出笑柄爲世詬病矣有志者宜辧之於早也

愚按止齋先生之時尙不至如今天下無人不可做官而其語已覺有無限感慨若使先生目擊今日情形又不知如何傷心也其不隨流俗巴結者幾人哉

又曰如今學者讀書時不曾講究甚麼治民事神做官時更不講究甚麼治民事神果如仲夫子言尙於仕後肯畱心學所以治民事神者夫豈無補於職任在古人則不敢以仕爲學在後世能卽仕以爲學者仍有濟也又曰問仕途者有曰科甲出身曰捐納出身予欲增一語曰讀書出身蓋系讀書了做官不論科甲捐納自然曉得君國眞切其政績必不同於人

按此所謂讀書非謂習舉業文字乃指讀有用之書讀一字能行一字者言也不然何以別於科甲出身者哉蓋科甲出身算不得眞讀書人也

玉峯許氏魯曰今之仕宦者大抵惟利是視而佐貳尢甚佐貳於例本不當擅受民詞今乃於民之訟者不問其理之有無一詞進必先奉官若干吏若干役若干然後施行無是𨿽有理不得也至於詳文有賄則無理亦爲之斡旋無賄則有理亦爲之淆亂兩造俱有賄則斟酌兩平今之爲佐貳者咸若是噫上干國法下朘民膏亦非所以自愛也

愚按惟利是視此新吾先生所謂以在家治生營產心爲官未有不貪鄙者也願與吾輩共戒之又按玉峯先生所警者佐貳然今之雜職官何莫不然何可不戒

髙氏廷瑤曰別駕閒曹也體近於郡守而權輕於牧令近於郡守而儼然抗焉則郡守憎輕於牧令而肆然臨焉則牧令憎以閒曹介兩閒而上下交憎勢將孤立故善爲別駕者長事郡守而友事牧令虛而與之委蛇則自大之戒一也凡置別駕多在瘠土食祿少則貴能貧如歆羨郡守牧令之膴仕而彊欲效焉不擅作威福不得也擅作而釀起禍又將自救不贍昏夜乞援於他人無論援否我已辱矣此之謂多事當戒二也國家詔糈以養廉官𨿽閒貧果能節儉自守亦何患不足若不知省節一任紛華迨其不足則不得不呼助焉稱貸焉旣自取累而人亦且厭其煩是卑鄙也此三當戒也誠能以潔己奉公爲別駕鵠錢則有所不取事則無所不辦使郡守牧令皆倚重之循聲日著大府自有見聞同官自有公論夫豈別駕所能限乎

愚按此𨿽爲別駕言而凡屬佐貳欲爲好官舉不外是而尢可通於爲直隸州佐貳者

又曰夫居官之要莫要於謹言愼行舉止戒浮動說話戒誇張上官及朋友有事相商不可漏泄所謂幾事不密則害成也同寅中有聲名卓越才守俱優政迹昭著者則以爲師踰閒蕩檢者則以爲戒或有所短斷不可宣之於口使人抱終身之恨其讎必深更不可攻發人之陰私其禍更烈同儕歡聚多言不若愼言說要事不如說閒事觸人忌諱者不可暴揚有關公事者不可訾議此中關系匪輕恂恂自守藏聰明於渾厚載福之器也盛名不可居爲人所忌有一事辦得好如系委辦則曰此某上官之意也如與人同辦則曰此某某之力也如己專辦則曰職分所當爲求其免過而已時時出以謙遜不致招尢才華不可露亦爲人所忌也惟有事則速辦細心斟酌不使有錯了得快而又不錯才自見矣人每自矜曰我不要錢此言非也不要錢乃本分事非格外好處何必言夫要錢必受人使令輕則以功名使我重則以性命使我何其視錢重而視己輕也要錢則必作孽顚倒是非出入人罪不如是不得錢也不敢作孽自不敢要錢矣我行我法我盡我心故不要錢者亦自求其心之所安而已何必宣言於眾乎

陳氏會芳曰明知非義不憚依阿徇人壞己只爲戀戀一官故若輕利守正𨿽南面不我困況僉壬哉

愚按戀戀一官今日通病而異途之佐雜尢甚何也彼以財易官將以官營財不獲厚利不已卽獲厚利猶不已其患失方無所不至顧肯半途而捨去哉卽己旣去官又使其子弟爲之者亦坐戀戀捨不得也

又曰官場陋習非損人利己則畏難苟安利己者害民苟安者不害民而亦無益於民罪案𨿽殊而其爲

聖朝之蠹則無以異士君子讀書稽古抗懷經世一行作吏乃爲此兩種人負咎貽羞生不如死居官不能盡卻應酬然亦當撥冗抽閒以爲靜坐讀書之地存心作事庶有補益若一味以應酬爲事朝夕奔馳日不暇給會不關切之人講不由衷之話豈惟無益而所損正多矣自來滅絕天理無如躁進之士一登仕路精神意气並入紛華一切聲音笑貌服食起居皆不難巧諧新樣本來面目棄之若遺推其富貴利達之心卽親愛如父母妻子可不復顧而君國民物更無不浮沈值之吁至性淪汨天譴隨及如是而不亡者誰乎實心爲民須置官度外

舒氏孔恂曰居官原是苦事然做一分便有一分效驗此中亦有回甘居官最要快性了一件便少一件積壓自家亦得便宜吾輩做人居官只有自問一層最爲切實原不因上官之一喜而益一怒而損卽使上官實有齟齬而在我苟無以取之則亦無與己事省垣需次勿以無事而荒於嬉讀律卽讀書也交接過於拘謹與過於開展均不能免累此中頗有經權待人過於示信與過於懷疑均不能得力此中別有駕馭總在相時地事勢而爲之而不能豫存成見

○運同

按運同明曰運同知與副使判官俱佐鹽運使者實沿金元之舊蓋漢大農丞隋鹽池總副監唐監鹽官之類別稱鹺貳亦稱大佐賦運副運判同

明耿九疇爲兩淮鹽運司同知痛革宿獘條奏便宜五事著爲令母喪去官場民數千人詣闕乞畱乃起爲都轉運使【大淸一統志】

○同知

按同知在秦漢爲郡丞亦稱長史漢又曰治中南北朝隋俱有丞名隋唐又俱有長史名又俱嘗攺爲司馬隋又嘗攺爲通守贊治唐初亦曰治中後嘗攺爲別駕宋時𨿽有同知然非郡佐官乃樞密院及大宗正司之貳見宋史職官志其以同知爲郡佐官實始於遼歷金元皆曰同知府事明直曰同知今不攺別稱上佐郡佐邦佐端僚見稱謂錄

漢黃霸【字次公陽夏人謚定侯】爲河南太守丞處議當於法合人心太守甚任之吏民愛敬焉自武帝末用法深由是俗吏尙嚴酷以爲能而霸獨用寬和爲名宣帝聞霸持法平召以爲廷尉正自漢興言治民吏以霸爲首【漢書循吏傳】

愚按黃定侯以入財爲官而做成循吏官豈論出身哉出身髙者固宜自重不可自恃出身低者尢宜自奮不可自薄也然使定侯非從夏侯勝受尙書獄中積三年之久其宦業安必至是夫不學無術學不優尙不可仕況不學乎抑吾聞之書道政事者也定侯善於治民定侯其能行所學而大異乎後世讀書不得書之用者哉

孔奮【字君魚茂陵人】除武都郡丞時隴西餘賊隗茂等夜攻府捨殘殺郡守賊畏奮追急乃執其妻子欲以爲質奮年已五十惟有一子終不顧望遂窮力討之吏民感義莫不倍用命焉遂禽滅茂等奮妻子亦爲所殺世祖下詔褒美拜爲武都太守奮自爲府丞已見敬重及拜太守舉郡莫不攺操郡中稱爲淸平【後漢書本傳】

愚按事君貴能致身見危貴能致命身命且致之於家何卹忠臣臨難不顧私親親且不顧又於妻子何卹其所以能致能不顧者得力在一毅字小不忍則亂大謀處此時勢士君子之最不幸無可柰何孔關內劉歆所反從受道者宜其臣節之能立矣

蓋勛【字符固廣至人】爲漢陽長史時武威太守倚恃權勢恣行貪橫從事武都蘇正和案致其罪涼州刺史梁鵠畏懼貴戚欲殺正和以免其負乃訪之於勛勛素與正和有仇或勸勛可因此報隙勛曰不可謀事殺良非忠也乘人之危非仁也乃諫鵠鵠從其言正和喜於得免而詣勛求謝勛不見曰吾爲梁使君謀不爲蘇正和也怨之如初【同上】

愚按此所謂以直報怨也直者至公無私之謂以直云者不以私害公也史傳所載如此類者甚多其所以能如是者蓋臨事只看道理如何一似未曾有怨一般非嘗用功於克治涵養者未易語此蓋京兆史稱其彊直此其一徵

南齊裴昭明【聞喜人】爲長沙郡丞罷任刺史王蘊謂之曰卿淸貧必無還資湘中人士有須一禮之命者我不愛也昭明曰下官忝爲邦佐不能光益上府豈以鴻都之事仰累淸風【南齊良政傳】

隋敬肅【字宏儉蒲阪人】爲潁川郡丞煬帝令司隸大夫薛道衡爲天下羣官之狀道衡狀稱肅曰心如鐵石老而彌篤時左翊衛大將軍宇文述當途用事其邑在潁川每有書屬肅肅未嘗開封輒令使者持去述賓客有放縱者以法繩之無所寬貸去官之日家無餘財【隋書循吏傳】

唐賈惇實【冤句人洛州刺史賈惇頤之弟】爲洛州長史寬惠人心懷向洛陽令楊徳幹矜酷烈杖殺人以立威惇實諭止曰政在養人傷生過多𨿽能不足貴也徳幹爲衰減始洛人爲惇頤刻碑大市傍及惇實入爲太子右庶子人復爲立碑其側故號棠棣碑【唐書循吏傳】

白居易【字樂天太原人謚曰文】貶江州司馬不以遷謫介意與湊滿朗晦四禪師爲人外之交每相攜遊詠【舊唐書本傳】愚按通考唐時司馬多以處遷謫視爲冗員則無職事如宋之主管宮觀可知不然文公固欲奮厲效報兼濟生靈者豈肯佚遊荒政徒詩酒以遣懷遣日也哉觀其刺杭州有惠政可見矣其不以遷謫介意亦人所難及但不如程叔子在涪著易傳蔡西山在道州講學之爲素患難行乎患難耳

明賈義【字宜之金華人】敍州同知檢核屯地平反疑獄郡多以軍竄入民籍脫漏營伍三百餘義淸理悉還故籍民逋糧八十七萬石因循至不可究詰義廉爲豪猾侵漁而委之逃絕小戶乃令民得自首核實追償夷漢雜處每緣茶貢事至激變義請於髙筠等縣設長官司專督夷人荼貢其後寧謐【金華縣誌】

嚴琥【開縣人】爲髙州同知化州吳川等縣歲礦鐵民苦賠補無敢言者琥力請停止民歌曰生我慈母活我嚴父【大淸一統志】

漆文昌【瑞州人】沈毅有謀略爲永昌撫夷同知於各險隘建八關三堡皆親履相度悉中機宜緬夷不敢內窺騰永之民屍祝焉【同上】

國朝蔣君祝【字賡三仁和人】永昌府同知有土司頗骫法君單騎入苗洞曉以大義苗大戢嘗攝府事爲置義倉或曰攝守乃不憚勞如是君曰苟利於民奚問攝爲會夏旱民賴倉谷得不饑乃大服銅廠有羨余悉以歸公大府入覲嘗舉君以對上稱眞廉吏云【國朝先正事略】

愚按蔣君之置義倉蓋新吾先生所謂一日在官一日盡職無逆料時之久暫而苟且其行者也謂非素位而行之君子哉

李君大本【字立之安邱人】寶慶理猺同知所隸通水峝有苗僧行賈臨桂知縣意其爲賊黨吳方曙方曙者從馬朝柱謀反時方繪圖懸購者也訊朝柱所在妄言在峝中以告巡撫立上奏帥兵出命君從行君曰僧言眞僞不可知大兵卒至苗必駭且生變請潛訪之果在以兵禽之未晚也旣而白僧言實妄巡撫疑未釋廷訊苗僧果誣如君言【同上】

○運副

按運副金元明俱曰運副使蓋卽宋之鹽鐵副使與唐以來之轉運副使異轉運副使乃如今之各省守道見歷代職官表又宋之發運副使佐發運使兼制鹽政者亦相似

宋張綸【字公信汝陰人】除江淮制置發運副使時鹽課大虧乃奏除通泰楚三州鹽戶宿負官助其器用鹽入優與之直由是歲增數十萬石泰州有捍海堰久廢不治歲患海冒民田綸議修復論者難之以爲濤患息而畜潦之患興矣綸曰濤之患十九而潦之患十一獲多而亡少豈不可耶卒成堰州民利之爲立生祠【宋史循吏傳】

金趙重福【字履祥丰州人】爲滄州鹽副使歲饑民煮鹵爲鹽賣以給食鹽官往往杖殺之重福曰寧使課殿不忍殺人歲滿課殿當降以歲荒薄其罰【金史循吏傳】

愚按此所謂實心愛民置官度外也

○通判

按宋史職官志云宋初懲五代藩鎭之獘始置諸州通判是通判宋以前無之歐公歸田錄謂旣非副貳又非官屬常與諸州爭權而馬氏通考謂是佐郡守者二說不同其將何從意歐公所云或初置時事其後更定則不然故通考云爾觀王質答黃宗旦受命佐君之言可見趙淸獻公嘗謂是古監郡之職當時又謂之監州然其結銜皆云通判某州軍州事其云某府通判則始於明【本潛研堂文集答袁簡齋書】若稱爲別駕據後漢百官志別駕乃諸州之從事史爲刺史屬吏通典所謂隨刺史之後別駕一車以行者並非州佐郡無從事故無別駕以別駕爲州郡之佐蓋始於唐唐州郡更相爲名其爲刺史特如今之知府直隸州非復漢之職糾二千石魏晉之統轄數州者比【本隨園隨筆】而別駕因相沿爲郡佐官之名迨宋置通判遂以爲別稱故蘇文忠通判杭州戲子由詩云余杭別駕無功勞未免與當時州佐之別駕混矣又按通判宋嘗攺爲同判避章獻太后諱見齊東野語別稱又曰倅又曰半刺並見稱謂錄若金元時又攺爲判官與宋府屬州之佐同稱云

宋王質【字子野莘人文正公旦之侄】通判蘇州州守黃宗旦頗以新進少質嘗因爭事宗旦曰少年乃與丈人抗耶質曰受命佐君事有當爭職也卒不爲屈宗旦得盜鑄錢百餘人下獄治告質曰吾以術鉤致得之喜見於色質曰以術鉤人置之死而又喜仁者之政固如是乎宗旦慚沮爲薄其罪【宋名臣言行錄前集】

趙抃【字閱道西安人謚淸獻】通判泗州濠守給士卒廩賜不如法聲欲變守懼閉戶不出轉運使檄抃攝治之抃至從容如平時州以無事【同上後集】

唐介【字子方江陵人謚質肅】通判潭州有巨賈私蓄明珠太守而下悉輕其直而售之介獨不與獄發仁宗謂近侍曰唐介必不肯售奏至果然【臣鑑錄】

蔡齊【字子思膠水人謚文忠】通判濟州日飲醇酎往往至醉太夫人頗憂之賈存道慮其以酒廢學生疾乃爲詩示之曰聖君寵重龍頭選慈母恩深鶴髮垂君寵母恩俱未報酒如成病悔何追齊矍然起謝之自是非親客不對酒終身未嘗至醉【人譜類記】

愚按酒能生禍能傷生能敗徳甚且甘之至於亡國蓋美祿之爲利不敵狂藥之爲害人無不當戒況官乎劉元明謂作縣令莫飲酒豈惟縣令凡爲官者皆以不飲爲佳於廷尉數石不亂而治讞益精明孔長史醉日居多而判決未嘗有壅此僅見者耳豈足爲訓哉文忠因賈公之詩而戒飲可謂勇於攺過者矣

先儒司馬公光【字君實夏縣人謚文正從祀孔廟】通判並州麟州屈野河西多良田夏人蠶食其地爲河東患龐籍命公按視公建築二堡以制夏人募民耕之耕者眾則糴賤亦可漸紓河東貴糴遠輸之憂籍從其策而麟將郭恩勇且狂引兵夜渡河不設備沒於敵籍得罪去公三上書自引咎不報籍沒公升堂拜其妻如母撫其子如昆弟時人賢之【宋名臣言行錄後集】

蘇軾【字子瞻眉山人謐文忠】通判杭州髙麗入貢使者發幣於官吏書稱甲子軾卻之曰髙麗於本朝稱臣而不稟正朔吾安敢受使者易書稱熙寧然後受之時新政日下軾於其閒每因法以便民民賴以安【同上】

晁宗恪【字世恭祥符人】通判杭州州將矜己自肆上下莫能變公徐與之論可否語平而气和將畏且從也由是上下倚公以治【元丰類稿】

鮮於侁【字子駿�州人】通判綿州吏狃貪成風至課卒伍供薪炭芻豆鬻果蔬取贏直侁一切勿取郡守以下效之趙抃使蜀薦於朝【大淸一統志】

範純仁【字堯夫吳縣人文正公仲淹次子謚忠宜】通判安州問民疾苦興利革獘立諸生教條日有課月有最安陸自是多學者【同上】

陳執方通判江州時民饑有刈人之禾而傷其主法當死者執方以爲古之荒政所以卹人者盡矣然尙緩刑況於今哉卽奏貸其死【折獄龜鑑】

範如圭【字伯達建陽人】通判荊南府事荊南積逋二十餘萬緡戶部責償甚急曰不且有譴帥孫汝翼懼欲加賦於民以塞責公持不可曰吾寧被譴此不忍爲也無何孫去公言於後帥王公師心悉奏蠲之【朱子文集】

愚按範公亦所謂實心愛民置官度外者

劉淸之【字子澄臨江人】通判鄂州其俗計利而尙鬼家貧子壯則出贅尢謹奉大洪山之祠病者不藥而聽於巫死則不葬而畀諸火淸之皆諭止之【歷代循吏傳】

黃震【字東發慈溪人門人私謚曰文潔先生】通判廣徳軍社倉行之久民困於納息人皆以朱子故不敢議震曰朱子本法設之自民非官置也且法出於堯舜三代聖人猶有變通安有先儒爲法不思救其獘耶乃別買田六百畝以其租入代社倉息約非凶年不貸而貸者不出息郡多淫祠言諸司禁絕之俗有向神自嬰桎梏或自拷掠以徼福者召使自狀其罪其人曰本無罪震曰汝罪多不敢對人言故告神以免罪耳杖之【同上】

鄭剛中溫州判歲饑流民載道勸守發倉賑之守曰恐實惠不及饑者答曰業有措置以萬錢每錢押一字夜出里巷遇僵臥者給一錢戒曰勿拭押字次早憑錢給粟饑者無遺守嘆服【廣輿記】

胡朝潁嘉興判時鄭淸之家奴暴橫朝潁寘諸法遺書鄭云以天子之命吏撻宰相之家臣罪當避位淸之以書聞上上喜曰得一佳士矣【同上】

愚按胡公可謂不畏疆禦者遺書認罪而罪竟不及此又司馬溫公我箴自反以息人之罪我之一驗所謂肯說自己一个不是卽人之气平也

元烏古孫澤【字潤甫臨潢人】調永州路判官湖廣平章要朿木貪縱誅求無厭使者旁午隨處置獄至永孫澤戒吏善供帳丰酒食順適其意閒以利害曉之使者感愧不敢發其毒一郡獲安【歷代循吏傳】

許維禎【字周卿遂州人】爲淮安總管府判官屬縣有二虎爲害禱於神一虎去一虎死境內旱蝗禱而雨蝗亦息【元史良吏傳】

愚按一禱而虎去蝗息自是至誠感神之效然須知平日必有爲民之實心惠民之實政史𨿽不載可想見也不然臨渴而掘井豈有濟哉謂予不信盍觀魯中牟劉宏農宋九江韓潮州乎

明郭東淸公有守初爲東昌通判一日他出屬吏之妻饋果一盒於其室人拒不受彊委而去東回室人告以故東問曰汝嘗之乎曰啖三四枚矣東市補之使妻遣還室人曰何必補之東曰所不欺者心耳非在物也其立心不苟如此【續太平廣記】

和鵬【平定州人】爲蘇郡倅淸介絕俗不受人一蔬之饋所禦一靑袍垢敝服之自若妻子不免饑寒公不卹也【同上】

張吉【餘千人】爲景東通判俗鄙戾吉教以禮義民有罪者薄責之約無再犯土知府陶氏見吉不攜家欲爲置妾不聽遺以銀器不受心敬吉遣其子棨就學由是夷民向慕漸有中土之化吉益自勵作愼獨窮理攺過求仁四箴置座右忘其身之在蠻也【大淸一統志】

愚按不聽置妾是不好色不受銀器是不好貨打破貨色兩關是聖賢路上人何患做不成好官此豈不學而能然乎考張公生平學宗洛閩晚歲涵養益粹則以儒爲吏宜非人所易及矣至自勵作四箴置座右又所謂素夷狄行乎夷狄也

裘賢爲潮州通判爲政勤愛民篤嘗出勸農釋冠帶執農具以耕其妻饁之其年大熟人皆以爲勸農所致【同上】

愚按今直省官員每歲行耕耤禮何嘗不親執農具然不過虛應故事浮文𨿽具而實意無存何以感天心而致丰年也其或有年亦會逢其適耳亦僥幸耳豈眞勸農者之所召哉裘公如非平日勤政愛民卽親耕妻饁何益之有

國朝金君嶽【字哲訓登州人】調桂林龍勝通判每獨策一騎周曆叢篁深箐搜訪其山川阸塞宵小竄匿之所著爲桑江平樂紀要二書制府蘇公見其書稱奇才欲薦君君以疾辭語人曰蘇公不能馭下慮他日有事未幾蘇竟以罪免巡撫熊公嘆曰金別駕知幾其神乎【小倉山房文集】

髙君植【字槐堂武康人】任江寧南捕通判聽訟如懸鏡樹臬各以其影應民多捨令來從君病卒邑之人走位相弔泣且言曰自有此官從無此公【同上】

佐雜譜卷上終

●佐雜譜卷下

南城李庚幹【原名梅】輯

羅山劉慶嵩陽武夏咸校訂

布經歷

布理問

運判

直隸州州同

州同

按經歷

布都事

直隸州州判

州判

鹽經歷

庫大使

知事

府經歷

縣丞

鹽大使

照磨

主簿

檢校

司獄

倉大使

稅大使

吏目

巡檢

典史

河泊所官

驛丞

委員

○布經歷

按經歷古椽史功曹主簿參軍之屬幕職官也元各行省有經歷卽明設布政司經歷所由昉爲司之首領官典文移今因之蓋猶漢主督促文書之州從事唐宋之轉運判官主管文字云

漢陳眾【廬江人】爲揚州從事李憲餘黨屯灊山攻殺安風令揚州牧遣兵不能克眾乘單車駕白馬往說而降之灊山人共生爲立祠號白馬陳從事云【後漢書】

南宋何子平【灊人】揚州辟從事史月俸得白米輒貨市粟麥人或問曰所利無幾何足爲煩子平曰尊老在東不辦常得生米何心獨饗白餐每有贈鮮肴者若不可寄致其家則不肯受【南史孝義傳】

梁沈瑀【字伯瑜武康人】領揚州從事竟陵王子良甚相知賞𨿽家事皆以委瑀復事刺史始安王遙光嘗被使上民丁速而無怨遙光謂同使曰爾何不學沈瑀所爲【梁書良吏傳】

宋鮮於侁爲利州路轉運判官時詔監司各定所部賦役錢數轉運使李瑜欲定四十萬侁曰利州民貧地瘠半此可矣瑜不從遂各爲奏帝是侁議【臣鑑錄】

先儒魏公了翁【字華父蒲江人謚文靖從祀孔廟】爲潼川轉運判官戢吏姦詢民瘼舉刺不避權右上疏乞與周惇頤張載程顥程頤錫爵定謚示學者趨向從之【續宋名臣言行錄】

愚按今布經歷自文移外他無所預卽有除莠安良興教勸學之志與具而不得伸不得施而上疏更非所得爲矣錄此吾蓋爲古人幸爲今人惜

國朝史君紹登【字倬云溧陽人文靖公貽直之孫】以雲南候補布經歷署文山縣事雲南鹽歸官辦苛刑捏配民不堪命君蒞任卽弛其禁釋逋課者數百人閱三載配鹽之五十七州縣一日同變乃攺商辦以寬民依文山式也苗匪起貴州距文山尙數郡君策其必至念鎭兵不可恃乃集吏卒健者得三百人親教以打鑣教甫成黔匪竄鄰境之邱北遂親帥三百人往當者輒僕收復卡汛以十數廓淸邱北文山大水君發倉粟救民不待報【國朝先正事略】

愚按右爲史君攝知縣任內事錄之以見首領佐貳中非無才堪牧令之員而今川省佐貳候補者除同通外不得署知縣得毋才者少而不才者多無史君其人者乎然則吾輩當奮發以破人之量我勿患無其位第病無其能可矣不見本朝李敏達田端肅李恭勤諸公與近日潘偉如中丞皆由佐雜出身乎

○布理問

按布理問典刑名明時始有之但明有副而今無副與五代諸州掌刑法之馬步都虞候宋諸州之司理參軍無異故稱謂錄謂司理殆理問所由昉宋歐陽觀【字仲寔廬陵人先儒文忠公修之父】爲泗州司理嘗秉燭治官書屢廢而嘆妻問之曰此死獄也我求其生不得耳【大淸一統志】

先儒範公仲淹【字希文吳縣人謚文正從祀孔廟】爲廣徳軍司理日抱具獄與太守爭是非守盛怒臨之不爲屈比去貧止一馬鬻之徒步而歸【歷代名臣傳】

先賢周公惇頤【字茂叔營道人謚曰元從祀孔廟】調南安軍司理參軍有囚法不當死轉運使王逵欲深治之逵酷悍吏也眾莫敢爭公獨與之辧不聽乃委手版歸將棄官去曰如此尙可仕乎殺人以媚人吾不爲也逵悟囚得免【宋史道學傳】

愚按錢卽爲睦州理官時事與此相似見臣鑑錄

王平【字保衡

人】爲許州司理參軍裏中女乘驢早行盜殺諸田閒驢逸田家收得之吏捕得驢坐以殺人平疑之以狀白府州牧不聽趣令具獄平持益堅守怒曰掾懦耶平曰坐懦不過一免耳與其阿旨而殺無辜又陷公於不義較其輕重孰爲愈耶州牧不能奪後河南移逃卒至許勘之乃實殺女子者田家得雪【臣鑑錄】

愚按折獄龜鑑釋冤類所載唐肅待制諸公事俱與此相似合於君子議獄緩死之義蓋需固事之賊獨用以折獄則甚利焉又按範文正以下諸公之事皆所謂仁者必有勇也勇故不爲威怵

余良肱大卿初爲荊南司理參軍有捕得殺人者旣自誣服良肱獨以驗其屍與所用刃疑之曰豈有刃盈尺而傷不及寸白請詳捕果獲眞殺人者【宋史本傳】

愚按此折獄龜鑑所謂察獄以事迹者其善在能疑於其始而詳捕於其旣夫使鞫不能疑而捕又不詳則有罪漏网無辜戴盆者多矣

張洽【字符徳淸江人】爲袁州司理參軍獄有盜黠甚累訊莫能折會有兄弟爭財者洽諭之曰訟於官祗爲胥吏之地且冒法以求勝孰與守分以全手足之愛乎辭气懇惻訟者感悟黠盜聞之亦自欵服【歷代循吏傳】

楊簡【字敬仲慈溪人】爲紹興司理獄事必親端默以聽務得其平帥府怒一吏命鞫之簡白吏無罪帥命追鞫其平日事簡曰吏過詎能免今日無罪必擿往事置之法簡不敢奉命帥大怒簡取告身納之爭愈力朱子薦諸朝【同上】

愚按治獄之要不外一平字平則在人無冤在我無過歐公仲寔於死獄尙求其生況本不當死者乎若用法不得其平以意爲輕重將失入而冤死者多矣一何忍乎範周以下諸公皆仁人也有不忍人之心斯有不忍人之政且仁則公公生明何冤不白卽何法不平書曰惟刑之卹不仁者其能卹乎又曰好生不仁者其肯好乎吏務平法【漢詔語】亦先求仁而巳矣何以求仁學道而巳矣

○運判

按運判金元明俱曰運判官與唐宋之轉通判官不同蓋唐宋轉運使猶今布政使之職宋又有諸路轉運使一稱漕司職猶今糧道而任更重不若明以來轉運之稱專屬鹽運使也

國朝張君景宗【字端文桐城人文和公廷玉之子】爲通州運判通州場戶丁糧例不請蠲君到時會丰利場海口淹沒竟請題免調泰州各場災所借給倉谷及積年�【音撆河內謂臿頭金江東呼鍬刃】價一時並徵君請緩於大府民力以舒【小倉山房文集】

○直隸州州同

按直隸州州同卽隋刺史州司馬遼金元曰同知州事明則曰州同知爲直隸州之貳其謂之直隸州者上視府不隸於府與府屬州之下視縣者不同卽唐六典所謂獨奏州續通考所載金之刺史州也考隋開皇三年罷郡以州統縣是直隸州寔濫觴於隋大約前代州有三等有比一道一省之州則漢之刺史州晉以後之都督州唐之節度州是也有比郡之州則隋之刺史州唐之獨奏州明之直隸州是也有比縣之州則唐以來之府屬州是也又按直隸州佐貳在國家視此項官甚重以捐例論直隸州州同初例必舉人方準報捐後新例推廣亦必正途五貢加三成方準一體報捐直隸州州判初例必恩拔副貢生方準報捐後新例推廣亦必歲優廩增附貢生各遞加成方準一體報捐總之不外乎學校中人是較方面大員正印官俊秀俱可報捐不拘流品者不反重乎以制科授官之例論直隸州佐貳另爲一項次於知縣是較其它佐貳首領官不又重乎而今川省視之獨與諸佐雜等官無別候補者不得與通判知縣一體衙參差委是大不可解之事矣夫不重此項官是不重讀書人不重讀書人人愈不知書之當讀愈不以讀書爲貴而子弟將盡廢學不務爭入貲以求仕仕途益宂而不通益雜而不淸患猶小人心益競而無由靜人品益壞而無由端患寔大也其所系豈微末哉夫人家讀書人且不可少國家讀書人日見其少尙成世界乎讀書人固人家國家之元气命脈也然爲此項官者要不可以人不之重而遂不自重須知人重官非官重人苟不自重不能守分安命而行險徼幸流於小人患得患失近於鄙夫𨿽一歲三遷位至極品何足算乎

隋趙軌【洛陽人】少好學有行檢授原州司馬在道夜行其左右馬逸入田中暴人禾軌駐馬待明訪禾主酬直而去原州人吏聞之莫不攺操【隋書循吏傳】

愚按此猶爲別駕時還桑葚之淸同一不願侵人意

房恭懿【字愼言洛陽人】授澤州司馬在職歲餘盧愷奏恭懿政爲天下之最上甚異之因謂諸州朝集使曰房恭懿志存體國愛養我百姓朕卽拜爲刺史豈止爲一州而已當令天下模範之卿等宜師斆也【同上】

國朝王君發桂【字香巖正定人】遷海州州同巡村見種山芋者疑非山氓令捕者擒以俟未半月郯城符來麕去果劫盜也君𨿽左官無甚重任而軥錄其躬視民不佻較尊官尢肅【小倉山房文集】

蓋君方泌【字季源蒲臺人】署商州州同治龍駒寨時川楚教匪亂君至地如洗賊酋張漢潮復擁眾至乃置藥麵中誘賊劫食多死漢潮由是不振君築堡聚糧據見戶三丁抽一得人三千親教之戰賊將走河南迎擊敗之知州困於賊君馳援之賊驚曰龍駒寨鄕兵至矣則皆遁遂相戒無入商境【國朝先正事略】

○州同

按州同爲府屬州之貳金元曰同知州事元又曰州同知明同又曰州同

金石抹元【字希明懿州路胡土虎猛安人】爲同知淄州軍州事劇盜劉奇久爲民患一日捕獲方訊鞫聞赦將至亟命杖殺之闔郡稱快【金史循吏傳】

元許有壬【字可用湯陰人謚文忠】爲遼州同知州有追逮不許胥吏足迹至村疃惟給信牌令執裏役者呼之民安而事集【大淸一統志】

明施雨濮州州同日進校士譚經術【獻徵錄】世宗幸東昌雨郊迎閹校需索不爲動帝聞之曰施雨彊幹乃爾

○按經歷

按按經歷始置於元猶唐以來之觀察判官按察司之首領官也

唐柳渾【字夷曠宜城人謚曰貞】江西觀察使魏少遊表爲判官州僧有夜飲火其廬者歸罪瘖奴軍候受財不詰獄具渾與其僚崔佑甫白奴冤少遊趣訊僧僧首服【唐書本傳】

遼大公鼎【渤海人】調瀋州觀察判官時遼東雨水傷稼北樞密院大發瀕河丁壯以完堤防有司承令峻急公鼎獨曰邊障甫寧大興役事非利國便農之道乃疏奏其事朝廷從之罷役瀕河千里人莫不說【遼史能吏傳】

愚按司馬溫公告哲宗云不論有官無官之人有知朝政闕失及民閒疾苦者並許進實封狀盡情極言顧亭林先生云救民以言此窮而在下位者之責也前代無人不可上書言事此下情所以得上達有才所以足自見而官吏亦不無顧忌歟

金張毅【字伯英臨潁人】爲同州觀察判官是時出兵備邊州徵箭十萬限以鵰雁羽爲之其價翔躍不可得毅曰矢去物也何羽不可節度使曰當須省報毅曰如民急何萬一有責下官身任其咎一日之閒價減數倍尙書省竟如所請【金史循吏傳】

愚按此得宋王濟以鵝羽代鶴翎之意

○布都事

按布都事明官名卽元行省之都事金曰都勾判事宋曰幹辦官明以之佐經歷國朝因之僅福建一缺

宋李燔【字敬子建昌人謚文定】添差江西運司幹辦公事會洞寇亂燔駐兵萬安易置近洞隅保之尢無良者馳辧士諭以逆順禍福寇皆帖服洪州地下異時贛江漲而堤壞久雨輒澇燔白漕帥葺之自是田皆沃壤【函史】

元程思廉【字介甫東勝州人】平章哈丹行省河南署爲都事史天澤規取囊樊使任轉餉餉多露積一夕暴雨思廉安臥不起省中召詰之思廉曰此去敵近中夜騷動眾必驚疑或致他變縱有漂濕不過軍中一日糧耳聞者韙之【歷代循吏傳】

愚按此與周條侯之軍驚不起李允則之火作不救同一鎭定人不易及

○直隸州州判

按直隸州州判亦直隸州之貳金元俱曰州判官明治曰州判卽隋時之刺史州別駕也

隋趙軌爲齊州別駕其東鄰有桑葚落其家軌遣人悉拾還其主誡諸子曰吾非以此求名意者非機杼之物不願侵人汝等宜以爲誡徵入朝父老相送者各揮涕曰別駕在官水火不與百姓交是以不敢以壺酒相送公淸若水請酌一杯水奉餞�受而飲之【隋書循吏傳】

宋司馬池【字和中夏縣人文正公光之父】爲郡牧判官客至未嘗不置酒不過七行果止梨栗棗柿肴止於脯醢菜羹器用甆漆會數而禮勤物薄而情厚【宋名臣言行錄後集】

愚按溫公謂當時人不相非然則今日官場之宴會侈靡皆以不然則恐人非其鄙吝也抑知此�獘之俗溫公不云居位者𨿽不能禁忍�之乎君子當轉移風俗顧反隨風而轉爲俗所移乎縱不能如王沂公之饅頭畱客以溫公父子爲法【溫公在�下爲眞率會酒行菓實食品皆不過五】何不可彼責故人只雞斗�之不具詎所宜患哉

明先儒呂公相【字仲木髙�人謚文簡從祀孔廟】謫判解州以作士變俗爲己任【陜西通誌】攝州事率其士民躬行禮讓之化州中道不拾遺行不相忤士民相與立祠生祀之【學統】

鄒守益【字謙之安福人】謫判廣徳州建復初書院講學興禮風動鄰邦【大淸一統志】

○州判

按州判亦府屬州之貳明以前曰州判官明亦曰州判卽唐宋之州別駕也

唐先儒陸公贄【字敬輿嘉興人謚曰宣從祀孔廟】貶忠州別駕十餘年常闔戶人不識其面又懼謗不敢著書地苦瘴癘祗爲古今集驗方五十卷【歷代名臣傳】

愚按公懼謗不著書似不如程叔子在涪著易傳爲素患難行乎患難然因地苦瘴癘而集古今名方亦不可謂非素位而行也

宋周公惇頤爲合州判官事不經手吏不敢決𨿽下之民不肯從部使者趙抃惑於讒口臨之甚威公處之超然後通判虔州抃守虔熟視其所爲乃大悟執其手曰吾幾失君矣今而後乃知周茂叔也【宋史道學傳】

愚按處之超然非涵養到者不能此在元公道徳髙深胸懷灑落不足異而他人則未易能也必也孜孜於學其庶幾乎

林積爲循州判官嘗覆大獄多平反忤部使者意使者初欲薦積因是己之積笑曰失一薦剡而活五十八人吾復何憾【大淸一統志】

元楊景行【字賢可太和州人】授會昌州判官會昌民素不知井飲汲於河流故多疾癘不知陶瓦以茅覆屋故多火災景行教民穿井以飲陶瓦以代茅茨民始免於火災疾癘創學捨禮師儒勸民斥腴田以膳士弦誦之聲遂盛【元史良吏傳】

明丁璣【丹徒人】謫普安州判攜一僕之任土酋例以黃金爲贄每勸飲必先自酌以視無他璣曰何事不相信耶爲舉爵滿飲而卻其贄蠻人感悅悉遵約朿【大淸一統志】

許誥【字廷綸靈寶人謚莊敏】謫廣西全州判官歷險冒瘴與魑魅伍終無戚容【洛學編】

國朝吳君剛思【江南人】由禦史謫判濱州以嚴平佐州守彊悍者憚之【濱州誌】

○鹽經歷

按鹽運司經歷元始有之

元王艮【字止善諸曁人】爲兩淛都轉運鹽使經歷時鹽使王克敬以計口食鹽不便欲稍損其額以紓民力眾咸沮之艮獨毅然曰民實寡而彊賦多今死徙巳眾矣顧重攺民籍而輕棄民命耶於是議歲減紹興食鹽五千六百引【歷代循吏傳】

○庫大使

按庫大使始於明布政司鹽運司及府州均有之見歷代職官表我朝增道庫大使一項其職典出納卽古管庫之士與唐宋司戶參軍大略相似所異者彼兼掌戶籍賦稅倉庫交納明則倉庫各設大使又別有稅大使云

宋先儒韓公琦【字樨圭安陽人謚忠獻從祀孔廟】監左藏庫時方貴髙科多徑去爲顯職公獨滯筦庫眾以爲非宜公處之自若不以爲卑冗職事亦未嘗苟且【宋名臣言行錄後集】

愚按此可風世之躁進不待時者其後公爲宰相英宗欲以蘇文忠知制誥公不可謂軾之才他日自當爲天下用要在朝廷培養驟用適足以累之然則公滯管庫而處之自若不隨時人徑去爲顯職殆自培養其才不欲驟用歟而於文忠又以自愛者愛之所謂己所不欲勿施於人歟然文忠亦不可及矣聞公語而曰公可謂愛人以徳視世之怨人抑其進者何如耶惟文忠非眾人故能識君子所爲也又按王文正公旦當國每用士則曰歷官尙淺且俾養望後王沂公執政遵行是言忠獻之安於卑冗其得文正公之意歟若諫上驟用文忠似又鑑於王公化基之抑鞠詠也陸放翁有句曰人生正要小回翔或亦有見於此而云然耳

○知事

按知事今按察司鹽運司及府俱有之自元明巳然在金時只有按知事卽宋提點刑獄之檢法官唐觀察推官之類鹽知事卽金運鹽司之知法府知事卽晉錄事史唐錄事宋錄事參軍並見歷代職官表其職主佐經歷而我朝各司府不盡設按知事最少惟江西一缺云

宋孫甫【字之翰許州人】爲華州觀察推官時州倉粟惡吏當負錢數百萬甫乃令取斗粟舂之可棄者十才一二又試之亦然吏遂得弛負錢數十萬而已【折獄龜鑑】

張叔夜【字嵇仲永丰人謚忠文】爲蘭州錄事參軍州有地曰大都者介五路閒羌人入寇必先至彼點集然後議所向每一至則五路皆竦叔夜按其形勢畫攻取之策得其地建爲西安州自是蘭無羌患【宋名臣言行錄續集】

陳俊卿【字應求興化人謚正獻】授泉州觀察推官服勤職業同僚宴集恆謝不往一日郡中失火守汪藻走視之諸掾屬方飲某所俊卿輿卒亦假之行於是例以後至被詰俊卿唯唯稱謝已而知其實問故俊卿曰某不能止同僚之行又資其僕安得爲無過公時方盛怒其忍幸自解重人之罪乎藻嘆服以爲不可及【續宋名臣言行錄】

愚按正獻之恆謝宴集不往事與晏元獻相似而不忍自解一節則與錢淡成不居雪富民冤之功同一不欲見好非心極恕而見極卓不能如此信皆爲人所不可及也凡處同僚俱宜以正獻爲法蓋其謝宴集也其不苟同也其不自解也其肯替人分過也

李方子【字公晦邵武人】調泉州觀察推官故事秩滿必先通書廟堂乃除方子曰通書是求也丞相史彌遠聞之怒踰年始除國子錄【函史】

○府經歷

按府經歷本明官卽漢以來之郡主簿郡功曹郡參軍之類但今則只典文移而已爲府之首領官

漢虞延【字子大東昏人】太守富宗召署功曹宗性奢靡車服器物多不中節延諫曰以約失之者鮮矣宗不悅延卽辭退居有頃宗果以侈從【同縱】被誅臨刑擥涕而嘆曰恨不用功曹虞延之諫光武聞而奇之【後漢書本傳】

愚按掾史視刺史太守猶主君主君有過失誼當救正不然則不忠至於不行其言則惟有去職而巳虞功曹可謂忠於主者也至今日而其風邈矣誰是能行古之道步虞功曹后塵者乎

周章【字次叔隨人】初仕郡爲功曹時大將軍竇憲免封冠軍侯就國章從太守行春到冠軍太守猶欲謁之章進諫曰今日公行春豈可越儀私交且明府剖符大臣千里重任舉止進退其可輕乎太守乃止及憲被誅公卿以下多以交關得罪太守幸免以此重章【同上】

王渙【字稚子郪人】爲太守陳寵功曹當職割斷不避豪右寵風聲大行入爲大司農和帝問曰在郡何以爲理寵頓首謝曰臣任功曹王渙以簡賢選能渙由此顯名【後漢循吏傳】

陳寔【字仲弓許人】爲功曹中常侍侯覽托太守髙倫用吏寔知非其人乞從外署倫從之於是鄕論怪其非舉寔終無所言倫後被徵爲尙書郡中士大夫送至輪氏傳捨倫謂眾人曰吾前爲侯常侍用吏陳君於外白署比聞議者少之此咎由故人畏憚彊禦陳君可謂善則稱君過則稱己者也聞者方嘆息由是天下服其徳【後漢書本傳】

愚按陳君善則稱君過則稱己固人所難能而髙倫不護前非不沒人善亦有可取所惜者不能不畏彊禦不徇請托耳或曰徇起於畏亦有無可畏而徇之者其故何也曰凡皆失在太柔近妾婦之道欠卻一剛無丈夫之气

許劭【字子將平輿人】初爲郡功曹太守徐璆甚敬之府中聞子將爲吏莫不攺操飾行同郡袁紹公族豪俠去濮陽令歸車徒甚盛將入郡界乃謝遣賓客口吾輿服豈可使許子將見遂以單車歸家【同上】

愚按一郡吏而使人攺行從善如此況長官乎況大僚乎君子之徳風特患君子而無徳耳

雷義【字仲公鄱陽人】初爲郡功曹嘗擢舉善人不伐其功又嘗濟人死罪罪者後以金二斤謝之不受金主默投金於承塵上後葺理屋宇得之金主已死無所復還義乃以付縣曹【後漢獨行傳】

唐杜暹【濮州人謚曰貞】爲婺州參軍歸吏贐以紙萬幅暹受其百眾嘆曰昔淸吏受一大錢何異哉【唐名臣言行錄】

裴寬【字長寬人】爲潤州參軍刺史韋詵登樓見人於後圃有所瘞藏者訪諸吏曰參軍裴寬居也侁問狀答曰寬義不以苞苴污家適有人以鹿爲餉致而去不敢自欺故瘞之詵嗟異妻以女【新唐書】

國朝李君鳳昌爲雲南開化府經歷文山縣西有異龍潭府境諸流多匯於此因引流灌田民被其利【大淸一統志】

○縣丞

按縣丞自秦以來卽有之縣之貳也別稱曰命卿見漢官儀又曰贊府贊公見容齋四筆

漢張元【字君夏河陽人】遷陳倉縣丞淸淨無欲專心經書右扶風徐業亦大儒也聞元諸生試引見之與語大驚曰今日相遭眞解蒙矣遂請上堂論難極日【後漢儒林傳】

北周樂運【字承業淯陽人】性方直未嘗求媚於人以薦除萬年縣丞抑挫豪右號稱彊直武帝嘉之特許通籍事有不便於時者令巨細奏之【北史】

愚按唐大中敕云州有上佐縣有丞簿俗謂之閒官不領公事殊乖制作之本意若如周武帝之令縣丞奏事其尙得謂之閒官耶夫官無大小莫不有職分當爲之事使其可閒國家何必設是官以虛縻俸祿乎

唐陸景倩爲扶溝丞河南按察使畢構覆州縣殿最欲必得實有吏言狀曰某彊淸某詐淸惟景倩曰眞淸【唐書本傳】

崔斯立【博陵人】轉藍田縣丞始至喟曰官無卑顧材不足塞職【韓文】

愚按崔君之言慨然有任事之意深恐有負於丞而無如當時天下縣丞例避偪令之嫌不可否事於一邑無所不當問者轉無所當問故崔君𨿽畜其有亦噤不得施用因又有予不負丞而丞負予之嘆至於日哦松閒而丞眞成閒官矣然其時縣之文書丞猶與署今則不惟不與署並不與聞是丞愈爲無用之官矣

陳南仲【潁川人】爲武功丞邑人宜之號爲簡靜【大淸一統志】

愚按周詩女子以宜家室稱賢君子以宜民人受祿可見齊家治國俱少不得一宜字所謂宜者處之各得其當也陳君之�於邑人以簡靜蓋簡靜則不擾不擾則民安人如何不稱便哉

宋蘇魏公子某爲襄邑丞朝�遣燕順爲提舉縣官迎見順自坐南面設邑官坐東而向某望見諭同寮曰此豈可就坐不揖而退具其事於府奏之神宗大怒罷順罰銅三十斤人莫不稱快云【魏公譚訓】

馬伸【字時中東平人】每調官不擇便利爲郫縣丞守委受成都租伸絕宿獘民爭先輸至沿塗假寐以達旦常平使者早行怪問之皆應曰今年馬縣丞受納不病我也薦於朝【宋名臣言行錄外集】

楊萬里【字廷秀吉水人謚文節】調零陵丞時張浚調永杜門謝客萬里數往始得見浚勉以正心誠意之學萬里服其教終身【大淸一統志】

愚按後世文章取士學優則仕之說巳難拘至仕優則學無官不可正可以爲桑楡之收而世人未仕旣學非所學及入仕途前所學者無用頓廢仍不知更有當學者在彼直謂學自學仕自仕二者各不相關豈知不仕尙不可不學學不優尙不可仕況仕而又初未嘗學乎此其蔽由於認學字未淸未確知有末不知有本之故讀書出身者且然他又何責哉若文節之篤於就教如此可謂出類拔萃者矣彼故太山太守稱弟子於康成其心恐未必如公之誠也

劉淸之爲萬安縣丞縣大祲奉檄視旱徒步阡陌親與民接所蠲除具得其實州議減常平米直淸之曰此惠不過三十里以內耳外鄕之民勢難遠來受米請均境內之地爲八俾有粟者分賑其鄕官爲主之規畫防閒民甚利賴【歷代循吏傳】

元黃溍【字晉卿義烏人謚文獻】爲寧海丞地瀕鹽場亭戶恃其不統於有司肆毒害民溍痛繩以法【大淸一統志】

明吳履【字徳基蘭溪人】授南康丞南康俗悍謂丞儒也易之居數月摘發姦伏如老獄吏則皆大驚相率斂迹履乃攺崇寬大與民休息邑有淫祠每祠輒有蛇出戶民指爲神履縛巫責之沈神像於江淫祠遂絕【明史循吏傳】

國朝呂君又祥【字瑞龍沐陽人】循例得縣丞效力東河會江南張家馬路災天子命山東助麥稭五百萬撫軍楊公慮陸運爲艱君請輦兗曹兩郡稭貯單縣之黃岡河借徐州回空糧船載之由黃河順流下直抵張工楊公壯之卽委君辦以功借補滕縣主簿【小倉山房文集】

○鹽大使

按鹽大使乃鹽課司提舉之屬官始見明史職官志卽周時齊之鹽官漢以來亦或曰鹽官魏曰司鹽監丞隋爲鹽池四面監副官唐曰鹽池監金爲運鹽司同管勾元曰司令並見歷代職官表亦漢幹官元場差官之流

宋王夢得【字起巖金華人】差知鹽官事時史嵩之當國或薦除掌故力辭不就未幾嵩之去國人服其先見京兆怒於潛宰欲劾之因辟夢得夢得曰奪人之職不忍爲亟奉母東歸【王魯齋先生文集】

國朝師君問忠【字恕先雲南人】長蘆樂亭縣石碑場鹽課大使樂亭令以竈戶地誣爲荒地招姦民市之君以實報上官且持之甚力上官謂之彊項場官卒以地歸竈戶君持身儉甚曰苟欲華侈一至不給則敗所守矣【惜抱軒文後集】

○照磨

按照磨元官掌磨勘左右司錢谷出納營繕料例凡數計文牘簿籍之事見元史百官志各行省各廉訪司俱有之明同惟增府照磨一項我朝又增設同知照磨凡以理卷宗而已據通考司錄參軍掌正違失蒞符印則今之照磨其卽古司錄之流歟

宋洪皓【字光弼鄱陽人謚忠宣】爲秀州司錄秀州大水民多失業皓白郡守以荒政自任悉籍境內粟畱一年食發其餘糶於城之四隅升捐市直錢五戒米肆揭賈於靑白旗上巡行無時皆無敢貴糶不能自食者爲主之立屋於東西兩廢寺十人一室男女異處防其淆僞涅黑子識其手負爨樵汲有職有侵牟鬭囂者亂其手文逐之皆帖帖畏服廉訪使王孝竭曰吾嘗行邊軍政不是過也所活者九萬五千餘人民呼爲洪佛子【宋名臣言行錄續集】

○主簿

按縣主簿漢以來俱有之隋又曰錄事亦縣之貳職主出納銷注然縣不皆設

漢繆肜【字豫公召陵人】仕縣爲主簿時縣令見考吏皆畏懼自誣而肜獨證據其事掠考苦毒令卒以免【後漢獨行傳】

李磬【字文寺嚴道人】爲長章表主簿旄牛夷叛入攻縣表倉卒走鋒刃交至磬傾身捍表謂虜曰乞殺我活我君虜乃殺之表得免太守嘉之圖像府庭【華陽國誌】

唐李畬【髙邑人】初歷泛水主簿遇事蠭銳𨿽廝豎一閱輒記姓名居業路敬潛薦其淸白授監察禦史【唐書循吏傳】

宋司馬池授永寧主簿出入乘驢與令忤嘗以公事謁令令南向踞坐不起池挽令西向偶坐不少屈【小學講意匯解】

周公惇頤爲分寧縣主簿有獄久不決公至一訊立辧邑人驚曰老吏不如也【宋史道學傳】

侯可【字無可華陰人】調華原主簿郡胥趙至誠貪狡凶暴持郡吏短長而爲姦利前後爲守者莫能去一郡患之先生暴其罪言於帥府而誅之聞者快服【明道文集】

愚按侯先生可謂彊幹若今日縣佐無權有敢爲者亦不得爲矣

先賢程公顥【字伯淳河南人謚曰純從祀孔廟】調鄠縣主簿令以其年少未知之民有借其兄宅以居者發地中藏錢兄之子訴曰父所藏也令曰此無證佐何以決之公曰此易辧爾問兄之子曰爾父藏錢幾何時矣曰四十年矣彼借宅居幾何時曰二十年矣卽遣吏取錢十千視之謂借宅者曰今官所鑄錢不五六年卽徧天下此錢皆爾未居前數十年所鑄何也其人遂服令大奇之南山僧捨有石佛歲傳其首放光遠近男女聚觀晝夜雜處爲政者畏其神莫敢禁止公始至詰其僧曰吾聞石佛歲現光有諸曰然戒曰俟復見必先白吾職事不能往當取其首就觀之自是不復有光矣府境水害倉卒興役諸邑率皆狼狽惟公所部飲食茇捨無不安便所至治役人不勞而事集常謂人曰吾之董役乃治軍法也當路者欲薦之多問所欲公曰薦士當以才之所堪不當問所欲再調上元攝邑事訴訟日不下二百公處之有方不閱月民訟遂簡仁宗登遐遺制官吏成服三日而除三日之朝府尹率羣官將釋服公進曰三日除服遺詔所命莫敢違也請盡今日若朝而除之所服止二日爾尹怒不從公曰公自除之某非至夜不敢釋也一府相視無敢除者其始至邑見人持竿道旁以黏飛鳥取其竿折之教之使勿爲及罷官艤舟郊外有數人共語自主簿折黏竿鄕民子弟不敢畜禽鳥不嚴而令行大率如此【伊川文集】

愚按必至三日之夜乃釋服此與孔子從下之違眾同亦事君盡禮處程叔子謂害於義則不可從蓋禮從宜禮以義起害義而不宜卽非禮矣夫禮或可因時以變通義則一定不可易也君子於天下義之與比豈無權衡而肯苟然從同哉後來眞文忠公爭小祥羣臣從吉之詔是能祖述孔子憲章純公者

任伯雨【字徳翁眉山人謚忠敏】爲淸江主簿郡守檄使蒞公庫笑曰裏名勝母曾子不入此職何爲至我哉拒不受【廣輿記】

愚按如此美差今人且百計求之惟恐不得尙肯不受檄哉

先賢朱公熹【字符晦婺源人謚曰文配享孔廟】主同安簿蒞職勤敏纖悉必親郡縣長吏事倚以決職兼學事身率諸生規矩甚嚴日與講說聖賢修已治人之道禁婦女之爲僧道者考滿罷歸士思其教民懷其惠相與立祠於學【朱子年譜參宋史道學傳】

潘畤【字徳鄜金華人】調分宜簿不以上官喜怒爲向背【金華縣誌】李衡【江都人】授吳江主簿部使怙勢爲侵刻衡不忍以敲朴迎合投劾去【函史】

愚按不迎合與不以上官喜怒爲向背一也非實心爲國爲民又捨得官職不肯失己者不能豈官場多得者哉

胡廷桂爲鉛山主簿時私釀之禁甚嚴有婦訴其姑私釀者詰之曰汝事姑孝乎曰孝曰旣孝可代汝姑受責以私釀之律笞之【臣鑑錄】

愚按此事處治得極妙凡告而干名犯義者可準此處之

吳淵任建徳主簿丞相史彌遠畱之曰開化新置令欲以處君淵曰甫得一官何敢躁進彌遠爲之攺容【臣鑑錄】

愚按吳公可謂危行言孫者矣

明張熙爲金華主簿去任久之朝遣使者行浙東問民疾苦父老言數年前有張主簿愛民甚民思之不忘使還以聞上嘉嘆卽命爲郡守【金華縣誌】

愚按此可見好官落得做也亦不枉做好官者也然在做好官者豈嘗計及於不次之擢哉只知好官之當做而已若計之是有爲而爲矣

國朝呂君又祥補滕縣主簿會議開伊家河泄微山湖積水君贊畫方略工成濟寧滕沛等縣涸田皆出【小倉山房文集】

朱公瀾【字問源江寧人】補楊邨主簿值漕船起撥運丁有多奪小船以病眾者公往數語諭之卽服公名自是起累擢淸河道五署按察使【惜抱軒文後集】

附宋廖徳明提舉廣東刑獄有鄕人爲主簿徳明聞其能薦之會徳明行縣簿感其知己置酒延之觴豆甚盛徳明怒曰一簿耳乃如是侈耶必貪也追還薦章【續宋名臣言行錄】

愚按此所謂說之不以道不說也事與仇畬聞幕官日費二千而不薦同一公嚴意此主簿必不學者故未能免俗耳

○檢校

按檢校元已有之明布按兩司及府各設一員以佐照磨今惟布政司無之餘仍明舊然缺極少

元王艮遷江浙行省檢校官有詣中書訴松江富民包隱田土中書移行省議遣官驗視艮至松江條陳曲折以破其狂妄事遂寢【元史良吏傳】

○司獄

按今按察司。及府。各有司獄司。掌禁獄。司獄。各一員。按司獄。始於明。府司獄。金以來俱有之。卽漢之決曹賊曹掾。見歷代職官表。唐法曹司法參軍。亦卽今司獄之流也。

漢於公。爲郡決曹。決獄平。羅文法者。於公所決。皆不恨。郡中爲之生立祠。其閭門壞父老方共治之。於公謂曰。少髙大。令容駟馬髙蓋車。我治獄。未嘗有所冤。子孫必有興者。至定國。【於公子】爲丞相。永【定國子】爲禦史大夫。封侯傳世云。【漢書於定國傳】

唐狄仁傑。【字懷英太原人謚文惠】並州法曹。同僚鄭崇質。當使絕域。母老。且病。仁傑曰。彼母如此。豈可復使之有萬里之憂。詣長史。藺仁基。請代行。仁基義之曰鬥南一人而巳。仁基。素與司馬李廉。不協。因相謂曰。吾輩豈可不自愧乎。遂相與輯睦。【唐名臣言行錄】

徐有功。【字宏敏東海人謚忠正】初補蒲州司法參軍。爲政仁。不忍杖罰。民服其恩。更相約曰。犯徐參軍杖者。必斥之。訖代。不辱一人。【同上】

宋曹豳。【字西土端安人】調重慶府司法參軍。郡守度正。欲薦之。辭曰。章司錄。母老。請先之正敬嘆焉。【大淸一統志】

愚按狄文惠。曹參軍。皆仁人也。惟仁。不忍。惟仁。能讓。文惠。念同僚母老。而請代行。是不忍也。曹參軍。念同僚母老。而請先薦。是能讓也。新吾先生。謂臨事肯替別人想。是第一學問。然則二公之學問。可想矣。世之人。知有己不知有人。知有利不知有義。利欲其在己也。而趨之。害欲其在人也。而避之。豈非二公之罪人哉。處同僚。願大家以二公爲法。

羅疇。【字疇老人】滁州法掾。或曰滁貧僻地也。以公處此非宜。疇曰。此歐陽醉鄕也。香泉萬斛。白雲千頃。何謂貧僻耶。【同上】

愚按今日官場。無不計較缺分之美惡。所謂美惡只在出息之多少。而民情風土之善與否。不問也。若如羅掾。於世俗所謂不美處。獨見其有美在焉。天下何缺不可居。天下又安有惡缺耶。

本朝楊淸端公宗仁初謁選。得慈利縣。說者以地瘠民頑爲下邑。公曰。地瘠。上無苛求民頑可施教化。是亦無世俗之見存者矣。

附明孫一謙。爲南部司獄。囚米率爲獄卒攘去。又散時彊弱不均。至有不得食者。囚初入獄。索錢不得。不與燥地。一謙。嚴禁之。分給其食甚均。見囚衣敝。時爲澣補。獄卒無敢橫索一錢者。曹郎視獄。問囚有苦欲言者乎。皆對曰幸甚。孫君衣食我。轉靈山吏目。王司寇世貞。贈以詩曰。靑衫白馬帝城西。祖道無人日欲低。猶有水廬方畝地。赭衣能作數行啼。【臣鑑錄】又國朝梁君文標。【會稽人文定公國治之父】官刑部司獄。卹囚有陰徳。嘗曰。彼自麗於法耳。何爲瘐苦之。【國朝先正事略】

愚按司獄一官。所隸衙門。𨿽內外各不同。而其所掌則一。總以卹囚爲第一義。加以一勤。則職可盡矣。蓋今無鞫獄之責也。孫梁二公之芳徽未遠。居是職者。請則而象之。

○倉大使

按倉大使今布政司府州縣俱有之始於明職典倉庾但明有副使而今無之見明史百官志屬府者秦曰倉曹使唐曰司倉參軍又曰倉督卽宋司戶參軍之流金曰諸倉使見歷代職官表

周孔子爲委吏料量平會計當【史記孔子世家參孟子】

按孟子集注謂孔子大聖而爲賤官不以爲辱又程子說孔子爲乘田爲司寇無不可者愚謂此卽聖人之大而化處南宋吳伯起作令被對移他邑主簿不肯行百方求免朱子笑之謂何至如此若對移作指使卽逐日執杖子去知府廳前唱喏若對移作押錄卽逐日抱文案去知縣案前呈覆更做耆老壯丁亦不妨與他去做況主簿乎吳不能從朱子所云卽柳下惠之不卑小官卽孔子之無不可伯起豈易到此地位哉又按料量平會計當平與當此中正有絕大本領在不是苟且了得勿易視謂此職不難盡也

唐韓思復【長安人】爲梁州府倉曹參軍會大旱輒開倉賑民州劾責對曰人窮則濫不如因而活之無趨【同促】爲盜賊州不能詘【大淸一統志】

宋傅堯兪【字欽之濟源人謚獻簡】坐削官職稍起監黎陽縣倉艸場郡掾行縣堯兪從眾出迎盡禮守爲遣他吏代主出納不可曰居其官安得曠其職𨿽寒暑必日至庾中治事【宋名臣言行錄後集】

愚按獻簡蓋知有官之守而已無大小之見存也若錢明逸出守秦州猶怏怏不視事是但知有官不知有守薄其官因曠其守有愧於獻簡多矣

呂祖儉【字子約金華人】監明州倉將上會兄祖謙卒部法半年不上者爲違年祖儉必欲終期喪朝廷從之詔違年者以一年爲限自祖儉始【金華縣誌】

愚按世有服官遭親喪而不丁憂或聞訃而不卽發者使功令期喪必解任則匿而不報者可勝數哉呂公之事眞可以惇薄夫勸末俗矣

○稅大使

按稅大使今府州縣各有之明時府曰稅課司縣曰局凡商賈屠沽雜市皆有常徵以時榷而輸其直於府卽漢戶曹史唐司戶參軍之流

漢包咸【字子良曲阿人】太守黃讜署戶曹史欲召入授其子咸曰禮有來學而無往教讜遂遣子師之【後漢儒林傳】

孟嘗【字伯周上虞人】仕郡爲戶曹史上虞有寡婦至孝養姑姑年老壽終夫女弟先懷嫌忌乃誣婦厭苦供養加鴆其母列訟縣庭郡不加尋察遂結竟其罪嘗先知枉狀備言之於太守太守不爲理嘗因謝病去【後漢循吏傳】

愚按此與前漢於公事如出一轍當時爲太守者俱太鶻突人命重獄何不審愼至此卽無爲之辧枉者尙當訪求其實據況各有爭之者乎且爭之不得而謝病去乎吁可怪巳

唐李元紘【字大綱萬年人】爲雍州司戶參軍太平公主嘗與民競碾磑元紘判還民長史竇懷貞趣攺之元紘大署判後曰南山可移判不可搖也【大淸一統志】

宋寇準【字仲平下邽人謚忠湣】再貶雷州司戶參軍丁謂南竄道雷州準遣人以一蒸羊逆境上聞家僮謀欲報仇乃杜門使縱博母得出俟謂行遠乃罷【宋名臣言行錄前集】

孔子仲【字經甫人】爲臺州司戶日範蜀公舉應制科對策極言靑苗免役之害王荊公見而惡之密啟於上遂下詔發還本任將歸往見蜀公公嘆息其不遇曰苟不負科目及公知人之鑑足矣不敢以窮達爲念也公甚壯之謂曰君气節如此無替古人【獨醒雜誌】

常安民【卭州人】監滁州酒稅日親細務郡守曾肇約爲山林之遊曰謫官例不治事安民曰食焉而怠其事不可【大淸一統志】

愚按是又一傅獻簡

薛向爲京兆府戶曹參軍監商稅有賈人過稅務出銀二篋書其上曰樞密使遺涇原都監向曰此必僞也豈有大臣餉人物乃使賈人致之耶執詣府治之果服詐【折獄龜鑑】

呂希哲【字原明河南人正獻公公著之子】監陳畱稅章楶方知縣事心甚重公一日峻辭色折以事不爲動章嘆曰公誠有徳者聊以試公耳【續太平廣記】

○吏目

按吏目職掌與典史無甚異始於元金曰州錄事

明鄒智【字汝愚合州人謚忠介】謫廣東吏目聞陳白沙先生講道新會往受業學益粹【明名臣言行錄】

國朝林君嘉俊【字墀賜龍巖人】署六安州吏目六安災長吏欲減報災數君不可欲掊克賑糧君又不可長吏怒欲中以危法君不顧也卹獄囚如家人罷官民送於野囚泣於獄【小倉山房文集】

○巡檢

按巡檢始見於宋史職官志元以來惟州縣各有巡檢司控山川要害巡檢官主譏察非常緝捕姦宄職掌與宋金之巡檢相似但宋金有都巡檢所管較廣今之巡檢第如宋之一州一縣巡檢金之散巡檢也漢時鄕嗇夫遊徼卽後世巡檢所由昉

漢朱邑【字仲卿舒人】少時爲舒桐鄕嗇夫廉平不苛以愛利爲行未嘗笞辱人存問耆老孤寡遇之有恩所部吏民愛敬焉及死民共爲起冢立祠歲時祠祭不絕【漢書循吏傳】

第五倫【字伯魚長陵人】爲鄕嗇夫平徭賦理怨結得人歡心【後漢書本傳】

爰延【字季平外黃人】爲鄕嗇夫仁化大行人但聞嗇夫不知郡縣【同上】

愚按觀朱桐鄕以下諸公之事可見官無小但要做得好做得好時轉勝於官大而碌碌無聞者

國朝黃君新徳【海陽縣吏】爲梧州府竇家寨巡檢弭盜有方攝藤縣尉值滇黔叛逆山寇蜂聚圍藤邑君修雉堞整樓櫓相持者旬餘薪糧內絕外援不至城陷被執罵不絕口刃斧交下碎其屍事聞

賜祭褒卹贈南寧衛經歷【鹿洲初集】

愚錄至此而有感於予再從兄廷鎔之事也兄於同治閒以寧朔典史署平羅石觜邱主簿時回匪方熾未幾賊攻陷其堡兄不屈死之事平左侯相匯案奏聞邀卹典然兄無嗣待繼蔭襲至今尙無承者豈不哀哉豈不惜哉抑予又有感矣予先叔祖均權以教習知縣仕浙江歷任建徳龍泉先伯父熙齡以給諫外放知府歷任楡林澄江普洱武定先堂伯父【從圖卽均權之長子廷鎔之父道光己丑與熙齡同成進士入詞林】以庶常攺甘肅知縣歷文縣綏來皆卒於官獨堂伯父未得歸葬僅一子廷鎔今又恐於難且無後豈文人福薄【堂伯父才名甚噪】成例難破耶不然何以至此也仕宦幾家收局好【趙雲松先生句】收帆好在順風時【袁簡齋先生句】吾於此益信前哲之非欺我宦成者胥如陶靖節之解綬去範蜀公之拂衣歸則得矣滿口說歸歸未得吾願與同僚戒之

李恭勤公世傑【字漢三黔西人】試常熟黃泗浦巡檢鄕曲小有爭訟必爲剖其曲直而不可幹以私邑人頌廉明焉巡撫番禺莊公稱其气局遠大【蘊山堂文集】

○典史

按典史元官名主監獄捕盜卽漢以來之縣尉唐一曰典獄別稱少府少公少仙見容齋四筆

漢梅福【字子眞壽春人】爲南昌尉上書劾王鳳擅權不納遂棄官去【漢書本傳】

唐王璥爲縣尉有前妻子烝其後母推問不服璥先令一胥伏案下又令一胥走報雲長史喚璥倉皇鎖房門去於是母子相謂曰必不得承復有私�之語璥至開門案下之人亦出母子大驚並服其罪【�獄龜鑑】

陸公贄爲鄭縣尉省母歸壽春刺史張�以泉貨數萬爲贐曰願以此奉太夫人一日之膳公�辭之領新茶一串而已【翰苑集序】

馬燧【字洵美汝州人謚莊武】爲趙城尉回紇部眾所過抄掠燧先賂其渠帥約毋暴掠帥遺之旗曰有犯令者君自戮之回紇涉其境者皆遵約朿【唐名臣言行錄】

盧坦【字保衡人】爲河南尉杜黃裳爲尹謂坦曰有巨室子與惡人遊破產盍察之坦曰凡居官而厚蕃貨財者必剝下致之若子孫能善守是天富不道之家也不如恣其破敗以復歸之於人黃裳驚異其言【臣鑑錄】

愚按盧公之言甚達凡爲官者宜懍之

柳公綽【字孝寬華原人】授渭南尉歲歉饉每飯不過一器或問之曰四方病饑獨能飽乎【大淸一統志】

愚按張橫渠先生見餓莩者食便不美其存心與柳公同此惟仁人能之

宋司馬池爲光山尉遇大內火調發諸縣竹木州牒令三日畢輸池曰光山不產大竹轉市蘄黃豈三日可至乃與民別立期限旣而光山輸竹爲諸縣先【臣鑑錄】

先儒程公珦

【字伯溫河南二程先生之父從祀孔廟崇聖祠】

廬陵尉劉丞相沆子弟有恃勢暴橫於鄕裏者郡守以下皆爲之屈公獨不與接劉丞相聞而愧之【伊川文集】丞相族人有逋官租數十萬丞相不知也前後官吏望風不敢問公主賦事追逮囚系責令盡償而後巳或以告丞相丞相曰賦入不時吾家之罪縣官安可屈法也乃致書謝之【獨醒雜誌】

先儒朱公松【字喬年文公熹之父從祀孔廟崇聖祠】爲尢溪尉公暇力於書無寸陰少廢【大淸一統志】

郭申錫爲晉陵尉民有號泣訴其弟爲人所殺者申錫察其色懼而不哀曰吾得賊矣執訊果兄殺弟【折獄龜鑑】

愚按此與疑獄集所載莊遵韓滉事同一用子產不哀而懼之語以察姦者【獨異志載鄭子產聞婦人哭使執而問之果手刃其夫者或問何以知之曰夫人之於所親也有病則憂臨死則懼旣死則哀今其夫巳死不哀而懼是以知其有姦也】

徐端益【金華人】爲虹縣尉時張邦昌僞詔至縣令以下皆迎拜宣讀如昔儀端益獨植立不屈膝【金華縣誌】

愚按此關系臣節之事誠不容苟且從眾明鄭恭介公世威爲江西按察僉事時巡撫汪元錫偕夏相言有事上淸宮名爲祝釐公從諸司往拜視祝詞乃知爲相祈子拂然不拜出是與徐公同一不詭隨者而徐公一小官風骨如此尢爲難得

先儒袁公燮【字和叔鄞縣人謚正獻從祀孔廟】調江陰尉浙西大饑任振卹命每保畫一圖居民名數治業悉書之徵發爭訟追胥披圖可立決以此爲荒政首【續宋名臣言行錄】

金劉煥【字徳文中山人】調任邱尉縣令貪污煥每規正之秩滿令持杯酒謝曰尉廉愼使我獲考【金史循吏傳】

愚按使令不虛心受規攺行自新且登白簡尙望其獲考乎國朝郭總憲琇初令吳江以貪黷聞及湯文正公撫吳檄至省勵以淸廉總憲回任爲之一變文正首薦於朝卒爲名臣是與任邱令同一能攺過者然劉尉以下吏而化長官視上官化屬吏其勢較難非廉愼之外又積誠意以動之未必能使令釋回增美也劉尉文正俱可謂以善養人者矣

明劉子敏由禦史左遷侯官縣典史持守不二民服其公嘗自署曰祿薄儉常足官卑廉自髙【廣輿記】

馮堅南丰典史上書言九事帝覽而嘉之稱其知時務達事變擢僉都禦史【大淸一統志】

愚按今一爲外吏永無內轉之望𨿽督撫內召者亦少初知縣有行取之例大足以鼓勵人材所以當時親民官多廉善此例一停𨿽大計有卓薦而升遷無期有屢薦不見升去者而佐雜人員無論巳安望吏治之及古哉必如前代無內外之限則得矣

曹鼐【字萬鍾寧晉人謚文忠】爲泰和典史因捕盜獲一女於驛亭色其艷欲就公奮然曰處子可犯乎取片紙書曹鼐不可四字火之天明召回家領去後大廷對策忽飄一紙有曹鼐不可四字遂文思沛然狀元及第【臣鑑錄】

楊繼盛【字仲芳蓉城人謚忠湣】貶狄道典史其地雜番俗罕知詩書繼盛簡子弟秀者聘經師教之縣有煤山爲番人所據民仰薪二百里外繼盛召番人諭之咸服曰楊公卽須我曹穹帳亦捨之況媒山耶番人信愛之呼曰楊父諸生或稱關西夫子【明名臣言行錄參王公世貞所撰行狀】其自著年譜云未到狄道時上司僚友俱以予爲剛介性气之士各懷疑畏然予處上司僚友一如吏初選者各喜曰初以先生難處不意今乃平易守禮可親可愛如此予曰素位而行君子之常居官如戲場時上時下吾惟守分而巳先是謫官多靜坐不理縣事縣尹不忍以瑣事相於予請曰豈有日食祿而不事事者耶凡有可代勞者望不吝差委於是始付以事予盡心爲之而各上司亦以難事相委俗好禮佛近僧士夫不免予亦禁之舊習遂革去任哭送於百里之外者千餘人

髙攀龍【字存之無錫人謚忠憲】謫揭陽典史抵官勤職事勸農集諸子要語刊示之佐邑不逮除一凶人【明季北略】

國朝張君鳴九【字鶴汀鎭原人】授長樂縣尉積匪猾徒並斂迹不爲民患創建柵欄以防不虞初民以不便夜行諫止後數年鄰民阻饑富室被盜頻仍長樂獨以有備盜無從發始共徳之令李昌霖以歲旱躬禱不雨窮於術君曰天災與人事相因人情有弗遂者天亦無從而佑之與其襲無益之跪拜何若行便民之實政爲今之計請暫停徵比以紓民困並開釋輕犯爲可昌霖從議不三日卽雨【鎭原縣誌】

汪君楷【字南有蕭山人】爲淇縣典史日省囚而問其疾苦獄卒不得苛虐囚無瘐死者自廉俸外無所取妻妾親紉箴以給僚友多嗤之曰我輩佐雜欲入循吏傳耶君漧笑而已不與辧【潛研堂文集】

○河泊所官

按河泊所官明曰河泊所大使典魚課猶漢水官

晉陶侃【字士行鄱陽人謚曰桓】嘗監魚池以魚鮓遺母母封魚畀丰及書責之曰爾爲吏以官物遺我非惟不能益吾乃以增吾憂矣【晉書本傳】

愚按此與吳錄所載孟仁爲魚官作鮓寄母母還之之事同然魚猶曰是官物也若明鄺忠肅公埜爲陜西臬司副使以俸易紅褐寄父父大怒封還且以書責之是非官物亦不宜寄歸矣遺親且不宜他何論乎在寄歸者所以表子心之孝在封還者足以見家教之嚴而絕去土產又較不用官物者進一籌矣

國朝山東新城耿母徐太夫人寄子詩雲家內平安報汝知田園歲入有餘資絲毫不用南中物好做淸官答聖時是亦猶行陶母鄺父之道也

○驛丞

按驛丞始於明典郵傳迎送之事見明史職官志與漢時亭長略同別稱傳宰見叩缽齋官職考

漢仇覽【一名香字季智考城人】選爲蒲亭長勸人生業爲制科令至於果菜爲限雞豕有數農事旣畢乃令子弟羣就黌學其剽輕遊恣者皆役以田桑嚴設科罰賑卹窮寡期年稱大化初到亭有陳元者母詣覽告元不孝覽驚曰吾近日過捨廬落整頓耕耘以時此非惡人當是教化未至耳母守寡養孤苦身投老柰何肆忿於一朝欲致子以不義乎母聞感悔涕泣而去覽乃親到元家與其母子飲因爲陳人倫孝行譬以禍福之言元卒成孝子【後漢循吏傳】

明先儒王公守仁【字伯安余姚人謚文成從祀孔廟】謫龍場驛丞龍場萬山叢薄苗獠雜居公因俗化導夷人喜相率伐木爲屋以棲公【明名臣言行錄】府差至驛多有淩侮場民不服與差爭鬭有勸其赴大府請謝者公曰差人至龍場挾勢擅威非大府使之也場民與之爭鬭亦非某使之也大府未嘗辱某某亦未嘗傲大府何所得罪而請謝乎跪拜亦小官常分然亦不當無故而行之廢逐小臣所守以待死者忠信禮義而巳【忠敬錄】

○委員

明先儒薛公瑄【字徳溫河津人謚文淸從祀孔廟】差監湖廣銀場同列以爲賀公舉古詩云此鄕多寶玉愼勿厭淸貧察阮州銀課不足苦累地方抗疏罷之湖北之民永利焉【學統】

陳琛【字思獻人】榷淮安舟稅正額旣足之後大開關門恣商人來往部尙書責其弛慢琛曰若充類之盡鈔關之設不比禦人之道乎【同上】

尢時熙【字季美洛陽人】管滸墅鈔關所榷僅足國課纖毫不以自污【洛學編】

愚按薛陳尢三先生在當時本非佐雜人員以其事可爲管稅關釐卡委員之法故附錄爲佐雜當此差者鑑

國朝熊君會﹖﹖公【字公玉人】當髙文良公【其倬】撫蘇時爲外巡官內發竹筩中紙一卷蠅頭書付君檢校君不視而焚之髙怒君曰此不過書吏關節耳一檢校便興大獄察淵魚者不祥髙謝之【小倉山房文集】

愚按熊君化有事爲無事蓋用光武燒吏人書之道

佐雜譜卷下終

