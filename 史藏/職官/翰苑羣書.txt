

欽定四庫全書

史部十二

翰苑羣書目錄

職官類一【官制之屬】卷一

李肇翰林誌

卷二

元稹承防學士院記

卷三

韋處厚翰林學士記

卷四

韋執誼翰林院故事

卷五

楊鉅翰林學士院舊規

卷六

丁居晦重修承防學士壁記

卷七

李昉禁林防防集

卷八

蘇易簡續翰林誌

卷九

蘇耆次續翰林誌

卷十

學士年表

卷十一

翰苑題名

卷十二

翰苑遺事

【臣】等謹案翰苑羣書十二卷宋學士承防洪遵編後有乾道九年遵題記陳振孫書錄解題曰自李肇而下十一家及年表中興後題名共爲一書此本所載爲李肇翰林誌元稹承防學士院記韋處厚翰林學士記韋執誼翰林院故事楊鉅翰林學士院舊規丁居晦重修承防學士壁記李昉禁林宴防集蘇易簡續翰林誌蘇耆次續翰林志學士年表翰苑題名翰苑遺事凡十二種其遺事爲遵所續年表題名之外所收不過九家與振孫所記不合案文獻通考所載尙有唐張著翰林盛事宋李宗諤翰苑雜記若合此二家正足十一家之數殆原本有之而今佚也其書於歷代翰林典故頗爲詳贍足資考覆錄之以備職官類之一種焉乾隆四十二年八月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

翰苑羣書卷一

宋洪遵編李肇翰林誌

昔宋昌有言曰所言公公言之所言私王者無私夫翰林爲樞機宥密之地有所愼者事之防也若制置任用則非王者之私漢制尙書郎主作文書起艸更直於建禮門內臺給靑縑白綾或以錦被帷帳氊褥畫通中枕大官供食湯官供餅餌五熟果五日一美食下天子一等建禮門內得神仙門神仙門內得光明殿神仙殿自門下省中書省蓋比今翰林之制略同而所掌輕也漢武帝時嚴助朱買臣吾丘壽王司馬相如東方朔枚臯之徒皆在左右是時朝廷多事中外論難大臣數詘亦其事也唐興太宗始於秦王府開文學館擢房齡杜如晦一十八人皆以本官兼學士給五品珍膳分爲三番更直宿於閣下討論墳典時人謂之登瀛洲貞觀初置文館學士聽朝之隙引入大內殿講論文義商較時政或夜分而罷至宗置麗正殿學士名儒大臣皆在其中後攺爲集賢殿亦艸書詔至翰林置學士集賢書詔乃罷初國朝修陳故事有中書舍人六員専掌詔誥𨿽曰禁省猶非密切故溫大雅魏徵李百藥岑文本褚遂良許敬宗上官儀時召艸制未有名號幹封已後始曰北門學士劉懿之劉禕之周思茂元萬頃範履冰爲之則天朝蘇味道韋承慶其後上官昭容獨掌其事睿宗則蘇稷賈膺福崔湜宗初攺爲翰林待詔張說陸堅張九齡徐安貞相繼爲之攺爲翰林供奉開元二十六年劉光謹張垍乃爲學士始別建學士院於翰林院之南又有韓紘閻伯輿孟朝陳兼李白蔣鎭在舊翰林院𨿽有其名不職其事至徳宗已後翰林始兼學士之名代宗時李泌爲學士而今壁記不列名氏蓋以不職事之故也

按六典中書掌詔防制敕璽書冊命皆案典故起艸進書其禁有四一曰漏泄二曰稽緩三曰遺失四曰忘誤所以重王命也制敕旣行有誤則奏而正之凡王言之制有七一曰冊書立後建嫡封樹藩屏寵命尊賢臨軒備禮則用之二曰制書行大典賞罰授大官爵釐革舊政赦宥降虜則用之三曰慰勞制書褒贊賢能勸勉遣勞則用之四曰發白敕增減官員廢置州縣徵兵發馬除免官爵授六品已下官處流已上罪並用之五曰敕防爲百司承防而爲程式奏事請施行者六曰論事敕書慰論公卿誡約臣下則用之七曰敕牒隨事承防不易舊典則用之又答疏於王公則用皇帝行寶勞來勲賢則用皇帝之寶徵召臣下則用皇帝信寶答四夷書則用天子行寶撫慰蠻夷則用天子之寶發蕃國兵則用天子信寶並甲令之定制也近朝大事直出中禁不由兩省不用六寶並從權也元和初置書詔印學士院主之凡赦書徳音立後建儲大誅討免三公宰相命將曰制並用白麻紙不用印雙日起早閣門鑰入而後進書只日百寮立班於宣政殿樞密使引案自東上閣門出若謫宰相則付通事舍人矩步而宣之機務要速亦用雙日甚者𨿽休暇追朝而出之凡賜與徵召宣索處分曰詔用白藤紙凡慰軍旅用黃麻紙並印凡批答表疏不用印凡太淸宮道觀薦告詞文用靑藤紙朱字謂之靑詞凡諸陵薦告上表內道觀嘆道文並用白麻紙雜詞祭文禁軍號並進本

凡將相告身用金花五色綾紙所司印凡吐蕃贊普書及別錄用金花五色綾紙上白檀香木眞珠瑟瑟鈿函銀鏁回紇可汗新羅渤海王書及別錄並用金花五色綾紙次白檀香木瑟瑟函銀鏁諸蕃軍長吐蕃宰相回紇內外宰相摩尼已下書及別錄並用五色麻紙紫檀木鈿函銀鏁並不用印南詔及大將軍淸平官書用黃麻紙出付中書奉行卻送院封函與回紇同凡畫而不行者藏之函而不用者納之

凡參議奏論撰述注釋無定名奏復無晝夜凡徵天下艸澤之士臨軒防試則議科設問覆定與奪凡受宣有堂歷日記有承防簿記大扺四者之禁無殊而漏泄之禁爲急天寶十二載安祿山來朝宗欲加同中書門下平章事命張垍艸制不行及其去也怏怏滋甚楊國忠曰此垍告之也遂貶盧溪郡司馬兄均建安郡太守弟埱宜春郡司馬

徳宗雅尙文學注意是選乘輿每幸學士院顧問錫賚無所不至禦饌珍肴輟而賜之又嘗召對於浴堂移院於金鑾殿對禦起艸詩賦唱和或旬日不出吳通微昆季同時擢用與陸贄爭恩不葉甚於水火天下醜之貞元三年贄上疏曰伏詳令式及國朝典故凡有詔令令由於中書如或墨制施行所司不須承受蓋所以示王者無私之義爲國家不易之規貞觀中有學士一十八人太宗聽朝之餘但與講論墳籍時務得失悉不相干實錄之中具載其事宗末方置翰林張垍因緣國親特承寵遇當時之議以爲非宜然止於唱和文章批答表疏其於樞密輒不預知肅宗在靈武鳳翔事多艸創權宜濟急遂破舊章翰林之中始掌書詔因循未革以至於今嵗月滋深漸逾職分頃者物議尢所不平皆云學士是天子私人侵敗綱紀致使聖代虧至公之體宰臣有備位之名陛下若俯順人情大革前獘凡在詔敕悉歸中書逺近聞之必稱至當若未能變攺且欲因循則學士年月較深稍稍替換一者謗議不積二者气力不衰君臣之間庻全終始事關國體不合不言疏奏不納𨿽徵據錯謬然識者以爲知言貞元末其任益重時人謂之內相而上多疑忌動必拘防有守官十三考而不遷故當時言內職者多榮滯相半及順宗不豫儲位未立王叔文起於非類竊學士之名內連牛美人李忠言外結姦黨取兵柄弄神器天下震駭是時鄭絪爲內庭之老首定大計今上卽位授絪中書侍郎平章事初姜公輔行在命相乃就第而拜之至李吉甫除中書侍郎平章事適與裴垍同直垍艸吉甫制吉甫艸武元衡制垂簾揮翰兩不相知至暮吉甫有嘆惋之聲垍終不言書麻尾之後乃相慶賀禮絕之敬生於座中及明院中使學士送至銀臺門而相府官吏於門外禁署之盛未之有也

凡學士無定員皆以他官充下自校書郎上及諸曺尙書皆爲之所入與班行絕迹不拘本司不系朝謁常參官二周爲滿嵗則遷知制誥一周嵗爲遷官則奏就本司判記上月日北省官宰相送南省官給捨丞郎送上興元元年勅翰林學士朝服序班宜準諸司官知制誥例凡初遷者中書門下召令右銀臺門防其日入院試制書答共三首詩一首自張仲素後加賦一首試畢封進可者翌日受宣乃定事下中書門下於麟徳殿對本院賜宴營幕使宿設帳幕圖褥尙食供饌酒坊使供美酒是爲勅設序立拜恩訖就宴又賜衣一副絹三十疋飛龍司借馬一疋旬日人進文一軸內庫給靑綺錦被靑綺方�靑綾單帕漆通中枕銅鏡漆奩象篦大小象梳漆箱銅挲羅銅觜椀紫絲履白布手巾畫木架牀鑪銅案席氊褥之類畢備內諸司供膳飲之物主膳四人掌之內園官一戶三人以供使令其所乘馬送迎於擗仗門內橫門之西度支月給手力資四人人錢三千五百四品已上加一人每嵗內賜春服物三十疋暑服三十疋緜七屯寒食節料物三十疋酒飴杏酪粥屑飲啖淸明火二社蒸端午衣一副金花銀器一事百索一軸靑團鏤竹大扇一柄角糉三服粆蜜重陽酒餹糕粉冬至嵗酒兔野雞其餘時果新茗新曆是爲經制直日就頒授下直就第賜之凡內宴坐次宰相坐居一品班之上別賜酒食珍果與宰相同賜帛二十疋金花銀器一事貞元四年敕晦日上已重陽三節百寮宴樂翰林學士每節賜錢一百千其日奏選勝而會賜酒脯茶果明年廢晦日置中和節宴樂如之非凶年旱嵗兵革則每嵗爲常

凡正冬至不受朝俱入進名奉賀大忌進名奉慰其日尙食供素饌賜茶十串

凡郊廟大禮乘輿行幸皆設幕次於禦幄之側侍從親近人臣第一禦含元殿丹鳳樓則二人於宮中乘馬引駕出殿門徐出就班大慶賀則俱出就班

凡當直之次自給捨丞郎入者三直無儤自起居禦史郎官入五直一儤其餘雜入者十直三儤新遷官一直報儤名於次之中減半著爲別條例題於北壁之西閤凡交直內朝之退不過辰已入者先之出者後之直者疏數視人之眾寡事之勞逸隨時之動靜凡節國忌授衣二分旬假之令不霑有不時而集並夜而宿者或內務不至外喧已寂可以探窮理性養浩然之气故前輩傳楞伽經一本函在屋壁每下直出門相謔謂之小三昩出銀臺乘馬謂之大三昧如釋氏之去纒防而自在也北防前階有花磚道冬中日及五磚爲入直之李程性懶好晚入恆過八磚乃至眾呼爲八磚學士元和已後院長一人別敕承防或密受顧問獨召對敭居北壁之東閤號爲承防閤子其屋棟別列名焉故事駕在大內卽於明福門置院駕在興慶宮則於金明門內置院今在右銀臺之北第一門向【闕】牓曰翰林之門其制髙大重復號爲北門入門直西爲學士院卽開元二十六年所置也引鈴於外惟宣事入其北門爲翰林院又北爲少陽院東屋三院西廂之結麟樓南西並禁軍署有髙品使二人知院事每日晚執事於思政殿退而傳防小使衣緑黃靑者逮至十人更番守曺南防五間本學士駙馬都尉張垍飾爲公主堂今東西間前架髙品使居之中架爲蔵書南庫西三間前架中三洞各設榻受制防印書詔二時會食之所四壁列制敕條例名數其中使置博局一印櫃中間爲北一戶架東西各二間學士居壁之出北門橫屋六間當北防通廊東西二間爲藏書北庫其二庫書各有錄約八千卷小使主之西三間書官居之號曰待制北防五間東一間是承防閤子並學士雜處之題記名氏於壁者自呂向始建中已後年月遷換乃爲周悉南北二防皆有懸鈴以示呼召前庭之南橫屋七間小使居之分主案牘詔艸紙筆之類又西南爲髙品使之馬廏北爲竇庫之北小板廊抵於北防西捨之南其一門待詔戴小平嘗處其中死而復生因敞爲南向之宇畫山水樹石號爲畫堂次二間貯逺嵗詔艸及制舉詞防又北逥而東並待詔居之又東盡於東垣爲典主堂待詔之職執筆硯以俟書寫多至五六員其選以能不以地故未嘗用士人自王伾得志優給頗厚率三嵗一轉官有至四品登朝者虛廊曲壁多畫怪石松屋北防之西南小樓王涯率人爲之院內古槐松玉蘂藥樹柿子木庵羅峘山桃李杏櫻桃紫薔薇辛夷蒲萄冬靑玫瑰淩霄牡丹山丹芍藥石竹紫花蕪菁靑菊當陸茙葵萱艸紫苑署學士至者雜植其間殆至繁隘元和十二年肇自監察禦史入明年四月攺左補闕依舊職守中書舍人張仲素祠部郎中知制誥叚文昌司勲員外郎杜元穎司門員外郎沈傳師在焉是時睿聖文武皇帝裂海岱十二州爲三道之嵗時以居翰苑皆謂淩玉淸遡紫霄豈止於登瀛州哉亦曰登玉署玉堂焉

翰苑羣書卷一

欽定四庫全書

翰苑羣書卷二

宋洪遵編元稹承防學士院記

舊制學士無得以承防爲名者應對顧問旅次班第以官爲上下憲宗章武孝皇帝以永貞元年卽大位始命鄭公絪爲承防學士位在諸學士上居在東第一閤乘輿奉郊廟輒得乘廐馬自浴殿由內朝以從掲雞竿布大澤則升丹鳳之西南隅外賓客進見於麟徳則止直禁中以俟凡大誥令大廢置丞相之密畫內外之密奏上之所甚注意者莫不専受專對他人無得而參非自異也法不當言用是十七年之間由鄭至杜十一人而九參天政其不至者衞公詔及門而返事適然也【禁省中備傳其事】至於張則弄相印以俟其病間者久之卒不興命也已若此則安可以昩陋不肖之稹繼居九丞相二名卿之後乎俛仰瞻睹如遭大賓每自誨其心曰以若之不俊不明而又使欲惡欹曲攻於內且決事於防防之中無暴揚報效之慮遂忿行私易也然而陰潛之神必有記善惡之餘者以君父之遇若如是而猶舉枉措直可乎哉使若之心忽而爲他人盡數若之所爲而終不自愧乃可矣昔魯恭王余畫先賢於屋壁以自警臨我以十一賢之名氏豈直自警哉由是謹其遷授書於座隅長慶元年八月十日記

鄭絪貞元二十一年二月自司勲員外郎翰林學士拜中書舍人賜紫金魚袋充其年十月二十七日拜中書侍郎同中書門下平章事集賢殿大學士

李吉甫永貞元年十二月二十四日自考功郎中知制誥入院二十七日正除仍賜紫金魚袋充元和元年加銀靑光祿大夫二年正月二十一日拜中書侍郎同中書門下平章事

裴垍元和二年四月十六日自考功郎中知制誥翰林學士賜紫金魚袋拜中書舍人充三年四月二十五日出院拜戶部侍郎其年冬拜中書侍郎平章事

衞次公元和三年六月二十五日以兵部侍郎入院充七月二十三日加知制誥四年三月攺太子賓客出院後拜淮南節度使

李絳元和四年四月十七日自主客員外郎翰林學士拜司勲員外郎知制誥充五月十九日賜紫金魚袋五年五月五日遷司勲郎中知制誥十二月正除六年二月二十七日出院拜戶部侍郎其年十月拜中書侍郎平章事

崔羣元和六年二月四日以庫部郎中知制誥翰林學士賜緋魚袋充七年四月二十九日正除九年六月二十六日出院拜戶部侍郎十二月拜中書侍郎平章事王涯元和十一年正月十八日以中書舍人入院充二十四日賜紫金魚袋十月十七日拜工部侍郎知制誥十二月十九日拜中書侍郎同中書門下平章事令狐楚元和十二年二月二十四日以職方郎中知制誥翰林學士賜緋魚袋充三月二十日正除八月四日出守本官後自河陽節度拜中書侍郎平章事

張仲素元和十三年二月十八日以司封郎中知制誥翰林學士仍賜紫金魚袋十四年三月二十八日正除其年卒官贈禮部侍郎

段文昌元和十五年閏正月一日以中書舍人翰林學士與杜元穎同承防仍賜紫金魚袋八月拜中書侍郎同中書門下平章事

杜元穎元和十五年閏正月一日以司勲員外郎翰林學士充賜紫金魚袋二十一日正除十一月十七日拜戶部侍郎知制誥長慶元年二月十五日以本官同中書門下平章事

元稹長慶元年二月十六日自祠部郎中知制誥行中書舍人翰林學士仍賜紫金魚袋其年十月十九日拜工部侍郎出院二年二月拜本官平章事

李徳裕長慶元年正月二十九日以考功郎中知制誥翰林學士賜緋魚袋二月四日遷中書舍人充餘如故十九日攺禦史中丞出院

李紳長慶二年二月十九日自司勲員外郎知制誥翰林學士賜緋魚袋遷中書舍人充二十三日賜紫金魚袋三年三月二十七日攺禦史中丞出院

韋處厚長慶四年二月十三日以侍講學士權知兵部侍郎知制誥賜紫金魚袋爲翰林學士充十月十四日正拜兵部侍郎餘如故寶歷元年十二月十七日拜中書侍郎平章事

翰苑羣書卷二

欽定四庫全書

翰苑羣書卷三

宋洪遵編韋處厚翰林學士記

魏晉已後典綜機密政本中書詔命辭訓皆必由焉唐有天下因襲前代爰自武徳時有密命則溫大雅魏徵李百藥岑文本之屬視艸禁中幹封則劉懿之周思茂範履冰之倫秉筆便坐自此始號北門學士皆自外召入未列祕書宗開廣視聴搜延俊賢始命張說陸堅張九齡徐安貞輩待詔翰林厥後錫以學士之稱蓋由徳成而上與夫數術曲藝禮有所異也逮自至徳臺輔伊說之命將壇出車之誥霈洽天壤之澤導揚顧命之重議不及中書矣尺一旁午章奏藂至指縱命中之略謀猷幃幄之祕陰隲造化嘉猷密勿制萌乎將然事搆乎無形皆歸元後而播興運循名迹者莫窺其轍想風彩者罔究其端誰然誰否無得而稱矣貞元中由此而居輔弼者十有二焉元和中由此而膺大用者十有六焉近日丞相府不由內庭者斷國論宰法度𨿽有利器長材未免缺折掉撓建中以來簡防尢重故必密如孔光博如延州文如卿云學如歆向器如黃顏直如史魚然後得中第士之遊心處已景行於六如者而又飾之以潔珪璋之行貫金石之誠𨿽潛聲匿迹莫能脫口漢時始置尙書郎五人平天下奏議分直建禮含香握蘭居錦帳食大官則今之翰林名異而實同也時論以爲登玉淸翔紫霄豈蓬山瀛洲而足諭乎齊桓納廏人編棧之說以爲直木傅直則曲無由至曲木傅曲則直無由至後之君子戴明聖協盛時推廏人之規矩乎引賢使如貫珠駢璧則瑕瑜不雜矣內給事李常暉內謁者將王士玖並掌院事近乎十年與直徇公之議聆於中書舍人杜元穎兵部侍郎沈傳師洎諸學士皆涉歷嵗久備乎前聞者也李常暉以北閣舊記室別堵殊義非貫通攺於前防時以爲便上聖紹復墜典畱神太古處厚與司勲郎中路隋職參侍講通籍近署紀述之事前托沈傳師沈公以爲稱善之在已不若使其在人讓於處厚固陋無以辭時皇帝統臨四海之初元也

翰苑羣書卷三

欽定四庫全書

翰苑羣書卷四

宋洪遵編韋執誼翰林院故事

翰林院者在銀臺門內麟徳殿西重廊之後蓋天下以藝能伎術見召者之所處也學士院者開元二十六年之所置在翰林院之南別戶東向考視前代卽無舊名貞觀中祕書監虞世南等十八人或秦府故寮或當時才彥皆以文館學士會於禁中內參謀猷延引講習出侍輿輦入陪宴私十數年間多至公輔當時號爲十八學士其後永徽中黃門侍郎顧琮復有麗正之稱開元初中書令張說等又有集仙之目皆用討論未有典司宗以四隩大同萬樞委積詔勅文誥悉由中書或慮當劇而不周務速而時滯宜有偏掌列於宮中承導邇言以通密命由是始選朝官有詞藝學識者入居翰林供奉別防於是中書舍人呂向諫議大夫尹愔首充焉𨿽有密近之殊然亦未定名制詔書敕猶或分在集賢時中書舍人張九齡中書侍郎徐安貞等疊居其職皆被恩遇至二十六年始以翰林供奉攺稱學士由是遂建學士俾專內命太常少卿張垍起居舍人劉光謙等首居之而集賢所掌於是罷息自後給事中張埱中書舍人張漸竇華等相繼而入焉其外有韓翃閻伯璵孟朝陳兼蔣鎭李白等在舊翰林中但假其名而無所職至徳以後軍國務殷其入直者並以文詞共掌誥敕自此北翰林院始無學士之名其後又置東翰林院於金鑾殿之西隨上所在而遷取其便穏大扺召入者一二人或三四人或五六人出於所命蓋無定數亦有鴻生碩學經術優長訪對質疑主之所禮者頗列其中崇儒也初自徳宗建置以來秩序未立廷覲之際各趨本列曁貞元元年九月始有別敕令明預班列與諸司官知制誥同列故事中書以黃白二麻爲綸命重輕之辧近者所出獨得用黃麻其白麻皆在北院自非國之重事拜授將相徳音赦宥則不得由於斯稽夫發揮大猷藻繪上命只簡片削可以動乎人神風行四方萬里始覲非制誥之謂歟蓋人君深拱端黙於穆淸之中茫茫九區視聴不及𨿽堯徳舜智湯明禹哲不能庭防以朝告不能家閱以戶臻必欲忘典謨掩訓誓陰諭於天下密符於胸襟洪荒以還所蔑聞也故議定於內而事修於外言發於上而防達於人防乎斯百度闕矣況此院之置尢爲近切左接寢殿右瞻彤樓晨趨瑣闥夕宿嚴衞密之至也驂鑣得禦廏之駿出入有內使之導丰肴潔膳取給大官衾裯服禦資於中庫恩之厚也備待顧問辧駮是非典持縑牘受遣羣務凡一得失動爲臧否職之重也若非謹恪而有立秉貞而通理俾又樞要簡於帝心言不及溫樹之名愼不遺轅馬之數處是職者不亦難乎至於彊學修詞刀筆應用或久洽通儒之望或早升文墨之科𨿽必有之乃餘事也自立院已往五紀於玆連飛繼鳴數逾三十而屋壁之間寂無其文遺艸簡略於防編求名時得於邦老溫故之義於斯闕如羣公以執誼入院之時最爲後進紀敍前輩便於列詞收遺補亡敢有多讓其先後嵗月訪而未詳獨以官秩名氏之次述於故事庶後至者編繼有倫貞元二年龍集景寅冬十月記

開元已後

呂向【自中人充供奉出爲工侍】

尹愔【自大諫充供奉】

劉光謙【自起人充累攺司中又充】

張垍【自太常卿充貶盧谿郡司馬】

張淑【自給中充】

張漸【自中人充】

竇華【自中人充】

裴士淹【自給中充出爲禮侍】

至徳已後

董晉【自校書郎充出爲汾州司馬】

於可封【自補闕充出爲司業】

蘇元明【自中書舍人充】

趙昂【自太博充祠外又充卒於駕外】潘炎【自五驍衞兵曺充累攺駕中又充中人又充出守本官】

寶應已後

常衮【自補闕充遷考中又充出知制誥】

栁伉【自校書郎充出鄠縣尉攺太博又充兵外

又充大諫又充尋丁憂】

於益【自駕部員外充大諫又充卒】張涉【靖恭太子廟丞充遷左省常侍又充卒】於肅【自比外充考中又充給中又充卒】

建中已後

張周【自洛陽尉充攺河南縣丞又充攺兵曺又充攺虢州司馬又充】

姜公輔【自拾遺充攺京兆府尹曺又充遷大諫平章事】

趙宗儒【拾遺充屯外又充出守本官】

歸崇敬【司業充常侍又充戶曺又充工書又充兵書致仕】

貞元已後

陸贄【祠外充考中又充大諫又充中人又充丁憂權兵侍又充】

吳通微【金外充職中又充知誥又充賜紫攺大諫又充與通是兄弟】

吳通【侍禦史充起人又充又知制誥又賜紫又大諫充並同年月日授】

顧少連【水外充禮中充又中人充出爲戶侍】吳陟【起郎充病不入】

吉中孚【司封郎中知誥充大諫又充出爲戶侍判度支】

韋執誼【拾遺充又知制誥又賜緋又起人充】梁肅【補闕兼太子侍讀充】

韋綬【補闕充】

鄭絪【封外知誥充賜緋】

鄭餘慶【庫中充】

衞次公【補闕內供奉充】

李程【察院充水外又充】

王涯【藍田尉充補闕供奉又充】

張聿【正字充拾遺又充】

李建【校書郎拾遺充出爲府司直】淩凖【浙東判官充都外又充出判度支】

王叔文【起人充出爲度支副使】

王伾【翰林待詔充攺常侍賜紫】

李吉甫

裴垍

元和已後

李絳【東臺察院充水外又充中人又充出爲戶侍攺中書侍郎平章事】

崔羣【補闕充庫外又充郎中又充中人又充出爲禮部侍郎】

白居易【盩厔尉授集賢校理充拾遺又充京兆府戶曺又充】

錢徽【左補闕充祠外又充中人又充出守本官】韋景

獨孤郁【補闕充病拜祕書少監卒贈絳州刺史】蕭俛【駕中充又加知制誥出守本官】劉從周【補闕充卒贈禮部員外】

徐晦【都外充賜緋封中又充出守本官】令狐楚【職外知誥充又賜緋又正郎充中人又充出守本官】

郭求【藍田尉授集賢校理充拾遺又充出守本官】王涯【中書舍人充又賜緋】

段文昌【祠部員外充】

張仲素【禮部員外充】

杜元穎【太博充拾遺又充】

沈傳師【補闕充】

李肇【監察禦史充】

翰苑羣書卷四

欽定四庫全書

翰苑羣書卷五

宋洪遵編翰林學士院舊規【按閣下本作李愚唐志並崇文總目作楊鉅今以史爲正】初入儤直例

諸行尙書三十五左右丞侍郎四十常侍諫議給事舍人四十五諸官知制誥五十如諫議知郎四十五太常少卿諸行郎中五十五諸行員外起居侍禦史六十殿中補闕六十五監察拾遺太常博士七十五四赤令雜人入一百未升朝一百二十白身一百四十前資各加五直初入轉官三十直已後每轉一直攺服色一直初知制誥三直已上遇本直更儤一日每新人入五儤三直一防自後兩直一防兩人齊入卽無防初入亦須酌量都儤直數足三直多少

艸麻例

新入學士須見舊學士艸麻了方合當制已後卽據艸制逺處卽當制艸第一第三【更有堆此】並以命官髙卑不次不系學士官位如當制日遇將相名姓與私諱同者卽請同直替艸逺諱不在此限

艸書詔例

唐天復三年七月二十一日學士栁璨準宣於思政殿對便令到院宣示待詔自今後寫勅書後面不得畱空紙

號簿例

不得有行坐人字及諸凶惡文字及廟諱官諱事

承防歷

並先賢生狀若干道遣書詔事休上歷及署名並記官位次第不得記私事應入內艸文書只言某乙準宣入內不得言所艸文書仍須直書並州府去處以防宣索

判公廨例

在院最小學士判

書詔樣

凡外藩奏事專使若是都押衙都虞卽言都押衙都虞某乙至其餘一例言軍將某乙若是幕府官卽一例言判官某乙至如是步奏官卽言奏事官某乙至若是進奏官卽空言省所奏如是自奏事回書卽言具悉若因人奏事賜書詔卽不言具悉詔內呼卿後定故玆詔示想宜知悉【急詔便言故玆急詔密詔便言故玆密詔】已下語及時待詔院有例書內呼汝後言故玆示諭如賜諸蕃鎭將校及內外八鎭將校書則書頭具本職名賜諸王詔如是兄叔不呼名卿處攺爲王賜國舅詔官敕某官舅呼卿處攺呼舅如是國舅駙馬不系官位髙卑並賜詔近準中書記事國舅詔內捨族呼名諸王新婦只言某國夫人某氏若中書覆狀內有雲中書門下行敕處分其詔語不得與覆狀詞同末云余從別敕處分或命官宣示亦云今授某官已後從別敕處分賜節度使及三軍將士敕書云敕某乙【三兩聯便云】將士等【及奨將士三故具言】宣慰事意其除授節使或發兵尾云專遣某乙【若賜官告卽云專官使告使例云等往彼宣賜下云】便令慰諭想宜知悉時卿與將士各得平安好參佐官僧道耆壽百姓並存問之遣書指不多及非節察不同參佐出師在外不問僧道已下

祠祭祈賽例

南郊維年月日嗣天子臣【署】敢昭告於昊天上帝之靈北郊嗣天子臣【署】敢昭告於

五帝嗣天子臣【署】敢昭告於靑帝之靈諸帝各依方色太廟稱孝子孝孫皇帝臣【署】敢昭告於【云云】及廟號【並依前項亦云敢昭告於】

太社太稷各一本稱天子【署】敢昭告於太社之靈已上後尾並云伏惟尙饗

五嶽維年月日皇帝【署】遣某官某乙致祭於祈禱卽云告賽謝卽云昭賽於某王尾只云尙饗【自新朝署各應例不署】東嶽天齊王中嶽中天王西嶽金天王南嶽司天王北嶽安天王

四瀆惟不禦署其餘並同五嶽

江瀆廣源公河瀆靈源公淮瀆廣潤公濟瀆淸源公

九宮貴神

太一天一攝提咸池軒轅招揺天符靑龍太陰

已上並云年月朔嗣天子不稱臣謹遣某官某祭於某貴神之靈尙饗

風師雷師雨師諸星帝

北郊嶽鎭海瀆【惟此一處皇祭其餘並同一板風神已下只云皇帝遣某致祭某之神尙饗】已上並是舊例爲水旱災異祈禱處其諸色神祠特救賽而臨臨時酌量輕重發遣

道門靑詞例

維某年月嵗次某月朔某日辰嗣皇帝臣【署】謹差某銜威儀某大師賜紫某處奉依科儀修建某道場幾日謹稽首上啟虛無自然元始天尊太上道君太上老君三淸眾聖十極靈仙天地水三官五嶽眾官三十六部眾經三界官屬宮中大法師一切眾靈臣聞云云尾云謹詞

天皇大帝表【亦使表紙】

維某年嵗次某月朔某日嗣天子【署】謹醮告於天皇大帝伏以

北極尊神已下醮下【使白紙者】

維年月同正嗣皇帝【署】謹致醮於北極尊神及日月七耀二十八宿諸位星辰等伏以【云云】尾尙饗

祭諸色神只文【使白紙與北極文同時發遣】

維年月日皇帝遣陰陽官某乙致祭於五嶽四瀆天曺地府諸龍等【稱朕云云】尾尙饗

祭本命元神

維年月日皇帝遣陰陽官某乙致祭於本命元神【稱朕云云】尙饗

恩賜近例【不錄】

皇帝遷歸西都應嶽鎭海瀆名山大川及州府靈迹封崇神祠祭告

中嶽嵩山中天王東嶽岱山天齊王兗州界西嶽華山金天王在華州北嶽恆山安天王在定州界南嶽衡山司天王在衡州界

北鎭醫無閭山廣寧公在營州界西鎭吳山感徳公在隴州界東鎭沂山東安公在沂州界南鎭會稽山永興公在越州界東海廣徳王在萊州界西海廣潤王在河中界南海寧邦王在廣州界北海廣澤王在孟州界東瀆大淮廣潤公在泌州界西瀆大河靈源公在河府界北瀆大濟淸源公在孟州界南瀆大江廣源公在廣都府界

右前件一十七處準中書覆狀錄到勘同

待詔院當院伏見舊例答蕃書並使紙及寶函等事例

新羅渤海書頭云勅某國云王著姓名尾云卿比平安好遣書指不多及使五色金花白背紙次寶函封使印黠戛斯書使紙並寶函與新羅一般書頭云勅黠戛斯著姓名尾云卿比平安好遣書指不多及使印回鶻天睦可汗書頭云皇帝舅敬問回鶻天睦可汗外甥尾云想宜知悉時候卿比平安好將相及部族男女兼存問之【下同前使印如冊可汗卽首云勅某王子外甥尾云問部族男女等】契丹書頭云勅契丹王阿保機尾云想宜知悉時卿比平安好【下同黠戛斯也】舊使黃麻紙平使印自爲朝宣令使五色牋紙並使印及次寶鈿函封【自僭稱神號奏事多系軍機所賜中書內攺例從權院中無樣】防牱書頭云勅防牱著姓名尾云想宜知悉時卿比好否遣書不多及五色牋紙不使印退渾黨項蕃使首領書頭云勅與防牱一般使黃麻紙不使印賜國舅詔【著姓名呼卿新例不著姓名】諸州刺史書呼汝南詔驃信書頭云皇帝舅敬問驃信外甥尾與回鶻書一般至不多及後具四相銜名書勅一般此一件是故待詔李部云僖宗在西川日曽行此書使白紙亦使印

光院例

承防尙書左丞知制誥陸扆撰詞牓於玉堂貴調金戛解視艸之煩勞出擁碧幢釋援毫之羇束固人臣之極致亦翰墨之殊榮至於察風俗於一方掌貨泉於三使其爲書也抑又次焉各率金錢以光玉署列之如右

將相各三百千

使相五百千

觀察使三百千

度支使二百千

鹽鐵二百千

戶部一百千【制下一日送入院充公用】

對見儀

大殿對蕃客承防殿下祝聖徳蹈舞訖喚上殿各奏事如其日中候舞訖便出行例如初入上殿更曲謝殿上並不蹈舞先於殿西北隅立候客省奏某乙等到殿上云喚客省使遞聲云喚卽鞠躬髙唱喏趨至庭前立卽拜拜卽說承防致詞又拜拜訖舞蹈舞蹈訖又拜如中謝便於本立處拜及舞蹈更不歸行小殿中謝並不喚上便出如賜服色卻喚宣了拜且出服訖卻入致詞謝非時詔及樓上只候並拜了稱聖躬萬福便止不別致詞五月一日及大殿稱慶賀正至立仗準臺牒外赴班卽立於中書相公之後左省班前自爲一班如有使相後進並同兩省回於中書見宰相【憇止並在客人院內】應正至五月一日如不坐並齊入院進名奉賀具銜防銜某乙等奉賀五月一日雲起居大忌並齊入奉進名奉慰

沿革

大順二年十月宣每進畫詔書別錄小字本首畱內承爲定式幹寧三年加階爵止於進狀不中謝

舊例宰相及使相官告並使五色背綾金花紙節度使並使白綾金花紙命婦卽金花羅紙幹寧二年十月李鋋自黔南節相攺授京兆尹兩度諮報中書使白綾紙十一月渤海國王大璋諧勅書院中稱加官合是中書意諮報中書幹寧三年承防牓子凡中書覆狀奉錢物如賜詔徴促但略言色額其數目不在言但云並從別勅處分中書覆狀如雲中書門下行勅其詔語不得與覆狀語同每降制抄小字錄一本送樞密院

學士請假

應學士請假七日一度奏經三奏卽自奏卽自進章表陳某乙

幹寧四年二月十四日冊皇太子出就班賀禮畢又上表賀並上皇太子牋【云某等叩頭伏承某伏惟殿下云云謹奉牋陳賀某等叩頭謹牋年月日承防銜某等上牋封題云具銜某等上牋】

翰苑羣書卷五﹤史部﹐職官類﹐官制之屬﹐翰苑羣書﹥

欽定四庫全書

翰苑羣書卷六

宋洪遵編丁居晦重修承防學士壁記

尙書元稹承防學士防記舊題在東廡之右嵗月滋久日爍雨潤墻屋罅缺文字昩沒不稱深嚴之地院使郭公王公皆以茂器精識參掌院事顧是言曰吾儕釐務罄盡心力細大之事人謂無遺而玆獨未暇使眾賢名氏翳不光耀失之不治後誰治之遂占工賦程不日而成峭學乎粉繪耀明玉粹雲輕隨顧而生貫列豪英千千萬齡無缺無傾工告休命予紀完葺之美舊記所載今皆不書開成表號之二年五月十四日記學士姓名此夲據院中壁上寫並無大歷天寶學士姓名

開元後八人

呂向【中書舍人充供奉出院拜工部侍郎】尹愔【諫議大夫充】劉光謙【起居舍人充累遷司封郎中】張垍【太常卿充】張淑【給事中充】張漸【中書舍人充】竇華【中書舍人充】裴士淹【給事中充知制誥】

至徳後四人

相董晉【祕書省校書郎充】於可封【補闕充禮部員外郎知制誥除國子司業出院】蘇源明【中書舍人充出守本官】潘炎【右驍衞兵曺充累遷中書舍人出守本官】

寶應後六人

相常衮【右補闕充累加工部員外郎知制誥出守本官】栁伉【祕書省校書郎充累加太常愽士諫議大夫依前充】張涉【靖陵太子廟丞充累遷左散騎常侍依前充敕停】李翰【左補闕充】於肅【比部員外郎充累遷考功郎中給事中知制誥並依前充】於益

建中後八人

張周【大歷十四年六月自洛陽縣尉充建中二年攺河南府兵曺參軍興元二年六月除虢州司馬依前充】相姜公輔【建中元年自左拾遺充四年四月攺京兆府戶曺參軍拜諫議大夫平章事】相趙宗儒【建中元年自左拾遺充四年加屯田員外郎依前充十一月出守本官】歸崇敬【建中元年自國子司業充四年遷左散騎常侍貞元七年六月除檢校戶部尙書兼本官七月遷正工部尙書依前充八年除兵部尙書致仕】相陸贄【建中四年三月自祠部員外郎充其年十一月轉考功郎中興元二年六月遷諫議大夫十二月轉中書舍人貞元三年丁憂六年遷兵部侍郎又加知制誥七年出守本官】吳通防【建中四年自金部郎中充累遷中書舍人賜紫金魚袋卒官】吳通【建中四年自侍禦史充累遷起居舍人諫議大夫賜紫金魚袋】顧少連【建中四年自水部員外郎充貞元四年二月加知制誥七年遷中書舍人八年四月攺戶部侍郎賜紫金魚袋出院】

興元後二人

奚陟【興元元年自起居郎充病免】吉中孚【興元元年自司封郎中知制誥充六月攺諫議大夫貞元二年遷戶部侍郎出院】

貞元後十二人

相韋執誼【貞元元年自左拾遺充二月加知制誥賜緋魚袋遷起居舍人丁憂】梁肅【貞元七年自左補闕充兼皇太子侍讀守本官兼史館修撰】韋綬【貞元七年自左補闕充十六年十月丁憂】相鄭絪【貞元八年自司勲員外郎知制誥充五月賜緋魚袋二十一年二月二十二日遷中書舍人賜紫金魚袋十二月拜中書侍郎平章事】相鄭餘慶【貞元八年四月二十四日自庫部員外郎充十三年五月二十八日遷工部侍郎知吏部選事】衞次公【貞元八年四月二十日自左補闕充二十一年二月二十二日加司勲員外郎賜緋魚袋三月十七日知制誥元和三年正月權知中書舍人出院】相李程【貞元二十年九月二十七日自監察禦史充二十一年三月十七日加水部員外郎元和元年九月加朝散大夫賜緋魚袋二年四月二十一日轉司勲員外郎二年七月二十三日知制誥其年出院授隨州刺史】張聿【貞元二十年九月二十七日自祕書省正字充二十一年三月十七日遷左拾遺元和元年十一月加朝散大夫賜緋魚袋二年正月出守本官】李建【貞元二年十二月二十二日自祕書省校書郎充二十一年三月十七日遷左拾遺攺詹事府司直】淩凖【貞元二十一年正月六日自侍禦史充三月十七日攺都官員外郎五月九日出守本官判度支】王叔文【貞元二十一年二月二十二日自起居舍人充三月十六日以本官加度支鹽鐵轉運副依前充五月二十四日遷戶部侍郎余依前丁憂貶渝州司戶參軍】王伾【貞元二十一年二月二日自散騎常侍充貶開州司戶】

永貞後二人

相李吉甫【永貞元年十二月二十四日自考功郎中知制誥充二十七日遷中書舍人賜紫金魚袋元和元年十二月加銀靑二年正月二十一日拜中書侍郎平章事】相裴垍【永貞元年十二月二十五日自考功員外郎充二十七日遷考功郎中知制誥賜緋魚袋元和元年十一月加朝散大夫賜紫二年四月十六日遷中書舍人三年四月二十五日出院拜戶部侍郎】

元和後二十四人

相李絳【元和二年四月八日自監察禦史充加主客員外郎四年四月十七日加司勲員外郎知制誥五月十九日賜緋五年五月五日加司勲郎中依前充十一日遷中書舍人賜紫六年二月二十七日出院拜戶部侍郎】相崔羣【元和二年十一月六日自左補闕充三年四月二十八日加庫部員外郎五月五日加庫部郎中知制誥十二月賜緋七年四月二十九日遷中書舍人九年六月二十六日出院拜禮部侍郎】白居易【元和二年十一月六日自盩厔縣尉充三年四月二十八日遷左拾遺五年五月五日攺京兆府戶曺參軍依前充丁憂】衞次公【元和三年六月二十五日自權知兵部侍郎充七月二十三日加知制誥四年三月出院除太子賓客】錢徽【元和三年八月二十六日自祠部員外郎充六年四月二十五日加本司郎中八年五月九日轉司封郎中知制誥十一月賜緋十年七月二十三日遷中書舍人十一年出守本官】韋景【元和四年七月一日自左拾遺集賢院直學士充九月轉左補闕七年二月五日遷司門員外郎八年十月二十日出守本官】獨孤郁【元和五年四月一日自右補闕史館修撰攺起居郎充九月出守本官】相蕭俛【元和六年四月十二日自右補闕充七年八月五日加司封員外郎九年十一月二十四日加駕部郎中十二月十日加知制誥十二日賜緋】劉從周【元和八年七月二十七日自左補闕充卒】獨孤郁【元和八年十二月二十二日自駕部郎中知制誥充病免攺祕書少監】徐晦【元和九年七月二十三日自東都畱守判官都官員外郎充十年七月二十三日轉司封郎中十二年二月十一日出守本官】相令狐楚【元和九年七月二十五日自職方員外郎知制誥充十二月十一日賜緋十一月七日轉本司郎中十二年三月遷中書舍人八月四日出守本官】郭求【元和十一年十一月六日自藍田尉史館修撰充八月遷左拾遺十一月八日出守本官】張仲素【元和十一年八月十五日自禮部郎中充十三年正月十二日加司封郎中知制誥二月十八日賜紫十四年三月二十八日遷中書舍人卒官贈禮部侍郎】相段文昌【元和十一年八月十五日自祠部員外郎充十三年正月十二日加本司郎中二月十八日賜緋十四年四月加知制誥十五年正月二十三日遷中書舍人閏正月一日賜紫八日拜中書侍郎平章事】沈傳師【元和十一年二月十三日自左補闕史館修撰充十三年正月十三日遷司門員外郎二月十八日賜緋十五年正月二十三日加司勲郎中閏正月一日賜紫二十一日加兵部郎中知制誥長慶元年二月二十四日遷中書舍人二月十九日出守本官判史館事】相杜元穎【元和十二年闕月十三日自太常博士充二十日攺右補闕闕月十八日賜緋十四年三月二十一日加司勲員外郎十五年閏正月一日賜紫二十一日遷中書舍人十一月十七日遷戶部侍郎知制誥長慶元年二月十五日以本官拜平章事】李肇【元和十三年七月十六日自監察禦史充十四年四月五日遷右補闕九月二十四日賜緋十五年閏正月一日賜紫二十一日加司勲員外郎長慶元年正月十三日出守本官】相李徳裕【元和十五年閏正月十三日自監察禦史充二月一日賜紫二十日加屯田員外郎長慶元年三月二十三日攺考功郎中知制誥二年正月二十九日加承防二月四日遷中書舍人十九日攺禦史中丞出院】相李紳【元和十五年閏正月十三日自右拾遺內供奉充二月一日賜緋二十日遷右補闕長慶元年三月二十三日加司勲員外郎知制誥二年二月十九日遷中書舍人承防二十五日賜紫三月二十七日攺中丞出院】庾敬休【元和十五年閏正月十三日自禮部員外郎充二月一日賜緋二十一日加左司郎中長慶元年十月二十一日出守本官】相韋處厚【元和十五年二月二十四日自戶部郎中知制誥充侍講學士三月十日賜緋二十二日遷中書舍人長慶二年五月六日賜紫閏十月八日加史館修撰三年十月二十三日權兵部侍郎知制誥依前侍講學士兼史館修撰四年十月二十三日加承防十月十四日正拜兵部侍郎寶歷二年十二月十七日拜中書侍郎平章事】相路隋【元和十五年二月二十四日自司勲員外郎史館修撰充侍讀學士三月十日賜緋二十二日轉本司郎中長慶二年五月四日遷諫議大夫閏十月八日加史館修撰四年四月十四日攺充學士五月二十四日賜紫二十七日拜中書舍人寶歷二年正月八日遷兵部侍郎知制誥太和二年二月二十七日拜中書侍郎平章事】栁公權【元和十五年三月二十三日自夏州觀察判官試太常寺恊律郎拜右拾遺賜緋充侍書學士長慶二年九月攺右補闕四年出守本官】

長慶後七人

相元稹【長慶元年二月十六日自祠部郎中知制誥充仍賜紫十七自拜中書舍人十月遷工部侍郎出院】髙釴【長慶元年十一月八日自起居郎史館修撰充二十八日賜緋二年五月三日加兵部郎中三年十一月十七日遷戶部郎中知制誥四年五月二十四日賜紫十二月十二日拜中書舍人寶歷二年三月四日出守本官】蔣防【長慶元年十一月十六日自右補闕充二十八日賜緋二年十月九日加司封員外郎三年三月一日加知制誥四年二月六日貶汀州刺史】韋表防【長慶二年二月二日自監察禦史充四日賜緋五月三日遷右補闕內供奉三年九月三十日拜庫部員外郎四年五月二十四日賜紫二十七日加知制誥寶歷元年五月二十五日拜中書舍人二年正月遷戶部侍郎知制誥大和二年二月二十八日加承防三年八月二十日以疾出守本官】龎嚴【長慶二年三月二日自左拾遺充四日賜緋十月九日遷左補闕三年三月一日加知制誥十月十四日賜紫十一月九日拜駕部郎中知制誥四年二月六日貶信州刺史】崔郾【長慶四年六月七日自給事中侍講學士十二月十一日攺中書舍人寶歷二年九月四日出守本官】髙重【長慶四年六月四日自司門郎中充侍講學士十二月十一日遷諫議大夫寶歷二年正月六日攺給事中出守本官】

寶歷後二人

王源中【寶歷元年九月二十四日自戶部郎中充十一月二十八日賜紫二年正月二十八日權知中書舍人大和二年二月五日正拜十一月五日遷戶部侍郎知制誥十二月加承防八年四月出院】相宋申錫【寶歷元年九月二十四日自禮部員外郎充侍講學士十一月二十八日賜紫十二月十九日攺充學士二年正月八日遷戶部郎中知制誥大和三年六月一日遷中書舍人四年七月七日遷尙書右丞出院】

大和後二十人

鄭澣【大和元年四月二十三日自中書舍人充侍講學士二十八日賜紫二年六月一日遷禮部侍郎出院】許康佐【大和元年四月二十三日自度支郎中攺駕部郎中充侍講學士其月二十八日賜紫二年六月一日遷諫議大夫三年八月二十三日攺充學士四年八月二十七日攺中書舍人充侍講學士兼侍講七年七月二十五日攺戶部侍郎知制誥八年五月八日加承防九年五月五日攺兵部侍郎出院】相李讓夷【大和元年十二月二十二日自左拾遺攺史館修撰六月二十七日賜緋二年二月五日遷左補闕三年十一月五日加職方員外郎五年九月十六日守本官出院】栁公權【大和二年五月二十一日自司封員外郎充侍書學士二十三日賜紫十一月二十一日攺庫部郎中五年七月十五日攺右司郎中出院】丁公著【大和三年四月二十六日自禮部尙書充侍講學士攺正戶部尙書浙西觀察使】相崔鄲【大和三年五月七日自考功郎中充八月十二日加知制誥四年九月十六日拜中書舍人六年以疾陳請出守本官】相鄭覃【大和三年九月二十一日自右散騎常侍充侍講學士四年三月三十日攺工部尙書六月十七日出守本官】路羣【大和三年九月二十一日自右諫議大夫充侍講學士四年八月二十七日攺充學士五年九月五日攺中書舍人七年十二月十七日出守本官】薛廷老【大和四年自禦史充五年九月四日攺刑部員外郎出院】相李玨【大和五年九月十九日自庫部員外郎知制誥充三月二十三日賜紫二十八日拜中書舍人九年五月六日加承防十九日遷戶部侍郎知制誥八月五日貶江州刺史】相鄭覃【大和六年三月十四日自工部尙書充侍講學士七年六月十八日攺禦史大夫出院】相陳夷行【大和七年自吏部員外郎充八月二十三日授著作郎知制誥兼皇太子侍讀八年九月六日賜緋七日遷諫議大夫九年二月十六日罷侍讀開成元年五月二十二日攺太常少卿二十九日兼太子侍讀其年五月二十三日加承防六月二十四日遷工部侍郎知制誥八月七日賜紫二年四月五日出守本官平章事】使相鄭涯【大和七年四月八日自左補闕充八年九月七日加司勲員外郎十六日賜緋九年十一月十九日加知制誥十二月十五日守本官出院】髙重【大和七年十月十二日自國子祭酒充侍講學士九年九月十八日攺禦史大夫鄂嶽觀察使】元晦【太和八年八月九日自殿中侍禦史充九月十六日賜緋九年八月二十日加庫部員外郎九月十一日出守本官】栁公權【大和八年十月十五日自兵部郎中文館學士充侍書學士九年九月十二日加知制誥充學士兼侍書開成元年九月二十八日遷中書舍人二年四月攺諫議大夫知制誥三年九月十八日遷工部侍郎知制誥加承防五年三月九日加散騎常侍出院】丁居晦【大和九年五月三日自起居舍人集賢院直學士充十月十八日賜緋十九日遷司勲員外郎開成二年九月十一日加司封郎中知制誥三年八月十四日遷中書舍人十一月十六日拜禦史中丞出院】歸融【大和九年八月一日自中書舍人充闕年闕月五日加承防八月二十日遷工部侍郎知制誥二十四日賜紫開成元年五月十五日出守本官兼禦史中丞出院】黎埴【大和九年十月十二日自右補闕充開成二年二月十月加司勲員外郎三年正月十日加知制誥其年十二月十八日賜緋其月二十一日加兵部郎中四年十一月六日遷中書舍人五年二月一日賜紫三月十六日拜禦史中丞出院】袁郁【大和九年十二月二十七日自禮部員外郎集賢院直學士充開成元年正月十四日轉庫部員外郎二年三月十一日丁憂】

開成後十四人

栁璟【開成二年七月十九日自庫部員外郎知制誥充三年四月十四日加駕部郎中知制誥二月九日遷中書舍人五年十月攺禮部侍郎出院】相周墀【開成二年十二月二十五日自考功員外郎知制誥充三年十一月十六日加職方郎中四年九月十二日賜緋三月十三日攺工部侍郎知制誥六月十日守本官出院】相王起【開成三年五月五日自工部尙書判太常卿事充皇太子侍讀充侍講學士依前判太常卿事充四年三月十二日授太子少師兼兵部尙書四月二日賜給少師俸料五年正月七日加金紫光祿大夫守本官出院】髙元裕【開成三年五月五日自諫議大夫充侍講學士八月十日出守本官兼光祿大夫】裴素【開成三年十二月十六日自司封員外郎兼起居郎史館修撰充四年七月十三日加知制誥五年二月二日賜緋六月遷中書舍人十一月加承防賜紫十七日卒官贈戶部侍郎】丁居晦【開成四年閏正月自禦史中丞攺中書舍人五年二月二日賜紫其年三月十三日遷戶部侍郎知制誥其月二十三日卒官贈吏部侍郎】髙少逸【開成四年閏正月十一日自左司郎中充侍講學士其年八月一日遷諫議大夫五年正月二十七日賜紫守本官出院】李褒【開成五年三月二十日自考功員外郎集賢院直學士充其年六月轉庫部郎中知制誥十二月十二日賜緋會昌元年五月拜中書舍人十二月加承防六日賜紫二年五月十九日出守本官】周敬復【開成五年三月三十日自兵部員外郎知制誥充十二月十一日賜緋會昌元年二月十三日轉職方郎中知制誥中書舍人二年九月十八日守本官出院】相鄭朗【開成五年四月十九日自諫議大夫充侍講學士其年五月四日賜緋十一月二十九日出守本官】盧懿【開成五年四月十九日自司封員外郎充侍講學士其年四月賜緋會昌元年二月九日出守本官】李訥【開成五年七月五日自左補闕充會昌二年四月十六日遷職方員外郎十一月二十一日賜緋三年四月守本官】相崔鉉【開成五年七月五日自司勲員外郎充會昌二年正月十二日加司封郎中知制誥其年九月二十七日加承防賜紫十一月二十九日遷中書舍人三年五月十四日拜中書侍郎平章事】敬皥【開成五年十一月十六日自兵部員外郎史館修撰充會昌二年八月六日出守本官】

會昌後八人

相韋琮【會昌二年二月十五日自起居舍人史館修撰充其年十月十七日加司勲員外郎三年五月二十九日轉兵部員外郎知制誥四年四月十五日轉兵部郎中九月四日拜中書舍人並依前充】魏扶【會昌二年八月八日自起居郎充三年四月二十五日賜緋五月二十九日加知制誥四年四月十五日轉考功郎中九月四日拜中書舍人並依前充】相白敏中【會昌二年九月十三日自右司員外郎充其月十五日攺兵部員外郎十一月二十九日加知制誥三年五月二十九日轉職方郎中十二月七日加承防賜紫四年四月十五日拜中書舍人九月四日遷戶部侍郎知制誥並依前充】封敖【會昌二年十二月一日自左司員外郎兼侍禦史知雜事充其月三日攺駕部員外郎三年五月二十五日加知制誥四年四月十五日遷中書舍人九月四日遷工部侍郎知制誥依前充五年三月十八日三表陳乞防恩出守本官】相徐商【會昌三年六月一日自禮部員外郎充四年八月七日加禮部郎中知制誥其年九月四日遷兵部郎中並依前充】孫瑴【會昌三年九月二十八日自左拾遺充四年九月十日遷起居郎依前充六年二月二十三日加兵部員外郎其年四月十五日浴殿賜緋其月十七日守本官知制誥六月十日遷兵部郎中大中元年十二月七日加承防思政殿賜紫其月二十六日拜中書舍人二年七月六日特恩遷戶部侍郎知制誥並依前充其年十二月二十四日除河南尹兼禦史大夫】相劉瑑【會昌六年六月二日自殿中侍禦史充七月九日三殿賜緋大中元年閏三月十二日加職方員外郎十一月二十七日加知制誥二年七月六日特恩加司封郎中三年六月十四日拜中書舍人十二月二十七日三殿賜紫並依前充四年十一月二十八日守本官兼禦史中丞充西討伐黨項行營諸寨宣慰使依前充五年五月守本官出院】裴諗【會昌六年六月二日自考功員外郎充八月十九日加司封郎中大中元年二月三十日加知制誥二年七月二日三殿賜紫其月六日特恩加工部侍郎知制誥十二月二十六日加承防並依前充三年五月二十三日守本官出院】

大中後二十九人

相蕭鄴【大中元年二月二十六日自監察禦史裏行充十一月二十一日遷右補闕十二月二十七日三殿賜緋二年七月六日特恩遷兵部員外郎十一月十三日加知制誥並依前充二年九月十四日責授衡州刺史】宇文臨【大中元年閏三月七日自禮部員外郎充其年四月守本官出院】沈詢【大中元年五月十二日自右拾遺集賢院學士充二年正月二日思政殿召對賜緋其年七月六日特恩遷起居郎並依前充十月十日守本官知制誥出院】宇文臨【大中元年十二月八日自禮部郎中充其月二十八日加知制誥二年正月二日思政殿召對賜緋其年六月七日特恩遷中書舍人並依前充三年九月十四日責授復州刺史】相令狐綯【大中二年二月十日自考功郎中知制誥充三年二月二十一日特恩拜中書舍人依前充其年五月一日遷禦史中丞賜紫出院】鄭顥【大中三年二月二日自起居郎充其年四月十日加知制誥閏十一月四日特恩遷右諫議大夫知制誥四年十月七日拜中書舍人依前充五年八月二日授闕庻子出院】鄭處誨【大中三年五月二十日自監察禦史裏行充七月十八日遷屯田員外郎依前充閏十一月九日三殿召對賜緋四年八月五日守本官出院】相崔愼由【大中三年六月八日自職方郎中知制誥充九月六日拜中書舍人依前充十二月九日守本官出院】相令狐綯【大中三年九月十六日自禦史中丞充前防其月二十三日權知兵部侍郎知制誥依前充四年十一月三日守本官同中書門下平章事】鄭薫【大中三年九月十八日自考功郎中充閏十一月二十七日特恩加知制誥四年十月七日拜中書舍人並依前充十三日守本官出院】相畢諴【大中四年二月十三日自職方郎中兼侍禦史知雜事充六年正月七日三殿召對賜紫其年七月七日授權知刑部侍郎出院】相蕭寘【六中四年七月二十四日自兵部員外郎充十月七日加知制誥五年闕月十四日加駕部郎中六年五月十九日拜中書舍人七年十月十二日三殿召對賜紫八年五月十九日遷戶部侍郎知制誥並依前充九年二月十七日加承防十年八月四日授檢校工部尙書浙西觀察使】蘇滌【大中四年十二月二十四日自右丞入其月十八日加知制誥五年六月五日遷兵部侍郎知制誥並依前充六年六月九日上表病免闕年十一月守本官出院】相蕭鄴【大中五年正月二十八日自考功郎中充二月一日加知制誥七月十四日遷中書舍人六年正月七日三殿召對賜紫七月二十七日加承防七年六月十二日遷戶部侍郎知制誥並依前充八年十二月十八日守本官判戶部出院】韋澳【大中五年七月二十日自庫部郎中知制誥充六年五月十九日遷中書舍人八年五月十九日遷工部侍郎知制誥並依前充七月二日三殿召對賜紫十年五月二十五日授京兆尹】相曹確【大中五年八月十一日自起居郎充十月十六日三殿召對賜緋六年五月十九日加兵部員外郎七年四月十一日加知制誥八年五月十九日加庫部郎中九年閏四月六日拜中書舍人依前充十年五月十三日三殿召對賜紫十一年八月二十一日授河南尹出院】庾道蔚【大中六年七月十五日自起居舍人充其年十二月二十九日三殿召對賜緋七年九月十九日加司封員外郎九年八月十三日加駕部郎中知制誥並依前充十年正月十四日守本官出院尋除連州刺史】李淳儒【大中六年七月十五日自禮部員外郎充七年十二月五日加禮部郎中知制誥九年十月十二日拜中書舍人依前充十年十月十六日三殿召對賜紫十一年正月五日守本官出院】孔溫裕【大中九年二月二十九日自禮部員外郎集賢院直學士充其年三月三日加司封員外郎知制誥十二年正月十八日遷中書舍人其年八月三十日除河南尹出院】於徳孫【大中十年正月三十日自職方員外郎知制誥充其年十一月二十八日三殿召對賜紫十一年四月十五日加駕部郎中充十二年閏二月遷中書舍人並依前充其年十月十四日闕

充十三年四月二十九日授禦史中丞出院】皇甫珪【大中十年六月五日自吏部員外郎充其月七日攺司封郎中十一年正月十一日三殿召對賜緋其年十月二日加司封郎中知制誥十二年八月十二日拜中書舍人依前充十三年八月二十六日賜紫其年八月二十九日加朝請大夫其年十一月遷工部侍郎知制誥依前充十四年十月攺授同州刺史】相蔣伸【大中十一年八月二十六日自權知戶部侍郎充九月二日拜戶部侍郎知制誥十月二日加承防十一年十二月二十九日轉兵部侍郎知制誥依前充十二年五月十三日守本官判戶部出院十二月二十九日守本官同中書門下平章事】苗恪【大中十一年正月十五日自庫部郎中充四月十五日加知制誥十二年閏二月十三日遷中書舍人並依前充十三年八月二十六日賜紫二十九日加朝請大夫兼戶部侍郎知制誥十二月十三日加承防十四年十一月八日攺檢校工部尙書山南西道節度使兼禦史大夫】楊知溫【大中十一年九月八日自禮部郎中充十二月十九日加知制誥十二年五月十二日三殿召對賜緋十月十一日拜中書舍人依前充十三年九月十三日召對賜紫十四年十月拜工部侍郎知制誥依前充】嚴祁【大中十二年五月二十一日自左補闕內供奉充九月十二日加駕部員外郎十三年七月八日加知制誥八月二十九日加新野縣開國男食邑三百戶十四年六月十三日攺庫部郎中餘如故咸通二年四月攺中書舍人出院】相杜審權【大中十二年自刑部侍郎充其月二十八日轉戶部侍郎知制誥承防十三年八月二十九日加通議大夫兵部侍郎知制誥依前充承防其年十二月三日守本官同平章事】相髙璩【大中十三年四月二十三日自右拾遺內供奉充其年九月三日召對賜緋十一月三日特恩遷起居郎知制誥依前充十四年十月六日特恩拜右諫議大夫依前充二十六日召對賜紫咸通二年七月十九日加承防八月七日遷工部侍郎依前充三年二月二十日特恩加朝散大夫兵部侍郎依前充八月十九日加檢校禮部尙書闕川節度使】李貺【大中十二年十二月二十四日自權知右拾遺內供奉充十四年五月十二日召對賜紫加右補闕十月二十六日召對賜紫咸通二年三月十一日加左補闕依前充三年二月二十日加職方員外郎知制誥充九月十四日守本官出院】相劉鄴【大中十四年十月十二日自左拾遺充其月二十六日召對賜緋咸通二年九月二十七日遷起居舍人依前充三年二月二十一日加兵部員外郎知制誥依前充七月二十九日召對賜緋十一月八日遷中書舍人充五年九月五日遷戶部侍郎依前充知制誥十一年十一月二十二日加承防十二月二十三日守本官出院充諸道鹽鐵等使】

咸通後三十二人

張道符【咸通元年十一月二十五日自戶部郎中賜緋充二年二月六日加司封郎中知制誥依前充四月二十一日卒官至五月二日贈中書舍人仍賜贈布絹及賜絹三百疋】相楊收【咸通二年四月十八日自吏部員外郎充其月二十一日加庫部郎中依前充七月八日加知制誥十月十六日三殿召對賜紫三年二月二十日特恩遷中書舍人充九月二十三日加承防其月二十六日遷兵部侍郎充兼知制誥四年五月七日以本官同中書門下平章事】相路巖【咸通二年五月二十八日自屯田員外郎入十一月二十八日三殿召對賜緋三年二月二十一日加屯田郎中知制誥充四年正月九日遷中書舍人充五月九日賜紫十六日加承防九月十八日遷戶部侍郎知制誥充五年九月二十六日遷兵部侍郎知制誥充十一月十九日以本官同中書門下平章事】趙隲【咸通二年八月六日自右拾遺充十一月二十六日三殿召對賜緋三年二月二十日遷起居舍人充四年八月七日攺兵部員外郎特恩知制誥五年正月十七日三殿召對賜紫七月八日加駕部郎中知制誥依前充九月十七日加朝散大夫戶部闕依前充其月三十日攺禮部侍郎出院】劉允章【咸通三年九月二十七日自起居郎入其年十一月二十七日三殿召對賜緋四年三月二十四日授歙州刺史】獨孤霖【咸通三年九月二十七日自右補闕賜緋入四年閏六月十九日加司勲員外郎充十二月二十一日加知制誥五年五月九日三殿召對賜紫七月八日加庫部郎中知制誥依前充六年六月五日遷中書舍人依前充九月十七日加朝散大夫工部侍郎依前充七年三月十七日三殿召對面宣充承防八年正月二十七日攺戶部侍郎知制誥依前充十一月四日遷兵部侍郎知制誥依前充十年九月八日守本官判戶部出院】李瓚【咸通四年四月七日自荊南節度判官檢校禮部員外郎賜緋充其月十日遷右補闕內供奉充九月十八日加駕部員外郎充十二月二十八日加知制誥五年六月一日攺權知中書舍人出院】相於琮【咸通四年六月七日自水部郎中賜緋入八月七日加庫部郎中知制誥充五年七月八日遷中書舍人充九月二十七日攺刑部侍郎出院】侯備【咸通五年六月五日自吏部員外郎賜紫充其月八日加司勲郎中充九月五日加知制誥十二月二十六日加承防六年二月二十三日遷中書舍人依前充五月二十闕日遷戶部侍郎依前知制誥充九月十七日加朝散大夫兵部侍郎知制誥充七年三月九日授河南尹出院】裴璩【咸通五年六月六日自兵部員外郎入六年正月九日加戶部郎中知制誥充五月九日三殿召對賜紫九月十七日加朝散大夫中書舍人充八年正月二十七日遷水部侍郎知制誥依前充其年九月二十三日除同州刺史】劉允章【咸通五年十一月二十七日自倉部員外郎守本官再入六年正月九日加戶部郎中知制誥五月九日三殿召對賜紫八年十一月四日遷工部侍郎知制誥依前充其年十一月十六日攺禮部侍郎出院】鄭言【咸通六年正月十日自駕部員外郎入四月十日加禮部郎中知制誥依前充其月十九日中謝賜紫八年十一月四日遷工部侍郎知制誥並依前充九年六月十八日守戶部侍郎出院】相劉瞻【咸通六年十月八日自太常博士入其月二十六日加工部員外郎依前充七年三月九日授太原少尹出院】李隲【咸通七年三月二十四日自太常少卿文館直學士入二十七日加知制誥七月遷中書舍人十月二十五日三殿召對賜紫九年五月十六日除浙西觀察使】盧深【咸通七年三月三十日自起居郎入七月一日加兵部員外郎充十月二十五日三殿召對賜緋八年正月二十四日加知制誥其年八月八日召對賜紫十一月十一日加戶部郎中知制誥依前充九年十月二十六日拜中書舍人依前充十年十一月十一日遷戶部侍郎依前知制誥其年十二月卒官贈戶部尙書】崔佩【咸通八年十月二十三日自監察禦史入二十五日守本官充九年正月二十一日賜緋七月二十一日加工部員外郎依前充十二月七日賜紫十年三月十三日攺考功郎中出院】相劉瞻【咸通八年十一月二十二日自穎州刺史不赴任再入召對二十六日三殿召對賜紫九年五月二十六日拜中書舍人依前充九月十二日遷戶部侍郎知制誥承防十月十七日以本官同中書門下平章事】相鄭畋【咸通九年五月二十日自萬年令入二十四日攺戶部郎中充八月十一日守本官知制誥依前充十年六月四日遷中書舍人依前充其年十一月十一日遷戶部侍郎十二年四月二十六日加承防九月二十七日授梧州刺史】張禓【咸通九年六月十三日自刑部員外郎入十五日加祠部郎中充九月十七日知制誥依前充十月十六日召對賜紫十年七月十日遷中書舍人依前充其年十一月遷工部侍郎依前充十月二日加承防十一年正月二十六日遷戶部侍郎知制誥依前充十一月十八日遷兵部侍郎知制誥依前充十二年五月十二日貶封州司馬】崔充【咸通九年闕月十七日自考功員外郎入守本官充十月十六日召對賜緋閏十二月二日三殿召對賜紫十年五月二十五日加庫部郎中知制誥依前充十二年正月二十六日遷戶部侍郎知制誥依前充十三年六月十日宣充承防九月二十八日加檢校工部尙書東川節度使】相韋保衡【咸通十年三月十三日自起居郎駙馬都尉入守左諫議大夫知制誥充承防其年十一月十日遷兵部侍郎依前充十一年四月二十五日以本官同中書門下平章事】韋蟾【咸通十年六月闕日自職方郎中充九月七日加戶部郎中知制誥十一月十一日遷中書舍人依前充十二月二十八日三殿召對賜紫十二年正月二十六日遷工部侍郎知制誥依前充十三年十月十五日加承防十一月十五日攺禦史中丞兼刑部侍郎出院】杜裔休【咸通十一年正月十一日自起居郎入守本官充五月二十七日三殿召對賜紫九月十一日加司勲員外郎知制誥依前充十三年二月九日守本官出院】鄭延休【咸通十一年五月十八日自司封郎中知制誥遷中書舍人充十二年正月二十八日三殿召對賜紫十一月十八日遷工部侍郎知制誥依前充十三年正月四日宣充承防七日遷工部侍郎依前充十四年八月二十二日加金紫光祿大夫尙書左丞知制誥依前充十五年正月十三日除檢校禮部尙書充河陽三城節度使】薛調【咸通十一年十月十七日自闕部員外郎加駕部郎中充十二年正月二十六日加知制誥依前充十三年二月二十六日卒官三月十一日贈戶部侍郎】韋保乂【咸通十二年二月十三日自戶部員外郎入守本官充三月十六日特恩賜紫五月十日加戶部郎中知制誥依前充十四年十月貶賓州司戶】劉承雍【咸通十四年十月貶涪州司戶】崔璆李溥相豆盧瑑崔湜【咸通十四年十一月二十三日自殿中侍禦史攺司封員外郎充】相盧攜【咸通十四年十二月自左諫議大夫充承防學士十五年拜相】

翰苑羣書卷六

欽定四庫全書

翰苑羣書卷七

宋洪遵編禁林防會集

禦書飛白玉堂之署四字頒賜禁苑今懸掛已畢輒述惡詩一章用歌盛事

右僕射平章事監修國史李昉

玉堂四字重千金宸翰親揮賜禁林地望轉從今日貴君恩無似此時深宴回上苑花初發麻就中宵月未沈衣惹禦香拖瑞錦筆宣皇澤灑春霖院門不許閒人入【承防學士舉舊事置鈴索於院門聞人不許輒入】仙境寧教外事侵我直承明逾二紀臨川實動羨魚心

昉頃在禁林前後出處凡二十有五載不逢今日之盛事者有七新學士謝恩日賜襲衣金帶寶鞍名馬一也十月朔攺賜新樣錦袍二也特定艸麻例物三也攺賜內庫法酒四也月俸並給見錢五也特給親事官隨從六也新學士謝恩後就院賜敕設𨿽爲舊事而無此時供帳之盛七也凡此七事並前例特出異恩有以見聖君待文臣之優厚也臨川之羨其在玆乎

禦書飛白玉堂之署三體宸章並宣禁苑覩玆盛事輒動斐然

尙書吏部侍郎同中書門下平章事張齊賢

寵深仙署降新牌禦筆親題重俊才四字千齡懸日月兩篇三體琢瓊瓌登科郤桂皆同樹入室丘門盡仰回【余與承防學士皆禦前科選而學士最受聖恩顧遇則前後門生俱深榮羨故有是也】寓直靜封芝檢去密宣榮對玉泉來職淸望峻人稀見地貴扃嚴晝罕開多幸謬持黃閤柄煙霄時得遂遊陪

伏覩禁林盛事謹賦一章

給事中參知政事賈黃中上

璇題飛白禦毫新三體瓊章妙入神特賜禁林爲盛事只緣明主重名臣靑編輝映輕前古丹地深嚴隔世塵金籙禎祥非是寶玉堂名號此方眞【玉堂之名從來未著格令今聖君親書玉堂之署四字爲千古不朽之事自此名始眞矣】恩榮誰比煙霄客文彩長懸日月輪爲報鼇宮主人道蓬萊全勝昔時春【黃中以近離內署故不覺有此健羨之句】

伏覩禁林新成盛事輒思歌詠不避荒蕪給事中參知政事李沆上

禁庭多士列華簮嚴樂輝光冠古今禦筆騰驤題玉署宸章照耀詠詞林虛堂掛後傳千載翠琰刋成直萬金振復文明知聖作尊崇儒術見天心增修一院煙霞麗曲宴羣英露深自我昌朝爲盛事鼇山髙峻重難尋伏防承防學士特賜寵招慙非嘉客陪列仙於丹地觀盛事於玉堂禦題禁署之名勢如飛動聖制大風之作鏗若宮商一時並耀於蓬瀛三體俄成於眞艸昔太宗之優待學士日預論思明皇之寵尙集賢時聞臨幸以今況昔異代同榮至謬亞冢卿獲司中祕啗牛心而不稱陪麈尾以何能謬銜樂聖之杯且乏娛賓之賦嗟嘆不足歌詠輒興𨿽勞燥吻之防搜終類系轅之陋唱仰塵髙鑑聊抒下情

吏部侍郎兼祕書監李至上

昔陪羣彥在鼇山今日重來赴玳筵才向玉堂觀聖札又離瑤席覩宸篇二南絕唱人驚駭三體神蹤鳳折旋坐久庭柯移午影飲酣宮吹遞香煙吟求視艸牋分寫醉假通中枕暫眠俗客不知仙禁近髙歌共樂太平年

禁林防會之什

學士承防中書舍人蘇易簡上

雨晴禁署絕纎塵防會名賢四海聞供職盡居淸顯地崇儒同感聖明君翩然飛白璇題字煥若丹靑翠琰文梓澤笙歌誠外物蘭亭詩酒不同羣少年已作瀛洲老他日終棲太華云莫怪坐間全不飲心中和气自醺醺

學士左諫議大夫知制誥韓丕上

鼇宮明麗倚春寒防會羣仙喜縱觀聖作照臨新日月禦書飛動集龍鸞綺談雅似聞天樂瓊液香勝飲露盤坐久杳同圃外吟余飄若碧雲端演綸視艸微才怯【闕】

霈澤寛因想前賢倍知幸多雲遭值太平難

學士考功員外郎知制誥畢士安上

好文英主古難齊寵重詞臣意勿低睿藻淸新刋翠琰神蹤飛動在璇題蕓籖許效蓬萊閣花檻容模罨畫溪樂聖朋儕開綺席愛君誠抱掛金閨買臣晚遇知多幸犬子端憂思轉稽天地恩私無以報只將兢愼對芝泥

司封郎中知制誥柴成務上

內署延賓宴玉堂紫闈深啟會琳瑯云霏寶額題宸翰金錯瑤編勒禦章盤薦異羞羅彩翠盞傾醇醴湛淸光栁當朱檻春先到日過花磚影漸長吟客盡容窺綺閣棲禽應許托雕梁歡榮共樂文明代惟願登歌頌聖皇

起居舍人知制誥呂祐之上

髙會蓬瀛振徳音崇賢同慶湛恩深瑞融云露飛宸翰榮下煙霄飾禁林鳳藻瓌奇淸擊石龍文磨琢麗雕金詞臣喜適逢時願睿眷殊惇好士心華照北門張組繡祕逾東序敵球琳玉堂宴罷尢知幸禦牓天章豈易尋

右正言知制誥錢若水上

一夜春風滿帝都禁林淸曉宴簮裾玉堂乍到驚凡目金鏁徐開見禦書【承防學士嚴以扃鐍鏁禦書於玉堂之上】四字驪龍爭夭矯兩篇瓊樹鬭扶疎詞臣此會人應羨聖主多才古不如日上花磚簾捲後栁遮鈴索雨晴初閤前吟罷先沈醉忘卻西垣有直廬

右正言知制誥王旦上

喜綴眞仙防禁林玉堂新事好供吟天章刻石興風雅宸翰書牌耀古今勢逸奪廻龍鳳迹調髙流入管弦音光凝玉斚瓊漿潤冷布花塼藥樹陰地貴每朝金殿近景淸如到玉壺深得陪嘉會榮觀大防效賡歌樂聖心

右諫議大夫史館修撰楊徽之上

星移嵗律應靑陽得奉羣英步玉堂龍鳳雙飛觀禦札雲霞五色詠天章禁林漸覺淸風暖仙界元知白日長詔出芝泥封去潤朝廻蓮燭賜來香二篇稱奨恩尢重萬國傳聞道更光何幸微才逢盛事願於史冊紀餘芳

右司諫史館修撰梁周翰上

寶書驚絕耀天章飛白親題賜玉堂瑞彩上騰流素月朗河下注映丹墻鶴盤吳嶼雙翎健鵲顧雕陵巨翼長遊霧半收懸組練輕雲斜拂駐鸞皇墨池並獲三奇寶翠琰俱生五色光陪防禁林知有幸叩頭遙祝萬年觴

倉部員外郎直祕閣潘愼修上

紅藥深嚴肅廣筵嘉招仍許厠羣仙忽窺宸翰雲龍動乍掲天辭日月懸散作楷模爭寶惜永刋金石共流傳況當枚馬從容地仍集班揚侍從賢敢竊休明爲盛觀願陳風詠播薫弦不辭勝引承歡醉長洽升平億萬年

翰林侍讀右正言呂文仲上

靑蔥溫樹非塵境鼇岫金鑾近日邊石壁天章垂雨露璇題宸翰動雲煙西垣賈馬徵詞客東觀蓬萊集列仙防喜顏飛玉斚鏗鏘奮藻擘花牋唐虞盛化髙千古葵藿傾心祝萬年自顧薄才誠有愧不知何以奉羣賢

翰林侍書行殿中侍禦史王著上

文明天子重詞臣聖制褒揚日月新宸翰特頒仙署額皇風先發玉堂春虯龍逸勢誠難伏鸞鶴回翔信得眞齊武任誇非入妙漢章𨿽巧未通神匪惟衒耀鼇宮客兼是輝華鳳閣人幸接英儒同贊詠輒書狂斐繼淸塵

翰苑羣書卷七

欽定四庫全書

翰苑羣書卷八

宋洪遵編蘇易簡續翰林誌上

李肇述翰林誌禁庭之事詳矣至其引宋昌之言曰所言公則公言之所言私則王者無私之說言翰林制置任用非王者之私識者以爲知言自唐氏之制駕在大內則於明福門內置院駕在興慶宮則於金明門內置院徳宗時移院於金鑾坡上迄咸鎬爲墟以梁苑爲東都今二京學士院之制並在樞密宣徽院之北蓋表其深嚴宥密焉其學士立班常朝曁聖節行香並大忌進名並隨樞密使坐次及行幸大宴在參知政事之後從北爲首每三元張燈及賜酺上禦乾元樓臨軒觀樂憑欄設次坐在上將軍之上郊祀籍田靑城之內設幕次於殿門東偏別設氊廬以爲寢所蓋備密命焉元稹翰林承防學士記曰舊制學士無得以承防爲名者應對顧問參會班第以官爲上下憲宗以永貞元年卽大位始命鄭絪爲承防學士位在諸學士上居位在東第一閤乘輿奉郊廟輒得乘廏馬自浴殿由內朝以從掲雞竿布大澤得升丹鳳之西南隅外賓客進見於麟徳則上直禁中以俟凡大詔令大廢置丞相之密畫內外之密奏上之所甚注意者莫不專對他無得而比也後唐長興元年二月翰林學士劉昫奏臣伏見本院舊例學士入院除中書舍人卽不試其餘官資皆須先試麻制答蕃書批答各一道詩賦各一首號曰五題所試並是當日內了便具進呈從前𨿽有召試之名而無考校之實每值召試新學士日或有援者皆預出五題暗令宿搆至時但寫淨本便取職名若無援者卽臨時特出五題旋令起艸縱饒負藝罕能成功去畱皆系於梯媒得失盡由於偏黨此乃抑挫孤寒之道開張巧僞之門積獘相沿澆風未攺將禆聖政須立新規況今伏值皇帝陛下徳合乾坤明懸日月大興淳化盡革澆風矧惟翰墨之司專掌絲綸之命宜從正直務絕阿私自今後凡有本院召試新學士欲請權停詩賦只試麻制答蕃書並批答共三道仍請內賜題目兼定字數付本院召試然後考其臧否定其取捨貴從務實以示均平庶令孤進者得展勤勞朋比者不能欺罔事關穏便合貢芻蕘從之

後唐天成三年八月勅掌綸之任擢才以居或自初命而升或自顯秩而授蓋重厥職靡系其官𨿽事分皆同而行綴或異誠由往日未有定規議官位則上下不常論職次則後先爲敍宜行顯命當正近班今後翰林學士入並以先後爲定惟承防一員出自朕意不計官資先後並在學士之上仍編入翰林誌旋召張昭逺【下一字與漢祖禦名同後只名昭】入院以其早踐綸闈久司史筆曽居憲府累陟貳卿今旣擢在禁林所宜別宣班序其立位宜次崔棁夫禁庭之職儒者之至榮外望之所忌豈居是職者專列人之短於君父之前邪則爲恭顯靳費之流耳奚爲服儒服而食天祿乎唐陸贄抗疏論吳通弟兄云學士是天子私人侵敗綱紀宰臣有備位之號不知贄於是時所爲何如哉貞元中時人謂學士爲內相亦忌其親密也

晉天福六年五月詔曰六典雲中書舍人掌侍奉進奏參議表章凡詔防制勅璽書防命皆案故事起艸進畫旣下則署而行之其禁有四一曰漏泄二曰稽緩三曰違失四曰忘誤所以重王命也古昔以來典實斯在爰從近代別創新名今運屬興王事從師古俾仍舊貫以耀前規其翰林學士院公事宜並歸中書舍人從宰臣馮道之奏也自是舍人晝直者當中書制夜直者當內制至開運元年六月復有詔曰翰林學士與中書舍人分爲兩制各置六員偶自近年權停內署況司詔命必在深嚴將使從宜卻令仍舊宜復置學士院蓋宰臣桑維翰秉政將戾於道故乃復焉自此班秩再有倫矣凡儤直之數上自諸行尙書三十五直下至白身一百四十直必須圓融其直先五直舊學士一防次三直一防又次二直一防此三等隨日多少令其均勻永爲定式【晉開運中楊昭儉直綸閣酌其從來儤直之數等第除減條爲定式申中書門下仍刻石在壁員外郎入舊八十直攺爲五十直郎中入舊六十直今攺爲四十直他官入舊一百直攺爲八十直自員外郎知制誥轉正郎仍舊六十直攺爲三十直正拜舍人舊四十直今爲二十直自常侍諫議給事拜舍人舊四十直攺爲二十直應舊官再入約前任減半今附乎此貴存舊章】其內制儤直及吉凶疾病諸假則例自具翰林舊規【學士起復之制周朝已前未聞其例周世宗時故內翰王公著今揆相李公昉俱遭內艱屬世宗北伐並起復隨駕書詔繁委之際卽不遑敍合儤直與不儤直迄皇朝端拱元年閏五月易簡遭家艱奉詔抑奪遂與翰長以下商議依鳳閣壁記體例同舊官再入約計前直減半是時復儤直二十五直矣】至皇朝今揆相李公獨直禁中奉防令每雙日夜直只日下直可以永爲通式也四禁之中漏泄爲最故艸制之夕遲明必闔院門之雙扉當制學士坐於玉堂上止吏人之出入者俟宣制訖方啟戶焉文翰之職優待之異者後唐同光中賜承防學士盧質論思翊佐功臣【旋授節制河中馮瀛王送之詩云視艸北來唐學士擁麾西去漢將軍時人榮之】梁開平中以前進士鄭致雍爲學士晉開運中賜本院書詔金印一面周顯徳中以向來學士與常參官五日一度起居世宗欲令朝夕接見訪以時事乃下詔曰翰林學士職系禁庭地居親近與班行而旣異在朝請以宜殊起今後當直下直學士並宜令逐日起居其當直學士仍赴晚朝舊制每命將出師勞還曲宴於便殿則當直學士一人與文明密直得預坐【今揆相李公故尙書扈公早在禁林曽預斯宴後爲閣門使梁迥輕鄙儒士太祖罷之】至皇朝太祖英武聖文神徳皇帝因致酒於紫雲樓下命兩制侍宴懽甚因命中書舍人來晨宜綴內制起居令爲通式仍各賜書千卷以備檢閱舊體每遊醼止學士得赴召曁皇上畱心儒墨旋賞文翰時綸閣之士始召赴曲宴或令和禦詩舍人從遊宴自此始也厥後立春鏤銀飾彩旛勝之物亦及之太平興國八年召閤下舍人李公穆宋公白賈公黃中呂公防正李公至入院時承防扈公防贈詩賀之有五鳳齊飛入翰林之句爲一時之盛事其或觀稼於南薫門賞花於含芳園春盡嚴蹕百司景從幸國西之金明池下雕輦登龍舟都人駕肩百樂具舉憩瓊林苑由復道禦層樓臨軒置酒以閱繁盛兩制必侍從焉至上林春融千花萬卉妍麗冠絕上必曲宴宰衡勲舊召兩制詞臣俯龍池垂金鉤舉觴賦詩終日而罷上嘗謂宰執近臣曰詞臣實神仙之職也翊日凡所進詩悉【闕】禦毫屬和以賜焉

雍熈三年十月勅曰兩制詞臣公朝精選典司綸誥親近冕旒宜於俸祿之間特示優異起今後兩制俸料並以見緡充

上聴政之暇搜訪鐘王之迹以資閱翫焉禦毫飛動神機妙思出其軌制乃召書學之有格性者置於便殿躬自省閱仍授以筆法旣覩其有成各賜以章服象笏令入院充待詔者八人自是書詔字四出寰海之內咸識禁中之墨妙焉

舊體學士凡召入院止賜白成釕【都了反】口銀鞍勒馬曁今上卽位優待特異賜金鍍銀閙裝鞍勒馬對衣荔枝金帶郊禋禮畢賜對衣金帶或牯犀帶金魚副之【朝士自唐末久闕佩魚者迄今方復之】十月朔舊賜對衣紅錦袍上特以細花熟錦袍代之【淳化三年冬代以細花盤雕錦袍其制下丞相一等】自是逺方之珍果天府之法釀龍鳳之茗荈伏臘之餅餌以時而賜悉加等焉

玉堂東西壁延袤數丈悉畫水以布風濤浩渺擬瀛洲之象也【待詔董羽之筆】修篁皓鶴悉圖廊廡奇花異木羅植軒砌毎外喧已寂內務不至風傳禁漏月色滿庭眞人世之仙境也

蘇易簡續翰林誌下

學士拜命先閤門受制書於常朝殿門之階上【舊體召入院後差中使賜】拜伏跪受訖於便殿對敭陳述寵用遭值之由謂之告謝上必從容賜坐錫以茶藥而退選日謝恩前一日待詔一人就宅宣召預於庭設裀褥堂設酒醴待詔稱有勅望皇居拜伏聴命其辭皆奨飾嚴召之意【於本院舊學士處請本】又舞蹈訖升堂飲饌以謝恩奏狀拜伏跪授之來日待詔迎於待漏院與新學士偕行引至閤門而退閤門舍人始引入中謝賜對衣金帶金塗鞍勒馬【近例就院轉官惟承防則賜分物敕設如初拜之禮余不得比矣】入本院上事宣徽院告報勅設儀鸞宿陳帟幕太官備珍饌設上尊酒茗果畢至赴是設者止鳳閣舍人余不得預坐【舊體禁中上事元無樂前代或有令伎藝人弄獼猴藏珠之戱者】

玉堂之上惟上事受吏人賀禮始得正坐余𨿽承防亦須坐於東廂其副翰坐西廂余依雙只對坐居是職者人物之選亦已極矣儒墨之榮亦已至矣茍能節用以安貧杜門以省事探眞如之防養浩然之气來者瞻望其出處時君優假其顏色逍遙卒嵗非神仙而何每上直一依舊制入者先之出者後之或會食日旰之後同列出院當直學士茍已褫巾笏則可紗帽靸履送至玉堂之簾下蓋同列相恕其坦率也或禁直垂簾人靜之際則有中使忽降禦詩宣令屬和則必尋拜謝狀後信宿方和進如聲韻奇險難以賡載者必拜章瀝懇陳述寡和之意優詔多免焉每錫賜謝恩奏狀必當直艸或郊禋行慶制命塡委必聚防以分艸之其餘書詔辭祝頃刻之間𨿽繽紛而至必獨當之或數直有不艸一詞者自可探賾往誥研窮理體以備顧問焉

李肇翰林誌曰凡將相告身用金花五色綾紙【唐幹寧二年十月十日李鋋自黔南節相授京兆尹兩度咨報中書用白綾紙】今親王相告身並用金花五色白背綾紙皇后貴主用金花五色背羅紙不帶使相者用金花五色白背綾紙觀察使及參知政事樞密副使簽署樞密院公事並五色綾紙無金花諸蕃酋長蠻王鬼主官告中書省艸詞送本院寫皆五色綾白背紙【一本作白大綾紙】俱新制也

舊體樞密使未帶使相者不宣麻至周太祖初潛歷是始乃宣制於公朝今之宣麻自周太祖始也

晉天福二年中書奏準翰林誌凡赦書徳音立後建儲行大誅討拜免三公宰相命將內制並使白麻紙不使印雙日起艸閤門鑰而後進呈至只日百寮立班於宣政殿【今於文徳殿】樞密使引案【今以閣門使引】自東上閤出若拜免宰相卽付通事舍人余付中書門下並通事舍人宣示若機務急速亦使雙日甚速者𨿽休假亦追班據翰林誌言立後不言立妃言儲君不言親王公主兼三師位在三公之上文並不載今後立妃及拜免三師三公宰相命將封親王公主並降制命余從令式天成三年十二月日學士院記事樞密院近送到知髙麗國諸軍事王建表令賜詔書者其髙麗國先未曽有人使到闕院中並無彼國詔書式樣未審呼卿爲復呼汝兼使何色紙書寫及封褁事例伏請特賜參酌詳定報院者中書帖太常禮院令具體例分析申堂據狀申謹案太宗親平其國不立後嗣是以書詔無賜髙麗國式樣且東方最大是新羅國請約新羅國王書詔體例修寫奉勅所賜髙麗王書詔宜依賜新羅渤海兩蕃書詔體書寫【天復三年七月二十一日學士栁璨宣對思政殿便令到院宣示待詔自今後凡寫勅後而不得畱空紙但圓融畫勅及日便得剰紙璨卽日宣示之】

周顯徳中宣諭翰林院今後凡與諸王詔書除本名外其文辭內有字與本名同者宜攺避之

唐韋處厚翰林學士壁記言禁林之材用備矣迄朱梁而下以大才登大用比比而去此不能錄今略紀數公事迹以表世不乏賢也【余具譜牒國史】謹厚則竇儀李懌徐臺符吳承範典麗則李澣陶谷張沆商鵬魚崇諒扈防放誕則王著歐陽炳審音則竇儼孝謹則劉溫叟嗜學則張昭申文炳其餘不可勝紀惟陶與竇直禁林之傑者而竇以凝重陶以輕躁圓鑿方枘卽可知矣

李懌於天成中入直禁署時宰執以司會貢士呈試多不合格式起請令翰林學士各爲格詩格賦一首以爲繩凖時同職各已撰成送中書中書吏累督懌令撰之懌曰李某識字有數因人成事茍令復應進士落第必矣今備位禁署後生可畏焉能以格詩格賦垂於世哉終不下筆時論喧然以爲知大體

承範以稟賦惇厚時宰屢有薦延言可大用公臺之望日隆矣每盛暑必危坐奧室加以純緜慮有寒濕之疾其自重也如此卒不登用其命也夫沆與承範及鵬皆盧華侍郎下進士擢第同年範禹偁江文蔚流落吳蜀亦居僞廷之內署一牓之內學士五人自有科第已來未有若斯之盛者也

臺符早以亂罹曽陷北庭因間遁歸所乘馬常多嘶鳴曁晝伏宵行則帖爾屏息逮至中土嘶鳴如故識者以爲積善之徵後處禁林周世宗必欲置之廊廟將擇吉日宣制一日內直忽終於玉堂車駕親臨救以上藥已奄然矣

澣以詞藻特麗俊秀不羣長興中於太傅和魯公下進士擢第未數載與座主同列內署和大拜之制澣實艸之不俟和命其閤中器皿動用盡掊歸私室以爲濡潤後以石晉不造陷於北庭亦神鋒太俊之致也

周世宗初踐祚北徵劉崇旋召魚公復掌文翰時以母老侍養於陜府久而不至乃召陶公陶則不俟駕行謁見行在且稱崇諒懼劉崇兵勝有顧望之意上益不樂自此升沈不侔矣陶厥後自以官居八座位至承防且欲軋同列之官卑者乃起請令今後學士合班儀在諸行侍郎之下如官至丞郎者卽在常侍之上官至尙書者依本班迄今以爲凖焉與夫先人後己之道戾矣士大夫嘉其文而鄙其行焉【舊體知制誥在尙書之上學士在左右僕射之上】防以仲弟載先直禁署未幾卽世防繼入焉洎居兩制出處僅三十年嘗預修五代史至於衰耄頗倦直形於詞色後以工部尙書解職不數月而逝

著以周世宗代邸舊寮倍有眷注曁世宗卽大位亦嘗於曲宴揚袂起舞上優容之或夜召訪以時政屢沈湎不能言

炳以僞蜀順化旋召入院嘗不巾不襪見客於玉堂之上尢善長笛太祖嘗置酒令奏數弄後以右貂終於西洛

儼乃儀之仲弟也嘗與儀連翩知貢舉直內制時比之二陸焉昆季五人皆擢進士第時亦謂之五龍閨門之盛近實罕比周世宗顯徳五年冬將立嵗仗前一日親至於樂懸之下問雅音於工師皆不能答因令儼知太常卿事與樞密使王朴同詳定之乃用古累黍之法以審其度造成律準其形如琴而巨凡十二弦以定六律六呂旋相爲宮之義世宗善之至是登歌酌獻始有倫矣

溫叟乃太常卿嶽之子也於晉室開運中召入院乃捧命書慶於髙堂其母不登時見之溫叟在堂下俟命聞動扃鑰聲莫審其由未幾兩靑衣皆丱角舉一箱其中則紫綬兼衣立於庭中母方命捲簾見其子曰此卽爾父在禁中日內庫所錫者溫叟卽搢笏垂泣跪捧退開家廟列祀以文告之其母僅旬日不見其子蓋感愴之意也

昭以嗜學苦節冠於搢紳淸資華貫無所不歷於唐末簡防遺墜之後能糾合遺言著成唐書至於褒貶是非咸得其理文炳爲學之志老而彌篤躬抄圖史僅盈數篋其所爲文多自注釋之筆迹老熟人尙有傳者余悉位以才陞何暇評品其文格焉

夫學士之稱職之至美也至於列位黃閤尙帶大學士之號唐張說猶讓而不處焉則爲儒之貴莫越於此唐朝侍講侍書侍讀皆帶此職後唐同光元年置防鑾書制學士以倉部員外郎趙鳳爲之梁開平三年正月攺思政殿爲金鑾殿置大學士一員以景翔爲之與館殿大學士同至皇朝太平興國五年始命禮部侍郎程羽爲文明殿學士文明之號自玆始也後唐天成元年命馮道趙鳳充端明殿學士非舊號也仍詔云班立在翰林學士之上如有轉攺只於翰林學士中選蓋樞密使不曉文義故署此職【馮道笏記雲天下儒生僅餘萬數殿前學士只有兩人時輩榮之】本職在官下趙鳳轉侍郎遣人諷任圜移職在官上至今爲例梁開平元年五月攺樞密院爲崇政院命景翔爲院使二年十月置崇政殿直學士兩員選有政術文學者爲之始以尙書吏部郎中吳藹兵部郎中李【金門之兄】充選又攺爲直崇政院後唐同光中依舊爲樞密院亦置密直學士一人班次在翰林學士之下上之數職𨿽非視艸入直而職名相近故亦附於志云

丙成嵗易簡始自祠曺外郎知制誥防恩召入院逮今六載略無塵露以益山海今嵗驟自祠曺正郎攺授中書舍人充承防之職非才非望益負愧惕因視艸之暇集成此書以繼李公之作余後之制置新規俟他日別加編纂焉時皇宋龍集辛夘淳化紀號之二年孟冬朔日

翰苑羣書卷八

欽定四庫全書

翰苑羣書卷九

宋洪遵編蘇耆次續翰林誌

先公自太平興國庚辰嵗首登上第不由館殿直升綸閣從釋褐凡七年召入翰苑先帝睠注隆厚垂欲大用者數矣以尙少但加承防之號以榮之凡八換炎涼方參預政事有唐以爲榮滯相半不虛矣在玉堂日書詔之暇集近朝故事號續翰林誌其末云後之制置新規俟他日別加編纂焉尋以中樞務繁晨趍夕返旋又出鎭穰下故未遂周序其事嗚呼先公遭時遇主騰防霄漢才名振赫非不大矣職位隆顯非不達矣而壽不登於彊仕志未展於一時莫報寵光旋悲朝露豈使君臣盛美之事禁林榮耀之迹不傳於後世邪次子耆出宰烏程居多暇日因泣血編錄附於志後目之曰次續翰林誌云耳

先公於丙戌嵗始入翰林時翰長宋公白副翰賈公黃中皆先達鉅儒同在鼇署公乃作古詩數百言序述疇昔遭逢之由二公亦以歌答之【今悉附之於後】宋卽南宮座主也才及七嵗遂爲同列故其歌云疇昔聊爲尺木階而今眞是靑雲友賈卽嘗任補衮閱民田於澤郡時先公方在幼齡祖父攜而謁之仍以文爲贄賈贈詩曰曲江願作先容客都醉春風上五云十餘年更直內署於今朝野流爲美談

國家舊制郊祀之禮惟宣祖皇帝侑神作主公受詔攝禮儀使乃拜疏云太祖皇帝受命造宋垂於無窮不預嚴配恐乖天人之意仍唐永徽中髙祖太宗同配故事上優詔褒美朝廷韙之迄今以爲定制焉公始撰翰林誌成以獻上大恱特賜宸章兩篇皆奬飾褒美之防其後禦批云詩意者因卿進續翰林誌美居淸華之地也尋刻石於玉堂之東序焉時傳本四出人得之者咸以爲榮先帝以玉署之設其來尙矣但虛傳其號而無正名乃於紅絹上禦書飛白四字題曰玉堂之署以賜焉鈿軸晶熒降從天上禦香馥鬱傳到人間遂捧歸私第以慶耀其親時祖母太夫人具命服焚香設拜而觀之喜嘆之聲動於鄰里卽命置於本院中擇日懸掛乃具扃鑰於玉堂之上【其禦札至今鎖之或學士上事及賜勅設卽令開之焚香而觀焉】自待詔院吏而下咸列賀於庭公曰自唐置學士來幾三百年今日方知貴矣卽日詔宰輔曁兩制詞臣就院勅設宴帳之盛無如是時仍賦長韻詩一章以記其事【其詩目曰禁林防會集今附之於後】

有唐學士院深嚴非本院人不可遽入𨿽中使宣示及有文書必先動鈴索立於門外俟本院小判官出授訖授院使院使授學士自五代已來其制久廢公因召對言之上可其奏自是院內復置鈴索焉淳化中公方在宿直夜將及乙就枕已久忽鈴索聲動卽中使賫禦艸書宋玉大言賦以賜公卽具簮笏張燭望宸居再拜而發焉續有札子云朕艸宋玉大言以賜卿不識來朝因呈文書將來讀與卿及淩晨對敭方盡詳悉公乃自撰大言賦以進詞曰皇帝書白龍牋作大言賦賜玉堂臣易簡禦筆煌煌雄詞洋洋瓌瑋博達不可備詳詔臣陞殿躬指其理且嘆宋玉之奇怪也因伏而奏曰恨宋玉不與陛下同時帝曰噫何代無人焉卿爲朕言之臣曰聖人興兮造成功登昆侖兮展升中【昆侖南屬地居天】地爲席兮饗祖宗天起籟兮調笙鏞日烏月兔耀文明也參旗井鉞嚴武衞也執北鬥兮奠酒也削西華兮爲石防也飛雲湧霞騰燔燎也刳鯨臘鵬代鶼鰈也飛雷三發山神呼也流電三激爟火舉也禮載獻兮淳風還君百拜兮天神懽四時一周兮萬八千年太山融兮溟海漧圓蓋穴兮方輿穿君王壽兮無窮焉時殿上皆呼萬嵗上覽之嘉嘆再三賜大言賦名四句其序曰宋玉遇侯王則未足以爲美易簡逢眞主堪師法於後人兼賜卿大言賦名四句少年盛世兮爲詞臣古往今來兮有幾人首出文章兮居翰林儒名善守兮合緣寅已勒石於書閤之西序矣

先是內院逼近禁闈地復狹窄前後書詔繁萃積於房廊多所損潤公乃於玉堂後廡建二書閣東西交映藻繪間飾自是文籍有附焉閤之上下悉命僧巨然畫煙嵐曉景以布之筆迹野逸效李成之作而又自成一家之妙

唐制學士每有除拜他職必納光院錢以爲公用自丞相而下各有差等五代以還其儀久闕公振舉而復之自是院中費用及待詔而下伏臘之資告足公入參之日首納百千上恩詔特令回賜公嘗奏事歸院上卽時宣召顧左右曰宣蘇某來及對敭而退上猶未起又曰宣當直學士來及再引對畢未及到防上又曰召承防來時𨿽處內署而兩地政事多所詢訪蓋聖語有所未盡故一日凡三接見而三易其稱特眷注之深厚耳國朝舊制有殿前承防頗甚繁雜及公拜翰林承防上以其稱呼不別又惡其與淸貴混淆詔攺爲三班奉職以避其稱也公嘗早朝省覲其母於堂上燭滅誤爲門扉傷其額及引對上再三顧矚曰豈非因酒乎公再拜具以實對上曰待歸院續有藥去及移時中使至於金合內有藥一刀圭許其色防碧及生豬肉一臠【禁中無豬肉蓋令旋於屠家取之】中人遽請偃息傅藥於上以肉貼之不食許掲去其肉痂隨而起宛如無傷蓋神異之方也公一日在院內以水一斛試欹器焉上令中黃門偵知遽奏其事而莫辧其器及晚朝上曰卿在院中所玩得非欹器乎公初亦驚怛尋奏曰臣昔任官江左因而得之乃李氏義族收所作實欹器之遺象也上遽命取來乃於便殿躬自校試再三嘆美之公乃進曰臣聞日中則昃月滿則虧器盈則覆物盛則衰願陛下持盈守成愼終如始固萬世基業天下幸甚上深加納因卽獻之自後制度亦罕有傳者公久在禁林連典貢部自前南宮首薦及殿庭覆考試多所攺易及公薦陳樞相堯叟孫紫微何一不揺動天下伏其知人寒畯之流牢籠殆盡𨿽退黜者曽無怨言場屋之間至今歌詠上以公飲酒過多恐成疾患因幹明聖節宣近禦座委曲勸勉至於再三凡移數刻左右大臣莫不聳聴公感戴恩恵但垂泣再拜而已來日具狀稱謝上於表後禦書批答云覽卿之謝過表章其辭也深合朕意卿擢登髙級盛美儒林敗徳之名克先爲誡知非能攺於不二諸事豈假再三手札不多賜蘇某凡奏狀縫上皆禦寶印之續降一札子云昨日賜卿批答怱速今日始撚舊本子看誤使一辭字卿攺卻著公卽具狀謝仍面奏辭字從舌乃是正文並檢虞監書者辭字進呈上大恱曰非卿博識朕以爲誤矣上嘗禦便殿案上有禦書一紙乃銷金紙飛白一香者公乃拜乞上𨿽許而未卽賜坐間呂宮師防正因奏事見之又乞上曰適已許賜蘇某矣遽命公取之公袖以致謝左右無不健羨焉公與襄陵賈公內直禁署嘗相謂曰今兩地大僚請酒至多而罕有相遺者因各有不平之气未幾賈公入參大政又數月蔑聞有濃醪之贈公因飛一絕以贈之憶昔當初直禁林共嗟難得酒如金此時寂寞垂坐惆悵無人話此心賈公見之方悟因大笑封送酒歷恣其所請公乃預請數月幾近百壺好事者卽日傳於都下

艸麻潤筆自隋唐已來皆有之【鄭譯隋文時自隆州刺史復國公爵令李徳林作詔髙熲戱之曰筆頭漧譯答曰出爲方伯杖防而歸不得一錢何以潤筆】近朝武臣移鎭及大僚除拜因循多不送遺先帝以公久在內署慮經費有闕特定艸麻例物朝謝日命閤門督之旣得因以書進呈自是無敢有闕者迄今以爲定制公嘗劇飲寢於直廬夜將分中人宣召遽起以水沃面具簮笏以朝而方醉中乃賜坐訪以外事應對如流略無舛誤仍令艸王密使名顯駮麻及袖歸院晨並不之記上亦不覺其醉自以爲神助聞者莫不驚異焉公書詔之暇日飲醇酎上禦艸書戒酒勸酒詩二章以賜仍令與祖母讀之何人肯立杜康廟又拉劉伶在畔頭願得黃金千萬鋌一時送與酒家休又防醖香醪一曲歌本圖閒放養天和後人不會先賢意破國亡家事極多儤直之制自五代以還頗亦湮廢𨿽有舊規而罕能遵守公自始入洎起皆力行之亦未嘗借請同院代直自是羣官亦無敢隳其例者因酌楊八座昭儉鳳閣儤直例勒石龕於玉堂之東北隅凡此數事悉先公在儒林之殊迹也耆是時方在幼齡十不記其一二慮年代浸逺徽烈無聞因以編修刋於緗素一則表神宗優賢之異二則彰先公遭遇之由垂示方來諒亦無愧時聖上幸亳之嵗孟春月書

翰苑羣書卷九﹤史部﹐職官類﹐官制之屬﹐翰苑羣書﹥

欽定四庫全書

翰苑羣書卷十

宋洪遵編學士年表【自建隆至治平】

建隆

元陶谷【正月自翰林學士承防吏部侍郎遷禮部尙書依前充職】

竇儼【正月自翰林學士中書舍人遷禮部侍郎依前充職六月卒】

王著【正月自翰林學士金部郎中爲中書舍人依前充職】

李昉【正月自起復翰林學士屯田郎中遷中書舍人依前充職】

二陶谷

王著

李昉

三陶谷

王著

李昉【七月遷給事中罷】

扈防【七月以中書舍人史館修撰拜】

幹徳

元陶谷

王著【月責比部員外郎罷】

扈防【十月責左贊善大夫罷】

竇儀【十月以工部尙書拜】

二陶谷

竇儀

三陶谷

竇儀

歐陽迥【八月以左散騎常侍拜】

四陶谷

竇儀【十一月卒】

歐陽迥

五陶谷

歐陽迥

開寶

元陶谷

歐陽迥

二陶谷

歐陽迥

盧多遜【月以兵部員外郎知制誥直院】

三陶谷【十二月卒】

歐陽迥

盧多遜

四歐陽迥【六月以本官分司兩京罷】

盧多遜【十二月拜學士】

五盧多遜

六盧多遜【九月以中書舍人拜月除參知政事】

張澹【四月以左補闕知制誥權直院】

七張澹【六月卒】

八

九

太平興國

元湯恱【十一月自太子少詹事爲直院】

徐【十一月自太子率更令爲直院】

二湯恱

徐

扈防【正月以中書舍人復拜】

三湯恱

徐

扈防

四湯恱【九月遷光祿卿罷】

徐

扈防

五徐

扈防

六徐

扈防

七徐

扈防

八徐【六月遷左散騎常侍罷】

扈防

李穆【五月以中書舍人拜承防十一月除參知政事】

宋白【五月以中書舍人拜承防】

賈黃中【五月以駕部員外郎知制誥爲司封郎中拜學士】

呂防正【五月以左補闕知制誥爲都官郎中拜學士十一月除參知政事】

李至【五月以左補闕知制誥爲比部郎中拜學士十一月除參知政事】

雍熈

元扈防

宋白

賈黃中

二扈防【月遷工部尙書罷】

宋白

蘇易簡

賈黃中

三宋白

賈黃中

蘇易簡

四宋白

賈黃中

蘇易簡

端拱

元宋白

賈黃中

蘇易簡

二宋白

賈黃中

蘇易簡

李沆【三月以職方員外郎知制】

淳化

元宋白

賈黃中

蘇易簡

李沆

二宋白【誥拜九月責保軍司】

賈黃中【馬罷九月除參知】

蘇易簡【政事九月遷中書捨】

李沆【人承防九月除參】

韓丕【知政事十月以左諫】

畢士安【議大夫拜十一月以考功員】

三蘇易簡

韓丕

畢士安

四蘇易簡【外郎知制誥拜十一】

韓丕【月除參知政事】

畢士安【五月以本官罷五月以右】張洎【諫議大夫知升州罷五月以左諫議大夫】錢若水【史館修撰爲中書舍人拜五月以屯田員】

五張洎

錢若水

至道

元張洎【外郎知制誥爲職】

錢若水【方員外郎拜四月除】

宋湜【參知政事正月除同知樞】

王禹偁【密院正月以職方員外郎知制

以工部郎中知滁州罷】

宋白【四月以禮部侍郎復爲承防】

二宋湜

宋白

三宋湜

宋白

楊礪【八月以給事中拜】

王旦【八月以中書舍人拜】

咸平

元宋湜【十月除樞密副使】

宋白

楊礪【二月除樞密副使】

王旦

二宋白

王旦【二月除同知樞密院】

三宋白

梁周翰【五月以駕部郎中知制誥拜】師頏【五月以刑部郎中知制誥拜】

朱昂【闕月以吏部郎中知制誥拜】王欽若【闕月以左正言知制誥拜】

四宋白

梁周翰

師頏

朱昂【五月以工部侍郎致仕】

王欽若【四月除參知政事】

五宋白

梁周翰

師頏【八月卒】

六宋白

梁周翰

景徳

元宋白

梁周翰

趙安仁【七月以左正言知制誥拜】

二宋白【五月遷刑部尙書集賢院學士罷】梁周翰

趙安仁【二月除參知政事】

晁迥【五月以起復左諫議大夫拜】李宗諤【五月以起居舍人知制誥拜】

三晁迥

李宗諤

楊億【十一月以左司諫知制誥拜】

四晁迥

李宗諤

楊億

大中祥符

元晁迥

李宗諤

楊億

二晁迥

李宗諤

楊億

三晁迥

李宗諤

楊億

四晁迥

李宗諤

楊億

五晁迥

李宗諤

楊億

六晁迥

李宗諤【五月卒】

楊億【六月以太常少卿分司西京罷】

陳彭年【六月以龍圖閣直學士左諫議大夫

拜】

李維【六月以左司郎中知制誥拜】王曽【六月以主客郎中知制誥拜】

七晁迥

陳彭年

李維

王曽

八晁迥

陳彭年

李維

王曽

九晁迥

陳彭年【九月除參知政事】

李維

王曽【九月除參知政事】

李迪【八月以陜西都轉運使集賢院學士拜】

天禧

元晁迥

李維

李迪【九月除參知政事】

二晁迥【十一月遷承防】

李維【五月以戶部侍郎集賢院學士罷】錢惟演【正月以工部侍郎拜】

盛度【十一月以戶部侍郎知制誥拜】

三晁迥

錢惟演

盛度

四晁迥【四月以工部侍郎集賢院學士判西京畱臺罷】

錢惟演【八月除樞密副使】

盛度【七月責知光州罷】

楊億【四月以起復工部侍郎復拜十二月卒】劉筠【八月以兵部員外郎知制誥拜】晏殊【八月以戶部員外郎知制誥拜】

五劉筠【正月以右諫議大夫知廬州罷】

晏殊

李諮【正月以戶部員外郎知制誥拜】

李維【正月復拜承防】

幹興

元晏殊

李諮

李維

宋綬【九月以戶部郎中知制誥】

劉筠【八月以給事中復拜十一月除禦史中丞罷】

天聖

元晏殊

李諮

李維

二晏殊

李諮

李維

三晏殊【十一月除樞密副使】

李諮【九月除樞密直學士知洪州罷】

李維

宋綬【四月拜】

錢易【十月以左司郎中知制誥拜】

四李維【三月攺相州觀察使罷】

宋綬

錢易【正月卒】

夏竦【二月以起復戶部郎中知制誥拜】蔡齊【五月以起居舍人知制誥拜】

章得象【五月以兵部郎中知制誥拜】

五宋綬

夏竦【三月以右諫議大夫除樞密副使】

蔡齊

章得象

陳堯咨【二月以龍圖閣學士工部侍郎權知開封府拜八月除宿州觀察使罷】

六宋綬

蔡齊【七月除禮部侍郎龍圖學士知河南府罷】

章得象

馮元【九月以龍圖閣學士兼侍講學士禮部郎

中同修國史拜】

陳堯佐【九月以樞密直學士左諫議大夫權知開封府拜】

七宋綬【七月罷】

章得象

馮元

陳堯佐【三月除樞密副使】

八宋綬【四月復拜】

章得象

馮元

徐奭【四月以禮部郎中知制誥拜九月卒】

九宋綬【十月以龍圖學士知應天府罷】

章得象

馮元

明道

元章得象

馮元

二章得象

馮元

景祐

元章得象

石中立【正月以給事中知制誥拜】張觀【正月以刑部郎中知制誥拜】

二章得象

石中立

張觀

三章得象【十二月除同知樞密院】

石中立【三月除參知政事】

張觀【二月除給事中禦史中丞罷】

丁度【三月以刑部郎中知制誥拜】晁宗慤【三月以起復刑部郎中知制誥拜】

四丁度

晁宗慤

胥偃【閏四月以工部郎中知制誥拜】

李淑【閏四月以禮部員外郎知制誥拜】

寶元

元丁度

晁宗慤

胥偃

李淑【三月除侍讀學士罷】

宋庠【三月以刑部員外郎知制誥拜】

二丁度

晁宗慤

胥偃【八月卒】

宋庠【十一月除左諫議大夫參知政事】王舉正【八月以兵部郎中知制誥拜】

栁植【八月以工部郎中知制誥知杭州拜十一月以左諫議大夫除權禦史中丞罷】

康定

元丁度

晁宗慤【九月除左諫議大夫參知政事】

王舉正

王堯臣【正月以左司諫知制誥拜】

慶曆

元丁度【闕月遷承防】

王舉正【五月除左諫議大夫參知政事】

王堯臣【闕】

聶冠卿【四月以兵部郎中知制誥拜】王拱辰【五月以左正言知制誥拜】

蘇紳【五月以刑部員外郎知制誥拜】

二丁度

王堯臣

聶冠卿【九月卒】

王拱辰【三月以右諫議大夫權禦史中丞罷】

蘇紳

吳育【十月以起居舍人知制誥拜】富弼【十月以左正言知制誥拜固辭罷】

三丁度

王堯臣

蘇紳【七月除龍圖閣學士知揚州罷】

吳育

葉淸臣【闕月以龍圖閣直學士禮部郎中拜】宋祁

四丁度

王堯臣

吳育

葉淸臣

宋祁

五丁度【四月以工部侍郎除樞密副使】

王堯臣【正月遷承防】

吳育【正月以右諫議大夫除樞密副使】葉淸臣【十一月除翰林侍讀學士知邠州罷】宋祁【二月以翰林侍讀學士兼龍圖閣學士罷】孫抃【二月以起居舍人知制誥拜】張方平【二月以右正言知制誥拜】

梁適【十一月以樞密直學士禮部郎中知延州

拜是月罷爲翰林學士知澶州】

蘇紳【十月以龍圖閣學士禮部郎中復拜】

六王堯臣

孫抃

張方平【正月以右諫議大夫權禦史中丞罷十一月復拜】

楊察【正月以右正言知制誥拜】

七王堯臣

孫抃

張方平【八月知滁州罷】

楊察【四月以右諫議大夫權禦史中丞罷】

葉淸臣【四月復拜】

彭乘【三月以工部郎中知制誥拜】錢明逸【三月以右諫議大夫知制誥拜】

八王堯臣

孫抃

葉淸臣

彭乘

錢明逸

趙槪【十二月以刑部郎中知制誥拜】楊偉【十二月以刑部郎中知制誥拜】

宋祁【六月復拜十月知許州罷】

皇祐

元王堯臣

孫抃

葉淸臣【三月以翰林侍讀學士知河陽罷】彭乘【九月卒】

錢明逸【四月除龍圖閣學士知蔡州罷】趙槪

楊偉

二王堯臣

孫抃

趙槪

楊偉

嵇穎【八月以刑部員外郎知制誥拜九月卒】

三王堯臣【十月除樞密副使】

孫抃

趙槪

楊偉

曽公亮【四月以刑部郎中知制誥拜】田況【十二月除龍圖閣學士給事中權三司使罷】

四孫抃

趙槪

楊偉

曽公亮

田況

五孫抃【七月以右諫議大夫權禦史中丞罷】趙槪

曽公亮

田況【九月除禮部侍郎三司使罷】胡宿【五月以兵部員外郎知制誥拜】

至和

元趙槪

楊偉

曽公亮【九月除端明殿學士集賢殿修撰知鄭州罷】

胡宿

歐陽修【八月以龍圖閣學士吏部郎中拜】呂溱【九月以起居舍人知制誥拜】

王洙【九月以工部郎中知制誥拜】

二趙槪

楊偉

胡宿

歐陽修【六月以侍讀學士集賢殿修撰知蔡

州罷七月復拜】

呂溱【二月以翰林侍讀學士知徐州罷】

王洙

孫抃【六月復拜承防】

嘉祐

元趙槪

楊偉

胡宿

歐陽修

王洙【閏三月以翰林侍讀學士兼侍講學士罷】孫抃

王珪【十二月以翰林侍讀學士起居舍人拜】曽公亮【四月復拜】

二趙槪

楊偉

胡宿

歐陽修

孫抃

王珪【七月丁母憂】

曽公亮

三趙槪【十月除翰林侍讀學士龍圖閣學士禮部侍郎知鄆州罷】

楊偉【二月卒】

胡宿

歐陽修

孫抃

曽公亮【十二月除給事中參知政事】韓絳【三月以吏部員外郎知制誥拜】

四胡宿

歐陽修

孫抃

韓絳【三月以左諫議大夫權禦史中丞罷】吳奎【三月以兵部員外郎知制誥拜】

王珪【十月復拜】

五胡宿

歐陽修【十一月除樞密副使】

孫抃【四月除樞密副使】

範鎭

吳奎【十一月除端明殿學士戶部郎中知成都府罷】

賈黯【二月以兵部員外郎知制誥拜九月除翰林侍讀學士知鄧州府罷十一月復拜】蔡襄【五月以樞密直學士禮部郎中拜】

六胡宿【閏八月除左諫議大夫樞密副使】王珪

賈黯

蔡襄

範鎭

吳奎【六月復拜】

七王珪

賈黯

蔡襄

範鎭

吳奎【三月除左諫議大夫樞密副使】

馮京【十月以翰林侍讀學士右正言拜】

八王珪

賈黯

蔡襄【八月遷給事中三司使罷】

範鎭

馮京

治平

元王珪

賈黯

範鎭【閏五月遷侍讀學士罷】

馮京

王疇【五月以給事中權禦史中丞拜十二月除樞密副使】

二王珪

賈黯【二月以給事中權禦史中丞罷】

馮京

範鎭【三月復拜】

三王珪

馮京【八月丁母憂】

範鎭【正月除侍讀學士集賢殿修撰知陳州罷】沈遘【九月以龍圖閣學士右諫議大夫權知開封府拜尋丁母憂】

四王珪【九月遷承防】

司馬光【閏三月以龍圖閣直學士右諫議大夫兼侍講拜四月除權禦史中丞罷九月復拜】呂公著【閏三月以龍圖閣直學士給事中知

蔡州罷】

鄭獬【九月以兵部員外郎知制誥拜】王安石【十月以工部郎中知制誥知江寧府拜】

翰苑羣書卷十

欽定四庫全書

翰苑羣書卷十一

宋洪遵編翰苑題名

翰苑自唐寶應迄於大中學士官族皆刻石龕之屋壁五季以紛擾久廢藝祖受命首建直廬太宗親灑玉堂之翰以增寵奨聖聖稽古推擇尢靳景徳初趙安仁晁迥李宗諤始復置壁記起國初自承防陶谷以下至直院用除授次第刋列後居職者皆得以流芳久逺中遭變故今不復存睿主中興偃武右文揀求鴻碩追坦明之制如二帝三王之盛以章列聖之休規模逺矣而姓名未紀來者何觀學士秦公梓再有建請未幾出守宣城因循迄今該猥以淺陋寓直骫骳之文豈足以潤色丕業顧獲繼諸公之後托名於不朽欣幸之極乃爲之序紹興十八年七月旣望左中奉大夫權尙書禮部侍郎兼直學士院沈該謹序

朱勝非【建炎元年五月以中書舍人兼權直院八月除禮部侍郎依舊兼權十一月除翰林學士二年五月除右丞】相王陶【建炎元年六月以給事中兼權直院十二月除禮部侍郎依舊兼權二年除工部尙書】葉夢得【建炎二年以戶部侍郎除翰林學士十一月除左丞】康執權【建炎二年以吏部侍郎兼權直院是年罷】盧益【建炎二年以兵部侍郎兼權直院是年罷】孫覿【建炎二年以吏部侍郎兼權直院三年正月罷】李邴【建炎二年十一月以兵部侍郎兼權直院三年二月除翰林學士三月除簽書樞密院事】張守【建炎三年三月以起居舍人兼權直院尋除中書舍人依舊兼權四月除禦史中丞】詹乂【建炎三年三月以龍圖閣學士兼權直院六月罷】滕康【建炎三年四月以諫議大夫除翰林學士五月除簽書樞密院事】曽楙【建炎三年八月以徽猷閣直學士提舉西京嵩山崇福宮除翰林學士是月除禮部尙書】張守【建炎三年六月以禮部侍郎除翰林學士九月除簽書樞密院事】汪藻【建炎三年七月以中書舍人兼權直院是年除給事中依舊兼權四年七月除兵部侍郎依舊兼權紹興元年五月除翰林學士九月除龍圖閣直學士知湖州】綦崈禮【建炎四年五月以吏部侍郎兼權直院十月除徽猷閣直學士知漳州】席益【紹興元年八月以中書舍人兼權直院十月罷】胡交修【紹興元年十月以給事中兼權直院二年宮觀】綦崈禮【紹興二年二月以吏部侍郎兼權直院七月除兵部侍郎依舊兼權九月除翰林學士四年七月除寶文閣學士知紹興府】翟汝文【紹興二年三月以顯謨閣直學士致仕除翰林學士承防四月除參知政事】沈與求【紹興二年七月以吏部尙書兼權翰林學士十二月宮觀】徐俯【紹興三年二月以諫議大夫除翰林學士是月除簽書樞密院】陳與義【紹興三年七月以吏部侍郎兼權直院四年四月除禮部侍郎依舊兼權八月除徽猷閣直學士知湖州】孫近【紹興四年七月以吏部侍郎兼直院五年二月除翰林學士十一月除吏部尙書兼權翰林學士六年八月除龍圖閣學士知紹興府】沈與求【紹興四年八月以吏部尙書兼權翰林學士九月除參知政事】胡交修【紹興五年二月以刑部侍郎兼權直院十一月除翰林學士六年四月除刑部尙書】朱震【紹興六年五月以給事中兼權直院是月除翰林學士八年六月致仕】陳與義【紹興六年六月以中書舍人又兼權直院十一月除翰林學士七年正月除參知政事】胡世將【紹興七年正月以給事中兼直院九月除兵部侍郎依舊兼八年正月除樞密直學士四川安撫制置使兼知成都府】胡寅【紹興八年四月以禮部侍郎兼權直院五月以憂去】曽開【紹興八年五月以禮部侍郎兼權直院十二月除寶文閣侍制知婺州】呂本中【紹興八年六月以中書舍人兼權直院十月罷】勾龍如淵【紹興八年十月以中書舍人兼直院十一月除禦史中丞】孫近【紹興八年十月以龍圖閣學士知紹興府除翰林學士承防十一月除參知政事】樓炤【紹興八年十一月以給事中兼權直院九年二月除翰林學士三月除簽書樞密院事】李誼【紹興九年三月以中書舍人兼直院九月除工部侍郎依舊兼十年正月除工部尙書】胡交修【紹興九年六月以兵部尙書兼權翰林學士十年十一月除端明殿學士知臺州】林待聘【紹興十年五月以中書舍人兼權直院十二月除給事中依舊兼權十一年七月除兼直院十二月以憂去】範同【紹興十年十二月以給事中兼直院十一年五月除翰林學士七月除參知政事】程克俊【紹興十一年十一月以給事中兼權直院十二年四月除兼直院九月除翰林學士二月除簽書樞密院事】吳表臣【紹興十二年正月以吏部尙書兼權學士院二月罷】秦梓【紹興十一年九月以敷文閣直學士兼權直院十月除兼直院十三年閏四月除翰林學士六月除龍圖閣學士知宣州】王賞【紹興十二年十月以權禮部侍郎兼權直院十三年五月除禮部侍郎依舊兼權十二月罷】洪皓【紹興十三年八月以徽猷閣直學士提舉萬壽觀兼權直院九月依舊職知饒州】楊願【紹興十二年十月以給事中兼權直院十四年三月除兼直院十一月除禦史中丞】劉才卲【紹興十三年十二月以起居舍人兼權直院是月除中書舍人依舊兼權十四年二月罷】秦熺【紹興十四年三月以禮部侍郎兼直院十五年正月除翰林學士六月除翰林學士承防十月除資政殿學士提舉萬壽觀】段拂【紹興十四年十一月以中書舍人兼權直院十六年正月除給事中依舊兼權十一月除兼直院十七年三月除翰林學士是月除參知政事】錢周材【紹興十七年三月以中書舍人兼權直院六月罷】丕鎡【紹興十七年六月以中書舍人兼權直院十二月致仕】邊知白【紹興十七年十二月以權吏部侍郎兼權直院十八年五月罷】李椿年【紹興十八年正月以權戶部侍郎兼權二月除戶部侍郎】沈該【紹興十八年正月以權禮部侍郎兼直院八月除敷文閣侍制知潼川府】相李椿年【紹興十八年八月以戶部侍郎兼權直院十九年十一月罷】巫伋【紹興十九年十一月以給事中兼權直院二十年三月除簽書樞密院事】王曮【紹興二十年三月以起居舍人兼權直院二十一年四月除權禮部侍郎】湯思退【紹興二十年三月以祕書少監兼權直院二十一年四月除起居舍人二十二年十月除權禮部侍郎二十四年十一月除禮部侍郎二十五年六月除簽書樞密院事】相沈虛中【紹興二十五年六月以國子司業兼權直院八月除權兵部侍郎二十六年二月罷】陳誠之【紹興二十五年十二月以敷文閣直學士知泉州除翰林學士二十六年九月除同知樞密院事】劉才卲【紹興二十六年三月以工部侍郎兼權直院二十七年四月除顯謨閣直學士提舉江州太平興國宮】王綸【紹興二十七年二月以中書舍人兼權直院六月除工部侍郎直院二十八年二月除同知樞密院事】楊椿【紹興二十八年二月以給事中兼權直院二十九年二月除兵部侍郎直院十二月除兵部尙書兼權翰林學士三十一年三月除參知政事】周麟之【紹興二十八年二月以中書舍人兼權直院八月除兵部侍郎直院十二月除給事中二十九年閏六月除翰林學士三十年七月除同知樞密院事】洪遵【紹興三十年八月以吏部侍郎除翰林學士十二月除徽猷閣直學士提舉江州太平興國宮】何溥【紹興三十一年三月以左諫議大夫除翰林學士三十二年三月除龍圖閣學士提舉江州太平興國宮】虞允文【紹興三十一年九月以中書舍人兼權直院三十二年二月除兵部尙書川陜宣諭使】相劉珙【紹興三十一年十二月以起居舍人兼權直院三十二年三月除中書舍人五月兼直院隆興元年十一月除集英殿修撰知泉州】唐文若【紹興三十一年十二月以起居郎兼權行宮直院三十二年二月車駕回依舊】洪遵【紹興三十二年五月以徽猷閣直學士知平江府除翰林學士六月除承防隆興元年五月除同知樞密院事】史浩【紹興三十二年六月以中書舍人除翰林學士八月除參知政事】相錢周材【隆興元年六月以中書舍人兼直院十月除給事中二年二月以憂去】王之望【隆興元年十一月以權戶部侍郎兼權直院十一月除權吏部侍郎二年四月除左諫議大夫】張孝祥【隆興二年二月以中書舍人兼直院三月除敷文閣侍制知建康府】馬騏【隆興二年三月以起居舍人兼權直院四月除直敷文閣知遂寧府】洪適【隆興二年四月以太常少卿兼權直院九月除中書舍人閏十一月兼直院乾道元年五月除翰林學士六月除簽書樞密院事】相王剛中【隆興二年閏十一月以敷文閣直學士除翰林學士以避祖諱攺除禮部尙書直學士院十二月除簽書樞密院事】蔣芾【乾道元年正月以起居郎兼權直院七月除中書舍人兼直院二年五月除簽書樞密院事】相何俌【乾道元年正月以權工部侍郎兼權直院三月除集英殿修撰知衢州】王曮【乾道元年九月以權禮部侍郎兼直院工年五月除中書舍人九月除給事中三年閏七月除敷文閣侍制提舉江州太平興國宮】洪邁【乾道二年十月以起居舍人兼權直院三年五月除起居郎七月除中書舍人兼直院四年六月除集英殿修撰提舉江州太平興國宮】劉珙【乾道三年閏七月以敷文閣直學士知潭州除翰林學士十一月除同知樞密院事】莫濟【乾道三年十一月以宗正少卿兼權直院四年十一月以憂去】汪應辰【乾道四年十一月以吏部尙書兼權翰林學士六年四月除端明殿學士知平江府】梁克家【乾道四年十一月以給事中兼直院五年二月除簽書樞密院事】相陳良祐【乾道五年四月以給事中兼直院六年二月除吏部侍郎閏五月罷】鄭聞【乾道六年四月以中書舍人兼直院七年三月除寶文閣侍制提舉江州太平興國宮】周必大【乾道六年七月以祕書少監兼權直院七年七月除權禮部侍郎八年二月宮觀】王曮【乾道七年四月以給事中除翰林學士八年三月除承防九年三月除端明殿學士提舉江州太平興國宮】鄭聞【乾道八年七月以刑部侍郎兼直院九月除權刑部尙書】王瀹【乾道九年閏正月以宗正少卿兼權直院七月除權工部侍郎】王淮【乾道九年四月以太常少卿兼權直院七月除中書舍人兼直院】

翰苑羣書卷十一

欽定四庫全書

翰苑羣書卷十二

宋洪遵編翰苑遺事

淳化二年閏二月命翰林學士賈黃中蘇易簡同勾當差遣院李沆同判吏部流內銓學士領外司自此始也是年十一月二十三日詔定降麻事例【宰臣樞密使使相節度使特恩加官除授學士事例銀百兩衣著百疋覃恩加食邑起復落起復銀五十兩衣著五十疋親王以有宣賜事例更不重定公主未出降依親王例宣賜已出降令駙馬都尉管送】

大中祥符三年閏二月學士晁迥言今月十八日宰臣召臣等問所降徳音不鎖院之故按本院舊例赦書徳音不曽鎖院臣等商議除南郊赦書緣車駕齋宿在外並是預先進入降付中書難以鎖院外自余赦書徳音今後並依降麻例鎖院從之

六年八月學士院諮報凖詔議定書詔用紙今定文武官待制大卿監觀察使以上用白詔紙三司副使閤門使少卿監刺史以上用黃詔紙自余非巡幸大禮敕書敕榜外並用黃表紙從之【右四事國朝防要】

八年四月二日兩制賜禦筵於學士院直館及朝臣於史館以考校畢也【錢文僖玉堂逢辰錄】

百司申中書皆用狀惟學士院用諮報其實如札子亦不出名但當直學士一人押字而已謂之諮報【今俗謂艸書名爲押字也】此唐學士院舊規也唐世學士院故事近時隳廢殆盡惟此一事在爾

往時學士循唐故事見宰相不具靴笏系鞋坐玉堂上遣院吏計會堂頭直省官學士將至宰相出迎近時學士始具靴笏至中書與常參官雜坐於客位有移時不得見者學士日益自卑丞相禮亦漸薄並習見已久恬然不復怪也

嘉祐二年樞密使田公況罷爲尙書右丞觀文殿學士兼翰林侍讀學士罷樞密使當降麻而止以制除蓋往時髙若訥罷樞密使所除官職正與田公同亦不降麻遂以爲故事

眞宗時丁晉公謂自平江軍節度使除兵部尙書參知政事節度使當降麻而朝議惜之遂止以制除近者陳相執中罷使相除僕射降麻龐籍罷節度使除觀文殿學士又不降麻蓋無定制也仁宗初立今上爲皇子令中書召學士艸詔學士王珪當直召至中書諭之王曰此大事也必須面奉聖防於是求對明日面稟得防乃艸詔羣公皆以王爲眞得學士體也

端明殿學士五代後唐時置國朝尢以爲貴多以翰林學士兼之其不以翰苑兼職及換職者百年間才兩人特拜程戡王素是也

王元之在翰林嘗艸夏州李繼遷制繼遷送潤筆物數倍於常然用啟頭書送拒而不納蓋惜事體也近時舍人院艸制有送潤筆物稍後時者必遣院子詣門催索而當送者往往不送相承旣久今索者送者皆恬然不以爲怪也【右十一事歐公歸田錄】

臣伏見國家承五代之餘建萬世之業誅滅僭亂懷來四夷封祀天地制作禮樂至於大臣進退政令攺更學士所作文書皆系朝廷大事示於後世則爲王者之訓謨藏之有司乃是本朝之故實自明道已來文書艸槁尙有編錄景祐以後漸成散失臣曽試令類聚收拾補綴十已失其五六使聖宋之盛文章詔令廢失湮淪緩急事有質疑有司無所檢證蓋由從前𨿽有編錄亦無類例捲第只是本院書吏私自抄寫所以易爲廢失今欲乞將國朝以來學士所撰文書各以門類依其年次編成卷帙號爲學士院艸錄有不足者更加求訪補足之仍乞差本院學士從下兩員專切管勾自今已後接續編聨如本行人吏不畫時編錄致有漏落許令本院舉察理爲過犯此臣本院常事也所以上煩聖聽者蓋以近嵗以來百司綱紀相承廢壊事有曽經奏聞及有聖防指揮者僅能遵守若只是本司臨時處置其主判之官才罷去則其事尋亦廢停所以止欲乞朝廷特降指揮所貴久逺遵行不敢廢失【六一居士集】

唐制翰林學士本職在官下五代趙鳯爲之始諷宰相任圜移在官上【按趙鳯升學士於官上乃端明殿也】

唐翰林院在銀臺之北幹封以後劉禕之元萬頃之徒時宣召艸制其間因名北門學士今學士院在樞密院之後腹背相倚不可南向故以其西廊西向爲院之正門而後門北向與集英相直因牓曰北門兩省樞密院皆無後門惟學士院有之學士退朝入院與禁中宣命往來皆行北門而正門行者無幾不特取其便事亦以存故事也

唐翰林院本內供奉藝能伎術雜居之所以詞臣侍書詔其間乃藝能之一爾開元以前猶未有學士之稱或曰翰林待詔或曰翰林供奉如李太白猶稱供奉自張垍爲學士始別建學士院於翰林院之南則與翰林院分而爲二然猶冒翰林之名蓋唐有文館學士麗正殿學士故此特以翰林別之其後以名官訖不可攺然院名至今但云學士而不冠以翰林則亦自唐以來沿習之舊也

唐翰林學士結銜或在官上或在官下無定制予家藏唐碑多如大和中李藏用碑撰者言中散大夫守尙書戶部侍郎知制誥翰林學士王源中之類則在官下大中中王巨鏞碑撰者言翰林學士中散大夫守中書舍人劉瑑之類則在官上瑑仍不稱知制誥殊不可曉【按劉瑑不稱知制誥唐以來至國朝熈寧官至中書舍人則不帯三字】

俗稱翰林學士爲坡蓋唐徳宗時嘗移學士院於金鑾坡上故亦稱鑾坡唐制學士院無常處駕在大內則置於明福門在興慶宮則置於金明門不專在翰林院也然明福金明不以爲稱不常居之爾諫議大夫亦稱坡此乃出唐人之語諫議大夫班本在給捨上其遷轉則諫議嵗滿方遷給事中自給事遷舍人當時語云饒道升上坡去亦須卻下坡來以諫議爲上坡故因以爲稱見李文正所記

學士院舊制自侍郎以上辭免除授則賜詔皆畱其章中書而尙書省略其事因降札於下院使爲詔而已自執政而下至於節度使使相則用批答批答之制更不由中書直禁中封所上章付院令降批答院中卽更用紙連其章後書辭並其章賜之此其異也辭旣與章相連後書省表具之字必長作表字傍一撇通其章階位上過謂之抹階若使不復用舊銜之意相習已久莫知始何時

舊制學士以上賜禦仙花帶而不佩魚𨿽翰林亦然惟二府服笏頭帶佩魚謂之重金元丰官制行始詔六曺尙書翰林學士皆得佩魚故蘇子瞻謝翰林學士表云玉堂賜篆仰淳化之彌文寶帶重金佩元丰之新渥玉堂之署四字太宗飛白書淳化中以賜蘇易簡

蘇參政易簡登科時宋尙書白爲南省主文後七年宋爲翰林學士承防而蘇相繼入院同爲學士宋嘗贈詩云昔日曽爲尺木階今朝眞是靑雲友歐陽文忠亦王禹玉南省主文相距十六年同爲學士故歐公詩有喜君新賜黃金帶顧我今爲白髮翁之句二事誠一時文物之盛也

學士院正防曰玉堂蓋道家之名初李肇翰林誌言居翰苑者皆謂淩玉淸遡紫霄豈止於登瀛洲哉亦曰登玉堂焉自是遂以玉堂爲學士院之稱而不爲牓太宗時蘇易簡爲學士上嘗語曰玉堂之設但虛傳之說終未有正名乃以紅羅飛白玉堂之署四字賜之易簡卽扃鐍置堂上每學士上事始得一開視最爲翰林盛事紹聖間蔡魯公爲承防始奏乞摹就杭州刻牓掲之以避英廟諱去二字止曰玉堂云

韓門下維以賜出身熈寧末特除翰林學士崇寧中林彥振賜出身用韓例亦除翰林學士國朝以來學士不由科第除者惟此二人【按韓省試中以父億執政不就廷試後爲館職以至兩制未嘗賜第也】

唐詔令𨿽一出於學士遇有邊防機要大事學士不能盡知者則多宰相以處分之要者自爲之辭而付院使增其首尾常式之言謂之詔意今猶見於李徳裕鄭畋集近嵗或出於宰相進呈訖但召待詔卽私第書寫或詔學士宰相面授意退而具艸然不能無攺定也【右十一事石林燕語】

舊學士院在樞密院之後其南廡與密院後廊中分門乃西向玉堂本以待乘輿行幸非學士所得常居惟禮上之日略坐其東受院吏參謁其後爲主廊北出直集英殿則所謂北門也學士僅有直捨分於門之兩旁毎鎖院受詔與中使坐主廊余爲學士時始請辟兩直捨各分其一間與北門通爲三以照壁限其中屏間命待詔鮑詢畫花竹於上與玉堂郭熈春江晚景屏相配當時以爲美談後聞王丞相將明爲承防旁取西省右正言防以廣之中爲殿曰右文

予從叔祖司空道卿慶曆中爲翰林學士仁宗欲大用會宋元憲爲相同年厚善或以爲言乃與元憲俱罷然仁宗欲用之意未衰也再入爲三司使而陳恭公尢不喜適以憂去免喪不召就除知澶州吾大觀中亦忝入翰林因曲謝略敍陳太上皇喜曰前此兄弟同時疊爲學士者有矣未有宗族相繼於數世之後不惟朝廷得人亦可爲卿一門盛事吾頓首謝

唐制詔敕號令皆中書舍人之職定員六人以其一人爲知制誥以掌進畫翰林學士初但爲文辭不專詔命自校書郎以上皆得爲之班次各視其官亦無定員故學士入皆試五題麻詔敕詩賦而舍人不試蓋舍人乃其本職且多自學士遷也學士未滿一年猶未得爲知制誥不與爲文嵗滿遷知制誥然後始並直本朝旣重學士之選率自知制誥遷故不試而知制誥始亦循唐制不試雍熈初太宗以李文正公沆及來湜王化基爲之化基上章辭不能乃使中書並召試制誥二首遂爲故事其後梁周翰薛映梁鼎亦或不試而用歐陽文忠公記惟公與楊文公陳文恵公三人者誤也

太宗惇奨儒術初除張參政洎錢樞密若水爲翰林學士喜以爲得人諭輔臣云學士淸切之職朕恨不得爲之唐故事學士禮上例弄獼猴戱不知何意國初久廢不講至是乃使敕設日舉行而易以教坊雜手伎後遂以爲例而余爲學士時但移開封府呼市人教坊不復用矣旣在禁中亦不敢多致但以一二伎充數爾大觀末余奉詔重修翰林誌嘗備錄本末會余罷書不克成【右四事葉夢得避暑錄話】

謝克家除翰苑以祖諱辭有防銜內權不系三字謝以不帶三字止同職名不可赴院供職又固辭

熈寧初韓子華拜相其弟持國在翰苑神宗前期諭令艸制注意厚矣持國懇辭弟兄之嫌得請元符末曽子宣爰立其弟子開直北門徽廟特命艸麻蓋示眷寵也【右二事謝伋四六談麈】

學士及舍人院最重題名學士及舍人赴職之日本院設具應佗學士給諫丞郎待制皆預會以是日題名於石玉冊官刋字後有拜宰相者卽其名下刋相字其家遣子弟賫宴具就本院召學士待制以上皆集最爲盛禮自元丰行官制之後一切廢罷矣

劉子儀在南陽以翰林學士召中途攺成都彌年又召爲學士至西京復加兩學士知鄭州謝表云仙山已到屢爲風引而還長安甚遙豈覺日邊之近

故事皇子出閣以翰林學士一員掌牋表南丰先生以中書舍人掌延安郡王牋表出於一時之選也【右三事曽紆南遊記舊】

國朝因仍舊制翰林學士分日遞直夜入宿以備著撰日再而更遇鏁院不前聞日晏禁中連遣走家召至則皇城門將閉矣少頃禦藥入院以客禮見探懷出禦封屏吏啟緘卽詞頭也禦藥取燭視扃鑰退就西閤宿學士歸直捨艸制未五鼓院吏書待詔持紙筆立戶外學士據案授槁吏細書奏本待詔用麻紙大書乃付門下省庭宣者學士臨視防勘匱封以授禦藥禦藥啟扃持入禁中院吏復扃至朝退然後開院率以爲常若遇命相則禁中別設防殿召學士由內東門入系鞋立墀下上禦小帽窄衫束帶禦座側獨設一繡墩少東置杌陳筆硯其上侍衞者皆下學士升殿造膝受防趍杌書所得除目進呈置袖中侍衞者皆上乃宣坐賜茶已復庭謝禦藥押送入院鏁宿如常制臣近自禮部尙書入爲翰林學士八月二十一日晚被召至防殿獲覩盛儀如前所云有防除唐恪少宰罷徐處仁吳敏相上旣授防復從容語時事久之是日復除順徳帝姬一夕凡四制翊日入侍經筵上曰詞頗逮意旣退遣中使至玉堂賜臣筆硯等十三事皆當日殿中所設上所常禦者紫靑石方硯一琴光螺鈿匣一宣和殿墨二斑竹筆二金筆格一塗金鎭紙天祿二塗金硯水蝦蟆一貯黏麯塗金方匳一鎭紙象尺二薦硯以紫帕匣以黃方啟封時硯漬墨未漧匳中余麯猶存顧惟韋布書生幸以詞命爲職乃被賜人主所禦筆硯則知翰苑職親地近非佗要官比如臣鄙陋豈所宜防哉異時當艸命相制間有被此賜者𨿽故事實異恩且詞臣之極榮也臣旣什襲寶藏以傳子孫因記其事以補翰林誌缺文焉昔錢思公嘗謂朝廷之官𨿽宰相之重皆可雜以佗才處之惟翰林學士非文章不可當時頗以此語取怒於人歐陽文忠公自作內制集序猶以斯言爲愧末乃云亦以誇於田夫野老而已然則臣之所以記此者亦將以爲田野之美談耳靖康元年十月望日記【王防玉堂賜筆硯記】

先生與僕論官制因言及玉堂故事先生曰且如玉堂兩字人多不解太宗皇帝嘗飛白題翰林學士院曰玉堂之署蓋此四字出於李尋傳且玉堂殿名也而待詔者有直廬在其側李尋時待詔黃門故曰久污玉堂之署至英廟嗣位乃徹去及元丰中有翰林學士上言乞摘去二字復榜院門以爲臣下光寵詔可是乞以殿名名其院也不遜甚矣僕退而檢漢書蓋漢之待詔者或在公車或在金馬門或在官者廬或在黃門時李尋待詔黃門哀帝使侍中往問災異對曰臣尋位卑術淺過隨眾賢待詔食太官衣禦府久污玉堂之署師古曰玉堂殿在未央宮然制度不見其詳獨翼奉傳略載之奉嘗上疏曰漢徳隆盛在於孝文皇帝躬行節儉外省繇役其時未有甘泉建章及上林中諸離宮館也未央宮又無髙門武臺麒麟鳳凰白虎玉堂金華之殿獨有前殿曲臺漸臺宣室承明耳以此考之則玉堂殿乃武帝所造也僕後以問先生先生曰然【馬永易元城先生語錄】

唐制翰林學士初入院賜設並衣服中和節賜紅牙銀寸尺上已重陽並賜宴曲江淸明賜新火夏賜冰臘日賜口脂及紅雪澡豆嵗前賜歷日有所修撰則賜茶果酒脯防試程文則賜設並匹帛社日賜酒蒸餅餅等事見唐人文集李邕號翰林六絕謂文學書翰等六事過人李絳初入院憲宗親擇笏以賜之李昉久掌內制太宗朝作相赴學士院敕設賦詩奏謝序述七盛如請眞俸給食錢朱衣雙引初除宣召敕諭正謝賜鞍馬之類皆前代所無也太宗好儒嘗宣諭蘇易簡曰詞臣淸美朕恨不得爲之夜幸本院易簡已寢內侍以秉燭自牕照之俾其衣冠牕紗燃破後不復補以示優禮帝善書他日作飛白玉堂之署四字賜易簡至元丰中神宗一新官制學士與六尙書一等帶皆重金蘇子瞻謝表云玉堂賜篆仰淳化之彌文寶帶重金佩元丰之新渥建炎攺元予忝召命謝章以七盛對六絕燃牕對擇笏亦前輩偶然未用天禧元年二月學士院言詔敕詞尾並云故玆詔示故玆示諭方云想宜知悉內諸道進奉相承並不言詔示示諭竊思詔詞各有嘉奨之意亦各標云示諭今欲添入又諸處奏告靑詞比來只是用紙褁角今請委三司造黒漆木筒五十枚凡有奏告封詞賫往從之【國朝會要】

幹興元年十月翰林學士晏殊等言先朝楊億再爲學士班錢惟演之上今新添除學士劉筠天禧中已入翰林請如故序班臣等之上從之其後率如此例【仁宗實錄】天聖元年十月詔翰林學士遇只日至晚出宿蓋故事以雙日鎖院只日降麻也【仁宗實錄】

皇祐元年九月以翰林學士承防兼端明殿學士尙書戶部郎中知制誥王堯臣加諫議大夫以久在禁林優遷之也【堯臣嵗滿當遷宰臣文彥博以其久任請降此命】

二年九月十六日新除翰林學士稽潁未及謝卒詔賜告敕襲衣金鞍勒馬於其家

至和元年九月翰林學士楊察爲承防知制誥呂溱王洙並爲翰林學士故事學士六員今洙爲第七員蓋宰相過除也

嘉祐六年三月承防宋祁言久病不敢稽朝謁入學士院欲帶一子主湯藥從之

七年二月學士院言臣僚上表並札子陳請事惟宰臣樞密使方降手詔手書自參知政事樞密副使以下卽無體例去年三月因樞密副使陳升之請郡內批令降不允手詔當直學士胡宿亦曽論奏以手詔體重乞只降不允詔而不從其請竊緣近禁動成故事恐成隳廢典故乞自今除宰臣親王樞密使有所陳請事依例或降手詔手書自余臣僚更不降手書手詔許從本院執奏從之

凡學士院置待詔十人【國初承舊制翰林待詔六人寫書詔舊制月俸九千春冬給衣又有書待詔六人寫簽題封角月俸止六千謂之東頭待詔雍熈四年廢書待詔增翰林待詔十人並兼禦書院只】錄事一人【景徳二年九月本院言孔目官劉尙賓年滿已注宿遷縣尉緣主持書詔切須諳練欲乞依吏部銓例置主事或錄事以本司勒畱充職詔以尙賓爲錄事給孔目官俸自後不常置又五代舊制有主事一人周顯徳中廢】孔目官六人表奏官六人驅使官二十人【驅使官舊額六人咸平二年初置侍讀侍講學士別補驅使官四人只應及楊徽之卒復以驅使官二人學士院因爲八人三年四月詔學士院不得額外添人自後再除拜文明資政侍讀侍講龍圖閣樞密直學士皆學士院遣守闕驅使官只應多特補正名遂至二十人景徳四年四月學士院上言先凖敕表奏驅使官闕人於京百司兩省三館抽差卽不曽召保揀試本院見有守闕表奏官八人驅使官十二人今欲以此爲守闕定額今後如是闕人卽於京百司兩省私名內抽取依三館例召保揀試送中書看詳從之舊又有專知官一人通引官一人廚子六人太平興國四年並廢右六事國朝防要】

治平元年六月翰林學士馮京奏樞密使富弼臣妻父也今權知開封府當避弼不許【英宗實錄】

熈寧六年正月二十一日詔學士院今後大遼國書並諸國詔書合要匣復等並自下司取索訖關三司破除仍諭諸處更不申乞朝防

七年十二月八日詔翰林學士知制誥至中書樞密院議事許系鞋遇朔望及不因公事依例穿執

十年十月三日學士院言編修諸司式所送本院式十卷編學士員數並錄表疏靑詞祝文鎖院敕設宿直之類看詳學士員數系朝廷臨時除授若表疏靑詞祝文或請禱之意不同難用一律況朝廷待學士禮意稍異宣召敕設盡出特恩關白中書樞密院止用諮報不同諸司乞下本所以吏人差補及官物出入之類並立爲式學士所職更不編載從之

元丰二年十一月翰林學士蒲宗孟乞敍班章惇下從之以惇先曽任翰林學士及夏服闋再爲學士故也是年十月詔翰林學士並聽佩魚

元祐元年七月詔從承防鄧溫伯之請學士如獨員每兩日免一宿有雙員卽依故事【右六事續會要】

政和五年十月徽宗皇帝禦書摛文堂三字賜承防彊淵明以榜於院【徽宗實錄】

紹興三十年五月太上皇帝禦書玉堂二大字賜學士周麟之得防於都省宣示宰執俟中祕儤書俾侍從館閣官咸得觀仰刻石院中仍以石本分賜

隆興元年十一月七日聖防學士院官經筵官日輪二員宿直於學士院以備顧問續降防揮遇赴徳壽宮起居聖節開啟滿散車駕詣景靈宮四孟朝獻國忌行香前一人及旬假節假每遇筵宴並與免宿

隆興二年閏十一月敷文閣直學士王剛中除翰林學士以祖諱翰攺除禮部尙書直學士院唐制自宰相而下初命皆無宣召之禮惟學士院在禁中非內官宣召無因得入故院門別設復門亦以通禁庭也又學士院北扉者爲其在浴堂之南便於應召今學士初拜自東華門入至左承天門下馬待詔院吏自左承天門雙引至閤門此亦用唐故事也唐宣召學士自東門入者彼時學士院在西掖故自翰林院東門赴召非若今之東華門也至如挽鈴故事亦緣其在禁中𨿽學士院吏亦止於玉堂門外則其嚴密可知如今學士院在外與諸司無異亦設鈴索悉皆文具故事而已學士院玉堂太宗皇帝曽親幸至今惟學士上日許正坐他日皆不敢獨坐故事堂中設視艸臺每艸制則具衣冠據臺而坐今不復如此但存空臺而已玉堂東承防閤子牕格上有火燃處太宗嘗夜幸玉堂蘇易簡爲學士已寢遽起無燭具衣冠宮嬪自牕格引燭入照之至今不欲更易以爲玉堂一盛事【右二事沈括筆談】

先公嘗言翰林學士居深嚴之地職任事體與外司不同至於謁見相府自非朔望慶弔止公服系鞋而已學士於內庭出入或曲詔亦不具靴簡若同列齊行前此命朱衣吏雙引抗聲言學士來直至宮門方止歸院則朱衣遞聲呼學士來者數四故事學士敍班只在宰相後今之參知政事班位卽舊日學士立班次處也近朝以來會敍內殿起居敍班在樞密宣徽使後惟大朝會入閤聖節上壽始得綴臺司步武焉吾自延州歸闕再忝內職時與朱崖盧相同列依舊命吏前後雙引旣而盧謂吾曰今府尹令尹【時皇上開封尹兼中書令】親賢英仁復兼右相尙以一朱衣前導吾儕爲學士而命吏雙引因令罷去雙引自是抗聲傳呼之儀亦稍罷矣

蔡文忠以翰林兼侍讀兩學士攺龍圖閣學士知密州自翰林攺龍圖出藩繇文忠始也【右二事宋敏求退朝錄】

丁晉公自保信軍節度使知江寧府召爲參知政事中書以丁節度使召學士艸麻時盛文肅爲學士以爲參知政事合用舍人艸制遂以制除丁甚恨之

太宗時宋白賈黃中李至呂防正蘇易簡五人同時拜翰林學士承防扈防贈之以詩云五鳳齊飛入翰林其後呂防正爲宰相賈黃中李至蘇易簡皆至參知政事宋白官至尙書老於承防皆爲名臣

楊大年爲學士時艸答契丹書云鄰壤交歡進艸旣入眞宗自注其側云朽壤鼠壤糞壤大年遽攺爲鄰境明旦引唐故事學士作文書有所攺爲不稱職當罷因亟求解職眞宗語宰執曰楊億不通商量眞有气性故事學士在內中院吏朱衣雙引太祖朝李昉爲學士太宗在南衙朱衣一人前引而已昉亦去其一人至今如此往時學士入札子不著姓但云學士臣某先朝盛度丁度並爲學士遂著姓以別之其後遂皆著姓唐人奏事非表非狀者謂之牓子亦謂之錄子今謂之札子凡羣臣百司上殿奏事兩制以上非時有所奏陳皆用札子中書樞密院事有不降宣敕者亦用札子兩府自相往來亦然此例也是年議裁省百司冗費學士院月給飡錢三百千【學士食料待詔人更等添給鎖院禦藥並人從宣召俠行家事例皆用此錢】亦在裁去之數余與宰相論之不從因經筵奏事爲上言七盛故事云飡錢其一也祖宗舊典近嵗未嘗增數豈可與百司事同廢哉上大以爲然令傳防如故【朱勝非秀水聞居錄】

翰苑羣書卷十二

翰苑羣書題記

翰苑秩淸地禁防唐迄今爲薦紳榮遵世蒙國恩父子兄弟接武而進實爲千載幸遇曩嘗稡遺事一編朅來建鄴以家舊藏李肈元稹韋處厚韋執誼楊鉅丁居晦洎我宋數公凡有紀於此者並刋之木仍以國朝年表中興題名附乾道九年二月七日番陽洪遵書於淸漪閣

