蒞政摘要

﹝淸﹞陸隴其輯

●目錄

卷上

卷下

●蒞政摘要卷上

當湖陸隴其稼書輯

宋臺郡胡大初原本

盡已篇第一

臨民篇第二

事上篇第三

僚寀篇第四

禦吏篇第五

聽訟篇第六

治獄篇第七

催科篇第八

理財篇第九

差役篇第十

賑卹篇第十一

用刑篇第十二

期限篇第十三

勢利篇第十四

遠嫌篇第十五

宋呂居仁官箴原本

內省齋循良賦

內省齋卓異賦

○盡已篇第一

蒞官之要曰廉與勤不特縣令應爾也然縣令視民最親故廉勤一毫或虧其害於政也甚烈且人孰不知廉吾分內事也物交勢迫浸不自由素貧賤者有妻子啼號之擾素富貴者有口體豢養之需喜聲譽則飭廚傳以娛賓務結托則厚苞苴以通好又其甚者婚男嫁女囊帛匱金皆此焉是資𨿽欲廉得乎貪黷亡恥之人固不暇卹稍有畏淸議者亦不過曰吾上不竊取於公帑下不妄取於民間足矣收買飲食素有官價吾行之奚愧供需賓客例敷吏貼吾循之奚怍不知以官價買民物民貧其何以堪而責吏供需他日吏以曲法受賂敗令責之得無愧辭乎故其要莫若崇儉苟能儉則買物不必仗官價以求多也燕賓不必科吏財以取樂也苞苴不必講廚傳不必丰也蒞官之日無異處家之時而用官之財不啻如用巳之財斯可矣又孰不知勤吾職分之當然也聰明有限事幾無窮竭一人之精神以禦眾人之姦詭巳非易事況有愚暗無庸者一切聽可否於吏手苟且取具者率多黜智能於不用甚則銜杯嗜酒吹竹彈絲圖享宦遊之樂遂致獄訟經年而不決是非易位而不知詞訴愈多事機愈夥卒不免於上官之見詰其有銳意自彊者幾人哉且酬應日繁心力日耗方虞稅駕息肩之無所幸吏牘巳備俛首涉筆終亦歸於苟道而巳故其要莫若淸心心旣淸則雞鳴聽政所謂一日之事在寅也家務盡屏所謂公爾忘私也勿以酒色自困勿以荒樂自戕也今日有某事當決某牒當報某賦役當辦禁系某人當釋時時察之汲汲行之毋謂姑俟來日則事無不理而此心亦寧此廉勤之大略也要之心不可不平平心則物情無往不燭怒不可或遷遷怒則吏民將受其枉其令必簡其政必和非時營繕所當力懲托辭科輸所當痛革子弟門客勿令與外人吏輩交接或恐有往來結托之嫌則禍起蕭墻若何拯救吏民婦女勿令其出入織紝貿易恐有交通關節之謗則事干閨閫未易施行勿帶醫術或有干請難以相從勿置親隨處之內外皆所不便在巳者旣巳曲盡則何施不可何事不公奚盤根錯節之足慮哉

○臨民篇第二

爲民父母以慈愛爲車以明斷爲軏而行之以公恕斯得矣今爲令者知有財賦耳簿書期會耳獄訟一事巳不遑盡心撫字云乎哉教化云乎哉昔陽城自署曰催科政拙撫字心勞考下下令誰肯甘心下考而爲竭撫字之誠者不知九重以赤子授之固望其字我民也而可孤所寄乎故視事之初先務有四曰崇學校士者民之望也鄕校者議政之地也奠謁之餘延見矜佩假以辭色將以禮意詢風俗之利病咨政事之得失課試必謹廩餼必隆其端厚俊秀者獎異之其詞訟蔓及者覆護之其淩辱衣冠者懲治之則士悅而知慕矣曰獎孝弟人情敬其父兄則子弟悅故當首延父老以寓敬愛之意然後博詢鄕曲其有孝友著聞行誼卓異者必屈巳求見置酒登筵護其門閭寬其力役使通邑靡然知效或有兄弟訟財親族互訴者必曲加諷諭以啟其愧恥之心以弭其乖爭之習聽其和允勿事研窮則民俗歸厚矣曰勸農桑今之勸農不過春月出郊同寮集飲循行文具實意安在哉故到官之始不必姑俟來春便當以農桑爲衣食之本諄諄曉諭而所以妨害病擾之者必懲必戒則民咸安其業矣曰略勢分夫爲近民之官而使之如天如神明遠而可畏其銜冤茹苦無由得悉幸而至前吏卒禁詞鞭撲早巳神銷气沮矣故欲通下情莫若大啟門庭屏去吏卒躬自呼之幾席之間康色詰問以盡其所欲言猶恐壅蔽不得達者設鉦於門外俾自扣擊則民情無有不獲自盡者矣行是四者他如賑卹之不可不時追逮之不可或濫毋事橫斂毋事酷刑非甚不便於民不必好爲更革非甚宜益於民不必輕爲興舉其餘節目皆當次第而擴充之𨿽然愛民之要尢先於使民遠罪民之麗刑豈頑而好犯哉愚蒙無知抵冒而不自覺耳宜以條律之大者榜之壁墻明白戒曉某事犯某法得某罪使之自爲趨避其或犯到官哀矜而體察之照法所行與殺一等亦忠厚之徳也必盡法施行則流於酷昔卓茂爲密令諭其民曰我以禮教汝汝必無怨惡以律治汝汝何所措其手足乎眞仁人之言也

○事上篇第三

上官層累而設所以防污虐戒曠敗也吾於戶婚詞訴決之以公賦役聚散行之以敏又奚懼焉惟刑獄民命攸系苟有過誤厥咎匪輕殺傷多委人驗視安知其不疏鹵乎罪囚淹禁歲月安保其無疾病乎結解惟憑供款安信其果無翻異乎有一於此便罹憲网惟在我者致謹致審又得上官之察我忠實寬吾鞭驅庶可以免厥咎也其郡守視他憲爲尢重郡縣如一家也守令如子弟父兄也情苟不通事無可集財賦獄訟無一不與相關而最被害者莫若專差絡繹陵蔑名分擒捽吏卒擅作威福裒取財物日用之供需公事之懇告無所不有謁郡之始便當明稟其職事不敢不勉苟有不逮乞加體卹仍給循環二簿絡繹往來彼此注書事情無有不達而文移之督促可省也如經兩月事不辦集甘受專差之擾慢令之罰告寬轡勒容竭其長夫郡亦欲集事耳專差豈其得巳若恃其相容遂至弛怠公事不集財賦不登亦奚咎夫督促哉𨿽然上官之難事猶可也臺幕郡寮或馳檄竟下或移札相通賓餞稍有不至奉承稍有不虔情好易暌間隙隨起或於職事相關捃摭橫生或於羣憲會聚譏讒肆入蓋有陰中其毒而獲戾者故寧過於勤毋失之怠寧過於恭毋失之簡寧過於委曲毋失之率意而徑行亦可以杜旡妄之災矣

○僚寀篇第四

僚寀猶兄弟也兄弟有鬩墻之釁何以干蠱而禦侮哉僚寀本無慢長官之心而每不相能者非他也此挾長以臨彼彼復睚眥不相下勢必至於暌且忌矣夫苟怡怡相與合轍而馳同舟而濟孰不竭力以相佐然相得每難而相失每易公事分委意見偶異或請托所牽輒行攺判或彼吏役有過遽呼杖責遂致猜忌成隙孰若平心可否請與面議使之欣然攺擬略致委曲令其自行決遣彼且愧服詎有怨心又彼俸入極微不足以飬廉而復拖壓累月不卽按支𨿽或匱乏不明以相告移易貸用又或先支巳俸何以服其心而同休戚也故始至之日延見僚寀歷述獘端肝膽相照職事關系彼此明言毋懷忍以含怒吏役間諜彼此斥絕毋嗜聽以相猜心同一人事同一體則政利民利均有幸矣若有沈鷙狠戾者或挾才以相淩或侵權以相撓樂受讒言陰伺長短又將柰何曰此當以誠感不當以勢爭以誠感則禮意必周懇白必豫使之自有所不敢爲以勢爭則意義日暌讎隙日甚或相訐互申獘且不勝救當深戒而早圖之

○禦吏篇第五

周官胥徒府史之制有名職廩稍之供是以吏皆廉平俗亦醇厚夫人孰無愛惜巳身之意顧戀室家之心今時殊事異財賦煎熬日不暇給而暇厚吏俸哉一人奉公百口待哺而又令買辦日用支給公私且下令曰禦爾必嚴受賕無赦嘻彼財何自來哉稍有貲產孰肯爲吏非饑寒亡業之徒則駔狡弄法之輩非盜領官物則欺取民財爾今爲之計亦不過曰廉以率之耳其身正不令而行將供需壽節一切罷去旣不苛求紏索彼縱未知悛攺而責之可無愧辭然後弄權者必懲犯法者必斥至有稍能任事之人或倚以爲用彼輒妄自誇說事無大小曲直由我�金若干汝事必勝巳而果然遂至駕說本官以爲巧取之地吏之溪壑未飽而官之惡聲巳彰矣間有精彊自命一切不肯任吏吏則廣說道理曲爲遊揚使之不容不從其言此術不行又必於官起處之間儕輩私議使其語陰入於耳一不之察以爲無心之言從而信之而不知巳墮計中其姦詭萬狀可不深入密察哉故欲吏無受賕斷無奇策但使事事淸明人無觀望知吏之不必囑賄之不可行已爲政之善矣噫波流日靡孰挽而東徒增太息云爾

○聽訟篇第六

人情波靡機事橫生巳難使之無訟惟盡吾情以聽之而已始至之日多至數百少亦百數省訟固自有道不可憚煩若憚煩拖後積壓愈多𨿽竭其精神難理矣若日日引詞則訴牒紛委必將自困不若間日引詞卻將鄕分廣狹分搭遇一則引某鄕狀遇三則引某鄕狀遇五遇七遇九各引某鄕狀不得攙越庶幾事簡易了且彼有一時忿激便欲投詞需日稍久怒解事定必有和勸而不復來者此其當行者一也分鄕定日止可常事若鬭毆殺傷水火盜賊不測等事卻置鑼於門外早晚咸得自擊卽與引問施行若事情急廹合救應者合追捕者合驗視者便卽從事不可因循此其當行者二也詞訟每是增撰事理妄以重罪誣人如被毆必曰殺傷索財必曰刼奪入其家必誣以作竊侵墳界必誣以發墓此類眞實固有而假此以覬有司之必與追治者亦多要當明立榜文嚴反坐之法須令狀尾明書如虛甘伏反坐六字異時究竟果涉虛僞斷當以其罪罪之則人知畏而不敢飾詞此其當行者三也詞訟不與結絕愈見多事每一次受牒新訟無幾而疊舉者往往七八徒費閱視徒勞陳請不若先行告示凡有詞在官如易於剖析卽與施行但有追喚不齊究實未到合聽官區處不許累疊陳詞今以兩月爲期不見有司結絕方許舉詞不然並不收理此其當行者四也凡姦狡頑囂之人專以教唆詞訟把持公事爲業先當榜文曉諭使之盡革前非若有犯到官定行勘杖逐出界外不赦凡兩造應對之詞與狀款異必究懲教唆把持之人此其當行者五也凡與一人爭訟詞內必牽引父兄子弟多人甚至無涉之家偶有宿憾輒指其婦女爲證意爲未辧是非且得追呼一擾費耗其錢物淩辱其婦女此風最不可長須察其事勢輕重止將緊要人點追一兩名若婦人未可遽行追呼且須下鄕審責供狀待其緊急方可引追此其當行者六也不應爲有罪不許因事告事法令昭然有司喜聞人家隱微告訐之風愈無忌憚妄行指摘民不寧居宜預行榜諭告訐者未問虛實先坐不應爲罪若狀詞本訴之外因而告首其家隱微者亦勿聽理並先坐罪此其當行者七也詞人供責須當堂監視能書者自書不能者止令書役當案實書其事經理明不待證佐自可隨手決遣若涉追證費勘會亦只憑此初供最不可將供案付胥曹得以恐脇說誘而使之變見眞情此其當行者八也凡訟一是必有一非勝者悅而負者不樂矣愚民無知一人爲人鼓誘自謂有理故來求訴若只據理法斷遣不加曉諭豈能服負者之心莫若呼令來前明加開說使之自知虧理宛轉求和或求和不從彼受曲亦無辭矣此其當行者九也每遇一事案牘紛委有憚於徧閱使吏摘撮供具謂之事目吏受人囑其理長者不爲具出而理短者反爲聲說以此斷決多誤不若自逐一披覽無取吏單勝者固有理而負者未嘗無道理可說特不若勝者之多耳合先述其是而折其非則負者𨿽欲翻訴不可得矣此其當行者十也此姑論其大略若夫隨機應變遇事酌裁神而明之使民宜之則在賢有司

○治獄篇第七

刑獄重事也狴犴惡地也人一入其中大者死小者流又小者亦杖寧有空出之理脫或差誤縱可逃陽罰亦必損陰徳可不加愼哉一曰禁系必審二曰鞫視必親三曰墻壁必完四曰饑寒必究五曰疾病必察六曰疑似必辧七曰出入必防每有司以私忿怒置人於獄或兩造追會未齊亦且押入又僚佐亦有遣至謂之寄收長官多事漫不暇省遂至因循淹滯不知一人坐獄闔戶抱憂飽暖失時疾病傳染殆有甚可慮之事而又有合共處不合共處者蓋兩造若使異牢則有賂者可使獄吏傳狀稿通信息而無賂者必被其害孰若使之共處可以互相察視乎健訟之徒樂入囹圄因得以唆教獄辭變亂情節孰若別處一牢而使之不得興余囚相近乎羸老之人必察其有無疾病或致沈重徒見費力婦人女子必察其有無娠孕脫有墮落無以自明此所以禁系之不可不審也偶或憚煩令僚寀審問但視成款便爲一定倘或憑賄賂多寡爲事情曲直或非法拷打何罪不招故事無大小親自詰問再三頑狡不服盡情然後量施笞榜周官有五聽之法亦以獄情難測不可專事箠楚也古法一更三點親自定牢今也聽政無暇則委佐官飲酒相妨則委典押不知脫有逃逸咎將誰歸況吏輩受賄𨿽重囚亦與釋放安寢無賂則𨿽散禁亦必加之縲紲故不可不躬自檢察此所以鞫視不可不親也囹圄有頹墻壞壁不甚完固者固當亟加修葺然重囚姦態萬狀尢宜深防每有獄吏受賂放其自便或以飲水爲名將水噀壁浸漬泥濕夜深鉆穴踰墻倏然而遁吏卒睡熟無由知覺覺則追之無及矣此最利害故當審量罪囚輕重重者勿使處近壁之匣墻之上必加以茨壁之內必夾以板每五日中必躬行巡視一次有不完處隨加修補戒飭吏卒值更每更輪流兩三人明燭巡視諸牢一時詣獄親自點名便可知墻壁之當完矣獄囚糧食吏欲減克卒欲侵蝕不時防察其有家自送飯者當卽傳與仍檢點夾帶毒藥刀仗銅鐵器皿文字之屬春夏天气蒸鬱須與疏其牕欞蠲其污穢使不至卑濕奧渫致生疫癘如稍向寒便當糊飾戶牖支給絮炭使各得溫暖可免疾患饑寒之當究者如此獄囚有以疾病告者不可不察有實病不以告有未嘗病而誣告者彼吏視囚猶犬豕不甚經意初有小病不加審詰必待困重方以聞官甚至死而後告者若有貲之囚令其詐病巧爲敷說以覬保出爲脫免之地所當深察於點視之際躬自審閱病者且與召醫治療日申增減若必待重而後報必寘之罰況死者接踵憲司國典能免咎乎又獄情有疑似而難明者不可不辧也世固有畏懼監系覬欲早出而妄自誣伏者矣又有官務速了彊加拷訊逼令招認者矣亦有官自持己見妄行臆度吏輩承順意旨不容不然者矣不知監系最不可泛及拷訊最不可妄加而臆度之見最不可恃以爲是史冊所載耳目所知以疑似而受枉而死而流而服辜者何可勝數諺云捉賊須捉贓捉姦須捉雙極爲有理凡罪囚供款必須事事著落方可憑信不然萬一逼人於罪使無辜受枉於心安乎乃若獄門出入之禁責在當日監牢嚴行拘督應當日而拋離不到者有罰吏卒非系在獄而輒人者有罰躬自點察之外許人告訐水火茶飯各須有人監臨事畢卽入原處不得放令閒散逐牢內門無故不得輒開若家屬傳送茶食不得私令與囚相見吏卒亦不得因而與之傳遞信息漏泄獄情此皆當深致其防者也夫縣獄不若府司專設一官防閒曲盡且期會促廹財賦煎熬於獄事每不暇詳罪之小者得自行決遣其大者𨿽必申憲而憲亦視縣款爲憑據則其責任豈不甚重可不曲盡其心哉故反復諄諄而言之

○催科篇第八

夫有田則有賦頑猾抵官者誠所當治而善良樂輸者要當與之覆護其大要則於移割宜加意焉產去稅存不可不察民有以出業報者便當關會受業之家割稅歸戶然後卻與除退庶幾無泛追無濫罰無推攤抵捱之獘然此中獘難勝言鄕胥走弄簿籍漫漶分甲之中不以額多爲首戶田稱坍廢戶稱逃絕上請蠲不行下嚴催無戶鄕胥與富彊之家有稅未卽具上甚有年年暗裁不曾輸官者止將善良下戶盡數開徵或多科加派逼令輸納今年新簿與舊簿互異卻云升降不等過割不時畢竟田主𨿽異而田則未嘗異也自可挨究至收賦之人或寄畱在外或借貸移易或止以虛數影過故收者必須家計稍溫行止稍明有親戚保識方可充之至民之受害嘗有巳納重追皆由吏胥不卽登號或侵蝕入己俟鄕愚畏法之人畏點追科擾只得重完嗣此民亦不肯先輸矣若妄攤之獘尢不可不禁被攤被追者何辜哉總之何地無獘何人無姦千孔萬竅難以測度惟察其獘而圖其官民兩不相病者爲善耳

○理財篇第九

今之言稅者不過曰官額之所以不登者商賈瞞隱耳於是嚴搜羅之策遣差著役於界首攔截動至三四十里之外誅求客旅溪壑無壓得厚賂則私與放行竟不令其投稅商賈不遂其欲則被擒到官倍稅之外費用如故其所差役又復帶遊手惡少徧走鄕村以捉稅爲名雞犬不寧搶奪行旅固有望風畏遁取他道而去轉相告報驅之使不敢至政由督促之嚴徵斂之重也宜多出榜示革絕此獘一照則例其有私路遁走被獲者倍稅之外更勘罪不貸是取之似少而來者必多課利自然盈衍孰不願出其路哉

○差役篇第十

有身斯有役而民之畏役甚於畏死蓋百年治生壞於一年之充役而其患之大者在於催科始則用財囑托期於脫免中則逃亡死絕被抑塡賠終則箠楚禁錮連年不脫其勢不至於傾家蕩產鬻妻賣子不止也吁置產以養身而反因產以害身亦可悲巳又甲訴不當轉而差乙乙訴不當轉而差丙前之所差非則鄕胥豈得無罪前之所差是則今豈應復攺又有利上戶而不利下戶便富民而不便貧民者惟有參酌簿籍從公定差是非不致舛錯斯民亦樂就役矣

○賑卹篇第十一

歲獲大有家用平康不惟民之幸實官之幸一罹災歉何事不生若流離若剽奪若死者相枕藉啼饑連阡陌其誰之責哉不幸而疫癘忽興當徧查家數人口命醫給藥支錢付米其全家在寢者爲之傭倩丐徒看值時加點察其因病不救者辦給函木仍與津送不幸而盜賊竊發當申嚴保五保長統之有警則鳴梆擊眾協力剿捕捕到支犒給賞激勵其餘若乞兵防拓若出榜撫諭皆當隨宜行之其有水火延災人民離散設法錢米借貸若干使之整理室廬興復生業其不被害上戶量力借貸給與民生許其一月之後日償若干卻以所償者償之若但知賑給不爲謀生此曾南丰所謂日待二升之廩於上勢不暇乎他爲吾恐官之所給無巳時而民之不復業如故也其有旱澇傷稼民食用艱者當勸諭上戶各自貸給其農佃至秋成計貸若干官爲給劵仰作三年償本主其逃遁逋負者官爲追督懲治蓋田主資貸佃戶此理當然不爲科擾其費官司區處者只市戶耳或以官錢貸米鋪戶令往外郡販米出糶但要有米可糴卻不可限其價值米才輻輳價自廉平此皆爲災歉設也平居無事時果能以卹民爲心政簡刑淸毋濫追毋久系不以科條傷民力不以士役妨民時雨暘祈禱大暑極寒必誠必敬天地且格況於鬼神乎

○用刑篇第十二

刑之用也小則訊大則決又大則杖一百此爲極典罪不至此而遽加之則罪大於此者又將何術以處之況行杖者或觀望聲勢或接受賄賂行遣之時殆同兒戲此非使人畏乃使人玩也故極典不可數施訊決止可十數下大杖止七五下或十下須令如法決遣下下嚴峻然後人畏服不在數目之多爲行杖者賣弄也杖一百非大過犯不施則人懼莫敢犯此省刑之大略也每姦盜辟囚獲到之初首行腿訊多至一二百下此其不可者一也蓋被獲到官系擊拷打或饑餓困頓巳非一日若訊過甚卽斃杖下慘於明正典刑矣豪彊之家妄訴平人若不問是非便與行遣此其不可者二也杖決𨿽微王法所寓不可妄加無罪以爲應副人情之具若狥其私請張其聲勢將來武斷鄕曲稔惡積愆欲求之無及矣盜賊累犯合與剌涅若初犯及盜不滿疋者爲勢利所怵便與斷刻不知鞭撻到慘肌膚猶有可完之時一經剌涅瘢痕永無可去之理所犯出於一時不得巳而被罪至於終身不雪此所當戒者三也凶惡害民合興鎖禁有偶爾觸怒及勢家所惡者便鎖禁囹圄夫罪不至死一身之困躓難逃身旣被囚數口之饑寒孰給此所當戒者四也乃若用刑之節如人夜有禁遇日有禁皆當時時警省老幼不及疾孕不加皆當事事審察令甲備著何可法外戕人耶又有三端一我醉一彼醉一羸瘠我醉而行刑傍觀者必以使酒疑我萬一過當𨿽悔奚追彼醉而加刑則對答之中何知畏懼萬一挾酒淩犯取辱貽羞羸瘠而受刑則必其人之飲食違和气力困憊箠楚之下尢不可測今有人於杖一百之外又求加焉自知徒流以上不可用乃輒槌折手足尢爲殘忍壞法戒之哉

○期限篇第十三

凡事非信不集若期限不信號令不肅何以行之哉其要莫先於立限之堅然立限有別應限有程泛常追會止給到限許其三次申展三展未圓厥罰訊若干然後換給定到許其二次申展二展又未了厥罰決若干仍換給不展引此則誠不可復展矣若更稽違則當勘杖若干枷監追集如有督捕緊切之事則當竟出定到之引或不展引拘確如前然或恐有十分緊急事務非可以頃刻稽違斷欲必集者則當給加牌不展別此牌引違則有大罰皆當先示戒警又須以不數用爲尊凡限當展不展敢於故意藏匿厥罰視限之重輕立限之別如此都有廣狹地有遠近當量其力使之可以趁赴其相去五十里以上及地分稽廣隔涉溪嶺者每限以七日或十日爲限下此者則以五日爲限此當先考遠近廣狹之數預立規式置簿明著某郡某限例給限之時令吏就案抄記以俟自行稽察應限之程又如此夫上之役下固欲集事下之應役亦欲事集以免過耳而今之期會不報被責者累累也其獘在於上之給引泛濫而無統要當先令限期立定規式每都一限給引不得過十件如事多十引之外余引與給後限若一件違限免笞兩件量加笞決三件四件各決若干十違八九則勘杖錮自不容輕貸此拘限之大綱也

○勢利篇第十四

今之人類以抑彊扶弱爲能以爲貴者勢焰燻灼而喑啞叱吒可使賤者奪气富者田連阡陌而指揮拱揖可使貧者吞聲吾能中立不移劘貴沮富故凡以勢利至者不問是非例與摧抑嘻是豈中道哉夫挾貴以淩人固有之矣亦豈無不驕者乎挾富以傲物固有之矣亦豈無好禮者乎使以矯世絕俗爲心而不問其事之曲直是非則此風旣長佃者得以抗主彊奴悍婢得以慢其弱子寡妻以至姦猾之徒飾爲藍縷而市井小人淩辱衣冠末流將柰何哉吾惟平心以遇物則其政平矣孟子曰爲政不難不得罪於巨室巨室者一鄕之望也齊民之所依倚者也其間有道義自重文獻故家過從往來盡可以問政請益植射潤屋積粟盈囷緩急凶荒亦欲其捐有濟無且彼未嘗有罪而我遽以沮抑爲心可乎哉若或陵轢善良欺慢寡弱武斷鄕曲羅織平民事若到官所當照法剖決然使小人無知蔑有名分因事以咆哮乘醉以憑淩詎容不與之懲戒乎又或聲勢淩人慘酷禦下吞並他人財產彊占他人婦女被害有訴所合盡法施行然使頑狡行竊誣賴主家租債不伏了還界至輒行侵易詎容不與之理直乎若兜攬關節爲他人致委曲此合平時預行稟白𨿽痛絕力卻其奚辭追陪節序饋遺往來當審度辭受酬答若因有懇禱遂以賄賂相及此合明示嫌疑力與巽避將之以委曲之意其奚怨夫律巳未至處事不公一妄庸人亦得以有辭於我以誠敬相與以禮意相遇彼𨿽挾勢利其能撓我之政哉固不常委曲以相承亦不必矯亢以自異平居交際笑語相歡非意相干可以理遣若惴惴懼其持我疑其凂我我思所以防閒遏抑之非爲政之善者也

○遠嫌篇第十五

禮曰決嫌疑明是非我未嘗私且怠也而人或以是而疑我是必有不公不勤之迹有以召人之疑我未嘗貪且濫也而人或以是而疑我是必有不廉不正之迹有以召人之疑二事可疑將無事而不疑之矣一日可疑將無日而不疑之矣蒙是疑也吾知之尙不可辧況人未必肯以是告吾而人之疑我巳自藉而傳之道路達之臺府厥害豈淺鮮哉故君子於嫌疑是非之間晨當早正其微而力遠其迹也且賓朋遊謁所不可辭自延之書院或別室於是邑人相與語曰某往來甚密某款話甚久情好必甚相得利害可以悉害凡有訴來官詞理甚虧之人往往輻輳其門而請托之路開矣甲與金若干當爲轉達百里乙與金若干將以轉納琴堂飛蓋馳輿趨謁細語移時而退則告甲與乙曰已爲致宛曲矣實未嘗齒及也他日審其事甲乙必有一勝則如約取金官何辜而受此名哉故拜謁之時公所相見吏民共覩自難致疑但使禮貌有加必不以我爲慢也且節序宴會所不可廢自優倡出入宅堂子弟館客相見謔戲寧無然瓜田李下寧免相疑一語乖邪便輒傳播萬口喧藉動生風波而褻狎之謗興矣或又多買婢童教習歌舞管弦聲徹街坊淫僻漸流閨閣縱能潔身自愛其果防閒檢制哉官亦何樂而爲此舉也故宴會之時伎女不許出入若旬休公暇與寮寀紳士只爲文字淸飲當不以我爲簡也剖決公事自有公理正法吾亦何心其間但自懈怠多令吏人納案俟暇時看閱或呼吏入與之評議或令擬撰判稿於是得疑其受成吏手矣要當遇暇卽據案披牘不必呼吏至前也收到庫錢自有封閉吾亦何私其間但自過慮恐或帑吏侵貸私爲鉆窺或分管別庫或寄畱宅堂於是得疑其躬爲漁獵矣要當謹固壁落精擇司帑不可率意移徙也其它疑似招謗固亦多端但每日每事須昭晰明白如水之淸而無滓止而不波𨿽有點污吹揚何可得也若曰我此心平正無愧俯仰足矣奚必規規然遠嫌辧迹求以示人哉殆恐將來或有愧尢必自嫌之不遠迹之不辧始𨿽悔無及矣

○宋呂居仁官箴原本

當官之法惟有三事曰淸曰愼曰勤知此三者可以保祿位可以遠恥辱可以得上之知可以得下之援然世之仕者臨財當事不能自克常自以爲不必敗持不必敗之意則無所不爲矣然事常至於敗而不能自巳故設心處事戒之在初不可不察借使役用權智百端補治幸而得免所損巳多不若初不爲之爲愈也司馬子微坐忘論曰與其巧持於末孰若拙戒於初此天下之要言當官處事之大法用力簡而見功多無如此言者人能思之豈復有悔吝耶

事君如事親事官長如事兄與同僚如家人待羣吏如奴僕愛百姓如妻子處官事如家事然後爲能盡我之心如有毫末不至皆吾心有所未盡也故事親孝故忠可移於君事兄悌故順可移於長居家理故治可移於官豈有二理哉

當官處事常思有以及人如科率之行旣不能免便就其間求其所以使民省力不使重爲民害其益多矣不與人爭者常得利多退一步者常進百步取之廉者得之常過其初約於今者必有垂報於後不可不思也惟不能少自忍者必敗此實未知利害之分賢愚之別也

予嘗爲泰州獄掾顏岐夷仲以書勸予治獄次第每一事寫一幅相戒如夏月問罪人早間在東廊晚間在西廊以避日色之類又如獄中遣人勾追之類必使之畢此事不可更別遣人恐其受賄巳足不肯畢事也又如監司郡守嚴刻過當者須平心定气興之委曲詳盡使之相從而後巳如未肯從再當如此詳盡其不聽者少矣

當官之法直道爲先其有未可一問直前或直前反敗大事者須用馮宣山徽惠穆秤停之說此非特小官然也爲天下國家當知之

黃兌剛中嘗爲餘言頃爲縣尉每遇檢屍𨿽盛暑亦先飲燒酒捉鼻親視人命至重不可避少臭穢使人橫屍無所申訴也

範侍郎育作庫務官隨人箱籠只置廳上以防疑謗凡若此類皆守臣所宜詳知也

當官旣是廉潔又須關防小人如文字歷引之類皆須明白以防中傷不可不至愼不可不詳知也

當官者難事勿辭而深避嫌疑以至誠遇人而深避文法如此則可以免

前輩嘗言小人之性專務苟且明日有事今日得休且休當官者不可徇其私意忽而不治諺有之曰勞心不如勞力此實要言也

徐丞相擇之嘗言前輩盡心職事仁廟朝有爲京師轉運使者一日見監竈官問日所燒柴凡幾竈曰十八九竈曰吾所見者十一竈何也竈官愕然蓋轉運使者晨起望竈中所出煙幾道知之其盡心如此

前輩嘗言吏人不怕嚴只怕讀蓋當官者詳讀公案則情僞自見不待嚴明也

當官者凡異色人皆不宜與之相接巫祝尼媼之類尢宜疏絕要以淸心省事爲本

後生少年乍到官守多爲猾吏所餌不自省察所得毫末而一任之間不復敢舉動大抵作官嗜利所得甚少而吏人所盜不貲矣以此被重譴良可惜也

當官者先以暴怒爲戒事有不可當詳處之必無不中若先暴怒只能自害豈能害人前輩嘗言凡事只怕待待者詳處之謂也蓋詳處之則思慮自出人不能中傷也

嘗見前輩作州縣或獄官每一公事難決者必沈思靜慮累日忽然若有得者則是非判矣是道也惟不苟者能之

處事者不以聰明爲先而以盡心爲急不以集事爲急而以方便爲上

孫思邈嘗言憂於身者不拘於人畏於已者不制於彼愼於小者不懼於大戒於近者不侈於遠如此則人事畢矣實當官之要也

同僚之契交承之分有兄弟之義至其子孫亦世講也前輩專以此爲務今人知之者蓋少矣又如舊舉將及嘗爲舊任按察官者後巳官𨿽在上前輩皆辭避坐下坐風俗如此安得不厚乎

叔曾祖尙書廉潔蓋嘗市縑帛欲制造衣服召當行者取縑帛使縫匠就坐裁取之並還所值錢與所剩帛就坐中還之滎陽公爲單州凡每月所用雜物悉書之庫門買民間未嘗過此數民間悅服

關沿止叔獲盜法當攺官曰不以人命易官終不就賞可謂淸矣然恐非通道或當時所獲盜有情輕法重者止叔不忍以此被賞也

當官取傭錢船家錢之類多爲之程而過受其值所得至微所喪多矣亦殊不知此數亦吾分外物也

當官者前輩多不敢就上位求薦章但盡心職事所以求知也心誠盡職求之𨿽不中不遠矣未有學養子而後嫁者也當官遇事以此爲心鮮不濟矣

畏避文法固是常情然世人自私者常以文法難任委之於人殊不知人之自私亦猶巳之自私也以此處事其能有濟乎其能有後福乎其能使子孫昌盛乎

當官處事務合人情忠恕違道不遠觀於巳而得之未有捨此二字而能有濟者也嘗有人作郡守延一術士同處書室後術士以公事干之大怒叱下竟置之理杖背徧置招延此人巳是犯義旣與之稔熟而幹以公事亦人常情也不從之足矣而治之如此之峻殆似絕滅人理

嘗謂仁人所處能變虎狼如人類如虎不入境不害物蝗不傷稼之類是也如其不然則變人類如虎狼凡若此類如告姦中傷謗人欲寘於死地是也

唐充之廣仁賢者也深爲陳鄒二公所知大觀政和間守官蘇州朱氏方盛充之數刺譏之朱氏深以爲怨傳致之罪劉器之以爲充之爲善欲人之見知故不免自異以致禍患非明哲保身之謂

當官大要直不犯禍和不害義在人參詳斟酌之耳然求合於道理本非私心專爲巳也

當官處事但務著實如塗擦文書追攺日月重易押字萬一敗露得罪反重亦非所以養誠心事君不欺之道也百種姦僞不如一實反復變詐不如愼始防人疑眾不如自愼智數周密不如省事不易之道事有當死不死其詬有甚於死者後亦未免死當去不去其禍有甚於去者後亦未必得安世人至此多惑亂失常皆昧輕生重義之分也此理非平居熟講臨事必不能自立不可不預思古之欲委質事人其父兄日夜先以此教之矣中材以下豈臨事一朝一夕所能至哉教之有素其心安焉所謂有所養也

忍之一字眾妙之門當官處事尢是先務若能淸愼勤之外更行一忍何事不辦書曰必有忍其乃有濟此處事之本也諺曰忍事敵災星少陵詩曰忍過事堪喜此皆切於事理爲世大法非空言也王沂公常說喫得三斗釅醋方做得宰相蓋言忍受得事

劉器之建中崇寧初知潞州部使者觀望治郡中事無巨細皆詳考然竟不得毫髮過𨿽過往驛券亦無違法予者部使者亦嘆服之後居南京有府尹取兵官白直點磨他寓居無有不借禁軍者獨器之未嘗借一人其廉愼如此

故人龔節亨彥承嘗爲予言後生當官其使令人無乞丐錢物處卽此職事可爲有乞丐錢物處則此職事不可爲蓋言有乞丐錢物處人多陷主人以利或致嫌疑也

前輩嘗言公罪不可無私罪不可有此亦要言私罪固不可有若無公罪則自保太過無任事之意

範忠宣公鎭西京日常戒屬官受納租稅不要令兩頭探或問何謂公曰賢問是也不要令人戶探官員等候受納官員不要探納者多少然後入場此謂兩頭探但自絕早入場等人則自無人戶稽畱之獘

有胡公知蘇州府揭門外一聯云相面者算命者打抽丰者都請免見撐廳者鋪堂者撞太歲者俱聽訪拿

遇羣馬於途凡脊穿毛脫瘦憊而觳觫者必官馬也逢數船於河凡蓬破篙折朽敗而罅漏者必官船也蓋乘無節愛惜無人故易以敝嗚呼今之從政其亦以民爲官民乎

○內省齋循良賦

數載來四方友人常以書詢吏治蓋謂老馬識路也賀初謝不敏旣而思之民之苦樂世之治亂興衰胥於是乎出爰取陳言櫽括爲賦𨿽鄙陋無文乎然蒞民者居幕者於玆省覽或亦髙深之一助歟

思世道之興隆兮必澄淸乎吏治思人心之悅服兮當處脂而不膩先潔已而無私兮嚴一介於非義能造福於蒼生兮卽垂休於後嗣惟夙興而夜寐兮念民艱而弗寘勿多人以隨任兮實貪廉之所系躬節儉以裕民兮飭關防而自毖戒暴怒以禔躬兮勿加人以意气求巳過而思攺兮冀無慚於夢寐能勵志於興除兮必虛懷以集羣議旣詳愼而精心兮尢勤敏以趨事首務農桑兮知衣食之所自開渠築堤兮圖廣興乎水利躬省耕斂兮使民知重農之意若夫地畝錢糧兮察核宜細包攬侵欺兮當釐積獘設良法以催徵兮淸完欠而杜詐僞審編裏役兮期眾言之無異羣而質而速行兮察私竇而防偏詖設法斂解兮惟緩急之有序求糧裏之勿困兮兼求解役之無累嚴釐私派兮勤日收之察視差不增耗而米不增羨兮收銀必投諸櫃選解役而察批回兮俾小人不得而爲厲寓撫字於催科兮所謂寬一分則民受一分之賜至如積谷實行兮乃豫儲以救荒在丰年而夙備兮宜廣勸乎義倉遇大祲而速勘兮必早爲之申詳仿昔賢之成法兮庶幾乎賑救之多方欲斯民之向善兮惟六諭之爲良貴親講而弗怠兮宜徧歷乎諸鄕果實心於造士兮先徳行於文章考試公明兮令聞洋洋優禮恬澹兮亦孔之臧弗啟逢迎兮慮士習之猖狂欲風俗之日醇兮惟節孝義善之表彰興社學於義館兮實渡世之慈航禁淫戲與邪書兮使不爲世道之深殃嚴諭婦女兮毋入寺廟與遊江能畱心於教化兮斯百世以流芳若乃力行保甲兮編審貴乎躬親單騎減從兮庶無擾於斯民獲盜立訊兮必隔別以詳詢勿恃刑鞫兮斷不枉乎平人禁捕快之私拷兮勿聽衙官之審申早定確招兮使無累於鄕鄰值多盜之地兮勿執成見而生瞋脇從宜宥兮令其悔罪以圖新平反舊案兮愼勿因循訊盜無冤兮樹功徳於無垠凡告人命兮多誣誑之虛聲株連富室兮眾居此以爲奇先訊情節兮必詳問而深思情節若虛兮必不可以檢屍果有毆情兮乃躬親而相之目擊傷痕兮勿爲仵作之所欺確知誣告兮必嚴懲乎訟師招宜詳定兮勿濡滯而遊移凡招出入兮皆自主持勿使吏胥兮恣行其私衙役密稟兮變亂是非愼勿輕答兮毋寄耳目於訪諮凡告單款兮莫不支離痛懲斯獘兮庶姦計之莫施畱心辧枉兮貴於善疑惟恐有冤兮反復沈思聽訟宜敏兮毋令守候而費資耐煩受愬兮勿以贖鍰媚上司勿護原告兮勿爲甘言之所給凡告婦女兮斷勿勾提保全廉恥兮玆徳無涯【音宜】名爲父母兮當重民生力勸斯民兮廣育羣嬰哀彼溺女兮司爲涕零一邑之中歲全千命兮務俾愚民之必聽至若盛寒溽暑佳辰令節兮鞭撻宜停老幼疾病遠行有喪兮尢屬可矜能充惻隱兮仁政乃宏邑有養濟兮饉屬虛名必當確察兮實養孤煢邑有醫學兮選授毋輕常一提命兮教其術精實禁私宰兮俾無害耕嚴緝賭博兮盜源是澄訟師積習兮所當嚴懲俾無唆構兮�閻乃寧狴犴宜卹兮戢彼彊陵淹禁爲虐兮疫癘燻蒸苟有仁心兮庶獄時淸艸滿圜扉兮惟徳之馨吁嗟乎簿書訟獄兮無非實學以廉作則兮自待毋薄欲不怒而威兮交際宜卻身爲守令兮當念民瘼時讀書而觀律兮乃有資於治略詩酒琴畫兮何遑涉作時日悉荒兮政多齷齪孰輕孰重兮所宜裁度澤洽斯民兮此衷自樂名實兼收兮將膺殊擢猗歟政治兮宜尙徳而緩刑責人從寬兮教人以誠明告以罪兮使民自惺必使受者愧服兮見者知驚宗族親戚兮俾解訟而息爭𨿽分曲直兮撲責勿行徳教漸被兮民俗乃更彌自省而勿欺兮益虛心而勿盈備循良之實政兮垂千載之賢聲

○內省齋卓異賦

來賀旣賦循良覺昔賢之衷曲猶未盡焉因思世鮮良吏皆欲同乎流俗耳共以時勢自諉豈知漢魏以來亦有徳教爲治者豈必唐虞三代哉果能卓然自立則時勢𨿽艱豈足以限豪傑哉再賦卓異欲人知吏治必繇於學推而廣之竭誠而行之庶幾可媲前賢歟

夏日徐徐靜處吾廬有客造訪談及簿書客曰均之爲吏耳曷名乎卓異來賀曰猗歟美哉治道精勤不役於利嘉績旣成協於淸議舉而旌之以勗羣吏然其名綦美而其實非易客曰古之君子斂鍔韜光𨿽臯夔之偉績亦視之若尋常弗矯情以干譽何卓異之可彰來賀曰嗟乎世俗懵懵惟眾是從句文牽義日趨於慵非毅然而獨立孰能振乎頹風惟砥行之君子恥流俗之與同視斯民之疾苦允痌瘝乎厥躬是以晨宵靡懈惟秉至公其志堅則金石可貫而忠純則鬼神可通然非力矯乎污世何以大濟乎瘡痍於是殫心竭智以古爲師赫然權貴兮眾所諂者能獨違煢然窶人兮眾所虐者能獨慈行其直道不屈不隨特布寬人之政於慘刻相尙之時是故民懷其徳而不忍欺𨿽要津與豪右必不敢幹以私彼君子兮欲斯民之得所惟勉焉以自持方惶惶而負歉懼無救乎凋疲以聖賢而視此實職分之所宜乃世人其罕覯咸驚異以爲奇客不觀諸古史乎姑臧之長【孔奮】力行淸潔單車就道人嗤其拙視彼彌竟川澤者固岸然而不屑荊州之守【胡質】淸畏人知車馬僕從一無所資其子驅車而徒步𨿽饋一絹而必遺至如河南之尹【張全義】勸民力田不憚跋履躬蒞陌阡太平之守【虞允文】嬰兒是全特稅蘆荻以代丁錢又如慶州屠販一訓誡而遽悛【範純仁事】開封燈市𨿽弛禁而五夜肅然【陳堯佐事】又如岷俗畏疫闔門咸避以自捐刺史設榻而躬問遂使民觀感而相憐【辛公義事】又如平原獨無不與五郡爲比【史弼事】陜阝咢風殊寬猛不侔其理【崔郾事】驅車北行俾民懼罪而育其子【賈彪事】此皆翹然自命而不以時勢相委況乎上元晉城之治【程子】雲巖同安之政【張子朱子】躬行教化不繇號令洵得制治之源豈特循良之盛若夫一路福星賦斂惟輕【鮮於侁事】屬民保伍枹鼓不鳴【曾鞏事】或深自引咎聞者悔而失所爭【劉珙事】或手書款密從事悅而得其情【劉弘事】或提耳以化訟【劉矩事】或執筆以求生【歐陽觀事】或以酒酹地而卻金與馬【張興事】或閉闔思過而感人以誠【韓延壽事】是皆爲眾人之所不爲故能獨全其美而當時遂莫與之京

蒞政摘要卷上

●蒞政摘要卷下

嘉善陳廉憲公諱於王令句容政迹

治人治法

禦吏

保甲

余健吾先生治譜

明嘉善令李公諱陳玉內篇

當湖陸隴其政暇補過讀

○嘉善陳廉憲公諱於王令句容政迹

句容素稱健訟又偪近畱都棍徒動輒捏情越訴法司陷害愚民破家傾命公摘誑告者數人�擬軍徒仍請撫臺朱公咨明法司槪不發解於是姦民計窮漸以安戢而京棍夥證夥騙之局亦不復行於玆邑矣

本縣刁徒往時與南京大猾交通遇有重犯卽潛往藏匿差人𨿽知蹤迹奉牌入都大猾或推避不承或明言某衙門現有某事干連未經歸結其人不可發差人空手回白莫可誰何公知此獘沿習巳深非嚴責差役所能了乃往見操院大京兆親白之皆立如公旨嚴定約束自後縣差持牌至京如行境內擒取本縣逃犯莫敢抗公於法司提邑民斷不發解而邑民避匿京邸則必取之兩者相須杜姦行法𨿽風裁力量不畏彊禦有大過人者亦繇其淸操英謨足以感服上臺故所請必從所斷必行也

各房科書手向用數十金買窩猶置酒席方得人門公至聽審悉出親斷書手捧牘侍立無敢出一詞取供時一字莫敢上下錢糧徵收給發又不得挪移侵克肅淸坦易百姓無求於房科於是此輩利少而多畏在內者求退勿獲在外者寧束手無聊而不願進縣門一尺其實公於此輩未嘗作意苛求不過稟白不行有犯必譴而巳衙門少得時書吏一人民問受幾許寧靜之福

皂快一人出名每合白役三四人爲夥凡奉差遣分投撲捉又或數人並至一家挾詐酒食銀錢公逐一查察正身令各畫小像於腰牌當堂驗�用印親押懸認聽用每奉差至鄕只許正身一人其無腰牌者百姓卽刻扭稟以白捕論

時臨養濟院存問月米柴薪布疋依時給俵每曰此輩而猶有人侵漁其間或後期致困人卽無可柰何天亦戮之矣姦猾感公之惻隱而畏公嚴明

○治人治法

治無大小得人爲急蒞是邦也察士夫品優者何人才髙者何人察識旣眞與參謀議當有大助於政教故事賢友仁爲官常第一義也閩漳顏壯其之言曰宰相以知人爲大以薦賢爲職如孤介不與物接非所以集思廣益造福黎民也然每人而接之日亦不足故必逢人下問遇事博謀值每部人見某省人各詢其賢否疏名暗記互相參稽則白黑定矣大略因賢知賢𨿽天下之大如一室也守合亦然鄕紳之可師可友者吾籍而藏之矣以至舉監生儒以至耆老隱逸無不周知以至窮鄕下邑匹夫匹婦亦莫不知【用保甲法逐里甲而細核之又詢訪前好人相參伍之】知其善可以請教可令傳教知其不善者幾人則俾裏之善長者分比而教之或設法以愧之時面察以稽之𨿽一郡之眾如一人也子賤所以彈琴治者以其用人而明道象山所以知惡少某某者以里甲之分數明而時時體察焉耳

出行前導例有肅靜回避二牌亦行辟人之義也陽明先生�府南贛易其字曰求通民情願聞巳過肅靜欲使無言聞過則招之使言回避欲其不見通情則召之來見當時不聞以先生爲褻體但覺開誠布公人人得至督撫之前直達所見利安得不興獘安得不剔政事安得不粹美乎劉忠宣公撫兩粵凡有事行司道府縣不用官封朱點當堂開拆但照同輩往來例則單帖具名另用副啟開陳事宜末後親塡四字云大夏頓首當時亦不聞以公爲褻體而下司凡領公札感激顧化盡心奉行如嚴譴之伺其後徳威惟畏豈不信與近者太蒙王公撫江西守令來謁不循舊例庭參邀入後堂每二人一見左右列坐身自北面烹茶細談問所治利病觀其人之心事識見議論年力俟出卽疏其大略復邀二人入亦如之不厭煩勞不嫌降節委蛇數口之間通省官吏賢否思過半矣人見公畱心如此賢者益勸否者易節蓋有化枉爲直之微機焉此三事皆爲撫按之良法也良法何常生於居髙者之美意苟存其意推而廣之各隨其時各隨其地美意無窮則良法無窮

聖政不得良臣奉行可以致害崇禎初元停蘇杭織造以蘇民困而蘇之機房數千人皆失業無他事可爲將爲盜直指王公道直至選其有力者爲親兵厚資以衣食糧銳隸名官府餘眾無復能爲盜矣時米價甚髙公又令餘眾浚河眾益喜前策爲久計所以消悍者不肖之心後策且救目前令此輩徐圖別業耳不得此善處則節儉之聖政幾於致亂官其地而不能盡心弭亂豈非聖世之罪臣

民情土俗萬有不齊立法更制隨方便宜隨時潤澤可矣一邑之事未必可槪郡一郡之事未必可槪省而況一省之事可槪天下乎近來通行二字甚爲民苦欲奉行則擾害特甚欲停止則委曲多端𨿽良吏費盡苦心而房科終緣爲利階民間不免一番費用矣如山東加丁錢練鄕兵一事欲通行各省官民皆大苦之吾郡各邑南運多領散批吾邑獨領總批各邑南運不兼北故欲令帶兌漕糧吾邑南北品搭輕重相兼豈可又令受兌軍之累嘉興壤髙苦旱秀水壤低苦潦獨吾邑南髙北下旱則南鄕困潦則北鄕悲一邑之中尙有參差如是而況郡省與天下動輒曰通行通行可乎哉

○禦吏

今京師之政事出於書辦郡縣之政事出於六房以官府之衣冠臨天下以胥吏之心計管天下民生何繇蘇國用何繇足然是風也沿習數紀威不可制術不可革惟大小職司各自出其心計以修政事則胥吏之心計不奪而廢矣

積蠹衙役曾經憲訪罪革未幾更名復夤充役膽大手辣比前加橫合行察汰凡書役每房共一保結其它役十人爲一結如有訪過人犯在內實時責逐扶同不舉者告發一體究罪

止吏胥欺騙愚民一各役毋得近前稟事二解審時偶喚一人至案前泛問民情土俗三出外過鄕村籬落每停車駐節延訪父老使民隱上通四從來告示張掛在官府旣未必設誠致行又鄕曲愚民識字者少身到衙門前時更少何繇傳徧通知惟自撰剴切數語細字刻印千百張居則置案上出則置拜匣中遇鄕愚父老每出一紙付之令其持歸傳相稱告數月之間可徧孚於窮村僻野始以精明著聞久則至誠感化使民間信官而不信衙役𨿽欲誆騙無繇行矣差役票尾朱印式

差役單身船用一櫓每十里船銀一分遠

者加菜飯如分外多索許被害面稟責革

此法顧珠巖父母署篆吾邑曾行之每差役拘人到先呼至案邊問何酒食款待送銀錢若干稍過限制立刻先責差役然後審問本事不過懲二三人各役帖然奉法鄕民寂然無擾矣曾見差人持糧票下鄕急如風火黑夜排闥就牀擒鎖舉家驚惶設酒送饋及去衣服雞犬一空假如欠銀五兩此番所費二三兩手頭愈空錢糧愈難完辦及帶至縣該差又與商通雇人代杖而出一番追呼始終皆爲差人生意而官逋如故惟行此法則官府得差人之用民間無差人之害

姦書割字之巧如江陵集所載割去壹字仍塡壹字以疑監軍而索軍卒首功之賄者以壹易壹吏固巧矣但監軍亦失於不思壹顆旣不可復減則𨿽割補非獘稍加尋維亦不難見心悟其故直於初白時置之罔聞立召卒而賞之則吏窮矣此一小事而制姦與制於姦只在思不思之間古人云事因忙錯處事貴緩然徒緩無益要在忙裏能詳

市井姦民凡長於書算巧於侵欺者必謀入糧房赤手而入不數年必滿橐而出或事發伏辜或浮浪致費彼𨿽享之不長然百姓之受其剝脂者則不可追矣其尢獪者卽以所獲厚貲入京買官名曰飛過海浚桑梓之脂膏以爲母及官他境又浚其脂膏以爲子姦人赤手工子母之權而彼此小民兼受其害者無算又借宦遊之名遠避地方𨿽欲加罪難得而問時移事過然後徐歸相距旣遠官府亦姑置度外使此輩得安享一身眞不平事也縱未能絕加納之途且將飛過海一種嚴行禁杜則此輩𨿽侵牟於前猶畏罪於後庶稍紓小民之害於將來

○保甲

禦變之本兩言盡之固本地之人心淸外來之姦細而兩言之妙則並包曲盡於十家牌然此法行之不善往往擾民小則隱匿丁口大則激成變亂無他惟擺列器械編寫垜夫二事最驚耳目而一切諸擾又雜出乎其間於是小民疑懼相仍報丁口則曰將以充兵也而隱匿百方查生業則曰將以當差也而詭不以實告命甲長查報九家則曰日後之累無窮也而互相推避於是甲長無人而丁口房屋生業不可得而淸於是總甲欲隱欲報可以上下其手因所報之未必實也遣人密訪之所遣之人卽得而嚇詐之委官復核之所委之官又從而罟取之姦細未及淸一分而本地之人心囂然思亂矣夫保甲本意原爲無事時廣教化移風俗因之以淸訟防姦必寂然行之以不擾不編垜夫不列器械不點燈不守夜一如平日气象毫無更變張皇但查丁口房屋生業務在詳細眞確而巳丁口則貴賤老稚孤寡疾廢一一備載兼注年歲蓋外來姦細非必彊悍之人𨿽老幼尫羸皆可挨身探聽惟本地人一一入冊則城內城外某夜某飯店忽增某人無所容遁但使姦細夜無宿處白晝自難遠涉潛來而且老幼具載使小民曉然知保甲本意不爲選兵登陴則壯丁自不隱匿或有謂孤寡應免者免之一字便起羣疑報名入冊有何勞苦煩難事加之而須云免且孤寡中有不能自給者倘值緊急或遇凶荒愈患顚連正賴周助若不入冊是棄之也後𨿽欲賑濟豈能於冊外查其名姓居址而給之故保甲之法人人備載非惟無厲於民且將有施於民行是法也羣疑釋而丁口無規避矣房屋則某大街某側巷或巳房或賃某宦某舉人或監生生員吏典某某房一一開明其大戶墻門或棧房窖坑空屋之類亦一一登冊務使開卷了然無遣或遇有警須分別贍食則巳房者爲中戶房多者爲上戶其賃居僻巷小房者大抵待食之貧民也行是法也不煩查報貧富而就房屋間架巳得大都矣生業則讀書工商經紀衙役僮僕一一確載不得槪云耕織蓋城居之人習耕者少紡織之事明系婦工須以男子所日習爲主行是法也土著流寓本分浪遊較若列眉矣惟甲長苦永久爲累則輪月之說較妥今且以十家之第一戶爲甲長止任查報九家之責此外一不以煩之倘屬孤寡則從第二戶始人知無備器點燈之費無踐更擊柝之勞而又每月一輪遞司覺察之任則目前之甲長易定而造冊之際甲長止查九家總甲止查甲長臂指遞屬稽察亦大叚省力其法易行其效易成矣至於寺院星卜遊僧不時來往尢易藏姦應照房頭多少定其甲數房多者每房自爲一甲以當家者爲甲長禪堂以總管爲甲長通寺以住持爲保長長住僧道逐名細開勿或掛漏亦不許分外寄宿一人夫嚴之於飯店之窩頓窮之於寺院之容畱則外來之姦細淸矣輪充甲長而以前三法行之是爲行所無事而本地之人心固矣此保甲之有利而無害全在善行之人有治人無治法也外有十家牌所未及者曰過往船隻水鄕之地惟此項藏姦最多搜緝最難每點燈時分一切貨船浪船小航船但系外縣過往或托稱鄕間船隻與居民不相稔熟者只許於城外停宿不許住泊城內試觀近來江北州縣皆破於姦細則禦變之本斷然可知惟防差役往往因事生擾欲淸外來之姦細而先失本地之人心始終所虞專在於此將欲懲噎廢食又恐養亂自焚甚矣行法彌變全賴治人哉

錢龍門守饒保甲述曰余初守饒饒爲瀕湖盜藪大盜恣行通都中若探囊胠篋之見告者殆無虛日會蜀夔州有奢酋之變道路傳言且順流東下饒九二郡虩虩震鄰臺司檄余爲城守計余應之曰奢賊必不能至此惟是屬城多盜保甲法在所當行耳請行郡城以爲列城法因下令曰饒城多盜有盜必有窩苟民家不爲窩盜於何匿又一家被盜鄰甲每閉戶不相救相救則盜於何逞官府拘攝罪人歲月抗匿不能獲而告椎牛者告醵賭者告人命剽奪者近捨左右鄰不取證而遠取隔縣隔鄕之爲證何益乎本府今將嚴行保甲法惟時全正欲爲守城計而所下教則第云爲淸盜理訟云耳其法不用官吏簡稽亦不用器械陳列但令合城內外二十五坊鄕約每十家舉甲長一人百家舉保長一人各甲長詳核其十家之丁口生業以復於保長各保長詳核其甲長之所復以報於鄕約以屋爲主以人爲客其屋自大街以及側巷或公所或民居或道院梵宮或縉紳甲第甲第自大門一間外爲耳房爲側捨魚鱗駢次畢入於冊有空屋衢路必明注空屋一間及衢路一條其人自貴賤老幼孤寡廢疾以及附居親識長雇工傭其業如士工商賈吏胥僮僕以及土著僧徒遊方羈旅畢入於冊壯丁年四十以內必備記年歲狀貌於本名之下有不核實者鄕約保甲長俱治罪教下十日而諸坊之冊畢至因取冊日置堂皇旦晚治事涉郡城者輒問其人居某坊家何業男媍幾人左右鄰何人其男女幾人生業何事卽揭冊驗之有訛錯卽記於冊聽訟間有兩造爭質不服者輒呼其左右鄰問之情僞立辧問本事畢則又互詰其生業戶口如前有訛錯卽記於冊蓋二十餘日而得其訛錯者十之三因提其鄕約保甲長而薄治之姑貰其罪仍盡發原冊於城內外之鄕約寬以十日勒令覆查攺正以憑稽核迨十日而冊又至則又置之堂皇隨事隨人詰質如初於是獲盜則必究其窩而隨卽究其左右鄰之容窩者遇鬭毆死則坐毆者以罪而隨卽薄懲其左右鄰之坐視不救者得椎牛醵博逋匿之人則各盡本法而隨卽傍治其通情隱護不首發者蓋又十餘日而冊內之訛錯者僅十之一則又薄治其鄕約保甲長再發攺正數日冊至纖巨畢察矣自是之後仍每月一徧發攺以待遷徙死亡者於是每甲一牌照冊塡以懸於甲長之戶惟時官府寬然不見文法之苛而閭閻自相督察殊急作姦犯科者徑擒以獻矣其有壯丁者始令各備精銳器械一事於家以備非常力不能備則九家合力備之每日城內外謁客當往某坊密攜某冊以往至其處忽點一壯丁驗之年貌果相合乎器械果精辦乎否則立笞之而仍詰質其左右鄰如初蓋自是各家之器械亦不敢不精辦而余退而簡料其冊內之壯丁利器巳及若干人矣一朝有警令保甲長帥而與之列於原野卽東伍之旅也畫地而分之立於女墻卽登陴之卒也其始似借保甲以淸盜賊詞訟其實則借盜賊詞訟以行保甲其行保甲實以料民丁也而不知其爲料民丁實以搜姦細也而不知其爲搜姦細不用官吏簡稽懼擾也而簡稽未始不精不用器械陳列懼駭也而器械未始不備其始則重保甲長藉其稽核也其後則獨重兩鄰欲其督察也重兩鄰而保甲長之名仍在庶其便於一朝之統領也凡五十餘日而姦盜盡屏城守悉備而民間但以爲行保甲云耳故曰兵詭道也易其事革其謀使人無識易與革云者謂意在於此而號令乃寄於彼也此余行保甲之意也凡行此法者惟在心計精密气色平常倉皇紛擾先自敗也巳安能敗敵敢述之以告後之守土者【錢名繼登邑人萬曆丙辰進士】在鄕亦逐區逐圩挨記戶口多少貧富並及寺觀僧道略如城坊保甲冊式荒年便於賑濟盜發易於追尋其豪橫一切師巫邪術俱密記於姓名之下除巨惡外悉令攺心易行不悛者治之

○余健吾先生治譜

根柢

立法治信

防姦謹始

變化气質

知鑑

準狀

聽訟

恕不遜

出入準法

平心息气

居官第一須知

人命

虛心曲辧

平心

根柢

州縣最爲親民服是官者不惟關系民生我輩終身事業俱托始於此故持身欲淸事體欲練處事欲平然非倉卒可至必平時以蒼生名教爲巳任躬率妻孥崇尙儉朴則資於官者必少凡事關吏治民生一一畱心則得之聞見有素隨事反觀變化气質然後能淸能練能平若求之當官晚矣

立法治信

見各上司後且遲遲放告先將衙門應行事體如革獘除害之類再三斟酌言必求其可踐事必求其可行如責六房完前件及差役勾攝限期宜寬違限者打數寧少毫不失信則令不褻而法自行

防姦謹始

新官凡事當謹之於始能先謹衙門有犯無赦吏書以下無一人不凜凜無一人不守法又不過責鄕民則小民傳誦俱知州縣防閒體卹至意自不爲衙門人所騙害若初至時小假衙門詞色若輩便彈冠相慶誆索鄕民此風一傳卽後來著意收拾亦費許多心力

變化气質

新官性情要把持定但精神閒雅器度豁然心小而虛言簡而當卽事體未必盡通才識未必盡到人亦自然相諒反是𨿽小有才人且求多小有才之人爲才所使粗浮之人爲气所使自家拏捉自家不住狂暴躁急僨事害民皆由於此此等工夫亦不在當官之時然能漸漸習去過後知悔猶爲不遠之復變化气質猶未爲晚惟執拗到底有識者毋與之處恐與禍鄰

知鑑

每見四方於新官到任數日內便有品評凡事聽佐貳謂之佐貳官聽六房謂之吏書官皂隸上堂說話謂之一堂官多出告示謂之告示官少有性气謂之公子官凡事過當謂之子孫官凡事胡塗謂之泥巴官如此等名可不愼歟

準狀

民淳事簡之地初二十六放告此正理也然州縣繁劇無日無之正不必不準以滋越訴以添纏擾昔人有云官之貪廉不在準狀之多少而在罰罪之輕重假如一狀不放空罰又重𨿽少準猶貪也酌理之當否家之厚薄而定之寧多逐毋廣罰寧輕減毋重多𨿽多準猶廉也蓋朝廷設立官府原爲民間分憂息爭使之一一和解今人不知設官之意祇知準狀爲取財之媒故以多準爲諱不知我之心至虛至平原非狀狀不放空之心𨿽多準何害百姓赴訴無地只得裹糧奔告上司旣添府城歇解之費卽或批行到縣又增自巳一番審斷且上司事又難徑遂空回只得問罪取保費民有不小者

聽訟

原被赴審必各有一番說話成誦在心聽之皆是無可置曲直於其間矣新官以文士羞澀心腸當刁民熟便滑口若喚審時只出耳聽其情未必能得須吩咐原被不許開口待將詞訟情節年月或於中間插問一二句或於當中頭尾反折一二句欲問牛先問馬欲問趙甲先問錢乙欲順問先倒問不問不言有問方答總之欲易他準備之語吐他眞實之詞如此錯綜參互或用威嚇或用婉探推之以情決之以理市井小民技倆有幾能當官弄哉知此法天下無不可決之訟亦無不可得之情所謂眞情假不得假情眞不得也按詞訟情僞喫緊關竅多在年月日時上仔細查之思之卽可得其十之七八勿忽

問事不必遲疑太過亦不必太恃聰明尢不可粗心浮气凡小事無大關系可數言而決若優遊不斷使人終日伺候則官之材力可知又人情不甚相遠卽聰明過人凡事止能了其大意其中委曲安能一一知之且天下有理外之事一一以意見揣摩失之遠矣又如趙甲告錢乙田土事又誣之打搶事虛卽並其田土不問可乎此粗浮之過也

招擬之訣招不離審審不離情情者人犯曲直之情也審查問官口詞審語也招者招書據問官口詞衍之而爲犯人自招之語如一問得某某不合之類是也上司駁問多系招詞與審語矛盾書手得錢或將年月以後攺前以前攺後情節以輕攺重以重攺輕字句之間動關顚倒官府一時不察輒令謄寫上司見之前後參差如何不駁故凡審語旣定須令招書照依審語節節衍長𨿽文可衍而意則不可攺故曰招不離審也聽審人犯其理或曲或直其罪或輕或重其情或大或小其故或明白敗露或迹不可見而理則可知所謂情也問官聽訟業巳得情而或下筆不達或尙未得情而輒爾臆寫此等矛盾之處所謂審離情也官府審語須一一將犯人情狀描寫如畫方可謂審不離情然有司知之旣要合律又要原情則不但審不離情而尢妙於移情就律若情不移則律不合圜土皆死囚矣至於移情最妙之處又不但移犯人之情而且移閱者之情就我作者之情文章至此一字一思一句一巧所謂智識兼精仁者苦心方得毒心拙筆及不耐煩人不可語此陰騭解网之道也招書呈招稿進衙仔細參互細攺如審語當堂未當不妨並攺總之以停當精細爲主

恕不遜

愚民對理不得意於官多出不遜語其凶悻之狀初聽殊可駭久之知爲常事也此可笑談聽過切不可動气若動气而言者不巳則立斃杖下可憫也

出入準法

問事衡情自有一定之法非可以意見出入也有少年好奇士人出我入人入我出亦有專主出專主人者夫專主人酷吏也人皆知不可惟專主出者或多喜其解网不知禁伏凶人所以保全善類也語曰民之多幸國之不幸惡人可使幸免乎

平心息气

問事絕不可有成心又不可直拗到底如其人素惡所犯者輕卽從輕問若以平日不善遂羅織成罪恐罪未必成姦人反得以假日且使上之人以我輩不諳事體也

居官第一須知

州縣不作風波卽有大事亦安妥簡靜與小民處置又凡事詳愼使人知勝負在理方是父母之心方爲百姓省事若一毫事便求之過急或使情任性顚倒是非不論有理與否禍福俱不可知則人且畏我如虎卽有理者亦多方買脫抵死不敢見官衙門諸人無不不飽其欲者卽小事亦能破人之家矣積怨敗名蓋始於此

人命

人命行財卽實固也然亦不可執一小人無知見彼家人死便倉猝不知所出而棍徒搬弄彼小心淺見者希圖了事誰知告者執此爲左劵乎故人命但求眞傷行財非所論也

按刁黠之民遇官府好察多有原告之家扮作被告之人行賄使官府之潛聞者官府不肖則原告扮作被告欲賄之狀又竟不賄以激怒官府者在廉官只聽之惟細審眞傷可耳按疑難人命初不可信中證一面之詞蓋中證多系買求又有親識死黨一聽其言生死俱冤又不必差人采訪致起姦獘但忽至原日相毆地方鄰佑老弱皆目擊者細審數人眞僞立見

虛心曲辧

問理人命切不可忌嫌受囑及執定成案如富家人命其事若假不妨開豁若從重擬𨿽遠瓜李萬一其人斃獄亦何詞以謝之我無暮夜之事人自不以此相疑若聽人之囑輒人人死天理人心必有報應囑不止鄕官問官亦是至原問擬死上司巳允若我實見得非愼毋曰恐傷上司同僚之心但曰姑待來者使來者亦云此囚終無生理矣但須委曲不重傷原問者之心乃有濟也

平心

問官太不重人命則勢豪以人命爲兒戲太重人命則刁民以人命爲奇貨只須平心問理眞者償僞者出全虛者反坐乃不滋獘

○明嘉善令李公諱陳玉內篇

察姦

卹隱

獄訟

知人

治河要略序

察姦

凡設兩端以待上擇者難我也言利者餌我也言泛泛而無指歸者嘗我也無故而陳說者疑我也有獘將發也先貢佞而徐及他事者誑行也稱功誦徳有所求也無事不至而有事至者混也坐事不稟而罷衙稟者懼也屢呼不至有所怯也無故求假者有所避也業批發而不行索賄也行而不速結者得賄也求承者利也推承者害也各陳請者爭利也錢谷支發不卽登記者混數也經承催給至再至三者冒領分幹也眉目相語朋侵也支給旣畢踰期稟復者分幹未勻欲相首也呼舊冊舊捲不至者情得也不呼而陳送者扶同也典守避者抽滅也錢谷之數不書總者幹沒也冊籍首壞者隱額也尾壞者匿收也中縫之印濃淡半者換葉也開列繁難者支吾也躡足附耳朋姦也無故而數往還者有所急也驟呼面赤者虛也語言支離虧也偸視疑也去速懼究也無故而告退者有所負也事無甚急上檄踵至本管之胥交通上房也勾攝求著落者詐也踰期不稟復者詐未饜也非正犯而帶赴者詐未得也捕盜而捕人數仰視者誣良也結羣陳說朋比也正身不至而代者至逃責也班後立探也班前立市也無故而常行左右者指射巧證也無故而具稟者指射巧據也非其差而妄稟者呈身也屢呈身者暗詐多而不饜也差而不願行者苦也不願行而不敢明言者勢也白眼反上叛人也瘦面尖頤好背議人者也深目反唇狠也數問不答深也屢回顧者惡也冷視者偸也面慚惶者有宿事也漫問卽答未使先承終無成人也沈面低目語言顫緩酒徒也衣輕手疾博徒也聞事方來無事弗至老猾也此門內之情也乘公出夜半而投牒者詐也日中堂上不投而門外投者姦也呼而不應者匿名也無故而條呈者挾騙也哭而不哀者僞也低視者有所思也視掌者記也答與牒不符者雇倩也視旁人者有唆也左右視者虛也問而不言計也言而不能盡舛也述往事者借題也述瑣事者支離也援例者哄也喇喇不休刁也大聲髙步者有所恃也貢譽者騙也叩頭者情得也問而不答堅也目上而頰橫悍也目小而流視者小盜也大而聲疾者大盜也契書綿密僞劵也手契一律僞押也舊事騙也告密害也聲如唱曲方棍也倉卒投者混判也請銷者畏也求攺限者有所布置也求問某證者其主唆也告犯而與所告者同辭故相悖也不至者懼得情也幹證身家者不至理短也俱不至者敵有勢也臨審勾役避者賄也歷問數人參差不一有他故也告者一端訴者一端兩相矛盾有隱情也無故而彌縫者破綻也無故而道生平者歉也目斜視口喋言者淫也密事而有發覺者同室賣謀也夫不告而他人告者妬姦也兩各有辧者黨也兩造一情而一人不同情者搭告也貌懼而神不怍株連也無人之地忽有行蹤將偸也夜有人數聚者大盜將行也蜚語者姦欲寢所行也冠服冒見舉止矜誇者沐猴也怯而難言者姦情漏也綿密周匝有蓋套有收結者僞札也晉接之場泛泛嘗也切切激也比他事而爲言者諷也言不盡者隱也一語之出必左右視其笑者謾也其不笑者愧也謂他人言巧也顚詞反說詭也此又門外之情也

卹隱

凡辧質旣屈顏色無愧有言弗言欲言不果者辭屈也非理屈也不可不察也凡兩造旣備兩事旣明兩證旣剖而嘆息之聲不知不覺忽月所言與牘不符者牘之所爭其借名也事釁之本不在此也不可不察也兩造告息居中之人禁勿發聲乞勿推究者有大故也懼問而情得也不可不察也凡伏地審視視端頷直欲言弗言言而弗盡者有勢刼也不可不察也繁冤極苦官法未伸而求止者法未行而民敝也行不可必故求止也不可不察也大獄在身多告苦而少展辧者非其罪也大獄在身不告苦而隨問略酬者知罪不可脫而安之若命也展辧告苦而辭簡气直不瑣不傲罪不當而聽決不決也不可不察也判畢而去若有言者斷未盡也嘆息而去聲自中發亦不自主旋間而面赤者枉斷也不可不察也父告子不孝無大罪而深文以致之者辧而曲其過疑而似有後母也夫告不孝者必問幾妻妻問幾子妻存與否續與否兄弟幾何爲同母乎異母乎爲分而居乎合而食乎不可不察也母告子不孝無父而艾子欲辧而不出口者有後姦也裏鄰彌縫若有諱者姦狀也不可不察也凡气悍而朴言辧而每自反不忍敵欺也折之三訟之三匪終健而若有所哀者理𨿽曲有至情也不可不察也招案宿定情節綿密然發覺無因證佐僉同無因而覺必有告者僉同無少異必有商者此樁陷也不可不察也抱贓出首言語閃爍者買串以傾陷也出首之辭精堅密致彼此互攻首者卒不可駁預設機以反誣也不可不察也坐殺人而本屍未具坐刼財而木贓未獲非眞賊也不可不察也屍具而老幼男女不符贓獲而是其家物非眞賊也不可不察也同招並案與賊怨惡者非共事也株連也不可不察也具失單而有姓名者仇與僕也告僕人爲盜無贓證而罪案立者姦情也饋錢米於獄爲獄卒擒報者非盜黨也懼其誣供約以期而饋之盜授指也不可不察也非姦所獲婦夫同辭婦不獲姦有所賴也不可不察也殺人無主剔腎斬趾抉腸解體姦也殺人無主中臂獨多中額中脛用刃無忌盜也不可不察也凡贓獲其家本犯不知家婦不知而捕人屢指失主屢證者非盜而誣贓也懷挾密置也不可不察也眾謂可殺挾辭雷同反復逐詰不出數語數語巳畢了無可說事或莫須積毀積惡貧俗負謗不可不察也小家卑謹大家惡之貧人骯髒富人挫之眾議似公淸議而詭平議反偏大議而細不可不察也出行而道傍有伺立之色將有告也欲告趙趄有所畏也左右徒隸囁咡辟人朋比爲姦畏有所訴也不可不察也道聞哭聲而哀有大患也見踉蹌趨走有急事也入門無應衣裳顚倒有大難也公堂雜沓白日駢闐一人擁睡低吟數喚而驚起者有隱憂也不可不察也凡寡嫗幼稚其聲啞啞垂髦龍鐘貧難蹇澀道理不成字句莫辧皆有大故情難驟白不可不察也凡大寒大熱大饑大勞甚病甚窘爲尊爲親卽有譴訶可以無及性命寄於呼吸榮辱連乎生死不可不察也凡新婚新子新役新裏居新遷屙新起卽有譴訶不宜驟加楚人好鬼越人好禨加兩而墜去銖而輕不可不察也夫至情在色至眞傳聲聲色之際毫不可作循聲探色物無遁者啼笑聲之情神要當驗於倉卒喜怒色之符命尢須觀其平淡智在機先神遊事外然後民不枉而事無乖冤可得而理澤可得而沛也故爲政者不可不察也

獄訟

凡聽訟之法虛气怡神好惡勿定先入勿膠成見勿執湛然空明尋其事本而巳矣何爲事本民之無情相怨一方始於觴酒豆肉而其後遂及於婚姻土田張之使大詭之使奇勿與大大勿與奇奇大者柔而小之奇者夷而平之截斷狂流提厥眞心貴乎善教而巽感也善教云何平恕之气達於顏面揭於肺腑與父言慈與子言孝與兄弟言恭友與姻族言惇睦與鄕黨鄰里言忠恕春風之風春雨之雨能挑其隱善躍其情無不和矣無不解矣詩曰教誨匪怒此之謂也若乃情有詭激理分彼此辭聽旣窮兼聽貌色貌聽者端陂朴巧不能藏也色聽者人無不至天不容僞忽然而嘗獐皇鼠懼色易動也夫聽察之妙在乎忽然避其所工而考其所拙略其所密而詳其所疏擊痛則棒者脫手搔癢則靜者欲躁案牘之外別有勾推因牛而或及馬見影而可知形故本事不問而或及他事者有之要人不問而或及他人者有之疾雷破山不及謀也大火入室不及掩也凡人之情積日夜以待對簿智者與之計辧者與之較不計不較之處而戎索入焉則智者拙而辧丈詘然後可以得情矣事龐雜而難決者左右之證不憚數問一人之問不憚數巡參互多則至是出矣一偏之說不可欺矣釁始謀主佐鬭起波而姓名不在案兩造之期必在門外倉卒之呼可以得之兩造之人執辭成城而不可方物也則執事外一人以鞫之曠日更期博訪密詢𨿽有隱伏�不破矣人非詞內數立門外更期疊審風雨夜半而必在者其人必詞內之禍始也不可不究也盜情易連一不察則良民枉富民破姦民飽矣盜之與良不待徵辭鑑貌辧色物無混者則前三聽其兼用者也凡盜自報者非仇則富參差倒問出其不意則眞僞立分凡通盜扳者盜無由知其年貌審其親屬啟處之常雜於眾人之中呼使識之識非其人盜誣矣引貌類者呼使識之識誤其人盜誣矣雜自變量人呼使識之識非其人盜誣矣卽識其人親屬啟處問而不符盜誣矣至要之理在乎辧色至要之機在乎屈詐色辧於無意詐屈於有心無意在人在人者如烏鵠易分有心在我在我者如鬼神莫測辧誣旣明立相釋也無再保候保候則詐者遂官斂怨而姦居功矣立釋則計窮計窮則姦民不飽姦民不飽則獄訟衰息而桑無擾矣究盜者必究窩治盜者必治捕窩者盜之外主也捕者盜之內主也外主不得則斡旋者有力而黨與難搜內主不嚴則貓護鼠而有窟穴之固故盜無主名則治捕治捕不恕盜斯獲矣盜有主名則治窩治窩不恕盜斯獲矣故夫治窩與捕者治盜之斧楔也未成之獄貴乎隔越旣成之獄貴乎初情而疑獄有三有殺人刼盜無主名者有有主名而無確證者有殺人刼盜主名旣得而無本屍本贓者無主名者平若仇妒爲之或未拘而逃者是或並拘而愧懼者是其非仇妒則或利財抑偶傷耳巧思在乎設機異其聞見則姦人疑駭聲息必漏故鞭石芽麥以獲盜財之人摸鍾畱刀而知殺命之客從容博訪猶下策也有主名而無確證者卽其彌縫得其破綻入門而呼娘子知房內之無夫認兒而曰張翁豈四十以遂老片言之折此爲當矣若乃一物兩認同羣並迹甲乙莫辧疑似難明察其憂喜之情嘗以得失之路兩婦爭子置之雨中二士持縑驗於分半鐵屑雞豆治譜神於忘言市棺治喪姦狀得於所迹無證而有確證知人性之難僞矣主名旣得而無本屍本贓者非系誣服則堅熱也誣服者應姑置而別求堅熬者宜停刑以計得故差訪女奴而富民之獄活嫗指少年而墮僧之辟除計出井中之屍情得藏內之錢恃有深心不恃嚴刑也了此三疑獄訟過半矣𨿽然非其本也孔子曰聽訟吾猶人也必也使無訟乎夫無訟者尙教化教化非一日之故也積漸而無莫妙於省省差省符省笞省鍰一切俱省乃底於平勾攝之役四出如虎民未得直則先得擾故省差所以防擾也本裏本告惟所遣之較門內之役自半去鴟張矣省符者告訴而外續有所投皆附原牒無妄與票行則民常不擾矣持法旣平喜怒無過先省贖媛次省鞭笞小事聽其去來大事速爲判結案無遲畱獄無反復則請托無所幹隸胥無所市姦僞無所利而民之力常寬矣曹參曰愼無擾獄市獄市者姦人之藪也吏道貴淸淨姦人無苛激大致嚴謐小節寬慈嚴謐則早暮有節動靜有防雷霆不測貫於夢寢莫敢有逸志寬慈則荊棘載陽疾病有卹饑渴有軫久安長處而人無變志也夫囹圄之場司命所系與求出也無寧勿輕入與求生也無寧勿判死此以畫地刻木古人興歌於明允致戒於欽卹與

知人

知人之明不可以學而知人之方可以自益愛士而不能別士將騏驥與凡駑並進蕭艾與蘭蕙分榮是奚可哉故視端行直靜气流溢知爲內修而有主恭儉莊恪進退不苟知爲好禮而惇良重厚安詳視聽無駭知爲大器而可任言辭狷急顧盻雋冷知爲介孑而寡容其色無愧其詞若訥簡而理盡知爲朴厚而少女衣履肅潔應對雅麗知爲有文而好飭言有根據道古精該知爲博洽而好學黧面憂色吐辭常屈知爲奮發而攺過譽之面赤規之色喜知爲誠全而務實論議英發聲色圭稜知爲好修而使气少年傑特韻致老成有若性夙知爲早發才多未精學博無主體無賤骨貌有寒色知爲晚達言辭誇張矢口自譽知爲淺陋動引程朱驕語巢許客气滿胸浮言盈紙徒占地步知爲僞學趾髙气揚目上頰橫知爲躁逞尊巳卑人黨同伐異知爲痼習目左右視知爲閃爍目視常直手常戟張知爲褊狹是非顚倒好惡頗僻常與眾異知爲偏私華而不實激而不中矯而不安知爲意見學無主腦言有編排小巧易伸大辧則窮知爲依傍好爲附語數致密函知爲姦貪行誼𨿽飭聲色不淳知爲傲僻旅進旅退數問數見知爲無厭小拂易嗔大徳易忘知爲浮薄言尙遊移情多詭祕使人易喜而無可怒知爲巧滑長喙尖眉面是背非知爲獧薄長才可驅小事多激知爲無用學無專業業無一精知爲無成衣裳不整登降鮮度知爲俚賤問而失應心有別思知爲多營貌不自重色可借人聞聲則先不思而語知爲輕佻夫士之大致要歸有用用徵於福福徵於表表生於心心以君表表以觀福福以驗用心之精微實開於學繇學力之淺深驗心力之淳駁繇心力之淳駁驗福力之輕重故士之可材者常不失半也內鑑精明下士卻走言爲心聲文爲士表故有虎豹之文者定有隱霧嘯風之材有蛟龍之文者定有興雲致雨之材有鼎彜樽壘云雷金石之文者定有享帝格祖淸廟明堂之材有典有則旣和旣雅君子人也筆能隨意色能潤骨不雕琢而艷不脂澤而肥峯巒時起結構安舒李成之畫山腳闊而有後維翰之文有首有尾豈不公卿若懷萬寶而燕息若具萬膳而潔齊喜气多怒气少富貴人也字有根據旨皆玄逸史料集於筆端異气騰於紙上博古人也無首無尾毗喜毗怒悲气多和气少牢騷人也皦潔琢削中繩中墨鋒帶刺而常急語𨿽艷而彌冷怒气多喜气少刻修人也結構巧思詳人所忽活人所板有歸著有下手坐而言起而可行功業人也气吞五嶽揮灑夷猶似喜匪喜似怒匪怒豪傑人也不可句不可字文以艱深取而譯之實無至理怪僻人也髙下長短濃淡奇平隨時尙以變徵宮因主者而更竽瑟胸無本領伎𨿽精工無骨人也以枯淡爲復古以規摹爲大家矯激人也若夫言不達意色不華骨極力追尋而喀喀不能出重重掩蔽知爲淹抑不達作手自佳湊手實難官廚無料屋錢無索尙有所需知爲晚達浮藻空華苦無結實意單气薄遇盡而止色無蒼勁聲匪丹田知爲蚤達而易凋零軟熟爲美有韻無鋒知爲利達而少亮節聲色𨿽張肌理不潤知爲艸野不登明堂小試則勇大試則拙前爲勁兵後爲彊努知爲小材於大無濟論卑气弱骨勻肉停知爲必濟隨時苟且凡此數端不可殫舉略舉一二而相士之法無遁情矣

治河要略序

山陰劉士林

天下水勢之至大者曰江曰河曰淮曰濟水源之至遠者河爲最江次之淮又次之濟又次之以其不與他水會而獨歸於海故曰四瀆四瀆之水人咸享其利而亦恆受其害害之最大者莫如黃河黃河之爲中國患自古記之矣昔唐堯之世洪水橫流泛濫於天下者九載使禹治之禹乃爲之別九州島通九道陂九澤度九山引河東北而注之海然後水患盡去地平天成中國可得而食也是時頌禹徳者惟知爲一時治水之功不知萬世治河之良法無過於此矣愚嘗按河圖河水發源朵甘思西鄙有泉百餘泓自地湧出若列星然故名星宿海自星宿海而來匯爲二巨澤二澤相去四百二十里又行三四日至九渡河分爲九派水甚淸淺可涉而渡九河合一水色始黃自九渡河復行三千里乃至昆侖之南此處河勢尙不甚大聞之士人抱革囊可騎過之河之兩旁多髙山大陵遞相夾抱其山髙峻非常綿亙八百餘里河隨山足東行至於積石爲禹貢導河處其地有歸徳州至此始有城垣有兵士守之屬吐番宣慰司自歸徳至西寧衛四百里自西寧至河州三百里始人中國過蘭州旁金城其問則有大沙灘鳴沙嶺在焉歷寧夏遶平虜之北經丰州之西兩山夾之名靑銅峽河水貫峽而行出峽口向東北轉流靼韃地行八百餘里過髙闕圈楡林套朔方歷受降經雲中注五老東勝之墟與神水黑河相合而南行有太子娘娘二灘在河中流至偏頭黃甫之間山名壺口禹乃疏鑿以通河謂之龍門自龍門而南下注於河津有汾水合於河之東涇渭二水合於河之西嚙潼關之足觸華山之陰遶蒲州而東行至閿鄕循首陽東至於中條南至於靈寶北至於平陸下陜州卽周公分天下爲左右處其間則有砥柱石屹立河中禹鑿三門曰神門人門鬼門水由三門而出三門之外白石巉巖水勢湍激波濤洶湧回而爲七津山上有禹廟存焉蓋因神禹導山通河故爲立祠以報其功徳夾岸髙山河行其中下至沔池春秋時諸侯會盟處至新安項羽抗秦兵處再下而爲洛陽周公營洛邑處澗瀍二水合焉至溫縣至孟津武王觀兵渡河處此處兩岸俱無山山盡矣其在洛陽者卽有北邙山亦僅僅障南岸北岸殊無山至武陟濟水沁水會於河之北伊水洛水會於河之南河勢始盛大難堵禦過虎牢又有泛水者合之河益無賴其在河陰𨿽有廣武敖山然亦僅在南岸北岸又無山俱不能夾束以故河流至武陟則泛濫而衝決河之衝決自此始也南決廣武之間則通京索冒鴻溝皆楚漢交爭之地平原曠野一瀉千里則自河以南淮以北成巨津矣北決陽武延津之地則犯內黃衝開濮而大名東昌悉受其害矣自古以來黃河由長垣東明之間合漳衛而至天津下碣石入於海不爲中國之害後攺河於南引沁於衛而南北分矣後又截沁衛之流引沁於黃借以衝沙則惟漳衛入北而沁黃咸歸南矣故於沁水北岸自髙村而大樊太原金乙當木欒店紅荊口小原寺築堤防禦重重堵塞惟恐堤決而水合衛也又自小原寺沁黃交會之處接築縷堤以至原武延津中槳陳橋曹單城武直抵徐州北岸鎭口閘而止又自古陽大道築遙堤截沁流塞蓮花之口從原武延津城北長垣東明城南塞雙河之口以斷大小淸河歸海之路又從蔡家口陳隆莊城武丰沛之間直抵飛雲橋而止南岸自河陰之廣武山從鴻溝滎澤孫家渡劉獸醫及開封之兔伯岡趙皮塞丁家道劉家河築至徐州而止此漕黃交會之處也又自徐州由茶城鎭口而下南岸有洞山九里雲龍諸山北岸則有子房山夾河人徐故徐州但有泛漲而無潰決藉山爲堤水難猖獗故徐州者其眞黃河之喉吭乎河出徐州過淸京寺其在南岸尙有半戈羊山以當之北岸又無山故河流不向南而向北直北趨下決爲距山連旺蘆塘落馬黃墩周柳諸河其河皆在邳境故邳州獨受其害河於此處善泛溢亦以北岸無山夾束故也邳州由落馬湖至古城中間凡九曲古城至淸河甚近過淸河則爲淮黃交會之路淮黃合而出安東下云梯入於大海至是而河淮之事畢矣夫河之初出潼關而入河南也數數爲地方患所在地方畏其衝決亦時時以塞決殺流築閘建壩爲事故其堤上自木槳店下至廟道口有縷有遙有月有格蜿蜒數千百里屈曲重復極其周備蓋因河勢洶湧地不能與水爭利故避虛就實築土平原爲助岸以夾河身防其暴漲潰決也又以河水蕩漾橫衝力能敗岸則甩捲掃貼岸以當抵其勢又於堤上築閘開涵以宣泄其怒創減水壩以分殺其漲以爲決口不塞則內地漫淤急流不殺則泛溢愈甚是堤埽不得不爲之所也逮堤之又不能遏埽之又不能殺決者自決衝者自衝於是謀治河者又以堤埽爲無益於衝決將欲捨堤埽不用而議開支河矣議開老黃河故道矣議開新河濟運矣議開交萊河復通海運矣復有爲淮安計者欲浚艸灣開王家營大壩以分河入海不令直犯淮城此皆計之左者也夫國家自會通告成以來借河入運𨿽得其力亦受其害不然彼河自爲河淮自爲淮漕自爲漕不相混亂何能爲害惟其爲運道計黃欲借淮以刷沙漕欲借黃以行舟淮欲助黃以入海三者合一互相爲用所以互相爲害水勢汪洋不能堵禦自有衝決之患河之在梁宋也地皆浮沙旣無堅山石壁爲之障又無深淵大藪爲之蓄不得不講求堤壩經營捲掃河之在徐邳𨿽無山陵夾束尙有諸河蓄水又去海口漸近海日可浚河身可疏又得淮水沖刷則淤沙日去海口日闊而日深又有堤壩爲之障水無旁溢安行地中順流直奔且髙堰增築攔水歸黃歸江又築黃不穿泗如此則河可以永無患矣而今復有衝決歲費帑金日募夫役東築西防曾無息肩之日何也蓋以不得實心謀事之人無髙識特達之見無忠君惜民之念無廉潔之淸操無善後之長策所以河患亙千古而不能除也今欲工程之告竣脫民於昏墊使黃淮安流而不衝決必當擇廉潔才能老成持重不愛錢不辭勞不避怨不喜奉承忠君惜民之大臣以總理其事更選地方之賢有司以分任其職旣無虛假亦無間斷庶幾可望功效之有成余因設爲上中下三策治河之法其上者度其形勢相其原隰測其髙下盡北方之地開作水田百畝成坵四面啟溝蓄水通流河之兩旁穴堤建閘視時啟閉引江淮河漢之水納之溝中以灌漑民田寸寸而分之步步而散之水勢衰弱自無衝決並令種田之民春夏務農秋冬培堤卽偶有坍塌隨坍隨補各就其所種之田以修其旁田之堤不勞官吏不費帑金如有衝決巳甚民力難支然後令有司勘驗的實估費限時請帑修築如有過期不完者議罪如是而堤不常衝役不常集民不大勞國不大費將畿內之田什一而賦卽以其所賦者抵東南之米粟納之藏府而有餘可無事於遠漕以罷敝東南之民力東南之粟易價輸京不煩運載此法一行則田疇辟野無曠土粟米充民皆厚積賦稅多可議薄斂挽輸近可省運貲徭役輕可養民力是一舉而諸善畢集且也河不借淮漕不借河淮不合黃河自爲河淮自爲淮漕自爲漕歸江歸海各有源委不相混亂河定民安千載無患此上策也其次則自武陟河陰而下徐沛以上堅築縷堤以束水遠築遙堤以防決多穿河渠多建閘壩啟閉節宣放水四達分殺其勢使不至於湍激尋虛潰決徐沛以下直抵海口堵塞壩涵堤防堅實毋分支流並力迅奔自難停滯夫上流旣分則勢緩力弱下流歸並則勢急力彊緩則不決急則不淤且髙堰築而全淮會合則河弱淮彊淮能敵黃沙隨水去底深口闊直瀉無餘此所謂以河予淮以淮予河而兼以河淮予海更以河淮子漕永流通暢運漕無阻國計民生亦稱安利此中策也若夫繕完舊堤增卑培薄束衝補東西決塞西不知歲月無窮壩築難盡髙者愈髙卑者愈卑河髙出岸堤髙觸天歲費帑金百萬以擲無底之深淵使財賦殫於畚築人命懸於洪波國計未必利民生未必安此最下策也今之治河稱才望者亦不過行其下策耳況並下策而不能行者臨流浩嘆一籌莫展故余特爲纂輯修治之法凡十卷名之曰治河要略以行所無事爲治水之法以盡力溝洫爲治河之要今之人盡在借河營私而未嘗求所以治之之法塞出海之道堵淮河之口使水無去路處處衝決於是別開潮河增築髙堰動支帑金數十萬未嘗有分寸之功名爲治河其實因治而大壞矣安居髙臥目不見河何從識其利獘故繪圖以先之圖黃可以知黃之利害圖淮可以知淮之助黃並圖江圖湖兼圖泉河可以知黃淮江湖並汶泗諸泉合而爲一然後成其爲漕夫水之去來有源有委源委旣明然後可以施疏浚排決之功故次之以河源考自古以來河決非一歲自源及委河決非一處鑑古可以知今治今必須法古故次之以河決考古今之議論不同世人之意見不一貪廉殊途成敗異致布在方策可戒可師故次之以治河羣議並載潘公奏章河議辯惑徐疏參駁擇其可者而用之其不可者則置之然後備陳餘一巳之私說曰疏浚管見以就正於四方明達君子要詳列其險要使任事者知所防範復載之以修守事宜使用工者有所持循並及勾股測量法可以知髙深廣遠之數後之治河者可無事別求按籍而行之可也然而壞事者不可不戒貪污者不可不懲故以禁例終焉治河者果能得余說而行之前則效之成可屈指而定矣

○當湖陸隴其政暇補過讀

﹝見圖﹞

先淸獻公學貫天人道承閩洛凡闡明性理羽翼經傳之書久巳刋播海內矣蒞政摘要抄本一冊皆公平日摘取前人嘉言懿行有裨國計民生者手集成帙卷末署當湖陸某政暇補過讀世無刋本震家藏巳久不敢珍祕謹付剞劂使天下後世知公一生進思盡忠退思補過之心若是其惓惓焉

道光十九年八月朔長水支裔孫震謹識

蒞政摘要卷下終

玉田十弼勛校

