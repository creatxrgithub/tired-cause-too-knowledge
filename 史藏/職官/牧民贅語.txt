牧民贅語

﹝淸﹞王景賢撰

●牧民贅語﹝附﹞

閩縣王景賢希齋

興大利除大害負過人之才具者往往能之至斟酌盡善。無一毫之獘。而人實沾其利。則非眞學問人不能。

官無論大小皆有見學問之處明者居官之首務大員察吏明則不肖者不得濫居民上縣官察民明則頑悍者不得肆爲民毒至淸所以持明之原賄賂不開而智不荒矣愼所以持明之後情僞旣悉而心愈虛矣

爲縣令須以一邑之民生爲重。譬爲家長一家休戚皆一身系之若不問其饑寒疾苦一家之長幼尊卑各自爲心矣何用家長哉

學校一節最是急務家中有幾个子弟家長不命之入塾或聽其各自讀書全不問所讀爲何書於心安乎

官與民相接多在詞訟最足用吾教。剖析曲直指陳利害示以相親相敬之道𨿽不肖亦有感悔之意

轉移風俗最是難事。不善理會乎此急於見功事事必一番攺造不至擾民不止大扺甚無道之事卽須頃刻變革若其可緩仍須積漸而移。

擇邑令不可不認眞。一方之民命。俱在此人身上。

上司之喜怒爲重百姓之身命爲輕此等縣令眞是民害

事必投上司之喜者爲最怕上司之怒者次之蓋上司喜而民哭矣上司怒尙未哭也怕上司之怒而竟順其意以解其怒而民亦哭

律例有一定民之犯罪無一定泥律例以入人於法眞是枉讀十年書矣。

善於逢迎上司民未有不受其害何也以錢逢迎者必刻剝民財以身逢迎者必廢弛民事

爲官分內之事甚多復說樹聲气聲气多則以勢交以利交者至矣應之不能不應招禍故聲气足以得官聲气亦足以失官

地方有宜禁絕者士人包攬訟詞以及邪教惑人坊間淫詞艷曲

爲官不可有要譽於民意行吾所當行𨿽愚民安於俗習且不避謗而爲之何有譽之可要者

徒恃淸廉而作事不合人情。其究也人受其病。與貪酷者等。且使人戒淸廉之無用貪酷者反引爲借口此皆有所恃而不學之過也

操守好矣又須無傲气傲則上官厭之有所請或不行同僚忌之或隨聲而相軋甚則身受其禍竟不能展吾志少有禆益於民可嘆也

興大利除大獘皆是爲民起見必不可有喜功意若以善歸已則不善又將誰受之其不至取怒上官致謗同列鮮矣

詞訟之間待紳衿宜得體所以養其廉恥待小民宣矜全所以保其身家

猾吏地棍最難變化似以嚴刑爲先然我一日在官則斂其鋒及去之日又出矣須有法以制之使不得逞

悍差姦吏能爲民害制之使不得逞得矣然其業旣在於是終不能枵腹而供呼喚尢須體卹其饑寒所以杜其不肖之意亦在此

小事而輕拘民不如臨時而斷釋之貧苦百姓藉手足爲生一日失業則一家號饑矣又況多拘一日胥役多一日之苛求何苦與蚩蠢之氓作讎對耶

非大關節事不可輕提婦女此忠厚之道也婦女一登公堂便損其一分廉恥爲民父母者宜護惜焉

紳衿干涉詞訟此風最不可長且有與已全無關涉外而局騙富人內而交通胥役硬作幹證硬認已事詭詐百出得其情狀卽宜詳請斥革永絕後患

國家之設縣令不但使之收一方錢糧斷一方詞訟必責以移風易俗之事今則錢糧淸釐詞訟完結便爲能吏矣

爲官不在布衣疏食便爲極等事。果我有盡其職卽美衣丰食究無損乎良吏矯廉二字亦是偏僻處

爲縣令者統轄一邑凡地方之城池水利武備教匪皆須畱心稽察常時都不經心有變則措手無策矣一邑博雅君子正直之士武藝過人之夫皆須知其姓名𨿽未接見有急亦有用處

邪教左道須亟驅之境外窩賊棍徒聞其風聲卽當乘其未盛而散之亦杜漸之一道也

幕友須擇朴誠君子緩急始可相商豪侈之士一加親任未有不生獘者

邑有隙地須令遊手之民開墾之不必卽起科果有成效以十人爲期可也

婚婣喪葬禮之大者或大違乎制度𨿽難於頓革亦須漸易之

爲政最患有文而無實。鄕約讀法事之美也。奉行故事何足開愚民之耳目哉。進其耆老士民與之講明大義使轉相傳播則寖爲風俗矣

詞訟涉於倫常者最須加意蓋風化之原系之矣

淸𨿽一節之長然爲上者一有貪利之心則已無所不至矣故寡欲爲尙

前賢祠墓加意修理亦移風之一道

官階上下𨿽不可越然皆朝廷命官也嘗見大吏視縣令有如奴隸者然行李往來供給豪侈或一宿費至千金嗚呼縣令忽以贓敗長官亦安置之法乎

縣令𨿽卑命官也督撫之奴隸𨿽附督撫之勢奴隸也乃不中其飽則姦詭百出淩虐無所不至此輩橫行致令讀書出身者皆垂頭喪气不得已與之言笑欵洽厚其賂而卑其躬此眞侯門虎狼也相習成風各以勢之所及而肆其暴於是自督撫而下以至縣令各衙門皆有無數虎狼矣此種不治吾未見政事之能淸者

上官最不可輕視縣令。彼一邑之主我待之如奴隸然何以使之立於民上哉畱一分臉面與他正使伸其父母之望

出則事公卿古之道也然聖人之言事者盡其禮意耳言詞恭敬奉公勤謹不過是也今之言事者以阿媚爲先此非所事而事可謂之狎大人矣而樂其奉承者顧謂其善於事我乎

各省之風土人情多相懸殊但當相其所宜而設施不容泥定一律惟愛民之心則隨地皆不容易

一已之好惡喜怒最不可露於近習左右以此等之人每善承望風旨且恐播之外人以泄機關

偏聽不可自信亦不可凡事酌之以理揣之以時勢平心靜气行之庶不悞

衙門之幕友猶古之參軍也所以相輔而行政故必擇正人君子明達治體者相與有成若今所謂爺們者奴僕之輩備奔走伺候而已而竟多立名號曰掌案曰簽押曰徵收噫地方官所理何事所稱三項非政之大者乎以政之大者交此輩之手任其顚倒出入狐假虎威何政之有哉今天下衙門比比皆然矣安得知政體之士起而革此名號多延正人端士分任其責使此輩不得濫廁其間吏治庶幾一淸乎

才識不及幕友易於挾制精明不足吏胥得以舞文威權不立奴僕敢於借勢情而不破紳士熟於夤緣稽察不嚴誘詐有所容足刑賞失當法令可以妄干

明察之官苟知重吏則吏亦可靠蓋吏有身家之系官旣明察則知畏法亦不敢舞文故曰可靠若家人則非法所可加加之以法則挾制百端官慮已之受累遂不敢輕發矣吏不可靠而靠家人亦岌岌乎殆哉

坐贓壞事皆由起初章程不立之故理財二字。最是切要。愚者以爲不屑道。

百姓足君孰與不足有若告哀公之言也然則百姓足官孰與不足亦上下之通義也

患失便無所不至官要做到底必時存一患失之心

男矞辰崧辰葆辰宣辰仝校刊

