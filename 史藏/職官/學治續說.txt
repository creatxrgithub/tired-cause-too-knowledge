學治續說

﹝淸﹞汪輝祖纂

●目錄

官聲在初蒞任時

勿彰前官之短

勿苟爲異同

爲治不可無才

多疑必敗

宜因時地爲治

舊制不可輕攺

陋規不宜遽裁

常例應酬不宜獨減

美缺尢不易爲

須爲百姓惜力

勿以土物充饋遺

保富

保富之道

辦賑勿圖自利

法貴準情

能反身則恕

宜求不幹淸議

吏不可墨

墨吏不必爲

淸不可刻

假命案斷不可蔓延

盜案宜防誣累

辦重案之法

辦案宜有斷制

鄰境重案不宜分畛域

社義二倉之獘

淸理民欠之法

申明上下易隔之故

用人不易

宜防左右壅蔽

差遣吏役不可假手代筆

拒捕不可輕信

宜勿致民破家

事未定勿向上官率陳

上官必不可欺

勿臧否上官寮友

告下之語必須詳細

舊典關勸懲者不可不舉

治莠民宜嚴

幹才可備緩急者宜畱意

安命

勿爲非分之事

事愼創始

遇倉猝事勿張皇

進退不可遊移

退大不易

治貴實心尢貴淸心

跋

●學治續說

蕭山汪輝祖煥曾纂

○官聲在初蒞任時

官聲賢否去官方定而實基於到官之初蓋新官初到內而家人長隨外而吏役訟師莫不隨機嘗試一有罅漏羣起而乘之近利以利來近色以色至事事投其性之所近陰竊其柄後𨿽悔悟已受牽持官聲大玷不能﹖﹖抇民之口矣故蒞任時必須振刷精神勤力檢飭不可予人口實之端

○勿彰前官之短

人無全徳亦無全才所治官事必不能一無過舉且好惡之口不免異同去官之後瑕疵易見全賴接任官彌縫其闕失居心刻薄者多好彰前官之短自形其長而官以遷擢去尙可解嘲若緣事候代寓捨有所傳聞必置身無地夫後之視今猶今之視昔不畱餘地以處人者人亦不畱餘地以相處徒傷厚徳爲長者所鄙

○勿苟爲異同

立身制事自有一定之理惟人是倚勢必苟同以己爲是勢必苟異苟同者不免詭隨苟異者必致過正每兩失之惟酌於理所當然而不存人己之見則無所處而不當故可與君子同功亦不妨爲小人分謗

○爲治不可無才

才者徳之用有圖治之心而才不足以濟之則內外左右皆得分盜其柄以求自濟其私故一事到手須自始徹終通盤熟計實能收之然後發之萬一難以收局且勿鹵莽開端蓋治術有經有權惟有才者能以權得正否則守經猶恐不逮耳

○多疑必敗

疑人則信任不專人不爲用疑事則優柔寡斷事不可成二者皆因中無定識之故識不定則浮議得以搖之凡可行可止必先權於一心分應爲者咎有不避分不應爲者功亦不居自然不致畏首畏尾是謂膽生於識

○宜因時地爲治

有才有識可善治矣然才貴練達識貴明通遇有彼此殊尙今昔異勢者尢須相時因地籌其所宜若自恃才識有餘獨行其是終亦不能爲治譬之醫師用藥不知切脈加減而專襲成方則參耆殺人未始不與砒信同禍

○舊制不可輕攺

今人才識每每不若前人前人所定章程總非率爾不能深求其故任意更張則計劃未周必致隱貽後累故舊制不可輕攺

○陋規不宜遽裁

裁陋規美舉也然官中公事廉俸所入容有不敷支給之處是以因俗制宜取贏應用忽予汰革目前自獲廉名迨用無所出勢復取給於民且有變本而加厲者長貪風開訟釁害將滋甚極之陋規不能再復而公事棘手不自愛者因之百方掊克姦宄從而藉端善良轉難樂業是誰之過歟陋規之目各處不同惟吏役所供萬無受理他若平余津貼之類可就各地方情形斟酌調劑去其太甚而已不宜輕言革除至署篆之員詳革陋規是謂慷他人之慨心不可問君子恥之

○常例應酬不宜獨減

凡有陋規之處必多應酬取之於民用之於官諺所謂以公濟公非實宦橐也歷久相沿巳成常例萬不容於例外加增斷不可於例中扣減倘應出而吝象齒之焚不必專在賄矣

○美缺尢不易爲

俗所指美缺大率陋規較多之地歲例所入人人預籌分潤善入而善出惟才者能之或不善於入而不能不出則轉自絀矣慮其絀而入之不謹禍不旋踵懼有禍而入之稍愼又不足以應人之求故美缺尢不易爲自愛者萬不宜誤聽慫惥垂涎營調白香山詩云妻妾歡娛僮僕飽始知官職爲他人今之爲美缺者飽僮僕而已妻妾歡娛其名也實且貽子孫之累焉余向客歸安夜中聞雁有稻粱羣鶩共霜露一身寒之句非有所感也主人王晴川諷詠數過潸然泣下明年以終養去官居美缺者可不常自儆乎

○須爲百姓惜力

先儒有言一命之士苟畱心於愛物於物必有所濟身爲牧令尢當時存此念設遇地方公事不得不資於民力若不嚴察吏役或又從而假公濟私擾累何堪故欲資民力必先爲民惜力不惟弭怨亦可問心

○勿以土物充饋遺

地產土宜非有土官之利也偶因取給之便奉上官贈寮友後遂沿爲故事甚至市以官價重累部民毒流無旣如之何可爲厲階也故舊規所有尙宜酌量裁減若所產之物素未著名斷不可輕用饋遺貽後人之害禍同作俑

○保富

藏富於民非專爲民計也水旱戎役非財不可長民者保富有素遇需財之時懇惻勸諭必能捐財給匱𨿽恡於財者亦感奮從公而事無不濟矣且富人者貧人之所仰給也邑有富戶凡自食其力者皆可藉以資生至富者貧而貧者益無以爲養適有公事必多梗治之患故保富是爲治要道

○保富之道

官不潔己則境之無賴借官爲孤注擾富人以逞其欲官利其驅富人而訟可以生財也陽治之而陰庇之至富人不能赴愬於官不得不受無賴之侵陵而小人道長官爲民仇矣夫朝廷設官鋤暴安良有司之分惟暴是縱惟良是侮負國負民天豈福之故保富之道在嚴治誣擾使無賴不敢藉端生事富人可以安分無事而四境不治者未之有也

○辦賑勿圖自利

地方不幸而遇歉歲克減賑項以歸私橐被災之戶必有貸賑不得流爲餓殍者上負聖恩下傷民命喪心造孽莫大於是昔濟源衛公【哲治】牧邳州盡出賑贏設棲流所贍養仳離雁戶全活無算同時辦賑之吏競笑其迂然肥橐者多不善後公獨簡在宸衷不數年累遷至安徽巡撫陟工部尙書致仕尹中堂文端公【繼善】總督兩江時余嘗見其辦賑條告末云倘不肖有司克賑肥家一有見聞斷不能幸逃法网卽本部堂稽查有所不到吾知天理難容其子孫將求爲餓殍而不可得痛哉言乎讀至此而不實力救荒其尙有人心也哉

○法貴準情

余昔佐幕遇犯人有婚喪事案非重大必屬主人曲爲矜卹一全其吉一湣其凶多議余迂闊比讀輟耕錄匠官仁慈一條實獲我心匠官者杭州行金玉府副總管羅國器世榮也有匠人程限稽違案具吏請引決羅曰吾聞其新娶若責之舅姑必以新婦不利口舌之餘不測系焉姑置勿問後或再犯重加懲治可也此眞仁人之言乾隆三十一二年閒江蘇有幹吏張某治尙嚴厲縣試一童子懷挾舊文依法枷示童之婣友環跽祈恩稱某童婚甫一日請滿月後補枷張不準新婦聞信自經急脫枷童子亦投水死夫懷挾宜枷法也執法非過獨不聞律設大法禮順人情乎滿月補枷通情而不曲法何不可者而必以此立威忍矣後張調令南匯坐浮收漕糧擬絞勾決蓋卽其治懷挾一事而其它慘刻可知天道好還捷如枹鼓故法有一定而情則千端準情用法庶不乾造物之和

○能反身則恕

且身爲法吏果能時時畏法事事奉法乎貪酷者無論卽謹愼自持終不能於廉俸之外一介不取如前所云陋規何者不干國法特宿獘因仍民與官習法所不及相率幸免耳官不能自閒於法而必繩民以法能無媿歟故遇愚民犯法但能反身自問自然歸於平恕法所不容姑脫者原不宜曲法以長姦情尙可以從寬者總不妨原情而略法

○宜求不幹淸議

是非之心人皆有之當未遇時聞談長吏害民之政未嘗不扼腕太息洎乎得志則昧殷鑑之訓當局者迷古今同慨故幸而居官能回念扼捥之故常求不幹淸議自無失政

○吏不可墨

我朝立賢無方用惟其才髙門貴冑世受國恩目染耳濡蚤嫻吏治所慮生長華膴止知富貴吾所自有當日懍象齒焚身之戒力求無替定聲至寒畯之士科第起家視白首窮經者遭逢天壤豈可遽捨所學同於猾吏之爲若乃進以他途尢必自問可用於時而後求爲時用何至一登仕版卽不自愛旣爲牧令皆有廉有俸有自然之利無論美缺卽缺甚不堪總勝舌耕餬口盡心爲之尙恐未能稱職有孤民望如復朘民以生重負設官之義鬼神鑑之矣昔孫西林先生官浙藩時常祿之外不名一錢或勸爲子孫地曰吾未見紅頂官兒孫至於行乞如其行乞則祖宗之咎也聞者至今誦之

○墨吏不必爲

吏不可墨固已余則以爲匪惟不可亦且不必數十年前吏皆潔謹折獄以理閒以賄勝深自諱匿自一二虧帑之吏借口彌補稍稍納賄訟者以賄爲能官惟賄徑不開莫得而污之偶一失檢墨聲四播蓋家人吏役皆甚樂官之不潔可緣以爲姦𨿽官非事事求賄而若輩必曰非賄不可假官之聲勢實彼之橐囊官巳受其挾持不能治其撞騙且官以墨著訟者以多財爲雄未嘗行賄亦冒賄名其行賄者又好虛張其數自詡富豪假如費藏鏹三百兩必號於人曰五百兩而此三百兩者說合過付吏役家人在在分肥官之所入不能及半而物議嘩傳多以虛數布聞上官之賢者必摭他事彈劾卽意甚憐才亦必予以媿厲之方其不賢者則取其半以辦公而所出之數己浮於所入之數不得不更求他賄以補其匱而上官之風聞復至故貧必愈墨墨且愈貧陽譴在身陰禍及後則何如潔己自守者臨民不怍事上無尢乎

○淸不可刻

淸特治術之一端非能是遂足也嘗有潔己之吏傲人以淸爲治務嚴執法務峻雌黃在口人人側目一事偶失環聚而攻之不原其禍所由起輒曰廉吏不可爲夫豈廉之禍哉蓋淸近於刻刻於律己可也刻以繩人不可也

○假命案斷不可蔓延

應抵命案吏役尙知畏法惟自盡路斃等事更易蔓延滋擾蓋百姓無知最懼人命牽連恐嚇撞騙易於借口全賴相驗時力歸簡易凡自盡人命除釁起威逼或有情罪出入尙須覆鞫其餘口角輕生盡可當場斷結不必押帶進城令有守候之累如死由路斃及失足落水則驗報立案不待他求有等鶻突問官妄向地主兩鄰根尋來歷以致輾轉撦拉徒飽吏役之橐造孽何有旣極哉

○盜案宜防誣累

安良必先治盜而寄贓買贓之累又因治盜而起凡誣扳窩夥猶可畱心訪察至寄買贓物之虛實爲輿論之所不著不惟黠賊易於挾嫌嫁禍且有捕役牢頭擇殷教猱因而爲利者卽官爲審釋良民己受累不堪矣浙中舊習獲賊到官率供無主之案混認多贓指某某寄頓某某價買承行之吏據供弔贓僉差四出迨贓無著落終以遊供完結而役婪於橐吏分其肥願民被獲賊之害境內不受治盜之益余居鄕時深知此獘故佐主人治盜惟嚴究有主之賊而不起無主之贓前於藥言約略言之今錄簡易之法於左以備采擇尋常竊賊只須飭地保諭弔諭內注明速將原贓交保稟解不必到官如果被誣許自行呈愬愼毋托故諉延致幹差擾向在嘉湖幕中行之民以爲便未有不繳不愬者案重贓多必須差弔者檄內注明止許弔贓不必帶﹣300﹣2﹣審如未買未寄聽本人呈愬毋許提人滋擾庶捕役不敢肆橫以被誣呈愬者受詞時卽提犯質釋俾免守候或卽於詞內批釋不必令平民與賊匪對簿以卹善良無論爲窩爲夥買贓寄贓有愬稱與賊並未相識橫被誣扳者其中必有教供之人可令被誣者雜立稠人之中先令賊犯指認如指辧模糊立時諭歸安業專治賊犯以誣良之罪然此法須時時變通用之習以爲常則其人狀貌教供者亦能預先說之倘以識面爲非誣恐又成冤獄耳至印官事宂小竊案件有不能不發佐貳代訊之勢但聽其查辦卽不免有需索之獘應令訊畢卽送艸供一切傳主弔贓俱由親核庶權不下移民不受擾

○辦重案之法

一人治一事及一事止數人者權一而心暇自可無誤或同寅會鞫事難專斷或案關重大牽涉多人稍不靜細卽滋冤抑遇此等事先須理淸端緒分別重輕可以事爲經者以人緯之可以人爲經者以事緯之自爲籍記成算在胸方可有條不紊不墮書役術中其土音各別須用通事者一語之訛豪釐千里尢宜愼之又愼

○辦案宜有斷制

斷制云者非師心自用也案無大小總有律例可援援引旣定則例得無干者皆無庸勾攝人少牽連案歸簡淨矣向見貌爲精愼之吏不知所裁以極細事而累及鄰證延蔓不休有因而破家釀命者曾爲寒心敢不苦口

○鄰境重案不宜分畛域

守土之官治不越境似也然遇鄰境命盜重案一有風聞卽宜星火緝訪稍分畛域受之以需致犯得遠竄已失敬公之義其或假道境內終且牽連被議豈非自取之乎

○社義二倉之獘

談積儲於民閒社義二倉尙己然行之不善厥害靡窮官不與聞則飽社長之橐官稍與聞則恣吏役之姦蓋貸粟之戶類多貧乏出借難緩須臾還倉不無延宕官爲勾稽吏需規費筦鑰之司終多賠累故屆更替之期畏事者多方規避牟利者百計營求甚有因而虧挪僅存虛籍者此社長之害也其或勸捐之日勉彊書捐歷時久遠力不能完官吏從而追呼子孫因之受累此捐戶之害也此等良法固不宜因噎廢食究不容刻舟求劍欲使吏不操權倉歸實濟全在因時制宜因地立法舊有捐置者務求社長得人爲之設法調劑捐戶如果無力完繳亦不妨據實詳免若本未捐設斷不必慕好善虛名創捐貽患

○淸理民欠之法

花戶欠賦是處有之顧亦有吏役侵收冒爲民欠者余署道州因前兩任皆在官物故每年民欠不得不收因創爲呈式令投牒之人於呈面注明本戶每年應完條銀若干倉谷若干無欠則注全完未完則注欠數除命盜外尋常戶婚田土錢債細事俱批令完欠候鞫欠數淸完卽爲聽斷兩造樂於結訟無不克日輸將閒有吏役代完侵蝕字據可憑立予查追淸款其無訟案者完新賦時飭先完舊欠行之數月欠完過半第此事必須實力親稽方有成效倚之幕賓書吏總歸無濟

○申明上下易隔之故

或問何以謂之上下易隔曰理甚易明事則不能盡言也爲上官者類以公事爲重萬不肯苛求於下而左右給事之人不遂其欲輒相與百方媒孽昔吾浙有賢令素爲大吏所器會大吏行部過境左右誅求夫饜一切供儲皆陰爲撤去曉起鐙燭夫馬一無所備遂攖大吏之怒摭他事劾去此隔於上之一端也又有賢令勤於爲治纖巨必親賞罰必信其吏役有不得於司閽者遇限日朱單必濡遲而出比其反也又不卽爲轉稟率令枉受逾限之譴此隔於下之一端也被害者據實面陳何嘗不可立懲其獘然若輩勢同狼狽所易之人肆毒尢甚安能事事瀆稟頻犯投鼠之忌故下情終不可以上達曰易隔也

○用人不易

吾友邵二云編修【晉涵】言今之吏治三種人爲之官擁虛名而已三種人者幕賓書吏長隨誠哉言乎今之爲治必不能離此三種人而此三種人者邪正相錯求端人於幕賓己什不四五書吏閒知守法然視用之者以爲轉移至長隨則罔知義理惟利是圖倚爲腹心鮮不僨事而官聲之玷尢在司閽嗚呼其獘非說所能罄也約之猶恐稽察難周縱之必致心膽並肆由余官須自做之說而詳繹之其必有所自處乎

○宜防左右壅蔽

給事左右之人利在朦官舞獘最懼官之耳目四徹凡余所言款接紳士勤見吏役皆非左右所樂必有多其術以相撓制者須將簡號房不得阻賓及吏役事應面稟之故開誠宣布示貼大堂俾人共見共聞並於理事時隨便諄諭庶左右不敢弄權耳目無虞壅蔽

○差遣吏役不可假手代筆

署中翰墨不能不假手親友至標吏辦稿僉役行牌𨿽公事甚忙必須次第手治若地處衝要實有勢難兼顧之時不便畱牘以待則準理詞狀卽付值日書吏承辦應差班役可於核稿時塡定姓名總不可任親友因忙代筆開夤緣賄托之漸

○拒捕不可輕信

此條己具佐治藥言今復及之者幕不見役而念民故意常平官未見民而信役故气易激役不得逞志於民輒貌爲可憐之狀或毀檄或毀衣以民之頑橫面陳於官從而甚其辭焉謂其目無官法也官未有不色然駭勃然怒者官怒而役狡行民害生矣夫拒捕有罪人盡知之爲鹽梟爲盜刼犯罪而求幸脫是以敢拒捕也若催賦傳訊民尙無罪何致拒捕偏聽而輕信之一役得志羣役轉相效仿民之得自全者幾何當役稟時平心熟察則妝點之獘自然流露姑將原檄存銷而止以應辦之事另檄攺差及其人到官事結告以拒捕罪名及所以不遽辦拒捕之故民知愛畏卽役亦不敢再萌故技

○宜勿致民破家

諺有之破家縣令非謂令之權若是其可畏也謂民之家懸於令不可不念也令𨿽不才必無忍於破民家者然民閒千金之家一受訟累鮮不破敗蓋千金之產歲息不過百有餘金婚喪衣食僅取足焉以五六金爲訟費卽不免稱貸以生況所費不止五六金乎況其家不皆千金乎受牒之時能懇懇惻惻剴切化誨止一人訟卽保一人家其不能不訟者速爲讞結使無大傷元气猶可竭力補苴亦庶幾無忝父母之稱歟

○事未定勿向上官率陳

率陳之故有二一則中無把握姑餂上官意趣一則好爲誇張冀博上官稱譽不知案情未定尙待研求上官一主先入之言則更正不易至駁詰之後難以聲說勢必護前遷就所傷實多

○上官必不可欺

天下無受欺者矧在上官一言不實爲上官所疑動輒得咎無一而可故遇事有難爲及案多牽窒且積誠瀝悃陳稟上官自獲周行之示若誑語支吾未有不獲譴者蒼猾之名宦途大忌

○勿臧否上官寮友

事有未愜於志者上官不妨婉諍寮友自可昌言如果理明詞達必荷聽從若不敢面陳而退有臧否交友不可況事上乎且傳述之人詞气不無增減稍失其眞更益聞者之怒惟口興戎可畏也

○告下之語必須詳細

吏役鄕氓均無達識凡差譴聽斷不將所以然之故詳細諭知必且懵於遵率吏役則周折貽誤鄕氓則含混滋疑均足累治

○舊典關勸懲者不可不舉

教民之要不外勸懲二端如朔望行香宣講聖諭勸農課士鄕飲賓興尊禮師儒采訪節孝之類皆勸懲之灼然者近多目爲具文余初蒞寧遠時方孟夏示日勸農皆訝異數至鄕飲酒禮吏莫詳其儀注不揣迂腐一切典禮次第行之三四年中耳目一新頑惰革面士奮科名婦知貞節用力無多收效甚巨夫通都大邑猶曰公務殷繁不遑兼顧若簡僻之區何致夙夜鞅掌而亦廢弛不舉乎吾願圖治者先由此始

○治莠民宜嚴

剽悍之徒生事害人此莠民也不治則已治則必宜使之畏法可以破其膽可以鎩其翼如不嚴治不如且不治蓋不遽治若輩猶懼有治之者治與不治等將法可翫而气愈橫不至殃民罹辟不止道徳之獘釀爲刑名韓非所爲與老子同傳而萑苻多盜先聖嘆子產爲遺愛也

○幹才可備緩急者宜畱意

然其中閒有勇幹之才錯走路頭者亦宜隨時察識陰爲籍記或選充練保或收補民壯懾之以威懷之以徳使其明曉禮義就我範圍設遇緩急未始不可收驅策之功第此乃使詐使貪之妙用非有知人之明者不能略一失誤關門養虎矣

○安命

飲口﹖豕前定況任牧民之職百姓倚爲休戚乎不有夙緣安能爲治緣盡則去非可以人謀勝也能者有遷調之勢而或以發揚見抑庸者無遷調之才而或以眞朴受知且有甚獲上而終蹉跌甚不獲上而荷提攜者謀而得不謀而亦得愈謀而愈不得有定命焉知其爲命而勤勤焉求盡其職則得失皆可不計卽不幸而以公過掛礙可質天地祖宗可見寮友婣族不足悔也

○勿爲非分之事

趨吉避凶理也公爾忘私不當存趨避之見惟貪酷�民叢脞曠職及險詐陰謀因而獲罪者咎由自取外是則皆命爲之矣然福善禍淫天有顯道以約失鮮至竟不罹大戾恣行威福之人幸保令名百無二三不敗則已敗必不止廢黜能辧吉凶者爲吾分之所當爲而不爲吾分之所不當爲自符吉兆而遠凶機趨避之道如是而已

○事愼創始

非萬不得已止宜率由舊章與民休息微特孽不可造卽福亦不易爲不然如社倉如書院豈非地方盛舉而吾言不必創建獨非人情乎哉社倉之獘前已言之書院之名經始勸捐於民總不無所費及規模旣定或倚要人情面薦剡主講其能盡心督課者什不得三四師旣僅屬空名弟亦遂無實學以閭閻培植子弟之資供長吏應酬情面之用已爲可媿其尢甚者資不給用則長吏不得不解橐以益之而歸咎於始謀之不臧是何爲乎夫書院猶有遺累況其它哉故善爲治者切不可有好名喜事之念冒昧創始

○遇倉猝事勿張皇

天下未有不畏官者官示以不足畏則民玩至官畏民而獷悍之民遂無忌憚矣抗官哄堂犯者民而使之敢犯者官也事起倉猝定之以干尢貴定之以靜在堂勿退堂在座勿避座莊以臨之誠以諭之望者起敬聞者生感獷悍者無敢肆也張皇則釀事矣臨民者不必猝遇其事而不可不豫其理所以豫之者全在平日有親民之功民能相信則𨿽官有小過及事遭難處亦斷斷不致有與官爲難者

○進退不可遊移

仕而進經也不獲已而思退權也志乎進則盡職以俟命𨿽遇吹毛之求索分不能辭蘄於退則知止而潔身𨿽有破格之恩榮義無可戀故旣明去就之界當擇一途自立如遊移不決勢必首鼠兩端進退失據

○退大不易

進之難非難進之謂也憑人力以求進必好其爲難往往天定不可以人勝徒有失巳之悔此其故蓋難言之至退亦不易則非及之者不能知也不獲乎上萬無退理然遇上官寬仁體卹轉得引身以退幸而獲上重其品者欲資爲羣寮矜式愛其才者欲藉爲官事贊襄責以匪懈之義不可偸安督以從公之分不宜避事病則疑爲僞飾老則惡其佯衰感恩以恩縻之懼威以威怵之非平素無牽掛之處必臨事多瞻顧之虞須看得官輕立得身穩方可決然捨去嗟乎是豈一朝一夕之故哉

○治貴實心尢貴淸心

治無成局以爲治者爲準能以愛人之實心發爲愛人之實政則生人而當謂之仁殺人而當亦謂之仁不然姑息者養姦剛愎者任性邀譽者勢必徇人引嫌者惟知有我意之不誠治於何有若心地先未光明則治術總歸塗飾有假愛人之名而滋厲民之獘者惡在其爲民父母也故治以實心爲要尢以淸心爲本

學治續說終

●跋

余旣徇坊培兩兒之請開雕臆說同門生歸安愼習巖【咸熙】選河南夏邑令假還春雪載塗不遠數百里渡江相訪曰某之辭韓城師而出都門也吾師授佐治藥言一冊命求教於左右願有以益之嗟乎迂拙如藥言乃重爲吾師所契至於斯乎因出臆說商定燒燭劇談引前緒而申之不覺東方遽曰旣別去又手疏得五十則古人綜論治理言約旨該余瑣細條分至悉數之不能終其物自維衰廢無用於是而益望吾黨友朋盡親民之義安斯民於太和樂育之中鑑此心者知不以辭費爲嫌也因續付剞劂氏郵致習巖正其可云甲寅三月旣望輝祖跋

