《太公陰謀》

武王問太公曰「賢君治國教民﹐其法何如﹖」太公對曰「賢君治國﹐不以私害公﹕賞不加於無功﹐罰不加於無罪﹐法不廢於仇讎﹑不避於所愛﹔不因怒以誅﹐不因喜以賞﹔不髙臺深池以役下﹐不雕文刻畫以害農﹐不極耳目之欲以亂政﹐是賢君之治國也。不好生而好殺﹐不好成而好罰﹔妾孕爲政﹐使內外相疑﹐君臣不和﹔拓人田宅﹐以爲臺觀﹔發人丘墓﹐以爲苑囿﹔僕媵衣文繡﹐禽獸犬馬與人同食﹐而萬民糟糠不厭﹐裘褐不完﹔其上不知而重斂﹐奪民財物﹐藏之府庫﹔賢人逃隱於山林﹐小人任大職﹔無功而爵﹐無徳而貴﹐專恣倡樂﹐男女昏亂﹐不卹萬民﹐違陰陽之气﹐忠諫不聽﹐信用邪佞。此亡國之君治國也。」

武王問太公曰「吾欲輕罰而重威﹐少其賞而勸善多﹐簡其令而眾皆化﹐爲之何如﹖」太公曰「殺一人﹝而﹞千人懼者﹐殺之﹔殺二人而萬人懼者﹐殺之﹔殺三人﹝而﹞三軍振者﹐殺之。賞一人而千人喜者﹐賞之﹔賞二人而萬人喜者﹐賞之﹔賞三人﹝而﹞三軍喜者﹐賞之。令一人﹝而﹞千人得者﹐令之﹔禁二人而萬人止者﹐禁之﹔教三人而三軍正者﹐教之。殺一以懲萬﹐賞一而勸眾﹐此明軍之威福也。」

武王問太公曰「吾欲以一言與身相終﹐再言與天地相永﹐三言爲諸侯雄﹐四言爲海內宗﹐五言傳之天下無窮﹐可得聞乎﹖」太公曰「一言與身相終者﹐內寬而外仁也。再言與天地相永者﹐是言行相副﹐若天地無私也。三言爲諸侯雄者﹐是敬賢用諫﹐謙下於士也。四言爲海內宗者﹐敬接不肖﹐無貧富﹐無貴賤﹐無善惡﹐無憎愛也。五言傳之天下無窮者﹐通於否泰﹐順時容養也。」

武王問尙父曰「五帝之戒﹐可聞乎﹖」尙父曰「黃帝之時戒曰﹕吾之居民上也﹐搖搖恐夕不至朝。堯之居民上﹐振振如臨深川。舜之居民上﹐兢兢如履薄冰。禹之居民上﹐栗栗恐不滿日。湯之居民上﹐戰戰恐不見旦。」王曰「寡人今新並殷﹐居民上﹐翼翼懼不敢怠。」

﹝補遺﹞

黃帝作巾機之法﹐孔甲有盤盂之誡。《太公陰謀》曰「武王衣之銘曰﹕『桑蠶苦﹐女工難得新捐﹐故後必寒。』鏡銘曰﹕『以鏡自照者見形容﹐以人自照者見吉凶。』觴銘曰﹕『樂極則悲﹐沈湎致非﹐社稷爲危也。』﹝後漢書。孫穆傳﹞﹕「銘書成敗﹐以防遺失。」注引﹞

《太公陰謀》﹕「機之書曰﹕安不忘危﹐存不忘亡。」﹝文選。卷四十八。司馬相如封禪文﹞﹕「故曰於興必慮衰﹐安必思危。」注引。﹞

