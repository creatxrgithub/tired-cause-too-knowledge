

聲

解紛者不控拳﹐救鬥者不搏戟。批亢搗虛﹐形格勢禁﹐則自爲解。蓋東西有坎離也﹐南北有震兌也。形神不並往﹐主客不共位﹐虛實不同勢﹐彊弱不衡立﹐精粗不具陳﹐疾徐不預定﹐堅瑕不先設。有聲者﹐有聲聲者。聲者﹐可知﹔聲聲者﹐不可得而知也。敵將狃於聲﹐而盲於所以聲﹐則是我之所攻者﹐乃敵人所不守也。法曰「善攻﹐敵不知其所守。」

煦

視卒如嬰兒﹐故可與之赴深谿﹔視卒如愛子﹐故可與之俱死。昔秦穆公享食駿之報﹐唐太宗獲吮血之益。人君且然﹐而況於將乎﹖故古之良將﹑賢者﹐禮而祿之﹔勇者﹐賞而勸之﹔饑者﹐給食而飼之﹔寒者﹐解衣而衣之﹔有難則以身先之﹐有功則以身後之﹔傷者﹐泣而撫之﹔死者﹐哀而葬之﹔軍井未汲﹐將不言渴﹔軍米未炊﹐將不言饑﹔軍火未燃﹐將不言寒﹔軍幕未拽﹐將不言熱﹔夏不操扇﹐冬不披裘﹐雨不張蓋﹐財不私己﹐勞必共眾﹐凡以拊循士卒而致其死命也。經曰﹕能愛人之生者﹐可使人捨生而赴死﹔能親人之身者﹐能使人捐身以犯難。

整

善行師行軍者必整。整者﹐居則有禮﹐動則有威﹔進不可禦﹐退不可追﹔前後應節﹐左右應麾﹔與之安﹐不與之危。其眾可合而不可離﹐可用而不可疲也。是故不整而囂﹐郤至料其必克﹔旗靡轍亂﹐曹劌決其可逐。兵顧可不整耶﹖夫一人之身舉百萬之眾﹐俯首伏喙⒀﹐束肩斂息﹐而莫敢仰視﹐法制整也。故匹夫忽操兵權﹐申之以法令﹐威之以賞罰﹐人未敢有逆其命者。整之時義大矣哉。

先

兵家惟其先人﹐故能有奪人之心﹐關中之王﹐在於先人﹔北山之勝﹐在於先據﹐古之善戰者﹐先爲不可勝﹐以待敵之可勝﹐未有不先處戰地而待敵者也。是故治气則先﹐治心則先﹐治力則先﹐治變則先﹔隘則先居之﹐險則先去之﹐愛則先奪之。蓋先勝而後戰﹐非先戰而後勝也。弈﹐小數耳﹐猶曰自始至終著著求先﹐況乎兵哉﹗

迅

疾雷暇掩耳乎﹖掣電暇瞬目乎﹖時不再來﹐機不可失﹐則速攻之﹐速圍之﹐速逐之﹐速搗之﹐靡有不勝。《軍讖》曰「攻敵欲疾﹐是脫兔之說也﹐智者不能爲之謀﹐勇者不及爲之怒矣。

羸

鷙鳥之擊也﹐必匿其爪﹔猛獸之摶也﹐必潛其形。兩軍對壘﹐不宜誇矜見其所長﹐當匿其壯士肥馬﹐而示以羸胔老弱﹐見短伏奇﹐以爭一擊之利。昔冒頓圍髙帝於白登。當是時也﹐漢兵蓋三十餘萬﹐軍非不眾也﹔使者覘匈奴以十輩﹐偵非不詳也。而七日之恥﹐千古難雪﹐微曲逆幾斷送乃公矣。故羸爲制敵之一奇也。

佯

兩軍相值﹐未諳敵情﹐必伺敵先動﹐俟其有變﹐乃用計以應之。蓋兵刃甫接﹐勝負攸分﹐未可造次﹐以嘗試也。急則血气用事﹐將逞於一擊﹐而太剛者折﹔緩則神气不張﹐將局於守株﹐而太柔者馳。若夫表緩急﹐劑剛柔﹐僞爲不勝以求勝﹐其法在佯。佯者﹐暫然而不必然﹐似敗而實不敗也。其追北也﹐佯爲不及﹐其見利也﹐佯爲不知。吳起曰「務於北﹐不務於得。」知言哉﹐精於佯者乎﹗

乘

夫必勝之術﹐合變之形﹐妙在於乘。乘者﹐乘人所不及﹐攻其所不戒焉耳。猛虎失勢﹐童子曳戟而逐之﹐乘其憊也﹔猩猩被酒﹐山樵扼其頏而刺其血﹐乘其醉也。制敵亦然﹐驕可乘﹐勞可乘﹐懈可乘﹐饑可乘﹐渴可乘﹐亂可乘﹐疑可乘﹐怖可乘﹐困可乘﹐險可乘。可乘者﹐敵也。揣其可乘而乘之﹐善制敵者也。

靜

兵﹐武事也﹐而以靜爲主。靜則無形﹐動則有形。動而有形﹐必爲之擒。虎豹不動﹐不入陷井﹔糜鹿不動﹐不罹罝罘﹐飛鳥不動﹐不絓网羅﹔魚鱉不動﹐不擐唇喙。物未有不以動而制者也。是故聖人貴靜﹐靜則不躁﹐而後能躁俟。彼有死形﹐因而制之。尉繚子曰「兵以靜勝。」甚哉﹗兵之不可輕動也﹐況妄動乎﹗

集

天下無粹白之狐﹐而有粹白之裘﹐集之眾白也。人莫不有長﹐莫不有短。善爲將者﹐假人之長以補其短。集眾人之明﹐無畏乎離婁矣﹔集眾人之勇﹐無畏乎孟賁矣﹔集眾人之力﹐無畏乎烏獲矣。

因

夫兵﹐貴其因也。因也者﹐因敵之險以爲固﹐因敵之勝以爲克﹐因敵之亂以爲暇﹐因敵之來以爲往﹐因敵之謀以爲事。故曰﹕能審因而加勝﹐則不可窮也。三代所寶﹐莫如因。舜因民之心﹐禹因水之力﹐湯武因人之欲。凡因則無敵。

突

徐而操戈矛﹐則勇士爭交刃矣﹐徐而談詩書﹐則文士爭鼓舌矣。若乃勃然而起﹐忽然而至﹐如豕之奔﹐蠆之螫﹐貍之摶﹐兔之脫﹐誰能禦之﹖今夫壯夫之力百倍嬰孺﹐藉令嬰兒抱其踵而直前撞之﹐則壯夫立僕。何也﹖猝而不及持也。故曰﹕力貴突。

捭﹝音擺﹞

敵各有情而吾逆料之﹐其法曰「撣」。或捭而出之﹐或捭而內之。察陰陽之理﹐類萬物之情﹐觀眾生之先﹐見變化之朕﹐而守司其門戶。詭柔﹑詭剛﹑詭馳﹐詭張﹐審定虛實﹐與其牝牡。忤合﹐貴得其窾。無所不出﹐無所不入﹐無所不可。

誑

莊子之文汪洋變幻﹐無一語蹠實﹐聖於用虛者乎﹗而後世至尊之以爲經﹐曰﹕以其虛虛天下之實也。兵法有虛有實﹐實而示之以虛﹐虛而示之以實。故有餘示之不足﹐不足示之有餘﹐若環之無端﹐若水之無痕﹐若鬼之無迹。

肄﹝猶勞也﹞

兵法有千章萬語﹐不出乎「多方以誤之」一句而已。精於誤者﹐能誤人而不誤於人。有誤者存。﹑信

天地之大﹐四時之化﹐猶不能以不信成物﹐而況兵乎﹖古之王者不欺四海﹐霸者不期四鄰。善爲國者﹐不欺其民﹔善爲家者﹐不欺其親﹐是故君子以信爲大賓也。若夫賊臣必欺其君﹐逆子必欺其父﹐傲弟必欺其兄﹐格虜必欺其主。上不信下﹐下不信上﹐上下離心以至於敗。所利不足以藥其所傷﹐所獲不足以償其所亡﹐豈不哀哉﹐昔齊桓不背曹沫之盟﹐晉文不渝伐原之信﹐魏文不愆虞人之期﹐秦孝不惜徙木之賞﹐千古韙之。夫可與爲始﹐可與爲終﹐可與尊通﹐可與卑窮者﹐其惟信乎﹖信而又信﹐重襲於身﹐乃通於天。以此治兵﹐則無敵矣。

必

待人者不至﹐望人者不來。凡在己者可必﹐在人者不可必也。良將必其在己者﹐不必其在人者。故執不可勝之術﹐以遇不勝之敵。則攻其愛﹐敵必從﹔搗其虛﹐敵必隨﹔多其方﹐敵必分﹔疑其事﹐敵必備。非必之彼也﹐必之我而已。

鎭

兵如飛鳥﹐莫有寧心﹔易囂﹐易悸﹐易渙﹐易訛。囂﹐難敉也﹔悸﹐難持也﹔渙﹐難馵也﹔訛﹐難解也。其法莫如鎭﹐鎭則定。有矯情而鎭之者﹐有晰理而鎭之者﹐有審勢而鎭之者﹐有量力而鎭之者﹐有迎機而鎭之者﹐有無可柰何而鎭之者。

異

人情每安其所常見﹐詫其所不常見。漁人執蟺﹐婦女把蠶﹐絕未有一毫恇懼者﹐安之以爲常故也。設若牛鬼蛇神突而相值﹐其不驚心駭目﹑頹然而反走者﹐罕矣。

持

兩軍相見﹐兵刃將接﹐我亦不敢先﹐彼亦不敢先﹐妙在托爲錞以處後﹐其法曰「持」。持者﹐見可而進﹐觀釁而動﹐迫而後起﹐不得已而後應﹐若弓之注矢﹐持滿而不卽發也。

誅

嚴家必有怒笞﹐而後無格虜﹔彊國必有重典﹐而後無姦民。矧兵殺人之人也﹐戰又殺人之事也。聚殺人之人﹐而習夫殺人之事﹐其必獷悍﹑猛鷙﹑桀驁﹐而不可人置一喙矣。古之名將伏鉞臨眾﹐必誅殺以示威武。殺一人而三軍震者﹐殺之﹔殺一人而萬人喜者﹐殺之。當殺﹐𨿽甚貴幸而有可聽之援﹐勿赦﹔當殺﹐𨿽甚親匿而有可戀之情﹐勿赦﹔當殺﹐𨿽甚勇敢而有可憐之才﹐勿赦。

制

未有使人無智者﹐有使人不能用其智於我者也﹔未有使人無力者﹐有使人不能施其力於我者也﹐其法曰「制」。玄龜咽蟒﹐黃要伏虎﹐螂蛆啖龍﹐稂犭凡齧鶴﹐豈非以小制大乎﹖苦酒泥玉﹐烏芋碎銅﹐駝脂屑金﹐鵲髓化石﹐豈非以柔制剛乎﹖古之用兵者﹐勝於樽俎之間﹐不於疆場之內﹔勝於帷幄之中﹐不於矢石之際﹐人皆知敵之爲吾之所制﹐而畢竟不知吾之所以制。

變

良將用兵﹐若良醫療病。病萬變﹐藥亦萬變。病變而藥不變﹐厥疾弗能瘳也。孫子曰「能因敵變化而取勝者﹐謂之神。」善爲將者﹐殺機在心﹐活局在臆。每自運方略﹐其法皆不同﹔非務相反也﹐時異勢殊耳。故運用之妙﹐存乎一心。捷於矢﹐不襲其鏃﹔銛於劍﹐不刻其舟。若趙括﹐讀父書而不知變﹐其覆軍擒將﹐爲天下萬世笑﹐非不幸也。

襲

堂堂之陣弗可擊也﹐正正之旗弗可邀也﹐法當用詭道勝之﹐敵備其牡﹐吾擊其牝﹔敵警其孤﹐吾抶其虛﹔敵偵其首﹐吾箠其足﹔敵防其凸﹐吾叩其凹﹔敵遏其夷﹐吾扌危其險。況攻堅則瑕者亦堅﹐攻瑕則堅者亦瑕⒀。莫若由不虞之道而攻於所不戒也。

合

虎豹﹐至趫健也。熊羆﹐至多力也。然而人食其肉而席其革者﹐不能合其勢而一其力也。故曰﹕五指之更彈﹐不如控拳之一挃。甚哉乎﹗兵之貴合也。合則勢張﹐合則力彊﹐合則气旺﹐合則心堅。

待

兵事主於虓闞﹐而亦有時乎﹖選忄耎則不敢爲客﹐而爲主不敢虛憍﹐而恃气如處女然﹐如木雞然﹐其幾微矣。非至勇不敢待也﹐非至詧不可待也﹐非至縝不能待也。夫爲將當有怯弱時﹐曹孟徳之言也﹐豈欺我哉。

獨

獨﹐非自負其勇﹐自用其智﹐自恃其眾也﹐眞見最勝之所在而亟趨之。蓋有數解﹕嘿運方略﹐偏裨罔聞﹐是爲獨見﹔發言盈庭﹐片語折衷﹐是爲獨斷﹔躬冒矢石﹐屹然不移﹐是爲獨立﹔單騎前進﹐盡屏騶從﹐是爲獨往。獨見者﹐見人所不見﹔獨斷者﹐斷人所不斷﹔獨立者﹐立人所難立﹔獨往者﹐往人所難往。嗚呼﹗非老於兵﹐精於兵﹐神於兵者﹐其孰能與於斯。

譎

忠信薄而後有禮﹐道徳廢而後有刑﹐仁義衰而後有兵。兵以正出而譎用之﹐求勝而已。晉文公譎而不正﹐而裒然五霸之雄也。兄齊桓而弟秦穆﹐諸侯王稱最勝焉。何必正哉﹖

紆

疾行無善步﹐疾歌無裊音﹐疾書無勁畫﹐疾啖無餘甘。天下事﹐固有急之而緩﹐緩之而急者﹐不可不察也。緩則其神必閒﹐神閒則其气必定﹐气定則其謀必密﹐謀密則其發必銳。兼此四者﹐全勝之道也。

果

猛虎之猶豫﹐不如蜂蠆之必螫﹔孟賁之首鼠﹐不如婦孺之橫奔。故曰﹕需者﹐事之賊也。是以進兵貴果﹐果而勿矜﹐果而勿愎﹐果而勿懈﹐果而勿葸。果之爲言斷也。斷而敢行﹐鬼神且避之﹐天下無堅敵矣。

分

善戰者﹐使所常專﹐使敵常分。我專爲一﹐敵分爲十﹐則此眾彼寡﹐我所與戰者約矣。我之戰地﹐常使不可知﹐則敵所備者多矣。所備者多﹐則我所與戰者又寡矣。

扼

人之有吭﹐呼吸通焉﹐性命系焉﹐或其吭則扼﹐五官不靈﹐安能掉運﹖四體不仁﹐安能展布﹖鮮有不僵者矣。吾與敵旗鼓相聞﹐審其何處爲背﹐何處爲吭﹐因拊而扼之﹐敝敵之善策也。

寡

兵貴精﹐不貴多﹐此常言﹐實至言也。夫以隆準公之天授﹐而淮陰止許其將十萬﹐則馭眾之難豈不然乎﹖曹孟徳以八十萬敗於周郎﹐劉先主以七十萬敗於陸遜﹐苻堅以百萬敗於謝玄﹐眾不足恃﹐果然矣﹐寡則勢易聯也﹐寡則心易合也﹐寡則力易並也﹐寡則械易具也﹐寡則餉易庀也﹐寡則歸易同也。班以三十六人定三十六國﹐斯善用寡者之神手也。

疑

疑事無名﹐疑行無功﹐天下未有疑而不敗者也。狐疑必化爲狼疾﹐狼疾必化爲鼠竄﹐鼠竄必化爲魚爛。彼自化也﹐孰使之化﹖有府疑者也。疑之久而認以爲眞﹐疑之極而執以爲然。𨿽欲不敗﹐不可得已。

託

自玄女授書﹐黃帝師之以殄蚩尢﹐而神道設教﹐兵家遂尊用爲奇計矣。奇則不泥常﹐而出於非常。非常者﹐常人之所駭而走也。小說載﹕孔明五出祈山﹐令關興結束扮天蓬神像﹐手執七星皂幡﹐步行軍前﹐典午氏詫其作怪。蓋赤壁鏖兵時﹐孔明嘗披髮跣足⒀﹐祭風於南屏山上。自古英雄慣作此伎倆矣﹐寧獨隆中龍哉﹖

微

沛公鬥智﹐曲逆出奇﹐髙出九天﹐深藏九地﹐陰計成功﹐羣策絀力。策莫密於間﹐莫妙於間。凡遣間﹐指縱必極幽隱﹐𨿽死弗得露吾密﹐𨿽黠弗得測吾妙。是故轆轤箕斗﹐吐欱風雲﹐驅使神鬼﹐燖擘英雄。《易》曰「精義入神」。庸詎知神之所以不神乎﹖庸詎知不神之所以神乎﹖嗟夫﹐水以載舟﹐亦以覆舟﹔藥能生人﹐亦能殺人。微哉﹗微哉﹗非聖智不能用也。

