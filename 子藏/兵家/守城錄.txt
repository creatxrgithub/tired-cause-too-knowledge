

欽定四庫全書

子部二

提要

守城錄四卷

兵家類

【臣】等謹案守城錄四卷宋右正議大夫陳規在徳安禦冦事迹也規字元則宻州安邱人中明法科靖康末金兵南下荊湖諸郡所在盜起規以安陸令攝守事連敗劇冦建炎元年除知徳安府擢鎭撫使羣盜先後來攻隨機捍禦皆摧破去防召赴行在又出知順昌與劉錡同卻金兵又移知廬州兼淮西安撫使卒乾道中追封忠利智敏侯立廟徳安事迹具宋史本是書凡分三種首爲規所撰靖康朝野僉言後序朝野僉言本夏少曾作備載靖康時金人攻汴始末規在順昌見之痛當日大臣將帥捍禦失策因條列應變之術附於各條下謂之後序徐夢莘嘗采入北盟防編一百三十九卷中然其文與此大同小異疑錄者有所刪潤也次曰守城機要亦規所作皆論城郭樓櫓制度及攻城備禦之方宋史本載規有攻守方略世疑卽此書次曰建炎徳安守禦錄乃瀏陽湯璹所作璹淳熈十四年進士官徳安教授防訪規守城遺事作爲此書紹熈四年除太學錄乃表上之案規本載乾道八年詔刻規徳安守城錄頒天下爲諸守將法藝文志亦別有劉荀建炎徳安守禦錄三卷而無璹書之名疑荀所撰者卽乾道所頒之本璹書上於紹熈時距乾道已二十餘年或又據荀書而重加增定歟三書本各自爲帙不知何人始並爲一編觀書末識語則寜宗以後人所輯矣宋自靖康板蕩防內淪胥規獨能支拄經年不可謂非善於備禦然此僅足爲守一城乘一障者應變之圖而不足爲有國有家者固圉之本當時編爲程式原欲令沿邊肄習蘄保殘疆然至元師南下直破臨安爲東京之續率未聞有一人登陴以抗敵者豈非本根先撥𨿽有守禦之術亦無所用歟伏讀

睿題闡發精微抉汴梁喪敗之由申守在四夷之訓然後知保邦諶命自有常經區區輸攻墨守之技固其末務矣謹錄存是帙以不沒規一事之長並恭錄

宸翰弁於簡端俾天下萬世知

聖人之所見者大也乾隆四十六年三月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

禦題陳規守城錄

攝篆徳安固守城因而失事論東京【陳規於靖康丙午攝徳安府事羣盜王在等攻城規在城上問賊何因到此賊言東京已破規初不信迨賊遁遣人詣都城奏功始知城果防因嘆當時身不在圍城中以效守禦並論官吏將帥應敵捍禦之失更因靖康朝野僉言於所載攻守各條下附以己見並爲之序】陳規屢禦應之暇【守城機要備載陳規守徳安事自城郭門墻樓櫓之制以及攻城備禦之方凡四十餘條極爲詳備又載羣賊王在等攻徳安未兩月而退張世李孝義四日引去楊進十六日引去孔彥舟三次皆不克而去董平三萬人卽日敗去趙壽亦三日引去成李宏閱九月始引去桑仲夏邢尙孫羣賊閱三月引去李橫則六十五日引去前後應敵機宜紀載甚悉其後瀏陽人湯璹編爲徳安守禦錄表上其書欲沿邊守宰共爲防繹其意固善夫陳規力保危城九遇賊至皆隨機應敵卒賴安全可謂長於守矣但此特施之郡邑用得其人或見功效然因幸遇小冦耳若宋靖康汴京之失則由於平時政事之乖違豈盡系臨事捍禦之疏略彼時卽陳規果在圍城又安能救其敗亡之禍乎】湯璹深知紀以精小縣傍州或可賴通都大邑轉難行四夷守在垂明訓逮廹臨衝禍早成

欽定四庫全書

守城錄卷一

陳規靖康朝野僉言後序

靖康丙午規以通直郎知徳安府安陸縣事丁未春正月羣盜王在等犯徳安府時郡將闕規攝府事賊來攻城規在城上與賊語問何因到此賊言京城已爲金破規獨念都城之大壕塹深濶城壁髙厚實龍淵虎壘況禁旅衛士百萬𨿽金人乘我厄運一時彊盛亦何能破殆不足信二月四日賊遁遣人詣都城奏功還乃知京城果爲敵防徒深痛切但不知城破之所以然爾又恨當時不得身在圍城中陪守禦之士以效緜薄紹興己酉春三月朝廷旣復河南規自祠官被命知順昌府夏五月到官行及期年暇日防同僚語及靖康之難汝陰令云嘗收東齋雜錄一編中有靖康朝野僉言具載金人攻城始末規得之熟讀痛心疾首不覺涕零嗟乎治亂彊弱𨿽曰在天有數未有不因人事得失之所致也雄所謂天非人不因人非天不成靖康京城之難若非人事之失則天亦不得而爲災規不揆至愚竊觀金人攻防京城朝廷大臣與將吏官帥應敵捍禦之失𨿽旣往不咎然前車之覆後車之戒事有補於將來不可不備論也朝廷欲再援太原大臣以爲中國勢弱敵勢方彊用兵無益宜割三鎭以賂之殊不知勢之彊弱在人爲我之計勝彼則彊不勝彼則弱若不用兵何術以壯中國之勢遏敵人之彊用之則有彊有弱不用則終止於弱而已彊者復弱弱者復彊彊弱之勢自古無定惟在用兵之人如何耳

河東宣撫使統兵十七萬以援太原又招河東義勇禁兵五萬共兵二十二萬皆敗績致太原防於敵非兵不多蓋用兵之失也其所以失者兵二十二萬直行而前先鋒遇敵者有幾一不勝而卻與其後大兵皆卻宜乎不能援也有識者觀之不待已敗而後知其不能援也殊不知攻城者分攻城兵備戰兵運糧兵扼援兵若兵不多則攻必不久而速退又不待其援也假使當時往援者將良得計𨿽無兵二十二萬隻十萬亦可以必援又無十萬隻五萬亦可以優爲之援也又不五萬至其下亦有可援之理且以五萬爲率若止分爲五十將畱十將防衛大將兼備防應內分三兩將詣扼援兵前廣張兵勢牽制扼援之兵以二十將分地深入敵境綿亙可布三五十里不知敵人用兵多少便能盡害以二十將周圍行偏僻小路防求鄕導多遣逺探向前設伏伺望敵人打糧出兵多則退之少卽擒之但絕其糧道不必深入直扺城下其敵自退又且兵旣分遣則人力並用假令數將失利其大兵必不至於一齊敗衂潰散爲盜京城之難其源在於援太原之失利也

尼瑪哈攻太原之壽陽壽陽城小而百姓死守凡三攻殘敵之眾萬人而竟不防此必守城人中有善爲守禦之防者僉言以爲城小而百姓死守者非也攻城者有生有死善守者有生無死壽陽之人可謂善守而不得謂之死守又或云城小而堅者亦非也若城太小矢石交通善守者亦難以設險施防規以爲城愈大而守愈易分叚數作限隔則易守若已先防定險備設使敵欲登城縱令登城已登卽死敵欲入城引之入城已入卽死今夫百里之城內有數步之地敵人登之守城之人便自甘心伏其城防乞命於敵者非攻之善乃守之不善也

九月安炮於封丘門外大炮數百座皆在門外敵至不收遂爲金人所得咸謂金人得攻城之具規以爲城破亦不在此有善守者假使更資炮數百座亦必無害在於禦炮之術善不善也統制官辛康宗以敵去城逺止兵不得發箭止之甚善百姓鼓眾撃殺此亦見其自亂素治之術失也

敵先采濕木編洞屋以生牛皮蓋其上戴之令人運土木塡濠欲進攻城守城人若得計則城內先施大炮碎之亦可用單梢炮取逺至二百五十步外者制其首領用眾之人蓋益州郡舊有朝廷所降守禦冊定格單梢炮上等逺至二百七十步中等二百六十步下等二百五十步不知京城當時倉卒之際此格用與不用若人稍不究心則下等二百五十步亦莫能及若能究心則二百七十步過之甚易又以小炮禦近眾其小炮每十人已上不過十五人施放一座亦可以致數十步勿謂小炮不能害物中人四肢則四肢必折中腰以上則人必死中馬亦然又況大炮每放一炮小炮可放數炮兼小炮不必用石以重三四斤泥團爲之泥團之利亦博不獨放時易得無窮放去中人人必死傷不中則泥團爲炮擊破不致反資敵用若要摧毀攻械則須用大炮及石金人攻城用大炮蓋欲摧壊城樓守城者欲摧毀敵人攻械大炮與小炮齊用縱敵在城外伐大木爲對樓云梯火車等攻械可以破盡金人廣列壘石炮座防碑石磨蓋石羊虎爲炮欲攻之所列炮座百餘飛石如雨擊守城之卒死傷日不下一二十人此非攻城之能蓋守禦官一時失計耳茍守禦官得計止令卒近女頭墻坐立城外炮來髙則於女頭墻上過低則打中女頭墻擊破在外無緣中人一卒亦不至於死傷又豈有死傷日不下一二十人者惟女頭墻稍加髙厚則愈加安堵又須先用稍大木造髙一丈長一丈濶一丈上下外直裏斜外宻裏稀洞子外宻處以大麻防橫編如荊竹笆相似以備炮石眾多攻壊女頭墻卽於兩邊連珠進洞子向前以代女頭若此則炮石縱大數多未易損壊間有損者卽逐旋抽換假令只如此禦捍則炮石亦何能害人已可必其無虞也

敵以云梯對樓攻東水門其間禦捍有設重樓獲勝者固甚善也又恐人在重樓之上愈招矢石又攻東門守禦官守具亦備對樓云梯至每以木衝倒僕死者無數此亦奇防然持衝木人與對樓上人相對不免互傷亦非全勝金人塡壕橋成運對樓過濠攻城城下列炮座二百餘所七梢炮撒星炮座石炮並發又以彊弩千餘助之城上矢石如雨使守禦卒不能存立然後推對樓使登城每對樓上載兵八十人一對樓得城則引眾兵上此金人攻城之方也其炮大數多矢石齊發只前說女頭墻次備以洞子皆可隔盡矣對樓登城每一對樓果能載兵八十人樓廣不過二丈當靣立得幾人與守城人接戰者不過十數人而已假令八十人盡用力施設五對樓止四百人此外必無伏兵亦無奇兵樓髙須及五丈乘髙而來其迹亦自甚危自履危地來與城上立平地人接戰勝負人人可以自決若守城者於此不勝則交戰於平田廣野之地不知其敗若何況對樓塡平壕上惟可以直進直退必不能於城下橫行守人備禦不過止備對樓所占之地假使有十對樓所占地步數亦不多不獨接戰可以必勝縱兵上城獲全勝者術亦多矣不思則弗得也

敵用云梯止要登城每座云梯須十餘人可以負荷到城城上禦之亦難向前來縱不禦之使敵倚城登梯上至城頭少不死者何以致之於女頭墻裏鵲臺上靠墻立排叉木每空闊三四寸一根通度槍刀向上髙出女頭墻五六尺敵至女頭墻上必爲排叉木隔住背後乘空守禦人於木空中施槍刀刺擊豈有刺擊不下者下而不死者鮮矣

閏十一月二十四日再攻推對樓五座盛矢石來城上以竿衝倒三座城上士卒爭持艸以焚之對樓木多而艸盛火熾火乘南風遂引燒城上樓子三座對樓旣倒在城外必不能卻回亦不能再起自是堵住敵人攻械來路可以置而不問焚者失也縱不引燒城樓止燒了敵人對樓亦是城上人自持艸火與敵燒開再進攻械來路此事大失所有再造城樓骨格欲於舊處安立者以理度之自是敵必不容矢石必倍守禦官若能用前說造洞子於闕樓子處兩頭連珠並進不終日決可蔽合權代女頭墻以隔矢石矢石𨿽愈倍於前亦必無害次於燒了城樓處兩頭橫直深埋排叉木以防敵急登城上分甲兵兩向攻打城裏從下斜築向上至城靣外垠向下峻次於城裏腳下取土爲深壕離壕三五丈築月城圍之使敵乘對樓到城如不下對樓上城卻回則已若上城必自立不得倒入壕內無不死者如此一挫必罷攻退兵乃守禦之人失之以致城陷豈不痛哉凡攻守之械害物最重其勢可畏者莫甚於炮然亦視人之能用與不能用耳若攻城人能用而守城人不能禦之則攻城人可以施其能若守城人能用則攻城人𨿽能者亦難施設竊聞金人用炮攻城守禦人於城上亦嘗用炮城面地步不廣必然難安大炮亦難容數多𨿽有炮臺炮臺地步亦不甚廣又炮才欲施放敵人在外先見必須以眾炮來擊又城上炮亦在髙處自然招城外敵人用炮可以直指而擊之以此觀當時守禦之人其不能用炮也明矣假令當時於城裏腳下立炮仍於每座炮前埋立小木爲衣敵人在外不見立炮所在𨿽有能用炮者何由施設或謂炮在城裏炮手不能見得城外事無由取的每一座炮別用一人於城上專管城裏一座外照物所在裏照炮梢與外物相對卽令施放少偏則令炮手略少那腳太偏則就令拽炮人擡轉炮座放過則令減人或用炮稍大者不及則令添人或用炮稍小者照料得一炮打中後炮少有不中又城裏立炮可置數多守禦人用炮若止能如此則攻城人用炮何能爲也

築城之制城面上必作女頭墻女頭中間立狗腳木一條每兩女頭中掛搭箆籬惟可以遮隔弓箭於炮石則難以隔若攺作平頭墻不用箆籬只於近下畱品字方空眼與女頭相似亦甚濟用

或問何以備禦城外腳下自有馬面墻兩邊皆見城外腳下於墻頭上墜下害敵之物敵人初到城下觀其攻械勢恐難遏宜便於城裏腳下取土爲深闊裏壕去壕數丈再築裏城一重對舊城門更不作門卻於新築城下緣裏壕入三二里地新城上開門使人入得大城直行不得須於裏壕垠上新城腳下繚繞行三二里方始入門若此則假使敵善塡壕止不過塡得外壕必不能塡得裏壕若由門入城須行新城腳下裏壕垠上新城上人直下臨敵何物不可施用正是敵人死地必不敢入由正門入城尙且不敢則豈肯用命打城但只如此爲備則敵兵𨿽多攻械百種誠可談笑以待之又況京師舊城亦自可守若逐急措置便可使勢如金湯有不可犯之理兼京城之內軍兵百姓金銀粟帛計以億兆之數亦莫能盡若令竭力修作不獨添築一城一壕可不日而成假令添築城壕數重亦不勞而辦重城重壕旣備然後招敵人入城議事彼若見之必不攻而自退俗諺云求人不如求己古人云上防莫如自治又事貴制人不貴制於人皆此之謂也

京城周圍地約一百二十里聞當時敵在城外諸門多閉有以土實者正開三兩門通人出入如此乃是自閉生路而爲敵開其生路也爲守之計不獨大啟諸門仍於兩門之間更開三兩門使周圍有門數十座齊開於城內運土出外塡壕作路使戰兵出入無至自礙城上覘望敵人空隙稍得便處卽遣兵擊殺或夜出兵使敵在外所備處多晝夜備戰無有休息彼自不能久攻兼旣城內創開城門自運土塡壕欲爲出兵計則其在外塡壕欲入之計不攻自破然所以敢自創開城門出塡壕者非謂敵兵可欺蓋恃其自於城內設險已備引敵入城而敵必死耳晉王浚遣都防王昌及鮮卑段疾陸眷末柸等部五萬之眾以討石勒諸將皆勸勒固守以疲冦獨張賔孔萇以爲可速鑿北壘爲突門二十餘道勒卽以萇爲攻戰都督造突門於北城鮮卑入屯北壘勒候其陳未定躬帥將士鼓噪於城上防孔萇突諸門伏兵俱出擊之生擒末柸疾陸眷等眾皆奔散萇乘勝追擊枕屍三十餘里獲鎧馬五千匹此乃守中有攻可謂善守城者也後之守城者何憚而不法歟

州郡城池之制人皆以爲盡善城上有敵樓而敵人用大炮摧擊城髙數丈而敵人用天橋鵝車對樓幔道云梯等攻具登城據其城池之制作可以自謂堅固前古所未有柰何敵人攻械之備亦前古所未有故事貴乎仍舊而人憚於攺作皆不可必者古人所謂利不百者不變法功不十者不易噐以今城池之制觀之𨿽利不至於百功不至於十然其間有須更攺者不可不更攺也自古聖人之法未嘗有一定之制可則因否則革也爲今之計如敵樓者不可仍舊制也宜於馬面上築髙厚墻下畱品字樣方徑及尺空眼以備覘望及設施槍路墻裏近下以細木蓋一兩架瓦棚可令守禦人避寒暑風雨屋在墻裏比墻低下則炮在外𨿽大而數多施設千萬悉莫能及人

壕上作橋橋中作弔橋暫時隔敵則可若出兵則不能無礙宜爲實橋則兵出入俱利

城門宜迂廻曲折移向裏百餘步置不獨敵人矢石不入其舊作門樓處行入一步向裏便是敵人落於防阱何謂陷阱蓋百步內兩壁城上下臨敵人應敵之具皆可設施又於舊門前橫築防門墻髙丈餘兩頭遮過門三二丈城門啟閉人馬出入壕外人皆不見孰敢窺伺城外腳下去城二丈臨壕垠上宜築髙厚羊馬墻髙及一丈厚及六尺墻腳下亦築鵲臺髙二三尺闊四尺鵲臺上立羊馬墻上亦畱品字空眼以備覘望及通槍路亦如大城上女頭墻墻裏鵲臺上栽埋排叉木以備敵塡平壕塹及攻破羊馬墻至城腳下則敵與羊馬墻內兩邊受敵頭上大城向下所施矢石卽是敵當一面而守城人三面禦之羊馬墻內兵賴羊馬墻遮隔壕外矢石是羊馬墻與大城系是上下兩城相乘濟用使敵人𨿽破羊馬墻而無敢入者故羊馬墻比大城𨿽甚低薄其捍禦堅守之效不在大城之下也又羊馬墻內所置之兵正依城下寨以當伏兵不知敵人以何術可觧若此則旣有羊馬墻而鹿角木可以不用仍於大城上多設暗門以備遣兵於羊馬墻內出入又羊馬墻腳去大城腳止於二丈不令太逺者慮大城上拋擲磚石難過墻外反害墻內人又不令太近者慮其太窄難以回轉長槍又於大城裏城腳下作深濶裏壕裏壕上向裏度地五七丈可作來往路外築裏城排叉木但多備下敵攻城應敵處用此以設備𨿽使敵人善攻不足畏也墨翟宋大夫善守禦公輸般爲云梯之械將攻宋墨子見之乃觧帶爲城以褋爲械九設攻城之機墨子九拒之公輸般攻械盡墨子守有餘公輸屈曰吾知所以拒我者以此見攻械者宜乎古人以爲防之下也夫守城者每見敵人設一攻械而無數防以拒之者未之思也規嘗聞孫子曰兵者國之大事死生之地存亡之道不可不察也又以爲兵者詭也用無中形詭詐爲道故能而示之不能用而示之不用近而示之逺逺而示之近攻其不備出其不意此兵家之勝不可先也然而有傳之於眾而逹之於逺有利而無害有得而無失者不可不先傳也嗟乎靖康丙午金人以兒戱之具攻城守禦者一時失計遂致城拔迄及一紀有餘而金人猶不思當時幸勝尙以驕气相陵規於未知金人攻城設炮之前每見人云金人攻城大炮對樓勢豈可當貴顯言之則怏然而不敢辯眾人言之則亦不敢痛折今旣知其詳則豈可不盡曲折剖其所見而言之然用兵之道以正合以奇勝善出奇者無窮如天地不竭如江海千變萬化人孰能窮之今止據金人攻城施設略舉捍禦之防至於盡精微致敵殺敵之方𨿽不憚於文繁而有所謂眞不可示人者未之傳也又況𨿽欲傳之有不可得而傳者矣惟在乎守城之人於敵未至之前精加思索應變之術預爲之備耳區區管見輙序於僉言之後紹興十年五月日陳規序

欽定四庫全書

守城錄卷二

陳規守城機要

一城門舊制門外築甕城甕城上皆敵樓費用極多以禦尋常盜賊則可以隔箭鑿若禦敵人大炮則不可用須是除去甕城止於城門前離城五丈以來橫築防門墻使外不得見城門啟閉不敢輕視萬一敵人奔衝則城上以炮石向下臨之更於城門裏兩邊各離城二丈築墻長五六十步使外人乍入不知城門所在不可窺測縱使奔突入城亦是自投防穽故城門不可依舊制也

一防門墻只於城門前十步內橫築髙厚墻一堵亦設鵲臺髙二丈墻在鵲臺上髙一丈三尺腳厚八尺上収三尺兩頭過門三二丈所以遮隔衝突門之啟閉外不得知縱使突入墻內城上炮石雨下兩邊羊馬墻內可以夾撃

一城門貴多不貴少貴開不貴閉城門旣多且開稍得便利去處卽出兵擊之夜則斫其營寨使之晝夜不得安息自然不敢近城立寨又須爲牽制之計常使彼勞我逸又於大城多設暗門羊馬城多開門竇塡壕作路以爲突門大抵守城常爲戰備有便利則急擊之一城門舊制皆有門樓別無機械不可禦敵須是兩層上層施勁弓弩可以射逺下層施刀鎗又爲暗板有急則掲去注巨木石以碎攻門者門爲三重卻後一層如常制皆舊加厚次外一重門以徑四五寸堅實圎木鑿眼貫串以代板不必用鐡葉釘裹又外一重以木爲柵施於防門墻之兩邊比之一樓一門大叚濟事

一城門外壕上舊制多設釣橋夲以防備奔衝遇有冦至拽起釣橋攻者不可越壕而來殊不知正礙城內出兵若放下釣橋然後出兵則城外必須先見得以爲備若兵已出復拽起橋板則緩急難於退卻茍爲敵所逼逐往往溺於壕中此釣橋有害無益明矣止可於門前施機械使敵必不能入拆去釣橋只用實橋城內軍馬進退皆便外人皆懼城內出兵晝夜不敢自安

一干戈板【亦名兼板】舊制用鉄葉釘裹置於城門之前城上用轆轤車放亦是防遏衝突其礙城出兵則與鉤橋無異旣於城門裏外安置機械自可不用干戈板以爲出兵快便之利

一城身舊制多是四方攻城者往往先用攻角以其易爲力也城角上皆有敵樓戰棚蓋是先爲隄備茍不更攺攻城者終是得利且以城之東南角言之若直自東南角攻則無足畏炮石力小則爲敵樓棚所隔炮石力大卽必過入城裏若攻城人於城東立炮則城上東西數十步人必不能立又於城南添一炮則城上南北數十步人亦不能立便可進上城之具此城角不可依舊制也須是將城角少縮向裏若攻東城卽須近北立炮若攻南城則須近西立炮城上皆可用炮倒擊其後若正東南角立炮則城上無敵樓戰棚不可下手將城角縮向裏爲利甚不可忽也

一女頭墻舊制於城外邊約地六尺一个髙者不過五尺作山字樣兩女頭間畱女口一个女頭上立狗腳木一條掛搭皮竹箆籬牌一片隔矢石若禦大炮全不濟事又女頭低小城外箭鑿可中守禦人頭靣須是於城上先築鵲臺髙二尺濶五尺鵲臺上再築墻髙六尺厚二尺自鵲臺向上一尺五寸畱方眼一个眼濶一尺髙八寸【一云方徑及尺】相離三尺又置一个兩眼之間向上一尺又置一个狀如品字向上作平頭墻敵若登城只於方眼中施槍刀自可刺下方眼向上自有平頭墻卽是常用箆籬牌掛搭不必臨時施設也更於鵲臺上靠墻每相去四寸立排叉木一條髙出女墻五尺橫用細木夾勒兩道或三道攻城者或能過品字眼亦不能到平頭墻上更兼墻上又有排叉木限隔若要越過排叉木必須用手攀緣則刀斧砍之鎗刃刺之無不顚僕守者用力甚少攻者必不得志也

一馬靣舊制六十步一座跳出城外不減二丈濶狹隨地利不定兩邊直覷城腳其上皆有樓子所用木植甚多若要畢備須用氊皮掛搭然能隔大炮一爲所擊無不倒者樓子旣倒守禦人便不得安或謂須預備樓子隨卽架立是未嘗經歷攻守者之言也樓子旣倒敵必以炮石弓弩並力臨城𨿽損害人命至多亦不可架立今但只於馬靣上築髙厚墻中畱品字空眼以備覘望又可通過鎗刀靠城身兩邊開兩小門下看城外可施禦捍之具墻內造瓦廈屋與守禦人避風雨遇有攻擊便拆去瓦廈屋靠墻立髙大排叉木用麤繩橫編若造笆相似任其攻擊必不能爲害

一城不必太髙太髙則積雨摧搨修築費力城靣不可太濶太濶則炮石落在城上緩急撃中守禦人城靣通鵲臺只可一丈五尺或一丈六尺髙可三丈或三丈五尺防邊大郡城壁髙亦不過五丈濶不過二丈而已一羊馬墻舊制州郡或無之其有者亦皆低薄髙不過六尺厚不過三尺去城逺近各不相同全不可用蓋羊馬城之名本防冦賊逼逐人民入城權暫安泊羊馬而已故皆不以爲意然捍禦冦攘爲利甚漙當於大城之外城壕之裏去城三丈【一云去城二丈】築鵲臺髙二尺【一云髙二三尺】濶四尺臺上築墻髙八尺【一云髙及一丈】腳厚五尺【一云厚及六尺】上收三尺每一丈畱空眼一个以備覘望遇有緩急卽出兵在羊馬城裏作伏兵正是披城下寨仍不妨安泊羊馬不可去城太逺太逺則大城上拋甎不能過太近則不可運轉長鎗大凡攻城須塡平壕方可到羊馬墻下使其攻破羊馬墻亦難爲入入亦不能駐足攻者止能於所塡壕上一路直進守者可於羊馬墻內兩下夾擊又大城上甎石如雨下擊則是一靣攻城三靣受敵城內又有小炮可施凡攻城器械皆不可直抵城腳攻計百出皆有以備之也

一羊馬墻內須均量地步逺近安排叉木作排叉門分布安排人兵易於防檢兼防姦細入城

一城郭舊制止是一重城外有壕或有低薄羊馬城者使善守者守之𨿽遇大敵攻計百出亦可退郤或不經歷攻守者忽遇大敵圍城不無畏怯須是先爲隄備當於外壕裏修築髙厚羊馬墻與大城兩城相副卽是一壕兩城更於大城裏開掘深濶裏壕上又築月城卽是兩壕三城使攻城者皆是能者亦無可攻之理大抵城與壕水一重難攻如一重至若裏城裏壕則必不可犯計羊馬城與裏城裏壕之費亦不甚多若爲永久之計實不可缺

一修築裏城秪於裏壕垠上增築髙二丈以上上設防險墻下臨裏壕須濶五丈深二丈以上攻城者或能上大城則有裏壕阻隔更使能過裏壕則裏城亦不可上若此則不特可禦外敵亦可潛消內患裏城裏壕費用不多不可不設庻免臨急旋開築也

一修城舊制多於城外腳下或臨壕栽丫叉木名爲鹿角大爲無益若城中人出至鹿角內壕外人施放弓弩鹿角不能隔若乘風用火可以燒毀不如除去爲便也

一今來修城制度止是在外州軍城池若是京都防府須於城內向裏量度逺近再於外修築一重其外安置營寨向裏更築一重作官府若此豈獨堅固而已哉內外之患無不革盡

一攻城用云梯是欲蟻附登城今女頭上旣畱品字眼又有排叉木又有羊馬墻重重限隔則云梯𨿽多無足畏也

一攻城用洞子止是隔城上箭鑿欲以搬運土木甎石塡壘壕塹待其塡平方進攻具或欲逼城掘今旣有羊馬墻爲之限隔則洞子亦自難用

一對樓則與城上樓子髙下相對鵝車稍髙向前瞰城頭向下附城腳天橋與對樓無異止是於樓上用長板作腳道或折疊翻在城上皆是登城之具今羊馬墻旣有人守自可兩邊橫施器刃敵人別用撞竿與其他應急機械自不足畏大凡攻城用天橋鵝車對樓火車火箭皆欲使人驚畏有以備之則不能爲害

一攻城多塡幔道有至三數條者髙與城等直逼城頭今羊馬墻中旣有人拒敵又大城上拋擲甎石自然難近大城更照所塡幔道於城內靠城腳急開裏壕垠上更築月城兩邊栽立排叉木大城上又起木棚置人於棚上又於欲來路上多設籖刺使能登城亦不能入城或能入城亦不能過裏壕縱過裏壕決不能過月城以幔道攻城者百無一二今所備如此亦何足畏凡攻城者有一策則以數策應之

一攻城用大炮有重百斤以上者若用舊制樓櫓無有不被摧毀者今不用樓子則大炮已無所施兼城身與女頭皆厚實城外炮來力大則自城頭上過但令守禦人靠墻坐立自然不能害人力小則爲墻所隔更於城裏亦用大炮與之相對施放兼用逺炮可及三百五十步外者以害用事首領蓋攻城必以驅擄脇從者在前首領及同惡者在後城內放炮在城上人照料偏正逺近自可取的萬一敵炮不攻馬靣只攻女頭急於女頭墻裏栽埋排叉木亦用大繩實編如笆相似向裏用斜柱撐槍炮石𨿽多亦難擊壊炮旣不能害人天橋對樓鵝車幔道之類又皆有以備之則人心安固城無可破之理

一攻守利器皆莫如炮攻者得用炮之術則城無不防守者得用炮之術則可以制敵守城之炮不可安在城上只於城裏量逺近安頓城外不可得見可以取的每炮於城立一人専照斜直逺近令炮手定放小偏則移定炮人腳太偏則移動炮架太逺則減拽炮人太近則添拽炮人三兩炮間便可中物更在炮手出入腳步以大炮施小炮三及三百步外若欲摧毀攻具須用大炮若欲害用事首領及搬運人湏用逺炮炮不厭多備若用炮得術城可必固其於制造炮架精巧防又在守城人工匠臨時增減【制造炮梢須及時月夏以六月冬以十一月十二月采取櫟木檀木皆一生筍長成少枝節者置溝渠內淹浸百餘日或半年取出去皮窨幹用穏木上下自根至梢按捺如張盤新弓相似取略無損者然後用麻索生皮相間系紮以防陰晴緩慢日晴則皮索緩陰雨則索堅皮緩若此系紮可保無失】一用炮摧毀攻具須用重百斤以上或五七十斤大炮若欲放逺須用小炮只黃泥爲團每个幹重五斤輕重一般則打物有凖圓則可以放逺又泥團到地便碎不爲敵人復放入城兼亦易辦𨿽是泥團若中人頭靣胸臆無不死者中人手足無不折跌也

一城被圍閉城內務要安靜若城外有人攻擊城內驚擾種種不便須是將城內地步分定界分差人巡視遇有人逼城號令街巷不得往來非籍定系上城守禦及策應人不得輒上城在城上人不得輒下城過當防閒不特可免驚惶亦可杜絕不虞

欽定四庫全書

守城錄卷三

湯璹徳安守禦錄上

王在黨忠冦徳安二十日引去

靖康元年十二月二十一日羣賊王在黨忠閻僅薛廣等攻陷隨州守城陸徳先以下俱逃或盡室遭擄遂犯徳安府知安陸縣事陳規先被差部押縣兵赴京行至信陽郡盜梗路二十八日承府牒抽回赴府捍禦二十九日還至應山縣七里河賊夥閻僅千餘人在寮子市置酒張樂邀截歸路二年正月初一日規率同部押官知應城縣宋理應山縣丞權縣事夏翚各以所部弓手土軍召募人合五七百餘人結甲定安陸縣弓手節級馬立廣冕召募人雷智和管界巡檢寨土軍劉允應城縣弓手節級李吉三州寨土軍向吉應城縣弓手節級竹淸三縣巡檢寨土軍楊素凡八人徑領眾入應山縣掩殺羣賊僅等大敗餘黨潰散投入王在夥中王在寨去府百餘里規防得路將所部兵到府時知徳安府李公濟已往諸處招集人兵通判周子通先往諸縣起發民兵及士曹張顏恱因賊至驚死司錄士曹局務官安陸縣丞簿尉皆緣故搬家遁去初三日城中官吏軍民推規權領府事初六日通判周子通回府當日規交府事與通判凖府牒規權通判仍充統領守禦人兵迎敵規遂措置修築城壁召募騰勇刷差軍兵勾抽保甲隄防守禦十一日知府李公濟回更不交割牒府乞折資監當卽日離任去十三日王在人馬入府界刼掠十四日權兵曹應城主簿田縡出城逃走十五日賊遊騎數十人至城下與城上人相射至晚回寨十六日王在領馬步五千餘人著顏色衣各執弓箭背牌及板門扇來圍城攻諸門委管界巡檢胡善三州都巡檢張惟徳出戰二人先走匿於孝感縣九山寺是日賊與守禦人相射申後賊退往府東天慶觀泰山廟等處下寨十七日賊又攻城賊首王在及近上首領多在齊安門外規與權府周子通城上呼賊與語諭以禍福賊暫退是晚周子通驚中風疾十八日牒府在假本府止有規及安陸縣尉董貽兵馬都監趙令戣監酒稅務趙康輔四員而已於是官吏軍民又推規權領府事規以城危急不敢辭遂糾率官吏軍民多方措置盡死堅守是日賊搬積柴艸欲燒齊安門守門人於未到十餘步先放火箭爇之賊又用松柏長木及大竹雲梯五十座齊力並進城上人用磚石及連防棒長鎗弓弩拒退良久遣人縋城毀斫云梯二十日賊列騎成陣逼城驅人擡鵝車洞子樓座用牛皮並氊包漫攻齊安門被城上人及城門上門空處先以撞竿托叉抵定次用搭鉤鉤去洞子上皮氊墜大石及磚石摧擊又用弓弩箭射其賊退去續次下城焚燒毀斫盡絕賊又進云梯約髙二丈各有梯道四圍用綿被並氊皮包裹煙火箭鑿不可侵近約用四五十人擡擁向城被守城人先以長竹並力撞衝云梯傾倒壓死賊數人次磚石弓弩箭射擊賊人走退是日賊又進天橋約髙二丈濶一丈以木長四丈餘可以並行數人如城之幔道用以登城賊眾數十人擡以向城被城上人用弓弩磚石射擊致擡者止於十步外不能前進又於諸攻具之外列大炮十餘座四面向城飛石擊守城人其城上人存身向箆籬以避之城下人向木柵存身以避之致其炮並不曽傷守城之人是日賊又前以步後以騎列陣向城城內多設炮座城上人看覷賊近逺向著諭與定炮人向賊放擊發而多中其賊逺退只於城東十餘處下寨自是每日遣人至城下相射鬭敵及四散燒刼略無退意三十日早又有黨忠人馬五六千人齊到城下著雜色衣與王在兩夥同來爭先攻擊四面環繞風水不通規與機宜閻孝周登城招王在諸酋至城下開說大義薄許犒設賊意稍解又招賊大將蔣宣入城置酒欵說禍福卻令出城二月初三日王在引兵去黨忠人馬仍用洞子火櫃齊攻城門被城上人用撞竿磚石弓弩箭拒退當日景陵門下打死賊五人並炮打殺鼓賊一名是夜三更賊乘暗忽由四邊停雲梯上城被城上人用槍及磚石刺打下又攢火炬燒望云朝天齊安等門又用長鉤鉤城上人又用竹木荻把作火炬長二丈列二三百炬如火山向城門及燒城上竹城箆籬並被守城人並力用撞竿托叉抵拒及用磚石弓弩箭射並放炮石如此鬭敵自三更至曉方暫退初四日早規見攻擊危急賊不肯逺退遂防第一隊第三隊人兵開朝天門出乘賊不備分頭掩擊黨賊敗走卽収兵入門卻開景陵門令第二第四隊並第一第三並力出門掩殺其賊大敗乘勢趕逐除斬獲生擒外逼入涢河死者不知其數餘黨遂潰是日奪到旗六十三面鼓四十面鉦五面槍刀二十三條牌十五面甲七連弓三張弩二枝牛五十二頭馬九十匹騾五頭驢十二頭自正月十五日至二月初四日凡攻圍二十日今考具措置於後

一踏逐過往寄居官進士勇敢者借補官資差攝職事一選募有心力百姓分布諸門上城禦敵及分認地頭譏察姦細及催督修城人夫工役

一差使院典級黃謹等行軍期司専一行遣防城守禦修城文字及各帶器甲隨規巡城

一選差安陸縣吏楊玠等提轄防城軍民弓手日夜巡邏及催促添修城壁

一差撥軍民弓手分作四隊及選差弓手節級長行每二人共管押一隊內馬立馬政管押四百一十五人李全許進管押三百一十六人郭政田全管押三百六十五人劉徳李淸管押三百五十人各分布城下凖備出戰

一差撥有心力騰勇保正隊頭黃壽等部領保甲人兵一十六隊計八百餘人凖備出戰

一招集到茶客楊政等自召募人凖備岀戰並僧雷知和自召募僧行百姓二十六人殺賊

一城上極是尖狹有不及一尺濶者其上不能容立一人及無乳頭防於城上裏邊用鍬鐝直削向下三尺以代乳頭下城鐙道添造竹木棚棧令人坐立可以施放弓箭等器械守禦

一城壁卑矮遂於城外添立竹柵間安箆籬外可以遮隔弓箭內可以施用兵仗於土城之上又立竹城一層一城有極卑薄處遂於城內腳下離城三尺別立木柵一重約髙一丈五尺門空五寸立木一根於城稍低薄處無不周徧系於土城之內又立木城一重於木城之外每兩步立一人與城上人更互上下守禦

一城門薄怯損敝防於門外別立小門一重各以氊皮釘裹上開門頂空隙以備墜石及下施兵仗又於門內兩邊栽立枋木作鹿頂約髙一丈五尺長五十步其中路濶六尺至盡處用木拒馬四五重閉定每五寸立木一根兩邊木外每步立一人持長槍

一城上以千字文爲號每步一字每字一人以五人爲一甲十甲爲一隊互相統制分布城上又以在城火夫客戶置籍結甲上城守禦

一選人兵一百五十人令保正副六人甲頭二人管押統領晝夜準備應援如東壁有報警急卽提兵東應西則西應自攻圍二十餘日每有警急無有不至者一於賊退之後其未逺止在四外側近圍繞之中寅夜偸工開壕築城仍命工人計城厚薄而中分之先並力以築其表髙及防丈度不可以驟登則又並力以築其裏適相當然後增築以成之內具畚鍤以督役外荷戈矛以備警起五邑之夫萬人竭作不淹時而畢

一城壁長八百八十二丈髙二丈五尺上濶一丈六尺底濶三丈七尺五寸及於城壁外開築城壕繞城壕塹計長七百八十八丈上濶三丈底濶一丈八尺深一丈五尺

張世李孝義冦徳安四日引去

建炎元年九月二十二日李孝忠餘黨張世李孝義賊馬五萬餘眾已破襄陽荊門軍荊南府郢復州遂冦徳安府先行文字稱欲就招安一面擺拽兵馬環繞府城本府以方議招未敢禦敵是夜五更一防忽同時發喊云梯火炮弓弩箭鑿攻城勢焰凶猛本府官吏軍民以死禦敵至二十三日巳時賊始退是日矢石殺死賊兵三百餘人賊拽屍以去沈之河及積薪焚之被傷一千餘人諸門奪下云梯七十餘座二十四日夜賊兵又乘暗至西北兩門以城上肅靜隄防不能下手夜半引去其時有禦營使司同都統制範瓊討捕李孝忠等領兵在府北累遣至城下應援掩擊不下二十五日防寨南去

楊進冦徳安一十六日引去

建炎二年三月初四日羣賊楊進號沒角牛領眾至本府城外四面下寨遣人賫文字來稱有眾一百五十萬馬三萬五千餘匹自京東登萊沂宻濰淄徐等州前來逐州官員盡皆勦殺本府視賊寨約有十餘萬人馬三千餘匹是日略來脇城不多時各退歸寨初五日以後朝暮繞城矢石所不及處擺布人馬三五重更畨替換又於前分布攻城人馬大振金鼓喝喊馬軍在後用刀鎗擁逼步人並力攻城一齊發弓弩及神臂弓箭鑿射城上人並持云梯四面奔城被城上守禦人弓弩箭鑿炮石磚石雨下賊並不曽得利城中時出兵衝殺賊遂少退四五日後賊復添立攻具髙起望樓下瞰城中並造戰柵對樓洞子用牛皮包漫又用夾布作遮箭幕約髙三丈箭鑿皆不能害又立大炮攻具日增夜遣人搬柴艸向羊馬城並城門放火亦被守禦人救防撲滅並矢石禦退賊不得利十七日增望樓四座大炮五十餘座洞子一百餘个遮箭布幕三十餘座大戰柵一座對樓一座及云梯不知其數其戰柵約髙二丈四方各濶一丈六尺有餘先用人裏外擡夯向城被城上人用弓弩箭鑿並炮先射打退擡夯人及打得傾側使用不得棄下退去其對樓約髙四丈濶一丈五尺有餘作五層木梯斜上髙過如城其勢太重推拽難行兼被城上守禦人施放矢石射打推拽人莫能近前其餘遮箭幕盡被炮石打得碎破其洞子湊城又被城上墜下柴艸積火焚燒皆不得近前其炮亦被城內放炮多打殺定炮人其賊凡所立攻具一一施用數日皆不能傷城上人自初四至十九日計十六日逐戰鬭殺傷賊數多賊知城不可攻二十日方遣人至齊安門下髙聲呼城上人且不要放箭防禦教來打話當時城上人問打甚話其人言恁也不出來共唵廝殺我也打恁城不破有招安官來唵只待要些犒設受招安城上人答待恁受招安了與恁犒設其人便去至晚有一人著紫道服領二十餘人持東京畱守司請召旗一面向城隔壕與城上人說話稱是東京畱守宗元帥使臣成忠郎王申元帥遣來招安楊防禦髙聲讀示宗元帥咨目並札子言楊防禦今日方肯受招安待問本府要些犒設並出劵往東京本府許之二十一日送犒設在城外其楊進領人親到齊安門下収受致謝而去是日楊進領眾起離向信陽軍前去【契勘楊進自三月初四日圍城攻具甚盛被城上人施用弓弩箭鑿炮石磚石射打死損賊人數多及出兵衝殺入壕渰死者五十餘人及於壕內撈漉到賊屍於沿身捜到借補使臣文帖四道及被擄人回稱楊進被箭射著頭又被磚炮打著額倒臥累日後起來嗔在邊將官不來扶救斬之又聽得楊進言自出京以來不曽折了人卻到這里折卻許多又折了彊將四員見得楊進計窮力盡方受招安】

孔彥舟三次冦徳安皆不克引去

建炎二年十二月二十八日有北來一項羣賊數萬人稱是單州團練使郢州鈐轄孔彥舟在黃州麻城縣作過至三年正月初七日賊至黃州皆剃頭辮髮作金人裝束是夜塡塞壕塹用云梯及牛皮洞子安立炮座攻圍黃州城及肆掠黃陂縣並侵犯徳安府孝感縣界本府慮賊來犯城遂分布官吏軍民於諸門地分嚴行隄備其賊迆邐至孝感縣東舊鎭殺人放火刼掠財物二十四日到環河鎭殺傷已受範瓊招安下吳錫人馬二十六日到府東十八里下寨稱是武經大夫榮州團練使東平府兵馬鈐轄京東西路統制軍馬孔彥舟二十七日領全軍數萬至府城下四外占岡擺布搭立施設弓箭射城上守禦人被城上人齊發炮石弓弩賊眾不敢近當夜遁走向隨州前去至閏八月十一日復自光州回至本府應山縣作過再占據隨州九月初一日分遣賊騎侵犯本府圍城本府乘時岀兵掩殺初八日賊遁去復回占隨州十一月初一日彥舟又自隨州領人馬至本府城下圍繞札寨初八日大隊並至攻城被本處守禦人施放弓弩箭鑿炮石禦敵至晚退卻止在城外初九日防寨南去占據復州又往占據荊南府【正月二十七日攻城當夜引去九月初一日攻城初八日引去十一月初八日攻城次日引去】

董平冦徳安三萬人卽日敗去

建炎三年三月羣賊董平部領人馬至應山縣稱勤王兵沿路刼掠四月初四日夜掩刼孝感縣官吏居民逃走有不及者悉爲驅擄及燒盡一縣官私屋宇是日在本縣東舊鎭札寨分遣賊徒剽掠本府差撥人兵六頭項前去掩殺董平起離取唐州去九月十二日有宣撫處置使司差知信陽軍武經郎孫璘到本府差兵防行至信陽交割至十二月二十日董平破信陽璘僅以身脫其家並官屬皆沒於賊平差占據信陽自往唐州大義山札寨令隨唐信陽三郡人戶送納糧艸並収逐處稅錢四年三月十六日平領三萬餘眾到本府本府差正將辛選發兵往應山界迎敵戰數合賊大敗走殺賊千餘人鉦鼓旗槍弓箭器械輜重棄之滿道平防走往西京界爲鄕村把隘人所殺

欽定四庫全書

守城錄卷四

湯璹徳安守禦錄下

趙壽冦徳安三日引去

建炎四年五月十二日羣賊趙壽號不忙自黃州領眾數萬餘人至孝感縣界刼掠遣人至本府欲就招安是月有朝奉郎守尙書兵部員外郎福建廣南東西荊湖南北等路撫諭使馮康國到本府守臣陳規白馮乞行招安防趙壽亦遣人以書與馮願受招安規復遣人往壽寨說以撫諭肯行招安之意六月初二日壽領眾至城外是晚馮親出城見壽初三日壽擕數隊入城聽撫諭聖訓謝恩招安了當馮牒壽令權於江州黃州駐札聽朝命本府亦支給錢糧犒設訖十二日壽起發至東四十里環河鎭駐札忽夜遣人馬分頭項於本府八門攺換色衣僞作民兵裝束一擁奪門賴諸門守禦素備卽時以死捍禦旋增弓弩炮石鬭敵至巳時方退復於箭炮不及處擺布圍城疊來攻打被城上弓弩炮石不歇及遣兵披城出戰三晝夜計窮力盡二十日賊防寨南走

曹成李宏冦徳安自六月至二月引去

建炎四年六月有曹成李宏賊自舒州歷光州信陽至本府眾數十萬布滿諸縣直抵襄隨郢州界駐札三龍河時早禾始熟廣被芟掠本府以賊兵眾盛不輟隄備七月三十日賊眾至城下攻打府城本府一靣施放弓弩箭鑿炮石一靣發兵出外披城鬭敵賊不能破巳時方退八月十四日成眾又至城下本府再發人兵出城迎敵賊復退於近城桐栢廟下立寨分遣騎於八門一二里外立小寨圍困本府不通往還本府官吏軍民以死捍禦間出兵掩殺每夜遣兵刼擾小寨奪糧入城晝夜相拒六十餘日是時成等人馬實多本府兵極少其勢不敵遂設計謀差人賫公文前去問當成等誘以禍福利害指其自新之路成等始退十月初三日遣人入城商議稱一行兵眾原非爲賊止爲鄕中不可居止遂前來防有糧喫用卻防朝廷收還招安之後所授官職止乞元來官資湔洗招安之民及賫到成等申狀本府於初五日備錄奏聞成等始於十六日復還三龍河大寨仍不住於府城四外燒刼又因本府抄截掩殺之故十一月二十四日復領眾來攻城本府出兵迎敵至午方退五年二月十九日成等領眾起離三龍河往漢陽軍渡江前去

桑仲夏邢尙孫羣賊冦徳安三月引去

紹興元年十二月初四日有信陽軍邢舍人尙統領等部領二千餘人至本府城下焚掠本府卽時閉門捍禦𨿽稍退未肯逺去十七日又有隨州孫彪統領人馬三千餘人亦來圍城本府閉門捍禦及遣兵出城戰殺傷百餘人方退亦未肯逺去二賊梗路不通二十日夜賊齊至城下弓弩箭鑿云梯布牌攻諸門本府官吏軍兵拒敵二十一日早始退離城百步外圍繞是夜信陽軍賊馬前去攻孝感縣不克復回本軍隨州賊馬前去攻復州陷之二年正月二十八日再發人馬兩路前來本府近城四外焚刼本府官吏軍民晝夜上城不曽解甲以死捍禦及時出兵掩殺三月初間始退向隨州去續據忠訓郎權孝感縣韓遹狀準鎭撫使差權縣事踏逐到離舊縣一十里臨涢河地名紫涢就周圍積水爲壕創築城壁欲就緒間十二月二十四日有信陽軍賊馬二千餘人自府城來奔本縣先二百人到城北遹卽分布守禦發兵迎敵賊敗走五里逢賊大隊至復圍縣城施放弓弩防於壕外呼曰憨是信陽大後軍邢舍人尙統制人馬向北打了一百八十座山寨壊了鄧州信陽軍並天目山寨今決要取本縣屯泊人馬就糧贍軍圍至夜只於壕外分布札寨二十五日賊掠涢河客船載兵入壕及用布牌木牌遮箭擡夯云梯五十座向前水陸攻縣城被本縣人施弓弩炮石並力捍禦至晚賊退向寨二十六日賊多拽河內船舫五七隻爲一絞用大竹絞成竹牌立於船頭旋添船並作浮橋於北壁壕內攻縣城城上弓弩炮齊發敵不能近復拽船泊岸只攻東壁亦被禦退至夜回寨遹恐賊別生計遂親領兵三更出刼賊寨殺賊三百餘人及收到被擄男女五百餘人入城二十七日賊於壕外添炮數座及分布船隻向前攻城至午禦退二十八日又以云梯向前並力攻城至夜禦退二十九日賊又用船六十餘只通作一絞用板釘鋪船靣船頭並用竹木布牌兩頭遮箭後立長槍五百餘人撐拽攻西壁勢凶猛遹激勵人兵西門放出戰船十五隻於壕內及城上弓弩炮石齊發至未時賊大敗渰溺無數盡奪所絞船舫其岸上擺立賊兵卽時回寨至夜防寨遁去

李橫冦徳安六十五日引去

紹興二年六月十三日桑仲餘黨知鄧州李橫號九哥哥領襄陽府鄧隨郢州所管軍馬及逐州百姓共約五六千人內正兵約四千人前來徳安府近城下寨大小七十座賊首李橫大寨在城西隔河早晚舉平安火諸寨相應遇夜諸寨有警卽時舉火每寨各立望樓樓上人執白旗城北東西三面各正視城門門內人出入必先見出稍多卽舉旗向門本寨及兩邊連寨人競出掩撲或城內出兵迎敵及刼寨卽時諸寨舉旗指示悉來應援城南有望樓四座占髙阜下瞰城內街巷往來動息皆見之城上守禦人人可數才見城內稍似擺拽卽舉旗諸寨各爲備夜於四外更互相應把斷出入之路圍閉府城內外風水不通本府𨿽不住出兵鬭敵終是兵少難勝亦嘗於城上招到橫親近打話諭以禍福橫只以本府收藏霍明爲辭誣執本府順番必要打城七月初三日五更一防城外發喊用弓弩箭射城上人及將云梯到城搬艸擁門火之城上人用弓弩炮石塼石射打不能上城至辰時賊退云梯六十餘座皆棄下初四日橫親領衙兵往隨州至襄陽府喚木匠鐡匠搬取牛皮繩索及於大洪山取氊及索十餘日回來再造天橋洞子山梢大炮及云梯等攻城器械八月四日攻具成津至城西南角下寨裝鬭天橋眾塡壕一夜平初五日入逺壕內立大炮七座攻打城上人其炮石小者不下十斤大者四五十斤用大木造四腳洞子一个長約二丈濶丈五脊髙丈二以上用濕栢木大椓宻牌牛皮漫之面與兩邊用木椓並厚氊簾其腳髙四尺五寸厚似癡車腳其狀如兩間屋推臨裏壕用大木椓絞成狗脊洞子連接兩行各長五十餘步並厚木板牌二百餘面遮防賊人搬運艸木塼石塡裏壕數日鬭就天橋腳共六隻髙五尺厚薄一如洞子腳長六丈以上濶二丈髙三丈五尺以上近及四丈上濶一丈以上當頭自下至上斜髙向前約一丈以上中下三層當面並兩邊及頂上皆用牛皮厚氊毯被掛搭其天橋底盤上後繋大竹索兩條各長二十餘丈每條百餘人牽拽規暗料賊必是欲以炮打城門並城上人使住立不得然後進洞子向前塡平壕便推天橋就城因以上城規卽時令人於城上照賊塡壕處相對用大木置起戰棚一座上下兩層其上橫鋪大木三重及於城裏腳下深栽髙木棚一所以防賊人萬一上城後若便下城則必陷在棚中又於城上兩邊匝女頭墻宻用大木埋起髙排叉柱遮隔炮石又於戰棚南北各東西橫埋排叉柱兩重柱外各分布長鎗手並斬馬刀又於柱外各東西更置戰棚一座棚上各備塼石弓箭以備賊人萬一上城分頭兩向沿城殺人及防戰棚上下人有不盡死禦敵者致於必死之地使之無不用命又於城裏相對賊定炮並塡壕處亦立大炮七座內三座亦可施放炮石重三五十斤至五六十斤者又於炮架前並兩邊髙埋大木炮架中心拽炮人上橫排木椓作炮棚遮隔賊炮每炮一座用炮手三人更互使用城上照料城內放出炮石逺近偏正一人城上戰棚下用大木兩條各長二丈四五橫用括木兩條各長六尺當用橫木一條長一丈造就托竿一所又以干竹柴艸造下火牛三百餘个又以大枋木三條合就長板一片約長一丈五尺有餘又以火炮藥造下長竹竿火鎗二十餘條撞槍鉤防各數條皆用兩人共持一條凖備天橋近城於戰棚上下使用又於兵眾中選用有膽勇人分爲十四甲逐日輪當戰棚上下並排叉柱外及羊馬城外及凖備諸處急應援以安陸縣尉李居正統領又以副將馬立統領一項人兵専防檢四壁守禦及攻城處策應幸而其賊所置攻城器具前來一一皆如所料賊所立炮七座不住施放一十四晝夜𨿽打壊城上門樓並城門才板及打折排叉柱並戰棚上橫鋪木植但逐旋打壊逐旋添補立起並不曽正打著城上城內一人惟是城裏放炮出外逺近偏正有城上照炮人招呼令逐旋那移轉動炮架及添減拽炮人數或炮石大小施放所以城外賊人稍有攢聚炮力可及處卽時打散其賊炮手並拽炮人多被打殺所有賊人狗洞子只於當日盡皆打倒並人亦打殺更不能使用惟有大洞子臨壕約中城內大炮三二百下方始打動上蓋少有損壊其當面椓氊一齊打碎炮入洞子內打殺人多卻推向前再修別無牛皮作並裏硬排立木又向前來再打損壊方推拽向後不用只擁驅擄到老少婦女搬運艸木磚石塡壕並不顧城上箭炮打殺若是打殺近上首領並親近正賊卽防背或舁去窖埋若是打殺驅擄人並已下人卽時剮肉食用其壕相近塡滿方再以土傅城城上人並射火箭在所塡艸木上偶值風順其賊眾向前打撲不及被火燒著兩三晝夜尙未燒盡其賊又只用磚石並土相兼再塡又兩三日相近塡滿其老少婦女死損外見存無防兼近城腳難向前來遂選壯健人與正賊牙兵相兼以布袋盛土走夯向前來並布袋樣下急走回去其搬運塡壕並定炮拽炮及城下往來之賊中箭並炮前後死損甚多其賊漸窘少闕糧食襄鄧隨郢四郡界內人民田種萬無一二回去亦難得食打刼已徧並無可刼除正賊近上甲頭人有些裝著餘人並籃縷惟指望打城後爲飽暖之計所以其賊攻城亦不惜他人命用意堅確不肯輕退八月十五日宣撫使司送到襄鄧隨郢州鎭撫使司書寫機宜文字譚憲公文稱朝廷已差李橫充襄鄧隨郢州鎭撫使又將譚憲文字付李橫照驗橫言便是朝廷差我做鎭撫使教我去那里喫著甚底我也不能做得他鎭撫使我待打城破後相度十八日賊眾遂塡平裏壕十九日四面分布打城賊安排下云梯伺同時下手及四外髙阜處及要路上各布馬軍凖備稍截城破走出之人至午時推天橋湊城西南角正是所塡壕上於天橋兩邊擡云梯三十餘座後布長槍手約一千餘人發喊並鉦鼓齊發及弓弩箭炮石一齊施放射打城上守禦人其天橋已是近城規卽於城上戰棚腳下推長板出城頭數尺於板上並手推滚下大石於城外腳下打推天橋賊眾及推出托竿托柱天橋爭一丈有餘不能到城其戰棚上下方欲施用火鎗撞鎗鉤鐮之次其天橋腳下人倒推並牽拽竹索人倒拽天橋急回約五十餘步方住得一時辰以上卻向前來於天橋先行路稍近南行意欲閃避托竿無可行得近南地步丈尺稍多所塡壕不甚實處致防住天橋東南前腳前來不得卻向後拽人因人眾用力太多拽斷竹索進退不得致羊馬城內兵出與天橋下賊人用命鬭敵並城上磚石弓弩箭鑿城裏炮石並下移時方始殺退賊兵防於城上推下火牛柴艸被羊馬城內人並出搬柴艸積在天橋腳下焚之其天橋上並中隔內賊兵方始慌忙走下一齊退卻並繞城四外賊兵各被城上守禦人施放弓弩塼炮射打退走棄下云梯及向外髙阜處並要路上分布人馬一齊回寨其賊大敗當夜遁去【契勘其賊初來之時止有五六千人自入府界百餘里驅擄人數甚眾皆以正賊監押收刈稲搬材木置造攻城器具後來收盡田稲並梨棗等及造就攻具一齊追收回寨並使打城共數實有一萬餘人𨿽人數不爲甚多然所造攻具雄壯擺布施設次第似乎不用人力可敵凶防實爲可畏加之城內人饑餓雜艸木皮葉食之凡守禦六十五晝夜橫之攻城也久之不下一日遣人請議事規在城上見之橫曰願得粟二百斛而去左右請勿與規曰我糧無防橫來請是視我虛實不與卽謂糧乏攻益力去愈緩與之則遁有日矣卽送與之明日橫眾攻城規坐城樓炮折足指容色不變圍益急糧不繼諸將請捶牛以食規曰殺牛代食敵聞之圍猝未解矣乃盡取酒務麯糵分給之仍搜家財得萬緡以犒軍橫又遣人來云願得府之魁妓而後罷攻諸將曰城圍七十日矣以一婦人活一城之眾不亦可乎規曰使橫卽退是我以婦人求和況未必退乎其再來當斬妓首以遺之孝感縣令韓遹來告曰縣有粟百斛路絕不通規命乘風雨呵殿而來賊軍疑其有神不敢睥睨橫以天橋鵝車逼城規曰技止此爾縱火焚之卽退因嘆曰使橫更七日不解麯蘗亦盡矣】湯璹字君寶潭州瀏陽人淳熙十四年進士授徳安府教授先是建炎間陳規守徳安屢經大冦皆應以閒暇於城上築鵲臺城外築羊馬城又於羊馬城外設木棚賊至輙敗後知順昌府府多儲粟計議司來起粟赴河上規請代以金帛已而金人圍城竟賴其粟以充軍食卒以破敵璹訪防其事編爲建炎徳安守禦錄紹熙四年璹除太學錄表上其書

右陳規守城法用於倉猝無備之中九攻九拒應敵無窮十萬百萬靡不退卻程式具存剖析尢備凡沿邊守宰防繹此書思過半矣

守城錄卷四

