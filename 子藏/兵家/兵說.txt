兵說﹝明﹞沈煉撰

變化第一

兵之道神乎非聖人孰其能之一剛爲龍一柔爲蛇蟠屈翺翔各有其時非獨旌旗之見伏而已也動靜幾之矣

揚舉第二

聖人動於昌行於不得已以道顯明於天下而使之知所從焉則不可示人以晦矣大義發而日月光昭鳳凰翔於千仞之上誰得而攀之

偃伏第三

大將之偃伏也不獨旗鼓其爲善藏諭於九地之下矣恬乎其無爲塊乎其若愚畱侯燒絕棧道而項羽安意焉其幾於此乎

純彊第四

聖人達於性命之理與天地同運無有所屈其神蕩蕩其气浩浩常以百姓之心爲心𨿽有險惡不能析其義精之至也

順容第五

大將之養其百姓也若諸君子無所不包容之就之以其利懼之以其害無小大無眾寡若海之納於百川若山之承於土壤其博厚至矣乎

見幾第六

大將之用兵其見於幾也微微故不可知泰山之勢起於無形雷霆之轟轟於無聲炯目而營之提手而將之其幾於全勝矣

著令第七

將之所以勝者以其典法章也旌旗以明其目金鼓以聰其耳號令以憲其心如日月之明如星辰之光於是三軍奮矣

軍戒第八

爲將之心兢兢然其戒於三軍朝令而夕申之愼之至也夫國之存亡人之死生懸於一人而弛然忘而戒心其不仁甚矣

審勢第九

三軍之形勢具矣器成而法全然猶審於敵家之動變生於兩陣之間奇正發於無窮之源知幾之極也

大舉第十

正兵旣備奇變已立兩軍之交將軍提鼔呼眾鼔鼙交作萬人齊聲轟然雷電發於域中滅此而後朝食其誰敢不奮乎

知止第十一

聖人功成事定則棄而逃之不見其色捲舒之道也故曰王者之道如龍首髙居而遠望深視而審聽其知變化之道乎

軍權第十二

兵無形形於機兵不動動於權故不爭而善勝不爭者常弱善勝者常彊吾深溝髙壘而天下之人莫犯焉爲其能權權之又權其全勝之術乎

知微第十三

聖人無死地者以其知兵之至也聖人之知燭於冥冥一剛一柔變化無方故莫之能抗聰明睿知神武而不殺將脫萬物之死而生全之而況其身乎

無戰第十四

兵之大機可使不戰而勝於天下以其精於權之至也微乎又微入於無形純乎其純洽於大常不出樽俎之間而折衝千里之外至善之道也

韜光第十五

聖人察於天地之動蚤知而先識中心蘊藏之鬼祕神伏迨一朝而光曜發言乎其順時也乃若不蓄積則機匱不簡練則器鈍𨿽有時至其能若之何

宻機第十六

三軍之士銜枚疾走而無風聲此其令之嚴所以爲機之宻與豈獨三軍大將載輜重而行儼乎其對神明而無牙齒之失𨿽有巧諜莫能窺之矣

文伐第十七

禮樂者徵伐之本也文章者政事之資也揖讓退遜而彊梁梗化之徒濳移而黙奪則勝於刀鋸千萬矣

血戰第十八

夫血戰者策謀之下也然而兵家不免焉故忠義激烈之令行而三軍忘其身輕生敢死之令行而三軍忘其敵復仇報恥之令行而三軍忘其家盡力竭气無有內顧則彊梁之勢靡矣

尊王第十九

爲大將者一舉足而不敢忘君焉則三軍之心知稟令矣𨿽在閫外爲之主位設環衛而受事焉以君命行則家不敢私而人亦不敢怨誰謂三軍之不心服乎

軍師第二十

三軍之興也𨿽有上智之將不立之師則無以倡導敎化故禮義不章士卒驕惰臨敵而遁矣昔禹之誓軍以益爲師湯之誓軍以伊摰爲師鑑於明鏡則妍媸別矣問於蓍龜則吉凶著矣軍師者三軍之明鏡蓍龜也

轅門第二十一

設和以爲門崇牙巨纛三軍望塵而知畏焉則法令行矣故𨿽無仇國敵家之變而威儀以肅然左右前後旌旐精明啟閉以時金鼓隨之不待夜而柝也皇帝訣曰轅門嵬嵬若山之崔轅門沈沈若海之深觀諸轅門而營陣之道舉矣

精研第二十二

聖人之心常若圓寂聰明睿知其至矣乎而猶不易然幾動而精研之其大不皦其細不昧故通乎人心通乎四海通乎神明無所不通矣

兵道第二十三

兵也者道也勘亂之謂兵適治之謂道治勝則亂愈彌亂息則治愈光故聖人之兵不以戈戟而寶於法寶法則消禍於未形矣何謂非兵乎

權道第二十四

人主失權而天下之亂生故爲大將而不明權則不足以治眾定亂權也者非威武之謂也舉不失道寡而能博是操其鍵闗而天下之出入由我矣

全勝第二十五

聖人之道以全取勝惟其蚤見而豫待之知幾之至也譬之於射研於胸臆之間而決於百步之外其不中者鮮矣

射義第二十六

弧矢縣於天將之肆兵莫如射射者人情之所習也而榮辱生焉擇善射者爲之師辟圃而校焉比賞而樂焉申令而不息焉三軍之心奮矣

神會第二十七

山谷之間大山之南四面回合三川遶之十萬之眾藏於其中廣地拓爲轅門八寶會焉萬物拱焉禺合之徒化而爲羊俯首而橫木於以獻王樹以靑旗朱爲之文沈沈乎雷電之將發神靈守之矣

山髙第二十八

山髙巖巖乎幾於躋天發殺機兆於西華山𨿽髙崩矣赤黑之雞其鳴相應將入我疆仲夏莽莽星穿其月雞之東西無有定處忠臣孝子皇皇夙夜擊楫長歌一朝恢諸夏也乎

大江第二十九

大江洋洋焉納彼百川以宗於海起自北陬及於南服故能攘臂而運舟航則龍蛇變化波濤百出實超於羣羊者乎我有朱丹以爲腹心秉質恢弘何兵之不可摩乎

神兵第三十

英雄之用兵神階乎道炳於幾先乎沈沈乎泯泯乎孰從而窺其端故非戰而天下黙然從之則神於兵矣神哉神哉不爲物先而無非先不爲物後而無非後髙明之心恐不明於天下及於功成事定則從赤松而遊焉

龍馬第三十一

聖人乘龍馬以驅天下非龍無以變化非馬無以流行爰有大義以扶社稷以爲生靈非周公孔子之道而行之是爲逆矣化而裁之變而通之不必功自我出名自我成故其道尊

率義第三十二

恢乎聖人縣權而動則莫大乎以義而率天下君臣父子之道明天下之兵可得而舉矣率其子弟攻其仇敵未有不勝者也躬行以帥之訓典以明之物采以彰之風聲以振蕩之一日克已復禮而天下歸仁焉

太公第三十三

昔者太公望釣於磻溪之上八十一而爲王者師況於三軍軍師者敎化之主也上通乎天中通乎人而下察乎地其智沈深金心木舌提劍而天下定矣

道化第三十四

夫兔生於月天下之馬可得而追之聖人以道化天下陰陽相生日月相合被乎五采之彰而純白也棲棲然皇皇然雜於牛羊之間擊磬於衛吾固自保而不求於人不義之富貴於我如浮雲吾其爲東家之丘也與哉

倚數第三十五

道之生數也九而十八十八而三十六有以哉還復爲一一而合十焉十而分五焉十五而兵道舉五十而伯道成九合諸侯一匡天下微管仲吾其被髮左袵矣萌於六甲而福徳會焉幹於乙炳於丙而明於丁至於丁盛矣茂於戊包於已更於庚新於辛任於壬揆於癸故癸甲之交犬羊動焉動於彼將以應於我與孳於子紐於丑演於寅冒於卯振於辰紀於已交於午午也者當天而應運其猶堯舜之時故以歲以月以日聖人走馬而定天下非以此哉余是以知堯舜之興會於未重於申囚於酉折於戌該於亥古之順天時者如此矣

權奇第三十六

救危援急以權權者奇也權奇則運天下如轉圜矣聖人之用權也事要而功博勢奮而理順精研其情若覩日月力蹈其事若決江河所以通神明神明通危厝而急解矣

英雄第三十七

濟天下之大事莫如延攬英雄矣記曰羅其英雄則敵國窮英雄之士慮幾於造化識超於四海俗之所不解而忠震焉一人可以當天下而況其多乎聖人所以倒屣而迎之

獨見第三十八

夫英雄察於海內則知世之所謀與故有獨見獨聞而人不知並觀於天地博參於人之耳目於是延訪道路而敵人之肝膽覆露矣大

義第三十九

揭揚大義而人知所向風則人心可得而通焉夫濟大事者必以人心爲本忠邪之分不明勝敗之數不決天下之顧望而懷私者多矣故曰精於權而天下之兵可齊也

順天第四十

聖人之動也必順於天天地順矣而四時未順焉不可得而動也四時順矣而昕夕未順焉不可得而動也察於星辰卜於干支而徵於風雨晦明聖人之動其有不吉乎

理亂第四十一

理天下之亂者如解亂絲而一分之益以亂古之聖人其心閒閒其智潭潭從而循其端提其綱領席捲而驅之行

陣第四十二

兵家者流亟乎其言行陣乃亦有之夫陣陳也形生而數組原於一分於五究於九九九而八十一而變化備矣

儲財第四十三

國多財而遠者來矣賞當其功予之而取也而財不匱罰當其罪取之而予也而恩不窮人心歸而財貨流武有七徳而卒以丰財不亦信乎

辟地第四十四

諸侯有善政則艸萊不生而五穀登矣故莫如勸農勸農之實在於均徭均徭則民力不疲得盡於南畝徵伐之上策也

鬼神第四十五

庸民之心不以鬼神則不寤故敬於宗廟而民知孝祇於山川而民知肅享於百姓而民忘其勞矣

取予第四十六

知予之爲取者政之寶也眾人但見君子之予人甚費不知其取人甚博從人之所欲而其所欲歸焉故曰聖人以其無私而能成其私昭昭矣

命令第四十七

令順於人心則沛然下之如流水矣故令其所惡而禁其所欲𨿽聖人不能行之則愈行不行則愈壞命令之不精政之大蠧也

備患第四十八

惟有道者能備患於未形也則禍不萌故思患而預防之者治之至也其機深其慮遠害至而不爲之備禍生而不爲之防吾末如之何也已矣

蛟龍第四十九

蛟龍得水而神可立也諭君子之徳矣君子以天下爲家萬物爲體不祈於民而民自歸焉是變化之徵也人皆曰予智捨其大者而取其小者烏得爲智哉

虎豹第五十

虎豹托幽而威可載也聖人之惡惡嚴矣孰謂其爲威然豈轟轟然日求惡人而誅之哉聖人之不示人以小也慮沈而遠機發而當彼爲惡者不悛其孰得而逃之

名運第五十一

名之運也大哉其轉旋天地猶有餘力也故聖人不愛寶玉而愛榮名謂其無翼而能飛不謀而自成此豈聲聞過情也哉

抱獨第五十二

夫功名足以震萬世而耀千載者必有獨知之明矣獨知者獨聞獨見獨出獨入下學而上達知我者惟天至於道久而化成徳盛而人服猶曰蕩蕩乎民無能名焉爾

分軍第五十三

大將之所以戰勝攻取者謂其能分三軍也不能分三軍則猶士卒也何以爲大將三軍之所愛與畏不能捨我則𨿽欲無戰也得乎

收羅第五十四

收天下之豪傑羅天下之英雄則不戰而敵國懼矣故君子必以道勝不以道勝於天下則賢人不來賢人不來謀議不達而欲驅庸夫俗士以成功名者鮮矣哉

布徳第五十五

管子曰夫欲用天下之權者必先布徳諸侯是故先王有所取有所與有所屈有所信然後能用天下之權夫布徳者非所以市道交也必先其志義惇其禮節而諸侯之心並矣

勤王第五十六

求諸侯莫如勤王夫鄰國相救援然且聖人重之而況於勤王夫大義發而天下服故天地如之顧望因循毫髮不萌生濡其頸血以濺白刃欲無勤可乎

火攻第五十七

寡而能爲眾弱而能爲彊則莫如火攻其爲力純其爲勢昌無城郭而固無甲冑而完無車馬而驟無斧斤而利夫惟火之烈故望風而遁焉歲徳在丙月令在夏火之勝也著明矣

陰陽第五十八

夫大將懸賞罰如陰陽二气然賞者陽之舒也罰者陰之慘也陽僭則萬物稿陰濫則萬物流而造化匱矣聖人縣其柄毫髮不爽焉此天下之所以成化也

五行第五十九

五行之用不可勝窮故兵家取法焉用木所以破實用火所以逼眾用水所以浮深用金所以割殘用土所以伏本然其變化火流而水烈金走而木飛深乎大公其造化於此乎豈曳裾之流所得而知乎

一气第六十

神兵之動以爲一气一气者一气之所化至陽之精貫於金石何況於人心故非鬼非卜非詐非力大道之轉流而不息及其感受而陰陽之气結固矣

浸幾第六十一

天地之道一气不頓盈亦不頓虧其何可貳之聖人與天地同徳故能成天地之功夫驟進驟退潰濫而決裂烏得不山崩川竭乎

聖言第六十二

夫聖人之言非自言也神爲之意而道爲之文時至而言生言行而化流將納天下於軌範之中造化胥賴焉其何可侮之

元惡第六十三

夫天下無元惡大憝則聖人不生焉故不善者善人之所資也其不善愈烈則其善愈幾聖人之爲善也因小人之情僞而模範出焉有道之將其所以致敵知此其由矣

回風第六十四

天下之人心不使之回風向道而欲禁天下之亂有是哉亂之生也有幾禍之作也有源天下不得已而亂聖人不得已而出疇知之哉疇知之哉

宻機第六十五

天下有明智之士則治亂之機可得而察矣出言行事惟恐人之不我爲者小人之道也出言行事惟恐人之不爲天下者聖人之道也聖人何以異於人小人之所惡眾人之所疑達者之所信其殆庶幾乎

自治第六十六

夫天下攘攘亂而不已其必有由乎未有以亂而能治亂者以亂治亂則天下將熄萬物將滅未必不由之所謂人臣者能自治而三軍治矣三軍治而天下之亂可治矣今三軍之不治而曰我有以樹威制勝何由哉

善惡第六十七

天下有曉然爲惡而人曰未必其惡之如此也天下有曉然爲善而人曰未必其善之如此也則如之何此其爲治亂之機也與從於惡則亂日作矣從於善則治日興矣不先辧於善惡之向而欲以除殘去殺者未之有也

通變第六十八

爲上者不先養民而先養軍不先節財而先理財此欲天下之平也亦有期乎調十萬之眾而無期月之食民日貧軍日惰財日竭而用日繁其至於土崩瓦解非但朝夕也爲人臣者惟人而因循拘滯欲不死也得乎

消軍第六十九

屯一萬之眾一日不食可乎奪百姓之財一朝空乏可乎屯兵無食朝夕不解則內亂作矣軍師無食則𨿽欲戰而不可得矣況於奪人之財而養無益之眾誰謂盜賊之攻人人之自攻自毀也亦已甚矣

安民第七十

百姓輸納終年而無一日之卹三軍養給於上終年而不用一日之力事之倒行而逆施者有如是乎世之爲計者無曰破敵而曰安百姓則百姓之心服而三軍自可以戰矣

決斷第七十一

天下之事有可望而遷焉則未之敢斷也明志之士深思其故有不可得而遷則已立斷矣夫蝮蛇螫手而壯士疾於解腕猶可以全軀也解腕猶可天下之事猶不至於解腕者矣

亟疾第七十二

浸潤者化也亟疾者機也寒暑陰陽四時而移焉雷霆風雨則勃然而發造化之所以神也故聖人精思而立斷其亦有不得已者矣

精解第七十三

聖人之所以通天下之故者爲其精解也聖人之心無所用其用也當無所思其思也睿眾人之心則遊於物夫物自物我自我彼烏得而殽之惟不殽於物而天下之物爲我禦矣

生殺第七十四

天將以生人之厚則殺人之多矣天何爲殺之聖人使之然聖人不以私智禦天下天下不大亂則不求於聖人天下不求於聖人則聖人不興聖人不興則大亂不止仁義之道行而天下大治此天地之心乎

心服第七十五

惟道義則能使人心服富貴可求吾亦可尙詐而不仁矣仁不可昧詐不可掩而富貴不可求則將安所從乎故聖人之權於道義捨道與義而竊權之名天下誰能心服乎

救人第七十六

君子之道惟切於殺人則不能已人之所以仁自其本心安焉彼不仁者亦皆藉一說以便其自營之私以其有所藉而後敢肆知其心之仁矣

審因第七十七

君子之心𨿽切於救天下然不察時幾率意而行之未有能濟者也察於時幾者謂之審因審因而動譬如蛟龍得水則變化不可測此其爲將略也神矣乎

獨立第七十八

其審因在人其獨立在我聖人極深而研幾善於誘人其不可誘者不能彊也其中而孚者不能違也非獨人不能違天亦不能違之知幾其至矣亦何有獨立之有殽乎

將權第七十九

將機之所以譎者何也夫譎者生於誠者也聖人之待其百姓如赤子然如物或害之其焉得不爲譎乎故聖人以道事君子以機待小人機也者待小人之道也殺之而不忍況欺之乎

得天第八十

聖人終日乾乾不離乎天道聖人之於人必有不能得者然未嘗不得天也天有不得乎人而聖人未嘗不得乎天其斯以爲聖人乎

補過第八十一

善莫大於補過補過者審機之道也故有道之將轉禍而爲福因敗而爲勝所以出之可無窮其勝不喜其敗不懼以是全勝於天下孔子曰不怨天不尢人自盡其道而已更何必怨尢乎

靑霞集卷九

