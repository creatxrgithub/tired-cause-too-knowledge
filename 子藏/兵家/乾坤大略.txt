

卷一兵起先知所向﹝自序﹞

兵之未起﹐其說甚長﹐不必詳也。已起矣﹐貴進取﹐貴疾速。進取則勢張﹐疾速則機得﹐呼吸間耳﹐成敗判焉﹗此不可不知所向也。而所向又以敵之彊弱爲準﹕敵弱﹐或可直衝其腹﹔敵彊﹐斷宜旁剪其支﹐此定理也。

翦其支者云何﹖曰﹕避實而擊虛也﹐乘勢而趨利也。避實擊虛﹐則敵駭不及圖﹐如自天而下。乘勢趨利﹐則我義聲先大振﹐而遠近向風。不觀唐太宗之趨咸陽乎﹖進乃勝矣。不觀黥布之歸長沙乎﹖退乃敗矣。微乎﹗其不可以一瞬失也。

霸王大略﹐此其首矣﹗故不惜備錄之。知其說者﹐夫固無餘蘊焉耳。若夫一時之利鈍﹐一事之堅瑕﹐又何足云﹗

卷二兵進必有奇道﹝自序﹞

兵只一道耶﹖曰﹕不然。所向旣明﹐則正道在不必言矣。然不得奇道以佐之﹐則不能取勝。項羽戰章邯於巨鹿﹐而後髙祖得以乘虛入關﹔鐘會持姜維於劍閣﹐而後鄧艾得以逾險入蜀。故一陣有一陣之奇道﹐一國有一國之奇道﹐天下有天下之奇道。卽有時正可爲奇﹐奇亦可爲正﹐而決然斷之曰﹕必有。

夫兵進而不識奇道者﹐愚主也﹐黯將也﹐名之曰「棄師」。不觀之蘇氏抉門旁戶逾垣之諭乎﹖其論甚精﹐無以易也。昔劉濞之攻大梁﹐田祿伯請以五萬人別循江﹑淮﹐收淮南﹑長沙﹐以會武關﹔岑彭攻公孫述﹐自江州溯都江破侯丹兵﹐徑拔武陽﹐繞出延岑軍後﹔曹操拒袁紹於官渡﹐移軍欲向延津﹐而潛以輕兵襲白馬﹐用此道也。

然則﹐用兵愼勿曰﹕吾兵可以一路直至﹐而無煩於旁趨曲徑爲也。是以人國僥幸也﹐戒之哉﹗

卷三初起之兵遇敵以決戰爲上﹝自序﹞

兵之進也﹐固有所過城邑不及下者矣。必以戰乎﹖曰﹕非我樂戰也﹐不得已而與敵遇﹐非戰無以卻之。蓋兵旣深入﹐則敵必並力傾國以圖蹂蕩我﹐恐我聲勢之成﹔此而不猛戰疾鬥﹐一爲所乘﹐魚散鳥驚﹐無可救矣﹗誠能出其不意﹐一戰以挫其銳﹐則敵眾喪膽﹐我軍气倍﹐志定威立﹐而後可攻取以圖敵。古所謂一戰而定天下﹐其在斯乎﹗漢光武之於昆陽﹐唐太宗之於霍邑﹐可以觀也。昔沈田子以千餘人遇姚泓數萬之眾於靑泥﹐其言曰「兵貴用奇﹐不必在眾。今眾寡不敵﹐勢不兩立﹐若彼圍旣固﹐則我無所逃﹐不如擊之。」遂敗泓兵。此深合機要﹐百慮不易之道也。

卷四決戰之道在於出奇設伏﹝自序﹞

戰固無疑矣。然不得其道﹐禍更深於無戰。古有百戰之說﹐以吾言之﹐不啻百也。將從何處說起耶﹖吾言吾初起之戰焉耳。以烏合之市人﹐當追風之鐵騎﹐列陣廣原﹐堂堂正正﹐而與之角﹐不俟智者而知其無幸矣。出奇設伏又何待再計焉。孫臏之破龐涓以怯卒﹐韓信之破陳余以市人﹐李密之破張須陀以羣盜。用寡以覆眾﹐因弱而爲彊。善戰之術﹐固不止此﹔然當其事者﹐斷斷乎於此二者求之﹐則萬舉萬當﹔不然者﹐必敗。

卷五乘勝略地莫過於招降﹝自序﹞

戰失其道﹐未有不敗者﹔戰得其道﹐未有不勝者。勝則破竹之勢成﹐迎刃之機順矣。自此招攬豪傑﹐部署長吏﹐撫輯人民﹐收按圖籍﹐頒布教章。所謂略地也﹐顧其策何先﹖曰﹕是有機焉﹗蹈之而動耳﹐不煩兵也。

昔武信君下趙十餘城﹐餘皆城守﹐乃引兵擊範陽﹐不能下。使非納蒯徹之說﹐以侯印授範陽令﹐而使之朱輪華轂以驅馳燕趙郊﹐則三十餘城烏能不戰而服乎﹖善乎﹗李左車之對淮陰也﹐曰「將軍虜魏王﹑禽夏說﹐不終朝而破趙二十餘萬眾﹐威震天下﹐此將軍之所長也。然眾勞卒疲﹐其實難用。今以罷獘之卒﹐屯之燕堅城之下﹐燕若不服﹐齊拒境以自彊﹐此將軍之所短也。爲將軍計﹐莫若按甲休兵﹐北首燕路﹐而遣辧士奉咫尺之書於燕﹐暴其所長﹐燕必不敢不聽從。燕已從而東臨齊﹐𨿽有智者﹐不知爲齊計矣。兵固有先聲而後實者﹐此之謂也。」至今思之﹐𨿽孫﹑吳復生﹐何以易焉﹗而要非戰勝之後﹐則斷不及此。何也﹖勝則人懾吾威而庇吾勢﹐利害迫於前而禍福怵其心﹐故說易行而從者順。若在我無可恃之形﹐而徒以虛言嬲眾﹐是猶夢者之墮井﹐無怪乎疾呼而人不聞也。此又不可不畱意也。

卷六攻取必於要害﹝自序﹞

《兵法》﹕「城有所不攻者。」當奉之以爲主。至於要害之地﹐我不得此則進退不能如意﹐而形相制﹑勢相禁﹐於是反旗鳴鼓以試吾鋒﹐霍然如探喉骨而拔胸塊也。昔髙帝長驅入關﹐已行過宛西﹐張良云「今不下宛而西進﹐前有彊敵﹐宛乘其後。我腹背受敵﹐此危道也。」乃夜回兵圍宛﹐克之﹐遂得前進無慮。

夫以深入重地之師﹐計必制敵之死命﹐而畱中梗以貽後患﹐豈良圖哉﹖古恆有軍旣全勝﹐而一城扼險﹐制吾首尾﹐幾覆大業者﹐皆由於謀之不早也。狄靑之取昆侖﹐神矣﹗不然﹐屈力殫貨﹐鈍兵挫銳之﹐豈不聞之﹖吾知有不顧而疾趨焉耳﹐何必攻﹖

卷七據守必審形勝﹝自序﹞

能取非難﹐取而能守之爲難﹔汛守非難﹐守而能得其要之爲難。昔項羽委敖倉而不守﹐棄關中而不居﹐而卒使漢資之以收天下﹐此最彰明較著者也。他如陳豨之不知據邯鄲而阻漳水﹐董卓之不知依舊京而守洛陽﹐自古及今﹐坐此患者﹐不可勝數。而獨南宋君臣守江失策﹐尢爲可笑。試取當日諸巨公奏議觀之﹐了然矣。

卷八立國在有規模﹝自序﹞

隆中數語﹐野夫常談。然亦曾有取其言細求之者乎﹖今其言曰「荊州北據漢﹑沔﹐利盡南海﹐東連吳﹑會﹐西通巴﹑蜀﹐此用武之國。益州險塞﹐沃野千里﹐髙祖因之以成帝業。若跨有荊﹑益﹐保其巖險﹐西和諸戎﹐南撫夷越﹐外結好孫權﹐內修政理﹔天下有事﹐則命一上將將荊州之軍以向宛﹑洛﹔將軍身率益州之眾﹐出於泰川。」天下規模﹐孰大於是﹗所以﹐當時英雄﹐所見略同。周瑜旣敗曹瞞﹐因言於孫權曰「今曹操旣敗﹐方憂在腹心﹐未能與將軍連兵相事也。乞與奮威俱進﹐取蜀而並張魯﹐因畱奮威固守其所﹐與馬超結援。瑜還與將軍據襄陽以蹙曹﹐北方可圖也。」江南形勝可以進窺中原者﹐其論蓋本諸此。

厥後﹐六朝勝敗不常﹐力皆不副。至於南宋諸公﹐有其言而無其事﹐然而其言亦精且悉矣。其所云﹕立都建業﹐築行宮於武昌及重鎭襄陽﹐以系中原之望。又云﹕天下形勢﹐居西北足以控制東南﹐居東南不足以控制西北等語﹐具關至極﹐聖人復起﹐無以易也。

若夫朝廷之上置中書以綜機務﹐疆埸之外建專閫以總徵伐﹐經理度支﹐撫馭軍民﹐適寬嚴之宜﹐得緩急之序﹐崇大體﹐立宏綱﹐破因循之舊格﹐布簡快之新條﹐使人人輯志﹐處處向向﹐斯立國之初政﹐又不可以一事不周者也。嗚呼﹗盜賊之與帝王﹐無俟觀其成敗﹐其規模气象﹐蓋已不同矣。

卷九兵聚必資屯田﹝自序﹞

干戈屢興﹐民不安業﹐郡縣蕭條﹐無雞犬聲。大兵一起﹐立見此景。語云「師之所處﹐荊棘生焉。」信非虛也。如此﹐而擁大眾以徵伐﹐掠無可掠﹐何況轉輸乎﹖古所謂百萬之眾﹐無食不可一日支﹐正此時矣﹗李密以霸王之才﹐徒以用粟不節﹐卒致米盡人散之憂。昔漢之興也﹐食敖倉之粟﹔唐之興也﹐資黎陽之利。今天下俱匱﹐旣無秦﹑隋之富以貽之﹐何所借以成漢﹑唐之大業乎﹖

屯田一著﹐所謂以人力而補天工也。其法不一﹐或兵屯﹐或民屯。大抵創業之屯與守成之屯不同。懷遠圖者﹐當於此處求之﹐無煩詳載也。

卷十克敵在勿欲速﹝自序﹞

君見博虎者乎﹖平原廣澤﹐不憚馳騖以逐之。至於虎負隅矣﹐則當設网羅﹐掘陷阱﹐圍繞其出路﹐旁睨而伺之﹐久將自困。若奮不顧身﹐徑進而與之鬥﹐鮮不傷人矣﹗

吾之用兵﹐自初起以至於勢成﹐敵境日蹙而力亦日專﹐此亦負隅之虎也。吾欲一舉而斃之﹐豈可不厚爲之防哉﹖

昔周世宗旣平關南﹐宴諸將於行營﹐議取幽州。諸將曰「陛下離京四十二日﹐兵不血刃﹐取燕南之地﹐此不世之功也。今虜騎皆聚幽州之北﹐未宜深入。」世宗卒還師。宋曹彬﹑潘美諸將北伐﹐陛辭﹐太宗謂曰「潘美但先趨云﹑朔﹐卿等以十萬眾﹐聲言取幽州﹐且持重緩行﹐不得貪利。」及曹彬等乘勝而前﹐所至克捷﹐每捷奏至﹐帝訝其進軍之速。後果以諸將貪利輕進﹐至涿﹐竟爲耶律休哥所敗。非明鑑耶﹗

故欲克敵者﹐彊其勢﹐厚其力﹐謹其制﹐利其器﹐然後堂堂陣﹑正正旗﹐聲罪致討而施戎索﹐乃全勝之術也。不然﹐吾寧蓄全力以俟之。經倫庶政﹐振舉遠猷﹐大勢旣定﹐彼將焉往哉﹖

補遺﹝自序﹞

十卷中﹐至矣﹐盡矣。尙須補也與哉﹖曰﹕爲「十勝」而設也。江南脆弱﹐誰不聞之。然迹其所以勝﹐不在彊弱也﹐顧人之運用何如耳﹗遂並其佐勝之著﹑編中未錄者﹐偶記於此。此外﹐仍有王文成公破宸濠始末﹐兵略最精﹐不可不一覽。

跋

此非談兵也﹐談略也。兵則千百端而不盡﹐略則三數端而已明矣。十卷挨次而進﹐各有深意﹐不可以一絲亂。……至於選將﹑練兵﹑安營﹑布陣﹑器械﹑旗鼓﹑間諜﹑鄕導﹑地利﹑賞罰﹑號令種種諸法﹐如人之耳目口體﹐一物不可少者﹐則各有專書﹐不在此例矣。

