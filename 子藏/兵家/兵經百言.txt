《兵經百言》

智部

先

機

勢

識

測

爭

讀

言

造

巧

謀

計

生

變

累

轉

活

疑

誤

左

拙

預

疊

周

謹

知

間

祕

﹝智部﹞

據兵之先﹐惟機與勢。能識測而後爭乃善。可不精讀兵言以造於巧乎﹖至於立謀設計﹐則始而生﹐繼而變﹐再而累﹐自是爲轉爲活﹐爲疑爲誤﹐無非克敵之法﹐不得以﹐乃用拙。總之﹐預布疊籌﹐以底乎周謹﹐而運知行間﹐乃能合之以祕也。

﹝先﹞

兵有先天﹐有先機﹐有先手﹐有先聲。師之所動而使敵謀阻抑﹐能先聲也﹔居人己之所並爭﹐而每早占一籌﹐能先手也﹖不倚薄擊決利﹐而預布其勝謀﹐能先機也﹔以無爭止爭﹐以不戰弭戰﹐當未然而浸消之﹐是云先天。先爲最﹐先天之用尢爲最﹐能用先者﹐能運全經矣。

﹝機﹞

勢之維系處爲機﹐事之轉變處爲機﹐物之緊切處爲機﹐時之湊合處爲機。有目前卽是機﹐轉瞬處卽非機者﹔有乘之卽爲機﹐失之卽無機者。謀之宜深﹐藏之宜密。定於識﹐利於決。

﹝勢﹞

猛虎不據卑址﹐勍鷹豈立柔枝﹖故用兵者務度勢。處乎一隅﹐而天下搖搖莫有定居者﹐制其上也。以少邀眾﹐而堅銳阻避莫敢與爭者﹐扼其重也。破一營而眾營皆解﹐克一處而諸處悉靡者﹐撤其恃也。陣不俟交合﹐馬不及鞭弭﹐望旌旗而踉跪奔北者﹐摧其气也。能相地勢﹐能立軍勢﹐善之以技﹐戰無不利。

﹝識﹞

聽金鼓﹐觀行列﹐而識才﹔以北誘﹐以利餌﹐而識情﹔撼而驚之﹐擾而拂之﹐而識度﹐察於事也。念之所起﹐我悉覺之﹔計之所紿﹐我悉洞之﹔智而能掩﹐巧而能伏﹐我悉燭之﹐灼於意也。若夫意所未起而預擬盡變﹐先心敵心以知敵﹐敵後我意而意我﹐則謀而心投。一世之智﹐昭察無遺﹐後代之能逆觀於前。識至此﹐綦渺矣。

﹝測﹞

兩將初遇﹐必有所試﹔兩將相持﹐必有所測。測於敵者﹐避實而擊疏﹔測於敵之測我者﹐現短以致長。測蹈於虛﹐反爲敵詭。必一測而兩備之﹐虞乎不虞﹐全術也﹐勝道也。

﹝爭﹞

戰者爭事也﹐兵爭交﹐將爭謀﹐將將爭機。夫人而知之﹐不爭力而爭心﹐不爭人而爭己。夫人而知之﹐不爭事而爭道﹐不爭功而爭無功。無功之功﹐乃爲至功﹔不爭之爭﹐乃爲善爭。

﹝讀﹞

論事﹐古不如今﹐事多則法數﹐過遷則理遷。故讀千古兵言﹐有不宜知拘﹐妄言知謬﹐未備識缺﹐膚理須深﹐杳幻索實﹐浮張心斥﹐成套務脫。忌而或行﹐誠而或出﹐審疏致密﹐由偏達全﹐反出見奇﹐化執爲活﹐人泥法而我鑄法﹐人法法而我著法。善用兵者﹐神明其法。

﹝言﹞

言爲劍上事﹐所用之法多離奇﹕或虛揚以濟謀﹐或權托以備變﹐或誣構以疏敵﹐或謙遜以緩敵﹐至預發摘姦。詭譎造惑﹐故泄取信﹐反說餂意﹐款劇導情﹐壯烈激眾﹐愴痛感軍﹐髙危悚聽﹐震厲破膽。假癡﹐僞認﹐佯怒﹐詐喜﹐逆排﹐順導。飛﹑流﹑紿﹑狂﹑囈﹑譫﹑附﹑瞪﹑形﹑指﹑躡﹑嘿﹐皆言也﹐皆運言而制機宜者也。故善言者﹐勝驅精騎。

﹝造﹞

勘性命以通兵玄﹐探古史以核兵迹﹐窮象數以徹兵徵﹐涉時務以達兵政﹐考器物以測兵物。靜則設無刑事而作謀﹐出則探素所懷而經天下。

﹝巧﹞

事不可以徑者必以巧﹐況行師乎﹗善破敵之所長﹐使敵攻守失恃﹐逃散不能﹐是謂困制之巧﹔示弱使忽﹐交納使慢﹐習處使安﹐屢常使玩﹐時現使秏﹐虛驚使防﹐挑罵使怒﹐是謂愚侮之巧﹔所疫法﹐非古有法﹐可一不可再﹐獨造而獨智﹐是謂臆空之巧﹔一徑一折﹐忽深忽淺﹐使敵迷而受制﹐是謂曲入之巧﹔以活行危而不危﹐翻安爲危而復安﹐捨生趨死﹐向死得生以成事﹐是謂反出之巧。

﹝謀﹞

兵無謀不戰﹐謀當底於善。事各具一善機﹐時各載一善局。隨事因時﹐謀及其善而止。古畫三策﹐上爲善。有用其中而善者﹐有用其下而善者﹐有兩從之而善者﹐並有處敗而得善者。智不備於一人﹐謀必參諸羣士。善爲事極﹐謀附於善爲謀極。深事深謀﹐無難而易﹔淺事淺謀﹐無過而失也。

﹝計﹞

計有可制愚不可制智﹐有可制智不可制愚。一以計爲計﹐一以不計爲計也。惟計之周﹐智愚並制。假智者而愚﹐卽以愚施﹔愚者而智﹐卽以智投﹔每遇乎敵所見﹐反乎敵所疑﹐則計蔑不成矣﹗故計必因人而設。

﹝生﹞

生者華荄也﹐玄蒂也。故善計者因敵而生﹐因己而生﹐因古而生﹐因書而生﹐因天時﹑地利﹑事物而生﹐對法而生﹐反勘而生。陡設者無也﹐象情者有也﹐皆生也。

﹝變﹞

事幻於不定﹐亦幻於有定。以常行者而變之﹐復以常變者而變之﹐變乃無窮。可行則再﹐再卽窮﹐以其擬變而不變也。不可行則變﹐變卽再﹐以其識變而復變也。如萬云一气﹐千波一浪﹐是此也﹐非此也。

﹝累﹞

我可以此制人﹐卽思人亦可以此制我﹐而設一防﹔我可以此防人之制﹐人卽可以此防我之制﹐而增設一破人之防﹔我破彼防﹐彼破我防﹐又應增設一破彼之破﹔彼旣能破﹐復設一破乎其所破之破﹐所破之破旣破﹐而又能固我所破﹐以塞彼破﹐而申我破﹐究不爲其所破。遞法以生﹐踵事而進﹐深乎深乎﹗

﹝轉﹞

守者一﹐足敵攻之十﹐此恆論也。能行轉法﹐則其勢倍反。如我以十攻一﹐苟能轉之﹐則彼仍其一﹐而我十其十﹐是以百而擊一。我以十攻十﹐苟能轉之﹐則我仍其十﹐而彼縮其九﹐是以十而擊一。我以一攻十﹐苟能轉之﹐則敵止當一﹐而我可敵十﹐是以一而擊一。

故善用兵者﹐能變主客之形﹐移多寡之數﹐翻勞逸之機﹐遷利害之勢﹐挽順逆之狀﹐反驕厲之情。轉乎形並轉乎心﹐以艱者危者予乎人﹐易者善者歸乎己﹐轉之至者也﹗

﹝活﹞

活有數端﹕可以久﹑可以暫者﹐活於時也﹔可以進﹑可以退者﹐活於地也﹔可以來﹑可以往﹐則活於路﹔可以磔﹑可以轉﹐則活於機。兵必活而後動﹐計必活而後行。第活中務緊﹐緊處尋活。無畱接是爲孤軍﹐無救著是云窮策。

﹝疑﹞兵詭必疑﹐虛疑必敗。

﹝誤﹞

克敵之要﹐非徒以力制﹐乃以術誤之也。或用我誤法以誤之﹐或因其自誤而誤之。誤其恃﹐誤其利﹐誤其拙﹐誤其智﹐亦誤其變。虛挑實取﹐彼悟而我使誤﹐彼誤而我能悟。故善用兵者﹐誤人而不爲人誤。

﹝左﹞

兵之變者無如左。左者以逆爲順﹐以害爲利﹔反行所謀左其事﹐以己資人左其形﹐越取迂遠左其徑。易而不攻﹐得而不守﹐利而不進﹐假而不遏﹐縱而不畱﹐難有所先﹐險有所蹈﹐死有所趨﹐患有不卹﹐兵眾不用﹐敵益而喜﹐皆左也。適可而左﹐則適左而得﹐若左其所左則失矣。

﹝拙﹞

遇彊敵而堅壁﹐或退守時宜拙也。敵有勝名﹐於我無損﹐則侮言可納﹐兵加可避﹐計來可受﹐凡此皆可拙而拙也。甚至敵無奇謀﹐我有外慮﹔敵本雌伏﹐我以勁待﹐凡此皆不必拙而拙﹐無失也。寧使我有虛防﹐無使彼得實著。歷觀古事。竟有以一拙敗名將而成全功者。故曰﹕力將當有怯時。

﹝預﹞

凡事以未意而及者﹐則心必駭﹐心駭則倉猝不能謀﹐敗徵也。兵法千門﹐處傷萬數﹐必敵襲如何應﹐敵衝如何擋﹐兩截何以分﹐四來何以戰﹗凡屬艱險危難之事﹐必預籌而分布之﹐務有一定之法﹐並計不定之法﹐而後心安气定﹐適值不驚﹐累卵無危。古人行師﹐經險出難﹐安行無患﹐非必有奇異之智﹐預而已。

﹝疊﹞

大凡用計者﹐非一計之可孤行﹐必有數計以勷之也。以數計勷一計﹐由千百計煉數計﹐數計熟則法法生。若間中者偶也﹐適勝者遇也。故善用兵者﹐行計務實施﹐運巧必防損﹐立謀慮中變﹐命將杜違制。此策阻而彼策生﹐一端致而數端起﹐前未行而後復具﹐百計疊出﹐算無遺策﹐𨿽智將彊敵﹐可立制也。

﹝周﹞

處軍之事煩多﹐爲法亦瑣。大而營伍行陣﹐小而衣食寢居﹐總不可開隙趨危。故攄思於慮﹐作法於無防﹐敵大勿畏﹐敵小勿欺﹐計周靡恃﹐爲周之至。

﹝謹﹞

用兵如行螭宮蛟窟﹐有風波之險。螭宮蛟窟﹐渡則安也。若大將則無時非危﹐當無時不謹。入軍如有偵﹐出境儼臨交﹐獲取驗無害﹐遇山林險阻必索姦﹐敵來慮有謀﹐我出必裕計。愼以行師﹐至道也。

﹝知﹞

微乎微乎﹗惟兵之知。以意測﹐以識語﹐不如四知之廉得其實也。一曰通﹐二曰諜﹐三曰偵﹐四曰鄕。通﹐知敵之計謀﹔諜﹐知敵之虛實﹔偵﹐知敵之動靜出沒﹔鄕﹐知山川蓊翳﹐裏道迂回﹑地勢險易。知計謀則知所破﹐知虛實則知所擊﹐知動靜出沒則知所乘﹐知山川裏道形勢則知所行。

﹝間﹞

間者﹐祛敵心腹﹑殺敵愛將﹐而亂敵計謀者也。其法則有生﹑有死﹑有書﹑有文﹑有言﹑有謠﹑用歌﹑用賂﹑用物﹑用爵﹑用敵﹑用鄕﹑用友﹑用女﹑用恩﹑用威。

﹝祕﹞

謀成於密﹐敗於泄。三軍之事﹐莫重於祕。一人之事﹐不泄於二人﹔明日所行﹐不泄於今日。細而推之﹐愼不間發。祕於事會﹐恐泄於語言﹔祕於語言﹐恐泄於容貌﹔祕於容貌﹐恐泄於神情﹔祕於神情﹐恐泄於夢寐。有行而隱其端﹐有用而絕其口。然可言者﹐亦不妨先露以示信﹐推誠有素﹐不祕所以爲祕地也。

《兵經百言》

法部

興

任

將

輯

材

能

鋒

結

馭

練

勵

勒

卹

較

銳

糧

住

行

移

趨

地

利

陣

肅

野

張

斂

順

發

拒

撼

戰

搏

分

更

延

速

牽

勾

委

鎭

勝

全

穩

﹝法部﹞

軍之興也﹐惟上善任﹐惟將輯兵。於材能鋒穎之士﹐結而馭之﹐練而勵之﹐勒而卹之。較閱能否﹐兵銳糧足﹐而後可以啟行。迨相移住﹐必得所趨﹐稔於地利而後可以立陣﹔能肅﹑能野﹑能張﹑能斂﹑能順而發﹑拒而撼﹐而後可以逆戰。及博則必善於分﹐更﹐明於延﹔速﹐運乎牽﹔勾﹐以迨委﹔鎭﹐而後可以制勝。然必深圖一全人隱己之術也。

﹝興﹞

凡興師必分大勢之先後緩急以定事﹐酌彼己之情形利害以施法﹐總期於守己而制人。或嚴外以衛內﹐或固本以擴基﹐或剪羽以孤勢﹐或擒首以散餘﹐或攻彊以震弱﹐或拒或交﹐或剿或撫﹐或圍或守﹐或遠或近﹐或兩者兼行﹐或專力一法。條而審之﹐參而酌之﹐決而定之﹐而又能委曲推行﹐遊移待變﹐則展戰而前﹐可大勝也。

﹝任﹞

上禦則掣﹐下抗則輕。故將以專制而成﹐分制而異﹐三之則委﹐四之五之﹐則擾而拂。毋有監﹐監必相左也﹔毋或觀﹐觀必妄聞﹔毋聽說﹐說﹐非忌卽間也。故大將在外﹐有不俟奏請﹐贈賞誅討﹐相機以爲進止。將制其將﹐不以上制將。善將將者擇人專厥任而矣。

﹝將﹞

有儒將﹐有勇將﹐有敢將﹐有巧將﹐有藝將。儒將智﹐勇將戰﹐敢將膽﹐巧將制﹐藝將能。兼無不神﹐備無不利。

﹝輯﹞

輯睦者﹐治安之大較。睦於國﹐兵鮮作﹔睦於境﹐燧無烽。不得已而治軍﹐則尢貴睦。君臣睦而後任專﹐將相睦而後功就﹐將士睦而後功賞相推﹐危難相援。是輯睦者治國行軍不易之善道也。

﹝材﹞

王有股肱耳目﹐大將亦必有羽翼贊勷。故師之用材﹐等於朝廷。

有智士﹐若參謀﹐亦贊畫﹐亦謀主﹐任帷幄而決軍機﹐動必咨詢。

有勇士﹐若驍將﹐亦健將﹐亦猛將﹐亦梟將﹐主決戰而備衝突﹐率眾當先。

有親士﹐若私將﹐若手將﹐若幄將﹐若牙將﹐主左右宿衛﹐宣令握機。

有識士﹐曉陣宜﹐知變化﹐望景气﹐測云物﹐驗風雨﹐悉地域﹐灼敵情﹐知微察隱﹐司一軍進止。

有文士﹐窮今古﹐繹理原﹐秉儀節﹐哆談求﹐構箋檄﹐露疏典﹐亮辭章。

有術士﹐精時日﹐相陰幽﹐探莢卜﹐操回避﹐煉鴆餌﹐使權宜可否﹐利己損敵。

有數士﹐審國運﹐逆利阨﹐射襲伏﹐籌餉茭﹐紀物用﹐錄勛酬﹐籍卒伍﹐丈徑率﹐能籌算多寡﹐略無差脫。

有技士﹐膽勇敢﹐敵明辯﹐持匕首﹐挾劍鋒俾得出入敵壘﹐相機設巧。

有藝士﹐度材器﹐規溝塹﹐葺損窳﹐創神異﹐顚小大﹐促遠近﹐更上下﹐翻輕重﹐仿古標新﹐專簡飭兵物以全攻守。

此九者之內﹐有兼才﹐如智能役勇﹐勇能行智﹐及智勇備者。

有通才﹐若智謀﹐若勇戰﹐若文﹑藝﹑技﹑術﹐無有不達者﹐誠奇傑國士也。

外此則有別材﹐若戲﹐若舞﹐若笑﹐若罵﹐若歌﹐若鳴﹐若﹝鬼戉﹞﹐若擲﹐若躍﹐若飛﹐若圖畫﹐若烹飪﹐若染塗﹐若假物形﹐若急足善行﹐總不可悉名。然凡屬技能足給務理紛者﹐皆必精選厚別﹐俾得善其所司﹐而後事無不宜之人﹐軍無不理之事。至於獻謀陳策﹐則罔擇人﹐偶然之見﹐一得之長﹐𨿽以卒徒﹐必亟上擢。言有進而無拒﹐不善不加罰﹐則英雄悉致﹐此羽林列曜之象也。

﹝能﹞

天之生人﹐气聚中虛則智﹐气散四肢則朴。朴者多力﹐智者多弱﹐智勇兼備者﹐世不可數。故能過百人者﹐長百人﹔能過千人者﹐長千人﹔越千則成軍矣。能應一面之機﹐能當一面之鋒﹐乃足以長軍。軍有時而孤﹐遣將必求可獨任。故善用才者﹐偏裨皆大將也。

﹝鋒﹞

自天﹑地﹑風﹑云﹑龍﹑虎﹑鳥﹑蛇而外﹐更立九軍。所以厚別分植﹐爲陣之鋒。

一曰親軍﹐乃裏壯家丁﹐護衛大將者也﹔

一曰憤軍﹐乃復仇贖法﹐願驅前列者也﹔

一曰水軍﹐能出沒波濤﹐覆蕩舟楫﹔

一曰火軍﹐能飛鏢滚雷﹐遠致敵陣﹔

一曰弓弩軍﹐能伏窩挽彊﹐萬羽齊發﹐制敵百步之外﹔

一曰衝軍﹐力撼山嶽﹐气叱旌旗﹐於以攖大敵﹐冒彊寇﹔

一曰騎車﹐驍勇異倫﹐飛馳兩陣之間﹐追擊遠極絕之地﹔

一曰車軍﹐材力敏捷﹐進犯矢石﹐退遏奔馳﹐列之使敵不得進﹔

一曰遊軍﹐巡視機警﹐便宜護應﹐合軍舉動皆系之。

而中有猱升﹐狼下﹐蛇行﹐鼠伏﹐縋險﹐通遠﹐逾城﹐穿幕之屬。九者親遊護於中軍﹐余每分余隅。分則各禦﹐合則並出﹐可伸可縮﹐使一陣之間﹐血脈聯絡﹐惟籍此爲貫通也。

﹝結﹞

三軍眾矣﹐能使一之於吾者﹐非徒威令之行﹐有以結之也。而結必協其好﹕智者展之﹐勇者任之﹐有欲者遂之﹐不屈者植之﹔泄其憤惋﹐復其仇仇。見瘡痍如身受﹐行罪戮如不忍﹐有功者𨿽小必錄﹐得力者賜於非常﹐所獲則均﹐從役厚卹﹐撫眾推誠﹐克敵寡殺。誠若是﹐豈惟三軍之士應麾而轉﹐將天下皆望羽至矣。敵其空哉﹗

﹝馭﹞

人以拂气生﹐才以怒气結。苟行兵必求不變者而後用﹐天下有幾﹖兵非善事﹐所利之才卽爲害之才。勇者必狠﹐武者必殺﹐智者必詐﹐謀者必忍。兵不能遣勇武智謀之人﹐卽不能遣狠殺詐忍之人﹔不用狠殺詐忍之人﹐則又無勇武智謀之人。故善馭者﹐使其能而去其凶﹐收其益而杜其損﹐則天下無非無才也。仇可招也﹐寇可撫也﹐盜賊可舉﹐而果敢輕法﹐而夷狄遠人﹐皆可使也。

﹝練﹞

意起而力委謝者﹐气衰也﹔力余而心畏沮者﹐膽喪也。气衰膽喪﹐智勇竭而不可用。故貴立勢以練气﹐經勝以練膽﹐布心以練情﹐一教以練陣藝。三軍練﹐彼此互乘﹐前後疊麗﹐動則具動﹐靜則具靜。

﹝勵﹞

勵士原不一法﹐而予謂﹐名加則剛勇者奮﹐利誘則忍毅者奮﹐迫之以勢﹐陷之以危﹐詭之以術﹐則柔弱者亦奮。將能恩威畢脇﹐所策皆獲﹐則三軍之士﹐彪飛龍蹲﹐遇敵可克。而又立勢佐威﹐盈節護气﹐𨿽敗不損其銳﹐𨿽危不震其心﹐則又無人無時而不奮也。

﹝勒﹞

勒馬者必以羈勒﹐勒兵者必以法令。故勝天下者不馳法。然恩重乃可施法﹐罰行而後威濟﹐是以善用兵者準得失爲功罪﹐詳斗奔以卹傷。戮一人而人皆威﹐殺數眾而眾咸服﹐誅怯斬敗﹐而士益奮﹐號令嚴肅﹐犯法不貸﹐止如嶽﹐動如崩﹐故所戰必克。決不以濡忍爲恩﹐使士輕其法﹐致貽喪敗也。

﹝卹﹞

嘗有絕代英雄﹐方露端倪﹐輒爲行間混陷﹐亦有染於卒伍﹐勛業未建﹐或爲刑辟所汲﹐可勝浩嘆﹗天之生才甚難﹐苟負其質而不見用﹐則將投敵而爲我抗﹐此爲大將者在所必卹。卹者﹕平日虛懷咨訪﹐毋使不偶。至於陣中軍兵﹐披霜宿野﹐帶甲懸刀﹐饑搏風戰﹐傷於體而不言苦﹐經於難而不敢告勞。苟輕棄其命﹐非惟不利於軍﹐亦且不利於將。故善用兵者﹐不使陷於敵﹐與擅友肆也。

﹝較﹞

較器不如較藝﹐較藝不如較數﹐較數不如較形與勢﹐較形與勢不如較將之智能。智能勝而勢不勝者﹐智能勝﹔勢勝而形不勝者﹐勢勝﹔形勝而數不勝者﹐形勝﹔形與數勝而藝器窳者﹐形數勝。我勝乎至勝﹐彼勝乎小勝﹐敵𨿽有幾長﹐無難克也。

﹝銳﹞

養威貴素﹐觀變貴謀。兩軍相薄﹐大呼陷陣而破其膽者﹐惟銳而已矣。眾不敢發而發之者﹐銳也﹔敵眾蜂來﹐以寡赴之者﹐銳也﹔出沒敵中﹐往來衝擊者﹐銳也﹔爲驍爲健﹐爲勇鷙猛烈者﹐將銳也﹔如風如雨﹐如山崩嶽搖者﹐軍銳也﹔將突而進﹐軍湧而衝者﹐軍﹑將皆銳也。徒銳者蹶﹐不銳者衰。智而能調﹐發而能收﹐則銳不窮。

﹝糧﹞

籌餉之法﹐大約歲計者宜屯﹐月計者宜運﹐日計者宜流給。行千里則運流兼﹐轉徙無常則運流兼﹐迫急不及鐺煮則用幹餱﹐若夫因糧於敵﹐與無而示有﹐虛而示盈﹐及運道阻截﹐困守圍中﹐索百物爲飼﹐間可救一時﹐非可長恃者。民之天﹐兵之命﹐必謀之者不竭﹐運之者必繼﹐護之者維周﹐用之者常節。

﹝住﹞

住軍必後髙前下﹐向陽背陰﹐養生處實﹐水火無慮﹐運接不阻﹐進可以戰﹐退可以守﹐有艸澤流泉﹐通達樵牧者﹐則住。然物數不全﹐方域各異﹐故暫止惟擇軍宜﹐久拒必任地勢。

﹝行﹞

軍行非易事也。行險有伏可慮﹐濟川惟決是憂﹐晝起恐其暴來﹐夜止虞彼虛擾﹐易斷絕者貫聯﹐難疾速者捲進。一節不防﹐則失在疏。必先繪其地形以觀大勢﹐復尋土著之人﹐以爲前導﹐一山一水﹐必盡知之﹐而後可以行軍。

﹝移﹞

軍無定居﹐亦無定去﹐但相機而行。春宜艸木﹐枯燥則移﹔夏宜泉澤﹐雨濡則移﹔伏於林翳﹐風甚則移﹐有便則投﹐可虞則移﹔有利則止﹐無獲則移﹔敵脆則止﹐敵堅則移﹔此彊彼弱則移﹐此緩彼急則移﹐此難彼易則移。

﹝趨﹞

師貴徐行﹐以養力也。惟乘人不備﹐及利於急擊﹐當倍道以趨。晝趨則偃旗息鼓﹐夜趨則捲甲銜枚。趨一日者力疲﹐經晝夜者神憊。一日以趨﹐兼百數十里﹔晝夜以趨﹐兼二三百里。兼近者絕不成行陣難畢至﹔兼遠者棄大軍而進﹐故眾師遠乎其後也。人不及食﹐馬不及息。勞而寡及﹐非恃我之精堅﹐敵之摧喪﹐與地形山川之洞悉﹐敢出於此乎﹖故非全利而遠害﹐愼勿以趨爲幸也。

﹝地﹞

凡進師克敵﹐必先相敵地之形勢。十里有十里之形勢﹐百里有百里之形勢﹐千里有千里之形勢。卽數里之間﹐一營一陣﹐亦有形勢。一形勢﹐必有吭﹑有背﹑有左夾右夾﹑有根基要害。而所恃者必恃山﹑恃水﹑恃城﹑恃壁﹑恃關隘險阻﹑艸木蓊翳﹑道路雜錯。克敵者﹐必審其何路可進﹐何處可攻﹐何地可戰﹐何處可襲﹐何山可伏﹐何徑可誘﹐何險可據。利騎利步﹐利短利長﹐利縱利橫。業有成算﹐而後或扼吭﹐或撫背﹐或穿夾﹐或制根基要害。

恃山則索逾山之法﹐恃水則索渡水之法。恃城壁關隘﹑艸木道路﹐則索拔城破壘﹑越關過隘﹑焚木除艸﹑稽察道路﹑正奇通合之法。勢在外﹐愼毋輕入﹐入如魚之遊釜﹐難以遺脫﹔勢在內﹐毋徒繞﹐繞如虎求圈羊﹐不可食也。故城非伏難攻﹐兵非導不進。山川以人爲固﹐苟無人能拒﹐山川曷足險哉﹗

﹝利﹞

兵之動也﹐必度﹕益國家﹐濟蒼生﹐重威能。苟得不償失卽非善利者矣。行遠保無虞乎﹖出險保無害乎﹖疾趨保無蹶乎﹖衝陣保無陷乎﹖戰勝保無損乎﹖退而不失地﹐則退也﹔避而有所全﹐則避也。北有所誘﹐降有所謀﹐委有所取﹐棄有所收﹐則北也﹐降也﹐委也﹐棄也。行兵用智﹐須用其利。

﹝陣﹞

言陣者數十家﹐余盡掃而盡括之。形象人字﹐名曰人陣。順之爲人﹐逆之爲人﹐進之爲人﹐退之爲人。聚則共一人﹐散則各爲一人﹐一人爲一陣﹐千萬人生乎一陣﹐千萬人合乎一陣﹐千萬人動乎一人。

銳在前而重在後﹐鋒爲觸而遊爲周﹐其中分陰陽虛實﹐當受卸衝。爲翼伏吐納﹐動靜合張。斗不可亂﹐進必相依﹐不依則危﹐人自不亂﹐亂亦隨整﹐人自能依。人必依人﹐又何可亂﹖髙髙下下隨乎勢﹐長短廣狹變於形﹐人陣神然哉﹗

﹝肅﹞

號令一發三軍震懾﹐鼓進金止﹐炮起鈴食﹐颯奮麾馳。雨不避舍﹐熱不釋甲﹐勞不棄械﹐見難不退﹐遇利不取﹐陷城不妄殺﹐有功不驕伐﹐趨行不聞聲﹐衝之不動﹐震之不驚﹐掩之不奔﹐截之不分﹐是爲肅。

﹝野﹞

整者兵法也﹐礙於法則有機不投。兵法之精﹐無如野戰﹕或前或卻﹐或疏或密。其陣如浮雲在空﹐舒捲自如﹔其行如風中柳絮﹐隨其飄泊。迨其薄﹐如沙汀磊石﹐髙下任勢﹔及其搏﹐如萬馬驟風﹐盡力奔騰。敵以法度之﹐法之所不及備﹔以奇測之﹐奇之所不及應﹔以亂揆之﹐亂而不失﹔馳而非奔﹐旌旗紛動而不踉蹌﹐人自爲危﹐師自立威。見利而乘﹐任意爲戰﹐此知兵之將所深練而神用者也。抑亦難哉﹗

﹝張﹞

耀能以震敵﹐恆法也。惟無有者故稱﹐未然者故托﹐不足者故盈。或設僞以疑之。張我威﹐奪彼气﹐出奇以勝﹐是虛聲而致實用也﹐處弱之善道也。

﹝斂﹞

卑其禮者﹐頹敵之髙也﹔靡其旌者﹐敵敵之整也﹔掩其精能者﹐萎敵之盛銳也﹔惟斂可以克剛彊﹐惟斂難以剛彊克。故將擊不揚以養鷙﹐欲搏弭耳以伸威﹐小事隱忍以圖大﹐我處其縮以盡彼盈。旣舒吾盈﹐還乘彼縮。

﹝順﹞

大凡逆之愈堅者﹐不如順以導瑕﹐敵欲進﹐羸柔示弱以致之進﹔敵欲退﹐解散開生以縱之退﹔敵倚彊﹐遠鋒固守以觀其驕﹔敵仗威﹐虛恭圖實以俟其惰。致而掩之﹐縱而擒之﹐驕而乘之﹐惰而收之。

﹝發﹞

制人於危難﹐扼人於深絕﹐誘人於伏內。張機投阱﹐必度其不可脫而後發。蓋早發敵逸﹐猶遲發失時。故善用兵者﹐制人於無可逸。

﹝拒﹞

戰而難勝則拒﹐戰而欲靜則拒。憑城以拒﹐所恃者非城﹔堅壁以拒﹐所恃者非壁﹔披山以拒﹐阻水以拒﹐所恃者非山與水。必思夫能安能危﹑可暫可久﹐靜則謀焉﹐動則利焉。

﹝撼﹞

凡軍之可撼者﹐非傷天行﹐卽陷地難﹐及疏於人謀。無是數者而欲撼之﹐非惟無益﹐亦且致損。故大將臨敵﹐犯可撼﹐戒不可撼﹐若故爲可撼以致人之撼之﹐而展其撼者﹐則又善於撼敵者也。

﹝戰﹞

逆戰數百端。

眾﹑寡﹐分﹑合﹐進﹑退﹐遇﹑乘﹐疊﹑翼﹐緩﹑速﹐大﹑小﹐久﹑暫﹐追﹑拒﹐綴﹑遏﹐諧於法。

騎﹑步﹑駐﹑隊﹑營﹑陣﹑壘﹑行﹑鋒﹑隨﹑堅﹑散﹑嚴﹑制﹑禁﹑令﹑教﹑試﹑嘗﹑比﹑水﹑火﹑舟﹑車﹑筏﹑梁﹐協於正。

晝﹑夜﹐寒﹑暑﹐風﹑雨﹐雲﹑霧﹐晨﹑暮﹐星﹑月﹐電﹑冰﹑雪﹑因於時。

山﹑谷﹑川﹑澤﹑原﹑峽﹐遠﹑近﹐險﹑仰﹑深﹑林﹑叢﹑泥﹑坎﹑邃﹑巷﹑衢﹑逾﹑沙﹑石﹑洞﹑砦﹑塞﹐宜於地。

至展計則謀﹕心﹑揚﹑應﹑餌﹑誘﹑虛﹑僞﹑聲﹑約﹑襲﹐伏﹑挑﹑搦﹑抄﹑掠﹑關﹑構﹑嫁﹑左﹑截﹑邀﹑躡﹑踵﹑驅﹑卸。

握奇則自﹕牽﹑變﹑避﹑隱﹑層﹑裝﹑物﹑神﹑邪﹑鉆﹑返﹑魃﹑混﹑野﹑狼﹑塵﹑煙﹑炬﹑耀﹑蔽﹑裸﹑空﹑飛﹐甚則不﹑無﹑衝﹑湧﹑擠﹑排﹑貫﹑刺﹑掩﹑蹂﹑夾﹑繞﹑圍﹑裹﹑蹙﹐壓﹑狠﹑暴﹐連﹑毗﹑懾﹑摧﹑戀﹑酣﹑並﹑陷﹐而施勇。

再甚則饑﹑疲﹑蒼﹑困﹑孤﹑逼﹑降﹑破﹑欺﹑擒﹑憤﹑怒﹐苦﹑激﹑彊﹑血﹑死﹑鏖﹑猝﹑驚﹑奔﹑殿﹑接﹑救﹐以經危。

精器善技﹐展戰棄夷﹐亶爲名將。

﹝搏﹞

百法皆先著﹐惟戰則相搏﹐當思搏法﹐此臨時著也。敵彊宜用抽卸﹔敵均宜用常抄﹔敵弱宜用衝蹂﹔蒙首介騎﹐步勇挨之﹐往返擊殺﹐使敵無完隊則蹂也。以我之彊當其弱﹐以我之弱當其彊﹐而令彊者先發﹐左右分抄﹐是謂剛弱取勝。預立斷截開分﹐使敵突則納﹐敵衝則裂﹐卸彼勢而全我力﹐伏鋒以裹之﹐所謂彊弩之末也。要皆相敵以用﹐然未戰必備其猝來﹐戰退以虞其掩至﹐而且北必緊旌﹐使敵不敢迫﹔勝必嚴追﹐使伏不得突乘。能如是﹐而後進可不敗﹐退可不死﹐與三軍周旋﹐於風馳電薄間﹐無不得其勝著也。銳而暇﹐靜而整﹐愼旃。

﹝分﹞

兵重則滯而不神﹐兵輕則便而多利。重而能分﹐其利自倍。營而分之﹐以防襲也﹔陣而分之﹐以備衝也﹔行而分之﹐恐有斷截﹔戰而分之﹐恐有抄擊。倍則可分以乘虛﹐均則可分以出奇﹐寡則可分以生變。兵不重交﹐勇不遠攫﹐器不隔施。合兵以壯威﹐分兵以制勝。統數十萬之師而無壅潰者﹐分法得也。

﹝更﹞

武不可黷。連師境上﹐屢境不息﹐能使師不疲者﹐惟有更法。我一戰而人數應﹐誤逸爲勞﹔人數戰而我數休﹐反勞爲逸。逸則可作﹐勞則可敗。不竭一國之力以供軍﹐不竭一軍之力以供戰﹐敗可無虞﹐勝亦不擾。

﹝延﹞

勢有不可卽戰者﹐在能用延。敵鋒甚銳﹐少俟其怠﹔敵來甚眾﹐少俟其解﹔徵調未至﹐必待其集﹔新附未洽﹐必待其孚﹔計謀未就﹐必待其確﹔時未可戰﹐姑勿與戰﹐亦善計也。故爲將者﹐務觀乎彼己之勢。豈可以貪逞摧激而莽然一戰哉﹗

﹝速﹞

勢已成﹐機已至﹐人已集﹐而猶遷延遲緩者﹐此隳軍也。士將怠﹐時將失﹐國將困﹐而擁兵境上﹐不卽決戰者﹐此迷軍也。有智而遲﹐人將先計﹔見而不決﹐人將先發﹔發而不敏﹐人將先收。難得者時﹐易失者機﹐迅而行之﹐速哉﹗

﹝牽﹞

甚矣哉﹗敵之不能猝勝者﹐惟有用牽法也。牽其前則不能越﹐牽其後則莫敢出。敵彊而孤﹐則牽其首尾﹐使之疲於奔趨﹔敵狽而倚﹐則牽其中交﹐使之不得相應。大而廣﹐眾而散﹐則時此時彼﹐使之合則艱於聚﹐分則薄於守﹐我乃並軍一向﹐可克也。

﹝勾﹞

勾敵之信以爲通﹐勾敵之勇以爲應。與國勾之爲聲援﹐四裔勾之助攻擊。勝天下者用天下﹐未聞己力之獨恃也。抑勾乃險策﹐用則必防其中變。究竟恩足以結之﹐力足以制之﹐乃可以勾。

﹝委﹞

委物以亂之﹐委人以動之﹐委壘塞土地以驕之。有宜用委者﹐多戀無成﹐不忍無功。

﹝鎭﹞

夫將﹐志也﹔三軍﹐气也。气易動而難制﹐在制於將之鎭。鎭矣﹐驚駭可定也﹐反側可安也﹐百萬眾可卻滅也。志正而謀一﹐气發而勇倍﹐動罔不臧。

﹝勝﹞

凡勝者﹐有以勇勝﹐有以智勝﹐有以徳勝﹐有以屢勝﹐有以一勝。勝勇必以智﹐勝智必以徳﹐勝道務祈修。善勝者不務數勝而務全勝﹐務爲保勝。若覬小利﹐徒挑敵之怒﹐堅敵之心﹐驕我軍之气而輕進﹐隳我軍之志而解紐﹐是爲不勝。

﹝全﹞

天徳務生﹐邊事務殺。顧體天徳者﹐知殺以安民﹐非害民﹔兵以除殘﹐非爲殘。於是作不攻自拔以全城﹐致妄戮之戒以全民﹐奮不殺之武以全軍。毋徼功﹐毋欲利﹐毋逞欲﹐毋藉到威。城陷不驚﹐郊市若故。無之而非全﹐則無之而非生矣。

﹝隱﹞

大將行軍﹐須多愼著﹐固已言周謹矣﹗然對壘克敵﹐率軍馭將﹐事多不測。系一軍進止者﹐當表異以爲士卒先﹔系舉陣存亡者﹐當計安以爲三軍恃﹐且行不知所起﹐止不知所伏﹐顯象示人而稠眾莫識﹐刀劍森列之中﹐享藏身之固者﹐大將有隱道也。

《兵經百言》

衍部

天

數

辟

妄

女

文

借

傳

對

蹙

眼

聲

挨

混

回

半

一

無

影

空

陰

靜

閒

威

忘

由

如

自

﹝衍部﹞

善用兵者﹐明

﹝天﹞

﹝數﹞﹐

﹝辟﹞

﹝妄﹞說﹐廣推其役

﹝女﹞通

﹝文﹞

﹝借﹞

﹝傳﹞不借

﹝對﹞敵則

﹝蹙﹞

﹝眼﹞

﹝聲﹞

﹝挨﹞

﹝混﹞

﹝回﹞﹐有用至

﹝半﹞

﹝一﹞

﹝影﹞響之中﹐致機於

﹝空﹞

﹝無﹞

﹝陰﹞

﹝靜﹞﹐化於

﹝閒﹞

﹝忘﹞﹐不示

﹝威﹞能﹐斯爲操縱

﹝由﹞己﹐而底於

﹝自﹞

﹝如﹞之地也﹐兵法至是乃極。﹝注﹕此段乃作者用其﹝衍部﹞各篇篇名所構成之序文﹐疑傳抄過程中已發生訛誤。﹞

﹝天﹞

星浮四遊﹐原無實應﹐惟當所居之地﹐气沖於天﹐蒸爲風雨雲霧。及暈芒蕩搖諸气。可相機行變。正應者﹐惟陰陽﹑寒暑﹑晦明之數而已。疾風颯颯﹐謹防風角﹔眾星皆動﹐當有雨濕﹔雲霧四合﹐恐有伏襲﹔疾風大雨﹐隆雷交至﹐急備彊弩。善因者﹐無事而不乘﹔善防者﹐無變而不應﹐至人合天哉﹗

﹝數﹞

兵家貴謀﹐曷可言數﹖而數亦本無。風揚雨濡﹐在天只任自然﹔凍堅潮停﹐亦是气候偶合。況勝而旋敗﹐敗而復勝﹖勝而君王﹐敗而撥滅。舉爭將相之能﹐卽未圖於人而人倏助﹐未傾於敵而敵忽誤﹐事所未意而機或符﹐皆以人造數﹐而非以數域人。數屬人爲﹐天首何處。苟擁節專麾﹐止盡其在我者而已。若管郭袁李之學﹐可神而不可恃也。

﹝辟﹞

兵家不可妄有所忌﹐忌則有利不乘﹔不可妄有所憑﹐憑則軍气不勵。必玄女﹑力士之陣不搜﹐活曜﹑遁甲之說不事﹐孤虛﹑風角﹑日者﹑靈臺之學不究。迅風疾雨﹐驚雷赫電﹐幡折馬跑﹐適而不惑。以人事準進退﹐以時務決軍機。人定有不勝天﹐志一有不動气哉﹗

﹝妄﹞

讀《易》﹐曰大過﹐曰無妄。聖賢以無妄而免過﹐兵法以能妄而有功。故善兵者﹐詭行反施﹐逆發詐取﹐天行時幹﹐俗禁時犯﹐鬼神時假﹐夢占時托﹐奇物時致﹐謠讖時倡﹐舉措時異﹐語言時舛﹔鼓軍心﹐沮敵气﹐使人莫測。妄固不可爲﹐苟有利於軍機﹐𨿽妄以行妄﹐直致無疑可也。

﹝女﹞

男秉剛﹐女秉柔。古之大將﹐間有藉於女柔者﹐文用以愚敵玩寇﹐武用則作戰驅軍﹐濟艱解危﹐運機應變﹐皆有利也。男不足﹐女乃行。

﹝文﹞

武固論勇﹐而大將徵討﹐時用羽檄飛文﹐恆有因一辭而國降軍服者。士卒稍知字句﹐馬上詩歌﹐行間俚語﹐條約禁令﹐暇則使之服習﹐或轉相耳傳﹐自聞詔解義﹐不害上爲君子師﹑儒者兵也。

﹝借﹞

古之言借者﹐外援四裔﹐內約與國﹐乞師以求助耳。惟對壘設謀﹐彼此互角﹐而有借法﹐借法乃巧。蓋艱於力則借敵之力﹐難於誅則借敵之刀﹐乏於財則借敵之財﹐缺於物則借敵之物﹐鮮軍將則借敵之軍將﹐不可智謀則借敵之智謀。

何以言之﹖吾欲爲者誘敵設﹐則敵力借矣﹔吾欲斃者詭敵殲﹐則敵刀借矣﹔撫其所有﹐則爲借敵財﹔劫其所儲﹐則爲借敵物﹔令彼自斗﹐則爲借敵之軍將﹔翻彼著爲我著﹐因彼計成吾計﹐則爲借敵之智謀。己所難措﹐假手於人﹐不必親行﹐坐享其利﹔敵爲我資﹐而不見徳﹑我驅之役﹐法令俱泯。甚且以敵借敵﹐借敵之借﹐使敵不知而終爲我借﹐使敵旣知而不得不爲我借﹐則借法巧也。

﹝傳﹞

軍行無通法﹐則分者不能合﹐遠者不能應。彼此莫相諭﹐敗道也。然通而不密﹐反爲敵算。故自金﹑旌﹑炮﹑馬﹑令箭﹑起火﹑烽煙﹐報警急外﹔兩軍相遇﹐當詰暗號﹔千里而遙﹐宜用素書﹐爲不成字﹑無形文﹑非紙簡。傳者不知﹐獲者無迹﹐神乎神乎﹗或其隔敵絕行﹐遠而莫及﹐則又相機以爲之也。

﹝對﹞

義必有兩﹐每相對而出。有正卽有奇﹐可取亦可捨﹐對。古今智能人﹐已籌備時宜可否﹑戰陣利害中﹐機法生焉﹐變化神焉﹐有無窮之用矣﹗

﹝蹙﹞

謀於心曰計﹐力可爲曰能。從心運者虛﹐見諸爲者實。有能則能計﹐卽半﹐計而亦可生計﹔無能則無從計﹐而善計皆空﹔籌空非計也。計必計所能﹐不惟攻擊能﹐戰守能﹐卽走﹑降﹑死亦必要之能。故善兵者﹐審國勢己力﹐師武財賦﹐較於敵以立計。英雄善計者而有束手之時﹐無用武之地﹐勢不足而能不在耳。戚之者﹐於勢能未展之日﹐則俯首受制。無計之計﹐止有一避﹔無智之智﹐止有一拙﹔無能之能﹐暫用一屈。角而利﹐爪而距﹐不可蹙矣﹗

﹝眼﹞

敵必有所恃而動者﹐此眼也。如人有眼﹐手足舉動斯便利。是以名將必先觀敵眼所在﹐用抉剔之法。敵以謀人爲眼﹐則務祛之﹔以驍將爲眼﹐則務除之﹔以親信爲眼﹐則能疏之﹔以名義爲眼﹐則能壞之。或拔其基根﹐或中其要害﹐或敗其密謀﹐或離其恃交﹐或撤其憑借﹐或破其慣利﹐此兵家點眼法也。點之法﹐有陰﹑有陽﹔有急﹑有緩。人有眼則明﹐弈有眼則生。絕其生而喪其明﹐豈非制敵之要法哉﹖

﹝聲﹞

師以義動者﹐名兵也。驚使數動者﹐虛喝也。敵夜營﹐遙誘以火鼓﹐實迫以金炮﹐制敵前後﹐伏兵兩路﹐使敵逃竄而殲之者﹐啄木畫也。轟轟隱隱﹐萬人吒自云端﹐名曰天唳﹔潺潺泡泡﹐千軍噪營於內﹐名曰鬼嘒。如潮回﹐如霍淸﹐震敵上下不知所由﹐使敵自相擊撞﹐而滅絕之者﹐落物朔也。

﹝挨﹞

天道後起者勝﹐兵法攖易不攖難。威急者﹐索也﹔銳犀者﹐挫也。敵動我能靜﹐我起乘敵疲。敵挾眾而來﹐勢不能久﹐則挨之﹔其形窘迫急欲決戰﹐則挨之﹔彼戰爲利﹐我戰不利﹐則挨之﹔時宜守靜﹐先動者危﹐則挨之﹔二敵相搏﹐必有傷敗﹐則挨之﹔有眾而猜﹐必至自圖﹐則挨之﹔敵𨿽智能﹐中有掣者﹐則挨之﹔……天時將傷﹐地難將陷﹐銳气將墮﹐則挨之。挨之﹐乃起而收之﹐則力全勢遂﹐事簡功多。古之所爲寧觀﹐爲徐俟﹐爲令彼自發﹐皆是也。可急則乘﹐利緩則挨﹐故兵經有後之義。

﹝混﹞

混於虛﹐則敵不知所擊﹔混於實﹐則敵不知所避﹔混於奇正﹐則敵不知變化﹔混於軍﹑混於將﹐則敵不知所識。而且混敵之將以賺軍﹐混敵之軍以賺將﹐混敵之軍將以賺城營。同彼旌旗﹐一彼衣甲﹐飾彼裝束相貌﹐乘機竄入﹐發於腹﹐攻於內﹐殲彼不殲我﹐自辧而彼不能辧者﹐精於混也。

﹝回﹞

凡機用於智者一則間﹐用於愚者二而間﹐數受欺而不悟者三而間。間三而迫奇莫測﹐間二而迫人所度﹐間一而迫顚於法。一出二﹐二出三﹐隨勢變遷﹐隨形變遷﹔三迫二﹐二迫一﹐隨勢歸復﹐隨形歸復。

﹝半﹞

凡設策建事﹐計有十﹐行之僅可得五﹐其半在敵與湊合之間﹔行有十﹐而計止任其五﹐其半在敵與湊合之間﹐故善策者多惕。曰﹕我能謀敵則思敵能謀我者﹐至視天下爲善謀﹐則可制天下之謀生。是精謀勇戰操其一﹐敵之抵應操其一﹐地天機宜操其一﹐必諦審。夫彼多而此少﹐或此多而彼少﹐能合於三﹐其勢乃全。故當以半而進乎全也。

﹝一﹞

行一事而立一法﹐寓一意而設一機﹐非精之至也。故用智必沈其一﹐用法必增其一﹐用變必轉其一﹐用偏必照其一﹐任局必出其一﹐行之必畱其一﹐盡之必翻其一。蓋以用爲動﹐以一爲靜﹔以用爲正﹐以一爲奇。止於一﹐餘一不可。一不可一餘﹐一不可一盡。二餘一則三之﹐四餘一而五之﹐京秭溝澗而極正之﹐此阿祗那由之﹐不可無量也。餘一也﹐精之致也。

﹝無﹞

大凡著於有者﹐神不能受也。不能受﹐則遇事不自持﹐其大血衄者希矣。故善用兵者﹐師行如未﹐計設若否﹐創奇敵大陣而不動﹐非彊制也。略裕於學﹐膽經於陣﹐形見於端﹐謀圖於朔。

﹝影﹞

古善用兵者﹐意欲如此﹐故爲不如此以行其意﹐此破軍擒將降城服邑之微法。今則當意欲不如此﹐故爲不如此﹐使彼反疑爲意欲如此﹐以行其意欲不如此﹐此破軍擒將﹑降服城邑之微法。故爲者﹐影也﹔故爲而示意者﹐影中現影也。兩鑑懸透三千丈哉﹗

﹝空﹞

敵之謀計劃﹐而我能空之﹐則彼智失可擒。虛幕空其襲﹐虛地空其伐﹐虛伐空其力﹐虛誘空其物。或用虛以空之﹐或用實以空之﹐虛不能則實詭﹐幻不赴功﹔實不能則虛就﹐事寡奇變。運行於無有之地﹐轉掉於不形之初﹐杳杳冥冥﹐敵本智而無所著其慮﹐敵未謀而無所生其心。洵空虛之變化﹐神也﹗

﹝陰﹞

陰者﹐幻而不測之道。有用陽而人不測其陽﹐則陽而陰矣﹔有用陰而人不測其陰﹐則陰而陰矣。善兵者﹐或假陽以行陰﹐或運陰以濟陽﹐總不外於出奇握機﹐用襲用伏﹐而人卒受其制﹐誰謂陰謀之不可以奪陽神哉﹗

﹝靜﹞

我無定謀﹐彼無敗著﹐則不可動﹔事𨿽利而勢難行﹐近少遂而終必失﹐則不可動。識未究底﹐謀未盡合﹐決不可爲隨數任機之說。當激而不起﹑誘有不進﹐必度可動而後動﹐𨿽小有挫﹐不足擾也。妄動躁動﹐兵家亟戒﹗

﹝閒﹞

紛糾中﹐沒掂三設一步﹐人不解其所謂﹔寬緩處﹐不喫緊立一局﹐似覺屬於無庸﹐厥後湊乎事機收此著之用﹐則所關惟急。是知兵有閒著﹐兵無閒著。

﹝威﹞

彊弱任於形﹐勇怯生於勢﹐此就行間之變化言也。苦夫善用兵者﹐運乎天下之所不及覺﹐制乎天下之所不敢動﹐戰乎天下之所不能守﹐扼乎天下之所不得衝﹐奔乎天下之所不可支﹐離乎天下之所不復聚。威之所懾﹐未事革兵而先已懼﹐旣事兵革而莫能敵。一時畏其人﹐千秋服其神。

﹝忘﹞

利害安危﹐置之度外﹐固必忘身以致君矣。而不使士心與之俱忘﹐亦非善就功之將也。然而得其心者﹐亦自有術﹕與士卒同衣服﹐而後忘夫邊塞之風霜﹔與士卒同飲食﹐而後忘夫馬上之饑渴辛苦﹔與士卒同登履﹐而後忘夫關隘之險阻﹔與士卒同起息﹐而後忘夫徵戰之勞苦﹔憂士卒之憂﹐傷士卒之傷﹐而後忘夫刀劍鏃戟之瘢痍。事旣習而情與周﹐故以戰鬥爲安﹐以死傷爲分﹐以冒刃爭先爲本務﹐而不知其蹈危也。兩忘者﹐處險如夷﹐茹毒如飴也。

﹝由﹞

進止戰守由於我﹐斯有勝道。由我則我制敵﹐由敵則爲敵制。制敵者﹐非惟我所不欲﹐敵不能彊之使動﹐卽敵所不欲﹐我能致之不得不然也﹐甚至敵以挑激之術﹐起我憤慍﹐能遏而不應﹐斯眞能由我者。

﹝如﹞

以智服天下﹐而天下服於智﹐智固不勝﹔以法制天下﹐而天下制於法﹐法亦匪神。法神者﹐非善之善者也。聖武持世﹐克無城﹐攻無壘﹐戰無陣﹐刃遊於空﹐依稀乎釀於無爭之世﹐則已矣。淵淵涓涓﹐鏗鏗錚錚。

﹝自﹞

性無所不含﹐狃於一事而出﹐久則因任自然。故善兵者﹐所見無非兵﹐所設無非略﹐所治無非行間之變化。是以事變之來﹐不待安排計較﹐無非協暢於全經。天自然﹐故運行﹔地自然﹐故未凝﹔兵自然﹐故無有不勝。是以善用兵者。欲其自然而得之於心也。《詩》曰「左之左之﹐無不宜之﹔右之右之﹐無不有之。」

