

上略

主將之法夫主將之法﹐務攬英雄之心。賞祿在功﹐通誌於眾。故與眾同好靡不成﹐與眾同惡靡不傾。治國安家﹐得人也。亡國破家﹐失人也。含气之類﹐鹹願得其志

柔徳《軍讖》曰﹕柔能制剛﹐弱能制彊。柔者﹐徳也。剛者﹐賊也。弱者人所助﹐彊者怨之所攻。柔有所設﹐剛有所施﹐弱有所用﹐彊有所加。兼此四者﹐而制其宜。

因敵端末未見﹐人莫能知。天地神明﹐與物推移。變動無常﹐因敵轉化。不爲事先﹐動而輒隨。故能圖制無疆﹐扶成天威。匡正八極﹐密定九夷。如此謀者﹐爲帝王師。

守微故曰﹕莫不貪彊﹐鮮能守微。若能守微﹐乃保其生。聖人存之﹐動應事機。舒之彌四海﹐捲之不盈懷。居之不以室宅﹐守之不以城郭。藏之胸臆﹐而敵國服。

剛柔兼濟

《軍讖》曰「能柔能剛﹐其國彌光﹔能弱能彊﹐其國彌彰。純柔純弱﹐其國必削﹔純剛純彊﹐其國必亡。」

爲國之道夫爲國之道﹐恃賢與民。信賢如腹心﹐使民如四支﹐則策無遺。所適如支體相隨﹐骨節相救﹐天道自然﹐其巧無間。

軍國之要軍國之要﹐察眾心﹐施百務。危者安之﹐懼者歡之﹐叛者還之﹐冤者原之﹐訴者察之﹐卑者貴之﹐彊者抑之﹐敵者殘之。貪者丰之﹐欲者使之﹐畏者隱之﹐謀者近之﹐讒者覆之﹐毀者復之﹐反者廢之﹐橫者挫之﹐滿者損之﹐歸者招之﹐服者居之﹐降者脫之。獲固守之﹐獲厄塞之﹐獲難屯之﹐獲城割之﹐獲地裂之﹐獲財散之。敵動伺之﹐敵近備之﹐敵彊下之﹐敵佚去之﹐敵陵待之﹐敵暴綏之﹐敵悖義之﹐敵睦攜之。順舉挫之﹐因勢破之﹐放言過之﹐四綱羅之。得而勿有﹐居而勿守﹐拔而勿久﹐立而勿取。爲者則己﹐有者則士﹐焉知利之所在。彼爲諸侯﹐己爲天子。使城自保﹐令士自取。世能祖祖﹐鮮能下下。祖祖爲親﹐下下爲君。下下者﹐務耕桑不奪其時﹐薄賦斂不匱其財﹐罕徭役不使其勞﹐則國富而家娭﹐然後選士以司牧之。夫所謂士者﹐英雄也。故曰﹕羅其英雄﹐則敵國窮。英雄者﹐國之幹。庶民者﹐國之本。得其幹﹐收其本﹐則政行而無怨。

用兵之要夫用兵之要﹐在崇禮而重祿。禮崇則智士至﹐祿重則義士輕死。故祿賢不愛財﹐賞功不逾時﹐則下力並而敵國削。夫用人之道﹐尊以爵﹐贍以財﹐則士自來。接以禮﹐勵以義﹐則士死之。

將禮

夫將帥者﹐必與士卒同滋味而共安危﹐敵乃可加。故兵有全勝﹐敵有全因。昔者良將之用兵﹐有饋簞醪者﹐使投諸河與士卒同流而飲。夫一簞之醪不能味一河之水﹐而三軍之士思爲致死者﹐以滋味之及己也。《軍讖》曰﹕軍井未達﹐將不言渴。軍幕未辦﹐將不言倦。軍竈未炊﹐將不言饑。冬不服裘﹐夏不操扇﹐雨不張蓋﹐是謂將禮。與之安﹐與之危﹐故其眾可合而不可離﹐可用而不可疲﹐以其恩素蓄﹑謀素和也。故曰﹕蓄恩不倦﹐以一取萬。

將威

《軍讖》曰﹕將之所以爲威者﹐號令也。戰之所以全勝者﹐軍政也。士之所以輕戰者﹐用命也。故將無還令﹐賞罰必信﹐如天如地﹐乃可禦人。士卒用命﹐乃可越境。夫統軍持勢者﹐將也。制勝破敵者﹐眾也。故亂將不可使保軍﹐乖眾不可使伐人。攻城則不拔﹐圖邑則不廢﹐二者無功﹐則士力疲獘。士力疲獘﹐則將孤眾悖﹐以守則不固﹐以戰則奔北﹐是謂老兵。兵老則將威不行﹐將無威則士卒輕刑﹐士卒輕刑則軍失伍﹐軍失伍則士卒逃亡﹐士卒逃亡則敵乘利﹐敵乘利則軍必喪。《軍讖》曰﹕良將之統軍也﹐恕己而治人。推惠施恩﹐士力日新﹐戰如風發﹐攻如河決。故其眾可望而不可當﹐可下而不可勝。以身先人﹐故其兵爲天下雄。《軍讖》曰﹕軍以賞力表﹐以罰爲裏。賞罰明﹐則將威行。官人得﹐則士卒服。所任賢﹐則敵國震。《軍讖》曰﹕賢者所適﹐其前無敵。故士可下而不可驕﹐將可樂而不可憂﹐謀可深而不可疑。士驕則下不順﹐將憂則內外不相信﹐謀疑則敵國奮。以此攻伐﹐則致亂。

論將夫將者﹐國之命也。將能制勝﹐則國家安定。《軍讖》曰﹕將能淸﹐能靜﹐能平﹐能整﹐能受諫﹐能聽訟﹐能納人﹐能采言﹐能知國俗﹐能圖山川﹐能表險難﹐能制軍權。故曰﹐仁賢之智﹐聖明之慮﹐負薪之言﹐廊廟之語﹐興衰之事﹐將所宜聞。將者能思士如渴﹐則策從焉。夫將拒諫﹐則英雄散。策不從﹐則謀士叛。善惡同﹐則功臣倦。專己﹐則下歸咎。自伐﹐則下少功。信讒﹐則眾離心。貪財﹐則姦不禁。內顧﹐則士卒淫。將有一﹐則眾不服。有二﹐則軍無式。有三﹐則下奔北。有四﹐則禍及國。《軍讖》曰﹕將謀欲密﹐士眾欲一﹐攻敵欲疾。將謀密﹐則姦心閉。士眾一﹐則軍心結。攻敵疾﹐則備不及設。軍有此三者﹐則計不奪。將謀泄﹐則軍無勢。外窺內﹐則禍不制。財入營﹐則眾姦會。將有此三者﹐軍必敗。將無慮﹐則謀士去。將無勇﹐則吏士恐。將妄動﹐則軍不重。將遷怒﹐則一軍懼。《軍讖》曰﹕慮也﹐勇也﹐將之所重。動也﹐怒也﹐將之所用。此四者﹐將之明誡也。

養士《軍讖》曰﹕軍無財﹐士不來。軍無賞﹐士不往。《軍讖》曰﹕香餌之下﹐必有懸魚。重賞之下﹐必有死夫。故禮者﹐士之所歸﹔賞者﹐士之所死。招其所歸﹐示其所死﹐則所求者至。故禮而後悔者士不止﹐賞而後悔者士不使。禮賞不倦﹐則士爭死。《軍讖》曰﹕興師之國﹐務先隆恩。攻取之國﹐務先養民。以寡勝眾者﹐恩也。以弱勝彊者﹐民也。故良將之養士﹐不易於身。故能使三軍如一心﹐則其勝可全。《軍讖》曰﹕用兵之要﹐必先察敵情。視其倉庫﹐度其糧食﹐卜其彊弱﹐察其天地﹐伺其空隙。故國無軍旅之難而運糧者﹐慮也。民菜色者﹐窮也。千里饋糧﹐民有饑色。樵蘇後爨﹐師不宿飽。夫運糧千里﹐無一年之食﹔二千里﹐無二年之食﹔三千里﹐無三年之食。是謂國虛。國虛則民貧﹐民貧則上下不親。敵攻其外﹐民盜其內﹐是謂必潰。

十禍《軍讖》曰﹕上行虐則下急刻。賦斂重數﹐刑罰無極﹐民相殘賊﹐是謂亡國。《軍讖》曰﹕內貪外廉﹐詐譽取名﹐竊公爲恩﹐令上下昏﹐飾躬正顏﹐以獲髙官﹐是謂盜端。《軍讖》曰﹕羣吏朋黨﹐各進所親﹐招舉姦枉﹐抑挫仁賢﹐背公立私﹐同位相訕﹐是謂亂源。《軍讖》曰﹕彊宗聚姦﹐無位而尊﹐威無不震。葛藟相連﹐種徳立恩﹐奪在位權﹐侵侮下民﹐國內嘩喧﹐臣蔽不言﹐是謂亂根。《軍讖》曰﹕世世作姦﹐侵盜縣官﹐進退求便﹐委曲弄文﹐以危其君﹐是謂國姦。《軍讖》曰﹕吏多民寡﹐尊卑相若﹐彊弱相虜﹐莫適禁禦﹐延及君子﹐國受其咎。《軍讖》曰﹕善善不進﹐惡惡不退﹐賢者隱蔽﹐不肖在位﹐國受其害。《軍讖》曰﹕枝葉彊大﹐比周居勢﹐卑賤陵貴﹐久而益大﹐上不忍廢﹐國受其敗。《軍讖》曰﹕佞臣在上﹐一軍皆訟。引威自與﹐動違於眾。無進無退﹐苟然取容。專任自己﹐舉措伐功。誹謗盛徳﹐誣述庸庸。無善無惡﹐皆與己同。稽畱行事﹐命令不通。造作奇政﹐變古易常。君用佞人﹐必受禍殃。《軍讖》曰﹕姦雄相稱﹐障蔽主明。毀譽並興﹐壅塞主聰。各阿所私﹐令主失忠。故主察異言﹐乃睹其萌。主聘儒賢﹐姦雄乃遁。主任舊齒﹐萬事乃理。主聘巖穴﹐士乃得實。謀及負薪﹐功乃可述。不失人心﹐徳乃洋溢。

中略

王霸夫三皇無言﹐而化流四海﹐故無所歸功。帝者﹐體天則地﹐有言有令﹐而天下太平。君臣讓功﹐四海化行﹐百姓不知其所以然。故使臣不待禮賞有功﹐美而無害。王者﹐制人以道﹐降心服志﹐設矩備衰﹐四海會同﹐王職不廢。𨿽有甲兵之備﹐而無鬥戰之患。君無疑於臣﹐臣無疑於主﹐國定主安﹐臣以義退﹐亦能美而無害。霸者﹐制士以權﹐結士以信﹐使士以賞。信衰則士疏﹐賞虧則士不用命。

將在自專《軍勢》曰﹕出軍行師﹐將在自專。進退內禦﹐則功難成。

軍之微權《軍勢》曰﹕使智﹑使勇﹑使貪﹑使愚。智者樂立其功﹐勇者好行其志﹐貪者邀趨其利﹐愚者不顧其死。因其至情而用之﹐此軍之微權也。《軍勢》曰﹕無使辯士談說敵美﹐爲其惑眾。無使仁者主財﹐爲其多施而附於下。《軍勢》曰﹕禁巫祝﹐不得爲吏士卜問軍之吉凶。《軍勢》曰﹕使義士不以財。故義者不爲不仁者死﹐智者不爲暗主謀。

徳威

主不可以無徳﹐無徳則臣叛﹔不可以無威﹐無威則失權。臣不可以無徳﹐無徳則無以事君﹔不可以無威﹐無威則國弱﹐威多則身蹶。

譎奇故聖王禦世﹐觀盛衰﹐度得失﹐而爲之制。故諸侯一師﹐方伯三師﹐天子六師。世亂則叛逆生﹐王澤竭則盟誓相誅伐。徳同勢敵﹐無以相傾﹐乃攬英雄之心﹐與眾同好惡﹐然後加之以權變。故非計策無以決嫌定疑﹐非譎奇無以破姦息寇﹐非陰謀無以成功。

霸者之略聖人體天﹐賢者法地﹐智者師古。是故《三略》爲衰世作。《上略》設禮賞﹐別姦雄﹐著成敗。《中略》差徳行﹐審權變。《下略》陳道徳﹐察安危﹐明賊賢之咎。故人主深曉《上略》﹐則能任賢擒敵﹔深曉《中略》﹐則能禦將統眾﹔深曉《下略》﹐則能明盛衰之源﹐審治國之紀。人臣深曉《中略》﹐則能全功保身。夫髙鳥死﹐良弓藏﹔敵國滅﹐謀臣亡。亡者﹐非喪其身也﹐謂奪其威﹑廢其權也。封之於朝﹐極人臣之位﹐以顯其功。中州善國﹐以富其家﹐美色珍玩﹐以說其心。夫人眾一合而不可卒離﹐威權一與而不可卒移。還師罷軍﹐存亡之階。故弱之以位﹐奪之以國﹐是謂霸者之略。故霸者之作﹐其論駁也。存社稷羅英雄者﹐《中略》之勢也。故世主祕焉

下略

聖賢夫能扶天下之危者﹐則據天下之安﹔能除天下之憂者﹐則享天下之樂﹔能救天下之禍者﹐則獲天下之福。故澤及於民﹐則賢人歸之﹔澤及昆虫﹐則聖人歸之。賢人所歸﹐則其國彊﹔聖人所歸﹐則六合同。求賢以徳﹐致聖以道。賢去﹐則國微。聖去﹐則國乖。微者危之階﹐乖者亡之徵。賢人之政﹐降人以體。聖人之政﹐降人以心。體降可以圖始﹐心降可以保終。降體以禮﹐降心以樂。所謂樂者﹐非金石絲竹也﹐謂人樂其家﹐謂人樂其族﹐謂人樂其業﹐謂人樂其都邑﹐謂人樂其政令﹐謂人樂其道徳。如此君人者﹐乃作樂以節之﹐使不失其和。故有徳之君﹐以樂樂人。無徳之君﹐以樂樂身。樂人者﹐久而長。樂身者﹐不久而亡。

釋遠釋近謀遠者﹐勞而無功﹔釋遠謀近者﹐佚而有終。佚政多忠臣﹐勞政多怨民。故曰﹐務廣地者荒﹐務廣徳者彊﹐能有其有者安﹐貪人之有者殘。殘滅之政﹐累世受患。造作過制﹐𨿽成必敗。捨己而教人者逆﹐正己而教人者順』。逆者亂之招﹐順者治之要。

道徳道﹑徳﹑仁﹑義﹑禮﹐五者一體也。道者人之所蹈﹐徳者人之所得﹐仁者人之所親﹐義者人之所宜﹐禮者人之所體﹐不可無一焉。故夙興夜寐﹐禮之制也。討賊報仇﹐義之決也。惻隱之心﹐仁之發也。得已得人﹐徳之路也。使人均平﹐不失其所﹐道之化也。

命令出君下臣名曰命﹐施於竹帛名曰令﹐奉而行之名曰政。夫命失﹐則令不行。令不行﹐則政不正。政不正﹐則道不通。道不通﹐則邪臣勝。邪臣勝﹐則主威傷。廢一善則眾善衰﹐賞一惡則眾惡歸。善者得其祐﹐惡者受其誅﹐則國安而眾善至。眾疑無定國﹐眾惑無治民。疑定惑還﹐國乃可安。一令逆則百令失﹐一惡施則百惡結。故善施於順民﹐惡加於凶民﹐則令行而無怨。使怨治怨﹐是謂逆天。使仇治仇﹐其禍不救。治民使平﹐致平以淸﹐則民得其所﹐而天下寧。犯上者尊﹐貪鄙者富﹐𨿽有聖王﹐不能致其治。犯上者誅﹐貪鄙者拘﹐則化行而眾惡消。

抱道淸白之士﹐不可以爵祿得﹔節義之士﹐不可以威刑脇。故明君求賢﹐必觀其所以而致焉。致淸白之士﹐修其禮﹔致節義之士﹐修其道。而後士可致﹐而名可保。夫聖人君子﹐明盛衰之源﹐通成敗之端﹐審治亂之機﹐知去就之節。𨿽窮不處亡國之位﹐𨿽貧不食亂邦之祿。潛名抱道者﹐時至而動﹐則極人臣之位。徳合於己﹐則建殊絕之功。故其道髙﹐而名揚於後世。

義兵聖王之用兵﹐非樂之也﹐將以誅暴討亂也。夫以義誅不義﹐若決江河而漑爝火﹐臨不測而擠欲墮﹐其克必矣。所以優遊恬淡而不進者﹐重傷人物也。夫兵者﹐不祥之器﹐天道惡之。不得已而用之﹐是天道也。夫人之在道﹐若魚之在水﹐得水而生﹐失水而死。故君子者﹐常畏懼而不敢失道。

去害豪傑秉職﹐國威乃弱。殺生在豪傑﹐國勢乃竭。豪傑低首﹐國乃可久。殺生在君﹐國乃可安。四民用虛﹐國乃無儲。四民用足﹐國乃安樂。賢臣內﹐則邪臣外。邪臣內﹐則賢臣斃。內外失宜﹐禍亂傳世。大臣疑主﹐眾姦集聚。臣當君尊﹐上下乃昏。君當臣處﹐上下失序。傷賢者殃及三世﹐蔽賢者身受其害﹐嫉賢者其名不全﹐進賢者福流子孫。故君子急於進賢而美名彰焉。利一害百﹐民去城郭。利一害萬﹐國乃思散。去一利百﹐人乃慕澤。去一利萬﹐政乃不亂。

