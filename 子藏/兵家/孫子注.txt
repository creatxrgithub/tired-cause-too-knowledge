《孫子兵法》李筌注

計

形勢實虛

地形九地九變

謀攻行軍軍爭用間作戰火攻

﹝計篇﹞

﹝李筌曰﹕計者﹐兵之上也。《太一遁甲》先以計﹐神加徳宮﹐以斷主客成敗。故孫子論兵﹐亦以﹝計﹞爲篇首。﹞

孫子曰﹕

兵者﹐國之大事也﹔死生之地﹐存亡之道﹐不可不察也。

﹝李筌曰﹕兵者凶器﹐死生存亡系於此矣﹐是以重之﹐恐人輕行者也。﹞

故經之以五﹐效之以計﹐以索其情。

﹝李筌曰﹕謂下五事也。校﹐量也。量計遠近﹐而求物情以應敵。﹞

一曰道﹐二曰天﹐三曰地﹐四曰將﹐五曰法。道者﹕令民與上同意者也﹔故可與之死﹐可與之生﹐民弗詭也。

﹝李筌曰﹕危﹐亡也。以道理眾﹐人自化之﹐得其同用﹐可亡之有﹗﹞

天者﹕陰陽﹑寒暑﹐時制也﹔順逆﹐兵勝也。

﹝李筌曰﹕應天順人﹐因時制敵。﹞

地者﹕髙下﹑廣狹﹑遠近﹑險易﹑死生也。

﹝李筌曰﹕得形勢之地﹐有死生之勢。﹞

將者﹕智﹑信﹑仁﹑勇﹑嚴也。

﹝李筌曰﹕此五者﹐爲將之徳﹐故師有丈人之稱也。﹞

法者﹕曲制﹑官道﹑主用也。

﹝李筌曰﹕曲﹐部曲也。制﹐節度也。官﹐爵賞也。道﹐路也。主﹐掌也。用者﹐軍資用也。皆師之常法﹐而將所治也。﹞

凡此五者﹐將莫不聞﹔知之者勝﹐不知者不勝。

故效之以計﹐以索其情。

曰﹕主孰賢﹖

﹝李筌曰﹕孰﹐實也。有道之主﹐必有智能之將。範增辭楚﹐陳平歸漢﹐卽其義也。﹞

將孰能﹖天地孰得﹖

﹝李筌曰﹕天時﹑地利。﹞

法令孰行﹖

兵眾孰彊﹖士卒孰練﹖賞罰孰明﹖吾以此知勝負矣。

將聽吾計﹐用之必勝﹐畱之﹔將不聽吾計﹐用之必敗﹐去之。

計利以聽﹐乃爲之勢﹐以佐其外﹔

﹝李筌曰﹕計利旣定﹐乃乘形勢之勢也。佐其外者﹐常法之外也。﹞

勢者﹐因利而制權也。

﹝李筌曰﹕謀因事勢。﹞

兵者﹐詭道也。

﹝李筌曰﹕軍不厭詐。﹞

故能而示之不能﹐用而示之不用﹔

﹝李筌曰﹕言己實用師﹐外示之怯也。漢將陳豨反﹐連兵匈奴﹐髙祖遺使十輩視之﹐皆言可擊。復遺敬﹐報曰﹕『匈奴不可擊。』上問其故。對曰﹕『夫兩國相制﹐宜矜誇其長。今臣往﹐徒見贏老。此必能而示之不能﹐臣以爲不可擊也。』髙祖怒曰﹕『齊虜以口舌得官﹐今妄沮吾眾﹗』械婁敬於廣武﹐以三十萬眾﹐至自登﹐髙祖爲匈奴所圍﹐七日乏食。此師外示之以怯之義也。﹞

近而示之遠﹐遠而示之近。

﹝李筌曰﹕令敵失備也。漢將韓信虜魏王豹﹐初陳舟欲渡臨晉﹐乃潛師浮木罌﹐從夏陽襲安邑﹐而魏失備也。耿弇之徵張步﹐亦先攻臨淄﹐皆示遠勢也。﹞

故利而誘之﹐亂而取之﹐

﹝李筌曰﹕敵貪利必亂也。秦王姚興徵禿發﹝人辱﹞檀﹐悉驅部內牛羊﹐散放於野﹐縱秦人虜掠。秦人得利﹐旣無行列﹐﹝人辱﹞檀陰分十將﹐掩而擊之﹐大敗秦人﹐斬首七千餘級。亂而取之之義也。﹞

實而備之﹐

﹝李筌曰﹕備敵之實。蜀將關羽﹐欲圍魏之樊城﹐懼吳將呂蒙襲其後﹐乃多畱備兵守荊州。蒙陰知其旨﹐遂詐之以疾﹐羽乃撤去備兵﹐遂爲蒙所取﹐而荊州沒吳。則其義也。﹞

彊而避之﹐

﹝李筌曰﹕量力也。楚子伐隨﹐隨之臣季梁曰﹕『楚人上左﹐君必左﹐無與王遇﹔且攻其右﹐右無良焉﹐必敗。偏敗﹐眾乃攜矣。』少師曰﹕『不當王﹐非敵也。』不從。隨師敗績﹐隨侯逸。攻彊之敗也。﹞

怒而橈之﹔

﹝李筌曰﹕將之多怒者﹐權必易亂﹐性不堅也。漢相陳平謀撓楚﹐權以太牢具進楚使﹐驚曰﹕『是亞父使邪﹖乃項王使邪﹖』此怒﹝而﹞撓之者也。﹞

﹝卑而驕之﹞

﹝李筌曰﹕幣重而言甘﹐其志不小。後趙石勒稱臣於王浚﹐左右欲擊之﹐浚曰﹕『石公來﹐欲奉我耳。敢言擊者斬﹗』設饗禮以待之。勤乃驅牛羊數萬頭﹐聲言上禮﹐實以塡諸街巷﹐使浚兵不得發。乃入薊城﹐擒浚於廳﹐斬之而並燕。卑而驕之﹐則其義也。﹞

﹝佚而勞之﹞

﹝李筌曰﹕敵佚而我勞之者﹐善功也。吳伐楚﹐公子光問計於伍子胥。子胥曰﹕『可爲三師以肄焉。我一師至﹐彼必盡眾而出﹔彼出我歸。亟肄以疲之﹐多方以誤之﹐然後三師以繼之﹐必大克。』從之。楚於是乎始病吳矣。﹞

﹝親而離之﹞

﹝李筌曰﹕破其行約﹐間其君臣﹐而後攻也。昔秦伐趙﹐秦相應侯間於趙王曰﹕『我惟懼趙用括耳﹐廉頗易與也。』趙王然之﹐乃用括代頗﹐爲秦所坑卒四十萬於長平。則其義也。﹞

攻其無備﹐出其不意。

﹝李筌曰﹕擊懈怠﹐襲空虛。﹞

此兵家之勝﹐不可預傳也。

﹝李筌曰﹕無備不意﹐攻之必勝﹐此兵之要﹐祕而不傳也。﹞

夫未戰而廟算勝者﹐得算多也﹔未戰而廟算不勝者﹐得算少也。多算勝﹐少算敗﹐況無算乎﹗吾以此觀之﹐勝負見矣。

﹝李筌曰﹕夫戰者﹐決勝廟堂﹐然後與人爭利﹐凡伐叛懷遠﹐推亡固存﹐兼弱攻昧﹐皆物情之所出﹐中外離心﹐如商周之師者﹐是爲未戰而廟算勝﹐太一遁早置算之法﹐因六十算已上爲多算﹐六十算已下爲少算﹔客多算臨少算﹐主人敗﹐客少算臨多算﹐主人勝。此皆勝敗易見矣。﹞

﹝作戰篇﹞

﹝李筌曰﹕先定計﹐然後修戰具﹐是以﹝戰﹞次﹝計﹞之篇也。﹞

孫子曰﹕

凡用兵之法﹕馳車千駟﹐革車千乘﹐帶甲十萬。

﹝李筌曰﹕馳車﹐戰車也﹔革車﹐輕車也﹔帶甲﹐步卒。車一兩﹐駕以駟馬﹐步卒七十人﹐計千駟之軍﹐帶甲七萬﹐馬四千匹。孫子約以軍資之數﹐以十萬爲率﹐則百萬可知也。﹞

千里而饋糧﹐

﹝李筌曰﹕道理縣遠。﹞

則外內之費﹐賓客之用﹐膠漆之財﹐車甲之奉﹕費日千金﹐然後十萬之師舉矣。

﹝李筌曰﹕夫軍出於外﹐則帑藏竭於內﹔舉千金者﹐言多費也。千里之外贏糧﹐則二十人奉一人也。﹞

其用戰﹕勝久則鈍兵挫銳﹐攻城則屈力﹐久暴師則國用不足。

夫鈍兵挫銳﹑屈力﹑殫貨﹐則諸侯乘其獘而起﹐𨿽智者﹐不能善其後矣。

﹝李筌曰﹕十萬眾舉﹐日費千金﹐非惟頓挫於外﹐亦財殫於內﹐是以聖人無暴師也。隋大業初﹐煬帝重兵好徵﹐力屈鴈門之下﹐兵挫遼水之上。疏河引準﹐轉輸彌廣﹐出師萬里﹐國用不足。於是楊玄感﹑李密乘其獘而起﹐縱蘇威﹑髙熲﹐豈能爲之謀也﹖﹞

故兵聞拙速﹐未睹巧久。

﹝李筌曰﹕𨿽拙﹐有以速勝。未睹者﹐言其無也。﹞

夫兵久而國利者﹐未之有也。

﹝李筌曰﹕春秋曰﹕『兵猶火也﹐弗戢將自焚。』﹞

故不盡知用兵之害﹐則不能得用兵之利矣。

﹝李筌曰﹕利害相依之所生﹐先知其害﹐然後知其利也。﹞

故善用兵者﹐役不再籍﹐糧不再載﹔

﹝李筌曰﹕籍﹐書也﹔不再籍書﹐恐人勞怨生也。秦發關中之卒﹐是以有陳﹑吳之難也。軍出﹐度遠近饋之﹐軍入﹝人﹞載糧迎之﹐謂之三載。越境則館谷於敵﹐無三載之義也。﹞

取用於國﹐因糧於敵﹕故軍食可足也。

﹝李筌曰﹕具我戎器﹐因效之食﹐𨿽出師千里﹐無匱乏也。﹞

國之貧於師者﹕遠者遠輸﹐遠輸則百姓貧﹔

﹝李筌曰﹕兵役數起﹐而賦斂重。﹞

近師者貴賣﹐貴賣則百姓財竭﹐

﹝李筌曰﹕夫近運必有貨易﹐百姓徇財殫產而從之﹐竭也。﹞

財竭則急於丘役。屈力中原﹐內虛於家﹐百姓之費﹐十去其六。

﹝李筌曰﹕兵久不止﹐男女怨曠﹐困於輸挽丘役﹐力屈財殫﹐而百星之費﹐十去其七。﹞

公家之用﹕破車疲馬﹐甲冑矢弩﹐戟楯矛櫓﹐丘牛大車﹐十去其七。

﹝李筌曰﹕丘﹐大也。此數器者﹐皆軍之所須。言遠近之費﹐公家之物﹐十損於七也。﹞

故智將務食於敵﹐食敵一鍾﹐當吾二十鍾﹔﹝上艸下忌﹞﹝上艸下幹﹞一石﹐當吾二十石。

故殺敵者﹐怒也﹔

﹝李筌曰﹕怒者﹐軍威也。﹞

取敵者﹐貨也。

﹝李筌曰﹕利者﹐益軍實也。﹞

車戰﹕得車十乘以上﹐賞其先得者﹐

﹝李筌曰﹕重賞而勸進也。﹞

而更其旌旗﹔

﹝李筌曰﹕令﹝惡﹞色與吾同。﹞

車雜而乘之﹐

﹝李筌曰﹕夫降虜之旌旗﹐必更其色﹐而雜其事﹐車乃可用也。﹞

卒共而養之﹐是謂勝敵而益彊。

﹝李筌曰﹕後漢光武破銅馬賊於南陽﹐虜眾數萬﹐各配部曲﹐然人心未安。光武令各歸本營﹐乃輕行其間以勞之。相謂曰﹕『蕭王推赤心置人腹中﹐安得不投死乎﹗』於是漢益振。則其義也。﹞

故兵貴速﹐不貴久。

故知兵之將﹐民之司命﹐而國安危之主也。

﹝李筌曰﹕將有殺伐之權﹐威欲卻敵﹐人命所系﹐國家安危﹐在於此矣。﹞

﹝謀攻篇﹞

﹝李筌曰﹕合陳爲戰﹐圍城曰攻﹐以此篇次﹝戰﹞之下。﹞

孫子曰﹕

凡用兵之法﹕全國爲上﹐破國次之。

﹝李筌曰﹕不貴殺也。韓信虜魏王豹﹐擒夏說﹐斬成安君﹐此爲破國者。及用廣武君計﹐北首燕路﹐遺一介之使﹐奉咫尺之書﹐燕從風而靡﹐則全國也。﹞

全軍爲上﹐破軍次之。

全旅爲上﹐破旅次之。

全卒爲上﹐破卒次之。

﹝李筌曰﹕百人已上爲卒。﹞

全伍爲上﹐破伍次之。

﹝李筌曰﹕百人已下爲伍。﹞

是故﹐百戰百勝﹐非善之善者也﹔

﹝李筌曰﹕以計勝敵也。﹞

不戰而勝﹐善之善者也。

故上兵伐謀﹐

﹝李筌曰﹕伐其始謀也。後漢冠恂圍髙峻﹐峻遺謀臣皇甫文謁恂﹐辭禮不屈。恂斬之﹐報峻曰﹕『軍師無禮﹐已斬之。欲降急降﹔不欲﹐固守﹗』峻卽日開壁而降。諸將曰﹕『敢問殺其使而降其城﹐何也﹖』恂曰﹕『皇甫文﹐峻之心腹﹐其取謀者。畱之則文得其計﹐殺之則峻亡其膽﹐所謂上兵伐謀。』諸將曰﹕『非所知也。』﹞

其次伐交﹐

﹝李筌曰﹕伐其始交也﹐蘇秦約六國不事秦﹐而秦閉關十五年﹐不敢窺山東也。﹞

其次伐兵﹐

﹝李筌曰﹕臨敵對陳﹐兵之下也。﹞

其下攻城。

﹝李筌曰﹕夫王師出境﹐敵則開壁送款﹐舉櫬轅門﹐百姓怡悅﹐攻之上也。若頓兵堅城之下﹐師老卒惰﹐攻守勢殊﹐客主力倍﹐以此攻之爲下也。﹞

攻城之法﹕修櫓﹑轒轀﹐其器械﹐三月而止也﹔距﹑闉﹐又三月然後已。

﹝李筌曰﹕櫓﹐楯也﹐以蒙首而趨城下。轒轀者﹐四輪車也﹐其下藏兵數十人﹐塡隍推之﹐直就其城﹐木石所不能壞也。器械﹐飛樓﹑云梯﹑板屋﹑木幔之類也。距闉者﹐土木山乘城也。東魏髙歡之圍晉州﹐侯景之攻臺城﹐則其器也。役約三月﹐恐兵久而人疲也。﹞

將不勝心之忿﹐而蟻附之﹔殺士卒三分之一﹐而城不拔者﹐此攻之災也。

﹝李筌曰﹕將怒而不待攻城﹐而使士卒肉薄登城﹐如蟻之所附墻﹐爲木石所殺之者﹐三有一焉﹐而城不拔者﹐此攻之災也。﹞

故善用兵者﹐屈人之兵而非戰也﹐

﹝李筌曰﹕以計屈敵﹐非戰之屈者。晉將郭準圍曲城﹐蜀將姜維來救。準趨牛頭山﹐斷維糧道及歸路﹐維大震﹐不戰而遁﹐曲城遂降。則不戰而屈之義也。﹞

拔人之城而非攻也﹐

﹝李筌曰﹕以計取之。後漢酇候臧宮圍妖賊於原武﹐連月不拔﹐士卒疾癘。東海王謂宮曰﹕『今擁兵圍必死之虜﹐非計也。宜撤圍聞其生路而示之﹐彼必逃散﹐一亭長足擒也。』從之而拔原武。魏攻壺關﹐亦其義也。﹞

破人之國而非久也﹐

﹝李筌曰﹕以術毀人國﹐不久而斃。隋文問僕射髙熲伐陳之策﹐熲曰﹕『江外田收﹐與中國不同。伺彼農時﹐我正暇豫﹐徹兵掩襲﹐彼釋農守禦﹐候其聚兵﹐我便解退。再三若此﹐彼農事疲矣。又南方地卑﹐捨悉茅竹﹐倉庫儲積﹐悉依其間﹐密使行人因風縱火﹐候其營立更爲之。』行其謀﹐陳始病也。﹞

必以全爭於天下。故兵不鈍而利可全﹐此謀攻之法也。

﹝李筌曰﹕以全勝之計爭天下﹐是以不頓收利也。﹞

用兵之法﹕十則圍之﹐

五則攻之﹐

﹝李筌曰﹕五則攻之﹐攻守勢殊也。﹞

倍則分之﹐

﹝李筌曰﹕夫兵者倍於敵﹐則分半爲奇﹔我眾彼寡﹐動而難制。苻堅至淝水﹐不分而敗﹔王僧辯至張公洲﹐分而勝也。﹞

敵則能戰之﹐

﹝李筌曰﹕主客力敵﹐惟善者戰。﹞

少則能守之﹐

﹝李筌曰﹕量力不如﹐則堅壁不出挫其鋒﹐待其气懈﹐而出奇擊之。齊將田單守卽墨﹐燒牛尾卽殺騎劫﹐則其義也。﹞

不若則能避之。

故小敵之堅﹐大敵之擒也。

﹝李筌曰﹕小敵不量力而堅戰者﹐必爲大敵所擒也。漢都尉李陵以步卒五千之眾﹐對十萬之軍﹐而見歿匈奴也。﹞

夫將者﹐國之輔也。輔周則國彊﹐

﹝李筌曰﹕輔﹐猶助也。將才足﹐則兵必彊。﹞

輔隙則國弱。

﹝李筌曰﹕隙﹐缺也。將才不備﹐兵必弱。﹞

故君之所以患軍者三﹕不知軍之不可以進﹐而謂之進﹔不知軍之不可以退﹐而謂之退

﹐是謂縻軍。

﹝李筌曰﹕縻﹐絆也。不知進退者﹐軍必敗﹔如絆驥足﹐無馳騁也。楚將龍且逐韓信而敗﹐是不知其進﹔秦將苻融揮軍少卻而敗﹐是不知其退。﹞

不知軍中之事﹐而同軍中之政﹐則軍士惑矣。

﹝李筌曰﹕任將不以其人也。燕將慕容評出﹐軍所在﹐因山泉賣樵水﹐貪鄙積貨﹐爲三軍帥﹐不知其政也。﹞

不知三軍之任﹐而同三軍之權﹐則軍士疑矣。

軍士旣惑旣疑﹐則諸侯之難至矣﹗是謂亂軍引勝。

﹝李筌曰﹕引﹐奪也。兵﹐權道也﹐不可謬而使處。趙上卿蘭相如言﹕『趙括徒能讀其父書﹐然未知合變﹔王今以名使括﹐如膠柱鼓瑟。』此則不知三軍之權﹐而同三軍之任。趙王不從﹐果有長平之敗﹐諸侯之難至也。﹞

故知勝有五﹕

﹝李筌曰﹕謂下五事也。﹞

知可以戰與不可以戰﹐勝。

﹝李筌曰﹕料人事逆順﹐然後以太一遁甲算三門遇奇五將無關格﹐迫脇主客之計者﹐必勝也。﹞

知眾寡之用﹐勝。

﹝李筌曰﹕量力也。﹞

上下同欲﹐勝。

﹝李筌曰﹕觀士卒心﹐上下同欲﹐如報私仇者勝。﹞

以虞待不虞﹐勝。

﹝李筌曰﹕有備預也。﹞

將能而君不禦﹐勝。

﹝李筌曰﹕將在外﹐君命有所不受者勝﹔眞將軍也。吳伐楚﹐吳公子光夫槪王至﹐請擊楚子常﹐不許。夫槪曰﹕『所謂見義而行﹐不待命也。今日我死﹐楚可入也。』以其屬五千﹐先擊子常﹐敗之。審此﹐則將能而君不能禦也。晉宣帝拒諸葛於五丈原﹐天子使辛毗仗節軍門曰﹕『敢問戰者斬。』亮聞笑曰﹕『苟能制吾﹐豈千里請戰﹗假言天子不許﹐示武於眾﹐此是不能之將。』﹞

此五者﹐勝之道也。

故兵知彼知己﹐百戰不殆﹔

﹝李筌曰﹕量力而拒敵﹐有何危殆乎﹖﹞

不知彼而知己﹐一勝一負﹔

﹝李筌曰﹕自以己彊﹐而不料敵﹐則勝負未定。秦主苻堅以百萬之眾南伐﹐或謂曰﹕『彼有人焉﹐謝安﹑桓沖﹐江表偉才﹐不可輕之。』堅曰﹕『我以八州之眾﹐士馬百萬﹐投鞭可斷江水﹐何難之有﹗』後果敗績﹐則其義也。﹞

不知彼不知己﹐每戰必殆。

﹝李筌曰﹕是謂狂寇﹐不敗何待也。﹞

﹝形篇﹞

﹝李筌曰﹕形謂主客﹑攻守﹑八陳﹑五營﹑陰陽﹑向背之形。﹞

孫子曰﹕

昔善者﹐先爲不可勝﹐以待敵之可勝﹔不可勝在己﹐可勝在敵。

﹝李筌曰﹕夫善用兵者﹕守則深壁﹐多具軍食﹐善其教練﹔攻其城﹐則尙橦棚﹑云梯﹑土山﹑地道﹔陳則在山川﹑丘陵﹐背孤向虛﹐從疑擊間﹐善戰者掎角勢連﹐首尾相應者﹐爲不可勝也。夫善戰者﹐能爲不可勝﹐不能使敵之必可勝。故曰﹕勝可知而不可爲﹔不可勝者守也﹐可勝者攻也。此數者以爲可勝也。﹞

故善者﹐能爲不可勝﹐

不能使敵可勝。故曰﹕勝可知﹐

而不可爲也。

不可勝﹐守﹔

可勝﹐攻也。

﹝李筌曰﹕夫善用兵者﹐守則髙壘堅壁也﹔攻則橦棚﹑云梯﹑土山﹑地道﹔陳左川澤﹐右丘陵﹐背孤向虛﹐從疑擊間﹐識辧五令以節眾﹐﹝掎角﹞勢連﹐首尾相應者﹐爲不可勝也。無此數者﹐以爲可勝也。杜牧曰﹕敵人有可勝之形﹐則當出而攻之。﹞

守則有餘﹐攻則不足。昔善守者﹐藏於九地之下﹐動於九天之上﹐故能自保全勝也。

﹝李筌曰﹕《天一遁甲經》云﹕『九天之上﹐可以陳兵﹔九地之下﹐可以伏藏。』常以直符加時幹﹐後一所臨宮爲九天﹐後二所臨宮爲九地。地者靜而利藏﹐天者運而利動。故魏武不明二遁﹐以九地爲山川﹐九天爲天時也。夫以天一太一之遁幽微﹐知而用之﹐故全也。經云知﹝之﹞三避五魁﹐然獨處能知三五﹐橫行天下。以此法出﹐不拘諸咎則其義也。﹞

見勝﹐不過眾人之所知﹐非善者也﹔

﹝李筌曰﹕知不出眾知﹐非善也。韓信破趙﹐未餐而出井陘﹐曰﹕『破趙會食。』時諸將嘸然﹐佯應曰﹕『諾。』乃背水陳。趙乘壁望見﹐皆大笑﹐言漢將不便兵也。乃破趙﹐食﹔斬成安君。此則眾所不知也。﹞

戰勝﹐而天下曰善﹐非善者也。

﹝李筌曰﹕爭鋒力戰﹐天下易見﹐故非善也。﹞

故舉秋毫不爲多力﹐視日月不爲明目﹐聞雷霆不爲聰耳。

﹝李筌曰﹕易見聞也。以爲攻戰勝﹐而天下不曰善也。夫智能之將﹐人所莫測﹐爲之深謀﹐故孫武曰﹕『難知如陰也。』﹞

所謂善者﹐勝易勝者也。

故善者之戰﹐無奇勝﹐無智名﹐無勇功。

﹝李筌曰﹕勝敵而天下不知﹐何智名之有﹖﹞

故其勝不殆﹐

﹝李筌曰﹕百戰百勝﹐有何疑貳也。此筌以忒字爲貳也。﹞

不殆者﹐其所措勝﹐勝敗者也。

﹝李筌曰﹕置勝於已敗之師﹐何忒焉﹖師老卒惰﹐法令不一﹐謂已敗也。﹞

故善者﹐立於不敗之地﹐而不失敵之敗也。

﹝李筌曰﹕兵得地者昌﹐失地者亡。地者﹐要害之地。秦軍敗趙﹐先據北山者勝﹔守師伐燕﹐過大峴而勝。皆得其地也。﹞

是故﹐勝兵先勝﹐而後戰﹔敗兵先戰﹐而後求勝。

﹝李筌曰﹕計與不計也。是以薛公知黥布之必敗﹐田丰知魏武之必勝﹐是其義也。﹞

故善者﹐修道而保法﹐故能爲勝敗正。

﹝李筌曰﹕以順討逆﹐不伐無罪之國﹐軍至無虜掠﹐不伐樹木﹑污井竈﹐所過山川﹑城社﹑陵祠﹐必滌而除之﹐不習亡國之事﹐謂之道法也。軍嚴肅﹐有死無犯﹐賞罰信義立﹐將若此者﹐能勝敵之敗政也。﹞

法﹕一曰度﹐二曰量﹐三曰數﹐四曰稱﹐五曰勝。

地生度﹐

﹝李筌曰﹕旣度有情﹐則量敵而禦之。﹞

度生量﹐量生數﹐

﹝李筌曰﹕量敵遠近彊弱﹐須備士卒軍資之數而勝也。﹞

數生稱﹐

﹝李筌曰﹕分數旣定賢智之多少﹐得賢者重﹐失賢者輕﹐如韓信之楚漢也。須知輕重﹑別賢愚而稱之錙銖則彊。﹞

稱生勝。

﹝李筌曰﹕稱知輕重﹐勝敗之數可知也。﹞

故勝兵如以鎰稱銖﹐敗兵如以銖稱鎰。

﹝李筌曰﹕二十兩爲鎰。銖之於鎰﹐輕重異位﹔勝敗之數﹐亦復如之。﹞

稱勝者戰民也﹐如決積水於千仞之隙﹐形也。

﹝李筌曰﹕八尺曰仞﹐言其勢也。杜預伐吳﹐言兵如破竹﹐數節之後﹐皆迎刃自解。則其義也。﹞

﹝勢篇﹞

﹝李筌曰﹕陳以形成﹐如決建瓴之勢﹐故以是篇次之。﹞

孫子曰﹕

凡治眾如治寡﹐分術是也。

﹝李筌曰﹕善用兵者﹐將鳴一金﹐舉一旌﹐而三軍盡應﹔號令旣定﹐如寡焉。﹞

斗眾如斗寡﹐形名是也。

三軍之眾﹐可使畢受敵而無敗﹐奇正是也。

﹝李筌曰﹕當敵爲正﹐傍出爲奇。將三軍無奇兵﹐未可與人爭利。漢吳王濞擁兵入大梁﹐吳將田伯祿說吳王曰﹕『兵屯聚而西﹐無他奇道﹐難以立功。臣願得五萬人﹐別循江準而上﹐收準南長沙﹐入武關﹐與大王會。此亦一奇也。』不從。遂爲周亞夫所敗。此則有正無奇。﹞

兵之所加﹐如以碫投卵﹐實虛是也。

﹝李筌曰﹕碬實卵虛﹐以實擊虛﹐其勢易也。﹞

凡戰者﹐以正合﹐以奇勝。

﹝李筌曰﹕戰無其詐﹐難以勝敵。﹞

故善出奇者﹐無窮如天地﹐

﹝李筌曰﹕動靜也。﹞

無竭如河海。

﹝李筌曰﹕通流不絕。﹞

終而復始﹐日月是也﹔死而復生﹐四時是也。

﹝李筌曰﹕奇變日月四時﹐虧盈寒暑不停。﹞

聲不過五﹐

﹝李筌曰﹕宮﹑商﹑角﹑徵﹑羽也。﹞

五聲之變﹐不可勝聽也﹔

﹝李筌曰﹕變入八音﹐奏樂之曲﹐不可盡聽。﹞

色不過五﹐

﹝李筌曰﹕靑﹑黃﹑赤﹑白﹑黑也。﹞

五色之變﹐不可勝觀也﹔味不過五﹐

﹝李筌曰﹕酸﹑辛﹑咸﹑甘﹑苦也。﹞

五味之變﹐不可勝嘗也﹔

﹝李筌曰﹕五味之變﹐庖宰鼎飪也。﹞

戰勢不過奇正﹐奇正之變﹐不可勝窮也。

﹝李筌曰﹕邀截掩襲﹐萬途之勢﹐不可窮盡也。﹞

奇正還相生﹐如環之無端﹐孰能窮之﹖

﹝李筌曰﹕奇正相依而生﹐如環團圓﹐不可窮端倪也。﹞

水之疾﹐至於漂石者﹐勢也﹔鷙鳥之擊﹐至於毀折者﹐節也。

﹝李筌曰﹕柔勢可以轉剛﹐況於兵者乎﹖彈射之所以中飛鳥者﹐善於疾而有節制。﹞

故善戰者﹐其勢險﹐

﹝李筌曰﹕險﹐猶疾也。﹞

其節短﹕

﹝李筌曰﹕短﹐近也。﹞

勢如﹝弓廣﹞弩﹐節如發機。

﹝李筌曰﹕弩不疾則不遠﹐矢不近則不中。勢尙疾﹐節務速。﹞

紛紛紜紜﹐斗亂而不可亂﹔渾渾沌沌﹐形圓而不可敗。

﹝李筌曰﹕紛紜而斗﹐示如可亂﹔建旌有部﹐鳴金有節﹐是以不可亂也。渾沌﹐合雜也﹔形圓﹐無向背也﹔示敵可敗而不可敗者﹐號令齊整也。﹞

亂生於治﹐怯生於勇﹐弱生於彊。

﹝李筌曰﹕恃治之整﹐不撫其下而多怨﹐其亂必生。秦並天下﹐銷兵焚書﹐以列國爲郡縣﹐而秦自稱始皇﹐都關中﹐以爲至萬代有之。至胡亥矜驕﹐陳勝﹑吳廣乘獘而起﹐所謂亂生於治也。以勇陵人﹐爲敵所敗。秦王苻堅鼓行伐晉﹐勇也﹔及其敗﹐聞風聲鶴唳﹐以爲晉軍﹐是其怯也﹐所謂怯生於勇也。吳王夫差兵無敵於天下﹐陵齊於黃池﹐陵越於會稽﹐是其疆也﹔爲越所敗﹐城門不守﹐兵圍王宮﹐殺夫差而並其國﹐所謂弱生於彊也。﹞

治亂﹐術也﹔

﹝李筌曰﹕歷數也。百六之災﹐陰陽之數﹐不由人興﹐時所會也。﹞

勇怯﹐勢也﹔

﹝李筌曰﹕夫兵得其勢﹐則怯者勇﹔失其勢﹐則勇者怯。兵法無定﹐惟因勢而成也。﹞

彊弱﹐形也。

善動敵者﹕形之﹐敵必從之﹔

﹝李筌曰﹕善誘敵者﹐軍或彊﹐能進退其敵也。晉人伐齊﹐斥山澤之險﹐𨿽所不至﹐必旆而疏陳之﹐輿曳柴從之。齊人登山而望晉師﹐見旌旗揚塵﹐謂其眾而夜遁。則晉弱齊爲彊也。齊伐魏﹐將田忌用孫臏謀﹐減竈而趨大梁。魏將龐涓逐之﹐曰﹕『齊虜﹝魯﹞何其怯也﹗入吾境亡者半矣。』及馬﹐爲齊人所敗﹐殺龐涓﹐虜魏太子而旋。形以弱﹐而敵從之也。﹞

予之﹐敵必取之。

以此動之﹐以卒待之。

﹝李筌曰﹕後漢大司馬鄧禹之攻赤眉也﹐赤眉佯北﹐棄輜重而遁﹔車皆載土﹐覆之以豆。禹軍乏食﹐競趨之﹐不爲行列。赤眉伏兵奄至擊之﹐禹大敗。則其義也。﹞

故善戰者﹐求之於勢﹐弗責於民﹐故能釋民而任勢。

﹝李筌曰﹕得勢而戰﹐人怯者能勇﹐故能擇其所能任之。夫勇者可戰﹐謹愼者可守﹐智者可說﹐無棄物也。﹞

任勢者﹐其戰民也﹐如轉木石。木石之性﹕安則靜﹐危則動﹔方則止﹐圓則行。

﹝李筌曰﹕任勢禦眾﹐當如此也。﹞

故善戰者戰民也﹐如轉圓石於千仞之山﹐勢也。

﹝李筌曰﹕蒯通以爲阪上走丸﹐言其易也。﹞

﹝實虛篇﹞

﹝李筌曰﹕善用兵者﹐以虛爲實﹔善破敵者﹐以實爲虛。故次其篇。﹞

孫子曰﹕

凡先處戰地而待戰者佚﹐

﹝李筌曰﹕力有餘也。﹞

後處戰地而趨戰者勞。

﹝李筌曰﹕力不足也。《太一遁甲》云﹕『彼來攻我﹐則我爲主﹐彼爲客。主易客難也。

』是太一遁甲言其定計之義。故知勞佚事不同﹐先後勢異。﹞

故善戰者﹐致人而不致於人。

﹝李筌曰﹕故能致人之勞﹐不致人之佚也。﹞

能使敵自至者﹐利之也﹔

﹝李筌曰﹕以利誘之﹐敵則自遠而至也。趙將李牧誘匈奴﹐則其義也。﹞

能使敵不得至者﹐害之也。

﹝李筌曰﹕害其所急﹐彼必釋我而自固也。魏人寇趙邯鄲﹐先師於齊。齊將田忌欲救趙﹐孫臏曰﹕『夫解紛者不控捲﹐救鬥者不博撠﹔批亢搗虛﹐形格勢禁﹐則自解爾。今二國相持﹐輕銳竭於外﹐疲老殆於內﹐我襲其虛﹐彼必解圍而奔命﹐所謂一舉存趙而獘魏也。』後魏果釋趙而奔大梁﹐遭齊人於馬陵﹐魏師敗績。﹞

故敵佚能勞之﹐

﹝李筌曰﹕攻其不意﹐使敵疲於奔命。﹞

飽能饑之者﹐

﹝李筌曰﹕焚其積聚﹐芟其禾苗﹐絕其糧道。﹞

﹝安能動之﹞

﹝李筌曰﹕出其所必趜﹐擊其所不意﹐攻其所必﹝不﹞愛﹐使不得不救也。﹞

出於其所必趨也﹔

行千里而不畏﹐行無人之地也。

﹝李筌曰﹕出敵無備﹐從孤擊虛﹐何人之有﹗﹞

攻而必取﹐攻其所不守也﹔

﹝李筌曰﹕無虞易取。﹞

守而必固﹐守其所必攻也。故善攻者﹐敵不知所守﹔善守者﹐敵不知所攻。

﹝李筌曰﹕善攻者﹐器械多也﹔東魏髙歡攻鄴是也。善守﹐謹備也﹔周韋孝寬守晉州是也。﹞

微乎微乎﹐故能隱於常形﹔神乎神乎﹐故能爲敵司命。

﹝李筌曰﹕言二遁用兵之奇正﹐攻守微妙﹐不可形於言說也。微妙神乎﹐敵之死生﹐懸形於我﹐故曰司命。﹞

進不可迎者﹐衝其虛也﹔退不可止者﹐遠而不可及也。

﹝李筌曰﹕進者襲空虛懈怠﹔退者必輜重在先﹐行遠而大軍始退﹐是以不可追。後趙王石勒兵在葛陂﹐苦雨﹐欲班師於鄴﹐懼晉人躡其後。用張賓計﹐令輜重先行﹐遠而不可及也。此筌以速字爲遠者也。﹞

故我欲戰﹐敵𨿽髙壘深溝﹐不得不與我戰者﹐攻其所必救也﹔

﹝李筌曰﹕絕其糧道﹐守其歸路﹐攻其君主也。﹞

我不欲戰﹐畫地而守之﹐

﹝李筌曰﹕拒境自守也。若入敵境﹐則用天一遁甲眞入閉六戊之法﹐以刀畫地爲營也。﹞

敵不得與我戰者﹐乖其所之也。

﹝李筌曰﹕乖﹐異也。設奇異而疑之﹐是以敵不可得與我戰。漢上谷太守李廣縱馬禦鞍﹝安﹞﹐疑也。﹞

故善將者﹐形人而無形﹐則我專而敵分。我專而爲一﹐敵分而爲十﹐是以十擊一也。我寡而敵眾﹕能以寡擊眾﹐則吾所與戰之地不可知﹐則敵之所備者多﹔所備者多﹐則所戰者寡矣。

備前者後寡﹐備後者前寡﹔備左者右寡﹐備右者左寡﹔無不備者無不寡。寡者﹐備人者也﹔眾者﹐使人備己者也。

﹝李筌曰﹕陳兵之地﹐不可令敵人知之﹔彼疑﹐則謂眾離而備我也。﹞

知戰之日﹐知戰之地﹐千里而戰﹔

﹝李筌曰﹕知戰之地﹐則舟車步騎之所便也。魏武以北土未案﹐捨鞍馬﹐仗舟楫﹐與吳越爭彊﹐是以有黃蓋之敗。吳王濞驅吳楚之眾﹐奔馳於梁鄭之間﹐此不知戰地日者。故《太一遁甲》曰﹕『計法三門五將﹐主客成敗則可知也。於是千里會戰而勝。』﹞

不知戰之日﹐不知戰之地﹐則前不能救後﹐後不能救前﹐左不能救右﹐右不能救左﹔況遠者數十里﹐近者數里乎﹖以吾度之﹐越人之兵𨿽多﹐亦奚益於勝哉﹗

﹝李筌曰﹕越﹐過也。不知戰地及戰日﹐兵𨿽過人﹐安能知其勝敗乎﹖﹞

故曰﹕勝﹐可擅也﹔敵𨿽眾﹐可無斗也。故積之而知動靜之理﹐

﹝李筌曰﹕用兵者取勝之兵法可制。《太一遁甲》五將之計﹐以定關格掩迫之數﹐得失可知也。﹞

形之而知死生之地﹐

﹝李筌曰﹕候望雲气﹑風鳥﹑人情﹐則動靜可知也。王莽時﹐王尋徵昆陽﹐有雲气如壞山﹐當營而墜﹐去地數丈﹐而光武知其必敗。梁王僧辯營上有如堤之气﹐侯景知其必勝。風鳥﹐貪豺﹝豺﹞之類也。此筌以作字爲候字者也。﹞

計之而知得失之策﹐

﹝李筌曰﹕夫破陳奇﹐或偃旗鼓﹐形之以弱敵﹔或虛列竈火旛幟﹔形之以彊。投之以死﹐致之以生﹐是以死生因地而成。韓信下井陘﹐劉裕過大峴﹐則其義也。﹞

角之而知有餘不足之處。

﹝李筌曰﹕角﹐量也。量其力精勇﹐則虛實可知也。﹞

形兵之極﹐至於無形﹔則深間弗能窺也﹐智者弗能謀也。

﹝李筌曰﹕形敵之妙﹐入於無形﹐間不可窺﹐智不可謀﹐是謂形也。﹞

因形而措勝於眾﹐眾不能知﹐

﹝李筌曰﹕錯﹐置也。設形險之勢﹐因士卒之勇﹐而取勝焉。軍事尙密﹐非眾人之所知也。﹞

人皆知我所以勝之形﹐而莫知吾所以制勝之形。

﹝李筌曰﹕戰勝﹐人知之﹔制勝之法幽密﹐人莫知。﹞

故其戰勝不復﹐而應形於無窮。

﹝李筌曰﹕不復前謀以取勝﹐隨宜制變。﹞

夫兵形象水﹕水行﹐避髙而走下﹔兵勝﹐避實而擊虛。故水因地而制行﹐兵因敵而制勝。

﹝李筌曰﹕不因敵之勢﹐吾何以制哉﹖夫輕兵不能持久﹐守之必敗﹔重兵挑之必勝。﹞

兵無成勢﹐無恆形﹐能與敵化﹐之謂神。

﹝李筌曰﹕能知此道﹐謂之神兵也。﹞

五行無恆勝﹐四時無常立﹔日有短長﹐月有死生。

﹝李筌曰﹕五行者﹐休囚王相遞相勝也。四時者﹐寒暑往來無常定也。日月者﹐周天三百六十五度四分度之一。百刻者﹐春秋二分則日夜均﹐夏至之日畫六十刻﹑夜四十刻﹐冬至之日晝四十刻﹑夜六十刻﹐長短不均也。月初爲朔﹐八日爲上弦﹐十五日爲望﹐二十四日爲下弦﹐三十日爲晦﹐則死生義也。孫子以爲五行﹑四時﹑日月盈縮無常﹐況於兵之形變﹐安常定也﹖﹞

﹝軍爭篇﹞

﹝李筌曰﹕爭者﹐趨利也。虛實定﹐乃可與人爭利。﹞

孫子曰﹕

凡用兵之法﹕將受命於君﹐

﹝李筌曰﹕受君命也。遵廟勝之算﹐恭行天罰。﹞

合軍聚眾﹐

交和而捨﹐

﹝李筌曰﹕交間和雜也。合軍之後﹐疆弱勇怯﹐長短向背﹐間雜而仵之﹐力相兼﹐後合諸營壘與敵爭之。﹞

莫難於軍爭。

軍爭之難者﹐以迂爲直﹐以患爲利。

故迂其途﹐而誘之以利﹔後人發﹐先人至者﹕知迂直之計者也。

﹝李筌曰﹕故迂其途﹐示不速進﹐後人發﹐先人至也。軍兵若此﹐以患爲利者。﹞

軍爭爲利﹐軍爭爲危。

﹝李筌曰﹕夫軍者﹐將善則利﹐不善則危。﹞

舉軍而爭利﹐則不及﹔

﹝李筌曰﹕輜重行遲。﹞

委軍而爭利﹐則輜重捐。

﹝李筌曰﹕委棄輜重﹐則軍資闕也。﹞

是故﹐絭甲而趨利﹐則日夜不處﹐

倍道兼行。百里而爭利﹐則擒上將﹔勁者先﹐疲者後﹐則十一以至。

﹝李筌曰﹕一日行一百二十里﹐則爲倍道兼行﹔行若如此﹐則勁健者先到﹐疲者後至。軍健者少﹐疲者多﹐且十人可一人先到﹐余悉在後﹐以此遇敵﹐何三將軍不擒哉﹖魏武逐劉備﹐一日一夜行三百里﹐諸葛亮以彊弩之末不能穿魯縞﹐言無力也。是以有赤壁之敗。龐涓追孫臏﹐死於馬陵﹐亦其義也。﹞

五十里而爭利﹐則蹶上將﹐法以半至。

﹝李筌曰﹕百里則十人一人至﹐五十里十人五人至﹐挫軍之威﹐不至擒也。言道近不至疲

。﹞

三十里而爭利﹐則三分之二至。

﹝李筌曰﹕近不疲也﹐故無死亡。﹞

是故﹐軍無輜重則亡﹐無糧食則亡﹐無委積則亡。

﹝李筌曰﹕無輜重者﹐闕所供也。袁紹有十萬之眾﹐魏武用荀攸計﹐焚燒紹輜重﹐而敗紹於官渡。無糧食者﹐𨿽有金城﹐不重於食也。夫子曰﹕『足食足兵﹐民信之矣。』故漢赤眉百萬眾無食﹐而君臣面縛宜陽。是以善用兵者﹐先耕而後戰。無委積者﹐財乏闕也。漢髙祖無關中﹐光武無河內﹐魏武無兗州﹐軍北身遁﹐豈能復振也﹖﹞

是故﹐不知諸侯之謀者﹐不能預交﹔

﹝李筌曰﹕豫﹐備也。知敵之情﹐必備其交矣。﹞

不知山林﹑險阻﹑沮澤之形者﹐不能行軍﹔

不用鄕導者﹐不能得地利。

﹝李筌曰﹕入敵境﹐恐山川隘狹﹐地土泥濘﹐井泉不利﹐使人導之以得地利。《易》曰﹕『卽鹿無虞。』則其義也。﹞

故兵以詐立﹐以利動﹐以分合變者也。

﹝李筌曰﹕以詭詐乘其利動﹔或合或分﹐以爲變化之形。﹞

故其疾如風﹐

﹝李筌曰﹕進退也。其來無迹﹐其退至疾也。﹞

其徐如林﹔

﹝李筌曰﹕整陳而行。﹞

侵掠如火﹐

﹝李筌曰﹕如火燎原無遺艸。﹞

不動如山﹔

﹝李筌曰﹕駐軍﹝車﹞也。﹞

難知如陰﹐

﹝李筌曰﹕其勢不測如陰﹐不能睹萬象。﹞

動如雷霆﹔

﹝李筌曰﹕盛怒也。﹞

指向分眾﹐

﹝李筌曰﹕抄掠必分兵爲數道﹐懼不虞也。﹞

廓地分利﹔

﹝李筌曰﹕得敵地必分守利害。﹞

懸權而動﹐

﹝李筌曰﹕權﹐量秤也。敵輕重與吾有銖鎰之別﹐則動。夫先動爲客﹐後動爲主﹐客難而主易。太一遁甲定計之算﹐明動易也。﹞

先知迂直之道者勝﹕此軍爭之法也。

﹝李筌曰﹕迂直道路。勞佚餒寒﹐生於道路。﹞

是故﹐《軍政》曰「言不相聞﹐故爲鼓金﹔視不相見﹐故爲旌旗。」是故﹐晝戰多旌旗﹐夜戰多鼓金。

﹝李筌曰﹕火鼓﹐夜之所視聽﹔旌旗﹐晝之所指揮。﹞

鼓金旌旗者﹐所以一民之耳目也。

﹝李筌曰﹕鼓進鐸退﹐旌嘗而旗罰﹔耳聽金鼓﹐目視旗旗﹐故不亂也。勇怯不能進退者﹐由旗鼓正也。﹞

民旣已專﹐則勇者不得獨進﹐怯者不得獨退﹕此用眾之法也。

三軍可奪气﹐

﹝李筌曰﹕奪气﹐奪其銳勇。齊伐魯﹐戰於長勺。齊人一鼓﹐公將戰。曹劌曰﹕『未可。』齊人三鼓﹐劌曰﹕『可矣。』乃戰﹐齊師敗續。公問其故。劌曰﹕『夫戰﹐勇气也。一鼓作气﹐再而衰﹐三而竭。彼竭我盈﹐故克之。』奪三軍之气也。﹞

將軍可奪心。

﹝李筌曰﹕怒之令憤﹐撓之令亂﹐間之令疏﹐卑之令驕﹐則彼之心可奪也。﹞

是故﹐朝气銳﹐晝气惰﹐暮气潰。故善用兵者﹐避其銳气﹐擊其惰潰﹐此治气者也。

﹝李筌曰﹕气者﹐軍之气勇。﹞

以治待亂﹐以靜待嘩﹐此治心者也。

﹝李筌曰﹕伺敵之變﹐因而乘之。﹞

以近待遠﹐以佚待勞﹐以飽待饑﹐此治力者也。

﹝李筌曰﹕客主之勢。﹞

無邀鎭鎭之旗﹐無擊堂堂之陣﹐此治變者也。

故用兵﹕髙陵勿向﹐餌兵勿食﹐

﹝李筌曰﹕秦人毒涇上流。﹞

窮寇勿迫﹐銳卒勿攻﹔

﹝李筌曰﹕避彊气也。﹞

背丘勿迎﹐

﹝李筌曰﹕地勢也。﹞

佯北勿從﹐

﹝李筌杜牧曰﹕恐有伏兵也。﹞

圍師遺闕﹐

歸師勿遏﹐

﹝李筌曰﹕士卒思歸﹐志不可遏也。﹞

此用眾之法也。

﹝九變篇﹞

孫子曰﹕

凡用兵之法﹕絕地無畱﹐

﹝李筌曰﹕地無泉井畜牧采﹝來﹞樵之處爲絕地﹐不可畱也。﹞

衢地合交﹐

﹝李筌曰﹕四通曰衢﹐結諸侯之交地也。﹞

覆地無捨﹐

﹝李筌曰﹕地下曰圮﹐行必水淹也。﹞

圍地則謀﹐

﹝李筌曰﹕因地能通。﹞

死地則戰。

﹝李筌曰﹕置兵於必死之地﹐人自爲私鬥﹐韓信破趙﹐此是也。﹞

途有所不由﹐

﹝李筌曰﹕道有險狹﹐懼其邀伏﹐不可由也。﹞

軍有所不擊﹐

城有所不攻﹐

地有所不爭﹐

君令有所不行。

﹝李筌曰﹕苟便於事﹐不拘君命。穰苴斬莊賈﹐魏絳戮楊幹是也。﹞

故將通於九變之利﹐知用兵矣。

﹝李筌曰﹕謂上之九事也。﹞

將不通於九變之利﹐𨿽知地形﹐不能得地之利矣。治兵不知九變之術﹐𨿽知五利﹐不能得人之用矣。

是故﹐智者之慮﹐必雜於利害。

﹝李筌曰﹕害彼利此之慮。﹞

雜於利﹐故務可伸﹔

雜於害﹐故患可解也。

﹝李筌曰﹕智者爲利害之事﹐必合於道﹐不至於極。﹞

是故﹐屈諸侯以害﹐

﹝李筌曰﹕害其政也。﹞

役諸侯以業﹐

﹝李筌曰﹕煩其農也。﹞

趨諸侯以利。

﹝李筌曰﹕誘之以利。﹞

故用兵之法﹕無恃其不來﹐恃吾有以待之﹔無恃其不攻﹐恃吾不可攻也。

﹝李筌曰﹕預備不可闕也。﹞

故將有五危﹕

﹝李筌張預曰﹕下五事也。﹞

必死可殺﹐

﹝李筌曰﹕勇而無謀也。﹞

必生可虜﹐

﹝李筌曰﹕疑怯可虜也。﹞

忿速可侮﹐

﹝李筌曰﹕急疾之人﹐性剛而可侮致也。太宗教宋老生而平霍邑。﹞

潔廉可辱﹐

愛民可煩。

﹝李筌曰﹕攻其所愛﹐必捲甲而救﹔愛其人﹐乃可以計疲。﹞

凡此五者﹐將之過也﹐用兵之災也。覆軍殺將﹐必以五危﹐不可不察也。

﹝行軍篇﹞

孫子曰﹕

凡處軍相敵﹕絕山依谷﹐

﹝李筌曰﹕軍﹐我﹐敵﹐彼也。相其依止﹐則勝敗之數﹐彼我之勢可知也。絕山﹐守險也﹔谷近水艸。夫列營壘﹐必先分卒守隘﹐縱畜牧﹐收樵采而後寧。﹞

視生處髙﹐

﹝李筌曰﹕向陽曰生﹐在山曰髙。生髙之地可居也。﹞

戰降無登﹕

﹝李筌曰﹕敵自髙而下﹐我無登而取之。﹞

此處山之軍也。敵若絕水﹐必遠水﹔

﹝李筌曰﹕引敵使渡。﹞

客絕水而來﹐勿迎之於水汭﹐令半渡而擊之﹐利。

﹝李筌曰﹕韓信殺龍且於濰水﹐夫槪敗楚子於淸發是也。﹞

欲戰﹐無附水而迎客﹔

﹝李筌曰﹕附水迎客﹐敵必不得渡而與我戰。﹞

視生處髙﹐

無迎水流﹕

﹝李筌曰﹕恐漑我也。智白灌趙襄子﹐光武潰王尋﹐迎水處髙乃敗之。﹞

此處水上之軍也。絕斥澤﹐惟亟去無畱﹔交軍斥澤之中﹐依水艸而背眾樹﹕﹝李筌曰﹕急過不得﹐戰必依水背樹。夫有水樹﹐其地無陷溺也。﹞

此處斥澤之軍也。平陸處易﹐

而右背髙﹐前死後生﹕

﹝李筌曰﹕夫人利用﹐皆便於右﹐是以背之。前死﹐致敵之地﹔後生﹐我自處。﹞

此處陸上之軍也。凡四軍之利﹐

﹝李筌曰﹕四者﹐山﹑水﹑斥澤﹑平陸也。﹞

黃帝之所以勝四帝也。

﹝李筌曰﹕黃帝始受兵法於風後﹐而滅四方﹐故日勝四帝也。﹞

凡軍好髙而惡下﹐貴陽而賤陰。養生處實﹐

是謂必勝﹐軍無百疾。

﹝李筌曰﹕夫人處卑下必癘疾﹐惟髙陽之地可居也。﹞

陵丘堤防﹐處其陽﹐而右背之﹕此兵之利﹐地之助也。上雨水﹐水流至﹔止涉﹐待其定也。

﹝李筌曰﹕恐水暴漲。﹞

絕澗遇﹕天井﹑天牢﹑天羅﹑天陷﹑天隙﹐必亟去之﹐勿近也。

吾遠之﹐敵近之﹔吾迎之﹐敵背之。

﹝李筌曰﹕善用兵者﹐致敵之受害之地也。﹞

軍旁有險阻﹑艸莽﹑葭葦﹑小林﹑翳澮﹐可伏匿者﹐謹復索之﹐姦之所處也。

﹝李筌曰﹕以下恐效之可奇伏誘詐也。﹞

敵近而靜者﹐恃其險也﹔敵遠而挑戰﹐欲人之進者﹐其所居者易﹑利也。

﹝李筌曰﹕居易﹝勿﹞之地﹐致人之利。﹞

眾樹動者﹐來也﹔

眾艸多障者﹐疑也。

鳥起者﹐伏也﹔

﹝李筌曰﹕藏兵曰伏。﹞

獸駭者﹐覆也。

﹝李筌曰﹕不意而至曰覆。﹞

塵髙而銳者﹐車來也﹔卑而廣者﹐徒來也﹔散而條達者﹐采樵者也﹔

﹝李筌曰﹕煙塵之候﹐晉師伐齊﹐曳柴從之。齊人登山﹐望而畏其眾﹐乃夜遁。薪來卽其義也。此筌以樵采二字爲薪來字。﹞

少而往來者﹐營軍者也。辭卑而備益者﹐進也﹔

辭彊而進驅者﹐退也。

輕車先出居側者﹐陣也﹔

無約而請和者﹐謀也。

﹝李筌曰﹕無質盟之約請和者﹐必有謀於人。田單詐騎劫﹐紀信誑項羽﹐卽其義也。﹞

奔走陣兵者﹐期也﹔

﹝李筌曰﹕戰有期及將用﹐是以奔走之。﹞

半進者﹐誘也。

﹝李筌曰﹕散於前不一﹐欲以誘我。﹞

杖而立者﹐饑也﹔

﹝李筌曰﹕困不能齊。﹞

汲役先飲者﹐渴也﹔

﹝李筌曰﹕汲未至先飲者﹐士卒之渴。﹞

見利而不進者﹐勞也﹔

﹝李筌曰﹕士卒難用也。﹞

鳥集者﹐虛也。

﹝李筌曰﹕城上有烏﹐師其遁也。﹞

夜呼者﹐恐也﹔

﹝李筌曰﹕士卒怯而將懦﹐故驚恐相呼。﹞

軍擾者﹐將不重也﹔

﹝李筌曰﹕將無威重則軍擾。﹞

旗動者﹐亂也﹔吏怒者﹐倦也。殺馬肉食者﹐軍無糧也﹔軍無懸甀者﹑不返其捨者﹐窮寇也。

﹝李筌曰﹕殺其馬而食肉﹐故曰軍無糧也。不返舍者﹐窮迫不及竈也。﹞

諄諄翕翕﹐徐言人者﹐失其眾者也﹔

數賞者﹐窘也﹔

﹝李筌曰﹕窘則數賞以勸進。﹞

數罰者﹐困也。

﹝李筌曰﹕困則數罰以勵士。﹞

先暴而後畏其眾者﹐不精之至也。

﹝李筌曰﹕先輕後畏﹐是勇而無剛者﹐不精之甚也。﹞

來委謝者﹐欲休息也。

﹝李筌曰﹕徐前而疾後曰委謝。﹞

兵怒而相近﹐久而不合﹐又不相去﹐必謹察之。

﹝李筌曰﹕是軍必有奇伏﹐須謹察之。﹞

兵非多益﹐

無武進﹐

足以並力﹑料敵﹑取人而已。

﹝李筌曰﹕兵眾武﹐用力均﹐惟得人者勝也。﹞

夫惟無慮而易敵者﹐必擒於人。

卒未專親而罰之﹐則不服﹐不服則難用也﹔卒已專親而罰不行﹐則不可用也。

故合之以文﹐齊之以武﹐

﹝李筌曰﹕文﹐仁恩﹔武﹐威則。﹞

是謂必取。令素行以教其民﹐則民服﹔素不行以教其民﹐則民不服。令素行者﹐與眾相得也。

﹝地形篇﹞

﹝李筌曰﹕軍出之後﹐必有地形變動。﹞

孫子曰﹕

地形﹕有通者﹐有掛者﹐有支者﹐有隘者﹐有險者﹐有遠者。

我可以往﹐彼可以來﹐曰通﹔通形曰﹕先居髙陽﹐利糧道﹐以戰則利。

﹝李筌曰﹕先之以待敵。﹞

可以往﹐難以返﹐曰掛﹔掛形曰﹕敵無備﹐出而勝之﹔敵有備﹐出而不勝﹐難以返﹐不利。

﹝李筌曰﹕往不宜返曰掛。﹞

我出而不利﹐彼出而不利﹐曰支﹔支形曰﹕敵𨿽利我﹐我無出也﹔引而去之﹐令敵半出而擊之﹐利。

﹝李筌曰﹕支者﹐兩俱不利﹐如掛之形﹐故各分其勢。﹞

隘形曰﹕我先居之﹐必盈之以待敵﹔若敵先居之﹐盈而勿從﹐不盈而從之。

﹝李筌曰﹕盈﹐平也。敵先守隘﹐我去之。趙不守井陘之口﹐韓信下之﹔陳豨不守漳水﹐髙祖下之是也。﹞

險形曰﹕我先居之﹐必居髙陽以待敵﹔若敵先居之﹐勿從也﹐引而去之。

﹝李筌曰﹕若險阻之地﹐不可後於人。﹞

遠形曰﹕勢均﹐難以挑戰﹐戰而不利。

﹝李筌曰﹕力敵而挑﹐則利未可知也。﹞

凡此六者﹐地之道也﹔將之至任﹐不可不察也。

﹝李筌曰﹕此地形之勢也。將不知者以敗。﹞

故兵﹕有走者﹐有弛者﹐有陷者﹐有崩者﹐有亂者﹐有北者。凡此六者﹐非天之所災﹐將之過也。夫勢均﹕以一擊十﹐曰走。

﹝李筌曰﹕不量力也。若得形便之地﹐用奇伏之計﹐則可矣。﹞

卒彊吏弱﹐曰弛。

吏彊卒弱﹐曰陷。

﹝李筌曰﹕陷﹐敗也。卒弱不一﹐則難以爲戰﹐是以彊陷也。﹞

大吏怒而不服﹐遇敵懟而自戰﹐將不知其能﹐曰崩。

﹝李筌曰﹕將爲敵所怒﹐不料彊弱﹐驅士卒如命者﹐必崩壞。﹞

將弱不嚴﹐教導不明﹔吏卒無常﹐陣兵縱橫﹐曰亂。

﹝李筌曰﹕將或有一於此﹐亂之道也。﹞

將不能料敵﹐以少合眾﹐以弱擊彊﹐兵無選鋒﹐曰北。

﹝李筌曰﹕軍敗曰北﹐不料敵也。﹞

凡此六者﹐敗之道也﹕將之至任﹐不可不察也。

夫地形者﹐兵之助也。料敵制勝﹐計險阨遠近﹐上將之道也。知此而用戰者﹐必勝﹔不知此而用戰者﹐必敗。故戰道必勝﹐主曰無戰﹐必戰可也﹔戰道不勝﹐主曰必戰﹐無戰可也。

﹝李筌曰﹕得戰勝之道﹐必可戰也﹔失戰勝之道﹐必無戰可也。立主人者﹐發其行也。﹞

故進不求名﹐退不避罪﹐惟民是保﹐利合於主﹐國之寶也。

﹝李筌曰﹕進退皆保人﹐非爲身也。﹞

視卒如嬰兒﹐故可與之赴深溪﹔視卒如愛子﹐故可與之居死地。

﹝李筌曰﹕若撫之如此﹐得其死力也。故楚子一言﹐三軍之士皆如挾纊也。﹞

愛而不能令﹐厚而不能使﹐亂而不能治﹔譬如驕子﹐不可用也。

﹝李筌曰﹕𨿽厚愛人﹐不令如驕子者﹐有勃逆之心﹐不可用也。﹞

知吾卒之可以擊﹐而不知敵之不可擊﹐勝之半也。知敵之可擊﹐而不知吾卒之不可以擊﹐勝之半也。知敵之可擊﹐知吾卒之可以擊﹐而不知地形之不可以戰﹐勝之半也。

﹝李筌曰﹕勝之半者﹐未可知也。﹞

故知兵者﹐動而不困﹐舉而不窮。故兵知彼知己﹐勝乃不殆﹔知天知地﹐勝乃可全。

﹝李筌曰﹕人事﹑天時﹑地利三者同知﹐則百戰百勝。﹞

﹝九地篇﹞

﹝李筌曰﹕勝效之地有九﹐故次﹝地形﹞之下。﹞

孫子曰﹕

地形者﹐兵之助。故用兵﹕有散地﹐有輕地﹐有爭地﹐有交地﹐有衢地﹐有重地﹐有覆地﹐有圍地﹐有死地。

諸侯戰其地者﹐爲散。

﹝李筌曰﹕卒恃土﹐懷妻子﹐急則散﹐是爲散地利也。﹞

入人之地而不深者﹐爲輕。

﹝李筌曰﹕輕於退也。﹞

我得則利﹐彼得亦利者﹐爲爭。

﹝李筌曰﹕此阨喉守險地﹐先居者勝﹐是爲爭地。﹞

我可以往﹐彼可以來者﹐爲交。

諸侯之地三屬﹐

先至而得天下之眾者﹐爲衢。

﹝李筌曰﹕對敵之旁﹐有一國爲之屬﹐先往而通之﹐得其眾也。﹞

入人之地深﹐背城邑多者﹐爲重。

﹝李筌曰﹕堅志也。白起攻楚﹐樂毅伐齊﹐皆爲重地。﹞

行山林﹑險阻﹑沮澤﹐凡難行之道者﹐爲覆。

所由入者隘﹐所從歸者迂﹐彼寡可以擊吾眾者﹐爲圍。

﹝李筌曰﹕舉動難也。﹞

疾則存﹐不疾則亡者﹐爲死。

﹝李筌曰﹕阻山背水食盡﹐利速不利緩也。﹞

是故﹐散地則無戰﹐

﹝李筌曰﹕恐走散地。﹞

輕地則無止﹐

﹝李筌曰﹕恐逃。﹞

爭地則無攻﹐

﹝李筌曰﹕敵先居地險﹐不可攻。﹞

交地則無絕﹐

﹝李筌曰﹕不可絕間也。﹞

衢地則合交﹐

﹝李筌曰﹕結行也。﹞

重地則掠﹐

﹝李筌曰﹕深入敵境﹐不可非義失人心也。漢髙祖入秦﹐無犯婦女﹐無取寶貨﹐得人心如此。筌以掠字爲無掠字。﹞

覆地則行﹐

﹝李筌曰﹕不可爲溝隍﹐宜急去之。﹞

圍地則謀﹐

﹝李筌曰﹕智者不困。﹞

死地則戰。

﹝李筌曰﹕殊死戰﹐不求生矣。﹞

所謂古善戰者﹐能使敵人前後不相及﹐眾寡不相待﹐貴賤不相救﹐上下不相收﹔卒離而不集﹐兵合而不齊。

﹝李筌曰﹕設變以疑之。救左則擊其右﹐惶亂不暇計。﹞

合乎利而用﹐不合而止。

﹝李筌曰﹕撓之令見利乃動﹐不亂則止。﹞

敢問﹕敵眾以整﹐將來﹐待之若何﹖

曰﹕先奪其所愛﹐則聽矣。

﹝李筌曰﹕孫子故立此問者﹐以此爲祕要也。所愛﹐謂敵所便愛也。或財帛子女﹐吾先困辱之﹐則敵進退皆聽也。﹞

兵之情主速﹐乘人之不給﹐由不虞之道﹐攻其所不戒也。

﹝李筌曰﹕不虞不戒﹐破敵之速。﹞

凡爲客之道﹕深入則專﹐主人不克﹔

﹝李筌曰﹕夫爲客﹐深入則志堅﹐主人不能禦也。﹞

掠於饒野﹐三軍足食。謹養而勿勞﹐並气積力﹐運兵計謀﹐爲不可測。

﹝李筌曰﹕气盛力積﹐加之以謀慮﹐則非敵之可測。﹞

投之無所往﹐死且不北﹐

﹝李筌曰﹕能得其力者﹐投之無往之地。﹞

死焉不得﹐

士人盡力。

兵士甚陷則不懼﹐無所往則固﹔深入則拘﹐

﹝李筌曰﹕固﹐堅也。﹞

無所往則斗。

﹝李筌曰﹕決命。﹞

是故﹐其兵不修而戒﹐不求而得﹐不約而親﹐不令而信﹔

﹝李筌曰﹕投之必死﹐不令而得其用也。﹞

禁祥去疑﹐至死無所之。

﹝李筌曰﹕妖祥之言﹐疑惑之事而禁之﹐故無所災。﹞

吾士無餘財﹐非惡貨也﹔無餘死﹐非惡壽也。

令發之日﹐士坐者涕沾襟﹐臥者涕交頤。

﹝李筌曰﹕棄財命﹐有必死之志﹐故割而流涕也。﹞

投之無所往者﹐諸﹑劌之勇也。

﹝李筌曰﹕夫獸窮則搏﹐馬窮則啄﹐令急迫﹐則專諸﹑曹劌之勇也。﹞

故善用軍者﹐譬如衛然。衛然者﹐恆山之蛇也。擊其首則尾至﹐擊其尾則首至﹐擊其中身則首尾俱至。敢問﹕賊可使若衛然乎﹖曰﹕可。夫越人與吳人相惡也﹐當其同舟而濟也﹐相救若左右手。是故﹐覆馬埋輪﹐未足恃也﹔

﹝李筌曰﹕投兵無所往之地﹐人自斗。如蛇之首尾﹐故吳越之人﹐同舟相救﹐𨿽縛馬埋輪﹐未足恃也。﹞

齊勇若一﹐整之道也﹔

﹝李筌曰﹕齊勇者﹐將之道。﹞

剛柔皆得﹐地之理也。

﹝李筌曰﹕剛務得者﹐因地之勢也。﹞

故善用兵者﹐攜手若使一人﹐不得已也。

﹝李筌曰﹕理眾如理寡也。﹞

將軍之事﹐靜以幽﹐正以治。

能愚士卒之耳目﹐使無知﹔

﹝李筌曰﹕爲謀未熟﹐不欲令士卒知之﹐可以樂成﹐不可與謀始。是以先愚其耳目﹐使無見知。﹞

易其事﹐革其謀﹐使民無識﹔

﹝李筌曰﹕謀事或變﹐而不識其原。﹞

易其居﹐迂其途﹐使民不得慮。

﹝李筌曰﹕行路之便﹐眾人不得知其情。﹞

帥與之登髙﹐去其梯﹔帥與之深入諸侯之地﹐發其機。若驅羣羊﹐驅而往﹐驅而來﹐莫知所之。

﹝李筌曰﹕還師者﹐皆焚舟梁﹐堅其志﹐旣不知謀﹐又無返顧之心﹐是以如驅羊也。﹞

聚三軍之眾﹐投之於險﹐此謂將軍之事也。

九地之變﹐屈伸之利﹐人情之理﹐不可不察也。

凡爲客﹕深則專﹐淺則散。去國越境而師者﹐絕地也。四徹者﹐衢地也。入深者﹐重地也﹔入淺者﹐輕地也。背固前隘者﹐圍地也﹔背固前敵者﹐死地也。無所往者﹐窮地也。是故﹐散地﹐吾將一其志。

﹝李筌曰﹕一卒之心。﹞

輕地﹐吾將使之僂。

﹝李筌曰﹕使相及屬。﹞

爭地﹐吾將使不畱。

﹝李筌曰﹕利地必爭﹐益其備也。此筌以趨字爲多字。﹞

交地﹐吾將固其結。衢地﹐吾將謹其恃。重地﹐吾將趨其後。

﹝李筌曰﹕館谷於敵也。繼一作掠。﹞

覆地﹐吾將進其途。

﹝李筌曰﹕不可畱也。﹞

圍地﹐吾將塞其闕。

﹝李筌曰﹕以一士心也。﹞

死地﹐吾將示之以不活。

﹝李筌曰﹕勵志也。﹞

故諸侯之情﹐殆則禦﹐

﹝李筌曰﹕敵圍我則禦之。﹞

不得已則鬥﹐

﹝李筌曰﹕有不得已則戰。﹞

過則從。

﹝李筌曰﹕過則審躡。又云﹕陷之於過﹐則謀從之。﹞

是故﹐不知諸侯之謀者﹐不能預交﹔不知山林﹑險阻﹑沮澤之形者﹐不能行軍﹔不用鄕導者﹐不能得地利。

﹝李筌曰﹕三事﹐軍之要也。﹞

四五者﹐一不知﹐非王霸之兵也。

彼王霸之兵﹕伐大國﹐則其眾不得聚﹔威加於敵﹐則其交不得合。

﹝李筌曰﹕夫並兵震威﹐則諸侯自顧﹐不敢預交。﹞

是故﹐不養天下之交﹐不事天下之權﹔伸己之私﹐威加於敵﹕故國可拔也﹐城可隳也。

﹝李筌曰﹕能絕天下之交﹔惟得伸己之私志﹐威而無外交者。﹞

無法之賞﹐無政之令。犯三軍之眾﹐若使一人﹕

﹝李筌曰﹕善用兵者﹐爲法作攻﹐而人不知﹔懸事無令﹐而人從之。是以犯眾如一人也。﹞

犯之以事﹐勿告以言﹔犯之以害﹐勿告以利。

﹝李筌曰﹕犯﹐用也。卒知言與害﹐則生疑難。﹞

投之亡地然後存﹐陷之死地然後生。

﹝李筌曰﹕兵居死地。必決命而斗以求生。韓信水上軍﹐則其義也。﹞

夫眾陷於害﹐然後能爲敗爲勝。故爲兵之事﹐在順詳敵之意﹐

﹝李筌曰﹕敵欲攻﹐我以守待之﹔敵欲戰﹐我以奇待之。退伏利誘﹐皆順其所欲。﹞

並力一向﹐千里殺將﹐

此謂巧事。

是故﹐政舉之日﹐無通其使﹔

﹝李筌曰﹕政令旣行﹐閉關折符﹐無得有所沮議﹐恐或眾士心也。﹞

勵於廊上﹐以誅其事。

敵人開闠﹐必亟入之﹐

﹝李筌曰﹕敵開闔未定﹐必急來也。﹞

先其所愛﹐

﹝李筌曰﹕攻其積聚及妻子﹐利不擇其用也。﹞

微與之期﹐

踐墨隨敵﹐以決戰事。

﹝李筌曰﹕墨者﹐出道也。出遲道而從之恐不及。﹞

是故﹐始如處女﹐敵人開戶﹔後如脫兔﹐敵不及拒。

﹝李筌曰﹕處女示弱﹐脫兔往疾也。﹞

﹝火攻篇﹞

孫子曰﹕

凡攻火有五﹕一曰火人﹐

﹝李筌曰﹕焚其營﹐殺其士卒也。﹞

二曰火積﹐

﹝李筌曰﹕焚積聚也。﹞

三曰火輜﹐四曰火庫﹐

﹝李筌曰﹕燒其輜重﹐焚其庫室。﹞

五曰火地。

﹝李筌曰﹕焚其隊仗兵器。﹞

行火有因﹐

﹝李筌曰﹕因姦人而內應也。﹞

因必素具。

﹝李筌曰﹕幹﹝艸芻﹞﹑蒿艾﹑糧糞之屬。﹞

發火有時﹐起火有日。時者﹐天之燥也﹔

日者﹐月在箕﹑壁﹑翼﹑軫也﹔凡四者﹐風之起日也。

﹝李筌曰﹕天文志月宿此者多風。《玉經》云﹕『常以月加日﹐從營室順數十五至翼﹐月在宿於此也。』﹞

火發於內﹐則軍應之於外。

﹝李筌曰﹕乘火勢而應之也。﹞

火發﹐其兵靜而勿攻﹐極其火央﹐可從而從之﹐不可從而止之。

﹝李筌曰﹕夫火發兵不亂﹐不可攻。﹞

火可發於外﹐無待於內﹐以時發之。

﹝李筌曰﹕魏武破遠紹於官渡﹐用許攸計﹐燒輜重萬餘﹐則其義也。﹞

火發上風﹐無攻下風。

﹝李筌曰﹕隋江東賊劉元進攻王世充於延陵﹐令把艸東方﹐因風縱火。俄而回風﹐悉燒元進營﹐軍人多死者。﹞

晝風久﹐夜風止。

﹝李筌曰﹕不終始也。﹞

凡軍必知五火之變﹐以術守之。故以火佐攻者明﹐以水佐攻者彊。水可以絕﹐火可以奪。

﹝李筌曰﹕軍者﹐必守術數﹐而佐之水火﹐所以明彊也。光武之敗王莽﹐魏武之擒呂布﹐皆其義也。以水絕敵人之軍﹐分爲二則可﹐難以奪敵人之蓄積。﹞

夫戰勝攻取﹐不修其政者﹐凶﹗命之曰費畱。

﹝李筌曰﹕賞不踰日﹐罰不踰時。若功立而不賞﹐有罪而不罰﹐則士卒疑惑﹐日有費也。﹞

故曰﹕明主慮之﹐良將修之。非利不動﹐

﹝李筌曰﹕明主賢將﹐非見利不起兵。﹞

非得不用﹐非危不戰。

﹝李筌曰﹕非至危不戰。﹞

主不可以怒興軍﹐將不可以慍用戰﹔合乎利而用﹐不合而止。

怒可復喜也﹐慍可復悅也﹔亡國不可復存也﹐死者不可復生也。故明主愼之﹐良將警之﹐此安國之道也。

﹝用間篇﹞

﹝李筌曰﹕戰者必用間諜﹐以知敵之情實也。﹞

孫子曰﹕

凡興師十萬﹐出徵千里﹐百姓之費﹐公家之奉﹐費日千金。外內騷動﹐怠於道路﹐不得操事者﹐七十萬家。

﹝李筌曰﹕古者發一家之兵﹐則鄰里三族共資之。是以不得耕作者七十萬家﹐而資十萬之眾矣。﹞

相守數年﹐以爭一日之勝﹐而愛爵祿百金﹐不知敵之情者﹐不仁之至也。

﹝李筌曰﹕惜爵賞不與間諜﹐令窺敵之動靜﹐是爲不仁之至也。﹞

非民之將也﹐非主之佐也﹐非勝之主也。故明主賢將﹐所以動而勝人﹐成功出於眾者﹕先知也。

﹝李筌曰﹕爲間也。﹞

先知者﹐不可取於鬼神﹐不可象於事﹐

﹝李筌曰﹕不可取於鬼神像類﹐惟間者能知敵之情。﹞

不可驗於度﹐

﹝李筌曰﹕度﹐數也。夫長短闊狹﹐遠近小大﹐卽可驗之於度數﹔人之情僞﹐度不能知也。﹞

必取於人知者。

﹝李筌曰﹕因間人也。﹞

故用間有五﹕有鄕間﹐有內間﹐有反間﹐有死間﹐有生間。五間俱起﹐莫知其道﹐是謂神紀﹐人君之寶也。

﹝李筌曰﹕五間者﹐因五人用之。﹞

鄕間者﹐因其鄕人而用者也。內間者﹐因其官人而用者也。

﹝李筌曰﹕因敵人失職之官﹐魏用許攸也。﹞

反間者﹐因其敵間而用者也。

﹝李筌曰﹕敵有間來窺我得失﹐我厚賂之﹐而令反爲我間也。﹞

死間者﹐爲誑事於外﹐令吾間知之﹐而得於敵者也。

﹝李筌曰﹕情詐爲不足信﹐吾知之﹐令吾動此﹝也﹞間而待之。此筌以待字爲非傳也。﹞

生間者﹐返報者也。

﹝李筌曰﹕往來之使。﹞

故三軍之親莫親於間﹐賞莫厚於間﹐事莫密於間。非聖不能用間﹐非仁不能使間。非微不能得間之實﹐非密不能得間之寶。密哉密哉﹐無所不用間也。間事未發﹐聞間事者與所告者皆死。

凡軍之所欲擊﹐城之所欲攻﹐人之所欲殺﹕必先知其守將﹑左右﹑謁者﹑門者﹑舍人之姓名。

﹝李筌曰﹕知其姓名﹐則易取也。﹞

令吾間必索敵間之來間我者﹐因而利之﹐導而捨之﹐故反間可得而用也。

因是而知之﹐故鄕間﹑內間可得而使也。因是而知之﹐故死間爲誑事﹐可使告敵。因是而知之﹐故生間可使如期。五間之事﹐必知之﹐

﹝李筌曰﹕孫子殷勤於五間﹐主切知之。﹞

知之必在於反間﹐故反間不可不厚也。殷之興也﹐伊摯在夏﹔

周之興也﹐呂牙在殷。

惟明主賢將﹐能以上智爲間者﹐必成大功。此兵之要﹐三軍所恃而動也。

﹝李筌曰﹕孫子論兵﹐始於計而終於間者﹐蓋不以攻爲主﹐爲將者可不愼之哉﹗﹞

