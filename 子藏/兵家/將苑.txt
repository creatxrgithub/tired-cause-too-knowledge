將苑舊題三國蜀諸葛亮

舊本題漢諸葛亮撰﹐前有明僉都禦史寧仲升序﹐謂出於士人周源所藏。考此書諸家不著錄﹐至尢袤遂《初堂書目》﹐乃載其名﹐亦稱亮撰。蓋僞書之晚出者。又明。焦竑《經籍志》更有亮《心書》《六軍鏡》《心訣》《兵機法》諸書﹐益爲依托。蓋宋以來﹐兵家之書多托於亮﹔明以來﹐術數之書多托於劉基。委巷之談﹐均無足與深辧者耳。

●卷一

○兵權

夫兵權者﹐是三軍之司命﹐主將之威勢。將能執兵之權﹐操兵之勢而臨羣下﹐譬如猛虎﹐加之羽翼而翺翔四海﹐隨所遇而施之。若將失權﹐不操其勢﹐亦如魚龍脫於江湖﹐欲求遊洋之勢﹐奔濤戲浪﹐何可得也。

○逐惡

夫軍國之獘﹐有五害焉﹕一曰結黨相連﹐毀譖賢良﹔二曰侈其衣服﹐異其冠帶﹔三曰虛誇妖術﹐詭言神道﹔四曰專察是非﹐私以動眾﹔五曰伺候得失﹐陰結敵人。此所謂姦僞悖徳之人﹐可遠而不可親也。

○知人性

夫知人之性﹐莫難察焉。美惡旣殊﹐情貌不一﹐有溫良而爲詐者﹐有外恭而內欺者﹐有外勇而內怯者﹐有盡力而不忠者。然知人之道有七焉﹕一曰間之以是非而觀其志﹐二曰窮之以辭辯而觀其變﹐三曰咨之以計謀而觀其識﹐四曰告之以禍難而觀其勇﹐五曰醉之以酒而觀其性﹐六曰臨之以利而觀其廉﹐七曰期之以事而觀其信。

○將材

夫將材有九﹕道之以徳﹐齊之以禮﹐而知其饑寒﹐察其勞苦﹐此之謂仁將﹔事無苟免﹐不爲利撓﹐有死之榮﹐無生之辱﹐此之謂義將﹔貴而不驕﹐勝而不恃﹐賢而能下﹐剛而能忍﹐此之謂禮將﹔奇變莫測﹐動應多端﹐轉禍爲福﹐臨危制勝﹐此之謂智將﹔進有厚賞﹐退有嚴刑﹐賞不逾時﹐刑不擇貴﹐此之謂信將﹔足輕戎馬﹐气蓋千夫﹐善固疆埸﹐長於劍戟﹐此之謂步將﹔登髙履險﹐馳射如飛﹐進則先行﹐退則後殿﹐此之謂騎將﹔气淩三軍﹐志輕彊虜﹐怯於小戰﹐勇於大敵﹐此之謂猛將﹔見賢若不及﹐從諫如順流﹐寬而能剛﹐勇而多計﹐此之謂大將。

○將器

將之器﹐其用大小不同。若乃察其姦﹐伺其禍﹐爲眾所服﹐此十夫之將﹔夙興夜寐﹐言詞密察﹐此百夫之將﹔直而有慮﹐勇而能鬥﹐此千夫之將﹔外貌桓桓﹐中情烈烈﹐知人勤勞﹐悉人饑寒﹐此萬夫之將﹔進賢進能﹐日愼一日﹐誠信寬大﹐閒於理亂﹐此十萬人之將﹔仁愛洽於下﹐信義服鄰國﹐上知天文﹐中察人事﹐下識地理﹐四海之內視如家室﹐此天下之將。

○將獘

夫爲將之道﹐有八獘焉﹐一曰貪而無厭﹐二曰妒賢嫉能﹐三曰信讒好佞﹐四曰料彼不自料﹐五曰猶豫不自決﹐六曰荒淫於酒色﹐七曰姦詐而自怯﹐八曰狡言而不以禮。

○將志

兵者凶器﹐將者危任﹐是以器剛則缺﹐任重則危。故善將者﹐不恃彊﹐不怙勢﹐寵之而不喜﹐辱之而不懼﹐見利不貪﹐見美不淫﹐以身殉國﹐壹意而已。

○將善

將有五善四欲。五善者﹐所謂善知敵之形勢﹐善知進退之道﹐善知國之虛實﹐善知天時人事﹐善知山川險阻。四欲者﹐所謂戰欲奇﹐謀欲密﹐眾欲靜﹐心欲一。

○將剛

善將者﹐其剛不可折﹐其柔不可捲﹐故以弱制彊﹐以柔制剛。純柔純弱﹐其勢必削﹔純剛純彊﹐其勢必亡﹔不柔不剛﹐合道之常。

○將驕吝

將不可驕﹐驕則失禮﹐失禮則人離﹐人離則眾判。將不可吝﹐吝則賞不行﹐賞不行則士不致命﹐士不致命則軍無功﹐無功則國虛﹐國虛則寇實矣。孔子曰「如有周公之才之美﹐使驕且吝﹐其餘不足觀也已。」

○將彊

將有五彊八惡。髙節可以厲俗﹐孝弟可以揚名﹐信義可以交友﹐沈慮可以容眾﹐力行可以建功﹐此將之五彊也。謀不能料是非﹐禮不能任賢良﹐政不能正刑法﹐富不能濟窮厄﹐智不能備未形﹐慮不能防微密﹐達不能舉所知﹐敗不能無怨謗﹐此謂之八惡也。

○出師

古者國有危難﹐君簡賢能而任之﹐齊三日﹐入太廟﹐南面而立﹐將北面﹐太師進鉞於君。君持鉞柄以授將﹐曰「從此至軍﹐將軍其裁之。」復命曰「見其虛則進﹐見其實則退。勿以身貴而賤人﹐勿以獨見而違眾﹐勿恃功能而失忠信。士未坐勿坐﹐士未食勿食﹐同寒署﹐等勞逸﹐齊甘苦﹐均危患﹐如此則士必盡死﹐敵必可亡。」將受詞﹐鑿凶門﹐引軍而出﹐君送之﹐跪而推轂﹐曰「進退惟時﹐軍中事不由君命﹐皆由將出。」若此﹐則無天於上﹐無地於下﹐無敵於前﹐無主於後。是以智者爲之慮﹐勇者爲之斗﹐故能戰勝於外﹐功成於內﹐揚名於後世﹐福流於子孫矣。

○擇材

夫師之行也﹐有好鬥樂戰﹐獨取彊敵者﹐聚爲一徒﹐名曰報國之士﹔有气蓋三軍﹐材力勇捷者﹐聚爲一徒﹐名曰突陳之士﹔有輕足善步﹐走如奔馬者﹐聚爲一徒﹐名曰搴旗之士﹔有騎射如飛﹐發無不中者﹐聚爲一徒﹐名曰爭鋒之士﹔有射必中﹐中必死者﹐聚爲一徒﹐名曰飛馳之士﹔有善發彊弩﹐遠而和中者﹐聚爲一徒﹐名曰摧鋒之士。此六軍之善士﹐各因其能而用之也。

○智用

夫爲將之道﹐必順天﹑因時﹑依人以立勝也。故天作時不作而人作﹐是謂逆時﹔時作天不作而人作﹐是謂逆天﹔天作時作而人不作﹐是謂逆人。智者不逆天﹐亦不逆時﹐亦不逆人也。

○不陳

古之善理者不師﹐善師者不陳﹐善陳者不戰﹐善戰者不敗﹐善敗者不亡。昔者﹐聖人之治理也﹐安其居﹐樂其業﹐至老不相攻伐﹐可謂善理者不師也。若舜修典刑﹐咎繇作士師﹐人不幹令﹐刑無可施﹐可謂善師者不陳。若禹伐有苗﹐舜舞干羽而苗民格﹐可謂善陳者不戰。若齊桓南服彊楚﹐北服山戎﹐可謂善戰者不敗。若楚昭遭禍﹐奔秦求救﹐卒能返國﹐可謂善敗者不亡矣。

○將誡

書曰「狎侮君子﹐罔以盡人心﹔狎侮小人﹐罔以盡人力。」固行兵之要﹐務攬英雄之心﹐嚴賞罰之科﹐總文武之道﹐操剛柔之術﹐說禮樂而惇詩書﹐先仁義而後智勇﹔靜如潛魚﹐動若奔獺﹐喪其所連﹐折其所彊﹐耀以旌旗﹐戒以金鼓﹐退若山移﹐進如風雨﹐擊崩若摧﹐合戰如虎﹔迫而容之﹐利而誘之﹐亂而取之﹐卑而驕之﹐親而離之﹐彊而弱之﹔有危者安之﹐有懼者悅之﹐有叛者懷之﹐有冤者申之﹐有彊者抑之﹐有弱者扶之﹐有謀者親之﹐有讒者覆之﹐獲財者與之﹔不倍兵以攻弱﹐不恃眾以輕敵﹐不傲才以驕之﹐不以寵而作威﹔先計而後動﹐知勝而始戰﹔得其財帛不自寶﹐得其子女不自使。將能如此﹐嚴號申令而人願斗﹐則兵合刃接而人樂死矣。

○戒備

夫國之大務﹐莫先於戒備。若夫失之毫釐﹐則差若千里﹐覆軍殺將﹐勢不逾息﹐可不懼哉﹗故有患難﹐君臣旰食而謀之﹐擇賢而任之。若乃居安而不思危﹐寇至不知懼﹐此謂燕巢於幕﹐魚遊於鼎﹐亡不俟夕矣。傳曰「不備不虞﹐不可以師。」又曰「預備無虞﹐古之善政。」又曰「蜂蠆尙有毒﹐而況國乎﹖」無備﹐𨿽眾不可恃也。故曰﹕有備無患。故三軍之行﹐不可無備也。

○習練

夫軍無習練﹐百不當一﹔習而用之﹐一可當百。故仲尼曰「不教而戰﹐是謂棄之。」又曰「善人教民七年﹐亦可以卽戎矣。」然則卽戎之不可不教﹐教之以禮義﹐誨之以忠信﹐誡之以典刑﹐威之以賞罰﹐故人知勸﹐然後習之﹐或陳而分之﹐坐而起之﹐行而止之﹐走而卻之﹐別而合之﹐散而聚之。一人可教十人﹐十人可教百人﹐百人可教千人﹐千人可教萬人﹐可教三軍﹐然後教練而敵可勝矣。

○軍蠹

夫三軍之行﹐有探候不審﹐烽火失度﹔後期犯令﹐不應時機﹐阻亂師徒﹔乍前乍後﹐不合金鼓﹔上不卹下﹐削斂無度﹔營私徇己﹐不卹饑寒﹔非言妖辭﹐妄陳禍福﹔無事喧雜﹐驚惑將吏﹔勇不受制﹐專而陵上﹔侵竭府庫﹐擅給其財。此九者﹐三軍之蠹﹐有之必敗也。

○腹心

夫爲將者﹐必有腹心﹑耳目﹑爪牙。無腹心者﹐如人夜行﹐無所措手足﹔無耳目者﹐如冥然而居﹐不知運動﹔無爪牙者﹐如饑人食毒物﹐無不死矣。故善將者﹐必有博聞多智者爲腹心﹐沈審謹密者爲耳目﹐勇悍善敵者爲爪牙。

○謹候

夫敗軍喪師﹐未有不因輕敵而致禍者﹐故師出以律﹐失律則凶。律有十五焉﹕一曰慮﹐間諜明也﹔二曰詰﹐誶候謹也﹔三曰勇﹐敵眾不撓也﹔四曰廉﹐見利思義也﹔五曰平﹐賞罰均也﹔六曰忍﹐善含恥也﹔七曰寬﹐能容眾也﹔八曰信﹐重然諾也﹔九曰敬﹐禮賢能也﹔十曰明﹐不納讒也﹔十一曰謹﹐不違禮也﹔十二曰仁﹐善養士卒也﹔十三曰忠﹐以身徇國也﹔十四曰分﹐知止足也﹔十五曰謀﹐自料知他也。

○機形

夫以愚克智﹐逆也﹔以智克愚﹐順也﹔以智克智﹐機也。其道有三﹕一曰事﹐二曰勢﹐三曰情。事機作而不能應﹐非智也﹔勢機動而不能制﹐非賢也﹔情機發而不能行﹐非勇也。善將者﹐必因機而立勝。

○重刑

吳起曰﹕鼓鼙金鐸﹐所以威耳﹔旌幟﹐所以威目﹔禁令刑罰﹐所以威心。耳威以聲﹐不可不淸﹔目威以容﹐不可不明﹔心威以刑﹐不可不嚴。三者不立﹐士可怠也。故曰﹕將之所麾﹐莫不心移﹔將之所指﹐莫不前死矣。

○善將

古之善將者有四﹕示之以進退﹐故人知禁﹔誘之以仁義﹐故人知禮﹔重之以是非﹐故人知勸﹔決之以賞罰﹐故人知信。禁﹑禮﹑勸﹑信﹐師之大經也。未有綱直而目不舒也﹐故能戰必勝﹐攻必取。庸將不然﹐退則不能止﹐進則不能禁﹐故與軍同亡。無勸戒則賞罰失度﹐人不知信﹐而賢良退伏﹐諂頑登用﹐是以戰必敗散也。

○審因

夫因人之勢以伐惡﹐則黃帝不能與爭威矣﹔因人之力以決勝﹐則湯﹑武不能與爭功矣。若能審因而加之威勝﹐則萬夫之雄將可圖﹐四海之英豪受制矣。

●卷二

○兵勢

夫行兵之勢有三焉﹕一曰天﹐二曰地﹐三曰人。天勢者﹐日月淸明﹐五星合度﹐彗孛不殃﹐風气調和﹔地勢者﹐城峻重崖﹐洪波千里﹐石門幽洞﹐羊腸曲沃﹔人勢者﹐主聖將賢﹐三軍由禮﹐士卒用命﹐糧甲堅備。善將者﹐因天之時﹐就地之勢﹐依人之利﹐則所向者無敵﹐所擊者萬全矣。

○勝敗

賢才居上﹐不肖居下﹐三軍悅樂﹐士卒畏服﹐相議以勇斗﹐相望以威武﹐相勸以刑賞﹐此必勝之徵也。士卒惰慢﹐三軍數驚﹐下無禮信﹐人不畏法﹐相恐以敵﹐相語以利﹐相囑以禍福﹐相惑以妖言﹐此必敗之徵也。

○假權

夫將者﹐人命之所縣也﹐成敗之所系也﹐禍福之所倚也。而上不假之以賞罰﹐是猶束猿猱之手﹐而責之以騰捷﹔膠離婁之目﹐而使之辧靑黃﹐不可得也。若賞移在權臣﹐罰不由主將﹐人苟自利﹐誰懷斗心﹖𨿽伊﹑呂之謀﹐韓白之功﹐而不能自衛也。故孫武曰「將之出﹐君命有所不受。」亞夫曰「軍中聞將軍之命﹐不聞有天子之詔。」

○哀死

古之善將者﹐養人如養己子﹐有難則以身先之﹐有功則以身後之﹔傷者﹐泣而撫之﹔死者﹐哀而葬之﹔饑者﹐捨食而食之﹔寒者﹐解衣而衣之﹔智者﹐禮而祿之﹔勇者﹐賞而勸之。將能如此﹐所向必捷矣。

○三賓

夫三軍之行也﹐必有賓客羣議得失﹐以資將用。有詞若縣流﹐奇謀不測﹐博聞廣見﹐多藝多才﹐此萬夫之望﹐可引爲上賓﹔有猛若熊虎﹐捷若騰猿﹐剛如鐵石﹐利若龍泉﹐此一時之雄﹐可以爲中賓﹔有多言或中﹐薄技小才﹐常人之能﹐此可引爲下賓。

○後應

若乃圖難於易﹐爲大於細﹐先動後用﹐刑於無刑﹐此用兵之智也。師徒已列﹐戎馬交馳﹐彊弩才臨﹐短兵又接﹐乘威布信﹐敵人告急﹐此用兵之能也。身衝矢石﹐爭勝一時﹐成敗未分﹐我傷彼死﹐此用兵之下也。

○便利

夫艸木叢集﹐利以遊逸﹔重塞山林﹐利以不意﹔前林無隱﹐利以潛伏﹔以少擊眾﹐利以日莫﹔以眾擊寡﹐利以淸晨﹔彊弩長兵﹐利以捷次﹔逾淵隔水﹐風大暗昧﹐利以搏前擊後。

○應機

夫必勝之術﹐合變之形﹐在於機也。非智者孰能見機而作乎﹖見機之道﹐莫先於不意。故猛獸失險﹐童子持戟以追之﹔蜂蠆發毒﹐壯士彷徨而失色。以其禍出不圖﹐變速非慮也。

○揣能

古之善用兵者﹐揣其能而料其勝負。主孰聖也﹖將孰賢也﹖吏孰能也﹖糧餉孰丰也﹖士卒孰練也﹖軍容孰整也﹖戎馬孰逸也﹖形勢孰險也﹖賓客孰智也﹖鄰國孰懼也﹖財貨孰多也﹖百姓孰安也﹖由此觀之﹐彊弱之形﹐可以決矣。

○輕戰

螫虫之觸﹐負其毒也﹔戰士能勇﹐恃其備也。所以鋒銳甲堅﹐則人輕戰。故甲不堅密﹐與肉袒同﹔射不能中﹐與無矢同﹔中不能入﹐與無鏃同﹔探候不謹﹐與無目同﹔將帥不勇﹐與無將同。

○地勢

夫地勢者﹐兵之助也。不知戰地而求勝者﹐未之有也。山林土陵﹐丘阜大川﹐此步兵之地﹔土髙山狹﹐蔓衍相屬﹐此車騎之地﹔依山附澗﹐髙林深谷﹐此弓弩之地﹔艸淺土平﹐可前可後﹐此長戟之地﹔蘆葦相參﹐竹樹交映﹐此槍矛之地也。

○情勢

夫將有勇而輕死者﹐有急而心速者﹐有貪而喜利者﹐有仁而不忍者﹐有智而心怯者﹐有謀而情緩者。是故勇而輕死者﹐可暴也﹔急而心速者﹐可久也﹔貪而喜利者﹐可遺也﹔仁而不忍者﹐可勞也﹔智而心怯者﹐可窘也﹔謀而情緩者﹐可襲也。

○擊勢

古之善斗者﹐必先探敵情而後圖之。凡師老糧絕﹐百姓愁怨﹐軍令不習﹐器械不修﹐計不先設﹐外救不至﹐將吏刻剝﹐賞罰輕懈﹐營伍失次﹐戰勝而驕﹐可以攻之。若用賢授能﹐糧食羨余﹐甲兵堅利﹐四鄰和睦﹐大國應援﹐敵有此者﹐引而計之。

○整師

夫出師行軍﹐以整爲勝。若賞罰不明﹐法令不信﹐金之不止﹐鼓之不進﹐𨿽有百萬之師﹐無益於用。所謂整師者﹐居則有禮﹐動則有威﹐進不可當﹐退不可逼﹐前後應接﹐左右應旄而不與之危﹐其眾可合而不可離﹐可用而不可疲矣。

○厲士

夫用兵之道﹐尊之以爵﹐贍之以財﹐則士無不至矣﹔接之以禮﹐厲之以信﹐則士無不死矣﹔畜恩不倦﹐法若畫一﹐則士無不服矣﹔先之以身﹐後之以人﹐則士無不勇矣﹔小善必錄﹐小功必賞﹐則士無不勸矣。

○自勉

聖人則天﹐賢者法地﹐智者則古。驕者招毀﹐妄者稔禍﹐多語者寡信﹐自奉者少恩﹐賞於無功者離﹐罰加無罪者怨﹐喜怒不當者滅。

○戰道

夫林戰之道﹕晝廣旌旗﹐夜多金鼓﹐利用短兵﹐巧在設伏﹐或攻於前﹐或發於後。叢戰之道﹕利用劍楯﹐將欲圖之﹐先度其路﹐十里一場﹐五里一應﹐偃戢旌旗﹐特嚴金鼓﹐令賊無措手足。谷戰之道﹕巧於設伏﹐利以勇斗﹐輕足之士淩其髙﹐必死之士殿其後﹐列彊弩而衝之﹐持短兵而繼之﹐彼不得前﹐我不得往。水戰之道﹕利在舟楫﹐練習士卒以乘之﹐多張旗幟以惑之﹐嚴弓弩以中之﹐持短兵以捍之﹐設堅柵以衛之﹐順其流而擊之。夜戰之道﹕利在機密﹐或潛師以衝之以出其不意﹐或多火鼓以亂其耳目﹐馳而攻之﹐可以勝矣。

○和人

夫用兵之道﹐在於人和﹐人和則不勸而自戰矣。若將吏相猜﹐士卒不服﹐忠謀不用﹐羣下謗議﹐讒慝互生﹐𨿽有湯﹑武之智而不能取勝於匹夫﹐況眾人乎﹖

○察情

夫兵起而靜者﹐恃其險也﹔迫而挑戰者﹐欲人之進也﹔眾樹動者﹐車來也﹔塵土卑而廣者﹐徒來也﹔辭彊而進驅者﹐退也﹔半進而半退者﹐誘也﹔杖而行者﹐饑也﹔見利而不進者﹐勞也﹔鳥集者﹐虛也﹔夜呼者﹐恐也﹔軍擾者﹐將不重也﹔旌旗動者﹐亂也﹔吏怒者﹐倦也﹔數賞者﹐窘也﹔數罰者﹐困也﹔來委謝者﹐欲休息也﹔幣重而言甘者﹐誘也。

○將情

夫爲將之道﹐軍井未汲﹐將不言渴﹔軍食未熟﹐將不言饑﹔軍火未然﹐將不言寒﹔軍幕未施﹐將不言困。夏不操扇﹐雨不張蓋﹐與眾同也。

○威令

夫一人之身﹐百萬之眾﹐束肩斂息﹐重足俯聽﹐莫敢仰視者﹐法制使然也。若乃上無刑罰﹐下無禮義﹐𨿽有天下﹐富有四海﹐而不能自免者﹐桀紂之類也。夫以匹夫之刑令以賞罰﹐而人不能逆其命者﹐孫武﹑穰苴之類也。故令不可輕﹐勢不可通。

○東夷

東夷之性﹐薄禮少義﹐捍急能鬥﹐儀山塹海﹐憑險自固。上下和睦﹐百姓安樂﹐未可圖也。若上亂下離﹐則可以行間﹐間起則隙生﹐隙生則修徳以來之﹐固甲兵而擊之﹐其勢必克也。

○南蠻

南蠻多種﹐性不能教﹐連合朋黨﹐失意則相攻。居洞依山﹐或聚或散﹐西至昆侖﹐東至洋海﹐海產奇貨﹐故人貪而勇戰。春夏多疾疫﹐利在疾戰﹐不可久師也。

○西戎

西戎之性﹐勇悍好利﹐或城居﹐或野處﹐米糧少﹐金貝多﹐故人勇戰鬥﹐難敗。自磧石以西﹐諸戎種繁﹐地廣形險﹐俗負彊很﹐故人多不臣。當候之以外釁﹐伺之以內亂﹐則可破矣。

○北狄

北狄居無城郭﹐隨逐水艸﹐勢利則南侵﹐勢失則北遁﹐長山廣磧﹐足以自衛﹐饑則捕獸飲乳﹐寒則寢皮服裘﹐奔走射獵﹐以殺爲務﹐未可以道徳懷之﹐未可以兵戎服之。漢不與戰﹐其略有三。漢卒且耕且戰﹐故疲而怯﹔虜但牧獵﹐故逸而勇。以疲敵逸﹐以怯敵勇﹐不相當也﹐此不可戰一也。漢長於步﹐日馳百里﹔虜長於騎﹐日乃倍之。漢逐虜則賫糧負甲而隨之﹐虜逐漢則驅疾騎而運之﹐運負之勢已殊﹐走逐之形不等﹐此不可戰二也。漢戰多步﹐虜戰多騎﹐爭地形之勢﹐則騎疾於步﹐遲疾勢縣﹐此不可戰三也。不得已﹐則莫若守邊。守邊之道﹐揀良將而任之﹐訓銳士而禦之﹐廣營田而實之﹐設烽堠而待之﹐候其虛而乘之﹐因其衰而取之﹐所謂資不費而寇自除矣﹐人不疲而虜自寬矣。

