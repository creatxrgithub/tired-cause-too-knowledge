

卷一

○募選

募非握機﹐無以合眾﹔眾非精選﹐無以得用。所以倏忽而能合千百萬者﹐必握其機也﹔以數百卒而能橫行敵境者﹐善用其命也。善握機﹐能應變於倉卒﹔善用命﹐能出銳於不窮。故募貴多﹐選貴少。多則可致賢愚﹐少則乃有精銳。最喜誠實﹐獨忌遊閒﹐不在武技勇偉﹐而在膽气精神。宜於鄕落田農﹐深畏市井狡猾﹑衙門玩法﹑崛彊偏拗﹑宿畱女相﹑闊論迂談﹑膽小力弱之輩。於是首取精神膽气﹐次取膂力便捷﹐須二十歲以上﹐四十歲以下者選之。但四十以上﹐膽气精力日漸衰憊﹐不任勞苦﹐是爲老兵。然𨿽衰憊﹐而有武技兼人﹐手足利捷﹐曾經戰鬥﹐慣識夷情者﹐又當別選爲司教﹑司戰。乖覺曉事﹐誠愼細密﹐備諳山川進退險易者﹐宜充哨探﹑巡察。膽力倍人﹐精神出眾﹐而智識過一隊者﹐立爲伍隊之長。更於伍隊長內﹐揀選材藝伎倆堪作千﹑百夫長者﹐爲一營之司率。負出羣異眾之才﹐果敢憑淩之气者﹐宜卽舉爲偏裨將﹑部曲侯。捷能飛檐走壁而殺人放火﹐技能奇巧異人而駭世驚俗﹐術能窺天測地而預知吉凶之類﹐俱應選入中軍﹐爲心膂之用。大率其選務精﹐而其用在膽。伶俐而無膽者﹐臨敵必自利﹔有藝而無膽者﹐臨敵忘其技﹔偉大而無膽者﹐臨敵必累墜﹔有力而無膽者﹐臨敵心先怯。俱敗之道也。噫﹗日有短長﹐月有盈縮﹐一卒之才烏有全具﹖苟無全具﹐須於四種內選之﹐分其類教之。而我之號令明嚴﹐進退有制﹐而卒之藝髙技熟﹐樂奉指麾﹐則膽自張﹐气自振矣。吳子謂﹕」短者持矛戟﹐長者習弓弩﹐彊者掌旌旗﹐勇者司金鼓﹐弱者給廝養﹐智者爲主謀。」𨿽未盡選兵之詳﹐大略亦是。

今之選卒﹐多以三百斤鐵石器﹐令其試力﹐然亦一說也。但徒試其力﹐而不觀其精神﹐是粗礪鈍漢耳。臣謂能舉鐵石器﹐而更觀其耳目伶俐﹐手足便捷者爲中選﹔年齒膂力﹑耳目手足如式﹐而膽藝過者爲上選﹔身軀偉大﹐而膽气武技倍者爲頭領﹔年齒相若﹐耳目手足如式﹐而力不能舉重涉遠者爲下選。中有勤於學藝﹐敢於作气者﹐卽是用命之士﹐又當復選於中上之上。或無學無才﹐無謀無識﹐而謬誇張大﹐云有祕能神術者﹐是爲誤軍之姦﹔無藝無力﹐抑亦衰年﹐托分倩書﹐弄喉掉謊﹐來求錄用者﹐是爲亂紀之卒。獨鄕野之人﹐懼官畏法﹐誠信易於孚感﹐而且不敢度測我籠絡之術﹐卽繩以重威﹐使其入伍便畏軍法﹐繼以恩信。彼旣畏法﹐便知感恩﹔畏法感恩﹐心自制服﹔制得其心﹑則士可用。此承平選士不易之規也。設若一時有急﹐或當亂離﹐欲驅老幼﹐用烏合﹐集市人﹐而能必勝克敵者﹐另是一段機宜﹐與前之募選遠異。大抵不出﹕致之以死地﹐而使其人自爲戰也﹔重誘以爵賞﹐而使其慕戰樂斗也﹔激發以忠義﹐而啟之以怨仇也﹔悚告以利害﹐而悟之以多方也。此當與知兵豪傑心會意符而變化之耳﹐似不可對迂生庸將爭口舌之利鈍焉。惟束伍以致其節﹐因力以授其器﹐信必以服其心﹐分門以教其技﹐此四語無分有急﹑承平﹐但欲用兵﹐便不可缺其一。

○束伍

凡束伍之法﹐在疾而條理﹐嚴而簡便。設或兵士募齊﹐隨卽過堂﹐唱名便選﹐選定就編伍隊。每隊用藍旗押下﹐記其本管營伍﹐本身籍甲﹑年貌﹑疤記﹑尺寸﹑斤力﹑住居﹑習藝﹐分投塡注牌冊明白。次日﹐兵士各領腰牌﹑衣甲﹑旗幟﹑器械﹔官目各領腰旗﹑符號﹑聲色﹑馬匹。或布古人已成之陣﹐或演自我新變之圖。謹其出入﹐必由營門﹐而士卒不得與鄰營他伍私相通好。所謂能使畎畝之夫一鼓就列者﹐卽此理也。伍列旣定﹐禁令已出﹐伍長必識五人之情性音聲﹐隊長必察一隊之膽力彊弱。自偏裨將以至於伍隊長﹐由上而下﹐各以結狀甘結於大將軍處。結云﹕並不致其有懶惰﹑怯弱﹑嫖賭﹑爲非﹑逃脫﹑頂替等情﹐犯者甘與同罪。少有犯禁違令﹐卽時處以重刑﹐更嚴連坐﹐使其心知畏法相信也。士畏我法﹐令乃行矣。令旣行﹐則隨手指麾﹐驅之特易。故曰﹕伍定而後令行﹐令行而後教戒﹐教戒而後陣堅﹐陣堅而節制自重。

伍編而分列﹐分列而陣成。但編列之義﹐古今諸將用各不同﹐然不外乎前﹑後﹑左﹑右﹑中。若出五法﹐便似無源之水﹐取之卽竭也。周制以五人爲伍﹐二十五人爲兩﹐四兩爲卒﹐五卒爲旅﹐二千五百人爲師﹐一萬二千五百人爲一軍。小國一軍﹐次國二軍﹐大國三軍﹐天子六軍。而臣之編法﹐五人爲伍﹐五伍爲隊﹐五隊一百二十五人爲哨﹐五哨六百二十五人爲總﹐五總三千一百二十五人爲營﹐五營一萬五千六百二十五人爲鎭。大約用一萬八千人成一鎭也﹐以二千三百七十五人爲奇零之用。餘皆仿此。其雜隊易伍﹐奇正相變之時﹐每徹二而存三﹐分三而合二。

授器之要﹐因其短長﹔編列之宜﹐隨其地勢。每以槍﹑筅﹑弓﹑弩﹑標﹑銃爲長兵﹐刀﹑鐮﹑釵﹑鈀﹑牌﹑斧爲短器。其錯雜利鈍﹐須教以不泥。故令年力稍大而有膽气者習長牌﹐年力壯健進退莊重者習狼筅﹐年少利便手足輕捷者習藤牌﹐年壯偉大殺气精神者習長槍﹐驍勇活潑而運轉飛騰者習短器﹐形小體輕而堅健伶俐者習鳥銃藥弩。老實本分﹐力能肩負﹐而甘爲人下者﹐爲火兵。以火兵而殷勤學藝﹐自致精銳者﹐亦必舉爲頭目。所以步隊有火兵以供本隊飲食﹐騎隊有汲養以贍本隊水艸﹐車乘有典軛掌爨以司進退食息。其各兵器械﹐當刻本營本隊本兵姓名於上﹐以油漆罩之﹐無使模糊混雜﹐庶遺棄可稽。仍置短柄黑傘一把﹐裝之以囊﹐背袋一个﹐以繩二條跨於兩肩﹐腰間系緊﹐且不礙於用藝。其鞋襪﹑號衣﹑盔甲﹑短刀﹑碗筋﹑漧糧﹑茶脯及救急藥餌﹑鹽﹑梅之類﹐悉貯於內。或漆竹筒﹐少可帶酒﹐以解倦也。須坐臥不離身畔﹐以備率然調遣。最忌任意飲水﹐恐墮毒姦﹐亦慮徒生疾病。

伍束﹑列編﹑授器之後﹐當卽戒以不浮﹐和以同義。吳子謂﹕」教之以禮﹐勵之以義﹐使有恥也。」夫人有恥﹐必知進死爲榮﹐退生爲辱﹐大足以戰﹐小足以守。惟其心能和﹐其气能激﹐則士不勸而自戰﹐不守而自固矣。爲將用兵之道﹐已得大半。故法曰﹕不和於軍﹐不可以出陣﹔不和於陣﹐不可以進戰。務令將吏與軍士﹐情同父子﹐義若弟兄﹐疾病相扶﹐患難相救﹐寒暑饑飽﹐苦樂均之。不得倚彊梁而淩卑弱﹐恃先進而欺後來。必遵教令以習藝﹐必知忠義以自持。一入伍﹐使其便識生死必共之情﹐是爲不浮而同義也。軍能戒以不浮﹐和以同義﹐則自無科克虛空之獘耳。然科克之獘﹐起自奔趨承奉﹑乞譽求名﹑旣得患失﹑鉆刺應酬之事不已故也﹔伍隊虛空之獘﹐始自塘報﹑健步﹑巡綽﹑哨探﹑差遣跟隨之役占多故也。當事者不籌良策﹐惟行禁裁。殊不知此項不但不可裁﹐而抑亦不可少用。然則如之何而處之也﹖必以召募精能之輩﹐另置奇零雜流之隊可也。議者又欲省費﹐勢必取諸衛所軍余﹐及府州縣民快代之。夫軍餘民快之來者﹐多包顧積年﹐熟於玩法﹔且其效用不敵募卒十之一﹐而其工食尢不減於募卒之需。況深重軍情﹐大不利於積玩﹐爲國省費﹐詎在此乎﹖至如庸將貪饕﹐故意虛空﹐復有納班賣假之獘﹐甚於科克之咎者。是以知實伍之法﹐苟非同志英傑﹐誠通上意﹐明察下情﹐相胥而振﹐恐終不能致充足而得實用矣。且伍不實則教不行﹐教不行則進退自相縻縶。未有伍不實﹐教不行﹐進退縻縶﹐而能變化不測﹐應命於無窮者耶。以是而知實伍爲用兵之至要。

○教練

世稱練兵﹐而不知練兵之法者多也。苟不得其法﹐𨿽朝督暮責﹐無益於用。善練兵者﹐教藝有師﹐教戰有率﹐列不攢擠﹐亦不迂疏。前看心﹐後看背﹐左右看兩肩﹐此系整行齊伍之要言。短兵有長用﹐長兵有短用﹐長短因其宜﹐舉手無不利﹐此是教藝用器之切語。以形色之旗教其目﹐以金鼓之聲教其耳﹐以進退之節教其足﹐以長短之利教其手﹐以賞罰之信教其心﹐此卽五教不易之大綱。五教旣熟﹐器具亦精﹐乃使其意气和順﹐情性逸閒。鼓而進﹐金而止﹐同其心﹐一其气﹐指之前﹐麾之後﹐顧之左﹐應之右﹐散之無方﹐聚之不可﹔計其梆鈴﹑板鈸﹑笳角之節﹐觱篥﹑鎖叭﹑哱囉之音﹐起火﹑坐炮﹑臥笛之號﹐悉皆變隊易伍﹔出伏用疑﹐分合奇正﹐進退遠近﹐無窮不測之密令也。他如動靜啟息﹐解結徐疾﹐錯雜紛紜﹐方圓曲直﹐輕重眾寡﹐斜銳廣狹﹐晝夜風雨﹐行坐臥立﹐履峻臨險﹐每變皆習。習之旣久﹐必致允協﹐而得其神化。𨿽散處鄕閭田野﹐自是不失矩度﹐率然遇變﹐亦能以倉卒當之。其法以十人學戰﹐而教成百人﹔百人學戰﹐而教成千人﹔千人學戰﹐而教成萬人﹔萬人學戰﹐而教成三軍。於是嚴禁令﹐寬赦宥﹐開發人之志意﹐杜塞人之姦回。尉子謂明乎禁捨開塞之道者﹐此也。教練經月﹐而有武藝不精﹐進退不熟﹐變號不識者﹐治之以法﹔教師﹑司戰﹑伍隊長連坐有差。三限不精熟者﹐重按以令﹐仍扣月餉﹐以賞能者﹔教師﹑司戰﹑伍隊長同罪﹐千把總﹑偏裨將連坐有差。必使其歷深溪也不煩舟楫﹐淩山坑也不待鉤梯。所謂徑其絕地﹐拔其恃固﹐獨出獨入﹐而人莫之能止。敵在山﹐緣而上攻﹔敵在淵﹐沒而下從。其奮擊也如怒霆﹐其輕迅也如飆風﹐致之於死亡之地﹐而人莫敢自爲之計。能如是﹐乃可稱教練之卒﹐用兵之雄。

前之所以教練武藝﹐節制行列者﹐總爲張膽作气之根本。兵無膽气﹐𨿽精勇﹐無所用也。故善練兵者﹐必練兵之膽气。夫人之膽有大小﹐其大小不可預知﹔气有勇怯﹐其勇怯不能憑識。人而膽小﹐𨿽勇弗用﹔膽不以气﹐𨿽大弗張。是以气爲一身之用﹐死生榮辱系焉。能作其气而張其膽﹐則膽與气俱用之矣。然非絕技﹐不能衛張膽之身。所謂暴虎馮河者﹐徒恃其膽力也。設若兩軍初交﹐有人重被槍刃而先躓﹐一軍之气挫矣。𨿽千百人有膽气者見之﹐亦必餒抑。假使千百人負膽气者﹐更精武藝而節制素行﹐自謂無所往矣。無所往則固﹐而膽气自十倍於常時。將必騁其藝﹐奉其制﹐憑其膽﹐奮其气以登淩﹐其一人之先躓者亦必忘其傷﹐振其怒﹐隨千百人以決進。故善練兵之膽气者﹐必練兵之武藝。軍而無陣﹐猶人之無四維﹐虎之無山谷﹐不可以一日存也。陣而定整﹐出有節也﹐入有制也﹐予有權也﹐奪有衡也。負膽气者﹐不得獨先而致蹶﹔精武藝者﹐不得恃技而亂衝。其進也﹐齊勇合一﹐如奔潮之入錢塘﹔其止也﹐如崇山深林﹐使敵敢望而不敢進﹔其變也﹐分如掣電﹐合如烏雲﹐聚散率然﹐倏忽萬狀﹔其退也﹐前忽爲後﹐後忽爲前﹐虎正龍奇﹐旋坤轉乾。故善練兵之武藝者﹐必練兵之陣法。是以陣法爲武藝之綱紀﹐而武藝爲膽气之元臣﹐而我之號令又爲陣法之司率也。戚繼光曰﹕」操手足之號令易﹐而操心气之號令難﹔有形之操易﹐而不操之操難。」斯言最當。如武場演跳﹐進退分合﹐縱認眞教習﹐不過謂之筌虒。其無方之應變﹐實出武場教習之外。所謂將之所麾﹐莫不從移﹔將之所指﹐莫不前死。能必令其無難﹐方可稱練銳之卒。故使士卒熟識我之陣法﹐而莫待其預測我之用變化也。

平時學藝器械須重﹐臨陣器械宜輕﹐此爲練手之力。學戰必以重鎧﹐使其負重利便﹐則臨戰身輕。古者練足囊沙﹐日漸加重﹐每跑里許﹐不令气喘﹐是得捷趨之法也。大凡人之气力﹐日用則彊﹐日惰則脆。故不令其安閒自疲﹐抑不使其勞頓太過。水兵宜習陸戰﹐陸軍須慣水情。習慣旣便﹐入舟則知水用﹐登陸不泥變分。況水陸之戰﹐其機則同。他如車騎之用﹐數變正奇﹔馬步之出﹐妙在首尾﹔三者疊更﹐翼前伏后。若使應變熟閒﹐器藝利便﹐視聽一齊﹐就可取勝﹐原無異巧神術也。吳子謂﹕」治兵之要﹐教戒爲先﹔爲國之道﹐先戒爲寶。」故人常死其所不能﹐敗其所不便也。知兵者能深思必自得。不觀北人乘馬﹐南人架舟﹐習之也。苟能分科督教﹐其藝自精﹐其習相成。藝精習成﹐猶耳目手足之從心﹐自然渾化﹐無所梗滯矣。昔湯以良車七十乘﹐必死六千人﹐戊子戰於汜﹐勝之於巢門。武王以虎賁三千人﹐簡車三百乘﹐甲子渡於汜﹐勝之於牧野。齊桓公以銳車三百﹐教卒萬人﹐威行海內﹐天下莫當。晉文公造五兩之士五乘﹐銳卒千人﹐先接諸侯﹐莫之能難。闔廬選多力者五百人﹐利止者三千人﹐以爲前陣﹐與荊五戰而五勝之﹐東徵庳廬﹐西伐巴蜀﹐北迫齊魯﹐令行中國。以王霸之兵﹐亦未嘗不以選練至精而能致用。今之時將﹐兵不知選﹐選不知練﹐練不知精﹐精不知令﹐而欲驅驕脆疲老不堪之卒﹐將應命率然以克敵者﹐不亦難哉﹗

○致用

人莫不有賢愚﹐才莫不有奇拙﹐識莫不有淺深﹐事莫不有窮竭。善用人者﹐必盡用其賢愚﹔善用才者﹐必盡馭其奇拙﹔負遠識者﹐必預得其淺深﹔善料事者﹐先已判其窮竭。固亦有假人之長以補其短﹐用人之才以發其气。所謂天下無粹白之狐而有純白之裘者﹐取諸眾白也。惟大將軍能致其所長而必益之以長﹐因其所短而故適宜其短﹐乃能統率賢不肖之志﹐則其力自並而其用自神。顧欲得賢而才﹐靜而大﹐識天時地利人事之用﹐明分合進退盈虛之情﹐而復能禮下豪俊﹑舉讓同列者﹐令其總攬計謀﹐贊應倉卒﹐揆度天道﹐綏保萬民﹐太公所謂」心腹一人」﹔采行能﹐公賞罰﹐酌安危於未萌﹐決嫌疑於可否﹐太公所謂」謀士五人」﹔校災祥﹐明去就﹐驗讖推時﹐司占審候﹐太公所謂」天文三人」﹔遠近險易﹐山澤斥滷﹐形勢利害﹐無失其所﹐太公所謂」地利三人」﹔考歷代之興亡﹐究術家之同異﹐制械選兵﹐教戰作气﹐太公所謂」兵法九人」﹔預備蓄儲﹐通達餉道﹐量寡計多﹐損益出入﹐太公所謂」通糧四人」﹔執銳披堅﹐風馳霆擊﹐力能攫虎﹐亂敵部伍﹐太公所謂」奮威四人」﹔旗鼓令下﹐鬼懾神疑﹐倏忽進退﹐三軍一齊﹐太公所謂」伏旗鼓三人」﹔髙固壁壘﹐深險塹溝﹐任重持難﹐嚴我守禦﹐太公所謂」股肱四人」﹔考校藝文﹐博論今古﹐拾主將之遺﹐補主將之過﹐釋已成之仇﹐弭未然之禍﹐太公所謂」通才二人」﹔施卓異之事﹐行詭譎之謀﹐應變無窮﹐非人所測﹐太公所謂」權士三人」﹔察言觀色於軍中﹐因往知來於四境﹐太公所謂」耳目七人」﹔犯險難﹑攻輕銳而心無所疑﹐恃威武﹑勤激勸而使人奮勵﹐太公所謂」爪牙五人」﹔播主將之徳能於遠近﹐挫敵人之聲勢於無形﹐太公所謂」羽翼四人」﹔開闔敵情﹐伺察姦變﹐因其所來卽以爲間﹐太公所謂」遊士八人」﹔能爲譎怪之事以誤人﹐依托鬼神之靈以惑眾﹐太公所謂」術士二人」﹔治金瘡於陣上﹐療疾病於營中﹐太公所謂」方士三人」﹔計營壘之增減﹐算資糧之缺饒﹐太公所謂」算法二人」。《六韜》之《王翼篇》﹐則以七十二人各盡所長﹐分統輕重﹐爲股肱羽翼之佐也。然太公之書﹐眞僞固未可考﹐但盡人之才以致其用﹐似不失爲王者之略耳。今之爲將﹐不坐於自滿﹐則病於蔽忌。如格外之賢﹐無以自見﹐設當有事﹐勢如拉朽。於是而知得致用之機權者﹐必無敵於天下。故軍中宜有儲將隊﹑材士隊﹑異術隊﹑祕技隊﹑膽勇隊﹑羞過隊﹑激恩隊﹑敢死隊﹑恨敵隊﹑乞降隊﹑亡命隊﹐須另致一軍﹐馭以誠信﹐爲不時之使。必令其名實相稱﹐無孤置隊之義﹐則幸食自銷﹐實用自得﹐又不可以省費爲說也。

軍中惟爲使之才尢難﹐而一言之得失﹐則三軍解結死生系耳。有因隙立端﹐詳言足意者﹐必能使人聽﹔泛從古咎﹐隱諭今非者﹐必能使人悅﹔辧析至理﹐詁釋徳義者﹐必能使人信﹔啟閉利害﹐喜怒疾徐者﹐必能使人行。欲其行也﹐至易而不難﹔欲其信也﹐至切而似實﹔欲其悅也﹐至效而弗妄﹔欲其竟也﹐至簡而不煩。四者俱得﹐乃可爲使於敵。他如蛇行蜮伏者﹐可使爲報探﹔貧窮忿怒者﹐可使立功名﹔勇悍過人者﹐可使陷陣突圍﹔弓弩中的者﹐可使潛射敵首﹔武技絕倫者﹐可使應危禦急﹔過犯亡命者﹐可使後殿先驅﹔巧辯饒辭﹑利口便舌者﹐可使爲激勸﹔精諳世故﹑熟識髙低者﹐可使爲門吏﹔淸介不苟者﹐可使主分財﹔持正不屈者﹐可使爲犯難﹔因顯知微者﹐可使察敵情﹔博見聞﹑多智略﹑精異技﹑妙神術者﹐可使爲隱輔﹔驍猛能格敵﹑恪密而沈審者﹐可使爲心膂。吳子謂﹕」一軍之中﹐有虎賁之士﹐力能扛鼎﹐足輕戎馬﹐搴旗取將者﹐選而別之﹐愛而貴之﹐是謂軍命。」又曰﹕」利用五兵﹐材力健疾﹐志在吞敵者﹐必加其爵列﹐可以決勝。」《淮南子》曰﹕」鼓不與於五音﹐而爲五音主﹔水不與於五味﹐而爲五味調﹔大將不與於五官之事﹐而爲五官督。」惟其爲五官之督也﹐則分統各有所司﹐而長短各有所便﹐其藝能之機竅﹐輕重之設施﹐所謂術業誠有專政也。使各任其所專政﹐則弱者自彊﹐怯者自勇﹐虛者自盈﹐疲者自銳。且瞽人聽聰﹐聾人視明﹐聾瞽不廢﹐況專政者乎。

○賞罰

天子設紱冕以尊賢﹐制斧鉞以誅惡﹐其賞至重而其罰至深。能行誅於貴顯﹐下賞於微賤﹐則威自伸而明不翳。故殺及權幸﹐賞及牛童者﹐謂無論貴賤﹐不預恩仇﹐示至公也。《管子》曰﹕」明賞不費﹐明刑不暴。賞罰明﹐則徳之至者矣。」又曰﹕」用賞貴誠﹐用刑貴必。誠則人知感﹐必則人知畏。」《尉子》謂﹕」發能中利﹐動則有功者﹐感其誠﹐畏其必也。」禮賢不遺賤﹐賞功不厭多者﹐虛其心﹐重其報也。所以重連坐之刑﹐信崇賞之令﹐行誅大之權﹐厚下士之禮﹐則軍不治而自整﹐藝不教而自精也。苟功不能賞﹐罪不能誅﹐事是而不能立﹐事非而不能廢﹐則令不畏刑矣﹐勸不信賞矣。進自不齊﹐退亦無制。使不齊無制而能統眾用兵者﹐未之有也。

善不可廢﹐惡不可賞﹐廢一善則眾善衰﹐賞一惡則眾惡歸。賞罰不可以疏﹐亦不可以數﹐數則所及者多﹐疏則所不得者眾。賞罰不可以重﹐亦不可以輕﹐賞輕則人心不勸﹐罰輕則人心忘懼﹐賞重則人心僥幸﹐罰重則人心無聊。然小功不賞﹐則大功不立。若賞及無功﹐罰加無罪﹐行賞於人而心怨恨﹐加罰於人而心不甘者﹐下將叛背也。所以不令士卒輕刑而忽賞。輕刑則將威不行﹐故嚴刑罰以明必死之路﹔忽賞則上恩不重﹐故信慶賞以開必得之門。是以賞罰出自主將﹐必持至公﹐無容軍中私議。凡賞有功﹐而有干請不賞者﹐斬﹔凡罰有罪﹐而有干請不罰者﹐誅。以我之耳目見聞已眞﹐而信賞必罰﹐其所不見聞者﹐莫不暗化﹐安得容其干請不賞不罰者耶﹖故曰軍中無二令﹐亦不得市私恩﹐借公議也。

敵勢軒然如決積水於千仞之上﹐巍然如轉圓石於萬丈之巓﹐天下皆度吾兵之不敢進﹐而吾之士卒無不齊勇負气﹐𨿽死傷過半而蟻進不止者﹐無他術焉﹐刑賞信也﹐必死故也。卒之所以能必死者﹐感上義之素隆也﹔而我之所以能令其必感者﹐爲積恩之不倦﹐威令之素行也。故曰﹕施積恩者﹐不可與戰。然亦有軍勢迫窮﹐恐人離散﹐故數賞以安之﹔人力倦乏﹐已不用命﹐故數罰以督之。俱無濟於事。是以賞罰須行於平日也。

能以威徳服人﹐智謀屈敵﹐不假殺戮﹐廣致投降﹐兼得敵之良將者﹐爲不世功。兵不赤刃﹐軍不稱勞﹐而得敵之土地數千里﹑人民數十萬者﹐爲不世功。矢石鋒交﹐突入敵陣﹐輒斬敵將及部曲之長﹐因而摧破敵營﹐以致大勝﹐多獲敵之糧艸頭畜者﹐爲奇特功。敵勢彊盛﹐我軍力竭﹐心怖欲走﹐有能急出奇兵﹐遏斬欲走之長﹐反兵死戰﹐因而決潰大敵者﹐爲奇特功。得敵之山川險易﹑進退利鈍之情﹐因而斬關奪幟﹐屠城搗壘﹐威懾遠境者﹐爲上功。伏路出奇﹐生擒敵首及姦細人員﹐因得機情而偸營斫寨﹐致敵自擾﹐而我兵乘進者﹐爲上功。別部受敵困危﹐有能引軍力救﹐各保無虞﹐及奪回被擄﹐扶救傷殘者﹐爲中功。敵至境內﹐而髙壘深溝﹐堅利甲兵﹐僅能固守﹐不致人民傷死者﹐爲中功。奮力抵敵﹐或因救護而致重傷﹐或帶重傷而復得敵級﹐並獲敵中利用器具之類者﹐爲下功。三數人共擒一敵﹐或共斬三五級﹐或人各得一二級者﹐爲下功。自偏裨以下﹐得不世功者﹐乃大將之望﹐當卽表聞﹐拜左右副將﹑儲將﹑材官﹐以至部曲長。得奇特功及上功者﹐亦卽表聞﹐授以偏裨。得中下功者﹐重賞而復紀錄。緝得軍中與敵相通機事情實者﹐所犯腰斬﹐伍隊官目連坐有差﹐其家私妻子俱賞緝者。有能訪舉賢士﹑謀士﹑異士﹐或卽得其機略﹐因而以致勝者﹐勞所舉之人以千金外﹐酌彼士才之大小﹑功之髙下﹐而授之以官。士卒背後有傷﹐以敗兵事論﹐𨿽傷不卹。伏路塘探在外﹐而賊陡至﹐伏者已疏掩覆﹐探者致誤馳報﹐法所當斬。或探伏者自謂探伏已失﹐罪不可逃﹐乃拼死直抵賊營﹐能建奇功者﹐免死復賞。賞罰之例﹐多載《戰令》《軍範》二篇﹐故不緒敍。略其所原者﹐姑記之而復少定其賞格云。

○節制

臣謂非分合﹐無能用眾也﹔非奇正﹐不能鬥眾也。節制行﹐則分合自閒﹔分合閒﹐則奇正自變。故節制之兵﹐或不能大勝﹐亦不致大敗。何也﹖解續不攙越﹐淩翼各輕利﹐左右角犄﹐前後顧應﹐曲直方圓﹐無不繩正。動靜死生﹐系乎旗鼓﹐離合聚散﹐不失行伍。似勇而不勇﹐似怯而不怯﹐似治而不治﹐似亂而不亂。紛紜渾沌﹐駐足成陣﹐面面受敵﹐威無不振。所以有制之兵﹐勇者不敢獨先也﹐怯者不敢私後也﹐只以火角幢幡爲變化密號耳。故其進也﹐使敵不可遏﹔其退也﹐使敵不可阻﹔其分合也﹐使敵不可測﹔其攻掠也﹐使敵不可防。此又節制而任戰勢者也。孫子曰﹕」善戰者﹐立於不敗之地﹐而不失敵之敗也。」然非節制﹐何能立於不敗之地﹖又曰﹕」無邀正正之旗﹐勿擊堂堂之陣。」堂堂正正者﹐節制之師也。節制之師﹐孫子且畏﹐況今之時將乎﹗荀子曰」王者之軍制﹐將死鼓﹐馭死轡﹐百吏死職﹐士大夫死行列。鼓而行﹐金而止﹐以順命爲上﹐有功次之。令不進而進﹐猶令不退而退﹐其罪惟均」者﹐謂死其制也。吳子曰」兵以治爲勝﹐所以居則有禮﹐動則有威﹔進不可禦﹐退不可追﹔前卻有節﹐左右應麾。𨿽絕成陣﹐𨿽散成行﹐投之所往﹐天下莫當」者﹐謂有其節也。有其節﹑死其制﹐則彊弱一其力﹐巧拙一其心﹐生死一其令﹐以無爲守其正。故明王不煩徵討﹐而四夷自賓﹔將軍不煩殺戮﹐而威徳自重。

兵法」師合而交綏﹐師退而不逐」者﹐謂兩軍各有節制﹐重防失覆者也。慮其佯北所誘﹐故奔逐不百步﹔恐爲敵計所陷﹐故縱綏不三捨。所以知戰道者﹐必先圖不知止之敗﹐惡在乎必往﹖若勢必欲往也﹐須翼我進衢﹐閒我軍退﹐謹束前後﹐勝乃不潰。孫子曰﹕」避其朝銳﹐擊其惰歸﹐此治气者也。以治待亂﹐以靜待嘩﹐此治心者也。以近待遠﹐以佚待勞﹐以飽待饑﹐此治力者也。」治心﹑治气﹑治力三者﹐固用兵之切要﹐然非節制素行﹐則治字無處著落矣。又曰﹕」晝用旗幡﹐夜必火鼓。」若夫山川委曲﹐林樹叢密之鄕﹐旗幡不能徧觀﹐𨿽晝亦用火鼓﹐而更遣驍卒輕騎八方哨探焉。凡出軍操演﹐圍獵揚兵﹐或傳幾路進發﹐行止寢食之間﹐兵不得離伍﹐伍不得離隊﹐隊不得離哨﹐哨不得離營﹐營不得離鎭。設或停歇市鎭郊原﹐𨿽糞土污濕之處﹐自依次序而止﹐不得取便攙越﹐所謂」行由路﹐集成營﹐遵節制」也。擺列若遠﹐偶傳急令﹐首尾難到﹐則令伍隊長髙聲傳會﹐去而復轉。伍隊斷滯者誅﹐兵卒助言者斬。更不得與別營人馬擠雜混行﹐防有敵姦詐劫。惟善兵者﹐勇怯之用素分﹐動靜之備必具。

嘉隆年間﹐浙直之南﹐山海多事。其四方調募之兵﹐非無膽力技藝超絕者﹐但其稍與賊合﹐如臡蟹泥﹐觀者無不喪魄。何也﹖蓋緣節制不明﹐人心不一。以無制之卒﹐而用不齊之心﹐則進退自不應麾。固有負膽先登者死之﹐以致一軍悚懼而自敗。此將之過也。調集之兵卒皆無制﹐應募之輩盡系遊閒﹐平時則重累資糧﹐臨戰則先爲逋北。欲其札定腳跟﹐猶不可得﹐又何能望其取勝﹖此將之過也。弓弩可以致遠﹐矛筅利於接戰﹐火器稱爲無敵﹐法頗善矣。及其鼓發﹐互相喧囂﹐遺兵滅火﹐各務其逃﹐徒騎混雜﹐迷失隊伍﹐軍棄其將﹐號息其鼓﹐𨿽有斗心﹐猶犬之犯虎。此將之過也。臣謂斯時將乏賢明﹐兵集無制。兵無制矣﹐而爲將者又不能握淮陰用市合之機。設若一人躓蹶﹐萬夫寒心﹐縱有絕技驍勇﹐何益於用﹖虜云﹕」撼山易﹐撼嶽家軍難。」謂其散漫有制﹐而更握戰機者也。死諸葛走生仲達﹐謂其節制素行﹐故不敢輕侮之也。使有明將而得精兵﹐教閱經年﹐銷盡武場套子﹐如出獵行營。登山涉水﹐寢食晦冥之際﹐每習至精﹐率然遇警﹐必能使其駐足陣成﹐舉手便戰﹐施不盡之號﹐出無窮之變﹐或伏或起﹐或正或奇﹐曲折相連﹐首尾顧應﹐絕而不離﹐卻而不散﹐似整不整﹐似亂不亂。所謂合亦成陣﹐散亦成陣﹐行亦成陣﹐坐亦成陣﹐敵固不知我之所以退﹐抑亦不識我之所以進。是爲有制之兵也。將震驚天下﹐使智者亦不得窺測我之所從來﹐況山海之寇乎﹖惜乎四合之徒﹐萬人萬心﹐旣無良將制練﹐且多中制撓之。將未得兵之情﹐而兵未達將之令﹐輒欲驅之赴死﹐戰而不蹶者﹐未之有也。故云擾十數年﹐餘寇𨿽殄滅﹐而民力竭矣。於是而知兵不在多而在精﹐兵精而無節制﹐戰未可恃也﹔將不貴勇而貴良﹐將良而上不信任﹐事未可爲也。

卷二

○奇正﹝虛實﹞

伍束而後陣定﹐陣定而後節制行﹐節制行而後進止熟﹐進止熟而後奇正生﹐奇正生而後變化不竭。惟變化不竭者﹐乃能致勝於無形。《淮南子》曰﹕」奇正相應﹐若水﹑火﹑金﹑木之代爲雌雄。」斯言是矣。故靜爲躁奇﹐治爲亂奇﹐飽爲饑奇﹐佚爲勞奇。而輕疾悍敢﹐若滅若沒﹐無不是奇也。孫子謂﹕」善出奇者﹐無窮如天地﹐不竭如江河。」要知善用正者﹐亦如天地之無窮﹐江海之不竭耳。又曰﹕」善用奇者無不奇﹐善用正者無不正。」正此謂也。世之談兵者﹐執以旁擊爲奇﹐埋伏爲奇﹐後出爲奇﹔選鋒爲正﹐先合爲正﹐老營爲正。有等庸將派定伍隊﹐正者只做正兵﹐奇者只做奇兵。皆非也。善用奇正者﹐不但使敵人不識我之奇正﹐如三軍之眾﹑偏裨之多﹐亦不得預測我之孰爲奇﹐孰爲正也。故當敵處﹐卽爲首﹑爲正﹑爲前衝﹔在左右﹐卽爲伏﹑爲奇﹑爲輔翼﹔在後﹐卽爲尾﹑爲殿﹑爲策應。然亦有首內之尾﹐正內之奇﹐衝內之伏﹐尾內之首﹐奇內之正﹐殿內之衝﹐又以輔翼﹑策應內易正正而奇奇也。於是奇正之變﹐只以聽號視旗﹐辯別火鼓爲率然之出﹐無不可以爲首﹐無不可以爲尾﹐無不可以爲伏翊﹐無不可以爲奇正。所謂立定陣成﹐舉號卽戰﹐烏有一定之則﹐而拘於方色前後也耶﹖故曰﹕存亡死生﹐在枹之端。旣知奇正相變之術﹐便可得敵人虛實之情。奇正﹐所以致敵之虛實也。敵實用正﹐敵虛用奇﹐理勢然也。敵意吾正﹐以奇擊之﹔敵意吾奇﹐以正擊之﹔敵意吾出奇內之正﹐而吾出正內之奇也﹔敵意吾出正內之奇﹐而吾出奇內之正也﹔敵意吾以奇正必變﹐吾故奇奇而正正之也。所謂形之者以奇﹐示敵非吾正也﹔勝之者以正﹐擊敵非吾奇也。故善用兵者﹐必使敵人不識我之孰爲正﹐孰爲奇。是以我常實﹐而敵常虛﹔我常致人﹐而不爲人所致。但敵之意我﹐而吾何能知其意我也﹖故曰﹕端末未見﹐人莫能知。能因敵轉化﹐動而輒隨者﹐發機於無窮之源。乃可謂之得敵意﹐乃可謂之善奇正。

李靖曰﹕」凡兵卻者﹐旗參差而不齊﹐鼓大小而不應﹐人喧囂而不一﹐此眞敗非奇也。」臣謂以爲不然。善用兵者﹐正使旗之參差﹐鼓之不應﹐語之喧囂﹐退如山墮﹐走若潮崩﹐似果敗矣。敵必欺淩﹐倏忽變號﹐出卻內之正﹐用正外之奇﹐敵𨿽有見﹐亦必墮我之所不齊。靖曰﹕」旗齊鼓應﹐號令如一﹐𨿽卻非敗﹐必有奇也。」臣意亦以爲不然。如節制之師﹐進退有度﹐𨿽敗必整﹐𨿽退亦治﹐乃息鼓偃旗﹐反前爲後﹐似奔不奔﹐似驟不驟﹐勢似出伏﹐敵必可售。兵法所謂以詐而施等類﹐則有幸與不幸焉﹐以詐而當節制﹐則必知其是聽矣。是以得節制奇正之用者神於人﹐故能形人﹐而我則無形也﹐烏在乎眞敗不眞敗間生測度哉﹖李靖曰﹕」善用兵者﹐教正不教奇。」似亦誤矣。奇而不教﹐則號無以別﹐變何以施﹖孫子謂奇正相生﹐循環無端。安有不教而能相生無端者耶﹖唐太宗問曰﹕」奇正素分之歟﹐臨時制之歟﹖」靖曰﹕」按《曹公新書》﹕﹠﹟8216﹔己二而敵一﹐則一正而一奇﹔己五而敵一﹐則三正而二奇。﹠﹟8217﹔此大略耳。士卒未習吾法﹐偏裨未熟吾令﹐則必以二五之術﹐使其各認旗鼓﹐疊相分合﹐此教戰之法也。教閱旣成﹐眾知吾法﹐聽將所指﹐如驅羣羊﹐孰有一一二三爲奇正之別哉﹖」又曰﹕」素分者﹐教閱也。臨時制變者﹐不可勝窮也。」衛公此際﹐似得孫子用奇正之理。然又旣言烏有先後旁擊之拘﹐又謂」大眾所合爲正﹐將所自出爲奇」﹐卻不鑿矣。惟」無不正﹐無不奇」﹐斯言乃得。靖曰﹕」非正兵無能致遠﹐非奇兵無能致勝。」乃有治力﹑前拒﹑束部伍疊相爲用之說。此又指車營爲正兵﹐步騎爲奇兵也﹐似非無不正﹑無不奇之本義耳。又曰﹕」正而無奇﹐守將也﹔奇而無正﹐鬥將也﹔奇正皆得者﹐國之輔也。」更又鑿矣。殊不知奇正原不可分﹐惟臨時因用﹐始有奇正之名。若以用正﹑用奇﹑奇正皆得﹐而分守將﹑鬥將﹑國輔之別﹐則臣不敢服也。觀其說屢變﹐其意數更﹐似談兵者流﹐非用兵之傑﹐否則僞書耳。惟末引」握機握奇無二法﹐在學者兼通」﹐稍爲可解。他如」用兵之道先正而後奇﹐先仁義而後權譎」﹐二語極當。

法云﹕有正無奇﹐𨿽整不烈﹐無以致勝也﹔有奇無正﹐𨿽銳無恃﹐難以控禦也。所以正兵如人之身﹐奇兵如人之手﹐伏兵如人之足。有身而後有手足也﹐三者不可缺其一。三者能俱用﹐而旗鼓祕之﹐是爲神化。故三分其一爲奇伏﹐然伏出於奇者也﹐奇又出於正者也。善用伏者﹐自無處不伏耳﹐豈獨以叢林艸木陵阜間可伏耶﹖不觀孔明之八陣﹐外有遊奕二十四陣﹐則伏備其中矣。然非奉節制﹐齊心力﹐識奇正﹐而神出沒者﹐未可使爲伏。如敵入伏內﹐伏必勝也。敵當我頭而來﹐伏易爲也﹐恐其不入我伏﹐而反伏我後。敵或搜捕更嚴﹐抑亦先伏待我﹐不大勝必大敗矣。故用伏之難如此。不若與大隊同出﹐無得離遠﹐遇可伏處得令便伏﹐以待我兵少卻可也。否則抄於敵後﹐瞰彼兵交﹐卽鼓躁亂其根本﹐搗其怠弛﹐或衝其心腹可也。至如伏前伏后﹐伏左伏右﹐伏遠伏近之機﹐須因敵因地而設施之﹐固不可以遙度定制。故善兵者﹐自能使正之整治﹐使奇之分移﹐使伏之出沒﹐如神如鬼﹐如山如雷。𨿽聖智對面﹐亦莫測我之所在。況敵之蒙昧﹐未若聖智者哉﹗世之庸將﹐尙不識何以爲奇﹐何以爲正﹐何以爲伏﹐又烏能出無朕之化﹐發不盡之機耶﹖此可與知兵者意會心符﹐似不能以形聲相授。

主將所持不直﹐卒心日離﹐吏士不和﹐上下有隙﹐是謂气虛﹐豈獨以兵疲食少爲虛哉﹗主明將賢﹐上下同欲﹐感激旣深﹐意气俱起﹐是謂气實﹐豈獨以兵彊積廣爲實哉﹗故勝在得機﹐敗在失气。气實則鬥﹐气虛則走。勝兵非常實﹐敗兵非常虛。虛實之气﹐系乎人心﹐是以明將常得﹐而暗將常失也。明戰畏其實﹐偸營慮其虛。羣鳥集其上﹐煙嵐疏其中﹐鼓鐸之音不節湊者﹐空營也﹐旁必有伏﹐無伏者遁也。當謹我聚散﹐止我號火﹐速出伏中﹐以免覆我。設有旌旗亂而陣數移﹐將離卒而心恐悸﹐道險狹而渡半涉﹐敵遠來而地未得﹐疲奔命而炊未食﹐失利便而行未息﹐敵已虛也。當選銳分兵﹐相繼襲擊。所以見敵之虛﹐而急攻其危者﹐得其虛之用也﹔見敵之實﹐而急避其銳者﹐得其實之用也。然亦有虛虛實實之情﹐隱然未見者﹐我則虛者反其實而應之者以虛也﹐實者反其虛而應之者以實也。此又握虛實之竅﹐而致用之以神。

○眾寡

用眾宜整宜治宜分﹐則利於平易﹐便於正守﹐妙在進止抽移。所謂如山如林﹐如風如雲﹐正正塡塡﹐雷霆怒天者﹐用眾之勢也。用寡宜固宜輕宜銳﹐則務於隘阨﹐避之於易﹐變化不厭煩數。所謂進不可當﹐退不可追﹐齊力一心﹐死且不北者﹐用寡之勢也。故曰﹕用眾者﹐進而止之﹔用寡者﹐進而退之。所以識眾寡之用者勝。吳子曰﹕」以一擊十﹐莫善於阨﹔以十擊百﹐莫善於險﹔以千擊萬﹐莫善於阻。是故善用眾者必務易﹐用少者必務隘﹐猶宜於日暮﹐伏於必由﹐巧在偸襲擊虛﹐利在未捨半涉耳。」

眾寡之用﹐法固稱難﹐而更當視眾寡之治也﹐求眾寡之情也﹐審眾寡之敵也。孫子謂」治眾如治寡者」﹐無所不任人也。是以任力者勞﹐任人者逸。善任人者﹐總其綱﹐則萬目張﹔握其紀﹐則萬目起。𨿽治千百萬眾﹐何以勞爲﹖故曰﹕任人者多而不勞。《管子》謂﹕」民誠而信令也﹐其民𨿽少無畏﹔民僞而不從令也﹐其民𨿽眾爲寡。」所以將眾而用寡者﹐勢不齊也﹔將寡而用眾者﹐用力諧也。然究其誠與僞﹑勢不齊﹑用力諧﹐皆由在上者政令作之化之而已矣。如孫武以三萬勝﹐吳起以五萬雄﹐管仲以七萬霸﹐湯﹑武以萬人王。兵非不可用也﹐民非不可附也﹐不得其所以用之﹐附之之方𨿽多﹐抑奚爲哉﹗故善用兵者不務多﹐善附民者求諸己。

我寡敵眾﹐忽被彼圍﹐須乘其圍勢未堅﹑行列未定﹐急出武勇挫其來气﹐謬用譎怪﹐示以神異﹐風突電驅﹐斂翼轉勢﹐一擊亂之﹐敵眾不治。兵入敵境﹐眾寡不當﹐相持且久﹐被圍已厚﹐常令並气勿亂﹐待其少懈﹐從其兵厚而不治處突出。大抵圍師必闕﹐闕之前面﹐多有險伏。兵厚處必敵根本地也﹐觀其不治﹐便可衝之。不但得出﹐更亂其營﹐所謂一擊而百萬破矣。此又在用者審勢相機﹐亦未可執圍師必闕一語。如敵入我境而被圍者﹐又不同也。敵眾我寡﹐人心必懼﹐進退之間﹐或不用命﹐無得漫行殺戮﹐防有變也。宜從容自好顏色﹐開以必生之機﹐示以必死之路﹐則畏心銷釋﹐戰气自生。戰气生也﹐則眾寡未可爲不敵。然眾寡之勢﹐莫以土地廣大﹐兵馬繁盛﹐就爲眾也。但分守處多﹐便無處不寡矣。卽如虜漫九邊﹐各有部統﹐勢似不多﹐羣虜心合﹐便覺眾彊。故善用兵者﹐能分合彼此之勢﹐使其各醜異心﹐自相攻殺﹐則眾寡可乘之勢﹐因而兩用之矣。

○率然

所謂率然之勢者﹐言其首尾顧應﹐斯須不離﹐腰不可斷﹐首不可擊﹐尾不可摧。故曰率然如常山之蛇。所以善用兵者﹐無不率然﹐何也﹖蓋緣兵體將意﹐將合兵情﹐教因情措﹐陣因地列﹐气自勢張﹐勢從機發。如心之役身﹐身之運臂﹐臂之使指﹐動靜率然﹐隨心所使。𨿽風气有南北之殊﹐其應變無一定之理。大要在節制素明﹐教戒有自者﹐必利急中之用。是以三軍行止﹐必嚴隊列﹐愼行伍﹐謹甲兵﹐哨遠近。如一伍一隊一哨一營一陣之中﹐或晝或夜﹐但系火角銃炮齊鳴﹐卽是有急。恐令不及下﹐隨聽遇警之處﹐隊﹑伍﹑營﹑哨之長﹐以二而三﹐以六而四﹐立定陣腳﹐舉手便殺﹔左右鄰隊﹐就是奇兵﹐進退疊更﹐人自爲戰。有驚營喧嚷﹐誤舉火炮者﹐須令靜待﹐其亂自止。如有制之兵﹐隅落固密﹐連坐令嚴﹐自無此咎。縱營內有姦﹐亦不能動。

臣謂軍中率然遇急之勢易爲﹐而天下率然有變之勢難措。何也﹖軍中遇急﹐其節制機權﹐在於能將而已。能將之善任戰者﹐率然如風之陡發﹐如雲之陡合﹐如轉圓石﹑潰積水於萬丈之上﹐使人莫識其來﹑莫知所禦﹐是謂握率然之用。故能握率然之用者﹐必能應變於不撓﹐而又能以率然制敵於不測。法曰﹕恩與身先﹐兵雄天下。以是而知軍中率然遇急之勢易爲也。天下有變﹐其冰消瓦裂之勢﹐以前古鑑之﹐則有五危﹕曰亂民也﹐曰罪棄也﹐曰荒淫也﹐曰四夷也﹐曰權篡也。亂民之所起﹐起自饑荒﹐衣食迫之﹔罪棄之所起﹐起自貪墨﹐殺人無罪﹐髙才不用於時﹔荒淫之所起﹐起自君上好奢﹐佞幸用事﹔四夷之所起﹐起自戰守不明﹐控禦無制﹔權篡之所起﹐起自威權日與﹐樹黨交私。有一則國貧﹐有二則國亂﹐有三則國危﹐有四則國分﹐有五則國滅。一者﹐五之漸也。設或有一﹐則五隨之矣。苟不幸而生此率然遭變之世﹐𨿽賢智之才班布而起﹐恐亦不能以率然爲捍禦。將有驅不教之民以勤王事者出焉﹐或諭之以必生﹐或繩之以必死﹐或激之以忠孝﹐或重之以功名﹐猶未識其所應之機能爲必勝否。以是而知天下率然有變之勢難措也。惟明君良將能慮患於未形﹐措置於有道﹐自足以彌率然之變耳。昔吳起以饗賜激勸之法﹐行之日久﹐秦眾犯西河﹐魏士聞之﹐不待將令﹐介冑而奮擊之者以數萬計。今也將吏憊於監司中制之煩﹐士卒疲於科克工役之苦﹐偏裨困於謀求奔走之勞﹐則士气何由而作﹖教戒何由而施﹖以故將乏良能﹐兵無練銳﹐縱竭盡民膏以養兵將﹐實無益於率然。惜乎﹗臣於是而知斯時也﹐非商君之變法﹐不可以言守國﹔非尉子之連刑﹐不可以言治旅。

○技用﹝以下器具矩式制法用法別載利器圖考﹞

古者旌旗幡幟﹐幢葆﹝D111﹞﹐不過束伍司方﹐使士卒別認本部之進退﹐爲分合之指麾耳。故曰﹕所麾從移﹐所指從死者是也。原無異巧之術。後世繪諸像者﹐詭道也﹔出生克者﹐厭法也。嗣而畫熊彪獅吼以彰其猛﹐雕鶚鷹隼﹐以彰其擊﹐星辰日月以彰其明﹐雲龍風怪以彰其不測。故伍有伍旗﹐隊有隊旗﹑門有門旗﹑角有角旗。變隊旗﹑雜伍旗﹑官旗﹑將旗﹑司命﹑豹尾﹑髙照﹑轉光﹑坐纛﹑號帶﹑金鼓淸道之制﹐大小方色𨿽殊﹐而名則曰旌旗也。他如五方五帝旗﹑二十八宿旗﹑三百六十日神旗﹑雷門十二將旗﹑四時八神旗﹑司地十二祇旗﹑支幹丁甲旗﹑八卦九星旗﹐司天司煞﹐異名譎像之類﹐不可悉數。克土以靑﹐克火以皂﹐克金以紅﹐克水以黃﹐克木以白。又如坐罪人於白旗﹐殺罪人於黑纛﹐得敵刳心以祭旗﹐取血以釁鼓者﹐總不外多方誤人﹐悚彼觀望﹐示致其靈以彰我威耳。能兵之士﹐當自識之。然旌旗不可不多用也。旌旗不多﹐則威儀不嚴﹔威儀不嚴﹐則軍容不整。故曰﹕多用旌旗蔽我隊伍﹐使敵不得登髙望我動靜虛實也。且旗爲進導之司﹐尢能遮蔽矢彈。如南夷慣用毒弩邊箭﹑鳥銃藥標﹐到身卽死﹐是以南將多用健士摩旗當先﹐翼兵馳進。蓋緣弩箭彈標著旗卽下﹐自不及傷人也。用法以旗桿過人二尺﹐椆木爲之﹐旗用好綢﹐上至槍筒﹐下及槍鉆﹐少尺餘。以兩手托開﹐陰陽拿住﹐左右伏身﹐盤旋轉繞﹐鼓緊急趨﹐先於髙招﹐鋒交卽止﹐以讓短兵。

軍中響器﹐則有銅鼓﹑橈鼓﹑鼙鼓﹑杖鼓﹑鼛鼓﹑鞀鼓﹑鼉鼓之類﹐用𨿽不同﹐大抵壯逢﹛鼓隆﹜之勢﹐彰震天之威﹐故出軍有釁鼓之法耳。其大金錞鉦﹑鐃鐸﹑號笛﹑笳管﹑觱篥﹑鎖叭﹑哱囉﹑板鈸﹑梆鈴者﹐齊心聽﹑別晝夜﹐用變率然之號﹐而奇正進退因之以分合焉。長六尺者曰角﹐五尺者曰蠡。蠡角之用﹐亦皆神出沒﹐一三軍也。許洞曰﹕」大將出師十萬﹐宜有大角二十四具﹐大鼓六十四面。」似亦泥矣。如深入敵境﹐欲彰其威盛者﹐更須多用﹐何必數拘。

凡射之理﹐開弓須雄而引滿﹐發矢須靜而慮周。故曰﹕心淸也﹐情逸也﹐性靜也﹐身正也﹐力閒也﹐審固也。所謂從容閒逸﹐射必中的。又曰﹕鏃不上指﹐必無中理﹔指不如鏃﹐同於無目。鏃須至堅﹐桿宜挺直﹐弓須軟硬適宜﹐而收貯最畏潮濕。學射以十步立標﹐標眼如錢大﹐平胸滿射﹐能三矢中二﹐移遠五步。又能不離左右﹐卽於二十步立標﹐標眼如酒鐘面大﹐平胸滿射﹐能三矢中二﹐移遠五步。又能不離左右﹐卽於三十步立標﹐標眼如燒餅大﹐平胸滿射﹐能三矢中二﹐移遠五步。又能不離左右﹐卽於四十步立標﹐標眼如碗麵大﹐平胸滿射﹐能三矢中二﹐移遠五步。又能不離左右﹐卽於五十步立標﹐標眼如碟面大﹐平胸滿射﹐能三矢中二﹐移遠五步。又能不離左右﹐卽於六十步立標﹐標眼比碟大一圍﹐平胸滿射﹐能三矢中二﹐移遠五步。又能不離左右﹐卽於七十步立標﹐標眼比碟大二圍﹐平肩滿射﹐能三矢中二﹐移遠五步。又能不離左右﹐卽於八十步立標﹐標眼大八寸﹐平肩滿射﹐能三矢中二﹐移遠五步。又能不離左右﹐卽於九十步立標﹐標眼大一尺﹐平肩滿射﹐能三矢中二﹐移遠五步。又能不離左右﹐卽於百步立標﹐標眼大尺許﹐平肩滿射爲率。標之髙下﹐須以遠近相稱﹐𨿽立百步﹐不過髙六尺是也。武場比射﹐以八十步立把﹐亦髙六尺﹐廣二尺許﹐三矢中二爲善射。但力能至百步者﹐當短五十步而發﹔力能至五十步者﹐當短二十五步而發。能如是﹐乃得射之妙機。馬射必以離把十五步而及者爲熟﹐又能以每把必發分騣對鐙抹鞦者爲精奇。

奪險守隘﹐非弩莫克﹔邀彼方張﹐非弩不可。弩之稱利﹐古人尙之﹐何獨不重於今世﹖此可與有志於邊事者籌之也。如絞車弩﹐能射七百步﹔大合蟬弩﹐能射五百步﹔蹶張弩﹐能射三百步。羣鴉弩發十矢。飛槍弩發一矢﹐諸葛亮名之曰」元戎」﹐隴人呼之爲」摧山」。他如三弓叫子弩﹑八牛牀子弩﹑雌黃樺梢弩﹑大連環弩﹑跳鐙弩﹑小合蟬弩﹑自犯弩﹑大黃參連弩﹑大木單弩﹑黃肩弩﹑擘張弩﹑毛胡蘆毒藥弩﹑猺獞濡縷毒弩﹑八擔弩﹑雙弓弩﹑神勁弩﹑馬黃弩﹑疊竹弩﹑角弓弩﹑伏遠弩﹑神機弩﹑木鶴弩﹑匱子弩﹑神臂弩﹑麻陽弩﹑蠍尾弩﹑神水弩﹑克敵弩﹑二意角弓弩﹑無敵流星弩﹑一字弩﹑靜塞弩﹑竹竿弩﹑交趾弩﹑彊弩﹑積弩﹑漆弩﹑小黃石弩﹑火弩﹑臺弩﹑牀弩﹑腰弩﹑連弩﹑竹耕戈之類﹐不止數十種。然弩𨿽一名﹐其制其用各異。如伏弩者﹐藥非至毒未必能殺人﹐鏃非至堅未必能透甲。矢及卽死﹐方可稱弩﹔萬弩一機﹐乃得弩用。故善伏弩者﹐站頭髙下自準﹐而矢勿令其虛發﹐更藥須至急﹐機須至幽。用機之妙﹐妙在旋下。其旋下者﹐得機之用也。敵少不必下機﹐敵或嘗我而大隊在後﹐亦不必下機。敵進大半而發者﹐爲之神擊﹐鏃及馬倒﹐人乃自斃。縱胡馬驍雄﹐必不能當我半寸之鏃。故知用弩之功不在火下﹐猶宜潛襲﹐最便山林。欲以輕騎往來﹐利於小弩﹑小黃﹑腰弩﹑神臂。若將守壁據危﹐須用絞車﹑合蟬﹑蹶張﹑自犯﹑比手弩。以五十步立把﹐髙五尺﹐廣尺許﹐三箭中二者爲善射﹐能及飛走之目者稱精奇。弓弩𨿽短兵之長用﹐但矢盡弓解﹐卽爲人困。故習射者必精刀劍﹐弓解則有接濟之兵矣﹔學弩者必熟杈鐮﹐矢盡則有利用之具矣。此在銳意練兵者﹐宜加意焉。

學藝先學拳﹐次學棍。拳棍法明﹐則刀槍諸技特易易耳﹐所以拳棍爲諸藝之本源也。如宋太祖之三十六勢長拳﹑六步拳﹑猴拳﹑囮拳﹐名𨿽殊﹐而取勝則一焉。溫家之七十二行拳﹑三十六合瑣﹑二十四棄探馬﹑八閃番﹑十二短﹐此又善之精者。呂紅之八下﹐綿張之短打﹐李半天﹑曹聾子之腿﹐王鷹爪﹑唐養吾之拿﹐張伯敬之肘﹐千跌張之跌﹐他如童炎甫﹑劉邦協﹑李良欽﹑林琰之流﹐各有神授﹐世稱無敵﹐然皆失其傳而不能竟所奧矣。朳杈棍長一丈二尺﹐精者能入槍破刀。惟東海邊城與閩中兪大猷之棍﹐相爲表裏﹐法有不傳之祕。少林棍俱是夜叉棍法﹐故有前中後三堂之稱。前堂棍名單手夜叉﹔中堂棍名陰手夜叉﹐類刀法也﹔後堂棍名夾槍帶棒﹐牛山僧能之。諺曰﹕」紫薇山棍爲第一﹐張家棍爲第二﹐靑田棍又次之。趙太祖騰蛇棒爲第一﹐賀屠鉤桿﹑西山牛家棒皆次之。」其孫家棒﹐又出自宋江諸人之遺法耳。大抵練兵教藝﹐切須去了走跳虛文﹐但動棍須把得堅﹐交棍妙在下起﹐棍入必須上壓﹐一打一揭欲我疾﹐陰手陽手令人疑﹐大剪小剪神變用﹐大門小門藏正奇﹐使拔﹑剃﹑滚﹑殺﹑起﹑磕俱得其妙﹐乃可稱棍。兪大猷《劍經》曰﹕」待其舊力略過﹐新力未發﹐而急乘之。」似得用藝之祕矣。棍法之妙﹐亦盡於大猷《劍經》。在學者悉心研究﹐酌其短長﹐去其花套﹐取其精微﹐久則自可稱無敵也。

能殺人於二十步之外者﹐六合槍法也﹐復有馬家長槍﹑沙家竿子﹑李家短槍之名。長短能兼用﹐虛實盡其宜﹐銳進不可當﹐速退不能及﹐而天下稱無敵者﹐惟楊氏梨花槍也。所以行有守﹐立有守﹐守內暗藏攻殺之機。槍鋒須短利而輕﹐以不過兩爲率﹐桿須腰硬根粗稍稱。南方以竹爲桿﹐甚稱省便﹔北地風髙易裂﹐須得絲筋纏紥乃可﹐否則以椆木代之猶勝。凡學槍﹐先以進退身法步法與大小門巷﹑巷串手法演熟﹔繼以六眞八母﹑二十四勢的廝殺﹐使手能熟﹐心能靜﹐心手與槍法混而化溶﹐動則裕如﹐變不可測。但施於陣上﹐則伸縮騰挪之機少稱不便﹐故花法不必習﹐習亦無用也。此在學者自妙而運用之。惟山東樊氏深得其傳﹐惜乎老矣。較比之時﹐先看單槍﹐試其手法身法﹑進退步法﹐巷串不宜甚大﹐尺餘便好﹔復以二十步外立木把﹐髙五尺﹐闊八寸﹐上分目﹑喉﹑心﹑腰﹑足五孔﹐孔大寸許﹐內懸圓木球。每一人執槍立二十步外﹐聽鼓聲擂緊﹐翻然擎槍﹐飛身向前戳去﹐以得孔內木球於槍尖爲熟﹐五孔木球俱得爲精。若二人比藝﹐卽不離封﹑閉﹑捉﹑拿﹑守五法而已。惟能守者力自閒﹐有隙便進﹐是得用槍之訣。

筅之出入頗稱不便﹐似非利器也。所可恃者﹐能作步卒之藩籬耳。然非長槍短兵夾持而進﹐則所謂能禦而不能殺者也。故學筅者﹐必以老成有力而筋骨已硬之人﹐謂其無活跳閃賺之勢。如精銳輕淩之兵﹐又不必以重贅之器爲利用焉。筅之竹節須密而稱﹐旁枝須堅而粗﹐筅刃須長而利﹐以火熨之﹐或曲或直﹐四面扶疏﹐如刺如戟﹐炙以桐油﹐敷以毒藥。較閱之時﹐先令其自使﹐觀其手法步法六勢成熟﹐然後與長槍對比。槍哄不動﹐又能護我短兵進戰﹐搪架敵器不入爲精。

藤牌宜堅大而輕﹐使人蹲下可以遮一身有餘。凡學牌﹐先從八勢﹐曰賴札衣勢﹑斜行勢﹑仙人指路勢﹑滚進勢﹑躍起勢﹑低平勢﹑金雞闖步勢﹑埋伏勢。八勢旣精﹐自得其巧。是以覱牌如壁﹐閃牌如電﹐遮蔽活潑﹐起伏得宜﹐全身藏盡﹐視聽外馳﹐更須翻滚不露頭足﹐此用牌之要說耳。然非標子無以用也﹐故學牌者先學標。每帶棄標數枝﹐啟手時﹐左挽牌﹐右持標﹐步動標起﹐近敵便投﹔標去敵必閃顧﹐則牌隨隙滚進﹐使敵措手不及爲精。設若敵不爲標所動﹐亦必爲標所傷矣。故曰﹕標者﹐牌之疑兵。又所慮者﹐恐進標而抽刀不疊﹐此用牌之大病也﹐習者愼之。較比牌標之法﹕懸銀錢三个於三十步內﹐滚牌進標﹐如臨敵勢﹐標中銀錢者﹐以銀錢賞之﹔三限不中者﹐罰而復責。惟三標百試不差者爲奇異。長牌主禦﹐駐則成營﹐行則蔽隊﹐僅可作營隊之藩衛也。所謂壯士气﹐齊步伍﹐退如山﹐進如堵。然非長短之兵雜而用之﹐則不可恃。長短之兵若非牌蔽﹐又不能以騁其利。故曰﹕得長短剛柔之用者不敗也。牌須髙廣過人﹐可以搪前遮後﹐護足止馬。但鉛子竟入﹐無以爲禦。戚繼光曾以絲綿數層制度牌上﹐名曰剛柔牌﹐以拒鳥銃﹐終不能擋。總不若練荊花鎧法爲妙﹐鉛子著之自下﹐但人鮮得其制法耳。

軍中諸技﹐惟刀劍法少傳。若能滚入﹐使長短兵不及遮攔﹐便爲熟矣。如日本刀不過三兩下﹐往往人不能禦﹐則用刀之巧可知。偃月刀頭大且重﹐使有力者用之﹐而更能精熟三十六正刀﹑二十四閃伏﹐則諸兵仗當之者無不屈也。馬上雙刀﹐須長而輕﹐後過馬尾﹐前過馬頭爲要。劍用則有術也。法有劍經﹐術有劍俠﹐故不可測。識者數十氏焉﹐惟卞莊之紛絞法﹑王聚之起落法﹑劉先主之顧應法﹑馬明王之閃電法﹑馬超之出手法﹐其五家之劍庸或有傳。此在學者悉心求之﹐自得其祕也。如鳳嘴刀﹑三尖兩刃刀﹑斬馬刀﹑鐮刀﹑苗刀﹑糜西刀﹑狼刀﹑掉刀﹑屈刀﹑戟刀﹑眉鋒刀﹑雁翎刀﹑將軍刀﹑長刀﹑提刀之類﹐各有妙用﹐只是要去走跳虛文﹑花套手法﹐始得用刀之實。故曰﹕不在多能﹐務求精熟。設或不精﹐反爲所累。所以祕技有神授﹐如無眞授﹐未可彊爲﹔授之不精﹐未可稱技。精而不能變﹐猶爲法之所泥。

短兵者﹐爲接長兵之不便﹐然亦有長用也。馬杈有突越之勢﹐綽鈀有閃賺之機﹐然杈不出陰陽﹐鈀不離五路。如燕尾杈﹑虎尾杈﹑五龍鈀﹑三股杈﹑鈀尾鞭﹑丈八鞭﹑雙鉤槍﹑連珠鐵鞭﹑鷹爪飛撾﹑開山斧﹑銼子斧﹑鉤鐮戟槍﹑鐵攩﹑鉤竿﹑天篷鏟﹑搗馬槍﹑蒺藜椎﹑鴉項槍﹑拐突槍﹑魚肚槍﹑狼牙棒﹑豹尾鞭﹑蘆葉槍﹑流星椎﹑杈尾椎﹑杈竿﹑抓槍﹑鐵鐧﹑棨﹑擲遠﹑鐵梧﹑環子槍﹑抓子棒﹑紫金標﹑八尺棍之類﹐不可悉數﹐各有專門。但身法﹑手法﹑步法﹐皆由拳棍上來。其進退騰淩順逆之勢﹐俱有異樣神巧殺著﹐學之得精﹐俱可制敵。然非祕授﹐不可彊施。外如花刀花槍﹑套棍滚杈之類﹐誠無濟於實用﹐𨿽爲美看﹐抑何益於技哉﹖是以爲軍中之切忌者﹐在套子武藝﹔又所限者﹐在彊不知而爲知。

鳥銃出自外夷﹐今作中華長技﹐妙在打眼圓中﹐神在火門急迅﹐利在藥細子堅﹐中在腹長照準。裝藥竹筒﹑火繩﹑信鱉﹑匙錘﹑通杖﹑油單﹐須隨身懸帶﹐有臨場遺失﹑藥不燥幹﹐卽連坐以法。火門損壞﹐藥彈短少﹐卽稟修添。較演以八十步立五尺木﹐廣二尺許﹐上懸鐵片如人頭大﹐中懸鐵片如心腹大﹐三發二中其頭腹爲熟﹐三發三中爲精。但不敢連放五七銃﹐恐內熱火起﹐且慮其破﹐惟倭銃不妨。今有以竹木代之﹐甚稱輕便。又在制者得其巧﹐則得其妙用矣。其所畏者﹐藥煉荊花鎧﹑南島油漆兕條甲﹑濕布幔耳。火箭古稱神器﹐而南北俱宜﹐功不在鳥銃之下。但軍中久無制之妙者。若造作失制﹐放手無法﹐徒費而無所恃也。大抵紙間礬油以避濕﹐藥須極細而築實﹐綫眼用鐵桿打成﹐自然更要至中而至直。如筒長七寸﹐眼須五寸許﹐箭桿要直﹐翎宜勁﹐羽去頸二寸稱平﹐此其訣也。比試以八十步立把﹐平去能中爲精﹔歪斜起落不入把者﹐治其兵﹐連坐其長。造法不精﹐責其匠。然亦有用彊弩絞車豁竹射送者妙﹐其火則後出少而前出多﹐故利於燒積聚耳。子母炮者﹐妙在悚虜之馬﹐驚虜之營﹐亂虜之伍﹐奪虜之气。須藥綫不誤﹐放手慣熟爲神。所畏者﹐母炮未發而子炮先聲﹐則傷本處人矣﹔或至半途而炮發﹐或至敵營而火息﹐則炮無益於用矣。故綫似螺螄旋轉﹐令不相見。賽貢銃者﹐竹木俱可爲之﹐長三小尺﹐而鉛子合口約重半斤﹐平臥地上﹐以墊頭髙下得宜放之﹐且不用木馬。故神於佛狼﹐妙於發貢﹐亦軍中之利技耳。

火之得用者﹐如火磚﹑火球﹑火盜﹑火妖﹑諸般火獸﹑異樣火禽﹑星鳶﹑烽豕﹑火鷂﹑雲龍﹑煙球﹑藥桶﹑神彪﹑火屏﹑牌銃﹑牌箭﹑遊龍﹑號鴉﹑灰瓶﹑火船﹑毒煙﹑毒火﹑綠油﹑鯢油﹑合炮﹑火樓﹑火騎﹑飛炬﹑火塹﹑火牌﹑十子銃﹑九龍槍﹑大蜂王﹑大將軍﹑覆地雷﹑絞江龍﹑絞地龍﹑轟山炮﹑混天炮﹑流星炮﹑淨江龍﹑攻戎炮﹑旋風炮﹑天墜炮﹑虎蹲炮﹑五梢炮﹑七梢炮﹑天機炮﹑返復槍﹑自犯炮﹑追魂箭﹑﹝違禁詞語﹣已隱藏﹞炮﹑一把連﹑三隻虎﹑風塵炮﹑浮萍火﹑單梢炮﹑雙梢炮﹑大窩蜂﹑小窩蜂﹑十丈槍﹑七筒箭﹑打陣炮﹑插翅虎﹑荔枝炮﹑石橊炮﹑地湧槍﹑千里勝﹑連聲炮﹑葫蘆火﹑衝鋒馬﹑木石炮﹑拄腹炮﹑火鞭箭﹑鐵火牀﹑蒺藜球﹑先鋒炮﹑火龍刀﹑火龍槍﹑火焰槍﹑二虎追﹑火龍口﹑逐人槍﹑虎尾炮﹑漫天霧﹑毒藥火﹑飛天噴筒﹑毒煙噴筒﹑神機火槍﹑旋風五炮﹑纏身火龍﹑驚風牝豬﹑飛蛇逐馬﹑猛虎離山﹑五色障煙﹑飛空神砂﹑獨腳旋風炮﹑霹靂行火球﹑交鋒棄馬﹑羣虎嘯風﹑火龍爭勝﹑遊鼠驚馬﹑百鷹獲兔﹑眾虎奔羊﹑一母領十四子炮﹑旋風狼牙炮﹑月落星隨炮﹑五雷裂山炮﹑大裝囊﹑燕尾炬之類﹐制巧而名殊﹐用同而藥似﹐變而神異﹐用則奪魄者﹐約百餘種。制式用法﹐俱載《利器圖考》。須因敵異用﹐因地異施﹐舉放燃綫﹐不疾不徐﹐得法爲妙。顧宜預制於軍中﹐以備率然祕用可也。歌曰﹕」用陣須兼車步騎﹐用器應分南北利﹐用才若識致賢愚﹐水火得宜無不濟。」

昔伍員教闔閭以舟師之戰﹐大翼者當軍車﹐小翼者當輕車﹐突冒者當衝車﹐有樓者當樓車﹐走舸者當驃騎﹐而後退鉤進拒之法以著。故水戰利便利用之器具﹐則有水平﹑拍竿﹑皮船﹑木罌﹑渾脫﹑丫篙﹑望斗鑣﹑陰陽鉆﹑燕尾牌﹑虎頭牌﹑發貢﹑佛狼﹑噴筒﹑火箭﹑鳥銃﹑藥弩﹑擲遠﹑飛標﹑火磚﹑灰桶﹑綠油﹑硝黃﹑械筏﹑蒲筏﹑箄筏﹑浮囊﹑水袋﹑飛縆之類。水戰利走利斗之應宜﹐則有蒙衝﹑斗艦﹑游艇﹑天艎﹑絕海﹑飛江﹑樓船﹑走舸﹑海鶻﹑艎﹑下瀨﹑戈船﹑沙船﹑漁船﹑梭船﹑网船﹑鷹船﹑巨艦﹑橫海﹑追云﹑潢龍﹑滄兕﹑四輪舸﹑兩軛舟﹑八卦六花船﹑鴛鴦槳﹑子母舟﹑破敵舸﹑髙把梢船﹑開浪船﹑蜈蚣船﹑八槳船﹑大頭船﹑尖尾船﹑大福船﹑蒼山船﹑艟喬船﹑兩頭船﹑艸撇舡﹑滄海舡﹑廣東船﹑水虎捷﹑水虎翼﹑叭喇唬﹑混江龍﹑犁云叫﹑飛海龍﹑赤天艘﹑鐵海靑﹑四跳三櫓之名﹐率皆古今水戰之長技。有用而捷者﹐有用而頓者。其風濤順逆之勢﹐港汊大小之宜﹐江海淺深之用﹐此在明將審勢相機﹐因時變用﹐不可拘也。然不佐助以火﹐弗易有功。故軍中大利用者﹐必在水火﹔大爲害者﹐亦在水火。若非水火﹐又無以見崩天裂地之勢﹐卻在用之得宜與不宜耳。

陣而無車﹐猶身之無甲﹐故車者爲軍之羽翼﹐始於軒轅﹐盛於三代﹐用以陷堅陣﹑要彊敵﹑遮走北也。昔太公制武衛大扶胥者﹐輪髙八尺﹐以二十四人推之﹐可陷大陣也﹔武翼大扶胥者﹐差小於武衛﹐輪髙五尺﹐以一十八人推之﹐可比銳師也﹔提翼小櫓扶胥者﹐又差小於武翼﹐用以獨輪﹔大黃參連弩扶胥者﹐又稍大於小櫓﹐伏以飛鳧電影。皆可以摧堅破彊﹐迎遏大勢。嗣而武王制戎車﹐宣王制元戎﹐楚子制兩乘﹐晉人制五乘﹐衛靑制武剛車﹐馬隆制偏箱鹿角車﹐馬燧制冒戰車﹐衛絳制如意車﹐黃懷信制萬全車﹐王大智制雷電車。洪武四年﹐亦令造獨轅車。永樂宣徳中﹐曾益其制。近如譚司馬奏造兩轅車於京營﹐蠢重失制﹐運轉艱難﹐誠無益於用也。迄皆糜費﹐惜乎﹗他如狻猊軒﹑神獸車﹑橫陣車﹑翼虎車﹑自行車﹑必勝車﹑火廂車﹑云軒車﹑行炮車﹑霹靂車﹑賁轀車﹑旋風炮車﹑各樣大小弩車﹑各樣大小炮車﹑刀車﹑槍車﹑撞車﹑絞車﹑馳車﹑闕車﹑衝車﹑輜車﹑火車﹑油車﹑棄車﹑飛車﹑象車﹑天梯車﹑離合車﹑蹲獅車﹑伏虎車﹑帳幕車﹑三轅車﹑輕車﹑小戎﹑木牛﹑流馬﹑騎寇﹑牌車﹑流車之類﹐皆古人用之﹐歷能霆擊風馳﹐何往而非取勝﹐獨不用於今時﹐何也﹖豈匠不能制﹐而地不宜用哉﹖豈制之非良﹐而用之不得其法哉﹖不能變通其用者﹐必以山水形勢不便爲說。今之山水﹐卽古之形勢﹐其宜與不宜﹐不待辧而自明矣。昔者以弩衛車﹐今則益以烈火。弩有毒藥﹐火有神方﹐而車有異制﹐其功固十倍於古人﹐又昭然可見也。當事者不言因用之無方﹐而謂車之無益於用﹐誤矣哉﹗然則黃帝﹑太公而下﹐諸將用車致勝者﹐皆虛語耶﹖獨不觀衛靑出塞﹐以武剛車自衛﹐黠虜不得騁其雄﹔李陵以步卒五千﹐橫行虜地﹐戰气日銳。若非輕車﹐何以騁戰气﹖若非毒弩﹐何以褫虜魂﹖矢盡食絕﹐而應援不至﹐要皆數耳﹐非用車弩之罪也。識者謂﹕」胡虜之勇悍﹐胡騎之輕慓﹐非車無以當禦﹐故制虜先制馬﹐制馬必以車。」又謂﹕」破虜非難﹐在車制戰守有法。」則用車之驗﹐顧非不給之事矣。戚繼光曾與臣論將驅大車陷堅陣之法﹐欲以牛騾驢馬代人之勞﹐勢頗難當。臣謂用力於前﹐故不爲妙﹐設有巧思者﹐能發機於後﹐或中或傍﹐仍以機前用火﹐是善發其勢﹐斯爲無敵也。大率制車以朴素渾堅﹑活潑機變﹐構思宜巧﹐法則宜新是也。若一時有急﹐能令市上及農間大小輕重之車﹐稍易制度﹐俱可赴戰﹐此又得用車之至竅者矣。

飛樓﹑望遠﹑閘板﹑陷坑﹑飛橋﹑釣橋﹑轉關﹑鉏鋙﹑誰何﹑刁鬥﹑轆轤﹑地澀﹑天羅﹑地羅﹑武落﹑織女﹑穿環﹑暗門﹑泥擂﹑木擂﹑風扇﹑竹牌﹑磚擂﹑石擂﹑地筍﹑鐵屋﹑劍刃﹑儲胥﹑篘蹄﹑捉馬﹑氈簾﹑皮幔﹑麻搭﹑喞筒﹑狗腳﹑木篦﹑籬笆﹑垂鐘版﹑拐子木﹑夜叉擂﹑鹿角木﹑木女頭﹑木馬子﹑鐵蒺藜﹑鐵菱角﹑鐵撞頭﹑狼牙拍﹑鐵飛鉤﹑闌桿棒﹑霹靂棒之類﹐率皆攻守之具﹐悉令備置於軍中可也。如布城軟壁﹐用於南方﹐則野戰固有所恃﹔用於北鄙﹐而虜馬亦爲之驚疑。或軍行失道﹐則以指南車子午鍼定其南北。欲還本境﹐乃放老馬引道於前。軍圍八面﹐欲知其進退﹐當令城內八方鑿井﹐深二丈許﹐取新甕以薄皮兌口如鼓﹐使聰耳者於井中枕甕而聽﹐去城五百步悉知之矣。或令少壯者﹐枕大空葫蘆﹐臥幽靜處﹐人行二十里外﹐東南西北皆知之。名之曰甕聽﹐曰地聰。器具屢有異名﹐如以鐵蒺藜爲鬼箭﹐以擲遠爲飄石﹐以伏弩爲耕戈﹐以火磚爲滿地錦﹐以竹片代銜枚﹐以木城爲壁壘之類﹐不可悉數。爲將者固宜識之。凡制器具﹐務在精奇。三軍生死相關﹐家國存亡所系﹐不可因中制而避嫌省費也。須令匠作自制營中﹐切勿推於有司﹐致誤大事。所謂負大計者﹐不避小嫌﹐不惜小費。軍中之樂﹐以圍獵觀進止之節耳。然賞罰之令必嚴﹐將帥之儀必整﹐如戲劇音樂之類﹐亦必雄壯慷慨﹐教以激烈。凡無益於軍用者﹐不可有也。

平時用技稱十分精熟﹐而對敵之際﹐能用出五分者不敗﹐能用出六七分者必勝。多有當場便忘了平素手段﹐況生死之際乎﹗且如長短器械錯雜﹐陣頭一齊擁進﹐起手就戳便砍﹐𨿽轉手回頭尙不可得﹐豈容活潑動跳做作進退身勢手法耶﹖所以虛花武藝﹐一些用不得在陣頭上﹐正謂此耳。練兵者﹐若曾親經戰陣﹐當識諸此。然藝𨿽倍精於敵﹐又不可失勢也。勢一失﹐恐無隙復乘矣﹐無隙乘則勝敗卻未可定。

卷三

○陣宜

天之積卒﹐陣之宗也。內外方圓﹐左右顧應﹐曲折參連﹐互隱奇正﹐備而簡﹐固而整。𨿽神聖握兵﹐不外乎是。故伏羲氏觀積卒而立五軍九營﹐謂順靜臨險﹐或不可測﹐遂名之曰師卦陣也。申奇正之用﹐明進退之理﹐而兵家節制﹐昭然始見。軒轅氏又發積卒之祕﹐變師卦之體﹐立天地風雲﹐衡軸衝之義﹐而成握奇陣也。其主持在兩軸﹐其司變在四衡﹐智巧之端始根於是。呂望變軒轅之制﹐畫爲九區﹐方諸井字﹐而作三才五行陣也。其用相生﹐井然條理﹐實正兵之經緯。周公立伍兩卒旅師軍之法﹐以六軍爲正﹐奇兵在正軍之外﹐從兵又在奇兵之外﹐而立農兵陣也。此爲伍法﹐車騎徒因用之﹐則其功固不在師陣﹑握機之下矣。鄭子元按周制以偏爲前﹐以伍承偏之後﹐一軍二十五車﹐列方勢﹐而名魚麗陣也。其巧在彌縫﹐其勝在周密。楚武王以山澤車少人多﹐五十人爲兩﹐百人爲卒﹐十五乘爲偏﹐偏後別有遊闕﹐以三軍爲正列﹐左右二廣爲親戎﹐而列荊屍陣也。若有制則不敗﹐其勝負抑在人耳。晉荀吳法周制而爲前拒﹐左右角﹐每伍分五方而立﹐每兩每卒亦分五方而立。地險則捨車爲步﹐步如車布﹐五車爲隊﹐隊之布如卒﹐二十五車爲偏﹐偏之布如隊﹐五偏爲陣﹐陣之布如偏。故車法起於步法﹐步法不外車法﹐因而作崇卒陣也。大抵因地行權﹐得用步之妙。吳闔閭以步兵三萬爲三軍﹐一軍分百行﹐一行卒百人﹐列成方勢﹐以白爲中﹐以赤爲左﹐以黑爲右。惟取相生之義﹐不施詭譎﹐不練戎車﹐故不敢抗於中國。後巫臣教吳以偏乘之法﹐以罪人居先﹐三軍居後﹐以步卒居先﹐戎車居後﹐與楚戰於雞父﹐乃稱雞父陣也。拙在百行﹐後亦無制﹐然罪與步先﹐亦摧陷之始。管仲更周制﹐以三萬人﹑六百乘﹑一軍各五旅﹐小戎各四十乘﹐別有卒萬人﹑車二百﹐爲奇兵﹐而分先驅﹑申驅﹑啟﹑胠﹑廣﹑戎﹑駟乘﹑大殿八名。欲使人相疇﹐福相共﹐居同樂﹐行同和﹐死同哀﹐而立內政陣也。條達𨿽軒然﹐而制亦不簡﹐何能旬月而治齊﹖觀其入孟門﹐登太行﹐張武軍﹐封少水﹐一戰而服三十餘國者﹐恐非此圖。司馬穰苴廢管仲五偏﹐而行周公丘乘﹐復黃帝之握奇﹐以萬二千五百人﹐取十之三爲奇兵布之中壘﹐十之七爲正兵布之外營﹐而曰握奇營陣也。體方用圓﹐參錯泥變﹐守之僅可﹐其能戰乎﹖齊孫武因伏羲師卦內外俱圓﹐黃帝握奇內圓外方﹐乃變而爲內外俱方﹐取河洛經緯之義﹐八八相乘爲六十四﹐奇正分合﹐大小包容﹐復配以鳥蛇龍虎﹐而爲乘之陣也。本易作圖﹐聚散瑣屑﹐輕重不分﹐變化易竭﹐當勿以此陣而累孫子之名。戰國巧士﹐以象棋三十二子倍之﹐或方或圓﹐內外四層﹐而爲象棋陣也。得發機超距之源﹐盡進戰退守之術。韓信以三十萬人分爲五軍﹐孔將軍居東南而爲左﹐費將軍居西南而爲右﹐自將前軍居漢王之先鋒﹐絳侯﹑柴將軍又居漢王之後﹐而有垓下陣也。值項氏自恃侮人﹐施之則可﹔若遇智者﹐信必苦其搗左右脇矣。諸葛亮乃原握奇﹐因乘之﹐推河洛之方圓﹐寓井田之遺制﹐分四奇四正。以西北乾位﹐故名天陣﹔西南坤位﹐故名地陣﹔東南巽位﹐故名風陣﹔東北艮位﹐故名云陣。東方屬靑而爲龍陣﹐西方屬白而爲虎陣﹐南方屬火而爲鳥陣﹐北方屬水而爲蛇陣。大將居其中﹐握四陣﹐爲余奇﹐別有遊騎二十四陣﹐以系八陣之後。大抵陣隊相包﹐奇正數別﹐伸縮翕張﹐進退有節﹐爲方﹑爲圓﹑爲曲﹑爲直﹑爲銳﹐或滚﹑或歸﹑或前﹑或後﹐合而爲一﹐列而有九﹐變之無窮﹐觸處爲首﹐名之曰八陣圖也。昭泄幽微﹐委曲周備﹐極明作陣之理﹐得非三代之遺才乎﹖惜後之庸將﹐不識其去畱盈縮﹐妄捏形勢﹐失其本來﹐故世俗相傳﹐舛謬甚矣。晉馬隆循衛﹑李選士三千二百人﹐配車一百二十八乘﹐三百人爲遊奕﹐依孔明八陣而爲四層﹐路廣﹐車上以木爲拒馬向外﹐結營而行﹐名鹿角車營﹔路狹﹐更施木屋﹐以蔽矢石﹐木屋拒馬以低爲式﹐治力前拒﹐兼束部伍﹐且戰且進﹐故曰偏箱車陣也。能損益﹐卽便利﹐尙可成出塞之營耳。李靖六花﹐本孔明八陣而變﹐其中隅落鉤聯﹐曲折相對﹐無不參綜古法﹐步騎與車三者相兼而用。以車曰駐隊﹐步曰戰鋒﹐居前爲正﹔騎曰戰隊﹐又曰跳蕩﹐居後爲奇﹐遂名六花七軍陣也。總不若後之五形分變爲妙﹐故隨其地勢﹐去其中營﹐而變爲曲﹑直﹑方﹑圓﹑銳五圖﹐而名之曰六花曲陣也﹑六花直陣也﹑六花方陣也﹑六花圓陣也﹑六花銳陣也。若遇險阻﹐仍用七軍﹐向背得法﹐作偃月營。其徵遼也﹐乃結束七軍爲四團﹐方揚髙祖之制﹐爲四門斗底陣也。此卽行營之法。其徵突厥時﹐因乘之陣法﹐復變六花爲十二﹐以四奇八正首尾相因﹐行止相隨﹐生死同義﹐名曰十二將兵陣也。此卽牙角相制之意。其定邊時﹐雜蕃漢之兵而用之﹐外營十二陣皆步﹐而騎各包步卒之中﹐一奇各當一正﹐一正不離一奇﹐一陣受敵﹐各自爲戰﹐奇正相混﹐使人不知﹐所謂無不是奇﹑無不是正﹐名曰十二辰陣也。此卽多方誤人之術。宋太宗以車四千三百二十乘﹑騎三萬六百五十匹﹑步卒一十四萬九百三十人﹐布爲五軍﹐各以二行爲表裏﹐中以三陣相從爲輔弼﹐故五軍而有七陣焉﹐則曰平戎萬全陣也。迂繁累墜﹐恐爲分合所滯。宋眞宗之常陣﹐有先鋒隊﹐策先鋒前隊﹐東西拐子馬﹐後有拒後陣﹐內有無地分兵隊﹐大約與萬全陣小異也。凡用步兵﹐欲以寡斗眾﹑弱勝彊者﹐無如吳起之進止隊﹑李陵之馳驟隊﹑韓信之輕淩隊﹑張巡之聚散隊﹑李牧之蓄銳勢﹑嶽飛之任機勢﹑楊素之摧陷勢﹑吳璘之三疊陣﹑戚繼光之鴛鴦陣及臣之連環﹐因之二陣而已。然皆參古法今而作﹐其用變取勝﹐各有神異﹐在學者變通之耳。能將握步根本﹐練之精﹐出之熟﹐變之神﹐自可驅步卒橫行而無敵也。故善作陣者﹐無一定之形﹐必以地之廣狹險易﹐卽據方﹑圓﹑曲﹑直﹑銳而因之可也﹐又從敵之眾寡彊弱治亂而因之可也。至於我之多少重疊﹐或爲犄角﹑或分五行﹑或列三才﹐卻在隨時布演﹐務須首尾相顧﹐必應表裏﹐陣隊能容﹐形名故別﹐衝之不亂﹑撼之不動﹐斯爲有得。是以出正兵不外三疊法﹐出奇兵不外奪前蛟二勢耳。地窄只用一伍﹐地廣便用十伍﹑百伍﹑千伍﹑萬伍亦可也。地窄只用戰隊﹐地廣則加翼隊﹑包隊﹑伏隊﹑應隊亦可也。夫兵以進輕退重﹐進易退難﹐所以非鳴金不退。苟退一如進法﹐各以前隊之兵稍稍退立於後隊之後﹐更番止齊﹐盡如迎戰之勢﹐以備敵之乘我﹐故止而齊﹐齊而整﹐渾沌而不亂﹐紛紜而條理﹐是爲有制。世稱孔明八陣曲而繁﹐管子內政直而簡﹐其說似矣。但言曲而繁者﹐尙不知其何以爲繁曲﹔言直而簡者﹐尙不知其何以爲簡直。惟以聲字相傳﹐訛舛不辯﹐漫浪妄談﹐何可爲式﹖須將古人已成之制﹐苦心求之巧思變之﹐務令前後左右動無不利﹐而後因時立宜﹐舉其可用之法行之可也。若謂吾胸中自能行出千百萬陣﹐不必方效前哲﹐卽我作始亦可也。或不能變用古法﹐而吾胸中又無自得之妙﹐只僅僅循守節制﹐以方﹑圓﹑曲﹑直﹑銳五勢﹐因地用之﹐縱不大勝﹐必無大潰也。談兵者若欲彊執一圖﹐穿鑿附會﹐妄立繁曲直簡﹐謂吾必勝古人﹐足以應敵於無窮﹐恐終不免爲李希烈之縛。

陰符家每好穿鑿﹐或假知兵之名﹐而妄作陣圖﹐爲害深矣。豪傑之士﹐固宜識之。如風後之握機陣者﹐宋人所作﹐獨孤及附會而記之也。穰苴之握奇營者﹐元人許洞之所作也。孫武之方陣﹑圓陣﹑牝陣﹑牡陣﹑雁行陣﹑罘罝陣﹑車輪陣﹑衝方陣﹑常山陣者﹐皆唐人裴緒所作。嗣而王氏分配八陣﹐李筌附之﹐而有天覆﹑地載﹑風揚﹑云垂﹑龍飛﹑虎翼﹑鳥翔﹑蛇蟠之名﹐張燁配而爲新變風揚陣﹑新變云垂陣﹑新變龍飛陣﹑新變鳥翔陣﹑新變虎翼陣﹑新變蛇蟠陣﹐去天地二陣而爲六焉。再作太乙曲陣﹑太乙直陣﹐又並諸八陣﹐乃配天地風雲鳥蛇龍虎﹐而復加之符咒﹐詭鑿甚矣。更以五行分配曲直方圓銳焉﹐又復變八陣六陣爲鉤連蟠曲焉。又作十二將兵﹐以配周制車乘焉。又作當頭陣法焉﹐又作滿天星陣焉﹐又作八翼陣焉﹐又演馬隆偏箱車陣焉﹐又演李靖六花陣焉﹐又廣六花七軍陣爲五花陣焉。許洞曰﹕」敵爲彎陣﹐應以飛鶚﹔敵爲直陣﹐應以重霞﹔敵爲突陣﹐應以長虹﹔敵圍四面﹐應以八卦。」是𨿽作陣應敵之一端﹐但勢在一面﹐四隅無兵﹐而中軍無握奇﹐外列無伍法﹐恐爲智者出奇兵以搗心脇也。他如許洞之穿鑿者﹐不可類數。大抵負誕好奇﹐不究根本﹐形勢日巧﹐實用日拙。若乃執而行之﹐不免爲武安君之所侮。穰苴謂位欲嚴﹐政欲栗﹐力欲窕﹐心欲一﹐正縱橫﹐察名實。吳子謂賢者居上﹐不肖者處下﹐則陣自定矣。若徒以形名機巧爲宗﹐而不信二子之說﹐猶未得作陣之祕也。況可以奇名巧勢爲穿鑿哉﹖臣是以知二子得作陣之旨。

凡作陣﹐須安而靜﹐出而理﹐輕而簡﹐重而治﹐變化前後﹐率然進止﹐車騎相因﹐終以繼始。故曰﹕營陣靜治以爲固﹐甲兵堅利以爲雄。又曰﹕車列得式﹐騎出有翼﹐徒步憑陵﹐水潰雷擊。然兵必雜以短長﹐行列欲其疏朗﹐士卒能以不浮﹐戰鬥自致齊一。且列不可疏﹐疏則難應﹔亦不可密﹐密則難用。大約步兵一人占地兩步﹐騎兵一人占地四步。故陣因地勢而立眾寡之則﹐幡圖神怪以彰殺伐之威﹐步雜車馬而變奇正之用。若夫用步貴知變動﹐用車貴知地形﹐用騎貴知別徑奇道。善兵者﹐不外三才而用陣焉。陣頭不宜遠過﹐陣尾必識變更﹐陣腹最須實整﹐陣翼務使輕淩。太公曰﹕」臨敵必置衝陣﹐復以車騎分爲烏雲。」臣謂衝陣者﹐戰陣也﹐正兵也﹔烏雲者﹐翼隊也﹐奇兵也。烏之聚散無常﹐云之行止不測﹐以烏散云合而變化無端﹐故取義爲烏雲陣焉。有衝陣﹐則有營陣矣。營陣者﹐大隊也。衝陣出自營陣之中﹐學兵者觀此﹐可見用陣之則。李靖曰﹕」車徒當教以正﹐騎隊當教以奇。」殊不知車徒原不泥於奇﹐騎隊亦可以爲正。曹孟徳用三騎之法﹐每回軍轉陣﹐則戰騎當後﹐遊騎當先﹐以陷騎爲應變﹐此更番自備之意得矣。戚繼光曰﹕」列陣無難﹐使人各識我陣爲難。人之各識我陣亦未爲難﹐使人之能用我陣爲難。所謂非知之難﹐行之難也。」斯語似能作陣者矣。臣謂𨿽能作陣用陣﹐而不知駐札營陣之吉凶﹐善之半也。故間宜向陽以受生气﹐不飲死水﹐無營死地﹐無居地柱﹐無息地牢﹐無處天竈﹐無棲龍頭。無當大谷之口﹐恐敵所衝﹐猶防決水﹔無止大山之端﹐慮敵所圍﹐不利水艸。大將所處﹐必從九天﹐靑龍華蓋常坐我前。地無艸木﹐不集禽獸﹐不可營也﹔古城古社﹑窯竈丘墓﹐不可營也﹔焦石砂礫﹐水道逆行﹐不可營也。必得水泉淸澈爲上﹐黃黑濁者﹐卽投膠礬澄之。水停不流﹐慮有污毒﹔源在敵所﹐無得輕食﹔水流有黑脈﹐散而不定者﹐食之必死﹔水多糞艸人獸屍骸者﹐食之必病。須從傍鑿井﹐宜得甘泉。所謂軍井者﹐指旋鑿之井也。水流而盈減倏忽者﹐上有壅囊之謀﹔水止而陂沮洳限於路者﹐下有澤淖之陷﹔水要在敵﹐而無甲士守者﹐或有陰伏之姦。

○戰令

尉子之重刑令也﹕」所統千人以上﹐有戰而北﹑守而降﹑離地逃眾﹐命曰國賊﹐身戮家殘﹐去其籍﹐發其墳墓﹐暴其骨於市﹐男女公於官﹔所統百人以上﹐有戰而北﹑守而降﹑離地逃眾﹐命曰軍賊﹐身死家殘﹐男女公於官。」是故以守而破陷﹐則一軍上下受誅﹔以戰而敗北﹐則一軍貴賤皆斬。又曰﹕」能殺士卒之半者﹐威加海內﹔殺其十之三者﹐力加諸侯﹔殺其十之一者﹐令行士卒。」儒者論兵﹐以尉子慘刻。殊不知尉子者﹐無地無天﹐獨出獨入﹐誠所謂一人之將也。善兵者﹐能會其意而去畱之﹐得作戰之機矣。今也民驕備弛﹐戰士困苦﹐而中制太過﹐將乏賢能﹐令輕刑賞。臣謂非尉子之法﹐無能新軍政﹐啟疲獘也。乃減加其差等而爲之令﹐使戰令必行﹐則士卒自畏﹔士卒畏主將之刑﹐則偏裨畏君上之死矣。故上陣有保領牽制之法﹐軍士保領伍隊長出戰無失﹐伍隊長保領千百夫長出戰無失﹐千百夫長保領偏裨將出戰無失﹐偏裨將保領左右將軍出戰無失。各投保狀於大將軍處﹐保云﹕並無遺失蹶傷﹐自利不顧等情。凡陣上蹶一左右將軍者﹐所轄下偏裨將﹑千百夫長﹑伍隊目俱斬﹔蹶一偏裨將者﹐所統下千百夫長﹑伍隊目俱斬﹔蹶一千百夫長者﹐所部下伍隊目俱斬﹔蹶一伍隊長者﹐所領下軍士俱斬。如是則千萬人爲一體﹐而上下同一心。所謂以有本之兵﹐用必死之气﹐勢固崩山而倒堤也。令出戰而軍士畏縮者﹐許伍隊長割其耳﹔伍隊長畏縮者﹐許千百夫長割其耳﹔千百夫長畏縮者﹐許偏裨將割其耳﹔偏裨將畏縮者﹐許左右將軍割其耳。回兵之日﹐驗無耳者悉斬。軍士見敵眾大﹐心先怖懾﹐不遵旗鼓﹐令進意將旁顧徑北者﹐許伍隊長卽時殺之﹔伍隊長有如是者﹐許千百夫長卽時殺之﹔千百夫長有如是者﹐許偏裨將卽時殺之﹔左右將軍有如是者﹐惟聽大將軍卽時斬殺。臨戰行誅﹐法與平時遠異﹕如一伍之長不能誅五人之不用命﹐與無五人同﹔一隊之長不能誅五伍之不用命﹐與無五伍同﹔千百夫之長不能誅伍隊長之不用命﹐與無伍隊長同﹔偏裨將不能誅千百夫長之不用命﹐與無千百夫長同﹔左右將軍不能誅偏裨將之不用命﹐與無偏裨將同﹔大將軍不能誅左右將軍之不用命﹐與無左右將軍同。大將臨敵而死﹐則左右副﹑偏裨官﹑千百總﹑伍隊長﹐以至中軍近卒﹑力士技士﹑儲將謀士﹐悉應斬之。余惟稍遠吏士有軍功者免死。所以凡戰而亡其將吏頭領者﹐所轄並士卒皆死。將吏棄其士卒而逃者﹐亦許諸士卒捕而殺之﹐不捕者同罪。

陣亡一卒﹐而得敵二人者﹐本隊免死。亡一而得三四者﹐賞之。亡一而得敵十數者﹐賞而復升其本隊隊伍之長。亡一二而不得敵者﹐本隊隊伍長並軍士悉斬之。抵敵負傷而不死者﹐以其全隊月糧賞不死之卒。亡卒而失其骸者﹐全隊家產通給亡者之家。亡五十卒﹐而得敵百人者﹐偏裨將﹑千把總﹑伍隊長得以免死。亡五十人﹐而全無斬獲者﹐偏裨將﹑千把總﹑伍隊長盡誅之。如左右將軍以身保其立功贖罪﹐而能奮死陷陣﹐得敵百功以上者免之﹔因而大潰敵陣者﹐賞而復升﹔出而無功﹐𨿽左右將軍保者亦斬﹐其各將領財產盡給於死者之家。至於陣上回報首級一節﹐法所當禁﹐何也﹖一報首級﹐卽起爭心﹐而伍自亂﹐敵必乘我亂也﹔更無得取敵所遺財物﹐一取財物﹐自相奪攘﹐而隊不肅﹐敵必乘我疏也。只應雷擊風行﹐使敵無所措備。敵潰之後﹐令監軍者紀其某陣當某敵﹐某部勝某方﹐某隊進趨﹐某伍少卻﹐功罪應否明白﹐乃發刀斧找取﹐則心自一而功自均也。不但心一功均﹐抑可免私殺平民報功之慘。故有前軍回報功級者﹐斬之。除四夷外﹐則中國之戰﹐又不必以孜孜首級爲計也。固在任機權者﹐臨戰應宜之耳。

未戰之前一二日﹐士卒敢有畏戰逃者﹐捕而殺之。伍隊長不能捕者俱斬﹐仍將同伍同隊之卒﹐各打百棍。若有知其逃情﹐而不先首者亦斬。有能首而密伏所逃之路﹐擒捕其逃者﹐卽以所犯之糧並所犯家資賞之﹐不實並誣者反坐。如果陡病不能赴戰者﹐聽本營官吏伍隊長驗入中軍調理﹐詐者坐法﹐誣其詐者亦坐。或一卒一伍一隊奮勇抵敵﹐而同伍鄰伍同隊救應稍遲﹐致損奮勇伍隊頭目者﹐同伍鄰伍同隊頭目以至軍士悉斬之。或一部一營拼死鏖戰﹐而諸部別營疏於備援﹐致潰鏖戰之陣而損將失事者﹐諸部別營大小頭領俱斬之。其偏裨將﹑千把總之分布策應﹐原其地之遠近﹐連坐有差。卒能奮力陷陣﹐而復得敵之頭領者﹐當卽舉其爲千把總﹔或得其謀士及正副敵將者﹐當卽拜其爲偏裨將。敵未入彀而伏兵先起﹐敵已越彀而伏兵未發﹐因而致誤機事者﹐領伏頭目俱斬﹐各兵捆打﹐仍扣月糧。奇正之兵﹐見伏已起而不急應者同罪。凡塘報﹑夜不收﹑哨探之類﹐爲人欺惑﹐傳送不眞﹐因而誤事者斬。哨探發行﹐不知敵至者斬。哨探不以敵情實告主將﹐而反與同輩宣露者斬。哨探旣眞﹐遠近已的﹐多寡已明﹐險易已得﹐惟聽主將分道發遣﹐無許負气先登﹐貪功先動。若如期不到﹐未令先行﹐臨敵先退者俱斬。大將庸於料理﹐分措失宜﹐隱賢蔽能﹐引用不肖﹐以致覆軍折將者﹐監軍官奏斬其頭﹐沒其三世。監軍官偏執己私﹐不和大將﹐致誤國事者罪同。

分營列壘﹐各有汛地。上自左右將偏裨官﹐下至材官﹑儲將﹑技士﹑亡命以及伍隊士卒﹐惟視聽主將進退合分號令﹐各不得越界往來﹐私相言語。設有犯禁﹐卽治以法﹔臨敵違令者﹐橫門斬之。故曰﹕內無干令犯禁﹐則外無不獲之姦矣。陣定而足數移﹐頭數顧﹐行伍擠拶﹐稀密不均﹐前後紊次﹐旌旗亂搖﹐金鼓不節者﹐所犯與隊伍長俱斬之。故舉號差錯﹐則掌號者罪﹔行陣失序﹐則偏裨官亦坐﹔臨敵而誤號﹐則掌號者斬﹔臨戰而失序﹐則偏裨將亦及。其有出越行伍﹐爭前滯後﹐不遵將令﹐擅出擅入者斬之。陣列已成﹐從左右將已至監軍官而下﹐俱毋得乘車馬入營﹐違者斬之。更不許私抽營內一人一騎役用﹐抗者斬之。無主將符契至﹐而擅發兵者斬之﹔符契旣至﹐而不卽發兵者斬之。失旌旗金鼓符節﹐或爲敵所竊者﹐全隊斬之。奸淫敵境及沿途婦女﹐或匿婦女在營﹐並淩虐所過人民者﹐全隊斬之。進退不遵金鼓旗幡﹑火角號令者斬之﹐倡言敵人威勢以悚其眾者斬之。巫祝私爲軍士卜其行軍之吉凶﹐所問與巫者俱斬之。主將進退密令未出﹐攻伐機事未行﹐而有先聞者﹐告與所聞者俱斬之。結黨毀謗﹑詭言妖異者斬之﹐私察是非﹐因以索利者斬之。漏得失機事於敵人﹐匿姦細緣由於境內者斬之。嫉蔽賢良﹐使才士不得見用於緩急者斬之。更令﹑稽令﹑失令﹑玩令者斬之﹐違主將急時之令者斬之。

守城破陷﹐悉斬守者。圍敵潰圍﹐悉斬圍者。宜戰不戰﹐悉斬戰者。當援不援﹐悉斬鄰隊。遇急不舉烽號﹐及先舉而後斷續不應者死之。軍行在途﹐糧艸遲到﹐所過而誤支給﹐則司餉者死之。出軍在道﹐若見前隊遺落器械銀錢等物﹐許所見本隊隊伍長收貯﹐待營定﹐則稟所管偏裨﹐以召失主認領。妄認及隱匿者俱斬﹐後隊見而不收者亦打百棍。隱匿臨陣死亡士卒資財者斬。吏士受贓﹐定罪紀功不實者斬。臨敵自做傷殘﹐欲避戰鬥之險者斬。臨戰失去衣甲器械﹐或質爲宿倡賭飲之資者斬。敵有棄械解甲乞降﹐而輒殺者斬。獲得敵人私書﹐卽宜密送主將﹐或先開讀及先與本管官看者斬。敵使入軍﹐非主司輒與語者斬。擒獲敵人﹐及來降者﹐卽時領見主將。不得輒問敵中事宜﹐因而漏泄者斬。行軍出戰﹐樵采牧汲﹐不遵號令者斬。忽見怪異飛走之物入營﹐能捕獲者﹐急送主將﹐設有私自藏匿﹑傳告於人者斬。測度軍中事宜者斬。出師在道﹐𨿽值飄風驟雨﹐無令軍士棲止忠臣﹑孝子﹑義士﹑節婦之家﹐違令者斬。軍臨敵境﹐有妄殺老少﹐發毀冢墓﹐搶掠資財﹐焚燒廬舍﹐踐禾伐木者斬。夜深無故號呼﹐驚營動眾者斬。鄰隊鄰伍知其驚營﹐而不靜待﹐亦故附其號呼者俱斬。營中無故火起﹐燒其軍幕器具﹐斬其發火之伍﹐仍沒其家。除主將傳令某伍某隊救火外﹐餘皆不得輒離職掌﹐擅動者斬。五兵不利﹐衣甲不精﹐以致臨戰不堪施用者斬。倚其利口巧舌﹐般弄是非﹐以至軍士不協者斬。妄言神鬼夢寐禍福﹐動惑吏士者斬。竊人貨物爲己財﹐奪人首級爲己功者斬。指麾令出﹐有低眉俯首﹐結舌不應﹐而作難色者斬。崛彊使令﹐出言怨上者斬。不守禁約﹐髙聲喧笑﹐傍若無人者斬。托疾譎病﹐以避艱難﹐扶傷舁死﹐因而欲遠者斬。大將與左右偏裨聚議密事﹐有逼帳矚垣﹝違禁詞語﹣已隱藏﹞者斬。探敵不的﹐報敵不詳﹐多少失數﹐遠近罔實者斬。司勞掌賞﹐私厚所親﹐故薄所怨﹐以致人心不平者斬。刁鬥不振﹐更籌失遺﹐號火滅息者斬。非犒設﹐而無故致醉狂呼者斬。令者﹐將之大柄。所謂內畏重刑﹐則外無堅敵﹐故不得不重也。然臨斬權宜﹐務使三軍心服乃是。

○戰機

得戰之機者﹐藏形於無﹐遊心於虛﹐故聖人常務靜以待敵之有形。所以放乎九天之上﹐蟠乎九淵之下﹐以其無形可見也﹔深間不能窺﹐智者不能謀﹐以其無隙可乘也。不襲堂堂之寇﹐不擊塡塡之旗﹐欲待其形之先見也。見敵之有形矣﹐乃任我之气勢﹐或擊其先動﹐或乘其釁生。敵將堅壁﹐我則突其未成﹐急趨其可攻﹔敵欲衝我﹐我則絕其必返﹐先備其所從。敵長則截之﹐敵亂則惑之﹐敵薄則擊之﹐敵疑則懾之﹐敵恃則奪之﹐敵疏則襲之。若驚鳥之忽起﹐若颶風之陡發﹐倏忽上下﹐莫之止遏﹔如雷霆之震擊﹐如暴雨之傾注﹐左右後前﹐莫之所禦。是故有風雨之行﹐故能威絕域之民﹔有飛鳥之舉﹐故能服恃固之國﹔有雷電之戰﹐故能獨行而無敵。是以善戰者﹐必以盛而乘衰﹐以實而擊虛﹐以疾而掩遲﹐以飽而制饑。應之以不窮﹐投之以不測﹐飄往忽來﹐莫知所之﹔獨出獨入﹐莫知所集。其合如雲﹐其變如龍﹐若從天降﹐若出地中﹐猶水之撲火無不息﹐湯之沃雪無不融。旣其退也﹐敵不知我之所守﹔其進也﹐敵不知我之所攻。若夫水性至柔而能觸崩﹐丘陵性專而觸成也﹔市合至危而能必勝勁敵﹐以死而易生也。苟能指士卒之進退如驅羣羊﹐麾偏裨之赴戰如縱鷹犬﹐使其上云巓而不知其爲髙﹐入叢林而不知其爲礙﹐蹈重淵而不知其爲深者﹐乃可稱任戰﹐乃可稱將兵。

深入敵境﹐而無一人動靜者﹐必有埋伏絕我歸也。須令勁勇爲搜捕﹐繼彊弩以翼之﹐發輕騎以應之。急守糧道﹐設犄角﹐堅整大陣﹐數出奇兵振其先聲﹐爲左右逐掠。敵若空虛﹐急乘我之機勢。地勢相遠﹐彼此力均﹐不可挑戰﹐恐費奔趨之勞。敵或有隙﹐必速壓之﹐無使其復備也。我可以往﹐彼可以來之地﹐必先居髙通餉﹐其勢乃佚﹐其戰則利。孫子謂﹕」先處戰地而待敵者佚﹐後處戰地而趨戰者勞。」所以善戰者能致人﹐而不爲人所致。尉子謂﹕」敵地大而城小者﹐必先收其地﹔城大而地窄者﹐必先攻其城﹔地廣而人寡者﹐則先絕其阨﹔地窄而人眾者﹐則築大堙以臨之。」故作戰必因地勢之便。率與敵遇﹐乃因地而發令焉﹐而復用其險阻﹑山林﹑水泉﹑丘墓之利也。地易遠曠﹐以車騎相因﹔艸木蒙蔽﹐以步卒接戰﹔長林茂陵﹐以奇伏疊出﹔深峽隘口﹐止眾用少﹔逾水涉澗﹐益以火弩﹔髙下相懸﹐未可逼近。晝多旌旗﹐夜多火鼓﹐風雨雪霧﹐變以笳角。以寡擊眾﹐務於隘塞﹐必於暮夜﹐伏於叢茂﹐要於險阻﹔以眾擊寡﹐務於廣漫﹐利於旦辰﹐分守要津﹐絕彼運道。若驅水火﹐須知攫後搏前。偶際晦冥﹐必識相機邀襲。與敵分險相拒﹐猶當塞谷備衢﹐廣我戰道。處山之左﹐急備山之右﹔處山之右﹐急備山之左。我地險悖﹐動有掛礙﹐可以往﹑不便於返者﹐當謹我歸路。敵若無備﹐分兵擊之﹔敵若有備﹐不可出也。遣發哨探﹐密布埋伏﹐務得虛實遠近眾寡之情。然必選精銳誠實﹐不以庸卒。伏兵詭譎﹐情狀萬端﹐若指以山谷蒙翳處伏藏之伏爲伏﹐不過尋常之伏耳﹐是豈能應命於不窮哉﹖故善伏者﹐敵𨿽巧智﹐無能測識我之所伏﹐乃爲伏也。是以用伏之微﹐非神化乎兵術者﹐未可與語伏。

《淮南子》謂﹕」敵躁我靜﹐必罷其力﹔敵先我動﹐必觀其形。別其邪正﹐以制其命﹔審其所處﹐或極其因。敵或反靜﹐先出我奇﹔敵謹後節﹐卽與推移。敵有所積﹐必有所虧﹔敵若左轉﹐覆其右陂。故能先弱敵而後戰者﹐費不半而功自倍。」《管子》曰﹕」不明於敵人之情﹐不可約也﹔不明於敵人之將﹐不先軍也﹔不明於敵人之士﹐不先陣也。士卒未附﹐教習未精﹐敵情未得﹐不可以言戰也。」是故文王不能使不附之民﹐先軫不能戰不教之卒﹐王良﹑造父不能以獘車不作之馬趨疾而致遠﹐后羿﹑逢蒙不能以枉矢弱弓射遠而中微。所以善兵者﹐必使其兵利也﹐甲堅也﹐力治也﹐令信也﹐機得也﹐乃量彼己之勢﹐而後握必勝之權﹐故士卒倚其必勝而自輕斗。魏文侯曰﹕」有師甚眾﹐旣武且勇﹐皆大阻險﹐右山左水﹐深溝髙壘﹐守以彊弩﹐退如山移﹐進如風雨﹐糧食又多﹐難與長守﹐則如之何﹖」吳起曰﹕」大哉問﹗非車騎之力﹐聖人之謀也。能備千乘萬騎﹐兼之徒卒﹐分爲五軍﹐軍各一衢﹐五軍五衢。敵人必惑﹐莫之所加﹐嚴陣堅守﹐以固其兵。急行間諜以觀其慮﹐彼聽吾說﹐解而去之﹔不聽吾說﹐斬使焚書﹐分爲五戰。戰勝勿追﹐不勝疾走﹐如是佯北﹐安行勿斗﹐一結其前﹐一絕其後﹐兩軍銜枚﹐或左或右﹐而襲其處。五軍交至﹐必有其利﹐此擊彊之道也。」臣謂吳起擊彊之術﹐乃以五軍交至﹐而必有其利﹔管仲必勝之道﹐乃以卒附教精﹐兵甲堅利﹐而明敵人之情﹑敵人之將﹑敵人之士﹐而後戰也﹔劉安握戰之機﹐乃罷敵力﹐觀敵形﹐因敵勢﹐而與之推移﹐謂先弱敵而後戰者﹐費不半而功自倍。三子論兵﹐其竅則一﹐其用則不同耳。吳子雄而銳﹐管子重而堅﹐劉子巧而無定。巧而無定者﹐談兵者也。談兵者每作其形勢﹐難其機權﹐神其應變﹐直欲雄視千古。用兵者必盡諸人事﹐慮其垂成﹐觸處機隨﹐故無往而不利。所以談兵與用兵之才遠異﹐如能談而又能用者﹐臣不敢不讓管﹑吳也。

卷四

○摧陷

必死不如樂死﹐樂死不如甘死﹐甘死不如義死。夫一人必死﹐足敵十夫﹔十夫必死﹐足敵百夫﹔百夫必死﹐足敵千夫﹔千夫必死﹐足敵萬夫﹔萬夫必死﹐天下莫當。況義死者乎﹖設有義死之輩出﹐世固難敵矣。百人一心﹐則能陷千人之陣﹐亂千人之伍﹔千人齊刃﹐則能覆三軍之眾﹐殺萬人之將﹔萬人並力﹐則四海震驚﹐無敵可向。吳子曰﹕有一死賊伏於曠野﹐千人捕之﹐莫不梟視狼顧者何也﹖蓋恐死賊突至﹐奮命傷人。所謂一人挺刃﹐萬人避之。非萬人皆不肖也﹐必死與必生之心不同。今能使千萬眾之气﹐如一死賊而誓不俱生﹐則進不可當﹐退不可拒﹐𨿽有謀者﹐亦難克也。故善摧敵之堅﹑陷敵之勢者﹐能使三軍負必死之气也。善用必死之气者﹐當法諸楊素﹐方諸淮陰﹐考諸竇軌可也。素每臨戰﹐必令弱卒赴敵﹐陷陣則已﹐不能陷者悉斬之﹔又令復進﹐不能陷者﹐更悉斬之。則將士惟知進﹐退皆死﹐所向無不勝焉。信之背水﹐亦置軍於不能退走之地﹐謂無所往矣。無所往﹐則知非死戰不能生﹐非疾鬥不能出﹐自是並其力﹐齊其气﹐奮其命﹐一其死﹐而決之戰。軌時赴敵﹐有部將稍卻者俱斬之﹐拔隊中小校以代﹐自率鐵騎以殿﹐乃令之曰﹕」鼓發而有不進者﹐自後殺之。」士聞鼓聲﹐無不爭馳以進斗。所以嚴刑爲作气之基﹐作气爲摧陷之本﹐摧陷爲決勝之權。故善決勝者必仗諸摧陷﹐能摧陷者必振其死气﹐善作气者必極其煩刑。法曰﹕」剛柔皆得﹐地之利也。」又曰﹕」攜手若使一人﹐不得已也。」然死地有特致之者﹐有誤至之者﹔死气有令作之者﹐有自振之者。恐其亂目也﹐禁妖祥之事﹔恐其惑心也﹐去狐疑之思。乃焚其貨財﹐忘其生路﹐使人人豎發裂眥﹐不待命令而皆自爲之戰。所以發令之要﹐在必信從﹔作气之機﹐存乎心法。且兵無常勇﹐亦無常怯﹐气使之耳。气彊則勇﹐气懦則怯﹐气勇則戰勝﹐气怯則戰北。勇怯彊懦﹐其由甚微。善作气者得乎機﹐善用機者決諸勢。勢莫爲敵所用﹐而我常用敵之勢也﹔气莫爲敵所奪﹐而我常奪敵之气也。故其攻擊也﹐若迅雷飄風﹔其摧陷也﹐若崩潰倒決﹔其搏執也﹐若鷙鳥拿攫。使敵莫測我之所從來﹐莫禦我之所忽及。吳子謂戰鬥之場﹐止尸之地。是以諭之如坐漏船中﹐伏燒屋下﹐若能厲气捨死當敵之鋒﹐則敵之勇者不及怒我﹐智者不及謀我﹐我反生而敵必死耳。所謂必死則生﹐幸生則死。能令人之必死者﹐勵士之功也﹔能使令人之必從者﹐教戒之法也。故曰﹕令以恩信行﹐气以振作勇。又曰﹕士人盡力﹐我𨿽甚陷則不懼。

○因勢

得機略者﹐不逼人之窮﹐不攻人之銳﹐不啟人之未及﹐必因其盛而致之弛﹐擊其虛而待其疲﹐取其無備而疾襲其遲。是以用兵之術﹐惟因字最妙﹕或因敵之險﹐以爲己固﹔或因敵之謀﹐以爲己計﹔或因其因﹐而復變用其因﹔或審其因﹐而急乘其所因。則用因而制勝者﹐不可言窮矣。敵𨿽有智﹐吾必知其不能逃我之所因也。吳子謂占將察才﹕」因形用權﹐則不勞而功舉。」故敵處髙燥﹐不利水艸﹐因而困之﹔敵便水艸﹐己處卑下﹐因而灌之﹔敵居不便﹐出入艱難﹐糧道遠絕﹐因而淩之﹔敵地廣大﹐食匱兵少﹐四守失隘﹐因而急之﹔敵將貪利﹐可賄可啖﹔上驕下怨﹐可間可離﹔愚昧輕信﹐可懾可誘﹔喧囂不整﹐可薄可欺﹔乘勞務利﹐可襲可擊。慮進疑退﹐眾必失依﹔人有歸志﹐將不能禁﹔開險塞易﹐其軍必迷。若夫敵人疲怠﹐饑渴驚疑﹐前隊未營﹐後軍未涉﹐偶值晦冥﹐風雨忽作﹐故可因敵之勢以致勝也。我勇且謀﹐士卒死戰﹐進如驟雨﹐發如飄風﹐故可因我之气以決勝也。闕山狹路﹐大阜深澗﹐龍蛇盤磴﹐羊腸狗門﹐險墮飛鳥﹐守在一人﹐故可因地之利以必勝也。三者得一﹐敵已挫亡﹔俱得用者﹐所向莫當。所以善兵者﹐必因敵而用變也﹐因人而異施也﹐因地而作勢也﹐因情而措形也﹐因制而立法也。故曰﹕能者用其自爲用也﹐不能者用其爲己用也。用其自爲用﹐則天下莫不可用﹔用其爲己用﹐則所得者鮮矣。

舉不輕﹐勢不逆﹐以一匹夫而能施徳義﹐協人心﹐信刑賞﹐新政令﹐使人不敢逆其命令﹐而必爲之致用者﹐惟伊尹﹑呂望﹑孫武﹑穰苴﹑管仲﹑吳起﹑韓信﹑孔明之輩能之。且輕舉者必敗也﹐逆勢者必亡也。善兵者﹐當窺識數子之不逆勢﹐不輕舉﹐而又能致人於必用之處﹐是得用因之根本矣。所謂因人之勢以伐惡﹐則黃帝不能與爭威﹔因人之力以決圖﹐則湯﹑武不能與爭勝。故能得其因而乘其因者﹐則萬軍之將可擒﹐而四海之英雄可制也。言兵者﹐動輒誇淮陰能驅市人﹑用烏合﹐謂其致勝也有神術焉。此不通乎用兵之本甚矣。淮陰所處之時﹐有可驅之勢﹐有可合之機。故因其時﹐順其勢﹐而鼓舞之﹑迂誤之﹑激烈之﹑率然之﹑死陷之﹐使人人無不怒目攘臂﹐齊勇皆戰者﹐何也﹖蓋六國恨秦仇之深﹐萬姓怨秦法之慘﹐傲然若焦熱﹐傾焉若苦烈﹐雞犬不相寧﹑貴賤不相忄﹐不獨人心去秦﹐而天亦厭秦久矣。忽兵起山東﹐項﹑劉繼峙。淮陰適際其時﹐輒握其略﹐獨開孫子九地之竅﹐乃因勢而驅用之﹐握機而死致之﹐是易於啟發耳。假使彭﹑黥而亦識此竅﹐則淮陰又未可恃以必能也。臣是以知淮陰生於斯世﹐欲廢兵本﹐外節制﹐抗監司﹐驅市合﹐以戰而必勝﹐以攻而必取﹐吾斷未敢爲之許。所以因時順勢而利導之者﹐能者之事也﹔悖人逆天而抗時勢者﹐妄者之事也。信固得其時順其勢﹐而爲能者之事矣。學兵之士﹐當究其時事之可否難易﹐而得失其人﹐幸勿爲豪傑所欺笑焉。孫子曰﹕」勝可爲也。敵𨿽眾﹐可使無斗。策之而知得失之機﹐作之而知動靜之理﹐形之而知死生之地﹐角之而知有餘不足之處。」故策者欲因其得失也﹐作者欲因其動靜也﹐形者欲因其死生也﹐角者欲因其有餘不足也。使深間不能窺﹐故因其間以爲我用也﹔智者不能謀﹐故因其謀以爲我計也﹔勇者不能鬥﹐故因其勇以爲我力也。所以能因敵轉化﹐用敵於無窮﹐因形措勝﹐用形於不竭者爲之神。

○車戰

法曰﹕車與步戰於易﹐則一車能當步卒八十人﹔戰於險﹐則一車能當步卒四十人。車與騎戰於易﹐則一車能當十騎﹔戰於險﹐則一車能當六騎。大約車用得法﹐十乘能勝千人﹐百乘能當萬卒。𨿽曰步不勝騎﹐騎不勝車﹐然有騎無車﹐則一騎不能當一卒也。務使步不離車﹐騎不遠轂﹐進退有制﹐循環反復﹐得用車之法也。凡車利結營﹐猶便涉遠﹐宜於廣易陽燥﹐不利於卑濕窪洳。所以貴髙而賤下﹐進止須從其道焉。其犯堅眾也﹐必先走其雷電﹐繼以小戎﹐急出馳車﹐或突或衝﹐火亂其西﹐弩射其東﹐半騎半徒﹐伏奇從鋒。晦冥不便﹐謹壁勿攻。車營被圍﹐急擊有七﹕敵之行伍未定﹐前後未收﹐急出輕車擊之﹔士卒無常﹐旌旗亂動﹐急出武剛擊之﹔不堅行陣﹐人馬縱橫﹐急出火車擊之﹔進退疑怯﹐三軍互驚﹐急出弩車擊之﹔遠來亂合﹐暮不能去﹐急出衝車擊之﹔吏貪務掠﹐令不能止﹐急出驍騎擊之﹔敵陣旣整﹐輜積又多﹐圍厚不解﹐急出神獸車﹑離合車﹑霹靂車三方擊之。出車有制﹐馳驟得機﹐敵𨿽萬匝﹐克之必矣。所以欲擋胡馬之衝﹐非車壁不可﹔欲挫胡馬之銳﹐非車擊不可﹔欲逐套衛之虜﹐非車攻不可﹔欲彌隙塞罅﹐而卻胡馬之不入﹐非車守不可﹔欲出塞開邊以建不世之業﹐非車行不可。然用車之要﹐總不外治力前拒﹐整束部伍而已。曠野最宜鹿角﹐廣地則便軍車。是以知戰車必不宜少﹐又烏可以不用耶﹖故知節制奇正之用者﹐必不捨是﹔欲應變於倉卒間﹐遠伐於數千里者﹐亦不捨是。故曰﹕非車無以致遠﹐非車無以行制。惟善用車戰者﹐不限南北﹐無拘山水﹐無論重輕﹐不泥分合﹐實在用者之何如耳﹐不可以車爲無益於軍用也。

○騎戰

騎者﹐軍之伺候﹐便於奔衝﹐利於速斗﹐踵我敗軍﹐絕彼糧道﹐擊便寇也。然頓之則老﹐宜於平易﹐畏於險阻林谷陂洳﹐無令自苦。是以用騎而必避之道有八焉﹕敵人佯走﹐反我輕車﹐夾我毒弩﹐騎之致敗一也﹔追北長驅﹐逾險不止﹐奇伏或起﹐直絕我後﹐騎之致敗二也﹔地勢四守﹐陷如天牢﹐往入𨿽易﹐退不可逃﹐騎之致敗三也﹔茂林叢木﹐大溪深谷﹐馳驟縶縲﹐戰道窘促﹐騎之致敗四也。欲進而隘窄難從﹐旣出而迂遠難到﹐彼之寡弱可以擊我之眾暴﹐騎之致敗五也﹔大阜在前﹐髙山在後﹐左右夾以阨塞﹐敵處表裏﹐戰必艱難﹐騎之致敗六也﹔旣進而不能退﹐隊遠而不能收﹐敵又據我根本﹐扼我陣頭﹐騎之致敗七也﹔沮澤漸洳﹐艸穢蕃蔓﹐敵或現隱﹐撲我聚散﹐騎之致敗八也。用騎而取勝之法亦有四焉﹕敵人初至未列﹐率然摧其先部﹐擊其左右﹐搗其心腹﹐謂之突衝﹔敵或整治﹐兼有斗心﹐必謹吾翼騎﹐倏忽往來﹐進如霆震﹐合如風雲﹐揚塵鼓煙﹐令白日昏﹐疑以神獸﹐雜以小戎﹐密更號令﹐變化不窮﹐謂之術擊﹔敵處平易﹐結陣不固﹐據無險阻﹐卒無戰心﹐當急令驍騎薄獵前後﹐翼擊兩旁﹐斷其糧道﹐以驟襲弛﹐以夜爲晝﹐其心必恐﹐其敗不救﹐謂之乘亂﹔敵暮欲歸無制者﹐其眾必雜﹐令我鐵騎十而爲隊﹐或伏或馳﹐散而星布﹐起如鳥飛﹐繼以毒弩﹐按號發機﹐敵𨿽百萬﹐其勢必疲﹐謂之威劫。騎戰之機﹐不外乎八險四利﹐而分合聚散猶宜條理。然非雜以車徒﹐進退無本﹐終是勢孤﹐恐爲智者所苦。故曰輕淩之隊﹑奇伏之隊﹑跳蕩之隊﹑突衝之隊﹑踵軍之隊﹑遊奕之隊者﹐爲其馳驟便捷﹐利於邀擊奔趨﹐而不宜於正守老頓也。太公曰﹕」騎與步戰於易﹐則一騎能當步卒八人﹔戰於險﹐則一騎能當步卒四人。大約十騎走百卒﹐百騎走千人耳。」惟馬之所處﹐必乘水艸之便﹐適饑飽之宜﹐冬欲其溫﹐夏欲其涼﹐勤剔毛鬛﹐謹其四下﹐齊其進止﹐慣其奔衝﹐調戢視聽﹐使無驚駭﹐人馬相親﹐然後可使。銜轡鞍勒﹐必令固完。況馬之爲病﹐不傷於馳逐始末﹐卽傷於飲食失宜。吳子曰﹕」日暮道遠﹐必數上下﹐寧勞於人﹐愼勿勞馬﹐常令有餘﹐備敵覆我。能明此者﹐橫行天下。」

○步戰

大率步兵先立老營爲守﹐然後分兵數處以聽指麾﹐因變奇正。𨿽雜騎隊出戰﹐亦必疊更。疊更之術﹐疊陣法也。故進必輕淩﹐退必持重﹐變必率然﹐乃得用步之要。其次務險﹐其次務隘。務險隘者﹐握用寡之機也。法曰﹕步兵不能當車騎之蹂躪﹐必依丘陵林木險阻以爲固﹐廣易則用拒馬﹑儲胥﹑劍刃﹑蒺藜。倘一時拒馬不便﹐卽伐木爲鹿角營。守者爲駐隊﹐戰者爲鋒隊﹐槍筅鐮牌因勢而出﹐布伏突奇﹐必火必弩。若能稍間車騎﹐變以烏雲﹐動卽令人無措。故教步戰之法﹐起號卽陣﹐舉號卽戰﹐而變號則易奇正。臨戰而忘教習者斬之﹐遇險而畏進趨者斬之。偶值形勢險阻﹐須因地而爲方﹑圓﹑曲﹑直﹑銳之營以自待也﹐只勿失積卒﹑握奇之旨。如韓信之用死地﹐李嗣源之救幽州﹐張睢陽之聚散掩擊﹐嶽武穆之野戰更番﹐楊素之立陷陣令﹐李靖之作六花營﹐吳璘之用三疊法﹐戚繼光之變鴛鴦勢﹐俱當爲步戰之紀。而臣之連環﹐因之二圖﹐間以車騎﹐亦可謂之有制。然喊聲欲齊而震﹐鼓聲欲重而沈﹐戰气欲揚而銳﹐死心欲必而剛﹐藝必求其精練﹐兵必雜其短長。司馬法曰﹕」兵不雜則不利﹐故長兵以衛﹐短兵以守。太長則難犯﹐太短則不及。太輕則銳﹐銳則易亂﹔太重則鈍﹐鈍則不濟。」學者能因其機﹐適其宜而通變之﹐是得步戰之妙。步兵抵暮﹐須列布城﹐設拒馬﹐環儲胥﹐以爲營壁。伍隊長旗上宜懸鐵綫燈籠﹐燈外有罩﹐罩以油布爲之。或便夜徙﹐抑備襲偸。如舉號罩起﹐一望盡爲火城﹐敵𨿽有見﹐亦必驚悚。其傳箭支更﹐又在因時立制﹐但夜營以至靜至幽爲本。

○水戰

江上之戰﹐必處上游﹔水上之禦﹐宜柵中流。或因風縱火﹐或因霪用灌﹐或囊沙決堤﹐或順逆故用﹐毋自處不便﹐毋自當逆風。舟宜坦而旋轉便﹐器宜捷而火弩先﹐分更宜速﹐柵寨惟堅﹐旗幟須多張而數變﹐戰士須輕佻而素練﹐此水戰之機也。將須達其機﹐審其利。不得其利﹐必爲所害也。故處水之軍﹐絕水必遠水。客絕水而來﹐勿迎之於水內。欲戰者無附於水而迎敵﹐無自處其下而當客。所以視生據隘﹐察其所來。凡與敵遇於大水之澤﹐且止其傍﹐急令登髙瞭望﹐必揣水情﹐得其廣隘淺深﹐乃可決策。敵若涉水﹐半渡薄擊。我不欲戰﹐拒水阻之﹔我必欲戰﹐故去水稍遠。上雨水沫至﹐我欲涉者﹐必待其定也。敵船鼓躁而矢石不交者﹐兵器必少也﹔敵鼓促急而徐疾失度者﹐眾必疑懼也﹔敵令小舟往來不定者﹐必有謀議也﹔敵旣進而復退者﹐探而欲襲也﹔敵泊而揚帆者﹐欲出我不意也﹔敵火夜明﹐喧呼不絕者﹐恐而少備也﹔敵火數明﹐靜寂無聲者﹐治器欲戰﹐不戰卽走也﹔敵近村落而不登劫者﹐心有所怯也﹔敵未困窮而求降請縛者﹐必有所圖也。他如敵鼓無韻爲僞聲﹐敵兵不動爲偶勢﹐此庸將之所不籌﹐而智者必反其所計。

習水戰之令﹐臨汛官兵無得脫衣夜臥﹐無得擅離本船。凡角掌一號﹐炮放一聲﹐鼓擂一通﹐吏士皆嚴肅器具﹐聽令而去﹔角掌二號﹐炮放二聲﹐擂鼓二通﹐吏士各就本部旗幡﹐魚貫擺列﹔角掌三號﹐炮放三聲﹐鼓擂三通﹐大小戰船依次進發﹐左右前後無得攙越。臨戰而亡教習號令者誅之﹔遲行緩到及退縮不至者﹐斬其捕盜﹔遇淺稽遲者﹐斬其攀招手﹔𨿽先到而不直射敵船﹐或傍擦﹐及使風不正者﹐斬其舵工﹑繚手﹔前船與敵交鋒﹐而諸船不助﹐致敵突走﹐或陷先戰之船者﹐傍觀後到﹑捕盜﹑舵工俱斬之。敵船故棄物件於水﹐兵士戀於撈取而不追戰﹐許捕盜割其耳﹐回兵之日誅之﹐同船隱者連坐。一船勝敵﹐而諸船攢擠爭功﹐不務分頭追殺者﹐以軍法治其捕﹑舵﹐同力勝者不在令內也。

洋海之戰﹐所慮風濤不時﹐又慮迷失向往﹐當以斗建爲正﹐加四時定之﹐知所進退矣。或昏晦之際﹐則以指南車子午鍼分其南北。故處水上之占驗﹐與諸占家稍異者﹐似宜記之﹕如日暈主風﹐月暈主雨﹐風雨必從暈闕處來﹔星光閃爍不定﹐及雲起四下散如煙霧者﹐皆主大風﹔云若車形﹐及海豬亂起﹐發風必猛﹔東風急而雲起﹐愈急者必雨﹐最難晴﹔夏秋之際﹐海沙雲起﹐卽有颶風霪雨﹔水際靛靑色﹐風雨連朝夕﹔水面浮黑灰﹐風雨時下來﹔海燕成羣飛﹐白肚主風黑肚雨﹔日沒後起胭脂紅﹐及云若魚鱗者﹐皆主不風卽雨也﹔單日起風單日止﹐雙日起風雙日止﹔風起早晚和﹐須防來日多﹔晝起之風慮其久﹐夜起之風防其暴﹔夜聞九逍遙鳥叫﹐一聲風﹐二聲雨﹐三聲四聲斷風雨﹔蝦籠得韋魚﹐風水作不止﹔水蛇蟠在靑蘆梢﹐大水直至蛇蟠處﹐望上水稍漫﹐望下水卽至。

○火戰

惟善用水火者﹐有震天之威﹐故力不費而功倍之耳。法曰﹕行火必有因﹐煙火必素具。因者﹐因天時之風燥﹐因敵處之荒蕪也﹔具者﹐具我之火器﹐無所不備於軍中也。若得其天時﹐值敵之所處﹐乃用我之所素具。是以用火之法﹐考時審日﹐必得其風﹔順縱煙塵﹐必取其便。發火自幽﹐致敵無救﹐絕守去路﹐勿令其逃。如自犯火﹑覆地雷﹑霹靂火﹑轟山炮之類﹐悉皆神擊﹐所謂發一機以殺百萬者也。此顧出塞之天兵﹐而亦守邊之祕事。然中國之用﹐又無往不宜。如古之名將﹐雄戰勢﹑大戰功﹐使敵無所措備﹑無所抵抗者﹐實無出於水火之利也。故火器有陸用﹑水用﹑戰用﹑守用﹑伏用之不同﹔火制有飛火﹑烈火﹑法火﹑毒火﹑神火之各異。其勢在火﹐其機在器。孫子謂月在箕﹑壁﹑翼﹑軫爲風起之日﹐固亦無可據驗。能乘天燥﹐復得地機﹐發其上風﹐火具神巧﹐便可稱善用火戰者。若拘以孫子五火四宿﹐未可謂其得火之用也。火之最難其法者﹐在種火走綫。如地雷埋地數尺﹑遠廣數里﹐水雷入水丈餘﹑沈伏港汊﹐但藥綫入土卽潮﹐入水卽爛﹐又烏能旬日數月不濕﹐俟火機一動而卽發之耶﹖況竹筒油蠟之類﹐悉不能擋水﹐此非巧過李載者﹐不得其祕也。其燒積燔營﹐放箭打炮﹐不過是遲速便滯﹐宜與不宜﹐巧法手法耳﹐何足道哉﹗所以善制火者﹐有不傳之祕﹔善用火者﹐有心得之巧。凡火發於內﹐則早應之於外。萬一火發於外者﹐又當隨時應之﹐無待於內發也。火發而敵不動者﹐必有恃也﹐或空營也﹐宜少待勿攻。看其火勢內外極盛﹐亂則從之﹐靜則自避。如我入敵境﹐偶經蓊蔚之所﹐又在燥時﹐且值暮矣﹐必先削去營前叢茂。設若燔我上風﹐當令我軍寂然不動﹐亦以火燒營前之艸﹐使兩火相遇﹐艸盡火滅。彼見火發而我軍安靜﹐疑不敢進﹐懼而必驚﹐驚而必退。急令毒弩神器﹐按黑伏於必由之路﹐授以密號﹐八面角起﹐鼓躁亂擊﹐使敵莫知所逃﹐是謂以敵火而反其敵用者也。

○夜戰

夜戰之法﹕或伏或邀﹐或聚或散﹔發號卽行﹐起炮便戰﹔金之而止﹐鼓之而進﹔掌笛隊分﹐吹角陣變﹔務於精少﹐必得鄕導﹔益以火鼓﹐亂敵部伍﹔一徐一疾﹐動靜按機。敵莫知我之去處﹐亦莫識我之分移。敵如靜固﹐故致其疲﹔敵將亂躁﹐直入不疑。凡夜以車爲壁﹐以步爲守﹐以騎爲候。籌箭暗支﹐燈炬有制﹐須素令各卒熟認本營本隊字號。設或進退合分﹐忽然舉火﹐則辯別明如白晝﹐錯誤者斬之。須慮大風暴雨忽作﹐故陣於爽塏﹐以防水沖。急出候騎﹐嚴備掩襲﹐及觀道路險易之情﹐敵人必走之徑。若與對壘﹐或去營百步﹐每方燃火數堆﹐暗地可見敵之向往﹐風雨則以松節攬把爲視。設欲遷移﹐預立空營數處﹐營外各有伏也。大抵夜營宜靜﹐在智者必息火鼓。其所以備防之策﹐又無處不周匝。古之名將﹐每務夜擊﹐謂其銳寡可以破堅眾﹐疑伏足以懾方張。所以用兵之妙﹐妙在夜戰。然夜戰之卒﹐非亡命不可也﹐非神術不可也﹐非積盜不可也﹐非彊梁無賴不可也﹔將非驍悍不可也﹐非果敢不可也﹐非變通不可也﹐非絕技潑膽不可也。能識是機﹐握是竅﹐敵之勇也﹐無所恃其勇﹔敵之固也﹐無所恃其固﹔敵之眾也﹐無所恃其眾。風亦可進﹐雨亦可馳﹐冥亦無礙﹐晦亦自宜。其制勝也﹐必使敵之無以逆料﹐抑使敵之無所不疑。

○山林澤谷之戰

孫子曰﹕」處山之軍﹐絕山依谷﹐視生處髙﹐無登戰隆。」又曰﹕」養生處實﹐軍無百疾。」大抵好髙而惡下﹐貴陽而賤陰也。所以山戰宜居髙阜﹐近水艸﹐通糧道﹐握形勢﹐以便擊刺。故山上之戰﹐不仰其髙焉。凡屯於髙山﹐而四面受敵者爲戰隆﹐則爲敵所棲矣。屯於中窊﹐而四面山髙者爲天井﹐則爲敵所困矣。在智者固不爲人所羈棲﹐亦不爲敵所囚困。前後險峻﹐山水深大之處爲絕澗﹔周圍險阻﹐急難退出者爲天牢﹔艸木蒙密﹐不便驅馳者爲天羅﹔泥途坑阱﹐車騎陷沒者爲天陷﹔兩山相夾﹐澗道回狹﹐一人守之﹐萬夫難越者爲天隙。行軍遇此﹐必亟去而遠﹔敵若遭之﹐相機絕擊。兩山夾近者爲隘形﹐我若先居﹐必須塞滿隘口﹐作陣列勢以待﹔若敵先盈塞﹐陣而待我﹐不可從之。如隘處未盈﹐行列未就﹐急擊勿疑。太公有林戰之法﹐以弓弩爲表﹐戟楯爲裏﹐矛戟相與爲伍。樹木疏處﹐戰車居前﹐以騎爲輔﹐更戰更息﹐各按其部。臣謂林戰則車騎必爲之困矣﹐矛戟又何能施之﹖必須速謹出入﹐各奮短兵﹔斬木開道﹐便利我行﹔毒弩烈火﹐疊進互更﹔審向察道﹐妙在晦冥﹔左右前後﹐遠索敵情﹔半伏半擊﹐獷猤騰淩。敵𨿽有見﹐莫得我形。故林戰與叢戰相侔﹐其利害相半也﹐軍紀以爲當避。苟或遇之﹐勝在人耳。晝益旌幡﹐夜益笳鼓﹐無畏其彊﹐必慮其火。法曰﹕處斥澤之軍﹐惟絕斥澤﹐亟去無畱﹔若交軍於斥澤之中﹐必依水艸而背眾樹。臣謂若交兵於斥澤﹐則勝負未可爲也。莫如翼出驍騎﹐展開道衢﹐整陣結伍﹐且戰且行﹐必謹遊殿以備敵情。敵若彊梁﹐急據髙阜。兩軍角之﹐必有利路。其堅捨環龜之說﹐未可卽處。地狹山髙﹐左右壁陡﹐率與敵遇﹐兩不便走﹐故彼不能來﹐我不得往﹐吳起謂之谷戰﹐𨿽眾不能用也。須巧設伏奇﹐利在急出。選我輕足之卒﹐必登髙陵﹔必死之士﹐以開前徑﹔或分車步﹐四旁伏定。敵必堅守營陣﹐不敢輕爲進止﹐乃急出旌幡﹐移營谷外﹐半隱半出﹐更番挑之﹐且擊且擄﹐繼以驍騎﹐列彊弩而衝﹐接短兵而斗。臣謂行軍而值山林澤谷險阻﹐是謂伏姦之地﹑控制之所﹐須疾過無緩。設或陡然遇敵﹐必觀其治亂而擊之也。如不可擊﹐只能謹我部伍﹐齊我進退﹐敵便不能爲我亂耳。兵法以處陸之軍﹐右當背乎髙阜﹐死地當在軍前﹐生地當在軍後。然亦有故置死地於軍後者。又曰﹕丘陵堤防﹐必慮其陽而右背之﹐是太鑿矣。惟善兵者自不拘執﹐何也﹖精銳之兵﹐勢不可禦﹐其鎭靜如山林﹐其流利如江漢﹐其威烈如雷霆。𨿽歷羊腸﹐過鋸齒﹐緣髙山﹐入深谷﹐涉大澤﹐渡重淵﹐而亦必不敗者﹐謂人人無不騰淩張膽﹐一絕乎疑慮﹐堂堂然決戰而去。所以致之死地亦勝也﹐致之險地亦勝也﹐致之陷地亦勝也。不能用兵者﹐𨿽處生地亦必死﹐𨿽處安地亦必危﹐𨿽處勝地亦必敗。何也﹖人事不齊也。故曰﹕天時不如地利﹐地利不如人和。惟能盡諸人事者﹐自得地利之用﹐自合天時之宜。

○風雨雪霧之戰

風雨雪霧之際﹐最難用兵。此智者之所深畏﹐而勇者之所怯出也。惟能握其機﹐而善儲其事者﹐又在此際爲必勝。何也﹖疾風暴雨之時﹐人皆爲我不能戰﹔大雪重霧之際﹐人皆爲我不能攻。其備自弛﹐其心必懈。若乃儲其事﹐握其機﹐斟酌闔辟﹐懸千黃金﹑萬戶爵﹐而復信之以必死之刑﹐置之以必死之地﹐將欲率眾寡而眾寡用命﹐驅彊弱而彊弱一心﹐自是一當百也。以一當百﹐則無不可勝者矣。但今之時將﹐無能知此術耳。人言戚繼光能之﹐臣每究其浙閩用兵方略﹐不過稍識其毫末。若謂其能集古名將之大成﹐應機宜以不測﹐則臣未敢以心許之也。所謂用兵之勢如轉圓﹐決勝之機如發弩﹐圓者無一定之方﹐弩者有抹電之迅。然又不可無一定之主﹐抑未可以必迅爲之。實在智者隨時化變﹐應形於不窮也。如營陣定而雨不止﹐馬沒蹄﹐車陷軸﹐步敝薛﹐滯進退﹐妨馳逐﹐此士卒之災也。其死生呼吸系乎能將﹐是以安營必得髙燥﹐先浚水渠﹐密守界道﹐正防有此。方進戰而當地險﹐又值怪風陡作﹐注雨如傾﹐飛沙障天﹐怒霆奪魄﹐此戰鬥之災也。霎時勝敗﹐要在得機。風順縱火﹐乘勢搗之﹔逆則札定陣基﹐慮其迫我。須嚴令固壘﹐止眾勿進﹐此亦用寡之時也。俟天變少間﹐審勢相機﹐敵若備嚴﹐謹守勿出﹔如我治彼亂﹐以輕銳乘之﹐而大陣不得妄動也。敵或順勢迫我﹐須令驍騎先馳徑道﹐從夜焚毀其積聚﹐撲殺其老幼。敵見根本有失﹐勢必退崩﹐取亂擊之。此其大槪也。如山寇海夷﹐慣在颶風忽作﹐注雨不止﹐重霧不開﹐大雪深厚之際爲得志﹐何也﹖蓋南軍守以木寨﹐戰以散卒﹐陣無壁車﹐出無候騎﹐以脆弱步兵遭此天變﹐自顧且不暇﹐何能徧守其險阻﹖設或備禦少疏﹐寇必乘疏掩懈﹐猿攀蟻附而入。況道路素知﹐入卽得志不已也。胡馬之來﹐關鄙重隔﹐而聲息先聞﹐一當雨雪﹐彼且不利長驅﹐猶易爲防戒耳。惟大風重霧﹐亦其乘勢仗昧折墻奪險時也﹐善守者自宜識之。然亦有因其時﹐反其勢以致勝者也。故曰﹕能握其機而善儲其事者﹐又在此際爲必勝。

