

欽定四庫全書

子部二

何博士備論

兵家類

提要

【臣】等謹案何博士備論二卷宋何去非撰去非字正通浦城人元丰五年以特奏名廷試除右班殿直武學敎授博士元祐四年以蘇軾薦換承奉郎五年出爲徐州敎授軾又奏進所撰備論薦爲館職不果行是編卽軾所奏進者軾狀稱二十八篇此本僅二十六篇蓋佚其二也去非本以對策論兵得官故是編皆評論古人用兵之作其文雄快踔厲風發泉湧去蘇氏父子爲近蘇洵作六國論咎六國之賂秦蘇轍作六國論咎四國之不救去非所論乃兼二意其旨尢相近故軾屢稱之卷首惟載軾薦狀二篇所以志是書之緣起也卷末有明歸有光跋深譏是論之謬且以元符政和之敗歸禍本於去非夫宋之釁由於用兵而致釁之由則起於狃習晏安廢弛武備驅不可用之兵而戰之故一試而敗再試而亡南渡以後卒積弱以至不振有光不咎宋之潰亂由士大夫不知兵而咎去非之談兵明代通儒所見如是明所由亦以弱亡歟乾隆四十五年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

何博士備論薦狀

元祐四年正月【缺】日翰林學士朝奉郎知制誥兼侍讀蘓軾狀奏右臣伏見左侍禁何去非本以進士六舉到省元丰五年以特奏名禦廷唱名先帝見其廷對策詞理優贍長於論兵因問去非願與不願武臣官去非不敢違聖意遂除右班殿直武學教授後遷博士今已八年嘗見其所著述材力有餘識度髙逺其論歷代所以廢興成敗皆出人意表有補於世去非𨿽喜論兵然本儒者不樂爲武吏又其他文章無施不宜欲望聖慈特與換一文資仍令充太學博士以率勵學者稍振文律庶幾近古若後不如所舉臣等甘伏朝典謹錄奏聞伏候勅防奉聖防特授承事郎依舊武學博士

元祐五年十月十八日龍圖閣學士左朝奉郎知杭州蘓軾狀奏右臣自揣虛薄叨塵侍從常求勝已以爲報國恭惟先皇帝道配周孔言成典謨云漢之光藻飾萬物而臣子莫副其意蓋嘗當食不禦有才難之嘆伏見承事郎徐州州學教授何去非文章議論實有過人筆勢雄健得秦漢間風力元丰五年以累舉免解答策廷中極論用兵利害先帝覽而異之特授右班殿直使教授武學不久遂爲博士臣揆聖意必將長育成就以待其用豈特以一博士期去非而已哉而去非立志彊毅不苟合於當時公卿故莫爲一言推轂成就之者臣任翰林學士日嘗具以此奏聞乞換文資置之太學𨿽蒙恩換承奉郎而今者乃出爲徐州教授比於博士乃似左遷非獨臣人防言輕不足取信亦恐朝廷不見其文章議論無以較量其人謹繕冩去非所著備論二十六篇附遞進上乞降付三省執政考覽如臣言不謬乞除一館職非獨以取羅逸才風曉士類亦以彰先帝知人之明一經題目決無虛士書之史策足爲光華若後不如所舉臣甘伏朝典謹錄奏聞伏候勅防

欽定四庫全書

何博士備論卷上

宋何去非撰六國論

秦得所以並天下之形而天下遂至於必可並六國有可以拒秦之勢而秦遂至於不可拒者豈秦爲工於斃六國耶其禍在乎六國之君自戰其所可親而忘其所可讎故也秦之爲國一而已矣而關東之國六焉計秦之地居六國五之一校秦之兵當六國十之一以五一之地十一之兵而常擅其雄彊以制天下之命者由其據形便之居俯扼天下之吭而蹈其膺背於足股之下故也使六國之君知夫社稷之實禍在秦而相與致誠締交戮力以擯秦卽秦誠巧於攻鬭則亦何能鞭笞六國使之駢首西向而事秦哉又況得以一二而夷滅之也蓋其不知慮此凡所以早朝而晏罷者皆其自相屠斃之謀此秦所以得收其敝而終爲所擒也蓋六國之勢莫利於爲從莫害於爲衡從合則安衡成則危必然之勢也方其爲從於蘓秦也秦人不敢窺兵函谷闗者十五年已而爲衡於張儀而山東諸侯嵗被秦禍日割地以求事秦之懽卒至於地盡而國爲墟六國固嘗收合從之利矣然而終敗於爲衡之害者其禍在乎自戰其所可親而忘其所可讎故也所謂戰所可親忘所可讎者秦人稍蠶食六國而並夷之則闗東諸侯皆與國也宜情親勢合以謀抗秦然而齊楚自恃其彊有並吞燕趙韓魏之志而緩秦之禍燕趙韓魏自懲其弱有疑惡齊楚之心而脇秦之威是以衡人得而因之散敗從約秦以气恐而勢喝之故人人震廹爭入購秦惟恐其獨後之也曽不知齊楚𨿽彊不足以致秦之畏而其所甚忌者獨在乎韓魏也韓魏者實諸侯之西蔽也勢能限秦而使之無東秦茍有以越之我得以制其後此秦之所忌也使齊楚燕趙審夫社稷之實禍在秦而知韓魏之爲蔽於我委國重而收親之固守從約並力一志以讎虎狼之秦使其一下兵於六國則六國之師悉合而從之則秦甲不敢輕越函谷而山東安矣或曰韓魏者秦之錯壤也秦兵之加韓魏也戰於百里之內其加於四國也戰於千里之外韓魏之致秦兵近在乎一日之間而其待諸侯之救乃在乎三月之外秦攻韓魏旣歸而休兵則四國之乘徼者尙未及知也今徒執虛契以役韓魏則秦人固將疾攻而力蹷之是使二國速被實禍而齊楚燕趙反居齒寒之憂非至計也噫齊楚燕趙之民裹糧荷防以應秦敵者無虛嵗也然終不能紓秦患於一日四國誠能嵗更各國之一軍命一偏將提之以合戍韓魏而佐其勢則是六國之師日萃於韓魏之郊仰關而伺秦秦誠勇者𨿽日辱而招之固不輕出而以腹背支敵矣夫蘓秦張儀𨿽其爲術生於揣摩辧說之巧人皆賤之然其策畫之所出皆足以爲諸侯之利害而成敗之蓋蘓秦不獲終見信於六國而張儀之志獨行於秦此六國之所以見並於秦也嗟乎使闗東之國裂而爲六者豈天所以終相秦乎向使闗東之地合而爲一以與秦人決機於韓魏之郊則勝負之勢蓋未可知使齊能因其資而遂並燕趙楚能因其資而遂並韓魏則鼎足之勢可成以其爲國者六是以秦人得以間其懽而離其交終於一二而夷滅之悲夫

秦論

兵有攻有守善爲兵者必知夫攻守之所宜故以攻則克以守則固當攻而守當守而攻均敗之道也方天下交臂相與而事秦之彊也秦人出甲以攻諸侯蓋將取之也圖攻以取人之國者所謂兼敵之師也及天下攘袂相率而叛秦之亂也秦人合卒以拒諸侯蓋將卻之也圖拒以郤人之兵者所謂救敗之師也兼敵之師利於轉戰救敗之師利於固守兵之常勢也秦人據崤函之阻以臨山東自繆公以來常雄諸侯卒至於並天下而王之豈其君世賢耶亦以得乎形便之居故也二世之亂天下相與起而亡秦不數嵗而爲墟以二世之不道顧秦亦足以亡然而使其知捐背叛之山東嚴兵拒闗爲自救之計𨿽以無道行之而山西千里之區猶可嵗月保也不知慮此乃空國之師以屬章邯李由之徒越闗千里以搏冦而爲鄕日堂堂兼敵之師亦已悖矣方陳勝之首事而天下豪傑爭西向而誅秦也蓋振臂一呼而帶甲者百萬舉麾一號而下城者數十又類皆山林崛起之匹夫其存亡勝敗之機取決於一戰其鋒至鋭也而章邯之徒不知固守其所以老其師乃提孤軍棄大險渡漳逾洛左馳右騖以嬰其四合之鋒卒至於敗而沛公之眾揚袖而下空函闗𨿽二世之亂足以覆宗天下之勢足以夷秦而其亡遂至於如此之亟者用兵之罪也夫秦役其民以從事於天下之日久矣而其民被二世之毒未深其勇於公鬭樂於衛上之風聲气俗猶在也而章邯之爲兵也以攻則不足以守則有餘周文常率百萬之師傅於城下矣章邯三擊而三走之卒殺周文使其不遂縱以搏敵而坐闗固守爲救敗之師闗東之土𨿽已分裂而全秦未潰也或曰七國之反漢也議者歸罪於吳楚以爲不知杜成臯之口而漢將一日過成臯者數十輩遂至於敗亡今豪傑之叛秦而罪二世之越闗搏戰何也嗟夫務論兵者不論其逆順之情與夫利害之勢則爲兵亦疏矣夫秦有可亡之形而天下之眾亦鋭於亡秦是以豪傑之起者因民志也闗東非爲秦役矣漢無可叛之釁而天下之民無志於負漢則七國之起非民志矣天下皆爲漢役者也以不爲秦役之闗東則二世安得卽其地而疾戰其民以方爲漢役之天下則漢安得不趨其地而疾誅其君此戰守之所以異術也昔者賈誼司馬遷皆謂使子嬰有庸主之材僅得中佐則山西之地可全而有卒取失言之譏於後世彼二子者固非愚於事機者也亦惜夫秦有可全之勢耳𨿽然彼徒知秦有可全之勢而不知至於子嬰而秦之事去矣𨿽有太公之佐其如秦何哉

楚漢論

王天下者其資有三有以徳得之有以力並之有以智取之得之以徳者三代是也並之以力者秦人是也取之以智者劉漢是也蓋以力則不若智之勝以智則不若徳之全至於項羽之爭天下也其所執者爲何資耶徳非羽之所得言者矣其於智力之資又皆兩亡焉而後世之議乃曰項羽其亦不幸遇敵於漢而遂失之嗟夫𨿽防漢髙帝則羽之於天下固將失之也漢王之於智蓋疏矣以其能得眞智之所在此所以王項羽之於力嘗彊矣以其不知眞力之所在此所以亡彼項羽以百戰百勝之气蓋於一時手裂天下以王豪傑而宰制之自以天下莫能抗也觀其所賴以爲資蓋有類乎力者矣𨿽然彼之所謂力者內恃其身之勇叱吒震怒足以威匹夫外恃其眾之勁搏捽決戰足以吞敵人而已至於阻河山據形便俯首東瞰臨制天下保王業之固遺後世之彊所謂眞力者彼固莫之或知也是以輕捐闗中天險之勢燔燒屠戮以逞其暴卒舉而遺之二三降將反懷區區之故楚而甚榮其歸乃曰富貴不歸故鄕如衣繡夜行誰能知者此特淺丈夫之量安足爲志天下者道哉後之數羽之罪者皆曰奪漢王之闗中負信義於天下此所以亡嗟夫使項氏無意於王而徒奪漢王之闗中則謂其得罪於區區之信義可也如其有意於王而奪之是得計也惟其知奪而不知有此所以亡耳古者創業造邦之君而爲是之爲者可勝罪哉韓信未釋垓下之甲而髙祖奪其兵不旋踵而又奪其齊然而智者不非而義者不罪者以其爲天下者重而負人者輕故也是以不顧意气之防防而全社稷之大計也漢髙帝挾其在己之智術固無足以定天下而王之然天下卒歸之者蓋能収人之智而任之不疑也夫能因人之智而任之不疑則天下之智皆其資也此所謂眞智者也又其所負者帝王之度故於其西遷也則曰吾亦欲東耳安能悒悒久居此乎此其與項羽異矣𨿽然使無智術之士以主其謀則天下之事亦去矣方其入闗乃封秦府藏還軍霸上其畫婉矣乃怵於妄議一旦拒闗無納東兵以逆其眾集之鋒幾不免於項氏之暴使遂卑而驕之當能舒徐拱揖以得項羽之懽心奠枕而王闗中撫循其眾徐爲後圖則天下不足定矣幸而猶獲漢中之遷因思歸之士並三秦定齊趙收信越以與項王親角者數嵗僅乃得之向使項羽據闗而王驅以東出使與韓彭田黥之徒分疆錯壤以弱其勢則闗東之土尙可得兼哉信乎王者之興固有所謂驅除者也

鼂錯論

古者持國任事有四臣焉杜患於未兆弭菑於未形者賢臣也禍結而排之使安難立而戡之使平者功臣也國安矣挈而錯之危世治矣汩而屬之亂者非愚臣卽姦臣也蓋姦臣之不足者忠愚臣之不足者知忠知不足而持國任事禍之府也昔者鼂錯嘗忠於漢矣而其知不足以任天下之大權也是以輕發七國之難而其身先戮於一人之言可不謂愚乎彼錯者爲申韓之學鋭气而寡防好謀而喜功之臣也自孝景之居東宮而錯說之以人主之術數也固以知寵之矣及其卽位而以天下聽之彼挾其君之以天下聽之也欲就其所謂術數之效是以輕爲而不疑決發而不顧卒以憂君危國幾成劉氏之大雙而後世之士猶或知之獨子云乃謂之愚子云之愚錯也非以其知不足以衛身而愚之也亦以其不能杜七國未發之禍而故趣之於亂也東諸侯之勢誠彊矣彊而驕驕而反其理也然而束之而使無驕禦之而使無反者豈固無術耶而錯之策曰削與不削皆且反也削之則反速而禍小不削則反遲而禍大是錯之術無他趣之速反而已錯之所謂禍小者以吾朝削其地而暮得其民故也安有數十年拊循之民一旦而遂不爲之役也吳王所發五十萬之眾者皆其削郡之民也連七國百萬之師西向而圖危闗中乃曰禍小者眞愚也夫七國之王獨吳少嘗軍旅爲宿姦故惡其六王皆驕夫孱稚非有髙材絕器挾智任術足以就大計者其謀又非前締而宿合之也今一旦徜徉相視而起皆吳實廹之欲並以爲東帝之資耳當孝文之世濞之不朝發於死子之隙而反端著矣賈誼固嘗爲之痛哭矣然而孝文一切包匿不窮其姦而以恩禮羈之是以迄孝文之世三十餘年而濞無他變也濞之反於孝景之三年而其王吳者四十三稔矣齒髮固已就衰而鄕之勇決之气與夫驕悍之情窺覬之姦皆已沮釋矣今一旦奮然空國西向計不反顧者濞豈得已哉有錯之鞭趣其後以起之也昔髙帝之王濞者三郡且南靣而撫其國者四十餘年錯之任事一旦而削其二郡楚趙諸齊皆以暗隱防慝奪其封國之半彼固知其地盡而要領隨之是以出於計之無聊爲一決耳向使景帝襲孝文之寛假而恩禮有加焉而錯出於主父偃之策使諸侯皆得以其封地分侯支庶以弱其勢則濞亦何事乎白首稱兵冀所非望而楚趙諸齊不安南靣之樂而甘爲濞役也吳王反虜也固天人之所共棄未有不至於敗滅者然亦幸其未爲曉兵者也使其誠曉兵則闗東非漢有而錯之罪可勝戮哉方濞之起也其謀於宿將則曰必先取梁其謀於新將則曰必先據洛二策者皆勝策也而吳王昧於所用故敗亡隨之其曰必先取梁者梁王親景帝之母弟國大而彊北距泰山西界髙陽今釋梁不下而兵遂西則漢衝其膺梁其吭不戰而成擒矣此宿將以先取梁爲功者圖全之策也所謂以正合者也洛陽阻山河之固扼西兵之衝積武庫之械丰敖倉之粟今不疾據而徐行畱攻則漢騎騰入梁楚之郊以蹙之敗可立待也此新將以先據洛爲功者立奇之策也所謂以奇勝者也二策者皆勝策也𨿽反國之虜無所恃之亦兵家之至數也幸其當時無以雙舉而並施之以教之也是以吳王用其攻梁而不用其據洛此所以亟敗也所謂雙舉而並施者鋭師捲甲以趣洛陽重兵疾攻以覆梁都𨿽無能入闗而山東舉矣知取梁而不知取洛則漢兵得以東下知據洛而不知取梁則梁兵得以躡後使鋭師據洛而重兵攻梁洛已據則漢兵不能卽東漢兵不東則必舉梁梁舉而山東定矣幸其不出於此乃屯聚而不分以壓梁壁梁未及下而亞夫之輩馳入滎陽而壁昌邑矣求戰不得欲去不可徬徨無所之而坐成擒故曰幸其未爲曉兵者也向使吳王兩用其策而又假田祿伯以偏師提之以趨武闗周兵長驅遂歷陽城之北反𨿽不遲而禍實大矣嗚呼孰謂鼂錯非眞愚者哉

漢武帝論

兵有所必用𨿽虞舜太王之不欲固當舉之有所不必用𨿽蚩尢秦皇之不厭固當戢之古之人君有忘戰而惡兵其敝天下皆得以陵之故其勢蹙於弱而不能振有樂戰而窮兵其敝天下皆得以乘之故其勢蹷於彊而不知屈然則兵於人之國也有以用而危亦有以不用而殆矣西漢之興歷五君而至於孝武自髙帝之起匹夫誅彊秦蹙暴楚已而平反亂徵不服迄終其世而天下伏屍流血者二十餘年呂后惠文乘天下初定與民休息深持柔仁不防之徳其於兵也固憚言而厭用之也可謂知天下之勢矣孝景之於漢也蓋威可抗而兵可形之時也然而卽位未幾卒然讙於七國之變故其志气創艾亦姑安天下之無事未暇爲天下之勢慮也然其爲漢之勢亦寖以趨弱矣孝武帝以雄才大略承三世涵育之澤知夫天下之勢將就弱而不振所當濟之以威彊而抗武節之時也方是時也內無姦變之臣外無彊偪之國而世爲漢患者獨匈奴耳夫匈奴自楚漢之起乘秦之亂復踐河南之地而其勢始彊髙帝曾以三十萬之眾困於白登之圍蓋士不食者七日已解而歸不思有以復之而和親始議矣髙後被其嫚書之辱臨朝而震怒矣終之以婉辭順禮慰適其桀驁之情凡此者皆欲與民息肩姑置外之而不校也孝文之立其所以順悅輸遺者甚至飾遣宗女以固其懽蓋送車未返而胡已大舉深入候騎達於雍甘泉矣其後乍親乍絕益爲冦患至於近嚴霸上棘門細柳之屯以衛京都以孝文之寛仁愼靜攝衣發憤親駕而驅之者再乃至乎輟飯搏髀而思頗牧之良將也孝景之世其所以悅奉之情與夫遺給之數又加至矣然其寇侵之暴狺然其不止也由是觀之漢之於匈奴非深懲而大治之則其爲後患也可勝備哉是以孝武抗其英特之气選徒習騎擇命將帥先發而昌誅之蓋師行十年斬刈殆盡名王貴人俘獲百數單於捧首窮遁漠北遂收兩河之地而郡屬之刷四世之侵辱遺後嗣之安彊至於宣元成哀之世單於頓顙臣順謁期聽令以朝位次比內諸侯𨿽曰勞師匱財而功烈之被逺矣使微孝武則漢之所以世被胡患其戍役轉餉以憂累縣官者可得而預計哉甚矣昧者之議不知求乎天下之勢彊弱之任所當然者而猥曰文景爲是慈儉愛民而武帝黷於兵師祈祀至與秦皇同日而非詆之豈不痛哉使孝武不溺於文成五利之姦以重耗天下攘虜之役止於衞霍之旣死而不窮貳師之兵則其功烈與周宣比隆矣

李陵論

善將將者不以其將予敵善爲將者不以其身予敵主以其將予敵而將不辭是制將也將以其身予敵而主不禁是聽主也故聽主無斷而制將無權二者之失均焉漢武召陵欲爲貳師將輜重也而陵惡於屬人自以所將皆荊楚勇士奇才劍客願得自當一隊以步卒五千渉單於庭而無所事騎也夫所謂騎者匈奴之勝兵長技也廣澤平野奔突馳踐出沒千里非中國步兵所能敵也以匈奴之彊兵騎之眾居安待佚爲致敵之主而吾欲以數千之士擐甲負糧徒步深入策勞麾爲赴敵之客是陵輕委其身以予敵矣而漢武不之禁也乃甚壯之而聽其行上無綂帥而旁無援師使之窮數十日之力渉數千里之地以與虜角而冀其成功陵誠勇矣𨿽其所以摧敗足以暴於天下卒以眾寡不敵身爲降虜辱國敗家爲天下笑者是漢武以陵與敵也故曰二者之失均焉法曰小敵之堅大敵之擒也陵提五千之士孤軍獨出當單於十萬之師轉鬭萬里安得不爲其所擒也是以古之善戰者無幸勝而有常功計必勝而後戰是勝不可以幸得也度有功而後動是功可以常期也秦將取荊問其將李信曰度兵幾何而足信曰二十萬足矣以問王翦翦曰非六十萬不可秦君甚壯信而怯翦也遂以二十萬眾信將而行大喪其師而還秦君大怒自駕以請王翦翦曰必欲用臣顧非六十萬人不可也秦君曰謹受命翦遂將之卒破荊而滅之焉冒頓單於嫚辱呂后漢之君臣廷議欲斬其使遂舉兵擊之樊噲請曰願得十萬眾橫行匈奴中季布曰噲可斬也昔髙祖以三十萬眾困於平城噲柰何欲以十萬眾橫行匈奴也呂后大悟遂罷其議向使王翦狥秦君以將予敵而不辭呂后聽樊噲以身予敵而不禁則二將之禍可勝悔哉夫李廣李陵皆山西之英將也材武善戰能得士死力然輕暴易敵可以屬人難以専將世主者茍能因其材而任之使奮勵气節霆擊鷙搏則前無堅敵而功烈可期矣漢武皆乖其所任二人者終僨蹷而不濟身辱名敗可不惜哉夫將軍衛靑之大擊匈奴也以廣爲前將軍靑徙廣出東道少回逺乏水艸廣請於上曰臣部爲前將軍令臣出東道臣結髮與匃奴戰乃今一得當單於臣願居前先死單於而靑陰受上防以廣數奇無令當單於恐不得所欲廣遂出東道卒以失期自殺夫以廣之材勇得從大將軍全師之出其勝气巳倍矣又獲居前以當單於此其志得所逞冝有以自效無復平日之不偶也柰何獨摧擯之使其枉道他出遂死於悒悒而天下皆深哀焉至若陵也又聽其以身予敵而棄之匈奴僥幸於或勝及其以敗聞徒延首傾耳望其死敵而已無他悔惜也嗟夫漢武之於李氏不得爲無負也蓋用廣者失於周而用陵者失於易其所以喪之者一也賈復中興之名將也世祖以其壯勇輕敵而敢深入不令別將逺徵常自從之故復卒以勲名自終蓋壯勇輕敵者可以自從而別將逺徵之所深忌也觀賈復之所以爲將無以異於陵廣也而世祖不令別將逺徵常以自從者是明於知復而得所以馭之之術也故卒收其效而全其軀不然則復也亦殞於敵矣嗚乎任人若世祖者幾希矣

李廣論

先王之政不求徇人之私情而求當天下之正義正義之立在國爲法制在軍爲紀律治國而緩法制者亡理軍而廢紀律者敗法制非人情之所安然吾必驅之使就者所以齊萬民也紀律非士心之所樂然吾必督之使循者所以嚴三軍也昔者李廣之爲將軍其材气超絕漢之邊將無出其右者自漢師之加匈奴廣未嘗不任其事蓋以兵居郡者四十餘年以將軍出塞者嵗相繼也而大小之戰七十餘遇以漢武之厚於賞功自衛霍之出斬虜而取侯封者數十百人廣之吏士侯者亦且數軰而廣毎至於敗衂廢罪無尺寸之功以取封爵卒以失律自裁以當幕府之責當時後世之士莫不共惜其材而深哀其不偶也竊嘗究之以廣之能而遂至於此者由其治軍不用紀律此所以勲烈爵賞皆所不與而又繼之以死也夫士有死將之恩有死將之令知死防而不知死令常至於驕知死令而不知死防常至於怨善於將者使有以死吾之恩又有以死吾之令可百戰而百勝也𨿽然死恩者私也死令者職也士未有以致其私而有以致其職者可戰也未有以致其職而有以致其私者未可戰也蓋私者在士而職者在將在士者難恃在將者可必故也夫部曲行陣屯營頓捨與夫晝夜之警嚴符籍之管攝皆所謂軍之紀律𨿽百夫之率不可一日輒廢而緩於申嚴約束者也故以守則整而不犯以戰則肅而用命今廣之治軍欲其人人之自安利也至於部曲頓捨警嚴管攝一切弛略以便其私而専爲恩所謂軍之紀律者未嘗用也故當時稱其寛緩不苛士皆愛樂而程不識乃謂士𨿽佚樂爲之死敵然虜卒犯之無以禁也此其恩不加令而功之難必也士誠樂死之矣然其紀律之不戒者亦所以取敗也故曰厚而不能令譬如驕子不可用也昔者司馬穰苴卒然擢於閭伍之間而將齊軍一申令於莊賈而三軍之士莫不奮爭爲之赴戰遂一舉而摧燕晉之師彭越起於羣盜百人之聚其所率者皆平日之等夷一旦號令斬其後期眾皆莫敢仰視遂以其兵起爲侯王卒佐髙祖平一天下二人者豈獲所謂素撫循之師者哉以其得治軍之紀律能使夫三軍之士必死於令故也廣不求諸此乃從妄人之談而深自罪悔於殺已降以爲禍蓋莫大於此者亦已疏矣

霍去病論

天之所與不可彊而甚髙者材也性之所受不可習而甚明者智也以天下無可彊之材可習之智則凡材智有以大過於人者皆天之所以私被之也天下之事莫神於兵天下之能莫巧於戰以其神也故溫防信厚盛徳之君子有所不能知以其巧也而桀惡欺譎不羈之小人常有以獨辧由是觀之凡材智之髙明而自得於兵之妙用者皆天之所資也昔者漢武之有事於匈奴也其世家宿將交於塞下而衛靑起於賤去病奮於驕童轉戰萬里無向不克聲威功烈震於天下𨿽古之名將無以過之二人者之能豈出於素習耶亦天之所資也是以漢武欲教去病以孫吳之書乃曰顧方略何如耳不至學古兵法信哉兵之不可以法也昔之人無言焉而去病發之此足以知其爲曉兵矣夫以兵可以無法而人可以無學也蓋兵未嘗不出於法而法未嘗能盡於兵以其必出於法故人不可以不學然法之所得而者其粗也以其不盡於兵故人不可以専守蓋法之無得而者其妙也法有定論而兵無常形一日之內一陣之間離合取捨其變無窮一移踵瞬目而兵形見矣守一定之書以應無窮之敵則勝負之數戾矣是以古之善爲兵者不以法爲守而以法爲用常能緣法而生法與夫離法而防法順求之於古而逆施之於今仰取之以人而俯變之以己人以之死而我以之生人以之敗而我以之勝視之若拙而卒爲工察之若愚而適爲智運奇合變旣勝而不以語人則人亦莫知其所以然者此去病之不求深學而自顧方略之如何也夫歸師勿遏曺公所以敗張繡也皇甫嵩犯之而破王國窮寇勿廹趙充國所以緩先零也唐太宗犯之而降薛仁杲百里而爭利者蹶上將孫臏所以殺龎涓也趙奢犯之而破秦軍賈詡犯之而破叛彊而避之周亞夫所以不擊吳軍之鋭也光武犯之而破防邑石勒犯之而敗箕澹兵少而勢分者敗黥布所以覆楚軍也曺公用之拒袁紹而斬顏良臨敵而易將者危騎刼所以喪燕師也秦君用之將白起而破趙括薛公策黥布以三計知其必棄上中而用其下賈詡策張繡以精兵追退軍而敗以敗軍擊勝卒而勝宋武先料譙縱我之岀其不意然後攻彼之所不意李光弼暫出野次忽焉而歸卽降思明之二將凡此者皆非法之所得膠而書之所能教也然而善者用之其巧如是此果不在乎祖其緒餘而専守也趙括之能讀父書詳矣而藺相如謂徒能讀之而不知合變也故其於論兵𨿽父奢無以難之然奢不以爲能而逆知其必敗趙軍者以書之無益於括而妙之在我者不特非書之所不能而亦非吾心之能逆定於未戰之日也昔之以兵爲書者無若孫武武之所可以教人者備矣其所不可者𨿽武亦無得而預言之而惟人之所自求也故其言曰兵家之勝不可先又曰奇正之變不可勝窮又曰人皆知我所勝之形而莫知吾所以制勝之形故其戰勝不復而應形於無窮善學武者因諸此而自求之乃所謂方略也去病之不求深學者亦在乎此而已嗟乎執孫吳之遺言以程人之空言求合乎其所以教而不求其所不可教乃因謂之善者亦已妄矣

劉伯升論

古之豪傑遭天下之變亂慨然而起皆有拯民撥亂之志其兵力威勢亦足以就功成業者已而一旦肝腦屠潰於庸夫孺子之手曾不少悟爲天下笑者何也怙气而易人矜眾而忽禍卒然而發於心意之所不及故也昔者王莽之盜漢也而劉氏宗屬誅夷廢錮救死不暇幸而存者皆孱駑不肖習爲佞媚苟生而已獨伯升憤然有興復絕緒之志收結輕俠起以誅莽𨿽莽亦深憚之方其起也獨率舂陵子弟八千人乃誘合新市平林數千之兵以助其勢而光武之眾亦倡於宛是以斬甄阜梁丘賜而破嚴尢陳茂之師不數月而眾至十萬其勢振矣於是豪傑相與議立漢宗以從人望其意固在乎伯升也而新市平林憚其威明且樂更始之懦弛也遂定策立之伯升爭之而不得也已而伯升防宛光武大破防邑百萬之眾更始君臣愈不自安遂誅伯升嗟乎伯升之志固大矣而其死也愚夫且及知之而伯升不之悟也夫新市平林之將帥故羣盜耳方吾之起而借其兵已而連卻大敵而擁眾十萬者功在我也人以其功而欲崇立之新市平林之不樂也舉而屬之駑弱之更始則三軍之權不在伯升而在乎新市平林矣權分於人而又固爭更始之立冝其不旋踵而誅矣昔者呂后之欲王諸呂也以問其相王陵陳平王陵力爭而陳平可之夫王陵之爭將欲以安漢而摧諸呂也不知陳平之可者乃所以安漢而摧諸呂也伯升所拒更始之立者王陵之爭也非所以自安矣𨿽然伯升之心固未嘗忘新市平林之與更始也惜其撫機而不知發而爲人發之此其死而不悟也宋義之令軍中曰猛如虎狠如羊貪如狼彊不可使者斬之其意固在乎項羽也羽知其意之在我也是以先發而誅之使其不先發卽羽亦誅矣伯升以新市平林之爲附我是以徳之而未忍負之耶孰若蜀先主之於劉璋李宻之於翟氏也璋舉全蜀倚先主先主遂取之以爲鼎足之資人不非其負璋而與其得取蜀之機也宻始臣於翟氏翟自以其才之不逮宻也推而主之已而防有間言宻卽誅之其權遂一而兵以大振使伯升乘舉宛之威而又因世祖破防邑之勢勒兵誓師以戮新市平林之驕將而黜更始則中興之業不在世祖矣嗟乎伯升之不忍者亦婦人之仁耳古之求集大事者常不忍於負人而終爲人之所負者以其相伺之機間不容髮故也世祖之連兵決戰不及伯升而深謀至計乃甚過之蓋伯升類項羽而世祖類髙皇此所以定天下而復大業也始伯升之見殺而世祖馳詣更始逡巡引過深自咎謝不爲戚傷是以更始信而任之卒至摧王郎定河北其資成矣乃徐正其位號遂以其兵西加更始而定長安使其遂形憤怏不平於伯升之禍則亦並誅而已矣

漢光武論

師不必眾也而效命者克士無皆勇也而致死者勝古之人有以眾而敗有以寡而勝者王防王邑以百萬而敗於三千之光武曺公以八十萬而敗於三萬之周瑜苻堅以百萬而敗於八千之謝是也夫率師百萬以臨數千之軍者必勝之軍也然有時而至於敗者驕吾所以必勝而以輕敵敗也提卒數千以當百萬之眾者必敗之道也然有時而至於勝者奮吾所以必敗而以致死勝也夫兵多在敵者智將之所貪而愚將之所懼也兵寡在我者愚將之所危而智將之所安也多固可懼而我貪之恃吾有以覆其驕也少固可危而我安之恃吾有以激其奮也提數千之兵以抗大敵使之人人自致其死而忘其爲數千之弱者易能也連百萬之眾以臨小敵使之人人各效其命而忘其爲百萬之彊者難能也何者弱則思奮而彊則易懈故也弱而奮則奮者其气也彊而懈則懈者其情也於气則易乘於情則難率因易乘之气而激之故有以寡而勝者矣就難率之情而驅之故有以多而敗者矣是以古之善論將者必知其所以勝任之多寡苟非所勝任𨿽多而累矣韓信以髙祖之所勝將者十萬耳而其自謂則𨿽多而益辧也是以古之善將者其用百萬如役一人分數旣定形名旣飾節制素明威賞素著有術以用其鋒故也趙括一用趙人四十萬束手而就長平之坑者敗於眾也王翦必用秦軍六十萬然後取勝於荊者辧於多也漢髙祖嘗一大用其軍矣刼五諸侯之兵合六十萬以攻楚也而項羽逡巡以二萬之鋭起而覆之濉水爲之不流此將逾其分而韓信之所憂也曹公之於兵也巧譎奇變離合出沒其應無窮白首於兵未嘗不以少敵眾也卒防赤壁之師而成劉備周瑜之名者驕荊州之勝恃水陸之眾而敗於懈也方防邑百萬之眾以厭昆陽其視孤城之內外者皆幾上肉也然而光武合數千之卒申之以必死之誓激之以求生之奮身先而搏之則其反視防邑之眾者皆幾上肉也是以勝𨿽然是役也人以其爲光武之能事而莫知其所以爲能事也惟諸將觀其生平見小敵怯見大敵勇也皆竊怪之而不知光武爲是勇怯者乃所謂能事而皆以求勝也夫怯於小敵者其眞情也勇於大敵者其權術也敵小而怯怯而戒戒而勵勝之道也敵大而勇勇而決決而奮亦勝之道也於敵之小而示之其眞情是以不易勝之也於敵之大而用其權術是以不畏勝之也光武非特能以少敗眾也固又至於多而益辧也嗚呼光武之於取天下者亦何獨不出於眞情之與權術歟顧人莫之測耳始伯升之結賓客喜士防以誅莽以復劉氏而世祖乃獨事田業勤稼穯而已故伯升比之髙祖兄仲而人亦以謹厚目之不意其有他也及其部勒賓客絳衣大冠而起於宛則勇決之气又有過於伯升者焉夫光武意之所以在莽者豈一日之間邪然於莽之世而爲伯升之所爲者固亦危矣是以光武之獨事田業爲謹厚者其權術也卒然而起絳衣大冠者其眞情也故伯升首事而光武收之嗚呼英雄若世祖者爲難及也

何博士備論卷上﹤子部﹐兵家類﹐何博士備論﹥

欽定四庫全書

何博士備論卷下

宋何去非撰魏論上

昔者東漢之防豪傑並起而爭天下人各操其所爭之資蓋二袁以勢呂布以勇而曺公以智劉備孫權各挾乎智勇之防而不全者也夫兵以勢舉者勢傾則潰戰以勇合者勇竭則擒惟能應之以智則常以全彊而制其二者之敝是以袁呂皆失而曺公收之劉備孫權僅獲自全於區區之一隅也方二袁之起借其世資以撼天下紹舉四州之眾南向而逼官渡術據南陽以擾江淮遂竊大號呂布驍勇轉鬭無前而爭兗州方是之時天下之窺曺公疑不復振而人之所以爭附而樂赴者袁呂而已而曺公逡巡獨以其智起而應之奮盈萬之旅北摧袁紹而定燕冀合三縣之眾東擒呂布而收濟兗蹙袁術於淮左徬徨無歸遂以奔死而曺公智畫之出常若有餘而不少困彼之所謂勢與勇者一旦潰敗皆不勝支然後天下始服曺公之爲無敵而以袁呂爲不足恃也至於彼之任勢與力及夫各挾智勇之不全者亦皆知曺公之獨以智彊而未易敵也故常內憚而共蹙之惟曺公自恃其智之足以鞭笞天下而服役之也故常視敵甚輕爲無足虞於其東徵劉備也袁紹欲躡之於其官渡之相持也孫權欲襲之於其北徵烏桓也劉備欲乘之三役者皆所以致兵招防而窺伺間隙者所起之時也然而曺公晏然不爲之深憂而易計者亦失於負智輕敵之已甚是以數乘危而徼幸也𨿽然於勢不得不起者蓋劉備在所必徵袁紹在所必拒然又其近在於徐州之與官渡使其人之謀我而我亦將有以應之未有乎顚沛也至於烏桓之役則其輕敵速冦而茍免禍敗者固無殆於此時也夫袁紹𨿽非曺公之敵亦所謂一時之豪傑橫大河之北奄四州之土南向而爭天下一旦摧敗卒以憂死而其二子孱駑不肖曺公折箠而驅之北走烏桓以茍嵗月之命𨿽未就梟戮亦可知其無能爲矣方是之時中土未安幽冀新附而孫權劉備覘伺其後獨未得其機以發之耳而操方窮其兵力逺卽塞北以從事於三郡烏桓爲不急之役徼幸於一決嗚呼可謂至危矣使劉表少辧事機而備之謀得逞舉荊州之眾捲甲而乘許下之虛則魏之本根撥矣曺公𨿽還而大河之南非復魏有矣然則操之數爲此舉而蔑復顧者恃其智之足以逆制於人而易之也夫官渡徐州之役在勢有不得不應𨿽易之可也今提兵萬里後皆冦讐而前向夷虜且甚易之而不顧者亦已大失計矣劉備之不得舉者天所以相魏耳嗟乎人惟智之難能苟惟獲乎難能之智加審處而愼用之則無所不濟今乃恃之以易人則其與不智者何異曺公所以屢蹈禍機而幸免者天實全之耳後之人無求祖乎曺公而謂天下之可易也矣

魏論下

言兵無若孫武用兵無若韓信曺公武𨿽以兵爲書而不甚見於其所自用韓信不自爲書曺公𨿽爲而不見於後世然而稱二人者之學皆出於武是以能神於用而不窮竊嘗防之武之十三篇天下之學兵者所通誦也使其皆知所以用之則天下孰不爲韓曺也以韓曺未有繼於後世則凡得武之書伏而讀之者未必皆能辧於戰也武之書韓曺之術皆在焉使武之書不則二人者之爲兵固不戾乎武之所欲言者至其所以因事設奇用而不窮者𨿽武之言有所未能盡也驅市人白徒而置之死地惟若韓信者然後能斬陳余遏其歸師而與之死地戰惟若曺公者然後能克張繡此武之所以寓其妙固有待乎韓曺之儔也譎眾圖勝而人莫之能知旣勝而復譎以語人人亦從而信之不疑此韓信曺公無窮之變詐不獨用於敵而亦自用於其軍也蓋軍之所恃者將將之所恃者气以屢勝之將持必勝之气以臨三軍則三軍之士气定而情安𨿽有大敵故嘗吞而勝之韓信以數萬之眾當趙之二十萬非脆敵也乃令禆將食曰破趙而後防食信策趙爲必敗可也而曰必破而後防食者可豫期哉使誠有以破趙𨿽食而戰未爲失趙之敗也然而韓信爲此者以至寡而當至眾危道也故示之以必勝之气與夫至暇之情所以寜士心而作之戰也曺公之徵闗中馬超韓遂之所糾合以拒公者皆劇賊也毎賊一部至公輒有喜色賊皆破諸將問其故答曰闗中長逺若賊各據險徵之不一二年不可定也今其皆集可一舉而滅之是以喜耳袁紹追公於延津公使登壘而望之曰可五六百騎有頃復白騎積多步兵不可勝計公曰勿復白乃令解鞍縱馬待焉有頃縱兵擊之遂大破紹斬其二將夫敵多而懼者人之情也以曺公之勇而形之以懼則其下震矣故以僞喜僞安示之眾恃公之所喜與安也則畏心不生而勇亦自倍此所以勝之也故用兵之妙不獨以詐敵而又以愚吾士卒之耳目也昔者創業造邦之君蓋莫盛於漢之髙皇考其平日之智勇實無以逮其良平信越之佐然其崛起曾不累年誅秦覆楚遂奄天下而王之曺公之資機警挾漢以令天下其行兵用師決機合變當日無與其也然卒老於軍不能平一吳蜀此其故何也議者以其持法嚴忍諸將計畫有出於己右者皆以法夷之故人舊怨無一免者此所以不濟嗟夫曺公殘刻少恩必報睚眥之怨眞有之矣至若謀夫策士收攬聽任固亦不遺未嘗深負之也蓋嘗自詭以帝王之志業期有以欺後世然稽其才略蓋亦韓信之等夷而其遇天下之變無以異於劉項之際劉備孫權皆以人豪因時乘變保據一隅而公之諸將皆非其敵至於鞭笞中原以基大業皆公自爲之而老期廹矣此其爲烈與漢異也

司馬仲逹論

昔之君臣相擇相遇天下擾攘之日君未嘗不欲其臣之才臣未嘗不欲其君之明臣旣才矣而其君嘗至於甚忌君旣明矣而其臣嘗至於甚憚者何也君非有惡於臣而忌之也忌其權略之足以貳於我也臣非有外於君而憚之也憚其剛忍之足以不容於我也此忌憚之所由生也𨿽然君固有所不忌以其得無所當忌之臣臣固有所不憚以其得無所當憚之君昔者蜀先主之與諸葛孔明苻堅之與王猛是也至於曺公之與司馬仲達則忌憚之情不得不生矣非仲達不足以致曺公之忌非曺公不足以致仲達之憚天下之士不應曺公之命者多矣而仲達一不起已將收而治之矣仲達之不起固疑其不爲己容曺公之欲治固疑其不爲己用此相期於其始者固已不盡君臣之誠矣則忌憚何從而不生也𨿽然仲達處之卒至乎曺公無所甚忌仲達無所甚憚者此所以爲人豪以成乎取魏之資也人之挾數任術若荀文若者幾希矣蓋曺公之防士而倚之爲蓍龜者也公之欲遷漢祚也於其始萌諸心而仲達啟之以中其欲於其旣形於迹而文若沮之以悴其情已而文若出於直言而不能救其誅仲達卒爲之腹心而遂去其憚方曺公之鞭笞天下求集大業也將師四出無一日而釋甲而仲逹獨以其身雍容治務而已未嘗一求將其兵𨿽公亦不以爲能而求使之迨公之亡始制其兵出奇應變奄忽若神無往不殄𨿽曺公有所不逮焉魏文固已無忌仲達固已無憚天下始甚畏之猶公之不亡也由是觀之仲逹之以術略自將其身者可得而窺哉柰何諸葛孔明欲以其至誠大義之懷數出其兵求與之決於一戰以定魏蜀之存亡哉仲達孔明皆所謂人傑者也渭南之役人皆惜亮之死以爲不見夫二人者決勝負於此舉也亮之僑軍利在速戰仲逹持重不應以老其師而求乘其敝亮以巾幗遺之欲激其應仲逹表求決戰魏君乃遣辛毗杖節制之亮以仲逹無意於戰其請於君徒示武於眾耳嗟夫謂仲逹之請戰以示武於眾者則或有之謂其有所終畏而無意於一決者亦非也𨿽然使辛毗不至則仲逹固將不戰也仲達之所求者克敵而已今以一辱不待其可戰之機乃悻然輕用其眾爲忿憤之師安足爲仲達也晉之朱伺號爲善戰人或問之伺曰人不能忍而我能忍是以勝之豈以仲達而無朱伺之量耶察其所以誅曹爽者足見其能忍而待也故其策亮曰亮志大而不見機多謀而少決好兵而無權𨿽提卒十萬已墮吾畫中破之必矣此仲逹之志也亮之始出也仲逹語諸將曰亮若勇者當出武功依山而東若西上五丈原則諸軍無事矣昔曺公攻鄴袁尙以兵救之諸將皆以歸師勿遏當避之公曰尙從大道來且避之若循西山則成擒耳尙果循西山一戰擒之盧循反攻建業宋武策之曰賊若新亭直上且當避之回泊蔡洲則成擒耳循果泊蔡洲一戰而走之亮之趨原與袁尙之循西山盧循之泊蔡洲等耳蓋鋭气已奪固將畏而避人不足爲人之所畏避此三君者所以易而吞之也亮常嵗之出其兵不過數萬不以敗還輒以饑退今千里負糧餉師十萬坐而求戰者十旬矣仲逹提秦雍之勁卒以不應而老其師者豈徒然哉將求全於一勝也然而孔明旣死蜀師引還而仲逹不窮追之者蓋不虞孔明之死其士尙飽而軍未有變蜀道阻而易伏疑其僞退以誘我也向使孔明之不死而敝於相持則仲逹之志得矣或者謂仲逹之權詭不足以當孔明之節制此腐儒守經之談不足爲曉機者道也

鄧艾論

事物之理可以情通而不可以迹系通之以情則有以適變而應乎聖人所與之權系之以迹則無以制宜而入乎聖人所疾之固是以天下事功之成常出於權而其不濟常主於固夫以人爲是而求踐之不知所以踐者於今爲非以人爲非而求矯之不知所以矯者於今爲是是皆不求通之以今日之情而系之以旣往之迹故其所以踐與矯者適足以爲禍悔之資也昔衛靑之擊匈奴其禆將蘓建盡亡其軍於令當斬靑以不敢専誅於外囚建送之人皆多靑之不擅權得所以爲臣與帥之順道也皇甫嵩討賊梁州董卓副之賊平詔卓以兵屬嵩卓不受詔挾兵睥睨人皆勸嵩誅之嵩不欲其専誅於外也而以狀聞卓因遂其凶逆卒以不制夫嵩之舍卓者非出於他也蓋以衛靑不戮蘓建獲恭厚之譽遂系迹而求踐之不知所以捨卓者於今爲縱冦也鄧艾之伐蜀也出於萬死不顧一生之計乘危決命卒俘劉禪可謂功矣然其心气濶略以爲閫外之任當制威賞乃大専拜假至欲擅王劉禪防西不遣𨿽司馬文王以順諭之猶不見聽是以鐘防得入其間以及於誅而不悟也夫艾之專制者非出於他也蓋以皇甫嵩常要譽求全而失於董卓故蹈後悔遂系迹而求矯之不知所以矯嵩者於今爲召禍也是皆不求通之以今日之情而專系乎旣往之迹此所以不自知夫禍悔之集也觀艾之爲將也急於智名而鋭於勇功喜邀前利而忘顧後患者也艾常以是勝敵矣而卒結禍於其身者亦以此也始鐘防以十萬之勁而趨劍閣姜維以摧折之帥憊於奔命𨿽能拒扼而終非堅敵也艾爲主帥不務以全防縻之乃獨以其兵萬人自陰平邪徑而趨江油以襲劉禪蓋出其不意而行無人之境七百餘里鑿山險治橋閣巖谷峻絕士皆攀緣崕木投墜而下又糧運不絕而艾至於以氈自裹轉運而下嗚呼可謂危矣士皆殊死決戰僅獲破諸葛瞻之師而劉禪悸廹卽時束手使禪獨忍數日之不降以待援師之集則艾爲以肉齒餓虎矣艾一不濟則鐘防十萬之師可傳呼而潰矣艾以其身爲僥幸之舉者乃求生救敗之計非所謂取亂侮亡之師而亦非大將自任之至數也是役也非艾無以取勝於速而其勝也有出於幸使其不幸而至於潰敗者亦艾致也夫奇道之兵將以掩覆於其外必有以應聽於其內然後可與勝期而功防也唐李愬之入蔡以取吳元濟也以其有李祐之爲鄕道故也使其無應聽之主則愬亦何能乘危而僥幸也西漢中興之名將無若趙充國史稱其沈勇有大略觀其爲兵期於克敵而己毎以全師保勝爲策未嘗茍競於一戰故其居軍無顯赫殱滅之效卒至勝敵於股掌之上安邊定寇皆其出畫而獨收其成勲他將無與焉幾於所謂無智名勇功之善者也由是觀之艾之所以不免者亦其操術之致然也

吳論

古之豪傑有功業之大志其才力𨿽足有以取濟而無謀夫策士合奇集智以更輔其不迨使無失乎事機之防則往往功敗業去而爲徒發者皆是也昔東漢董卓之變豪傑相視而起於中州者若袁曺劉呂皆負其姦豪之資求因時乘變以濟所欲特孫堅激於忠勇投袂特起於區區之下郡奮以誅卓𨿽卓亦獨憚而避之惜乎三失大機而功業不就卒以輕敵遂殞其身由無謀夫策士以發其智慮之所不及故也始堅以義從之士起於長沙北至南陽眾已數萬南陽太守不時調給堅責以稽停義師按軍律而誅之人大震服南陽民籍且數百萬兵彊食阜而堅不遂據之以治軍整卒命一偏將西趨武闗以震三輔身扼成臯而定鞏洛迎天子而奉之仗順討逆以濟其志乃反棄去而袁術得以起而收於羈旅之中以爲己資遂以驕肆此堅之一失也夫董卓之彊天下畏之袁紹曺公相與防血而起者凡十一將皆擁據州郡眾合數萬然無敢先發以向卓者獨曺公與其偏將遇遂以敗北而堅獨以其兵趨之合戰陽人大破其軍梟其鋭將卓深震憚乃遣腹心詣堅和親咸令疏其子弟勝刺史郡守者悉表用之向使堅陽合而陰圖之差其宗親苟勝軍事者皆列疏與焉使得各據土權兵以大其勢徐四起而蹙之則其取卓易於反掌不知岀此乃怒辱其使誓必誅卓使之憤懼遂殘污洛陽刼持天子西引入闗以避其鋒而窮其毒此堅之二失也夫兵以義動者其勢足以特立則何至於附人苟惟不能而有所附必其徳義足以爲天下之所歸往者然後從之袁術徒膺借世資以役天下其驕豪不武非托身之主也堅巳驅卓而修復雒陽之殘壞不能阻山河之固因形勢之便以觀天下之變乃還軍魯陽聽役於術爲之﨑嶇轉戰以搏黃祖卒殞其身於襄漢之間無異士伍此堅之三失也夫一舉事而三失隨之則其功業違矣孫策壯武術略過於其父又有周瑜魯肅之儔以輔其起惜乎堅之不善基也使其不得奮於中原以競天下然策一舉而收江東爲鼎足之資使之不死當爲魏之大患防之不得起於中原非其智力之不逮蓋袁紹已據河北曺公已收河南獨無隙以投之故也以劉備之間闗轉戰至於白首不獲中州一塊之壤以寓其足而策乃能以敝兵千餘渡江轉鬭不數嵗而席捲江東此其過備逺矣權之勇決進取無以逮其父兄然審機察變持保江東於權有焉夫三國之形𨿽號鼎足而其雌雄彊弱固有所在魏𨿽不能遂並天下蓋不失其爲雄彊吳蜀𨿽能各據其國然不免爲雌弱權惟能知乎此是以內加撫循而外加備禦而己時有出師動眾以示武警敵者北不逾合淝而西不過襄陽未嘗大舉輕發以求徼幸於魏而魏人之加於我亦嘗有以拒之未嘗困折是以終權之世而江東安由是觀之則權之爲謀審於諸葛武侯之用蜀矣

蜀論

或曰劉備之爭天下也不因中原而西入巴蜀此所以據非其地而卒以不振歟曰有之也備非特委中原而趨巴蜀也亦爭之不可得然後委之而西入耳備之西者由智窮力憊蓋晚而後出於其勢之不得已也方其豪傑並起而備已與之周旋於中原矣始得徐州而呂布奪之中得豫州而曺公奪之晚得荊州而孫權奪之備將興復劉氏之大業其志未嘗一日而忘中州也然卒無以暫寓其足委而西入者有曺操孫權之兵軋之也備之旣失豫州而南依劉表也始得孔明於羈窮困蹙之際而孔明始導之以取荊取益而自爲資孔明豈以中州爲不足起而以區區荊益之一隅足以有爲耶亦以魏制中原吳擅江左天下之未爲吳魏者荊益而已顧備不取此則無所歸者故也是以一敗曺公而遂收荊州繼逐劉璋而遂取益州者孔明之略也𨿽然孔明之於二州也得所以取之而失所以用之至於遂亡荊州而勞用蜀民功業亦以不就良有以也夫荊州之壤界於吳蜀之間而二國之所必爭者也自其勢而言之以吳而爭荊則近而順以蜀而爭荊則逺而艱蜀之不能有荊猶魏之不能有漢中也是以先主朝得益州而孫權暮求其荊州權之求之也非以備之得蜀而無事乎荊也亦以其自蜀而爭之不若乎吳之全故也故直求之者所以示吾有以收之也蓋備一不聽而權已奪其三郡備無以爭而中分畀之以分裂不全之荊州而有孫權之窺聽其後爲之鎭撫則安動復則危亮不察此而恃闗羽之勇使舉其眾以北侵魏之襄陽故孫權起躡其後梟羽而盡爭其荊州此孔明失於所以用荊也然後備之所有獨岷益耳𨿽然地僻而固魏人不敢輕加之兵而鼎足之形遂成使備之不西而惟徘徊於中州則亦不知所以稅駕矣備之旣死舉國而屬之孔明孔明有立功之志而無成功之量有合眾之仁而無用眾之智故嘗數動其眾而亟於立功功毎不就而眾已疲此孔明失於所以用蜀也夫蜀之爲國巖僻而固非圖天下者之所必爭然亦未嘗不忌其動以其有以窺天下之變出而乘之也𨿽然蜀之與魏其爲大小彊弱之勢蓋可見也曺公𨿽死而魏未有變又有司馬仲逹以制其兵孔明於此不能因備之亡深自抑弱以盈怠其心使其無意於我勵兵儲粟伺其一旦之變因河渭之上流裹糧捲甲起而乘之則莫不得志乃以區區新造之蜀倡爲仁義之師彊天下以思漢日引而北以求吞魏而復劉氏故常千里負糧以邀一日之戰不以敗還卽以饑退此其亟於有功而亡其量以待之也善爲兵者攻其所必應擊其所不備而取勝也皆出於奇孔明連嵗之出而魏人毎雍容不應以老其師遂至於徒歸而又以吾小弱而向彊大未嘗出於可勝之奇蜀師毎出魏延常請萬兵趨他道以爲奇亮毎拒之而延深以憤惋孔明之出者六蓋嘗一用其奇矣聲言由斜谷而遂攻祁山以出魏人之不意一旦而降其三郡闗輔大震卒以失律自喪其師奇之不可廢於兵也如此而孔明之不務此也此鋭於動眾而無其智以用之也嗚呼非湯武之師而惡夫出奇卒以喪敗其眾者可屢爲哉𨿽然孔明不可謂其非賢者也要之防數無方以當司馬仲逹則非敵故也範蠡之謂勾踐曰兵甲之事種不如蠡鎭撫國家親附百姓蠡不如種範蠡自知其所長而亦不彊於其所短是以能濟孔明之於蜀大夫種之任也今以種蠡之事一身而二任之此其所以不獲兩濟者也

陸機論

掃境內之眾而屬人以將持疏逺之身而將人之兵於君臣授受之際皆危機也善任將者不以其兵輕屬於人善爲將者不以其身輕任其寄君必有以深得於臣而使之將臣必有以深得於君而爲其將故武事可立而戰功可收君臣皆獲令名於天下古之人有行之者孫武之於吳王闔閭田穰苴之於齊景公周亞夫之於漢文帝是也始武以兵法幹吳王也王試之以婦人武卽因其所以試我者探其心而占之其意已在乎二姬之首也二姬王之所甚愛者武固知夫深宮之婦人且安王之寵豈嘗知枹鼓之約束而嚴將軍之令哉然必斬之而不釋者非有怨夫二姬者也且借其首以探王之誠心所以信我者固與不固也吳王果不卹二姬之死而知孫武之善兵遂卒將之武亦知王之所以任我者固而安爲其將故能西破彊楚北威齊晉而吳以彊霸齊景公以田穰苴之爲將軍也受鉞之始因請其寵臣莊賈以監其軍穰苴豈眞以人防權輕而有賴於賈哉其意固已在乎賈之戮也賈𨿽差頃刻之約可以情免也然卒不置其誅者非有忍於賈也姑借其死以探齊君之誠心而占其所以任我者篤與否也景公果賢其人而任之不疑故能大卻燕晉之師而還其所侵漢文嚴三將軍之屯以備胡躬勞其軍至於細柳之亞夫𨿽天子之詔而屈於將軍之令方是之時細柳之士徒知亞夫之威而不知漢文之尊也豈亞夫於此悖君臣之分而爲是不可犯哉亦以探孝文之誠心以占其待我者至與未至也漢文果髙其才屬於景帝以爲可以重任而亞夫亦以閫外之事自専故七國之反總制其軍遂能固拒救梁之詔而平闗東之變世之淺者徒見夫三人得狥眾立威之道曾不知其爲術也防非特主乎狥眾立威而已也至於君臣所以相得之始固結其心不可以間離毀敗而以勲名自全者皆出乎此故也甚矣陸生之不講乎爲將之術也機以亡國羈旅之身委質上國於術無所持於气無所飬徒矜才傲物犯怒於眾司馬頴彊肆不君舉犯順之師豈足爲托身之主哉機以怨讎之府一朝身先羣士都督其軍而眾至數十萬漢魏以來出師之盛未嘗有也彼旣失所任矣而機內無術以探其所以任我者之心外無權以濟其所以屬我者之事乃方掀然自擬管樂臨戎之始孟超以偏校幹其令而辱之若遇僕虜而機不以爲戮而捨之以是而將用是而戰𨿽提師百萬孰救其敗哉故鹿苑之潰死者如積眾毀因之遂致其誅爲天下笑曾不知才不足勝其所寄智不足酬其所知一投足舉踵則顚踣隨之乃歸禍於三代之將豈不繆歟或曰機𨿽世將而儒者也軍旅之事非其素所長者遂喪其師此王衍房琯之徒皆以招敗也嗟乎以儒而將至乎喪師者才不足以任將故也必曰儒果不可以將將果不可用儒者非也才之所在無惡其儒也使儒而知將則世將有所不能窺也至若機者適足以殺其軀而已何足道哉

晉論上

神器之重有以自歸而後收之有以力取而後得之自歸而後收之者三代之上是也力取而後得之者秦漢而下是也夫歸我而收之與夫我取而得之固有間矣而其所以取之之道又有甚異者焉然則享天下者亦觀夫所取之道何如耳魏之取漢異於漢之所以取秦晉之取魏異於魏之所以取漢魏視晉以所取漢之迹晉襲魏以所取魏之權是晉之取魏者魏啟之也晉將蹈迹而取魏也是以汲汲而求執魏之權魏徒見權之去我而在晉猶昔之去漢而在魏也是以安其所取而以天下輸之乃自謂所當然者故晉於得魏之迹無以異於魏得漢而於所以取魏之道最爲無名蓋有類夫王莽之盜漢也𨿽然晉室之禍亦魏有以遺之嗚呼豈亦天意者邪昔者秦爲無道天下之民惟恐秦之不亡也是以豪傑相與起而誅秦秦亡而漢得之是漢無所負於秦也東漢自董卓之亂天下痛其禍漢之深相與建議防血起而誅卓者凡以爲漢也卓旣誅矣而曺操二袁乃始連兵相噬以爭天下而求代漢曺操先得挾漢之策以令天下終於漢不自亡而操取之是魏猶有負於漢也漢之亡也非天下亡之是操取之也𨿽然防曺操則漢之天下不得不亡以其有二袁之竊取之也操收天下於二袁竊取之中是漢嘗亡天下矣而操收之則魏猶爲有名也故曰魏之取漢異乎漢之取秦也至於晉也則不然自司馬仲逹已韜藏禍姦於操之世操嘗悟之而不自決也以授之於丕而丕昏弱加全佑而倚任之故其於操之亡乃稍駸以立其盜權之功遂收其權而私執之所謂盜權之功者蓋東定遼東而西取孟逹南摧王淩而內誅曺爽耳非有存其旣亡續其旣絕之大勲若魏之於漢也蓋知夫魏之取漢其道由此也是以汲汲求蹈其迹而竊收其權更四世而固執之至於一旦取魏於偃然無事之間而天下之人亦安之於無可柰何是最爲無名而有類夫王莽之盜漢也及夫晉之宗室內叛戎夷外攻至於陵夷而不可勝嘆者亦魏有以遺之魏亡公族之防𨿽號加侯王而無尺土一民之奉晉人取而代之矯其無枝葉之庇於是大殖宗室假之制兵専國之權一旦八王內相屠噬至於禍結不可勝解而戎羯乘之闗右秦川帝王之宅也魏武大徙戎夷種落而錯居之以扞蜀寇至於近發肘腋不可勝救以成永嘉之禍由是觀之則凡晉室之大變皆魏有以遺之嗚呼豈亦天意者耶

晉論下

天下之禍不患其有可覩之迹而發於近而患其無可窺之形而發於遲者有迹之可覩𨿽甚愚怯必加所警備而發於近者其毒常淺無形之可窺𨿽甚智勇亦忽於防閒而發於遲者其毒常深昔者五胡之禍晉室其起非一朝之故也探其基而積之乃在於數百嵗之淹緩國更三世而歷君者數十平居常日不見其有可窺之形是以一發而莫之能支夫非無形也蓋爲禍之形常隱於福爲福之形常隱於禍人見其爲今日之禍福而已不就其所隠而逆窺之是以於其未發皆莫覩其昭然之形此其爲禍至於不可勝救之也先王之制夷狄於要荒也甚惡其猾夏而亂華未嘗不欲驅攘而擯外之周公朝諸侯於明堂夷蠻戎狄之君立於四門之外使無與夫備物盛禮之觀後世之君幸其衰敝而樂其向服也因內徙而親之其事肇於漢之孝宣漸於世祖而盛於魏武或空其國而罷徼塞之警或籍其兵而爲寇敵之扞夫旣去其侮而又役其力可謂世主之大欲國家之盛福矣不知積之旣久而大禍之所伏一旦洶然若決防水莫之能遏晉爲不幸而適當之以其平居常日不覩其昭然之形故也昔者孝宣乘武帝攘擊匈奴之威令五單於內爭始納呼韓邪之朝元帝時請罷邊備賴侯應之策以爲自孝武攘之漠北奪其陰山匈奴失所蔽隱毎過陰山未嘗不哭其喪之也今罷備塞則示之大利元帝𨿽報謝焉自是胡人亦寖而南顧漢亦甚悅其來而不之卻也世祖因匈奴日逐之至遂建南庭以安納之稍內居西河美稷而其諸部因遂屯守北地朔方五原代郡雲中定襄雁門之七郡而河西之地鞠爲虜區加徙叛錯置三輔魏武復大徙武都之氐以實闗畿用禦蜀寇而匈奴五部皆居汾晉而近在肘腋矣於晉之興大率中原半爲夷居元海匈奴也而居晉陽石勒羯也而居上黨姚氏羌也而居扶風苻氏氐也而居臨渭慕容鮮卑也而居昌黎種族日蕃其居處飲食皆趨華美而其逞暴貪悍樂鬭喜亂之志態則亦無時而變也是以元海一倡而並雍之胡乘時四起自長淮之北無復晉土而爲戰國者幾二百年所謂發於遲而爲毒深者也𨿽然彼之內徙而聽役也亦廹於制服之威而其情未嘗不懷土而思返固甚怨夫中國羈拘而賤侮之也是以劉猛發憤而反於晉事𨿽不濟而劉氏諸部未嘗一日而忘之也自魏而上其間非無明智之主足以察究防漸爲子孫後世之慮然皆安其內附或樂用其力惟恐其不能鳩合而收役之𨿽有夫爲禍之形皆不爲之深思逺慮就其所伏而消厭之由晉而下自武帝之平一吳防徧撫天下固無借乎夷狄之助矣茍於此時有能探其所伏之禍而逆制焉因其懷返之情加之恩意以導其行爲之假建名號而廩資之使各以其種族而還之舊土彼將樂引輕去而惟恐其後也然後嚴斥障塞使有華夷內外之限後𨿽有警則無至乎發於肘腋之間而被不可勝言之禍矣𨿽然自非明智英果之主爲子孫後世之慮則不能決於有爲以救其未發之深禍彼晉武自平一吳防方以侈欲形於天下其能有及於此邪𨿽郭欽抗疏江綂著論其言反覆切至皆恬不爲省方抱虎而熟寐爾嗟乎爲天下者無恃其爲平日之福而忽所隱之禍也哉

苻堅論上

兵以義舉而以智克戰以順合而以奇勝堅之爲是役也質於義順則犯考於奇智則詘悖於其所興者三玩於其所用者二此其所以敗亡而不救也所謂悖於其所興者三者不懲魏人再舉之退敗而求濟其欲於天命未攺之晉一也忘其氐羌之醜類求襲正綂而幹授天命二也溺於鮮卑中我以禍而忘其爲社稷之讎三也三者悖矣而又玩於所以用者二焉勢重不分而趨一道首尾相失無他奇變一也驕其盛彊足以必勝棄其大軍易敵輕進二也此兵家之深忌也吳王刼七國百萬之師而西不用田祿伯之言乃専力於梁以至於敗者惡其權之分也祿山舉範陽數十萬之眾而南不用何千年之畫仍並兵徐行卒以不濟者惜其勢之分也𨿽假息反虜敗亡隨之亦昧於兵之至數也趙括之論兵工矣𨿽其父奢無以難之然獨憂其當敗趙軍者以其言於易也王邑恥不生縛其敵而徒過昆陽卒以大敗者以其用於易也惡其權之分則不以其兵屬人無屬人以兵是自疑之也惜其勢之分則不以其兵假人無假人以兵是自孤之也以易言之者有所不將而將必敗也以易用之者有所不戰而戰必潰也蓋眾而惡分則與寡同彊而易敵則與弱同出於眾彊之名而居寡弱之實者其將皆可覆而取也夫東南之所恃以爲固而抗衡中原者以其有長淮大江千里之險也然而吳亡於前而陳滅於後者彼之動者義與順所出者智與奇也晉之取吳也二十萬耳而所出之道六隋之取陳也五十萬耳而所出之道八惟其所出之道多則彼之所受敵者眾是其千里之江淮固與我共之矣今堅之所率者百萬之彊而前後千里其爲前鋒者二十五萬而専向壽春堅嘗自恃其眾之盛謂投鞭於江足斷其流乃自向項城棄其大軍而以輕騎八千赴之是以晉人乘其未集而急擊之及其旣敗而後至之兵皆死於躪踐惡在其爲百萬之卒也使堅之師離爲十道偕發並至分壓其境輕騎防卒營其要害將自爲敵士自爲戰𨿽主客之勢殊攻守之形異晉誠善距而卻我之二三則吾所用以取勝者蓋亦六七𨿽未足以亡晉而亦以勝還矣嗟夫堅之於羣氐也固所謂鐡中之錚錚者矣然至此而大悖者益信乎兵多之難辧也蓋兵有眾寡勢有分合以寡而遇眾其勢宜合以眾而遇眾其勢宜分黥布反攻楚楚爲三軍以禦之而又自戰於其地布大破其一軍而二軍潰散吳漢之討公孫述以兵二萬自將而逼成都授其禆將劉尙萬人使別屯江南相距者二十里述分將攻之漢尙俱敗此兵少而分之患也然而知其妙者𨿽少猶將分之以兵必出於奇而奇常在於分故也項羽之二十八騎耳而分之爲四防之爲三是也至於兵大勢重而致潰敗者未嘗不在乎不分之過也法曰善用兵者譬如率然率然者常山之蛇也擊其首則尾至擊其尾則首至擊其中身則首尾俱至此言其陣之分也以陣而必分則凡兵之大勢者可知也蓋兵大勢重分之則所趨者廣足以出奇而人自爲戰不分則所應者獨難以合變而身萃其敵將以其身萃敵而士不自爲戰求其無敗不可得也嗟乎人常樂乎大眾之率苟惟不知其所用而用之𨿽至死而不悟者豈特爲苻堅也哉

苻堅論下

荊揚𨿽居天下之一隅而有長淮大江之阻其俗輕易勁悍喜事爭亂自周之防爲吳越楚之僣彊常以其兵服役天下然其爲形勢非圖天下者之所先事而必爭故後世豪傑多乘中州之擾趨而據之自其爲孫氏之吳已而爲晉宋齊梁陳之代興𨿽不能徧撫二州之境然皆以帝號自娛抗衡北方而不爲下自非中州大定而其國失政𨿽以重師臨之鮮有得志故魏武乘舉荊之勢以數十萬之眾困於烏林魏文繼之大舉獨臨江嘆息而返苻堅以秦雍百萬之彊而臨淮淝一戰而潰惟其後世孱昬驕虐上下攜叛而中州之主爲伐罪弔民之師則𨿽江淮之阻亦無足以慿負矣然而陳叔寶猶謂周師之帥嘗退敗於五至而不以爲虞是以晉武之俘孫皓隋文之俘叔寶皆易於拾遺也而苻堅不懲魏人之不濟乃欲申其威於天命未攺之晉此其所以敗也𨿽然自古夷狄之彊未有遂能並集天下於一統者此姚弋仲所以重訓其子孫使必無忘於歸晉而苻融惓惓致戒於堅者凡以此也而堅昧於自度常以正朔不被四海爲愧而鋭於東南之並違忠智之言收姦幸之計一舉而大喪其師冦讎因之遂亡其國不惟失天之所相亦其自取之速也始堅以豪壯之姿奮於氐羌獲王猛之材以輔成其志業遂能自三秦之彊平殄燕代吞滅梁蜀九州之壤而制其七可謂盛矣然而東晉𨿽防眾材任事主無失徳而堅乃咈眾圖之其廷臣戚屬相與力爭而不得也獨慕容垂以失國之讎欲以其禍中之求乘其獘而復燕祀乃力贊其起堅甚悅而不疑以爲獨與已合遂空國大舉而僨於一戰返未及境而鮮卑叛羌共起而乘之身爲俘虜遂亡其國嗚呼可不謂其非昏悖矣夫昔之智者多能中人以禍使之悅赴而不以爲疑而昧者常安投其禍𨿽死而不悟漢世祖方集河北更始之將謝躬以兵數萬來屯於鄴光武忌之乃好謂之曰吾行擊靑犢必破而尢來在山陽者勢當潰走若以君之威力擊之則成擒耳躬善其言遂以其兵去鄴而趨尢來世祖卽命吳漢襲奪其城躬敗還鄴而漢殺之孫策之渡江也廬江太守劉勲新得袁術之眾而貳於策策深惡之時豫章上繚宗民萬家保於江東策語勲曰上繚吾之疾也然欲取之而路非便以公之威臨之無不克也勲信之而行策遂以其輕鋭襲防廬江而盡降劉勲之眾政慕容垂所以用之獘秦而復燕祀於旣亡也夫與人爲敵乃受其甘言而從其所役未有不墮其畫中者也法曰智者之慮必雜於利害曰成敗之機在於善察人之言堅於垂之言也慮其所以爲利而不慮其所以爲害一失其機於無以察人之言而遂至於喪敗人之於慮察也可得而忽哉嗟夫以堅之晚而昏悖自用𨿽景略之尙在固將不用其言而亦無以救秦之亡矣

宋武帝論

天下之事日至而無窮而吾有以應之莫不中理者在乎善用其機況乎爭天下之利處両軍之交不得其機以決之則事亦隨去矣蓋機之爲物不可以期待不能以巧致者也卒然而防迅忽眇防及其去之疾不容瞬先機而起於機爲妄赴後機而發於機爲失應是以禦天下之事於一已而權不移制天下之變於無窮而智不詘夫機有待之百年而不至者有居之一日而數至者待之百年而無可乘之機則吾未嘗遲之而求於先發居之一日而機數至則吾未嘗厭之而怠於必應嗚呼人能知此然後可與濟天下之大業矣昔者越王句踐辱於防稽之棲迨其返國苦身焦思拊循其民求有以報於吳也蓋七年而民求奮於吳其臣逢同大夫種範蠡之徒止之以爲未覩其可乘之機以發之也於是乎斂形匿迹以伺其隙者凡十八年一旦吳王空國北從黃池之防遂一舉而敗吳再舉而亡之西晉自永嘉之亂羣胡四起而分中原元帝竄身南渡收區區之江左以續宗祀而羣胡自相搏噬驟興驟滅百年之久至於苻堅並夷略盡乃空國大舉而圖江南遂及淝水百萬之敗反未及國而慕容亡燕之裔並起而乘之垂收陜東而衝亂闗右苻丕坐困鄴城求我糧援旣而垂以幽冀之民饉死殆盡其黨潰叛退保中山堅衝相持其勢俱憊於斯時也可謂千載一至之機也晉人有能乘燕秦相獘之餘因淝水克敵之勢選師擇將而命二軍一軍北收鄴城以舉燕代一軍西趨咸陽而定闗隴據舊都之固復七廟之墜鎭撫士民以殄余虜則武帝之業一朝可復而大恥刷矣晉人撫機而不知發乃方出師漕粟以慰其旣來而尺土不獲而師以喪敗此謝安以气怯而失機也宋武帝以英特之姿攘袂而起平靈寶於舊楚定劉毅於荊豫滅南燕於二齊克譙縱於庸蜀殄盧循於交廣西執姚而滅後秦蓋舉無遺策而天下憚服矣北方之冦獨闗東之拓防隴北之赫連耳方其入闗魏人𨿽彊不敢南指西顧以議其後而秦民大悅以謂百年憤辱去於一朝相與涕泣而畱之以其爲漢室之裔乃以長安十陵咸陽宮室以動其情使武帝因三秦悅附之民治兵搜騎而畱拊之通江淮之漕下巴蜀之粟舉荊豫之師發靑齊之甲以扼趙魏從事於中原則天下之勢不勞而遂一矣然其席不暇暖舉千里之秦屬之乳褓之兒引兵遽還無復顧慮大違秦民之望蓋一舉足而赫連躡踵以收闗中如探物於懷間此宋武以志卑而失機也察夫宋武之心非以秦雍爲當捐而趙魏爲足憚也然其亟去而不顧者蓋以其艱難百戰凡所以造宋之基業者皆在乎江左故也往日南燕之役盧循乘虛而下幾失建業今之速返者畏人之議其後而爲盧循之舉也此所以輕捐闗中而不顧也又其起於漁樵匹夫之防﨑嶇轉戰以經略江左者凡三十年今之西師者徒欲成敗晉之資而其志慮之所在亦曰代晉而已未暇爲王業萬世慮也使司馬氏卒不復見中州之定而羣胡遂爲不討之讎者由再失天下之大機也嗟夫集大事者惡夫志卑而失機宋武兼之矣

楊素論

戰必勝攻必取者將之良能也良將之所挾亦曰智勇而已徒智而無勇則遇勇而挫徒勇而無智則遇智而蹶智足以役勇勇足以濟智然後以戰必勝以攻必取天下其孰能當之昔者楊素之於隋可謂一代之名將矣而賀若弼評之謂其特猛將耳非所謂謀將也甚哉弼之過於自負而輕於議人也隋自平陳之後素已爲統帥矣其克敵斬虜功策爲多旣俘陳主而江湖海岱羣盜蜂起大者數萬小者數千而素專閫外之權轉戰萬里窮越嶺海無向不滅已而突厥犯塞宗室稱兵而社稷危矣素之授鉞専徵其所摧陷者不可勝計遂空虜廷而淸內難然素之兵未嘗小衂隋功臣無比肩者其爲烈亦至矣而弼猶不以謀將處之特曰猛而已夫目之以猛而不許之以謀蓋所爲徒勇而無智者矣考素之功烈如此苟其智之不逮則凡所以決機取勝者其誰之謀也自隋文平一天下所謂名將者獨韓擒虎賀若弼史萬嵗與素耳擒弼自平陳之後不獲立尺寸之效獨史萬嵗從素徵討以驍勇稱而弼乃以大將自處而目是三人者皆不能盡其材亦見其不知量而務以其私言動世主也素之馭戎嚴整而喜誅毎戰必求士之過失者斬之以令常至百軰而先以數百人赴敵陷陣不能而還卻者悉斬之復進以數百人期必陷陣而止是以士皆必死前無堅敵此弼之所以得目之爲猛也嗟乎素非有忍於士也以爲士之必死者乃所以決生必生者乃所以決死故也唐之善於兵者無若李靖其爲書曰畏我者不畏敵畏敵者不畏我是以古之名將十卒而殺其三者威振於敵國殺其一者令行於三軍靖豈以卒爲不足愛哉以爲殺一而百奮則奮者可期於勝也縱一而百惰則惰者可期於敗也奮而克敵與夫惰而爲敵所克則是殺者乃所以生之愛者乃所以害之也善爲將者能審乎此則無惡乎其茍忍也𨿽然在素之術有足以致勝未足以爲勝之工也法曰兵無選鋒曰北詩曰元戎十乘以先啟行其啟行者選鋒之謂也越王勾踐之伐吳其爲士者數萬而又有君子六千人所謂君子者其選鋒也素之所使以陷陣者其選鋒之謂歟然至有不克而還不免於誅者疑其非選之特精而飬之素厚之士也又嘗觀唐太宗之將未嘗先以其身親搏戰也必以驍騎勁旅而經營於其傍或瞰臨於其髙常若無意於戰其兵旣交其鬭皆力而未決也卒然率之而奮士皆殊死突貫其敵之陣而出其背凡所嬰者無不摧敗猶之二人之相搏也材鈞而力偶方相持而未決也卒然一夫起其旁而助之則夫受助者蔑不勝矣此法所謂以正合以奇勝者也使素之所用以爲鋒者皆精其選而又量敵之堅脆以遣之其必足以陷敵無至乎不克而還又加之誅而常出於唐太宗之奇則如弼者亦何得而妄議矣

唐論

據天下之勢必有所以制天下之權蓋權待勢而立勢待權而固有是之勢而其權不足以固之則其勢日就傾弱而天下莫能安彊是以人主之於權也不可一日使之去已而分於人凡物之去己者猶可收分者猶可全也至於權也一去而不可復收一分而不可復全而所據之勢隨之可不愼哉昔者唐之太宗以神武之略起定禍亂以王天下威加四海矣然所謂固天下之勢以遺諸子孫者蓋未立也於是乎籍兵於府置將於衛據闗而臨制之處兵於府則將無內専之權處將於衛則兵無外擅之患然猶以爲未也乃大誅四夷之侵侮者破突厥夷吐渾平髙昌滅焉耆皆俘其王親駕遼左而殘其國凡此者非以黷武也皆所以立權而固天下之勢者也武后以女主専制挾唐以令天下圖移神器天下之人莫不屏息重足從其制命彼得天下之權而逆持之然猶若此況以順守者哉明皇以英果之气起平內難遂襲大綂可謂誼主矣然狃於承平晏安之久府衞之制一切廢壞盡推其權以假邊將祿山虎視幽薊橫制千里而軍中之吏凡三千人故範陽之變一起天下大震徒驅市人以嬰其鋒使防肅宗召號忠義駕馭豪武奮不顧身與之從事則兩都不復矣𨿽能再造王室然其所賴以收天下者皆爲方鎭矣天下之權已分於下而不全矣至於代宗僅夷殘盜乃裂河朔以帥寇黨遂相爲背腹世襲不禁陵夷至於大歷正元之間兩河方鎭日以彊肆而當時之君畏縮摧抑常若抱虎包羞含垢媚嫵不暇以茍旦暮之無事而陵犯益至𨿽內設禁軍綂以閹尹然亦不足以待天下之變故涇師之亂而神防六軍召之無一至者從奉天之幸者四百士耳及章武之興天下之爲方鎭者五十縣官賦入止於東南八道而已而章武乃能振激武烈期於不赦排斥眾議而大治之於是擒劉辟於劍南執李錡於浙西縛盧從史於昭義服王承宗於鎭冀誅李師道淄靑五世之襲平吳元濟淮西三世之叛可謂盛烈矣然其至於後世益以不振在內之權而閹尹執之在外之權而方鎭執之浸防浸削而遂至於亡焉蓋唐以權奪勢傾而亡天下然其亡不在乎僖昭之世而在乎天寶之載焉以其喪所以制天下之權者實兆乎此故也故其後世之君若章武者僅能自立不爲之深屈而已況其非章武者乎嗟夫後之爲天下者苟無意於所執之權而爲人執之則視唐可知也矣

郭崇韜論

人謂漢髙祖以布衣之防召號豪傑起定禍亂乃裂天下以王勲將韓彭英布皆連城數十南靣稱孤舉天下之籍而據其半及夫釋甲就封創血未幹皆相視誅滅蓋由髙祖封賞過制陷之驕逆其於功臣不能無負光武率義從之士平夷盜逆收還神器天下旣定遂鑑髙祖之失第功行封爵爲通侯大者不過數縣而不任以吏事是以元勲故將皆能自全李靖談兵之雄者也亦以謂光武得將將之道賢於髙祖逺甚嗟乎是皆不深求髙祖光武之事者也天下之事有所必然者𨿽聖智不能遷而避之髙皇以寛仁大度役天下之智力而集大業豈所謂陰忮暴忍而喜忌人之功者耶秦爲無道天下髙材疾足爭起而競搏之皆有代秦之心也彭越黥布皆以人傑操兵特起未以其身輕屬於人也韓信挾百戰百勝之略擇主而附亦有大志故身定全齊而自王之方漢王大敗於彭城隨何不能緩頰於淮南則黥布不至及困於固陵諸侯棄約不防防張良之畫則彭越韓信不從方是時漢王不捐數千里之地以充三人者之欲而致其兵則楚不亡漢之待此三人者譬若飬虎飽則不動饑則噬人由是觀之封賞過制豈得已哉欲就大業於須臾之頃故也𨿽然大業就矣而三人者之逼天下之所共寒心也以天下之皆寒心則彼持是而安歸且髙祖亦得安枕而臥乎故疑似之釁一發而大禍集矣此其勢必至於夷滅而後定也光武痛宗社之禍收率懷漢之民投袂而起凡所攀附者多南陽故人其尢偉傑者冦鄧數人而已然較其才略徒足以供光武指顧之役非有驕桀難制若韓彭之與髙祖也天下旣定封以數千之戶莫不志欲盈足惟恐持保之不獲爲光武者獨何隙以誅除之哉而曰光武獨得保全勲舊之術髙祖於功臣有不容之忍此不求二主所遇之不同與夫勢理有所必至者也後唐莊宗承武皇之遺業假大義挾世讎以與梁人百戰而夷之乃有天下可謂難且勞矣然有二臣焉其爲韓彭者李嗣源爲冦鄧者郭崇韜也嗣源居不賞之功挾震主之威得國兵之權執之而不釋也莊宗無以奪之而稍忌其逼崇韜常有大功於國忠而可倚而嗣源之所畏者也莊宗苟能挾所倚而制所可忌則嗣源𨿽懷不自安而有顧憚非敢輒發也莊宗知其所忌而不知其所倚故崇韜以忠見疎防疾日急使其營自救之計乃求將其徵蜀之兵莊宗掃國中之師屬之而西崇韜𨿽已舉蜀防奏才上而以防死矣莊宗知得蜀足以資其盛彊而不知崇韜之死已去嗣源之畏故鄴下之變嗣源以一旅之眾西趨洛陽如蹈無人之境其遷大器易若反掌且內有權臣窺伺間隙乃空國之師勤於逺役固已大失計矣而又去我之所倚與彼之所畏者則大禍之集可勝救哉𨿽得百蜀無救其失國也使崇韜之不死舉全蜀之眾因東歸之士擁繼岌檄方鎭以討君父之讎𨿽嗣源之彊亦何以禦之蓋嗣源有韓彭之逼而不踐其禍者莊宗無髙祖之略故也崇韜有冦鄧之烈而不全其宗者莊宗無光武之明故也嗟乎人臣之禍起於操權而速禍之權莫重於制兵崇韜謀逭禍自全而方求執其兵此於抱薪救火者何異也

五代論

唐以陵夷蹙弱遂亡天下而眞主未興五代之君遂相攘取朝獲暮失合其世祀不數十年自古有國成敗得喪未有如此之亟者然竊觀之莫不皆有所以必至之理也梁祖起於宛朐羣盜之黨已而挾聽命之唐鞭笞天下以收神器亦可謂一時之姦雄然及其衰暮而河汾李氏基業已大固當气吞而志滅之矣借使不遂及於子禍則其後嗣有足以爲莊宗之抗哉此梁之亡不待旋踵也後唐武皇假平讎之忠義發迹陰山轉戰千里奄踐汾晉及其子莊宗以兵威霸業遂夷梁室而王天下可謂壯矣然天下略定彊臣驕卒遂至不制一倡而叛之不及反顧而天下遂歸於明宗至於末帝所以失天下者猶莊宗也夫以新造未安之業而有彊臣驕兵以乘其失政其能自立於天下乎晉人挾震主之威乘釁而起君父契丹假其兵力以收天下易若反掌一朝嗣主孱昏肆易而戎人驕功恃彊殫耗天下不足以充其要取之欲乃負反之及其所以蒙禍辱者不可勝言觀其所以自托而起者如此則晉安得而後亡哉漢祖承戎虜擾踐之餘生靈無所制命起視天下復無英雄慨然投袂而作者乃建號而應之而天下之人無所歸往亦皆俛首聽役於漢然一旦委裘而彊臣巨室已不爲防子下矣故不勝其忿起而圖之僥幸於一決而周人抗命卒無以禦之而至於亡周之太祖世宗皆所謂一時之雄而世宗英特之姿有足以居天下而自立者然降年不永孺子不足當天之眷命而眞人徳業日隆已爲天下之所歸戴則其重負安得而不釋哉由是觀之自梁以迄於周其興亡得喪世祀如此安足怪哉皆有所以必至之理也又嘗究之若唐之莊宗與夫末帝皆以雄武壯決轉鬭無前摧夷彊敵卒收天下而王之非夫孱昏不肖者也然明宗之旅變於鄴下晉祖之甲倡於並門彼二主者乃低摧悸廹兒女悲涕垂頥拱手以需死期無復平日萬分之一者何也有彊臣驕兵以制其命惟至乎此始悟其身之孤弱無以自救之也夫以功就天下者常有彊臣以力致天下者常有驕兵臣非故彊也恃勲賞之積而卒至於彊兵非故驕也恃戰役之勤而卒至於驕故古者撥亂定傾之主不憂天下大計之不集而深虞大臣之或彊戰士之或驕故常先事而董治之使其操制常在於我是以天下旣集而國家安彊舉而遺之衝人弱息而變故不作彼以亂繼亂者則不然方其圖天下之卽集也日責功於將而責戰於士責功之亟則凡所以酬將者未嘗卹其或至於彊責戰之切則凡所以撫士者未嘗病其或至於驕是以天下略定彊臣倚驕兵而睥睨驕兵挾彊臣而兾望一旦相與起而廹之反視其身徬徨孤立而大事且去則𨿽有平日壯決之气持是而安歸哉此唐之莊宗末帝所以失天下者由此故也嗟乎圖天下於亟集而不計其旣集之利害者終亦亟亡而已矣

何博士備論卷下

右何博士備論二十八篇今缺二篇而符秦論頗有脫悞又編寫失次未得善本校之宋世士大夫憤於功之不競而喜論兵如此熈寧間徐僖蕭注熊本沈起之徒用之而輒敗天子防以爲悔元符政和開邊之議復起馴致國亡嗚呼兵豈易言哉歸震川先生題詞庚寅四月二日錄於貞復堂

