

欽定四庫全書

子部二

黃石公素書

兵家類

提要

【臣】等謹案黃石公素書一卷舊本題宋張商英注分爲六篇一曰原始二曰正道三曰求人之志四曰本徳宗道五曰遵義六曰安禮黃震日抄謂其說以道徳仁義禮五者爲一體𨿽於指要無取而多主於卑謙損節背理者寡張商英妄爲訓釋取老子先道而後徳先徳而後仁先仁而後義先義而後禮之說以言之遂與本書說正相反其意蓋以商英之注爲非而不甚斥本書之僞然觀其後序所稱圯上老人以授張子房晉亂有盜子房塜於玉枕中得之始傳人間又稱上有祕戒不許傳於不道不神不聖不賢之人若非其人必受其殃得人不傳亦受其殃尢爲道家鄙誕之談故晁公武謂商英之言世未有信之者至明都穆聽雨紀談以爲自晉迄宋學者未嘗一言及之不應獨出於商英而斷其有三僞胡應麟筆叢亦謂其書中悲莫悲於精散病莫病於無常皆仙經佛典之絕淺近者蓋商英嘗學浮屠法於從悅喜講禪理此數語皆近其所爲前後注文與本文亦多如出一手以是核之其卽爲商英所僞撰明矣以其言頗切理又宋以來相傳舊本姑錄存之備參考焉乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

黃石公素書原序

黃石公素書六篇按前漢黃石公圯橋所授子房素書世人多以三略爲是蓋傳之者誤也晉亂有盜發子房冢於玉枕中獲此書凡一千三百三十六言上有祕戒不許傳於不道不神不聖不賢之人若非其人必受其殃得人不傳亦受其殃嗚呼其愼重如此黃石公得子房而傳之子房不得其傳而之後五百餘年而盜獲之自是素書始傳於人間然其傳者特黃石公之言耳而公之意其可以言盡哉竊嘗評之天人之道未嘗不相爲用古之聖賢皆盡心焉堯欽若昊天舜齊七政禹敍九疇傅說陳天道文王重八卦周公設天地四時之官又立三公以燮理陰陽孔子欲無言老耼建之以常無有陰符經曰宇宙在乎手萬化生乎身道至於此則鬼神變化皆不能逃吾之術而況於刑名度數之間者歟黃石公秦之隱君子也其書簡其意深𨿽堯舜禹文傅說周公孔老亦無以岀此矣然則黃石公知秦之將亡漢之將興故以此書授子房而子房者豈能盡知其書哉凡子房之所以爲子房者僅能用其一二耳書曰陰計外泄者敗子房用之嘗勸髙帝王韓信矣書曰小怨不赦大怨不生子房用之嘗勸髙帝侯雍齒矣書曰決策於不仁者險子房用之嘗勸髙帝罷封六國矣書曰設變致權所以解結子房用之嘗致四皓而立恵帝矣書曰吉莫吉於知足子房用之嘗擇畱自封矣書曰絕嗜禁欲所以除累子房用之嘗棄人間事從赤松子遊矣嗟乎遺粕棄滓猶足以亡秦項而帝沛公況純而用之深而造之者乎自漢以來章句文章之學熾而知道之士極少如諸葛亮王猛房喬裴度等輩𨿽號爲一時賢相至於先王大道曾未足以知髣髴此書所以不傳於不道不神不聖不賢之人也離有離無之謂道非有非無之謂神有而無之之謂聖無而有之之謂賢非此四者𨿽口誦此書亦不能身行之矣張商英天覺序

欽定四庫全書

黃石公素書

宋張商英注

原始章第一

注曰道不可以無始

夫道徳仁義禮五者一體也

注曰離而用則有五合而渾之則爲一一之所以貫五五所以衍一

道者人之所蹈使萬物不知其所由

注曰道之衣被萬物廣矣大矣一動息一語黙一出處一飲食大而八紘之表小而芒芥之內何適而非道也仁不足以名故仁者見之謂之仁智不足以盡故智者見之謂之智百姓不足以見故日用而不知也

徳者人之所得使萬物各得其所欲

注曰有求之謂欲欲而不得非徳之至也求於規矩者得方圓而已矣求於徳者無所欲而不得君臣父子得之以爲君臣父子昆虫艸木得之以爲昆虫艸木大得以成大小得以成小邇之一身逺之萬物無所欲而不得也

仁者人之所親有慈恵惻隱之心以遂其生成

注曰仁之爲體如天天無不覆如海海無不容如雨露雨露無不潤慈恵惻隱所以用仁者也非親於天下而天下自親之無一夫不獲其所無一物不獲其生書曰鳥獸魚鼈咸若詩曰惇彼行葦牛羊勿踐履其仁之至也

義者人之所宜賞善罰惡以立功立事

注曰理之所在謂之義順理決斷所以行義賞善罰惡義之理也立功立事義之斷也

禮者人之所履夙興夜寐以成人倫之序

注曰禮履也朝夕之所履踐而不失其序者皆禮也言動視聽造次必於是放僻邪侈從何而生乎

夫欲爲人之本不可無一焉

注曰老子曰失道而後徳失徳而後仁失仁而後義失義而後禮失禮者散也道散而爲徳徳散而爲仁仁散而爲義義散而爲禮五者未嘗不相爲用而要其不散者道妙而已老子言其體故曰禮者忠信之薄而亂之道黃石公言其用故曰不可無一焉

賢人君子明於盛衰之道通乎成敗之數審乎治亂之勢達乎去就之理

注曰盛衰有道成敗有數治亂有勢去就有理

故潛居抱道以待其時

注曰道猶舟也時猶水也有舟楫之利而無江河以行之亦莫見其利涉也

若時至而行則能極人臣之位得機而動則能成絕代之功如其不遇沒身而已

注曰養之有素及時而動機不容發豈容擬議者哉

是以其道足髙而名重於後代

注曰道髙則名垂於後而重矣

正道章第二

注曰道不可以非正

徳足以懷逺

注曰懷者中心悅而誠服之謂也

信足以一異義足以得眾

注曰有行有爲而眾人宜之則得乎眾人矣

才足以鑑古明足以照下此人之俊也行足以爲儀表智足以決嫌疑

注曰嫌疑之際非智不決

信可以使守約亷可以使分財此人之豪也守軄而不廢

注曰孔子爲委吏乘田之職是也

處義而不回

注曰迫於利害之際而確然守義者此不回也

見嫌而不茍免

注曰周公不嫌於居攝召公則有所嫌也孔子不嫌於見南子子路則有所嫌也居嫌而不茍免其惟至明乎

見利而不茍得此人之傑也

注曰俊者峻於人也豪者髙於人傑者傑於人有徳有信有義有才有明者俊之事也有行有智有信有亷者豪之事也至於傑則才行足以明之矣然傑勝於豪豪勝於俊也

求人之志章第三

注曰志不可以妄求

絕嗜禁欲所以除累

注曰人性淸靜本無系累嗜欲所牽捨己逐物

抑非損惡所以禳過

注曰禳猶祈禳而去之也非至於無抑惡至於無損過可以無禳爾

貶酒闕色所以無污

注曰色敗精精耗則害神酒敗神神傷則害精

避嫌逺疑所以不誤

注曰於迹無嫌於心無疑事不悞爾

博學切問所以廣知

注曰有聖賢之質而不廣之以學問弗勉故也

髙行防言所以修身

注曰行欲髙而不屈言欲防而不張

恭儉謙約所以自守深計逺慮所以不窮

注曰管仲之計可謂能九合諸侯矣而窮於王道商鞅之計可謂能彊國矣而窮於仁義羊之計可謂能聚財矣而窮於養民凡有窮者俱非計也

親仁友直所以扶顚

注曰聞譽而喜者不可以得友也

近恕篤行所以接人

注曰極髙明而道中庸聖賢之所以接人也髙明者聖賢之所獨中庸者眾人之所同也

任材使能所以濟務

注曰應變之謂材可用之謂能材者任之而不可使能者使之而不可任此用人之術也

彈惡斥讒所以止亂

注曰讒言惡行亂之根也

推古驗今所以不惑

注曰因古人之迹推古人之心以驗方今之事豈有惑哉

揆揆後度所以應卒

注曰執一尺之度而天下之長短盡在是矣倉卒事物之來而應之無窮者揆度有數也

設變致權所以解結

注曰有正有變有權有經方其權有所不能行則變而歸之於正也方其經有所不能用則權而歸之於經也

括囊順防所以無咎

注曰君子語黙以時岀處以道括囊而不見其美順防而不發其機所以免咎

橛橛梗梗所以立功孜孜淑淑所以保終

注曰橛橛者有所持而不可搖梗梗者有所立而不可撓孜孜者勤之又勤淑淑者善之又善立功莫如有守保終莫如無過也

本徳宗道章第四

注曰本宗不可以離道徳

夫志心篤行之術長莫長於博謀

注曰謀之欲博

安莫安於忍辱

注曰至道曠夷何辱之有

先莫先於修徳

注曰外以成物內以成己修徳也

樂莫樂於好善神莫神於至誠

注曰無所不通之謂神人之神與天地參而不能神於天地者以其不至誠也

明莫明於體物

注曰記曰淸明在躬志气如神如是則萬物之來其能逃吾之照乎

吉莫吉於知足

注曰知足之吉吉之又吉

苦莫苦於多願

注曰聖人之道泊然無欲其於物也來則應之去則無系未嘗有願也古之多願也莫如秦皇漢武國則願富兵則願彊功則願髙名則願貴宮室則願華麗姬嬪則願美艷四夷則願服神仙則願致然而國愈貧兵愈弱功愈卑名愈鈍卒至於所求不獲而遺恨狼狽者多願之所苦也夫治國者固不可多願至於賢人養身之方所守其可以不約乎

悲莫悲於精散

注曰道之所生之謂一純一之謂精精之所發之謂神其潛於無也則無生無死無先無後無陰無陽無動無靜其舎於形也則爲明爲哲爲智爲識血气之品無不稟受正用之則聚而不散邪用之則散而不聚目淫於色則精散於色矣耳淫於聲則精散於聲矣口淫於味則精散於味矣鼻淫於臭則精散於臭矣散之於己其能久乎

病莫病於無常

注曰天地所以能常久者以其有常人而無常其不病乎

短莫短於茍得

注曰以不義得之必以不義失之未有茍得而能長也

幽莫幽於貪鄙

注曰以身狥物闇莫甚焉

孤莫孤於自恃

注曰桀紂自恃其才智伯自恃其彊項羽自恃其勇王莽自恃其智元載盧杞自恃其狡自恃則气驕於外而善不入耳不聞善則孤而無助及其敗天下爭從而亡之

危莫危於任疑

注曰漢疑韓信而任之而信幾叛唐疑李懷光而任之而懷光遂逆

敗莫敗於多私

注曰賞不以功罰不以罪喜佞惡直親黨逺正小則結匹夫之怨大則激天下之怒此多私之所敗也

遵義章第五

注曰遵而行之者義也

以明示下者闇

注曰聖賢之道內明外晦惟不足於明者以明示下乃其所以闇也

有過不知者蔽

注曰聖人無過可知賢人之過造形而悟有過不知其愚蔽甚矣

迷而不返者惑

注曰迷於酒者不知其伐吾性也迷於色者不知其伐吾命也迷於利者不知其伐吾志也人本無迷惑者自迷之矣

以言取怨者禍

注曰行而言之則機在我而禍在人言而不行則機在人而禍在我

令與心乖者廢

注曰心以岀令令以行心

後令繆前者毀

注曰號令不一心無信而事毀棄矣

怒而無威者犯

注曰文王不大聲以色四國畏之故孔子曰不怒而民威於斧

好眾辱人者殃

注曰己欲沽直名而置人於有過之地取殃之道也

戮辱所任者危

注曰人之云亡危亦隨之

慢其所敬者凶

注曰以長幼而言則齒也以朝廷而言則爵也以賢愚而言則徳也三者皆可敬而外敬則齒也爵也內敬則徳也

貌合心離者孤親讒逺忠者亡

注曰讒者善揣摩人主之意而忠者惟逆人主之過讒者合意多悅逆意者多怒此子胥殺而吳亡屈原放而楚滅是也

近色逺賢者惛女謁公行者亂

注曰太平公主韋庶人之禍是也

私人以官者浮

注曰淺浮者不足以勝名器如牛仙客爲宰相之類是也

淩下取勝者侵名不勝實者耗

注曰陸贄曰名近於虛於教爲重利近於實於義爲輕然則實者所以致名名者所以權實名實相資則不耗匱矣

略己而責人者不治自厚而薄人者棄

注曰聖人常善救人而無棄人常善救物而無棄物自厚者自滿也非仲尼所謂躬自厚之厚也自厚而薄人則人將棄廢矣

以過棄功者損羣下外異者淪

注曰措置失宜羣情隔塞阿諛並進人人異心求不淪亡不可得也

旣用不任者疏

注曰用賢不任則失士心此管仲所謂害霸也

行賞悋色者沮

注曰色有靳悋有功者沮項羽之刓印是也

多許少與者怨

注曰失其本望

旣迎而拒者乖

注曰劉璋迎劉備而返拒之是也

薄施厚望者不報

注曰天地不仁以萬物爲芻狗聖人不仁以百姓爲芻狗覆之載之含之育之非責其報也

貴而忘賤者不久

注曰道足於己者貴賤不足以爲榮辱貴亦固有賤亦固有惟小人驟而處貴則忘其賤此所以不久也

念舊而棄新功者凶

注曰切齒於睚眥之怨眷眷於一飯之恩者匹夫之量有志於天下者𨿽仇必用以其才也𨿽怨必錄以其功也漢髙祖侯雍齒錄功也唐太宗相魏鄭公用才也

用人不得正者殆彊用人者不畜

注曰曹操彊用闗侯而終歸劉備此不畜也

爲人擇官者亂失其所彊者弱

注曰有以徳彊者有以人彊者有以勢彊者有以兵彊者堯舜有徳而彊桀紂無徳而弱湯武得人而彊幽厲失人而弱周得諸侯之勢而彊失諸侯之勢而弱唐得府兵而彊失府兵而弱其於人也善爲彊惡爲弱其於身也性爲彊情爲弱

決策於不仁者險

注曰不仁之人幸災樂禍

陰計外泄者敗厚斂薄施者凋

注曰凋削也文中子曰多斂其國其財必削

戰士貧遊士富者衰

注曰遊士鼓其頰舌惟幸煙塵之防戰士奮其死力專弭彊塲之虞富彼貧此兵勢衰矣

貨賂公行者昧

注曰私昧公曲昧直也

聞善忽略記過不忘者暴

注曰暴則生怨

所任不可信所信不可任者濁

注曰濁混也

牧人以徳者集繩人以刑者散

注曰刑者原於道徳之意而恕在其中是以先王以刑輔徳而非專用刑者也故曰牧之以徳則集繩之以刑則散也

小功不賞則大功不立小怨不赦則大怨必生賞不服人罰不甘心者叛

注曰人心不服則叛也

賞及無功罰及無罪者酷

注曰非所宜加者酷也

聽讒而美聞諫而仇者亡能有其有者安貪人之有者殘

注曰有吾之有有則心逸而安身

安禮章第六

注曰安而履之之謂禮

怨在不捨小過患在不預定謀福在積善禍在積惡注曰善積則致於福惡積則致於禍無善無惡則亦無禍無福矣

饑在賤農寒在惰織安在得人危在失士富在迎來注曰唐堯之節儉李悝之盡地力越王勾踐之十年生聚漢之平凖皆所以迎來之術也

貧在棄時上無常躁下無疑心

注曰躁靜無常喜怒不節羣情猜疑莫能自安

輕上無罪侮下無親

注曰輕上無禮侮下無恩

近臣不重逺臣輕之

注曰淮南王言去平津侯如發防耳

自疑不信人

注曰暗也

自信不疑人

注曰明也

枉士無正友

注曰李逢吉之友則八闗十六子之徒也

曲上無直下

注曰元帝之臣則恭石顯是也

危國無賢人亂政無善人

注曰非無賢人善人君不能用故也

愛人深者求賢急樂得賢者養人厚

注曰人不能自愛待賢而愛之人不能自養待賢而養之

國將霸者士皆歸

注曰趙殺鳴犢故夫子臨河而返

邦將亡者賢先避

注曰若微子去商仲尼去魯是也

地薄者大物不產水淺者大魚不遊樹禿者大禽不棲林疎者大獸不居

注曰此四者以明人之淺則無道徳國之淺則無忠賢也

山峭者崩澤滿者溢

注曰此二者明過髙過滿之戒也

棄玉取石者盲

注曰有目與無目同

羊質虎皮者辱

注曰有表無裏與無表同

衣不舉領者倒

注曰當上而下

走不視地者顚

注曰當下而上

柱弱者屋壞輔弱者國傾

注曰材不勝任謂之弱

足寒傷心人怨傷國

注曰夫沖和之气生於足而流於四肢而心爲之君气和則天君樂气乖則天君傷矣

山將崩者下先隳國將衰者人先獘

注曰自古及今生齒富庶人民康樂而國衰者未之有也

根枯枝朽人困國殘

注曰長城之役興而秦國殘矣汴渠之役興而隋國殘矣

與覆車同軌者傾與亡國同事者滅

注曰漢武欲爲秦皇之事幾至於傾而能有終者末年哀痛自悔也桀紂以女色亡而幽之褒姒同之漢以閹宦亡而唐之中尉同之

見已生愼將生惡其迹者預避之

注曰已生者見而去之也將生者愼而消之也惡其迹者急履而惡防不若廢履而無行妄動而惡知不若絀心而無動

畏危者安畏亡者存夫人之所行有道則吉無道則凶吉者百福所歸凶者百禍所攻非其神聖自然所鐘注曰有道者非已求福而福自歸之無道者畏禍愈甚而禍愈攻之豈其有神聖爲之主宰乃自然之理也

務善策者無惡事無逺慮者有近憂重可使守固不可使臨陣貪可使攻取不可使分陣亷可使守主不可使應機此五者各隨其才而用之同志相得

注曰舜則八元八凱湯則伊尹孔子則顏回也

同仁相憂

注曰文王之閎散微子之父師少師周旦之召公管仲之鮑叔也

同惡相黨

注曰紂之臣億萬跖之徒九千是也

同愛相求

注曰愛利則聚斂之臣求之愛武則談兵之士求之愛勇則樂傷之士求之愛仙則方術之士求之愛符瑞則矯誣之士求之凡有愛者皆情之偏性之蔽也

同美相妬

注曰女則武后韋庶人張良娣是也男則趙髙李斯是也

同智相謀

注曰劉備曹操翟讓李宻是也

同貴相害

注曰勢相軋也

同利相忌

注曰害相刑也

同聲相應同气相感

注曰五行五气散於萬物自然相感

同類相依同气相親同難相濟

注曰六國合從而拒秦諸葛亮通吳以敵魏非有仁義存焉特同難耳

同道相成

注曰漢承秦後海內凋蕭何以淸靜涵養之何將亡念諸將俱喜功好動不足以知治道惟曹參在齊嘗治蓋公黃老術不務生事故引參以代相

同藝相規

注曰李防之賊扁鵲逢防之惡后羿是也規者非之也

同巧相勝

注曰公輸子九攻墨子九拒是也

此乃數之所得不可與理違

注曰自同志下所行所可預知智者知其如此順理則行之逆理則違之

釋己而教人者逆正己而化人者順

注曰教者以言化者以道老子曰法令滋彰盜賊多有教之逆者也我無爲而民自化我無欲而民自順化之順者也

逆者難從順者易行難從則亂易行則理

注曰天地之道簡易而已聖人之道簡易而已順日月而晝夜之順陰陽而生殺之順山川而髙下之此天地之簡易也順邊陲而外之順中國而內之順君子而爵之順小人而役之順善惡而賞罰之順九土之宜而賦斂之順人倫而序之此聖人之簡易也夫烏獲非不力也執牛之尾而使之卻行則終日不能步防丈及以環桑之枝貫其鼻三尺之綯縻其頸童子服之風於大澤無所不至者蓋其勢順也

詳體而行理身理家理國可也

注曰小大不同其理一也

黃石公素書

右素書一帙蓋秦隱士黃石公之所傳漢畱侯子房之所受者詞簡意深未易測識宋臣張商英敍之詳矣乃謂爲不傳之祕書嗚呼凡一言之善一行之長尙可以垂範於人而不能祕是書黃石公祕焉得子房而後傳之子房獨知而能用寶而殉然猶在人間亦豈終得而祕之耶予承乏常徳府事政暇取而披閱之味其言率明而不晦切而不迂淡而不僻多中事機之防有益人世是又不可槪以遊說之學縱橫之術例之也但舊板刋行已久字多糢糊用是捐俸余翻刻以廣其傳與四方君子共之治戊午嵗夏四月初吉蒲陰張官識

黃石公素書後跋

