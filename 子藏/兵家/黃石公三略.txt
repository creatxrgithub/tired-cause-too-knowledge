

欽定四庫全書

子部二

提要

黃石公三略

兵家類

【臣】等謹案黃石公三略三卷始見於隋書經籍志云下邳神人撰成氏注唐宋藝文志所載並同相傳其源出於太公圯上老人以一編書授張良者卽此本宋時嘗頒之武學與孫吳諸子並稱七書而先儒多疑其僞作蓋自漢以來兵家之言往往以黃石公爲名史誌所載有黃石公記三卷黃石公略注三卷黃石公陰謀乘斗魁罡行軍祕一卷黃石公神光輔星祕訣一卷又兵法一卷三鑑圖一卷兵書統要一卷今𨿽多亡佚不存然大抵出於附防是書文義不古當亦後人依仿而托之者鄭瑗井觀瑣言稱其純是剽竊老氏遺意迂緩支離不適於用其知足戒貪等語蓋因子房之明哲而爲之辭非子房反有得於此其非圯橋授受之書明甚然戴少望作將鑑謂三略通於道而適於用可以立功而保身眞徳秀亦謂其言治國養民法度與儒者指意不悖皆信其眞出自先秦以前蓋以其詞意簡當頗能闡黃老之本防且後漢先武帝詔書已引黃石公柔能制剛弱能制彊之語實出此書所載軍防之文則其來亦已逺矣今故仍錄而存之焉

三略直解

兵家類

【臣】等謹案三略直解三卷明劉寅撰寅始末未詳自題前辛亥科進士考太學進士題名洪武辛亥有劉寅崞縣人蓋卽其人張綸林泉隨筆稱太原劉寅作六書直解證據經史辧析舛謬然則寅所著者凡六書此其一種也三略一書漢志不著於錄張商英僞作素書托盜者得之張良冡中而以稱三略出黃石公者爲誤寅辧其雜取子書中語更換字樣聫屬之詆商英言涉虛無其說當矣然必以三略爲出太公至黃石公始授張良於書中引越王勾踐投醪飲士一事無以爲解則指爲黃石公所附益人遁其說以爲勾踐以前或別有投醪之事今不可考則其誣與商英等矣然眞徳秀西山集有是書序亦以爲𨿽非太公作而當爲子房之所受則寅說亦有所自來也其著書大防出於黃老務在沈幾觀變先立於不敗以求敵之可勝操術頗巧兵家或往往用之寅之所注亦頗能明此意又能防校諸本注其異同較他家所刻亦特詳贍中有闕字無可考補今亦姑仍之焉乾隆四十六年十一月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

黃石公三略卷上

夫主將之法務擥英雄之心賞祿有功通誌於眾故與眾同好靡不成與眾同惡靡不傾治國安家得人也亡國破家失人也含气之類鹹願得其志

軍防曰柔能制剛弱能制彊柔者徳也剛者賊也弱者人之所助彊者人之所攻柔有所設剛有所施弱有所用彊有所加兼此四者而制其宜端末未見人莫能知天地神明與物推移變動無常因敵轉化不爲事先動而輒隨故能圗制無疆扶成天威康正八極宻定九夷如此謀者爲帝王師故曰莫不貪彊鮮能守微若能守微乃保其生聖人存之以應事機舒之彌四海捲之不盈杯居之不以室宅守之不以城郭藏之胸臆而敵國服軍防曰能柔能剛其國彌光能弱能彊其國彌彰純柔純弱其國必削純剛純彊其國必亡

夫爲國之道恃賢與民信賢如腹心使民如四肢則筞無遺所適如肢體相隨骨節相救天道自然其巧無間軍國之要察眾心施百務危者安之懼者歡之叛者還之寃者原之訴者察之卑者貴之彊者抑之敵者殘之貪者丰之欲者使之畏者隱之謀者近之讒者覆之毀者復之反者廢之橫者挫之滿者損之歸者招之服者活之降者脫之獲固守之獲阨塞之獲難屯之獲城割之獲地裂之獲財防之敵動伺之敵近備之敵彊下之敵佚去之敵陵待之敵暴綏之敵悖義之敵睦攜之順舉挫之因勢破之放言過之四网羅之得而勿有居而勿守拔而勿久立而勿取爲者則已有者則士焉知利之所在彼爲諸侯己爲天子使城自保令土自處世能祖祖鮮能下下祖祖爲親下下爲君下下者務農桑不奪其時薄賦斂不匱其財罕徭役不使其勞則國富而家娛然後選士以司牧之夫所謂士者英雄也故曰羅其英雄則敵國窮英雄者國之幹庶民者國之本得其幹收其本則政行而無怨

夫用兵之要在崇禮而重祿禮崇則智士至祿重則義士輕死故祿賢不愛財賞功不逾時則下力並敵國削夫用人之道尊以爵贍以財則士自來接以禮勵以義則士死之

夫將帥者必與士卒同滋味而共安危敵乃可加故兵有全勝敵有全因昔者良將之用兵有饋簞醪者使投諸河與士卒同流而飲夫一簞之醪不能味一河之水而三軍之士思爲致死者以滋味之及己也軍防曰軍井未達將不言渴軍幕未辦將不言倦軍竈未炊將不言饑冬不服裘夏不操扇雨不張蓋是謂將禮與之安與之危故其眾可合而不可離可用而不可疲以其恩素蓄謀素合也故曰蓄恩不倦以一取萬

軍防曰將之所以爲威者號令也戰之所以全勝者軍政也士之所以輕戰者用命也故將無還令賞罰必信如天如地乃可使人士卒用命乃可越境

夫統軍持勢者將也制勝敗敵者眾也故亂將不可使保軍乖眾不可使伐人攻城不可拔圗邑則不廢二者無功則士力疲敝士力疲敝則將孤眾悖以守則不固以戰則奔走是謂老兵老兵則將威不行將無威則士卒輕刑士卒輕刑則軍失伍軍失伍則士卒逃亡士卒逃亡則敵乘利敵乘利則軍必防

軍防曰良將之統軍也恕己而治人推恵施恩士力日新戰如風攻如河決故其眾可望而不可當可下而不可勝以身先人故其兵爲天下雄

軍防曰軍以賞爲表以罰爲裏賞罰明則將威行官人得則士卒服所任賢則敵國畏

軍防曰賢者所適其前無敵故士可下而不可驕將可樂而不可憂謀可深而不可疑士驕則下不順將憂則內外不相信謀疑則敵國奮以此攻伐則致亂夫將者國家之命也將能制勝則國家安定

軍防曰將能淸能靜能平能整能受諫能聴訟能納人能采言能知國俗能圗山川能表險難能制軍權故曰仁賢之智聖明之慮負薪之言廊廟之語興衰之事將所宜聞將者能思士如渴則筞従焉夫將拒諫則英雄防筞不従則謀士叛善惡同則功臣倦專己則下歸咎自伐則下少功信讒則眾離心貪財則姦不禁內顧則士卒滛將有一則眾不服有二則軍無式有三則下奔北有四則禍及國

軍防曰將謀欲密士眾欲一攻敵欲疾將謀密則姦心閉士眾一則軍心結攻敵疾則備不及設軍有此三者則計不奪將謀泄則軍無勢外闚內則禍不制財入營則眾姦防將有此三者軍必敗

將無慮則謀士去將無勇則士卒恐將妄動則軍不重將遷怒則一軍懼軍防曰慮也勇也將之所重動也怒也將之所用此四者將之明誡也

軍防曰軍無財士不來軍無賞士不往軍防曰香餌之下必有死魚重賞之下必有勇夫故禮者士之所歸賞者士之所死招其所歸示其所死則所求者至故禮而後悔者士不止賞而後悔者士不使禮賞不倦則士爭死

軍防曰興師之國務先隆恩攻取之國務先養民以寡勝眾者恩也以弱勝彊者民也故良將之養士不易於身故能使三軍如一心則其勝可全

軍防曰用兵之要必先察敵情視其倉庫度其糧食卜其彊弱察其天地伺其空隙故國無軍旅之難而運糧者虛也民菜色者窮也千里饋糧士有饑色樵蘇後防師不宿飽夫運糧千里無一年之食二千里無二年之食三千里無三年之食是謂國虛國虛則民貧民貧則上下不親敵攻其外民盜其內是謂必潰

軍防曰上行虐則下急刻賦重斂數刑罰無極民相殘賊是謂亡國

軍防曰內貪外防詐譽取名竊公爲恩令上下昏飾躬正顏以獲髙官是謂盜端

軍防曰羣吏朋黨各進所親招舉姦枉抑挫仁賢背公立私同位相訕是謂亂源

軍防曰彊宗聚姦無位而尊威無不震葛藟相連種徳立恩奪在位權侵侮下民國內諠嘩臣蔽不言是謂亂根

軍防曰世世作姦侵盜縣官進退求便委曲弄文以危其君是謂國姦

軍防曰吏多民寡尊卑相若彊弱相虜莫適禁禦延及君子國受其害

軍防曰善善不進惡惡不退賢者隱蔽不肖在位國受其害

軍防曰枝葉彊大比周居勢卑賤淩貴久而益大上不忍廢國受其害

軍防曰佞臣在上一軍皆訟引威自與動違於眾無進無退茍然取容專任自己舉措伐功誹謗盛徳誣述庸庸無善無惡皆與己同稽畱行事命令不通造作苛政變古易常君用佞人必受禍殃

軍防曰姦雄相稱障蔽主明毀譽並興壅塞主聰各阿所私令主失忠

故主察異言乃覩其萌主聘儒賢姦雄乃遷主任舊齒萬事乃理主聘巖穴士乃得實謀及負薪功乃可述不失人心徳乃洋溢

黃石公三略卷上

欽定四庫全書

黃石公三略卷中

夫三皇無言而化流四海故天下無所歸功帝者體天則地有言有令而天下太平君臣讓功四海化行百姓不知其所以然故使臣不待禮賞有功美而無害王者制人以道降心服志設矩備衰四海防同王職不廢𨿽甲兵之備而無戰鬭之患君無疑於臣臣無疑於主國定主安臣以義退亦能美而無害霸者制士以權結士以信使士以賞信衰則士疏賞虧則士不用命

軍勢曰出軍行師將在自專進退內禦則功難成軍勢曰使智使勇使貪使愚智者樂立其功勇者好行其志貪者邀趨其利愚者不顧其死因其至情而用之此軍之防權也

軍勢曰無使辧士談說敵美爲其惑眾無使仁者主財爲其多施而附於下

軍勢曰禁巫祝不得爲吏士卜問軍之吉凶

軍勢曰使義士不以財故義者不爲不仁者死智者不爲闇主謀

主不可以無徳無徳則臣叛不可以無威無威則失權臣不可以無徳無徳則無以事君不可以無威無威則國弱威多則身蹶

故聖王禦世觀盛衰度得失而爲之制故諸侯二師方伯三師天子六師世亂則叛逆生王澤竭則盟誓相誅伐徳同勢敵無以相傾乃擥英雄之心與眾同好惡然後加之以權變故非計筞無以決嫌定疑非譎奇無以破姦息冦非陰計無以成功

聖人體天賢人法地智者師古是故三略爲衰世作上略設禮賞別姦雄著成敗中略差徳行審權變下略陳道徳察安危明賊賢之咎故人主深曉上略則能任賢擒敵深曉中略則能禦將統眾深曉下略則能明盛衰之源審治國之紀人臣深曉中略則能全功保身夫髙鳥死良弓藏敵國滅謀臣亡亡者非防其身也謂奪其威廢其權也封之於朝極人臣之位以顯其功中州善國以富其家美色珍玩以悅其心夫人眾一合而不可卒離權威一與而不可卒移還師罷軍存亡之階故弱之以位奪之以國是謂霸者之略故霸者之作其論駁也存社稷羅英雄者中略之勢也故勢主祕焉

黃石公三略卷中

欽定四庫全書

黃石公三略卷下

夫能扶天下之危者則據天下之安能除天下之憂者則享天下之樂能救天下之禍者則獲天下之福故澤及於民則賢人歸之澤及昆虫則聖人歸之賢人所歸則其國彊聖人所歸則六合同求賢以徳致聖以道賢去則國微聖去則國乖微者危之階乖者亡之徵賢人之政降人以體聖人之政降人以心體降可以圖始心降可以保終降體以禮降心以樂所謂樂者非金石絲竹也謂人樂其家謂人樂其族謂人樂其業謂人樂其都邑謂人樂其政令謂人樂其道徳如此君人者乃作樂以節之使不失其和故有徳之君以樂樂人無徳之君以樂樂身樂人者久而長樂身者不久而亡釋近謀逺者勞而無功釋逺謀近者佚而有終佚政多忠臣勞政多怨民故曰務廣地者荒務廣徳者彊能有其有者安貪人之有者殘殘滅之政累世受患造作過制𨿽成必敗

舎己而教人者逆正己而化人者順逆者亂之招順者治之要

道徳仁義禮五者一體也道者人之所蹈徳者人之所得仁者人之所親義者人之所宜禮者人之所體不可無一焉故夙興夜寐禮之制也討賊報讐義之決也惻隱之心仁之發也得己得人徳之路也使人均平不失其所道之化也

出君下臣名曰命施於竹帛名曰令奉而行之名曰政夫命失則令不行令不行則政不立政不立則道不通道不通則邪臣勝邪臣勝則主威傷

千里迎賢其路逺致不肖其路近是以明君舎近而取逺故能全功尙人而下盡力

廢一善則眾善衰賞一惡則眾惡歸善者得其祐惡者受其誅則國安而眾善至

眾疑無定國眾惑無治民疑定惑還國乃可安

一令逆則百令失一惡施則百惡結故善施於順民惡加於凶民則令行而無怨使怨治怨是謂逆天使讎治讎其禍不救治民使平致平以淸則民得其所而天下寜

犯上者尊貪鄙者富𨿽有聖主不能致其治犯上者誅貪鄙者拘則化行而眾惡消淸白之士不可以爵祿得節義之士不可以刑威脇故明君求賢必觀其所以而致焉致淸白之士修其禮致節義之士修其道然後士可致而名可保

夫聖人君子明盛衰之源通成敗之端審治亂之機知去就之節𨿽窮不處亡國之位𨿽貧不食亂邦之粟潛名抱道者時至而動則極人臣之位徳合於己則建殊絕之功故其道髙而名揚於後世

聖人之用兵非樂之也將以誅暴討亂也夫以義誅不義若決江河而漑爝火臨不測而擠欲墜其克必矣所以優遊恬淡而不進者重傷人物也夫兵者不祥之器天道惡之不得已而用之是天道也夫人之在道若魚之在水得水而生失水而死故君子常懼而不敢失道豪傑秉職國威乃弱殺生在豪傑國勢乃竭豪傑低首國乃可久殺生在君國乃可安四民用虛國乃無儲四民用足國乃安樂

賢臣內則邪臣外邪臣內則賢臣斃內外失宜禍亂傳世

大臣疑主眾姦集聚臣當君尊上下皆昏君當臣處上下失序

傷賢者殃及三世蔽賢者身受其害嫉賢者其名不全進賢者福流子孫故君子急於進賢而美名彰焉利一害百民去城郭利一害萬國乃思散去一利百人乃慕澤去一利萬政乃不亂

黃石公三略卷下

