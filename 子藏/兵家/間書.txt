

間書

﹝淸﹞朱逢甲撰

●目錄

間論

間例

●﹝間論﹞

少康

伊尹

子貢

皇太極

六韜

孫吳

名將

間勝

五間

間本

用間

別五

間法

間助

間鄰

間要

腹心

「少康」

用間始於夏之少康﹐使女艾間澆。

﹝左傳哀元年﹞云「少康使女艾諜澆﹐使季杼誘﹝豕壹﹞﹐遂滅過﹑戈。」

「伊尹」

殷之伊尹﹐嘗身爲間﹐疑之者﹐迂儒也。

﹝孫子用間﹞篇云「殷之興﹐伊摯在夏﹔周之興﹐呂牙在商。明君賢將﹐能以上智爲間者﹐必成大功。此兵之要﹐三軍所恃而動者也。」

《困學紀聞》云「伊﹑呂聖人之耦﹐此戰國辯士之誣聖賢。」

按﹕伊尹﹐聖之任者﹐拯民水火﹐卽身爲間﹐何傷﹖伯厚拘儒﹐識隘未化。孫子之言﹐當自有據﹐未可臆駁。孫子稱尹爲摯者﹐尹本名摯。蔡邕《釋誨》云「伊摯有負鼎之衒。」注云「摯﹐伊尹名也。」可證。他書稱爲尹﹐猶稱爲阿衡﹑保衡﹐非名也。

「子貢」

聖門髙弟如子貢﹐嘗用間以成功矣。

《李衛公兵法》云「子貢﹑使廖﹑陳軫﹑蘇秦﹑張儀﹑範睢等﹐皆憑此術成功。」

按﹕子貢用間事見《家語》。

﹝家語屈節解﹞云﹕孔子在衛﹐聞田常將欲爲亂﹐而憚髙﹑國﹑鮑﹑晏﹐因欲移其兵以伐魯。孔子聞之﹐會諸弟子而告之曰「夫魯﹐墳墓所處﹐親母之國﹐不可不救。今吾欲屈節於田常以救魯﹐二三子誰爲使﹖」子貢請行﹐孔子許之。

遂行至齊﹐說田常曰「夫魯者﹐難伐之國﹐而君伐之﹐過矣。」田常曰「魯﹐何難伐也﹗」子貢曰「其城薄以卑﹐其地狹以泄﹐其君愚而不仁﹐其臣僞而無用﹐其士民又惡甲兵之事﹐此不可與戰。君不若伐吳。夫吳﹐城髙而厚﹐池廣以深﹐甲堅以新﹐士選以飽﹐重器精兵盡在其中﹐又使明大夫守之﹐此易伐也。」田常忿然作色曰「子之所難﹐人之所亦﹔子之所易﹐人之所難。而以教常﹐何也﹖」子貢曰「臣聞之﹕夫憂在內者﹐攻彊﹔憂在外者﹐攻弱。今君憂在內﹐吾聞君三封而三不成者﹐大臣有不聽者也。今君又欲破魯以廣齊﹐戰勝以驕主﹐破國以尊臣﹐而君之功不與焉﹗則交日疏於主。是君上驕主心﹑下恣羣臣﹐求以成大事﹐難矣﹗夫上驕則恣﹐下恣則爭﹐是君上與主有隙﹑下與大臣交爭也。如此﹐則君之立於齊﹐危矣﹗故曰不如伐吳。伐吳不勝﹐民人外死﹐大臣內空﹐是君上無彊臣之笛﹑下無民人之過﹐孤主制齊者﹐惟君也。」田常曰「善﹗𨿽然﹐吾兵業已加魯矣。去而之吳﹐大臣疑我﹐柰何﹖」子貢曰「若緩師﹐吾請往見吳王﹐令之救魯而伐齊﹐君因以兵迎之。」田常許諾。

子貢遂南見吳王曰「臣聞之﹕王者不絕世﹐霸者無彊敵﹐千鈞之重﹐加銖兩而移。而今以萬乘之齊﹐而私千乘之魯﹐與吳爭彊﹐甚爲王患之。且夫救魯﹐顯名也﹔伐齊﹐大利也。以撫泗上諸侯﹐威暴齊而服彊晉﹐利莫大焉。名存亡魯﹐實困彊齊﹐願王不疑也。」吳王曰「善。𨿽然﹐吾嘗與越戰﹐棲之會稽﹐越王今苦身勞士﹐有報吳之心。待我伐越然後可。」

子貢曰「越之勁不過魯﹐吳之彊不過齊﹐王置齊而伐越﹐則齊必私魯矣。且王方以存亡繼絕爲名﹐夫伐小越而畏彊齊﹐非勇也。夫勇者不避難﹐仁者不窮約﹐智者不失時﹐義者不絕世。今存越﹐示諸侯以仁﹔救魯伐齊﹐威加晉國。諸侯必相率而朝吳﹐霸業成矣。若王必惡越﹐臣請東見越君﹐令出兵以從﹐此實空越名從諸侯以伐也。」吳王大悅﹐乃使子貢之越。

越王除道郊迎﹐身禦至捨而問。子貢曰「今者吾說吳王以救魯伐齊。其志欲之﹐而心畏越﹐曰﹕『待我伐越然後可。』如此則破越必矣。且夫無報人之志﹐而令人疑之﹐拙也﹔有報人之意﹐而令人知之﹐殆也﹔事未發而先聞者﹐危也。三者﹐舉事之大患也。」越王頓首再拜曰「孤少失前人﹐內不自量﹐乃與吳人戰﹐困於會稽﹐痛入骨髓﹐日夜焦唇幹舌﹐欲與吳王接踵而死﹐孤之願也。」遂問子貢﹐子貢曰「吳王爲人暴猛﹐羣臣不堪﹐國家敝於數戰﹐士卒弗忍﹔百姓怨上﹐大臣內變﹔子胥以諫死﹐太宰嚭用事﹐順君之過﹐以安其私﹐此則報吳王之時也。今王誠發士卒佐之以徼其志﹐重寶以悅其心﹐卑辭以尊其禮﹐其伐齊必也。彼戰不勝﹐王之福矣。戰勝﹐必以兵臨晉。請北見晉君﹐令共攻之。吳銳兵盡於齊﹐重甲困於晉﹐而王制其敝﹐此滅吳必矣。聖人所謂屈節以求伸者也。」越王大悅許諾﹐送子貢金百鎰﹐劍一﹐良矛二。子貢不受﹐遂行報吳。

後五日﹐越王盡境內之兵﹐使大夫種頓首言於吳王曰「東海役臣勾踐使者臣種敢修下吏﹐問於左右。今聞大王將興大義﹐誅暴救弱﹐困暴齊而撫周室﹐請盡起境內士卒三千人﹐孤請自被堅執銳﹐以先受矢石。因越賤臣種﹐奉先人藏器﹕甲二十領﹐鐵屈盧之矛﹐步光之劍﹐以賀軍吏。」吳王大悅﹐以告子貢曰「越王欲耳從寡人伐齊﹐可乎﹖」子貢曰「不可。夫空人之國﹐悉人之眾﹐又從其君﹐不義。君受其幣﹑許其師﹐而辭其君。」吳王許諾﹐乃謝越王。於是吳王乃遂發九郡之兵以伐齊。

子貢因去之晉﹐謂晉君曰「臣聞之﹕慮不先定﹐不可以應卒﹔兵不預辦﹐不可以勝敵。今夫齊與吳將戰﹐彼戰而不勝﹐越亂之必矣﹔與齊戰而勝﹐必以其兵臨晉。」晉君大恐﹐曰「爲之柰何﹖」子貢曰「修兵休卒以待之。」晉君許諾﹐子貢去而之魯。

吳王果與齊人戰於艾陵﹐大破齊師﹐獲七將軍之兵而不歸﹐果以兵臨晉﹐與晉人相遇黃池之上。吳﹑晉爭彊。晉人擊之﹐大敗吳師。越王因之涉江襲吳﹐去城七里而軍。吳王聞之﹐去晉而歸﹐與越戰於五湖﹐三戰不勝﹐城門不守。越遂圍王宮﹐殺夫差而戮其相。越破吳三年﹐東向而霸。

故子貢一出﹐存魯﹑亂齊﹑破吳﹑彊晉而霸越。

按﹕此子貢用間事﹐《國語》《越絕書》《吳越春秋》《史記》皆載之﹐與《家語》所載﹐大略相同。子貢之間﹐卽《孫子》﹕「五間」之「生間」也。其間齊﹑吳﹑越﹑晉﹐卽《李衛公兵法》﹕「間鄰」之法也﹐而其策特妙﹐其辯尢精。

「皇太極」

我朝太宗文皇帝﹐亦嘗用間以殺明經略袁崇煥﹐而奄有天下。

﹝明史袁崇煥傳﹞云﹕先是﹐崇禎六年八月中﹐我太祖髙皇帝晏駕。崇煥遣使弔﹐且欲以知虛實。我太宗文皇帝遣使報之。崇煥欲議和﹐以書附使者還報。七年十一月﹐大淸兵越薊州而西。崇煥入護京師﹐與大軍鏖戰﹐互有殺傷。都人驟遭兵﹐怨謗紛起﹐爲崇煥縱敵擁兵﹐朝士因前通和議﹐誣其引敵脇和﹐帝頗聞之。會我大淸設間﹐爲崇煥密有成約﹐令所獲宦官知之﹐陰縱使去﹐其人奔告於帝﹐帝信之。十二月朔﹐再召對﹐遂縛下詔獄。

「六韜」

《太公六韜》亦重用間。

《太公六韜》云﹕遊士八人﹐主伺姦候變﹑開闔人情﹐觀敵之意﹐以爲間諜。「釋間」

周公撰《周禮》﹐所言之「邦汋」﹐卽間也。

﹝周禮秋官﹞云﹕士師掌之八成。一曰邦汋。注云﹕汋﹐讀如酌﹐斟酌盜取密事﹐若今刺探事。

《爾雅》謂之「俔」。

﹝爾雅釋言﹞云「間」﹐俔也。疏云﹕反間﹐一名俔。

《左傳》謂之「諜」。

﹝左傳桓十二年﹞云﹕楚師伐絞﹐分涉於彭。羅人欲伐之﹐使伯嘉諜之﹐三巡數之。又﹝宣十八年﹞云﹕晉人獲秦諜﹐殺諸絳市﹐六日而蘇。又云﹕諜告曰﹕楚幕有鳥﹐齊人其遁。又云﹕晉侯圍原﹐諜出曰﹕原將降矣。

按﹕諜卽間也。《說文》云「諜﹐軍中反間也。」謂佯爲敵國之人﹐入其軍中﹐伺候間隙﹐以反報其主人。又﹐鄭康成﹝周禮掌戮﹞亦注云「諜﹐謂姦寇反間者。」又﹐杜預《左傳》注亦云「諜﹐伺也﹐兵書謂之反間也。」又﹐郭璞《爾雅》注亦云「間﹐《左傳》謂之諜。」

《禮記》謂之「覘」。

﹝禮記檀弓﹞云﹕晉人之覘宋者﹐反報於晉侯曰﹕陽門之介夫死﹐子罕哭之哀﹐而民悅。殆未可伐也。孔子聞之曰「善哉﹗覘國乎﹗」

《鶡冠子》謂之「﹝人聖﹞」。

﹝鶡冠子王鈇篇﹞云﹕﹝人聖﹞﹑諜足以相止。

《史記》謂之「中詗」。

﹝史記淮南王傳﹞云「王有女陵﹐慧﹐有口辧﹐王愛陵﹐常多予金錢﹐爲中詗長安﹐約結上左右。」孟康注云「音偵﹐西方以反間爲詗。王使其女爲詗於王。」師古注云「詗﹐有所候伺也。偵者﹐義與詗同﹐然音異。」

按﹕﹝唐書李思行傳﹞云「唐公將起﹐使覘詗長安。」又《張說傳》云「窺詗時事。」音義皆讀上聲﹐從師古讀。

《後漢書》謂之「偵候」。

﹝後漢書循吏傳﹞云「止偵候戍卒。」《左傳》注云「諜者﹐亦曰遊偵。」

《爾雅》注﹑《左傳》注﹐謂之「細作」。

郭璞﹝爾雅釋言﹞注云「間﹐卽今之細作。」

杜預﹝左傳宣八年﹞注云「諜﹐往來間諜者﹐今謂細作。」

「孫吳」

古兵書若《孫子》《吳子》皆重用間。必用間﹐乃能先知敵情﹔必用間﹐乃能離散敵眾也。

﹝孫子用間﹞篇云「明君賢將﹐所以動而勝人﹐成功出於眾者﹐先知也。先知者﹐不可取於鬼神﹐不可象於事﹐不可驗於度﹐必取於人而知敵之情也。非聖者﹐不能用間﹔非微密者﹐不能得間之實。」

《吳子》云「善行間諜﹐輕兵往來﹐分散其眾﹐使其上下相咎﹐是謂事機。」

「名將」

古名將若李牧﹑信陵﹑韓信﹑李光弼之倫﹐亦皆重用間。

﹝史記廉頗傳﹞云「李牧﹐趙之良將也﹐常居代﹑雁門﹐備匈奴﹐謹烽火﹐多間諜。」

﹝史記信陵君傳﹞云「魏公子信陵君與魏王博﹐而北境傳舉烽﹐言趙寇至﹐且入界。魏王釋博﹐欲召大臣謀。公子止王曰﹕『趙王田獵耳﹐非爲寇也。』復博如故。王恐﹐心不在博。居頃﹐負從北方來傳言曰﹕『趙王獵耳﹐非爲寇也。』魏王大驚曰﹕『公子何以知之﹖』公子曰﹕『臣之客有能探得趙王陰事者。趙王所爲﹐客輒以報臣﹐臣以此知之。』」

按﹕用兵貴知己知彼。而欲知彼﹐則必用間乃能知。且知﹐貴知之於事先。敵將至﹐得爲備﹔敵非至﹐得毋恐。﹝孫子用間﹞篇云「賢將勝人成功﹐先知也。」信陵用客爲間﹐能先知趙獵非寇﹐倘趙寇非獵﹐信陵亦必先知也。信陵長於用間﹐與《孫子》之言英雄所見略同。考《史記》﹐信陵所著有《魏公子兵法》。其書言用間必精﹐今《孫子》十三篇傳﹐而《魏公子兵法》不傳﹐可惜也。且信陵善間﹐而後魏王中秦間﹐信陵竟以間廢﹐亦可慨也﹗

﹝史記淮陰侯傳﹞云「韓信兵欲東下井陘擊趙﹐趙成安君聚兵井陘口﹐號二十萬。廣武君李左車明謂成安君曰﹕『韓信遠斗。臣聞千里饋糧﹐士有饑色。今井陘之道﹐車不得方軌﹐騎不得成列。其勢﹐糧必在後。願假臣奇兵三萬人﹐從間道絕其輜重﹐足下堅營勿與戰。彼前不得斗﹐退不得還﹐吾奇兵絕其後﹐不至十日﹐兩將之頭可致戲下。』成安君不聽﹐廣武君策不用。韓信使人間視﹐知其不用﹐還報﹐大喜。乃引兵遂下﹐大破趙軍﹐斬成安君﹐禽趙王歇。」

按﹕韓信使間往視﹐之廣武策不用﹐乃進擊﹐自是要著。使用而進﹐則爲擒矣﹔不用而不進﹐則失機矣。進退之當﹐全在使間一視。今之軍行進止﹐可不間視哉﹗

﹝唐書李光弼傳﹞云「饒陽賊五千至九門﹐光弼諜知之﹐提輕兵斂旗鼓﹐伺賊方飯﹐襲破之且盡。」

按﹕信陵以間而按兵﹐光弼以間而銳進﹐惟先知虛實也。欲知虛實﹐在先用間。

「間勝」

古名將之遇名將也﹐用間者勝。若秦白起之與趙廉頗遇﹐皆名將也。秦用間﹐則秦勝矣。秦王翦之與李牧遇﹐亦皆名將也。秦又用間﹐則秦又勝矣。

﹝史記廉頗傳﹞云「秦與趙兵相距長平﹐趙使廉頗將﹐固壁不戰﹐秦數挑戰﹐廉頗不肯。趙王信秦之間。秦之間言曰﹕『秦獨畏馬服君趙奢之子趙括爲將耳。』趙王因以括爲將代廉頗。趙括旣代廉頗﹐悉更約束﹐易置軍吏。秦將白起聞之﹐縱奇兵﹐佯敗走﹐而絕其糧道﹐分斷其軍爲二﹐士卒離心。四十餘日﹐軍餓﹐趙括出銳卒自搏戰﹐秦軍射殺趙括。刮軍敗﹐數十萬之眾遂降秦﹐秦悉坑之。」又云「秦使王翦攻趙﹐趙使李牧﹑司馬尙禦之。秦多與趙王寵臣郭開金﹐爲反間﹐言李牧﹑司馬尙欲反。趙王乃使趙蔥及齊將顏聚代李牧﹐李牧不受命﹐趙使人微補得李牧﹐斬之﹐廢司馬尙。王翦因急擊趙﹐殺趙蔥﹐虜趙王遷及其將顏聚﹐遂滅趙。

按﹕廉頗﹑李牧﹐皆趙將﹐皆爲秦所間﹐皆爲郭開間死。頗後又爲郭開間廢。《史記》云「趙王思復用廉頗﹐使使視尙可用否﹐廉頗之仇郭開多與使者金﹐令毀之。使者旣見廉頗﹐頗爲之一飯斗粟﹑肉十斤﹐披甲上馬﹐以示可用。使還報王曰「廉將軍𨿽老﹐尙善飯。然與臣坐﹐頃之三遺矢矣。」趙王以爲老﹐遂不召。以一郭開而間二良將﹐後之爲三軍者﹐尙其勿輕聽細人之言哉﹗

「五間」

用間之法﹐《孫子》所言之五間﹐最爲精微詳盡。

《孫子》云「用間有五﹕有鄕間﹑有內間﹑有反間﹑有死間﹑有生間。五間俱起﹐莫知其道﹐是爲神紀。」

五間﹕一曰鄕間﹐因其鄕人爲間也。

《孫子》云「鄕間者﹐因其鄕人而用之者也。」注云「因敵鄕人知敵表裏虛實之情﹐故就而用之﹐可使伺候也。」

二曰內間﹐因其黨羽爲間也。

《孫子》云「內間者﹐因其官人而用之。」注云「因其在官失職者﹐若行戮之子孫與受罰之家﹐因其有隙﹐就而用之。」按﹕及寇之黨羽僞官而用爲間﹐爲內間﹔卽其城中受害之民而用爲間﹐亦內間也。

三曰反間﹐及用敵間而反間之也。

《孫子》云「反間者﹐因其敵間而用之者也。」注云「敵使間來視我﹐我知之﹐因厚賂重許﹐反使爲我間也。」蕭世誠《孫子》注云「言敵使人來候我﹐我佯不知而示以虛事﹐前卻期會﹐使歸相告﹐故曰反間。」《李衛公兵法》云「若敵使人來﹐欲推虛實﹐察我動靜﹐覘知事計而行其間者。當佯爲不覺﹐捨其厚利而善啖之。微以我僞言誑事﹐示以前卻期會﹐卽我之所須﹐爲彼之所失者﹐因其有間而反間之。彼若將我虛以爲實﹐我卽承其獘而得其志矣。

四曰死間﹐以罪人爲間﹐死其間以行吾之間也。

《孫子》云「死間者﹐爲誑事於外﹐令吾間知之﹐而傳於敵間者也。」注云「作誑之事於外﹐佯漏泄之﹐使吾間知之﹐吾間至敵中﹐爲敵所得﹐必以誑事輸諭敵﹐敵從而備之﹐吾所行不然﹐間則死矣。」又云「敵間來﹐聞我誑事﹐以持歸﹐然皆非所圖也。」二間皆不能知幽隱深密﹐故曰死間也。蕭世誠《孫子》注云「所獲敵人及己叛亡軍士﹐有重罪系者﹐故爲貸免﹐相敕勿泄﹐佯不祕密﹐令敵間竊聞之。吾因縱之使亡﹐亡必歸﹐敵必信焉。往必死﹐故曰死間。

五曰生間﹐以智者爲間﹐間旣行﹐而生還報我也。

《孫子》云「生間者﹐反報者也。」注云「擇己有賢才智謀﹐能自開通於敵之親貴﹐察其動靜﹐知其事計﹐彼所爲已知其實﹐還報﹐故曰生間。

「間本」

五間相濟成﹐而以反間爲鄕間﹑內間﹑生間﹑死間之本。

《孫子》云﹕凡軍之所欲擊﹐城之所欲攻﹐必先知其守將﹑左右謁者﹑門者﹑舍人之姓名。﹝注云﹕謁﹐告也。主告事者也。門者﹐守門者。舍人﹐守舍之人。先知之﹐有急則呼之。不見呵止﹐亦因此知敵之情。﹞令吾間必索知之。

敵之間來間我者﹐因而利之﹐導而捨之。﹝注云﹕捨﹐居止也。令吾人遺以重利﹐復導而捨止之﹐則可令詭其辭。﹞故反間可得而用也。因是而知之﹐故鄕間﹑內間可得而使也。﹝注云﹕因敵反間而知敵情﹐鄕間﹑內間者﹐皆可得使。﹞因是而知之﹐故死間爲誑事﹐可使告敵。因是而知之﹐故生間可使如期。五間之事﹐主必知之。﹝注云﹕人主當知五間之用﹐厚其祿﹐丰其財。﹞知之必在於反間﹐故反間不可不厚也。﹝注云﹕反間﹐五間之本﹐事之要也﹐故當在厚待。﹞

「用間」

祕密以神其用﹐厚賞以結其心﹐始可以用間。

《孫子》云「三軍之親﹐莫親於間。﹝注云﹕若不親托﹐重以祿賞﹐則反爲敵用﹐泄我情實。﹞賞莫厚於間﹐﹝注云﹕厚賞之﹐賴其用。﹞事莫密於間﹐﹝注云﹕間事不密﹐則爲己害。﹞間事未發而先聞﹐其間者與所告者皆死。」《李衛公兵法》云「凡見皆須隱密﹐重之以賞﹐密之又密﹐始可行焉。」

按﹕《史記》言「秦求晉鄙客間信陵也﹐行金萬斤。漢使陳平間楚也﹐出黃金四萬斤﹐聽所爲。」蓋非重金﹐不能行間也。今餉旣匱矣﹐萬不能以如許金行間。然過吝金﹐亦間不行。莫若汰兵﹐練而選銳。銳選則餉減﹐而以所減餉金之半行間﹐斯兩得之矣。至於行間貴密﹐則大《易》言之矣﹕「機事不密則害成。」兵機皆貴密﹐不獨用間爲然也﹐而用間尢宜密。

不密﹐則楚建之事可爲鑑。

﹝左傳哀公十六年﹞云﹕楚太子建避費氏之亂於鄭﹐鄭人甚善之。又適晉﹐與晉人謀襲鄭﹐乃求復焉。鄭人復之如初。晉人使諜於子木請行而期焉。﹝注云﹕請行襲鄭之期。子木卽建也。﹞子木暴虐於其私邑﹐邑人訴之﹐鄭人省之﹐得晉諜焉。遂殺子木。」

不厚﹐則蘇轍之言可爲戒。

蘇轍云﹕太祖用將備邊﹐皆厚之以關市之徵﹐饒之以金帛之賜。是以﹐死力之士﹐貪其金錢﹐捐軀命冒患難﹐深入敵國﹐刺其陰計而效之﹐至於飲食動靜無不畢見。每有入寇﹐輒先知之。故其所備寡﹐而兵力不分。今則不然﹐所謂公使錢﹐多者不過數千緡﹐百須在焉。堅司又伺其出入﹐而繩之以法。至於用間﹐則曰官給茶彩。夫百餅之茶﹐數束之彩﹐其不足以易人死也明矣。是以今之爲間者﹐皆不足恃。聽傳聞之言﹐采疑似之事﹐其行不過於出境﹐而所聞不過於熟戶﹐敵情不可得。臣願陛下擇將帥而厚之以財﹐使多養間諜之士﹐以爲耳目。𨿽有彊敵﹐不敢輒近。

「別五」

《李衛公兵法》所言五間﹐與《孫子》相表裏。一曰因邑人﹐卽鄕間也﹔二曰因任子﹐卽內間也﹔三曰因敵使﹐卽反間也﹔四曰擇賢能﹐卽生間也﹔五曰緩罪戾﹐卽死間也。

《李衛公兵法》云﹕間之道有五﹕有因其邑人﹐使潛伺察而致詞焉。有因其任子﹐故泄虛假令告示焉。有因敵之使﹐矯其事而返之焉。有審擇賢能﹐覘彼向背虛實﹐而歸說之焉。有佯緩罪戾﹐微漏我僞情浮計﹐使亡報之焉。

「間法」

衛公論間﹐又有間親﹑間能﹑間助﹑間鄰﹑間左右﹐諸間法。

《李衛公兵法》云﹕夫戰之取勝﹐此豈求之於天地﹐在乎因人以成之。歷觀古人之用間﹐有間其君者﹐有間其親者﹐有間其能者﹐有間其助者﹐有間其鄰好者﹐有間其左右者﹐有間其縱橫者。

按﹕間君﹐若子貢之於吳越是也﹝見前﹞﹔間親﹐若秦間之於信陵是也﹝見《史記》﹐詳後。﹞﹔間能﹐若蘇厲之於白起是也。《戰國策》云﹕蘇厲謂周君曰「敗韓﹑魏﹐殺犀武﹐攻趙﹐取藺﹑離石﹑祁者﹐皆白起也。是攻用兵﹐又有天命也。今攻梁﹐梁必破﹐破則周危﹐君不若止之。」謂白起曰「楚有養由基﹐善射﹐百發百中。有一人過曰﹕『善射﹐可以教射矣。』養由基曰﹕『人皆善﹐子乃曰可教射﹐子何不代我射之也﹖』客曰﹕『百發百中而不以攺﹐善息﹐少焉气力倦﹐弓撥矢鉤﹐一發不中﹐前功盡矣。』今公之功甚多﹐今公又以秦兵過兩周﹐踐韓攻梁﹐一攻而不得﹐前功盡滅﹐公不若稱疾不出也。」

「間助」

間助﹐若張孟談之於韓﹑魏是也。

《戰國策》云﹕智伯﹑韓﹑魏三國之兵﹐乘趙之晉陽城﹐趙王之臣張孟談陰見韓﹑魏之君曰「臣聞﹕唇亡則齒寒﹐今智伯帥二國之君伐趙﹐趙將亡矣﹐則二君爲之次矣。」二君曰「爲之柰何﹖」張孟談曰「謀出二君之口﹐入臣之耳﹐人莫之知也。」君卽與張孟談陰約三軍爲之期﹐殺守堤之吏﹐而決水灌智伯軍﹐禽智伯。

「間鄰」

間鄰﹐若張儀之於楚王是也。

《戰國策》云﹕秦欲伐齊﹐齊﹑楚之交善﹐惠王患之。謂張儀曰「柰何﹖」張儀曰「臣請試之。」南見楚王曰「齊王之罪﹐期於敝邑之王甚厚﹐敝邑欲伐之﹐而大國與之歡﹐是以敝邑之王不得事令﹐而儀不得爲臣也。大王苟能閉關絕齊﹐臣請使秦王﹐請商於之地六百里。若此齊必弱﹐齊弱則必爲王役矣。則是北弱齊﹑西徳於秦﹐而私商於之地以爲利也。則此一計而三利俱至。」楚王大悅﹐使使絕齊。齊﹑秦之交陰合。楚使受地﹐張儀曰「從某至某廣從六里。」楚王大怒﹐伐秦﹐秦與齊合﹐韓氏從之﹐楚兵大敗。

間左右﹐若秦間之於郭開是也。

間縱橫﹐若燕人之於蘇秦是也。見《戰國策》。

「間要」

方今於間能﹑間助﹑間鄰諸間法﹐正可神明變化而用之。

按﹕方今用間﹐以間能﹑間助爲要。如銅仁之寇﹐其僞官之能者﹐有僞將軍﹑僞軍師。間其僞將軍﹐若種世衡之間野利﹝詳後﹞﹔間其僞軍師﹐若陳平之間範增﹝詳後﹞﹐而寇如失左右手矣。又土寇﹑苗匪股數繁多﹐股分不易擊﹐股合尢難殲。能間離一股﹐卽少一股之助。若張孟談之間韓﹑魏與其助陰合﹝見前﹞﹐班超之於莎車﹐卽其助反間﹐其間皆可也。至於論間鄰﹐今之寇無所謂鄰也。然土寇與苗匪﹐其勢猶之鄰也。爲今之計﹐莫若間土寇以擊苗﹐間苗匪以擊寇。撫降之不可﹐則利動之﹔利動之不可﹐則爵誘之﹔爵誘之不可﹐則威脇之。思結之而反間之﹐則兩爲間而兩相攻矣。苗與寇之相攻也﹐譬之兩虎相鬥然﹐彊必傷﹐弱必斃。待弱斃而彊傷﹐事半而功倍矣﹐正不必遽以人與虎鬥也。又譬之獵然﹐嗾獵犬搏狐兔可矣﹐又何必遽以人與狐兔搏而相傷哉﹗今不用間而遽以兵練與苗與寇戰﹐是猶以人與狐兔搏也。以良民與逆民互相傷﹐非計也。惟間苗與寇鬥﹐則均之逆民也﹐勝固可喜﹐敗而死傷亦不足惜。以兵練助其威﹑壯其膽﹑制其後﹐而收其功可矣。

古人間鄰之法﹐師其意而變通之﹐大可用於今。讀古人兵書﹐不必泥其詞而刻舟求劍﹐貴神明而變通之也。

「腹心」

衛公又言﹕敵之腹心﹐旁誘以間之。

《李衛公兵法》云﹕若敵有寵嬖任以腹心者﹐我當使間遺其珍玩﹐恣其所欲﹐固而誘之。

按﹕敵之寵嬖﹑腹心﹐旁誘以間。若張儀以厚幣事楚懷王之用事靳尙﹐而設詭辯於懷王之寵姬鄭袖是也。

敵之失勢﹐利啖以間之。

《李衛公兵法》云﹕敵有失勢﹑不滿其志者﹐我則啖以重利﹐詭相親附﹐探其情實而致之。

誇誕者﹐尊奉以間之。

《李衛公兵法》云﹕敵有多詞誇誕﹑好論利害者﹐我則使間﹐曲情尊奉﹐厚遺珍寶﹐揣其所間而反間之。

稽畱者﹐潛聽以間之。

《李衛公兵法》云﹕稽畱其使﹐令人與之共處﹐矯致殷勤﹐僞相並暱﹐朝夕慰諭﹐倍供珍玩﹐觀其辭色而察之。仍旦暮令使獨與己伴居﹐我遣聰耳者潛於復壁中聽所聞。使旣遲違﹐恐被責怪。必是﹐竊心事。我知事計﹐遣而用之。

●﹝間例﹞

死間

反間

鄕間

內間

生間

○﹝死間﹞

鄭武公

張良

韓信

陸抗

檀道濟

李靖

麟州軍士

「鄭武公」

嘗考古今用間﹐以成大功者﹐千變萬化﹐微乎其微﹐略舉其尢著者言之。

其巧於用死間者﹐若春秋鄭武公之於關其思。

﹝韓非子說難﹞云﹕鄭武公欲伐胡﹐以其子妻胡。因問羣臣曰「吾欲用兵﹐誰可伐者﹖」大夫關其思曰「胡可。」公怒而戮之﹐曰「胡﹐兄弟之國。子言伐之﹐何也﹖」胡君聞之﹐以鄭爲親己﹐不備。鄭襲胡﹐破之。

按﹕此武公以關其思爲死間也。間𨿽巧﹐然其思何罪﹖君子弗爲也。今欲平寇﹐主戰﹐則勝難必矣﹔主撫﹐則寇不信。必也﹐出一死罪囚﹐易之衣冠﹐陰戒之曰「明早軍中會議剿撫﹐汝抗聲出對曰﹕『主剿﹗』則釋汝﹐否則死。」明日﹐囚如誡﹐則突斬之曰「帥主撫﹐言剿者視此。」則一軍皆驚傳主撫。寇聞﹐必就撫。旣撫後﹐陰察寇之陽就撫而陰仍叛者﹐夜襲之﹐勝可必﹐而軍威震矣。陰叛固當襲﹐死罪本當斬﹐較鄭武公之斬無罪而伐姻亞﹐有間矣。

「張良」

漢張良之於酈食其。

﹝史記畱侯世家﹞云﹕沛公欲以兵二萬擊秦峣下軍。張良說曰「秦兵尙彊﹐未可輕。臣聞其將﹐屠者子﹐賈豎易動以利﹐願沛公且畱壁﹐使人先行﹐爲五萬人具食﹐益爲張旗幟諸山上﹐爲疑兵﹐令酈食其持重寶啖秦將。」秦將果叛﹐欲連和俱西襲咸陽﹐沛公欲聽之﹐良曰「此獨其將欲叛耳﹐恐士卒不從。不從必危﹐不如因其懈而擊之。」沛公乃引兵擊秦軍﹐大破之。

按﹕良使食其說和而擊之﹐此以食其爲死間也﹐此次食其幸免於死。後食其說齊降而韓信擊之﹐以食其爲死間﹐而食其遂死矣。良使食其說秦將也﹐先爲疑兵以威脇之﹐乃持重寶以利啖之﹐旣間而和﹐則懈而不設備。因其不備而擊之﹐此《孫子》所謂「出其不意﹐攻其不備」也﹐勝可必矣。今欲間﹐宜先張兵威以脇之﹐待其間行而降﹐出不意以擊之﹐蔑不濟。

「韓信」

韓信之於酈食其。

﹝史記淮陰侯傳﹞云「漢王使酈食其已說下齊﹐韓信欲止﹐蒯通說信曰﹕『漢發間使下齊﹐豈有詔止將軍乎﹖』信從其計渡河。齊已聽酈生﹐卽畱縱酒﹐罷守禦。信因襲齊歷下軍﹐遂至臨菑。齊王以酈生賣己﹐乃烹之﹐走髙密。」

按﹕酈生旣說下齊﹐而韓信以爲死間而擊之﹔唐儉旣撫突厥﹐李靖亦爲死間而擊之。其用死間同。

「陸抗」

吳陸抗之於兪贊。

《吳志》云﹕西陵督步闡﹐以城降晉。抗聞﹐日夜督兵赴西陵﹐別築嚴圍﹐使內可圍闡﹑外可禦寇﹐而不攻城。未幾﹐晉將楊肇來救﹐時我軍都督兪贊忽亡詣肇。抗曰「贊﹐軍中舊吏也﹐知吾虛實。吾嘗慮夷兵素不管練﹐若敵來攻﹐必先此處。」是夜易夷民﹐而悉以舊將統之。明日﹐肇果攻故夷兵處。抗擊之﹐矢石雨下﹐肇夜遁。抗不追而但令鳴金髮喊﹐若將攻者﹐肇大潰引去。遂復西陵﹐誅闡。

按﹕贊亡去﹐爲敵間﹐抗借其勢而反間之﹐卽以贊爲死間也。《孫子》注云「作事﹐吾間知以輸敵。吾所行不然﹐間則死矣。」蕭世誠注云「叛亡軍士﹐縱使之亡﹐亡必歸敵﹐敵必信焉。往必死﹐故曰死間。」抗之於贊﹐極得《孫子》死間之祕﹐與檀道濟之於降卒﹐其用死間法﹐同也。

「檀道濟」

宋檀道濟之於亡卒。

《宋書》云﹕檀道濟伐魏至歷城。魏以輕騎邀其前後﹐焚燒谷艸。道濟軍食盡﹐引還。有卒亡降魏﹐具告之。魏人追之﹐眾洶懼將潰。道濟夜唱籌量沙﹐以所餘少米覆其上﹐及旦﹐魏兵見之﹐爲道濟資糧有餘﹐以降者爲僞而斬之﹐道濟全軍以歸。

按﹕陸抗之於兪贊﹐檀道濟之於亡卒﹐及宋麟州軍士之於戎人﹐其用死間法﹐事不同而意則同。於此﹐可悟變化相師法。

「李靖」

唐李靖之於唐儉。

《唐書》云﹕衛公李靖伐突厥﹐頡利可汗兵敗求和。太宗遣鴻臚卿唐儉撫之﹐頡利外爲卑順﹐內實猶豫。靖曰「頡利𨿽敗﹐其眾尙十餘萬﹐若走角磧北﹐則難圖矣。今詔使至彼﹐彼必自寬﹐若選萬騎襲之﹐不戰可擒矣。唐儉輩何足惜﹗」遂勒兵夜伐﹐大破之。

「麟州軍士」

宋麟州軍士之於戎人﹐此皆巧於用死間者也。

《東軒筆錄》云﹕麟州踞河外扼西夏之衝﹐城中無井。慶曆中﹐有戎人謂元昊曰「圍之半月﹐卽兵民渴死矣。」元昊以兵圍之數日﹐城中大窘。有軍士獻策﹐願取溝泥﹐使人乘髙以泥艸積﹐州將從之。元昊望見﹐遽語獻策戎人曰「爾言無井﹐今乃有泥。」卽斬戎解去。

○﹝反間﹞

秦將

韋孝寬

韋臯

嶽飛

種世衡

王守仁

李充嗣

趙奢

陳平

李愬

髙仁厚

宋太祖

嶽飛

李允則

田單

秦王

韋孝寬

斗伯比

匈奴

班超

劉曜

乞伏幹歸

「秦將」

其巧於用反間者﹐有以書反間之法﹐若秦將之於李良。

﹝史記張耳傳﹞﹕趙王使李良略太原﹐至石邑﹐秦將詐稱二世使人遺李良書﹐不封﹐曰「良嘗事我得顯幸﹐良誠能反趙爲秦﹐赦良罪﹐貴良。」良得書﹐還邯鄲﹐請益兵﹐道逢趙王姊﹐以爲王﹐伏謁。王姊醉﹐使騎謝良﹐良素貴﹐起慚。已得秦書﹐固欲反﹐因怒追殺王姊﹐襲邯鄲。

「韋孝寬」

西魏韋孝寬之於牛道常。

《魏書》云「東魏將段琛據宜陽﹐遣將牛道常煽誘邊人。西魏將韋孝寬拒之﹐遣諜人訪獲道常手迹﹐令善書者﹐僞作道常與孝寬書﹐論歸款之意﹐又爲落燼燒迹若火下書者﹐還令諜人遺之於琛營。琛得書果疑之﹐道常所經略接不見用。孝寬知其離沮﹐因出奇兵掩襲道常及琛等。

按﹕仿手迹而僞書﹐精細極﹐妙極﹐非此不能令人信。今銅仁首逆皆舉人﹐宜祕購其手迹﹑圖章﹐僞爲反正之書﹐使彼疑而自相殘﹐則一紙書賢於十萬師矣。仿手迹而作僞圖章﹐固余所優爲之。

「韋臯」

唐韋臯之於雲南王。

﹝通鑑唐紀﹞云﹕吐蕃發兵十萬將寇西川﹐亦發雲南兵﹐雲南𨿽內附唐﹐外爲敢叛吐蕃﹐亦發兵數萬屯於瀘北。韋臯如雲南計方猶豫﹐乃爲書遺雲南王﹐敍其叛吐蕃歸化之誠﹐貯以報函﹐使東蠻轉致吐蕃。吐蕃始疑雲南﹐遣兵兩萬屯會川﹐以塞雲南趣蜀之路。雲南怒﹐引兵回國。由是雲南與吐蕃大相猜阻﹐歸唐之志益堅。吐蕃失雲南之助﹐勢始弱矣。

按﹕今懼上下游之苗匪合﹐懼苗匪與土寇合﹐亦宜參此法以間之。

「嶽飛」

宋嶽飛之於金諜。

﹝宋史嶽飛傳﹞云﹕飛知劉豫結粘罕﹐而兀朮惡劉豫﹐可以間而動。會軍中得兀朮諜者﹐飛陽責之曰「汝非吾軍中人張斌耶﹖吾向遣汝至齊﹐約誘致四太子﹐汝往不復來﹐吾旣遣人問齊﹐已許我今冬以會合寇江爲名﹐致四太子於淸河。汝所持書竟不至﹐何背我耶﹖」諜冀緩死﹐卽詭服。乃作蠟書﹐言與劉豫同謀誅兀朮事。因謂諜曰「吾今貸汝﹐復遣至齊﹐問舉兵期。」刲股納書﹐戒勿泄。諜歸以書示兀朮﹐兀朮大驚﹐馳白其主。遂廢豫。

按﹕刲股納之﹐則益密矣﹐庶易信。

「種世衡」

種世衡之於野利。

《宋史》云﹕元昊有心腹將﹐號野利王﹑王都王者﹐各統精兵﹐最爲毒害﹐種世衡欲去之。野利嘗令浪埋﹑賞乞﹑媚娘三人詣世衡乞降﹐世衡知其詐﹐曰「與其殺之﹐不若因以爲間。」畱使監稅﹐出入騎從﹐甚寵。有紫山寺僧法崧﹐世衡察其堅朴可用﹐延致門下﹐誘令冠帶。因出師以獲賊功白於師府﹐表授三班階職充指揮使﹐又爲力辦其家事﹐凡居室﹑騎從之具﹐無所不備。崧酗酒﹑狎博﹐無所不爲﹐世衡待之愈厚。崧旣感恩﹐一日﹐世衡忽怒謂崧曰「我待汝如子﹐而陰與賊連﹐何負相也﹖」械系數十日﹐極其楚毒﹐崧終不怨﹐曰「崧﹐丈夫也。公聽姦人言﹐欲見殺﹐有死耳。」

居半年﹐世衡察其不負﹐爲解縛沐浴﹐延入臥內﹐厚撫謝之。曰「汝無過﹐聊相試耳。欲使爲間﹐其苦有甚於此者﹐汝能爲我卒不言否﹖」崧泣允之。世衡乃艸遺野利書﹐膏蠟致納衣間﹐密縫之。仍矚之曰「此非瀕死不得泄﹐若泄時﹐當言『負恩不能成將軍之事也』。」又以畫龜一幅﹐棗一﹝菩邑﹞遺野利。

野利見棗﹑龜﹐度必有書﹐索之﹐崧目左右又對無有﹐野利乃封信上元昊。元昊召崧並野利至數百里外﹐詰問遺書。崧堅執無書﹐至箠楚極苦﹐終不說。又數日﹐私召至其宮﹐乃令人問之曰「不速言﹐死矣。」崧終不說。乃命曳出斬之。崧乃大號而言曰「空死﹐不了將軍事矣。吾負將軍﹗吾負將軍﹗」其人急追問之﹐崧於是褫納衣取書﹐進入﹐移刻﹐命崧就館﹐而陰遣愛將假爲野利使﹐使世衡。世衡疑是元昊使﹐未卽相見﹐只令官屬日卽捨勞問﹐問及興州左右﹐則詳﹔至野利所部﹐則不悉。適擒生虜數人﹐世衡令於隙中密覘之﹐生虜因言使者姓名﹐果元昊使。乃引見使者﹐厚遺之。世衡度使返﹐崧卽還﹐而野利報死矣。

世衡旣殺野利﹐又欲並去天都。因設祭境上﹐書祭文於版﹐述二將相結有意﹐本朝悼其垂成而失﹐其祭文雜紙幣中。有虜至﹐急棄之以歸。版字不可遽滅﹐虜得之以獻元昊﹐天都亦得罪。及定和議﹐崧復姓爲王嵩。後官至諸司使。

按﹕此事﹝通鑑宋紀﹞及沈存中《補筆談》皆載之﹐大同小異。《補筆談》云﹕世衡厚遣崧﹐以軍機密事數條與之曰「可以此藉手。」臨行﹐解所服絮袍贈之曰「北地苦寒﹐此以爲別。至彼須萬計求見遇乞﹐非此人無以得其心腹。」崧如其教﹐間關求通遇﹝乞﹞﹐北人覺而疑之﹐執於有司﹐數日﹐或發袍領中得世衡與遇乞書﹐詞甚款密。崧初不知領中書﹐虜人苦之備至﹐終不言情。虜人因疑遇乞﹐殺之。遷崧於北境﹐亡歸。據《筆談》所言﹐則領中之書﹐並崧亦不知﹐崧膽才壯。其間更密﹐策更奇。

「王守仁」

明王守仁之於李士實及優人。

《三大功臣傳》云「宸濠反﹐王守仁兵未集﹐而憂宸濠之兵速出。日爲檄﹐檄諸郡邑使備餉。又爲蠟書遺李士實﹑劉養正云「得密示﹐具悉爲國至意。第慫恿使早出﹐足一離省﹐大事濟矣。」而故系宸濠之諜﹐示將斬﹐而令黠狡監者僞若與宸濠款﹐泄而縱之。宸濠得書﹐彷徨未決﹐而與士實﹑養正謀﹐則皆勸之急趨南京﹐卽大位﹐宸濠益內疑﹐十餘日﹐探知中外兵不至﹐乃悟守仁紿之。

《智囊補》云﹕王陽明過丰城﹐聞逆豪之變﹐兵力未具﹐亟欲溯流赴吉安。舟人聞濠發千餘人來劫公﹐畏不敢發。公拔劍馘其耳﹐遂行。薄暮﹐度不可前﹐潛覓漁舟﹐以微服行。畱麾下一人﹐服己冠﹐居舟中。濠兵果犯舟﹐得僞者﹐知公去遠﹐乃罷。公至中途﹐恐濠速出﹐乃爲間諜﹐假奉朝廷密旨﹐行令兩廣﹑湖襄都禦史及兩京兵部各命將出師﹐暗伏要害地方﹐以俟宸濠兵至襲殺。復取優人數輩﹐各將公文置袷衣絮中。將發間﹐又捕捉僞太師家屬至舟尾﹐令其覘之﹐公卽佯怒﹐牽之上岸處斬﹐已而故縱之﹐令其奔報。濠獲優﹐果於囊中搜得公文﹐遂遲疑不發。

又云﹕公至吉安﹐調度兵糧粗備﹐始傳檄徵兵趨南昌省城。偵者言「新舊廠伏兵萬餘﹐以備犄角。」公遣兵從間道襲破之。乃指授伍文定等方略﹕「先以遊兵誘之﹐復佯北以致之﹐俟其前爭趨利﹐然後四面合擊﹐伏兵並起。」又慮城中宗室或內應爲變﹐親撫慰之。出給告示﹕「凡脇從者不問﹔𨿽嘗受賊官職﹐能逃歸者﹐皆免死﹔能斬賊歸降者﹐皆給賞。」使內外居民及鄕導人等四路傳布。又分兵攻九江﹑南康﹐以絕歸路。於是羣力並舉﹐逆首就擒。

按﹕王文成之於李士實﹐卽嶽武穆之於金諜故智﹔王文成之於優人﹐卽種世衡之於法崧故智。而變化特妙﹐不覺其襲。

「李充嗣」

李充嗣之於宸濠。

陳繼儒《見聞錄》云﹕宸濠之敗﹐𨿽收功於陽明﹐而實得力於李梧山。李諱充嗣﹐四川內江人﹐正徳十四年巡撫南畿﹐聞宸濠增護衛﹐嘆曰「虎而翼﹐禍將作矣。」遂力陳反狀﹐廷議難之。公乃飭武備﹐於眾中獨揖指揮使楊銳而進之曰「皖城保障﹐委之於子。」十五年﹐賊兵陷九江。公自將屯采石﹐以塞上游之路。飛檄皖城﹐銳相機應敵﹐發無不捷。節發間諜火牌云「爲緊急軍情事﹐該欽差﹑太監﹑總兵等官統領官兵十萬餘﹐一半將到南京﹐一半經趨安慶﹐並調兩廣狼兵﹑湖廣土官﹐卽日水陸並進﹐俱赴安慶會集。刻期進攻江西叛賊。今將火牌飛報前路官司﹐一體同心防守﹐預備糧艸﹐聽候應用等因。」宸濠舟至李陽河﹐遇火牌﹐覽之驚駭。由是散亡居半。旣又發水卒千人﹐盛其標幟﹐乘飛艦百餘艘﹐鼓噪而進﹐聲爲安慶應援。城中望見﹐士气百倍﹐銳卽開門出擊﹐水陸夾攻﹐賊遂大潰。時宸濠營於黃石磯﹐聞敗宵遁。公自將兵逐北。宸濠奔於鄱陽湖﹐遇陽明引兵至湖﹐遂成擒焉。後論功竟不及公﹐胡禦史潔目擊其事﹐特爲論列﹐不報。

按﹕以火牌反間﹐猶之以書也﹐此正善於變化者。

「趙奢」

有卽以敵間反間之法﹐若戰國趙奢之於秦間。

﹝史記廉頗傳﹞云﹕秦伐韓﹐軍於閼與。王召廉頗而問曰「可救否﹖」對曰「道遠險狹﹐難救。」又召問趙奢﹐奢對曰「其道遠險狹﹐譬之猶兩鼠鬥於穴中﹐將勇者勝。」王乃令趙奢將﹐救之。兵出邯鄲三十里﹐而令軍中曰「有以軍事諫者死﹗」秦軍軍武安西﹐秦軍鼓噪勒兵﹐武安屋瓦盡震。軍中候有一人言急救武安﹐趙奢立斬之。堅壁﹐畱二十八日不行﹐復益增壘。秦間來入﹐趙奢善食而遣之。間以報秦將﹐秦將大喜﹐曰「去國三十里而軍不行﹐乃增壘﹐閼與非趙地也。」趙奢旣已遣秦間﹐乃捲甲而趨之﹐二日一夜至﹐令善射者去閼與五十里而軍。軍壘成﹐秦人聞之﹐悉甲而至。軍士許歷諫曰「先據北山上者勝﹐後至者敗。」趙奢許諾﹐卽發萬人趨之。秦兵後至﹐爭山不得上﹐趙奢縱兵擊之﹐大破秦軍。

「陳平」

漢陳平之於範增。

﹝史記陳丞相世家﹞云﹕項王骨鯁之臣亞父﹑鍾離昧﹑龍且﹑周殷之屬﹐不過數人耳。大王誠能出捐數萬斤金﹐行反間﹐間其君臣﹐以疑其心。項王爲人意忌信讒﹐必內相誅。漢因舉兵而攻之﹐獲楚必矣。」漢王以爲然﹐乃出黃金四萬斤與陳平﹐恣所爲﹐不問其出入。

陳平旣多以金縱反間於楚軍﹐宣言諸將鍾離昧等爲項王將﹐功多矣﹐然而終不得裂地而王﹐欲與漢爲一﹐以滅項氏而分王其地。項羽果意不信鍾離昧等。項王旣疑之﹐使使至漢。漢王爲太牢具﹐舉進。見楚使﹐卽詳驚曰「吾以爲亞父使﹐乃項王使﹗」復持去﹐更以惡艸具進楚使。楚使歸﹐具以報項王。項王果大疑亞父。亞父欲急攻下滎陽﹐項王不信﹐不肯聽。亞父聞項王疑之﹐乃怒曰「天下事大定矣﹐君王自爲之﹗願請骸骨歸﹗」歸未至彭城﹐疽發背死。

「李愬」

唐李愬之於捨諜。

﹝唐書李愬傳﹞云﹕李愬之將襲蔡也﹐舊令敢捨諜者族。愬刊其令﹐一切撫之﹐故諜者反效以情﹐愬益悉賊虛實。

明馮夢龍云「能用諜不妨捨諜﹐然必先知諜﹐方能用諜﹔必能使民不隱諜﹐方能知諜﹔必恩威有以服民﹐方能使民不隱諜﹗嗚呼﹗難言矣﹗」

「髙仁厚」

髙仁厚之於阡能諜。

《唐書》云﹕邛州牙將阡能叛﹐侵擾蜀境﹐都招討髙仁厚帥兵討之。未發前一日﹐有鬻面者到營中﹐邏者疑發執而訊之﹐果阡能之諜也。仁厚命釋縛﹐問之。對曰「某村民﹐阡能囚某父母妻子於獄﹐云﹕『汝詗事歸﹐得實則免汝家﹐不然盡死。某非願爾也。』」仁厚曰「誠如是﹐我何忍殺汝﹐令縱汝歸﹐救汝父母妻子﹐但語阡能云﹕『髙尙書來日發﹐所將止五百人﹐無多兵也。』然我活汝一家﹐汝當爲我潛語寨中人云﹕『僕射湣汝曹皆良人﹐爲賊所制﹐情非得已﹐尙書欲拯救湔洗汝曹﹐尙書來﹐汝曹各投兵迎降。尙書當使人以「歸順」二字書汝背﹐遣汝還復舊業。所欲誅者﹕阡能﹑羅渾擎﹑句胡僧﹑羅夫子﹑韓求五人耳﹐必不使橫及百姓也。』」諜曰「此皆百姓心上事﹐尙書盡知而赦之﹐其誰不舞躍聽命﹗」遂遣之。

明日﹐仁厚發兵。至雙流﹐把截使白文現出迎。仁厚周視塹柵。怒曰「阡能役夫﹐其眾皆耕民耳。竭一府之兵﹐歲餘不能擒﹐今觀塹柵重復﹐牢密如此。宜其可以安眠飽食﹐養寇邀功也。」命引出斬之﹐監軍力救﹐乃免。命悉平塹柵﹐五百兵守之﹐餘兵盡以自隨。又召諸寨兵﹐相繼皆集。阡能聞仁厚將至﹐遣渾擎立五寨於雙流之西﹐伏兵千人於野橋箐﹐仁厚詗知﹐遣人釋戎服入賊中﹐告諭如昨所以語諜者﹐賊大喜﹐爭棄甲降。仁厚因撫諭書其背﹐使歸語寨中未降者﹐寨中餘眾爭出。渾擎狼狽走﹐其眾執以詣仁厚。仁厚命焚五寨及其甲兵﹐惟畱旗幟。

明日﹐仁厚謂降者曰「始欲卽遣汝歸﹐而前途諸寨百姓﹐未知吾心﹐借汝曹爲我先行﹐過穿口﹐新津下﹐示以背字﹐告諭之﹐比之延貢可歸矣。」乃取渾擎旗倒系之﹐每五十爲一隊﹐授以一旗﹐使揚旗疾呼曰「羅渾擎已生擒﹐大軍且至汝寨﹐速如我出降﹐利得爲良人無事矣。」至穿口﹐句胡僧置十一寨﹐寨中人出降﹐胡僧大驚﹐拔劍遏之﹐從投瓦石擊之﹐共擒以獻仁厚﹐其眾五千人皆降。

明旦﹐又焚寨﹐使降者又執旗先驅至新津。韓求置十三寨﹐皆迎降﹐求投深塹死。將士欲焚寨﹐仁厚止之曰「降人皆未食﹐先運出資糧﹐然後焚之。」新降者竟炊爨與先降來告者共食之。笑語歌吹﹐終夜不絕。明日﹐仁厚使雙流口降者先歸﹐使新津降者﹐執旗前驅﹐且曰「入邛州境﹐亦可散歸矣。」羅夫子置九寨於延貢﹐其眾前夕望新津火光﹐已待降不眠矣。及新津人至﹐羅夫子脫身棄寨奔阡能。明日﹐羅夫子﹑阡能謀悉眾決戰﹐計未定﹐日向暮﹐延貢降者至。阡能走馬巡寨﹐欲出兵﹐眾皆不應。明旦﹐大軍已近﹐呼噪而出﹐執阡能﹑羅夫子﹐泣拜馬前。出軍凡六日﹐五賊皆平。

馮夢龍云「只用彼諜一人﹐而賊已爭降矣﹔只用降卒數隊﹐而二十四寨欲以望風迎款矣。必俘馘爲功者﹐何哉﹗」

「宋太祖」

宋太祖之於林仁肇。

﹝資治通鑑宋紀﹞云﹕南唐林仁肇常欲復江北舊境﹐江南主不聽。宋忌仁肇威名﹐賂其侍者﹐竊取仁肇畫像﹐懸別室﹐引江南使者觀之。問﹕「何人﹖」使者曰「林仁肇也。」曰「仁肇將來降﹐先持此爲信。」又指空館曰「將以此賜仁肇。」使者歸白江南主﹐江南主不知其間﹐鴆殺仁肇。

按﹕此卽陳平於項王使反間範增之故智﹐而購畫像以間﹐變化之意特新。

「嶽飛」

嶽飛之於曹成諜。

《宋史》云﹕嶽飛奉詔招撫領表賊﹐曹成不從。乃上奏﹕「羣盜力彊則肆暴﹐力屈則就招﹐不加剿而遽議招﹐未易也。」遂帥兵入﹐會得成諜者﹐縛之帳下。飛出帳調兵食﹐吏白曰「糧盡矣﹗柰何﹖」飛陽曰「姑反茶陵。」已而顧諜﹐若失意狀﹐頓足而入。陰令逸之。計諜歸告成﹐必來追。卽下令作食﹐潛趣繞領。未明﹐已逼賊壘。出不意﹐驚呼曰「嶽家兵至矣。」飛乘之﹐遂大潰﹐自是連奪其險隘。賊窮﹐飛乃曰「招令可行矣。」

按﹕不反間﹐則不能勝﹔不勝﹐則寇不窮﹔不窮而撫﹐則今日撫而明日叛矣﹗

「李允則」

李允則之於契丹諜。

﹝宋史李允則傳﹞云﹕﹝允則﹞得﹝契丹﹞諜者﹐釋縛厚遇之。諜言「燕京大王遣來。」因出所刺緣邊﹑金穀﹑兵馬之數。允則曰「若所得謬矣﹗」呼主吏按籍書實數與之﹐諜請加緘印。因厚賜以金﹐縱還。未幾﹐諜遽至﹐還其所與數﹐緘印如故﹐反出彼中兵馬﹑財谷﹑地理委曲以爲報。

按﹕厚以金﹐結以恩﹐彼間皆轉而爲我間矣。

「田單」

有反間其人者﹐若戰國田單之於樂毅。《戰國策》云﹕樂毅爲燕昭王合五國之兵而攻齊﹐下七十餘成﹐三城未下而昭王薨。惠王卽位﹐用齊人反間﹐疑樂毅﹐而使騎劫代之將﹐樂毅奔趙。……齊田單詐騎劫﹐卒敗燕軍﹐復收七十餘城。

《史記》云﹕燕昭王以樂毅爲將﹐破齊七十餘城。及惠王立﹐與毅有隙。齊將田單乃縱反間於燕﹐宣言曰「齊王已死﹐城之不拔者二耳。樂毅畏誅而不敢歸﹐以伐齊爲名﹐實欲連兵南面而王齊。齊人未附﹐故且緩攻。」燕王以爲然﹐使騎劫代毅。燕人士卒離心。單又縱反間曰「吾懼燕人掘吾城外冢墓﹐僇辱先人。」燕軍從之﹐卽墨人激怒請戰。大敗燕師﹐所亡七十餘城﹐悉復之。

按﹕田單反間樂毅﹐卽《李衛公兵法》「間能」之法。其掘墓之間﹐我朝金淳嘗用之。昔嘉慶二年﹐黔之南籠府苗變﹐圍城﹐城民欲出城避難。經歷金淳使間令苗掘民墓﹐怒﹐乃助淳死守。

「秦王」

秦間之於信陵君。

﹝史記信陵君傳﹞云「魏公子信陵君威震天下﹐秦王患之﹐乃行金萬斤於魏﹐求晉鄙客﹐令毀公子於魏王曰「公子亡在外十年矣﹗今爲魏將﹐諸侯將皆屬﹐諸侯徒聞魏公子﹐不聞魏王。公子亦欲因此時定南面而王﹐諸侯畏公子之威﹐方欲共立之。」秦數使反閒﹐僞賀﹕「公子得立爲魏王未也。」魏王日聞其毀﹐不能不信﹐後果使人代公子將。公子乃謝病不朝﹐與賓客爲長夜飲﹐飲醇酒﹐多近婦女﹐竟病酒而卒。

按﹕田單反間樂毅曰「欲南面王齊。」﹔秦使反間信陵曰「欲南面王魏。」﹔又﹐秦賄趙寵臣郭開反間李牧曰「欲反。」﹔漢陳平反間項王將鍾離昧曰「欲滅項。」。功多者﹐非反間以害己﹐則間不入也。故事同一徹而皆行。

「韋孝寬」

北周韋孝寬之於斛律光。《齊書》云﹕齊斛律光﹐字明月﹐爲當時名將。北周韋孝寬守玉壘﹐忌光英武。孝寬參軍曲嚴頗知卜筮﹐謂孝寬曰「來年﹐齊朝必大相殺戮。」孝寬因令嚴作謠言﹐令間諜漏其文於鄴﹐曰「百升飛上天﹐明月照長安。」﹐又曰「髙山不推自崩﹐槲樹不扶自豎。」。祖珽因續之曰「盲眼老翁背上下大斧﹐饒舌老母不得語。」令小兒歌之於路。穆提婆聞之﹐以告其母陸令萱。令萱以饒舌﹐斥己也﹔盲老翁﹐謂祖珽也。遂相與協謀﹐以謠言啟後主﹐誅光。周武帝聞﹐大赦境內﹐始有滅齊之志﹐竟平其國。

「斗伯比」

有反間其事者﹐若春秋斗伯比之於隨少師。

﹝左傳桓六年﹞云﹕楚武王侵隨﹐使求成焉﹐軍於瑕以待之。隨人使少師董成。斗伯比言於楚子曰「吾不得志於漢東也。我則使然。我張吾三軍而被吾甲兵﹐以武臨之﹐彼則懼而協以謀我﹐故難間也。漢東之國﹐隨爲大。隨張﹐必棄小國。小國離﹐楚之利也。少師侈﹐請羸師以張之。」……王毀軍而納少師。少師歸﹐請追楚師﹐隨侯將許之﹐季梁止之曰「天方授楚。楚之羸﹐其誘我也。」

按﹕此以實爲虛﹐卽敵使以反間也。又《公羊傳》云﹕楚子反曰「圍者柑馬秣之﹐使肥者應客。」此以虛爲實也。厥後﹐匈奴之於漢髙祖﹐契丹之於麻仁節。此以虛爲實而反間﹐卽斗伯比之故智也。

「匈奴」

漢匈奴之於髙祖。

《漢書》云﹕漢兵乘勝追匈奴﹐髙帝聞冒頓居上谷﹐使人覘之。冒頓匿其壯士肥牛馬﹐見老弱羸畜。使者十輩來﹐皆言匈奴可擊。上復使劉敬往﹐敬還報曰「兩國相擊﹐此宜矜誇見所長。今臣往徒見羸瘠老弱﹐此必欲見短﹐伏奇兵以爭利﹐愚以爲匈奴不可擊。」上不聽﹐果圍於白登。

「班超」

班超之於莎車。

《後漢書》云﹕西域將兵長史班超﹐發於闐諸國兵擊莎車﹑龜玆二國。揚言兵少不敵罷散﹐乃陰緩生口歸以告﹐龜玆王喜而不虞﹐超卽潛勒兵馳赴莎車﹐大破降之。

「劉曜」

晉劉曜之於寀允。

﹝晉書曲允傳﹞云﹕劉曜逼長安﹐復圍北地。太守曲昌遣使求救於允。允率步騎赴之。去城數十里﹐賊繞城放火﹐煙塵蔽天。縱反間詐允曰「郡城已陷﹐焚燒向盡﹐軍無及矣。」允信之﹐眾懼而潰。後數日曲昌突圍赴長安﹐北地遂陷。

「乞伏幹歸」

西秦乞伏幹歸之於呂延。

《十六國春秋》云﹕後涼將呂延伐乞伏幹歸﹐大敗之。幹歸乃縱反間稱﹕「眾潰﹐東奔成紀。」延信而追之。延司馬耿稚曰「告者視髙而色動﹐必有姦計﹐不可。」延不從。相遇﹐戰敗﹐死之。

按﹕班超反間莎車﹐揚言罷散﹔幹歸之於呂延﹐稱眾潰奔。皆彊而示之以弱﹐誘敵之法。

○﹝鄕間﹞

侯淵

楊侃

趙臣

孔鏞

「侯淵」

其巧於用鄕間者﹐戰國秦人之於郭開及晉鄙客之外﹐若魏侯淵之於俘卒。

《魏書》云﹕魏爾朱榮使大都侯淵討韓樓﹐配卒甚少。或以爲言﹐榮曰「侯淵臨機設變﹐是其所長。」淵遂廣張軍聲﹐帥數百騎深入。去薊數百里﹐值賊……。淵潛伏所﹐乘其背﹐大破之﹐獲五千人。皆還其馬仗﹐縱使入城。左右皆諫。……淵曰「吾兵少﹐不可力戰﹐爲奇計以間之﹐乃可克也。」度其已入﹐帥騎夜進﹐昧旦﹐叩其城門﹐樓果疑降卒爲內應﹐遂走﹐追擒之。

「楊侃」

楊侃之於降人。

《智囊補》云﹕魏應州刺使蕭寶寅反﹐攻馮翊﹐尙書朴射長孫稚討之。左丞楊侃謂稚曰「賊守禦已固﹐不如北取蒲阪﹐渡河而西﹐入其腹心﹐則華州之圍﹐不戰自解﹐長安可坐致也。」稚曰「今薛修義圍河東﹐薛鳳賢據安邑。兵不得進﹐如何﹖」曰「河東治在蒲阪﹐修義驅卒士民西圍郡城﹐其父母妻子皆畱舊村﹐一旦聞官軍至﹐皆有內顧之心﹐勢必望風自潰矣。」稚乃使其子彥與侃率騎兵﹐自恆農北渡據石錐壁。侃聲言「停此以待步兵。」且以望民情向北。而令送降名者﹐各自還村﹐俟臺舉三烽﹐卽舉烽相應。其無應烽者乃賊黨也﹐當進擊屠之﹐以所獲賞軍士。於是村民轉相告語﹐𨿽實未降者﹐亦許舉烽。二宿之間﹐火光徧數百里。賊圍城者不測﹐各自散歸。修義亦逃還﹐與鳳賢俱請降。稚克潼關﹐遂入河東﹐寶寅遂奔。

「趙臣」

明趙臣之於岑璋。

《畱靑日札》云﹕岑璋者﹐歸順州土官也﹔多智略﹐善養士。田州岑猛﹐其婿也。猛不法﹐督撫上反狀﹐詔諸土官能擒馘猛者﹐賜秩一級﹐畀半地﹐黨助者並誅。都禦史姚鏌將舉兵而慮璋合謀﹐咨於都指揮沈希儀。沈知部下千戶趙臣與璋善﹐召臣問計曰「微聞璋女失寵﹐璋頗恨猛﹐吾欲役璋破猛如何﹖」臣對曰「璋多智而遲疑﹐直語之必不信﹐可以計遣﹐難以力役也。」沈曰「計將安出﹖」臣曰「鎭安﹑歸順世仇也。公使人歸順﹐則鎭安疑﹔使人鎭安﹐則歸順疑也。公若遣臣徵兵鎭安﹐璋必邀臣詢故﹐而端倪可動也。」沈如計遣臣﹐臣枉道詣璋所﹐坐而嘆息﹐璋叩之﹐不言。明日﹐璋置酒款臣。固叩之﹕「軍門都過我耶﹗璋受侮令仇將逮勘耶﹖」臣潸然泣下﹐璋亦泣曰「嗟乎趙君﹐璋今日死卽死耳﹐君何忍厄我﹗」臣曰「與臣異口駢心﹐有急不敢不告﹐今日非君死﹐卽我死矣﹗」璋曰「何故﹖」臣曰「軍門奉旨徵田州﹐謂君以婦翁黨猛﹐將檄鎭安兵襲君。我不言﹐君必死矣﹔我言之﹐而君驟發敗機事﹐我必死﹐是以泣耳。」璋大驚﹐頓息曰「今日非趙君﹐我族矣﹗」遂彊臣稱病畱邸捨﹐而亟遣人馳軍門﹐備陳猛反狀﹐恐波及﹐願自效。沈許之﹐遂以白鏌﹐鏌始專意攻猛。

猛子邦彥守工堯隘﹐璋陽遣千人助之﹐使爲內應﹐皆以寸帛緞裾爲識﹐而﹝陰﹞潛以告沈。時田州兵死守隘﹐眾莫敢前﹐沈獨往戰﹐三合﹐沈以騎兵千餘騎間道繞隘側﹐旗幟閃閃。歸順兵呼曰「天兵從間道入矣。」田州兵驚潰﹐沈乘之﹐斬首數千﹐邦彥死。猛聞敗﹐欲自經﹐璋誘之使走歸順﹐奉以別館。而別將胡堯元等嫉沈功﹐欲所部萬人搗歸順。璋先覺之﹐遣人持百牛千醞迎軍三十里。謂堯元﹕「昨猛敗﹐將越歸順﹐走交南﹐璋邀擊之﹐猛目集流矢南去﹐不知所往﹐急之恐糾虜爲變﹐幸緩五日﹐當搜致。」堯元許之。璋還跪猛曰「天兵退矣﹐然非陳奏不白。」猛曰「然。顧安得屬艸者﹖」璋卽令人爲猛具艸﹐促猛出印﹐封之。旣知猛印所在﹐乃置酒賀猛﹐鼓樂殷作。酒半﹐璋持鴆飲獻曰「天兵索君甚急﹐不能相庇。」猛大呼曰「墜老姦矣﹗」遂飲藥死。璋斬其首並印從間道馳詣軍門﹐而斬他囚﹐貫猛屍詣擲諸軍。諸軍囂爭擊殺餘人﹐飆馳軍門﹐則猛首已梟一日矣。諸將大恚恨﹐遂浸淫毀璋﹐而布政某等復陰害鏌。倡言「猛實不死﹐死者道士錢一眞也。」禦史石金遂劾鏌落職﹐而希儀等功俱不敍。璋怏怏﹐遂黃冠學道。

按﹕成功者被讒﹐進讒者居功﹐古今同慨。是以志士灰心﹐而寇盜稽誅也。

「孔鏞」

孔鏞之於陳瑞﹐此皆巧用鄕間者也。

《智囊補》云﹕阿溪者﹐貴州淸平衛部苗也﹐桀驁多智﹐雄視諸苗。有養子曰阿刺﹐膂力絕倫﹐被甲三襲﹐運三丈矛躍地而起﹐輒三五丈。兩人謀勇相資﹐橫行部落。近苗之弱者﹐歲分畜產﹐倍課其入。旅行經其境者﹐輒誘他苗劫之﹐官司探補﹐必謁溪請計﹐溪則要以重賄﹐而捕遠苗之不可用者﹐誣爲賊以應命。於是遠苗咸憚而投之﹐以爲寨主。監軍﹑總帥﹐率有歲賂﹐亦恣肆無忌﹐時訌官苗以收鷸蚌之利。弘治間﹐都禦史孔公鏞巡撫貴州﹐廉得其狀。詢之監軍﹑總帥﹐皆爲溪解。公知不可與共事﹐乃自往淸平﹐訪部曲之良者。得指揮王通﹐厚禮之。叩以時事﹐通娓娓條答﹐獨不及溪。公曰「聞此中事惟阿溪爲大﹐若何祕不言也﹖」通不對。固叩之﹐通曰「言之而公事辦﹐則一方受福﹔不﹐則公且損威﹐而吾族赤矣﹗」公笑曰「第言之﹐何患弗辦。」通遂慷慨陳列始末。公曰「爲阿溪通賂上官者﹐誰也﹖」通曰「指揮王曾﹑總旗陳瑞也。公必動此兩人方可。」公曰「諾。」翌日將佐庭參﹐公曰「阿溪歲賂上官﹐汝爲居間﹐辯而不服﹐吾且斬汝矣。」曾叩首不敢言。公曰「勿懼。汝能爲我取阿溪乎﹖」曾因陳溪﹑刺謀勇狀﹐且曰「更得一官同事﹐乃可。」公令自舉﹐乃曰「無如陳總旗也。」公曰「可以偕來。」少選瑞入﹐工訊之如訊曾者。瑞屢顧曾﹐曾曰「勿諱也﹐吾等事﹐公已悉知﹐第當盡力以報公耳。」瑞亦言難狀。公曰「汝第誘彼出寨﹐吾自能取之。」瑞諾而出。

苗俗喜鬥牛﹐瑞乃覓好牛牽置道中﹐伏壯士百人於牛旁叢薄間﹐乃入寨見溪。溪曰「何久不來﹖」瑞曰「都堂新到﹐故無暇。」溪問﹕「都堂何如﹖」曰「懦夫﹐無能爲也。」溪曰「聞渠在廣東時﹐殺賊有名﹐何謂無能﹖」瑞曰「同姓者﹐非其人也。」溪曰「賂之何如﹖」瑞曰「姑徐徐﹐何以遽捨金貨﹖」溪遂酌瑞﹐縱談鬥牛事。瑞曰「適見道中牛﹐恢然巨象也﹐未審比公家牛如何﹖」溪曰「寧有是﹗我當買之。」瑞曰「販牛者﹐似非土人﹐恐難彊之入寨。」溪曰「第往觀之。」願阿刺同行。瑞曰「須牽公家牛往鬥之﹐優劣可決也。」苗俗信鬼﹐動息必卜﹐溪以雞卜﹐不吉。又言夢大网披身中﹐恐不利。瑞曰「夢网得魚﹐牛必屬公矣。」遂牽牛聯騎而出﹐至牛所﹐觀而喜之﹐兩牛方作斗狀﹐忽報巡官至矣。瑞曰「公知之乎﹖乃王指揮也。」溪笑曰「老王何幸得此榮差﹖俟其至﹐吾當嘲之。」瑞曰「巡官行寨﹐公當往迎﹐況故人也。」溪﹑刺將策騎往﹐瑞曰「公等請去佩刀﹐況新官見刀﹐以爲不利。」溪﹑刺咸去刀﹐見曾。曾厲聲詰溪﹑刺曰「上司按部何不掃廨捨供帳﹐而洋洋至此何爲﹖」溪﹑刺以爲戲語﹐漫拒之。曾大怒曰「謂不能擒若等耶﹖」溪﹑刺笑傲。曾大呼﹐伏兵起叢薄間﹐擒溪﹑刺。刺手搏傷者數十人﹐竟系之。馳貴陽見公﹐磔於市﹐一境始安。

按﹕此貴州擒賊首﹐前事之師也。不必勞師糜餉﹐不動聲色﹐用二鄕間而賊首就擒。倘不用王曾﹑陳瑞爲鄕間﹐則爲賊耳目﹐賊正未易擒也。方今塘兵﹑鄕練多有爲賊耳目﹐是以余去歲剿普安賊﹐於箐底賊首孫阿徳﹐白沙賊首劉阿潤﹐以其勇鷙黨盛﹐爲耳目者多﹐皆出其不意﹐以計擒之。

○﹝內間﹞

漢髙祖

賀若弼

契丹

「漢髙祖」

其巧於用內間者﹐戰國張儀之於靳尙﹑鄭袖之外﹐若漢髙祖之於閼氏。

《史記》云﹕髙祖被匈奴單於冒頓圍於白登﹐乃使間厚遺閼氏。閼氏乃謂冒頓曰「兩主不相困﹐今得漢地﹐而單於終非能居之﹐且漢王亦有神﹐單於察之。」冒頓乃解圍之一角﹐於是髙帝令士皆持滿傅矢外向﹐從解角直出﹐竟與大軍合﹐而冒頓遂引兵去。

「賀若弼」

隋賀若弼之於陳人。

《隋書》云﹕賀若弼謀攻京口﹐多買陳船匿之﹐買敝船五六十艘置於瀆中。陳人覘之﹐以爲無船。又令緣江防人交待之際﹐必集廣陵。大列旗幟﹐營幟被野﹐陳人以爲隋兵大至﹐急發兵爲備。旣而知之﹐不復戒嚴。及後濟江﹐陳人遂不知覺。

按﹕此及「敵覘」而反間。先虛而後實也。

「契丹」

唐契丹之於麻仁節。

《唐書》云﹕天后中﹐契丹李盡忠﹑萬榮之破營府也﹐以地牢囚漢俘數百人。聞麻仁節等諸軍將至﹐乃令守者紿之曰「家口饑寒不能存活﹐待國家兵到卽降耳。」一日﹐引出諸囚與之粥。慰曰「吾等乏食養汝﹐又不忍殺汝﹐縱放歸若何﹖」眾皆拜伏乞命﹐乃縱去。至幽州﹐且言其故﹐兵士聞之﹐爭欲先入﹐至黃鑾峪﹐賊人以老者投官軍﹐送遣老牛瘦馬於道側。仁節等棄步卒將馬先入﹐賊設伏橫截軍將﹐生擒仁節等﹐全軍皆沒。

按﹕匈奴﹑契丹何知兵法﹐而且用反間竟同一轍。漢髙祖及麻仁節皆中彼間。近黔之土寇﹑頭苗﹐亦多譎詐﹐主兵者尙其行吾間﹐而勿中彼間。

○﹝生間﹞

禮至

燭之武

華元

張孟談

張齊賢

韓世忠

劉錡

黃蓋

李雄

達奚武

種世衡

王鷂

劉鄩

北僧

明太祖

熊景

沈希儀

「禮至」

其巧於用生間者﹐有用賢能爲生間﹐子貢﹑陳平之外﹐若春秋禮至之於邢。

﹝左傳僖二十四年﹞云「衛人將伐邢。」﹐禮至曰「不得其守﹐國不可得也。」《左傳》注云「請爲衛間諜﹐先以兄弟往邢求仕。」

按﹕此卽孫子之「生間」﹐而意尢深險。昔人以《左傳》爲兵書﹐良有以也。是以古名將若關壯繆﹑杜徵南﹑嶽忠武諸賢﹐皆喜讀之。

「燭之武」

燭之武之於秦繆公。

﹝左傳僖三十年﹞云﹕晉侯﹑秦伯圍鄭﹐以其無禮於晉﹐且貳於楚也。晉軍函陵﹐秦軍汜南。佚之狐言於鄭伯曰「國危矣﹗若使燭之武見秦君。師必退。」公從之。燭之武夜縋而出﹐見秦伯曰「秦晉圍鄭﹐鄭旣知亡矣﹗若亡鄭而有益於君﹐敢以煩執事。越國以鄙遠﹐君知其難也﹗焉用亡鄭以倍鄰。鄰之厚﹐君之薄也。若捨鄭以爲東道主﹐行李之往來﹐共其乏困﹐君亦無所害。且君嘗爲晉君賜矣﹐許君焦瑕﹐朝濟而夕設版焉﹐君之所知也。夫晉何厭之有﹐旣東封鄭﹐又欲肆其西封﹐若不闕秦﹐將焉取之﹖闕秦以利晉﹐惟君圖之。」秦伯說﹐與鄭人盟﹐乃還。

按﹕《左傳》燭之武之間秦﹑晉﹐與《國策》張孟談之間韓﹑魏同。然燭之武但間秦師去而已﹐張孟談則卽間韓﹑魏以滅智伯矣。世風愈下﹐其間愈險矣。

「華元」

華元之於子反。

﹝左傳宣十五年﹞云﹕楚師伐宋﹐九月不服。將去宋﹐楚大夫申叔時曰「築室反耕者﹐宋必聽命。」從之﹐宋人懼﹐使華元夜入楚師﹐登子反之牀﹐起之曰「寡君使元以病告曰﹕『敝邑易子而食﹐析骸以爨。』𨿽然﹐城下之盟﹐有以國斃﹐不能從也。去我三十里。惟命是聽。子反懼﹐與之盟﹐而告楚子。退三十里﹐宋及楚平。

按﹕此宋以華元爲間。《孫子》論用間曰「必先知敵之主將﹑左右﹑門者姓名﹐令吾間必索知之﹐因而利導之。」華元惟能先索知之﹐故能夜入敵營﹐門者﹑左右皆不阻﹐而直入登敵將之牀﹐子反之懼而盟示爲此。

「張孟談」

戰國張孟談之於韓﹑魏。

按﹕張孟談間韓﹑魏﹐詳《戰國策》﹐見前。

「張齊賢」

宋張齊賢之於契丹。

《宋史》云「張齊賢知代州﹐契丹入寇﹐齊賢遣使期潘美以並師來會戰﹐使爲契丹所執。俄而美使至﹐云「師出至柏井得密詔﹐不許出戰﹐已還州矣。」齊賢曰「敵知美之來而不知美之退。」乃夜發兵二百﹐持一幟﹐負一束芻﹐距州西南三十里列成燃芻。契丹兵遙見火光中有旗幟﹐意謂並師至﹐駭而小走。齊賢先伏卒二千於上鐙砦﹐掩擊大破之。

按﹕張齊賢之於執使﹐韓世忠之於魏良臣﹐皆借勢以行反間。其事異而其機軸同﹐皆妙於隨機應變。

「韓世忠」

韓世忠之於魏良臣。

﹝通鑑宋紀﹞云﹕世忠駐鎭江﹐金人與劉豫合兵分道入侵。帝手札命圖進取。遂渡師﹐俾統制解元守髙郵﹐候金兵步卒。親提騎兵駐大儀當敵騎﹐伐木爲柵﹐自斷歸路。

會遣魏良臣使金﹐世忠撤炊爨﹐紿良臣有詔移屯守江﹐良臣疾馳去。世忠度良臣出境﹐而上馬令軍中皆視吾鞭所向。於是引軍至大儀﹐勒五陣﹐設伏二十餘所﹐約聞鼓卽起擊。良臣至金軍﹐金人問王師動息﹐具以所見對。聶兒孛董聞世忠退﹐喜甚﹐引兵至江口﹐距大儀五里。別將達孛也引千騎過五陣東﹐世忠傳小麾鳴鼓﹐伏兵四起﹐旗色與金人旗雜出﹐金軍亂﹐我軍疊進。背嵬軍各持長斧﹐上揕人胸﹑下斫馬足。敵披重甲陷泥淖﹐世忠揮勁騎四面蹂躪﹐人馬俱斃﹐遂擒達孛也等。

「劉錡」

劉錡之於曹成﹐此皆巧於反間者也。

《東軒筆錄》云﹕劉錡聞金人南下﹐已陷東京。錡急趨至順昌﹐分命諸將守諸門﹐明斥堠。募土人爲間諜。凡六日而金兵已至城下矣。錡募得曹成等二人﹐諭之曰「遣汝作間﹐事捷重賞。第如吾言﹐敵必不殺汝。今置汝綽路騎中﹐汝遇敵則佯墜馬﹐爲敵所得。敵帥問我何人﹐則曰﹕『太平邊帥子﹐喜聲妓。朝廷以兩國講好﹐使守東京﹐圖逸樂耳。』」已而二人果如其言。兀朮大喜﹐卽置鵝車炮具不用。翌日﹐錡登城﹐望見二人來﹐縋而上之。乃敵械成等來歸﹐以文書一卷系於械上﹐錡懼惑軍﹐立焚之。

錡遣耿訓請戰﹐兀朮怒曰「以吾力破爾城﹐直用靴躍倒耳。」訓曰「非但請戰﹐且謂太子必不敢濟河。願獻浮橋五所﹐濟而大戰。」遲明﹐敵濟。錡遣人毒潁上流及艸中﹐戒軍士𨿽渴死﹐毋飲於河﹐飲者夷其族。時大暑﹐寇遠來﹐晝夜不解甲。錡軍番休﹐更食羊馬垣下。而敵人馬饑渴﹐飲食水艸者輒病。方晨气淸涼﹐錡按兵不動﹐逮未申間﹐敵气已索﹐忽遣數百人出西門接戰﹐俄以數千人出南門﹐戒令勿喊﹐但以銳斧犯之﹐敵大敗。

按﹕先反間以誘之﹐再激怒以致之﹐復設毒以斃之﹐暑勞以懈之﹐及出奇以擊之﹐其勝也可預決矣。

「黃蓋」

吳黃蓋之於魏武帝。

﹝吳志周瑜傳﹞云﹕孫權遣周瑜與劉備並力攻曹公﹐遇於赤壁。瑜部將黃蓋曰「今寇眾我寡﹐難與持久。然觀操軍船艦﹐首尾相接﹐可燒而走也。」乃取蒙衝斗艦數十艘﹐實以薪艸﹐膏油灌其中﹐裹以帷幕﹐上建牙旗﹐先書報曹公﹐欺以欲降。﹝江表傳﹞云「蓋書曰﹕『蓋受孫氏厚恩﹐常爲將帥﹐見遇不薄。然顧天下事有大勢﹐用江東六郡山越之人﹐以當中國百萬之眾﹐眾寡不敵﹐海內所共見也。東方將吏﹐無有愚智﹐皆知其不可用﹐惟周瑜﹑魯肅偏懷淺戇﹐意未解耳。今日歸命﹐是其實計。瑜所督領﹐自易摧破。交鋒之日﹐蓋爲前部﹐當因事變化﹐效命在近。』曹公得書﹐特見行人﹐密問之﹐口敕云「但恐汝詐耳。若信實﹐當授爵賞﹐超於前後也。」

「李雄」

後蜀李雄之於朴泰。

《晉書》云﹕益州牧羅尙遣將隗伯攻蜀賊李雄於陴城。雄募武都人朴泰﹐鞭之見血﹐使譎羅尙欲爲內應﹐以火爲期﹐尙信之。悉出精兵﹐遣隗伯等從泰擊雄﹐雄將李驤於道設伏。泰以長梯倚城而舉火﹐伯軍見火起﹐爭緣梯。泰又以繩汲上尙軍百餘人﹐皆斬之。雄因放兵內外擊之﹐大破尙軍。

按﹕小說《三國演義》有黃蓋獻「苦肉計」之說﹐考之正史﹐﹝吳志黃蓋傳﹞及﹝周瑜傳﹞﹐皆但言詐降﹐不言仗責。考《晉書》朴泰事﹐與《演義》所言蓋之「苦肉計」同﹐意者撰《演義》者卽泰事而移之蓋耶。後種世衡之於番將﹐卽襲用此法。

「達奚武」

西魏達奚武之於齊神武。

《魏書》云﹕東魏大將齊神武﹐率兵趣沙苑。西魏大將周文帝﹐遣達奚武覘之。武從三騎皆衣敵人衣服﹐至日暮去營數百步下馬﹐潛叩得其軍號﹐因上馬歷營若警夜者﹐有不如法者﹐往往撻之﹐具知敵之情狀﹐以告周文帝。

按﹕武此法本之馮異﹐而王朘亦嘗用之。《漢書》云﹕馮異與赤眉戰﹐使壯士變服與赤眉同﹐伏於道側。旦日﹐赤眉萬人攻異前部﹐賊見勢弱﹐遂悉眾攻異﹐異乃縱兵大戰。日暮﹐賊气衰﹐伏兵卒起﹐服色相亂﹐赤眉不復識別﹐眾遂驚潰。異追擊﹐大破之。

又吐蕃寇臨洮﹐次大來谷。安北大都護王朘率所部二千與臨洮兵合﹐料奇兵七百﹐易胡服夜襲敵營﹐去賊五里﹐令曰「前遇寇大呼﹐鼓角應之。」賊驚疑﹐伏兵在旁﹐自相鬥死者萬計。

「種世衡」

宋種世衡之於番將。

《東軒筆談》云﹕種世衡守靑澗城﹐嘗以罪怒一番將﹐杖其背﹐僚屬請﹐莫能得。其人被杖以奔元昊﹐甚信之﹐得出入樞院﹐歲餘盡得機事以歸﹐乃知世衡用間也。

「王鷂」

其用常人爲生間﹐若唐王鷂之於陳敬瑄。

﹝通鑑唐紀﹞云﹕王建急攻成都﹐環城烽塹亙五十里。有狗屠王鷂請詐得罪﹐亡入城。說之﹐使上下離心。建遣之。鷂入見陳敬瑄﹑田令孜則言建兵疲食盡﹐將遁矣。出則鬻茶於市﹐陰爲吏民稱建英武﹐兵勢彊盛。由是敬瑄等﹐懈於守備﹐而眾心危懼。

「劉鄩」

劉鄩之於販油。

﹝通鑑唐紀﹞云﹕王師範遣行軍司馬劉鄩取兗州﹐時泰寧節度使葛從周﹐悉將其兵屯邢州。鄩先遣人爲販油者入城﹐詗其虛實及兵所從入。丙午鄩將精兵五百﹐夜自水竇入。比明﹐軍城悉定﹐市人皆不知。

「北僧」

宋北僧之於李后主。

﹝南唐浮屠傳﹞云﹕後主時﹐有北僧號小長老﹐自言募化而至﹐說後主多造塔院以耗其帑庾﹐又請於牛頭山造寺千餘間﹐聚徒千人﹐日給盛饌﹐有食不盡者﹐明日再具﹐謂之「折倒」﹐蓋故造不祥語以搖人心。及宋師渡江﹐卽其寺爲營。

又﹐有北僧立石塔於采石磯﹐艸衣藿食﹐後主及國人施遺之﹐不受。及宋師下池州﹐系浮橋於石塔﹐然後知其爲間也。

「明太祖」

明太祖之於老閽。

《智囊補》云﹕陳友諒旣陷太平﹐遣人約張士誠同侵建康。太祖召康茂才謂曰「二寇相合﹐爲患必深。若先攻友諒﹐則東寇膽落矣﹐汝能速之使來乎﹖」茂才曰「家有老閽者﹐就嘗事友諒﹐令往必信。」遂令閽者賚書乘小艇徑至僞漢軍中﹐許以內應。友諒果信之﹐甚喜。問康公曰「今何在﹖」曰「見守江東橋。」又問﹕「橋如何﹖」曰「木橋也。」賜金遣還。囑曰「吾卽至﹐至則呼『老康』爲號。」閽者還告﹐太祖曰「此落吾彀中矣。」乃使人撤木橋﹐易以鐵石﹐一宵而成。馮勝﹑常遇春率三萬人﹐伏於石灰山側﹐徐達等軍於南門外﹐楊璟駐兵大勝港﹐張徳勝﹑朱虎率舟師出龍江關外﹐太祖總大軍於盧龍山。令持幟者偃黃幟於山之右﹐偃赤幟於山之左。戒曰「寇至則舉赤幟﹐聞鼓聲則舉黃幟﹐伏兵皆起。」是日﹐友諒果引師東下至大勝港﹐水路狹﹐遇楊璟兵卽退出大江﹐徑以舟衝江東橋﹐見橋皆鐵石﹐乃驚疑。速呼﹕「老康。」莫應﹐始覺其詐。卽分舟師千餘向龍江﹐先遣萬人登岸立柵﹐勢甚銳。時酷暑﹐太祖度必雨﹐令諸軍且就食。時天無雲﹐忽風起西北﹐雨大至﹐赤幟舉﹐諸軍竟前拔柵﹐友諒麾軍來爭﹐戰方合﹐適雨止﹐命發鼓﹐鼓聲震﹐黃幟舉﹐伏發。徐達軍亦至﹐舟師並集﹐內外夾擊﹐友諒軍大敗。

「熊景」

熊景之於販鹽。

《兵略纂聞》云﹕僉事熊景任廣西﹐兩廣節鎭都臺朱公檄公勾當潯桂諸猺。公陰遣人衣商人服﹐負鹽抵猺所﹐若爲潛竄貿易者﹐猺不疑也。集中猺虛實。間曰「吾商人不知新按察公何人﹐然見其方具器若古壺狀者十數﹐實石其中﹐窒以石木﹐計曰猺出降﹐無庸發此﹐不然此嘗破大藤峽者也。」猺懼白酋﹐酋卽日降。不旬日﹐降猺及獠﹑猺數十姓。

「沈希儀」

沈希儀之於商販﹐此皆巧用於生間者也。

《兵略纂聞》云﹕沈希儀擢右江參將﹐右江故治柳州。柳在萬山中﹐城外五里卽賊巢。公陰求得素於猺人商販者數十人﹐人給銀五兩﹐使益買物散於諸洞中。諸猺𨿽凶暴樂殺人﹐然販者至﹐則寨寨傳護衛飲食﹐恐損一販者﹐則諸販不至。是以𨿽絕棧深箐﹐販者無所不歷﹐每有動靜﹐販者輒先知﹐奔走報公。

