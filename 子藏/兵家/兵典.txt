《兵典》杜祐

兵序

三皇無爲﹐天下以治。五帝行教﹐兵由是興﹐所謂『大刑用甲兵﹐而陳諸原野』﹐於是有補遂之戰﹐阪泉之師。若制得其宜則治安﹐失其宜則亂危。

商周以前﹐封建五等﹐兵徧海內﹐彊弱相並。秦氏削平﹐罷侯置守﹐歷代因襲﹐委政郡縣。緬尋制度可采﹐惟有漢氏足徵﹕重兵悉在京師﹐四邊但設亭障﹔又移天下豪族﹐輳居三輔陵邑﹐以爲彊榦弱枝之勢也。或有四夷侵軼﹐則從中命將﹐發五營騎士﹐六郡良家。貳師﹑樓船﹑伏波﹑下瀨﹐咸因事立稱﹐畢事則省。𨿽衛﹑霍之勛髙績重﹐身奉朝請﹐兵皆散歸。斯誠得其宜也。其後若王綱解紐﹐主權外分﹐藩翰旣崇﹐眾力自盛﹐問鼎輕重﹐無代無之﹐如東漢之董卓﹑袁紹﹐晉之王惇﹑桓玄﹐宋謝晦﹑劉義宣﹐齊陳達﹑王敬則﹐梁侯景﹐陳華皎﹐後魏爾朱榮﹑髙歡之類是矣。斯誠失其宜也。

國朝李靖平突厥﹐李績滅髙麗﹐侯君集覆髙昌﹐蘇定方夷百濟﹐李敬玄﹑王孝傑﹑婁師徳﹑劉審禮皆是卿相﹐率兵禦戎﹐戎平師還﹐並無久鎭。其在邊境﹐惟明烽燧﹐審斥候﹐立障塞﹐備不虞而已。實安邊之良算﹐爲國家之永圖。玄宗禦極﹐承平歲久﹐天下乂安﹐財殷力盛。開元二十年以後﹐邀功之將﹐務恢封略﹐以甘上心﹐將欲蕩滅奚﹐契丹﹐翦除蠻﹑吐蕃﹐喪師者失萬而言一﹐勝敵者獲一而言萬﹐寵錫云極﹐驕矜遂增。哥舒翰統西方二師﹐安祿山統東北三師﹐踐更之卒﹐俱授官名﹔郡縣之積﹐罄爲祿秩。﹝開元初﹐每歲邊費約用錢二百萬貫﹐開元末已至一千萬貫﹐天寶末更加四五百萬矣。按兵部格﹐破敵戰功各有差等﹐其授官千才一二。天寶以後﹐邊帥怙寵﹐便請署官﹐易州遂城府﹑坊州安臺府別將﹑果毅之類﹐每一制則同授千餘人﹐其餘可知。𨿽在行閒﹐僅無白身者。關輔及朔方﹑河﹑隴四十餘郡﹐河北三十餘郡﹐每郡官倉粟多者百萬石﹐少不減五十萬石﹐給充行官祿。曁天寶末﹐無不罄矣。麋耗天下﹐若斯之甚。﹞於是驍將銳士﹑善馬精金﹐空於京師﹐萃於二統。邊陲勢彊旣如此﹐朝庭勢弱又如彼﹐姦人乘便﹐樂禍覬欲﹐脇之以害﹐誘之以利。祿山稱兵內侮﹐未必素蓄凶謀﹐是故地逼則勢疑﹐力侔則亂起﹐事理不得不然也。

昔漢祖分裂土地﹐封建王侯﹐吳芮獨卑弱而忠﹐韓﹑彭皆彊大而悖。賈誼七國之盛﹐獻書云﹕『治天下者﹐令海內之勢﹐如身之使臂﹐臂之使指﹐莫不制從。若憚而不能攺作﹐末大本小﹐終爲禍亂。』文景因循莫革﹐遂致誅錯之名。向使制置得其適宜﹐諸侯孰不信順﹖姦謀邪計﹐銷於胸懷﹐豈復有干紀作亂之事乎﹗語曰『朝爲伊﹑周﹐夕成桀﹑跖』﹐形勢驅之而至此矣。又兵法曰﹕『將者﹐人之司命﹐國家安危之主。』固當先之以中和﹐後之以材器。或未馴其性﹐苟求其用﹐授以銛刃﹐委之專宰﹐利權一去﹐物情隨之﹐噬臍之諭﹐不其然矣。

夫戎事﹐有國之大者。自昔智能之士﹐皆立言作訓。其勝也﹐或驗之風鳥七曜﹐或參以陰陽日辰﹔其教陣也﹐或目以天地五行﹐或變爲龍蛇鳥獸。人之聰穎﹐方列軒冕﹐知吉凶冠婚之禮﹐習慶弔俯仰之容﹐稍或非精﹐則乖常度。故仲尼入廟﹐每事皆問﹐是必不免有所失也。矧其萬千介夫﹐出自閭井﹐若使心存進退之令﹐耳聽金鼓之聲﹐手俟擊刺之宜﹐足趨鵝鸛之勢﹐隨地形而變陣﹐�馳電發之疾﹐因我便而乘敵﹐勝負頃刻之閒﹐事繁目多﹐應機循古﹐得不令眾心系名數而無暇﹐安能奮勇銳而爭利哉﹗以愚管窺﹐徒有其說﹐只恐𨿽教亦難必成。然其訓士也﹐但使聞鼓而進﹐聞金而止﹐坐作舉措﹐左旋右抽﹐識旗幟指麾﹐習器械利便﹐斯可矣。其撫眾也﹐有吮癰之恩﹐投醪之均﹐挾纊之感﹐行令之必﹐﹝賞罰之命。﹞斯可矣。此乃用無弱卒﹐戰無堅敵﹐而況以直伐曲﹑以順討逆者乎﹗若以風鳥可徵﹐則謝艾梟鳴牙旗而克麻秋﹐宋武麾折沈水而破盧循﹔若以日辰可憑﹐則鄧禹因癸亥克捷﹐後魏乘甲子勝敵﹔略舉一二﹐不其證歟﹖似昔賢難其道﹐神其事﹐令眾心之莫測﹐俾指顧之皆從。

語有之曰﹕『天時不如地利﹐地利不如人和。』誠謂得兵術之要也。以爲孫武所著十三篇﹐旨極斯道﹐故知往昔行師制勝﹐誠當皆精其理。今輒捃摭與孫武書之義相協﹐並頗相類者纂之﹐庶披捲足見成敗在斯矣。﹝凡兵以奇勝﹐皆因機而發﹐但取事頗相類﹐不必一二皆同﹐覽之者幸察焉。其與孫子義正相協者﹐卽朱書其目﹔頗相類者﹐卽與墨書。其法制可適於今之用者﹐亦附之於本目之末。

兵一

【敍兵】

孫子曰﹕『兵者﹐國之大事﹐死生之地﹐存亡之道﹐不可不察。故經之以五﹐校之計而索其情﹕﹝謂下五事﹐彼我之情。﹞一曰道﹐﹝徳化。﹞二曰天﹐﹝惠覆。﹞三曰地﹐﹝慈愛。﹞四曰將﹐﹝經略。﹞五曰法。﹝制作。﹞道者﹐令人與上同意也﹐﹝謂導之以政令﹐齊之以禮教也。﹞故可與之死﹐與之生﹐而人不佹。﹝佹者﹐疑也。上有仁施﹐下能致命也。故與處存亡之難﹐不畏傾危之敗。若晉陽之圍﹐沈竈生蛙﹐人無叛疑心矣。﹞天者﹐陰陽﹑寒暑﹑時制也。地者﹐遠近﹑險易﹑廣狹﹑死生也。﹝言以地形勢不同﹐因時制度。﹞夫未戰而廟算勝者﹐得算多也﹔未戰而廟算不勝者﹐得算少也。多算勝﹐少算不勝﹐而況無算乎﹗吾以此觀之﹐勝負易見也。凡用兵之法﹐日費千金﹐然後十萬之眾舉矣。久暴師則國用不足。夫頓兵挫銳﹐力屈貨殫﹐則諸侯乘其獘而起﹐𨿽有智者﹐不能善其後也。﹝𨿽當時有用兵之術﹐不能防其後患。﹞兵聞拙速﹐﹝𨿽拙﹐有以速勝。﹞未睹巧之久者也。﹝言其無也。﹞故善用兵者﹐役不再藉﹐糧不三載﹔﹝藉﹐猶賦也。言初賦人便取勝﹐不復歸國發兵也。始載糧﹐遂因食於敵﹐還方入國。因釁而動﹐兼惜人力﹐舟車之運﹐不至於三也。﹞取用於國﹐因糧於敵﹐故軍食可足。﹝兵甲戰具﹐取用國中﹐糧食因敵也。取資用於我國﹐因糧食於敵家也。晉師館谷於楚是也。﹞兵久而國利者﹐未之有也。﹝言兵者凶器﹐久則生變。若智伯圍趙﹐逾年不歸﹐卒爲襄子所擒﹐身死國分。故新序傳曰﹕『好戰窮武﹐未有不亡者也。』﹞不盡知用兵之害者﹐不能得用兵之利也。﹝言謀國動軍行師﹐不先慮危亡之禍﹐則不足使利也。若秦伯見襲鄭之利﹐不顧崤函之敗﹔吳王矜伐齊之功﹐而忘姑蘇之禍。﹞凡用兵之法﹐全國爲上﹐破國次之﹔﹝敵國來服爲上﹐以兵擊破爲次。﹞全軍爲上﹐破軍次之﹔﹝萬二千五百人爲軍。﹞全卒爲上﹐破卒次之﹔﹝一校下至百人。﹞全伍爲上﹐破伍次之。﹝百人以下至五人也。﹞百戰百勝﹐非善之善者﹔不戰而屈人之兵﹐善之善者。﹝未戰而敵自屈服。﹞故君之所以患於軍者三﹕不知軍之不可以進而謂之進﹐不知軍之不可以退而謂之退﹔是謂之縻軍。﹝縻﹐禦也。縻爲反。君不知軍之形勢﹐而欲從中禦也。故太公曰﹕『國不可以從外治﹐兵不可以從中禦。』﹞不知軍中之事﹐而欲同軍中之政﹐則軍士惑矣﹔﹝軍容不入國﹐國禮不可以治兵也。夫治國尙禮讓﹐兵貴於權詐﹐形勢各異﹐教化不同。而君不知其變﹐軍國一政﹐以用治民﹐則軍士疑惑﹐不知所措。故兵經曰『在國以信﹐在軍以詐』也。﹞不知三軍之權﹐而欲同三軍之任﹐則軍士疑矣。﹝不得其人之意志知之。君旣闇於用臣﹐不知權變﹐而謬以爲勢位﹐授非其人﹐則舉措失所﹐軍覆敗也。若趙不用廣武君﹐而任成安君。﹞三軍旣惑且疑﹐則諸侯之難至矣。』﹝三軍之眾﹐疑其所任﹐惑其所爲﹐則鄰國諸侯﹐因其乖錯﹐作難而至也。故太公曰『疑志不可以應敵』也。﹞

甲兵之用﹐其來尙矣。周因井田﹐以定兵賦。夏官司馬掌軍戎﹐天子六軍﹐諸侯大國三軍﹐次國二軍﹐小國一軍。﹝井田之制﹔地方一里爲井﹐井十爲通﹐通十爲成﹐成方十里﹔成十爲終﹐終十爲同﹐同方百里﹔同十爲封﹐封十爲畿﹐畿方千里。有稅有賦﹐稅以足食﹐賦以足兵。故四井爲邑﹐四邑爲丘。丘﹐十六井也﹐有戎馬一疋﹐牛三頭。四丘爲甸。甸﹐六十四井也﹐有戎馬四疋﹐兵車一乘﹐牛十二頭﹐甲士三人﹐步卒七十二人﹐干戈備具﹐是謂乘馬之法。一同百里﹐提封萬井﹐除山川沈斥﹑城池邑居﹑園囿術路三千六百井﹐定出賦六千四百井﹐戎馬四百疋﹐兵車百乘﹐此卿大夫采地之大者也。一封三百一十六里﹐提封十萬井﹐定出賦六萬四千井﹐戎馬四千疋﹐兵車千乘﹐此﹐諸侯之大者。天子畿方千里﹐提封百萬井﹐定出賦六十四萬井﹐戎馬四萬疋﹐兵車萬乘。於是戎馬﹑車徒﹑干戈素具矣。術音遂。﹞春搜﹐夏苗﹐秋狝﹐冬狩﹐講武習藝﹐無闕於時。﹝具【軍禮篇】。歷代皆同。﹞以九伐之法正邦國﹕憑弱犯寡則眚之﹐﹝眚﹐猶瘦﹐四面削其地。﹞賊賢害民則伐之﹐暴內陵外則壇之﹐﹝壇﹐讀爲墠。謂置之空墠之地﹐出其君﹐更立其次賢也。﹞野荒民散則削之﹐負固不服則侵之﹐賊殺其親則正之﹐﹝執治其罪。﹞放弒其君則殘之﹐﹝殘滅之。﹞犯令陵政則杜之﹐﹝杜塞﹐使不得與鄰國交通。﹞外內亂﹐鳥獸行﹐則滅之。﹝謂有禽獸之行。﹞此禁暴靖民之大略也。

洎周衰﹐齊﹑晉﹑吳﹑楚疊爲霸國﹐更相吞滅﹐以至七雄。班孟堅有言曰﹕『當是時也﹐吳有孫武﹐齊有孫臏﹐魏有吳起﹐秦有商鞅﹐皆擒敵立勝﹐垂著篇籍。故齊湣以技擊彊﹐﹝兵家之技巧﹐習手足﹐便器械﹐積機關﹐以立攻守之勝。﹞魏惠以武卒奮﹐﹝奮﹐盛起也。﹞秦昭以銳士勝。﹝銳﹐勇利也。﹞若齊之技擊﹐得一首則受賜金。事小敵脆﹐則偸可用也﹔偸﹐謂苟且。事鉅敵堅﹐則渙然離矣。﹝鉅﹐大也。渙然﹐散貌。﹞是亡國之兵也。魏氏武卒﹐衣三屬之甲﹐﹝上身一﹐髀褌一﹐繳一﹐凡三屬也。屬﹐聯也。﹞操十二石之弩﹐負矢五十﹐置戈其上﹐冠冑帶劍﹐贏三日之糧﹐﹝冑﹐兜鍪也。冠冑帶劍者﹐冠兜鍪而又帶劍也。贏﹐謂擔負也。﹞日中而趨百里﹐﹝一日之中也。﹞中試則復其戶﹐利其田宅。﹝試之而中科條也。復﹐謂免其賦稅也。利田宅者﹐給其便利之處也。中﹐竹仲反。復﹐方目反。﹞如此﹐其地𨿽廣﹐其稅必寡﹐其气力數年而衰。是危國之兵也。秦人﹐其生民也阨﹐其使人也酷烈。﹝﹐地小也。﹐固也。酷﹐重厚也。烈﹐猛威也。﹞狃之以賞慶﹐導之以刑罰﹐﹝狃﹐串習也。﹞使其民所以要利於上者﹐非戰無由也。功賞相長﹐五甲首而隸五家﹐﹝能得著甲者五人首﹐使得隸役五家﹐是爲相君長也。﹞是最爲有數﹐故能四代勝於天下。然皆干賞蹈利之兵耳﹐未有安制矜節之理也。﹝矜﹐持也。﹞𨿽地廣兵彊﹐鰓鰓常恐天下之一合而共軋己也。﹝鰓﹐懼貌也。軋﹐踐轢也。鰓音先祀反。軋音於黠反。﹞然則齊桓﹑晉文之兵﹐可謂入其域而有節制矣﹐﹝入王兵之域﹐而未盡善也。﹞猶未本仁義之大統也。故齊之技擊不可以遇魏之武卒﹐魏之武卒不可以直秦之銳士﹐﹝直﹐亦當也。﹞秦之銳士不可以當桓﹑文之節制﹐桓﹑文之節制不可以敵湯﹑武之仁義。老氏曰「善師者不陳﹐善陳者不戰﹐善戰者不敗﹐善敗者不亡。」若夫舜修百僚﹐咎繇作士﹐命以「蠻夷猾夏﹐寇賊姦宄」﹐刑無所用﹐所謂善師不陳者也。湯﹑武徵伐﹐陳師誓眾﹐而放擒桀﹑紂﹐所謂善陳不戰者也。齊桓南服彊楚﹐使貢周室﹐北伐山戎﹐爲燕開路﹐存亡繼絕﹐功爲伯首﹐所謂善戰不敗者也。楚昭王遭闔廬之禍﹐國滅出亡﹐父老送之。王曰「父老返矣﹗何患無君﹖」父老曰「有君如是其賢也﹗」相與從之。或奔走赴秦﹐號哭請救﹐秦人爲之出兵﹐昭王返國﹐所謂善敗不亡者也。若秦因四代之勝﹐據河山之阻﹐任用白起﹑王翦豺狼之徒﹐奮其爪牙﹐禽獵六國﹐以並天下。窮武極詐﹐士民不附﹐卒隸之徒﹐還爲仇敵﹐猋起雲合﹐果共軋之。斯爲下矣。』﹝猋音標。﹞

管子曰﹕『夫爲兵之數﹐存乎聚財﹐論工﹐﹝造軍器。﹞制器﹐﹝兵器。﹞選士﹐政教﹐﹝軍中號令。﹞服習﹐﹝謂便習武藝。﹞徧知天下﹐﹝謂徧知其地形隘易﹐主將工拙﹐士卒勇怯也。﹞明於機數。此八者﹐皆須無敵。故兵未出境﹐而無敵者八悉備﹐然後能正天下。』又曰﹕『凡人之所以守戰至死而不徳其上者﹐﹝或守或戰﹐𨿽復至死﹐不敢恃之以徳於上﹐則有數存焉於其閒﹐故至於此也。﹞曰﹕大者﹐親戚墳墓之所在也﹐﹝一變。﹞田宅富厚足居也﹔﹝二變。﹞不然﹐則州黨與宗族足懷樂也﹔﹝三變。﹞不然﹐則上之教訓習俗慈愛之於民也厚﹐無所往得之也﹔﹝君之恩厚﹐皆在於民﹐無所他往﹐故得民致死。四變也。﹞不然﹐則山林澤谷之利足生也﹔﹝五變。﹞不然﹐地形險阻﹐易守而難攻也﹔﹝六變。﹞不然﹐則罰嚴而可畏也﹐賞明而足勸也﹔﹝七變。﹞不然﹐則有深怨於敵人也﹔﹝八變。﹞不然﹐則有厚功於上也。﹝功厚則祿多﹐故亦自爲戰﹐而不徳於君。九變。﹞今恃不信之人﹐而求以利﹔用不守之民﹐而欲以固﹔將不戰之卒﹐而幸以勝﹐此兵之三闇。』

漢文帝時﹐匈奴屢入寇﹐晁錯上書論備邊之要。其略曰﹕『丈五之溝﹐漸車之水﹐﹝漸音子廉反。﹞陵阜崎嶇﹐積石相接﹐此步兵之地﹐車騎二不當一。平原廣澤﹐漫衍相屬﹐此車騎之地﹐步兵十不當一。候視相及﹐川谷分限﹐此弓弩之地﹐短兵百不當一。兩陣相近﹐平地淺艸﹐此長戟之地﹐刀楯三不當一。艸木蒙蘢﹐枝葉蔚茂﹐此矛鋋之地﹐長戟二不當一。穹崇險隘﹐阻阨相視﹐此刀楯之地﹐弓弩三不當一。』﹝衛公李靖曰﹕『危阪髙陵﹐溪谷阻難﹐則用步卒。平原廣衍﹐艸淺地堅﹐則用車。追奔逐北﹐乘虛獵散﹐反覆百里﹐則用騎。故步爲腹心﹐車爲羽翼﹐騎爲耳目﹐三者相待﹐參合乃行。』具【邊防。匈奴篇】。﹞

宋文帝元嘉中﹐每歲爲後魏侵境﹐令朝臣博議。何承天陳備邊之要﹐其大略﹕一曰移遠就近﹐以實內地﹔二曰浚復城隍﹐以增阻防﹔三曰纂偶車牛﹐以飭戎械﹔四曰計丁課仗﹐勿使有闕。﹝具【邊防。拓跋氏篇】。﹞

【收眾】

後漢建安中﹐劉表爲荊州牧﹐﹝今江陵郡。﹞劉備時在荊州﹐眾力尙少。諸葛亮曰﹕『荊州非少人也﹐而著籍者寡﹐平居發調﹐卽人心不悅。可語劉荊州﹐令凡有遊戶﹐皆使自實﹐因錄以益眾可也。』備言其計﹐故表眾遂彊。

【選擇】﹝附﹞

《大唐衛公李靖兵法》曰﹕『諸兵士將戰﹐身貌弱﹐不勝衣甲。又戎具所施﹐理須

堅勁﹐須簡取彊兵﹐並令試練器仗。兵須勝舉衣甲﹐器仗須徹札陷堅。須取甲﹐試令斫射﹐然始取中。』

【立軍】

周制﹕萬二千五百人爲軍﹐軍將皆命卿﹔二千五百人爲師﹐師帥皆中大夫﹔五百人爲旅﹐旅帥皆下大夫﹔百人爲卒﹐卒長皆上士﹔二十五人爲兩﹐兩司馬皆中士﹔五人爲伍﹐伍皆有長。﹝軍﹑師﹑旅﹑卒﹑兩﹑伍﹐皆眾名。伍一比﹐兩一閭﹐卒一族﹐旅一黨﹐師一州﹐軍一鄕﹐家所出人也。按《司馬法》﹐二十五人爲兩﹐四兩爲卒﹐百人也﹔五卒爲旅﹐五百人也﹔五旅爲師﹐二千五百人也﹔五師爲軍﹐萬二千五百人也。萬二千象十二月﹐五百象閏也。﹞

管子言於齊桓公曰﹕『欲正卒伍﹐修甲兵﹐則大國亦將爲之。君有徵戰之事﹐則小國有守圉之備矣。公欲速得意於天下諸侯﹐則事有所隱而政有所寓。﹝不明習其兵事﹐故曰事有所隱。軍政寓之田獵﹐故曰政有所寓。﹞公作內政而寓軍令焉﹕三分齊國﹐爲髙子之裏﹐爲國子之裏﹐爲公之裏﹐以爲三軍。擇其賢人﹐使爲裏君。﹝每裏皆使賢者爲君。﹞鄕有行伍卒長﹐則其制令﹐且以田獵﹐因以賞罰﹐﹝因田獵之功過﹐寄行賞罰。﹞則百姓通於軍事矣。』於是乃制五家以爲軌﹐軌爲之長﹔十軌爲裏﹐裏有司﹔四里爲連﹐連爲之長﹔十連爲鄕﹐鄕有良人﹐以爲軍令。是故五家爲軌﹐故五人爲伍﹐軌長率之﹔十軌爲裏﹐故五十人爲小戎﹐裏有司率之﹔四里爲連﹐故二百人爲卒﹐連長率之﹔十連爲鄕﹐故二千人爲旅﹐鄕良人率之﹔五鄕一帥﹐故萬人爲一軍﹐五鄕之帥率之。三軍﹕故有中軍之鼓﹐﹝中軍﹐則公之裏率也。﹞有髙子之鼓﹐有國子之鼓。春以田﹐曰搜振旅﹔﹝因寓軍政﹐而且整旅。﹞秋以田﹐曰狝治兵。﹝順殺气﹐因治兵。﹞是故卒伍政定於裏﹐軍旅政定於郊﹐內教旣成﹐令不得遷徙。故卒伍之人﹐人與人相保﹐家與家相受。少同居﹐長同遊﹐祭祀同福﹐死喪同卹﹐禍福同憂﹐居處同樂﹐行作同和﹐哭泣同哀。是故夜戰﹐其聲相聞﹐足以無亂﹔晝戰﹐其目相見﹐足以相識﹐歡欣足以相死。是故以守則固﹐以戰則勝。君有此教士三萬人﹐以橫行於天下。﹝教士﹐謂先教習之士。﹞

司馬穰苴曰﹕『五人爲伍﹐十伍爲隊﹐一軍凡二百五十隊﹐余奇爲握奇。故一軍以三千七百五十人﹐爲奇兵隊七十有五﹐以爲中壘﹐守地六千尺﹐積尺得四里﹐以中壘四面乘之﹐一面得地三百步﹐壘內有地三頃﹐餘百八十步。正門爲握奇﹐大將軍居之﹐六纛﹑五麾﹑金鼓﹑府藏﹑輜積皆中壘。外餘八千七百五十人﹐隊百七十五﹐分爲八陳﹐六陳各有千九十四人﹐六陳各減一人﹐以爲一陳之部署。舉一軍則千軍可知。』﹝凡兵者﹐有四正四奇﹐或合而爲一﹐或離而爲八﹐是曰八陳。故以正合爲奇勝也。﹞

一說﹕『凡立軍﹐一人曰獨﹐二人曰比﹐三人曰參﹐比參曰伍﹐五人爲烈﹐﹝烈有頭。﹞二烈爲火﹐﹝十人﹐有長﹐立火子。﹞五火爲隊﹐﹝五十人﹐有頭。﹞二隊爲官﹐﹝百人﹐立長。﹞二官爲曲﹐﹝二百人﹐立候。﹞二曲爲部﹐﹝四百人﹐立司馬。﹞二部爲校﹐﹝八百人﹐立尉。﹞二校爲裨﹐﹝千六百人﹐立將軍。﹞二裨爲軍。』﹝三千二百人﹐有將軍﹑副將軍也。﹞

《大唐衛公李靖兵法》曰﹕

諸大將出徵﹐且約授兵二萬人﹐卽分爲七軍。如或少﹐臨時更定。﹝大率十分之中﹐以三分爲奇兵。﹞中軍四千人﹐內取戰兵二千八百人﹐﹝五十人爲一隊。﹞計五十六隊。戰兵內﹐弩手四百人﹐弓手四百人﹐馬軍千人﹐跳蕩五百人﹐奇兵五百人。左右虞候各一軍﹐每軍各二千八百人﹐內各取戰兵千九百人﹐共計七十六隊。戰兵內﹐每軍弩手三百人﹐弓手三百人﹐馬軍五百人﹐跳蕩四百人﹐奇兵四百人。左右廂各二軍﹐軍各二千六百人﹐各取戰兵千八百五十人。戰兵內﹐每軍弩手二百五十人﹐弓手三百人﹐馬軍五百人﹐跳蕩四百人﹐奇兵四百人。馬步通計﹐總當萬四千﹐共二百八十隊當戰﹐餘六千人守輜重。

諸圍三徑一﹐尺寸共知﹐復造幕﹐尺丈已定。且以二萬人爲軍﹐四千人爲營在中心﹐左右虞候﹑左右廂四軍共六總管﹐各一千人爲營﹐兵多外面﹐逐長二十七口幕﹐橫列十八﹐六面援中軍。六總管下﹐各更有兩營。其虞候兩營﹐兵多外面﹐逐長二十七口幕﹐橫列十八口幕。四總管有營﹐外面逐長二十二口幕﹐橫列各十八口幕﹐四步下﹐計當千一百三十六步。又有十二營街﹐各別闊十五步﹐計當百八十步﹐通前當千三百十六步。以圍三徑一取中心豎徑﹐當四百二十九步以下。下營之時﹐先定中心﹐卽向南北東西各步二百十四步﹐並令南北東西及中心標端。四面旣定﹐卽斜角更安四標﹐準南北令端。從此以後﹐分擘配營極易。計二萬兵﹐除守輜重六千人﹐馬軍四千人﹐步兵令當二百隊﹐別取六步三尺二寸地﹐並衝塞總盡。若地土寬廣﹐不在賊庭﹐卽五步以上下幕準算折﹔若地狹﹐安置不得﹐卽須逐角長斜算計尺寸﹐一依下營法。

凡以五十人爲隊﹐其隊內兵士﹐須結其心。每三人自相得意者﹐結爲一小隊﹔又合三小隊得意者﹐結爲一中隊﹔又合五中隊爲一大隊。余欠五人﹕押官一人﹐隊頭執旗一人﹐副隊頭一人﹐左右傔旗二人﹐卽充五十。至於行立前卻﹐當隊並須自相依附﹐如三人隊失一人者﹐九人隊失小隊二人者﹐臨陳日仰押官﹑隊頭便斬不救人。陳散﹐計會隊內少者﹐勘不救所由﹐斬。

【今制】﹝附﹞

每軍﹕大將一人﹐﹝別奏八人﹐傔十六人。﹞副二人﹐﹝分掌軍務。奏﹑傔減大將半。﹞判官二人﹐典四人﹐總管四人﹐﹝二主左右虞候﹐二主左右押衙。傔各五人。﹞子將八人﹐﹝委其分行陳﹐辧金鼓及部署。傔各二人。﹞執鼓十二人﹐吹角十二人﹐司兵﹑司倉﹑司騎﹑司冑﹑城局各一人。每隊五十人﹕押官一人﹐隊頭一人﹐副二人﹐旗頭一人﹐副二人﹐火長五人。﹝六分支甲﹐八分支頭牟﹐四分支戟﹐一分支弩﹐一分支棒﹐三分支弓箭﹐一分支槍﹐一分支排﹐八分支佩刀。﹞

纛﹐大將六口﹐中營建﹐出引。軍門旗二口﹐色紅﹐八幅﹐出前列。門槍二根﹐以豹尾爲刃榼﹐﹝苦盍反。﹞出居紅旗後﹐止居帳門前左右。五方旗五口﹐中營建﹐出隨六纛後﹐在營亦於纛後﹐隨方而建。嚴警鼓十二面﹐營前左右行隊列各六面﹐在六纛後。角十二具﹐於鼓左右各列六具﹐以代金。隊旗二百五十口﹐尙色圖禽獸與本陳同。五幅認旗二百五十口﹐尙色圖禽獸與諸隊不同﹐各自爲志認﹐出居隊後﹐恐士卒交雜。陳將門旗﹐各任所色﹐不得以紅﹐恐亂大將陳。將鼓百二十五面﹐恐設疑警敵用。﹝每隊驢六頭﹐幕五口。每火鍋一。漧糧袋﹝以皮爲之﹞﹐不然﹐馬盂﹐刀子﹐錯子﹐鉗子﹐鉆子﹐藥袋﹐火石袋﹐鹽袋﹝用夾帛﹞﹐解結錐﹐蔥奴﹐抹額﹐六帶帽子﹐帽子﹐攤子﹐��﹝�﹐莫忽反。�音孔﹞﹐鋸﹐鑿﹕各二分。鐮四分﹐切艸刀二分﹐行布槽一分﹐大小瓢二分。馬軍﹕鞍轡﹑革帶﹑披﹑被馬皆二﹐絆﹑插﹑揵﹐每馬一疋﹐韋皮條各皆三。揵音健。﹞

【論將】

孫子曰﹕『將者﹐智﹑信﹑仁﹑勇﹑嚴也。故知兵之將﹐人之「司命」﹐國家安危之主也。將者﹐國之輔。輔周則國必彊﹐將周密﹐謀不泄。輔隙則國必弱。﹝形見外也。﹞

春秋時﹐楚圍宋﹐晉侯將救之。於是乎搜於被廬﹐作三軍﹐謀元帥。﹝中軍帥也。﹞趙衰曰﹕『郤縠可。﹝衰﹐初危反。﹞臣亟聞其言矣﹐說禮樂而惇詩書。詩書﹐義之府也﹔禮樂﹐徳之則也﹔徳義﹐利之本也。夏書曰「賦納以言﹐明試以功﹐車服以庸。」﹝尙書虞夏書也。賦納以言﹐觀其志也﹔明試以功﹐考其事也﹔車服以庸﹐報其勞也。賦﹐猶取也。庸﹐功也。﹞君其試之﹗』乃使郤縠將中軍﹐郤溱佐之。狐毛將上軍﹐狐偃佐之。﹝狐毛﹐偃之兄也。﹞欒枝將下軍﹐先軫佐之。荀林父禦戎﹐魏犨爲右。﹝荀林父﹐中行桓子也。犨﹐赤周反。﹞終勝楚於城濮。

戰國秦與趙兵相距長平﹐趙孝成王使趙奢之子爲將。藺相如曰﹕『王以名使人﹐若膠柱而鼓瑟耳。此子徒能讀其父奢書傳﹐不知合變也。』趙王不聽。奢子自少時學兵法﹐言兵事﹐以天下莫能當。嘗與其父言兵事﹐奢不能難﹐然不謂善。其母問奢﹐奢曰﹕『兵﹐死地也﹐而乃易言之。趙若以爲將﹐破趙軍者必是兒也。』及是﹐其母上書具言不可﹐曰﹕『始妾事其父﹐時爲將﹐大王及宗室所賞賜者﹐盡以予軍吏士大夫﹐受命之日﹐不問家事。今此兒爲將﹐東向而朝﹐軍吏無敢仰視者﹐王所賜金帛﹐歸藏於家﹐而日視便利田宅買之。王以爲何如其父﹖且父子異心﹐願王勿遣。』王曰﹕『吾已決矣。』其母因曰﹕『卽有不稱﹐妾得無隨罪乎﹖』王許諾之。遂與秦軍戰﹐死﹐軍敗﹐數十萬眾降秦﹐秦悉坑之。

漢文帝時﹐匈奴大入朝那﹐殺北地都尉卬。帝以問馮唐﹕『安得廉頗﹑李牧爲將也﹖』唐對曰﹕『臣聞上古王者之遣將也﹐跪而推轂﹐曰「閫以內者﹐寡人制之﹔閫以外者﹐將軍制之。軍功爵賞﹐皆決於外﹐歸而奏之。」此非虛言也。臣大父言﹐李牧之爲趙將居邊﹐軍市之租皆自用饗士﹐賞賜決於外﹐不從中禦也。委任而責成功﹐故李牧乃得盡其智能﹐選車千三百乘﹐彀騎萬三千疋﹐百金之士十萬﹐是以北逐單於﹐破東胡﹐滅澹林﹐西抑彊秦﹐南支韓﹑魏。當是之時﹐趙幾霸。會趙王遷﹐其母倡也。王遷立﹐乃用郭開讒﹐卒誅李牧﹐令顏聚代之。是以兵破士北﹐爲秦所滅。今臣竊聞魏尙爲雲中守﹐其軍市租盡以給士卒﹐出私養錢﹐五日一椎牛﹐饗賓客軍吏舍人﹐是以匈奴遠避﹐不近雲中之塞。虜曾一入﹐尙率車騎擊之﹐所殺甚眾。夫士卒盡家人子﹐起田中從軍﹐安知尺籍伍符。終日力戰﹐斬首捕虜﹐上功幕府﹐一言不相應﹐文吏以法繩之。其賞不行﹐而吏奉法必用。臣愚﹐以謂陛下法太明﹐賞太輕﹐罰太重。且雲中守魏尙坐上功首虜差六級﹐陛下下之吏﹐削其爵﹐罰作之。由此言之﹐陛下𨿽得廉頗﹑李牧﹐不能用。』文帝悅。是日令馮唐持節赦魏尙﹐復以爲雲中守﹐而拜唐爲車騎都尉。

漢武帝以李廣爲未央衛尉﹐而程不識亦爲長樂衛尉。不識故與廣俱嘗屯邊﹐而廣行無部伍行陳﹐就善水艸屯止﹐人人自便﹐不擊刁鬥以自衛﹐﹝以銅作鐎器﹐受一斗﹐晝取飲食﹐夜擊持行﹐名曰刁鬥。鐎音譙﹐形如鋗。鋗音火玄反﹐卽銚也。俗呼銅銚﹐音挑。﹞幕府省約束文籍事﹐然亦遠斥候﹐未嘗遇害。程不識正部曲行伍營陳﹐擊刁鬥﹐士吏治軍簿至明﹐軍不得休息﹐然亦未嘗遇害。不識曰﹕『李廣軍極簡易﹐然虜卒犯之﹐而無以禁﹔其士卒亦佚樂﹐咸爲之死。我軍𨿽煩擾﹐然虜亦不得犯我。』是時漢邊郡李廣﹑程不識皆爲名將﹐然匈奴畏廣之略﹐士卒亦多樂從廣而苦程不識。

後漢末﹐曹公徵張魯於漢中﹐使張遼與樂進﹑李典等將七千餘人守合肥﹐教與護軍薛悌﹐署函邊曰『賊至乃發』。俄而吳主孫權率十萬眾圍合肥﹐乃共發﹐教云﹕『若孫權至者﹐張﹑李將軍出戰﹔樂將軍守﹐護軍勿得與戰。』諸將皆疑。遼曰﹕『公徵在外﹐比救至﹐彼破我必矣。是以教指及其未合逆擊之﹐折其盛勢﹐以安眾心﹐然後可守。成敗之機﹐在此一戰﹐諸君何疑﹖』李典亦與遼同。於是遼夜募敢死之士﹐得八百人﹐椎牛饗將士﹐明日大戰。平明﹐遼被甲持戟﹐先登陷陣﹐殺數十人﹐斬二將﹐大呼自名﹐衝壘入﹐至權麾下﹐權大驚﹐眾不知所爲﹐走登髙﹐以長戟自守。遼叱權﹐權不敢動﹐遙見所將眾少﹐乃聚圍遼數重。遼左右麾圍﹐直前急擊﹐圍開﹐遼將麾下數十人得出﹐餘眾號呼曰﹕『將軍棄我乎﹗』遼復還突圍﹐拔出餘眾。權人馬皆披靡﹐無敢當者。自朝戰至日中﹐吳人奪气。還修守備﹐眾心乃安﹐諸將咸服。權攻合肥十餘日﹐城不可拔﹐乃引退。遼率諸軍追擊之﹐幾復獲權。﹝孫盛曰﹕『夫兵固詭道﹐奇正相資﹐若羣帥不和﹐則棄師之道也。至於合淝之守﹐懸弱無援﹐專任勇者則好戰生患﹐專任怯者則懼心難保。且彼眾我寡﹐必懷貪惰﹔以致命之兵﹐擊貪惰之卒﹐其勢必勝。勝而後守﹐則必固。是以魏武雜選武力﹐參以同異﹐爲之密教﹐卽宣其用﹐事至而應﹐若合符契矣。』﹞

【搜才】﹝附﹞

﹝凡爲將統戎﹐在知士之器局。當設科目﹐差等優異﹐應機而任﹐以收其效。﹞

選士之科﹕沈謀密略出人者﹔詞辯縱橫﹐能移奪人之性情﹐堪辯說者﹔能往來聽言語﹐覽視四方之事﹐軍中之情僞﹐日列於前者﹔能得敵之主佐﹑門廬﹑請謁之情﹐堪閒諜者﹔能知山川險易﹐行止形勢﹐利害遠近﹐井泉水艸﹐逕路迂直﹐堪鄕導者﹔巧思出人﹐制造五兵及攻守器械者﹔引彊徹札﹐戈鋌劍戟﹐便於利用﹐挺身捕虜﹐搴旗斬將﹐堪陷陳者﹔趫捷若飛﹐踰城越塹﹐出入無形﹐堪窺覘者﹔﹝趫﹐起嬌反。覘﹐世厭反。﹞往返三百里不及暮至者﹔破格舒鉤﹐或負六百斤行五十步﹐四百斤行百步者﹔推步五行﹐瞻風雲气候轉式﹐多言天道﹐詭說陰陽者﹔﹝此𨿽非兵家本事﹐所要資權譎以取勝耳。﹞罪犯者﹔父子兄弟欲執仇者﹔貧窮忿怒﹐將欲快其志者﹔故贅婿人虜﹐欲昭迹揚名者。﹝贅音章銳反。﹞

兵二

【法制】

孫子曰﹕『法者﹐曲制﹐官道﹐主用也。﹝曲制者﹐部曲﹑幡幟﹑金鼓之制也。官者﹐百官之分用也﹔道者﹐糧路也。主用者﹐主軍費用。﹞卒已親附而罰不行者﹐則不可用也。故令之以文﹐齊之以武﹐﹝文仁﹐武法。﹞是謂必取。﹝文恩﹐武罰。﹞令素行﹐以教其人者也。令素行﹐則人服﹔令素不行﹐則人不服。令素信著者﹐與眾相得也。厚而不能使﹐愛而不能令﹐亂而不能治﹐譬如驕子﹐不可用也。﹝言恩不可純任﹐還爲己害也。﹞軍政曰「言不相聞﹐故爲金鼓﹔﹝金﹐鉦鐸也。聽其音聲﹐以爲耳候。﹞視不相見﹐故爲旌旗。」﹝瞻其指麾﹐以爲目候。﹞夫金鼓旌旗者﹐所以一人之耳目也﹔﹝齊一耳目之視聽﹐使知進退之度。﹞人旣專一﹐則勇者不得獨進﹐怯者不得獨退。﹝齊之以法教﹐使彊弱不得相踰。﹞紛紛紜紜﹐斗亂而不可亂﹔﹝旌旗亂也。示敵若亂﹐以金鼓齊之。紛紛﹐旌旗像。紜紜﹐士卒貌。言旌旗翻轉﹐一合一離﹔士卒進退﹐或往或來﹔視之若散﹐擾之若亂。然其法令素定﹐度幟分明﹐各有分數﹐擾而不亂者也。﹞渾渾沌沌﹐形圓而不可敗。』﹝車騎齊轉。形圓者﹐出入有道﹐齊整也。渾渾﹐車輪轉行。沌沌﹐步驟奔馳。視其行陳縱橫﹐圓而不方﹐然則指趣﹐各有所應。故王子曰﹕『將欲內明而外暗﹐內治而外渾﹐所以示敵之輕己者也。』渾﹐胡本反。沌﹐徒損反。﹞

周初﹐太公曰﹕『教戰之法﹐必明告吏士﹐申三五之令﹐教其操兵﹐起居進止﹐旌旗指麾﹐陣而方之﹐坐而起之﹐行而止之﹐左而右之﹐列而合之﹐絕而解之﹐無犯進止之節﹐無失飲食之宜﹐無絕人馬之力。令吏士一人學戰﹐教成十人﹔十人學戰﹐教成百人﹔百人學戰﹐教成千人﹔千人學戰﹐教成萬人﹔萬人學戰﹐教成三軍之眾﹔大戰之法﹐教成令之百萬之師﹐故能成大功也。』又覆軍誡法曰﹕『諸軍出行﹐將令百官士卒曰﹕某日出某門﹐吏士不得刈稼穡﹐伐樹木﹐殺六畜﹐掠取財物﹐姦犯人婦女﹐違令者斬。』又曰﹕『凡行軍﹐吏士有死亡者﹐給其喪具﹐使歸邑墓﹐此堅軍全國之道也。軍人被瘡﹐卽給醫藥﹐使謹視之。醫不卽治視﹐鞭之。軍夜驚﹐吏士堅坐陣﹐將持兵﹐無歡嘩動搖﹐有起離陣者斬。軍門常交戟﹐謹出入者﹔若近敵﹐當譏呵出入者。』三略曰﹕『軍中巫祝﹐不得與軍人卜筮吉凶﹐爲其誤惑軍士也。』

周末﹐吳王闔閭以孫武爲將﹐而謂武曰﹕『可小試勒兵乎﹖』對曰﹕『可。』闔廬曰﹕『可試以婦人乎﹖』曰﹕『可。』於是出宮中美人百八十人。武分爲二隊﹐以王寵姬二人各爲隊長﹐皆令持戟。令之曰﹕『汝知而心與左﹑右手﹐背乎﹖』婦人曰﹕『知之。』武曰﹕『前﹐則視心﹔左﹐視左手﹔右﹐視右手﹔後﹐卽視背。』婦人曰﹕『諾。』約束旣布﹐乃設呋鉞﹐卽三令五申之。於是鼓之右﹐婦人大笑。武曰﹕『約束不明﹐申令不熟﹐將之罪也。』復三令五申而鼓之左﹐婦人復大笑。武又曰﹕『約束不明﹐申令不熟﹐將之罪也。旣已明而不如法者﹐吏士之罪也。』乃欲斬左右隊長。吳子從臺上觀﹐見且斬愛姬﹐大駭。趣使下令曰﹕『寡人已知將軍能用兵矣。寡人非此二人﹐食不甘味﹐勿斬也。』武曰﹕『臣旣已受命而將﹐將在軍﹐君命有所不受。』遂斬隊長二人以徇。用其次爲隊長﹐於是復鼓之。婦人左右前後跪起皆中規矩繩墨﹐無敢出聲者。於是武使使報吳子曰﹕『兵旣整齊﹐王試下觀﹐惟王所欲用之﹐𨿽赴水火猶可也。』吳子曰﹕『將軍罷休就捨﹐寡人不願下觀。』武曰﹕『王徒好其言﹐不能用其實。』於是闔廬知孫子能﹐卒以爲將﹐西破楚﹐入郢﹐北威齊﹑晉。

晉伐齊阿﹑鄄﹐﹝阿﹐今濟陽郡東阿縣。鄄音絹﹐今濮陽郡鄄城縣是也。﹞而燕侵河上﹐齊師敗績。晏平仲薦司馬穰苴文能附眾﹐武能威敵。景公以爲將﹐率兵捍燕﹑晉之師。穰苴曰﹕『臣素卑賤﹐君擢之閭伍之中﹐士卒未附﹐百姓不信﹐人微權輕﹐願得君之寵臣﹐國中所尊者﹐以監軍。』乃使莊賈往。穰苴旣辭﹐與莊賈約曰﹕『日中會於軍門。』穰苴先馳至軍﹐立表下漏待賈。暮時乃至﹐穰苴曰﹕『何後期爲﹖』賈謝曰﹕『大夫﹑親戚送之﹐故畱也。』穰苴曰﹕『將受命之日則忘其家﹐臨軍約束則忘其親﹐援桴鼓之急則忘其身。今敵國深侵﹐邦內騷動﹐士卒暴露於境﹐公寢不安席﹐食不甘味﹐百姓之命皆縣於君﹐何謂相送乎﹗』召軍正問曰﹕『軍法期而後者云何﹖』對曰﹕『當斬。』遂斬莊賈以徇三軍。士皆震栗。燕﹑晉之師聞之﹐悉引而歸﹐皆復反所侵之地。

吳起教戰法﹕短者持矛戟﹐長者持弓弩﹐彊者持旌旗﹐勇者持金鼓﹐弱者給冢養﹐智者爲謀士。鄕裏相比﹐什伍相保。一鼓整兵﹐二鼓戰陣﹐三鼓趣食﹐四鼓嚴辦﹐五鼓就行。聞鼓聲合﹐然後舉旗。

孫臏曰﹕『用騎有十利﹕一曰迎敵始至﹔二曰乘敵虛背﹔三曰追散亂擊﹔四曰迎敵擊後﹐使敵奔走﹔五曰遮其糧食﹐絕其軍道﹔六曰敗其津關﹐發其橋梁﹔七曰掩其不備﹐卒擊其未整旅﹔八曰攻其懈怠﹐出其不意﹔九曰燒其積聚﹐虛其市裏﹔十曰掠其田野﹐系累其子弟。此十者﹐騎戰利也。夫騎者﹐能離能合﹐能散能集﹐百里爲期﹐千里而赴﹐出入無閒﹐故名離合之兵也。』

後漢魏武【軍令】﹕吾將士無張弓弩於軍中。其隨大軍行﹐其欲試調弓弩者得張之﹐不得著箭。犯者鞭二百﹐沒入吏。不得於營中屠殺賣之﹐犯令沒所賣皮。都督不糾白﹐杖五十。始出營﹐豎矛戟﹐舒幡旗﹐鳴鼓﹔行三里﹐辟矛戟﹐結幡旗﹐止鼓﹔將至營﹐舒幡旗﹐鳴鼓﹔至營訖﹐復結幡旗﹐止鼓。違令者﹐髡翦以徇。軍行﹐不得斫伐田中五果﹑桑﹑柘﹑棘﹑棗。

【舡戰令】曰﹕雷鼓一通﹐吏士皆嚴﹔再通﹐什伍皆就舡﹐整持櫓棹﹐戰士各持兵器就船﹐各當其所﹐幢幡旗鼓各隨將所載船﹔鼓三通鳴﹐大小戰船以次發﹐左不得至右﹐右不得至左﹐前後不得易處。違令者﹐斬。

【步戰令】曰﹕嚴鼓一通﹐步騎悉裝﹔再通﹐騎上馬﹐步結屯﹔三通﹐以次出之﹐隨幡住者﹐結屯住幡後。聞急鼓音﹐整陣﹐斥候者視地形廣狹﹐從四角面立表﹐制戰陣之宜。諸部曲者﹐各自安部。陣兵疏數﹐兵曹舉白不如令者﹐斬。

兵若欲作陣對敵﹐營先白表﹐乃引兵就表而陣。臨陣皆無歡嘩﹐明聽鼓音﹐旗幡麾前則前﹐麾後則後﹐麾左則左﹐麾右則右。不聞令而擅前後左右者﹐斬。

伍中有不進者﹐伍長殺之﹔伍長有不進者﹐什長殺之﹔什長有不進者﹐都伯殺之。督戰部曲將﹐拔刃在後察﹐違令不進者﹐斬之。

一部受敵﹐餘部不進救者﹐斬。

臨戰﹐兵弩不可離陣﹐離陣﹐伍長﹑什長不舉發與同罪。

無將軍令﹐有妄行陣閒者﹐斬。

臨戰陣騎皆當在軍兩頭﹐前陷陣騎次之﹐遊騎在後。違令﹐髡鞭二百。兵進退入陣閒者﹐斬。

若步騎與賊對陣﹐臨時見地勢便﹐欲使騎獨進討賊者﹐聞三鼓音﹐騎特從兩頭進戰﹐視麾所指﹔聞三金音﹐還。此但謂獨進戰時也。其步騎大戰﹐進退自如法。吏士向陣騎馳馬者﹐斬。

吏士有妄呼大聲者﹐斬。

追賊﹐不得獨在前在後。犯令者罰金四兩。士將戰﹐皆不得取牛馬衣物。犯令者斬。

進戰﹐士各隨其號﹐不隨號者﹐𨿽有功不賞。進戰﹐後兵出前﹐前兵在後﹐𨿽有功不賞。臨陣﹐牙門將﹑騎督明受都令。諸部曲都督將吏士各戰時﹐校督部曲督住陣後﹐察凡違令畏懦者。有急﹐聞雷鼓音絕後﹐六音嚴畢﹐白辧便出。卒逃歸﹐斬之。

一日家人弗捕執﹐及不言於吏﹐盡與同罪。

《大唐衛公李靖兵法》曰﹕

諸軍將五旗﹐各準方色﹕赤﹐南方﹐火﹔白﹐西方﹐金﹔皂﹐北方﹐水﹔碧﹐東方﹐木﹔﹝合是靑﹐爲與皂色相亂﹐故攺爲碧。﹞黃﹐中央﹐土。土旣不動﹐用爲四旗之主﹐而大將行動﹐持此黃旗於前立。如東西南北有賊﹐各隨方色舉旗﹐當方面兵急須裝束。旗向前亞﹐方面兵急須進﹔旗正豎﹐卽住﹔臥﹐卽回。審細看大將軍所舉之旗﹐須依節度。

諸每隊給一旗﹐行則引隊﹐住則立於隊前。其大總管及副總管﹐則立十旗以上﹐子總管則立四旗以上﹐行則引隊﹐住則立於帳側。統頭亦別給異色旗﹐擬臨陣之時﹐則辧其進退。駐隊等旗﹐別樣別造﹐令引輜重。各令本軍營隊識認其旗。如兵數校多﹐軍營復眾﹐若以異色認旗﹐遠看難辧﹐卽每營各別畫禽獸﹐自爲標記亦得。不然﹐旗身旗腳但取五方色回互爲之﹐則更易辧。惟須營營自別﹐務使指麾分明。﹝凡將出師﹐其旌旗切須堅牢。若或傾側﹐眾生異議也。﹞

諸教戰陣﹐每五十人爲隊﹐從營纏槍幡。至教場左右廂﹐各依隊次解幡立隊﹐隊別相去各十步﹐其隊方十步﹐分布使均。其駐隊塞空﹐去前隊二十步。列布訖﹐諸營十將一時卽向大將處受處分。每隔一隊﹐定一戰隊﹐卽出向前﹐各進五十步。聽角聲第一聲絕﹐諸隊卽一時散立﹔第二聲絕﹐諸隊一時捺槍捲幡﹐張弓拔刀﹔第三聲絕﹐諸隊一時舉槍﹔第四聲絕﹐諸隊一時籠槍跪膝坐﹐目看大總管處大黃旗﹐耳聽鼓聲。黃旗向前亞﹐鼓聲動﹐齊唱『嗚呼﹗嗚呼﹗』﹝並去聲。﹞齊向前﹐至中界﹐一時齊鬥﹐唱『殺』齊入。敵退敗訖﹐可趁行三十步﹐審知賊徒喪敗﹐馬軍從背逐北。聞金鉦動﹐卽須息卻行﹐膊上架槍﹐側行回身﹐向本處散立。第一聲絕﹐一時捺槍﹐便解幡旗﹔第二聲絕﹐一時舉槍﹔第三聲絕﹐一時簇隊。一看大總管處兩旗交﹐卽五隊合一隊﹐卽是二百五十人爲一隊﹐其隊法及捲幡﹑舉槍﹑簇隊﹑鬥戰一依前法。一看大總管處五旗交﹐卽十隊合爲一隊﹐卽是五百人爲一隊﹐其隊法及舉幡﹑舉槍﹑簇隊﹑鬥戰法並依前。聽第一聲角絕﹐卽散﹐二百五十人爲一隊﹔第二聲角絕﹐卽散﹐五十人爲一隊。如此凡三度﹐卽教畢。諸十將一時取大將賞罰進止。第三角聲絕﹐卽從頭捲引還軍。﹝一云﹕初出營﹐豎矛戟﹐舒旗幡﹐鳴鼓角。行三里﹐辟矛戟﹐結旗幡﹐止鼓角。未至營三里﹐復豎矛戟﹐舒旗幡﹐鳴鼓角。至營﹐復結旗幡﹐止鼓角。臨陣皆無諠嘩﹐明聽鼓音﹐謹視旗幡﹐麾前則前﹐麾後則後﹐麾左則左﹐麾右則右﹐視麾所指。聞三金音止﹐三金音還。﹞

又云﹕

教戰練兵﹐中閒隊須加減﹐審看大總管處白碧兩旗交﹐跳蕩隊﹑戰鋒隊﹑駐隊每色三隊﹐合爲一隊﹐添入中隊﹐計會使稀稠均﹐卽是一百五十人爲隊。如不須更合隊﹐便卽交戰﹐一準前捺槍﹑解幡。如須加兵合隊﹐卽看大總管處赤皂兩旗交﹐諸隊各依本色﹐又三隊合爲一隊﹐準前添入中隊﹐使稀稠均﹐卽是四百五十人爲一隊。如須教戰﹐捲幡﹑舉槍﹑簇隊並依前。

教戰了﹐欲散還營﹐看大總管處兩旗臥﹐卽分散﹐卻爲一百五十人隊﹐各依舊立﹔又兩旗臥﹐卽散﹐五十人爲一隊﹐還依舊初立﹔聽角第一聲絕﹐一時捺槍﹐便解幡﹔第二聲絕﹐一時舉槍﹔第三聲絕﹐一時簇隊﹐聽還營進止。如放散﹐更聽一會角聲﹐卽依軍伍次發引還營。

其應前進而不進﹐應卻退而不退﹐應坐而不坐﹐應起而不起﹐應簇而不簇﹐應散而不散﹐應捺而不捺﹐應捲而不捲﹐應合隊而不合隊﹐應擘而錯擘入他隊﹐言語歡嘩﹐不聞鼓聲﹐旌旗分擾﹐疏密失所﹐並節級科罰。其教法﹐各令子總管以下錄一本﹐教依兵士教旗法。﹝以上並衛公兵法。﹞

一云﹕凡教旗﹐於平原曠野登髙遠視處﹐大將居其上﹐南向﹐左右各置鼓十二面﹐角十二具﹐左右各樹五色旗﹐六纛居前﹐列旗次之﹐左右牙官駐隊如偃月形爲後騎﹐下臨平野﹐使士卒目見旌旗﹐耳聞鼓角﹐心存號令。乃命諸將分爲左右﹐皆去兵刃﹐精新甲冑。幡幟分爲左右廂﹐各以兵馬使長班布其次。陣閒容陣﹐隊閒容隊﹐曲閒容曲﹐以長參短﹐以短參長﹐回軍轉陣﹐以後爲前﹐以前爲後﹐進無奔迸﹐退無趨走﹐﹝孫子所謂『紛紛紜紜﹐斗亂而不可亂﹔渾渾沌沌﹐形圓而不可敗』者﹐奇正也。﹞以正合﹐以奇勝﹐聽音睹麾﹐乍合乍離。於是三令五申﹐白旗點﹐鼓音動﹐則左右廂齊合﹔朱旗點﹐角聲動﹐則左右廂齊離。合之與離﹐皆不離中央之地。左廂陽向而旋﹐右廂陰向而旋﹐左右各復本初。白旗掉﹐鼓音動﹐左右各云蒸鳥散﹐彌川絡野﹐然而不失部隊之疏密﹔朱旗掉﹐角音動﹐左右各復本初﹐前後左右﹐無差尺寸。散則法天﹐聚則法地。如此則三合而三離﹐三聚而三散﹐不如法者﹐吏士之罪﹐從軍令。於是大將出五彩旗十二口﹐各樹於左右廂陣前﹐每旗命壯勇士五十人守旗﹐選壯勇士五十人奪旗﹐左廂奪右廂﹐右廂奪左廂﹐鼓音動而奪﹐角音動而止。得旗者勝﹐失旗者負﹐勝賞而負罰。離合之勢﹐聚散之形﹐勝負之理﹐賞罰之信﹐因是而教之。﹝一士學戰﹐教成合之十人﹔十人學戰﹐教成合之百人﹔漸至三軍之眾。﹞校獵﹕一人守圍地三尺﹐量人多少﹐以左右兩將爲交頭﹐其次左右將各主士伍爲行列﹐皆以金﹑鼓﹑旗爲節制。其初起圍張翼﹐隨山林地勢﹐無遠近部分。其合圍地﹐虞候先擇定訖。以善弧矢者爲圍中騎﹐其步卒槍幡守圍﹐有漏獸﹐坐守圍吏。大獸公之﹐小獸私之﹐以觀進止。斯亦教戰一端也。

趙國公王琚教【射經。上篇】曰﹕『凡射﹐必中席而坐﹐一膝正當垛﹐一膝橫順席。執弓必中﹐在把之中﹐且欲當其弦心也。以弓當左膝﹐前豎按席﹐稍吐下弰向前﹐微令上傾向右﹐然後取箭﹐覆其手﹐微拳﹐令指第二節

齊平﹐以三指撚箭三分之一﹐加於弓亦三分之一﹐以左手頭指受之﹐則轉弓令弦稍離身就箭﹐卽以右手尋箭羽﹐下至闊﹐以頭指第二指節當闊﹐約弦徐徐送之﹐令眾差池如鳳翮﹐使當於心﹐又令當闊羽向上。弓弦旣離身﹐卽易見箭之髙下﹐取其平直﹐然後弓離席﹐目睨其的﹐按手頤下﹐引之令滿﹐其持弓手﹐與控指及右臂肘平如水準﹐令其肘可措杯水。故曰端身如幹﹐直臂如枝。直臂者﹐非初直也﹐架弦畢便引之﹐比及滿使臂直是也。引弓不得急﹐急則失威儀而不主皮﹔不得緩﹐緩則力難爲而箭去遲。惟善者能之。箭與弓把齊爲滿﹐地平之中爲盈﹐貫信美而術難成。要令大指知鏃至﹐然後發箭。故曰鏃不上指﹐必無中矢﹔指不知鏃﹐同於無目。試之至也﹐或以目視鏃﹐馬上與暗中則乖﹐此爲無術矣。故矢在弓右﹐視在弓左﹐箭發則靡其弰﹐厭其肘﹐仰其腕﹐目以注之﹐手以駐之﹐心以趣之﹐其不中何爲也﹗』

【下篇】曰﹕『矢量其弓﹐弓量其力﹐無動容﹐無作色﹐和其支體﹐調其气息﹐一其心志﹐謂之楷式。知此五者爲上徳。故曰莫患弓軟﹐服當自遠﹔莫患力羸﹐恆當引之。但力勝其弓﹐則容貌和﹐發無不中。故始學者﹐先學持滿﹐須能制其弓﹐定其體﹐後乃射之。然其的必始於一丈﹐百發百中﹐寸以加之﹐漸至於百步﹐亦百發百中﹐乃爲之術成。或升其的於髙山﹐或致其的於深谷﹐或曳之﹐或擲之﹐使其的縱橫前卻﹐所以射禽獸與敵也。凡弓惡右傾﹐箭惡其檽﹐﹝音儒。﹞頤惡傍引﹐頸惡卻垂﹐胸惡前亞﹐背惡後偃﹐皆射之骨髓疾也。故身前竦爲猛武方騰﹐額前臨爲封兕欲鬥﹐出弓弰爲懷中吐月﹐平箭闊爲弦上縣衡﹐此皆有威容之稱也。』

又曰﹕『凡控弦有二法﹕無名指疊小指﹐中指壓大指﹐頭指當弦直豎﹐中國法也﹔屈大指﹐以頭指壓勾指﹐此胡法也。此外皆不入術。胡法力少﹐利馬上﹔漢法力多﹐利步用。然其持妙在頭指閒。世人皆以其指末齪弦﹐則致箭曲﹐又傷羽。但令指面隨弦直豎﹐卽脆而易中﹐其致遠乃過常數十步。古人以爲神而祕之。胡法不使大指過頭指﹐亦爲妙爾。其執弓﹐欲使把前入阨﹐把後當四指本節﹐平其大指承鏃﹐卻其頭指使不得﹐則和美有聲而俊快也。射之道備矣哉。』

弩﹐古有黃連﹑百竹﹑八擔﹑雙弓之號。今有絞車弩﹐中七百步﹐攻城拔壘用之﹔擘張弩﹐中三百步﹐步戰用之﹔馬弩﹐中二百步﹐馬戰用之。弩張遲﹐臨敵不過一二發﹐所以戰陣不便於弩。非弩不利於戰﹐而將不明於弩也。不可雜於短兵﹐當別爲隊﹐攢箭注射﹐則前無立兵﹐對無橫陣。復以陣中張﹐陣外射﹐番次輪回﹐張而復出﹐射而復入﹐則弩不絕聲﹐敵無薄我。夫置弩必處其髙﹐爭山奪水﹐守隘塞口﹐破驍陷果﹐非弩不克。教法令曰﹕張弩丁字立﹐當弩八字立﹐髙揎手﹐﹝揎音宣。﹞屈衫襟﹐左手承橦﹐右手迎上﹐當心看張。張有闊狹﹐右右膊﹐還復當心。安箭髙舉肘﹐敵遠弩頭﹐敵近平身放﹐敵在左右回身放﹐敵在髙上挈腳放﹐放箭訖唱殺。卻掣拗蠍尾﹐覆弩還著地。

夫軍城及野營行軍在外﹐日出日沒時﹐撾鼓千捶﹕﹝撾﹐陟瓜反。﹞三百三十三捶爲一通﹔鼓音止﹐角音動﹐吹十二聲爲一疊﹔角音止﹐鼓音動。如此三角三鼓﹐而昏明畢之。

每營中兩廂置土馬十二疋﹐大小如常馬﹐具鞍。令士卒擐甲冑﹐櫜﹝音髙﹞弓矢﹐佩刀劍﹐持矛楯﹐左右上下﹐以便習其事。

【雜教令】﹝附﹞

《大唐衛公李靖兵法》曰﹕

古之善爲將者﹐必能十卒而殺其三﹐次者十殺其一。三者﹐威振於敵國﹔一者﹐令行於三軍。是知畏我者不畏敵﹐畏敵者不畏我。如曰盡忠益時﹑輕生重節者﹐𨿽仇必賞﹔犯法怠惰﹑敗事貪財者﹐𨿽親必罰﹔服罪輸情﹑質直惇素者﹐𨿽重必捨﹔遊辭巧飾﹑虛僞狡詐者﹐𨿽輕必戮﹔善無微而不贊﹐惡無纖而不貶﹕斯乃勵眾勸功之要術。昔馬謖軍敗﹐葛亮對泣而行誅﹔鄕人盜笠﹐呂蒙先涕而後斬﹔馬逸犯麥﹐曹公割發而自刑﹔兩掾辭屈﹐黃蓋詰問而俱戮。故知威克其愛﹐𨿽少必濟﹔如愛勝其威﹐𨿽多必敗。蓋賞罰不在重﹐在必行﹔不在數﹐在必當。故尉繚子曰﹕『吳起與秦人戰﹐戰而未合﹐有一夫不勝其勇﹐乃怒而前﹐獲首而返。吳起斬之。吏曰「此壯士也﹐不可斬。」吳子曰「𨿽壯士﹐然不從令者﹐必斬之。」』故須勸之以重賞﹐威之以嚴刑﹐隨時而與之移﹐因機而與之化﹐可謂不濫矣。凡人耳目﹐不可以視千里之外﹔因人耳目而視聽之﹐卽無善不聞﹐無惡不見。故目貴明﹐耳貴聰﹐心貴智﹐三者並進﹐則明不可蔽。如能賞罰不欺﹐明於察聽﹐則千里之外﹐隱微之事﹐莫不陰變而爲忠信。若賞罰直於耳目之前﹐其不聞見者﹐誰肯用命哉﹖故上無疑令﹐則下不二聽﹔動無疑事﹐則眾不二志。由是言之﹐則持軍之急務﹐莫大於賞罰矣。

諸每營病兒﹐各定一官人﹐令檢校煮羹粥養飼及領將行。其初得病及病損人﹐每朝通狀﹐報總管﹐令醫人巡營﹐將藥救療。如發﹐仰營主共檢校病兒官﹐量病兒气力能行者﹐給傔一人﹔如重﹐不能行者﹐加給驢一頭﹔如不能乘騎畜生﹐通前給驢二頭﹐傔二人﹐縛轝將行。如棄擲病兒﹐不收拾者﹐不養飼者﹐檢校病兒官及病兒傔人各杖一百﹔未死而埋者﹐斬。

諸將士不得倚作主帥及恃己力彊﹐欺傲火人﹐全無長幼﹐兼笞撻懦弱﹐減削糧食﹑衣資﹐並軍器﹑火具恣意令擎﹐勞逸不等。

諸應請甲數葉行數﹐於甲襻上鈔記﹔其袍﹐秤知斤兩﹐於袍背上具注斤兩﹔並槍﹐量長短尺丈﹕軍司並立爲文案。如事了卻納﹐取按勘數﹐長短斤兩同卽納﹔如有欠少﹐隨卽科決徵備。其軍器﹐常須磨礪修補﹐亦不得毀棄。

諸兵士死亡祭埋之禮﹐祭不必備以牲牢﹐埋不必備以棺槨﹐務令權宜﹐輕重折衷。如賊境死者﹐單酌祭酹﹐墓深四尺﹐主將使人臨哭。內地非賊庭死者﹐準前祭哭﹐遞送本貫。

諸兵士隨軍被袋上﹐具注衣服物數﹐並衣資﹑弓箭﹑鞍轡﹑器仗﹐並令具題本軍營﹑州縣府衛及己姓名﹐仍令營官視檢押署﹐營司鈔取一本立爲文案。如有破用﹐隊頭﹑火長須知用處﹐卽鈔爲文記﹐五日一申報營司。如其勘檢衣資﹐與簿不同﹐物有剩數﹐卽是偸來。並仰當火隊見有他物﹐卽須勘當﹐狀送營司。其衣資不上文歷﹐縱使道失﹐官不爲理﹐亦不得遞相寄附。卽是盜來﹐受寄及寄物人並科罪。

諸拾得闌遺物﹐當日送納虞候者﹐五分賞一。如緣軍須者﹐不在分賞之限。三日內不送納官者﹐後殿見而不收者﹐收而不申軍司者﹐並重罪。三日外者﹐斬。諸有人拾得闌物﹐隱不送虞候﹐旁人能糾告者﹐賞物二十段。知而不糾告者﹐杖六十。其隱物人斬。

諸有功合賞﹐不得踰時﹔有罪合罰﹐限三日內。

諸軍內不得扇動兵士﹐恐嚇隊伍﹐謬作是非﹐敗損營壘。

諸營幕作食事﹐須及早﹐天暗以後卽須滅火。如夜有文牒須讀及鈔寫者﹐須先狀上營主。

諸軍內行僞﹐無首從﹐同罪。資財沒官。官典取兵士十錢以上﹐絹一尺以上﹐重罪。盜軍資雜物﹐並被賊偸賂一錢以上﹐無首從﹐同罪。如貨易官物﹐計滿一疋﹐無首從﹐同罪。應減截兵馬糧料一升以上﹐無首從﹐同罪。棄擲軍糧二升以上﹐無首從﹐行盜一疋以上﹐無首從﹐並同罪。

諸軍中有樗蒲博戲﹐賭一錢以上同坐﹐所賭之物沒官。

諸營各令作異旗一放馬﹐每隊作記旗放驢。其馬中央放﹐驢令四面援馬放﹐其驢馬子並於驢羣四面圍繞驢羣﹐知更牧放。狂賊偸馬﹐例須奔走﹐驢羣在外﹐驅趁稍難﹐以此防閒﹐亦甚允便。營別卽令別放﹐諸軍不得相交。非直發引之時不難﹐忽有不虞﹐追喚亦易。

諸行軍立營﹐驢馬各於所管地界放牧。如營側艸惡﹐便擇好處放﹐仍與虞候計會﹐不使交雜。各執本營認旗﹐如須追喚﹐見旗卽知驢馬處所。諸軍驢馬牧放﹐不得連系﹐每軍營令定一官﹐專檢校逐水艸合羣放牧﹔仍定一虞候果毅﹐專巡諸營水艸﹐各令分界牧放﹐不使參雜。

諸營除六馱外﹐火別遣買驢一頭﹐有病疹﹐擬用搬運。如病人有偏﹐並其驢﹐先均當隊馱﹐如當隊不足﹐均抽比隊比營。﹝比音毗。﹞諸每營折衝﹑果毅﹐先各請馬﹐衙參往來﹐自合乘騎。隊馬當直﹐擬防機急﹐官人以下﹐不得乘騎。其雜畜﹐除非警急﹐兵士不得輒騎。

諸軍馬聚會﹐其數旣眾﹐應行六畜﹐並仰明爲軍印﹐仍須別爲營印﹐防闌失﹐擬憑理認。

諸營兵發以後﹐捉得闌遺畜生﹐亦有兵士失卻驢馬﹑衣服﹐馱運不能勝舉﹐並仰於捍後虞候處取闌遺畜生﹐馱至前營﹐其六畜卻分付虞候﹐不得不經虞候。擅取者及借不送﹐並翦破印及毛尾者﹐斬。

諸六畜隨軍﹐如有死者﹐須詣所部官陳牒檢驗﹐是當營六畜﹐檢印記同﹐然後許令剝皮。如印不是本營印﹐卽是盜他六畜殺。

諸將雜畜﹐不得非理誤死損﹐違徵塡。諸軍內六畜﹐不得擅借人乘用。

諸非圍獵﹐不得乘官馬遊獵。若因巡檢便行卽聽﹐及回換軍司六畜﹐並重科。

諸應乘官馬﹐事非警急﹐不得輒奔走﹐致馬汗及打脊破。﹝以上並衛公軍令具所科罪。若臨敵則須重﹐平居則校輕﹐隨時裁定。﹞

諸將三日一巡本部吏士營幕﹐閱其食飲粗精﹐均勞逸﹐卹疾苦﹐視醫藥。有死卽上陳﹐以禮祭葬﹐優給家室。有死於行陣﹐同火收其屍﹐及因敵傷致斃﹐並本將校具陳其狀﹐亦以禮祭葬弔贈。如但爲敵所損﹐卽隨輕重優賞。

有糾告違教令者﹐比常賞倍之。

有告得與敵通情者﹐其家妻妾﹑僕馬﹑資產悉以賞之。

有糾告主者欺隱﹐應所給比常賞倍之。

搴旗斬將﹐陷陣摧鋒﹐上賞。

破敵所得資物﹑僕馬等﹐並給戰士。每收陣之後﹐裨將﹑虞候輩收斂﹐對總帥均分。

與敵鬥﹐旗頭被傷﹐救得者重賞。

漏泄軍事﹐斬之。背軍逃走﹐斬之。後期﹐斬之。﹝有故﹐不坐。﹞行列不齊﹐旌旗不正﹐金革不鳴﹐斬之。與敵私交通﹐斬之。﹝言語﹑書疏並同。﹞或說道釋﹐祈禱鬼神﹐陰陽卜筮﹐災祥訛言﹐以動眾心﹐與其人往還言議﹐斬之。無故驚軍﹐呼奔走﹐謬言煙塵﹐斬之。

凡言覘候﹐或更相推托﹐謬說事宜﹐兼復漏泄者﹐並斬之。吏士所經歷﹐因便侵掠﹐斬之。姦人妻女﹐及將女婦入營﹐斬之。不戰而降敵﹐沒其家。凡有私仇﹐須先言狀﹐令其避仇。若不言﹐因戰陣報復者﹐斬之。布陣旗亂﹐吏士驚惶﹐罪在旗頭﹐斬之。陣定﹐或輒進退﹐或輒先取敵﹐致亂行者﹐前後左右所幹之行便斬之。或有弓弩已注矢而回顧者﹐或干行失位者﹐後行斬前行﹐不動行斬幹失之行。守圍不固﹐一火及主吏並斬之。遇敵攻圍危急﹐若前後左右部隊不救致陷者﹐全部隊皆斬之。設奇伏掩襲﹐務應機速捷。前將先合﹐後將卽副。進退應接乖者﹐並斬之。

爲敵所乘﹐失旗鼓節鉞者﹐全隊斬之。戰敵﹐旗頭被敵殺﹐爭得屍首者免坐﹔不得者﹐一旗皆斬之。凡戰敵﹐失主將﹐隨從者皆斬之。一將禦敵﹐裨將以下等差主率﹐不齊力同戰﹑更相救助者﹐便任斬之。吏士𨿽破敵﹐濫行殺戮﹐發冢墓﹐焚廬室﹐踐稼穡﹐伐樹木者﹐皆斬之。擒獲敵人﹐或有來降者﹐直領見總帥﹐不得輒訪問敵中事。若違﹐因而漏泄者﹐斬之。破敵﹐先虜掠者﹐斬之。﹝入敵境同。﹞凡隱欺破虜所收獲﹐及吏士身死﹐有隱欺其資物﹐兼違令不收卹者﹐斬之。違總帥一時之令﹐斬之。

飲宴集聚音樂者﹐違律。軍中奔走車馬﹐違律。﹝自陣將軍以下﹐並步入營。騎入者同﹞更鋪失候﹐犯夜失號﹐止宿他火﹐違律。軍行舍信﹐各以校部前後爲次。失位及樵蘇取水出表外者﹐違律。凡有見奇異禽獸﹑虫蛇﹑雜類詭怪之狀﹐或近軍伍﹐或入營壘﹐當時報本將﹐領見總帥。輒有傳說者﹐違律。吏士在行營﹐切防爲人誘。如有親故贈遺書信﹐使人來往﹐卽領見本將﹐詰辧眞僞。或擲遺射書﹐獲者不得輒開﹐密封送上總帥。而違者﹐違律。﹝凡違律﹐詳輕重論罰﹐而爲等差﹐衛公李靖兵法悉已載之。如於庶務或未盡者﹐故以此具之。﹞

兵三

孫子曰﹕『用兵之道﹐校之以計﹐而索其情。﹝索其勝負之情。索音山格反﹐搜索之義。﹞曰﹕主孰有道﹖將孰有能﹖﹝道徳智能。主﹐君也。先考校兩國之君﹐誰知誰否也。若荀息斷虞公貪而好寶﹐宮之奇懦不能彊諫是也。﹞天地孰得﹖﹝視兩軍所據﹐知誰得天時地利。﹞法令孰行﹖﹝設而不犯﹐犯而必誅。發號出令﹐知誰能施行者。﹞兵眾孰彊﹖士卒孰練﹖﹝知誰兵器彊利﹐士卒簡練者。故王子曰﹕『士不素習﹐當陣惶惑﹔將不素習﹐臨陣闇變。』﹞賞罰孰明﹖﹝賞善罰惡﹐知誰分明者。故王子曰﹕『賞無度則費而無恩﹐罰無度則戮而無威。』﹞吾以此知勝負矣。﹝以此上七事﹐料得情﹐知勝負也。﹞知吾卒之可用以擊之﹐而不知敵之不可擊﹐勝之半也﹔知敵之可以擊﹐而不知吾卒之不可用以擊﹐勝之半也﹔知敵之可以擊﹐知吾卒之可用以擊﹐而不知地形之不可以戰﹐勝之半也。﹝勝之半者﹐未可知也。﹞故曰﹐知兵者動而不迷﹐舉而不頓。將不能料敵﹐以少合眾﹐以弱擊彊﹐兵無選鋒﹐曰『北』。﹝其勢若是﹐必走之兵。﹞夫料敵制勝﹐計極險易利害遠近﹐上將之道也。知此而用戰者必勝﹐不知此而用戰者必敗。夫惟無慮而易於敵者﹐必擒於人也。﹝己無智慮﹐而外易人者﹐必爲人所擒。﹞故策之而知得失之計﹐﹝策度敵情﹐觀其所施﹐計數可知。﹞作之而知動靜之理﹐﹝喜怒動作﹐察其舉止﹐則情理可得。故知動靜權變﹐爲其勝負也。﹞形之而知死生之地﹐﹝形相敵情﹐觀其所據﹐則气勢死生可得而知之。﹞角之而知不足有餘之處。﹝角﹐量也。角量彼我軍馬﹐則長短可知也。﹞知勝有五﹕知可以戰與不可以戰者勝﹐﹝能料知敵情﹐審其虛實者﹐勝也。﹞知眾寡之用者勝﹐﹝言兵之形﹐有眾而不可擊寡﹐或可以弱制彊﹐而能變之者﹐勝也。故春秋傳曰『師克在和﹐不在眾』是也。﹞上下同欲者勝﹐﹝言君臣和同﹐勇而戰者勝。故孟子曰﹕『天時不如地利﹐地利不如人和。』﹞以虞待不虞者勝﹐﹝虞﹐度也。以我有法度之師﹐擊彼無法度之兵。故春秋傳曰『不備不虞﹐不可以師』是也。﹞將能而君不禦者勝。﹝《司馬法》曰﹕『進退惟時﹐無曰寡人。』將旣精能﹐曉練兵勢﹐君能專任﹐任事不從中禦。故王子曰『指授在君﹐決戰在將』者﹐是矣。﹞此五者﹐知勝之道。﹝此上五事。﹞故曰﹕知己知彼﹐百戰不殆﹔﹝審知彼彊弱之勢﹐𨿽百戰﹐實無危殆。﹞不知彼而知己﹐一勝一負﹔﹝𨿽不知敵之形勢﹐恃己能克之者﹐勝負各半。﹞不知彼﹐不知己﹐每戰必殆。﹝外不料敵﹐內不知己﹐用戰必殆。﹞知天知地﹐勝乃可全。』﹝知地之便﹐知天時孤虛而向背晦暝風雪﹐爲之譎詭。﹞

【料敵制勝】

春秋時﹐晉侯將伐虢。大夫士蔿曰﹕『不可。﹝蔿﹐爲委反。﹞虢公驕﹐若驟得勝於我﹐必棄其民。﹝棄民不養之。﹞無眾而後伐之﹐欲禦我﹐誰與﹖夫禮﹑樂﹑慈﹑愛﹐戰所畜也。夫民﹐讓事﹑樂和﹑愛親﹑哀喪﹐而後可用也。﹝上之使民﹐以義讓哀樂爲本﹐言不可以力彊。﹞虢弗蓄也﹐亟戰﹐將饑。』﹝言虢不蓄義讓而力戰。﹞後終爲晉所滅。

春秋時﹐秦伯伐晉。晉將趙盾禦之﹐上軍佐臾駢曰﹕『秦不能久﹐請深壘固軍以待之。』秦人欲戰。秦伯謂士會曰﹕『若何而戰﹖』﹝晉士會先奔秦。﹞對曰﹕『趙氏新出其屬曰臾駢﹐必實爲此謀﹐將以老我師也。』﹝臾駢﹐趙盾屬大夫﹐新出佐上軍。﹞趙有側室曰穿﹐晉君之婿也﹐﹝側室﹐支子。﹞有寵而弱﹐不在軍事﹔﹝弱﹐年少。又未嘗涉知軍事。﹞好勇而狂﹐且惡臾駢之佐上軍也。若使輕者肆焉﹐其可也。﹝肆﹐暫往而退也。﹞秦軍掩晉上軍。趙穿追之﹐不及。﹝上軍不動﹐趙穿獨追之。﹞返﹐怒曰﹕『裹糧坐甲﹐固敵是求。敵至不擊﹐將何俟﹖』軍吏曰﹕『將有待也。』﹝待可擊也。﹞穿曰﹕『我不知謀﹐將獨出。』乃以其屬出。趙盾曰﹕『秦獲穿也﹐獲一卿矣。﹝晉自有散位從卿者。﹞秦以勝歸﹐我何以報﹖』乃皆出戰﹐交綏﹐而退。﹝《司馬法》曰﹕『逐奔不遠﹐從綏不及。逐奔不遠則難誘﹐從綏不及則難陷。』然則古名退軍爲綏。秦﹑晉志未能堅戰﹐短兵未致爭而兩退﹐故曰交綏。﹞

春秋時﹐晉師伐楚。月晦﹐楚晨厭晉軍而陣。晉大夫郤至曰﹕『楚有六閒﹐﹝古莧反。﹞其二卿相惡﹐﹝子重﹐子反。﹞王卒以舊﹐﹝罷老不代。﹞鄭陣而不整﹐﹝不整列也。﹞蠻軍而不陣﹐﹝蠻夷從楚者﹐不結陣。﹞陣不違晦﹐﹝晦﹐月終﹐陰之盡也。故兵家以爲忌。﹞在陣而囂﹐﹝囂﹐諠嘩也。﹞合而加囂。﹝陣合宜靜﹐而益有聲。﹞各顧其後﹐莫有斗心﹔﹝人卹其所底也。﹞舊不必良﹐以犯天忌﹐我必克之。』終敗楚於鄢陵。

管子曰﹕『天時地利﹐其數多少﹐其要必出於計數。故凡攻伐之爲道也﹐計必定於內﹐然後兵出乎境﹐計未定而出兵﹐是則戰之自毀也。故不明敵人之政﹐不能加也﹔﹝未可加兵。﹞不明敵人之情﹐不能約也﹔﹝不能約誓。﹞不明敵人之將﹐不先軍﹔不明敵人之士﹐不先陣。是故以眾擊寡﹐以治擊亂﹐以富擊貧﹐以能擊不能﹐以教卒練士擊驅眾白徒﹐故百戰百勝也。』又曰﹕『善攻者料眾以攻眾﹐﹝量吾眾寡﹐彼眾寡﹐然後攻。餘仿此。﹞料食以攻食﹐料備以攻備。以眾攻眾﹐眾存不攻﹔﹝彼眾存﹐則我不能亡之也﹐故不攻。﹞以食攻食﹐食存不攻﹔以備攻備﹐備存不攻。釋實而攻虛﹐﹝知其實﹐宜避之。﹞釋堅而攻毳﹐釋難而攻易。夫國搏不在惇古﹐﹝在於合今時宜。搏﹐聚也。﹞治世不在善政﹐﹝在於權宜。﹞霸王不在曲成。』﹝在於全大體也。﹞

戰國魏武侯問吳起曰﹕『兵以何勝﹖』對曰﹕『以治爲勝。』『不在眾乎﹖』起曰﹕『法令不明﹐賞罰不信﹐聞鼓不進﹐聞金不止﹐𨿽有百萬之師﹐何益於用﹗所爲治者﹐居則有禮﹐動則有威﹐進不可當﹐退不可追﹐前卻有節﹐左右應麾﹐𨿽絕成陣﹐𨿽散成行﹐投之所往﹐天下莫當。』又曰﹕『凡敵有不卜而與戰﹐有不占而避之。疾風大寒﹐早興冥遷﹐剖冰濟度﹔盛夏炎熱﹐興役無閒﹐行饑驅渴﹐務取於遠﹔師久無糧﹐士眾怨怒﹐妖祥疑惑﹐上不能止﹔軍資旣竭﹐時多霖注﹐欲掠無便﹔師眾不多﹐地土不利﹐人馬疾疫﹔道遠日暮﹐士卒勞倦﹐饑未及食﹐解甲而息﹔將薄吏輕﹐士卒無固﹐三軍數驚﹐師徒無助﹔陣而未定﹐捨而未畢﹐行阪涉險﹐半隱半出﹕諸如此類﹐擊而勿疑。若土地廣大﹐人眾富盛﹔上愛其下﹐惠施流布﹔賞信刑察﹐發止得時﹔行陣居列﹐任賢使能﹔師徒習教﹐兵甲精銳﹔四鄰有助﹐大國之援﹕凡如此類﹐憚而避之。故曰﹐見可而進﹐知難而退。』

漢王在漢中﹐拜韓信爲大將軍。信因問王曰﹕『今東向爭權天下﹐豈非項王邪﹖』漢王曰﹕『然。』『大王自料勇悍仁彊孰與項王﹖』漢王曰﹕『不如也。』信再拜曰﹕『惟信亦以爲大王不如也。然臣嘗事項王﹐請言項王之爲人也。項王喑嗚叱吒﹐千人皆廢﹐然不能任屬賢將﹐此特匹夫之勇耳。項王與人恭謹﹐人有疾病﹐涕泣與之分食﹐至於功當封爵者﹐印刓﹝五丸反﹞獘﹐忍不能予﹐此乃特婦人之仁耳。項王𨿽霸天下而臣諸侯﹐不居關中而都彭城﹐又背義帝之約而以親愛王﹐諸侯不平。諸侯之見項王遷逐義帝置江南﹐亦皆歸逐其主而自王善地。項王所過無不殘滅者﹐天下多怨﹐百姓不親附﹐特劫於威彊耳。名𨿽爲霸﹐實失天下心。故曰其彊易弱。今大王誠能反其道﹐任天下武勇﹐何所不誅﹗以天下城邑封功臣﹐何所不服﹗以義兵從思東歸之士﹐何所不克﹗且三秦王爲秦將﹐將秦子弟數歲矣﹐所殺亡不可勝計﹐又欺其眾降諸侯﹐至新安﹐項王詐坑秦降卒二十餘萬﹐惟獨邯﹑欣﹑翳得脫﹐﹝章邯﹑司馬欣﹑董翳也。﹞秦父兄怨此三人﹐痛入骨髓。今楚彊以威王此三人﹐秦民莫愛也。大王之入武關﹐秋毫無所害﹐除秦苛法﹐與秦民約﹐法三章耳﹐秦民無不欲得大王王秦者。於諸侯之約﹐大王當王關中﹐關中民咸知之。大王失職入漢中﹐秦民無不恨者。今大王舉而東﹐三秦可傳檄而定也。』於是漢王大喜﹐自以爲得信晚。遂聽信計﹐定秦﹐滅項。項籍圍漢王於滎陽城﹐久之﹐漢王患之﹐請割滎陽以西以和。項王不聽。漢王謂陳平曰﹕『天下紛紛﹐何時定乎﹖』陳平曰﹕『項王爲人﹐恭敬愛人﹐士之廉節好禮者多歸之。至於行賞功爵邑﹐重之﹐﹝言愛惜之。﹞士亦以此不附。今大王慢人少禮﹐士廉節者不來。然大王能饒人以爵邑﹐士之頑鈍嗜利無恥者亦多歸王。誠能去其兩短﹐襲其兩長﹐天下指麾則定矣。』

漢髙帝時﹐黥布反。帝召薛公問之﹐對曰﹕『使布出於上計﹐東取吳﹐西取楚﹐並齊與魯﹐傳檄燕﹑趙﹐固守其所﹐山東非漢之有也。出中計﹐東取吳﹐西取楚﹐並韓取魏﹐據敖倉之粟﹐塞成臯之口﹐勝敗之數未可知也。出下計﹐東取吳﹐西取下蔡﹐歸重於越﹐身歸長沙﹐陛下髙枕而臥﹐漢無事矣。』上曰﹕『是計將安出﹖』對曰﹕『必出下計。布故驪山之徒耳﹐致萬乘之主﹐此皆爲身﹐不顧其後﹐不爲百姓萬世慮也。』布果出下計。上自將﹐東擊布。布之初反﹐謂其將曰﹕『上老矣﹐厭將兵﹐必不能自來。諸將獨患淮陰﹑彭越﹐今皆已死﹐余不足畏也。』故遂反。果如薛公籌之﹐東擊荊﹐荊王劉賈敗死。﹝時劉賈都丹徒。﹞漢終破布。

後漢末﹐張遼屯長社﹐軍中有謀反者﹐夜驚亂起火﹐一軍盡擾。遼謂左右﹕『勿動。是不一營盡反﹐必有造變者﹐欲以動亂人耳。』乃令軍中﹐其不反者安坐。遼將親兵數十人﹐中陣而立。有頃定﹐卽得首謀者殺之。﹝張遼審計﹐立擒賊首﹐亦同料敵之義。﹞

後漢末﹐曹公徵荊州﹐劉琮降﹐得其水軍及步兵﹐遂遺書孫權云﹕『今將水軍八十萬﹐當與將軍會獵於長洲之苑。』將士聞之恐。權延見羣下﹐問計。咸曰﹕『曹操托名漢相﹐挾天子以徵四方﹐動以朝廷爲辭﹐今日拒之﹐事更不順。且將軍大勢﹐可以拒操者﹐長江也。劉表治水軍﹐艨艟斗艦千數﹐操悉浮以沿江﹐兼有步軍﹐水陸俱下﹐此則長江之險與我共之矣。而勢力眾寡﹐愚謂大計不如迎之。』權將周瑜曰﹕『操𨿽名漢相﹐其實漢賊。將軍神武雄材﹐兼仗父兄遺烈﹐據有江東﹐地方數千里﹐兵精足用﹐英豪樂業﹐尙當橫行天下﹐爲漢家除殘去穢。況操自送死﹐豈可迎之邪﹖請爲將軍籌之﹕使北土已安﹐操無內憂﹐能曠日持久﹐來爭疆埸﹐又能與我校勝負於船楫﹐可也。今北土旣未安﹐加以馬超﹑韓遂在關西﹐爲操後患。且捨鞍馬﹐仗舟楫﹐與吳越爭衡﹐本非中國所長。又今盛寒﹐馬無艸。驅中國士眾遠涉江湖﹐不習水土﹐必生疾病。此數四者﹐用兵之患也﹐而操皆冒行之。瑜請得精兵三萬人﹐徑進夏口﹐保爲將軍破之。』權曰﹕『老賊欲廢漢自立久矣﹐但忌二袁﹑呂布﹑劉表與孤耳。今諸雄已滅﹐惟孤尙存﹐孤與老賊勢不兩立。君言當擊﹐甚與孤合也。』權拔刀斫前奏案﹐曰﹕『諸將吏敢復言迎曹操者﹐與此案同。』果有赤壁之捷焉。

蜀大將諸葛亮悉眾十萬﹐由斜谷出始平﹐據武功五丈原。魏大將司馬宣王帥師拒之﹐與亮對於渭南。亮分兵屯田﹐爲久駐之本。耕者雜於渭濱﹐而百姓安堵﹐軍無私焉。屢使交書﹐又致巾幗﹝音虢﹞婦人之飾﹐以怒宣王。王亦屢表請戰。魏使衛尉辛毗持節勒懿及軍吏以下﹐不許出戰。姜維謂亮曰﹕『辛毗仗節而到﹐賊不復出矣。』亮曰﹕『彼本無戰心﹐所以固請者﹐示武於眾矣。將在軍﹐君命有所不受﹐苟能制吾﹐豈千里請戰邪﹗』宣王使二千餘人﹐就軍營東南角﹐大聲稱萬歲。亮使問之﹐答曰﹕『吳朝有使至﹐請降。』亮謂曰﹕『計吳朝必無降法。卿是六十老翁﹐何煩詭誑如此。』懿與亮相持百餘日﹐亮卒於軍中。及軍退﹐懿追焉。亮長史楊儀結陣﹐反旗鳴鼓﹐若將向懿﹐遽退﹐不敢迫。經二日﹐乃行其營壘曰﹕『天下奇才也。』懿乃追之﹐儀多布鐵蒺蔾﹐懿使軍士二千人著材平底木屐前行﹐蒺蔾悉著屐﹐然後馬步徑進﹐追至赤岸﹐方知審問。百姓爲之諺曰﹕『死諸葛走生仲達。』懿笑曰﹕『吾能料生﹐不料死故也。』﹝孔明料吳不降﹐明矣。司馬不料亮死﹐暗矣。﹞

陳將吳明徹進逼壽陽﹐北齊將王琳拒守﹐又遣大將皮景和率兵數十萬來援﹐去壽陽三十里﹐頓軍不進。諸將咸曰﹕『堅城未拔﹐大援在近﹐不審明公計將安出﹖』明徹曰﹕『兵貴在速﹐而彼結營不進﹐自挫其鋒﹐吾知其不敢戰明矣。』於是躬擐甲冑﹐疾攻﹐一鼓而克壽陽。

西魏遣將於謹討梁元帝於江陵﹐長孫儉問謹曰﹕『爲蕭繹之計﹐將欲如何﹖』謹曰﹕『耀兵漢﹑沔﹐席捲渡江﹐直據丹陽﹐是其上策﹔移郭內居民﹐退保子城﹐峻其陴堞﹐以待援至﹐是其中策﹔若難於移動﹐據守羅郭﹐是其下策。』儉曰﹕『揣繹定出何策﹖』謹曰﹕『必用其下。』儉曰﹕『彼棄上而用下﹐何也﹖』對曰﹕『蕭氏保據江南﹐綿歷數紀。屬中原多故﹐未遑外略。又以我有齊氏之患﹐必謂力不能分。且繹懦而無謀﹐多疑少斷。人難慮始﹐皆戀邑居﹐旣惡遷移﹐當保羅郭。所以用下策也。』謹乃令中山公護及楊忠等率精騎先據江津﹐斷其走路。梁人豎木柵於外城﹐廣輪六十里。尋而謹至﹐悉眾圍之。梁主屢遣兵於城南出戰﹐輒爲謹所破。旬有六日﹐外城遂陷。梁主退保子城。翌日﹐率其太子以下﹐面縛出降﹐尋殺之。

《大唐衛公李靖兵法》曰﹕

夫決勝之策者﹐在乎察將之材能﹐審敵之彊弱﹐斷地之形勢﹐觀時之宜利﹐先勝而後戰﹐守地而不失﹐是謂必勝之道也。

若上驕下怨﹐可離而閒﹔營久卒疲﹐可掩而襲﹔昧去迷就﹐士眾猜嫌﹐可振而走﹔重進輕退﹐遇逢險阻﹐可邀而取。若敵人旌旗屢動﹐士馬數顧﹐其卒或縱或橫﹐其吏或行或止﹐追北恐不利﹐見利恐不獲﹐涉長途而未息﹐入險地而不疑﹐勁風劇寒﹐剖冰濟水﹐烈景炎熱﹐倍道兼行﹐陣而未定﹐合而未畢﹐若此之勢﹐乘而擊之﹐此爲天贊我也﹐豈有不勝哉﹗

若軍有賢智而不能用者﹐敗﹔上下不相親而各述己長者﹐敗﹔賞罰不當而眾多怨言者﹐敗﹔知而不敢擊﹐不知而擊者﹐敗﹔地利不得而卒多戰阨者﹐敗﹔勞逸無別﹐不曉車騎之用者﹐敗﹔覘候不審而輕敵懈怠者﹐敗﹔行於險道而不知深溝絕澗者﹐敗﹔陣無選鋒而奇正不分者﹐敗。凡此十敗﹐非天之殃﹐將之過也。

夫兵者寧千日而不用﹐不可一日而不勝。故白起對秦王曰﹕『明王愛其國﹐忠臣愛其名﹐臣寧伏其重誅﹐而不忍爲辱軍之將。』又嚴顏謂張飛曰﹕『卿等無狀﹐侵奪我州﹐有斷頭將軍﹐無降將軍也。』故二將咸重其名節﹐就死而不求生者﹐蓋知敗衄之恥﹐斯誠甚矣。

又曰﹕『凡與敵相逢﹐持軍相守﹐欲知彼算﹐將揣其謀﹐則如之何﹖』對曰﹕『士馬驍雄﹐示我以羸弱﹔陣伍齊肅﹐示我以不戰﹔見小利佯爲不敢爭﹐伏奇兵故誘以奔北﹔內實嚴警﹐外爲弛慢﹔恣行閒諜﹐托以忠告﹔或執使以相忿﹐或厚賄以相悅﹔移師則減竈﹐合營則偃旗﹔智足以及謀﹐勇足以及怒﹐非得地而不捨﹐非全軍而不侵﹔以多擊少﹐必取於晨朝﹐以寡擊眾﹐必候於日暮﹕如此則兵多詭伏﹐將有深謀﹐理須曲爲防愼﹐不可入其規畫。故傳曰「見可而進﹐知難而退﹐軍之善政也。」但敵固無小﹐蜂蠆有毒。且鳥窮則啄﹐獸窮猶觸者﹐皆自衛其生命﹐而求免於禍難也。若困而不鬥﹐乃智不逮於鳥獸﹐其能將乎﹖必須料敵制勝﹐誡於小利﹐然後可立大功矣。』

或又問曰﹕『所謂料敵者何﹖』對曰﹕『料敵者﹐料其彼我之形﹐定乎得失之計﹐始可兵出而決於勝負矣。當料彼將吏孰與己和﹐主客孰與己逸﹐排甲孰與己堅﹐器械孰與己利﹐教練孰與己明﹐地勢孰與己險﹐城池孰與己固﹐騎畜孰與己多﹐糧儲孰與己廣﹐工巧孰與己能﹐秣飼孰與己丰﹐資貨孰與己富﹕以此揣而料之﹐焉有不保其勝哉﹗夫軍無小聽﹐聽必審也﹔戰無小利﹐利必大也。審聽之道﹐詐亦受之﹐實亦受之﹐巧亦受之﹐拙亦受之﹐其詐而似實亦受之﹐其實而似詐亦受之﹐但當明聽其實﹐參會眾情﹐徐思其驗﹐鍛煉而用。不得逆詐自聽﹐挫折愚人之詞﹔又不得聽庸人之說﹐稱敵寡弱﹐輕侮眾心﹐而不料其實﹔又不得受敵人以小利餌我勇士﹐輒掠財畜﹐獲其首級﹐將闇不斷﹐而重賞之。忽敵無備﹐必爲所敗。揣敵之術﹐亦易知矣。若辭怒而不戰者﹐待其援也﹔杖而立﹐汲而先飲者﹐倍程迫速渴之兼也。夫欲行無窮之勢﹐圖不測之利﹐其事煩多﹐略陳梗槪而已。若遇小寇而有不可擊者﹐爲其將智而謀深﹐士勇而軍整﹐鋒甲堅銳而地險﹐騎畜肥逸而令行﹕如此則士蓄必死之心﹐將懷擒敵之計﹐此當固而待之﹐未得輕而犯也。如逢大敵而必可斗也者﹐彼將愚昧而政令不行﹐士馬𨿽多而眾心不一﹐鋒甲𨿽廣而兵刃不堅﹐居地無固而糧運不繼﹐卒無攻戰之志﹐旁無軍馬之援﹕此可襲而取之。抑又聞之﹐統戎行師﹐攻城野戰﹐當須料敵﹐然後縱兵。夫爲將能識此之機變﹐知彼之物情﹐亦何慮攻不逮﹑鬥不勝哉﹗』﹝衛公兵法﹐悉出孫子。如本已具﹐不復重出。﹞

【敵十五形﹑帥十過】﹝附﹞

敵有十五形可擊﹕新集﹐﹝始至﹐行陣未定﹐可擊。﹞未食﹐﹝𨿽已結陣﹐須饋食也。﹞不順﹐﹝逆風向月建。﹞後至﹐﹝敵後來﹐不得山川地勢利。﹞奔走﹐﹝行軍失次﹐用力不齊﹐陣布不均。﹞不戒﹐﹝我示弱﹐誘敵不設備。﹞勤勞﹐﹝倍道兼行﹐人馬未息﹐衣甲馳路﹐𨿽陣不堅。﹞將離﹐﹝大將已去﹐獨任小吏﹐素不威服。﹞長路﹐﹝趨戰爭利﹐日夜不息。﹞候濟﹐﹝半渡﹐疾擊。﹞不暇﹐﹝貪利求勝﹐不暇盡陣。﹞險路﹐﹝泥濘阻狹﹐車馬單行﹐左右難救。﹞擾亂﹐﹝行列失敍﹐進退不齊﹐縱不相載﹐橫不相對﹐或坐或立。﹞驚怖﹐﹝卒阨相逢﹐都無備擬﹐鼓噪掩擊﹐三軍震懾。﹞不定。﹝陣數移動﹐人馬數顧。﹞

帥有十過﹕勇而輕死﹐﹝可暴。﹞貪而好利﹐﹝可遺。﹞仁而不忍﹐﹝可勞。﹞知而心怯﹐﹝可窘。﹞信而喜信人﹐﹝可誑。﹞廉潔而愛人﹐﹝可侮。﹞慢而心緩﹐﹝可襲。﹞剛毅自用﹐﹝可誘。﹞懦志多疑﹐﹝可惑。﹞急而心速。﹝可久。﹞

孫子曰﹕『軍旁有險阻﹑蔣潢井﹑生葭葦﹑山林﹑翳薈者﹐必謹覆索之﹐此伏姦之所藏處也。﹝險者﹐一髙一下之地。阻者﹐雨水地也。蔣者﹐水艸之藂生也。潢者﹐池也。井者﹐下也。葭葦者﹐眾艸所聚也。山林者﹐眾木所居也。翳薈者﹐可以屏蔽之處也。此以上相地形﹐此以下察敵情也。翳薈艸木之相蒙蔽﹐可以藏兵處﹐必覆索之也。﹞敵近而靜者﹐恃其險也﹔敵遠而挑戰者﹐欲人之進也﹐其所處者居易利也。﹝所居利也。言敵去我近﹐但遣輕挑我﹐欲使前就之﹐其所處者平利也。挑﹐徒弔反。﹞眾樹動者﹐來也﹔﹝斬伐樹木﹐除道進來﹐故動。﹞眾艸多障者﹐疑也﹔﹝結艸爲障﹐欲使我度稠艸中。多障蔽者﹐敵必避去﹐恐追及﹐多作障蔽﹐使人疑有伏焉。﹞鳥起者﹐伏也﹔﹝下有伏兵住藏﹐觸鳥而驚起也。﹞獸駭者﹐覆也﹔﹝敵廣陣張翼﹐來覆我也﹐故獸驚駭也。﹞塵髙而銳者﹐車來也﹔﹝車馬行疾﹐塵相衝﹐故髙也。﹞卑而廣者﹐徒來也﹔散而條達者﹐薪采來也﹔﹝塵散衍而條達﹐各行所求。﹞少而往來者﹐營軍也。﹝欲立營壘﹐以輕兵往來爲斥候﹐故塵少也。﹞辭卑而益備者﹐進也﹔﹝其人來使辭卑﹐使閒視之﹐敵增備也﹐必進來也。﹞辭彊而進驅者﹐退也﹔﹝詭詐馳驅﹐無所畏﹐是知欲退者也。﹞輕車先居其側者﹐陣也﹔﹝陣兵﹐欲戰也。輕車馳車在陣側。﹞無約而請和者﹐謀也﹔﹝未有要約﹐而使來請和﹐有閒謀也。﹞奔走而陳兵者﹐期也﹔﹝自與偏將期也。﹞半進半退者﹐誘也。倚仗而立者﹐饑也﹔﹝倚仗矛戟而立者﹐饑之意。﹞汲役先飲者﹐渴也﹔向人見利而不進者﹐勞也﹔﹝士疲勞也。敵人來﹐見我利而不能擊進者﹐疲勞也。﹞鳥集者﹐虛也﹔﹝敵大作營壘﹐示我眾﹐而鳥集止其中者﹐虛也。﹞夜喧呼者﹐恐也﹔﹝軍士夜喧呼﹐將不勇也。相驚無備者﹐恐懼也。﹞軍擾者﹐將不重也﹔﹝無威重也。﹞旌旗動者﹐亂也﹔﹝旌旗謬動﹐抵東觸西傾倚者﹐亂也。﹞吏怒者﹐倦也﹔﹝軍吏悉怒﹐將者疲倦也。﹞粟馬食肉﹐軍無縣箠﹐不反其捨者﹐窮寇也﹔﹝谷馬食肉﹐不復蓄積﹐無縣簞之食﹐欲死戰﹐此窮寇也。簞﹐卽箠之類也。﹞諄諄翕翕﹐徐言入入者﹐失其眾也﹔﹝諄諄﹐語貌﹐又不足貌。翕翕者﹐不眞也。其上失卒之心﹐少气之意。徐言入入者﹐與之言安徐之貌也﹐此將失其眾也。諄﹐章倫反。翕﹐許及反。﹞數賞者﹐窘也﹔﹝軍不素敵﹐數行賞﹐欲士卒之力戰者﹐此恐窘也。窘﹐渠殞反。﹞數罰者﹐困也﹔﹝數行刑罰者﹐教令弛廢﹐是困軍也。﹞先暴而後畏其眾者﹐不精之至也﹔﹝先行卒暴於士卒﹐而後欲畏己者﹐此將不精之極也。﹞來委謝者﹐欲休息也。﹝戰未相伏﹐而下意气相委謝者﹐欲休息也。﹞兵怒而相迎﹐久而不合﹐又不相去﹐必謹察之。』﹝備奇伏也﹐此必有閒謀也。﹞

【察而後動】

春秋時﹐齊師伐魯﹐敗退。魯莊公將逐之﹐曹劌曰﹕『未可。夫大國難測也﹐懼有伏焉。』﹝恐詐而奔也。劌﹐居衛反。﹞登軾而觀之﹐其旗靡﹐其轍亂﹐曰﹕『可逐之。』

又﹐春秋時﹐秦﹑晉戰於羈馬﹐交綏。秦行人夜戒晉師曰﹕『兩君之士皆未慭也﹐明日請相見也。』﹝慭﹐缺也。魚覲反。﹞晉大夫臾駢曰﹕『使者目動而言肆﹐懼我也。﹝目動﹐心不安﹔言肆﹐聲放散﹐失常節也。駢﹐蒲田反。﹞將遁矣。薄諸河﹐必敗之。』﹝薄﹐迫也。﹞晉裨將胥甲﹑趙穿當軍門呼曰﹕『死傷未收而棄之﹐不惠也。不待期而薄人於隘﹐無勇也。』乃止。秦師果夜遁。

春秋時﹐晉師伐齊。齊侯畏眾﹐齊師夜遁。師曠曰﹕『鳥烏之聲樂﹐齊師其遁。』﹝鳥烏得空營﹐故樂也。﹞邢伯曰﹕『有班馬之聲﹐﹝夜遁﹐馬不相見﹐故鳴也。班﹐列也。﹞齊師其遁。』叔向曰﹕『城上有烏﹐齊師其遁。』

春秋時﹐晉師伐楚﹐將戰﹐楚子登巢車﹐以觀晉軍。﹝巢車﹐車上爲櫓。﹞楚將子重使大宰伯州黎侍於王后。﹝州黎﹐晉伯宗子﹐先奔楚也。﹞王曰﹕『騁而左右﹐何也﹖』﹝騁﹐走也。﹞曰﹕『召軍吏也。』『皆聚於中軍矣』。曰﹕『合謀也。』『張幕矣』。曰﹕『虔卜於先君也。』﹝虔﹐敬也。﹞『撤幕矣』。曰﹕『將發命也。』『甚囂﹐且塵上矣。』曰﹕『將塞井夷竈而爲行也。』﹝夷﹐平也。行﹐戶郎反。﹞『皆乘矣﹐﹝乘﹐承證反。﹞左右執兵而下矣』。曰﹕『聽誓也。』﹝左將帥﹐右車右。﹞『戰乎﹖』曰﹕『未可知也。』『乘而左右皆下矣』。曰﹕『戰禱也。』﹝禱﹐請諸鬼神也。﹞竟敗楚於鄢陵。

東晉末﹐宋武帝自京口舉義兵討桓玄﹐玄將桓謙屯於東陵﹐卞範之屯覆舟山西以拒之。宋武疑賊有伏兵﹐謂小將劉鐘曰﹕『此山下當有伏兵﹐卿可率部下指往摸之。』﹝摸音莫。﹞鐘應聲馳進﹐果有伏兵數百﹐一時奔走。

宋雍州刺史袁顗舉兵反﹐顗﹐魚起反。沿流入鵲尾﹐與官軍相持旣久﹐官軍主張興世越鵲尾上據錢溪﹐顗將劉胡攻之﹐不下﹐遣人傳唱錢溪已平﹐官軍之眾並懼﹐宋將沈攸之曰﹕『不然。若錢溪實敗﹐萬人中要應有逃亡得還者。必是彼戰失利﹐唱空聲以惑眾耳。』勒軍中不得輒動。錢溪信尋至﹐果大破賊。攸之悉以錢溪所送胡軍耳鼻示之﹐顗駭懼﹐急追胡還﹐遂潰之。

後魏將司馬楚之討蠕蠕﹐蠕蠕潛遣姦覘﹐﹝蠕﹐如兗反。覘﹐醜厭反。﹞入楚之軍﹐截驢耳而去。有告失驢耳者﹐諸將莫能察。楚之曰﹕『必是覘賊截之以爲驗﹐賊將至矣。』卽使軍人伐柳爲城﹐水灌令凍﹐城立而賊至。冰峻城固﹐不可攻逼﹐賊乃走散。

西魏將韓果性彊記﹐兼有權略﹐所行之處﹐山川形勢﹐輒能記憶﹐兼善伺敵虛實﹐揣知情狀。有潛匿溪谷爲閒偵者﹐﹝閒﹐古莧反。偵﹐醜鄭反。﹞果登髙視之﹐所疑之處﹐往必有獲。

周武帝帥師攻圍髙齊﹐後主將兵十萬自來援之。時柱國﹑陳王純屯千里徑﹐大將軍﹑永昌公椿屯雞棲原﹐大將軍宇文盛守汾水關﹐並受齊王憲節度。憲密謂椿曰﹕『兵者詭道﹐去畱不定﹐見機而作﹐不得遵常。汝今爲營﹐不須張幕﹐可伐柏爲庵﹐示有形勢。令兵去之後﹐賊猶致疑也。』時齊主分軍萬人向千里徑﹐又令其眾出汾水關﹐自率大兵與椿對陣。宇文盛馳騎告急﹐憲自以千騎救之。齊人睹谷中塵起﹐相率遽退。盛與柱國侯莫陳芮涉汾逐之﹐多有斬獲。俄而椿告齊眾稍逼﹐憲又回軍赴之。會椿被敕追還﹐率兵夜返。齊人果謂柏庵爲帳幕也﹐不疑軍退﹐翌日始悟。﹝周人設疑﹐齊人不察。庵音諳。﹞

【驗虛聲知無實】

後漢末﹐劉備遣將吳蘭屯下邳﹐曹公遣曹洪徵之。備遣張飛屯固山﹐欲斷軍後。眾議狐疑﹐洪曰﹕『賊實斷道者﹐當伏兵潛行﹐今反張聲﹐此其不能也。宜及其未集﹐促擊蘭﹐蘭破﹐則飛自走。』集兵擊蘭﹐大破之﹐飛果走。

東晉末﹐宋武帝率兵北伐﹐圍南燕慕容超於廣固﹐未下。時後秦姚興遣使告宋武云﹕『慕容見與鄰好﹐又以窮告急﹐今當遣鐵騎十萬﹐逕據洛陽。晉軍若不退者﹐便當長驅而進。』宋武呼興使答曰﹕『語汝姚興﹐我定燕之後﹐息甲三年﹐當平關﹑洛。今能自送﹐便可速來。』劉穆之聞興使﹐馳入﹐而宋武發遣已去。以興所言並答﹐具語穆之。穆之曰﹕『常日事無大小﹐必賜與謀。此宜善詳﹐云何率爾便答。未能威敵﹐正促彼怒耳。若燕未可拔﹐興救奄至﹐不審何以待之﹖』宋武笑曰﹕『此是兵機﹐非卿所解﹐故不語耳。夫兵貴神速﹐彼若審能遣救﹐必畏我知﹐寧容先遣信命。此是其見我伐燕﹐內已懷懼﹐自彊之辭耳。』興竟不能出師。廣固終拔﹐擒慕容超﹐平齊地。

【敵降審察】

楚漢相持﹐項羽圍漢王於滎陽。漢王請和﹐割滎陽以西者爲漢。亞父勸項王急攻滎陽﹐漢王患之。陳平反閒旣行﹐羽果疑亞父﹐亞父大怒而去﹐發病死。漢將紀信曰﹕『事急矣﹐臣請誑楚﹐可以閒出。』於是陳平夜出女子東門三千餘人﹐楚因擊之﹐紀信乃乘王車﹐黃屋左纛﹐曰食盡﹐漢王降楚。楚軍皆呼萬歲﹐之城東觀之。以故漢王得與數十騎出西門﹐遁走。

後魏萬俟醜奴﹑﹝萬音墨。俟音其。﹞宿勒明達等反叛﹐寇掠涇州﹐魏將崔延伯率眾討之。時丑奴置營涇州西北七十里。眾軍將出營討賊﹐未戰之閒﹐有賊數百騎﹐詐持文書﹐云是降簿﹐乞且緩師。延伯謂其事實﹐逡巡未斗。俄而﹐宿勒明達率眾自東北而至﹐乞降之賊從西競下﹐諸軍前後受敵。延伯上馬突陣﹐賊勢摧挫﹐便爾逐北﹐逕造其營。賊本輕騎﹐延伯軍兼步卒﹐兵力疲怠﹐賊乃乘閒得入排城。延伯軍遂大敗﹐死傷者二萬人。

西魏大將周文徵東魏﹐戰於邙山﹐裨將於謹率其麾下僞降﹐立於路左。東魏大將齊神武軍乘勝逐北﹐不以爲虞。追騎過盡﹐謹乃自後擊之﹐敵人大駭。獨狐信又收集兵士於後奮擊﹐齊神武軍遂亂﹐以此西魏軍得全而返。

兵四

孫子曰﹕『用閒有五﹕有因閒﹐有內閒﹐有反閒﹐有死閒﹐有生閒。五閒俱起﹐莫知其道﹐是謂神紀。因閒者﹐因其鄕人而用之者也。﹝因敵鄕人知敵表裏虛實之情﹐故就而用之﹐可使伺候也。﹞內閒者﹐因其官人而用之者也。﹝因在其官失職者﹐若刑戮之子孫與受罰之家也。因其有隙﹐就而用之。﹞反閒者﹐因其敵閒而用之者也。﹝敵使閒來視我﹐我知之﹐因厚賂重許﹐反使爲我閒也。蕭世誠曰﹕『言敵使人來候我﹐我佯不知﹐而示以虛事﹐前卻期會﹐使歸相語﹐故曰反閒。』﹞死閒者﹐爲誑事於外﹐令吾閒知之﹐而待於敵閒者也。﹝作詐誑之事於外﹐佯漏泄之﹐使吾閒知之。吾閒至敵中﹐爲敵所得﹐必以誑事輸敵﹐從而備之。吾所行不然﹐閒則死矣。又云﹐敵閒來﹐聞我誑事﹐以持歸﹐然皆非所圖也。二閒皆不能知幽隱深密﹐故曰死閒也。蕭世誠曰﹕『所獲敵人﹐及己叛亡軍士有重罪系者﹐故爲貸免﹐相敕勿泄﹐佯不祕密﹐令敵閒竊聞之。吾因縱之使亡﹐亡必歸。敵必信焉﹐往必死﹐故曰死閒。』﹞生閒者﹐反報者也。﹝擇己有賢才智謀﹐能自開通於敵之親貴﹐察其動靜﹐知其事計﹐彼所爲已知其實﹐還報﹐故曰生閒。﹞故三軍之親莫親於閒﹐﹝若不親撫﹐重以祿賞﹐則反爲敵用﹐泄我情實。﹞賞莫厚於閒﹐﹝厚賞之﹐賴其用。﹞事莫密於閒﹐﹝閒事不密﹐則爲己害。﹞非聖智不能用閒﹐﹝不能得閒人之用。﹞非仁義不能使閒﹐非微密者不能得閒之實。﹝用意密而不漏。﹞閒事未發而先聞﹐其閒者與所告者皆死。凡軍之所欲擊﹐﹝所欲擊之軍。﹞城之所欲攻﹐﹝所欲攻之城者。﹞人之所欲殺﹐﹝所欲殺之人者。﹞必先知其守將﹑左右﹑謁者﹑門者﹑舍人之姓名﹐﹝守﹐謂官守職任者。謁﹐告也﹐主告事者也。門者﹐守門者也。舍人﹐守舍之人也。必先知之爲親舊﹐有急則呼之﹐則不見呵止﹐亦因此知敵之情。﹞令吾閒必索知之。敵閒之來閒我者﹐因以利導而捨之﹐﹝捨﹐居止也。令吾人遺以重利﹐復遇而捨止之﹐可令詭其辭。故反閒可得而用也。故能取敵之閒而用之。﹞因是而知之﹐故鄕閒﹑內閒可得而使也。﹝因反敵閒而知敵情﹐鄕閒﹑內閒者皆可得使。﹞因是而知之﹐故死閒爲誑事可使告敵﹐因是可得而攻也。﹝因誑事而知敵情﹐生閒往返﹐可使知其敵之腹心所在。﹞因是而知之﹐故生閒可使如期。五閒之事﹐主必知之﹐﹝人主當知五閒之用﹐厚其祿﹐丰其財。﹞故反閒不可不厚也。﹝反閒﹐五閒之本﹐事之要也﹐故當在厚待。﹞則伊﹑呂之在夏﹑殷﹐爲殷﹑周反閒﹐豈不重之哉﹗惟明主賢將﹐能以上智爲閒者﹐必成大功。此兵之要﹐三軍所恃而動者也。』

【閒諜】

春秋時﹐楚師伐宋﹐九月不服﹐將去宋。楚大夫申叔時曰﹕『築室反耕者﹐宋必聽命。』楚子從之。﹝築室於宋﹐分兵於田﹐示無去志。王從其言。﹞宋人懼﹐使華元夜入楚師﹐登子反之牀﹐起之﹐曰﹕『寡君使元以病告﹐﹝兵法﹕因其鄕人而用之﹐必先知其守將﹑左右﹑謁者﹑門者﹑舍人之姓名﹐因而利導之。華元蓋用此術得以自通。﹞曰「敝邑易子而食﹐析骸以爨。𨿽然﹐城下之盟﹐有以國斃﹐不能從也。﹝寧以國斃﹐不從城下盟。﹞去我三十里﹐惟命是聽。」』子反懼﹐與之盟﹐而告楚子﹐退三十里。宋及楚平。﹝華元若不因閒諜﹐無由得入楚軍。﹞

戰國鄭武公欲伐胡﹐先以其子妻胡﹐因問羣臣曰﹕『吾欲用兵﹐誰可伐者﹖』大夫關思期曰﹕『胡可。』武公怒而戮之﹐曰﹕『胡﹐兄弟之國﹐子言伐之﹐何也﹗』胡君聞之﹐以鄭爲親己﹐不備。鄭襲胡﹐取之。﹝此用死閒之勢。﹞

戰國燕昭王以樂毅爲將﹐破齊七十餘城。及惠王立﹐與毅有隙。齊將田單乃縱反閒於燕﹐宣言曰﹕『齊王已死﹐城不拔者二耳。樂毅畏誅而不敢歸﹐以伐齊爲名﹐實欲連兵南面而王齊。齊人未附﹐故且緩師。使他將來﹐卽墨殘矣。』燕王以爲然﹐使騎劫代毅。燕人士卒離心。單又縱反閒曰﹕『吾懼燕人掘吾城外墓﹐僇﹝音戮﹞先人。』燕軍從之。卽墨人激怒﹐請戰﹐大敗燕師﹐所亡七十餘城悉復之。

戰國秦師圍趙閼與﹐趙將趙奢救之﹐去趙國都三十里﹐不進。秦閒來﹐奢善食﹝音寺﹞遣之。閒以報秦將﹐以爲奢師怯弱﹐而止不行。奢隨而捲甲趨秦師﹐擊破之。﹝具【示緩篇】。此則反用彼閒也。﹞

戰國秦與趙兵相拒長平﹐趙孝成王使廉頗爲將﹐固壁不戰。秦數挑戰﹐廉頗不出。秦之閒言曰﹕『秦之所患﹐獨畏馬服君趙奢之子爲將耳。』趙王信之﹐因以奢子爲將﹐終爲秦將白起所敗。

楚﹑漢相持﹐未決勝負。陳平言於漢王曰﹕『彼項王骨鯁之臣以亞父範增﹑鐘離眛﹑龍且﹑周殷之屬﹐不過數人。大王誠能出捐數萬斤金﹐行反閒﹐閒其君臣﹐以疑其心﹐項王爲人意忌信讒﹐必內相誅。漢因舉兵而攻之﹐破楚必矣。』漢王然之﹐遂出黃金四萬斤﹐與平﹐恣所爲﹐不問出入。旣多以金縱反閒於楚軍﹐宣言諸將鐘離眛等爲項王將﹐功多矣﹐然終不得裂地而王﹐欲與漢爲一﹐滅項氏﹐分王其地。項王果疑之﹐使使至漢。漢爲太牢之具﹐舉進。見楚使﹐﹝舉鼎俎而來。﹞卽佯驚曰﹕『吾以爲亞父使﹐乃項王使也﹗』復持去﹐以惡艸具進楚使。﹝去肴肉﹐更以艸菜之具。﹞使歸具報項王﹐項王果大疑亞父。亞父欲急擊下滎陽城﹐項王不信﹐不肯聽亞父。亞父聞項王疑之﹐乃大怒曰﹕『天下事大定矣。君王自爲之﹗願賜骸骨歸。』歸未至彭城﹐疽發背而死。漢遣紀信詐降﹐而漢王宵遁﹐終滅項羽。﹝羽不悟反閒而亡。﹞

漢使酈食其說齊王田廣﹐捨兵﹐與酈生縱酒。漢將韓信因齊無備﹐襲齊﹐破之。田廣烹食其。﹝此偶成韓信用死閒之勢。﹞

漢髙帝被匈奴單於冒頓圍於白登﹐及使閒厚遺閼氏﹐閼氏乃謂冒頓曰﹕『兩主不相困。今得漢地﹐而單於終非能居之。且漢主亦有神﹐單於察之。』冒頓乃解圍之一角。於是髙帝令士皆持滿傅矢外向﹐從解角直出﹐竟與大軍合﹐而冒頓遂引兵而去。

後漢西域將兵長史班超發於闐諸國兵﹐擊莎車﹑龜玆二國。揚言兵少不敵﹐罷散。乃陰緩生口﹐歸以告。龜玆王喜而不虞。超卽潛勒兵﹐馳赴莎車﹐大破﹐降之。﹝具【聲言退誘敵破之篇】。斯亦同死閒之勢。﹞

晉益州牧羅尙遣將隗伯﹐攻蜀賊李雄於郫城﹐互有勝負。雄乃募武都人朴泰﹐鞭之見血﹐使譎羅尙﹐欲爲內應﹐以火爲期。尙信之﹐悉出精兵﹐遣隗伯等率兵從泰擊雄。雄將李驤於道設伏。泰以長梯倚城而舉火﹐伯軍見火起而爭緣梯﹐泰又以繩汲上尙軍百餘人﹐皆斬之。雄因放兵﹐內外擊之﹐大破尙軍。﹝此用內閒之勢。﹞

十六國後涼呂光將呂延伐乞伏幹歸﹐大敗之。幹歸乃縱反閒﹐稱眾潰﹐東奔成紀。延信而追之。延司馬耿稚曰﹕『告者視髙而色動﹐必有姦計﹐不可。』延不從﹐相遇﹐戰敗﹐死之。﹝具【聲言退誘敵破之篇】。斯亦同班超破莎車之勢。﹞

東魏將段琛據宜陽﹐遣將牛道常扇誘邊人。西魏將韋孝寬拒之﹐遣諜人訪獲道常手迹﹐令善書者僞作道常與孝寬書﹐論歸款之意﹐又爲落燼燒迹﹐若火下書者﹐還令諜人遺之於琛營。琛得書﹐果疑之。道常所經略皆不見用。孝寬知其離沮﹐因出奇兵掩襲﹐擒道常及琛等﹐崤﹑澠遂淸。﹝澠音沔。﹞

東魏大將齊神武率兵趣沙苑﹐西魏大將周文帝遣達奚武覘之。武從三騎﹐皆衣敵人衣服。至日暮﹐去營數百步﹐下馬潛聽﹐得其軍號。因上馬歷營﹐若警夜者﹐有不如法者﹐往往撻之。具知敵之情狀﹐以告周文帝。

齊斛律光字明月﹐爲當時名將。後周將韋孝寬守玉璧﹐﹝今絳郡稷山縣。﹞忌光英勇。孝寬參軍曲嚴頗知卜筮﹐謂孝寬曰﹕『來年﹐齊朝必大相殺戮。』孝寬因令嚴作謠言﹐令閒諜漏其文於鄴﹐曰﹕『百升飛上天﹐明月照長安。』又曰﹕『髙山不推自崩﹐槲樹不扶自豎。』祖珽因續之曰﹕『盲老翁背上下大斧﹐饒舌老母不得語。』令小兒歌之於路。穆提婆聞之﹐以告其母陸令萱。令萱以饒舌斥己也﹐﹝陸令萱卽後主乳母。﹞盲老翁謂祖珽也﹐遂相與協謀﹐以謠言啟後主誅光。周武帝聞之﹐遂大赦境內﹐始有滅齊之志﹐竟平其國。

大唐衛公李靖伐突厥頡利可汗﹐以唐儉先在突厥結和親﹐突厥遂不備﹐靖因掩擊破之。﹝亦以唐儉爲死閒之勢。﹞

《李靖兵法》曰﹕

夫戰之取勝﹐此豈求之於天地﹐在乎因人以成之。歷觀古人之用閒﹐其妙非一﹐卽有閒其君者﹐有閒其親者﹐有閒其賢者﹐有閒其能者﹐有閒其助者﹐有閒其鄰好者﹐有閒其左右者﹐有閒其縱橫者。故子貢﹑史廖﹑陳軫﹑蘇秦﹑張儀﹑範睢等﹐皆憑此術而成功也。

且閒之道﹐其有五焉﹕有因其邑人﹐使潛伺察﹐而致詞焉﹔有因其仕子﹐故泄虛假﹐令告示焉﹔有因敵之使﹐矯其事而返之焉﹔有審擇賢能﹐使覘彼向背虛實﹐而歸說之焉﹔有佯緩罪戾﹐微漏我僞情浮計﹐使亡報之焉﹕凡此五閒﹐皆須隱祕﹐重之以賞﹐密之又密﹐始可行焉。

若敵有寵嬖﹐任以腹心者﹐我當使閒遺其珍玩﹐恣其所欲﹐順而傍誘之﹔敵有重臣失勢﹐不滿其志者﹐我則啖以厚利﹐詭相親附﹐采其情實而致之﹔敵有親貴左右﹐多詞誇誕﹐好論利害者﹐我則使閒曲情尊奉﹐厚遺珍寶﹐揣其所閒而反閒之﹔敵若使聘於我﹐我則稽畱其使﹐令人與之共處﹐矯致殷勤﹐僞相親匿﹐朝夕慰諭﹐倍供珍味﹐觀其辭色而察之﹐仍朝暮令使獨與己伴居﹐我遣聰明者潛於復壁中聽所閒﹐使旣遲違﹐恐彼怪責﹐必是竊論心事﹐我知事計﹐遣使而用之。

且夫用閒以閒人﹐人亦用閒以閒己﹐己以密往﹐人以密來﹐理須獨察於心﹐參會於事﹐則不失矣。若敵使人來﹐欲候我虛實﹐察我動靜﹐覘知事計而行其閒者﹐我當佯爲不覺﹐捨其厚利而善啖之﹐微以我僞言誑事﹐示以前卻期會﹐卽我之所須﹐爲彼之所失者﹐因其有閒而反閒之﹐彼若將我虛而以爲實﹐我卽乘其獘而得其志矣。

夫水所以能濟舟﹐亦有因水而覆沒者﹔閒所以能成功﹐亦有憑閒而傾敗者。若束髮事主﹐當朝正色﹐忠以盡節﹐信以竭誠﹐不詭伏以自容﹐不權宜以爲利﹐𨿽有善閒﹐其可用乎﹖

【行師先在量力﹐不可窮兵】

春秋時﹐息侯伐鄭﹐鄭伯與戰於境﹐息侯大敗而還。君子是以知息之將亡也。不度徳﹐﹝鄭莊賢。﹞不量力﹐﹝息國弱。﹞不親親﹐﹝鄭﹑息同姓之國。﹞不徵辭﹐不察有罪﹐﹝言語相恨﹐當明徵其辭﹐以審曲直﹐不宜輕斗。﹞犯五不韙﹐而以伐人﹐其喪師也﹐不亦宜乎﹗﹝韙音於鬼反。﹞

漢武帝患匈奴屢爲邊患﹐雁門馬邑豪聶壹因大行王恢言﹕『匈奴初和親﹐親信邊﹐可誘以利致之﹐伏兵襲擊﹐必破之道也。』帝召問公卿﹐曰﹕『今欲舉兵攻之﹐何如﹖』韓安國曰﹕『臣聞髙皇帝圍於平城﹐匈奴至者投鞍髙如城者數所。平城之饑﹐七日不食﹐天下歌之。解圍之後﹐而無忿怒之心。夫聖人以天下爲度者也﹐不以私怒傷天下之政﹐故乃遣劉敬﹐奉金千斤﹐以結和親﹐至今爲五世利。孝文皇帝又嘗一擁天下精兵聚之廣武﹐終無尺寸之功﹐而天下黔首無不憂者。孝文悟於兵之不可宿﹐故復合和親之約。此二聖之迹﹐足以爲效矣。竊以勿擊爲便。』

漢元帝時﹐朱崖﹑儋耳二郡夷數反﹐賈捐之上書請不擊。其略曰﹕『臣聞堯舜禹三聖之徳﹐地方不過數千里﹐西被流沙﹐東漸於海﹐朔南曁聲教﹐欲與聲教則治之﹐不欲與者不彊治也。是以頌聲並作﹐視聽之類咸樂其生。秦氏興兵遠攻﹐貪外虛內﹐務欲廣地﹐而天下潰畔。賴聖漢爲百姓請命﹐平定天下。至孝武皇帝﹐以國富人逸﹐攘卻匈奴﹐西連諸國﹐至於安息﹐東過碣石﹐造鹽鐵酒榷之利以佐用度﹐猶不能足。當此之時﹐寇盜並起﹐徵伐不休之故也。今陛下不忍悁悁之忿﹐欲驅士眾﹐擠之大海之中﹐﹝悁﹐居緣反。﹞快心幽冥之地﹐非所以保全元元也。詩云「蠢爾蠻荊﹐大邦爲仇。」自古而患之久矣﹐何況乃復其南方萬里之蠻乎﹗臣竊以往者羌軍言之﹐暴師曾未一年﹐兵出不踰千里﹐費四十餘萬萬﹐大司農錢盡﹐乃以少府禁錢續之。夫一隅爲不善﹐費尙如此﹐況於勞師遠攻﹐亡士無功乎﹗臣愚以爲非冠帶之國﹐禹貢所及﹐皆可且無以爲。』於是遂罷其郡。﹝具【邊防。南蠻篇】。﹞

後漢光武建武中﹐北匈奴衰弱﹐臧宮﹑馬武上書﹕『請臨塞﹐厚懸購賞﹐諭告髙句麗﹑烏桓﹑鮮卑攻其左﹐發河西四郡及天水﹑隴西羌胡擊其右﹐如此﹐北虜之滅﹐不過數年矣。』帝曰﹕『捨近謀遠者﹐勞而無功﹔捨遠謀近者﹐逸而有終。故曰務廣地者荒﹐務廣徳者彊。有其有者安﹐貪人有者殘。殘滅之政﹐𨿽成必敗。今國無善政﹐災變不息﹐百姓驚惶﹐人不自保﹐而復遠事邊外乎﹖孔子曰「吾恐季孫之憂﹐不在顓臾。」』自是諸將莫敢復言兵事。﹝具【邊防。匈奴篇】。﹞

魏將諸葛誕據壽春反﹐魏將王基討之。司馬文王欲遣諸將輕兵深入﹐招迎吳將唐咨等子弟﹐因釁有蕩覆吳之勢。基諫曰﹕『昔吳將諸葛恪乘東關之勝﹐竭江表兵﹐以圍新城﹐城旣不拔﹐而眾死者太半。蜀將姜維因洮上之利﹐輕軍深入﹐糧餉不繼﹐軍覆上邽。夫旣勝之後﹐必輕敵﹐則慮難不深。今賊新敗於外﹐又內患未弭﹐是其修備設慮之時也。且兵出踰年﹐人有歸心。今俘馘十萬﹐罪人斯得﹐自歷代徵伐﹐未有全兵獨克如今之盛者也。昔武皇帝破袁紹於官渡﹐自以所獲已多﹐不復追奔﹐懼挫威也。』從之。

宋文帝勵精爲治﹐俗阜人康﹐元嘉數十年閒﹐比漢之文景。自以財殷力盛﹐遂經略中原﹐命王玄謨等大舉北伐﹐遂至後魏太武親率二十萬眾至於瓜步﹐喪師蹙國﹐斯不量力﹑黷武之謂也。

陳宣帝卽位數年﹐遣吳明徹率師十萬渡江﹐盡克淮南之地。息師不二三載﹐更攻後周之彭城﹐大敗於呂梁﹐明徹並將卒並沒。江左削弱﹐自此之由。斯亦不量力而黷武窮兵之謂也。

後周武帝伐齊﹐軍次並州。齊將安徳王延宗擁兵四萬出城拒帝﹐帝率諸軍合戰﹐齊人退﹐帝乘勝逐北﹐率千餘騎入城東門﹐令諸軍繞城置陣。至夜﹐延宗率其眾排陣而前﹐城中軍卻﹐人相蹂踐﹐大爲延宗所敗﹐死傷略盡。齊人欲閉門﹐以閫下積屍﹐扉不得闔。帝從數騎﹐崎嶇危崄﹐僅乃得出。至明﹐率諸軍更戰﹐大破之﹐擒延宗﹐並州平。﹝周武窮兵﹐幾於不濟。﹞

【臨敵易將】

戰國燕昭王使將樂毅下齊七十餘城﹐惟莒﹑卽墨二城未下。惠王嗣立﹐以騎劫代毅﹐遂爲齊將田單所敗﹐得齊地復歸於齊。

秦師伐趙﹐趙王使廉頗禦之﹐頗固壁不戰。趙王惑秦之閒﹐以趙奢之子代頗﹐趙師大敗。

晉鎭南將軍杜元凱都督荊州諸軍事﹐襲吳西陵督張政﹐﹝西陵﹐今夷陵郡。﹞大破之。政﹐吳之名將﹐據要害之地﹐恥無備取敗﹐不以實聞於孫皓。元凱欲閒吳邊將﹐乃請還其所獲之眾於皓。皓果召政﹐遣武昌監劉憲代之。故晉軍將至﹐使其將帥移易﹐成傾蕩之勢﹐竟殄滅焉。﹝皓不悟致敗。﹞

後周末﹐隋文帝作相﹐尉遲迥據相州舉兵﹐隋文帝遣鄖公韋孝寬爲東道元帥﹐師次沁水﹐水漲﹐未得渡。﹝沁音七鴆反。﹞長史李詢上密啟云﹕『大將梁士彥﹑宇文欣﹑崔弘度等並受尉遲迥餉金。』軍中慅慅﹐人情大異。文帝以爲憂﹐欲代此三人。李徳林獨進計云﹕『公與諸將並是國家貴臣﹐未相伏馭﹐今以挾令之威﹐使得之耳﹐安知後所遣者能盡腹心﹐前遣之人獨致乖異﹖又取金之事﹐虛實難明﹐卽令換易﹐彼將懼罪﹐恐其逃逸﹐便須禁錮﹐然則鄖公以下﹐必有驚疑之意。且臨敵代將﹐自古所難﹐樂毅所以辭燕﹐趙奢之子所以致敗於趙。如愚所見﹐但遣公一腹心﹐明於智略﹐爲諸將舊來所信服者﹐速至軍所﹐觀其情僞。縱有異意﹐必不敢動。』文帝大悟﹐卽令髙炯馳驛往軍所﹐爲諸將節度﹐竟成大功。﹝隋文悟之而勝。﹞

孫子曰﹕『將在軍﹐君命有所不受。』﹝苟便於事﹐不拘於君命也。故曰『不從中禦』。﹞

【軍政不一必敗】

春秋時﹐楚子伐鄭﹐晉師救之。楚子北師次於郔。﹝郔﹐鄭北地。音延。﹞聞晉師濟河﹐楚子欲還﹐伍參言於楚子曰﹕﹝參﹐倉含反。﹞『晉之從政者新﹐未能行令。其佐先縠剛愎不仁﹐未肯用命。其三帥者﹐專行不獲。﹝欲專其所行﹐而不得。﹞聽而無上﹐眾誰適從﹖此行也﹐晉師必敗。』楚攺乘轅而北之﹐次於管以待之。晉師在敖﹑鄗苦髙反之閒。晉魏錡求公族未得﹐﹝欲爲公族大夫。﹞而怒﹐欲敗晉師。請致師﹐不許。請使﹐許之。遂往﹐請戰而還。趙旃求卿未得﹐﹝旃﹐趙穿子。﹞請挑戰﹐不許。請召盟﹐許之﹐與魏錡皆命而往。郤克曰﹕『二憾往矣﹐弗備必敗。』隨會曰﹕『若二子怒楚﹐楚人乘我﹐喪師無日矣﹐﹝乘﹐猶登也。﹞不如備之。楚之無惡﹐除備而盟﹐何損於好﹖若以惡來﹐有備不敗。且𨿽諸侯相見﹐軍衛之徹﹐警也。』﹝徹﹐去也。﹞先縠不可。﹝不肯設備。﹞隨會使鞏朔﹑韓穿帥七覆於敖前﹐﹝帥﹐將也。覆﹐謂伏兵七處。﹞故上軍不敗。而中軍﹑下軍皆敗績。

春秋時﹐吳師伐楚州來﹐楚救之。吳人禦諸鐘離。楚將子瑕卒﹐楚師熸。﹝音尖。吳﹑楚之閒﹐謂火滅爲熸。軍中重主喪亡﹐故其戰人無復气勢也。﹞吳將公子光曰﹕『諸侯從於楚者眾﹐而皆小國也﹐畏楚而不獲已﹐是以來。吾聞之﹕「作事威克其愛﹐𨿽小必濟。」﹝克﹐勝也。軍事尙威。﹞胡﹑沈之君幼而狂﹐﹝性無常。﹞陳大夫嚙壯而頑﹐頓與許﹑蔡疾敵。楚大將死﹐其師熸。薳越爲帥﹐帥賤﹐多寵﹐政令不一。﹝越非正卿也﹐軍多寵人﹐政令不一於越也。薳﹐爲委反。﹞七國同役而不同心﹐﹝七國﹐楚﹑頓﹑胡﹑沈﹑蔡﹑陳﹑許也。﹞帥賤而不能整﹐無大威命﹐楚可敗也。先分師以犯胡﹑沈與陳﹐必先奔﹐諸侯之師乃搖心矣。諸侯乖亂﹐楚必大奔。請先者去備薄威﹐﹝示之以不整﹐以誘之。﹞後者惇陳整旅。』﹝惇﹐厚。﹞吳子從之。戰於雞父。﹝音甫。﹞吳子以罪人三千先犯胡﹑沈與陳﹐﹝囚徒不習戰﹐以示不整。﹞三國爭之。吳爲三軍以擊於後﹐中軍從王﹐光帥右軍﹐掩余帥左軍。吳之罪人或奔或止﹐三國亂﹐吳師擊之﹐敗﹐獲胡﹑沈之君及陳大夫。捨胡﹑沈之囚﹐使奔許與蔡﹑頓﹐曰﹕『吾君死矣﹗』師噪而從之﹐三國奔﹐﹝三國﹐許﹑蔡﹑頓。﹞楚師大奔。

後漢末﹐曹公擊馬超。始﹐賊每一部到﹐公輒有喜色。賊破之後﹐諸將問其故。答曰﹕『關中長遠﹐若賊各依崄阻﹐徵之﹐不一二年不可定也。今皆來集﹐其眾𨿽多﹐莫相歸伏﹐軍無適﹝音的﹞主﹐一舉可滅﹐爲功甚易﹐吾是以喜。』

【軍無政令敗】

後魏末﹐原州人豆盧狼害都督大野樹兒等﹐據州城反。州人李賢乃招集豪傑謀曰﹕『賊起倉卒﹐便誅二將﹐其勢𨿽盛﹐其志已驕。然其政令莫施﹐惟以殘剝爲業。夫以羈旅之賊﹐而馭烏合之眾﹐勢自離解。今若從中擊之。賊必喪膽。如吾計者﹐指日取之。』眾皆從焉。賢乃率敢死士三百人﹐分爲兩道﹐乘夜鼓噪而出。羣賊大驚﹐一戰而敗﹐狼遁走﹐追斬之。

【推誠】

後漢更始初﹐光武爲蕭王﹐定河北諸賊。銅馬餘眾降﹐封其渠帥爲列侯。降者猶不自安﹐光武知其意﹐敕令各歸營勒兵﹐乃自乘輕騎按行部陣。降者更相語曰﹕『蕭王推赤心置人腹中﹐安得不投死乎﹗』﹝投死﹐猶言致死。﹞由是皆服。

東晉末﹐劉道規爲荊州刺史﹐桓玄餘黨荀林屯江津﹐桓謙軍枝江﹐二寇交逼﹐以絕都邑之閒。荊﹑楚旣桓氏義舊﹐並懷異心。道規乃會將士﹐告之曰﹕『桓謙今在近畿﹐聞諸軍頗有去就之計。吾東來﹐文武足以濟事。若欲去者﹐本不相禁。』因夜開城門﹐達曉不閉。眾咸憚服﹐莫有去者。

西魏將王羆之守華州也﹐﹝今馮翊郡。﹞西魏師與東魏師戰於河橋﹐不利﹐東魏降卒趙靑雀據長安城﹐所在莫有固志。羆乃大開州門﹐召城中軍民謂之曰﹕『如聞天子敗績﹐不知吉凶﹐諸人相驚﹐鹹有異心。王羆受委於此﹐以死報恩。諸人若有異圖﹐可來見殺。必恐城陷沒者﹐亦任出城。如有忠誠能與王羆同心者﹐可共固守。』軍民見其誠信﹐皆無異志。

【示信】

春秋時﹐晉文公圍原﹐命三日之糧。原不降﹐命去之。諜出﹐﹝諜﹐閒也。﹞曰﹕『原將降矣。』軍吏請待之。公曰﹕『信﹐國之寶也﹐人之所庇也。得原失信﹐何以庇之﹖所亡滋多。』退一捨而原降。

晉文公伐楚﹐歸國行賞﹐狐偃爲首。或曰﹕『城濮之事﹐先軫之謀。』文公曰﹕『城濮之事﹐偃說我無失信﹐不背三捨之約。先軫所謀﹐軍事﹐吾用之以勝。然此一時之說﹐偃言萬世之政﹐柰何以一時之利﹐而加萬世之功乎﹖是以先之。』眾皆悅服。

魏明帝自徵蜀﹐至長安﹐遣張郃諸軍勁卒四十餘萬向劍閣。諸葛亮有戰士萬二千﹐更下者八千。時魏軍始陣﹐番兵適交﹐亮參佐咸以敵眾彊多﹐非力所制控﹐權停下兵並聲勢。亮曰﹕『吾聞用武行師﹐以大信爲本。得原失信﹐古人所惜。去者束裝以待期﹐妻子企踵而計日。』乃飭速遣。於是去者感悅﹐願畱一戰﹔住者憤踴﹐咸思致命。臨軍之日﹐莫不拔刃爭先﹐以一當十﹐殺張郃﹐卻司馬宣王﹐一戰大克﹐此之由也。

【示義】

春秋時﹐晉將荀吳伐鮮虞﹐圍鼓。﹝鼓﹐白狄之別邑。﹞鼓人或請以城叛﹐吳曰﹕『吾聞諸叔向﹕「好惡不愆﹐人知所適﹐事無不濟。」﹝愆﹐過。適﹐歸。﹞或以吾城叛﹐吾所甚惡也﹔人以城來﹐吾獨何好焉﹖賞所甚惡﹐若所好何﹖﹝無復加所好。﹞若其弗賞﹐是失信也﹐何以庇民﹖力能則進﹐不能則退﹐量力而行。吾不可以欲城而邇姦也﹐所喪滋多。』使鼓人殺叛人而繕守備。圍鼓三月﹐鼓人或請降。使其民見﹐曰﹕『猶有食色﹐姑修而城。』軍吏曰﹕『獲城而不取﹐勤人而頓兵﹐何以事君﹖』吳曰﹕『所以事君也。獲一邑而教民怠﹐將焉用邑﹖邑以賈怠﹐不如完舊。﹝完﹐猶保守也。賈音古。﹞賈怠無卒﹐﹝終也。﹞棄舊不祥。鼓人能事其君﹐我亦能事吾君。率義不爽﹐好惡不愆﹐城可獲而民知義所﹐﹝知義所在也。荀吳必其能獲﹐故因以示義。﹞有死命而無二心﹐不亦可乎﹖』鼓人告食竭力盡﹐而後取之。克鼓而返﹐不戮一人。

秦末﹐天下兵起﹐範增說項梁曰﹕『陳勝敗固當。夫秦滅六國﹐楚最無罪。自懷王入秦不返﹐楚人憐之至今﹐故楚南公曰「楚𨿽三戶﹐亡秦必楚」。今陳勝首事﹐不立楚後而自立﹐其勢不長。今君起江東﹐楚蜂起之將皆爭附君者﹐以君世世楚將﹐爲能復立楚之後也。』乃求楚懷王孫心﹐立爲懷王﹐以從民欲。

漢﹑楚相持之際﹐項羽擊陳畱﹑外黃﹐外黃不下。數日﹐降﹐羽悉令男子年十五以上詣城東﹐欲坑之。外黃令舍人兒年十三﹐﹝令之舍人﹐卑也。以其幼弱﹐故系其父。﹞往說羽曰﹕『彭越彊劫外黃﹐﹝彊音其掌反。﹞外黃恐﹐故且降大王。大王至﹐又坑之﹐百姓豈有所歸心哉﹗從此以東﹐梁地十餘城皆恐﹐莫肯下矣。』羽然其言﹐乃赦外黃當坑者﹐而東至睢陽﹐聞之皆爭下。

漢王至洛陽﹐新城三老董公遮說漢王以義帝死﹐請發喪。漢王從之﹐遂爲義帝發喪﹐袒而大哭﹐哀臨三日。發使告諸侯曰﹕『天下共立義帝﹐北面事之。今項王放殺義帝江南﹐大逆無道。寡人親爲發喪﹐兵皆縞素。悉發關中兵﹐收三河士﹐南浮江漢以下﹐願從諸侯王擊楚之殺義帝者。』於是諸侯多從之。

晉徵南大將軍﹐都督荊州諸軍事羊祜至鎭﹐務修徳信﹐以懷柔初附﹐慨然有吞吳之心。每與吳人交兵﹐克日方戰﹐不爲掩襲之計。將帥有欲進譎詐之策者﹐輒飲以醇酒﹐使不得言。人有掠吳二兒爲俘者﹐祜遣送還其家。後吳將夏詳﹐邵顗等降﹐二兒之父亦率其屬與俱。吳將潘景﹑陳尙來寇﹐祜追斬之﹐而美其死節﹐厚加殯殮。景﹑尙子弟迎喪﹐祜以禮遣還。吳將鄧香掠夏口﹐祜募生縛香﹐旣至﹐宥之。香感其恩﹐率部曲而降。祜出軍行吳境﹐刈谷爲糧﹐皆計所侵﹐送絹償之。每會眾江﹑沔遊獵﹐常止晉地。若獸先爲吳人所傷而爲晉兵所得者﹐皆封還之。於是吳人翕然悅服﹐稱爲羊公﹐不之名也。祜與陸抗相對﹐使命交通﹐抗稱祜之徳﹐𨿽樂毅﹑諸葛孔明不能過也。抗常病﹐祜饋之藥﹐抗服之無疑心。人多諫抗﹐抗曰﹕『羊祜豈酖人者﹗』時談以爲華元﹑子反復見於今。抗每告其戍曰﹕『彼專爲徳﹐我專爲暴﹐是不戰而自服也。』

東晉末﹐宋武帝爲將﹐北伐後秦姚泓﹐以檀道濟爲前鋒。至洛陽﹐凡拔城破壘﹐俘四千餘人﹐議者謂應以戮爲京觀。道濟曰﹕『伐罪弔民﹐正在今日。』皆釋而遣之。於是戎夷感悅﹐相率歸之者甚眾。

後魏遣將慕容白曜伐宋無鹽城﹐克之﹐將盡以其人爲軍實。副將酈範曰﹕『齊四履之地﹐號爲「東秦」﹐不遠爲經略﹐恐未可定也。今皇威鈶被﹐人未沾澤﹐連城有懷貳之將﹐比邑有拒守之夫。宜先信義﹐示之軌物﹐然後人心可懷﹐二州可定。』白曜從之。進次肥城﹐白曜將攻之。範曰﹕『肥城𨿽小﹐攻則淹日﹐得之無益軍聲﹐失之有損軍勢﹐且見無鹽之卒﹐死者塗炭﹐成敗之機﹐足爲鑑矣。若飛書告諭﹐可不攻自伏﹔縱其不降﹐亦當逃散。』白曜乃以書曉之﹐肥城果潰。

隋桂州人李光仕舉兵作亂﹐隋將周法尙討之。光仕帥勁兵保白石洞﹐法尙捕得其弟光略﹑光度﹐大獲家口。其黨有來降附者﹐輒以妻子還之。居旬日﹐降其數千人。法尙遣兵列陣﹐以當光仕﹐親率奇兵﹐蔽林設伏。兩陣始交﹐法尙馳擊其柵﹐柵中人皆走散﹐光仕大潰﹐追斬之。

大唐武徳中﹐李靖旣克江陵﹐降蕭銑。時諸將咸云﹕『銑之將帥與官軍拒戰﹐罪狀旣重﹐請籍沒其家﹐以賞將士。』靖曰﹕『王者之師﹐義存弔伐。百姓旣受驅逼﹐拒戰豈其所願﹖且犬吠非主﹐無容同叛逆之科﹐此蒯通所以免大戮於漢祖也。今所定荊﹑郢﹐宜弘寬大﹐以慰遠近之心。降而籍之﹐恐非救焚拯溺之義﹐但恐自此以南城鎭各堅守不下﹐非計之善。』於是遂止。江﹑漢之城聞之﹐莫不爭下。

兵五

孫子曰﹕『視卒如嬰兒﹐可與之赴深溪﹔視卒如愛子﹐可與之俱死。』

【撫士】

春秋時﹐楚師伐宋﹐圍蕭。蕭潰。楚大夫申公巫臣曰﹕『師人多寒。』楚子於是巡三軍﹐拊而勉之﹐三軍之士皆如挾纊。﹝纊﹐綿也。言悅以亡寒。﹞

又﹐晉聲子詣楚﹐謂令尹屈建曰﹕『雍子奔晉﹐以爲謀主。彭城之役﹐晉﹑楚遇於靡角之谷。雍子曰「歸老幼﹐返孤疾﹐二人役﹐歸一人。簡兵搜乘﹐﹝簡﹐擇。搜﹐閱。﹞秣馬蓐食﹐師陳焚次﹐﹝次﹐捨也。焚捨﹐示必死。﹞明日將戰。」行歸者﹐逸楚囚。﹝欲使楚知之。﹞楚師宵潰﹐晉降彭城而歸諸宋。楚失東夷﹐子辛死之﹐則雍子之爲也。』

戰國魏以吳起爲將﹐與士卒最下者同衣食。臥不設席﹐行不騎乘﹐親裹贏﹝音盈﹞糧﹐與士分勞。卒有病疽者﹐吳起爲吮之。卒母聞而哭之。或謂之曰﹕『母子卒也﹐而將自吮其疽﹐何哭爲﹖』母曰﹕『非然也。往年吳公吮其父﹐父戰不旋踵﹐遂死於敵。今又吮此子﹐妾不知其所死處矣。是以哭之。』於是擊秦﹐拔其五城。

劉﹑項相持之際﹐田橫據有齊地。漢將韓信﹑灌嬰平齊﹐橫走歸彭越。漢滅項籍後﹐橫與其徒屬五百人入海﹐居塢﹝音島﹞中。帝使使赦橫罪而召之﹐曰﹕『橫來﹐大者王﹐小者侯﹔﹝大者﹐橫身。小者﹐徒屬。﹞不來﹐且發兵加誅。』橫乃與其客二人乘傳詣洛陽。至屍鄕廏置﹐謂其客曰﹕『陛下所以欲見我﹐不過欲一見我面貌耳。陛下在洛陽﹐今斬吾頭﹐馳三十里閒﹐形容尙未能攺﹐猶可知也。』遂自剄﹐令客奉其頭﹐從使者馳奏之髙帝。以王者禮葬。橫旣葬﹐二客穿其冢旁﹐皆自剄。余尙五百人在海島中﹐聞橫死﹐亦皆自殺。於是乃知田橫兄弟能得士也。

漢李廣歷七郡太守﹐前後四十餘年﹐得賞賜輒分其麾下﹐飲食與士卒共之。家無餘財﹐終不言生產事。將兵乏絕處﹐見水﹐士卒不盡飲﹐不近水﹔不盡餐﹐不嘗食。寬緩不苛﹐士以此愛樂爲用。

後漢桓帝以段炯爲破羌將軍﹐徵羌。行軍仁愛﹐士卒疾者﹐親自瞻省﹐手爲裹瘡。在邊十餘年﹐未嘗一日蓐寢。與將士同勤苦﹐故皆樂爲死戰。

皇甫規﹐延熹中爲中郎將﹐持節監討零吾等羌。會軍中大疫﹐死者十三四。規親入庵廬﹐巡視將士﹐三軍感悅。東羌遂遣使乞降。

魏將諸葛誕守壽春﹐以司馬氏累代擅權﹐遂舉兵﹐稱匡輔魏室爲辭。司馬文王率師討之﹐壽春城陷﹐誕死。文王招其徒﹐不降。且招且戰。數百人拱手爲列﹐每斬一人﹐輒遣降之﹐皆曰﹕『爲諸葛公死﹐無恨。』以至於盡﹐無一人降。時人比之田橫矣。吳將於詮曰﹕『大丈夫受命其主﹐以兵救人﹐旣不能克﹐又束手於敵﹐吾不取也。』乃免冑冒陣而死。其得士心如此。

西魏將梁椿﹐性果毅﹐善於撫納﹐所獲寶物分賜麾下﹐故每踐敵場﹐咸得其力。

又王思政守潁川郡城﹐東魏帥十萬攻之﹐備盡攻擊之術﹐以潁川灌城﹐陷之。思政知事不濟﹐率左右據土山﹐謂之曰﹕『吾受國任城﹐遽辱王命﹐力屈道窮﹐計無所出。惟當效死﹐以謝朝恩耳。』因仰天大哭。左右皆號慟。思政西向再拜﹐便欲自刎。先是﹐齊文襄告城中人曰﹕『有生致王大將軍者﹐封侯﹐重賞。若大將軍身有損﹐親近左右﹐皆從大戮。』都督駱訓謂思政曰﹕『公常語訓等﹐但將我頭降﹐非但得富貴﹐亦是活一城人。今髙相旣有此言﹐公豈不哀城中士卒﹗』固共止之﹐不得引決。齊文襄遣其散騎常侍趙彥深就土山執手申意。引見文襄﹐辭气慷慨﹐悌泗交流﹐無屈撓之容。文襄以其忠於所事﹐禮遇甚厚。思政初入潁川﹐士卒八千人﹐及城陷之日﹐存者才三千人﹐遂無叛者。

後周武帝大舉伐齊﹐次於晉州。初﹐齊攻晉州﹐恐周師卒至﹐於城南穿塹﹐自喬山屬於汾水。帝率諸軍八萬人﹐置陣東西二十餘里。帝乘常禦馬﹐從數人巡陣處分﹐所至輒呼主帥姓名慰勉之。將士感見知之恩﹐各思自勵。將戰﹐有司請換馬。帝曰﹕『朕獨乘良馬﹐欲何所之﹖』齊主亦於北塹列陣。帝欲薄之﹐以礙塹遂止。自旦至日中﹐相持不決。申後﹐齊人乃塡塹南引。帝大喜﹐勒諸軍擊之﹐兵才合﹐齊人便退﹐逐北斬首萬餘級﹐齊主與其麾下數十騎走還並州﹐於是齊眾大潰。

大唐貞觀中﹐太宗親徵髙麗﹐駕次定州﹐兵士到者﹐幸定州城北門親慰撫之。有從卒一人﹐病不能起﹐太宗招至牀前﹐問其所苦﹐仍敕州縣厚加供給。凡在徵人欣然﹐縱有病者﹐悅以忘疲。師次白巖城﹐將軍李思摩中弩矢﹐太宗親爲之吮血﹐由是從行文武競思奮勵。及軍回﹐行次柳城﹐招集戰亡人骸骨﹐設太牢以祭之﹐太宗慟哭盡哀﹐軍人無不灑泣。兵士觀者﹐歸家以言﹐其父母曰﹕『吾兒之死﹐天子哭之﹐死無所恨。』

司空李績每將兵在軍﹐識其臧否﹐聞人片善﹐扼腕而從。事捷之日﹐多推功於下。前後在軍所得金帛﹐皆散之將士。以是人皆爲用﹐所向多克捷。及薨﹐哭之或有嘔血者。

【明賞罰】

後漢大將曹公每攻城破邑﹐得靡麗之物﹐則悉以賜有功者。若勛勞宜賞﹐則不萬金﹔無功冀施﹐分毫不與。

【賞宴不均致敗】

春秋時﹐鄭師伐宋。將戰﹐華元殺羊食士﹐﹝食音嗣。﹞其禦羊斟不與。及戰﹐斟曰﹕『疇昔之羊﹐子爲政﹔今日之事﹐我爲政。』與入鄭師﹐故敗。

【行賞安眾】

漢髙帝已封大功臣三十餘人﹐其餘爭功﹐未得行封。帝居南宮﹐從復道上見諸將往往耦語﹐以問張良。良曰﹕『陛下起布衣﹐以此屬共取天下﹐今已爲天子﹐而所封皆蕭﹑曹故人及所親愛﹐所誅皆平生仇怨。今軍吏計功﹐以天下爲不足用徧封﹐﹝言有功者多﹐而土地少。﹞而恐以過失及誅﹐故相聚謀反耳。』帝曰﹕『爲之柰何﹖』良曰﹕『取上素所不快﹐﹝言有舊嫌者。﹞計羣臣所共知最甚者一人﹐先封﹐以示羣臣。羣臣見雍齒封﹐則人人自堅矣。』於是﹐三月﹐上置酒﹐封齒爲什邡侯﹐因趣丞相急定功行封。羣臣皆喜曰﹕『雍齒且侯﹐我屬無患矣。』﹝趣﹐讀曰促。﹞

【分賞取敵】

漢王與韓信﹑彭越期會擊楚﹐至固陵﹐不會﹐楚擊漢軍﹐大破之。漢王謂張良曰﹕『諸侯不從﹐柰何﹖』對曰﹕『楚兵且破﹐未有分地﹐其不至固宜。君王能與共天下﹐可立致也。今能取睢陽以北至谷城與彭越﹐自陳以東傅海與齊王信﹐信家在楚﹐其意欲復得故邑。能出捐此地﹐以許兩人﹐使各自爲戰﹐則楚易敗也。』於是發使﹐韓信﹑彭越皆引兵來﹐圍羽垓下。

【行賞招降】

漢髙帝時﹐陳豨反於代﹐帝自往擊之。至邯鄲﹐喜曰﹕『豨不南據邯鄲﹐北阻漳水﹐吾知其無能爲也。』上令周昌選趙壯士可令將者﹐白見四人。帝嫚罵曰﹕『豎子﹐能爲將乎﹗』四人慚﹐皆伏地上。封各千戶﹐以爲將。左右諫曰﹕『從入蜀漢伐楚﹐賞未徧行。今封此﹐何功﹖』帝曰﹕『非汝所知。陳豨反﹐趙代地皆豨有。吾以羽檄徵天下兵﹐未有至者﹐今計惟獨邯鄲中兵耳。吾何愛四千戶﹐不以慰趙子弟。』皆曰﹕『善。』及聞豨將皆故賈人﹐乃多以金購之﹐豨將多降。﹝賈音估。﹞

【示惠招降】

春秋魯叔弓帥師圍費﹐弗克﹐敗焉。平子怒﹐令見費人執之﹐以爲囚俘。冶區夫曰﹕『非也。﹝區夫﹐魯大夫。﹞若見費人﹐寒者衣之﹐饑者食之﹐爲之令主﹐而供其乏困﹐費來如歸﹐南氏亡矣。人將叛之﹐誰與居邑﹖若憚之以威﹐懼之以怒﹐人疾而叛﹐爲之聚也。若諸侯皆然﹐費人無歸﹐不親南氏﹐將焉入矣。』平子從之﹐費人叛南氏。

蜀大將關羽圍魏氏之樊﹐畱兵將備公安及南郡。吳將呂蒙襲之﹐兵到南郡﹐羽下守將麋芳降。蒙入據城﹐盡得羽及將士家屬﹐蒙皆撫慰﹐約令軍中不得幹歷人家有求取。蒙麾下士﹐是汝南人﹐取民家一笠以覆官鎧﹐官鎧𨿽是公事﹐蒙猶以爲犯軍令﹐不可以鄕裏故而廢法﹐遂垂涕斬之。於是軍中震栗﹐道不拾遺。蒙朝暮使親近存卹耆老﹐問所不足﹐疾病者給醫藥﹐饑寒者賜衣糧。羽府藏財寶﹐皆封閉以待吳主孫權至。羽還﹐路數使人與蒙相聞﹐蒙輒厚遇其使﹐周遊城中﹐家家致問﹐或手書示信。羽人還﹐私相參訊﹐咸知家門無恙﹐見待過於平時﹐故羽吏士無斗心。會權至﹐羽自知孤窮﹐乃走麥城﹐西至漳鄕﹐眾皆委羽而降。

【軍師志堅必勝】

春秋時﹐晉師伐齊﹐陳於。晉解張禦郤克﹐鄭丘緩爲右。及戰﹐郤克傷於矢﹐流血及屨﹐未絕鼓音﹐﹝中軍將自執旗鼓﹐故𨿽傷而擊鼓不息。﹞曰﹕『余病矣﹗』張曰﹕『自始合﹐而矢貫余手及肘﹐余折以禦﹐左輪朱殷﹐﹝烏閒反。﹞豈敢言病﹖吾子忍之。』丘緩曰﹕『自始合﹐苟有險﹐余必下推車﹐子豈識之﹖然子病矣﹗』﹝以其不識推車。﹞張曰﹕『師之耳目﹐在吾旗鼓﹐進退從之。此車一人殿之﹐可以集事。﹝殿﹐鎭也。集﹐成也。﹞若之何其以病敗君之大事﹖擐甲執兵﹐固卽死也﹐﹝卽﹐就也。擐音患。﹞病未及死﹐吾子勉之﹗』左並﹝畢正反﹞轡﹐右援枹﹝音桴﹞而鼓。馬逸不能止﹐師從之。﹝晉師從郤克車。﹞齊師敗績。

東晉將周訪討江﹑沔閒賊杜曾﹐訪有眾八千﹐進至沌陽。曾銳气甚盛﹐訪曰﹕『先人有奪人之心﹐善謀也。』使將軍李恆督左甄﹐許朝督右甄﹐自領中軍﹐髙張旗幟。曾果先攻左右甄。曾勇冠三軍﹐訪甚惡之﹐自於陣後射雉以安眾心。令小將趙胤領其父餘兵屬左甄﹐力戰﹐敗而復合。胤馳馬告急﹐訪怒﹐叱令更進。胤號哭還戰﹐自辰至申﹐兩甄皆敗。訪選精銳八百人﹐自行酒飲之﹐敕不得輒動﹐聞鼓音乃進。賊未至三十步﹐訪親鳴鼓﹐將士皆騰躍奔赴﹐曾遂大潰﹐殺千餘人﹐遂定漢﹑沔。

東晉將朱伺善戰﹐人或問之﹐伺答曰﹕『諸人以舌擊賊﹐伺惟以刃耳。』又問曰﹕『將軍前後擊賊﹐何以每得勝耶﹖』伺曰﹕『兩敵共對﹐惟當忍之。彼不能忍﹐我能忍﹐是以勝耳。』

【軍將驕敗】

春秋末﹐吳子問孫武曰﹕『敵勇不懼﹐驕而無慮﹐兵眾而彊﹐圖之柰何﹖』武曰﹕『詘而待之﹐以順其意﹔無令省覺﹐以益其懈怠﹔因敵遷移﹐潛伏候待﹐前行不瞻﹐後往不顧﹔中而擊之﹐𨿽眾可取。攻驕之道﹐不可爭鋒。』

秦末﹐項梁起兵吳中﹐比至定陶﹐再破秦軍﹐項羽等又斬秦三川守李由﹐益輕秦﹐有驕色。宋義諫曰﹕『戰勝而將驕卒惰者﹐必敗。今少惰矣﹐秦兵日益﹐臣爲君畏之。』梁不聽。乃使宋義於齊﹐說髙陵君顯﹝封於髙陵。﹞曰﹕『公將見項梁乎﹖』曰﹕『然。』義曰﹕『臣論武信君軍必敗。公徐行則免﹐疾行則及禍。』秦果悉起兵益其將章邯﹐夜銜枚擊梁﹐大破定陶﹐梁敗而死。﹝梁自號武信君。﹞

後周末﹐隋文帝輔政﹐周大將尉遲迥在河北舉兵拒命﹐遣將略地﹐河南州縣多下之。隋文帝遣將於仲文率兵討之。仲文軍至汴州之東倪塢﹐與迥將劉子昂﹑劉浴徳等相遇﹐進擊破之。軍次蓼﹝音了﹞堤﹐迥將檀讓擁眾數萬﹐仲文以羸師戰。讓悉眾來拒﹐仲文僞北﹐讓軍頗驕。於是遣精兵左右翼擊之﹐大敗讓軍﹐生獲五千餘人。

隋末﹐翟讓﹑李密起兵於河南﹐滎陽郡通守張須陀以兵攻讓。讓數爲須陀所敗﹐聞其來﹐大懼﹐將遠避之。密曰﹕『須陀勇而無謀﹐兵又驟勝驕很﹐可一戰而擒之﹐公但列陣以待﹐保爲公敗之。』讓不得已﹐勒兵將戰﹐密分兵千餘人於林木閒﹐詐與戰不利﹐軍稍卻﹐密發伏自後掩之﹐讓合擊﹐須陀眾大敗之﹐遂斬須陀於陣。

【敵屢勝驕﹐不備可敗】

春秋楚大饑﹐庸人率羣蠻以叛楚﹐﹝庸﹐楚之小國。﹞楚使廬戢梨侵庸。庸逐之﹐囚子楊窗。﹝窗﹐戢梨官屬。﹞三宿而逸﹐曰﹕『庸師眾﹐羣蠻聚焉﹐不如且起王卒﹐合而後進。』楚將潘曰﹕『不可。姑又與之遇以驕之。彼驕我怒﹐而後可克。』又與之遇﹐七遇皆北﹐﹝軍敗曰北。﹞惟裨﹑儵﹑魚人實逐之。﹝裨﹑儵﹑魚﹐庸三邑也。輕楚﹐故但三邑人逐之。﹞庸人曰﹕『楚不足與戰矣。』遂不設備。楚子乘馹﹐會師於臨品﹐﹝馹﹐傳車也。臨品﹐地名。﹞分爲二隊﹐﹝隊﹐部也。兩道攻矣。﹞楚將子越自石溪﹐子員﹝音筠﹞自仞以伐庸﹐遂滅之。

【軍行自表異致敗】

春秋時﹐狄人伐衛﹐戰於滎澤﹐衛師敗績。衛侯不去其旗﹐是以敗。遂滅衛。

東晉末﹐桓玄篡晉﹐宋武帝起義討之。玄敗﹐溯流奔荊州﹐畱其將何澹之﹑郭詮﹑郭昶之守湓口。宋武將何無忌等次桑落洲﹐澹之等率軍來戰。澹之常所乘舫旍旗甚盛﹐無忌謂將曰﹕『賊帥必不居此﹐欲詐我耳﹐宜亟﹝紀力反﹞攻之。』眾咸曰﹕『澹之不在其中﹐縱得無益。』無忌曰﹕『今眾寡不敵﹐戰無全勝。澹之𨿽不居此舫﹐取則易獲﹐因縱兵騰之﹐可一鼓而敗也。』遂進攻﹐獲舫﹐因傳呼曰﹕『得何澹之矣﹗』賊中驚擾﹐無忌之眾亦謂然﹐因乘勝逕進﹐無忌鼓噪赴之﹐澹之遂潰。﹝何澹之表而不處﹐何無忌悟而取之。﹞

宋晉安王子勛﹝音勛﹞舉兵潯陽﹐宋將殷孝祖討之。時賊據赭圻﹐孝祖將進攻之﹐與賊合戰﹐常以鼓蓋自隨﹐軍中人相謂曰﹕『殷統軍可謂死將矣。今與賊交鋒﹐而以羽儀自標異﹐若善射者十手相射﹐欲不斃﹐得乎﹖』是日﹐於陣爲矢中而死。

東魏大將齊神武與西魏大將周文戰邙山。時周文見齊神武出旗鼓﹐識之﹐乃募敢勇三千人﹐令賀拔勝總之﹐以犯其軍。適與齊神武相遇﹐時募士皆用短兵接戰﹐勝逐齊神武數里﹐刃垂及之。會勝馬爲流矢所中﹐死﹐比副騎至﹐齊神武已逸去。

東魏將髙敖曹與侯景等攻魏將獨孤如願於金墉城﹐大將周文帝率眾救之﹐戰於邙山。敖曹心輕敵﹐建旗蓋以陵陣﹐周人盡銳擊之﹐一軍皆沒﹐敖曹輕騎走河陽城﹐仰呼索縣繩﹐又不得﹐拔刀剜門﹐追兵至﹐敖曹奮頭詬曰﹕『來﹗吾與爾開國公。』追者斬之。

【師行眾悲恐則敗】

後燕慕容垂遣其子寶步騎七萬伐後魏﹐戰於參合陂﹐大敗。寶以數千騎奔免﹐士眾還者十一二。寶恨參合之敗﹐屢言魏有可乘之機。垂由是自率大眾伐魏。至參合陂﹐見往年戰處積骸如山﹐設弔祭之禮﹐死者父兄一時號哭﹐軍中皆慟。垂慚憤歐血﹐因而寢疾﹐卻還﹐道卒。

【聲感人】﹝附﹞

夫聲感人。享宴將士﹐以激勵於眾﹐酒酣﹐使拔劍起舞﹐作朋角抵﹐伐鼓叫呼﹐以增其气。絲竹哀怨之聲不可奏﹐使人淒愴﹐損銳气﹐挫壯心﹐則難勝敵。﹝漢王圍項羽垓下﹐令師人四面楚歌﹐羽眾久苦徵戰﹐思歸﹐遂潰。晉將劉琨守太原﹐羣胡圍之﹐琨計窘﹐吹笳﹐聲寥亮。胡人久倦徵戍﹐夜聞遂潰。並具【先攻其心篇】中。斯以聲感人也。﹞

孫子曰﹕『昔之善戰者﹐先爲不可勝﹐﹝先咨之廟堂﹐慮其危難﹐然後髙壘深溝﹐使兵士練習﹐故敵不得勝。﹞以待敵之可勝。﹝以此守備之固﹐待敵之闕﹐則可勝之。﹞不可勝在己﹐﹝言守備之固﹐制敵在外。﹞可勝在敵﹐﹝守備之固自修理﹐以俟敵之虛懈。已見敵有闕漏之形﹐然後可勝。﹞故善戰者能爲不可勝﹐不能使敵必可勝。﹝若敵曉練兵事﹐策與道合﹐深爲己備者﹐亦不可彊勝之。﹞故曰勝可知而不可爲。﹝敵有備也。已料敵﹐見敵形者﹐則勝負可知。若敵密而無形﹐亦不可彊使爲敗。故範蠡曰﹕『時不至﹐不可彊生﹔事不究﹐不可彊成。』﹞不可勝者﹐守也﹔﹝形藏也。若未見其形﹐彼眾我寡﹐則自守也。﹞可勝者﹐攻也。﹝敵攻己﹐乃可勝也。已見其形﹐彼寡我眾﹐則可攻。﹞故善守者﹐藏於九地之下。』﹝善守備者﹐務因其山川之阻﹐丘陵之固﹐使不知所攻。言其深密﹐藏於九地之下。﹞又曰﹕『城有所不攻。』﹝固而多糧。﹞

【守則有餘】

後漢涼州賊王國圍陳倉﹐左將軍皇甫嵩督前將軍董卓救之。卓欲速進赴陳倉﹐嵩不聽。卓曰﹕『智者不後時﹐勇者不畱決。速救則城全﹐不救則城滅﹐全滅之勢﹐在於此也。』嵩曰﹕『不然。百戰百勝﹐不如不戰而屈人之兵。是以先爲不可勝﹐以待敵之可勝。不可勝在我﹐可勝在彼。彼守不足﹐我攻有餘。有餘者動於九天之上﹐不足者陷於九地之下。今陳倉𨿽小﹐城守固備﹐非九地之陷也。王國𨿽彊﹐而攻我之所不救﹐非九天之勢也。夫勢非九天﹐攻者受害﹔陷非九地﹐守者不拔。國今以陷受害之地﹐而陳倉保不拔之城﹐我可不煩兵動眾﹐而取全勝之功﹐將何救焉﹗』遂不聽。王國圍陳倉﹐自冬迄春﹐八十餘日﹐城堅守固﹐竟不能拔。賊眾疲獘﹐果自解去。

【守拒法】﹝附﹞

城有不可守者﹕大而人少﹔小而眾多﹔糧寡而柴水不供﹔壘薄而攻具不足﹔土疏地下﹐灌漑可泛﹔邑闕人疲﹐修緝未就。凡若此類﹐速徙之。

壘髙土厚﹐城堅溝深﹐糧實眾多﹐地形險阻﹐所謂無守而無不守也。故曰﹕『善守者﹐敵不知其所攻。』

凡築城﹐下闊與髙倍﹐上闊與下倍。城髙五丈﹐下闊二丈五尺﹐上闊一丈二尺五寸。髙下闊狹﹐以此爲準。料功﹕上闊加下闊﹐得三丈七尺五寸﹐半之﹐得一丈八尺七寸五分﹔以髙五丈乘之﹐一尺之城﹐積數得九十三丈七尺五寸。每一功﹐日築土二尺﹐計功約四十七人。一步五尺之城﹐計役二百三十五人﹔一百步﹐計功二萬三千五百人﹔三百步﹐計功七萬五百人。率一里﹐則十里可知。其出土負簣﹐並計之大功之內。﹝以城中壯男爲一軍﹐壯女爲一軍﹐老弱爲一軍﹐三軍無令相遇。壯男遇壯女﹐則志散而力不專。遇老弱﹐則老使壯悲﹐弱使彊憐。悲憐在心﹐則勇人更慮﹐壯夫不戰。﹞

凡敵欲攻﹐卽去城外五百步內﹐井﹑樹﹑墻﹑屋並塡除之。井有塡不盡者﹐投藥毒之。木石磚瓦﹐茭芻百物﹐皆收之。入不盡者﹐並焚除之。其什物﹑五穀﹑糗糒﹑魚鹽﹑布帛﹑醫藥﹑功巧﹑戎具﹑鍛冶﹑稭﹑茅荻﹑蘆葦﹑灰沙﹑鐵炭﹑松樺﹑蒿艾﹑脂麻﹑皮氈﹑荊棘﹑笓籬﹑釜鑊﹑盆甕﹑礨木﹑鍬斧﹑錐鑿﹑刀鋸﹑長斧﹑長刀﹑長錐﹑長鐮﹑長梯﹑短梯﹑大鉤﹑連鎖﹑連枷﹑連棒﹑白棒﹑蘆竹﹐爲稕﹝之順反﹞插以松樺﹐城上城下﹐咸先蓄積﹐緣人閒所要公私事物﹐一切修緝。

拋石﹐大小隨事。

礨木﹐長五尺﹐徑一尺﹐小至六七寸。

城外四面壕內﹐去城十步﹐更立小隔城﹐厚六尺﹐髙五尺﹐仍立女墻。﹝謂之羊馬城。﹞

城門縣板木﹐爲重門。

城門扇及樓堠﹐以泥塗厚﹐備火。

城門先造連拒﹑馬槍﹑壯銳﹐以鎖連之。

城內面別穿井四所﹐置水車﹐大甕二十口﹐竈十所。

卻敵上建堠樓﹐以版跳出爲櫓﹐與四外烽戍﹐晝夜瞻視。

城壕﹐面闊二丈﹐深一丈﹐底闊一丈﹐以面闊加底積數大半之﹐得數一丈五尺﹐以深一丈乘之﹐鑿壕一尺﹐得數一十五丈。每一人功﹐日出三丈﹐計功五人﹔一步五尺﹐計功二十五人﹔十步﹐計功二百五十人﹔百步﹐計功二千五百人﹔一里﹐計功七萬五百人。以此爲率﹐則百里可知。

弩臺﹐髙下與城等﹐去城百步﹐每臺相去亦如之。下闊四丈﹐髙五丈﹐上闊二丈﹐上建女墻。臺內通闇道﹐安屈膝梯﹐人上便捲收。中設氈幕﹐置弩手五人﹐備漧糧水火。

城上一步一甲卒﹐十步加五人﹐以備雜供之要。五步有伍長﹐十步有什長﹐五十步﹑百步皆有將長﹐文武相兼﹐量材受任﹐而統領精銳。驍勇簡募或十隊﹑二十隊﹑三十隊﹐大將﹑副將各領隊﹐巡城曉諭﹐激勵赴救。

城上立四隊﹐別立四表﹐以爲候視﹕若敵欲攻之處﹐則去城五六十步﹐卽舉一表﹔橦梯逼城﹐舉二表﹔敵若登梯﹐舉三表﹔欲攀女墻﹐舉四表。夜卽舉火如表。城上四隊之閒﹐各置八旗﹕若須木�﹝音稟﹞拯板﹐舉蒼旗﹔須灰炭稕鐵﹐舉赤旗﹔須檑木樵葦﹐舉黃旗﹔須沙石磚瓦﹐舉白旗﹔須水湯不潔﹐舉黑旗﹔須戰士銳卒﹐舉熊虎旗﹔須戈戟弓矢刀劍﹐舉鷙旗﹔須皮氈麻鐷鍬钁斧鑿﹐舉雙兔旗。城上舉旗﹐主當之官隨色而供。城內老小丁女﹐除營食之外﹐皆令膺役城上﹐分爲八隊﹐使識文者點檢常旗﹐備擬物爲八部。

城內對敵營﹐自鑿城內爲闇門﹐多少臨事﹐令五六寸勿穿﹐或於中夜﹐於敵初來﹐營列未定﹐精騎從突門躍出﹐擊其無備﹐襲其不意。

城門先自鑿扇爲數十孔﹐出彊弩射之﹐長矛刺之﹐則敵不得近門。

棧﹐以泥厚塗之﹐備火。柴艸之類貯積﹐泥厚塗之﹐防火箭飛火。

轉關橋﹐一梁﹐端著橫檢﹐按去其檢﹐橋轉關﹐人馬不得過度﹐皆傾水中。

笓﹝音毗﹞籬戰格﹐於女墻上跳出﹐去墻三尺﹐著橫檢﹐端安﹐以荊柳編爲之﹐長一丈﹐闊五尺﹐縣安端﹐用遮矢石。

布幔﹐復布爲之﹐以弱竿縣掛於女墻外﹐去墻外七八尺﹐以折拋石之勢﹐則矢石不復及墻。

木弩﹐以黃連桑柘爲之﹐弓長一丈二尺﹐徑七寸﹐兩弰三寸﹐絞車張之﹐大矢自副﹐一發﹐聲如雷吼﹐敗隊之卒。

燕尾炬﹐縛葦艸爲之﹐尾分爲兩歧﹐如燕尾狀﹐以油蠟灌之﹐加火﹐從城墜下﹐使人騎木驢而燒之。

松明﹐以鐵鎖縋下﹐巡城照﹐恐敵人夜中乘城而上。夜中城外每三十步縣大燈於城半腹﹐置警犬於城上﹐吠之處﹐卽須加備。

脂油炬﹐於城中四衢﹑要路﹑門戶﹐晨夜不得絕明﹐用備非常。

行鑪﹐鎔鐵汁﹐舁行﹐以灑敵人。

遊火﹐鐵筐盛火﹐加脂蠟﹐鎖縣縋下﹐燒穴中�城人。

灰麩﹑糠﹐因風於城上擲之﹐以瞇敵目﹐因以鐵汁灑之。

連梃﹐如打禾連枷狀﹐打女墻外上城敵人。

釵竿﹐如槍﹐刃爲兩歧﹐用叉飛梯及人。

鉤竿﹐如槍﹐兩旁有曲刃﹐可以鉤物。

油囊﹐盛水﹐於城上擲安火車中﹐囊敗火滅。

天井﹐敵攻城爲地道來返﹐自於地道上直下穿井以邀之﹐積薪安井中﹐加火薰之﹐敵人自焦灼。

地聽﹐於城內八方穿井﹐各深二丈﹐以新罌用薄皮裹口如鼓﹐使聰耳者於井中托罌而聽﹐則去城五百步內悉知之。審知穴處﹐助鑿迎之﹐與外相遇﹐卽就以干艾一石﹐燒令煙出﹐以板於外密覆穴口﹐勿令煙泄﹐仍用袋鼓之﹔又先爲桔橰縣鐵鎖﹐長三丈以上﹐束柴葦焦艸而燃之﹐墜於城外所穴之孔﹐以煙燻之﹐敵立死。

城上八隊之閒﹐安轉關小拋二﹐機關大拋一﹐云梯﹑撞拋等其閒。先從城身﹐用木出跳﹐爲重女墻﹐髙於土女墻五寸以上﹐以板覆其上﹐隨事緩急而開閉之。敵若以大石擊墻樓﹐石下之處﹐出跳空中﹐縣生皮氈毯等袋﹐以乘其石。

城內人家﹐咸令置水防火﹐先約失火者斬。火發之處多﹐恐姦人放火﹐但令便近主當八部官人﹐領老小丁女救之。火起﹐所部急白大將﹐大將領親信人左右救火。城中有卒驚及雜人﹐城上不得輒離職掌﹐亂走街巷者斬。

敵若推輪排來攻﹐先以拋打﹐手拋旣眾﹐所中必多﹐來者被傷﹐力不齊矣。

凡攻城之兵﹐禦捍矢石﹐頭戴�帽﹐仰視不便﹐袍甲厚重﹐進退又難﹐前旣不得上城﹐退則其帥逼迫﹐人眾煩鬧。我作轉關女墻﹐騰出城外﹐以轆轤墜鐵索﹐索頭安鐵鴟腳﹐當聚鬧之處﹐擲下撥人。

敵若兵眾气盛﹐將卒有疑﹐卽回易左右前後﹐或替一日再動﹐或數夜不移﹐審察安危﹐隨時變攺。

飛書檄必誘我人﹐速封﹐馳送大將。

每夜巡城﹐皆攺易契﹐令信人持僞契巡行﹐所由不覺﹐罰之﹐覺則送使。有外往來﹐主司押領上使﹐輒不得問其事由﹐外人輒不得與語。

敵若縱火焚樓堞﹐以粗竹長一丈﹐鎪﹝音搜﹞去節﹐以生薄皮合縫爲袋﹐貯水三四石﹐將筒內於袋內﹐急縛如濺筒﹐令壯士三五人撮水口﹐急蹙之救火。每門常貯兩具。如無竹﹐以木合筒﹐漆之而用﹐並小濺筒二十具兼助之。門內常以甕貯水添用。

散若推車﹐我作粗鐵鐶﹐並屈桑木爲之﹐用索相連﹐頭適到﹐速以鐶串頭﹐於其傍便處﹐分令壯士牽之翻倒﹐弓弩兩射﹐自然敗走。

散若木驢攻城﹐用鐵蒺藜下而惇之。其法﹕以熟鐵闊徑尺長一尺二寸四條﹐縱橫布如蒺藜形﹐鎔生鐵灌其中央﹐重五十斤﹐上安其鼻﹐連鎖擲下﹐惇訖﹐以轆轤拗上。若木驢上有牛皮並泥﹐惇著卽舉﹐速放火炬﹐灌油燒火。

凡敵攻城﹐多背旺相﹐起土爲臺。我於城內薄築﹐長髙於敵臺一丈已上﹐卽自然制彼﹐無所施力。

又於城上以木爲棚﹐容兵一隊﹐髙長柄鐵鉤﹑陌刀﹑錐斧﹐隨要便以爲之備。若敵攀女墻踴身﹐待其身出﹐十鉤齊搭﹐掣入城中﹐斧刀助之。

城若卑地下﹐敵人壅水灌城﹐築築墻壅諸門及陷穴處﹐更於城內促團周匝﹐視水髙中而闊築墻﹐墻外取土﹐髙一丈以上城立﹐立後於墻內取土﹐而薄築之。精兵備城﹐不得雜役。如有泄水之處﹐卽十步爲一井﹐井內潛通引泄漏。城中速造舡一二十隻﹐簡募解舟楫者﹐載以弓弩﹑鍬钁﹐每舡載三十人﹐自暗門銜枚而出﹐潛往斫營﹐決彼堤堰﹐覺卽急走﹐城上鼓噪﹐急出兵助之。

敵有驍勇衝門入來﹐門內多穿坑阱﹐又於重墻內﹐卒出其不意﹐敵必傍走﹐自入阱中。

城門外簡擇健卒﹐貯備器具﹐看敵懈怠﹐卽開門﹐驍勇齊擊﹐乘馳逐北不得過二百步﹐緩急城上應接易爲。

敵攻日久﹐眾巧俱施﹐蟻附緣城﹐不惜士眾﹐野無所得﹐糧路又絕﹐兵眾離心﹐將帥懈倦﹐必精兵擁守﹐防我城門。我當乘閒﹐驍雄四出﹐與城上人應期﹐內外齊攻。專精與疲怠者﹐尢絕必須審察﹐賊多僞謀。其所穴之孔﹐於城內深闊爲坑﹐坑上安轉關板橋﹐若敵入來﹐得三五十人後﹐啟發機關﹐自然先斃。

鐵菱﹐狀如鐵蒺藜﹐要路﹑水中置之﹐以刺人馬。

陷馬坑﹐長五尺﹐闊一尺﹐深三尺﹐坑中埋鹿角槍﹑竹簽﹐其坑似亞字相連﹐狀如鉤鎖﹐以艸及細塵覆其上。軍城﹑營壘﹑要路皆設之。

拒馬槍﹐以木徑二尺﹐長短隨事﹐十字鑿孔﹐縱橫安檢﹐長一丈﹐銳其端﹐可以塞城門﹑巷﹑要路﹐人馬不得奔馳。

木柵﹐爲敵所逼﹐不及築城壘﹐或因山河險勢﹐多石少土﹐不任版堞﹐乃建立木爲之﹐方圓髙下隨事﹐深埋木根﹐重復彌縫﹐其闕內重加短木爲合道﹐外柱木重長出四尺爲女墻﹐皆泥塗之﹐內七尺又立合道﹐內柱上布板木爲棧﹐立欄桿於柵上。縣門﹑壅墻﹑濠塹﹑拒馬防守﹐一如城壘法。

烽臺﹐於髙山四顧險絕處置之﹐無山亦於孤迥平地置。下築羊馬城﹐髙下任便﹐常以三五爲準。臺髙五丈﹐下闊二丈﹐上闊一丈﹐形圓。上建圓屋覆之﹐屋徑闊一丈六尺﹐一面跳出三尺﹐以板爲上覆下棧。屋上置突竈三所﹐臺下亦置三所﹐並以石灰飾其表裏。復置柴籠三所﹐流火繩三條﹐在臺側近。上下用屈膝梯﹐上收下乘。屋四壁開覷賊孔及安視火筒﹐置旗一口﹐鼓一面﹐弩兩張﹐拋石﹑礨木﹑停水甕﹑漧糧﹑麻蘊﹑火鉆﹑火箭﹑蒿艾﹑狼糞﹑牛糞。每晨及夜平安﹐舉一火﹔聞警﹐固舉二火﹔見煙塵﹐舉三火﹔見賊﹐燒柴籠。如每晨及夜﹐平安火不來﹐卽烽子爲賊所捉。一烽六人﹐五人爲烽子﹐遞知更刻﹐觀視動靜﹔一人烽率﹐知文書﹑符牒﹑轉牒。

馬鋪﹐每鋪相去三十里﹐於要路山谷閒﹐牧馬兩匹﹐與遊奕計會。有事警急﹐煙塵入境﹐卽奔馳報探。

土河﹐於山口賊路﹐橫斷道﹐鑿闊二丈﹐深二尺﹐以細沙散土塡平﹐每日檢行﹐掃令淨平﹐人馬入境﹐卽知足迹多少。

遊奕﹐於軍中選驍果﹑諳山川泉井者充﹐常與烽鋪土河計會交牌﹐日夕邏候﹝邏﹐盧个反。﹞於亭障之外﹐捉生問事。其軍中虛實舉用﹐勿令遊奕人知。其副使子將﹐並久軍行人﹐取善騎射者兼。

令人枕空胡祿臥﹐有人馬行三十里外﹐東西南北﹐皆響見於胡祿中﹐名曰『地聽』﹐則先防備。

兵六

孫子曰﹕『兵者﹐詭道也。﹝無常形﹐以詭詐爲道。若息侯誘楚子謀宋。﹞故能用示之不能用﹐﹝言己實能用師﹐外示之怯也。若孫臏示弱而制龐涓。﹞近而示之遠﹐遠而示之近。﹝欲近而設其遠也﹐欲遠而設其近也﹐誑曜敵軍﹐示之以遠﹐本從其近。若韓信之襲安邑﹐陳舟臨晉而度夏陽。﹞古之善用兵者﹐能使敵人前後不相及﹐眾寡不相待﹐貴賤不相救﹐上下不相扶﹐卒離而不集﹐兵合而不齊。﹝多設詐變﹐出東見西﹐攻南引北﹐亂之﹐使彼章惶離亂﹐而不集聚。﹞合於利而動﹐﹝暴之使離﹐亂之使不齊﹐動兵而戰。﹞不合於利而止。』

【示弱】

春秋時﹐晉聲子謂楚令尹屈建曰﹕『若敖之亂﹐伯賁之子苗賁皇奔晉﹐以爲謀主。及鄢陵之役﹐楚晨壓晉軍而陣。苗賁皇曰「楚師之良在中軍王族而已﹐若塞井夷竈﹐成陣以當之﹐欒﹑範易行以誘之﹐﹝欒書時將中軍﹐範燮佐之。易行﹐謂簡易兵備﹐欲令楚貪己﹐不復顧二穆之兵。易﹐以豉反。行﹐胡郎反。﹞中行﹑二郤必克二穆﹐﹝郤錡時將上軍﹐中行偃佐之﹐郤至佐新軍。令此三人分良以攻二穆之兵。楚子重﹑子辛皆出穆王﹐故曰二穆。錡﹐魚綺反。﹞吾乃四萃於其王族﹐必大敗之。」﹝四萃﹐四面集攻。﹞晉人從之﹐楚師大敗﹐王夷師熸﹐﹝夷﹐傷也。吳楚之閒﹐謂火滅爲熸。子廉反。﹞子反死之。鄭叛﹑吳興﹐則苗賁皇之爲也。』

漢初﹐韓王信反﹐髙帝自往擊。至晉陽﹐聞信與匈奴欲擊漢﹐帝使人使匈奴。匈奴匿其壯士肥牛馬﹐﹝匿﹐藏。﹞徒見老弱及羸畜。使者十輩來﹐皆言匈奴易擊。帝使劉敬復往使匈奴﹐還報曰﹕『兩國相擊﹐此宜誇矜見所長。﹝見﹐示也。﹞今臣往﹐徒見羸胔老弱﹐﹝胔音漬﹐謂死者之肉也。一說胔讀曰瘠﹐瘠﹐瘦也。﹞此欲見短﹐伏奇兵以爭利。愚以爲匈奴不可擊也。』是時漢兵已踰句注﹐二十餘萬兵已業行。帝怒﹐以爲沮吾軍﹐﹝沮謂止﹐壞也。材汝反。﹞械系敬廣武。遂往﹐至平城﹐匈奴果出奇兵圍髙帝白登﹐七日然後得解。

後漢末﹐孫策遣軍攻陳登於匡琦城。賊初到﹐旌甲覆水﹐羣下咸以眾寡不敵。登乃閉門自守﹐示弱不戰﹐將士銜聲﹐寂若無人。登乘城觀形勢﹐知其可擊。乃申命士眾﹐宿整兵器﹐昧爽﹐開南門﹐引軍詣賊營﹐步騎鈔其後。賊周章﹐方結陣﹐不得還船﹐登縱兵乘之﹐賊遂大敗。

陳武帝東討杜龕﹐侯安都居守。北齊軍入據石頭﹐遊騎至於闕下。安都閉門偃旗幟﹐示之以弱﹐且令城中曰﹕『有登陴看賊者斬。』及夕﹐賊收軍還石頭﹐安都夜令士卒密營禦敵之具。明晨﹐賊騎又至﹐安都率甲士三百人﹐開東西掖門與戰﹐大敗之﹐賊乃退還石頭﹐不敢逼臺城。

後周末﹐隋文帝作相之初﹐尉遲迥拒命﹐遣將於仲文率兵定關東。軍次蓼堤﹐迥將檀讓擁眾數萬﹐仲文以羸師戰﹐讓悉眾來拒﹐仲文僞北﹐讓軍頗驕。於是遣精兵左右翼擊之﹐大敗讓軍。進攻梁郡﹐迥守將劉子寬棄城遁走。

【示怯】

周初﹐武王問太公曰﹕『敵人先至﹐已據便地﹐形勢又彊﹐則如之何﹖』對曰﹕『當示怯弱﹐設伏佯走﹐自投死地。敵見之﹐必疾速而赴﹐擾亂失次﹐必離故所﹐入我伏兵。齊起﹐急擊前後﹐衝其兩旁。』

戰國趙將李牧﹐常居代雁門﹐備匈奴。以便宜署吏﹐市租皆輸入幕府﹐爲士卒費。日擊數牛饗士﹐習騎射﹐謹烽火﹐多閒諜﹐厚遇戰士。爲約曰﹕『匈奴卽入盜﹐急入收保﹐有敢捕虜者斬。』匈奴每入﹐烽火謹﹐輒入收保﹐不敢戰。如是數歲﹐亦不亡失。然匈奴謂牧爲怯。趙王讓牧﹐牧如故。王怒﹐使他人代將。歲餘﹐匈奴每來﹐出戰﹐數不利。復遣牧。牧至﹐如故約。匈奴數歲無所得﹐終以爲怯。邊士皆願一戰。於是乃具選兵車得千三百乘﹐騎萬三千匹﹐百金之士五萬﹐彀弓弩者十萬人﹐悉勒習戰。大縱畜牧﹐人眾滿野。匈奴小入﹐佯北不勝﹐以數千人委之。單於聞之﹐大喜﹐率眾來。牧多爲奇陣﹐張左右翼擊之﹐破殺匈奴十餘萬騎﹐單於奔走。十餘歲不敢近邊。

戰國韓﹑魏相攻﹐齊將田忌率兵伐魏。魏將龐涓聞之﹐去韓而歸。孫臏謂田忌曰﹕『彼三晉之兵素皆悍勇而輕齊﹐齊號爲怯。善戰者因其勢而利導之。兵法﹐百里而趨利者蹶上將軍﹐﹝蹶猶挫也。蹶﹐紀劣反。﹞五十里而趨利者軍半至。使齊軍入魏地爲十萬竈﹐明日爲五萬竈﹐又明日爲三萬竈。』龐涓行三日﹐大喜﹐曰﹕『我固知齊卒怯﹐入吾地三日﹐士卒亡者過半矣。』乃棄其步兵﹐與其輕銳倍日並行逐之。﹝並﹐畢正反。﹞孫子度其行﹐暮當至馬陵。馬陵道狹﹐而旁多阻隘﹐可伏兵﹐乃斫大樹白而書之曰﹕『龐涓死此下。』於是令萬弩夾道而伏﹐期曰﹕『暮見火舉而俱發。』龐涓夜至斫木下﹐見白書﹐乃鉆火燭之。讀書未畢﹐齊軍萬弩俱發﹐軍大亂﹐龐涓乃自刎。

隋煬帝大業中﹐彭城賊張大彪﹑宗世模等眾至數萬﹐保縣薄山﹐寇掠徐﹑兗。隋將董純討之。純初閉營不與戰﹐賊屢挑之不出﹐賊以純爲怯﹐不設備﹐縱兵大掠。純選精銳擊賊﹐合戰於昌慮﹐大破之﹐斬首萬餘級﹐築爲京觀。

隋末﹐山賊孟讓眾號十萬﹐屯盱眙。煬帝遣王世充保都梁山以拒之﹐久不與戰﹐乃宣言士卒亡叛﹐使賊中聞之。讓果大笑曰﹕『王世充文法吏﹐何能爲將。吾當生縛之。』於是進攻其柵﹐充與戰﹐佯不勝。讓益輕之﹐乃分兵虜掠。世充知其可擊﹐令軍中移竈撤幕﹐設方陣四面而出戰﹐大破之﹐虜男女十萬餘口﹐讓僅以身免。

【示緩】

戰國秦伐韓﹐軍於閼與。趙王召問趙奢﹐奢對曰﹕『道遠險狹﹐譬猶兩鼠鬥於穴中﹐將勇者勝。』王令奢救之。兵去邯鄲三十里﹐而令軍中曰﹕『有以軍事諫者死。』秦軍武安西﹐秦軍鼓噪勒兵﹐武安屋瓦盡震。軍中候有一人言急救武安﹐奢立斬之。堅壁﹐畱二十八日不行﹐復益增壘。秦閒來﹐奢善食遣之。閒以報秦將﹐秦將大喜曰﹕『夫去國三十里而軍不行﹐乃增壘﹐閼與非趙地也。』奢旣已遣秦閒﹐乃捲甲而趨之﹐二日一夜至﹐令善射者去閼與五十里而軍。壘成﹐秦人聞之﹐悉甲而至。奢縱兵擊破之﹐閼與圍解。

後漢末﹐曹公進軍攻袁尙將審配於鄴﹐先鑿塹圍﹐周回四十里﹐初令淺﹐示若可越。審配遙見﹐笑而不出爭利。曹公令一夜浚之﹐廣深二丈﹐決漳水以灌之。數月﹐城中餓死過半。尙將馬延臨陣降﹐遂克鄴城。

魏將司馬宣王徵公孫文懿﹐賊保襄平﹐宣王進軍圍之。會霖潦﹐大水平地數尺﹐三軍恐懼﹐欲移營。宣王令軍中敢有言徙者斬。都督令史張靜犯令﹐斬之﹐軍中乃定。賊恃水﹐樵牧自若。諸將欲取之﹐皆不聽。司馬陳圭曰﹕『昔攻上庸﹐八部並進﹐晝夜不息﹐故能一旬之半拔堅城﹐斬孟達。今者遠來而更安緩﹐愚竊惑焉。』宣王曰﹕『孟達眾少而食支一年﹐吾將士四倍於達而糧不淹一月﹐以一月圖一年﹐安可不速﹖以四擊一﹐正令半解﹐猶當爲之。是以不計死傷﹐與糧競也。今賊眾我寡﹐賊饑我飽﹐水雨乃爾﹐功力不設﹐𨿽當促之﹐亦何所爲。自發京師﹐不憂賊攻﹐但恐賊走。今賊糧垂盡﹐而圍落未合﹐掠其牛馬﹐鈔其樵采﹐此故驅之走也。夫兵者詭道﹐善因事變。賊憑眾恃雨﹐故𨿽饑困﹐安肯束手﹐當示無能爲之。若取小利以驚之﹐非計也。』旣而雨止﹐遂合圍。起土山地道﹐楯櫓鉤橦競發﹐矢石雨下﹐晝夜攻而拔之。

後魏末﹐萬俟醜奴稱亂關右﹐魏將賀拔嶽討之﹐軍於汧﹑渭之閒﹐宣告遠近曰﹕『今气候漸熱﹐非徵討之時﹐待至秋涼﹐更圖進取。』醜奴聞之﹐遂以爲實﹐分遣諸軍散營農於岐州之北百里細川﹐使其大將侯伏侯元進領兵五千﹐據險立柵。其千人以下爲柵者亦有數處﹐且田且守。嶽知其勢分﹐乃密嚴備。晡時﹐潛遣輕騎先行斷諸路﹐於後諸軍盡發。昧旦﹐攻圍元進柵﹐拔之。諸所俘執皆放之﹐自余柵悉降。嶽星言徑趣涇州﹐其刺史侯長貴亦以城降。醜奴乃棄平亭而走。

【聲言擊東其實擊西】

後漢初﹐岑彭將兵三萬餘人南擊秦丰﹐拔黃郵﹐丰與其大將蔡宏拒彭等於鄧﹐數月不得進。彭夜勒兵馬﹐申令軍中﹐使明早西擊山都。乃緩所獲虜﹐令得逃亡﹐歸以告丰﹐丰卽悉其軍西邀彭。彭乃潛兵渡沔水﹐擊其將張楊於阿頭山﹐大破之。從川谷閒伐木開道﹐直襲黎丘﹐破諸屯兵。丰聞大驚﹐馳歸救之。彭依東山爲營﹐丰與蔡宏夜攻彭﹐彭先爲之備﹐出兵逆擊之﹐丰敗走。

後漢初﹐張步據齊地﹐漢將耿弇徵之﹐﹝弇音甘。﹞張步將費邑分遣其弟敢守巨裏。弇進兵先脇巨裏﹐使多伐樹木﹐揚言以塡塞坑塹。數日﹐有降者言邑聞弇欲攻巨裏﹐謀來救之。弇乃嚴令軍中趣修攻具﹐宣勒諸部﹐後三日當悉力攻巨裏城。陰緩生口﹐令得亡歸。歸者以弇期告邑﹐邑至日果自將精兵三萬餘人來救之。弇喜﹐謂諸將曰﹕『吾所以修攻具者﹐欲誘致邑耳。今來﹐適其所求也。』卽分三千人守巨裏﹐自引精兵上岡阪﹐乘髙合戰﹐大破之﹐臨陣斬邑。旣而收首級以示巨裏城中﹐城中恟懼﹐費敢悉眾亡歸張步。時張步都劇﹐使其弟藍將精兵二萬守西安﹐又令將萬餘人守臨淄﹐相去四十里。弇進軍畫﹝胡麥反﹞中﹐居二城之閒。弇視西安城小而堅﹐且藍兵又精﹐臨淄名𨿽大而實易攻﹐乃勒諸將校後五日攻西安。藍聞之﹐晨夜警守。至期夜半﹐弇勒諸將皆蓐食﹐會明至臨淄城。護軍荀梁等爭之﹐以爲宜速攻西安。弇曰﹕『不然。西安聞吾欲攻之﹐日夜爲備﹔臨淄出不意至﹐必驚擾﹐吾攻之一日必拔。拔臨淄卽西安孤﹐張藍與步隔絕﹐必復亡去﹐所謂擊一而得兩者也。若先攻西安﹐定不卒下﹐頓兵堅城﹐死傷必多。縱能拔之﹐張藍引軍還奔臨淄﹐並兵合勢﹐觀人虛實﹐吾深入敵地﹐後無轉輸﹐旬月之閒﹐不戰而困。諸君之言﹐未見其宜也。』遂攻臨淄﹐半日拔之﹐入據其城。張藍聞之大懼﹐遂將眾亡歸劇。

【示形在彼而攻於此】

春秋時﹐越伐吳﹐吳子禦於笠澤﹐夾水而陣。越爲左右句卒﹐﹝句卒﹐鉤伍相著﹐別爲左右屯也。﹞使夜或左或右﹐鼓噪而進﹔吳師分以禦之。越以三軍潛涉﹐當吳中軍而鼓之﹐吳師大亂﹐遂敗之。﹝左右句卒爲聲勢﹐以分吳軍而三。《吳越春秋》曰﹕『越伐吳﹐起軍於江南﹐乃具左右軍﹐將有私卒六千人爲中軍。日昏﹐乃令左軍銜枚溯江五里﹐右軍銜枚沿江五里﹐夜半鳴鼓﹐吳師聞之﹐大駭曰「越人來攻我乎﹖」因分其軍爲二陣拒越﹐越王乃以其中軍銜枚﹐潛涉不噪﹐以襲攻之﹐吳師大敗。』此語左氏傳同﹐其語小異﹐故附於注末。﹞

漢王遣將韓信擊魏﹐魏王盛軍蒲阪﹐塞臨晉﹐信乃益爲疑兵﹐陳船欲渡臨晉﹐而伏兵從夏陽以木罌渡軍﹐﹝以木爲器﹐如罌。以度軍無船且尙密。﹞襲安邑﹐虜魏王豹。

漢吳王濞反﹐漢將周亞夫率師禦之﹐壁於下邑。吳師奔壁東南﹐亞夫使備西北﹐吳果以精兵奔西北﹐不得入﹐乃大敗之。﹝亞夫悟之而勝。﹞

後漢將吳漢﹑岑彭討公孫述﹐述使其將延岑等悉兵拒廣漢及資中﹐又遣將侯丹率二萬餘人拒黃石。彭乃多張疑兵﹐使護軍楊翕與臧宮拒延岑等﹐自分兵浮江下還江州﹐﹝今南平郡﹐卽漢江州縣。﹞溯都江而上﹐﹝都江﹐成都江。﹞襲擊侯丹﹐大破之。因晨夜倍道兼行二千餘里﹐徑拔武陽。使精騎馳廣都﹐去成都數十里﹐勢若風雨﹐所至皆奔散。初﹐述聞漢軍在平曲﹐故遣大兵逆之。及漢軍至武陽﹐繞出道延岑軍後﹐蜀地震駭。

後漢馬援爲隴西太守﹐發步騎三千人擊先零羌。羌將其妻子輜重移阻於允吾谷﹐﹝允吾﹐音鉛牙。﹞援乃潛行閒道﹐掩赴其營。羌大驚壞﹐復遠徙唐翼谷中﹐援復追討之。羌引精兵聚北山﹐援陳軍向山﹐而分遣數百騎繞襲其後﹐乘夜放火﹐擊鼓叫噪﹐虜遂大潰。

後漢末﹐黃巾賊起﹐漢將朱俊率兵討之。賊帥韓忠據宛拒俊﹐俊兵少不敵﹐乃長圍結壘﹐起土山以臨城內﹐因鳴鼓攻其西南﹐賊悉眾赴之。俊自將精卒五千﹐掩其東北﹐乘城而入﹐忠乃退保小城﹐惶懼乞降。

後漢末﹐曹公與袁紹相持官渡﹐紹遣將郭圖﹑淳於瓊﹑顏良攻東郡太守劉延於白馬﹐紹引兵至黎陽﹐將渡河。曹公北救延﹐荀攸說公曰﹕『今兵少不敵﹐分其勢乃可。公到延津﹐若將渡兵向其後者﹐紹必西應之﹐然後輕兵襲白馬﹐掩其不備﹐顏良可擒也。』公從之。紹聞兵渡﹐卽分兵西應之。公乃引軍兼行趣白馬﹐未至十餘里﹐良大驚﹐來逆戰。使張遼﹑關羽前登﹐擊破﹐斬良。遂解白馬圍。

後漢末﹐曹公擊破馬超﹐超走涼州﹐關中平。諸將或問公曰﹕『初﹐賊守潼關﹐渭北道缺﹐不從河東擊馮翊而反守潼關﹐引日而後北渡﹐何也﹖』公曰﹕『賊守潼關﹐若吾入河東﹐賊必引守諸津﹐則西河未可渡。吾故盛兵向潼關﹐賊悉眾南守﹐西河之備虛﹐故徐晃等得擅取西河﹔然後引軍北渡﹐賊不能與吾爭西河者﹐以有二將之軍也。連車豎柵﹐爲甬道而南﹐旣爲不可勝﹐且以示弱。渡渭爲堅壘﹐虜至不出﹐所以驕之也﹐故賊不爲營壘而求割地。吾順言許之﹐所以從其意﹐使自安而不爲備﹐因蓄士卒之力﹐一旦擊之﹐所謂疾雷不及掩耳﹐兵之變化﹐固非一道也。』

後漢末﹐蜀將關羽圍曹公將曹仁於樊﹐又圍將軍呂常於襄陽。曹公遣將徐晃救仁﹐以羽難與爭鋒﹐遂前至偃城。晃到﹐詭道作都塹﹐示欲截其後﹐賊燒屯走。晃得偃城﹐兩面連營﹐稍前﹐去賊圍三丈所﹐未攻。賊圍頭有屯﹐又別屯四冢。晃揚聲當攻圍頭屯﹐而密攻四冢。羽見四冢欲壞﹐自將步騎五千出戰﹐晃擊之﹐退走﹐遂追陷與俱入圍﹐破之﹐或自投沔水死。曹公令曰﹕『賊圍塹鹿角十重﹐將軍致戰全勝﹐遂陷賊圍﹐多斬首虜。吾用兵三十餘年﹐及所聞古之善用兵﹐未有長驅徑入敵圍者也。』

後漢末﹐田國讓守馬城﹐爲鮮卑攻圍之十重。國讓密嚴使司馬建旌旗﹐鳴鼓吹﹐將步騎從南門出﹐胡人皆屬目往赴之。國讓將精銳自北門出﹐鼓噪而赴﹐兩頭俱發﹐出虜不意。虜眾散亂﹐皆無弓馬﹐步走二十餘里﹐僵屍蔽地。

魏將司馬宣王徵公孫文懿﹐次於遼水。文懿遣將軍卑衍﹑楊祚等步騎數萬阻遼隧以距之﹐圍塹二十餘里。宣王令其軍穿圍﹐盛兵多張旗幟出其東南﹐賊盡銳赴之。乃泛舟潛濟急東北﹐斜趣襄平。衍等恐襄平無守﹐夜遁走。

魏將郭淮討叛羌﹐其羌師屯河關﹑白土故城﹐據河拒官軍。淮見形上流﹐密於下渡兵據白土城﹐擊﹐大破之。

蜀將諸葛亮出斜谷﹐司馬宣王屯北原。亮盛兵西行﹐諸將皆欲攻西圍﹐郭淮獨以爲此見形於西﹐欲使官兵重應之﹐必攻陽遂耳。其夜果攻陽遂﹐有備不得上。

十六國前燕將慕容垂討丁零翟釗於滑臺﹐次於黎陽津﹐釗於南岸拒守﹐垂徙營就西津﹐爲牛皮船百餘艘﹐載疑兵列仗﹐溯流而上。釗先以大眾備黎陽﹐見垂向西津﹐乃棄營西拒。垂潛遣其桂林王慕容鎭﹑驍騎慕容國於黎陽津夜濟﹐壁於河南。釗聞而奔還﹐士眾疲渴﹐走歸滑臺﹐釗攜妻子率數百騎北趣白鹿﹐垂遣追擊之﹐盡擒其眾。

東晉末﹐宋武帝遣將朱齡石伐譙縱於蜀。宋武曰﹕『往年劉敬宣出黃虎﹐無功而退。賊謂我今應從外水往﹐而料我當出其不意﹐猶從內水來也。如此﹐必以重兵守涪﹝音浮﹞城﹐以備內道。若向黃虎﹐正墮其計。今以大眾自外水取成都﹐疑兵出內水﹐此制敵之奇也。』而慮此聲先馳﹐賊審虛實﹐乃別有函書﹐全封付齡石﹐署函邊曰﹕『至白帝乃開。』諸軍𨿽進﹐未知處分所由。至白帝﹐發書﹐曰﹕『眾軍悉從外水取成都﹐臧熹﹑朱林於中水取廣漢﹐使羸弱乘髙艦十餘﹐由內水向黃虎。』眾軍乃倍道兼行﹐譙縱果備內水﹐使其大將譙道福以重兵戍涪城﹐遣其將侯輝﹑譙詵等率眾萬餘屯彭模﹐夾水爲城。齡石至彭模﹐諸將以賊水北城險阻眾多﹐咸欲先攻其南城﹐齡石曰﹕『不然。𨿽寇在北﹐今屠南城﹐不足以破北﹔若盡銳以拔北壘﹐南城不麾而自散也。』遂攻北城﹐詰朝戰﹐至日昃﹐焚其樓櫓﹐四面並登﹐斬侯輝﹑譙詵﹐仍回軍以麾﹐南城卽時潰散。

宋劉道濟爲益州刺史﹐刑政失中﹐羣盜蜂起﹐攻圍州城。道濟將裴方明出東門﹐破賊三營﹐斬首數百級。賊𨿽敗﹐已復還合。方明復僞出北門﹐回擊城東大營﹐殺千餘人。時天大霧﹐方明等復揚聲出東門﹐而潛自北門出攻城北﹑城西諸營﹐賊眾大潰﹐於是奔散。

西魏末﹐岷州羌據州城反﹐魏將獨孤信討之。信勒兵向萬年﹐頓三交谷口。賊並力拒守﹐信因詭道趨綢松嶺。﹝綢﹐直畱反。﹞賊不虞信兵之至﹐睹風奔潰。乘勝逐北﹐徑至城下﹐賊並出降。

西魏末﹐涼州刺史宇文仲和據州不受代﹐魏將獨孤信率兵討之。仲和嬰城固守﹐信夜令諸將以衝梯攻其東北﹐信親率壯士襲其西南﹐遲明克之。﹝遲﹐直吏反。未明也。天未明之頃﹐已襲之﹐事畢然後天明﹐明遲於事耳。﹞

隋漢王諒作亂﹐遣其將余公理自太行下河內。隋將史祥討之﹐軍於河陰﹐久不得濟。祥謂軍吏曰﹕『余公理輕而無謀﹐才用素不足稱﹐又新得志﹐謂其眾可恃。恃眾必驕。且河北人先不習兵﹐所謂擁市人而戰﹐不足圖也。』乃令軍中修攻河陽具。公理使諜知之﹐果屯兵於河陽內城以備祥。祥於是艤船河南﹐公理聚甲以當之。祥乃簡精銳於下流潛渡﹐公理率眾拒之。祥至湨﹝古闃反﹞水﹐兩軍相對﹐公理未成列﹐祥縱擊﹐大破之。

孫子曰﹕『利而誘之﹐親而離之。』﹝以利誘之﹐使五閒並入﹐辯士馳說﹐親彼君臣﹐分離其形勢。若秦遣反閒﹐欺誑趙君﹐使廢廉頗而任趙奢之子﹐卒有長平之敗。﹞

【示無備﹐設伏取之】

後魏將傅永守楚王戍﹐蕭齊將裴叔業來攻。永令塡塞外塹﹐夜伏戰士一千人於城外。曉而叔業等至﹐頓於城東﹐列陣﹐將置長圍。永所伏兵於左道擊其後軍﹐破之。叔業乃令將佐守所列之陣﹐自率精甲數千人救之。永上門樓﹐觀叔業南行五六里許﹐便開門奮擊﹐遂摧破之。叔業進退失圖﹐於是奔走。左右欲追之﹐永曰﹕『弱卒不滿三千﹐彼精甲猶盛﹐非力屈而敗﹐直墮吾計中耳。旣不測我之虛實﹐足喪其膽。俘此足矣﹐何假逐之。』

後周韓褒爲汾州刺史﹐州界北接太原﹐當千里徑。先是﹐髙齊寇數入﹐民廢耕桑﹐前後刺史﹐莫能防捍。褒至﹐適會寇來﹐褒乃不下屬縣。民旣不及設備﹐以故多被抄掠。齊人喜﹐相謂曰﹕『汾州不覺吾至﹐先未集兵﹐今者之還﹐必莫能追躡我矣。』由是益懈﹐不爲營壘。褒已先勒精銳﹐伏北山中﹐分據險阻﹐邀其歸路。乘其眾怠﹐縱伏擊之﹐盡獲其眾。

孫子曰﹕『夜戰多火鼓﹐晝戰多旌旗﹐所以變人耳目。以治待亂﹐以靜待嘩﹐此治心者也。』﹝以我之淸淨﹐待彼之諠嘩﹐此治人心者也。故太公曰﹕『事莫大於必克﹐用莫大於玄默。』﹞

【示彊】

春秋時﹐楚將子元以車六百乘伐鄭﹐師於桔柣之門。﹝桔柣﹐鄭遠郊之門也。桔﹐胡結反。柣﹐徒結反。﹞又入自純門及逵市。﹝純門﹐鄭外郭門也。逵市﹐郭門道上市。﹞懸門不發﹐效楚言而出。子元曰﹕『鄭有人。』﹝懸門施於內城門。鄭示楚以閒暇﹐故不閉城門。出兵而效楚言﹐故子元畏之不敢進。﹞諸侯救鄭。楚師夜遁。鄭人將奔桐丘﹐諜言曰﹕『楚幕有烏。』乃止。﹝諜﹐閒也。幕﹐帳也。﹞

春秋時﹐楚大饑﹐戎伐其西南﹐﹝戎﹐山夷也。﹞庸人帥羣蠻以叛楚﹐﹝庸﹐屬楚之小國。﹞麇人率百濮將伐楚。﹝百濮﹐夷也。麇﹐居筠反。﹞於是申﹑息之北門不啟。﹝備中國。﹞楚人謀徙於阪髙。﹝楚險地也。﹞蔿賈曰﹕『不可。我能往﹐寇亦能往﹐不如伐庸。夫麇與百濮﹐謂我饑不能師﹐故伐我也。若我出師﹐必懼而歸。百濮離居﹐將各走其邑﹐誰暇謀人﹖』乃出師。旬有五日﹐百濮乃罷。自廬以往﹐振廩同食。﹝往﹐往伐庸也。振﹐發也。廩﹐倉也。同食﹐上下無異饌。﹞

春秋時﹐晉文公率諸侯伐楚﹐楚將子玉從晉師。晉退三捨﹐楚師不止﹐晉師又次於城濮﹐楚師背酅﹝音攜﹞而捨﹐﹝酅﹐陵險阻名。﹞文公患之。聽輿人之誦﹝恐眾畏險﹐故聽其歌誦。﹞曰﹕『原田莓莓﹐﹝莫柸反。﹞捨其舊而新是謀。』﹝髙平曰原。諭晉軍美盛﹐若原田之艸莓莓然﹐可以謀立新功﹐不足念舊惠也。﹞公疑焉。﹝疑眾謂己背舊謀新。﹞晉大夫狐偃曰﹕『戰也﹗戰而捷﹐必得諸侯。若其不捷﹐表裏山河﹐必無害也。』﹝晉國外河而內山。﹞晉車七百乘﹐韅﹑﹝呼見反。﹞靷﹑﹝與進反。﹞鞅﹑﹝於兩反。﹞靽。﹝音半。五萬二千五百人也。在背曰韅﹐在曰靷﹐在腹曰鞅﹐在後曰靽﹐言駕乘修備。﹞晉侯登有莘﹝古國名﹞之墟以觀師﹐曰﹕『少長有禮﹐其可用也。』遂伐其木﹐以益其兵。﹝伐木以益攻戰之具。蓋以示彊。﹞終敗楚師。

春秋時﹐晉侯伐齊﹐齊侯登巫山以觀晉師。晉人使司馬斥山澤之險﹐𨿽所不至﹐必旆而疏陣之。﹝斥﹐候也。疏建旌旗以爲陣﹐示眾也。﹞使乘車者左實右僞﹐以旆先﹐﹝僞以衣物爲人形也﹐建旆以先驅。﹞輿曳柴而從。﹝以揚塵。﹞齊侯見之﹐畏其眾也﹐乃脫歸。﹝脫﹐不張旗幟也。﹞

春秋時﹐晉聲子聘楚﹐謂令尹屈建曰﹕『子儀之亂﹐析公奔晉﹐以爲謀主。繞角之役﹐析公曰「楚師輕佻﹐易震蕩也。若多鼓鈞聲﹐以夜軍之﹐﹝鈞同其聲﹞楚師必遁。」晉人從之﹐楚師宵潰。晉遂侵蔡﹐襲沈﹐獲其君﹐敗申﹑息之師於桑隧﹐獲申麗而還。鄭於是不敢南面。楚失華夏﹐則析公之爲也。』

漢景帝時﹐匈奴大入上郡﹐天子使中貴人從李廣﹝中官之幸貴者。﹞勒習兵擊匈奴。貴人將數十騎出獵﹐見匈奴三人﹐與戰﹐被射傷。中貴人走廣﹐廣曰﹕『是必匈奴射雕者也。』﹝雕善飛﹐故使善射者射。﹞廣乃遂從百騎以馳三人﹐令其騎張左右翼﹐而廣身射彼三人﹐殺其二人﹐生得一人﹐果射雕者也。遙見匈奴有數千騎﹐見廣﹐以爲誘騎﹐皆驚﹐上山陣。廣之百騎皆大恐﹐欲馳還走。廣曰﹕『吾去大軍數十里﹐今若走﹐匈奴追射我立盡。今我畱﹐匈奴必以我爲大軍誘之﹐必不敢擊我。』廣令諸騎曰﹕『前。』未到匈奴陣二里所﹐止﹐令曰﹕『皆下馬解鞍。』其騎曰﹕『虜多且近﹐卽有急﹐柰何﹖』廣曰﹕『彼虜以我爲走﹐今皆解鞍以示不走﹐用堅其意。』胡騎遂不敢擊。有白馬將出護其兵﹐於是廣上馬與十餘騎奔射殺之﹐而復還其騎中﹐解鞍﹐令士皆縱馬臥。是時會暮﹐胡兵終怪之﹐卒不敢擊。向夜半時﹐胡兵以爲漢有伏軍於旁欲夜取之﹐皆引兵去。詰朝﹐廣乃歸其大軍。

後漢廉範爲雲中太守﹐會匈奴大入塞﹐範自率士卒拒之。虜眾盛﹐不敵。會日暮﹐令軍士各交縛兩炬﹐三頭燃火。虜遙見火多﹐謂漢兵救至﹐待朝將退。範乃令軍中蓐食﹐晨往擊之﹐斬首數百級﹐虜自此不敢向雲中。

後漢虞詡爲武都太守﹐以討叛羌﹐羌乃率眾數千﹐遮詡於陳倉﹑崤谷﹐詡卽停軍不進﹐而言上書請兵﹐須到當發。羌聞之﹐乃分鈔旁縣﹐詡因其兵散﹐日夜進道﹐兼行百餘里。令吏士各作兩竈﹐日增倍之﹐羌不敢逼。或問﹕『孫臏減竈而君增之。兵法﹐日行不過三十里﹐戒不虞﹐而今日且二百﹐何也。』詡曰﹕『虜眾多﹐吾兵少。徐行則易爲所及﹐速進則彼所不測。虜見吾竈日增﹐必謂郡兵來迎。眾多行速﹐必憚追我。孫臏見弱﹐吾今示彊﹐勢有不同故也。』旣到郡﹐兵不滿三千﹐而羌眾萬餘﹐攻圍赤亭數十日。詡乃令軍中﹐使彊弩勿發﹐先用小弩。羌以爲矢力弱﹐不能至﹐並兵急攻。詡於是使二十彊弩共射一人﹐發無不中﹐羌大震﹐退。詡因出城奮擊﹐多所殺傷。明日悉陳其眾﹐令從東郭門出﹐北郭門入﹐換衣服﹐回轉數周。羌不知其數﹐更相恐動。詡計賊當退﹐乃潛遣五百餘人於淺水設伏﹐候其走路。虜果奔﹐因掩擊﹐大破之。

蜀將諸葛亮屯於陽平﹐遣魏延諸軍並兵東下﹐亮惟畱萬人守城。魏將司馬宣王率二十萬眾拒亮﹐而與魏延軍錯道﹐逕前﹐當六十里。偵﹝昌鄭反﹞候白宣王說亮在城中兵力弱。將士失色﹐亮是時意气自若﹐勒軍中皆臥旗偃息﹐不得輒出庵幔﹐開西門﹐掃地卻灑。宣王疑其有伏﹐於是引軍北趣山。亮謂參佐曰﹕『司馬懿謂吾有彊伏﹐循山走矣。』候邏還白﹐如亮所言。宣王后知﹐深以爲恨矣。

後漢末﹐陳登爲廣陵太守﹐孫策遣軍攻登於匡琦城。登使人求救於曹公﹐而密去城十里理軍營處所﹐多取柴薪﹐兩束一聚﹐相去十步﹐縱橫成行﹐令夜俱起火﹐互然其聚﹐城上稱慶﹐若大軍到。賊睹火驚潰﹐登勒兵追奔﹐斬首萬級。

西晉杜元凱伐吳﹐陳兵於江陵﹐遣牙門管定﹑周旨﹑伍巢等率奇兵八百﹐泛舟夜渡﹐以襲樂鄕﹐多張旗幟﹐起火巴山﹐出於要害之地﹐以奪賊心。吳都督孫歆震恐﹐與吳將伍延書曰﹕『北來諸軍﹐乃飛渡江也。』旋皆破之。

十六國後趙石勒荊州監軍郭敬寇晉襄陽﹐勒驛令敬退屯樊城﹐戒之使偃藏旗幟﹐寂若無人﹐彼若使人觀察﹐則告之曰﹕『自愛堅守﹐後七八日大騎將至﹐相禁不復得走矣。』敬使人浴馬於津﹐周而復始﹐晝夜不絕。偵諜還告晉南中郎將周撫﹐撫以爲勒軍大至﹐懼而奔於武昌﹐敬遂入襄陽焉。

十六國前涼張重華以謝艾爲軍師將軍﹐率騎三萬﹐進軍臨河。後趙石勒將麻秋以三萬眾拒之。艾乘軺﹝音遙﹞車﹐冠白﹐﹝苦洽反﹞鳴鼓而行。秋遙觀而怒曰﹕『艾年少書生﹐冠服如此﹐輕我也。』命黑槊﹝音朔﹞龍驤三千人馳擊之。艾左右大擾。或勸艾乘馬﹐艾不從﹐乃下車踞胡牀﹐指揮處分。賊以爲伏兵發也﹐懼不敢進。又遣將緣河截其後﹐秋軍乃退。艾乘勝奔擊﹐遂大敗之﹐斬秋將杜勛﹑汲漁﹐俘斬一萬三千級﹐秋走馬奔大夏也。

東晉末﹐宋武帝爲將﹐討海賊孫恩﹐恩在扈瀆。海鹽令鮑陋遣子嗣之以吳兵一千﹐請爲前驅。宋武曰﹕『賊兵甚精﹐吳人不習戰﹐若前驅失利﹐必敗我軍。可在後爲聲援。』不從。是夜﹐宋武多設伏兵﹐兼置旗鼓﹐然一處不過數人。明日﹐賊率眾萬餘迎戰。前驅旣交﹐諸伏皆出﹐舉旗鳴鼓。賊謂四面有軍﹐乃引退﹐嗣之追奔﹐爲賊所沒。宋武且戰且退﹐賊旣盛﹐所領死傷且盡。宋武慮不免﹐至伏兵處﹐乃止﹐令左右脫取死人衣。賊謂當走反停﹐疑猶有伏。宋武因呼更戰﹐气色甚猛﹐賊良以爲然﹐乃引軍去。宋武徐歸﹐然後散兵稍集。

東晉末﹐桓玄篡晉﹐宋武帝起義討玄﹐玄使將桓謙﹑何澹之屯覆舟山。武帝使羸弱登蔣山﹐多張旗幟﹐玄不之測﹐大懼。武帝與劉毅等分數隊﹐進突謙陣﹐皆殊死戰﹐無不一當百。時東北風急﹐毅軍放火﹐煙塵張天﹐鼓噪之音﹐震駭京邑。謙等諸軍﹐一時奔散。

蕭梁將馮道根守阜陵。初到阜陵﹐理城隍﹐遠斥候﹐有如敵將至者。眾頗笑之。道根曰﹕『怯防勇戰﹐此之謂也。』理城未畢﹐會魏將黨﹝徳浪反﹞法宗﹑傅豎眼率眾二萬﹐奄至城下﹐道根塹壘未固﹐城中眾少﹐皆失色。道根命廣開門﹐緩服登城﹐選精銳二百人出與魏軍戰﹐敗之。魏人見意閒﹐且戰又不利﹐因退走。

西魏將宇文測行綏州事。每歲河冰合後﹐突厥卽來寇掠﹐先是常先遣居人入城堡以避之。測至﹐皆令安堵如舊。乃於要路數百處並多積柴﹐仍遠遣斥候﹐知其動靜。是年十二月﹐突厥從連谷入寇﹐去界數十里﹐測命積柴之處﹐一時縱火。突厥謂有大軍至﹐懼而遁走﹐自相蹂踐﹐委棄雜畜及輜重不可勝數。測徐率所部收之﹐分給百姓。自是突厥不敢復至。

梁雍州刺史嶽陽王蕭𨿽稱藩於西魏﹐而尙有二心。西魏將楊忠自樊城觀兵於漢濱﹐易旗遞進﹐實騎二千﹐登樓觀之﹐以爲三萬﹐懼而服焉。

【敵軍攻城久不下﹐師老﹐擊敗之】

後漢初﹐龐萌﹑董憲反﹐與蘇茂﹑佼彊﹝佼音效﹞合兵三萬﹐急圍桃城。光武時在蒙﹐聞之﹐乃畱輜重﹐自將輕騎三千﹐步卒數萬﹐晨夜馳赴﹐師次任城﹐去桃城六十里。旦日﹐諸將請進﹐賊亦挑戰。帝不聽﹐乃休士養銳﹐以挫其鋒。城中聞車駕至﹐眾心益固。時吳漢等在東郡﹐馳使召之。萌等乃悉兵攻城﹐二十餘日﹐眾疲困而不能下。及吳漢等到﹐乃率眾軍進桃城﹐帝親自搏戰﹐大破之。

十六國前趙劉曜敗石勒將石季龍於髙堠﹐﹝今絳州聞喜縣界。﹞遂圍洛陽。勒將親救﹐程遐等固諫曰﹕『劉曜乘勝兵盛﹐難與爭鋒﹐金墉糧丰﹐攻之未可卒拔。曜懸軍千里﹐勢不支久。不可親動﹐動無萬全﹐大業去矣。』勒大怒﹐按劍叱遐等出。召徐光而謂之曰﹕『劉曜乘髙堠之勢﹐圍守洛陽﹐庸人之情皆謂其鋒不可當也。然曜帶甲十萬﹐攻一城而百日不克﹐師老卒殆﹐以我初銳擊之﹐可一戰而擒。若洛陽不守﹐曜必送死冀州﹐自河以北﹐席捲北向﹐吾事去矣。程遐等不欲吾親行﹐卿以爲何如﹖』光對曰﹕『劉曜乘髙堠之勢而不能進臨襄國﹐更攻金墉﹐此其無能爲也。懸軍三時﹐無攻戰之利﹐若鑾旗親駕﹐必睹旌奔敗。定天下之計﹐在今一舉。』勒笑曰﹕『光之言是也。』使內外戒嚴﹐有諫者斬。命石堪﹑石聰﹑桃豹等各統見眾會滎陽﹐使石季龍進據石門﹐以左衛石邃都督中軍事﹐勒統步騎四萬赴金墉。勒顧謂徐光曰﹕『曜盛兵成臯關﹐上計也﹔阻洛水﹐其次也﹔坐守洛陽者﹐成擒也。』勒諸軍至成臯。勒見曜無守軍﹐大悅﹐乃捲甲銜枚詭道兼路﹐出於鞏﹑訾之閒。知曜陳其軍十餘萬人於城西﹐彌悅。勒入自宣陽門﹐升故太極前殿。季龍步卒三萬﹐自城北而西﹐攻其中軍﹕石堪﹑石聰等各以精騎八千﹐城西而北﹐擊其前鋒﹐大戰於西陽門。勒躬貫甲冑﹐出自閶闔﹐夾擊之。曜軍大潰﹐於陣擒曜﹐以徇於軍。

兵七

孫子曰﹕『佯北勿從。』﹝北﹐奔走也。敵方戰﹐形勢未衰﹐便奔走而陣兵者﹐必有奇伏﹐勿深入從之。故太公曰﹕『夫出甲陣兵﹐從卒亂行者﹐所以多爲變。』﹞

【佯敗引退﹐取之】

春秋時﹐晉楚戰於城濮﹐楚將子玉從晉師。晉師陣於莘北。胥臣以下軍之佐當陳﹑蔡。子玉以若敖之六卒將中軍﹐曰﹕『今日必無晉矣。』斗宜申將左﹐斗勃將右。晉裨將胥臣蒙馬以虎皮﹐先犯陳﹑蔡。陳﹑蔡奔﹐楚右師潰。﹝陳﹑蔡屬楚右師。﹞狐毛設二旆而退之。﹝旆﹐大旗也。又建一旆而退﹐使若大將稍卻者。﹞欒枝使輿曳柴而僞遁﹐曳柴起塵﹐詐爲眾走。楚師馳之﹐原軫﹑郤溱﹝側巾反﹞以中軍公族橫擊之。﹝公族﹐公所帥之軍。﹞狐毛﹑狐偃以上軍夾攻之﹐楚左師潰。楚師敗績。子玉收其卒而止﹐故不敗。晉師三日館谷。﹝館﹐捨也。食楚軍谷三日。﹞

春秋時﹐楚將斗廉帥師及巴師圍鄾。鄧將養甥﹑聃甥帥師救鄾。三逐巴師﹐不克。斗廉衡陣其師於巴師之中﹐以戰﹐而北﹐﹝衡﹐橫也。分巴師爲二部﹐斗廉橫陣於其閒﹐以與鄧師戰﹐而僞北。北﹐走也。﹞鄧人逐之﹐背巴師﹐而夾攻之。﹝楚師僞走﹐鄧師逐之﹐背巴師﹐巴師攻之﹐楚師自前還與戰。﹞鄧師大敗。鄾人宵潰。﹝宵﹐夜。﹞

戰國秦師伐趙﹐趙以趙奢之子代廉頗爲將﹐拒秦將王齕﹝恨勿反﹞於長平。秦王聞之﹐乃陰使武安君白起爲上將軍﹐而王齕爲裨將軍﹐令軍中有敢泄言武安君將者斬。馬服子至﹐則出兵擊秦軍﹐秦軍佯敗而走﹐張二奇兵以劫之。趙軍逐勝﹐追造秦壁。秦壁堅拒不得入﹐而秦奇兵二萬五千人絕趙軍後﹐又一軍五千騎絕趙壁閒﹐趙軍分而爲二﹐糧道絕。而秦出輕兵擊之。趙戰不利﹐因築壁堅守﹐以待救至。秦王聞趙食道絕﹐王自之河內﹐賜民爵各一級﹐發年十五以上悉詣長平﹐遮絕趙救及糧食。至九月﹐趙卒不得食四十六日﹐皆內陰相殺食。來攻秦壘﹐欲出。爲四隊﹐四五復之﹐不能出。其時馬服子與銳卒自搏戰﹐秦軍射殺之。軍大敗﹐卒四十餘萬人降﹐皆坑之。

漢王與諸侯兵共擊項羽﹐決勝垓下。韓信將三十萬自當之﹐孔將軍當左﹐費將軍當右﹐漢王后﹐絳侯﹑柴將軍在漢王后。項羽之卒可十萬。韓信先合﹐不利﹐卻。孔將軍﹑費將軍縱﹐楚兵退﹐信復乘之﹐大敗垓下。

後漢初﹐馮異與鄧禹率車騎將軍鄧弘等議攻赤眉﹐異曰﹕『賊餘眾尙多﹐可稍以恩信傾誘﹐難以卒用兵破也。上今使諸將屯澠池要其東﹐而異擊其西﹐一舉取之﹐此萬成計也。』禹﹑弘不從。弘遂大戰移日﹐赤眉佯敗﹐棄輜重走。車皆載土﹐以豆覆其上﹐兵士饑﹐爭取之。赤眉引還擊弘﹐弘軍潰亂。異與禹合兵救之﹐赤眉小卻。異以士卒饑倦﹐可且休﹐禹不聽﹐復戰﹐大爲所敗。

東魏末﹐齊神武薨﹐子澄立。侯景叛歸梁﹐而圍彭城﹐澄遣慕容紹宗討之。將戰﹐紹宗以梁人剽悍﹐恐其眾之撓也﹐一一引將卒而誑之曰﹕『我當佯退﹐誘梁人使前﹐汝可擊其背。』申明誡之。景又命梁人曰﹕『逐北勿過二里。』會戰﹐紹宗實敗走﹐梁人不用景言﹐乘敗深入﹐魏人以紹宗之言爲信﹐爭掩擊﹐遂大敗之。

西魏末﹐遣將史寧與突厥木汗可汗同伐吐谷渾﹐俱會於靑海。寧謂木汗曰﹕『樹惇﹑賀眞二城﹐是吐谷渾巢穴。今若拔其本根﹐余種自然離散﹐乃上策也。』木汗從之﹐卽分爲兩軍。木汗從北道向賀眞﹐寧趣樹惇。吐谷渾婆周王率眾逆寧﹐寧擊之。踰山履險﹐遂至樹惇。樹惇卽吐谷渾之舊都﹐多諸珍藏。而其主先已奔賀眞﹐畱其徵南王及數千人固守。寧進兵攻之﹐僞退﹐吐谷渾人果開門逐之﹐因回兵奮擊﹐門未及闔﹐寧兵遂得入。生獲其徵南王﹐俘虜男女﹑財寶﹐盡歸諸突厥。

【僞稱敗﹐怠敵﹐取之】

隋末﹐楊玄感反﹐攻東都。刑部尙書衛玄與玄感戰﹐兵始會﹐玄感詐令人大呼曰﹕『官軍已得玄感矣。』官軍稍怠﹐玄感與數千騎乘之﹐玄兵於是大潰。

【引退設伏﹐取之】

春秋時﹐北戎侵鄭﹐鄭伯禦之﹐曰﹕『彼徒我車﹐懼其侵軼我也。』﹝徒﹐步兵也。軼﹐突也。﹞公子突曰﹕『使勇而無剛者﹐嘗寇而速去之﹐﹝嘗﹐試也。勇則能往﹐無剛不恥退。﹞君爲三覆以待之。﹝覆﹐伏兵也。﹞戎輕而不整﹐貪而無親﹐勝不相讓﹐敗不相救。先者見獲﹐必務進﹔進而遇覆﹐必速奔。後者不救﹐則無繼矣。』從之。戎人之前遇覆者奔﹐鄭將祝聃逐之﹐衷戎師﹐前後擊之﹐盡殪。﹝爲三部伏兵﹐祝聃帥勇而無剛者﹐先犯戎而速奔﹐以遇二伏兵﹐至後伏兵起﹐戎還走﹐祝聃返逐之﹐戎前後及中三處受敵﹐故曰衷戎師。殪﹐於計反﹐死也。衷﹐竹仲反。﹞

春秋時﹐吳侵楚﹐楚將養由基奔命﹐楚司馬子庚以師繼之。養由基曰﹕『吳乘我喪﹐謂我不能師也﹐必易我而不戒。﹝戒﹐備。﹞子爲三覆以待我﹐我請誘之。』子庚從之。戰於庸浦﹐﹝楚地。﹞大敗吳師。

後漢末﹐荊州牧劉表遣劉備北侵﹐至葉﹐曹公遣將李典與夏侯惇拒之。備一旦燒屯去﹐惇率諸軍追擊之﹐典曰﹕『賊無故退﹐疑必有伏。南道窄狹﹐艸木深﹐不可追也。』惇不聽﹐與將於禁追之﹐典畱守。惇等果入賊伏裏﹐戰不利﹐典往救﹐備睹見救至﹐乃退。

十六國後趙將石季龍攻晉將劉演於廩丘﹐晉將邵續使文鴦救演﹐季龍退止盧關津以避之﹐文鴦弗能進﹐屯於景亭。兗州豪右張平等起兵救演。季龍夜棄營設伏於外﹐揚聲將歸河北。張平以爲信然﹐入於空營。季龍回擊敗之﹐遂陷廩丘。

十六國夏赫連勃勃進屯依力川﹐後秦姚興來伐﹐至三城﹐勃勃率騎禦之。興遣其將姚文宗拒戰﹐勃勃僞退﹐伏以待之。興將姚楡生等追﹐伏兵夾擊﹐皆擒之。

後魏萬俟醜奴作亂關中﹐魏將賀拔嶽率兵討之。嶽以輕騎八百北渡渭﹐殺掠其民以挑之。醜奴大將尉遲菩薩果率步騎三萬至渭北。嶽以輕騎數十與菩薩隔水交言﹐嶽稱揚國威﹐菩薩自言彊盛﹐往復數返﹐時已逼暮﹐於是各還。嶽密於渭南傍水分精騎數十爲一處﹐隨地形便置之。明日﹐自將百餘騎﹐隔水與賊相見。嶽漸前進﹐先所置騎隨嶽而集。騎旣漸增﹐賊不復測其多少。行二十里許﹐至水淺可濟之處﹐嶽便馳馬東出﹐以示奔遁。賊謂嶽走﹐乃棄步兵﹐南渡渭水﹐輕騎追嶽。嶽東行十餘里﹐依橫崗設伏兵待之。賊以路險不得齊進﹐前後繼至﹐半度崗東。嶽乃回與賊戰﹐身先士卒﹐急擊之﹐賊便退走。嶽號令所部﹐賊下馬者皆不聽殺。賊顧見之﹐便悉投馬。俄而虜獲三千人﹐馬亦無遺。遂擒菩薩﹐仍渡渭北﹐降步卒萬餘。

大唐武徳中﹐太宗圍王世充於東都﹐竇建徳自河北率兵十二萬來救。太宗自率騎二千五百﹑步卒千人趣武牢。四月﹐建徳自滎陽西上﹐築壘於板渚。太宗以五百騎出武牢東二十餘里﹐將挑戰﹐先伏李績﹑程�金﹑秦叔寶﹐﹝�﹐五巧反。﹞令尉遲敬徳執槊造建徳壘下﹐大呼致師。賊眾大驚撓﹐出兵數千騎。太宗逡巡漸卻﹐遂引賊以入伏內﹐李績等奮擊﹐大破之﹐獲其大將殷秋﹑石瓚﹐﹝昨旱反。﹞斬首數百級。

【聲言退﹐誘敵﹐破之】

後漢西域莎車國王不供﹐將兵長史班超發於闐﹑疏勒諸國二萬五千人擊之﹐莎車求救龜玆﹐龜玆王遣將發溫宿﹑姑墨﹑尉頭合五萬人助之。超召諸將及於闐﹑疏勒王議曰﹕『兵少不敵﹐莫如各解散去。於闐從此東歸﹐長史亦從此西歸﹐夜半聞鼓聲便發。』眾皆以爲然。乃陰緩所擒得生口﹐歸以超言告龜玆。龜玆聞之喜﹐使其將以萬騎於西界遮超﹐溫宿王將八千騎於東界遮於闐王。人定後﹐超密令諸司馬勒兵﹐至雞鳴﹐馳赴莎車艸營﹐掩覆之﹐胡皆驚走﹐斬首五千級﹐莎車遂降。

十六國後涼呂光遣將呂延﹐伐西秦乞伏幹歸﹐大敗之。幹歸因大泣嘆曰﹕『死中復生﹐正在今日也。』乃縱反閒﹐稱幹歸東奔成紀。呂延信之﹐引師輕進。延司馬耿雅諫曰﹕『幹歸雄勇過人﹐權略難測﹐破王廣﹐克楊定﹐皆羸師以誘之﹐𨿽蕞爾小國﹐﹝蕞﹐左外反。﹞亦不可輕也。困獸猶鬥﹐況幹歸而可睹風自散乎﹗今宜部陣而前﹐步騎相接﹐徐俟諸軍大集﹐可以一舉滅之。』延不從﹐戰敗﹐死之。

十六國北涼沮渠蒙遜伐西涼李士業於酒泉﹐先攻浩﹝音閣﹞亹﹐﹝音門。﹞有蛇盤於帳前。蒙遜笑曰﹕『前一爲騰蛇﹐今盤在吾帳前﹐天意欲吾回師。』燒攻具而還﹐次於川巖。聞李士業徵兵欲攻張掖﹐蒙遜曰﹕『入吾計矣。但恐聞吾回軍﹐不敢前也。兵事尙權。』乃露布西境﹐稱得浩亹﹐將進軍黃谷。士業聞而大悅﹐進入都瀆澗。蒙遜潛軍逆之﹐敗士業於懷城﹐遂進克酒泉。

東晉末﹐妖賊孫恩北出海鹽﹐宋武帝爲將﹐築城於海鹽。賊日來攻城﹐城內兵力甚弱﹐宋武獨深慮之。一夜﹐偃旗匿眾﹐若已遁者。明旦開門﹐使羸疾數人登城。賊遙問宋武所在。曰﹕『夜已走矣。』信之﹐乃率眾大上。宋武乘其懈怠﹐奮擊﹐大破之。

後魏太武徵夏赫連昌於統萬城﹐師次城下﹐收眾僞退。昌鼓噪而前。會有風雨從東南來﹐沙塵昏冥。宦者趙倪進曰﹕『今風雨從賊後來﹐我向彼背﹐天不助人。將士饑渴﹐願陛下避之﹐更待後日。』崔浩曰﹕『是何言歟﹗千里制勝﹐一日之中豈得變易﹖賊前行不止﹐後已離絕﹐宜分軍隱出﹐掩擊不意。風道在人﹐豈有常也﹗』帝從之。分騎奮擊﹐昌軍大潰。

【引退設伏﹐潛兵襲其營】

漢王遣將韓信擊趙﹐趙師拒於井陘。信與趙軍戰良久﹐棄旗鼓走﹐趙空壁逐信。信先遣奇兵二千騎﹐持漢赤幟﹐從閒道依山潛伏﹐候趙壁空﹐馳入﹐乃拔趙幟﹐立漢幟二千。趙軍旣攻信不克﹐歸營見之﹐遂驚潰走。

隋末﹐羣盜起﹐隋將張須陀擊盧明月於下邳。賊連營十萬﹐須陀才萬人﹐力勢不敵﹐去賊六七里地立柵﹐相持經十餘日﹐糧盡將退﹐謂將士曰﹕『賊見兵卻﹐必輕來追我。其眾若出﹐營內卽虛﹐欲以千人襲營﹐可有大利。此誠危險﹐誰能去者﹖』人皆莫對﹐惟秦叔寶與羅士信皆曰﹕『願行。』於是須陀委柵而遁﹐使二人分領千兵潛伏於艸莽。旣而明月悉兵追之﹐叔寶﹑士信馳至其柵﹐柵門閉不得入﹐二人超升其樓﹐拔賊幟﹐各殺數人﹐營中大亂。叔寶斬關而納外兵﹐因散縱火﹐焚其三十餘柵﹐煙焰漲天。明月奔還﹐須陀卻逐之﹐大破賊眾。明月以數百騎遁去﹐餘皆虜之。

【設伏﹐引敵鬥﹐襲其營】

隋末﹐李密擊宇文化及﹐精兵良將多有死傷。王世充在東都﹐乘其獘而擊之﹐率步騎二萬﹐營於洛南。李密軍於偃師北。世充潛遣二百騎﹐夜伏於邙山﹐自統其眾﹐遲明渡水﹐人奔馬馳﹐以襲密營。密遽出兵以拒之﹐陣未成﹐兩軍已合。伏兵於北山中乘髙而下﹐馳入密營﹐燒其廬舍。密見營中火發﹐因而遁走。

【示退﹐乘懈掩襲】

後漢末﹐曹公徵張魯﹐至陽平﹐張魯使弟衛據陽平關﹐橫山築城十餘里﹐攻之不拔﹐乃引軍還。賊見大軍退﹐其守備懈。公乃密遣驍將等乘險夜襲﹐大破之。

後魏將慕容白曜南徵宋﹐以酈範爲副。師次無鹽﹐宋將申纂憑城拒守。議者僉以攻具未周﹐不宜便進。範曰﹕『今輕軍遠襲﹐深入敵境﹐無宜淹畱﹐久稽機候。且纂必以我軍來速﹐不在攻守﹐謂方城可憑﹐弱卒可恃。今若外潛威形﹐內整戎旅﹐密勵將士﹐出其不意﹐可一攻而克之。』白曜遂潛軍僞退﹐示以不攻。纂果不設備﹐於是卽夜部分﹐晨便騰城﹐崇朝而克。

後魏末﹐幽州刺史劉靈助以莊帝被爾朱兆所弒﹐遂舉兵倡義﹐諸州豪右咸相通結。靈助進屯於定州之安固﹐魏遣將叱列延慶討之。諸將謂延慶曰﹕『靈助善於卜占﹐百姓信惑﹐所在響應﹐未易可圖﹐若萬一戰有利鈍﹐則大事去矣。未若還師西入﹐據關拒險﹐以待其變。』延慶曰﹕『劉靈助﹐庸人也。天道深遠﹐豈其所識。大兵一臨﹐彼皆恃其妖術﹐坐看符厭﹐寧肯戮力致死﹐與吾爭勝負哉﹗如吾計者﹐正欲出營城外﹐詭言西歸﹐靈助聞之﹐必信而自寬﹐潛軍往襲﹐可一舉而擒。』乃出頓城西﹐聲云將還。簡精騎一千夜發﹐詰朝造靈助壘﹐戰於城北﹐遂破擒之。

西魏末﹐宕昌羌獠甘作亂﹐逐其王彌定﹐魏遣將史寧討破之﹐甘將百騎走投生羌鞏廉王。彌定遂得復位。寧以未獲獠甘﹐密欲圖之﹐乃揚聲欲還。甘聞之﹐復招引叛羌﹐依山起柵﹐欲攻彌定。寧謂諸將曰﹕『此羌入吾術中﹐當進兵擒之耳。』諸將思歸﹐咸曰﹕『羌之聚散無常﹐依據山谷﹐今若追討﹐恐引日無成。且彌定還得守藩﹐將軍功已立矣。獠甘勢弱﹐定能制之。以此還軍﹐策之上者。』寧曰﹕『一日縱敵﹐數世之患﹐豈可捨垂滅之寇﹐更煩再舉。人臣之禮﹐知無不爲。以此觀諸君不足與計事也。如更沮眾﹐寧豈不能斬諸君邪﹗』遂進軍﹐獠甘眾亦至﹐與戰﹐大破之﹐生獲獠甘﹐並獲鞏廉王。

隋巂州烏蠻反﹐隋將周法尙討之。軍將至﹐賊棄州城﹐走散山谷閒﹐法尙捕不能得。於是遣使慰諭﹐假以官號﹐僞班師﹐日行二十里。軍再合﹐潛遣人覘之﹐知其首領盡歸柵﹐聚飲相賀。法尙選步騎數千人﹐襲擊破之。

【敵退追奔】

後漢末﹐曹公徵張繡於穰﹐一朝引軍退﹐繡自追之。賈詡謂繡曰﹕『不可﹐追必敗。』繡不從﹐大敗而還。詡謂繡曰﹕『更追之﹐必勝。』繡曰﹕『不用公言﹐以至於此。今已敗﹐柰何復追﹖』詡曰﹕『兵勢有變﹐亟﹝紀力反﹞往必利。』繡信之﹐遂收散卒赴追﹐戰﹐果以勝還。問詡曰﹕『繡以精兵追退軍﹐而公曰必敗﹔及以敗卒擊勝兵﹐而公曰必勝。悉如公言﹐何其皆驗﹖』詡曰﹕『此易知耳。將軍𨿽善用兵﹐非曹公敵也。軍新退﹐曹公必自斷後﹔追兵𨿽精﹐將旣不敵﹐彼士亦銳﹐故知必敗。曹公攻將軍無失策﹐力未盡而退﹐必國內有故﹔已破將軍﹐必輕軍速進﹐畱諸將斷後﹐諸將𨿽勇﹐亦非將軍敵﹐故𨿽用敗兵而戰必勝也。』繡大服。

後周大將晉公護東伐髙齊﹐遣將尉遲迥圍洛陽﹐爲敵所敗。周將達奚武與齊王憲於邙山禦之。至夜﹐收軍。憲欲待明更戰﹐武欲還﹐固爭未決。武曰﹕『洛陽軍散﹐人情駭動。若不因夜速還﹐明日欲歸不得。武在軍旅久矣﹐備見形勢。大王少年﹐未經軍事﹐豈可將數營士眾﹐一旦棄之乎﹗』憲從之﹐遂全軍而返。﹝齊人不悟而不追擊耳。﹞

《大唐衛公李靖兵法》曰﹕『諸戰銳等隊打賊敗﹐其駐隊隊別量抽驍健二十人逐北。其輜重隊遙叫作聲援﹐不得輒動。跳蕩隊﹑奇兵隊趁賊退不得過百步﹐如審知賊徒敗散﹐仍須取機追逐。』

【縱敵退﹐於歸路設伏﹐取之】

髙齊將段韶與右丞相斛律光率師伐後周﹐五月﹐攻服秦城。周人於姚襄城南更起城鎭﹐東接定陽﹐又作深塹﹐斷絕行道。韶乃密抽壯士從北襲之﹐又遣潛渡河告姚襄城中﹐令內外相應。渡者千有餘人﹐周人始覺﹐於是合戰﹐大破之。諸將咸欲攻其新城﹐韶曰﹕『此城一面阻河﹐三面地險﹐不可攻。就令得之﹐一城地耳。不如更作一城﹐壅其要路。破服秦城﹐並力以圖定陽﹐計之長者。』將士咸以爲然﹐遂圖定陽﹐其城主楊範固守不下。韶登山以觀城勢﹐乃縱兵急攻之。七月﹐屠其外城。韶謂光曰﹕『此城三面重澗險阻﹐並無走路﹐惟慮東南一處耳。賊若突圍﹐必從此出。但簡精兵專守﹐自是成擒。』光乃令壯士千餘人設伏於東南澗口。其夜﹐果如其策﹐賊遂出城﹐伏兵擊之﹐大潰。範等面縛﹐盡獲其眾。

孫子曰﹕『激水之疾﹐至於漂石者﹐勢也﹔﹝言水性柔弱﹐石性剛重﹐至於漂轉大石﹐投之洿下﹐皆由急疾之流﹐激得其勢。﹞鷙鳥之疾﹐至於毀折者﹐節也。﹝發起討敵﹐如鷹鷂之所攫撮也﹐必能挫折禽獸者﹐皆由伺候之明﹐邀得屈折之節也。王子曰﹕『鷹隼一擊﹐百鳥無以爭其勢﹔猛虎一奮﹐萬獸無以爭其威。』﹞不責於人﹐﹝言勝負之道﹐自圖於中﹐不求之下責怒師眾﹐彊使力進也。若秦穆悔過﹐不替孟明也。﹞故能擇人而任勢也。﹝權變之明﹐能簡置於人﹐任己之形勢也。﹞任勢者﹐其戰人也﹐如轉木石。木石之性﹐安則靜﹐危則動﹔﹝言投之安地則安﹐投之危地則危﹐不知有所回避也。﹞方則止﹐圓則行。﹝任勢自然也。方圓之形﹐猶兵勝負之形。﹞故善戰人之勢﹐如轉圓石於千仞之山者﹐勢也。﹝言形勢之相因。﹞是以善戰者﹐其勢險﹐﹝險﹐猶疾也。﹞其節短。﹝短﹐近也。節﹐斷也。短近﹐言能因危取勝﹐以卒擊近。﹞勢如弩﹐節如發機。﹝在度內不遠﹐發則中。﹐張也。言形勢之﹐如弩之張﹔奔擊之易﹐如機之發也。故太公曰﹕『擊之如發機﹐所以破精也。』﹞然用兵之法﹐莫難於軍爭。﹝從始受命﹐至於交和﹐軍爭難也。軍門謂之和門﹐兩軍對爭﹐交門而止。先據便勢之地﹐最其難者﹐相去促迫﹐動則生變化。﹞軍爭之難者﹐以迂爲直﹐以患爲利。﹝示以遠﹐速其道裏﹐先敵者至也。﹞故迂其塗﹐﹝示之遠也。﹞而誘之以利﹐﹝已外張形勢﹐回從遠道﹐敵至於應爭從其近﹐皆得敵情﹐誑之以利。﹞後人發﹐先人至﹐﹝明於度數﹐先知遠近之計。﹞此先知迂直之計者也。是故軍爭爲利﹐眾爭爲危。﹝善者則以利﹐不善者則以危也。言兩軍交爭﹐有所奪取﹐得之則利﹐失之則危也。﹞舉軍而爭利﹐則不及。﹝遲不及也。舉軍悉行﹐爭赴其利﹐則道路悉不相逮。﹞是故捲甲而趨利﹐則日夜不處﹐﹝行不休息。﹞倍道兼行﹐百里而爭利﹐則擒三將軍。﹝若慮上二事﹐欲從速疾﹐捲甲束仗﹐潛軍夜行﹐若敵知其情﹐邀而擊之﹐則三軍之將﹐爲敵所擒也。若秦伯擊鄭﹐三帥皆獲是也。﹞勁者先﹐罷者後﹐其法十而一至﹔﹝百里爭利﹐非也。三將軍皆爲擒也。彊弱不復相待﹐率十有一人至軍也。罷音疲。﹞五十里而爭利﹐則蹶上將軍﹐其法以半至﹔﹝蹶﹐猶挫也。前軍之將﹐以爲敵所蹶敗。﹞三十里而爭利﹐則三分之二至。﹝道近﹐至者多﹐故無死敗。古者用師﹐日行三十里﹐步騎相須。今走而趨利﹐三分之二至。﹞以是知軍爭之難。』

【兵機務速】

後漢末﹐荀攸從曹公徵呂布﹐至下邳﹐布敗固守﹐攻之不拔﹐連戰﹐士卒疲﹐曹公欲還。攸與郭嘉說公曰﹕『呂布勇而無謀﹐今三戰皆北﹐其銳气衰。三軍以將爲主﹐主衰則軍無奮意。且布之謀主陳宮﹐有智而遲﹐今及布气之未復﹐宮謀之未定﹐進急攻之﹐布可拔也。』乃引沂﹑泗灌城﹐城潰﹐生擒布。

蜀將諸葛亮伐魏﹐魏將司馬宣王﹑郭淮等禦亮。張郃﹝音合﹞勸宣王分軍住雍﹑郿﹝音眉﹞爲後鎭﹐宣王曰﹕『料前軍能獨當之者﹐將軍言是也。若不能當﹐而分爲前後﹐此楚之三軍所以爲黥布擒也。』遂進軍隃麋。亮聞大軍且至﹐乃自帥眾將芟上邽﹝古攜反﹞之麥。諸將皆懼﹐宣王曰﹕『亮慮多決少﹐安營自固﹐然後芟麥﹐吾得二日兼行足矣。』於是捲甲晨夜赴之﹐亮睹塵而遁。宣王曰﹕『吾倍道疲勞﹐此曉兵者之所忌也。亮不敢據渭水﹐此易與耳。』進次漢陽﹐與亮相遇﹐宣王列陣以待之。使將牛金輕騎餌之﹐兵才接﹐而亮退。

蜀將孟達之降魏也﹐魏朝以達領新城太守﹐假節。達於是連吳固蜀﹐潛圖中國﹐謀泄﹐將舉兵。司馬宣王秉政﹐恐達速發﹐以書安之﹐紿﹝音殆﹞達。達得書﹐猶與不決。宣王乃潛軍進討。諸將皆言達與二賊交構﹐宜審察而後動。宣王曰﹕『達無信義﹐此其相疑之時也﹐當及其未定往決之。』乃倍道兼行﹐八日到其城下。吳﹑蜀各遣其將向西城安橋﹑木蘭寨以救達﹐宣王分諸將以拒之。初﹐達與諸葛亮書曰﹕『宛去洛八百里﹐去吾千二百里﹐聞吾舉事﹐當表上天子﹐比相反復﹐一月閒也﹐則吾城已固﹐諸軍足辦。所在深險﹐司馬公必不自來﹔諸將來﹐吾無患矣。』及兵到﹐達又告亮曰﹕『吾舉事八日﹐而兵至城下﹐何其神速也。』上庸城三面阻水﹐達於城外爲水柵以自固。宣王渡水﹐破其柵﹐直造城下。八道攻之﹐旬有六日﹐達甥鄧賢﹑將李輔等開門出降﹐遂斬達。

十六國後秦姚萇與苻登相持﹐萇將荀曜據逆萬堡﹐密引苻登。萇與登戰﹐敗於馬頭原﹐收眾復戰。姚碩徳謂諸將曰﹕『上愼於輕戰﹐每欲以計取之。今戰旣失利﹐而更逼賊﹐必有由也。』萇聞而謂碩徳曰﹕『登用兵遲緩﹐不識虛實﹐今輕兵直進﹐逕據吾東﹐必荀曜豎子與之連結也。事久變成﹐其禍難測。所以速戰者﹐欲使豎子謀之未就﹐好之未深﹐散敗其事耳。』果大敗之。

姚萇與苻登相持未解﹐登將魏褐飛自稱大將軍﹑衝天王﹐率氐胡萬人﹐攻萇將姚當城於杏城﹐萇將雷惡地叛應褐飛﹐攻萇將姚漢得於李潤。萇議將討之﹐羣臣咸曰﹕『陛下不憂六十里苻登﹐乃憂六百里褐飛﹖』萇曰﹕『登非可卒殄﹐吾城亦非登所能卒圖。惡地多智﹐非常人也。南引褐飛﹐東結董咸﹐甘言美說以成姦謀﹐若得杏城﹑李潤﹐惡地據之﹐控制遠近﹐相爲羽翼﹐長安東北非復吾有。』於是潛軍赴之。萇時眾不滿二千﹐褐飛﹑惡地眾至數萬﹐氐胡赴之者首尾不絕。萇每見一軍至﹐輒有喜色。羣下怪而問之﹐萇曰﹕『今同惡相濟﹐皆來會集﹐吾得乘勝席捲﹐一舉而覆其巢穴﹐東北無復余也。』褐飛等以萇兵少﹐盡眾來攻。萇固壘不戰﹐示之以弱﹐潛遣子崇率騎數百﹐出其不意﹐以乘其後。褐飛兵擾亂﹐萇遣將王超等率步騎擊之﹐褐飛眾大潰﹐斬褐飛。惡地請降﹐萇待之如初。

東魏荊州刺史辛纂據穰城﹐西魏將楊忠從獨孤信討之﹐纂迎戰﹐敗﹐退走。信令忠爲前驅﹐馳至其城﹐叱門者曰﹕『今大軍已至﹐城中有應﹐爾等求活﹐何不避走﹗』門者盡散。忠乘城而入﹐彎弓大呼﹐纂兵衛百餘人莫之敢禦﹐遂斬纂以徇﹐城中懾伏。

隋末﹐髙祖義師發太原﹐次靈石縣賈胡堡﹐隋將宋老生率精兵二萬屯霍邑以拒之。會久雨糧盡﹐與長史裴寂及諸將議曰﹕『宋老生頓霍邑﹐屈突通鎭河東﹐二人同心﹐非造次可進﹐欲且還太原﹐以圖後舉。』太宗曰﹕『本興大義﹐以救蒼生﹐當須先入咸陽﹐號令天下。今遇小敵﹐便卽班師﹐將恐義徒一朝解體﹗還守太原﹐一城之地﹐此爲賊爾﹐何以自全。』髙祖乃止。太宗引師赴霍邑﹐遂平老生。

大唐武徳中﹐太宗徵薛仁杲﹐其將宗羅來拒﹐大破於淺水原﹐因率左右二十餘騎追奔﹐直趣折﹝思歷反﹞﹝之恕反﹞以乘之。仁杲列陣城下﹐太宗據涇水以臨賊﹐賊徒气沮﹐無敢進戰。其驍將渾翰等數人臨陣來降﹐請還取馬﹐太宗縱遣之﹐於是各乘良馬﹐須臾並至。仁杲大懼﹐嬰城自守。太宗具知賊中虛實﹐將夕﹐大軍繼至﹐四面合圍﹐因縱辯士諭以禍福﹐仁杲遂開門降。旣而﹐諸將奉賀﹐因問曰﹕『始大王野戰破賊﹐其主尙保堅城﹐王無攻具﹐輕騎騰逐﹐不待步兵﹐徑薄城下﹐咸疑不克﹐而竟下之﹐何也﹖』太宗曰﹕『此以權道迫之﹐使其計不暇發﹐以故克也。羅恃往前之勝﹐兼復養銳日久﹐見吾不出﹐意在相輕。今喜吾出﹐悉兵來戰﹐吾𨿽破之﹐擒殺蓋少﹐若不急躡﹐還走投城﹐仁杲收而撫之﹐則便未可盡矣。且其兵眾皆隴西人﹐一敗被追﹐不及回顧﹐散歸隴外﹐則折自虛﹐我軍隨而迫之﹐所以懼而降也。此可成算﹐諸君盡不見也。』

武太后初﹐徐敬業舉兵於江都﹐稱匡復皇家﹐以盩厔尉魏思溫爲謀主﹐問計於思溫﹐對曰﹕『明公旣以太后幽縶少主﹐志在匡復﹐兵貴拙速﹐但宜早渡淮北﹐親率大眾﹐直入東都。山東將士知公有勤王之舉﹐必以死從。此則指日刻期﹐天下必定。』敬業將從其策﹐薛璋又說曰﹕『金陵之地﹐王气已見﹐宜早應之。兼有大江設險﹐足可以自固。請且攻取常﹑潤等州﹐以爲王霸之業﹐然後率兵北上﹐鼓行而前﹐此則退有所歸﹐進無不利﹐實爲良算也。』敬業以爲然﹐乃自率兵四千人南渡﹐以擊潤州。思溫密謂杜求仁曰﹕『兵勢宜合不可分。今敬業不知並力渡淮﹐率山東之眾以取洛陽﹐必是無能成事﹐命也可知。』敬業尋亦悔之﹐所以遂敗。

《衛公李靖兵法》曰﹕『用兵上神﹐戰貴其速。簡練士卒﹐申明號令﹐曉其目以麾幟﹐習其耳以鼓金﹐嚴賞罰以誡之﹐重芻豢以養之﹐浚溝塹以防之﹐指山川以導之﹐召才能以任之﹐述奇正以教之﹕如此﹐則𨿽敵人有雷電之疾﹐而我亦有所待也。若兵無先備則不應卒﹐卒不應則失於機﹐失於機則後於事﹐後於事則不制勝而軍覆矣。故呂氏春秋云「凡兵者﹐欲急捷﹐所以一決取勝﹐不可久而用之矣。」或曰「兵之情𨿽主速﹐乘人之不及﹔然敵將多謀﹐戎卒輯睦﹐令行禁止﹐兵利甲堅﹐气銳而嚴﹐力全而勁﹐豈可速而犯之邪﹖」答曰﹕若此則當捲迹藏聲﹐蓄盈待竭﹐避其鋒勢﹐與其持久﹐安可犯之哉﹗廉頗之拒白起﹐守而不戰﹔宣王之抗武侯﹐抑而不進是也。』

【掩襲】

後漢末﹐廬江太守劉勛理皖城﹐﹝今同安郡。﹞恃兵彊士勇﹐橫於江﹑淮之閒﹐無出其右者。孫策惡之。時已有江左﹐自領會稽太守﹐使人卑辭厚幣而說之曰﹕『海昏上繚宗人數欺下國﹐患之有年矣﹐擊之﹐路由不便﹐幸因將軍神武而臨之。且上繚國富廩實﹐吳娃越姬充於後庭﹐明珠大貝被於帑藏﹐取之可以資軍﹐𨿽蜀郡成都金碧之府未能過也。策願舉敝邑﹐躬率士卒﹐以爲外援。』勛然之。劉曄諫曰﹕『上繚𨿽小﹐而城堅池深﹐守之則易﹐攻之則難﹐不可旬日而拔也。且兵見疲於外﹐而國虛於內﹐孫策多謀而善用兵﹐乘虛襲我﹐將何禦之。而將軍進屈於敵﹐退無所歸﹐羝﹝音低﹞羊觸藩羸﹝力爲反﹞其角﹐不能退﹐不能進﹐其在玆乎。』勛不從。遂大興師伐上繚﹐其廬江果爲策所襲。勛窮蹙﹐遂奔於曹公。

後漢末﹐袁紹將許攸降曹公﹐言曰﹕『今袁氏輜重有萬餘兩﹐屯軍無嚴備﹐今以輕兵襲之﹐不慮而至﹐燔其積聚﹐不過三日﹐袁氏自敗。』公大喜﹐選精銳步騎﹐皆用袁氏軍旗幟﹐銜枚縛馬口﹐夜從閒道出﹐人把束蕘薪﹐所歷道有問者曰﹕『何之﹖』曰﹕『袁公恐曹操掠抄後軍﹐還兵以益備。』聞者信以爲然﹐皆自若。旣至﹐圍屯﹐大放火﹐營中驚亂﹐大破之﹐盡燔其糧谷寶貨﹐紹故敗。

後漢末﹐蜀將關羽遣糜芳守南郡﹐羽領兵圍樊。吳主遣將呂蒙屯陸口﹐蒙外倍修恩厚﹐與關羽結好。羽多畱兵備南郡﹐恐蒙有變。蒙上疏曰﹕『羽討樊而多畱兵﹐必恐蒙圖其後故也。蒙常有病﹐乞分眾還建業﹐以理病爲名。羽聞之﹐必徹備﹐徐以大軍溯江馳上﹐襲其空虛﹐則南郡可下﹐而羽易擒耳。』吳主然之。蒙遂稱病﹐而還建業。羽果稍撤備﹐而悉眾赴樊城。蒙遂發兵﹐逆流而上﹐伏甲於舟﹐使更衣爲商人﹐以理徵棹﹐達曙兼行﹐過羽所置屯戍輒縛之﹐羽遂失驚。師次於南郡﹐襲奪其城。羽吏士攻樊城未下﹐聞城已陷﹐而家屬無恙﹐見待甚於平時﹐無復斗心﹐稍稍而散。羽竟爲吳師所擒﹐荊州遂平。

東晉末﹐宋武帝秉政﹐劉毅爲荊州刺史﹐每多異同之議。裕率兵討之﹐遣裨將王鎭惡先襲﹐至豫章口﹐豫章口去江陵城二十里。自鎭惡進路﹐揚聲劉蕃上。先是﹐毅稱病﹐表請從弟衮州刺史蕃爲副。毅謂爲信然﹐不知見襲。鎭惡自豫章口捨船步上﹐小將蒯恩軍在前﹐鎭惡次之。舸畱一二士﹐﹝卒之次者。﹞對舸岸上豎六七旗﹐每旗下安一鼓。語所畱人﹕『計我將至城﹐便長嚴﹐令如後有大軍狀。』次又分隊在後﹐令燒江津船艦。鎭惡逕前襲城﹐語前軍﹕『若有問者﹐但云劉衮州至。』津戍及百姓皆言劉蕃實上﹐晏然不疑。未至城五六里﹐逢毅親將朱顯之與十許騎﹑步從者數十﹐欲出江津﹐問是何人﹖答曰﹕『劉衮州至。』顯之馳前問蕃在所﹐答云﹕『在後。』顯之旣至畢後﹐不見蕃﹐而見軍人擔彭排戰具﹐又遙見江津船艦已被焚燒﹐煙焰張天﹐而鼓嚴之聲甚盛﹐知非蕃上﹐便躍馬馳去告毅﹕『外有大軍﹐似從下上﹐垂已至城﹐江津船悉被火燒矣。』行命閉諸城門。鎭惡亦馳進﹐軍人緣城得入﹐門猶未及下關﹐因得開大城東門。大城內﹐毅凡有八隊﹐帶甲千餘﹐已得戒嚴。蒯恩入東門﹐便北回擊射堂﹐前攻金城東門。鎭惡入東門﹐便直擊金城西門。軍分攻金城南門。毅金城內東從舊將士﹐猶有六隊千餘人﹔西將及能細直吏快手﹐復有二千餘人。食時就斗﹐至中晡﹐西人退散及歸降略盡。鎭惡入城﹐便因風放火﹐燒大城南門及東門。金城內亦未信裕自來。鎭惡軍人與毅東來將士﹐或有是父兄子弟中表親者﹐鎭惡因命斗且共語﹐眾並知劉裕自來﹐人情離懈。一更許﹐廳事前陣散潰。毅左右兵猶閉東西合拒戰﹐鎭惡慮暗夜自相傷犯﹐乃引軍出﹐繞金城﹐開其南面以爲退路。毅慮南有伏兵﹐三更中﹐率左右三百許人開北門突出城﹐於佛寺自縊死。

大唐髙宗遣將薛仁貴﹑郭待封等伐吐蕃大非川﹐將進赴烏海﹐仁貴謂待封曰﹕『烏海險遠﹐車行艱澀﹐若引輜重﹐將失事機。又破賊卽回﹐不煩轉運﹐彼多瘴癘﹐無宜久畱。大非川嶺上寬平﹐足堪置柵。可畱二萬人﹐作兩柵﹐輜重並畱柵內。吾等輕銳倍道﹐掩其未整﹐卽撲滅之矣。』仁貴遂率眾先行﹐至河口遇賊﹐擊破之﹐斬獲甚眾﹐收其牛羊萬餘頭。

【甘言厚幣﹐乘懈襲之】

東晉初﹐石勒僞推奉晉幽州刺史王浚﹐浚不疑﹐勒於是輕騎襲幽州﹐以火宵行。至易水﹐浚督護孫緯馳遣白浚﹐引軍拒勒。浚將佐咸請出擊勒﹐浚怒曰﹕『石公來﹐正欲奉戴我也﹐敢言擊者斬。』乃命設饗以待之。勒晨至薊﹐叱門者開門。疑有伏兵﹐先驅牛羊數千頭﹐聲言上禮﹐實欲塡諸街巷﹐使兵不得發。浚乃懼﹐或坐或起。勒入城﹐升其廳事﹐命甲士執浚﹐立之於前﹐數其罪惡而誅之﹐遂陷幽州。

梁末﹐侯景反﹐陷建業。髙州刺史李遷仕據大臯圖逆﹐召髙梁太守馮寶。寶欲往﹐其妻沈氏止之曰﹕『刺史無故不合召太守﹐此詐君﹐欲爲反耳。頃者京師危迫﹐羽檄徵兵徧於郡縣﹐刺史稱疾不赴﹐繕甲訓兵﹐今已備矣﹐而更召君﹐往必見畱﹐追君兵眾﹐此意可知矣。魚不可脫於泉﹐願且勿行﹐遣使譎之﹐曰身疾篤﹐請遣妻傳意﹐並送土物以省之。彼聞喜﹐必無防﹐爲君取之如反掌耳。』實從之。於是沈氏自將千人﹐皆藏短兵﹐步擔雜物﹐唱言琛貨﹐先書報遷仕曰﹕『太守馮寶疾篤﹐謹令妻沈氏傳啟﹐並奉土貢﹐以資軍費。』遷仕大悅﹐出迎﹐沈氏因釋擔出刃﹐大破之﹐遷仕脫身而遁。沈氏入據其州﹐盡收其眾。

兵八

孫子曰﹕『銳卒勿攻。彊而避之﹐﹝避其所長也。彼府庫充實﹐士卒彊盛﹐則當備避以待其虛。欲以弱制彊﹐不若變也。﹞少而逃之﹐﹝髙壁壘﹐勿與戰也。彼眾﹐我之師寡﹐不可敵﹐則當自逃﹐守匿其形。﹞不若則能避之。﹝引兵備之﹐彊弱不敵﹐勢不相若﹐則引軍避﹐待利而動。﹞故小敵之堅﹐大敵之擒。﹝小不能當大也。言小國不量其力﹐敢與大邦爲仇﹐𨿽權時堅城固守﹐然後必見擒獲。春秋傳曰﹕『旣不能彊﹐又不能弱﹐所以敗也。』﹞無邀正正之旗﹐無擊堂堂之陣﹐此理變者也。﹝正正者﹐整齊也。堂堂者﹐大也﹐威盛貌。正正者﹐孤特之象也。言敵前有孤特之兵﹐後有堂堂之陣﹐必有倚伏詐誘之謀﹐審察以待﹐勿輕邀截也。此理變詐。﹞是故朝气銳﹐晝气墯﹐暮气歸。善用兵者﹐避其銳气﹐擊其墯歸﹐此理气者也。』﹝避其精銳之气﹐擊其懈墯﹑欲歸﹐此理气者。故曹劌曰﹕『夫戰﹐勇气也。一鼓作气﹐再而衰﹐三而竭。彼竭我盈﹐故克之。』﹞

【避銳】

戰國魏武侯問吳起曰﹕『暴寇卒至﹐掠吾田野﹐取吾牛馬﹐則如之何﹖』起曰﹕『暴寇之來﹐必精且彊。善守勿應﹐潛伏路傍。暮去必卒﹐朝乘重裝。驍騎逐擊﹐勢必莫當。遇我伏內﹐如雪逢湯。』

後漢末﹐袁尙據鄴﹐率兵圍擊兄譚於南皮﹐畱蘇由﹑審配守。曹公圍鄴﹐尙還救鄴﹐諸將皆以爲『此歸師﹐人自爲戰﹐不如避之』。公曰﹕『尙從大道來﹐當避之﹔若循西山來者﹐此成擒耳。』尙果循西山來﹐臨滏﹝音父﹞水爲營。夜遣兵犯圍﹐公逆擊破走之﹐城中崩潰。

東晉末﹐宋武帝伐南燕慕容超﹐嶺南賊盧循﹑徐道覆乘虛襲建業。循多疑少決﹐每欲以萬全爲慮﹐謂道覆曰﹕『大軍未至﹐晉吏部尙書孟昶便睹風自裁﹐大勢言之﹐自當計日潰亂。今決勝負於一朝﹐旣非必定之道﹐且殺傷士卒﹐不如按兵待之。』宋武奔還拒守。宋武曰﹕『賊若新亭直上﹐且當避之﹔回泊蔡洲﹐乃成擒耳。』於是登石頭城以睹循軍﹐初見引向新亭﹐宋武顧左右失色。旣而回泊蔡洲。道覆猶日日欲上﹐循禁之。使羸老悉乘舟艦向白石。宋武慮其從白石步上﹐乃率劉毅﹑諸葛長民北出拒之。賊遂率眾數萬屯丹陽郡。宋武率諸軍馳歸。眾慮賊過江﹐咸謂當逕還拒戰。宋武乃先引軍還石頭﹐眾莫之曉。是日大熱﹐三軍疲頓﹐旣入城﹐解甲息士﹐洗浴飲食﹐久之﹐乃出列陣於南塘。參軍褚叔度﹑朱齡石率勁勇千餘人過淮。賊數千﹐皆長刀矛鋋﹐精甲耀日﹐奮躍爭進。齡石所領多鮮卑﹐善步槊﹐並結陣以待之。賊短兵弗能抗﹐死傷者數百人﹐乃退走。

【堅壁持久﹐候隙破之】

蜀先主率大眾東伐吳﹐吳將陸遜拒之。蜀主從建平連圍至夷陵界﹐立數十屯﹐以金帛爵賞誘動諸夷﹐先遣將吳班以數千人於平地立營﹐欲以挑戰。諸將皆欲擊之﹐遜曰﹕『備舉軍東下﹐銳气始盛﹐且乘髙守險﹐難可卒攻﹐攻之縱下﹐猶難盡克﹐若有不利﹐損我大勢﹐非小故也。今但且獎勵將士﹐廣施方略﹐以觀其變。若此閒則是平原廣野﹐當恐有焱﹝音標﹞沛交馳之憂。今緣山行軍﹐勢不得展﹐自當疲頓於木石之閒﹐徐制其獘耳。』備知其計不行﹐乃引伏兵八千人﹐從谷中出。遜曰﹕『所以不聽諸君擊班者﹐揣之必有巧故也。』諸將並曰﹕『攻備當在初﹐今乃令入五六百里﹐相銜持經七八月﹐其諸要害已固守﹐擊之必無利矣。』遜曰﹕『備是猾虜﹐更嘗事多﹐其軍始集﹐思慮精專﹐未可幹也。今住已久﹐不得我便﹐兵疲意沮﹐計不復生﹐犄角此寇﹐正在今日。』乃攻一營﹐不利。遜曰﹕『吾已曉破之之術。』乃令各持一把茅﹐以火攻拔之。俄爾勢成﹐遂率諸軍同時俱攻﹐破四十餘營。備升馬鞍山﹐陳兵自繞。遜督促諸軍四面蹙之﹐土崩瓦解﹐死者萬數。備因夜遁。

【堅壁挫銳】

春秋時﹐晉將欒書伐楚。將戰﹐楚晨壓晉軍而陣。﹝壓窄其未備。﹞軍吏患之。裨將範﹝音蓋﹞趨進﹐曰﹕『塞井夷竈﹐陣於軍中﹐而疏行﹝戶郎反﹞首。﹝疏行首者﹐當陣前決開營壘﹐爲戰道。﹞晉﹑楚惟天所授﹐何患焉﹖』書曰﹕『楚師輕窕﹐﹝土凋反。﹞固壘而待之﹐三日必退。退而擊之﹐必獲勝焉。』終敗楚師。

秦將王翦率兵六十萬擊楚﹐楚王悉國中兵以拒之。王翦至﹐堅壁而守之﹐不肯戰。楚兵數出挑戰﹐終不出。王翦日休士洗沐﹐而善飲食拊循之﹐親與士卒同食。久之﹐王翦使人問軍中戲乎﹖對曰﹕『方投石超距。』於是王翦曰﹕『士卒可用矣。』楚又數挑戰而秦不出﹐乃引而東。翦因舉兵追之﹐令壯士擊﹐大破楚軍鄿南﹐因而滅其國。

漢景帝初﹐吳王濞反﹐總兵渡淮﹐與楚戰﹐遂敗棘壁﹐乘勝前﹐銳甚。梁孝王恐﹐遣六將軍擊吳﹐又敗﹐梁兩將士卒皆還走。梁數使使報漢大將周亞夫求救﹐亞夫不許。又使使惡﹝烏路反﹞亞夫於帝﹐帝使人告之救梁﹐亞夫復守便宜﹐不行。梁使韓安國及楚死事相弟張羽爲將軍﹐﹝楚相張尙﹐諫吳王而死。﹞乃得頗敗吳兵。吳兵欲西﹐梁城守堅﹐不敢西﹐卽走亞夫軍﹐會下邑。吳師欲戰﹐亞夫堅壁﹐不肯戰。吳糧絕﹐卒饑。數挑戰﹐遂死奔亞夫壁﹐亞夫終不出。軍中夜驚﹐內相攻﹐擾亂至帳下﹐亞夫臥不起﹐頃之﹐復定。吳士卒多饑死﹐遂以叛散。

後漢更始初﹐光武在河北擊銅馬賊於鄡﹐吳漢將突騎來會淸陽。賊數挑戰﹐光武堅營自守﹔有出鹵掠者﹐輒擊取之﹐﹝鹵與虜同﹐掠奪取之。﹞絕其糧道。積月餘日﹐賊食盡﹐夜遁去﹐追至館陶﹐大破之。受降未盡﹐而髙湖﹑重連賊從東南來﹐與銅馬餘眾合﹐光武復與大戰於蒲陽﹐悉破降之。

魏末﹐吳將諸葛恪圍新城﹐司馬景王使鎭東將軍毌丘儉﹑揚州刺史文欽等拒之。儉﹑欽請戰﹐景王曰﹕『恪捲甲深入﹐投兵死地﹐其鋒未易當。且新城小而固﹐攻之未可拔。』遂命諸將髙壘以獘之。相持數月﹐恪攻城力屈﹐死傷太半。景王乃令欽督銳卒趣合楡﹐要其歸路﹐儉帥諸軍以爲後繼。恪懼而遁﹐欽逆擊﹐大破之﹐斬首萬餘級。

十六國前趙劉曜遣將討氐羌﹐大酋權渠率眾保險阻﹐曜將遊子遠頻敗之。權渠欲降﹐其子伊余大言於眾中曰﹕『往日劉曜自來﹐猶無若我何﹐況此偏師自欲降乎﹗』遂率勁卒五萬人﹐晨壓子遠壘門。左右勸出戰﹐子遠曰﹕『吾聞伊余有專諸之勇﹐慶忌之捷﹐士馬之彊﹐人百匪敵﹔其父新敗﹐怒气甚盛﹔且西戎勁悍﹐其鋒不可擬也。不如緩之﹐使气竭而擊之﹐此曹劌之勝也。』乃堅壁不戰。伊余有驕色。子遠候其無備﹐夜分﹐誓眾秣馬蓐食﹔先晨﹐具甲掃壘而出﹔遲﹝直吏反﹞明﹐設覆而出戰﹐擒伊余於陣﹐盡俘其眾。

宋桂陽王休範舉兵於潯陽﹐已發東下﹐宋朝惶駭。宋相齊髙帝議曰﹕『昔上流謀逆﹐皆因淹緩﹐至於覆敗。休範必遠懲前失﹐輕兵急下﹐乘我無備。今應變之術﹐不宜在遠﹐若偏師失律﹐則大沮眾心。宜頓新亭﹑白下﹐堅守宮掖﹑東府﹑石頭以待。賊千里孤軍﹐後無委積﹐求戰不得﹐自然瓦解。請頓新亭以當其鋒。』休範果敗。

大唐武徳中﹐太宗領兵徵薛仁杲於折﹝思歷反﹞﹝之恕反﹞城。賊有十餘萬﹐兵鋒甚銳﹐數來挑戰。諸將咸請戰﹐太宗曰﹕『我士卒新經挫衄﹐銳气猶少﹐賊驟勝﹐必輕進好鬥。我且閉壁以折之。待其气衰而後擊﹐可一戰而破﹐此萬全計也。』因令軍中曰﹕『敢言戰者斬﹗』相持者久之。賊糧盡﹐軍中頗攜貳﹐其將翟長孫﹑梁胡郎率所部相繼來降。太宗知仁杲心腹內離﹐謂諸將曰﹕『可以戰矣。』令行軍總管梁實營於淺水原以誘之。賊大將宗羅自恃驍悍﹐求戰不得﹐气憤者久之﹐及是盡銳攻梁實﹐冀逞其志。梁實固險不出﹐以挫其鋒﹐羅攻之愈急。太宗度賊已疲﹐復謂諸將曰﹕『彼气將衰﹐吾當取之必矣。』申令諸軍﹐遲明合戰。復令將軍龐玉陣於淺水原南﹐出賊之右﹐以先餌之。羅並軍共戰﹐玉軍幾敗。太宗親禦大軍﹐奄自原北﹐出其不意。羅回師相拒﹐我師表裏齊奮﹐呼聲動天。羅气奪﹐於是大潰。

武徳中﹐太宗率師往河東討劉武周﹐江夏王道宗時年十七﹐從軍。太宗登玉壁城睹賊﹐顧謂道宗曰﹕『賊恃其眾﹐來邀我戰﹐汝謂如何﹖』對曰﹕『羣賊鋒不可當﹐易以計屈﹐難與力競。今深壁髙壘﹐以挫其鋒。烏合之徒﹐莫能持久﹐糧運致竭﹐自當離散﹐可不戰而擒。』太宗曰﹕『汝意見暗與我合。』後賊果食盡夜遁﹐追及介州﹐一戰敗之。

【不戰挫銳】

大唐武徳中﹐李靖隨河閒王孝恭討蕭銑﹐師至於淸江﹐克銑﹐遣其將乘勝入北江﹐銑悉兵以拒之。孝恭將戰﹐李靖止之曰﹕『楚人輕銳﹐難與爭鋒。今新失荊門﹐盡兵出戰﹐此救敗之師也﹐非其本圖﹐勢不能久。一日不戰﹐賊必兩分﹐畱輕兵以抗我﹐退羸師以自守﹐此卽勢隳力弱﹐擊之必捷。』孝恭不從﹐遣靖按營﹐自以銳師水戰。孝恭果敗﹐奔於南岸。﹝河閒違之而敗。﹞

【敵饑﹐以持久獘之】

後漢初﹐河南賊董憲招誘五校餘賊步騎數千人屯建陽﹐去昌慮三十里。光武親徵﹐至蕃﹐﹝音反。﹞去憲所百里。諸將請進﹐帝不聽﹐知五校乏食當退﹐敕各堅壁以待其獘。頃之﹐五校糧盡﹐果引去。帝乃親臨﹐四面攻憲﹐三日﹐大破之。

後漢王霸﹑馬武旣破周建﹑蘇茂營﹐賊復聚眾挑戰﹐霸堅臥不出﹐軍吏皆曰﹕『茂前日已破﹐今易擊也。』霸曰﹕『不然。蘇茂客兵遠來﹐糧食不足﹐故數挑戰﹐以徼﹝吉堯反﹞一切之勝。﹝徼﹐要也。一切﹐猶權時也。﹞今閉營休士﹐所謂不戰而屈人之兵﹐善之善者也。』茂﹑建旣不得戰﹐乃引還營。其夜﹐建兄子誦反﹐閉城拒之﹐茂﹑建遁去﹐誦以城降。

後漢末﹐靑州黃巾眾百餘萬入兗州界﹐刺史劉岱欲擊之﹐鮑信諫曰﹕『今賊眾百萬﹐百姓皆震恐﹐士卒無鬥志﹐不可敵也。觀賊眾羣輩相隨﹐軍無輜重﹐惟以鈔掠爲資。今不若畜士眾之力﹐先爲固守﹐使彼欲戰不得﹐攻則不能﹐其勢必離散﹐然後選精銳據其要害﹐擊之可破也。』岱不從﹐遂與戰﹐果爲所殺。﹝劉岱違之而敗。﹞

後漢末﹐荀攸從曹公徵張繡。攸言曰﹕『繡與劉表相恃爲彊﹐然繡以遊軍仰食表﹐表不能供也﹐勢必離。不如緩軍以待之﹐可誘而致也。』不從。表果救之﹐軍不利。曹公謂攸曰﹕『不用君言至是。』﹝曹公違之而敗。﹞

隋煬帝徵髙麗﹐九軍已渡鴨淥水﹐糧盡﹐議欲班師。諸將多異同﹐又不測帝意。會髙麗國相乙支文徳來詣其營﹐都將宇文述不能執﹐文徳逃歸。述內不自安﹐遂與諸將更進追擊。時文徳見軍中多饑色﹐欲疲述眾﹐每斗便北﹐述一日之中七戰皆捷﹐旣恃驟勝﹐又內逼羣議﹐於是遂進逼平壤城。文徳僞降﹐述料攻之未可卒拔﹐因而班師﹐文徳隨擊之﹐大敗。﹝文徳七戰七北﹐遷延令敵饑疲﹐亦同持久之義。﹞

隋末﹐宇文化及弒煬帝後﹐率兵來攻李密於黎陽。密知化及糧且盡﹐因僞與和﹐以獘其眾。化及弗之悟﹐大喜﹐恣其兵食﹐冀密饋之。會密下有人獲罪﹐亡投化及﹐具以告密情。化及大怒﹐其食又盡﹐乃渡永濟渠﹐與密戰於童山之下﹐自辰達酉。密爲流矢所中﹐﹝丁仲反。﹞頓於汲縣。化及掠汲郡﹐北趣魏縣。其將陳知略﹑張童仁等率所部兵歸於密者﹐前後相繼。

大唐武徳初﹐劉武周據太原﹐使其將宋金剛屯於河東。太宗往徵之﹐謂諸將曰﹕『金剛懸軍千里﹐深入吾地﹐精兵驍將﹐皆在於此。武周自據太原﹐專倚金剛﹐以爲捍蔽。金剛𨿽眾﹐內實空虛﹐虜掠爲資﹐意在速戰。我堅營蓄銳﹐以挫其鋒﹐分兵汾﹑隰﹐衝其心腹﹐彼糧盡計窮﹐自當遁走。當待此機﹐未宜速戰。』於是遣劉弘等絕其糧道﹐其眾遂餒﹐金剛乃遁。

【因敵饑﹐乘其獘而取之】

漢王以項籍約中分天下﹐漢欲西歸﹐張良﹑陳平說曰﹕『漢有天下太半﹐而諸侯皆附之。楚兵疲食盡﹐此天亡之時也﹐不如因其饑而遂取之。今釋之不取﹐所謂養虎自遺患也。』從之﹐終滅羽。

【因敵三鼓气衰﹐敗之】

春秋時﹐齊師伐魯。魯莊公將戰﹐曹劌請從﹐公與之同乘。戰於長勺﹐公將鼓之﹐劌曰﹕『未可。』齊人三鼓﹐劌曰﹕『可矣。』齊師敗績。公問其故﹐對曰﹕『夫戰﹐勇气也。一鼓作气﹐再而衰﹐三而竭。彼竭我盈﹐故克之。』

晉將毌丘儉﹑文欽反﹐司馬景王遣鄧艾督太山軍屯樂嘉﹐欽將攻艾﹐景王銜枚徑造樂嘉。欽子鴦﹐年十八﹐勇冠三軍﹐謂欽曰﹕『及其未定﹐請登城鼓噪﹐擊之可破也。』旣謀而行﹐三鼓噪而欽不能應﹐鴦退﹐相與引而東。景王謂諸將曰﹕『欽走矣。』發銳軍以追之。諸將曰﹕『欽舊將﹐鴦少而銳﹐引軍內入﹐未有失利﹐必不走也。』王曰﹕『一鼓作气﹐再而衰﹐三而竭。鴦三鼓而欽不應﹐其勢已屈﹐不走何待。』欽將遁﹐鴦曰﹕『不先折其勢﹐不得去也。』乃與驍騎十餘推鋒陷陣﹐所向皆披靡﹐遂引去。王遣驍騎八千翼而追之﹐欽父子與麾下走保項。儉聞欽敗﹐棄眾宵遁淮南。安風津都尉追儉﹐斬之。

【致敵力疲﹐夾攻敗之】

後漢初﹐光武遣將王霸﹑馬武擊河南賊周建於垂惠。賊帥蘇茂將五校兵四千餘人救建﹐而先遣精騎遮擊馬武軍糧﹐武往救之。建從城中出兵夾擊武﹐武恃霸之援﹐戰不甚力﹐爲茂﹑建所敗。武軍奔過霸營﹐大呼求救。霸曰﹕『賊兵盛﹐出必兩敗﹐努力而已。』閉營堅壁。軍吏皆諍之。霸曰﹕『茂兵精銳﹐其眾又多﹐吾吏士心恐﹐而馬武與吾相恃﹐兩軍不一﹐此敗道也。今閉營固守﹐示不相援﹐賊必乘勝輕進﹔馬武無救﹐其戰自倍。如此﹐茂眾疲勞﹐吾承其獘﹐乃可克也。』茂﹑建果悉出兵攻武。合戰良久﹐霸軍中壯士路潤等數十人斷髮請戰。霸知士心銳﹐乃開營後﹐出精騎襲其背。茂﹑建前後受敵﹐驚亂敗走。

十六國前燕慕容俊已克幽﹑薊﹐至於冀州﹐冉閔帥騎拒之﹐與俊將慕容恪相遇於魏昌。閔將董閏言於閔曰﹕『鮮卑乘勝气勁﹐不可當也﹐請避之以溢其气﹐然後濟師以擊之﹐可以捷也。』閔怒曰﹕『吾成師以出﹐將平幽州﹐斬慕容俊。今遇恪而避之﹐人將侮我矣。』閔威名素震﹐燕眾咸憚之。恪謂諸將曰﹕『閔勇而無謀﹐一夫之敵耳。𨿽有甲兵﹐不足擊也。吾今分軍爲三部﹐掎角以待之。閔性輕銳﹐又知吾軍勢非敵﹐必出萬死衝吾中軍。吾今貫甲厚陣以俟其至﹐諸軍但勵卒﹐從傍須其戰合﹐夾而擊之﹐必克。』閔與恪遇﹐十戰皆敗之。恪乃以鐵鎖連馬﹐簡善射鮮卑勇而無剛者五千﹐方陣而前。閔乘駿馬﹐左仗雙刃矛﹐右執鉤戟﹐順風擊之﹐斬鮮卑三百餘級。俄而燕騎大至﹐圍之數周。閔眾寡不敵﹐躍馬潰圍東走﹐行二十里﹐爲恪所擒。

【陣久疲致敗】

大唐武徳中﹐太宗圍王充於東都﹐竇建徳悉眾來救﹐太宗頓武牢拒之。建徳陣於汜音祀水東﹐彌亙數里。諸將有懼色﹐太宗將數騎登髙丘以觀之﹐謂諸將曰﹕『賊起山東﹐未見大敵﹐今渡險而囂﹐是軍無政令﹔逼城而陣﹐有輕我心也。我按兵不出﹐待彼气衰﹐陣久卒饑﹐必將自退﹐追而擊之﹐何往不克。』建徳列陣﹐自卯至午﹐兵士饑倦﹐皆列坐﹐又爭飲水。太宗令宇文士及率三百騎經賊陣之西﹐馳而南﹐誡之曰﹕『賊若不動﹐止宜引歸。如其覺動﹐宜引東出。』士及才過﹐賊眾果動。太宗曰﹕『可擊矣。』乃命騎將建旗列隊﹐自武牢城乘髙入南山﹐循谷而東﹐以掩賊背。建徳遽引其陣﹐卻上東原﹐未及整列﹐太宗率輕騎擊之﹐所向披靡。程�音咬金等眾騎纏幡而入﹐直突出賊陣後﹐齊張旗幟﹐表裏俱奮﹐賊徒大潰﹐生擒建徳。

武太后初﹐徐敬業起兵於揚州﹐武太后令將軍李孝逸討之﹐敬業拒於髙郵之下阿溪。敬業置陣旣久﹐士卒多疲怠﹐皆顧瞻﹐陣不能整。孝逸遂率眾擊之﹐因風縱火﹐敬業懼燒而退﹐孝逸進擊﹐大破之。

孫子曰﹕『出其不意。』﹝攻其空虛﹐出其不意之塗也。故太公曰『動莫神於不意﹐勝莫大於不識』也。﹞

【出其不意】

後漢初﹐光武遣將鄧禹西徵﹐至河東﹐禹擊更始將王匡﹐禹軍不利。戰罷﹐明日癸亥﹐匡以六甲窮日不出﹐禹因得更整兵勒眾。明旦﹐匡悉軍出攻禹﹐禹令軍中無得輒動﹐旣至營下﹐因傳發諸將鼓而並進﹐大破之。

魏末﹐遣將鐘會﹑鄧艾伐蜀﹐蜀將姜維守劍閣﹐鐘會攻維未能克。艾上言﹕『請從陰平由邪徑經廣漢徳陽亭趣涪﹐﹝音浮。﹞出劍閣西百里﹐去成都三百餘里﹐奇兵衝其腹心。劍閣之守必還赴涪﹐則會方軌而進﹔劍閣之軍不還﹐則應涪之兵寡矣。軍志有之曰「攻其不備﹐出其不意。」今掩其空虛﹐破之必矣。』冬十月﹐艾自陰平行無人之地七百餘里﹐鑿山通道﹐造作橋閣。山髙谷深﹐至爲艱險﹐又糧運將匱﹐瀕於危殆。艾以自裹﹐推轉而下。將士皆攀木緣崖﹐魚貫而進。先登至江由﹐蜀守將馬邈降。諸葛瞻自涪還綿竹﹐列陣相拒﹐大敗之﹐斬瞻及尙書張遵等首﹐遂進軍至成都。蜀主劉禪面縛舁櫬﹐詣軍門降。

晉將鎭南將軍杜元凱伐吳樂鄕城﹐晉牙門管定﹑周旨等伏兵樂鄕城外。吳都督孫歆先遣軍出拒晉將王浚於上流﹐大敗而還。旨等發伏兵﹐隨歆軍而入﹐敵不覺﹐直至帳下﹐虜歆。於是進逼江陵。吳督將伍延僞請降﹐而列兵登陴﹐晉師攻克之。

晉末﹐河閒王顒在關中﹐遣將張方討長沙王乂。方率眾自函谷入屯河南﹐乂遣左將軍皇甫商拒之而敗﹐張方率兵入洛陽。乂奉惠帝討方於城內﹐方軍遙見乘輿﹐於是引退﹐方止之不得﹐眾遂大敗。方退壁於十三里橋﹐人情挫衄﹐無復固志﹐或勸方夜遁。方曰﹕『兵之利鈍是常﹐貴因敗以爲成功耳。我更前作壘﹐出其不意﹐此用兵之奇也。』乃夜潛進逼洛陽城七里。乂旣新捷﹐不以爲意﹐忽聞方壘成﹐乂師乃出戰﹐遂大敗。

西晉末﹐石勒據襄國﹐晉將王浚遣督護王昌及鮮卑段就六眷﹑末柸等部眾五萬餘以討勒。時城隍未修﹐乃築隔城重柵以待之。就六眷屯於渚陽﹐勒分遣諸將連出挑戰﹐頻爲就六眷所敗﹐又聞其大備攻具﹐勒顧謂其將佐曰﹕『今寇來轉逼﹐彼眾我寡﹐恐攻圍不解﹐外救不至﹐內糧罊絕﹐必敗不能固也。吾將簡練將士﹐大陣於野以決之﹐何如﹖』諸將曰﹕『宜固守以疲寇﹐彼師老自退﹐追而擊之﹐必克。』張賓曰﹕『聞就六眷克來月上旬送死北城﹐今以我軍勢寡弱﹐謂不敢出戰﹐意必懈怠。今段氏種眾之悍﹐末柸尢最﹐其卒之精勇﹐悉在末柸所﹐可勿復出戰﹐示之以弱。速鑿北壘爲突門二十餘道﹐候賊列守未定﹐出其不意﹐直衝末柸帳﹐敵必震惶﹐計不及設﹐所謂迅雷不及掩耳。末柸之眾旣奔﹐余自摧散。擒末柸之後﹐王浚指辰而定。』勒納之﹐卽以孔萇爲攻戰都督﹐造突門於北城。鮮卑入屯北壘﹐勒候其陣未定﹐躬率將士鼓噪於城上。會孔萇督諸突門伏兵俱出擊之﹐生擒末柸﹐就六眷等眾遂奔散。萇乘勝追擊﹐枕屍三十餘里﹐獲鎧甲馬五千匹。就六眷收其遺眾﹐屯於渚陽﹐遣使求和﹐送鎧馬金銀﹐並以末柸三弟爲質而請末柸。諸將並勸殺末柸以挫之﹐勒曰﹕『遼西鮮卑與我素無怨仇﹐爲王浚所使耳。今殺一人﹐結怨一國﹐非計也。放之必悅﹐不復爲浚用矣。』於是納其質﹐而遣末柸。就六眷等引還﹐終獲其用也。

東魏西荊州爲梁將曹義宗所圍﹐東魏召人赴救﹐慕容儼應募赴之。東魏北淯﹝音育﹞太守宋帶劍謀叛﹐儼乃輕騎﹐出其不意﹐直至城下﹐語云﹕『大軍已到﹐太守何不出迎﹖』帶劍造次﹐惶恐不知所爲﹐便出迎﹐儼卽執之﹐一郡遂定。

東魏大將齊神武率兵伐西魏﹐屯軍蒲阪﹐造三道浮橋渡河﹐又遣其將竇泰趨潼關﹐髙敖曹圍洛州。﹝今上洛郡。﹞周文帝出軍廣陽﹐召諸將謂曰﹕『賊今掎﹝居綺反﹞吾三面﹐又造橋於河﹐示欲必渡﹐欲綴吾軍﹐使竇泰得西入耳。久與相持﹐必得行其策也。且髙歡用兵﹐常以泰爲先驅﹐其下多銳卒﹐屢勝而驕。今出其不意﹐襲之必克。克泰﹐則歡不戰而自走矣。』諸將咸曰﹕『賊在近﹐捨而遠襲﹐事若差跌﹐﹝徒結反。﹞悔無所及。』周文曰﹕『歡前再襲潼關﹐吾軍不過霸上。今者大來﹐兵未出郊。賊顧謂吾但自守耳﹐無遠斗意﹐又忸於得志﹐有輕我之心。乘此擊之﹐何往不克。賊𨿽造橋﹐未能徑至。比五日中﹐吾取竇泰必矣。公等勿疑。』周文遂率騎六千還長安﹐聲言欲保隴右。辛亥﹐潛出軍。癸丑旦﹐至小關。竇泰卒聞軍至﹐惶懼﹐依山爲陣﹐未及成列﹐周文縱兵擊破之﹐盡俘其眾﹐斬泰﹐傳首長安。髙敖曹適陷洛州﹐聞泰沒﹐焚輜重棄城走。齊神武亦撤橋而退。周文初與諸將謀﹐咸難之。周文乃隱其事﹐佯若未有謀者﹐而獨問策於尙書直事郎中宇文深。對曰﹕『竇泰﹐歡之驍將也﹐亟勝而輕敵。今者大軍若就蒲阪﹐則髙歡拒守﹐竇泰援之﹐內外受敵﹐取敗之道也。不如選輕銳之卒﹐潛出小關。竇泰性躁急﹐必來決戰﹐髙歡持重﹐未卽救之﹐則竇可擒也。旣擒竇泰﹐歡勢自沮。﹝慈呂反。﹞回軍禦之﹐可以制勝。』周文喜曰﹕『是吾心也。君卽吾之陳平也。』

後周末﹐隋文帝爲丞相﹐益州總管王謙舉兵拒命﹐隋文遣將梁睿討之﹐進至龍門。謙將趙儼﹑秦會擁眾十萬﹐據險爲營﹐周亙三十里。睿令將士銜枚出自閒道﹐四面奮擊﹐破之。王謙又令髙阿那瑰﹑達奚惎等以盛兵攻利州﹐聞梁睿將至﹐惎分兵據開遠。睿顧謂將士曰﹕『此虜據要﹐欲遏吾兵勢﹐吾當出其不意﹐破之必矣。』遣一將趨劍閣﹐一將詣巴西﹐一將水軍入嘉陵。睿遣將分道攻惎﹐自午及申﹐破之。惎奔歸於謙。睿進逼成都﹐謙令達奚惎城守﹐親率精兵五萬﹐背城結陣。睿擊之﹐謙不利﹐將入城﹐惎以城降﹐謙將麾下三十騎遁走﹐斬之。

大唐武徳中﹐突厥突利﹑頡利二可汗到原州﹐太宗率兵拒之。雨甚﹐太宗乃召諸將謂之曰﹕『虜控弦鳴鏑﹐﹝音的。﹞弓馬是憑。今雨彌時﹐弧矢俱獘﹐突厥人眾﹐如鳥鎩﹝所八反﹞翮。我屋宿火食﹐槍槊侈利﹐料我之逸﹐揣敵所勞﹐此而不乘﹐夫復何待﹗今欲先令勁兵亂其陣﹐乃率突騎驅其後﹐虜俗進不相讓﹐退不相救﹐自此以北﹐澗谷深長﹐時有一道﹐魚貫以度﹐因而追之﹐彼十萬騎坑阱中物耳。追至黃河﹐縱不盡擒﹐必當十獲八九。此曉兵者所解﹐諸君勿疑。』於是潛師夜出﹐冒雨而進﹐醜徒震駭。因縱反閒於突利﹐悅而歸心焉﹐二可汗內離。頡利欲戰不可﹐因請和而去。

貞觀中﹐蘇定方率兵討突厥賀魯﹐大雪﹐平地二尺﹐軍中咸請停兵候晴。定方曰﹕『虜恃雪深﹐謂我不能前進﹐必當憩息﹐追之可及。若緩以縱之﹐則漸遠難追。省日兼功﹐在此舉也。』於是勒兵淩雪﹐晝夜兼進﹐所經收其人眾﹐遂至雙河﹐去賀魯所居二百餘里﹐布陣長驅﹐徑至金牙山賀魯牙所。時賀魯集眾欲獵﹐定方縱兵擊之﹐盡破其牙帳﹐生擒數萬人。賀魯脫走﹐投石國。定方於是悉命諸部歸其所居﹐埋瘞骸骨﹐存問疾苦﹐復其產業﹐賀魯所虜掠者悉檢責還之。於是西域諸國﹐安堵如故。令副將蕭嗣業往石國以追賀魯﹐遂擒﹐歸於京師。

貞觀中﹐突厥諸部離叛﹐朝廷將圖進取﹐以李靖爲代州道行軍總管﹐率驍騎三千﹐自馬邑出其不意﹐直趣惡陽嶺以逼之。頡利可汗不虞於靖﹐見官軍掩至﹐相謂曰﹕『唐兵若不傾國而來﹐靖豈孤軍而至﹗』一日數驚。四年﹐靖進擊定襄城﹐破之。突厥諸部落並走磧北。突利可汗來奔。獲隋齊王暕之子楊正道及煬帝蕭后﹐送於京師。頡利可汗大懼﹐退保鐵山﹐遣使入朝謝罪﹐請舉國內附。又以靖爲定襄道行軍總管﹐往迎之。頡利𨿽外請朝謁﹐而內懷持疑。靖揣知其意﹐是時詔遣鴻臚卿唐儉攝戶部尙書慰諭之﹐靖謂副將張公謹曰﹕『詔使到彼﹐虜必自寬。乃選精騎一萬﹐賫二十日糧﹐引兵自白道襲之。』公謹曰﹕『旣許其降﹐詔使在彼﹐未宜討擊。』靖曰﹕『此兵機也﹐非君所及。如唐儉輩﹐何足可惜。』督軍疾進﹐師至陰山﹐遇其斥候千餘帳﹐皆俘以隨軍。頡利見使者大悅﹐不虞官兵至也。靖前鋒乘霧而行﹐將逼其牙帳七里﹐虜始覺﹐列兵未及行陣﹐頡利畏威先走﹐部眾因而潰散。靖斬首萬餘級﹐俘男女十餘萬﹐殺其妻隋義成公主。頡利乘千里馬將走投吐谷渾﹐西道行軍總管張寶相擒之以獻。遂滅其國﹐復定襄﹑恆安之城﹐斥土界自陰山北至於大漠。

貞觀中﹐吐谷渾寇邊﹐以李靖爲西海道行軍大總管﹐統兵部尙書侯君集﹑刑部尙書任城王道宗等五總管徵之。軍次伏俟城﹐吐谷渾燒去野艸﹐以餒我師﹐退保大非川。諸將咸言春艸未生﹐馬已羸瘦﹐不可赴敵。惟靖決計而進﹐深入敵境﹐遂踰積石山。前後戰數十合﹐殺傷甚眾﹐大破其國。

孫子曰﹕『攻其無備。』﹝擊其懈怠不備之處。﹞

【擊其不備】

春秋時﹐衛人燕師伐鄭﹐﹝南燕姓姞。姞﹐巨乙反。﹞鄭將祭﹝側介反﹞足﹑原繁﹑泄﹝私列反﹞駕以三軍軍其前﹐使曼伯﹑子元潛軍軍其後。燕人畏鄭三軍﹐而不虞制人。鄭二將以制人敗燕師於北制。君子曰﹕『不備不虞﹐不可以師。』

魏將李典與程昱等以船運軍糧﹐會袁尙遣將髙藩將兵屯河上﹐絕水道﹐典與諸將議曰﹕『藩軍少甲而恃水﹐有懈怠之心﹐擊之必克。宜亟擊之。』昱亦以爲然。遂北渡河﹐攻藩﹐破之﹐水道得通。

十六國北涼沮渠蒙遜率兵伐南涼禿發﹝內沃反﹞檀﹐至顯美﹐徙數千戶而還。檀追及蒙遜於窮泉﹐蒙遜將擊之。諸將皆曰﹕『賊已安營﹐不可犯也。』蒙遜曰﹕『檀爲吾遠來疲獘﹐必輕而無備﹐及其壘壁未成﹐可一鼓而滅。』進擊﹐敗之﹐乘勝至於姑臧﹐夷夏降者萬數千戶。檀懼﹐請和而歸。

隋末﹐李密破宇文化及還﹐其勁兵良馬多死。隋將王充守東都﹐欲乘其獘﹐練精勇兵得二萬人﹐馬千餘疋於洛水南﹐密軍偃師北山上。時密新得志於化及﹐有輕充之心﹐不設壁壘。充夜遣二百餘騎潛入北山﹐伏溪谷中﹔令軍士秣馬蓐食﹐旣而宵濟﹐人奔馬馳﹐遲明而薄密。密出兵應之﹐陣未成列﹐而兩軍合戰﹐其伏兵蔽山而上﹐潛登北原﹐乘髙而下﹐馳壓密營﹐營中亂﹐無能拒之者。卽入縱火﹐密軍大驚而潰。

【攻其不整】

春秋時﹐宋襄公及楚人戰於泓。﹝烏宏反。﹞宋人旣成列﹐楚人未旣濟﹐﹝未盡渡泓水。﹞司馬子魚曰﹕『彼眾我寡﹐及其未旣濟也﹐請擊之。』公曰﹕『不可。』旣濟而未成列﹐又以告﹐公曰﹕『未可。』旣陣而後擊之﹐宋師敗績。國人皆咎公。公曰﹕『君子不重傷﹐不擒二毛。﹝頭白有二色。﹞古之爲軍也﹐不以阻隘也。﹝不因阻隘以求勝。﹞寡人𨿽亡國之餘﹐不鼓不成列。』﹝宋﹐商之後﹐恥以詐勝。﹞子魚曰﹕『君未知戰。勍敵之人﹐隘而不成列﹐天贊我也。﹝勍﹐彊也。言楚在險隘﹐不得陣列﹐天所以佐宋也。﹞阻而鼓之﹐不亦可乎﹖猶有懼焉。﹝𨿽因阻擊之﹐猶恐不勝也。﹞且今之勍者﹐皆吾敵也。𨿽及胡耇﹐﹝音苟。﹞獲則取之﹐何有於二毛。﹝今之勍者﹐謂與吾競者也。胡耇﹐元老之稱。﹞明恥教戰﹐求殺敵也。﹝明設刑戮﹐以恥不果。﹞傷未及死﹐如何勿重。﹝言尙能害己也。﹞若愛重傷﹐則如勿傷﹔愛其二毛﹐則如服焉。﹝言苟不欲傷殺敵人﹐則本可不須斗也。﹞三軍以利用也﹐﹝爲利興也。﹞金鼓以聲气也。﹝鼓以佐士眾之聲气。﹞利而用之﹐阻隘可也﹔聲盛致志。鼓儳可也。』﹝儳巖﹐未整陣也。儳音讒。宋公違之而敗。﹞

後漢末﹐曹公討鮮卑﹐出盧龍塞﹐塞外道絕不通﹐乃塹山堙谷五百餘里﹐經白檀﹐歷平岡﹐涉鮮卑庭﹐東指柳城。未至二百里﹐虜乃知之﹐將數萬騎逆軍。登白狼山﹐卒與虜遇﹐眾甚盛。公登髙﹐觀虜陣不整﹐縱兵擊之﹐使張遼爲先鋒﹐虜大敗也。

孫子曰﹕『用兵之法﹐無恃其不來也﹐恃吾有能以待之也﹔無恃其不攻吾也﹐恃吾不可攻也。』﹝安則思危﹐存則思亡﹐常有備。﹞

【先設備而勝】

周末﹐荊人伐陳﹐吳救之﹐軍行三十里﹐雨十日﹐夜不見星。左史倚相謂荊大將子期曰﹕『雨十日﹐甲輯兵聚﹐吳人必至﹐不如備之。』乃爲陣。而吳人果至﹐見荊有備﹐而反。左史曰﹕『其反覆六十里﹐其君子休﹐小人爲食。我行三十里﹐擊之﹐必克。』從之﹐遂破吳軍。

魏大軍南徵吳﹐到精湖﹐魏將滿寵帥諸軍在前﹐與賊隔水相對。滿寵謂諸將曰﹕『今夕風甚猛﹐賊必來燒營﹐宜爲之備。』諸軍皆警。夜半﹐賊果遣十部來燒營﹐寵掩擊﹐破之。

晉將羅尙遣廣漢都尉曾元﹑牙門張顯等潛率步騎三萬﹐襲蜀賊李特營。特素知之﹐乃繕甲厲兵﹐戒嚴以待之。元等至﹐特安臥不動﹐待其眾半入﹐發伏擊之﹐殺傷者甚眾﹐遂害曾元﹑張顯等。

十六國北燕馮跋﹝蒲撥反﹞據遼東﹐其弟萬泥阻兵以叛﹐跋遣將馮弘與將軍張興討之。弘遣使諭之曰﹕『昔者兄弟乘風雲之運﹐撫翼而起。羣公以天意所鐘﹐逼奉主上光踐寶位。列土疏爵﹐當與兄弟共之﹐柰何欲尋干戈於蕭墻﹐棄友於而爲閼伯。過貴能攺﹐善莫大焉。宜捨玆嫌﹐同獎王室。』萬泥不從﹐克期出戰。興謂弘曰﹕『賊明日出戰﹐今夜必來驚營﹐宜備不虞。』弘乃密嚴備﹐仍人課艸十束﹐蓄火伏兵以待之。是夜﹐萬泥果遣壯士千餘人斫營。眾火俱起﹐伏兵邀擊﹐俘斬無遺﹐遂平萬泥等。

※※※※※※

《兵典》下﹝唐﹞杜祐作者﹕沈思曲發表時間﹕2004／08／2008﹕34點擊﹕1162次修攺精華刪除置頂來源轉移收藏

兵九

孫子曰﹕『凡先處戰地而待敵者佚﹐﹝有餘力也。言己先處形勢之地﹐以待人之來﹐則軍有備﹐士馬閒逸。﹞後處戰地而趣戰者勞。﹝若敵已處便勢之地﹐己方赴利﹐士馬勞倦。﹞故善戰者致人﹐而不致於人。﹝言兩軍相遠﹐彊弱俱敵﹐彼可使歷險而來﹐我不可歷險而往﹐必能引致敵人﹐己不往從也。﹞能使敵自致者﹐利之也﹔﹝誘之以利。﹞以近待遠﹐以逸待勞﹐以飽待饑﹐此理力者也。』﹝以我之近﹐待彼之遠﹔以我之閒逸﹐待彼之疲勞﹔以我之充飽﹐待彼之饑虛﹕此理人力者也。﹞

【以逸待勞】

梁司州刺史柳仲禮畱其長史馬岫守安陸﹐自率步騎一萬寇西魏襄陽。西魏將楊忠帥眾南伐﹐攻梁隨郡﹐克之﹐進圍安陸。仲禮聞隨郡陷﹐恐安陸不守﹐遂馳歸赴援。諸將恐仲禮至則安陸難下﹐請急攻之。忠曰﹕『攻守勢殊﹐未可卒拔。若引日勞師﹐表裏受敵﹐非計也。南人多習水軍﹐不閒野戰。仲禮回師﹐已在近路﹐吾出其不意﹐以奇兵襲之﹐彼怠我奮﹐一舉必克﹐則安陸不攻自拔﹐諸城可傳檄而定也。』於是選騎二千﹐銜枚夜進﹐遇仲禮於。﹝音崇。水所衝曰﹕。﹞忠親自陷陣﹐擒仲禮﹐悉俘其眾。安陸及竟陵郡皆降﹐如忠所策。

後周遣將﹐率突厥之眾﹐逼齊晉陽。齊將段韶禦之。時大雪之後﹐周人以步卒爲前鋒﹐從西山而下﹐去城二里。諸將咸欲逆擊之﹐韶曰﹕『步人气力﹐勢自有限。今積雪旣厚﹐逆戰非便﹐不如陣以待之。彼勞我逸﹐破之必矣。』旣而交戰﹐大破之﹐敵前鋒盡殪﹐無復孑遺﹐自余通宵奔遁。

孫子曰﹕『國之貧於師者遠師遠輸﹐遠師遠輸者則百姓貧。﹝兵車轉運千里之外﹐財則費於道路﹐人有困窮者。﹞近師者貴賣﹐貴賣則百姓財竭。』﹝言近軍師﹐市多非常之賣。當時貪貴以趣末利﹐然後財貨殫盡﹐家國虛也。﹞

【師不襲遠】

春秋時﹐秦伯使大夫杞子戍鄭﹐使告於秦伯曰﹕『鄭人使我掌其北門之管﹐﹝管﹐鑰。﹞若潛師以來﹐國可得也。』穆公訪諸蹇叔。蹇叔曰﹕『勞師以襲遠﹐非所聞也。﹝蹇叔﹐秦大夫。﹞師勞力竭﹐遠主備之﹐無乃不可乎﹗且行千里﹐其誰不知﹖』公辭焉。﹝辭﹐不受其言。﹞召孟明﹑西乞﹑白乙﹐使出師於東門之外。蹇叔哭之﹐曰﹕『孟子﹐吾見師之出而不見其入也。』蹇叔之子與師﹐哭而送之﹐曰﹕『晉人禦師必於肴﹐肴有二陵焉。﹝大阜曰陵。﹞其南陵﹐夏后臯之墓﹐﹝臯﹐夏桀之祖父。﹞其北陵﹐文王之所避風雨。﹝此道在二肴之閒﹐南谷中谷深委曲﹐兩山相嵚﹐故可以避風雨﹐古道由此。魏武帝西討巴﹑漢﹐嘆其險﹐而更開北山髙道。﹞必死是閒﹐余收爾骨焉。』秦師遂東。原軫曰﹕『秦違蹇叔﹐而以貪勤人﹐天奉我也。﹝奉﹐與也。﹞奉不可失﹐敵不可縱。縱敵﹐患生﹔違天﹐不祥。必伐秦師。』欒枝曰﹕『未報秦施﹐而伐其師﹐其爲死君乎﹖』先軫曰﹕『秦不哀吾喪﹐而伐吾同姓﹐秦則無禮﹐何施之爲﹖吾聞之﹕「一日縱敵﹐數世之患也。」謀及子孫﹐可爲死君乎﹗』﹝言不可謂背君。﹞遂發命﹐遽興姜戎。子墨縗絰。﹝晉文公未葬﹐故襄公稱子﹐以凶服從戎﹐故墨之。﹞遂敗秦師於肴﹐獲百里孟明視﹐西乞術﹑白乙丙以歸。

孫子曰﹕『餌兵勿貪。』﹝以小利來餌己士卒﹐無取也。﹞

【餌敵取勝】

後漢末﹐曹公西徵馬超﹐與超夾關爲軍。公急持之﹐而潛遣徐晃﹑朱靈等夜渡蒲阪津﹐據河西爲營。公自潼關北渡﹐未濟﹐超赴船急戰。公放牛馬以餌賊﹐賊亂取牛馬﹐公得渡﹐循河爲甬道而南。賊退﹐距渭口﹐公乃多設疑兵﹐潛以舟載兵入渭﹐爲浮橋﹐夜分兵結營於渭南。賊夜攻營﹐伏兵擊破之。

後漢末﹐曹公與袁紹相持官渡﹐曹公循河而西。紹於是渡河追公軍﹐至延津南。公勒兵駐營南阪下﹐使登壘視之﹐曰﹕『可五六百騎。』有頃﹐復白﹕『騎稍多﹐步兵不可勝數。』公曰﹕『勿復白。』乃令騎解鞍放馬。是時﹐白馬輜重就道。諸將以爲敵騎多﹐不如還保營。荀攸曰﹕『此所以餌敵也﹐如何去之。』紹騎將文醜與劉備將五六千騎前後至。諸將復白﹕『可上馬。』公曰﹕『未也。』有頃﹐騎至稍多﹐或分趣輜重。公曰﹕『可矣。』乃皆上馬。時騎不滿六百﹐遂縱兵擊﹐大破之。

晉將劉牢之﹑宋武帝討妖賊孫恩﹐恩敗走﹐虜男女二十餘萬口﹐一時入海。懼官軍之躡﹐乃緣道多棄寶物子女﹐時東土殷實﹐莫不粲麗盈目﹐牢之等遽收斂﹐故恩復得逃入海。﹝孫恩用此術復免。﹞

晉將李矩守滎陽﹐後趙石勒親率兵襲矩。矩遣老弱入山﹐令所在散牛馬﹐因設伏以待之。賊爭取牛馬﹐伏發﹐齊呼﹐聲動山谷﹐遂大破之﹐斬獲甚眾。勒乃退。

十六國南涼禿發檀﹝﹐奴沃反。﹞守姑臧﹐後秦姚興遣將姚弼等至於城下。檀驅牛羊於野﹐弼眾采掠﹐檀因分擊﹐大破之。

後魏末﹐大將廣陽王元深伐北狄﹐使於謹單騎入賊中﹐示以恩信﹐於是西部鐵勒酋長也列河等三萬餘戶並款附﹐相率南遷。廣陽欲與謹至折惇嶺迎接之。謹曰﹕『破六汗拔陵兵眾不少﹐聞也列河等歸附﹐必來要擊。彼若先據險要﹐則難與爭鋒。今以也列河等餌之﹐當競來抄掠﹐然後設伏而待﹐必指掌破之。』廣陽然其計。拔陵果來要擊﹐破也列河於嶺上﹐部眾皆沒。謹伏兵發﹐賊遂大敗﹐悉收得也列河之眾。

隋煬帝徵髙麗﹐隋將於仲文率軍指樂浪道﹐軍次烏骨城。仲文簡羸馬驢數千﹐置於軍後。旣而率眾東過﹐髙麗出兵掩襲輜重﹐仲文回擊﹐大破之。

【軍勝虜掠被追襲多敗】

﹝檀以所獲致敗﹐亦貪之累﹐故附餌敵之後。﹞

十六國南涼禿發檀伐北涼沮渠蒙遜於姑臧﹐至番禾﹑苕藋﹐﹝徒弔反。﹞掠五千餘戶。其將屈右進曰﹕『陛下轉戰千里﹐前無完陣﹐徙戶資財﹐盈溢衢路﹐宜倍道旋師﹐早度峻崄。蒙遜善於用兵﹐士眾習戰﹐若輕軍卒至﹐出吾慮表﹐大敵外逼﹐徙戶內攻﹐危道也。』衛尉伊力延曰﹕『我軍勢方盛﹐將士勇气自倍﹐彼徒我騎﹐勢不相及。若倍道旋師﹐必捐棄資財﹐示人以弱﹐非計也。』俄而昏霧風雨﹐蒙遜軍大至﹐檀大敗而還。

【抽軍】﹝附﹞

《大唐衛公李靖兵法》曰﹕『諸兵馬被賊圍繞﹐抽拔須設方計。一時齊拔﹐賊卽逐背揮戈﹐因此必敗。其兵共賊相持﹐事須抽拔者﹐卽須隔一隊﹐抽一隊。所抽之隊﹐去舊隊百步以下﹐遂便立隊﹐令持戈槍刀棒並弓弩等﹐張施待賊。張施了﹐卽抽前隊。如賊來逼﹐所張弓弩等人﹐便卽放箭奮擊。如其賊止不來﹐其所抽隊﹐便過向前百步以下﹐遂便準前立隊﹐張施弓弩等待賊。旣張施訖﹐準前抽前隊﹐隔次立陣﹐卽免被賊奔蹙。其被抽之隊﹐不得急走﹐須徐緩而行。如賊相逼﹐卽須回拒戰。其隊頭﹑押官押後﹐副隊頭引前。如有走者﹐仰押官﹑隊頭便斬﹔違失節度者﹐斬全隊。』

孫子曰﹕『卑而驕之。』﹝彼其舉國興師﹐怒而欲進﹐則當外示屈撓﹐以髙其志﹔俟惰歸﹐邀而擊之。故王子曰﹕『善用法者﹐如貍之與鼠﹐力之與智﹐示之猶卑﹐靜而下之。』﹞

【卑辭怠敵﹐取之】

戰國燕軍大破齊國﹐齊將田單守卽墨﹐知士卒可用﹐乃身操板插﹐與士卒分功﹐妻妾編行伍之閒﹐盡散飯食饗士。令甲卒皆伏﹐使老弱女子乘城。遣約降於燕﹐燕軍皆呼萬歲。田單又收民金﹐得千鎰﹐令卽墨富豪遣使遺燕將書曰﹕『卽墨卽降﹐願無虜掠吾族家妻妾﹐令安堵。』燕將大喜﹐許之。燕軍由此益懈。田單出軍擊﹐大敗之。

【稱降及和﹐因懈敗之】

秦末﹐天下兵起﹐沛公西入武關﹐欲以二萬人擊秦峣關下軍﹐張良曰﹕『秦兵尙彊﹐未可輕也。臣聞其將屠者子﹐賈豎易動以利。願且畱壁﹐使人行﹐爲五萬人具食﹐益張旗幟諸山之上﹐爲疑兵﹐令酈食其持重寶啖秦將。』﹝貪而忽名﹐可貨以賂。﹞秦將果欲連和俱西襲咸陽﹐沛公欲聽之。良曰﹕『此獨其將欲叛﹐士卒恐不從。不從必危﹐不如因其懈怠擊之。』沛公乃引兵擊之﹐秦軍大破。

晉將李矩守滎陽城﹐前趙劉聰將劉暢步騎三萬討矩﹐屯於韓王故壘﹐相去七里﹐遣使招矩。時暢卒至﹐矩未暇爲備﹐遣使奉牛酒詐降於暢﹐潛匿精勇﹐見其老弱。暢不以爲虞﹐大饗渠帥﹐人皆醉飽。矩謀夜襲之﹐暢僅以身免。

大唐貞觀初﹐突厥頡利自原州卻歸﹐時遣李靖討之。頡利計窘﹐使執失思力入朝謝罪﹐請爲藩臣。太宗遣唐儉﹑安修仁持節出塞﹐以安撫之。頡利不肯朝覲﹐謀待艸靑馬肥﹐將踰沙磧。靖與其副將張公謹謀曰﹕『制使到彼﹐虜必自寬﹐須率精騎﹐賫二十日糧﹐乘閒掩襲。』諸將皆曰﹕『詔許其降﹐行人在彼﹐柰何攻之﹖』靖曰﹕『此兵機也。』督軍疾進﹐奄踰白道﹐過其斥候千餘帳﹐皆俘以隨軍。頡利見使者甚悅﹐不虞官兵之至。靖軍奄到﹐縱擊之﹐遂滅其國。

孫子曰﹕『凡戰者﹐以正合﹐以奇勝。﹝正者當敵﹐奇兵從傍擊不備﹐以正道合戰﹐以奇變取勝也。﹝故善出奇者﹐無窮如天地﹐不竭如江河。﹝言應變出奇﹐無窮竭。﹞終而復始﹐日月是也。死而復生﹐四時是也。』﹝日月運行﹐入而復出﹔四時更王﹐興而復廢。言奇正變化﹐或若日月之進退﹐四時之盛衰也。﹞

【兩軍相對﹐取背破之】

後漢初﹐赤眉﹑靑犢十餘萬眾並在射犬﹐光武引兵將擊之。耿純軍在前﹐去眾營數里﹐賊忽夜攻純﹐雨射營中﹐士多死傷。純勒部曲﹐堅不動。選敢死士二千人﹐俱持彊弩﹐各傅三矢﹐使銜枚閒行﹐﹝傅﹐著。﹞繞出賊後﹐齊聲呼噪﹐彊弩並發﹐賊眾驚走﹐追擊﹐遂破之。

宋柳元景爲隨郡太守﹐旣至﹐而蠻反﹐斷驛道﹐欲攻郡。郡內力少﹐糧仗又乏﹐元景設方略﹐得六七百人﹐乃分五百人屯驛道。或曰﹕『蠻將逼城﹐不宜分眾。』元景曰﹕『蠻聞郡遣重戍﹐豈悟城內兵少。且表裏合勢﹐於計爲長。』會蠻垂至﹐乃使驛道兵潛出其後﹐戒曰﹕『火舉馳進。』前後俱發﹐蠻眾驚擾﹐投鄖水死者千餘人﹐斬獲數百﹐郡境肅然﹐無復寇抄。

蕭齊末﹐梁武帝發雍州東下﹐﹝雍州﹐今襄陽郡。﹞大軍次江寧﹐梁武使呂僧珍與王茂率精兵先登赤鼻邏。王茂頓於越城﹐呂僧珍猶守白板。齊主東昏將李居士密覘知城中眾少﹐率銳卒萬人直來薄城。僧珍謂將士曰﹕『今力旣不敵﹐不可與戰﹐可勿遙射。須至塹裏﹐當並力破之。』俄而皆越塹﹐拔柵﹐僧珍分人上城﹐矢石俱發﹐自率馬步三百人出其後﹐守陴者復踰城而下﹐﹝陴﹐婢支反。﹞內外齊擊﹐居士等應時奔散。

陳將周炅鎭安﹑蘄等州﹐髙齊遣將陸騫以眾二萬出自巴﹑蘄﹐與炅相遇。炅畱羸弱輜重﹐設疑兵以當之﹐身率精銳﹐由閒道邀其後﹐大敗騫軍﹐虜獲器械馬驢不可勝數。

隋漢王諒據並州反﹐隋將楊素率眾數萬討諒。時晉﹑絳﹑呂三州並爲諒城守﹐素各以二千人縻之而去。諒遣將趙子開擁眾十餘萬﹐柵絕徑路﹐屯據髙璧嶺﹐布陣五十里。素令諸將以兵臨之﹐自引兵入霍山﹐緣崖谷而進﹐直指其營﹐一戰破之﹐殺獲數萬。

【兩軍相對﹐繼遣軍助卽勝】

後漢初﹐河南賊張步據齊地﹐漢將耿弇討之﹐壁於臨淄。步與其三弟藍﹑弘﹑壽及故大彤渠帥重異等兵﹝重﹐姓。異﹐名也。﹞號二十萬﹐至臨淄大城東﹐將攻弇。弇先出淄水上﹐與重異遇﹐突騎欲縱﹐弇恐挫其鋒﹐令步不敢進﹐故示弱以盛其气﹐乃引歸小城﹐陳兵於內。步气盛﹐直攻弇營﹐裨將劉歆等合戰﹐弇升王宮壞臺睹之﹐﹝臨淄本齊國所都﹐卽齊王宮中之壞臺也。東觀記作『環臺』。﹞視歆等鋒交﹐乃自引精兵橫交突步陣於東城下﹐大破之。

後漢末﹐呂布復從東昏與陳宮將萬餘人來與曹公戰。時兵皆出取麥﹐在者不能千人﹐屯營不固。曹公乃命婦人守陴﹐悉將兵拒之。屯西有大堤﹐其南樹木幽深。布疑有伏﹐乃相謂曰﹕『曹操多詐﹐勿入伏中。』引軍南屯十餘里。明日復來﹐曹公隱兵堤裏﹐出半兵堤外。布益進﹐乃令輕兵挑戰﹐旣合﹐伏兵乘堤﹐步騎並進﹐遂大破之。

大唐武徳初﹐王充據東都﹐太宗往徵之﹐屯靑城宮﹐營壘未立。王充率眾二萬﹐自方諸門出臨谷水﹐以禦大軍﹐諸將甚懼。太宗以精騎陣於北邙﹐登後魏宣武陵以觀賊陣﹐謂左右曰﹕『賊勢迫矣﹐悉眾而出﹐利在一戰。今日破之﹐其後不能出矣。』乃令屈突通率步卒五千﹐渡水布陣以當之。因戒通曰﹕『待兵交﹐卽放煙﹐吾當率馬軍南下。』兵才接﹐太宗以騎衝之﹐挺身先進﹐表裏合勢。賊眾殊死戰﹐散而復合者數焉。地旣險隘﹐賊多排﹐﹝﹐鋋也。子管反。﹞騎戰稍難。太宗親自射之﹐莫不應弦而倒。起辰及午﹐賊眾始退﹐因乘之﹐迫於城塹﹐俘斬七千人。自是不敢復出。

【兵多力有餘﹐宜分軍相繼】

東魏大將齊神武大舉伐西魏﹐將渡蒲津﹐其將薛琡曰﹕﹝琡﹐昌六反。﹞『西賊連年饑饉﹐但宜置兵諸道﹐勿與野戰﹐比及來年麥秋﹐人眾盡應餓死﹐西賊自然歸降﹐願王無渡河也。』侯景亦曰﹕『今者之舉﹐兵眾極大﹐萬一不捷﹐卒難收斂。不如分爲二軍﹐相繼而進﹐前軍若勝﹐後軍全力﹔前軍若敗﹐後軍承之。』神武皆弗納﹐遂有沙苑之敗。﹝齊神武違之而敗。﹞

【我寡敵眾﹐自遠至﹐乘疲敗之】

晉司空劉琨守太原﹐遣將姬澹率眾十餘萬討石勒。勒將拒之﹐或諫曰﹕『澹兵馬精盛﹐其鋒不可當﹐宜深溝髙壘以挫其銳﹐攻守之勢﹐必獲萬全。』勒曰﹕『澹大眾遠來﹐體疲力竭﹐犬羊烏合﹐號令不齊﹐可一戰擒之﹐何彊之有。寇已垂至﹐胡可捨去﹔大軍一動﹐豈易中還。若澹乘我之退﹐顧走乃無暇﹐焉得深溝髙壘乎﹗此爲不戰而自滅亡之道。』立斬諫者。以孔萇爲前鋒都督﹐令三軍後出者斬。設疑兵於山上﹐分爲二伏。勒輕騎與澹戰﹐僞收眾而北。澹縱兵追之﹐勒前後伏發﹐來擊﹐澹軍大敗。

梁將陳慶之﹑曹仲宗伐後魏之渦陽﹐﹝渦﹐孤和反。﹞魏遣將元昭等率兵來援﹐前軍至駝澗﹐去渦陽四十里。慶之欲逆戰﹐諸將以﹕『賊之前鋒﹐必是輕銳﹐與戰若捷﹐不足爲功﹔如其不利﹐沮我軍陣勢。兵法所謂以逸待勞﹐不如勿擊。』慶之曰﹕『魏人遠來﹐皆已疲倦﹐去我旣遠﹐必不見疑。及其未集﹐須挫其气。出其不意﹐必無敗理。且聞虜所據營﹐林木甚盛﹐必不夜出。諸君若皆疑惑﹐慶之請獨取之。』於是與麾下五百騎奔擊﹐破其前軍﹐魏人震恐。

齊神武與魏孝武帝構隙﹐自太原舉兵逼洛陽﹐帝遣將元斌之﹑斛斯椿﹝醜倫反﹞鎭武牢﹐遣使告周文帝。周文帝謂左右曰﹕『髙歡數日行八九百里﹐曉兵者所忌﹐正須乘便擊之。而主上以萬乘之重﹐不能渡河決戰﹐方緣津據守。且長河萬里﹐捍禦爲難﹐若一處得渡﹐大事去矣。』果如其言﹐帝西奔長安。﹝孝武違之而敗。﹞

東魏將齊神武伐西魏﹐軍至許原西。周文帝至渭南﹐徵諸州軍皆未會﹐乃召諸將謂之曰﹕『髙歡越山渡河﹐遠來至此﹐天亡之時也。今及其新至﹐便可擊之。』卽造浮橋於渭﹐令軍人賫﹝子奚反﹞三日糧﹐輕騎渡渭﹐輜重自渭南夾渭而西。軍至沙苑﹐距齊神武軍六十餘里。齊神武聞周文至﹐引軍來會﹐睹周文軍少﹐競馳而進﹐不爲行列﹐總萃於左軍。兵將交﹐周文鳴鼓﹐士皆奮起。其將於謹等六軍與之合戰﹐李弼等率鐵騎橫擊之﹐絕其軍爲二﹐遂大敗之﹐斬六千餘級﹐臨陣降者二萬餘人。齊神武夜遁﹐追至河上﹐復大克獲。前後虜其卒七萬。畱其甲士二萬﹐余悉縱歸。

孫子曰﹕『忿速﹐可侮。﹝急疾之人﹐可忿怒而致死。忿速易怒者﹐狷戇疾急﹐不計其難﹐可動作欺侮。﹞主不可以怒而興軍﹐將不可以慍而致戰﹐合於利而用﹐不合於利而止。﹝人主聚眾興軍﹐以道理勝負之計﹐不可以己之私怒。將舉兵則以策﹐不可以慍恚之故而合戰也。﹞怒可以復喜﹐慍可以復悅﹐亡國不可以復存﹐死者不可以復生也。﹝主怒興軍伐人﹐無素謀明計﹐則破亡矣。將慍怒而斗﹐倉卒而合戰﹐所傷殺必多。怒慍可以復悅喜﹐言亡國不可以復存﹐死者不可復生﹐言當愼之。﹞故曰明主愼之﹐良將儆之﹐此安危之道也。』﹝儆﹐戒也。﹞

【挑戰】

戰國魏武侯問吳起曰﹕『兩軍相當﹐不知其將﹐欲擊何如﹖』起曰﹕『令賤而勇者﹐將而擊銳﹐交合而北﹐告而勿罰﹐觀敵進取﹐一來一起﹕其政以理。奔北不追﹐見利不取﹕此將有謀。若其眾追北﹐旗幟離亂﹐自止自行﹐或縱或橫﹐貪利務得﹕凡若此類﹐將令不行。』

楚﹑漢相持﹐彭越數絕楚糧道﹐項羽欲討越﹐謂其將曹咎曰﹕『謹守成臯﹐漢欲挑戰﹐愼勿與戰﹐無令得東。我十五日必誅彭越﹐定梁地。』漢果數挑戰﹐楚軍不出。使人辱之﹐五六日﹐曹咎怒﹐渡兵汜水。漢擊之﹐大破楚軍﹐盡得楚國貨賄。曹咎自刎於汜水之上。

十六國姚襄據黃落﹐前秦苻生遣將苻黃眉﹑鄧羌等率步騎討之。襄深溝髙壘﹐固守不戰。鄧羌說黃眉曰﹕『傷弓之鳥﹐落於虛發。襄頻爲晉將桓溫﹑張平所敗﹐銳气喪矣。今固壘不戰﹐是窮寇也。襄性剛狠﹐易以剛動。若長驅鼓行﹐直壓其壘﹐襄必怒而出師﹐可一戰擒也。』黃眉從之﹐遣羌率騎三千軍於襄壘。果怒﹐盡銳出戰。羌僞不勝﹐引騎而退﹐襄追之﹐至於三原﹐羌回騎拒襄。俄而黃眉至﹐大戰﹐斬之﹐盡俘其眾。

宋將沈攸之反﹐自江陵舉兵東下﹐分兵出夏口﹐據魯山。攸之旣至郢﹐以郢城弱小不足攻﹐﹝宋郢州﹐今江夏郡。﹞遣人告郢州守將柳世隆曰﹕『被太后令﹐當蹔還都。卿旣相與奉國﹐想得此意。』世隆答曰﹕『東下之師﹐久承聲問。郢城小鎭﹐自守而已。』攸之將去﹐世隆遣軍於西渚挑戰﹐攸之果怒﹐令諸軍登岸燒郭邑﹐築長圍攻之。世隆隨宜拒應﹐眾皆披卻。攸之軍因之敗潰。

隋末﹐髙祖起兵﹐自太原至霍邑﹐隋將宋老生守城。太宗以數騎詣其城下﹐舉鞭指麾﹐若將圍城者。老生怒﹐開門出兵。髙祖因謂隴西公建成曰﹕『汝看兩陣將交﹐引左軍直趨東門。』命太宗引右軍直趨南門﹐以斷其歸路。老生之軍背城而列陣﹐髙祖以中軍與建成合陣於城東﹐太宗陣於城南。老生麾兵疾進﹐先薄髙祖﹐而建成墜馬﹐老生乘之﹐中軍與左軍咸卻。太宗自南原遙見塵起﹐知義師退﹐率二百騎馳下峻阪﹐殺一賊將﹐遂衝斷其軍﹐出其陣後﹐表裏齊噪﹐隋師大潰﹐遂擒老生﹐而平霍邑。

孫子曰﹕『凡處軍﹐視生處髙﹐﹝髙﹐陽也。視﹐謂目前生地。處軍當在髙。﹞戰降無登﹐﹝無迎髙也。降下也﹐謂山下也。戰於山下﹐敵引之上山﹐無登逐也。﹞此處山谷之軍也。喜髙而惡下﹐貴陽而賤陰﹐﹝山南曰陽。山北曰陰。﹞是爲必勝。軍無百疾﹐丘陵堤防﹐必處其髙陽﹐而右背之。﹝堤者﹐積土所作﹐皆當處其陽而右之職﹐戰之便也。﹞此兵之利﹐而地之助也。故用兵之法﹐髙陵勿向也﹐﹝敵若據山陵﹐依附險阻﹐陳兵待敵﹐勿輕攻趣也。旣馳勢不便﹐有殞石之衝也。﹞背丘勿迎也。』﹝敵背丘陵爲陣﹐無有後患﹐則當引置平地﹐勿迎而擊也。﹞

【敵處髙﹐勿攻】

蜀《諸葛亮兵法》曰﹕『山陵之戰﹐不仰其髙﹔水上之戰﹐不逆其流﹔艸上之戰﹐不涉其深﹔平地之戰﹐不逆其虛﹕此兵之利也。故戰鬥之利﹐惟气與形也。』

後周遣將討髙齊﹐師圍洛陽﹐齊將段韶禦之。韶登邙阪﹐聊欲觀周軍形勢﹐至大和谷﹐便值周軍﹐卽遣馳告諸營﹐與諸將結陣以待之。周軍以步人在前﹐上山逆戰。韶以彼徒我騎﹐且卻且引﹐待其力獘﹐乃遣下馬擊之﹐短兵始交﹐周人大潰。洛城之圍並卽奔遁。

【敵黨急之則合﹐緩之則離】

後漢末﹐曹公徵張繡於穰。荀攸曰﹕『繡仰食於劉表﹐久而勢必離。今緩之﹐可誘致﹔急之﹐則相救。』公不從﹐與繡戰﹐表果救之。公敗歸。﹝曹公違之﹐故敗。﹞

曹公旣克鄴﹐袁尙﹑袁熙遂奔遼東﹐眾有數千。初﹐遼東太守公孫康恃遠不服。曹公破烏丸﹐或說公遂徵之﹐尙﹑熙可擒。公曰﹕『吾方使康斬送其首﹐不煩兵矣。』公引兵還﹐康果斬送尙﹑熙﹐傳其首。諸將或問曰﹕『公還而斬尙﹑熙﹐何也﹖』公曰﹕『彼素畏尙﹑熙﹐其急之則並力﹐緩之則自相圖﹐其勢然也。』

【假托安眾】

春秋時﹐晉文公卒﹐將殯於曲沃。出絳﹐柩有聲如牛。﹝如牛吼聲。﹞卜偃使大夫拜﹐曰﹕『君命大事﹕將有西師過軼我﹐擊之必大捷焉。』秦伯使孟明視等三將襲鄭﹐晉師禦於肴而敗之。﹝聲自柩出﹐故曰君命也。大事﹐戎事也。卜偃聞秦密謀﹐故因柩聲以正眾心也。﹞

燕將騎劫代樂毅﹐攻齊卽墨。齊將田單拒守﹐乃令城中人食必祭其先祖於庭﹐飛鳥悉翔舞城中下食。燕人怪之。單復宣言曰﹕『神來下教我。』又令曰﹕『當有神人爲我師者。』有卒曰﹕『臣可以爲師乎﹖』返走。田單乃起﹐引還﹐東向坐﹐師事之。卒曰﹕『臣欺君﹐誠無能。』田單曰﹕『子勿言也。』因師之。每出約束﹐必稱神。眾心乃安﹐竟破燕軍。

秦二世初﹐天下亂﹐陳勝﹑吳廣起兵於蘄﹐欲收人心。謀曰﹕『項燕爲楚將﹐數有功﹐愛士率﹐楚人憐之。或以爲在。今誠以吾眾爲天下唱﹐宜多應者。』﹝謂首號令。﹞廣以爲然。乃行卜。卜者知其指意﹐曰﹕『足下事皆成功。然足下卜之鬼乎。』﹝卜者云事成有功﹐然須假托鬼神﹐乃可興起耳。故勝﹑廣曉其意﹐則爲魚書﹑狐鳴以威眾也。﹞勝﹑廣喜﹐僉曰﹕『此教我先威眾耳。』乃丹書帛曰『陳勝王』﹐置人所罾魚腹中。卒買魚烹食﹐得書﹐已怪之矣。又閒令廣之次所旁叢祠中﹐夜構火﹐狐鳴呼﹝去聲﹞曰﹕『大楚興﹐陳勝王。』﹝閒謂竊令人行也。密於廣所次捨處旁側叢祠中爲之。叢謂艸木之岑蔚者也。祠﹐神祠也。構﹐謂結起也。﹞卒皆夜驚恐。旦日﹐卒中往往指目勝﹑廣。因而號令﹐眾遂從之。

《世說新書》﹕曹公軍行失道﹐二軍皆渴﹐公令曰﹕『前有大梅林﹐饒子﹐酸﹐可以解渴。』士卒聞之﹐口皆水出﹐乘此得及前水。

晉將李矩守滎陽城﹐劉聰將劉暢討矩。矩奉牛酒詐降﹐謀夜襲之﹐兵士以賊眾﹐皆有懼色。矩令郭誦禱鄭子產祠曰﹕『君昔相鄭﹐惡鳥不鳴。凶胡臭羯﹐何得過庭。』使巫揚言﹕『東裏有教﹐當遣神兵相助。』將士聞之﹐皆踴躍爭進。乃使精選勇敢千人﹐夜掩暢營﹐獲鎧馬甚多﹐斬首數千級﹐暢僅以身免。

十六國後趙石勒使將麻秋等伐張重華於武威﹐重華將謝艾曰﹕『乞假臣兵七千﹐爲殿下吞之。』重華以艾爲中堅將軍﹐配步騎五千擊秋。引師出振武﹐夜有二梟鳴於牙中﹐艾曰﹕『梟﹐邀也﹐六博得梟者勝。今梟鳴牙中﹐克敵之兆。』於是進戰﹐大破之﹐斬首五千級。

十六國後燕慕容寶遣將慕容賀麟率三萬餘人寇新市。甲子晦﹐後魏道武帝進軍討之﹐太史令晁崇奏曰﹕『昔紂以甲子亡﹐兵家忌之﹐不可出。』帝曰﹕『紂以甲子亡﹐周武不以甲子勝乎﹖』崇無以對。帝遂進軍新市﹐賀麟退阻泒水﹐依漸洳澤以自固。﹝洳﹐而據反。﹞甲戌﹐帝臨其營﹐戰於義臺塢﹐大破之。

東晉末﹐宋武帝討慕容超﹐圍廣固城﹐數月不拔。或說裕曰﹕『昔石勒將石季龍攻曹嶷﹐瞻气者以爲澠﹝音繩﹞水帶城﹐非可攻拔﹐若塞五龍口﹐城必自陷。季龍從之﹐而嶷降。慕容恪圍段龕亦如之﹐而龕降。降後無幾﹐又震開之。今舊迹猶在﹐可塞之。』裕從其言。於是﹐城中男女患腳弱疾者太半。時有蒼鵝飛入帳坐﹐眾咸驚愕﹐其將胡蕃獨賀曰﹕『蒼者﹐胡色也。鵝者﹐我也。胡虜歸我之徵。』眾大悅。將攻城﹐諸將咸諫曰﹕『今往亡之日﹐兵家所忌。』裕曰﹕『我往彼亡﹐吉孰大焉﹗』乃命悉登﹐遂平廣固。

東晉末﹐嶺南賊盧循寇建業﹐宋武帝擊破﹐走至彭蠡湖﹐乃悉力柵斷左裏。大軍至左裏﹐將戰﹐帝所執麾竿折﹐旛沈水﹐眾並怪懼。帝歡笑曰﹕『往年覆舟之戰﹐旛竿亦折﹐今者復然﹐賊必破矣。』卽攻柵而進。循兵𨿽殊死戰﹐弗能禁。諸軍乘勝奔之﹐循單舸走。所殺及投水死﹐凡萬餘人。納其降附﹐宥其逼掠。遣劉藩﹑孟懷玉輕軍追之。循收散卒﹐尙有數千人﹐遙還廣州。

梁庾域爲華陽太守﹐後魏軍攻圍南鄭。時糧儲寡少﹐人情恟懼。﹝恟﹐許拱反。﹞州有空倉數十所﹐域手自封題﹐指示將士云﹕『此中粟皆滿﹐足支二年﹐但努力堅守。』眾心以安﹐虜退。

隋末﹐李密據興洛倉﹐破宇文化及還﹐士卒皆疲倦。隋將王充欲乘其獘而擊之﹐恐眾心不一﹐乃假托鬼神﹐言夢見周公﹐乃立祠於洛水之上﹐遣巫宣言周公欲令僕射急討李密﹐當有大功﹐不則兵皆疫死。充兵多楚人﹐俗信妖。言以惑之﹐眾皆請戰﹐遂破密。

兵十

孫子曰﹕『絕斥澤﹐惟亟去無畱﹔﹝斥﹐碱鹵之地﹐水艸惡﹐浸洳不可處軍也。亟﹐紀力反。﹞爲交軍於斥澤之中﹐必依水艸而背眾樹﹐﹝不得已爲與敵戰﹐而會斥澤之中﹐當背稠樹以爲固守。﹞此處斥澤之軍。平陸處易﹐﹝車騎之利也。﹞而右背髙﹐前死後生﹐﹝戰便。﹞此處平陸之軍也。』

【行軍﹑下營﹐審擇其地】

周武王將伐紂﹐問太公曰﹕『今引兵深入其地﹐與敵行陣相守﹐被敵絕我糧道﹐又越我前後﹐吾欲與戰則不敢﹐以守則不固﹐爲之柰何﹖』太公曰﹕『夫入敵地﹐必按地形勢勝便處之﹐必依山陵﹑險阻﹑水艸爲固﹐謹守關梁隘塞。敵若卒去不遠﹐未定而復反﹐彼用其士卒若太疾則後不至﹐後不至則行亂而未及陣﹐急擊之﹐以少克眾。』太公曰﹕『夫出軍徵戰﹐安營陣﹐以六爲法﹐亦可方六百步﹐亦可六十步﹐量人地之置表十二辰。將軍自居九天之上﹐竟一旬﹐復徙開牙門﹐常背建向破太歲太陰太陰大將軍。凡軍不欲飲死水﹐不欲居死地﹐不居地柱﹐不居地獄。』﹝死水者﹐不流之水。死地者﹐丘墓之閒。地柱者﹐四下中髙。地獄者﹐四髙中下是也。﹞太公曰﹕『以步與車馬戰者﹐必依丘墓險阻﹐彊弩長兵處前﹐短兵弱弩居後﹐﹝孫子曰﹕『彊弱長短雜用。』﹞更發更止。敵人軍馬𨿽眾而至﹐堅陣疾鬥﹐材士彊弩以備前後。』﹝孫子曰﹕『遠則用弩﹐近則用兵﹐兵弩相解也。』﹞武王曰﹕『我無丘墓﹐又無險阻﹐敵人之至甚眾﹐以車騎翼我兩傍﹐獵我前後﹐吾三軍恐怖﹐亂敗而走﹐爲之柰何﹖』太公曰﹕『令我士卒十行布鐵蒺藜﹐遙見敵車騎將來﹐均置蒺藜﹐掘地迎廣以深五尺﹐名曰命籠。人持行馬進退﹐闌車以爲壘﹐推而前後﹐直而爲屯﹐以彊弩備我左右。然則命我三軍皆疾戰﹐而必勝也。』﹝孫子曰﹕『以步兵十人擊之騎一匹。』﹞

管子曰﹕『凡兵主者﹐必審知地圖。轘轅之險﹐﹝謂路形若轅﹐而又還曲。緱氏東南有轘轅道。﹞濫車之水﹐﹝其水深渺﹐能泛車。﹞名山﹑通谷﹑經川﹑﹝謂常川也。﹞陵陸﹑丘阜之所在﹐苴艸﹑林木﹑蒲葦之所茂﹐﹝苴艸﹐謂其艸深茂﹐能有所覆藏。﹞道裏之遠近﹐城郭之大小﹐名邑廢邑困殖之地﹐﹝困﹐謂其地墝埆不可種藝。殖﹐謂壤田可播殖者。﹞必盡知之﹐﹝凡如此﹐皆兵主所當知也。﹞地形之出入相錯者盡藏﹐﹝藏﹐謂苞蘊在心。﹞然後可以行軍襲邑﹐舉措知先後﹐不失地利。此地圖之常也。』

大唐髙宗遣將軍裴行儉討突厥﹐軍至單於都護府之北﹐際晚下營﹐壕塹方周﹐遽令移就崇崗。將士云﹕『眾已就安堵﹐不可勞擾。』行儉不從﹐更令徙之。此夜﹐風雨暴至﹐前設營所水深丈餘﹐將吏驚服﹐問行儉曰﹕『何以知風雨也﹖』行儉笑曰﹕『自今但依我節制﹐何須問我所由知也﹗』

孫子曰﹕『不用鄕導者﹐不得地利。﹝不任彼鄕人而導軍者﹐則不能得道路之便利也。﹞先知迂直之計者勝﹐此軍爭之法也。』

【鄕導】

《大唐衛公李靖兵法》曰﹕『凡是賊徒﹐好相掩襲。須擇勇敢之夫﹐選明察之士﹐兼使鄕導﹐潛歷山原﹐密其聲﹐晦其迹﹐或刻爲獸足﹐而卻履於中途﹔或上冠微禽﹐而幽伏於叢薄。然後傾耳以遙聽﹐竦目而深視﹐專智以度事機﹐注心而候气色﹐見水痕則可以測敵濟之早晚﹐觀樹動則可以辧來寇之驅馳也。故煙火莫若謹而審﹐旌旗莫若齊而一。爵賞必重而不欺﹐刑戮必嚴而不捨。敵之動靜﹐而我必有其備﹔彼之去就﹐而我豈不得保其全哉﹗』﹝必須先覘敵國道路遠近﹐水潦山川﹐溪谷險阨﹐城邑大小﹐溝渠深淺﹐蓄積多少﹐兵革之數﹐豪傑姓名﹐審而知之﹐用兵之要也。﹞

【下營斥候並防捍及分布陣】﹝附﹞

《衛公李靖兵法》曰﹕

諸逢平原廣澤﹐無險可恃﹐卽作方營。兵旣有二萬人﹐已分爲七軍﹐中軍四千人﹐左右四軍各二千六百人﹐虞候兩軍各二千八百人。左右軍及左右虞候軍別三營﹐六軍都當十八營﹐中軍作一大營。如其無賊﹐田土寬平﹐每營中閒使容一營。如地狹﹐不得使容一營﹐中軍在中央﹐六軍總管在四畔﹐象六出花。軍出日﹐右虞候引前﹐其營在中營前右廂向南﹐左虞候押後﹐在中營後左廂近北﹐結角﹐兩虞候相當﹐狀同丑未。若左虞候在前﹐卽右虞候在後﹐諸軍並卻轉。其左右兩廂營在四面﹐各令依近本軍卓幕﹐得相統攝﹐急緩須有救援。若欲得放馬﹐其營幕卽狹長卓﹐務取營裏寬廣﹐不使街巷窄狹。如其拓隊兵少﹐量抽不戰隊相助。如兵有多少﹐準數臨時加減。其隊去幕二十步﹐布列使均。諸地帶半險﹐須作月營﹕其營單列﹐面平背險﹐兩翅向險﹐如月初生。其營相去﹐中閒亦令容一營。如逼賊庭﹐不得使容一營。若有警急﹐畜牧並於營後安置﹐其隊依前﹐於營外去幕二十步﹐均列布之。

諸道狹不可並行者﹐卽第一戰鋒隊爲首﹐其次右戰隊次之﹐其次左戰隊次之﹐其次右駐隊次之﹐其次左駐隊次之。若道平川闊﹐可得並行者﹐宜作統行法。其統法﹕每統﹐戰鋒隊居前﹐兩戰隊並行次之﹐又兩駐隊並行次之﹐余統準此。若更堪齊頭行者﹐每統五隊﹐橫列齊行﹐後統次之。如每統三百人﹐簡取二百五十人﹐分爲五隊﹐第一隊爲戰鋒隊﹐第二﹑第三隊爲戰隊﹐第四﹑第五隊爲駐隊﹐每隊隊頭一人﹐副隊頭一人﹔其下等五十人﹐爲輜重隊﹐別著隊頭一人﹐副隊頭一人﹐擬戰日押輜重遙爲聲援。若兵數更多﹐皆此類。

諸軍當軍折衝﹑果毅﹐必須排定隊伍﹐每行引發營﹐須依次第。戰日有罪須罰﹐有功須賞﹐依名排次﹐甚爲省易。不然推逐稍難﹐爭競不定。

諸每隊給一旗﹐行則引隊﹐住則立於隊前。其大總管及副總管則立十旗以上﹐子總管則立四旗以上﹐行則引前﹐住則立於帳側。統頭亦別給異色旗﹐擬臨陣之時﹐辧其進退。駐隊等旗﹐別樣別造﹐令引輜重。各令本軍營隊﹐識認此旗。

諸軍相去旣遠﹐語聲難徹﹐走馬報又勞煩﹐故建旗幟﹐用爲節度。其方面旗舉﹐當方面兵急須裝束﹔旗向前亞﹐方面兵急須進﹔旗正豎﹐卽住﹔旗臥﹐卽回。審細看大將所舉之旗。﹝大將方面旗﹐東方碧﹐南方赤﹐西方白﹐北方黑。專看方色旗亞處﹐卽是其方賊來﹐便須捍禦攻擊。具法制篇中。﹞

諸大將置鼓四十面﹐子總管給十面﹐營別給鼓一面﹐行卽負隨纛下﹐晝夜及在道有警急﹐擊之傳響﹐令諸軍嚴警﹐兼用防備賊侵逼。如軍行引之時﹐先軍卒逢賊寇﹐先軍卽急擊之鼓﹐中腰及後軍聞聲﹐急須向前相救﹔中腰逢賊﹐卽須擊鼓﹐前軍聞聲便住﹐後軍聞聲須急向前赴救﹔後頭逢賊﹐卽擊鼓﹐前頭﹑中腰聞聲卽須住﹐並量抽兵相救。如發引稍長﹐鼓聲不徹﹐中腰支料更須置鼓傳響﹐使前後得聞。其諸營自須著鼓一面﹐用防夜中有賊犯營﹐卽急擊﹐令諸軍有警備。

諸行軍立營數多﹐則計或逢泥溺﹐或阻山河﹐同聽角聲﹐俱共齊發﹐路狹難進﹐徒餓馬驢。應發營第一角聲絕﹐右虞候捉馬驢﹔第二角聲絕﹐卽被駕﹐右一軍捉馬驢﹔第三角聲絕﹐右虞候卽發引﹐右一軍被駕﹐右二軍捉馬驢﹔第四角聲絕﹐右一軍卽發引﹐右二軍被駕。以後諸軍﹐每聽角聲﹐裝束被駕準此。每營各出一戰隊﹐令取虞候進止﹐防有賊至﹐便用騰擊﹐前有賊前頭用﹐後有賊回捍後。如其路更細小﹐卽須更加角聲﹐仍令虞候及當營官人虞候子排比﹐催督急過﹐不得停擁。過訖﹐以後軍準前排比﹐催迫急過。

諸軍馬行動﹐得知次第。出﹐先右虞候馬軍爲首﹐次右虞候步軍﹐次右軍馬軍﹐次右軍步軍﹐次前軍馬軍﹐次前軍步軍﹐次中軍馬軍﹐次中軍步軍﹐次後軍馬軍﹐次後軍步軍﹐次左軍馬軍﹐次左軍步軍﹐其次左虞候馬軍﹐次左虞候步軍。其馬軍去步軍兵一二里外行﹐每有髙處﹐卽令三五騎馬於上立﹐四顧以候不虞。以後餘軍﹐準前立馬四顧。右虞候旣先發安營﹐踏行道路﹐修理泥溺﹑橋津﹐檢行水艸﹔左虞候排窄路﹑橋津﹐捍後﹐收拾闌遺﹐排比隊仗﹐整齊軍次﹐使不交雜。若軍回入﹐先左虞候馬軍﹐次左虞候步軍﹐次左馬軍﹐次左步軍﹐其次第準前卻轉。其虞候軍職掌﹐準初發交換。

諸軍營各量置虞候子﹐並使排比﹐依軍次行。如此發引﹐卒逢寇賊﹐部伍甚易﹔若零疊散行﹐牽率難就﹐萬一賊至﹐並非所管。

諸軍討伐﹐例有數營﹐發引逢賊﹐首尾難救。行引之時﹐須先爲方陣﹐應行之兵﹐分爲四分﹐輜重爲兩道引﹐戰鋒等隊亦爲兩道引﹕其第一分初發﹐輜重及戰鋒分爲四道行﹐兩行﹝戶郎反﹐下同。﹞輜重在中心雙引﹐兩行戰鋒隊並各在輜重外﹐左右夾雙引﹔其次一分﹐戰鋒隊與前般左右行戰鋒隊相當﹐輜重隊與前行輜重相當﹔又其次一分﹐準上﹔最後一分﹐亦準上。初發第一分引﹐戰鋒﹑輜重相當。如其逢賊﹐前後分四行﹐兩行輜重抽縮﹐兩行戰鋒橫引﹐作前面甚易。其次兩分﹐先作四行長引﹐其戰鋒卽在外﹐便充兩面。其後分亦先作四行﹐其輜重進前﹐戰鋒隊橫列相接﹐便充後面亦易。其方陣立卽可成。如此發引﹐縱使狹路﹐急緩亦得成陣。每軍戰鋒等隊﹐須過本軍輜重尾﹐輜重稠行﹐戰鋒等隊稠引﹐常令輜重並近前頭。戰鋒隊相去十步下一隊﹐輜重隊相去兩步下一隊﹐如此行﹐卽須相裹得﹐若逢川陸平坦﹐彌加穩便。其戰鋒﹑輜重等隊﹐分布使均。

諸軍馬旣逼賊庭﹐探候事須明審。諸營住及營行﹐前後及左右廂肋上﹐五里著馬兩騎﹐十里更加兩騎。十五里更加兩騎﹐至三十里﹐一道用人馬十二騎。若兵多﹐發引稍長﹐肋上卽更量加一兩道﹐使令相見。其乘馬人﹐每令遙相見﹐常接髙行﹐各執一方面異旗﹐無賊此旗常捲﹐見賊卽須速展。軍營見旗展﹐卽知賊至﹐須覓穩處。旣先知賊來﹐得設機伏﹐整齊部伍﹐迎前出戰。其最遠及以次遠人﹐須與好馬乘騎﹐不然被賊捉將。

諸軍馬擬停三五日﹐卽須去軍一二百里以來﹐安置爟烽﹐如有動靜﹐舉烽相報。其烽並於賊路左側逐要置﹐每二十里置一烽應接﹐令遣到軍。其遊弈馬騎﹐晝日遊弈候視﹐至暮速作食﹐喫訖﹐卽移十里外止宿﹐慮防賊徒暮閒見煙火﹐夜深掩襲捉將。其賊路左右艸中﹐著人止宿﹐以聽賊徒﹐如覺來﹐報烽煙家﹐舉烽遞報軍司﹕如覺十騎以上﹐五十騎以下﹐卽放一炬火﹐前烽應訖﹐卽滅火﹔若一百騎以上﹐二百騎以下﹐卽放兩炬火﹐準前應滅﹔賊若五百騎以上﹐五千騎以下同﹐卽放三炬火﹐準前應滅。前鋒應訖﹐卽赴軍﹐若慮走不到軍﹐卽且投山谷﹐逐空方可赴軍。如以次烽候視不覺﹐其舉火之烽卽須差人﹐急走告知。賊路旣置爟烽﹐軍內卽須應接。又置一都烽﹐應接四山諸烽。其都烽如見煙火﹐急報大總管﹐云『某道煙火起』﹐大總管當須嚴備﹐收拾畜生﹐遣人遠探。每烽令別奏一人押﹐一道烽令折衝﹑果毅一人都押。

諸軍營將發之時﹐當營跳蕩﹑奇兵﹑馬軍去營二三里外﹐當面布列﹔戰鋒隊﹑駐隊各持仗﹐依營四面去擬徹幕處二十步﹐布列隊伍﹐一如臨陣法。待營中裝束輜重訖﹐其步兵﹑輜重隊二十步引﹐馬軍去步軍二里外行引。

諸軍營將下之時﹐當營跳蕩﹑奇兵﹑馬軍並戰鋒隊﹑駐隊各令嚴備持仗﹐一準發法。待當營卓幕訖﹐方可立隊﹐釋仗﹐各於本隊下安置。若有警急﹐隨方禦捍。其馬軍下營訖﹐取總管進止﹐其馬合羣牧放。

諸兵馬發引﹐或逆泥溺﹐或阻山河﹐其路有須塡補﹐有須開拓。左右虞候軍兵﹐先多於諸軍取充虞候子﹐右虞候先將此兵修理橋梁泥滓﹐開拓窄路﹔左虞候排窄路﹐捍後﹐收拾闌遺。

諸兵士每下營訖﹐先令兩隊共掘一廁。

諸行軍出師﹐兵士不得浪費衣資﹐廣爲喫用。又不得近田苗及城市下營﹐須去城十里外。要有市賈入城﹐營司判官許﹐差人押領﹐不許輒入城郭。必免酗酒﹑鬥打﹑偸盜﹑姦非﹐亦不損暴田苗也。

諸兵馬每下營訖﹐營主卽須句當四司官典﹑司兵及左右﹐令分頭巡隊﹐問兵士到否。如有卒忽未到﹐卽差本隊﹑本火主﹐將畜生及水食卻迎取。如其逃走﹐速差人捕捉。

諸軍下營訖﹐司騎及佐﹐分頭巡隊﹐檢驗驢馬羣﹐先有脊破﹐卽令翦毛洗瘡﹐傅藥療救﹐不許連絆﹔如新打破﹐作瘡腫﹐並有系絆﹐卽將所由人領過營主﹐量事決罰。司冑及佐﹐下營訖卽巡隊﹐檢校兵甲等色﹐如有破綻損污﹐須卽修緝磨礪﹔如其棄失﹐申上所由﹐便爲按記﹐準法科結。司倉及佐﹐捉搦兵士糧食﹐封署點檢﹐勿令廣費。

諸軍營下定﹐事須防禦。於營外去幕二十步﹐列隊仗﹐如臨陣對寇法﹐晝夜嚴警。縱逢雨雪﹐並押隊官並不得離隊。每營畱五疋馬﹐並鞍轡放飼﹐防有警急﹐卽令馳告。至夜﹐每陣前百步外﹐各著聽子二人﹐一更一替﹐以聽不虞。仍令探更人探聽子細﹐勿令眠睡。其晝日﹐諸軍前各亦逐髙要處﹐安置斥候﹐以視動靜。

諸軍營隊伍﹐每夜分更﹐令人巡探。人不得髙聲唱號﹐行者敲弓一下﹐坐者扣槊三下﹐方擲軍號﹐以相應會。當營界探﹐周而復始。擲號錯失﹐便卽決罰。當軍折衝﹑果毅﹐並押鋪宿﹐盡更巡探﹐遞相分付﹔虞候及中軍官人﹐通探都巡。

諸軍營常須慮有卒急﹐要設外鋪。每夜﹐軍別量抽三五人﹐於當軍前﹐或於軍側三五里外﹐穩便要害之處﹐安置外鋪﹐仍令各將一兩面鼓自隨。如夜中有賊犯大營﹐其外鋪看賊與大營交戰﹐卽從鳴鼓大叫﹐以擊賊後﹐乘得機便﹐必當克捷。

諸軍營下定﹐每營夜別置外探。每營折衝﹑果毅相知作次﹐每夜面別四人﹐各領五騎馬﹐於營四面去營十里外遊弈﹐以備非常。如有警急﹐奔馳報軍。

諸晝日有賊犯營﹐被犯之營卽急擊鼓﹐諸營亦擊鼓相應。應訖﹐無賊之營卽止﹔惟所犯之營﹐非賊散﹐鼓聲不得輒止。諸軍各著衣甲持仗﹐看大將五方旗所指之方﹐卽是賊來之路﹐裝束兵馬﹐出前布陣﹐諸軍嚴警。如須兵救﹐一聽大總管進止﹐不得輒動。

諸夜有賊犯軍營﹐被犯之營擊鼓傳警﹐一如晝日﹐非賊去不得輒止。仍須盡力禦捍﹐百方防備。諸軍擊鼓傳警訖﹐鼓音卽止﹐各自防備﹐不得輒動。被犯之營﹐賊侵逼急﹐卽令告中軍﹐大總管自將兵救﹔餘軍各準常法﹐於營前後出隊布陣﹐以聽進止。

諸狂賊夜來犯﹐被犯之營但擊鼓拒戰﹐不得叫喚。諸營擊鼓傳警訖﹐鼓音卽止﹐當頭著衣甲防備。被犯之營旣鼓聲不止﹐大總管自將兵救。先與諸將平章﹐兵士或隨身將胡桃鈴爲標記﹐不然打鼓從內向外﹐以相救助。其被犯之營﹐聞鼓鐸之聲﹐卽知大總管兵至。其軍內節度﹐大總管臨時攺變處分﹐每晨朝卽共諸軍將論一日事﹐至暮卽共論一夜事。若先爲久長定法﹐則恐有漏泄﹐狂賊萬一得知﹐翻輸機便。﹝其胡桃鈴或鐸之類﹐皆不可先定﹐恐賊知誤人也。﹞

諸且以二萬人軍﹐用一萬四千人戰﹐計二百八十隊。有賊﹐將出戰布陣﹐先從右虞候軍引出﹐卽次右軍﹐卽次前軍﹐卽次中軍﹐卽次後軍﹐卽次左軍﹐卽次左虞候軍。除馬軍八十隊﹐其步軍有二百隊。其中軍三十六隊﹐左右虞候兩軍各二十八隊﹐共五十六隊﹐其左右廂四軍各二十七隊﹐共一百隊。﹝其分人定隊﹐具軍制篇中。﹞須先造大隊﹐以三隊合爲一隊﹐慮防賊徒並兵衝突。其隊居當軍中心﹐安置使均。其大隊一十五隊﹐中軍三隊﹐餘六軍各二隊。通五十人隊﹐合有一百七十隊﹐爲戰﹑駐等隊。隊別通隊﹐及街閒空處﹐據地二十步﹔十隊當二百步﹐以八十五隊爲戰隊﹐據地計一千七百步。其八十五隊爲駐隊﹐塞空處。其馬軍﹐各在當戰隊後﹐駐軍左右﹐下馬立。布陣訖﹐鼓音發﹐其弩手去賊一百五十步卽發箭﹐弓手去賊六十步卽發箭。若賊至二十步內﹐卽射手﹑弩手俱捨弓弩﹐令駐隊人收。其弓拏手先絡膊﹐將刀棒自隨﹐卽與戰鋒隊齊入奮擊。其馬軍﹑跳蕩﹑奇兵亦不得輒動。若步兵被賊蹙回﹐其跳蕩﹑奇兵﹑馬軍卽迎前騰擊﹐步兵卽須卻回﹐整頓援前。若跳蕩及奇兵﹑馬軍被賊排退﹐戰鋒等隊卽須齊進奮擊。其賊卻退﹐奇兵及馬軍亦不得遠趁﹐審知賊驚怖散亂﹐然可乘馬追趁。其駐隊不得輒動。前卻打賊﹐退敗收軍﹐舉槍捲幡﹐一依教法。如營不牢固﹐無險可恃﹐卽軍別量抽一兩隊充駐隊﹐使堅營壘。如其輜重牢固﹐不要防守﹐駐隊亦須出戰也。

諸逢賊布陣﹐須有次第。先右虞候爲首﹐其次右軍﹐其次前軍﹐其次中軍﹐其次後軍﹐其次左軍﹐其次左虞候。其諸軍跳蕩﹑奇兵﹑馬軍﹐各隨本軍以次行。至戰所﹐並於本軍戰鋒隊﹑駐隊前布列﹐待五方旗節度。如戰鋒等隊打賊不入﹐其跳蕩﹑奇兵排後卽入。每入山谷林木蒙密之處並渡水狹路及下營戰處﹐百里以來﹐總須搜踏淸靜。不然﹐兵引過半﹐臨戰下營﹐伏兵起發﹐致損軍旅。其收軍還營﹐卻抽左虞候先入﹐卽左軍﹑後軍﹑中軍﹑前軍﹑右軍﹑右虞候。

諸賊徒恃險固﹐阻山布陣﹐不得橫列﹐兵士分立﹐宜爲豎陣。其陣法﹕弩手﹑弓手與戰鋒隊相閒引前﹐兩駐隊兩邊相翊。布列旣定﹐諸軍卽聽角聲﹐其角聲節度一準前。看黃旗向賊亞﹐聞鼓聲發﹐諸軍弩手﹑弓手及戰鋒隊﹐各令人捉馬﹐一時籠槍﹐大叫齊入。若弩手﹑弓手﹑戰鋒等隊引退﹐跳蕩﹑奇兵隊一時齊入﹐戰鋒等隊排比回面﹐還與奇兵同入。如見黃旗卻立不亞及聞金鉦聲﹐乃止﹐膊上架槍引還﹐各於舊處﹐準前聽角聲﹐捲幡﹑簇隊一準前。如便放散﹐卽更聽一會角聲﹐依軍次發引。

諸方陣旣成﹐逢賊鬥戰﹐或打頭﹐或打尾。打頭﹐其陣行行不前進﹐陣旣不進﹐自然牢密﹔如其打尾﹐頭行不停﹐其陣中閒多有斷絕﹐須面別各定總管﹐都押句當﹐勿令斷絕。

諸軍將戰﹐每營跳蕩隊﹑馬軍隊﹑奇兵隊﹑戰鋒隊﹑駐隊等﹐分析爲五等﹐當軍等別各令一官押領。出戰之時﹐先用某等兵戰鬥﹐如更須兵﹐以次更取某等兵用盡。當營輜重隊不得輒用﹐亦各一官押領﹐使堅壘﹐各令知其部伍﹐不使紛雜。自余節度﹐一依橫陣。

諸每隊布立﹐第一立隊頭﹐居前引戰﹔第二立執旗一人以次立﹐左傔旗在左次立﹐右傔旗在右次立。其兵分作五行﹐傔旗後左右均立。第一行戰鋒七人次立﹐第二行戰鋒八人次立﹐第三行戰鋒九人次立﹐第四行戰鋒十人次立﹐第五行戰鋒十一人次立﹐並橫列鼎足﹐分布爲隊。隊副一人撰兵後立﹐執陌刀﹐觀兵士不入者便斬。果毅領傔人﹐又居後立督戰﹐觀不入便斬。並須先知左肩右膊﹐行立依次。

諸每隊﹐戰鋒五十人﹐重行在戰隊前﹐布陣立隊訖﹐聞鼓聲發﹐戰鋒隊卽入﹐其兩戰隊亦排後卽入。若戰隊等隊有人不同入﹐同隊人能斬其首者﹐賞物五十段。別隊見不入人﹐能斬其首者﹐準前賞物。惟駐隊人不得輒動。凡與敵鬥﹐其跳蕩﹑奇兵﹑馬軍等隊﹐卽須量抽人下馬當之。隊別量抽捉馬人﹐先定名字。若臨鬥時﹐捉馬人有前卻及應捉撩亂失次第﹐致失鞍馬者﹐斬。若其賊退﹐步趁不得過三十步﹐亦不得卽乘馬趁。審知賊退﹐撩亂驚怖﹐然可騎馬逐北﹐仍與諸隊齊進。其折衝﹑果毅﹐當斗之時﹐𨿽蹔下馬﹐賊徒敗退以後﹐卽任騎馬檢校騰逐。

諸軍弩手﹐隨多少布列。五十人爲一隊﹐人持弩一具﹐箭五十隻﹐人各絡膊﹐將陌刀棒一具﹐各於本軍戰隊前雁行分立﹐調弩上牙﹐去賊一百五十步內戰﹐齊發弩箭﹔賊若來逼﹐相去二十步卽停弩﹐持刀棒﹐從戰鋒等隊過前奮擊﹐違者斬。如其共賊相持守捉城邑﹐其弩手等﹐卽依弩式﹐看旗發用。

諸隊頭共賊相殺﹐左右傔旗急須前進相救﹔若左右傔被賊纏繞﹐以次行人急須前進相救﹔其進救人又被賊纏繞﹐以次後行人準前急須進救。其前行人被賊殺﹐後行不救者﹐仰押官及隊副使便斬。但有隊被賊纏繞﹐比隊亦須速救﹐臨陣不救者﹐皆斬。

凡將﹐須使兵士簡靜﹐處分有序﹐將百萬之眾﹐如領一人。每軍定一官知髙聲﹐營別有虞候差主帥一人知髙聲﹐營四面各差一人知髙聲﹐隊別亦定一人知髙聲。

諸見賊聲髙喧鬧者﹐仰押隊官及隊頭便斬。押隊官﹑隊頭不斬者﹐卽斬押隊官及隊頭。諸軍將或在前﹐或在後﹐須傳聲喚隊及人者﹐仰押隊官自傳﹐兵士不得輒傳。﹝以上並《衛公兵法》。﹞

凡置營﹐左有艸澤﹐右有流泉﹐背山險﹐向平易﹐通達樵采﹐牧飲相近。地又有八種不堪安營﹕山中之髙﹐謂之天柱﹔澤中之髙﹐謂之地柱﹔髙中之下﹐謂之天獄﹔下中之下﹐謂之地獄﹔斥鹵多石﹐少艸無水﹐謂之窮極﹔故邑破營﹐謂之虛耗﹔川谷衝口﹐柴艸幹深﹐謂之天竈﹔穹崇形﹐四面坳瀉﹐謂之沃燋。皆急過勿畱。亦不得飲死水。

凡軍行營壘﹐先使腹心及鄕導前覘﹝醜驗切﹞審知﹐各令候吏先行﹐定得營地﹔擘五軍分數﹐立四表候視﹐然後移營。又先使候騎前行﹐持五色旍﹐見溝坑揭﹝去列反﹞黃﹐衢路揭白﹐水澗揭黑﹐林木揭靑﹐野火揭赤﹐以鼓本數應之﹐仍須數相接。立旗鼓﹐令相聞見。若渡水踰山﹐深邃林藪﹐精騎驍勇搜索﹐數里無聲﹐四周絕迹。髙山樹頂﹐令人遠視﹐精兵四向﹐要處防禦。然後分兵前後﹐以爲鎭拓。乃令輜重老少﹐次步後馬﹐切在整肅﹐防敵至﹐人馬無聲﹐不失行列。險地狹徑﹐亦以部曲鱗次﹐或須環回旋轉﹐以後爲前﹐以左爲右﹐行則魚貫﹐立則雁行。到前止處﹐遊騎精銳四向散列而立﹐各依本方下營。一人一步﹐隨師多少。咸表十二辰﹐豎六旍﹐長二丈八尺﹐審子午卯酉地﹐勿令邪僻。以朱雀旍豎午地﹐白獸旍豎酉地﹐玄武旍豎子地﹐靑龍旍豎卯地﹐招搖旍豎中央。其樵采牧飲﹐不得出表外。

一說﹐安營之法與圓陣相侔﹐每一大營有四十子營﹐營各四十幕爲一部。其一子營皆空﹐其內八閒﹐開三徑﹐十二旗﹐十六鼓﹐左矛右戟﹐前楯後弩﹐旗鼓中央﹐大將之所。安營之法﹐其道略同﹐而附於此。

【先據要地及水艸】

戰國吳子曰﹕『凡行師越境﹐必審地形﹐則知主客之向背。地利若不悉知﹐往必敗矣。故軍有所至﹐先五十里內山川形勢﹐使軍士伺其伏兵﹐將必自行﹐視地之勢﹐因而圖之﹐知其險易也。』

戰國秦師伐韓﹐圍閼與。趙遣將趙奢救之﹐軍士許歷曰﹕『秦人不意趙師至此﹐其來气盛﹐將軍必厚集其陣以待之。不然﹐必敗。』又曰﹕『先據北山者勝﹐後至者敗。』趙奢卽發萬人趨之。秦兵後至﹐爭山不得上﹐趙奢縱兵擊之﹐大破秦軍。遂解閼與之圍。﹝與音余。﹞

後漢初﹐諸將徵隗囂﹐爲囂所敗。光武令悉軍栒邑﹐未及至﹐﹝栒音詢。﹞隗囂乘勝使其將王元﹑行巡將二萬餘人下隴﹐因分遣巡取栒邑。漢將馮異卽馳兵﹐欲先據之。諸將皆曰﹕『虜兵盛而新乘勝﹐不可與爭。宜止軍便地﹐徐思方略。』異曰﹕『虜方兵盛臨境﹐忸小利﹐﹝忸﹐猶貫習也。謂貫習前事而復爲之。爾雅曰『忸﹐復也。』郭景純曰﹕『謂忸復爲之也。』忸音女九反。音逝。貫音慣。復﹐扶又反。﹞遂欲深入。若得栒邑﹐三輔動搖﹐是吾憂也。夫「攻者不足﹐守者有餘」。今先據城﹐以逸待勞﹐非所以爭鋒也。』遂潛往閉城﹐偃旗鼓。行巡不知﹐馳赴之。異乘其不意﹐卒擊鼓建旗而出﹐巡軍驚亂奔走﹐追擊數十里﹐大破之。

後漢武都參狼羌爲寇﹐殺長吏﹐馬援將四千餘人往擊之。羌在山上﹐援軍據便地﹐奪其水艸﹐不與戰﹐羌遂窮困﹐悉降。

蜀《諸葛亮兵要》云﹕『軍已近敵﹐羅落常平明以先發﹐絕軍前十里內﹐各按左右下道﹔亦十里之內﹐數里之外﹐五人爲部﹐人持一白幡﹐登髙外向﹐明看隱蔽之處。軍至﹐轉尋髙而前。第一見賊﹐轉語後第二﹐第二詣主者﹐白之。凡候見賊百人以下﹐但舉幡指﹔百人以上﹐便舉幡大呼。主者遣疾馬往視察之。』

諸葛亮出斜谷﹐是時魏將司馬宣王屯渭南。郭淮策亮必爭北原﹐若亮跨渭登原﹐連兵北山﹐隔絕隴道﹐搖蕩民﹑夷﹐此非國之利也。宣王善之﹐淮遂屯北原。塹壘未成﹐蜀兵大至﹐淮逆擊走之。

魏將諸葛誕﹑胡遵等伐吳﹐攻東興﹐吳將諸葛恪率水軍拒之。及恪上岸﹐部將丁奉與唐咨﹑呂據﹑畱贊等﹐俱從山西上。奉曰﹕『今諸軍行遲﹐若敵據便地﹐則難與爭鋒矣。』乃辟諸軍使下道﹐率麾下三千人逕進。時風便﹐奉舉帆二日至﹐遂據徐塘。天寒大雪﹐時魏諸將置酒髙會﹐奉見其前部兵少﹐相謂曰﹕『取封侯爵賞﹐正在今日。』乃使兵解鎧著冑﹐持短兵。敵人從而笑焉﹐不爲設備。奉縱兵斫之﹐大破敵前屯。會據等至﹐魏軍遂潰。

東晉末﹐宋武帝率師伐南燕慕容超。晉師度峴﹐慕容超懼﹐率卒四萬就其將段暉等於臨朐﹐﹝其俱反。﹞謂其將公孫五樓曰﹕『宜進據川源﹐晉軍至而失水﹐亦不能戰矣。』臨朐有巨蔑水﹐去城四十里﹐五樓馳據之。龍驤將軍孟龍符領騎居前﹐奔往爭之﹐五樓乃退﹐因而大敗。

十六國後秦姚興與前秦苻登相持﹐登自六陌向廢橋﹐興乃自將精騎以迎登﹐使將尹緯領步卒﹐據廢橋以抗登。登因急攻緯﹐緯將出戰﹐興馳遣使謂緯曰﹕『兵法不戰而制人者﹐蓋謂此也。苻登窮寇﹐特宜持重﹐不可輕戰。』緯曰﹕『先帝登遐﹐人情擾懼﹐不因思奮之力梟殄逆豎﹐大事去矣。』遂與登戰﹐大破之﹐登眾渴死者十二三﹐其夜大潰。

十六國夏赫連勃勃屯依力川﹐後秦姚興將王奚聚羌胡三千餘戶於敕奇堡﹐勃勃進攻之。奚驍悍有膂力﹐短兵接戰﹐勃勃之眾多爲所傷。於是堰斷其水﹐堡人窘迫﹐執奚出降。

東魏將齊神武伐西魏﹐軍過蒲津﹐涉洛﹐至許原。西魏將周文帝軍至沙苑﹐齊神武聞周文至﹐引軍來會。詰朝﹐候騎告齊神武軍且至。周文部將李弼曰﹕『彼眾我寡﹐不可平地置陣。此東十里有渭曲﹐可先據以待之。』遂軍至渭曲﹐背水東西爲陣。合戰﹐大破之。

隋文帝初﹐突厥寇蘭州﹐隋將賀樓子幹率眾拒之﹐至可洛峐﹝古哀反﹞山﹐與賊相遇。賊眾甚盛。子幹阻川爲營﹐賊軍不得水數日﹐人馬甚獘﹐縱擊﹐大破之。

《大唐衛公李靖兵法》曰﹕『諸行軍下營﹐𨿽有泉澗而乏水處﹐差人監當﹐勿令濁亂並有踐踏。其放牧艸亦然。』

【識水泉﹑隔山取水﹑越山度險】﹝附﹞

軍行砂磧碱鹵之中﹐有野馬黃羊蹤﹐尋之﹐有水。

烏鳥所集處﹐有水。

地生葭葦﹑蘆菼﹑菇蒲之處﹐下有伏泉。

地有蟻壤之處﹐下有伏泉。

渴烏隔山取水﹐以大竹筒雄雌相接﹐勿令漏泄﹐以麻漆封裹﹐推過山外﹐就水置筒﹐入水五尺﹐卽於筒尾﹐取松樺漧艸﹐當筒放火﹐火气潛通水所﹐卽應而上。

踰越山阻﹐以系竿頭﹐引掛髙處﹐礙固勝人﹐便卽令上﹐又增﹐次引人﹐又加大﹐續更汲上﹐則束馬懸車﹐可以力辦。

【據倉廩】

隋末﹐天下大亂﹐李密起兵於雍丘。是時河南﹑山東大水﹐死者將半。密將李績言於密曰﹕『今人多阻饑﹐若據得黎陽倉﹐大事濟矣。』密乃遣績領麾下五千人﹐自源武濟河掩襲﹐卽日克之﹐開倉恣食﹐一旬之閒﹐勝兵二十餘萬人。

兵十一

孫子曰﹕『安能動之。﹝攻其所愛。﹞故我欲戰﹐敵𨿽髙壘深溝﹐不得不與我戰者﹐攻其所必救也。﹝絕糧道﹐守歸路﹐攻其君主也。﹞上兵伐謀﹐﹝敵始有設謀﹐伐之易。﹞其次伐交。』﹝不令合。﹞

【攻其必救】﹝【先取根本】同﹞

春秋時﹐楚子圍宋﹐晉侯將救之﹐大夫先軫曰﹕『報施救患﹐取威定霸﹐於是乎在矣。』狐偃曰﹕『楚始得曹﹐而新婚於衛﹐若伐曹﹑衛﹐楚必救之﹐則宋免矣。』從之﹐而解。

戰國魏﹑趙相攻﹐齊將田忌引兵救趙。孫臏﹝必刃反﹞曰﹕『夫解雜亂紛糾者不控捲﹐﹝丘員反。﹞救鬥者不搏撠﹐﹝音戟。﹞批亢搗虛﹐形格勢禁﹐則自爲解耳。今魏﹑趙相攻﹐輕兵銳卒必竭於外﹐老弱罷於內。君不若引兵疾走大梁﹐據其街路﹐衝其方虛﹐彼必釋趙而自救。是我一舉解趙之圍而收獘於魏也。』田忌從之﹐直走大梁﹐魏師遂退。

漢先零﹑﹑﹝音汧﹞二種羌解仇合黨爲寇﹐漢將趙充國討之﹐守便宜上書曰﹕『先零羌虜欲爲背叛﹐故與﹑解仇﹐然其私心恐漢兵至而﹑背之也。臣愚以爲其計請先討先零﹐若先擊羌﹐先零必助之。今虜馬肥﹐糧食方饒﹐擊之恐不能傷害﹐適使先零得施徳於羌也﹐堅其約﹐合其黨。虜交堅黨合﹐誅之用力數倍﹐臣恐國家憂累猶十年數﹐不二三歲而已。先誅先零﹐則﹑之屬不煩兵服矣。』宣帝從之﹐果如其策。

王莽末﹐光武起兵據昆陽城﹐時惟有八九千人﹐莽遣將王尋﹑王邑﹑嚴尢討之﹐軍到城下者且十萬。光武畱王鳳等守城﹐與李軼等十餘騎夜出。旣至郾﹑定陵﹐悉發諸營兵。嚴尢說王邑曰﹕『昆陽城小而堅﹐今假號者在宛﹐亟﹝急也﹞進大兵﹐彼必奔走﹐則昆陽自服。』邑曰﹕『吾昔以虎牙將軍圍翟義﹐坐不生得﹐以見責讓。今將百萬之眾﹐遇城而不能下﹐何謂邪﹗』遂圍之數十重﹐列營百所﹐云車十餘丈﹐瞰臨城中﹐旗幟蔽野﹐埃塵連天﹐鉦鼓之聲聞數百里。或爲地道﹐或衝輣﹝蒲萌反﹞撞城﹐積弩亂髮﹐矢下如雨﹐城中負戶而汲。王鳳等乞降﹐不許。光武遂與諸營部俱進﹐自將步騎千餘﹐前去大軍四五里而陣。尋﹑邑亦遣兵數千合戰。光武奔之﹐斬首數十級。諸部喜曰﹕『劉將軍平生見小敵怯﹐今見大敵勇﹐甚可怪也﹐且復居前。請助將軍。』光武復進﹐尋﹑邑兵卻﹐諸部共乘之﹐斬首數百千級。連勝﹐遂前﹐因大敗之。﹝王邑違先攻宛﹐所以敗也。﹞

王莽末﹐王郎起河北﹐鉅鹿郡太守王饒據城﹐光武圍數十日﹐連攻不克。耿純說曰﹕『久守王饒﹐士眾疲獘﹐不如及大兵精銳﹐進攻邯鄲﹐若王郎已誅﹐王饒不戰自服矣。』從之。乃畱兵守鉅鹿﹐而進軍邯鄲﹐屯其郭北。郎數出戰﹐無利﹐城守。急攻之﹐二十餘日﹐郎少傅李立爲反閒﹐開門內漢兵﹐遂拔邯鄲﹐郎黨悉平。

後漢將軍耿秉與竇固合兵萬四千騎﹐擊車師。車師有後王﹑前王﹐前王卽後王之子﹐其庭相去五百餘里。秉議先赴後王﹐以爲並力根本﹐則前王自服。固計未決。秉奮身而起﹐眾軍不得已﹐遂進。並縱兵鈔掠﹐斬首數千級﹐收馬牛羊十餘萬頭。後王安得震怖﹐從數百騎出迎秉﹐降。

後漢末﹐袁紹﹑曹公相持於官渡﹐沮﹝側居反﹞授說紹﹕『可遣蔣奇別爲支軍於外﹐以絕曹公之援。』紹不從。許攸進曰﹕『曹公兵少﹐而悉師拒我﹐許下余守勢必空弱﹐若分遣輕軍﹐星行掩襲﹐許拔﹐則操爲成擒。如其未潰﹐可令首尾奔命﹐破之必也。』紹又不用。竟爲曹公所敗。﹝袁紹違之而敗。﹞

後漢末﹐魏武徵河北﹐師次頓丘﹐黑山賊於毒等攻東武陽。魏武乃引兵西入山﹐攻毒等本屯。毒聞之﹐棄武陽還。魏武要擊於內黃﹐大破之。

魏將司馬宣王徵公孫文懿﹐泛舟潛濟遼水﹐作長圍﹐忽棄賊而向襄平。諸將言﹕『不攻賊而作圍﹐非所以示眾也。』宣王曰﹕『賊堅營髙壘﹐欲以老吾兵也。攻之﹐正入其計﹐此王邑所以恥過昆陽也。古人云﹐敵𨿽髙壘﹐不得不與我戰者﹐攻其所必救也。賊大眾在此﹐則巢窟虛矣。我直指襄平﹐必人懷內懼﹐懼而求戰﹐破之必矣。』遂整陣而過。賊見兵出其後﹐果邀之。宣王謂諸將曰﹕『所以不攻其營﹐正欲致此﹐不可失也。』乃縱兵逆擊﹐大破之﹐三戰皆捷。

東晉將蘇峻反﹐攻克石頭城﹐據之。晉將陶侃﹑溫嶠率兵討之﹐諸將請於查浦築壘﹐監軍部將李根曰﹕『查浦地下﹐又在水南﹐惟白石峻極險固﹐可容數千人﹐賊來攻不便﹐戮賊之術也。』侃從之﹐夜立壘訖。賊見壘大驚。賊攻大業﹐侃將救之﹐長史殷羨曰﹕『若遣救大業﹐步戰不如峻﹐則大事去矣。但當急攻石頭﹐峻必救之﹐而大業自解。』侃又從羨言。峻果棄大業而救石頭。諸軍與峻戰東陵﹐侃督護竟陵太守李陽部將彭世斬峻於陣﹐賊眾遂潰。

梁司州刺史陳慶之率眾圍東魏南荊州﹐東魏將堯雄與行臺侯景救之。雄曰﹕『白苟堆﹐梁之北面重鎭﹐因其空虛﹐攻之必克﹐彼若聞難﹐荊圍自解﹐此所謂機不可失也。』遂率攻之﹐慶之果棄荊州來﹐未至﹐雄陷其城﹐擒梁鎭將苟元廣。

東魏將齊神武率兵伐西魏﹐大軍濟河﹐集諸將議進趣之計。斛律羌舉曰﹕『宇文黑獺𨿽聚凶黨﹐彊弱可知。若固守﹐無糧援可恃。今揣其情﹐已同困獸。若不與其戰﹐而逕趣長安﹐長安空虛﹐可不戰而克。拔其根本﹐彼無所歸﹐則黑獺之首懸於軍門矣。』諸將議有異同﹐遂戰於渭曲﹐大敗而歸。﹝齊神武違之而敗。﹞

隋末﹐王世充與李密相持於東都﹐充夜渡﹐陣於洛水之北﹐其時密亦渡洛水陳兵﹐與充相對﹐東接月城﹐西至石窟。密兵多馬騎長槍﹐宜平寬放縱﹔充兵多戈矛�﹐宜隘險。然南逼洛水﹐北限大山﹐地形褊促﹐騎不成列﹐充縱�蹙之﹐密軍失利。密與數騎登船南濟﹐自餘兵馬皆東走月城。充乘勝長驅﹐直至月城下。密旣渡南岸﹐卽策馬西上﹐直向充本營﹐左右麾旌相繼而至。充營內見密兵來逼﹐急連舉六烽﹐充乃捨月城之圍﹐收兵西退﹐自洛北達於黑石﹐中閒四十餘里﹐奔北顚狽﹐大喪師徒。密之此行也﹐東北之圍不救而自解﹐西南之寇不戰而成功。充伏其權奇﹐不復輕出。

【軍師伐國﹐若中路城大兵多﹐須下方過】

秦末﹐沛公破南陽郡﹐南陽守齮﹝魚綺反﹞走﹐保城守宛。沛公引兵過而西。張良諫曰﹕『沛公𨿽欲急入關﹐秦兵尙眾﹐距險。今不下宛﹐宛從後擊﹐彊秦在前﹐此危道也。』於是沛公乃夜引軍從他道還﹐更旗幟﹐黎明﹐圍宛城三匝。﹝黎﹐或作﹐音黎也。天未明之頃已圍之﹐事畢方明。又言黎﹐黑也﹐亦未明之候也。﹞南陽守欲自剄﹐其舍人陳恢曰﹕『死未晚也。』乃踰城見沛公﹐曰﹕『臣聞足下約﹐先入咸陽者王之。今足下畱守宛。宛﹐大郡之都也﹐連城數十﹐民庶眾﹐積蓄多﹐吏民自以爲降必死﹐故皆堅守乘城。今足下盡日止攻﹐士死傷者必多﹔引兵去宛﹐宛必隨足下後﹕足下前則失咸陽之約﹐後又有彊宛之患。爲足下計﹐莫若約絳﹐封其守﹐因使止守﹐引其甲卒與之西。諸城未下者﹐聞聲爭開門而待足下矣。』沛公曰﹕『善。』乃以宛守爲殷侯﹐封陳恢千戶。引兵西﹐無有不下者。

蕭齊末﹐梁武帝自襄陽率兵東下﹐至郢州﹐﹝今江夏郡。﹞攻未拔。蕭穎冑在江陵遣衛尉席闡文勞軍﹐因謂梁武曰﹕『今頓兵兩岸﹐不並軍圍郢﹐定西陽﹑武昌﹐取江州﹐此機已失﹔莫若請救於魏﹐與北連和﹐猶爲上策。』梁武謂闡文曰﹕『漢口路通荊﹑雍﹐控引秦﹑梁﹐糧道資儲﹐聽此气息。兵若前進﹐魯山必阻沔路﹐所謂扼喉﹔若糧運不通﹐自然離散﹐何謂持久﹖鄧元起近欲以三千兵往定尋陽﹐彼若歡然悟機﹐一酈生亦足﹔脫拒我師﹐固非三千能下。西陽﹑武昌﹐取便得耳﹐得便應鎭守。守兩城不減萬人﹐糧儲稱是﹐卒無所出。脫東軍有上者﹐萬人攻一城﹐兩城勢不能相救。若我分軍應援﹐則首尾俱弱﹔如其不遣﹐孤城必陷。一城旣沒﹐諸城相次土崩﹐天下大事於是去矣。若郢州旣拔﹐席捲沿流﹐西陽﹑武昌自然風靡。何遽分兵散眾﹐自貽其憂﹖且丈夫舉動﹐言靜天步﹐況擁七州之兵以誅羣豎﹐懸河注火﹐奚有不滅﹖豈容北面請救﹐以自示弱。彼未必能信﹐徒貽我醜聲﹐此是下計﹐何謂上策﹗』及拔郢城﹐向下城戍﹐無不風靡﹐遂克建業。

大唐武徳初﹐宇文化及據聊城﹐淮安王神通進兵躡之。祕書丞魏徵謂神通曰﹕『化及今據聊城﹐莘人爲其固守。若至莘﹐卽宜攻取﹐但拔莘縣﹐聊城益懼﹐因而逼之﹐易同俯拾。須以攻具自隨﹐一足威敵﹐二不乏用。不然﹐兵至莘城﹐見無攻具﹐不下。如不能克莘﹐而遠追化及﹐恐亦無功﹐則化及非旬月可獲。莘人阻我糧運﹐化及爲之外援﹐恐非計之善者。』神通不從﹐軍次莘﹐果不下而退散。

武徳中﹐李靖隨河閒王孝恭討輔公祏。﹝音石。﹞賊一軍舟師三萬頓於當塗﹐柵斷江口﹐傍江築城﹐又遣陸軍二萬據當塗南路﹐亦造柵自固﹐並蓄力養銳﹐以抗大軍。諸將皆云﹕『二軍並是彊兵﹐爲不戰之計﹐城柵旣固﹐卒不可攻。請直指丹陽﹐掩其巢穴﹐若丹陽旣破﹐二軍可不戰而破。』靖曰﹕『公祏精銳﹐𨿽在水陸二軍﹐然其自統之兵﹐亦是勁勇。二軍城柵尙不可攻﹐公祏旣保石頭﹐豈應易拔﹖若我帥師至丹陽﹐畱停旬月﹐進則石頭未平﹐退則歸路已絕﹐此便腹背受敵﹐恐非萬全之計。然此二軍皆是百戰餘賊﹐必不憚於野戰。今若攻其城柵﹐乃是出其不意﹐滅賊之機﹐惟在此舉。』靖乃率諸將水陸俱進﹐苦戰破之﹐二軍悉潰走。靖遂率輕兵先至丹陽﹐公祏餘眾𨿽多﹐不敢復戰﹐擁兵東走﹐相次擒獲。

孫子曰﹕『兵之形象水﹐水之行也﹐避髙而就下﹔兵之形也﹐避實而擊虛。故水因地而制形﹐兵因敵而制勝。兵無常勢﹐水無常形﹐能因敵變化而取勝者﹐謂之神。﹝勢盛必衰﹐形露必敗﹐故能因敵變化﹐勝之若神。﹞進不可禦者﹐衝其虛也。』﹝衝突其虛空也。﹞

【必攻其易】

春秋時﹐桓王以諸侯伐鄭﹐鄭伯禦之。王爲中軍﹐虢公林父將右軍﹐蔡人﹑衛人屬焉﹔周公黑肩將左軍﹐陳人屬焉。鄭子元請爲左拒﹐以當蔡人﹑衛人﹔﹝拒﹐方陣。﹞爲右拒﹐以當陳人﹐曰﹕『陳亂﹐民莫有斗心。若先犯之﹐必奔。王卒顧之﹐必亂。蔡﹑衛不枝﹐固將先奔。﹝不能相枝持也。﹞旣而萃於王卒﹐可以集事。』從之。﹝萃﹐聚。集﹐成也。﹞曼伯爲右拒﹐祭仲足爲左拒﹐原繁﹑髙渠彌以中軍奉公﹐爲魚麗之陣。先偏後伍﹐伍承彌縫。﹝《司馬法》﹕車戰二十五乘爲偏﹐以車居前﹐以伍次之﹐承偏之隙而彌縫闕漏也。五人爲伍﹐此蓋魚麗陣法。﹞戰於繻葛。﹝鄭地。﹞命二拒曰﹕『旝動而鼓﹗』﹝旝﹐旃也﹐通帛爲之﹐蓋今大將之麾也﹐執以爲號令。旝﹐古外反。﹞蔡﹑衛﹑陳皆奔﹐王卒亂﹐鄭師合以攻之﹐王卒大敗。

春秋時﹐楚伐隨﹐軍於漢﹑淮之閒。隨將季梁曰﹕『楚人上左﹐君必左﹐﹝君﹐楚君也。﹞無與王遇。且攻其右。右無良焉﹐必敗。偏敗﹐眾乃攜矣。』﹝攜﹐離也。﹞隨將少師曰﹕『不當王﹐非敵也。』弗從。﹝不從季梁謀。﹞戰於速杞。隨師敗績。﹝少師違之而敗。﹞

春秋時﹐吳﹑楚二師陣於柏舉。吳子闔廬之弟夫槪王晨請於闔廬曰﹕『楚相囊瓦不仁﹐其臣莫有死志。先伐之﹐其卒必奔﹔而後大師繼之﹐必克。』以其屬五千先擊囊瓦之卒。楚師亂﹐吳師大敗之。

春秋時﹐晉師伐楚。苗賁皇言於晉侯曰﹕『楚之良﹐在其中軍王族而已。請分良以擊其左右﹐而三軍萃於王卒﹐必大敗之。』及戰﹐晉呂錡射楚共王﹐中目。楚師宵遁。晉師入楚﹐三日館﹑谷。

東晉將王惇反﹐兵至石頭城﹐欲攻晉將劉隗﹐﹝五罪反。﹞其將杜弘曰﹕『劉隗死士眾多﹐未易可克﹐不如攻石頭﹐其守將周札少恩﹐兵不爲之用﹐必敗。札敗﹐隗自走。』惇從之。札果開城門納弘。諸將與惇戰﹐晉師大敗。

後周末﹐隋文帝遣將韋孝寬率兵討尉遲迥於相州﹐軍進至鄴﹐迥悉其卒十三萬陣於城南。迥舊習軍旅﹐𨿽老﹐猶被甲臨陣。其麾下三千兵﹐皆關中人﹐爲之力戰。孝寬等軍失利而卻。鄴中士女﹐觀者如堵。髙炯與李詢乃整陣先犯觀者﹐因其擾而乘之。迥眾大敗﹐遂拔鄴城。

大唐太宗嘗謂羣臣曰﹕『朕自興兵﹐每執金鼓﹐必自指揮﹐習觀其陣﹐卽知彊弱。常以吾弱對其彊﹐以吾彊對其弱。敵犯吾弱﹐追奔不踰百數十步﹔吾擊其弱﹐必突過其陣﹐自背返擊之﹐無不潰。多用此而制勝﹐思得其理深也。』

【輕易致敗】

春秋時﹐鄭公子歸生伐宋﹐戰於大棘﹐宋師敗績。宋將狂狡輅﹝吾駕反。輅﹐迎。﹞鄭人﹐鄭人入於井。倒戟而出之﹐獲狂狡。君子曰﹕『失禮違命﹐宜其爲擒也。戎﹐昭果毅以聽之之謂禮。﹝聽﹐謂常存於耳﹐著於心﹐想聞其政令。﹞殺敵爲果﹐致果爲毅。易之﹐戮也。』﹝易﹐反易也。﹞

春秋時﹐吳子諸樊伐楚﹐門於巢。﹝攻巢門。﹞巢牛臣曰﹕『吳王勇而輕﹐若啟之﹐將親門。﹝啟﹐開門也。﹞我獲射之﹐必殪。﹝殪﹐死。﹞是君也死﹐疆其少安』。吳子門焉﹐牛臣隱於短墻以射之﹐卒。

隋煬帝徵吐谷渾﹐至覆袁川。時吐谷渾主與數騎而遁﹐其名王詐爲渾主﹐保車我眞山﹐帝令將張定和率師擊之。定和旣與賊相遇﹐輕其眾少﹐呼之命降﹐賊不肯下。定和不被甲﹐挺身登山﹐賊伏兵於巖石之下﹐發矢中之而斃。

【乘敵亂而取之】

大唐武徳中﹐李靖隨河閒王孝恭討蕭銑於江陵﹐王不從靖謀﹐致敗。賊委舟大掠﹐人皆負重。靖見其軍亂﹐進兵擊之﹐賊大敗﹐又乘勝進入其郛郭﹐攻其水城﹐克之。悉取其舟散於江中﹐賊救兵見之﹐謂城已陷﹐莫敢輕進。銑內外阻絕﹐城中攜貳﹐由是懼而出降。

孫子曰﹕『我專而敵分﹐﹝我專一而敵分散也。﹞我專爲一﹐敵分爲十﹐是以十攻其一也﹐﹝我料見敵形﹐審其虛實﹐故所備者少﹐專爲一屯。以我之專﹐擊彼之散卒﹐爲十共擊一也。﹞則我眾而敵寡﹔﹝我專爲一﹐故眾。敵分爲十﹐故寡。﹞能以眾敵寡者﹐則吾所與戰者﹐約矣。﹝言約少而易勝。﹞吾所與戰之地不可知﹐﹝言舉動微密﹐情不可見﹐使彼知所出而不知吾所舉﹐知所舉而不知吾所集。﹞不可知﹐則敵所備者多﹔敵所備者多﹐則吾與戰者寡矣。﹝形藏敵疑﹐則分離其眾備我也。言少而易擊也。﹞故備前則後寡﹐備後則前寡﹐備左則右寡﹐備右則左寡﹐無不備者無不寡。﹝言敵之所備者多﹐則士卒無不分散而少。﹞寡者﹐備人者也﹔﹝敵分散而少者﹐皆先備人也。﹞眾者﹐使人備己者也。﹝敵所以備己多者﹐由我專而眾故也。﹞故知戰之地﹐知戰之日﹐則千里而會戰。﹝以度量知空虛﹐先知戰地之形﹐又審必戰之日﹐則可千里期會﹐先往以待之。若敵已先至﹐可不往以勞之。﹞不知戰地﹐不知戰日﹐則左不能救右﹐右不能救左﹐前不能救後﹐後不能救前﹐而況遠者數十里﹐近者數里乎。﹝敵已先據形勢之地﹐己方趣利欲戰﹐則左右前後﹐疑惑進退﹐不能相救﹐況十數里之閒也。﹞故善用兵者﹐辟如率然。率然者﹐常山之蛇也。擊其首則尾至﹐擊其尾則首至﹐擊其中則首尾俱至。』﹝夫善戰者﹐必知戰之日﹐知戰之地。度道設期﹐分軍雜卒﹐遠者先進﹐近者後發﹐千里之會﹐同時而合﹐若會都市。其會地之日﹐無令敵知﹐知之則所備處少﹐不知則所備處多。備寡則專﹐備多則分。分則力散﹐專則力並。﹞

【分敵勢破之】

項籍圍漢王於滎陽﹐漢將紀信詐降之﹐故漢王得出走入關﹐收兵欲復東。袁生說漢王曰﹕『漢與楚相距滎陽數歲﹐漢常中困。願君王出武關﹐項羽必引兵南走﹐王深壁﹐令滎陽﹑成臯閒且得休息。使韓信等平河北趙地﹐連燕﹑齊﹐君王乃復走滎陽﹐未晚也。如此﹐則楚所備者多﹐力分﹐漢將得休息﹐復與之戰﹐破楚必矣。』漢王從其計﹐出軍宛﹑葉閒﹐與黥布行收兵。項羽聞漢王在宛﹐果引兵南﹐漢王深壁不與戰。﹝終以此獘楚也。﹞

蜀先主劉備東下伐吳。魏文帝聞備樹柵連營七百餘里﹐謂羣臣曰﹕『備不曉兵權﹐豈有七百里營可以拒敵者乎﹗「包原隰險阻而爲軍者﹐爲敵所擒」﹐此兵忌。緩急不相救﹐一軍潰則眾必恐矣。』數日﹐果有備敗書至。﹝蜀主軍勢分﹐故敗。﹞

梁將王僧辯﹑陳霸先之破侯景也﹐耀軍於張公洲﹐髙旗巨艦﹐遏江蔽日﹐乘潮順流。景登石頭城而睹之﹐不悅曰﹕『彼軍上有如堤之气﹐不可易也。』因率鐵騎萬人﹐聲鼓而進。霸先謂僧辯曰﹕『善用兵者﹐如常山之蛇﹐首尾相應。賊今送死﹐欲爲一戰﹐我眾彼寡﹐宜分其勢。』僧辯然之。乃以彊弩攻其前﹐輕銳蹂﹝女九反﹞其後﹐大徑衝其中﹐景遂大潰﹐棄城而遁。

後魏末﹐賊莫折後熾所在寇掠﹐原州人李賢率鄕兵與涇州刺史史寧討之。後熾列陣以待。賢謂寧曰﹕『賊聚結歲久﹐徒眾甚多﹐數州之人﹐皆爲其用。我若總爲一陣並力擊之﹐彼旣同惡相濟﹐理必總萃於我。勢旣不分﹐眾寡莫敵。我便救首救尾﹐無以制之。今若令諸軍分爲數隊﹐多設旗鼓﹐掎角而前﹐以脇諸柵﹔公別統精兵﹐直指後熾﹐按甲而待﹐莫與交鋒。後熾欲前﹐則憚公之銳﹔諸柵欲出﹐則懼我疑兵。令其進不得戰﹐退不得走﹐以候其懈﹐擊之必破。後熾一敗﹐則眾柵不攻自拔矣。』寧不從﹐屢戰頻北。賢乃率數百騎﹐徑掩後熾營﹐收其妻子﹑僮僕五百餘人﹐並輜重等。屬後熾與寧戰勝﹐方欲追奔﹐忽與賢遇﹐乃棄寧與賢接戰﹐遂大敗﹐後熾單騎遁走。

【審敵勢破之】﹝附﹞

《大唐衛公李靖兵法》曰﹕『凡事有形同而勢異者﹐亦有勢同而形別者。若順其可﹐則一舉而功濟﹔如從未可﹐則蹔動而必敗。故孫臏曰「計者﹐因其勢而利導之。」兵法曰「百里而趨利﹐則蹶上將﹔五十里而趨利者﹐半至。」善動敵者﹐形之而敵從之﹐與之而敵取之﹐以奇動之﹐以本待之﹐此戰勢之要術也。若我士卒已齊﹐法令已行﹐奇正已設﹐置陣已定﹐誓眾已畢﹐上下已怒﹐天時已應﹐地利已據﹐鼓角已震﹐風勢已順﹐敵人𨿽眾﹐其柰我哉﹗譬虎之有牙﹐兕之有角﹐身不蔽捍﹐手無寸刃﹐而欲搏之﹐勢不可觸﹐其亦明矣。故兵有三勢﹐一曰气勢﹐二曰地勢﹐三曰因勢。若將勇輕敵﹐士卒樂戰﹐三軍之眾﹐志厲靑雲﹐气等飄風﹐聲如雷霆﹐此所謂气勢也。若關山狹路﹐大阜深澗﹐龍蛇盤陰﹐羊腸狗門﹐一夫守險﹐千人不過﹐此所謂地勢也。若因敵怠慢﹐勞役饑渴﹐風波驚擾﹐將吏縱橫﹐前營未捨﹐後軍半濟﹐此所謂因勢也。若遇此勢﹐當潛我形﹐出其不意﹐用奇設伏﹐乘勢取之矣。是以良將用兵﹐審其機勢﹐而用兵气﹐仍須鼓而怒之﹐感而勇之﹐賞而勸之﹐激而揚之﹐若鷙鳥之攫﹐猛獸之搏﹐必修其牙距﹐度力而下﹐遠則气衰而不及﹐近則形見而不得。故良將之戰﹐必整其三軍﹐礪其鋒甲﹐設其奇伏﹐量其形勢。遙則力疲而不及﹐近則敵知而不應。若不通此機﹐乃智不及於鳥獸﹐亦何能取勝於勍寇乎。乃須怒士勵眾﹐使之奮勇﹐故能無彊陣於前﹐無堅城於外。以弱勝彊﹐必因勢也。』

【布陣大﹐勢分易敗】

西魏末﹐東魏遣將侯景﹑髙敖曹等圍西魏將獨狐信於洛陽東﹐東魏大將齊神武繼後。西魏大將周文帝率軍救信﹐進軍至於瀍東。景等夜解圍去。及晨﹐周文帝率輕騎追之﹐至於河上。景等北據河橋﹐南背邙山爲陣﹐與諸軍合戰。周文馬中流矢﹐驚逸﹐遂失之﹐因此軍中擾亂。都督李穆下馬授周文﹐軍以復振。於是大捷﹐斬髙敖曹﹐虜其甲士一萬五千﹐赴河死者以萬數。是日﹐置陣旣大﹐首尾懸遠﹐從晨至未﹐戰數十合﹐氛霧四塞﹐莫能相知。獨孤信﹑李遠居右﹐趙貴﹑怡峯居左﹐戰並不利﹐又未知周文所在﹐皆棄其卒先歸。開府唐公等爲後軍﹐遇信等退﹐卽與俱還。由是乃班師﹐洛陽亦失守。大軍至弘農﹐守將皆已棄城西走。

隋文帝遣將賀若弼伐陳﹐陳後主令中領軍魯廣達陳兵白土岡﹐居眾軍之南偏﹐鎭東大將軍任忠次之﹐護軍樊毅﹑都官尙書孔範又次之﹐侍中﹑驃騎大將軍蕭摩訶軍最居北﹐眾軍南北亙二十里﹐首尾進退﹐各不相知。賀若弼初謂未戰﹐將輕騎﹐登山觀視形勢﹐及見眾軍﹐因馳下置陣。廣達首率所部進薄﹐弼軍屢卻﹐俄而復振﹐更分軍趣北突諸將﹐孔範出戰﹐兵交而走﹐諸將支離﹐陣猶未合﹐騎卒潰散﹐駐之弗止﹐因而大敗。

【惜軍勢】

魏末﹐諸葛誕據壽春反﹐魏將王基討之﹐吳遣朱異來救誕﹐軍於安城。詔王基引諸軍轉據北山﹐基謂軍將曰﹕『今圍壘固﹐兵馬向集﹐但當精修守備以待越逸﹐而更移兵守險﹐使得放縱﹐𨿽有智者不能善其後矣。』遂守便宜上疏曰﹕『今與賊家對敵﹐當不動如山。若遷移依險﹐人心搖蕩﹐於勢大損。諸軍並據深溝髙壘﹐眾心皆定﹐不可傾動﹐此禦兵之要也。』書奏﹐報聽之。壽春竟拔。司馬文王與書曰﹕『初議者云云﹐求移甚眾﹐時未臨履﹐亦謂宜然。將軍深算利害﹐獨秉固志﹐上違詔命﹐下距眾議﹐終至制敵擒寇﹐𨿽古人所述﹐不足過也。』

【力少分軍必敗】

漢髙帝末﹐黥布反﹐渡淮擊楚。楚發兵與戰徐﹑僮閒﹐楚爲三軍﹐欲以相救爲奇兵。或說楚將曰﹕『布善用兵﹐人素畏之。且兵法﹐自戰其地爲散地。今別爲三軍﹐彼敗吾一軍﹐餘皆走﹐安能相救。』楚將不聽。布果破其一軍﹐二軍散走。遂西﹐與上兵遇蘄西﹐大戰﹐布軍敗走。

後漢初﹐漁陽太守彭寵反﹐自將二萬餘人攻幽州刺史朱浮於薊。光武使將軍鄧隆救薊。隆軍潞南﹐浮軍雍奴﹐遣吏奏狀。帝讀檄﹐怒謂使者曰﹕『營相去百里﹐其勢豈得相及。比若還﹐北軍必敗矣。』寵果盛兵臨河以拒隆﹐又別發輕騎三千襲其後﹐大破隆軍。朱浮遠﹐遂不能救﹐引而去。

後漢將吳漢討公孫述﹐乃進軍攻廣都﹐拔之。光武戒漢曰﹕『成都十餘萬眾﹐不可輕也。但堅據廣都﹐待其來攻﹐勿與爭鋒。若不敢來﹐公轉營迫之﹐須其力疲﹐乃可擊也。』漢乘利﹐遂自將步騎二萬餘進逼成都﹐去城十里﹐阻江北爲營﹐作浮橋﹐使副將劉尙將萬餘人屯於江南﹐相去二十餘里。帝聞大驚﹐使讓漢曰﹕『公旣輕敵深入﹐又與尙別營﹐事有緩急﹐不復相及。賊若出兵綴公﹐而以大眾攻尙﹐尙破﹐公卽敗矣。急引兵還廣都。』詔書未到﹐述果使其將謝丰﹑袁吉攻漢﹐使別將攻尙。漢敗入壁﹐丰圍之。漢乃召諸將勵之曰﹕『今與劉尙二處受圍﹐勢旣不接﹐其禍難量。欲潛師就尙於江南﹐並兵禦之。能同心一力﹐人自爲戰﹐大功可立﹔如其不然﹐敗必無餘。成敗之機﹐在此一舉。』於是饗士秣馬﹐閉營三日不出﹐乃多排幡旗﹐使煙火不絕﹐夜銜枚引兵與尙合軍。丰等不覺﹐明日﹐乃分兵拒水北﹐自將攻江南。漢悉兵迎戰﹐自旦至晡﹐遂大破之﹐斬謝丰﹑袁吉﹐獲甲首五千餘級。於是引還廣都﹐畱劉尙拒述。帝報曰﹕『公還廣都﹐甚得其宜﹐述必不敢略尙而擊公也。﹝略﹐猶過也。﹞若先攻尙﹐公從廣都五十里悉步騎赴之﹐適當值其疲困﹐破之必矣。』自是漢與述戰於廣都﹑成都之閒﹐八戰八克。

十六國前秦苻堅遣將呂光領軍伐龜玆。光軍其城南﹐五里爲一營﹐深溝髙壘﹐廣設疑兵﹐以木爲人﹐被之以甲﹐羅之壘上。龜玆王帛純嬰城自守﹐乃傾國財寶﹐請諸國來救。溫宿﹑尉頭等國王﹐合七十餘萬眾以救之。胡便弓馬﹐善矛槊﹐鎧如連鎖﹐射不可入﹐眾甚憚之。諸將咸欲每營結陣﹐按兵拒之。光曰﹕『彼眾我寡﹐營又相遠﹐勢分力散﹐非良策也。』於是遷營相接陣﹐爲勾鎖之法﹐精騎爲遊軍﹐彌縫其闕。戰於城西﹐大敗之﹐純遁走﹐王侯降者三十餘國。﹝呂光悟之而勝。﹞

兵十二

孫子曰﹕『地形者﹐兵之助。故用兵有散地﹐有輕地﹐有爭地﹐有交地﹐有衢地﹐有重地﹐有圮地﹐有圍地﹐有死地。﹝九地之名。﹞凡諸侯自戰其地﹐爲散地。﹝戰其境內之地﹐士卒意不專﹐有潰散之心﹐故曰散地。﹞入人之地而不深者爲輕地。﹝入人之地未深﹐意尙未專﹐輕走﹐謂之輕地。﹞我得則利﹐彼得亦利者﹐爲爭地。﹝謂山水阨口﹐有險固之利﹐兩敵所爭。﹞我可以往﹐彼可以來者﹐爲交地。﹝交地﹐有數道往來﹐交通無可絕。﹞諸侯之地三屬﹐﹝我與敵相當﹐旁有他國也。﹞先至而得天下之眾者﹐爲衢地。﹝先至其地﹐交結諸侯之眾爲助也。﹞入人之地深﹐倍城邑多﹐難以返者﹐爲重地。﹝難返還也。背﹐去也﹐背與倍同。多﹐道裏多也。遠去己城郭﹐深入敵地﹐心專意一﹐謂之重地也。﹞行山林﹑險阻﹑沮澤﹐凡難行之道者﹐爲圮地。﹝少固也﹐沮洳之地。圮音皮美反。﹞所由入者隘﹐所從歸者迂﹐彼寡可以擊吾眾者﹐爲圍地。﹝所從入阨險﹐歸道遠也﹐持久則糧乏。故敵可以少擊吾眾者﹐爲圍地也。﹞疾戰則存﹐不疾則亡者﹐爲死地。﹝前有髙山﹐後有大水﹐進不得前﹐退則有阻礙﹐又糧乏絕﹐故爲死地。在死地者﹐當及士卒尙飽﹐彊志殊死戰﹐故可以俱免也。﹞是故散地則無戰﹐﹝士卒顧家﹐不可輕戰。﹞輕地則無止﹐﹝志未堅﹐不可遇敵。﹞爭地則無攻﹐﹝三道攻﹐當先至得其地者不可攻。﹞交地則無相絕﹐﹝相及屬也。俱可進退﹐不可以兵絕之。﹞衢地則合交﹐﹝交結於諸侯。﹞重地則掠﹐﹝蓄積糧食。入深﹐士卒堅固﹐則可掠取財物。﹞圮地則行﹐﹝無稽畱也﹐不可止。﹞圍地則謀﹐﹝發奇謀也。居此則當權謀詐譎﹐可以免難。﹞死地則戰。﹝殊死戰也。﹞是故﹐散地吾將一其志﹐輕地吾將使其屬﹐﹝使相仍也。輕地還師﹐當安道促行﹐然令相屬續﹐以備不虞也。﹞爭地吾將趣其後﹐﹝利地在前﹐當進其後。爭地先據者勝﹐不得者負﹐故從其後﹐使相及也。﹞交地吾將固其結﹐﹝交結諸侯﹐固其交結。﹞衢地吾將謹其市﹐﹝衢地﹐四通交易之地。市﹐變事之端也。方與諸侯結和﹐當謹約﹐使勿殆﹐使諸侯爭之。﹞重地吾將繼其食﹐﹝將掠彼也。深入﹐當繼糧﹐不可使絕也。﹞圮地吾將進其塗﹐﹝疾過去也。疾行無畱。﹞圍地吾將塞其闕﹐﹝以一士心也。塞其闕﹐不欲走之意也。﹞死地吾將示之以不活。』﹝勵士也。焚輜重﹐棄糧食﹐塞井夷竈﹐示之無活﹐必殊死戰。﹞

又﹕『有通﹐有掛﹐有支﹐有隘﹐有險﹐有遠。﹝此六地之名。教民居之﹐得便利則勝也。﹞我可以往﹐彼可以來﹐曰通。﹝謂俱在平陸﹐往來通利也。﹞居通地﹐先據其地﹐居髙陽﹐利糧道﹐以戰則利。﹝寧致人﹐無致於人。己先據髙地﹐分爲屯守於歸來之路﹐無使敵絕己糧道也。﹞可以往﹐難以返﹐曰掛地。﹝掛﹐相掛牽也。﹞掛形曰﹐敵無備﹐出而勝之﹔敵有備﹐出而不勝﹐難以返﹐不利。﹝敵無備﹐而出攻之勝﹐可也﹔有備﹐不得勝之﹐則難還返也。﹞我出而不利﹐彼出而不利﹐曰支。﹝支﹐久也。俱不便久相持也。﹞支形曰﹐敵𨿽利我﹐我無出也﹔引而去也﹐令敵半出而擊之﹐利。﹝利﹐利我也。佯背我去﹐無出逐﹐待其引而擊之﹐可敗也。﹞隘形曰﹐我先居之﹐必盈之以待敵﹔﹝盈﹐滿也。以兵陣滿隘形﹐欲使敵不得進退也。﹞若敵先居之﹐盈而勿從﹐不盈而從之。﹝隘形者﹐兩山之間通谷也。敵怒勢不得撓我也。先居之﹐前必齊阨口﹐陣而守之﹐以出奇也。敵卽先居此地﹐齊口陣﹐勿從也﹔卽半隘陣者﹐從而與敵共爭此地利也。﹞險形曰﹐我先居之﹐必居髙陽以待敵﹔﹝居髙陽之地﹐以待敵人﹐敵人從其下陰而來﹐擊之則勝也。﹞若敵先居﹐則引而去之﹐勿從也。﹝地險先據﹐不可致於人也。﹞夫遠形﹐均勢﹐難以挑戰﹐戰而不利。﹝挑﹐迎敵也。遠形﹐去國遠也。地勢均等﹐無獨便利﹐先挑之戰﹐不利也。﹞凡此六者﹐地之道也。將之至任﹐不可不察也。故曰深艸蓊穢者﹐所以遁逃也﹔深谷阻險者﹐所以止禦車騎也﹔﹝李靖曰﹕『此車騎之敗地。』﹞隘塞山林者﹐所以少擊眾也﹔﹝眾少﹐可以夜擊敵也。﹞沛澤杳冥者﹐所以匿其形也。是以塗有所不由﹐﹝扼難之地﹐所不當從也。不得已從之﹐故爲變也。道𨿽近而中不利﹐則不絕也。﹞軍有所不擊﹐﹝軍𨿽可擊﹐以地險難久﹐畱之失前利﹐若得之利薄也。窮困之卒﹐隘陷之軍﹐不可攻﹐爲死戰也。當固守之﹐以待隙也。﹞地有所不爭也。﹝皆與上同。曹公曰﹕『操所以置華費而得入徐州十四縣﹐縣小地形可爭。得而易失﹐則不爭也。』﹞凡地有絕澗﹐遇天井﹑天牢﹑天羅﹑天陷﹑天郤﹐必亟去之﹐勿近也。﹝山水深大者﹐爲絕澗。四方髙﹐中央下者﹐爲天井。深水大澤﹐葭葦蒙蘢所隱蔽者﹐爲天牢。可以羅絕人者﹐爲天羅。陂湖泥濘﹐地形陷者﹐爲天陷。山澗迫狹﹐地形深數尺﹐長數丈者﹐或丘陵坑坎﹐地形墝埆﹐爲天郤也。﹞吾遠之﹐敵近之﹔吾迎之﹐敵背之。﹝用兵常遠六害﹐令敵近之﹐背則我凶矣。此六者﹐當迎不當背也。﹞不知山林﹑險阻﹑沮澤之形者﹐不能行軍。』﹝髙而崇者爲山。眾樹所聚爲林。堆者爲險。一髙一下者爲阻。水艸坑塹者爲沮。眾水所歸而不流者爲澤。不先知軍之所據及山川之形者﹐則不能行師也。﹞

【按地形﹐知勝負】

《周書陰符》太公曰﹕『步貴知變動﹐車貴知地形﹐騎貴知別徑奇進﹐故三軍同名異用。可往而無以還者﹐車之死地﹔越險絕阻﹐乘敵遠行者﹐車之竭地﹔前易後險者﹐車之困地﹔容車貫阻﹐出而無返者﹐車之患地﹔左險右易﹐上陵仰阪者﹐車之逆地﹔深塹黏土者﹐車之勞地﹔殷艸橫畝﹐犯歷深澤者﹐車之拂地﹔車少地易﹐與步不辭者﹐車之敗地﹔後有溝瀆﹐左有深山﹐右有峻阪者﹐車之壞地﹔日夜霖雨﹐旬月不止﹐泥淖難前者﹐車之陷地。凡騎以陷敵﹐而不能破敵﹐敵人佯走﹐以步騎反擊我後﹐此騎之敗地也﹔追背踰限﹐長驅不止﹐敵伏我兩傍﹐又絕我後﹐此騎之困地也﹔往無以返﹐入無以出﹐陷於天井﹐塡於地牢﹐此騎之死地也﹔所由入者隘﹐所由去者遠﹐彼弱可以擊我彊﹐少可以擊我眾﹐此騎之沒地﹔大澗深谷﹐蓊穢林艸﹐此騎之竭地﹔左右有水﹐前有大阜﹐後有髙山﹐戰於兩水之間﹐乘敵過邑﹐是謂表裏相合﹐左有深溝﹐右有峭坑﹐髙下與地平﹐睹之廣易﹐進退相敵﹐此並騎之陷地﹔污下沮澤﹐進退漸洳者﹐騎之患地。拙將之所以見擒﹐明將之所務避也。』

周末﹐吳子問孫武曰﹕『吾至輕地﹐始入敵境﹐士卒思還﹐難進易退﹔未背險阻﹐三軍恐懼﹔大將欲進﹐士卒欲退﹐上下異心。而敵盛守﹐修其城壘﹐整其軍騎﹐或當吾前﹐或擊吾後﹐則如之何﹖』武曰﹕『軍在輕地﹐士卒未專以入爲務﹐無以戰爲。故無近其名城﹐無由其通路﹐設疑佯惑﹐示若將去。乃選驍騎﹐銜枚先入﹐掠其牛馬六畜。三軍見得進﹐乃不懼。分吾良卒﹐密有所伏﹐敵人若來﹐擊之勿疑﹔若其不至﹐捨之而去。』又問曰﹕『爭地﹐敵先至﹐據要保利﹐簡兵練卒﹐或出或守﹐以備我奇﹐則如之何﹖』武曰﹕『爭地之法﹐讓之者得﹐求之者失。敵得其處﹐愼勿攻之。引而佯走﹐建旗鳴鼓﹐趣其所愛﹐曳柴揚塵﹐惑其耳目﹔分吾良卒﹐密有所伏﹐敵必出救﹐人欲我與﹐人棄吾取﹐此爭先之道。若我先至﹐而敵用此術﹐則選吾銳卒﹐固守其所﹐輕兵追之﹐分伏險阻﹐敵人還斗﹐伏兵旁起﹐此全勝之道也。』又問曰﹕『交地﹐吾將絕敵﹐令不得來﹐必全吾邊城﹐修其所備﹐深絕通道﹐固其阨塞。若不先圖﹐敵人已備﹐彼可得來﹐而吾不可往﹐眾寡又均﹐則如之何﹖』武曰﹕『旣吾不可以往﹐彼可以來﹐吾分卒匿之﹐守而易怠﹐示其不能。敵人且至﹐設伏隱廬﹐出其不意也。』又問曰﹕『衢地必先﹐吾道遠﹐發後﹐𨿽馳車驟馬﹐至不能先﹐則如之何﹖』武曰﹕『諸侯參屬﹐其道四通﹐我與敵相當﹐而傍有國。所謂先者﹐必重幣輕使﹐約和傍國﹐交親結恩﹐兵𨿽後至﹐眾以屬矣。簡兵練卒﹐阻利而處﹐親吾軍事﹐實吾資糧﹐令吾車騎﹐出入瞻候。我有眾助﹐彼失其黨﹐諸國掎角﹐震鼓齊攻﹐敵人驚恐﹐莫知所當。』又問曰﹕『吾引兵深入重地﹐多所踰越﹐糧道絕塞。設欲歸還﹐勢不可過。欲食於敵﹐持兵不失﹐則如之何﹖』武曰﹕『凡居重地﹐士卒輕勇﹐轉輸不通﹐則掠以繼食。下得粟帛﹐皆貢於上﹐多者有賞﹐士無歸意。若欲還出﹐切爲戒備﹐深溝髙壘﹐示敵且久。敵疑通途﹐私除要害之道﹐乃令輕車銜枚而行﹐塵埃气揚﹐以牛馬爲餌。敵人若出﹐鳴鼓隨之﹐陰伏吾士﹐與之中期﹐內外相應﹐其敗可知。』

又問曰﹕『吾入圮地﹐山川險阻﹐難從之道﹐行久卒勞﹔敵在吾前而伏吾後﹐營居吾左而守吾右﹐良車驍騎﹐要吾隘道﹐則如之何﹖』武曰﹕『先進輕車﹐去軍十里﹐與敵相候﹐接期險阻。或分而左﹐或分而右﹐大將四觀﹐擇空而取﹐皆會中道﹐倦而乃止。』又問曰﹕『吾入圍地﹐前有彊敵﹐後有險難﹐敵絕我糧道﹐利我走勢﹐敵鼓噪不進﹐以觀吾能﹐則如之何﹖』武曰﹕『圍地之宜﹐必塞其闕﹐示無所往﹐則以軍爲家﹐萬人同心﹐三軍齊力。並炊數日﹐無見火煙﹐故爲毀亂寡弱之形。敵人見我﹐備之必輕。告勵士卒﹐令其奮怒﹔陳伏良卒﹐左右險阻﹐擊鼓而出。敵人若當﹐疾擊務突﹐前斗後拓﹐左右掎角。』又問曰﹕『敵在吾圍﹐伏而深謀﹐示我以利﹐縈我以旗﹐紛紛若亂﹐不知所之﹐柰何﹖』武曰﹕『千人操旍﹐分塞要道﹔輕兵進挑﹐陣而勿搏﹐交而勿去﹐此敗謀之法。』

戰國魏武侯問吳起曰﹕『有師甚眾﹐據險髙壘﹐守以彊弩﹐退如山移﹐進如風雨﹐糧食又多﹐不能長久﹐則如之何﹖』起曰﹕『車騎步徒﹐分軍五衢﹐敵人必惑﹐莫知所如。敵若堅守﹐急行閒諜﹐以觀計謀。彼聽吾說﹐解軍而去﹔不聽吾說﹐吾軍疾戰﹐勝而勿追﹐不勝疾歸。或佯北安行﹐設伏疾鬥﹐一結其後﹐一絕其路﹐兩軍銜枚﹐或左或右﹐而襲其處﹐吾軍交至﹐必有其利。』又問曰﹕『溪谷險阻﹐與敵相逢﹐彼眾我寡﹐則如之何﹖』起曰﹕『息而待之﹐持弓滿弩﹐且備且慮﹐亂則擊之勿疑﹐理則退後隨之。凡過山谷丘陵﹐亟行勿畱。髙山深谷﹐卒然遇敵﹐必先鼓噪乘之。』又問曰﹕『左右髙山﹐地甚隘狹﹐卒逢敵人﹐擊之不敢﹐去之不得﹐爲之柰何﹖』起曰﹕『此爲谷戰﹐勇者𨿽眾勿用。募吾材士﹐與敵相當﹐輕足利刃﹐以爲陣行﹔分車列騎﹐退隱四方﹐且拒且去﹐乘勢不臧。敵若堅陣﹐行山列營﹐應須更圖。』又問曰﹕『敵近而薄我﹐我無道路﹐我眾甚懼﹐爲之柰何﹖』對曰﹕『爲此之術﹐我眾彼寡﹐參分而裹之﹔彼眾我寡﹐合陣從之。』又問曰﹕『若暴寇近薄﹐驅我馬牛﹐取我禾稼﹐爲之柰何﹖』對曰﹕『寇暴之至﹐善守而勿應。彼將暮去﹐其裝必重﹐其心必恐﹐退還務速﹐必有不屬﹐追而擊之﹐其兵必散﹐𨿽眾可破也。』

【自戰其地則敗】

春秋時﹐鄖人軍於蒲騷﹐﹝音蕭。﹞將與隨﹑絞﹑州﹑蓼伐楚師。楚將屈瑕病之。大夫斗廉曰﹕『鄖人軍其郊﹐必不誡。且日虞四邑之至。﹝虞﹐度也。四邑﹐隨﹑絞﹑州﹑蓼也。﹞君次於郊郢﹐以禦四邑﹐﹝君謂屈瑕也。郊郢﹐楚地。﹞我以銳師宵加於鄖。鄖有虞心而恃其城﹐﹝恃其近城。﹞莫有鬥志。若敗鄖師﹐四邑必離。』從之。遂敗鄖師於蒲騷。

周末﹐吳子問孫武曰﹕『散地﹐士卒顧家﹐不可與戰﹐則必固守不出。敵攻我小城﹐掠吾田野﹐禁吾樵采﹐塞吾要道﹐待吾空虛而急來攻﹐則如之何﹖』武曰﹕『敵人深入吾都﹐多背城邑﹐士卒以軍爲家﹐專志輕斗﹔吾兵在國﹐安土懷生﹐以陣則不堅﹐以斗則不勝。當集人眾﹐聚谷蓄帛﹐保城備險﹐遣輕兵絕其糧道。彼挑戰不得﹐轉輸不至﹐野無所掠﹐三軍困餒﹐因而誘之﹐可以有功。若欲戰﹐必因勢。勢者﹐依險設伏﹐無險則隱於天陰暗昏霧﹐出其不意﹐襲其懈怠。』

後魏太武帝親徵後燕將慕容徳於鄴﹐戰﹐前軍敗績。徳又欲攻之﹐別駕韓�進曰﹕『今魏不可擊者四﹐燕不宜動者三。魏懸軍遠入﹐利在野戰﹐一不可擊也。深入近畿﹐致兵死地﹐二不可擊也。前鋒旣敗﹐後陣方固﹐三不可擊也。彼眾我寡﹐四不可擊也。官軍自戰其地﹐一不宜動。動而不勝﹐眾心不固﹐二不宜動。隍池未修﹐敵來無備﹐三不宜動。此皆兵機也。深溝髙壘﹐以逸待勞﹐彼千里饋糧﹐野無所掠﹐久則三軍靡費﹐攻則士眾多斃﹐師老釁生﹐詳而圖之﹐可以捷也。』徳曰﹕『韓別駕之言﹐良﹑平之策也。』

【據險隘】

周末﹐吳子問孫武曰﹕『敵人保據山險﹐擅利而處之﹐糧食又足﹐挑之則不出﹐乘間則侵掠﹐爲之柰何﹖』武曰﹕『分兵守要﹐謹備勿懈。潛探其情﹐密候其怠。以利誘之﹐禁其牧采。久無所得﹐自然變攺。待離其固﹐奪其所愛。敵據險隘﹐我能破之也。』

後漢末﹐曹公使夏侯妙才﹑張郃屯漢中。蜀先主進兵漢中﹐次於陽平關﹐南渡沔水﹐沿山稍前﹐於定軍山勢作營。妙才將兵來爭其地。先主命黃忠乘髙鼓噪攻之﹐大破妙才軍﹐斬妙才。曹公自長安南徵。先主遙策之曰﹕『曹公𨿽來﹐無能爲也﹐我必有漢川矣。』及曹公至﹐先主斂眾拒險﹐終不交鋒。積日不戰﹐兵士亡者多﹐曹公果引軍退還﹐先主遂有漢中。

魏將曹爽之伐蜀﹐司馬文王同行﹐出駱谷﹐次於興勢。蜀將王林夜襲文王營﹐文王堅臥不動。林退﹐文王謂諸將曰﹕『費禕已據險拒守﹐進不獲戰﹐攻之不可﹐宜亟﹝紀力反﹞還軍﹐以爲後圖。』爽等引退﹐禕果馳兵趣三嶺﹐爭險乃得過。

東晉末﹐大將宋武帝討南燕慕容超。超召羣臣﹐議拒晉師。大將公孫五樓曰﹕『吳兵輕果﹐所利在速戰﹐初鋒勇銳﹐不可爭也。宜據大峴﹐使不得入﹐曠日延時﹐沮其銳气。徐簡精騎二千﹐循海而南﹐絕其糧運﹔別敕段暉率兗州之軍﹐緣山東下。腹背擊之﹐上策也。各命守宰﹐依險自固﹐校其資儲之外﹐余悉焚蕩﹐芟除粟苗﹐使敵無所資﹐堅壁淸野﹐以待其釁﹐中策也。縱賊入峴﹐出城逆戰﹐下策也。』超曰﹕『吾京都殷盛﹐戶口眾多﹐未可以一時入守。靑苗布野﹐非可卒芟。設使芟苗城守﹐以全性命﹐朕所不能。今據五州之彊﹐帶山河之固﹐戰車萬乘﹐鐵馬萬羣﹐縱令過峴﹐至於平地﹐徐以精騎踐之﹐此成擒也。』其將慕容鎭曰﹕『若如聖旨﹐必須平原用馬爲便﹐宜出峴逆戰﹐戰而不勝﹐猶可退守。不宜縱敵入峴﹐自貽窘逼。昔成安君不守井陘之險﹐終屈於韓信﹔諸葛瞻不據束馬之險﹐卒擒於鄧艾。以爲天時不如地利﹐但守大峴﹐策之上也。』超又不從。乃攝莒﹑梁父二戍﹐修城隍﹐簡士馬﹐蓄銳以待之。其夏﹐晉師次東莞﹐超遣其左軍段暉等步騎五萬﹐進據臨朐。俄而晉師度峴﹐慕容超懼﹐率兵四萬就段暉等於臨朐﹐戰敗﹐超奔還廣固。宋武圍廣固﹐數月而拔﹐齊地悉平矣。

【塞險則勝﹐否則敗】

春秋時﹐蔡侯﹑吳子﹑唐侯伐楚。捨舟於淮汭﹐自豫章與楚夾漢。﹝豫章﹐漢東江北地名。﹞楚左司馬沈尹戍謂楚將子常曰﹕『子沿漢而與之上下﹐﹝沿﹐緣也。緣漢上下﹐遮使勿渡。﹞我悉方城外以毀其舟﹐﹝以方城外人毀吳所捨舟。﹞還塞大隧﹑直轅﹑冥阨。﹝三者﹐漢東之隘道。隘﹐烏革反。﹞子濟漢而伐之﹐我自後擊之﹐必大敗之。』旣謀而行。楚大夫武城黑謂子常曰﹕『吳用木也﹐我用革也﹐﹝用﹐軍器。﹞不可久也﹐不如速戰。』大夫史皇謂子常曰﹕『楚人惡子而好司馬。若司馬毀吳舟於淮﹐塞城口而入﹐﹝城口﹐三隘道之總名。﹞是獨克吳也。子必速戰﹐不然﹐不免。』乃濟漢而陣﹐自小別至於大別。﹝禹貢﹐漢水至大別南入江﹐然則此二別在江夏界。﹞三戰﹐子常知不可﹐欲奔。』﹝知吳不可勝。﹞史皇曰﹕『安﹐求其事﹔﹝求知政事。﹞難而逃之﹐將何所入﹖子必死之。﹝子常違左司馬戍之言故敗。﹞

漢時﹐匈奴呼韓邪單於來朝﹐元帝以後宮良家子王嬙﹝音墻﹞字昭君賜單於。單於歡喜﹐上書『願保塞上谷以西至燉煌﹐請罷邊備﹐以休天子人民』。帝下有司議。郎中侯應上言﹐以爲不可。其略曰﹕『自周奏漢興以來﹐匈奴寇掠甚矣。其北邊有陰山﹐東西千餘里﹐本冒頓單於依阻其中。至孝武帝﹐出師徵伐﹐斥奪此地﹐攘之於漠北﹐建塞徼﹐起亭隧﹐築外城﹐設屯戍以守之﹐然後邊境少安。夫夷狄之情﹐困則卑順﹐彊則驕逆﹐天性然也。前已罷外城﹐省亭隧﹐今才足以候視通烽火而已。安不忘危﹐不可復罷。且中國尙建關梁以制諸侯﹐所以絕臣下之覬欲。起塞以來﹐百有餘年﹐非皆以土垣﹐或因山巖石﹐木柴僵落﹐溪谷水門﹐卒徒築理﹐功費久遠﹐不可勝計。今欲以一切省徭戍﹐十年之外﹐卒有他變﹐障塞破壞﹐亭隧滅絕﹐當更發屯繕理﹐累世之功不可卒復。非所以永持至安﹐威制百蠻之長策也﹗』帝納之。﹝具在【邊防。匈奴篇】中。﹞

後魏遣將伐後燕慕容寶﹐已平並州﹑潞川﹐頻勝。寶在中山﹐引羣臣議之。中山尹苻謨曰﹕『魏軍彊盛﹐千里轉斗﹐乘勝而來﹐勇气兼倍﹐若逸騎平原﹐形勢彌盛﹐殆難爲敵。宜杜險拒之。』中書令眭﹝息爲反﹞邃曰﹕『魏軍多騎﹐師行剽銳﹐馬上賫糧﹐不過旬日﹐宜令郡縣聚千家爲一堡﹐深溝髙壘﹐淸野待之﹐至無所掠﹐資食旣罄﹐不過六旬﹐自然窮退。』尙書封懿曰﹕『今魏師十萬﹐天下之勍敵也。百姓𨿽欲營聚﹐不足自固﹐是則聚糧集兵以資彊寇﹐且又動眾心﹐示之以弱。阻關拒戰﹐計之上也。』慕容麟曰﹕『魏今乘勝气銳﹐其鋒不可當﹐宜完守設備﹐待其獘而乘之。』於是修城積粟﹐爲持久之備。魏攻中山不克﹐進據博陵魯口﹐諸將睹風奔退﹐郡縣悉降於魏。﹝寶違塞險之計﹐故敗。﹞

大唐武徳中﹐太宗圍王充於東都﹐王充勢窮﹐竇建徳自河北來救。諸將及蕭瑀等咸請且退師避之﹐太宗不許﹐曰﹕『王充糧盡﹐內外離心﹐我當不勞攻擊﹐坐收其獘耳。建徳新破孟海公﹐將驕卒惰。今我據武牢﹐扼其襟要﹐若賊恃盛﹐冒險爭鋒﹐吾當攻之必矣﹔賊若不戰﹐旬日之間﹐王充自潰﹐彼敗我振﹐兵足以臨之。一行兩定﹐在於斯舉。若不速進﹐賊入武牢﹐諸城新附﹐必不能守﹐二賊並力﹐將若之何﹖』秦府記室薛收進曰﹕『王充據東都﹐府庫塡積﹐所患者在於乏食﹐是以爲我所持。建徳總十餘萬眾﹐來拒王師﹐亦當盡彼驍雄﹐期於速戰。若縱其兩寇相連﹐轉河北之積以相資給﹐則伊﹑洛間戰鬥不已。大王今欲親率猛銳﹐先據成臯之險﹐訓兵坐甲﹐當彼疲獘之眾﹐一戰必克。建徳破﹐則王充自下﹐不過數旬﹐二國之君﹐可面縛麾下。蕭瑀等柰何遂請退兵﹗』太宗曰﹕『善。』而從之。畱齊王元吉圍王充﹐親率三千五百人趨武牢﹐守之不與戰﹐相持二十餘日。五月﹐建徳謀伺官軍芻盡﹐牧馬於河北﹐必將襲武牢。太宗聞之﹐遂牧馬千餘匹於河渚間以誘之。詰朝﹐建徳果悉眾而至﹐陣於汜水東。太宗候其陣久卒饑﹐令宇文士及率騎經賊陣之西﹐馳而南上﹐賊陣動﹐因而諸軍奮擊之﹐大潰﹐竟如太宗本策。

【死地勿攻】

周末﹐吳子問孫武曰﹕『吾師出境﹐軍於敵人之地。敵人大至﹐圍我數重﹐欲突以出﹐四塞不通。欲勵士激眾﹐使之投命潰圍﹐則如之何﹖』武曰﹕『深溝髙壘﹐示爲守備。安靜勿動﹐以隱吾能。告令三軍﹐示不得已。殺牛燔車﹐以饗吾士。燒盡糧食﹐塡夷井竈﹐割發捐冠﹐絕去生慮。將無餘謀﹐士有死志。於是砥甲礪刃﹐並气一力﹐或攻兩旁﹐震鼓疾噪﹐敵人亦懼﹐莫知所當。銳卒分行﹐疾攻其後。此是失道而求生。故曰﹐困而不謀者窮﹐窮而不戰者亡。』吳子曰﹕『若吾圍敵﹐則如之何﹖』武曰﹕『山谷峻險﹐難以踰越﹐謂之窮寇。擊之之法﹕伏卒隱廬﹐開其去道﹐示其走路﹐求生透出﹐必無斗意﹐因而擊之﹐𨿽眾必破。』又問曰﹕『吾在死地﹐糧道已絕﹐敵伏吾險﹐進退不得﹐則如之何﹖』武曰﹕『燔吾蓄積﹐盡我餘財﹐激士勵眾﹐使無生慮。鼓呼而衝﹐進而勿顧﹐決命爭彊﹐死而須斗。若敵在死地﹐士卒气勇﹐欲擊之法﹕順而勿抗﹐陰守其利﹐絕其糧道﹐恐有奇伏﹐隱而不睹﹐使吾弓弩﹐俱守其所。』

漢王遣將韓信擊趙﹐未至井陘口三十里﹐止捨。夜半傳發﹐﹝傳令軍中使發也。﹞選輕騎二千人﹐人持一赤幟﹐從間道萆山﹝萆音蔽。依山自覆蔽也。﹞而觀趙軍﹐誡曰﹕『趙見我走﹐必空壁逐我﹐汝疾入趙壁﹐拔趙幟﹐立漢赤幟。』令其裨將傳餐﹐曰﹕『今日破趙會食。』信乃使萬人先行﹐出﹐背水陣。趙軍遙見而大笑。平旦﹐信建大將之旗鼓﹐鼓行出井陘口﹐趙開壁擊之﹐大戰良久﹐於是信走水上軍。趙軍空壁逐信﹐信已入水上軍﹐軍皆殊死戰﹐不可敗。信所出奇兵二千騎﹐馳入趙壁﹐皆拔趙幟﹐立漢赤幟。趙軍攻信旣不得﹐還壁﹐見漢幟﹐大驚﹐遂亂﹐遁走。於是漢兵夾擊﹐大破虜趙軍﹐斬陳余泜﹝音遲﹞水上﹐擒趙王歇。諸將因問信曰﹕『兵法右背山陵﹐前左水澤﹐今者將軍令臣等反背水陣﹐曰破趙會食﹐臣等不服。然竟以勝﹐此何術也﹖』信曰﹕『此在兵法﹐顧諸君不察耳。兵法不曰「陷之死地而後生﹐置之亡地而後存」﹖且信非得素拊循士大夫也﹐﹝拊﹐孚武反。﹞此所謂「驅市人而戰」﹐其勢非置之死地﹐使人人自爲戰﹔今與之生地﹐皆走﹐寧尙可得而用之乎﹗』諸將皆服曰﹕『非所及也。』

十六國後涼呂光遣二子紹﹑纂伐段業﹐南涼禿發烏孤遣其弟鹿孤及楊軌救業。紹以業等軍盛﹐欲從三門關挾山而東。纂曰﹕『挾山示弱﹐取敗之道﹐不如結陣衝之﹐彼必憚我而不戰也。』紹乃引軍而南。業將擊之﹐其將沮渠蒙遜諫曰﹕『楊軌恃虜騎之彊﹐有窺覦之志。紹﹑纂兵在死地﹐必決戰求生。不戰則有太山之安﹐戰則有累卵之危。』業曰﹕『卿言是也。』乃按兵不戰。紹亦難之﹐各引兵歸。﹝段業悟而不敗。﹞

梁將陳慶之守渦陽城﹐與後魏軍相持﹐自春至冬﹐數十百戰﹐師老气衰﹐魏之援兵復欲築壘於軍後﹐諸將恐腹背受敵﹐議退師。慶之曰﹕『共來至此。涉歷一歲﹐靡費糧仗﹐其數極多﹐諸君並無斗心﹐皆謀退縮﹐豈是欲立功名﹐直聚爲抄暴耳。吾聞置兵死地﹐乃可求生。須虜圍合﹐然後與戰﹐必捷。』諸將壯其計﹐從之。魏人掎角作十三城﹐慶之銜枚夜出﹐陷其四壘。所餘九城﹐兵甲猶盛﹐乃陳其俘馘﹐鼓吹而攻﹐遂大奔潰﹐斬獲略盡矣。

後魏末﹐齊神武興義兵於河北﹐時爾朱兆等四將兵馬號二十萬﹐夾洹﹝音桓﹞水而軍。時神武士馬不滿三萬﹐以眾寡不敵﹐遂於韓陵山爲圓陣﹐系牛驢以塞道﹐於是將士皆死戰﹐四面奮擊﹐大破之。﹝齊神武兵少﹐天光等兵十倍﹐圍而缺之﹐神武因自塞其缺﹐士皆有必死之志﹐是以破敵也。﹞

南齊北豫州刺史司馬消難請降﹐後周將楊忠與柱國達奚武援之。於是共率騎士五千﹐人各兼馬一匹﹐從間道馳入齊境五百里。前後遣三使報消難﹐而皆不返命。去北豫州三十里﹐武疑有變﹐欲還。忠曰﹕『有進死﹐無退生。』獨以千騎夜趣城下﹐四面峭絕﹐徒聞擊柝之聲。武親來﹐麾數百騎以西。忠勒余騎不動﹐候門開而入﹐乃馳遣召武。時齊鎭城將伏敬遠勒甲士二千人據東陴﹐舉烽嚴警。武憚之﹐不欲保城﹐乃多取財帛﹐以消難及其屬先歸。忠以三千騎爲殿﹐到洛南﹐皆解鞍而臥。齊眾來追﹐至於洛北。忠謂將士曰﹕『但飽食。今在死地﹐賊必不敢渡水以當吾鋒。』食畢﹐齊兵佯若渡水﹐忠馳將擊之﹐齊兵不敢逼﹐遂徐引而還。

《大唐衛公李靖兵法》曰﹕『若敵人在死地﹐無可依固﹐糧食已盡﹐救兵不至﹐謂之窮寇。擊此之法﹐必開其去道﹐勿使有斗心﹐𨿽眾可破。當精騎分塞要道﹐輕兵進而誘之﹐陣而勿戰﹐敗謀之法也。』

【總論地形】﹝附﹞

《大唐衛公李靖兵法》曰﹕

《軍志》云﹕失地之利﹐士卒迷惑﹐三軍困敗。饑飽勞逸﹐地利爲寶﹐不其然矣。是以彼此俱利之地﹐則讓而設伏﹐趨其所愛而傍襲之﹔彼此不利之地﹐則引而佯去﹐待其半出而邀擊之。平易之所﹐則率騎而與陣﹔險隘之處﹐則勵步以及徒。往易歸難﹐左險右阻﹐沮洳幽穢﹐垣陷溝瀆﹐此車之害地也。有入無出﹐長馳回驅﹐大阜深谷﹐洿泥塹澤﹐此騎之敗地也。候視相及﹐限壑分川﹐斯可以縱弓弩﹔聲塵旣接﹐深林盛薄﹐斯可以奮矛鋋。蘆葦深艸﹐則必用風火﹔蔣潢翳薈﹐則必索其伏。平坦則方布﹐污斜則圓形﹐左右俱髙則張翼﹐後髙前下則銳衝。凡戰之道﹐以地形爲主﹐虛實爲佐﹐變化爲輔﹐不可專守險以求勝也。仍須節之以金鼓﹐變之以權宜﹐用逸待勞﹐掩遲爲疾。不明地利﹐其敗不旋踵矣。

或有進師行軍﹐不因鄕導﹐陷於危敗﹐爲敵所制。左谷右山﹐束馬懸車之逕﹔前窮後絕﹐雁行魚貫之巖。兵陣未整﹐而彊敵忽臨﹐進無所憑﹐退無所固﹐求戰不得﹐自守莫安。住則日月稽畱﹐動則首尾受敵。野無水艸﹐軍乏資糧﹐馬困人疲﹐知窮力極。一人守隘﹐萬夫莫向。如彼要害﹐敵先據之﹐如此之利﹐我已失守﹐縱有驍兵利器﹐亦何以施其用﹖事至於此﹐可不愼之哉﹗若此死地﹐疾戰則存﹐不戰則亡﹐當須上下同心﹐並气一力﹐抽腸濺血﹐一死於前﹐因敗爲功﹐轉禍爲福矣。﹝已具前篇吳子孫武問答語中。﹞

【勵士決戰】

﹝兵者凶器﹐不得已而用之。戰者危事﹐亦不必常勝。若非激勵﹐無以成功。今故於死地勿攻之後﹐他皆類此也。﹞

昔周武王將伐紂﹐問太公曰﹕『若今敵人圍我﹐斷後絕糧﹐吾欲徐以爲陣﹐以敗爲勝﹐柰何﹖』太公曰﹕『不可。此天下之困兵也﹐暴用之則勝﹐徐用之則敗。可爲四衝陣﹐以驍騎驚其君親﹐左軍疾左﹐右軍疾右﹐中軍疊前疊後﹐往敵之空﹐吾軍疾擊﹐鼓呼而當。』又問曰﹕『敵疏其陣﹐又遠其後﹐跳我流矢﹐以弱我弓弩﹐勞我士卒﹐爲之柰何﹖』太公曰﹕『發我銳士﹐先擊其前﹐車騎獵其左右﹐引而分隊﹐以隨其後﹐三軍疾戰。凡以少擊眾﹐避之於易﹐要之於險﹔避之以晝﹐取之於夜。故曰﹕以一擊十﹐莫善於阨﹔以十擊百﹐莫善於險﹔以千擊萬﹐莫善於阻。用眾者務易﹐用少者務阨也。』

戰國秦圍趙邯鄲急﹐且降﹐平原君甚患之。邯鄲傳捨吏子李同說平原君曰﹕『君不憂趙亡邪﹖』平原君曰﹕『趙亡則勝爲虜﹐何爲不憂乎﹖』李同曰﹕『邯鄲之民﹐炊骨易子而食﹐可謂急矣﹐而君之後宮以百數﹐婢妾被綺縠﹐余粱肉﹐而人褐衣不完﹐糟糠不厭。或剡木爲矛矢﹐而君器物鐘磬自若。使秦破趙﹐君安得有此﹖使趙得全﹐君何患無有﹖今君誠能令夫人以下編於士卒之間﹐分功而作﹐家之所有盡散以饗士﹐士方其危苦時﹐易徳耳。』於是平原君從之﹐得敢死之士三千人。李同遂與之赴秦軍﹐秦軍爲之卻三十里。會魏信陵君以師來救﹐秦軍遂退。

戰國齊上將田單率師將攻狄。魯仲連子曰﹕『將軍攻狄﹐必不能下矣。』單曰﹕『吾以破亡餘卒﹐破萬乘之燕﹐今攻狄而不能下﹐何也﹖』上車不謝而去。遂攻狄﹐三月不克。齊嬰兒謠曰﹕『大冠若箕﹐修劍拄頤。攻狄不能﹐下壘枯丘。』單乃懼﹐問魯仲連子。對曰﹕『將軍在卽墨之時﹐坐則織簣﹐立則杖插﹐爲士卒倡。當此之時﹐將軍有死之心﹐而士卒無生之志﹐聞若言﹐莫不掩泣奮臂而欲戰﹐此所以破燕也。當今將軍東有掖邑之封﹐西有淄上之寶﹐足以樂生而惡死﹐此之所以不勝也。』田單明日結髮厲气﹐立於矢石之間﹐引枹而鼓之﹐狄人乃下。

秦末﹐秦軍攻趙﹐項羽救之﹐引兵渡河﹐皆沈船﹐破釜甑﹐燒廬舍﹐持三日糧﹐以示必死﹐無一還心。於是至則圍秦將王離﹐九戰﹐絕其甬道﹐大破﹐虜王離。當是時﹐楚兵冠諸侯。諸侯軍救鉅鹿下者十餘壁﹐皆莫敢縱兵。及楚擊秦將﹐諸侯皆從壁上觀。楚戰士無不一當十﹐楚兵呼聲動天地﹐諸侯軍無不人人惴﹝之睡反﹞恐。

後漢將吳漢率兵﹐圍蘇茂於廣樂。劉永將周建來救﹐漢將輕騎迎戰﹐不利﹐墮馬傷膝﹐還營。諸將謂漢曰﹕『大敵在前﹐而公傷臥﹐眾心懼矣。』漢乃勃然裹瘡而起﹐椎牛饗士﹐令軍中曰﹕『賊眾𨿽多﹐皆劫掠羣盜﹐勝不相讓﹐敗不相救﹐非有仗節死義者也。今日封侯之秋﹐諸君勉之。』於是軍士激怒﹐人倍其气。明日﹐建﹑茂出兵圍漢。漢選四部精兵三千餘人﹐齊鼓而進。建軍大潰﹐還奔城。漢長驅追擊﹐大破之。

十六國前秦苻堅將王猛討前燕慕容暐﹐暐遣將慕容評屯於潞川以拒之。猛與評相持﹐遣裨將郭慶以銳卒五千﹐夜從間道出評營後﹐傍山起火﹐燒其輜重。暐懼﹐遣使讓評﹐催之速戰。猛知評賣水鬻薪﹐有可乘之會﹐評又求戰﹐乃陣於潞原而誓眾曰﹕『今與諸君深入賊地﹐宜各勉進﹐不可退也。願戮力行間﹐以報恩顧﹐受爵明君之朝﹐慶觴父母之室﹐不亦美乎﹗』眾皆勇奮﹐破釜棄糧﹐大呼競進。猛睹評師之眾﹐惡之﹐謂鄧羌曰﹕『今日之事﹐非將軍莫可以捷﹐將軍其勉之。』羌曰﹕『若以司隸見與者﹐公無以爲憂。』猛曰﹕『此非吾之所及。必以本郡太守﹑萬戶侯相處。』羌不悅而退。俄而兵交﹐猛召之﹐羌寢而不應。猛馳就許之﹐羌於是大飲帳中﹐與張蠔﹑徐成等﹝蠔﹐大吏反。﹞跨馬運矛﹐馳入評軍﹐出入數四﹐傍若無人﹐搴旗斬將﹐殺傷甚眾。戰及日中﹐大敗評眾﹐俘斬五萬。

十六國前秦苻堅爲姚萇所殺﹐苻登率兵伐姚萇﹐皆刻鉾鎧爲『死休』字﹐示以戰死爲志。每戰以長槊鉤刃爲方圓大陣﹐知有厚薄﹐從中分配﹐故人自爲戰﹐所向無前。

東晉末﹐宋武帝作相﹐舉兵伐後秦姚泓﹐以王鎭惡爲前鋒﹐軍至渭橋。鎭惡所乘皆蒙衝小艦﹐鎭惡登岸﹐渭水流急﹐倏忽間﹐諸艦悉逐流去。時泓屯軍在長安城下﹐猶數萬人。鎭惡撫慰士卒曰﹕『卿諸人並家在江南﹐此是長安城北門外﹐去家萬里﹐而舫乘衣糧﹐並已逐流去﹐豈復有求生之計邪﹗惟宜死戰﹐可以立大功。不然﹐則無遺類耳。』乃身先士卒﹐眾亦知無復退路﹐莫不騰踴爭先﹐泓眾一時奔潰﹐卽陷長安城。

隋時﹐突厥入寇﹐隋將楊素擊之。先是﹐諸將與虜戰﹐每慮胡騎奔突﹐皆戎車步騎相參﹐舁鹿角爲方陣﹐騎在其內。素謂人曰﹕『此乃自固之道﹐非取勝之方也。』於是悉除舊法﹐令諸軍爲騎陣。突厥達頭可汗聞之大喜﹐率精騎十餘萬而至。素奮擊﹐大破之。素多權略﹐乘機赴敵﹐應變無方﹐然大抵馭戎嚴整﹐有犯軍令者立斬之﹐無所寬貸。每將臨寇﹐求人過失而斬之﹐多者百餘人﹐少不下十數。流血盈前﹐言笑自若。及其對陣﹐先令一二百人赴敵﹐陷陣而還者則已﹐如不能陷陣而還者﹐無問多少﹐悉斬之。又令二三百人復進﹐還如向法。將士股栗﹐有必死之心﹐由是戰無不勝﹐時稱名將。

【眾寡勢百相懸﹐勵士攻其帥】

王莽末﹐劉伯升起兵﹐光武守昆陽。莽將王尋﹑王邑來討﹐兵號百萬﹐先至昆陽已十萬﹐圍數重。時伯升已拔宛三日﹐而光武尙未知﹐乃僞使持書報城中﹐云『宛下兵到』﹐而佯墮其書。尋﹑邑得之﹐不喜。諸將旣經累捷﹐膽气益壯﹐無不一當百。光武乃與敢死者三千人﹐從城西水上衝其中堅﹐尋﹑邑陣亂﹐乘勢崩之﹐遂殺王尋。城中亦鼓噪而出﹐中外合勢﹐震呼動天﹐莽兵大潰﹐走者相騰踐。

【乘卒初銳用之】

劉﹑項爭天下之際﹐漢王至南鄭﹐諸將及士卒皆歌思歸。韓信說漢王曰﹔『項羽王諸將之有功者﹐而王獨居南鄭﹐是遷也。軍吏士卒皆山東之人﹐日夜跂而思歸﹐及其銳而用之﹐可以有大功。天下已定﹐人皆自寧﹐不可復用。不如決策東向﹐爭權天下。』漢王從之﹐終滅項籍。

後周末﹐隋文帝作相﹐遣將於仲文先以兵定關東﹐破尉遲迥將檀讓。初﹐仲文在蓼堤﹐諸將皆曰﹕『軍自遠來﹐士馬疲獘﹐不可決勝。』仲文令三軍趣食﹐列陣大戰。旣而破賊﹐諸將皆請曰﹕『前兵疲不可交戰﹐竟而克勝﹐其計安在﹖』仲文笑曰﹕『吾所部將士皆山東人﹐果於速進﹐不宜持久。乘勢擊之﹐所以制勝。』諸將皆以爲非所及也。

【激怒其眾】

春秋時﹐晉侯逆秦師﹐使大夫韓簡視師。復曰﹕『師少於我﹐鬥士倍我。』公曰﹕『何故﹖』對曰﹕『出因其資﹐﹝謂奔梁求秦。﹞入用其寵﹐﹝爲秦所納。﹞饑食其粟﹐三施而無報﹐是以來也。今又擊之﹐我怠﹐秦奮﹐倍猶未也。』壬戌﹐戰於韓原。晉戎馬還濘而止。﹝濘﹐泥也。還﹐便旋也。小駟不調﹐故墮泥中。﹞秦伯獲晉侯以歸。﹝晉曲而怠﹐秦直而怒﹐所以勝也。﹞

春秋時﹐楚子伐隨﹐軍於漢﹑淮之間。隨將季梁謂隨侯曰﹕『請下之﹐弗許而後戰﹐﹝下之﹐請服也。﹞所以怒我而怠寇也。』隨少師曰﹕『必速戰﹐不然﹐將失楚師。』隨侯禦之﹐戰於速杞﹐隨師敗績。﹝若用季梁之謀則勝矣。﹞

戰國燕將騎劫攻齊卽墨﹐齊將田單拒守﹐妄宣言曰﹕『吾惟懼燕軍之劓所得齊卒﹐置之前行﹐與我戰﹐卽墨敗矣。』燕人聞之﹐如其言。城中人見齊諸降者盡劓﹐皆怒﹐堅守﹐惟恐見得。田單又縱反間曰﹕『吾懼燕人掘吾城外墓﹐戮先人﹐可爲寒心。』燕軍盡掘壠墓﹐燒死人。卽墨人從城上遙見﹐皆涕泣﹐俱欲出戰﹐怒皆十倍﹐大敗燕師。

後漢度尙爲荊州刺史﹐討桂陽賊。渠帥卜陽﹑潘鴻等徙入山谷﹐尙窮追數百里﹐遂入南海﹐破其三屯﹐多獲珍寶。而陽﹑鴻等黨眾猶盛﹐尙欲攻之﹐而士卒驕富﹐莫有斗心。尙計緩之則不戰﹐逼之必逃亡﹐乃宣言卜陽﹑潘鴻作賊十年﹐習於攻守﹐今兵寡少﹐未易可進﹐當須諸郡所發悉至﹐乃並力攻之。申令軍中﹐恣聽射獵。兵士喜悅﹐大小皆相與從禽。尙乃密使所親客潛焚其營﹐珍積皆盡。獵者來還﹐莫不涕泣。尙人人慰勞﹐深自咎責﹐因曰﹕『卜陽等財寶足富數代﹐諸卿但不並力耳。所亡少少﹐何足介意。』眾聞咸憤踴﹐尙乃令秣馬蓐食﹐明晨﹐徑赴賊屯。陽﹑鴻等自以深固﹐不復設備﹐吏士乘銳﹐大破平之。

兵十三

孫子曰﹕『下政攻城。﹝言攻城屠邑﹐政之下者﹐所害者多。﹞攻城之法﹐爲不得已。修櫓轒轀﹐﹝上汾﹐下溫。﹞具器械﹐三月而後成﹐﹝修櫓﹐長櫓也。轒轀﹐四輪車。皆可推而往來﹐冒以攻城。器械﹐謂云梯﹑浮格衡﹑飛石﹑連弩之屬。攻城總名。言修此攻具﹐經一時乃成也。﹞距闉又三月而後已。﹝距闉者﹐踴土積髙而前﹐以附於城也。積土爲山曰堙﹐以距敵城﹐觀其虛實。春秋傳曰﹕『楚司馬子反乘堙而窺宋城。』﹞將不勝心之忿﹐而蟻附之﹐則殺士卒三分之一﹐﹝守過二時﹐敵人不服﹐將不勝心之忿﹐多使士卒蟻附其城﹐殺傷我士民三分之一也。﹞而城不拔者﹐此攻城之災。﹝言攻趣不拔﹐還爲己害﹐故韓非曰﹕『夫一戰不勝﹐則禍曁矣。』﹞故善用兵者﹐屈人之兵而非戰﹐﹝言伐謀伐交﹐不至於戰。故《司馬法》曰﹕『上謀不鬥。』﹞拔人之城而非攻也﹐﹝言以威刑服敵﹐不攻而取﹐若鄭伯肉袒以迎楚莊王之類。﹞毀人之國而不久也﹐﹝若誅理暴逆﹐毀滅敵國﹐不暴師眾也。﹞故兵不鈍而利可全﹐此謀攻之法也。﹝不與敵戰﹐而必完全得之﹐立勝於天下﹐不頓兵血刃。﹞故用兵之法﹐什則圍之﹐﹝以十敵一﹐則圍之﹐是爲將智勇等﹐而兵利鈍均也。若主弱客勁﹐不用十也。曹公操所以倍兵圍下邳﹐生擒呂布。若敵壘固守﹐依附險阻﹐彼一我十﹐乃可圍也。敵𨿽盛﹐所據不便﹐未必十倍然後圍之。﹞伍則攻之。』﹝若敵並兵自守﹐不與我戰﹐彼一我五﹐乃可攻戰也。或與敵人內外之應﹐未必五倍然後攻之。﹞

又曰﹕『兵之情﹐圍則禦﹐﹝相禦持也。窮則同心守禦。﹞不得已則鬥﹐﹝勢有不得已也。言斗太過﹐戰不可以惡勝﹐走不能脫﹐恐其有降人之心者。﹞過則從。﹝陷之甚過﹐則計從也。﹞圍師必闕。﹝《司馬法》曰﹕『圍其三面﹐開其一面﹐以示生路。』﹞此用兵之法。』﹝若圍敵平陸之地﹐必空一面﹐以示其虛﹐欲使戰守不固﹐而有去畱之心。若敵臨危據險﹐彊救在表﹐當堅固守﹐未必闕也。此用兵之法。﹞

又曰﹕『倍則分之。﹝己二敵一﹐則一術爲正﹐一術爲奇﹔彼一我二﹐不足爲變﹐故疑兵分離其軍也。故太公曰﹕『不能分移﹐末可語奇。』﹞微乎微微﹐至於無形﹔﹝言其微妙﹐所不可見。﹞神乎神神﹐至於無聲﹐故能爲變化司命。』﹝言變化之形﹐倏忽若神﹐故能料敵死生﹐若天之司命。﹞

又曰﹕『善攻者﹐動於九天之上也。』﹝善攻者﹐務因天時地利﹐爲水火之變﹐使敵不知所備。言其雷震發動﹐若於九天之上也。﹞

【圍敵勿周】

後漢初﹐張步據齊地﹐漢將耿弇總兵討之。張步使其大將費邑軍歷下﹐又分守祝阿﹑鐘城。弇先擊祝阿﹐自旦攻城﹐未日中而拔之﹐故開圍一角﹐令其眾得奔歸鐘城。鐘城人聞祝阿已潰﹐大恐懼﹐遂空壁亡去。

後漢妖巫維汜弟子單臣﹐相聚入原武城﹐劫吏人﹐自稱將軍。光武遣臧宮將北軍數千人圍之。賊谷食多﹐數攻不下﹐士卒死傷。帝召公卿諸侯王問方略﹐明帝時爲東海王﹐獨對曰﹔『妖巫相劫﹐勢無久立﹐其中必有悔欲亡者。但外圍急﹐不得走耳。宜小挺緩﹐﹝挺﹐解也。﹞令得逃亡﹐則一亭長足以擒也。』帝卽敕宮撤圍緩賊﹐賊眾分散﹐遂斬臣等。

後漢末﹐將軍朱俊與荊州刺史徐璆共討黃巾﹐擊賊帥趙弘﹐斬之。餘賊帥韓忠復據宛﹐乞降﹐司馬張超請聽之。俊曰﹕『兵有形同而勢異者。昔秦﹑項之際﹐人無定主﹐故賞降附以勸來耳。今海內一統﹐惟黃巾造寇﹐納降無以勸善﹐討之足以懲惡。今若受之﹐更開逆意﹐賊利則進戰﹐鈍則乞降﹐縱敵長寇﹐非良計也。』因急攻﹐連戰不克。俊登土山睹之﹐顧謂張超曰﹕『吾知之矣。賊今外圍周固﹐內營逼急﹐乞降不受﹐欲出不得﹐所以死戰也。萬人一心﹐猶不可當﹐況十萬乎﹗其害甚矣。不如撤圍﹐並兵入城。忠見圍解﹐勢必自出﹐出則意散﹐易破之道也。』旣而解圍﹐忠果出戰﹐俊因擊﹐大破之。忠等皆降。

後漢末﹐曹公破袁尙﹐拔鄴﹐進圍壺關。公曰﹕『城拔﹐皆坑之。』連月不能下。其將曹仁謂公曰﹕『夫圍城必開之﹐所以開其生路也。今公許之必死﹐將卒自以爲守。且城固而糧多﹐攻之則士卒傷﹐守之則曠日持久。今頓兵堅城之下﹐攻必死之虜﹐非良計也。』曹公從之﹐遂降其城。

後魏末﹐齊神武起義兵於河北。其時﹐爾朱兆﹑天光﹑度律﹑仲遠等四將同會於鄴南﹐士馬精彊﹐號二十萬﹐夾洹水而軍。﹝洹音桓。﹞時神武馬不滿二千﹐步卒不至三萬﹐以眾寡不敵﹐遂於韓陵山爲圓陣﹐連系牛驢自塞之。於是將士死戰﹐四面奮擊﹐大被兆等。﹝齊神武兵少﹐天光等兵十倍﹐圍而缺之﹐神武自塞其缺﹐士皆必死﹐是以破敵也。具死地勿攻篇。﹞

【圍師﹐量無外救緩﹐攻取之】

十六國前燕將慕容恪率兵討段龕於廣固﹐恪圍之﹐諸將勸恪宜急攻之﹐恪曰﹕『軍勢有宜緩以克敵﹐有宜急而取之。若彼我勢均﹐且有彊援﹐慮腹背之患者﹐須急攻之﹐以速大利。如其我彊彼弱﹐外無救援﹐力足制之者﹐當羈縻守之﹐以待其獘。兵法十圍五攻﹐此之謂也。龕恩結賊黨﹐眾未離心﹐今憑固天險﹐上下同心。攻守勢倍﹐軍之常法。若其促攻﹐不過數旬﹐克之必矣﹐但恐傷吾士眾。當持久以取耳。』乃築室反耕﹐嚴固圍壘。終克廣固。

前燕將呂護據野王﹐陰通晉﹐事覺﹐燕將慕容恪等率眾討之。將軍傅顏言於恪曰﹕『護窮寇假合﹐王師旣臨﹐則上下喪气﹐必士卒攝魂﹐敗亡之驗也。殿下前以廣固天險﹐守易攻難﹐故爲長久之策。今賊形便不與往同﹐宜急攻之﹐以省千金之費。』恪曰﹕『護老賊﹐經變多矣。觀其爲備之道﹐未易卒圖。今圈之窮城﹐樵采路絕﹐內無蓄積﹐外無彊援﹐不過十旬﹐其斃必矣﹐何必遽殘士卒之命而趣一時之利哉﹗吾嚴浚圍壘﹐休養將卒﹐以重官美貨間而離之﹐事淹勢窮﹐其釁易動﹔我則未勞﹐而寇已獘。此爲兵不血刃﹐坐以制勝也。』遂列長圍守之。凡經六月﹐而野王潰﹐護南奔於晉﹐悉降其眾。

【攻城戰具】﹝附﹞

攻城戰具﹕

作四輪車﹐上以繩爲脊﹐生牛皮蒙之﹐下可藏十人﹐塡隍推之﹐直抵城下﹐可以攻掘﹐金火木石所不能敗。謂之『轒轀車』。﹝凡力有餘者攻﹐先絕諸國之交﹐使無外救。糧多而人少﹐攻而勿圍﹔糧少而人多﹐圍而勿攻。﹞

以大木爲牀﹐下置六輪﹐上立雙牙﹐牙有檢﹐梯節長丈二尺﹔有四桄﹐桄相去三尺﹐勢微曲﹐遞互相檢﹐飛於雲間﹐以窺城中。有上城梯﹐首冠雙轆轤﹐枕城而上。謂之『飛雲梯』。

以大木爲牀﹐下安四獨輪﹐上建雙﹐間橫檢﹐中立獨竿﹐首如桔橰狀﹐其竿髙下﹑長短﹑大小以城爲準。首以窠盛石﹐大小﹑多少隨竿力所制﹐人挽其端而投之。其車推轉﹐逐便而用之。亦可埋腳著地﹐逐便而用。其旋風四腳﹐亦可隨事而用。謂之『拋車』。

作軸轉車﹐車上定十二石弩弓﹐以鐵鉤繩連﹐車行軸轉﹐引弩弓持滿弦。牙上弩爲七衢﹐中衢大箭一﹐鏃刃長七寸﹐廣五寸﹐箭簳長三尺﹐圍五寸﹐以鐵葉爲羽﹔左右各三箭﹐次小於中箭。其牙一發﹐諸箭齊起﹐及七百步。所中城壘﹐無不摧隕﹐樓櫓亦顚墜。謂之『車弩』。

以木爲脊﹐長一丈﹐徑一尺五寸﹐下安六腳﹐下闊而上尖﹐髙七尺﹐內可容六人﹐以濕牛皮蒙之﹐人蔽其下。舁直抵城下﹐木石鐵火所不能敗﹐用攻其城。謂之『小頭木驢』。

於城外起土爲山﹐乘城而上﹐古謂之『土山』﹐今謂之『壘道』。用生牛皮作小屋﹐並四面蒙之﹐屋中置運土人﹐以防攻擊者。﹝『土山』﹐卽孫子所謂『距闉』也。﹞

鑿地爲道﹐行於城下﹐用攻其城﹔往往建柱﹐積薪於其柱間而燒之﹐柱折城摧﹐謂之『地道』。

以八輪車﹐上樹髙竿﹐竿上安轆轤﹐以繩挽板屋﹐止竿首﹐以窺城中。板屋方四尺﹐髙五尺﹐有十二孔﹐四面別布。車可進退﹐圜城而行﹐於營中遠視。亦謂之『巢車』﹐如鳥之巢﹐卽今之『板屋』也。

以板爲幔﹐立桔橰於四輪車上﹐懸幔逼城堞間﹐使趫捷者蟻附而上﹐矢石所不能及﹐謂之『木幔』。

以小瓢盛油﹐冠矢端﹐射城樓櫓板木上﹐瓢敗油散﹐因燒矢鏃內簳中﹐射油散處﹐火立然。復以油瓢續之﹐則樓櫓盡焚。謂之『火箭』。

磨杏子中空﹐以艾實之﹐系雀足上﹐加火﹐薄暮羣放﹐飛入城壘中棲宿﹐其積聚廬舍﹐須臾火發﹐謂之『火杏』。

孫子曰﹕『使敵不得至者﹐害之也。﹝致其所必走﹐攻其所必救﹐能守其險害之要路﹐敵不得自至。故王子曰﹕『一犬當穴﹐萬鼠不敢出﹔一虎當溪﹐萬鹿不敢過。』言守之上也。﹞故飽能饑之。﹝絕其糧。﹞委軍而爭利﹐則輜重捐。﹝委置庫藏﹐輕師而行﹐若敵乘虛而來﹐抄絕其後﹐則己輜重皆悉棄捐。﹞是以軍無輜重則亡﹐無糧食則亡﹐無委積則亡。』﹝無此三者﹐亡之道也。委積﹐芻艸之屬。﹞

【絕糧道及輜重】

漢王遣將韓信﹐以兵數萬欲東下井陘擊趙。趙王與陳余聚兵井陘口﹐號稱二十萬。李左車說陳余曰﹕『韓信涉西河﹐虜魏王﹐擒夏說﹐欲以下趙﹐此乘勝而去國遠斗﹐其鋒不可當。臣聞「千里饋糧﹐士有饑色﹔樵蘇後爨﹐﹝樵﹐取薪也。蘇﹐取艸也。﹞師不宿飽」。今井陘之道﹐車不得方軌﹐騎不得成列﹐行數百里﹐其勢糧食必在其後。願足下假臣奇兵三萬人﹐從間道絕其輜重。足下深溝髙壘﹐堅營勿與戰。使前不得斗﹐退不得還。吾奇兵絕其後﹐野無所掠鹵﹐不至十日﹐而韓信之頭可致於戲下。不然﹐必爲所擒矣。』陳余﹐儒者﹐常稱『義兵不用詐謀奇計』﹐曰﹕『吾聞兵法﹐十則圍之﹐倍則戰。今韓信兵號數萬﹐千里而襲我﹐亦已罷極﹐今如避不擊﹐後有大者﹐何以加之﹗則諸侯謂吾怯﹐而輕來伐我。』不聽。韓信使人間視﹐知其不用﹐大喜﹐乃敢引兵遂進﹐竟破趙軍。﹝陳余違之而敗。﹞

漢景帝初﹐吳﹑楚七國反﹐以太尉周亞夫禦之。亞夫問父絳侯客鄧都尉曰﹕『策安出﹖』客曰﹕『吳楚兵銳甚﹐難與爭鋒﹐而剽輕不能久。莫若引兵東北﹐壁昌邑﹐以梁委吳﹐吳必盡銳攻之。將軍深溝髙壘﹐使輕兵絕淮﹑泗口﹐塞吳餉﹝式亮反﹞道。彼吳梁相敝而糧食竭﹐乃以全彊制其疲極﹐破吳必矣。』亞夫言於帝﹐許之﹐遂破吳軍。

王莽末﹐天下亂﹐光武兄伯升起兵討莽﹐爲莽將甄阜﹑梁丘賜所敗﹐復收會兵眾﹐還保棘陽。阜﹑賜乘勝﹐畱輜重於藍鄕﹐引精兵十萬南渡潢﹐臨沘水﹐﹝潢音黃。沘音毗。﹞阻兩川間爲營﹐絕後橋﹐示無還心。伯升於是大饗軍士﹐設盟約﹐休卒三日﹐分爲六部﹐潛師夜起﹐襲取藍鄕﹐盡獲其輜重。明旦﹐漢軍自西南攻甄阜﹐下江兵自東南攻梁丘賜﹐至食時﹐陣潰﹐遂斬阜﹑賜。

後漢末﹐曹公與袁紹相持官渡。沮授﹝側居反﹞言於紹曰﹕『北兵數眾而果勁不及南﹐南谷虛少而貨財不及北﹔南利在於急戰﹐北利在於緩持。宜曠以日月。』紹不從。連營稍前﹐逼官渡﹐合戰﹐曹公軍不利﹐出﹐復壁。紹爲髙櫓﹐起土山﹐射營中﹐營中皆蒙楯﹐眾大懼。曹公乃爲發石車﹐擊紹樓﹐皆破﹐紹眾號曰霹靂車。紹爲地道﹐欲襲曹公營。曹公輒於內爲長塹以拒之﹐又遣奇兵襲擊紹運車﹐大破之﹐盡焚其谷食。會紹遣淳於瓊等﹐將兵萬餘人北迎運車﹐沮授說紹﹕『可遣將別爲軍於表﹐以絕曹公之鈔。』紹復不從。瓊宿烏巢﹐去紹軍四十里。紹謀士許攸奔曹公。攸謂曹公曰﹕『公孤軍獨守﹐外無求索﹐危急之時也。今袁氏輜重有萬餘兩﹐而無嚴備﹐可輕兵襲之﹐不慮而至﹐燔其積聚﹐不過三日﹐袁氏自敗也。』公乃選精銳步馬﹐秉袁氏旗幟﹐夜銜枚縛馬口﹐從間道出﹐人負束薪﹐時有問者﹐紿﹝音怠﹞之曰﹕『袁公恐曹操抄掠後軍﹐遣兵以益備。』聞者信之。旣至輜重﹐圍屯燎薪﹐火光亙天地。破瓊等﹐悉斬之。數日﹐紹棄甲而遁。

蜀將姜維率眾侵魏﹐依麯山築二城﹐使牙門將句安﹑李歆等守之﹐聚羌胡質任寇逼諸郡。魏將陳泰禦之﹐泰謂諸將曰﹕『麯城𨿽固﹐去蜀險遠﹐當須運糧。羌夷患維勞役﹐必未肯附。今圍而取之﹐可不血刃而拔其城。𨿽其有救﹐山道險阻﹐非行兵之地。』乃使鄧艾等進兵圍之﹐斷其運道及城外流水。安等挑戰﹐不許﹐將士困窘﹐分糧聚雪以稽日月。維果來救﹐出自牛頭山﹐與泰相對。泰曰﹕『兵法貴在不戰而屈人。今絕牛頭﹐維無返道﹐則我之擒也。』敕諸軍各堅壘勿與戰﹐自南渡白水﹐循水而東﹐使諸將截其還路。維懼﹐遁走﹐安等孤懸﹐遂皆降。

十六國前趙劉曜遣將劉胤西伐張駿之武威﹐駿遣將辛巖﹑韓璞東拒劉胤﹐﹐屯於狄道城。韓璞進渡沃幹嶺。辛巖曰﹕『我握眾數萬﹐藉氐﹑羌之銳﹐宜速戰以滅之。不爾﹐久則變生。』璞曰﹕『自夏末以來﹐太白犯月﹐辰星逆行﹐白虹貫日﹐皆變之大者﹐不可以輕動。動而不捷﹐爲禍更深。吾將久而斃之。且曜與石勒相攻﹐胤亦不能久也。』積七十餘日﹐軍糧竭﹐遣辛巖督運於金城。胤聞之﹐大悅﹐謂其將士曰﹕『韓璞之眾﹐十倍於吾。吾糧廩將懸﹐難以持久。今分兵運糧﹐可謂天授吾也。若敗辛巖﹐璞等自潰。彼眾我寡﹐宜以死戰。戰而不捷﹐當無匹馬得還。』士眾咸奮。於是率騎三千﹐襲巖於沃幹﹐大敗之﹐璞軍遂潰﹐死者二萬餘人。

十六國後趙石勒將石季龍大掠荊河州而去﹐畱將桃豹守城﹐住西臺。勒將以驢千頭運糧以饋桃豹﹐晉將祖逖遣韓潛﹑馮鐵等追擊於汴水﹐盡獲之。桃豹宵遁。

十六國前秦苻堅遣將王猛伐前燕慕容暐﹐師次潞川。燕將慕容評率兵十萬禦之﹐以持久制之。猛乃遣其將郭慶率騎五千﹐夜從間道起火於髙山﹐因焚評輜重﹐火見鄴中。評性貪鄙﹐障固山泉﹐賣樵鬻水﹐積錢絹如丘陵﹐三軍莫有鬥志﹐因而大敗。

大唐髙宗遣將薛仁貴﹑郭待封伐吐蕃﹐仁貴畱二萬人作兩柵﹐輜重並畱柵內﹐倍道掩之。待封不從仁貴之策﹐領輜重繼進。未至烏海﹐吐蕃二十餘萬悉眾救其前軍﹐迎擊待封﹐敗之﹐待封趨山﹐軍糧及輜重並爲賊所掠。仁貴遂退﹐軍遂大敗。﹝郭待封失輜重﹐所以致敗。﹞

孫子曰﹕『火攻有五﹕一曰火人﹐﹝與敵陳師﹐敵傍近艸﹐因風燒之﹐戰之助也。﹞二曰火積﹐﹝燒其蓄積。﹞三曰火輜﹐﹝燒其輜重。﹞四曰火庫﹐﹝當使閒人入敵營﹐燒其兵庫也。﹞五曰火墜。﹝墜﹐墮也。以火墮入營中也。矢頭之法﹐以鐵籠火著箭頭﹐彊弩射敵營中。一曰火道﹐燒絕其糧道也。﹞行火必有因﹐﹝因姦人也。又因風燥而焚燒。﹞煙火素具。﹝燒煙具也。先具燒燧之屬。﹞發火有時﹐起火有日。時者﹐天之燥也﹔﹝燥者﹐旱也。﹞日者﹐宿在戊箕﹑東壁﹑翼﹑軫也。﹝戊﹐翼參四宿。此宿之日則風也。﹞凡此四宿者﹐風起之日。﹝蕭世誠曰﹕『春丙丁﹐夏戊己﹐秋壬癸﹐冬甲乙﹐此日有疾風猛雨也。吾勘太乙中有飛鳥十﹐精知風雨期﹐五子元運式也。各候其時﹐可以用火也。』﹞凡火攻﹐必因五火之變而應之。火發於內﹐則早應之於外。﹝以兵應之。使閒人縱火於敵營內﹐當速進以攻其外也。﹞火發而其兵靜者﹐待而勿攻﹔極其火力﹐可從而從之﹐不可從而止。﹝見利則進﹐知難則退。極﹐盡也。盡火力﹐可則應﹐不可則止﹐無使敵知所爲。﹞火可發於外﹐無待於內﹐以時發之。發於上風﹐無攻下風。﹝不便也。燒之必退﹐退而逆攻之﹐必爲所害也。﹞晝風久﹐夜風止。﹝數常也。陽﹐風也。晝風則火气相動也﹐夜風卒。欲縱火亦當如風之長短。﹞凡軍必知五火之變﹐以數守之。﹝旣知起五火五變﹐當復以數消息其可否。﹞故以火佐攻者明。』﹝取勝明也。﹞

【火攻】

漢將李陵徵匈奴﹐戰敗﹐班師﹐爲單於所逐﹐及於大澤﹐匈奴於上風縱火。陵亦先放火﹐燒斷葭葦﹐用絕火勢。﹝蕭世誠曰﹕『敵用火勢焚吾門﹐思火滅門敗吾﹐當便積薪助火﹐使火勢盛﹐敵不得入﹐亦拒火之方也。』﹞

後漢末﹐漢將皇甫嵩討黃巾賊張角﹐嵩保長社。賊來圍城﹐嵩兵少﹐軍中皆恐﹐乃召軍吏謂曰﹕『兵有奇變﹐不在眾寡。今賊依艸結營﹐易爲風火。若因夜縱火﹐必大驚亂。吾出兵擊之﹐其功可成。』其夕遂大風﹐嵩乃約勒軍士皆束炬乘城﹐使銳士間出圍外﹐縱火大呼﹐城上舉燎應之﹐嵩因鼓而奔其陣﹐賊驚亂奔走。嵩進兵討之﹐與角弟梁戰於廣宗。梁眾精勇﹐嵩不能克。明日﹐乃閉營休士﹐以觀其變。知賊意稍懈﹐乃潛夜勒兵﹐雞鳴馳赴其陣﹐至晡時大破之。

後漢末﹐劉表死﹐曹公克荊州﹐得劉琮水軍﹐沿流東下。吳主孫權遣周瑜領兵逆曹公﹐遇於赤壁﹐初一交戰﹐曹公軍披退﹐引兵次江北。瑜等在南岸﹐瑜部將黃蓋曰﹕『今寇眾我寡﹐難與持久。然觀操軍﹐方連船艦﹐首尾相接﹐可燒而走也。』乃取蒙衝斗艦數十艘﹐實以薪艸﹐膏灌其中﹐裹以帷幕﹐上建牙旗。先書報曹公﹐期以欲降。又先備走舸﹐各系火大船後﹐因風相次俱前。曹公軍吏士皆延頸遙觀﹐指言蓋降。蓋放諸船﹐同時發火。時風盛猛﹐悉延燒岸上營落。頃之﹐熛焰張天﹐﹝熛音標﹐火飛也。﹞人馬燒溺死者甚眾﹐軍遂敗退。

東晉將殷浩北伐﹐其長史江逌取數百雞﹐以長繩連之﹐其腳皆系火。一時驅放﹐羣雞飛散﹐火爇羌營﹐因而奮擊羌將姚襄﹐大敗走之。

後周遣將伐髙齊﹐齊將段韶與太尉蘭陵王長恭同往捍禦。至西境﹐有柏谷城者﹐乃絕險﹐古城千仞﹐諸將莫肯攻圍。韶曰﹕『汾北河東﹐勢爲國家之有﹐若不去柏谷﹐事同痼疾。計彼援兵﹐會在南道﹐今斷其要路﹐救不得來。且城勢𨿽髙﹐其中甚狹﹐火弩射之﹐一旦可盡。』諸將稱善﹐遂鳴鼓而攻之﹐城潰﹐獲儀同薛敬禮﹐大斬獲首虜。仍城華谷﹐置戍而還。

隋文帝時﹐髙炯獻取陳之策﹐曰﹕『江南土薄﹐捨多竹茅﹐所有儲積﹐皆非地窖。密遣行人﹐因風縱火﹐待彼修葺﹐復更燒之。不出數年﹐自可財力俱盡。』帝行其策﹐由是陳人益獘。

【火兵﹑火獸﹑火禽﹑火盜﹑火弩】﹝附﹞

火兵﹕以驍騎夜銜枚﹐縛馬口﹐人負束薪﹑束緼﹐懷火直抵敵營﹐一時舉火﹐營中驚亂﹐急而乘之﹔靜而不亂﹐捨而勿攻。﹝凡火攻﹐皆因天時燥旱﹐營捨﹑茅竹﹑積芻﹑穗糧﹑軍營於稭艸宿莽之中﹐因風而焚之。﹞

火獸﹕以艾熅﹝於問反﹞火置瓢中﹐瓢開四孔﹐系瓢於野豬﹑獐鹿項上﹐鍼其尾端﹐向敵營而縱之﹐奔走入艸﹐瓢敗火發。

火禽﹕以胡桃剖分﹐空中實艾火﹐開兩孔﹐復合﹐系野雞項下﹐鍼其尾而縱之﹐奔入艸中﹐器敗火發。

火盜﹕遣人音﹑服與敵同者﹐夜竊號逐便懷火偸入營﹐焚其積聚﹐火發﹐亂而出。

火弩﹕以擘張弩射及三百步者﹐以瓢盛火﹐冠矢端﹐以數百張中夜齊射敵營中芻艸﹑積聚。

【乘風取勝】

後漢楊琁爲零陵太守。是時蒼梧﹑桂陽猾賊相聚﹐攻郡縣﹐賊眾多而力彊﹐吏人憂恐。琁乃特制馬車數十乘﹐以排﹝音敗﹞囊盛石灰於車上﹐﹝排囊者﹐卽今排袋。﹞系布索於馬尾﹐又爲兵車﹐專彀弓弩﹐克期會戰。乃令馬車居前﹐順風鼓灰﹐賊不得視﹐因以火燒其布﹐布然馬驚﹐奔突賊陣﹐因使後車弓弩亂髮﹐鉦鼓鳴震。羣寇大駭破散﹐追逐傷斬無數﹐郡境以淸。

陳武帝有江東﹐梁將王琳率兵東下﹐陳遣大將侯瑱等拒之。瑱等以琳軍威方盛﹐乃引軍入蕪湖避之。是時﹐西南風至急﹐琳謂得天時﹐將取揚州﹐侯瑱等徐出蕪湖﹐以躡其後。比及兵交﹐西南風翻爲瑱用﹐琳兵放火燧以擲瑱船者﹐皆反燒其船﹐琳兵潰亂﹐透水死者十二三﹐其餘皆棄船上岸﹐爲陳軍所殺殆盡。

孫子曰﹕『以水佐攻者彊。﹝水以爲衝﹐故彊。﹞水可以絕﹐而不可以奪。』﹝水但能絕其敵道﹐分敵軍耳﹐不可以奪敵蓄積及計數也。﹞

【水攻】

漢王遣韓信已定齊臨淄﹐遂東追齊王田廣至髙密。項羽使龍且將二十萬﹐救齊。齊王田廣﹑龍且並軍與信戰。未合﹐人或說龍且曰﹕『漢兵遠斗窮兵﹐其鋒不可當。齊﹑楚自居其地戰﹐兵易敗散。不如深壁﹐令齊王使其信臣招所亡城。城聞其王在﹐楚來救﹐必反漢。漢兵二千里客居齊﹐齊城皆反之﹐其勢無所得食﹐可無戰而降也。』龍且曰﹕『吾救齊﹐不戰而降之﹐吾何功﹖今戰而勝之﹐齊之半可得﹐何爲止﹖』遂戰﹐與信夾濰﹝音惟﹞水陣。韓信乃夜令人爲萬餘囊﹐盛沙﹐壅水上流﹐引軍半渡﹐擊龍且。佯不勝﹐還走。龍且果喜曰﹕『固知信怯也。』遂追信渡水。信使人決壅囊﹐水大至﹐龍且軍太半不得渡﹐卽急擊﹐殺龍且。水東軍遂敗走。

後漢董卓將兵三萬討先零羌﹐爲羌胡所圍﹐糧食乏絕﹐進退逼急。乃於所渡水中僞立鄢﹐﹝音堰。﹞以爲捕魚﹐而潛從鄢下過。比賊追之﹐決水已深﹐不得渡。時眾軍敗退﹐惟卓全師而還。

後漢末﹐曹公圍呂布於下邳﹐引沂﹑泗二水灌城﹐克之。﹝具【兵機務速篇】。﹞

陳閩中守陳寶應舉兵反﹐據建安﹑晉安二郡界﹐水陸爲柵。陳將章昭達討之﹐據其上流﹐命軍士伐木帶枝葉爲筏﹐施柏﹝音拍﹞於其上﹐綴以大索﹐相次列營﹐夾兩岸。寶應數挑戰﹐昭達按甲不動。俄而暴雨﹐江水大漲﹐昭達大放筏衝突水柵﹐盡破。又出兵攻其步軍。寶應大潰﹐遂克定閩中。

陳將歐陽紇據嶺南反﹐陳將章昭達督眾軍討之。紇乃出柵洭口﹐﹝音匡。﹞多聚沙石﹐以竹籠置於水柵之外﹐用遏舟艦。昭達居其上流﹐裝艦造柏﹐以臨賊柵。又令軍人銜刀﹐潛行水中斫竹籠﹐籠篾皆解。因縱大艦隨流突之﹐賊眾大敗﹐因而擒紇。

大唐武徳中﹐劉黑闥據河北背反﹐太宗率兵討之。先遣堰洺水上流﹐使淺﹐令黑闥得渡水。及戰﹐遽令決堰﹐水至深丈餘﹐賊徒旣敗﹐爭渡水﹐溺死者數千人﹐咸以爲神。黑闥與二百餘騎奔於突厥﹐悉虜其兵眾﹐河北悉平。

武徳中﹐李靖隨河間王孝恭討蕭銑﹐屬江水泛漲﹐諸將皆請停兵﹐以待水退。靖謂孝恭曰﹕『兵者以速爲神﹐機者時不可失。今若乘水漲之勢﹐倏忽至其城下﹐可謂疾雷不及掩耳﹐兵家上策也。』孝恭從之﹐進兵次夷陵。銑將文士弘屯淸江﹐靖與之決戰﹐大破賊軍。仍率所部﹐星馳進發﹐營於荊州城下。士弘旣敗﹐銑眾莫不震詟。﹝之涉反。﹞靖又破其將楊君茂﹑鄭文秀等﹐遂圍城數重。其夜﹐銑遣使請降。靖卽入據其城﹐號令嚴肅﹐軍無私焉。

【水平及水戰具】﹝附﹞

木槽長二尺四寸﹐兩頭及中間鑿爲三池﹐池橫闊一寸八分﹐縱闊一寸﹐深一寸三分﹐池間相去一尺五分﹐間有通水渠﹐闊二分﹐深一寸三分。三池各置浮木﹐木闊狹微小於池﹐匡厚三分﹐上建立齒﹐髙八分﹐闊一寸七分﹐厚一分。槽下爲轉關﹐腳髙下與眼等。以水注之﹐三池浮木齊起﹐眇目視之﹐三齒齊平﹐則爲天下準。或十步﹐或一里﹐乃至數十里﹐目力所及﹐置照版度竿﹐亦以白繩計其尺寸﹐則髙下﹑丈尺﹑分寸可知﹐謂之水平。

照版﹐形如方扇﹐長四尺﹐下二尺黑﹐上二尺白﹐闊三尺﹐柄長一尺﹐大可握。

度竿﹐長二丈﹐刻作二百寸﹐二千分﹐每寸內小刻其分。隨向遠近髙下立竿﹐以照版映之﹐眇目視三浮木齒及照版﹐以度竿上尺寸爲髙下﹐遞而往視﹐尺寸相乘﹐則山崗﹑溝澗﹑水源下髙深淺可以分寸而度。

水戰之具﹕

其船﹐闊狹﹑長短隨用大小﹔勝人多少﹐皆以米爲率﹐一人重米二石。其楫棹﹑篙櫓﹑帆席﹑索﹑沈石﹑調度﹐與常船不殊。

樓船﹕船上建樓三重﹐列女墻戰格﹐樹幡幟﹐開弩﹑矛穴﹐置拋車﹑礨石﹑鐵汁﹐狀如城壘。忽遇暴風﹐人力不能制﹐此亦非便於事﹔然爲水軍﹐不可不設﹐以成形勢。

蒙衝﹕以生牛皮蒙船覆背﹐兩廂開掣棹孔﹐前後左右有弩﹑矛穴﹐敵不得近﹐矢石不能敗。此不用大船﹐務於疾速﹐乘人之不及﹐非戰之船也。

斗艦﹕船上設女墻﹐可髙三尺﹐墻下開掣棹孔﹔船內五尺﹐又建棚﹐與女墻齊﹔棚上又建女墻﹐重列戰敵﹐上無覆背﹐前後左右樹牙旗﹑旛幟﹑金鼓。此戰船也。

走舸﹕舷上立女墻﹐置棹夫多﹐戰卒少﹐皆選勇力精銳者﹐往返如飛鷗﹐乘人之不及﹐金鼓﹑旗幟列之於上。此戰船也。

游艇﹕無女墻﹐舷上置槳﹝音獎﹞牀﹐左右隨大小長短﹐四尺一牀。計會進止﹐回軍轉陣﹐其疾如風﹐虞候居之﹐非戰船也。

海鶻﹕頭低尾髙﹐前大後小﹐如鶻之狀﹐舷下左右置浮版﹐形如鶻翅翼﹐以助其船﹐𨿽風濤漲天﹐免有傾側。覆背上﹐左右張生牛皮爲城﹐牙旗﹑金鼓如常法﹐此江海之中戰船也。

孫子曰﹕『敵若絕水﹐必遠水﹔﹝引敵﹐使寬而渡之。﹞客絕水而來﹐勿迎之於水內﹐令半渡而擊之﹐利。﹝半渡勢不並﹐故可敵。﹞欲戰﹐無附於水而迎客﹔﹝附﹐近也。近水待敵﹐不得渡也。﹞視生處髙﹐﹝水上亦當處其髙﹐前向水﹐後當依髙處也。﹞無迎水流﹐﹝恐漑我也。逆水流﹐在下流也﹐不當處人之下流也﹐爲其水流漑灌人也﹐或投毒藥於上流也。﹞此處水上之軍也。上雨水﹐水沫至﹐欲涉者﹐待其定也。』﹝恐半渡水而遂漲。上雨﹐水當淸﹐而反濁沫至﹐此敵人上遏水之占也﹐欲以中絕軍。凡地有水欲漲﹐沫先至﹐皆爲絕軍﹐當待其定也。﹞

【敵半涉水﹐擊必勝】

春秋時﹐晉將陽處﹝音杵﹞父﹝音甫﹞侵蔡﹐楚將子上救之﹐與晉師夾泜﹝直尼反﹞而軍。處父患之﹐使謂子上曰﹕『吾聞之「文不犯順﹐武不違敵」。子若欲戰﹐則吾退舍﹐子濟而陣﹐﹝欲避楚﹐使渡成陣而後戰。﹞遲速惟命。不然﹐紓我。﹝紓﹐緩。﹞老師費財﹐亦無益也。』乃駕以待。子上欲涉﹐大孫伯曰﹕『不可。晉人無信﹐半涉而薄我﹐悔敗何及﹖不如紓之。』乃退舍。陽子宣言曰﹕『楚師遁矣。』遂歸。楚師亦歸。太子商臣譖子上曰﹕『受晉賂而避之﹐楚之恥也。罪莫大焉。』王殺子上。﹝子上悟之不涉﹐終被讒而誅之﹐彰楚君不明。﹞

楚﹑漢相持﹐項羽自擊漢將彭越於梁地﹐令其將大司馬曹咎守成臯。漢將挑楚軍﹐咎渡汜水戰﹐漢將候半涉﹐擊﹐大破之。﹝具【挑戰篇】。﹞

後漢末﹐靑﹑徐黃巾三十萬眾入渤海界﹐欲與黑山合。公孫瓚率步騎二萬人﹐逆擊於東光南﹐大破之﹐斬首三萬餘級。賊棄車重數萬兩﹐奔走渡河。瓚因其半濟薄之﹐賊復大破﹐死者數萬人。

魏將郭淮在漢中﹐蜀主劉備欲渡漢水來攻。諸將議眾寡不敵﹐依水爲陣以距之。淮曰﹕『此示弱而不足挫敵﹐非算也。不如遠水爲陣﹐引而致之﹐半濟而後擊﹐備可破也。』旣陣﹐備疑不敢渡。﹝蜀主悟之﹐不敗。﹞

大唐武徳中﹐薛萬均與羅藝守幽燕﹐竇建徳率眾十萬來至範陽﹐萬均謂藝曰﹕『眾寡不敵﹐今若出斗﹐百戰百敗﹐當以計取之。可令羸兵弱馬﹐阻水背城爲陣以誘之﹐賊若渡水交兵﹐請分精騎百人伏於城側﹐待其半渡而擊之﹐破之必矣。』從之。建徳引兵渡水﹐萬均擊之﹐大破。

【軍行渡水】﹝附﹞

軍行﹐遇大水﹑河渠﹑溝澗﹐無津梁舟﹐以木罌渡。用木縛甕爲筏﹐受二石﹐力勝一人。甕間闊五寸﹐底以繩勾聯﹐編槍於其上﹐形長勿方﹐前置拔頭﹐後置梢﹐左右置棹。

又用槍﹕槍十根爲一束﹐力勝一人。四千一百六十六根卽成一﹐皆去鉆刃﹐以束爲魚鱗次﹐橫檢而縛之﹐可渡四百一十六人。以此爲率﹐多少用濟。

又用蒲﹕以蒲九尺圍﹐顚倒爲束十道﹐縛似束槍﹐爲﹐量長短多少。無蒲﹐亦用葦﹐量大小以濟人。

又用挾﹕以善游者系小繩﹐先浮渡水﹐次引大於兩岸﹐立大橛﹐急定﹐使人挾浮渡﹐大軍可爲數十道。

又用浮囊﹕以渾脫羊皮﹐吹气令滿﹐系其孔﹐束於腋下﹐浮渡。

【禦敵水軍﹐絕下流敗之】

梁將趙祖悅率水軍偸據峽石﹐後魏將崔延伯率兵討之。延伯夾淮爲營﹐遂取車輪﹐去輞﹐削銳其輻﹐兩兩接對﹐揉﹝人久反﹞竹爲﹐貫連相屬﹐並十餘道﹐橫水爲橋﹐兩頭施大轆轤﹐出沒任情﹐不可燒斫。旣斷祖悅走路﹐又令舟舸不通。梁武援軍不能赴救﹐祖悅合軍咸見俘虜。

後周將達奚長儒圍陳將吳明徹於呂梁﹐陳遣驍將劉景率勇士七千來爲聲援。長儒於是取車輪數百﹐系以大石﹐沈之淸水﹐連轂相次﹐以待景軍。景至﹐船艦礙輪不得進﹐長儒乃縱奇兵﹐水陸俱發﹐大破之﹐因擒明徹。

兵十四

孫子曰﹕『水因地而制形﹐兵因敵而制勝。﹝言水因地傾側而制其流﹐兵因敵之虧闕而取其勝者也。﹞故兵無常勢﹐水無常形﹐﹝言兵有變化﹐故地有方圓。﹞能隨敵變化而取勝者﹐謂之神。﹝勢盛必衰﹐形露必敗。故能因敵變化﹐勝之若神。﹞懸權而動。﹝量敵動也。﹞故五行無常勝﹐四時無常位﹐﹝五行﹐謂金﹑木﹑水﹑火﹑土。四時﹐謂春﹑夏﹑秋﹑冬。言五行更王﹐四時疊用。﹞日有短長﹐月有生死。』﹝兵無成勢﹐盈縮隨敵。日月盛衰﹐猶兵之形勢或弱或彊也。﹞

【因機設權】

春秋時﹐晉師伐秦。秦人毒涇上流﹐師人多死也。

春秋時﹐楚師伐吳﹐鍼尹固與王同舟。王使執燧象以奔吳師。﹝燒火燧﹐系象尾﹐使赴吳師﹐驚卻之。鍼﹐職深切。﹞

春秋時﹐邾人城翼﹐﹝翼﹐邾邑也。﹞還﹐將自離姑。﹝離姑﹐邾邑也。從離姑﹐則道經魯之武城也。﹞大夫公孫鋤曰﹕『魯將禦我。』欲自武城還﹐循山而南。﹝至武城而還﹐依山南行﹐不欲過武城。﹞大夫徐鋤曰﹕『道下﹐遇雨﹐將不出﹐是不歸也。』﹝謂此山道下濕。﹞遂自離姑。﹝遂過武城。﹞武城人塞其前﹐﹝以兵塞其前道。﹞斷其後之木而弗殊﹐邾師過之﹐乃推而蹶之﹐遂取邾師。

春秋時﹐晉將荀吳敗無終及羣狄於太原﹐﹝無終﹐山戎也。﹞初﹐將戰﹐魏舒曰﹕『彼徒我車﹐所遇又阨﹐﹝地險不便車。阨﹐烏介切。﹞以什共車﹐必克。﹝更增十人﹐以當一車之用。﹞困諸阨﹐又克。﹝車每困於阨道﹐今去車﹐故爲必克也。﹞請皆卒﹐﹝去馬﹐用步卒。﹞自我始。』乃毀車以爲行﹐﹝魏舒先自毀其屬車﹐爲步陣也。行﹐戶郎切。﹞五乘爲三五。﹝乘車者三人﹐五乘十五人﹐今攺去車﹐更以五人爲五﹐分爲三五。﹞爲五陣以相離﹐兩於前﹐伍於後﹐專爲右角﹐參爲左角﹐偏爲前矩﹐﹝皆臨時處置之名。﹞以誘之。狄人笑之。﹝笑其失常也。﹞未陣而薄﹐大敗之。

戰國燕師伐齊﹐已下七十餘城﹐圍卽墨﹐未下。齊將田單乃收城中得千餘牛﹐爲絳繒衣﹐畫以五彩龍文﹐束兵刃於其角﹐而灌脂束葦於尾﹐燒其端。鑿城數十穴﹐夜縱牛﹐壯士五千人隨其後。牛尾熱﹐怒而奔燕軍﹐燕軍大驚。牛尾炬火光明炫耀﹐燕軍視之皆龍文﹐所觸盡死傷。五千人因銜枚擊之﹐而城中鼓噪從之﹐老弱者皆擊銅器﹐聲動天地。燕軍大駭﹐敗走。而齊七十餘城皆復爲齊。

後漢初﹐馮異將數萬人﹐與賊約期會戰。使壯士變服與赤眉同﹐伏於道側。明日﹐赤眉使萬人攻異前部﹐異裁出兵以救之。﹝裁少出兵﹐所以示弱。﹞賊見勢弱﹐遂悉眾攻異﹐異乃縱兵大戰。日昃﹐賊气衰﹐伏兵卒起﹐衣服相亂﹐赤眉不復識別﹐眾遂驚潰。追擊﹐大破於崤底。

後漢末﹐袁尙徵袁譚於平原﹐使其將審配守鄴。曹公攻鄴城﹐尙聞鄴急﹐棄平原而救﹐求入城以計事者。主簿李孚請行﹐尙曰﹕『當何所辦﹖』孚曰﹕『今鄴圍甚急﹐多人則不可。』孚乃自選溫信者三人﹐不示其謀﹐各給駿馬﹐令釋戎器﹐著平上冠﹐持問事杖。投暮﹐直抵鄴下﹐自稱曹公都督﹐巡歷圍壘﹐所過呵責﹐失候者輒捶之。自東歷西﹐徑入曹公營。當城門﹐復怒守圍者﹐收縛之﹐因開圍馳入城下。配以縋引之﹐孚得入城中﹐鼓噪皆呼萬歲。守圍者以狀聞﹐公笑曰﹕『此非徒入﹐方且復出。』孚計事訖﹐以還而外圍益急﹐謂配曰﹕『城中谷少﹐無用老弱爲﹐不如驅出之﹐省谷。』配乃夜揀得一千人﹐皆令持白幡﹐秉脂燭﹐從三門而出請降。孚將所來騎﹐隨降人而出。時守圍吏聞城中悉降﹐火光照耀﹐但共觀火﹐不復視圍﹐孚出北門而歸尙。明日﹐曹公聞孚已得去﹐曰﹕『果如吾言。』

曹公徵馬超於關中﹐軍於渭南﹐爲賊衝突﹐營不得立﹐地又純沙﹐不勝版築。其將婁子伯說公曰﹕『今天寒﹐可起沙爲城﹐以水灌之﹐須臾成冰﹐堅如鐵石。功不達曙﹐百堵斯立﹐𨿽金湯之固﹐未能過也。』公從之﹐比明而就。

吳將周瑜使甘寧據夷陵﹐魏將曹仁圍寧。呂蒙往救之﹐仍分遣三百人柴斷崄道﹐賊走可得其馬。軍到夷陵﹐卽日交戰﹐所殺過半。敵夜遁去﹐行遇柴道﹐騎皆捨馬步走。蒙兵追蹙擊﹐獲馬三百餘匹﹐方船載還。

吳將賀齊討黟﹑﹝音伊﹞歙﹐賊帥陳僕﹑祖山等二萬人屯林歷山。林歷山四面壁立﹐髙數十丈﹐徑路危狹﹐不容刀楯﹐﹐賊臨髙下石﹐不可得攻。軍住經日﹐將吏患之。齊身出周行﹐觀視形便﹐陰募輕捷士﹐爲作鐵弋﹐密於隱崄賊所不備處﹐以弋拓山爲緣道﹐道成﹐夜令人潛上﹐乃多懸布以授下人﹐得上百數十人﹐四面流布﹐俱鳴鼓角﹐齊勒兵待之。賊夜聞鼓聲四合﹐謂大軍悉已得上﹐驚懼惑亂﹐不知所爲﹐守路備崄者皆走還依眾。大軍因是得上。賊中有善禁術者﹐吳師刀劍不得拔﹐弓弩射矢皆還自向﹐輒致不利。齊曰﹕『吾聞之雄黃勝五兵﹐還丹能威敵。夫金有刃﹐虫有毒者﹐皆可禁之﹐以無刃之兵﹐不毒之虫﹐彼必無能爲也。』遂伐木爲棓﹐﹝與棒同。﹞列陣﹐四面羅布﹐俱鳴鼓角﹐勒兵待曙。賊惶遽無依﹐禁術不效﹐遂大破而降之。

十六國後趙石勒將石季龍大掠陳﹑蔡間而去﹐畱將桃豹守譙城﹐住西臺。東晉將祖逖遣將韓潛等鎭東臺。同一大城﹐賊從南門出入放牧﹐逖軍開東門﹐相守四旬。逖以布囊盛土如米狀﹐使千餘人運上臺﹐又令數人擔米﹐僞爲疲極而息於道﹐賊果逐之﹐皆棄擔而走。賊旣獲米﹐謂逖士眾丰飽﹐而胡戎饑久﹐益懼﹐無復膽气也。

十六國前秦苻堅陷襄陽﹐晉將桓沖攻之。堅將慕容垂等率步騎五萬救襄陽﹐以石越爲前鋒﹐次於沔水。垂﹑越夜命三軍﹐人持火炬於樹枝上﹐光照數里。衝懼﹐退還上明。

東晉末﹐大將宋武帝北徵廣固﹐嶺南賊將徐道覆謂其帥盧循曰﹕『今日之機﹐萬不可失。旣克都邑﹐劉裕𨿽還﹐無能爲也。』循從之。初﹐道覆密欲裝舟艦﹐乃使人伐船材於南康山﹐僞云將下都貨之。後稱力少不能得致﹐卽賤賣之﹐價減數倍﹐居人貪賤﹐賣衣物而市之。贛﹝古暗切﹞石水急﹐出船甚難﹐皆儲之。如是者數四﹐故船板大積﹐而百姓弗之疑。及道覆舉兵﹐案賣券而取之﹐無得隱匿者﹐乃並裝之﹐旬日而辦。遂舉眾寇南康﹑廬陵﹑豫章諸郡﹐守相皆委任奔走。

東晉末﹐宋武帝作相﹐率兵伐後秦姚泓﹐後魏遣將鵝靑等步騎十萬屯河北﹐常有數千騎﹐緣河隨晉軍進止。時軍人緣河南岸﹐牽百丈﹐河流迅急﹐有漂渡北岸者﹐輒爲魏人所殺掠。遣軍才過岸﹐卽退﹐軍還﹐復來。宋武乃遣白直隊主丁﹐﹝音午。﹞率七百人﹐車百乘﹐於河北岸上﹐去水百餘步﹐爲卻月陣﹐兩頭抱河﹐車置七仗士﹐事畢﹐使一白毦。﹝仍吏切。羽毛飾。﹞魏人見數百人步牽車上﹐不解其意﹐並未動。宋武先命將朱超石戒嚴二千人﹐白毦旣舉﹐超石馳往赴之﹐並賫大弩百張﹐一車益二十人﹐設彭排於轅上。魏人見營陣立﹐乃進圍營。超石先以軟弓小箭射敵﹐敵以眾少兵弱﹐四面俱至攻營﹐於是百弩俱發﹐又遣善射叢箭射之。魏眾旣多﹐弩不能制。超石初行﹐別賫大錘並千餘張槊﹐乃斷槊長四尺﹐以錘錘之﹐一槊輒洞貫三四人。魏眾不能當﹐遂奔潰。

宋檀祗爲廣陵相﹐亡命司馬國璠兄弟自北徐州界聚眾數百﹐潛過淮﹐因天夜陰暗﹐率百許人緣廣陵城得入﹐喚直上廳事。祗驚起﹐出門將處分﹐賊射之﹐傷股﹐卻入。祗密語左右曰﹕『賊乘暗得入﹐掩我不備。但打五鼓﹐懼曉﹐必走矣。』賊聞鼓鳴﹐將謂曉﹐於是奔散。追討﹐盡獲之。

宋將宗愨徵林邑﹐圍區粟城。林邑王範陽邁遣將範毗沙達率萬餘人來救。愨謂諸將曰﹕『寇眾我寡﹐難與爭鋒。』乃分軍爲數道﹐偃旗臥鼓﹐愨潛進令曰﹕『聽吾鼓噪乃出。』山路榛深﹐賊了不爲備﹐卒見軍至﹐驚懼退走﹐愨乘勝追討﹐散歸林邑﹐仍攻區粟﹐拔之。泛海陵山﹐徑入象浦﹐有大渠南來注浦﹐宋軍阻渠置陣﹐林邑王傾國來逆﹐限渠不得渡﹐以具裝被象。諸將憚之﹐請待前後軍集﹐然後擊。愨曰﹕『不然。吾已屠其堅城﹐破其銳眾﹐我气方厲﹐彼已破膽﹐一戰可定﹐何疑焉﹗』愨以爲外國有師子威服百獸﹐乃制其形與象相禦﹐象果驚奔﹐眾皆潰亂。愨率兵直渡渠奮擊﹐陽邁遁走﹐其眾奔散﹐遂克林邑。

蕭齊將魯康祚﹑趙公政眾號一萬﹐侵後魏荊河州之太倉口。魏將傅永率三千人擊之。時康祚等軍於淮南﹐永捨於淮北十有餘裏。永量吳楚之兵好夜斫營﹐卽夜分兵爲二部﹐出於營外。又以賊若夜來﹐必應於渡淮之所﹐以火記其淺處。永旣設伏﹐仍密令人以瓠盛火﹐渡淮南岸﹐當深處置之﹐教之云﹕『若有火起﹐卽亦然之。』其夜﹐康祚﹑公政等果親領兵來斫永營。東西二伏夾擊之﹐康祚等奔趨淮水。火旣競起﹐不能記其本濟﹐遂睹永所置之火而爭渡焉。水深﹐溺死﹑斬首者數千級﹐生擒公政。康祚人馬墜淮﹐曉而獲其屍。

梁將侯景反﹐兵逼建業﹐眾皆危懼。梁將羊侃爲守城督﹐因僞稱得外射書﹐云『邵陵王﹑西昌侯兵已至近路』﹐眾乃少安。賊爲尖頭木驢攻城﹐矢石所不能制。侃作雉尾炬﹐施鐵鏃﹐以油灌之﹐擲驢上﹐焚之俄盡。賊又東西兩面起土山以臨城﹐城中震駭。侃命爲地道﹐潛倒其土﹐山不能立。賊又作登城樓車﹐髙十餘丈﹐欲臨射城內。侃曰﹕『車髙塹虛﹐彼來必倒﹐可臥而觀之﹐不勞設備。』及車動果倒﹐眾皆服焉。賊頻攻不捷﹐會侃病死﹐城方陷。

後魏雍州刺史蕭寶夤據州反﹐魏大將長孫雉討之﹐軍次弘農。副將楊侃曰﹕『昔魏武與韓遂﹑馬超挾關爲壘﹐勝負之理﹐久而無決。豈才雄相類﹐算略抗衡﹐當以河山崄阻﹐難用智力。今賊守潼關﹐全據形勢﹐縱曹操復出﹐亦無所逞奇。必須取蒲阪﹐飛棹西岸﹐置兵死地﹐人有斗心﹐潼關之賊必睹風而散。諸處旣平﹐長安自克。』雉曰﹕『賊黨薛循義已圍河東﹐薛鳳賢又保安邑﹐都督宗正孫珍停師虞阪﹐又不能進﹐𨿽有此計﹐猶用爲疑。』侃曰﹕『孫珍本行陣一夫﹐因緣進達﹐可爲人使﹐未可使人。一朝受元帥之任﹐處分三軍﹐精神亂矣﹐寧堪圖賊﹗河東治在蒲阪﹐西帶河湄﹐所部之人﹐多在東境。循義驅率壯勇﹐西圍郡邑﹐父老妻弱﹐尙保舊村。若步卒一臨﹐方寸各亂﹐人人思歸﹐則郡圍自解。不戰而勝﹐昭然在目。』雉從之﹐令其子彥等領騎與侃於弘農北渡﹐所統悉是騎士﹐習於野戰﹐未可攻城﹐便據石錐壁。侃乃班告曰﹕『今且停軍於此﹐以待步卒﹐兼觀人情向背﹐然後行。若送降名者﹐各自還村﹐候臺軍舉烽火﹐亦應之﹐以明降款。其無應烽者﹐卽是不降之村﹐理須殄戮﹐賞賚軍士。』人遂轉相告報﹐未實降者﹐亦詐舉烽﹐一宿之間﹐火光徧數百里內。寶夤將時圍河東﹐不測所以﹐各自散歸。長安賊平﹐侃頗有力。

後魏末﹐河北賊葛榮別帥韓樓﹑郝長等有眾數萬人﹐屯據薊城﹐魏將侯泉率騎七百討之。遂廣張聲勢﹐多設供具﹐親以數百騎深入樓境﹐欲執行人以問虛實。去薊百餘里﹐值賊帥陳周馬步萬餘﹐泉遂潛伏以乘其背﹐大破之﹐虜其卒五千餘人。尋還其馬仗﹐縱令入城。左右諫曰﹕『旣獲賊眾﹐何爲復資遣之﹖』泉曰﹕『我兵旣少﹐不可力戰﹐事須爲計以離隙之。』泉度其已至﹐遂率騎夜進﹐昧旦﹐叩其城門。韓樓果疑降卒爲泉內應﹐遂遁走﹐追擒之。

葛榮率眾將向洛陽﹐眾號百萬。魏將爾朱榮自太原討之﹐率精騎七千﹐馬皆有副﹐倍道兼行﹐東出滏口。葛榮自鄴以北列陣數十里﹐箕張而進。榮潛軍山谷爲奇兵﹐分督將以上三人爲一處﹐處有數百騎﹐令所在揚塵鼓噪﹐使賊不測多少。又以人馬逼戰﹐刀不如棒﹐密勒軍士各賫棒一枚﹐置於馬側。至戰時﹐不聽斬級﹐以棒棒之而已﹐慮廢騰逐。乃分命壯勇所當衝突﹐號令嚴明﹐將士同奮。榮身自陷陣﹐出於賊後﹐表裏合擊﹐大破之﹐於陣擒葛榮。

西魏將王羆爲華州刺史﹐嘗修城未畢﹐梯在城外。齊神武遣將韓軌從河東宵濟襲羆﹐羆不知覺。比曉﹐軌眾已乘梯入城。羆尙臥未起﹐聞合外洶洶有聲﹐羆袒身露髻徒跣﹐持一白梃﹐大呼而出。敵見之驚退﹐逐至東門﹐左右稍集﹐合戰破之。軌眾遂投城遁走。

東魏遣將斛律金寇洛陽﹐師至於河北。周文帝患其渡河﹐乃於上流縱火船而下﹐以燒河橋。金先備小艇﹐半盛以水﹐鐵鎖連之﹐μ絕中流。火船至而不前﹐須臾火滅﹐而橋獲全。遂進軍洛陽。

西魏將韋孝寬守玉壁﹐東魏大將齊神武命攻之。連營數十里﹐至於城下﹐乃於城南起土山﹐欲乘之以入。當其山處﹐城上先有兩髙樓。孝寬更縛木接之﹐令極髙峻﹐多積戰具以禦之。敵人以樓髙不得入﹐遂於城南塹地道﹐又於城北起土山﹐且作且攻﹐晝夜不息。孝寬復掘長塹﹐截其道﹐仍置戰士屯於塹上。城外每穿至塹﹐戰士卽擒殺之。又於塹外積柴貯火﹐敵人有在地道內者﹐便下柴火﹐以皮吹﹐火气一衝﹐鹹卽灼爛。城外又造攻車﹐車之所及﹐莫不摧毀。𨿽有排楯﹐莫之能抗。孝寬乃縫布爲幔﹐隨其所向則張設之。布旣懸於空中﹐其車竟不能壞。城外又縛松麻於竿﹐灌油加火﹐規以燒布﹐並欲焚樓。孝寬復長作鐵鉤﹐利其鋒刃﹐火竿每來﹐以鉤遙割之﹐松麻俱落。又於城四面穿地﹐作二十一道﹐分爲四路﹐於其中各施梁柱﹐復以油灌柱﹐放火燒之﹐柱折而城並崩壞。孝寬又隨壞處木柵以捍之﹐敵不得入。城外盡其攻擊之術﹐孝寬咸拒破之﹐城竟以全。

西魏末﹐蠕蠕侵魏﹐魏大將元纂禦之﹐蠕蠕遂逃出塞。纂令將士於謹率二千騎追之﹐至郁對原﹐前後十七戰﹐盡降其眾。率輕騎出塞覘賊﹐屬鐵勒數千騎奄至﹐謹以眾寡不敵﹐退必不免﹐乃散其眾騎﹐使匿叢薄間﹐又遣人升山指麾﹐若分部軍眾者。賊遙見﹐𨿽疑有伏兵﹐旣恃其眾﹐不以爲慮﹐乃進軍逼謹。謹常乘駿馬﹐一紫一騧﹐﹝音瓜。﹞賊先所識﹐乃使二人各乘一馬﹐突陣而出。賊以爲謹也﹐皆爭逐之。謹乃率餘軍擊追騎﹐賊遂奔走﹐因得入塞。

西魏將王思政守潁川城﹐東魏太尉髙嶽率步騎十萬來攻。思政臥鼓偃旗﹐寂若無人者﹐嶽恃眾﹐謂一戰可屠﹐乃四面鼓噪而上。思政選城中勇騎﹐開門出戰。嶽眾不能當﹐引軍亂退。思政登城遙見嶽陣不整﹐乃率步騎三千出邀擊之﹐殺傷甚眾﹐然後還城﹐設守禦之備。嶽知不可卒攻﹐乃多備營壘﹐又隨地勢髙處﹐築土山以臨城中﹐飛梯火車﹐盡攻擊之法。思政亦作火﹐﹝子算切。﹞因迅風便投之土山。又射以火箭﹐燒其攻具。仍募勇士﹐縋而出戰。嶽眾披靡﹐其守土山人亦棄山而退。思政卽命據其兩土山﹐置折堞以助防守。嶽等於是奪气﹐不敢復攻。齊文襄更益嶽兵﹐堰洧水以灌城。𨿽有怪獸﹐每衝壞其堰﹐然城被灌已久﹐多亦頹壞。嶽悉眾苦攻﹐分任疊進﹐一旬之中﹐晝夜不息。思政身當矢石﹐與士卒同勞苦。又屬大雪﹐平地三尺﹐眾斃於鋒刃及凍餓死者不可勝數。嶽乃更修堰﹐作鐵龍雜獸﹐用厭水怪。堰成﹐水大至。城中水泉湧溢﹐不可防止。懸釜而炊﹐糧力俱竭。不敢逼城。齊文襄乃率步騎十萬來攻﹐自於堰下督勵士卒﹐增功築堰。時盛夏水壯﹐城北面遂壞。頃之﹐水便溢滿﹐無措足之地﹐遂被擒。文襄義而禮之。

後周將賀若惇率騎六千渡江﹐取陳湘川﹐陳將侯瑱討之﹐江路遂斷。糧援旣絕﹐人懷危懼﹐惇於是分兵抄掠﹐以充資費。恐瑱等知其糧少﹐乃於營內聚土﹐覆之以米﹐集諸營軍士﹐各持囊﹐遣官司部分﹐若欲給糧者。因召側近村人﹐佯有所訪問﹐令於營外遙見﹐遂卽遣之。瑱等聞之﹐良以爲實﹐乃據守要險﹐欲曠日老惇。惇又增修營壘﹐造廬舍﹐示以持久。惇軍數有叛人乘馬投瑱者﹐遂納之。惇又別取一馬﹐牽以趨船﹐船中逆以鞭之。如是者再三﹐馬卽畏船不上。後伏兵於江岸﹐遣人乘畏船馬以招瑱軍﹐詐稱投附。瑱便遣兵迎接﹐競來牽馬。馬旣畏船不上﹐惇發伏掩之﹐盡殪。又湘﹑羅之人乘輕船﹐載米粟及籠雞鴨以餉瑱軍。惇患之﹐乃僞爲土人﹐裝船伏甲士於中。瑱兵人見之﹐謂餉船至﹐逆來爭取﹐惇甲士出而擒之。此後實有饋餉及亡命奔瑱者﹐猶謂之設詐﹐逆遣捍擊﹐並不敢受。相持歲餘﹐瑱不能制。

後周末﹐隋文帝輔政﹐周大將尉遲迥在河北拒命﹐河南州縣多從迥。隋文帝遣將於仲文討之。迥將檀讓屯成武﹐別將髙士儒以萬人屯永昌。仲文詐移書州縣曰﹕『大軍將至﹐可多積粟。』讓謂仲文未能卒至﹐方椎牛享士﹐仲文知其怠﹐選精騎襲之﹐一日便至﹐遂拔成武。迥將席毗羅眾十萬﹐屯於沛縣﹐將攻徐州。其妻子住金鄕。仲文遣人詐爲毗羅使者﹐謂金鄕城主徐善淨曰﹕『檀讓明日午時到金鄕﹐將宣蜀公令﹐﹝卽尉遲迥。﹞賞賜將士。』金鄕人以爲信然﹐皆喜。仲文簡精兵﹐僞建迥旗幟﹐倍道而進。善淨遙見仲文軍且至﹐以爲檀讓﹐乃出逆謁。仲文執之﹐遂取金鄕。諸將多勸屠之﹐仲文曰﹕『此城是毗羅起兵之所﹐當寬其妻子﹐其兵可自歸。如卽屠之﹐彼意絕矣。』眾皆稱善。於是毗羅恃眾來薄官軍﹐仲文背城結陣﹐出軍數里﹐設伏於麻田中。兩陣才合﹐伏兵俱發﹐曳柴鼓噪﹐塵埃張天。毗羅軍大潰﹐仲文乘之﹐賊皆投洙水而死﹐水爲之不流。獲檀讓﹐轞送京師﹐河南悉平。﹝寬毗羅之眾妻子﹐如呂蒙襲克南郡﹐卹關羽之眾戚屬同。﹞

隋開皇中﹐文帝大議伐陳﹐諸將皆云大江闊遠﹐兵不習水﹐以此爲疑﹐若一登南岸﹐秦兵一可當百。襄邑公賀若弼獻十策。其一事﹐請多造船。須船旣多﹐賊必防擬更甚。今南地無馬﹐請付傍江諸州二十歲以上老馬﹐令秣飼﹐以平陳爲名﹐賊必懼而求馬擬戰。密敕刺史﹐令私買博大船。江南下濕﹐特不宜馬﹐不逾周年﹐並當死盡﹐然終不爲彼用。陳主叔寶果大造船市馬﹐輸船旣多﹐方覺不便而止。髙炯請所博得船運諸州米﹐貯壽陽﹔穿大池﹐以魚蓮遨遊爲名﹐造船教水戰。仍以賀若弼爲壽州總管﹐終以此平陳也。

隋煬帝初﹐漢王諒據並州反﹐代州總管李景爲諒將喬鐘馗所圍﹐隋將楊義臣率兵救之。義臣自以兵少﹐悉取軍中牛驢﹐得數千頭﹐復令兵數百人﹐人持一鼓﹐潛驅山谷﹐出其不意。義臣晡後復與鐘馗戰﹐兵初合﹐驅牛驢者疾進﹐一時鳴鼓﹐塵埃張天﹐鐘馗軍不知﹐以爲伏兵發﹐擊之﹐因而大潰。

隋將劉方率兵討林邑國﹐其王梵志率其徒乘巨象而戰﹐方軍不利。於是掘小坑﹐以艸覆其上﹐因以兵挑之。梵志悉眾而陣﹐方詐爲奔北﹐梵志逐之﹐至坑所﹐其象多陷﹐轉相驚駭﹐軍遂亂﹐方縱兵擊之﹐大破。

大唐貞觀中﹐北狄鐵勒薛延陀發同羅﹑僕骨﹑回紇等眾﹐合二十萬﹐度漠﹐屯白道川﹐據善陽嶺﹐以擊突厥可汗李思摩之部。思摩引其種落走朔州﹐畱精騎以拒戰。延陀乘之﹐及塞。太宗令張儉﹑李績等率兵﹐數道擊之。太宗誡之曰﹕『延陀負其兵力﹐踰漠而來﹐經途數千﹐馬已疲瘦。夫用兵之道﹐見利速進﹐不利速退。吾先敕思摩﹐燒薙秋艸﹐延陀糧肉日盡﹐野無所獲。頃者﹐偵人來云﹐其馬畜嚙啖林木﹐枝皮略盡。卿等掎角思摩﹐不須前戰﹐俟其將退﹐一時奮擊﹐制勝之舉也。』於是李績擊延陀之眾﹐破之。先是﹐延陀擊突厥沙缽羅及社爾﹐皆以步兵戰而勝。及其將來寇也﹐先講武於國中﹐教習步戰﹐每五人﹐以一人經習戰陣者使執馬﹐而四人前戰﹐克勝﹐卽授馬以追奔。失於應接﹐罪至於死﹐沒其家口﹐以賞戰人。至是遂行其法。突厥先合輒退﹐延陀乘勝而逐之。績兵拒擊之﹐而延陀弓矢俱發﹐傷我戰馬。李績乃令去馬步陣﹐率長槊數百爲隊﹐齊奮以衝之﹐其眾潰散。副總管薛萬徹率數千騎﹐收其執馬者。其眾失馬﹐莫知所從﹐因擊之﹐乃大敗。

髙宗遣將軍裴行儉討突厥於黑山﹐至朔州﹐謂其下曰﹕『兵法尙詐者﹐謂以權謀制敵也。若禦其下﹐則非誠信﹐不可行也。前遣副將蕭嗣業運糧被掠﹐兵多餒死﹐所以敗也。狡寇狃忕﹐不可以不備。』乃詐爲糧車三百乘﹐每車伏壯士五人﹐各賫陌刀﹑勁弩﹐以羸兵數百人援之﹐兼伏精兵﹐居險以待之。賊果大下﹐羸兵棄車散走。賊驅車就泉井﹐解鞍牧馬﹐方擬取糧﹐車中壯士齊發﹐伏兵亦至﹐殺獲殆盡﹐賊眾奔潰。自是續遣糧運﹐無敢近者。

【多方誤之】

春秋時﹐吳子闔廬問於伍員曰﹕『伐楚何如﹖』﹝員音筠。﹞對曰﹕『楚執政眾而乖﹐莫適任患。若爲三帥以肄焉﹐﹝肄﹐猶勞也。﹞一帥至﹐彼必皆出。彼出則歸﹐彼歸則出﹐楚必道獘。﹝罷獘於道。﹞亟肄以罷之﹐﹝亟音器。罷音疲。﹞多方以誤之。旣罷而後以三軍繼之﹐必大克之。』闔廬從之﹐楚於是乎始病﹐終於吳師入郢。﹝郢﹐楚都也。﹞

春秋時﹐吳伐越﹐越子句踐禦之﹐陣於槜李。﹝槜﹐將遂切。﹞句踐患吳之整也﹐使死士再擒焉﹐不動。﹝使敢死之士往﹐輒爲吳師所擒﹐欲使吳師亂取之﹐而吳不動矣。﹞使罪人三行﹐屬劍於頸﹐﹝以劍注頸。行﹐戶郎切。﹞而辭曰﹕『二君有治﹐﹝治軍旅也。﹞臣幹旗鼓。﹝犯軍令也。﹞不敏於軍之行前﹐不敢逃刑﹐敢歸死。』遂自剄也。師屬之目﹐越子因而伐之﹐大敗吳師。

後漢末﹐曹公徵關中﹐進軍渡渭。馬超﹑韓遂數請戰﹐不許﹔因請割地﹐求送任子﹐公用賈詡計﹐僞許之﹐韓遂請與公相見﹐公與遂交馬語移時﹐不及軍事﹐但說京都故舊﹐拊手歡笑。旣罷﹐超等問遂﹕『公何言﹖』遂曰﹕『無所言也。』超等疑之。他日﹐公又與遂書﹐多所點抹﹐如遂攺定者﹐超等愈疑遂。公與克日會戰﹐先以輕兵挑之﹐戰良久﹐乃縱驍騎夾擊﹐大破之﹐遂﹑超等走涼州。

魏將田國讓率兵擊鮮卑軻比能﹐單將銳卒﹐深入虜庭。胡人眾多﹐抄軍前後﹐斷截歸路。國讓乃進軍﹐去虜十餘里結屯營﹐多聚牛馬糞燃之﹐從他道引去。胡見煙火不絕﹐以爲尙在﹐行數十里乃知之。

魏末﹐諸葛誕﹑文欽反﹐據壽春﹐招吳請援。司馬文王總兵討之﹐謂諸將曰﹕『彼當突圍﹐決一朝之命。或謂大軍不能久﹐省食減口﹐冀有他變。料賊之情﹐不出此二者。今當多方以亂之﹐備其越逸﹐此勝計也。』因命合圍﹐分遣羸疾就谷淮北﹐廩軍士大豆﹐人三升。欽聞之﹐果喜。文王愈羸形以示之﹐多縱反間﹐揚言吳救方至。誕等益寬恣食﹐俄而城中乏糧。諸將並請攻之。文王曰﹕『誕聚糧完守﹐外結吳人﹐自謂足據淮南﹐必不便走。今若急攻之﹐損遊軍之力。外寇卒至﹐表裏受敵﹐此危道也。且堅守三面。若賊陸道而來﹐軍糧必少﹐吾以遊兵輕騎絕其轉輸﹐可不戰而破外賊。外賊破﹐欽等必爲我擒矣。』誕﹑欽等出攻長圍﹐諸軍逆擊﹐走之。初﹐誕﹑欽內不相協﹐及至窮蹙﹐轉相疑貳。誕殺欽﹐欽子鴦踰城降﹐以爲將軍﹐封侯﹐使巡城而呼。文王見城上持弓者不發﹐因令攻而拔之。

東晉初﹐前燕慕容廆﹝胡罪切﹞封略漸廣﹐據棘城。晉平州刺史﹑東夷校尉崔毖陰結髙句麗及宇文﹑段國等﹐謀滅廆以分其地。太興初﹐三國伐廆﹐廆曰﹕『彼信崔毖虛說﹐邀一時之利﹐烏合而來耳。旣無統一﹐莫相歸伏﹐吾今破之必矣。然彼軍初合﹐其鋒甚銳﹐幸我速戰。若逆擊之﹐落其計矣。靖以待之﹐必懷疑貳﹐疊相猜防。一則疑吾與毖譎而覆之﹐二則自疑三國之中與吾有韓魏之謀者﹐待其人情沮惑﹐然後取之必矣。』於是三國攻棘城﹐廆閉門不戰﹐遣使送牛酒以犒宇文﹐大言於眾曰﹕『崔毖昨有使至。』於是二國果疑宇文同於廆也﹐引兵而歸。宇文悉獨官曰﹕『二國𨿽歸﹐吾當獨兼其國﹐何用人爲。』盡眾逼城﹐連營三十里。廆簡銳士配皝﹐﹝音晃。﹞推鋒於前﹔翰領精騎爲奇兵﹐從傍出﹐直衝其營﹔廆方陣而進。悉獨官自恃其眾﹐不設備﹐見廆軍之至﹐方率兵拒之。前鋒始交﹐翰已入其營﹐縱火焚之﹐眾遂大敗。皝﹑翰皆廆之子。

十六國後燕慕容盛據遼東﹐其遼西太守李朗陰引後魏軍﹐上表請發兵以拒寇。盛曰﹕『此必詐也。』召其使而詰之﹐果驗﹐滅其族﹐遣將李旱率騎討之。師次建安﹐召旱旋師。朗聞其家被誅也﹐擁三千餘戶以自固。及聞旱中路而還﹐謂有內變﹐不復爲備﹐畱其子養守令支﹐迎魏師於北平。旱候知之﹐襲克令支﹐遣裨將追朗﹐及於無終﹐斬之。盛謂羣臣曰﹕『前以追旱還者﹐朗新爲叛逆﹐必忌官威﹐一則鳩合同類﹐劫害良善﹐二則亡竄山澤﹐未可卒平﹐故非意而還﹐以盈其怠﹐卒然掩之﹐必克之理也。』羣臣皆曰﹕『非所及也。』

齊末﹐東昏侯以劉山陽爲巴西太守﹐配精兵三千﹐使過荊州就行事蕭穎冑以襲襄陽。梁武帝時爲雍州刺史﹐知其謀﹐乃遣參軍王天獸﹑龐慶國詣江陵﹐徧與州府人書。及山陽西上﹐梁武謂諸將曰﹕『荊州本畏襄陽﹐又加以唇亡齒寒﹐自有傷弦之急﹐寧不闇同邪﹖我若總荊﹑雍之兵﹐掃定東夏﹐韓﹑白重出﹐不能爲計﹐況以無算之昏主哉﹗我能使山陽至荊州便卽授首﹐諸軍試觀何如。』及山陽至巴陵﹐梁武復令天獸賫書與穎冑兄弟。去後﹐梁武謂張弘策曰﹕『夫用兵之道﹐攻心爲上﹐攻城次之﹐心戰爲上﹐兵戰次之﹐今日是也。先遣天獸往州府﹐人皆有書。今段乘驛甚急﹐止有兩封與行事兄弟﹐云「天獸口具」。及問天獸﹐而口無所說。行事不暗相聞﹐不容矯有所道。天獸是行事心膂﹐彼聞必謂行事與天獸共隱其事﹐必人人生疑。山陽惑於眾口﹐判相嫌貳﹐則行事進無以自明﹐必恐漏吾謀內﹐是馳兩空函定一州矣。』山陽至江安﹐聞之﹐果疑不上。穎冑大懼﹐乃斬天獸﹐送首山陽。山陽信之﹐將數十人馳入﹐穎冑伏甲斬之﹐送首梁武﹐以州歸之。

東魏初﹐齊神武破爾朱兆﹐兆奔保秀容﹐分兵守險﹐出入抄掠。每揚聲云欲討之﹐師出復止﹐如此者數四。神武揣兆歲首必應會飲﹐使將竇泰率精騎先驅﹐一日一夜行三百里。兆軍人因宴休惰﹐忽見泰軍﹐莫不奪气﹐因而克之。

後周陵州木籠獠恃險﹐每行抄劫﹐周將陸騰討之。獠因山爲城﹐攻之不可拔。遂於城下多設聲樂及諸雜伎﹐示無戰心。諸獠果棄其兵仗﹐或攜妻子臨城觀樂。知其無備﹐密令眾軍俱上﹐諸賊惶懼﹐不知所爲。遂縱兵討擊﹐盡破之。

後周將周法尙初自陳來歸﹐陳將樊猛濟江討之﹐法尙遣部曲督韓朗詐爲背己奔於陳﹐僞告猛曰﹕『法尙部兵不願降北﹐人皆竊議﹐盡欲叛還。若得軍來﹐必無斗者﹐自當於陣倒戈耳。』猛以爲然﹐引師急進。法尙乃佯爲畏懼﹐自保於江曲。猛陳兵挑戰﹐法尙先伏輕船於浦中﹐又伏精銳於古村之北﹐自張旗幟﹐逆流拒之。戰數合﹐僞退登岸﹐投古村。猛捨舟逐之﹐法尙又疾走﹐行數里﹐與村北軍合﹐復前擊猛。猛退走赴船﹐旣而浦中伏船取其舟楫﹐建周旗幟。猛於是大敗﹐僅以身免矣。

隋髙炯獻取陳之策曰﹕『江北地寒﹐田收差晚﹐江南土熱﹐水田早熟。量彼收獲之際﹐徵集士馬﹐聲言掩襲﹐必屯兵禦守﹐足得廢其農時。彼旣聚兵﹐我便解甲﹐再三若此﹐賊以爲常。後𨿽集兵﹐彼必不信﹐持疑之頃﹐我乃濟師﹐登陸而戰﹐兵气益壯。』文帝行其策﹐陳人益獘。

隋賀若弼鎭淮南。先是﹐弼請沿江防人每交代之際﹐必集歷陽。於是大列旗幟﹐營幕被野﹐陳人以爲大兵至﹐悉發國中士馬。旣知防人交代﹐其眾復散。後以爲常﹐不復設備。其後﹐弼以大軍濟江﹐陳人弗之覺也﹐遂滅陳。

大唐武徳中﹐突厥突利﹑頡利二可汗到原州﹐太宗率兵拒之。兩陣將交﹐太宗以數騎出﹐謂之曰﹕『不念昔日香火之言﹐乃來相侵。』知二可汗外同內異﹐故以此言疑之。頡利見太宗輕出﹐又聞香火之言﹐乃陰猜突利﹐因遣使曰﹕『王不須慮﹐我無惡意﹐更欲與王自斷當耳。』於是殿軍引卻也。

孫子曰﹕『上兵伐謀。』﹝敵方設謀欲舉眾師﹐伐而抑之﹐是其上。故太公云『善除患者﹐慮其未生﹔善保勝者﹐出於無形』也。﹞

【先攻其心】

戰國齊將孫臏謂齊王曰﹕『凡伐國之道﹐攻心爲上﹐務先服其心。今秦之所恃爲心者﹐燕﹑趙之權。今說燕﹑趙之君﹐勿虛言空辭﹐必將以實利以回其心﹐所謂攻其心也。』

漢王旣破項羽於垓下﹐羽兵尙眾﹐漢兵圍之﹐而皆爲楚歌﹐楚人久苦徵戰﹐因敗思鄕﹐遂潰。﹝斯亦攻心之機。﹞

蜀大將諸葛孔明率眾定南夷帥孟獲﹐七縱七擒﹐獲曰﹕『公﹐天威也﹐南人不復反矣。』﹝斯攻心服之。具【邊防。南蠻篇】。﹞

晉大將司空劉琨守太原﹐羣胡攻圍﹐久未下。琨計窘﹐吹笳﹐聲悲寥亮﹐胡夜聞之﹐愁思﹐遂潰散。﹝斯亦攻心之機也。﹞

【奪敵心計】

後漢初﹐寇恂徵隗囂﹐囂將髙峻守第一﹐﹝鎭守處也。﹞遣軍師皇甫文出謁恂﹐辭禮不屈。恂怒﹐斬之﹐遣其副歸告峻曰﹕『軍師無禮﹐已戮之矣。欲降﹐急降﹔不欲﹐固守。』峻惶恐﹐卽日開城降。諸將皆賀﹐因曰﹕『敢問殺其使而降其城﹐何也﹖』恂曰﹕『皇甫文﹐峻之腹心﹐其所取計者。今來﹐辭意不屈﹐必無降心。全之則文得其計﹐殺之則峻亡其膽﹐是以降耳。』諸將皆曰﹕『非所及也。』

兵十五

孫子曰﹕『必生﹐可虜。』﹝將怯弱﹐則有必生之意﹐可急擊而取之。﹞

【敵無固志﹐可取之】

春秋時﹐晉師伐楚﹐至於邲。﹝毗必切。﹞楚師出陣。楚將孫叔敖曰﹕『進之﹗寧我薄人﹐無人薄我。詩云「元戎十乘﹐以先啟行。」先人也。﹝元戎戎車在前﹐詩小雅言﹐王者軍行﹐則必有戎車十乘﹐在前開道﹐先人爲備也。﹞軍志曰「先人有奪人之心。」薄之可也。』﹝奪敵戰心。先﹐蘇見切。﹞遂疾進師﹐車馳﹐卒奔﹐乘晉軍。晉帥荀林父不知所爲﹐鼓於軍中曰﹕『先濟者有賞﹗』中軍﹑下軍爭舟﹐舟中之指可掬。﹝兩手曰掬。﹞中軍裨將趙嬰齊使其徒先具舟於河﹐故敗而先濟。﹝先具舟﹐有必生之意。﹞

春秋時﹐晉侯伐齊﹐齊侯駕﹐將走郵棠。﹝郵棠﹐齊邑。﹞太子與郭榮扣馬﹐﹝太子﹐光也。榮﹐齊大夫也。﹞曰﹕『師速而疾﹐略也。﹝言欲行略其地﹐無久攻意。﹞將退矣﹐君何懼焉﹖且社稷之主﹐輕則失眾。君必待之﹗』將犯之。太子抽劍斷鞅﹐乃止。於是晉師東侵至濰﹐南及沂。﹝齊侯納太子諫﹐遂不敗。﹞

春秋時﹐吳伐楚﹐楚師敗﹐及淸發﹐﹝水名。﹞將擊之。夫槪王曰﹕『困獸猶鬥﹐況人乎﹖若知不免而致死﹐必敗我。若使先濟者知免﹐後者慕之﹐蔑有斗心矣。半濟而後可擊也。』從之﹐又敗之。楚人爲食﹐吳人及之﹐奔食而又從之﹐敗諸雍澨。五戰﹐及郢。﹝奔食﹐食者走不陣。澨音誓。﹞

漢將趙充國討先零羌﹐羌久屯聚﹐解弛﹐睹見大軍﹐棄車重﹐欲渡湟水﹐道阨狹﹐充國徐行驅之。或曰逐利行遲﹐充國曰﹕『此窮寇不可迫也。緩之則走不顧﹐急之則還致死。』諸將校皆曰﹕『善。』虜果赴水﹐溺死者數百﹐於是破之。

後漢涼州賊王國圍陳倉﹐不拔而去。漢將皇甫嵩進兵擊之。董卓曰﹕『不可。兵法﹕窮寇勿追﹐歸眾勿迫。今我追國﹐是迫歸眾﹐追窮寇也。困獸猶鬥﹐蜂蠆有毒﹐況大眾乎﹗』嵩曰﹕『不然。前吾不擊﹐避其銳也。今而擊之﹐待其衰也。所擊疲師﹐非歸眾也。國眾且走﹐莫有鬥志。以整擊亂﹐非窮寇也。』遂獨進擊之﹐使卓爲後拒。連戰大破﹐斬首萬餘級﹐國走而死矣。

晉將劉毅溯江追桓玄﹐戰於崢嶸洲。於時官軍數千﹐玄兵甚盛﹐而玄懼有敗衄﹐常漾輕舸於舫側﹐故其眾莫有斗心。官軍乘風縱火﹐盡銳爭先﹐玄眾大潰。

隋煬帝徵髙麗﹐大將宇文述與九軍過鴨綠水﹐又東濟薩水﹐去髙麗平壤城三十里﹐因山爲營。髙麗國相乞支文徳遣使僞降﹐請述曰﹕『遂旋師者﹐奉其主髙元朝行在所。』述見士卒疲獘﹐不可復戰﹐又平壤險固﹐卒難致力﹐遂因其詐而還。半濟﹐賊擊後軍﹐於是大潰不可禁止﹐九軍敗績﹐一日一夜還至鴨綠水﹐行四五百里。初﹐渡遼九軍三十萬人﹐還至遼東城﹐惟二千七百人耳。

孫子曰﹕『歸師勿遏。』﹝若窮寇遠還﹐依險而行﹐人人懷歸﹐敢能死戰。徐觀其變﹐而勿遠遏截之。﹞

【歸師勿遏】

後漢末﹐曹公圍張繡於穰﹐劉表遣兵救繡﹐以絕軍後。公將引還﹐繡兵來追﹐公軍不得進﹐連營稍前。到安眾﹐繡與表兵合守險﹐公軍前後受敵。公乃夜鑿險爲地道﹐悉過輜重﹐設奇兵。會明﹐賊謂公爲遁也﹐悉軍來追。縱奇兵步騎夾攻﹐大破之。公謂荀彧曰﹕『虜遏吾歸師﹐而與吾死地戰﹐吾是以知勝矣。』

十六國前秦苻堅自伐晉﹐於壽春敗還長安﹐慕容泓起兵於華澤﹐堅將苻睿﹑﹝以芮反。﹞竇衝﹑姚萇討之。苻睿勇果輕敵﹐不卹士眾。泓聞其至也﹐懼﹐率眾將奔關東﹐睿驅兵要之。姚萇諫曰﹕『鮮卑有思歸之心﹐宜驅令出關﹐不可遏也。』睿弗從﹐戰於華澤﹐睿敗績﹐被殺。

十六國夏赫連勃勃伐南涼禿發檀﹐大敗之﹐驅掠二萬七千口﹑牛馬羊數十萬而還。檀率眾追之﹐其將焦朗謂曰﹕『勃勃天姿雄﹐禦軍齊肅﹐未可輕也。今因抄掠之資﹐率思歸之士﹐人自爲戰﹐難與爭鋒。不如從溫圍北度﹐趣萬斛堆﹐阻水結營﹐制其咽喉﹐百戰百勝之術也。』檀不從。勃勃聞而大喜﹐乃於陽武下峽鑿淩埋車以塞路。勃勃乃勒眾逆擊﹐大敗之﹐殺傷萬計。

十六國後涼呂弘攻段業於張掖﹐不勝﹐將東走﹐業議欲擊之。其將沮渠蒙遜諫曰﹕『歸師勿遏﹐窮寇勿追﹐此兵家之戒也。不如縱之﹐以爲後圖。』業曰﹕『一日縱敵﹐悔將無及。』遂率眾追之﹐爲弘所敗。業嘆曰﹕『不能用子房之言﹐以至於此。』

孫子曰﹕『兵以詐立﹐以利動﹐以分合爲變者也。﹝兵一分一合﹐以敵爲變。兵法詐詭﹐以利動敵心﹐或合或離﹐爲變化之術。﹞故其疾如風﹐﹝進退應機。﹞其徐如林﹐﹝不見利不前﹐如風吹林﹐小動而其大不移。﹞侵掠如火﹐﹝猛烈也。﹞不動如山﹐﹝守也。不信敵之誑惑﹐安固如山。﹞難知如陰﹐﹝莫測如天之陰雲﹐不見列宿之象。﹞動如雷霆。﹝疾速不及應也﹐故太公曰『疾雷不及掩耳﹐疾電不及瞑目』也。﹞指向分眾﹐﹝因敵而制勝也。旌旗之所指向﹐則分離其眾。﹞先知迂直之計者勝﹐此軍爭之法也。』

【大陣動則亂﹐因乘之而敗】

﹝違不動如山之義也。﹞

東晉﹐前秦苻堅率兵來伐晉﹐晉將謝石﹑謝玄拒之。堅遣其將朱序說石等以眾盛﹐欲脇而降之。序謂石曰﹕『若秦百萬之眾皆至﹐則莫可以敵也。及其眾未集﹐宜在速戰﹐若挫其前鋒﹐可以得志。』晉將遣使請戰﹐許之。堅師列陣逼淝水﹐晉師不得渡。晉將使謂堅將苻融曰﹕『君懸軍深入﹐置陣逼水﹐此持久之計﹐豈欲戰者乎﹖若小退師﹐令將士周旋﹐僕與明公緩轡而觀之﹐不亦美乎﹖』堅眾皆曰﹕『宜阻淝水﹐莫令得上﹐我眾彼寡﹐勢必萬全。』堅曰﹕『但卻軍﹐令得過﹐我以鐵騎向水逼而殺之。不然﹐因其濟水而覆之。』於是麾軍卻陣﹐軍遂奔退﹐制之不可止。玄以八千精卒度淝水逼之﹐融馳騎略陣﹐馬倒﹐被殺﹐軍遂大敗。晉師乘勝追擊﹐死者相枕。堅爲流矢所中﹐單騎遁走。

後周末﹐隋文帝作相輔少主﹐相州總管尉遲迥舉兵不從。隋文帝遣將韋孝寬討之。迥男惇﹝都昆切﹞率眾十萬人入武徳﹐軍於沁東拒之﹐﹝沁﹐七鴆切。﹞與孝寬隔水相持﹐乃布兵二十餘里﹐麾軍小卻﹐欲待孝寬軍半渡而擊之。孝寬因其卻﹐乃鳴鼓齊進﹐惇遂大敗。

大唐光宅初﹐武太后臨朝稱制﹐徐敬業於揚州起兵﹐以匡復皇家爲辭﹐月餘日間﹐致精卒數萬。太后遣將軍李孝逸領兵討之。敬業率軍拒於下阿溪﹐方成列﹐敬業謂其徒曰﹕『自知衣甲非厚者﹐居後。』眾乃爭退。孝逸之師因其動噪而奔擊﹐乃大敗焉。

【先設伏﹐乘勢逐敵﹐敗之】

東晉末﹐盧循率眾數萬﹐方艦而下。晉相宋武帝率兵拒之﹐出輕利斗艦﹐躬提幡鼓﹐命眾軍齊力擊之。又上步騎於西岸。右軍參軍庾樂生乘艦不進﹐斬而殉之。於是眾軍騰踴爭先。軍中多萬鈞神弩﹐所至莫不摧陷。宋武自於中流蹙之﹐因風水之勢﹐賊艦悉泊西岸。岸上軍先備火具﹐乃投火焚之﹐煙焰翳天﹐賊眾大敗﹐追奔至夜乃歸。循等還潯陽。初﹐分遣步兵﹐莫不疑怪﹐及燒賊艦﹐眾乃悅服。

【乘勝】

後漢末﹐曹公徵張魯﹐定漢中﹐劉曄進說曰﹕『明公以步卒五千﹐將誅董卓﹐北破袁紹﹐南徵劉表﹐九州百郡﹐十並其八﹐威振天下﹐勢懾內外。今舉漢中﹐蜀人睹風﹐破膽失守﹐推此而前﹐蜀可傳檄而定也。劉備﹐人傑也﹐有智度而遲﹐新得蜀﹐人猶未附。今破漢中﹐蜀人震恐﹐其勢自傾。以公之神明﹐因其傾而壓之﹐無不克也。若少緩之﹐則諸葛亮明於理而爲相﹐關羽﹑張飛勇冠三軍而爲將﹐蜀人旣定﹐據險守要﹐則不可犯也。今不取﹐必爲後憂。』曹公不從。居數日﹐蜀降者說﹕『蜀中一日數十驚﹐備斬之而不能禁也。』曹公悔之﹐又問曄曰﹕『今尙可擊否﹖』曄曰﹕『今已小定﹐未可擊也。』﹝曹公違之而失。﹞

晉鎭南將軍﹑都督荊州杜元凱﹐襲吳樂鄕﹐﹝在今江陵郡松滋縣東六十里。﹞虜都督孫歆。沅﹑湘以南﹐至於交﹑廣﹐睹風送款。時眾會議﹐或曰﹕『百年之寇﹐未可盡克。今將暑熱﹐水潦方降﹐疾疫將起﹐宜俟來冬大舉。』元凱曰﹕『昔燕樂毅藉濟西一戰﹐以並彊齊。今王師兵威已震﹐譬如破竹﹐數節之後﹐皆迎刃而解也。』遂指授羣帥﹐直詣秣陵。所過城邑﹐莫不束手﹐遂平吳國。先議者慚而謝焉。

十六國蜀李特攻晉將張徽﹐徽軍潰。特議欲釋徽還涪﹐﹝音浮。﹞諸將進曰﹕『徽軍連戰﹐士卒傷減﹐智勇俱竭﹐宜因其獘遂擒之。若捨而寬之﹐徽養病收亡﹐餘眾更合﹐圖之未易也。』特從之﹐復進攻﹐徽潰圍走。特遣將水陸追之﹐遂害徽﹐生擒徽子存﹐以徽喪還之。

東晉將周訪討賊杜曾﹐曾大潰﹐殺千餘人。訪夜追之﹐諸將請待明日﹐訪曰﹕『曾驍勇能戰﹐向之敗也﹐彼勞我逸﹐是以克之。宜及其衰乘之﹐可滅。』鼓行而進﹐遂定漢沔。

大唐武徳初﹐劉武周據太原﹐使其將宋金剛屯於河東。太宗往徵﹐金剛遁走。太宗追擊﹐大破之﹐乘勝逐北﹐一日一夜行二百餘里﹐轉戰數十合﹐士卒疲獘。至髙壁嶺﹐總管劉弘執馬而諫曰﹕『糧已竭﹐士卒疲頓﹐願且停營﹐待兵糧咸集﹐而後決戰。』太宗曰﹕『功者﹐難成易敗﹔機者﹐難得易失。金剛走到汾州﹐眾心已沮﹐我及其未定﹐當乘其勢擊之﹐此破竹之義也。如更遲畱﹐賊必生計﹐此失機之道。』遂策馬而去。諸軍乃進﹐莫敢以饑乏爲辭﹐夜宿於雀鼠谷之西原。太宗不食二日﹐不解甲三日﹐軍中苦饑。此夕惟有一羊﹐太宗撫將士﹐與之同食﹐三軍感恩﹐皆飽而思奮。明日﹐趨汾州。金剛列陣﹐南北七里﹐以抗官軍。太宗遣總管李績等當其北﹐翟長孫等當其南﹐親禦大軍以臨之。諸軍戰小卻﹐爲賊所乘﹐太宗率精騎三千直趨金剛﹐賊眾大潰。

武徳初﹐太宗徵薛仁杲﹐大破之﹐乘勝遂逼折城。竇抗等苦諫曰﹕『賊主猶據堅城﹐𨿽破其將宗羅﹐未可卽逼。請按兵以候其變。』太宗曰﹕『算之久矣。破竹之勢﹐不可失也。賊大軍已敗﹐餘眾何足爲虞﹐凶魁之計盡於此矣。』遂率眾而進。至夜半﹐軍臨賊城﹐守陴者皆亂﹐爭自投而下。仁杲窮蹙﹐開門請降。

【乘勢先聲後實】

春秋﹐晉侯伐齊。齊侯禦諸平陰﹐塹防門而守之﹐廣裏。晉將範宣子告齊大夫析文子﹐曰﹕『吾知子﹐敢匿情乎﹖魯人﹑莒人皆請以車千乘自其鄕入﹐旣許之矣。若入﹐君必失國。子盍圖之﹗』子家以告公。公恐。晏嬰聞之﹐曰﹕『君固無勇﹐而又聞是﹐弗能久矣。』﹝不能久敵。﹞齊師夜遁。

漢王遣韓信破陳余﹐後信購致廣武君李左車﹐師事之。韓信曰﹕『僕欲北攻燕﹐東伐齊﹐若何而有功﹖』對曰﹕『今將軍涉西河﹐虜魏王﹐擒夏說閼與﹐一舉而下井陘﹐不終朝破趙二十萬眾﹐誅成安君﹐名聞海內﹐威振天下。此將軍之所長也。然而眾勞卒罷﹐﹝音疲。﹞其實難用。今將軍欲舉倦獘之兵﹐頓之燕堅城之下﹐欲戰恐力不能拔﹐情見勢屈﹐曠日糧竭。而弱燕不服﹐齊必距境以自彊也。燕齊相持而不下﹐劉項之權未有所分也。若此者﹐將軍所短也。臣聞善用兵者不以短擊長﹐而以長擊短。爲將軍計﹐莫如按甲休兵﹐鎭趙﹐撫其孤弱﹐百里之內﹐牛酒日至﹐以饗士大夫醳兵。﹝魏都賦曰﹕『肴醳順時。』劉逵曰﹕『醳﹐酒也。』﹞北首燕路﹐而後遣辯士奉咫尺之書﹐暴所長於燕﹐燕必不敢不聽從。燕已從﹐使者東告齊﹐齊必從風而服﹐𨿽有智者﹐亦難爲齊計矣。如是﹐則天下事可圖也。兵固有先聲而後實者﹐此之謂也。』韓信並從之。燕﹑齊從風而靡也。

【因敵懼﹐遂取之】

春秋時﹐晉侯圍曹﹐門焉﹐多死。﹝攻曹城門。﹞曹人屍諸城上﹐﹝磔晉死人於城。﹞晉侯患之。聽輿人之誦﹐稱『捨於墓』。﹝捨墓﹐謂將發也。﹞師遷焉。曹人凶懼﹐﹝遷至曹人墓也。凶﹐恐懼聲也。音吁勇反。﹞爲其所得者﹐棺而出之。因其凶也而攻之﹐遂入曹。

晉將朱齡石伐蜀賊譙縱﹐縱將譙道福重兵守涪。齡石師次平模﹐去成都二百餘里。縱遣將侯暉﹑譙詵屯平模﹐夾岸連城立柵。齡石謂裨將劉鐘曰﹕『天方暑熱﹐賊今固險﹐攻之難拔﹐只困我師。吾欲蓄銳息兵﹐伺隙而進﹐卿以爲何如﹖』鐘曰﹕『不然。前揚聲言大眾由內江﹐故譙道福不敢捨涪﹐今重軍逼之﹐出其不意﹐侯暉之徒已破膽矣。只可因其凶懼而攻之﹐勢當必克。克平模之後﹐自可鼓行而前﹐成都必不能守。若緩兵相持﹐虛實相見﹐涪軍復來﹐難爲敵也。進不能戰﹐退無所資﹐二萬餘人悉爲蜀子虜耳。』從之。翌日﹐進攻皆克﹐斬侯暉等﹐縱之城守相次瓦解。

【推人事﹐破災異】

周武王伐紂﹐師至汜水牛頭山﹐風甚雷疾﹐鼓旗毀折﹐王之驂乘惶震而死。太公曰﹕『用兵者﹐順天之道未必吉﹐逆之不必凶﹐若失人事﹐則三軍敗亡。且天道鬼神﹐視之不見﹐聽之不聞﹐智將不法﹐而愚將拘之。若乃好賢而能用﹐舉事而得時﹐此則不看時日而事利﹐不假卜筮而事吉﹐不待禱祀而福從。』遂命驅之前進。周公曰﹕『今時逆太歲﹐龜灼告凶﹐卜筮不吉﹐星變爲災﹐請還師。』太公怒曰﹕『今紂刳比干﹐囚箕子﹐以飛廉爲政﹐伐之有何不可﹖枯艸朽骨﹐安可知乎﹗』乃焚龜折蓍﹐援枹而鼓﹐率眾先涉河﹐武王從之﹐遂滅紂。

大唐武徳中﹐淮南道行臺僕射輔公祏據丹陽反﹐遣趙郡王孝恭爲行軍元帥討之。將發﹐與諸將宴集﹐命取水﹐忽變爲血﹐在座者皆失色﹐孝恭舉止自若﹐徐諭之曰﹕『禍福無門﹐惟人所召。自顧無負於物﹐諸君何憂懼之深﹗公祏惡積禍盈﹐今承廟算以致討﹐中之血﹐乃公祏授首之徵。』遂盡歡而罷。時人服其識度而能安眾。竟平公祏焉。

【散眾】

後漢初﹐河南賊張步據齊地﹐漢將耿弇討敗之﹐步肉袒負斧鑕於軍門。﹝鑕﹐鍖也。示必死。鑕﹐之日反。鍖﹐竹林反。﹞弇傳步詣行在﹐而勒兵入據其城。樹十二郡旗鼓﹐﹝弇凡平城陽﹑瑯琊﹑髙密﹑膠東﹑東萊﹑北海﹑齊﹑千乘﹑濟南﹑平原﹑泰山﹑臨淄。﹞令步兵各以郡人詣旗下﹐眾尙十餘萬﹐輜重七千餘輛﹐皆罷遣歸鄕裏。齊地悉平。

後魏末﹐河北賊葛榮爲爾朱榮所擒﹐餘眾悉降。榮以賊徒旣眾﹐若卽分割﹐恐其疑懼﹐或更結聚﹐乃普告勒各從所樂﹐親屬相隨﹐任所居止。於是羣情喜悅﹐登卽四散﹐數十萬眾﹐一時散盡。待出百里之外﹐乃始分道押領﹐隨便安置﹐咸得其宜。擢其渠帥﹐量才受用﹐新附者咸安。時人服其處分機速。

孫子曰﹕『天者﹐陰陽﹑寒暑﹑時制也。』﹝謂順天行誅﹐因陰陽四時剛柔之制。故《司馬法》曰﹕『冬﹑夏不興師﹐所以兼愛吾民。若細雨沐軍﹐臨機必有捷﹔回風相觸﹐道還而無功。云類羣羊﹐必走之道﹔气如驚鹿﹐必敗之勢﹔黑雲出壘﹐赤气臨軍﹐皆敗之兆。若煙非煙﹐此慶雲也﹐必勝﹔若霧非霧﹐是泣軍也﹐必敗。』是知風雲之占﹐其來久矣。﹞

【風雲气候雜占】

﹝語曰﹕『天時不如地利﹐地利不如人和。』故附於末篇。﹞

太公曰﹕『凡興軍動眾陳兵﹐天必見其雲气﹐示之以安危﹐故勝敗可逆知也。』其軍中有知曉時气者﹐厚寵之﹐常令淸朝若日午﹐察彼軍及我軍上气色﹐皆須記之。若軍上气不盛﹐加警備守﹐輒勿輕戰﹐戰則不足﹐守則有餘。察气者﹐軍之大要﹐常令三五人參馬登髙若臨下察之﹐進退以气爲候。

凡興兵動眾﹐忌大風雷﹐而陰不見日。

凡气初出﹐如甑上气﹐勃勃上積爲霧﹐霧爲陰﹐陰气結爲虹霓暈珥之屬。如不積不結﹐散漫一方﹐不能爲災﹐必和。雜殺气﹐森森然疾起﹐乃可論占﹐常以平旦下晡日出沒時候之﹐期內有風雨﹐災不成。或有黑气如幢﹐出於營中﹐上黑下黃﹐敵欲來求戰﹐無誠實言﹐及九日內必覺﹐備之吉。或日月陰沈﹐無光不雨﹐或十日晝夜不見日月﹐名曰蒙日。久陰不雨﹐下謀上也。

凡敵上气黃白潤澤者﹐將有威徳﹔或軍上气發﹐漸漸如雲﹐變作山形﹐將有深謀﹔或敵上气黑中赤在前者﹐將精悍﹕皆不得擊。

凡气上與天連﹐軍中將賢良。

凡气如龍如虎﹐如火煙之形﹐或如火光之狀﹐或如山林﹐或如塵埃頭尖而卑﹐或气黑如門上樓﹐皆猛將气。

凡敵上气靑而疏散者﹐將怯弱。前大後小﹐將怯不明。

凡軍上气渾渾圓長﹐赤气在其中﹐或有气如赤杵在黑雲中﹐皆有伏兵。或兩軍相當﹐赤气在前後左右者﹐有伏兵。隨气所在防之。或有云絞絞綿綿﹐此以車騎爲伏兵﹔或有云如布席之狀﹐此以步卒爲伏兵﹔或有云如山嶽﹐在外有伏兵。不可不審察也。

凡降人之气﹐如人十十五五﹐皆叉手低頭﹐降之象。或有气上黃下白﹐名曰喜气﹐所臨之軍﹐欲求和退。若風不旁勃﹐旌旗暈暈順風而揚舉﹐或向敵終日﹐軍行有功﹐勝候也。

凡敵軍上气如山堤上林木﹐不可與戰﹔在吾軍﹐大勝。或如火光﹐亦大勝。或敵上白气坌沸如樓﹐緣以赤气者﹐兵勁不可擊﹔在吾軍﹐必大勝。

或敵上气黃白﹐厚潤而重者﹐勿與戰。

或遙視軍上云如鬥鷄﹐赤白相隨﹐在气中﹐得天助﹐不可擊。兩軍相當﹐上有气如蛇﹐舉頭向敵者﹐戰必勝。

凡軍營上有五色气﹐上與天連﹐此應天之軍﹐不可擊。有赤黃气乾天﹐亦不可攻。或有云如日月﹐而赤气繞之﹐如日暈狀有光者﹐所見之地大勝﹐不可攻。敵上气如虎狀﹐其軍不可攻。

若逆風來﹐應气旁勃﹐牙旗折﹐陰不見日﹐旌旗激揚﹐敗候也。

若雲气從敵所來﹐終日不止﹐吾軍不可出﹐出則不利。若風气俱來﹐此爲敗候﹐在急也。

凡敵上气色如馬肝﹐如死灰﹐或類偃蓋﹐皆敗徵。或黑气如壞山墮軍上者﹐軍必敗。或軍上气昏發﹐連夜照人﹐則軍士散亂。

或軍上有气﹐五色雜亂﹐東西南北不定者﹐其軍必敗。

或軍上有赤气﹐炎炎降天﹐將死﹐眾亂。

或軍上有黑气﹐如牛馬形﹐從气霧中下﹐漸漸入軍﹐名曰天狗下食血﹐敗軍也。

或有雲气蓋道﹐蒙蔽盡山﹐此敗候。

凡城中有白气如旗者﹐不可攻。或有黃雲臨城﹐有大喜慶。或有靑色如牛頭觸人者﹐城不可攻屠。或城中气出東方﹐其色黃﹐此天鉞也﹐不可伐﹐伐者死。或城上气如火煙﹐主人欲出戰﹔其气無極者﹐不可攻。或气如杵﹐從城中向外者﹐內兵突出﹐主人勝﹐不可攻。或城上有云﹐分爲兩彗狀者﹐攻不可得。凡攻城圍邑﹐過旬日不雷雨者﹐城有輔助﹐疾去之﹐勿攻也。此皆勝气。

凡攻城圍邑﹐赤气在城上﹐黃气四面繞之﹐城中有大將死﹐城降。城上有赤气如飛鳥﹐擊之﹐可破矣。或有气出入者﹐人欲逃。或有气如灰﹐气出如覆其軍上者﹐士多病﹐城屠。或城上無雲气﹐士卒散。或城營上有赤云﹐狀如眾人頭﹐下多死喪﹐流血。攻城﹐有白气繞城而入者﹐急攻可得。若有曲蛇從城外入城者﹐三日內城屠。此皆敗气。

敵上有云如車蓋﹐不可擊。若有云如雙靑蛇﹐云去﹐可擊﹐大勝。

伏兵气如幢節﹐在黑雲中轉髙﹐銳不可擊。

城營上見有云如雄鷄﹐城必降。

邊城云如蛟龍﹐所見處軍將失魄。敵上有云﹐長如引素﹐如陣前銳﹐或白黑色﹐有謀﹔靑色﹐有兵﹔赤色﹐有反﹔黃色﹐急去。

敵上有气如牽牛﹐未可擊。有云如坐人﹐赤色﹐所臨必有卒兵來至﹐驚恐﹐須臾而去。

凡占軍气﹐與敵相對﹐將當訪軍中善相气者﹐厚寵之﹐當令淸朝若日中時﹐察彼軍及我軍上气﹐皆紙筆錄記﹐上將軍﹐將軍察之。若我軍上气不善﹐但警備鎭守﹐勿接戰。敵在東﹐﹝日出時候之。﹞在南﹐﹝日中候之。﹞在西﹐﹝日入候之。﹞在北﹐﹝夜半候之。﹞每庚子日及辰戌午未﹐登五丈髙臺﹐去一里占﹐百人以上便有气。

气如塵埃﹐前卑後髙者﹐將士精銳﹐不可擊。

气如堤阪﹐前後摩地﹐避之勿擊。

見彼軍上气如塵埃沸粉﹐其色黃白﹐如旗旛﹐暉暉然無風而動﹐將士勇猛﹐不可擊。我軍如此﹐亦不用戰。

對敵﹐或有气來甚卑﹐不蔭覆人﹐上下掩構蓋道者﹐大賊必至﹐食不及飽﹐嚴備之。

凡雲起﹐王相者吉﹐囚死者凶。有勝無﹐實勝虛﹐髙勝下﹐澤勝枯﹐長勝短﹐厚勝薄。我軍在西﹐賊軍在東﹐西髙東下﹐西厚東薄﹐西澤東枯﹐西長東短﹐則我軍勝也。﹝他皆仿此。﹞

兩軍相對﹐遙見軍上有气﹐紛紛勃勃﹐如煙如塵﹐賊凶敗。

軍上下日無气者﹐其軍必敗。若我軍無气﹐將修徳﹐撫士眾﹐存問寒暑﹐警誡固守。

有赤色气如火﹐從天下入軍﹐軍亂﹐將死。有黑气如牛﹑豬者﹐瓦解之气﹐軍必敗。有白雲如瓜蔓連結﹐部隊相逐﹐須臾罷而復出﹐及至八九而不斷者﹐賊必至﹐嚴守之。

若兩气蒙圍城有入處者﹐外兵當攻入﹔若有出者﹐內兵當突出。

凡气安﹐卽軍安也﹔气動搖﹐則軍不安﹔气四散去﹐軍破且敗。其气如羣羊﹐擊之﹐必大克。

兩軍相當﹐有气如飛鳥﹐徘徊在其城上﹐或來而髙者﹐兵銳﹐不可擊。

兩軍相去十里內﹑三里外﹐軍上無气﹐是死兵﹐擊之﹐必大勝也。

兩軍欲戰﹐視彼軍气氛氳﹐如焚生艸之煙者﹐初必精銳不可當﹐待其气散擊之﹐必勝。其气黑出如山帶黃﹐是謝气﹐敵人自降。

軍敗之气﹐如羣鳥亂飛﹐疾伐之﹐必大勝。

气乍明乍暗﹐皆有詐謀。气過旬不散﹐城有大輔﹐卽去之﹐勿攻。

凡敵上气如雙蛇﹑飛鳥﹐如缺垣﹐如壞屋﹐如人無頭﹐如驚獐﹐如走鹿相逐﹐如雞相向﹐皆爲敗軍殺將之气。

敵上气如囷倉﹐正白﹐見日益明者﹐將士猛銳﹐不可擊之。

敵上气黑中有赤气在前﹐精悍不可當。

敵上气如轉蓬者﹐擊之立破。

天子云﹐如千石倉﹐如髙樓﹐如城門﹑華蓋﹐或赤黃﹐正四方。

遊兵气﹐如彗云掃除﹐或數百丈﹐萬萬無根本。

敗軍之气﹐如破車﹐如人無足無臂。

若下輕其將﹐妖怪並作﹐眾口相惑﹐當修徳審令﹐繕礪鋒甲﹐勤誠誓士﹐以避天怒。然後復擇吉日﹐祭牙旗﹐具太牢之饌﹐震鼓鐸之音﹐誠心啟請﹐以備天問﹐觀其祥應矣。

若人馬喜躍﹐旌旗皆前指﹐金鐸之聲揚以淸﹐鞞鼓之音宛以鳴﹐此得神明之助﹐持以安眾心﹐乃可用矣。𨿽云用賢使能則不占而事利﹐令明法審則不筮而計成﹐封功賞勞則不禱而福從﹐共苦同甘則犯逆而功就﹐然而臨機制用﹐亦有此爲助焉。

