

﹝謹案﹕《隋志》雜家﹕《蔣子萬機論》八卷﹐蔣濟撰。《舊唐志》同。《新唐志》作十卷。《直齋書錄解題》作二卷﹐稱《館閣書目》十卷﹐五十五篇。今惟十五篇﹐非完書也。至明而二卷本亦亡。焦竑《國史經籍志》以八卷入儒家﹐以二卷入雜家﹐虛列書名﹐又誤分爲兩種﹐不足據。今從《羣書治要》寫出三篇﹐益以各書所徵引﹐定著一卷。嘉慶乙亥歲四月朔。﹞

○政略

夫君正之治﹐必須賢佐﹐然後爲泰。故君稱元首﹐臣爲股肱﹐譬之一體﹐相須而行也。是以陶唐欽明﹐羲氏平秩﹐有虞明目﹐元愷敷教﹐皆此君唱臣和﹐同亮天功。故能天成地平﹐咸熙於和穆。盛徳之治也。

夫隨俗樹化﹐因世建業﹐愼在三而已﹕一曰擇人﹐二曰因民﹐三曰從時。時移而不移﹐違天之祥也﹔民望而不因﹐違人之咎也﹔好善而不能擇人﹐敗官之患也。三者失﹐則天人之事悖矣。夫人乖則時逆﹐時逆則天違﹐天違而望國安﹐未有也。

○刑論

患之巨者﹐狡猾之獄焉。狡黠之民﹐不事家事﹐煩貸鄕黨。以見厭賤﹐因反忿恨﹐看國家忌諱﹐造誹謗﹐崇飾戲言﹐以成醜語。被以叛逆﹐告白長吏﹐或內利疾惡盡節之名﹐外以爲功﹐遂使無罪並門滅族﹐父子孩耄﹐肝腦塗地。豈不劇哉﹖求媚之臣﹐側人取捨﹐𨿽烝子啖君﹐孤己悅主﹐而不憚也。況因捕叛之時﹐無悅親之民﹐必獲盡節之稱乎﹖

夫妄造誹謗﹐虛書叛逆﹐狡黠之民也。而詐忠者知而族之﹐此國之大殘﹐不可不察也。

○用奇

或曰「官人用士﹐累功積效﹐以次相敍﹐明主之法﹐忠臣之節盡矣。若拔奇求異﹐超等逾第﹐非臣之事也。」應之曰「顧當憂世﹐無奇人﹐儻有又不能識耳。明法忠節﹐未必已盡也。自昔五帝之冠﹐固有黜陟之謨矣﹐復勤揚側陋﹔殷有考誡之誥矣﹐復力索巖穴﹔西伯有呈效之誓矣﹐復旁求魚釣﹔小白有督課之法矣﹐復遽求囚俘﹔漢祖有賞爵之約矣﹐復急追亡信。若修敍爲明法﹐拔奇爲非事﹐是兩帝三君非聖哲﹐而鮑﹑蕭非忠吏也。然則考功案第﹐守成之法也﹔拔奇取異﹐定社稷之事也。當多事之世﹐而論無事之法﹔處用奇之時﹐而必效一官之智。此所以上古多無嚴之國也。

是以髙世之主﹐成功之臣﹐張法以禦常人﹐厚禮以延奇逸。求之若不及﹐索之若骨肉。故能消災除難﹐君臣同烈也。

曩使五主二臣﹐牽於有司﹐束於修常﹐不念疇諮﹐則唐民《康哉》之歌不作﹐殷無髙宗之號﹐周無殪商雅頌之美﹐齊無九合功﹐漢殲於京索而不帝矣。

故明君良臣﹐垂意於奇異﹐誠欲濟其事也。使奇異塡於溝壑﹐有國者將不興其治矣。

漢元帝爲太子時﹐諫持法太深﹐求用儒生。宣帝作色怒之云「俗儒不達﹐不足任。亂吾家者﹐太子也。」據如斯言﹐漢之中滅﹐職由宣帝﹐非太子也。乃知班固步驟盛衰﹐發明是非之理﹐弗逮古史遠矣。

昔秦穆公近納英儒﹐招致智辯﹐知富國彊兵。至於始皇﹐乘歷世余﹝當有「業」字或「威」字﹞﹐滅吞六國﹐建帝號﹐而坑儒任刑﹐疏扶蘇之諫﹐外蒙恬之直﹐受胡亥之曲﹐信趙髙之諛﹐身沒三歲﹐秦無噍類矣。前史書二世之禍﹐始皇所起也。

夫漢祖初以《三章》結黔首之心﹐並任儒辯﹐以並諸侯﹐然後罔漏吞舟之魚。烝民朴謹﹐天下大治。宣帝受六世之洪業﹐繼武﹑昭之成法﹐四夷怖徵伐之威﹐生民厭兵革之苦﹐海內歸勢﹐適當安樂時也。而以峻法繩下﹐賤儒貴刑名﹐是時名則﹝舊校云「名則」二字似衍﹞石顯﹑弘恭之徒﹐便僻危狖﹐杜塞公論﹐專制幹事﹐使其君負無窮之謗也。如此﹐誰果亂宣帝家哉﹖向使宣帝豫料柱石之士﹐骨鯁之臣﹐屬之社稷﹐不令宦豎秉持天機﹐豈近於元世﹐棟橈榱崩﹐三十年間﹐漢爲新家哉﹖

推計之﹐始皇任刑﹐禍近及身﹔宣帝好刑﹐短喪天下。不同於秦﹐禍少者耳。﹝已下篇名缺﹞

許子將褒貶不平﹐以拔樊子昭﹐而抑許文休。劉曄難曰「子昭拔﹝《禦覽》作「發」﹞自賈豎﹐年至耳順﹐退能守靜﹐進不苟競。」濟答曰「子昭誠自幼至長﹐容貌完潔。然觀其臿齒牙﹐樹頰胲﹐吐唇吻﹐自非文休之敵也。」﹝《三國誌龐統傳注》《世說品藻篇注》《禦覽》三百六十七﹞

許文休者﹐大較廊廟器也。而子將貶之﹐若實不貴之﹐是不明也。誠令知之﹐蓋善人也。」﹝《三國誌許靖傳評注》﹞許文休東渡江﹐乃在障气之南。﹝《文選廣絕交論注》﹞

張翔﹐字元鳳。﹝《三國誌許靖傳評注》﹞

黃帝威四盜。﹝《北堂書鈔》十三﹐據《禦覽》疑當作「四道」﹞

黃帝之初﹐養性養民﹐不好戰伐﹐而四帝各以方色稱號﹐交共謀之﹐邊城日驚﹐介冑不釋。黃帝嘆曰「君危於上﹐民安﹝疑有誤﹞於下﹐主失於國﹐其臣再嫁﹐厥疾之由﹐非養寇邪﹖今取﹝疑作處﹞民萌之上﹐而四道亢衡﹐遞震於師。」於是遂﹝疑有脫﹞師營壘﹐以滅四帝。向令黃帝若不龍驤虎變﹐而與俗同道﹐則其民臣亦嫁於四帝矣。﹝《禦覽》七十九﹞

夫虎之爲獸﹐水牛之爲畜﹐殆其兵矣。夫虎﹐爪牙旣鋒﹐膽力無伍﹐至於卽豕也﹐卑俯而下之﹐必有扼喉之獲。夫水牛不便速﹐角又喬竦﹐然處郊之野﹐朋遊屯行﹐部隊相伍。及其寢宿﹐因陣反禦﹐若見蒨﹝此字未見﹐疑有誤﹞虎﹐抵角﹐牛希見害矣。若用兵恃彊﹐必鑑於虎﹔居弱﹐必誡水牛。可謂攻取屠城﹝當有誤﹞﹐而守必能全者也。﹝《禦覽》二百七十一﹞

夫兵者﹐變化之物﹐而遷移倚伏之事也。或守法而得用。故知兵者﹐性知者也﹔用兵者﹐性能用之也。﹝《北堂書鈔》一百十三﹞

知兵之將﹐國之衡﹝《北堂書鈔》作「行」﹞主﹐民之司命﹐古者重之﹝已下《書鈔》未載﹞﹐後世無逮焉。呂望𨿽智﹐孫武𨿽驍﹐樂毅𨿽賢﹐白起𨿽武﹐齊之天齊朽骨﹐吳之糜駭消骼﹐燕之田單腐肉。豈可餔其糟粕﹐復得生而使之哉﹖固當出我民之最﹐擇其智勇之長者﹐用其修﹐略其短也。﹝《北堂書鈔》一百十五﹐《禦覽》二百七十三﹞

𨿽有百萬之師﹐臨時受敵﹐在將也﹝《長短經將體》《禦覽》二百七十三﹞

秦穆公伐晉﹐及河﹐將軍勞之醪﹐惟一鐘。蹇叔乃曰「一柸可以投河而釀也。」穆公乃一醪投河。三軍者。﹝下缺。陳本作「皆取飲之」。《北堂書鈔》一百十五﹞士有一飧而倒戟﹐義所驅也。﹝《禦覽》三百五十三﹞

魚麗鵝鸛之陣﹐金金鼓鼓﹐節數進退之事﹐什伯所職也。﹝《北堂書鈔》未攺本一百十七﹞

夫土地者﹐百姓之所蹈也﹐殊無兩形之政矣﹐而談者彊爲之異體也。云地者﹐都大之名﹔土者﹐細屬之號﹐乃《國語》一句之言。及龜旁之說有地數五。五謂地爲明壤﹐彼而是之﹐據令共視焉。何者謂土哉﹖天下州國﹐寧有有地無土﹐有土無地之處乎﹖﹝《北堂書鈔》未攺本一百五十七﹞

莊周婦死而歌。夫通性命者﹐以卑及尊﹐死生不悼﹐周不可論也。夫象見死皮﹐無遠近必泣﹐周何忍哉﹖﹝《初學記》二十九﹐《禦覽》八百九十﹞

《禮記》﹕嫂叔無服﹐誤。據《小功章》娣﹑姒﹑婦三字﹐嫂叔之文也。古者有省文互體﹐言弟及兄並嫂矣。娣姒者﹐兄弟之妻相名也。蓋云夫之昆弟﹐昆弟之妻相與﹐皆小功者。﹝《通典》九十二﹞

項羽若聽範增之前策﹐則平步取天下也。﹝《禦覽》八十七﹞

語曰﹕兩目不相爲視。昔吳有二人﹐共評主者﹐一人曰好﹐一人曰醜。久之不決﹐二人各曰「爾可求入吳目中則好丑分矣。」士有定形﹐二人察之﹐有得失﹐非苟相反﹐眼睛異耳。﹝《禦覽》三百六十六﹞

聖不獨立﹐智不獨治。神武之王﹐亦須佐輔。﹝《禦覽》四百一﹞

太史遷云﹕顏回𨿽篤行﹐不遇仲尼﹐不能彰其名也。故五尺之童﹐徳擬大聖。使在他門﹐未或及此也。夫甘羅少回六歲﹐獲河東五城﹐萬乘郊迎而佩印。𨿽所弘非道義﹐然當秦之時﹐染詐諼之風也。使羅在孔門﹐治丘之訓﹐亦可聞一知十孚﹖曰未必也。昔齊欲伐魯﹐回求說陳常﹐而孔子不許﹐遂使子貢。子貢一出﹐破齊﹑彊晉﹑亡吳﹑霸越﹑存魯也。夫顏子與賜﹐程智比才﹐相校以十﹐至於此事﹐而丘不使也。﹝《禦覽》四百四十七﹞

諺曰﹕學者如牛毛﹐成者如麟角。言其少也。﹝《禦覽》四百九十六﹐又六百八﹞。

猛虎不處卑勢﹐勁鷹﹝一作「鷙鳥」﹞不立垂枝。﹝《禦覽》四百九十六﹐又八百九十一﹞

