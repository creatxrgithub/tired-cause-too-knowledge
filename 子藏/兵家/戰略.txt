戰略﹝明﹞胡宗憲

車戰考略

徐子曰﹕車何始者﹖之天星軫主車輿﹐畢上有五車﹐氐下有陣車。天幅閣道下﹐有車府爲車貯。又有「王良」「禦殳」爲禦車。天文志曰﹕兵﹐凶器。欲求萬全﹐咸莫如車。聖王制車之法﹐與經界相爲表裏﹐所以制戎馬之精意也。仰觀其象﹐其麗有如此者﹐三代而上皆用之。故武王問於太公曰「車與步騎﹐所當幾何﹖」公曰「車者﹐軍之羽翼也。所以陷堅陣﹐要彊敵﹐遮北走也。」書序武王東徵﹐有戎車三百輛。詩序宣王北伐﹐有元戎十乘。嗣是楚子乘兩廣﹐分左右﹐而雄長南郢。晉人五乘爲三衛﹐而世輔西周﹐降自秦漢﹐咸以騎兵爲便。故車制湮滅﹐世莫得詳。漢衛靑擊胡﹐以武剛車自環爲營﹐縱騎兵出擊﹐單於遁走。李陵深入胡地﹐猝與虜遇﹐眾寡不敵。陵以大車爲營﹐引士於外﹐千弩俱發。虜乃解去。魏太祖北徵柔然﹐騎十萬﹐車十五萬輛。遂度大漠﹐柔然畏怖﹐不復敢南向。劉裕伐秦﹐爲魏軍所遏。命將軍朱超石等﹐以車七百乘渡河北岸﹐爲卻月陣﹐以大弩及矟千餘禦之。魏師奔潰。後魏攻鍾離﹐梁武帝遣豫州刺史韋睿救之。魏將軍楊大眼勇冠軍中﹐將萬餘騎來戰﹐所向皆靡。睿結車爲陣﹐以彊弩二千﹐一時俱發﹐殺傷甚眾。矢貫大眼右臂。遁走。隋禦突厥﹐皆戎車步騎相參﹐與鹿角爲方陣。哥舒翰節度隴右﹐嘗造戰車以收黃河九曲。唐馬燧鎭河東﹐作冒戰車﹐蒙以狻猊﹐列戟於後。討田悅大破之。宋宗澤嘗修戰車千二百乘﹐以禦金人。李綱論用兵﹐謂步不足以勝騎﹐而騎不足以勝車。遂以車頒京東西路﹐而經緯兩河。他如魏勝之如意等車﹐黃懷信之萬全車﹐王大智之雷電擊車﹐尙論其世。其﹖有如此者﹐車之來也。舊矣。

再考兵志﹐用車之法﹐五車有一長﹐十車有一吏﹐五十車有一卒﹐百車有一將。易戰之法﹕五車爲列﹐前後相去四十步﹐左右十步﹐隊間六十步。險戰之法﹕車必循道。十車爲一聚﹐二十車爲一屯。前後相去二十步﹐左右六步﹐隊間三十六步。五車一長﹐縱橫相去十里。易戰之法﹕一車當步卒八十人﹐八十人當一車﹐一車當十騎﹐十騎當一車。車騎者﹐軍之武兵也。故十乘敗千人﹐百乘亂萬人。

用車之道﹐陰濕則停﹐陽燥則起。貴髙賤下﹐馳其要害﹐遂其糧艸﹐若進若止﹐必從其道。敵人若起﹐必遏其衝﹐其士須選少壯雄健﹐走追奔馬﹐及馳而乘之。則前後﹑左右﹐上下周旋﹐能縛束軍。旗力可引其八石﹐能射前後左右便習者﹐名武車之士。眷之不可以不厚也。

然用車之道﹐死地有十﹐勝勢有八﹐不可不審察也。可往而無以還者﹐車之危地。越絕險阻﹐乘敵遠行者﹐車之竭地。前易後險者﹐車之困地。陷之險阻﹐出而無以返者﹐車之絕地。圯下淅澤﹐黑土粘埴者﹐車之勞地。左險右易﹐上陵仰峻者﹐車之逆地。殷艸橫畝﹐犯歷深澤者﹐車之拂地。車少地易﹐與步不敵者﹐車之敗地。後有溝瀆﹐左有深水﹐又有深塹者﹐車之壞地。日夜霖雨﹐旬日不止﹐道潰地陷﹐前不能進﹐後不能解﹐車之陷地。此十者﹐車之死地也。拙將之所以見擒﹐明將之所以見避。幾以車陷敵者。敵之前後﹐行陣未定﹐卽陷之。旌旗擾亂﹐人馬數動﹐卽陷之。士卒或前或後﹐或坐或起﹐卽陷之。陣堅不固﹐士卒前後相顧﹐卽陷之。前往而疑﹐後恐而怯﹐卽陷之。三軍卒驚﹐皆薄而起﹐卽陷之。戰於易地﹐暮不能解﹐卽陷之。遠行而暮﹐捨三軍恐懼﹐卽陷之。此八者﹐車之勝勢也。將明於十害八勝﹐敵莫之禦也。至若胡騎剽輕﹐以安車制之﹐適當其理。河朔坦平﹐以車騎行之﹐正得其便。前賢著說﹐皆可推用﹐故謂以車禦侮﹐以騎逐利﹐行有所恃﹐止有所息﹔居則不可犯﹐動則不可失機。此用車之利也。

我朝兵濬﹑李賢﹑馬文升﹑餘子俊﹑許進﹑傅顧及副使陳大綱﹑胡松諸公﹐業巳歷歷言之﹐而竟未身試。查會典﹐洪武四年﹐令造獨轅車。永樂十三年﹐宣徳十四年﹐申明其制。而倍益之。至天順八年﹐成化二年﹐弘治十七等年﹐以及嘉靖﹑隆慶﹑萬曆初年俱各有造﹐然皆徒造而未發各邊。有發各邊而未試戰者。有試戰而造未得法﹐竟以重大敗輸﹐動稱不使者。故往往虜入至﹐便躁躪千里﹐軍民被毒﹐忍不可言。或謂車便曠野﹐不便險隘柰何﹖愚曰﹕兵法易野﹐險野易戰﹐險戰皆用車焉。特其法少異耳。或又疑車畏火焚﹐卽如唐房琯效春秋戰法﹐以車二千乘﹐馬步夾之。行至陳濤斜﹐被賊縱火焚車﹐人馬大亂﹐官軍死亡柰何﹗愚則曰﹕夫舟豈不畏溺也﹐而世未嘗廢舟也。在吾有以防之何如耳﹗今九邊要害皆同﹐如無詳及。試舉大同一鎭言之﹐其地川原平衍﹐可以橫布馳驟。賊亦利焉。故歲多大舉﹐賊才出套﹐便涉偏關﹐入老營堡。平虜城﹑威遠城﹐皆稱要害﹐若南犯則應朔諸城﹐必由之地也。東走則陽和諸城﹐獨當其衝﹐順聖懷來之莫遏﹐皇都震矣。故宣府爲皇都之後輔﹐獨石馬營﹑葛谷﹑萬全﹑張家口﹑新河口﹑洗馬林﹐爲宣府之後衝。所宜申飭車陣之法﹐教演將卒以鞏固皇都者也。大同爲皇都之右臂﹐偏關老營堡﹐爲大同之咽喉。紅門﹑水泉﹑小營兒﹑八柳樹﹑寺塢等夾三墻﹐適兩徑之險隘﹐乃虜騎天阱﹑天牢﹑天羅之地﹐多設塹伏以殺之﹐則無不中者。我國家設大同左右衛﹐曁威平等城﹐實爲偏關之內應。其永興﹑鎭西等爲偏關之外援。焦家坪﹑娘娘灘﹑羊圈子﹑皆套虜渡口﹐往來躁踐﹐歲無虛日。入寇第一關頭﹐機在防禦﹐今防禦之兵﹐果能按地如車陣法。建一營城﹐移大同等處遊擊將軍﹐並偏關守備﹐分厭溝﹑五花﹑得馬﹑河曲﹑保徳等兵。更多召土著者﹐住紮畱屯於此﹐與老口堡遊擊﹐相爲表裏策應。沿河岸﹐築爲髙堤﹐錯綜樹以數十萬柳﹐以折胡馬。每賊一出﹐乘其未涉﹑將涉而擊之﹐誠萬全之策耳。孰謂車戰之攻﹐可少忽哉﹗

舟戰考略

夫福船髙大如城﹐非人力可驅﹐全仗風勢。倭舟自來矮小﹐如我之小蒼船。故福船乘風下壓﹐如車碾螳螂。斗船力﹐而不鬥人力﹐是以每每取勝。設使賊船﹐亦如我福船大﹐則吾未見其必濟之策也。但喫水一丈一二尺﹐惟利大洋。不然﹐多膠於淺﹐無風不可使﹐是以賊舟﹐一入裏海﹐沿淺而行﹐則福舟爲無用矣。故又有海滄之設。

夫海滄船﹐稍小福船耳。喫水七八尺﹐風小亦可動﹐但其力功﹐皆非福船比。設賊舟大而相並。我舟非人力十分﹐膽勇死鬥﹐不可勝之。然二項船﹐皆只可犁沈賊舟﹐而不可撈取首級。故又有蒼船之設。

夫蒼山船最小﹐一名艟﹝舟喬﹞﹐又蒼之大者。舊時太平縣地方﹐捕魚者多用之﹐海洋中遇賊﹐戰勝﹐遂以著名。殊不知彼時﹐各漁人爲命﹐負極之勢﹐亦由賊之入我地故也。今應官役﹐便知愛命。然此船水面上﹐髙不過五尺﹐就加以木打棚架﹐亦不過五尺。賊舟與之相等。旣勢均不能衝犁﹐若使近逼賊舟﹐兩艘相聯﹐以短兵鬥力﹐我兵決非長策﹐多見誤事。但若賊舟甚小﹐一入裏海﹐如我大福海滄不能入﹐必用蒼船以追之。此船喫水六七尺﹐與賊舟等耳。其撈取首級﹐水潮中可以搖馳﹐而快便三色之中﹐又此爲利。崇明沙船﹐可以接戰﹐但上無壅蔽﹐火器矢石﹐何以禦之﹖不如鷹船﹐兩頭俱尖不辧首尾﹐進退如飛。其旁皆貓竹﹐板密釘如福船。旁板之狀﹐竹間設窗﹐可出銃箭﹐窗之內﹐船之外﹐隱人以湯漿。先用此舟衝敵﹐入賊隊中﹐賊技不能卻。沙船隨後而進﹐短兵相接﹐戰無不勝矣。鷹船沙船﹐乃相須之器也。

蜈蚣船﹐蜈蚣象形也。其制始於東南夷。專以架佛朗機銃﹐底尖面闊﹐兩旁列楫數十﹐其行如飛﹐而無傾覆之患。蓋島夷之長技也。其法流入中國﹐中國因用之以馭夷。諸凡火攻之具﹐炮箭槍球﹐無以加諸﹐其成造也。嘉靖之四年﹐其裁革也。嘉靖之十三年﹐今當仿而制之。其攻用自大矣。

水戰非鄕兵所慣﹐乃沙民所宜。蓋沙民生長海濱﹐習知水性﹐出入風濤﹐如履平地。在直隸太倉﹑崇明﹑嘉定﹐有之。但沙船﹐僅可於各港協守﹐小洋出哨。若欲出赴馬迹﹑陳錢等山﹐必須用福蒼及廣東鳥尾等船。

大將軍營陣利布奇正法

初鼓前將﹐及左牙將﹐各陳於左﹔右將及右牙將﹐各陳於右﹔四奇陣於左右之間﹐及建大將軍之旗於中。引四奇之都虞侯各執其旗﹐使布前奇之於右旗前之。左右奇之﹐旗於前之。左奇之旗於後之左﹐右奇之旗於後之右。

二鼓而四旗就列﹐引其三正之都虞侯持其旗﹐使布先鋒之旗於前。奇之右布左角之旗﹐於前奇前之左﹔布右爪之旗﹐於左奇前之左﹔布左牙之旗﹐於左旗後之左﹔布右角之旗﹐於右旗前之右﹔布右爪之旗﹐於右旗後之右﹔布右牙之旗﹐於後奇後之右﹔布後軍之旗﹐於後奇後之左。

三鼓而入正﹐就列營﹐則開四門。前門在前鋒左角之間﹔左門在左爪左牙之間﹔右門在右角右爪之間﹔後門在右牙後軍之間。

戰策機關

計戰﹕凡用兵之道﹐以計爲首。未戰之時﹐先料將之賢愚﹑敵之彊弱﹑兵之眾寡﹑地之險易﹑糧之虛實。計料以審﹐然後出兵﹐無有不勝。法曰「料敵制勝﹐計險厄﹐上將之道也。」

間戰﹕凡欲徵伐﹐先立間謀﹐覘敵之眾寡﹑虛實﹑動靜﹐可以與兵則大功可立。戰無不勝。法曰「無所不用間也。」

步戰﹕凡步軍﹐與車騎戰者。必依丘陵﹑險阻﹑林木﹐而戰則勝。若遇平易之道﹐須用拒馬槍。爲方陣﹐步人在內﹐馬軍步人﹐中分爲隊。

駐戰﹕隊駐守陣﹐戰隊出戰﹔戰隊守陣﹐駐隊出戰。敵攻我一面﹐則我兩哨出兵﹐從旁以掩之﹔敵攻我兩面﹐我分兵從後以搗之﹔敵攻四面﹐我爲圓陣﹐分兵四出以奮擊之。敵若敗走﹐以騎兵追之﹐步兵隨其後﹐乃必勝也。法曰「步兵與騎軍戰者﹐必依丘陵險阻﹐令我士卒爲行馬﹑蒺藜等物。」

騎戰﹕凡騎兵與步兵戰者。若遇山林﹑險阻﹑陂澤之地﹐疾行急去﹐是必敗之地﹐勿可與戰。欲戰者﹐須得平易之地﹐進退無﹖則勝。法曰「易地則用兵。」

艦戰﹕凡與敵戰於江湖之間﹐必有舟楫﹐須居上風上流。上風者﹐順風用火以焚之﹔上流者﹐隨勢使戰船以攻之。則戰無不勝。法曰「欲戰者﹐無逆水流。」

車戰﹕凡與步騎戰於平原曠野。必須用扁箱鹿角車於陣﹐以戰則勝。所謂一則治力﹐一則前拒﹐一則整束部伍也。法曰「廣地則用軍車。」

晝戰﹕凡與敵晝戰。須多設旌旗旗﹐以爲疑兵﹐使賊不能測其眾寡﹐則勝。法曰「晝戰﹐則多用旌旗。」

夜戰﹕須多用火鼓﹐所以變化敵人耳目﹐使彼不知所以備我之計﹐則勝。法曰「夜戰﹐必多用火鼓。」

備戰﹕凡出師徵討﹐行則備其邀截﹐止則禦其掩襲﹐營則防其偸盜﹐風則恐其火攻。若此設備﹐必有勝而無敗。法曰「有備則無虞。」

導戰﹕凡與敵戰﹐山川之夷險要路之迂直。必用鄕人﹐引而導之﹐乃知其利病。若戰則勝。法曰「不用鄕導者﹐不能得地利。」

斥戰﹕凡行兵之法﹐斥堠爲先。平易則用騎﹐險阻須用步。每五人爲一甲﹐內一人持白旗。軍行前後左右接續。了望若見賊兵﹐以次傳遞﹐告曰主將令眾預爲之備。法曰「以虞待不虞者﹐勝。」

澤戰﹕凡出軍行師﹐或遇阻漆圯毀之地。宜倍道兼行﹐速遏不可諸畱。若不得已﹐道遠。。。。。。以寡敵眾以弱勝彊。所謂知敵之擊﹐知吾卒之可以擊﹐而不知地利﹐勝之半。此言旣知彼﹑又知己﹐但不得地利之取﹐則亦不全勝。法曰「天時不如地利。」

山戰﹕凡與敵戰﹐或居山林﹐或居平陸。須居髙阜﹐恃其形勢﹐順於擊刺﹐便於奔衝。以戰則勝。法曰「山上之戰﹐不嫌其髙。」

谷戰﹕凡行軍﹐越過山險而陣。必依附山谷﹐一則利水艸﹐一則附險固。以戰則勝。法曰「絕山依谷﹐戰無不克。」

奇戰﹕凡戰﹐所謂奇者﹐攻其無備﹐出其不意也。交戰之時﹐前掩後衝﹐東攻西擊﹐敵莫知所備。如此則勝。法曰「敵虛﹐則我必爲奇矣。」

正戰﹕凡與對敵﹐若道路不能通﹐糧餉不能進﹐誘計不能誘﹐利害不能惑﹐須用正戰。正兵者士卒勇﹐器械明﹐賞罰信﹐號令申﹐且戰且前。則勝矣。法曰「非正兵﹐能以致遠乎﹗」

虛戰﹕凡與敵戰﹐若我勢虛﹐當僞示以實形使敵莫能測其虛實﹐所在必不敢輕與我戰。則我可以全師保軍。法曰「敵不敢與我戰者﹐乖其所之也。」

實戰﹕凡與敵戰﹐若敵人勢實﹐我當嚴兵以備之。則敵人必不敢輕動。法曰「實而備之三。」

死戰﹕敵人彊盛﹐吾士卒疑惑﹐未肯用命。須置之死地﹐告令三軍示不獲己。殺牛燔羊以享戰士。燒棄糧艸﹐塡井破釜﹐絕其生類。則必勝矣。法曰「必死則生。」

飽戰﹕凡敵人遠來﹐糧食不繼。敵饑我飽﹐可堅擘不戰。持久以獘之。絕其糧道﹐彼必退走。密遣奇兵﹐邀其歸路﹔縱兵追擊﹐破之必矣。法曰﹕以飽待饑。

水戰﹕凡遇敵戰﹐或岸邊爲陣﹐或水上泊舟﹐皆爲水戰。若近水爲戰﹐須去稍遠﹐一則誘敵使戰﹐一則示敵無疑。我欲必戰﹐勿近水迎敵﹐恐其不得渡﹔我欲不戰﹐則拒水阻之﹐使敵不能濟。若敵渡水來戰﹐可俟其半濟而擊之。則利。法曰「涉水半渡﹐則可以濟。」

火戰﹕凡戰﹐若敵人居近艸莽﹑營捨﹑茅竹﹐積窩聚糧﹐天時燥旱﹐因風吹火以焚之。選精兵以擊之。其軍可破。法曰「行火必有因。」

圍戰﹕凡圍戰之道﹐圍其四面﹐須開一角﹐以示敵人之生路﹐使敵戰不堅。則城可拔﹑軍可破矣。法曰「圍師必缺。」

聲戰﹕凡戰所謂聲者﹐張虛聲也。聲東而擊西﹐聲彼而擊此。使敵人不知所備。則我所攻者﹐乃敵人所不守也。法曰「善攻者﹐不知所守。」

餌戰﹕凡有所謂餌者﹐非謂置毒於飲食﹐凡以利誘之﹐皆於餌兵也。如交鋒之際﹐或棄牛馬﹐或僞拋物﹐或拾輜重﹐切不可取。法曰「餌兵勿食。」

風戰﹕凡與敵戰﹐若遇風順﹐乘勢而擊之﹔或遇風逆﹐出不意而搗之。則無不勝矣。法曰「風順﹐致勢而從之﹔風逆﹐堅陣以待之。」

雪戰﹕與敵相攻﹐若雨雪不止﹐覘敵無備﹐可潛兵擊之。其勢可破。法曰「攻其所不戒。」

陣法

黃帝因井田以制兵。井分四道﹐八家出之。其形井字﹐開方九﹐正法四爲間地。虛其中﹐大將居焉。環四面諸部連繞﹐此黃帝之兵法焉。風後因之。以乾坤艮震四閒地﹐爲天地風雷四正﹔以水火金木四陣﹐爲龍虎鳥蛇四奇。其制陣之法﹐或六十步﹐或六百步﹐或千二百步﹐而爲開方之形。或以奇爲正﹐或以正爲奇。奇正相生﹐如循環之無端﹐知不可終窮也。自是而降﹐寥寥數千百年間﹐世莫能達其奧。惟諸葛武侯善推演其法。故於平沙之上﹐疊石爲文﹐縱橫皆入其法。所爲陣間容陣﹑隊間容隊﹐以前爲後﹑以後爲前﹐進有速奔﹑退無遽走﹔擊頭則尾應﹐擊尾則頭應﹐擊中則兩頭相應。此在溫所以爲常山蛇勢也。及夫蜀地陜狹道出斜谷﹐遂裁之爲六至。唐李靖因之爲六花陣。然唐史不書其事﹐惟《通典》略言其法﹐是卒由本亮八陣也。故靖嘗曰「八陣爲武侯之舊焉。」今謹損益古制﹐共成十二將兵皆爲陣法。自一至九﹐變化無窮。十二將兵曰四奇。四八正以步人爲正﹐馬軍爲奇。四奇﹐一曰前奇﹐二曰右奇﹐三曰左奇﹐四曰後奇。八正﹐一曰先鋒﹐二曰左角﹐三曰右角﹐四曰右爪﹐五曰左爪﹐六曰左牙﹐七曰右牙﹐八曰後軍。常以二奇當一正﹔前奇當先鋒﹔左角右奇﹐當右角右爪﹔左奇﹐當左爪左牙﹔後奇﹐當右牙後軍。四奇﹐取稟於大將﹔八正﹐取稟於四奇。故正常以奇爲首。所謂以寡制眾者﹐此也。居則各視其奇之﹔所正出﹐則各視其奇之﹔所行﹐則奇常居前。卒然遇敵則解處﹐爲首驗。當亮之八陣與六花﹐其法不相遠矣。以下制爲陣法﹐凡八變﹐因敵變化﹐循環無窮焉。

論陣法正宗

按古陣法﹐伏羲象易﹐爲之正宗。軒轅握奇觀象而成者也。孫子乘之。戰國象棋﹐又得握奇之祕旨者也。自是以後不復傳矣﹗諸葛武侯因乘乎象棋之陣﹐而悟握奇之文﹐分九軍﹐別奇正﹐於是有天地風雲﹐龍虎鳥蛇﹐八方之制焉﹗武侯旣沒﹐賴瞿塘遺迹﹐縱橫尢存。唐李靖能識其扃鑰﹐開一代之民域。蓋武侯之後﹐又一人也。其餘明將﹐何代無之﹗不過智謀善戰﹐暗合古法﹐其於節制正宗﹐孰知之耶﹗又孰考之耶﹗文士紛紛穿鑿陳言﹐妄立形勢﹐巧而無用。學者其辧之。積卒陣。﹝積卒之象天之陣﹐其陣伏羲氏先已有之。﹞師卦陣。﹝伏羲氏王天下所作也。﹞握奇陣。﹝軒轅皇帝正天下所作也。﹞五行三才陣。﹝太公望開國所作詭名。金木水火土天地人也。﹞坎乾合體陣。﹝伏羲氏所作取象柔能制剛﹑弱能制彊也。﹞農兵陣。﹝周武王時周公建封之所作也。﹞魚窟陣。﹝鄭莊公時鄭大夫子元之所作也。﹞荊屍陣。﹝楚武王霸天下所作荊楚地屍陣也。﹞崇卒陣。﹝晉卿中行穆子荀吳﹐霸天下所作也。﹞鸛殳陣。﹝吳公子光闔閭﹐伯天下所作也。﹞內政陣。﹝齊大夫管仲伯天下所作也。﹞乘廣陣。﹝楚莊王伯天下所作也。﹞握奇營陣。﹝田齊大司馬穰苴﹐伯天下所作。﹞

