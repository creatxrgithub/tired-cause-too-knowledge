太公兵法

第一篇

《太公兵法》曰﹕致慈愛之心﹐立威武之戰﹐以卑其眾﹐練其精銳﹐砥礪其節﹐以髙其气﹐分爲五選。異其旗章﹐勿使冒亂。堅其行陣﹐連其什伍﹐以禁淫非。壘陣之次﹐車騎之處﹐勒兵之勢﹐軍之法令﹐賞罰之數﹐使士赴火蹈刃﹐陷陳取將﹐死不旋踵者﹐多異於之將者也。

將師受命者﹐將率入﹑軍吏畢入﹐皆北面再拜稽首﹐受命天子南面而授之鉞﹐東行西面而揖之﹐示弗禦也。故受命而出﹐忘其國﹔卽戎﹐忘其家﹔枹鼓之聲﹐惟恐不勝﹐忘其身。﹝〖史記。司馬穰苴列傳〗述此數言﹐正本之《太公兵法》。又「太公曰﹕爲將者﹐受命忘家﹔當敵忘身。」見〖文選。西徵賦〗注所引﹐蓋檃括此文。﹞

故必死﹐必死不如樂死﹐樂死不如甘死﹐甘死不如義死﹐義死不如視死如歸﹐此之謂也。故一人必死﹐十人弗能待也﹔十人必死﹐百人弗能待也﹔百人必死﹐千人弗能待也﹔千人必死﹐萬人弗能待也﹔萬人必死﹐橫行乎天下。﹝待﹐當也。「乎」一本作「於」。

﹞﹝《白虎通義》傳曰﹕一人必死﹐十人不能待﹔百人必死﹐千人不能待﹔﹝「待」﹐今本作「當陳立」﹐《白虎通》疏證疑「待」爲「得」之僞﹐非是。﹞萬人必死﹐橫行天下。《武侯正議》引後二語作「《軍讖》」﹐知確系逸文﹐《後漢書》鄧禹將張宗亦云「一卒畢力﹐百人不當﹔萬夫致死﹐可以橫行。」語意本此。﹞

令行禁止﹐王者之師也。

文王曰「吾欲用兵﹐誰可伐﹖密須氏疑﹝貳也﹞於我﹐可先往伐。」管叔曰「不可。其君﹐天下之明君也。伐之不義。」太公望曰「臣聞之﹐先王伐枉﹐不伐順﹔伐險﹐不伐易﹔伐過﹐不伐不及。」文王曰「善。」遂伐密須氏﹐滅之也。﹝《呂覽》﹕密須之人﹐自縛其主而與文王。﹞

文王將欲伐崇﹐先宣言曰「余聞崇侯虎蔑侮父兄﹐不敬長老﹐聽獄不中﹐分財不均。百姓力盡﹐不得衣食﹐余將來徵之﹐惟爲民。」乃伐崇﹐令毋殺人﹐毋壞室﹐毋塡井﹐毋伐樹木﹐毋動六畜﹐有不如令者﹐死無赦。崇人聞之﹐因請降。﹝《左傳》﹕文王聞崇徳亂而伐之。軍三旬而不降﹐退修教而復伐之。因壘而降﹐此卽所修之教也。﹞

武王將伐紂﹐召太公望而問之曰「吾欲不戰而知勝﹐不卜而知吉﹐使非其人﹐爲之有道乎﹖」太公對曰「有道。王得眾人之心﹐以圖不道﹐則不戰而知勝矣。以賢伐不肖﹐則不卜而知吉矣。彼害之﹐我利之﹐𨿽非吾民﹐可得而致也。」武王曰「善。」乃召周公而問焉﹐曰「天下之圖事者﹐皆以殷爲天子﹑周爲諸侯﹐以諸侯攻天子﹐勝之有道乎﹖」周公對曰「殷信天子﹐周信諸侯﹐則無勝之道矣﹗何可攻乎﹗」武王忿然曰「女言有說乎﹖」周公對曰「臣聞之﹕攻禮者爲賊﹐攻義者爲殘﹐失其民制爲匹夫。王攻其失民者也。何攻天子乎﹖」﹝宋戴埴鼠璞引問周公作《六弢》逸文﹞武王曰「善。」乃起眾舉師與殷戰於牧之野﹐大敗殷人。上堂見玉﹐曰「誰之玉也﹖」曰「諸侯之玉。」卽取而歸之於諸侯﹐天下聞之﹐曰「武王廉於財矣。」。入室見女﹐曰「誰之女也﹖」曰「諸侯之女。」卽取而歸之於諸侯﹐天下聞之﹐曰「武王廉於色矣。」於是發巨橋之粟﹐散鹿臺之財﹐金錢以與士民﹐黜其戰車而不乘﹐弛其甲兵而弗用﹐縱馬華山﹐放牛桃林﹐示不復用﹐天下聞者咸謂武王行義於天下﹐豈不大哉﹗﹝漢劉向〖說苑。指武〗篇﹞

第二篇

武王踐阼三日﹐召士大夫而問焉﹐曰「惡有藏之約﹐行之行﹐萬世可以爲子孫恆者乎﹖」諸大夫對曰「未得聞也。」然後召師尙父而問焉﹐曰「昔皇帝顓頊之道存乎﹖意亦忽不可得見與﹖」師尙父曰「在丹書。王欲聞之﹐則齋矣。」王齋三日﹐端冕﹐師尙父亦端冕﹐奉書而入﹐負屏而立﹔王下堂﹐南面而立。師尙父曰「先王之道﹐不北面。」王行西折而東面﹐師尙父西面道書之言曰「敬勝怠者彊﹐怠勝敬者亡。義勝欲者從﹐欲勝義者凶。凡事不彊則枉﹐不敬則不正。枉者滅廢﹐敬者萬世。﹝以上丹書之言﹞

﹝〖後漢書。光武帝紀〗注引《太公金匱》曰「黃帝居人上﹐惴惴若臨深淵。舜居人上﹐兢兢如履薄冰。禹居人上﹐栗栗如不滿日。敬勝怠則吉﹐義勝欲則昌。日愼一日﹐壽終無殃。﹞

藏之約﹐行之行﹐可以爲子孫恆者﹐此言之謂也。且臣聞之﹐以仁得之﹐以仁守之﹐其量百世。以仁得之﹐以不仁守之﹐其量十世。以不仁得之﹐以不仁守之﹐必及其世。」王聞書之言﹐惕若恐懼﹐退而爲戒書於席之四端﹐爲銘焉於機﹐爲銘焉於監﹐爲銘焉於盥盤﹐爲銘焉於楹﹐爲銘焉於杖﹐爲銘焉於帶﹐爲銘焉於履屨﹐爲銘焉於觴豆﹐爲銘焉於牖﹐爲銘焉於劍﹐爲銘焉於弓﹐爲銘焉於矛﹐爲銘焉於席。

前左端之銘曰﹕安樂必敬。前右端之銘曰﹕無行可悔。後左端之銘曰﹕一反一側﹐亦不可以忘。後右端之銘曰﹕所監不遠﹐視邇所代。

機之銘曰﹕皇皇惟敬﹐口生詬﹐口戕口。監之銘曰﹕見爾前﹐慮爾後。盥盤之銘曰﹕與其溺於人也﹐寧溺於淵。溺於淵猶﹐可遊也﹔溺於人﹐不可救也。楹之銘曰﹕毋曰胡殘﹐其禍將然﹔毋曰胡害﹐其禍將大﹔毋曰胡傷﹐其禍將長。仗之銘曰﹕惡乎﹗危於忿疐。

惡乎﹗失道於嗜欲。惡乎﹗相忘於富貴。帶之銘曰﹕火滅修容﹐愼戒必恭﹐恭則壽。履屨之銘曰﹕愼之勞﹐勞則富。觴豆之銘曰﹕食自杖﹐食自杖﹐戒之憍﹐憍則逃。戶之銘曰﹕夫名難得而易失﹐無懃弗志﹐而曰我知之乎﹖無懃弗及﹐而曰我杖之乎﹖擾阻以泥之﹐若風將至﹐必先搖搖。𨿽有聖人﹐不能爲謀也。牖之銘曰﹕隨天之時﹐以地之財。敬祀皇天﹐敬以先時。劍之銘曰﹕帶之以爲服﹐動必行徳﹐行徳則興﹐倍徳則崩。弓之銘曰﹕屈伸之義﹐廢興之行﹐無忘自過。矛之銘曰﹕造矛﹐造矛﹐少間弗忍﹐終身之羞﹐子一人所聞﹐以戒後世子孫。﹝《大戴禮記》第五十九。宗沂案《六弢》本孔子問禮所得﹐此當本在西漢《六弢》中﹐故禮家取之﹐或在《金匱》。﹞

武王問師﹝《皇覽》無﹞尙父曰「五帝之戒﹝戒同誡﹞﹐可得聞乎﹖」師﹝《皇覽》無﹞尙父曰「黃帝之君﹝《治要》引之﹐下有「時」字。﹞戒曰﹕吾之居民上也﹐搖搖恐夕不及朝。﹝劉邵《皇覽》《治要》「及」作「至」。﹞栗栗恐朝不及夕﹐兢兢業業﹐日愼一日﹐人莫躓於山﹐而躓於垤。﹝《玉海》引《太公兵法》下三句﹐《淮南子》作「堯戒」﹐下一句﹐《韓非子作「先聖有諺」﹐以上《藝文類聚》二十三引《金匱》所無。﹞故爲金人三緘﹝一木作封﹞其口﹐而銘其背曰「古之愼言﹝《玉海》引《皇覽》止此﹞人也﹐﹝《說苑》﹞戒之哉﹗戒之哉﹗﹝《說苑》疊一句﹐《藝文》同﹞無多言﹐無多事﹐多言多敗﹐多事多患。﹝《說苑》「多言」「多事」直接﹐與《家語》小異。一本患作「害」。﹞安樂必戒﹐無行所悔。﹝程伯敷云﹕安樂必戒。八句又見武王席銘﹑楹銘﹐其實古語﹐相承不嫌重復。﹞勿謂何傷﹐其禍將長﹗勿謂何害﹐其禍將大﹗勿謂何殘﹐其禍將然。﹝《說苑》多此二語﹐與楹之銘合﹐《藝文》引無。﹞勿謂不﹝《說苑》作「莫」﹞聞﹐神將﹝此從《皇覽》及《家語》《說苑》作「天妖」伺人﹐熒熒﹝《藝文》作「焰焰」不滅﹐炎炎柰﹝《藝文》作「若」﹞何﹖涓涓不塞﹝《說苑》作「壅」﹐《藝文》同﹞﹐終﹝《說苑》作「將」﹞成﹝《藝文》作爲﹞江河﹗綿綿不決﹐將﹝《藝文》作「或」﹞成网羅﹗靑靑不伐﹝《藝文》引作「豪末不札﹞﹐將尋斧柯﹗誠﹝據《家語》《說苑》作「不」﹞能愼之﹐福﹝《說苑》作「禍」﹞之根也。曰﹝《家語》誤作「口」﹞是何﹝此從《說苑》《家語》《皇覽》作「無」﹞傷﹐禍之門也。﹝〖宋書。傅亮傳〗引此二句曰「古語」﹐無二「也」字﹞彊梁者不得其死﹝此一語《老子》述之﹞

﹐好勝者必遇其敵。盜憎﹝《說苑》作「怨」﹞主人﹐民怨﹝《說苑》作「害」﹞其上﹝《說苑》作「貴」﹐《左傳》引之﹞。君子知天下之不可上也﹐故下之﹝《左傳》「君子不欲多上人」出此﹞。知眾人之不可先也﹐故後之﹝《家語》「後」作「下」﹐《老子》「不爲天下先」本此意﹞。溫恭愼徳﹝《說苑》作「君子知天下之不可蓋也﹐故後之﹑下之」﹞﹐使人慕之。執雌持下﹐人莫踰之﹝《說苑》作「莫能與之爭者」﹞。人皆趨彼﹐我獨守此。人皆惑﹝《家語》作「或」﹐乃古字﹞之﹝《說苑》作「眾人惑惑」﹞﹐我獨不徙﹝《說苑》作「從」﹞。內藏我﹝《家語》作「乃」﹞智﹐不示人技﹝《說苑》作「不與人論技」﹞。我𨿽尊髙﹐人弗我害﹝《說苑》作「人莫害我」﹞。惟能如此也﹝《家語》作「誰能於此」﹞。江海﹝《家語》作漢﹞𨿽左長於百川﹐以其卑也﹝《說苑》作「江河長百谷者﹐以其卑下也」﹐《老子》本之﹞。天道無親﹐常與善人﹝《家語》作「而能下人」非﹐此從《說苑》《皇覽》。凡《太公金匱》《老子》﹑〖史記。伯夷列傳〗﹑〖後漢書。郎顗傳〗均同﹞。戒之哉﹗戒之哉﹗﹝〖說苑。敬愼篇〗﹑《皇覽》「黃帝金人器銘」及《荀子》皆本太公所述﹐「黃帝戒」兼參王肅本〖家語。觀周篇〗用考同異。﹞

﹝馬總《意林》武王問﹕「五帝之戒可得聞乎」太公曰「黃帝云予在民上﹐搖搖恐夕不至朝﹐故金人三緘其口﹐愼言語也。」卽括上文。﹞

武王問師尙父曰「五帝之戒可復得而聞乎﹖」﹝《禦覽》引《太公金匱》﹞師尙父曰「堯之居民上也﹐﹝《意林》作「堯居民上」﹞振振如臨深淵﹝《治要》作「川」﹞

。舜之居民上﹐栗栗如恐不滿日﹝《治要》引有「日」字﹞。湯之居民上﹐翼翼﹝《治要》作「戰戰恐不見旦﹞﹐翼翼乎﹝《藝文類聚》多「乎」字﹞﹗懼不敢息﹝八句﹐《意林》同﹐惟少四「之」字。以上《禦覽》四百五十九所引﹞。」武王曰「吾拜﹝楊本作「並」﹞殷民居其上也﹐翼乎﹗懼不敢息﹝《治要》所引作「翼翼﹐懼不敢怠」﹞。」尙父曰「徳盛者守之﹐以謙威彊者守之以恭﹝此亦《老子》所本﹞。」武王曰「如尙父言。」因是爲戒隨躬。﹝《玉海》引劉劭《皇覽》述《太公金匱》﹐楊愼以此爲《金匱》銘。﹞

道自微而生﹐禍﹝《藝文類聚》引作「福」﹐當從之﹞自微而成。愼終與始﹐完如金城﹝馬總《意林》引《金匱》﹐按《說苑》言「福生於微﹐禍生於忽」﹐知當作「福」。

﹞

武王曰「吾欲造起居之誡﹐隨之以身。幾之書曰﹕安無忘危﹐存無忘亡。熟惟二者﹐必後無凶。杖之書曰﹕輔人無苟﹐扶人無咎﹝〖崔駰傳〗注引《太公金匱》﹞。其冠銘曰﹕寵以著首﹐將身不正﹐遺爲徳咎。書履曰﹕行必慮正﹐無懷僥幸﹝二句《意林》亦引﹞。書劍曰﹕常以服兵﹐而行道徳﹐行則福﹐廢則覆。書車曰﹕自致者急﹐載人者緩。取欲無度﹐自致而反。書鏡曰﹕以鏡自照﹐則知吉凶﹝案此與後文〖朱穆傳〗注銘鏡同﹐而有脫誤﹞。門之書曰﹕敬遇賓客﹐貴賤無二。戶之書曰﹕出畏之入﹐懼之。牖之書曰﹕闚望省﹐且念所得﹐思所忘。鑰之書曰﹕昏謹守﹐深察僞。硯之書曰﹕石墨相著而黑﹐邪心讒言﹐無得污白。書鋒曰﹕忍之須臾﹐乃全汝軀。書刀曰﹕刀利磑磑﹐無爲汝開﹝《文選》注云出《六韜》《意林》亦引「鋒刀」二銘﹞。書井曰﹕原泉滑滑﹐連旱則絕。取事有常﹐賦斂有節﹝《意林》《禦覽》引《金匱》﹞。衣之銘曰﹕桑蠶苦﹐女工難得新捐﹐故後必寒。鏡銘曰﹕以鏡自照﹐見形容﹔以人自照﹐知吉凶。觴銘曰﹕樂極則悲﹐沈湎致非﹐社稷爲危﹝〖朱穆傳〗注引《陰謀》﹐蔡邕以爲武王踐阼﹐咨於太師﹐作銘﹐共十八章。﹞。無握壑而附邱﹐無捨本而逐﹝《兵書》作「附」﹐一本作「治」﹞末﹐日中必彗﹐操刀必割﹝二句賈誼文引﹞。執斧必伐﹐日中不彗﹐是謂失時﹔操刀不割﹐是謂失利﹝賈子引作「之期」﹞。執斧不伐﹐賊人將來﹗涓涓不塞﹐將爲﹝賈子作「成」﹞江河﹗熒熒不救﹐炎炎柰﹝賈子作若﹞何﹖兩葉不去﹝一本作「毫毛不拔」﹞﹐將用﹝一本作「尋」﹞斧柯﹗爲虺弗摧﹐行將爲蛇﹝《意林》引《六弢》及〖六弢。守土篇〗。此以上全見《兵書》引黃帝巾幾銘﹐楊愼以爲《太公兵法》引黃帝。﹞﹗綿綿不絕﹐敻敻柰﹝今本《周書》作「蔓蔓若」﹞何﹖豪釐﹝今本作「末」﹞不伐﹐將用斧柯﹝《周書》﹞﹗前慮不定﹐後有大患﹐將柰之何﹖﹝蘇秦引《周書》連上多此三句﹐或以爲出《太公陰符》﹐見杜牧《孫子》注﹐王伯厚以爲《兵法》。﹞

第三篇

將欲敗之﹐必姑輔之﹔將欲取之﹐必姑與之。﹝〖戰國策。魏策》任章引《周書》﹞

得時無失﹐時不再來。天予不取﹐反爲之災。﹝〖越語〗引《周書》﹞

天與不取﹐反受其咎。﹝《史記》蕭何引《周書》﹞

毋爲權首﹐將受其咎。﹝《漢書》引《周書》﹞

欲起無先。﹝〖史記。楚世家〗引《周書》﹞

恃徳者昌﹐恃力者亡。﹝〖史記。商鞅傳〗引《周書》﹞

成功之下﹐不可久處。﹝〖史記。蔡澤傳〗引《周書》﹞

安危在得令﹐存亡在所用。﹝《漢書》主父偃引《周書》﹞

必參五伍之。﹝《史記》蒙恬引《周書》。宗沂案《說文》「伍」字下云「相參伍也。」謂伍法。「什」字下云「相什保也。」謂什法。﹞

君憂臣勞﹐主辱臣死。﹝《文選》注二十引《周書》﹞

太公曰﹕知與眾同者﹐非人師也。大知似狂。不癡不狂﹐其名不彰﹔不狂不癡﹐不能成事。﹝《禦覽》七百三十九引《周書》﹞

文王曰「吾聞之﹕無變古﹐無易常﹐無陰謀﹐無擅制﹐無更創。爲此﹐則不祥。」太公曰「夫天下﹐非常一人之天下也﹔天下之國﹐非常一人之國也。莫常有之﹐惟有道者取之﹝今本〖武弢〗「天下者非一人之天下﹐惟有道者處之」。﹞。古之王者﹐未使民﹐民化﹔未賞民﹐民勸。不知怒﹐不知喜﹐愉愉然其如赤子﹐此古善爲政也。

文王獨坐﹐屏去左右﹐深念遠慮﹐召太公望曰「帝﹝朱右曾云「帝」當爲「商」﹐古文相似。﹞王﹝蓋謂紂﹞猛暴無文﹐彊梁好武﹐侵淩諸侯﹐苦勞天下﹐百姓之怨心生矣﹗其災﹝此下似有闕文﹞予奚行而得免於無道乎﹖」太公曰「因其所爲﹐且興其化。上知天道﹐中知人事﹐下知地理﹐乃可以有國焉﹝同上。《禦覽》八十四引《周書》﹐今《逸周書》無之﹐必出《太公兵法》中逸文﹐蓋《太公兵法》昔人引之多通稱《周書》《淮南子》以《六弢》爲「陰謀圖王」之書﹐此云「無陰謀」可信也。﹞﹗

大國不失其威﹐小國不失其卑﹐敵國不失其權﹔距險伐夷﹐並小奪亂﹐徵彊攻弱﹐而襲不正﹐武之經也。

伐亂﹑伐疾﹑伐役﹐武之順也。

賢者輔之﹐亂者取之﹐作者勸之﹐急者沮之﹐恐者懼之﹐欲者趣之﹐武之用也。

美男破老﹐美女破舌﹝當作後﹞﹐淫圖破國﹐淫巧破時﹐淫樂破正﹐淫言破義﹐武之毀也。

赦其食﹐遂其咎﹐撫其困﹐助其囊﹐武之間也。

餌敵以分﹐而照其儲﹐以伐輔徳﹐追時之權﹐武之尙也。

春違其眾﹐秋伐其穡﹐夏取其麥﹐冬寒其衣服。春秋欲舒﹐冬夏欲亟﹐武之時也。

長勝短﹐輕勝重﹐直勝曲﹐眾勝寡﹐彊勝弱﹐飽勝饑﹐肅勝怒﹐先勝後﹐疾勝遲﹐武之勝也。

追戎無恪﹐力倦气竭﹐乃易克﹐武之追也。

旣勝人﹐舉旗以號令命吏禁掠﹐無敢侵暴﹐爵位不謙﹐田宅不虧﹐各寧其親﹐民服如化﹐武之撫也。

百姓咸服﹐偃兵興徳﹐夷厥險阻﹐以毀其武﹐四方畏服﹐奄有天下﹐武之定也。﹝今本〖周書。武稱篇〗﹞

開望曰「土廣無守﹐可襲﹔土狹無食﹐可圍竭﹝《漢書》主父偃引二句﹞。二禍之來﹐不稱之災。天有四殃﹐水﹑旱﹑饑﹑荒﹐其至無時﹐非移積聚﹐何以備之﹝《逸周書》﹞﹗第四篇

上古王者之遣將也﹐跪而推轂﹐曰「閫以內者﹐寡人制之﹔閫以外者﹐將軍制之。

軍功爵賞﹐皆決於外﹐歸而奏之。」﹝〖史記。馮唐傳〗摯虞以跪而推轂爲古《兵書》﹐今本〖六弢。立將篇〗以爲說。﹞

兵以仁舉﹐則無不從。得之以仁分﹐則無不從悅。﹝蕭吉《五行大義》引《兵書》﹞

將無謀﹐則士卒憂﹔將無慮﹐則士卒去。﹝同上引﹞

﹝《禦覽》引《吳子》逸文﹕「將無慮﹐則謀士去﹔將無勇﹐則吏士恐﹔將遷怒﹐則軍士懼」本此。﹞

坎名大剛風﹐干名折風﹐兌名小剛風﹐艮名凶風﹐坤名剛風﹐巽名小弱風﹐震名嬰兒風﹐離名大弱風﹝引同上。當系《隋志》。《太公兵法》中語﹐或單稱《兵書》﹐蕭吉曰此兵家觀客主盛衰﹐候風所從來也。﹞又曰﹕刑上風來﹕坐者﹐急起﹔行者﹐急住。﹝同上。﹞

陽生甲子不足﹐戌亥仍爲天門﹔陰生甲午不足﹐辰巳仍爲地戶。陽界甲寅不足﹐子丑仍爲鬼門﹔陰界甲申不足﹐午未仍爲人門。陽盛甲辰﹐卯爲之隔﹔陰興甲戌﹐酉爲之隔。

﹝引同上。﹞

《太公兵法》曰「武王問太公﹕『勝負何如﹖』太公對曰﹕『夫紂之行﹐不由理積﹐其酒池賦斂﹐甚數百姓苦之。』」﹝宋《禦覽》六百二十七引﹞

人主舉善﹐則天應之以徳﹔惡﹐則天應之以刑。﹝同上引《太公》《羣書治要》引《六弢》襲之。﹞

將謀欲密﹐士卒欲一﹐攻敵欲疾。﹝《禦覽》。《吳子》逸文引《軍志》﹐吳子曾傳《左傳》。﹞

先人有奪人之心﹐後人有待其衰。允當則歸﹐知難而退。有徳不可敵﹐逐寇如追逃。

﹝以上《左傳》引《軍志》《傳》凡稱前志﹐多屬《逸周書》﹔或史佚﹐則稱《軍志》者﹐必《太公》也。﹞

將不仁﹐則三軍不親﹔將不勇﹐則三軍不爲動。﹝《通典》引﹐《禦覽》作《吳子》﹐蓋《吳子》所引者。今本〖六弢。奇兵篇〗攺「爲動」作「銳」。﹞

右背山陵﹐前左水澤。﹝《史記》引《兵法》與《孫子》不同﹐杜牧《孫子》注引《太公兵法》﹕「軍必左水澤﹐而右邱陵。」蓋括司言﹐知此引《兵法》屬《太公》也。此之言背謂後也﹐與前相對。﹞

武王伐殷﹐兵至牧野。晨舉脂燭﹐推掩不備。﹝《論衡》引《太公陰謀》見《藝文類聚》及《禦覽》三百十六。﹞

春爲牝陳﹐弓爲前行﹔夏爲方陳﹐戟爲前行﹔六月爲圓陳﹝《通典》作「季夏」﹞﹐矛爲前行﹔秋爲牡陳﹐劍爲前行﹔冬爲伏陳﹐楯爲前行。﹝蕭吉《五行大義》引《周書》云此﹐「武備」亦依五气也。知出《兵法》。﹞是謂五陳。﹝《通典》連上引﹐多此一句「近人采入」﹐〖逸周書。月令〗逸文。﹞

春以長矛在前﹐夏以大戟在前﹐秋以弓弩在前﹐冬以刀楯﹝《抱朴子》作「盾」﹞在前﹐此行軍﹝《抱朴子》﹞四時應天之法也。﹝《禦覽》三百三十九引《六弢》分爲「五選」﹐已見《說苑》所引﹐知連上﹐確系《兵法》﹐又見《抱朴子》。﹞

從孤擊虛﹐萬﹝《禦覽》引作「髙」﹐誤﹞人無餘一﹐女子當丈夫。﹝《抱朴子》引《太公兵法》又相傳古《遁甲書》引此作《黃石子》﹐足見《黃石公記》之果出《太公兵法》也。﹞風鳴葉﹝《禦覽》作「气」﹐非﹞者﹐賊在十里﹔鳴條者﹐百里﹔搖枝者﹐四百里﹔金器自鳴及焦器﹝《禦覽》作「气」﹐下無「鳴」字﹞鳴者﹐軍疲也﹔气如驚鹿﹐敗軍气也。﹝同上。上言風角﹐下言雪祲。﹞

大師吹律合聲。商則戰勝﹐軍士彊。角則軍擾多變﹐失士心。宮則軍和﹐士卒同心。

徵則將急數怒﹐失士心。羽則軍弱﹐少威明。﹝鄭康成〖周禮。春官〗注引《兵書》按隋以前人引《太公兵法》或曰《兵書》﹐〖正義〗以爲武王出兵之書。﹞

第五篇

國不可以從外治﹐將﹝《孫子》注作「君」﹞不可以從中禦。﹝《通典》引《太公》﹐今〖六弢。立將篇〗襲此二語﹐以爲將答君之詞﹐賈林《孫子》注沿其誤。﹞

神農之教曰「𨿽有石城千仞﹐湯池百步﹐帶甲百萬﹐無粟﹐弗能守也。」﹝晁錯引。案應劭《風俗通》述《孫子》云「金城湯池而無粟者﹐太公﹑墨翟弗能守之」﹐則知此爲《太公書》所有。唐。員半千亦引作《軍志》《羣書治要》所引〖虎弢〗亦述「神農之禁」也。﹞

國柄借人﹐則失其威﹝今本〖六弢。守土篇〗作「無借人國柄﹐借人國柄則失其權」。﹞。淵乎無端﹐孰知其源﹝下爲「涓涓不塞」六句﹞﹖天下非一人之天下﹐天下之天下也。取天下者﹐若逐野鹿﹐而天下共分其肉﹝同上引。下五句﹐今本〖武韜〗襲攺之﹞。

昔柏皇氏﹑栗陸氏﹑驪連氏﹑軒轅氏﹑赫胥氏﹑尊盧氏﹑祝融氏﹐此古之王者也。未使民﹐民化﹔未賞民﹐民勸﹝《北堂書鈔》十五引此三句﹐兩「民」字不重。﹞﹔此皆古之善爲政者也。至於伏羲氏﹑神農氏﹐教化﹝宋本「化」作「民」﹞而不誅﹐黃帝﹑堯﹑舜誅而不怒﹝《禦覽》七十六引《六弢》《意林》引後四句作「太公曰﹕伏羲﹑神農﹐教而不誅」云云。﹞

聖人恭天靜地﹐和鬼敬神。﹝《意林》﹞

文王在岐﹝《羣書治要》引多「周」字﹞﹐召太公曰「吾地小﹐柰何﹖」太公曰「天下有粟﹐賢者食之﹔天下有民﹐賢者收之。屈一人下﹐伸萬人上﹐惟聖人能行之。」﹝《文選》注引作「屈一人之下﹐伸萬人之上﹐惟聖人能焉。」﹐《羣書治要》引〖武弢〗多贅語﹐蓋依此節而增衍成之也。﹞

文王曰「君務舉賢﹐不獲其功﹐何也﹖」太公曰「舉而不用﹐是有求賢之名﹐而無用賢之實也。」文王曰「舉賢若何﹖」太公曰「按賢察名﹐選才考能﹐名實俱得之也。」﹝《意林》引《六弢》作六卷﹐今本《六弢》本之﹐衍爲〖舉賢篇〗。﹞

文王曰「國君失民者﹐何也﹖」太公曰「不愼所與也﹖君有六守﹑三寶。六守者﹕仁﹑義﹑忠﹑信﹑勇﹑謀。三寶者﹕農﹑工﹑商。六守長則君安﹐三寶完則國昌。﹝同上引今本《六弢》衍之爲〖六守篇〗。﹞

崇侯虎曰「今周伯昌懷仁而善謀﹐冠𨿽敝﹐禮加於首﹔履𨿽新﹐法以踐地﹝《意林》引作「冠𨿽敝﹐加於首﹔履𨿽新﹐履於地。」﹐〖漢書。儒林傳〗黃生曰「冠𨿽敝﹐必加於首﹔履𨿽新﹐必貫於足。」師古曰「語見太公《六弢》。」﹐《禦覽》六百八十四引之同﹐《意林》多二「之」字﹐作「加之於首」云云。﹞。可及其未成而圖之﹝《禦覽》六百九十七引《六弢》﹞。軍中之事﹐不聞君命﹝《意林》﹞﹐皆由將出。臨敵決戰﹐無有二心﹝今〖六弢。立將篇〗連上引﹞。

武王問太公曰「吾欲令三軍﹐親其將如父母﹐攻城則爭先登﹐野戰則爭先赴。聞金聲而怒﹐聞鼓聲而喜。可乎﹖」太公曰「作將﹐冬日不服裘﹐夏日不操扇﹐天雨不張蓋幔﹐出隘塞﹑過泥塗﹐將先下步﹝《意林》《藝文類聚》引無﹐作二日字及幔先作必。

﹞。士卒皆定﹝賓本作「軍皆定次」﹞﹐將乃就捨﹔炊者皆飽﹐將乃敢食﹝四句《意林》無﹐《藝文類聚》有﹐今本「飽」作「熟」﹐「乃敢」作「方就」。﹞﹔軍未舉火﹐將不食﹝今本作「軍不舉火﹐將亦不舉」﹞。士非好死而樂傷﹐其將知饑寒﹑勞苦也。﹝《意林》引﹞

用兵之害﹐猶豫最大﹝《吳子》引之﹞。赴之若驚﹐用之若狂﹔當之者破﹐近之者亡﹔使如疾雷﹐不暇掩耳也。﹝同上引。按今本〖六弢。軍勢篇〗文義近古﹐多見稱引﹐此蓋括其一二精語。﹞

貧窮﹑忿怒﹐欲決其志者﹐名曰必死之士。辯言巧辭﹐善毀善譽者﹐名曰間諜飛言之士﹝同上引。今本〖練士篇》取一置一﹐雜入贅婿云云﹐乃秦漢人語也。《意林》所引乃因梁人子鈔﹐惟九差一條﹐不足據﹐或參取唐時本也。﹞。賞如髙山﹐罰如深溪。﹝〖文選。王仲宣從軍詩〗注引《六弢》。﹞

太公謂武王曰「夫人皆有性﹐趨捨不同﹐喜怒不等。」﹝〖文選。盧子諒。贈劉琨詩〗注引。﹞

太公謂武王曰「聖人興兵爲天下除患去賊﹐非利之也。故役不再籍﹝《孫子》引﹞

﹐一舉而得。」﹝《文選》四十三書注引。﹞

武王問太公曰「殷已亡其三人﹐今可伐乎﹖」太公曰「臣聞之﹕知天者不怨天﹐知己者不怨人。先謀後事者昌﹐先事後謀者亡﹐且天與不取﹐反受其咎﹝《史記》引二語﹞﹔時至不行﹐反受其殃﹝《說苑》引四語﹞。非時而生﹐是爲妄成﹐故夏條可結﹐冬冰可釋﹝《藝文類聚》引太公作「折」﹞﹐時難得而易失也。」﹝《意林》引《太公金匱》云二卷。﹞

武王問太公﹕「今民吏未安﹐賢者未定﹐何以安之﹖」太公曰「不須兵器﹐可以守國。耒耜是其弓弩﹐鉏杷是其矛戟﹐簦笠是其兜鍪﹐鐮斧是其攻具。﹝《禦覽》三百十六引《太公金匱》﹐今本《六弢》本此﹐衍爲〖農器篇〗。﹞

武王伐殷﹐出於河。呂尙爲右﹝《類聚》作「後」﹐《禦覽》無﹞﹐將以四十七艘舫踰﹝《類聚》作「船濟」﹞於河。﹝〖文選。王仲宣從軍詩〗注引﹞

武王東伐﹐至於河上。雨甚雷疾。周公旦進曰「天不佑周矣。意者﹐吾君徳行未備﹐百姓疾怨邪﹖故天降吾災﹐請還師。」太公曰「不可。」武王與周公旦望紂﹐紂陳引軍﹐止之。太公曰「君何不弛也。」周公曰「天時不順﹐龜燋不兆﹐占筮不吉﹐妖而不祥﹐星變又凶﹐固且待之﹐何可驅也﹝王逸《楚詞》注引《六弢》﹞。」武王問太公曰「欲興兵深謀﹐進必斬敵﹐退必克全﹐其略云何﹖」太公曰「主以禮使將﹐將以忠受命﹗國有難﹐君召將而詔曰﹕『見其虛則進﹐見其實則避。勿以三軍爲貴而輕敵﹐勿以授命爲重而苟進﹐勿以貴而賤人﹐勿以獨見而違眾﹐勿以辯士爲必然﹐勿以謀簡於人﹐勿以謀後於人。士未坐﹐勿坐﹔士未食﹐勿食﹔寒暑必同﹐敵可勝也。』」﹝同上引〖犬弢〗。今本〖龍弢。立將篇〗襲之。﹞

周初﹐武王問太公曰「敵人先至﹐已據便地﹐形勢又彊﹐則如之何﹖」對曰「當示怯弱﹐設伏佯走﹐自投死地。敵見之必疾速而赴﹐擾亂失次﹐必離故所﹐�入我﹝此下有缺文或是疊下一「伏」字﹞伏兵﹐齊起急擊﹐前後衝其兩旁。﹝《通典》一百五十三﹞

天下攘攘﹐皆爲利往﹔天下熙熙﹐皆爲利來。﹝《禦覽》引《六弢》﹞

容容熙熙﹐皆爲利謀﹔熙熙攘攘﹐皆爲利往。﹝同上﹐引《周書》﹞

車騎之將﹐軍馬不具﹐鞍勒不備者﹐誅。﹝《禦覽》引《六弢》﹞

太公誓師﹐後至者斬。﹝《禦覽》引《桓範要義》﹐〖史記。司馬穰苴列傳〗﹕「軍法﹕約期而後至者﹐斬。」當本之太公。﹞

太公曰「凡興師﹑動眾﹑陳兵﹐天必見其雲气﹐示之以安危﹐故勝敗可逆知也。﹝《通典》引﹞

武王問太公曰「貧富豈有命乎﹖」﹝《藝文類聚》引「成王問太公﹕貧富豈有命乎﹖將理不得其意。」﹞太公曰「爲之不密﹐密而不富者﹐盜在其室。」武王曰「何謂盜也﹖」公曰「計之不熟﹐一盜也。收種不時﹐二盜也。取婦無能﹐三盜也。養女太多﹝謂資贈多﹞﹐四盜也﹝《顏氏家訓》「盜」作「費」﹞。棄事就酒﹐五盜也。衣服過度﹐六盜也。封藏不謹﹐七盜也。井竈不利﹐八盜也。舉息就禮﹐九盜也。無事然鐙﹐十盜也。如取之﹐安得富哉﹖」武王曰「善。」﹝《禦覽》四百八十五引《六弢》《藝文》節引﹐《顏氏》同。﹞

武王平殷﹐還﹐問太公曰「今民吏未安﹐賢者未定﹐何以安之﹖」太公曰「無故無新﹐如天如地﹝《禦覽》三百二十七引《六弢》﹞。得殷之財﹐與殷之民。共之﹐則商得其賈﹐農得其田也。一目視則不明﹐一耳聽則不聰﹐一足步則不行。選賢自代﹐上下各得其所。」﹝同上引。﹞

武王問太公曰「天下精神甚眾﹐恐後復有試餘者也。何以待之﹖」師尙父曰「請樹槐於王門內路之石﹐起面社﹐築垣墻﹐祭以酒脯﹐食以犧牲﹐尊之曰社。客有非常﹐先與之語﹔客有益者入﹐無益者距。歲告以水旱﹐與其風雨澤流﹐悉行除民所苦。」﹝《禦覽》五百三十二引《太公金匱》﹞

武王勝殷﹐召太公問曰「今殷民不安其處﹐柰何使天下安乎﹖」太公曰「夫民之所利﹐譬之如冬日之陽﹐夏日之陰。冬日之從陽﹐夏日之從陰﹐不召自來。故生民之道﹐先定其所利﹐而民自至。民有三幾﹐不可數動﹐動之有凶。明賞則不足﹐不足則民怨生﹔明罰則民懾畏﹐民懾畏則變故出﹔明察則民擾﹐民擾則不安其處﹐易以成變。故明王之民不知所好﹐不知所惡﹐不知所從﹐不知所去。使民各安其所生﹐而天下靜矣。樂哉﹗聖人與天下之人皆安樂也﹝《藝文類聚》二十引《六弢》此句﹞。」武王曰「爲之柰何﹖」太公曰「聖人守無窮之﹝四字從《藝文類聚》補入﹞府﹐用無窮之財﹐而天下仰之﹐天下仰之﹐而天下治矣。神農之禁﹐春夏之所生﹐不傷不害﹐謹修地利﹐以成萬物。無奪民之所利﹐而農順其時矣。任賢使能﹐而官有材﹐而賢者歸之矣。故賞在於成民之生﹐罰在於使人無罪﹐是以賞罰施民﹐而天下化矣﹝《羣書治要》引〖六弢。虎弢〗﹞。夫殺一人而三軍不聞﹐殺一人而民不知﹐殺一人而千萬人不恐﹐𨿽多殺之﹐其將不重。封一人而三軍不悅﹐爵一人而萬人不勸﹐賞一人而萬人不欣﹐是爲賞無功﹑責無能也。若此﹐則三軍不爲使﹐是失眾之紀也。」﹝同上引〖武弢〗﹞

第六篇

安徐而靜﹐柔節先定﹐善興而不爭﹐虛心平志﹐待物以正。﹝今本《六弢》﹞

武王問太公曰「兵道何如﹖」太公曰「凡兵之道﹐莫過乎一。一者﹐能獨往獨來。黃帝曰﹕『一者﹐階於道﹐機於神。』用之在於機﹐顯之在於勢﹐成之在於君。故聖王號兵爲凶器﹐不得已而用之﹝下文「今商王知存而不知亡」一段﹐似後人攙入﹐故節去之。﹞。」武王曰「兩軍相遇﹐彼不可來﹐此不可往。各設固備﹐未敢先發。我欲襲之﹐不得其利。爲之柰何﹖」太公曰「外亂而內整。示饑而實飽﹐內精而外鈍。一合一離﹐一聚一散。陰其謀﹐密其機﹐髙其壘﹐伏其銳士。寂若無聲﹐敵不知我所備。欲其西﹐襲其東。」武王曰「敵知我情﹐通我謀。爲之柰何﹖」太公曰「兵勝之術﹐密察敵人之機﹐而速乘其利﹐復疾擊其不意。」﹝連上。並今本〖文弢。兵道篇〗﹞

天道無殃﹐不可先倡﹔人道無災﹐不可先謀。

全勝不鬥﹐大兵無創。

鷙鳥將擊﹐卑飛斂翼﹔猛獸將搏﹐弭耳俯伏﹔聖人將動﹐必有愚色。

凡謀之道﹐周密爲寶。﹝連上。在今本〖武弢〗﹞

兵不兩勝﹐亦不兩敗。兵出踰境﹐期不十日﹐不有亡國﹐必有破軍殺將。

疑志不可以應敵。﹝孟氏《孫子》注引﹞

將以誅大爲威﹐以賞小爲明﹐以罰審爲禁止而令行。故殺一人而三軍震者﹐殺之﹔賞一人而萬民悅者﹐賞之。﹝連上。並今本〖龍弢〗﹞

武王問太公曰「攻伐之道柰何﹖」太公曰「勢因於敵家之動﹐變生於兩陳之間﹐奇正發於無窮之源﹝孟氏《孫子》注引﹞。故至事不語﹐用兵不言。且事之至者﹐其言不足聽也﹔兵之用也﹐其狀不定見也。倏而往﹐忽而來﹐能獨專而不制者﹐兵也。聞則議﹐見則圖﹐知則困﹐辯則危。故善戰者﹐不待張軍﹔善除患者﹐理於未生﹔善勝敵者﹐勝於無形。上戰無與戰﹐故爭勝於白刃之前者﹐非良將也﹝曹操《孫子》注引此二句﹐「前」作「先」﹞﹔設備於已失之後者﹐非上聖也﹔智與眾同﹐非國師也﹝孟氏《孫子》注引﹞

﹔技與眾同﹐非國工也。事莫大於必克﹐用莫大於玄默﹝賈林《孫子》注引﹞。動莫大於不意﹐謀莫大於不識﹝孟氏﹑杜佑《孫子》注引﹐「大」孟作「神」﹑杜作「善」﹞。夫先勝者﹐先見弱於敵而後戰者也﹐故士﹝古通事﹞半而功倍焉。聖人徵於天地之動﹐孰知其紀﹖循陰陽之道而從其候﹐當天地盈縮﹐因以爲常。物有死生﹐因天地之形﹐故曰﹕未見形而戰﹐𨿽眾必敗。善戰者﹐居之不撓﹐見勝則起﹐不勝則止。故曰﹕無恐懼﹐無猶豫。用兵之害﹕猶豫最大﹐三軍之災﹐莫過狐疑﹝四句亦《吳子》引﹐「莫過」作「生於」﹞。善戰者﹐見利不失﹐遇時不疑﹔失利後時﹐反受其殃。故智者從之而不失﹐巧者一決而不猶豫。是以﹐疾雷不及掩耳﹝傅子《意林》引此句均作「不暇」﹐隋唐作「及」與此同。﹞﹐迅雷不及瞑目﹝杜佑作「疾電」﹐陳皞《孫子》注作「卒電」﹐「瞑」陳作「瞬」。﹞﹔赴之若驚﹐用之若狂﹔當之者破﹐近之者亡﹐孰能禦之﹖夫將有所不言而守者﹐神也﹔有所不見而視者﹐明也。故知神明之道者﹐野無橫敵﹐對無立國。」武王曰「善哉﹗」﹝今本〖六弢。軍勢篇〗﹞

夫兩陳之間﹐出甲陳兵﹐縱﹝《通典》作「從」﹞卒亂行者﹐所以﹝《通典》此下有「多」字﹞爲變也。﹝今本〖龍弢〗﹐《孫子》注「所以」一作「欲以」。﹞

武王問太公曰「律音之聲﹐可以知三軍之消息﹐勝負之決乎﹖」太公曰「深哉﹗王之問也。夫律管十二﹐其要有五音﹕宮﹑商﹑角﹑徵﹑羽﹐此眞正聲也﹐萬代不易。五行之神﹐道之常也。金﹑木﹑水﹑火﹑土﹐各以其勝攻也。古者﹐三皇之世﹐虛無之情﹐以制剛彊。無有文字﹐皆由五行。五行之道﹐天地自然。六甲之分﹐微妙之神。其法以天淸淨﹐無陰雲風雨﹐夜半遣輕騎﹐往至敵人之壘﹐去九百步外﹐徧持律管當耳﹐大呼驚之。有聲應管﹐其來甚微﹔角聲應管﹐當以白虎﹔徵聲應管﹐當以玄武﹔商聲應管﹐當以朱雀﹔羽聲應管﹐當以勾陳﹔五管聲盡不應者﹐宮也﹐當以靑龍﹝原注其聲應乎角音之管﹐是敵陳木神用事矣。當以白虎方位﹐日時勝之。蓋角聲屬木﹐白虎屬金﹐以金能克木也。

餘仿此。﹞。此五行之符﹐佐勝之徵﹐成敗之機也。」武王曰「善哉。」太公曰「微妙之音﹐皆在外候。」武王曰「何以知之﹖」太公曰「敵人驚動則聽之。聞枹鼓之音者﹐角也。見火光者﹐徵也。聞金鐵矛戟之音者﹐商也。聞人嘯呼之音者﹐羽也。寂寞無聲者﹐宮也。此五音﹐聲色之符也。」﹝今本〖六弢。五音篇〗﹞

武王問太公曰「吾欲未戰先知敵人之彊弱﹐預見勝負之徵﹐爲之柰何﹖」太公曰「勝負之徵﹐精神先見。明將察之﹐其效在人。謹候敵人出入進退﹐察其動靜﹐言語妖祥﹐士卒所告。凡三軍悅懌﹐士卒畏法﹐敬其將命﹔相喜以破敵﹐相陳以勇猛﹐相賢以威武。此彊徵也。三軍數驚﹐士卒不齊﹔相恐以敵彊﹐相語以不利。耳目相屬﹐妖言不止﹐眾口相惑﹔不畏法令﹐不重其將。此弱徵也。三軍齊整﹐陳勢以固﹐深溝髙壘﹐又有大風甚雨之利﹔三軍無故﹐旌旗前指﹔金鐸之聲揚以淸﹐鼙鼓之聲宛以鳴。此得神明之助﹐大勝之徵也。行陳不固﹐旌旗亂而相繞﹐逆大風甚雨之利﹐士卒恐懼﹐气絕而不屬﹔戎馬驚奔﹐兵車折軸﹔金鐸之聲下以濁﹐鼙鼓之聲溫﹝濕之誤﹞。此大敗之徵也。凡攻城圍邑﹐城之气色如死灰﹐城可屠﹔城之气出而北﹐城可克﹔城之气出而西﹐城可降﹔城之气出而南﹐城不可拔﹔城之气出而東﹐城不可攻。城之气出而復入﹐城主逃北。城之气出而覆我軍之上﹐軍必病。城之气出髙而無所止﹐用兵長久。凡攻城圍邑﹐過旬不雷不雨﹐必亟去之﹐城必有大輔。此所以知可攻而攻﹐不可攻而止。」武王曰「善哉。」﹝今本〖六弢。兵徵篇〗﹞

刀子之神名曰脫光﹐箭之神名續長﹐弩之神名遠望。﹝《藝文類聚》六十引《太公兵法》﹞

第七篇

柔能制剛﹐弱能制彊。柔者﹐徳也﹔剛者﹐賊也﹔弱者﹐人之助也﹔彊者﹐怨之歸也。故曰﹕有徳之君以所樂樂人﹐無徳之君以所樂樂身。樂人者﹐其樂長﹔樂身者﹐不久而亡。捨近謀遠者﹐勞而無功﹔捨遠謀近者﹐逸而有終。逸政多忠臣﹐勞政多亂人。故曰﹕誤廣地者荒﹐務廣得者彊﹐有其有者安﹐貪人有者殘﹐殘滅之政﹐𨿽成必敗﹝〖後漢書。光武帝詔〗引《黃石公記》﹐按〖畱侯傳〗明云﹕黃石老人所授乃《太公兵法》﹐此作《黃石公記》﹐蓋新莽時所易之名也。﹞。當斷不斷﹐反受其亂。﹝〖後漢書。楊倫傳〗引之云﹕黃石所誡。《史記》以爲道家之言。﹞

臣與主同者亡。﹝〖後漢書。袁紹傳〗﹞

軍無財﹐士不來﹔軍無賞﹐士不往﹝四句亦見〖袁紹傳〗﹞。故良餌之下有懸魚﹐重賞之下有勇夫。﹝《藝文類聚》引之﹐作「《軍讖》」﹐凡今本《三略》所引《軍讖》﹐多出《黃石公記》中﹐《禦覽》三百七﹐引下二句﹐作「香餌之下必有懸魚﹐重賞之下必有死夫。」﹞

得道者昌﹐失道者亡。﹝賈林《孫子》注引《黃石公》﹐又張豫《孫子》注引作《太公》語﹐「道」作「士」。﹞動爲事機﹐舒之彌四海﹐捲之不盈懷。柔而能剛﹐則其國彌光﹔弱而能彊﹐則其國彌章﹐一簞之醪﹐投之於河﹐令士眾迎飲﹐三軍爲其死﹐戰如風發﹐攻如河決。﹝《禦覽》引《黃石公記》僞《三略》引之作《軍讖》。﹞

慮若源泉﹐深不可測﹝〖文選。關中詩〗注引《黃石公記》敍﹞。將所以爲威者﹐號令也﹔戰所以全勝者﹐軍正也﹔士所以輕戰者﹐用兵也。故戰如風發﹐勇如河決﹐眾可望而不可當﹐可下而不可勝也。﹝《禦覽》二百七十一引《黃石公記》﹞

使商人爲前兵者﹐象白虎陳﹔使羽人爲前兵者﹐象玄武陳﹔使徵人爲前兵者﹐象朱雀陳﹔使角人爲前兵者﹐象靑龍陳﹐亦曰旬始陳﹝引同上。此卽《說苑》引《兵法》所謂「分爲五選﹐異其旗章﹐勿使冒亂」之事。﹞

彼以直陳來者﹐我以方陳應之﹔方來﹐銳應之﹔銳來﹐曲應之﹔曲來﹐圓應之﹔圓來﹐直應之。直木﹐方金﹐銳火﹐曲水﹐圓土也。各以能克者應勝之。﹝引同上。按《通誌略》又有《黃石公五壘之圖》。﹞

