曾胡治兵語錄淸蔡鍔

梁序蔡序第一章

將材第二章

用人第三章

尙志第四章

誠實第五章

勇毅第六章

嚴明第七章

公明第八章

仁愛第九章

勤勞第十章

和輯第十一章

兵機第十二章

戰守

梁序

松坡旣死於國事﹐越一年﹐國人刊其遺著《曾胡治兵語錄》行於世。世知松坡之事功﹐讀此書﹐可以知其事功所由來矣。自古聖賢豪傑﹐初未嘗求見事功於當世也。惟其精神積於中﹐著於外﹐世人見之﹐以爲事功耳。閱世以後﹐事功或已磨滅﹐而精神不敝。傳之後世﹐遭際時會﹐此精神復現爲事功焉。松坡論曾﹑胡二公之事﹐謂其爲良心血性二者所驅使﹐則松坡之事功﹐亦爲此良心血性所驅使而已。曾﹑胡二公﹐一生競競於存誠去僞﹐松坡於此﹐尢闡發不遺餘力。精神所至﹐金石爲開﹐二公屢言之﹐松坡亦屢述之。二公之言﹐不啻詔示松坡﹐使其出生死﹐冒危難﹐掬一誠以救天下之僞。則𨿽謂松坡之事功﹐皆二公之事功可也。松坡自謂身膺軍職﹐非大發志願﹐以救國爲目的﹐以死爲歸屬﹐不足渡同胞於苦海﹐置國家於坦途。今松坡得所歸矣﹐而救國志願﹐曾未達其萬一。護國軍之起﹐僅使民國生死肉骨。如大病方蘇﹐元气已傷﹐將養扶持﹐所需於事功者﹐正復無限。來者不可見﹐惟恃此耿耿精神﹐常畱存於吾國民隱微之間﹐可以使曾﹑胡復生﹐使松坡不死﹐以解除日後之千災百難﹐超苦海而入坦途。而此語錄十餘章﹐實揭吾國民之偉大精神以昭玆來許者也。

民國六年四月新會梁啟超序。

蔡序

辛亥之春﹐余應合肥李公之召﹐謬參戎職。時片馬問題糾葛方殷﹐瓜分之謠諑忽起﹐風鶴頻驚﹐海內騷然。吾儕武夫﹐惟厲兵秣馬﹐赴機待死耳﹐復何暇從事文墨﹐以自溺喪乃者統制鐘公有囑編精神講話之命﹐余不得不有以應。竊意論今不如述古﹔然古代渺矣﹐述之或不適於今。曾﹑胡兩公﹐中興名臣中鋒佼者也。其人其事﹐距今僅半世紀﹐遺型不遠﹐口碑猶存。景仰想象﹐尙屬匪難。其所論列﹐多洞中竅要﹐深切時獘。爰就其治兵言論﹐分類湊輯﹐附以按語﹐以代精神講話。我同袍列校﹐果能細加演繹﹐身體力行﹐則懿行嘉言﹐皆足爲我師資﹐丰功偉烈﹐寧獨讓之先賢

宣統三年季夏﹐邵陽蔡鍔識於昆明。

第一章

將材

右論將材之體

右論將材之用

﹝注釋﹞

1。﹝1﹞帶兵之人﹐第一要才堪治民﹔第二要不怕死﹔第三要不急急名利﹔第四要耐受辛苦。治兵之才﹐不外公﹑明﹑勤﹕不公不明﹐則兵不悅服﹔不勤﹐則營務巨細皆廢弛不治。故第一要務在此。不怕死﹐則臨陣當先﹐士卒乃可效命。故次之。爲名利而出者﹐保舉稍遲則怨﹐稍不如意則怨﹔與同輩爭薪水﹐與士卒爭毫釐。故又次之。身體贏弱者﹐過勞則病﹔精神短乏者﹐久用則散。故又次之。四者似過於求備﹐而苟闕其一﹐則萬不可帶兵。故吾謂帶兵之人﹐須智深勇沈﹑文經武緯之才。數月以來﹐夢想以求之﹐焚香以禱之﹐蓋無須臾或忘諸懷。大抵有忠義血性﹐則四者相從以俱至﹔無忠義血性﹐則貌似四者。終不可恃。

2。帶兵之道﹐勤恕廉明﹐缺一不可。﹝以上曾語﹞

3。求將之道﹐在有良心﹐有血性﹐有勇气﹐有智略。

4。天下彊兵在將。上將之道﹐嚴明果斷﹐以浩气舉事﹐一片肫誠。其次者﹐剛而無虛﹐朴而不欺﹐好勇而能知大義。要未可誤於矜驕虛浮之輩﹐使得以巧飾取容。眞意不存﹐則成敗利鈍之間﹐顧忌太多﹐而趨避逾熟﹐必至敗乃公事。

5。將材難得。上駟之選﹐未易猝求﹐但得朴勇之士﹐相與講明大義﹐不爲虛驕之气﹑誇大之詞所中傷﹐而緩急卽云可恃。

6。兵易募而將難求。求勇敢之將易﹐而求廉正之將難。蓋勇敢倡先﹐是將帥之本分﹔而廉隅正直﹐則糧餉不欺﹐賞罰不濫﹐乃可固結士心﹐歷久常勝。

7。將以气爲主﹐以志爲帥。專尙馴謹之人﹐則久而必惰﹔專求悍鷙之士﹐則久而必驕。兵事畢竟歸於豪傑一流﹐气不盛者﹐遇事而气先懾﹐而目先逃﹐而心先搖。平時一一稟承﹐奉命惟謹﹐臨大難而中無主﹐其識力旣鈍﹐其膽力必減﹐固可憂之大矣。﹝以上胡語﹞

右論將材之體

8。古來名將﹐得士卒之心﹐蓋有在於錢財之外者。後世將弁﹐專恃糧餉重優﹐爲牢籠兵心之具﹐其本爲已淺矣。是以金多則奮勇蟻附﹐利盡則冷落獸散。

9。軍中須得好統領﹑營官﹐統領﹑營官須得好眞心實腸﹐是第一義。算路程之遠近﹐算糧仗之缺乏﹐算彼己之彊弱﹐是第二義。二者微有把握。此外﹐良法𨿽多﹐調度𨿽善﹐有效有不效﹐盡人事以聽天而已。

10。璞山之志﹝2﹞﹐久不樂爲吾用。且觀其過自矜許﹐亦似宜於剿土匪﹐而不宜於當大敵。

11。揀選將材﹐必求智略深遠之人﹐又須號令嚴明﹐能耐辛苦。三者兼全﹐乃爲上選。

12。李忠武公續賓﹝3﹞﹐統兵巨萬﹐號令嚴肅﹐秋毫無犯。湖南﹑湖北﹑安徽﹑江西﹑浙江等省官民﹐無不爭思倚重。其臨陣安閒肅穆﹐厚重彊固。凡遇事之難爲而他人所畏怯者﹐無不毅然引爲己任。其駐營處所﹐百姓歡忭﹐耕種不輟﹐萬幕無嘩﹐一塵不驚。非其法令之足以禁制諸軍﹐實其明足以察情僞。一本至誠﹐勇冠三軍﹐屢救弁兵於危難。處事接人﹐平和正直﹐不矜不伐。

13。烏將軍蘭泰﹝4﹞遇兵甚厚。雨不張蓋﹐謂眾兵均無蓋也。囊無餘錢﹐得餉盡以賞兵。

14。兵事不外奇正二字﹐而將材不外智勇二字。有正無奇﹐遇險而覆﹔有奇無正﹐勢極卽阻。智多勇少﹐實力難言﹔勇多智少﹐大事難成。而其要﹐以得人爲主。得人者昌﹐失人者亡。設五百人之營﹐無一謀略之士﹐英達之材﹐必不成軍。千人之營﹐無六七英達謀略之士﹐亦不成軍。

15。統將須坐定能勇敢不算本領外﹝注﹞﹐必須智勇足以知兵﹐器識足以服眾﹐乃可勝任。總須智勇二字相兼。有智無勇﹐能說而不能行﹔有勇無智﹐則兵弱而敗﹐兵彊亦敗。不明方略﹐不知布置﹐不能審勢﹐不能審機﹐卽千萬人終必敗也。

16。貪功者﹐決非大器。

17。爲小將須立功以爭勝﹐爲大將戒貪小功而誤大局。﹝以上胡語﹞

右論將材之用

蔡按﹕古人論將有五徳﹐曰﹕智﹑信﹑仁﹑勇﹑嚴。取義至精﹐責望至嚴。西人之論將﹐輒曰「天才」。析而言之﹐則曰天所特賦之智與勇。而曾﹑胡公之所同唱者﹐則以爲將之道﹐以奧心血性爲前提﹐尢爲扼要探本之論﹐亦卽現身之說法。咸﹑同之際﹐粵寇﹝5﹞蹂躪十餘省﹐東南半壁﹐淪陷殆盡。兩公均一介書生﹐出身詞林﹐一淸宦﹐一僚吏﹐其於兵事一端﹐素未夢見。所供之役﹐所事之事﹐莫不與兵事背道而馳。乃爲良心﹑血性二者所驅使﹐遂使其「可能性」發展於絕頂﹐武功燦然﹐澤被海內。按其事功言論﹐足與古今中外名將相頡頏而毫無遜色﹐得非精誠所感﹐金石爲開者歟苟曾﹑胡之良心血性而無異於常人也﹐充其所至﹐不過爲一顯宦﹐否則亦不過薄有時譽之著書家﹐隨風塵以殄瘁已耳﹗復何能崛起行間﹐削平大難﹐建不世之偉績也哉﹗

﹝注釋﹞

﹝1﹞原文中序號爲編者所加﹐下同。

﹝2﹞璞山﹐王錱字﹑湘軍名將﹐著有《練勇芻言》。

﹝3﹞李續賓﹐字迪庵﹐謚忠武﹐湘軍名將。

﹝4﹞烏蘭泰﹐滿族﹐官至副都統﹐謚武壯。

﹝5﹞粵寇﹕太平軍。

第二章

用人

1。今日所當講求﹐尢在用人一端。人材有轉移之道﹐有培養之力﹐有考察之法。

2。人材以陶冶而成﹐不可眼孔太髙﹐動謂無人可用。

3。竊疑古人論將﹐神明變幻不可方物﹐幾於百長並集﹐一短難容。恐亦史冊追崇之詞﹐初非預定之品。要以衡材不拘一格﹐論事不求苛細。無因寸朽而棄連抱﹐無施數罟以失巨鱗。斯先哲之恆言﹐𨿽愚蒙而可勉。

4。求人之道﹐須如白圭之治生﹐如鷹隼之擊物﹐不得不休。又如蚨之有母﹐雉之有媒﹐以類相求﹐以气相引﹐庶幾得一而可及其餘。大抵人才約有兩種﹐一種官气較多﹐一種鄕气較多。官气多者﹐好講資格﹐好問樣子﹐辦事無驚世駭俗之象﹐言語無此妨彼礙之獘。其失也﹐奄奄無气﹐凡遇一事﹐但憑書辦家人之口說出﹐憑文書寫出﹐不能身到﹑心到﹑口到﹑眼到﹐尢不能苦下身段去事上體察一番。鄕气多者﹐好逞才能﹐好出新樣﹐行事則知己不知人﹐言語則顧前不顧後。其失也﹐一事未成﹐物議先騰。兩者之失﹐厥咎惟均。人非大賢﹐亦斷難出此兩失之外。吾欲以勞﹑苦﹑忍﹑辱四字教人﹐故且戒官气﹐而姑用鄕气之人。必取遇事體察﹐身到﹑心到﹑口到﹑眼到者。趙廣漢好用新進少年﹐劉晏好用士人理財﹐竊願師之。﹝以上曾語﹞

5。一將豈能獨理﹐則協理之文員﹑武弁在所必需。𨿽然﹐軟熟者不可用﹐諂諛者不可用﹐胸無實際﹑大言欺人者不可用。

6。營官不得人﹐一營皆成廢物﹔哨官不得人﹐一哨皆成廢物﹔什長不得人﹐十人皆成廢物。濫取充數﹐有兵如無兵也。

7。選哨官﹑什長﹐須至勇至廉。不十分勇﹐不足以倡眾人之气﹔不十分廉﹐不足以服眾人之心。

8。近人貪利冒功。今日求乞差使爭先恐後﹐卽異日首先潰散之人。屈指計之﹐用人不易。

9。人才因求才者之智識而生﹐亦由用才者之分量而出。用人如用馬﹐得千里馬而不識﹐識矣而不能勝其力﹐則且樂駑駘之便安﹐而斥騏驥之偉駿矣。

10。古之治兵﹐先求將而後選兵。今之言兵者﹐先招兵而並不擇將。譬之振衣者﹐不提其領而摯其綱﹐是棼之也﹐將自斃矣。﹝以上胡語﹞

蔡按﹕曾謂人才以陶冶而成﹐胡亦曰人才由用才者之分量而出。可知用人不必拘定一格﹐而燻陶裁成之術﹐尢在用人者運之以精心﹐使人人各得顯其所長﹐去其所短而已。竊謂人才隨風气爲轉移﹐居上位者﹐有轉移風气之責﹝所指範圍甚廣﹐非僅謂居髙位之一二人言。如官長居目兵之上位﹐中級官居次級官之上位也﹞﹐因勢而利導﹐對病而下藥﹐風气𨿽敗劣﹐自有挽回之一日。今日吾國社會風气敗壞極矣﹐因而感染至於軍隊。以故人才消乏﹐不能舉練兵之實績。頹波浩浩﹐不知所屆。惟在多數同心同徳之君子﹐相與提摯維系﹐激蕩挑撥﹐障狂瀾使西倒﹐俾善者日趨於善﹐不善者亦潛移默化﹐則人皆可用矣。

第三章

尙志

1。凡人才髙下﹐視其志趣。卑者安流俗庸陋之規﹐而日趨污下﹔髙者慕往哲隆盛之軌﹐而日卽髙明。賢否智愚﹐所由區矣。

2。無兵不足深憂﹐無餉不足痛哭。獨舉目斯世﹐求一攘利不先﹐赴義恐後﹑忠憤耿耿者﹔不可亟得。或僅得之﹐而又屈居卑下﹐往往抑鬱不伸﹐以挫﹐以去﹐以死。而貪饕退縮者﹐果驤首而上騰﹐而富貴﹐而名譽﹐而老健不死。此其可爲浩嘆者也。

3。今日百廢莫舉﹐千瘡並潰﹐無可收拾。獨賴此耿耿精忠之寸衷﹐與斯民相對於骨嶽血淵之中﹐冀其塞絕橫流之人欲﹐以挽回厭亂之天心﹐庶幾萬一有補。不然﹑但就時局而論之﹑則滔滔者吾不知其所底也。

4。胸懷廣大﹐須從平淡二字用功。凡人我之際﹐須看得平。功名之際﹐須看得淡﹐庶幾胸懷日闊。

5。做好人﹐做好官﹐做名將﹐俱要好師﹑好友﹑好榜樣。

6。喜譽惡毀之心﹐卽鄙夫患得患失之心也。於此關打不破﹐則一切學問﹐才智﹐實足以欺世盜名。

7。方今天下大亂﹐人懷苟且之心。出範圍之外﹐無過而問焉者。吾輩當立準繩﹐自爲守之﹐並約同志共守之﹐無使吾心之賊﹐破吾心之墻之。

8。君子有髙世獨立之志﹐而不與人以易窺﹔有藐萬乘﹑卻三軍之气﹐而未嘗輕於一發。

9。君子欲有所樹立﹐必自不妄求人知始。

10。古人患難憂虞之際﹐正是徳業長進之時。其功在於胸懷坦夷﹐其效在於身體康健。聖賢之所以爲聖賢﹐佛家之所以成佛﹐所爭皆在大難磨折之日﹐將此心放得實﹐養得靈。有活潑潑之胸襟﹐有坦蕩蕩之意境。則身體𨿽有外感﹐必不至於內傷。﹝以上曾語﹞

11。軍中取材﹐專尙朴勇﹐尙須由有气槪中講求。特恐講求不眞﹐則浮气﹑客气夾雜其中﹐非眞气耳。

12。人才由磨煉而成﹐總須志气勝乃有長進。成敗原難逆睹﹐不足以定人才。兵事以人才爲根本﹐人才以志气爲根本﹔兵可挫而气不可挫﹐气可偶挫而志不可挫。

13。方今天下之亂﹐不在彊敵﹐而在人心。不患愚民之難治﹐而在士大夫之好利忘義而莫之懲。

14。吾人任事﹐與正人同死﹐死亦附於正气之列﹐是爲正命。附非其人﹐而得不死﹐亦爲千古之玷﹐況又不能無死耶﹗處世無遠慮﹐必有危機。一朝失足﹐則將以薰蕕爲同臭。而無解於正人之譏評。﹝以上胡語﹞

蔡按﹕右列各節﹐語多沈痛。悲人心之陷溺﹐而志節之不振也。今日時局之危殆﹐禍機之劇烈﹐殆十倍於咸﹑同之世。吾儕身膺軍職﹐非大發志願﹐以救國爲目的﹐以死爲歸宿﹐不足渡同胞於苦海﹐置國家於坦途。須以耿耿精忠之寸衷﹐獻之骨嶽血淵之間﹐毫不返顧﹐始能有濟。果能拿定主見﹐百折不磨﹐則千災萬難﹐不難迎刃而解。若吾輩軍人﹐將校但以躋髙位﹑享厚祿﹑安富尊榮爲志﹐目兵則以希虛譽﹑得餉糈爲志﹐曾﹑胡兩公必痛哭於九原矣。

第四章

誠實

﹝注釋﹞

1。天地之所以不息﹐國之所以立﹐聖賢之徳業所以可大可久﹐皆誠爲之也。故曰﹕誠者﹐物之終始﹐不誠無物。

2。人必虛中不著一物﹐而後能眞實無妄。蓋實者不欺之謂也。人之所以欺人者﹐必心中別著一物。心中別有私心﹐不敢告人﹐而後造僞言以欺人。若心中了不著私物﹐又何必欺人哉﹗其所以欺人者﹝1﹞﹐亦以心中別著私物也。所知在好徳﹐而所私在好色。不能去好色之私﹐則不能欺其好徳之知矣。是故誠者﹐不欺者也。不欺者﹐心無私著也﹔無私著者﹐至虛者也。是故天下之至誠﹐天下之至虛者也。

3。知己之過失﹐卽自爲承認之地﹐攺去毫無吝惜之心﹐此最難之事﹐豪傑之所以爲豪傑﹐聖賢之所以爲聖賢﹐便是此等處磊落過人。能透過此一關﹐寸心便異常安樂﹐省得多少糾葛﹐省得多少遮掩裝飾醜態。

4。盜虛名者﹐有不測之禍﹔負隱匿者﹐有不測之禍﹔懷忮心者﹐有不測之禍。

5。天下惟忘機可以消眾機﹐惟懵懂可以祓不祥。

6。用兵久則驕惰自生﹐驕惰則未有不敗者。勤字所以醫惰﹐愼字所以醫驕。二字之先﹐須有一誠字以爲之本。立意要將此事知得透﹐辧得穿。精誠所至﹐金石亦開﹐鬼神亦避﹐此在己之誠也。人之生也直﹐與武員之交接﹐尢貴乎直。文員之心﹐多曲多歪﹐多不坦白﹐往往與武員不相水乳。必盡去歪曲私衷﹐事事推心置腹﹐使武人粗人﹐坦然無疑﹐此接物之誠也。以誠爲之本﹐以勤字﹑愼字爲之用﹐庶幾免於大戾﹐免於大敗。

7。楚軍水﹑陸師之好處﹐全在無官气而有血性。若官气增一分﹐血性必減一分。

8。軍營宜多用朴實少心竅之人﹐則風气易於純正。今大難之起﹐無一兵足供一割之用﹐實以官气太重﹐心竅太多﹐漓朴散醇﹐眞意蕩然。湘軍之興﹐凡官气重﹑心竅多者﹐在所必斥。歷歲稍久﹐亦未免沾染習气﹐應切戒之。

9。觀人之道﹐以朴實廉介爲質。有其質而傅以他長﹐斯爲可貴。無其質而長處亦不足恃。甘受和﹐白受采﹐古人所謂無本不立﹐義或在此。

10。將領之浮滑者﹐一遇危險之際﹐其神情之飛越﹐足以搖惑軍心﹔其言語之圓滑﹐足以淆亂是非。故楚軍歷不喜用善說話之將。

11。今日所說之話﹐明日勿因小利害而變。

12。軍事是極質之事﹐二十三史﹐除班馬而外﹐皆文人以意爲之。不知甲仗爲何物﹑戰陣爲何事。浮詞僞語﹐隨意編造﹐斷不可信。

13。凡正話實話﹐多說幾句﹐久之人自能共亮其心。卽直話亦不妨多說﹐但不可以訐爲直﹐尢不可背後攻人之短。馭將之道﹐最貴推誠﹐不貴權術。

14。吾輩總以誠心求之﹐虛心處之。心誠則志專而气足﹐千磨百折﹐而不攺其常度﹐終有順理成章之一日。心虛則不客气﹐不挾私見﹐終可爲人共諒。

15。楚軍之所以耐久者﹐亦由於辦事結實﹐惇朴之气﹐未盡澆散。若奏報虛僞﹐不特畏遐邇之指摘﹐亦恐壞桑梓之風气﹔

16。自古馭外國﹐或稱恩信﹐或稱威信﹐總不出一信字。非必顯違條約﹐輕棄前諾﹐而後爲失信也。卽纖悉之事﹐顰笑之間﹐亦須有眞意載之以出。心中待他只有七分﹐外面不必假裝十分。旣已通和講好﹐凡事公平照拂﹐不使遠人喫虧﹐此恩信也。至於鄰人畏敬﹐全在自立自彊﹐不在裝模作樣。臨難有不屈撓之節﹐臨財有不沾染之廉﹐此威信也。周易立家之道﹐尙以有孚之威﹐歸諸反身﹐況立威於外域﹐求孚於異族﹐而可不反求諸己哉﹗斯二者﹐似迂遠而不切於事情﹐實則質直而消患於無形。﹝以上曾語﹞

17。破天下之至巧者以拙﹐馭天下之至紛者以靜。

18。眾無大小﹐推誠相與。咨之以謀﹐而觀其識﹔告之以禍﹐而觀其勇﹔臨之以利﹐而觀其廉﹔期之以事﹐而觀其信﹔知人任人﹐不外是矣。近日人心﹐逆億萬端﹐亦難窮究其所往。惟誠之至﹐可救欺詐之窮。欺一事不能欺諸事﹐欺一時不能欺之後時。不可不防其欺﹐不可因欺而灰心所辦之事﹐所謂貞固足以干事也。

19。吾輩不必世故太深﹐天下惟世故深誤國事耳。一部《水滸》﹐教壞天下彊有力而思不逞之民﹔一部《紅樓》﹐教壞天下堂官﹑掌印司官﹑督撫﹑司道﹑首府及一切紅人。專意揣摩迎合﹐喫醋搗鬼﹐當痛除此習﹐獨行其志。陰陽怕懵懂﹐不必計及一切。

20。人貴專一。精神所至﹐金石爲開。

21。軍旅之事﹐勝敗無常﹐總貴確實而戒虛捏。確實則準備周妥﹐虛飾則有誤調度﹐此治兵之最要關鍵也。粵逆倡亂以來﹐其得以肆志猖撅者﹐實由廣西文武欺飾捏報﹐冒功幸賞﹐以致蔓延數省。流毒至今﹐莫能收拾。

22。事上以誠意感之﹐實心待之﹐乃眞事上之道。若阿附隨聲﹐非敬也。

23。挾智術以用世﹐殊不知世間並無愚人。

24。以權術淩人﹐可馭不肖之將﹐而亦僅可取快於一時。本性忠良之人﹐則並不煩督責而自奮也。﹝以上胡語﹞

蔡按﹕吾國人心﹐斷送於「僞」之一字。吾國人心之僞﹐足以斷送國家及其種族而有餘。上以僞驅下﹐下以僞事上﹐同輩以僞交﹐馴至習慣於僞。只知僞之利﹐不知僞之害矣。人性本善﹐何樂於僞﹖惟以非僞不足以自存﹐不得不趨於僞之一途。僞者人固莫恥其爲僞﹐誠者羣亦莫知其爲誠﹐且轉相疑駭﹐於是由僞生疑﹐由疑生嫉。嫉心旣起﹐則無數惡徳從之俱生﹐舉所謂倫常道徳皆可蹴去不顧。嗚呼﹗僞之爲害烈矣。軍隊之爲用﹐全侍萬眾一心﹐同袍無間﹐不容有絲毫芥蒂﹐此尢在有一誠字爲之貫串﹐爲之維系。否則﹐如一盤散沙﹐必將不戢自焚。社會以僞相尙﹐其禍伏而緩﹔軍隊以僞相尙﹐其禍彰而速且烈。吾輩旣充軍人﹐則將僞之一字排斥之不遺餘力﹐將此種性根拔除淨盡﹐不使稍畱萌櫱﹐乃可以言治兵﹐乃可以爲將﹐乃可以當兵。惟誠可以破天下之僞﹐惟實可以破天下之虛。李廣疑石爲虎﹐射之沒羽﹔荊軻赴秦﹐長虹貫日﹐精誠之所致也。

﹝注釋﹞

﹝1﹞此處應爲「自欺者」。

第五章

勇毅

1。大抵任事之人﹐斷不能有毀而無譽﹐有恩而無怨。自修者但求大閒不逾﹐不可因譏議而餒沈毅之气。衡人者﹐但求一長而取﹐不可因微瑕而棄有用之材。苟於峣峣者過事苛求﹐則庸庸者反得幸全。

2。事會相薄﹐變化乘除﹐吾當舉功業之成敗﹐名譽之優劣﹐文章之工拙﹐槪以付之運气一囊之中﹐久而彌自信其說不可易也。然吾輩自信之道﹐則當與彼賭乾坤於俄頃﹐較殿最於錙銖﹐終不令囊獨勝而吾獨敗。

3。國藩昔在江西﹑湖南﹐幾於通國不能相容。六七年間﹐浩然不欲復聞世事。惟以造端過大﹐本以不顧生死自命﹐寧當更問毀譽。

4。遇棘手之際﹐須從耐煩二字痛下工夫。

5。我輩辦事﹐成敗聽之於天﹐毀譽聽之於人。惟在己之規模气象﹐則我有可以自立者﹐亦曰不隨眾人之喜懼爲喜懼耳。

6。軍事棘手之際﹐物議指摘之時﹐惟有數事最宜把持得定﹕一曰待民不可騷擾﹔二曰稟報不可諱飾﹔三曰調度不可散亂。譬如舟行﹐遇大風暴發﹐只要把舵者心明力定﹐則成敗𨿽未可知﹐要勝於他舟之慌亂者數倍。

7。若從流俗毀譽上討消息﹐必致站腳不牢。﹝以上曾語﹞

8。不怕死三字﹐言之易﹐行之實難﹐非眞有膽有良心者不可。僅以客气爲之﹐一敗卽挫矣。

9。天下事只在人力作爲﹐到水盡山窮之時自有路走﹐只要切實去辦。

10。冒險二字﹐勢不能免。小心之過﹐則近於葸。語不云乎﹕「不入虎穴﹐焉得虎子﹗」

11。國家委用我輩﹐旣欲稍稍補救於斯民﹐豈可再避嫌怨。須知禍福有定命﹐顯晦有定時﹐去畱有定數﹐避嫌怨者未必得﹐不避嫌怨未必失也。古人憂讒畏譏﹐非惟求一己之福也。蓋身當其事﹐義無可辭﹐恐讒謗之飛騰﹐陷吾君以不明之故。故俏俏之憂心﹐致其忠愛之忱耳。至於一身禍福進退﹐何足動其毫末哉﹖

12。膽量人人皆小﹐只須分別平日膽小﹑臨時膽大耳。今人則平日膽大﹐臨時膽小﹐可痛也已。

13。討寇之志﹐不可一眚而自撓。而滅寇之功﹐必須萬全而自立。

14。兩軍交餒﹐不能不有所損。固不可因一眚而撓其心﹐亦不可因大勝而有自驕輕敵之心。縱常打勝仗﹐亦只算家常便飯﹐並非奇事。惟心念國家艱難﹐生民塗炭﹐勉竭其愚﹐以求有萬一之補救。成敗利鈍﹐實關天命﹐吾盡吾心而已。

15。僥幸以圖難成之功﹐不如堅忍而規遠大之策。

16。兵事無萬全。求萬全者﹐無一全。處處謹愼﹐處處不能謹愼。歷觀古今戰事﹐如劉季﹑光武﹑唐太宗﹑魏武帝﹐均日瀕於危。其濟﹐天也。

17。不當怕而怕﹐必有當怕而不怕者矣。

18。戰事之要﹐不戰則已﹐戰則須挾全力﹔不動則已﹐動則須操勝算。如有把握﹐則堅守一月﹑二月﹑三月﹐自有良方。今日之人﹐見敵卽心動﹐不能自主﹐可戒也。

19。古今戰陣之事﹐其成事皆天也﹐其敗事皆人也。兵事怕不得許多﹐算到五六分﹐便須放膽放手﹐本無萬全之策也。﹝以上胡語﹞

蔡按﹕勇有狹義的﹑廣義的及急遽的﹑持續的之別。暴虎馮河﹐死而無悔﹐臨難不苟﹐義無反顧﹐此狹義的﹑急遽的者也。成敗利鈍﹐非所逆睹﹐鞠躬盡瘁﹐死而後已﹐此廣義的﹑持續的者也。前者孟子所謂小勇﹐後者所謂大勇﹑所謂浩然之气者也。右章所列﹐多指大勇而言﹐所謂勇而毅也。軍人之居髙位者﹐除能勇不算外﹐尢須於毅之一字痛下工夫。挾一往無前之志﹐具百折不回之气﹐毀譽﹑榮辱﹑死生皆可不必計較﹐惟求吾良知之所安。以吾之大勇﹐表率無數之小勇﹐則其爲力也厚﹐爲效也廣。至於級居下僚﹝將校以至目兵﹞﹐則應以勇爲惟一天性﹐以各盡其所職。不獨勇於戰陣也﹐卽平日一切職務﹐不宜稍示怯弱﹐以貽軍人之羞。世所謂無名之英雄者﹐吾輩是也。

第六章

嚴明

1。古人用兵﹐先明功罪賞罰。

2。救浮華者莫如質。積玩之後﹐振之以猛。

3。醫者之治瘠癰﹐甚者必剜其腐肉﹐而生其新肉。今日之劣弁羸兵﹐蓋亦當爲簡汰﹐以剜其腐肉者﹔痛加訓練﹐以生其新者。不循此二道﹐則武備之弛﹐殆不知所底止。

4。太史公所謂循吏者﹐法立令行﹐能識大體而已。後世專尙慈惠﹐或以煦煦爲仁者當之﹐失循吏之義矣。爲將之道﹐亦法立令行﹑整齊嚴肅爲先﹐不貴煦嫗也。

5。立法不難﹐行法爲難。凡立一法﹐總須實實行之﹐且常常行之。

6。九弟臨別﹐深言禦下宜嚴﹐治事宜速。余亦深知馭軍馭吏﹐皆莫先於嚴﹐特恐明不傍燭﹐則嚴不中禮耳。

7。呂蒙誅取鎧之人﹐魏絳戮亂行之僕。古人處此﹐豈以爲名﹐非是無以警眾耳。

8。近年馭將失之寬厚﹐又與諸將相距過遠﹐危險之際﹐獘端百出﹐然後知古人所云作事威克厥愛﹐𨿽少必濟﹐反是乃敗道耳。﹝以上曾語﹞

9。自來帶兵之將﹐未有不專殺立威者。如魏絳戮僕﹐穰苴斬莊賈﹐孫武致法於美人﹐彭越之誅後至者﹐皆是也。

10。世變日移﹐人心日趨於僞﹐優容實以釀禍﹐姑息非以明恩。居今日而爲政﹐非用霹靂手段不能顯菩薩心腸。害馬旣去﹐伏﹖﹖龍不驚﹐則法立知恩。吾輩任事﹐只盡吾義分之所能爲﹐以求衷諸理之至。是不必故拂乎人情﹐而任勞任怨﹐究無容其瞻顧之思。

11。號令未出﹐不準勇者獨進﹔號令旣出﹐不準怯者獨止。如此則功罪明而心志一矣。

12。兵﹐陰事也﹐以收斂固嗇爲主。戰﹐勇气也﹐以節宣提倡爲主。故治軍貴執法謹嚴﹐能訓能練﹐禁煙禁賭﹐戒逸樂﹐戒懶散。

13。治將亂之國﹐用重典﹔治久亂之地﹐宜予以生路。

14。行軍之際﹐務須紀律嚴明﹐隊伍整齊﹐方爲節制之師。如查有騷擾百姓﹐立卽按以軍法。呂蒙行師﹐不能以一笠寬其鄕人﹐嚴明之謂也。絳侯治兵﹐不能以先驅犯其壘壁﹐整齊之謂也。

15。立法宜嚴﹐用法宜寬﹐顯以示之紀律﹐隱以激其忠良。庶幾畏威懷徳﹐可成節制之師。若先寬後嚴﹐竊恐始習疲玩﹐終生怨尢﹐軍政必難整飭。﹝以上胡語﹞

蔡按﹕治軍之要﹐尢在賞罰嚴明。煦煦爲仁﹐足以隳軍紀而誤國事﹐此盡人所皆知者。近年軍隊風气紀綱太弛﹐賞罰之寬嚴每不中程﹐或姑息以圖見好﹐或故爲苛罰以示威﹐以愛憎爲喜怒﹐憑喜怒以決賞罰。於是賞不知感﹐罰不知畏。此中消息﹐由於人心之澆薄者居其半﹐而由於措施之乖方者亦居其半。當此沓泄成風﹑委頓疲玩之餘﹐非振之以猛﹐不足以挽回頹風。與其失之寬﹐不如失之嚴。法立然後知恩﹐威立然後知感。以菩薩心腸﹐行霹雷手段﹐此其時矣。是望諸勇健者毅然行之﹐而無稍餒﹐則軍事其有豸乎。

第七章

公明

1。大君以生殺予奪之權授之將帥﹐猶東家之銀錢貨物授之店中眾夥。若保舉太濫﹐視大君之名器不甚愛惜﹐猶之賤售浪費﹐視東家之貨財不甚愛惜也。介之推曰「竊人之財猶謂之盜﹐況貪天之功以爲己功乎﹖」余則略攺之曰「竊人之財猶謂之盜﹐況假大君之名器﹐以市一己之私恩乎﹖」余忝居髙位﹐惟此事不能力挽頹風﹐深爲愧慚。

2。竊觀古今大亂之世﹐必先變亂是非﹐而後政治顚倒﹐災害從之。屈原之所以憤激沈身而不悔者﹐亦以當日是非淆亂爲至痛。放曰﹕蘭芷變而不芳﹐荃蕙化而爲茅。又曰﹕固時俗之從流﹐又孰能無變化。傷是非之日移日淆﹐而幾不能自主也。後世如漢﹑晉﹑唐﹑宋之末造﹐亦由朝廷之是非先紊﹐而後小人得志﹐君子有皇皇無依之象。推而至於一省之中﹐一軍之內﹐亦必其是非不揆於正﹐而後其政績少有可觀。賞罰之任視乎權位﹐有得行﹐有不得行。至於維持是非之公﹐則吾輩皆有不可辭之責。顧亭林先生所謂匹夫與有責焉者也。

3。大抵蒞事以明字爲第一要義。明有二﹕曰髙明﹐曰精明。同一境﹐而登山者獨見其遠﹐乘城者獨覺其曠﹐此髙明之說也。同一物﹐而臆度者不如權衡之審﹐目巧者不如尺度之精﹐此精明之說也。凡髙明者﹐欲降心抑志以遽趨於平實﹐頗不易易。若能事事求精﹐輕重長短一絲不差﹐則漸實矣﹔能實﹐則漸平矣。

4。凡利之所在﹐當與人共分之﹔名之所在﹐當與人共享之。居髙位﹐以知人﹑曉事二者爲職。知人誠不易學﹐曉事則可以閱歷﹖﹖電﹝上口﹞勉得之。曉事則無論同己﹑異己﹐均可徐徐開悟﹐以冀和衷。不曉事﹐則挾私固謬﹐秉公亦謬﹔小人固謬﹐君子亦謬﹔鄕願固謬﹐狂狷亦謬。重以不知人﹐則終古相背而馳﹐決非和協之理。故恆言皆以分別君子﹑小人爲要﹐而鄙論則謂天下無一成不變之君子﹐亦無一成不變之小人。今日能知人﹑能曉事﹐則爲君子﹔明日不知人﹑不曉事﹐則爲小人。寅刻公正光明﹐則爲君子﹔卯刻偏私﹖掩﹝日旁﹐yan﹞暖﹐則爲小人。故羣毀羣譽之所在﹐下走常穆然深念﹐不能附和。

5。營哨官之權過輕﹐則不得各行其志。危險之際﹐愛而從之者或有一二﹐畏而從之者則無其事也。此中消息﹐應默察之而默挽之﹐總攬則不無偏蔽﹐分寄則多所維系。﹝以上曾語﹞

6。舉人不能不破格﹐破格則須循名核實。否則﹐人卽無言﹐而我心先愧矣。

7。世事無眞是非﹐特有假好惡。然世之循私以任事者﹐試返而自問﹐異日又豈能獲私利之報於所徇利之人哉﹗盍亦返其本矣。

8。天下惟左右習近不可不愼。左右習近無正人﹐卽良友直言亦不能進。

9。朝廷爵賞﹐非我所敢專﹐尢非我所敢吝﹐然必積勞乃可得賞。稍有濫予﹐不僅不能激勵人才﹐實足以敗壞風俗。薦賢不受賞﹐隱徳必及子孫。

10。國家名器﹐不可濫予。愼重出之﹐而後軍心思奮﹐可與圖後效而速成功。

11。天下惟不明白人多疑人﹐明白人不疑人也。﹝以上胡語﹞

蔡按﹕文正公謂居髙位以知人﹑曉事爲職﹐且以能爲知人﹑曉事與否﹐判別其爲君子爲小人。𨿽屬有感而發﹐持論至爲正當﹐並非憤激之談。用人之當否﹐視乎知人之明昧﹔辦事之才不才﹐視乎曉事之透不透。不知人﹐則不能用人﹔不曉事﹐何能辦事﹖君子﹑小人之別﹐以能否利人濟物爲斷。苟所用之人不能稱職﹐所辦之事措置乖方﹐以致貽誤大局﹐縱曰其心無他﹐究難爲之寬恕者也。

昔賢於用人一端﹐內舉不避親﹐外舉不避仇。其宅心之正大﹐足以矜式百世。曾公之薦左宗棠﹐而劾李次靑﹐不以恩怨而廢舉動﹐名臣胸襟﹐自足千古。

近世名器名位之濫極矣。幸進之途﹐紛歧雜出。昔之用人講資格﹐固足以屈抑人才﹔今之不講資格﹐尢未足以激揚淸濁。賞不必功﹐惠不必勞﹐舉不必才﹐劾不必劣。或今賢而昨劣﹐或今辱而昨榮。揚之則舉之九天之上﹐抑之則置之九淵之下。得之者不爲喜﹐失之者不爲歉。所稱爲操縱人才﹑策勵士气之具﹐其效力竟以全失。欲圖挽回補救﹐其權操之自上﹐非吾儕所得與聞。惟吾人職居將校﹐在一小部分內﹐於用人一端亦非絕無幾希之權力。旣有此權﹐則應於用人惟賢﹑循名核實之義﹐特加之意。能於一小部分有所裨補﹐亦爲心安理得。

第八章

仁愛

1。帶兵之道﹐用恩莫如用仁﹐用威莫如用禮。仁者﹐所謂欲立立人﹑欲達達人是也。待弁兵如待子弟之心﹐常望其發達﹐望其成立﹐則人知恩矣。禮者﹐所謂無眾寡﹑無小大﹐無敢慢泰而不驕也。正其衣冠﹐尊其瞻視﹐儼然人望而畏之﹐威而不猛也。持之以敬﹐臨之以莊﹐無形無聲之際﹐常有凜然難犯之象﹐則人知威矣。守斯二者﹐𨿽蠻貊之邦行矣﹐何兵之不可治哉﹗

2。吾輩帶兵﹐如父兄之帶子弟一般。無銀錢﹐無保舉﹐尙是小事。切不可使之因擾民而壞品行﹐因嫖賭﹑洋煙而壞身體。个个學好﹐人人成材﹐則兵勇感恩﹐兵勇之父母亦感恩矣。

3。愛民爲治兵第一要義。須日日三令五申﹐視爲性命根本之事﹐毋視爲要結粉飾之文。﹝以上曾語﹞

4。大將以救大局爲主﹐並以救他人爲主。須有嘉善而矜不能之气度﹐乃可包容一切﹐覺得勝仗無可驕人﹐敗仗無可尢人。卽他人不肯救我﹐而我必當救人。

5。必須諄囑將弁﹐約束兵丁﹐愛惜百姓﹐並隨時訪查﹐隨時董戒﹐使營團皆行所無事﹐不擾不驚﹐戢暴安良﹐斯爲美備。

6。愛人當以大徳﹐不以私惠。

7。軍行之處﹐必須秋毫無犯﹐固結民心。

8。長官之於屬僚﹐須揚善公庭﹐規過私室。

9。聖賢﹑仙佛﹑英雄﹑豪傑﹐無不以濟人濟物爲本﹐無不以損己利人爲正道。

10。愛人之道﹐以嚴爲主。寬則心馳而气浮。

11。自來義士忠臣﹐於曾經受恩之人﹐必終身奉事惟謹。韓信爲王﹐而不忘漂母一飯之恩﹔張蒼作相﹐而退朝卽奉事王陵及王陵之妻如父母﹐終身不攺。此其存心正大仁厚﹐可師可法。﹝以上胡語﹞

蔡按﹕帶兵如父兄之帶子弟一語﹐最爲慈仁貼切。能以此存心﹐則古今帶兵格言﹐干言萬語﹐皆可付之一炬。父兄之待子弟﹐慮其愚蒙無知也﹐則教之誨之﹔慮其饑寒苦痛也﹐則愛之護之﹔慮其放蕩無行也﹐則懲戒之﹔慮其不克發達也﹐則培養之。無論爲寬爲嚴﹐爲愛爲憎﹐爲好爲惡﹐爲賞爲罰﹐均出之以至誠無僞﹐行之以至公無私。如此則弁兵愛戴長上﹐亦必如子弟之愛其父兄矣。

軍人以軍營爲第二家庭﹐此言殊親切有味。然實而按之﹐此第二家庭較之固有之家庭﹐其關系之密切﹐殆將過之。何以故﹖長上之教育部下也﹐如師友﹐其約束督責愛護之也﹐如父兄。部下之對長上也﹐其恪恭將事﹐與子弟之對於師友父兄﹐殆無以異耳。及其同徵戰役也﹐同患難﹐共死生﹐休戚無不相關﹐利害靡不與共。且一經從戎﹐由常備而續備﹐由續備而後備﹐其間年月正長﹐不能脫軍籍之關系。一有戰事﹐卽須荷戈以出﹐爲國宣勞。此以情言之耳。國爲家之集合體﹐衛國亦所以衛家﹐軍人爲衛國團體之中堅﹐則應視此第二家庭爲重。此以義言之耳。

古今名將用兵﹐莫不以安民﹑愛民爲本。蓋用兵原爲安民﹐若擾之害之﹐是悖用兵之本旨也。兵者民之所出﹐餉亦出之自民。索本探源﹐何忍加以擾害﹖行師地方﹐仰給於民者豈止一端﹔休養軍隊﹐采辦糧秣﹐徵發夫役﹐探訪敵情﹐帶引道路﹐何一非借重民力﹗若修怨於民而招其反抗﹐是自困也。

至於興師外國﹐亦不可以無端之禍亂﹐加之無辜之民﹐致上干天和﹐下招怨懟﹐仁師義旅﹐決不出此。此海陸戰條約所以嚴擄掠之禁也。

第九章

勤勞

1。練兵之道﹐必須官弁晝夜從事﹐乃可漸幾於熟。如雞伏卵﹐如鑪煉丹﹐未可須臾稍離。

2。天下事﹐未由不由艱苦中得來﹐而可大可久者也。

3。百種獘端﹐皆由懶生。懶則弛緩﹐弛緩則治人不嚴﹐而趨功不敏。一處弛﹐則百處懶矣。

4。治軍之道﹐以勤字爲先。身勤則彊﹐逸則病。家勤則興﹐懶則衰。國勤則治﹐怠則亂。軍勤則勝﹐惰則敗。惰者﹐暮气也﹐當常常提其朝气。

5。治軍以勤字爲先﹐由閱歷而知其不可易。未有平日不早起﹐而臨敵忽能早起者﹔未有平日不習勞﹐面臨敵忽能習勞者﹔未有平日不能忍饑耐寒﹐而臨敵忽能忍饑耐寒者。

6。每日應辦之事積擱過多﹐當於淸早單開本日應了之件﹐日內了之﹐如農家早起﹐分派本日之事﹐無本日不了者﹐庶幾積壓較少。

7。養生之道﹐莫大於懲忿窒欲﹐多動少食。﹝以上曾語﹞

8。軍旅之事﹐非以身先之勞之﹐事必無補。古今名將﹐不僅才略異眾﹐亦且精力過人。

9。將不理事﹐則無不驕縱者﹔驕縱之兵﹐無不怯弱者。

10。凡兵之气﹐不見仗則弱﹐常見仗則彊。久逸則終無用處﹐異日則必不可臨敵。

11。兵事如學生功課﹐不進則退﹐不戰則並不能守。敬姜之言曰﹕勞則思﹐逸則淫。設以數萬人屯兵境上﹐無論古今無此辦法﹐且久逸則筋脈皆弛﹐心膽亦怯﹐不僅難戰﹐亦必難守。

12。淫佚酒色﹐取敗之媒﹔徵逐嬉娛﹐治兵所戒。金陵圍師之潰﹐皆由將驕兵惰﹐終日酣嬉﹐不以賊匪爲念。或樂桑中之嬉﹐或戀室家之私﹐或羣與縱酒酣歌﹐或日在賭場煙館﹐淫心蕩志﹐樂極忘疲﹐以致兵气不揚﹐禦侮無備﹐全軍覆沒﹐皆自宣淫縱欲中來也。夫兵猶火也﹐不戰則焚﹔兵猶水也﹐不流則腐。治軍之道﹐必以苦其心志﹑勞其筋骨爲典法。﹝以上胡語﹞

蔡按﹕戰爭之事﹐或跋涉冰天雪窟之間﹐或馳驅酷暑惡瘴之鄕﹐或趁雨雪露營﹐或晝夜趲程行軍﹔寒不得衣﹐饑不得食﹐渴不得水。槍林彈雨之中﹐血肉橫飛﹐極人世所不見之慘﹐受恆人所不經之苦。其精神﹑其體力﹐非於平時養之有素﹐練之有恆﹐豈能堪此﹖練兵之主旨﹐以能效命於疆場爲歸宿。欲其效命於疆場﹐尢宜於平時竭盡手段以修養其精神﹐鍛煉其體魄﹐嫻熟其技藝﹐臨事之際﹐乃能有恃以不恐。故習勞忍苦﹐爲治軍之第一要義。而馭兵之道﹐亦以使之勞苦爲不二法門。蓋人性似猴﹐喜動不喜靜﹐宜勞不宜逸。勞則思﹐逸則淫。閒居無所事事﹐則爲不善。此常人恆態。聚數百千血气方剛之少年於一團﹐苟無所以範其心志﹑勞其體膚﹐其不逾閒蕩檢﹑潰出堤外者﹐烏可得耶﹖

第十章

和輯

1。禍機之發﹐莫烈於猜忌﹐此古今之通病。敗國﹑亡家﹑喪身皆猜忌之所致。《詩》稱﹕「不忮不求﹐何用不臧﹖」忮﹑求二端﹐蓋妾婦穿窬兼而有之者也。

2。凡兩軍相處﹐統將有一分齟齬﹐則營哨必有三分﹐兵夫必有六七分。故欲求和衷共濟﹐自統將先辦一副平恕之心始。人之好名﹐誰不如我﹖同打仗不可譏人之退縮﹐同行路不可疑人之騷擾﹐處處嚴於治己。而薄於責人﹐則唇舌自省矣。

3。敬以持躬﹐恕以待人。敬則小心翼翼﹐事無巨細﹐皆不敢忽。恕則凡事畱餘地以處人﹐功不獨居﹐過不推諉。常常記此二字﹐則長履大任﹐福祚無量。

4。湘軍之所以無敵者﹐全賴彼此相顧﹐彼此相救。𨿽平日積怨深仇﹐臨陣仍彼此照顧﹔𨿽上午口角參商﹐下午仍彼此救援。﹝以上曾語﹞

5。軍旅之事﹐以一而成﹐以二三敗。唐代九節度之師﹐潰於相州。其時名將如郭子儀﹑李光弼﹐亦不能免。蓋謀議可資於眾人﹐而決斷須歸於一將。

6。古來將帥不和﹐事權不一﹐以眾致敗者﹐不止九節度使相州一役。

7。爲大將之道﹐以肯救人﹑固大局爲主﹐不宜炫耀己之長處﹐尢不宜指摘人之短處。

8。兵無論多寡﹐總以能聽號令爲上。不奉一將之令﹐兵多必敗﹔能奉一將之令﹐兵少必彊。﹝以上胡語﹞

蔡按﹕古人相處﹐有憤爭公庭﹐而言歡私室﹔有交哄於平昔﹐而救助於疆場。蓋不以公廢私﹐復不以私而害公也。人心之不同如其面﹐萬難彊之使同﹐驅之相合﹐則睚眥之怨﹐芥蒂之隙﹐自所難免。惟於公私之界分得淸﹐認得明﹐使之劃然兩途﹐不相混擾﹐則善矣。發撚之役﹐中日之役﹐中法之役﹐列將因爭意气而致敗績者﹐不一而足。故老相傳﹐言之鑿鑿。從前握兵符者﹐多起自行間﹐罔知大體﹐動以意气行事﹐無怪其然。今後一有戰役﹐用兵必在數十萬以上﹐三十餘鎭之師。情誼夙不相孚﹐言語亦多隔閡﹐統馭調度之難蓋可想見。苟非共矢忠誠﹐無猜無貳﹐或難免不蹈旣往之覆轍。欲求和衷共濟﹐則惟有恪遵先哲遺言﹐自統將先辦一副平恕之心始。功不獨居﹐過不推諉﹐乃可以言破敵。

第十一章

兵機

1。前此爲赴鄂救援之行﹐不妨倉卒成軍。近日爲東下討賊之計﹐必須簡練愼出。若不教之卒﹑窳敗之械則何地無之﹔而必遠求之湖南﹐等於遼東自詡涿﹝無水旁﹞。仍同灞上兒戲之軍。故此行不可不精選﹐不可不久練。

2。兵者﹐陰事也。哀戚之意﹐如臨親喪﹔肅敬之心﹐如承大祭﹐故軍中不宜有歡悅之象。有歡悅之象者﹐無論或爲和悅﹐或爲驕盈﹐終歸於敗而已。田單之在卽墨﹐將軍有必死之心﹐士卒無生還之气﹐此其所以破燕也。及其攻狄也﹐黃金橫帶﹐有生之樂﹐無死之心﹐魯仲連策其必不勝。兵事之宜慘戚﹐不宜歡欣﹐亦明矣。

3。此次由楚省招兵東下﹐必須選百煉之卒。備精堅之械﹐舟師則船炮並富。陸路則將卒並憤﹐作三年不歸之想﹐爲百戰艱難之行。豈可兒戲成軍﹐倉卒成行﹖人盡烏合﹐器多苦窳﹐船不滿二百﹐炮不滿五百﹐如大海簸豆﹐黑子著面﹐縱能速達皖省﹐究竟於事何補﹖是以鄙見總須戰艦二百號﹐又補以民船七八百﹐載大小炮千餘位。水軍四千﹐陸軍六千﹐夾江而下﹐明年成行﹐始略成气候。否則名爲大興義旅﹐實等矮人觀場﹐不直方家一曬。

4。夫戰﹐勇气也。再而衰﹐三而竭。國藩於此數語﹐常常體念。大約用兵無他巧妙﹐常存有餘不盡之气而已。孫仲謀之攻合肥﹐受創於張遼﹔諸葛武侯之攻陳倉﹐受創於郝昭。皆初气過銳﹐漸就衰竭之故﹑惟荀﹖茵之拔偪陽﹐气已竭而復振﹔陸抗之拔西陵﹐預料城之不能遽下﹐而蓄養銳气﹐先備外援﹐以待內之自斃。此善用气者也。

5。日中則昃﹐月盈則虧﹐故古詩「花未全開月未圓」之句﹐君子以爲知道。故余治兵以來﹐每介疑勝疑敗之際﹐戰兢恐懼﹐上下驚懼者﹐其後常得大勝。當志得意滿之候﹐各路雲集﹐狃於屢勝﹐將卒矜慢﹐其後常有意外之失。

6。國家之彊﹐以得人爲彊。所謂無兢惟人也。若不得其人﹐則羽毛未丰﹐亦似難以髙飛。昔在宣宗皇帝﹐亦嘗切齒髮憤﹐屢悔和議﹐而主戰守﹐卒以無良將帥﹐不獲大雪國恥。今欲罷和主戰﹐亦必得三數引重致遠﹑折衝禦侮之人以擬之。若僅區區楚材﹐目下知名之數人﹐則干將莫邪﹐恐未必不終刓折。且聚數太少﹐亦不足以分布海隅。用兵之道﹐最忌勢窮力弱四字。力則指將士之精力言之﹐勢則指大局大計﹐及糧餉之接續﹑人才之繼否言之。能戰𨿽失算亦勝﹐不能戰𨿽勝算亦敗。

7。懸軍深入而無後繼﹐是用兵大忌。

8。危急之際﹐尢以全軍保全士气爲主。孤軍無助﹐糧餉不繼﹐奔走疲憊﹐皆散亂必敗之道。﹝以上曾語﹞

9。有不可戰之將﹐無不可戰之兵。有可勝不可敗之將﹐無必勝必不勝之兵。

10。古人行師﹐先審己之彊弱﹐不問敵之彊弱。

11。兵事決於臨機﹐而地勢審於平日﹐非尋常張皇幽渺可比。

12。軍事有先一著而勝者﹐如險要之地﹐先發一軍據之﹐此必勝之道也。有最後一著而勝者﹐待敵有變﹐乃起而應之﹐此必勝之道也。至於探報路徑﹐則須先期妥實辦理。兵事之妙﹐古今以來﹐莫妙於拊其背﹑衝其腰﹑抄其尾﹐惟須審明地勢﹑敵情。

13。先安排以待敵之求戰﹐然後起而應之﹐乃必勝之道。蓋敵求戰﹐而我以靜制動﹐以逸待勞﹐以整禦散﹐必勝之道也。此意不可拘執﹐未必全無可采。

14。臨陣之際﹐須以萬人並力﹐有前有後﹐有防抄襲之兵﹐有按納不動以應變之兵﹐乃是勝著。如派某人守後﹐不應期而進﹐便是違令﹔應期而不進﹐便是怯戰。此則必須號令嚴明者也。徇他人之意﹐以前爲美﹐以後爲非﹐必不妥矣。

15。夾擊原是上策﹐但可密計而不可宣露﹐須並力而不宜單弱。須謀定後戰﹐相機而行﹐而不可或先或後。

16。不輕敵而愼思﹐不怯戰而穩打。

17。兵分則力單﹐窮進則气散﹐大勝則變成大挫﹐非知兵者也﹐不可不愼。敬則勝﹐整則勝﹐和則勝。三勝之機﹐決於是矣。

18。我軍出戰﹐須層層布置﹐列陣縱橫﹐以整攻散﹐以銳蹈瑕﹐以後勁而防抄襲。臨陣切戒散隊﹐得勝尢忌貪財。

19。熟審地勢﹑敵情﹐妥謀分擊之舉。或伺敵之缺點﹐蹈瑕而入﹔或挈敵之重處﹐並力而前。皆在相機斟酌。惟臨陣切忌散隊﹐切戒貪財。得勝之時﹐尢宜整飭隊伍﹐多求痛殺。軍務只應以一處合圍以致敵﹐其餘盡作戰兵﹑援兵﹑兜剿之兵。若處處合圍﹐則兵力皆爲堅城所牽綴。屯兵堅城之下﹐則情見勢絀。

20。用兵之道﹐全軍爲上策﹐得土地次之﹔破敵爲上策﹐得城池次之。古人必四路無敵﹐然後圍城﹐兵法所謂「十則圍之」之義也。

21。兵事有須先一著者﹐如險要之地﹐以兵據之﹐先發制人﹐此爲扼吭之計﹐必勝之道也。有須後一著者﹐愈持久愈神妙﹐愈老到愈堅定﹐待敵變計﹐乃起而乘之﹐此可爲奇兵爲拊其背﹐必勝之道也。

22。一年不得一城﹐只要大局無礙﹐並不爲過﹔一月而得數城﹐敵來轉不能戰﹐則不可爲功。

23。軍隊分起行走﹐相隔二日﹐每起二千人。若前隊遇敵先戰﹐非必勝之道也。應於近敵之處﹐飭前茅﹑後勁﹑中權會齊並力﹐乃可大勝。

24。臨陣分枝﹐不嫌其散﹐先期合力﹐必求其厚。

25。荀悅之論兵也﹐曰「權不可預設﹐變不可先圖。與時遷移﹐隨物變化。」誠爲用兵之至要。

26。戰陣之事﹐恃彊者是敗機﹐敬戒者是勝機。

27。軍旅之事﹐謹愼爲先。戰陣之事﹐講習爲上。蓋兵機至精﹐非虛心求教不能領會﹐矧可是己而非人。兵機至活﹐非隨時謹密﹐不能防人﹐矧可粗心而大意。

28。偵探須確﹑須勤﹑須速。博訪以資眾論﹐沈思以審敵情。敵如不分枝﹐我軍必從其入境之處﹐並力迎剿﹔敵如分枝﹐則我軍必於敵多之處專剿。﹝以上胡語﹞

蔡按﹕曾﹑胡之論兵﹐極主主客之說﹐謂守者爲主﹐攻者爲客﹔主逸而客勞﹐主勝而客敗。尢戒攻堅圍城。其說與普法戰爭前法國兵學家所主張者殆同﹝其時俄土兩國亦盛行此說﹞。其論出師前之準備﹐宜十分周到。謂一械不精﹐不可輕出﹔勢力不厚﹐不可成行﹐與近今之動員準備﹐用意相合。其以全軍﹑破敵爲上﹐不以得土地﹑城池爲意﹐所見尢爲精到卓越﹐與東西各國兵學家所倡導者如出一轍。臨陣分枝宜散﹐先期合力宜厚﹐二語尢足以賅戰術﹑戰略之精妙處。臨陣分枝者﹐卽分主攻﹑助攻之軍及散兵﹑援隊﹑預備隊之配置等是也﹔先期合力者﹐卽戰略上之聚中展開及戰術上之開進等是也。所論諸端﹐皆從實行後經驗中得來﹐與近世各國兵家所論若合符節。吾思先賢﹐不能不馨香崇拜之矣。

第十二章

戰守

1。凡出隊﹐有宜速者﹐有宜遲者。宜速者﹐我去尋敵﹐先發制人者也。宜遲者﹐敵來尋我﹐以主待客者也。主气常靜﹐客气常動。客气先盛而後衰﹐主气先微而後壯。故善用兵者﹐每喜爲主﹐不喜作客。休﹑祁諸軍﹐但知先發制人一層﹐不知以主待客一層﹐加之探報不實﹐地勢不審﹐敵情不明﹐徒能先發而不能制人。應研究此兩層﹕或我尋敵﹐先發制人﹔或敵尋我﹐以主待客。總須審定乃行﹐切不可於兩層一無所見﹐貿然出隊。

2。師行所至之處﹐必須多問﹑多思。思之於己﹐問之於人﹐皆好謀之實迹也。昔王璞山帶兵﹐有名將風﹐每與敵遇﹐將接仗之前一夕﹐傳令營官齊集﹐與之暢論敵情﹑地勢﹐袖中出地圖十餘張﹐每人分給一張﹐令諸將各抒所見﹐如何進兵﹐如何分支﹐某營埋伏﹐某營並不接仗﹐待事畢後專派追剿。諸將一一說畢﹐璞山乃將自己主意說出﹐每人發一傳單﹐卽議定之主意也。次日戰罷﹐有與初議不符者﹐𨿽有功亦必加罰。其平日無事﹐每三日必傳各營官熟論戰守之法。

3。一曰紮營宜深溝髙壘。𨿽僅一宿﹐亦須爲堅不可拔之計。但使能守我營壘安如泰山﹐縱不能進攻﹐亦無損於大局。一曰哨探嚴明。離敵旣近﹐時時作敵來撲營之想。敵來之路﹐應敵之路﹐埋伏之路﹐勝仗追擊之路﹐一一探明﹐切勿孟浪。一曰痛除客气﹐未經戰陣之兵﹐每好言戰﹐帶兵者亦然。若稍有閱歷﹐但覺我軍處處瑕隙﹐無一可恃﹐不輕言戰矣。

4。用兵以渡水爲最難。不特渡長江大河爲難﹐卽偶渡漸車之水﹐丈二之溝﹐亦須再三審愼﹐恐其半渡而擊。背水無歸﹐敗兵爭舟﹐人馬踐溺﹐種種皆兵家所忌。

5。隘路打勝仗﹐全在頭敵。若頭敵站腳不住﹐後面𨿽有好手﹐亦被擠退。﹝以上曾語﹞

6。戰守機宜﹔不可紛心﹔心紛則气不專﹐神不一。

7。交戰宜持重﹐進兵宜迅速。穩紮猛打﹐合力分枝﹐足以括用兵之要。

8。軍旅之事﹐守於境內﹐不如戰於境外。

9。軍事之要﹐必有所忌﹐乃能有所濟﹔必有所捨﹐乃能有所全。若處處設備﹐卽十萬兵亦無尺寸之效。

10。防邊之要﹐不可處處設防。若處處設防﹐兵力必分。不能戰﹐亦不能守。惟擇其緊要必爭之地﹐厚集兵力以守之﹐便是穩固。

11。碉卡之設﹐原所以省兵力﹐予地方官以據險愼守之方。有守土而無守之之人﹐𨿽天塹不能恃其險﹔有守人而無守具﹐𨿽賁獲無所展其長。

12。有進戰之營﹐必須畱營作守。假如以十營作前茅爲戰兵﹐卽須畱五營作後勁爲守兵。其畱後之兵尢須勁旅﹐其成功一也。不可爭目前之微功﹐而誤大局。

13。有圍城之兵﹐須先另籌打仗之兵。有臨陣打仗之兵﹐必須安排後勁﹐或預杜抄後之敵﹐或備策應之舉。

14。扼要立營﹐加髙加深﹐固是要著。惟須約束兵丁﹐不得滋擾。又須不時操練﹐使步法整齊﹐技藝精熟﹐庶戰守皆能有備。﹝以上胡語﹞

蔡按﹕右揭戰守之法﹐意括而言賅。曰攻戰﹐曰守戰﹐曰遭遇戰﹐曰局地戰﹐以及防邊之策﹐攻城之術﹐無不獨具卓識﹐得其要訣。𨿽以近世戰術之日新月異﹐而大旨亦不外是。其論夜間宿營﹐𨿽僅一宿亦須深溝髙壘﹐爲堅不可拔之計﹐則防禦之緊嚴﹐立意之穩健﹐尢爲近世兵家所不及道也。﹝按﹕咸﹑同時戰爭兩方﹐多爲不規則之混戰﹐來去飆倏﹐不可端倪﹐故紮營務求堅固﹐以防侵襲。﹞

曾﹑胡論兵﹐極重主﹑客之見。只知守則爲主之利﹔不知守反爲主之害。蓋因其時所對之敵﹐並非節制之師﹑精練之卒。且其人數常倍於我﹐其兵器未如今日之發達﹐又無騎﹑炮兩兵之編制﹐耳目不靈﹐攻擊力復甚薄弱。故每拘泥於地形﹑地物﹐攻擊精神未由奮興。故戰術偏重於攻勢防禦﹐蓋亦因時制宜之法。近自普法﹑日俄兩大戰役以後﹐環球之耳目一新﹐攻擊之利﹐昭然若揭。各國兵學家﹐舉凡戰略戰術﹔皆極端的主張攻擊。苟非兵力較弱﹐或地勢﹑敵情有特別之關系﹐無復有以防守爲計者矣。然戰略戰術須因時以制宜﹐審勢以求當﹐未可稍事拘滯。若不揣其本﹐徒思仿效於人﹐勢將如跛者之競走﹐鮮不蹶矣。兵略之取攻勢﹐固也﹐必須兵力雄厚﹐士馬精練﹐軍資﹝軍需﹑器械﹞完善﹐交通利便﹐四者均有可恃﹐乃足以操勝算。四者之中﹐偶缺其一﹐貿然以取攻勢﹐是曾公所謂徒先發而不能制人者也。普法戰役﹐法人國境之師﹐動員頗爲迅速﹐而以兵力未能悉集﹐軍資亦虞缺乏﹐遂致著著落後﹐陷於防守之地位。日俄之役﹐俄軍以交通綫僅恃一單軌鐵道﹐運輸不繼﹐遂屢爲優勢之日軍所制。𨿽疊經試取攻勢﹐終歸無效。以吾國軍隊現勢論﹐其數則有二十餘鎭之多﹐然續備後備之制﹐尙未實行。每鎭臨戰﹐至多不過得戰兵五千。須有兵力三鎭以上﹐方足與他一鎭之兵相抗衡。且一有傷亡﹐無從補充。是兵力一層﹐決難如鄰邦之雄厚也。今日吾國軍隊能否說到精練二字﹐此稍知軍事者自能辧之。他日與彊鄰一相角逐﹐能否效一割之用﹐似又難作僥幸萬一之想。至於軍資﹑交通兩端﹐更瞠乎人後。如此而日吾將取戰略戰術上最有利益之攻勢﹐烏可得耶﹖鄙意我國數年之內﹐若與他邦以兵戎相見﹐與其爲孤注一擲之舉﹐不如采用波亞戰術﹐據險以守﹐節節爲防﹐以全軍而老敵師爲主﹐俟其深入無繼﹐乃一舉殲之。昔俄人之蹴拿破侖於境外﹐使之一蹶不振﹐可借鑑也。

