策林

白居易

策林序

元和初﹐予罷校書郎﹐與元微之將應制舉﹐退居於上都華陽觀﹐閉戶累月﹐揣摩當代之事﹐構成策目七十五門。及微之首登科﹐予次焉。凡所應對者﹐百不用其一二。其餘自以精力所致﹐不能棄捐﹐次而集之﹐分爲四卷﹐命曰《策林》云耳。

策林三

四十三。議兵﹝用捨﹑逆順﹑興亡。﹞

問《傳》曰「誰能去兵﹐兵之設久矣。」又曰「先王耀徳不觀兵。」二者古之明訓也。然則君天下者﹐廢而不用﹐且涉去兵之非﹐資以定功﹐又乖耀徳之美。去就之理﹐何者得中﹖

又問﹕兵不妄動﹐師必有名。議之者﹐頗辧否臧﹐用之者多迷本末。故有一戎而業成王霸﹐一戰而禍及危亡。興滅之由何申﹖逆順之要安在﹖

臣聞﹕天下𨿽興﹐好戰必亡﹔天下𨿽安﹐忘戰必危﹔不好不忘﹐天下之主也。祭公曰「先王耀徳不觀兵。」老子曰「兵者﹐不祥之器﹐不得已而用之。」斯則不好之明訓也。《傳》曰「誰能去兵﹐兵之設久矣。」又﹐周定天下﹐偃武修文﹐猶立司馬之官﹔六軍之眾﹐以時教戰﹕斯又不忘之明訓也。然則君天下者﹐不可去兵也﹐不可黷武也﹔在乎用之有本末﹐行之有逆順。逆順之要﹐大略有三﹐而兵之名隨焉。夫興利除害﹐應天順人﹐不爲名屍﹐義然後動﹐謂之義兵。相時觀釁﹐取亂侮亡﹐不爲禍先﹐敵至而應﹐謂之應兵。恃力宣驕﹐作威逞欲﹐輕人性命﹐貪人土田﹐謂之貪兵。兵貪者亡﹐兵應者彊﹐兵義者王。王之兵﹐無敵於天下也﹐故有徵無戰焉。彊之兵﹐先弱敵而後戰也﹐故百戰百勝焉。亡之兵﹐先自敗而後戰也﹐故勝與不勝﹐同歸於亡焉。然歷代君臣﹐禍於本末﹕聞王者之無敵﹐則思耀武﹐是獲一兔而欲守株也。見亡者之自敗﹐則思弭兵﹐是因一咽而欲去食也。曾不知無敵者根於義﹐自敗者本於貪﹔而欲歸咎於兵﹐責功於武﹐不其惑歟﹗興廢之由﹐逆順之要﹐昭然可見﹐惟陛下擇之。

四十四。銷兵數﹝省軍費﹐在斷召募﹑除虛名。﹞

臣伏見自古以來﹐軍兵之眾﹐資糧之費﹐未有如今日者。時議者皆患兵之眾﹐而不知眾之由﹐皆欲兵之銷﹐而不得銷之術。故散之則軍情怨而戎心啟﹐聚之則財用竭而人力疲。爲日旣深﹐其獘亦甚。臣以爲銷兵省費者﹐在乎斷召募﹑去虛名而已。伏以貞元軍興以來﹐二十餘年﹐陛下念其勞效﹐故不可散棄﹔幸以時無戰伐﹐又焉用增加﹖臣竊見當今募新兵﹐占舊額﹐張虛簿﹐破見糧者﹐天下盡是矣。斯則致眾之由﹐積費之本也。今若去虛名﹐就實數﹐則一日之內﹐十已減其二三矣。若使逃不補﹑死不塡﹐則十年之間﹐十又銷其三四矣。故不散棄之﹐則軍情無怨也﹔不增加之﹐則兵數自銷也。去虛就實﹐則名不詐﹐而用不費也。故臣以爲銷兵之方﹑省費之術﹐或在於此。惟陛下詳之。

四十五。復府兵﹐置屯田﹝分兵權﹑存戎備﹑助軍食。﹞

夫欲分兵權﹑存戎備﹑助軍食﹐則在乎復府兵﹑置屯田而已。昔髙祖始受隋禪﹐太宗旣定天下﹐以爲兵不可去﹑農不可廢﹔於是﹐當要衝以開府﹐因隙地以營田。府有常官﹐田有常業。俾乎時而講武﹐歲以勸農。分上下之番﹐遞勞逸之序。故有虞則起爲戰卒﹐無事則散爲農夫。不待徵發﹐而封域有備矣﹔不勞饋餉﹐而軍食自充矣。此亦古者尉候之制﹐兵賦之義也。況今關畿之內﹐鎭壘相望﹐皆仰給於縣官﹐且無用於戰伐。若使反兵於舊府﹐興利於廢田﹐張以簿書﹐頒其廩積﹔因其卒也﹐安之以田宅﹔因其將也﹐命之以府官。始復於關中﹐稍置於天下。則兵權漸分﹐而屯聚之獘日銷矣﹔戎備漸修﹐而訓習之利日興矣﹔軍食漸給﹐而飛挽之費日省矣。一事作而三利立。惟陛下裁之。

四十六。選將帥之方

臣聞﹕君明則將賢﹐將賢則兵勝。故有不能理兵之將﹐而無不可勝之兵﹔有不能選將之君﹐而無不可得之將。是以君功見於選將﹐將功見於理兵者也。然則選將之術﹐在乎因人之耳而聽之﹐因人之目而視之﹐因人之好惡而取捨之。故明王之選將帥也﹐訪於眾﹐詢於人。若十人愛之﹐必十人之將也﹔百人悅之﹐必百人之將也﹔千人悅之﹐必千人之將也﹔萬人伏之﹐必萬人之將也。臣以爲賢愚之際﹐優劣之間﹐以此而求﹐十得八九矣。

四十七。禦功臣之術

臣聞﹕明王之禦功臣也﹐量其功而限之以爵﹐審其罪而糾之以法。限之以爵﹐故爵加而知榮矣﹔糾之以法﹐故法行而知恩矣。恩榮並加﹐畏愛相濟﹐下無貳志﹐上無疑心﹕此明王所以念功勞而全君臣之道也。若不限之以爵﹐則無厭之心生矣﹔𨿽極人臣之位﹐而不知榮也。若不糾之以法﹐則不忌之心啟矣﹔𨿽竭人主之寵﹐而不知恩也。恩榮不知﹐畏愛不立﹐而望奉上之心盡﹐念功之道全﹐或難矣。故《傳》曰「報者倦矣﹐施者未厭。」此猶爵無限而法不行使之然也。惟陛下察之。

四十八。禦戎狄﹝徵歷代之策﹐陳當今之宜。﹞

問﹕戎狄之患久矣﹐備禦之略多矣。故王恢陳徵討之謀﹐賈生立表餌之術﹐婁敬興和親之計﹐晁錯建農戰之策。然則古今異道﹐利害殊宜﹔將欲采之﹐孰爲可者﹖又問﹕今國家北虜款誠﹐南夷請命﹔所未化者﹐其惟西戎乎﹖討之則疲頓師徒﹐捨之則侵軼邊鄙﹐許和親則啟貪而厚費﹐約盟誓則飾詐而不誠。今欲遏彼虔劉﹐化其桀騖﹔來遠人於朔漠﹐復舊土於河湟﹕上策遠謀﹐備陳本末。

臣聞﹕戎狄者﹐一气所生﹐不可翦而滅也﹔五方異族﹐不可臣而畜也。故爲侵暴之患久矣﹐而備禦之略亦多矣。考其要者﹐大較有四焉。若乃選將練兵﹐長驅深入之謀﹐自王恢始。建以三表﹐誘以五餌之術﹐自賈誼始。厚以賂遺﹐結以和親之計﹐自婁敬始。徙人實邊﹐勸農教戰之策﹐自晁錯始。然則﹐用王恢之謀﹐則殫財耗力﹐罷竭生人﹐禍竭兵連﹐功不償費﹕故漢武悔焉﹐而下哀痛之詔也。用賈誼之術﹐則羌胡之耳目心腹﹐𨿽誘而荒矣﹔而華夏之財力風教﹐亦隨而獘矣﹕故漢文知其不可而不行也。用婁敬之計﹐則啟寵納侮﹐厚費偸安﹔𨿽侵略之患暫寧﹐而和好之約屢背﹕故漢氏四代爲匈奴所欺也。用晁錯之策﹐則邊人有安土之惠﹐未免攻戰之勞﹔匈奴無得志之虞﹐亦絕歸心之望﹕故漢武猶病之﹐有廣武之役也。是以﹐討之以兵﹐不若誘之以餌﹔誘之以餌﹐不若和之以親﹔和之以親﹐不若備之有素﹕斯皆前代已驗之事﹐可覆而視也。以今參古﹐棄短取長﹐亦可擇而用焉。

然臣終以爲近算淺圖﹐非帝王久遠安邊之上策。何者﹖臣觀前代﹕若政成國富﹐徳盛人安﹔則𨿽六月有北伐之師﹐不足憂也。若政缺國貧﹐徳衰人困﹔則𨿽一時無南牧之馬﹐不足慶也。何則﹖國富則師壯﹐師壯則令嚴﹔人安則心固﹐心固則思理﹕如此久久﹐則天子之守﹐不獨在於諸侯﹐將在於四夷矣﹔則暫𨿽有事﹐何足憂矣﹖若國貧則師弱﹐師弱則不虞﹔人困則心離﹐心離則思亂﹕如此久久﹐則天子之憂﹐不獨在於邊陲﹐或在於蕭墻矣﹔則暫𨿽無事﹐何足慶焉﹖

蓋古之王者﹐慶在本而不在末﹐憂在此而不在彼也。今國家柔中懷外﹐近悅遠來﹐北虜向風﹐南蠻底貢﹔所未化者﹐其餘幾何﹖伏願陛下﹕畜之如犬羊﹐視之如蜂蠆﹔不以士馬彊而才力盛﹐恃之而務戰爭﹔不以亭障靜而煙塵銷﹐輕之而去守備。但且防其侵軼﹐遏其虔劉﹐去而勿追﹐來而勿縱﹐而已。然後略四子之小術﹐弘三王之大猷﹐以政成徳盛爲圖﹐以人安師壯爲計。故徳盛而日聞則服﹐服必懷柔﹔師壯而時動則威﹐威必震詟。夫然可以不縻財用﹐不煩師徒﹐不盟誓而外成﹐不和親而內附。如此﹐則四海之內﹐五年之間﹐要荒未服之戎﹐必匍匐而來﹔河隴已侵之地﹐庶從容以歸。上策遠謀﹐不出於此矣。

四十九。備邊﹑並將﹑置帥

臣伏見方今備邊之計﹐未得其宜。何則﹖京西之兵﹐其數頗眾﹐城堡甚備﹐器械甚精﹐以之遏侵掠﹑禁奪攘則可矣。若犬戎大至﹐長驅而來﹔臣恐將卒𨿽多﹐無能抗者。今所以軫陛下慮者﹐豈非此乎﹖其所以然者﹐蓋由鎭壘太多﹐主將太眾故也。夫鎭多則兵散﹐兵散則威不相合而力不相濟矣﹔將眾則心異﹐心異則勝不相讓而敗不相救矣。卒然有事﹐誰肯當之﹖今若合之爲五將﹐統之以一帥﹕將合則戮力﹐帥一則同心。仍使均握其兵﹐分守其界﹐明察功罪﹐必待賞罰﹔然後據便宜之地﹐扼要害之衝﹐以逸待勞﹐以寡制眾﹕則𨿽黠虜﹐無能爲也。臣又以爲﹕自古及今﹐有不能守塞之兵﹐而無不可守之塞﹔有不能備戎之將﹐而無不可備之戎。故曰﹕十圍之木﹐持千鈞之屋﹐得其宜也﹔五寸之關﹐能制其開闔﹐居其要也。伏惟陛下握戎之要﹐操塞之關﹐則西垂之憂﹐可以少息矣。

五十。議守險﹝徳與險兼用。﹞

問﹕《易》曰「王公設險﹐以守其國。」《記》曰「在徳不在險。」然則用之則乖在徳之訓﹐棄之則違守國之誡。二義相反﹐其旨何從﹖

又問﹕以山河爲寶者﹐萬夫不能當也﹔以道徳爲藩者﹐四夷爲之守也。何則﹖苗恃洞庭﹐負險而亡﹔漢都天府﹐用險而昌﹕又何故也﹖今欲鑑昌亡﹐審用捨﹐復何如哉﹖

臣聞﹕《易》曰「王公設險﹐以守其國。」又秦得百二﹐以吞天下﹔齊得十二﹐而霸諸侯﹕蓋恃險之論﹐興於此矣。《史記》曰「在徳不在險。」《傳》曰「九州之險﹐是不一姓。」蓋棄險之議﹐生於此矣。臣以爲險之爲用﹐用捨有時﹕恃旣失之﹐棄亦未爲得也。何者﹖夫險之爲利大矣﹐爲害亦大矣。故天地閉否﹐守之則爲利﹔天地交泰﹐用之則爲害。蓋天地有常險﹐而聖人無常用也。然則以道徳爲藩﹐以仁義爲屏﹐以忠信爲甲冑﹐以禮法爲幹櫓者﹕教之險﹐政之守也。以城池爲固﹐以金革爲備﹐以江河爲襟帶﹐以丘陵爲咽喉者﹕地之險﹐人之守也。王者之興也﹐必兼而用之。

昔漢髙帝除害興利﹐以安天下。自謂徳不及於周﹐而賢於秦﹔故去洛之易﹐卽秦之險﹐建都創業﹐垂四百年﹕是能兼而用之也。桀﹑紂﹑三苗之徒﹐負大河﹐憑太行﹐保洞庭﹔而不修徳政﹐坐取覆亡者﹕是專恃其險也。莒子恃其僻陋﹐不修城郭﹐浹辰之間﹐喪其三都者﹕是怠棄其險也。由斯而觀之﹐山河之阻﹐溝墉之固﹐可用而不可恃也﹐可誡而不可棄也。智以險昌﹐愚以險亡﹔昌亡之間﹐惟陛下能鑑之。

五十一。議封建﹐論郡縣

問﹕周制五等﹐其獘也﹐王室衰微。秦廢列國﹐其敗也﹐天下崩壞。漢封子弟﹐其失也﹐侯王僭亂。何則﹖爲制不同﹐同歸於獘也。故自古及今﹐議其是非者多矣。今若建侯開國﹐恐失隨時之宜﹔如制守專城﹐慮乖稽古之義。考其要旨﹐其誰可從﹖

又問﹕封建之制﹐肇自黃唐﹔郡縣之規﹐始於秦漢﹕或沿或革﹐以至國朝。今欲子兆人﹐家四海﹐建不拔之業﹐垂無疆之休。大鑑興亡﹐從長而用﹔無論今古﹐擇善而行﹕侯將守而何先﹖郡與國而孰愈﹖具書於策﹐當舉行之。

臣聞﹕封建之廢久矣﹐是非之論多矣。異同之要﹐歸於三科。或曰﹕周人制五等﹐封親賢﹔其獘也﹐諸侯擅戰伐﹐陪臣執國命。故聞蠶食瓜剖﹐以至於衰滅也。而李斯﹑周靑之議﹐由是興焉。又曰﹕秦皇廢列國﹐棄子弟﹔其敗也﹐萬民無定主﹐九族爲匹夫。故魚爛土崩﹐以至於覆亡也。而曹冏﹑士衡之論﹐由是作焉。又曰﹕漢氏侯功臣﹐王同姓﹔其失也﹐爵號太尊﹐土宇太廣。故鴟張瓦解﹐以至於悖亂也。而晁錯﹑主父之計﹐由是行焉。然則秦懲周之獘也﹐旣以亡而易衰﹔漢鑑秦之亡也﹐亦矯枉而過正。歷代之說﹐無出於此焉。以臣所觀﹐竊謂知其一﹐未知其二也。何則﹖臣聞﹕王者將欲家四海﹐子兆人﹐垂無疆之休﹐建不拔之業者﹐在乎操理柄﹐立人防﹐導化源﹐固邦本而已矣。是故﹐刑行徳立﹐近悅遠安﹐恩信推於中﹐惠化流於外﹕如此﹐則四夷爲臣妾﹐況海內乎﹖𨿽置守罷侯﹐亦無害也。若法壞政荒﹐親離賢棄﹐王澤竭於上﹐人心叛於下﹕如此﹐則九族爲讎敵﹐況天下乎﹖𨿽廢郡建邦﹐又何益也﹖故臣以爲周之衰滅者﹐上失其道﹐天厭其徳﹐非爲封建之獘也。秦之覆亡者﹐君流其毒﹐人離其心﹐非惟郡縣之咎也。漢之禍亂者﹐寵而失教﹐立不選賢﹐非獨彊大之故也。由是觀之﹐苟固其本﹐導其源﹔𨿽郡與國﹐俱可理而安矣。苟踰其防﹐失其柄﹔𨿽侯與守﹐俱能亂且危矣。伏惟陛下﹕慮遠憂近﹐鑑古觀今﹐以惇睦親族爲先﹐不以封王爲急﹔以優勸勞逸爲念﹐不以建侯爲思﹔以尊賢寵徳爲心﹐不以開國爲意﹔以安撫黎元爲事﹐不以廢郡爲謀﹕則無疆之休﹐不拔之業﹐在於此矣。況國家之制﹐垂二百年﹕法著一王﹐理經十聖﹔變革之議﹐非臣敢知。

五十二。議井田阡陌﹝息遊墯﹐止兼並﹐實版圖。﹞

問﹕三代之牧人也﹐立井田之制﹐別都鄙之名。其爲名制﹐可得而知乎﹖其爲功利﹐可得而聞乎﹖

又問﹕自秦壞井田﹐漢修阡陌﹐兼並大啟﹐遊墯實繁﹔𨿽歷代因循﹐誠恐獘深而害甚。如一朝攺作﹐或慮失業而擾人。旣廢之甚難﹐又復之非便。斟酌其道﹐何者得中﹖

臣聞﹕王者之貴﹐生於人焉﹔王者之富﹐生於地焉。故不知地之數﹐則生業無從而定﹐財徵無從而計﹐軍役無從而平也。不知人之數﹐則食力無從而計﹐軍役無從而均也。不均不平﹐則地𨿽廣﹑人𨿽多﹐徒有貴之名﹐而無富之實。是以先王度土田之廣狹﹐畫爲夫井﹔量人戶之眾寡﹐分爲邑居。使地利足以食人﹐人力足以辟土﹔邑居足以處眾﹐人力足以安家。野無餘田﹐以啟專利﹔邑無餘室﹐以容遊人。逃刑避役者﹐往無所之﹔敗業遷居者﹐來無所處。於是生業相固﹐食力相濟。其出財徵也﹐不待徵書而已平矣。其起軍役也﹐不待料人而已均矣。然後天子可以稱萬乘之貴﹑四海之富也。洎三代之後﹐厥制崩壞﹕故井田廢﹐則遊墯之路啟﹔阡陌作﹐則兼並之門開。至使貧苦者無容足立錐之居﹐富彊者專籠山絡野之利。故自秦漢迄於聖朝﹐因循未遷﹐積習成獘。

然臣以爲井田者廢之頗久﹐復之稍難﹐未可盡行﹐且宜漸制。何以言之﹖昔商鞅開秦之利也﹐蕩然廢之﹔故千載之間﹐豪奢者得其計。王莽革漢之獘也﹐卒然復之﹔故一時之間﹐農商者失其業。斯則不可久廢﹑不可速成之明驗也。故臣請斟酌時宜﹐參詳古制﹕大抵人稀土曠者﹐且修其阡陌﹔戶繁鄕狹者﹐則復以井田。使都鄙漸有名﹐家夫漸有數。夫然﹐則丘田井邑之地﹐眾寡相維﹔門閭族黨之居﹐有亡相保。相維則兼並者何所取﹖相保則遊墯者何所容﹖如此﹐則庶乎人無浮心﹐地無遺力﹐財產丰足﹐賦役平均﹔市利歸於農﹐生業著於地者矣。

