《武侯八陣兵法輯略》淸汪宗沂

﹝附錄﹝武侯八陣兵法輯略序﹞

【武侯八陣兵法輯略序】

憶宗沂自弱冠時﹐避寇輟舉﹐業居深山中﹐畱意兵家言得﹝上干幹下木﹞本《握機經》﹐而善之爲作注﹐補圖及伍法﹐凡三卷﹐曰﹕《握機八陳心法》。自以爲有得﹐桐城方存之先生及徳淸戴子髙望﹑丹徒莊中白棫﹑吳縣石似﹑梅師鑄﹑遵義黎﹝艸純﹞齋庶昌﹐皆嘗爲﹝序﹞﹝跋﹞以張之。然《握機》托始風後﹐其書出於天寶中﹐竊疑睢陽張公及李﹑郭諸名將何以不依用﹐及推究久之﹐而後灼見爲李筌之僞托。卽其自爲之《太白陰符經》已可取證﹐兵家固多僞書﹐乃自《握機》出而《八陳》隱。有志學《八陳》者﹐得見《握機》而意盡﹐以湘鄕曾文正師之知兵﹐而其初籌營制﹐猶謂『天﹑地﹑風﹑云﹐龍﹑虎﹑鳥﹑蛇』爲陳式之盡善﹐則僞書沿襲一二名言之亦足以動聽也。

余旣幡然悟所學之非﹐恐自誤誤人。考核益加詳愼﹐會臨川李小湖師﹐課試《八陳圖》說﹐嘉余條舉所疑之得實﹐目爲抱負非凡儔﹐余因慨﹐夫自來名臣碩輔得君行道﹐無俟著書以傳後﹐而其心力所注經營結撰必有不可泯沒者﹐今隋﹝志﹞所錄《武侯八陳圖》之本旣不傳﹐不獲己而求諸壘石﹐又不獲己而求諸兵書之可信者﹐其皆出武侯所推演歟﹗余不得而知也﹗其不悖武侯而可以究諸實用歟﹗余亦未敢遽定也﹗他日者﹐道出夔府﹐謁武鄕之廟﹐登八陳之臺﹐以觀所謂『箕張翼舒』者﹐不傳之祕﹐庸或更有得焉﹗師友期許之殷﹐庶幾可以無負矣﹗請拭目俟之﹗

光緒己卯季冬之月歙縣汪宗沂序於從容而任齋

《武侯八陳兵法輯略》一卷。歙縣汪宗沂仲伊學

諸葛壘南有亮所造《八陳圖》﹐自壘南去聚石八行﹐行閒相去二丈﹐因曰﹕『八陳旣成﹐自今行師﹐庶不覆敗。』八陳及壘﹐皆圖兵勢行藏之權﹐自後深識者所不能了。﹝酈道元《水經注》因曰﹕『八陳旣成』﹐以下與《荊州記》同﹐惟記末作『見者莫能了』。﹞

古魚復縣鹽井以西﹐石磧平曠﹐孔明積細石爲壘﹐方可數百步。壘西郭又聚石爲八行﹐行八聚﹐聚閒相去八尺﹐行閒相去二丈﹐許謂之《八陳圖》。﹝盛宏之《荊州記》。案此所記陳后又別有一石壘﹐當卽虛實二壘之分耶﹗﹞

初諸葛亮造《八陳圖》於魚復平沙之上﹐壘石爲八行﹐行相去二丈。溫見之﹐謂此常山蛇勢也。文武皆莫能識之。﹝晉書。桓慍傳﹞

八陳在夔州奉節縣西南七里。﹝《寰宇記》﹞

案﹕《水經注》《荊州記》或雲南或云西﹐劉禹錫亦言出市西﹐據此則知近西南隅也。﹝下同﹞

夔州瞿塘﹝《武編》引多四字﹞永安宮南一里﹐渚下平磧上﹐周回四百一十八丈中﹐﹝此句亦出《武編》﹞有諸葛武侯《八陳圖》聚細石爲之﹐各髙五尺﹝一本作丈﹞﹐廣十圍﹐歷歷然棋布縱橫相當﹐中閒相去九尺﹐正中開南北﹐蒼蒼悉廣五尺﹐凡六十四聚。﹝又有二十四聚﹐作兩層﹐在其後﹐每層各十二聚雲云﹐今考《禦覽》《玉海》所引均無此數語﹐似出後人所增益﹐爰附於下。﹞方或爲人散亂﹐及爲夏水所沒﹐至冬水退﹐依然如故。﹝《荊州圖副》﹞

武侯造《八陳圖》於魚復平沙之上﹐吾嘗過之﹐自山上俯視﹐百餘丈﹐凡八行﹐爲六十四蕝蕝正圓﹐不見凸凹處﹐又就視皆卵石﹐漫漫不可辧。﹝節蘇軾文﹞

案薛士龍謂《八陳圖》可見者三﹕一沔陽髙平舊壘﹐一新都八陳鄕﹐一卽魚復江灘水上圖。然髙平遺略𨿽在薛﹐己自云難識。廣都土壘﹐蔡季通亦謂其殘破不可考。藍章訪武侯八陳遺迹﹐皆不可識﹐惟魚復者如故。蓋他處皆附會﹐舊壘惟此﹐則武侯所自造﹐精誠所注﹐不可磨滅也。抑亦以後世將有取用於斯圖﹐而特畱奇迹以待有識歟﹗﹝又案廣都八陳﹐《益州記》謂土城四門中起六十四魁﹐八八爲行﹐魁方一丈﹐髙三尺。而觀物張行成自言假守﹐廣漢令迓兵執旗立壘上﹐數之其魁﹐百有廿八﹐兩陳俱立﹐周圍四百七十二步。﹞

內精八陳之變﹐外盡九成之宜﹐然後可以用奇也。﹝傅子引《兵法》。傅晉時人所引必《武侯兵法》也。云內外者﹐疑指虛實二壘﹐而九成似指握奇言。﹞

先是陳勰爲文帝所待﹐特所才用明解軍令。帝爲晉王委任﹐使典兵事及蜀破後﹐令勰受諸葛亮圍陳用兵﹑倚伏之法﹐又甲乙校標幟之制﹐勰悉闇練之。﹝晉書。職官志﹞

隆於是西渡溫水﹐虜樹機能等以眾萬計﹐或乘險以遏隆前﹐或設伏以截﹐隆依《八陳圖》作偏箱車﹐地廣則鹿角車營﹐路狹則爲木屋施於車上﹐且戰且前﹐弓矢所及﹐應弦而倒﹐奇謀閒發﹐出敵不意。﹝晉書。馬隆傳﹞

按仲達案行武侯營壘﹐嘆爲『天下奇才』。本傳亦言『推演古兵法﹐作《八陳圖》。』而《編集》不及﹐且謂『將略非所長』。由司馬氏以八陳爲祕笈﹐但遣親信之臣習之﹐故史官不敢著錄﹐而後人易於作僞也。然壘石長存﹐陰謀果何益哉﹗

後魏時柔然犯塞﹐刁雍上表采諸葛八陳之法爲平地禦寇之方。是時所制陳法十餘條﹐有飛龍﹑騰蛇﹑魚麗之變。﹝《太平禦覽》引《北史》﹞

案飛龍乃變陳之一形﹐而僞書誤以爲八陳中之一。八陳﹕一曰方陳﹐二曰圜陳﹐三曰牡陳﹐四曰牝陳﹐五曰衝陳﹐六曰輪陳﹐七曰浮沮陳﹐八曰雁行陳。﹝《文選》四十一﹑五十六注引《雜兵書》﹐李善隋唐閒人﹐疑所引卽隋﹝志﹞《八陳圖》中語也。﹞

案方陳乃八陳﹐正形以下皆變陳也。圜陳﹑衝陳略見諸葛軍令中﹐牝牡又見《周書》陳法。

五人爲伍﹐十伍爲隊。一車凡二百五十隊﹐余奇爲握奇。﹝奇零之奇﹐非機也。﹞故一軍以三千七百五十人爲奇兵隊﹐七十有五以爲中壘﹐守地六千尺積尺得四里﹐以中壘四面乘之一面﹐得地三百步。壘內有地三頃余﹐百八十步﹐正門爲握奇。大將軍居之﹐六纛五麾﹐金鼓府藏輜積皆中壘﹐外餘八千七百五十人﹐隊一百七十五分爲八陳﹐八﹝《通典》《太平禦覽》皆作『六』﹐李筌之《太白陰經》作『八』﹞陳各有一千九十四人﹐八陳各減一人以爲一陳之部署﹐舉一軍則十軍可知。﹝《通典》一百四十九引司馬穰苴﹐《禦覽》同唐李筌﹝太白陰經。部署篇﹞握機外壘太白營均襲此文﹐又推衍原注以爲《握機》文﹐孫星衍以《禦覽》所引注爲魏賈詡之注﹐其云﹕凡兵者有四正四奇﹐或合而爲一﹐或離而爲八﹐是曰八陳。故曰﹕以正合﹐以奇勝也。﹞

五人爲伍﹐五﹝當作十﹐作五乃李筌說﹞伍爲隊﹐萬二千五百人爲隊﹐二百五十﹐十取三焉而爲奇﹐其餘七以爲正﹐四奇四正而八陳生焉。﹝王應麟﹝玉海。兵制﹞據蘇軾所引《司馬法》亦僞書所本。﹞

案古書不言穰苴有八陳﹐惟孫子八陳有『蘋車之陳』﹐見《周官》鄭注﹐孫吳有六十四陳﹐見後漢﹝志﹞﹐則此當是武侯八陳之隊伍法也。

陳數有九﹐中心有零者﹐大將握之不動﹐以制四面八陳﹐而取準則焉。其人之列﹐面面相向﹐背背相承也。﹝杜牧《孫子》注引此以爲八陳遺制。﹞

陳閒容陳﹐足曳白刃﹔﹝此二句杜注又引入《戰法》﹞隊閒容隊﹐可與敵對。前禦其前﹐後當其後﹐左防其左﹐右防其右。行必魚貫﹐立必雁行。﹝八陳中有雁行陳﹐見上文。﹞長以參短﹐短以參長。回軍轉陳﹐以前爲後﹐以後爲前﹐進無奔迸﹐退無速走。四頭八尾﹐觸處爲首﹐敵衝其中﹐兩頭俱救。﹝杜牧《孫子》注引《軍志》﹐張預《孫子》注引後數語作《八陳圖》﹐當是《武侯兵法》逸文﹐而阮逸僞托《李衛公問對》﹐取本文及杜牧注雜綴之以爲衛公語﹐其誣罔八陳也甚矣﹗﹞

案杜牧曰﹕此亦與﹝曲禮﹞之說同﹐﹝謂朱雀﹑招搖等五陳﹞﹐數起於五而終於八。今夔州州前﹐諸葛武侯以石縱橫八行﹐布爲方陳﹐奇正之生皆出於此。奇亦爲正之正﹐正亦爲奇之奇﹐彼此相用循環無窮也。諸葛出斜谷﹐以兵少﹐但能正用六數。﹝此似指前《握機壘》六陳而言﹐然則《通典》作六陳殆未誤也。﹞今盩厔司竹園乃有舊壘﹐司馬懿以十萬步騎不敢決戰﹐蓋深知其能也。據此知『陳閒容陳』以下八十四字﹐確系諸葛八陳之原文﹐兵家言陳以朿伍上也。

若賊騎來至﹐徒行以戰者﹐陟嶺不便宜﹐以車蒙陳而待之﹐地狹者以鋸齒。﹝見《尉繚子》﹞而待之﹝《北堂書鈔》引《諸葛集》『賊騎來教』。﹞

連衝之陳﹐以狹而厚﹐令騎不得與相離遠﹝又引《軍令》﹞。敵以﹝已同﹞來進﹐鹿角兵悉卻在連衝後﹔敵已附﹐鹿角兵但得進踞﹐以矛戟刺之﹐不得起住﹐起住防弩壞。﹝引同上﹞

五聞鼓音﹐舉黃帛兩半﹐幡合旗爲三面圓陳﹝《禦覽》引諸葛《軍令》﹞﹐選三部司馬﹐皆限力舉二百以上﹐前驅﹐司馬取便大戟﹐由基司馬取能挽一石七斛以上弓﹐兩頭進戰﹐視麾所指﹐聞三金音止﹐二金音還。﹝同上﹞

軍列營步騎士以下﹐皆著兜鍪帳下﹐及右陳各持彭排。﹝馬槍也。古曰『大櫓』﹐一名『儲胥』。同上﹞

案此武侯用八陳之變法﹐蓋八陳首圖爲方形﹐而其施之於用必以圓。其云三面圓陳者﹐前陳及左右二陳俱變也。云兩頭進戰者﹐以兩軍左右分攻中軍﹐司其進止也。

四爲正﹐四爲奇﹐余奇爲握奇。﹝杜注所引下云﹕音機或總稱之﹐四字非正文。﹞

先出遊軍定兩端。﹝杜牧《孫子》注引《風後握奇文》以爲可信者止此﹐其餘之詞乃後之作者增加之﹐以重難其事耳。卽此可見李筌作僞﹐在唐人固己知之。﹞

案此卽《諸葛兵法》之文也。此外尙有虛實二壘﹐依孫子八陳三十二壘圖﹐其托風後以兵家相傳﹐有風後五陳旗法也。

風後曰﹕予告女帝之五旗﹕東方法靑龍曰旗﹐南方法赤鳥曰旐﹐西方法白處曰旟﹐北方法元武曰旗﹐中央法黃龍曰常。﹝《禦覽》引《河圖》其旗物同﹐《周官》其言風後﹐亦假托﹐恐卽出《八陣圖》。﹞

案八陳古法由五陳而來﹐五陳正所以行八陳也。車僕掌五萃﹐而蘋車正在孫子八陳中﹐魏舒毀車崇卒﹐亦用五數皆可證也。

唐制又有仲冬講武教戰隊之法﹕東軍一鼓﹐舉靑旗﹐爲直陳﹔西軍亦鼓﹐舉白旗﹐爲方陳以應之﹔次南軍亦鼓﹐舉赤旗﹐爲銳陳﹔東軍亦鼓﹐舉黑旗﹐爲曲陳以應之﹔次東軍鼓﹐而舉黃旗﹐爲圓陳﹔西軍亦鼓﹐而舉靑旗﹐爲直陳以應之﹔次西軍鼓﹐而舉白旗﹐爲方陳﹔東軍亦鼓﹐而舉赤旗﹐爲銳陳以應之﹔次東軍鼓﹐而舉黑旗﹐爲曲陳﹔西軍亦鼓﹐而舉黃旗﹐爲圓陳以應之。凡軍先舉者爲客﹐後舉者爲主。從五行相勝之法﹐爲陳以應之。每變陳二軍﹐各選刀楯士五十人挑戰。每將變陳﹐先鼓而爲直陳﹐然後變從余陳之法。五陳畢﹐兩軍俱爲直陳。﹝《通典》﹞

案此方﹑圓﹑曲﹑直﹑銳五形﹐本之周制。李靖謂實因地形使然。《武經總要》以五陳詁八陳﹐謂方陳卽八陳總圖﹐可用以守﹔圓陳八面皆對敵﹐無空闕﹔曲陳右軍在前右﹐左軍在前左﹐前張兩翼﹔直陳以前軍居中﹐左右並列而戰﹔銳陳左右二軍在前﹐後左右三陳軍皆在陳后﹐奇兵列隊又在外。

﹝《武侯八陳兵法輯略》一卷﹞

《用陳雜錄》

《握奇經》最晚出﹐自漢訖隋﹐不著錄。惟唐獨孤及作《風後八陳圖記》﹐與此書一一吻合。夫風後八陳未見前聞﹐獨狐及何據而作記﹖其作記也﹐據《握奇》已行之本也。且記中明言之矣﹐曰﹕『天寶中客有爲韜鈐者﹐得其遺制於《黃帝書》之外篇﹐裂素而圖之。正謂李筌也﹐筌生天寶時﹐以少室山布衣談兵幹世﹐始僞托《握機》﹐欲上於朝﹐未果﹐其自爲之書有《太白陰經》﹐其托爲者又有《黃帝陰符》﹐與此書假托風後同一例。《陰符》之僞﹐宋人知之﹔《握奇》之僞﹐宋人昧之。由有《八陳》爲之前也。

明。唐順之《武編》引宋神宗之言曰﹕『今之論兵者﹐皆以李筌《陰經》陳圖爲法。妄相眩惑﹐無一可取。如其說須兩敵相遇﹐遣使預約戰日﹐得一寬平之野﹐夷阜塞竈﹐伐艸誅茅﹐如射圃教場﹐方可盡其法﹐其不可用決矣。然宋朝士所演『握奇陳圖』一首卽上於其時。夫豈知斯圖之正本於李筌耶﹗

李燾長編《太平興國》四年契丹入寇鎭州﹐都鈐轄劉延翰帥眾禦之﹐先是上以陳圖示諸將﹐俾分爲八陳﹐至是虜騎坌至﹐趙延進乘髙望之﹐東西亙野﹐不見其尾﹐翰等方按圖布陳﹐相去數百步﹐延進謂翰等曰﹕『今虜騎若此﹐而我師星布。彼若乘我﹐將何以濟﹖不若合而擊之。』李繼隆亦曰﹕『兵貴通變﹐安可預料。』於是分二陳前後相副﹐大破之。此臨陳不泥﹐用八陳而勝者也。

元丰三年﹐趙﹝上卜下咼﹞言﹕今欲大閱漢蕃陳隊﹐且以萬二千五百人爲法。旌旗麾幟各隨方色﹐其八隊旗別繪『天﹑地﹑風﹑云﹐龍﹑虎﹑鳥﹑蛇』。樞密院言陳隊旗號各繪八物﹐慮士難辧識﹐且其閒亦有無形可繪者云云。此言足正庸將之信僞矣。

郭逵慷慨喜兵學﹐神宗嘗訪八陳遺法﹐對曰﹕『兵無常形﹐是特奇正相生之一法耳。』因爲帝論其詳。在延安使以教兵﹐久不就。逵擇諸校習金鼓﹐屯營六十四人﹐使一人教一隊﹐頃刻而成﹐尢善用偏裨﹐每至所部﹐令人自言所能﹐暇日閱按之﹐故臨陳皆盡其技。

明靖遠伯王驥沈靜有大略﹐嘗閱師覆舟山﹐北問將校曰﹕『部伍行列若何﹖』曰﹕『隊各五十人﹐爲一字﹐聞鼓則變爲方﹑圓﹑斜﹑直之勢。』驥笑曰﹕『此何以約束﹐兵五人爲伍﹐必一人居中執旗﹐四人立四面從其進止﹐赴敵﹐則相顧應﹐四人死﹐中一人不得獨生。由五人至二十五人爲一隊﹐最中一人執旗稍大﹐以令其四面﹐又倍而成五﹐爲百廿五人。再倍爲二百五十人﹐爲一營﹐左右前後相應﹐而聽於中﹐以半分寄四隅﹐與中爲遊擊出奇﹐而正兵堅駐不動﹐又以五營如前法﹐分布聽令於主將﹐其下由伍而隊而營﹐各有一人爲中﹐以將令令眾﹐如是豈有紀律不嚴﹑約束不齊﹐而功可成哉﹗﹝《武編》﹞

曾文正公與王璞山書曰﹕『陳法原無一定﹐然以一隊言之﹐則以鴛鴦﹑三才二陳爲要﹔以一營言之﹐則一正﹑兩奇﹑一接應﹑一設伏﹐四者斷不可缺一﹐此外聽足下自爲變化。將多人以禦劇寇﹐斷不可無陳法也。

又云﹕『陳法初無定式﹐然總以《握奇經》之『天﹑地﹑風﹑云﹐龍﹑虎﹑鳥﹑蛇』爲極善。玆定以五百人定爲四面相應之陳﹐以爲凡各陳法之根本﹐各營均須遵照。玆附去一紙﹐其每隊之鴛鴦陳﹑三才陳前已刻式。玆亦附去一紙。

初定﹝營規﹞云﹕出隊要分三大支﹐臨時再多分幾小支。凡有房屋之處﹐須分一支以防埋伏﹐小山之後須分一支﹐樹林之中須分一支。

又云﹕前隊用好手五百﹐以備衝鋒﹔後隊要好手五百﹐以備救敗﹔中隊大隊略弱些也不妨。前隊若小挫﹐後隊好手出去救敗﹔前隊若得勝﹐後隊好手不動﹐專等收隊時在稍尾行走。

陸軍﹝得勝歌﹞云﹕出隊要分三大支﹐大間一支且紮住﹐左右兩支先出去﹐另把一支打﹐接應再要一支﹐埋伏定隊伍﹐排在山坡上﹐營官四處好瞭望﹐看他那邊是來路﹐看他那邊是去向﹐看他那路有伏兵﹐看他那路有彊將﹐那處來的眞﹐賊頭那邊做的假﹐模樣件件看淸﹐件件說說得﹐人人都膽壯﹐他吶喊來﹐我不喊他﹐放槍來﹐我不放他﹐若撲來﹐我不動﹐待他疲了再接仗﹐起手要陰﹐後要陽出﹐隊要弱收﹐隊彊﹐初交手時﹐如老鼠越打越彊﹐如老虎打散﹐賊匪四山逃﹐追賊專從兩邊抄﹐逢屋逢山﹐搜埋伏隊伍﹐切莫亂分毫。

日記云﹕窄路打勝仗﹐全系頭敵數人﹐若頭敵站不住﹐後面𨿽有好手﹐亦被人擠退了。

胡文忠致鮑春霆書論募兵曰﹕假如五百人﹑六百人之營﹐放哨官五人﹑副哨五人﹐旣已精選哨官矣。哨官又各選十長可信者十人﹐十長管十人﹐只要同隊有可信者二人﹐則其餘六人均不能跑﹐何也﹖出隊不過六七成﹐爲定一隊不過六七人﹐有三人膽大﹐則其四人不能不同行﹐卽有退縮﹐一查而知﹐打三五仗之後﹐膽小者亦變爲膽大矣。總之﹐治兵在『提綱領』三字而已﹐擇營官﹑擇哨官﹑又擇什長﹐則萬無不勝之理。

又紮云﹕照得本營擡槍﹑鳥槍﹐與刀矛分隊相間而行﹐是長短相兼﹑奇正互應之法。至李道湘營陳法﹐則第一隊至十六隊均是槍炮與刀矛相兼﹐𨿽悍賊四面攻襲﹐而我兵可以常勝。本部院心以爲然﹐攺而師之﹐該遊擊擬擡槍百人爲一隊﹑鳥槍百人爲一隊反﹐復思之﹐仍不如師法李道章程分哨分隊﹐刀矛夾護爲穩。假如臨陳之時﹐或賊分五路而來﹐則我分五哨以應之﹐哨中各有擡槍﹑鳥槍﹑刀矛﹔或追賊之時﹐零星四散﹐亦不能不分哨以追之﹐則各哨皆有擡槍﹑鳥槍﹑刀矛相護﹐乃合長短兼用之法。又如一營深入賊中﹐賊眾三面抄襲﹐則各哨分三面抵禦﹐各有槍炮﹑刀矛﹐較爲得力。

又與左京卿書丈之所長在﹐遠謀大略﹐一旅之政不足談。然治軍必從十長﹑百長﹑營官起﹐基專意此五十餘人乃有實際﹐而實則只須專意營官一人耳。

又與葉介唐書云﹕營官﹑哨官﹑十長均須久經戰陳﹐實有成效可考者﹐乃可備選。蓋營官不得人﹐則一營皆爲廢物﹔哨官不得人﹐則一哨皆爲廢物﹔十長不得人﹐則十人皆爲廢物。濫取充數﹐有如無兵也。

又論練勇云﹕標式以選精銳﹐不可專用火器也。宜長短相間﹐長兵者槍炮弓箭是也﹔短兵者﹐刀矛钂棍是也。叔世人心怯儒﹐偏重火器﹐謂可殺賊於百步之外﹔無跳蕩搏擊之危﹐非特賊刃難加我身﹐並賊血亦不得污我衣﹐且隱計於百步內外開炮﹐若見勢頭不好﹐棄槍炮逃去﹐賊追不及﹐何便如之﹗兵因火器彊﹐亦因火器弱。誠然﹗誠然﹗昔冉子用矛入齊師﹐孔子稱其義﹐爲其奮勇直前﹑捨生以合事宜也。烏枝鳴用劍敗華氏﹐謂用少莫如齊致死﹐齊致死莫如去備。此二事乃兵家不傳之祕﹐後世得其祕者﹐嶽忠武之背嵬軍五百人﹑本朝嶽威信之馬兵三十六人﹑楊昭武長槍手百人﹐皆是也。

【後序】

近人有爲西國練兵說者﹐曰﹕其用騎兵也﹐進則居前﹐退則殿後﹐未陳爲衝突之需﹐旣戰爲夾擊之用﹐其法始成一隊﹐繼分兩翼。其用步兵也﹐炮隊在前﹐槍隊在後﹐刀附於槍﹐不設別隊﹐初戰尙遠﹐先以炮﹐漸近以槍﹐再近則手槍﹐逼近則刀刺。其演法一日兩次﹐七日一息﹐專習步驟間﹐演手法不加火藥﹐加火藥歲止數次。若新募之勇﹐先令排班齊立﹐教以前後左右旋轉方向﹐無有先後﹐然後教以步伐﹐腳必相同﹐步必有準﹐步法熟乃教以陳法。一行變兩﹐兩行變四﹐反本還原﹐復合爲一。其最佳者爲方陳﹐外密如墻﹐內施火槍﹐利於平原曠野﹐以拒馬隊﹐騎兵遇之輒失利。此其說之大凡也。嗟乎﹗古法八陳之廢於唐宋也﹐人人皆以爲不可行也﹐然西人固已行之矣。且行之得效﹐而談時務者﹐目爲西法﹐不復深究其由來﹐然亦幸陳圖多僞﹐托西人得其粗﹐而不盡得其精﹐故倉猝遇大陳﹐馬隊之包抄而不易退出也﹔能野戰制勝﹐而攻城專恃火器﹐不克捷登猛進也﹔其駐隊縱能堅忍﹐而以樹林隱翳之炮隊擊而摧之﹐有餘也﹐且貪用大眾﹐散住民房以擾民﹐及其陳而後戰﹐但能恃眾淩少﹐不能出偏師以用奇也。然得古法之一二﹐卽可以練兵蓄銳﹐則又因以知實用之勝於空談萬萬也。故端居發憤﹐而述爲此篇。韜廬子跋。

