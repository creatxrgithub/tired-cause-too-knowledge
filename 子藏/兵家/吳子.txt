

欽定四庫全書

吳子

周吳起撰

吳起初見文侯章句

吳起儒服以兵機見魏文侯文侯曰寡人不好軍旅之事起曰臣以見占隠以往察來主君何言與心違今君四時使斬離皮革掩以朱漆畫以丹靑爍以犀象冬日衣之則不溫夏日衣之則不涼爲長防二丈四尺短防一丈二尺革車掩戶縵輪籠轂觀之於目則不麗乘之於田則不輕不識主君安用此也若以備進戰退守而不求能用者譬猶伏雞之搏貍乳犬之犯虎𨿽有鬭心隨之死矣昔承桑氏之君修徳廢武以滅其國家有扈氏之君恃眾好勇以喪其社稷明主鑑玆必內修文徳外治武備故當敵不進無逮於義矣僵屍而哀之無逮於仁矣於是文侯身自布席夫人捧觴醮吳起於廟立爲大將守西河與諸侯大戰七十六全勝六十四餘則均解辟土四面拓地千里皆起之功也

圖國

吳子曰昔之圖國家者必先教百姓而親萬民有四不和不和於國不可以出軍不和於軍不可以出陣不和於陣不可以進戰不和於戰不可以決勝是以有道之主將用其民先和而後造大事不敢信其私謀必告於祖廟啟於元參之天時吉乃後舉民知君之愛其命惜其死若此之至而與之臨難則士以進死爲榮退生爲辱矣吳子曰夫道者所以反本復始義者所以行事立功謀者所以違害就利要者所以保業守成若行不合道舉不合義而處大居貴患必及之是以聖人綏之以道理之以義動之以禮撫之以仁此四徳者修之則興廢之則衰故成湯討桀而夏民喜悅周武伐紂而殷人不非舉順天人故能然矣吳子曰凡制國治軍必教之以禮勵之以義使有恥也夫人有恥在大足以戰在小足以守矣然戰勝易守勝難故曰天下戰國五勝者禍四勝者獘三勝者霸二勝者王一勝者帝是以數勝得天下者稀以亡者眾吳子曰凡兵之所起者有五一曰爭名二曰爭利三曰積惡四曰內亂五曰因饑其名又有五一曰義兵二曰彊兵三曰剛兵四曰暴兵五曰逆兵禁暴救亂曰義恃眾以伐曰彊因怒興師曰剛棄禮貪利曰暴國亂人疲舉事動眾曰逆五者之服各有其道義必以禮服彊必以謙服剛必以辭服暴必以詐服逆必以權服武侯問曰願聞治兵料人固國之道起對曰古之明王必謹君臣之禮飾上下之儀安集吏民順俗而教簡募良材以備不虞昔齊桓募士五萬以霸諸侯晉文召爲前行四萬以獲其志秦穆置陷陣三萬以服鄰敵故彊國之君必料其民民有膽勇气力者聚爲一卒樂以進戰效力以顯其忠勇者聚爲一卒能逾髙超遠輕足善走者聚爲一卒王臣失位而欲見功於上者聚爲一卒棄城去守欲除其醜者聚爲一卒此五者軍之練鋭也有此三千人內出可以決圍外入可以屠城矣武侯問曰願聞陳必定守必固戰必勝之道起對曰立見且可豈直聞乎君能使賢者居上不肖者處下則陣已定矣民安其田宅親其有司則守已固矣百姓皆是吾君而非鄰國則戰已勝矣武侯嘗謀事羣臣莫能及罷朝而有喜色起對曰昔楚荘王嘗謀事羣臣莫能及朝罷而有憂色申公問曰君有憂色何也曰寡人聞之世不絕聖國不乏賢能得其師者王能得其友者霸今寡人不才而羣臣莫及者楚國其殆矣此楚荘王之所憂而君悅之臣竊懼矣於是武侯有慚色

料敵

武侯謂吳起曰今秦脇吾西楚帶吾南趙衝吾北齊臨吾東燕絕吾後韓據吾前六國之兵四守勢甚不便憂此柰何起對曰夫安國家之道先戒爲寶今君先戒禍其遠矣臣請論六國之俗夫齊陣重而不堅秦陣散而自鬭楚陣整而不久燕陣守而不走三晉陣治而不用夫齊性剛其國富君臣驕奢而簡於細民其政寛而祿不均一陣兩心前重後輕故重而不堅擊此之道必三分之獵其左右脇而從之其陣可壊秦性彊其地險其政嚴其賞罰信其人不讓皆有鬭心故散而自戰擊此之道必先示之以利而引去之士貪於得而離其將乘乖獵散設伏投機其將可取楚性弱其地廣其政騒其民疲故整而不久擊此之道襲亂其屯先奪其气輕進速退獘而勞之勿與爭戰其軍可敗燕性慤其民愼好勇義寡詐謀故守而不走擊此之道觸而迫之陵而遠之馳而後之則上疑而下懼謹我車騎必避之路其將可虜三晉者中國也其性和其政平其民疲於戰習於兵輕其將薄其祿士無死志故治而不用擊此之道阻陣而壓之眾來則拒之去則追之以倦其師此其勢也然則一軍之中必有虎賁之士力輕扛鼎足輕戎馬搴旗斬將必有能者若此之等選而別之愛而貴之是謂軍命其有工用五兵材力健疾志在吞敵者必加其爵列可以決勝厚其父母妻子勸賞畏罰此堅陣之士可以持久能審料此可以擊倍武侯曰善吳子曰凡料敵有不卜而與之戰者八一曰疾風大寒早興寤遷剖冰濟水不憚艱難二曰盛夏炎熱晏興無間行驅饑渴務於取遠三曰師旣淹久糧食無有百姓怨怒妖祥數起上不能止四曰軍資旣竭薪芻旣寡天多陰雨欲掠無所五曰徒眾不多水地不利人馬疾疫四鄰不至六曰道遠日暮士眾勞懼倦而未食解甲而息七曰將薄吏輕士卒不固三軍數驚師徒無助八曰陣而未定舍而未畢行阪涉險半隠半出諸如此者擊之勿疑有不占而避之者六一曰土地廣大人民富眾二曰上愛其下惠施流布三曰賞信刑察發必得時四曰陳功居列任賢使能五曰師徒之眾兵甲之精六曰四鄰之助大國之援凡此不如敵人避之勿疑所謂見可而進知難而退也武侯問曰吾欲觀敵之外以知其內察其進以知其止以定勝負可得聞乎起對曰敵人之來蕩蕩無慮旌旗煩亂人馬數顧一可擊十必使無措諸侯未防君臣未和溝壘未成禁令未施三軍洶洶欲前不能欲去不敢以半擊倍百戰不殆武侯問敵必可擊之道起對曰用兵必須審敵虛實而趨其危敵人遠來新至行列未定可擊旣食未設備可擊奔走可擊勤勞可擊未得地利可擊失時不從可擊涉長道後行未息可擊涉水半渡可擊險道狹路可擊旌旗亂動可擊陣數移動可擊將離士卒可擊心怖可擊凡若此者選鋭衝之分兵繼之急擊勿疑

治兵

武侯問曰用兵之道何先起對曰先明四輕二重一信曰何謂也對曰使地輕馬馬輕車車輕人人輕戰明知險易則地輕馬芻秣以時則馬輕車膏鐧有餘則車輕人鋒鋭甲堅則人輕戰進有重賞退有重刑行之以信審能達此勝之主也武侯問曰兵何以爲勝起對曰以治爲勝又問曰不在眾乎起對曰若法令不明賞罰不信金之不止鼓之不進𨿽有百萬何益於用所謂治者居則有禮動則有威進不可當退不可追前卻有節左右應麾𨿽絕成陣𨿽散成行與之安與之危其眾可合而不可離可用而不可疲投之所往天下莫當名曰父子之兵吳子曰凡行軍之道無犯進止之節無失飲食之適無絕人馬之力此三者所以任其上令任其上令則治之所由生也若進止不度飲食不適馬疲人倦而不解捨所以不任其上令上令旣廢以居則亂以戰則敗吳子曰凡兵戰之塲止尸之地必死則生幸生則死其善將者如坐漏船之中伏燒屋之下使智者不及謀勇者不及怒受敵可也故曰用兵之害猶豫最大三軍之災生於狐疑吳子曰夫人常死其所不能敗其所不便故用兵之法教戒爲先一人學戰教成十人十人學戰教成百人百人學戰教成千人千人學戰教成萬人萬人學戰教成三軍以近待遠以佚待勞以飽待饑圓而方之坐而起之行而止之左而右之前而後之分而合之結而解之毎變皆習乃授其兵是謂將事吳子曰教戰之令短者持矛防長者持弓弩彊者持旌旗勇者持金鼓弱者給廝養智者爲謀主鄕裏相比什伍相保一鼓整兵二鼓習陣三鼔趨食四鼓嚴辦五鼓就行聞鼓聲合然後舉旗武侯問曰三軍進止豈有道乎起對曰無當天竈無當龍頭天竈者大谷之口龍頭者大山之端必左靑龍右白虎前朱雀後武招搖在上從事於下將戰之時審風所從來風順致呼而從之風逆堅陣以待之武侯問曰凡畜卒騎豈有方乎起對曰夫馬必安其處所適其水艸節其饑飽冬則溫廐夏則涼廡刻剔毛鬛謹落四下戢其耳目無令驚駭習其馳逐閒其進止人馬相親然後可使車騎之具鞍勒銜轡必今堅完凡馬不傷於末必傷於始不傷於饑必傷於飽日暮道遠必數上下寧勞於人愼勿勞馬常令有餘備敵覆我能明此者橫行天下

論將

吳子曰夫總文武者軍之將也兼剛柔者兵之事也凡人論將常觀於勇勇之於將乃數分之一耳夫勇者必輕合輕合而不知利未可也故將之所愼者五一曰理二曰備三曰果四曰戒五曰約理者治眾如治寡備者出門如見敵果者臨敵不懷生戒者𨿽克如始戰約者法令省而不煩受命而不辭家敵破而後言返將之禮也故師出之日有死之榮無生之辱吳子曰凡兵有四機一曰气機二曰地機三曰事機四曰力機三軍之眾百萬之師張設輕重在於一人是謂气機路狹道險名山大塞十夫所守千夫不過是謂地機善行間諜輕兵往來分散其眾使其君臣相怨上下相咎是謂事機車堅管轄舟利櫓楫士習戰陣馬閒馳逐是謂力機知此四者乃可爲將然其威徳仁勇必足以率下安眾怖敵決疑施令而下不敢犯所在而冦不敢敵得之國彊去之國亡是謂良將吳子曰夫鼙鼓金鐸所以威耳旌旗麾幟所以威目禁令刑罰所以威心耳威於聲不可不淸目威於色不可不明心威於刑不可不嚴三者不立𨿽有其國必敗於敵故曰將之所麾莫不從移將之所指莫不前死吳子曰凡戰之要必先占其將而察其才因其形而用其權則不勞而功舉其將愚而信人可詐而誘貪而忽名可貨而賂輕變無謀可勞而困上富而驕下貧而怨可離而間進退多疑其眾無依可震而走士輕其將而有歸志塞易開險可邀而取進道易退道難可來而前進道險退道易可薄而擊居軍下濕水無所通霖雨數至可灌而沈居軍荒澤艸楚幽穢風飇數至可焚而滅停久不移將士懈怠其軍不備可潛而襲武侯問曰兩軍相望不知其將我欲相之其術如何起對曰令賤而勇者將輕鋭以嘗之務於北無務於得觀敵之來一坐一起其政以理其追北佯爲不及其見利佯爲不知如此將者名爲智將勿與戰也若其眾讙嘩旌旗煩亂其卒自行自止其兵或縱或橫其追北恐不及見利恐不得此爲愚將𨿽眾可獲

應變

武侯問曰車堅馬良將勇兵彊卒遇敵人亂而失行則如之何吳起對曰凡戰之法晝以旌旗旛麾爲節夜以金鼓笳笛爲節麾左而左麾右而右鼓之則進金之則止一吹而行再吹而聚不從令者誅三軍服威士卒用命則戰無彊敵攻無堅陣矣武侯問曰若敵眾我寡爲之柰何起對曰避之於易邀之於阨故曰以一擊十莫善於阨以十擊百莫善於險以千擊萬莫善於阻今有少卒卒起擊金鳴鼓於阨路𨿽有大眾莫不驚動故曰用眾者務易用少者務隘武侯問曰有師甚眾旣武且勇背大阻險右山左水深溝髙壘守以彊弩退如山移進如風雨糧食又多難與長守則如之何起對曰大哉問乎此非車騎之力聖人之謀也能備千乘萬騎兼之徒步分爲五軍各軍一衢夫五軍五衢敵人必惑莫知所加敵若堅守以固其兵急行間諜以觀其慮彼聽吾說解之而去不聽吾說斬使焚書分爲五戰戰勝勿追不勝疾走如是佯北安行疾鬭一結其前一絕其後兩軍銜枚或左或右而襲其處五軍交至必有其利此擊彊之道也武侯問曰敵近而薄我欲去無路我眾甚懼爲之柰何起對曰爲此之術若我眾彼寡分而乘之彼眾我寡以方從之從之無息𨿽眾可服武侯問曰若遇敵於谿谷之間旁多險阻彼眾我寡爲之柰何起對曰遇諸丘陵林谷深山大澤疾行亟去勿得從容若髙山深谷卒然相遇必先鼓噪而乘之進弓與弩且射且虜審察其治亂則擊之勿疑武侯問曰左右髙山地甚狹迫卒遇敵人擊之不敢去之不得爲之柰何起對曰此謂谷戰𨿽眾不用募吾材士與敵相當輕足利兵以爲前行分車列騎於四旁相去數里無見其兵敵必堅陣進退不敢於是出旌列斾行出山外營之敵人必懼車騎挑之勿令得休此谷戰之法也武侯問曰吾與敵相遇大水之澤傾輪沒轅水薄車騎舟楫不設進退不得爲之柰何起對曰此謂水戰無用車騎且畱其旁登髙四望必得水情知其廣狹盡其淺深乃可爲奇以勝之敵若絕水半渡而薄之武侯問曰天久連雨馬陷車止四面受敵三軍驚駭爲之柰何起對曰凡用軍者陰濕則停陽燥則起貴髙賤下馳其彊車若進若止必從其道敵人若起必逐其迹武侯問曰暴冦卒來掠吾田野取吾牛馬則如之何起對曰暴冦之來必慮其彊善守勿應彼將暮去其裝必重其心必恐還退務速必有不屬追而擊之其兵可覆吳子曰凡攻敵圍城之道城邑旣破各入其宮禦其祿秩收其器物軍之所至無刋其木其屋取其粟殺其六畜燔其積聚示民無殘心其有請降許而安之

勵士

武侯問曰嚴刑明賞足以勝乎起對曰嚴明之事臣不能悉𨿽然非所恃也夫號施令而人樂聞興師動眾而人樂戰交兵接刃而人樂死此三者人主之所恃也武侯曰致之柰何對曰君舉有功而進饗之無功而勵之於是武侯設坐廟廷爲三行饗士大夫上功坐前行肴席兼重器上牢次功坐中行肴席器差減無功坐後行肴席無重器饗畢而出又頒賜有功者父母妻子於廟門外亦以功爲差有死事之家歳遣使者勞賜其父母著不忘於心行之三年秦人興師臨於西河魏士聞之不待吏令介冑而奮擊之者以萬數武侯召吳起而謂曰子前日之教行矣起對曰臣聞人有短長气有盛衰君試發無功者五萬人臣請率以當之脫其不勝取笑於諸侯失權於天下矣今使一死賊伏於曠野千人追之莫不梟視狼顧何者恐其暴起而害已也是以一人投命足懼千夫今臣以五萬之眾而爲一死賊率以討之固難敵矣於是武侯從之兼車五百乘騎三千匹而破秦五十萬眾此勵士之功也先戰一日吳起令三軍曰諸吏士當從受敵車騎與徒若車不得車騎不得騎徒不得徒𨿽破軍皆無功故戰之日其令不煩而威震天下

吳子

