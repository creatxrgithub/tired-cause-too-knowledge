投筆膚談

提要《投筆膚談》成書於明末﹐是一部頗有影響的古代軍事理論著作。

粵稽古兵法有一百八十二家。漢張良﹑韓信刪取要用﹐定著三十五家。後至宋元丰年間﹐國子司業朱服奏校﹐其他盡屏去﹐止存七家之書。國初因之頒布。然七書之中﹐惟《孫子》純粹﹐書僅十三篇﹐而用後之法悉備﹐故首列之。余目擊時艱﹐不欲自限於博士業﹐遂勵志武事﹐間嘗亦仿《孫子》之遺旨﹐出一隙之管窺﹐謬成十三篇﹐題曰《投筆膚談》。先《本謀》而終以《天經》。篇名𨿽與《孫子》相參﹐文義則別。蓋宗大聖人竊比老彭之意也。四方髙明﹐乞鑑其愚而教焉﹐弗曬效顰﹐幸也。是爲引。西湖逸士謹識

本謀第一﹝題解﹞本謀者﹐以謀爲本也。《太公傳》曰「其事多兵權與奇計﹐後之言兵者﹐皆宗太公爲本謀。」名篇之義﹐蓋取諸此。若夫趙充國曰「帝王之兵﹐貴謀而賤戰。」嶽武穆曰「勇不足恃﹐用兵在先定謀。」則信乎﹗謀乃行師之本﹐非謀無以制勝於萬全。故以爲第一篇

。通篇作二節看﹕首至「聖王﹝之所﹞不免也」﹐總是先敍兵興有害﹔後半篇則尙謀以免害也。

1。凡兵之興﹐不得已也。國亂之是除﹐民暴之是去﹐非以殘民而生亂也。

﹝批評﹞首言「不得已」﹐垂訓之意何深﹗

﹝原注﹞兵因除亂去暴而興﹐正見不得已處﹐此一篇大旨。

2。自古明君賢將﹐謀之於未戰之先者﹐豈專謀敵求勝哉﹖亦冀保民而康國耳﹗

﹝批評﹞「康國保民」﹐果惟明君賢將爲然。

﹝原注﹞冀﹐期望也。保則不殘﹐康則不亂。此推君將預謀之心。

3。故知害之害者﹐知利之利。知危之危者﹐知安之安。知亡之亡者﹐知存之存。得勝者﹐不先料敵而料己。料敵者疏﹐料己者密。料敵者知敵之勢﹐料己者知己之情。

﹝批評﹞論謀者有矣﹐多主於謀敵﹔此先料己﹐爲謀眞是務本之道。

﹝原注﹞利害安危存亡﹐其機相爲倚伏。能知而料於彼己之間﹐斯爲善謀﹐然猶須先料己也。勢﹐以顯於外者言﹔情﹐以隱於中者言。

4。是以民勞而興兵者疲﹐民貧而興兵者匱﹐民玩而興兵者散﹐內有讒臣﹐而興兵者殆﹐天災流行而興兵者亂﹐有內難而興兵者疑﹐上下離心而興兵者亡。

﹝批評﹞「七者」俱在己之事。

﹝原注﹞言民而勞苦﹑貧乏﹑玩者﹐必至疲匱與散走。國有讒佞﹑天災﹑內難﹑離心者﹐必致危殆﹑播亂﹑疑貳以底於亡。故當先料之於己﹐急圖自治也。民勞而疲﹐如韓信不可攻燕。民貧而匱﹐如漢武海內虛耗。民玩而散﹐如懿公士不授甲。內有讒臣﹐如夫差偏信伯嚭。天災流行﹐如魏相直諫宣帝。國有內難﹐如桓公五子爭立。上下離心﹐如夏桀民欲偕亡。此其類也﹐學者悟之。

5。軍需不備﹐取敗之道也。行伍不充﹐取敗之道也。備軍需﹑充行伍而災及吾民﹐以敗致敗之道也。

﹝批評﹞「三者」亦己之事。

﹝原注﹞言不惟有上「七事」﹐兵與食用不足﹐𨿽足而災及於民﹐皆必取敗﹐亦當知警。以敗致敗者﹐謂以自己先有敗道﹐致人之敗我也。

6。故國不富不可以興兵﹐民不和不可以合戰。興兵而不計成敗之﹐危急際也。合戰而不審存亡之機﹐大難時也。

﹝批評﹞以「富﹑和」二字總括上「七事」﹑「三事」﹐極妙﹗

﹝原注﹞此承上言﹐必國富而民和﹐斯可興兵以合戰。非危急大難﹐斷不可輕躁寡謀﹐而昧於成敗存亡之機也。

7。兵之所以妨民者五﹐司國計者﹐不可不知焉。三時弛務﹐妨民之農﹔隸籍充伍﹐妨民之業﹔軍需輜重﹐妨民之財﹔擐甲冠冑﹐妨民之力﹔鼓行搏鬥﹐妨民之生。此五者﹐聖王之所不免也。

﹝批評﹞舉「五害」爲聖王不免﹐何等懇切﹗

﹝原注﹞妨﹐害也。此舉兵興之害有五。三時﹐春耕夏耘秋收也。弛﹐廢而不張也。軍需﹐軍中待用之物。輜重﹐載器糧衣裝之車也。擐﹐披之於身也。冠﹐戴之於首也。冑﹐盔也。鼓行﹐聞鼓則進也。搏﹐擊也。夫妨農則食不足﹐妨業則家益虛﹐妨財則用日竭﹐妨力則令難行﹐妨生則死傷者眾。故聖王𨿽有愛人之心﹐興﹝兵﹞則必致此五害。此所以不得已而後興﹐深切凶危之戒也。

8。故將之爲國謀者﹐曰﹕士出何籍﹐馬出何牧﹐糧出何稅﹐財出何賦﹐器用出於何供﹐推挽出於何力。是以不難於戰勝﹐而難於不爲斯民病﹔不難於殺敵﹐而難於不貽患於國。兵以銷兵﹐然後興兵﹔戰以止戰﹐然後合戰。斯於遏敵之鋒﹐而非期於敵之盡也。

﹝原注﹞此承上兵興之害有五﹐𨿽聖王不免。故將奉君命專徵﹐不得不以所費用者﹐詳細爲國謀之。戰勝殺敵﹐謂之不難者﹐非果不難﹐凡有智力者﹐皆可能也。然多至於病民而貽患。故必𨿽勝而國與民無損者﹐方爲難。「兵以銷兵」四句﹐是動必成功﹐不輕舉也。「期於遏敵」二句﹐是敵服則止﹐不窮默也。自此至末﹐俱是用謀爲本。

9。夫將有必勝之術﹐而無必不戰之術。有不敗之道﹐而無必敗敵之道。攻圍戰守禦五者﹐因敵以制變﹐斯勝矣。故拔敵之城而非攻也﹐致敵之降而非圍也﹐寢於廟堂之上而非戰也﹐散於原野之間而非守禦也。如不得已而必至於用兵﹐則不多旅﹐不久師﹐不暴卒﹐不角力﹐惟謀以爲之本。則吾民之病﹐其少瘳乎。

﹝批評﹞「五者」﹐兵事之常。謀能因敵制變而勝﹐亦神矣哉﹗

﹝原注﹞必勝﹐勝敵也。術﹐法之巧也。不敗﹐己不敗也。道﹐卽理也。此在己者﹐故曰有。時遇暴亂﹐安得不戰﹖敵備已周﹐安能敗之﹖此在人者﹐故曰無。是以兵𨿽有攻圍戰守禦之五事﹐惟能因敵以制變﹐勝自不資於此﹐乃聖王之本心也。若至於不得已而用兵﹐猶不專恃夫兵﹐以謀爲之本。此所以救民於水火﹐而不流於前之五害也。「不多旅」四句﹐如文王伐崇﹐退修文教﹐因壘而降﹔武王伐紂﹐虎賁三千﹐一戰而定之類。病﹐猶害也。瘳﹐愈也。

10。夫兵﹐莫大於握其樞。兵之樞﹐名義而已。我執其名而加敵以惡名﹐我仗其義而加敵以不義﹐則三軍之出﹐烈烈炎炎﹐上洞於天﹐下徹於泉﹐中橫乎四表﹐旌之所麾﹐士气奮而敵威摧矣。

﹝批評﹞謀先名與義﹐何患無成﹖眞是髙識。

﹝原注﹞此又承上結言。將之謀國﹐非止料己與不尙威武﹐尢在出之有名﹐仗義而舉。如漢髙祖爲義帝發喪﹐李密檄煬帝過惡之類。天下人心安有不響應﹐三軍之士安有不奮勵者乎﹗此更謀之大者。樞﹐乃戶樞轉移之柄也。烈烈炎炎﹐火盛不可止遏之貌。洞﹐淸空無礙。徹﹐通透也。橫﹐無遠不屆也。四表﹐四方也。此指兵勢之赫於六合言。摧﹐毀折也。言敵受惡名不義﹐自莫當吾之兵而喪敗也。

家計第二﹝題解﹞家計者﹐保自家之計也﹐猶雲家業。朱子曰「用兵先須立定家計。」名篇之義取此。夫上篇謀先料己﹐則凡己之情實﹐辧之甚明﹐急當完備家計﹐使不可敗﹐然後圖敵之勝也。故次於《本謀》爲第二篇

。

11。用兵之道﹐難保其必勝﹐而可保其必不敗。不立於不敗之地﹐而欲求以勝人者﹐此徼幸之道也﹐而非得之多也。

﹝批評﹞首言當多﹐不可徼幸﹐何等斟酌﹗

﹝原注﹞敵若有備﹐未必能勝﹐故爲難保。我若有備﹐自不至於敗﹐故爲可保。與上篇「有不敗之道﹐而無必敗敵之道」意同。凡欲勝人﹐必先以敵不可勝我之事爲之於己﹐而後乘隙以攻之﹐此之謂多勝。反此者﹐𨿽欲自免於敗﹐且不可得﹐而兄能圖非望或然之勝乎﹗徼﹐求也﹔幸﹐謂所不當得而得者。

12。夫兵有營陣﹐有戰守﹐有攻禦﹐有彼己。善用兵者﹐審虛實之勢﹐校輕重之權﹐量緩急之宜﹐度先後之節。不虛營而實陣﹐不重戰而輕守﹐不緩禦而急攻﹐不先彼而後己。

﹝批評﹞能此者﹐眞爲善用兵。

﹝原注﹞營陣﹑戰守﹑攻禦﹑彼己﹐乃兵家之必有而當計者﹐故舉之。審﹐詳察也。校﹐兩相比也。量﹐忖量也。度﹐推度也。營陣之勢﹐各有攸當。營實則敵難衝突﹐陣虛則人易展施﹐此己不敗而人可勝也﹐所以當審之。若虛營而實陣﹐則立於敗地矣﹐故不可。下三句講法同。輕戰﹐則不妄動﹔重守﹐則無疏虞。急禦﹐則人難乘﹔緩攻﹐則敵自服。後彼﹐則不躁於謀人﹔先己﹐則能首於自料。此皆己不敗而人可勝也。若重戰而輕守﹐緩禦而急攻﹐先彼而後己﹐則必敗矣。故善兵者﹐計於心而戒之如此。

13。故行慮其邀﹐居虞其薄﹐進思其退﹐外顧其中。我攻敵左﹐防敵襲右。我攻敵右﹐防敵襲左﹐而前後之變可知也。

﹝批評﹞意味深長﹐當熟玩之。

﹝原注﹞此正是立家計處。行﹐在途也。邀﹐伏兵阻截也。居﹐屯止也。薄﹐大眾逼壘也。進﹐前趨也。退﹐旋師也。外﹐軍前也。中﹐國內也。攻﹐擊也。襲﹐掩取也﹐卽齊師襲莒之襲。變﹐推遷也。行不慮邀﹐則有龐涓馬陵之剄﹔故當憂慮﹐如充國常遠斥堠而行必爲戰備。居不虞薄﹐則有秦師壓晉之危﹔故當虞度﹐如徳威力諫晉王而移軍南。進不思退﹐則有任福好水之陷﹔故當深思﹐如孔明不聽魏延而兵由子午。外不顧中﹐則有夫差姑蘇之棲﹔故當返顧﹐如光武姑置隴蜀而車駕還洛陽。至於敵之左右前後﹐我𨿽欲攻之﹐而猶防其襲﹐則無時無處不備矣。﹝此﹞非善立家計者歟﹖

14。深入敵疆﹐以客爲主﹐相持曠日﹐防敵出奇。是以敵𨿽寡﹐我亦舉眾以待之。敵𨿽弱﹐我亦堅陣以迎之。其未戰也若見敵﹐已會也若不勝﹐旣勝也若初會。故殺敵者﹐常整其兵﹔追奔者﹐不過其捨。由是觀之﹐不惟敗防敵﹐勝亦防敵也。

﹝批評﹞凡此等法﹐千載不磨﹐從之而或敗者﹐未之有也。

﹝原注﹞此又以深入敵境言之。我𨿽客也﹐久則變主。若不戒謹﹐恐蹈敵人掩襲之奇。故不但敵眾與彊當防之﹐𨿽或寡弱﹐未必非冒頓之匿其精眾而示羸少也﹐其防之尢宜加意。未戰若見敵﹐則備之極其周。已會若不勝﹐則慮之極其至。旣勝若初會﹐則將不驕而卒不惰﹐故能益整其兵於殺敵之後﹐縱追而亦不入其伏。此乃不因勝以弛防者也。所以師出萬全﹐而無一失。朱然終日欽欽﹐有如對敵似之。

15。是以我未可戰﹐則謹守弗失﹐待敵之敝而勝之。故寧不勝﹐毋或陷眾﹔寧久持﹐毋惑欺敵。陷眾欺敵﹐未有不敗者也。

﹝批評﹞二「寧」字﹐最當玩索。

﹝原注﹞此又言不惟防敵﹐而亦不輕戰。我未可戰者﹐時勢未利也。待敵之敝者﹐俟其有隙也。如越王苦心教訓﹐伺吳之輕銳盡死於齊晉﹐爭長黃池﹐國內空虛﹐方潛師往伐之類。寧不勝﹑寧久持者﹐非眞甘於曠日無功也﹐恐躁動求勝﹐勝未必得﹐而自貽欺敵陷眾之敗。故寧少忍一時﹐而不貪目前之勝也。吳王驕肆而輕鄰國﹐卒爲越所陷滅﹐未知此義耳。有國者﹐戒之戒之﹗

16。凡敵誘吾以利者﹐我思其災。激吾以怒者﹐我思其變。此以有虞待不虞﹐不徒從人而忘自備也。

﹝批評﹞足爲貪利忿速者戒﹗

﹝原注﹞利﹐便宜也﹐非專指貨利言。災﹐害也。變﹐機詐也。誘利思災﹐如先主立營於平地﹐陸遜揣知其必有巧﹔激怒思變﹐如孔明辱魏以巾幗﹐司馬懿受之而不動﹔言敵𨿽誘之﹑激之﹐吾惟自備而不從﹐則非不虞者矣﹐烏至於敗﹖彼趙軍空壁逐信於背水﹐子玉忿不思難而遽戰﹐其喪亡也允宜。此又足上愼防而不輕出意。

17。敵若有釁﹐機不可失﹐則警吾之備而乘之。兵備未警﹐不先從敵﹐此得之多者也。

﹝批評﹞「警備」﹐正是勝敵之本。

﹝原注﹞此言敵𨿽有可乘之隙﹐而猶必警吾之備﹐則能立於不敗之地矣。視夫不顧家計﹐而徼幸於勝人者﹐奚啻天淵哉﹗故曰「得之多」﹐正應首節之意。吁﹐有隙尙警﹐無隙之警﹐益可知矣﹗

18。夫兵不貴分﹐分則力寡﹔兵不貴遠﹐遠則勢疏。是不惟寡弱在我﹐而彊眾在敵也﹐𨿽我彊我眾﹐亦防敵之乘我也。苟能審勢而行﹐因機而變﹐則敵亦焉能乘我哉﹖

﹝批評﹞上言敵𨿽寡弱﹐當防﹔此言己𨿽彊眾﹐亦當防。有交互覆出意。審勢因機﹐兵之術盡矣﹗

﹝原注﹞此言分屯﹑隔遠﹐未免力寡而勢疏。恐倉卒應援不及﹐故非所貴。務家計者﹐亟宜知之。然言寡弱﹐而又推出彊眾亦當防敵者﹐蓋因世將慮己寡弱﹑敵彊眾則防﹐恃己彊眾者﹐多忽防而爲敵乘故也。若不泥於彊眾﹐惟審時勢而後行﹐因事機而變化﹐則我家之計立矣。敵縱善謀﹐何由而乘之﹖吳漢與劉尙分屯﹐而能潛行就尙﹐是能審勢因機者。

19。且天下之乘﹐不在敵﹐則在我﹔不在我﹐則在敵。故己可以乘人﹐而人亦可以乘己者﹐不可以不防。人或有以謀己﹐而己亦可以謀人者﹐不可以不知。此兵之至計﹐不可不察也。

﹝批評﹞知彼知己﹐無餘蘊矣。

﹝原注﹞此是總結用兵有彼己之分。大約乘人者勝﹐受其乘者敗。故當因己之欲乘﹐而推之於敵﹔因敵之所謀﹐而反之於己。則敵無可隱之情﹐己有全備之計。所以首節曰「可保其必不敗也。」此亦應前「我攻敵左」五句意。乘﹐如乘馬之乘﹐乃因隙襲之也。昔智伯挾韓﹑魏攻趙﹐決水以灌晉陽﹐而卒於韓﹑魏生變﹐反灌己軍﹐是欲乘人﹐而不能防人之乘己也。襄子因智伯約韓﹑魏而決水攻己﹐遂陰通韓﹑魏以灌智伯﹐是能因人之謀﹐而卽以謀人也。能否之間﹐存亡頓異。故爲兵之至計﹐有國所宜深察而愼之也。

達權第三﹝題解﹞達權者﹐通達權變也。家計旣立﹐則凡軍中之事﹐備之周密﹐已不敗矣。然欲取勝﹐猶須見微知著﹐隨機轉移﹐以通達夫權變﹐而不可膠弦襲轍也。故以《達權》爲第三﹐而繼於《家計》之後。

20。凡兵出於國﹐民和於野﹐固當以必死爲節﹐必克爲志﹐尢先於達權。

﹝批評﹞首言「達權」﹐最有見。

﹝原注﹞權﹐秤錘也﹐所以稱物之輕重﹐而往來以取中者也。故道之變通亦曰權。用兵者﹐權之不達﹐則不能料度彼己﹐而執一不通。必死者可殺﹐必克者可誘﹐𨿽有志節何益哉﹖是以當先權敵之何如﹐可以死﹐可以無死﹔可以克﹐可以無克﹐而後得其中也。此見徒勇者不足恃。民和﹐「和」字不重﹐總是交和而捨意。

21。不可聽淫言﹐不可信讖緯﹐不可拘風占﹐不可惑物異。

﹝批評﹞「四者」足以佐勝﹐但當假之﹐而不可泥﹐此定論也。

﹝原注﹞「四者」皆異端虛誕之事﹐制之以誑敵則可﹐若我偶值之﹐惟當權之於心﹐而禁祥去疑﹐切不可聽信拘惑也。聽﹐則爲於闐之求馬。信﹐則爲陳嬰之欲自王。拘﹐則無符彥卿逆風之功。惑﹐則無李孝恭杯血之解故耳。

22。居常慮變﹐處易備卒。屯營者﹐務持重。臨敵者﹐貴合謀。接戰者﹐先示形。納降者﹐須防僞。襲人者﹐顧本營。伏兵者﹐視地利。攻眾者﹐解其心。陷堅者﹐孤其勢。遠徵者﹐警其赴救。追奔者﹐防其分兵。突進者﹐矢石在前。無糧者﹐乘飽以戰。卒遇敵者﹐不可妄動。見異物者﹐不可輒發。過險阻者﹐不可不速。遣間諜者﹐不可不密。凡此皆宜達之以權也。

﹝批評﹞軍中大要不出於此﹐良將能之﹐故勝而無失。

﹝原注﹞此與下節﹐皆備己乘人之人事所當盡者﹐非比上「四事」也。「居常」二句﹐防未然也﹐如程不識之夜擊刁鬥。持重者﹐不輕動也﹐如亞夫之夜驚堅臥。合謀者﹐集羣策也﹐如越王之會議伐吳。接戰而示其形﹐則敵莫測﹐如韓信背水之陣也。納降而防其僞﹐則敵難欺﹐無曹操赤壁之焚也。將襲而返顧﹐則無失﹐可免龐涓腹心之憂也。欲伏而相地﹐則計行﹐必成孫臏馬陵之功也。解其心﹐𨿽眾無用﹐則如李靖之棄舟江中﹐而蕭銑兵疑不敢進也。孤其勢﹐𨿽堅必破﹐則如白起之遮絕後救﹐而趙括卒坑於長平也。遠徵警救﹐救必無功﹐則如唐太宗徵世充而先絕建徳之援也。追奔防分﹐不防有害﹐如成安君逐韓信﹐而不虞赤幟之馳也。突進當慮夫矢石﹐張郃昧之而殞命於木門也。無糧乘飽以進攻﹐項羽知之而勝秦於九戰也。卒遇敵而妄動則必敗﹐故當法李廣之解鞍。見異物而輒發則必危﹐故當戒任福之開盒。險阻宜速過﹐鄧艾所以走陰平而破成都。間諜當密遣﹐陳平所以具惡艸而疑楚羽。凡此十八事﹐皆在己者﹐非權以濟之﹐安能免己之害﹐以取萬全之勝乎﹖此達權所以爲要也。

23。故知兵者﹐必先自備其不虞﹐然後能乘人之不備。乘疑可間﹐乘勞可攻﹐乘饑可困﹐乘分可圖﹐乘虛可驚﹐乘亂可取﹐乘其未至可撓﹐乘其未發可制﹐乘其旣勝可劫﹐乘其旣敗可退。故兵貴乘人﹐不貴人所乘也。

﹝批評﹞乘人之術不止於此﹐推而行之可也。

﹝原注﹞此乘上己之「十八事」﹐能先權而備之﹐則不惟不敗﹐猶可以乘人也。乘﹐與《家計》篇乘意互相發。疑則易讒﹐故可間﹐如田單因樂毅與新王有隙也。勞則易破﹐故可攻﹐如越王知吳之輕銳盡於齊晉也。饑則枵腹﹐故可困﹐如楚軍食盡而漢王破之成臯也。分則勢孤﹐故可圖﹐如張步分屯而耿敗之歷下也。虛則恐懼不安﹐故可驚﹐如左車教韓信之脇燕也。亂則縱橫無紀﹐故可取﹐如謝玄紿苻堅之移陣也。未至則無援﹐故可撓﹐如李靖料蕭銑之兵未集而急促之也。未發則易遏﹐故可制﹐如孟子度諸侯伐齊之謀未動而可止也。旣勝﹐敵必驕﹐故可劫﹐如張遼之以百騎貫吳營也。旣敗﹐敵必避﹐故可退﹐如孔明之射張郃而全軍返也。大約舉此十者﹐以見敵有之﹐俱可用權以乘之﹐但不可爲其乘耳。

24。惟善與敵相持者﹐識眾寡之用﹐明剛柔之宜﹐達進退之機﹐知順逆之勢。

﹝批評﹞達權至此﹐必取勝如神﹗

﹝原注﹞此承上二節言。備己乘人﹐必善於兵者能之。眾寡﹐以人數言﹐識其用﹐則無孤旅縻軍之失。剛柔﹐以戰事言﹐明其宜﹐則無損軍辱國之災。進退﹐以師律言﹐達其機﹐則無逗𨖻彊戰之罪。順逆﹐以天道言﹐知其勢﹐則無妄行後時之悔。此眞達權者之所爲﹐故旣能備己﹐又能乘人﹐萬舉而萬全﹐身安而國利也。識眾寡﹐如王翦非六十萬不可﹐班超三十六人而足。明剛柔﹐如文王之赫然整旅﹐漢髙之謝羽鴻門。達進退﹐如唐太宗晝夜速追仁杲﹐陽處父臨水不戰而旋。知順逆﹐如太公佐武王以伐商﹐王猛願苻堅勿圖晉。

25。彊敵不可怒﹐弱敵不可侮。怒彊敵者殆﹐侮弱敵者悔。故敵能者備之﹐不能者擾之。擾之而未見其可攻者﹐我未善也。備之而見其可攻者﹐我之得多也。

﹝批評﹞「怒」﹑「侮」二字﹐君將當深戒﹔在己在人﹐果皆不可也。

﹝原注﹞此言不能如上節「四者」﹐而妄逞則不可也。古者交鄰以道﹐無分國之彊弱﹐至春秋時﹐乃有怒彊侮弱之失。豈知彊固不可怒﹐而弱尢不可侮乎﹖怒之﹐是螳螂當轍也﹔侮之﹐是不知蜂蠆也﹐故必危殆而自悔。惟當於能者備之﹐不能者擾之﹐然總歸於可攻也。若擾之而反不可攻﹐備之而反可以攻﹐豈無故哉﹗亦備者之多﹐而擾者未得出奇之善也。觀此﹐則彊卽能者﹐不備而怒之﹔弱卽不能者﹐不擾而侮之。精於達權者﹐恐不如是也。「備」字﹐正應前「必先自備」。

26。委敵以貨而勝之者﹐貨在我者也。貪敵之貨而敗焉者﹐貨在敵者也。

﹝批評﹞委貨﹐失之譎﹔貪貨﹐失之愚。愚非權也。

﹝原注﹞晉以垂棘之璧﹑屈產之乘﹐假道於虞以伐虢﹐虞公黷貨而許之後晉並滅虞﹐璧﹑馬仍歸晉﹐是璧藏外庫﹐而馬養外廏也。荀息之謀巧矣哉﹗吁﹐晉可謂善權而虞不能矣。此節之意本此。

27。謂我無可生者﹐激吾眾也。謂敵不足畏者﹐安吾民也。布疑言於人耳者﹐使人感也。置赤心於人腹者﹐使人信也。

﹝批評﹞凡此﹐皆軍之微機﹐最宜先務。

﹝原注﹞我無可生﹐如班超激怒三十六人﹐曰「鄯善拘吾屬送匈奴﹐骨肉長爲豺狼食矣。」敵不足畏﹐如司馬懿畏蜀如虎﹐乃假言曰「亮止五丈原﹐諸將無事矣。」布疑言於人耳﹐如田單令於城中﹐當有神人爲我師﹐而每出約束﹐必稱神師。置赤心於人腹﹐如蕭王破降銅馬﹐封其渠帥爲列侯﹐而自乘輕騎﹐橫行部陣。此皆能達權者﹐故又舉之。

28。可使敵兵知吾之仁﹐而不可使吾兵知敵之仁。可使吾兵知敵之暴﹐而不可使敵兵知吾之暴。使吾兵知敵之仁者﹐散吾之眾也。使敵兵知吾之暴者﹐堅吾之敵也。

﹝批評﹞「仁」﹑「暴」二字大相反﹐效果捷於影響。

﹝原注﹞吾兵知敵之仁﹐則無斗心而潰散。敵兵知吾之暴﹐則效死命而益堅﹐故皆不可使。惟可使吾兵知吾之仁﹐必捐生以除暴。使敵兵知敵之暴﹐必憤怨而歸仁。仁暴異﹐而興亡基於此矣﹐安可不知權哉﹖仁﹐如漢髙之約法三章。暴﹐如項羽之所過殘滅。散眾﹐則如陳平諸人咸歸漢﹐而八千子弟無一還也。堅敵﹐則如天下諸侯共滅楚﹐而各戰其地以自效也。

29。若夫臨敵而刑以惕眾﹐將戰而殺以震威者﹐忍人也。足以失士之心而激之變﹐非所以令眾庶見也。

﹝批評﹞能法曹彬﹐必無此失。

﹝原注﹞臨敵將戰﹐勝負在於須臾﹐固當重賞以勸其前﹐尢貴嚴刑以警其退。此𨿽軍法之常﹐然不可有成心也。若臨敵而借刑以惕眾﹐穰苴之斬莊賈。將戰而故殺以震威﹐如楊素之求人過﹐非忍心害理而何﹖此可偶一行之﹐屢則必有肘腋之變。故無令眾人見而生異心也。此特爲濫刑妄殺者戒﹐亦根上「暴」字而發﹐乃權之不善者。

30。故兵無他術﹐察仁暴﹐明備乘﹐而權以行之﹐勝斯生矣。然勝敗亦無常也。戰𨿽勝﹐驕矜持之者死。兵𨿽敗﹐精專謀之者生。

﹝批評﹞權系生死焉﹐可不達﹖

﹝原注﹞此總承通篇之意而結之。勝敗無常﹐惟權乃定。驕矜則昧於權矣﹐必暴而乘人。精專則達於權矣﹐必仁而自備。此所以有生死之別﹐身閫責者愼之。

持衡第四﹝題解﹞持衡者﹐持攻守而校其優劣﹐如衡之低昂無差也。古云「鑑空衡平」﹐篇取此義。蓋權𨿽當達﹐而不能悉其利害﹐妄於攻﹐怯於守﹐則未有不敗者。必察形審機行之﹐而終於心气斯可。故以《持衡》繼《達權》爲第四。

31。凡以守待敵者佚﹐以攻待敵者勞﹐勞佚之相乘﹐而利歸於守也。攻則力合而難敵﹐守則勢分而難救﹐分合之相乘﹐而利歸於攻也。守之順者攻之逆﹐攻之易者守之難﹐攻守之相乘﹐而勝負之機不定也。故欲低昂之﹐不可不如持衡然。

﹝批評﹞先陳攻守之利災﹐使人知所法戒﹐極爲確論。

﹝原注﹞通篇皆是析攻守之義。此則先言攻守之利也。以勞佚言﹐守佚而攻勞﹐故守得其利。如韋孝寬鎭玉壁﹐因髙歡之攻﹐乃曰「攻者自勞﹐守者自佚。」卒使歡計窮力屈而逃。以分合言﹐攻合而守分﹐故攻得其利。如耿討張步﹐步遣費邑軍歷下﹐又分屯祝阿﹑泰山﹑鐘城數十營以待﹐並眾悉力攻之﹐卒致步損將失城而遁。以順逆難易言﹐守順攻逆﹐則逆必敗﹔攻易守難﹐則難必亡。如劉順昌之守﹐是順也﹐而兀輕忽逆攻之﹐安能破其城﹖孟達上庸之守﹐是難也﹐而司馬懿八道易攻之﹐安能堅其守﹖故攻守之勝負﹐其機又莫定也﹐欲其定﹐非如持衡﹐惡乎能哉﹖

32。衡之不持﹐頓兵堅城之下﹐暴卒風雨之中﹐野掠之不獲﹐而先登之不入﹐此攻之災也。兵不稱其城﹐糧不稱其兵﹐救援之不達﹐而掎角之失勢﹐此守之災也。

﹝原注﹞此言攻守之災。兵頓堅城則難破﹐卒暴風雨則易疲﹐欲掠無得則食匱﹐先登不入則傷多﹐非攻之災害而何﹖兵不稱城﹐難於分布﹔糧不稱兵﹐難於久持﹔救援不達﹐力益不支﹔掎角失勢﹐孤而無助﹐非守之災害而何﹖若此者﹐皆因不能持衡﹐而彊於攻守故也。掎角﹐牽其足而其首也。《左傳》曰「晉人角之﹐諸戎掎之」是也。

33。是以善用兵者﹐違其災而乘其利。用之以攻﹐則守無術﹔用之以守﹐則攻無策。此之謂持衡也。

﹝批評﹞此後俱言攻守之善﹐識見句調精到。

﹝原注﹞此承上二節言﹐惟善兵者能之。違﹐去也。乘﹐因機取利無失也。守無術﹐則攻必勝﹐烏有攻之災。攻無策﹐則守必固﹐烏有守之災。此乃明於持攻守之衡者。下詳言之。

34。是故善攻者﹐噪以動之﹔善守者﹐靜以待之。善攻者﹐屢出擾之而使亂﹐多方誤之而使虛﹔善守者﹐主气蓄之而使銳﹐客气盡之而使衰。

﹝原注﹞自此至末﹐俱錯論攻守之善。所以圖攻守之變處﹐乃總是持衡爲要。噪動﹐揚其威也﹐如耿之陰脇巨裏。靜待﹐密其機也﹐如孔明之卻灑開門。擾之誤之﹐則敵莫測而所備多﹐如伍員之三肄楚師﹐蓄之盡之﹐則己有餘而人不足﹐如曹劌之三鼓後戰。

35。善攻者﹐破其所恃則勢孤﹐執其所愛則計失﹐解其腹心則體潰﹐告以兵威則膽裂﹐示以俘囚則气奪。俟其旣困﹐然後舉兵以從之﹐而敵之城可拔也。善守者﹐塞其險阻以遏之﹐淸其原野以待之﹐絕其糧道以饑之﹐劫其營壘以撓之﹐搗其巢穴以牽之。伺其旣歸﹐然後出以襲之﹐而敵之師可擒也。

﹝原注﹞破所恃﹐如建徳擒而世充失其依。執所愛﹐如甫文斬而髙峻無其計。解腹心﹐如範增讒去而楚羽亡。告兵威﹐如宣王叱使而文懿懼。示俘囚﹐如班超送虜首而鄯善服。俟其旣困從之者﹐恐未困而忿速攻之﹐則所傷必多﹐而且難拔也。塞險阻﹑淸原野﹑絕糧道﹐如李左車教成安君守井陘之隘﹐深溝髙壘﹐假奇兵三萬﹐從間道絕韓信輜重﹐使野無所掠。劫營壘﹐如劉夜斫金兵營﹐折竹爲﹐乘電光以奮擊。搗巢穴﹐如蔣濟勸曹操結東吳襲荊州﹐關羽必返救﹐而樊圍自解。伺其旣歸襲之者﹐恐未動而躁急襲之﹐則彼有餘力﹐而且難擒也。

36。夫攻貴於入﹐攻城而入其所攻﹐猶非善攻者也﹔守貴於出﹐突圍而出其所突﹐猶非善突者也。惟示之以攻﹐而入其所不攻﹔示之以突﹐而出其所不突。此攻守之妙也。

﹝原注﹞入其所攻者爲力難﹐所不攻者易﹐如耿佯敕諸校攻西安﹐而直入臨淄。出其所突者爲力難﹐所不突者易﹐如漢王夜出女子二千人﹐而反走西門。故入所攻﹑出所突者﹐爲非善﹔而入不攻﹑出不突者﹐爲妙也。

37。且亡奴多至降虜﹐必有泄機之災﹐攻之當慮也。姦民易於導寇﹐此爲室中之患﹐守之當防也。

﹝批評﹞有此二者﹐鮮不敗矣﹗

﹝原注﹞此與下節﹐又攻守者所當防慮。軍機不可泄﹐泄之致敗﹐故攻當慮。內患不可養﹐養之禍大﹐故守當防。亡奴降虜泄機﹐如李陵之軍候降匈奴﹐言無後救﹐且矢食將盡﹐遂被浚稽之圍。姦民導寇爲患﹐如韓世忠用海舟邀截兀﹐有閩人姓王者﹐教以海舟無風不動﹐遂僨金人之績。

38。故攻者懼突兵﹐守者懼久困﹔攻者懼敵和﹐守者懼圍闕。突兵則不虞﹐久困則力盡﹔敵和則難取﹐圍闕則易散。此兵之變﹐不可不圖者﹐捨衡何以也﹗

﹝批評﹞懼則戒心生﹐信爲全勝之道。

﹝原注﹞攻太急﹐則有突然之出﹐每防之不及而反敗。守太弱﹐則有日久之困﹐每不能支禦而有失。敵情和同﹐則協心共效﹐安能取之﹖敵圍闕一﹐則人思求出﹐安能固之﹖四者皆兵之變﹐故可懼。欲免夫懼﹐必以之時警於心﹐而如衡之較﹐斯可也。

39。然此特論其形與機變耳﹐攻守實要於無形也。攻者攻其心﹐守者守其气﹐則不滯於形﹐而神於機變﹐此持衡之至要也。

﹝批評﹞「攻心守气」﹐兵家之極致﹐束得精妙﹗

﹝原注﹞此總通篇之意而結之。攻至於攻心﹐則如孔明之七擒七縱而服南蠻。守至於守气﹐則如王霸之軍士斷髮而方奮戰。所以稱攻守之善﹐持衡者莫是過矣。

諜間第五﹝題解﹞諜間者﹐諜知敵情﹐而乘間隙以入之也。欲攻欲守﹐非知敵情不可。欲知敵情﹐非諜間何以得之﹖得則勝﹐失則敗﹐其機至微。故以《諜間》爲第五﹐而繼於《持衡》篇。

40。凡爲將者﹐握三軍之權﹐司萬人之命﹐以與敵對﹐逐於原野﹐相持而不知其情﹐是木偶也﹐相制而不制以術﹐是猛獸也。

﹝批評﹞篇旨𨿽與孫﹝子﹞共同﹐而中間議論自有機軸。

﹝原注﹞將系國之安危﹑三軍司命﹐而與敵爲對﹐勝則生存﹐敗則死亡。欲圖其勝﹐必得敵情﹐而巧以乘之也。否則﹐冥然罔行﹐徒尙其力﹐寧不自速於敗哉﹖木偶﹐有人形而無知識。猛獸﹐逞狂跳而乏機智。故以之警愚暴之將。

41。是故伐人以其主﹐賢於以己伐之也。謀人以其臣﹐賢於以己謀之也。散人之交而合其斗﹐賢於以己斗之也。

﹝批評﹞此暗隱非間莫能﹐意深詞簡。

﹝原注﹞此正制以術處。賢﹐猶愈也﹐謂不費己力而功自成也。伐人以主﹐如陳平以惡艸疑項羽而去範增。謀人以臣﹐如大夫種以寶貨賂伯嚭而亡吳國。散交合斗﹐如張儀散六國之縱﹐而使之互相攻擊也。

42。譬之虎也者﹐噬人者也。虎之牙﹐無不噬矣。委虎以肉﹐無不噬矣。荷戈逐虎﹐無不噬矣。彈虎以石﹐無不噬矣。故使人其牙﹐而我不自。委人以爲肉﹐而我不自委。使人荷戈逐之﹐而我不自逐。我伏其身以彈虎﹐而使人當其怒。凡若此者﹐皆伐人之以其主﹐謀人之以其臣﹐散人之交而合其斗者也。然非諜何以索其情﹐非間何以投其術哉﹖

﹝批評﹞諭得親切有味﹐當玩﹗當玩﹗

﹝原注﹞此以虎諭敵﹐明上節之意。身當其虎﹐必被所傷﹐使人當之﹐則可旁觀而取其利。明用其力﹐敵必相爭﹐巧以乘之﹐則可因隙而制其勝。此乃諜間之功﹐信不可不用也。下言用之之妙﹐勝敗之機。

43。故欲得敵情而間之者﹐當先采物價之騰平﹐察風俗之好尙﹐人事之喜怒﹐覘上下之乖和。然後因隙間親﹐因佞間忠﹐因利間爭﹐因疑間廢﹔誑其語言﹐亂其行止﹐離其腹心﹐散其交與﹐間諜之妙也。

﹝批評﹞舉間之大槪﹐而其妙自見。

﹝原注﹞此舉間諜之妙。「采物價」四句﹐總是欲得敵情。「然後」八句﹐正是行間之巧﹐𨿽未盡﹐餘可類推。因隙間親﹐如因燕惠之隙而間疏樂毅之親。因佞間忠﹐如因伯嚭之佞而間害伍員之忠。因利間爭﹐如因荊州之利而間餌吳蜀之爭。因疑間廢﹐如因項羽之疑而間致範增之廢。誑者﹐虛而欺之也。亂者﹐詭以誤之也。離者﹐潰內人也。散者﹐絕外援也。

44。是故間敵國者﹐在先得其情。欲得敵情者﹐必不惜千金。吝千金而失間之心者﹐敗也。捐千金而得敵之情者﹐勝也。此勝敗之機﹐不可不察也。

﹝批評﹞不惜千金﹐其他可知。議論眞是懇切。

﹝原注﹞此言待間諜之勝敗。間爲密事﹐賞之當厚。厚則人盡心力﹐而敵情無不知﹐故勝。不厚則人不愜願﹐而無心於效用﹐故敗。然則欲圖大功者﹐何靳千金哉﹖漢祖與陳平金﹐不問出入﹔項羽刻印﹐忍弗能予。勝敗之機﹐正在於此。

45。凡間諜之人﹐或望敵之風﹐而傳僞於我﹐或被敵之虐﹐而泄情於彼﹐此皆覆敗之所關也。

﹝批評﹞二者﹐間之大害。

﹝原注﹞此與下節﹐又言間之勝敗。夫傳彼之僞﹐泄我之情﹐比比皆然。主將不察﹐敗可立待。則夫間諜之使﹐安可非其人乎﹗

46。故諜爲敵擒而得歸者﹐勿聽其言。如得實情﹐則顚倒而用之。敵之諜者﹐爲我所得﹐欲滅其迹﹐則殺之囚之。欲用反間﹐則厚之脫之。此必勝之方﹐兵之要也。

﹝批評﹞古人違之﹐而敗者多矣。必竟當依此行。

﹝原注﹞處己間敵﹐間之法克盡﹐故無不勝。勿聽者﹐不遽信也。顚倒用者﹐轉移其事﹐使敵乖所之也。厚之﹐如趙奢佯爲增壘﹐而善食秦人之間。脫之﹐如武穆佯言糧盡﹐而陰逸曹成之諜。

47。故間諜可用而不可恃﹐用之者智也﹐恃之者愚也。

﹝批評﹞「間可用不可恃」一句﹐說透玄關。

﹝原注﹞此通承前意而結之以示警。李靖曰「水能載舟﹐亦能覆舟﹔間能成事﹐亦能敗事。」此間諜之所以可用不可恃也。用之﹐謂善用之也﹐指上「捐千金而得敵情」言﹐非識機者不能﹐故曰智。恃之﹐指上「望敵風而傳僞於我」言﹐卽信聽之不察﹐故曰愚。智愚分而勝敗判。然則人將求爲智者乎﹐將甘爲愚者乎﹖信當擇而愼之矣﹗

敵情第六﹝題解﹞敵情者﹐敵人之情狀也。知之斯可以取勝。然有用間而得者﹐亦有因形而得者﹐故次於《諜間》爲第六。

48。凡兩軍相拒﹐匪我謀敵﹐敵亦謀我。於此不得其情而浪戰﹐是矇瞶也﹐其何以因機致勝哉﹖夫敵情有可得而窺者﹐有不可得而窺者﹐多方之變無窮也。

﹝批評﹞得情卽是知彼﹐苟不知之﹐眞與無同。「變」字用得有味。

﹝原注﹞此言敵情當知。然其變多端﹐知之有難易之別﹐故將不可不察。矇瞶﹐目不明也。

49。是故風馳電擊者﹐勢也。火列星屯者﹐形也。五人爲伍﹐極於萬二千五百人爲一軍者﹐制也。三才﹑五行﹑六花﹑八陣者﹐名也。此可得而窺也。

﹝批評﹞此「四事」乃可易見者。

﹝原注﹞此言情之可窺。風馳電擊﹐諭其戰勢之速也。火列星屯﹐指其兵形之盛也。五人爲伍﹐倍而積之﹐此古之制也。三才﹐在地人﹔五行﹐金木水火土﹐乃太公所制。六花﹐左右虞侯各一﹐左右一箱各一﹐左右二箱各一﹐其形六出﹐乃李靖所制。八陣有天﹑地﹑風﹑云﹑龍飛﹑虎翼﹑鳥翔﹑蛇蟠﹐乃風後所制﹔又有方﹑圓﹑牝﹑牡﹑衝方﹑罘罝﹑車輪﹑雁行﹐乃孫子所制﹔又有曲﹑直﹑銳﹑卦﹑車箱﹑車釭﹑鵝鸛﹑衝陣﹐乃吳子所制﹔又有洞當﹑中黃﹑龍騰﹑鳥翔﹑連衡﹑握奇﹑虎翼﹑折衝﹐乃孔明所制。此諸陣之名也。皆顯於外﹐故可窺之﹐言易也。

50。若夫合而守﹑分而屯者﹐奇正也。大營處易﹑小營據險者﹐犄角也。冥行林麓者﹐伏也。潛越艸莽者﹐覆也。鼓行觀兵者﹐將無能也。臨敵易將者﹐兵有變也。

﹝批評﹞此後俱難識者﹐故當察之。句老意精﹐克符孫子口气。

﹝原注﹞自此至「非詳察之不可得也」﹐俱是敵之情。合守分屯﹐如吳漢與劉尙分屯﹐而復潛兵合之﹐出謝丰之不意﹐非奇正而何﹖易﹐平地也﹔險﹐險阻也。二處立營﹐敵難攻取﹐非犄角而何﹖犄角﹐注見《持衡》第四篇

。伏﹐藏也﹐候敵來而起擊。覆﹐隱也﹐從不意而襲人。鼓行觀兵﹐則兵勢弱而不振﹐非將之無能而何﹖臨敵易將﹐則士心憤而不服﹐非兵之有變而何﹖

51。易衣而行﹑變徼而出者﹐用寡也。列陣以待﹑分道而攻者﹐用眾也。我取其有而不較者﹐害之也。彼棄其有而不惜者﹐利之也。

﹝原注﹞因寡﹐故變易以示眾。因眾﹐故分列以揚威。利之所在﹐人所必爭。觀其失而不較﹐可以知其牽於害。觀其棄而不惜﹐可以知其誘吾兵。

52。彊而示之弱者﹐致我也﹔弱而示之彊者﹐畏我也。以彊爲彊者﹐搏我也﹔以弱爲弱者﹐誤我也。鈴鼓旌﹑衣服號令﹐或效吾之制者﹐亂我也。以是而效彊兵者﹐弱也﹔以是而效弱兵者﹐彊也。

﹝原注﹞兩軍相對﹐除將之智勇﹑兵之多寡外﹐先當識彊弱。欲誘致我﹐使勞倦也。弱反示彊﹐因畏懼我﹐故張大也。本彊而益爲彊之形﹐將震撼搏擊也。本弱而益爲弱之形﹐誤我全不備也。軍中辧識﹐惟在鈴鼓旗﹑衣服號令﹐效我制同﹐是必戰酣之際﹐或昏夜之時﹐欲出奇以亂吾軍也。然效亦有二﹕效彊必弱﹐效弱必彊﹐此一定之勢也。效制﹐如馮異變服而赤眉同之類。

53。鳴鼓樹幟於林谷﹐揚塵聚煙於山野者﹐疑也﹐非所以爲戰也﹐所以走我而彼亦不來也。設是而後至者﹐虛也﹔設是而誘我之至者﹐實也。

﹝原注﹞兵不離於虛實﹐而虛實乃起疑之方。故善用疑者勝﹐善識疑者不敗。林谷山野﹐作爲可疑之形者﹐無非引人之進﹑阻人之退。然欲知其虛實﹐亦觀於彼之後至與誘我之至而已。蓋彼不至﹐是其虛而設此疑我也。誘我至﹐是彼之實而故設伏伺擊也。設疑﹐如晉侯山澤而疏陣﹐漢髙張旗幟於山上之類。

54。激我射而不發者﹐盡吾矢也﹔激我戰而不出者﹐惰吾气也。兩軍相薄﹐勢如風雨﹐我進而敵不動者﹐恃其有弓弩﹑石也﹔我退而敵亦不追者﹐懼吾有奇伏或誘或劫而中傷之也。

﹝原注﹞殺人於百步之外者﹐弓矢之利﹐矢盡則無以及遠。臨敵有必克之功者﹐士卒之气﹐气惰則難以直前。薄﹐逼近也。相逼如風雨之驟﹐危急存亡際也﹐敵非恃弓弩﹑石﹐何以我進而不動﹖非慮誘劫中傷﹐何以我退而不追﹖﹐與同﹐機石也。誘﹐未敗佯退而誘之入伏也。劫﹐引其來追而令別兵劫之也。中傷﹐不以正勝而陰用奇以中傷之也。

55。凡此皆敵之情﹐非詳察之不可得也。

﹝原注﹞此通結上文言。凡此二十四事﹐皆敵情之所在。隱微而難知者﹐必須詳察得之﹐斯可勝也。

56。故我進而敵亦進者﹐戰﹔我退而敵亦退者﹐散﹔我退而敵進者﹐或伏吾前﹔我進而敵退者﹐當防其姦。是以敗而亂行﹐分兵逐之﹔敗而不亂﹐斂兵勿追﹔未敗而逃﹐勿爲所欺﹔旣敗而復﹐必謹察之。此敵之情﹐勝敗之機也。

﹝原注﹞上言敵情未盡﹐此又槪舉其進退之故也。兩進必戰﹐兩退必散﹐乃自然之勢﹐人所易見。若我退敵進﹐恐吾之前有伏兵將夾擊也﹔我進而敵退﹐恐其佯走誘我﹐故當防也。與上「我退而敵不追」互相發。同敗也﹐而有亂不亂者。亂爲眞敗當逐﹐而不亂者僞也﹐故勿可追﹐追則恐墮其計也。未敗而先逃﹐必有伏兵伺我﹔旣敗而復來﹐必有報怨私謀﹐一爲所欺而不察﹐則將入其伏而昧於應矣。此亦敵之情﹐知之者勝﹐不知者不勝﹐其機可不愼乎﹗

57。如得敵情﹐乘而勿失。不得其情﹐形之乃知。能形敵而得其情者﹐兵之妙也。

﹝原注﹞承上言得敵情有可勝之機﹐則當乘以速進而不可失。若未得情﹐必以我之虛實彊弱形之﹐乃爲可知。夫敵情亦難得﹐而得之由於形之﹐則形敵誠兵家之妙用也。

58。夫敵不示我以情﹐亦猶我不以情示敵也。故兵之所忌者﹐未必其可畏﹔而可畏者﹐或出於所忌之外。兵之所忽者﹐未必其可易﹔而可易者﹐或出於所忽之中。苟能眞知可畏與可易﹐然後可以語敵矣。

﹝批評﹞忌﹑畏﹑忽﹑易四字﹐說透兵家之狀。

﹝原注﹞此總一篇之意而結之。言用兵以得敵情爲要﹐而敵情實隱微而不露。所忌﹐敵之情爲我所忌也。畏﹐我因忌而生懼心也。所忽﹐敵之情我可忽之也。易﹐我因忽而生輕心也。夫人忌者必畏﹐而又未必可畏﹐或出於忌之外﹐則當無所不畏。忽者必易﹐而又未必可易﹐或出於忽之中﹐則當深戒夫易。果能於忌中而知不足畏﹐於忽中而知不當易﹐常畏而不易焉。是敵𨿽欲隱其情﹐吾知無隙之可投﹐情終爲我所得﹐而勝之必矣。故可語云者﹐許之之辭也。

軍勢第七﹝題解﹞軍勢者﹐三軍之體勢也。其轉移虛實彊弱﹐全在於將。將非賢能不可﹐任之不專亦不可。將賢而任專﹐斯軍勢彊實﹐而戰無不力矣。蓋上篇言當得敵情﹐若無賢將以治兵﹐則軍勢虛弱而不振﹐𨿽得其情﹐亦難於取勝也。故以《軍勢》繼之爲第七篇

。

59。將之用兵﹐實則勝﹐虛則敗。虛實之分﹐勝敗之機也。實而虛﹐虛而實﹐實實而虛虛﹐不與焉。實實虛虛﹐戰道也﹐非所以言軍勢也。軍之勢﹐亦觀於彊弱而已。然彊不期實而自實﹐弱不期虛而自虛。故卽彊弱而虛實可知也﹐卽虛實而勝敗可判也。

﹝批評﹞以虛實﹑彊弱言勢﹐何等親切﹗

﹝原注﹞此先以虛實彊弱論軍勢。「實則勝」四句﹐以定體言﹔「實而虛」四句﹐以變化言。蓋虛實無形﹐而彊弱有迹。然彊自實﹐弱自虛﹐亦必然之理。故欲知虛實﹐當先觀其彊弱也。大抵虛實由彊弱而生﹐勝敗因虛實而決。卽此可以推彼﹐故曰「可知」﹑「可判」。

60。且三軍之勢﹐如人一身。大將﹐心也﹔士眾﹐四體百骸也。軍需輜重﹐飲食也。教練紀律﹐體悉賞罰﹐所以培植元气﹑振勵精神也。是三軍之勢﹐莫重於將﹐選將之道﹐不可不愼也。

﹝批評﹞將統士卒﹐如心爲一身之主﹐心正則身安﹐所以當重。

﹝原注﹞此以人身諭軍勢﹐而歸重於將也。

61。夫將有儒將﹐有武將﹐有大將。儒將者﹐決勝廟堂者也﹔武將者﹐折衝千里者也﹔大將者﹐深明天地﹑兼資文武者也。凡此三者﹐國之柱石﹐民之司命﹐而非偏裨之選也。

﹝批評﹞將必如此三者﹐方爲有益。

﹝原注﹞此言將有三等﹐非偏裨可比也。決勝廟堂﹐如張良運籌帷幄之中﹐決勝千里之外。折衝千里﹐如韓信連百萬之眾﹐戰必勝﹐攻必取。深明天地﹐如孫子之知天知地。兼資文武﹐如吉甫之萬邦爲憲。折﹐毀斷也。衝﹐旗竿也。折敵之衝﹐言全勝也。

62。聖王之選將也﹐必擇是材而用之。苟得其人﹐授之專閫﹐不中制﹐不外監﹐不分權﹐不信讒。故養兵者﹐主也﹔治兵者﹐將也。兵之權﹐不握於主而握於將﹐然後將得以盡其才。

﹝批評﹞用將如此禮﹐何患無成功﹖惜乎﹐今之不然﹗

﹝原注﹞此言古聖王選任將帥之道。總是上惟養兵﹐而不侵其治兵之權﹐則將能治兵﹐可盡其破敵之才。不分權﹐如漢髙因蕭何薦韓信﹐築壇具禮﹐拜爲大將而任之﹔宋太祖遣曹彬下江南﹐賜以匣劍﹐副將而下不用命者斬之。不信讒﹐如魏文侯使樂羊伐中山﹐謗書盈篋而不問﹔燕昭王使樂毅圍臨淄﹐謗言日至而無疑﹐此所以俱能成功。若唐玄宗督歌舒翰進戰﹐則中制矣﹔魚朝恩爲李光弼監軍﹐則外監矣﹐安得不敗乎﹖眞可爲萬世之法戒。

63。凡兵﹐甲冑之不堅﹐袒裼也﹔器械之不利﹐徒手也﹐其法三不當一。枵腹以待敵﹐猶病體也﹔羸馬以入陣﹐猶病足也﹐其法五不當一。手足之不便﹐猶縶縛也﹔行陣之不閒﹐猶荊棘也﹐其法十不當一。上不愛下﹐下不親上﹐厚賞之不激﹐而苛罰之不畏﹐是猶心亂而肢痿也﹐其法百不當一。

﹝批評﹞詞精義正﹐儼然今之獘也﹗

﹝原注﹞此與下節﹐明篇首「實則勝﹐虛則敗」意。此則言將不能治兵﹐其勢弱而難以當敵也。三不當一者﹐無甲冑器械也。五不當一者﹐乏糧儲芻秣也。十不當一者﹐昧於步伐止齊也。百不當一者﹐失於鼓舞振作也。此見兵不治而勢弱﹐去敵至於百倍如此﹐非虛而何﹖此所以敗也。

64。故能教戒於先﹐則梃可格刃﹐以一當十之兵也。使民親其上﹑死其長﹐則心雄敵愾﹐以一當百之兵也。一當五﹐一當三﹐未何言哉﹗

﹝批評﹞此正是聖賢保邦心法。

﹝原注﹞此言治之有素﹐則軍勢彊而可以無敵﹐義與上節相反﹐亦至百倍﹐彊必實矣﹐此所以勝也。

65。是以其道可數焉。足其芻糧﹐備其鎧器﹐習其擊刺﹐熟其進止﹐明其分數﹐諳其旗鼓﹐正其體統﹐嚴其號令。未已也﹐又卹其饑寒﹐憂其疾苦﹐別其功過﹐公其賞罰﹐均其勞佚﹐釋其疑貳。則三軍之勢不傷﹐而日漸彊實矣。

﹝批評﹞修保軍勢﹐無出於此。

﹝原注﹞此言治兵之道。足其芻糧﹐則無枵腹羸馬矣。備其鎧器﹐則無袒裼徒手矣。習擊刺﹐熟進止﹐明分數﹐諳旗鼓﹐正體統﹐嚴號令﹐則教戒於先﹐而無縶縛荊棘之患矣。卹饑寒﹐憂疾苦﹐別功過﹐公賞罰﹐均勞佚﹐釋疑貳﹐則人皆親上死長﹐而無不愛不親﹑不激不畏之獘矣。此三軍之勢﹐所以無傷而日漸彊﹐彊自實也。

66。然兵不可使驕﹐驕則難制﹔不可使玩﹐玩則難用。故善用兵者﹐體備上十四事而時出之。先之以身而非褻也﹐浹之以和而非懦也﹐撫之以仁而非姑息也﹐斷之以刑而非殘忍也﹐勵之以義而不賞自勸也﹐教之以禮而不怒自威也。夫然後驕玩不作。三軍之勢﹐如山之重﹑如火之烈﹑如雷霆之迅速﹑如江漢之不竭者﹐彊實也。

﹝批評﹞驕玩非一日所成﹐善兵者﹐必無此獘。軍勢至此﹐眞可無敵於天下﹗

﹝原注﹞此亦治之之方﹐所以足上節之義。驕者﹐狎恩恃愛也。玩者﹐廢時藐視也。善兵者知之﹐故能治。「先之以身」六句﹐正是治之事。是以軍勢彊實﹐而不流於驕之難制﹑玩之難用也。如山持重﹐諭其莫能動﹔如火能烈﹐諭其莫能當﹔如雷霆迅速﹐諭其不可禦﹔如江漢不竭﹐諭其不可止。軍勢至此﹐一當乎百﹐非賢將何以能之﹖非聖王選之精﹑任之專﹐何以致之﹖信乎﹐論軍之勢者﹐先於統軍持勢之本﹐求之斯善耳﹗

兵機第八﹝題解﹞兵機者﹐用兵之機括也。上篇言軍勢﹐所以壯我之勢。勢顯於外﹐𨿽足以壓敵﹐苟無機以運量其間﹐則淺露而易見﹐何以收萬全之勝﹖故以《兵機》次於《軍勢》﹐爲第八篇

。

67。凡用兵之法﹐主客無常態﹐戰守無常形﹐分合無常制﹐進退無常度﹐動靜無常期﹐伸縮無常勢﹐出沒變化﹐敵不可測﹐此之謂兵機。

﹝批評﹞天之中否﹐系乎一機﹔兵之勝敗﹐亦系乎此機。亦妙矣哉﹗

﹝原注﹞惟無常﹐則運用之妙存於心矣﹐故曰「機」。

68。故以奇爲奇﹐以正爲正者﹐膠柱調瑟之士也。以奇爲正﹐以正爲奇者﹐臨書模畫之徒也。我奇而示敵以正﹐我正而示敵以奇者﹐知勝者也。我奇而敵不知其爲奇﹐我正而敵不知其爲正者﹐知勝之勝者也。凡兵之所交﹐陣之所向﹐勝負決於斯須﹐存亡辧於頃刻者﹐無非奇正形之也。

﹝批評﹞知機方可用奇正﹐善於奇正者﹐非知機亦不能。

﹝原注﹞此槪論奇正之用。膠柱調瑟﹐不合變者也。臨書模畫﹐不善變者也。惟奇示之正﹐正示之奇﹐則能變矣。我之奇正﹐敵皆不知﹐則變而神矣。能之者勝而存﹐不能者負而亡﹐皆奇正使然也。

69。故善制敵者﹐愚之使敵信之﹐誑之使敵疑之﹔韜其所長而使之玩﹐暴其所短而使之惑﹔謬其號令而使之聾﹐變其旗章而使之瞽﹔祕其所忌以疏其防﹐投其所欲以昏其志﹔告之以情以款其謀﹐惕之以威以奪其气。

﹝批評﹞用兵若此﹐果可語機。

﹝原注﹞此十事乃藏機而用處。愚之使信﹐誑之使疑﹐如陳平易太牢以惡艸﹐愚誑項羽﹐羽卽信之而疑範增。韜長使玩﹐暴短使惑﹐如韓信潛遣赤幟﹐而故陳背水﹐使趙人玩惑之底於敗亡。謬其號令﹐如武穆得曹成之諜﹐佯泄食盡﹐縱之而誘其來攻。變其旗章﹐如馮異與赤眉戰久﹐變服與同﹐亂之而致其莫識。祕忌疏防﹐投欲昏志﹐如越王隱其教訓復仇之志﹐陽爲恭順獻納之勤﹐俾吳王日肆驕淫而忘備。告情款謀﹐如華元登子反之牀﹐直陳宋之困餒而楚師果退。惕威奪气﹐如寇恂集諸縣之兵﹐大呼「劉公兵到」﹐而蘇茂陣動。此皆機之所在也。

70。故敵之實﹐我虛之﹔我之實﹐敵不可得而虛也。敵之虛﹐我乘之﹔我之虛﹐敵不可得而乘也。我實其實﹐將以從敵也。我虛其實﹐將以疑敵也。我實其虛﹐將以違敵也。我虛其實﹐將以致敵也。我虛其實﹐將以致敵也。虛實之機﹐變生於敵﹐淵微之妙﹐鬼神莫知﹐然後能狃敵而成功。

﹝批評﹞前言奇正﹐此言虛實﹐俱是機之妙處﹐義亦互相發。

﹝原注﹞此因上十事﹐而又以虛實總言機之莫測也。能虛敵之實﹐而乘敵之虛﹐我不爲敵所虛所乘﹐則本立矣。由是實而卽示實﹐將從敵與之戰也。虛而卽示虛﹐將疑敵使不進也。本虛而實之﹐將乖違敵之心志也。本實而虛之﹐將引致敵之自來也。變化幾微﹐隱而難測﹐故敵惟溺於近小之利﹐我可成其遠大之功也。

71。夫敵兵彊而驟進者﹐气之暴也。師老而遽退者﹐罷之極也。捨而不我逼者﹐慮有巧也。去而不我追者﹐懼有謀也。分兵以戰﹐中軍潛突而敵不悟者﹐迷於害也。合戰少卻﹐左右掩擊而敵不虞者﹐汩於利也。累挫之敵﹐不煩頓旅﹐示之以旌而可遁者﹐餘威之所震也。故傷弓之鳥﹐可以虛下﹔決蹯之獸﹐可以驚奔。

﹝批評﹞敵機之善否﹐能知之斯可乘之﹐亦將之所當喫緊。

﹝原注﹞此言不惟藏己之機﹐猶當知敵之機。兵彊驟進﹐如項羽聞沛公先入關﹐大怒饗士﹐期旦日破之﹐是其暴也。師老遽退﹐如髙歡攻孝寬於玉壁﹐苦戰六旬而困﹐乘夜以遁去﹐是其罷也。捨而不逼﹐如先主平地立營﹐而遜不敢犯﹐是揣之有巧也。去而不追﹐如孔明退師祁山﹐而懿不敢追﹐是疑其有謀也。分兵潛突﹐如越之伐吳﹐先鳴鼓分兵﹐旣以中軍潛涉﹐吳乃不悟而分應﹐是昧於攻其無備之害也。少卻掩擊﹐如唐之建成﹐先義師少卻﹐旣而太宗橫擊﹐老生不虞而被擒﹐是溺於乘隙輕進之利也。示以旌而可遁﹐如金兵驚見順昌旗幟﹔曹成驚聞嶽家軍來﹐若非震於劉﹑武穆之餘威﹐何悉遁如此﹖「傷弓之鳥」四句﹐乃古語﹐引之以證餘威意。此皆敵之機﹐我亦不可不知也。

72。其藏機誤敵之妙﹐使之履危蹈險而不覺﹐誠如投於水火中。故敵欲戰而不能勝也﹐欲守而不能固也﹐欲分而不能散也﹐欲合而不能集也﹐欲進而不能前也﹐欲退而不能去也﹐欲動而不能奮也﹐欲靜而不能安也﹐欲伸而不能張也﹐欲縮而不能斂也。以我較之﹐無分於主客﹐有機存焉。則彼𨿽眾﹐亦何慮其不敵哉﹖

﹝批評﹞深達兵機﹐則制敵而無慮其眾﹐況未必眾乎﹗

﹝原注﹞此直關首節﹐言敵中我機﹐故行皆窒礙﹐𨿽眾亦無益也。

73。是以善用兵者﹐天時不能爲之撓﹐地形不能爲之阻﹐惟能因機而制變﹐擇利以行權﹐則電霧風雪爲之資﹐險易廣狹爲之用。

﹝原注﹞此見兵之有機﹐乃人之所設。將旣能盡人事﹐則天時地利不能撓阻﹐而反爲吾人事之助矣。機﹐誠兵家要矣夫﹗

戰形第九﹝題解﹞戰形者﹐臨敵合戰之形也。上二篇勢實機深﹐固足以制勝﹐而戰之形有未識﹐又何以預決彼己之勝負﹖故列《戰形》爲第九。

74。夫兵有戰之形﹐有所以戰之形。鼓行旌指﹐兵刃相搏﹐戰之形也。虛實藏勢﹐向背隱機﹐所以戰之形也。故知戰之形非難﹐而能知所以戰之形爲難。能知所以戰之形﹐則能因形以措勝。因形以措勝者﹐上智也。

﹝批評﹞戰形有所以﹐乃察微探玄之論。

﹝原注﹞用兵者多徒知戰之形﹐而求其知所以戰之形者﹐則鮮矣﹐故每泥惑於戰之形而取敗。若能知其所以﹐因之變化﹐自無不勝﹐非上智之將而何﹖

75。戰有必勝之形者五﹕得天之時者勝﹐得地之利者勝﹐得敵之情者勝﹐得士之心者勝﹐得事之機者勝。此五勝者﹐虛實之勢也。將之用其形者﹐得其一﹐勝之基﹔得其二﹐勝可期﹔得其三﹐勝可必﹔得其四﹐民乃歸﹔得其五﹐天下無敵。

﹝批評﹞意見因「全」﹐詞句道勁。

﹝原注﹞此舉必勝之形有五﹐將能得之斯勝﹐惟全得者爲無敵也。虛實之勢﹐謂彼我之間﹐得之者實﹐失之者虛﹐見當愼之﹐不可自去其勢也。得天時勝﹐如崔浩謂五星並出東方﹐利西伐﹐果大破赫連昌之類。得地利勝﹐如趙奢先據北山﹐秦人爭不得上﹐遂大勝之之類。得敵情勝﹐如韋孝寬以金貨遺齊人﹐盡得其動靜﹐卒能間死明月之類。得士心勝﹐如李晟以忠義感發士心﹐𨿽盛夏衣裘無攜怨﹐卒能破朱之類。得事機勝﹐如漢髙爲義帝發喪﹐名羽爲賊﹐卒能破楚之類。

76。戰有必敗之形者五﹕謀人而使人知者敗﹐詐人而使人識者敗﹐間人而使人反者敗﹐乘人而使人覺者敗﹐攻人而使人襲者敗。此五敗者﹐向背之機﹐用其形者之失也。五者之中﹐若有其一﹐敵無人焉﹐猶或庶幾﹐敵如有人﹐敗復何疑﹖

﹝原注﹞此舉必敗之形有五﹐言五者斷不可有一﹐有則決爲敵所敗也。僥幸於敵之無人者﹐豈良策哉﹖向背﹐猶言順逆。向背之機﹐謂此五者﹐順其機而行之﹐原有可勝之理﹐惟逆其機而露其形﹐故失於不密而害成耳。謀人使知﹐如陳余不聽左車堅壁淸野﹑間道絕糧之謀﹐而韓信得以諜知之類。詐人使識﹐如王恢覆兵三十萬於馬邑之旁﹐而匈奴聞詐驚去之類。間人使反﹐如秦人用間﹐趙奢反畱壁增壘而善食遣之之類。乘人使覺﹐如秦孟明提兵百萬﹐千里乘鄭﹐致弦髙傳告於穆公﹐而秦之三大夫皆奔之類。攻人使襲﹐如關羽悉力攻樊城﹐不虞曹操結吳﹐使呂蒙得暗取荊州之類。

77。故知兵之士﹐審其虛實﹐察其向背﹐以我量敵﹐以敵量我。敵得勝之形﹐我𨿽無敗之形﹐難保其不敗也。敵有敗之形﹐我𨿽無勝之形﹐可冀其能勝也。況勝在敵而敗在我﹐敗在敵而勝在我哉﹗吾兩持度之﹐勝負可知矣。

﹝批評﹞此正是較量彼﹝我﹞也。

﹝原注﹞此總承上二節。言彼我之間﹐敵得勝形﹐則我無敗形者﹐亦難求勝。敵有敗形﹐則我無勝形者﹐亦未必敗。又何疑於勝敗之形相懸者哉﹖故度之而卽知也。

78。是以因形而推之以制戰。敵飽我饑﹐則掠不容緩﹔敵眾我寡﹐則險不容失﹔敵彊我弱﹐則謀不可以不急﹔敵攻我守﹐則備不可以不周﹔敵佚我勞﹐則銳不可以不蓄﹔敵動我靜﹐則亦不可以不圖。此不惟知勝之形﹐而且知制勝之術者也。

﹝批評﹞此因形措勝之妙﹐軍之急務。

﹝原注﹞此又於戰形之外﹐推言制勝之術。蓋非縱掠不足以濟饑﹐非據險不足以用寡﹐非急謀不足以摧彊﹐非周備不足以禦攻﹐非蓄銳不足以卹勞﹐非圖變不足以制動。故皆云不可者﹐警之之詞也。

79。明乎此者﹐𨿽未合戰﹐而勝之形已在於目中。不明乎此﹐而彊以戰﹐徒多殺兵耳。

﹝原注﹞「此」字﹐指上六事﹐皆制勝之術。故明則勝可先知﹐不明則敗可立待。有閫外責者﹐其圖之哉﹗

方術第十﹝題解﹞方術﹐多方之巧法也。幻術﹐妖妄之邪行也。二者能之﹐斯可以佐吾之勝﹔知之﹐斯可以免士之災。故於《戰形》之後﹐而以《方術》爲第十篇

。欲將之究心於所用﹐亦能應夫卒也。

80。兵也者﹐以巧取勝者也。故通小術者﹐可以集大事﹔精小藝者﹐可以成大功。術不厭卑陋﹐藝不厭微賤﹐惟兵爲然也。

﹝批評﹞「巧」字﹐一篇大意。

﹝原注﹞此言兵不可泥於常法﹐當變通詭道以愚惑之。故凡小術小藝﹐堪以佐勝者﹐軍中亦所必資。此舉其大意﹐下詳列之。

81。彼刻木爲鳥﹐束槁爲人﹐樹柵爲城﹐結艸爲陣者﹐所以形敵而使疑也。

﹝批評﹞此後俱言方術。

﹝原注﹞此是僞設以愚敵人之目。

82。川流可引﹐山陵可通﹐丘阜可移﹐橋梁可易者﹐所以違害而邀利也。

﹝原注﹞此是變通以爲吾軍之利。

83。發機轉車﹐激輪行舟﹐裂布懸幢﹐燃火飛槍者﹐所以利吾之用也。

﹝原注﹞此是功制以便吾之用。

84。連雞縱火﹐封鴿代諜﹐馴獼劫營﹐驅獸突重者﹐所以因物之利也。

﹝原注﹞獼﹐猴也。此是因物以用吾之謀。

85。灑水凍塗﹐浮塵蔽淖﹐機橋陷馬﹐闕地羅兵者﹐所以設阱害敵也。

﹝原注﹞此是設阱以爲敵之害。

86。火焚舟楫﹐水灌都城﹐飛石撞垣﹐擲鉤取物者﹐所以達兵之不及也。

﹝原注﹞此是借勢以達兵之用。

87。聯牛以導水﹐拜井以求泉﹐積冰以成垣﹐列樁以緩浪﹐所以濟兵之窮也。

﹝原注﹞此是用權以濟兵之窮。

88。火可以動機﹐水可以運軸﹐物可以變遷﹐人可以出沒者﹐所以愚敵而使之不測也。

﹝原注﹞此是隱伏以誤敵之心。

89。故兵可爲妖﹐可爲怪﹐可爲神靈﹐可爲鬼魅。

﹝原注﹞此又總言大意以起下。

90。是以狐鳥吉祥﹐鬼災告異﹐神甲晝見﹐魔兵夜出﹐所以駭其耳目﹐亂其心志﹐使之奔走惶惑﹐而不能與我戰也。

﹝原注﹞此是上節所言妖怪鬼魅﹐乃皆人之假作也。

91。甚至風可以祭而得﹐雨可以禱而求﹐雲霧雷電可以術而致。千變萬化無窮者﹐莫非所以佐吾之勝也。

﹝原注﹞此是上所云神靈之事﹐乃術之使然也。「千變萬化」二句﹐恐前所列未盡﹐故復總言以該其餘。

92。若夫幻妄之術﹐亦世之不能無者。敵或借之以爲用﹐而我猶不可以不知。故諜之所告﹐心當預明。

﹝批評﹞此後俱言幻術。

﹝原注﹞此又舉敵每用幻術惑我﹐不知之明﹐則必驚懼無措。故將亦宜悉諳於平日﹐然後倉卒應之無難也。

93。彼百步之外﹐數里之內﹐忽焉而有營屯之壯麗﹐兵馬之浩﹐近聽不聞鑣甲之聲﹐遠聽不聞鉦鼓之震者﹐幻也。

﹝原注﹞此是有形無聲之幻﹐俗云金遁似之。

94。壁壘之上﹐鳥爵不飛﹐甲兵之覆﹐眾且駭竄﹐突然而有猛獸毒蛇﹐入我營陣﹐能狂奔踉跳﹐不能搏擊吞噬者﹐幻也。

﹝原注﹞此是有形無傷之幻。

95。山陵川原﹐自有定位﹐忽焉髙山峻嶺﹐塞阻路岐﹔巨浪洪濤﹐望洋無際﹔林木森布﹐火焰四張﹐土人所不及知﹐鄕導所不能辧者﹐幻也。

﹝原注﹞此是山水樹火忽見之幻﹐俗雲水土木火遁似之。

96。至駕蘆爲云﹐剪紙爲馬﹐拋石揚沙﹐驅雷走電﹐乘艸龍以入陣﹐飛寶劍以擊人者﹐幻也。

﹝原注﹞此奇而又奇之幻﹐可見之實用者﹐最當防之。

97。夫方術之術﹐實理也﹔幻妄之術﹐妖邪也。禦方術者以機權﹐破幻妄者以剛正﹐則我有以勝敵﹐而敵無以勝我矣。

﹝批評﹞以機權﹑剛正爲應破之具﹐至當之論﹗

﹝原注﹞此通結上所列而言。方術﹑幻術﹐在我能之﹐固可以佐勝﹔若敵以之愚我誤我﹐則用機權以禦方術﹐用剛正以破幻術﹐此不易之理也。機權者﹐謂隨機而用權以應之﹔剛正者﹐謂出我之剛直正大以鎭之﹐見其不能爲害也。

物略第十一﹝題解﹞物略者﹐凡飛潛動植﹐有形之物之大略也。上篇言方術幻術當知﹐此篇言天下之物﹐凡可資於軍中之用者﹐亦所當知。庶明於心者利於行﹐有勝而無敗也。故以《物略》爲第十一。

98。天下之物理﹐有相生者﹐有相克者﹐有相感者﹐有相成者﹐有相制者﹐有相勝者﹔有言其性體者﹐有言其聲气者﹐有言其形勢者﹐有言其作用者。雜然並撰﹐分類別行﹐凡有利於兵之事者﹐不可勝窮也﹐姑舉大略言之。

﹝批評﹞此篇所載𨿽云物略﹐實巨細精粗咸備。將能由此而推極之﹐則用無不利矣。

﹝原注﹞此總明萬物無窮﹐惟舉大略。撰﹐具也。類﹐相同也﹐行﹐等列也。

99。圓者易轉﹐方者易置﹐欹者易僕﹐直者易植﹐竅者易浮﹐銳者易刺﹐牝者易變﹐牡者易入﹐剛者易折﹐柔者易曲。此皆物理之常﹐無足爲異。

﹝原注﹞此先舉理之常﹐人所能知者﹐後則言相生等類也。

100。金火相守則流。

﹝原注﹞金流者﹐火克之也。

101。火木相得則炎。

﹝原注﹞木能生火﹐故火得木﹐則必相成而炎燒也。

102。以金擊石則火﹐以木鉆木則燃。

﹝原注﹞擊則勢猛﹐故火生。鉆則薰灼﹐故火燃。

103。又若火遇風則熾﹐遇水則滅。水遇寒則結﹐遇火則竭。

﹝原注﹞火熾因風者﹐相成也﹔滅因水者﹐相克也。水結因寒者﹐相成也﹔竭因火者﹐火多勝水之少也。

104。火虛則不燃﹐實則易燼。水流則不腐﹐止則易溫。

﹝原注﹞火虛不燃﹐卽穴不燎毛﹐吹不燒燭也。燼﹐焚盡之餘也。水流則動﹐故不腐臭﹐止則停滯﹐故易於溫暖。又傳弱者不能行舟載物。

105。下火旣炎﹐則上火益焰。下流旣遠﹐則上流自緩。

﹝原注﹞火性炎上﹐故下炎者上益盛﹐水性潤下﹐故下流者上自緩。

106。此五行之本體然也。

﹝原注﹞結言上所論者﹐皆金木水火本體自然。

107。故以火焚石者﹐激之而後裂。以水灌城者﹐決之而後傾。

﹝原注﹞此言用水火者﹐𨿽能傷害﹐然必借勢行之﹐方可成功。不激則石未崩裂﹐不決則城不傾頹也。

108。是以備水攻者﹐當防其上流。禦火攻者﹐當斷其上風。

﹝原注﹞防上流者﹐懼敵之決水也。斷上風者﹐懼敵之乘風也。然防之﹐猶不若先居上流者之爲得。斷之﹐猶不若不近艸莽之爲安。不得已而一時遇敵﹐防之斷之可也。

109。蓋火可撲也﹐亦可煽也。水可壅也﹐亦可導也。此水火者所以濟攻而非專攻﹐所以攻人而亦慮人之反攻也。

﹝原注﹞火可煽起﹐水可壅至﹐故能濟吾之攻﹔亦可撲滅﹐可導流﹐則不當專恃以攻也。慮人之反攻者﹐蓋風候無常﹐彼我之地勢相似也。如劉元進攻王世充﹐因風縱火﹐俄而風回﹐反被燒死。智伯約韓﹑魏決水灌晉陽﹐旣而趙殺守堤吏﹐反受灌以亡。故當慮也。

110。天下之物﹐猶有入火不焚者﹐入水則沈﹔入水不溺者﹐入火則化。欲制其用者﹐亦不可不利導之也。

﹝原注﹞此言物之利於水火不同﹐因勢而用者﹐方得其利﹐故亦附於水火之末。

111。向月窺林者暗﹐背月窺林者明﹐此光影之相乘也。故備夜戰者﹐以火燭敵﹐常使我隱而敵見也。

﹝原注﹞以火燭敵﹐卽《虎韜。必出章》云「設云火遠候﹐必依艸木﹑丘墓﹑險阻」意。蓋我隱而伏﹐則敵莫測﹔敵形外見﹐我可擊之也。

112。順風而飛則翼張﹐逆風而行則肩竦﹐此順逆之相反也。故驚塵突煙﹐借施之﹐𨿽百萬之眾可奔也。

﹝原注﹞此與上「禦火攻當斷上風」意互相發。蓋驚塵突煙﹐人之所苦。順風固可以迷敵﹐而我值逆風亦當知防也。

113。甓口藏聲﹐室隙傳響﹐此聲聞之相通也。故谷口語如附耳﹐山頭語如對面。而山谷之應聲﹐亦可資之以助兵威也。

﹝原注﹞卽山谷之應聲﹐可助兵威﹐則軍中之鉦鼓當多設﹐亦可推矣。

114。螩見讖旱﹐鵲呼多晴﹐鳩暮鳴則雨﹐鳶朝戾則風﹔半體之魚𨿽死﹐懸其波可以知海潮之信者﹐此气之相感也。

﹝原注﹞此言天之旱晴風雨﹐地之海潮消長﹐不但考於陰陽等書﹐可以預卜﹐物類亦有先知也。螩﹐庸﹐狀如黃蛇﹐魚翼﹐出入有光﹐見則大旱﹐出《山海經》。

115。磁石引鍼﹐汞汁熔錫﹐黿脂得火則銷鐵﹐柏膏遇焰則爍石﹐樺木燃燈遇風不滅﹐樟腦髜火近衣不焚者﹐此性之自然也。

﹝原注﹞汞汁﹐卽今之水銀。樟腦﹐一云韶腦。

116。火晶向日則燃艾﹐煆石入井則起雷﹐火焚雞羽而風飆生﹐鐵入蛟潭而雷雨至。此形之相擊﹐而理亦相通者也。

117。金杯注酒﹐遇鴆則焰生。銀箸嘗食﹐遇毒則色變。飲酒入瘴鄕﹐則煙嵐不染。列炬過深澗﹐則陰气不侵。此物相勝也。

﹝原注﹞鴆﹐毒鳥﹐食蛇﹐以羽畫酒﹐飲之卽死。瘴鄕﹐如今之兩廣也。煙嵐﹐山之毒气﹐飲酒則血行气盛﹐故不染。炬﹐火燎也。火屬陽明﹐故陰濕之气不能侵及。

118。角煙彌山﹐可怖山獸。蘜煙覆水﹐可制水蛩。野葛之毒﹐解於蕹菜。鴆羽之毒﹐解於犀角。此物之相制也。

﹝原注﹞蘜﹐《爾雅》注云﹕卽秋華菊也。蛩蛩﹐巨虛﹐獸名﹐一曰蟬蛻也。野葛﹐蔓艸﹐根有毒﹔菜葉作汁﹐可制治之。鴆﹐解見上。犀﹐獸名﹐毛如豕﹐蹄有甲﹐頭如馬﹐有三角﹐鼻上食角短﹐頭上額上角長﹐角上白縷直至端者﹐曰「通天犀」﹐食之可治鴆毒。

119。肉可曬之以作糗﹐谷可庾之以爲糧﹐魚可幹之以備羹﹐乳可取之以供酪。在山有榛栗之實﹐在水有菱芡之米﹐皆可采之以濟饑者。此物之有用也。

﹝原注﹞糗﹐幹也。谷﹐五穀也。庾﹐在野小倉名。乳﹐諸畜之乳也。酪﹐夷虜之酒名﹐用畜乳爲之者。

120。社貍之足﹐可制鞗革。犛牛之尾﹐可著旌竿。牛馬之胞﹐可作浮具。狼﹑駝之糞﹐可備烽煙。此以無用爲有用也。

﹝原注﹞社貍﹐野貓也。鞗革﹐其皮可飾轡也。狼﹑駝糞﹐燒煙不散﹐直上甚髙﹐故邊堠用之以傳警息。

121。妖狐巨貍之迹﹐踵之可以渡河冰。野馬黃羊之蹤﹐循之可以得水道。以至駝足之所據﹐蟻垤之所築者﹐可卽之而知伏泉。此因物之靈以爲用也。

﹝原注﹞狐貍性多疑﹐遇冰則貼耳聽之﹐無聲方過﹐故有其迹者﹐冰必堅厚而可渡。水道伏泉亦此類。大抵蠢動含靈﹐無非物性﹐故因之而可知。

122。是以知兵之士﹐察物之理﹐究物之用﹐總括其利﹐不遺微小﹐則𨿽百萬之眾無所窮﹐千里之遠無所困。

﹝原注﹞此通前而言。物之無窮如此﹐能察理用之﹐則必皆得其利﹐故可以統眾而遠徵。不知兵者﹐厭爲微小而昧之﹐安足以濟其用哉﹖

地紀第十二﹝題解﹞地紀者﹐地之大要﹐猶云綱紀也。上篇言爲將者當知物略﹐此篇言地利乃兵之助﹐尢不可不知。而知之能極其詳﹐然後用之無不勝也。故曰《地紀》﹐特列於第十二。

123。凡地之大勢有六﹕一曰要地﹐二曰營地﹐三曰戰地﹐四曰守地﹐五曰伏地﹐六曰邀地。

﹝批評﹞此篇論地﹐模寫詳明﹐轉移有法﹐讀之再三﹐利害眞在目中。且末「警」﹑「激」二字﹐極爲見大。

﹝原注﹞地本無六者之名﹐自人視之﹐乃有此六等﹐故首揭之。詳見於下。

124。要地者﹐山川之上游﹐水陸之都會﹐可以跨據控引者也。

﹝原注﹞此下釋六地之義。要地﹐如孔明謂荊州北據漢沔﹐利盡南海﹐東連吳會﹐西通巴蜀﹐此用武之國。益州沃野千里﹐天府之地。若跨有之﹐漢室可興之類。

125。營地者﹐背髙而面下﹐進闊而退平﹐利水艸﹐可依傍者也。

﹝原注﹞如孔明伐魏﹐六出必於祁山﹐後駐師五丈原﹐與民雜耕渭濱之類。

126。戰地者﹐平原廣野之衝﹐艸淺土堅之處﹐可馳騁突擊者也。

﹝原注﹞如周徳威勸莊宗退軍邑﹐用騎兵大破梁將王景仁之類。

127。守地者﹐川流環抱之區﹐山阪峻險之塞﹐相爲聯絡而不斷者也。

﹝原注﹞如張良謂關中之地﹐披山帶河﹐四塞爲固﹐阻三面而自守﹐獨以一面東制諸侯之類。

128。伏地者﹐層山廣谷之中﹐茂林蓊之所﹐可以藏匿誘引者也。

﹝原注﹞如孫臏謂馬陵道狹﹐而旁多險阻﹐乃令萬弩夾道而伏﹐射死龐涓之類。

129。邀地者﹐間道歧路之鄕﹐關塞要津之扼﹐可阻絕而橫擊之者也。

﹝原注﹞如李左車謂井陘之道﹐車不得方軌﹐騎不得成列﹐從間道絕之﹐則進不得斗﹐退不得還之類。

130。此六者﹐兵家之善地也。得之者勝﹐失之者敗。得失之機﹐將當先知也﹐而地之利害不與焉。

﹝批評﹞總結上起下﹐極爲有力。

﹝原注﹞此承上言﹐六地𨿽善﹐然必得之斯可勝﹐失之則無所借﹐寧能免於敗乎﹖故將當先知其機也。利害不與﹐謂先止論地勢﹐而或利或害﹐未之及也﹐觀下文自見。

131。故山陵川澤者﹐地之所有也。廣﹑隘﹑夷﹑險﹑易﹑阻者﹐地之自然之形也。趨﹑避﹑向﹑背者﹐人之用地之利也。鑿山﹑穿陵﹑引川﹑涸澤者﹐變地之形以爲之利也。

﹝原注﹞此言地有自然之利﹐人當變通因之。

132。故苟得其利﹐則𨿽彼彊而我弱﹐彼眾而我寡﹐輕重之勢﹐若不可支﹐足以抗之而取捷也﹔彼佚而我勞﹐彼飽而我饑﹐虛實之勢﹐若不可變﹐足以狃之而無損也﹔彼車而我騎﹐彼騎而我徒﹐侵軼之勢﹐如山如風﹐足以當之而莫毒也。

﹝原注﹞此言得其地利﹐則爲吾兵之助﹐故其效如此。

133。是以知兵之士﹐按輿圖之紀﹐采鄕導之言﹐察去取之實﹐以爲臨敵之用﹐則地之利害可盡知矣。

﹝原注﹞此承上言得地利﹐則我軍𨿽不如敵﹐亦能勝而不敗。故知兵之士﹐每究心於地﹐而利害自悉知也。

134。故建城邑者﹐擇沃塞。襟江河者﹐占上流。處林麓者﹐求水泉。屯洲渚者﹐備樵采。近艸楚者﹐防火攻。依谷口者﹐忌水激。居下者﹐警決灌。傍岡阜者﹐虞竊窺。戰平易者﹐設險於其間。值迂隘者﹐陳兵於其外。

﹝原注﹞此言地之利害﹐將當預圖預防。沃﹐膏腴也﹔塞﹐險固也﹔非沃塞﹐則眾難以聚。襟江河﹐憑天塹也﹔非上流﹐則敵易於侵。林麓多無水﹐故先宜求之。洲渚每乏樵﹐故先宜備之。近艸𨿽可以布疑﹐然風起則易焚。依谷𨿽可以拒眾﹐然水發則易漂。下者﹐水之所聚﹐警戒之﹐庶免其灌。岡阜者﹐登之可望﹐虞度之﹐庶絕其窺。平易之地﹐利於戰﹐不設險則何以禦敵而自保﹖迂隘之途﹐利於守﹐不外陳則何以展布而張威﹖故爲將者﹐於此等諸地﹐旣當圖其利﹐尢當防其害也。

135。然猶有一定者。山圍水繞﹐不敗之規也。居髙視下﹐可勝之基也。絕澗峭峯﹐必危之方也。卑濕沮淖﹐喪生之域也。

﹝原注﹞此言地之利害有一定﹐而非人所爲者。

136。蓋彼利則我害﹐我利則彼害﹐利害相懸﹐固難與敵。然彼利而致之﹐則其險可奪。彼害而促之﹐則其眾可殲。我利而守之﹐則彼不得逞。我害而反喝之﹐則彼亦疑而不敢逼也。

﹝原注﹞此又總言以足上意。夫利害本不相並﹐值其害者﹐固難與利者爲敵﹐而轉移默奪之機﹐實存乎人。致之者﹐因彼得地利而引去之也﹐彼去則爲我所得。促之者﹐因彼在害地而迫促之也﹐受促則彼必危﹐若緩之﹐寧不生計乎﹖守之者﹐我守其利而不動也﹐不動則彼無由以逞志。反喝者﹐我在害地而反虛張聲勢以喝之﹐則彼疑其或援至或突出﹐而不敢逼近也﹔若不喝而示之危﹐寧不使敵來攻乎﹖故惟致之﹐斯利可奪﹔惟喝之﹐斯害可脫也。然亦爲一時適然者言。究其極﹐必如趙充國之遠斥候﹐衛靑之用張騫﹐庶不陷於害地﹐而常得其利﹐勝敵何有哉﹗

137。夫得利者﹐不可怠其心﹔失利者﹐不可挫其气。不怠其心﹐警師是也﹔不挫其气﹐激眾是也。警吾師﹐則敵不得以乘其隙﹔激吾眾﹐則士知必死﹐而皆畢力以奮爭矣。

﹝批評﹞能警能激﹐必勝而無敗矣。將兵者最宜先務。

﹝原注﹞此結言地𨿽有利害﹐處之皆當有道。警師者﹐警戒軍中﹐不可因得地利而怠忽於守﹐反爲敵乘也﹐必如程不識夜擊刁鬥。激眾者﹐激勵軍中﹐不可因失地利而懼害挫气﹐不能圖出也﹐必如班超激怒從士。警與激﹐勝道無餘蘊矣﹗

天經第十三﹝題解﹞天經者﹐天之運行﹐猶云經緯也。上言地之利害﹐此言天之象數。見知地者亦當知天。惟知之﹐可假以取勝﹔不知則無變通﹐適重三軍之疑畏也。故以爲第十三。然列之於終者何也﹖蓋天道無形﹐泥之者多敗﹐欲人先修人事﹐如《本謀》《家計》篇所言﹐而不可專恃之意也。不然﹐何以孟夫子曰「天時不如地利﹐地利不如人和」﹔法曰「上不制於天」﹐又曰「天官時日﹐明將不法」﹖

138。寒暑推遷者﹐運也。日月星辰者﹐象也。風雲雨雪﹑陰霧雷電者﹐化也。孤虛旺相者﹐數也。

﹝批評﹞此篇先言天時不足憑﹐將當專修人事轉移之﹐故假之以克敵﹐亦可詭之以自免。末則直言天命果有﹐惟當聽之也。見大詞正﹐足破羣疑。

﹝原注﹞此先舉其目﹐下詳之。

139。推步﹑測候﹑風角﹑鳥占者﹐皆能稽考之﹐以爲惑世誣民之術。故天文可以佐吾之用兵﹐而非可恃以爲必勝也。

﹝原注﹞此言術家專稽天以驗吉凶之應﹐而實無必應之理。用兵者借以激發人心可耳﹐安得恃之﹖恃之﹐則郭京之六甲矣。

140。夫運有通塞﹐象有盈虧﹐化有盛衰﹐數有休咎。或以爲災﹐或以爲祥﹐或以利我﹐或以害敵﹐皆以達其用也。

﹝原注﹞運象化數不同﹐災祥利害亦異﹐將當通達而用之﹐不可執於一也。

141。彼可以疲耗人之气者﹐寒暑也。可以挫奮人之志者﹐星辰也。可以勞斃人之力者﹐雨雪也。可以駭亂人之心者﹐雷電也。可以迷障人之目者﹐陰霧也。

﹝原注﹞此乃天之害處﹐將能僭之以破敵﹐亦未必無利。疲耗寒暑﹐如馬援徵武陵五溪蠻﹐由壺頭﹐會暑甚﹐遂穿岸爲室以避炎﹐而士卒多疫死﹐援亦中病﹔耿恭守疏勒﹐回道遇大寒﹐軍士凍死將盡之類。挫奮星辰﹐如李晟屯渭橋﹐謂五緯盈縮不常﹐懼復守歲﹐則我軍不戰自屈﹐故𨿽退舍而不賀﹔奮﹐如楚公子心倒彗柄而勝齊之類。疲斃雨雪﹐如郭元振因烏質勒彊而願和﹐乃卽牙帳議事﹐會大雨雪﹐元振故立不動﹐烏質勒年老﹐數拜伏﹐不勝寒死之類。駭亂雷電﹐如劉守順昌﹐募百人折竹爲以爲號﹐直犯金營﹐電燭則擊﹐電止則匿﹐敵不能測﹐遂終夜自戰﹐而積盈野之類。迷障陰霧﹐如蘇定方從李靖襲突厥頡利﹐率彀馬二百爲前鋒﹐乘霧而行﹐去賊一里許﹐霧霽見牙帳﹐遂馳殺數百人之類。

142。又如﹐雨可以資水攻﹐風可以助火勢。月夜陰夜﹐大霧大雪﹐時日之孤虛﹐支幹之旺相﹐皆可以乘人﹐而以防人之乘我也。此實將之當熟諳者。

﹝原注﹞此言遇此天時﹐𨿽可乘人﹐尢當防人之乘。雨資水攻﹐如關羽度秋月大霖﹐漢水必溢﹐遂乘船以攻於禁﹐而沒其七軍。風助火勢﹐如黃蓋知曹操連船可燒而走﹐乃遺書詐降﹐乘風發火﹐火烈風猛﹐大勝於赤壁。此亦於禁﹑曹操不能防所致也。故將當熟識之﹐餘可例見。

143。凡將三軍﹐不可使人心疑畏。將三軍而重其疑畏﹐未有能濟者也。

﹝原注﹞此與下節﹐又以處己之三軍言。疑畏者﹐致敗之端﹐將當先去之也。

144。故瞽惑於偶然之變﹐震驚於卒然之異者﹐惟當決之以理。可使吾民知其祥﹐而不可使知其災﹔可使吾民見其利﹐而不可使見其害。夫不使知﹑不使見者﹐非能塞人之耳目也﹐詭之而已矣。

﹝原注﹞此言天𨿽有變異之見﹐不可疑畏﹐惟以理決之。若欲鼓舞人心﹐則但示之以祥利﹐而泯其災害。蓋非詭爲形說﹐不能誤人之耳目﹐使之無疑畏故也。

145。故祥而歸之我﹐災當歸之敵﹔利而歸之我﹐害當歸之敵。任其運之通塞﹐象之盈虧﹐化之盛衰﹐數之休咎﹐而皆有變通之方。

﹝原注﹞此承上詭之言。旣以祥利示三軍﹐又以災害加之敵﹐且任天之所顯者﹐不泥一定﹐而皆能變通之。故詭吾軍者﹐亦可以詭敵人﹐而己終無傷也。

146。故𨿽斗蝕彗孛﹐不能爲吾妖。疾雷走電﹐不能爲吾懼。淒風苦雨﹐不能爲吾憂。寒暑霧雪之異常﹐甲子往亡之忌日﹐不能爲吾阻。若此者﹐所以反其災害而爲祥利﹐定民之疑﹐順事之機﹐以制吾之勝者也。

﹝原注﹞此承上惟能變通﹐故無災害也。彗孛不能爲妖﹐如楚將公子心與齊人戰﹐時有彗星出﹐柄在齊﹐柄所在勝﹐公子心曰「彗星何知﹖以彗斗者﹐固倒而勝焉。」明日與齊戰﹐大破之。雷電不能爲懼﹐如太公佐武王伐紂﹐雷雨暴至﹐毀折旗鼓﹐羣公盡懼﹐大公彊之乃行﹐卒破紂如林之師﹐而定周鼎。風雨不能爲憂﹐如司馬宣王討公孫文懿﹐諸將因雨久﹐平地水深﹐欲移營解圍﹐司馬斬犯令者而止﹐卒擒文懿以定遼東。寒暑霧雪﹐甲子往亡﹐不能爲阻﹐如孔明五月渡瀘﹐七擒孟獲﹔李愬雪夜入蔡﹐元濟就擒﹔魏王攻慕容麟﹐太史崇以甲子爲紂亡日不吉﹐曰「紂以甲子亡﹐武王不以甲子興乎﹖」果大破麟﹔宋武帝以往亡日起兵﹐軍吏以爲不可﹐帝曰「我往彼亡。」果遂克燕。若此之類﹐皆能不以災害動其心﹐而惟以祥利爲主﹐民無疑而事機順﹐故戰則必勝。否則﹐幾何而不惑於天時﹐以自喪其功哉﹖

147。𨿽然﹐此乃人謀也﹐亦有自然之天命焉。戰於睢水而風大起﹐渡於滹沱而冰乍合﹐馬涉混同而水及腹﹐兵駐江沙而潮不至。則又天命之不可違﹐而非人謀之所能爲也。善兵者﹐盡吾人謀之可爲﹐以聽天命之不可違而已。至於成敗利鈍﹐有所不計也。

﹝批評﹞義論至此﹐微哉﹐微哉﹗

﹝原注﹞已前俱論天道﹐及吾人因天變通之方﹐此則言自然之天也。昔漢髙被項羽敗於睢水﹐圍已三匝﹐若非大風之起﹐窈冥晝晦﹐安得遁去而王關中﹖光武被王郎追及滹沱﹐無船可濟﹐若非河冰之合﹐王霸護渡﹐安能復振而興漢業﹖金主伐遼﹐次混同江﹐無舟以渡﹐使人導前﹐乘赭白馬經涉﹐諸軍隨之﹐水及馬腹﹐旣濟而測﹐不得其底﹔若非水及馬腹﹐則不得速過﹐安能滅遼耶﹖元伯顏伐宋﹐兵入臨安﹐分駐錢塘江沙之上﹐杭人方幸之﹐潮汐三日不至﹐若應期至﹐則皆漂去﹐宋安至滅耶﹖此興亡之大數﹐乃天意所在﹐誠非人謀所及也。知天達士﹐亦盡其可爲而聽之耳﹐成敗利鈍﹐何庸心哉﹖

