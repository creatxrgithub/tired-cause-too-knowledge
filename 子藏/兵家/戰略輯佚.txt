

戰略

司馬彪撰

劉表

劉表之初爲荊州也﹐江南宗賊盛﹐袁術屯魯陽﹐盡有南陽之眾。吳人蘇代領長沙太守﹐貝羽爲華容長﹐各阻兵作亂。表初到﹐單馬入宜城﹐而延中廬人蒯良﹑蒯越﹑襄陽人蔡瑁與謀。表曰「宗賊甚盛﹐而眾不附。袁術因之﹐禍今至矣﹗吾欲徵兵﹐恐不集﹐其策安出﹖」良曰「眾不附者﹐仁不足也。附而不治者﹐義不足也。苟仁義之道行﹐百姓歸之如水之趣下﹐何患所至之不從而問興兵與策乎﹖」表顧問越﹐越曰「治平者先仁義﹐治亂者先權謀。兵不在多﹐在得人也。袁術勇而無斷﹐蘇代﹑貝羽皆武人﹐不足慮。宗賊帥多貪暴﹐爲下所患。越有所素養者﹐使示之以利﹐必以眾來。君誅其無道﹐撫而用之。一州之人﹐有樂存之心﹐聞君盛徳﹐必𦇤負而至矣。兵集眾附﹐南據江陵﹐北守襄陽﹐荊州八郡可傳檄而定。術等𨿽至﹐無能爲也。」表曰「子柔之言﹐雍季之論也。異度之計﹐臼犯之謀也。」遂使越遣人誘宗賊﹐至者五十五人﹐皆斬之。襲取其眾﹐或卽授部曲。惟江夏賊張虎﹑陳生擁眾據襄陽﹐表乃使越與龐寄單騎往說降之﹐江南歲悉平。﹝《三國誌﹟魏書﹟劉表傳》注﹞

傅幹

袁尙遣髙幹﹑郭援將兵數萬人﹐與匈奴單於寇河東﹐遣使與馬騰﹑韓遂等連和﹐騰等陰許之。傅幹說騰曰「古人有言﹕『順道者昌﹐逆徳者亡。』曹公奉天子誅暴亂﹐法明國治﹐上下用命﹐有義必賞﹐無義必罰﹐可謂順道矣。袁氏背王命﹐應胡虜以陵中國﹐寬而多忌﹐仁而無斷﹐兵𨿽彊﹐實失天下心﹐可謂逆徳矣。今將軍旣事有道﹐不盡其力﹐陰懷兩端﹐欲以坐觀成敗﹐吾恐成敗旣定﹐奉辭責罪﹐將軍先爲誅首矣。」於是騰懼。幹曰「智者轉禍爲福。今曹公與袁氏相持﹐而髙幹﹑郭援獨制何東﹐曹公𨿽有萬全之計﹐不能禁河東之不危也。將軍誠能引兵討援﹐內外擊之﹐其勢必舉。是將軍一舉﹐斷袁氏之臂﹐解一方之急﹔曹公必重徳將軍。將軍功名﹐竹帛不能盡載也。惟將軍審所擇﹗」騰曰「敬從教。」於是遣子超將精兵萬餘人﹐並將遂等兵﹐與繇會擊援等﹐大破之。﹝《三國誌﹟魏書﹟鐘繇傳》﹞

孟達

孟達將蜀兵數百降魏﹐魏文帝以達爲新城太守。太和元年﹐諸葛亮從成都到漢中﹐達又欲應亮﹐遺亮玉玦﹑織成鄣汁﹑蘇合香。亮使郭摸詐降過魏。魏興太守申儀與達有隙﹐摸語儀言「玉玦者﹐謀已決﹔織成者﹐言謀已成﹔蘇合香者﹐言事已合。」﹝《太平禦覽》三百五十九﹞

司馬懿

遼東太守公孫淵反。明帝召太尉司馬公討之。軍到襄平﹐公圍之。北面東面有圍不合﹐連車置水中﹐積石鎭其上﹐以鹿角塞之。﹝《太平禦覽》三百三十七﹞

遼東太守公孫淵反。太尉司馬公討之。軍到襄平﹐去城百步﹐空重塹﹐堅連柵﹐安諸營﹐立樓櫓。其近水沙地不得作圍塹﹐而車輪以大弋﹝手豕﹞穿﹐中又豎輪障其前。﹝《太平禦覽》三百三十七﹞

蔣濟

太和六年﹐明帝遣平州刺史田豫乘海渡﹐幽州刺史王雄陸道﹐並攻遼東。蔣濟諫曰「凡非相吞之國﹐不侵叛之臣﹐不宜輕伐。伐之而不制﹐是驅使爲賊。故曰﹕『虎狼當路﹐不治狐貍。先除大害﹐小害自已。』今海表之地﹐累世委質﹐歲選計考﹐不乏職貢。議者先之﹐正使一舉便克﹐得其民不足益國﹐得其財不足爲富﹔儻不如意﹐是爲結怨失信也。」帝不聽﹐豫行竟無成而還。﹝《三國誌﹟魏書﹟蔣濟傳》注﹞

傅嘏

嘉平四年四月﹐孫權死。徵南大將軍王昶﹑徵東將軍胡遵﹑鎭南將軍毋丘儉等表請徵吳。朝廷以三徵計異﹐詔訪尙書傅嘏﹐嘏對曰「昔夫差勝齊陵晉﹐威行中國﹐不能以免姑蘇之禍﹔齊閔辟土兼國﹐開地千里﹐不足以救顚覆之敗﹔有始不必善終﹐古事之明效也。孫權自破蜀兼平荊州之後﹐志盈欲滿﹐罪戮忠良﹐誅及胤嗣﹐元凶已極。相國宣文侯先識取亂侮亡之義﹐深建宏圖大舉之策。今權已死﹐托孤於諸葛恪。若矯權苛暴﹐蠲其虐政﹐民免酷烈﹐偸安新惠﹐外內齊慮﹐有同舟之懼﹐𨿽不能終自保完﹐猶足以延期挺命於深江之表矣。昶等或欲泛舟徑渡﹐橫行江表﹐收民略地﹐因糧於寇﹔或欲四道並進﹐臨之以武﹐誘間攜貳﹐待其崩壞﹔或欲進軍大佃﹐逼其項領﹐積谷觀釁﹐相時而動﹔凡此三者﹐皆取賊之常計也。然施之當機﹐則功成名立﹐苟不應節﹐必貽後患。

自治兵已來﹐出入三載﹐非掩襲之軍也。賊喪元帥﹐利存退守﹐若撰飾舟楫﹐羅船津要﹐堅城淸野﹐以防卒攻﹐橫行之計﹐殆難必施。賊之爲寇﹐幾六十年﹐君臣僞立﹐吉凶同患﹐若恪蠲其獘﹐天去其疾﹐崩潰之應﹐不可卒待。今邊壤之守﹐與賊相遠﹐賊設羅落﹐又持重密﹐間諜不行﹐耳目無聞。夫軍無耳目﹐校察未詳﹐而舉大眾以臨巨險﹐此爲希幸徼功﹐先戰而後求勝﹐非全軍之長策也。惟有進軍大佃﹐最差完牢。可詔昶﹑遵等擇地居險﹐審所錯置﹐及令三方一時前守。奪其肥壤﹐使還耕塉土﹐一也。兵出民表﹐寇鈔不犯﹐二也。招懷近路﹐降附日至﹐三也。羅落遠設﹐閒構不來﹐四也。賊退其守﹐羅落必淺﹐佃作易之﹐五也。坐食積谷﹐士不運輸﹐六也。釁隙時聞﹐討襲速決﹐七也﹕凡此七者﹐軍事之急務也。不據則賊擅便資﹐據之則利歸於國﹐不可不察也。夫屯壘相逼﹐形勢已交﹐智勇得陳﹐巧拙得用﹐『策之而知得失之計﹐角之而知有餘不足』﹐虜之情僞﹐將焉所逃﹖夫以小敵大﹐則役煩力竭﹔以貧敵富﹐則斂重財匱。故『敵逸能勞之﹐飽能饑之』﹐此之謂也。然後盛眾厲兵以震之﹐參惠倍賞以招之﹐多方廣似以疑之。由不虞之道﹐以閒其不戒。比及三年﹐左提右挈﹐虜必冰散瓦解﹐安受其獘﹐可坐算而得也。昔漢氏歷世常患匈奴﹐朝臣謀士早朝晏罷﹐介冑之將則陳徵伐﹐搢紳之徒咸言和親﹐勇奮之士思展搏噬。故樊噲願以十萬之眾橫行匈奴﹐季布面折其短。李信求以二十萬獨舉楚人﹐而果辱秦軍。今諸將有陳越江陵險﹐獨步虜庭﹐卽亦向時之類也。以陛下聖徳﹐輔相忠賢﹐法明士練﹐錯計於全勝之地﹐振長策以禦之﹐虜之崩潰﹐必然之數。故《兵法》曰﹕『屈人之兵﹐而非戰也﹔拔人之城﹐而非攻也。』若釋廟勝必然之理﹐而行萬一不必全之路﹐誠愚臣之所慮也。故謂大佃而逼之計最長。」時不從嘏言。其年十一月﹐詔昶等徵吳。五年正月﹐諸葛恪拒戰﹐大破眾軍於東關。﹝《三國誌﹟魏書﹟傅嘏傳》﹞

王基

景元二年春三月﹐襄陽太守胡烈表上「吳賊鄧由﹑李光等﹐同謀十八屯﹐欲來歸化﹐遣將張吳﹑鄧生﹐並送質任。克期欲令郡軍臨江迎拔。」。大將軍司馬文王啟聞。詔徵南將軍王基部分諸軍﹐使烈督萬人徑造沮水﹐荊州﹑義陽南屯宜城﹐承書夙發。若由等如期到者﹐便當因此震蕩江表。基疑賊詐降﹐誘致官兵﹐馳驛止文王﹐說由等可疑之狀﹕「且當淸澄﹐未宜便舉重兵深入應之。」又曰「夷陵東道﹐當由車禦﹐至赤岸乃得渡沮﹔西道當出箭溪口﹐乃趣平土﹐皆山險狹﹐竹木叢蔚﹐卒有要害﹐弩馬不陳。今者筋角弩弱﹐水潦方降﹐廢盛農之務﹐僥難必之利﹐此事之危者也。昔子午之役﹐兵行數百里而值霖雨﹐橋閣破壞﹐後糧腐敗﹐前軍縣伐﹐姜維深入﹐不待輜重﹐士眾饑餓﹐覆軍上邽。文欽﹑唐咨﹐舉吳重兵﹐昧利壽春﹐身沒不反。此皆近事之鑑戒也。嘉平以來﹐累有內難。當今之宜﹐當鎭安社稷﹐撫寧上下﹐力農務本﹐懷柔百姓﹐未宜動眾以求外利也。得之未足爲多﹐失之傷損威重。」文王累得基書﹐意疑。尋敕諸軍已上道者﹐且權停住所在﹐須後節度。基又言於文王曰「昔漢祖納酈生之說﹐欲封六國﹐寤張良之謀﹐而趣銷印。基謀慮淺短﹐誠不及畱侯﹐亦懼襄陽有食其之謬。」文王於是遂罷軍嚴﹐後由等果不降。﹝《三國誌﹟魏書﹟王基傳》﹞

楚莊王

楚莊王賜羣臣酒﹐日暮燭來﹐有引美人衣者。美人援絕其冠纓﹐告王。王曰「人醉失禮﹐柰何欲顯婦人之節而辱士乎﹖」乃命曰「羣臣皆絕去冠纓。」然後燭出。

