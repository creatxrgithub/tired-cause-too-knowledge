

欽定四庫全書

子部二

握奇經

兵家類

提要

【臣】等謹案握奇經一作握機經一作幄機經舊本題風後撰漢丞相公孫宏解晉西平太守馬隆述讚案漢書藝文志兵家陰陽風後十三篇班固自注曰圖二卷依托也並無握奇經之名且十三篇七略著錄固尙以爲依托則此經此解七略不著錄者其依托更不待辧矣馬隆述讚隋志亦不著錄則亦猶公孫宏解也考唐獨孤及毘陵集有八陣圖記曰黃帝順煞气以作兵法文昌以命將風後握機制勝作爲陣圖故八其陣所以定位也衡抗於外軸布於內風雲附其四維所以備物也虎張翼以進蛇向敵而蟠飛龍翔鳥上下其旁所以致用也至若疑兵以固其餘地遊軍以案其後列門具將廢然後合戰弛張則二廣疊舉犄角則四奇皆出云云所說乃一一與此經合疑唐以來好事者因諸葛亮八陣之法推演爲圖托之風後其後又因及此記推衍以爲此經並取記中握機制勝之語以爲之名宋史藝文志始著於錄其晚出之顯證矣髙似孫子略曰馬隆本作幄機序曰幄者帳也大將所居言其事不可妄示人故云幄機則因握幄字近而附會其文今本多題曰握奇則又因經中有四爲正四爲奇余奇爲握奇之語攺易其名也似孫又云總有三本一本三百六十字一本三百八十字蓋呂尙增字以發明之其一行間有公孫宏等語今本衍四字校驗此本分爲三章正得三百八十四字蓋卽似孫所謂衍四字本也經後原附續圖據書錄解題亦稱馬隆所補然有目而無圖殆傳寫佚之歟乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

握奇經

漢公孫宏解

晉馬隆述讚

【宋髙似孫曰馬隆本作握機敍云風後軒轅臣也握者帳也大將所居言其事不可妄示人故云握機人稱諸子總有三本其一本三百六十字一本三百八十字蓋呂尙增字以發明之其一行簡有公孫等語或云武帝令霍光等習之於平樂館以輔少主備天下之不虞今本衍四字】

經曰八陣四爲正四爲奇【舊注奇讀如字後人說天地風雲爲四正龍虎鳥蛇爲四奇公孫曰世有八卦陣法其旣不用奇正似非風後所傳未可參用】余奇爲握奇【舊注奇讀如奇耦之奇解云說奇正者多矣而握奇云者四爲正四爲奇余奇爲握奇陣數有九中心奇零者大將握之以應赴八陣之急處】或總稱之先出遊軍定兩端天有衝圓地有軸前後有衝【一作有風雲】風附於天云附於地衝有重列各四隊前後之衝各三隊風居四維故以圓軸單列各三隊前後之衝各三隊風居四角故以方天居兩端地居中間總爲八陣陣訖遊軍從後躡敵或驚其左或驚其右【驚一作警】聽音望麾以出四奇

天地之前衝爲虎翼風爲蛇蟠圍繞之義也虎居於中張翼以進蛇居兩端向敵而蟠以應之天地之後衝爲飛龍云爲鳥翔突擊之義也龍居其中張翼以進鳥掖兩端向敵而翔以應之實二壘【一作三軍】皆逐天文气候向背山川利害隨時而行以正合以奇勝天地以下八重以列或曰握機望敵卽引其後以掎角前列不動而前列先進以次之【公孫曰傳項氏陣法依此今按而前列等八字舊文在依此注下誤也故遷次以成文】或合而爲一因離而爲八各隨師之多少觸類而長

天或圓而不動【一作天或圓而不布】前爲左後爲右天地四望之屬是也【一本下有風象二字】天居兩端其次風其次云【一作其次天衝其次地衝其次風衝其次云衝】左右相向是也地方布風雲各在後衝之前天居兩端其次地居中間【一作其次地其次天中間】兩地爲北是也【公孫曰北爲地爲從天陣變爲地陣或卽張弛布摯破敵攻圍不定其形故爲動也一本自公孫曰動靜二義皆雜出經文中】縱布天一【一作兩天一無兩字而縱字上有云象龍一句一作龍者象龍】天二次之【天二一作兩天】縱布地四次於天后【一作縱布四地四地次之一無下四地字】縱布四風挾天地之左右【一無地字】天地前衝居其右﹤子部﹐兵家類﹐握奇經﹐握奇經﹥六天後上下白七地前上下靑【一作赤】八地後上黃下赤【一作靑】

陣勢八天

地

風

云

飛龍

翔鳥

虎翼

蛇蟠

二革二金爲天

三革三金爲地

二革三金爲風

三革二金爲云

四革三金爲龍

三革四金爲虎

四革五金爲鳥

五革四金爲蛇【舊注此八陣名用金鼔之制】

其金革之間加一角音者在天爲兼風在地爲兼云在龍爲兼鳥在虎爲兼蛇加二角音者全師進東加三角音者全師進南【一作西】加四角音者全師進西【一作南】加五角音者全師進北鞉音不止者行伍不整金革旣息而角音不止者師並旋

三十二隊天衝

十六隊風

八隊天前衝

十二隊地前衝

十二隊地軸【合作二十四隊】八隊天后衝

十二軸地後衝

十六隊云

以天地前衝爲虎翼天地後衝爲飛龍風爲蛇蟠云爲翔鳥

八陣總述

晉平虜防軍西平太守封奉髙侯加授東羌挍尉馬

隆述

治兵以信求聖以奇信不可易戰無常規可握則握可施則施千變萬化敵莫能知

匹陳贊

動則爲奇靜則爲陳陳者陳列戰則不盡分苦均勞佚輪輒定有兵前守後隊勿進

天陳贊

天陳十六內方外圓四面風衝其形象天爲陳之主爲兵之先潛用三軍其形不偏

地陳贊

地陳十二其形正方云生四角衝軸相當其體莫測動用無疆獨立不可配之於陽

風陳贊

風無正形附之於天變而爲蛇其意漸風能鼓動萬物驚焉蛇能圍繞三軍懼焉

云陳贊【自太公範蠡以來風雲無正形所以附天地下】

云附於地則知無形變爲翔鳥其狀乃成鳥能突擊云能晦千變萬化金革之聲

飛龍

天地後衝龍變其中有手有足有背有胸潛則不測動則無窮陳形亦然象名其龍

翔鳥

鷙鳥擊搏必先翺翔勢淩霄漢飛禽伏藏審而下之下必有傷一夫突擊三軍莫當

蛇蟠

風爲蛇蟠蛇吞天眞勢欲圍繞性能屈伸四季之中與虎爲鄰後變常山首尾相因

虎翼

天地前衝變爲虎翼伏虎將搏盛其威力淮陰用之變化無極垓下之會魯公莫測

奇兵贊

古之奇兵兵在陳內今人奇兵兵在陳外兵體無形形露必潰審而爲之百戰不昧

合而爲一離而爲八

合而爲一平川如城散而爲八逐地之形混混沌沌如環無窮紛紛紜紜莫知所終合則天居兩端地居其中散則一陰一陽兩兩相衝勿爲事先動而輒從

遊軍

遊軍之形乍動乍靜避實擊視羸撓盛結陳趨地斷繞四徑後賢審之勢無常定

金革

金有五革有五退則聽金進則聽鼓鼓以增气金以抑怒握其機關戰不失度

鞉鼓

紅塵戰深白刃相臨勝負未決人懷懼心乍犇乍背或縱或擒行伍交錯整在鞉音

麾角

麾法有五光目條流角音有五初驚末収麾者指揮角者驚覺臨機變化愼勿交錯【光目一作光自】

兵體

上兵伐謀有下用師棄本逐末聖人不爲利物禁暴隨時禁衰蓋不得已聖人用之英雄爲將夕惕幹幹【舊闕四字】其形不偏樂與身後勞與身先小人偏勝君子兩全爭者逆徳不有破軍必有亡國握機爲陳動則爲賊後賢審之勿以爲惑夫樂殺人者不得志於天下聖人之言以戒來者【一作天下】

似孫曰風後握奇經三百八十四字其妙本乎奇正相生變化不測蓋潛乎伏羲氏之畫所謂天地風雲龍鳥蛇虎則其爲八卦之象明矣蓋注奇讀如奇耦之奇則尢可與易凖諸儒多稱諸葛武侯八陣唐李衞公六花皆出乎此唐裴緒之論又以爲六十四卦之變其出也無窮若此則所謂八陣者特八卦之統爾焦氏易學卦變至乎四千七十有六奇正相錯變化無窮是可以名數該之乎然觀太公武韜且言牧野之師有天陣有地陣此固出於握奇而又有人陣焉此又出於天地陣之外者非八陣六花所能盡也獨孤及作風後八陣圖記有曰黃帝順煞气以作兵法文昌以命將風後握機制勝作爲陣圖故八其陣所以定位衡抗於外軸布於內風雲負其四維所以備物也虎張翼以進蛇向敵而蟠飛龍翔鳥上下其勢所以致用也至若疑兵以固其餘地遊軍以案其後列門具將發然後合戰弛張則二廣疊舉掎角則四奇皆出圖成罇俎帝用經略北逐獯鬻南平蚩尢遺風防防神機未昧項籍得之霸西楚黥布得之奄九江孝武得之攘匈奴唐天寶中客有得其遺制於黃帝書之外篇裂素而圖之按魚復之圖全本於握機賾其妙窮其神者武侯而已獨孤及以爲項黥武帝得之未之思歟

握奇經

