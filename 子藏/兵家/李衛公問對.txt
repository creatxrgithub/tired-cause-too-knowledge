

唐太宗李衛公問對

卷上

太宗曰「髙麗數侵新羅﹐朕譴使諭﹐不奉詔。將討之﹐如何﹖」

靖曰「探知蓋蘇文自恃知兵﹐謂中國無能討﹐故違命。臣請師三萬擒之。」

太宗曰「兵少地遙﹐以何術臨之﹖」

靖曰「臣以正兵。」

太宗曰「平突厥時用奇兵﹐今言正兵﹐何也﹖」

靖曰「諸葛亮七擒孟獲﹐無他道也﹐正兵而已矣。」

太宗曰「晉馬隆討涼州﹐亦是依八陣圖﹐作偏箱車。地廣﹐則用鹿角車營﹔路狹﹐則爲木屋施於車上﹐且戰且前。信乎﹐正兵古人所重也﹗」

靖曰「臣討突厥﹐西行數千里。若非正兵﹐安能致遠﹖偏箱﹑鹿角﹐兵之大要﹐一則治力﹐一則前拒﹐一則束部伍﹐三者疊相爲用﹐斯馬隆所得古法深矣。」

太宗曰「朕破宋老生﹐初交鋒﹐義師少卻。朕親以鐵騎自南原馳下﹐橫突之﹐老生兵斷後﹐大潰﹐遂擒之。此正兵乎﹖奇兵乎﹖」

靖曰「陛下天縱聖武﹐非學而能。臣﹝案﹞﹝按﹞兵法﹐自黃帝以來﹐先正而後奇﹐先仁義而後權譎。且霍邑之戰﹐師以義舉者﹐正也﹔建成墜馬﹐右軍少卻者﹐奇也。」

太宗曰「彼時少卻﹐幾敗大事﹐曷謂奇﹝邪﹞﹝耶﹞﹖」

靖曰「凡兵以前向爲正﹐後卻爲奇。且右軍不卻﹐則老生安致之來哉﹖法曰﹕『利而誘之﹐亂而取之。』老生不知兵﹐恃勇急進﹐不意斷後﹐見擒於陛下。此所謂以奇爲正也。」

太宗曰「霍去病暗與孫﹑吳合﹐誠有是乎﹗當﹝石﹞﹝右﹞軍之卻也﹐髙祖失色﹐及朕奮擊﹐反爲我利﹐孫﹑吳暗合﹐卿實知言。」

太宗曰「凡兵卻﹐皆謂之奇乎﹖」

靖曰「不然。夫兵卻﹐旗參差而不齊﹐鼓大小而不應﹐令喧囂而不一﹐此眞敗卻也﹐非奇也﹔若旗齊鼓應﹐號令如一﹐紛紛紜紜﹐𨿽退走﹐非敗也﹐必有奇也。法曰﹕『佯北勿追』﹐又曰﹕『能而示之不能』。皆奇之謂也。」

太宗曰「霍邑之戰﹐右軍少卻﹐其天乎﹖老生被擒﹐其人乎﹖」

靖曰「若非正兵變爲奇﹐奇兵變爲正﹐則安能勝哉﹖故善用兵者﹐奇正在人而已。變而神之﹐所以推乎天也。」

太宗俛首。

太宗曰「奇正素分之歟﹖臨時制之歟﹖」

靖曰「﹝案﹞﹝按﹞《曹公新書》曰﹕『己二而敵一﹐則一術爲正﹐一術爲奇﹔己五而敵一﹐則三術爲正﹐二術爲奇。』此言大略耳。惟孫武云﹕『戰勢不過奇正﹐奇正之變﹐不可勝窮。奇正相生﹐如循環之無端﹐孰能窮之﹖』斯得之矣﹐安有素分之﹝邪﹞﹝耶﹞﹖若士卒未習吾法﹐偏裨未熟吾令﹐則必爲之二術。教戰時﹐各認旗鼓﹐疊相分合﹐故曰分合爲變﹐此教戰之術爾。教閱旣成﹐眾知吾法﹐然後如驅羣羊﹐由將所指﹐孰分奇正之別哉﹖孫武所謂『形人而我無形』﹐此乃奇正之極致。是以素分者﹐教閱也﹔臨時制變者﹐不可勝窮也。」

太宗曰「深乎﹐深乎﹗曹公必知之矣。但《新書》所以授諸將而已﹐非奇正本法。」

太宗曰「曹公曰﹕『奇兵旁擊』﹐卿謂若何﹖」

靖曰「臣﹝案﹞﹝按﹞曹公注《孫子》曰﹕『先出合戰爲正﹐後出爲奇。』此與旁擊之﹝拘﹞﹝說﹞異焉。臣愚謂大眾所合爲正﹐將所自出爲奇﹐烏有先後旁擊之﹝拘﹞﹝說﹞哉﹖」

太宗曰「吾之正﹐使敵視以爲奇﹔吾之奇﹐使敵視以爲正﹐斯所謂『形人者』歟﹖以奇爲正﹐以正爲奇﹐變化莫測﹐斯所謂『無形者』歟﹖」

靖再拜曰「陛下神聖﹐迥出古人﹐非臣所及。」

太宗曰「分合爲變者﹐奇正安在﹖」

靖曰「善用兵者﹐無不正﹐無不奇﹐使敵莫測。故正亦勝﹐奇亦勝。三軍之士﹐止知其勝﹐莫知其所以勝﹐非變而能通﹐安能至是哉﹖分合所出﹐惟孫武能之﹐吳起而下﹐莫可及焉。」

太宗曰「吳術若何﹖」

靖曰「臣請略言之。魏武侯問吳起兩軍相向。起曰﹕『使賤而勇者前擊﹐鋒始交而北﹐北而勿罰。觀敵進取﹐一坐一起﹐奔北勿追﹐則敵有謀矣。若悉眾追北﹐行止縱橫﹐此敵人不才﹐擊之勿疑。』臣謂吳術大率多此類﹐非孫武所謂以正合也。」

太宗曰「卿舅韓擒虎嘗言﹐卿可與論孫﹑吳﹐亦奇正之謂乎﹖」

靖曰「韓擒虎安知奇正之極﹐但以奇爲奇﹐以正爲正耳。曾未知奇正相變﹐循環無窮者也。」

太宗曰「古人臨陳出奇﹐攻人不意﹐斯亦相變之法乎﹖」

靖曰「前代戰鬥﹐多是以小術而勝無術﹐以片善而勝無善﹐斯安足以論兵法也﹖若謝玄之破苻堅﹐非謝玄之善也﹐蓋苻堅之不善也。」

太宗顧侍臣檢《謝玄傳》。閱之﹐曰「苻堅甚處是不善﹖

靖曰「臣觀《苻堅載記》曰﹕『秦諸軍皆潰敗﹐惟慕容垂一軍獨全。堅以千餘騎赴之﹐垂子寶勸垂殺堅﹐不果。』此有以見秦師之亂﹐慕容垂獨全﹐蓋堅爲垂所陷明矣。夫爲人所陷而欲勝敵﹐不亦難乎﹖臣故曰無術焉﹐苻堅之類是也。」

太宗曰「《孫子》謂『多算勝少算』﹐有以知少算勝無算﹐凡事皆然。」

太宗曰「黃帝兵法﹐世傳《握奇文》﹐或謂爲《握機文》﹐何謂也﹖」

靖曰「『奇』音『機』﹐故或傳爲『機』﹐其義則一。考其詞云﹕『四爲正﹐四爲奇﹐余奇爲握機。』奇﹐餘零也﹐因此音機。臣愚謂兵無不是機﹐安在乎握而言﹖當爲余奇則是。夫正兵受之於君﹐奇兵將所自出者﹝也﹞。法曰﹕『令素行以教其民者﹐則民服。』此受之於君者也。又曰﹕『兵不豫言﹐君命有所不受』﹐此將所自出者也。凡將﹐正而無奇﹐則守將也﹔奇而無正﹐則鬥將也﹔奇正皆得﹐國之輔也。是故握機握奇﹐本無二法﹐在學者兼通而已。」

太宗曰「陳數有九﹐中心零者﹐大將握之﹐四面八向﹐皆取準焉。陳間容陳﹐隊間容隊﹔以前爲後﹐以後爲前﹔進無速奔﹐退無遽走﹔四頭八尾﹐觸處爲首﹔敵衝其中﹐兩頭皆救﹔數起於五﹐而終於八﹐此何謂也﹖」

靖曰「諸葛亮以石縱橫布爲八行﹐方陳之法卽此圖也。臣嘗教閱﹐必先此陳。世所傳《握機文》﹐蓋得其粗也。」

太宗曰「天﹑地﹑風﹑云﹑龍﹑虎﹑鳥﹑蛇﹐斯八陳何義也﹖」

靖曰「傳之者誤也。古人祕藏此法﹐故詭設八名爾。八陳本一也﹐分爲八焉。若天﹑地者﹐本乎旗號﹔風﹑云者﹐本乎幡名﹔龍﹑虎﹑鳥﹑蛇者﹐本乎隊伍之別。後世誤傳﹐詭設物象﹐何止八而已乎﹖」

太宗曰「數起於五而終於八﹐則非設像﹐實古制也。卿試陳之。」

靖曰「臣按黃帝始立丘井之法﹐因以制兵。故井分四道﹐八家處之﹐其形井字﹐開方九焉。五爲陳法﹐四爲間地﹐此所謂數起於五也。虛其中﹐大將居之﹐環其四面﹐諸部連繞﹐此所謂終於八也。及乎變化制敵﹐則紛紛紜紜﹐斗亂而法不亂﹔混混沌沌﹐形圓而勢不散﹐而此謂散而成八﹐復而爲一者也。」

太宗曰「深乎﹐黃帝之制兵也﹗後世𨿽有天智神略﹐莫能出其﹝闘﹞﹝閫﹞閾﹐降此孰有繼之者乎﹖」

靖曰「周之始興﹐太公實繕其法﹕始於岐都﹐以建井畝﹔戎車三百輛﹐虎賁三﹝百﹞﹝千﹞人﹐以立軍制﹔六步七步﹐六伐七伐﹐以教戰法。陳師牧野﹐太公以百夫制師﹐以成武功﹐以四萬五千人勝紂七十萬眾。周《司馬法》﹐本太公者也。太公旣沒﹐齊人得其遺法。至桓公霸天下﹐任管仲﹐復修太公法﹐謂之節制之師﹐諸侯畢服。」

太宗曰「儒者多言管仲霸臣而已﹐殊不知兵法乃本於王制也。諸葛亮王佐之才﹐自比管﹑樂﹐以此知管仲亦王佐也。但周衰時﹐王不能用﹐故假齊興師爾。」

靖再拜曰「陛下神聖﹐知人如此﹐老臣𨿽死﹐無愧昔賢也。臣靖言管仲制齊之法﹕三分齊國﹐以爲三軍﹔五家爲軌﹐故五人爲伍﹔十軌爲裏﹐故五十人爲小戎﹔四里爲連﹐故二百人爲卒﹔十連爲鄕﹐故二千人爲旅﹔五鄕爲﹝帥﹞﹝師﹞﹐故萬人爲軍。亦﹝由﹞﹝猶﹞《司馬法》『一﹝帥﹞﹝師﹞五旅﹐一旅五卒』之義焉。其實皆得太公之遺法。」

太宗曰「《司馬法》﹐人言穰苴所述﹐是歟﹖否也﹖」

靖曰「﹝案﹞﹝按﹞《史記。穰苴傳》﹐齊景公時﹐穰苴善用兵﹐敗燕﹑晉之師﹐景公尊爲司馬之官﹐由是稱司馬穰苴﹐子孫號司馬氏。至齊威王追論古司馬法﹐又述穰苴所學﹐遂有《司馬穰苴書》數十篇。今世傳兵家﹝者﹞流﹐又分權謀﹑形勢﹑陰陽﹑技巧四種﹐皆出《司馬法》也。」

太宗曰「漢張良﹑韓信序次兵法﹐凡百八十二家﹐刪取要用﹐定著三十五家。今失其傳﹐何也﹖」

靖曰「張良所學﹐太公《六韜》《三略》是也﹔韓信所學﹐穰苴﹑孫武是也。然大體不出三門四種而已。」

太宗曰「何謂『三門』﹖」

靖曰「臣﹝案﹞﹝按﹞《太公。謀》八十一篇﹐所謂陰謀﹐不可以言窮﹔《太公。言》七十一篇﹐不可以兵窮﹔《太公。兵》八十五篇﹐不可以財窮。此三門也。」

太宗曰「何謂『四種』﹖」

靖曰「漢任宏所論是也。凡兵家﹝者﹞流﹐權謀爲一種﹐形勢爲一種﹐及陰陽﹑技巧二種﹐此四種也。」

太宗曰「《司馬法》首序蒐狩﹐何也﹖」

靖曰「順其事而要之以神﹐重其事也。《周禮》最爲大政﹕成有岐陽之蒐﹐康有酆宮之朝﹐穆有塗山之會﹐此天子之事也。及周衰﹐齊桓有昭陵之師﹐晉文有踐士之盟﹐此諸侯奉行天子之事也。其實用九伐之法以威不恪。假之以朝會﹐因之以巡狩﹐訓之以甲兵﹐言無事兵不妄舉﹐必於農隙﹐不忘武備也。故首序蒐狩﹐不其深乎﹖」

太宗曰「春秋楚子二廣之法云﹕『百官象物而動﹐軍政不戒而備。』此亦得周制歟﹖」

靖曰「﹝案﹞﹝按﹞左氏說﹕『楚子乘廣三十乘﹐廣有一卒﹐卒偏之兩。軍行﹐右轅﹐以轅爲法﹐故挾轅而戰﹐皆周制也。』臣謂百人爲卒﹐五十人曰兩﹐此是每車一乘﹐用士百五十人﹐﹝此﹞﹝比﹞周制差多爾。周一乘﹐步卒七十二人﹐甲士三人。以二十五人爲一甲﹐凡三甲﹐共七十五人。楚山澤之國﹐車少而兵多﹐分爲三隊﹐則與周制同矣。」

太宗曰「春秋荀吳伐狄﹐毀車爲行﹐亦正兵歟﹖奇兵歟﹖」

靖曰「荀吳用車法耳﹐𨿽捨車而法在其中焉。一爲左角﹐一爲右角﹐一爲前拒﹐分爲三隊﹐此一乘法也﹐千萬乘皆然。臣﹝案﹞﹝按﹞《曹公新書》云﹕『攻車七十五人﹐前拒一隊﹐左右角二隊﹔守車一隊﹐炊子十人﹐守裝五人﹐廏養五人﹐樵汲五人﹐共二十五人。』攻守二乘﹐凡百人。興兵十萬﹐用車千乘﹐輕重二千﹐此大率荀吳之舊法也。又觀漢﹑魏之間軍制﹕五車爲隊﹐僕射一人﹔十車爲師﹐率長一人﹔凡車千乘﹐將吏二人。多多仿此。臣以今法參用之﹐則跳蕩﹐騎兵也﹔戰鋒隊﹐步騎相半也﹔駐隊﹐兼車乘而出也。臣西討突厥﹐越險數千里﹐此制未嘗敢易。蓋古法節制﹐信可重也。」

太宗幸靈州回﹐召靖﹐賜坐﹐曰「朕命道宗及阿史那杜爾等討薛延陀﹐而鐵勒諸部乞置漢官﹐朕皆從其請。延陀西走﹐恐爲後患﹐故遣李勣討之。今北荒悉平﹐然諸部蕃漢雜處﹐以何道經久﹐使得兩全安之﹖」

靖曰「陛下敕自突厥至回紇部落﹐凡置驛六十六處﹐以通斥候﹐斯已得策矣。然臣愚以爲﹐漢戍宜自爲一法﹐蕃落宜自爲一法﹐教習各異﹐勿使混同。或遇寇至﹐則密敕主將﹐臨時變號易服﹐出奇擊之。」

太宗曰「何道也﹖」

靖曰「此所謂『多方以誤之』之術也。蕃而示之漢﹐漢而示之蕃﹐彼不知蕃漢之別﹐則莫能測我攻守之計矣。善用兵者﹐先爲不可測﹐則敵『乖其所之』也。」

太宗曰「正合朕意。卿可密教邊將﹐只以此蕃漢﹐便見奇正之法矣。」

靖﹝拜舞﹞﹝再拜﹞曰「聖慮天縱﹐聞一知十﹐臣安能極其說哉﹖」

太宗曰「諸葛亮言﹕『有制之兵﹐無能之將﹐不可敗也﹔無制之兵﹐有能之將﹐不可勝也。』朕疑此談非極致之論。」

靖曰「武侯有所激云爾。臣﹝案﹞﹝按﹞《孫子》曰﹕『教道不明﹐吏卒無常﹐陳兵縱橫﹐曰亂。』自古亂軍引勝﹐不可勝紀。夫教道不明者﹐言教閱無古法也﹔吏卒無常者﹐言將臣權任無久職也﹔亂軍引勝者﹐言己自潰敗﹐非敵勝之也。是以武侯言﹕兵卒有制﹐𨿽庸將未敗﹔若兵卒自亂﹐𨿽賢將危之﹐又何疑焉﹖」

太宗曰「教閱之法﹐信不可忽。」

靖曰「教得其道﹐則士樂爲用﹔教不得法﹐𨿽朝督暮責﹐無益於事矣。臣所以區區古制﹐皆纂以圖者﹐庶乎成有制之兵也。」

太宗曰「卿爲我擇古陳法﹐悉圖以上。」

太宗曰「蕃兵惟勁馬奔衝﹐此奇兵歟﹖漢兵惟彊弩犄角﹐此正兵歟﹖」

靖曰「﹝案﹞﹝按﹞《孫子》云﹕『善用兵者﹐求之於勢﹐不﹝貴﹞﹝責﹞於人﹐故能擇人而任勢。』夫所謂擇人者﹐各隨蕃漢所長而戰也。蕃長於馬﹐馬利乎速斗﹔漢長於弩﹐弩利乎緩戰。此自然各任其勢也﹐然非奇正所分。臣前曾﹝部﹞﹝述﹞蕃漢必變號易服者﹐奇正相生之法也。馬亦有正﹐弩亦有奇﹐何常之有哉﹖」

太宗曰「卿更細言其術。」

靖曰「先形之﹐使敵從之﹐是其術也。」

太宗曰「朕悟之矣。《孫子》曰﹕『形兵之極﹐至於無形。』又曰﹕『因形而措勝於眾﹐眾不能知。』其此之謂乎﹖」

靖再拜曰「深乎﹗陛下聖慮﹐已思過半矣。」

太宗曰「近契丹﹑奚皆內屬﹐置松漠﹑饒樂二都督﹐統於安北都護。朕用薛萬徹﹐如何﹖」

靖曰「萬徹不如阿史那杜爾及執失思力﹑契苾何力﹐此皆蕃臣之知兵者也。因﹝常﹞﹝嘗﹞與之言松漠﹑饒樂山川道路﹐蕃情逆順﹐遠至於西域部落數十種﹐歷歷可信。臣教之以陣法﹐無不點頭服義。望陛下任之無疑。若萬徹﹐則勇而無謀﹐難以獨任。」

太宗笑曰「蕃人皆爲卿役使。古人云﹕『以蠻夷攻蠻夷﹐中國之勢也。』卿得之矣。」

卷中

太宗曰「朕觀諸兵書﹐無出孫武﹔孫武十三篇﹐無出《虛實》。夫用兵﹐識虛實之勢﹐則無不勝焉。今諸將之中﹐但能言背實擊虛﹐及其臨敵﹐則鮮識虛實者。蓋不能致人﹐而反爲敵所致故也。如何﹖卿悉爲諸將言其要。」

靖曰「先教之以奇正相變之術﹐然後語之以虛實之形可也。諸將多不知以奇爲正﹐以正爲奇﹐且安知虛是實﹐實是虛哉﹖」

太宗曰「『策之而知得失之計﹐作之而知動靜之理﹐形之而知死生之地﹐角之而知有餘不足之處。』此則奇正在我﹐虛實在敵歟﹖」

靖曰「奇正者﹐所以致敵之虛實也。敵實﹐則我必以正﹔敵虛﹐則我必以奇。苟將不知奇正﹐則𨿽知敵虛實﹐安能致之哉﹖臣奉詔﹐但教諸將以奇正﹐然後虛實自知焉。」

太宗曰「以奇爲正者﹐敵意其奇﹐則吾正擊之﹔以正爲奇者﹐敵意其正﹐則吾奇擊之。使敵勢常虛﹐我勢常實。當以此法授諸將﹐使易曉耳。」

靖曰「千章萬句﹐不出乎『致人而不致於人』而已。臣當以此教諸將。」

太宗曰「朕置瑤池都督﹐以隸安西都護﹐蕃漢之兵﹐如何處置﹖」

靖曰「天之生人﹐本無蕃漢之別。然地遠荒漠﹐必以射獵而生﹐由此常習戰鬥。若我恩信撫之﹐衣食周之﹐則皆漢人矣。陛下置此都護﹐臣請收漢戍卒﹐處之內地﹐減省糧饋﹐兵家所謂治力之法也。但擇漢吏有熟蕃情者﹐散守堡障﹐此足以經久。或遇有警﹐則﹝虞﹞﹝漢﹞卒出焉。」

太宗曰「《孫子》所言治力者如何﹖」

靖曰「『以近待遠﹐以佚待勞﹐以飽待饑。』此略言其槪爾。善用兵者﹐推此三義而有六焉﹕以誘待來﹐以靜待躁﹐以重待輕﹐以嚴待懈﹐以治待亂﹐以守待攻。反是則力有弗逮。非治﹝之﹞﹝力﹞之﹝求﹞﹝術﹞﹐安能臨兵哉﹖」

太宗曰「今人習《孫子》者﹐但誦空文﹐鮮克推廣其義。治力之法﹐宜徧告諸將。」

太宗曰「舊將老卒﹐凋零殆盡﹐諸軍新置﹐不經陳敵。今教以何道爲要﹖」

靖曰「臣嘗教士﹐分爲三等﹕必先結伍法﹐伍法旣成﹐授之軍校﹐此一等也。軍校之法﹐以一爲十﹐以十爲百﹐此一等也。授之裨將﹐裨將乃總諸校之隊﹐聚爲陳圖﹐此一等也。大將軍察此三等之教﹐於是大閱﹐稽考制度﹐分別奇正﹐誓眾行罰。陛下臨髙觀之﹐無施不可。」

太宗曰「伍法有數家﹐孰者爲要﹖」

靖曰「臣按《春秋左氏傳》云﹕『先偏後伍』﹔又《司馬法》曰﹕『五人爲伍』﹔《尉繚子》有《束武令》﹔漢制有尺籍伍符。後世符籍﹐以紙爲之﹐於是失其制矣。臣酌其法﹐自五人而變爲二十五人﹐自二十五人而變爲七十五人﹐此則步卒七十二人﹐甲士三人之制也。捨車用騎﹐則二十五人當八馬﹐此則『五兵五當』之制也。是則諸家兵法﹐惟伍法爲要。小列之五人﹐大列之二十五人﹐參列之七十五人。又五參其數﹐得三百七十五人。三百人爲正﹐六十人爲奇﹐此則百五十人分爲二正﹐而三十人分爲二奇﹐蓋左右等也。穰苴所謂五人爲伍﹐十伍爲隊﹐至今因之﹐此其要也。」

太宗曰「朕與李勣論兵﹐多同卿說﹐但勣不究出處爾﹐卿所制六花陳法﹐出何術乎﹖」

靖曰「臣所本諸葛亮八陳法也。大陳包小陳﹐大營包小營﹐隅落鉤連﹐曲折相對。古制如此﹐臣爲圖因之。故外畫之方﹐內環之圓﹐是成六花﹐俗所號爾。」

太宗曰「內圓外方﹐何謂也﹖」

靖曰「方生於正﹐圓生於奇。方所以矩其步﹐圓所以綴其旋。是以步數定於地﹐行綴應乎天。步定綴齊﹐則變化不亂。八陳爲六﹐武侯之舊法焉。」

太宗曰「畫方以見步﹐點圓以見兵。步教足法﹐兵教手法﹐手足便利﹐思過半矣。」

靖曰「吳起雲﹕『絕而不離﹐卻而不散。』此步法也。教士猶布棋於盤﹐若無畫路﹐棋安用之﹖孫武曰﹕『地生度﹐度生量﹐量生數﹐數生稱﹐稱生勝。勝兵若以鎰稱銖﹐敗兵若以銖稱鎰。』皆起於度量方﹝國﹞﹝圓﹞也。」

太宗曰「深矣﹗孫武之言。不度地之遠近﹐形之廣狹﹐則何以制其節乎﹖」

靖曰「庸將罕能知其節者也。『善戰者﹐其勢險﹐其節短﹐勢﹝加﹞﹝如﹞﹝弓廣﹞弩﹐節如發機。』臣修其術﹐凡立隊﹐相去各十步﹐駐隊去前隊二十步﹔每隔一隊立一戰隊。前進五十步爲節。角一聲﹐諸隊皆散立﹐不過十步之內。至第四角聲﹐籠槍跪坐。於是鼓之﹐三呼三擊﹐三十步至五十步以制敵之變。馬軍從背出﹐亦以五十步臨時節止。前正後奇﹐觀敵如何。再鼓之﹐則前奇後正﹐復邀敵來﹐伺隙搗虛。此六花大率皆然也。」

太宗曰「《曹公新書》云﹕『作陳對敵﹐必先立表﹐引兵就表而陳。一部受敵﹐餘部不進救者斬。』此何術乎﹖」

靖曰「臨敵立表﹐非也﹐此但教戰時法耳。古人善用兵者﹐教正不教奇﹐驅眾若驅羣羊﹐與之進﹐與之退﹐不知所之也。曹公驕而好勝﹐當時﹐諸將奉《新書》者﹐莫敢攻其短。且臨敵立表﹐無乃晚乎﹖臣竊觀陛下所制《破陳樂舞》﹐前出四表﹐後綴八幡﹐左右折旋﹐趨步金鼓﹐各有其節﹐此卽八陳圖四頭八尾之制也。人間但見樂舞之盛﹐豈有知軍容如斯焉。」

太宗曰「昔漢髙帝定天下﹐歌云﹕『安得猛士兮守四方。』蓋兵法可以意授﹐不可語傳。朕爲《破陳樂舞》﹐惟卿已曉其表矣﹐後世其知我不苟作也。」

太宗曰「方色五旗爲正乎﹖幡麾折衝爲奇乎﹖分合爲變﹐其隊數曷爲得宜﹖」

靖曰「臣參用古法﹐凡三隊合﹐則旗相倚而不交﹔五隊合﹐則兩旗交﹔十隊合﹐則五旗交。吹角﹐開五交之旗﹐則一復散而爲十﹔開二交之旗﹐則一復散而爲五﹔開相倚不交之旗﹐則一復散而爲三。兵散則以合爲奇﹐合則以散爲奇。三令五申﹐三散三﹝合﹞﹐﹝然﹞復歸於正﹐四頭八尾﹐乃可教焉﹐此隊法所宜也。」

太宗稱善。

太宗曰「曹公有戰騎﹑陷騎﹑遊騎﹐今馬軍何等比乎﹖」

靖曰「臣﹝案﹞﹝按﹞《新書》云﹕『戰騎居前﹐陷騎居中﹐遊騎居後。』如此則是各立名號﹐分爲三類爾。大抵騎隊八馬﹐當車徒二十四人﹐二十四騎當車徒七十二人﹐此古制也。車徒常教以正﹐騎隊常教以奇。據曹公﹐前後及中分爲三覆﹐不言兩廂﹐舉一端言也。後人不曉三覆之義﹐則戰騎必前於陷騎﹑遊騎﹐如何使用﹖臣熟用此法﹐回軍轉陳﹐則遊騎當前﹑戰騎當後﹑陷騎臨變而分﹐皆曹公之術也。」

太宗笑曰「多少人爲曹公所惑。

太宗曰「車﹑步﹑騎三者一法也。其用在人乎﹖」

靖曰「臣﹝案﹞﹝按﹞按春秋魚麗陳﹐先偏後伍﹐此則車步無騎﹐謂之左右﹝拒﹞﹝矩﹞﹐言拒禦而已﹐非取出奇勝也。晉荀吳伐狄﹐捨車爲行﹐此則騎多爲便﹐惟務奇勝﹐非拒禦而已。臣均其術﹐凡一馬當三人﹐車步稱之﹐混爲一法﹐用之在人。敵安知吾車果何出﹖騎果何來﹖徒果何從哉﹖或潛九地﹐或動九天﹐其知如神﹐惟陛下有焉﹐臣何足以知之。」

太宗曰「太公書云﹕『地方六百步或六十步﹐表十二辰。』其術如何﹖」

靖曰「畫地方一千二百步﹐開方之形也。每部占地二十步之方﹐橫以五步立一人﹐縱以四步立一人。凡二千五百人﹐分五方﹐空地四處﹐所謂陳間容陳者也。武王伐紂﹐虎賁各掌三千人﹐每陳六千人﹐共三萬之眾﹐此太公畫地之法也。」

太宗曰「卿六花陳畫地幾何﹖」

靖曰「大閱﹐地方千二百步者﹐其義六陳﹐各占地四百步﹐分爲東西兩廂﹐空地一千二百步爲教戰之所。臣嘗教士三萬﹐每陳五千人﹐以其一爲營法﹐五爲方﹑圓﹑曲﹑直﹑銳之形﹐每陣五變﹐凡二十五變而止。」

太宗曰「五行陳如何﹖」

靖曰「本因五方色立此名﹐方﹑圓﹑曲﹑直﹑銳﹐實因地形使然。凡軍不素習此五者﹐安可以臨敵乎﹖兵﹐詭道也﹐故彊名五行焉。文之以術數相生相克之義﹐其實兵形象水﹐因地制流﹐此其旨也。」

太宗曰「李勣言牝牡﹑方圓伏兵法。古有是否﹖」

靖曰「牝牡之法﹐出於俗傳﹐其實陰陽二義而已。臣按範蠡云﹕『後則用陰﹐先則用陽。盡敵陽節﹐盈吾陰節而奪之。』此兵家陰陽之妙也。範蠡又云﹕『設右爲牝﹐益左爲牡﹐早晏以順天道。』此則左右早晏﹐臨時不同﹐在乎奇正之變者也。左右者﹐人之陰陽﹔早晏者﹐天之陰陽﹔奇正者﹐天人相變之陰陽。若執而不變﹐則陰陽俱廢﹐如何﹖守牝牡之形而已。故形之者﹐以奇示敵﹐非吾正也﹔勝之者﹐以正擊敵﹐非吾奇也。此謂奇正相變。兵伏者﹐不止山谷艸木伏藏。所以爲伏也﹐其正如山﹐其奇如雷﹐敵𨿽對面﹐莫測吾奇正所在。至此﹐夫何形之有焉﹖」

太宗曰「四獸之陳﹐又以商﹑羽﹑徵﹑角象之﹐何道也﹖」

靖曰「詭道也。」

太宗曰「可廢乎﹖」

靖曰「存之所以能廢之也。若廢而不用﹐詭愈甚焉。」

太宗曰「何謂也﹖」

靖曰「假之以四獸之陳﹐及天﹑地﹑風﹑云之號﹐又加商金﹑羽水﹑徵火﹑角木之配﹐此皆兵家自古詭道。存之則余詭不復增矣﹐廢之則使貪使愚之術從何而施哉﹖」

太宗良久曰「卿宜祕之﹐無泄於外。」

太宗曰「嚴刑峻法﹐使人畏我而不畏敵﹐朕甚惑之。昔光武以孤軍當王莽百萬之眾﹐非有刑法臨之。此何由乎﹖」

靖曰「兵家勝敗﹐情狀萬殊﹐不可以一事推也。如陳勝﹑吳廣敗秦師﹐豈勝﹑廣刑法能加於秦乎﹖光武之起﹐蓋順人心之怨莽也﹐況又王尋﹑王邑不曉兵法﹐徒誇兵眾﹐所以自敗。臣﹝案﹞﹝按﹞《孫子》曰﹕『卒未親附而罰之﹐則不服﹔已親附而罰不行﹐則不可用。』此言凡將先有愛結於士﹐然後可以嚴刑也。若愛未加而獨用峻法﹐鮮克濟焉。」

太宗曰「《尙書》言﹕『威克厥愛﹐允濟﹔愛克厥威﹐允罔功。』何謂也﹖」

靖曰「愛設於先﹐威設於後﹐不可反是也﹔若威加於前﹐愛救於後﹐無益於事也。《尙書》所以愼戒其終﹐非所以作謀於始也。故《孫子》之法﹐萬代不刊。」

太宗曰「卿平蕭銑﹐諸將皆欲籍僞臣家以賞士卒﹐獨卿不從﹐以謂蒯通不戮於漢。旣而江漢歸順。朕由是思古人有言曰﹕『文能附眾﹐武能威敵。』其卿之謂乎﹖」

靖曰「漢光武平赤眉﹐入賊營中按行。賊曰﹕『蕭王推赤心於人腹中。』此蓋先料人情本非爲惡﹐豈不豫慮哉﹖臣頃討突厥﹐總蕃漢之眾﹐出塞千里﹐未嘗戮一楊幹﹐斬一莊賈﹐亦推赤誠﹐存至公而已矣。陛下過聽﹐擢臣以不次之位。若於文武﹐則何敢當﹗」

太宗曰「昔唐儉使突厥﹐卿因擊而敗之。人言卿以儉爲死間﹐朕至今疑焉。如何﹖」

靖再拜曰「臣與儉比肩事主﹐料儉說必不能柔服﹐故臣因縱兵擊之﹐所以去大惡不顧小義也。人謂以儉爲死間﹐非臣之心。﹝案﹞﹝按﹞《孫子》﹐用間最爲下策。臣嘗著論其末雲﹕水能載舟﹐亦能覆舟。或用間以成功﹐或憑間而傾敗。若束髮事君﹐當朝正色﹐忠以盡節﹐信以竭誠﹐𨿽有善間﹐安可用乎﹖唐儉小義﹐陛下何疑﹖」

太宗曰「誠哉﹗非仁義不能使間﹐此豈纖人所爲乎﹖周公大義滅親﹐況一使人乎﹖灼無疑矣﹗」

太宗曰「兵貴爲主﹑不貴爲客﹐貴速﹑不貴久。何也﹖」

靖曰「兵﹐不得已而用之﹐安在爲客且久哉﹖《孫子》曰﹕『遠輸則百姓貧。』此爲客之獘也。又曰﹕『役不再籍﹐糧不三載。』此不可久之驗也。臣較量主客之勢﹐則有變客爲主﹐變主爲客之術。」

太宗曰「何謂也﹖」

靖曰「『因糧於敵』﹐是變客爲主也﹔『飽能饑之﹐佚能勞之』﹐是變主爲客也。故兵不拘主客遲速﹐惟發必中節﹐所以爲宜。」

太宗曰「古人有諸﹖」

靖曰「昔越伐吳﹐以左右二﹝師﹞﹝軍﹞鳴鼓而進﹐吳分兵禦之。越以中軍潛涉不鼓﹐襲敗吳師﹐此變客爲主之驗也。石勒與姬澹戰﹐澹兵遠來﹐勒遣孔萇爲前鋒﹐逆擊澹軍。孔萇退而澹來追﹐勒以伏兵夾擊之﹐澹軍大敗﹐此變勞爲佚之驗也。古人如此者多。」

太宗曰「鐵蒺蔾﹑行馬﹐太公所制。是乎﹖」

靖曰「有之﹐然拒敵而已。兵貴致人﹐非欲拒之也。太公《六韜》言守禦之具爾﹐非攻戰所施也。」

卷下

太宗曰「太公云﹕『以步兵與車騎戰者﹐必依丘墓險阻。』又孫子云﹕『天隙之地﹐丘墓故城﹐兵不可處。』如何﹖」

靖曰「用眾在乎心一﹐心一在乎禁祥去疑。倘主將有所疑忌﹐則羣情搖﹔羣情搖﹐則敵乘隙而至矣。安營據地﹐便乎人事而已。若澗﹑井﹑陷﹑隙之地﹐及如牢如羅之處﹐人事不便者也﹐故兵家引而避之﹐防敵乘我。丘墓故城﹐非絕險處﹐我得之爲利﹐豈宜反去之乎﹖太公所說﹐兵之至要也。」

太宗曰「朕思凶器無甚於兵者﹐行兵苟便於人事﹐豈以避忌爲疑﹖今後諸將有以陰陽拘忌﹐失於事宜者﹐卿當丁寧誡之。」

靖再拜謝曰「臣按《尉繚子》云﹕『黃帝以徳守之﹐以刑伐之。』是謂刑徳。非天官時日之謂也。然詭道可﹝使﹞由之﹐不可使知之。後世庸將﹐泥於術數﹐﹝吳﹞﹝是﹞以多敗﹐不可不誡也。陛下聖訓﹐臣卽宣告諸將。」

太宗曰「兵有分有聚﹐各貴適宜。前代事迹﹐孰爲善此者﹖」

靖曰「苻堅總百萬之眾﹐而敗於淝水﹐此兵能合﹝而﹞不能分之所致也。吳漢討公孫述﹐與副將劉尙分屯﹐相去二十里﹐述來攻漢﹐尙出合擊﹐大破之﹐此兵分而能合之所致也。太公曰﹕『分不分﹐爲縻軍﹔聚不聚﹐爲孤旅。』」

太宗曰「然。苻堅初得王猛﹐實知兵﹐遂取中原。及猛卒﹐堅果敗﹐此縻軍之謂乎﹖吳漢爲光武所任﹐兵不遙制﹐漢果平蜀﹐此不陷孤旅之謂乎﹖得失事迹﹐足爲萬代鑑。」

太宗曰「朕觀千章萬句﹐不出乎『多方以誤之』一句而已。」

靖良久曰「誠如聖語。太凡用兵﹐若敵人不誤﹐則我師安能克哉﹖譬如奕棋﹐兩敵均焉﹐一著或失﹐竟莫能救。是古今勝敗﹐率由一誤而已﹐況多失者乎﹗」

太宗曰「攻守二事﹐其實一法歟﹖《孫子》言﹕『善攻者﹐敵不知其所守﹔善守者﹐敵不知其所攻。』卽不言敵來攻我﹐我亦攻之﹔我若自守﹐敵亦守之。攻守兩齊﹐其術柰何﹖」

靖曰「前代似此相攻相守者多矣﹐皆曰﹕『守則不足﹐攻則有餘。』便謂不足爲弱﹐有餘爲彊﹐蓋不悟攻守之法也。臣案《孫子》云﹕『不可勝者﹐守也﹔可勝者﹐攻也。』謂敵未可勝﹐則我且自守﹔待敵可勝﹐則攻之爾﹐非以彊弱爲辭也。後人不曉其義﹐則當攻而守﹐當守而攻。二役旣殊﹐故不能一其法。」

太宗曰「信乎﹗有餘不足﹐使後人惑其彊弱。殊不知守之法﹐要在示敵以不足﹔攻之法﹐要在示敵以有餘也。示敵以不足﹐則敵必來攻﹐此是敵不知其所攻者也﹔示敵以有餘﹐則敵必自守﹐此是敵不知其所守者也。攻守一﹝決﹞﹝法﹞﹐敵與我分而爲二事。若我事得﹐則敵事敗﹔敵事得﹐則我事敗。得失成敗﹐彼我之事分焉。攻守者﹐一而已矣﹐得一者百戰百勝。故曰﹕『知彼知己﹐百戰不殆。』其知一之謂乎﹗」

靖再拜曰「深乎﹗聖人之法也。攻是守之機﹐守是攻之策﹐同歸乎勝而已矣。若攻不知守﹐守不知攻﹐不惟二其事﹐抑又二其官﹐𨿽口誦孫吳﹐而心不思妙﹐攻守二齊之說﹐其孰能知其然哉﹗」

太宗曰「《司馬法》言﹕『國𨿽大﹐好戰必亡﹔天下𨿽﹝平﹞﹝安﹞﹐﹝亡﹞﹝忘﹞戰必危。』此亦攻守一道乎﹖」

靖曰「有國有家者﹐曷嘗不講乎攻守也﹖夫攻者﹐不止攻其城﹑擊其陳而已﹐必有攻其心之術焉。守者﹐不止完其壁﹑堅其陳而已﹐必也守吾气而有待焉。大而言之﹐爲君之道﹔小而言之﹐爲將之法。夫攻其心者﹐所謂知彼者也﹔守吾气者﹐所謂知己者也。」

太宗曰「誠哉﹗朕﹝常﹞﹝嘗﹞臨陳﹐先料敵之心與己之心孰審﹐然後彼可得而知焉﹔察敵之气與己之气孰治﹐然後我可得而知焉。是以知彼知己﹐兵家大要。今之將臣﹐𨿽未知彼﹐苟能知己﹐則安有失利者哉﹖」

靖曰「孫武所謂『先爲不可勝』者﹐知己者也﹔『以待敵之可勝』者﹐知彼者也。又曰﹕『不可勝在己﹐可勝在敵。』臣斯須不敢失此誡。」

太宗曰「《孫子》言三軍可奪气之法﹕『朝气銳﹐晝气惰﹐暮气歸。善用兵者﹐避其銳气﹐擊其惰歸。』如何﹖」

靖曰「夫含生稟血﹐鼓作鬥爭﹐𨿽死不省者﹐气使然也。故用兵之法﹐必先察吾士眾﹐激吾勝气﹐乃可以擊敵焉。吳起『四機』﹐以气機爲上﹐無他道也。能使人人自斗﹐則其銳莫當﹐所謂朝气銳者﹐非限時刻而言也﹐舉一日始末爲諭也。凡三鼓﹐而敵不衰不竭﹐則安能必使之惰歸哉﹖蓋學者徒﹝謂﹞﹝誦﹞空文﹐而爲敵所誘。苟悟奪之之理﹐則兵可任矣。」

太宗曰「卿嘗言李勣能兵法﹐久可用否﹖然非朕控禦﹐則不可用也。他日太子治﹐若何禦之﹖」

靖曰「爲陛下計﹐莫若黜勣﹐令太子復用之﹐則必感恩圖報﹐於理何損乎﹖」

太宗曰「善﹗朕無疑矣。」

太宗曰「李勣若與長孫無忌共掌國政﹐他日如何﹖」

靖曰「勣忠義﹐臣可保任也。無忌佐命大功﹐陛下以肺腑之親﹐委之輔相。然外貌下士﹐內實嫉賢﹐故尉遲敬徳面折其短﹐遂引退焉。侯君集恨其忘舊﹐因以犯逆﹐皆無忌致其然也。陛下詢及臣﹐臣不敢避其說。」

太宗曰「勿泄也﹐朕徐思其處置。」

太宗曰「漢髙祖能將將﹐其後韓﹑彭見誅﹐蕭何下獄﹐何故如此﹖」

靖對曰「臣觀劉﹑項﹐皆非將將之君。當秦之亡也﹐張良本爲韓報仇﹐陳平﹑韓信皆怨楚不用﹐故假漢之勢﹐自爲奮爾。至於蕭﹑曹﹑樊﹑灌﹐悉由亡命﹐髙祖因之以得天下。設使六國之後復立﹐人人各懷其舊﹐則𨿽有能將將之才﹐豈爲漢用哉﹖臣謂漢得天下﹐由張良借箸之謀﹐蕭何漕挽之功也。以此言之﹐韓﹑彭見誅﹐範增不用﹐其事同也。臣故謂劉﹑項皆非將將之君。」

太宗曰「光武中興﹐能保全功臣﹐不任以吏事﹐此則善於將將乎﹖」

靖曰「光武𨿽籍前構﹐易於成功﹐然莽勢不下於項籍﹐寇﹑鄧未越於蕭﹑曹﹐獨能推赤心﹐用柔治﹐保全功臣﹐賢於髙祖遠矣﹗以此論將將之道﹐臣謂光武得之。」

太宗曰「古者出師命將﹐齋三日﹐授之以鉞﹐曰﹕『從此至天﹐將軍制之。』又授之以斧﹐曰﹕『從此至地﹐將軍制之。』又推其轂﹐曰﹕『進退惟時。』旣行﹐軍中但聞將軍之令﹐不聞君命。朕謂此禮久廢﹐今欲與卿參定遣將之儀﹐如何﹖」

靖曰「臣竊謂聖人制作﹐致齋於廟者﹐所以假威於神也﹔授斧鉞又推其轂者﹐所以委寄以權也。今陛下每有出師﹐必與公卿議論﹐告廟而後遣﹐此則邀以神至矣。每有任將﹐必使之便宜從事﹐此則假以權重矣。何﹝與﹞﹝異﹞於致齋推轂﹝邪﹞﹝耶﹞﹖盡合古禮﹐其義同焉﹐不須參定。」

﹝靖﹞﹝上﹞曰「善﹗」乃命近臣書此二事﹐爲後世法。

太宗曰「陰陽術數﹐廢之可乎﹖」

靖曰「不可。兵者﹐詭道也。托之以陰陽術數﹐則使貪使愚﹐玆不可廢也。」

太宗曰「卿嘗言天官時日﹐明將不法﹐闇﹝者﹞﹝將﹞拘之﹐廢亦宜然。」

靖曰「紂以甲子日亡﹐武王以甲子日興。天官時日﹐甲子一也。殷亂周治﹐興亡異焉。又宋武帝以往亡日起兵﹐軍吏以爲不可﹐帝曰﹕『我往彼亡。』果克之。以此言之﹐可廢明矣。然而田單爲燕所圍﹐單命一人爲神﹐拜而祠之﹐神言﹕『燕可破。』單於是以火牛出擊燕﹐大破之。此是兵家詭道﹐天官時日亦猶此也。」

太宗曰「田單托神怪而破燕﹐太公焚蓍龜而滅紂﹐二事相反﹐何也﹖」

靖曰「其機一也﹐或逆而取之﹐或順而行之是也。昔太公佐武王﹐至牧野遇雷雨﹐旗鼓毀折﹐散宜生欲卜吉而後行﹐此則因軍中疑懼﹐必假卜以問神焉。太公以爲腐艸枯骨無足問﹐且以臣伐君﹐豈可再乎﹖然觀散宜生發機於前﹐太公成機於後﹐逆順𨿽異﹐其理致則同。臣前所謂術數不可廢者﹐蓋存其機於未萌也﹐及其﹝成﹞功﹐在人事而已。」

太宗曰「當今將帥﹐惟李勣﹑道宗﹑薛萬徹。除道宗以親屬外﹐孰堪大用﹖」

靖曰「陛下嘗言勣﹑道宗用兵﹐不大勝亦不大敗﹔萬徹若不大勝﹐卽須大敗。臣愚思聖言﹐不求大勝亦不大敗者﹐節制之兵也﹔或大勝或大敗者﹐幸而成功者也。故孫武云﹕『善戰者﹐立於不敗之地﹐而不失敵之敗也。』節制在我云爾。」

太宗曰「兩陣相臨﹐欲言不戰﹐安可得乎﹖」

靖曰「昔晉師伐秦﹐交綏而退。《司馬法》曰﹕『逐奔不遠﹐縱綏不及。』臣謂綏者﹐禦轡之索也。我兵旣有節制﹐彼敵亦正行伍﹐豈敢輕戰哉﹖故有出而交綏﹐退而不逐﹐各防其失敗者也。孫武云﹕『勿擊堂堂之陳﹐無邀正正之旗。』若兩軍體均勢等﹐苟一輕肄﹐爲其所乘﹐則或大敗﹐理使然也。是故兵有不戰﹐有必戰。夫不戰者在我﹐必戰者在敵。」

太宗曰「不戰在我﹐何謂也﹖」

靖曰「孫武云﹕『我不欲戰者﹐畫地而守之﹐敵不得與我戰者﹐乖其所之也。』敵有人焉﹐則交綏之間未可圖也。故曰不戰在我。夫必戰在敵者﹐孫武云﹕『善動敵者﹐形之﹐敵必從之﹔予之﹐敵必取之。以利動之﹐以本待之。』敵無人焉﹐則必來戰﹐吾得以乘而破之。故曰必戰在敵。」

太宗曰「深乎﹗節制之兵。得其法則昌﹐失其法則亡。卿爲纂述歷代善於節制者﹐具圖來上﹐朕當擇其精微﹐垂於後世。」

靖曰「臣前所進黃帝﹑太公二陳圖﹐並《司馬法》﹑諸葛亮奇正之法﹐此已精悉。歷代名將﹐用其一二﹐成功者亦眾矣。但史官鮮克知兵﹐不能紀其實迹焉。臣敢不奉詔﹐當纂述以聞。」

太宗曰「兵法孰爲最深者﹖」

靖曰「臣嘗分爲三等﹐使學者當漸而至焉。一曰道﹐二曰天地﹐三曰將法。夫道之說﹐至精至微﹔《易》所謂『聰明睿智神武而不殺』者是也。夫天之說陰陽﹐地之說險易﹐善用兵者﹐能以陰奪陽﹐以險攻易。《孟子》所謂『天時地利』者是也。夫將法之說﹐在乎任人利器﹐《三略》所謂『得士者昌』﹐《管子》所謂『器必堅利』者是也。」

太宗曰「然﹗吾謂不戰而屈人之兵者﹐上也﹔百戰百勝者﹐中也﹔深溝髙壘以自守者﹐下也。以是較量﹐孫武著書﹐三等皆具焉。」

靖曰「觀其文﹐迹其事﹐亦可差別矣。若張良﹑範蠡﹑孫武﹐脫然髙引﹐不知所往﹐此非知道﹐安能爾乎﹖若樂毅﹑管仲﹑諸葛亮﹐戰必勝﹐守必固﹐此非察天時地利﹐安能爾乎﹖其次王猛之保秦﹐謝安之守晉﹐非任將擇才﹐繕完自固﹐安能爾乎﹖故習兵之學﹐必先由下以及中﹐由中以及上﹐則漸而深矣。不然﹐則垂空言﹐徒記誦﹐無足取也。」

太宗曰「道家忌三世爲將者﹐不可妄傳也﹐﹝亦﹞不可不傳也。卿其愼之。」

靖再拜出﹐盡傳其書與李勣。

