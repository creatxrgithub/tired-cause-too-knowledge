

兵制

卷一

有明之兵制﹐蓋三變矣﹕衛所之兵﹐變而爲召募﹐至崇禎﹑弘光間又變而爲大將之屯兵。衛所之獘也﹐官軍三百十三萬八千三百﹐皆仰食於民﹐除西北邊兵三十萬外﹐其所以禦寇定亂者﹐不得不別設兵以養之。兵分於農﹐然且不可﹐乃又使軍分於兵﹐是一天下之民養兩天下之兵也。召募之獘也﹐如東事之起﹐安家﹑行糧﹑馬匹﹑甲仗費數百萬金﹐得兵十餘萬而不當三萬之選﹐天下已騷動矣。大將屯兵之獘也﹐擁眾自衛﹐與敵爲市﹐搶殺不可問﹐宣召不能行﹐率我所養之兵反而攻我者﹐卽其人也。有明之所以亡﹐其不在斯三者乎﹖議者曰﹕衛所之爲召募﹐此不得已而行之者也﹐召募之爲大將屯兵﹐此勢之所趨而非制也。原夫衛所﹐其制非不善也。一鎭之兵足守一鎭之地﹐一軍之田足瞻一軍之用﹐衛所﹑屯田﹐蓋相表裏者也。其後軍伍銷耗﹐耕者無人﹐則屯糧不足﹐增以客兵﹐坐食者眾﹐則屯糧不足﹐於是益之以民糧﹐又益之以鹽糧﹐又益之以京運﹐而衛所之制始破壞矣。都燕而後﹐歲漕四百萬石﹐十有二總領衛一百四十旗﹐軍十二萬六千八百人﹐輪年值運﹐有月糧﹐有行糧﹐一人兼二人之食﹐是歲有二十五萬三千六百不耕而食之軍矣。此又衛所之制破壞於輸挽者也。中都﹑大寧﹑山東﹑河南附近衛所﹐輪班上操﹐春班以三月至八月還﹐秋班以九月至二月還﹐有月糧﹐有行糧﹐一人兼二人之食﹐是歲有二十餘萬不耕而食之軍矣。此又衛所之制破壞於班操者也。一邊有事則調各邊之軍﹐應調者食此邊之新餉﹐其家口又支各邊之舊餉。舊兵不歸﹐各邊不得不補﹐補一名又添一名之新餉﹐是一兵而有三餉也。衛所之制﹐至是破壞而不可支矣。凡此皆末流之獘﹐其初制豈若是哉﹗爲說者曰﹕末流之獘﹐亦由其制之不善所致也﹐制之不善﹐則軍民之太分也。凡人膂力不過三十年﹐以七十爲率﹐則四十年居其老弱也。軍旣不得復還爲民﹐則一軍之在伍﹐其爲老弱者亦復四十年﹐如是而焉得不銷耗乎﹖鄕井之思﹐誰則無有﹖今以謫發充之﹐遠者萬里﹐近者千餘里﹐違其土性﹐死傷逃竄十常八九﹐如是而焉得不銷耗乎﹖且都燕二百餘年﹐天下之財莫不盡取以歸京師﹐使東南之民力竭者﹐非軍也耶﹖或曰﹕畿甸之民大半爲軍﹐今計口而給之﹐故天下有荒歲而畿甸不困﹐此明知其無益而不可已者也。曰﹕若是﹐則非養兵也﹐乃養民也。天下之民不耕而待養於上﹐則天下之耕者當何人哉﹖東南之民奚罪焉﹗夫以養軍之故至不得不養及於民﹐猶可謂其制之善與﹖余以爲天下之兵當取之於口﹐而天下爲兵之養當取之於戶。其取之口也﹐教練之時五十而出二﹐調發之時五十而出一﹑其取之戶也﹐調發之兵十戶而養一﹐教練之兵則無資於養。如以萬曆六年戶口數目言之﹐人口六千六十九萬二千八百五十六﹐則得兵一百二十一萬三千八百五十人矣﹐人戶一千六十二萬一千四百三十六﹐則可養兵一百六萬二千一百四十三人矣。夫五十口而出一人﹐則其役不爲重﹔一十戶而養一人﹐則其費不爲難﹔而天下之兵滿一百二十餘萬﹐亦不爲少矣。王畿之內﹐以二十萬人更番入衛﹐然亦不過千里﹐假如都金陵﹐其入衛者但盡今陵所屬之郡邑﹐而他省不與焉。金陵人口一千五十萬二千六百五十一﹐則得勝兵二十一萬五百﹐以十萬各守郡邑﹐以十萬入衛﹐次年則以守郡邑者入衛﹐以入衛者歸守郡邑﹐又次年則調發其同事教練之兵。其已經調發者則住糧歸家﹐但聽教練而已。夫五十口而出一人﹐而又四年方一行役﹐以一人計之﹐二十歲而入伍﹐五十歲而出伍﹐始終三十年﹐止歷七踐更耳﹐而又不出千里之遠﹐則爲兵者其任亦不爲過勞。國家無養兵之費則國富﹐隊伍眾老弱之卒則兵彊。人主欲富國彊兵而兵民太分﹐唐﹑宋以來但有彼善於此之制﹐其受兵之害﹐末嘗不與有明同也。

卷二

國家當承平之時﹐武人至大帥者﹐干謁文臣﹐卽其品級懸絕﹐亦必戒服﹐左握刀﹐右屬弓矢﹐帕首褲靴﹐趨入庭拜﹐其門狀自稱走狗﹐退而與其僕隸齒。兵興以後﹐有言於天子者曰「今日不重武臣﹐故武功不立。」於是毅宗皇帝專任大帥﹐不使文臣節制。不二三年﹐武臣擁眾﹐與賊相望﹐同事虜略。李賊入京師﹐三輔至於靑﹑齊諸鎭﹐櫛比而營﹐大子封公侯結其歡心﹐終莫肯以一矢入援。嗚呼﹐毅宗重武之效如此﹗然則武固不當重與﹖曰﹕毅宗輕武而不重武者也。武之所重者將﹔湯之伐桀﹐伊尹爲將﹔武之入商﹐太公爲將﹔晉作六軍﹐其爲將者皆六卿之選也。有明𨿽失其制﹐總兵皆用武人﹐然必聽節制於督撫或經略。則是督撫﹑經略﹐將也﹔總兵﹐偏裨也。總兵有將之名而無將之實﹐然且不可﹐況竟與之以實乎﹗夫安國家﹐全社稷﹐君子之事也﹔供指使﹐用气力﹐小人之事也。國冢社稷之事﹐孰有大於將﹖使小人而優爲之﹐又何貴乎君子耶﹖今以天下之大托之於小人﹐爲重武耶﹐爲輕武耶﹖是故與毅宗從死者﹐皆文臣也。當其時﹐屬之以一旅﹐赴賊俱死﹐尙冀十有一二相全﹐何至自殊城破之日乎﹖是故建義於郡縣者﹐皆文臣及儒生也。當其時﹐有所藉手以從事﹐勝負亦未可知﹐何至驅市人而戰﹐受其屠醢乎﹖彼武人之爲大帥者﹐方且飆浮雲起﹐昔之不敢一當敵者﹐乘時易幟﹐各以利刃而齒腐朽﹐鮑永所謂以其眾幸富貴矣﹐而後知承平之時待以僕隸者之未爲非也。然則彭越﹑黥布非古之良將與﹖曰﹕彭越﹑黥布﹐非漢王將之者也﹐布﹑越無所藉於漢王而漢王藉之﹐猶治病者之服烏喙蔾蘆也。人見彭越﹑黥布之有功而欲將武人﹐亦猶見烏喙蔾蘆之愈病而欲以爲服食也。彼粗暴之徒﹐乘世之衰﹐竊亂天常﹐吾可以權授之﹐使之出落鈐鍵也哉﹗然則叔孫通專言斬將搴旗之士﹐儒生無所言進﹐何也﹖曰﹕當是時﹐漢王已將韓信﹐彼通之所進者﹐以首爭首﹑以力搏力之兵子耳﹐豈所謂將哉﹖然則壯健輕死善擊刺者﹐非所貴與﹖曰﹕壯健輕死善擊刺之在人﹐猶精致犀利之在器甲也。弓必欲無灂﹐治必欲援胡之稱﹐甲必欲上旅下旅札續之堅﹐人必欲壯健輕死善擊刺﹐其道一也。器甲之精致犀利﹐用之者人也﹔人之壯健輕死善擊刺者﹐用之者將也。今以壯健輕死善擊刺之人而可使之爲將﹐是精致犀利之器甲可以不待人而戰也。

卷三

唐﹑宋以來﹐文武分爲兩途。然其職官﹐內而樞密﹐外而閫帥州軍﹐猶文武參用。惟有明截然不相出入﹐文臣之督撫﹐𨿽與軍事而專任節制﹐與兵士離而不屬。是故蒞軍者不得計餉﹐計餉者不得蒞軍﹔節制者不得操兵﹐操兵者不得節制。方自以犬牙交制﹐使其勢不可爲叛。夫天下有不可叛之人﹐未嘗有不可叛之法。杜牧所謂「聖賢才能多聞博識之士」﹐此不可叛之人也。豪豬健狗之徒﹐不識禮義﹐喜虜掠﹐輕去就﹐緩則受吾節制﹐指顧簿書之間﹐急則擁兵自重﹐節制之人自然隨之上下。試觀崇禎時﹐督撫曾有不爲大帥驅使者乎﹖此時法未嘗不在﹐未見其下可叛也。有明武職之制﹐內設郡督府﹐錦衣衛﹐外設二十一都司﹐四百九十三衛﹐三百五十九所﹔平時有左右都督﹑都指揮使﹑指揮使﹐各系以同知﹑僉事及千戶﹑百戶﹑鎭撫之級﹐﹐行伍有總兵﹑副將﹑參將﹑遊擊﹑千把總之名﹑宜悉罷平時職級﹐只存行伍。京營之兵﹐兵部尙書卽爲總兵﹐侍郎卽爲副將﹐其屬郎官卽分任參﹑遊。設或徵討﹐將自中出﹐侍郎掛印而總兵事﹐郎官從之者一如京營﹐或用巡撫爲將﹐巡撫掛印﹐卽以副將屬之參政﹐參將屬之郡守﹐其行間戰將勇略冠軍者﹐卽參用於其間。苟如近世之沈希儀﹑萬表﹑兪大猷﹑戚繼光﹐又未嘗不可使之內而兵部﹐外而巡撫也。自儒生久不爲將﹐其視用兵也﹐一以爲尙力之事﹐當屬之豪健之流﹔一以爲陰謀之事﹐當屬之傾危之士。夫稱戈比干立矛者﹐士卒之事而非將帥之事也﹐卽一人以力聞﹐十人而勝之矣。兵興以來﹐田野市井之間膂力稍過人者﹐當事卽以奇士待之﹐究竟不當一卒之用。萬曆以來之將﹐掩敗飾功﹐所以欺其君父者何所不至﹐亦可謂之傾危矣。乃止能施之君父﹐不能施之寇敵。然則今日之所以取敗亡者﹐非不足力與陰謀可知矣。使文武合爲一途﹐爲儒生者知兵書戰策非我分外﹐習之而知其無過髙之論﹐爲武夫者知親上愛民爲用武之本﹐不以麤暴爲能﹐是則皆不可叛之人也。

