《後山談叢》六卷宋陳師道

●卷一

○澶淵之役一

契丹侵澶﹐萊公相眞宗北伐﹐臨河未渡。是夕﹐內人相泣。明日﹐參知政事王欽若請幸金陵﹐樞密副使陳文忠公堯叟請幸蜀。眞宗以問公﹐公曰「此與昨暮泣者何異﹖」議數日不決﹐出遇髙烈武王﹐而謂之曰「子爲上將﹐視國之危不一言﹐何也﹖」王謝之。乃復人﹐請召問從官﹐至皆默然。楊文公獨與公同﹐其說數千言﹐眞宗以一言折之曰「儒不知兵﹗」又請召問諸將﹐王曰「蜀遠﹐欽若之議是也。上與後宮禦樓船浮作而下﹐數日可至。」殿上皆以爲然﹐公大驚色脫。王又曰「臣言亦死﹐不言亦死﹐與其事至而死﹐不若言而死。今陛下去都城一步﹐則城中別有主矣﹗吏卒皆北人﹐家在都下﹐將歸事其主﹐誰肯送陛下者﹖金陵可到邪﹖」公又喜過望﹐曰「瓊知此﹐何不爲上駕邪﹖」王乃大呼﹕「逍遙子﹗」公掖眞宗以升﹐遂渡河而成功。欽若愧其議﹐讒於眞宗曰「寇準孤注子爾﹗」博者謂窮而盡所有以幸勝爲孤注﹐言以人主而一決也。

○澶淵之役二

澶淵之役﹐眞宗欲南下﹐萊公不可﹐曰「是棄中原也。」又欲斷橋﹐因河而守﹐曰「是棄河北也。國之存亡在河北﹐不可棄也。」

○澶淵之役三

澶淵之役﹐所下一紙書爾﹕州縣堅壁﹐鄕村人保﹐金幣自隨﹐谷不可徙﹐隨在瘞藏﹐寇至勿戰。故虜𨿽深人而無得﹐方破徳淸一城﹐而得不補失﹐未戰而困。

○澶淵之役四

眞宗旣渡河。遂幸澶淵之北門。望見黃蓋﹐士气百倍﹐呼聲動地。兵旣接﹐射殺其帥順國王撻覽﹐虜懼﹐遂請和。

○澶淵之役五

澶淵之役﹐詔諸道會兵而合擊。旣和﹐縱其去。又詔諸將按兵﹐遣使監楊延朗。時虜使在館﹐旣諭旨﹐遽曰「請遣中官﹐貴諸將取信一也。」而虜亦請使送款﹐遂以全歸﹐懷之至今。

○澶淵之役六

澶淵之役﹐眞宗使候萊公。曰「相公飲酒矣﹗」「唱曲子矣﹗」「擲散子矣﹗鼾睡矣﹗」

○澶淵之役寇準上眞宗書

萊公旣逐死﹐家無遺文。嘉祐中始得奏章一紙﹐優其復失而並記之﹐使後者有考焉。曰﹕臣奉聖旨擘畫河北邊事及駕起與不起﹑如起至何處者。一﹑近邊奏契丹遊騎已至深﹑祁﹐竊緣三路大軍見在定州﹐魏能﹑張凝﹑楊延朗﹑田敏等又在威虜軍等處﹐東路深﹑趙﹑貝﹑冀﹑滄﹑徳等州別無大軍駐泊﹐必虜契丹漸近東南下寨﹐輕騎打劫﹐不惟老小驚駭﹐便恐盜賊團聚﹐直至大名府以來﹐人戶驚移。若不早張軍勢﹐竊恐轉啟戎心。臣乞先那起天雄軍馬萬人﹐令周瑩﹑杜彥鈞﹑孫全照將領往貝州駐泊﹐或恐天雄軍少﹐且起五千人﹐只令孫全照部轄。若虜騎在近﹐卽近城覓便襲擊﹐兼令間道將文字與石普﹑閻承翰照會掩殺﹐及召募彊壯人虜界﹐燒蕩鄕村﹐仍照管南北道﹐多差人探候契丹﹐次第聞奏﹐及報大名。一則貴安人心﹔二則張軍勢以疑敵謀﹔三則邊將聞王師北來﹐軍威益壯﹔四則與邢﹑洛不遠﹐成犄角之勢。一﹑隨駕諸軍﹐扈衛宸居﹐不可與犬戎交鋒原野﹐以爭勝負。天雄至貝﹐軍士不過三萬人﹐萬一契丹過貝下寨﹐遊騎益南﹐卽須那起定州軍馬三萬以上﹐令桑贊等結陣南來鎭州﹐及令河東雷有終將兵出土門路與贊會合﹐相度事勢緊慢﹐那至邢﹑洛﹐方可聖駕順動﹐且幸大名﹐假萬乘之天聲﹐合數路之兵勢﹐更令王超等千定州近城排布﹐照應魏能﹑張凝﹑楊延朗﹑田敏等﹐作會合次第及依前來累降指揮牽拽。一﹑恐契丹置寨於眞﹑定之間﹐則定州軍馬抽那不起﹐邢﹑洛之北﹐遊騎侵掠﹐大名東北縣分﹐老小大段驚移﹐須分定州三路精兵﹐令在彼將帥會合﹐及令魏能﹑張凝﹑楊延朗﹑田敏等漸那向東﹐傍城寨牽拽。如此﹐則契丹必有後顧之憂﹐未敢輕議懸軍深人。若車駕不起﹐轉恐夷狄殘害生靈﹐如蒙允許﹐亦須過大河﹐且幸澶淵﹐就近易爲制置會合﹐兼控扼津梁。右臣叨列宰司﹐素無奇略﹐旣承淸問﹐合罄鄙誠。伏惟皇帝陛下﹐睿知淵深﹐聖猷宏遠﹐固已坐籌而決勝﹐尙能虛己以詢謀﹐兼彼犬戎頗乏糧糗﹐𨿽恃鮏羴之眾﹐必懷首尾之憂﹐豈敢不顧大軍﹐但圖深人﹖然亦慮其凶狡﹐須至過有防虞。煩黷天威﹐伏增戰栗。

○富弼使契丹

始講和﹐虜使韓祀匿其善飲﹐曰「兩國初好﹐數杯之後﹐一言有失﹐所誤非細。」後使姚柬之﹐旣去而顧﹐手顙再三﹐是以知虜之情也。姚柬之曰「宋之事力﹐契丹之士馬皆盛﹐然北軍用於阻隘﹐不能敵南﹔平原馳突﹐南軍亦不能支也。」慶曆二年﹐西羌盜邊﹐戰未解﹐契丹保境使請關南十縣之地及昏。丞相申公使其黨禦史中丞賈文元公館之﹐許昏與加賜使擇焉﹐而遣知制浩富韓公諭意。旣見問故﹐虜主曰「宋塞雁門﹑廣塘水﹑繕城隍﹑籍民兵﹐非違約邪﹖羣臣亟請用兵﹐孤謂不若求地也。」公曰「契丹忘章聖之大徳乎﹖澶淵之役﹐使從眾﹐契丹無還者﹐寧有今日耶﹖且契丹之所欲﹐戰爾﹐戰非契丹之利也。從古至今﹐夷狄得志於中國﹐惟晉氏爾。方是時﹐主弱而愚﹐國小而貧﹐政刑不修﹐命令不行﹐百姓內潰。諸將外叛﹐故契丹能得志。然土地不守﹐子女玉帛歸於臣民﹐契丹蓋無得也。而人畜械器﹐亡者大半﹐故徳光死﹐述律怒不肯葬﹐曰﹕『待我國中人馬如故﹐然後葬汝﹗』戰而勝﹐其害如此﹐況不勝邪﹗今契丹與宋好﹐歲得金繒數十萬﹐人於府庫﹐國之利也。故和則上得其利﹐戰則下得其利﹐上受其獘。故契丹之臣﹐皆願解和而構戰﹐與國爭利﹐柰何捨己之利以利人邪﹖」主大悟﹐點首久之。公復曰「塞雁門以備羌﹐塘始於何承矩﹐事在約前﹔地卑水聚﹐歲久則廣﹔城隍完故﹐民兵補缺﹐非違約一也。晉遺盧龍﹐周取關南﹐皆異代事。若按圖而求舊﹐豈契丹之利也哉﹗皇帝以兼愛爲心﹐守祖宗之約﹐不願用兵﹐顧兄弟之義﹐不欲違情﹐而爲天保民﹐爲先保土﹐不得以與人。謂契丹乏金幣﹐歲遺以永誓好。古者敵國有無相通﹐必皆欲背約絕好而加兵﹐宋安得而避哉﹗且澶淵之盟﹐天地臨之﹐其可欺乎﹗」乃請昏﹐公曰﹔「兄弟之國﹐禮不通昏﹐男女之際﹐易以生除﹐且命修短不可期﹐不若歲幣之久也。」始﹐契丹請婚﹐欲因以多求﹐及公固拒﹐羣議未決而難其久﹐又謂空言無實﹐使歸取誓書。及再至﹐定增歲幣二十萬。始﹐契丹一請﹐宰相遽塞以二事﹐且使自擇﹐遂以爲怯﹐有輕宋心﹐欲以增幣爲「獻」與「納」﹐公不可﹐曰「此下事上﹐臣事君﹐乃非敵國之禮也。且章聖已有歲遺﹐不爲此名﹐貨非國之輕重﹐鄙而失國﹐古𨿽小亦不爲也。」主曰「古有之﹐何獨吝邪﹖種公曰「古惟唐髙祖臣事突厥﹐假其兵而取隋﹐則或有之﹔及太宗擒頡利﹑突利兩可汗﹐寧復有邪﹗」主不語﹐其臣劉四知侍﹐退數步。公又曰「石晉亦因契丹而得國﹐不惟稱臣﹐亦父事之﹐或可用此。今宋與契丹﹐無唐﹑晉之援﹐而爲敵國﹐豈有此邪﹗」將退﹐主曰「卿謂孤故作此一節必不可事﹐豈非不欲保和邪﹗孤實無此意﹐卿歸勿爲此言﹐恐誤宋大事耳。」於是畱誓書。而使以誓書來﹐且求「獻納」﹐公上奏曰「臣旣以死拒之﹐虜气折矣﹐可勿復許。虜無能爲也。」仁宗從之。

○富弼再使契丹

韓公再使﹐將見﹐契丹曰「主將爲公使不能久﹐有言可卽道。」公恐虜使來遂以爲例。數請對﹐曰「吾不敢也﹐當與君議於館爾。」契丹劉六符貴用事﹐建議割地。及館客﹐怒謂韓公曰「公爲主言『諸臣利於用兵﹐不爲國計』﹐六符豈欲間兩國邪﹖」公曰「君寧出此﹐顧餘人爲之爾。如宋不過弼數輩不欲戰爾﹐其以戰說者何限﹗」六符旣喜且懼﹐然終以此得罪也。

○澶淵之役七

契丹犯澶淵﹐急書日至﹐一夕凡五至﹐萊公不發封﹐談笑自如。明日見同列以聞﹐眞宗大駭﹐取而發之﹐皆告急也﹐又大俱﹐以間﹐公曰「陛下欲了欲未了耶﹖」曰「國危如此﹐豈欲久耶﹗」曰「陛下欲了﹐不過五日爾。」其說請幸澶淵。眞宗不語﹐同列俱﹐欲退﹐公曰「士安等止候駕起﹐從駕而北。」眞宗難之﹐欲還內﹐公曰「陛下旣人﹐則臣不得到又不得見﹐則大事去矣﹗請無還內而行也。」遂行﹐六軍百司﹐追而及之。

○東都曹生評範純仁司馬光

東都曹生言「範右相旣貴﹐接親舊情禮如故﹐他亦不攺世未有也。然體面肥白潔澤﹐豈其胸中亦以爲樂邪﹖惟司馬溫公枯瘦自如﹐豈非不以富貴動其心邪﹗」

○王安石攺科舉之失

王荊公攺科舉﹐暮年乃覺其失﹐曰「欲變學究爲秀才﹐不謂變秀才爲學究也。」蓋舉子專誦王氏章句﹐而不解義﹐正如學究誦注疏爾。教坊雜戲﹐亦曰「學《詩》於陸農師﹐學《易》以豉切。於龔古勇切。深之」﹐蓋譏士之寡聞也。

○王無咎黎宗孟爲王氏學無自得

王無咎﹑黎宗孟皆爲王氏學﹐世謂黎爲「模畫手」﹐一點畫不出前人﹐謂王爲「轉般倉」﹐致無贏餘﹐但有所欠。以其因人成能﹐無自得也。

○楊繪易學淵源

楊內翰繪云「莊遵以《易》傳揚雄﹐雄傳侯芭﹐自芭而下﹐世不絕傳﹐至沛周郯﹐郯傳樂安任奉古﹐奉古傳廣凱﹐凱傳繪。」所著《索蘊》﹐乃其學也。

○包拯自禦史三司使入樞府

張某公以禦史爲執政﹐包孝肅公代之﹐建言「臺官不遷二府﹐無所幸望﹐則盡言矣。」張文定公方平爲三司使﹐孝肅極言其失﹐遂罷歸院。宋景文公代爲使﹐文定亦爲上言「故事﹕執政用三司使﹑知開封府與禦史中丞耳。包拯自府入臺﹐又言臺官不爲執政﹐所可假以進者﹐惟三司爾。極力攻臣﹐冀得其處。而用宋祁﹐其勢必復攻祁﹐不遂與之﹐則三司使無其人矣﹗」孝肅逐景文公而代之﹐遂遷西府。孫文節公抃自西府遷右省﹐禦史韓績言其不可﹐仁宗曰「禦史謂誰可參知政事者﹖」韓素不經意﹐卒然對曰「包拯可。」仁宗熟視而笑曰「包拯非昔之包拯矣﹗」

○李師中攺保安軍牒

延帥闕﹐李誠之以幕府行使事。夏國宥州牒保安軍﹐「故事﹕歲賜盡明年六月乃畢﹐緩不及事﹐請以歲終爲限。」幕府以聞﹐樞密院牒艸報如約﹐李易其艸報如故事。遂上奏曰「夷狄之欲無厭﹐許之不足爲恩﹐而長其貪﹐且示之弱﹐而人不堪其轉輸之勞矣。」樞密使夏竦勃李擅攺制書﹐遣吏部郎訊﹐李曰「攺保安軍碟﹐非制書也。」竦不能屈﹐虜亦不敢復請。

○某公惡韓富範三公

某公惡韓﹑富﹑範三公﹐欲廢之而不能。軍興﹐以韓﹑範爲西帥﹐遣富使北﹐名用仇而實閒之。又不克軍罷而請老﹐盡用三公及宋莒公﹑夏英公於二府﹐皆其仇也。又以其黨賈文元公﹑陳恭公間焉﹐猶欲因以傾之。譽範﹑富皆王佐﹐可致太平﹐於是天子再賜手詔﹐又開天章閣﹐而命之坐﹐出紙筆使疏時政所當因革﹐諸公皆推範﹑富﹐乃請退而具艸。使二宦者更往督之﹐且命領西北邊事。旣而各條上十數事﹐而易監司﹑按羣吏﹑罷磨勘﹑減任子﹐眾不利而謗興。又使範公日獻二事以困之﹐而請城京師﹐人始笑之。初﹐某公每求退以俟主意﹐常未厭而去﹐故能三人﹐及老﹐大事猶間。西北相攻﹐請出大臣行三邊。於是範公使河東﹑陜西﹐富公使河北。初﹐某旣建議﹐乃數出道者院宿焉﹐範公旣奉使﹐宿道者院而某在焉。賓退﹐使人致問﹐範公往見之﹐某佯曰「參政求去邪﹖」範公以對﹐某曰「大臣豈可一日去君側﹐去則不復還矣﹗今萬里奉使﹐故疑求去耳。」範公私笑之。久而覺報緩而請不獲﹐召堂吏而問曰「吾爲西帥﹐每奏卽下﹐而請輒得。今以執政奉使﹐而請報不遺﹐何也﹖」曰「某別置可專行鄜﹑延事﹐故速而必得耳。」範公始以前言爲然﹐乃請守邊矣。而富公亦不還﹐韓又罷去﹐而賈﹑陳相矣。及某薨﹐範公自爲祭文﹐歸重而自訟云。

●卷二

○蘇黃善書不懸手

蘇﹑黃兩公皆善書﹐皆不能懸手。逸少非好鵝﹐效其宛頸爾﹐正謂懸手轉腕。而蘇公論書﹐以手抵案使腕不動爲法﹐此其異也。

○善書不擇紙筆

善書不擇紙筆﹐妙在心手﹐不在物也。古之至人﹐耳目更用﹐惟心而已。

○王屋天壇玉鏡

王屋天壇﹐道書云黃帝禮天處也。壇之方隅陳八玉鏡﹐而儒者疑焉。元丰中﹐有登天壇得方玉如鏡﹐濮陽杜毅主王屋簿﹐親見之云。

○某貴人不知有自智

余與貴人語﹐偶當其心﹐明日使人來求異書。士不知有自智﹐專謂出於捲冊之問﹐良可悲也。

○張旭悟筆法

張長史見擔夫爭道而得筆法﹐觀曹將軍舞劍父得其神﹐物豈能與人巧﹐乃自悟之因爾。

○洮水之魚

胡人獵而不漁﹐熙寧中﹐官軍復熙河﹐洮水之魚浮﹐取之如拾﹐久而魚潛。治世可俯鳥巢﹐惟不暴爾。至人入鳥獸不亂羣﹐行之著也。

○燕肅悟指南車法

龍圖燕學士肅悟木理﹐造指南車不成﹐出見車馳門動而得其法。

○王晃悟鍼法

蜀人王晃﹐爲舉子《詩》義「左之右之﹐君子宜之」而悟鍼法。規矩可得其法﹐不可得其巧﹐捨規矩則無所求其巧矣。法在人。故必學。巧在己﹐故必悟。今人學書而擬其點畫﹐已失其法﹐況其巧乎﹖

○寇昌齡論硯墨

寇昌齡嗜硯墨得名﹐晚居徐﹐守問之﹐曰「墨貴黑﹐硯貴發墨。」守不解﹐以爲輕己。嗟乎﹐世士可與語邪﹖

○歐陽修像

歐陽公像﹐公家與蘇眉山皆有之﹐而各自是也。蓋蘇本韻勝而失形﹐家本形似而失韻﹐夫形而不韻﹐乃所畫影爾﹐非傳神也。

○丁推

唐令﹕民年二十爲丁﹐其下爲推。宋次道曰「推者﹐椎也﹐避髙宗諱﹐闕而爲推也。縉叔曰「推者﹐椎也﹐獨髻爲椎﹐傳者誤爾。」蓋唐人不諱嫌﹐梁氏之父茂﹐始以戊爲武﹐溫嗜殺﹐人畏之﹐並諱其嫌耳。夫人少而分髻﹐長則合而未冠﹐今人猶然。縉叔是也。

○王太初論爲室當戶牖疏達

道士王太初﹐受天心法治鬼神﹐有功於人。嘗謂爲室當使戶牖疏達﹐若四壁隱密﹐終爲鬼所據耳。

○孔林無積棘

唐魏鄭公﹑狄梁公﹑張燕公墓棘直而不歧﹐世以爲異。而孔林無積棘也。

○論墨一

秦少遊有李廷珪墨半丸﹐不爲文理﹐質如金石﹐潘谷見之而拜曰「眞李氏故物也﹐我生再見矣﹗王四學士有之﹐與此爲二也。」墨乃平甫之所寶﹐谷所見者﹐其子遊以遺少遊也。又有張遇墨一團﹐面爲盤龍﹐鱗鬣悉具﹐其妙如畫﹐其背皆有「張遇麝香」四字。潘墨之龍﹐略有大都耳﹐亦妍妙﹐有紋如盤絲﹐二物世未有也。語曰「良玉不琢。」謂其不借美於外也。張其後乎。供備使李唐卿﹐嘉祐中以書待詔者也﹐喜墨﹐嘗謂余曰「和墨用麝欲其香﹐有損於墨﹐而竟亦不能香也。不若並藏以燻之。」潘谷之墨﹐香徹肌骨﹐磨研至盡而香不衰。陳惟進之墨﹐一篋十年﹐而麝气不入﹐但自作松香耳。蓋陳墨膚理堅密不受外燻﹐潘墨外𨿽美而中疏爾。

○論墨二

南唐於饒置墨務﹐歙置硯務﹐揚置紙務﹐各有官﹐歲貢有數。求墨工於海東﹐紙工於蜀﹐中主好蜀紙﹐旣得蜀工﹐使行境內﹐而六合之水與蜀同。李本奚氏﹐以幸賜國姓﹐世爲墨官云。唐之問﹐質肅公之子﹐有墨曰「饒州供進墨務官李仲宣造」﹐世莫知其何。子頗有家法﹐以遺黃魯直。魯直以謂不迨孫氏所有。而予謂過之。陳畱孫待制家有墨半錠﹐號稱廷珪﹐但色重爾﹐非古制也。

○楊山人相蔡確黃好謙

蔡新州確﹑黃大夫好謙爲陳諸生﹐聞楊山人之善相人也﹐過使相之﹐曰「蔡君宰相也﹐似丁晉公﹐然丁還而君死也。黃君一散郎爾﹐然家口四十﹐則蔡貶矣。」元丰末﹐蔡爲相﹐黃由尙書郎出爲蔡州﹐過蔡而別﹐問其家﹐曰「四十口矣。」蔡大駭曰「楊生之言驗矣﹗」其後有新州之禍。

○夏竦相龐籍

外大父穎公﹐初爲黃州參軍﹐事夏英公。公喜相人﹐謂穎公曰「吾使相爾﹐而君眞相也。」視其手曰「𨿽貴而貧﹐不如吾也。」出其手﹐突如堆阜﹐曰「此大富之相也。」

○野處相李生

野處﹐潞之異人也﹐金鄕李生將赴試﹐問得失焉。曰「兩貫﹑四貫﹐巡轄馬遞鋪。」皆莫測也。李有田子莘﹐過之﹐及門﹐息於廏﹐置壁下有錢二千﹐以二伯爲陌﹐有榜曰「巡轄馬遞鋪」﹐問之﹐乃田者所納課也。李始悟其言﹐而果黜焉。

○洛陽牡丹金帶圍當宰相

花之名天下者﹐洛陽牡丹﹐廣陵芍藥耳。紅葉而黃腰﹐號「金帶圍」﹐而無種﹐有時而出﹐則城中當有宰相。韓魏公爲守﹐一出四枝﹐公自當其一﹐選客具樂以當之。是時王岐公以髙科爲倅﹐王荊公以名士爲屬﹐皆在選﹐而闕其一﹐莫有當者。數日不決﹐而花已盛﹐公命戒客﹐而私自念﹕「今日有過客﹐不間如何﹐召使當之。」及暮﹐南水門報陳太博來﹐亟使召之﹐乃秀公也。明日酒半折花﹐歌以插之。其後四公皆爲首相。

○範瓊趙承祐孫位畫品

蜀人句龍爽作《名畫記》﹐以範瓊﹑趙承祐爲神品﹐孫位爲逸品﹐謂瓊與承祐類吳生﹐而設色過之﹐位𨿽工﹐不中繩墨。蘇長公謂﹕「彩色非吳生所爲﹐二子規模吳生﹐故長於設色爾。孫位方不用矩﹐國不用規﹐乃吳生之流也。」余謂二子學吳生﹐而能設色﹐不得其本﹐故用意於末﹐其巧者乎﹖

○農諺

諺曰「甘艸先生則麥熟﹐苦艸先生則人疫。」甘艸﹐薺﹔苦艸﹐黃篙也。又曰「杏熟當年麥﹐棗熟當年禾。」又曰「棗不濟儉。」謂棗熟則歲丰也。諺曰「行得春風有夏雨。」蓋春之風數爲夏之雨數﹐小大急緩亦如之。

○張鍔奇疾

祕書丞張鍔﹐嗜酒得奇疾。中身而分﹐左常苦寒﹐𨿽暑月巾襪袍褲紗綿相半。

○王祥臥冰處

世傳王樣臥冰求魚以養母﹐至今沂水歲寒冰厚﹐獨祥臥處闕而不合。

○三品秀才

章學士瑉爲布衣﹐以宰相自許﹐髙蓋大馬﹐盛服羣從而後出﹐潤人謂之「三品秀才」。

○驗鏡

驗鏡視其鼻﹐鼻滑淨如削者古﹐今人爲之﹐必有髙下。今人鑄鐵鏡﹐陷銅爲面﹐故明。

○李卿先築宅

光祿李卿先築宅於盧﹐甃皆用磚﹐歲夏大雨﹐閘門及竇積水數尺﹐內外一洗而發去之。

○王羲之大器晚成

唐人謂逸少天姿不及工用﹐故初不勝郗﹑庚﹐而暮年方妙。余謂不然。衛夫人見逸少學書﹐拊膺而嘆曰「後當勝己。」此豈無天姿者耶﹗而暮年方妙者﹐乃大器晚成爾。

○樟兔豚

璋無膽﹐兔無脾﹐豚膂無筋。

○相國寺樓門井亭

東都相國寺樓門﹐唐人所造﹐國初木工諭浩曰「他皆可能﹐惟不解捲檐爾。」每至其下﹐仰而觀焉﹐立極則坐﹐坐極則臥﹐求其理而不得。門內兩井亭﹐近代木工亦不解也。寺有十絕﹐此爲二耳。

○陜之寺居

陜之寺居多古屋﹐下柱不過九尺﹐唐制不爲髙大﹐務經久爾。行露亭用斗百餘﹐數倍常數﹐而朱實亭不用一斗﹐亦一奇也。

○魚行隨陽

魚行隨陽﹐春夏浮而逆流﹐秋冬沒而順流﹐漁者隨其出沒上下而取之。

○預爲亂備

唐末﹐岐﹑梁爭長﹐東院主者知其將亂﹐日以菽粟與泥爲土墼﹐附墻而墁之﹐增其屋木﹐一院笑以爲狂。亂旣作﹐食盡樵絕﹐民所窖藏爲李氏所奪﹐皆餓死。主沃墼爲糜﹐毀木爲薪以免。隴右有富人﹐預爲夾壁﹐視食之餘可藏者幹之貯壁間﹐亦免。

○閻見賢老而節食

虞部閻見賢﹐老爲容守﹐歸而自如﹐曰「惟節食爾。」每食常欠三四分。初見部中老者﹐問而得之。

○韓幹馬

韓幹畫走馬﹐絹壞﹐損其足﹐李公麟謂﹕「𨿽失其足﹐走自若也。」

○客相歐陽修

六一爲布衣﹐客相之曰「耳白於面﹐名則遠聞﹔唇不貼齒一生惹言語。」毀譽豈亦有命耶﹖

○平陸故城走馬臺

齊之龍山鎭﹐有平陸故城﹐髙五丈四﹐方五里﹐附城有走馬臺﹐其髙半之﹐闊五之三﹐上下如一﹐其西與南則在內﹐東北則在外一也﹐莫曉其理。

○方士爲寇準治丹

寇萊公準﹐少嘗爲淮漕﹐有方士爲治丹砂﹐用竹百二十尺而通其節﹐以器盛丹置其上而立之﹐半埋地中。於時才得六十尺竹﹐接而用之。始於歲之朔旦﹐盡歲而止﹐丹已融而墮器矣。

○澄心堂

澄心堂﹐南唐烈祖節度金陵之宴居也﹐世以爲元宗書殿﹐誤矣。趙內翰彥若家有《澄心堂書目》﹐才二千餘卷﹐有「建業文房之印」﹐後有主者﹐皆牙校也。

○楊行密補將校牒紙

余於丹徒髙氏見楊行密節度淮南補將校牒紙﹐光潔如玉﹑膚如卵膜﹐今士大夫所有澄心堂紙不迨也。

○開封劇盜言

開封常得劇盜﹐言富家難近﹐貯以櫃篋﹐扃鐍嚴固﹐貴家喜陳衣而架﹐有帕便可包覆。

○夏竦異事

夏英公伏日供帳溫室﹐戒客具夾衣﹐客皆笑之。旣坐﹐體寒生粟。乃以漆斛漬龍皮也。酒半﹐取瓦礫蘸藥水爲黃金以娛客。

○阮逸作僞書

世傳《王氏元經薛氏傳》《關子明易傳》《李衛公對間》皆阮逸所著﹐逸以艸示蘇明允﹐而子瞻言之。

○包鼎畫虎

宜城包鼎﹐每畫虎﹐掃漑一室﹐屏人聲﹐塞門塗牖﹐穴屋取明。一飲鬥酒﹐脫衣據地﹐臥起行顧﹐自視眞虎也﹐復飲鬥酒﹐取筆一揮﹐意盡而去﹐不待成也。

○閻立本觀僧繇畫壁

閻立本觀張僧繇江陵畫壁﹐曰「虛得名爾。」再往﹐曰「猶近代名手也。」三往﹐於是寢食其下﹐數日而後去。夫閻以畫名一代﹐其於張﹐髙下間爾﹐而不足以知之。世之人彊其不能而論能者之得失﹐不亦疏乎﹖

○李公麟蘇軾品畫

李公麟云「吳畫學於張而過之」﹐蓋張守法度而吳有英气也。眉山公謂﹕「孫知微之畫﹐工匠手爾。」

○歐陽修論書

六一公論書喜李西臺﹐而《集古》不錄張從申也。兵部秦玠﹑祠部李宗易﹐皆學於西臺﹐名有師法。公爲毫州﹐問秦西臺何學﹐曰「張從申也﹐見之否邪﹖」曰「未也。」示之﹐曰「西臺不及也。」

○蘇洵送石揚休北使引乃蘇軾少時書

余於石舍人揚休家得蘇明允送石北使引﹐石氏子謂明允書也。以示秦少遊﹐少遊好之﹐曰「學不迨其子﹐而資過之。」乃東坡少所書也。故嘗謂書爲難﹐豈余不知書﹐遂以爲難邪﹖

●卷三

○金陵人解字

金陵人喜解字﹐習以爲俗﹐曰「同田爲富」﹑「分貝爲貧」﹑「大坐爲奎」。

○黃巢解金陵

黃巢攻金陵﹐人說之曰「王毋以攻也﹐王名巢﹐人金陵則鏁矣﹗」遂解去。

○安丰塘

壽之安丰塘﹐楚相孫叔敖之所築也﹐至今賴之。塘西有廟焉﹐塘上之木﹐花皆西向﹐子皆東向。

○懷禪師講師說

懷禪師每住持﹐必捨講師說天臺教﹐使其徒聽焉。學其可廢乎﹗

○根利根鈍

唐人根利﹐一聞千悟﹐故大梅才得馬祖一言﹐入山坐庵諸老之門﹐旣悟﹐亦曰「得坐披衣﹐向後自看。」不復學也。今人根鈍﹐聞一知一。故雪竇以古人初悟之語﹐爲學者人道之門﹐謂之因緣﹐退而體究﹐謂之看話﹐更無言下悟理之質矣。復取古法而次第之﹐以爲悟後析理之門﹐謂之淘汰﹐天衣宗之。而圓通非之﹐攺用臨濟教門﹐蓋用古責今也﹐而其徒多不見諦﹐後悔﹐亦復故云。

○黃撥沙視墓

閩越黃撥沙善視墓﹐畫地爲圖﹐卽知休咎﹐故號「撥沙」。婺人有世患左目者﹐問之﹐日﹕「祖墳有木﹐久則木根傷害其目﹐必發墓以去之。」旣發﹐有根貫其左目。出之而愈。

○乳醫陳嫗

宿乳醫陳嫗﹐年八十餘﹐切脈知其生早晚﹐月則知日﹐日則知時。宿有兩家就乳﹐切其左曰「毋遽﹐是當夜生。」將就其右﹐左家疑之﹐不聽也。曰「是家當午而生﹐無妨也﹐過午則來日生矣。」復切之﹐曰「初更兩點﹐其時也﹐爲母具食﹐聽自便。」旣多爲備﹐使候時以報﹐扶母就蓐﹐卽生。

○宋緩爲李昉夫人上壽

文正李公旣薨﹐夫人誕日。宋宣獻公時爲從官﹐與其僚二十餘人詣第上壽﹐拜於簾下﹐宜獻前曰「太夫人不飲﹐以茶爲壽。」探懷出之﹐注湯以獻﹐復拜而去。

○襄陽玳瑁

襄陽承唐亂﹐地荒民散﹐林篁翳塞﹐常有四大龜負一小龜而行﹐或謂乘者爲玳瑁云。

○代北天池廟捨

代北界天池山﹐荒遠﹐巡候不至﹐潘美節度河東﹐新廟捨﹐作脊記﹐歲遣府倅祀之﹐率常憚行﹐後竟罷之。契丹始治室易記﹐久之來議界﹐舉知其然﹐而莫能奪也。

○血色

生血皆赤﹐怒心之所出也。赤﹐火色﹐其性躁﹐故象之。二乘四果﹐其白如乳﹐出於淨心。而鱉血碧﹐蝦蛤無血﹐其故何也﹖

○禦廚神豬

禦廚不登彘肉﹐太祖嘗畜兩彘﹐謂之神豬。熙寧初罷之。後有妖人登大慶殿﹐據鴟尾﹐旣獲﹐索彘血不得﹐始悟祖意﹐使復畜之。蓋彘血解妖術云。

○茶品

茶﹑洪之雙井﹐越之日注﹐登﹑萊鰒魚﹐明﹑越江瑤柱﹐莫能相先後﹐而彊爲之第者﹐皆勝心耳。

○石決明

石決明﹐登人謂之鰒魚﹐明人謂之九孔螺。

○牡蠣固气蚶子益血

牡蠣固气﹐蚶子益血﹐蓋蛤屬惟蚶有血。

○作坊門

熙寧中﹐作坊以門巷委狹﹐請直而寬廣之﹐神宗以太祖創始﹐當有遠慮﹐不許。旣而眾工作苦﹐持兵奪門﹐欲出爲亂﹐一老卒閉而拒之﹐遂不得出﹐捕之皆獲。

○郯城民妻二十一子雙生者七

郯城民妻有二十一子﹐而雙生者七。

○善鄕市吏垂乳流湩

壽之善鄕﹐市吏垂乳﹐流湩如乳婦。

○宰相項安節

神宗嘗夢人大府﹐有植碑﹐以金塡字﹐曰「宰相項安節」。寤而求之﹐乃太學生也。慈聖解之曰「項安節卽吳充也。」於是正憲公爲相﹐頸有癅焉﹐而項生布衣至今。

○方通夢兆

朝散郎方通罷官還鄕﹐夢至政事堂﹐尙書左垂黃履素知通﹐獨起迎語曰「蕭灑﹐蕭灑。」遂去。通前﹐諸公語如黃。旣寤﹐莫測也。旣而得官校理﹐滿任得知睦州﹐是歲建中元年﹐黃以疾去久矣。往謝執政﹐範右丞純札日﹕「先公嘗守睦﹐有《蕭灑桐廬郡》十詩﹐桐廬眞蕭灑也。」

○周約夢兆

周約夢登科作尉﹐就捨﹐於堂牖間得女子只履﹐竈間得筆墨。後數歲中第﹐爲延州一尉﹐旣入廨捨﹐皆夢所見﹐求二物﹐皆得之於其處。

○北都官妓歌歐詞

文元賈公居守北都﹐歐陽永叔使北還﹐公預戒官妓辦詞以勸酒﹐妓唯唯﹐復使都廳召而諭之﹐妓亦唯唯。公怪嘆﹐以爲山野。旣燕﹐妓奉觴歌以爲壽﹐永叔把盞側聽﹐每爲引滿。公復怪之﹐召問﹐所歌皆其詞也。

○美玉不琢

都市大賈趙氏﹐世居貨寶﹐言玉帶有刻文者皆有疵疾﹐以蔽映爾﹐美玉蓋不琢也。比歲杭﹑揚兩州化洛石爲假帶﹐質如瑾瑜﹐然可辧者﹐以有光也。

○王曾祖先

王沂公之先爲農﹐與其徒人山林﹐以酒行﹐旣飲﹐先後至失酒﹐顧艸間有醉蛇﹐倒而捋之﹐得酒與血﹐怒而飲焉。昏閉倒臥﹐明日方醒﹐視背傍積蝨成堆﹐自是無蝨終身。

○浙西積水浙東髙燥

浙西地下積水﹐故春夏厭雨。諺曰「夏旱修倉﹐秋旱離鄕。」浙東地髙燥﹐過雨卽幹﹐故春得雨卽耕﹐然常患少耳。

○穎諺

穎諺云「子過母﹐當暑而涼﹐水退而魚潛﹕皆爲大水之候。」穎人謂前水爲母﹐後水爲子﹐水日至日長﹐勢不能大﹐水定而復來﹐後水大於前水﹐爲子勝母。水終魚當大出﹐河濱之人厭於食鮮﹐水退而魚不出﹐爲潛云。

○田理

田理有橫直﹐民間謂之立土﹑橫土﹐立土不可稻﹐爲其不停水也。

○伯戊樽

許安世家有伯戊樽﹐如今羯鼔鞚也。

○周陽家金鐘

畔邑家令周陽家金鐘﹐容十斗﹐重三十八斤﹐以今衡量校之﹐容水三斗四升﹐重十九斤爾。

○吳諺

諺語曰「田怕秋旱﹐人畏老貧。」又曰「夏旱修倉﹐秋旱離鄕。」歲自處暑至白露不雨﹐則稻𨿽秀而不實﹐吳地下濕不積﹐一凶則饑矣。

○寒食麵臘月雪爲糊

趙元考云「寒食而﹑臘月雪水﹐爲糊則不蠧。南唐煮糊用黃丹﹐王文獻公家以皂莢末置書葉間﹐總不如雪水也。」

○食蛙

霍山曰「丞相擅減宗廟羔莵蛙。」顏注﹕「羔﹐莵﹑蛙﹐以供祭也。」《周官﹟蟈氏》鄭康成注﹕「蟈﹐今禦所食蛙也。」《宋書》﹕「張暢弟牧有犬傷﹐醫云當食蝦蟆﹐而牧難之﹐暢爲先食。」前世北人食蛙﹐南人不食也。

○建業文房

建業文房﹐南唐烈祖節度金陵之別室也﹐趙元考家有《建業文房書目》﹐才千餘卷﹐有「金陵圖書院印」焉。前卷有「澄心堂」說云﹕趙元考家有《澄心書日》﹐才二千卷。與此說相似﹐但堂房不同耳。

○歐陽五代史之誤

歐陽《五代史﹟周家人傳》柴後邢州龍岡人﹐《世宗紀》又爲堯山人﹔拓跋思恭﹑思敬﹐兄弟也﹐而誤作一人。

○馮如晦爲縣令

司馬公休云「馮如晦爲長源令﹐縣人譽之不容口﹐問政亦不能道也。」

○王回爲衛眞主薄

王深父爲衛眞主簿﹐始至毫州﹐其守李徽之畱不遣。久之﹐求去﹐李問其故﹐曰「回爲衛眞主簿﹐而未嘗至治所與吏民相見﹐以謂不可﹐故求去耳。」李怒曰「爾恃歐陽修而慢我﹗」深父曰「回之所去﹐豈待歐陽公而立邪﹗」卒歸衛眞。李怒不解﹐深父遂免去。

○王安石私居如在朝

參寥云「王荊公私居如在朝廷。忽有老卒﹐生火掃地如法﹐譽之不容口﹔或觸燈﹐卽怒以爲不勝任﹐逐去之。」

○太祖軍法

士不衣帛﹐酒肉食肆不近營﹐太祖之軍法也。

○呂餘慶知益州

蜀平﹐以參知政事呂餘慶知益州﹐余用選人﹐以輕其權﹐而置武徳司﹐刺守貪廉﹐至必爲驗。蜀山有九枝木﹐傳以爲異﹐卒火之。歲餘﹐禦札問焉﹐其賞至銀千兩﹐而敕州縣捕武徳卒卽殺之﹐不以聞。吏貪則降杖集吏民杖之。蜀之富人﹐皆召至京師﹐量其材爲三等﹐其上官之﹐次省員﹐下押綱。人安其居﹐不願東﹐以疾歸﹐後復遣﹐如是數四﹐不使家居也。

○夏竦貪阻喜殺之報

夏英公旣卒﹐其家客鄢陵﹐鄰之講僧有學解﹐客嘗問之曰「英公貪阻喜殺﹐其報如何﹖」曰「以教言之﹐當爲龍爾。」未以爲然也。他日至京師﹐遇夏氏故吏﹐語及其主﹐曰「往夢遇公於塗﹐气貌枯悴﹐白衣故暗。問其所在﹐曰爲廬山東潭龍爾。」客始驚。其後復至京師﹐過其故人於興國寺﹐其鄰有相語曰「廬山東潭龍已去矣。」客又大驚﹐往問之﹑曰「東潭隱密﹐人所不至﹐往歲木皆立槁﹐人始至其上﹐潭水淸徹﹐有白龍在焉。夏日之中﹐水沸而龍死﹐夜則復生﹐冬結於冰。數歲﹐有僧十餘﹐結廬其上﹐爲之誦經。又數歲而龍去﹐艸木復生。英公奉釋﹐故當困厄﹐復能致僧爲之作福。」

○宣仁後不索文思殿物

文思殿奉帝者之私﹐凡物必具。宣仁後當國九年﹐不索一物。

○太祖不誅降王

或勸太祖誅降王﹐久則變生﹐太祖笑曰「守千里之國﹐戰十萬之師﹐而爲我擒﹐孤身遠客﹐能爲變乎﹖」

○釋從善畫而人不可使

釋從靑人﹐主某寺之某院﹐陳講居眾﹐而靜居不出﹐善畫樹石﹐而人不可使。好事者爲修供﹐則量其多少而報之。呂汲公以禦史爲淄倅﹐過而請之﹐不與也。或問之﹐曰「後其所事而先其所好﹐此吾所以不與也。」

○仁宗之喪

仁宗在位四十年﹐邊奏不人禦閣。每大事﹐賜宴二府﹐合議以聞。仁宗崩﹐計於契丹﹐所過聚哭。旣訃﹐其主號慟執使者手曰「四十二年不識兵矣﹗」葬而來祭﹐以黃白羅爲錢﹐他亦稱是。仁宗崩﹐天下喪之如親﹐余時爲童﹐與同僚聚哭﹐不自知其哀也。仁宗旣疾﹐京師小兒會闕下﹐然首臂以祈福﹐日數百人﹐有司不能禁。將葬﹐無老幼男女﹐哭哀以過喪。

○宣仁後初臨朝

宣仁後初臨朝﹐西戎戒邊吏曰「聖後相司馬公﹐必用仁宗故事。自今後敢以一人一騎人界者族。」

○契丹名相杜防

杜防﹐契丹名相也﹐謂和親爲便民﹐戒契丹世世相受﹐謹守其約。又虞中國之敗約也﹐凡十年一遣使﹐以事動中國而堅其約。

○太祖不納荊湖溪洞

國初﹐荊湖旣平﹐溪洞皆納土請吏﹐太祖不受﹐廷議獨置辰州﹐歲費四萬絹爾。

○元祐執政議河

元祐執政﹐議河兩說﹐文潞公﹑安樞密燾主故道﹐範丞相﹑王左丞存主新道﹐士大夫是故者見文﹑安﹐是新者見王﹑範﹐持兩可者見四公也。

○曹彬受李煜降

曹武惠王旣下金陵﹐降後主﹐復遣還內。治行﹐潘公憂其死﹐不能生致也﹐止之。王曰「吾適受降﹐見其臨渠猶顧左右﹐扶而後過﹐必不然也。且彼有烈心﹐自當君臣同盡﹐必不生降﹐旣降﹐亦必不死一也。」

○常赦

故事﹕常赦﹐官典藏人己不赦。熙寧以後﹐始赦吏罪。元祐七年南郊﹐赦杖罪。八年秋﹐皇太后服藥而赦﹐則盡赦之矣。

●卷四

○英宗不罪醉飽失容

故事﹕郊而後赦﹐奉祠不敬不以赦論。治平中﹐郎中缺姓易知素貪細﹐旣食大官﹐醉飽失容﹐禦史以不敬聞﹐韓魏公請論如律﹐英宗不欲也﹐魏公曰「今而不刑﹐後將廢禮。」英宗曰「寧以他事坐之。士以飲食得罪﹐使何面目見士大夫乎﹗」

○仁宗禮待燕王

仁宗初卽位﹐燕恭肅王以親尊自居﹐上時遣使傳詔﹐王坐不拜。使還以聞﹐上曰「燕王聯叔父﹐毋妄言﹗」久而王聞之﹐稍自屈﹐奉藩臣禮。

○仁宗厚養燕王

燕恭肅王輕施厚費﹐不計有無﹐常預借料錢﹐多至數歲﹐仁宗常詔有司復給﹐如是數矣。禦史沈邀以謂「不可以國之常入而奉無厭之求﹐願使諭意」﹐上曰「禦史誤矣﹗太宗之子八人﹐今惟王爾。先帝之弟﹐聯之叔父也﹐每恨不能盡天下以爲養﹐數歲之祿﹐不足計也。」

○曾鞏論王安石

子曾子初見神宗﹐上問曰「卿與王安石布衣之舊﹐安石何如﹖」對曰「安石文學行義﹐不減揚雄﹐然吝﹐所以不及古人。」上曰「安石輕富貴﹐非吝也。」對曰「非此之謂。安石勇於有爲﹐吝於攺過。」上頷之。

○爲學爲道

明者無所不知﹐智者有所知﹑有所不知﹐眾人所知者少﹑所不知者多﹑而彊其所不知。智者謂其擇而不爲學而己﹐爲道則不然﹐學得於外﹐思出於意。不足以得之。莊子曰「繕性於俗﹐學以求復其初﹐滑欲於俗思。以求致其明﹐古者謂之蔽蒙之民。」𨿽然﹐學與思者﹐道之助也﹐士之爲道﹐必始於學。﹝此段疑有脫誤﹞

○王安石請道

道者呂翁如金陵﹐過王荊公﹐而公知之﹐伏拜請道﹐翁曰「子障重﹐不可。」公又勤請﹐曰「我能去障﹐則爲子去之矣。」竟去。以語廣陵王某﹐王曰「先生何取焉﹖」曰「吾愛其目爾。」王以語余曰「如金陵者﹐翁之眞身也﹐翁察之久矣﹐欲度故自往。」余語禪者普仁﹐仁曰「障必自去﹐非人能去一也。渠如此道而不解乎﹗」

○呂翁像

世傳呂先生像﹐張目奮須﹐捉腕而市墨者﹐乃庸人也。南唐後主使工訪別本而圖之﹐久而不得。他日﹐有人過之﹐自言得呂翁眞本﹐約工圖其像而後授之。工後以像過之﹐客捨市邸﹐方晝臥﹐叩關不發﹐問﹕「吾像如何﹖」且使張之﹐曰「是也。」相語而覺稍遠﹐已而聲絕﹐發門索之﹐無見也。意客卽呂翁也﹐乃以所畫像獻之﹐今有傳焉﹐深靜秀淸﹐眞神人也。

○辠罪

辠﹐《說文》﹕「從辛從自﹐言辠人蹙鼻苦辛之優。秦以辠似皇字﹐攺爲罪。臣鉉等曰﹕自古者以爲鼻字﹐故從自。」「罪﹐捕魚竹网。從网非。」余謂使民自辛﹐欲其不犯﹐秦從网非﹐不失有罪也。辠﹐古文也﹐《說文》不當以篆寫之。

○服驂乘

駕以二馬夾轅﹐謂之兩服﹐服﹐供其事也。左右又各駕一焉﹐謂之兩驂﹐驂副也。總謂之乘﹐又云駟。騑亦驂也。《說文》云「驂駕三馬。」非也。乘車四馬﹐因以乘爲四名﹐「乘矢」﹑「乘韋」是也。

○瓠子

瓠子在雷澤黃河故道﹐今呼爲沙河﹐沙河西北。其迹猶在﹐土人謂之瓠岡也。

○吳越身丁錢

吳越錢氏﹐人成丁﹐歲賦錢三百六十﹐謂之身錢﹐民有至老死而不冠者。

○杜衍丁度交惡

杜正獻公﹑丁文簡公俱爲河東宣撫﹐河陽節度判官任遜﹐恭惠公之子﹑上書言事﹐歷詆執政﹐至恭惠﹐曰「至今臣父﹐亦出遭逢。」謂其非徳選也。進奏院報至﹐正獻戲文簡曰「賢郎亦要牢籠。」文簡深銜之。其後二公同在政府﹐人言蘇子美進奏院祠神事﹐正獻避嫌不與。文簡論以深文﹐子美坐廢爲民﹐從坐者數十人﹐皆名士大夫也﹐正獻亦罷去。一言之謔﹐貽禍一時﹐故不可不愼也。

○駕崩外官舉哀之制

元祐八年九月六日﹐奉太皇太后遺詔﹐實以三日崩。知州事龍圖閣待制韓川﹐公服金帶﹐肩輿而出﹐以聽遺詔。旣成服﹐又欲攺服以治事﹐僚佐諫之而止。余爲兒時﹐聞徐父老說莊獻上仙﹐李文定公爲守﹐兩吏持箱奉遺誥﹐公步從以哭﹐自便坐至門外。嘉祐末﹐先人爲冀州度支使。知州事﹑皇城副使王易經用乾興故事﹐遺詔旣至﹐王召見先人﹐便服持遺制﹐哭以示先人﹐遂下發衫帽﹐勒帛以聽宣制﹐是日成服。元丰末﹐余客南都﹐畱守龍圖王學士益柔﹐擇日而成服。士大夫家居者皆會哭於府庭。張文定公方平致仕於家﹐舉哀於近寺。宦者李堯輔言「上散發解帶﹐襪而不履。」

○汞不勝玉

汞浮百物﹐而不能勝玉﹐可以試玉一也。

○劉幾與花日新遊

祕書監劉幾好音﹐與國工花日新遊﹐是時監貴幸﹐其弟衛卿諫﹐不用﹐乃戒門下勿通。監約鳴管以自通﹐卿又使他工橫吹於門以誤之。凡數奏而不出。卿又告之﹐監曰「非也。」語次而工至﹐橫管一鳴﹐監笑曰「此是也。」乃走出。

○張旭顏眞卿出師成家

世傳張長史學吳畫不成而爲艸﹐顏魯公學張艸不成而爲正。世豈知其然哉﹗蓋英才傑气﹐不減其師﹐各自成家﹐以名於世。使張爲畫﹐吳旣不可越﹐功與之齊﹐必出其下﹐亦爭名之獘也。

○靑楊生從釋從學畫

靑楊生好畫﹐而患其不能別也﹐釋從有畫名﹐而從之學。有以畫來﹐必召楊而教之﹕此其所以爲能﹐此其所以爲不能也。楊有得焉﹐而謂楊曰「盡子所知﹐才得其半﹐何則﹖以子之不能畫也。」

○張詠聞丁謂逐寇準而自污

乖崖在陳﹐一日方食﹐進奏報至﹐且食且讀﹐旣而抵案慟哭久之﹐哭止﹐復彈指久之﹐彈止﹐罵詈久之﹐乃丁晉公逐萊公也。乖崖知禍必及己﹐乃延三大戶於便坐﹐與之博﹐袖間出彩骰子﹐勝其一坐﹐乃買田宅爲歸計以自污。晉公聞之﹐亦不害也。余謂此智者爲之﹐賢者不爲也。賢者有義而已﹐寧避禍哉﹗禍豈可避耶﹖

○丁謂計阻張詠

乖崖自成都召爲參知政事﹐旣至而腦疽大作﹐不可巾襆。乖崖自陳求補外﹐眞宗使軟裹赴朝﹐乖崖曰「豈可以巨一人而壞朝廷法制耶﹗」乃知杭﹐而疾愈﹐上聞之﹐使中人往伺之﹐言且將召也。丁晉公以白金千兩貽使者﹐還言如故﹐乃不召。

○龐籍服元昊

外大父莊敏公爲鄜延招討使﹐元昊效順﹐公召李誠之問其信否﹐誠之曰「元昊數欺中國﹐故疑之﹐今則可信也。元昊向得歲賜而不用﹐積年而後叛﹐今用兵數歲﹐𨿽戰屢勝﹐而所攻不克﹐田裏所掠﹐不辦一日之費﹐向來之積費已盡矣﹐故罷兵爾。然公毋以爲功﹐歸之朝廷﹐則兵可罷﹐竊計諸公不以此與人也。」公未以爲然。旣而果遣兩人﹐以他事使虜﹐過延﹐問﹕「朝廷議罷兵云何﹖」皆曰「不知」。及還﹐與虜使王延壽來﹐公召會兩人﹐同延壽來意﹐又曰「不知。」公曰「延壽黠虜﹐與君來而君且不知耶﹖」召裨將曰「問延壽何來﹐吾爲將而不與知邪﹖亟書所奏事來﹐不然且遣還﹗」兩人大懼﹐乃以情告﹐願還使者。公曰「軍令不可反﹐君自止之﹐而書其事來﹗」兩人具以事聞。公自是異李焉。元昊旣效順而不肯臣﹐請稱東朝皇帝爲父﹐國號「吾祖」﹐年用私號﹐求割三州十六縣地﹐朝議彌年不決。旣而報書﹐年用甲子﹐國號易其一字。虜使過延﹐公坐堂上﹐召虜使立前而謂曰「爾主欲戰則戰﹐今不戰而降﹐則朝廷所賜藩臣詔與頒朔封國﹐皆有常制﹐不必論。自古夷狄盜中國之地則聞之﹐未聞割地與夷狄也。三州十六縣﹐豈可得邪﹗」使曰「淸遠故屬虜﹐且墳墓所在﹐故欲得爾。」公曰「中國所失州縣﹐今未十年﹐若論墳墓所在﹐則中國多矣。」使語塞。公曰「爾主旣受封。歲祿多少﹐此則可議﹐余不足論。」虜使畏服。

○英宗卽位韓琦服諸王

英宗卽位﹐韓忠獻公使諭宗室諸王曰「皇帝已卽位﹐大王宜思保富貴﹐毋行所悔。」諸王皇恐﹐詣次求見﹐公謝卻之。某王還次及階﹐足廢不舉﹐扶而後升。

○劉攽譏王安石說字始

王荊公爲相﹐喜說字始﹐遂以成俗。劉貢父戲之曰「三鹿爲麤﹐麤不及牛﹔三牛爲犇﹐犇不及鹿。謂宜三牛爲麤﹐三鹿爲犇﹐苟難於遽攺﹐令各權發遣。」於時解縱繩墨﹐不次用人﹐往往自小官暴據要地﹐以資淺﹐皆號「權發遣」云﹐故並譏之。

○張詠論寇準

張忠定守蜀﹐聞萊公大拜﹐曰「寇準眞宰相也。」又曰「蒼生無福。」幕下怪問之﹐曰「人千言而盡﹐準一言而盡﹐然仕太早﹐用太速﹐未及學爾。」張﹐寇布衣交也﹐萊公兄事之﹐忠定常面折不少恕﹐𨿽貴不攺也。萊公在岐﹐忠定任蜀還﹐不畱﹐旣別﹐顧萊公曰「曾讀《霍光傳》否﹖」曰「未也。」更無他語。蓋以不學爲戒也。

○寇準無後房嬖幸

萊公性資豪侈﹐自布衣夜常設燭﹐廁間燭淚成堆﹐及貴而後房無嬖幸也。

○晁端彥爲王某懺罪

王某公薨﹐祕書晁少監端彥﹐以外姻爲懺罪﹐而戒僧「和我」﹐乃大唱曰「妒賢嫉能罪消滅。」聞者莫不笑也。

○代北天池屋記

潘美爲並帥﹐代之北鄙﹐山有天池焉﹐歲遣通判祭之﹐其後憚遠而罷。久之﹐契丹遣祭焉﹐又易其屋記。至熙寧中﹐始有其地﹐凡數歲﹐兩使往來﹐卒不能辧而與之。

○張方平論宋遼戰史

故事﹕歲賜契丹金繒服器﹐召二府觀焉。熙寧中﹐張文定公以宣徽使與召﹐眾謂﹕「天子修貢爲辱﹐而陛下神武﹐可一戰勝也。」公獨曰「陛下謂宋與契丹凡幾戰﹖勝負幾何﹖」兩府八公皆莫知也。神宗以問公。公曰「宋與契丹大小八十一戰﹐惟張齊賢太原之戰才一勝爾﹐陛下視和與戰孰便﹖」上善之。

○司馬光二呂歲斷死罪數

元祐初﹐司馬溫公輔政﹐是歲天下斷死罪凡十人。其後二呂繼之﹐歲常數倍。此豈人力所能勝邪﹖

○張夏堤錢塘江

錢塘邊江土惡﹐不能堤﹐錢氏以薪爲之﹐水至輒潰﹐隨補其處﹐日取於民﹐家出束薪﹐民以爲苦。張夏爲轉運使﹐取石西山以爲岸﹐募捍江軍以供其役﹐於是州無水患﹐而民無橫賦。

○範仲淹擅答元昊書

範文正公帥鄜﹑延﹐答元昊書不請。宋元憲請斬﹐云「度必擅以土地金帛許之。」晏元獻﹑鄭文肅請驗其書﹐仲淹素直﹐必不隱。書旣上﹐乃免。

○太祖受位不攺舊官

太祖旣受位﹐使告諸道﹐東諸侯坐使者而問﹕「故宰相其誰乎﹖樞密使副其誰乎﹖軍職其誰乎﹖從宮其誰乎﹖」皆不攺舊﹐乃下拜。

○何承矩一

眞宗至陳橋﹐駐蹕不前行﹐遣知院陳堯叟先至澶﹐問知州何承矩﹕「當駐江陵﹐當駐澶淵耶﹖」堯叟夜至城下﹐不得人。旣明﹐承矩遣通判率郡官迎駕。久之﹐承矩亦出見堯叟。堯叟傳宣﹐承矩曰「某守藩將爾﹐安知可否﹐此宗工大儒素所畱心者。」顧吏取自書札子﹐曰「臣帶郡符﹐率屬吏﹐躬詣界首﹐奉迎聖駕﹐將面天顏﹐臣不任踴躍歡呼之至。」實封以付堯叟。堯叟復問﹐對如前。堯叟旣去﹐眞宗遣中使問堯叟「承矩云何」﹐道路相踵﹐旣至發封﹐乃知當去。而堯叟兄弟皆大怒。承矩卒﹐諸子不敢仕。

○何承矩二

承矩子雄州北築愛景臺﹐植蓼花﹐日至其處﹐吟詩數十首刻石﹐人以謂「何六宅愛蓼花」﹐不知經始塘泊也。

○契丹困中國法

自五代來﹐契丹歲壓境﹐及中國徵發卽引去﹐遣問之﹐曰「自校獵爾。」以是困中國。

○稅子步剎石

予爲汝陰學官﹐學者多言萬壽之西﹑穎水之上有林號「稅子步」﹐步之西有異木﹐人莫能名﹐相傳數百歲﹐榮落不時﹐舊有碑云「粉黛塗容﹐金碧之樹。」余過之﹐往觀焉﹐木身才十數年爾。是時歲暮﹐羣木皆落﹐從者以謂枯也。木下有剎石﹐石有像文﹐有銘云「曹公有悟﹐怖心未已。敬造浮圖﹐式祟妙理。文詞闡相﹐粉黛塗容。金剎一樹﹐永出煩籠。開元十六年﹐歲在執徐首旬五日建。」地故佛氏道場﹐石乃剎下銘也。「粉黛塗容」﹐謂建像也﹐「金剎一樹」﹐謂建剎也。讀者寡陋﹐傳者喜爲緣飾﹐苟無此石﹐亦足惑世也。

○壺公觀大木

蔡州壺公觀有大木﹐世亦莫能名也﹐髙數十尺﹐其枝垂人地﹐有枝復出爲木﹐枝復下垂﹐如是三四﹐重圍環列﹐如子孫然。世傳漢費長房遇仙者處﹐木卽縣壺者。沈丘令張戣﹐閩人﹐嘗至蔡﹐爲餘言「乃榕木也﹐嶺外多有之﹐其四垂旁出﹐無足怪者。柳子厚《柳州》詩云『榕葉滿庭鶯亂飛』者是也。」

●卷五

○寇準慰國哀賀登極書

余讀《魏氏雜編》﹐見眞宗時公卿大夫慰國哀登極往還書﹐蓋大臣同憂戚﹐宜有慶弔。往在南都﹐奉神宗諱﹐見蘇尙書作路發運帖﹐莫知當慰與否也﹐相與商論﹐竟復中輟。乃知前輩禮法猶在﹐而近世士大夫之寡聞也﹐因錄之。寇侍郎慰書曰「伏以大行皇帝﹐奄棄萬邦﹐天下臣子﹐畢同號慕。昔同華綴﹐俱受異恩。攀靈馭以無由﹐望天顏而永訣。方纏悲緒﹐遽捧臺函。摧咽之誠﹐倍萬常品。」賀書曰「伏以聖人出震﹐大明初耀於四方﹔王澤如春﹐普慶載頒於九有。凡在照臨之下﹐畢同歡忭之心。侍郎久滯外藩﹐已成美政。廊廟佇徵於舊徳﹐云雷始洽於新恩。未果馳誠﹐先蒙飛翰。感銘欣慰﹐無以諭名。」

○夏竦家中風方

夏英公家中風方﹐父子屢中輒愈。

○鱁魚

鱁魚﹐大魚白也﹐今謂之魶子。

○王逵逐妾

王學士逵妻某氏﹐妾常辱之﹐訴於逵﹐不受﹐亦不校也。或問之﹐曰「彼將去矣﹐不必校也。」已而逵怒﹐逐之﹐某盡歸其裝﹐一家皆諫止之﹐曰「此自彼有﹐吾何與焉﹖然亦非彼所有也。」妾遇盜﹐盡亡其資。嘗語家人﹕「今夕甘露下﹐使以器取之。」又謂逵曰「新婦妾某日當死﹐以後事屬公。」皆然。

○仁宗四時衣夾不禦鑪扇

仁宗四時衣夾﹐冬不禦鑪﹐夏不禦扇。

○太祖待故人

太祖爲太原鎭將﹐捨縣人李媼家﹐媼事之謹。他日訪其家﹐媼則死矣﹐得其子﹐以爲禦廚使﹐久之不遷﹐求去。太祖日﹕「以爾才地﹐禦廚使其可得邪﹖爵祿以待賢能﹐而私故人﹐使我愧見士大夫﹐而爾意猶不滿邪﹖」

○太祖以蜀宮畫圖賜茶肆

太祖閱蜀宮畫圖﹐問其所用﹐曰「以奉人主爾。」太祖曰「獨覽孰若使眾觀邪﹗」於是以賜東華門外茶肆。

○太祖不以法吏爲獄官

太祖不以法吏爲獄官﹐畏其遷情而就法也。

○慈壽宮賜王安石嫁女珠褥

王荊公嫁女蔡氏﹐慈壽宮賜珠褥﹐直數十萬。

○太祖不受秦璽

前世陋儒﹐謂秦璽所在爲正統﹐故契丹自謂得傳國璽﹐欲以歸太祖﹐太祖不受﹐曰「吾無秦璽﹐不害爲國。且亡國之餘又何足貴乎﹗」契丹畏服。

○仁宗賜飛白書

嘉祐之末﹐宴二府﹑兩制﹑三館於羣玉殿﹐禦書飛白以徧賜之。蔡襄﹑王珪同爲學士﹐襄有書名﹐而仁宗使珪題所賜﹐兩人各自得也。

○呂端立眞宗一

太宗不豫﹐呂正惠公宿西省﹐內侍都知王某夜叩省門﹐以喪訃告﹐且問所立。於時長子楚王以疾廢﹐眞宗次爲太子﹐諸子王者五人。公曰「此何語﹖內侍欲斬邪﹖預立太子﹐正爲此爾﹐且吾奉手詔﹐可取視也。」王旣人﹐公遽闔戶鎖之而去。眞宗旣立﹐還而出之。

○呂端立眞宗二

太宗數私謂正惠公日與太子問起居﹐旣崩﹐奉太子至福寧庭中﹐而先登禦榻﹐解衣視之而降﹐揖太子以登﹐遂卽位。

○張詠命崇陽民拔茶種桑

張忠定公令崇陽﹐民以茶爲業﹐公曰「茶利厚﹐官將取之﹐不若早自異也。」命拔茶而植桑﹐民以爲苦。其後榷茶﹐他縣皆失業﹐而祟陽之桑皆已成﹐其爲絹而北者歲百萬匹﹐其富至今。始﹐令下﹐惟通樂一鄕不變﹐其後別自爲縣﹐民亦貧至今一也。

○韓琦薦歐陽修

韓魏公屢薦歐陽公﹐而仁宗不用。他日復薦之曰「韓愈﹐唐之名士﹐天下望以爲相﹐而竟不用。使愈爲之﹐未必有補於唐﹐而談者至今以爲謗。歐陽修﹐今之韓愈也﹐而陛下不用﹐臣恐後人如唐﹐謗必及國﹐不特臣輩而已﹐陛下何惜不一試之以曉天下後世也﹖」上從之。

○攺置社稷息盜

葉表爲句容令﹐縣有盜﹐攺置社稷而盜止。下邳故多盜﹐近歲遷社被於南山之上﹐盜亦衰息。

○襆頭

司馬溫公云﹕仁宗崩﹐有司用乾興故事﹐羣臣布四腳加冠﹐於是時莫識其制﹐以幅巾幕首﹐破其後爲四腳。其後鄭毅夫讀《續事始》云「三代黔首﹐以皂絹裹發﹐周武帝裁爲四腳﹐名以襆頭﹐馬周請重系前腳。蓋布四腳腳皆後垂如周制﹐遇暑則系其前腳如唐制。」英宗崩﹐宋次道誤爲布襆頭﹐有司遂用民間幕喪之服﹐以今漆紗襆頭去其鐵腳而布裹之﹐前系後垂而不可加冠﹐壞之而冠襆頭之失﹐自次道始也。余謂四腳皆冠﹐今士大夫喪冠是也﹐大布之冠古也﹐四腳今也﹐於禮爲繁矣。

○蕭賈竇氏兄弟

蕭賈竇氏兄弟同利﹐伯治要﹐仲治繁﹐季爲士﹐逸飲無度﹐伯薄之﹐給與有限﹐仲數私爲償其費﹐季徳之﹐相親睦。伯旣卒﹐仲之子復爲士﹐遊學京師﹐季始疑之﹕「彼能欺其兄而私我也﹐惡知其不欺我而私其子﹗」數以詆仲﹐仲實不私也﹐而無以自明﹐季終疑之﹐相與如仇。嗟乎﹗不愼其始﹐卒以相詆。

○哉才

《爾雅》﹕「哉﹐始也。」注云﹕《尙書》曰「三月哉生魄。」﹐《釋文》云「亦作裁。」疏云「古文作才﹐以聲近借爲哉始之哉也。」余按《說文》﹕「才﹐艸木之初生也。」「哉﹐言之間也。」當作才﹐非借也。又按《集韻》云「繒一人色曰才。」借作才﹐非是。

○立化雀

無爲軍巢縣拓臯鎭永寧院。有雀棲於庭松﹐累日不去﹐遣取視之﹐已立化矣﹔盛夏極暑﹐經涉月餘﹐形質不壞﹐軒喙鼓冀﹐有騰翥之狀。

○阿井

阿井在陽谷縣故東阿城中﹐惟二井甘水也﹐相傳秤之比他水重爾。

○廣濟衙門石橊木

廣濟衙門之上有石橊木﹐相傳久矣。元丰末枯死﹐旣而軍廢爲縣﹔元祐初復生﹐而軍復。

○教坊樂

教坊之樂以不齊﹐凡樂作不偕作﹐止不偕止﹐以先後次第而起止﹐故婉而長﹐然亦未始不齊也。余於此得爲政之法焉。

○蜀中小車

蜀中有小車﹐獨推﹐載八石﹐前如牛頭﹔又有大車﹐用四人推﹐載十石。蓋木牛流馬一也。

○中秋月

中秋陰暗﹐天下如一﹐中秋無月﹐則兔不孕﹐蚌不胎﹐蕎麥不實。兔望月而孕﹐蚌望月而胎﹐蕎麥得月而秀。世兔皆雌﹐惟月兔雄爾﹐故望月而孕。

○火米

蜀稻先蒸而後炒﹐謂之「火米」﹐可以久積﹐以地潤故也。蒸用大木空中爲甑﹐盛數石﹐炒用石板爲釜﹐凡數十石。

○物能出火

油﹑絹﹑紙﹑石灰﹑麥糠﹑馬矢糞艸皆能出火。

○坐化貓等

廬州有坐化貓﹐峽中有坐化胡孫﹐李公擇家有坐化蛇﹐唐有鸚鵡舍利。

○陽谷不訴災傷

鄆州陽谷﹐自國初已來﹐不訴災傷。

○八陣圖

漢州徳陽及峽中定軍山皆有八陣圖﹐定軍山下土堆也。

○李昊範仁恕勸蜀主不拒而降

王師初伐蜀﹐李昊﹑範仁恕勸後主不拒而降﹐不聽。雍則仁恕之後也。

○大陸

某官杜子民言「大陸﹐今黎陽是也﹔自此而西北降水﹐疑安陽河是也。」大陸﹐邢州巨鹿泊也﹐過此爲九河。父老言﹐九河者正流分爲支流﹐同爲逆河者﹐爲潮水所逆﹐行十餘里﹐邊海又有潮河﹐自西山來﹐經塘泊。

○李昉相太祖

李相昉在周朝知開封府﹐人望已歸太祖﹐而昉獨不附。王師入京﹐昉又獨不朝﹐貶道州司馬。昉步行日十數里﹐監者中人問其故﹐曰「須後命爾。」上聞之﹐詔乘馬﹐乃買驢而去。三歲﹐徙延州別駕。在延州爲生業以老﹐三歲當徙﹐昉不願內徙。後二年﹐宰相薦其可大用﹐召判兵部。昉五辭﹐行至長安﹐移疾六十日﹐中使促之行﹐至洛陽﹐又移疾三十日而後行。旣至﹐上勞之﹐昉曰「臣前日知事周而已﹐今以事周之心事陛下。」上大喜﹐曰「宰相不謬薦人。」

○笱

《詩》云「惟寡婦之笱。」寡婦乃用笱爾﹐古之漁笱﹐亦有制也。

○陳恕領春官得人

陳恕領春官﹐以王文正爲舉首﹐歲中﹐拔劉子儀於常選﹐自云「吾得二俊﹐名世才也。」是不愧於知人。楊文公以爲然﹐謂王楊休山立﹐宗廟器也。

○嘉州紫竹等

嘉州舊產紫竹﹑楠﹑橊﹑櫻木等﹐仕於蜀者﹐競采之以爲器﹐人甚苦之﹐吳中復作《嘉陽四詠》詩以悼之。

○連氏縱罪卒之善報

章氏之先起家爲將﹐爲王氏守北邊﹐號太傅﹐其妻連氏﹐封郡君。太傅嘗因事欲斬兩卒﹐郡君苦救之不得﹐乃陰縱之。兩卒奔江南﹐皆爲將。閩之亂也﹐李氏使兩卒將而攻之﹐太傅已卒﹐其子守之﹐兩卒使人諭郡君言「城旦暮當破﹐郡君無憂也」。郡君報曰「爾全我一家何濟﹖不若完此一城。」兩將許之﹐諭使降﹐卒完一城。此其所以有後也。

○劉攽蘇軾互謔

世以癩疾鼻陷爲死證﹐劉貢父晚有此疾﹐又嘗坐和蘇子瞻詩罰金。元祐中﹐同爲從官﹐貢父曰「前於曹州﹐有盜夜入人家﹐室無物﹐但有書數卷爾。盜忌空還﹐取一卷而去。乃舉於所著五七言也。就庫家質之﹐主人喜事﹐好其詩不捨手。明日盜敗﹐吏取其書﹐主人賂吏而私錄之﹐吏督之急﹐且問其故﹐曰﹕『吾愛其語﹐將和之也。』吏曰﹕『賊詩不中和也。』」﹐子瞻亦曰「少壯讀書﹐頗知故事。孔子嘗出﹐顏﹑仲二子行而過市﹐而卒遇其師﹐子路趫捷﹐躍而升木﹐顏淵懦緩﹐顧無所之﹐就市中刑人所經幢避之﹐所謂『石幢子』者。旣去﹐市入以賢者所至﹐不可復以故名﹐遂共謂『避孔塔。』」﹐坐者絕倒。

○楡條準此

魯直爲禮部試官﹐或以柳枝來﹐有法官曰「漏泄春光有柳條。」魯直曰「楡條準此。」蓋律語有「余條準此」也。一坐大哄﹐而文吏共深恨之。

○閩地難治

閩中諸縣﹐多至十萬戶﹐堅忍喜訟﹐號難治﹐邵武其尢者。自國初迄今﹐有四令﹕張鄧公﹑杜宗會﹐其二人則忘之矣。宗會澶人。

○太祖不繕都城

趙普請繕都城﹐太祖不可﹐曰「使寇至此﹐其誰駐足乎﹖」

○太祖不殺孟昶

王師旣平蜀﹐詔昶赴闕﹐曹武肅王密奏曰「孟昶王蜀三十年﹐而蜀道千餘里﹐請擒孟氏而赦其臣﹐以防變。」太祖批其後曰「你好雀兒腸肚。」

○從江南乞來米

蜀平﹐二曹﹑潘美自蜀還﹐旣對﹐太祖爲內燕﹐惟三將與秦﹑晉兩王爾。旣人﹐乃福寧殿﹐席地而坐﹐陳彘肉白熟﹐情意款押﹐酒終設飯。三將皆曰「朝廷事力寡薄﹐致陛下燕設不丰。」上曰「豈止寡薄﹐此飯乃乞來。」三將莫測﹐曰「近從江南乞此米也。」

○五星二十八宿圖

祕閣畫有梁文瓚《五星二十八宿圖》﹐李公麟謂不減吳生婦女﹐疑蜀手也。

○黃鵪噤蕎麥斗金

諺曰「黃鵪口噤﹐蕎麥斗金。」夏中候黃鵪不鳴﹐則蕎麥可廣種也﹔八月一日雨﹐則角田不熟。角田﹐豆也。角者﹐莢之訛也。

●卷六

○李翁進五臺山

婺州李翁與鄕人如五臺山﹐眾少皆騎﹐翁老且躄﹐獨徒行。旣至﹐眾所見瑞相如常﹐翁與山東老人所見寶閣千疊﹐山東老人持菩薩戒四十年矣。

○論志

釋氏之願﹐儒者所謂志也。志則欲遠大﹐遠大則所成就者不小矣﹔若其所志近﹐則其所成就何足道哉﹗如志在萬里﹐則行不千里而已也。

○服茯苓法

近年華山毛女峯﹐有隸字日「茯苓」﹐下云「諸山皆假﹐惟此者眞。一旦一丸﹐三斗三斤。」疑爲服茯苓法一也。今山下人用三斗水煮藥三斤﹐水盡爲度﹐蜜和而蒸﹐服而不丸。道者趙翁云「蓋茯苓不蒸煮﹐不能去陰气也。」余謂不煮不能去皮梗也。

○取材於國

古者諸侯﹐取材於國﹐不取於諸侯﹐豈特國﹐民亦然也。「維桑與梓」﹐「樹之棒栗﹐椅桐梓漆」﹐梓漆以爲棺﹐棒栗以爲贄﹐椅桐以爲器。

○獸醫兩種

馬﹑騾﹑驢陽類﹐起則先前﹐治用陽藥﹔羊﹑牛﹑駝陰類﹐起則先後﹑治用陰藥。故獸醫有二種。

○三稅法之壞

三稅法﹐皇祐初爲李諮所壞﹐及韓魏公用茶小引﹐益壞。京師市井﹐自三稅法攺後﹐日漸蕭條。酒肆自包孝肅知府日重定曲錢壞。

○三司故吏髙成端明習吏事

三司故吏髙成端﹐襄邑人﹐明習吏事﹐自五代以來三司條貫﹐無不有也。嘉祐中嘗言事﹐不用。

○契丹使奉書仁宗柩前

契丹使至徳淸軍﹐會仁宗崩﹐議欲卻之。又欲使至國門而去。邵安簡欲使奉國書置柩前見天子﹐以安遠人。

○張貴妃受冊賀儀

張貴妃受冊﹐詔問冊畢受賀儀﹐其爲修媛﹐已自尊大﹐邵必以三公事儀比命婦一品上之。

○張詠糶米鹽以惠民

張詠守蜀﹐仲春官糶米﹐仲夏糶鹽以惠民。

○丁謂稽括稅額

乾徳四年﹐詔諸道受納稅賦﹐不得稱分毫合勺銖釐絲忽。景徳四年﹐三司使丁謂復行稽括﹐比咸平六年稅額增三百四十六萬五千二百二十九貫石斤匹。

○爲相五年以上者

王旦爲相十一年﹐王珪十年﹐趙普﹑沈倫﹑韓琦﹑曾公亮九年﹐薛居正﹑向敏中八年﹐王曾﹑章得象七年﹐盧多遜﹑李沆﹑富弼六年﹐李昉五年。

○三入爲相者

趙普﹑呂蒙正﹑張士遜﹑呂夷簡皆三人。

○綿絮堵穴

顏長道日﹕「某年河水圍濮州﹐城竇失戒﹐夜發聲如雷﹐須臾巷水沒骭。士有獻衣袽之法﹐其要取綿絮貼縛作捲﹐大小不一﹐使善泅卒役城中捫漏穴﹐用隨水勢畜人孔道卽弭﹐眾工隨興﹐城堞無虞。」

○瑤蜑黎人

二廣居山谷間不隸州縣﹐謂之瑤人﹐舟居謂之蜑人﹐島上謂之黎人。

○仁宗用兵無敵

仁宗用兵無敵﹐𨿽不服而心服﹐使人數世服﹐非無敵而何﹖

○大蛇拜伏仰山長老

仰山元老旣北歸靑州﹐山間有唐福院之故處﹐深密巖險﹐久無人迹﹐元與其徒往焉﹐捨於石室﹐夜則小參。一夕﹐聞疾風甚雨聲﹐出視﹐星月粲然。久之﹐有大蛇行來﹐蟠於室前﹐仰首以聽﹐旣罷﹐伸其下體如拜伏狀而後去﹐從者震恐﹐元自如也。自是每夕必至。

○太祖召管軍官觀書

太祖嘗幸祕書省﹐召管軍官使觀書焉。

○太祖置竹木務事材場

太祖置竹木務於汳上﹐市竹木於秦晉﹐由河入汳﹐有卒千五百人。出材於汳﹐納材於場﹐置事材場於務之側﹐有二三千人。凡興造者受成材焉。其法曰「有敢請生材者徒二年。」今啟聖院乃其材也﹐今百年矣﹐梁栱之際﹐尙不容發。自置八作司以具雜物﹐而領以三司修造矣。

○熟處難忘

巖頭﹑雪峯﹑欽山同行﹐至湖外﹐詣村捨求水﹐捨中獨一女子﹐見山愛之﹐爲具熟水﹐而山盞中有同心結。山諭意而藏之﹐遂稱疾而畱。巖﹑峯旣行﹐復還訪之﹐則已與女納昏﹐是夕成禮。乃誘出之﹐投之棘叢﹐展轉鉤掛﹐而不能自出﹐忽大呼曰「我悟矣﹗」遂棄去。旣出世﹐每升座卽曰「錦帳繡香囊﹐風吹滿路香﹐大眾還知落處麼﹖」眾莫能對。久之﹐傳至巖頭﹐巖教之曰「汝往﹐但道『傳語十八子﹐好好事潘郎。」﹐僧旣對﹐山日﹕「此是巖頭道底。」僧又無語﹐余爲代曰「熟處難忘。」

○崇勝院主前身

徐之南山祟勝院主崇璟﹐故王姓也﹐熙寧中修殿大像﹐腹中得畫像﹐男女相向﹐衣冠皆唐人也﹐而題曰「施主王崇璟」﹐豈其前身也耶﹖

○張生自稱眞人夢遭杖

北裏張生﹐家世奉道﹐自謂當爲左玄眞人﹐遂以爲稱。爲《朝元圖》﹐繪其像於位。後夢爲城隍神所逮﹐話而杖之﹐旣覺﹐臀流血如當杖云。

○古鏡

古鏡縣而旋﹐人之四平﹐叩之玉聲。

○押磚

錢氏甓城﹐前後相押凡四重﹐號押磚﹐故久而不壞。司業黃君守徐新彭祖樓﹐砌用再重﹐使艸不生。

○呂翁不受鐘離乾汞爲白金法

道者呂翁某﹐初遇鐘離先生權﹐授以干汞爲白金法﹐翁曰「後復變否﹖」曰「五百歲後藥力盡﹐則復故。」曰「五百歲後當復誤人﹗」謝不受。先生驚嘆﹐謂有受道之質﹐遂授出世法。

○撫州杖鼓鞚

蘇公自黃移汝﹐過金陵見王荊公﹐公曰「好个翰林學士﹐某久以此奉待。」公曰「撫州出杖鼓鞚﹐淮南豪子以厚價購之而撫人有之保之已數世矣﹐不遠千里﹐登門求售。豪子擊之曰﹕『無聲﹗』遂不售。撫人恨怒﹐至河上﹐投之水中﹐吞吐有聲﹐熟視而嘆曰﹕『你早作聲﹐我不至此﹗』」

○圓通嗣遠錄

圓通行腳至浮山﹐遠錄公深愛之﹐欲收爲嗣﹐通遂去﹐復以偈畱之﹐欲共評量古今公案﹐通答曰「究竟還他。」

○寇定不孝悌之報

邑子寇定﹐疽發於腦﹐每呼其母﹐自敍平生不孝與悌﹐則痛可忍﹐若有使之者﹐又召其弟﹐教以「毋效我也」。

○東坡居士種松法

中州松子﹐𨿽批小不可食﹐然可種﹐惟不可近手﹐以杖擊蓬﹐使子墮地﹐用探錐刺地﹐深五寸許﹐以帚掃人之﹐無不生者。東坡居士種松法。

○晁無咎移樹法

晁無咎移樹法﹐其大根不可斷﹐𨿽旁出遠引﹐亦當盡取﹐如其橫出﹐遠近掘地而埋之﹐切須帶土﹐𨿽大木亦可活也﹐大木仍去其枝。

○丁謂竄逐李寇二公

丁謂當國﹐竄逐李﹑寇二公﹐欲殺不可。旣南貶而文定復相。相傳忠湣爲閻羅王﹐世謂「死活不得」。

○太陽和尙嗣

洞下太陽和尙﹐久而無嗣﹐晚得遠公﹐欲得爲嗣﹐遠曰「弟子自有師承﹐恐誤和尙。」太陽出淚﹐遠曰「請受授鞋﹐他日爲和尙接法嗣。」遠旣住浮山﹐愛靑老明惠﹐接以洞教﹐後遂嗣太陽云。

○刁半夜

刁學士約喜交結﹐請謁常至夜半﹐號「刁半夜」。杜祁公爲相﹐蘇學士舜欽﹐其婿也﹐歲暮﹐以故事奏用賣故紙錢祠神以會賓客﹐皆一時知名士也。王宣徽拱辰丞禦史﹐呂申公之黨也。欲舉其事以動丞相﹐曰「可一舉网而盡也。」有曰「刁亦與召﹐知其謀而不以告。」詰朝﹐送客城東﹐於是蘇坐自盜除名﹐客皆逐﹐垂相亦去﹐而刁獨逸。其後坐客皆至從官﹐而刁獨終於館職。

○呂夷簡語

呂申公曰「惟人主之眷不可恃。」

○溫公老圃

參寥如洛﹐遊獨樂園﹐有地髙亢﹐不因枯枿生芝二十餘本。寥謂老圃﹕「盜潤澤之使長茂﹖」圃曰「天生靈物﹐不假人力。」寥嘆曰「眞溫公之役也。」

○書方丈字法

仁宗時﹐契丹獻八尺字圖﹐而侍書待詔皆未能也﹐詔求善大書者。有僧請爲方丈字﹐以沙布地爲國字﹐張圖於上﹐束氈爲筆﹐漬墨倚肩﹐循沙而行﹐成脫袈裟﹐投墨甕中﹐擲以爲點。遂賜紫衣。

○贓吏死爲驢

里人某﹐贓吏也﹐旣死﹐請僧對靈追福﹐夜中﹐有驢伸首出於帷﹐久之而沒。

○酒色僧

西都崇徳寺僧善端﹐酒色自恣﹐旣病﹐度必死﹐念地獄果有無耶﹖若有﹐不亦危乎﹐乃然香祝之曰「地獄若無﹐煙當上﹐有則當下。」旣然﹐煙下而地裂受之﹐端大驚失色而逝。

○仁宗戒臣下勿爲侈靡

仁宗每私宴﹐十閣分獻熟食。是歲秋初﹐蛤蜊初至都﹐或以爲獻﹐仁宗問曰「安得已有此邪﹖其價幾何﹖」曰「每枚千錢﹐一獻凡二十八枚。」上不樂﹐曰「我常戒爾輩勿爲侈靡﹐今一下箸費二十八千﹐吾不堪也。」遂不食。

○呂進士不辭盲妻善報

華陰呂君舉進士﹐聘裏中女﹐未行﹐旣中第﹐婦家言曰「吾女故無疾﹐旣聘而後盲﹐敢辭。」呂君曰「旣聘而後盲﹐君不爲欺﹐又何辭﹖」遂娶之。生五男子﹐皆中進士第﹐其一人丞相汲公是也。

○武官苗綏

苗綏﹐武人﹐常謂﹕「平生無大過﹐惟於熙河多得官爲恨。」蓋邊徼例以虛功而受厚賞爾。又謂﹕「議者重燕而輕夏﹐燕人衣服飲食﹐以中國爲法﹔夏人不慕中國﹐習俗自如﹐不可輕也。」又言「爲徑原總管﹐嘗夜雪臨邊﹐顧有馬迹﹐使逐得之﹐乃夏之邏人當四更者。夏人逐更而巡﹐中國之備不及也。以渠自巡其境﹐乃捨之。」

○張詠笞惰農

乖崖爲令﹐嘗坐城門下﹐見里人有負菜而歸者﹐間何從得之﹐曰「買之市。」公怒曰「汝居田裏﹐不自種而食﹐何惰邪﹖」笞而遣之。

○太學生爲蘇軾飯僧

眉山公卒﹐太學生侯泰﹑武學生楊選素不識公﹐率眾舉哀﹐從者二百餘人﹐欲飯僧於法云﹐主者惟白下聽﹐慧林佛陀禪師聞而招致之。

○李南式善待參寥

參寥徙兗﹐布衣李南式﹐家甚貧﹐供蔬菽洗補﹐恩意甚篤。他日爲曾子開言之﹐子開曰「吾輩當爲公報之﹐使知爲善之效。」

○劉攽爲蘇軾說新渾

蘇長公以詩得罪﹐劉攽貢父以繼和罰金﹐旣而坐事貶官湖外﹐過黃而見蘇﹐寒溫外問有新渾否﹐貢父曰「有二屠父﹐至其子而易業爲儒﹑賈﹐二父每相見﹐必以爲患。甲曰﹕『賢郎何爲﹖』曰﹕『檢典與解爾。』乙復問﹐曰﹕『與舉子唱和詩爾。』他日﹐乙曰﹕『兒子竟不免解著賊贓﹐縣已逮捕矣。』甲曰﹕『兒子其何免邪﹖』乙曰﹕『賢郎何虞﹖』曰﹕『若和著賊詩﹐亦不穩便。」﹐公應之曰「賢尊得似憂裏。」

