神異經

漢東方朔

東方荒外有豫章焉﹝樟木﹞﹐樹主九州。其髙千丈﹐圍百丈﹐本上三百丈﹐本如有條枝﹐敷張如帳﹐上有玄狐黑猿。枝主一州﹐南北並列﹐面向西南。有九力士操斧伐之﹐以占九州吉凶。斫復﹐其州有福﹔遲者州伯有病﹔積歲不復者﹐其州滅亡﹝亡言州伯死﹐復者木創復也﹞。

東方有桑樹焉﹐髙八十丈﹐敷張自輔。其葉長一丈﹐廣六七尺。其上自有蠶﹐作繭長三尺﹐繰一繭﹐得絲一斤。有椹焉﹐長三尺五寸﹐圍如長﹝此桑是間桑﹐但樹長大﹞。

荒外有火山﹐其中生不晝之木﹐晝夜火燃﹐得暴風不猛﹐猛雨不滅。

南方大荒之中有樹焉﹐名曰祖﹑稼﹑■﹝木匿﹞。祖﹐柤梨也﹔稼﹐株稼也﹔■﹝木匿﹞﹐親■﹝木匿﹞也。三千歲作花﹐九千歲作實。其花蕊紫色﹐其實赤色﹐其髙百丈﹐或千丈也。敷張自輔﹐東西南北方。枝各近五十丈﹐葉長七尺﹐廣四尺﹐色如綠靑﹐禾皮如桂﹐樹理如甘艸﹐味飴﹐實長九尺﹐圍如長﹐無瓤核﹐竹刀割之如酥﹐得食復見實卽滅矣﹝張茂先注曰﹕言復見後實熟者﹐壽一萬二千歲﹞。

南方大荒有樹焉﹐名曰如何。三百歲作花﹐九百歲作實。花色朱﹐其實正黃。髙五十丈﹐敷張如蓋﹐葉長一丈﹐廣二尺餘﹐似菅薴﹐色靑﹐厚五分﹐可以絮如厚朴材理如支九子﹐味如飴﹐實有核﹐形如棘子。長五尺﹐圍如長﹐金刀剖之則酸﹐蘆刀剖之則辛。食之者地仙﹐不畏水火﹐不畏白刃﹝刃刀之屬。言地仙者﹐不能飛在地﹐從人去也﹞。

東方有樹焉﹐髙百丈﹐敷張自輔。葉長一丈﹐廣六七尺﹐名梨﹐如今之柤梨﹐但樹大耳。其子徑三尺﹐剖之少瓤﹐白如素﹐和羹食之﹐爲地仙。衣服不敗﹐辟穀﹐可以入水火也。

東南荒中有邪木焉﹐髙三千丈﹐或十餘圍﹐或七八尺。其枝喬直上不可■﹝冉阝﹞也。葉如甘瓜﹐二百歲葉落而生花﹐花形如甘瓜﹐復二百歲落盡而生萼﹐萼下生子﹐三歲而成熟。成熟之後﹐不長不減﹐子形如寒瓜﹝似冬瓜也﹞﹐長七八寸﹐徑四五寸。萼復覆生頂﹝言發萼而得成實﹞﹐此不取﹐萬世如故。若取子而畱萼﹐萼復生子如初﹐年月復成熟﹐復二年則成萼﹐而復生子。其子形如甘瓤﹐少■﹝柬見﹞﹐甘美﹐食之令人身澤。不可過三升﹐令人冥醉﹐半曰乃醒。木髙﹐人取不能得﹐惟木下有多羅之人﹐緣能得之﹝多羅國名﹞。一名無葉﹐世人後生不見葉﹐故謂之無葉也。一名倚驕﹝張茂先注曰﹕驕直上不可那也﹞。

東方有樹﹐髙五十丈﹐葉長八尺﹐名曰桃。其子徑三尺二寸﹐小核味和﹐和核羹食之﹐令人益壽。食核中仁﹐可以治嗽。小桃溫潤﹐旣嗽﹐人食之卽止。

北方荒中有棗林焉﹐其髙五十丈﹐敷張枝條數里餘﹐疾風不能偃﹐雷電不能摧。其子長六七寸﹐圍過其長﹐熟赤如朱﹐乾之不縮﹐气味潤澤﹐殊於常棗﹐食之可以安軀﹐益於气力。此棗枝條盛於常棗﹐亦益气安軀。赤松子云﹐北方大棗﹐味有殊﹐旣可益气﹐又安軀。

南方荒中有涕竹﹐長數百丈﹐圍三丈五六尺﹐厚八九寸﹐可以爲船。其筍甘美﹐煮食之可以止創癘﹝張茂先注曰﹕子筍也﹞。

南方山有邯■﹝甘庶﹞之林﹐其髙百丈﹐圍三尺八寸。促節多汁﹐甜如蜜﹐咋嚙其汁﹐令人潤澤﹐可以節蚘虫。人腹中蚘虫﹐其狀如蚓﹐此消穀虫也﹐多則傷人﹐少則穀不消﹐是甘蔗能減多益少﹐凡蔗亦然。

不晝木火中有鼠﹐重千斤﹐毛長二尺餘﹐細如絲。但居火中洞赤﹐時時出外。而毛白﹐以水逐而沃之卽死。取其毛績紡織以爲布﹐用之若有垢涴﹐以火燒之則淨也。

北方層冰萬里﹐厚百丈。有磎鼠在水下土中焉﹐形如鼠﹐食艸木﹐肉重千斤﹐可以作脯﹐食之已熱。其毛八尺﹐可以爲褥﹐臥之卻寒。其皮可以蒙鼓﹐聞千里。其毛可以來鼠﹐此尾所在鼠聚。今江南鼠﹐食艸木爲災﹐此類也。

西方山中有蛇﹐頭尾差大﹐有色五彩。人物觸之者﹐中頭則尾至﹐中尾則頭至﹐中腰則頭尾並至﹐名曰率然﹝張茂先注曰﹕會稽常山最多此蛇。故孫子兵法「三軍勢如率然者」是也﹞。

北海有大鳥﹐其髙千尺﹐頭文曰天﹐胸文曰侯﹐左翼丈曰鷖﹐右翼文曰勒。頭向東正﹐海中央捕魚。或時舉翼而飛﹐其羽相切如風雷也。

北方荒中有石湖﹐方千里﹐岸深五丈餘﹐恆冰﹐惟夏至左右五六十曰解耳。有橫公魚﹐長七八尺﹐形如鯉而目赤﹐晝在湖中﹐夜化爲人﹐刺之不入﹐煮之不死。以烏梅二枚煮之則熟﹐食之可止邪病。其湖無凸凹﹐平滿無髙下。

南方蚊翼下有蜚虫焉﹐目明者見之。每生九卵。復未常有孵復成九子。蜚而俱去﹐蚊遂不知。亦食人及百獸。食者知言虫小食人不去也。此虫旣細且小﹐因曰細蠛﹐陳章對齊桓公小虫是也。此虫常春生﹐以季夏藏於鹿耳中﹐名嬰蜺﹐亦細小也。

八荒之中有毛人焉﹐長七八尺﹐皆如人形。身及頭上﹐皆有毛﹐如獼猴。毛長尺餘﹐■﹝生毛﹞■﹝麗毛﹞﹐見人則瞑目﹐開口吐舌﹐上唇覆面﹐下唇覆胸。喜食人。舌鼻牽引共戲﹐不與卽去﹐名曰髯公﹐俗曰髯麗。一名髯狎小兒﹐髯狎﹐可畏也﹝字未詳﹞。

西海之外有鵠國焉﹐男女皆長七寸﹐爲人自然有禮﹐好經編跪拜。其人皆壽三百歲。行如飛﹐曰行千里﹐百物不敢犯之。惟畏海鵠﹐過輒吞之﹐亦壽三百歲。此人在鵠腹中不死﹐而鵠亦一舉千里﹝張茂先注曰﹕陳章與齊桓公論小兒是也﹞。

西北荒中有玉饋之酒﹐酒泉注焉﹐廣一丈長﹐深三丈﹐酒美如肉﹐澄淸如鏡﹐上有玉尊玉籩。取一尊﹐一尊復生焉。與天同休﹐無干時。石邊有脯焉﹐味如獐鹿脯﹐飲此酒﹐人不生死。此﹝闕﹞間人與天生同﹐𨿽男不﹝闕﹞婦﹐故言不生死。

西荒中有人焉﹐面目手足皆人形﹐而脇下有翼﹐不能飛﹐名曰苗民。《書》曰﹕竄三苗於三危﹐西裔﹐爲人饕餮淫泆無禮﹐故竄於此。

西北荒中有小人﹐長一分。其君朱衣玄冠﹐乘輅車馬﹐引爲威儀。居人遇其乘車﹐抓而食之﹐其味辛﹐終年不爲﹝闕﹞所咋並識萬物名字。又殺腹中三虫﹐三虫死﹐便可食仙藥也﹝一分字恐有誤﹞。

南有人焉﹐周行天下。其長七丈﹐腹圍如其長﹐朱衣縞帶﹐以赤蛇繞其項﹐不飲不食﹐朝吞惡鬼三千﹐暮吞三百。此人以鬼爲飯﹐以露爲漿﹐名曰尺郭﹐一名黃父。

西方曰宮之外有山焉﹐其長十餘里﹐廣二三里﹐髙百餘丈﹐皆大黃之金。其色殊美﹐不雜土石﹐不生艸木﹐上有金人﹐髙五丈餘﹐皆純金﹐名曰金犀。入山下一丈有銀﹐又入一丈有錫﹐又入一丈有鉛﹐又入一丈有丹陽銅﹐似金可鍛﹐以作錯塗之器也﹝張茂先注曰﹕淮南子術曰「餌丹陽之爲金」是也﹞。

西荒之中有人焉﹐長短如人﹐著敗衣﹐手虎爪﹐名獏■﹝犭爲﹞。伺人獨行﹐輒食人腦。或舌出盤地丈餘﹐人先聞聲﹐燒大石以投其舌﹐乃气絕而死﹐不然食人腦矣。

南荒之外有火山﹐晝夜火燃。火中有鼠重百斤﹐毛長二尺餘﹐細如絲﹐可以作布。恆居火中﹐時時出外而白﹐以水逐而沃之乃死﹐取其毛緝織以爲布。

南方之獸如鹿豕頭﹐善依人求五穀﹐名無損獸。人割取肉不病﹐肉自復﹐其肉惟可作鮓﹐使■﹝米審﹞肥美﹐而咋肉不壞﹐吞之不入。■﹝米審﹞盡更澡肉﹐復作鮓如初﹐愈美﹐名不盡鮓是也。

西南荒中出訛獸﹐其狀若菟﹐人面能言。常欺人﹐言東而西﹐言惡而善。其肉美﹐食之言不眞矣。

東海之外荒海中﹐有山焦炎而峙﹐髙深莫測﹐蓋稟至陽之爲質也。海水激浪投其上﹐噏然而盡﹐計其晝夜嗡攝無極﹐若熬鼎受其灑汗耳。

大荒之東極至鬼府山臂沃椒山腳巨洋海中升載海曰﹐蓋扶桑山。有玉雞﹐王雞鳴則金雞鳴﹐金雞鳴則石雞鳴﹐石雞鳴則天下之雞鳴﹐悉鳴則潮水應之矣。

西南大荒中有人焉﹐長一丈﹐其腹圍九尺﹐踐龜蛇﹐戴朱鳥。右手憑靑龍﹐左手憑白虎。知河海斗斛﹐識山石多少﹐知天下鳥獸言語﹐知百谷艸木鹽苦﹐名曰聖﹐一名哲﹐一名賢﹐一名無不達。凡人見而拜者﹐令人神智。又西北海外有人焉﹐長二千里﹐兩腳中間相去千里﹐腹圍一千六百里﹐但曰飲天酒五斗﹝張華注曰﹕天酒﹐甘露也﹞﹐不食五穀魚肉﹐惟飲天酒。好遊山海間﹐不犯百姓﹐不幹萬物﹐與天地同生﹐名無路之人﹐一名仁﹐一名信﹐一名神。

西荒中獸如虎﹐豪長三尺﹐人面虎足口牙一丈八尺。人或食之﹐獸斗終不退卻﹐惟死而已。荒中人張捕之﹐復黠逆知。一名倒壽焉。

東方外有東明山﹐有宮焉﹐左右有闕而立﹐其髙百尺﹐畫以五色﹐靑石爲墻。髙三仞﹐門有銀榜﹐以靑石碧鏤﹐題曰「天地長男之宮」。

西北荒有遺酒﹐追復脯焉。其味如鹿獐﹐食一斤復一斤。東南荒中邪木﹐髙二三十丈。葉如甘瓜﹐子如寒瓜﹐蔓覆其頂﹐子味甘如蜜﹐食之令人身有澤。不可過三升﹐令人冥醉﹐半曰乃醒。惟多羅氏之民緣能得之。

東海滄浪洲生彊木焉﹐洲人多用作舟楫。其上多以珠玉爲戲﹐物終無所負。其木方一寸﹐可載百許斤﹐縱石鎭之﹐不能沒矣。

木梨生南方﹐梨徑三尺﹐剖之少瓤白素。和羹食之地仙﹐可以水火不焦溺矣。

木栗出東北荒中﹐有木髙四十丈﹐葉長五尺﹐廣三寸﹐名栗。其實徑三尺二寸﹐其殼赤﹐其肉黃白﹐味甜﹐食之令人短气而渴也。

昆侖山上有柰﹐冬生子﹐碧色﹐須玉井水洗之方可食也。

刀味核生南荒中﹐樹形髙五十丈﹐實如棗﹐長五尺。金刀剖之則甜﹐若竹刀剖之則飴﹐木刀剖之則酸﹐蘆刀剖之則辛。食之地仙﹐不畏水火白刃。

東南隅大荒中有朴父焉﹐其髙千里﹐腹圍自輔。

西方深山中有山臊﹐長尺餘﹐犯人則病﹐長爆竹聲。

西北裔外有大夏山﹐有宮﹐以金爲墻。南方裔外岡明山﹐有宮﹐以赤石爲墻。西南裔外老壽山﹐有宮﹐以黃銅爲墻。東南裔外闠淸山﹐有宮﹐以靑石爲墻。西方裔外西明山﹐有宮﹐以白石爲墻。

北方異國有銀盤﹐大五十丈﹐中有明珠﹐大數丈﹐照千里。

窮其獸似牛﹐而色貍﹐尾長曳地。其聲似狗﹐狗頭人形﹐鉤爪鋸牙﹐逢忠信之人嚙而食之﹐逢姦邪者則擒禽獸而飼之。迅疾亦食諸禽獸也。

東方荒中有木﹐名曰栗﹐有殼徑三尺三寸。殼刺長丈餘﹐實徑三尺。殼亦黃﹐其味甜﹐食之多﹐令人短气而渴。

東南海中有烜洲﹐洲有溫湖﹐鰩魚生焉。長八尺﹐食之宜暑﹐辟風寒。北方有石湖﹐其水恆赤。

西北荒中有二金闕﹐相去百丈。有明月珠﹐徑二尺﹐光照二千里。

東方裔外有建山﹐其上多橘柚。

