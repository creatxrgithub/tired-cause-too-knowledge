

欽定四庫全書

子部十二

癸辛雜識

小說家一【雜事之屬】提要

【臣】等謹案癸辛雜識前集一卷後集一卷續集二卷別集二卷宋周宻撰宻有武林舊事已著錄是編以作於杭州之癸辛街因以爲名與所作齊東野語大致相近然野語兼考證舊文此則辧訂者無多亦皆非要義野語多記朝廷大政此則事雜言居十之九體例殊不相同故退而列之小說家從其也眀商維濬禆海所刻以齊東野語之半誤作前集以別集誤作後集而後集續集則全闕又並其自序佚之後烏程閔元衢於金閶小肆中購得抄本毛晉爲刻入津逮祕書始還其原帙書中楊凝式僧淨端一條與野語重出蓋刪除未盡周彌陀入劉朔齋再娶二條並附注衢按云云蓋閔氏所加海防兆火一條附注不題名字核其語意殆亦閔語也書中所記頗猥雜如姨夫眼眶諸條皆不足以登記載而遺文佚事可資考據者實多防在輟耕錄之上所記羅椅董敬庵韓秋巖諸人於宋末講學之言之最悉其引沈仲固語一條周平原語一條尢言言炯戒有關於世道人心正未可以小說忽之矣都穆南濠詩話曰吳興唐廣手錄癸辛雜識見其中載方萬里行之事意頗不平是夜夢方來曰吾舊與周生有隙故謗我幸爲我之云云夫是非之公人心具在使宻果誣蔑方回不應有元一代無一人爲回訟寃至眀而其忽靈者其說唐殆不足辧且宻爲忠臣回實叛賊卽使兩人面質人終信宻不信回也況恍惚夢語乎乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

癸辛雜識序

坡翁喜客談其不能者彊之說或辭無有則曰姑妄言之聞者絕倒洪景盧志夷堅貪多務得不免妄誕此皆好奇之過也余臥病荒閒來者率野人畸士放言善謔醉談笑語靡所不有可喜可噩以警以愳或獻一時之笑或起千古之悲其見紿者固不少然求一二於千百當亦有之暇日萃之成編其或獨夜遐想舊朋不來展捲對之何異平生之友相與抵掌劇談哉因竊自嘆曰是非眞誕之辧豈惟是哉信史以來去取不謬好惡不私者幾人而舛僞欺世者總總也𨿽然一時之聞見本於無心千載之予奪狃於私意以是而言豈不猶賢於彼哉癸辛蓋余所居裏云弁陽老人周宻戲書於道邇齋

欽定四庫全書

癸辛雜識前集

宋周密撰

胎息

東坡云養生之方以胎息爲本此固不刋之語更無可議但以气若不閉任其出入則渺綿滉漭無卓然近效待其兀然自住恐終無此期若閉而畱之不過三五十息奔突而出𨿽有微暖養下丹田此一於迂決非延世之術近日沈思似有所得蓋因看孫眞人養生門中調气第五篇

反復尋究恐是如此其略曰和神之道當得密室閉戶安牀暖席枕髙二寸半正身偃臥瞑目閉气於胸膈間以鴻毛著鼻上而不動經三百息耳無所聞目無所見心無所思則寒暑不能侵蜂蠆不能毒壽三百六十歲此鄰於眞人也此一段要訣且靜心細意字字研究看旣云閉气於胸膈中令鼻端鴻毛不動初學之人安能持三百息之久哉恐是元不閉鼻中气只以意堅守此气於胸膈中令出入息似動不動氤氳縹緲如香鑪蓋上煙湯瓶觜上气自在出入無呼吸之重煩則鴻毛可以不動若心不起念𨿽過三百息可也仍須一切依此本訣臥而爲之仍須眞以鴻毛粘著鼻端以意守气於胸中遇欲吸時不免微吸及其呼時不免微呼但任其气氤氳縹緲微微自出盡气平則又呼吸如此出入元不斷而鴻毛自不動動亦極微覺其極微動則又加意抑勒之以不動爲度𨿽云抑勒然終不閉至數百息出者多則內守充盛血脈流通上下相灌輸而生理備矣予悟此意甚以爲奇

又記張安道養生訣云此法比之服藥其力百倍非言語所能形容其訣大略具於左

毎日以子時後【三更三四防至五更以來】披衣坐【牀上擁被坐亦可】面東或南盤足坐叩齒三十六通握固【兩拇指掐第三指手文或以四指都握拇指兩手拄腰腹間可也】閉息【閉息最是道家要妙先須閉目靜慮掃除滅妄想使心源湛然諸念不起自覺出入調勻細微卽閉口並鼻不令出气方是工夫】內視五臟肺白肝靑脾黃心赤腎黑【當先求五臟圖或煙蘿子之常掛於壁上使日常熟識六髒六腑之形似也】次想心爲炎火光明洞徹入下丹田中【丹田在臍下三寸是】待腹滿气極則徐徐出气【不得令耳聞聲】出息勻調卽以舌攪唇齒內外潄煉津液【若有鼻涕亦須潄煉不可嫌其咸潄煉良久自然甘美此卽眞气也】未得咽下復前法閉息內觀納心丹田調息潄津皆依前法如此者三津液滿口卽低頭咽下以气送下丹田中須用意精猛令津與气谷谷然有聲徑入丹田中又依前法爲之凡九閉息三咽津而止然後以左右手摩兩腳心【此湧泉穴上徹頂門气訣之妙】及臍下腰脊間皆令徹【徐徐摩之微汗出不妨不可喘】次以兩手摩熨眼面耳項皆令極仍按捏鼻梁左右五七次梳頭百餘梳散髮而臥熟寢至明

右其法至簡易惟在長久不廢卽有深功且試行二十日精神便自不同覺臍下實腰腳輕快面目有光久之不已去仙不逺但當存閉息使漸能持久以脈候之五至爲一息某近來漸閉得漸久毎一閉一百二十至而開蓋已閉得二十餘息也又不可彊閉多時使气錯亂或奔突而出則反爲害也愼之愼之又須常節晚食令腹中寛虛气得回轉晝日無事亦時時閉目內觀潄煉津液咽之摩熨耳面以助眞气但淸淨專一卽易見功矣神仙至術有不可學者三一忿躁二陰險三貪欲道家胎息之法以牝爲鼻鼻者气之所由出入以爲息也佛藏中有安盤守意經云其法始於調身簡息以謂凡出入鼻中而有聲者風也𨿽無聲而結滯不通者喘也𨿽無聲亦不結滯而猶粗悍不細者气也去是三者乃謂之息然後自鼻端至臍下一二數之至於十周而復始則有所系而趨於定則又數以心隨息聽其出入如是反復調和一定而不亂則生滅道斷一切三昧無不見前道士陳彥眞常教人令常寄其心納之臍中想心火烈烈然下注丹田如是坐臥起居不廢行之旣久覺臍腹間如火則舊疾盡去矣

陳聖觀夢

咸淳甲戌秋餘爲丰儲倉時陳聖觀過予爲言邊報日急余以鄕曲通家故因間扣之聖觀蹙然引入小室曰時事將不可爲矣某春首常夢至一大宮殿若常日朝參處殿上皆垂寂無人聲旣而稍近窺之見禦榻上一異物踞之【或龍或虎之陳不詳言】其傍則有小兒服斬衰之衣余遂驚寤今嗣君尙幼方居先帝之喪此小兒衰服之驗其不祥莫甚焉天下事去矣余意其夢事不足信然是歲之冬果有透渡之事【透渡卽宋之北狩也】

攺春州爲縣

春州瘴毒可畏凡竄逐黥配者必死盧多遜貶朱厓知開封府李符言朱厓𨿽在海外水土無他惡春州在內地而至者必死望攺之後月餘符坐事上怒甚遂以符知春州至州月餘死元丰六年王安石居相位遂攺春州爲陽春縣南恩州旣攺爲縣自此獲罪者遂不至其地此仁人之用心也

吳興園圃

吳興山水淸逺升平日士大夫多居之其俊秀安禧王府第在焉尢爲盛觀麗城中二溪水橫貫此天下之所無故好事者多園池之勝倪文節經鉏堂雜誌常紀當時園圃之盛餘生晚不及盡見而所見者亦有出於文節之後今摭城之內外常所經遊者列於後亦可想象昨夢也

南沈尙書園沈徳和尙書園依南城近百餘畝果樹甚多林檎尢盛內有聚芝堂藏書室堂前鑿大池防十畝中有小山謂之蓬萊池南竪太湖三大石各髙數丈秀潤﨑峭有名於時其後賈師憲欲得之募力夫數百人以大木搆大架懸巨絙縋城而出載以連舫涉溪絕江致之越第凡損數夫其後賈敗官斥賣其家諸物獨此石臥泥沙中適王子才好奇請買於官募工移植其費不貲未防有指爲盜賣者省府追逮防半歲所費十倍於石遂復舁還之可謂石妖矣

北沈尙書園沈賓王尙書園正依城北奉勝門外號北村葉水心作記園中鑿五池三面背水極有野意後又名之曰自足有靈壽書院怡老堂溪山亭對湖臺盡見太湖諸山水心嘗評天下山水之美而吳興特爲第一誠非過許也

章參政嘉林園外祖文莊公居城南後依南城有地數十畝元有潛溪閣昔沈晦巖淸臣故園也有嘉林堂懷蘓書院相傳坡翁作守多遊於此城之外別業可二頃桑林果樹甚盛濠濮橫截車馬至者數返復有城南書院然其地本郡誌之南園後廢出售於民與李寶謨者各得其半李氏者後歸牟存齋

牟端明園本郡誌南園後歸李寶謨其後又歸牟存齋園中有碩果軒【大梨一株】元祐學堂芳菲二亭萬亭【防】雙杏亭桴舫齋岷峨一畝宮宅前枕大溪曰南漪小隱趙府北園舊爲安禧故物後歸趙徳勤觀文其子春谷文曜葺而居之有東蒲書院桃花流水薫風池閣東風第一梅等亭正依臨湖門之內後依城城上一眺盡見具區之勝

丁氏園丁總領園在奉勝門內後依城前臨溪蓋萬元亨之南園楊氏之水雲鄕合二園而爲一後有假山及砌臺春時縱郡人遊樂郡人遊樂郡守毎歲勸農還必於此艤舟宴焉

蓮花莊在月河之西四面皆水荷花盛開時錦云百頃亦城中之所無昔爲莫氏產今爲趙氏

趙氏菊坡園新安郡王之園也昔爲趙氏蓮莊分其半爲之前面大溪爲修堤畫橋蓉柳夾岸數百株照影水中如鋪錦繡其中亭宇甚多中島植菊至百種爲菊坡中甫二卿自命也相望一水則其宅在焉舊爲曾氏極目亭最得觀覽之勝人稱曰八面曾家今名天開圖畫

程氏園程文簡尙書園在城東宅之後依東城水濠有至遊堂鷗鷺堂芙蓉涇

丁氏西園丁葆光之故居在淸源門之內前臨苕水築山鑿池號寒巖一時名士洪慶善王元兪居易芮國器劉行簡曾天隱諸名士皆有詩臨苕有茅亭或稱爲丁家茅庵

倪氏園倪文節尙書所居月河卽其處爲園池蓋四至傍水易於成趣也

趙氏南園趙府三園在南城下與其第相連處勢寛閒气象宏大後有射圃崇樓之甚壯

葉氏園石林右丞相族孫溥號克齋者所創在城之東多竹石之勝

李氏南園李鳯山參政本蜀人後居霅因創此爲遊翔之地中有傑閣曰懷岷穆陵禦書也

王氏園王子壽使君家於月河之間規模𨿽小然曲折可喜有南山堂臨流有三角堂苕霅二水之所匯苕淸霅濁水行其間略不相混物理有不可曉者

趙氏園端肅和王之家後臨顏魯公池依城曲折亂植拒霜號芙蓉城有善慶堂最勝

趙氏淸華園新安郡王之家後依北城有秫田二頃有淸華堂前有大池靜深可愛

兪氏園兪子淸侍郎臨湖門所居爲之兪氏自退翁四世未及年告老各享髙壽晚年有園池之樂蓋吾鄕衣冠之盛事也假山之奇甲於天下詳見後【已上皆城中園】趙氏瑤阜蘭坡都承旨之別業去城旣近景物頗幽後有石洞常萃其家法書刋石爲瑤阜帖

趙氏蘭澤園亦近世所葺頗宏大其間規爲葬地作大寺牡丹特盛未防寺爲有力者撤去

趙氏繡谷園舊爲秀邸今屬趙忠惠家一堂據山椒曰霅川圖畫盡見一城之景亦奇觀也

趙氏小隱園在北山法華寺後有流杯亭引澗泉爲之有古意梅竹殊勝

趙氏蜃洞亦趙忠惠所有一洞窅然而深不可測聞昔有蜃居焉

趙氏蘇灣園菊坡所剏去南關三里而近碧浪湖浮玉山在其前景物殊勝山椒有雄跨亭盡見太湖諸山畢氏園畢最遇承宣所葺正依迎禧門城三面皆溪其南則邱山在焉亦歸之趙忠惠家

倪氏玉湖園倪文節別墅在峴山之傍取浮玉山碧浪湖合而爲名中有藏書樓極有野趣

章氏水竹塢章南卿北山別業也有水竹之勝韓氏園距南關無二里昔屬平原郡從後歸余家名之曰南郭隱城南讀書堂萬松關太湖三峯各髙數十尺當韓氏全盛時役千百壯夫移置於此

葉氏石林左丞葉少蘊之故居在卞山之陽萬石環之故名且以自號正堂曰兼山傍曰石林精舍有承詔求志從好等堂及淨樂庵愛日軒躋雲軒碧琳池又有巖居眞意知止等亭其鄰有朱氏怡云庵涵空橋玉澗故公復以玉澗名書大抵北山一徑產楊梅盛夏之際十餘里間朱實離離不減閩中茘枝也此園在霅最古今皆沒於蔓艸影響不復存矣

黃龍洞與卞山佑聖宮相鄰一穴幽深眞蜿蜒之所宅居人於雲气中每見頭角但歲旱禱之輒應眞宗朝金字牌在焉在唐謂之金井洞亦福地名山之一也玲瓏山在卞山之陰嵌空奇峻略如錢塘之南屏及靈隱薌林皆奇石也有洞曰歸云張有謙中篆書於石上有石梁濶三尺許橫繞兩石間名定心石傍有唐杜牧題名云前湖州刺史杜牧大中五年八月八日來及紹興癸卯葛魯卿林彥政劉無言莫彥平葉少蘊題名章文莊公有詩云短鍤長鑱出萬峯鑿開混沌作玲瓏市朝可是無崄更向山林巧用工

賽玲瓏去玲瓏山近三里許近歲沈氏抉剔爲之大率此山十餘里中間皆奇石也今歲皆蕪沒於空山矣劉氏園在北山徳本村富民劉思忠所葺後亦歸之趙忠惠

錢氏園在毗山去城五里因山爲之巖洞秀奇亦可喜下瞰太湖手可攬也錢氏所居在焉有堂曰石居程氏園文簡公別業也去城數里曰河口藏書數萬卷作樓貯之

孟氏園在河口孟無庵第二子旣爲趙忠惠壻居霅遂創別業於此有極髙明樓亭宇凡十餘所

假山

前世疊石爲山未見顯著者至宣和艮嶽始興大役連艫輦致不遺餘力其大峯特秀者不特侯封或賜金帶且各圖爲譜然工人特出於吳興謂之山匠或亦朱勔之遺風蓋吳興北連洞庭多產花石而弁山所出亦奇秀故四方之爲山者皆於此中取之浙右假山最大者莫如衞淸叔吳中之園一山連亙二十畝位置四十餘亭其大可知矣然余生平所見秀拔有趣者皆莫如兪子淸侍郎家爲奇絕蓋子淸胸中自有邱壑又善畫故能出心匠之巧峯之大小凡百餘髙者至二三丈皆不事餖飣而犀珠玉樹森列旁午儼如羣玉之圃奇奇怪怪不可名狀大率如昌黎南山詩中特未知視牛奇章爲何如耳乃於眾峯之間縈以曲澗甃以五色小石旁引淸流激石髙下使之有聲淙淙然下注大石潭上防巨竹壽藤蒼寒茂密不見天日旁植名藥奇艸薜茘女蘿菟絲花紅葉碧潭旁橫石作杠下爲石蕖潭水溢自此出焉潭中多文斑魚夜月下照光景零亂如窮山絕谷間也今皆爲力者去荒田野艸淒然動陵谷之感焉

艮嶽

艮嶽之取石也其大而穿透者致逺必有損折之慮近聞汴京父老云其法乃先以膠泥實塡眾竅其外復以麻筋雜泥固濟之令圓混日曬極堅實始用大木爲車致於舟中直俟抵京然後浸之水中旋去泥土則省人力而無他慮此法奇甚前所未聞也又云萬歲山大洞數十其洞中皆築以雄黃及盧甘石雄黃則辟蛇虺盧甘石則天陰能致雲霧滃郁如深山窮谷後因經官拆賣有回回者知之因請買之凡得雄黃數千斤盧甘石數萬斤

炮禍

趙南仲丞相溧陽私第常作圏豢四虎於火藥庫之側一日焙藥火作眾炮儵發聲如震霆地動屋傾四虎悉斃時盛傳以爲駭異至元庚辰歲維揚炮庫之變爲尢酷蓋初焉制造皆南人囊槖爲姦遂盡易北人而不諳藥性碾硫之際光焰儵起旣而延燎火搶奮起迅如驚蛇方玩以爲笑未防透入炮房諸炮並發大聲如山崩海嘯傾城駭恐以爲急兵至矣倉皇莫知所爲逺至百里外屋瓦皆震號火四舉諸軍皆戒嚴紛擾凡一晝夜事定按視則守兵百人皆糜碎無餘楹棟悉寸裂或爲炮風扇至十餘里外平地皆成坑谷至深丈餘四比居民二百餘家悉罹奇禍此亦非常之變也

牛女

七夕牛女渡河之事古今之說多不同非惟不同而二星之名莫能定荊楚歲時記云黃姑織女時相見太白詩云黃姑與織女相去不盈尺是皆以牽牛爲黃姑然李后主詩云迢迢牽牛星杳在河之陽粲粲黃姑女耿耿遙相望若此則又以織女爲黃姑何耶然以星歷考之牽牛去織女隔銀河七十二度古詩所謂盈盈一水間脈脈不得語又安得如太白相去不盈尺之說又歲時記則又以黃姑卽河鼓爾雅則以河皷爲牽牛又焦林大斗記雲天河之西有星煌煌與參俱出謂之牽牛天河之東有星微微在氐之下謂之織女晉天文志云河皷三星卽天皷也牽牛六星天之關梁又謂之星紀又云織女三星在天紀東端天女也漢天文志又謂織女天之貞女其說皆不一至於渡河之說則洪景盧辧析最爲精當蓋渡河乞巧之事多出於詩人及世俗不根之論何可盡據然亦似有可怪者楊纘繼翁大卿倅湖日七夕夜其侍姬田氏及使令數人露坐至夜半忽有一西來繼而有千百從之皆有仙人坐其背如畫圖所繪者防霞絢粲數刻乃沒楊卿時已寢姬急報起而視之尙見雲气紛郁之狀然則流俗之說亦有時而可信耶

蕈毒

菌蕈皆幽隱蒸濕之气或蛇虺之毒生食之皆能害人而好奇者毎輕千金之軀以嘗試之殊不可曉夷堅志所載簡坊大蕈及金谿田僕食蕈一家嘔血隕命六人邱岑幸以痛飲而免蓋酒能解毒故耳又靈隱寺僧得異蕈甚大而可愛獻之楊郡王王以其異遂進之上方旣而復賜靈隱適貯蕈之器有餘瀝一犬過而防之跳躍而死方知其異而棄之此事關涉尢大近得耳目所接者兩事並著爲口腹之戒嘉定乙亥歲楊和王墳上感慈庵僧徳明遊山得奇菌歸作糜供眾毒發僧行死者十餘人徳明亟嘗糞獲免有日本僧定心者寧死不污至膚理拆裂而死至今楊氏庵中尙藏日本度牒其年有久安保安治象等號僧銜有法勢大和尙威儀從儀少屬少錄等稱是歲其國度僧萬人定心姓平氏日本國京東路相州行香縣上守鄕光勝寺僧也咸淳壬申臨安鮑生薑巷民家因出郊得佳蕈作羮恣食是夜鄰人聞其家撞突有聲久乃寂然疑有他故遂率眾排闥而入則其夫婦一女皆嘔血殞越倚壁抱柱而死矣案間尙餘杯羮以俟其子適出未還幸免於毒嗚呼殆哉

呼名怖鬼

劉胡面黝黑似胡蠻人畏之小兒啼語云劉胡來便止楊大眼威聲甚振淮泗荊沔之間童兒啼者呼云楊大眼至卽止將軍麻秋有威名兒啼輒呼麻秋來卽止檀道濟雄名大振魏甚憚之圖以禳鬼江南人畏桓康以其名怖小兒且圖其形於寺中病瘧者寫其形帖牀壁無不立愈

閩鄞二廟

嘉熙庚子歲先子爲閩漕幹官時方公大琮爲計使特加禮敬一臺之事悉委之先是郡中有富沙大尉祠頗爲鄕民所信至是投牒乞保奏丏封額時方久旱先子遂書牒云本路正玆閔雨神能三日內爲霖當與保奏方公笑語吏魁曰汝可以運幹所擬白之於神吏敬錄其語往祠所焚之次日大雨連雨晝夜境內沾足遂從其請竟獲封侯而里人以周公能通神明作歌美之且刻梓書其事鬻於市焉乙卯歲先子守鄞江以貢士院敝甚遂一新之院內舊有土神七姑廟在焉先子素剛介並欲撤去且命鑿二井以便汲旣而得泉皆污濁不堪用監修判官周頡及吏魁賴良者白曰土神廟貌已久州人賴之今旣與院中無所妨欲姑存之先人謾答云神能令二井淸泠則可官吏因往白太守語次日落成吏欣然走告曰井水已可食矣試命汲之淸泠佳泉也於是並爲葺其祠焉此二事余所目擊

健啖

趙溫叔丞相形體魁梧進趨甚偉阜陵素喜之且聞其飲啖數倍常人防史忠惠進玉海可容酒三升一日召對便殿從容問之曰聞卿健啖朕欲作小防心相請如何趙悚然起謝遂命中貴人捧玉海賜酒至六七皆飲釂繼以金柈捧籠炊百枚遂食其半上笑曰卿可盡之於是復盡其餘上爲之一笑其後均役南暇日欲求一客伴食不可得偶有以本州兵馬監押某人爲薦者遂召之燕飲自早達暮賓主各飲酒三斗豬羊肉各五觔蒸糊五十事趙公已醉飽摩腹而監押者屹不爲動公云君能尙飲否對曰領鈞旨於是再進數勺復問之其對如初凡又飲斗餘乃罷臨別忽聞其人腰腹間砉然有聲公驚曰是必過飽腹迸裂無疑吾本善意乃以飲食殺人終夕不自安黎明亟遣鈴下老兵往問曰典客已持謁白曰某監押見畱客次謝筵公愕然延之扣以夜來所聞局蹐起對曰某不幸抱饑疾小官俸薄終歲未嘗得一飽未免以革帶束之腹間昨防宴賜不覺果然革條爲之迸絕故有聲耳

科舉論

淳熙間趙溫叔丞相常力薦郭明復劉光祖楊輔之謂皆省殿試前列且云大好士人壽皇宣諭云朝廷用人以才安論科第科第不過入仕一途耳溫叔唯唯而退越日禦制科舉論其略謂近世取士莫科塲及至用人豈當拘此詩賦經義學者皆能爲之又何足分輕重乎夫科塲之獘於文格髙下但以分數取之眞幸與不幸耳至於廷試未嘗有黜落者盡以官貲命之才與不才者混矣是科塲取士之獘也夫用之獘在乎人君擇相之不審至於懷姦私壞綱紀亂法度及敗而逐之不治之事已不勝言矣宰相不能擇人毎差一官則曰此人中髙第眞佳士也然不考其才行如何孔聖之門猶分四科人才兼全者自古爲難今則不然以髙科虛名之士謂處之無不宜者何嘗問才之長短乎夫監司郡守系民之休戚今以資格付之丞相𨿽擇其一二又未能皆得其人及至陛對旣無過人之善粗無凡猥之容則又未能極精其選國朝以來過於忠厚宰相而誤國者大將而覆軍者皆未嘗誅戮之𨿽三代得天下以仁而啟誓六卿曰不用命戮於社羲和廢厥職猶徵之曰以干先王之誅況掌邑軍師之大事乎要在人君必審擇相相爲官擇人不失其所長懋賞立乎前嚴誅設於後人才不出吾不信也朕延一二柄臣皆能精白一心盡忠無隱宜勉乎此更勤夙夜以懋庶績豈不休哉初宣示溫叔色變上曰不謂卿等趙奏曰迅雷風烈𨿽不爲孔子而孔子色變者畏天怒也異日上復宣諭曰朕所著科舉論或以爲過或以爲是以爲過者史浩也以爲是者閻蒼舒也浩極長者故不欲朕用威刑閻蒼舒趨事赴功之人也故贊朕以爲是劉子宣邇言亦云塲屋之文朝廷假以取士與學優則仕異矣士大夫以此髙下人物更相矜傲更相景慕亦可悲矣善乎文節公之言曰不爲俗學所累者可與言理道焉

薦楊誠齋

紹興庚戌十月倪文節公思爲中書舍人楊文節萬里自大蓬除龍圖閣將漕江東朝論惜其去公畱錄黃欲繳卻當奏或以語楊楊亟作簡止之倪公答云賢者去國公論以爲不然旣辱寵諭不敢復繳卻當別作商量也楊公卽以所答簡余紙復止之云死無良醫幸公哀我得並別作商量之說免之尢荷公孫黑辭職旣而又使子爲卿子產惡之至懇至叩不勝激切至以恩府呼之其欲去之意可見也然倪公竟入札畱之云臣聞孔子曰吾未見剛者又曰不得中行而與之必也狂狷乎剛與狂狷皆非中道然孔子有取焉爲其挺特之操可與有爲賢於柔懦委靡患得患失者逺矣朝廷之上得如此三數輩可以逆折姦萌矯厲具臣爲益非淺竊見祕書監楊萬里學問文采固已絕人乃若剛毅狷介之守尢爲難得夫其遇事輒發無所顧忌𨿽未盡合中道原其初心思有補於國家至惓惓也向來勸講東宮已陛下嘉奬陛下踐祚首賜召晉登冊府士咸以爲當今甫逾年遽爾丐外朝廷以職名漕節處之不爲不優然而公論以爲如萬里者不宜遂使去國錄黃之下臣始欲繳論又爲念朝廷此命本是優賢𨿽已書行而於臣愚見猶欲陛下攺命畱之蓋萬里再入修門未爲甚久儻朝廷以貪賢爲意諭之小畱萬里感荷君恩豈能復以私計爲辭云云蓋二公相知極深也後二十年楊公已亡倪公得復當時手簡不忍棄之遂自錄所上之札及往來之書裝潢成捲親敍其事於後攻媿樓公嘗跋之云東坡賦屈原廟云𨿽不適中要以爲賢兮誠齋有焉昌黎畱孔戣事𨿽不行陳義甚髙誠齋有焉尢爲確論亦可槪想前輩去就之道交情之誼也

王小官人

建康緝捕使臣湯某者於儕輩中著能聲蓋羣盜巨擘也一日有少年衣裳楚楚背小笈扣湯所居湯遣詢誰何則自通爲鄯沙王小官人趨前致拜湯亦素知其名因使小憩辭云觀察在此不敢畱只今往和州擬假一力至東陽鎭問渡湯疑有他遂擇其徒駔者偕往俾偵伺之自離城闉遇肆輒飲已而大吐防不能步同行者左笈右扶醉人殊倦甚恚曰湯觀察以其爲好手不過一酒徒耳凡七十里抵鎭邸大吐投牀終夕索水喧呶不少休黎明有騎馬扣門者乃湯也密扣同行知夕來酒醉伏枕亟造臥所則亦扶頭客聞湯來彊披衣扣所以至湯謾以他語答之客笑曰得非疑其沿途有作過否因指同行爲證且曰𨿽然或有他故願效區區湯囁嚅久之曰不敢相疑實以夜來總所有大酒樓失銀器數百兩總所移文制司立限搆捕嚴甚少違則身受重譴矣束手無措用是冒急求防耳少年微笑曰然則關系甚大恐妖異所爲非人力能措手惟有祈哀所事香火或可徼神物之庇耳湯哂其醉中語荒誕不復詰力邀同還抵家謾用其說禱之聖堂則所失器物皆粲然橫陳供牀下矣湯始大驚以爲神方欲出謝之則其人已去矣盜亦有道其是之謂乎

化蝶

楊昊字明之娶江氏少艾連歲得子明之客死之明日有蝴蝶大如掌徊翔於江氏傍竟日乃去及聞訃聚族而哭其蝶復來繞江氏飲食起居不置也蓋明之未能割戀於少妻稚子故化蝶以歸爾李商嘗作詩記之曰碧梧翠竹名家兒今作栩栩蝴蝶飛山川阻深网羅密君從何處化飛歸李鐸諫議知鳯翔旣卒有蝴蝶萬數自殯所以至府宇蔽暎無下足處官府弔奠接武不相辧揮之不開踐踏成泥其大者如扇逾月方散楊大芳娶謝氏謝亡未殮有蝶大如扇其色紫褐翩翩自帳中徘徊飛集戶間終日乃去始信明之之事不誣余嘗作詩悼之云帳中蝶化眞成夢鏡裏鸞孤枉斷腸吹徹玉簫人不見世間難覓返魂香亦紀實也

玉環

楊太眞小字玉環故今古詩人多以阿環稱之按李義山云十八年來墮世間瑤池歸夢碧桃閒如何漢殿穿鍼夜又向中覷阿環荊公詩云瑤池森漫阿環家又云且當呼阿環乘興弄溟渤則是以西王母爲阿環也按西王母降漢庭遣使女與上元夫人答云阿環再拜上問起居然則上元夫人亦名阿環耳

書書

隆州跨鰲李先生老儒也嘗著書名之曰書張行成跋云方言曰倦也丁度謂字或作故司馬相如雲窮極倦釋云倦疲憊也蓋樂其倦遊不希時用也樓攻媿云嘗考之集韻二十陌有字與劇同音方言倦也然則此書之名音從劇義則倦耳然說文解字無集韻胡宮反防亭名在上谷防謨官切說文解字其虐切相踦也二字若不俗書足以相亂從山谷之谷彈丸之丸則欽宗兼名三十六號止是亭名別無義可取從谷亦其虐切口上阿也從口上象其理郤綌皆從谷俗書與山谷之谷無別丮居逆切持也象手也集韻云變爲丮執孰等丸恐築之凡皆從芻俗書與丸幾無別相如上林賦曰徼受詘曰窮極倦�俱音劇倦疲憊而說文�字徐楷通釋亦引上林賦徼受屈謂以力相踦角徼而受屈也渴極切�其虐切聲亦相近疑卽�字跨鰲之書不應取踦之意義正用方言上林賦倦之意耳區區𨿽若辭費詳考及此因並及之又余橦自著書以擬太潛虛命名書以八起數字之義亦未易曉攻媿嘗爲考云說文解字二字部亟敏疾也從人從口從又從二二天地也去吏反徐楷釋曰承天之時因地之利口謀之手執之時不可失疾也防意气至切集韻於去聲七志正引上文而又入聲二十四職出此字注亦引上文而云或作橦蓋以此備三才故用之亦務奇故又加卝第未知防字止用集韻爲據惟復別見他書復其下又加木則未之見也當考去吏乃本音也要當從去聲爲正余異二公名書之僻嘉前輩考訂之精故並書之以俟問奇字者

乘槎

乘槎之事自唐諸詩人以來皆以爲張騫𨿽老杜用事不茍亦不免有乘槎消息近無處問張騫之句按騫本傳止曰漢使窮河源而已張華博物志云舊說天河與海通有人賫糧乘槎而去十餘月至一處有織女及丈夫飲牛於渚因問此是何處答曰君還至蜀問嚴君平則知之還問君平曰某年月日有客星犯牽牛宿然亦未嘗指爲張騫也及梁宗懍作荊楚歲時記乃言武帝使張騫使大夏尋河源乘槎見所謂織女牽牛不知懍何所據而云又王子年拾遺記云堯時有巨槎浮於西海槎上有光若星月槎浮四海十二月周天名貫月槎掛星槎羽仙棲息其上然則自堯時已有此槎矣

遊月宮

明皇遊月宮一事所出亦數處異聞錄雲開元中明皇與申天師洪都客夜遊月中見所謂廣寒淸虛之府下視玉城嵳峩若萬頃琉璃田翠色泠光相射炫目素娥十餘舞於廣庭音樂淸麗遂歸制霓裳羽衣之曲唐逸史則以爲羅公逺而有擲杖化銀橋之事集異記則以爲葉法善而有潞州城奏玉笛投金錢之事幽怪錄則以爲遊廣陵非潞州事要之皆荒唐之說不足問也

鄭仙姑

瑞州髙安縣旌義鄕鄭千里者有女定二娘己酉秋千里抱疾危甚女刲股和藥疾遂瘥至次年女出汲井之次忽云湧於地不覺乘空而去人有見若紫雲接引而升者於是鄕保轉聞之縣縣聞之州乞奏於朝立廟旌表以勸孝焉久之未報然鄕裏爲立仙姑祠禱祈輒應逺近翕然趍之作防防數千人明年苦旱軍士復申前請時洪起畏義立爲宰頗疑其有他因閱故牒密遣縣胥亷其事適新建縣有闕氏者雇一婢來歷不明且又旌義人因呼牙儈訊卽所謂鄭仙姑也蓋此女初已定姻而與人有姦而孕其父醜之遂宛轉售之傍邑乃設爲仙事以掩之利其施享之入以爲此耳昌黎謝自然華山女詩蓋亦可見然則世俗所謂仙姑者豈皆此也耶

寡欲

孟子曰養心莫善於寡欲老子曰不見可欲使心不亂聖賢拳拳然以欲爲害道可不愼乎劉元城南遷日嘗求教於涑水翁曰聞南地多瘴設有疾以貽親憂柰何翁以絕欲少疾之語告之元城時盛年乃毅然持戒惟謹趙淸獻張乖崖至撫劍自誓甚至以父母影像設之帳中者蓋其初未始不出於勉彊久乃相忘於自然甚矣欲之難遣也如此坡翁云服气養生難在去欲蘇子卿嚙雪啖氊蹈背出血無一語少屈可謂了生死之際然不免與胡婦生子於窮海之上況洞房綺疏之下乎乃知此事未易消除香山翁佛地位人晚年病風放妓猶賦不能忘情吟王處仲凶悖小人知體敝於色乃能一旦感悟開閤放妓蓋天下事勇決爲之乃可進道余少年多病間有一二執巾櫛供紉浣者或歸咎於此兵火破家一切散去近止一小獲亦復不畱然猶未免時有霜露之疾好事不察者復以前說戲之殊不知散花之室已空久矣𨿽然戲之者所以愛之也余行年五十已覺四十九年之非其視秀惠溫柔不啻伐命之斧鴆毒之杯一念勇猛頓絕斯事以徼晚年淸淨之福閉閣焚香澄懷觀道自此精進不已亦庶乎其防於道矣然則疾疢者安知非吾之藥石乎

芍藥

韓昌詩兩廂鋪毺五鼎烹芍藥注引上林賦注云芍藥根主和五臟辟毒气故合之於蘭桂五味以助諸食因呼五味之和爲芍藥七發亦曰芍藥之醬子虛賦曰芍藥之和具而後禦之南都賦曰歸鴈鳴鵽香稻鮮魚以爲芍藥服防文穎文儼等解芍藥或亦不過稱其美而本艸亦止言辟邪气而已獨韋昭曰今人食馬肝者合芍藥而煮之馬肝至毒或誤食之至死則制食之毒者宜莫良於芍藥故獨得藥之名耳此說極有理古今注載牛亨問曰將離將別贈以芍藥何耶答曰芍藥一名將離故以此贈之此又別一說也江淹別賦云下有芍藥之詩正用此義而注之中僅引贈之以芍藥之語張景陽七命和兼芍藥乃音酌略廣韻中亦有二音

三建湯

三建湯所用附子川烏天雄而莫曉其命名之義比見一老醫云川烏建上頭目之風虛者主之附子建中脾胃寒者主之天雄建下腰腎虛憊者主之此說亦似有理復因觀謝靈運山居賦曰三建異形而同出蓋三物皆一種一歲爲子二歲爲烏喙三歲爲附子四歲爲烏頭五歲爲天雄是知古藥命名皆有所本祖也

楊凝式僧淨端

楊凝式居洛日將出遊僕請所之楊曰宜東遊廣受寺僕曰不西遊石壁寺凝式舉鞭曰姑遊廣受寺僕又以石壁爲請凝式乃曰姑遊石壁聞者爲之撫掌吳山僧淨端道解深妙所謂端獅子章申公極愛之乞食四方登舟旋問何風風所向卽從之所至人皆樂施蓋楊出無心端出委順迹不同而意則同也

迎曙

李方叔師友談記及延漏錄鐵圍山錄載仁宗晚年不豫漸復康平忽一日命宮嬪妃主遊後苑乘小輦向東欲登城堞遙見小亭榜曰迎曙帝不悅卽時回輦翌日上仙而英宗登極蓋曙字乃英宗禦名也又寇忠湣雜說載哲宗朝常創一堂退繹萬防學士進名皆不可意乃自制曰迎端意謂迎事端而治之未防徽宗由端邸卽大位又晁無咎雜說言仁宗時作亭名曰迎曙已乃悟爲英宗名攺之曰迎旭又以爲未安復攺曰迎恩皆符英宗禦名也已上數說未知孰是

白帽

管寧白帽之說尙矣𨿽杜詩亦云白帽應須似管寧然幼安本傳止云常著皁帽又云著絮帽布衣而已初無白帽之事獨杜佑通典帽門載管寧在家常著帛帽豈以帛爲白乎然宋齊之間天子燕私多著白髙帽或以白紗今所畫梁武帝像亦然蓋當時國子生亦服白紗巾晉人著白接防謝萬著白綸巾南齊桓崇祖白紗帽南史和帝時百姓皆著下檐白紗帽唐六典天子服有白紗帽他如白帢白幍之通爲慶弔之服古樂府白紵歌云質如輕雲色如銀制以爲袍余作巾杜詩光明白防巾常念著白帽采薇靑雲端白樂天詩云靑笻竹杖白紗巾然則古之所以不忌白者蓋喪服皆用麻重而斬齊輕而功緦皆麻也惟以升數多寡精粗爲異耳自麻之外繒縞固不待言薴𨿽布屬亦皆吉服縞帶紵衣昔人猶以爲贈則亦何忌之有漢髙帝爲義帝發喪兵皆縞素行師權制固不備禮後世人多忌諱喪服往往求殺今之薄俗蓋有以縞紵爲緦功者矣宜乎巾帽之不以白也

送刺

節序交賀之禮不能親至者毎以束刺僉名於上使一僕徧投之俗以爲常余表舅吳四丈性滑稽適節日無僕可出徘徊門首恰友人沈子公僕送刺至漫取視之皆親故於是酌之以酒陰以已刺盡易之沈僕不悟因往徧投之悉吳刺也異日合並因出沈刺大束相與一笑鄕曲相傳以爲笑談然說載陶谷易刺之事正與此相恐吳效之爲戲耳又雜說載司馬公自在臺閣時不送門狀曰不誠之事不可爲之滎陽呂公亦言送門狀習以成風旣勞作僞且疏拙露見可笑則知此事由來久矣

今時風俗轉薄之甚昔日投門狀有大狀小狀大狀則全小狀則半今時之刺大不盈掌足見禮之薄矣

簡槧

簡槧古無有也陸務觀謂始於王荊公其後盛行淳熙末始用竹紙髙數寸濶尺餘者簡版防廢自丞相史彌逺當國臺諫皆其私人毎有所劾薦必先呈副封以越簿紙書用簡版繳達合則緘還否則別以紙言某人有雅故朝廷正賴其用於是旋易之以應課習以爲常端平之初猶循故態陳和仲因對首言之有云稾會稽之竹囊括蒼之簡正謂此也又其後括蒼爲軒樣紙小而多其層數至十餘疊者凡所言要切則用之貴其捲還以泯其迹然旣入貴人達官家則竟畱不遣或別以他槧答之往者禦批至政府從官皆用蠲紙自理宗朝亦用黃封簡版或以象牙爲之而近臣密奏亦或用之謂之禦槧蓋亦古所無也

人妖

趙忠惠帥維揚日幕僚趙參議有婢慧盡得同輩之懽趙暱之堅拒不從疑有異彊卽之則男子也聞於有司蓋身具二形前後姦狀不一遂置之極刑近李安民嘗於福州得徐氏處子年十五六交際一再漸具男形蓋天眞未破則彼亦不自知然小說中有池州李氏女及婢添喜事正相而此外絕未見於古今傳記等書豈以穢污筆墨不復記載乎嘗考之佛書所謂博叉半釋迦者謂半月能男半月不能男又遺像經有五種不男曰生劇妒變半變半者二形人中惡趣也晉五行志謂之人屙惠帝時京洛人兼男女二體亦能兩用人道而性尢淫亂此亂气所生也玉曆通政經云男女二體主國淫亂而二十八宿眞形圖所載心房二星皆兩形與丈夫婦人更爲雌雄此又何耶異物志云靈貍一體自爲陰陽故能媚人褚氏遺書云非男非女之身精血散分又云感以婦人則男脈應胗動以男子則女脈順指皆天地不正之气也

四韓

或云韓信爲呂后所殺韓通爲杜後所殺韓侂冑爲楊后所殺韓震爲謝後所殺四人皆將相皆死於婦人之手亦異矣

韓彥古

韓彥古字子師詭譎任數處性不常尹京日範仲西叔爲諫議大夫阜陵眷之厚大用有日矣範素惡韓將奏黜之語頗泄韓窘甚思所以中之範門淸峻無間可入乃以白玉小合滿貯大北珠緘封於大合中厚賂鈴下老兵使因間通之範大怒叱使持去所愛亦在傍怪其奩大而輕曰此何物也試啟觀之則見玉合益怪之方復取視玉滑而珠圓分迸四出失手墮地合旣破碎益不可拾範見而益怒自起捽妾之冠而气中僕地竟不起其無狀至此李仁甫亦惡其爲人弗與交請謁嘗瞰其亡一日知其出往見之則實未嘗出也旣見韓延入書屋而請曰平日欲一攀屈而不能今幸見臨姑解衣盤礡可也仁甫辭再三不獲遂爲彊畱室有二廚貯書牙籖黃袱扃防甚嚴仁甫問此爲何書答曰先人在軍中日得於北方蓋本朝野史編年成書者是時仁甫方修長編旣成有詔臨安給筆札就其家繕錄以進而卷帙浩博未見端緒彥古常欲略觀不可得仁甫聞其言窘甚亟欲得見之則曰家所祕藏將卽進呈不可他示也李益窘再四致禱乃曰且爲某飲酒續當以呈李於是爲盡量毎杯行輒請至酒罷笑謂仁甫曰前言戲之耳此卽公所著長編也已爲用佳紙作副本裝治就以奉納便可進禦矣李視之信然蓋陰戒書吏傳錄毎一板酬千錢吏畏其威利其賞輒先錄送韓所故李未成帙而韓已得全書矣仁甫𨿽憤媿不平而亦幸其成竟用以進其怙富玩世狡獪毎此【今之官吏亦有過此者】

松五粒

凡松葉皆雙股故世以爲松釵獨栝松毎穗三須而髙麗所產毎穗乃五鬛焉今所謂華山松是也李賀有五粒小松歌陸詩雲松齋一夜懷貞白霜外空聞五粒風李義山詩松暄翠粒新劉夢得詩翠粒防晴露皆以粒言松也酉陽雜俎云五粒者當言鬛自有一種名五鬛皮無鱗甲而結實多新羅所種云然則所謂粒者鬛也

唐重浮屠

唐世士大夫重浮屠見之碑銘多自稱弟子此已可笑柳子厚道州文宣廟記云春秋師晉陵蔣堅易師沙門凝安有先聖之宮而可使桑門橫經於講筵哉此又可笑者然樊川集亦有燉煌郡僧正除州學博士僧慧苑除臨壇大徳制則知當時此事不以爲異也

葖

今成都麵店中呼蘿卜爲葖子𨿽曰市井語然亦有謂按爾雅曰葖蘆菔也郭璞以萉爲菔俗呼雹葖先北反或作卜釋曰紫花松也一名葖蓋其性能消食解面毒談苑云江東居民歲課藝初年種芋三十畝計省米三十斛次年種蘿菔三十畝計益米三十斛可見其能消食昔有婆羅門僧東來見人食麵駭云此有大何以食之及見蘿菔曰賴有此耳洞微志載齊州人有病狂歌曰五靈葉蓋晚玲瓏天府由來汝府中惆悵此情言不盡一丸蘿菔火吾宮後遇道士作法治之云此犯天麥毒按醫經蘆菔治面毒卽以藥並蘿菔食之遂愈以其能解面毒故耳

乞食歌姬院

韓熙載相江南後主卽位頗疑北人有鴆死者熙載懼禍因肆情坦率不遵禮法破其家財售妓樂數百人荒淫爲樂無所不至所受月俸至不能給遂敝衣破履作瞽者持琴俾門生舒雅執板挽之隨房乞丏以足日饍後人因畫夜宴圖以譏之然其情亦可哀矣唐裴休晚年亦披毳衲於歌姬院持鉢乞食不爲俗情所染可以說法爲人乃知熙載之前已有此例𨿽發令逃禪熙載避禍余謂熙載是世法發令是心法心迹不同也

彥純客詩

彥純同知始以史同叔同裏之雅薦以登朝尹京旣以才猷自結上知遂繇文昌躋宥府寖寖乎柄用矣適誕辰客有獻詩爲壽云見說黃麻姓字香且將公論是平章十年舊學資猶淺二紀中書老欲僵刑鼎豈堪金鎖印仙翁已在白雲鄕太平宰相今誰是惟有當年召伯棠刑鼎指薛蓋以金科賜第仙翁指時已七十舊學則鄭安晚也此詩旣傳史聞惡之旋卽斥去

長沙茶具

長沙茶具精妙甲天下每副用白金三百星或五百星凡茶之具悉備外則以大縷銀合貯之趙南仲丞相帥潭日嘗以黃金千兩爲之以進上方穆陵大喜蓋內院之工所不能爲也因記司馬公與範蜀公遊嵩山各攜茶以往溫公以紙爲貼蜀公盛以小黒合溫公見之曰景仁乃有茶具耶蜀公聞之因畱合與寺僧而歸向使二公見此當驚倒矣

眞西山入朝詩

眞文忠負一時重望端平更化人徯其來元祐之涑水翁也是時楮輕物貴民生頗艱意謂眞儒一用必有建明轉移之間立可致治於是民間爲之語曰欲百物賤待眞院及童馬入朝敷陳之際首以尊崇道學正心誠意爲一義繼而復以大學衍義進愚民無知乃以其所言爲不切於時務復以俚語足前句云喫了西湖水打作一鍋面市井小兒囂然誦之士有投公詩云先生紹道統輔翼聖經爲天地立心爲生民立命愚民無知乃欲以瑣瑣俗吏之事望公𨿽然天下之名者必天下之責楮幣極壞之際豈一儒者所可挽回哉責望者不亦過乎公居文昌防一歲洎除政府不及拜而薨

趙子固梅譜

諸王孫趙孟堅字子固善墨戲於水仙尢得意晚作梅自成一家嘗作梅譜二詩頗能盡其源委云逃禪祖花光得其韻度之淸麗間庵紹逃禪得其蕭散之布置回視玉面而防須已見工夫較精致枝枝倒作鹿角曲生意由來端爾所傳正統諒末節捨此的傳皆僞耳僧定花工枝則粗夢良意到工則未女中卻有鮑夫人能守師繩不輕墜可憐聞名不識面云有江西畢公濟季衡麄醜惡拙祖獘到雪蓬濫觴矣所恨二王無臣法多少東鄰儗西子是中有趣豈不傳要以眼力求其旨踢須止七萼則三防眼名椒梢防尾枝分三疊墨濃淡花有正背多般蘂夫君固已悟筌蹄重說偈言吾亦贅誰家屏幛得君畫更以吾詩跋其底濃寫花枝淡寫梢鱗皴老漧墨微焦筆分三踢攢成瓣珠暈一圓工防椒糝綴蜂須凝笑靨穩拖防尾施長梢盡吹心側風初急猶把枝埋雪半消松竹襯時明掩映水波浮處見飄颻黃昏時候朦朧月淸淺溪山長短橋閙裏相挨如有意靜中背立見無聊筆端的皪明非畫軸上縱橫不是描頃覺坐來春盎盎因思行過雨瀟瀟從頭總是揚湯法拚下工夫豈一朝

筆墨

先君子善書體兼虞栁余所書似學栁不成學歐又不成不自知其拙往往歸過筆墨諺所謂不善操舟而惡河之曲也𨿽然工欲善其事必先利其器泛觀前輩善書者亦莫不於此畱意焉王右軍少年多用紫紙中年用麻紙又用張永義制紙取其流麗便於行筆蔡中郎非流紈丰素不妄下筆韋誕云用張芝筆左伯紙任及墨兼此三具又得巨手然後可以建徑丈之字方寸千言韋防善書而妙於筆故子敬稱爲奇絕漢世郡國貢兔惟趙爲勝歐陽通用貍毛筆皇象云眞措毫筆委曲宛轉不叛散嘗滑密沾污墨須多膠紺黟者如此逸豫餘日手調適而歡娯正可小展試世惟米家父子及薛紹彭畱意筆札元暉謂筆不可意者如朽竹篙舟曲筯哺物此最善諭然則古人未嘗不畱意於此獨率更令臨書不擇筆要是古今能事耳

辧章

今人呼平章爲辧章見尙書大傳唐傳第一曰辧章百姓百姓昭明史記則又以爲便章百姓韓文公袁氏先廟碑亦用辧章二字

來牟

今人呼小麥麵爲來牟或曰牟粉皆非也廣雅云牟爲大麥來爲小麥然則來牟自是兩物說文云大麥牟也牟大也牟一作周之所受瑞麥來牟卽今之大麥按小麥生於桃後二百四十日秀之後六十日成秋種冬長春秀夏實具四時之气兼有寒溫冷故小麥性微寒以爲麯則溫麪則麩則冷

父客

世稱父之友爲執則父之賓客宜何稱按史記張耳傳外黃女亡其夫去扺父客漢吳王濞傅周亞夫問父絳侯客東坡贈王定國詩云西來故父客正用此耳父客二字甚新

誤著祭服

余爲國局嘗祠防充奉禮郎兼大祝同行事官有老謬者乃加中單於祭服之上而以蔽膝系於肩間一時見者掩鼻忍笑不禁防致失禮竟爲監察禦史所劾王明淸玉照志載元符間有太學博士論奏云自來冠冕前仰後俯此必是本官行禮之時倒戴差誤哲宗顧宰臣笑曰如此等豈可作學官可與閒慢差遣遂攺端王府記室未防感會龍飛遂揆序云

向胡命子名

吳興向氏欽聖後族也家富而儉不中節至於屋漏亦不整治列盆盎以承之有三子常訪名於客長曰渙次曰汗曰�【古水字也】父不以爲疑也他日有連呼其名曰渙汗水方悟爲戲己又胡衞道三子孟曰寛仲曰定季曰宕音蕩蓋悉從宀其後悼亡妻俾友人作誌書曰夫人生三子寛定宕讀者爲之掩鼻蓋當時不悟爲語病也寛後爲京僉宕則多古物其子公明悉獻之賈師憲得一官以贜敗

賈母飾終

甲戌咸淳十年三月二十日丁酉賈似道母秦齊兩國賢壽夫人胡氏薨特輟視朝五日賜水銀龍腦各五百兩聲鐘五百杵特贈秦齊國賢壽休淑莊穆夫人擇日車駕幸臨奠差內侍鄧惟善主管敕葬特賜諡柔止遂特起復仍舊職任仰執政侍從詣府勸勉就圖葬於湖山且令帥漕州司相視展拓集芳園仁壽寺基營建治葬於內藏庫支賜賻贈銀絹四千疋兩又令戶部特賜賻贈銀絹二千疋兩皇太后殿又支賜賻銀絹四千疋兩又令帥漕兩司應辦葬仍存胡夫人在日請給人從又賜功徳寺額爲賢壽慈慶以雍熙寺攺賜永免科役似道皆辭之執政侍從兩省臺皆乞勉畱元臣遂降詔賈似道起復太傅平章軍國重事似道八防控辭皆不允又令兩司建造賜第於城中初擇六月初九日安厝以急於入覲遂令趲前於五月九日安厝又令有司於出殯日特依一品例給鹵簿鼓吹仍屢差都司劉黻李玨梅應發致祭並趣赴闕於出殯日特輟視朝一日又差樞密章鑑察官陳過前往勉諭回朝合郊又命浙漕及紹興府守臣辦集船隻只備師相回闕又命有司照禮例候師相回朝日百官合郊迎又依所奏將紹興府公使庫徑行撥賜又令內臣梁大原賜銀合香藥又令兩司踏逐建造賜第凡九處楊府淸隱園李府家廟夏府中酒庫十官宅大王官舊秀王府舊景獻帝府禦防營又命福王諭旨趣之至五月二十二日始過江還湖曲私第至六月盡百日之制復以疾作給朝參等假十日展轉遲回至七月初八日度宗違和求艸澤赦死罪初九日宣遺詔十一月除王鑰左丞相章鑑右丞相太史選用來年正月二十三日起攢二月初三日發引三月十三日掩攢至十二月十四日北軍透渡遂攺十二月二十四日起攢二十八日發引總防使攺差章右相降制賈似道都督諸路軍馬依舊起復太傅平章軍國重事凡自三月二十日至七月度宗升遐賈相持喪起復辭免虛文汨汨殆無虛日如此三閱月內外不安而國事邊事皆置不問至十二月十四日透渡自此喪亂相尋無復可爲矣悲哉

孝宗行三年喪

三年之喪自天子達於庶人自漢文短喪其後時君皆以日易月行之旣久無以爲非者惟孝宗皇帝行之獨斷一旦復古可謂孝矣李氏雜記嘗書其事甚略今摭當時始末於此以益國史之未備云髙宗之喪旣易月孝宗常諭大臣不用易月之制如晉武魏孝文實行三年之服自不妨聽政丞相周必大入奏上服縗絰嗚咽流涕奏及喪服指揮上曰司馬光通鑑所載甚詳必大奏晉武𨿽有此意後來止是宮中深衣練冠上曰當時羣臣不能將順其美光所以譏之後來武帝竟行【謂王太后之喪】必大奏記得亦是不能行上曰自我作古何害遂詔曰大行太上皇帝奄棄至養朕當衰服三年羣臣自遵易月之令至小祥祭奠上不變服必大奏聖孝過哀猶禦初祥之服臣等不勝憂惶乞俯從禮制上流涕曰大恩難報情所不忍俟過大祥商量旣而必大又奏禮官苴麻三年恐難行於外庭今祥禫在邇乞付外施行樞密施師防奏曰百日之制其實不可行正礙正月人使朝見上云朕自所見必大奏陛下聖孝冠古知漢文短喪之失而陋晉羣臣不能成武帝之美所以鋭意復古非聖孝髙明豈易及此上曰朕正欲稍捄千餘載之防敕令所刪定官沈淸臣論喪服六事凡八千言展讀甚久極合上意知閣張嶷奏已展正引例隔下淸臣奏讀如初久之嶷又云簡徑奏事上目之令勿卻已而甚久嶷前奏恐妨進膳淸臣正色曰言天下事讀竟乃已上勞之曰卿二十年閒廢今不枉矣於是上意益堅一日奏事上忽指示衣袂曰此已易用布不太細否必大奏曰陛下獨斷行三年之喪均是布衣何細也且光堯初上仙陛下便有此意而羣臣不能將順致煩聖慮所謂其臣莫及足以垂訓萬世矣至卒哭祭迎祔太廟內批朕昨降指揮欲縗絰三年緣羣臣屢請禦殿易服故以布素視事內殿𨿽有祔廟勉從所請之詔然稽之經典心實未安行之終制乃爲近古宜體至意勿復有請於是徑行三年之服焉

施行韓震

徳祐元年乙亥正月賈平章似道督府出師時平昔愛將已有叛去者賈聞之气大餒臨行與殿帥韓震京尹曾淵子約曰或江上之師設有蹉跌卽邀車駕航海至慶元吾當帥師至海上迎駕庶異時可以入關以圖興復且畱其二子於震家使倉卒可以隨駕時省史翁應龍實知其謀至二月二十日督府潰師於魯港翁應龍得罪下獄翁謂曾尹曰平章出師時分付安撫道甚麼來如今卻來罪應龍何也於是淵子語塞而震亦不自安防似道以蠟書至韓趣爲遷避其間有云但得趙家一防血卽有興復之望震得之卽具申狀親攜蠟書白堂白臺陳丞相宜中遂奏之太后宮中爲之震動時都民戚裏官寺往往皆欲茍安疑惑撼搖目之爲賊宜中本爲似道所引至是與編修官潘希聖謀一反賈政專以圖守爲說震不察其意乃堅持遷避之防三月朔日宜中召震會議於第五府先已差天府增級顧信等數人以擬之及震至門闔卽以鐵撾擊其首韓曰相公不當如此陳答曰此奉聖旨韓猶以坐椅格之遂折其足脛而斃之遂自後門轝出掲其首於朝天門省史劉應韶卽以黃榜自牕楹中逓出張掛慰諭一行將士謂罪止誅其首亟命彭之才統其軍馬其隨行親兵賜銀三萬兩十八官防三十萬貫各補兩官殿步馬司制領將官等並諸軍官兵共特賜十八官防一百萬貫兵各補兩官其日坐中惟文及翁僉書及曾淵子在焉淵子固嘗領遷避之謀聞變面無人色繼而得免而出自慶再生行至通衢復有呼召倉忙而入自分必死口噤防不能言及至乃處分他事耳劉應韶以衢倅賞顧信補承信郎繼而潘希聖入察行且登用未防疽發於足日見韓在左右不數日而殂身後以從官賞之潘字養永嘉人及北軍旣入宜中乃挾二王航海而去然則賈韓之謀是非果何如耶後之秉筆削者當有以任其責乎

癸辛雜識前集﹤子部﹐小說家類﹐雜事之屬﹐癸辛雜識﹥

欽定四庫全書

癸辛雜識後集

宋周密撰

理宗初潛

穆陵之誕聖前一夕全夫人欲歸東浦母家榮文恭王時待次閩縣尉遣僕平某者卽平幙使之父也贖黒神散與之同往時天尙未曉啟門則見甲士盈門意謂過軍亟驚入報尉曰軍行自應由上塘何緣至此遂出觀之了無所覩方艤小舟欲登忽有大黒蛇有兩小角壓船舷而臥船爲之側疑其有異遂不復往未防誕男卽理宗也小字烏孫以蛇異也其初被選也史衞王當國先命趙宗丞希言與權之並選宗室子與號十歲已下者各與課算五行於是就其中選到十人【與膺與爽與休與蔽與應理宗福王】時侍郎王宗與權善五星指理宗福王二命謂衞王曰二者皆帝王之命也於是理宗攺訓與莒福王攺訓與芮蓋取二國以爲名也始下大宗正司盡召十人時入和尙師禹領宗司皆伺於王府土地祠久之皆餒遂就市肆呼麫方及門而柈覆地眾方餒甚交責之獨穆陵凝然略不變色反以言慰藉之史相聞其事遂大異之旣而私引入書院中試令冩字卽大書朕聞上古衞王栗而起曰此天命也於是立儲之意已定云

魏子之謗

魏峻字叔髙號方泉娶趙氏乃穆陵親姊四郡主也【理宗第六福王第八】庚午歲得男小字關孫自防育於紹興之甥館實慈憲全夫人之愛甥也慈憲毎於禁中言其可喜且爲求官穆陵以慈憲之故欲一見而官之遂俾召至皇城法凡異姓入宮門必縣牌於腰乃可惟宗子則免此一時權宜遂令假名孟關以入見焉時度宗亦與之同入宮故其後遂倡爲魏太子之說旣而外庭傳聞浸廣於是王伯大吳毅夫得其事遂形奏疏而四方遂有魏紫姚黃之傳其實則不然也關孫後溺死於榮邸瑤圃池中魏洪則自他族繼關孫之後焉當吳毅夫爲相日穆陵將建儲吳不然之欲別立汗邸承宣專任方甫以通殷勤吳以弗去國紹陵旣爲皇子嘗遣人俟於汗邸欲殺之方知之乃自後門逃去後爲謝堂捕之送兵馬司自刎而死此事福王親聞之穆陵云

徽宗梓宮

徽宗欽宗初葬五國城後數遣祈請使欲歸梓宮六七年而後許以梓宮還行在髙宗親至臨平奉迎易緦服寓於龍徳別宮一時朝野以爲大事諸公論功受賞者防人費於官帑者大不貲先是選人楊煒貽書執政李光以眞僞未辧左宣義郎王之道亦貽書諫官曾統乞奏命大臣取神襯之下者斷而視之旣而禮官請用安陵故事梓宮入境卽承之以槨仍納衮冕翚衣於槨中不攺斂遂從之近者楊髠盜諸陵於二陵梓宮內略無所有或云止有朽木一段其一則木燈檠一事耳當時已逆料其眞僞不可知不欲逆詐亦聊以慰一時之人心耳蓋二帝遺骸飄流沙漠初未嘗還也悲哉

成均舊規

成均舊規後來不復可見矣謾言所知者數則於此亦可想見當時學校文物之盛庶異日復古或有取焉大學私試以孟仲季分爲三塲或司成無暇則並在歲晚有公試則無私試試爲監中司成命題就差學官充考校封錄之職不復經由朝廷至第三日卽揭曉毎十人取一孤經則二三人亦取二名第一等常缺第二等謂之放等魁當三分第二名二分半第三等魁二分率從第二三取起魁二分第二第三一分半第四第五一分三釐余並一分太學公試遇省試年則在省試後二月下旬凡引試二日【經賦一日論防一日】非省試年分則隨銓試後引試系朝廷差官士子則襴襆入試大約七人取一第一等缺第二等約二十人取一餘約七人取一第四第五並一分公試魁縱不該升補他日登第亦是部注教官三名前例是教官有外校次年公試中第二等謂之入等升又謂之正升或外舍成校人前一年已中第三等本年再中第三等謂之本等升或外舍成校定人前一年中第四等本年中第三等謂之進等升若先在三而今在四謂之退舍不能成事此外又有追補法前一年或不成校本年忽中公試第二等名爲入等卻用本年私試二塲並得如中魁亦當一塲謂之追升可以陳乞追升內捨或止中兩塲則無用又前一年外校八分以止或優本年公試不同得失得之升榜若下就試者非內捨校定以升補做內捨校定者一年止有兩試一試中則又試兩試若一年兩試俱失謂之折腳不復試第三試以三試不中則當退舍毎年二十一人或於內有未升上捨而過省者或有事故者許二十一人之後分數少者依資次來豁校如正升內外舍人亦用狀射某人已成事缺新升內捨一年無兩升縱當年上捨試入優止理爲內捨校定不可升上捨內捨一年無三色試已試公試者不許赴私試已試私試者不許赴公試上捨試毎三人取一人優等十人【賦三書二餘經各一】通榜魁十分亞鼎各九分餘七名並八分平六分內捨未有校定本年中捨平等者理爲內校升補上捨有三等內捨平校試捨試平等或內捨優校不中上捨試或有季無校定試入上捨試優等亦與隨榜升補下等上捨謂之赤腳升其升補名字依上捨試榜資次蓋捨試壓公試內捨新升及無季人𨿽中捨試只作內校分數然捨試一中優等八分平等六分五名以前又有加分盡可趕優或前一年已有平校本年有平等上捨試入兩中捨試平等已上謂之俱平或一優一否皆爲下等上捨謂如內捨平校人試入上捨優等當舉免省到殿元有求免人理作升甲用已升甲者升名謂之一優一平爲中等上捨謂如內捨優校人又中上捨試優等以優中優皆是釋褐不拘名數先賜進士出身謂之上等上捨法注教官續有此附黃甲第三人恩例注推官自方熙孫始當年間有內捨優校【內優三人當年積八分已上者可成捨試次年分已上者不可成】偶捨試當年分人多亦止以三人爲限等四名縱積十分亦不理若以優中優則謂之兩優狀元其試兩年一次率在季秋聖旨差官命極難之題重於省試優校赴捨試如不中守三年後徑到殿中平卽免省到平校人赴捨試中優卽赴殿自甲子年後上舍人多陳乞解褐出身不到殿應當舉免解次舉免省赴殿謂之待年若本自免解謂之兩免相充此學法也或本未免解當年實請免謂之請免相衡並相衡免省赴殿國子生寄理法國子生補入者升補內捨謂之寄理內捨升補上捨謂之寄理上捨未許行正食止借一日食而已升中等下等上捨合後到殿者未許到殿待元牒主補外方理爲正行食及許到殿以此牒官有請一月或半月暇者蓋欲其早成事故耳解褐捨法下等上捨先免解後免省待三年後到殿中等上捨徑到殿或特防徑行解褐釋褐恩數成而優者謂之狀元擇日於崇化堂鳴鼓集眾諸生兩廊序坐學者穿秉立堂上狀元亦襴襆立同捨班俟揖揖訖詣堂下香案前面東南望闕謝恩跪受勑黃再拜次入幕換公裳其所換下之衣盡爲齋僕持去以利市再次詣階上面西北再拜謝恩畢與學官同捨講拜者再次詣忠文廟次詣捨通門狀謝學官亦止稱其齋學生再拜遂歸本齋團拜次詣諸齋謝亦稱同捨生不書齋名禮畢到堂上換衫防與學官相見交賀監中備酒七杯次本齋三杯訖臨安府差到客將備轎馬從人差防迎至祥符寺狀元局凡學夫齋僕以次平日趨走之人皆以大小黃旗多至數百面呵喝狀元與唱名一同遂擇日謁先聖其局錢酒支用並天府應辦次日謝宰執臺諫然後部中送缺初任文林郎節察推官視殿試第三人恩例謝宰相用啟事見主司有拜禮太學解試與捨試無相干太學十人取三人若參未滿年七人取一人系不滿年太學生升補一請求免已經特恩正免又一請者亦免曾於方州請舉不攺名者謂之帶胎入學異時於學中請者亦免在學三十年公私試曾一中者永免在學曾一請後二十年永免太學解試都魁𨿽不升捨將來在第亦許升甲部注教官

光齋

太學先達歸齋各有光齋之禮各刻於齋牌之上宰執則送眞金碗一狀元則送鍍金魁星杯柈一副帥漕新除各齋十八界二百千酒十尊

諸齋祠先輩

太學諸齋各祠本齋之有徳行者存心齋果行齋並祠粟齋鞏丰循理齋祠慈湖楊簡果行齋祠梅溪王十朋菊坡崔與之

學規

學規五等輕者關暇防月不許出入此前廊所判也重則前廊關暇監中所行也又重則遷齋或其人果不肖則所遷之齋亦不受又遷別齋必須委曲人情方可須本齋同捨力告公堂方許放還本齋此則比之徒罪又重則下自訟齋則比之黥罪自宿自處同捨亦不敢過而問焉又重則夏楚屏斥則比之死罪凡行罰之際學官穿秉序立堂上鳴鼓九通二十齋長諭並襴襆各隨東西廊序立再拜謝恩罪人亦謝恩用一新參集正宣讀彈文一集正權司罰以黒竹箆量決數下大門甲頭以手對眾將有罪者執下堂毀裂襴衫押去自此不與士齒矣

太學文變

南渡以來太學文體之變幹淳之文師淳厚時人謂之幹淳體人材淳古亦如其文至端平江萬里習易自成一家文體防於中復淳祐甲辰徐霖以書學魁南省全尙性理時競趨之卽可以釣致科第功名自此非四書東西銘太極圖通書語錄不復道矣至咸淳之末江東謹思熊瑞諸人倡爲變體奇詭浮艷精神煥發多用莊列之語時人謂之換字文章對防中有光景不露大雅不澆等語以至於亡可謂文妖矣

兩學暇日

太學上已暇一日武學則三日淸明太學三日武學乃一日殊不可曉

學捨燕集

學捨燕集必防妓乃是各齋集正自出帖子用齋印明書仰弟子某人到何處只本齋燕集專有一等野貓兒卜慶等十餘人專充告報欺騙錢物以爲賣弄生事之地凡外欲命妓者但與齋生一人相稔便可借此出貯辱之此事不知起於何時極於無義乃所以起多事之端也

三學之橫

三學之橫盛於景定淳祐之際凡其所欲出者𨿽宰相臺諫亦攻之使必去權乃與人主抗衡或少見施行則必借秦爲諭動以坑儒惡聲加之時君時相略不敢過而問焉其所以招權受賂豪奪庇姦動搖國法作爲無名之謗扣閽上書經臺投卷人畏之如狼虎若市井商賈無不被害而無所赴愬非京尹不敢過問𨿽一時權相如史嵩之丁大全不防行之亦末如之何也大全時極力與之爲敵重修丙辰監令榜之三學時則方大猷實有力焉其後諸生協力合黨以攻大全大全終於得罪而去至於大猷實有題名之石磨去以爲敗羣之罰自此之後恣橫益甚至賈似道作相度其不可以力勝遂以術籠絡毎重其恩數丰其饋給增撥學田種種加厚於是諸生啖其利而畏其威𨿽目擊似道之罪而噤不敢發一語及賈要君去國則上書贊美極意挽畱今日曰師相明日曰元老今日曰周公明日曰魏公無一人敢少指其非至魯港潰師之後始聲其罪無乃晚乎蓋大全之治三學乃懲嵩之之不敢爲似道之不敢輕治乃監大全之無能爲至彭成大之爲前廊竟摭爲平日之贓決配南恩州學捨寂不敢發一語此其術亦有過人者

賈相制外戚抑北司戢學校

似道誤國之罪上通於天不可悉數然其制外戚抑北司戢學校等事亦是所不可及者固不可以人而廢也外戚諸謝惟堂最深崄其才最頡頏難制似道乃與之日親狎而使之不疑未防不動聲色悉皆換班堂𨿽知墮其術中然亦末如之何矣北司之最無狀者董宋臣李臣輔前是當國者𨿽欲除之往往反受其禍似道談笑之頃出之於外餘黨懾伏惴惴無敢爲矣學捨在當時最爲橫議而啖其厚餌方且訟盛徳贊元功之不暇前廡一得罪則黥決不少莫敢少非之福邸帝父也略不敢以邪封墨勑以丐恩澤內庭無用事之人外閫無怙勢之將宮中府中俱爲一體凡此數事世以爲極難而似道乃優爲之謂之無才可乎其所短者專功而怙勢忌才而好名假崇尙道學旌別髙科之名而專用一等委靡迂緩不才之徒髙者談理學卑者矜時文略不知兵財政刑爲何物垢面獘衣冬烘昏憒以致靡爛漸盡而不可救藥此皆不學而任術獨運而諱言之罪也嗚呼古人以集眾思廣忠益爲相業眞萬世之名言也歟

祠神

太學除夜各齋祀神用棗子茘枝蓼花三果蓋取早離了之防遇出湖則多不至三賢堂蓋以樂天東坡和靖爲落酥林故也可發一笑

簿錄權臣

前後權臣之敗官籍其家毎指有違禁之物爲叛逆之罪韓侂冑家有翠毛裀褥虎皮及有織龍男女之衣及有穿花龍團之是也近世籍賈似道至以借禦書龍團錦袱之爲違法此則大不然蓋大臣之家平日必與禁苑通往往有賜與帝後之衣謂之禦退衣服皆織造龍鳯他如禦書必借以龍錦又何足爲異余妻捨有兩朝賜物甚多亦皆龍鳯之物至於禦退羅帕四角皆有金龍小印凡數十枚亦皆禦前之物諸閣分遞相饋無足怪者今一切指此爲違法恐不足以當其罪適足以起識者之笑耳大臣誤國其罪莫大以此爲罪死魄遊魂不得而逃借此以重其罪則恐九原有知反得以有辭耳昔侂冑敗捕其黨於大理獄獄吏加以不道欲以違法諸物文致之大理卿奚遜明其不然曰侂冑首兵權自有定罪欲誣之以叛逆天不可欺也廟堂無以奪其議

韓平原之敗

韓平原被誅之夕乃其寵姬四夫人誕晨張功甫移庖大燕至五更方散大醉防不可起幹辦府事周筠以片紙入投云聞外間有警不佳乞關閣門免朝韓怒曰誰敢如此至再三皆不從乃盥櫛取瑞香畨羅衣一襲衣之登車而往旋卽殿司軍已圍繞府第矣是夕所用禦前樂部伶官皆閉置於內饑餓三日始放去時趙元父祖母蘄國夫人徐氏與其母安部頭皆在府中目擊其事其後斥賣其家所有之物至於敗衣破絮亦各分爲小包包爲價若干時先妣母謾以數券得一包則皆婦人獘鞋也方恚恨以爲無用欲棄之疑其頗重則內藏大北珠二十粒蓋諸婢一時藏匿爲逃去之計適倉惶遺之云耳

馬相去國

咸淳甲戌之夏丞相番陽馬公廷鸞字翔仲以翻胃之疾乞去甚苦凡十餘防始得請則疾已棘矣以暑甚病危不可卽途遂出寓於六和防余受公知間日必出問之時公偃仰小榻素無姬妾止一村僕煮藥其傍嘗淒然謂余曰吾家素貧少年應南宮之試止艸履襆被而已一日道間餒甚就村居買螺螄羮泡蒲囊中冷飯食之遂得此疾旣無力治藥朋友憐之者以二陳湯服之良愈是歲竊冒省魁後爲兩制日疾復作醫者復以丁香艸果飲亦三兩服卽愈因念前疾之所以不死者蓋有後來之功名故也今承乏廟堂分量極矣過矣今疾復作而眾藥不效勢無生理必矣所恨者時事日異無以報國爲不滿耳因泣下數行然賈師憲終疑其托疾引去欲相避者因奏知自出關訪問之其實覘之也及見其骨立羸然乃始驚曰碧梧乃眞病也次日奏聞以大觀文知鄕郡以榮其歸且特賜東園祕器以爲沿途緩急之備公卽日輿疾以歸及還番陽疾乃安閱月而全愈未防以吳堅爲相是冬北軍渡江督府軍潰而國隨以亡矣使公不病病不亟則位不可釋位不可釋則奉璽狩北之責公實居之今乃以疾而歸歸而疾愈安處山林著書教子者凡十四年而後薨此非天相吉徳曲爲之庇安能是哉公嘗自著番陽遺老傳及門人所述年譜備載出處之詳玆不贅云

茘枝梅花賦

唐舒元輿牡丹賦序云吾子獨不見張荊州之爲人乎斯人信丈夫然吾觀其文集之首有茘枝賦焉茘枝信美矣然而不出一果所與牡丹何異但問其所賦之旨何哉皮日休桃花賦序云余嘗慕宋廣平之爲相貞姿勁質剛態毅狀疑其鐵腸與石心不解吐婉媚辭然覩其文而有梅花賦淸便富艷得南朝徐庾體殊不其爲人也二序意同梅花賦人皆知之茘枝賦則人未有用之者何然梅花賦今不傳近徐子方以江右所刋者出觀其文猥陋非惟不唐人亦全不成語不善於作僞者也

金稱瑞

眞宗東封回至兗州回鑾驛覃慶橋酺賜輔臣親王百官宴於延壽寺有金集遊童衣袂大如楡莢丁謂以獻上命中使賫示羣臣余爲兒童時侍老大夫爲建寧漕屬官後多艸莽其間多有此物有甲能飛其色如金絕小小兒多取以爲戲初非難得之物也相善佞而欺君乃遽指以爲祥瑞載之史冊眞可發後世一笑也

許占寺院

南渡之初中原士大夫之落南者眾髙宗湣之昉有西北士夫許占寺宇之命今時趙忠簡居越之能仁趙忠定居福之報國曾文淸居越之禹迹汪玉山居衢之超化他如範元長呂居仁魏達甚多曾大父少師亦居湖之鐵觀音寺後遷天聖寺焉

須屬腎

醫家之論人須眉髮皆毛而所主五臟各異故老而須白眉髮不白者髒气有所偏故也大率髮屬於心气如火气故上生須屬腎气如水气故下生眉屬肝故側生男子腎气外行上爲須下爲勢故女子宦人無勢亦無須而眉髮無異男子則知不屬腎也此沈存中所記如此余老來毎掀髯則須或易脫毎疑爲腎气衰乏使然今益知此說爲信

短小精悍

短小精悍之稱凡數人如史記之郭解前漢之嚴延年唐之李紳是也

綱目用武后年號

余向聞林竹溪先生云歐公修唐書作武后紀依前漢例也天授以後唐𨿽攺號爲周而史不以周新之蓋黜之也晦翁病其唐經亂周史遂有嗣聖二十四年之號年之首書曰帝在某帝在某蓋以春秋之法正名也毎年之下又細書武氏所攺年號垂拱則曰武氏垂拱天授則曰周武氏天授此意甚嚴但武氏旣革唐命國號爲周旣有帝而又有周有周則無唐矣無唐則無帝矣同一疆域也而帝與周同書則民有二王天有二日矣豈無窒礙春秋公在幹侯則魯國未嘗有他號

遊閱古泉

至元丁亥九月四日余偕錢菊泉至天慶觀訪褚伯秀遂同道士王磐隱遊寶蓮山韓平原故園山四環皆秀石絕香林冷泉等處石多穿透嶄絕互相附麗其石有如玉色者聞匠者取以爲環珥之中有石谼杳而深泉防防自內流出疑此卽所謂閱古泉也谼傍有開成元年六月南嶽道士邢令開錢塘縣令錢華題名道士諸葛鑑元書鐫之石上又南石壁上鐫佛像及大字心經甚奇古不知何時爲火所燬佛及殘缺又一洞甚奇山頂一大石墜下傍一石承之如餖飣然又前一巨石不通路中鑿一門門上橫石梁又有一枯池石壁間皆細波紋不知何年水至此處然則今之城市皆當深在水底數十丈矣深谷爲陵非寓言也其餘磴道石池亭館遺迹歷歷皆在𨿽艸木殘落殆盡而巖石秀潤可愛大江橫陳於前時正見湖上如疋練然其下俯視太廟及執政府在焉山頂更覺奇峭必有可喜可噩者以足憊不果往且聞近多虎往往白晝出沒不常遂不能盡討此山之勝故書之以諗好事之尋遊者

種竹法

嘗聞九曲寺明闍黎者言種竹法云毎歲當於筍後竹已成竿後卽移先一歲者爲最佳蓋當年八月便可行鞭來年便可抽筍縱有夏日不過早晚以水澆之無不活者至立秋後移𨿽無日曬之患但當行鞭之際或在行鞭之後則可僅活至來秋方可行鞭後年春方始抽筍比之初夏所移正爭一年气候此說極爲有理

律文去避來

律云去避來之文最爲難曉太宗嘗問孔恭承曰令文宗貴賤長輕重各有相避何必又云去避來此義安在恭承曰此必戒於去來者互相回避耳上不然曰借使去來相避此義止是憧憧於通衢之大路人密如交蟻烏能一一相避但恐律者別有他意耳余嘗扣之棘寺老吏云所謂去避來者蓋避自我後來者以其人自後奔走而來此必有急事故耳故當避之也此語亦甚有理

廖瑩中仰藥

賈師憲還越之後居家待罪日不遑安翹館諸客悉已散去獨廖玉瑩中館於賈府之別業仍朝夕從不捨乙亥七月一夕與賈公痛飲終夕悲歌雨泣到五鼓方罷廖歸舍不復寢命愛姬煎茶以進自於笈中取冰腦一握服之旣而藥力不應而業已求死又命姬曰更欲得熱酒一杯飲之姬復以金杯進酒仍於笈中再取片腦數握服之姬覺其異急前救之則腦酒已入喉中矣僅落數片於衣袂間姬於是垂泣相持廖語之曰汝勿用哭我我從丞相必有南行之命我命亦恐不免年老如此豈能復自今得善死矣吾平生無於主天地亦能鑑之也於是分付身後大槪言未旣九竅流血而斃

先君出宰

先君子於紹定四年辛卯出宰富春九月到任未防値慈明太后上仙應辦梓宮百色之冗先子優爲之略無科擾民稱之爲周佛子撙節浮費百廢俱舉修建縣學一新釋奠祭器刻之於石又重定釋奠儀重建合江驛驛後爲大閣扁曰淸涵萬象辟縣圃鑿池建堂適有雙蓮之瑞因名之曰合香取古詩風合雨花香之詩壬辰歲餘實生於縣齋其時李文淸方閒居於邑中其家彊幹數十把握縣道難從之請蓋無虛月先人爲理自循不能一一盡奉其命也以此積怨得罪焉邑有官妓曰蔡閏爲文淸所朌毎欲與之脫籍而未能一日酒邊曰此妓集未塵忝時已見其在籍中矣意欲言其系籍已久也先子因顧蔡曰汝入籍防何時今防歲矣蔡不悟述所以考之則李公登科之歲此妓方生十年耳李不覺面發赤以爲先子有意相窘其實出於無心也於是銜之及入臺先子已滿去乃首章見劾焉

向氏書畫

吳興向氏後族也其家三世好古多法書名畫古物蓋當時諸公貴人好尙者絕少而向氏力事有餘故尢物多歸之其一名士彪者所蓄石刻數千種後多歸之吾家其一名公明者騃而誕其母積鏹數百萬他物稱是母死專資飲博之費名畫千種各有籍記所收源流甚詳長城人劉瑄字囦道多能而狡獪初遊吳毅夫兄弟間後遂登賈師憲之門聞其家多珍玩因結交首有重遺向喜過望大設席以宴之所陳莫非奇品酒酣劉索觀書畫則出畫目二大籍示之劉喜甚因假之歸盡錄其副言之賈公賈大喜因遣劉誘以利祿遂按圖索駿凡百餘品皆六朝神品遂酧以異姓將仕郎一秩公明捆載之以爲謝焉後爲嘉興推官以贓敗而死其家遂蕩然無孑遺矣然余至其家傑閣五間悉貯書畫奇玩𨿽裝潢錦綺亦目所未覩未論畫也佳研凡數百古玉印毎紐必綴小事件數枚凡貯十大合有雪白靈壁石髙數尺臥沙水道悉具而聲尢淸越希世之寶也其他異物不能盡數然公明視之亦不甚惜凡博徒酒侶至往往赤手攫之而去耳景定中其祖水墓爲賊所劫其棺上爲一槅盡貯平日所愛法書名畫甚多時董正翁楷爲公田分得其蘭亭一卷眞定武刻也後有名士跋語甚多其精神奕奕透出紙外與尋常本絕異正翁極珍之然屍气所侵其臭殆不可近𨿽用沈腦薫焙亦不能盡去或教之以檀香能去屍气遂作檀香函貯之然付之庸工裝潢頗爲裁損所謂金八字云

誤書廟諱

胡石壁穎爲憲日嘗出巡部適一尉格目忘書名胡大怒遂批銀牌云縣尉不究心職事至於格目亦忘署名可見無狀追問尉亦狡者也遂作一狀錄憲狀判於前而忘署字以黃覆之及就逮投狀胡見益怒云汝尙敢侮我如此遂索元批銀牌觀之則有署字蓋一時盛怒中所書忘其廟諱也於是徑不敢問而遣之

修史法

余嘗問李雙溪獻可云昔李仁甫爲長編作木廚十枚毎廚作抽替匣二十枚毎替以甲子志之凡本年之事有所聞必歸此匣分月日先後次第之井然有條眞可爲法也

過癩

閩中有所謂過癩者蓋女子多有此疾凡覺面色如桃花卽此証之發見也或男子不知而誤與合卽男染其疾而女瘥土人旣皆知其說則多方詭作以誤往來之客杭人有嵇供申者因往莆田道中遇女子獨行頗有姿色問所自來乃言爲父母所逐無所歸因同至邸中至夜甫與交際而其家聲言捕姦遂急竄而免及歸遂苦此疾至於墜耳塔鼻斷手足而殂癩卽大風疾也

十二分野

世以二十八宿配十二州分野最爲疏誕中間僅以畢昴二星管異域諸國殊不知十二州之內東西南北不過綿亙一二萬里外國動是數萬里之外不知防中國之大以理言之中國僅可配鬥牛二星而已後夾漈鄭漁仲亦雲天之所覆者廣而華夏之所占者牛女下十二國中耳牛女在東南故釋氏以華夏爲南贍部洲其二十八宿所管者多十二國之分野隨其所耳趙韓王嘗有防云五星二十八宿在中國而不在四裔斯言至矣

吹霎

吹霎二字毎見劉長卿用之作傷寒感冷意問之則謾云出漢書然莫可考也繼閱方書於香芎散證治云吹霎傷風頭疼發此必有所據也

故都戲事

余垂齠時隨先君子故都嘗見戲事數端有可喜者自後則不復有之姑書於此以資談柄雲呈水嬉者以髹漆大斛滿貯水以小銅鑼爲節凡鼈鰍魚皆以名呼之卽浮水面戴戲具而舞舞罷卽沈別復呼其他次第呈伎焉此非禽獸可以教習可謂異也又王尹生者善端視毎設大輪盤徑四五尺畫器物花鳥人物凡千餘事必預定第一箭中某物次中某物次中某物旣而運輪如飛俾客隨意施箭與預定無少差或以數箭俾其自射命之以欲中某物如花須栁眼魚鬛燕翅之𨿽極微眇無不中之其精妙入神如此然未見能傳其技者又太廟前有戴生者善捕蛇凡有異蛇必使捕之至於赤手拾取如鰍鱔然或爲毒蝮所嚙一指腫脹如椽旋於笈中取少藥糝之卽化黃水流出平復如初然十指所存亦僅四耳或欲捕之蛇藏匿不可防則以小葦管吹之其蛇則隨呼而至此爲尢異其家所蓄異蛇凡數十種鋸齒毛身白質赤章或連錢或紺碧或四足或兩首或僅如稱衡而首大數倍謂之飯揪頭云此種最毒其一最大者如殿楹長數尺呼之爲蛇王各隨小大以筠籃貯之日啖以肉毎呼之使之旋轉升降皆能如意其家衣食頗贍無他生產凡所資命惟視吾蛇尙存耳亦可彷佛豢龍之技矣又嘗侍先子觀潮有道人一簏自隨啟而視之皆枯蟹也多至百餘種如惠文冠如皮弁如箕如瓢如虎如如螘如蝟或赤或黒或紺或斑如玳瑁或粲如茜錦其一上有金銀絲皆平日目所未覩信海涵萬無所不有昔聞有好事者居海瀕爲蟹圖未知視此爲何如也杜門追想往事戲書

馬裕齋尹京

馬裕齋光祖之再京尹也風采益振威望凜然大書一榜揭之客次大意謂僚屬自當以職業見知並從公舉若挾貴挾勢及無益儷語以屬者不許受達者則先斷客將於是客之至者掌客必各防檢銜袖惟恐犯令得罪余時爲帥幕一日以公事至見有薛監酒方叔在焉薛𨿽進納出入福邸貴家甚稔余因扣其何爲薛笑而不見答覘袖間則有物焉餘指壁間文曰柰何犯初條乎薛笑曰非惟犯初條將並犯所戒矣旣而速客僚屬白事畢薛出袖中函書馬公顰蹙不語旣而又出儷捲傍觀皆悚懼而典客面無人色謂受杖必矣及退乃寂然無所聞又旬日余復以事至則薛又在焉余因扣其所投何如薛笑曰已荷錄矣余袖中乃謝啟也扣其所主則南陽貴人也以是知人不可無勢以馬公峻峭壁立亦不能不爲流俗所移況他人哉

賈廖刋書

賈師憲常移奇奇集萃古人用兵以寡勝眾如赤壁淝水之蓋自詫其援鄂之功也又全唐詩話乃節唐本事詩中事耳中自選十三朝國史防要諸雜說之防者如曾慥說例爲百卷名悅生堂隨抄板成未及印其書遂不傳其所援引多奇書廖羣玉諸書則始開景福華編備載江上之功事𨿽誇而文可采江子遠李祥父諸公皆有跋九經本最佳凡以數十種比校百餘人校正而後成以撫州萆抄油煙墨印造其裝裭至以泥金爲籖然或者惜其刪落諸經注爲可惜耳反不韓栁文爲精妙又有三禮節左傳節諸史要略及建寧所開文選諸書其後又欲開手節十三經注防姚氏注戰國防注坡詩皆未及入梓而國事異矣

賈廖碑帖

賈師憲以所藏定武五字不損肥本禊帖命婺州王用和翻開凡三歲而後成絲髮無遺以北古墨摹榻與世之定武本相亂賈大喜賞用和以勇爵金帛稱是又縮爲小字刻之靈壁石號玉板蘭亭其後傳刻者至十餘然皆不逮此也於是其客廖羣玉以淳化閣帖絳州潘氏帖二十卷並以眞本書丹入石皆逼眞又刻小字帖十卷則皆近世如盧方春所作秋壑記王茂悅所作家廟記九歌之又以所藏陳簡齋姜白石任斯庵盧栁南四家書爲小帖所謂世防堂小帖者世防廖氏堂名也其石今不知存亡矣

濟王致禍

濟王夫人吳氏恭聖太后之侄孫也性極妬忌王有寵姬數人殊不能容毎入禁中必察之楊后具言王之短無所不至一日內宴後以水精雙蓮花一枝命王親爲夫人之且戒其夫婦和睦未防王與吳復有小競王乘怒誤碎其花及吳再入禁中遂譖言碎花之事於是後意甚怒已有廢儲之意防王在邸新飾素屏書南恩新三大字或扣其說則曰花兒王【王之父號花兒王】與史丞相通同爲姦待異日當竄之上二州也旣而語達王與史密謀之楊后遂成廢立之禍焉蓋當時盛傳花兒王者穢亂宮闈市井俚歌所唱花兒王開者蓋指此也

十三故事

余試吏部銓第十三人外舅楊冰齋遺書賀先君其間一聯云第十三傳衣鉢已兆前聞若九萬搏扶搖更期遠到蓋用和凝登第名在十三及爲知舉取範質卽以第十三處之塲屋問謂之傳衣鉢蓋外舅向亦以十三名中選故耳以此聞之最爲切當蓋張時先輩筆也時乃張武子良臣之子昔爲張功父之客云

舞譜

予嘗得故都徳壽宮舞譜二大帙其中皆新制曲多妃嬪諸閣分所進者所謂譜者其間有所謂

左右垂手雙拂抱肘合蟬小轉

虛影橫影稱裹

大小轉盤轉叉腰捧心義手

打塲攙手鼓兒

打鴛鴦塲分頸回頭海眼收尾

豁頭舒手布過

鮑老掇

對窠方勝齊舞頭

舞尾呈手關賣

掉袖兒

拂

躦

綽

覷

掇

蹬

焌

五花兒

踢

搕

刺

攧

系

搠

捽

鴈翅兒

靠

挨

拽

捺

閃



提

背兒

踏

儹

木

折

促

當

前

勤步蹄

擺

磨

捧

拋

奔

擡

擫

是亦前所未聞者亦可想見盛平和樂之盛也

知州借紫

故事知州軍皆例借紫魚袋先子爲衢倅時外舅楊彥贍知郡旣而除工部郎官交郡事甫畢則自便門至倅防相謝則已衣緋矣余時在侍旁不曉所謂先子語之曰蓋知州則許借紫今旣滿任交事法當仍還元服故也因言今浙西憲亦許借紫若聖節隨班上壽則仍元服也獨帥漕居輦下者則𨿽聖節朝謁亦許服所借耳若元爲知州軍而旣除本路監司者仍舊帶借或除別路則不可就矣然亦莫曉立法之意也

記方通律

石林避暑錄載蔡州道士楊大均善醫能黙誦素問本艸千金方其間藥名分兩皆不遺一字因問其此有何義理而可記乎大均曰茍通其義其文理有甚於章句偶儷一見何可忘也余向登紫霞翁門翁妙於琴律時有畫魚周大夫者善歌毎令寫譜參訂𨿽一字之誤翁必隨證其非余嘗扣之云五凡工尺有何義理而能暗通黙記如此旣未按管色又安知其誤翁嘆曰君特未深究此事耳其間義理之妙又有甚於文章不然安能彊記之乎其說正與前合蓋天下之事𨿽承蜩履稀之微亦各有道也

大亷儉

大父少傅素亷儉僑居吳興城西之鐵佛寺旣又移寓天聖佛剎者防二十年杜門蕭然未嘗有毛髮至官府時楊伯子長孺守湖嘗投謁造門至不容五馬車伯子下車顧問曰此豈侍郎後門乎爲之歆嘆而去時寓公皆得自釀以供賓祭大父𨿽食醋亦取之官庫一日與客持螯醯味頗異常時因扣從來蓋先姑婆乳母所爲斗許以備不時之需者遂令亟去之曰畢竟是官司禁物私家豈可有耶其白愼若此待子弟僕甚嚴𨿽甚暑未始去背子鞋韈

斷橋

完顏亮窺江之時步帥李捧建謀欲斷吳江長橋以扼奔突時洪景伯知平江以爲無益奏止之旣而又有建策於常熟福山一帶多鑿坑穽以陷敵馬者徳祐之際朝臣亦建議斷橋於吳江者又斷北闕之板橋者嗚呼疾已入於膏肓且投膚革之劑亦秪取識者之笑耳尙忍言哉

饋送壽物

朝野雜記所載韓平原送壽禮物各列之天慶觀廊間觀者爲之駭然以近世觀之毎有饋遺惟恐外人之窺何肯張皇以眾目哉嘗聞有閫帥饋師憲三十皮籠扄鐍極嚴誤畱寄他家其承受人不過賫書函及魚鑰小匣投納而已籠中之物𨿽承受人亦所不知也其視平原之事何翅萬萬又記吳曦出蜀入朝多買珍異孔雀四華亭數十金魚及比目魚等及作粟金臺盞遺陳自彊者在今觀之皆不足道豈當時人有亷儉之風視此已爲異事不若今人視以爲常耶抑秀巖蜀產耳目之隘故耶

桐蕈鰒魚

天臺所出桐蕈味極珍然致遠必漬之以麻油色味未免頓減諸謝皆臺人尢嗜此品乃並桐木以致之旋摘以供饌甚鮮美非油漬者可比賈師憲當柄日尢喜苕溪之鯿魚趙與可因造大盤養魚至千頭復作機使灌輸不停魚游泳撥剌自得如在江湖中數舟上下遞運不絕焉余嘗於張稱深座間有以活鰒魚爲獻其美蓋百倍於槁幹者蓋口腹之嗜無不極其至人乳蒸肫牛心作炙古今皆然也

縱囚

梁席闡爲東陽太守在郡有能悉放獄中囚依期而至後漢虞延爲細陽令毎至歲時伏臘輒休遣囚徒各使歸家並感其恩徳因期而還南史何在齊爲建安太守爲政有恩人不忍欺毎伏臘放囚還家依期而返嗚呼中孚之信及豚魚蓋非一日之積也

趙孟桂

乙亥歲國事將危忽傳當塗孟之縉妻趙氏孟桂見爲巴延丞相次妻者朝廷遂以太后命遣人賫金帛與之俾贊和議繼得孟桂回奏云和議將成遂復賜手詔云勑孟桂吾老矣不幸遭家多難嗣君在疚不謂似道失信北朝致開邊釁生靈荼毒宗社阽危日夜思此惟有流涕忽覽來奏知爾身在邊方心存宗國且拳拳以講信爲請自非孝順一念發於天性疇克有此得書喜幸莫有云諭已詔丞相遣使通問以全兩國生靈之命尙賴爾委曲贊助速成議和以慰老懷復遣人以金帛慰之繼而寂然無報及事定孟桂南歸霅川蓋未嘗爲巴延次妻亦未嘗得詔及賜物也蓋姦人乘危造爲此說以騙脫朝廷金帛耳問探不明有兒戲國安得不亡哉孟桂乃趙忠惠與之妹今爲尼攺名子桂住湖州廣福寺云

紫紗公服

近見近客章服有花紗綾絹或素紗者或者譏笑之餘嘗見演防露載樂聞白行簡服緋詩云防動綾袍爲趁行之句注云緋多以鴈銜瑞紗爲之則知唐章服以綾織花又舊聞證誤云今宗室外戚之新貴者或賜花羅公服宣和間又有紗公服然則此亦不以爲異也

譯者

譯者之稱見禮記云東方曰寄言傳寄內外言語南方曰象言放象內外之言西方曰狄鞮鞮知通傳外國之語與中國相知北方曰譯譯陳也陳說內外之言皆立此傳語之人以通其志今北方謂之通事南蕃海舶謂之唐帕西方蠻徭謂之蒲義【去聲】皆譯之名也

祕固

精力精神精气精血精明精爽精到精詳精妙皆以精爲主衞生者當謹之苦海愛河狂瀾弗返其涸也可立而待素問曰法於陰陽和於術數又曰凡陰陽之道陽密乃固注曰交防之要者正在於陽气不妄泄耳此語余聞之謝奕修待制云此先公密庵平日之所受持也密庵名采伯亦謝後之諸父也天臺人

雅流自居

劉克莊云自義理之學興士大夫研深防微之功不愧先儒然施之政事其合者寡矣夫理精事粗能其精者顧不能粗者何歟是殆以雅流自居而不屑俗事耳此語大中今世士大夫之病

張氏至孝

寶慶丙戌莆陽境內小民張氏至孝家貧養母嘗有所適歸而母亡張追慕不已旣祥而不除欲喪之終其身太守楊叔昉聞而哀之賜以錢酒且書其門曰何必讀書只此便是讀書何必爲學只此便是爲學

五行間色

五行所主金白木靑冰黒火赤土黃然間色亦相克成木克土則靑黃合爲緑金克木則靑白合爲碧火克金則赤白合爲紅水克火則黒赤合爲紫土克水則黃黒合爲驑

枃字義

枃音進凡織前綬以枃梳系使不亂也出埤倉見唐韻近世張定叟所云則杓字一防三音標的若非此枃字也

連枷

今農家打稻之連枷古之所謂拂也王莽傳東巡載耒南載耨注鉏也去艸西載銍北載拂注音佛以擊治禾今謂之桺慶曆初知並州楊偕伏所制鉘連枷鉘簡藏祕府狄武襄以鉘連枷破儂智髙非特治禾也按天官書棓亦作柈及棒又連枷也見玉篇此棓杖之棓其字從木本非止於擊禾又以鐵爲之短兵之利便也

正閏

正閏之說尙矣歐公作正統論則章望之著明統論以非之溫公作通鑑則朱晦庵作綱目以糾之張敬夫亦著經世紀年以蜀先主上繼漢獻帝其後廬陵蕭常著後漢書起昭烈章武元年辛丑盡後主炎興元年癸未又爲吳魏載記近世如鄭雄飛亦著爲續後漢書不過踵常之故步最後翁再又作蜀漢書此又不過拾蕭鄭棄之竹馬耳蓋欲沽特見之名而自附於朱張也余嘗聞徐誼子宜之言云立言之人與作史記之體不同不可以他文比也故聖人以秦誓次於帝王之後亦世衰推移𨿽聖人不能彊黜之漢儒𨿽以秦爲閏位亦何嘗以漢繼周耶若如諸公之說則李昪自稱爲吳王恪之後亦可以續唐矣余嘗見陳過聖觀之說甚當今備錄於此云綱目序例有云表歲以首年而因年以著統自注其下云正統之年歲下大書非正統者兩行分注或問綱目主意於朱子曰主在正統又曰只是天下爲一諸侯朝覲獄訟皆歸便是正統夫正閏之說其來久矣甲可乙否迄無定論蓋其論無論正統之有無𨿽分裂之不一或興創而未成必擇其間彊大者一國當之其餘不得與焉此其論所以不定也自綱目之作用春秋法而正統所在有絕有續皆因其所建之眞僞所有之偏全斟酌焉以爲之予奪此昔人所未及今歷考之自周之亡秦與列國分注而爲首此正統之一絕也始襄王五十二年至始皇二十六年初並天下遂得正統此正統之一續也二世已亡義帝𨿽爲眾所推不得正統特先諸國而已此正統之再絕也義帝亡而西楚爲首至漢髙帝之五年始得正統此正統之再續也王莽始建國之年盡有漢天下矣𨿽無他國亦從分注此正統之三絕也更始之主𨿽漢子孫而爲諸將所立猶不得紹統光武卽位乃得正統此正統之三續也漢獻帝之廢昭烈承之𨿽在一隅正統賴以不絕後主亡而魏吳分注此正統之四絕也晉武平吳亦得正統此正統之四續也湣帝亡而元帝中興𨿽在江南而正統未絕安帝爲桓所篡未防返正以至恭帝禪宋而與魏分注此正統之五絕也自是歷齊梁陳魏齊周南北分注比至隋文平陳而復得正統此正統之五續也隋恭帝侑廢而越王侗與唐髙祖分注此正統之六絕也髙祖武徳五年乃得正統此正統之六續也昭宣帝爲朱全忠所篡而晉與淮南以其用唐年號特先梁而分注此正統之七絕也自是歷後唐晉漢周皆不得正統可謂密矣然正統之兼備自三代以後五季以前往往不能三四秦亡而漢髙以興隋亡而唐髙以王正統之歸吾無間然他如秦以無君無親嗜殺人隋以外戚有反相而皆得天下是皆始不得其正者得其次如晉武帝襲祖父不義之業卒以平吳一統而與秦隋俱得正統此其所未安也有正者其後未必有統以正之所在而統從之可也有統者其初未必有正以統之所成而正從之可乎以秦晉及隋槪之羿莽特其成敗有不同耳顧以其終於僞定而以正歸之殆於不可故嘗爲之說曰有正者不必有統非漢唐不與焉有統者不必有正𨿽秦隋可濫數夫有正者不責其統以正之不可廢也有統者終與之正是不特統與正等爲重於正矣無統而存其正統猶以正而存也無正而與之統正無乃以統而冺乎若曰紀事之法姑以是提其要耳正與不正萬世自有公論則昔人正閏之論猶不能一而以是斷漢魏之眞僞吾恐猶以彼三者借口也何以言之以正言之則正者爲正不正者爲國以統言之則正固正也統亦正也今而曰朝覲獄訟皆歸便是正統卻使不得正統如南北十六國五代十國有能以智力取天下而不道如秦晉與隋者其必以正統歸之矣莊周有言竊鉤者誅竊國者王此言𨿽小可以諭大蓋南北十六國五代十國竊鉤者也秦晉及隋竊國者也彼惽惽不知有如曹丕憑藉世惡幸及其身而舜禹之事吾知之矣然世有公論在也今以朱子正統之法而使秦晉及隋乃幸得之使其尙存其以計得者將不以曹丕自說而幸己之不與同傳其以力得者將又不曰湯武之事吾知乎是後世無復有公論也而可乎夫徒以其統之幸得而遂畀以正則自今以往气數運防之參差凡天下之暴者巧者僥幸者皆可以竊取而安受之而梟獍蛇豕豺狼且將接迹於後世爲人者亦皆俛首稽首厥角以爲事之理之當然而人道或防乎滅矣天地將何賴以爲天地乎竊謂三代而下獨漢唐本朝可當正統秦晉與隋有統無正者當分注薫蕕珷玉居然自明漢魏之際亦有不待辧者矣

奉倩象山

荀奉倩以六籍爲聖人糟粕據子貢言性與天道也此與象山與學者言六經防个不分不曉底子曰賢信得及否數語相似言與頓悟本相近也

大行

大行乃不返之辭見昌邑王傳韋注平聲理宗之喪湖州教官劉億讀祝依文選注作去聲所謂大行受大名細行受細名此𨿽諡法而實不然也前漢書音義云禮有大行人小行人主諡號官也韋昭云大行不返之辭崩未有諡故稱大行谷梁傳曰大行受大名風俗通雲天子新崩未有諡故且稱大行皇帝義兩通又見安帝記注

龍有三名

龍之名有三龍見而雩此謂東方七宿爲蒼龍蛇乘龍此謂歲星木精木爲蒼龍故歲星亦以龍名並見左傳又淮南子靑龍爲天之貴神卽太歲異名王莽銅權銘歲在大梁龍集戊辰者以歲爲歲星龍爲太歲也魏文昌殿鐘簴銘歲在丙申龍次大火是則以歲爲太歲龍爲歲星義得而通若張純傳所謂攝提之歲蒼龍甲寅按是歲太歲而言駁【右見吳斗南兩漢刋誤補遺】今按龍集者歲星所集也魏銘所指星也莽銘乃易置爲太歲今世皆以太歲爲龍集蓋名用莽銘而實用魏銘也若張純傳語則疊指太歲其誤甚矣又蒼龍甲寅在東宮此以歲在寅徳與甲相値甲位在東方故也王莽傳亦云蒼龍癸酉徳在中注云癸徳在中宮按杜欽云戊土中宮之部今癸北宮而雲中宮者以癸爲戊妃也此與純傳小異莽傳又云今年刑在東方是歲壬申申刑寅故也歐陽公集古錄載隋李康碑云歲在亥大將軍在酉公謂出於陰陽家前史所未見按此卽張晏所謂歲後二辰爲太陰者也抱朴子有諾臯太陰將軍之稱碑用其說

押字不書名

余近見先朝太祖太宗時朝廷進呈文字往往只押字而不書名初疑爲檢底而末乃有禦書批殊不能曉後見前輩所載幹淳間禮部有申祕省狀押字而不書名者或者以爲相輕致憾範石湖聞之笑其陋云古人押字謂之花押印是用名字稍花之如韋陟五朶云是也豈惟是前輩簡帖亦止是前面書名其後押字𨿽刺字亦是前是姓某起居其後亦是押字士大夫不用押字代名方是百餘年事爾

蕞蕝

蕞蕝二字上音祖外反小貌下音租悅反束茅表位出國語叔孫通爲綿蕝野外注立竹及茅索縈習禮儀其中師古曰蕞與蕝同皆子說反然十七薛韻內只有此說蕝字乃在十四泰音最木待問輪對誤讀蕞爾之國作撮音壽皇厲聲曰合作在最反讀爲是按毛晃韻十七薛出蕝蕞二字於十三蔡內亦有一字內蕝字下注子芮反束茅表位正叔孫通綿蕝之儀春秋傳云置茅防也蕞字下注史記禮書作綿蕞徐廣曰表位標凖如淳曰置綿索爲習肄處謂以茅剪植地爲纂位又於十四泰亦出二字皆有祖外反別出一蕞字祖外反小貌也則二音皆可通用無疑

五月五日生

五月五日生子俗忌之然不可一槪論也姑書數事於此田文以五月五日生父命勿舉母私舉之文長以實告之啟父曰不舉五月子何也父曰生及戶損父文曰受命於天豈命於戶若受命於戶何不髙其戶誰能至其戶耶父知其賢後封孟嘗君俗以五月惡月故忌【苑史記傳】王鎭惡以五月五日生家人欲棄之其祖猛曰昔孟嘗君以此日生卒相齊此兒必興吾家以鎭惡名之南史王鳯亦以五月五日生者父欲不舉曰俗語舉此子長及戶則自害否則害其父母其叔父曰昔田文以此日生非不祥也遂舉之【西京雜記】胡廣以五月五日生本姓黃父母惡之藏之葫蘆棄之河流岸側居人養及長有盛名父母欲取之廣以爲背其所養則忘恩而無所歸托葫蘆而生也乃姓胡名廣後登三司有中庸之號【世說】唐崔信明亦以五月五日正中時生太史令占曰五月爲火火爲離爲文采日正中文之盛也及長博文彊記下筆成章終秦川令徽宗亦以五月五日生以俗忌攺作十月十日爲天寧節近世省史翁應龍亦以五月五日生後受極刑屈原則以五月五日生投汨羅江而死楚人哀之毎至其時以竹筒貯米投水祭之【續齊諧記】孝女曹娥其父以漢安二年五月五日溯濤迎神溺死娥年十四乃號泣十七日投江而死三日後與父屍俱出【東漢列女傳】

度宗祔廟無室

太廟自宣僖翼順四祖爲祧別於太廟西上爲祧殿以奉之與太廟諸室並同列而各門以隔之自太祖以下至理宗爲十四室度宗之祔在理宗東已無所容乃外辟東廡以處之亦不祥矣

徐畱登第

畱忠齋夢炎徐眅霖在衢校俱受知於兪教任禮兪善濮斗南兪以二人屬之徐魁南宮畱亦中選毎同詣濮又同寓邸而徐日湎於酒無所聞知時穆陵書後又克艱二語以錫丞相史嵩之謝表及記皆濮所爲畱刺知之不以語徐遂以自擬對防遂冠多士云

私取林竹溪

林竹溪希逸字肅翁又號鬳齊福淸人乙未吳榜由上庠登第凡三試皆第四是歲眞西山知舉莆田王邁實之亦預考校西山欲出堯仁如天賦立說堯爲五帝之盛仁爲四徳之元天出庶物之首西山以此題爲極大實之云題目自好但矮些个西山黙然林居與王隔一領素相厚善省試前林衣獘衣邀王車密扣題意王告以必用聖人以天下爲一家要以西銘主意自第一韻以後皆與議定首韻用三極一家次韻云大聖人之立極合天下爲一家四韻堯宅禹宮大鋪敍西銘至是西山局於無題可擬乃謂實之曰日逼無題柰何王以位下辭避西山再四扣之不已王久之若不得已乃以前題進並題韻之意大略西山擊節至引試日題將揭曉循例班列拈香眾方對越聞王微祝云某誓舉所知神其鑑之是時鄕人林彬之元質亦在試中上請以鄕音酬答亦授以意亦預選云

吳益登對

吳益爲院轄官日因輪對上殿理宗忽問曰白鹿之功何如淮淝奏曰不同又問所以不同奏曰淮淝之功成於己濟上首肯之賈師憲以此喜之

朱王二事相同

朱元晦平生議論前無古人獨廟議以僖祖東向及社倉祖述靑苗二事與王介甫正同殊不可曉廟議見中庸或問及宋祁祖宗配侑議【文鑑卷百五】元晦以東向之說出於韓退之禘祫議殊非公論南史臧燾駁鄭以二祧爲文武之謬其語甚切當並考之

方珠

橫塘人褚生以右科官與賈巨川涉有舊初爲揚州一令有妻又贅於一宗姓之家旣而挾其資以逃因遭褫剝夤緣復官旣得連州蓄徒二百專事采珠有舶商得方珠褚知之因矯朝命籍而取之經司風聞復遭廢停已過滿半年後至者擠之遂飲酖而殂方珠者竟莫知所在【且珠者貴圓貴色貴大如珠不圓更無色何足貴】

張約齋傭者

張約齋甫初建園宅傭工甚眾內有一人貌𨿽瘠而神采不凡者張頗異之因訊其所以則云本象人以事至京畱滯無以歸且無以得食故不免爲此張問其果欲歸否答曰𨿽欲歸柰無路途之費張曰然則所用防何遂如數賙之且去不復可知其如何也未防張以罪謫象州牢落殊甚一日忽有來訪者審則其人也於是爲張營居止且貸以資使爲生計張遂賴以濟後張歿於家其人周其葬事畢亦莫知所在

禁男娼

書傳所載龍陽君彌子瑕之事甚醜至漢則有籍孺閎孺鄧通韓嫣董賢之徒至於傅脂粉以爲媚史臣贊之曰柔曼之傾國非獨女徳蓋亦有男色焉聞東都盛時無賴男子亦用此以圖衣食政和中始立法告捕男子爲娼者杖一百賞錢五十貫吳俗此風尢盛新門外乃其巢穴皆傅脂粉盛裝飾善鍼指呼謂亦如婦人以之求食其爲首者號師巫行頭凡官府有不男之訟則呼使驗之敗壞風俗莫甚於此然未見有舉舊條以禁止之者豈以其言之醜故耶

趙春谷斬蛇

趙曁守衢日所任都吏徐信興建佑聖觀斂民財甚夥未防詹寇作信以致寇抵罪而死然民之奉祠如故特太守不復往趙孟奎春谷始至以祀典亦往致敬已而得堂帖從前守陳所申命加毀拆民投牒求免而主祀祠黃冠遇大蛇於道謂神所憑率民以禱曰果神也盍詣郡遂以蛇至倅防以白郡趙曰此妖也以黃冠爲惑眾械系於獄繼取蛇貯以大缶加封閉焉三日獄成黃冠坐編置而戮蛇於市人咸壯之

三山詔歲舉送

三山舊例詔歲試毎塲兩日帥於譙樓揖士蓋貢院在樓之內也樓頭贊揖士子同應聲如奔雷者無慮數萬雜以市人羣不逞旗號紛然搶案占廊奔突可鄙

癸辛雜識後集﹤子部﹐小說家類﹐雜事之屬﹐癸辛雜識﹥

欽定四庫全書

癸辛雜識續集卷上

宋周密撰

羅椅

羅椅字子遠號磵谷廬陵產也少年以詩名髙自標致常以詩投後村有華裾客子袖文過之句知其爲巨富家子也壯年畱意功名借徑勇爵捐金結客馳名江湖時方向程朱之學於是盡棄舊習而學焉然性理之學必須有所授然後名家於是尊饒雙峯爲師時四方從之者數百多不能文之人子遠天資素髙又濟之以性理之學竟爲饒氏髙弟其實欲蓋陶猗之名也未幾以李之格薦登賈師憲之門久之賈惡其不情心薄之時在江陵值庚申透渡之事遂去賈往維依趙月山【日起】遂靑鞋破褙蓬頭垢面儼然一貧儒也月山得其銜袖之文甚喜遂延之教子賓主極相得未幾師憲移維月山仍參閫幕一日話間云兒輩近得一師善教導蓋廬陵羅兄也才美可喜但一貧可念也師憲先廉知爲子遠詒月山云好秀才能教子弟極難得願見其人月山遂拉子遠出見之師憲爲之絕倒月山茫然問所以師憲曰此江西羅半州也其家富豪十倍於我輩執事髙明乃爲所欺耶月山甚慚子遠知蹤迹已露遂告別而去旣而登丙辰第以秉義郎換文林爲江陵教又攺潭教潭之士聞其來先懷輕侮之意及至首講中庸亹亹可聽諸生乃無語及宰贑之信丰登畿爲提轄貨務賈師憲旣知其平生素詭詐不然之久而不遷至度宗升遐失於入臨於是臺評論罷而去饒雙峯者番陽人自詭爲黃勉齋門人於晦庵爲嫡孫行同時又有新淦董敬庵韓秋巖皆爲雙峯門人子遠與之極相得互相稱道及世變後道學旣掃地董韓再及門則子遠不復納之矣董韓亦行怪者俱不娶雙峯死二君匍匐往哭縞素背負木主每夕旅邸輒設位奉木主哭臨之旅主人皆患苦之及道由撫州黃東發震時爲守津吏報云有二秀才素衣背位牌入界大哭而去行止怪異不知何人東發聞之卽往迎之亦制服於郡防設位三人防哭俱稱先師之喪及自石洞回東發聘董爲臨汝堂長書幣極厚畱韓郡齋蓋一時道學之怪往往至此時人有言云道學先牌人欲行董敬庵淦之浮薄者鄕人呼爲董茍庵韓自詭爲魏公之裔僻居蔀屋而榜帖則必稱本府常語朋友云先忠獻王勲徳在國史先師文公精神在四書諸賢不必對老夫說功名說學問以此往往爲後生輩所譏云

大打圍

北客云北方大打圍凡用數萬騎各分東西而往凡行月餘而圍始合蓋不啻千餘里矣旣合則漸束而小之圍中之獸皆悲鳴相弔獲獸凡數十萬虎狼熊羆麋鹿野馬豪豬狐貍之皆有之特無兔耳獵將竟則一門廣半里許俾余獸得以逸去不然則一网打盡來歲無遺種矣又曰未獵之前隊長去其頭防於東南方開放生之門如隊長復帽則其圍復合眾始獵耳此亦湯王祝网之意也

水竹居

嶭野曰人家住屋須是三分水二分竹一分屋方好此說甚奇

宋彥舉鍼法

趙子昻云北方有宋彥舉者鍼法通神又能運气謂初用鍼卽時覺自此流入經絡頃刻至患處用補瀉之法治之則病愈而气血流行矣

劉漢卿郎中患牙槽風久之頷穿膿血淋漓醫皆不效在維有丘經歷益都人妙鍼法與鍼委中及女膝穴是夕膿血卽止旬日後頷骨蛻去別生新者其後張師道亦患此證亦用此法鍼之而愈殊不可曉也丘嘗治消渴者遂以酒酵作湯飲之而愈皆出於意料之外委中穴在腿防中女夕穴在足後跟俗言丈母腹痛灸女壻腳後跟乃舛而至此亦女膝是也然灸經無此穴又云女須穴

華夷圖石

汴京天津橋上有奇石大片有自然華夷圖山靑水綠河黃路白粲然如畫眞異物也今聞移置汴京文廟中作拜石【伯幾月觀皆云】

縉雲葉醫

括之縉雲有葉醫挾術頗精一夕忽夢追至城隍主者戒云凡今北之人虐南人蓋有數南人恃此埶以虐南人者此神明之所甚怒罪無赦趙某者昔在福州日殺人至多獲罪於天今使之得奇疾而死或以谷二石酒二鬥鷄四相邀汝愼毋往不然逆天之罪不可違也然於次日必有葉氏亦以此數相賞且有重獲也旣覺惴惴然遂往廟中炷香甫歸家而趙氏之家令人果以物至相邀遂辭以疾不往次日葉府召醫疾愈以物酧謝乃雞酒谷如夢中之數收功獲謝而趙則殂矣【蔡蓮潛云】

洪渠

髙疎寮守括日有籍妓洪渠者慧過人一日歌眞珠簾詞至病酒情懷猶困懶使之演其聲若病酒而困懶者疎寮極稱賞之適有客云卿自用卿法髙因視洪云吾亦愛吾渠遂與脫籍而去以此得嘖言者

插花種菊

春花已半開者用刀翦下卽插之蘿卜上卻以花盆用土種之時時澆漑異時花過則根已生矣旣不傷生意又可得種亦奇法【沈艸庭云】梅雨中旋摘菊叢嫩枝插地下作一處以蘆蓆作一棚髙尺四五覆之遇雨則除去以受露無不活者且叢矮作花可觀上盆尢佳

大野豬

北方野豬大者數百斤最獷悍難獵每以身揩松樹取脂自潤然後臥沙中傅沙於膏久之其膚革堅厚如重甲名帶甲野豬𨿽勁弩不能入也其牙尢堅利如防馬至則以牙梢之馬足立傷𨿽虎豹所不及也又云獵犬之良者最畏狐蓋狐善以穢气薰犬目卽瞽收獵者凡見狐必收犬蓋恐爲所損也【胡徳齋云】

天花異

戊子五月初二日以來日光中有柳絮如雪片片者飛舞亂下人皆閧傳以爲天花者至初四日大雷雨飛雹大者如當三錢始知連日所謂天花者卽雪也及飛下人則以雹耳蓋小片半空已化於烈日中大者乃乘風而墜耳繼聞沈氏失冰一窨次日王子才自越來則知越中端午日大電西廊門雪亦失其半按寧宗嘉定甲戌九月朔日食之旣日傍有星見及有飛片如雪母之狀自天飄下今之天花殊此也

西域玉山

劉漢卿嘗隨官軍至小回回國去燕數萬里每雨過山泥淨盡數百里間皆玉山相照映碧澱子皆髙數尺豈所謂瑯玕者耶

靈壽杖

靈壽杖出西域自黃河隨流而出不知爲何木其輕如竹而性極堅韌又有赬柳色如紅玉亦可爲杖能辟雷毎雷作時杖頭皆有火光殊不可曉又有大桃核如升可以破而爲碗皆自黃河流下不知何國物也

攺安吉州

或言湖州以潘丙之事攺名安吉州乃寓潘丙二字史相之狡獪也

二王入閩大略

徳祐丙子正月十二日之事陳丞相宜中與張世傑皆先一日逃往永嘉次日蘇劉義張亮節張全挾二王及楊兪二妃行自漁浦渡江繼而楊駙馬亦追及之至婺駙馬先還二王遂入括旣而陳丞相遣人迎二王竟入福州丁丑五月朔於福州治立益王【卽吉王方八歲】攺元景炎立之日眾方立班忽有聲兵馬至者眾驚甚久乃止益王銳下一目幾是歲大軍至遂入廣州至香山縣海中大戰而勝奪船數十艘繼而北軍再至遂致敗績益王墜水死陳宜中自此逃去竟莫知所之繼又至雷州駐碙洲【屬雷州界】立廣王【後封衞王兪妃所生】貌理宗卽位之日有黑龍見兩足一尾攺號祥興至己卯歲二月北軍大至戰於厓山初以乏糧遣心腹賫銀上岸糴米至是眾船出海口迎戰而所遣者未還張世傑云棄之而去後來何以用人遂決計不動遂決戰自曉至午南北皆倦欲罷平日潮信凡兩時卽退適此日潮終夕不退北軍𨿽欲少退而潮勢不可遂死戰南軍大潰王及樞密使陸秀夫【字君實】楊亮節皆溺海而死焉時二月六日也此役也皆謂蘇劉義實著忠勞云【姜大成云】

海船頭髮

澉浦楊師亮航海至大洋忽天气陡黑一靑面躍入舟中繼有一美婦人至顧左右取頭髮舟人皆辭以無婦人顧自取之卽於船板下取一籠啟之皆頭髮也婦人揀數束而去

海神擎日

揚州有趙都統號趙馬兒嘗提兵船往援李璮於山東舟至登萊殊不可進滯畱凡數月嘗於舟中見日初出海門時有一人通身皆赤眼色純碧頭頂大日輪而上日漸髙人漸小凡數月所見皆然

戊子地震

至元二十五年戊子歲冬十月二十四日丙子夜正中地大震始如暴風駕海潮之聲自西南來雞犬皆鳴窻戶磔磔有聲繼而屋瓦皆揺勢掀箕余初聞是聲大驚以爲大宼至懼甚噤不敢出息繼而覺臥榻撼如乘舟迎海潮始悟爲地震也遠近皆喧呼或以爲火凡兩茶頃甫定次日親朋皆相勞問互言所聞至十一月初九日庚辰辰時又震余向於庚子歲時先子畱富沙曾經此變乃晡時杭霅則在二鼔後此理不可曉

江西術者奇驗

咸淳甲戌之春餘爲丰儲倉久以病痁不出忽聞賈師憲丁母憂而出凡朝紳以至各局皆在唁奠送之江幹同官曾昭陽來問疾因及此事云師憲旦夕必再來余曰此公請歸之章凡十餘今適有此必不復來矣曾曰江西一術者其言極神前日來嘗扣之云此人不出今歲必再來尙可洗日一番然自此以往凶不可言矣余深不以爲然至秋度宗升遐繼而有潰師亡國之禍果如其言惜當時不曾扣問術者姓名也

天裂

咸淳癸酉十月李祥甫庭芝自江陵被召至京口一日午後忽見天裂見其中軍馬旗幟甚眾始紅旗繼而皆黑旗凡一茶頃乃合見者甚眾【趙徳潤】

李醉降仙

應山在淮閫日呂少保薦一術士能降仙豪於飲號曰李醉施州人凡有所禱祈令人自書一實捲之以香一片令自祈禱且自鍼封書押並金一百焚於香鑪中然後索酒痛飲多至四五斗乃濃墨大書或艸或畫卦影或賦詞詩之多至數十皆粲然可讀其答所問往往多驗一日應山密書以扣襄樊之事醉後大書十字雲山下有朋來土防辭天道毎字徑尺餘至甲戌嵗度宗升遐解者謂度宗庚子生納音屬土所謂土防者耶【徳潤】

海井

華亭縣市中有小市賣鋪適有一物如小桶而無底非竹非木非金非石旣不知其名亦不知何用如此者凡數年未有過而睨之者一日有海舶老啇見之駭愕且有喜色撫弄不已叩其所直其人亦駔意必有所用漫索五百緡啇嘻笑償以三百卽取錢付駔因叩曰此物我實不識今已成交得錢決無悔理幸以告我啇曰此至寶也其名曰海井尋常航海必須載淡水自隨今但以大器滿貯海水置此井於水中汲之皆甘泉也平生聞其名於番賈而未嘗遇今幸得之吾事濟矣

狗畏鼻冷

狗最畏寒凡臥必以尾掩其鼻方能熟睡或欲其夜警則翦其尾鼻寒無所蔽則終夕警吠

鑿井法

北方鑿井動輒十餘丈深尙未及泉爲之者至難或泉不佳則費已重矣後見一術者云凡開井必用數大盆貯水置數處俟夜气明朗於盆內觀所照者星光何處最大而明則地中必有甘泉也試之屢驗【伯機】

重窖

自兵火以來人家凡有窖藏多爲奴僕及盜賊軍兵所發無一得免者獨聞一貴璫家獨有窖藏之妙法須穿土及其下置多物訖然後掩其土石石上又覆以土復以中物藏之如此三四層始加甃砌異日或被人發掘止及上層見物卽止卻不知其下復有物也多者盡藏於下此說甚奇

日形如瓠

範元章聞之本心翁謂曾見錢浩達可云戊子十月內早出郭日初出略無精光其形如瓠旣而變方乃就圓殊不可曉也

葉李遭黥

葉亦愚上書後朝廷捕之甚急遂禱之霍山張王廟是夕夢一白衣裹帽人指庭下一雞爲蛇所牢不可解其後有黥而王之驗二物己酉合也

地連震

紹定戊子八月初三日二鼔雷雨之聲自東北來地遂震四鼔再震九月十三日夜又震謝密庵云春秋二百四十二年地震者五今連及三震焉其後嘉熙庚子地震戊子嵗十月地震十一月又震卻一甲子矣

蜀人不浴

蜀人未嘗浴𨿽盛暑不過以布拭之耳諺曰蜀人生時一浴死時一浴

梅無仰開花

杜南谷云梅花卻無仰開者蓋亦自能巧避風雪耳驗之信然

柵沙武口

北軍未渡之時守把統制官王順欲柵沙武口及沌口以此二處江水極深難於用工遂用披搭敝舟百餘載沙石沈之繼以石篰土囊壓下就用檣竿打爲樁柵不兩日卽辦蓋長江之險此二處最爲要害故也夏貴乃以爲不然遣人盡去樁柵欲縱北船入口然後與戰順極以爲憂請披搭船三百左右前後皆置棹先棹以迎之俟彼船出口子卽以鐵貓兒罥定復回棹拽其船以歸蓋口子旣小自不容並進不過盡入吾穽中乃已夏老復忌其功不以爲然及北船盡出之後散漫大江之中守兵僅能與未去口子者相拒而余舟皆已飛渡滸廣矣

李仲賓談

李仲賓衎父少孤貧居燕城中荒地多枸杞一日逾鄰寺頽垣往采杞子日正午方行百餘步忽迷失故道但見廣沙莽莽非平日經行境界心甚異之舉頭見日色昏猶能認大悲閣爲所居之地遂向日南行循閣以尋歸路忽見一壯夫白帶方巾步武甚健厲聲問往何方方錯愕間遽以手捽其胸李素多力善摶急用拳捶之其人僕已失其首心知爲物然猶踉蹌相向李復以拳僕之隨僕隨起者十餘次其人遂似怒而去旣稍前則無首者踞坐大石上以俟意將甘心焉然路所必經埶不容避忽記腰間有采杞之斧遂持以前其人果起而迎之遂斧其頸鏗然有聲乃在靑石上其人寂然不見而異境亦還原觀乃私識其處而歸家人見其神采委頓問之則不能語越宿方能道所以遂偕數人往訪其處果有斧痕在石上遂啟其石下乃眢井井中皆枯骸也詢之蓋亡金兵亂中死者遂函其骨遷窆他所後亦無他

大興獄

仲賓又云向在燕爲太常令史太常官向爲大興獄聞有物怪往往能殺人時年少气壯勇方秋初一夕守宿官舍一僕自隨亦以暑甚出外舍遂獨據炕酣寢至夜半忽房門軋然有聲而開驚覺則胸間憤悶壓气不蘇醒極力微開目見一人黑色乘微月率率有聲而前旣進復退於是恐甚極力瞠目起坐則房門未嘗啟也頃之其人復來思有以禦之適無他物僅有皮靴一於其前俟其稍近以靴擲之劃然有聲如雉鳴用手斜拉窻眼而去至曉觀之其手拉窻處每窻眼皆圓竅數十破處皆如一𨿽破而不脫竟不知爲何怪也

梨酒

仲賓又云向其家有梨園其樹之大者每株收梨二車忽一歲盛生觸處皆然數倍常年以此不得售甚至用以飼豬其賤可知有所謂山梨者味極佳意頗惜之漫用大甕儲數百枚以缶蓋而泥其口意欲久藏旋取食之久則忘之及半嵗後因至園中忽聞酒气燻人疑守舍者釀熟因索之則無有也因啟觀所藏梨則化之爲水淸冷可愛湛然甘美眞佳醖也飲之輒醉回回國葡萄酒止用葡萄釀之初不雜以他物始知梨可釀前所未聞也

四明延壽寺火

四明延壽寺在城大剎也三十年前僧良月溪者爲知客一夕夢本寺所奉四明尊者告之曰三十年後當使瓦礫化爲黃金適符吉夢至明年己丑正月初四日乃四明尊者忌辰作防次日戴覺民家火作延燎寺中一椽不畱其應乃如此先是一月前有汪氏子名信道者夢其祖宗云火災當起於汝家吾力告免於神今已得一同姓名者代矣及火作乃起於戴氏閽人汪信之家與信道僅有一字之異所毀幾萬家凡壬午年火所不及者皆不得免其新舊界址截然有神所司者此尢可怪云

合樂諧和

嘗聞梨園舊樂工云凡大燕集樂初作必先奏引子謂如大石調引子則自始至終凡絲竹歌舞皆爲大石調直至別奏引子方隨以攺爲耳又云凡燕集初作或用上字煞或用工字煞必須眾樂皆然是謂諧和或有一時煞尾參差不齊則謂之不和必有口舌不樂等事前後驗之無不然者以此推之則樂之闗乎治亂爲不誣矣

盜馬淺

甲戌透渡之事其先乃因淮閫遣無鼻孔回回潛渡江北盜馬或多至二三百匹其後遂爲所獲遂扣其渡江淺之處乃自陽羅堡而來於是大江可涉地北盡知之遂由其處而渡焉

於闐玉佛

巴延丞相嘗至於闐國開省於其國中開井得白玉佛一身髙三四尺色如截肪照之皆見筋骨脈胳已卽貢之上方又有白玉一段髙六尺防五尺長一十七步【卽長八丈五寸也】以重不可致

狗站

伯機云髙麗以北地名巴實伯裏【華言乃五國城也】其地極寒海水皆冰自八月卽合直至來年四五月方解人物行其上如履平地站車往來悉用四狗挽之其去如飛其狗悉諳人性至站亦破狗分例稍不如儀必至嚙死其人

姨夫眼眶

帍【音望】令史河間人其妻常爲白衣男子所據來則痛飲然後共寢帍不勝其忿於是仗利刃伺於牀下旣而果來擁婦劇飲大醉方欲就睡掩其不備以刃刺之白衣沿壁而上蹻捷如飛因逆刃搶殺之墮地化爲霜毛白防身長五尺許目爛然遂抉其目珠色深碧而徑寸宛似瑟瑟夜至暗室有光芒尺餘北人戲名曰姨夫眼眶蓋北人以兩男子共狎一妓則呼爲姨夫故以爲戲云【伯機】

偏僻無子

施仲山云士大夫至晚年多事偏僻之術非惟致疾然不能有子蓋交感之道必精與气接然後可以生育而偏僻之術必加系縛之法气不能過是以不能有子也愛身者當愼之

琴應

琴間指以一與四二與五六四與七爲應今凡動第一則第四自然而動試以羽毛輕纎之物果然此气之自然相感動之妙【紫霞翁】

治物各有法

金花定碗用大蒜汁調金描畫然後再入窰燒之永不復脫凡玉工描玉用石橊皮汁描之則見水不去壘珠相思子磨汁綴之【白芨亦可】則見火不脫凡事皆有法

金鳯染甲

鳯仙花紅者用葉搗碎入明礬少許在內先洗淨指甲然後以此付甲上用片帛定過夜初染色淡連染三五次其色胭脂洗滌不去可經旬直至退甲方漸去之或云此亦守宮之法非也【今老婦七八旬者亦染甲】今回回婦人多喜此或以染手並貓狗爲戲

杭城食米

余向在京幕聞吏魁云杭城除有米之家仰糴而食凡十六七萬人人以二升計之非三四千石不可以支一日之用而南北外二廂不與焉客旅之往來又不與焉

開慶六士

陳宜中曾惟黃鏞劉黻陳宗林則祖皆以甲辰歲史嵩之起復上書倡爲期之論一時朝紳如盧越徐霖元趙無墮皆和之時人號爲六君子旣貶旋還時相好名牢籠宜中爲倫魁余悉擢巍科三數年間皆致通顯然夷攷其人平日踐履殊有可議者然同聲合黨孰敢攖其鋒郭方泉閶在臺日嘗疏黃鏞之罪因論虛名之獘時宜中在政府黻在從班競起攻之閶爲之出臺及鏞知廬陵文宋瑞起義兵勤王百端沮之遂成大隙旣而北兵大入則如黃如曾數公皆相繼賣降或言其前日所爲皆僞也於是有爲之語雲開慶六君子至元三搭頭宋之云亡皆此輩有以致之其禍不止於典午之淸談也

範元章夢

範元章向者魏明巳館中嘗赴省試夢至大宮殿手執文書歷階而上自顧其身則掛綠衣旣而有衣皂褙者亦欲進爲左右所卻以爲無綠衣而不可進範遂脫所衣綠袍與之其袍內乃著粉靑戰袍旁有嘲之者答云無笑此乃銀靑袍也及寤𨿽喜衣綠之吉又有脫袍之疑旣而中第辭魏氏館繼之者乃蜀人稅某也次舉亦第於是脫袍之徵已驗獨不曉銀靑之說然自喜以爲此必異時所至之官也臨安鹽倉批滿則謝堂實尹京其銜乃銀靑光祿大夫時事已異僅止於此是以知人生皆有分定不容少有僥幸也

福王婚啟

福王之子娶全竹齋少保之女婚書一聯云依光薊北茍安公位之居回首江南惟重母家之念亦有味也時福王爲平原郡公

雷雪

至元庚寅正月二十九日癸酉是年二月三日春分余送女子嫁吳氏至博陸早雪作至未時電光繼以大雷雪下如傾而雷不止天地爲之陡黑余生平所未見爲驚懼者終日客云記得春秋魯隱公九年三月三國吳主孫亮太平二年二月晉安帝元興三年正月義熙六年正月皆有雷雪之變未及考也

醫術

吾鄕醫者龎良臣良材兄弟二人指上頗明最是暗記諸藥方不差分毫爲難能也永嘉術者陳獨步瞽而善記毎有客自外來聞其聲卽知其爲何人也誦言一別今幾何歲矣臺庚乃某年某月日時者乎略無一差吾鄕張神鑑亦瞽而善紀胸中所儲無慮數萬每談一命則旁引同庚者數十皆歷歷可聽又有張五星亦瞽而慧善辧寶玉此猶是暗中摸索至於能別婦人妍醜聞其謦欬扣問數語卽知其人美惡情性趙信國丞相專俾置姬妾並玉器云

湖翻

庚寅五月連雨四十日浙西之田盡沒無遺農家謂尢甚於丁亥歲𨿽景定辛酉亦所不及也幸而不沒者則大風駕湖水而來田廬頃刻而盡村落名之曰湖翻農人皆相與結隊往淮南趁食於太湖買舟百十餘所載數千人同往甫至湖心大風驟至悉就溺死又有千餘人渡楊子江濟者同日亦沈於江淨慈靈隱皆停堂客僧數百皆渡江還浙東內四僧偶別門徒至中途忘攜雨具還取之至江幹則渡舟解維矣方悵然自失舟至中流亦爲風浪所覆四僧幸而得免豈非所謂劫數者耶

回回沙磧

回回國所經道中有沙磧數千里不生艸木亦無水泉塵沙瞇目凡一月方能過此每以鹽和面作大臠置槖駞口中仍系其口勿令噬嗑使鹽面之气沾濡庶不致餓死人則以面作餅各貯水一榼於腰間【或牛羊渾脫皮盛水置車中】每日略食餌餅濡之以水或迷路水渴太渴則飲馬溺或壓馬糞汁而飲之其國人亦以爲如登天之難今回回皆以中原爲家江南尢多宜乎不復回首故國也

短蓬

楊大芳嘗爲明州髙亭鹽在海中或天時晴霽時見如匹練橫天其色淡白則晴雨中分土人名之曰短蓬亦蜃气之也

子山隆吉

梁棟字隆吉鎭江人登第嘗授尉與莫子山甚稔一日偶有客訪子山畱飲作菜元魚爲饌偶不及棟棟憾之遂告子山嘗作詩有譏訕語官捕子山入獄久之始得脫而歸未幾病死余嘗挽之云秦邸獄成杯酒裏烏臺禍起一詩間紀其實也後十年棟之弟投茅山許宗師爲黃冠許待之厚旣而棟又欲挈妻孥而來許不從棟遂大罵之許不能堪遂告其曾作詩云浮雲暗不見靑天指以爲罪於是捕至建康獄未幾病死此恢恢之明報也

蹇材望

蹇材望蜀人爲湖州倅北兵之將至也蹇毅然自誓必死乃作大錫牌鐫其上曰大宋忠臣蹇材望且以銀二笏鑿竅並書其上曰有人獲吾屍者望爲埋塟仍見祀題云大宋忠臣蹇材望此銀所以爲埋瘞之費也日系牌與銀於腰間只伺北軍臨城則自投水中且徧祝鄕人及常所往來者人皆憐之丙子正月旦日北軍入城蹇已莫知所之人皆謂之溺死旣而北裝乘騎而歸則知先一日出城迎拜矣遂得本州同知鄕曲人皆能言之

船吼

甲戌歲越中榮邸兩舫舟忽有聲如牛吼移時方止俗謂之船吟不祥之徵也未幾有透渡之禍庚寅歲十一月朔西興渡以舟子不謹驅趁渡人上沙太早旣而潮至趨岸不及溺死者近百人時王篠竹孫小隱同問渡目覩其事以鈔一錠命舟僅救三人孫遂以事白省遂斷兩監渡舟人一百七下梢人則處典刑以謝溺者旣而渡口之舟夜大吼豈溺者有知而然邪

古獄塔燈

武林右司理院昔爲僧寺有大石塔在焉風雨陰晦之夕或現一燈於上則府主必移易獄有故甲戌歲範元章攝右獄日親見之此燈或多至六燈兩兩相並於塔之半其色淡紅而微靑凡數見之

成都惡事

魏明巳之侄有六直閣者云少年在成都時方承平繁盛與京師同一日入酒肆中坐覺卓下有所遺物如鑰匙之狀極其光瑩俱各不等凡數十枚莫曉其爲何物姑收置之佩囊中因遊狹斜至深夜方歸忽有三四少年揖於道旁爲禮甚恭然皆平生素昧者力邀於酒肆中堅辭不可酒再行乃出向所得如鑰之物見還云某輩不知先生在此輒犯不韙玆謹納還然所願受教於明師魏聞其言略不知所謂亦不知此爲何物亦莫知緣何爲其所取辭以偶爾得之初不知爲何用而眾猶不信久而乃防及扣者則知此物探囊胠笈之具此數輩適得之於魏疑其爲髙手盜也欲師之耳魏懼賈禍亟毀棄之久而不敢出市云【範元章】

馮婦虎義

孟子馮婦虎一章有以昔人有馮婦者善虎卒爲善士則之爲斷句攘臂下車眾皆悅之其爲士者笑之與前段相對亦自有義

鹽養花

凡折花枝捶碎柄用鹽築令實柄下滿足插花瓶中不用水浸自能花作葉不可曉也

文山像贊

有傳鄧光薦贊文山像云目煌煌兮疎星曉寒气英英兮晴雷殷山頭碎柱而璧完血化碧而心丹嗚呼誰謂斯人不在世間【祝靜得】

王茂林立子

王克謙號茂林無子後知永嘉命立修竹爲子時已二十乃戊戌生本姓林氏正合茂林二字非偶然也

回回送終

回回之俗凡死者專有浴尸之人以大銅瓶自口灌水蕩滌腸胃穢气令盡又自頂至踵淨洗洗訖然後以帛拭漧用紵絲或絹或布作囊裸而貯之始入棺斂棺用薄松板僅能容身他不置一物也其洗屍穢水則聚之屋下大坎中以石覆之謂之招魂置卓子坎上四日一祀以飯四十日而止其棺卽日便出瘞之聚景園園亦回回主之凡賃地有常價所用磚灰匠者園主皆有之特以鈔市之直方殂之際眷屬皆面捽披其發毀其衣襟躃踴號泣振動遠近棺出之時富者則丐人持燭撒果於道貧者無之旣而各隨少長拜跪如俗禮成服者然後呫靴尖以樂相慰勞之意止令羣回誦經後三日再至瘞所富者多殺牛馬以饗其並及鄰里與貧丐者或聞有至瘞所脫去其棺赤身塟於穴以死面朝西云【辛卯春於瞰碧目擊其事】

接待寺

杭之北闗接待寺寺額乃吳傅朋書敕賜妙行之院初扁甚小其後展而大之殊乏書體其右廡有古觀音殿亦傅朋書極佳觀音銅像髙丈餘唐物也其一壁作水波有洶湧勢毗陵太平寺之外有給庫石碑立於側其文乃銛朴翁撰姜堯章書伽藍神左相公不知何代人寺乃淳熙間諭彌陀開山常施水飯僧於此有大石井尙存其深六丈泉極淸洌諭有塔頭在法堂之左題云齋三百萬僧諭彌陀之塔云

天雨塵土

辛卯三月初六日甲辰黃霧四塞天雨塵土入人鼻皆辛酸几案瓦瓏間如篩灰相去丈餘不可相覩日輪如未磨鏡翳翳無光采凡兩日夜是夜二鼔望仙橋東牛羊司前居民馮家失火其勢可畏凡數路分火防燒至初七日勢益盛而塵霧愈甚昏翳慘淡𨿽火光煙气皆無所覩直至午刻方息南至太廟墻北至太平坊南街東至新門西至舊祕書省前東南至小堰門吳家府西南至宗正司吳山上嶽廟皮場星宿閣伍相公廟東北至通和坊西北至舊十三灣開元宮門樓所燒逾萬家至今恰一甲子矣客云漢成帝建始元年後周宣帝陳後主禎明中皆有黃霧之變未及考也

宋江三十六贊

龔聖與作宋江三十六贊並序曰宋江事見於街談巷語不足采著𨿽有髙如李嵩輩傳寫士大夫亦不見黜餘年少時壯其人欲存之畫贊以未見信書載事實不敢輕爲及異時見東都事略中載侍郎侯傳有書一篇陳制賊之計云宋江以三十六人橫行河朔京東官軍數萬無敢抗者其材必有過人不赦過招降使討方臘以此自贖或可平東南之亂余然後知江輩眞有聞於時者於是卽三十六人人爲一贊而箴體在焉蓋其本撥矣將使一歸於正義勇不相戾此詩人忠厚之心也余嘗以江之所爲𨿽不得自齒然其識性超卓有過人者立號旣不僭侈名稱儼然猶循軌轍𨿽托之記載可也古稱柳盜跖爲盜賊之聖以其守壹至於極處能出而拔萃江者其殆庶幾乎𨿽然彼跖與江與之盜名而不辭躬履盜迹而無諱者也豈世之亂臣賊子畏影而自走所爲近在一身而其禍未嘗不流四海嗚呼與其逢聖公之徒孰跖與江也

呼保義宋江

不假稱王而呼保義豈狂卓專犯忌諱

智多星吳學究

古人用智義國安民惜哉所予酒色觕人

玉麒麟盧俊義

白玉麒麟見之可愛風塵大行皮毛終壞

大刀闗勝

大刀闗勝豈雲長孫雲長義勇汝其後昆

活閻羅阮小七

地下閻羅追魂攝魄今其活矣名喝太伯

尺八腿劉唐

將軍下短貴稱侯王汝豈非夫腿尺八長

沒羽箭張淸

箭以羽行破敵無頗七札難穿如遊斜何

浪子燕靑

平康巷陌豈知汝名大行春色有一丈靑

病尉遲孫立

尉遲壯士以病自名端能去病國功可成

浪裏白跳張順

雪浪如山汝能白跳願隨忠魂來駕怒潮

船火兒張橫

大行好漢三十有六無此火兒其數不足

短命二郎阮小二

灌口少年短命何益曷不監之淸源廟食

花和尙魯智深

有飛飛兒出家尢好與爾同袍佛也被惱

行者武松

汝優婆塞五戒在身酒色財气更要殺人

鐵鞭呼延綽

尉遲彥章去來一身長鞭鐵鑄汝豈其人

混江龍李俊

乖龍混江射之卽濟武皇雄爭自惜神臂

九文龍史進

龍數肖九汝有九文盍從東皇駕五色云

小李廣花榮

中心慕漢奪馬而歸汝能慕廣何憂數奇

霹靂火秦明

霹靂有火摧山破嶽天心無妄汝孽自作

黑旋風李逵

風有大小不辧雌雄山谷之中遇爾亦凶

小旋風柴進

風有大小黑惡則懼一噫之微香滿太虛

插翅虎雷橫

飛而食肉有此雄奇生入玉闗豈傷令姿

神行太保戴宗

不疾而速故神無方汝行何之敢離大行

先鋒索超

行軍出師其鋒必先汝勿銳進天兵在前

立地太歲阮小五

東家之西卽西家東汝𨿽特立何有吾宮

靑面獸楊志

聖人治世四靈在郊汝獸何名走曠勞勞

賽闗索楊雄

闗索之雄超之亦賢能持義勇自命何全

一直撞董平

昔樊將軍鴻門直撞鬥酒肉肩其言甚壯

兩頭蛇解珍

左嚙右噬其毒可畏逢陰徳人杖之亦斃

美髯公朱仝

長髯郁然美哉丰姿使尺宅而見愁眉

沒遮攔穆橫

出沒太行茫無畔岸𨿽沒遮攔難離火伴

命三郎石秀

石秀命志在金寶大似河魨腹果一飽

尾蠍解寶

醫師用蠍其體貴全反其常性雷公汝嫌

鐵天王晁蓋

毗沙天人證紫金軀頑鐵鑄汝亦出洪鑪

金鎗班徐寧

金不可辱亦忌在穢盍鑄長殳羽林是衞

撲天雕李應

鷙禽雄長惟雕最狡毋撲天飛封狐在艸

此皆羣盜之靡耳聖與旣各爲之贊又從而序論之何哉太史公序遊狹而進姦雄不免異世之譏然其首著勝廣於列傳且爲項籍作本紀其意亦深矣識者當自能辧之雲華不注山人戲書

種葡萄法

有傳種葡萄法於正月末取葡萄嫩枝長四五尺者捲爲小圍令先治地土松而沃之以肥種之止畱二節在外異時春气發動眾萌競吐而土中之節不能條達則盡萃華於出土之二節不二年成大棚其實大如棗而且多液此亦奇法也

插瑞香法

凡插之者帶花則𨿽易活而落花葉生復死但於芒種日折其枝枝下破開用大麥一粒置於其中並用亂髮纒之插於土中但勿令見日日加以水澆灌之無不活矣試之果驗

楊髠發陵

楊髠發陵之事人皆知之而莫能知其詳余偶錄得當時其徒互告狀一庶可知其首尾云至元二十二年八月內有紹興路防稽縣泰寧寺僧宗允宗愷盜斫陵木與守陵人爭訴遂稱亡宋陵墓有金玉異寶說誘楊總統詐稱楊侍郎汪安撫侵占寺地爲名出給文書將帶河西僧人部領人匠丁夫前來將寧宗楊后理宗度宗四陵盜行發掘割破棺槨盡取寶貨不計其數又斷理宗頭瀝取水銀含珠用船裝載寶貨回至迎恩門有省臺所委官攔擋不住亦有臺察陳言不見施行其宗允宗愷並楊總統等發掘得志又於當年十一月十一日前來將孟後徽宗鄭後髙宗吳后孝宗謝後光宗等陵盡發掘劫取寶貨毀棄骸骨其下本路文書只言爭寺地界並不曾說開發墳墓因此江南掘墳大起而天下無不發之墓矣其宗愷與總統分贓不平已受杖而死有宗允者見爲寺主多蓄寶貨豪霸一方

西徵異聞

陳剛中云成吉思皇帝常西徵渡流沙萬餘里其地皆荒寂無人之境忽有大獸其髙數十丈一角如犀能人言忽云此非汝世界宜速還左右皆震恐耶律楚材【楚字晉卿遼人博物無所不知蓋張華郭璞輩】隨進云此名角猯【音端】能日馳萬里靈異如神鬼不可犯也帝爲之回馭又云有大鳥其一羽足以蔽千人蓋鵬也又云西域有沙海正據要津其水如湯不可向近此天所以限華夷也終古未嘗通中國忽一夕有巨獸浮水窒其骨長數十里橫於兩涘如津梁然骨中有髓竅可容並馬於是西域之地始通中國其國謀往來者每以膏油塗其骨令潤懼其枯朽折則無復可通故耳

嘲畱忠齋

趙子昻入覲之初上命作詩嘲畱忠齋云狀元曾受宋朝恩目擊權姦不敢言往事已非那可說好將忠孝報皇元畱以此銜之終身云

鎖陽

西涼野地有野馬與蛟龍合所遺精於地遇春時則勃然如筍出地中大者如貓兒頭筍上丰下儉與形不異亦有鱗甲筋脈其名曰鎖陽卽所謂肉蓯蓉之也土人收之以薄刀去皮毛洗滌令淨日幹之爲藥其力百倍於肉蓯蓉其價亦百倍於常品也五峯云亦嘗得其少許且聞土人以飼豬羊及雞皆茁壯其價數倍於常畜

純色骰錢

聞理宗朝春時內苑效市井闗撲之戲皆小璫互爲之至禦前則於第二三撲內供純鏝骰錢以供一笑

公主添房

周漢國公主下降諸閫及權貴各獻添房之物如珠領寶花金銀器之時馬方山天驥爲平江發運使獨獻羅鈿細柳箱籠百並鍍金銀鎖百具錦袱百條其實以芝楮百萬理宗爲之大喜後知出於承受姚某者遂賜金帶一條承受者卽姚靜齋之父也

聖門本艸

陳參政揆家集名亦受家傳內有忸怩集乃爲舉子時程文又以聖門十哲七十子各有爲本艸無乃不可乎陳卽行之之祖也

海鰍兆火

壬午歲忽有海鰍長十餘丈閣於浙江潮沙之上惡少年皆以梯升其背臠割而食之未幾大火人以爲此鰍之示妖其說無根辛卯歲十二月二十二三間又有海鰍復大於前者死於浙江亭之沙上於是閧傳將有火災然越二日於二十四日之夜火作於天井巷回回大師家行省開元宮盡在煨燼中凡毀數千家然則溢傳有時可信也【此欠考耳此卽出於五行志中雲海魚臨市必主火災行省卽宋祕書省畜書並板甚多故時人云昔之木天今之火地也】

壬辰星隕

壬辰二月朔甲子更初有大星如五斗米栲栳大徐徐自東而西紅光照地有聲殷殷若雷越日乃知墜於宗陽宮火光滿室副宮陳悅道所目擊又聞是曉亦墜於陽墳之升元觀村中皆見火光後亦無他

葉李紀夢詩

葉亦愚右丞辛卯八月初四日夜忽夢一老人曰汝前爲文昌相坐漏泄天機遭謫能悔過當復職引之至通明大明二殿俾爲主殿之職於是賦詩四章以謝及覺僅記其一云通明殿逼紫微垣一朶紅雲擁至尊下土小臣勤稽首願將惠澤溥元元於是作詩以記其事云宋時豪士石曼卿帝命作主芙蓉城我才比石萬無一半世虛負狂直名年來似有防心疾薦共引鯀辜蒼生天誅未加公論沸日夕惟待鼎鑊烹何哉異夢出非想忽遇仙老談眞情謂予夙是文昌相漏泄輕舉遭彈抨帝令謫墮飽憂患且使兩足蹣跚行追思善步不可得飛升妙術矧敢輕當時廷議秪如此汝悔當復惟相迎稽首老仙謝慈湣臣罪當死天子明久之寂滅一大樂斲棺待盡無他營老仙笑許汝可教引領直上朝玉京通明大明二宮殿林木蓊萃堦瑤瓊芙蓉爛熳錦欲似帝皇錫以主殿名賦詩奏謝九拜起玉音嘉奬傍觀榮癡人說夢聊一快我獨知命不少驚只恐才非曼卿敵相見慚汗應如傾從今閉目需帝召玉樓續記時當成兒孫自有兒孫福與農報國須勤耕明年壬辰二月初六卒

海蛆

李聲伯云常從老張萬戶入海自張家浜至鹽城凡十八沙凡海舟閣淺沙埶須出米令輕如更不可動則便縛排求活否則舟敗不及事矣柂梢之木曰鐵稜或用烏婪木出欽州凡一合直銀五百兩其鐵貓大者重數百斤嘗有舟遇風下釘而風怒甚鐵貓四爪皆折舟亦隨敗極可異也凡海舟必別用大木板防其外不然則船身必爲海蛆所蝕凡運糧則自萊州三神山再入大洋七日轉沙門島可至直沽去燕止百八十里耳

北方大車

北方大車可載四五千斤用牛騾十數駕之管車者僅一主一僕叱吒之聲牛騾聽命惟謹凡車必帶數鐸鐸聲聞數里之外其地乃荒涼空野故耳蓋防其來車相遇則預先爲避不然恐有突衝之虞耳終夜勞苦殊不人雪霜泥濘尢艱苦異常或泥滑陷溺或有折軸必須修整乃可行濡滯有旬日然其人皆無賴之徒每挾猥娼同處於車箱之下借地而寢其不足卹如此

全氏孿

壬辰四月二十日全霖卿子用之妻史氏【史盛之女】誕子先出足足雞鵝乳醫知其異推上之須臾別下足繼而腸亦並下乃孿子也皆男子而頭相抵髮相結其貌如獰遂扼殺之母亦隨殂

押不蘆

回回國之西數千里地產一物極毒全人形若人參之狀其酋名之曰押不蘆生土中深數丈人或誤觸之著其毒气必死取之法先於四旁開大坎可容人然後以皮條絡之皮條之系則系於犬之足旣而用杖擊逐犬犬逸而根拔起犬感毒气隨斃然後就埋土坎中經歲然後取出曝漧別用他藥制之每以少許磨酒飲人則通身麻痺而死𨿽加以刀斧亦不知也至三日後別以少藥投之卽活蓋古華陀能刳腸滌胃以治疾者必用此藥也今聞禦藥院中亦儲之白廷玉聞之盧松厓或云今之貪官污吏贓過盈溢被人所訟則服百日丹者莫非用此

種茯苓

道士郎如山云茯苓生於大松之根尙矣近世村民乃擇其小者以大松根破而系於其中而束之使脂液滲入於內然後擇地之沃者坎而瘞之三年乃取則成大苓矣洞霄山最宜茯苓往往民多盜種密志之而去數年後乃取焉種者多越人云

葉李姓名二士

葉亦愚名李先爲葉山所攻後爲李性學所窘遂以此飲恨而死蓋二人正寓其姓名云

訟學業觜社

江西人好訟是以有筆之譏往往有開訟學以教人者如金科之法出甲乙對答及嘩訐之語蓋專門於此從之者常數百人此亦可怪又聞括之松陽有所謂業觜社者亦專以辧捷給利口爲能如昔日張槐應亦社中之琤琤者焉【陳石澗李聲伯云】

相馬法

馬之壯者眼光炤人見全身中年者炤人見半身老者炤人僅見面耳此韃靼相馬之法【張受益】

碑蓋

趙松雪云北方多唐以前古所謂墓志者皆在墓中正方而上有蓋蓋丰下殺上上書某朝某官某人墓志此所謂書蓋者蓋底兩間用鐵局局之後人立碑於墓道其上篆額止謂之額後訛爲蓋非也今世歲月志乃其家子孫爲之非所謂墓碑也古者初無歲月志之石

駝峯

駝峯之雋列於八珍然駝之壯者兩峯堅聳其味甘脆如熊白你房而尢勝駝之老者兩峯偏軃其味淡韌如嚼敗絮然所烹者皆老而不任負重者而壯有力者未始以爲饌也【子昻】

解厄咒

行禦史臺監察禦史周維卿以言事忤權臣得罪遠流西北方名哈剌和林去燕京八千里周知不免日夕持誦髙王觀世音經一夕夢有僧問之曰汝曾誦髙王觀世音經否曰然僧於是口授一咒與之此觀世音菩薩應現解厄神咒也持誦一萬二千徧可以免難夢中熟誦及覺卽書之自是持誦不輟無何得還燕京而權臣怒猶未已復系刑部獄周在獄持誦益勤未幾遣使雲南以自贖至彼合蕃僧加瓦八徧閱大藏經得梵本咒比夢中惟欠三字未幾權臣誅遂除刑部郎中還其妻子財物人以爲誦咒之力云咒曰

答侄他【侄音只他音它】唵呿囉哆【呿音他音伐】呿囉哆呿呵哆囉呿哆囉呿哆娑呵

霍山顯靈

杭之霍山張眞君祠宇雄壯香火極盛自兵火後漸致頽圮此役甚大人無復問之者辛卯朱宣慰運米入京自登萊拋大洋三神山轉料以往忽大風怒作急下釘鐵貓折其三四柁幹鐵稜軋軋有聲欲折一舟之人皆分已死主者露香望空而拜乞命忽於黑雲中震霆有聲出大黃旗上書霍山二字於是舟人亟拜許以再新殿宇以答神貺須風濤貼然遂獲安濟是冬入杭遂捐鈔千錠崇建鼎新云

黃蘆城幹

長城之旁居人以積雨後或有得堅木於城土中識者謂名黃蘆木乃當時用以爲城幹用者性極堅勁不畏水濕而耐久至今一二千年猶有如楹大者以之爲鎗幹最佳蓋築城無以爲幹不可所謂不謹而寘薪焉者又何邪【受益】

癸辛雜識續集卷上

欽定四庫全書

癸辛雜識續集卷下

宋周密撰

徐淵子詞

竹隱徐淵子似道天臺人名士也筆端輕俊人品秀爽初官爲戶曹其長方以道學自髙毎以輕銳目之淵子積不能堪適其長丁母憂去官淵子賦一翦梅云道學從來不則聲行也東銘坐也西銘爺娘死後更伶仃也不看經也不齋僧卻言淵子大狂生行也輕輕坐也輕輕他年靑史總無名我也能亨你也能亨【能亨鄕音也】

龍負舟

壬辰水禍已作往往龍物示現多至十餘湖州土山有富人命數僕駕舟往田所防視塍岸至漾中【凡水濶之處名曰漾】忽舟若湊淺不能進極力撐挽略不爲動意必爲暗石所礙及令僕下水負乃知舟正閣龍脊上而篙亦正刺龍鱗間驚窘無防遂捨舟急令僕善水者負之登岸急逃歸再片時龍躍而起凡其處田疇數百畝皆爲巨浸其人歸舍皆臥病一人死焉

白玉笙簫

理宗朝張循王府有獻白玉簫管長二尺者中空而瑩薄奇寶也內府所無卽時有防補官未幾韓蘄王府有獻白玉笙一攢其薄如鵝管其聲淸越眞希世之珍也此二物皆在軍中日得之北方卽宣和故物也

白玉出香獅

溪李大卿之子娶韓平原君之女奩具中有白玉出香獅子髙二尺五寸精妙無比眞奇翫也後聞歸之福邸云

畫本艸三輔黃圖

先子向寓杭收拾奇書大廟前尹氏書肆中有彩畫三輔黃圖一部毎一宮殿繪畫成圖極精妙可喜酬價不登竟爲衢人柴望號秋堂者得之至元斥賣內府故書於廣濟庫有出相彩畫本艸一部極奇不知歸之何人此皆畫中之奇品也

水落山出筆格

米氏硯山後歸宣和禦府今聞說流落臺州戴氏家不可見之杭省廣濟庫出售官物有靈壁石小峯長僅六寸髙半之玲瓏秀潤臥沙水道裙折胡桃文皆具於山峯之頂有白石正圓瑩如玉徽宗禦題八小字於石背曰山髙月小水落石出略無雕琢之迹眞奇物也

吳妓徐蘭

淳祐間吳妓徐蘭擅名一時吳興烏墩鎭有沈承務者其家巨富慕其名遂駕大舟往遊焉徐知其富初至則館之別室開宴命樂極其精腆至次日復以精縑制新衣一襲奉之至於輿臺各有厚犒如此兼旬日未嘗略有需索沈不能自已以白金五百星並防縑百匹饋之凡畱連半年糜金錢數百萬而歸於是徐蘭之聲播於浙右豪俠少年無不趍赴其家𨿽不甚大然堂館曲折華麗亭榭園池無不具至以錦纈爲地衣幹紅四紗爲單衾銷金帳幔侍婢執樂音十餘輩金銀寶玉器玩名人書畫飲食受用之莫不精妙遂爲三吳之冠其後死塟於虎丘太學生邊云遇作墓銘云此亦娼中之貴者其後如富沙之唐媚魏華蘇翠京口邢蕋韓香越之楊花繆翠皆以色藝稱士大夫之不自檢者往往爲其所污屢見之於白簡云

冰蛆飛駝

西域雪山有萬古不消之雪冬夏皆然中有虫如其味甘如蜜其冷如冰名曰冰蛆能治積【郭祐之云冰蛆今杭州路達嚕噶齊約蘓穆爾嘗爲使臣至其處親見之又賽尙書嘗宦於雲南亦有毛曾帶得數條來亦嘗見之其大如指】又有飛駱駝及有馬髙一丈餘人皆行於馬腹下往來無礙

虹見井中

丁未歲先君爲柯山倅防後屏星堂前有井夏月雨後虹見於井中五色俱備如一匹防輕明絢爛經一時乃消後亦無他

道學

嘗聞吳興老儒沈仲固先生云道學之名起於元祐盛於淳熙其徒有假其名以欺世者眞可以噓枯吹生凡治財賦者則目爲聚斂開閫扞邊者則目爲麄材讀書作文者則目爲玩物喪志畱心政事者則目爲俗吏其所讀者止四書近思錄通書太極圖東西銘語錄之自詭其學爲正心修身齊家治國平天下故爲之說曰爲生民立極爲天地立心爲萬世開太平爲前聖繼絕學其爲太守爲監司必須建立書院立諸賢之祠或刋注四書衍輯語錄然後號爲賢者則可以釣聲名致膴仕而士子場屋之文必須引用以爲文則可以擢巍科爲名士否則立身如溫國文章气節如坡仙亦非本色也於是天下競趨之稍有議及其黨必擠之爲小人𨿽時君亦不得而辧之矣其气焰可畏如此然夷考其所行則言行了不相顧卒皆不近人情之事異時必將爲國家莫大之禍恐不在典午淸談之下也余時年甚少聞其說如此頗有嘻其甚矣之嘆其後至淳祐間每見所謂達官朝士者必憒憒冬烘獘衣菲食髙巾破履人望之知爲道學君子也淸班要路莫不如此然密而察之則殊有大不然者然後信仲固之言不爲過蓋師憲當國獨握大柄惟恐有分其埶者故專用此一等人列之要路名爲尊崇道學其實幸其不才憒憒不致掣其肘耳以致萬事不理喪身亡國仲固之言不幸而中嗚呼尙言之哉

秦九韶

秦九韶字道古秦鳯間人年十八在鄕裏爲義兵首豪宕不羈嘗隨其父守郡父方宴客忽有彈丸出父後眾賓駭愕莫知其由頃加物色乃九韶與一妓狎時亦抵筵此彈之所以來也旣出東南多交豪富性極機巧星音律算術以至營造等事無不精防邇嘗從李梅亭學駢儷詩詞遊戲毬馬弓劍莫不能知性喜奢好大嗜進謀身或以歷學薦於朝得對有奏槁及所述教學大略與吳履齋交尢稔吳有地在湖州西門外地名曾上正當苕水所經入城面埶浩蕩乃以術攫取之遂建堂其上極其宏敞堂中一間橫亙七丈求海栰之奇材爲前楣位置皆自出心匠凡屋兩翚搏風皆以塼爲之堂成七間後爲列屋以處秀姬管制樂度曲皆極精妙用度無算將持鉢於諸大閫會其所養兄之子與其所生親子妾通事泄卽幽其妾絕其飲食而死及使一隸偕此子以行授以毒藥及一劍曰導之無人之境先使仰藥不可則令自裁又不可則擠之於水中其隸僞許而送之所生兄之寓鄂渚者歸告事畢已而寖聞其實隸懼而逃秦並購之於是罄其所蓄自行且求其子及隸將甘心焉語人曰我且賫十萬錢如楊維秋壑所以處我旣至徧謁臺幕洪恕齋勲爲憲起而賀曰比傳令嗣不得其死今君訪求之是傳者妄也可不賀乎秦不爲意久之賈爲宛轉得瓊州行未至怒迓者之不如期取馭卒戮之至郡數月罷歸所攜甚富巳未透渡秦喜色洋洋然旣未有省者則又曰生活皆爲人攬了也時吳履齋在鄞亟往投之吳時將入相使之先行曰當思所處秦復追隨之吳旋得謫賈當國徐摭奏事竄之梅州在梅治政不輟竟殂於梅其始謫梅離家之日大堂前大楣中斷人謂不祥秦亡後其養子復歸與其弟共處焉余嘗聞楊守齋云往守霅川日秦方歸家暑夕與其姬好合於月下適有僕汲水庭下意謂其窺己也翌日遂加以盜名解之郡中且自至白郡就欲黥之楊公頗知其事以其罪不至此遂從杖罪斷遣秦大不平然匿怨相交如故楊知其怨己每闞其亡而往謁焉直至替滿而往別之遂延入曲室堅欲苛畱楊力辭之遂薦湯一杯皆如墨色楊恐甚不飲而歸蓋秦向在廣中多蓄毒藥如所不喜者必遭其毒手其險可知也【陳聖觀】

吳生坐亡

故都向有吳生者專以偏僻之術爲業江湖推爲巨擘居朝天門開大茶肆無賴少年競登其門其後賈師憲在州補以勇爵遂有制屬之稱兵火後忽謝絕妻子翦發爲僧居吳門東禪寺眾寮素與遊者邀之飲酒食肉皆不拒也嘗於寺鄰僦小房爲出入憇息之地一日忽置酒治具盡招平日狎遊諸友大防歌笑竟日酒將闌據坐胡牀命筆作偈跏趺端坐眾皆大笑而呼之則果逝矣豈所謂頓覺者耶

銀瓶娘子籖

太學忠文廟相傳爲嶽武穆王並祠所謂銀瓶娘子者其籖文與天竺一同如門裏心肝卦私試得之必中蓋私試摘卦於中門內故也如飛鴻落羽毛解試得之者必中以鴻中箭則羽毛落

上庠齋牌

上庠齋牌亦有闗系雷宜中爲成均時立三槐市於學前市字似弔字卽時學生三人皆不得其死存心齋立斗魁牌當時十三人遇省旣而徐摭死以斗字止爲十二也篤信齋立徳聚牌時本齋一十四人赴防試僅二人蓋徳字𨿽有十四字而聚字乃取二人之防也

入燕士人

丙子歲春三學歸附士子入燕者共九十九人至至元十五年所存者止一十八人各與路學教授

太學生一十四人文學二人武學二人

趙希榛【蒲城嚴教】

林立義【福州秀教】

趙孟鏐【福州蘇教】

徐武子【溫州溫教】

潘夢桂【明州明教】

黃元輝【福州福教】

吳時森【上虞越教】

陳寅之【福州泉教】

趙又貴【福州處教】

沈唐光【漳州漳教】

許又進【許州建寧教】

林桂發【杭州潤教】

張觀光【婺州婺教】

黃子敏【杭州宣教攺南欽教】

金炎【杭州松江教】

虞廷桂【長興湖教】

陳自立【福州福淸教】

髙選【福州杭教】

賣闕沈官人

昔有賣闕沈官人者本吳興之族專以賣闕爲生饍百餘指或遇到部幹堂之人欲得便家見闕者或指定何路或幹僻闕𨿽部胥掌闕簿者亦不過按圖索駿時方員多闕少動是三五政十年殊不易得必往扣之門外之履常滿彼必先與諧假邀物爲質或立文約然後言某處爲見闕某處減兩政𨿽在官累數政緣上政某人已於何時事故有見親弟若親故見在某處某卹可問而知次政某人見行通理月日補塡歲月不俟終更已常於考功或他所屬投放文書見是吏人某承行可問而知次某人則近於此月某日已行丁憂各詳援親戚鄕人可證者乃各相引指蹤放訪問其的然後能射闕闕已則以所許酬之天下諸州屬縣大小員闕無一不在其目中如指諸掌亦各有小失然時時揭帖實爲覓闕之指南𨿽有費不憚也他人欲效之皆不能逮蓋人之心計各有所長如此

愛水

楞嚴經云因諸愛受染髮起妄思情積不能休生愛水是故眾生心憶珍羞口中水出心憶前人或憐或恨目中淚盈貪求財寶心發愛涎舉體光潤心著行淫男女二根自然流液又曰淫習交接發於相磨

避諱去姓

葉亦愚之右丞相也李澌泉班通書題銜雲門生中奉大夫福建道宣慰使班蓋徑去自己之姓以避其名其茍賤不足道如此澌泉在前朝爲省元爲從官爲督府參謀所守如此宋安得不亡

貢獅子

近有貢獅子者首虎身如狗靑黑色官中以爲不所畫者疑非眞其入貢之使遂牽至虎牢之側虎見之皆俯首帖耳不敢動獅子遂溺於虎之首虎亦莫敢動也以此知爲眞獅子焉唐閻立本畫文殊所騎者及世俗所裝戲者爲何物豈所貢者乃獅子之常而佛所騎者爲獅子之異品邪又云獅子極多力十餘人挽之始能動【伯機坐中聞杜郎中云】

倭人居處

倭人所居悉以其國所產新羅松爲之卽今之羅木也色白而香仰塵地板皆是也復塗以香入其室則芬郁異常倭婦人體絕臭乃以香膏之每聚浴於水下體無所避止以艸系其勢以爲禮番船至四明與娼婦合凡終始能竟夕事至其暢悅則大呼如猱或惡其然則以木槌扣其脛乃止然下體𨿽暑月亦服至數重其衣大袖而短不用帶食則共置一器聚則團食以竹作折折取之鞵則無跟如羅漢所著者或用木或以細蒲爲之所衣皆布有極細者得中國綾絹則珍之其地乃絕無香尢以爲貴其聚扇用倭爲之以雕木爲骨作金銀花艸爲飾或作不肖之畫於其上

馬趙致怨

馬華父光祖知髙沙日戍軍叛華父撫諭不從遂藏身後圃亂荷中獲免其家人散走藏匿華父之妻則匿於都吏之家遂爲所污趙信國自維提兵至郡討叛令王克仁入城撫諭遂誅首謀者百餘人趙遂系吏者以麻絙漬之以油用大竿稱於通衢而燃之華父慚怒以趙爲彰其家醜遂搆大怨其後華父開江閫遂辟王容之子某爲溧水令俾覘趙過將甘心焉趙公知之遂首以外執政一削舉之且爲宛轉料理攺秩馬知其故遂劾去之其後建淸溪諸賢祠凡仕於江淮者皆在祀列獨信國之父忠肅公方不得預焉

南丹婚嫁

周子功雲南丹州男女之未婚嫁者於每歲七月聚於州主之防鋪大毯於地女衣靑花大袖用靑絹蓋頭手執小靑蓋男子擁髻皂衣皂防各分朋而立旣而左右隊長各以男女一人推僕於毯男女相抱持以口相呵謂之聽气合者卽爲正偶或不合則別擇一人配之蓋必如是而後成婚否則論以姦罪也

相憐艸

又云彼之山中產相憐艸媚藥也或有所矚密以艸少許擲之艸心著其身不脫彼必將從而不捨嘗得試輒驗後爲徐有功取去

石洞雷火

費潔堂伯恭云重慶受圍之際城外一山極崄絕有洞洞口僅容一人而其間可受數百人於是眾競趨之復以土石窒其穴時方初夏一日忽天雷雨火光穿透洞中飛走不定其間有老者云此必洞中之人有雷霆死者遂取諸人之巾以竹各懸之洞外忽覩雷神於內取一巾而去眾遂擁失巾之人出之洞外卽有神物挾之而去至百餘步外僕於田中其人如癡似醉莫知所以然及雷雨息復往洞中問之但見山崩壞洞中之人皆被壓死無一人得免禍者惟此失巾人獲存耳

按摩女子

馬八二國進貢二人皆女子黑如昆侖其陰中如火或有元气不足者與之一接則有大益於人又有二人能按摩百疾不勞藥餌或有心腹之疾則以藥少許塗兩掌心則昏如醉凡一晝夜始醒皆異聞也或謂此數人至前途因不服水土皆殂

張老防禦沈壵

杭醫老張防禦向爲謝太后殿醫官革命後猶出入楊駙馬家言語好異人目爲張風子然其人尙義介靖不徇流俗其家影堂之上作小閣奉理宗及太后神禦位牌奉之惟謹以終其身焉可謂不忘本者矣楊府九位有掠屋賤人沈壵者居長生老人橋每至楊和王忌辰必設位書恩主楊和王供事惟謹人問其故則云某家在世皆衣食其家今其位𨿽淩替然不敢忘此亦小人知義者今世號爲士大夫者隨世上下自以爲巧而得計視此眞可媿矣

蔡陳市舶

永嘉有蔡起莘嘗爲海上市舶徳祐之末朝廷嘗令本處部集舟檝以爲防招之用其處有張曾二者頗健蔡委以爲部轄旣而本州防檢所部船有違闕卽欲置張於極刑蔡力爲祈禱事從減明年張宣使部舟欲入廣又以張不能應辦欲從軍法施行蔡又祈免之遂命部舟入廣以贖罪未幾厓山之敗張盡有舟中所遺而歸覲驟至貴顯蔡旣歸溫遂遭北軍所擄家遂破焉因挈家欲入杭謁親故道由張家浜偶懷張曾二部轄者居此今不知何如漫扣之酒家云此處止有張相公耳因同酒家往謁之張見蔡卽下拜稱爲恩府延之入中堂命兒女妻妾羅拜白曰我非此官人無今日矣遂爲造宅置田造酒營運遂成富人張卽今宣慰也名瑄同時繼蔡爲市舶者姓陳名壁天臺人有方元者世居上海謹徒也因事至官陳遂槌折方手足棄之於沙岸後醫治復全革世後隸張萬下爲頭目因部糧船往泉南至臺境值大風不行遂泊舟山下因取薪水登岸望數里外有聚屋扣之土人則云前上海陳市舶家也方生意疑爲向所見殺者卽攜酒往訪之陳出迎已忘其爲人扣所從來方以阻風告陳遂置酒酒半酣方笑曰市舶還記某否某卽向遭折手足方元也陳方愕然遜謝三鼓後方哨百人秉炬挾刃而來陳氏一家皆不得免焉此二事一爲報恩一爲復怨皆得之於天

鐵蛆

鮮於伯機云向聞其乃翁云北方有古寺寺中有大鐵鍋可作數百人食一夕忽有聲如牛吼曉而視之已破矣於鐵竅中有虫色皆紅凡數百枚猶有蠕動者鐵中生虫亦前所未聞也

捕貍法

捕貍之法必用煙薰其穴卻於別處開穴張罝捕如拾芥然貍性至靈每於穴中疊土作臺以處且可障煙夏月則於臺下避暑可謂巧矣而捕者又必窮其臺之所之而後止可謂不仁也

蘭亭兩俁

山陰之亭其扁乃靖康中箕山王俁書壬辰歲全楚卿捨天章寺旁庵田三十畝爲蘭亭書院其扁乃廉訪分司王俁書之二百年間同姓同名可謂異矣

洪起畏守京口

洪起畏知京口日乃北軍入境之初嘗大書揭榜四境曰家在臨安職守京口北騎來有死不走其後舉郡以降或爲人攺其末句云不降則走【衞山齋】

張世傑忠死

張世傑之戰海上也嘗與祥興之主約曰萬一事不可爲則老臣必死於戰有沈香一株重千餘兩是時當焚此香爲驗或香煙及禦舟可卽遣援兵或不然宜速爲之所無墮其計中也及厓山之敗張儼然立船首焚香拜天曰臣死罪無以報國不能翊運輔主惟天鑑之尙有將佐三十餘人亦立其後如此者凡一晝夜從者亦聳立不少動旣而北軍擁至篙師亦皆以小舟逃去風起浪湧舟遂沈溺者甚眾其部曲有張霸都統者遂收其遺貲放舟回至永嘉海洋中與之招魂作佛事時周文英者一舟正泊對港遠見旗船遣人覘之則知爲將軍也遂輕舟往見之甚懽因謂張曰二王旣死吾儕無主放浪海中與盜賊何異意欲與之投拜也張素知其人中險漫爾應之次日張欲置酒招周將乘間圖之適有人往報於周周亟殺一人拂明亟遣以半體送之曰昨見相公回馬適踠足今已烹之敢屈相公一醉張不虞其機已露乃曰今日本欲相招乃爲君所先當卽往就邀以歸也至則周殺張於坐中因撫其部曲張軍頭目競獻子女玉帛周盡卻之令各自收拾同往廣中梁相公處投拜止畱張世傑所愛二內人皆絕色也二人常持家事盡知世傑所有寶玩及供軍金帛旣約日進發則凡張軍諸舟各差守把不許一人登岸凡數十船金寶悉捲而有之旣約日進復以世傑節度使印以爲根腳授廣州宣慰使及其還江南也異世隨二王官屬貴璫幕士競往投之附其舟以歸周皆爲料理舟檝及舟發至海中乃盡殺之掩有數家之財焉時毛文豹爲士人處梁相公之館備知其事故告發焉

許夫人

周文英之父名彥榮守節死於毘陵昔在閩廣時有許夫人者聚兵立山寨甚盛周每至其寨往來許悅之因嫁焉遂辟諸山寨最後至一寨遇伏前值水坎周躍馬過之許馬弱墮坎遂爲所烹周遂據其所有云【李聲伯】

孕婦雙胎

安吉縣村落間有孕婦日饁其夫於田間每取道自叢祠之側以往祠前有野人以卜爲業日見其往因扣之情寖洽一日婦過之卜者招之曰今日作餛飩可來共食婦人就之同入廟中一僻靜處笑曰汝腹甚大必雙生子也婦曰汝何從知之曰可伸舌出看可驗男女婦卽吐舌爲其人以物鉤之遂不可作聲遂刳其腹果有孿子因分其屍烹以祀神且以孿子炙作臘爲鳴童預報之神至晚婦家尋覓不見偶有村翁云其每日與卜者有往來之迹疑其爲姦遂入廟捕之悉得其屍並獲其人解之縣中蓋左道者以雙子胎爲靈單乃所不及也【壬辰之冬】

屠節避諱

省吏屠節嘗出知道州太守省札其本房書史以避賈相之名遂書作某人知舂陵州事賈見之大怒批出云二名不偏諱臨文不諱皆見於禮經今屠節乃敢擅攺州名可見大無忌憚使不覺察豈不相陷決欲黜之後以諸省吏羅拜懇告遂從編置卽存博之【闕】也

回人送炭

牟獻之巘存齋之子舊爲浙東憲嘗有謝人送炭一聯云翻手可覆手曲身成直身

趙孟臺評

趙孟因誘買王壽妾楚【闕】遂爲曾淵子所論一聯云喬妾之歸承嗣著主衣周顗之事【闕】殆非人

金鉤相士

文時學昔爲祕書郎日有金鉤相士朝省防日擠於防吏輩入省中徧閱諸館職繼而扣之云左偏坐二人一月皆當補外【潘墀王世傑】末坐一少年最不佳官𨿽極穹然當受極刑扣其何以知之云頂有拳發此受刑之相也凡人具此相無得免者蓋文宋瑞時爲正字居末坐也未幾潘王果出而宋瑞之事乃驗於兩紀之後可謂神矣又嘗見宋瑞自云平生凡十餘次夢中見髑髏滿前後無數此何祥也然則異時之事豈偶然哉【本心翁癸巳六月】

十干紀節

或云上已當作十干之已蓋古人用日例以十干如上辛上戊之無用支者首午尾卯則上旬無已矣故王季夷嵎上已詞雲曲水湔裙三月二此其正也

文山書爲北人所重

平江趙升卿之侄總管號中山者云近有親朋過河間府因憇道傍燒餅主人延入其家內有小低閣壁貼四詩乃文宋瑞筆也漫云此字寫得也好以兩貫鈔換兩幅與我如何主人笑曰此吾家傳寶也𨿽一錠鈔一幅亦不可博咱們祖上亦是宋氏流落在此趙家三百年天下只有這一个官人豈可輕易把與人邪文丞相前年過此與我寫的眞是寶物也斯人朴直可敬如此所謂公論在野人也【癸巳九月】

至元甲午節气之巧三十一年

正月初一日壬午立春二月初二日癸未驚蟄三月初三日癸丑淸明四月初四日甲申立夏五月初五日甲寅芒種六月初六日乙酉小暑七月初七日乙卯立秋八月初八日乙酉白露九月初九日丙辰寒露【系亥正初刻至初八日至有四刻日之遲】

十月初十日丙戌立冬十一月十一日丁巳大雪十二月十二日丁亥小寒

夷考百年以來

正月一日立春

二月二日驚蟄

三月三日淸明

四月四日立夏

五月五日芒種

六月六日小暑

七月七日立秋

八月八日白露

九月九日寒露

十月十日立冬

十一月十一日大雪十二月十二日小寒

余見未如此者亦一奇事也

香鑪峯桐柏山

越上有香鑪峯唐徳宗時有告於朝者言此山有天子气於是遣使鑿其山理宗髙祖周元肅王向祗投於河南死焉其子楚王遂挾父母遺骨以歸越葬於香鑪峯下於是前說驗焉又杭之仁和縣有桐柏山宣和中蔡京嘗葬其父於臨平及京敗或謂此爲駱駝飲海埶遂行下本路遣匠者鑿破之有金雞自石中飛出竟渡浙江其地至今有開鑿之徑知地理者謂猶出帶血天子而後濟王實生其地【趙節山】

失誥碎帶

丙寅冬嗣榮王拜福王之命賈禦醫將上命部押儀物過越及至邸第則遺忘誥命及新鑄之印人皆以爲不祥賈師憲景定庚申自江上凱旋歸朝遂拜少師賜玉帶及入朝之日馬蹶而墜碎其帶焉人人皆知爲不祥

吳氏鳥卵

吳子明居杭之橫塘晚年閒步水濱忽見泥中一物蠕動疑爲虵細視之乃一鳥卵大可如拳心異之遂取歸寘之聖堂淨水盂中旋卽漲大忽發大聲穿屋而出或以爲龍卵云然吳竟以此驚悸成疾而殂

魯港風禍

或謂賈平章魯港之師嘗與北軍議定歲幣講解約於來日各退師一捨以示信旣而西風大作北軍之退西者旗幟皆東指南軍都撥發孫虎臣意以爲北軍順風進師遂倉忙告急於賈賈以爲北軍失信而相紿遂鳴鑼退師及知其悞則軍潰已不可止矣是南軍旣退之後越一宿而北軍始進蓋以此也鳴呼天乎

慈憲生吉兆

慈憲全夫人之生也其父全翁大節忽門外有大虵蟠繞一大樹間細而視之則其虵有兩小角方以爲異將入呼兒侄輩逐之則報以得女而虵不復見矣福王妻柔懿李夫人之生也忽大雷雨有龍入其室而夫人生焉

徳祐二子名

福王長子小字祐孫【庚子生卽不育】次日黃氏所生小字徳卽紹陵也蓋取並立人二字後乃應徳祐之號異哉

紹陵初誕

紹陵之在孕也以其母賤遂服墜胎之藥旣而生子手足皆軟弱至七歲始能言黃氏徳淸人乃李夫人從嫁名定喜後封隆國育聖夫人

寧宗不慧

或謂寧宗不慧而訥於言每北使入見或陰以宦者代答

衢吏徐信

衢之常山有道院三月三日上眞誕辰道侶雲集吏魁徐信主此防有一道人得如意袋三寄畱徐家約以四月八日合防復至以取且贈以詩云一方眼目共推尊禍福無門卻有門夜半或傳人一語明朝推背受皇恩徐大刻之石及期道人不至未幾詹峒作梗諉其罪於徐夜半省札下竟伏極刑【陸大匹時爲龍遊宰親言之】

徵日本

至大十八年大軍徵日本船軍已至竹島與其太宰府甚邇方號令翌日分路以入夜半忽大風暴作諸船皆擊撞而碎四千餘舟所存二百而已全軍十五萬人歸者不能五之一凡棄糧五十萬石衣甲器械稱是是夕之風木大數圍者皆拔或中折蓋天意也【李順文爲令史目擊而言】

束手無措

束元嘉知嘉陵【泰州】禁醋甚嚴有大書於郡門曰束手無措

蜘蛛珠

古及之在福建省時有村落小民家一婦人以織麻爲業每夜漚麻於大水盎中忽一日視之盎中水涸矣視之初無鏬漏凡數夕皆然怪其異至夜俟之夜過半果有一物來徑入盎中飲水其身通明如月光炤滿室婦細視之乃一白蜘蛛耳其大如五斗栲栳其婦遂急以大雞籠罩之割其腹內得一珠如彈丸大照明一室是夕地分軍士皆見其家有火光燭天疑爲有火翌日遂往扣其婦人以爲無有軍人之者以言誘之終不能隱遂出示之其卒脇以威以十五千得之旣而千戶知其事復殺卒以取之如此轉數手亦殺數人最後歸之古遂以所得福王玉枕並進之遂得江浙省平章聞內府一珠向以數千錠得之於海賈方之此珠不及其半蓋絕代之寶也

佛蓮家貲

泉南有巨賈南蕃回回佛蓮者蒲氏之壻也其家富甚凡發海舶八十艘癸巳歲殂女少無子官沒其家貲見在珍珠一百三十石他物稱是省中有榜許人告首隱寄債負等

聖鐵

有所謂聖鐵者凡人佩之刀兵皆不能入嘗以羊試之良驗又謂此鐵佩之刀兵所至則鐵隨應之終不可入又云此鐵大者僅如豆破肉入之身中或遇刀兵則此鐵隨以應之更不可入未知孰是聞張眼子有之

華嶽阿房基

王國用僉省云五嶽惟華嶽極峻直上四十五里遇無路處皆挽鐵絙以上有西嶽廟在山頂望黃河一衣帶水耳所謂龍池者僅方丈龍在則水深黑龍不在則淸見底山有郭仙姑者年二百六七十歲矣曾事陳希夷又常隨呂公遊於世又云阿房宮基址尙存前殿縱廣各數里可容萬人其大可知

釘官石

又云釘官石在長安城中色靑黑其堅如鐵凡新進士求仕者以大釘釘之如釘徑入則速得美官否則齟齬不能入入亦不能快利也石上之釘皆滿

張氏銀窖

張府主奉位酒庫屋其左則古平章之居一日古欲展地丈餘主奉者不獲已與之彼方毀舊垣再築於舊基得烏銀數十大笏皆奄有之蓋張氏之宿藏也

豬禍

至元癸巳十二月內村落間忽僞傳官司不許養豬於是所有悉屠而售之其價極廉不知何祥也

張松

世俗命彊記者曰張松按蜀紀劉禪紀注楊修以所撰兵書示張松飲宴間一看便暗誦之卽此也

桃符獲罪

鹽官縣學教諭黃謙之永嘉人甲午歲題桃符云宜入新年怎生呵百事大吉那般者爲人告之官遂罷去

龍蚌

老學庵筆記言壽春縣灘上有一蚌其中有龍蟠之迹以爲絕異余嘗於楊氏勤有堂見其亦此疑卽壽春之物旣而鄰邸有六家有客人持一蚌殻求售其中儼然一蛇身累累貫珠乃知天壤之間毎有奇事

透光鏡

透光鏡其理有不可明者前輩傳記僅有沈存中筆談及之然其說亦穿鑿余在昔未始識之初見鮮於伯機一枚後見霍淸夫家二枚最後見胡存齋者尢奇凡對日暎之背上之花盡在影中纎悉畢具可謂神矣麻知幾嘗賦此詩得名余嘗以他鏡視之或有見半身者或不分明難得全體見者太平廣記第二百三十卷

內載有侯王授王度神鏡承日照之則背上文盡入影內纎悉無失然則古亦罕見也

菖蒲子

菖蒲花結子老收之至梅月用米飲同子嚼碎噴在大炭上則自然生苗極細可愛然止是虎須耳昌化有此苗【章愛山】

死馬殺人

凡驢馬之自斃者食之皆能殺人不特生丁瘡而已豈特食之凡剝驢馬亦不可近其气薰人亦能致病不可不謹也今所賣鹿脯多用死馬肉爲之不可不知

哇銅器

徐子方嘗得哇國一銅器箕徑約四寸從約三寸其中有梁如斗梁上坐國主國後二像一人侍側極其醜惡如優人之其側有兩人首殊不知爲何所用也

黑漆船

趙梅石孟防性侈靡而深崄其家有沈香連三暖閣窻戶皆鏤花其下替抜亦鏤花者下用抽替打篆香於內香霧紛郁終日不絕前後皆施錦簾他物稱之後聞獻之福邸云後爲都大坑冶又造黑漆大坐船船中蝗板皆用香楠鏤花其下焚沈腦如前閣子之制呂師防親見之遂號孟防爲黑漆船後餓死於燕京【存齋】

周彌陀入冥

湖州貴涇坊有周彌陀者其人手中有彌陀印故得名爲人善良且孝忽以病殂以心腹未寒未敢殮越二日復蘇曰此番得生皆陳尙書之力因言至一官府囚徒甚眾仰觀據案者卽陳本齋尙書也【存字體仁】見謂曰汝吾賃戶也何緣至此檢大簿曰此人極孝且所追同姓名可令發回蹶然而蘇好事者𨿽能言未之信也未幾廉訪分司嶭特穆爾自嘉興至霅因扣左右曰前宋有馬裕齋陳本齋否眾曰然因言在嘉興時一書吏暴死一夕方蘇因言入冥有二冥官以簿參照誤而遣回吏語之曰此善惡判官也惡判官乃馬裕齋善判官乃陳本齋耳乃與周彌陀之事正相合亦可怪【衢按裕齋名光祖】

馬相漂棺

饒州樂平縣中有某人者元執役於馬相府後以病死入防見中坐者乃馬相公也其人舉首叩頭以求救旣而以悞追放還方出馬卽呼語之曰汝回人間可與吾兒言我屋已漏損一角宜亟修之可憐兒子讀書將來有用處旣蘇遂往馬府告之然所居之第初無損漏之事越明年山中發洪水馬相之墓適當其衝遂爲大水漂其棺隨流而去莫知所之至四十里之外爲枯槎挽定適渡子見之訝其棺華大疑非常人者卽舉渡船中載之以歸旣而馬府物色得之給賞取回攺葬焉此事陳無逸在婺源爲山長時見張伯大家言之甚詳伯大丞相之妹壻也

伯宣被盜

劉伯宣爲宣慰司同知去官日泊北闗外兪椀盞家之別室一夕爲偸兒盜去銀匙筯兩副及毛衫布海靑共三件次日幾無可著之衣其家卽欲經官捕盜伯宣不許因自於門首語其鄰曰此輩但知爲盜而不知吾乃窮官人也所有之物不過如此萬一見獲遂壞此生銀匙筯入其手亦不願得但衣服頗覺相妨仍見還可也幸相體此意人皆笑其迂越再宿忽得一簏於屋後空地視之毛衫布衣皆在焉劉公一言信及穿窬非一日之積也【白廷玉】

李性學

李性學之爲吾教也有詩雲天下今無讀書者世間惟有作詩人其後得罪於巨室故遭完顏禦史之怒杖幾及身閻子靜援之而免於是怒之者有墻壁之文醜詆有云掛腐鼠於書齋之內謂辟蠅營避飛蚊於錦被之間有如縮喫帶糠糙米粥啜無鹽淡菜羮貓兒常寶玩於房中虱子任珠懸於衣上又云胗病知心脈之已死自縊有頸痕之尙存先是性學嘗以儷語數範藥莊之惡有云面帶墨香口尙乳臭等語此其報也

夏駕山

吾鄕妙喜謂之杼山謂夏杼嘗巡歷於此故名其西曰夏駕山又有所謂夏王村者皆是也今乃訛夏王爲下黃夏駕爲下夾且名其上曰上夾以成僞焉

渴字無對

衞山齋云凡字皆有對如饑之對飽寒之對暖悲之對歡之是也獨有渴字無不渴一字對之此𨿽戲言亦似有理又云向見鄕先生言闗雎后妃之徳注家皆指後爲太姒非也蓋後卽君耳妃乃夫人以夫人爲後乃自秦始耳

觀堂二石

徐子方云向到故內觀堂有黑漆廚內龕二石髙數尺其一有南斗六星隱起石上刻金書南極呈祥其一有北斗七星亦隱起而色白刻曰北斗降瑞及再至杭則觀堂已化爲佛寺此石莫知所在矣

董儀父論易

董儀父鴻嘗云易有聖人之道四焉王輔嗣去三而存一於道闕焉晦庵知其爲非所以本義啟各以卜筮言之然𨿽知其爲卜筮之道而不知其所以爲卜筮之道不過復以理言之則亦何異乎輔嗣哉

棺蓋懸鏡

今世有大殮而用鏡懸之棺蓋以照屍者往往謂取光明破暗之義按漢書霍光傳光之喪賜東園溫明服防曰東園處祕器以鏡置其中以懸屍上然則其來尙矣

北地賞柳

焦達卿云韃靼地面極寒並無花木艸長不過尺至四月方靑至八月爲雪虐矣僅有一處混堂得四時陽气和暖能種柳一株土人以爲異卉春時競至觀之

光祿寺禦醴

達卿嘗爲光祿寺令史掌醴事云炊米之器皆以溫石爲大釜【溫石卽菜石】甑以白檀香甕盎之皆銀爲之極其侈靡前代之所無也車駕毎親幸焉所掌必以大頭目外廷丞不足道也

姦僧僞夢

安吉縣朱實夫馬相碧梧之壻也有溫生者因朱而登馬相之門近復無聊遂依白雲宗賢僧錄者無以媚之乃創爲一說云曩聞碧梧與之言云向在相位日度宗宣諭云朕嘗夢一聖僧來謁從朕借大內之地爲卓錫之所朕嘗許之是何祥也馬𨿽知爲不祥而不敢對今白雲寺所造般寺卽昔之寢殿也則知事皆前定於是其徒遂以此說載之於寺碑以神其事嗚呼使當時果有此夢方賈平章當國安得獨語馬公使馬公果聞此語安得不使子侄親友知之且獨語門吏耶可見小人之無忌憚如此余恐後人不知而輕信故不得不爲之辯【金一之蓀壁云】

沈香聖像

杭西湖延祥觀四聖小像並從人共二十身皆蠟沈香凡數百兩卽韋太后北巡狩歸日所雕皆飾之以大珠及楊髠據觀爲寺盡取之爲笠珠及香餅可嘆也【杜秋泉】

西湖好處

江西有張秀才者未始至杭胡存齋攜之而來一日泛湖問之曰西湖好否曰甚好曰何謂好曰靑山四圍中涵綠水金碧樓臺相間全似著色山水獨東偏無山乃有鱗鱗萬瓦屋宇充滿此天生地設好處也此語𨿽麄俗然能道西湖面目形埶爲可喜也

石庭苔梅

宜興縣之西地名石庭其地十餘里皆古梅苔蘚蒼翠宛如虯龍皆數百年物也有小梅僅半寸許叢生苔間然著花極晚詢之土人云梅之早者皆嫩樹故得春最早樹老則得春漸遲亦猶人之气血衰旺老少之異也此說前所未聞梅間有小溪流水橫貫交午橋下多小石圓淨可愛時有產花鳥及人物者近世以來則有騎而笠者蓋天地之气亦隨時而賦形尢可異也

陳諤搗油

陳諤字古直號埜水嘗爲越學正滿替往婺之廉司取解由歸途偶憇山家有長髯野叟方搗桕子作油見客至遂少輟相問勞曰君亦儒者邪持杯茶飲之遂問今將何往陳對以學正滿替欲倒解由別注他缺髯叟忽作色而起曰子自倒解由我自搗桕油遂操杵臼不復再交一談陳異而詢於鄰人云此傅秀才隱者也惡君言進取事故耳陳心甚愧之因賦詩云忽遇深山避世翁居然沮溺古人風老來一出爲身計不滿先生一笑中

襄鄂百詠

又云向在鄂渚正值己未透渡之變至辛酉閏十一月二十一日解圍嘗作鄂渚百詠以記一時之事多歸功於賈老中間有一首云久戍蕃兵已念家將軍何不奏胡家今朝忽報嚴圍解白雪紛紛亦散花賈見散花之語大怒捕陳甚急陳窘甚求救於趙晦巖晦巖爲解釋乃免

打聚

闤闠瓦市專有不逞之徒以掀打衣食戶爲事縱告官治之其禍益甚五奴輩苦之切視其所溺何妓於是假金以償其直然後許以嫁之且俾少俟課錢足日取去然所逋故爾悠悠使延引歲月而不肖子陰墮其計中反爲外防𨿽欲少逞故智不可得矣其名曰打聚

家之巽三賢詩

家志行嘗和三賢堂詩云孤峯落魄一詩人白傅何曾號直臣較似眉山敢同傳並祠浙水恐誣神人非倫擬終非偶論貴平和不貴新爭似獨尊元祐學髙堂正笏更垂紳又誰稱三老作三山【方回曾以香山眉山孤山爲三山也】夫子寧居季孟間駱廏侍人多媿色鼈頭處士爲攀辭章小技應間事節義千年眞大閒何似眉山專一壑九京賢聖盡歡顏𨿽然志行尊坡翁是也貶二賢無乃過乎何不反觀自己爲徳政碑以媚楊髠受僧賂以作寺記義方之訓可笑由徑之歡不慙柰何

四聖水燈

西湖四聖觀前毎至昏後有一燈浮水上其色靑紅自施食亭南至西陵橋復回風雨中光愈盛月明則稍淡雷電之時則與電爭光閃爍餘一之所居在積慶山巓毎夕觀之無少差凡看二十餘年矣

大辟登科

南康劉以仁嘗手殺其叔裏族買靜不經有司後竟登寶祐癸丑第及官長沙令江古心嘗云糊名考校中諸行百戶何所不有𨿽盜賊大辟亦可登科攺秩云

黃王不辧

浙之東言語黃王不辧自昔而然王克仁居越榮邸近屬也所居嘗獨燬於火於是鄕人呼爲王火燒同時有黃瑰者亦越人嘗爲評事忽遭臺評云其積惡以遭天譴至於獨焚其家鄕人有黃火燒之號蓋誤以王爲黃耳邸報旣行而評事之鄰有李應麟者爲維幕一見大驚知有被火之事亟告假而歸制使李應山憐之饋以官楮二萬及歸則家無患乃知爲誤耳蓋黃無辜而受王之禍而李無望而得二萬之獲殊可笑

押韻語錄

劉后村嘗爲吳恕齋作文集序云近世貴理學而賤詩賦間有篇詠率是語錄講義之押韻者耳

演福新碑

家之巽志行爲演福寺作觀音殿碑所得幾何乃大罵賈相以示髙殊不知其寺常住贍僧田一萬三千畝乃賈相所捨也其碑具銜云前朝奉大夫祕書省挍書郎兼國史編修官實錄院撿討官殊不知此二兼職非卿監不可也意者欲愚庸髠俗眼以爲榮耳碑成打造徧送當路其後官司打勘沒官田土則賈相所捨寺中萬三千畝正在數中省官呼釋髠問之云賈似道旣捨許多田與寺中不知寺中呼之爲何稱曰大檀越也曰寺中亦感激他否曰大眾仰食於此田安得不感激曰旣是如此何乃刻碑毀罵邪髠無以應之以此知公論在人心無間於南北也

喜行古禮

吳中一富家子粗識字而騃然其性僻專喜行古禮辟大堂以祀夫子凡朔朢二丁必大集裏中士人以行禮凡俎豆衣冠之具及祭饌牲酒莫不精腆毎一行禮必有重費不靳也然其人初無識解不過所存如此亦可尙也

龍畏神火

乙未歲五月宜興近湖之地忽有二龍交鬭俱墜於湖其長無際頃刻大風駕水髙丈餘而至卽有火塊大如十間屋者十餘自天而墜二龍隨卽上升蓋天恐其爲禍驅神火逐之使少緩須防則百里之內皆爲巨壑矣余向者舟經徳淸之桃園其稻田皆焦黑凡數十畝遂艤舟問其里人云昨午有大龍自天而墜下隨卽爲地火所燒而飛去蓋龍之所畏者火耳

不葬父妨子

或謂停父母之喪久而不塟者則其子孫毎歲縮小近見錢達可康自修二子之事皆然此其異也【姚子敬云】

多景紅羅頭

張於湖知京口王宣子代之多景樓落成於湖爲大書樓扁公庫送銀二百兩爲潤筆於湖卻之但需紅羅百匹於是大宴合樂酒酣於湖賦詞命妓合唱甚懽遂以紅羅百匹犒之

韓平原姓王

王宣子嘗爲太學博士適一婢有孕而不容於內出之女僧之家韓平原之父同鄕與之同朝無子聞王氏有孕婢在外遂明告而納之未幾得男卽平原也

烏銀江防

承平時貴家以鳥銀爲江防殻外具細紋而色似眞每宴集則以此防柱以供客可謂富貴之極也【胡存齋】

金紫銀靑

廣西諸洞產生金洞丁皆能淘取其碎粒如蚯蚓泥大者如甜子故世名子金其碎者如麥片則名麩皮金金色深紫比之尋常金色復加二等此金之絕品也銀之品有紋如羅甲者有松紋者有中窪而郭髙者皆爲精銀其絕品則色靑故官品有金紫銀靑之目蓋金至於紫銀至於靑爲絕品也【張敬堂】

烏賊得名

世號墨魚爲烏賊何爲獨得賊名蓋其腹中之墨可寫僞契劵宛然如新過半年則淡然如無字故狡者專以此爲騙詐之謀故諡曰賊云

天雨豆米

至元丙申三月十八日永嘉天雨黑米粒小而多飯可食【陳本齋云】泉州雨紅豆亦可爲飯其色如丹砂前未見也【徐容齋云】乙未歲江西歉甚時天亦雨米貧者得濟富家所雨則雪也此又異甚【胡存齋云】

朱宣慰詩

日觀僧子溫善作墨蒲萄時書詩文句於上或有可喜者嘗在朱宣慰家作畫訖遂寫一詩在上云昔有朱買臣今有朱宣慰兩个擔柴夫並皆金紫貴朱老欣然曰朱淸果是賣蘆柴出身和尙說得我著遂饋贐資五錠酬之

杏仁有毒

松雪云杏仁有大毒須煮令極熟中心無白爲度方可食用生則能殺人凡煮杏仁汁飲犬貓立死

章宗效徽宗

金章宗之母乃徽宗某公主之女也故章宗凡嗜好書札悉效宣和字畫尢爲逼眞金國之典章文物惟明昌爲盛

茯苓益松

凡所砍大松根下枯而紅潤者其下必有茯苓蓋得茯苓所養故耳人能服餌豈無奇功

虎引彪渡水

諺云虎生三子必有一彪彪最獷惡能食虎子也今聞獵人云凡虎將三子渡水慮先往則子爲彪所食則必先負彪以往彼岸旣而挈一子次至則復挈彪以還還則又挈一子往焉最後始挈彪以去蓋極意闗防惟恐食其子故也

撩

凡撩必用黃蜀葵梗葉新搗方可以撩無則占粘不可以揭如無黃葵則用楊桃藤槿葉野蒲萄皆可但取其不粘也

冬至前造酒

凡造酒令冬至前最佳勝於臘中蓋气未動故也今造鹽菜者亦必於冬至前則可以久畱矣此說極有理【李靜仙】

壬日扡種

芒種後壬日入梅壬日所種花艸𨿽至難活者亦皆活申日亦可

白蠟

江浙之地舊無白蠟十餘年間有道人自淮間帶白蠟虫子來求售狀如小芡實價以升計其法以盆桎樹【防字未詳】樹葉茱茰葉生水傍可扡而活三年成大樹每以芒種前以黃艸布作小囊貯虫子十餘枚徧掛之樹間至五月則每一子中出虫數百細蠛蠓遺白糞於枝梗間此卽白蠟則不復見矣至八月中始剝而取之用沸湯煎之卽成蠟矣【其法如煎黃蠟同】又遺子於樹枝間初甚細至來春則漸大二三月仍收其子如前法防育之或聞細葉冬靑樹亦可用其利甚博與育之利相上下白蠟之價比黃蠟常髙數倍也

癸辛雜識續集卷下﹤子部﹐小說家類﹐雜事之屬﹐癸辛雜識﹥

欽定四庫全書

癸辛雜識別集卷上

宋周密撰

汴梁雜事

羅壽可丙申再遊汴梁書所見梗防汴學曰文學武廟卽昔時太學武學舊址文廟居汴水南面城背河栁堤蓮池尙有璧水遺意太學與首善閣五大字石刻皆蔡京奉勑書先聖之右爲孟左爲顏作一字位置不可曉北方學校皆然先聖先師各有片石鐫宋初名臣所爲贊獨先聖太祖禦制也講堂曰明善蔵書閣曰稽古古碑數種如宋初翰苑題名開封教授題名九經石板堆積如山一行字一行眞字又有大金登科題名女眞進士題名其字漢而不可識司天臺太嵗殿徽宗艸書九曜之殿舊開封府有府尹題名起建隆元年居潤繼而晉王荊王而下皆在焉獨包孝肅公姓名爲人所指指痕甚深樓閣最髙而見存者相國寺資聖閣朝元宮閣登雲樓資聖閣雄麗五檐滴水廬山五百銅羅漢在焉國初曺翰所取者也朝元宮閣卽舊日上淸儲祥宮移至岧嶤半空登雲樓俗呼爲八大王樓又稱譚【一作潭】樓蓋初爲燕王元儼所居後爲巨璫譚積有之其奇峻雄麗皆非東南所有也朝元宮殿前有大石香鼎二制作髙雅聞熙春閣朝元宮有十餘座徽宗毎宴熙春則用此燒香於閣下香煙蟠結凡數里有臨春結綺之意也朝元宮虛皇臺亦上淸移來下有靑石礎二刻畫龍鳯團花極工巧舊時是朱溫椒蘭殿舊物臺上有拜石方廣二丈許光瑩如璧玉四畔刻龍鳯雲霧環繞內畱品字三方素地云是宣政內醮時徽廟立於中林靈素王文則居兩傍也汴之外城周世宗時所築神宗又展拓其髙際天堅壯雄偉南闗外有太祖講武池周美成汴都賦形容盡矣梁王鼓吹臺徽宗龍徳宮舊基尙在開封府衙後有蠟梅一株以爲奇遂創梅花堂北人言河北惟懷孟州號小江南得太行障其後故寒稍殺地暖故有梅且山水淸逺似江南雲南門外有五嶽觀太乙宮嶽帝殿極雄壯華麗宮連跨小樓殿極天下之巧俗呼爲暖障聞汴有大殿九聞【一作間】者五相國太乙景徳五嶽盡雕鏤窮極華侈塑像皆大金時所作絕妙徽宗定鼎碑瘦金書舊皇城內民家因築墻掘地取土忽見碑石穹甚其上雙龍趺昻首甚精工卽痩金碑也四方聞之皆捐金求取其家遂専其利蔡京題額政和定鼎之碑或云九鼎金人未嘗遷亦只在土中或水中耳如資聖閣登雲樓覆壓嵗久今其地低陷甚多曽記佛書言山河大地凡爲城邑宮闕樓觀塔廟亦是緣業深重所致光教寺在汴城東北角俗呼爲上方寺琉璃塔十三層鐡普賢獅子像甚髙大座下有井以銅波斯蓋之泉味甘謂通海潮旁有五百羅漢殿又云五百菩薩像皆是漆胎裝麗金碧窮極精好普賢洞記石碑甚雅金皇統四年四月一日奉議大夫行臺吏部郎中飛騎尉施宜生撰並書所謂方人者也後爲金相字步驟東坡寺入門先經蔵殿蔵殿極工巧四隅不動其中運轉經卷無倫次皆唐人書也極精妙太廟街近城有古觀音寺北齊施主姓名碑佛殿開寶皇后命孫徳元畫西方淨土極奇古精妙僅存半壁僧崇化大師爲之讚書亦有法相國寺佛殿後壁有咸平四年翰林髙待詔畫大天王尢雄偉殿外有石刻東坡題名云蘓子瞻子由孫子發秦少防同來觀晉卿墨竹申先生亦來元祐三年八月五日老申一百一嵗又片石刻坡翁艸書哨徧石色皆如玊寶相寺俗呼爲大佛寺有五百羅漢塑像甚奇古又噀水石龍鐫刻甚精皆故宮物也

蟛餛飩

軒渠錄載有人以糟蟹饊子同薦酒者或笑曰只是家中沒物事然此二味作一處怎生喫眾以爲笑近漵浦富家楊氏嘗宴客作蟛餛飩眞可作對也

包宏齋桃符

包宏齋恢致仕後歸作園於南城題桃符云日短暫居猶旅捨夜長宜就作祠堂年八十七薨

南風損藕

近聞亭臯蕩戶云毎嵗夏月南風少則好藕曬荷葉遇雨所著處皆成黑防蔵荷葉則須宻室見風則蛀損不堪用矣

燈檠去虫

桃樹生小虫滿枝黑如蟻俗名砑虫𨿽用桐油灑之亦不盡去其法乃用多年竹燈檠掛壁間者掛之間則紛紛然墜下此物理有不可曉者戴祖禹得之老圃云

魚苖

江州等處水濱產魚苖地主至於夏皆取之出售以此爲利販子輳集多至建昌次至福建衢婺其法作竹器似桶以竹絲爲之內糊以漆紙貯魚種於中細鍼芒戢戢莫知其數著水不多但陸路而行毎遇陂塘必汲新水日換數度別有小籃制度如前加其上以盛養魚之具又有口圓底尖如罩籬之狀覆之以布納器中去其水之盈者以小椀又擇其稍大而黒鱗者則去之不去則傷其眾故去之終日奔馳夜亦不得息或欲少憩則専以一人時加動搖蓋水不定則魚洋洋然無異江湖反是則水定魚死亦可謂勤矣至家用大布兜於廣水中以竹掛其四角布之四邊出水面尺餘盡縱苖魚於布兜中其魚苖時見風波防動則爲陣順水旋轉而防戲焉養之一月半月不覺漸大而貨之或曰初養之際以油炒糠飼之後並不育子

同裏虎

近嵗平江虎丘有虎十餘據之同裏葉氏墓捨在焉其一大享堂虎専爲食息之地凡人獸之骨交借於地蛇骨亦有之聞虎之饑則兼果實皆啖不特獸也其堂下大泥潭虎飽則展轉於中傍居之人熟窺之凡食男子必自埶起婦人必自乳起獨不食婦人之陰或有遇之者當作埶與之敵而旋退引至曲路卽可避去蓋虎不行曲路故也

陶裴雙縊

丙申嵗九月九日紀家橋河北茶肆陶氏女與裴叔詠第六子合著衣裳投雙繯於梁間且先設二神位仍題自己及此婦姓名炷香然燭酒果羮飯燭然未及寸而殂矣嘗記淳熙間王氏子與陶女名師兒共溺西湖有人作長橋月短橋月正其事也至載之周平園日記何前後盛情之事皆生於陶氏門中邪近至元二十七年大水湖州府儀鳯橋下有新生死小兒棄於水中者兩首四臂四足面相向抱持胸脇相連一男一女丐者取以示人而乞錢疑皆此輩所幻也怪哉

因庸堂

謝府有因庸堂穆陵禦書二字蓋出崧髙之詩云因是謝人以作爾庸注云謝乃周之南國也此詩美宣王能建國褎賞申伯於此取義固佳然於兩句中各取一字亦太穿鑿矣

徳壽買市

隆興間徳壽宮與六宮並於中瓦相對令修內司染坊設著位觀孝宗冬月正月孟享回且就看燈買市簾前堆垜見錢數萬貫宣押市食歌叫直一貫者犒之二貫時尙有京師流寓經紀人如李婆婆魚羮南瓦張家圓子之

天狗墜

丙申十一月十七日冬至是夜三鼓有大聲如發火炮震動可畏雞犬皆鳴次日金一山自山中來雲山中之聲尢可畏雉皆鳴或雲天狗墜故也

丁酉異星

丁酉正月初二日乙丑夜二鼓天井巷張家金銀鋪遺漏是夕天中有如雲气赤色其大如箕而防長或謂其大星余目昬視之不見疑此雲气爲火气所爍而然凝然不動殊爲可異不知何物也

彗星攺元

是歳二月忽有傳夜後西北角有星光芒曳尾者余不之信數夕起觀皆無所見一夕於西邊見大星光芒正在胃昴間然考之則太白耳益疑小人妄傳繼而有自吳來者云船中見之甚的景定彗星而尾短僅數尺耳余終未之信也及三月十七日詔書到杭攺元大徳有云星芒示變天象儆予始信前者爲信然也

和劑藥局

和劑恵民藥局當時制藥有官監造有官監門又有官藥成分之內外凡七十局出售則又各有監官皆以選人經任者爲之謂之京局官皆爲異時朝士之儲悉屬之太府寺其藥價比之時直損三之一毎嵗糜戶部緡錢數十萬朝廷舉以償之祖宗初制可謂仁矣然出百端往往爲諸吏藥生盜竊至以樟腦易片腦臺附易川附囊橐爲姦朝廷莫之知亦不能革也凡一劑成則又皆爲朝士及有力者所得所謂恵民者原未嘗分毫及民也獨暑藥臘藥分賜大臣及邊帥者𨿽禦藥其實劑局爲之稍精致若至寶丹紫雪膏之固非人間所可辦也夫和劑局方乃當時精集諸家名方凡經幾名醫之手至提領以從官內臣參校可謂精矣然其間差訛者亦自不少且以牛黃淸心丸一方言之凡用藥二十九味其間藥味寒訛雜殊不可曉嘗見一名醫云此方止是前八味至蒲黃而止自幹山藥以後凡二十一味乃補虛門中山芋丸當時不知緣何誤寫在此方之後因循不曽攺正余因其說而攷之信然凡此之必多有之信乎誤注本艸非細故也

天民賞雪

天民字無懷後爲僧名義銛字朴翁其後返初服居西湖上一時所交皆勝士有二侍姬一曰如夢一曰如幻一日天大雪方擁鑪煎茶忽有皁衣者闖戶將大璫張知省之命【卽水張大尉也】招之至總宜園淸坐髙談竟日旣甚寒劇且覺腹餒甚亦不設杯酒直至晚一揖而散天民大恚步歸以爲無故爲閹人所辱至家則見庭戶間羅列奩篚數十紅布囊亦數十凡楮幣薪米酒殽甚至香茶適用之物無所不具蓋此璫故令先怒而後喜戲之耳

彭晉叟

彭晉叟福州侯官人亦有學文亦奇受業京庠毎試多居首胡穎爲浙西憲政尙猛厲物情不安彭因僞作臺章以脇之有尼僧爲之表裏使以藳示之曰得之臺中行且止矣胡懼就致禱約以獲免當以數萬爲謝已而月課不及胡遂作臺長江古心書歷述所聞以謝之古心下京府名捕時政放堂試賦題出王言如絲彭爲首冠破云王妙心緯言闗化機於未布以先謹如有絲之至防掲曉之際彭已寘理乃以次名代之獄成黥貴州久之宛轉自如得至靜江適當詔嵗入貢闈爲編欄遇都吏一子於場中口授三卷得預薦送吏深徳之未有以報乃爲之謀曰經翰潘公諟汝鄕人也盍往歸之彭以呈面爲難又命之作札吾當爲通潘見其辭藻粲然亟令來見深愛其才而革面無策爲之重嘆曰吾當思一策以處旣數日乃曰得其說矣使具戎服介之經帥府時姚橘洲希得領桂管因從容爲地且令修一儷語爲贄彭退思數日未能措詞乃往見潘求教潘爲之思有頃拊髀曰吾已得一聨矣曰失邯鄲之步爲吾黨羞借荊州之階以軍禮見使緒成之且爲防定約日導之以前橘洲庭見之彭趨進八拜如儀乃以贄上橘洲觀之喜甚詳詢始末畱之書院授以文使分之以觀其能否未幾書成橘洲益喜使諸子師之資身之計漸裕旋得勇爵納妾有家繼得兩子橘洲入爲文昌兼夕拜使與俱行繳駁之章多出其手復出入無間輒登市樓恣肆無忌爲人指目聞於當路於是逮治塡配押回原所橘洲亦以此去國彭後與黎峒通爲具舟楫盡室以行莫知所之

唐堯封

唐仲友之父侍禦堯封孝廟時以禮部侍郎大司成除侍禦有直聲嘗論錢尙書禮左遷小龍及去國同朝送之館學爲空孝宗知之嘆曰遂爲唐氏百年口實初入言路錢迎問第一人答以方思之歸語仲友仲友曰大人失言當云此行正爲公來也

林喬

林喬泉州人頗有記問初防京庠淳祐丙午宗學時芹齋與太學禔身齋爭妓魏華喬挾府學諸僕爲助遂成大哄押往信州聴讀因與時貴防從賡唱放浪狎邪題詩於茶肆云斗州無頓閒身處時向梅花走一士論薄之旋登徐元傑之門後元傑死徐徑畋李斛峯皆以應用之往來旣而元傑家爲伐柯一村豪家爲接腳壻其幼子寓城中有地占爲菜園與趙溫州崇機鄰守皆有月饋其門如市數年得自便寶祐癸丑買福州待補作申如名納捲題出言行樞機動天地遂中魁選欲參學爲人所攻而止久之上書特補保義郎領錢億萬往謀北事時景定初也繼又赴有官漕試得薦登第隨被論駁經營復得官戎議之還寓信州朱浚爲守不往見且語詆之朱怒據摭其罪押回本貫與蒲舶交借地作屋王茂悅爲舶使蒲八官人者漏舶事發林受其白金八百錠許爲言之旣而王罷去蒲並攻之且奪其所借地乃往從元傑之子直諒以淸潭和買吏屋且任和糴旣而直諒得憲節林隨以行後以詞訴爲徐帥擇齋明叔所治押往五年摧鋒軍寨拘鎖而殂時咸淳二年也或言後攺名爲天同字景鄭云

李夢庚

李夢庚者襄陽人善文不偶歸而治生其子能文而不肖數盜用父財父欲殺之宗黨勸止使其子拜且謝或告以父已負劍子甚恐拜方起而劍欲及亟走避閉門劍入門者幾寸其子後魁浙漕薦襄帥以書抵漕漕說友曰今嵗漕魁乃夢庚之子也其論尾之語曽見之否其語曰世豈有棄鯀而不用其子者哉聞者莫不大噱云

陳防如尊者

王臞軒淸舉到省道經建陽謁夢蓋竹廟夢至王者居有五百人列坐而虛其四臞軒未至有呼者曰官人位在此王旣坐舉首見席端乃一僧王負气怒甚左右曰此陳防如尊者遂寤及廷唱大魁乃吳潛也

史浩傳贊

烏珠石蜟修四朝國史【髙孝光寜】其贊史浩略云其在太子家號爲智囊又其當國多引天下知名之士朱熹其首也然其意以爲知名之士皆天所與蔽而不則是違天而不問其道之行與否也因此忤穆陵意得譴去國蓋専爲張魏公地耳後攺俾別爲贊云獨用兵一事與時賢異豈非欲先報本而後機防歟

唐震黃震

唐震黃震撫州信州俱是二千之石皆爲九百之頭唐嘗爲桐川倅以本防糜費取辦於吏欲從州郡具申省部罷本防守倅皆謂言曺廢置當出朝廷不從之且宜於科名量撥爲助遂止唐後知饒州北兵之來官軍與羣盜交亂唐以北兵輒出禦之遂死於難黃後持使節幸存於鄞云

男不授女狀

林靖之共甫初筮越之民曺常直議捨同幕東萊呂延年後仲在焉有婦人來投牒吏無在者林欲前受之呂自後止之曰男女授受不親林竦然而止毎稱以誨子孫云

沈次卿

沈次卿者吳興人待制之後常登趙節齋之門趙尹京使提督十三酒庫課以增羨而人怨咨常言比較自有捷法旣不害物自可沮勸其法使拍戶於本府入錢給由詣諸庫打酒仍使自擇所向遇比較則萃諸庫而視其所售之多寡取其殿最之尢者加之賞罰誡令不煩激厲自倍眞不易之良法也

陳預知

陳預知者有術陳叔方作邑時扣以事陳令於心無事時入靜室坐一二日卻見問節齋如其說而後召之陳使隨意寫詩文一兩句而緘之然後疏己所推爲驗節齋所書陽春布徳澤以王度日淸夷爲對陳出視之不差因語節齋曰君官職皆已前定但遇事只可做五分節齋毎用其說以自警也

牧羊子

湖州卜者牧羊子識章文莊於未遇時及仕再筮皆不許其得祿果連丁艱旣而曰今可仕矣且不在外遂由掌故以致兩地又嘗語醫者李垕父曰君當飲於省中鄕人傳以爲笑後文莊貴常招之胗脈畱與共飯於省閣因舉舊話一笑

何生五行

平陽縣八丈村有何生者𨿽爲傭而能談五行當詔嵗設肆城中有士人以女命來扣云有孕方可免災問弄璋邪弄瓦邪答云也弄璋也弄瓦不知爲何等語而去後果孿生二子一男一女也

戴生星術

番禺戴生以術逰臨安時陳聖觀爲常博戴許以必當言路未幾安邊所主字鄭應先語及戴術云渠謂常博必當言路且與吾鄕象郭閶爲代只其他除卽見旣而張志立自小坡出爲右史守永嘉而陳文龍冠象論浙西憲洪畏去職時臺長陳伯大求去甚力郭與陳堅卽皆序升代之爲小坡而聖觀與徐卿孫並命爲察實代郭云

括蒼趙墓

趙節齋之父國公祖墓在括蒼靑田以地本一蜀人所定約三年復來已而見者皆言其中有水當謀攺厝啟之未畢而前人至見之曰水自有之無害也旣啟穴水綠色以盞勺飲極甘撓之數四一金魚躍出擊殺之又撓之有二魚復擊其尾縱之曰當出三天子今只作一半遂復掩之後乃生景獻太子

陰陽忌樂

王伋云陰陽家無他惟忌樂二字而已樂惟樂其純陽純陰忌惟忌其生旺庫墓此水法也謂如子午向午水甲水皆可向卽純陽艮震山庚辛水流卽純陰

懸棺葬

孔應得云朱晦庵之葬用懸棺法術家云斯文不墜可謂好奇

郭閶

郭閶號方泉廣州人少頡頏場屋其父與廖瑩中之父有好兩家之子同筆研得第後試邑平江事呂文徳數以事忤之而亦以受知符代授以書與其子師防師時在從班蓋命之薦於時相也郭還裏二年漫以書達之師旋外補繼而如京幹堂間廖在翹館聞之使人通意郭不爲汲汲而廖挽之不置未幾除省門充辛未省闈考官旋入言路廖有所屬往往不能曲意徇之寖不樂之又虛名實用一疏爲陳宜中劉黻所不平達於賈相大費分解夙有上气之疾嘔血而死

王蓋伏法

王蓋縣丞福州長溪人嘉定初宦逰京湖時方經敵患殺人至多積骸如山數層之下復加捜索擊以鐡槌乃去有未絕者夜見炳燭呵殿而來以爲帥也懼甚屏息窺之旋聞按籍呼名死者輒起應之應已復僕次至其人亦起應之則又聞有言云此人未當此死乃舉籍唱曰二十年後當於辰州伏法旣得免投僧捨爲行者適郡倅眉山家坤翁來防寺中喜其淳厚而文曰肯從我乎欣然而就家人亦愛之家有女適史植齋李溫之子使從之以往遂居史已而史得辰州欲以自隨王猛憶前事具白辭行史曰吾爲郡守豈不能庇汝乃勉從之至郡逾年史幼女戲後圃爲蛇繞王因擊蛇並女斃焉史怒竟致之法距前神言恰二十年

埋蔵防

桐州祠山新安云嵐皆有埋蔵防或以爲異康植守廣徳不以爲信至用郡印印其封翌日發視無有焉或以見異恐未必然余按周禮以貍沈祭山林川澤注祭山林曰貍川澤曰沈然則尙矣

東遷道人

丙子北師自蘇入杭道由東遷有道人結茅岸傍備水飲以施行者化緣募鑄觀音銅像積久成相好端嚴晨夕奉事聞師至嘆曰一死無恨所惜此像兵火不保耳夜夢大士告曰吾何所慮恐汝不免蓋汝前生曽殺人今來者正宿寃也明日有三騎過山其前二人衣紅後一人衣白者是已汝可迎之以請死無所逃也至期所見無異其人詫曰人皆避匿獨爾敢耳執之至庵索其散花具以夢告且曰我厚蔵豈不能爲性命計其人感悟遽之且有所贈曰吾與汝解寃結竟以獲免

屠門受祭

戴良齋云昔有宦家過屠門見幼稚而愛之抱以爲子戒抱者使勿言旣長且承序矣嘗因祀先恍惚見受享者皆佩刀正坐而裹章服者列位其傍愕然以語保者保者始告以實自是當祀必先祀其所生而後祀其所爲後者云命後者不可不知也

陳公振立子

止安陳公振字震亨居吳門無子有同姓昌世者爲人端慤毎加敬愛因延之家塾常從容與言命繼之事且托之訪歷久未有所啟問之以難其人爲對則曰得如子者乃佳昌世皇恐不敢當又久之問如初昌世謝未敢輕有所進乃曰如此則無出於子矣昌世固辭不敢彊之再三乃勉承命後因語及曩嘗夢謁家廟覺有拜於後者顧視則昌世也此意遂決昌世以其澤入仕嘗倅三衢攝郡於公帑纎毫無所取穆陵聞之擢爲郎淳祐間也

梅津食籮

尹梅津煥無子螟蛉羅石二姓名一越人爲之語曰梅津一生辛勤只辦得食籮一擔

郁鬯大毒

明堂所用郁鬯凡三十斤取之信州吏雲實未嘗用用之大毒能殺人蓋文具久矣

陳仲潛健啖

永嘉平陽陳仲潛健啖過人仕至邑宰偶臨安防北使至亦健啖求爲敵者使與館伴陳聞而自衒因獲充選食已復索乃各以半豚進使者辭不能容陳獨大嚼由是得湘陰庾節使還不爲生計每飯必肉數斤未幾所畜一空其妻以饑愁中吐出一虫如小金色遂殂

範呂不合

範文正始與呂文靖不合而去文靖晚以西事復召用之文正遺呂書以郭李爲諭共濟國事視古防藺寇賈眞無慊矣而忠宣乃謂無之呂太史所輯文鑑特載此書而文正集中無之蓋忠宣所刪也父子之間可謂兩盡近世倪祖常刻齊齋集內有昆命元說専爲史彌逺而以集遺宅之此猶出於不審也陳石齋力修與陳叔方爭軍賞於都堂省拂袖徑出以此去國終焉而其子臯謨乃以行實屬之節齋敍此一節指爲中風且有以防罪行之語臯謨以呈其從兄應辰應桃之子也以爲不然節齋恐其不用也徑取而刻之以出此豈特不審而已哉蓋敵恵敵怨不在後嗣然自當視其事之輕重理之是非不可一防論也

施武子被劾

施宿字武子湖州長興人父元之紹興張榜乾道間爲左司諌宿晚爲淮東倉曺時有故舊在言路因書遺以畨葡萄歸院相防出以薦酒有問知所自憾其不已致也劾之無以蔽罪宿嘗以其父所注坡詩刻之倉司有所識穉字漢孺【湖州人】窮乏相投善歐書遂俾書之鋟板以賙其歸因摭此事坐以私其女適章農卿良朋云

二章淸貧

章文莊參政與其兄宗卿𨿽世家五馬而淸貧自少依卿校沈丞相該之家學相連章日過其門沈氏少年與客坐於防事時方嚴冬二章衣不掩脛沈哂之曰此人防著及時衣客儆之曰二章才學鄕曲所推不可忽也章亦防聞之旣而兄弟聨登第駸駸通顯沈氏之屋適有出售者宗卿首買之以居焉宗卿滑稽善謔與同捨聚話吳棣調之曰鳥覆翼之翼之宗卿字也章不聞他語自良久忽語眾曰頃與眾人防語正洽俄聞惡臭防知所自時捨弟達之亦在焉久乃覺其自達之也退而誚之曰吾弟吾弟眾皆在此說話吾弟卻在此放屁眾爲一笑

卿小

何小山旣貴裏居有卿宰初上來見一覩刺字曰小耳遣吏謝之後以佃家來訴鄰鳬之擾有狀至邑宰判云作髙田塍多著水鴨踏苖頭自理防朝中自有大官人何必執狀問小

劉漫塘

劉宰字平國號漫塘潤之金壇人早有經世志以防疾不樂出或言其面防防不能應詔起者再力辭以免嘗大書其印歷以示終身不起雲怪矣面容無食肉相介然褊性無容物量智淺而慮不周材疎而用則曠不返初服輙啟榮望豈特一不可七不堪正恐一不成萬有喪故俛以自適超然自放衣敝袍可無三禠之辱飯蔬食何用八珍之餉幾覺來杖藜獨往或從田家瓦盆之飲或和漁父滄浪之唱顧盻而花鳥呈伎言笑而川谷傳響優防嵗月逍遙天壤道逢扁舟而去者語之曰汝非覇越之人乎陶天下之中從子致富亟去毋亂吾樂遇籃輿而來者揖之曰汝非不肯見督郵者乎有要於路者借得錢送酒家固不若髙臥北窻日傲羲皇之上也又嘗發明靖節意云士大夫旣作縣棄官而歸率自托於陶元亮其說以不見督郵爲髙以解印綬不顧五斗米爲廉愚以爲此士大夫有血气者之常元亮非爲血气所使者其胸中必有見論語載子在川上一章秦漢以來學者所未諭獨程門以爲論道體其說蓋本於元亮元亮謂寘彼不捨安此自富惜其寄情於酒而爲學有作輟也不然總角聞道白首未成所欲成者何事脂我名車策我良驥千里𨿽遙孰敢不至所欲至者何所惟其用功深見道明知世道之難而時事蓋不可爲故欲翻然而歸其發於督郵之來特不欲爲茍去云耳世遂以爲誠然眞癡人之前難說夢也

陳宜中父

陳宜中之先爲吏毎以利物爲心日計所及以錢投大缶中一錢爲一事久而不可勝計人多徳之嘗負官錢在圄屬其孫往貸於宣義居外沙資累鉅萬宿夢黒龍繞其防柱覺而異之夙興未防徑至彷徨有所伺家人呼之不顧果有小兒來年可十許嵗問爲誰曰陳某孫又問來故以實對又問所需幾何曰百千如數付之陳旣出詣謝曰汝肯以此子見與否陳曰寒賤下吏勢分遼絕非所敢聞勉使就學許以捐助未幾以長女許之旣而陳逰上庠上書攻丁大全南還數年賈相牢籠置之倫魁陳在南日以往江心寺設水陸供盡室以往獨長女居守巨富是夕寇夜至遂席捲以去長女亦被獲以往至是尋盟乃以幼女歸之陳后以文昌出守七閩遇巧節諸吏各有所獻陳妻忽識一柈似其家物審視果也因語陳陳乃召吏扣所從來雲海巡所遺也亟發兵圍其寨盡殍諸校寘於理悉得其情正寇也事已各以次伏誅無漏网者女已有二子初猶不言其妹爲言委曲執手相哭乃斃其二雛焉

劉朔齋再娶

魏鶴山之女初適安子文家旣寡謀再適人鄕人以其兼二氏之撰爭欲得之而卒歸於朔齋以故不得者嫉之朔齋以是多嘖言晚喪偶於建寜王茂悅構自臺歸霅繼而朔齋亦以口語歸王輅之近郊旣而皆有伉儷之慽語相泣也王告別歸舟得疾竟至不起王劉所愛也劉歸吳中未幾亦逝二人皆蜀之雋人識者無不惜之時戊辰己巳之間也【衢按朔齋名震孫】

朔齋小姬

嘉熙丁酉朔齋守湖趙母墮爲鼎倅旣得湖守爲朔齋交代劉頗不樂防劉得史督之辟是時其父端友適自蜀來正所由也不容不就劉欲卜居於湖擬郡教場地爲基地乃別相地以遷之得廣化寺後空地後得宅於蘓不復來斯隨廢蔡達夫節守湖口剏安定書院用其地爲之云朔齋在吳日有小妓善舞撲蝴蝶者朔齋喜而納之矣鄭潤父霖來守蘓蓋舊逰也因燕集扣其人知在劉處亟命逮之輩承風徑入堂奧竄取以去劉大不能堪未幾鄭殂劉復取之以歸時淳祐己酉也【衢按母墮名希宋宗室】

成均浴堂

賈似道之爲相也學捨纎悉無不知之雷宜中長成均也直捨浴堂久圮遂一新之或書其壁云碌碌盆盎中忽見古罍洗雷未之見也一日見賈語次忽云碌碌盆盎中雷恍然不知所答深用自疑久之入浴堂見之乃悟云

潛說友

潛說友縉雲人甲辰得第咸淳庚午尹京凡四年後因誤捕賈公私秫事去語之同傅者吳元眞逾年起家守吳聞北師至計無所出適時宰欲以金銀往舒城犒軍防舒已下不得進寄吳門郡庫潛因移爲薩哈用偕表同往北師旣退自以全城爲功未幾朝廷知其事遂罷去文天祥實代之後從二王入閩二王入廣畱守閩中更反覆隨之向背末乃復爲北守所共事王積翁因眾軍支米不得王以言激之曰潛意也遂罹剖腹之酷王復作文以祭之潛與趙裕庵同邑初甚相好後浸不相能潛旣南向裕庵之子鞏與其子交惡至聚眾角鬭鞏以女妻之索多因拉裕庵入閩以其常帥彼也還至三衢而殂鞏後得南劍同知云

王積翁

王積翁畱耕參政伯大之侄也嘗宰富陽有聲後覲北畱連甚久遂自詭宣諭日本遂命爲奉使以兵送之至溫陵有任大公者家有四舶王盡拘用之使行又於途中鞭之有誶語王頗聞之至骸山【卽髑髏山】以好語官職誘之且付以空頭總管文帖且作大茶飯享之任亦領略亦作酒以報眾使醉飽任縱兵盡殺之靡有孑遺王竄匿於柁樓下任叱之曰奉使何在猶佯笑曰在此出則叩頭乞命任顧其徒鞭而擠之於水席捲所有寶物貨財而去取所乘舟斷其首尾使倭舟然後有水手四人逃回永嘉北朝爲之立廟賜謚焉

王厚齋形拘

王厚齋應麟爲右史兩制時劉黻在言路嘗論之云識局於形忠奪於藝惟務防說以釣爵位遂使文體日就委靡徧歷華要津津立防矣命下之日喞喞人識吾皇甫用人如鑑衡胡爲而嘗一通譜嬪禦之人云云

安劉

安劉字景周一字子陽四明人嘉熙丁亥太學解試魁戊戌周榜初任栁州教授及憚行使人以身代往旣而其人卒於官郡以實言久之乃往歸投賈於維爲作委曲使言者拈出而加以譴罰於是死灰復然自是寖加朝武出守括蒼末得入館丞祕省得宜春以出旋又劾去未幾郡亦不守矣安素與同郡孫願質友孫無恙時常祝其族子中以不合逺之命更一子殂出子乃復謀歸安患之未有以絕其來其人仕至信州李曺防農寺有逋劵四千緡正在秋防安以爲奇貨囑承吏使迫之自投於井而死時弁濚爲卿張汝誥爲丞以此並免未幾弁張皆殂

兪浙

兪浙字季淵上虞縣人舊多防鄞學以長上自居與同捨不相能至或毆擊爲眾所攻誓於禮殿而去使弟鄞教職員多故舊遇之如束濕眾怒而哄碎其座兪遂棄官去素出王丞相爚之門王爲禱時相治其爲首者太常丞爲之代久之不敢上兪攺吉教乃得往兪善治財數吏爲所迫死後入爲言官所疏多至數十人不久去國常爲章全部端子館客

黃國

黃華父其先建寧人父居吳興早防京學本習詞賦兼春秋采時事所以抄邸狀甚整其造請不避寒暑以故多聞枚舉往事歷歷如指諸掌於時日無所差悞甲辰攻史嵩之以預扣閽與時宰謝方叔遊從旣以鄕舉登庚戌第旋得京教繼入史館爲校勘遷太博中嘖言指其他無所長但能多收朝報耳晚得南康未上而勘召主宗正名籍造朝未及闗而臺評及之數月分祿華父熟於典故又好談命知人甲子或於廣坐舉正班次往往呼吏從己所見引卻歸列一日遇六院序學官之上責吏使正之然後止爲六院者局蹐而退以故多不樂者

方回

方回字萬里號虛谷徽人也其父南逰殂於廣中回廣婢所生故其命名及字如此魏明己遇爲守愛而異遇之忽與倡家有訟遂俱至於庭魏見之甚駭而方力求自直魏爲主張而敬則衰矣後以別頭登第爲池陽提領茶鹽所幹官居與大家並其家實寡婦主人回以博逰其家且道其長呂師防亦往焉旋以言去喜作詩以放肆爲髙有云菊花與汝作生日螃蠏喚吾入醉鄕又與伯機爲壽云諸公未許子爲政萬事無如髯絕倫糟姜三盞酒桕燭一甌茶又自壽詩云把酒從來不可期吾降今日少人知有輕薄子聨之云但看建徳安民榜卽是虛翁徳政碑又竹杖云跳上岸頭須記取秀州門外鴨餛飩甲午元日云端平甲午臣八嵗甲午今年又一周六十八年多少事幾人已死一人畱其處鄕専以騙脇爲事鄕曲無不被其害者怨之切齒遂一向寓杭之三橋旅樓而不敢歸老而益貪淫凡遇妓則跪之略無羞恥之心有二婢曰周勝雪劉玉橊方酷愛之而二婢實不樂也旣而方逰金陵寄二婢於其母周姬之家恣開杜陵之門勝雪者竟爲豪客挾去方歸惟悵惋而已遂作二詩云鸚鵡籠開防索寛一宵飛去爲誰歡早知賊心腸別肯作佳人面目看忍著衣裳辜舊主便塗脂粉事新官丈夫能舉登科甲可得妖雛膽不寒一牝猶嫌將兩雄趨新背舊片時中忘前主能爲叛乍事他人更不忠玉碗空亡無易馬絳桃猶在未隨風何須苦問沙吒利自是紅顏薄老翁自刻之梓掲之通衢無不笑者旣而復得一小婢曰半細曲意奉之毎出至親友間必以荷葉包飲食肴核於袖中歸而遺之一日遇客於途正揖間荷包墜地視之乃半鴨耳路人無不大笑而方略不爲恥毎夕與小婢好合不避左右一夕痛合牀腳搖拽有聲遂撼落壁土適鄰居有北客病臥壁下遂爲土所壓次日訴於官方爲追逮到官朋友間遂爲勸和始免未幾此婢滿求歸母家拳拳不忍捨以善價取之以歸時年登古希之嵗適牟獻之與之同庚其子成文與乃翁爲慶且徴友朋之詩仇仁近有句雲姓名不入六臣傳容貌堪傳九老碑且作方句云老尙畱樊素貧休比範丹【方嘗有句云令年窮似範丹】於是方大怒褎牟而貶己遂摭六臣之語以此比今上爲朱溫必欲告官殺之諸友皆爲謝過不從仇遂謀之北客侯正卿正卿訪之徐扣曰聞仇仁近得罪於虛谷何邪方曰此子無禮遂比今上爲朱溫卽當告官殺之侯曰仇亦止言六臣未嘗云比上於朱溫也今比上爲朱溫者執事也告之官則執事反得大罪矣方色變侯遂索其詩之元本手碎之乃已先是回爲庶官時嘗賦梅花百詠以防賈相遂得朝除及賈之貶方時爲安吉倅慮禍及己遂反鋒上十可斬之疏以掩其迹時賈已死矣識者薄其爲人有士人嘗和其韻有云百詩已被梅花笑十斬空餘諌艸存所謂十可斬者蓋指賈之幸詐貪淫褊驕吝専謬忍十事也以此遂得知嚴州未幾北軍至回倡言死封疆之說甚壯及北軍至忽不知其所在人皆以爲必踐初言死矣徧尋訪之不獲乃迎降於三十里外大帽氊裘跨馬而還有自得之色郡人無不唾之遂得總管之命徧括富室金銀數十萬兩皆入私槖有老吏見其無恥不才極惡之及來杭復見其跪起於北妓之前口稱小人食猥妓殘杯余炙遂疏爲方回十一可斬之說極可笑大略云在嚴日虐斂投拜之銀數十萬兩専資無藝之用及其後則鬻於人各有定價市井小人求詩序者酬以五錢必欲得錢入懷然後漫爲數語市井之人見其語艸艸不樂遂以序還索錢幾至揮拳此貪也寓杭之三橋旅捨與婢宣淫撼落壁土爲鄰人訟於官淫也一人譽之則自視天下爲無人大言無當以前輩自居驕也一人毀之則呼號憤怒略無涵養褊也在嚴日事皆獨斷以招賂不謀之同寅専也有鄕人以死亡告急者數日略不之顧吝也凡與人言率多妄誕詐也回有乞斬似道之疏以沽名及北兵之來則外爲迎拒之說而逺出投拜是徼幸也昔受前朝髙官美職今乃動輒非罵以亡宋稱之是可忍也孰不可忍也年已七旬不歸田野乃棄其妻子畱連杭邸買少艾之妾歌酒自娯至於拜張朱二宣慰以求保解日出市中買果殽以悅其婢毎見猥妓必跪以進酒略不知人間羞恥事此非老謬者乎使似道有知將大笑於地下矣其說甚詳姑書大略如此

衡嶽借兵

衡嶽廟之四門皆有侍郎神惟北門主兵最靈驗朝廷毎有軍旅之事則前期差官致祭用盤上食開北門然亦不敢全開以尺寸計兵數或云其主司乃張子亮也張爲湘南運判死於官丁夘戊辰之間南北之兵未朝廷降防以借陰兵神許啟門三寸臬使遂全門大啟之兵出旣多旋以捷告而廟旁數里民居皆罹風災壊屋近千家最後有聲雷震者民喜曰神歸矣果遂帖息後使按行民有愬者乃厚給之

北客詩

北客有詠前朝詩云當日陳橋驛裏時欺他寡婦與孤兒誰知三百餘年後寡婦孤兒亦被欺又詠汴京靑城云萬里風霜空綠百年興廢又靑城蓋大金之亡亦聚其諸王於靑城而殺之【白敬甫】

須溪月詩

劉防孟嘗作月詩六言云霓裳聲裏一攧如今是第幾輪赤壁黃樓都在古今多少愁人爲人所訐幾殆

菊子

朱斗山云凡菊之佳品候其枯斫取帶花枝置籬下至明年收燈後以肥膏地至二月卽以枯花撒之蓋花中自有細子俟其茁至社日乃一一分種

回回無閏月

回回俗毎嵗無閏月亦無大小盡相承以毎月嵗首數三百六十日則爲一年乙酉嵗以正月十二日爲嵗首大慶賀【可與此說非也回回之歷歳月但以見新月爲一月之首毎嵗則以把齋滿日爲慶賀謂之開齋節如把正月則一並三年皆把正月次月則退把十二月又三年周而復始凡三十六年則一周也皆例退凡把齋月但見新月則把起次月見新月則開齋此非用古之禮乃夷俗也何足尙哉】

亂二字

治亂之亂當作亂【従從乚】郎段切治也治之也煩之當作�【從従攴】音同前煩也並見說文乙部攴部

兩王醫師

王醫師有二王繼先髙祖朝國醫後以徳壽宮進藥防效安置福州王涇亦繼先同時相先後應奉後以徳壽疾進涼藥大漸杖脊黥海上後得歸所謂禦胗王承宣者是也

髯閹

周益公日記云楊存中人號爲髯閹以其多髯而善逢迎也王梅溪集載劉共甫云範伯達嘗目存中爲髯閹謂形則髯其所爲則閹也

衣服間色

茶褐黒綠諸品間色本皆北服自開燕山始有至東都者【攻媿夫人行狀】

天市垣

伯機云州分野正直天市垣所以兩浙之地市易浩繁非他處之比此說甚新又術者云近世乃下元甲子用事正直天市垣所以人多好市井牟利之事

石行

徳祐國將亡之際福王府假山石一峯髙二丈忽行出防事而僕其所乘大舟若牛鳴者三【全子用】

世修降表

李世修蜀人慥堂熊仲之子爲江陰僉判北軍之來因斬使而得知軍事後乃自修降表以降豈世修降表之裔乎

社公珠

近時社公多爲回回所買或言其腦中有珠過二十以後則在膝必鑿之過三十以往則無之矣此妄傳也縱有之回客焉敢殺人而取珠乎

賀知章倚史勢

近者鑑湖天長觀有道士爲僧獻於總攝所云照得賀知章者本是小人倚托史越王聲勢將寺攺爲道觀今欲乞復元寺施行楊髠遂從其請眞可發笑也

尼站

臨平明因寺尼大剎也往來僧官毎至必呼尼之少艾者供寢寺中苦之於是専作一寮貯尼之嘗有違濫者以供不時之需名曰尼站

升遐玉圭

國朝典故凡人主升遐玉帶則取之霍山玉圭則取之文宣王向後復送還之不知起於何時

椒蘭殿赤艸

洛陽椒蘭殿故基之前是朱溫弒昭宗處尋丈間生艸皆赤色謂其寃血所染而然也

燕用

汴梁宋時宮殿凡樓觀棟宇牕戶往往題燕用二字意必當時人匠姓名耳及金海陵修燕都擇汴宮牕戶刻鏤工巧以往始知興廢皆定數此卽先兆也

薦

尙書竄四凶或問云鯀有汨陳五行之罪共工觸不周而折天柱三苖有不率教之罪特不知驩兜以何罪而同罰或解曰帝曰疇咨予采驩兜曰都共工方鳩僝功帝曰吁靜言庸違象恭滔天然則驩兜有所薦非才之罪故與之同罰耳師道云葉亦愚常用不知出何書

大仙筆詩

客有降仙者余心疑其捧箕者自爲之因命題賦筆且令作七言律詩頃刻輒就云兔出山中骨欲仙何人拔穎纒尖圓拙夫堪笑堆成冡豪客曽同掃似椽窻下玉蜍涵夜月幾間雪繭湧春泉當時定逺成何事輕擲毛錐恐未然縱使人爲其速亦不可及也【辛夘春】

蒙古江西政

蒙古及之在江西省也毎下學則命士人坐講而立聴又出鈔帛酒米命士人羣試劉防孟命題出周南賦韻腳云言化之自北而南也聞韶賦不圖爲樂至於斯也蒙之死防孟作祭文十六字云公來何暮公逝何速嗚呼哀哉江西無福

火蠍

北方毒螫有所謂火蠍者比之常蠍極小其毒甚酷常有客人數輩夏月小憇磐石忽覺髀間奇痛徹心不可忍遂急起索之則石面光瑩初無他物僅行數步則通身腫潰而殂其同行異之意石之下必有異遂起視之見一蠍極小而色黒一人以竹杖擊之竹皆爆裂而執竹之手亦腫潰不旋踵而死近得杜眞人持咒驅此害稍息

倪氏窖藏

倪文節爲吾鄕一代名流常與秀邸爲鄰頗有侵越地界之爭常爲之語云住場好不如肚腸好墳地好不如心地好蓋有爲而發也或議其有窖藏之癖然余未敢以爲信旣而子孫有分析窖蔵不平之訟頗爲前人之辱余始疑而終未敢以爲信也後納一婢乃自其孫所來備言其事云一日驟雨堂屋舍漏水壅不泄遂呼圬者整之得大篋於檐澑中轝下視之皆黃白也或窖於墻壁間凡數處以此興詞數年不已盡爲刻木輩所有正不救子孫之貧也悲夫

燕子城銅印

伯機雲長安中有耕者得陶器於古墓中形如臥繭口與足出繭腹之上下其色黒勻細石光潤如玉呼爲繭瓶大者容數斗小者僅容數合養花成實或云三代秦以前物漢物則茍簡不足觀也又保定府之西有易州卽郭藥師起兵處在易水北州東南有故城土人號曰燕子城有人耕於城中得小銅印數十枚一好事者購得趙雲之印一鈕不盈寸十字極精好伯機得一印於焦達卿處古文二字莫有識者其最可怪者或一鍤土凡得數枚莫知其所以然也

祖傑

溫州樂淸縣僧祖傑自號斗崖楊髠之黨也無義之財極丰遂結托北人住永嘉之江心寺大剎也爲退居號春雨庵華麗之甚有富民兪生充里正不堪科役投之爲僧名如思有三子其二亦爲僧於鴈蕩本州總管者與之至宻托其訪尋美人傑旣得之以其有色遂畱而蓄之未幾有孕眾口借借遂令如思之長子在家者娶之爲妻然亦時往尋盟兪生者不堪鄰人嘲誚遂挈其妻往玉環【地名】以避之傑聞之大怒遂俾人伐其墳木以尋釁兪訟於官反受板遂訴之防司傑又遣人以弓刀寘其家而首其蔵軍器兪又受杖遂訴之行省傑復行賂押下本縣遂得甘心焉復受杖意將往北求直傑知之遣悍僕數十擒其一家以來二子爲僧者亦不免用舟載之僻處盡溺之至刳婦人之孕以觀男女於是其家無遺焉鴈蕩主首眞蔵叟者不平越境擒二僧殺之遂發其事於官州縣皆受其賂莫敢誰何有印僧錄者素與傑有隙詳知其事遂挺身出告官司則以不干己卻之旣而遺印鈔二十錠令寢其事而印遂以賂首於是官始疑焉忽平江錄事司移文至永嘉云據兪如思一家七人經本司陳告事官司益疑以爲其人未嘗死矣然平江與永嘉無相干而錄事司無牒他州之理益疑之及遣人防問於平江則元無此牒此傑所爲欲覆而彰耳姑移文巡檢司追捕一行人巡檢乃色目人也夜夢數十人皆帶血訴泣及曉而移文已至爲之悚然卽欲出門而傑之黨已至把盞而賂之甫開樽而瓶忽有聲如裂帛巡檢恐而卻之及至地所寂無一人鄰里恐累而皆逃去獨有一犬在焉諸卒擬烹之而犬無驚懼之狀遂共逐之至一破屋嘷吠不止屋山有艸數束試探之則三子在焉皆惡黨也擒問不待捶楚皆一招卽伏辜始設計招傑凡兩月餘始到官悍然不伏供對蓋其中有僧普通及陳轎番者未出官普已防重貨入燕求援以此未能成獄凡數月印僧日夕號訴不已方自縣中取上州獄是日解囚上州之際陳轎番出覘於是成擒問之卽承及引出對則尙悍拒及呼陳証之傑面色如土陳曰此事我已供了柰何推托於是始伏自書供招極其詳悉有附而書者其事𨿽得其情已行申省而受其賂者尙玩視不忍行旁觀不平惟恐其漏网也乃撰爲戲文以廣其事後眾言難掩遂斃之於獄越五日而赦至【夏水時爲路官其弟木備言其事】

楊髠發陵

乙酉楊髠發陵之事起於天長寺僧福聞號西山者成於剡僧演福寺允澤號云夢者初天長乃魏憲靖王墳聞欲媚楊髠遂獻其寺繼又發魏王之多得金玉以此遽起發陵之想澤一力贊成之遂俾泰寜寺僧宗愷宗允等詐稱楊侍郎汪安撫侵占寺地爲名出給文書【詳見前集】將帶河西僧及凶黨如沈照磨之徒部領人夫發掘時有宋陵使中官羅銑者猶守陵不去與之極力爭執爲澤率凶徒痛箠脇之以刃令人擁而逐之銑力敵不能猶拒地大哭遂先發寜宗理宗度宗楊后四陵刼取寶玉極多獨理宗之陵所蔵尢厚啟棺之初有白气竟天蓋寶气也【帝王之陵乃天人也豈無神靈守之】理宗之屍如生其下皆借以錦錦之下則承以竹絲細簟一小廝攫取擲地有聲視之乃金絲所成也或謂含珠有夜明者遂倒懸其屍間瀝取水銀如此三日夜竟失其首或謂西畨僧回回其俗以得帝王髑髏可以厭勝致巨富故盜去耳事竟羅銑買棺制衣收斂大慟垂絕鄕裏皆爲之感泣是夕聞四山皆有哭聲凡旬日不絕至十一月復發掘徽欽髙孝光五帝陵孟韋吳謝四後陵徽欽二陵皆空無一物徽陵有朽木一段欽陵有木燈檠一枚而已髙宗之陵骨發盡化略無寸骸止有錫器數件端硯一隻【爲澤所得】孝宗陵亦蛻化無餘止有頂骨小片內有玉瓶鑪一副及古銅鬲一隻【亦爲�取】嘗聞有道之士能蛻骨而仙未聞並骨而蛻化者蓋天人也光寜諸後儼然如生羅陵使亦如前棺斂後悉從火化可謂忠且義矣惜未知其名當與唐張承業同傳否【後之作宋史者當覽此以入忠臣之傳】金錢以萬計爲屍气所蝕如銅鐡以故諸凶棄而不取往往爲村民所得間有得貓睛金剛石異寶者獨一村翁於孟後陵得一髻其發長六尺餘其色紺碧髻根有短金釵遂取以歸以其爲帝後之遺物置聖堂中奉事之自此家道漸丰其後凡得金錢之家非病卽死翁恐甚遂送之龍洞中聞此翁今爲富家矣方移理宗屍時允澤在旁以足蹴其首以示無懼隨覺奇痛一防起於足心自此苦足疾凡數年以致潰爛雙股墮落十指而死天長聞僧者旣得志且富不義之財復倚楊髠之勢豪奪鄕人之產後爲鄕夫二十餘輩俱俟道問屠而臠之當時刑法不明以罪不加眾而決之各受杖而已

二僧入防

乙未嵗余還霅省墓杼山聞寶積僧云去嵗菁山普明寺僧茂都事者病傷寒死二日復蘇言初至大官府冠裳數人據坐大殿有一僧立廡下竊窺之則徑山髙雲峯也欲扣其所以搖手云我爲人所累至此忽枷至一僧則其徒也卽具鐡牀熾火炙之叫號臭不可聞主者呼雲峯問其事如何答曰彼受此痛某有預必言矣主者曰當是時是誰押字則無以對繼又枷至一僧骨肉皆零落則資福寺主守觀象先也方欲問之忽有黃巾武士直造殿上問某事何爲久不行遣【或云問景僧錄事】主者皆悚然而起立命吏索案案卷盈庭防檢名字一吏就旁書之凡四十二人主者遂署於後甫畢此紙卽化爲火飛去卽有大靑石枷四十二具陳於庭下各標姓名於上頃刻追至二僧乃靈齡悅二都事卽就枷之繼而又有一人自外巡廡而入各防姓名見茂云汝安得至此遂令擁出至門一跌而寤然其所見四十二人是時皆無恙至次年死者凡十數人固已異矣至丁酉七月演福主僧允澤號云夢者以雙足墮指潰爛病亟日夕號呼瞑目卽有所覩其親族兄長在左右視其疾一日忽令其兄設四十九解禮懴自疏平生十大罪以謝過發陵亦一事泣謂其兄曰適至陰司見平日作過諸僧皆在各帶靑石大枷獨有二枷尙空已各書名於上矣其一則下天竺瑞都事也其時瑞故無恙扣其一枷爲何人則然墮淚曰吾恐不可免也是夕澤殂越一日瑞都事亦殂其中所見大率與甲午嵗茂僧入所覩皆脗合蓋可謂怪天理果報之事未有昭昭如此事者故書之以警世云

癸辛雜識別集卷上

欽定四庫全書

癸辛雜識別集卷下

宋周密撰

天籟

風之吹萬不同天籟也禽鳥啁亦天地自然之聲作樂者當於此取則焉所謂聴風聴水作霓裳近之矣以簫韶九成鳯凰來儀擊石拊石百獸率舞蓋以我自然之聲感彼自然之應所謂同聲相應者也

陳紹大攺名

陳紹天臺之仙居人初名詔宋淳祐丙申嘗魁漕闈後防上庠欲攺名或有言增損偏旁可也昔先聖本名兵已乃去其下二筆遂易今名登第及問其語所本則不能知所謂異聞也

銀花

髙疎寮一代名人或有議其家庭有未能盡善者其父嘗作蘭亭博義敍疎寮後易爲蘭亭攷且輒攺翁之文陳直齋嘗指其過焉近得炳如親書與其妾銀花一紙爲之駭然漫書於此云慶元庚申正月餘尙在翰苑初五日得成何氏女爲奉侍湯藥又善小唱嘌唱凡唱得五百餘曲又善雙韻彈得賺五六十套以初九日來余家時元宵將近防燈防客又連日大雪余因記劉夢得詩銀花垂院榜翠羽撼絳鈴王禹玉和賈直孺內翰詩銀花無柰冷瑤艸又還芳蘓味道元宵詩火銀花合星橋鐡鎖開羣仙錄姚君上升之日天雨銀花繽紛滿地宋之問雪中應制瓊章定少千人和銀先舒六出花遂名之曰銀花餘喪偶二十七年兒女自幼至長大恐疎逺他照管不到更不再娶亦不蓄妾婢至此始有銀花至今只有一人耳余旣老不喜聲色家務盡付之子身旁一文不蓄𨿽三五文亦就宅庫支全不飲酒待客致饋之一切不管銀花専心供應湯藥収拾緘防檢視早晚防心二膳亦多自烹飪妙於調胹縫補漿洗烘焙替換衣服時其寒暖之節夜亦如之餘衰老多小小痰疾或不得睡卽徑起在地扇風鑪趣湯瓶煎防湯藥以進亦頗識字助余看書檢閱能對書札時餘六十七歳矣同往新安供事二年登城亭覽溪山日日陪侍余甚適也旣同歸越入新宅次家親族以元宵壽予七十時銀花年限已滿其母在前告某云我且一意奉侍內翰亦不願加身錢舊約逐月與米一斛亦不願時時來請余甚嘉其廉謹且方盛年肯在七十多病老翁身傍日夕擔負大公徒此世間最難事其淑靜之美𨿽士大夫家賢女有所不及也丙寅春餘告以你服事我又三年矣備極勤勞我以面前洗潄等銀器約百來兩欲悉與你對以不願得也時其母來余遂約以毎年與錢百千以代加年之直亦不肯逐年請也積至今年凡八百千餘身旁無分文用取於宅庫常有推托牽掣不應余求自丙寅年欲免令庵莊糶租谷六百石是嵗積兩年租米未糶見管五六十石庵僧梵頭執法云知府與恭人商量欲以此谷變錢添置解庫一所繼而知府來面說且要穀子錢作庫本要錢用但來支用不知要錢幾何余云用得千緡答曰無不可者而宅庫常言缺支用拒而不從又二年遂令莊中糶谷五百石得官防一千八十貫除還八年逐年身錢之外餘二百八十貫還房臥錢系知府曽存有批子支三百千系丙寅春所許令塡上項錢余謂服事七十七嵗老人凡十一年餘亦沗從官又是知府之父又家計盡是筆耕有之知府未曽置及此也況十一年間看承謹細不曽有病伏牀姑以千緡爲奩具之資亦未爲過但卽未辦日後親支給銀花素有盻盻燕子樓之志而勢亦不容畱余勉其親亦遲遲至今今因其歸先書此爲照銀花自到宅卽不曽與宅庫有分文交涉及妄有支用遇寒暑本房買些衣著及染物余判單子付宅庫正行支破銀花卽無分毫干預他日或有忌嫉之輩輒妄有興詞仰將此示之遇明正官司必鑑其事情察余衷素且憫余叨叨於垂盡之時豈得已哉嘉定庚午八月丙辰押達識如樂天亦有不能忘情之句愛之難割也如此浮圖三宿桑下者有以夫餘年及炳如之嵗室中散花之人空也幸無此項罣礙耳

褚承亮不就試

金人天防中皇子郎君破眞定拘境內進士立試場褚承亮字茂先宣和中已擢第至此匿不出軍中知其才遂押赴安國寺對策大抵以徽宗無道欽宗失信爲問舉人承風防極行詆毀茂先詣主文劉侍中云君父之過豈臣子所宜言邪卽揖而出劉爲變色後數日復召茂先問願附榜乎茂先堅不從是時所攷者七十二人遂自號七十二賢狀元許必仕至郎中官一日出左掖門墮馬適與石硱遇碎首而死余無一顯者茂先後年七十餘謚爲眞先生劉侍中名宵產遼咸雍中狀元怨宋人海上之盟故發此問此北人元遺山續夷堅志所載其好惡之公如此叛臣賊子亦可知所懼矣

鳯凰見

金泰和四年六月磁州武安縣南鼓山北石聖臺鳯凰見鳯從東南來眾鳥周圍之大者近內小者在外以萬萬計地在屯區村村民懼爲官司所擾謀逐去之驅牛數十頭撃柝從之牛未至二里卽有鷙鳥振翼而起翼長丈餘下擊二水牯肉盡見骨水牯卽死於是眾始報官鳯凰髙丈餘尾作鯉魚狀而色殷九子差小翼其傍鳯爲日影所照則有二大鳥更疊盤旋庇廕之至日入則下畱三日乃從西北摩空而上縣中三日無鳥雀鳯去後人視其處有鯉魚重五六十斤者食餘尙有數頭臺旁禽鳥糞兩溝皆滿小禽不敢飛動餓死者不可勝計村民疑臺下有異私掘之三尺餘石罅中直揷金劍一取不能盡撃折得其半以火煆欲分之劍見火化金蟬散飛而去

武城蝗

戊戌七月武城蝗自北來蔽映天日有崔四者行田而僕其子尋訪但見蝗聚如堆阜撥視之見其父臥地上爲蝗所埋須髮皆被嚙盡衣服碎爲篩网一時頃方蘇晉天福中蝗食豬平原一小兒爲蝗所食吮血惟餘空皮裹骨耳

綿上火禁

綿上火禁升平時禁七日喪亂以來猶三日相傳火禁不嚴則有風雹之變社長輩至日就人家以雞翎掠竈灰雞羽稍焦捲則罰香紙錢有疾及老者不能冷食就介公廟卜乞小火吉則燃木炭取不煙不吉則死不敢用火或以食暴日中或埋食器於羊馬糞窖中其嚴如此戊戌嵗賈莊數少年以禁火日飲酒社下用栁木取火溫酒至四月風雹大作有如束箱栁根者在其中數日乃消又云火禁中𨿽冷食無致病者

旱魃

金貞祐初洛陽大旱登封西吉成村有旱魃爲虐父老云旱魃至必有火光卽魃也少年輩入昏憑髙望之果見火光入農家以大棓擊之火焰散亂有聲如駞古人說旱魃長三尺其行如風未聞有聲也

買地劵

今人造墓必用買地劵以梓木爲之朱書云用錢九萬九千九百九十九文買到某地云云此村巫風俗如此殊爲可笑及觀元遺山續夷堅志載曲陽燕川靑陽埧有人起墓得鐡劵刻金字云葬忠臣王處存賜錢九萬九千九百九十九貫九百九十九文此唐哀宗之時然則此事由來久矣【已上六事並見續夷堅志】

泰山如坐

泰山如坐嵩山如臥華山如立【趙徳正云】

平分四時

周嵗十二月平分四時余欲以二三月爲春四五六七月爲夏以八九月爲秋十十一十二並來年正月爲冬何以言之春生正月物未生夏暑七月暑未退秋涼九月與八月同冬寒正月與十二月同故也此說但據寒溫而言非謂气也亦自有理余則欲以二三四月爲春五六七月爲夏八九十月爲秋十一十二來年正月爲冬如此始得寒溫之正耳

後世必仁

子曰必世而後仁蓋言天下大亂人失其性凶惡不可告詔三十年後此輩老死殆盡後生可教而漸成美俗【已上北人楊道事言補】

畫扇不入內

客語云紫紗衫畫扇【畫花竹者不禁】不得入內今年宰相皆是紫羅衫褙不許防扇以入客次自有畫扇特不許防出耳

權知舉

祖宗朝知貢舉者禮部長貳乃云知舉余官𨿽在禮部貳之上皆稱權知舉蓋知舉乃禮部職也今不復然

一颩

北中謂一聚馬爲颩或三百疋五百疋

咸陽六岡

咸陽有六岡如幹之六爻故曰咸陽唐時宮殿皆在九岡上而作太淸宮於九五岡上百官府皆在九四岡上

夘酉克損目

凡人損目者命多是夘酉克蓋夘酉者日月之門戶所爲光明也夘爲子所刑擊酉乃自刑必有此疾

守口如瓶

富鄭公有守口如瓶防意如城之語見梁武懴六卷不知本出何經

徳壽賞月

徳壽宮有橋乃中秋賞月之所橋用吳璘所進階石甃之瑩徹如玉以金釘校橋下皆千葉白蓮花禦幾禦榻至於瓶鑪酒器皆用水精爲之水南岸皆宮女童奏淸樂水北岸皆教坊樂工吹笛者至二百人【康伯可云】

汴京宮殿

京師有八卦殿八門各有木山石無一相石皆嵌空石座亦穿空與石竅相通上欲有所往與所幸美人自一門出宮人仙衣壯士扶輪一聲水觱栗則仙樂競奏雲霄間石竅間腦麝煙起如霧大明省玉虛館階前以玉石甃之殿上椽柱一色皆金也炫燿奪目毎上元上必先於此館三官殿燒香禁中錦莊前有射垜太祖始受禪卽暫坐於此有茅茨不剪之風禁中一夕失火盡焚惟錦莊如故又庫前有葦林初受禪時用葦爲火把棄擲成林後大內焚葦𨿽燒盡復繁茂云

宦者服藥

凡宦官初閹名曰服藥則以名字申兵部看命只看服藥日時全不用始生日時故常擇善良日時乃腐

空談實效

周平原云學問須觀其效如祖宗時尙詩賦後來以不如經義然熙丰以來用經義取士何如祖宗時得人又如元符後尙伊川之學輕鄙王氏然元符以後何如熙丰今劉子澄輩至云韓魏公歐陽公及其祖元公之屬惜不遇伊川使見之學問功業當不止此不知諸公乃就實行中做也又言聖如孔子必以言與行相配言之故𨿽孔門髙弟尙有聴言觀行之說今諸公卻言自有眞知具此知者所行自然無失恐無此理今之學者但是議論中理防太深切不加意於實行只如人學安定先生有何差錯學伊川諭子才仲彌性之徒豈不誤事張南軒亦爲人誤耳

周莫論張說

周必大子充莫濟子齊坐繳張說樞宻之命皆投閒張說乃露章薦之兩人皆得郡國周得建寜莫得溫莫意欲往周遷延不進諭子才有書言激實生患故東漢有士大夫之禍蓋必以溫爲是建爲非汪聖錫報云東漢之患生於激西漢之患生於養方今患在養不患在激也【已上並客語不知何人作也】

假屍還魂

建康有陳道人常與仵作行人往來飲酒甚狎仵問道人將何爲因曰吾欲得一十七八健壯男子屍一夕忽有劉太尉鞭死小童仵輿致之道人作湯浴其屍加自己之衣巾作趺坐於一榻上道人亦結趺其前至明道人屍化而童屍生矣又金大定中宛平縣張孝善男名合得病死復活云是良鄕王建男喜兒蓋是假屍還魂者部擬付王建爲子世宗曰然則吾恐姦詐小人競生詐僞有亂人倫旣身是合得止合付合得家【前一段王山有云後一段世宗實錄云】

兩世王

有兩世王者眞定人前身爲喫李八方八九嵗時一媼至門呼爲己媳婦媼六十餘矣怪怒問兒言我不識汝我李八也斥呼媼小名無差同至所居指磨盤下得銀釧與之至十四五後始不復記前事其人常在燕京又眞定有匙王曽病入有逮者呼之曰王陵匙曰非也逮曰汝前生實王陵也匙不省遂以器盛王撼之令省前身匙被撼方省曰我果陵也引至一大城城中有一囚閉其中身與城等王訝逮者曰此白起也罪大身亦大俾證坑趙卒事匙曰吾初建言分趙屯耳坑出公意起無言以頭觸城哭曰此證又須千萬年匙乃蘇言其事

象油

燕京昔有一雄象甚大凡傷死數人官吏欲殺之不得已乃明其罪象遂弭帖就殺凡得象油四十八大甕

狗蚤頌

侯峯和尙狗蚤頌云摸不著時尋不見十二時中繞身轉還離得這眾生除是不過一縫綫亦有防意

物外平章

或作散經名物外平章云堯舜禹湯文武一人一堆黃土臯稷禹伊周一人一个髑髏大抵四五千年著甚來由發顚假饒四海九州都是你底逐日不過喫得升半米日夜官宦女子守定終久斷送你這潑命說甚公侯將相只是這般模樣管甚宣葬葬精魂已成魍魎姓名標在靑史卻千俺咱甚事世事總無要物外只供一笑此語亦可發一笑也

徳祐表詔

徳祐之亡也奉表等文皆無肯任其責者閩人劉裒然毅然自詭遂以丰儲倉所檢察除太常丞翰林權宜使之秉筆馬其表云正月日宋國主臣謹百拜奉表於大元尊兄皇帝陛下臣昨嘗専遣侍郎栁嶽正言洪雷震捧表馳詣闕庭敬伸卑悃伏計已徹聖聴臣眇然幼沖家多難權臣似道背盟誤國臣不及知至勤興師問罪宗社阽危生靈可念臣與太皇日夕憂懼非不欲遷避以求茍全實以百萬生靈之命寄臣一身今天命有歸臣將焉往惟是世傳之鎭寶臣不敢愛謹奉太皇命戒痛自貶損削去帝號倂以兩浙福建江東西湖南北二廣兩淮四川見存州郡謹謹悉奉上於聖朝爲宗社生靈祈哀請命伏望聖明垂慈念祖母太皇耄及臥病數載臣煢煢在疚情有足矜不忍臣三百餘載宗社遽至墜絕曲賜裁處特與存全實拜皇帝陛下再生之賜則趙氏子孫世世有賴不敢弭忘臣無任瞻天望聖激切屏營之至旣而丞相吳堅奏云北朝丞相說兩浙福建四川二廣湖南北兩淮見在州軍今已歸附合行下各郡等處取收附狀庶免大軍前去荼毒生靈取聖防批答云藝祖創業髙宗中興亦艱難矣今權臣誤國至於此極尙忍言之哉以小事大勢亦宜然朝廷謹以歸附爲宗社計爲百萬生靈計所有州郡宜各體此取依準狀及須知冊申仍令學士院降詔書敕某處守臣等朕自基丕緒時多艱權臣似道誤國背盟至勤大元興師問罪已入京城有詔許存畱宗社不害生靈謹奉太皇命戒舉國內屬今根本已拔其餘州郡縱欲拒守民何辜焉詔書到日其卽歸附庶生靈免罹荼毒宗社不至泯絕故玆詔示想宜知悉時丙子二月也裒然旣隨入北死於燕京繼此行省奉表稱賀求能爲表文者有士人陸威中亦閩人欣然承命其中一聨云禹貢之別九州冀爲中國春秋之大一統宋亦稱臣自負得意時行省在舊祕書省威中報於省前茶肆中假寐案間旣呼之則死已可畏哉

景炎詔

景炎末造狼狽海上固無暇文物典章矣然詔語亦或有可觀者有云今南方已定兵甲已足豈今年不戰來年不徵不知爲何人筆也

雞冠血

北裏志張住住與龎佛奴有私乃髠雄鷄冠取丹物托鄰媼以聘陳小鳯然則今世閭巷有爲僞者其來久矣

藥州園館

廖藥州湖邊之宅有世祿堂在勤堂懼齋習說齋光祿觀相莊花香竹色紅紫妝芳菲逕心太平愛君子門桃符題云喜有寛閒爲小粗將止足報明時直將云影天光裏便作桞邊花下防桃花流水之曲緑陰芳艸之間【二小亭】

亭名

牟存齋桂亭曰天香第一趙春谷梅亭曰東風第一賈秋壑梅亭曰第一春

史嵩之始末

淳祐初年喬行簡拜平章李宗勉爲左相史嵩之督視荊襄就拜右揆旣而二公皆去位嵩之獨運權癸夘長至雷三學生上書攻之明年徐霖伏闕上書疏其罪是嵗仲冬嵩之父弭忠殂於家不卽奔喪公論沸騰未幾禦筆嵩之復起右丞相於是三學士復上書將作監徐元傑少監史季溫右史韓祥皆有疏言其不可於是範鐘拜左杜範拜右盡逐嵩之之黨金淵濮斗南劉晉之鄭起潛等當時又爲詩誚之者曰嵩之乃父病將殂多少憸人盡獻防元晉甘心持溺器【鄭】良臣無恥扇風鑪【施】起潛秉燭封行李【鄭】一薦隨司出帝都【陳】天下好人皆史黨不知趙鼎有誰扶嵩之之從弟宅之衛王之長子也與之素不咸遂入札聲其惡且云先臣彌逺晚年有愛妾顧氏爲嵩之彊取以去乞令慶元府押顧氏還本宅以禮遣嫁仍乞置嵩之於晉朱挺之典及丙午冬終喪禦筆史嵩之服闋日除職與宮觀於是臺臣章琰李昻英及學校皆有書疏交攻之禦筆始有史嵩之特除觀文殿大學士許令休致時劉克莊權中書舎人當艸制繳奏云照得史嵩之前丞相旣非職名又非階位不知合於何官職下許令休致議者乃以克莊欲陰爲嵩之之地章李二臺臣因再攻嵩之並克莊劾去之克莊自辧云臘月二十二夜丞相防艸制次日具稿又次日被論竟莫知爲何罪也罷制中有云朕聞在昔求忠臣於孝子之門人謂斯何豈天下有無父之國又云宇宙𨿽廣有粟得而食諸霜露旣濡啜泣何嗟及矣又云罪臣猶知之卿勿廢省循之義退天之道也朕樂聞止足之言然竟別命詞焉未幾章琰李昻英與在外差遣趙汝騰首上封事學校又上書乞畱二臣並不報且內批云如學校紛紛不已元降免解防揮更不施行於是京庠再上書云云太博李伯玉亦上疏力爭李韶亦言上意終不回於是陳韓與皆不能自安屢丐祠李韶作批答云朕臨禦以來未嘗罪一言者今爲卿去二臺諫以畱卿前未有是也人言紛紛非出朕意於是韶亦奉祠而去明年二月忽有京學賓賢齋朱振者獨上一書以薦嵩之於是臺臣周坦葉大有陳求魯陳備論其無忌憚而斥之

嵩之起復

嵩之之起復也匠監徐元傑攻之甚力遂除起居舍人國子祭酒仍攝行西掖未幾暴亡或以爲嵩之毒之而死俾其妻申省以爲口鼻拆裂血流而腹脹色變靑黒兩臂皆起黒泡面如斗大其形似欲乞朝廷主盟與之伸寃侍禦鄭寀率臺諌共爲一疏少司成陳振孫察官江萬里並有疏遂將醫官人從廚子置獄令鄭寀督之竟不得其情止以十數輩斷遣而已徐霖上書力抵寀不能明此獄之寃不報竟去寀奏疏乞畱霖亦不報先是侍禦史劉漢弼盡掃嵩之之黨至此亦以暴疾亡或者亦謂嵩之有力然皆無實迹也朝廷遂各賜田五頃楮幣五千貫以旌其直黃濤之試館職也對策歷數史嵩之之惡至是除宗正少卿於對疏乃言元傑止是中暑之證非中毒也於是僉議攻之而元傑之子直諒投匭扣閽力辧此說濤遂被劾云

徐霖

徐霖字景說號徑畋三衢人爲南省第一人首伏闕詆史嵩之不報嵩之謂人曰朝廷大比所費不知其幾合天下士僅得一省元乃是狂生可以爲世道嘆於是虛名頓增未幾有徐元傑之獄上書攻鄭寀不明此寃徑去國寀上疏畱之於是傳防俾宰執畱之又令左司尹煥面畱又令姚希得傳防勉諭毅然不從而去往往沽激太過人亦薄之其居衢也於所居畫諸武侯像終日與之對坐論天下事諸閹畏其吻競致金帛皆受之其回字有云承恵兼金束帛足見尊賢崇道之意趙汝騰時爲從官上疏力薦至比之爲範文正公屢有召命皆不就及除著作郎則翻然而來舉止顚怪妄自尊大凡士子之來受教皆拜庭下霖危坐受之不發一語瞑目坐移時豁然而起有者俟其瞑目亦效之俟其躍然而起亦起從之霖曰汝已得道矣夏月京府命工搭蓋松棚適一匠者衵服破綻見其二子霖竟牒天府云某人受役而不主一合從重撻隨行一童防吏或以果餌與之霖適見並防吏解天府謂某吏壊其太極都城無不傳以爲笑甚至乘醉而入經筵自稱爲宗師及兼宰士則妄有更攺未幾輪對竟論乞劾罷臺諌於是禦筆有云徐霖以庶官而論臺諌京尹要朕必行事闗紀綱前所未有昨以去余晦爲是今乃疏蔡杭爲姦言及朝士親塡姓名懷情不一首防兩端可與在外差遣尙遲回不去趙汝騰往視趣其出闗蓋霖之無忌憚皆汝騰成其狂至目汝騰爲太宗師己爲小宗師逓相汲引霖旣去汝騰亦不自安遂自補外未幾察官蕭泰來數十二狂不可治郡於是聲名掃地矣

史宅之

史宅之字子仁號雲麓彌逺之子也穆陵念其擁立之功思以政地處之然思不立奇功無以壓人望防殿步司獄蘆蕩以爲可以開爲良田裨國餉時宅之爲都司遂創括田之議一應天下沙田圍田圩沒官田等並行撥本所名田事所仍辟官分往江浙諸郡打量圍等時淳祐丁未鄭淸之専當國時也遂以宅之爲提領官右司趙與膺爲參詳官計院汪之埜爲檢閱趙與訔謝獻子並爲主管文字諸郡又各差朝士分任其事怨嗟滿道死於非命者甚眾分司安吉州轄毛遇順毅然不就分司嘉禾奏院王疇刻剝太過刑罰慘酷詞訴紛然隨卽汰去行之期年有擾無補朝廷亦知其不可行乃以趙與膺爲浙西憲司嘉禾提領江浙田事陳綺爲淮西餉置司防陵提領江淮田事宅之遂除副樞於是劉坦趙汝騰黃自然皆力陳其不可皆以罪去後一年宅之終於位趙與膺死於嘉禾王疇盛如杞次第皆殂其後應於官田遂並歸安邊所令都司提領焉

鄭淸之

鄭淸之字徳源號靑山又號安晚爲穆陵之舊學端平初相聲譽翕然及淳祐再相已耄及之政事多出其侄孫太原之手公論不與況所汲引如周坦陳垓蔡榮輩皆小人黃自然嘗入疏論之旣而丰儲倉門趙崇雋上書歷陳其昏繆貪污之過亦解綬而去未幾察官潘凱遂劾之吳燧亦劾其黨朝廷遂奪二察言職夕堂董槐亦入疏求去蓋潘吳二豸皆董所薦也潘疏有云馬天驥竭浙東鹽本百萬而得遷天驥遂申省辧白淸之欲差官覈實程元鳯以爲不可以外官鈴制臺諌其議遂寢時牟子才家居亦疏攻鄭而畱二察不報辛亥冬祈雪得雷電大作而淸之薨於位恩數極厚明年傅端林彬之按太原公受賄賂竊取相權凡所以誤故相者皆太原之罪乞罷其閣職勒守故相之墓上從之初靑山之重來也有作詩譏之云一札未離丹禁地扁舟已自到江幹先生自號爲安晚晚節胡爲不自安及其薨也又有詩雲光範門前雪尺圍火雲燒蓋晚風吹堪嗟淳祐重來日不似端平初相時里巷誰爲司馬哭畨夷肯爲孔明悲靑山化作黃金塢可惜角巾歸去遲

衛王惜名器

史衛王挾擁立之功専持國柄然愛惜名器不妄與人亦其所長嗣秀王師彌旣爲嗣王遂賜玉帶其弟師貢亦已建節開府矣亦覬望橫玊圍腰之寵屢有營求皆不許其後媚竈於史親幸之姬必欲得之史知其意命取所有玉帶於內擇其最佳者與之姬喜亟報之殊不知非出君賜又無閤門許令服系闗子安可自擅服系其吝惜名器皆此亦可尙也

閻寺

淳祐庚戌之春創新寺於西湖之積慶山攺九里松舊路輪奐極其靡麗至壬子之夏始畢工穆陵宸翰賜名顯慈集慶教寺命講師思誠爲開山教主旣而給賜貴妃閻氏爲功徳院且賜山園田畆爲數頗多建造之初內司分遣吏卒市木於郡縣旁緣爲姦望靑采斫鞭笞追逮雞犬爲之不寜𨿽勲臣舊輔之墓皆不得而自保或作詩諷之曰合抱長材臥壑深於今惟恨不空林誰知廣廈千斤斧斵盡人間孝子心其後恩數加隆𨿽禦前五山亦所不逮一日忽於法堂皷上有大字一聨云淨慈靈三天竺不及閻妃兩片皮於是行下天府緝捕嵗余終不得其人

余晦

余晦字養明四明人小有才趙與之罷京尹晦實繼之此壬子四月也後一月上庠士人與市人有競以不能奉學舎之意旣而齋生有斃於齋中者遂命總轄輩入齋看驗遂肆諸生之怒時祭酒蔡秔入奏三學捲堂伏闕上書直攻晦爲僕及晦轎出將白堂則諸生攔截於路欲行打辱於是晦卽絕江以避之遂以理少罷職而秔亦除宗少而去京庠復上書畱蔡而大博黃彥武博戴良齋復劾晦而畱秔皆不報未幾晦知鄂州秔以二卿召或有詩獻蔡云九曲灣頭是釣灘先生何事放漁竿長江流水滔滔去落日西風陣陣寒好把丹心禆聖主休將素節換髙官想於獻納論思際應說今來蜀道難後秔徑除僉樞或有譏之云不因同捨之捲堂安得先生之過府

余玠

淳祐辛丑余玠毅夫卒於渝州權司程逢辰不能任其事朝廷加意擇帥久之乃以余晦除司農少卿爲四川宣諭使七月入蜀八月除權刑部侍郎四川安撫制置使兼知重慶府又兼四川總領十二月方入防峽交印明年正月始開藩於重慶旣而又兼防路轉運屯田然晦才望旣薄局面又生蜀士軍民皆不安之未幾築紫金城激叛苦行隘南永忠以隆慶降王惟忠失閬州甘閏以沔州叛敗政日甚未幾北兵又入議者紛然宗正簿趙崇璠首上封事言之副端吳燧蜀人趙至皆有疏六月禦筆李曽伯以資政殿學士節制四川邊面召回程逢辰旣而余晦召赴行在蒲澤之除軍器監暫充四川制置權司防印黃應鳯太常丞成都運判葉助權司蒲澤之自大獲山回日仍舊公議以爲不可使荊湖渝制西蜀於是胡大昌牟子才潘凱鄭發程元鳯各有論列參政董槐則請行以任蜀事蔡秔亦請以防邊任使人𨿽壯其志而哂其無能爲也三學各有伏闕書攻丞相謝方叔未幾李曽伯除四川宣撫使兼荊湖制置大使進司防路又賜曽伯同進士出身牟子才吳燧胡大呂陳大方丁大全皆有疏疏王惟忠罪狀乞正典刑而廟堂亦欲以此掩誤用余晦之失遂攝惟忠赴大理獄伏鑕東市並籍余玠家資三千萬以犒師治其子如孫之罪皆陳大方輩作成之也八月除蒲澤之四川制置副使兼宣撫判官以呂文徳權知江陵總統邊事於是蜀事略定矣

王惟忠

王惟忠四明人其爲閬帥也與余晦爲同裏薄其爲人毎見之言語間晦深銜之及敗績棄城而遁晦遂甘心焉旣申乞鐫降又令其黨陳大方丁大全力攻之必欲寘之死地廟堂亦欲掩誤用帥之羞遂興大獄日輪臺官入寺鞫之評事鄭疇理丞曽壄則欲引赦貸命旋卽劾去甲寅十月二十五日本寺出犯由榜云勘到王惟忠頂冒補官任知閬州判西安撫府日喪師庇叛遣援遲緩等罪準省札奉聖防王惟忠處斬仍檄西蜀或者以其罪不至死寃之後二年陳大方白晝有覩恐甚遂設醮以謝過靑詞有云閬帥暴屍於都市幽魂銜怨於途蒞職柏臺盡出同寮之議並居梓裏初無纎隙之疑未幾暴卒繼卽余晦患瘰癧繞項墮首而死可畏哉

李伯玉

李伯玉字純甫乙未殿試第三人議論端慤出處不茍當史嵩之柄國時爲太學博士上疏援章李二臺官以此大得聲譽未幾爲陳劾去壬子以小著召兼右司以蕭泰來附謝丞相傷殘善繼彈髙斯得伯玉乃援神宗朝張商英故事有都司可以按臺臣之條歷數泰來之過封章以劾之穆陵大怒乃降禦筆云國家置禦史所以糾正官邪置宰屬所以俾贊機務禦史乃天子耳目之官宰掾不過一大有司耳未聞以庶寮而劾糾禦史者近有以都司而按大言【言徐霖也】今伯玉以都司而按泰來陰懷朋比之私蔑視紀綱之地是所以輕臺諌乃所以輕朝廷也今伯玉且復援張商英事以文其過且郭磊卿以正言而按李遇英吳當可翁甫以博士而按劉之傑以其職事之闗系也都司可以按臺諌則臺諌反將聴命於都司矣朝綱不幾紊亂乎李伯玊可降兩官放罷旣而臺臣程元鳯劉元龍上疏劾之禦批李伯玉僣劾禦史以快已私擅攺憲章以文已過肆爲欺誕浸紊紀綱旣得罪於祖宗已難逃於黜罰云云明年蕭泰來除左史牟子才亦作右史潘凱除都丞並有疏辭免以爲恥與噲伍泰來遂除職與郡佐郎孫夢觀又繳新命察官丁大全則奏罷其祠祿而同援伯玊不肯與之書降官錄黃其後牟子才譔詞命云國家設禦史以糾官邪非使之爲營私謀利計也蕭泰來昨居彈劾之任而黷貨背義醜正黨邪靡所不至爾以都曺能白其姦𨿽有體統闗系之法然英詞勁气靡拂救正略不少挫此可以觀汝之所存矣姑屈兩階以振臺綱而汝之心則朕所鑑也尙少安之以俟敍復又明年七月姚希得引對直指趙汝騰爲君子之宗蕭泰來爲小人之宗諸公多爲之言敍復者八月伯玊與宮觀又明年敍復原官景定間除禮部尙書侍讀入政地矣甫入閣門一疾而卒伯玉初號畏齋又號斛峯

僞號

淳祐甲寅五月禁中獲僞號人乃是玉津園火工包四勘供系賃到直閤人潘寶敇號繼於潘寶家捜出敇入宮門假印板一面遂正典刑其子潘三亦杖死凡黥決者四十八人於是盡易敕號內宮門號八角樣禁衛號銀錠樣殿門號四如意樣毎嵗一易各立樣式承襲爲例

馬光祖

馬光祖字華父號裕齋吏事彊敏風力甚著前後麾節皆有可觀乙夘尹京內引一札云自後宣諭防揮容臣覆奏戚裏請托容臣繳進下車之後披剔蠧風采一新時號名尹未幾有倉部郎中師應極之子夜飲於市碎其酒家器詰朝尹車過門泣訴其事光祖卽償所直追逮一行作閙僕從仍牒問師倉郎蓋光祖時領版曺以倉部爲所屬故牒問殊不思京師無牒問朝士之理師乃時相之私人乃執縛持牒之卒恣肆淩辱又率諸曺郎官白堂乞正體統朝廷遂札漕司追出被打酒家反加黥配應極之子帖然無它於是光祖威風頓挫百事退縮初顏帥尹京之時遇三學應有訟牒必申國子監俟報方與施行學捨己不能堪及光祖尹京又創爲一議應學舎詞訟須先經本監用印保明方許經有司學捨尢怒之作爲小詩曰幾年貪帥毒神京虎視國家三學生休道新除京尹好敢將書鋪待司成未幾察官朱應元劾李昻英大學作書譏之有云何不移其劾昻英者劾光祖等語光祖愈不安旣而辟客參議薛坦以蹤迹詭祕罷於是光祖力丏外任出守畱都焉尹京號爲難治者蓋以廣大之區姦究百上則有應奉之勞次則有貴戚千政他司撓權之患此其所以難也余則曰不然自淳熙以來尹京幾人其得罪而去者未始不由學校可指而數也然則學校之橫又有出於數者之外矣

胥吏識義理

嘉定間宇文紹節爲樞宻樓鑰爲參政宇文臥病王醫師涇投藥而斃史直翁帥宰執往祭之命南宮舍人李師普爲文末句曰云誰過歟醫師之罪相府書吏張日新冩至於此執白衛王曰旣是誤投藥劑豈可謂之醫師只當攺作庸醫之罪衛王首肯之又嘉定初玉堂艸休兵之詔有曰國勢漸尊兵威已振日新時在學士院爲筆吏仍兼衛王府書司密白衛王曰國勢漸尊之語恐貽笑於夷狄不當素以爲弱也衛王是其說遂道意於當筆者攺曰國勢尊隆兵威振勵蓋吏胥亦有識義理文字之不可不檢防也如此容齋隨筆所載一事亦然

沈夏

沈夏徳淸人壽皇朝爲版曺貳卿一日登對上問版曺財用幾何合催者幾何所用幾何虧羨幾何夏一一奏對訖於所佩夾袋中取小冊進呈無毫髮差上大喜次日問宰臣曰侍郎有過政府例否梁克家奏云陛下用人何以例爲遂特除僉書樞宻院事

史嵩之致仕

丙申之春禦筆史嵩之退安晚節已逾十年可特授觀文殿大學士依舊金紫光祿大夫求國公致仕仍盡與宰執恩數令學士院降詔仍免宣鎖越二日奏事右相董槐公云四川屢捷頗爲可喜僉樞蔡秔隨奏云大姦復出深爲可慮又云近降嵩之防揮外間謂宰臣欲爲汲引以報私恩上曰此乃還其致仕恩數耳參政程元鳯奏云臣曩在經筵亦嘗親聞聖訓及此聖意𨿽堅天下未必盡知兼致仕二字豈能摰縛之使不出越一日董槐上疏辧明蔡樞之奏欲乞於嵩之致仕指揮之下明示以不復圖任之意庶可白孤蹤羣疑所有上項制可未敢施行禦批史嵩之復職不過酬以宰臣謝事之恩數耳且其一閒十三年中外未嘗任使何緣今日用之仍令致仕指揮甚明正示天下以決不復用之意而予之職名則休致之典備矣豈有他哉斷自朕衷非由啟擬卿其安之林存當制有云髙尙不事王侯朕毎加於雅志忠愛不忘畎畆爾毋有於遐心公論復以爲未然太學生上書攻董相及鄧泳李仲熊並攻林存董相再奏謂嵩之予致仕恩數臣見凡前執政之罷斥者皆有之不復執奏今則皆歸罪於用事之人伏望姑寢前命禦筆云史嵩之復職非由卿請惟朕知之學捨有言但慮其復出耳豈校其職名哉其人決不再用其職亦不可奪所請旣不悖理其安之正言邵澤劾姚希得又於希得董試之時捕其館人以黥決其人乃已黥之人故也未幾內批史玠卿理卿並與合入幹官差遣旣而嵩之又陳請任相位日進書賞時畱夢炎爲國史復申省以其邀求經修經進之賞將來列銜某決不敢預僉乞罷免職事嵩之躁進始終不靜眞是可厭而朝廷用事豈學校一一能把持乎

度宗誕育

景定三年壬戍度宗在東宮閏九月二十九日亥時降生皇孫賜名焯封崇國公【一作封崇國資政國公】是年十一月薨度宗登極追封廣王謚衝善景定五年甲子度宗在東宮七月初三日未時皇太子妃全氏降生皇孫以彗星出現避殿免賀度宗卽位攺稱皇子賜名咸淳四年戊辰閏正月初六日午時淑妃楊氏降生皇子辛未賜名顯甲戌七月進封吉王是嵗十月一日順安郡修容夫人兪氏誕生皇子五年十二月賜名憲封益國公六年六月十二日薨追封謚衝定咸淳五年己巳六月初十日淑妃楊氏再誕生皇子二十三日薨賜名鍠封岐王謚衝靖咸淳辛未九月二十八日全後誕生皇子癸酉十一月賜名顯封嘉國公甲戌七月度宗遺詔卽帝位咸淳壬申正月十二日修容兪氏誕生皇子甲戌七月進封信王凡七子

鈿屏十事

王橚字茂悅號防溪初知郴州就除福建市舶其歸也爲螺鈿卓面屏風十副圖賈相盛事十項各系之以贊以獻之賈大喜毎燕客必設於堂焉行將有要除而茂悅殂矣

度宗卽位

南郊慶成鄂渚守城

月峽斷橋

鹿磯奏捷艸坪決戰

安南獻象

建獻嘉禾

川獻嘉禾

淮擒孛化

已上十事制作極精

襄陽始末

襄陽端平甲午叛軍之禍悉煨於火直至淳祐辛亥李曽伯爲江陵制帥始行修復時賈似道聞兩淮制閫心忌其功嘗宻奏於朝謂孤壘綿逺無關屏障至開慶透渡之際穆陵猶憶此語欲棄襄陽而保鄂而似道乃謂在今則不可棄矣先是蜀將劉整號爲驍勇庚申保蜀整之功居多呂文徳爲策應大使武臣兪興爲蜀帥朱禩孫爲蜀師旣第其功則以整爲第一整恃才桀傲兩閫皆不喜之乃降爲下等定功整不遂詬問禩孫其故朱云自所目擊豈敢髙下其手但扣之制密房索本司原申一觀則可知矣整如其說始知爲制策二司降而下之意大不平大出怨詈之語兪興聞之以制札呼之稟議將欲殺之整知不可免叛謀遂決遂領麾下親兵數千人投北獻策謂攻蜀不攻襄無襄則無淮無淮則江南可唾手下也遂爲鄕導並力築堡斷江爲必取之計此咸淳丙寅丁夘嵗也兪興父子致禍之罪莫逃遂俱貶謫先是興旣死丙辰嵗兪大忠爲荊湖諮議領舟師援蜀陷殺名將楊政因爭財又殺馬忠遂臺評追削官爵勒令自劾大忠乃捐重賄得勲臣經營內批遂作勘防面奉玊音兪大忠利其財而陷楊政於死且盡掩其功欺防朝廷罪不容誅然遣楊政而獲捷者兪興也姑以其父之功特從末減將白沙冒賞官資並與遣奪外特免自劾於是劉整聞之尢怨且薄朝廷之受賂焉襄陽自丁夘受圍生兵日增闗隘日密守臣呂文煥𨿽能堅守而外絕援兵又爲築白阿虎頭二城復置門闗以鍵出入自是𨿽音耗亦不可通矣朝廷𨿽屢督制府出師救援而不克進往往失利不一旣而呂文徳病篤中外爲之憂懼旣而果薨上遺表賜諡武忠遂命其子師防起復爲湖廣總領知鄂州賈平章似道入奏云臣近得師防報其父文徳病革不可爲臣嘗具奏以爲設如所言臣當奉命馳驅以爲搶攘之防非可以經制宜在廊廟自諉陛下難言而臣之志固己決於此矣昨文徳訃至日爲憂皇幾失匕箸繼又再申前請以爲急其所急豈非借是去以爲去本朝計而陛下決不聴許臣通夕展轉念無以易此儻非臣等勇於一行決不能寛顧且荊襄繹騷士不解甲者再嵗以文徳聲望智略髙出流輩僅能自保今一失之奚所統攝矧諸名將器略難齊勢不相下倉卒謀帥復難其人兵權不可一日無所歸邊務不可一毫有所悞𨿽目前暫令夏貴管防然其使人商度逺計寢食不安終不若疾趨其所處分諸事則隨機以應不至差池是則臣報陛下之職分也臣非不知曩在兵間備嘗險阻困瘁成疾祗謀謝事寜堪自取顚覆誠以難平者事所徇者國皆不知其他臣亦豈不知本朝故事無以平章而巡邊者然唐裴度以平章出使山東似有足援用拜疏以請恭聴矜兪禦筆云朕以涼菲云云師相豈可一日而輕去朝廷𨿽跬步之近不可捨去請勿重陳似道再奏云云連夕展轉不寐良以驛置一往復率半月餘曽不若身履其處機應於速之爲善再念今之荊湖莫急於襄中寇環吾疆惟隙是乘隕星之變非小故未可死諸走生仲達況今士不解甲與之尺寸力爭閱新嵗則跨歷三載事有適值必生戎心詎容以疆小小交兵視之哉因念疇昔分閫荊湖先帝必欲寵臣以樞筦命臣復襄臣回奏不敢輕易後繼臣爲閫者奉將相意慕復襄之美名萃江嶽之重屯以實之江面單露卒成己未之禍先帝毎記臣言必欲棄襄以全鄂臣則以爲不可非故自相矛盾蓋襄旣復則城池米粟甲兵委難以資虜臣在軍極力畱勁兵以守襄襄幸以全今又十一年矣以呂文徳運掉備竭志慮憂恚以至於死今閫𨿽暫有所付而臣與受其責使臣制於此脫有出於意料之外其可以非己所以自解無情議論必指臣爲準矢之的矣云云又禦筆極力勉畱再上章欲權帶職巡視以三月爲期上復不允此後襄圍小小捷奏於是此議遂緩明年元日以兩淮制帥李庭芝爲荊湖制置大使兼防路策應大使兼知江陵府命範文虎提禦前精兵八千餘人往荊襄應援一戰而敗文虎僅以身免至明年蜀江泛溢漂溺堡壘至五六月間圍稍解制府乘此機以布帛鹽錢米之遣兵防防而入夏貴亦遣兵擔運粟米數千石呼延徳亦運柴薪布帛以往未幾夏軍大敗喪舟數百危急如初禦筆遂督荊湖制閫移屯舊郢州範文虎以下重兵皆屯新郢治上均州河口扼其要津當時從官中有言於朝謂昔神堯以一旅之師取河北今朝廷竭天下財力以援一州而不能於是賈相大怒至咸淳八年壬申春警報尢急似道復有視師之請蓋李庭芝避事悠緩而範文虎以殿巖自居頗有不受節制之意故臺臣𨿽有章言之宣示二人然無益也壬申嵗又檄防江副閫孫虎臣及湖副帥髙世傑之師順流而下夾攻適值江水暴漲乘勢衝突堡寨及萬人敵打透鹿門連船運入衣襖布帛米鹽糧艸進發生兵遂自樊城後取安陽河轉均州江而還郢上七月據荊閫申大略云襄樊受圍跨越五載水陸路梗援兵莫通遂於去冬札知均州劉懋等打造戰艦間探賊兵措置戰守又調總管張順路鈴張貴提兵前往均州地名中水路創立硬寨建造樓船自中水路至襄城止一百二十餘里節節皆是堡圑軍船屯泊將士從龍虎口硬打下去本司重立賞格張順立功回特授轉右武大夫環衛官正任禦前都統制犒銀五百兩界防一萬貫紵絲十疋張貴以下次第立賞又準平章鈞翰除制司賞格外更與不次陞擢及移文範察使添調間探司部官劉盛聰等於四月二十日到均州鄧寨添造船隻大使司委知郡範天順等與二張部官同進六月十三日據張貴等申昨於五月二十二日探得漢水已生次日將船隻拖拽到山下稍泊二十四日以大使司賞格撫諭將士一應船隻並施拽至髙頭港口蒙範殿帥劉路鈴等般運衣襖等物結成方陣至一更三防張貴等舉火爲號出江極力鏖戰與敵舟手刃相接至磨洪灘已上賊船布滿江內張貴又以紅燈爲號撫諭頭目混戰與敵亂殺火炮藥箭射死北兵及墜水者不計其數二十五日天明已抵襄陽船隻等物至府軍民踴躍皆說敵圍數年未嘗有許多軍需物件進入至此本是萬全緣當夜四更以來南風大作吹奔北岸於內總管張順所帶火炮並已發盡人馬力竭身中三鎗六箭就陣歿於王事張貴等旣送軍需等物入城次日卽欲打出與夏節使兵船相應緣江水陡落又蒙安撫呂察使畱貴等人船在城添加戰守外以路梗不通至七月方據申到九月以來漢水漸涸北兵得計不可前矣夏孫髙兵船但守地分範殿帥之軍又與制府抵牾莫能並力坐視而已朝廷乃先解殿帥總統之權陳伯大劾範文虎罷黜十一月荊閫李庭芝奏襄圍不解客主易位重營復壁繁布如林遮山障江包絡無罅曠嵗持久臣實有罪且謂昔之滸黃今之襄樊皆古今非常之變天毎以非常之人擬之豈區區庸夫所克勝任云云帥臣徇國一念上通於天其欲以身臨之者亦察愚臣之不可専仗也稽南渡之初時則以張浚趙鼎自行都建督府盡防諸將運掉之勢一時之勢合帥臣大勲茂徳威震華夷少超常度參用舊弼以臂使指一新觀瞻云云禦筆令侍從兩省集議然卒無定論賈平章回奏曰辦此事非臣捐軀勇往終未能遂然縱使臣行亦後時矣恐無益於襄陽之存亡尙可使江南無虞而不至內地之震駭也庭芝欲臣建督於荊之謀要不過姑爲是說督旣建矣設有警動臣欲安坐於此得乎臣今爲是行也則諸閫皆受節度云云推至來年春夏之交則調一大將統三萬兵船直搗穎亳又調一大將統二萬兵直搗山東則襄圍之賊皆河南北山東之人必將自顧其父母妻子相率離叛如是則襄圍不解臣未之信倘陛下不容臣跬步離左右縱有奇謀祕計一無所施且當以擇相爲急云云然亦卒不行也癸酉正月蜀閫防報以昝萬壽收復成都繼又收復眉州二月以朱禩孫爲四川制置安撫大使兩淮制司又奏浮光之防忽數日平章疏奏力請行邊乃云所聞日異且言始得朱禩孫申言敵有直搗內地之議禩孫危之謂非築京城重內勢不可又收呂文煥二月三日蠟書謂樊之力已不可支再於襄城臨江一面植木柵立硬寨誓以死守但六年被圍一旦前功盡廢實有難言者浮光廢壘築爲家基去冬逆整與六安叛將【恐是焦與】一意窺江乞檢照累年所奏容臣一出臨邊卽賜處分禦筆又令集議然皆悠悠之談禦筆終於不從行邊之請調阮思聰策援邊淮就令相視平江城壁差官修浚三月賈平章又奏忽得李庭芝連日書乃知襄帥呂文煥爲敵誘脇竟以城降臣一聞戰顚沛幾於無生不謂事不可期力無所措乃至此極容臣自劾以報國恩禦筆則決於不許旋降禦筆批別置機速房亦建督於京之意繼而學校紛紛上書皆瀾翻不急之語甚而謂咸陽之焰未息而山東盜起六士之駕未出而滸黃透渡可謂刼持之語獨郭昌子一書頗有可采所言江漢道裏亦頗詳盡且畫六策以獻一曰分逰擊以屯南岸二曰重歸峽以扼要衝三曰備昌漢以固上流四曰調精兵以防漢江五曰備下流以絕窺伺六曰飭隘口以備要害又有十六策以爲守備之要其末並及濟邸之事平章召見扣其顚末補之以官且令入機速房以備諮訪繼而宰執奏事上前平章復陳行邊之請上曰斷是不可上又曰諸生之書只得畱中如下詔求言亦有未可賈奏云端平荊襄之失繼以諸郡是時皆不曽降詔惟開慶有之今幸未至此更容臣討論以聞上曰且鎭以靜不須得行四月內批李庭芝召赴行在汪立信荊湖制置使知江陵府印應雷兩淮制置使知楊州李應春知嶽州錢直將知江州翟貴知鄂州江陵都統程文亮副之趙孟知郢州陳起知浮光旣而黃萬石召超行在趙溍沿江制置使知建康府趙孟奎淮東總領孟之縉知太平州趣召葉夢鼎赴闕荊湖制司申武功大夫帶右領衛將軍範天順乃同張順張貴運送軍需衣襖等物前進襄陽畱存在城守禦立功尢多城降之際時在所守地仰天大呼曰好漢誰肯降賊死時也做大宋忠義於二月二十七日就地分屋內自縊身死右武大夫湖北總管司馬統制朱富亦系續遣前往襄城戰禦轉調過樊城任責東北最地分今年正月十一日賊攻樊城朱富拒敵死戰至二更以身中鎗刀不能支持爲賊所得義不受辱就戰樓內觸柱數四不死遂投身赴火而歿欲乞贈防奉聖防範天順特贈靜江軍馬承宣使特與三承信郎支銀五百兩十八界防二萬貫白田三百畆庚申範文虎差知安慶府阮思聰知池州李應雷知鄂州以爲防江計察官陳文龍上疏云云且曰夫當人言洶湧所幸眾言紛紛古今所恃以立國於天地間者獨有此一脈言脈猶活國脈其有瘳乎欲行求言皆謬論也旣而免言職未幾又有上書乞師相臨邊者禦批並不能從云

機速房

咸淳癸酉三月禦筆以師相固請行邊不已照張浚趙鼎舊例別置機速房凡急切邊事先行後奏賞罰支用亦如之其常程則宻院行移無建督於京之名而有其實奚不可內重其勢外禦其侮庶不失爲挽畱也師相其勿辭賈遂毅然祗承條具以聞辟屬官二員右司許自檢詳家翁制領十員使臣九十員於封椿庫作料科撥激賞第一料金五百兩銀一萬兩闗子五萬貫十八界防二十萬行遣提防文字沈因張夢龍徐良弼沈大發書寫文字王景陽張國珍張汝楫吳桂芳監印陳柯汪云鄭大淵又添給諸路戍兵生劵三分之一增招車等下軍裝錢置樞宻院都副統制一員補歸明人官資凡有上書獻書闗涉邊事者並送本房面問如有可行者並與施行忽有蜀人楊安宇者獻策奇譎右司許自扣之不相投合許自乃操閩音語以爲髙欲乞朝廷竟差許自前往邊郵操語以罵賊退師云云於是遂將安宇行遣而機速房之望顧輕矣且許自乃一不通世務之閩士僅能作詩文之外他無所能而乃令當此選用之者固謬而自亦可謂不揣矣一籌不畫坐致危亡非不幸也

置士籍

咸淳辛未正言陳伯大建議以爲科之極矣欲自後舉始行下諸路運司牒州縣先置士籍編排保伍取各家戶貫三代年甲娶誰氏兄弟男孫幹之數其有習舉業者則各書姓名所習賦經子孫慿所書年甲如十五以上實能舉業者自五家至二十五家而百家百家而里正許其自召其鄕之貢士結狀保明批書舉歷然後登士籍一樣四本縣州漕部各解其一仍從縣給印歷俾各人親書家狀於歷首以爲字迹之驗不許臨期陳狀攺易或有隨侍子弟合赴曺牒諸色漕試者各令賫歷先赴縣批鑿前去各處狀試毎遇唱名後重行編排保伍取防如有新進可應舉者續照前式保明付籍或有事故服制者並畫時申聞批鑿或毀抺如虛增人名妄稱舉子其犯人與里正保伍並照貢舉條例施行大意如此禦筆從行徧牒諸路昭掲通衢或撰沁園春云國步多艱民心靡定誠吾隱憂嘆浙民轉徙怨寒嗟暑荊襄死守閱嵗經秋敵未易支人將相食識者深爲社稷羞當今亟出陳大諌筯借畱侯迂濶爲謀天下士如何可籍收況君能堯舜臣皆稷契世逢湯武業比伊周政不必新貫仍宜舊莫與秀才做盡休吾元老廣四門賢路一柱中流又有詩云劉整驚天動地來襄陽城下哭聲哀廟堂束手渾無計只把科場惱秀才察院陳文龍上疏頗有沮抑之意遂以理少出臺自是士之有籍嚴行天下或稍有瑕疵皆不敢有功名之望士論紛紛直至賈老潰師之後臺中首劾置士籍之陳伯大變七司法之防汶行公田之劉良貴沮寛恩之董朴稱翁應龍爲簡齋先生寫萬拜申稟之朱浚欲便田法之洪起畏焉

宋二十一帝

長編所載宋二十一帝蓋自順宣禧三祖及東都九朝南渡後髙孝光寜理度少帝【徳祐】並景炎祥興也

癸辛雜識別集卷下

