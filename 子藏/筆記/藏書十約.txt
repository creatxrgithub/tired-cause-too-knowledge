

國初孫慶增著《藏書紀要》﹐詳論購書之法與藏書之宜﹐以及宋刻名抄何者爲精﹐何者爲劣﹐指陳得失﹐語重心長。洵收藏之指南﹐而汲古之修綆也。惟其時距元明相近﹐流寇之亂未徧東南﹐甲乙鼎革之交﹐名山故家所藏﹐亦未全遭蹂躪。今自洪楊亂後﹐江浙文物之會﹐圖籍蕩焉無存。好事者相與收拾於劫燹之餘﹐有用之書猶幸多存副本﹐所失者文集﹑說部﹐小數而已。幹嘉諸儒﹐相務表揚幽潛﹐凡古書之稍有益者無不校刻行世。然疊更喪亂﹐板刻多毀﹐印本漸稀。余按四部目搜求三十年﹐僅乃足用﹐而宋元明國朝諸家文集﹐缺者頗多。日本一耆宿﹐藏我國順康以至嘉道文集極多﹐有淸詩萬卷樓之目。蓬萊﹑方丈﹐望若仙居﹐惜哉不能越海飛渡也。夫在今日言收藏﹐不獨異於孫氏之世﹐且異於幹嘉之世。半生心力﹐累萬巨貲﹐所得如此﹐則其甘苦不可以不示人。每思古人有節衣縮食﹐竭力營求﹐雨夕風晨﹐手抄甚苦者﹐余幸所處優裕﹐又無嗜好縈擾於心﹐𨿽未能鼓腹而嬉遊﹐亦未嘗過屠門而大嚼。又思古人有豪奪巧取﹐久假不歸﹐朋舊因而絕交﹐童僕見而引避者﹐余幸達觀隨化﹐鷹隼無猜﹐借非荊州﹐樂同南面。是皆足以自慰也。頃者山居避難﹐編目始告成。因舉歷年之見聞﹐證以閱歷之所得﹐述爲十約﹐以代家書。子孫守之去之﹐余固不暇計矣。辛亥冬至前一日﹐葉徳輝序。

購置一

置書先經部﹐次史部﹐次叢書。經先《十三經》﹐史先《二十四史》﹐叢書先其種類多﹑校刻精者。初置書時豈能四部完備﹐於此入手﹐方不至誤入歧途。宋元刻本﹐舊抄名校﹐一時不能坐致。尋常官板﹑局板﹐每恨校勘不精﹐今有簡易之法﹐尙不近於濫收。經有明南監本﹐皆雜湊宋監﹑元學諸刻而成﹐其書亦尙易覯﹔而北監本﹑毛晉汲古閣本次之。此板之舊者﹐爲幹嘉以前學者通用之書。官刻有武英殿本爲最佳﹐廣東翻刻則未善。嘉慶末年﹐阮文達元以家藏宋元本注疏及單注單疏合校﹐刻於南昌府學﹐凡諸刻文字之異同﹐各爲校勘記附後﹐而於書中文字異同之處﹐旁刻墨圈識之﹐依圈以檢校勘﹐讀一本而眾本皆具。此在宋嶽珂刊《九經三傳例》外別開一徑﹐啟人神悟﹐莫善於斯。後來各省翻刻﹐盡去其圈﹐實爲乖謬。刻一書而一書廢﹐寧可闕如﹐不可取以充數也。史亦以明南監《二十一史》爲善。其板亦雜湊宋監﹑元路諸本而成﹐惟其板自明以來遞有補修。國朝嘉慶時﹐其板尙在江寧藩庫。明正徳時﹐印本補板尙少﹐難得其全。嘉靖﹑萬曆後﹐修板多諸生罰項爲之﹐最爲艸率。而北監本之脫誤﹐尢爲荒唐。明沈徳符《野獲編》云「諸史校對鹵莽﹐訛錯轉多。至於遼金諸史﹐缺文動至數葉﹐俱仍其脫簡接刻﹐文理多不相續﹐卽謂災木可也。」毛晉汲古閣僅刻《十七史》﹐中有據宋本重雕者﹐惜亦不全。或以邵經邦《弘簡錄》續之﹐究屬不類。故南監本外﹐則以武英殿刻本爲完全。當時館臣校刊多據宋刻善本﹐又處分頗嚴﹐故訛誤遂少。若得明南監正徳前後本﹐則宜以明聞人詮刻《舊唐書》﹑武英殿活字聚珍本《舊五代》﹑康熙原修《明史》配合以成全書﹐不宜以尋常習見之本羼入也。叢書則明弘治間華珵重印宋左圭《百川學海》﹑程榮《漢魏叢書》﹑毛晉《津逮祕書》《武英殿聚珍板叢書》﹑福州﹑江西﹑浙江均有重刻。福州最全﹐浙刻最少。及今訪求殿印原本﹐尙不甚難。鮑廷博《知不足齋叢書》﹑潘仕誠《海山仙館叢書》﹑伍崇曜《粵雅堂叢書》﹐其書多而且精﹐足資博覽。俟有餘力﹐徐求他刻。叢書及單行善本﹑舊刻名抄﹐於是次第收藏﹐舉古今四部之書皆爲我有矣。

鑑別二

四部備矣﹐當知鑑別。鑑別之道﹐必先自通知目錄始。目錄以《欽定四庫全書總目提要》﹑阮文達元《揅經室外集》卽《四庫未收書目》﹐玆從全集原名。爲途徑。不通目錄﹐不知古書之存亡﹔不知古書之存亡﹐一切僞撰抄撮﹑張冠李戴之書﹐雜然濫收﹐淆亂耳目。此目錄之學所以必時時勤考也。欲知板刻之良否﹐前有錢曾《讀書敏求記》﹐所見古子雜家﹐足資多識﹐而於刊刻年月﹑行格字數﹐語焉不詳。惟張金吾《愛日精廬藏書志》﹑黃丕烈《士禮居題跋記》以下﹐近有聊城楊紹﹝合﹞﹝和﹞海源閣《楹書隅錄》﹐常熟瞿鏞《鐵琴銅劍樓書目》﹐仁和丁丙《善本書室藏書志》﹐歸安陸心源《皕宋樓藏書志》﹐張瞿丁陸四家之目﹐全抄各書序跋﹐最足以資考據。所謂海內四大藏書家者。又有揭陽丁日昌《持靜齋書目》﹑日本森立之《經籍訪古志》﹐宜都楊守敬刻有《日本訪書志》《畱眞譜》二書﹐可備參考﹐不盡可據。此數家者﹐皆聚幹嘉諸老之精華﹐收咸豐兵燹之餘燼﹐𨿽宋槧名抄﹐不免一网打盡。然同時傳校之本﹐及北方故家百年未出之書﹐如劍气珠光﹐時時騰躍。余藏子集兩部﹐多得之商丘宋氏﹑諸城劉氏。故家志目﹐𨿽不能供我漁獵之資﹐而實藏書家不可少之郵表也。至於國朝諸儒校刻善本﹐罕有列於目者﹐然孫星衍《祠堂書目》時亦載之﹐倪模《江上雲林閣書目》﹑丁日昌《持靜齋書目》所載漸夥。近人張文襄之洞《書目答問》﹐則專載時刻﹐便於讀者購求﹐依類收藏﹐可無遺珠之憾。最要者無論經史子集﹐但系仿宋元舊刻﹐必爲古雅之書。或其書有國朝考據諸儒序跋題詞﹐其書亦必精善。明刻仿宋元者爲上﹐重刻宋元者次之。有評閱者陋﹐有圈點者尢陋。閔齊伋﹑淩蒙初兩家所刻朱墨套印子集各書﹐亦有評語圈點﹐而集部尙佳。抄本有元抄﹑明抄之分﹐有藍格﹑綠格﹑朱絲闌﹑烏絲闌之別﹐且有已校﹑未校之髙低。元抄多薄繭﹐明抄多棉宣。元抄多古致﹐明抄多俗書。此就傭書者言之。名人手抄﹐則一朝有一朝之字體﹐一時有一時之風气﹐明眼人自能辧之。證以書中避諱﹐始於某帝﹐終於何時﹐尢易辧別。金元刻本﹐北宋膠泥活字本﹐均不避諱。重刻宋本多存舊諱﹐則以紙墨定之。有經名人手抄﹑手校者﹐貴重尢過於宋元。有名人收藏印記者﹐非當時孤本﹐卽希見之書。此類爲楊瞿丁陸所未見者尙多。書攤廟集﹐時一遇之﹐是在有心人之勤於物色而已。

裝潢三

書不裝潢﹐則破葉斷綫﹐觸手可厭。余每得一書﹐卽付匠人裝飾。今日得之﹐今日裝之﹐則不至積久意懶﹐聽其叢亂。裝釘不在華麗﹐但取堅致整齊。面紙以細紋宣紙染古銅色﹐內褾以雲南薄皮紙﹐釘時書面內襯以單宣或汀貢﹐汀州所造竹料厚者。或潔淨官堆﹐或仍畱原書面未損者。本宜厚﹐不宜薄﹐釘以雙絲綫。書內破損處﹐覓合色舊紙補綴。上下短者﹐以紙襯底一層﹐無書處襯兩層﹐則書裝成不至有中凸上下低之病。書背逼至釘綫處者﹐亦襯紙如之。襯紙之處鉆小孔﹐一孔在襯紙﹐一孔在原書之邊﹐以日本薄繭紙撚條騎縫跨釘﹐而後外護以面紙﹐再加綫釘。綫孔占邊分許﹐而全得力於紙撚。日久綫斷﹐而葉不散﹐是爲保畱古書之妙法。斷不可用蝴蝶裝及包背本。蝴蝶裝如褾帖﹐糊多生黴而引虫傷。包背如藍皮書﹐紙豈能如藍皮書﹐紙豈能如皮之堅韌﹖此不必邯鄲學步者也。蝴蝶裝𨿽出於宋﹐而宋本百無一二。包背本明時間有之﹐究非通用之品。家中存一二部以考古式﹐藉廣見聞。然必原裝始可貴﹐若新仿之﹐旣費匠工﹐又不如綫裝之經久﹐至無謂也。北方書喜包角﹐南方殊不相宜。包角不透風﹐則生虫﹐糊气三五年尙在﹐則引鼠。余北來之書﹐悉受其害。又北方多用紙糊布匣﹐南方則易含潮﹐用夾板夾之最妥。夾板以梓木﹑楠木爲貴﹐不生虫﹐不走性﹐其質堅而輕。花梨﹑棗木次之﹐微嫌其重。其它皆不可用。二十年前﹐余書夾多用樟木﹐至今生粉虫﹐無一部不更換﹐始悔當時考究之未精。宋元舊刻及精抄﹑精校﹐以檀木﹑楠木爲匣襲之。匣頭鐫刻書名﹑撰人﹐宜於篆隸二體。夾板系帶﹐邊孔須離邊二分﹐其上下則準書之大小。如書長一尺﹐帶離上下約二寸﹐以此類推﹐指示匠人遵守勿失。蓋離上下過近則眉短腹長﹐離上下過遠則頭足空而不著力﹐此亦裝訂時所宜講求者也。裝釘之後﹐隨時書邊﹐書名﹑撰人﹑刊刻時代不可省字﹐以便檢尋。凡作書論行气﹐此爲橫看﹐一本分列有橫行﹐數本合並有直行﹐𨿽善書者不知其訣﹐則不如覓梓人之工宋體字者書之﹐校爲淸朗入目也。

陳列四

編列書籍﹐經爲一類﹐史爲一類﹐子爲一類﹐集爲一類﹐叢書爲一類﹐其餘宋元舊刻﹑精校名抄別爲一類。單本一二卷者﹐袖珍巾箱長不及五寸﹐大本過尺許者﹐以別櫥庋之。單本﹑小本之櫥﹐其中間以直格﹐寬窄不一﹐再間以橫格﹐髙二三寸或四五寸或不等。橫格皆用活板﹐以便隨時抽放。叢書類少者﹐一部占一櫥﹐多者一部占二櫥﹑三櫥不等。由上至下﹐以三櫥爲一連。櫥寬工部尺一尺八寸﹐髙二尺。每櫥列書三行﹐合三櫥一連﹐髙六尺﹐並坐架一尺二寸﹐共七尺二寸﹐取閱時不至有伸手之勞。列書依撰人時代﹐亦以門戶相聚。如十子﹑七子﹑五子﹑三家﹑四家﹑八家之類﹐皆銜接相承﹐則易於查閱。又如總集﹐有以元明國朝人選集唐宋者﹐有以國朝人選錄三代﹑秦漢魏晉人者﹐仍以詩文時代爲衡﹐不論撰人之先後。其專詩﹑專文﹐各以類從﹐不使淩雜。至都會郡邑之詩文總集﹐依省次列之。欽定之書﹐冠於國朝之首。大抵陳列之次﹐不必與目錄相同。諸史誌尙有以類相排比者﹐固未嘗拘拘於時代也。釋道二藏﹐本自有目。遠西各國藝學﹑宗教﹐自明以來﹐連牀塞屋。錢謙益《絳雲樓書目》以西書爲一類﹐《四庫》則附之「雜家」﹑「雜學」。今中外交通著述日眾﹐翻譯之作﹐家數紛歧﹐宜並釋藏﹐列室儲之﹐不復繩以四部之例。惟道家斷自隋唐﹐次於諸子﹐以古之道家﹐非宋之道流﹐其習不同﹐其書究有別也。陳列旣定﹐按櫥編一艸目﹐載明某書在某櫥。遇有增省隨時注攺。體例視正目有殊﹐明《文淵閣書目》蓋已先爲之矣。

抄補五

舊書往往多短捲﹐多缺葉﹐必覓同刻之本﹐影抄補全。或無同本﹐則取別本﹐覓傭書者錄一底本﹐俟遇原本﹐徐圖換抄﹐庶免殘形之憾。若遇零編斷冊﹐尢宜畱心﹐往往有多年短缺之捲﹐一旦珠還合浦﹐仍爲一家眷屬者。然此在明刻﹑國朝人所刻則有之﹐若宋元刻本﹐乃希遇之事。前人不得已而集百衲本﹐亦慰情聊勝於無耳。凡書經手自抄配者最佳﹐出自傭書之手﹐必再三覆校﹐方可無誤。己抄之書﹐則人校之。人抄之書﹐則己校之。多一人寓目﹐必多校出二三處誤字﹑脫文。經史更不得艸率﹐一字千金﹐省後人多少聚訟﹐豈非絕大功徳哉。凡抄補之捲﹐苟其書不必影寫﹐當依原書行格﹐刻一印板。所費不過千文﹐抄者旣有範圍﹐可以隨寫隨校。如某行某字起﹐至某字止﹐一行抄畢﹐訛脫朗然。省事惜陰﹐覆校亦易。使抄而不校﹐校而不精﹐不如聽其短缺﹐尙不至魚目混珠也。傭書人未有能爲唐人碑志體者﹐無已﹐取其無破體﹑無俗字者。破體﹑俗字﹐令校者不攺不能﹐徧攺不盡﹐至爲眼花敗興之事﹐余受此厄多矣。

傳錄六

士生宋元以後﹐讀書之福遠過古人。生國朝幹嘉後者﹐尢爲厚福。五代﹑北宋之間﹐經史正書鮮有刻本﹐非有大力者不可言收藏。旣有刻本﹐又不能類聚一處﹐卽有大力搜求亦非易事。古人以窺中祕﹑讀老氏藏爲榮幸者﹐今則有貲﹐一日可獲數大部。國朝諸儒勤搜古書﹐於四部之藏﹐十刻七八。僅宋元明人集未得刻盡﹐究爲不急之書。至於日本卷子﹑唐抄﹑中原故家久藏祕籍﹐其爲幹嘉諸儒未見之足本﹑不傳之孤本﹐以及秦晉齊魯發地之古器﹑古物﹐好事者繪圖釋義﹐著爲成書﹐旣日出而不窮﹐亦石印之簡便。居今日而言收藏﹐可以坐致百城﹐琳瑯滿室矣。而猶有待於傳錄者﹐蓋其書或僅有抄本﹐不能常畱﹐過目易忘。未存副錄﹐校刻則有不給﹐久假復不近情﹐惟有彼此借抄﹐可獲分身之術。傳錄之法﹐多倩傭書者﹐以別捨處之。以工貲計﹐湘省最廉﹐善書者一日可書五千字﹐凡字一千不過七八十文內外。若至百文一千﹐則謀者蠅集矣。故抄一書﹐字至十萬﹐僅費錢七八千﹐較之「千金買《漢書》」﹑「貂裘賄侍史」﹐其廉爲何如耶﹗抄寫之紙﹐以日本﹑髙麗細繭紙爲上﹐其紙吸墨而滑筆﹐但使寫手輕勻﹐易於增色。其次中國之潔淨花胚。卽官堆之髙者。杭連𨿽白﹐至爲不佳﹐墨漧則筆澀﹐墨濕則字毛﹐一遇積黴﹐或沾鼠溺﹐則腐碎不可觸手。此餘二十年所親歷﹐故能言其害也。

校勘七

書不校勘﹐不如不讀。校勘之功﹐厥善有八﹕習靜養心﹐除煩斷欲﹐獨居無俚﹐萬慮俱消﹐一善也﹔有功古人﹐津逮後學﹐奇文獨賞﹐疑竇忽開﹐二善也﹔日日翻檢﹐不生潮黴﹐蠹魚蛀虫﹐應手拂去﹐三善也﹔校成一書﹐傳之後世﹐我之名字﹐附驥以行﹐四善也﹔中年善忘﹐恆苦搜索﹐一經手校﹐可閱數年﹐五善也﹔典制名物﹐記問日增﹐類事撰文﹐俯拾卽是﹐六善也﹔長夏破睡﹐嚴冬禦寒﹐廢寢忘餐﹐難境易過﹐七善也﹔校書日多﹐源流益習﹐出門采訪﹐如馬識途﹐八善也。具此八善﹐較之古人臨池仿帖﹐酬願寫經﹐孰得孰失﹐殆有天壤之異矣。顧知校書之善矣﹐而不得校之之法﹐是猶涉巨川而忘舟楫﹐遊名山而無籃輿﹐終歸無濟而已矣。今試言其法﹐曰死校﹐曰活校。死校者﹐據此本以校彼本﹐一行幾字﹐鉤乙如其書﹐一點一畫﹐照錄而不攺。𨿽有誤字﹐必存原文。顧千里廣圻﹑黃蕘圃丕烈所刻之書是也。活校者﹐以羣書所引攺其誤字﹐補其闕文﹐又或錯舉他刻﹐擇善而從。別爲叢書﹐板歸一式。盧抱經文弨﹑孫淵如星衍所刻之書是也。斯二者﹐非國朝校勘家刻書之祕傳﹐實兩漢經師解經之家法。鄭康成注《周禮》﹐取故書杜子春諸本﹐錄其字而不攺其文﹐此死校也。劉向校錄中書﹐多所更定﹔許愼撰《五經異義》﹐自爲折衷﹔此活校也。其後隋陸徳明撰《經典釋文》﹐臚載異本﹔嶽珂刻《九經三傳》﹐抉擇眾長。一死校﹐一活校也。明乎此﹐不僅獲校書之奇功﹐抑亦得著書之快捷方式也已。

題跋八

凡書經校過及新得異本﹐必系以題跋﹐方爲不負此書。或論其著述之指要﹐或考其抄刻之源流﹐其派別蓋有數家焉。論著述之指要者﹐記敍撰人時代﹑仕履及其成書之年月﹐著書中之大略﹕宋晁公武《郡齋讀書志》﹑陳振孫《直齋書錄解題》二家之目是也。辧論一書之是非與作者之得失﹐如吾家宋石林公《過庭錄》引見元馬端臨《文獻通考﹖經籍》﹑明王世貞《讀書後》二家之書是也。王士禎《香祖筆記》七﹕「遁園居士言﹕『金陵盛仲交家多藏書﹐書前後副葉上必有字﹐或記書所從來﹐或記他事﹐往往盈幅﹐皆有鈐印。常熟趙定宇少宰閱《舊唐書》﹐每捲畢﹐必有朱字數行﹐或評史﹐或閱之日所遇某人某事﹐一一書之。馮具區校刻監本諸史﹐捲後亦然﹐並以入梓。前輩讀書﹐游泳賞味處可以想見。』此語良然。然予所見劉欽謨昌家官河南督學時所刻《中州文表》﹐每捲亦然。予勸宋牧仲開府重刻《文表》及《梁園風雅》二書﹐且云『欽謨諸跋當悉刻之﹐以存其舊』﹐亦遁園先生之意。又嘗觀袁中郎所刻《宗鏡摘錄》﹐亦復如是。弇州先生《讀書後》同此意也。」其合二義以兼用之﹐斯則《四庫全書提要》之所本也。若夫考抄刻之源流者﹐官監﹑書棚﹐流傳有緒﹐毛抄﹑錢借﹐授受必詳﹐則錢曾《讀書敏求記》﹑何焯《義門讀書記》實導其源。至孫星衍《平津館藏書記》《廉石居書籍題跋記》﹑黃丕烈《士禮居藏書題跋記》﹐專記宋元板之行字﹐新舊抄之異同﹐蓋從錢何二家﹐益暢其流﹐以趨於別徑者也。道咸間﹐錢熙祚《守山閣叢書》﹑伍崇曜《粵雅堂叢書》﹐一書刻成﹐必附一跋﹐斯由《四庫提要》而變其例者也。綜稽眾體﹐各有門庭﹐竊謂宜集諸家之長﹐以成一家之說。撰人仕籍見於正史傳志者﹐不待詳言﹔如或正史未載﹐則博考羣籍以補之。而一書之宗旨始末﹐先挈其大綱﹐使覽者不待卷終﹐可得其要領。其刻本之爲宋﹑爲元﹐爲仿宋﹑爲重刻宋﹐抄本之爲影寫﹑爲過錄﹐以及收藏前人之姓名﹑印記﹐並仿《欽定天祿琳瑯》之例﹐詳稽志乘私記﹐述爲美談。俾前賢抱殘守缺之苦心﹐不至書存而人泯滅。吾宗鞠裳編修昌熾撰有《藏書紀事詩》六卷﹐於唐宋以來藏書家之姓名﹑印記搜輯靡遺。得其書讀之﹐於斯道所資﹐功過半矣。

收藏九

藏書之所﹐宜髙樓﹐宜寬敞之淨室﹐宜髙墻別院﹐與居宅相遠。室則宜近池水﹐引濕就下﹐潮不入書樓。宜四方開窗通風﹐兼引朝陽入室。遇東風生虫之候﹐閉其東窗。窗櫥俱宜常開﹐樓居尢貴髙廠。蓋天雨瓦濕﹐其潮气更甚於室中也。列櫥之法﹐如寧波範氏天一閣式。《四庫》之文淵閣﹑浙江之文瀾閣﹐卽仿爲之。其屋俱空楹﹐以書櫥排列﹐間作坎畫形﹐特有間壁耳。古人以七夕曝書﹐其法亦未盡善。南方七月正值炎燻﹐烈日曝書﹐一嫌過於枯燥﹐一恐暴雨時至﹐驟不及防。且朝曝夕收﹐其熱非隔宿不退﹐若竟收放櫥內﹐數日熱力不消。不如八九月秋髙气淸﹐時正收斂﹐且有西風應節﹐藉可殺虫。南北地气不同﹐是不可不辧者也。春夏之交﹐宜時時淸理﹐以防潮濕。四五月黃黴﹐或四時久雨不晴﹐則宜封閉。六七月以後至冬盡春初﹐又宜廠開。櫥下多置雄黃石灰﹐可辟虫蟻。櫥內多放香烈殺虫之藥品﹐古人以蕓艸﹐今則藥艸多矣。肉桂﹑香油或嫌太貴﹐西洋藥水藥粉品多價廉﹐大可隨時收用。食物引鼠﹐不可存畱。燈燭字簍﹐引火之物﹐不可相近。絳雲之炬﹐武英殿之災﹐此太平時至可痛心之事也。閱過實時檢收﹐以免日久散亂。非有書可以互抄之友﹐不輕借抄。非眞同志著書之人﹐不輕借閱。舟車行笥﹐其書無副本者﹐不得輕攜。遠客來觀﹐一主一賓﹐一書童相隨﹐僕從不得叢入藏書之室。不設寒具﹐不著衣冠﹐淸茗相酬﹐久談則邀入廳事。錢振竾注《義山文集》﹐每竊供用之書﹐京師書坊至今言之疾首。魏源借友人書﹐則裁割其應抄者﹐以原書見還﹐日久始覺。不獨太傷雅道﹐抑亦心術不正之一端。凡此防範之嚴﹐所以去煩勞﹑消悔吝﹐正非「借書一癡﹐還書一癡」也。

印記十

藏書必有印記。宋本《孔子家語》以有東坡折角玉印﹐其書遂價重連城。晉家明文莊公菉竹堂藏書﹐每抄一書﹐鈐以歷官關防﹐至今收藏家資以考證。名賢手澤﹐固足令人欽企也。然美人黔面﹐昔賢所譏﹐佛頭著糞﹐終爲不潔。曾見宋元舊刻﹐有爲書估僞造各家印記以希善價者﹐有學究﹑市賈彊作解事﹐以惡刻閒印鈐滿通捲者。此豈白璧之微瑕﹐實爲秦火之餘厄。今爲言印記之法﹐曰去閒文﹐曰尋隙處。何謂去閒文﹖姓名表字﹑樓閣堂齋﹐於是二三印﹐一印四五字足矣。金石﹑書畫﹑漢瓦﹑漢磚﹑古泉之類﹐當別爲一印。今人收藏印﹐多有以姓字齋堂﹑一切藏器累累至數十字者﹐此亦何異於自作小傳哉﹗余見宋元人收藏書籍﹑碑帖﹑字畫﹐多止鈐用姓名或二字別號﹑三字齋名﹐此正法也。明季山人墨客始用閒章﹐浸淫至於士大夫﹐相習而不知其俗﹐此最刺目之事。況印體自明文﹑何以後﹐流派滋多﹐二三十年不遇一作手。咸同以來﹐有鄧石如一派﹐其末流爲江湖遊食之貲。而幹嘉時浙西六家之宗﹐傳久成絕響﹐故不得工於仿漢及善松雪﹑文﹑何體﹐不如不印﹐免至名迹受污。藏家如黃丕烈「百宋一廛」﹑韓泰華「金石錄十卷人家」﹐已覺體俗﹐何況其它乎﹗何謂尋隙處﹖凡書流傳愈久者﹐其藏書印愈多。朱紫縱橫﹐幾無隙紙。是宜移於書眉捲尾﹐以免齟齬。亦或視各印之大小朱白﹐間別用之。小印朱文重疊﹐尙無不可。若白文與大印聚於一行﹐則令閱者生厭矣。凡書有字處﹐朱文白文俱不相宜。余藏抄本《續吳郡圖經》﹐原有董文敏「戲鴻堂」朱文方印﹐復經長白堇齋學士收藏﹐乃於董印上加蓋「長白敷槎氏」白文方印。學士爲曹子淸通政寅外甥﹐淵源自正﹐而竟以特健藥之癡﹐爲此倒好嬉之事﹐是亦未尋隙處之過。余之藏書多未鈐印﹐蓋愼之至也。

