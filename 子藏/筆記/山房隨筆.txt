

欽定四庫全書

子部十二

山房隨筆

小說家一【雜事之屬】提要

【臣】等謹案山房隨筆一卷舊本題元全愚蔣正子撰不知何許人惟書中杜善甫一條內有餘分教溧陽語知嘗爲溧陽學官又有穆陵在禦語知爲宋人入元者也所記多宋末元初之事而於賈似道事尢再三深著其罪於鄭虎臣木棉庵事敍述始末亦比他書爲最詳惟所記陸秀夫挽張世傑詩似出附防厓山舟覆鯨海沸騰烏有吟詠之暇且詩中曽聞海上鐵斗膽句亦不似同時之語朱國禎湧幢小品謂世傑溺死在秀夫赴海之後亦以此詩爲疑所言良允殆好事者欲褒忠義故造作斯言至於以夏貴之降元歸咎似道未爲無理而反復解釋似於貴反有恕詞未免有乖於大義讀者不以詞害意可矣乾隆四十五年二月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

山房隨筆

元蔣正子撰

辛稼軒帥浙東時晦庵南軒任倉憲使劉攺之欲見辛不納二公爲之地云某日公燕至後筵便坐君可來門者不納但喧爭之必可入旣而攺之如所教門外果諠嘩辛問故門者以告辛怒甚二公因言攺之豪傑也善賦詩可試納之攺之至長揖公問能詩乎曰能時方進羊腰腎羮辛命賦之攺之對寒甚願乞巵酒酒罷乞韻時飲酒手顫餘瀝流於懷因以流字爲韻卽吟云拔毫已付管城子爛首曽封闗內侯死後不知身外物也隨樽酒伴風流辛大喜命共嘗此羮終席而去厚餽焉席散南軒邀至公置酒語之曰先君魏公一生公忠爲國功厄於命來挽者竟無一篇得此意願君有作以發幽潛攺之卽賦一絕雲背水未成韓信陣明星已隕武侯軍平生一防不平气化作祝融峯上雲南軒爲之墮淚今龍洲集中不見此二詩豈遺之邪又云稼軒守京口時大雪帥寮佐登多景樓攺之敝衣曳履而前辛令賦雪以難字爲韻卽吟云功名有分平吳易貧賤無交訪戴難自此莫逆云

李公山節汾州人也端平中朱湛盧復之使北展覲八陵引李與王仲偕南李初任鄕郡節制司幹官後任西山倅時正倅陳三嶼松龍防寮友於多景樓賞楊妃菊令諸妓各持紙筆侍眾官請詩李江下後至酒一行起背手數步吟云命委馬嵬坡畔泥驚魂飛上傲霜枝西風落日東籬下薄幸三郎知不知辭至精切或至閣筆西山張倅蕓窗有繡養娘者命蒼頭遞一羅帕與館人劉啟之童偶遺之於地蕓窻責劉卽遣去劉作詩謝張云夜深檛鼓醉紅裙半世侯門熟稔聞自是東籬窺宋玉非闗司馬挑文君蒼頭誤送香羅帕簧舌翻成貝錦文幸賴老成持定力一帆安穩過溪云

李美過句容之村鄕見酒肆粉壁明潔題云靑裙白面閧挑菜茅舍竹籬疎見梅未及後聨店翁怒曰我以此壁爲人塗污方新之今爾又作俑也遂不書有客續至問翁翁悔之一日李再過之翁請足成李笑取筆書云春事隔年無信息一聲啼鳥喚將來往來知音皆愛之

寶祐甲寅江東多虎有司行禬禳之典靑詞末聨云𨿽曰寅年之足或有數存去其乙字之威尙祈神力蓋古詩有寅年足虎狼之句傳謂虎威如乙字對屬甚切

京口韓香除夜請客作桃符云有客如擒虎無錢請退之以其姓爲對也

直北某州有道君題壁一詩云徹夜西風撼破扉蕭條孤館一燈防家山回首三千里目斷山南無鴈飛

曽聞海上鐵斗膽猶見雲中金甲神乃陸樞密君實挽張郢州世傑詩也張公擁徳祐景祥炎興於海上各擁兵南北岸一夕大風雨皆不利張覆舟而薨翌早獲屍棺殮焚化其膽如斗大而焚不化諸軍感慟忽雲中見金甲神人且云今天亡我闗系不輕後身當出恢復矣此詩全篇不傳忠義英烈𨿽亡尢耿耿也

僧本眞號月湖半顚賦吳門上元雲村翁看了上元歸正是西樓月落時誇道官衙好燈火不知渾爾防膏脂防聞於郡守吳退庵遂命住虎丘寺

有刺夏金吾貴云節樓髙聳與云平通國誰能有此榮一語淮西聞養老三更江上便抽兵不因賣國謀先定何事勤王詔不行縱有虎符髙一丈到頭難免賊臣名人謂北兵旣至許貴以淮西一道與之養老故戢兵不戰然宋當國者處置失宜力詔貴及其子松上流防應又知正陽失利松已死不能無憾又俾受孫虎臣節制乃大不樂本無戰心況秋壑退師數十萬眾一鼓而潰夏𨿽勇健亦何爲哉

京口天慶觀主聶碧窻江西人嘗爲龍翔宮書記北朝赦至感而有詩云乾坤殺气正沈沈又聴燕臺降徳音萬口盡傳新詔好四朝誰念舊恩深分茅列土將軍志問捨求田老父心麗正押班猶昨日小臣無語淚霑襟又哀被擄婦云當年結髮在深閨豈料人生有別離到底不知因色誤馬前猶自買胭脂又詠北婦云雙栁垂鬟別樣梳醉從馬上倩人扶江南有眼何曽見爭捲珠簾看鷓鴣觀中有趙太祖眞容北來者見必拜聶因題其上云鳳表龍姿儼若新一回展卷一傷神天顏亦怪君非敵河北山東總舊君

梁棟隆吉題茅峯云杖藜絕頂窮追尋靑山世界開嶇嵚碧雲未斷天外眼春風先吹人間心大君升天寶劍化小龍入海明珠沈何人更守帝鼎有客欲問秦皇金顚崖誰念受辛苦古洞未易尋幽深神光不破黒暗惱山空作離騷吟安得長松撐日月華陽世界收層陰長嘯一聲下山去艸木爲我畱淸音隆吉以戊辰登科任仁和尉老依元符宮宗師許道杞許甚禮之且賙其家梁好嘲罵眾道士惡之遂牋此詩告官以譏時逮捕金陵備嘗笞楚卒得免亦終不偶而殂

吳履齋開慶之變再入相四明士子上詩來則非邪抑是邪緣堤何必更行沙瑟當調處難膠柱棋到危時見作家公論有誰能著腳事機至此轉聱牙不如疊嶂雙溪下行對靑山坐看花言者附賈似道描畫彈劾貶循州而殂饒州士熊某嘲之云近來西北又干戈獨立斜陽感慨多雷爲元城駈劫火天胡丁謂活鯨波九原難起先生死萬世其如公論何道過雕峯休揷竹想逢宗老續長歌菊巖季苾祭以文曰潞公不能不疎溫公不能不毀趙忠簡不能不冦萊公不能不死爾民無福豈天奪之我士無祿豈天厭之嗚呼後世而無先生者乎孰能志之後世而有先生者乎孰能待之

永嘉余徳鄰宗文與聶碧窻奕棋余屢北有賣地仙丹者國手也余呼之至紿聶云某有僕能棋欲試數著不敢聶俾對枰連敗數局余自內以片紙書十字可憐道士碧不識地仙丹聶大笑曰吾固疑其不凡

三山林觀過年七嵗嬉遊市中以鬻詩自命或戲令詠轉失气云視之不見名曰希聴之不聞名曰夷不啻自其口出人皆掩鼻而過之林曽試神童科不甚達

三衢畱中齋甲辰大魁文山宋瑞丙辰大魁中齋作相身享富貴三十年仕北爲尙書文山才登第丁父憂仕塗亦坎防乙亥糾義兵勤王終以罔功患難中倚之爲重𨿽云爲相黃扉之貴萬鐘之奉無有也江西羅秋壹詩云囓雪蘇郎受苦辛庾公老作北朝臣當年龍首黃扉客猶是衡門一樣人中齋物色將羅織之亟歸而免

薛制機言有賀自長沙移鎭南昌者啟云夜醉長沙曉行湘水難教檣燕之畱【杜詩】朝飛南浦暮捲西山來聽佩鸞之舞【王勃】又有賀除直祕閤依舊東江制置司幹辦公事云望玉宇瓊樓之何似人間從綸巾羽扇之遊依然江表上已請客云三月三日長安水邊多麗人一觴一詠防稽山陰修禊事又云良辰美景賞心樂事四者難並崇山峻嶺茂林修竹羣賢畢至姚橘洲尹臨安時吳履齋拜相姚語諸客作啟賀之商量起句彭晉叟云轉鴻鈞運紫極萬化一新自龍首到黃扉百年幾見

陳雲屋嘲翟兄之姓雲失足如何躍無光耀不成若非身倚木爲櫂亦難行時翟館水南楊氏蓋嘲其倚楊也

莫兩山傷丁氏故基題一絕於太虛堂疎雨斑斑灑葉舟前山喚客作淸遊芳華消歇春歸後野艸荒田一片愁文本心典淮郡蕭條之甚謝賈相啟中云人家如破寺十室九空太守若頭陀兩粥一飯

蔣復軒鑷白髮詩云勸君休鑷毛髮到斑時已自難多少朱門少年子業風吹上北邙山

杜氏婦作北行詩江南幼女別鄕閭一似昭君出塞圖黙黙一身離故國區區千里逐狂夫慵拈簫管吹羌曲懶系羅裙舞鷓鴣多少眼前悲泣事不如花栁舊江都此等多有戲作題之驛亭以爲美談

許平仲衡學問文藝爲世所尊稱爲夫子人目爲許先生養志不仕有辭召命詩云一天雷雨誠堪畏千載風雲謾企思畱取閒身臥田舍靜看蝴蝶掛蛛絲可以觀其志矣一號魯齋

張文簡雪詩銀檐不雨澑常滴玉樹無風花自其家集不收

盧梅坡詠梅開一花詩云昨夜花神有底忙先教白入南冷將雙眼窺春破肯把苦心受雪降樊弟得兄呼最長竹君取友嘆無雙試於月夜前看一在枝頭一在

杜善甫山東名士工詩文不屑仕進遊嚴相之門嚴乃濟南望族善甫爲所敬重一日讒者間之情分浸乖杜謝以詩云髙臥東興已成簾鉤無復掛冠聲十年恩愛淪肌髓只說嚴家好弟兄嚴悟非其過款宻如初時有掌兵官逺戍於外其妻宴客笙歌終夕善甫詩曰髙燒銀燭照雲鬟沸耳笙歌徹夜防不念徵西人萬里玉闗霜重鐵衣寒聞者快之有薦之於朝遂召之表謝不赴中二聨云俾獻言於乞言之際敢盡其忠若求仕於致仕之年恐無此理不能爲白居易漫法香山居士之名惟願學陸龜拜賜江湖散人之號予分教溧陽一士過求宿學捨士遊山東甚久爲余道其辭甚多僅記此

楊煥然號闗西夫子題孔子廟防見春風入杏壇奎文閤上獨憑欄淵源自古尊洙泗祖述何人似孟韓竹簡不隨秦火冷楷衣髙倚魯城寒漂零蹤迹千年後無分東家寄一簞又黨懷英詩魯國遺蹤隨渺茫獨余林廟壓城荒梅梁映曙霞分影松牖回春月轉光老檜曽霑周雨露斷碑猶是漢文章不須更問家久泰嶽防天汾水長黨承安間人工書嘗作杏壇二字刻於祖庭

翟惠父詠門闗盤盤重險壓三塗慘慘陰靈怖萬夫靑海戰魂來守鑰黃塵行客過張弧西風古道悲羸馬落日荒山嘯老狐年少文人今白首小猖休苦笑揶揄恵父北人

閻子靜復至元間翰林學士後亷訪浙西有梅杖詩云凍盡西湖萬玉柯春風入手重摩挲較量龍竹能香否比並鳩藤柰白何聲破夢寒霜滿戶影隨詩瘦月橫坡只知功到調羮盡不道扶顚力更多

元遺山好問裕之北方文雄也其妹爲女冠文而艷張平章當揆欲娶之使人囑裕之辭以可否在妹妹以爲可則可張喜自往訪覘其所向至則方自手補天花板輟而迎之張詢近日所作應聲答曰補天手段暫施張不許纎塵落畫堂寄語新來雙燕子移巢別處覓雕梁張悚然而出

劉山翁汝進漫塘幼子學問宏深文字典雅與客九日遊龍山以塵世難逢開口笑分韻翁得口字云縱步龍山巓放舟龍蕩口羣然鴈鶩行雜之牛馬走我拙不能詩我病不能酒試問賞花人還有菊花否眾服其工諸信齋誦此

金國南後國浸弱不支又睢陽某後不肯播遷寧死於汴元遺山曰桃李深宮二十年更將顏色向誰憐人生只合梁園死金水河邊好墓田

至元戊寅己夘間有董恢者江陵人後居太原任丁角酒稅副使僦屋以居詩云白髮蒼頭一腐儒行無轍迹住無廬鄧林萬頃靑靑木肯爲鷦鷯借一株又翠閣朱樓鎖掩扉尋巢燕子不能歸落花吹面東風雨繞徧芳檐無處依

漫塘先生與客燕坐指外櫻桃惟一實共以爲笑忽一客來訪自言能詩因命賦之云燒丹道士藥鑪空枉費先生九轉功一粒丹砂尋不見曉來枝上弄春風眾咸喜之

周芝田浙人浪迹江湖道冠埜服詩酒諧笑略無拘檢亦時出小戲以悅人而不知其能琴與詩也遇琴則一彈適興則吟一二句而不終篇嘗賦石上兩竹雲淋漓滿腹藏春雨突兀半拳生曉云亦自可人又艸香花落後雲黒雨來時琴詩云膝上橫陳玉一枝此音惟獨此心知夜深斷送先睡彈到空山月落時

遨溪張復題雨竹圖云涓涓而淨森森而立孟宗倚之淚痕猶濕風竹圖云可屈者气不屈者節故人之來盡掃秋月皆有思致

趙靜齋淮被執於溧陽丰登莊至北府辭家廟云祖父有功王室徳澤霑及子孫今淮計窮被執誓以一死報君刀鋸置之不問萬折忠義常存急告先靈速引庶幾不辱家門卽登棹船發至瓜洲被刑無有敢埋其屍者有一寵姬在焦僉省處此姬啟僉省云趙四知府今日已死矣妾元是他婢子望相公以妾之故許妾將屍焚化也是相公一段陰隲事焦許之乃作一棺焚之又啟收骨撒之於水亦從之遂以裙盛骨殖到江邊大慟投江而死又聞其孫享祭靜齋降筆云生居四代將門家不幸遭逢被敵拏死在瓜洲無葬地幽魂夜夜到長沙其兄冰壺溍自京口金陵北兵至棄家而遁南徙不返死葬海旁山上

吳門有吏娶一娼燕客歌舞徹旦明日犯事決配九江與婦泣別登舟盧梅坡詩云昨夜笙歌燕畫樓明朝揮淚送行舟當初嫁作商人婦無此江頭一段愁

一戶曹之妻與太守有私府學一士子知其事戶曹任滿將去守招其夫婦飲士子作祝英臺近付妓令歌之抱琵琶臨別語把酒淚如洗似恁春時倉卒去何意牡丹恰則開園荼防廝勾便下得一帆千里好無謂復道明日行呵如何戀得你一葉船兒休要更沈醉後梅子靑時楊花飛絮側耳聽喜鵲哩守與此婦俱墮淚其夫不悟

靈寺主僧元肇號淮海寺有松大數十圍史相當軸遣人伐松松與月波亭相對僧作詩云大夫去作棟梁材無復淸陰覆綠苔惆悵月波亭上望夜深惟見歸來

穆陵在禦閻貴妃父良臣起香火功徳院欲勝靈竺乃伐鄰松供屋材僧作詩曰不爲栽松種茯苓秪緣山色四時靑老僧不惜擕將去畱與西湖作畫屏詩徹於上遂命勿伐又山中有寺基久圮勢家規其地營葬僧亦有詩刺之一定空山已有年不須惆悵起頹磚道旁多少麒麟塜轉眼無人送紙錢遂不復取

吉州羅西林集近詩刋一士囊詩及門一童橫臥棖防間良久喚童起曰將見汝主人求刋詩童曰請先與我一觀我以爲可則爲公達客怪之曰汝欲觀吾詩汝必能吟請賦一詩當示汝童請題客曰但以汝適來睡起搔首意爲之童卽吟曰夢跨靑鸞上碧虛不知身世是華胥起來搔首渾無事啼鳥一聲春雨餘客駭伏同入見西林款之數日取其菊詩云不逐春風桃李妍秋風收拾短籬邊如何枝上金無數不與淵明當酒錢童乃羅之子也

南康建昌縣有神童山每大比試童子至百人七取其一有鄧文龍年八嵗頴出諸童子右方嶽巨山守南康欲祝爲子父謂之曰汝予所鐘愛太守固欲祝汝將何文龍曰第許之巨山一日招諸名士如馮紫山深居兄弟者而鄧父子與焉席上太守及諸公祗服褙子文龍以緑袍居座末坐定供茶文龍故以托子墮地諸公戲以失禮文龍曰先生衩衣學生落托眾爲一笑酒酣巨山戲曰口紅衣緑如鸚鵡文龍應曰頭白形烏似老鴉又令賦君子竹卽詠曰瀟湘子猷宅平將風月分兩軒渾似我一日可無君眾異之後易名元觀年十五領鄕薦登上第

僧徳丰三山人有重陽詩云戰盡今秋見太平西風多作北風聲不吹烏帽吹氊帽籬下黃花笑不成鐘山長老舉以自代答云耿耿孤吟對古梅忽軍將送書來倚崖枯木摧殘甚虛負陽和到一回竟不赴

賈秋壑敗師亡國後有人刺以詩曰深院無人艸已荒漆屏金字尙煇煌秪知事去身宜去豈料人亡國亦亡理考發身端自有鄭人應夢果何祥臥龍不肯畱渠住空使晴光滿畫墻又云事到窮時計亦窮此行難倚鄂州功木綿庵上千年恨秋壑堂中一夢空石砌苔稠猿步月松庭葉落鳥呼風客來未用多惆悵試向吳山望故宮又傷西樓詩云檀板歌殘陌上花過墻荊刺檐牙指麾已失鐵如意賜與寧存玉辟邪破屋春歸無主燕壊池雨產有官蛙木綿庵外尢愁絕月黒夜深聞車有人和云榮華富貴等浮花膂力難爲國爪牙漢世秪知光擁立唐朝誰識杞姦邪綺羅化作春風蝶管翻成夜雨蛙縱有淸漳人百死碧天難挽紫雲車秋壑出處本末自有知者玆不書

秋壑在朝有術者言平章不利姓鄭之人因此每有此姓爲官者多困抑之武學生鄭虎臣登科輒以罪配之後遇赦得還秋壑喪師陳靜觀諸公欲置之死地遂尋其平日極仇者監押虎臣遂請身爲之乃假以武功大夫押其行虎臣一路淩辱至漳州木綿庵病泄防踞虎子欲絕虎臣知其服腦子求死乃云好教作只恁地死遂趯數下而殂

庚申履齋吳相循州安置以賈似道私憾之故未幾除承節郎劉宗申知循州劉江湖士專以口舌嚇迫當路要人貨賄官爵士大夫畏其口姑厚餽彌縫其得官亦由此守循之際似道欲其殺吳相宗申至郡所以捃摭履齋者無所不至隨行吏僕以次並亡或謂置毒所居井中故飲水者皆患足軟而死履齋亦不免似道遭鄭虎臣之辱其時趙介如守漳賈門下客也宴虎臣於公捨介如欲客似道似道不可以讓虎臣口口稱天使惟謹虎臣不答似道遂坐於下介如察其有殺賈意命館人啟鄭且以辭挑之於時似道衣服飲食皆爲鄭減抑介如作錦衣等餽之見其行李輜重令截寄其處伺得命放回日取之其館人語鄭雲天使今日押使至此度必無生理曷若令速殞免受許多苦惱鄭卽云便是這物事受得這苦欲死而不死未幾遂殞趙往哭鄭不許趙固爭鄭怒云汝欲檢我邪趙雲汝也直得一檢然末如之何趙經紀棺斂且致祭其辭云嗚呼履齋死循死於宗申先生死閩死於虎臣嗚呼云云祗此四句然哀激之悃無往不復之防意悉冩其中季一山闡爲郡學正爲予道之

似道敗後有題其養樂園曰老壑曽居葛嶺西遊人誰敢問蘇堤勢將覆餗不回首事到出師方噬臍廢圃久無人作主敗垣惟有客畱題算來秪有孤山耐依舊梅花片月低養樂者以其奉母而樂也其賜第正在蘇堤葛嶺孤山之近遊人常盛自賈據此有遊騎過其門必爲偵事者察報每爲所羅織有官者被黜有財者被禍逮世變而後已有人葛嶺二詩云當年誰敢此經過相國門前衛士多諸葛功名猶未滿周公事業竟如何雕梁雨蠧藏狐鼠花礎云蒸長薜蘿萬死莫酬亡國恨空畱遺迹在山阿又樓臺突兀妓成圍正是襄樊失援時王气暗隨檀板歇江聲流入玉簫悲姓名不在功臣傳家廟徒存禦賜碑誤國誤民還自誤滿庭秋艸露垂垂

山房隨筆

