

淸異錄宋陶谷

提要卷上卷下

提要

《淸異錄》二卷﹐宋陶谷撰。谷字秀實﹐邠州新平人。本唐彥謙之孫﹐避晉諱﹐攺陶氏。仕晉爲知制誥﹐倉部郎中。仕漢爲給事中。仕周爲兵部侍郎﹐翰林承旨。入宋仍原官﹐加戶部尙書。事迹具《宋史》本傳。是書皆采摭唐及五代新穎之語﹐分三十七門﹐各爲標題﹐而注事實緣起於其下。陳振孫《書錄解題》以爲不類宋初人語﹐胡應麟《筆叢》嘗辧之。今案谷𨿽入宋﹐實五代舊人﹐當時文格不過如是﹐應麟所云良是。惟谷本北人﹐僅一使南唐﹐而花九品九命一條云﹐張翊者世本長安﹐因亂南來﹐先主擢置上列。乃似江南人語﹐是則稍不可解耳。豈亦雜錄舊文﹐刪除未盡耶﹖所記諸事﹐如出一手。大抵卽谷所造﹐亦《云仙散錄》之流﹐而獨不僞造書名﹐故後人頗引爲詞藻之用。樓鑰《攻媿集》有白醉軒詩﹐據其自序﹐亦引此書。則宋代名流卽已用爲故實。相沿旣久﹐遂亦不可廢焉。

卷上

天文門﹝十七事﹞

龍潤

李煜在國時﹐自作祈雨文曰「尙乖龍潤之祥。」

跋扈將軍

隋煬帝泛舟﹐忽陰風頗緊﹐嘆曰「此風可謂跋扈將軍。」

奇水

雨無雲而降﹐非龍而作﹐號爲「奇水」。

天公絮

云者﹐山川之气﹐今秦隴村民稱爲「天公絮」。

赤眞人

周季年﹐東漢國大雪﹐盛唱曰「生怕赤眞人﹐都來一夜春。」後大宋受命。

吼天氏

呂圜貧﹐秋深大風。鄰人朱錄事富而輕圜﹐後疊小紙擲圜前﹐云「呂圜﹐洛師人也﹐身寒而徳備。一日﹐吼天氏作孽﹐獨示威於圜。」

聖琉璃

王衍伶官家樂侍燕﹐小池水澄天見﹐家樂應制云「一段聖琉璃。」

艷陽根

僞閩中書吏韋添天字謎云「露頭更一日﹐眞是艷陽根。」

碧翁翁

晉出帝不善詩﹐時爲俳諧語。《詠天》詩曰「髙平上監碧翁翁。」

地蓋

王彪《天賦》云「溥爲地蓋﹐浩作星衢。」

潤骨丹

開元時﹐髙太素隱商山﹐起六逍遙館﹕晴夏晚云﹑中秋午月﹑冬日方出﹑春雪未融﹑暑簟淸風﹑夜階急雨。各制一銘﹐晚云云「作萬變圖﹐先生一笑。」

冬日云「金鑼騰空﹐映檐白醉。」春雪云「消除疫癘﹐名潤骨丹。」淸風雲﹕「醒骨眞人﹐六月惠然。」

冷飛白

老伶官黃世明常言﹐逮事莊宗。大雪內宴﹐敬新磨進詞﹐號「冷飛白」。

天公玉戲

比丘淸傳與一客同入湖南。客曰「凡雪﹐仙人亦重之﹐號『天公玉戲』。」

花韝扇

俗以開花風爲花韝扇﹐潤花雨爲花沐浴﹐至花老﹐風雨斷送﹐蓋花刑耳。

驚世先生

驚世先生﹐雷之聲也。千里鏡﹐電之形也。

千里燭

道士王致一曰「我平生不曾使一文油錢﹐在家則爲扇子燈﹐出路則爲千里燭。」意其日月也。

迷空步障

世宗時﹐水部郎韓彥卿使髙麗。卿有一書﹐曰《博學記》﹐偸抄之﹐得三百餘事。今抄天部七事﹕「迷空步障﹝霧﹞。威屑﹝霜﹞。教水﹝露﹞。冰子﹝雹﹞。气母﹝虹﹞。屑金﹝星﹞。秋明大老﹝天河﹞。

地理門﹝十四事﹞

黃金母

汾晉村野間語曰「欲作千箱主﹐問取黃金母。」意謂多稼厚畜﹐由耕耘所致。

空靑府

契丹東丹王突欲﹐買巧石數峯﹐目爲「空靑府」。

圓光石

趙光逢奴往淮壖﹐偶得一石﹐四邊玲瓏類火﹐光逢愛之﹐名曰「圓光石」。

隱士泥

秣陵孟娘山﹐土正白色﹐曰白墡土。周護始調塗其四堵﹐因呼「隱士泥」。

寵仙

桑維翰壽辰﹐韋潛徳獻太湖石一塊﹐上有鐫字金飾﹐曰「寵仙」。

琉璃變

劉東叔賦《臘月雨》雲﹕「且雨且凍山徑滑﹐是誰作此琉璃變﹖」

四時節

桂林一日之間﹐具四時之气﹐遷謫者惡之﹐號爲「四時節」。

節木汴州

廣陵﹐東南一都會﹐凡百頗類京師﹐號「節木汴州」。

地上天宮

輕淸秀麗﹐東南爲甲﹔富兼華夷﹐余杭又爲甲。百事繁庶﹐地上天宮也。

靑銅海

汴老圃紀生﹐一鉏芘三十口。病篤﹐呼子孫戒曰「此二十畆地﹐便是靑銅海也。」

七弦水

武夷山有石如立壁﹐巓隱一泉﹐分七派﹐山僧顚堅名爲「七弦水」。

小蓬萊

違命侯苑中鑿地廣一頃﹐池心疊石象三神山﹐號小蓬萊。

麥家地理

臈雪熟麥﹐春雪殺麥﹐田翁以此占丰儉﹐爲「麥家地理」。

十辛

積麥以十辛良﹐下子不得過三辛﹐收鏺不得過三辛﹐上場入倉亦用辛日。

君道門﹝十二事﹞

蕭閒大夫

劉鋹僣立﹐奢麗自恣﹐在宮中自稱「蕭閒大夫」。

候窗監

南漢劉晟﹐殿側置宮人望明窻以候曉﹐宮人謂之「候窗監」。

仁鑪義韝道薪徳火

周杜良作《唐太宗畫像贊》云「仁鑪義韝﹐道薪徳火。」

摘瓜手

人君號能用才者﹐莫如唐太宗﹐然瀛洲十八人﹐許敬宗乃得與﹐如摘瓜手耳﹐取之旣多﹐其中不容無濫。

掃國眞人

隋裴寂待選京都﹐一日郊飲﹐遇老人畫地上沙土曰「掃國眞人」﹐又曰「玉環天子」﹐又曰「兵丹上聖」。告寂云「三百年中﹐最雄者﹐此三人耳。」寂醉臥﹐及醒﹐已失老人矣。後人紬繹其名﹐掃國者﹐太宗之剗平僣暴也﹔玉環﹐太眞妃子字﹐玄宗以妃而召亂﹐玉環天子﹐是玄宗明矣。憲宗始以兵定方鎭之彊﹐終以丹躁滅身﹐兵丹之目﹐其憲宗之謂乎﹖

避賢招難存三奉五皇帝

昭宗丁不可爲之時﹐遭無所立之地﹐人戲上尊號曰「避賢招難存三奉五皇帝」。蓋帝嘗曰「朕東西所至﹐禍難隨之﹐願避賢者路。」三謂三主﹐帝後及楊柳﹑昭儀﹐五謂全忠﹑行瑜﹑克用﹑茂貞﹑韓建。

彩局兒

開元中﹐後宮繁眾﹐侍禦寢者難於取捨﹐爲彩局兒以定之。集宮嬪用骰子擲﹐最勝一人乃得專夜。官璫私號骰子爲剉角媒人。

大昏元年

王曦紹僣號梁閩越﹐淫刑不道。黃峻曰「合非永降﹐恐是大昏元年。」

孟蜀弔伐

孟蜀隳危﹐大軍弔伐﹐僞昶遣皇太子玄誥﹑平章事王昭遠統兵捍禦﹐玄誥乳臭子﹐昭遠僕廁材。太祖嘆曰「孟昶都無股肱爪牙﹐其亡不晚矣。」

紫明供奉

武帝宣內供奉﹐賜坐﹐食甘露球蜜﹐搗山藥油浴。旣退﹐侵夜﹐宮嬪離次﹐上獨映琉璃燈籠觀書﹐久之歸寢殿。王才人問﹕「官家今日以何消遣﹖」上曰「緑羅供奉已去﹐皂羅供奉﹝宮人特髻﹞。不來﹐與紫明供奉﹝燈﹞。相守﹐熟讀《尙書無逸》篇數徧。朕非不能取熱鬧快活﹐正要與弦管尊罍暫時隔破。」

容易郎君

晉少主志於富貴﹐才進姓名﹐卽問幾錢﹐拜官賜職﹐出於談笑。幸臣私號「容易郎君」。

大體雙

劉鋹昏縱角出﹐得波斯女﹐年破瓜﹐黑腯而慧艷﹐善淫﹐曲盡其妙。鋹嬖之﹐賜號「媚豬」。延方士求健陽法﹐久乃得﹐多多益辦。好觀人交﹐選惡少年配以雛宮人﹐皆妖俊美健者﹐就後禠衣﹐使露而偶﹐鋹扶媚豬延行覽玩﹐號曰「大體雙」。又擇新采異﹐與媚豬對﹐鳥獸見之熟﹐亦作合。

官志門﹝十六事﹞

風力相國

越公楊素﹐專恣旣久﹐包藏可畏﹐四方寒心﹐不敢直指﹐故以「風力相國」槪之。「力」一作「刀」。

潤家錢

南漢地狹力弱﹐事例卑猥﹐州縣時會僚屬﹐不設席而分饋阿堵﹐號「潤家錢」。

分身將

梁將葛從周﹐忠義驍勇﹐每臨陣﹐東西南北忽焉如神﹐晉人稱爲「分身將」。

肉雷

來紹﹐乃唐酷吏俊臣之裔﹐天稟鷙忍﹐以決罰爲樂。嘗宰合陽﹐生靈困於孽手。創造鐵繩千條﹐或有令不承﹐則急縛之﹐仍以其半搥手﹐往往委頓。每肆枯木之威﹐則百囚俱斷﹐轟響震動一邑﹐時呼「肉雷」。

百和參軍

袁象先判衢州時﹐幕客謝平子癖於焚香﹐至忘形廢事。同僚蘇收戲刺一札﹐伺其亡也而投之﹐云「鼎炷郎守馥州百和參軍謝平子。」

擷金煉玉束雪量珠

王播拜諸道鹽鐵轉運使﹐祕書丞許少連賀啟﹕「擷金煉玉﹐束雪量珠。」

玉葺金鹵

僞唐徐履掌建陽茶局。弟復﹐治海陵鹽政﹐監檢烹煉之亭﹐榜曰「金鹵」。履聞之﹐潔敞焙捨﹐命曰「玉葺」。

赤心榜

張聿宰華亭﹐治政凜然。凡有府使賦外之需﹐直榜邑門。民感其誠﹐指爲「赤心榜」。

小宰羊

時戢爲靑陽丞﹐潔已勤民﹐肉味不給﹐日市豆腐數个。邑人呼豆腐爲「小宰羊」。

抱冰公事

蒙州立山縣丞晁覺民﹐自中原避兵南來﹐因仕覇朝﹐食料衣服皆市於鄰邑﹐一吏專主之。旣回物多﹐毫末皆寘諸獄﹐當其役者曰「又管抱冰公事也。」

牛皮繃鐵鼓

蘇州錄事參軍薛朋龜﹐廉勤明察﹐胥吏呼爲「牛皮繃鐵鼓」﹐言難縵也。

軟繡天街

本朝以親王尹開封﹐謂之判南衙﹐羽儀散從燦如圖畫﹐京師人嘆曰「好一條軟繡天街。」近日士大夫騎吏華繁者﹐亦號「半里嬌」。

人間第一黃

僞唐贓臣禇仁規竊祿泰州刺史﹐惡政不可縷舉。有智民請吻儒爲二詩﹐皆隱語﹐凡寫數千幅﹐詣金陵粘貼﹐事乃上聞。詩曰「多求囊白昩蒼蒼﹐兼取人間第一黃。」云云。「白」﹑「黃」隱金銀字。

脯掾

何敬洙帥武昌時﹐司倉彭湘傑習知膳味﹐就中脯臘尢殊。敬洙檄掌公廚﹐郡中號爲「脯掾」。

裹頭冰

宋城主簿祝天貺﹐勵已如冰玉﹐百姓呼爲「裹頭冰」。天貺去後﹐和甄來尉﹐頗得天貺餘味﹐加以儒而文﹐民間語曰「去了裹頭冰﹐卻得一段著腳琉璃。」

名字副車

鄧州別駕令狐上選﹐政貪性疏﹐百姓呼「名字副車」。

人事門﹝十五事﹞

鬧侯

侯元亮﹐馬氏時湖湘宰。退居長沙﹐門常有客﹐宴會無虛日﹐人目爲「鬧侯」。

九龍燭

杜黃裳﹐當憲宗初載﹐深謀密議﹐眷禮惇優﹐生日例外別賜九龍燭十挺。

呷大夫

家述﹑常聿修仕僞蜀爲太子左贊善大夫。兩人皆滑稽﹐聿修伺述酒甕將竭﹐叩門求飲﹐未通大道﹐已見罍恥﹐濡筆書壁曰「酒客幹喉去﹐惟存呷大夫。」

九福

天下有九福﹕京師錢福﹑眼福﹑病福﹑屏帷福﹐吳越口福﹐洛陽花福﹐蜀川藥福﹐秦隴鞍馬福﹐燕趙衣裳福。

蠭窠巷陌

四方指南海爲煙月作坊﹐以言風俗尙淫。今京師鬻色戶將及萬計﹐至於男子舉體自貨﹐進退恬然﹐遂成蠭窠巷陌﹐又不止煙月作坊也。

手民

木匠總號運斤之藝﹐又曰手民手貨。

鼎社

廣順三年﹐以柴守禮子榮爲皇子﹐拜守禮太子少保致仕。皇子卽位﹐是爲世宗。守禮居西洛﹐與王溥﹑王彥超﹑韓令坤之父結友嬉遊﹐裘馬衣冠﹐僣逼逾制。當時人爲一日具﹐設樂集妓﹐輪環無已﹐謂之「鼎社」。洛下多妙妓﹐守禮日點十名﹐以片紙書姓字﹐押字大如掌﹐使人持呼之。被遣者詣府尹出紙呈示﹐尹從旁僉字﹐妓見紙畫時爭到買喚子﹐號曰「鼎社」。

到頭庵主徹底門生

魏仁浦長百僚﹐提奬單隱巌至列郎﹐又附他相﹐仁浦不悅。一日﹐浮屠仁普來乞山資﹐畱飯﹐而隱巖至。以束素贈別﹐顧仁普曰「到頭庵主﹐徹底門生。今昔所難﹐卽而勉之。」隱巖面不類人﹐唯唯而退。

女及第

齊﹑魯﹑燕﹑趙之種蠶﹐收繭訖﹐主蠶者簮通花銀碗謝祠廟。村野指爲「女及第」。

錢井經商

僦屋出錢﹐號曰癡錢﹐故僦賃取直者﹐京師人指爲「錢井經商」。

不動尊

宣武劉﹐錢民也。鑄鐵爲算子。其子薄遊﹐妓求釵奩﹐劉子辭之﹐姥曰「郎君家庫里許多靑銅﹐教做不動尊﹐可惜爛了﹐風流拋散﹐能使幾何﹖」劉子云「我爺喚算子作長生鐵﹐況錢乎﹖彼日日燒香﹐禱祝天地三光﹐要錢生兒絹生孫﹐金銀千百億化身﹐豈止不動尊而已。」爲人父者﹐聞此可以少戒。

甌宰

廣席多賓﹐必差一人慣習精俊者充甌宰﹐使舉職律眾。

金搭膝

溫韜少無賴﹐拳人幾死。市魁將送官﹐謝過魁前﹐拜逾數百﹐魁釋之。韜每念之以爲恥﹐旣貴達﹐拍金薄爲搭膝帶之﹐曰「聊酬此膝。」

鄭世尊

或曰﹕不肖子傾產破業﹐所病不瘳﹐其終柰何﹖司馬安仁曰「爲鄭世尊而已。」又問何謂﹖曰「鄭子以李娃故﹐行乞安邑﹐幾爲餒鬼。佛世尊欲與一切眾生結勝因緣﹐遂於捨衛次第而乞。合二義以名之﹐非不肖子﹐尙誰當乎﹖」

三債三悅

桑維翰艸萊時﹐語友人﹕「吾有富貴在造物﹐未還三債﹐是以知之。上債錢貨﹐中債妓女﹐下債書籍。」旣而鐵硯功成﹐一日﹐酒後謂親密曰「吾始望不及此﹐當以數語勸子一杯。」其人滿酌而引﹐公云「吾有三悅而持之﹐一曰錢﹐二曰妓﹐三曰不敢遺天下書。」公徐云「吾衒露太甚。」自罰一觥。

女行門﹝五事﹞

胭脂虎

朱氏女沈慘狡妬﹐嫁爲陸愼言妻。愼言宰尉氏﹐政不在已﹐吏民語曰「胭脂虎」。

冠子虫

俗罵婦人爲「冠子虫」﹐謂性若虫蛇﹐有傷無補。

補闕燈檠

冀時儒李大壯﹐畏服小君﹐萬一不遵號令﹐則叱令正坐﹐爲綰匾髻中安燈盌﹐燃燈火。大壯屏气定體﹐如枯木土偶。人諢目之曰「補闕燈檠」。

黑心符

一妻不能禦﹐一家從可知﹔以之卿諸侯﹐一國從可知﹔以之相天子﹐天下從可知。蓋夫夫婦婦而天下正﹐正家而天下定矣。「惟女子小人爲難養﹐近之則不遜﹐遠之則怨」﹐《論語》之教也。「牝雞之晨﹐惟家之索」﹐《書》之訓也。「無攸遂﹐在中饋」﹐《易》之戒也。「能循法度﹐則可以承先祖共祭祀」﹐《詩》之勸也。威公縱文姜﹐喪軀而幾亡魯﹔髙祖畏呂氏﹐召亂而幾亡漢﹔文帝牽掣於獨孤﹐廢嫡長立﹐致大業之傾﹔髙宗溺惑於武媚﹐故失威權﹐階大周之僣。萬乘尙爾﹐況庶人乎﹖又況講再醮備繼室﹐旣無結髮之情﹐常有扶筐之志﹐安得福祥﹐免禍幸矣。閔家以蘆絮示薄﹐許氏以鐵杵表酷﹐其事歷歷可見。爲夫者耽少姿﹐入巧言﹐房簀之間﹐夜以繼日﹐纒愛紐情﹐牢不可拔。妻計日行﹐夫勢日削﹐如鉗礙口﹐噤不得聲﹐如絡冒頭﹐癡不得動﹐如杻械被身﹐束縛囚繋﹐不得自由。而至寒熱饑飽在彼不在我﹐出入起居﹐在彼不在我。使爲不信惟命﹐使爲不義惟命﹐使爲不忠惟命﹐使爲不慈惟命﹐使躬行夷狄犬彘之所不爲惟命。呼令殺人﹐則恨頭落之遲﹔呼令自殺﹐則恐刀來之晚。極口罵辱焉﹐迎以笑嬉﹔盡力決撻焉﹐連稱罪過。數以犯﹐再拜謝之﹔役以事﹐健步辦之。曰舔吾痔﹐諾而趨﹔曰嘗吾便﹐跪而進。上不知有親﹐知有吾妻而已﹔下不省有幼﹐省有吾妻而已。人方以謂古不聞﹐今不見﹐彼尙且流汗積踵﹐吐血逾胸﹐悚懼慞惶﹐戰栗振掉﹐惟恐妻語之厲而色之莊也。其效伊何﹐有家則妻擅其家﹐有國則妻據其國﹐有天下則妻指麾其天下。令一縣則小君映簾﹐守一州則夫人並坐。論道經邦﹐奮庸熙載﹐則於飛對內殿﹐連理入都堂﹐粉黛判賞罰﹐裙襦執生殺矣。世𨿽晚猶有是非﹐俗𨿽澆猶分善惡。有臣如此﹐君必亂之﹔有朋如此﹐朋必絕之﹔有閭裏如此﹐鄰必去之﹔有民如此﹐官必刑之﹔有子如此﹐父母必號泣而擯之﹔有同气如此﹐兄弟必紛紜而捨之。有父如此﹐有祖如此﹐有伯叔如此﹐子孫侄必色變心移﹐東西南北而避之。

婦人遂啟口爲雲霧﹐發喉爲雷霆﹐展身爲電﹐轉身爲風﹐誣春爲秋﹐攺白爲黑﹐指吳作越﹐號女作男﹐無力齟齬。喜不自勝﹐喜在其間﹔愚以度日﹐坐以待盡。或十年﹐或六七年﹐或二三年﹐齒髮且衰﹐壽命且盡﹐貨均彼捲而懷之﹐則聨秦合晉之事萌﹐而請媒通聘之迹見矣。昏丈夫君已不用﹐友已不齒﹐鄕已不錄﹐兄弟不親﹐子孫不集﹐人非髙於泰山﹐鬼責深於滄海。其家墟矣﹐老方悲﹔其墓臭矣﹐死尢辱。妻而繼焉﹐有格言也。就夫言之﹐乃並枕於莵﹐連盤野葛﹔就子孫言之﹐乃通心鑽﹑徹骨錐﹔就朋友親族言之﹐乃一輪車﹑四墻屋。甚者至於殺夫首子﹐禍綿刀鋸﹐寃著市曹﹐祭祀絕而門庭蕪。然世人恬爲之﹐悟且畏者曾無也。吾年六十﹐目見耳聞﹐不可算數。今訓汝等﹐有妻固所不免﹐當待之如賓客﹐防之如盜賊﹐以徳易色﹐修已率下。妻旣正﹐子孫敢不正乎﹖萬一不幸﹐中道鼓盆﹐巾櫛付之侍婢﹐米鹽畀之諸子﹐日授方略﹐坐享宴安。又或無嗣孤單﹐則宜歸老弟侄﹐以心與之﹐孰敢不盡﹖若更重婚續娶﹐定見敗身殞家。至時親友不欲言﹐子孫不敢諫﹐兼已惑已悞﹐難信難處﹐豈知吾熟諳而預言之。龜鑑在前﹐無復縷縷﹐立石中寢﹐永戒來裔﹐稍越吾言﹐祖先神明共賜誅殛。百世循之﹐眞萬金之良藥也。右萊州長史於義方《黑心符》一卷﹐錄以傳後。黑心者﹐繼婦之徳名也。陶氏子孫其戒之哉。

水香勸盞

扈戴畏內特甚。未仕時﹐欲出﹐則謁假於細君﹐細君滴水於地﹐指曰「不幹﹐須前歸。」若去遠﹐則燃香印掐至某所﹐以爲還家之驗。因筵聚﹐方三行酒﹐戴色欲逃遁。朋友黙曉﹐嘩曰「扈君恐砌水隱形﹑香印過界耳﹐是當罰也。吾徒人撰新句一聯﹐勸請酒一盞。」眾以爲善﹐乃俱起﹐一人捧甌吟曰「解稟香三令﹐能遵水五申。」逼戴飲盡。別云「細彈防事水﹐短爇戒時香。」別云「戰兢思水約﹐匍匐赴香期。」別云「出佩香三尺﹐歸防水九章。」別云「命繋逡巡水﹐時牽決定香。」戴連沃六七巨觥﹐吐嘔淋漓。旣上馬﹐羣噪曰「若夫人怪遲﹐但道被水香勸盞畱住。」

君子門﹝十事﹞

髯佛

滑州賈寜﹐性仁恕﹐賑饑救患﹐耆稚愛慕之。以寜多髯﹐遂皆以「髯佛」呼之。

老鴉陳

巴陵陳氏﹐累世孝謹﹐鄕裏以「老鴉陳」目之﹐謂烏鴉能反哺也。

返生錢

宣城儒士林修﹐已深方脈﹐治病不求報謝。人致饋﹐再三哀懇﹐則畱百餘一﹐時人名爲「返生錢」。

泰火否鑪

蒲中趙節﹐博贍剛直﹐鄕人敬之﹐嘗作《鑪火》詩云「近冬附火爲泰火﹐透春擁鑪成否鑪。用否隨時有輕重﹐進身君子合知無。」

天梳日帽

唐隱君子田遊巖﹐一日冬晴﹐就湯泉沐髮﹐風於朝暉之下。適所親者至﹐曰「髙年豈不自愛﹐而艸艸若是耶﹖」遊巗笑而答曰「天梳日帽﹐他復何需﹖」

安富大夫

岐下梁撝﹐以市隱爲樂。有府從事來見﹐將爲言於岐帥而官之。撝怒﹐府從事徐曰「先生之量﹐未易量也。人之貧者富之﹐人之病者安之﹐人之賤者貴之。人視先生賤且病之窮叟耳﹐而皆反其所樂﹐而今而後敢以安富大夫目先生。」

棣友

範陽竇禹鈞﹐生五子。子儀等友愛天至。儀曰「吾與汝等離兄弟之拘牽﹐眞棣友也。」

百悔經

閩士劉乙﹐嘗乘醉與人爭妓女﹐旣醒慚悔﹐集書籍凡因飲酒致失賈禍者﹐編以自警﹐題曰《百悔經》。自後不飲﹐至於終身。

樂天羮七百二十碗

周維簡﹐隱洪州西山﹐嘗云「得米三四石﹐樂天羮七百二十碗﹐足了一年支費。」

虛飣玲瓏石鎭羊

遊士藻爲晉王記室﹐予過其居﹐知昨夜命客﹐問食品﹐曰「第一虛裝玲瓏石鎭羊。」予曰「好攺『裝』作『飣』字﹐便是一句詩。」士藻令取夜來食目對面塗注云「吾平生以順人情爲佛事﹐獨違學士可乎﹖」

麼麼門﹝四事﹞

虫使

莊宗時﹐伶官朱國賓﹐天姿乖狠﹐眾皆畏恨﹐以其閩人﹐號爲「虫使」。

腹兵

荊楚賈者﹐與閩商爭宿邸﹐荊賈曰「爾一等人﹐橫面蛙言﹐通身劍戟﹐天生玉网﹐腹內包虫。」閩商應之曰「汝輩腹兵亦自不淺。」蓋謂「荊」字從刀也。

鑿空大使駕險三郎

桂州衙內都知兵馬使蔣剛﹐善迎合上官﹐剝兵刻民﹐誑妄詐欺﹐運以智數。剛序行第三﹐時號「鑿空大使駕險三郎」。

甕精

螺川人何畫﹐薄有文藝﹐而屈意於五侯鯖。尢善酒。人以「甕精」誚之。

釋族門﹝二十二事﹞

的乳三神仙

太祖陳橋時﹐太后方飯僧於寺﹐懼不測﹐寺主僧誓以身蔽。上受禪﹐賜「的乳三神仙」。

引飯大師

禪家未粥飯先鳴槌﹐維那掌之。叢林目淨槌爲「引飯大師」﹐維那爲「欒槌都督」。

缽盂精

行腳僧驚舉子驢﹐舉子不忿﹐僧曰「麻衣鬼﹐著汝何時會林﹖」舉子揚鞭曰「缽盂精﹐且理會取養命圓。」

掃地和尙

王建僣立後﹐有一僧常持大帚﹐不論官府人家寺觀﹐遇卽汛掃﹐人以「掃地和尙」目之。建末年﹐於諸處寫六字雲「水行仙﹐怕秦川。」後王衍秦川之禍﹐方悟「水行仙」卽「衍」字耳。

雙撚布

長安素上人﹐四時止雙撚布爲三衣﹐執一鬼腳杖而已。

寄生囊

梓潼雙燈寺僧﹐書一頌曰「撞來好个寄生囊」云云﹐趺坐而化。

寒灰道者

兪郢隱天童山寺﹐大寒﹐則於廚內取麩火一器﹐亦納直於主者。寺中呼爲「寒灰道者」。

舍利頭

僧舉能﹐素苦白禿瘡痂糊頂﹐禪人皆呼爲「舍利頭」。

泥融覺

比丘無染遊廬山﹐春雨路滑﹐忽僕石上﹐由是洞見本原。士大夫稱爲「泥融覺」。

砑金虛縷沈水香紐列環

晉天福三年﹐賜僧法城跋遮那。王言云「敕法城﹐卿佛國棟梁﹐僧壇領袖﹐今遣內官賜卿砑金虛縷沈水香紐列環一枚﹐至可領取。」

無無老

沙門愛英﹐住池陽村﹐示人之語曰「萬論千經﹐不如無念無營。」時郡娼滿瑩娘多姿而富情﹐眞妓女中麟鳳。進士張振祖以無念無營﹑有情有色﹐制一聨云「門前艸滿無無老﹐牀底錢多有有娘。」

豬羊三昧

寃胊僧行修﹐食必大炙。人戲之云「修院主﹐豬羊雞鴨三昧正受。」

紫織方

獲嘉禿士貫微﹐僣奢如貴要子弟。旋織小疊勝羅染椹服﹐號「紫織方」。

面忠蒸雪會

道忠行化余杭﹐一錢不遺﹐專供靈隱海眾﹐月設一齋延僧﹐廣備蒸作。人人喜曰「來日赴忠道者蒸雪會。」忠之化人﹐惟曰「買面」﹐故稱「麫面」。

舟航化

玄奘論道釋云「道有爲﹐宗舟航化﹔佛無爲﹐宗虛空化。」

湯餅藏油虀飽喫佛

無念﹐苦行比丘也﹐食量延數人。楚大韶延僧﹐旣旅集﹐大韶長子以長紙書「湯餅藏油虀飽喫佛」﹐榜念坐處﹐念不動聲色﹐如法飲食而退。

梵嫂

相國寺星辰院比丘澄暉﹐以艷倡爲妻﹐每醉點胸曰「二四阿羅﹐煙粉釋迦。」又﹕「沒頭髮浪子﹐有房室如來。」快活風流﹐光前絕後。忽一少年踵門謁暉﹐願置酒參會梵嫂﹐暉難之﹐淩晨但見院牌用紙漫書曰「敕賜雙飛之寺。」

偎紅倚翠大師

李煜在國﹐微行娼家﹐遇一僧張席﹐煜遂爲不速之客。僧酒令﹑謳吟﹑吹彈莫不髙了﹐見煜明俊醞藉﹐契合相愛重。煜乘醉大書右壁﹐曰「淺斟低唱﹐偎紅倚翠﹐大師鴛鴦寺主﹐傳持風流教法。」久之﹐僧擁妓入屏帷﹐煜徐步而出﹐僧﹑妓竟不知煜爲誰也。煜嘗密諭徐鉉﹐言於所親焉。

僧旗佛傘

龍興寺檀越﹐捨幡蓋文云「僧旗交舞﹐丁當起於風鈴﹔佛傘髙擎﹐焜耀生乎日鑑。」其造語脫落尋常軌轍﹐而不書誰人制撰。

三隻韈

去習者﹐云行至峨眉山而隱﹐蓄三隻韈﹐常穿二補一。歲久﹐裂帛交雜﹐望之葺葺焉。自呼爲「獅子韈」。

五百斤鐵蒸胡

汴州封禪寺有鐵香鑪﹐大容三石﹐都人目之曰「香井」。鑪邊鎖一木櫃﹐竅其頂﹐遊者香畢﹐以白水眞人投櫃竅﹐寺門收此以爲一歲麥本。他院釋戲封禪房袍曰「貴剎不愁齋粥﹐世尊面前者五百斤鐵蒸胡﹐好一件堅牢常住。」

肉香鑪肉燈臺

齊﹑趙人好以身爲供養﹐且謂兩臂爲肉燈臺﹐頂心爲肉香鑪。

仙宗門﹝六事﹞

饕餮仙

近世事仙道者﹐不務寡欲﹐多捜黃白術﹐貪婪無厭﹐宜謂之「饕餮仙」。

花餅道人

五朝泉州有貧士﹐行乞得錢﹐盡買花麻餅食之。羣小兒呼爲」花餅道人」。

長生籙

華陰士人子﹐別莊在老鴉谷。因收刈與密友飲﹐夜醉乘月出莊﹐信步似十餘里﹐至一宮殿中﹐皆仙妝婦人﹐玉宇寶臺﹐上安玉匣﹐大標金字曰「長生籙」。二人覩一金翠雙鬟女﹐發書讀之曰「九琳上魔伯校玉書﹐先春法師長養三天花木﹐並增算五千年。」二人失聲﹐忽然不見﹐身在亂石喬木間耳。

太飛丸

吳毅﹐臨邛人﹐以多疾齋禱於靑城山紫極院﹐置壇設醮科儀畢﹐假寐齋廳﹐夢天人稱自剪刀館來﹐授一竹簡﹐題曰「太飛丸煉心法」用鹽解仙人一物﹐注曰「世間白蝙蝠是。」其制合之節甚詳﹐仍戒以絕嗜欲方可服。

氤氳大使

朱起﹐家居陽翟﹐年踰弱冠﹐姿韻爽逸。伯氏虞部有女妓寵﹐寵艷秀明慧﹐起甚畱意﹐寵尢系心。緣館院各別﹐種種礙隔﹐起一志不移﹐精神恍惚。有密友詣都輦﹐起送至郊外﹐獨回之次﹐逢靑巾短袍擔笻杖藥籃者﹐熟視起曰「郎君幸值貧道﹐否則危矣。」起因駭異﹐下馬揖之。靑巾曰「君有急﹐直言﹐吾能濟。」起再拜﹐以寵事訴。靑巾笑曰「世人陰陽之契﹐有繾綣司總統﹐其長官號氤氳大使﹐諸夙緣冥數當合者﹐須鴛鴦牒下乃成﹐𨿽伉儷之正﹐婢妾之微﹐買笑之略﹐偸期之祕﹐仙凡交會﹐華戎配接﹐率由一道焉。我卽爲子囑之。」臨去﹐籃中取一扇授起曰「是坤靈扇子。凡訪寵﹐以扇自蔽﹐人皆不見。自此七日外可合﹐合十五年而絕。」起如戒﹐往來無阻。後十五年﹐寵疫病而殂。靑巾﹐蓋仙也。

餐和閣

太上明堂玄眞上經淸齋休糧﹐存日月在口中﹐趙威伯受法於範丘林﹐行挹日月之道﹐《內景》注載上淸紫虛吞日月气法。蜀天師杜光庭所廬﹐作餐和閣﹐奉行如上事。

艸木門﹝十五事﹞

香祖

蘭𨿽吐一花﹐室中亦馥鬱襲人﹐彌旬不歇﹐故江南人以蘭爲「香祖」。

昌九

宜春太守虞杲﹐郡齋植昌蒲五檻。次子夢髯翁﹐自號「昌九」﹐言願賜保養。

瓔珞藤

終南山出瓔珞藤﹐軟碧可愛﹐葉甚小﹐有子累累然﹐纏固其上﹐眞似瓔珞。

科名艸

杜荀鶴捨前椿樹﹐生芝艸。明年及第﹐以漆彩飾之﹐安幾硯間﹐號「科名艸」。

蕉迷

南漢貴璫趙純節﹐性惟喜芭蕉﹐凡軒窗館宇咸種之。時稱純節爲「蕉迷」。

艸帝

靑城山叟謝調《芭蕉歌》﹐略云「艸中一種無倫比﹐瑣屑蒿萊望帝尊。」

扇子仙

南海城中蘇氏園﹐幽勝第一。廣主嘗與幸姬李蟾妃微至此憇﹐酌綠蕉林﹐廣主命筆大書蕉葉曰「扇子仙」。蘇氏於廣主艸宴之所﹐起扇子亭。

緑天

懷素居零陵庵東郊﹐治芭蕉﹐亙帯幾數萬﹐取葉代紙而書﹐號其所曰「緑天」﹐庵曰「種紙」。厥後道州刺史追作《緑天銘》。

馨列侯

唐保大二年﹐國主幸飲香亭﹐賞新蘭﹐詔苑令取滬溪美土爲馨列侯壅培之具。

蕭寒郡假節侯

蘆之爲物﹐大類此君﹐但霜雪侵陵﹐攺素爲愧耳。故好事君子號蘆爲﹕「蕭寒郡假節侯」。

護階君子

常保衡呼麥門冬﹑鹿蔥爲「護階君子」﹐金艸登﹑玉簮爲「緑莊嚴」。

一元木公

瓦松穢屋﹐爲不材之艸﹐有門生離合爲四字﹐曰「一元木公」﹐實不稱名。瓦松蓋白日登天﹐可以下視百艸矣。

緑衣元寶

苔﹐一名地錢﹐一名緑衣元寶。王彥章葺園亭﹐壘壇種花﹐急欲苔蘚少助野意﹐而經年不生﹐顧弟子曰「叵耐這緑抝兒﹗」

土三材

葛爲世用﹐花入藥﹐根參果蓏﹐筋備紉織。土生而具三材﹐亦艸中之白眉。

緑參差

芭蕉詩最難﹐胡邰合陽嶠一篇云「野人無帳幄﹐愛此緑參差。」云云。

竹木門﹝十九事﹞

緑卿

王彪《臨池賦》云「碧氏方澄﹐宅龜魚而蕩漾﹔緑卿髙拂﹐宿煙霧以參差。」

節氏

三堂人家石柱礎有文曰﹕《虛中子生成記》﹐初云「虛中子姓節氏﹐化龍之後也。」隔十數字云「與笙簫令壽鬛﹑支離叟堅文同志莫逆。」又其後云「生子茁﹐封甘銳侯。」餘皆漫滅不存。疑是昔人種竹記。竊記「鬛」是松﹐「支」是柏﹐「茁」是筍。

圓通居士

比丘海光住廬山石虎庵﹐夜夢人長淸痩而斑衣﹐言捨身爲庵中供養具。俄窗外竹生一筍﹐花紫籜如夢者之衣。旣成竹﹐六尺餘﹐無節﹐黃緑瑩淨。江州太守聞之﹐意將奪取﹐竹一夕自倒﹐太守尋罪去。光乃用爲拄杖﹐目曰「直兄」。光來都下﹐予因見之。光云夢者自稱「圓通居士」﹐予遂小篆此四字於杖之首﹐令黒漆之。

丁香竹

荊南判官劉彧﹐棄官遊秦﹑隴﹑閩﹑粵。篋中收大竹拾余顆﹐每有客則斫取少許煎飲﹐其辛香如雞舌湯。人堅叩其名﹐曰「謂之丁香竹﹐非中國所產也。」

平頭筍

海南島中一類筍﹐極腴厚而甚短﹐島人號「平頭筍」。

天親竹

秦維言雙竹自是一種﹐有成林者﹐因出三拄杖﹐皆兩岐。後問浙人﹐云「此是天親竹﹐有時出一番雙筍﹐故例皆分岐﹐亦非年年有之。」

不平生

崔鳳蹉跎失志﹐洛南天親觀頗幽雅﹐常陪友生夏月招涼於古槐下﹐戲曰「予不登九品﹐此槐不得爲手版﹐想亦助不平也。」是後朋從呼槐爲「不平生」。

錦心氏繡腹郎

懿宗時﹐求老槐於城北筆頭谷李殊莊﹐亦不下百年矣。樹腰刻小字﹐一曰「錦心氏」﹐一曰「繡腹郎」﹐云殊之祖愛甚﹐故刻記之。

淺色沈

同光中﹐秦﹑隴野人得柏樹﹐解截爲版﹐成器物﹐置密室中﹐時馨芳之气﹐稍類沈水。初得而焚之﹐亦不香﹐蓋性不宜火。此淺色沈耳。

木仙

張薦明隱樂山﹐林有古松十餘株﹐謂人曰「予人中之仙﹐此木中之仙也。」

文章樹

張曲江裏第之側﹐有古柘﹐嘗因狂風發其一根﹐解爲器具﹐花紋甚奇。人又以公之手筆冠世﹐目之曰「文章樹」。

三義亭

同州合陽縣劉靖家﹐兄弟不異居﹐宅旁楡樹生桑﹐西廊梧桐生谷枝﹐明年墳中白楊生檜﹐並郁茂相若。鄕人號楡爲義祖﹐桐爲小義﹐白楊爲義孫﹐分先後也。縣令出官錢﹐爲修三義亭。

漏春和尙

新栽柳樹﹐必用泥固濟其木﹐頗類比丘頂相。元伯玉宅前插柳﹐初春吐芽﹐伯玉曰「且得漏春和尙一一無恙。」蓋取杜子美「漏泄春光有柳條」之句。

通天筍

衡州人家竹林中生五筍﹐徹梢無節目﹐觀者神之﹐名「通天筍」。

蚱蜢竹

江湖間有一種野竹﹐其葉糾結如虫狀﹐山民曰「此蚱蜢竹也。」

鞾鞵樹

金鄕路上一老楡﹐往來者就樹下易艸屨﹐例以其舊懸而去﹐行人指爲「鞾鞵樹」。

省便珠

釋知足嘗曰「吾身鑪也﹐吾心火也﹐五戒十善香也﹐安用沈檀箋乳作夢中戲﹖」人彊之﹐但摘窗前柏子焚爇和口者﹐指爲「省便珠「。

佛影蔬

新羅論迦邏島有筍﹐曰「佛影蔬」。中國𨿽大﹐無此一種。

邊幼節

余爲筍效傅休奕作墓志曰「邊幼節﹐字脆中﹐晉林瑯玕之裔也﹐以湯死。建隆二年三月二十五日立石。

百花門﹝二十七事﹞

小南彊

南漢地狹力貧﹐不自揣度﹐有欺四方傲中國之志﹐每見北人﹐盛誇嶺海之彊。世宗遣使入嶺﹐館接者遺茉莉﹐文其名曰「小南彊」。及本朝﹐鋹主面縛﹐僞臣到闕﹐見洛陽牡丹﹐大駭嘆。有搢紳謂曰「此名大北勝。」

睡香

廬山瑞香花﹐始緣一比丘晝寢盤石上﹐夢中聞花香烈酷不可名﹐旣覺﹐尋香求之﹐因名「睡香」。四方奇之﹐謂乃花中祥瑞﹐遂以瑞易睡。

獨立仙

孟昶時﹐每臈日﹐內官各獻羅體圏金花樹子。梁守珍獻忘憂花﹐縷金於花上﹐曰「獨立仙」。

錦洞天

李后主每春盛時﹐梁棟﹑窗壁﹑柱栱﹑階砌並作隔筒﹐密插雜花﹐榜曰「錦洞天」。

黃玉玦

錢俶以弟信鎭湖州﹐後圃芙蓉枝上穿一黃玉玦﹐枝梢交雜﹐不知從何而穿也。信截幹取玦以獻﹐人謂眞仙來遊﹐畱此以驚世耳。

百葉仙人

洛陽大內臨芳殿﹐莊宗所建﹐牡丹千餘本﹐其名品亦有在人口者﹐具於後﹕

百葉仙人﹝淺紅﹞。月宮花﹝白﹞。小黃嬌﹝深黃﹞。雪夫人﹝白﹞。粉奴香﹝白﹞。蓬萊相公﹝紫花黃緑﹞。

卵心黃禦衣紅紫龍杯三云紫盤紫酥﹝淺紅﹞。天王子出樣黃火焰奴﹝正紅﹞。太平樓閣﹝千葉黃﹞。

玉雞苗

東平城南許司馬后圃﹐薔薇花太繁﹐欲分於別地栽插。忽花根下掘得一石﹐如雞狀﹐五色燦然。郡人遂呼薔薇爲「玉雞苗」。

樓羅歷

劉鋹在國﹐春深令宮人鬭花。淩晨開後苑﹐各任采擇。少頃﹐勑還宮﹐鎖苑門﹐膳訖﹐普集﹐角勝負於殿中。宦士抱關﹐宮人出入皆捜懷袖﹐置樓羅歷以驗姓名﹐法制甚嚴﹐時號「花禁」。負者獻耍金耍銀買燕。

鼎文帔

許智老居長沙﹐有木芙蓉二株﹐庇可畆余﹐一日盛開﹐賓客盈溢。坐中﹐王子懷言花不踰萬﹐若過之受罰﹐指所攜妓賈三英胡錦鼎文帔以酬直。智老命僕廁羣采﹐凡一萬三千餘朶。子懷褫帔納主人﹐靦而默遁。

十二香

吳門於永錫﹐專好梅花﹐吟十二香詩﹐今錄其名意﹕

萬選香﹝拔枝剪折﹐遴揀繁種。﹞

水玉香﹝淸水玉缸﹐參差如雪。﹞

二色香﹝帷幔深置﹐脂粉同妍。﹞

自得香﹝簾幕窺蔽﹐獨享馥然。﹞

撲凸香﹝巧插鴉鬢﹐妙麗無比。﹞

算香﹝采折湊然﹐計多受賞。﹞

富貴香﹝簮組共賞﹐金玉輝映。﹞

混沌香﹝夜室映燈﹐暗中拂鼻。﹞

盜跖香﹝就樹臨瓶﹐至誠竊取。﹞

君子香﹝不假風力﹐芳譽遠聞。﹞

一寸香﹝醉藏懷袖﹐馨聞斷續。﹞

使者香﹝專使貢持﹐臨門送遠。﹞

紫風流

廬山僧捨﹐有麝囊花一叢﹐色正紫﹐類丁香﹐號「紫風流」。江南後主詔取數十根﹐植於移風殿﹐賜名「蓬萊紫」。

婪尾春

胡嵪詩「缾里數枝婪尾春」﹐時人罔諭其意。桑維翰曰「唐末文人有謂芍藥爲婪尾春者。婪尾酒﹐乃最後之杯﹐芍藥殿春﹐亦得是名。」

金剛不壞王

懿宗賞花短歌云「長生白﹐久視黃﹐共拜金剛不壞王。」謂菊花也。

雨天三昩

閩昶春餘宴後苑﹐飛紅滿空。昶曰「《彌陀經》雲『雨天曼陀羅華』﹐此景近似。今日觀化工之雨天三昩﹐宜召六宮設三昩燕。」

花經九品九命

張翊者﹐世本長安﹐因亂南來﹐先主擢置上列﹐特拜西平昌令﹐卒。翊好學多思致﹐嘗戲造《花經》﹐以九品九命升降次第之﹐時服其允當。

一品九命

蘭

牡丹蠟梅酴醿紫風流﹝睡香異名。﹞

二品八命

瓊花蕙

巖桂茉莉含笑

三品七命

芍藥蓮

薝卜丁香碧桃垂絲海棠千葉梅

四品六命

菊杏

辛夷豆蔻﹖後庭忘憂櫻桃林禽梅

五品五命

楊花

月紅

梨花

千葉李桃花石橊

六品四命

聚八仙金沙寶相紫薇淩霄

海棠

七品三命

散水眞珠粉團

郁李薔薇

米囊木瓜山茶

迎春玫瑰金燈木筆金鳳夜合躑躅金錢錦帯石蟬

八品二命

杜鵑大淸滴露刺桐木蘭雞冠錦被堆

九品一命

芙蓉牽牛木槿葵

胡葵鼓子石竹金蓮

花九錫

《警忘錄》載羅虯撰《花九錫》﹐然亦須蘭﹑蕙﹑梅﹑蓮軰﹐乃可披襟﹐若夫容﹑躑躅﹑望仙山木野艸﹐直惟阿耳尙錫之云乎﹖

重頂帷﹝障風﹞。金錯刀﹝剪折﹞。甘泉﹝浸﹞。玉缸﹝貯﹞。雕文臺座﹝安置﹞。畫圖翻曲美醑﹝賞﹞。新詩﹝詠﹞。

五宜

對花焚香﹐有風味相和﹐其妙不可言者。木犀宜龍腦﹐酴醿宜沈水﹐蘭宜四絕﹐含笑宜麝﹐薝卜宜檀﹐韓熙載有五宜說。

瀛洲玉雨

司空圗《菩薩蠻》謂梨花爲「瀛洲玉雨」。

嚴山圭木

韓恭叟離合「巖」﹑「桂」二字爲「嚴山圭木」。

慈恩傅粉緑衣郎

陶子召客於西宅﹐爲酴醿開尊﹐無以侑勸﹐請坐人各撰小名﹐得有思致者七。是日﹐十一客費曲生八斗﹐夜三鼓而罷。家並有酴醿酒肉﹐如吾十二人之樂﹐沒世不可得。賽白蔓君﹑四字天花﹑花聖人﹑慈恩傅粉緑衣郎﹑獨步春﹑沈香密友。

百宜枝杖

酴醿木香﹐事事稱宜﹐故賣插枝者云「百宜枝杖」。此洛社故事也。

花臘

脂粉流愛重酴醿﹐盛開時置書冊中﹐冬間取以插鬢﹐蓋「花臘」耳。

香瓊綬帶

薛熊《賞酴醿》詩云「香瓊綬帶雪纓絡。」

花太醫

蘇直善治花﹐瘠者腴之﹐病者安之。時人競稱爲「花太醫」。

擡舉牡丹法

常以九月取角屑硫黃﹐碾如面拌細土﹐挑動花根壅罨﹐入土一寸﹐出土三寸。地脈旣暖﹐立春漸有花蕾生﹐如粟粒﹐卽掐去﹐惟畱中心一蕋﹐气聚故花肥﹐至開時大如盌面。

蘭花第一香

蘭無偶﹐稱爲第一。

洛白揚紅汴黃江紫

瑞香有洛白﹑揚紅﹑汴黃﹑江紫﹐花之變極矣。

百果門﹝三十八事﹞

瑞聖奴

天寶年﹐內中柑樹結實﹐帝日與貴妃賞禦﹐呼爲「瑞聖奴」。

餘甘尉

鄴中環桃特異﹐後唐莊宗曰「昔人以橘爲千頭木奴﹐此不爲餘甘尉乎﹖」

梅檀

馮長樂別墅﹐有數種梅檀﹐紫粉﹑分心﹑軟帶之類。

冷金丹

未熟來禽百枚﹐用蠭蜜浸﹐十日取出﹐別入蠭蜜五斤﹐細丹砂末二兩﹐攪拌封泥﹐一月出之﹐陰漧﹐名「冷金丹」。飯後酒時﹐食一兩枚﹐其功勝九轉丹。

省事三

北戎蓮實﹐狀長少味﹐出藕頗佳﹐然止三孔﹐用漢語轉譯其名﹐曰「省事三」。

蜜父蠟兄

建業野人種梨者詫其味﹐曰「蜜父」﹔種枇杷者恃其色﹐曰「蠟兄」。

靑灰蔗

甘蔗盛於吳中﹐亦有精粗﹐如昆侖蔗﹑夾苗蔗﹑靑灰蔗﹐皆可煉糖﹔桄榔蔗﹐乃次品。糖坊中人盜取未煎蔗液﹐盈盌啜之﹐功徳漿卽此物也。

金香大丞相

莊宗小酌﹐進新橘﹐命諸伶詠之。唐朝美詩先成﹐曰「金香大丞相﹐兄弟八九人。剝皮去滓子﹐若个是汝人﹖」帝大笑﹐賜所禦軟金杯。

赤志翁

予嘗以鴨卵及蓮枝一撚紅餉符昭遠﹐介還﹐送一詩云「聖胎初出赤志翁」﹐「醜杖旁扶赤志翁。」

河東飯

晉王嘗窮追汴師﹐糧運不繼﹐蒸栗以食。軍中遂呼栗爲「河東飯」。

雞冠棗

睢陽多善棗﹐雞冠棗宜作脯﹐醍醐棗宜生啖﹐或謂棗是聖花兒。

紅雲宴

嶺南荔枝固不逮閩﹑蜀﹐劉鋹每年設紅雲宴﹐正紅荔枝熟時。

玉枕藷

嶺外多藷﹐間有發深山邃谷而得之者﹐枚塊連屬﹐有數十斤者﹐味極甘香﹐人多自食﹐未嘗貨於外。本名「玉枕藷」﹐又號「三家藷」。

土麝香

甞因會客食瓜﹐言最惡麝香。坐有張延祖曰「是大不然﹐吾家以麝香種瓜﹐爲鄕裏冠﹐但人不知制伏之術耳。」求麝二錢許懷去。後旬日以藥末攪麝見送﹐每種瓜一窠﹐根下用藥一撚。旣結﹐破之﹐麝气撲鼻。次年種其子﹐名之曰「土麝香」﹐然不用藥﹐麝止微香耳。

掌扇岡

櫻桃素盛睢陽地﹐名「掌扇岡」﹐尢繁妙﹐有一樹收子至三石者。

東韋李

東韋李﹐朔方處處有﹐云韋氏中東脊之孫種來得名。

天公掌

淇薯藥﹐稱最大者號「天公掌」﹐次者號「拙骨羊」。

月一盤

蜀孟昶﹐月旦必素餐﹐性喜薯藥﹐左右因呼薯藥爲「月一盤」。

四十團

賈人自嶺外還﹐得一枝龍眼﹐已鹽幹﹐凡四十團共千枚﹐至荊南獻髙保勉。因作小瑯玕檻子立置之﹐名之曰「海珠叢」。

繡水團

龍眼金﹐余但知其名「繡水團」﹑「川彈子而已」。按《本艸》﹐一號「荔枝奴」。

玉角香

新羅使者每來多鬻松子﹐有數等﹐玉角香﹑重堂棗﹑禦家長﹑龍牙子。惟玉角香最奇﹐使者亦自珍之。

鐵腳梨

木瓜性益下部﹐若腳膝筋骨有疾者﹐必用焉。故方家號爲「鐵腳梨」。

黃金顙

丘鵬南出甘蔗啖朝友﹐云「黃金顙」。

百二子

河東葡萄有極大者﹐惟土人得啖之。其至京師者﹐百二子﹑紫粉頭而已。

禦蟬香

洛南會昌中瓜圃結五六實﹐長幾尺﹐而極大者類蛾緑﹐其上皺文酷似蟬形。圃中人連蔓移土檻貢﹐上命之曰「禦蟬香」﹑「挹腰緑」。

百子甕

果中子繁者﹐惟夏瓜﹑冬瓜﹑石橊﹐故嗜果者目瓜爲「百子甕」。

獨子靑

遼東一處有瓜﹐若澆沃則以酒代水﹐實成破爲十段﹐若段中止有一子﹐而長數寸﹐食一顆可作十日糧。國人珍之﹐名「獨子靑」。

瓜戰

吳越稱霅上瓜﹐錢氏子弟逃暑﹐取一瓜各言子之的數﹐言定剖觀﹐負者張宴﹐謂之「瓜戰」。

鼻選

瓜最盛者﹐無踰齊﹑趙。車擔列市﹐道路濃香。故彼人云「未至舌交﹐先以鼻選。」

閩香玉女

閩士赴科﹐臨川人赴調﹐會京師旗亭﹐各舉鄕產。閩士曰「我土荔枝﹐眞壓枝天子﹐飣坐眞人。天下安有並駕者﹖」撫人不識荔枝之未臘者﹐故盛主楊梅﹐閩士不忿﹐遂成喧競。旁有滑稽子徐爲一絕云「閩香玉女含香雪﹐吳美星郎駕火雲。艸木無情爭底事﹐靑明經對赤參軍。」

澱腳綃

夷門瓜品中澱腳綃夾鶉﹐其色香味可魁本類也。

褉寶

崔遠家墅在長安城南﹐就中褉池產巨藕﹐貴重一時﹐相傳爲褉寶﹐又曰「玉臂龍」。

竹靑棗

唐末﹐羣方負固﹐物產不通。東漢有商歸自閩﹑越﹐以橄欖獻於霸君﹐明日分賜大臣。禁帥郝惟慶曰「此公狀類吾鄕竹靑棗」﹐加之一時久﹐方得薄味。官家何用賜﹐臣所喜者金稜略綽盤耳。

九天材料

一時之果﹐品類幾何﹐惟假蜂蔗﹑川糖﹑白鹽﹑藥物﹐煎釀曝糝﹐各隨所宜。郭崇韜家最善乎此﹐知味者稱爲「九天材料」。

爽團

馮瀛王爽團法﹐取色金杏﹐新水浸沒﹐生薑﹑甘艸﹑艸丁香﹑蜀椒﹑縮砂﹑白荳蔻﹑鹽花﹑沈檀﹑龍麝﹐皆取末如面攪拌﹐日曬漧﹐候水盡味透﹐更以香藥鋪糝﹐其功成矣。宿酲未解﹐一枚可以蕭然。

百益紅

百益一損者棗﹐一益百損者梨﹐醫氏目棗爲「百益紅」﹐梨爲「百損黃」。

賜紫櫻桃

溫庭筠曰「葡萄是賜紫櫻桃﹐黃葵是鍍金木槿。」

雲英麨

鄭文寶雲英麨﹐予得食﹐酷嗜之。寶贈方﹕藕﹑蓮﹑菱﹑芋﹑雞頭﹑荸薺﹑慈姑﹑百合﹐並擇淨肉爛蒸之﹐風前吹﹛日﹢良﹜少時﹐石臼中搗極細﹐入川糖蜜熟再搗﹐令相得﹐取出作一團﹐停冷性硬﹐淨刀隨意切食。糖多爲佳﹐蜜須合宜﹐過則大稀。

蔬菜門﹝二十五事﹞

昆味

落蘇本名茄子﹐隋煬帝緣飾爲昆侖紫瓜﹐人間但名「昆味」而已。

千金菜

髙國使者來漢﹐隋人求得菜種﹐酬之甚厚﹐故因名「千金菜」﹐今萵苣也。

翰林虀

右補闕崔從﹐授余翰林虀法﹕

每用時菜五七種﹐擇去老壽者﹐細長破之入湯﹐審硬軟作汁﹐量淺深﹐愼啟閉﹐時檢察﹐待其玉潔而芳香﹐則熟矣。若欲食﹐先煉雍州酥﹐次下幹虀及鹽花﹐冬春用熟筍﹐夏秋用生藕﹐亦刀破令形與虀同。旣熟﹐攪於羮中﹐極淸美。盧質在翰林躬爲之。

胡麻自然汁

羮虀寸截﹐連汁置潔器中﹐煉胡麻自然汁投之﹐更入白鹽﹐搗姜攪勻﹐潑淡湯餅﹐此乃餘杭壽禪師法。非事佛者﹐加煉熟蔥韭益佳。

百歲羹

俗號虀爲「百歲羹」﹐言至貧亦可具﹐𨿽百歲可長享也。

子母蔗

湖南馬氏﹐有雞狗坊卒長﹐能種子母蔗。

龍須菜

甕菜出閩中﹐凡百毒悉能解之﹐引蔓而生﹐土人號「龍須菜」。

一束金

杜頤食不可無韭﹐人惡其噉﹐候其僕市還﹐潛取棄之。怒罵曰「奴狗奴狗﹐安得去此一束金也﹖」

盤盌蔥

盤盌蔥﹐趙﹑魏間有之﹐幾如拄杖﹐粗但盈尺耳。

和事艸

蔥和羹眾味﹐若藥劑必用甘艸也﹐所以文言曰「和事艸」。

五鼎芝

北方桑上生白耳﹐名「桑鵝」﹐貴有力者咸嗜之﹐呼「五鼎芝」。

南方韭

南方韭多須﹐葉短闊而圓。「方」一作「風」。

玉乳蘿卜

王奭善營度﹐子弟不許仕宦﹐每年止種火田玉乳蘿卜﹑壺城馬面菘﹐可致千緡。

蒺藜精

江南吳協﹑劉賓王同省﹐殊不相下。時方嚴冽﹐廳後石芥叢長﹐協曰「可謂介然特立。」賓王曰「誠如公言﹐但恨黃髮之言﹐變成蒺藜精耳。」恊已耳順﹐聞而銜之。

鱉還丹

孟貫獻詩於世宗﹐遂聯九品﹐有《藥性論》﹐序曰「紅莧爲跛鱉之還丹。」

題頭菌

保大中﹐村民於爛木上得菌幾一擔﹐狀如蓮花葉﹐而色赤黃﹐因呼「題頭菌」。

筍奴菌妾

江右多菘菜﹐鬻筍者惡之﹐罵曰「心子菜﹐蓋筍奴菌妾也。」

金毛菜

石發﹐吳越亦有之﹐然以新羅者爲上﹐彼國呼爲「金毛菜」。

笑矣乎

菌蕈﹐有一種食之令人得漧笑疾﹐土人戲呼爲「笑矣乎」。

休休散

湖湘習爲毒藥以中人。其法取大蛇斃之﹐厚用茅艸蓋罨﹐幾旬﹐則生菌蕈﹐髮根自蛇骨出﹐候肥盛采之﹐令榦搗末﹐糝酒食茶湯中﹐遇者無不赴泉壤。世人號爲「休休散」。

麝香艸

蒜﹐五代宮中呼「麝香艸」。

三無比

鍾謨嗜菠薐菜﹐文其名曰「雨花菜」。又以蔞蒿﹑萊菔﹑菠薐爲「三無比」。

煉鶴一羹醉貓三餅

居士李巍﹐求道雪竇山中﹐畦蔬自供。有問巍曰「日進何味﹖」答曰「以煉鶴一羹﹝蓋爲煉得身形似鶴形也。﹞醉貓三餅。」﹝巍以蒔蘿﹑薄荷搗飯爲餅。﹞問者語所親者﹐以淸饑道者旦暮必以菜解。

纏齒羊

袁居道不求聞達﹐馬希範間延入府。希範病酒厭膏膩。居道曰「大王今日使得貧家纏齒羊。」詢其故﹐則蔬茹。

淨街槌

瓠少味無韻﹐葷素俱不相宜﹐俗呼「淨街槌」。

藥品門﹝二十事﹞

迎年佩

咸通後﹐士風尙於正旦未明佩紫赤囊﹐中盛人參木香如豆樣﹐時時傾出嚼吞之﹐至日出乃止﹐號「迎年佩」。

獅子術

潛山產善術﹐以其盤結醜怪有獸之形﹐因號爲「獅子術」。

三靑蔓

按《淸冷眞君外訣》﹐枸杞爲「三靑蔓」﹐其苗爲「換骨菜」。

煉骨湯

潛山老黃冠﹐年一百一歲。扈長官好修攝﹐賂黃冠僕竊藥而來﹐乃吳茱茰﹑艾葉﹑川椒﹑杜仲﹑幹木瓜﹑木鱉肉﹑瓦上松花。扈信之﹐名曰「煉骨湯」。此仙家謂之「水炙香」。

錦郎

檳榔含章甚美﹐絕象白錦﹐性體堅剛﹐耐於斷削。余治爲書軸﹐因名「錦郎」。

謬劑而已

醫之於人﹐功次天地。其間濫謬盜名取貲﹐無功有害﹐藥乎﹐藥乎﹐謬劑而已。

一藥譜

苾蒭淸本﹐良於醫﹐藥數百品﹐各以角貼﹐所題名字詭異。余大駭﹐究其源底﹐答言天成中進士侯寧極戲造《藥譜》一卷﹐盡出新意﹐攺立別名﹐因時多艱﹐不傳於世。余以禮求﹐假錄一通﹐用娛閒暇。

假君子﹝牽牛。﹞

昌明童子﹝川烏頭。﹞淡伯﹝厚朴。﹞

木叔﹝胡椒。﹞雪眉同气﹝白扁豆。﹞金丸使者﹝椒。﹞馘毒僊﹝預知子。﹞貴老﹝陳皮。﹞遠秀卿﹝沈香。﹞化米先生﹝神曲。﹞九日三官﹝吳茱萸。﹞焰叟﹝硫黃。﹞三閭小玉﹝白芷。﹞中黃節士﹝麻黃。﹞時美中﹝蒔蘿。﹞導河掾﹝木豬苓。﹞嗽神﹝五味子。﹞曲方氏﹝防風。﹞削堅中尉﹝三稜「中」一作「都」。﹞白天壽﹝吳朮。﹞

洞庭奴隸﹝枳殻。﹞

黃英石﹝檀香。﹞緑劍眞人﹝菖蒲。﹞魏去疾﹝阿魏。﹞禹孫﹝澤瀉。﹞槖鑰尊師﹝仙靈脾。﹞風稜禦史﹝史君子。﹞雪如來﹝白蔗﹐一云「白芨」。﹞風味團頭﹝縮砂。﹞赦肺侯﹝款冬花。﹞骨鯁元君﹝蓽薢。﹞苦督郵﹝黃芩。﹞調睡參軍﹝酸棗仁。﹞黑司命﹝蓯蓉。﹞知微老﹝白薇。﹞太淸尊者﹝朴硝。﹞旣濟公﹝升麻。﹞冷翠金剛﹝石楠葉。﹞脫核嬰兒﹝桃仁。﹞澀翁﹝訶梨勒。﹞抱雪居士﹝香附子。﹞隨湯給事中﹝甘遂。﹞斜枝大夫﹝艸龍膽。﹞野丈﹝白頭翁。﹞建陽八座﹝蛇牀子。﹞玄房仲長統﹝皂莢。﹞

叢生藥王﹝覆盆子。﹞仁棗﹝川練子。﹞石仲寧﹝滑石。﹞命門錄事﹝安息香。﹞隱上座﹝郁李仁。﹞水狀元﹝紫蘇。﹞飛風道者﹝牙硝。﹞帝膏﹝蘇合香。﹞

畢和尙﹝畢澄茄。﹞金山力士﹝自然銅。﹞麝男﹝甘松。﹞

冰喉尉﹝薄荷。﹞艸東牀﹝大腹皮。﹞腎曹都尉﹝葫蘆巴。﹞壽祖﹝威靈仙。﹞玲瓏霍去病﹝藿香。﹞千眼油﹝甤人。﹞

延年捲雪﹝桑白皮。﹞水銀臘﹝輕粉。﹞黃香影子﹝梔子。﹞六亭劑﹝五味子。﹞顯眀﹛狗﹣句﹢巴﹜﹝阿膠。﹞出樣珊瑚﹝木通。﹞中央粉﹝蒲黃。﹞瘡帚﹝何首烏。﹞支解香﹝丁香。﹞洗瘴丹﹝檳榔。﹞

海臘﹝麒麟竭。﹞水磨橄欖﹝金鈴子。﹞無名印﹝地楡。﹞無憂扇﹝枇杷葉。﹞鬼木串﹝槐角。﹞黑煞星﹝夜明砂。﹞續命筒﹝漧漆。﹞蠻龍舌血﹝沒藥。﹞羽化魁﹝五加皮。﹞淸涼種﹝香薷。﹞度厄錢﹝連翹。﹞湯主﹝山茱萸。﹞聖蘢松﹝瞿麥。﹞翻胃木﹝常山。﹞醒心杖﹝遠志。﹞玉皇瓜﹝馬兜鈴。﹞偸蜜珊瑚﹝甘艸。﹞徳兒﹝杏仁。﹞混沌螟蛉﹝寄生。﹞永嘉聖脯﹝漧薑。﹞紅心石﹝赤石脂。﹞藥本﹝五靈脂。﹞靜風尾﹝荊芥。﹞正坐丹砂﹝附子。﹞迎陽子﹝兔絲。﹞山屠﹝黃蘗。﹞

脾家瑞气肉荳蔻。﹞甜面淳於﹝蜜陀僧。﹞剔骨香﹝靑皮。﹞痰宮劈歷﹝半夏。﹞玉虛飯﹝龍腦。﹞鎖眉根﹝苦參。﹞黑龍衣﹝鱉甲。﹞小帝靑﹝靑鹽。﹞百辣云﹝生薑。﹞

綬帶米﹝麥蘗。﹞半夏精﹝天南星。﹞夜金﹝雄黃。﹞

沙田髓﹝黃精。﹞無聲虎﹝大黃。﹞小昌明﹝艸烏頭。﹞艸兵﹝巴豆。﹞巢煙九助﹝烏梅。﹞

百子堂﹝艸果子。﹞皺面還丹﹝人參。﹞琥珀孫﹝松脂。﹞賊參﹝薺苨。﹞不死面﹝茯苓。﹞火泉﹝竹瀝。﹞

比目沈香﹝烏藥。﹞

陸續丸﹝蔓荊子。﹞地白瓜﹝蔞根。﹞天豆破﹝故紙。﹞滴膽芝﹝黃連。﹞新羅白肉﹝白附子。﹞痩香嬌﹝丁黃﹐一作「丁香」。﹞破關符﹝蓬莪術。﹞王絲皮﹝杜仲﹐一作「王孫友」。﹞血櫃﹝牡丹皮。﹞川元蠢﹝川芎﹐一作「幾元」。﹞

九女春﹝鹿茸。﹞百藥綿﹝黃蓍。﹞英華庫﹝益智。﹞通天拄杖﹝牛膝。﹞赤天佩﹝姜黃。﹞丹田霖雨﹝巴戢。﹞

百丈須﹝石斛。﹞飛天蕋﹝旋復花。﹞安神隊杖﹝麥門冬。﹞鄆芝﹝天麻。﹞錦繡根﹝芍藥。﹞艸魚目﹝薏苡仁。﹞茅君寶篋﹝蒼術。﹞尉陀生﹝桂。﹞煉形松子﹝柏子仁。﹞蘆頭豹子﹝柴胡。﹞丑寶﹝牛黃。﹞肚裏屏風﹝艾。﹞

九畹菜﹝澤蘭。﹞女二天﹝當歸。﹞天通緑﹝木香。﹞旱水晶﹝硼歸﹐一作「硼砂」。﹞還元大品﹝地黃。﹞兩平章﹝羗活。﹞死冰﹝白殭蠶。﹞一寸樓臺﹝蜂窠。﹞三尺籙﹝枸杞。﹞無情手﹝碙砂。﹞拔萃團﹝麝香。﹞緑須姜﹝細辛。﹞笑靨金﹝菊花。﹞走根梅﹝漧葛。﹞八月珠﹝茴香。﹞銀條徳星﹝山藥。﹞埋光烏藥﹝良姜。﹞椹聖﹝蓽撥。﹞破軍殺﹝大戟。﹞吉祥杵﹝桔梗。﹞金母蛻﹝郁金。﹞

綫子檀﹝芽香。﹞良醫匕首﹝葶藶。﹞產家大器﹝秦艽。﹞滴金卵﹝延胡索。﹞鬼丹﹝蘆薈。﹞

宜州樣子﹝白荳蔲。﹞瓦壠班﹝貝母。﹞孝梗﹝知母。﹞萬金茸﹝紫苑。﹞

秦尖﹝蒺藜。﹞西天蔓﹝前胡。﹞蕨臣﹝捲柏。﹞五福臠﹝白蘞。﹞保生藂﹝槁本。﹞狨奴﹝狗脊。﹞蒜腦藷﹝百合。﹞

備身弩﹝芫花。﹞玉靈片﹝石膏。﹞

黃庭泉

長生之藥﹐惟積久灌漑丹田爲上。仙家以津液爲種壽泉﹐祖《黃庭》也。

艸師婆

福徳綿﹑吉祥艸﹑艸師婆﹐皆謂艾也。

大靈豆

華山陳摶有大靈豆﹐服一粒四十九日不饑﹐筋骨如故﹐顏色反嬰。

肝天

藥有五天﹕決明爲肝天﹐紫苑爲肺天﹐神曲爲脾天﹐遠志爲心天﹐蓯蓉爲腎天。

艸裹丹砂

耆老婦人好熨烙﹐以瓦片暖肚﹐名爲「艸裹丹砂」。凡陰寒覺足疼用之。

扁鵲銘

椒又名「扁鵲銘」﹐蜀產者上。葉屬木故靑﹐皮本火故赤﹐花應土故黃﹐膜兆金故白﹐子符水故黑。五行全足﹐艸中大丹﹐服餌家重之。

卻老霜

卻老霜﹐九煉松脂爲之﹐辟榖長生。

日面天腸福衢壽車

《大淸艸木方》云「服雲母者﹐成日面天腸。餌鍾乳者﹐登福衢壽車。」

艸創刀圭

髙麗《博學記》云﹕酥名「大刀圭」﹐醍醐名「小刀圭」﹐酪名「水刀圭」﹐乳腐名「艸創刀圭」。

火輪三昩

凡病膏肓之際﹐藥效難比﹐鍼灸之所以用也。鍼長於宣壅滯﹐灸長於气血﹐古人謂之「延年火」﹐又曰「火輪三昩」。今人有病必灸﹐亦大癖也。

火靈庫

昌黎公愈﹐晚年頗親脂粉。故事﹐服食用硫黃末攪粥飯啖雞男﹐不使交﹐千日烹庖﹐名「火靈庫」。公間日進一隻焉﹐始亦見功﹐終致絕命。

大道丸

食艸木方﹕黑豆一升﹐去皮﹐貫眾一兩﹐甘艸如之﹐茯苓﹑吳術﹑縮砂仁減半﹐剉了﹐用水五升﹐同豆熬煮﹐火須文武緊慢得中﹐直至水盡﹐揀去藥﹐取豆搗如泥﹐作雞頭實大﹐有蓋甆瓶密封。黃巢亂﹐江淮人竄入山林﹐多餓死。八公山有剎帝利種文禪制此藥﹐名「大道丸」﹐嚼一丸﹐則恣食苗葉﹐可爲終日飽。𨿽異艸殊木﹐素所不識﹐亦無毒﹐甘甜與進飯糧同。獲濟者甚眾。

回頭靑

香附子﹐湖湘人謂之「回頭靑」﹐言就地剗去﹐轉首已靑。用之之法﹐砂盆中熟擦﹐去毛﹐作細末﹐水攪﹐浸澄一日夜去水﹐膏熬稠揑餅﹐微火焙漧﹐復浸。如此五七徧入藥﹐宛然有沈水香味﹐單服尢淸。

禽名門﹝三十二事﹞

羮本

郝輪陳別墅﹐畜雞數百。外甥丁權伯勸諭輪﹐畜一雞日殺小虫無數﹐況損命莫知紀極﹐豈不寒心。輪曰「汝要我破除羮本﹐𨿽親而實疏也。」

插羽佳人

豪少年尙畜鴿﹐號「半天嬌」。人以其蠱惑過於嬌女艷妖﹐呼爲「插羽佳人」。

白鷗脯

陳喬﹑張佖之子﹐秋晚並遊玄武湖。時羣鷗遊泛﹐佖子曰「一軸內本瀟湘。」喬子俄顧卒吏云「此白色水禽可作脯否﹖」僉議云「張佖子半莖鳳毛﹐陳喬男一堆牛屎。」喬子從是得「陳一堆」﹑「白鷗脯」之名。

家常膃肭臍

膃肭臍不可常得﹐野雀久食﹐積功固亦峻緊﹐蓋家常膃肭臍也。

婆娑兒

鄭遨隱居﹐有髙士問何以閱日﹐對曰「不注目於婆娑兒﹐卽側耳於鼓吹長。」謂玩鷗而聽蛙也。

黑鳳凰

禮部郎康凝﹐畏妻甚有聲。妻嘗病﹐求烏鴉爲藥﹐而積雪未消﹐難以网捕。妻大怒﹐欲加捶楚﹐凝畏懼﹐涉泥出郊﹐用粒食引致之﹐僅獲一枚。同省劉尙賢戲之曰「聖人以鳳凰來儀爲瑞﹐君獲此免禍﹐可謂黑鳳凰矣。」

兀地奴

世謂鵝爲「兀地奴」﹐謂其行步盤跚耳。

減腳鵝

禦史符昭遠曰「鴨頗類乎鵝﹐但足短耳﹐宜謂之減腳鵝。」

軒郎

韓中書俾舒雅作《鶴賦》﹐有曰「眷彼軒郎﹐治玆松府。」

書空匠

書空匠者﹐幹佑中冷金亭賞菊﹐分賦秋雁﹐族子祕書丞敞先就﹐詩曰「天掃閒雲秋淨時﹐書空匠者最相宜。」云云。

福徳長

韓軫家藏三義雁圖﹐有贊云「伺察非常﹐爲福徳長。」

灌陽公

宣城開元寺殿上有鶴來巢﹐沙門梵報撰《灌陽公開府記》。

瓦亭仙

鸛多在殿閣鴟尾及人家屋獸結窠﹐故或有呼「瓦亭仙」者。

靑喜

李正已被囚執﹐夢云「靑雀噪﹐卽報喜也。」是旦果﹐有羣雀啁啾﹐色皆靑蒼。至今李族居淄靑者﹐呼雀爲「靑喜」。

鳳隱

韋嗣立宅後﹐林麓邃密﹐有黃鵠一雙﹐潛於左側﹐每韋氏有吉慶事﹐則先期盤翔。時人議曰「人君徳感鳳凰呈瑞﹐世未嘗無鳳凰﹐非可出之時而自隱耳。今山鵠爲韋氏家候祥報吉否﹐則與鳳凰隱同焉者也。」

半瑞

吳興羅捕者得一鳶﹐紫翠色﹐俊鷙可喜。山民朱神佐以謂錢俶初卽位﹐此是珍祥﹐獻之必推賞典﹐卽重價償羅者﹐攜諸杭。將獻﹐鳶無故而殞﹐滑稽者多以「半瑞」之言嘲神佐。

肉寄生

章貢小蒙川蘇氏山林多鳩﹐賓客滿坐﹐可悉饜飫。一网數十百﹐咄嗟可具﹐故其黨戲之曰「此君家肉寄生也。」

九苞奴

《動植廣蔬》云「錦雉﹐一名九苞奴。」謂其有文無徳﹐眞鳳凰之奴隸。

啞瑞

於頔﹑董天休﹐俱爲鄜州從事。頔文辧﹐天休木訥而衣冠甚麗。一日有吏人獲錦雉來獻﹐頔笑曰「此物毛羽燦錯﹐但鳴不中律呂﹐亦啞瑞而已矣。」天休覺其謔己﹐徐曰「若以聲語求之﹐蟬似可取﹐其如鬧﹐禪師座上敲拄杖示眾﹐而望道遠矣。」頔銜之﹐因玆日益參商﹐訟於有司﹐至於相罵辱。譏調之詩﹐悉著在史牘﹐若發誦之﹐可淸歡竟日﹐目爲「鳳凰案」。

長生网

鶉之爲性﹐聞同類之聲則至。熟其性﹐必求鶉之善鳴者誘致﹐則無不獲。自號引鶉爲「長生网」。

族味

鶉﹐捕之者多論网而獲﹐故雌雄羣子同被鼎俎。世人文其名爲「族味」。

碧海舍人

隋宦者劉繼詮﹐得芙蓉鷗二十四隻以獻。毛色如芙蓉﹐帝甚喜﹐置北海中﹐曰「鷗字三品鳥﹐宜封碧海舍人。」「碧」一作「北」。

人日鳥

南唐王建封﹐不識文義﹐族子有動植疏﹐俾吏錄之。其載鴿事﹐以傳寫訛謬﹐分一字爲三﹐變而爲「人日鳥」矣。建封信之﹐每人日開筵﹐必首進此味。

癡伯子

葛從周養一皂鷹﹐甚鷙﹐忽突籠飛去。從周惜﹐責掌事討捕良急。從周方食﹐小僕報桐樹上鷹見棲泊﹐望之乃一鴟也﹐怒罵曰「不解事奴﹐此癡伯子﹐得萬个何所用﹖」促尋黑漫天。黑漫天﹐所失鷹名也。

唾十三

《厭勝章》言梟乃天毒所產﹐見聞者必罹殃禍﹐急向梟連唾十三口﹐然後靜坐存北斗一時許﹐可禳。僞漢蒙州刺判史龍驍﹐武人﹐極諱己名。又父名碏﹑子名邛﹐亦諱之。郡人呼梟曰「唾十三」﹐鵲曰「喜柰何」﹐邛曰「秋風」。部屬私相告云「若使君祖諱飯﹐吾軰亦當稱甑家粥耶。」

納膾場小尉

取魚用鸕鶿﹐快﹖爲甚﹐當塗茭塘﹐石阜民莊捨在焉。畜鸕鶿於家﹐纜小舟在岸﹐日遣一丁取魚供家。邑尉過時﹐見之﹐謂阜民曰「小舟卽納膾場﹐鸕鶿乃小尉耳。」復曰「江湖漁郎用鸕鶿﹐乃小尉耳。」復曰「江湖漁郎用鸕鶿者﹐名烏頭网。」

錦地鷗

閩中造盞﹐花紋鷓鴣斑﹐點試茶家珍之﹐因展蜀畫鷓鴣於書館。江南黃是甫見之﹐曰「鷓鴣亦數種﹐此錦地鷗也。」

觀自在

耶律徳光入京師﹐春日聞杜鵑聲﹐問李崧此是何物﹐崧曰「杜鵑。唐杜甫詩云﹕『西川有杜鵑﹐東川無杜鵑﹐涪萬無杜鵑﹐云安有杜鵑。』京洛亦有之。」徳光曰「許大世界﹐一个飛禽任他揀選﹐要生處便生﹐不生處種也無﹐佛經中所謂觀自在也。」

淵明鬼

太府少卿潘崇﹐有處女名妙玉﹐《詠杜鵑》云「一九苞奴般﹐毛羽淵明鬼。」

頃刻虫

後周武帝﹐置官於瀘川﹐釀毒藥爲酒﹐年以供進﹐所用材品不一﹐名「野一作「夜」叉酒」﹐役者皆取大辟捨罪而驅策之。官長歲頒續命金﹐以毒气燻﹐煮官被者多死﹐徒卒恐怯。鴆爲一拂鳥﹑頃刻虫﹐蝮蛇爲劈歷﹐蜂爲小峭。

九羅一作「九閻羅」

明崇儼《厭勝書》﹕「鬼車九首﹐妖怪之魁﹐凡所遭觸﹐滅身破家。」故一名「九羅」﹐其掌之者曰「天血使者」。然物可以類勝﹐羽毛中凡十種﹐鬼車切畏之﹐宜用烹制﹐召巫爲祭﹐盡禳禬之法焉。

相如錦

相如﹑文君用鷫鸘裘貰酒﹐長沙浪士王渲與名倡董和仙客爲麗服﹐塗鷫鸘狀﹐號「相如錦」。久而都下亦效之。

獸名門﹝二十事﹞

白沙龍

馮翊產羊﹐膏嫩第一﹐言飲食者﹐推馮翊白沙龍爲首。

珍郎

天后好食冷修羊腸﹐張昌宗冷修羊手札曰「珍郎殺身以奉國。」

角仙

華淸宮一鹿﹐十年精俊不衰﹐人呼曰「角仙」。

玉署三牲

道家流書言﹐麞﹑鹿﹑麂是玉署三牲﹐神仙所享﹐故奉道者不忌。

糟糠氏

僞唐陳喬食蒸肫﹐曰「此糟糠氏﹐面目殊乖﹐而風味不淺也。」

金鞍使者

王昶傾金錢市名馬﹐凡得五疋﹐各有位號﹐曰金鞍使者﹑千里將軍﹑致遠侯﹑渥窪郎﹑驥國公。

靈壽子

武宗爲穎王時﹐邸園畜食獸之可人者以備十玩。繪十玩圖﹐於今傳播。

九臯處士﹝鶴。﹞玄素先生﹝白鷴。﹞

長鳴都尉﹝雞。﹞

靈壽子﹝龜。﹞惺惺奴﹝猴。﹞

守門使﹝犬。﹞長耳公﹝驢。﹞

鼠將﹝貓。﹞茸客﹝鹿。﹞辧哥﹝鸚鵡。﹞

麝香騟

魏王繼岌奉命伐蜀﹐王衍苑馬數百﹐皆逸足也﹐繼岌猶比選之﹐得二十許疋﹐格賞不可言。

麝香騟錦耳驄駱十二趁日驄偏界王陷冰騟長命驑孫兒驄籠菘白八百哥掠地云

錦地龍雪面娘月影三玉尾騟撒沙驑天花駱旋風白窣地嬌六尺金

銜蟬奴

後唐瓊花公主﹐自丱角養二貓﹐雌雄各一﹐有雪白者曰「禦花朶」﹐而烏者惟白尾而已﹐公主呼爲「麝香騟妲己」。

尾君子

郭休隱居太﹝白﹞山﹐畜一胡孫﹐謹恪不踰規矩﹐呼曰「尾君子」。

黃奴

耒陽廖習之家﹐生一黃犬﹐識人喜怒頤指。習之嘗作歌云「吾家黃奴類黃耳。」

緑耳梯

江南後主同气宜春王

從謙﹐常春日與妃侍遊宮中後圃﹐妃侍覩桃花爛開﹐意欲折而條髙﹐小黃門取彩梯獻。時從謙正乘駿馬擊球﹐乃引鞚至花底﹐痛采芳菲﹐顧謂嬪妾曰「吾之緑耳梯何如﹖」

菊道人

亳社吉祥僧剎﹐有僧誦《華嚴》大典﹐忽一紫兔自至﹐馴伏不去﹐隨僧坐起﹐聽經坐禪﹐惟餐菊花﹐飲淸泉。僧呼「菊道人」。

白雪姑

余在輦轂﹐至大街見掲小榜曰「虞大博宅失去貓兒﹐色白﹐小名『白雪姑』。」

鈍公子

天成﹑長興中﹐以牛者耕之本﹐殺禁甚嚴。有盜屠私販﹐不敢顯其名﹐宛稱曰「格餌」﹐一作耳。亦猶李甘家號甘子爲「金輪藏」﹐楊虞卿家號魚爲「水花羊」﹐陸象先家號象爲「鈍公子」﹐李棲筠家號犀爲「獨筍牛」﹐石虎時號虎爲「黃猛」﹐朱全忠時號鐘爲「天聖銅」﹐俱以避諱故也。

肉胡牀

吉祥座﹐杜重威馬也。肉胡牀﹐景延廣馬也。

肉竈燒丹

開運中﹐術士曹盈道來謁﹐自陳能肉竈燒丹﹐借廳修養。詢其說﹐肉竈者﹐末生朱砂飼羊羔﹐腯乃供廚﹔借廳者﹐素女﹑容成﹐閉陽采陰之意。

四足仙人

魯人東野賓王適吳﹐至盱眙村店﹐使僕夫糴米拾薪﹐俱未來﹐而馬已脫鞍解絡﹐飽於芳秀也。賓王羨曰「緑耳公﹐爾爲四足仙人﹐我是兩腳餓鬼。」

黃毛菩薩

予陽翟莊捨左右有田老者﹐不爲欺心事﹐出言鯁直﹐諢名「撞倒墻」。尢不喜殺牛﹐見村捨懸列牛頭腳﹐告妻子曰「天下人所喫﹐皆從此黃毛菩薩身主發生﹐臨了殺倒﹐卻有天在。」

峻靑宅

李道殷﹐華山道士﹐山棲谷飲﹐有奇術﹐能攝伏鬼神。畜一黑猿兒﹐呼爲「臂童」。道殷於庵側古松上﹐以茅艸枝梢營一巢﹐爲臂童寢息之所﹐名曰「峻靑宅」。

百虫門﹝六事﹞

塗金折枝蜻蜓

後唐宮人﹐或网獲蜻蜓﹐愛其翠薄﹐遂以描金筆塗翅﹐作小折枝花子﹐金綫籠貯養之。爾後上元賣花﹐取象爲之﹐售於遊女。

花賊

溫庭筠嘗得一句云「蜜官金翼使」。徧示知識﹐無人可屬。久之﹐自聨其下曰「花賊玉腰奴。」予以謂道盡蜂蜨。

篆愁君

臨川李善寧之子﹐十歲能卽席賦詩﹐親友嘗以貧家壁試之﹐略不構思﹐吟曰「椒气從何得﹐鐙光鑿處分。拖涎來藻飾﹐惟有篆愁君。」拖涎﹐指蝸牛也。

莎亭部落

浮屠氏《彌陀經》云﹐極樂世界有白鷗﹑孔雀﹑鸚鵡﹑舍利﹑迦陵﹑頻伽﹐故今人目爲西方部落。至於呼蛩爲莎亭部落﹐不知何爲。

靑林樂音樂

唐世﹐京城遊手夏月采蟬貨之﹐唱曰「只賣靑林樂。」婦妾小兒爭買﹐以籠懸窗戶間。亦有驗其聲長短爲勝負者﹐謂之「仙虫社」。

爾雅虫

小符拆字爲賦﹐得父緒餘。余過其家﹐正見莊賓來呈蠒﹐小符曰「此虫雅哉。」予曰「子將拆蠒爲二﹐出雅字以張本﹐若作『爾雅虫』﹐無疑也。」適中其謀﹐轟笑而已。

魚門﹝三十二事﹞

一命鰻﹛魚﹢黎﹜

江南紫微郎熙載﹐酷好鰻﹛魚﹢黎﹜﹐庖人私語曰「韓中書一命二鰻﹛魚﹢黎﹜。」

王字鯉

鯉魚多是龍化﹐額上有眞書王字者﹐名「王字鯉」﹐此尢通神。

裙襕大夫

晉祠小池蓄老鱉﹐大如食盤﹐不知何人題闌柱曰「裙襕大夫﹐烏衣開國何元美。」後失鱉所在。

平福公

唐故宮池中有一六目龜﹐或出曝背。人見其甲上有刻字微金﹐髣髴如曰「平福公君靈」。古老傳是武宗王美人所養﹐福﹐猶腹也﹐借音而已。

水晶人

二三友來訪﹐買得蝦蟹具饌﹐語及唐士人逆風至長須國娶蝦女事。坐客謝秉衝曰「蝦女豈不好﹖白角衫裹个水晶人。」滿筵無不大笑。

黃大

僞徳昌宮使劉承勲嗜蟹﹐但取圓殻而已﹐親友中有言古重二螯﹐承勲曰「十萬白八﹐敵一个黃大不得。」謂蟹有八足﹐故云。

筴舌虫

盧絳從弟純﹐以蟹肉爲「一品膏」。嘗曰「四方之味﹐當許含黃伯爲第一。」後因食二螯﹐筴傷其舌﹐血流盈襟﹐絳自是戲純﹕「蟹爲筴舌虫。」

軟釘雪籠

京洛白鱔極佳烹治﹐四方罕有得法者。周朝寺人楊承祿造脫骨﹐獨爲魁冠﹐禁中時亦宣索﹐承祿進之﹐文其名曰「軟釘雪籠」。

水族加恩簿

吳越功徳判官毛勝﹐多雅戲﹐以地產魚蝦海物﹐四方所無﹐因造水族加恩簿﹐品敍精奇。有錢氏子得之﹐余觀私家﹐一夕全錄。

水族﹐浙地之產爲多﹐加恩簿者﹐晉陵毛勝公敵所出也。須鱗殻甲﹐種類差殊﹐薦醴登盤﹐皆可於口。陳言爛說﹐不足盡其妙﹐故各揚乃徳﹐各敍所材﹐然後總材徳形容之美﹐假以封之。令者﹐蓋滄海龍君之命。夫龍擅於海﹐君制萬族﹐號令其間﹐寧有不可勝。生居水國﹐饜享羣鮮﹐常以天饞居士自名。則觀此簿者﹐宜不責而笑也。

玉桂仙君﹝江殊乃江瑤之文名。﹞

令咨爾獨步王江殊﹐鼎鼐仙姿﹐瓊瑤紺體﹐天賦巨美﹐時稱絕佳。宜以流碧郡爲靈淵國﹐追號「玉桂仙君」﹐稱海珍元年。﹝「流」一作「深」。﹞

章丘大都督﹝一﹑滄浪頭﹐蓋章舉。二﹑白中隱﹐蓋車螯。三﹑淡然子﹐蓋蚶菜。四﹑季遐﹐蓋蝦魁。﹞

令章丘大都督﹑忠美侯滄浪頭﹐隱浪色奇﹐入甌稱最。杜口中郎將白中隱﹐負乃厚徳﹐韜其雅姿。殊形中尉兼靈甘尹淡然子﹐體𨿽詭異﹐用實芳鮮。玉徳公季遐﹐純潔內含﹐爽妙外濟。滄浪頭﹐可靈淵國上相無比﹔白中隱﹐可含珍大元帥﹑丰甘上柱國兼脆尹﹔淡然子﹐可天味大將軍﹑遠勝王﹔季遐﹐可淸綃內相﹑頡羮郡王。

爽國公﹝一﹑南寵﹐乃蜮。二﹑甲蔵用﹐乃蝤蛑。三﹑解蘊中﹐乃蟹。四﹑解微子﹐乃彭越。﹞

令多黃尉﹐權行尺一。令南寵﹐截然居海﹐天付巨材﹐宜授黃城監﹑遠珍侯。復以爾專盤處士甲藏用﹐素稱蠘副﹐眾許蟹師﹐宜授爽國公﹑圓珍巨美功臣﹔復以爾甘黃州甲杖大使﹑咸宜伯解蘊中﹐足材腴妙﹐螯徳充盈﹐宜授糟丘常侍兼美。復以爾解微子﹐形質肖祖﹐風味專門﹐咀嚼謾陳﹐當寘下列﹐宜授爾郎黃少相。

甘松左右丞﹝仲扃﹐乃蛤﹛虫﹢樂﹜。﹞

令合州刺史仲扃﹐重負雙宅﹐閉藏不發﹐旣命之爲含津令﹐升之爲愨誠君矣。粉身功大﹐償之實難﹐宜授紫暉將軍﹑甘松左右丞監﹑試甘圓內吏。

淸諛館學士﹝文名「靈蛻先生」。﹞

令靈蛻先生﹐外無排脇之皴﹐內無鯁喉之亂﹐宜授紅鐺祭酒﹑淸腴館學士。

橙虀錄事﹝鱸﹐名「紅文生」﹑「盧淸臣」。﹞

令惟爾淸臣﹐銷酲引興鱗鬛之鄕﹐宜授橙虀錄事﹑守招賢使者。

珍曹必用郎中﹝鰣﹐名「時充」。﹞

令珍曹必用郎中時充﹐鐺材本羙﹐妙位無髙﹐宜授諸衙效死軍使﹑持節雅州諸軍事。

骨鯁卿﹝鱭﹐名「白圭夫子」。﹞

令惟爾白圭夫子﹐貌則淸臞﹐材極羙俊﹐宜授骨鯁卿。

醉舌公﹝黿﹐名「甘鼎」。﹞

令甘鼎﹐究詳爾調鼎之材﹐咽舌潮津﹐宜封醉舌公。

擐甲尙書﹝龞﹐名「甲拆翁」。﹞

令甲拆翁﹐挾彈於中﹐巧也﹔負擔於外﹐禮也﹔介冑自防﹐不問寒暑﹐智也﹔步武懦緩﹐不踰﹖繩﹐仁也。故前以擐甲尙書榮其迹﹐顯其能﹐宜授金丸丞相﹑九肋君。

典醬大夫﹝鱟﹐名「長尾先生」。﹞

令長尾先生﹐惟吳越人以謂用先生治醬﹐華夏無敵﹐宜授典醬大夫﹑仙衣使者。

新美舍人﹝石首﹐名「元鎭」。﹞

令元鎭﹐區區枕石子孫﹐徳甚富焉﹐宜授新美舍人。

懷奇令史﹝石決明﹐名「朱子房」。﹞

令和羮長朱子房﹐酒方沈酣﹐臭燻一座﹐挑筯少進﹐神明頓還﹐至於七孔賦形﹐治目爲最﹐宜授懷奇令史。

甘盤校尉﹝烏賊﹐名「甘盤」。﹞

令甘盤校尉﹐吐墨自衛﹐白事有聲﹐宜授噀墨將軍。

通幽博士﹝龜﹐名「元介卿」。﹞

令元介卿﹐爾卜灼之效﹐吉凶了然﹐所主大矣﹐宜授通幽博士。

同體合用功臣﹝借眼公﹐乃水母。﹞

令惟爾借眼公﹐受體不全﹐兩相藉賴﹐宜授同體合用功臣﹑左右衛駕海將軍。

點花使者﹝李藏珍﹐卽眞珠﹐斑希﹐卽玳瑁。﹞

令李藏珍﹐照乘走盤﹐厥價不貲﹔斑希﹐裁簮制器﹐不在金銀珠玉之下。藏珍宜授圓輝隱士﹐斑希宜授點花使者。

梵響參軍﹝牡蠣﹐曰「房叔化」。梵響﹐曰「屈突通」。砑光螺﹐曰「阮用光」。珂﹐曰「羅幼文」。﹞

令房叔化﹐粉廁湯丸﹐裹護丹器﹔屈突通﹐振聲遠聞﹐可知佛樂﹔阮用光﹐運體施功﹐物皆滑瑩﹔羅幼文﹐類乎貝孫﹐點綴鞍勒﹐燦然可觀﹐小有文采。叔化可豪山太守﹑樂藏監固濟﹔突通可曲沃郎﹑梵響參軍﹑攝玉塔金捨﹔用光可檢校大輝光﹐宜充掌書記﹔幼文可馬衣丞。

濟饞都護﹝田靑是螺螄﹐申潔是蛙﹐江伯夷是﹛魚﹢遂﹜鮧﹐屯江小尉是江犭屯。﹞

令惟爾田靑﹐微藏淺味﹐無所取材﹐世或烹調﹐以爲怪品﹔申潔﹐蒼皮癮疹﹐矮股跳梁。江伯夷﹐宋帝酷好﹐鰾則別名。屯江小尉﹐漁工得雋﹐亦號甘肥。田靑宜授具體郎﹐申潔宜授濟饞都護﹑行水樂令﹐伯夷宜授宋珍都尉﹑南海詹事﹐屯江小尉宜授追風使﹑試湯波太守。

銀絲省饜徳郎﹝錦袍氏﹐鱖也。李本﹐鯉也。鮮於羮﹐鯽也。楚鮮﹐白魚也。縮項仙人﹐鯿也。食寵侯﹐鱘鰉也。單長福﹐鱔也。管統﹐蔥管也。備員居士﹐東崇也。唐少連﹐崇連也。﹞

令以爾錦袍氏﹐骨疎肉緊﹐體具文章﹐宜蘇腸禦史﹑仙盤遊奕使。以爾李本﹐三十六鱗﹐大烹允尙﹐宜授跨仙君子﹑世美公。以爾鮮於羹﹐斫膾淸妙﹐見稱杜陵﹐宜授輕薄使﹑銀絲省饜徳郎。以爾楚鮮﹐隱釡沈糟﹐價傾淮甸﹐宜授傾淮別駕。以爾縮項仙人﹐鬼腹星鱗﹐道亨襄漢﹐宜授槎頭刺史。以爾食寵侯﹐友節斑標﹐標致髙爽﹐宜授添廚太監。以爾單長福﹐曲直靡常﹐鮮載具美﹐宜授泥蟠掾。以爾管統﹐省象菜伯﹐可備煎和﹐宜授長白侯﹑同盤司箸局平章事。以爾備員居士﹐腥麄無狀﹐見取俗人﹐宜授錬身公子。以爾唐少連﹐池塘下格﹐代匱充庖﹐宜授保福軍節度使。

春榮小供奉﹝河豚﹐名「黃薦可」。﹞

令黃薦可﹐爾澤嫩可貴﹐然失於經治﹐敗傷厥毒﹐故世以醇疵隱士爲爾之目﹐特授三徳尉﹑兼春榮小供奉。

輔庖生﹝鰒﹐名「新餐氏」。﹞

令新餐氏﹐爾療饑無術﹐淸醉有材﹐莽新妖亂﹐臨盤肆餐﹐物以人污﹐百代寧洗﹐爾之得氏﹐累有由﹐宜特補輔庖生。

表堅﹝蜆﹐名「蓋頑」。﹞

令蓋頑﹐生乎泥沙﹐薄有可采﹐宜授表堅郎。

卷下

肢體門﹝八事﹞

髭聖

唐文皇虯須壯冠﹐人號「髭聖」。

何首烏

吉州賓客吏何一﹐面有黑志﹐連耳右腮﹐曹號「何首烏」。

玉板刀

小雪乍晴﹐開明窗深鑪之會。時檐際串脯正幹濕得宜﹐取以侑觴。眾賓用小刀削食﹐獨丘侑之左右咬嚼﹐捷如虎兕﹐一坐嘩云「丘主簿口中自有玉版刀也。」

十樣佛

世有十樣佛﹐皆禿首者也。一僧﹐二尼﹐三老翁﹐四小兒﹐五優伶﹐六角抵﹐七泅魚漢﹐八打狐人﹐九禿瘡﹐十酒禿。

五百斤肉磨

晉祖時﹐寺宦者廖習之﹐體質魁梧﹐食量寛博﹐食物勇捷﹐有若豺虎。晉祖嘗云「卿腹中不是脾胃﹐乃五百斤肉磨。」

夢宅

張崇帥廬﹐遇生日設延生大齋﹐僧道獻功徳疏﹐祈祝之詞往往上比彭﹑李。有艸衣叟聞之﹐笑曰「分身夢宅﹐會歸變滅﹐革囊污穢﹐煩惱所生。何足多戀﹖」或言於崇﹐崇以壽日免決﹐押領出。

黑京

臨沂路村人依大樹賣瓜﹐有行者四五人﹐邂逅一處﹐因互問鄕裏﹐或云汴京﹑咸亰﹑洛京﹑鄴京﹐惟黥面武士未對。坐末儒生戾聲曰「君莫非黑京否﹖」眾俱不曉。天下多口不饒人﹐薄徳無顧藉﹐措大打頭﹐優伶次之。

鍼史

自唐末﹐無賴男子以札刺相髙﹐或鋪輞川圖一本﹐或砌白樂天﹑羅隱二人詩百首﹐至有以平生所歷郡縣飲酒蒱博之事﹑所交婦人姓名齒行第坊巷形貌之詳﹐一一標表者。時人號爲「鍼史」。

作用門﹝八事﹞

齒牙春色

婁師徳位貴而性通豁﹐尢善捧腹大笑。人謂師徳爲「齒牙春色」。

口歡手怒

和魯公慷慨厚徳﹐每滑稽則哄堂大笑。時愽士楊永符能艸聖﹐有省郎聞魯公笑聲﹐戲謂楊曰「丞相口歡笑。」永符曰「予忝事筆墨﹐方揮掃之際﹐亦謂太傅手怒耶。」

無字歌

長沙獄掾任福祖﹐擁騶吏出行﹐有賣藥道人行吟﹐曰﹕《無字歌》﹕「呵呵亦呵呵﹐哀哀亦呵呵﹐不似荷葉參軍子﹐人人與个拜頃木﹐大作廳上假閻羅。」福祖審思﹐豈非異人﹐急遣訪求﹐已出城矣。

混沌譜

華山陳眞人隱於睡﹐馮翊士寇朝一常事眞人﹐得睡之崖略﹐後還鄕﹐惟睡而已。郡南劉垂範往謁﹐其從以睡告﹐垂範坐寢外﹐聞齁鼾之聲﹐雄美可聽﹐退而告人曰「寇先生睡中有樂﹐乃華胥調雙門曲也。」或曰「未審譜記何如﹖」垂範以濃墨塗紙滿幅﹐題曰「混沌譜」﹐云卽此是也。

小太平

郭尙賢嘗云「服餌導引之餘有二事﹐乃養生大要﹐梳頭﹑浴腳是也。」尙賢每夜先發後腳方寢﹐自曰「梳頭浴腳長生事﹐臨臥之時小太平。」

輕薄蓮華

王行蕳﹐江西人﹐口吻甚惡﹐當世之事﹐莫不品藻﹐一經題品﹐終身不可逃醜。識者憎畏﹐號行蕳舌頭爲「輕薄蓮華」。

守中論

楊玢﹐靖恭諸楊也。還政天子﹐娑婆田裏﹐自以多言數窮﹐不如守中﹐著《守中論》。

軟盡虛空藏

人而無信﹐不知其可也。浮屠者流謂若將妄語誑眾生﹐自招拔舌塵沙刼。今世假裝桃杏﹐義修樓閣﹐𨿽士大夫尙不能免﹐況屠沽乎﹖余不敢詆訾﹐輒借菩薩名加兩字﹐稱曰「軟盡虛空藏」。

居室門﹝二十三事﹞

竹節洞

洛下公卿第宅棋布﹐而郭從義爲冠。巧匠蔡奇獻樣﹐起竹節洞﹐通貫明窈﹐人以爲神工。然從義亦不甚以爲佳﹐終往他所。

不思議堂

懿代崇佛法﹐館宇踰制。佛骨至﹐起不思議堂﹐將奉遺體。工半﹐帝升遐。

薝卜館

杜岐公別墅﹐建薝卜館﹐室形亦六出﹐器用之屬俱象之。按《本艸》﹕「梔子﹐一名木丹﹐一名越桃。」然正是西域薝卜。

會龍橋

蜀相許寂﹐相王衍。衍終秦川﹐寂至洛﹐以尙書致政﹐葺園館﹐引水爲溪﹐架巨竹爲橋﹐號「會龍橋」﹐謂竹可以化龍耳。

秋聲館

余銜命渡淮﹐入廣陵界﹐維舟野次﹐縱步至一村圃﹐有碧蘆方數畆﹐中隱小室﹐榜曰「秋聲館」。時甚愛之﹐不知誰家之別墅﹐意主人亦雅士也。

覽驥亭

周初﹐樞密王峻會朝臣﹐予亦預﹐吏引坐覽驥亭。深不諭其名﹐呼吏問之﹐曰「太尉暇日﹐悉閱廐馬於此爲娛玩焉。」

幈宮

幈宮﹐孟蜀髙祖晚年作﹐以畫屏七十張﹐關百紐而鬭之﹐用爲寢所。

含燻閣

長安富室王元寶起髙閣﹐以銀鏤三稜屏風代籬落﹐密置香槽﹐自花鏤中出﹐號「含燻閣」。

自在窗

韓熙載家﹐過縱姬侍﹐第側建橫窗﹐絡以絲繩﹐爲觀覘之地。初惟市物﹐後或調戲贈與﹐所欲如意。時人目爲「自在窻」。

棧王家

王驥家壽春﹐出郊隔山陂﹐以木棧通之﹐其門人遂目爲「棧王家」。

鳳凰京

壓韻難得「京」字﹐因讀陳張正見《闕下行燈宵》詩謾記之﹕「華耀荔枝燭﹐光絢鳳凰京。」

金迷紙醉

癰醫孟斧﹐昭宗時常以方藥入侍。唐宋﹐竄居蜀中﹐以其熟於宮故﹐治居宅法度奇雅。有一小室﹐窗牖煥明﹐器皆金紙﹐光瑩四射﹐金采奪目。所親見之﹐歸語人曰「此室暫憇﹐令人金迷紙醉。」

小魯軒

宜春城中有堆阜﹐郡人謂之袁臺﹐地屬李致。致有文馳聲﹐眾築室於袁臺﹐取登東山而小魯之義﹐榜爲「小魯軒」。

策勲亭

吳門王希默﹐簡淡無他好﹐惟以對鏡爲娛﹐整飾眉鬢﹐終日無倦。以杜甫有「勛業頻看鏡」之句﹐作「策勛亭」。

剖金堂

宣城何子華﹐有古橙四株﹐面橙建剖金堂﹐霜降子熟﹐開尊潔饌﹐與眾共之。

五窟

善談者﹐莫儒生若也。老拙幼學時﹐同捨生劉垂﹐尢有口材﹐曹號虛空錦﹐說他時得志事﹐余嘗記一說曰「有錢當作五窟室﹐吳香窟盡種梅株﹐秦香窟周懸麝臍﹐越香窟植巖桂﹐蜀香窟栽椒﹐楚香窟畦蘭。四木艸各占一時﹐餘日入麝窟便足了一年﹐死且爲香鬼﹐況於生乎﹖」其人仕而貧﹐財不副心而卒。

假天

貧者以屋不露明﹐上安油瓦以竊微光。又或四鄰局塞﹐則半空架版﹐疊垜箱筥﹐分寢兒女﹐故有假天假地之稱。

髙明世界

陳犀罷司農少卿﹐省女兄於姑蘇。適上元夜觀燈﹐車馬喧騰﹐目奪神醉﹐嘆曰「涉冰霜﹐泛煙水﹐乍見此髙明世界﹐遂覺神明頓還舊觀。」

野春亭

武陵儒生苗彤﹐事園池以接賓客﹐有野春亭者﹐雜植山花﹐五色錯列。

長慶赤

穆宗喜華麗﹐所建殿閣以紙膏膠水調粉飾墻﹐名「雪花泥」。又一等鰾淸和丹砂末﹐謂之「長慶赤」。

藏用仙人

廣府劉龑僣大號﹐晚年亦事奢靡。作南燻殿﹐柱皆通透﹐刻鏤礎石﹐各置鑪燃香﹐故有气無形。上謂左右﹕「隋帝論車燒沈水﹐卻成麄疎﹐爭似我二十四个藏用仙人﹖縱不及堯舜禹湯﹐不失作風流天子。」

蝶庵

李愚告人﹕予夙夜在公﹐不曾爛遊華胥國﹐意欲於洛陽買水竹作蝶庵﹐謝事居其間。庵未下手﹐銘已畢工。庵中當以莊周爲開山第一祖﹐陳摶配食。然忙者難爲注籍供職。

醉漚亭

王震爲天福國子博士﹐好觀雨中漚疎稠出沒﹐每雨﹐就四階狹擁處寓目而心醉焉。張麟瑞戲之曰「公宜以此亭爲醉漚。」

衣服門﹝二十五事﹞

珠絡平金朝天襆頭

廣順初﹐簿閱太廟雜物﹐其間有珠絡平金朝天襆頭一事。

順裹

郢王鳳歷之叛﹐別制襆頭﹐都如唐巾﹐但更雙腳爲仙藤耳﹐其徒號爲「順裹」。

聖逍遙

同光旣卽位﹐猶襲故態﹐身預俳優。尙方進禦巾裹﹐名品日新。今伶人所頂﹐尙有合其遺制者。曰聖逍遙﹑安樂巾﹑珠龍便巾﹑淸涼寶山﹑交龍太守﹑六合舍人﹑二儀襆頭﹑烏程樣﹑玲瓏﹑髙常侍﹑小朝天﹑玄虛令﹑漆相公﹑自在冠﹑鳳三千﹑日華輕利巾﹑九葉云﹑黑三郎﹑慶雲仙﹑聖天宜卿﹐凡二十品。

李家寛

淸泰燕服﹐凡兩品。襆頭李家寛者﹐漆地加金綫稜盤﹐四腳差細。

安丰頂

南漢僣創小國﹐乃作平頂帽自冠之﹐由是風俗一變﹐皆以安丰頂爲尙。

化巾

桑維翰服蟬翼紗﹑大人帽﹐庶表四方﹐名爲「化巾」。

韓君輕格

韓熙載在江南造輕紗帽﹐匠帽者謂爲「韓君輕格」。

減樣方平帽

羅隱帽輕巧簡便省朴﹐人竊仿學﹐相傳爲「減樣方平帽」。

千重韈

唐制﹐立冬進千重韈。其法用羅帛十餘層﹐錦夾絡之。

欽帽

道士所頂者槖鑰冠﹐或戴星朝上巾﹐曰「籠綃」。嘗跨馬都市間﹐曰「暑熱何不去欽帽﹖」試回視之﹐乃老黃冠卸其上巾矣。

龍蕋簮

吳越孫妃﹐嘗以一物施龍興寺﹐形如朽木筯。僧不以爲珍﹐偶出示舶上胡人﹐曰「此日本國龍蕋簮也。」增價至萬二千緡易去。

蒸黃透繡襖子

明宗天資恭儉﹐嘗因苦寒﹐左右進蒸黃透繡襖子﹐不肯服﹐索托羅氈襖衣之。

遵王履

宣宗性儒雅﹐令有司效孔子履制進﹐名「魯風鞵」。宰相諸王效之﹐而微殺其式﹐別呼爲「遵王履」。

脆玉絳

武帝緣金丹示孽﹐中境躁亂。內侍童膺福希旨進脆玉絳﹐用錦作虛帶﹐以冰條裸腹系之﹐心腑俱涼﹐移時銷鎔﹐復別更替。

佛光袴

潞王從珂出馳獵﹐從者皆輕零衫﹑佛光袴。佛光者﹐以雜色橫合爲褲。

小樣云

士人暑天不欲露髻﹐則頂矮冠。淸泰間﹐都下星貨鋪賣一冠子﹐銀爲之﹐五朶平云﹐作三層安置﹐計止是梁朝物﹐匠者遂依效造小樣求售。

十指倉

曹翰事世宗﹐爲樞密承旨﹐性貪侈﹐常著錦韈金綫絲鞵。朝士有托無名子嘲之者﹐詩曰「不作錦衣裳﹐裁爲十指倉。千金包汗腳﹐慚愧絡絲娘。」

雨仙

張崇帥廣﹐在鎭不法﹐酷於聚斂。從者數千人﹐出遇雨雪﹐皆頂蓮花帽﹑琥珀衫﹐所費油絹不知紀極。市人稱曰「雨仙」。

小太淸

臨川﹑上饒之民﹐以新智創作醒骨紗﹐用純絲蕉骨相兼撚織。夏月衣之﹐輕涼適體。陳鳳閣喬始以爲外衫﹐號「太淸氅」。又爲四揆肉衫子﹐呼「小太淸」。

拂拂嬌

同光年﹐上因暇日晚霽登興平閣﹐見霞彩可人﹐命染院作霞樣紗﹐作千褶裙﹐分賜宮嬪。自後民間尙之﹐競爲衫裙﹐號「拂拂嬌」。

氅裝

男子出家學佛﹐始衣礬墨連裙黮﹐謂之「氅裝」。

闌單帶疊垜衫

諺曰「闌單帶﹐疊垜衫﹐肥人也覺痩巌巌。」闌單﹐破裂狀﹔疊垜﹐補衲﹐蓋掩之多。

鳳尾袍

鳳尾袍者﹐相國桑維翰時未仕縕衣也﹐謂其繿縷穿結﹐類乎鳳尾。

芭蕉袴

余在翰苑﹐以油衣漸故﹐遣吏市新者﹐回云「馬行油作鋪目錄﹐入朝避雨衫﹑芭蕉袴﹐一副二貫。」

圍頭債

晉朝賤者﹐承人乏供八磚之職﹐猥蒙天眷。一日大暑﹐方下直﹐還私室﹐裸袒揮拂。未須臾﹐中使促召﹐左右急報裹頭巾﹐余嘆曰「阿僧祗刼中欠此圍頭債﹐天使於禁林嚴緊地還之也。」

裝飾門﹝七事﹞

脂粉簿

顯徳中﹐岐下幕客入朝﹐因言其家有舊書﹐名《脂粉簿》﹐載古今妝飾殊制。

開元禦愛眉

五代宮中畫開元禦愛眉﹑小山眉﹑五嶽眉﹑垂珠眉﹑月稜眉﹑分梢眉﹑涵煙眉。國初﹐小山尙行﹐得之宦者竇季明。

臙脂暈品

僖﹑昭時﹐都下倡家競事妝唇﹐婦女以此分妍否。其點注之工﹐名字差繁。其略有臙脂暈品﹑石橊嬌﹑大紅春﹑小紅春﹑嫩吳香﹑半邊嬌﹑萬金紅﹑聖檀心﹑露珠兒﹑內家圓﹑天宮巧﹑洛兒殷﹑淡紅心﹑腥腥暈﹑小朱龍﹑格雙﹑﹝格﹑一作「暈」。﹞唐媚花﹑奴樣子。

淺文殊

範陽鳳池院尼童子﹐年未二十﹐穠艷明俊﹐頗通賓遊﹐創作新眉﹐輕纎不類時俗。人以其佛弟子﹐謂之淺文殊眉。

綠牙五色梳色色﹐一作「梳」。下同。

洛陽少年崔瑜卿﹐多貲﹐喜遊冶﹐嘗爲倡女玉潤子造綠象牙五色梳﹐費錢近二十萬。

北苑妝

江南晚季﹐建陽進茶油花子﹐大小形制各別﹐極可愛。宮嬪縷金於面﹐皆以淡妝﹐以此花餅施於額上﹐時號「北苑妝」。

膠煤變相

瑩姐﹐平康妓也﹐玉淨花明﹐尢善梳掠﹐畫眉日作一樣。唐斯立戲之曰「西蜀有十眉圖﹐汝眉癖若是﹐可作百眉圖﹐更假以歲年﹐當率同志爲修眉史矣。」有細宅一作「它」。眷而不喜瑩者﹐謗之爲「膠煤變相」。自昭﹑哀來﹐不用靑黛掃拂﹐皆以善墨火煨染指﹐號「燻墨變相」。

陳設門﹝十四事﹞

瑞英簾

人家畜一簾﹐赤紫色﹐人在簾間﹐自外望之﹐繞身有光。云得於天寶之亂﹐蓋宮禁物也。後歸於渾瑊家﹐有貴臣識之曰「此瑞英簾耳。」

尊重纈帳

顯徳中﹐創行尊重纈﹑淡墨體﹑花深黃。工部郎陳昌達好緣飾﹐家貧﹐貨琴劍﹐作纈帳一具。

六合被

莊宗滅梁平蜀﹐志頗自逸﹐命蜀匠旋織十幅無縫錦爲被材。被成﹐賜名「六合被」。

起紋秋水席

顯徳中書堂設起紋秋水席﹐色如蒲萄紫﹐而柔薄類綿﹐疊之可置研函中。吏偶覆水﹐水皆散去﹐不能沾濡。不識其何物爲之。

楊花枕

盧文紀有玉枕骨﹐故凡枕之堅實者﹐悉不可用。親舊間作楊花枕贈之﹐遂獲安寢。自是縫靑繒﹐充以柳絮﹐一年一易。

水精金脈屏風

成徳節度王鎔﹐求長生不死﹐日延異人方士﹐坐邃宇﹐映水精金脈屏風﹐焚香﹐謂飛升可致。吏民莫不竊笑。

鬭磨大同簟

李文饒家藏會昌所賜大同簟﹐其體白竹也﹐鬭磨平密﹐了無罅隙﹐但如一度膩玉耳。

左宮枕

左宮枕﹐靑玉爲之﹐體方平﹐長可寢二人﹐冬溫夏涼﹐醉者破酲﹐夢者遊仙。云是左宮王夫人﹐左宮以授杜光庭﹐光庭進之蜀主﹐與皇明帳爲幈宮二寶。

皇明帳

自知祥傳至昶﹐但稱皇明帳﹐不知所自。色淺紅﹐恐是鮫鮹之類。於皺紋中﹐有十洲三島象﹐施之大小牀皆稱可﹐此爲怪耳。夜則燦錯如金箔狀。昶敗﹐失所在。

玉羅漢屏

京城北﹐醫者孫氏﹐有木頰小石屏﹐石色赤綠﹐上有正白如蒙頭坐僧﹐頗類眞。京人相沿號「玉羅漢屏孫家」。

逍遙座

胡牀施轉關以交足﹐穿便絳以容坐﹐轉縮須臾﹐重不數斤。相傳明皇行幸頻多﹐從臣或待詔野頓﹐扈駕登山﹐不能跂立﹐欲息則無以寄身﹐遂創意如此﹐當時稱「逍遙座」。

靑紗連二枕

舒雅作靑紗連二枕﹐滿貯酴醿﹑木犀﹑瑞香散蕋﹐甚益鼻根。尙書郎秦南運見之﹐畱詩曰「陰香裝艷入靑紗﹐還與欹眠好事家。夢裏卻成三色雨﹐沈山不敢鬭淸華。」

綽楔臺盤

五代五十年間﹐易姓告代﹐如翻鏊上餅。然官爵益濫﹐小人乘君子之器﹐富貴出於非意﹐視國家安危如秦越不相謀﹐故將相大臣得以竊享燕安。當時貴勢﹐以筵具更相尙﹐陸珍水異﹐畢集於前﹐至於方丈之案不勝列﹐傍挺二案翼之﹐珠花玉果﹐蔬筍鮓醢﹐糖品香劑﹐參差數百﹐謂之「綽楔臺盤」。禦宴官家﹐例不能辧。

節日翁

陸龜蒙譚謔有味﹐居笠澤﹐有一竹襌牀﹐常用偃憩。時十月﹐天已寒﹐侍童忘施氈褥﹐龜蒙己坐﹐急起呼曰「此節日翁﹐須是與些衣服﹐不然他寒我也寒。」

夏淸侯傳

保大霸主同气曰宜春王從謙﹐材性夙成﹐制撰多不具槁﹐擬下邳侯艸體﹐作《夏淸侯傳》云﹕侯姓幹氏﹐諱秀﹐字聳之﹐渭川人也。曾大父仲森﹐碧虛郎。大父挺﹐淩雲處士。父太淸﹐方隱於幽閒﹐輒以卓立卿自名﹐衣綠綬﹐佩玉玦﹐秦王聞之﹐就拜銀綠大夫。秀始在胚胞﹐已有祖父相﹐生而操持﹐面目凜然﹐僉曰「鳳雛而文﹐虎鞹而斑。」斑﹐秀之謂也。不日間﹐昂霄聳壑﹐姿態猗猗﹐遠勝其父。久之﹐材堅可用。時秦王病暑﹐席溫爲下常侍﹐不稱旨。有言秀甚忠﹐能碎身爲王﹐得之必如意。王亟召﹐使者駕追鋒車﹐旁午於道。旣至﹐引對﹐王大悅﹐詔柄臣金開剖諭秀以革故鼎新之義﹐然後剖析其材﹐刮削其粗﹐編度令合。又教其方直縝密﹐於是風采徳能一變。有司奏上殿﹐王宣旨云「恨識卿之晚。」賜姓名爲平瑩﹐封夏淸侯﹐實食嶰谷三百戶。瑩以賜姓名﹐攺字少覃。自此槐殿虛敞﹐玉窗邃深。瑩專奉起居﹐往往屏疎妃嬪﹐以身藉瑩﹐向之喘雷汗雨﹐隱不復見﹐如超熱海﹐登廣寒宮。王病良愈﹐謂左右﹕「瑩每近吾﹐則四體生風﹐神志增爽﹐𨿽古淸卿﹑淸郎﹐何以尙玆。」寵遇益隆。偃曹侍郎羽果﹑支頭使沈水﹑養足功臣添憑﹐皆出其下。瑩暇日沐浴萬珠水﹐醺酣百穗香﹐辟穀安居﹐詠《籜兮》之詩以自娛﹐感子猷此君之稱﹐嫌牧之大夫之謗﹐回視作甲者勞於魏武﹐爲冠者小於漢髙﹐白虎殿之虛名﹐童子寺之寡援﹐未嘗不傷其類而長太息也。不懈於位﹐前後五年﹐秋歸田園﹐夏直軒閣﹐功日大。無何﹐秦王有寒疾﹐不可以風﹐席溫再幸﹐兼拜羅大周爲斗圍監﹐蒙厚中爲邊幅將軍﹐同司臥起。瑩絕不占蹤迹﹐捲而不舒﹐潦倒塵埃中。每火雲排空﹐日色如焰﹐則憶昔悲今﹐淚數行下。乃上表乞骸骨﹐得請以便就第﹐終王世不用。子嗣節﹐襲國﹐有罪﹐除其封﹐人以凝秋叟呼之。旣不契風雲﹐但以時見於士庶家﹐亦得人之歡心。後世尙循瑩業﹐流落徧於四方﹐惟西北地寒﹐故轍迹不至云。

器具門﹝五十四事﹞

十二時盤

唐內庫有一盤﹐色正黃﹐圜三尺﹐四周有物象。元和中﹐偶用之﹐覺逐時物象變更﹐且如辰時花艸間皆戲龍﹐轉巳則爲蛇﹐轉午則成馬矣。因號「十二時盤」。流傳及朱梁猶在。

魚英托鏤椰子立壺

劉鋹僞宮中﹐有魚英托鏤椰子立壺四隻﹐各受三斗﹐嶺海人亦以爲罕有。魚英。蓋魚腦骨﹐熁治之可以成器。

仙臺祕府小中臼

郭從義營洛第﹐發池得一器﹐受五升餘﹐體如綠玉﹐形正方﹐其中可用杵物﹐四角有胡人坐﹐頂傍有篆文曰「仙臺祕府小中臼」。按蘇鶚《杜陽雜編》﹐仙臺祕府﹐乃武宗修和藥餌之所。

神通盞

文宗屬宦豎專橫﹐動卽掣肘﹐頗以酣飲爲娛。嬪禦之小戶者厭患之﹐爭賂內執事﹐則造黃金盞﹐以金蓮荷菱芰爲玦束盤﹐其實中空﹐盞滿則可潛引入盤中。人初不知也﹐遂有「神通盞」﹑「了事盤」之號。

五位缾

五位缾﹐自同光至開運盛行﹐以銀銅爲之﹐髙三尺﹐圍八九寸﹐上下直如筒樣。安嵌蓋﹐其口有微窪處﹐可以傾酒。春日郊行﹐家家用之。

銀稜木瓜胡樣桶

段文昌微時﹐貧幾不能自存。旣貴﹐遂竭財奉身﹐晚年尢甚﹐以木瓜益腳膝﹐銀稜木瓜胡樣桶濯足﹐蓋用木瓜樹解合爲桶也。

九曲杯

以螺爲杯﹐亦無甚奇。惟藪穴極彎曲﹐則可以藏酒。有一螺能貯三盞許者﹐號「九曲螺杯」。

小海甌

耀州陶匠﹐創造一等平底深盌﹐狀簡古﹐號「小海甌」。

抵鵲杯

抵鵲杯﹐房州刺史元自誠物也﹐類瑉而色淺黃﹐夏月用浸桃李﹐𨿽無堅雪﹐而水與果俱冰齒。盛冬貯水﹐則竟不凍。

占景盤

郭江州有巧思﹐多創物。見遺占景盤﹐銅爲之花﹐唇平﹐底深四寸許﹐底上出細筒殆數十。每用時滿添淸水﹐擇繁花插筒中﹐可畱十餘日不衰。

燕羽觴

江南中書廚宰相﹐飲器有燕羽觴﹐似常杯而狹長﹐兩邊作羽形﹐塗以佳漆。云省有宰相病目﹐惡五色耗明﹐凡器用類攺令黑。

不二山

吳越孫總監承佑﹐富傾霸朝。用千金市得石綠一塊﹐天質嵯峨如山﹐命匠治爲博山香鑪﹐峯尖上作一暗竅﹐出煙一則聚﹐而且直穗淩空﹐實美觀視。親朋效之﹐呼「不二山」。

夜瀦

溺曰「房中弱水」﹐見於道書。溺器曰「夜瀦」﹐見於唐人文集。

琖中遊妓

余家有魚英酒琖﹐中陷園林美女象﹐又嘗以沈香水噴飯﹐入盌淸馨。左散騎常侍黃霖曰「陶翰林甑裏燻香﹐琖中遊妓﹐非好事而何﹖」

水晶不落

白樂天《送春》詩云「銀花不落從君勸。」不落﹐酒器也﹐乃屈巵鑿落之類。開運宰相馮玉家有滑樣水晶不落一隻。

玉太古

李煜僞長秋周氏﹐居柔儀殿﹐有主香宮女﹐其焚香之器曰把子蓮﹑三云鳳﹑折腰獅子﹑小三神﹑�字金鳳口嬰﹑玉太古﹑容華鼎﹐凡數十種﹐金玉爲之。

平一公

《博學記》云﹕度量衡﹐有虞所不敢廢。《舜典》同律度量衡﹐孔安國注謂丈尺斛斗斤兩。今文其名曰「平一公」﹐尺度曰「大展」﹐斗量曰「半昌王」﹐又曰「吉佃王」﹐升曰「夕十」。遂知雞林人亦解離合也。

光明夾

出行如居家﹐一物不可闕﹐闕則不便於我﹐畢集焉﹐惟荷者罹其害﹐故須物物輕便。余取小薄鏡﹐捨奩﹐糊紙左右﹐掩爲鏡室﹐白牌題曰「光明夾」。後撰遠涉器具數十種﹐皆如光明夾。

烏舅金奴

江南烈祖素儉﹐寢殿燭不用脂蠟﹐灌以烏臼子油﹐但呼「烏舅」。案上捧燭鐵人﹐髙尺五﹐云是楊氏時馬廐中物。一日黃昏﹐急須燭﹐喚小黃門﹕「掇過我金奴來。」左右竊相謂曰「烏舅﹑金奴﹐正好作對。」

百八丸

和尙市語﹐以念珠爲百八丸。裴休見人執此﹐則喜色可掬﹐曰「手中把諸佛窖子﹐未見有墮三塗者也。」

八難鑪

有膏粱子弟﹐上莊墅監獲稻﹐天寒野迥﹐須附火。莊賓引往山坡守禾捨﹐拾杉枝燃之。捨乃屈竹所成﹐類比丘圓茨﹐低密煙不出﹐兩目淚灑如啼﹐勃然走出叫曰「入墮淚庵﹐擁八難鑪﹐勝如喫十五大棒。」

還元竹

自紙行於世﹐簡牘之制遂絕。予曾與所親言﹐當取江湖大竹﹐火上出汗﹐候色變白﹐磨瑩破之﹐闊半寸﹐長七寸﹐厚三分﹐兩兩膠固﹐面目在外﹐細綫爲繩﹐三道編聨﹐使捲舒快利。每片書字一行﹐密則倍﹐不欲人見者加囊封。宜號「還元竹」。終以身未至南﹐但成漫語。

方亭侯

明皇因對寧王﹐問卿近日棋神威力何如。王奏﹕「臣憑托陛下聖神﹐庶或可取。」上喜﹐呼將方亭侯來。二宮人以玉界局進﹐遂與王對手。

方便囊

唐季王侯﹐競作方便囊﹐重錦爲之﹐形如今之照袋。每出行﹐雜置衣巾﹑篦鑑﹑香藥﹑詞冊﹐頗爲簡快。

金頭黃鋼小品

鍼之爲物﹐至微者也。問諸女流醫工﹐則詳言利病﹐如吾儒之用筆也。朱湯匠氏諳熟精好﹐四方所推金頭黃鋼小品﹐醫工用以砭刺者﹐大三分以制衣﹐小三分以作繡。

龍酥方丈小驪山

吳越外戚孫承佑﹐奢僣異常﹐用龍腦煎酥﹐制小樣驪山﹐山水﹑屋室﹑人畜﹑林木﹑橋道﹐纎悉備具。近者畢工﹐承佑大喜﹐贈蠟裝龍腦山子一座。其小驪山﹐中朝士君子見之﹐云圍方丈許。

金剛炭

金剛炭﹐有司以進禦鑪﹐圍徑欲及盆口﹐自唐宋五代皆然﹐方燒造時﹐置式以受柴﹐稍劣者必退之﹐小熾一鑪﹐可以終日。

珠龍九五鞍

劉鋹自結珠龍九五鞍﹐獻闕下﹐頗甚勤勞。

小摩尼數珠

漢隱帝之禍﹐手中猶持小摩尼數珠﹐凡一百八枚﹐蓋合浦珠也。郭允明刼去。

玉平脫雙蒲萄鏡

開運旣私寵馮夫人﹐其事猶祕。會髙祖禦器用有玉平脫雙蒲萄鏡﹐乃髙祖所愛﹐帝初卽位﹐舉以賜馮﹐人咸訝之。未久﹐冊爲皇后。

仙音燭

同昌公主薨﹐帝傷悼不已﹐以仙音燭賜安國寺﹐冀追冥福。其狀如髙層露臺﹐雜寶爲之﹐花鳥皆玲瓏。臺上安燭﹐旣燃點﹐則玲瓏者皆動﹐丁當淸妙。燭盡絕響﹐莫測其理。

淨君

商山館中﹐窗頰上有八句詩﹐云「淨君掃浮塵﹐涼友招淸風。炎炎火雲節﹐蕭然一堂中。誰知鹿冠叟﹐心地如虛空。虛空亦莫問﹐睡起照靑銅。」不知何人作﹐「淨君」﹑「涼友」﹐是帚與扇明矣。

金泥五檐傘

晉少主北還﹐至孟津界一古寺﹐遺下所張紫羅傘﹐五層疊垜﹐檐仍泥金作盤花﹐但朱柄折耳。

薛醜刀

薛醜刀﹐圃里人﹐善栽植﹐凡花穿接﹐無不冠絕。常持厚脊利刃芟洗繁穢﹐人遂名此樣爲「薛醜刀」。

碧金仙

有刁蕭者攜一鏡﹐色碧體瑩﹐背有字﹐曰「碧金仙﹐大中元年十二月﹐銅坊長老白九峯造。」余以俸粒五石換之﹐置於文瑞堂﹐呼爲「銅此君」。

光音王

光叔之賢﹐會昌微忌之。帝因引照﹐戲令宮嬪離合鏡字。須臾﹐以光音王奏。帝曰「鏡子封王耶。」帝不懌而罷。距宣宗卽位止三﹑四年。

﹝驕﹞﹝蹻﹞龍杖

天師杜光庭﹝驕﹞﹝蹻﹞龍杖﹐紅如猩血﹐重若玉石﹐似非藤竹所爲﹐相傳是仙人畱賜。

流星輦

蜀衍荒於遊幸﹐乃造平底大車﹐下設四臥軸﹐每軸安五輪﹐凡二十輪。牽以駿馬﹐騎去如飛﹐謂之「流星輦」。

巧先生

石守信掌庫奴蕭云﹐常博奕大北﹐夜開庫私取錢幣﹐愴惶失鎖所在﹐云不敢明言﹐但云不見叉手鐵龍。有同類戲曰「何不問巧先生求之﹖」意以鎖口尙銜鑰﹐譏云焉。

眉匠

篦﹐誠瑣縷物也﹐然丈夫整鬢﹐婦人作眉﹐捨此無以代之。余名之曰「鬢師眉匠」。

主風神

余遊少室﹐經壇院﹐大暑疲薾﹐其徒以扇進﹐題曰「經壇院主」﹐主風神而解事﹐有可愛者。

黑金社

廬山白鹿洞﹐遊士輻湊。每冬寒﹐醵金市烏薪爲禦冬備﹐號「黑金社」。十月旦日﹐命酒爲氈鑪會﹐蓋禦密窗家﹐張置毯褥﹐以是日始也。

星子炭

唐宣宗命方士作丹餌之﹐病中熱﹐不敢衣綿擁鑪﹐冬月冷坐殿中。宮人以金盆置麩炭火少許進禦﹐止暖手而已。禁闥因呼麩火爲「星子炭」。

黑太陽

黑太陽法﹐出自韋郇公家。用精炭搗治作末﹐研米煎粥﹐捜和得所﹐豫辦圓鐵範﹐滿內炭末﹐運鐵面錘實擊五七十下﹐出範陰漧。範巨細若盞口﹐厚如兩餅餤﹐盛寒﹐鑪中熾十數枚﹐烘燃徹夜。晉人獸炭﹐豈此類邪﹖

盧州大中正

焚香賴匙匕﹐室旣密﹐鑪旣深﹐非運匕治灰﹐則淺深峻緩將焉托哉。匕之爲功審矣﹐命之曰「盧州大中正」。

齊肩大士

合浦有書生張奉世﹐貧苦飄泊是邦﹐諂登有位之門﹐獵取酒肉爲業﹐又能洪飲巨餐﹐未嘗見其醉飫。一日酒半﹐士友各言其能﹐或私相謂曰「張君亦有藝也。彼日夕差使齊肩大士﹐功力如神。」聞者莫不大噱﹐蓋謂運筯敏速﹐盤無畱味也。

木齒丹

修養家謂梳爲木齒丹法﹐用奴婢細意者﹐執梳理髮無數日﹐愈多愈神。

髙密侯

江南周則少賤﹐以造雨傘爲業。其後戚連椒閫﹐後主戲問之﹐言「臣急於米鹽﹐日造二傘貨之﹐惟霪雨連月﹐則道大亨。後生理微溫﹐至於遭遇盛明﹐遂捨舊業。」後主曰「非我用卿而富貴﹐乃髙密侯提攜而起家也。」明年當封﹐特以爲髙密侯。實誚之耳。

漆方士

王丞相溥﹐還政閒居﹐四方書牘答報皆手筆﹐然不過百字。目前事與親黨相聞﹐勌於紙札封疊﹐造赤漆小版書其上﹐僕吏以帊蒙傳去﹐𨿽一時間可發數十。公自爲木箋﹐後復加頰拒安抽面以啟閉﹐字濕則能護之﹐故又有「漆方士」﹑「漆雕開」之名。

光濟叟

同光年﹐髙麗行人至﹐副使﹑春部少卿﹑上柱國朴嵓叟﹐文雅如中朝賢士。旣行﹐吏掃除其館捨﹐得余燭半挺﹐其末紅印篆文曰「光濟叟」﹐蓋以命燭也。

鐵了事

杜岐公悰﹐以剜耳匙子爲「鐵了事」。見悰敗槁有云「悰封邠國公」﹐恐非岐字。

火寸

夜中有急﹐苦於作燈之緩。有智者批杉條﹐染硫黃﹐置之待用﹐一與火遇﹐得焰穗然。旣神之﹐呼「引光奴」﹐今遂有貨者﹐易名「火寸」。

二儀刀

上饒葛溪鐵﹐精而工細。余中表以剪刀二柄遺贈﹐皆交股屈環﹐遇物如風﹐經年不營。一上有鑿字曰「二儀刀」。

惺惺二十一

博徒隱語以骰子「惺惺二十一」﹐又曰「象六」﹐謂六隻成副。

文用門﹝二十六事﹞

月團

徐鉉兄弟工翰染﹐崇飾書具。嘗出一月團墨﹐曰「此價值三萬。」

藏鋒都尉

蜀多文婦﹐亦風土所致。元微之素聞薛濤名﹐因奉使使見焉。微之矜持筆硯﹐濤走筆作《四友贊》﹐其略曰「磨潤色先生之腹﹐濡藏鋒都尉之頭。引書媒而黯黯﹐入文畆以休休。」微之驚服。傳記止載「菖蒲花發五云髙」之句而遺此﹐故錄之。

璧友

余家世寶一硯﹐不知何在。形正圓﹐腹作兩池﹐底分三魚口以承之﹐紫潤可愛。背陰有字云「璧友」﹐銘云「華先生制。天受玉質﹐研磨百爲﹐夫惟歲寒﹐非友而誰。」似是唐物。

定名筆

唐世舉子將入場﹐嗜利者爭賣健豪圓鋒筆﹐其價十倍﹐號「定名筆」。筆工每賣一枝﹐則錄姓名﹐俟其榮捷﹐則詣門求阿堵﹐俗呼「謝筆」。

剡溪小等月面松紋紙

先君蓄白樂天墨迹兩幅﹐背之右角﹐有方長小黃印﹐文曰「剡溪小等月面松紋紙﹐臣彥古等上。」彥古﹐得非守臣之名乎﹖

五劍堂

範丞相質一墨﹐表曰「五劍堂造」﹐裏曰「天關第一煤」﹐下有臣字而磨滅其名。究其所來﹐實遼東物也。

雪方池

和魯公有白方硯﹐通明無纎翳﹐得之於峨嵋比丘公﹐自題硯室曰「雪方池」。

金稜玉海

武昌節度掌書記周彬公﹐餘同僚﹐一硯四圍有少金紋如陷制者。處士方爲獻詩曰「金稜玉海比連城﹐假借文章取盛名。」

仙翁硯

南昌陳省躬﹐好硯成癖。晚得一枚﹐腹有四眼﹐徐鉉名之「方相石」。省躬以近凶不用﹐自號爲「仙翁硯」﹐蓋取道家「四目老翁」之說。

小金城

小金城﹐命者徐闡之﹐硯體純紫﹐而截腰有緑紋如城之女墻﹐是以得名。

四鐶鼓硯

宣城裁衣肆﹐用一石鎭﹐紫而潤。予以謂堪爲硯材﹐買之﹐琢爲四鐶鼓硯﹐綴以白玉環﹐方圓逾一尺。

發光地菩薩

舒雅才韻不在人下﹐以戲狎得韓熙載之心。一日﹐得海螺甚奇﹐宜用滑紙﹐以簡獻於熙載云「海中有無心斑道人往詣門下。若書材糙澀逆意﹐可使道人訓之﹐卽證發光地菩薩。」熙載喜受之。發光地﹐十地之一也﹐出《華嚴》書。

畦宗郎君

歐陽通善書﹐修飾文具﹐其家藏遺物尙多﹐皆就刻名號。研室曰「紫方館」﹐金苽盛研滴曰「金小相」﹐鎭紙曰「套子龜」﹑燻陸香魁。「小連城」﹑王氈﹐一作「壬氈」。「千鈞史」﹐水瑩鐵眠兒。界尺曰「由凖氏」﹐芒筆曰「畦宗郎君」﹐夾槽曰「半身龍」。

三災石

蕭頴士文爽兼人﹐而矜躁爲甚。嘗至倉曹李韶家﹐見歙硯頗良﹐旣退﹐語同行者﹕「君識此硯乎﹖蓋三災石也。」同行不諭而問之﹐曰「字札不奇﹐研一災。文辭美﹐研二災。窗幾狼籍﹐研三災。」同行者斂眉頷之。

寶箒

僞唐宜春王從謙﹐喜書札﹐學晉二王楷法。用宣城諸葛筆﹐一枝酬以十金﹐勁妙甲當時﹐號爲「翹軒寶箒」﹐士人往往呼爲「寶箒」。

副墨子

蜀人景煥﹐博雅士也﹐志尙靜隱﹐卜築玉壘山﹐茅堂花榭﹐足以自娛。嘗得墨材甚精﹐止造五十團﹐曰「以此終身。」墨印文曰「香璧」﹐陰篆曰「副墨子」。

麝香月

韓熙載畱心翰墨﹐四方膠煤﹐多不合意。延歙匠朱逢﹐於書館傍燒墨供用﹐命其所曰「化松堂」﹐墨又曰「玄中子」﹐又自名「麝香月」﹐匣而寶之。熙載死﹐妓妾攜去﹐了無存者。

卯品

建中元年﹐日本使眞人興能來朝﹐善書札﹐有譯者乞得章艸兩幅﹐皆《文選》中詩。沙苑楊履﹐顯徳中爲翰林編排官﹐言譯者乃遠祖﹐出兩幅示余﹐筆法有晉人標韻。紙兩幅﹕一云「女兒靑」﹐微紺﹔一云「卯品」﹐晃白滑如鏡面﹐筆至上多褪﹐非善書者不敢用﹐意惟雞林紙似可比肩。

寶相枝

開﹝元﹞﹝平﹞二年﹐賜宰相張文蔚﹑楊涉﹑薛貽寶相枝各二十﹐龍鱗月硯各一。寶相枝﹐斑竹筆管也﹐花點勻密﹐紋如兔毫。鱗﹐石紋似之﹔月硯﹐形象之﹐歙產也。

字厄

蔡邕非紈素不下筆書篆﹐老賊古姦太多﹐魏晉人墨迹﹐類是第一等楮先生﹐可謂自重。今人不擇紙而書﹐已納敗闕﹐更有用故紙者﹐字之大厄也。

尺二寃家

少師楊凝式﹐書畫獨步一時﹐求字者紙軸堆疊若垣壁。少師見則浩嘆曰「無柰許多債主﹐眞尺二寃家也。少時怪閻立本戒子弟勿習丹靑﹐年長以來始覺以能爲累。」

治書奴

裁刀﹐治書參差之不齊者﹐在筆墨硯紙間﹐蓋似奴隸職也﹐卻似有大功於書。且𨿽四子精絕﹐標界停直﹐字札楷穏﹐而邊幅無狀﹐不截而整之﹐未可也。表飾面目者繕寫人﹐助之者四子﹐成之者刀﹐如此品等﹐然後爲正。余爲裁刀爭功﹐兒戲之甚﹐都緣無事﹐日月長故耳。

退鋒郎

趙光逢薄遊襄漢﹐濯足溪上﹐見一方磚類碑﹐上題字云「禿友退鋒郎﹐功成鬢髮傷。冢頭封馬鬛﹐不敢負恩光。獨孤貞節立。」磚後積土如盎﹐微有苔蘚﹐蓋好事者瘞筆所在。

化化箋

記未冠時﹐遊龍門山寺﹐欲畱詩求紙﹐僧以皺紙進﹐余題大字曰「化化箋」﹐還之。僧慚懼躬揖﹐請其故﹐答曰「紙之麄惡﹐則供混材﹐一化也。丐徒取諸圊廁積之家﹐匠買別抄麩面﹐店肆牧苞果藥﹐遂成此紙﹐二化也。故曰化化箋﹐備雜用可也﹐載字畫不可也﹐舉以與人不可之甚。汝禿士不通世故﹐放過三十拄杖﹐亦知感幸否乎﹖」今年履風波﹐豪气挫滅﹐不能爲是事矣。

鄱陽白

先君子蓄紙百幅﹐長如一匹絹﹐光緊厚白﹐謂之「鄱陽白」。問饒人﹐云本地無此物也。

砑光小本

姚顗子侄善造五色箋﹐光緊精華。砑紙版乃沈香﹐刻山水林木﹑折枝花果﹑獅鳳虫魚﹑壽星八仙﹑鐘鼎文﹐幅幅不同﹐文縷奇細﹐號「砑光小本」。余嘗詢其訣﹐顗侄云「妙處與作墨同﹐用膠有工拙耳。」

武器門﹝十一事﹞

玉柄龍

朔方裨將﹐其父嘗夢朱衣黑幘人曰「吾開陽長史﹐天命以玉柄龍授君﹐若遇槖鑰翁﹐宜付之。」後汾陽王誕日﹐部曲競獻珍異﹐裨將以父所寶玉柄龍奉之﹐意汾陽卽翁也。得夢六日買是劍﹐旣藏四年歸汾陽。

護聖將軍

貞明末﹐帝夜於寢間擒刺客﹐乃康王友孜所遣。帝自戮之﹐造雲母匣﹐貯所用劍﹐名匣曰「護聖將軍之館」。

堅利侯

安祿山得飛剛寶劍﹐欲奏上﹐乞封劍爲「堅利侯」。僚屬以無此例﹐力止之。

風流箭

寶歷中﹐帝造紙箭竹皮弓﹐紙間密貯龍麝末香。每宮嬪羣聚﹐帝躬射之﹐中有濃香觸體﹐了無痛楚。宮中名「風流箭」﹐爲之語曰「風流箭﹐中的人人願。」

一丈威

隋煬帝將徵遼寧﹐將軍麥鐵杖見帝﹐慷慨誓死扞敵﹐帝賜禦副槍「一丈威」。

托地仙

槍材難得十全﹐魏州石屋林多有之。楊師厚時﹐賜槍效節軍﹐皆采於此。團典所用﹐多是絕品聖龍筋。餘軍不過四五等﹕托地仙﹑長腰奴﹑範陽嬌﹑金梢﹑裊兒是也。更有風火枝﹑聖蚰蜓﹑頗曲弱﹐軍中不取。

小逡巡

王建初起﹐軍中隱語代器械之名﹐以犯者爲不祥﹐至孟氏時猶有能道其略者。劍曰「奪命龍」﹐刀曰「小逡巡」﹐槍曰「肩二」﹐斧曰「鐵餻糜」﹐甲曰「千斤使」﹐弓曰「潘尙書」﹐弩曰「百步王」﹐箭曰「飛郎」﹐鼓曰「聖牛兒」﹐鑼曰「響八」﹐旗曰「愁眉錦」﹐鐵蒺藜曰「冷尖」。

十二機弩

宣武廳子都尢勇悍﹐其弩張一大機﹐則十二小機皆發﹐用連珠大箭﹐無遠不及。晉人極畏此﹐文士戲呼爲「急龍車」。

火龍標

梁祖自初起﹐每令左右持大赤旗﹐緩急之際﹐用以揮軍。祖自目爲「火龍標」。

玉﹛革﹢誇﹜兒腰品

唐劍具稍短﹐常施於脇下者﹐名「腰品」。隴西人韋景珍﹐有四方誌﹐呼盧酣酒﹐衣玉篆袍﹐佩玉﹛革﹢誇﹜兒腰品﹐修飾若神人。李太白嘗識之﹐見《感寓》詩云「玉劍誰家子﹐西秦豪俠兒。」謂景珍也。

金翅將軍

葛從周有水瑩鐵甲﹐十年不磨治﹐亦若鏡面﹐遇賊戰不利﹐甲必前昏﹐事已還復。從周常以候克衂﹐其驗若神﹐日以香酒奉之﹐設次於中寢﹐曰「金翅將軍之位」。

酒漿門﹝十六事﹞

太平君子

穆宗臨芳殿賞櫻桃﹐進西涼州蒲萄酒﹐帝曰「飲此頓覺四體融和﹐眞太平君子也。」

天祿大夫

王世充僣號﹐謂羣臣曰「朕萬幾繁壅﹐所以輔朕和气者﹐惟酒功耳。宜封天祿大夫﹐永賴醇徳。」

魚兒酒

裴晉公﹐盛冬常以魚兒酒飲客。其法用龍腦凝結﹐刻成小魚形狀﹐每用沸酒一盞﹐投一魚其中。

含春王

唐末﹐馮翊城外酒家門額書云「飛空卻回顧﹐謝此含春王。」於「王」字末大書「酒」也。字體散逸﹐非世俗書﹐人謂是呂洞賓題。

天公匙

馬懷眞﹐蒲中進士也﹐有異術。一日召十數客﹐面前一方臺﹐臺上有一小銅盤﹐盤中一黑匙﹐於是以匙次第置客口中﹐皆覺有酒一杯許入喉。又以盤向人傾之﹐滿口是羊﹐次魚次雞﹐一坐皆同。懷眞偶起﹐人視匙末有文曰「天公匙」﹐盤底曰「如意盤」。有戲假之者﹐曰「但恐耍龍兒﹐不肯奉借。」

甘露經

汝陽王琎家有酒法﹐號「甘露經」﹐四方風俗﹐諸家材料﹐莫不備具。

玉浮梁

舊聞李太白好飲玉浮梁﹐不知其果何物。余得吳婢﹐使釀酒﹐因促其功﹐答曰「尙未熟﹐但浮梁耳。」試取一盞至﹐則浮蛆酒脂也﹐乃悟太白所飲蓋此耳。

快活湯

當塗一種酒曲﹐皆發散藥﹐見風卽消﹐旣不久醉﹐又無腸腹滯之患﹐人號曰「快活湯」﹐士大夫呼「君子觴」。

林慮漿

後唐時﹐髙麗遣其廣評侍郎韓申一來。申一通書史﹐臨回﹐召對便殿﹐出新貢林慮漿面賜之。

觥籌獄

荊南節判單天粹﹐宜城人。性耽酒﹐日延親朋﹐彊以巨杯﹐多致狼狽﹐然人以其徳善﹐亦喜從之。時戲語曰「單家酒筵﹐乃觥籌獄也。」

雜瑞樣

酒不可雜飲﹐飲之﹐𨿽善酒者亦醉。蓋生取煮煉之殊﹐官法私方之異﹐飲家之所深忌。宛葉書生胡適﹐冬至日延客﹐以諸家羣遺之酒爲具。席半﹐客恐﹐私相告戒﹐適疑而問之﹐一人曰「某懼君家百氏漿。」次曰「所畏者雜瑞樣耳。」

曲世界

河陽釋法常﹐性英爽﹐酷嗜酒﹐無寒暑風雨常醉﹐醉卽熟寢﹐覺卽朗吟曰「優遊曲世界﹐爛熳枕神仙。」嘗謂同志云「酒天虛無﹐酒地綿邈﹐酒國安恬﹐無君臣貴賤之拘﹐無財利之圗﹐無刑罰之避。陶陶焉﹐蕩蕩焉﹐其樂可得而量也。轉而入於飛蜨都﹐則又蒙騰浩渺而不思覺也。」

丑未觴

余開運中賜丑未觴﹐法用雍酥棧羊筒子髓置醇酒中﹐暖消而後飲。

甆宮集大成

雍都﹐酒海也。梁奉常和泉病於甘﹐劉拾遺玉露春病於辛﹐皇甫別駕慶雲春病於釅﹐光祿大夫致仕韋炳取三家酒﹐攪合澄窨飲之﹐遂爲雍都第一﹐名「甆宮集大成」。甆宮﹐謂耀州倩榼。

禍泉

置之缾中﹐酒也﹐酌於杯﹐注於腸﹐善惡喜怒交矣﹐禍福得失岐矣。倘夫性昏志亂﹐膽脹身狂﹐平日不敢爲者爲之﹐平日不容爲者爲之﹐言騰煙焰﹐事墮穽機﹐是豈聖人賢人乎﹖一言蔽之﹐曰「禍泉」而已。

瓶盞病

嗜飲者﹐無早晚﹐無寒暑。樂固醉﹐愁亦如之﹔閒固醉﹐忙亦如之。肴核有無﹐醪醴善否﹐一不問﹔典當抽那﹐借貸賖荷﹐一不﹛血﹢邑﹜。日必飲﹐飲必醉﹐醉不厭﹐貧不悔﹐俗號「瓶盞病」。徧掲《本艸》﹐細檢《素問》﹐只無此一種藥。

茗荈門﹝三十五事﹞

十六湯

蘇廙﹝一作「虞」﹐二本皆「廙」字﹐今從之。﹞《仙芽傳》第九卷

﹐載作湯十六法﹐以謂湯者茶之司命﹐若名茶而濫湯﹐則與凡末同調矣。煎以老嫩言者凡三品﹐﹝自第一至第三。﹞注以緩急言者凡三品﹐﹝自第四至第六。﹞以器標者共五品﹐﹝自第七至第十一。﹞以薪論者共五品﹐﹝自第十二至十六。﹞

第一得一湯

火績已儲﹐水性乃盡﹐如斗中米﹐如稱上魚﹐髙低適平﹐無過不及爲度﹐蓋一而不偏雜者也。天得一以淸﹐地得一以寧﹐湯得一可建湯勲。

第二嬰湯

薪火方交﹐水釜才熾﹐急取旋傾﹐若嬰兒之未孩﹐欲責以壯夫之事﹐難矣哉。

第三百壽湯﹝一名「白髮湯」。﹞

人過百息﹐水踰十沸﹐或以話阻﹐或以事廢﹐始取用之﹐湯已失性矣。敢問皤鬢蒼顏之大老﹐還可執弓挾矢以取中乎﹖還可雄登闊步以邁遠乎﹖

第四中湯

亦見夫鼓琴者也﹐聲合中則意妙。亦見磨墨者也﹐力合中則色濃。聲有緩急則琴亡﹐力有緩急則墨喪﹐注湯有緩急則茶敗。欲湯之中﹐臂任其責。

第五斷脈湯

茶已就膏﹐宜以造化成其形。若手顫臂嚲﹐惟恐其深﹐缾觜之端﹐若存若忘﹐湯不順通﹐故茶不勻粹。是猶人之百脈气血斷續﹐欲壽奚茍﹐惡斃宜逃。

第六大壯湯

力士之把鍼﹐耕夫之握管﹐所以不能成功者﹐傷於麄也。且一甌之茗﹐多不二錢﹐茗盞量合宜﹐下湯不過六分﹐萬一快瀉而深積之﹐茶安在哉﹖

第七富貴湯

以金銀爲湯器﹐惟富貴者具焉﹐所以策功建湯業﹐貧賤者有不能遂也。湯器之不可捨金銀﹐猶琴之不可捨桐﹐墨之不可捨膠。

第八秀碧湯

石凝結天地秀气而賦形者也﹐琢以爲器﹐秀猶在焉。其湯不良﹐未之有也。

第九壓一湯

貴欠金銀﹐賤惡銅鐵﹐則甆瓶有足取焉。幽士逸夫﹐品色尢宜﹐豈不爲瓶中之壓一乎﹖然勿與誇珍衒豪臭公子道。

第十纏口湯

猥人俗軰﹐煉水之器豈暇深擇﹐銅鐵鉛錫﹐取熱而已。夫是湯也﹐腥苦且澀﹐飲之逾時﹐惡气纏口而不得去。

第十一減價湯

無油之瓦﹐滲水而有土气﹐𨿽禦胯宸緘﹐且將敗徳銷聲。諺曰「茶瓶用瓦﹐如乘折腳駿登髙。」好事者幸志之。

第十二法律湯

凡木可以煮湯﹐不獨炭也。惟沃茶之湯﹐非炭不可。在茶家亦有法律﹐水忌停﹐薪忌燻﹐犯律踰法﹐湯乖則茶殆矣。

第十三一面湯

或柴中之麩火﹐或焚余之虛炭﹐木體𨿽盡而性且浮﹐性浮則湯有終嫩之嫌。炭則不然﹐實湯之友。

第十四宵人湯

茶本靈艸﹐觸之則敗。糞火𨿽熱﹐惡性未盡﹐作湯泛茶﹐減耗香味。

第十五賊湯﹝一名「賤湯」。﹞

竹筱樹梢﹐風日幹之﹐燃鼎附瓶﹐頗甚快意。然體性虛薄﹐無中和之气﹐爲茶之殘賊也。

第十六魔湯

調茶在湯之淑慝。而湯最惡煙﹐燃柴一枝﹐濃煙蔽室﹐又安有湯邪﹖茍用此湯﹐又安有茶耶﹖所以爲大魔。

龍陂山子茶

開寶中﹐竇儀以新茶飲余﹐味極美﹐奩面標云「龍陂山子茶」。龍陂﹐是顧渚之別境。

聖楊花

吳僧梵川﹐誓願燃頂供養雙林傅大士﹐自往蒙頂結庵種茶。凡三年﹐味方全美﹐得絕佳者聖楊花﹑吉祥蕋﹑共不踰五斤﹐持歸供獻。

湯社

和凝在朝﹐率同列遞日以茶相飲﹐味劣者有罰﹐號爲「湯社」。

縷金耐重兒

有得建州茶膏﹐取作「耐重兒」八杖﹐膠以金縷﹐獻於閩王曦。遇通文之禍﹐爲內侍所盜﹐轉遺貴臣。

乳妖

吳僧文了善烹茶﹐遊荊南﹐髙保勉白子季興延置紫雲庵﹐日試其藝﹐保勉父子呼爲「湯神」。奏授華定水大師上人﹐目曰「乳妖」。

淸人樹

僞閩甘露堂前兩株茶﹐鬰茂婆娑﹐宮人呼爲「淸人樹」。每春初﹐嬪嬙戲摘新芽﹐堂中設傾筐會。

王蟬膏

顯徳初﹐大理徐恪見貽卿信鋌子茶﹐茶面印文曰「玉蟬膏」﹐一種曰「淸風使」。恪﹐建人也。

森伯

湯悅有《森伯頌》﹐蓋茶也。方飲而森然嚴乎齒牙﹐旣久四肢森然。二義一名﹐非熟夫湯甌境界﹐誰能目之。

水豹囊

豹革爲囊﹐風神呼吸之具也。煮茶啜之﹐可以滌滯思而起淸風。每引此義﹐稱茶爲「水豹囊」。

不夜侯

胡嶠《飛龍磵飲茶》詩曰「沾牙舊姓餘甘氏﹐破睡當封不夜侯。」新奇哉。嶠﹐宿學雄材﹐未達﹐爲耶律徳光所虜﹐北去後間道復歸。

雞蘓佛

猶子彛﹐年十二歲﹐予讀胡嶠茶詩﹐愛其新奇﹐因令效法之﹐近晚成篇﹐有云「生涼好喚雞蘓佛﹐回味宜稱橄欖仙。」然彛亦文詞之有基址者也。

冷面艸

符昭遠不喜茶﹐嘗爲禦史同列會茶﹐嘆曰「此物面目嚴冷﹐了無和美之態﹐可謂冷面艸也。」飯餘﹐嚼佛眼芎﹐以甘菊湯送之﹐亦可爽神。

晚甘侯

孫樵送茶與焦刑部﹐書云「晚甘侯十五人遣侍齋閣﹐此徒皆請雷而摘﹐拜水而和﹐蓋建陽丹山碧水之鄕﹐月澗云龕之品﹐愼勿賤用之。」

生成盞

饌茶而幻出物象於湯麵者﹐茶匠通神之藝也。沙門福全﹐生於金鄕﹐長於茶海﹐能注湯幻茶成一句詩﹐並點四甌﹐共一絕句﹐泛乎湯表。小小物類﹐唾手辦耳。檀越日造門求觀湯戲﹐全自詠曰「生成盞裏水丹靑﹐巧畫工夫學不成。卻笑當時陸鴻漸﹐煎茶贏得好名聲。」

茶百戲

茶至唐始盛。近世有下湯運匕﹐別施妙訣﹐使湯紋水脈成物象者﹐禽獸虫魚花艸之屬﹐纎巧如畫﹐但須臾卽就散滅﹐此茶之變也。時人謂之「茶百戲」。

漏影春

漏影春﹐法用鏤紙貼盞﹐糝茶而去紙﹐僞爲花身﹐別以荔肉爲葉﹐松實鴨腳之類珍物爲蕋﹐沸湯點攪。

甘艸癖

宣城何子華﹐邀客於剖金堂慶新橙。酒半﹐出嘉陽嚴峻畫陸鴻漸像﹐子華因言「前世惑駿逸者爲馬癖﹐泥貫索者爲錢癖﹐耽於子息者爲譽兒癖﹐耽於褒貶者爲《左傳》癖﹐若此叟者溺於茗事﹐將何以名其癖﹖」楊粹仲曰「茶至珍﹐蓋未離乎艸也。艸中之甘﹐無出茶上者﹐宜追目陸氏爲甘艸癖。」坐客曰「允矣哉」。

苦口師

皮光業最耽茗事。一日﹐中表請嘗新柑﹐筵具殊丰﹐簮紱叢集﹐才至﹐未顧尊罍﹐而呼茶甚急。徑進一巨甌﹐題詩曰「未見甘心氏﹐先迎苦口師。」眾噱曰「此師固淸髙﹐而難以療饑也。」

饌羞門﹝三十九事﹞

無心炙

段成式馳獵饑甚﹐叩村家主人。老姥出彘臛﹐五味不具﹐成式食之﹐有餘五鼎﹐曰「老姥初不加意﹐而殊美如此。」常令庖人具此品﹐因呼「無心炙」。

蓮花餅餡

郭進家能作蓮花餅餡﹐有十五隔者﹐每隔有一折枝蓮花﹐作十五色﹐自云周世宗有故宮婢流落﹐因受顧於家﹐婢言宮中人號「蕋押班」。

縷子膾

廣陵法曹宋龜造縷子膾﹐其法用鯽魚肉﹑鯉魚子﹐以碧筒或菊苗爲胎骨。

自然羮

蜀中有一道人賣自然羮﹐人試買之。盌中二魚﹐鱗鬛腸胃皆在﹐鱗上有黑紋﹐如一圓月﹐汁如淡水﹐食者旋剔去鱗腸﹐其味香美。有問魚上何故有月﹖道人從盌中傾出﹐皆是荔枝仁﹐初未嘗有魚並汁。笑而急走﹐回顧云「蓬萊月也不識。」明年時疫﹐食羮人皆免。道人不復再見。

赤明香

赤明香﹐世傳仇士良家脯名也。輕薄甘香﹐殷紅浮脆﹐後世莫及。

玲瓏牡丹鮓

吳越有一種玲瓏牡丹鮓﹐以魚葉鬭成牡丹狀。旣熟﹐出盎中﹐微紅如初開牡丹。五福餅

湯悅逢士人於驛舍﹐士人揖食﹐其中一物是鑪餅﹐各五事﹐細味之﹐餡料互不同﹐以問士人﹐嘆曰「此五福餅也。」

輞川小樣

比丘尼梵正﹐庖制精巧﹐用鮓臛﹑膾脯﹑醢醬﹑瓜蔬﹐黃赤雜色﹐鬭成景物﹐若坐及二十人﹐則人裝一景﹐合成輞川圖小樣。

逍遙炙

睿宗聞金仙玉眞公主飲素﹐日令以九龍食轝裝逍遙炙賜之。

單籠金乳酥

韋巨源拜尙書令﹐上燒尾食。其家故書中尙有食賬﹐今擇奇異者略記﹕

單籠金乳酥﹝是餅但用獨隔通籠欲气隔。

曼陀樣夾餅﹝公廳鑪。﹞巨勝奴﹝酥蜜寒具。﹞婆羅門輕髙面﹝籠蒸。﹞貴妃紅﹝加味紅酥。﹞七返膏﹝七卷作四花恐是糕子。﹞

金鈴炙﹝酥攬印脂取眞。﹞禦黃王母﹝飯徧縷印脂﹐蓋飯面裝雜味。﹞通花軟牛腸﹝胎用羊膏髓。﹞光明蝦炙﹝生蝦則可用。﹞

生進二十四气餛飩﹝花形餡料各異凡二十四種。﹞生進鴨花湯餅﹝廚典入內下湯。﹞同心生結脯﹝先結後風漧。﹞

見風消﹝油浴餅。﹞金銀夾花平截﹝剔蟹細碎捲。﹞火焰盞口﹛食﹢追﹜﹝上言花﹐下言體。﹞冷蟾兒羹﹝冷蛤蜊。﹞唐安餤﹝關花。﹞

水晶龍鳳糕﹝棗米蒸破﹐見花乃進。﹞雙拌方破餅﹝餅料花角。﹞玉露團﹝雕酥。﹞漢宮棋﹝錢能印花煮。﹞長生粥﹝進料。﹞

天花鏎鑼﹝九煉香。﹞賜緋含香糭子﹝蜜淋。﹞甜雪﹝蜜爁太例面。﹞八方寒食餅﹝用木範。﹞

素蒸音聲部﹝面蒸象蓬萊仙人﹐凡七十字。﹞白龍臛﹝治鱖肉。﹞金粟平﹛食﹢追﹜﹝魚子。﹞鳳凰胎﹝雜治魚白。﹞羊皮花絲﹝長及尺。﹞

逡巡醬﹝魚羊體。﹞乳釀魚﹝完進。﹞丁子香淋膾﹝醋別。﹞蔥醋雞﹝入籠。﹞吳興連帶鮓﹝不發缸。﹞西江料﹝蒸彘肩屑。﹞

紅羊枝杖﹝蹄上裁一羊得四事。﹞升平炙﹝治羊鹿舌拌三百數。﹞八仙盤﹝剔鵝作八副。﹞雪嬰兒﹝治蛙豆莢貼。﹞仙人臠﹝乳淪雞。﹞

小天酥﹝鹿雞糝拌。﹞分裝蒸臘熊﹝存白。﹞卯羮﹝純兔。﹞靑涼臛碎﹝封貍肉夾脂。﹞筯頭春﹝炙活鶉子。﹞暖寒花釀驢蒸﹝耿爛。﹞

水煉犢炙﹝盡火力。﹞五生盤﹝羊豕牛熊鹿並細治。﹞格食﹝羊肉腸臓纏豆莢各別。﹞過門香﹝薄治羣物入沸油烹。﹞

纏花云夢肉﹝捲鎭。﹞紅羅飣﹝膋血。﹞徧地錦裝鱉﹝羊脂鴨卵脂副。﹞蕃體間縷寶相肝﹝盤七升。﹞湯浴繡丸﹝肉糜治隱卵花。﹞

謝諷食經中略抄五十三種。

北齊武威王生羊膾細供沒蔥羊羹急成小餤飛鸞膾咄嗟膾剔縷雞爽酒十樣捲生龍須炙千金碎香餅子

花折鵝糕修羊寶卷交加鴨脂君子飣越國公碎金飯雲頭對鑪餅剪云析魚羮虞公斷醒酢魚羊仙料紫龍糕

十二香點臛

春香泛湯滑餅象牙﹛食﹢追﹜湯裝浮萍面金裝韭黃艾炙白消熊恬乳花面英

加料鹽花魚屑專門膾拖刀羊皮雅膾折筯羮香翠鶉羮朱衣餤千日醬露漿山子羊蒸加乳腐

天孫膾添酥冷白寒具金丸玉菜臛鱉暗裝籠味髙細浮動羊乾坤奕餅乾炙滿天星含漿餅

撮髙巧裝壇樣餅楊花泛湯糝餅天眞羊膾魚膾永加王特封烙羊成美公無憂臘藏蟹含春侯

二名如上注。新治月華飯連珠起肉

縷金龍鳳蟹

煬帝幸江都﹐吳中貢糟蟹﹑糖蟹。每進禦﹐則上旋潔拭殻面﹐以金縷龍鳳花云貼其上。

消災餅

僖宗幸蜀﹐乏食﹐有宮人出方巾所包面半升許﹐會村人獻酒一偏提﹐用酒溲面﹐煿餅以進。嬪嬙泣奉曰「此消災餅﹐乞彊進半枚。」

滹沱飯

光武在滹沱﹐有公孫豆粥之薦﹐至今西北州縣有號粥爲「滹沱飯」。

學士羮

竇儼嘗病目﹐幾喪明﹐得良醫愈之﹐勸令頻食羊眼﹐儼遂終身食之﹐其家名「雙暈羮」﹐世人有呼爲「學士羮」者。

道場羮

江南仰山善作道場羮﹐脯面蔬筍﹐非一物也。

淸風飯

寶歷元年﹐內出淸風飯制度﹐賜令造進。法用水晶飯﹑龍睛粉﹑龍腦末﹑牛酪漿﹐調事畢入金提缸﹐垂下冰池﹐待其冷透供進﹐惟大暑方作。

法乳湯

明宗在藩﹐不妄費﹐嘗召幕屬論事﹐各設法乳湯半盞﹐蓋罌中粟所煎者。

同阿餅

天成中﹐帝令作同阿餅。法用碎肉與面捜和﹐如臂﹐刀截每只二寸厚﹐蒸之。

轉身米

貴有力者治飯材﹐舂搗簸汰﹐但中心一顆存焉﹐俗謂之「轉身米」。

雙弓米

單公潔﹐陽翟人﹐恥言貧。嘗有所親訪之﹐畱食﹛食﹢糜﹜﹐慚於正名﹐但云啜少許雙弓。

麥穗生﹐

吳門蕭璉﹐仕至太常博士。家習庖饌﹐慕虞悰﹑謝諷之爲人﹐作卷子生﹐止用肥羜﹐包捲成云樣﹐然美觀而已。別作散飣麥穗生﹐滋味殊冠。

鄒平公食憲章

段文昌丞相尢精饌事﹐第中庖所榜曰「錬珍堂」﹐在塗號「行珍館」。家有老婢﹐掌修臠之法﹐指授女僕。老婢名膳祖﹐四十年閱百婢﹐獨九者可嗣法。文昌自編《食經》五十章﹐時稱「鄒平公食憲章」。

寒消粉

張彌守鎭江﹐一日會客﹐作加酥油光酒及酥夾生。副戎許鼐﹐蒼梧人﹐不諳北饌﹐甚嗜之。他時再聚﹐忽問前日盛饌有入口寒而消者﹐尙可得否﹐彌紿之曰「此名龍髓膏﹐金牛國所貢﹐聞用寒消粉煎成﹐寧可復得。」眾客無不絕倒。

回湯武庫

臘日家宴作臘﹐四方用種種輕細不拘名品治之﹐如大豆加以湯液滋味﹐蓋時人以爲節饌。遂與老室兒女輩舉飲食中以雜味爲之者﹐間記於冊。季冬旣大寒﹐可以停食物﹐家家多方鳩集羊﹑豕﹑牛﹑鹿﹑兔﹑鴿﹑魚﹑鵝百珍之眾﹐預期十日而辦造﹐至正旦日方成﹐以品目多者爲上﹐用制湯餅﹐盛筵而薦之﹐名「回湯武庫」。大槪秦﹑隴盛行。

社零星

予偶以農幹至莊墅﹐適秋社﹐莊丁皆戲「社零星」﹐蓋用豬﹑羊﹑雞﹑鴨﹑粉﹑面﹑蔬﹑米爲羹。

辣驕羊

和魯公嘗以春社遺節饌﹐用奩惟一新樣大方碗﹐覆以剪鏤蠟春羅﹐椀內品物﹐不知其幾種也﹐物十而飯二焉。禁庭社日爲之﹐名「辣驕羊」。

剝皮丹

唐末﹐天降奇禍﹐兵革徧海內﹐時多饑儉。秦宗權破巢魁於汝城﹐遂爲節度使﹐滿目荊榛﹐彊名曰藩府。粒食價踰金璧﹐通衢有飯肆偶開﹐榜諸門曰「貨剝皮丹﹐每服只賣三千。」服﹐以碗言也。彼時之民﹐與犬豕何以異。

玉尖面

趙宗儒在翰林時﹐聞中使言「今日早饌玉尖面﹐用消熊棧鹿爲內饀﹐上甚嗜之。」問其形制﹐蓋人間出尖饅頭也。又問「消」之說﹐曰「熊之極肥者曰消﹐鹿以倍料精養者曰棧。」

十遠羮

石耳﹑石發﹑石綫﹑海紫菜﹑鹿角脂菜﹑天蕈﹑沙魚﹑海鰾白﹑石決明﹑蝦魁臘﹐右用雞﹑羊﹑鶉汁及決明﹑蝦﹑蕈浸漬﹑自然水澄淸﹐與三汁相和﹐鹽酎莊嚴﹐多汁爲良。十品不足聽闕﹐忌入別物﹐恐倫類雜﹐則風韻去矣。

小四海

孫承佑在浙右﹐嘗饌客﹐指其盤筵曰「今日坐中﹐南之蝤蛑﹐北之紅羊﹐東之鰕魚﹐西之粟﹐無不畢備﹐可謂富有小四海矣。」

雁櫝

富家出遊﹐運致饌具﹐皆用髹櫝﹐蒙以紫碧重檐罩衣﹐兩人舁之。其行列之盛﹐有若雁行﹐旁觀號爲「雁櫝」。

八珍主人

醬﹐八珍主人也。醋﹐食總管也。反是﹐爲惡醬爲廚司大耗﹐惡醋爲小耗。

張手美家

閶闔門外﹐通衢有食肆﹐人呼爲「張手美家」。水產陸販﹐隨需而供﹐每節則専賣一物﹐徧京輻湊﹐號曰「澆店」。偶記其名﹐播告四方事口腹者﹕

元陽臠﹝元日。﹞油畫明珠﹝上元油飯。﹞六一菜﹝人日。﹞湼盤兜﹝二月十五。﹞手裏行廚﹝上巳。﹞冬淩粥﹝寒食。﹞

指天餕饀﹝四月八。﹞如意圓﹝重午。﹞緑荷包子﹝伏日。﹞辣雞臠﹝二社飯。﹞摩﹛日﹢侯﹜羅飯﹝七夕。﹞

玩月羹﹝中秋。﹞盂蘭餅餤﹝中元。﹞米錦﹝重九糕。﹞宜盤﹝冬至。﹞萱艸面﹝臘日。﹞法王料斗﹝臘八。﹞

酒骨糟

孟蜀尙食掌《食典》一百卷﹐有賜緋羊。其法以紅曲煮肉﹐緊捲石鎭﹐深入酒骨淹透﹐切如紙薄乃進﹐注云「酒骨糟」也。

建康七妙

金陵士大夫淵藪﹐家家事鼎鐺﹐有七妙﹕虀可照面﹐餛飩湯可注硯﹐餅可映字﹐飯可打擦擦臺﹐濕面可穿結帶﹐餅可作勸盞﹐寒具嚼著驚動十里人。

糟云

釋鑑興《天臺山居頌》﹕「湯玉入甌﹐糟云上筯。」謂湯餅瑩滑﹑糟姜岐秀焉耳。

花餻員外

皇建僧捨旁有餻坊﹐主人由此入貲爲員外官﹐蓋顯徳中也﹐都人呼「花糕員外」。因取餻目錄箋之﹕

滿天星﹝金米。﹞糝拌﹝夾棗豆。﹞金餻糜員外糝﹝外有花。﹞花截肚﹝內有花。﹞大小虹橋﹝暈子。﹞木蜜金毛面﹝棗獅子也。﹞

王羮亥卯未相粥白玄黃

魏王繼岌﹐每薦羹﹐以羊兔豬臠而參之。時盧澄爲平章事﹐趨朝待漏﹐堂廚具小饌﹐澄惟進粥。其品曰粟粥﹑乳粥﹑豆沙加糖粥﹐三種並供。澄各取少許﹐並和而食。廚官遂有「王羮亥卯未﹐相粥白玄黃」之語。

玉杵羮金綿鮓

吳淑《冬日招客》詩云「曉羮沈玉杵﹐寒鮓疊金綿。」杵﹐謂小截山蕷﹔綿﹐乃黃雀脂膏。

於闐法全蒸羊

於闐法全蒸羊﹐廣順中﹐尙食取法爲之。西施捧心﹐學者愈醜。

燻燎門﹝二十四事﹞

龍腦著色小兒

以龍腦爲佛像者有矣﹐未見著色者也。汴都龍興寺惠乘寶一龍腦小兒﹐雕制巧妙﹐彩繪可人。

刀圭第一香

昭宗嘗賜崔胤香一黃綾角﹐約二兩﹐禦題曰「刀圭第一香」﹐酷烈淸妙﹐𨿽焚豆大﹐亦終日旖旎。蓋咸通所制﹐賜同昌公主者。

﹛食﹢乞﹜﹛食﹢達﹜香

江南山谷間﹐有一種奇木﹐曰麝香樹。其老根焚之亦淸烈﹐號﹛食﹢乞﹜﹛食﹢達﹜香。

靈芳國

後唐龍輝殿﹐安假山水一鋪﹐沈香爲山阜﹐薔薇水﹑蘇合油爲江池﹐零藿﹑丁香爲林樹﹐燻陸爲城郭﹐黃紫檀爲屋宇﹐白檀爲人物﹐方圍一丈三尺﹐城門小牌曰「靈芳國」。或云平蜀得之者。

曲水香

用香末布篆文木範中﹐急覆之﹐是爲「曲水香」。

旖旎山

髙麗舶主王大世﹐選沈水近千斤﹐疊爲旖旎山﹐象衡嶽七十二峯。錢俶許黃金五百兩﹐竟不售。

鬭香

中宗朝﹐宗﹑紀﹑韋﹑武間爲雅會﹐各攜名香﹐比試優劣﹐名曰「鬭香」。惟韋溫挾椒塗所賜﹐常獲魁。

平等香

淸泰中﹐荊南有僧貨平等香﹐貧富不二價。不見市香和合﹐疑其仙者。

鷓鴣沈界尺

沈水帶斑點者﹐名鷓鴣沈。華山道士蘇志恬﹐偶獲尺許﹐修爲界尺。

香燕

李璟保大七年﹐召大臣宗室赴內香燕。凡中國外夷所出﹐以至和合煎飲﹑佩帶粉囊﹐共九十二種﹐江南素所無也。

鷹觜香

番禺牙儈徐審﹐與舶主何吉羅洽密﹐不忍分判﹐臨岐出如鳥嘴尖者三枚﹐贈審曰「此鷹觜香也﹐價不可言。」當時疫﹐於中夜焚一顆﹐則舉家無恙。後八年﹐番禺大疫﹐審焚香﹐闔門獨免。餘者供事之﹐呼爲「吉羅香」。

沈香甑

有賈至林邑﹐捨一翁姥家﹐日食其飯﹐濃香滿室。賈亦不諭﹐偶見甑﹐則沈香所剜也。

山水香

道士譚紫霄有異術﹐閩王昶奉之爲師﹐月給山水香焚之。香用精沈。上火半熾﹐則沃以蘇合油。

伴月香

徐鉉或遇月夜﹐露坐中庭﹐但爇佳香一炷﹐其所親私別號「伴月香」。

雪香扇

孟昶夏月水調龍腦末塗白扇上﹐用以揮風。一夜﹐﹐與花蘃夫人登樓望月﹐悞墮其扇﹐爲人所得。外有效者﹐名「雪香扇」。

沈香似芬陀利華

顯徳末﹐進士賈顒於九仙山遇靖長官﹐行若奔馬﹐知其異﹐拜而求道﹐取篋中所遺沈水香焚之。靖曰「此香全類斜光下等六天所種芬陀利華﹐汝有道骨而俗緣未盡。」因授錬仙丹一粒﹐以柏子爲糧﹐迄今尙健。

三勻煎去聲

長安宋淸﹐以鬻藥致富。嘗以香劑遺中朝簮紳﹐題識器曰「三勻煎﹐焚之富貴淸妙。」其法止龍腦﹑麝末﹑精沈等耳。

奪眞盤飣

顯徳元年﹐周祖創造供薦之物﹐世宗以外姓繼統﹐凡百務從崇厚。靈前看果雕香爲之﹐承以黃金﹐起突疊格。禁中謂之「奪眞盤飣」。

乞兒香

林邑﹑占城﹑闍婆﹑交趾﹐以雜出異香劑和而範之﹐气韻不凡﹐謂中國三勻四絕爲「乞兒香」。

莊嚴餅子

長安大興善寺徐理男楚琳﹐平生畱神香事。莊嚴餅子﹐供佛之品也。峭兒﹐延賓之用也。旖旎丸﹐自奉之等也。檀那槪之曰「琳和尙品字香」。

六尺雪檀

南夷香槎到文登﹐盡以易疋物。同光中﹐有舶上檀香﹐色正白﹐號「雪檀」﹐長六尺﹐地人買爲僧坊剎竿。

握君

僧繼顒住五臺山﹐手執香如意﹐紫檀鏤成﹐芬馨滿室。繼元時在潛邸﹐以金易致﹐每接僧﹐則頂帽具三衣﹐假比丘秉此揮談﹐名爲「握君」。

淸門處士

海舶來有一沈香翁﹐剜鏤若鬼工﹐髙尺餘。舶酋以上吳越王﹐王目爲「淸門處士」﹐發源於心淸聞妙香也。

四奇家具

後唐福慶公主下降孟知祥。長興四年﹐明宗晏駕﹐唐裔避亂﹐莊宗諸兒削髮爲苾蒭﹐間道走蜀。

時知祥新稱帝﹐爲公主厚待猶子﹐賜予千計。勅器用局以沈香降眞爲缽﹐木香爲匙筯錫之。常食堂展缽﹐眾僧相謂曰「我軰謂渠頂相衣服均是金輪王孫﹐但面前四奇家具有無不等耳。」

喪葬門﹝九事﹞

魂樓墓衣

塟處土封﹐謂之「魂樓」﹐凡兩品﹐一如平頂炊餅﹐一如倒合水桶﹐上作銅鑼形﹐亦有更用一重磚甃者﹐或刻鎭物象﹐名「墓衣」。

泉臺上寶冥遊亞寶

顯徳六年﹐世宗慶陵﹛歹﹢贊﹜土﹐發引之日﹐百司設祭於道。翰林院楮泉大若盞口﹐余令雕印字文文之﹐黃曰「泉臺上寶」﹐白曰「冥遊亞寶」。

義疾

他疾惟一臓受病﹐勞瘵則異矣。次第傳變﹐五臓百脈俱傷並絕﹐然後奄喪。人死則有虫出﹐中者病如前人﹐非死不已。一傳十﹐十傳百﹐展轉無窮﹐故號「義疾」。

永息庵

右補闕正已﹐四十四致仕﹐預制棺﹐題曰「永息庵」。置諸寢室﹐人勸移之僻地﹐曰「吾欲見之﹐常運死想﹐滅除貪愛耳。」壽七十八﹐無疾而逝。

漆宅

余嘗臨外氏之喪﹐正見漆工髹裹凶器。余因言棺槨甚如法﹐漆工曰「七郎中隨身富貴﹐只贏得一座漆宅﹐豈可鹵莽﹖」

布漆山

天成﹑開運以來﹐俗尙巨棺﹐有停之中寢﹐人立兩邊不相見者﹐凶肆號﹕「布漆山」。

漆宮沙府

蘇司空禹珪薨﹐百官致祭﹐侍禦史何登撰版文曰「漆宮永閟﹐沙府告成。」禮畢﹐余問沙府之說﹐曰「自隧道至窆棺之穴﹐皆鋪沙﹐以防陰雨泥滑﹐名沙府。」唐人嘗引用之。

大小脫空

長安人物繁﹐習俗侈﹐喪塟陳拽寓像﹐其表以綾綃金銀者﹐曰「大脫空」﹐褚外而設色者﹐曰「小脫空」﹐制造列肆茅行﹐俗謂之「茅行家事」。

土筵席

葬家聽術士說﹐例用朱書鐵劵﹐若人家契帖﹐標四界及主名﹐意謂亡者居室之執守﹐不知爭地者誰耶。庵墓前甃石﹐若磚表之面﹐方長髙不登三尺﹐號曰「劵臺」。貧無力﹐則每祭祀以藉尊爼﹐謂之「土筵席」。

鬼門﹝一事﹞

會舉人名鬼

釋種令超﹐遊南嶽﹐將至祝融峯﹐逢赤幘紫衣人﹐同憩道側。超問其所之﹐因密語曰「我豈人也﹐凡舉子入試﹐天命俊鬼三番旁護之﹐欲以振發其聰明﹐其中爲名第及時運未偶者﹐則無所護衛。君以一第爲兒戲邪﹖我卽其數也﹐隸蓬萊下宮西臺﹐此來南嶽﹐關會一人陰徳增減耳。」

神門﹝二事﹞

侯白唾神荼

侯白﹐隋人﹐性輕多戲言。嘗唾壁﹐誤中神荼像。人因責之﹐應曰「侯白兩腳墮地﹐雙眼覷天﹐太平田地﹐步履安然。此皆符耳﹐安敢望侯白哉。」

紫相公

進士於則﹐謁外親於汧陽﹐未至十餘里﹐飯於野店。旁有紫荊樹﹐村民祠以爲神﹐呼曰「紫相公」。則烹茶﹐因以一杯置相公前﹐策馬徑去。是夜﹐夢峨冠紫衣人來見﹐自陳﹕「余則紫相公﹐主一方菜蔬之屬﹐隸有天平吏掌丰﹐辣判官主儉﹐然皆嗜茶﹐而奉祠者鮮以是品爲供。蚤蒙厚飲﹐可謂非常之惠。」因口占贈詩曰「降酒先生風韻髙﹐攪銀公子更淸豪。碎牙粉骨功成後﹐小碾當銜馬腳槽。」蓋則是日以小分須銀匙打茶﹐故目爲「攪銀公子」。則家業蔬圃中祠之﹐年年獲收。

妖門﹝一事﹞

活玉巢

盩厔吏魁﹐召士人訓子弟﹐館於門。士人素有蛀牙﹐一日復作﹐左腮掀腫﹐遂張口臥﹐意似瞢騰。忽聞有聲發於齦齶﹐若切切語言﹐人馬喧閧﹐漸次出口外﹐痛頓止。至半夜﹐卻聞蚤來之聲﹐仍云「小都郎回活玉巢也。」似呵喝狀﹐頰上蠢蠢然直入口﹐彈指頃齒大痛。詰旦﹐具告主人﹐勸呼符祝﹐用符水。士人從之﹐痛已腫消﹐竟不知何怪也。

