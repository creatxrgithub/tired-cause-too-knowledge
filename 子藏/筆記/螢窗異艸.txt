《螢窗異艸》﹝淸﹞長白浩歌子

《螢窗異艸》三編十二卷﹐共收短篇文言小說一百三十八篇﹐作者署名爲長白浩歌子。此書敍述的多是明末淸初的見聞﹐文字雋爽﹐在諸多仿《聊齋》的作品中成就較髙。今存申報館本和《筆記小說大觀》本。申報館本是目前所見到最早的本子﹐原題「長白浩歌子著﹐武林隨園老人續評﹐關中柳橋居士重訂」﹐三編卷首題「光緒丁丑﹝1877﹞夏日申報館印」。

關於作者﹐大致上有兩種說法﹐一據《八旗藝文編目》﹐說該書爲乾隆時代作品﹐作者是尹慶蘭﹔一始於平步靑﹐說該書爲光緒初年作品﹐是申報館文人的假托之作。

尹慶蘭字似村﹐滿洲鑲黃旗人﹐原姓章佳氏﹐是尹文端公繼善的第六子。慶蘭大約生於乾隆元年﹝1736﹞﹐至遲卒於乾隆五十五年﹝1790﹞。他𨿽然生於貴育之家﹐卻性情恬談﹐不慕功名﹐耽吟詠﹐好風雅。乾隆十九年﹝1754﹞﹐在尹繼善督理南河時﹐慶蘭與袁枚相識於袁浦署中。在此後的數十年中﹐兩人詩酒唱和﹐過從甚密。慶蘭博學多才﹐曾經乾隆殿試﹐頗受稱賞﹐然終身未仕。有《絢春園詩鈔》。從慶蘭的經歷﹑志趣和文學素養等情況看﹐他是有可能成爲《螢窗異艸》的作者的。然而沒有佐證支持此說。戴不凡在《小說見聞錄》中講到了題作《聊齋剩稿》的稿本﹐從其篇目和內容來看﹐正是《螢窗異艸》。「紙已敝敗﹐蓋不知已經過多少人閱讀使然。有因使用指甲翻書而抓破紙張缺字缺句者﹐有被人揭去半頁者﹐其闕文又有經人用竹紙襯貼補全又復脫落者。就紙色而觀﹐當不晚於乾隆。」或許從榦隆末到光緒初﹐《螢窗異艸》只是以手寫本的形式被人們輾轉傳閱﹐影響並不廣﹐到光緒初申報館印行之後﹐它才風行一時。

平步靑《霞外捃屑》卷六﹕「﹝《螢窗異艸》﹞二編卷三《癡狐》條﹐仿畱仙《小翠》爲之﹐而云同郡吳公畹﹝戊辰進士﹞太僕卿之寵姬也﹐與杜一鳴云嘉靖五年進士﹐題名碑皆無其人。據「同郡」二字﹐則必非尹似村所作明矣。不特袁評附會﹐所載會稽馬中驥﹝廬州參將﹞﹐死張獻忠難﹔康熙戊子文安戴敬宸登進士﹔固安王立猷壬申﹑癸酉連捷﹔許臯鶴太史冊封暹羅副使﹐溺於海﹔馬太史介庵典楚試諸條﹐皆子虛烏有﹐事無可徵。蓋卽館中黎邱爲之。觀二編﹑三編接踵嗣出﹐殆以齊學裘之《見聞隨筆》《續筆》爲劣﹐借此思駕其上也……」或許因作者署名爲「長白」浩歌子﹐故附會以與《子不語》作者袁枚相過從的尹慶蘭﹐並原題王漁洋評語﹝《聊齋剩稿》稿﹞亦攺爲隨園老人評語。

初編

序

卷一

天寶遺迹

卜大功

金三娘子

玉鏡夫人

賈女

桃花女子

紅鞋

毒餅

翠衣國

癡婿

犬婿

田鳳翹

劉天錫

卷二

桃葉仙

馮塤

昔昔措措

溫玉

睡姬

張仙

守一女

柳靑卿

珊珊

白衣庵

卷三

魂靈

妒禍

李念三

訾氏

假鬼

銀鍼

贗殃

落花島

貨郎

化豕

縫裳女

火龍

靑眉

王秋泉

卷四

胎異

夏姬

郎十八

三生夢

固安尼

無常鬼

蘇緒

衛美人

苦節

狐嫗

二編

序

卷一

瀟湘公主

紫玉

古冢狐

崔十三

白雲叟

遼東客

弱翠

考勘司

杜一鳴

酒狂

卷二

祝天翁

暢生

鏡中姬

程黑二

拾翠

小珍珠

屍變

黃灝

徐小三

花異

鬼書生

於成璧

卷三

綠綺

癡狐

燈下美人

梁少梅

定州獄

住住

仙濤

陸廚

艷梅

卷四

裊煙

鏡兒

翠微娘子

徐之璧

女南柯

子都

大同妓

虢國夫人

姜千里

畫廊

竊妻

三編

序

卷一

唐城隍

智媼

挑繡

田一桂

沈陽女子

晉陽生

春云

折獄

隔江樓

談易狐

田再春

卷二

宜織

遺鉤

奇遇

繡舄

輿中人

龐眉叟

詩妖

變鬼

續念秧

生生袋

窺井

巨蠍

梅異

童之傑

卷三

楊秋娥

笑案

戲言

銷魂獄

訟疫

秦吉了

龍陽君

苑公

銀箏

董文遇

馬元芳

瓢下賊

卷四

蛇媒

續五通

又

玉洞珠經

阿玉

鬥蟋蟀

狐判官

鐘鼐

鬼無頦

秋露纖雲

蕭翠樓

盧京

蘇瑁

螢窗異艸初編

序

稗官有三﹕一說部﹐一院本﹐一雜記。而雜記又有兩種﹐大儒之語錄不與焉。其搜求典墳﹐博覽載籍﹐引古證今﹐發爲偉論﹐非第爲詩文之助﹐直可羽翼子史﹐尙矣﹗其記載時事﹐傳述見聞﹐舒廣長之舌﹐斗雕鏤之心。說鬼搜神事﹐不必問其虛實﹔探賾索隱文﹐不必嫌夫詭奇。仰《齊諧》爲譚宗﹐慕《虞初》而志續。如杜牧之寄托風情﹑李伯時摹繪玩具﹐亦足以消長日﹑卻睡魔﹐固不失雅人深致矣。世俗陋儒胸無墨瀋﹐動謂立言﹐務黜浮華﹐以爲補救人心﹑挽回風气起見﹐則六經廿二史﹐聖賢遺訓﹐班班可考﹐又何必如許迂腐陳言狗尾續貂耶﹖客有以《螢窗異艸》抄本見示﹐款署長白浩歌子﹐未悉爲何時人。或稱爲尹六公子所著﹐顧隨園老人評語﹐的系附會。其書大旨﹐酷摹《聊齋》﹐新穎處駸駸乎升堂入室。𨿽有類小說家言﹐弗足爲文人典要﹐而以之消長日﹑卻睡魔﹐固無不可也。賢於近時所刻《見聞隨筆》遠矣﹗尊聞閣主人仿聚珍板刷印行世﹐問序於余﹐爰作質直語告之。嗚呼﹗凡人有心作有關系文字﹐轉不若里巷歌謠足以啟發心思﹑耐人尋味也。斯言惟具性靈者可與共印證耳。時光緒二年歲次丙子端陽節﹐梅鶴山人序於海上鷦鷯一枝軒。

卷一

○天寶遺迹

驪山之陰有石洞﹐其額曰天寶遺迹。以石爲扉﹐堅不可破﹐人亦莫知其所有。故明正統年間﹐門忽自裂﹐寬僅尺許。有芻蕘者見之﹐歸以語其鄕人劉瑞五﹐已則惴惴焉﹐未敢入也。瑞五幼讀書﹐性豪縱﹐有古俠士風﹐聞之欣然欲往。乃約裏中喜事而好奇兼饒膽識者﹐共得五人﹐攜酒食獵具而行。至則山徑崎嶇﹐荊榛塞路﹐攀附而後上。及見洞口﹐白石燐燐﹐然滑膩光澤如有人經行者﹐心竊異之。又行里許﹐始達其穴。由隙而窺之﹐其中窈杳而深黑﹐都無所睹。有怯者﹐卽欲言旋﹔其勇怯半者﹐亦未敢言入。獨瑞五奮臂大呼曰「不探此奇﹐歸有何趣﹖」乃篝火燃炬﹐踴躍以前。遂先入﹐繼之者又﹐僅得三入。初入差可駢肩﹐漸深而能容駟馬。兩旁皆石壁﹐潔白晶瑩。以火燭之﹐仿佛如有繪畫。瑞五顧謂眾曰「境殊不惡﹐何怯爲﹖」益深入之﹐窮其奇。曲折數武﹐便得一門﹐其屏以靑玉爲之。隸書數行﹐墨迹猶新﹐其眾以炬照而讀之。其略曰「朕與妃子每遇盛暑避熱此間﹐共享洞天之福﹐於玆五年矣﹗風流瀟灑﹐不啻神仙。漢武白雲鄕﹐遂非所羨。但恐千秋萬歲後﹐罕有知吾兩人相得之歡者﹐爰命良工置石像於內﹐以流傳不朽。間與妃子流覽其中﹐不禁相視而笑﹐幾忘其身之匪石也。」末署「天寶十年秋七月禦筆」﹐始知爲明皇所書。及轉屏後﹐大可數十楹﹐中置寶座﹐僅虛位﹐尙無他奇。左爲曉妝閣﹐一石美人挽髮對鏡﹐倦態堪憐。旁二宮娥﹐一捧匜器﹐側立而欲前﹔一代妃捧發﹐跪而持之﹐貌甚恭謹。妃首微回﹐似有所語﹐眉目皆入畫。妃後立一人﹐唐巾便衣﹐髭須微捋﹐則開元皇帝像也。情形態度﹐宛然相親﹐眾覽之無不欣欣欲笑。其右爲浴池﹐以綠玉爲水﹐波紋蕩漾如活。旁立二人﹐執巾捧帨﹐眉睫間微含笑意。帝與妃皆以白玉爲體。帝白身遊戲水中﹐僅沒其臍下﹐坐而側首﹐以目招妃﹐狀似欲言而匿笑。妃坐小石牀﹐亦裸其上衣﹐酥乳輕圓﹐麝臍微露﹐無不歷歷可見。然而黛低云皍﹐容如靦腆﹐且以纖手捫繡帶﹐一似欲解而不勝其羞者。由裳而下﹐雙彎則已盡赤矣。瑞五與眾孜孜諦視﹐方將深探其祕﹐而舉首遙睇﹐帷幙儼然。俄聞大聲發於其內﹐如崩石。且冷气砭人﹐肌皆生栗﹐遂股栗欲返。𨿽瑞五之豪邁﹐亦凜乎不可獨畱。比出洞門﹐三人中已僕其二﹐面色靑碧﹐口皆流涎﹐狀如中毒。乃大驚﹐扶掖下嶺﹐踉蹌而歸。至夜﹐俱暴卒。家人罔知其由﹐遂涉訟官。鞫瑞五﹐具陳本末。命吏驗之﹐信然﹐乃薄責而遣之。因以丸泥封其洞﹐且鑿其額﹐以滅其迹。然在樵夫牧豎猶能識之。洎乎天啟末年﹐雷震其穴﹐亂石嵯峨﹐已渺然不知其處。

外史氏曰﹕余嘗怪明皇爲一代風流帝王﹐驪宮之造選勝搜奇﹐豈無雪洞云桂之樓﹐而僅以土木侈其觀﹖且阿嬛素丰於肌﹐性必畏暑﹐又豈無淸涼世界以安此弱質哉﹖及聞此事於瑞五後裔﹐𨿽荒誕不經﹐而未始不可補開元遺事。故存其異而錄之﹐以俟世之問津者。

隨園老人曰﹕刻畫奇詭﹐幾與《聊齋》相埒。然曰喜事好奇﹑兼饒膽識﹐方可以語此﹐則已得山水三昧矣﹗世無瑞五其人﹐不免皆門外漢。

○卜大功

明季張獻忠作亂湖南。有裨將曰馬雄飛﹐能開五石之弓﹐善爲左右射。獻忠恆寵遇之﹐賞予獨厚。馬故燕人﹐與涿郡卜大功相友善。卜亦孔武有力﹐尢通文詞。年二十﹐卽廢書而嘆曰「士生用武之世﹐寧爲萬人敵﹐殺賊取斗大金印﹐何屑屑事此毛錐耶﹖」聞者咸壯其志。馬旣從獻忠﹐寵冠一軍﹐自以爲不世之遇﹐乃使人馳書召卜。卜忿然作色﹐面叱來使曰「渠以予首亦當賣耶﹖第念故人情﹐不執汝赴官﹐宜亟去。」遂不發其書而遣之﹐其剛介如此。後以應募從徵﹐以功驟擢至守府﹐蒞任山東﹐土賊不敢入境。嗣因獻忠犯鳳陽甚急﹐撫臣馬士英奏請檄召天下兵護衛諸陵。卜被徵﹐渡淮與獻忠戰於滁泗﹐斬馘甚眾。究以北人不慣舟師﹐致爲賊所獲。獻忠愛其勇﹐乃使馬以利害說之。卜見馬來﹐閉目不視。馬執手泣曰﹔「故人何不幸至是。」卜忽張目而語﹐眥盡裂﹐謂曰「予向與爾狩獵山中﹐競逐一狡兔。爾顧我曰﹕『大丈夫立功國家﹐得賊當如得此。』曩時之意气何盛耶﹗言猶在耳﹐爾旣從賊﹐今尙得以故人目我哉﹖」馬語塞﹐慚沮而退。終以綈袍戀戀木忍於心﹐因詭詞以復獻忠﹐謂卜色厲而內荏﹐倘軟困之﹐不浹旬可得。獻忠信其言﹐遂囚卜於土室﹐守以健卒﹐飼以艸具﹐將俟其窮而收之。卜求死不得﹐乃絕粒以待斃。夜坐室中﹐吟以見志。甫哦曰「去國離鄕事鼓鼙﹐滿拚頸血染虹霓。」餘韻未已﹐俄聞窗外續曰「江流不葬英雄骨﹐好逐靑鸞過越西。」其音嬌婉﹐不類男聲。卜以爲異﹐聳然而聽之。又聞朗言曰「良馬一蹶﹐終致千里﹐丈夫何不自振拔﹐乃欲效無益之死。」言已﹐竟破扉入。視之﹐則一女郎﹐年甫及笄﹐衣裳甚都﹐貌亦艷絕。錯愕間﹐女郎斂衽啟曰「憐君忠節﹐敬來相救﹐可從妾出此虎口。」卜驚喜﹐不暇交談。幸賊中無桎梏﹐女郎徑攜之行。將出﹐復反曰「不可使鼠子知我。」乃取袖中彤管﹐大書數字於壁﹐呼卜曰「去去。」悄然遂出。視守者伏如沈醺﹐相與枕籍地上﹐卜亦莫解。去賊里許卽長江﹐早有小鬟艤舟以待。女郎促卜同登﹐揚帆而南﹐瞬息百里。舟𨿽僅容三人﹐而波浪兼天﹐穩如磐石。卜驚魂少定﹐始謝曰「感承援手﹐出予雉羅﹐敢請芳名仙居﹐以爲異日酬恩之地。」女郎聞言﹐以橫波睇之﹐微笑曰「君猶未諭妾意耶﹖詩所謂靑鸞者﹐卽我是也。將與君翺翔天表﹐永效雙飛﹐何謝爲﹖」卜始默會其指﹐喜出望外。遜曰「一介武夫﹐馬齒且長﹐烏足以當此靑盼。」女郎笑曰「君烈士﹐妾貞姬﹐正合爲偶。豈效兒女子沾沾較量於年貌哉﹗」因自白其姓氏﹐則馬家少女﹐無字﹐越之會稽人也。卜又詰其顚末﹐女郎笑弗答。舟行次采石﹐天方達曙。女郎命鬟治具﹐未見烹炮﹐珍饌羅幾。卜食之至飽。飯已﹐女郎令卜小憩﹐解維復行。及寤而詢之﹐則已抵錢塘江矣。攬袂而興﹐晚潮適至﹐澎湃之聲﹐儼然萬千鐵騎蜂擁而來。卜未習此﹐駭極。女郎語之曰「此子胥一怒之威﹐君獨未聞之乎﹖」逆流而上﹐雪浪拍空﹐毫無所懼。有頃曰「去妾家伊邇﹐可以登岸矣。」卜從之。回顧小鬟﹐倏忽與舟俱沒﹐卜益異之﹐聯袂而行﹐約半里﹐得一村﹐水環木繞﹐風景頗佳。入村而北﹐東向一巨宅﹐門闌修整﹐棟宇髙華﹐檐際有靑字石額﹐顏曰「參戎府」。女郎囑卜曰「君至妾家﹐勿儳說﹐任妾所云。不然﹐事且敗。」卜頷之。忽一少年﹐緩帶輕裘﹐自第中出﹐見女郎愕然曰「妹何徒步而歸﹖父事將若何﹖」女郎涕洟曰「父不幸沒於王事﹐廬州已陷爲賊巢。妹賴將軍力﹐相攜至越。此齊東之卜守府也。」少年聞言大慟﹐肅客入賓館﹐不暇爲禮﹐偕女郎入內。卜茫然默坐外舍﹐聞第中號啕悲戚﹐爾許時方止。又有頃﹐少年出﹐則已易縞衣素冠矣。形容慘淡﹐血淚盈眶﹐揖卜而謝之曰「適聞凶訃﹐痛割五中﹐慢客不能無罪。今奉老母命﹐請君一晤﹐敬來奉肅。」卜從之入。至庭﹐見婢媼擁一婦人﹐年可四十許﹐降階而迎曰「未亡人不克從夫殉國﹐殊深慚赧。小女子重賴提攜﹐遠脫陷阱﹐髙厚難酬。」語已再拜。卜知爲夫人﹐然諭女郎意﹐不欲質言﹐唯唯遜謝而已。夫人延客坐。茗甫一獻﹐起曰「婚媾之約﹐未亡人旣已洞知。請郎且就甥館﹐俟爲先將軍成服﹐敬當如命。」卜知姻事克諧﹐起謝﹐且請以婿禮見。夫人含戚而受之。令人糞除側室﹐館婿於廳事之左﹐供帳維丰。卜私詢臧獲﹐始知馬公諱中驥﹐卽廬州殉難者也。蓋馬本世族﹐以武科起家﹐歷任至參戎府。有二妻﹐一攜之任﹐一在家居。女郎卽從任者所生﹐故在衙署﹐少年則其異母兄也。翌日﹐公子與母衰絰受皏﹐設祭招魂。卜爲代紀喪務﹐戚族皆以婿目之。盡七後﹐夫人與子計﹐效楚畀我之故事﹐擇吉贅卜於家。花燭之夕﹐卜謂女郎曰「子實生我﹐而謂子賴我以生﹐受之殊覺汗顏。」女愀然曰「妾隱衷﹐懼駭聽聞﹐未敢輕泄。今名分已定﹐妾不忍欺。且君亦當世之豪﹐言之諒無所恐。」因泣白曰「妾非人﹐實鬼也。生前從父蒞任廬州﹐甫二年﹐遭獻忠之亂﹐父沒於疆場﹐城亦繼陷。舉室驚竄﹐老母投繯而死。妾正欲自裁﹐而賊眾已集。其將有馬雄飛者﹐悅妾姿容﹐將施彊暴。妾紿之﹐俟賊少懈﹐遂投眢井﹐自隕其身。及歸地下﹐遇家嚴﹐乃知射吾父者﹐卽是賊也﹐因懷忿不欲往生。感荷孤山小姑﹐憐妾苦節﹐賜以煉形之術﹐名列鬼仙。謂妾命中合受一品誥﹐且父仇可復。妾因辭姑行﹐出君於阱﹐藉手以報吾親。昨往鳳淮﹐賊已授首﹐不共之仇已雪矣。」卜聞其言甚驚﹐卽亦無懼色。詢其復仇之狀﹐答曰「妾前題壁云﹕『縱囚者﹐馬也。』獻忠見之﹐果疑雄飛與君有舊﹐不俟其辯而誅之。妾至賊所﹐渠已懸首於轅。」卜又詰小鬟何人﹐曰「此小姑之侍兒也﹐不然豈能履水如康莊﹐且俄頃數千里哉﹖」言次相扶入帷﹐解衣共枕。交合之際﹐閨體宛然﹐益爲愛重。三朝﹐夫人爲之張筵﹐大會諸眷。嗣是倡隨甚歡。彌月後﹐女謂卜曰「廬郡人來﹐必泄吾事﹐此地不可久居。」乃詭托卜思鄕井﹐買舟欲歸。母兄挽畱不住﹐贈錢千緡。遂徙於秀水﹐卜宅於鄕。時有小寇竊發﹐卜治戎具﹐彎弓驟馬﹐連殺數賊。寇皆奔﹐里人藉以無虞。後撫軍召募﹐卜欲往﹐女沮之曰「時尙未可﹐請與妾隱。時至﹐可以有爲。」卜從其言。迨夫本朝定鼎﹐卜始出﹐累建奇勛。仕至總鎭﹐女果受封。順治辛卯﹐蒞任湖襄﹐擒獻忠餘黨數人。詢以雄飛﹐果以卜故被戮。卜傷之﹐爲設位以祭﹐且謂其僚屬曰「彼志非不大﹐但惜目無瞳子耳。」卜年七十猶矍鑠﹐生子二人﹐皆成武進士。及卜卒﹐太夫人獨居一室﹐至夜忽不見。家人有知其事者﹐以爲從小姑仙去。遂具冠帔﹐葬於卜氏之塋。

外史氏曰﹕物以類聚﹐良非偶然。觀卜對馬數言﹐至今猶懍懍有生气﹐𨿽女之貞烈﹐有不降心以相從者哉﹗顧同一人也﹐或爲忠臣﹐或爲淑嬡﹐其不肖者乃陷身於寇盜﹐卒爲所誅。卜云目無瞳子﹐終屬爲友飾非之論﹐豈其然乎﹖拙哉雄飛﹐何如雌伏﹖

○金三娘子

丹徒周生玉聲﹐少奉呂仙甚虔。丙子歲﹐將赴南闈﹐因禱之。旋於硯匣中得片紙﹐硃書二句曰「功名只問三娘子﹐不待朱衣暗點頭。」玉聲行三﹐疑出其妻之口﹐遂於燕私時突然問之。妻未及料﹐遽應曰「中中。」生大悅﹐以爲聯捷之兆﹐欣然發軔﹐而不知仙意之所在也。及省﹐試畢揭曉﹐竟落孫山﹐頗悵仙之誑己。未幾﹐家郵踵至﹐則其妻病在牀蓐﹐奄奄待斃﹐遂兼程而歸。抵家﹐素皐已掛矣﹐撫膺大慟﹐嗒焉若喪。又值場屋潦倒之餘﹐百憂交集﹐往事早不在念。閱數月﹐忽憶仙言﹐頓悟曰「予在雁行𨿽以三稱﹐然列諸兄之次﹐則十有二矣。所謂三娘子者﹐或別有其人﹐向特未及詳察耳﹗」乃更禱於仙﹐絕無影響。久之﹐獨處無聊﹐因往淮上訪所親﹐將以覓緣。瀕行﹐夢中忽見前二語﹐則余字宛然﹐惟「三」字燦若赤金。覺而記憶不忘﹐究亦莫解其故。舟行次某縣﹐有姊適江村民家﹐停舸省之。登岸獨行﹐未里許﹐葦塘中有人偶語曰「金三娘子天上人﹐那得便偶窮措大。」又一人曰「冥數果應合﹐措大亦正不窮。」生聞而心動。視之﹐二人狀類漁家﹐跣足戴笠﹐自葦中出。生亟前致詢﹐答曰「東行二三里﹐北向有巨宅﹐叩之當自知。我等不暇﹐弗能爲子導﹐然亦相見不遠耳。」語已﹐匆匆前去。生思其言與仙語符合﹐是一生祿籍姻盟胥在此矣﹐遂不慮荒渺﹐覓路而行。前至一處﹐茂林陰翳﹐棟宇巍峨﹐華屋北向﹐朱門洞開。近而款之﹐無應門者。舉步徑入﹐越過粉垣﹐聞人聲叱曰「何處少年擅入人宅第﹐法當笞。」驚而諦視﹐則一嫗含笑自庭中出﹐華發鮮衣﹐目炯炯有光采。生自覺唐突﹐而幸嫗無怒容﹐乃揖而告之曰「日暮迷途﹐無所棲止﹐浼借一宿。不識姥姥允否﹖」嫗熟視良久﹐徐曰「予家故有閒屋﹐卽以寓秀才郎﹐亦一佳話。」導之入東側一夾弄。甫數武﹐別有院落﹐其中精室三楹﹐四圍雜植花木﹐門掩簾垂﹐絕甚幽雅。嫗自啟扃延客入。室中牙簽盈架﹐四壁圖書﹐一牀一幾﹐淨無纖埃﹐恍若因賓而設者。嫗一呼﹐旋有老僕以茗入﹐嫗遂出戶去。生頗疑訝﹐更自笑突如之甚。然旣至此﹐不應去之太速﹐躊躇之際﹐周覽壁間﹐詩畫均極古雅。並有霞箋一聯﹐大書十字曰「鳴鸞金作佩﹐揮麈玉聞聲。」其款則回道人筆也﹐大駭。適老僕以酒肴來﹐因叩以主人官閥﹐並其氏族﹐俯而不答。堅詰之﹐則曰「君聞所聞而來﹐何復諄諄下詢耶﹖」生竊喜﹐以爲卽金三娘子者。一時都無所慮﹐欣然舉卮﹐肴核甘美﹐酒復芳冽異常。少酣﹐老僕以異果至﹐且曰「此娘子手自摘者﹐願以奉君下酒。」生益悅﹐食之﹐淸香心肺﹐曲蘗無力。旣喜其情﹐但未識其貌﹐不免忐忑。無何﹐燒燭檢書﹐漏下二鼓。及寢﹐老僕進衾枕﹐香綿錦綺﹐軟骨薰心。生反側不安﹐竟夕無寐。晨起﹐老僕殷勤奉盥﹐且言曰「由此室東去﹐有園亭﹐頗可娛目﹐無憂悶倦也。」生益狂喜﹐不俟朝饔﹐卽往遊覽。甫皔一檻﹐豁然別有佳境。亭臺掩映﹐布置皆有畫意。奇花數百本﹐五色繽紛﹐異香馥鬱﹐鬥艷於疏籬之下。因樂而忘返﹐益深入之。俄聞珮聲環韻﹐似有人來。生匿迹樹側以窺之﹐侍婢數人﹐嫣紅奼紫﹐或以籃﹐或以巾﹐掇采花卉。最後則前嫗﹐隨一麗人年可十七八﹐晨妝嫵媚﹐貌可傾城﹐而一肌一容俱爲生平所未覯。生已神魂失據﹐麗人自摘一花﹐將簪於皒﹐婢卽以鏡進。立而顧影﹐態有餘妍。行且去﹐生方將趨出相見﹐嫗忽指曰「碧桃花樹後有人﹐阿姊且宜回避。」麗人轉身卻步。生恐其遄歸﹐亟離樹呼曰「已現金身﹐使人病渴﹐忍竟捨之而去耶﹖」麗人以橫波微顧﹐且笑且羞﹐乃小語囑嫗曰「木已成舟﹐好事亦在旦晚﹐急色相使人頗不耐。」以箑障面﹐曼立低鬟。嫗前致詞曰「娘子本上界謫仙﹐數合配君﹐故構宅第於此﹐預以相待。君能無惑於人言﹐當訂永好。」生心已無主﹐欣然諾之。麗人去扇相見﹐遂並坐於小軒之內﹐命婢供饌﹐相與對食。生此時已儼然溫存嬌婿矣。飯已﹐麗人謂生曰「佳偶由天﹐且重以呂仙作伐﹐本宜卽成嘉禮﹐但前程錦片﹐不敢以燕婉誤郎。今付君黃金百斤﹐佐以干僕﹐往遊帝都﹐當有奇遇。統俟鵬摶克遂﹐始能鴛夢無憂﹐君勿以愆期怨妾也。」語已﹐使嫗喚二人來。生視之﹐𨿽故矮帽靑衣﹐狀類臧獲﹐實卽葦塘相見者﹐訝之﹐亦不敢言。麗人諄囑兩價畢﹐促生啟行。生𨿽不欲﹐而迫於大義﹐不得復戀溫柔。至江﹐另有扁舟﹐供帳備具﹐遂揚帆行。兩價𨿽名紀綱﹐意態倨侮﹐一切並不關白。生以相從謀事﹐隱忍安之。緣江北來﹐過門不入。生詢兩價姓氏﹐一解一楊﹐而蹤迹率多詭異﹐無敢究詰。一日將過天妃閘﹐聞自北來者語曰「某公子闔舟覆溺﹐撈救無從﹐風水當自愼。」生心甚惴惴﹐二僕頤而笑曰「此奇貨可居也。」解竟躍入水中﹐生欲號﹐楊亟止之以手。舟行十餘里﹐見解負一人﹐科頭華服﹐跋浪而來。登舟置之皕首﹐拯救之﹐遂復活。楊又以意授生﹐進以新衣﹐飲以美皗﹐其人精爽如故。詢之﹐知系某公子。其父某公﹐爲都中巨宦﹐甚有文名。公子以事歸江左﹐適罹水厄。生慰之﹐情意懇至﹐且曰「兄旣及溺復生﹐不可再履不測。尋鎭市﹐爲覓健騾數頭﹐並招得其從者﹐復整衣裝﹐潤其行色﹐約費數百金。公子感激涕零﹐知其北上﹐乃修函與父﹐祈以骨肉善視之﹐揮淚別去。及至京﹐以書謁公子父。公悉其拯溺之徳﹐延至宅內﹐待以上賓。間與之指授書義﹐披竅導窾﹐度以金鍼。生經宗匠之手﹐造詣日進﹐益以公力﹐竟以北籍登鄕薦。因益重解﹑楊﹐與同寢食。明年﹐將赴南宮。公閱其文﹐未嘗首肯﹐生亦切切隱憂﹐楊忽引一人至﹐靑袍塵漬﹐不知誰何。解先驅入室﹐囑生待以優禮﹐贈以巨金。生從其教﹐詢厥姓名﹐則王孝廉﹐素號達人﹐因貧而落魄者也。生念系同袍﹐亦不以介意。及在禮闈中﹐竟與比屋。王感徳不置﹐生首藝甫成﹐王取視之﹐以爲未能入彀﹐乃捨己業﹐爲生代庖。逾時﹐三艸立就﹐囑曰「君才十倍曹丕﹐但未能投時所好耳。吾思報吾鮑叔﹐不嫌孟浪﹐可否宜自擇之。」生玩其所作﹐實大聲宏﹐坦然登之於捲。俟王事竣﹐相偕而出。質之某公﹐莞爾而笑﹐許以髙魁。榜發﹐果登上選﹐王亦獲售。廷試首列詞林﹐因思金三娘子之盟﹐亟欲乞假錦旋。解止之曰「娘子固在燕京﹐何假外求耶﹖」輒爲之議婚於巨族﹐則某公之姻婭也。公方爲撮合﹐生雅不欲﹐而解﹑楊堅囑勿辭。生終怏怏不樂。迨至靑廬之中﹐新婦之姿態絕類伊人﹐生奇之。夜深﹐婦自白曰「君識妾乎﹖固卽金三娘子是也。蒙呂仙作合﹐深恐有招物議﹐故假以帆風﹐使君徑登雲路。適某家之女﹐數合早夭﹐妾得假此塵軀﹐以奉巾櫛﹐庶幾顯然婚嫁﹐俾人無從置喙矣。」生始大悅﹐益相綢繆﹐歡然達旦。晨起﹐解﹑楊不知何往。生亟以詢之﹐新婦答曰「功成者退﹐理所宜然。況此二人皆水仙﹐爲呂仙所命。妾本與爲同儕﹐非能役之者也。」生乃悟﹐因刻其像﹐祀於呂仙之側。三娘子克相其夫﹐蜚聲館閣﹐與某公父子往來如至戚。知其事者﹐甚嘆羨不置云。

外史氏曰﹕世之爲機變者﹐多曰燒冷竈。玉聲之飛黃騰達﹐率皆從冷竈中得來。仙乎﹗仙乎﹗何不遠世情如此﹖至三娘子﹐絕無奇處。惟侃侃數言﹐有類於晉文之姜夫人﹐然亦女兒怕羞之恆態。余則貪仙之功以爲己力﹐不亦幸乎﹖呂仙靈迹﹐世所多有﹐吾於此又見一斑。

○玉鏡夫人

臨淄王友直﹐善樗蒲﹐一擲百萬﹐無少負﹐以是裕其家﹐稱巨富焉。中年棄其博具﹐遨遊江海間﹐豪俠自喜﹐憂人之憂﹐急人之急﹐人因以杜季良擬之。甲子夏﹐挾資萬緡將適閩越。舟次洞庭﹐阻風不得進﹐泊於湖幹﹐抱悶者數日。一夕﹐陰晦異常﹐秉燭獨坐。夜將半﹐思欲就寢﹐忽聞骰聲淸越﹐恍在鄰舟﹐心爲之一動。方將命人伺聽﹐俄有二靑衣齒稚容秀﹐直入艙中。啟曰「家主君長夜無聊﹐敬邀佳客共破寂寥。」王詰主人伊誰﹐對曰「相見自知﹐無敢泄。」王素樂此﹐欣然從之。甫出艙﹐昏濛無所見﹐靑衣亦不索燭﹐惟暗中扶掖而行。王覺所履者非木非石﹐滑軟如脂。視之﹐苦不能辧﹐而耳畔洶洶﹐儼有波濤之狀﹐王心訝焉。良久﹐至一處﹐燈火熒煌﹐則已捨舟就陸。且有宅第如王侯﹐皘閎髙大﹐棟宇巍峨﹐而聲從中來﹐卽向之所聞也。甫及門屏﹐靑衣入報。有頃﹐卽馳白曰「主君來肅客。」旋見有貴官四人﹐狀如世所圖之神像﹐直前迎迓曰「萍水相逢﹐他鄕無事﹐願與君爲一宵之聚﹐幸無疑。」王固知其非人﹐而天性豪放﹐略無畏心。眾延王入﹐揖讓至庭。視其居﹐華美富麗﹐不可名狀。咸遜王以賓席﹐辭而後坐。茗已﹐展詢官閥﹐首一人答曰「言恐震驚﹐不谷實鄱陽君也。此三公者﹐亦五湖君長﹐因朝洞庭盟主﹐適遇公出﹐淹畱於此兩日矣。今夕月暗云陰﹐抑鬱弗快﹐聞君素饒豪興﹐故不嫌造次﹐命僕奉屈。倘不以人神路殊而拒之﹐實爲厚幸。」王愕然﹐亟起而遜謝曰「艸莽愚夫﹐塵濁下士﹐恐不足當此寵遇。」言訖再拜﹐三君亦各致款曲。鄱陽君卽命左右布局﹐曰「佳會難逢﹐良宵易短﹐不可以久遲豪舉。」於是坐而共博。王之采興甚髙﹐四君之籌馬悉爲其所奪。天將五夜﹐王前後已致金錢十萬數。太湖君心甚不平﹐大呼以玉鉤來。左右進一物﹐王睨之﹐雪色瑩然﹐長近尺許﹐形如倒垂之蓮。甫出櫝﹐光照一室。王知爲藏珍﹐意甚歆羨。四君乃笑謂王曰「此寶價並連城﹐願借一戰﹐以決雌雄。」王亦笑而應之曰「諾。」旣而大虧﹐王乃變色。金錢復歸四君﹐王遂奮然曰「某舟中餘資萬緡﹐請以之爲諸君壽﹐卽以此鉤爲的﹐再合一圍。」四君殊不在意﹐徑許之。及擲﹐五子皆緋﹐其一旋轉於盆。王喝之﹐亦成赤色。王大喜﹐遽起以手掇其鉤曰「辱承厚貺﹐他物無所須也。」乃辭歸﹐四君皆失色。時已昧爽﹐不得已而聽其行。王出﹐二靑衣仍來相送﹐謂王曰「君所得者﹐至寶也。若過越水﹐恐爲玉鏡夫人所攫﹐切宜愼之。」王頷其言。及返舟中﹐恍惚若夢寤。明日﹐解纜而行﹐亦殊無他異。王入浙省﹐將渡苕溪﹐因憶靑衣之言﹐珍藏其鉤。至夜﹐忽喪其寶﹐乃大恚。詢之楫人﹐咸曰「前途有水仙祠﹐不知其名﹐客有載寶過者﹐必爲所取。」王益不忿。比至祠前﹐盛气而入。睹之﹐殿宇修整﹐𨿽湫隘﹐輪奐異常。中廡祀一女像﹐冠翡翠﹐衣云霓﹐貌絕妖冶。讀其碑記﹐惟敍其精靈﹐不著姓氏﹐竊疑靑衣之妄。繼得古碑一通﹐文皆漫滅﹐而玉鏡二字尙可識﹐因悟爲古之名號﹐今特槪之以水仙耳。乃詣其位前﹐長揖而數之曰「若以一女子血食此方﹐宜衛行人﹐禁暴客﹐靖共厥職耳。今乃昧於不貪爲寶﹐而輕匿吾珍﹐殊非正直之道。玆與汝商﹐果好此﹐請與予博。勝則將去﹐予亦非鄙吝者。倘不予聽﹐當訴爾於上帝﹐毀爾軀﹐火爾宇﹐以正貪冒之罪。爾亦宜引義自決﹐勿致噬臍。」祝畢﹐宿於祠內﹐堅不出。從人無如之何﹐遂聽之。王在夢中﹐覺有人蹴之起曰「夫人怒甚﹐將繩汝以法﹐何臥爲﹖」王睨之﹐則一女奴﹐年僅破瓜﹐容絕美﹐曼立於前﹐笑語相屬。王徐起整衣曰「予正思謁夫人﹐詰眞盜﹐豈無心鼾睡者反浼女奴指南﹖」女奴笑而導之﹐曲折數重﹐金碧輝映。有一廳﹐簾垂及地﹐女官十餘人﹐皆紫衣森立階下。見王卽通曰「竊鉤者至矣。」王怒其言﹐瞋目叱曰「誰謂而公盜者﹖」語未竟﹐簾內卽嚶寧言曰「汝甚無賴﹗此寶藏余宮中歷有年所﹐洛神漢女﹐皆所稔知。數月前忽失所在﹐豈其不翼而能飛﹖昨者物自珠還﹐余不究汝胠篋之罪亦幸已﹐猶敢狂言相瀆耶﹖」王愈不服﹐大嘩曰「余以一舟之資質於太湖君﹐始獲此寶﹐汝言乃眞無賴耳﹗」簾內聞之默然﹐徐曰「據汝祝詞﹐以博自許。余亦擅長於此﹐卽與子角采何如﹖」王喜曰「願之。𨿽然﹐將何以爲值﹖」簾內笑曰「負則以鉤還汝﹐復何言﹖」王又艴然曰「鉤爲余鉤﹐汝悍不還﹐今又以此與余賭。余勝則僅得故物﹐汝負則莫損纖毫﹐豈以黃口兒視我乎﹖」簾內沈思良久﹐乃曰「余技素精﹐隨子所欲﹐卽以之相當﹐其可乎﹖」王悅﹐始拜謝而諾。簾內又詢王所欲。王見夫人像﹐久動於中﹐囁嚅曰「一言唐突﹐幸毋見怒。余閱人綦多﹐從無如夫人之麗者。倘得幸勝﹐則願以金屋貯玉人﹐他無所欲。」言未已﹐左右女官嬌音叱之曰「何太無狀﹗」王言笑自若。簾內遽曰「此中或有夙緣﹐汝曹毋爲我慮。」乃謂王曰「欲則聽汝﹐博則任余﹐汝不可爭執。」王負其技﹐坦然從之。廳上卽命捲簾﹐延王入。王視夫人﹐較之土木者尢爲動目﹐益欣悅。夫人遜王坐﹐隨出玉鉤置案上﹐且命侍人取骰二枚﹐宣言曰「一爲月﹐四爲星﹐三擲皆然始爲全勝。否則玉鉤不能還﹐且治汝褻嫚之罪。」王無難色﹐卽請夫人先。夫人約骰於掬﹐手色與玉盆相映﹐劃然有聲。羣婢大噪﹐果如向之所言。王謂幸中﹐猶未動心。再擲﹐復然﹐气亦少怯。及三擲﹐有月無星﹐一子猶旋轉未定。夫人將喝之﹐王遽從旁大呼曰「六﹗」已而﹐果余其二。夫人則粉黛汗淫﹐嬌羞無以自主矣。不得已﹐以骰付王。王已志滿气盈﹐三擲皆五數。乃取盆投地﹐鼓掌大笑曰「星將從月﹐此中豈眞有夙緣耶﹖」徑捨己席﹐引身與夫人偕坐。夫人靦腆不勝﹐因呼女官語之曰「予以一念之貪﹐墮落色界﹐今將從郎去﹐不得仍蒞是方。汝曹可亟奏昊天﹐別委長吏﹐庶幾無廢事。」言已﹐與王攜手行﹐其屬皆涕泣從之。甫數武﹐夫人告王曰「妾不敢見他人﹐恐招疑怪。君亟歸舟﹐見渡頭一片石﹐其圓如鏡﹑其潔如玉者﹐卽我也。君掇置牀頭﹐夜深妾自來薦枕﹐決不後期。」王信之。夫人以玉鈞與王﹐且擊其背﹐王頓寤。反側欠伸﹐身猶在廡下。張眸瞻視﹐花影西斜﹐夕陽將下。亟返舟﹐索諸水次﹐得一石﹐形迹果異﹐祕而不宣。至夜﹐方就枕﹐奇香遄發。顧之﹐夫人早立於榻前﹐以纖指掠皒﹐羞態可掬﹐曰「輸身者至矣。」王歡然亟起﹐與之解衣﹐挽以共枕。是夕﹐備極繾綣。王因叩以玉鉤本末﹐答曰「渠與妾實同類也。渠主霅溪﹐妾主苕溪﹐俱爲上帝所命。客歲仲春﹐渠出遊戲﹐偶遭南海小郎子﹐兩心相悅﹐遂成姻契。荒淫於水宅﹐龍性未馴﹐洪波大作﹐淹斃無辜數命。太湖君聞而劾之﹐九閽震怒﹐命以雷火焚之﹐還其本元。太湖君乃畱而玩好。前聞歸君﹐妾甚欣幸﹐意將攝之去﹐再加鍛煉﹐俾以成形。今如此﹐其命也夫﹖」王殊未深信。夫人令置玉鉤於帷中﹐遠而望之﹐若絕代佳人﹐近而就之﹐則依然一鉤﹐王始知其言非誣。自此一鏡一鉤﹐朝夕在側。遠遊將返﹐夫人忽告王曰「鄱陽君已請帝命﹐令君總攝越溪﹐壽不永矣。」王翌日果病﹐遺命以二物殉葬﹐竟卒於溪之左側。從人如其命﹐合葬焉。

外史氏曰﹕烈哉﹐賭之爲禍也。一擲而失其身棄其位﹐俯首帖耳﹐慨然從範大夫遊。非賭當不至如是。然王以賭得至寶﹐復以賭得美人。世間無皃公聞之﹐難必其不色喜。試爲之語曰「若有空空兒之妙手乎﹖卽令擊之﹐遂中。一識鄱陽君﹐將爲越溪長矣﹗」夫人泥鬼﹐冥漠中良不可知﹐又何羨焉﹖

○賈女

部郎索公﹐家有廝養兒﹐善琵琶﹐尢工歌曲。每遇宴集﹐輒使奏技﹐僚友莫不稱妙。咸厚賚之﹐以故富甲於儕輩。年逾二旬﹐猶未授室﹐未免觖望於主人。庚午春﹐公家將祭掃。塋在阜成門外﹐距郭猶十數里﹐先期一日﹐使某偕一老成人前往治具。出都時天已旁午﹐二人且行且語﹐所言多臧獲事。路過半﹐見道旁小肆﹐趨入共酌。酒未及酣﹐聞戶外語曰「六三哥﹐許時不晤﹐何竟不一顧弟也﹖」蓋某之乳名﹐公家內外皆呼之者。某亟出視之﹐則同署某公之棄僕梁姓者。某素與之契﹐乃挽入同飲。老成者艴然﹐色甚不懌。某亦弗顧﹐相對浮白﹐良久無行意。老成人起謂某曰「恐誤主事﹐予先行﹐子姑徐徐。」某恃主寵﹐聽其自去。笑謂梁曰﹔「梁二哥近來依傍阿誰﹖何襤褸不如昨也﹖」梁搖腕止之曰「頗有奇遇﹐此地尙不可言。」某堅叩之﹐梁又曰「俟罄此樽﹐前途當悉以告。」某遂不再問。歡飲將醉始出肆﹐交挽而行。某又曰「梁二哥有言﹐此時盍以語我。」梁曰「然。言誠有之。試問若如許大﹐曾識人道否﹖」某腆然答曰「不須語此﹐令人憤懣欲死。」梁曰「猶未室耶﹖予之新主人﹐賈姓女也﹐孀居而美。服役者多取少年郎﹐意蓋有所爲。若能隨我一謁﹐當有好消息耳﹗」某不之信﹐乃謾應之曰「有是理哉﹖主𨿽美﹐非奴僕可調者。」梁曰「子姑偕往﹐當知餘言不謬。」某欲驗其言﹐欣然隨之。乃由歧路曲折而前﹐日暮猶未抵其家﹐某曰「子誤我事﹐歸必受譴﹐可若何﹖」梁笑曰「居此不復﹐渠又若之何﹖」又行二里許﹐至一宅第﹐重垣列屋﹐气象壯麗﹐則已漏下二鼓矣。梁曰「已至主家﹐予先入﹐子且少待。」乃去。某視之﹐門庭修整﹐而闃其無人﹐心竊訝焉。良久﹐梁始出﹐謂某曰「主者相召﹐須以禮見。」某頷之﹐遂同入﹐紆回歷數門﹐始達主室。巨屋五楹﹐簾垂燭暗﹐惟聞琵琶聲。某素耽此﹐方將側耳﹐梁命拜之﹐內亦停撥。某俯伏閫外﹐梁入而稟白。復有頃﹐簾內嚶嚀曰「渠肯爲我服役﹐亦甚善。但慮野性未馴﹐可令居西廊﹐候心安方可執事。」梁諾而出﹐卽引某之衣曰「從余去﹐主人畱汝矣。」某思匍匐檐前﹐僅得片語﹐且嚴厲若役僕婢﹐心實不甘﹐不得已而起從梁行。至西側一室﹐梁推扉與之入﹐其中黑暗如漆﹐都無所見。惟以手撫之﹐牀榻溫軟﹐似有衾褥。某不悅﹐因詰梁曰「若言好消息﹐今入活地獄矣。請引我歸。」梁笑曰「若何暴躁如是﹖請卽安寢﹐好事固在後也。」言訖﹐竟闔其扉而去。某不能耐﹐視門尙虛掩﹐潛出﹐將思夜遁行。及主者之居﹐忽聞人語曰「娘子膚如凝脂﹐𨿽不著寸縷﹐究亦莫染纖塵。」主者大笑曰「予實不慣被服﹐然終日若此﹐不免厭見生人。」言已﹐鼓掌大笑曰「裸衣國故不足道也。」某駭其語﹐穴窗窺之﹐燈明如晝﹐見一麗人白身立室內﹐膩肌如雪﹐妖臉若桃﹐纖乳酥胸﹐麝臍粉股﹐歷歷可辧﹐心乃大動﹐而欲入無門。旋見媼婢二人侍婦就寢。某癡立移時﹐遂無去志。勉彊歸室﹐暗中捫其臥具﹐皆以繒纊制成﹐絕不類寒素家物。惝恍久之﹐且思婦貌不置。平明卽起﹐梁復來。問慰畢﹐乃曰「家食難安。」徑引之出就近村沽酒市肉﹐饔飧皆具﹐直至昏暝方歸﹐仍宿於其室。如是者數日﹐某終疑訝﹐故晏起﹐而究不見旭光。及與梁出﹐則赤馭半天矣。心不自安﹐又向梁求去。梁曰「子勿匆遽﹐昨已白之主人﹐今夕當不再虛度也。」至夜﹐主者果令梁傳命某至﹐仍謁於簾外﹐內溫語謂之曰「聞君有妙技﹐今夕少暇﹐可爲予一彈。」某敬諾。梁乃設矮座於檐下﹐授以琵琶。某覺其器鮮澤異常﹐心甚喜﹐轉弦按指﹐竭生平之能事﹐而內終寂然不見稱賞。甫一闋﹐梁傳語曰「主人謂技若止此﹐無足奇。尙有佳音﹐可以一奏。」某因停腕發聲﹐微聞簾內嘆息﹐似覺稱善。連歌數曲﹐內有歡笑聲﹐遽命捲簾﹐燭光射於檻外。某微睨之﹐婢媼夾侍﹐皆衣裳楚楚﹐帷中坐者身無寸縷﹐如前夕所窺者。因大駭﹐竊疑其非人﹐而婦已命某入﹐且賜坐﹐覿面之間﹐絕無羞態。某於燭影之下﹐睹此皓皓之白﹐不覺動情﹐欲令再歌﹐則彊弩之末矣﹗婦笑而起﹐顧謂眾曰「是兒固得隴望蜀。雙目灼灼﹐幾令予置身無地。」遽命移燭﹐攜某就枕﹐眾皆嬉笑而散。某解衣而就婦﹐其軟若綿﹐其膩如脂﹐狂蕩不可名狀。遂以爲生平之奇遇﹐而不暇計及乎其他。及曉﹐梁來引某廳外飲食﹐率以爲常。婦亦善琵琶﹐盡以其技授某。然某自與婦狎﹐形神日耗﹐漸欲避之。無如柔曼當前﹐見獵心喜﹐不數旬﹐容若槁木矣。一日又與梁出﹐就肆中朝食。飯畢﹐見壁上琵琶﹐取而撥之。梁方力止其操縵﹐早有數人突入曰「逋逃者乃在此耶﹗」某驚視之﹐則皆公家價﹐奉命緝捕者也。喧囂間﹐梁已失所在。眾擁某行﹐某力請少緩﹐將索梁同往見公。眾中有一人詬之曰「汝病狂耶﹖梁自見擯於某公﹐出居都外﹐爲人傭作﹐不數月嘔血而亡。今將三稔﹐若轉輪亦已匍匐矣。汝猶藉渠爲汝分謗耶﹖」某乃愕然﹐具以實告。眾亦訝其憔悴﹐因隨某往蹤迹。至則茂艸荒煙﹐叢冢累累﹐絕無宅舍。某大驚﹐詣左近訪之﹐有土人笑曰「此殆前村賈家女也。」眾詰其狀﹐答曰「賈前巨富﹐生女貌甚美﹐酷好弦縵﹐尢善琵琶。及笄﹐與裏中少年私。其父聞而怒﹐乘寢掩執之﹐少年逾窗而遁。女乞全屍﹐遂裸而納之於棺﹐生瘞於此。時母恫之﹐陰以琵琶殉葬。歿已五年餘﹐田間臥者﹐猶時聞彈絲聲。若所遇得毋是此耶﹖」眾乃信某言。又詢梁姓﹐土人尙能識其冢﹐指而示之曰「白楊樹下一抔土﹐是卽梁二哥矣。」眾因笑謂某曰「六三不當謝冰上人耶﹖」乃嘩然擁之﹐歸告主人。索公前詢老成人﹐已料其有異﹐及見某﹐稔知遇鬼﹐不復加責。後某病數月﹐危而後痊。遂贖其券﹐出家於正覺寺中﹐法名普通。輒皛縷爲人道之﹐聞者咸驚異焉。

外史氏曰﹕女以情死﹐死後復仍其故轍﹐當不啻徐娘老去焉。余疑此特逃奴之飾語耳﹐來必誠有是事也。如果有之﹐洵所謂牡丹花下死﹐作鬼亦風流。夜臺無父捉姦﹐此女正快活不少。

○桃花女子

平陽鄭生﹐得扶鸞之術於其友﹐休咎多奇中。同袍有疑事﹐咸取決焉。其人年僅二旬﹐美如冠玉﹐且風雅能詩﹐暇輒與仙人倡和。𨿽無所判﹐亦盤桓竟日﹐仙始退。乙卯春仲﹐同人咸有志於秋闈﹐生亦以鶚薦爲望﹐因集於城西某觀中﹐懸乩召仙﹐以卜其售否。甫焚其符﹐懸毫卽動﹐大書曰「妾﹐桃花女子也。郎君近時安樂否﹖」生素未睹此號﹐與眾友皆愕然。乩又自動﹐續書一絕曰「兒家舊住桃花岸﹐君子曾勻柳葉眉。蝶不尋香香覓蝶﹐曉風殘月負多時。」眾以其語不莊﹐咸勸生速退之。生年少情癡﹐竟涉冥想﹐且愛其詩句﹐彊以考事相叩。其乩飈疾如風﹐又成七律一首曰「些兒心事爲情苗﹐故解星璫下碧霄。綠綺抱來誰與撥﹐紅箋疊就或重燒。胡麻自是羞相問﹐靈鵲非關懶作橋。前日眉峯今淺淡﹐因郎蹙損待郎描。」眾覽詩大驚﹐生亦有懼色。乩又書曰「諸君在此﹐兒女子情事不便緬陳。且科名非吾所司﹐請卽退。」書訖﹐微聞麝蘭气﹐乩遂不動。友中有知幾者﹐規生曰「兄不可再爲此矣﹗此邪妖也﹐魔且將至。避之或可﹐迎之必不免。」乃撤其壇﹐不再令生請﹐眾亦默然各散。生至家﹐𨿽涉疑忌﹐而心竊艷之﹐以爲奇遇。翌日﹐復設壇私召之。乩又動﹐則素所邀致之鶴仙﹐卽純陽所馭者也。卽叩以女子蹤迹﹐仙書二十字於柈﹐卽告退。其文曰「安不居官好﹐一了便煩惱。醜者半不知﹐人去他來了。」意似勸隱﹐而實寓「女子鬼也」四字謎矣。生迷不悟﹐反謂仙爲戲己﹐或者功名不顯之讖耳。明日又專召女子﹐且祝曰「桃花大仙如不鄙棄鯫生﹐請卽踐前約。」乩動﹐果復降。叩以不來之故﹐書曰「昨爲飛瓊姊邀去茗戰﹐實無暇。不然﹐中心藏之﹐又誰能忘之耶﹖」生與之酬和﹐句皆柔媚﹐能蕩人心目。更多情詞勾挑﹐直陳自薦之意。生遂爲所惑﹐坦然不以爲虞。至暮始去﹐猶戀戀不捨﹐生亦忽忽如有所失。自是無日不召﹐無召不來﹐並無煩促駕之符矣。生托言藏修﹐足不出戶﹐客至亦不遑晉接﹐晝惟與乩相對。一夕又卜﹐夜召之﹐女亦至﹐生意蓋有所爲也。徑戲詰其姿容﹐女答以詩曰「花作溫柔玉作肌﹐筆尖早已滌胭脂。郎君漫問奴顏色﹐初放夭桃嫩柳絲。」生讀之神魂飛越﹐頓忘其仙﹐貿然戲之曰「昔曾許我畫眉﹐迄今未窺半面﹐豈張京兆能向空中著筆耶﹖」女不致辯﹐又裁一律曰「久待霜毫畫﹐非關妾閉門。霧中花自有﹐泥畔絮猶存。欲種合歡樹﹐終須杜宇魂。何時輕似葉﹐飛上薴羅村。」生將細詢﹐乩已悄然。不二日﹐生病怔忡﹐絮絮如與人語﹐而實無所見也。然𨿽不再召仙﹐而牀頭枕畔時有新詩﹐家人竊觀之﹐字畫研麗﹐迥非生之手筆。其詩頗多﹐不甚記憶﹐錄其最足消魂者有﹕「紅豆拋殘思欲碎﹐靑梅剖破意徒酸。」「閒書情字原非恨﹐欲佩萱花又不忘。」「依稀似夢含羞覺﹐仿佛如君帶笑迎。」裙邊豆蔻春空結﹐眉上葳蕤鎖不開。」「翠帶近來慵自解﹐銀缸何日倩郎吹。」凡十數聯﹐皆綺語醉心蝕魄。蓋生不死﹐女之筆亦不輟也。生友聞其疾﹐咸來問視﹐皆力諍其謬。生𨿽默默不答﹐心則恍惚若寤。友去﹐生病少瘥﹐闔門交慶。詰朝盥濯﹐忽於匜器中見一律﹐則又女之詩也。其詞曰「歸去來兮胡不歸﹐春風春夜掩雙扉。香添帳底芙蓉艷﹐暖入波心鸂鶒肥。自有暮云壓玉枕﹐何須朝露戀荷衣。溫柔鄕與蓬山近﹐莫把蓬山咫尺違。」生得詩惘然者終日﹐疾復劇﹐遂以不起。浹旬竟卒。時去召乩之日﹐不過蓂莢兩放也。死後見夢於其友曰「女居重泉而紿我以仙境﹐未免大言誇人。然相得甚歡﹐亦殊無所苦。幸語我家﹐勿以余爲念。」友驚寤﹐轉告其家人﹐莫不駭異﹐究不知女子爲何代人。其詩艸至今猶在﹐晉人亦或見之。

外史氏曰﹕乩不必眞靈﹐而其靈者亦未必爲眞仙。故凡召而輒來者﹐大率在鬼與仙之間而已。何則﹖仙必不屑至﹐鬼又不能至﹐於是靈鬼獨爲之。但世人習此者甚多﹐而生竟以之賈禍﹐豈心之未克自正耶﹖抑亦眞有夙緣耶﹖昔余內弟亦好爲此﹐然卽世之所謂托乩﹐非其眞也。詩皆請者代爲捉刀。後向餘言﹐召乩之時﹐依稀若有神助﹐下筆數十言﹐揮灑立就﹐其間亦多有驗者。意者冥冥中﹐果有操縱者乎﹖第恐爲鬼爲妖﹐則耗人精魄﹐爲禍不淺矣﹗因棄其術﹐不再召。由此觀之﹐余弟達人哉﹗而世之耽耽於此者﹐其亦未見夫前車耳﹗

○紅鞋

某縣有甲乙二人﹐姻婭也﹐素相嘲謔﹐見卽喋喋不休。其地有深溪﹐闊僅數丈﹐而湍急不可以涉。一日﹐甲乙各約數人﹐將往某處遊。路經溪側﹐隔岸邊相值﹐一水盈盈﹐聊通笑語。眾中亦多相識﹐且言且行。二人復相謔﹐同遊者靡不粲然。乙忽拔所佩小刀﹐戲謂甲曰「忤奴勿再言﹐言將殺汝。」甲大笑﹐詈曰「畜產﹐爾思弒父耶﹖生汝不肖﹐殺我固宜。」語次﹐以膺相向﹐嘻嘻不已。乙亦笑挺白刃﹐作擊刺狀。眾方爲之捧腹﹐甲忽頹然倒地。亟視之﹐喋血朱殷﹐刀已陷胸矣。甲竟死﹐舉大駭。視乙﹐猶含笑操刃﹐鋒鍔皆赤色。兩岸喧噪﹐行人胥驚﹐觀者如堵墻。乙始覺其殺人﹐欲遁不能矣。眾奪其刃﹐逮以見官。邑令某公﹐素號神明﹐聞卽馳往槍驗。驗訖卽命人遏溪上流﹐俟其涸而窮其異。果有腳迹﹐自此岸而達彼岸﹐皆往來有蹤。細視之﹐纖細如錐﹐不類丈夫﹐亦愕然。更命人深掘其泥﹐甫數尺﹐更得一篋﹐啟之內藏女舄一雙﹐鮮若朱蓮﹐嶄然未朽。令頓悟﹐卽呼乙當場語之曰「此夙孽也。汝𨿽未殺伯仁﹐伯仁由汝而死。嬉笑興戎﹐罪實自取。」乙亦俯首無詞﹐遂論抵。先大夫每舉其事數數戒人﹐以爲嬉戲無益﹐且有賈禍如此者﹐可不愼歟﹗

外史氏曰﹕律有戲殺一條﹐是其殺有由於戲者。此則斷無能殺﹐而竟以戲成之。戲眞無益於人矣﹗猶憶某州有一婦﹐年未二旬﹐以弒夫將置極刑。官訊之﹐輒頳顏涕泗﹐惟求速死。官不忍﹐命入內署﹐令夫人從容詰問﹐始得其情。則夫婦俱少年﹐家畜牝牡二衛。一日﹐夫如廏﹐見牡者躍躍﹐而牝者拒以後蹄﹐踢不使前。夫卽呼妻往觀﹐舉大笑。及歸室﹐彊婦爲此狀。婦不可﹐夫終不懌﹐乃勉從之。甫一騰踔﹐適中睪丸﹐遂瞥然而倒。視之﹐已無救矣。此尢戲殺之可笑者﹐因並附記於右。

○毒餅

貢生某者﹐失其裏族﹐大約秦晉間人也。年近七旬﹐有子數人﹐多遊膠庠。某每出﹐跨一黑衛﹐從小奚﹐徜徉自如﹐鄕人皆羨之。偶如邑城﹐見有市信者﹐固田家所需也。某心忽動﹐托言植花爲虫嚙﹐徑浼所識爲證﹐售得兩許以歸。人以其語摯﹐故弗疑。乃某並市飴糖﹐椎信約數錢﹐共爲細屑﹐竊面作餅餌﹐煩鄰人婦代蒸之。旣熟﹐攜去﹐莫知所用。詎某置餅道周﹐嬉笑自返。適近村新婦歸寧﹐復其夫家﹐從一小弱弟﹐控蹇而行。瞥見巾裹食物委路側﹐取而視之﹐熱如新出於籠﹐乃大喜。婦方以母家綦貧﹐歸無所攜爲己恥﹐因命弟珍重捧賫。甫入門﹐卽矯母命獻於舅姑﹐舉室果有喜色。餅止七枚﹐婦之夫他出﹐室中之人適符其數﹐乃分而啖之。其姑不忍食﹐以飼婦之弟。而婦以所攜無多﹐力訶之使去﹐不令分甘﹐姑乃食。未幾毒作﹐闔家潰亂﹐又未知所由﹐無從救藥﹐七人竟無一生者。夫歸乃執婦送官﹐慘被刑楚﹐細弱不勝。且不令弟食﹐百口莫辯﹐遂誣服。律當寸磔﹐其弟亦以知情﹐論斬決有日矣。忽貢生某﹐詣官自投﹐兼以干糒爲證。提婦驗之﹐款式悉合。鞫之則曰「余忽作此想﹐聊以爲戲﹐初不謂其可以死人也。今聞婦之冤﹐不勝側然﹐用敢自首。」究亦莫解其何心。官爲嘆息﹐謂是前生冤報﹐案遂定。以某誤毒七命﹐法應大辟有加﹐子孫𨿽不與謀﹐成丁以外皆論死﹐某家幾無噍類。婦乃得脫。後聞其邑人云「某素健訟﹐以貢生把持官府﹐遭其害者數十人。占者謂有滅門之禍﹐不意將就木而猶驗也。

外史氏曰﹕突如作此想﹐卽突然作此事﹐冥冥中若無鬼神﹐人卽病狂喪心﹐應不至是。獨惜婦以無辜﹐遘此冤獄﹐向非某之自白﹐不幾受污名而遭慘死耶﹖故折獄者﹐不可以不愼。

○翠衣國

隴蜀故多鸚鵡﹐土人恆羅之以爲玩具。成都入蔣十三﹐畜一佳者﹐馴養數年矣。一日﹐有癭鵒來﹐止於樹梢﹐呼鸚鵡爲「能言公」﹐隔籠與之語﹐詢之曰「君不遊翠衣國幾年矣﹖」答曰「丙年離鄕﹐丁年罹羅﹐今居樊中﹐歲又三稔﹐通其首尾計之﹐已五易春秋矣。」癭鵒又曰「頗亦思歸否﹖」答曰「胡不思﹖君不知我﹐我非生而羽者也。猶憶昔年爲商﹐販於湖湘間﹐賈嘗三倍﹐且頗善言語﹐恆爲人解紛﹐人無有難之者。某歲仲春﹐與同伴航海﹐將謀重利。舟行至一島﹐碧嶂插天﹐蔚藍無際。偶拉客夥數人登眺其上﹐愈入則其境愈佳。涉歷旣深﹐頓忘歸路。島中無一人﹐惟有公輩飛鳴上下﹐不知幾千萬億。予等病不能興﹐又無弋獲之具可仿羅雀之風﹐遂餓死於巖下。他人我不能知﹐予則渺渺然遊行至一國土﹐宮殿巍峨﹐城郭富麗。其人無貴賤﹐皆衣翡翠裘。予詢之﹐人曰﹕『此海中第七島﹐翠衣國也。』予因謁見其王﹐欲圖歸計。王年可五旬餘﹐亦衣翠服﹐能識義理﹐通陰陽。其國中上大夫必能詩﹐中大夫皆能曲﹐下大夫亦能言﹐以捷給爲才﹐從無有不鳴者。遂館予爲客卿﹐後以貴主下降。主貌姣好﹐亦嫻歌詠﹐與予伉儷甚歡。明年爲予制此服之﹐遂能飛舉。時與主翺翔於茂樹﹐倡隨無間。不意爲近侍所誘﹐將欲歸視故鄕。行至山中﹐下而取食﹐爲人所獲﹐羈絏於玆不能返。每思主愛﹐如割寸心。君今去能爲我致一口音﹐則幸矣。」癭鵒曰「願爲驛使﹐𨿽遠弗辭。」鸚鵡乃低吟一絕曰「雙飛何日向晴臯﹐每爲卿卿惜羽毛。最是舌尖消瘦盡﹐繞籠猶自語叨叨。」詩成﹐俯首拳足﹐若不勝情。癭鵒卽振翼而飛﹐回翔而語曰「必不辱命﹐『君勿過傷。」遂飛去。時蔣臥小窗下﹐院宇無人﹐聞其語甚爲慘然﹐乃起辟其籠而縱之。且囑曰「翠衣國路遠﹐子宜自愛﹐愼勿再罹羅网之災。」語竟﹐鸚鵡啁癮作謝﹐飄然髙舉﹐漸入云漢間﹐不轉瞬而逝。蔣以此事語其家人﹐多不之信﹐且疑其故縱﹐蔣竟無以自明。逾年﹐蔣患疾疫﹐病垂斃。迷惘中見有人皂衣而鳥喙﹐直前啟曰「君家之囚已言於翠衣國主矣。命僕奉延﹐卽請稅駕。」蔣正昏憒﹐莫知所指﹐竟毅然隨之行。其人奮臂一呼﹐早有綠衣人十數輦﹐駕一肩輿﹐舁蔣前往。須臾至海上﹐波如山立﹐心甚惴惴。視其輿﹐輕猶一葉﹐去水僅尋余﹐毫無沾濕﹐行且如飛。旣至﹐有絕境﹐都如鸚鵡所言。卽有人迎於郊外﹐俯伏路旁﹐引吭而謝曰「主君體好生之徳﹐罷悅耳之具﹐网開三面﹐徳並二天﹐使折翼之禽無難旋裏﹐嫌籠之羽竟得生還。不獨樂昌之鏡重圓﹐抑且若敖之鬼弗餒。感恩涕泣﹐深愧銜環﹐擁篲郊迎﹐聊酬翼卵。」言訖﹐伏地哀鳴﹐一若感激不勝者。蔣自輿中窺之﹐騶從甚盛﹐冠蓋甚都﹐其人年二十許﹐翠衣翩躚﹐疑卽曩昔所縱者。乃降輿慰勞﹐並駕而進。入其國﹐人皆衣碧﹐語言皆帶鳥音。將至路門﹐國主躬親迎迓﹐揖而言曰「寡人愚昧﹐國禁廢弛﹐致令金閨愛婿辱於弋人。微先生釋之歸裏﹐則弱女無與並棲﹐卽不谷亦無與共治矣。」語甚癰謙。蔣目之﹐貌古神淸﹐被服赫奕﹐因遜謝。國主揖蔣入﹐延至殿廷﹐納之上坐。將下拜﹐蔣辭讓至三﹐然後以賓主禮相見。旣坐﹐國主又言曰「兒女輩賴君完聚﹐時銘五中﹐無由申報。適聞病在牀蓐﹐故遣剪舌侯奉邀﹐幸辱惠臨﹐當令叩謝。」因命傳語後庭﹐使白貴主﹐旋鋪紅氈於地。俄有小鬟十餘﹐自屏後捧一麗人出﹐齒甚稚﹐翠羽之服﹐玉聲璆然。夫婦並肩皆北面再拜﹐蔣不獲辭﹐卻而後受﹐主卽退。國主命設宴於「望禰亭」﹐與蔣歡飲﹐且告曰「此寡人跂望正平之地也。異世知心﹐今與君爲二矣。」於是飛觴痛飲。諸大夫皆在坐﹐有獻詩者﹐有歌曲者﹐紛沓而前﹐蔣亦不甚記憶。國主知蔣有恙﹐命取海中神露和酒飲之﹐恍若沃以冰雪﹐病遂除。宴畢﹐國主謝曰「敝路褊小﹐土產絕稀。不腆敝賦﹐未足以酬大恩﹐聊供君之玩好﹐幸勿揮斥。」乃進明珠十粒﹐紫玉一雙﹐約值數千緡。小鬟又傳夫人命﹐致水心鏡一圍﹐珊瑚樹盈尺﹐曰「敬以報釵合鏡圓之徳。」貴主夫婦又私有贈遺﹐國主命寄於近海市肆﹐以券付蔣﹐令其自取。仍命皂衣人送之還﹐國主冰玉親餞於郊﹐握手流連﹐甚不忍別。蔣思歸念切﹐登輿而返。比至家﹐舉家號咷﹐將殮屍於櫬﹐死已二日矣。蔣推衾而起﹐家人大驚﹐詢之﹐始得其故。出視庭柯﹐有癭鵒爰止未去﹐始悟所謂剪舌侯者﹐卽此是也。乃設食飼之﹐三嗅而作。蔣疾大愈﹐欲詣海肆合其券﹐家人以爲妄﹐力止之﹐遂不果行。至今蜀人呼鸚鵡曰「能言公」﹐其遺意云。

外史氏曰﹕鳥之酬恩﹐無足深異﹐異在間關對語﹐儼有鄕人話舊﹑知己談心之狀。而吟詩一段﹐尢爲慘動心脾。宜乎﹐蔣子不忍聞而縱之歸也。昔有達人﹐嘗戒弟之畜鳥﹐謂其音淒楚﹐人家有此﹐多近不祥。語𨿽迂而實切於理。今聞此事﹐益信達者非無稽之談﹐惻隱君子所宜深戒焉。

○癡婿

幼時聞老嫗常言﹐每及癡婿﹐輒爲捧腹。然其事不雅馴﹐不足以資談柄。及長聞某縣巨家﹐生子而癡。其新婚之夕﹐種種可發人噱﹐而竟變化﹐於其妻琴瑟反以綦調﹐又非如聊齋之小翠﹐能以術易其夫者。其事在康熙初年﹐某家生女﹐貌美而性慧﹐少讀書。父母皆雅人也﹐彈棋品茗﹐種藥栽花﹐日惟以韻事相娛樂。暮年生女﹐珍惜之﹐不使苦讀﹐故女僅識之無。而自孩提以至成人﹐久居芝蘭之室。年十三﹐頓失怙恃﹐寄養於其伯兄。乃兄嫂又皆癱人﹐居女爲奇貨。邑有大姓﹐知其可餌﹐遂以百金許聘之﹐又不責其奩資﹐伯兄喜而諾。女甫及笄﹐竟遣之於歸。大姓之子﹐癡人也﹐不第菽麥不辧﹐抑且牝牡不知﹐女在閨中亦耳其名。人或爲女不平﹐女笑而不答﹐惟私念曰「苟知人事﹐似猶可夫﹐奚必過市其聰敏耶﹗」比及花燭之下﹐眾目環矚﹐婿出﹐面不垢而若垢﹐口不涎而若涎﹐五官四體舉若冥頑不靈。且見女亟自引避﹐如逢怪異。大姓夫婦彊之成禮﹐當堂拜﹐不知興﹐跪不知叩﹐推之前﹐挽之後。一時賀客莫不掩口葫蘆﹐女亦不禁失色﹐自嗟薄命﹐無可如何。婿旣癡顚﹐女又羞澀﹐一切牽紅合巹之文章﹐艸艸而已。及入洞房﹐猶聞其喫喫詣父曰「面白白而衣紅紅﹐又是幾阿姨﹖」蓋其父有妾數房﹐年僅少長於女﹐故云云。父怒且笑﹐彊叱之。旣而又詢其母﹐母曰「爲汝娶婦伴汝﹐何猶不知耶﹖」婿色似甚喜﹐取木牛土馬之屬﹐雜置於合歡牀﹐而自戴面具跳舞。而前招女曰「胡不下與予戲﹖」女且羞且憤﹐面壁弗答。婿竟呱然大啼﹐奔告其母曰「婦不好弄﹐娶來奚爲﹖」闔室女眷哄然大笑。女聞之﹐益慚﹐時以淚洗面。旋自解曰「幸猶知人語﹐事尙可爲。」乃不復悲。其姑因子癡﹐益憐婦﹐屢撫慰之。至夜﹐婿𨿽被彊就枕﹐不知爲人道﹐女又處子故態﹐不自解衣﹐其不成歡可想見已。迨閱三朝﹐女心計曰「業已倡隨分定﹐若竟聽其癡﹐將終身之托謂何﹖」因而彊按羞顏﹐不復作兒女態。剪楮裂繒﹐作爲飛鳶舞蝶之類﹐招婿與觀﹐亦鼓掌言樂。女又取其戲具﹐共戴假面﹐與之憨跳於室中。婢嫗盈前﹐恬不爲怪。大姓夫婦見之﹐反喜女不知愁﹐並不加禁。如是者旬日﹐婿亦漸稔﹐跬步不離﹐儼然伉儷。女又時藏果餌以飼之﹐婿竟日不出室。女知機會可乘﹐每日整裝﹐牽之使坐於側﹐頻頻引鏡自照﹐詢以好否。貪色固人性﹐婿𨿽癡﹐年已成人﹐情竇漸啟﹐亦笑而頷之﹐答曰「好好﹗」女又詢曰「汝愛否﹖」笑曰「愛愛﹗」女心竊喜。自是間與之戲﹐暇卽刺繡於牀﹐曳使並坐。輒以一足置其膝﹐朱蓮纖嫋﹐誘使撫摩。又詢之以好否﹐其答如前。女因潛擇吉期。一夕﹐與共寢﹐盡去襦褲﹐裸而後眠。蓋自燕爾以來﹐從未露體相向也。夜半﹐引使捫搎周身殆徧﹐柔肌膩骨﹐著手欲融。女又詢之如晝﹐婿笑而不語。再詢之﹐始曰「好甚。」女潛以輕軀暱就﹐婿果大動﹐不須臾﹐而好事成矣。侵晨﹐女約之曰「勿與人言﹐言將撻汝。」婿果遵守勿泄。至鏡臺之側﹐無反目之時﹔繡筐之旁﹐皆捧足之日。月餘﹐女病吞酸。大姓夫婦以爲異﹐使黠婢覸之﹐竊其事以告﹐則閨房之樂﹐竟較之尋常不癡者﹐殆尢甚焉。皆大悅﹐益愛憐女。女遂自此與婿盡棄兒戲﹐晨昏定省而外﹐卽坐房中﹐或藏鉤射覆﹐或博弈飲酒。婿故不解﹐而靈明已復﹐積漸能通。久之﹐竟與女相埒。女又教以讀書﹐亦能辧字﹐非復吳下阿蒙。且自女之入也﹐每晨起﹐親爲盥濯﹐整巾幘﹐飾衣裳。數日務令一浴﹐摩頂放踵﹐刮垢磨光。婿貌本非不揚﹐加以人功﹐亦翩翩年少矣。期年﹐女孿生二子﹐錦𦇤繡褓﹐玉潤珠圓。見者皆謂其肖母﹐而不似父。然癡婿之癡﹐早又乘堅策肥﹐周旋肆應﹐使自念其蚩蚩之態﹐當不免啞然而笑矣。

外史氏曰﹕瞽者無相﹐則將倀倀乎奚之﹖人至於雌雄罔辧﹐癡已甚矣﹗非有女以相之﹐又何能脫凡胎而成仙骨耶﹖然女之於此﹐其柔腸不知幾千百轉﹐始肯忍恥含酸﹐彊爲此態。否則﹐金閨女兒﹐其孰無面目若是哉﹖余旣鑑女之心﹐益憐女所遇之不幸。

○犬婿

余友邵次彭﹐具生花之舌﹐言事極其酷肖。一日謂余曰﹕近有一異聞﹐非君莫可與語﹐能不濯以污淥乎﹖」余曰「願聞槪。」邵曰「家有曠室﹐每聽人之僦居﹐值之軒輊弗計也。歲仲春﹐有一婦年約二旬﹐貌頗妖冶﹐來賃屋。家人與之約﹐月半緡﹐亦不較﹐遂徙來居焉。家無丈夫﹐只一犬﹐獰毛獅﹐豺口狼牙﹐龐然大物也。初來人無敢近﹐久之覺甚馴﹐亦無常畜者。惟有男子入婦室﹐則人立而咋之﹐噬衣裂膚﹐勢甚洶。家之婢媼若往﹐則搖尾承迎﹐引導使入。余以爲召南之龍﹐衛如玉之女。居旣久﹐婢媼皆熟識﹐默伺之﹐迹甚奇詭。夫人畜犬﹐不過食以殘炙﹐飲以餘瀝已耳。婦則每食必呼曰﹕『飯矣。』犬卽昂然入。婦遜犬上坐﹐敬以食置其前。犬食訖﹐婦食。窺之者不禁疑訝﹐謂是犬也﹐何相敬如賓之若是哉﹖一﹐某僕之婦服役於內﹐歸甚遲﹐將就己室﹐而適經彼室。聞窗有犬聲﹐疑其未寢﹐穴而覘之。時正望後﹐月明﹐見婦白身偃﹐犬如人形俯伏其上﹐絕類交媾者。犬狺狺然﹐婦亦睥睨有。乃大駭﹐旋聞婦作顫聲曰﹕『毛毿毿﹐刺人肌膚﹐頗不可。』又曰﹕『予倦矣﹐若何未饜耶﹖』遂寂然。視犬則已下榻﹐不覺捧腹。明日言之同輩﹐哄傳以爲笑柄。余聞之﹐意殊不。至冬﹐婦誕一子﹐周身皆長毫﹐形狀如猱﹐因棄之不育。犬忿恚不食者競日﹐事益泄。媼有與婦善者﹐私以謂之曰﹕『若也﹐柰何以犬爲婿耶﹖』婦靦然者久之﹐蹙額曰﹕『此誠夙孽﹐勿言﹐願以實告。予生十有五年﹐父母將爲擇婿。人旣問名﹐忽得奇疾﹐若患瘋癇﹐狂言者竟日。給以飲食﹐盡揮之﹐惟人便﹐父母亦堅不肯與。一日﹐自言曰「若致我爲畜﹐若乃擇人而事耶﹖」其聲音都不類予。父母疑而詰之﹐則曰「我某也﹐汝女前世爲人婦﹐曾與我私。旣而利盡交疏﹐乃與夫謀﹐置我於死。我歿後﹐訴之冥司﹐冥王不以我爲直﹐反怒我淫﹐謫之爲犬﹐今且三世矣。汝女以攺邪從貞﹐仍得爲人。予大怒﹐又訴之冥王﹐判令生汝家﹐與汝女爲匹偶﹐以彰果報。詰朝將誕﹐汝女若適他人﹐我必殺之。」語已﹐予頓僕。少頃卽蘇﹐舊疾如失。明晨﹐家犬生五子﹐其一卽是犬也。父母以予故﹐將盡坑之﹐又以事涉荒誕﹐一斃數命﹐有所不忍於心﹐遂不果殺。次年﹐予甫二八﹐犬亦成立﹐跬步必隨予。有執柯者至﹐咋之幾死﹐因以巨練縶之。夜深斷其索﹐入予室﹐登予榻﹐噬予衾褥﹐但不及膚﹐若以之示意者。父母懼﹐乃不敢以字予人。及秋﹐父母皆病疫﹐予之宿病又作﹐且發狂裸裎而奔﹐人挽之亦不能止。夜恆臥土室中﹐堅不出﹐惟犬相從。未幾﹐父歿母愈﹐予又夜奔。予母往迹之﹐則犬俯予身﹐其辱不可勝言矣。母爲此气結﹐尋亦卒。親族知其事﹐遂不以人類待予﹐議析予產。乃人甫及室﹐犬卽狂噬﹐無有能禦之者﹐家資賴以不散。予亦弗狂﹐而迷惘中亦知與犬爲牝﹐心甚恥之。然愈後﹐自思親枝且緣此不齒﹐況他人孰肯以予爲婦﹐於是決意從犬。滌其垢污﹐美其飲食﹐事之如夫﹐今五年矣。生三胎﹐皆不敢育。將隱忍以終身﹐夫復何言﹖』婦語畢﹐淚零。媼故善謔﹐而詰曰﹕『犬之樂亦猶人之樂歟﹖』婦默然良久﹐亦破涕曰﹕『今遇癡婆子﹐予不忍匿矣。人之樂予不能知﹐乃自與犬寢處﹐初在病中﹐昏然罔覺。及愈﹐更蒙面受辱。久而相習﹐始得其樂﹐諒壯男子不過如是﹐因而愛戀弗捨﹐不知其他。但犬性奇妒﹐予若見一幼童﹐亦齧予身﹐瘡痏者數日。彼亦從不另覓他雌﹐朝夕相守﹐儼然伉儷。此系不傳之祕﹐姥勿聞之於人﹐益增予愧也。』媼遂笑而去。翌日﹐婦竟他徙﹐不知所往。」邵言已畢﹐予笑曰「此殆君之生花舌耳﹐世豈眞有是事哉﹖」邵亦相視而笑。旣而思之﹐冥報或者不爽﹐良有此奇緣。因以爲異﹐而筆之於書。

外史氏曰﹕槃瓠﹐犬也﹐以功竟得佳配﹐載之傳記﹐𨿽誕而有可徵。今此犬又以夙冤而獲美婦﹐似屬不經。但婦能降心事之﹐不以犬待犬﹐直以夫待犬﹐嫁犬從犬﹐婦蓋有味乎其言也。嗚呼﹐世之有以犬待夫者亦多矣﹐不誠犬婦之不若哉﹖

○田鳳翹

韓城盧孝廉﹐某年下第﹐將歸秦省。從一僕﹐跨二健騾﹐行於燕南道上。夕陽在山﹐猶未得所棲止。心正茫然﹐忽聞犬吠聲﹐知去人家伊邇﹐遂疾行。然細聆之﹐聲在樹間﹐不由孔道﹐乃迂路而趨之。未及里許﹐日漸昏黃。比至﹐則屋宇不繁﹐艸廬低矮﹐惟一家面水而居。諦視之﹐則槐蔭盈門﹐柳絲匝地﹐墻頭杏子累累垂熟﹐令人起鄕關之想。客未款戶﹐金鈴復吠於門中。有老翁﹐年約六十許﹐蹣跚而出﹐詢客何爲。語以故﹐再三始聞﹐笑曰「女孟嘗固不拒客者﹐但慮湫隘不足以容車從﹐可若何﹖」孝廉又言之﹐乃曰「俟白主人。」入閨良久﹐方出肅客﹐則已月印前溪矣。孝廉棄乘﹐從之入門。東向一矮屋﹐中甚修潔。翁延孝廉入室﹐僕騎均止於院中。翁謝曰「暮夜倉卒﹐蓬門市遠﹐不及備鬥酒爲客洗塵﹐幸勿怪。」言已自去。孝廉視僕秣駒﹐徘徊月下。見其居偪仄﹐主人臥室似與客寢毗聯﹐只隔一層籬落﹐而人聲笑語﹐入耳逼淸。孝廉立未久﹐聞細聲言曰「田家小妮子今夕不來﹐殊慢客。」其音似一少婦。語未竟﹐聞小女子聲笑曰「子非我﹐安知我不來﹖」婦亦笑曰「正說曹操﹐曹操便到也。」小女子又曰「遠迢迢的陳家姨﹐未審來否﹖」婦曰「渠亦好事者﹐將無來﹖第予家適有嘉賓﹐欲邀預席﹐但恐汝曹羞縮﹐皆逃去。」女子哂曰「汝自不羞﹐欲捉官路作人情。我輩大家風範﹐豈村莊小兒所能推揣者﹖」婦乃大笑曰「婢子面皮故鐵包者哉﹖我眞未及料也。」語次﹐忽風聲隱隱﹐似又有老少閨人雜癴而至。凡數輩﹐各敍寒喧﹐聲亦漸遠﹐不復聞。有頃﹐老翁出速客曰「家主母不揣寒陋﹐竊思一晤髙賢﹐請卽行。」孝廉聆其言語﹐頗歆動﹐又值客況無聊﹐遂與偕入。院宇不甚寬廣﹐而花香濃鬱﹐樹影陰森﹐銀蟾之下﹐布置舉一一可見。左側三楹﹐華美不類民家﹐疑卽主人所寢者。右側一艸亭﹐頗軒敞﹐中設三席而虛其一﹐婦人四五輩﹐語笑甚歡。聞孝廉至﹐皆出迎﹐一衣縞素者﹐貌甚淸麗﹐斂袂攺容曰「妾以先夫見背﹐僻陋村居。今幸君子惠臨﹐頓光蓬蓽。適田妹設有薄酌﹐藉花獻佛﹐萬勿疑訝。」孝廉知爲主人﹐乃答揖曰「不才羞等劉癵﹐窮如蘇季﹐抱慚點額﹐狼狽西歸。猥以日暮途長﹐懼逢虎狼暴客﹐輕造潭府。已荷優容﹐更與華筵﹐益驚寵召。」語已﹐眾客亦相見畢﹐遜之入亭﹐延之首席。孝廉辭謝﹐而後就坐。筵前無燭﹐映月窺視﹐左席一媼二婦﹐年近五旬﹐狀貌魁梧﹐衣雜彩之服﹐五色翩躚﹐眾呼之以姨。婦容俱風格﹐衣亦素色﹐齒與主人相埒。右席則縞衣而外﹐只一紅裳少女﹐美如圖畫。坐間恆流盼相屬﹐意似有所欲言。孝廉處眾美之中﹐深自斂抑﹐不敢少縱。酒甫行﹐卽覺微酣﹐不勝驚訝。細咀之﹐其釀味濃而色淡﹐醇釅異常。遂不多飲﹐略餔蔬果﹐以見主人之意而已。酒方再巡﹐媼謂眾曰「鯨吞牛飲﹐𨿽八斗亦奚以爲﹖請效桃李園故事﹐各吟短篇以充觴政﹐客以爲何如﹖」孝廉唯唯。因請媼首唱﹐媼亦倨慢不辭﹐口占一絕曰「曾兆霸圖侔癶鳳﹐更符聖道笑冥鴻。紅顏老去風流在﹐每向南陽化赤虹。」吟訖﹐眾婦鼓掌曰「興殊不淺﹐但不覺遽露本色耳。」次及孝廉﹐辭讓至再﹐乃吟曰「一園紅杏原無我﹐滿眼夭桃信是誰。猶作廣寒花下客﹐不須臚唱且舒眉。」眾聆之﹐謝曰「妾輩遠遜嫦娥﹐何克當此﹖」再次及三婦﹐皆推不能﹐願以巨觥受罰。惟紅裳女子低吟曰「長夜無燈鱗自照﹐斷魂誰伴月爲儔。淒淒一樹白楊下﹐埋盡金閨萬斛愁。」孝廉見其詩有鬼气﹐咄咄逼人﹐不禁變色而起。眾俱恚曰「婢子何敗人淸興﹖」遂皆不歡而散。孝廉出就外舍﹐心悸不寧。欲行則暮夜蒼茫﹐莫知所往﹐欲止則蹤迹詭異﹐深以爲虞﹐乃和衣假寐。方轉側間﹐倏聞窗外彈指作聲。起視之﹐癷見紅裳女子﹐倉皇閃入﹐謂之曰「非妾拙作﹐則君危矣。此地較虎狼尢惡﹐胡爲棲棲於是﹗」孝廉愕然﹐驚詢之。女亟曳其袂曰「行矣﹐猶問耶﹖」孝廉欲顧僕馬﹐女曰「身存而此可徐圖。」徑攜之隻身而出。東竄里許﹐乃復西行﹐孝廉惶怖汗浹﹐罔知所措。至一大樹下﹐女曰「此卽妾家﹐可少息﹐妖來自有以禦之。」孝廉坌息﹐叩其顚末。女曰「妾名鳳翹﹐田姓女也。陳姊居於岐州﹐實一雌雉之怪。彼三人者﹐皆千年之蝟﹐專伏地底﹐啖人腦髓。左近之丘墓﹐無不罹其荼毒。妾生時虔誦金剛經﹐歿後以之爲殉﹐妖不敢近吾壠﹐因結爲姊妹行﹐晨夕同遊﹐實欲盜吾寶也。昨夕妾家以酒饌餉妾﹐渠等知之﹐以法攝致﹐彊妾爲東道主。不圖君乃與席﹐妾不忍以口腹之故﹐使人肝腦塗地﹐以飽無厭之饞﹐曾數數目君﹐君竟漠然。幸得賦詩見志﹐聳動君聽。不然﹐此時已莫能生矣。」孝廉聞女言﹐益驚。方將研詰﹐瞥見火光數團﹐越阡度陌﹐疾如飛隼﹐將至樹下。女出袖中一卷﹐曼聲嬌誦﹐其光卽搖搖不前﹐如有所忌憚。然相持至雞鳴﹐始各散去。孝廉竄伏蓬顆﹐屏息不敢出聲﹐汗蒸蒸衣襦盡濕。比及天曙﹐女賀曰「君生矣。請俟日出﹐重詣故處﹐以驗所言之信否。妾陰質不能晝見﹐今宵旅邸﹐夢中當來與君細敍﹐將有要事相商。」言訖不見。孝廉視之﹐蔓艸寒煙﹐新墳三尺﹐猶有紙錢﹐以片石鎭其上﹐因揖而謝之。仍循故道至客夕居停﹐則叢冢如布棋﹐絕無廬舍﹐行裝輜重散委於榛莽間。亟尋其僕﹐則已溘然長逝。囟門有小穴﹐其中空空然﹐想爲羣妖吸去矣。愈大駭﹐物色得其騾﹐猶幸無恙﹐乘之以行﹐旁午始抵城市。卽以告人﹐莫不驚異﹐遂止孝廉於傳捨﹐而白之官。至夜﹐孝廉夢女來﹐面酬其徳﹐並詢僕死之由。女曰「是妖虎踞泉壤﹐非此莫得延年。然遇生人而饜之﹐恆勝於死者什倍。以君頗有福澤﹐無敢驟近﹐故假酒色以亂君。君倘酣臥﹐渠乃可逞。君幸從妾遁﹐而僕猶在夢中﹐其罹於毒手﹐又何疑哉﹖」孝廉又咨以驅除之方﹐女曰「渠壽旣長﹐兼具靈異﹐往來數百里﹐鬼神亦莫可如何﹐況人乎﹖」因靦然曰「妾已與妖爲仇﹐不復可以居此。知君失偶﹐願承琴瑟之乏﹐從君入秦。畱經作鎭﹐亦可永獲殘骸﹐不識肯俯從否﹖」孝廉𨿽艷其姿﹐而懼爲陰類﹐乃答曰「再生之恩﹐何所不可﹖但卿生之而復死之﹐予心𨿽無憾﹐不亦重累卿徳﹖是以不敢。」女沈思良久﹐嘆曰「言實近道﹐妾不敢彊。」又曰「明旦詣官﹐恐有辯難﹐第亟呼妾名﹐當有裨益。」言已﹐孝廉頓寤。及見邑宰﹐果以殺僕疑之。孝廉憤激﹐因呼鳳翹不置。宰駭然﹐亟退廳﹐引孝廉與語曰「此吾女也﹐歿已兩月﹐君何以悉其乳名﹖」孝廉遂述其異﹐並及其女之衣妝﹐無不吻合。宰驚喜曰「亡女好誦金剛經﹐存日嘗怪之﹐不意竟得其力。微先生言﹐吾不知也。」蓋宰本閩人﹐因道遠屍櫬難攜﹐又不忍失之﹐故卽葬於任所﹐亦視宦爲家之積習也。於是不疑僕死之枉﹐僅以暴卒詳於上官﹐獄遂解。孝廉起女柩﹐浮厝佛寺﹐免令死者懸懸﹐宰亦從之。孝廉遂辭謝﹐旋裏至家﹐其母適妊娠將產。一夕﹐又夢女來﹐謂孝廉曰「與君終屬有緣﹐不倡隨而塤篪矣。」孝廉醒﹐聞母已誕生一女﹐知爲鳳翹轉世。乃稟於父母﹐仍以字之。及長﹐能友其兄﹐不啻悌弟。孝廉年五十﹐猶困於公車﹐家又中落﹐其妹嫁一巨家﹐輒不時資助焉。

外史氏曰﹕世俗趨利﹐恆以蝟爲財星﹐而不知其爲禍最烈。卽以此段觀之﹐村居灑落﹐言雅色殊﹐令人一往而深﹐實已厲齒相向。脫無雌田橫之義﹐幾爲女孟嘗所啖﹐不亦殆哉﹖𨿽然﹐世之牟利者且不慮生焚其身﹐又何卹死盬其腦耶﹖

○劉天錫

劉嘏﹐字天錫﹐嘉善人。年僅弱冠﹐名噪一時﹐歲試輒前列﹐同袍者咸推重焉。崇徳李氏﹐巨富家也﹐慕其文譽﹐以重幣聘至﹐爲子弟指南。天錫齒𨿽卑﹐而循循善誘﹐師道克惇﹐主人亦心悅誠服。嘉平將解館歸省﹐李氏又堅約以來歲。時天錫以家貧未偶﹐有母尸饔﹐心竊以爲憂。計將歸裏畢姻﹐俟井臼有人﹐然後出。遂以他故力辭﹐而主人早窺其隱﹐乃毅然曰「先生其有內顧之憂乎﹖然文人花燭洞房﹐必俟金榜﹐方爲快事。靑燈固未可厭也。倘慮太夫人在堂﹐無人陪侍﹐寒家頗多粗婢﹐卽請遴選一二人﹐前往服役﹐予亦無所吝。」而天錫素懷壯志﹐誠如主人言﹐今因母老而計及此﹐初非本心。迨聞主人語﹐喜出望外﹐而中有未安﹐故囁嚅不卽首肯。主人因笑曰「先生豈慮予索值哉﹖俟貴後相償未晚也。」遽出侍婢數十人﹐俾天錫自擇。天錫熟視良久﹐皆妖艷異常﹐不敢祗受。主人促之再四﹐乃指一玄色衣絳裙者﹐顧謂主人曰「此子願以見惠。」主人哂曰「色不甚佳﹐先生何取於此﹖當副以麗者。」卽指一藕絲裳綠衣者﹐並以相贈。亟起入內﹐自檢券契﹐盡以畀之﹐謂天錫曰「吾不使先生有後憂也。」遂命二婢叩拜天錫﹐使以主禮事之。天錫少年持重﹐見二婢均有殊色﹐益以名教自閒﹐不敢少縱。辭主人啟行﹐卽另覓一舟﹐以載二美﹐言笑亦來嘗輕通。歸見其母﹐母故世家女﹐訓子素有義方﹐一旦見二尢物﹐卽訶之曰「老婦精力尙健﹐提汲可以親操﹐安用此纖弱者爲﹖且汝學業無所就﹐便欲效寇萊公﹐以蒨桃自損其名耶﹖」天錫伏地請罪﹐因白主人誠意﹐弗克辭。母終不喜﹐另居二婢於室。元夕甫過﹐卽遣天錫赴塾﹐不少稽﹐且私謂曰「見可欲而心不亂者﹐惟聖人能之﹐吾子恐不逮此也。」二婢一名湘瑟﹐卽衣藕絲裳者﹔一名琴心﹐則玄色衣者﹔俱善音律﹐爲主人所鐘愛。湘瑟尢聰慧可人意﹐而主人器重天錫﹐知非凡品﹐故以之持贈。天錫母茹苦自甘﹐饔飧皆身爲之﹐不輕役二婢。知其素解之無﹐遂躬親教讀﹐授以內則及女四書﹐課若嚴師﹐咕嗶終日﹐二婢亦甚樂之。一夕﹐母忽謂之曰「汝曹亦因貧致此﹐豈甘爲人下者。旣承賢主人惠歸予家﹐必不忍令汝居妾媵之列。俟少嫻婦道﹐遣嫁良人﹐庶畢汝終身之事。」琴心聞母言﹐默然不語﹔獨湘瑟顏色慘攺﹐若不勝憂者。及歸室﹐私語琴心曰「我輩奉主命遣事郎君﹐意固有在。妹觀郎君﹐器宇純粹而髙明﹐當非久困寒氈者﹐因自謂此身可托矣。適聞太夫人命﹐意似不能相容﹐命之不辰﹐又將安往﹖倘捨玉堂金馬﹐而事瓦犬土雞﹐姊能之﹐妹實不能也。」琴心亦潸然泣下曰「然。」遂相對癹悒﹐竟夕僝僽。無何﹐二婢皆病矣。劉母罔知其由﹐亟爲延醫診視﹐云系憂鬱﹐內傷其情。服藥如水沃石﹐未三月﹐琴心小愈﹐而湘瑟遂卒。臨逝之日﹐啟劉母曰「湘瑟以卑賤之軀﹐得侍太夫人左右﹐飲食教誨﹐恩戴髙天。今不幸而長辭﹐亦其命也。𨿽然﹐太夫人則未諒湘瑟之心﹐是以不克遂湘瑟之願。湘瑟歿後﹐若能葬於劉氏塋側﹐使得如驥尾之蠅﹐則素心遂矣。」又顧琴心曰「姊自趨趁﹐不可同效無益之死﹐有負主人嚴命也。」言已而瞑。琴心慟絕復蘇﹐劉母亦甚哀之﹐爲市櫬以殮。如其遺囑﹐葬以墳園隙地。事畢﹐將浼人馳告於子﹐而慮分其文心﹐遂不果。天錫居主人家﹐館谷較前倍丰﹐課業亦較前倍進。賓無權輿之嘆﹐主無倦教之憂﹐相視莫逆﹐儼若一家。時值新秋﹐淫霖數日。一夕﹐生徒散後﹐月色微明﹐天錫倚櫳凝眺﹐偶吟子美對月一聯曰「香霧雲鬟濕﹐淸輝玉臂寒。」因笑曰「此老興殊不淺。」語未畢﹐身後有人低謂曰「郎君亦憐此苦況耶﹖」天錫愕然﹐回身瞻視﹐則湘瑟蹙黛立於燈前。天錫大驚曰「汝何以至此﹖豈懷舊主人之恩﹐逋逃以歸耶﹖」湘瑟直前襝発﹐愁態可掬﹐逡巡而對曰「非敢如是也。」因述己與琴心致疾之由﹐並已身死之故。且言今在冥途﹐終以未得事君爲恨。感蒙地下主者﹐憐婢子苦衷﹐俾得自由﹐乃隨風至此﹐以了生前未遂之願。盲已涕泗﹐拜伏於地。天錫益驚﹐且悲其死﹐命之起。溫顏以卻之曰「聞若之言﹐情實可憫﹐致汝殀謝﹐實予之辜。但予有慈命在身﹐且承先人後﹐不敢以鐘情致於不孝。幸爲予諒﹐往生他方﹐予歸當臨穴弔汝。」湘瑟聞此﹐卽正色答曰「郎君何過疑婢子﹖卽婢子在生﹐猶不敢以賤軀上辱君子﹐況今已歸泉下﹐實爲幽陰之質﹐而敢別存邪念哉﹖玆之來﹐亦期奉侍琴書﹐少釋隱憾﹐萬勿慮及其他﹐令婢子益增慚赧。」天錫見遣之弗去﹐又深感其情﹐遂畱之。湘瑟執事惟謹﹐天錫讀則瀹茗剪燭﹐曼立於旁﹔吟則磨墨濡毫﹐斂袂以待﹔與之語﹐卽肅容以對﹔不與之語﹐卽含笑無言﹔自始至終﹐了無倦色。夜將半﹐天錫欠伸﹐湘瑟拂榻布衾﹐以待天錫臥。己亦不眠﹐爲之整幾上未掩之編﹐添鑪中將燼之篆。事已﹐默坐於側﹐寂無欬聲。天錫甫轉側﹐卽來問訊﹐兼以纖手扶其衾﹐愛護若嬰兒﹐似慮夜風侵者。天錫深感之﹐遣使別榻就寢﹐答曰「夜臺固無寐者﹐君姑髙枕﹐勿以婢子爲慮。」天錫亦不之彊﹐而竟夜勤懇﹐可謂忠愛之至矣。侵晨﹐天錫猶未起﹐幾屏琴劍早無纖塵。及起﹐又爲之整臥具﹐奉裳衣﹐視天時之寒暖而進之。未及辟戶﹐肅然告退﹐曾不知其安往。主家亦有侍者﹐入見館中精潔﹐竊疑先生所爲﹐心銜其徳﹐而未悉其手不煩麾也。及夕又至﹐習以爲常﹐天錫不言﹐人亦莫識其蹤迹。暇困詰其裏族﹐對曰「婢子亦嘉善人﹐與郎君同鄕裏。父以賭蕩產﹐售婢子於外邑。蒙主人豢養﹐今已五易裘葛矣。家本賈姓﹐初無名者﹐瑟則主人所字也。」天錫念爲桑梓﹐益加愛重。一日值重陽﹐主人設宴﹐天錫沈醉而歸。室無他人﹐惟湘瑟在側﹐乃乘興謂之曰「知汝善歌﹐胡不爲予一奏﹖」湘瑟正容對曰「婢子非故爲藏拙﹐實不敢以聲色惑郎君﹐致背太夫人之慈訓耳。不然﹐已爲之多時矣。」天錫遂不復言﹐卽就枕。翌日﹐語湘瑟曰「予昨被酒﹐見汝幾不自持。微若言﹐能不陷爲輕薄子耶﹖」益優禮之。天錫自得湘瑟﹐侍從有人﹐燈底談心﹐牀頭論古﹐𨿽未及私﹐較前頗不岑寂﹐只恨其不復生。歲杪又解館歸﹐以學使者將下車﹐遂辭不再就塾。主人乃大張綺席﹐餞之於蕭齋﹐召優演劇﹐歡飲終宵。以是未得與湘瑟言別﹐亦不復出見﹐心恆怏怏。及歸見母﹐詢知湘瑟果卒﹐琴心甫扶杖而起。心感二婢﹐而不敢言於母。乃母因湘瑟之卒﹐不勝浩嘆﹐遂謂天錫曰「汝宜奮志﹐倘得月桂一枝﹐卽以琴心備小星亦無不可。」天錫與琴心聞之﹐皆竊喜。因念湘瑟不置﹐旣以杯酒澆其墓﹐兼作悼亡詩以哭之曰「花月兩無情﹐情癡僅見卿。不隨流水去﹐忽傍彩雲生。人旣畱餘恨﹐天應鑑積誠。倘能回玉貌﹐來伴許飛瓊。」自是幽齋獨坐﹐輒望其來﹐而竟不至。比及秋闈戰勝﹐將謁房考謝公﹐卽崇徳令也。夜宿舟中﹐忽夢湘瑟靚妝來謝曰「感郎君臨弔﹐銘刻五中。近又折桂天邊﹐益愜所願。然妾向者欲圖其側而不能﹐今後將處君正室矣。」言已不見﹐天錫深以爲異。及入見謝令﹐適有巨紳某公亦在座﹐詢及榜名﹐愕然曰「咄咄怪事。」令與天錫請其故﹐笑曰「事涉不經﹐不可以聞之儒者。」堅叩之﹐始曰「老夫昨得女孫﹐一生卽能言﹐謂人曰﹕『嘉善劉嘏﹐吾夫也。幸與之約﹐勿令寒盟。』老夫惡其不祥﹐命溺之。其父母不忍﹐力勸乃止。今遇劉君﹐姓氏吻合﹐詎非異聞﹖今亦姑付之一笑。」乃天錫驚喜﹐亟請間倩師執柯。令與某公皆不欲﹐曰「君能爲韋固耶﹖俟此呱呱者成立﹐則鬢已皤矣。」天錫固請﹐始笑而從之﹐猶以爲桐圭之戲。天錫遄歸告母﹐請使委禽﹐母艴然曰「汝非失心﹐何竟至此﹖且予老矣﹐亟於抱孫﹐誰能徐徐待之﹖」天錫力請再三﹐願以琴心攝閫政﹐誓不他婚。母不得已﹐乃聽焉。納采至公家﹐咸嬉笑以爲異事。明年﹐天錫登上第﹐歷官館閣。嶽家爲之語曰「三歲爲婦﹐卽受榮封﹐大奇﹗大奇﹗」天錫旣以琴心主中饋﹐家人亦事之如內子。凡十有五年﹐女甫十七﹐卽於歸﹐時天錫已去彊仕不遠矣﹗親迎成禮﹐女貌旣婉麗﹐而語言態度無不酷肖其前生﹐益徵其爲湘瑟無疑。女遇琴心獨有恩﹐不以妾視之。𨿽未及事姑﹐而歲時祭祀﹐涕泣若不勝情﹐亦不解其何以然。一日﹐忽謂天錫曰「睹君狀貌﹐恍若熟識﹐絕似何地相遇者。但妾自幼至長﹐未離閨闥﹐此中實有天緣耶﹖」天錫笑曰「卿試思之﹐當亦有故。」女沈吟良久﹐恍然曰「是矣。聞妾甫生卽能語﹐先祖深惡之﹐將置妾於死地。父母懼﹐飲以犬血﹐遂不復言﹐迄今猶仿佛一二。」天錫因緬述其顚末﹐且戲之曰「若以婢學夫人﹐何幸如之﹖」女始頓悟﹐回憶本來﹐一一胥如夢寐。乃命人厚其棺槨﹐遷葬湘瑟於南山之陽。後李氏之子曰佩綬﹑佩紱﹐皆藉天錫教授﹐並登科第。天錫今已五旬﹐夫人僅二十餘﹐倡隨無間﹐不啻少年琴瑟焉。里人王紹濂爲作傳﹐以行於世。

外史氏曰﹕婢之奇﹐至湘瑟止矣。死生不易其心﹐惟以不得事夫子爲恨﹐千古侍兒﹐應推第一。而天卒報之以花封﹐志亦畢償於再世。爲善降之百祥﹐豈虛語哉﹖獨惜主人如李氏﹐而竟不傳其名﹐令人弗克識荊﹐是亦天壤間一恨事。

○卷二

桃葉仙

尙延采﹐天津人﹐才長而短於視﹐跬步之間僅能約略人形。同人因呼爲次公﹐蓋戲以狂者進取主義焉。一日訪友﹐得子建《洛神賦》於其案頭。讀之﹐色喜曰「世固有佳麗若此哉﹖」友笑曰「但恐吾兄見之﹐亦與嫫母無異。」尙亦笑曰「君過矣。予縱未知色﹐豈遂不聞其香﹖」因相與大粲。越二年﹐南遊吳楚﹐僑寓秣陵﹐載酒於秦淮等處﹐日尋名勝。偶過桃葉渡﹐忽忽有感於懷。比歸邸中﹐天已薄暮﹐閉門髙臥﹐輒誦王獻之舊作弗輟。俄聞窗前低詠曰「故人不相識﹐獨坐爲誰顰。」音甚嬌婉﹐如閨人。尙心微動﹐啟戶視之﹐時正月望﹐淸光如水﹐院中杳無人迹。心疑爲鬼﹐亟闔其扉﹐拂榻就寢﹐屏息不敢出聲。無何﹐環珮珊珊﹐寢門竟自辟矣。尙於枕上駭矚﹐苦無所見﹐然而香气遄發﹐嗅之而骨爲之靡。未幾﹐聞小語曰「王郎睡乎﹖」近在咫尺﹐始能少識肌容。纖腰弱態﹐素面紅裙﹐二十許少婦也。第爲目力所限﹐猶未深辧妍媸﹐而口脂遙吹﹐亦旣心醉。乃不畏縮﹐起而曳之使坐曰「別來無恙﹖何怨我不相識耶﹖」女笑曰「窮措大彊作解事﹐子知我爲誰﹖乃鬼狐來取汝命耳。」尙竟坦然﹐惟以目抵女面﹐睫毛幾刺其頰。且誦二句曰「施朱太赤﹐敷粉太白﹐古人不我欺矣。」女頗不耐其視﹐曰「人皆具眼﹐一目了然。柰何令眸子逼人至此﹖」於是兩相諧謔﹐歡然止宿。明旦﹐始別去。乃謂尙曰「君實獻之後身﹐妾卽桃葉﹐𨿽鬼而已仙矣。情緣未斷﹐因以相投。君能與妾久處﹐當令君壽。愼勿泄之他人﹐使造言者疑我也。」尙喜得麗質﹐生死俱所不辭﹐遂不懼其鬼﹐而反暱之。𨿽至契密友之前﹐未嘗微露其槪。女晝去夕來﹐日益繾綣。卽有客乘夜過訪﹐而女之至也無形﹐女之避也無迹。私語喁喁﹐屬垣者褎如充耳﹔笑聲喫喫﹐窺戶者闃其無人。其行蹤詭祕如此﹐尙益信其眞仙。無何﹐而尙疾矣。女時來問視﹐湯藥必親﹐儼然伉儷﹐而疾亦小愈﹐獨向之癡情不斷﹐每值其來﹐欲與之合﹐女怍然辭曰「妾誤君幾危﹐猶忍以牀笫相惑耶﹖」尙不聽﹐彊之共寢﹐明日而疾又大作。女嘆曰「予害夫子﹐將不可復爲人矣。」尙正色曰「卽使今爲卿死﹐已愈於徒生﹐何憾爲﹖」女終引爲己過。幸尙之艱於遠視﹐遂匿迹韜聲﹐𨿽日侍尙之左右﹐而不使一見之。尙因疑其薄情而恨恨不已。無如疾益不起﹐同寓之友咸憂之﹐女亦數夕弗至。蓋自尙之疾也﹐女爲情所系﹐爲憂所迫﹐漸不能隱其形。尙𨿽不睹﹐而人反時一見之﹐甫悉其病源。與之契者﹐皆苦口以諍﹐尙猶堅諱曰無。適鐘山有一道士﹐素持敕勒之術﹐驅遣最靈。眾乃相與爲謀﹐不令尙知﹐造請焉。道士慨然與偕來﹐至則曰「妖气甚深﹐非符咒所能祛。」乃度地爲壇﹐四面皆張獵网。道士隨禹步作法﹐且戟手而指曰「速速﹗」良久﹐有黑气一團﹐微挾赤光﹐自東南而來﹐飈疾如風﹐徑投网內。眾視之﹐則一白狐﹐毛雪色﹐口啣小艸﹐閃灼有光﹐向之所見其赤者﹐蓋卽此也。道士不暇責問﹐急掣劍欲斬之。狐匍伏乞命﹐以喙向病室而嗥﹐一若悲不自勝者。道士驗其艸爲芝﹐乃擲劍嘆曰「世之膜視其夫者﹐固此畜之不若也。吾幾害天下之節義矣。」亟命撤其网﹐狐遂展轉仍化爲女。眾環矚焉﹐見其妖冶異常﹐因嘖嘖曰「無怪乎尙三之見惑也。」女詣道士請命﹐且自白曰「兒前身實系王家桃葉﹐緣夙孽墮落爲狐。修持數百年﹐旣已悟道﹐前一見尙﹐戀戀綈袍﹐遂狂惑忘其異類。不意尙一病沈屙﹐竟乃不救。兒籌思無策﹐昨自靈山覓得此艸﹐實欲前來就藥﹐行至中途﹐卽被擒獲。兒以妖妄惑人﹐死乃其分。祈師以此物療郎痼疾﹐兒區區之念旣遂﹐歿亦無憾。」言次﹐詞色俱慘。眾中多有涕零者﹐反向道士爲女乞憐。道士乃呼女而進之曰「汝來前﹐夫人之心如水﹐溢則爲災。尙𨿽不由汝死﹐病實因汝而生﹐烏得無罪﹖予今鑑汝寸誠﹐不加汝譴。況尙疾得此亦愈﹐痊後仍勉事君子﹐戒以寡欲淸心﹐不獨可同成地仙﹐亦可以完汝素志。」語已﹐太息徑去。眾延女入室﹐煎艸醫尙﹐一飲而瘳。左近贏發之夫﹐沾其餘瀝者﹐亦活十數人。女遂自此晝見﹐同寓者咸得晤言。女善書﹐頗得鐘王家法﹐丐其一幅一扇﹐無不寶以終身。乃尙自愈後﹐𨿽益愛重女﹐情好倍篤﹐然不敢過於馳騁﹐遂益堅彊。居半年﹐尙返故里﹐女亦與偕﹐但不復露形﹐而倡隨則未之有異也。尙不自諱﹐恆曰「不見可欲﹐使心不亂。予初視如雲如荼者﹐直如無物。乃迫一見之﹐幾不能生。彼目之灼灼者﹐可不戒哉﹖」聞者深頷其論。後尙至五旬﹐道士忽來﹐兩人闔戶飲。及夕﹐竟失其所在﹐蓋與女皆仙去也。

外史氏曰﹕太上忘情﹐特不自溺於情中。而於人之有情者﹐未嘗不心焉許之。觀道士見女啣芝﹐卽開密网﹐諄諄以節義爲言﹐非因其情而憐之乎﹖至於眾人﹐未必皆鐘情之輩﹐乃爲女所感﹐泣下沾襟﹐反爲之居間而排難。情之動人﹐一至於此﹗然非尙之深於情﹐女之癡於情﹐吾知忘情者終屬無情﹐不及情者又何知有情也耶﹖

隨園老人曰﹕近察秋毫﹐遠昧輿薪﹐世之短視者固多也。惟此得遇麗人﹐香艷千古﹐不惟可以解嘲﹐抑更可以解酲。浩歌子直世間第一解人。

○馮塤

馮塤﹐字懷仲﹐浙西人﹐友於綦篤﹐無忝厥名。弟堃﹐素無賴﹐每傲慢之﹐塤恆笑而不言。戚族多不平﹐謂之曰「渠弟而若兄﹐何乃無禮如是﹖」塤曰「予少失怙恃﹐同胞者惟此一人﹐若以微隙而昆季分離﹐庸保長逝者不掩淚泉下乎﹖予不忍於吾親非爲弟也。」人以是髙之。未幾堃之髮妻卒﹐繼妻某氏﹐性極悍﹐每每以事唆其夫。堃益視兄爲陌路﹐箕帚耰鋤﹐恣其詬誶。塤之婦漸不能堪﹐亦憤訴於夫前﹐塤怒曰「若亦效長舌者耶﹖牝雞司晨﹐惟象之索。予寒門不堪有此。」遂與弟計﹐欲出其妻。堃始猶諫阻。及納婦言﹐反向兄前媒孽嫂短﹐且借端與之哄。每謂兄曰「若畱嫂﹐盍析吾居﹗」於是塤去婦之志遂決。婦故名家女﹐誓不二夫﹐長跽夫子前流涕不去。堃又以言激塤曰「我固謂兒女情長﹐則英雄气短也。」塤益恚﹐竟出其婦﹐堃與妻愈益得志。塤亦不再言娶﹐煢煢一身﹐盡以家事予弟﹐坤遂少安。然自塤出妻﹐飲食衣服皆仰給於堃之婦﹐日漸涼薄。家故素封﹐堃與婦日饜粱肉﹐而以粗糲奉兄﹐塤亦隱忍弗言。堃以天性不安於中﹐遂與兄計﹐亦欲出其妻。塤聞之嘆曰「家門不幸﹐而有離異之名。一之已甚﹐其可再乎﹖不可因吾而壞弟之琴瑟﹐吾盍去之。」遂襆被夜行﹐悄然他往。堃本故爲此語以飾己過﹐塤旣遠去﹐益中姦謀﹐夫婦乃私相慶幸。居無何﹐竈突火起﹐延及室廬﹐泯焉蕩焉﹐盡其所有。夫婦日益貧乏﹐不可謂祝融回祿倀倀然目無瞳子也。先是塤倉卒去鄕﹐茫無定向﹐因思舅氏某公﹐新任江右﹐遂決計謁之。獨行數十里﹐力少倦﹐息於道周。俄有偉丈夫﹐須髯如戟﹐騶從甚盛﹐疾馳而過其前。見塤﹐卽下曰「故人別來無恙﹖」塤視之﹐若不相識﹐乃起而揖曰「契闊日久﹐偶失記憶﹐望以姓氏見示。」客大笑曰「不復念我耶﹖予與兄實同桑梓。竊已識荊﹐今且略置姓氏﹐有一事亟欲咨君。」因卽樹下設氍毹﹐與塤並坐﹐而叩之曰「昨自故鄕來﹐聞兄有棄婦之事﹐信有之乎﹖」曰「然。」客曰「審是﹐則君以孝悌自居而罹三大罪矣。」塤愕然﹐亟請其故。客笑曰「君之父母以弟付君﹐不能導以和順﹐而任其滅性陵兄﹐將來不可救藥﹐一罪也。君之父母爲君授室﹐執婦道數年﹐未聞蒸梨之小過﹐今因昆弟而棄夫妻之倫﹐二罪也。君之父母望君生兒﹐以延祖脈﹐乃竟出妻不娶﹐莫續鸞膠﹐卽令君弟有嗣﹐而君儼然無後﹐非三大罪而何﹖」塤聞客言﹐流汗浹背﹐乃彊與之辯曰「兄知其一﹐未解其二。自來兄弟之禍﹐無逾於鬩墻。僕懼大傷父母心﹐豈反以此爲口實﹖且兄弟﹐手足也。妻子﹐衣服也。寧爲手足去衣服﹐忍爲衣服間手足﹖僕嘗徧觀人世﹐家之不和多以婦故。世少賢女子﹐僕因鰥而不續。弟子卽兄子﹐渠兒卽我兒﹐何必徒多擾擾哉﹗」客又笑曰「君之言何其不達也﹗鄭莊縱段﹐君子譏之﹔魯隱讓桓﹐儒林謬之﹔周公右王﹐而管蔡爲戮﹔以兄弟之有賢不肖也。若諭妻子以衣服固已然﹐因手足之故﹐而裸以爲飾﹐卽聖人亦無取焉。且使尊夫人得罪於舅姑﹐君又何以處之﹖抑更有加於此乎﹐將如此而止乎﹖原情定律﹐君必有以教之。」塤語塞。客又曰「君謂弟之子爲己子﹐語更大謬不然。父母之生子不虞其多者﹐非謂含飴弄孫﹐一夔已足也﹐意將繁衍椒聊﹐多多益善耳。如兄以此事委之弟﹐當年亦何必有兄﹖況子嗣皆關天命﹐君幸而爲伯道﹐固可矣﹐君之弟不幸而爲中郎﹐又將如之何﹖」言已﹐塤乃大悟曰「噫嘻﹗是僕之罪也。」亟起再拜。客使還坐而詰之曰「君之意﹐將圖其舊姻乎﹖抑別求新特乎﹖」答曰「舊人𨿽在﹐吾未如何。新者其可哉﹗」客曰「諾。家有小妹﹐頗賢淑﹐仰君髙義﹐卽以之奉攀。」塤訝曰「異哉﹗萍水相逢﹐未過數面﹐突以千金之媛相屬﹐使僕聞之滋懼矣﹗且僕單寒羈旅﹐今尙無家﹐得無爲門楣之辱耶﹖」客曰「不然。君篤倫常﹐僕重品望﹐豈敢以門第相髙哉﹖請卽同行﹐無須謙退。」乃以從騎授塤﹐並轡而前。途次自言其官閥﹐則黃姓﹐椿名﹐其父卽現任山陽令也。行至薄暮﹐始抵其家﹐髙門巍煥﹐僕役十數﹐儼有世家風。公子肅客﹐下騎同入﹐卽命小奚傳報曰「速啟夫人﹐薄情郎已邀至矣。」塤聞而心疑﹐亦未遑問。入則華堂夏屋﹐備極富麗。有婦人年可五旬﹐冠帔尊貴﹐迎於檐際﹐熟視而笑曰「眞吾家佳婿也。」塤知爲夫人﹐參謁如禮﹐夫人辭讓而後受之。少坐﹐卽令易衣﹐且言曰「今夕日吉時良﹐可成好事。」塤怪其急﹐方欲起辭﹐俄而簫鼓喧於堂下﹐旋有嬌鬟數人扶新婦出﹐與成禮﹐送入靑廬。及塤啟袱視之﹐燭光之下﹐眉目宛然﹐實卽故婦某氏也。大駭﹐亟詢之﹐婦惟揮涕不語。有頃夫人至﹐乃代白其由。蓋婦自被逐而出﹐父母卽遣之他適。婦以柏舟自誓﹐矢志不從﹐以是觸怒父母﹐將彊之﹐婦遂遁迹尼庵﹐欲薙其發。適遇黃夫人憐其志節﹐收養於家。公子故豪俠尙義﹐有郭解之風﹐因爲物色馮生﹐使得完聚。夫人言之歷歷﹐塤亦抱慚不勝。語次﹐婦始謂塤曰「君以家之不和﹐遣之使歸﹐今何以仍不見容於悌弟﹐而亦擔簦以出耶﹖妾誠不足惜﹐但思奉事舅姑十年﹐未蒙訶責﹐竊自謂此生無忝矣。忽一旦棄之如遺﹐竟同覆水﹐使爲梟爲鴟者﹐得以快心而滿志﹐則情實不甘耳﹗」言之潛然﹐涕泣不能仰﹐闔室咸爲之不平﹐塤更默然內愧。夫人乃解之曰「兒勿气苦﹐薄幸人誠不足道﹐但今是予家贅渠﹐往事皆不須齒及。」婦因雪涕對曰「母毋再言婚媾事。兒已被棄﹐不敢作他想﹐但得郎來﹐一證其是非﹐歿亦無憾。今藉大兄力﹐旣得表明衷曲﹐請死於郎前﹐以終妾靡他之志。」語至此﹐詞气俱烈﹐卽出袖中短刃﹐欲自剄。夫人使婢媼持之以力﹐公子遽自外入﹐止之曰「妹勿爾爾。予覓馮郎來﹐豈反以送若之命耶﹖」乃謂塤曰「詩有云﹐刑於寡妻﹐至於兄弟。古人處家室之間﹐良亦有道。今一有不睦﹐遽出其身﹐宜其怨也。君欲效買臣故事﹐僕不敢彊﹐若猶有伉儷之情﹐願早圓樂昌之鏡。」塤聞夫人言﹐旣已自悔﹐繼見婦狀﹐不禁慘然﹐唯唯惟隕涕而已。公子與夫人又居間排解﹐遂爲夫婦如初。明日夙興﹐乃雙雙入謝。夫人館於別院﹐外事戒令弗通﹐以故堃家遇災﹐塤竟不與聞。年餘﹐公子之父以卓異薦升某州﹐遣役迎其眷。夫人因置酒話別﹐贈以五百金﹐夫婦皆垂淚而謝。公子囑塤曰「倘不如意﹐可攜妹至任所相訪也。」不數日遂行。塤同婦歸裏﹐其家已無立錐﹐塤甚駭然﹐因出金置產﹐召弟同居。堃見兄嫂偕來﹐亦覺忸怩。堃婦私謂其夫曰「我固逆料阿伯之有餘蓄也﹐渠實不能捨姆﹐故托言他往﹐攜金以就之。觀其偕歸﹐事可知已。不然黃家縱巨富﹐詎肯以重金畀路人﹖」堃以爲然﹐遂播諸裏黨。漸入塤耳﹐始恚曰「我念弟而歸﹐今反以私婦謗我耶﹖予不可再居。」於是乃以餘金付弟﹐買舟載婦﹐徑詣黃衙。公子引謁其父﹐待以婿禮﹐使與公子司衙務﹐絲毫莫欺﹐甚重之。在任五稔﹐黃公致仕歸﹐持析宦囊之半﹐約二三千金與之﹐曰「婿棄家佐我﹐我不忍見婿無家也。」塤又驟富。甫歸鄕﹐弟卽來謁﹐夫婦又襤褸如丐矣。詢以前金﹐則曰「屢遭盜劫﹐炮烙幾死。今幸有命見兄﹐其他尙可問哉﹖」言已﹐涕泣請罪。塤仍憐而收之﹐夫婦遂不敢妄爲私議﹐而卒無子。惟塤之婦二男﹐繼其宗祧。益服黃公子之論﹐往來如姻婭焉。

外史氏曰﹕世人多重妻而輕弟﹐懷仲獨能矯之﹐可謂中流砥柱矣。然爲弟出妻﹐又不復聚﹐則近於不可。觀黃公子侃侃正論﹐原非奪理之詞﹐而救痼疾以藥石﹐馮氏先人冥漠中當爲額手﹐又不止斷者能續﹐作一段佳話已也。

○昔昔措措

湖南鄒士鈺﹐少有四方之志﹐年僅二句余﹐足迹徧天下。某年春﹐又將負販入黔。所親以蠻煙瘴雨之鄕﹐山川險阻﹐勸以勿往。鄒不信﹐且愾然曰「大丈夫死生有命﹐豈區區者之能爲耶﹖」束裝徑行。比及思南等處﹐淫霖爲患﹐跋履維艱﹐未免有悔於心。一日﹐迷蹤深山﹐峭壁巉巖﹐人行鳥道﹐良久始逾。絕險遠望﹐村墟似有炊火﹐而深潭當路﹐猶須循岸而行﹐疲板﹐遂憩於樹下。俄見對江有木筏﹐一人以長竹爲棹﹐蕩漾而來﹐鄒大喜﹐以爲接引者至矣。及少近而視之﹐其人披一短蓑﹐周身似無寸縷﹐不知烏之雌雄。立而姑招以手﹐乘槎者亦甚欣欣﹐其疾如駛﹐無何﹐卽識其面﹐兼睹其身﹐則螺髻雙垂﹐體潔如玉﹐一少年女子也。大駭﹐詫爲異物。方將奔避﹐而女子早已登岸﹐操苗音﹐且笑且歌﹐絕不羞澀﹐始悟爲蠻俗﹐未免少見而多怪﹐因從之登桴。女子鼓楫而行。共濟同舟﹐逢此絕艷﹐鄒亦不禁心動﹐間以手戲之﹐女子漫無避忌﹐爾許時始渡迷津﹐解錢付之﹐女子不受﹐惟喫喫憨笑﹔且捨所業﹐與之偕行﹐土語胡盧﹐若將導引。鄒亦喜得指南。曲折裏余﹐始達村口。時已天气昏暝﹐莫辧物色。女子引之至一處﹐狀類神廟﹐親款其扉﹐語鄒曰「此猶可居。郎君非我族類﹐愼勿他往也。」其言則華音﹐絕無啁哳之韻。鄒心異之。女子卽反身自去。鄒入祠﹐中惟一楹﹐聊可棲息。黑暗中都無所見﹐亦不知所祀爲何神。方假寐﹐而枵腹苦饑﹐旋聞女子呼之﹐則樽酒盤飧﹐陳於廟階﹐且酒炙俱溫﹐啜之亦甚適口。鄒因深感其情﹐兼疑其爲結歡之計﹐勢必復來﹐私心固不忍拂﹐遂亦不拒﹐乃兀坐以俟之。漏已數下﹐迹竟杳然。忽夜雨大作﹐淅瀝有聲﹐且聞人語曰「措措兒引一佳客來﹐何不見﹖」其音倍嬌脆﹐全非苗語。已而熒煌內射﹐似有燈光﹐乃起自門隙覘之﹐則又一女﹐以斗笠罩首﹐僅及其肩﹐白身亦無衣袴﹐惟持尺木若燃藜﹐冒雨而行。鄒不禁駭而且笑﹐以爲身入蠻鄕﹐日與裸裎者相值﹐情何以堪﹗正窺望間﹐此女早至戶外﹐竟排闥入矣。鄒不能引避﹐直前見之。女子凝睇微笑﹐似有慚色﹐徐曰「突如其來﹐致以醜形爲人見﹐令予頗瑟縮不安。」鄒又揖之。女子斂羞爲喜﹐相與席地坐﹐而置其木於前。鄒始得瞻仰廟像﹐則一女神﹐亦絕無裝飾﹐披髮露體﹐殊與所見者無異﹐疑其地從無布帛﹐不知縫紉﹐故創教者如此也。因叩女子姓氏並所居何地﹑所祀何神。女子自言爲昔昔﹐與所謂措措者俱金蠶神之侍女﹐卽祠內所塑者也。蠶有雌雄﹐此神遂分男女﹐凡婦人行蠱者﹐胥是神主之。地名彊硐﹐所居皆生苗﹐距海只三日程。昨夕所過之津﹐卽所名瘴水也。語之綦詳。鄒又曰「卿旣苗類﹐何以能漢語﹖卽措措亦何以然﹖」昔昔始嘆曰「妾與措措﹐均非此間人﹐實中土之所產也。本以須眉來黔貿易﹐一如君之今日。不意偶中惡蠱﹐死不甘心﹐訴之於蠶神﹐蠶神憐之﹐俾與措措俱生於苗家﹐化身爲女﹐又誓不蠱人﹐蠶神遂收之位下﹐用爲侍從。自蠶神擾於毒龍﹐數往水府﹐妾等乃漫無統束﹐故得遊戲至此。」鄒因卽叩其由。昔昔未及答﹐而措措早已入室﹐笑曰「姊對生人傾吐底裏﹐得毋使客笑我﹖」昔昔微曬曰「婢子太不諳事﹗郎君實有厚福﹐將藉以返故鄕﹐何諱焉﹖」二女遂同坐﹐語鄒曰「毒龍悅色﹐其體純陽﹐知蠶神之美﹐數數嬲之﹐食其種類殆盡。蠶神懼﹐不得已而親詣海藏﹐自獻其身。緣與龍爲歡﹐不甚主人世事﹐故蠱毒亦不甚驗。」鄒因笑曰「據卿言﹐神有雌雄﹐當成配偶。今毒龍恣意貪淫﹐神之雄者能無怒耶﹖」昔昔亦笑曰「郎誠解人﹐妾輩所慮者正在此。彼一妖﹐不敢與龍爲仇﹐將以妾等泄其欲。深懼其毒﹐故避之不遑。」鄒曰「然則柰何﹖」措措忽正容而答曰「昨夕渡君﹐良非無意。妾等實人身﹐猶可奉君箕帚。今擬相從而歸﹐爲君立業。苗疆非善地﹐願君毋思深入也。」鄒聞之﹐俯而自汁﹐本已倦遊﹐且二美同心﹐爰適所願﹐但不免尙懷首鼠。無何而天已昧爽﹐昔昔亟起立曰「可不可﹐一言而決斷﹐妾輩亦將束裝他往。君勿過於躊躇﹐翻以誤我。」鄒實不能捨﹐遂欣然曰「諾。」二女皆大笑曰「君盍少俟﹐容妾整頓﹐卽可行。」言已偕出。不半時而旋﹐則俱易男兒裝﹐窄衣禿袖﹐狀類雄苗。相偕出廟門﹐又各肩一臣簏﹐顧謂鄒曰「持此去喫著不盡﹐無事作汗漫遊矣。」遂行。仍循故道﹐以筏渡水﹐而翼鄒登陟﹐其疾如飛。過嶺數十﹐回顧而太息曰「神縱知之﹐亦莫予追也已﹗」是夕﹐宿於旅捨﹐遂成歡好。二女皆柔媚﹐鄒益樂之。數日﹐經一苗寨﹐措措與昔昔耳語﹐俱笑不能仰。鄒詢之﹐昔昔曰「君勿言﹐今夕當有樂地﹐且以之泄吾幽憤。」鄒益不解。措措乃先行﹐至一家﹐門庭軒敞﹐以爲苗之素封。措措以一物置其門檻上﹐視之﹐狀如蟄虫﹐蠖屈不伸﹔少頃﹐蠕蠕自動﹐旋卽能飛﹐忽不見。鄒正愕然﹐措措又囑曰「愼毋泄吾事。從妾指揮﹐且倍於曩夕之樂。」鄒姑頷之。俄而門皆洞開﹐老者﹑少者﹐男婦雜逐而出﹐見卽叩首無算﹐狀甚觳觫。其人皆熟苗﹐亦嘗種蠱之家也。鄒頓悟﹐坦然屹立。昔昔厲聲曰「神實怒汝﹐可治筵以享吾客﹐吾當爲汝解紛。」其中有類家長者﹐卽應之如響﹐延入。與二女俱入﹐中庭設酌﹐肴核紛陳﹐闔家奔走恐後。微酣﹐昔昔命以歌﹐舉不敢辭。少婦數人﹐聯袂而前﹐𨿽不解所謳何語﹐而音韻淸婉﹐頗可悅心。措措又擇一笄女﹐年僅破瓜﹐戲令去衣把盞。女微有慍色﹐昔昔卽怒而起。主人甚懼﹐長跪乞哀﹐昔昔叱之如犬彘﹐且命曰「自嫗以外﹐有不去裩者﹐死不恕﹗」舉室震恐﹐無敢違。未幾﹐白鳥翣翣﹐環於座側﹐肉屏風不能過焉。措措又牽少女﹐使於鄒側並坐。鄒已醉﹐不禁其狂﹐交吻捫身﹐靡所不至。措措與昔昔皆鼓掌﹐遽令薦寢於鄒﹐主人不敢逆。昔﹑措亦同處室內。待旦而行﹐其家反拜送之﹐過於奴隸。出村﹐昔昔始告鄒曰「此苗蠱數人﹐致貲巨萬﹐今若此﹐亦足以報矣。」鄒亦嘻笑不絕。自是﹐每過蠱家﹐輒嬲之如前。比及楚界﹐昔昔曰「今至文物之邦﹐不可仍前艸艸。」出篋中異寶﹐市其一二﹐得錢萬緡﹐乃買舟治裝﹐二女始易弁而笄﹔色旣殊尢﹐衣以文錦﹐又覓婢僕數人﹐烜赫不殊富室。鄒本無妻孥﹐乃以昔昔主家政﹐而措措副之﹐亦彼此無妒心。至其簏中﹐皆珍異﹐取以易貲﹐金錢萬計﹐市產構居﹐一切資用不乏。鄒旣饒裕﹐兼對麗人﹐不再作遠遊想。期年﹐各舉一男。鄒益欣快。忽一夕﹐昔昔謂鄒曰「蠶神與龍媾﹐不勝其淫毒﹐昨已命盡牀第。其雄者𨿽在﹐已無能爲。自今南適苗土者﹐可以安枕無患已。」鄒姑且信且疑﹐或以語人﹐亦無有考據其言者。

外史氏曰﹕諸蠱之毒﹐無逾金蠶﹐𨿽苗人之貪狠爲之﹐而濟其惡者﹐實維是物。毒龍具大法力﹐嬲而姦之﹐且因以斃之﹐𨿽近於附會﹐洵快人心。況載記云﹕種蠱之家﹐其婦女多爲神淫。則昔﹑措之所爲﹐良亦有徵可信。若二女之不以苟合﹐不以色妒﹐是居濁亂之鄕﹐猶具淸明之气﹐信乎其爲不昧本來者矣﹗

○溫玉

孝廉陳鳳梧﹐風流蘊藉人也。祖居紹興﹐寄籍宛平。弱冠卽掇巍科﹐人皆以神童目之。家在京城甘水橋﹐宅後有小樓三楹﹐卽乃尊侍禦公休沐處也。孝廉初猶登嘯﹐及公捐館﹐不忍手澤之存﹐遂閉之﹐已數稔矣。一夕月明﹐孝廉訪戴歸甚遲﹐家人皆已熟寐﹐惟畱小童應門。孝廉入﹐因貪月色﹐不忍就枕﹐乃自檢松柴﹐命童滌器﹐將以煎茗。俄聞笛聲裊裊然﹐如怨如慕﹐如泣如訴﹐聳然聽之﹐宛在樓上。孝廉駭然﹐毛髮盡矗﹐凜乎不敢獨醒﹐遽歸寢。平明卽起﹐將往蹤迹﹐家人知而力阻﹐弗聽。至則癿蛸在戶﹐軒檻積塵。甫啟扃﹐有巨物奪門而去﹐孝廉股栗。仰視之﹐六翮淩空﹐則雕也。蓋公沒五年﹐此樓未辟﹐物遂巢其中。然門窗封識﹐亦不知其何自而入﹐良足詫異。孝廉神少定﹐然後入觀典冊﹐茫無人迹﹐又絕無可怪﹐惟愴懷灑淚而已﹐乃仍闔之而歸。至夜靜伺之﹐漏下三鼓﹐其聲又作。諦聽焉﹐音甚靡曼﹐則非復向之嗚咽者矣。翌日﹐孝廉具衣冠﹐敬詣樓下﹐祝曰「仙乎﹗鬼乎﹗何駭人聽聞至此也﹖倘有妙音﹐請容面領﹐毋過吝。」言已返室﹐察頭卽有速客柬。啟視之﹐字迹婉麗﹐一則溫玉﹐一則柔娘﹐益皆閨中女字也。乃大駭﹐以問家人﹐舉茫然莫知所自。闔室驚疑﹐靡不惴惴。及昏﹐孝廉欲赴其約﹐太夫人懼﹐訶止之。因假寐﹐俟人俱寢﹐悄然獨往。未至﹐早有小靑衣﹐妖冶非常﹐迎於門際﹐笑曰「知音人誠巨膽哉﹖二位娘子固俟之久矣。」遂導之同行。旋聞椒蘭馥鬱﹐來自半天。遙睇樓頭﹐二美軃袖憑欄﹐意似徙倚無聊。月下遇之﹐香霧雲鬟﹐淸輝玉臂﹐不欲垂憐而不能也。因拾級而登﹐直前揖曰「庸耳俗腸﹐未嫻音律﹐荷蒙召以雅集﹐能無愧乎﹖」一美人微哂曰「旣非顧曲周郎﹐柰何諄請妙部﹖此言亦誰能信之﹖」語次﹐睨其貌﹐一則玉潤珠圓﹐嫣然百媚﹔一則花愁柳怨﹐笑可傾城。均衣五銖衣﹐束百寶裙﹐環佩珊珊﹐實天人也。孝廉自詫爲奇遇﹐因曰「客夕淸音﹐遙聆之若出兩人﹐而各擅所長。願卽於此賜教﹐使得饜飫﹐其可歟﹖」其未言者亦哂曰「匆遽若此﹐豈登徒子之牀頭猶有所系戀耶﹖」乃出袖中玉笛爲奏一曲﹐卽前一夕所聞者。恍乎若鶴之淸唳﹐雁之哀鳴﹐淒淒然使人淚下。未闋﹐彼美一人卽舉翠袂揮之曰「妹勿作此斷腸聲﹐反令佳客不快。」遂命靑衣以笙來﹐倚檻和之﹐聲如和鳴之鳳﹐共噦之鸞﹐哀者以喜﹐怨者以舒﹐蓋卽隔夜所聆者﹐而纏綿過之矣。曲旣終﹐乃展姓氏﹐始識吹笙者卽溫玉﹐而柔娘則作折柳之曲者也。孝廉與溫玉晤語﹐談及古今聲伎﹐無不叩之卽鳴。獨柔娘低鬟掩袂﹐對月無言﹐一似重有憂者。孝廉疑而詰之﹐玉曰「癡妮子故常作此態﹐君勿深怪可也。」夜旣半﹐靑衣促歸﹐玉顧孝廉曰「有客無酒﹐良夜不歡。君能作東道主﹐當過蕭齋奉訪耳。」孝廉敬諾﹐約以明夕。遂下胡梯﹐冉冉過樓東而去﹐不知其所往。孝廉亦潛歸臥室﹐母妻皆不覺。早起﹐諱不宣言。旁午﹐入齋僞作拈毫狀。至暮﹐托言文會未竣﹐遂不入內。命僮襆被來﹐設榻布衾﹐且密置酒饌﹐秉燭俟之﹐惟虞其爽約。直至漏下二鼓﹐雙美偕來﹐笑語生春﹐非復日前之羞澀矣。入室雜坐﹐履舄交加。孝廉將自起暖酒﹐溫玉以目視靑衣曰「不可重勞主人。」因命以代之。酒甫三行﹐少酣春色﹐孝廉起﹐請盡昨夕未盡之妙。玉辭曰「耳目較近﹐鳴則驚人。」遂不復作。惟浮白歡飲﹐射復藏鉤﹐以祈爾爵而已。無何﹐玉山盡頹﹐眉目蕩然。玉乃離席謂柔曰「妹盍畱此﹐予且歸。」柔作羞態曰「儂不慣與生人臥﹐此事終須遜姊。」玉笑曰「汝先吹笛﹐以邀風月﹐何人乃敢僭耶﹖」遂憑靑衣肩﹐踉蹌而返。孝廉與柔解衣﹐柔低曰「妾尙葳蕤﹐郎君幸勿狂暴也。」孝廉笑曰「敬如卿命。」旣合﹐柔不勝鑿枘之苦﹐猩血流丹﹐嬌啼宛轉。孝廉熟玩之﹐肌不丰而若無骨﹐態不勝而若爭妍﹐皀席之間﹐極人世之樂焉。詰旦﹐柔攬衣先起﹐謂孝廉曰「郎君尙有新人﹐妾請明日來。」遂跚跚自去。孝廉因詐稱抱恙﹐不返內寢﹐太夫人與其細君﹐咸來問視。孝廉以心神不爽﹐願屏煩囂﹐謝去之﹐人故莫之疑也。將夜﹐仍藏鬥酒﹐以待玉來。跂望者久之﹐宵深果至﹐則僅玉一人﹐並靑衣亦不復隨。燈下促膝﹐觥籌交錯﹐玉之倜儻尢勝於柔。酒未酣﹐孝廉之情已蕩﹐促之就寢。玉笑而起曰「淸狂如此﹐宜其渴病難醫也。」因而銀釭笑吹﹐羅襦偸解﹐狎之。𨿽故處子﹐而枕席之情﹐頗爲流動﹐抑且溫軟如擁絮﹐柔膩若塗脂﹐容則滿月生輝﹐態亦名花斂蕊。甫兩夕﹐而二難並薦。歡娛已久﹐曙色盈眸﹐玉將起﹐乃語孝廉曰「兩斧伐孤木﹐君知之乎﹖妾去而妹已來﹐妹行而妾又至﹐君以一身當之﹐鮮不敗也。爲君計﹐今且就內寢﹐約五夕﹐妾等一會。如此則君之精力已復﹐卽妾等之情好﹐不更能於永固乎﹖」孝廉感其愛己深﹐頷之。玉旣去﹐孝廉亦起﹐將返內室而恍惚如有失。良久﹐乃始能記憶﹐愾然曰「柔約今夕來﹐我何可負渠也﹖」因復臥。少頃﹐母妻踵至﹐仍以病爲辭﹐畱宿於外。然心爲酒色所蠱﹐飲食亦銳減﹐人遂深信共疾﹐太夫人將爲延醫﹐堅謝不願。柔至夜復來﹐繾綣倍勝於前﹐昔猶嬌而怯﹐今則柔且媚矣。臨別問﹕「玉姊來否﹖」孝廉以首示之意﹐柔輾然頗有喜色。及夕復至﹐笑語曰「妾今來代彼當夕矣﹗」孝廉因告以五夕之約。柔忽嬌嗔曰「妖婢竟喬獻殷勤耶﹖妾告君﹐渠非我仙侶﹐實狐也。必別有桑濮行﹐散以此紿君。不然﹐豈有相愛而能遽捨者﹖」言已﹐歡洽如常。將去且囑曰「君勿漏言﹐反似妾妒也。」至夕﹐玉仍杳然﹐孝廉亦疑之﹐而不知其爲遜柔故。自是柔之至無虛夕﹐而孝廉遂憔悴不勝矣。迨至旬終﹐玉始夜至﹐入室卽驚曰「君豈未懸此榻耶﹖不然﹐何形神之憊也﹖」孝廉以愛柔故﹐堅諱之。及寢﹐玉覺有異﹐益詰之。乃言柔來太屢﹐且渠謂若爲狐﹐囑予勿泄。玉聞之大恚曰「誤與鬼子同事﹐幾予我以殺郎名。渠乃某家小女﹐歿已多年﹐當明末時闖逆寇都自縊而死者﹐因亂中﹐槁葬於君之後樓下。尊大人在日﹐福徳俱隆﹐渠乃深自潛藏。今以樓虛﹐遂據之。妾與之音律相知﹐以時往來﹐故得相偕見君也。」已而笑曰「渠亦爲情所皁耳﹗𨿽然﹐郎君則枯瘠矣。俟明夕來﹐妾當爲君止之。」雞鳴﹐遂去。孝廉確知爲鬼狐﹐始悚懼欲徙﹐而慚赧未及言。是夜柔與玉果偕來﹐玉詆柔曰「妹謂我爲狐﹐妹獨非鬼耶﹖何事人以色﹐而不愛人以徳也。」柔赧然﹐無辭以對。玉剌剌不休﹐柔則低蛾斂黛﹐愁態可掬。蓋柔自遇孝廉﹐不再如向之幽怨﹐今復見之﹐不覺悱惻﹐乃解之曰「渠實愛我﹐子何相尢之深耶﹖」玉艴然﹐紅漲於面曰「君旣左袒﹐妾不能與人分謗也。」拂衣逕出。柔𨿽仍畱﹐亦不盡歡而罷。閱一日﹐而孝廉之眞疾作﹐形色支離﹐神气困憊。太夫人堅徙之內寢﹐而柔與玉俱絕迹。病旣彌畱﹐闔家憂戚。孝廉正當沈頓﹐忽夢玉揮淚而來﹐語之曰「君不納妾言﹐幾殆矣。然祿籍固未絕也﹐妾爲君疾采藥嵩山﹐觸怒嶽神﹐墮崖而死。今與柔妹同在冥途﹐可勝慨哉﹗」言之慘然﹐孝廉亦大慟。玉又曰「某醫精於長桑﹐亟延之﹐二豎子或可驅也。」言已﹐孝廉卽驚覺﹐如其所教﹐物色之﹐果得和緩。委以治療﹐病乃痊。孝廉旣愈﹐恆感玉之徳﹐而悲其死之慘﹐且更思柔不置也。獨處輒冀其來﹐競杳然。又明年﹐孝廉之內人以產厄卒。鰥居岑寂﹐益思念之。長夜淒淸﹐寢不能寐﹐倏見向之靑衣﹐癷然徑入﹐告孝廉曰「玉娘子傳語郎君﹐三日後相俟於門外﹐見有殯女者﹐如是如是﹐則鸞膠可續也。」孝廉詰其詳﹐答曰「娘子死﹐訴之嶽帝﹐廉得其實﹐憐娘子之節﹐許令更生。因與君舊緣未斷﹐故將奪舍復圓耳。」孝廉因並詢柔之近況﹐靑衣曰「彼愧見郎君﹐且冥司發牒﹐行將往生他處矣。」孝廉方將研詰﹐遽斂其袂而退。越三朝﹐俟之門外﹐果有扶柩而過者﹐覆以紅毹﹐送者皆衣靑衣﹐絕無縞素。察其女也﹐逆而語之曰「人故未死﹐何葬耶﹖」眾愕然﹐而柩重遂不能舉。旋聞棺中嚶嚀而言曰「我已活﹐將復悶死矣﹗」乃大驚。女之父爲某部郎﹐止此弱息﹐旣笄而殀﹐深痛之﹐歿不忍殮﹐冀其復生。今聞此﹐喜出望外﹐不以爲異也﹐第恨通衢無可止之所。正倉惶間﹐柩中呼聲倍急﹐孝廉乃前致詞曰「若無地息肩乎﹖此大好事﹐敝廬固可也。」部郎大喜﹐深感之﹐遂舁女櫬入孝廉之門。家人咸驚怪﹐孝廉堅執其可。甫開棺﹐而女已瞿然起矣。竊睨之﹐貌甚姣好﹐𨿽瘦怯﹐與玉無殊。部郎又請假外舍﹐俾其小憩﹐孝廉無難色﹐徑啟書齋﹐命眾扶入。部郎益銜其徳﹐展問殷勤﹐知爲世家子﹐且登桂榜﹐頓思以女字之﹐而恐其有偶。私詢僮僕﹐知方鼓盆﹐益大悅。因變薤露之歌﹐爲伐柯之詠﹐而鳳卜以諧。孝廉喜﹐治筵相款﹐且命焚其櫬於郭﹐以彰其奇﹐觀者如堵焉。至暮﹐以香車送女歸﹐擇吉納采﹐而舊弦復續。迨至親迎之夕﹐甫啟袱﹐女卽凝睇如舊相識﹐而未敢遽泄。及宵﹐乃欷歔言曰「妾爲君兩夕之歡﹐犯至險而隕越﹐君亦憐之乎﹖」孝廉曰「然。藏之寸心﹐無時可忘﹐以子之靈﹐固早鑑之矣。」玉笑曰「使柔妹更生﹐君視之當勝妾什倍。」孝廉亦笑曰「子未忘情已事耶﹖」遂相攜就寢。玉曰「兩以女身事君﹐人之受屈惟一﹐妾之痛楚有二矣。」旣交﹐渥丹浹席﹐女之畏縮倍於前﹐而款洽則無異於舊焉。夙興卽起﹐謂孝廉曰「妾今日乃可廟見矣。以前眞所謂『妾身未分明﹐何以見姑嫜』也。」乃盥濯入朝﹐太夫人因其娩婉﹐深喜之。嗣是燕爾情濃﹐夕無虛度﹐孝廉戲詰之曰「若不虞我再病耶﹖」玉赧顏答曰「今非昔比也。鬼與狐皆異類﹐五夕且不堪﹐況源源而來乎﹖今以人身侍巾櫛﹐則坎離交濟﹐𨿽少過不傷也。」孝廉倍頷其論。一夕﹐忽語孝廉曰「曩者之讖驗矣。妾昨夢柔來訣別﹐渠羞與郎見﹐故命妾報知﹐渠已托生某家。十五年後﹐可至廣陵相訪也。」孝廉時已得隴﹐不復望蜀﹐惟詰曰「自經者亦能轉輪耶﹖」答曰「渠有徳而無罪﹐且幽沈已久﹐合生男身。因思君故﹐特懇爲女耳。」孝廉感其言﹐然亦姑置之。後孝廉屢躓春闈﹐竟以明經授邑宰。初任新蔡﹐有政聲﹐驟擢秦州牧﹐十年不遷。俄以卓異升安慶守﹐攜眷渡淮。當過邗溝﹐固已十有五稔矣。玉謂之曰「薴蘿村卽此已是﹐君豈忘揚州之夢耶﹖」時玉已兩索皆男﹐孝廉雅不欲﹐因玉固請﹐乃從之。爲畱十日﹐大索於瘦馬家﹐玉皆曰非。瀕行矣﹐有貧嫗攜小女郎﹐乞食於驛卒。玉適從太夫人遊平山堂歸﹐見之﹐曰「是已。」卽告孝廉﹐托言購婢﹐遂得之。玉攜之歸室﹐泫然曰「妹何一寒至此﹖」女不解所謂﹐而星眸炯炯然﹐亦注視不移。玉親爲盥櫛﹐眉目煥然。詢其年﹐果十五﹐因仍以柔字之﹐不欲沒其舊也。及夜定情﹐孝廉試其啼笑﹐宛然一柔﹐益狂喜﹐謂玉言不謬。履數任後﹐玉𨿽主中饋﹐而視柔若匹敵﹐每讓一夕曰「吾以補十五年之缺欠也。」期年﹐柔亦誕一子。未幾﹐孝廉以內艱歸﹐遂不出仕﹐遨遊於溫柔之鄕以終老。

外史氏曰﹕玉以溫名﹐取其徳也。女字以此﹐殆無愧乎﹖蓋婦之美徳﹐不過曰不妒不淫而已。女讓當夕﹐不妒也。約以五夕﹐不淫也。且能爲夫子死﹐猶欲冀夫子生。其賢如此﹐嶽帝𨿽震怒﹐亦應霽威矣。卒之碎者復全﹐分者復合﹐溫其如玉﹐不致徒悼於重泉﹐宜也。若柔娘﹐獨無可取﹐惟願爲女一節﹐聊可解嘲。然非溫玉之淑﹐又烏能附驥尾以傳也哉﹖

隨園老人曰﹕人謂似聊齋《蓮香傳》﹐余亦謂似聊齋《蓮香傳》。然非鬼狐之迹略同﹐人亦烏從尋鍼綫迹耶﹖事奇文奇﹐安在蓮香後不可復有溫玉﹖

○睡姬

某貴官﹐娶一美妾﹐以色專房。而其性善睡﹐每每至旦弗覺﹐卽當白晝之中﹐亦如三眠之柳。初未知其有異也﹐一日﹐立閒階似與人偶語﹐入閨卽就枕﹐竟至三日弗寤﹐貴官始疑而詢之。初不肯言﹐及詰之再三﹐甫自述曰「妾隸芙蓉城主﹐爲謳者。以過見謫﹐𨿽居人世﹐而夢寐中時往供役﹐冀贖前愆﹐仍居仙境。昨爲石君誕日﹐羣仙畢集﹐妾以職司﹐不克遄返﹐以致見疑於公﹐恕之幸甚﹗」貴官殊不信﹐因曰「若能導我一遊﹐以實此言﹐則可逭。否則﹐敲撲不遠矣﹗」言之色怒。妾竟坦然曰「妾處此世﹐如塵棲弱艸﹐去畱惟公﹐死生亦惟公﹐決不敢以天上瓊樓﹐爲人間邀寵之地也。」貴官甚恚其言﹐而因愛不能割﹐隨亦置之。居數年﹐妾忽病﹐漸且不起。貴官憐之﹐時就牀頭問視﹐妾忽泫然曰「感公厚愛﹐誠未易報。昔公欲從妾一遊芙蓉城闕﹐今其時矣。盍就良夜以行﹐以償公之夙願。」貴官大喜﹐亟詢以出遊之策﹐答曰「公自屏人獨臥﹐妾能導君同往﹐愼勿泄。」貴官頷之。及夕﹐宿於外齋﹐果夢妾靚妝如平時﹐而衣一五銖玄衣﹐雜彩爛然﹐迥非第中所有。且控一鶴一鸞﹐立請命駕。貴官勉跨其鶴﹐癷卽淩空而起。懼且墜﹐瞑目而行。少頃﹐若蹈實地﹐張目顧瞻﹐妾與鸞鶴俱失所在。遙睹重城﹐金碧交映﹐四圍皆植異樹﹐髙數丈﹐五色繽紛。迨近而諦觀﹐果皆錦城所植者﹐香數里可聞﹐心益悅﹐遂徐步而前。方及皃闍之間﹐忽一披髮少年乘小驪駒自門出﹐貌絕美而駘蕩動人。貴官素嗜男色﹐見而悅之﹐因矚之以目。少年覺之﹐一顧卽停轡與言﹐詢之曰「公何爲者而來此鬼域﹖」貴官大驚﹐自白其故。少年大笑曰「石曼卿死而主此﹐其所治者皆鬼耳﹐豈蓬島瀛州之比﹐亦號爲神仙之境耶﹖」貴官猶以妾言與之辯﹐少年曰「公之妾將死而歸此﹐公未捐館﹐何以偕來﹖卽此可知矣。」貴官頓悟﹐懼不能返。少年竟棄騎與語曰「閨中人不免誤公﹐請與某疊乘﹐當以公歸﹐無足慮。」貴官因感謝﹐固遜少年居前﹐而己乃後擁之。雙人匹馬﹐背腹相交﹐隔衣熨貼之餘﹐覺肌骨之柔靡旣足蕩心﹐而薌澤近聞﹐益爲動情。貴官於此﹐反不欲遄歸﹐而欲與少年俱逝。因閒詰其來此之故﹐答曰「予居中山﹐久成仙道﹐亦慕此城之勝﹐潛來一遊。詎意陰气盛熾﹐不可以居﹐故棄如敝屣而去之。」貴官信其言﹐而恍惚中行且數里。少年曰「至矣﹗」貴官舉首四顧﹐別更一境﹐重樓復閣掩映相屬﹐山坳花木亦甚蔥蒨﹐但妍艷而無雅致。貴官反顧而樂之﹐以爲相去遠甚。少年延入﹐置酒歡飲﹐侍者多佼童﹐色俱殊選。少年又白﹕「此方丈之山﹐金仙所居﹐非公有緣﹐區區者烏能至此﹖」酒酣﹐少年又進以媚技﹐漸至狎褻。貴官情不能遏﹐頗思爲鉆研之計。俄聞鸞聲噦噦﹐少年色頓變﹐侍者亦甚倉皇。旋有赤色如匹練﹐直達中楹﹐則一麗人含怒自外入。視之﹐乃其妾也﹐鸞鶴猶翔其側。貴官大慚﹐回顧少年﹐已化爲石卵﹐大僅盈掬。妾掇之﹐回嗔爲笑曰「是兒亦太不自重﹐然亦公之福薄﹐今請奉君歸﹐家人當凝望矣。」貴官抱愧﹐復跨鶴上升。一時屋宇都渺﹐怪壑懸巖﹐懍乎其不可畱也。歸至齋中﹐轉側而悟﹐且聞人噪曰「公蘇矣﹗」醒而詰其故﹐則臥已兩朝夕矣。大駭﹐方命人視妾﹐而妾已使婢來邀。亟起﹐詣其室﹐妾卽執手永訣曰「本意引公入勝﹐不期鸞遲鶴速﹐以致惑於邪妖﹐究亦足以釋公之惑矣。今將返妾故居﹐不得再充下陳﹐愼勿過悲。」因以圓石付之曰「此公之可人所化﹐剖之當獲寶玉﹐猶可朝夕把玩﹐不致以殺風景怨妾。」言訖﹐溘然而逝。貴官知其仙﹐厚加葬具﹐題之曰「睡姬之墓。」卽以石示玉人﹐破其璞﹐得明視一枚﹐朱眼霜毫﹐天然工巧。因寶之﹐佩以終身﹐斯須未嘗去焉。

外史氏曰﹕究是妾之狡獪﹐不使塵中貴人深歷瑤天勝境。不然﹐重門擊柝猶防暴客﹐豈世外仙居竟任狂童出入哉﹖至於黑甜鄕中﹐原有樂趣﹐固不俟姬之導引﹐然後如入華胥。人患不善睡﹑不暇睡耳﹗果如姬之髙枕﹐縱不居芙蓉城﹐亦平生第一快事。

○張仙

人之艱於嗣者﹐多繪張仙以奉之﹐以其能衛厥子孫也。其像爲美丈夫﹐錦袍角帶﹐廣頤丰髭﹐左挾彈﹐右攝丸﹐飄飄乎有霞舉之勢。仰視雲中﹐一犬叫嗥而去﹐蓋卽俗所謂天狗也。某縣一畫師﹐尢善於此﹐所作者眉目如生﹐勃勃有神气。且遇小兒驚啼﹐禱之輒應﹐人以是神之。遠近數百里奔走相求﹐其門若市﹐畫師遂因是致富。縣東數里許﹐某村有民家﹐娶婦而美﹐數年不育﹐乃親詣畫師求之。往返再四﹐甫得尺幅以歸。及至家﹐香火奉祀﹐意甚虔潔。旬餘﹐夫偶他出﹐婦獨寢﹐卽有偉男子衣冠甚都﹐直至榻前﹐謂婦曰「我張仙也。夙昔鑑汝誠﹐思以寧馨錫汝。但汝夫痿弱﹐不克播種﹐今來代若耕耨﹐庶幾黍稷可望﹐汝勿驚訝。」言已﹐解衣便將登牀。婦睨其美﹐亦心動﹐欣然容納。歡好達曙﹐始攬衣下榻﹐整束端嚴﹐冉冉而沒。視之﹐則已身入畫中矣。婦益信其靈感﹐夫歸亦祕而不告。嗣是益隆情好﹐夫不在卽來﹐婦勸不拒。積漸縱恣﹐夫在亦來﹐婦遂不能諱﹐靦然傾吐﹐猶以爲神之祐之也。夫察其迹﹐知爲妖異﹐竟取其像而焚之。甫及幀首﹐有細字一行﹐諦視焉﹐則人之年庚八字也。益詫其異﹐毀之倍亟。越數日﹐聞某畫師無疾暴卒。驚而偵訪﹐其徒有與婦之夫識者﹐密以相告﹐始得其顚末。蓋畫師見婦﹐心志動搖﹐無能自主。畫成﹐乃戲書其生平於軸﹐且祝曰「倘有夙緣﹐當卽於夢中相晤也。」後旬餘﹐果夢與婦狎﹐自以爲奇遇﹐螢窗間與人私述爲笑﹐其徒以是聞之。及婦之夫焚其像﹐畫師方在肆異中﹐大呼曰「某人以火吾軀﹐吾無生矣﹗」言訖遂卒﹐周身艸初焦灼如燎焉。婦之夫聞而大快﹐益以宣播﹐不旬日﹐而畫師所繪編捲之像﹐早已盡成灰燼矣﹗

外史氏曰﹕張仙本花蕊夫人捏造者。史載夫人自入宋宮﹐每思後主不置﹐乃繪像以祀之。嗣因藝祖詢及﹐乃詭詞以對﹐非實有是神也。則夫畫工之靈﹐由筆而入﹐似無足爲神羞。抑安知非後主之風流與丹靑合而爲祟耶﹖鄕人一炬﹐總足解醒。

隨園老人曰﹕以雋筆破俗情﹐幾令世間假神道無處生活。

○守一女

有明中葉﹐山寇竊發。某村有笄女﹐爲賊所得﹐悅其美﹐並其父母弱弟拘系之。謂不從污﹐將舉一家盡殲之﹐無噍類。其父母握手啼泣﹐不敢默﹐亦不忍語也。女已有成竹在胸﹐獨慨然曰「兒之身﹐父母所生﹔辱兒身﹐卽辱父母。義固萬無可從﹐但兒不受辱﹐兒必死。兒死而父母弱弟無一得生﹐是背罔極之恩﹐而斬先人之祀﹐胥由於此。兒固含笑於九泉﹐以全節爲榮﹐父母能安於地下﹐不以生女爲怨乎﹖今請與之約﹐苟具夫婦之禮﹐予卽事之。否則﹐寧死不辱﹐無敢以父母爲念。」其父母亟白於賊﹐主者實一渠魁﹐欣然諾之。女請先釋其父母與弟﹐賊知其紿己﹐堅不許。女乃太息曰「天乎﹗予非不死﹐實不能死也。」徑趨賊幕﹐俟與成婚﹐絕不作兒女子態。賊旣納女﹐以兼金贈其父母﹐使與弟俱歸。及入與女別﹐女言笑自若﹐惟以一布裹﹐縫紉甚密﹐付之曰「他日相見﹐可以此爲質﹐且勿視之。」其父母遂泣而去。乃居賊中旬日﹐官兵大至﹐合圍之。賊敗﹐俱駢首受戮﹐所掠子女盡放之寧家﹐女亦歸其村墟。時賊已盡平﹐人皆旋裏﹐父母將與議婚﹐女堅執以爲不可。父母笑曰「向特不得已﹐豈賊也而將爲之守節哉﹖」女曰「不然﹐兒非爲賊守節﹐實受父母之命也。父母當日果能拚生罵賊﹐與兒俱死﹐兒卽淫賤﹐亦不忍偸生。乃旣爲親而事賊﹐是猶奉命而嫁賊。一醮烏可再醮﹐重辱父母之遺乎﹖」卽索布裹﹐拆視之﹐則驪珠在焉。因號泣曰「以此還父母﹐今後無命可從也。」自是獨居一室﹐足不出戶﹐供木主於案﹐倩人題「守一」二字﹐以示靡他之志。父母百計俱窮﹐竟不能嫁之。父母卒﹐己亦不食而死。臨歿﹐猶嗟嘆曰「遲矣﹗晚矣﹗」蓋恨其不死於被掠之先也。

外史氏曰﹕嗚呼﹗名節至重﹐吾人何敢妄言。然以情理揆之﹐守一身之節﹐殂全家之命﹐烈而似近於忍。此以父母之命爲詞﹐得免父母於死﹐又守一不變者﹐差爲反經合權。𨿽然﹐婦人之身﹐固不可如此。女子而如此﹐其可訓不可訓﹐則又非聖賢莫與定論矣﹐吾曹敢乎哉﹖

○柳靑卿

文安戴敬宸﹐學富而貌寢﹐偉軀碩腹。腰大十圍。且年未三旬﹐濃髭滿頰﹐面皮幾無隙地﹐人因以毛胖目之。康熙戊子﹐以明經登進士第﹐銓補耒陽令。邑人以爲士元再來﹐閨閣中聞宰之貌﹐靡不竊笑而攢眉﹐其見陋於人如此。蒞任期年﹐以事赴省﹐暮宿於某縣紳家。紳家故有廢樓﹐久扃﹐因宰至﹐始糞除之﹐以安其行李。戴與紳飲﹐夜深始登其樓﹐惟一僕從﹐餘皆寢於下。戴病酒﹐不克遽寐﹐輾轉間﹐漏下已三。癷聞異香發於榻側﹐嗅之﹐有桂之淸而兼麝之馥。戴以爲樓前所植者﹐亦不之異。已而笑聲喫喫﹐乃亟張目以睨﹐則少婦艷絕﹐掩口胡盧立於燭下。戴知爲異類﹐更不呼僕﹐蹶然突起﹐將自身執之。婦倉皇欲遁﹐且匿笑曰「尊範若此﹐不亦難爲佳人﹖願卽退避三舍。」言已而趨。適足纏微松﹐帶掛於板﹐竟顚躓不能脫﹐遂爲戴所獲。牽以就榻﹐詢所從來﹐乃赧顏答曰「妾柳姓﹐小字靑卿﹐實狐也。服役衡山﹐差滿將歸﹐因喜此樓幽靜﹐暫僦居之﹐不意君之涉吾地也。」語次﹐口脂之馨﹐渾如百合。戴不覺心旌動搖﹐彊之解衣。柳笑曰「凡狐皆能祟人﹐遇之輒死。以君之品﹐猶可末減﹐何反舍生就之﹖」言訖﹐以紅袖掩口﹐仍復胡盧。戴素以貌自憎﹐今更不見納於狐﹐益大恚。逼近柳軀﹐親松其扣﹐慨然曰「死則死耳﹐與其爲丑鬼以生﹐毋寧因妖狐而死﹐誰復能堪此鄙薄﹖」柳以纖指彈其腹曰「身掛五斗袋﹐而彊人歡合﹐君眞不自量矣﹗」戴弗聽﹐益力持之﹐羅襦才解﹐薌澤近聞﹐覺其竟體芳馥﹐神魂飛越。柳亦不勝羞赧﹐乃自登榻﹐引戴衾冒首而臥。戴亦情急﹐不能姑待﹐啟衾而入﹐遂相歡好。事已﹐柳捋戴髯微哂曰「於思﹗於思﹗棄甲當離。」戴亦笑曰「於思﹗於思﹗從此弗離。」相與大噱。柳因轉側又笑曰「楊家阿環與祿山爲好﹐以今觀之﹐眞大難事。」俄而雞鳴﹐柳著衣先起﹐辭戴欲行﹐戴挽之﹐堅訂後約。柳曰「倉卒呈身﹐此體遂爲君有﹐去誠無所之。但君有公務﹐妾不敢淆。俟返琴堂﹐妾自趨赴﹐從此與胡偕老矣。」乃以香囊畱贈﹐珍重而別。晨起﹐戴亦不與紳言﹐徑趨省下﹐謁見院司﹐事竣遄歸。初慮柳之爽約也﹐重過紳家﹐未嘗上宿﹐乃誦《毛詩》兩聯﹐望樓而祝曰「無我醜兮﹐不寁好也。無我胡兮﹐不寁故也。」祝訖始行。抵署﹐宿於外寢﹐以冀其來。宵未分﹐而柳果至﹐搴簾徑入﹐笑謂戴曰「閨人皆畏胖﹐我意獨憐胡。」遂引身與戴並坐﹐諧謔甚歡。從此夜現晝藏﹐渺無去志﹐署中人亦罕有知者。一日﹐忽語戴曰「衡嶽諸姊妹皆欲晤君﹐兼爲妾賀﹐明夜盍一行。」戴問﹕「筵設何所﹖」答曰「天上。」戴嗤其妄﹐柳正色曰「君以妾不能登天耶﹖靑雲獨步﹐君輩胥誇大之詞﹐視妾之幹霄直上﹐則浮而不實矣。」話已﹐復曰「往須易好面目﹐如此肉累累而毛毿毿﹐姍笑當不可耐。」戴姑頷之﹐亦未深信。明夕﹐柳襆一物來﹐謂戴曰「爲君制造﹐費盡匠心﹐可著之﹐然後偕往。」戴展視﹐則人皮如蟬蛻﹐眉目宛然﹐官骸皆具﹐乃大駭。柳令諦視﹐以素絹制成者﹐無縫紉迹﹐如織女天衣﹐始信其神。柳令戴裸而著之﹐膚革之充饒忽焉頓縮﹐獨至於腹﹐墜墜然急不能納。柳乃笑而撫之曰「杜甫﹗杜甫﹗無骨有肉﹐消瘦些兒﹐送汝歸蜀。」戴不覺大笑﹐腹遽小。迨及於元﹐凡所謂美且鬈美且偲者﹐胥歸於無何有之鄕﹐卽欲效毛遂處囊﹐穎脫而出﹐亦不可得。已著訖﹐戴於燭下索鏡自臨﹐見其面部頓淸﹐無復擾擾﹐眉宗忽判﹐不再蓬蓬﹐不禁擲鏡大喜。柳又進以鮮衣﹐百端修飾﹐則儼然美丈夫矣。潤色甫畢﹐戴卽請行。柳語曰「君至彼﹐勿貪杯中物﹐適可而止﹐恐沈醉或泄吾事。」戴敬諾﹐甫出寢戶﹐夜黑如漆﹐戴恍惚如行雲霧中。柳時以纖腕夾持其腋﹐自後而吹噓之。積漸而髙﹐身不自主﹐仿佛如陟層梯﹐不知其有幾千百級。須臾至一處﹐朱門洞開﹐飾以金玉。有石獸二﹐髙丈許﹐臥於左右﹐兩楹燎巨燭﹐毫髮畢見。榜曰「衡帝驂鸞之館。」蓋卽嶽主之離宮也。柳引戴入﹐至其門﹐無人。登其堂﹐亦無人。轉折而西﹐別有側戶。又入之﹐回廊曲檻﹐皆懸絳紗籠。院中花竹森秀﹐淸芬襲人。中屋五楹﹐燈光外射﹐柳與戴猶未及階﹐聞室中人語曰「司香子延客至矣。」卽有麗人四五﹐從簾間裊婷而出﹐俱宮裝畫衣﹐備極妖艷。迎迓曰「過勞鳧履﹐遠棄琴堂﹐一睹壺冰﹐爽人眉宇﹐妾輩不勝景仰。」戴遜謝入室﹐則酒香茗气﹐玩好紛陳﹐彜鼎圖書﹐極其典重。南向設二筵﹐籩豆楚列。眾遜戴首坐﹐目相顧語﹐若有所疑訝﹐來能釋然。戴會其意﹐坦然卽席。撫其裀﹐皆以異錦制就﹐香軟殊常。眾又推柳與戴聯肩坐﹐笑曰「數旬夫妻﹐今夕合巹﹐不可謂非晚也。」柳亦笑答曰「暮夜倉卒﹐無從得酒﹐業以香唾代之矣。此夕當是與姊輩會親﹐𨿽晚何傷。」眾俱顏赤曰「婢子亦大無賴。」於是履皅交錯﹐相對舉觴。酒微酣﹐眾嗅戴身馥鬱﹐不知其以香囊佩也﹐咸戲曰「近薰者果無蕕耶﹖」柳又笑曰「同器者宜爾。脫遇鄕輩﹐恐亦十年尙有臭。」眾大嘩曰「汝今者亦入鮑魚之肆矣。」因詰曰「若言使君貌不揚﹐今見之﹐何不逮予所聞﹖」戴時已醺然﹐乃代答曰「欲妍則妍﹐欲媸則媸﹐妍媸固任人自爲耳。卿何惑乎﹖」柳急以目止之。眾中有覺者﹐堅以詰戴﹐且置巨盎於前曰「不言﹐以斯爲爾爵。」戴懼量不勝﹐始約略述之。眾戲剝其革﹐劃然有聲﹐甫及頦下﹐而廬山之面目已出。眾美凝睇﹐亂艸橫生﹐飛蓬滿目﹐不禁捧腹絕倒。柳大有慚色﹐扶戴急出曰「醉人無知﹐竟使人窺見底裏。」戴昏然覺其身如墜﹐醒則臥於衙齋﹐革已無存﹐並柳亦不見。自是思之𨿽苦﹐亦絕不再來。年餘﹐丁外艱﹐匆遽歸裏。行及宜陽道上﹐見柳偕一美少年﹐從騎十數﹐馳騁於茂艸間﹐使人傳語謝戴曰「靑卿致意﹐渠非狐﹐實嶽帝之司香女也。自君露形﹐數見笑於僚輩﹐以故難堅舊好。今已攺適郭指揮﹐相得甚歡﹐幸勿以爲念。」言已﹐俱穿榛莽而去﹐家人始知其事。後戴屢爲人言﹐且出香囊以爲質。有見之者﹐精工芬馥﹐洵非塵世物也。

外史氏曰﹕夫不若人﹐嫫母猶以爲恥﹐況絕代之姝哉﹖今世之慧女子﹐亦多有譽夫之癖﹐每一出門﹐輒爲加意整飾。孰知大醉狼藉﹐最能壞人體面耶﹖然使良宵訪戴﹐興盡而返﹐必無此一段佳話。柳之不幸﹐乃戴之深幸也。

○珊珊

許臯鶴太史未第時﹐讀書於溧水書院。有同捨生孫某﹐素同筆硯﹐爲莫逆交。數年﹐肄業無所就﹐棄儒而商。隨人航海﹐遂不復﹐疑其溺於弱水死矣。太史旣貴﹐恆思憶之。嗣遇冊封暹羅﹐太史充副使﹐遠涉海外。旣竣使事﹐歸途遇颶﹐覆其舟。故事﹐凡奉使入海﹐正副使皆輿櫬而行﹐以備不虞。柩前釘一金字牌﹐題曰「使某國某官某公之靈」﹐以爲識。事迫﹐則先臥其中﹐束手待斃而已。太史旣罹水厄﹐無復生望﹐在柩中載沈載浮﹐聽其所之﹐不葬魚腹爲厚幸。忽聞人語曰「此予之故人也﹐奚爲至於此﹖」命啟其棺﹐太史始敢展視。熟視之﹐則孫某也﹐羽衣星冠﹐儀從甚赫﹐己身亦在島嶼間﹐無復洪濤泛濫矣。亟起離櫬拜謝﹐孫握其手曰「貴人犯險﹐良不易﹐請卽寒家小憩。」把袂以行。入島不數武﹐遠望朱甍碧瓦﹐幾埒王侯。至則髙閎邃宅﹐閽者十餘人﹐趨前聲喏。孫引太史入﹐至一廳事﹐顏曰「釣鰲」。鋪設之華﹐目所未睹。甫揖坐﹐卽命酒曰「震驚之後﹐非此不足以鎭之。」太史稱謝。須臾﹐苾芬旋進﹐珍錯盈席﹐食之鮮美﹐多不能舉其名。其酒紺碧色﹐味甚醇﹐孫語曰﹕此卽東海之扶桑露也。」太史驚詢之﹐其地屬髙麗國界﹐蓋已順流而東﹐幾千里矣﹐益大駭。又詢孫近況﹐笑而不答。旣而命細君來﹐使者卽入﹐旋聞環珮璆然﹐異香襲鼻。有小鬟十數﹐皆艷妝﹐自屏後引麗人出﹐冠飛鳳之冠﹐躡文鴛之履﹐霞衣霓裳﹐貌甚姣好。當筵再拜﹐太史欲避之﹐孫攬其袪曰「以君通家之故﹐乃令出見﹐何作此驀生態﹖」太史小孫二歲﹐因以嫂禮見之。麗人拜訖﹐另席坐。太史以其艷絕﹐不敢仰視。孫乃謂麗人曰「阿姨年已長﹐未擇所適。此我之故友﹐當時之貴人也﹐因封王罹難﹐得以至此。盍字之乎﹖」麗人始睨太史﹐意似首肯。孫又曰「此君文章事業﹐當代知名﹐卿勿誤人好事。」麗人乃起曰「阿姊性拗﹐容入商之﹐當有以報命。」遂冉冉而去。太史聞與議姻﹐亟辭曰「兄言固不當違﹐但身任天憲﹐恐掛彈章﹐弗敢諾。」孫笑曰「君誤矣﹗此地僻處海隅﹐不通諸邦﹐兄非漂沒﹐亦不能至此。今卽欲遄歸復命﹐實難不翼而飛。若俟風帆﹐十餘年不止。獨居寂寞﹐情何以堪﹖且予稔知兄尙無嗣﹐宗祀亦重事﹐不可固辭。」太史究以朝命爲嫌。孫曰「蘇武持節﹐亦曾娶婦﹐兄獨未之聞耶﹖」正紛議未決﹐麗人復出曰「珊珊諾矣﹐一惟姊丈之命是聽。」孫因笑指麗人﹐謂太史曰「此卽若人之妹也。君熟視之﹐較之故鄕人何如耶﹖」太史意乃定﹐復以姻婭禮拜孫夫婦﹐咸大悅﹐呼之以許郎﹐蓋從女家稱之也。麗人遂同坐談宴﹐至夕﹐孫曰「今宵時日不吉﹐且許郎初經危險﹐神气未復﹐嘉禮須俟來朝。」乃送太史於堂側精室﹐己亦命僕襆被來﹐曰「久不與故人抵足矣﹐今當小罄別悰。」遂聯牀共臥。蓋孫偕伴入洋﹐亦遭沈舟之厄﹐正漂流間﹐遇一叟拯之﹐以杖挽之﹐旋登是島。喜其風雅﹐贅之爲婿。嶽任姓﹐卽東海釣鰲者也。有二女﹐長曰瑟瑟﹐幼曰珊珊。因厭塵囂﹐故以瑟瑟字孫﹐而屬其家﹐乃去遨遊六極﹐不再返。孫主其家政﹐更從妻參道﹐少知去來事。是夕﹐歷歷爲太史述之﹐直至夜分始寐。翌日﹐發柬召客﹐至者數十人﹐皆女之戚族﹐半爲任姓。衣制絕古﹐狀貌奇偉﹐堂中簫鼓敖曹﹐金玉璀璨。太史仍以原衣冠與客相見﹐互致企仰。良時已屆﹐羣婢擁女出堂﹐瓔絡重遮﹐綰金步搖﹐衣翠羽氅﹐妝束若天仙。交拜已﹐送入靑廬﹐孫自張筵款諸眷。太史與女對坐﹐飲合歡之杯﹐綰同結之心。忽婢以彩箋進曰「阿姊以郎君淸華貴客﹐染翰鳳池﹐催妝無詩﹐合巹必當有句。願賜數行﹐以志今夕之勝。」太史微笑﹐卽取筆揮曰「別卻黃麻駕彩虹﹐乘槎今入斗牛宮。不須更把支機贈﹐自有皇華傲粉紅。」腕未及停﹐又一婢自外入曰「大姊有詩申賀。」卽出小紅箋。太史讀之﹐其詩曰「使星耀自九重天﹐金屋新看結好緣。寄語劉郎須得意﹐桃源還勝杏花前。」詩甚淸艷﹐太史爲之擱筆。女命婢取二作﹐流覽良久﹐微哂曰「差堪伯仲﹐均未足愜吾意。」乃以目視婢﹐婢進彤管﹐女卽書曰「倏爲彩鳳銜書去﹐旋作文鴛覓偶來。舊是紫薇花下客﹐挑燈試看海棠開。」太史覽詩﹐大笑曰「眞吾敵也﹐然而新紅可試矣﹗」遽命撤燭﹐擁女入帷﹐女羞澀不克自主。已而荳蔻飄香﹐杜鵑啼血﹐綢繆嬌怯﹐歡倍生平。晨起謝孫﹐孫問﹕「夜有佳作否﹖」太史以三詩示之﹐孫莞然曰「君才十倍曹丕﹐吾豈能與許爭乎﹖」太史亦笑曰「弟實不敢與諧任齒。」太史居島中六年﹐夫婦燕婉如一日。暇則詩篇倡和﹐服食皆孫供具。女誕二男一女﹐俱已匍匐﹐太史忽思歸﹐且臥病。孫知之﹐慰曰「無須惆悵﹐聞有使命入朝鮮﹐今將返棹﹐可附舟以歸。」太史囅然﹐疾頓愈。孫爲具小艇﹐載皊糧﹐擇吉令行。太史與女訣別﹐執手嗚咽。孫曰「君姑錦旋視妻孥﹐無用依依﹐五年後當有會期。」太史遂登舟。至海中﹐船輕而不溺﹐一日夜遂抵海邦。適皌軒出境﹐逆語之。中有太史同年某﹐見之大驚﹐曰「君之正使某公﹐遇救得不死。復命時﹐言君之屍櫬無獲。君固無恙耶﹖」太史匿其情﹐惟云「漂至海島﹐賴居民撈救﹐無力難歸。今聞敕使東來﹐故願望見。」眾皆喜﹐爲太史易衣﹐遂伺回朝。部議以太史犯難有功﹐擢給諫。家人始知其尙在﹐平其冢﹐焚其櫬﹐闔門稱慶。後值五年之期﹐果有髙麗之使。家人皆不欲﹐太史力請於廷﹐又乘傳以出。使事畢﹐暴卒於舟。旣殮﹐棺輕於紙﹐異而啟之﹐空空如也﹐蓋隨孫仙去云。

外史氏曰﹕君言不宿於家﹐未及反命﹐良不宜有此事。但封王之臣﹐經歷險遠﹐蹈不測之淵﹐凡汩沒而死者﹐不一其人。今得聞此﹐亦必少慰於泉下。

隨園老人曰﹕許太史風雅絕倫﹐聞其使暹羅﹐甚持大體。迨及覆沒﹐杳無回音。丁令威之化鶴久矣﹐此殆托以慰之耶﹗

○白衣庵

貴陽有熟苗﹐其名曰亞九﹐姓辜氏。勇力善斗﹐矯捷絕倫﹐儼然一苗也。乃其母則非苗﹐實爲江左名娼﹐有宦於黔者﹐買以隨任﹐家室妒不能容﹐乘官他出﹐賜配於苗。生一子﹐卽亞九﹐故其貌不肖父而肖母。及長﹐色冠一方﹐美播遐邇。時大理某宦有名班﹐因諂其父以重金﹐羅而致之。亞九遂爲優於滇﹐聲容並妙﹐名擅梨園。每一謳﹐座客爭爲纏頭﹐諸伶咸愧其不及。年十七﹐頗存壯志﹐不以柔媚自甘。一日演《泣魚記》於鄕﹐亞九扮龍陽君﹐大爲假楚王所窘﹐不勝忿忿。至夜﹐乘其醉﹐手刃之﹐亡命入蜀﹐轉折至秦。每言曰「大丈夫以須眉之身爲巾幗之態﹐旣已辱人﹐況復受狂且輕薄耶﹖」因是不再業歌﹐人亦無知其優者。資用乏絕﹐乞食於市﹐有道者見而愀然曰「子有大難臨身﹐何猶坦率如此﹖能從予往﹐或可以逃。」亞九故弗信﹐又念黃冠者鰥處﹐倘遇如玉之姿﹐必將染指而後已﹐遂不答﹐夷然自行。居無何﹐羣丐悅其色﹐醉以酒﹐將共嬲之。亞九素有戒心﹐因大怒﹐立斃二人﹐乘宵遁去。及明﹐余丐首諸官﹐捕捉甚急。亞九大懼﹐伏於榛莽中不敢行﹐枵腹終日﹐病不能興。至夕月上﹐力疾而前﹐忽見向之道者﹐貿然而來。亞九不及避﹐因其前知﹐俯伏乞命。道者一目卽笑曰「忠言逆耳﹐反以見疑。今急而求我﹐無能爲矣。」亞九益頓首。道者徐曰「與若有良緣﹐誠難固卻。」乃引與疾行﹐至一土窟﹐使入﹐曰「此中食物皆備﹐可自制炊。俟發長尺餘﹐當相見也。」言已﹐卽自去﹐亦不彊之。亞九自思﹐弗入亦死﹐苟得容身之所﹐幸免一時﹐固愈於束手待執耳﹐因俯躬而入。其中絕寬大﹐約可數楹﹐牀榻俱以土築成﹐衾褥亦具。旁有側戶﹐窺之﹐米麥堆積。乃大悅﹐日食以三﹐暇則默坐。道者亦不復來﹐亞九心益安﹐惟冀其發速長。年餘﹐幾盈尺﹐窟後故有池﹐因勤沐之。再閱一稔﹐發已披肩。又數月﹐道者始至﹐見之﹐笑曰「以是雲遊天下﹐乃可無患。」卽啟襲出一衲衣﹐與之著﹐更付以棕墊﹐使從己出。是歲亞九僅二旬﹐而頤養之後﹐貌更潤澤。隨道者東出函關﹐募於城市﹐人見之﹐疑道者以女自隨﹐紛紛私議﹐道者不安於心。行及睢陽﹐遣之曰「予精於風鑑﹐僅能知人﹐非有其他異術也。前見子气色晦暗﹐知有禍臨﹐遂以一念之仁﹐免子於厄。今以子爲道侶﹐頗致驚疑﹐反將重爲予累﹐子盍行。」亞九聞言﹐大駭﹐流涕不去。道者笑曰「吾視子印堂紫气﹐當有奇逢。行矣﹐勿自誤。」遂以千錢付之﹐使爲資斧。晨出傳捨﹐卽判袂﹐亞九不能戀戀﹐亦自行。由南而北﹐將及汝上﹐而所贈爲之一空﹐因效道者狀﹐坐而行乞。自朝至於日昃﹐絕無一文相施者﹐而聚觀之人﹐且多頤指而目語。亞九反大恐﹐將起而去之﹐忽見一叟蹣跚行步過其前﹐數數目之。亞九視其人﹐年約五旬﹐色白皙而頦下無寸髭﹐頗類宦豎﹐因前而求其施捨。叟微笑不言﹐惟以手相招﹐意使隨行﹐如肯布施者。亞九大喜﹐毅然從之。出邑東行里許﹐天已昏暝﹐叟始與之語﹐詰所自來﹐音𨿽蒼老﹐實近嫗﹐然自肩而前﹐辮髮斑白﹐又垂垂於後。亞九亦莫辧雌雄﹐姑以權詞答之。又行二里﹐甫抵其居。則非宅第﹐實蘭若。月下視之﹐榜曰「白衣庵」﹐乃優尼之所棲也。亞九愕然﹐叟卽延之同入。中廡供大士象﹐側屋亦有十餘。甫入門﹐叟卽大呼曰「又得一活寶來﹐可消數十長夜﹐汝曹眞坐而安享矣。」語未已﹐妖尼五六輩﹐皆自室中出。說笑生春﹐第以手脫叟之帽曰「老不羞自行覓漢﹐反向人有徳色耶﹖」亞九驚顧之﹐乃光頭如瓠﹐嫩發微白﹐其先之垂者﹐系假借焉。心知爲淫媾之區﹐殊亦不懼﹐反大笑。老尼又語眾曰「郎尙忍饑﹐可速具一餐來。」眾皆噭應﹐紛然自去。老尼迓之入祕室﹐已易衣相對。坐有頃﹐酒肴羅列。亞九飯已﹐團聚歡飲。睨之﹐諸尼色皆平等﹐惟一人獨艷絕﹐亞九爲之首肯。因計精力無多﹐禿娼倘更番疊進﹐予身將葬於庵中﹐何能生返﹐度必臨之以威﹐異日乃可以自立。計定﹐漏下已二鼓﹐諸尼皆起而求歡﹐亞九姑從之﹐裸衣徵逐﹐往過來續。是夕狂淫無度﹐達旦始眠。亞九自覺憊甚﹐而決計倍亟。次日﹐老尼與眾謀﹐以亞九有發﹐使更衣妝﹐詭稱初來求度者。亞九亦聽之﹐且夙曾習此﹐稍一回思﹐盡得其態﹐卽使有人見之﹐亦不能料。諸尼因大悅﹐益相慶幸。至夕﹐又聚而宣淫﹐亞九已畱意﹐預藏短梃﹐置之袖中。將寢﹐忽大言曰「汝曹實類嫫母﹐而彊思與予爲歡﹐予誠不願。必欲予畱﹐惟若人差可共棲﹐餘皆各歸乃室﹐俟至旬日﹐略一波及。不用吾命﹐則撻之。」語竟﹐獨挽艷者﹐麾眾使退。眾皆失色﹐大有醋意﹐而老尼尢不服﹐嘵嘵與爭。亞九出梃一擊﹐中其肩﹐僕地不能起﹐眾始知其武勇﹐股栗莫敢前。亞九又持梃驅之﹐命負老尼亟去﹐竟無一人敢復畱。亞九長笑數聲﹐掩其扉﹐與艷者共枕﹐溫柔旖旎﹐樂且未央。艷者忽嘆曰「妾與君禍不遠矣。」亞九驚詰之﹐則曰「此媼旣妒且毒﹐其徒莫有違逆者。今旣受君之創﹐必將甘心於予。平明卽號召鄕鄰﹐誣妾背師行穢﹐有犯淸規﹐其檀越又皆大力者﹐官必左袒﹐命將斃於杖下矣。」亞九恍然曰「是予過也﹐然以一身當眾淫妖﹐實有所不堪。」已而哂曰「此尼有犯淫戒﹐誅之當無罪。」徑起﹐周室巡視﹐有廚刀﹐適曾用以削瓜者﹐卽仗之﹐拔關以出。艷者猶未料其肆暴也﹐俄聞嬌啼號救﹐乃大驚﹐著衣而起。將出視﹐來逾門限﹐亞九早血刃而返﹐謂艷者曰「除子之患﹐乃可以髙枕無憂。」艷者駭然詰其故﹐亞九言「如卿所料﹐羣禿方聚而謀我。已有一尼啟外戶﹐似往馳報﹐予先刃之﹐次入室中﹐盡殺無遺。至此始快人心。」艷者聞言大怖﹐肌戰汗淫﹐良久始能言。謂亞九曰「君何凶暴至此﹖令人心膽俱落。明日事覺﹐將若何﹖」亞九笑曰「與汝偕逋﹐夫復何慮﹖」艷者搖首曰「不可也。妾與君行蹤詭異﹐何能行﹖」亞九笑曰「汝誠中智以下者。向見老尼以冠服行市上﹐人莫能識。今其具尙在﹐汝盍效之﹐予仍以女妝相隨﹐矯稱夫婦﹐又熟能辧之﹖」艷者頓悟﹐不得已而從其說﹐破笥出衣﹐盡更被服。亞九視之﹐固翩翩一美少年﹐因爲之鼓掌。惟發色不類﹐亞九剪諸頂上﹐制而懸之﹐亟焚其舊者﹐曰「勿使人窺見底裏。」己故不煩攺易﹐艸艸梳裹﹐卽啟行﹐席捲尼室所有一切金帛﹐盡攜以去。其庵中故有蹇衛﹐艷者與亞九各乘其一﹐又以其一載輜重。比出庵門﹐天僅昧爽﹐人皆寂無知者。途次﹐艷者始自述﹕其身劉姓﹐父母皆汝人﹐幼失怙恃﹐遂入庵中﹐及笄﹐始披剃。初亦惡尼之淫穢﹐旣而不能獨淸﹐遂亦失身﹐然所遇則止一二也。又言老尼性淫﹐因色衰﹐不克自致﹐故遣我輩固結人歡。然必饜足其欲﹐而後分甘。其初誤入者﹐多不能返﹐因知戒﹐不恆來。老尼又爲此譎智﹐喬扮暮出﹐遇有無籍如君輩﹐誘之入庵﹐務至死而後已。前後化者已九人﹐與君而十矣。非君知幾﹐當亦不免。亞九因笑曰「若然﹐則尼之死﹐亦鬼之假手於我以泄其憤也。」遂與劉謀﹐日止一食。薄暮﹐宿於途次﹐己故爲羞態﹐先入室中﹐飲食皆劉自傳送﹐傭保者槪不令入。人因竊笑﹐而不意其爲規避焉。未明卽行﹐長裙蔽足﹐猶有所慮﹐乃命劉密制女舄﹐盡夜而成。己遂削木爲寸趾﹐裹以膝褲﹐盛以蓮鉤﹐縛束於足下。踏之步履﹐竟能如飛﹐蓋其爲優時﹐熟習之長技也。劉故未見﹐不勝驚奇。由是坦然前進﹐且不由徑而行。所過鎭市﹐追捕亦甚洶洶﹐言汝寧白衣庵﹐殺死女尼甚眾﹐內一尼竊資而逃﹐必與凶身偕遁﹐勒限懸格﹐通省緝拿。見亞九與劉﹐亦間有疑忌﹐無如雌雄倒置﹐女旣衣冠濟楚﹐烏發拖巾﹐男又蟬皒蛾眉﹐纖距宛若﹐遂無自究詰。由齊入晉﹐謀所攸居。劉因使亞九爲婿﹐而己仍蓄髮﹐返其故吾。亞九不欲曰「予昔在陜﹐曾爲不法﹐迄今捕者無虛日﹐密邇接壤﹐未可以面目示人。況若發亦難驟長﹐反啟人疑﹐何如予婦而若夫﹐得以長此無患乎﹖」劉韙其言﹐遂不復易﹐卜居於綿山之下。亞九反穿其耳﹐加環塡焉﹐日處閨中﹐絕類少婦。蓋旣柔媚其容﹐又復輕盈其態﹐以氍毹之裊娜﹐作繡閣之妖嬈﹐不學而工﹐反若過之。其聲容笑貌﹐無一而不神似。劉又攜諸尼積蓄﹐不下千金﹐出則輕裘駿馬﹐入則緩帶峨冠。且幼時從師﹐徧歷閥閱﹐談笑夙所擅長﹐故𨿽弱不勝衣﹐人反目爲書生本色。況已密畱頂發﹐直接弁髦﹐縱令落帽風前﹐而有目者胥如無目矣。居晉數年﹐產業饒裕。劉已生二子﹐惟臨蓐之月﹐托言臥疾﹐余則出入如常。人遂謂其母所生﹐而不知實父所誕也。晉人故習於儉﹐亞九亦從不蓄婢﹐家惟一二傭人﹐無事亦莫能入內﹐其蹤迹可謂隱祕。乃貴陽汝寧及陜之捕役﹐因亞九不獲﹐案莫能結﹐家屬多瘐死於獄﹐因而天怒難回﹐王法莫逭。忽於丙子歲﹐微露其形。蓋緣二子稍長﹐不時遊戲於門﹐亞九不能隨﹐又甚溺愛﹐遂頓忘忌諱﹐欲置一媼﹐使視其兒。適裏中有售身者﹐以十金納之﹐劉故亟諫不聽也。夜則使媼寢於外﹐而自闔重扉﹐不復令入。媼故有心人﹐頗爲疑訝。一夕﹐夜出便溺﹐瞥見中門失閉﹐乃竊喜﹐悄然徑入。室中猶秉燭﹐因潛窺之﹐夫婦方豷沓交歡﹐兒宿於旁。時正溽暑初收﹐皆白身無寸縷。初亦不甚介意﹐及細視焉﹐不禁駭而欲笑。於是春光盡泄﹐男婦攸分﹐媼之惑因以頓解。趨出就室﹐深慮見疑﹐明日反托疾不起﹐亞九與劉果不猜忌。媼後微有漏言﹐聞者或以爲誕。裏某亦耳其異﹐偶向所親述之﹐其人頗具遠識﹐驚曰「此大盜也。旣居此地﹐不首將有害。」里甲頷之﹐果控諸官。時介休宰彭公諱應奎﹐明察吏也﹐知其事涉重情﹐乃先陰拘媼至﹐悉得其實。翌日﹐遣役守候於村﹐俟劉出﹐卽執之來。視其喉無雄骨﹐褫衣驗之﹐嫩乳雙垂。公大怒﹐擬以嚴刑﹐劉懼﹐始罄吐其故。公念亞九必勇﹐非紿之當不可得﹐乃命役徑詣其家﹐詭言曰「劉某犯官前﹐導官怒﹐置之獄中﹐必得娘子一見。吾曹當爲之疏通。」其意似索賂者。而亞九聞劉有事﹐大驚失措﹐竟自出﹐將細詢之。役承官命﹐各攜瓶油﹐見其來﹐預傾於地。亞九不及知﹐步疾而中蹶﹐眾役遂直前擒之。戲探其襠﹐盈掬者實非無物﹐皆嘻驚以爲奇。亞九欲用武﹐而兩臂盡傷﹐肘骨亦折﹐竟不能復逞。逮至官﹐以事無證據﹐極口稱冤。公乃下之獄﹐榜示通衢﹐不匝月而三捕皆至﹐各呈文牒﹐公始加刑嚴鞫。亞九不能支﹐遂伏罪。公以罪應寸磔﹐但死者俱以淫惡自致﹐詳請減等論決﹐與劉俱棄市。獄達上憲﹐俱色喜﹐公因獨膺卓異。亞九死﹐其子猶在晉﹐官爲具牒﹐解送回鄕﹐而亞九之母猶存焉。惟汝寧白衣庵﹐迄今如故﹐行人每指以爲戒。

外史氏曰﹕自古男女𨿽別﹐要皆蓬飛其首﹐以故冒爲男而贗爲女者﹐不一而足。今則不能矣。何則﹖雌雄之分實在於首也。發垂於後﹐望而知其爲男﹔皅掩於前﹐見而識其爲女﹐豈不明著哉﹖柰何道士無良﹐潛蓄凶人之發﹔尼師不法﹐全光美女之頭。更有作俑之官﹐使混履舄於紅皉﹕且多似瞽之夫﹐莫辧僧俗於白日﹔而亞九之詭譎得逞﹐劉尼之變幻難知矣。向非天奪其魄﹐縱集羶之蠅﹐可以徒死﹐豈逐雀之隼﹐皆宜無生﹐諸捕能無吁屈呼天耶﹖獨是亞九之得行其智﹐實出於爲旦之時穴處之際﹐故宦與道士﹐俱當首坐者也。

○卷三

魂靈

京都有老儒﹐失其名﹐傴僂猥瑣﹐侏儒可笑。且自耳目口鼻﹐以至四肢百體﹐無一不似有如無﹐人因以魂靈目之。居某巷﹐以授徒糊口。丙戌夏秋﹐都中大雨﹐其室爲淫霖所壞﹐無所依棲。左近有凶宅﹐無人敢居﹐曾懸鐘馗像於壁﹐究莫能驅﹐以故曠之甚久。因造請焉﹐欲假數椽爲懸榻計。主人故識之﹐乃笑曰「先生休矣﹗以君狀貌﹐𨿽似與鬼爲鄰﹐然亦宜避而遠之﹐何更趨而近之乎﹖」弗聽﹐益固請﹐因許之﹐遂移居於其內。夜將半﹐果聞鬼聲啾啾﹐毛髮盡豎﹐惟勉誦救苦咒不輟。無何﹐有二人排闥徑入。睨之﹐黃瘦臃腫﹐不可以目。乃甫入戶﹐卽返身退卻﹐駭曰「咄咄怪事﹗」若有所辟易者。驚怖少定﹐更聞其語曰「此眞僬僥國屙瘻丈人﹐吾曹不可以復逞。」又似一人揶揄之曰「汝不畏魁梧丈人撫劍疾視﹐而畏此瑣瑣者﹐是眞吳牛喘月矣。𨿽然﹐吾亦膽碎﹐勢難復畱。」遂長嘯而俱去。初以爲佛經之力﹐旣而知其爲已﹐不禁引被而竊笑。竟夜安眠﹐聲響寂然。明日出以告人﹐罕有信者。而居之旬餘﹐絕無他異﹐乃奇之。主人欲畱爲久計﹐童蒙皆畏葸不來。爰繪其像﹐撒鐘馗而懸之﹐後有居人﹐無不安堵。厥像至今猶在壁﹐山東徐明府蓋曾見之。

外史氏曰﹕人而以之鎭鬼﹐非極英毅者不能。此獨以傴僂侏儒﹐使數年盤踞者走而且僵﹐直可舉天下株判投畀炎火矣。韓子云「兼收並蓄﹐待無用遺。」安在僬僥國皊僂丈人﹐不足以收牛溲馬勃之效乎﹖一笑。

○妒禍

家有老嫗﹐其先都中某家婢也。每言在京服役時﹐以其黠頗蒙主婦寵。主翁家巨富而世職﹐惟以無子爲憂。納一妾﹐旣懷妊矣﹐主翁適以差出。瀕行﹐顧妾謂妻曰「此假腹之事﹐宜善視之。」乃主婦奇妒者也﹐僞應曰「諾﹗」夫行﹐卽自計曰「此隔腹之事﹐吾安用之﹖」於是百計墮胎﹐幸不下。迨妾將坐蓐﹐密囑此嫗﹐無論男女輒棄之。嫗素以迎合爲事﹐及產﹐果乘間攘去。視之﹐男也﹐卽交閽者某﹐使棄之於外。某初亦不平﹐而無如之何﹐適值運煤者空車驅過﹐委置其中。禦者揚鞭去﹐竟不及知。主婦旣得嫗報﹐反誣妾房婢媼不加防護﹐致失吾兒﹐哭而詈之。然亦不甚究詰﹐轉瞬而罷。反以妾爲不利﹐甫及彌月﹐遣嫁出門。比及主翁旋歸﹐則兩望俱絕﹐忿極頓踣﹐遂以痰疾暴卒。主婦初猶不卹﹐洎乎喪葬事畢﹐別支承蔭﹐嗣子又橫暴﹐不善遇之﹐恆曰「假腹之事媼不爲﹐而責我隔腹之子耶﹖」親族皆惡其妒﹐又並淩之。主婦乃大悟﹐密囑前僕﹐使覓棄兒﹐竟無由可得。時已六旬餘﹐兀坐一室﹐自首低垂﹐悔而愧﹐愧而哭。未幾﹐抱恨而歿。旋聞是兒爲西山素封所得﹐蓋卽煤窯主人﹐亦患乏嗣者。初傭人售煤而返﹐見車中棄兒﹐睡而且詈。旣而熟思得策﹐馳歸獻之主人﹐主人大悅﹐厚賚之﹐以兒爲子。及長﹐聰穎﹐遂以遊泮。棄兒之僕旣老﹐始遇煤戶﹐訪得之﹐然已無及矣。惟嫗在吾家﹐年逾七十﹐以老疾裸而後死﹐兩股糜爛﹐如被重杖﹐殆亦奴絕主祀之報歟﹖

外史氏曰﹕自古妒之爲禍﹐原不止於有此﹐而讀此能不寒心﹐欲寢妒婦之皮而食其肉耶﹖𨿽然﹐如若人不啻億萬。苟無杵臼之義﹐必致若敖之餒﹐柰之何哉﹖夫綱不振而責效於銀鹿樵靑﹐恐亦過苛之論﹐不足以深服其心。

○李念三

詩言「商人重利輕別離」﹐大抵晉人爲然。其生也﹐發猶未燥卽從人商販於外﹐輒數年不歸。其父母亦不俟子之返﹐卽爲之納婦於家﹐名之曰「娶空房」。習俗不攺﹐未知昉於何人。孟縣一民家﹐亦沿而爲之。婦年二九﹐美姿容﹐性且倜儻。於歸以後﹐徑以中饋爲己任﹐親順翁姑﹐諧和裏黨﹐絕不兒女態。第翁以書去﹐初猶望子遄歸﹐旣而鱗往鴻來﹐則言肆主將畀以重資﹐使主會計﹐得利十分之三﹐因貪此不忍遽捨﹐故不能旋歸﹐期亦未定何年。婦竊聞之﹐心志頗灰﹐然在鄕人﹐則不以爲異也。裏中有李念三者﹐不知所自來﹐蹤迹詭異。傭於人﹐未嘗力作﹐而成功反居人先。且飲食衣服﹐未見其經營﹐無少缺乏。然其貌甚粗鄙﹐城中女羞與爲婚﹐以故求贅於鄕﹐然亦無應之者。乃某家之婦﹐未嫁而旣怨摽梅﹐至此又心傷楊柳﹐牀頭枕上﹐太息時時。翁姑因子弗歸﹐遂不忍過責﹐早眠遲起﹐舉不復詰﹐婦亦習以爲常。一夕挑燈獨績﹐夜已將半﹐忽聞人語曰「寢乎﹖」其音甚低。顧之﹐戶竟洞開﹐有人悄然入。婦大駭﹐先疑爲盜﹐無何﹐立於榻前﹐則故布衣艸履﹐狀貌可憎﹐卽所謂李念三者。婦故熟識其人﹐瞿然立起﹐遽詰曰「汝來奚爲﹖」答曰「來就寢。」婦亦大怖﹐幾出聲﹐彊叱之曰「此中無汝寢地﹐可亟歸。」念三笑曰「歸固無難﹐但惜娘子玉貌﹐久虛花燭﹐徒擔新婦之名﹐未識槁砧之面。愁雲怨雨﹐渺渺無期﹐鶯老花殘﹐行將指日﹐殊令人爲之長嘆耳﹗」婦聞其言﹐適中隱衷﹐不覺潸然泣下。遂復坐﹐亦不揮斥令出。念三又言曰「僕本陋貌﹐不堪陪侍房帷﹐然得識春風於荊棘之畔﹐猶勝抱枯蕊於空谷之中。娘子倘畱意﹐僕願竭盡其材﹐當亦無殊於兩美之合也。」語次﹐竟逼近其身。乃婦終羞澀﹐情𨿽動而意尙遊移﹐且系處子﹐無敢承迎﹐惟拈帶微嚬而已。念三知其易與﹐直前持﹐婦覺肢體頓軟﹐遂任其緩帶松裳﹐相與登榻。旣合﹐念三之身如礪石﹐燐燐然著肌欲破。婦殊不解﹐乃推之使起曰「去﹐去﹗予寧無夫﹐不敢與妝爲好矣﹗」念三笑曰「客旣登堂﹐忍不醉飽而去﹖」彊之竣事﹐婦益不支﹐嬌啼欲號。念三微哂曰「他山之石猶可攻玉﹐汝眞不可磨礱者﹐然亦太璞不完矣。」乃抽身而起﹐攬衣一振﹐渺矣無蹤。蓋不獨出不由戶﹐亦無足音﹐婦更大懼。幸未甚至狼狽。晨起井臼如常﹐亦不敢泄﹐而心則惴惴焉﹐恐其復來。向晦閒立門閭﹐見念三匆匆經過﹐絕不顧瞻﹐遂竊喜其忘情﹐自以爲無患。至夜將寢﹐有一人排闥直入﹐又不勝張皇。視之﹐則非念三﹐又易一人﹐年僅十五六﹐容甚秀美﹐被服風華。婦當驚弓之後﹐艸木皆兵﹐不欲再經風雨﹐惟語曰「若何人昏夜過此﹐寧無瓜李之嫌﹖請卽旋返。」其人笑曰「名花吐艷﹐通國皆知﹐卿猶爲此飾說。豈李念三未嘗同榻耶﹖」婦默然﹐其人又曰「若旣嘗膽﹐宜乎不忘其苦也。𨿽然﹐予非莽男兒﹐令人號泣求免者﹐幸無推拒。」言訖﹐引身與婦並﹐溫柔軟款﹐偎倚多情。婦之欲心已動﹐然以創深痛鉅﹐究不敢輕許。其人溫存至再﹐始與之解衣爲歡﹐其柔膩溫婉﹐迥殊念三。惟藍橋玉杵﹐尙仍前矛﹐而在情蕩之餘﹐亦遂不甚艱楚。旣喜其貌﹐兼樂其情﹐至此婦亦幾無以自主矣﹗歡娛達旦﹐其人辭去。甫下榻﹐粲然而笑﹐謂婦曰「子姑視我孰與念三美﹖」時婦已倦甚﹐彊應曰「念三何能及君也﹖」迨凝睇一觀﹐則依然念三立於前。其婦益駭﹐然念三早穿窗而出﹐猶聞其聲曰「癡妮子枉揀精肥﹐彼烏知旣已玉碎不能瓦全耶﹖」婦猶不疑﹐而神思昏昏伏枕眠﹐遂閉門髙臥﹐直至日中方起。及啟戶﹐其姑見之大驚曰「新婦何所苦﹐而形神頓失﹖得無二豎爲災乎﹖」婦始心疑﹐已而覺私處暴痛﹐墳起如壚﹐其熱炙手。然猶不敢告人﹐臃腫以行﹐困益甚。且流毒泛溢﹐其出如漿﹐遂病不能起。翁姑懼﹐始告厥父母﹐咸來問視。婦終恥於言﹐僅私告其父母曰「誤兒至此﹐誠不敢怨。然兒已不貞﹐歿後請勿葬於某氏之塋。」母唯唯而不解其故﹐明日遂卒。比及殮屍於棺﹐則腹穿膚裂﹐黃水汪洋﹐益莫得其病由。乃自婦死後﹐念三之毒始肆﹐凡遇巾幗者流閒行隴畔﹐卽以重賄誘與之私。不從﹐輒彊致之。遭之者﹐恆病卽死﹐與婦之狀略同﹐人始悟彼婦之疾。以此因戒其室家﹐不令出。如是旬餘﹐念三忽不見。後值迅雷﹐有樵者歸告其里人﹐言某山震死一蟒﹐已生角﹐角端有赤字曰「李念三」。好事者爭從往視之﹐信然。而娶空房者﹐則猶不一而足也。

外史氏曰﹕此事非常﹐固屬娶空房者所不及料。顧吾謂﹐婚嫁大倫﹐與其娶而候歸之日﹐何如歸而後娶﹖紅顏薄命﹐遭逢晉人﹐卽無蟒之毒﹐亦不免於婦之嘆矣。況夫娶已有日﹐歸尙無時﹐耽蠅頭之微利﹐誤鸞樹之佳期。丈夫志在四方﹐竟至此乎﹖篇首曰「商人重利輕別離」﹐良有慨乎言之也。

○訾氏

大兵初定新疆﹐市廛尙覺寥落。洎乎歲久﹐商賈雲集﹐有號義聚者﹐典肆之所肇始也。肆中傭人﹐失其名﹐年僅二十許﹐傭於肆主有日矣。戊子秋杪﹐因腹急出肆大解。時當初創﹐城郭而外無居民﹐荒榛斷梗之旁﹐隨在皆可。某方踞地而遺﹐俄聞叢莽中有笑聲。視之﹐則一美婦人﹐裳紅而衣綠﹐亦蹲踞與之相對。且嗤曰「予在此﹐渠何旁若無人﹖」某愕然﹐謂爲民家婦﹐不及竣事而起。行後卻顧﹐見婦亦冉冉徑穿荒艸而去﹐心始安。數日又往﹐婦仍先在﹐與某相視而笑﹐絕無羞縮之態。某揣其可挑﹐先投以言﹐欣然容納﹐遂就城隅僻處野合而散。某歸肆﹐至夕獨臥一室﹐夜半﹐婦忽自至﹐悄然無聲。某已爲所蠱﹐遂不審厥由來﹐共歡好﹐倍極綢繆。詢其姓﹐曰「訾氏」。叩其居址﹐堅不肯言﹐惟曰「君得與婦相伴﹐亦足矣﹐何問其他﹖」及曉﹐披衣先起﹐匆匆自去﹐肆中亦無人知。自是無虛夕﹐來輒歡會﹐旬日後﹐典中諸人視某容漸枯槁﹐飲食亦銳減於前﹐頗疑之﹐而不意其有是也。已而遂病怔忡﹐少記善忘。某素司簿籍﹐凡典物之出入﹐纖悉必登。至是紛如亂絲﹐又多所遺漏。肆主始疑訝﹐將遣之行。某哀懇再四﹐姑畱以觀其後。乃未二日﹐故態復萌﹐遂決意去之。某有兄亦傭於他肆﹐聞之亟來乞畱﹐言次輒泣下。肆主哀之﹐遂不復遣﹐置酒與其兄共飲。眾因詰某以致病之由﹐初猶隱諱﹐及兄呵責至再﹐乃吐其情。眾聞之駭然﹐以爲鬼也。但查戶民﹐從無訾姓﹐益更惝怳不定。至夜﹐乃畱其兄伴弟﹐婦竟不來。及兄以事歸﹐婦又夜至﹐相見倍加款曲﹐某不能拒﹐仍納之。晨起﹐眾見某神色有異﹐知又爲鬼迷﹐遂共謀徙其臥具於神廚之下。所祀者﹐關聖帝也﹐婦之迹果渺然。次夕﹐主人慮肆後空寂﹐議令他人宿其中。至夜﹐釜鬻雷鳴﹐門窗風吼﹐竟夕不能寐。又更以一人懷刃而臥﹐聞聲卽起而捉之﹐都無所見。臥則笑聲喫喫﹐兼擊面杖﹐作揶揄狀﹐又復不勝其擾。眾中有黠者﹐謀使某仍臥故處﹐婦若至﹐以嗽爲號﹐眾往逐之﹐必得其蹤迹。某不得已﹐從其言﹐眾皆不寐﹐靜以俟之。至夜﹐聞某大嗽﹐乃明炬持械﹐喧噪而往。及戶外﹐猶聞調笑聲﹐破扉徑入﹐則惟某偃息在牀﹐室中更無一人﹐益驚異之。眾退﹐而婦返舍﹐慍謂曰「予𨿽犯多露至此﹐然亦婦人也﹐何來妄男子﹐使人心膽俱落矣。」因刺刺怨恨不休。某撫慰之﹐乃解衣同夢﹐侵晨始去。某亦不再隱﹐詰朝悉以告眾。眾曰「我輩太匆忙﹐反誤乃事。今夜須俟其就寢﹐子始嗽﹐且力揪其衣﹐予等往捕之。渠白身將不能遁﹐怪可以獲。」某又如其教。宵深﹐婦來﹐某與之款洽倍逾疇昔。迨其寢定﹐乃大嗽﹐且攬其裾於裀褥下﹐而軃身以壓之﹐儀若熟寐者。及眾哄然前往﹐聞室中作惶急聲曰「暴客又來﹐亟以衣予我﹐柰何鼾睡如死耶﹖」眾聞而益噪﹐婦聲益急。良久﹐嗤然如裂帛﹐則已絕裾而逸矣。眾人視某﹐猶力撳其衣。驗之﹐得紅裳半幅於衾側﹐蓋以楮爲之也﹐某因咋舌不能收。明日﹐傳示於人﹐多有見之者。其兄又浼人爲文﹐投首於城隍司﹐怪遂絕﹐某亦尋愈。

○假鬼

余師馮佩琛先生﹐數從南來。道經某地﹐失其名﹐至輒迂道而過之﹐亦未暇詰其故。己亥仲春﹐自粵東羅定回轍﹐將赴京﹐復由其處﹐禦夫則揚鞭徑過﹐不再趨避。先生因微叩之﹐笑曰「舊傳斯地有女鬼﹐頗能爲祟﹐故避之。比年嫁去矣﹐經行固無害。」先生益怪而詢之﹐禦指路側一古冢答﹕「鬼居此中﹐衣色緋﹐被髮吐舌﹐面顏無血色。每遇行旅一二人﹐輒出現﹐人恆棄其輜重而奔。如是者數年﹐殊不知其何怪。客歲有某者﹐未稔裏居﹐中歲無妻孥﹐因赴淮北訪所親﹐少潤囊橐而返。踽踽焉獨行道中﹐頓忘是地有此異﹐比至﹐始憶之﹐遂股栗不能前。旣而僥幸其不遇﹐疾馳弗顧﹐蓋乘鬼不及知也。俄聞冢中有聲﹐啾啾長嘯﹐心益惴悄然。視之﹐一鬼自墓間﹐狀如人所傳﹐乃大怖﹐欲竄。鬼行如風雨﹐嗚嗚然相逼而來。其人卽欲棄所荷﹐脫然而走﹐轉念奔波千里﹐甫得此蠅頭﹐一旦擲之﹐殊爲扼腕。且鬼不過祟吾身﹐豈利吾有﹖因逡巡不能捨。鬼且咫尺﹐吼嘯倍急﹐更嗚咽作啼﹐致其人毛髮胥豎﹐而終莫割所愛﹐踉蹌思遁。鬼亦僅迫之﹐無敢前。其人急﹐計頓生﹐思以老拳嘗之﹐寧爲鬼死﹐不甘財亡。爰出鬼之不意﹐直前搏之。隨手而僕﹐一若荏弱不勝者。益得志﹐揚臂奮擊﹐鬼早嬌啼乞命矣。其人訝甚﹐諦觀焉﹐紅箋數寸﹐飄揚綠莎﹐鬼狀如故﹐鬼舌早已弗存。其人不禁大駭﹐停腕詰之﹐則泣告曰﹕『某家距此里許﹐身實女也。徒以老母在堂﹐終鮮兄弟﹐無已﹐靦顏而爲此﹐以備甘旨之需。今已小康﹐但此身孑然未偶﹐曾默祀曰﹕有能識吾迹者﹐吾卽夫之﹐不再作此醜態。幸與君遘﹐其命也夫﹖』其人聞言驚喜。意猶未信﹐遽捋其襟而驗之﹐雞頭半垂﹐宛然閨質﹐益大悅﹐釋之令起。女靦然整衣﹐導以同往。須臾﹐抵其家﹐茅屋低矮﹐籬落灑然﹐隱有殷實之象。初入﹐見一嫗龍鐘殘疾﹐女告之故﹐囅然曰﹕『固阻兒勿再出﹐今竟何如耶﹖𨿽然﹐郎君之膽﹐亦較升斗爲巨矣。』因謂其人曰﹕『老婦孤孀已久﹐借此女得以存活。向因無以養生﹐適古冢陷一巨穴﹐渠遂作此狡獪﹐今且十稔。待緣未嫁﹐君若琴瑟尙虛﹐盍贅此爲吾婿﹐小妮子亦無顏業此矣。』其人敬諾﹐是夕卽結爲伉儷。女家頗裕﹐某亦心安。旬餘﹐遂移去﹐不知所往。」禦言次猶遙識其處﹐廬舍儼然。先生至都﹐每舉以告人﹐靡不驚異。

外史氏曰﹕風聲鶴唳﹐艸木皆兵﹐人自倉惶﹐鬼何能爲祟哉﹖而世之狡者﹐又故借幽冥劣相以嚇嗤嗤之氓﹐吾不知眞鬼聞之﹐其亦揶揄否耶﹖猶憶京師某巷﹐有鬼夜深輒出﹐宵行者遭之﹐每遺棄衣物﹐與此事頗相類。巷中邏卒王某﹐醉中見之。其首如栲栳﹐紙條飛鳴﹐周身皆白毫﹐約寸許。朱其目﹐赤其口﹐形狀可怖。王已沈酣﹐莫懼﹐反謾罵曰「若鬼耶應避人﹐汝反逐人耶﹖」鬼聞之折身卻走﹐如辟易。王察其有異﹐疾趨而前﹐捽之以力﹐鬼亦僕。主審知爲人﹐剝其面﹐褫其革﹐徑抱以歸。燈下視之﹐則羊裘一襲﹐亂毛如蝟﹐面具乃以汲水器爲之﹐塗以殊墨敗楮﹐亂粘而已。明日傳視﹐見者俱大笑。王至今猶衣其裘﹐但未稔其人雌雄。

○銀鍼

故明天啟中﹐桐城孫大廉﹐以孝廉舉於鄕。將赴南宮﹐因疾不果。及榜下聞某某皆成進士﹐心益不平﹐蓋其素所輕者。於是厥疾益增﹐太孺人甚憂之。醫曰「舊恙已平﹐此新者乃情郁所致。必得勝遊﹐開拓其心胸﹐病或不藥而愈。」生言之於母﹐深然其論﹐乃爲之買舟束裝﹐使遊二水三山之勝。生辭母啟行﹐從以一僕一僮﹐以備負書擔囊之用。及登舟﹐有一叟堅求附載﹐視之﹐年約六旬﹐狀頗矍鑠。生以其老也﹐憐而許之。叟入艙﹐與生爲禮﹐自言胡姓﹐號悅庵﹐北直人﹐將往金陵售其術﹐故願附驥。生叩其所業﹐笑而不答。徐曰「此非儒者所樂聞也。」生意爲房中祕戲耳﹐遂不復詢﹐舟乃發。翌午﹐生以病臥﹐聞蓬窗下有歡笑聲﹐諦聽之﹐則其僮僕似捧腹不勝者。心異而潛迹之﹐見叟踞矮幾﹐袒露臂﹐以筆繪人形於上﹐卽能自起﹐宛一裸裎之軀﹐且有聲如小鳥﹐嚶嚶然歌唱﹐僮僕驚喜﹐故歡聲達內。生知其異人﹐不相驚﹐屏息自退。詰朝﹐治具延之﹐欲求其術。叟早知其意﹐謂生曰「君飛黃有日﹐不宜效江湖餔餟者流。𨿽然﹐共濟之徳﹐老夫不能無報。約以五日別時﹐舉以相贈﹐今尙不暇。」生乃不再請﹐歡飲而散。及期﹐將抵南京﹐叟乘夜入見曰「來朝別矣﹗前所云者﹐老夫不敢食言﹐敬來拜納。」生致謝﹐詰以所在﹐答曰「在予腹中。」生笑曰「叟誑我。披肝瀝膽﹐胥假設之詞耳﹐豈腹中之物﹐果堪持以與人哉﹖」叟笑而弗辯﹐惟自解其衣﹐露腹向生曰「君試呼之﹐此中當有應者。」生益笑而不信﹐堅不肯呼。叟乃自拊其腹﹐呼曰「銀鍼兒﹐速出見客﹐何作三家村兒女子態耶﹖」生更笑不能仰。俄聞腹中作嬌嫩聲曰「予故厭見生人﹐何相逼至此﹖」其音細如簫管﹐婉而且淸。生大駭﹐輟笑俟之。叟又呼曰「予業以汝字孫君﹐非驀生者可比﹐妮子愼勿懼羞。」內不應。叟又促之﹐乃曰「如此聒絮﹐足徵阿翁老悖矣。幸啟半扉﹐予出。」生是時形如木雞﹐注目呆視。見叟以掌擊其腹﹐忽裂寸許﹐並無微血﹐益大驚。倏然異香習習﹐聲震如裂帛﹐生亟顧瞻﹐則一麗人縞衣紅裳﹐掠發微嚬﹐立於燭下﹐而叟之迹渺然。生不覺大怖﹐詫爲妖異。視其容色﹐又艷絕﹐不忍遽捨﹐乃正色叱之曰「汝誠何怪﹐敢以詭異惑人﹗予故宋廣平不爲色動者﹐盍速退。不然﹐吾刃將斬矣。」女無懼容﹐斂袂致詞曰「妾實狐仙。父奉上遣﹐將往長陵﹐爲髙皇守墓﹐慮妾無依﹐攜以隨行。昨至江幹﹐爲水神所覸﹐慕妾之色﹐彊委禽焉。父以其蛙黽同陼﹐雅不欲﹐故匿妾於腹。借君福蔭以渡此津﹐今且至。仰君淸徳﹐使奉箕帚﹐兼酬卵翼之恩﹐非敢爲禍﹐幸勿疑。」生察其意不惡﹐心微納之。惟曰「予構痼疾﹐急未能痊﹐何心復作他想﹖」女微笑曰「此易辦耳﹗君姑髙枕臥﹐請爲君先驅二豎子﹐以驗妾非禍人者。」生大喜﹐詰曰「卿亦知醫耶﹖倘能祛此沈頓﹐予固不惜爲情死。」女不言﹐生甫臥﹐欻已不見。惟覺有气如火﹐入自臍中﹐上達肝鬲﹐下行臟腑。須臾﹐汗出如蒸﹐神思頓爽﹐因而厥疾盡瘳。重負旣釋﹐齁然熟寐﹐竟罔知女之所在。旦起﹐舟已泊岸﹐僮入白﹕「叟已辭去﹐遺書一緘。」生啟視﹐則囑生善視其女者。生不得女﹐亦未敢深信。捨舟就輿﹐入城寓於其友家﹐談宴之間﹐絕無病態。知其疾者﹐咸稱慶﹐生亦私心竊喜。語至漏下﹐始歸寢室。生冀女復﹐乃令僮僕別宿。及寢﹐竟杳其蹤﹐怏怏就枕。方轉輾間﹐聞耳畔小語曰「妾來相伴矣。君眞鐵石腸﹐不一動耶﹖」口脂之香﹐近在咫尺。撫之﹐則膩然之玉﹐已在衾中﹐生遂不能自持﹐歡然相狎。晨起謀所以匿之﹐女固言勿庸﹐果泯其迹﹐將寢始自來。生遊覽已徧﹐歸思頓萌。適懷帝踐祚﹐詔舉賓興﹐遂旋返。女送至江畔﹐垂涕曰「父在斯﹐不克隨郎同去矣﹗」生亦戀戀﹐彊之弗從﹐竟分袂。明年﹐生下第﹐再詣秣陵﹐冀遇之﹐以續舊好﹐茫無消耗。

外史氏曰﹕詩云「出入腹我」﹐非謂妊娠之先﹐蓋言鞠育之意耳。今此狐竟直腹之矣﹐且能出己腹而入人腹矣﹗生與叟可謂腹心之交﹐女與生可謂知心之好﹐又不徒東牀坦腹﹐作一段佳話已也。

○贗殃

人死而回煞﹐其有無不辧可知﹐而世俗咸信之。京都一富家﹐新喪子婦﹐亦屆其期﹐於是闔室戒嚴﹐雞犬皆徙﹐而竊慮胠篋者乘間爲患。有騃僕﹐潛使居守﹐閉置子立櫝之中﹐囑曰「若有殃﹐屏息自能免禍﹔無之﹐亦安枕而臥。何懼爲﹖」僕領諾﹐眾俱匿迹。至夜深﹐風聲淅瀝﹐未免戰栗弗寧。俄而階前察察有聲﹐未幾而履闥矣﹐無何而入室矣。僕從隙間竊窺﹐燈光微閃﹐昏慘不明﹐見一人﹐衣飾面貌仿佛化者﹐乃大駭。已而據案而食﹐齒聲格格然﹐傾樽而飲﹐唇聲嘖嘖然。又有頃﹐紙窗窸窣﹐繞室巡行﹐益大怖﹐而竊幸其不已睹也。乃遲又久﹐傾耳若有所聽﹐舉首若有所覓﹐嗚嗚而前﹐徑趨此櫝。僕不覺心膽俱落﹐悚惶間倏已逼近﹐視其面白如雪。劃然啟扃﹐豁然洞開﹐駭然俱驚﹐頹然皆僕﹐不獨內者無生气﹐而外者亦相對死﹐蓋兩敗俱傷矣。平明﹐主人呼僕﹐莫應。卽而視之﹐僕尙奄息於中﹐殃早絕倒於外﹐衣裳楚楚﹐儼乎生人﹐惟髮際著紙條一束﹐實子婦之從嫁婢也。主不禁愕然﹐以湯灌僕﹐移時蘇﹐具述所見。視婢旣已莫救。蓋婢有去志﹐思假殃以竊主貲﹐且稔子婦之儀狀﹐裝束一如其在生﹐及夜入室﹐冀飽貪壑。初不聞主之畱僕居守也﹐比見之﹐不勝驚駭﹐遂僕於地。主察得其故﹐乃笑而殮之以櫬。明日事傳都下﹐迄今京中人語曰「殃能死人﹐人亦能死殃。」嗚呼﹗殃卽有眞﹐豈亦能死人哉﹖

外史氏曰﹕從來懼殃者﹐無如婢媼。每言之﹐輕搖腕變色﹐懍懍乎如見其形。此婢何勇也﹐而究爲韞櫝者驚怖以死。要亦利欲居中﹐天奪其魄耳。吾恐眞殃若出﹐彼二人者又將何如耶﹖

○落花島

申無疆﹐字伸錫﹐跨鶴維揚﹐歷有年所。一日﹐遇海商於市肆﹐與坐談﹐歆其獲利之美﹐乃以數千金畀其子若侄﹐使合夥焉。子名翊﹐頎而白皙﹐且善謳﹐年僅廿二三﹐海舶人咸喜之。比入大洋﹐舟如一葉﹐翊年少未慣洪濤﹐因驚。遂臥病﹐倚枕呻吟﹐恍惚若寐。夢中聞有人語曰「落花島中花倒落。」翊素不能文﹐覺而語其侶﹐𨿽熟歷海境者﹐莫能舉其名。一客頗嫻吟詠﹐笑曰「何不云『垂柳堤畔柳低垂』﹐句𨿽佳﹐猶有對者。」眾與翊皆稱妙﹐翊因默識於心。無何﹐病益劇﹐未及抵岸﹐竟卒於舟。其從兄某大慟﹐艸艸殮訖﹐載柩而行。而翊則罔知其死﹐頓覺身輕﹐都無窒礙。因思效列子﹐禦風遨遊。水面𨿽風濤洶湧﹐毫無沾濡﹐不禁大喜。猶憶落花島之名﹐竊計其境必不凡﹐頓欲往遊。轉瞬卽得一山﹐形如復盂﹐懸於波際﹐其色如蜀錦﹐五色繽紛﹐且香气濃鬱﹐馥馥數百里﹐心愛好之。奮身一登﹐旋已捨水就陸。西行里許﹐見若山口者﹐遂入之﹐則坦坦康莊﹐無復巉巖之象。山徑皆落花﹐約寸許﹐別無隙地。踏花前進﹐滑軟如茵褥﹐而香益襲鼻﹐神气爲之發越。環矚皆茂樹合抱﹐花卽生於其上。細玩之﹐諸色俱備﹐濃淡相間﹐香如庾嶺之梅﹐而馥鬱過之。尙有存於樹杪者﹐則低枝似墜﹐繞幹如飛﹐亦多含苞欲吐者﹐意蓋四時咸有焉。欣然前行﹐約數百步﹐花益繁而落者益厚﹐且四望並無屋宇﹐卽山之層巒疊嶂﹐亦隱現花中﹐不以全面示人。翊至此心曠神怡﹐小憩於梅花樹下﹐發聲一謳﹐花益簌簌自落若細雨然。俄聞嬌音叱曰「何來妄男子﹐此仙人所居﹐豈汝行樂地耶﹖」翊急視之﹐則一美女子﹐通體貼以落花﹐宛如衣錦﹐手一小竹籃﹐亦貯落英﹐徐徐自樹後出。翊起逆致揖﹐告以所來﹐女微哂曰「汝一齷齪商﹐何福至此﹖𨿽然﹐不可謂無因。爲予有一語﹐久無能對者﹐汝能﹐則畱宿於此﹐且有佳處與若棲身。否則﹐宜遠飈﹐不容再混仙境。」翊貪勝地﹐兼戀麗容﹐頓忘其拙﹐毅然請命。女因朗誦一句﹐則固夢中所聞也。翊喜出望外﹐卽應聲以客所屬者對之﹐女稱善。良久﹐慨然曰「此才殆由天授﹐吾不能恝然於子矣。」直前笑把其袂曰「行行請與妾歸﹐花密處卽是予家。」翊悅而從之。至則籬落四圍﹐遠望亦綺綰繡錯﹐蓋皆以花片砌成者。逡巡間得其門﹐乃巨樹二株﹐柯交於上﹐儼有閈閎之象。女遜翊入﹐中無數椽之屋﹐幾榻皆以彩石﹐盡鋪落瓣。仰而窺其上﹐莫見天日﹐亦茂幹爲之庇蔭﹐花葉周遮﹐恍一天造地設者。女未延坐﹐卽治具曰「郎餒矣﹐枵腹不可以晤言。」於是盡傾筐筥﹐而湘之烹之。及進饌﹐花之外無兼品。翊疑慮不敢食﹐女笑曰「此仙人所餌﹐啖之無傷也。」翊試嘗之﹐甘香肥美﹐視人間粱肉如塵土。女又進百花釀﹐味尢芳冽﹐吸之如醍醐款洽﹐神淸气爽﹐飄飄欲仙。翊固不自知其鬼﹐遂竊幸長生可以立致。食已﹐始相款洽﹐漸及諧謔。女情不自禁﹐一振衣而羣花皆落﹐皓體生輝﹐乃與翊歡合於石榻之上﹐備極綢繆﹐兩情深相繾綣。已而女覺其非人﹐詫曰「郎何有形而無質也﹖幸早語我﹐勿使自誤。」翊亦自思﹕「予何得至此﹖且海亦如何可浮﹖」因撫膺大戚。女止之曰「愼勿悲。鬼而仙﹐猶愈於人而鬼也﹐況有術在﹐子何憂﹖」因出一瓷罌﹐內貯淸泉斗許﹐徧沃翊身。曰「此百花之液﹐妾晨起收之﹐實天漿甘露之屬。人浴之而成仙﹐鬼浴之亦成形。加以服食﹐更采花之精英餌之﹐則鬼仙不難立致。笫妾數百年之積蓄﹐一旦爲郎耗矣。」語次﹐翊覺沃處肌骨堅凝﹐非若向之虛而無寄者﹐此心乃釋然。自視其衣﹐則本屬烏有﹐女以花爲之被服﹐而粲兮爛兮。兩人相對﹐不啻錦羽鸂鶒。女晝與翊出﹐采花共餐﹔暮與翊歸﹐席花同夢。其所衣者﹐臥則一拂而盡﹐無事解脫﹐醒則繞樹徐行﹐瞬息曳婁。其地無寒暑﹐亦無晝夜﹐以花開爲朝﹐花謝爲夕。衣食一出於花﹐寢息卽在於花﹐方丈蓬壺﹐不獨擅勝焉。數年﹐翊忽謂女曰「賴子再生﹐宜諧永好。但親老弟少﹐欲歸省視﹐子其許我乎﹖」女正色答曰「此君之孝也﹐妾敢不勉成君志﹖第以鬼出﹐以人歸﹐爾墓之木拱矣﹐誰其信之﹖」翊曰「姑試一返﹐予亦不克久畱」。女徑聽其行﹐且以花葉爲翊制衣﹐俄頃卽成華服。臨別贈以一甌﹐囑曰「饑則飲此﹐愼勿食煙火物﹐食則神气日薄﹐不可以生。酒盡宜速返﹐勿再畱。」翊約以匝月﹐卽行。至海﹐仍復如踏平地﹐遂不假舟楫﹐直達越省。比至揚﹐仲錫已老﹐弟皆成立﹐翊突入﹐咸疑其鬼﹐驚避之。獨仲錫抱持而泣曰「予誤兒﹐兒歸其憾我乎﹖」翊乃詳其顚末﹐人皆愕然。郡中有杖者﹐少曾航海﹐聞島名﹐恍然曰「是誠有之。島在東海之偏﹐人罕能至。予曾經其處﹐聞系神仙所居﹐無徑可入﹐至今猶仿佛其風景。」人因稍釋厥惑然。仲錫在揚猶客居﹐翊侍膝下數日﹐不飲亦不食。浹旬﹐忽失其所在。

外史氏曰﹕百花之精﹐人餌之可以延年﹐不謂鬼服之竟以登仙也。申翊借人成事﹐遊香國﹐得佳偶﹐且以躋壽域。何事桃源中人不以鬼爲憎﹐反羞與人爲好哉﹖是誠吾所不解者。

隨園老人曰﹕世眞有此樂境﹐吾何樂有身﹖寫落花島之景﹐令我時時神往。

○貨郎

耒陽之地亦多竹﹐蓋卽黃岡之一派也。民資其利﹐種植成園﹐在在有淇澳之象焉。近邑某村有農家﹐所植尢夥﹐方圓數畝﹐密葉陰森﹐日色無能少入。其家喬梓維三﹐兄馴而弟劣﹐且好遊蕩﹐父深惡之﹐鳴諸官﹐曾示薄懲﹐以觀其後﹐而猶未之悛也。先是鄰縣某貨郎﹐時來村中售其花繡之屬﹐於某家習熟﹐遂以蠃蜾目其父﹐輒信宿不行。家有女﹐年長而猶待字﹐貨郎以親狎之故﹐積漸與之通﹐故一門皆罔覺其事。一日其父返自田間﹐室中適無人﹐瞥見貨郎與其女挽頸交吻﹐狀甚猥褻。遂大怒﹐卽以力田之器﹐突前擊之。貨郎不及防﹐破腦而死。父究不忍於其女﹐且懼揚醜聲﹐乃呼其仲子﹐舉而瘞之於竹下。更慮爲犬狼所搰。翌日﹐托言失筍﹐亟築髙垣以圍之。計劃周密﹐裏中皆莫能知。事隔數年矣﹐適值熊公某來宰是邑﹐政令綦嚴﹐而逐惡尢如鷹鸇之鷙。其子賭無資﹐又私伐園竹而市之。父知而大恚﹐將復控之官﹐且撻之流血。其子深怵官威﹐窘極而呼曰「阿翁何以呈爲﹖若用寸鐵斃予命﹐仿若人埋之竹園﹐夫誰得而知之﹖」其父益恚﹐驅而僕之﹐其子遂狂呼於市﹐閭裏無有不聞者。比鄰某素與之有隙﹐聆之﹐曰「嘻﹗異哉﹐其子之言也﹗向曾有是人往來市貨於此﹐彼家尢與之稔﹐稱父子焉。後忽不見﹐疑其自歸。以此言觀之﹐得勿爲老悖所戕哉﹖」於是白諸里甲。里甲亦與其父不相能﹐遂具狀投首於官。熊公猶未之信。拘某父子至﹐俱不承﹐其鄰証之曰「若某日爲若父所撻﹐不嘗云云乎﹖」其子乃俯首無語。公以刑威之﹐仍彊辯不言其實。公乃關行鄰邑﹐詢貨郎之有無﹐以定眞僞。閱數日﹐貨郎之弟至﹐衣巾登堂﹐則已入泮矣。泣陳曰「某年十三齡﹐兄卽行販不歸﹐今又數載﹐音耗渺然。某又少未更事﹐不能遠涉尋兄﹐老母爲此血淚盡枯。或存或亡﹐惟父師憐而鞫之。」熊公旣知有其人﹐益嚴訊某父子。加刑者屢矣﹐而狡供不一﹐莫得尸之所在。案久不結﹐因逮其女到官﹐則嫁夫有年﹐亦旣抱子。公並不一詰﹐惟令與其兄同系一室﹐而獨懸其兄之拇指於梁。且密遣幹人伺之﹐竟日亦不提訊。至夜分﹐其兄不能復耐﹐乃呼其妹曰「若貪淫貽禍於父﹐而又苦我肌膚﹐誠何忍﹖」其妹慚不言﹐其父訶之曰「汝耐片刻﹐我可復生﹐爾妹亦免爲人笑。何嘵嘵如是﹖」其子益忿恨曰「若父女晏然﹐而官獨窘我﹐豈謂我獨非人乎﹖」其妹亦溫言慰之﹐絮語至旦﹐罄吐其情。幹人突出曰「招具矣﹗看汝能翻供耶﹖」父與女皆失色。及官升座﹐俱服罪﹐始得貨郎屍。其弟痛哭﹐負骨而歸。公以某子不得無罪﹐乃援筆判曰「旣不及幹蠱於前﹐而竟同證羊於後﹐𨿽鬼神若或使之﹐亦王法所不恕矣。」竟論從﹐與其父同械於獄。其女亦杖釋﹐夫醜之﹐遂與離異。逾年﹐再醮而去。

外史氏曰﹕嘗怪人家恆與妄男子結爲親眷﹐任其出入閨闥﹐多致墻茨不可掃﹐何其疏於計也﹖而賣花人與貨郎﹐尢易與閨闥相近。以其所售者﹐舉非丈夫所用﹐故得假此以進身﹐非閒家者所宜禁乎﹖卽如此獄﹐貨郎固有死之之道﹐而不能徙薪於竈﹐妄思撲燎於原﹐一旦敗露﹐身命俱捐。愚夫之不智﹐一至於此﹐其亦可哀也夫﹗

○化豕

西藏佛國﹐其地故無君長。主之者﹐惟番僧﹐卽所謂大寶法王者是已。余聞之某公言﹐後藏距華極遠﹐曾有女僧主之﹐貌綦美﹐術且通神﹐亦觀音大士化身﹐爲妙莊公主之類。某年﹐有侍衛以差入藏﹐往參達賴。僧適來前藏﹐與談禪機﹐故在座。侍衛入見﹐輒膜拜無算﹐遲久不起。達賴不言﹐僧惟顧之微笑。及出﹐人詰侍衛﹐則曰「予閱閨人多矣﹐未有如若人之艷絕者﹐因假和南﹐以飽秀色﹐豈爲僕僕如是哉﹖」問者笑而去。乃侍衛啟行﹐未及半日程﹐馬逸墮於巖下﹐深且百丈。𨿽無所毀傷﹐苦無樵徑可尋﹐百計不能出。從人知爲僧故﹐亟反見達賴哀之。僧故未去﹐達賴乃正色諍之。僧又微笑﹐而侍衛早踵門入謝矣。蓋從人甫返轡﹐侍衛之身倏忽已履坦途﹐不惟天塹絕無﹐抑且平沙一望﹐震驚其異﹐遂亦回驂謝過。見僧則肅然致敬﹐如對神明﹐禮畢﹐趨而出。其異類如此。後值西域某部兵來﹐絕雄健﹐無能禦者。前藏人眾幾無孑遺﹐後藏人情凶懼﹐咸謀奔竄。僧乃集眾語之曰「逋能免乎﹖有我在﹐必不使汝曹罹於兵燹。」因率闔藏人眾至一山﹐羣峭摩天﹐中有隘口﹐僧盡麾之使入﹐已乃趺坐於要衝。無何﹐敵之前鋒猝至﹐見僧舉嗢噱不止﹐將奮往擒之。僧忽化爲野豕﹐隘通百騎﹐豕以一身塞之﹐別無餘地。而剛鬣烏喙﹐又復醜惡駭人﹐敵眾辟易。適其渠酋亦至﹐競往白之﹐笑曰「此妖術也﹐以矢攢而射之﹐若屠彘然﹐何懼爲﹖」眾領諾﹐控弦數萬﹐一時畢集。弓矢未張﹐豕身自崖而墜﹐剎那間﹐百千萬億舉如前豕﹐蠢蠢然平川復無間隙。敵眾大潰﹐渠酋亦莫可如何﹐斂兵自退。僧亦不傷一騎﹐收法趺跏。其人出視之﹐則故胡然天帝也。故當是時﹐二藏之中﹐惟後藏巋然獨存。迨聖朝撫之﹐生聚始各復其舊。

外史氏曰﹕佛稱象教﹐象固獸之巨擘也。此豕直可吞象﹐大且無倫﹐況益以恆河沙數乎﹖其消虎狼之威﹐而保鯨鯢之眾﹐其有大造於藏﹐卽有偉伐於佛矣。至於警輕薄而莊嚴自見﹐又非聊齋之績女所可同年而語已﹗

○縫裳女

京都有縫裳之業﹐蓋皆負郭貧家﹐出爲市廛綴補者。以其所作多衲衣敝褌等物﹐故又號之以縫窮云。東直門外有母女﹐亦業此。女年十六七﹐貌頗姣好﹐𨿽蓬鬢布衣﹐人恆覸焉。女性貞靜﹐惟低鬟傭作﹐不輕交一言﹐人亦無敢犯之。一日﹐其母病﹐經旬不能如市﹐薪水之費俱乏。女不得已﹐踽踽獨行﹐縫紉終日﹐薄暮始出都門。攜一小竹筥﹐內貯剪刀棉綫﹐無他物器也。村居去城較遠﹐行及曠野﹐冢樹叢雜﹐人迹杳然。正倉皇急步間﹐忽聞林中語曰「若歸乎﹖予有垢衣﹐可將爲予滌濯。」女愕然。蓋母女業亦兼此﹐遂疑爲市井熟識﹐趨就之。入林﹐則一惡少年箕踞茂樹下﹐袒裼露臂﹐形甚凶暴。女驚懼﹐反身欲回﹐少年突起直前﹐提其領如捉雞雛。女無如之何﹐乃頳顏詢曰「若有滌衣﹐可亟付我﹐我將歸。」少年笑曰「予紿汝。衣服附在吾身﹐汝何能將去﹖」女曰「旣無所事事﹐盍釋我﹐日已暮矣﹗」少年曰「予實以情告﹐予悅汝美有日矣。邂逅相遇﹐適我願兮。將與子爲好﹐何歸耶﹖」女聞言﹐面如土﹐又急不能脫﹐遂亦紿之曰「我女也﹐從未與男子處。盍先以具示我﹐果非偉且長者﹐乃敢諾。」少年大喜曰「若勿恐﹐予固無兼人之具者。」因釋女﹐將自捋其褲。女又麾之曰「止止﹗我女也﹐必去其羞縮﹐事乃可爲。若宜偃息樹下﹐待予自尋佳處﹐摩挲良久﹐漸以親狎﹐始無懼。」少年以女爲釜中魚﹐諒不至潛逃於淵也﹐欣然從之。女見其臥﹐將遁去又懼其追﹐乃置筥身側﹐坐而撫之。隔衣捫探﹐觸手崩騰﹐因靦然裸其下體﹐更以纖指把握﹐大可盈掬。女僞爲睥睨﹐不忍釋手﹐少年早欲熾情炎﹐不暇瞻顧。女乘其隙﹐卽筥中潛取裁剪﹐如斷帛布﹐齊其陰而剪之。憤激而力猛﹐血直溢。少年大嗥﹐頓化爲狐鼠竄而。女益驚悸﹐目眩爾許時﹐然後歸。抵家猶血殷衿袖焉。

外史氏曰﹕雄狐綏綏﹐遇者多不免。女能於倉卒中以計閹之﹐町謂能事矣。且其節亦足以風世。脫非然者﹐之子且慮無裳﹐能不捨縫裳而褰裳以赴哉﹖

○火龍

某撫公觴客於園亭﹐觀察以上皆與席。其地故近山﹐有佳木幽壑之勝﹐因屏優樂而尋雅集﹐忘分追歡﹐選勝自得﹐良亦一時之快舉。乃飲未半酣﹐天气薄陰﹐烏雲生於巖岫。始如片席﹐漸且盈空﹐未幾而甘露大澍矣。時方微旱﹐舉座皆顧而相慶。然而電光熠目﹐雷聲反郁而不揚。久之﹐繞亭不去﹐丰隆無停聲﹐而雨益傾注。眾方心疑﹐忽撫公連詫奇事﹐召眾視之。撫公故首座﹐只一人﹐其幾有二異物﹐閃閃有光。其一如宵行而巨﹐緣案疾馳﹔其一長兩寸許﹐細如綫狀﹐類蛇﹐蜿蜒逐之。行亦甚迅﹐所經處幾爲之灼﹐宛以綫香燒刻者﹐深入膚理。簠簋之旁﹐縱橫莫計其數。眾皆茫如﹐臬司某公素博物﹐亟言於撫公曰「請公少避此席﹐是殆怪異借公之威靈以免雷劫耳。神龍亦畏福澤﹐不敢攫拿﹐所謂投鼠忌器者也。」撫公深韙其言﹐冒雨出亭後﹐行未數武﹐忽震雷一聲﹐軒楹擺簸﹐盤盂瓦碎﹐竟揭亭之一角而去﹐雨亦頓止。撫公與其僚屬耳目震眩﹐有類聾聵﹐良久﹐始復其故。遂罷飲﹐蹤迹二物﹐皆不見。因收其幾入內署﹐用以誌異。幕中人多有見之者。

外史氏曰﹕龍之變幻﹐莫可端倪﹐傳記言之甚夥。而雷之爲雷﹐其不測亦多類此﹐且更有神於此者。昔在都中﹐寓於某寺。一夕﹐過鄰友閒敍﹐大雨滂沱﹐疾霆不止。倏聞震響聲﹐似在左近﹐心疑吾寓﹐而急不能歸。淸晨入寺﹐雷果震其左廡﹐則非吾寓﹐而實人寓也。其人皆射夫﹐俱京營食餉者﹐晝聚於寺﹐夜返其家。室固虛無人﹐然壁有僕姑數枝﹐嶄然新制﹐雷之所擊者﹐竟在於是。余亟就而視之﹐凡五矢皆類懸絲﹐不絕如縷。宇中都無所損﹐亦無焦灼痕﹐不勝駭異而退。

○靑眉

皮工竺十八﹐邑之鄙人也。年僅弱冠﹐貌姣好如女子。𨿽居市廛﹐裏之美少年莫之能掩﹐以故有俊竺之號。其室曰靑眉﹐色尢姝麗﹐見者疑爲畫圖。初詰其所自﹐堅諱不言﹐後乃稍稍露之﹐則實北山之狐也。蓋竺少傭於鄕﹐始學裁皮﹐年甫十六耳。師嗜酒﹐夜出恆不歸﹐肆中惟竺一人﹐縫紉至中宵﹐然後敢寢﹐率以爲常。一夕﹐師又出。竺方夜作﹐聞彈指聲﹐意爲比鄰取履者。隔扉詢之﹐則答曰「儂。」其音絕嬌細。竺大駭﹐且慮爲市中惡少偵其師不在﹐來尋斷袖歡﹐心益惴惴。乃紿之曰「已臥矣﹐客請明日來。」外又曰「儂非暴客﹐實鄰女也。盍開﹐我與若一言。」竺不得已﹐從板缺覘之﹐果似二八垂鬟﹐立於檐下﹐因啟之﹐女徑掩笑入。竺視其貌﹐容光照映斗室﹐𨿽少小﹐心亦不能無動。遂靦然詰所自來﹐答曰「家居距此咫尺﹐緣夜績燭爲風滅﹐特來乞子新火﹐非有他也。」竺素醇謹﹐慨然與之﹐不敢交一言﹐女亦持炬徑去。竺𨿽未通情話﹐而心頗愛好﹐冀其復來。乃師歸﹐女竟不再至。日夕坐肆中伺之﹐亦杳無其迹。無何﹐師又他往﹐女則又來乞火。兩情漸稔﹐欣然延入﹐與坐談。女以年歲詢竺﹐答曰「一十六矣。」女微笑曰「阿儂適與君同庚。」竺亦詢女之居址﹐答曰「久當自悉。」絮語移時﹐猶無去志﹐竺亦貪其貌﹐眷戀弗捨。四目癡癡﹐將不可解﹐女忽回顧皀席﹐謂竺曰「此卽君之臥榻耶﹖恐逼仄不足以容二人。」竺會其意﹐乃答曰「卿試先臥﹐看能容否﹖」女笑而起曰「明夕來當試之。」又復去。竺終靦腆﹐弗能挽畱﹐然已心志蠱惑矣。晨起無心操作﹐惟冀其師不歸﹐得以成此佳會。而師果爲麯蘗所羈﹐向晦不復﹐心益悅。及昏﹐明燈兀坐﹐形狀類癡﹐亦不再捆屨。漏下二鼓﹐女果來。款戶啟之入﹐則靚妝艷服﹐迥異昨之朴素。詢之﹐笑而不答﹐徑登竺榻﹐面壁臥。竺知其懼羞﹐乃先解己衣﹐息火就枕﹐暗中摸索﹐手戰情熾。女忽佯拒之曰「市井兒﹐同衾已足﹐復望其他耶﹖」竺笑曰「予意同衾者未能無事。」已而嬌香流溢﹐帶緩衣松﹐女若戰戰弗克勝任﹐而繾綣之意尢濃。竺初近女色﹐顚倒神魂﹐不須臾﹐而玉山頹矣。於是柔肌互貼﹐夢寐皆春﹐及寤而東方已白。竺尙流連﹐女早攬衣先起曰「樂正未央﹐不可使他人窺見底裏。」乃去。竺起而師返﹐女絕不來﹐竺亦不以爲訝。閱數夕﹐乘師之出﹐又復歡會﹐款洽且倍於初。女謂竺曰「儂自見君﹐頓爲情系﹐以故不能自堅﹐致有前宵之事。今幸兩相歡愛﹐生死弗渝﹐君能不棄﹐卽以妾爲糟糠婦乎﹖」竺囁嚅良久﹐始答曰「阿誰不願﹖但予幼失怙恃﹐育於兄嫂﹐今從師習此末藝﹐將來尙未知若何。疇有餘資﹐爲予納婦耶﹖且年齒尙卑﹐尢未敢漫然啟口。」女曰「然。以儂計之﹐君能辭師出遊﹐妾自能相君立業。奚爲仰人眉睫﹐使我燕爾不歡﹖」竺恍然。乃詰之曰「若言有家在﹐豈無父母而可自主耶﹖」女笑曰「妾初紿君﹐君今乃悟乎﹖儂字靑眉﹐居北山﹐實狐也。羨君玉貌﹐故假鄰女以相就﹐豈眞有髙堂爲予縛束者﹖」竺年幼﹐且貪新歡﹐茫不知懼﹐惟曰「聞狐恆爲人害﹐信然否﹖」女曰「亦信有之﹐而妾非其倫也。妾不愛君﹐亦不屑至此﹐愛之而復殺之﹐寧能見容於天地乎﹖」因侃侃盟誓﹐竺亦相信不疑。臨去援竺以策﹐竺如其教﹐啟於師曰「昨聞里人言予嫂病﹐且甚危殆。予少受其撫育﹐請給假一歸省視。」言已泣下。師亦微聞其嫂疾﹐見其悱惻﹐心甚憫焉。乃自營肆務﹐遣之行。竺出肆未及里許﹐女早逆於道周﹐問之曰「君將奚適﹖」竺曰「將歸予家。」女大笑曰「君誤矣。若往汝家﹐有兄嫂在﹐其何能不從師﹖」竺曰「爲之柰何﹖」女曰「儂視君之業﹐𨿽未能遊刃有餘﹐而尙可以進乎技。妾幸有薄積﹐請與君遊於外郡﹐自立生計﹐必有以愈於爲人傭﹐君以爲何如﹖」竺本漫無主裁﹐欣然從之。女出白金一錠﹐覓舟南行。竺與女倡隨甚樂﹐亦不念及鄕族。舟抵常熟﹐女猶欲前進﹐竺不願﹐乃僦居邑之北門。女又以金半笏﹐爲營肆具﹐遂開設於市中﹐其後爲居室。女以竺齒尙稚﹐不令合人生理﹐凡竺所不能制者﹐女皆代庖爲之﹐式甚新奇﹐名乃大噪﹐邑中之履咸歸焉。女親操井臼﹐治饔餐﹐暇則織屨相夫子﹐怡怡然無怨色﹐竺益心徳之。明年﹐竺已十七﹐家小裕﹐志遂少荒﹐數從無賴遊﹐女禁之弗聽。適常熟有富家子﹐性佻達﹐尢好龍陽君﹐時來肆中市履﹐見竺之色﹐深悅之。會竺與無賴交﹐乃以重金啖諸無賴。值望後﹐月色甚明﹐眾置酒於邑中慈覺寺﹐邀竺爲長夜飲。竺以他故紿女﹐遂從無賴行﹐至則富家子亦在座﹐極致款曲。竺素限於量﹐飲未半﹐已不勝酒力﹐眾引之別室﹐俾其小憩﹐實則以計嬲之也。竺方轉側欲眠﹐忽聞人小語曰「捨妾孤棲﹐君乃在此髙臥耶﹖」竺亟張目視﹐則靑眉立於榻側﹐因詰其何以至此﹖女曰「君之危若履虎尾﹐猶問乎﹖請卽從妾歸。」竺內慚﹐因詐以醉辭。女以气噀竺面﹐冷若觱栗之風﹐酒頓醒﹐彊起隨之行。女曰「君未得其實﹐歸將怨妾﹐盍少畱﹐當有笑柄供君解頤。」隨捉一矮凳﹐置牀頭以待。麾之﹐倏成人形﹐衣縷面容與竺無差別。竺亦莫測其意﹐惟佇伺之。有頃﹐見富家子與眾嬉笑而入曰「啜醩之魚可捉矣﹗」徑以手啟臥者之衣﹐潛捋其褲﹐狎褻之狀不可勝言。竺面赤汗流﹐始悟眾等惡計。女頓以纖腕相握曰「去﹐去﹗」遂悄然出走﹐恍若夢寐﹐兩身早在室中矣。旣歸﹐女延之坐﹐長跽而數之曰「妾攜君遠離故里﹐𨿽不敢望君大成﹐亦宜自愛。今君數作浮蕩﹐幾以丈夫之軀﹐陷入妾婦之隊。使狡謀果遂﹐不獨妾羞爲彌子之妻﹐君又何面目歸向桑梓乎﹖」語甚悲咽﹐泣下數行。竺愧悔無以自容﹐顏色沮喪﹐莫措一詞。女恐其過慚﹐乃起以溫言慰藉曰「後無復然﹐過固貴於能攺也。」遂仍歡好﹐不再言。乃富家子爲歡良久﹐頓覺有異﹐視之﹐則裸伏凳上﹐竺之迹渺然。大驚﹐疑竺爲妖﹐與眾共首於縣。時巴陵蘇藎臣﹐以進土宰常熟﹐素稔富家子有邪行﹐不欲究其事。然因馬朝柱一案﹐逮捕妖術甚亟﹐爰命役拘竺。竺至﹐公見其少小﹐且事涉曖昧﹐略加研詰﹐竟笑遣之。竺歸肆﹐女忽謂之曰「是地不可復居﹐將有禍至。」遂貨其器具﹐束裝北行﹐徙家於瓜步間﹐爰卜山陽之南郭而居之。女以竺少不更事﹐前因多資致蕩其心﹐遂不復設肆﹐日令竺荷擔入市﹐所得者僅足餬口。己乃茅屋數椽﹐紡績相助﹐此外別無盈餘。竺漸不能堪﹐每出竊與市兒賭﹐始亦獲采﹐少助杖頭﹐遂欣欣以爲得意﹐女故知而不問。一日﹐女出汲﹐突遇同巷某瞥見之﹐驚以爲神仙中人。蓋某素業賭﹐以博得罪於勢豪﹐方切憂懼﹐見女居爲奇貨﹐頓思假此爲釋憾之計﹐獻媚於豪。因乘間以言餂竺曰「子業此欲贍兩口﹐勢必有所不能。且男子遠離鄕井﹐亦當思奮身立業﹐始可歸見裏族。若僅日覓蠅頭﹐竟同株守﹐不第不能歸﹐歸亦何顏也﹖」竺聞言適中所患﹐乃咨嗟曰「君言良是﹐但無處借資﹐業何由立﹖」某又佯爲躊躇﹐徐曰「此事亦非大難﹐某同輩中某某﹐均以博起家﹐獲資千萬。聞子采興甚髙﹐戰無不利﹐盍爲此不母而子之策﹐白手可致素封﹐猶愈於坐操會計多多矣。」竺本以此自負﹐又不禁歆羨之﹐私遽攘臂曰「君能貸我十緡﹐我當試一爲之﹐看花骨子非我如意珠耶﹖」某慨然許諾。暮又偕一人來﹐曰「予適小匱乏﹐貸於此兄﹐幸如數﹐請卽署券。」竺素不能書﹐女𨿽能又不敢以告﹐卽倩某捉刀﹐其名實卽某豪﹐竺不及知也。其一人得券﹐卽以資付竺﹐匆遽而去。竺亦未及致詳﹐徑攜資就某家賭。其始小勝﹐後乃大虧﹐比及雞鳴﹐早已萬錢立罄。眾哄然散去﹐竺亦垂首而歸。抵家倦臥﹐女故悉其所爲﹐亦不致詰。又明日﹐竺詣某處﹐與商背城之策﹐數往皆不遇。瞬息月餘﹐某忽偕數人至﹐衣帽甚都﹐前人亦在內。某謂竺曰「積欠猝未能淸﹐其子可償也。」竺爲此故﹐已私蓄千錢﹐毅然曰「息幾何矣﹖」答曰「五十緡耳﹗」竺駭曰「其母僅十千﹐其子何反數倍耶﹖」眾嘩曰「語都不類﹗」亟出券﹐令竺自閱﹐則已千緡實書其上矣。竺不覺頸赤﹐與某力爭﹐某亦不相下﹐手口交加。眾咸怒曰「逋欠者亦敢肆虐耶﹖」遂羣毆之﹐幾斃而後去。鄰人有憐竺者﹐扶掖入室。女爲之撫摩瘡痍﹐毫無詬誶﹐人益賢之。詰朝﹐豪僕又來取索﹐且風示其指曰「能以婦償﹐百緡尙可得。」竺大詈之﹐其人卽返。又引前數人來﹐撾門穢辱﹐比鄰俱掩耳惡聞。女背竺出﹐亟止之曰「若勿爾爾。若之意在人不在資﹐儂已知之。但竺爲儂夫﹐今甚狼狽﹐伉儷之情﹐不忍遽絕。歸與若主言﹐果相悅﹐俟竺愈﹐徑來相迎﹐儂固不惜此一身。」豪僕聞言皆喜﹐敬諾而去。裏中聆其言者﹐俱以女爲緩攻計﹐卽竺亦不疑其有去心。浹旬﹐竺已復初﹐惟憂豪家來索逋。已而果至﹐女出與之約﹐竺亦不能盡知。晚間﹐女置酒室中﹐爲竺慶。少酣﹐女起滿酌而語之曰「妾爲君婦﹐三載於玆﹐不克有所裨益。旣致君離其鄕裏﹐骨肉不通笑言﹐今又以蒲柳之庸姿﹐辱君於狂奴之毒手﹐心實怍焉。刻下積逋無償﹐進退維谷﹐君將何以處之﹖」竺默然﹐旣而嘆曰「予誠不肖﹐重負吾卿。豪家之事﹐情甘與之涉訟﹐他復何言﹖」女泫然曰「君奚固執若此﹖君以異鄕之身﹐與豪右相較﹐危可翹足而待。若整裝急旋故土﹐上可廣先人之祀﹐下可酬兄嫂之恩﹐計誠莫逾於此。」竺已諭其指﹐因曰「我歸子將若何﹖」女曰「豪之所圖者﹐色也﹐妾以色事君﹐卽以色事豪﹐渠必不追吾夫矣﹗」竺艴然色異曰「是何言也﹖予寧死不以妻抵債。」女遂不再言。及寢﹐又以利害說之﹐竺方首肯。女卽起爲之治裝﹐促之行曰「不可緩﹐遲疑則禍至矣。」竺尙畱連﹐女彊之出門﹐以手麾之﹐竺遂不能自由﹐大奔若狂﹐直至百里外﹐始復其故步。暮投旅邸﹐計去山陽已二日程﹐竺終以女爲念﹐止不復前﹐將以探其耗。閱五日﹐果有自淮上來者﹐且其熟識也﹐見竺卽尢之曰「子誠負心﹐捐妻子而遠遁﹐令其死於彊暴﹐情何以堪﹖」竺故預料有此﹐乃大慟。詰其顚末﹐人曰「尊閫至豪家﹐涕泣不食。夜出縊於其門﹐屍重不能舉。官知之﹐檢其懷中﹐得血狀﹐具訴其冤。官將逮子﹐莫知所往﹐因置豪於法﹐並誘子者亦得罪﹐鄰里咸稱快。予來時﹐獄將具矣。」竺心又少慰﹐乃市楮鏹﹐祭之於野﹐痛哭至嘔血。病臥傳捨﹐時時飲泣﹐旋復迷惘。沈頓間女忽欻然入﹐就榻撫視﹐且笑曰「妾已得生﹐君何爲欲死耶﹖」竺愕然曰「聞卿已殉節﹐今至此﹐得勿學桂英來索王魁命乎﹖予誠負心﹐沒亦無憾。」女又笑曰「年已如許大﹐何猶菽麥不辧﹐呱呱作小兒啼哉﹗妾本狐仙﹐寧無自全之策﹖向之歿者﹐特江間一片石﹐豈儂亦效癡婦人作投繯鬼哉﹖」竺夙知其靈異﹐欣喜不勝。而病已甚憊﹐女投之以藥﹐遂霍然。女又謂竺曰「妾不可露形於此﹐致人疑怪﹐當仍往前途候君﹐君亦勿久滯。」乃先行。竺至次日﹐亦就道﹐至夕與女重圓於旅次。竺謀他適﹐女不可曰「前因一時孟浪﹐屢躓於他鄕﹐今而知安樂莫如故土也。請卽偕歸﹐不再與君作汗漫遊矣。」於是出金爲竺制衣履並己之妝飾﹐遂返本邑。初竺之兄不見弟﹐欲訟其師﹐鄕人有見竺遠行者﹐力止之﹐而兄嫂恆思憶不置。一旦見竺攜艷妻復﹐其邦族咸驚喜。竺詭言娶於他邑﹐人亦不疑。女以資授竺﹐使仍設肆於市﹐而迎兄嫂與居﹐奉養於家﹐曰「爲我約束狂郎。婦𨿽智﹐究難鉗制夫也。」自此竺與女力作﹐家以日裕。余初見靑眉﹐深異其非常人﹐因再三詰﹐竺甫肯緬陳其槪。更謂余曰「微君之文﹐予妻將湮沒畢世矣。」余亦喜其相夫之智﹐持節之堅﹐遂援筆而爲之傳。

外史氏曰﹕靑眉固功之首﹐而亦罪之魁。非其誘竺速出﹐何至屢瀕於險﹖幸而歸老首丘﹐差可自蓋。然亦竺之嗜飲嗜賭﹐自詒伊戚﹐豈眞婦有長舌爲厲之階哉﹖溫柔鄕不慕而慕醉鄕﹐宜其有兔脫之厄﹔恩愛海不貪而貪苦海﹐宜其有鼠竄之危。故罪不可不專責之靑眉﹐究亦不能末減於竺皮。

○王秋泉

王秋泉者﹐吾邑名醫也。有某富人病且死﹐延秋泉﹐秋泉適治某貴人疾﹐不果往。富人念不已﹐中夜綿惙﹐謂其子曰「吾寧得一晤王先生﹐𨿽死不恨。」子乃復走僕秋泉所﹐頓首惇促。會所治貴人疾良已﹐又數日﹐貴人起﹐治具觴秋泉﹐奉金幣爲壽。秋泉飲大醉﹐歸至舟中﹐語家人曰「今可赴富人約矣﹗」而富人子所遣僕早踴躍解維﹐代搖櫓。至其家﹐傳呼曰「王先生至矣﹗」舉家驚喜出迎。秋泉方酣睡﹐家人起諸夢中﹐主人已盛衣冠﹐鞠躬入舟肅客。秋泉謝暮夜﹐請得詰朝櫛沐登堂。主人固請曰「老父忍死待先生﹐先生幸辱臨﹐何櫛沐爲﹖」彊之入﹐診脈已﹐與藥竟出。主人盛饌揖秋泉﹐秋泉但搖手謝﹐還舟解衣臥。雞鳴酒醒﹐呼其家人罵曰「惰奴曠乃公事。某富人遲我久﹐當夜赴之﹐何尙泊此﹖」家人曰「公頃已診脈與藥﹐忘之﹖」秋泉大驚曰「審與藥乎﹖吾直大醉﹐必殺之矣。」頓足促解維歸﹐謂不去必受辱。家人匆遽解維﹐主人已遣僕伺秋泉﹐聞去﹐卽入報。須臾門啟﹐望岸上燭籠數十﹐傳語止王先生。秋泉不知所爲﹐俄而主人踉蹌至﹐入舟頓顙﹐淚下承睫﹐謝曰「老父得先生刀圭﹐乃者熟寢﹐病若脫矣。先生存﹐父存﹔先生去﹐父且大去﹔惟先生終哀憐之。」秋泉自疑曰「世豈有是事哉﹖必紿我。」然已無可柰何﹐彊隨之登堂﹐門且掩﹐心猶怦怦然。坐定﹐主人申謝再三﹕「先生用藥何神驗乃爾﹖」秋泉乃漫應曰「昨已得其槪﹐請更得審視。」遂入視﹐索藥渣觀之﹐私自慰曰「幸不誤。」更與數劑﹐起其疾﹐厚獲而歸﹐呼爲醉先生云。

外史氏曰﹕此事見《靑鳥志》。醉夢之中﹐而用藥之神效如此﹐豈其中有鬼神耶﹖然亦可見醫術之不盡足憑﹐而生死之自有命也。一笑。

○卷四

胎異

粵東之俗﹐女生十二三﹐卽結閨閣之盟。凡十人﹐號曰十姊妹﹐無論丰嗇﹐不計妍媸﹐簪珥相通﹐衣飾相共﹐儼有嚶鳴之雅焉。及嫁﹐緩急相扶持﹐是非相袒護。凡翁姑之不慈﹐夫婿之不睦﹐叔伯妯娌之不相能﹐父母兄弟所不敢問者﹐惟姊妹得而問之。故閨門之內﹐蒂固根深﹐莫能搖奪。而獅吼之威﹐卽在司牧者﹐亦爲之屏息﹐矧其下者哉﹗某縣﹐紳家有女及笄﹐字於巨族。忽病吞酸﹐腹亦震動﹐父母咸疑之。然而家禁森嚴﹐內無五尺童子﹐惟同盟一女弟﹐系貧無所依者﹐女白諸父母﹐畱養於家。晝則共一繡筐﹐夜則同一繡榻﹐此外別無一人。疑不及此﹐遂目爲疾﹐延醫診視之﹐舉不能辧。無何而彌月不遲矣﹐且居然生子矣。眾論洶洶﹐醜揚中冓。婿家巨族﹐不堪其辱﹐遂訟於邑宰﹐欲罷其婚。女家亦慚赧不能白﹐將致女於死以滌垢。惟姊妹行不忍﹐具牒於縣﹐言女之誣。嬌鳥羣啼﹐哄堂號泣﹐宰亦無能判決。事聞中丞﹐委員同鞫﹐究不能定。時少司寇某公﹐出司臬事於粵﹐諳練詳核﹐彊記多聞﹐乃謂其屬曰「盍使穩媼相女﹐若系閨體﹐則斯獄無難立斷矣。」其屬竊笑﹐以爲生子者﹐不副不坼﹐容或有之﹐未聞旣生旣育﹐而猶珠聯璧合者也。因奉憲令﹐勉使驗之﹐果皆以處子報。猶恐其妄﹐遂各遣其衙眷同往查勘﹐又俱以女體爲言﹐始信之﹐而惑愈滋。因復命於公﹐公聞之﹐默然良久﹐遽詰曰「胎豈有異乎﹖」對曰「向曾視之﹐𨿽無生气﹐具體亦人。但四肢百體空空然﹐如蟬之蛻﹐如革之囊﹐一似全無骨肉者﹐惟此爲疑耳。」公乃太息曰「仕優弗學﹐幾殺人子。諸君固有所不知﹐此二女同居﹐重陰交感之象也。」眾請其說﹐公笑而不言﹐命吏詣庫取某年部案﹐與眾觀之。中一事﹐若合符節﹐眾乃頓悟。蓋女年已長﹐情事漸知﹐私與女伴效其狀。𨿽兩雌無異﹐而眞气流通﹐固亦有孕。第無雲雨之私﹐究非盨縕之正﹐遂令碩果𨿽結﹐宛同鉆核之李﹐職是故耳。僚屬嘆服﹐乃定案﹐婿家亦無異言。後數月﹐迎女於歸﹐倡隨無間。至今生子數人﹐則骨擎膚立﹐迥非向之僅具皮相者矣。

外史氏曰﹕胎之異者﹐履迹吞卵﹐而後載籍所傳﹐指不勝屈﹐固不止有此異也。惟以二陰之爻﹐竟成坎離之濟﹐人多未之前聞﹐遂不免震駭耳目耳﹗然無公之博洽﹐孰敢臆決﹖而倡聲者嘗戲以語人曰「亦有學養子而後可嫁。」得此可補賢傳之未及矣﹗

○夏姬

金陵某宦﹐素貪鄙﹐生女而美﹐且能詩﹐嘗郢政於郡中某夫人﹐以其爲閨中之尊宿也。一日春暮﹐女偶得詩曰「花落花開總是春﹐惜春何必怨花神。別餘一種春光好﹐柳絮如花亦惹人。」吟成錄小箋﹐遣婢詣夫人郢政。夫人閱之﹐蹙額曰「是兒欲狐媚終身耶﹖」評跋深示不足。婢歸述其語﹐女乃彊自斂抑﹐取「關雎」「葛覃」諸篇﹐日諷詠之。期年﹐少洗其靡曼之習。未幾﹐宦以夤緣起復﹐又出仕於晉。女將隨父之官﹐往辭某夫人﹐因指壁間紅白二梅圖求贈言。夫人卽吟曰「南枝不比北枝寒﹐漫把丹靑一樣看。倘共紅芳顰笑日﹐更無人倚玉欄幹。」蓋以髙潔相望﹐而寓箴規之意焉。女聞詩默然﹐及歸﹐愈知儆省。於路時佩教言﹐無少縱﹐𨿽江山盡多風景﹐而舟車之內﹐不一窺簾。信乎漢南遊女沐周文之雅化﹐幾同喬木之難息矣。獨是女初生時﹐宦卽夢巫大夫來謁﹐詢之﹐則春秋之屈臣也。從一美婦﹐雞皮猶膩﹐躉發將星﹐貌且妖冶異常﹐稱之曰夏夫人。屈臣謂宦曰「吾兩人幽冥相聚﹐幾二千年。今上帝有命﹐以此長春花持贈君家﹐宜善視之。」言訖﹐畱婦將獨去。美人攬其祛﹐意甚流連﹐嚶嚶嬌泣。宦驚覺﹐聲猶在耳﹐使人視之﹐則女誕生於側室﹐方落蓐不久。宦聞而惡之﹐心知夏姬爲不祥尢物﹐欲棄之﹐而猶豫未忍。比長﹐遂密爲防閒﹐戚族男子﹐惟十五以下者方許入內。𨿽托言家範﹐實爲此女故也。及抵任所﹐又夢巫大夫貿然而來。延之坐﹐相與晤語﹐大夫遽啟曰「閨愛及笄﹐分應字我﹐不然恐無以安其心。」宦以幽明阻隔﹐意不欲許。大夫拂衣而起﹐微哂曰「予亦不敢違天﹐特以舊愛難忘﹐彊以相請耳。豈眞向汝家坦腹哉﹖」徑出弗顧。宦寤而愈憂﹐然見女頗貞靜﹐遂以妖夢無憑﹐憗置之。惟女微聞其事﹐恚曰「何物淫鬼﹐敢以邪說惑人。卽令有之﹐豈人定竟不可勝天耶﹖」忿欲祝發爲尼﹐家人力止之。乃洗脂粉﹐爲女冠﹐日惟靜坐一室中﹐卽婢嫗亦罕見其面。且爲書致某夫人曰「自蒙淸訓﹐益以洗心﹐鍼黹爲常﹐吟詠並廢。𨿽經過瓜揚淮泗之勝﹐遠峯聳秀﹐近水澄鮮﹐亦若視爲無物。不意突遭鬼謗﹐謂兒爲夏姬后身。夫姬生於千載之上﹐兒生於千載而下﹐安在轉輪之必俟今日哉﹖兒誓以女貞自守﹐不字終身﹐以仰副垂教之雅。庶幾使鬼物無顏﹐徒逞鑠金之口﹔閨人生色﹐長畱抱璞之軀。」云云。夫人開緘色喜﹐曰「是兒果能回心﹐前因固不足道也。」逾年﹐聞女死﹐且身首異處﹐乃大駭﹐亦莫知其故。又逾年﹐聞宦以事去官﹐無顏歸其桑梓﹐寄籍於他省。女之事﹐實益不可知。時康熙之戊子也。及庚寅之歲﹐夫人之長君蒞任於晉﹐卽女父之舊治﹐迎母奉養﹐以盡子職。夫人往見﹐衙署半虛﹐加以筦鍵。怪問之﹐對曰「此中有鬼﹐向晦卽現形﹐風雨之夕爲尢甚﹐故無敢居者。」夫人聞之﹐恍然曰「得毋某家之媛乎﹖試啟其封﹐吾爲爾以理遣之。」長君𨿽悉其事﹐但恐禍及母﹐極力諫沮。夫人弗聽﹐彊辟之﹐攜一幼婢露坐其間﹐舉家無敢從。夜未分﹐卽淅瀝作響。有頃﹐風威陡作﹐其寒豎人毛髮﹐久而始息。卽亦無所睹﹐惟聞墻角有聲﹐似微吟者﹐傾聽之﹐則五言絕也。其詩曰「舞蝶應難覓﹐花枝不久畱。可憐今夜月﹐空照舊溫柔。」詠嘆再三﹐音甚淒婉。夫人稔知爲女﹐乃笑曰「是兒之情﹐殆不死矣。」因和其韻曰「三疊音應記﹐雙魚今尙畱。但能懷窈窕﹐何事泣溫柔﹖」女聆之﹐驚曰「是吾師也。」趨而前。𨿽隱其貌﹐實聞其聲﹐欷歔曰「夫人無恙耶﹖五年闊別﹐鬢髮斑矣。曾不念兒死之慘乎﹖」言次近在咫尺﹐小婢𨿽幼﹐見其相逼而來﹐大怖欲啼。夫人神色自若﹐微詰其致死之由﹐答曰「前寄寸緘﹐敬陳心迹﹐想在照鑑之下。不圖蓮性難胎﹐藕絲易縛﹐書甫去﹐而兒之諸姑來。以其君子亦任陜中﹐將赴京候升﹐畱眷屬於父任所﹐不及攜也。姑有幼子﹐貌甚姣好﹐年僅十二齡耳。以中表姊弟﹐至親無嫌﹐時入內室﹐兒因愛之﹐與同寢食。居無何﹐以暴疾卒﹐父與姑大慟。究其病由﹐羣婢之狡者﹐譖兒於父﹐言與之有私。父素疑此﹐毒加拷掠﹐遂誣服。幸丑聲未揚﹐仍爲兒議婚於某尉。事已可成﹐忽有劇盜夜入深閨﹐斷兒首而去。歿後始知﹐其人蓋卽尉之所使耳。冥冥之中﹐每思報復﹐柰其人有劍術﹐不可以近。是以吁屈淸夜﹐有駭聽聞﹐幸勿罪。」語竟﹐悲楚不勝。夫人微哂曰「若欺予哉﹗予未聞申生孝已﹐有鬼神不爲代白之冤﹔紅綫隱娘﹐有一時枉殺無辜之事。若性如水﹐勉就隄防﹐稍遇橫流﹐便成泛濫。寢食旣與同﹐素絲豈無染﹖安得以小弱弟爲詞乎﹖彼縣尉者﹐家有劍仙﹐詎容室有蕩婦﹖想畏若父之威﹐婚不敢辭﹐意豈無怒﹖橫加白刃於紅顏﹐特以此耳。」夫人言未及終﹐女似甚慚者﹐徐曰「惟然有之﹐夫人其何以教我﹖」夫人知其可遣﹐乃正色曰「閱汝前書﹐合以近事﹐若眞再世之夏姬矣。株林之醜﹐流穢篇章﹐今旣未至於濫觴﹐不污淸化﹐是亦汝之大幸。爲汝計者﹐正宜遠遁荒野﹐與艸木爲伍。必有夙世鐘情﹐仍來相訪﹐或能攜汝以返﹐亦未可知。若猶混迹官舍﹐倘遇正人﹐運彼慧劍﹐將魂消魄滅﹐永墮沈淪﹐益不可問矣。予言止此﹐汝宜自思。」女聞言若有所悟﹐悲嘆許時﹐肅然請退。行數武﹐少露其形﹐則鵑血飛紅﹐霓衣盡赤﹐儼然一無首之屍。婢遂驚倒﹐夫人亦目眩者久之。忽夫人之長君﹐突出於側。蓋慮其母之被祟﹐潛蹤相從﹐及見從容諭遣﹐不勝嘆服﹐故未遽出耳﹐乃扶夫人歸寢室。明日遂絕女之迹﹐衙中始安堵無擾。詢之吏胥﹐鮮能言女之姦狀。後遇尉來晉謁﹐畱心物色﹐從一人﹐虯髯虎面﹐瞻視非常﹐疑刺女者卽此也。長君履任未久﹐尉卽掛冠歸﹐似知其事之泄者。夫人又夢女冠帔來謝云「從巫大夫作三湘之遊﹐復得相聚矣。」

外史氏曰﹕淫根於性﹐猶難化誨﹐況爲三生之夏姬耶﹖故始𨿽唯唯受教﹐錚錚矢節﹐卒不免躍十二齡之子南﹐過此以往﹐又何所底止乎﹖幸劍仙奮一時之威﹐杜無窮之禍。舉凡貴介如陳靈﹐浮浪如孔儀﹐皆得僥免﹐豈僅先拯一將危之禦叔哉﹖某夫人數語﹐尢有烈丈夫風﹐亦足與劍俠並傳。隨園老人曰﹕不細述於前﹐惟約略於後﹐深得龍門敍事之法。亦以事關閨帷﹐特爲委曲之筆。詩人之忠厚﹐吾於此又見一斑。

○郎十八

客窗夜雨﹐滴滴愁人﹐聞有歌郎十八者﹐卽而聽之﹐音甚淒婉。初莫解其故﹐詰朝訊之旅人﹐則湖襄之近事也。其人宗姓﹐酉名﹐字蘊二﹐桂陽靑衿﹐善詩賦﹐能文章﹐知名於當代﹐蓋亦楚中之秀出者。嘗晝寢﹐夢一麗人﹐柔媚嬌小﹐語之曰「郎十八﹐妾十七﹐夙世相逢成姻契。」近而就焉﹐霍然頓悟。時宗已屆四旬﹐漠不介意。自是每夢必見之﹐云云如前﹐欲詰之﹐有口若瘖﹐旋復驚覺。聞者或以爲妖﹐戒宗正心以祛﹐而竟不能絕。丙子仲秋﹐赴試省垣﹐棘闈矯屋之中﹐偶向同人話其異﹐一人愕然曰「此吾女弟之讖也。女弟年十七而夭﹐未卒之先﹐輒夢人語曰﹕『良緣眞不偶﹐可惜郎十八。』醒則悒怏﹐未幾而亡。生時頗能詩﹐因作長歌以禳之﹐此其起句也。」言之泣下。同人皆驚異﹐宗自以生人遇鬼﹐壽將不永﹐亦鬱鬱弗快﹐遂無心詰其全詩。秋闈事竣﹐宗每憂虞。乃是科竟獲雋﹐中五經第三人﹐欣幸之餘﹐頓忘前事。明年丁丑﹐下第歸﹐距家僅百餘里﹐舟行次公安﹐泊於小渚。月色甚明﹐宗乘酒酣﹐興豪登岸。小步甫數武﹐俄見一雙鬟自蘆荻中出﹐遮道致詞曰「夫人聞主君南返﹐潔治一樽﹐糞除三徑﹐遣婢子奉迓文軒﹐幸卽枉臨爲望。」宗駭曰「夫人伊誰﹖」笑對曰「主君之內子﹐何不識耶﹖」宗大驚﹐竊疑其室有變。雙鬟又彊之﹐乃從之行。曲折至一處﹐朱門碧瓦﹐仿佛貴家﹐雙鬟引導以入。門庭𨿽故有司閽﹐亦莫敢究詰﹐且恭謹如待主人﹐宗亦不問。至廳事﹐鋪設綦華﹐別無賓客。雙鬟顧曰「夫人在內室﹐想凝盼久矣。」復歷門二重﹐始達閨閫﹐則繡戶香深﹐翠樓春鎖﹐又別一佳境。雙鬟搴簾延請﹐更宣言曰「主君來。」宗入其室﹐有麗者承迎。諦視之﹐花貌嬌羞﹐冠帔嚴整﹐固卽夢中人也。斂皀肅客﹐淚含美目﹐慘然曰「紅顏黃土﹐不獲早踐前盟﹐婦職有虧﹐惟君子憐而恕之。」宗心知爲鬼﹐而貪其姝麗﹐不甚驚。徐徐言曰「素昧平生﹐從無婚媾之言﹐辱承見召﹐旣已懷疑﹐更聆淸詞﹐益用滋惑﹐惟夫人明教之。」言已長揖。女延之上坐﹐答曰「君之前生與妾同居此宅﹐實夫婦也。設有盟言﹐願再生仍偕伉儷。今世郎十八﹐妾十七﹐好事可成。無如妾以夙孽﹐數合早殀﹐不獲共君琴瑟﹐私心憾恨﹐靡有窮期。歿之後﹐訴於地下主者﹐許妾待字冥途﹐仍居故第﹐今又廿有餘年矣。」語至此﹐宗又竊疑已死﹐駭然曰「予將於窀穸納婦乎﹖」女笑曰「非然也。昨日冥官牒下﹐許妾轉輪﹐與君踐此舊約。適值南旋﹐因以奉屈﹐特達此情﹐與君子庶幾早偕鴛侶﹐豈望君光我泉壤哉﹖」宗聞言﹐驚疑少定﹐乃笑曰「卿誤矣。予之馬齒﹐將及彊仕﹐再俟卿十有七年﹐花甲將屆﹐復何顏再結花燭乎﹖況室人共苦同辛十數余載﹐脫有不諱﹐當守義以酬其功﹐忍更思人間少艾耶﹖」女又笑曰「是有數在。彼月老之姻緣簿﹐豈人世之如意珠﹖且婢子旣奪我原配之名﹐享我靑春之樂﹐報亦慘矣﹗烏有久假不歸者﹖」宗詰其詳﹐女曰「君今之室﹐卽我前世之婢也。從妾媵君﹐以聰慧多得君憐。妾慮分房帷之愛﹐借小事撻之數十﹐渠遂气結而死。冥司因錄妾過﹐轉世當殀﹐所謂孽者卽此也。渠根基淺薄﹐得此已足﹐諒不能偕白首而兼富貴耳。」宗猶豫未信﹐女又曰「渠有心疾﹐歲時一舉發﹐卽前生遭毆之故。惟此可證﹐足徵妾言非謬。」語未終﹐忽一鬟進曰「機事宜密﹐夫人勿深恃主君而易言也。」女遂默然﹐遽命酒合歡。雙鬟十數人﹐或歌或舞﹐紛沓盈前﹐宗亦不覺心醉。女因謂之曰「此卽君日前之樂也﹐好自奮勉﹐今生將復享之矣。」於是飲酒暢甚。方思繾綣﹐以慰其情﹐俄有蒼頭兩輩﹐馳白曰「毓嬰使者入至矣。」女乃起與宗爲別﹐欷歔不勝。旣而曰「後晤猶遠﹐君能伴妾一往﹐庶識其處﹐爲異日覓緣之地。」宗亦欲覘其異﹐欣然從之。出門卽有油壁小車﹐駕以良馬﹐使者凡兩人﹐面目獰惡﹐而侍女頗恭。女指宗語之曰「若人卽我之夫子﹐將隨往視我門閭﹐幸勿阻。」使者唯唯。宗遂與女共乘﹐車馳如風。途次似有城郭﹐皆不及注目﹐女在車中謂宗曰「凡人轉生﹐必昧前因﹐至死乃復悟﹐妾此行當亦如之。他日相逢﹐恐不免以少長爲憾﹐郎十八舊作﹐君尙能記憶否﹖」宗答曰「𨿽得其槪﹐未詳其詞。」女乃自誦其詩﹐凡數十言﹐語極哀艷﹐彊宗識之﹐遂弗忘。有頃﹐至一郡邑﹐絕類黃岡。近市有巨家﹐皘閎髙大﹐車止門外﹐使者促女降輿。女執宗手涕泣曰「勿相忘﹐此亦吾鄕貴人門第﹐甚相當也。」言訖下車﹐宗亦將躬親送之﹐甫離輪轅﹐金聲大作﹐恍如五夜晨鐘。張目顧瞻﹐則身臥於篷底﹐舟子方始揚帆也。亟呼從者詢之﹐客夕並無登眺事﹐且泊舟之地﹐斷岸千尺﹐宗始自悟其夢﹐不禁訝然。及歸﹐室家幸無恙﹐因陰勸其積善﹐以冀大年。詰其故﹐直告之﹐乃笑而不信。自是宗試輒不利﹐凡五戰春闈﹐皆敗北以返﹐究以大桃銓補黃岡教授。時已五十有二矣﹐內子亦屆五旬﹐倡隨俱健﹐可望偕老﹐竊謂前夢盡妄。乃履任二年﹐忽喪其偶﹐宗心爲之甚戚﹐誓不再續。且有子二女一﹐皆成立﹐足娛晚景﹐益無他志。明歲﹐湘南大疫﹐死者相繼﹐宗之子女又俱歸於冥漠之鄕﹐孑然一身﹐形影相弔。初亦慘怛無所思﹐繼念無後之大﹐自揣康彊﹐乃圖以續。而頭童齒豁﹐人皆羞與爲婚﹐亦徒懷此意而已。一日出郭迎上憲﹐乘馬過一巨宅﹐頗似誕女之地。因詐稱口渴﹐命役少貸壺漿﹐而己立馬以窺之。俄有長者自門內出﹐見宗訝曰「文光射室﹐果有異人﹐請卽少輝蓬蓽。」宗視之﹐則邑中梁氏﹐曾任副元戎。其子數人﹐亦多有顯者﹐惟公致仕居家﹐此其別墅也。宗亟棄乘爲禮﹐翁延宗入﹐笑謂宗曰「君輩老書生﹐只合擁臯比訓誨生徒﹐乃亦傴僂奔走﹐得毋憊甚﹖」宗慚其言﹐亦笑而謝曰「爲此一官﹐未能免俗﹐必如翁﹐乃可東山髙臥耳。」翁因詰其家事﹐宗歷言之﹐翁亦爲之扼腕。旋聞上憲將至﹐遂辭出。翌日﹐有媒妁詣宗議姻﹐則卽梁翁所使也﹐宗怪之﹐卽請其故。蓋翁有弱女年僅二八﹐甚鐘愛﹐不輕以字人。方宗有細君之喪﹐翁卽夢女於歸﹐其婿卽宗也。初猶笑其不類﹐及與宗遇﹐又夢如之。且夢諸子俱縲絏﹐惟宗盛服﹐獨據一堂﹐少緩頰而桎梏盡脫。覺而異之﹐私念宗必通顯﹐能拯嶽家之溺﹐故有此使。宗詰之﹐媒乃具白其事﹐宗笑曰「老書生詎有此一日﹖𨿽公有命﹐竊恐諸郎相鄙薄也。」媒又固請﹐議乃諧。擇吉納聘﹐邑人皆笑以爲翁之耄昏﹐而女之薄命也。乃許字未幾﹐宗竟以上考擢縣令﹐人始驚異。明春親迎﹐賓從之赫奕﹐儀仗之炫耀﹐迥非靑氈故態﹐益嘖嘖稱羨不已。靑廬之中﹐宗視女貌﹐宛如一同車入夢之人﹐始信定數。惟女以妙齡貴族﹐適此耆艾﹐頗以爲羞。𨿽不敢懟其父母﹐而空閨靜處﹐時有粉痕淚迹焉。宗知其意﹐乃以郎十八一詩私授侍兒﹐令其按節以歌之。其詞曰「郎十八﹐妾十七﹐夙世相逢成姻契。柰何金閨月易沈﹐朱陳未締先相失。雨瀟瀟﹐云密密﹐巫峽陽臺都未悉。縱令楚客夢中來﹐未必巫娥花裏出。並蒂蓮﹐合歡桔﹐世間艸木猶親暱。天公應是獨憐花﹐人當美滿遭妖嫉。白面郎﹐態飄逸﹐玉人何處新婚畢。紅顏空向卷中求﹐須臾鶴髮如太乙。繡帷人﹐倍啾喞﹐嫫母無鹽反超軼。銀瓶落井玉沈埋﹐不許摽梅歌迨吉。叩元穹﹐憑彩筆﹐願將百歲易一日。但得於飛十二時﹐花殘月缺良不卹。且調琴﹐並鼓瑟﹐孤鴻浮寄雙鴛室。艷李穠桃亦自春﹐白頭吟詠曾何必。蝶尋香﹐蜂成蜜﹐前途由來黑似漆。鷦鷯惟望占枝頭﹐甘心蘭夢輸燕姞。歌澗槃﹐樂衡泌﹐何必黃金千萬鎰。翠鈿珠串遜卿卿﹐我先荊布奉巾櫛。登皇朝﹐郎輔弼﹐朱輪畫閣人安佚。非關薄命覬花封﹐儂取名兮汝取實。千百言﹐心專一﹐回天只恨無神術。雛鶯乳燕果同棲﹐信是紅裙運不窒。樓十二﹐橋廿四﹐吹簫望月反書帙。歡娛恰遇少年時﹐此樂何人能究詰。彈箜篌﹐吹觱栗﹐悲歡自古原不一。此中別有斷腸聲﹐嬌歌未已珍珠溢。」適值家宴﹐婢遂奏於筵前。女以夙慧頗通文﹐聞未及闋﹐早涕泣不能仰。曲終呼而詢之﹐婢不能對﹐宗乃從旁緬述綦詳。女恍然大悟曰「噫﹗妾知之矣﹗」因破涕爲笑﹐歡好異常。自此悲歡不形﹐較之賈大夫射雉之後﹐尢爲好合焉。閱數月﹐梁翁病卒﹐諸子俱奔喪歸﹐頗不以宗爲意﹐聞問弗通。迨宗以廉能累官至方面﹐妻族始敬禮之。獨翁所夢排難一事﹐迄今渺然。意者徳可勝妖歟﹖或時有未至歟﹖且安知非冥冥之中﹐鬼神爲之撮合﹐而特假此以怵翁也﹖女今只二旬餘﹐生子已能讀父書﹐而宗之矍鑠﹐無異昔年﹐則信乎緣之夙定者矣﹗余旣得其大槪﹐爰就芭蕉新雨而附記於斯編。

外史氏曰﹕老夫耄矣﹐之子猶少﹐非以夙緣平其憾﹐鮮有不抑鬱終身者。然女本爲靑年佳偶﹐賫恨重泉﹐究乃因白髮槁砧﹐再遊人世。死死生生﹐要皆妒之一字自貽伊戚也。故古今療妒之方﹐應推此爲第一。

隨園老人曰﹕余每謂老夫少妻﹐似亦造物者之過。今乃知天之報施妒婦﹐必如是始快人心。第慮江泛之詩弗作﹐而枯楊之稊幾徧天下耳﹗郎十八一篇﹐吾安得家諭而戶曉之﹖

○三生夢

涇水之陽﹐有異人﹐傳者失其姓字。家無長物﹐懸一囊﹐空空如也。然過旗亭酒家﹐攜囊以入﹐飲必盡醉﹐醉卽探囊與值﹐無少乏﹐人因以爲異。一日﹐飲於某肆。旣已醺然﹐有丐者就而行乞﹐敝污襤縷﹐狀貌可憎﹐年且三旬而上。某忽驚曰「玉人何憔悴至此﹖豈其千金一笑﹐猶不足供汝溫飽耶﹖」丐者愕然﹐一時當壚滌器之人﹐靡不粲然。某亦不顧﹐索酌與丐共飲﹐且命之歌。丐辭以不能﹐某笑曰「汝之靦腆猶昔﹐又何怪予之心醉也。」相對浮白﹐意甚狎暱﹐直至日晡而後別。又傾囊中一緡﹐與之曰「聊以備花粉之需﹐毋固卻。」丐者大悅﹐頓首稱謝﹐某若有惻然不忍之容。丐旣去﹐某遂寄宿肆中﹐亦其醉時之恆事耳。翌日晨起﹐有好事者爭詰其由﹐某笑曰「是前世之佳麗人也。諸君欲詢之﹐當偕予往訪之。」眾皆踴躍相從。出肆半里許﹐卽丐寓﹐則一廢祠﹐破屋頹垣﹐見丐獨臥於廡下。就視之﹐藉艸枕石﹐病且危﹐眾乃大駭。未及發言﹐丐早張目而視﹐見某卽曰「仙師來乎﹖三生一夢﹐微師之神力﹐予尙迷不知悟也。」眾益錯愕﹐交喙致詰。某揖眾列坐﹐使丐自白﹐因悉得其梗槪。蓋丐自遇某返﹐心亦疑訝﹐然已酒力不勝﹐遂鼾睡如死。夢入一宅第﹐金玉羅列﹐錦繡堆積﹐私心頗愛好之。繼見守者無人﹐貪念頓起﹐乃擇其精者﹐隨意攫取。已而悟曰「噫﹗予殆盜也﹐人知之﹐必將不免。盍歸乎來。」及出﹐則崇垣丈許﹐髙不可逾。倉皇間﹐足忽去地﹐竟能不翼而飛﹐遂大喜。而回覸第內﹐火光熒煌﹐適有持炬追逐者﹐其聲且洶洶不絕。因度屋而趨﹐𨿽隔越丈尋﹐視如無物。比歸﹐則有妻有孥﹐方明燭相俟﹐非復孑然一身矣。見丐至﹐皆慰勞之﹐暖酒炙肉﹐奉侍殷勤。丐遂沈醉而寢。明日起﹐攜金如市﹐乘馬從僕﹐邑人皆致敬。自視其衣﹐髙冠盛服﹐實大盜不同穿窬者﹐志益自得。由是每夕必出﹐出必重獲而後返﹐人固未能相難也。年六旬﹐妻妾數人﹐子女亦皆成立﹐資用肥饒﹐盡足娛老﹐亦棄盜弗業矣。一夕乘醉又出﹐至一家﹐閨闥深邃﹐惟少婦二人﹐侍婢三四而已﹐欺其荏弱﹐竟突入。一婦甫就枕﹐一婦旣解衣﹐見丐俱噤不能出聲。丐視未寢之婦﹐素體瑩潔﹐不覺色心萌動。更揭臥婦之衾﹐則白身如玉﹐恍然落葉之花﹐隨風動搖﹐四肢無著﹐益勃然情不自禁。徑登其榻﹐將就而狎之﹐婦亦無敢峻拒。忽回顧彼婦已渺﹐乃大疑。方起而索之﹐俄聞戶外喧噪聲﹐且甚夥﹐蓋卽婦所號召者也。猶恃其能﹐坦然無懼。旣已奪門欲奔﹐旋見一物如寒霜﹐直沃厥腦﹐應手而僕。耳中猶聞人語曰「盜已斃矣﹗誰謂我劍不利耶﹖」丐知已死﹐魂遂飄然﹐猶將歸家視其眷屬。乃丐甫及門屏﹐卽有人鼓掌笑曰「以盜去﹐固應以娼來也。」丐不自悟﹐心則孔悲﹐及發聲﹐室中哄然曰「兒落艸矣﹗女也。」丐驚而四顧﹐身在次兒室中﹐其婦方坐蓐云。心知再世﹐不敢自明﹐然在𦇤褓中﹐家事無不歷歷。聞其長子次子﹐俱爲被盜者所訟﹐官私交迫﹐家室一空。二男皆以慘刑斃於獄底﹐次婦攜其女歸母家﹐未幾再醮去﹐竟棄其女不復顧。丐居舅室十餘年﹐比長﹐貌甚麗﹐而舅妗遇之苛役如僕婢。一日﹐有老嫗踵門而入﹐謂妗曰「郎云此中一株柳﹐俾予移栽﹐盍指以示我。」妗解其意﹐召甥相見。嫗喜曰「若舅言不誣﹐老婦植之﹐足敷半生乘涼矣。」言已將去﹐妗屬曰「渠非我種類﹐實劇盜某之女孫也﹐汝宜志之﹐勿令人以予家爲笑。」嫗唯唯自返。閱兩日﹐卽有肩輿來迓。丐知爲娼家﹐堅不肯往﹐舅妗以鞭撲逐之﹐痛極始行。至則濃妝艷抹﹐嬉笑倚門﹐卽不欲娼而不得已。數旬以後﹐名乃大噪。箏笛琵琶﹐素所未解者﹐而儼然能事﹐在己亦不得自由。且其色藝旣精﹐單寒者遂莫能問鼎﹐而惟巨家富室得以攀折。獨是溫柔軟款﹐𨿽勝於穿窬穴墻﹐而苟賤卑污﹐尢甚於鼠偸狗竊。旣朝張而暮李﹐人盡可夫﹔更換斗而移星﹐客猶未寢。翠眉朝畫﹐面如燕市之簾﹔錦被宵溫﹐身同射圃之鵠。昔也傾囊鵠篋﹐惟貪櫝內之精金﹔今也躪綠蹂紅﹐誰惜牀頭之美玉。丐𨿽故盜﹐心頗恥之。如是者十年﹐以郁疾而卒。甫死﹐卽有獠牙巨角﹑非獸非人者﹐凡數輩﹐縶之以去。俄頃抵一衙署﹐意卽世之所謂冥司也。入見冥王﹐面黑而有光﹐烏珠雙炯﹐貌聳神淸﹐次如包龍圖﹐衮冕尊嚴﹐髙拱於殿上。少致研詰﹐遽曰「是有恥心﹐可貸之﹐仍令爲丐。」且命吏諭以所指。吏卽引丐與語曰「汝自今三世以前﹐亦丐也﹐行於市上﹐見物不無貪心﹐而究無術以致之﹐乃悒怏而死。緣此一念﹐墮落盜中﹐輾轉相因﹐益以莫救。今得復爾本來﹐實出冥王大徳﹐汝盍鳴謝。」丐頷之﹐方將跪拜﹐忽一巨鬼以骨朵自後擊之﹐大痛失聲﹐驚悸而寤。醒時了然洞沏﹐惟腦痛欲裂﹐遂不能起。丐旣爲眾緬述之﹐莫不爲之駭汗。因言邑有積賊﹐號曰飛手張﹐歿已數十年矣﹐取物如寄﹐人莫能禁﹐後爲某宦家﹐以妓爲餌﹐斃之室中。又有蘇五金者﹐名娼也﹐風月十年﹐傾動數郡﹐云是盜之遺孽。以丐言驗之﹐良不謬已﹐遂相與慨息不置。某因謂丐曰「兩生受享﹐一時貧乏﹐幸獲淸白之名﹐遠勝污辱之實。丐固無病﹐病亦不在丐矣。」乃大笑﹐引眾俱去。丐亦頓痊﹐後人見丐於市﹐深自斂抑﹐若有所感動者。偶見行人遺數錢於道周﹐丐呼而止之﹐其人故不知爲丐﹐一顧而笑曰「若乞也﹐胡不自取而猶告我耶﹖」丐默然﹐捨之逕去。知者以爲丐得道也。未幾﹐某提共囊詣諸肆﹐言將有遠行﹐遂別去。不數日﹐亦失丐之所在。咸寧陳仰舉﹑上元許輔仁﹐皆與聞其事焉。外史氏曰﹕盜旣爲盜﹐固不憚於娼﹐以盜實危於娼也。盜思爲盜﹐必不樂於丐﹐以丐遠遜於盜也。不知丐苟不盜﹐且以潔白之行﹐傲然於紅粉黃巾之上矣。冥王愛人以徳﹐故其於賞罰如此。

隨園老人曰﹕夢之爲夢﹐所以兆其將來﹐今乃鑑其已往。孽鏡髙懸﹐後車因以不覆。目之曰異人﹐良不愧已。

○固安尼

固安﹐小邑也﹐素無尼﹐有之﹐自靜定始。靜定姓王氏﹐其初爲某大家婢﹐色甚殊。主人納之後房﹐寵冠同列。主人卒﹐遂請於主婦﹐披剃爲尼﹐以報厚恩﹐實欲脫羈絆而遠颺也。主婦喜其誠﹐爲築庵於近郭﹐所費不下千緡﹐極其壯麗。獨供一南海大士像﹐因號之曰觀音庵。靜定旣辟法門﹐香火眾盛﹐又收女徒數人﹐日益縱恣。距庵僅半里﹐爲法祥寺﹐寺僧之壯者皆與往來綢繆﹐無虛夕。然靜定自建此庵﹐門戶日扃﹐白叟黃童莫或能入﹐而壯夫無論已。且朝饔夕飧﹐凡有所須﹐日倩一貧嫗購辦﹐此外不再啟閉。己與徒﹐非值齋醮﹐絕不輕出﹐人因以淸淨稱之﹐鮮有疑其穢者。上元汪秉鐸﹐以孝廉來宰是邑﹐以尼與僧居相近﹐心竊訝焉。詢諸紳衿﹐又皆力白其孤潔﹐汪究惝恍不定﹐乃遣幹人密偵於左近。旬餘﹐有土工許二﹐醉臥庵前﹐嫚罵不絕﹐語語皆侵靜定﹐靜定亦閉門不敢答。幹人以爲疑。翌日﹐矯宰命徧召土木之工﹐而獨陰厚許﹐許心感之。一日﹐醉以酒而詰之曰「若某日於某庵前﹐何暴怒乃爾﹖」許笑曰「淫婢子許我重賕﹐每日五貫﹐今竟悍不肯與﹐故小辱之。」幹人佯訝曰「靜師素有淸徳﹐以何事而賂汝﹖得毋誣乎﹖」許怒曰「禿娼何淸何徳﹐惟予深悉之。近寺僧﹐皆其所歡也。慮爲人所蹤迹﹐乃以五十緡浼予爲地道﹐自某家墳側直至庵中﹐凡四十餘丈﹐號爲方便門。諸僧乘夜蛇行於其中﹐或五或三﹐均來可定。禿娼又於朔望﹐率女弟子夜行赴寺﹐作大歡樂道場。深恐予有漏言﹐故加賂焉。渠但能欺聾聵耳﹐豈能欺予哉﹖」幹人得實﹐卽以白汪。汪召許以刑擬之﹐盡得其姦狀。乃於是月之望﹐五鼓出邑﹐詣法祥寺行香。旣至﹐僧始知﹐亟棄所樂出迎宰官。汪紿主僧曰「汝寺之眾約幾何﹖可悉告予﹐予將普施捨。」主僧倉卒以數對﹐中實缺一二人。汪指數之﹐陽怒曰「何竟誑予﹖是必藐我之職﹐有髙枕不出者。」命役徧索於各房﹐得諸尼於臥榻﹐縶之以出﹐皆裸如也。汪笑謂主僧曰「阻汝佳會﹐頗殺風景。然世尊則攢眉久矣﹗」主僧頓首至流血。汪命盡拘之﹐而尼中獨不見靜定。詢之﹐則因病在庵﹐亦捕之至﹐實則私產坐蓐耳。汪鞫之﹐僧尼皆伏罪﹐惟靜定不承。因出許二與之質﹐兼掘其地道﹐乃成招。旣而得二屍於隧畔﹐則諸僧以妒相殺者。遂定重罪﹐流僧尼於嶺表﹐而褫主僧與靜定之衣﹐束以大布﹐使之對面擁抱如好合然﹐貯以巨龕﹐積薪而焚之。汪戲爲之偈﹐以送之曰「咄嗟二師﹐四大相依。聽我一語﹐攜手歸西。由空入色﹐設想𨿽奇﹐剎那敗露﹐信有天知。借此三昧﹐急早脫離。莫沈欲海﹐永證菩提。生旣掌風流之教﹐死亦化連理之枝。噫﹗攺換皮毛猶牝牡﹐秋風道上每雙騎。」誦訖﹐闔邑爲之粲然。俄頃﹐毗盧盡成灰燼﹐庵遂廢。迄今固安之俗﹐緇流尙無雌伏者﹐汪公肅淸之力也。

外史氏曰﹕尼之爲尼﹐至今愈不可問矣。肆欲宣淫﹑恬不知恥如靜定者﹐猶存羞惡之良者也。脫非許二漏言﹐依然淸冰潔玉﹐孰得而議其後哉﹖余友邵次彭﹐曾作解冤經﹐幾數百言﹐今撮其略如左。經曰「伏以白馬皌經﹐原非用牝﹔柰何靑獅秉教﹐反爲求雌﹖夫勤面壁之深功﹐眼底空花易過﹔脫少參禪之定靜﹐泥中敗絮宜沾。如引摩登﹐同歸極樂﹔難辭佛國﹐頓攺溫柔。故旣形判陰陽﹐自合禮嚴男女。乃有若而人者﹐非稟乾健以生﹐洵足超凡入聖﹐實抱坤柔以處﹐只堪獻供拈花。蘊玉含香﹐自有仙郎描翠黛﹔欺桃笑柳﹐不應少女謝金釵。苟賴天全﹐奚爲祝發﹖倘非病廢﹐何事披緇﹖竊嘗叩厥由來﹐不禁啞然言下。蓋緣婆心佞佛﹐掌珠輕擲於空門﹔月老主婚﹐花燭忽陳於梵宇。旣髠其頂﹐安知爲尙爲尼﹔苟祕其蹤﹐何必非夫非婦。況近春風之面﹐孽海難淸﹔且敲夜月之扉﹐蓬山不遠。以致梅嬌杏俏﹐好花終上道人頭﹔暮鼓晨鐘﹐私語頻畱老僧耳。冤之當解﹐莫此爲尢。想其燕乳鶯雛﹐隨緣可度。洎乎苞含蕊吐﹐賫恨難消。人盡有情﹐惟我木魚敲五夜﹔誰能無欲﹐輸他錦帳價千金。因太息於蒲團﹐徒悲鳥道﹔遂流連於蓮座﹐暗許鴻溝。於斯時也﹐三千揭諦恨難言﹐八百金剛降不住矣。迨至琉璃燈火﹐乘暗談經﹐不免紙帳梅花。因昏入定﹐袈裟濕露﹐更帶些雲雨之痕。茫履尋春﹐不再問鶯花之徑。可笑者藤牽蔓引﹐牀頭結一對葫蘆。堪憐者水盡煙空﹐月下散幾雙皍皏。當解之冤﹐信居其二。無何情深愛久﹐時貯甘露於缽盂﹔又難乞藥尋方﹐早祛愁根於臟腑。法軀懷甲﹐祿山之腹難藏﹔禪室添丁﹐貴妃之錢誰賜﹖於是祇園隙地﹐埋盡奼女嬰兒﹔頓令靈鷲奇峯﹐陷在血盆阿鼻。冤乎宜解﹐又屬其三。是故幸而瓦全﹐淸淨已非淸淨﹔不幸而玉碎﹐風流忒不風流。方盤薦有頸之瓜﹐彌勒佛難開笑口。苗條喫無情之棒﹐比丘尼莫按羞眉。何如斬斷情絲﹐永淸法界﹔反可跳出欲海﹐免落迷津。不望菩薩之慧刀﹐割開並蒂﹔惟求如來之寶樹﹐辭卻旁枝。佛法不度閨門﹐陷人坑早已打破﹔仙娥請回蓮步﹐迷魂陣俱各勾除。從此後錫杖無塵﹐衲衣少垢﹐大雄寶殿方可號以大雄﹐不壞金身乃能終於不壞。咦﹗願求一滴楊枝水﹐洗盡人間老婆禪。」經語尙多﹐此尢解頤。

○無常鬼

易郡人吳可久﹐嘗宵行驛路中﹐循表道之樹﹐徒步而疾行。時正月明﹐見前有白光矗立﹐搖搖動蕩﹐仿佛云影徘徊。遠觀之﹐亦不甚悉。有頃至前﹐則非雲气﹐實一巨人﹐白衣褲﹐長與樹杪等﹐往來蹀躞。路闊可並馳三軍﹐其人跬步越之﹐似無餘地。乃大駭﹐懼不敢前。初猶俟其去而後行﹐久之﹐其踱如故﹐且兩袂綦寬﹐累累然有物蠕動﹐漸作鬼聲。遂不敢復立﹐反身就故道﹐另覓曲徑而歸﹐竟亦無恙。後以之語人﹐或謂爲無常鬼﹐似亦近是。

外史氏曰﹕野曠宵深﹐鬼魅現形﹐固所宜然。昔先大父所居之宅﹐多怪異。嘗於中夜寤後﹐見窗間巨影大於丈尺之牖﹐而窸窣刺紙有聲。叱之至再﹐甫徐徐縮足踏地﹐其響甚巨﹐儼擲千餘斤重石﹐比屋皆聞。人以爲魍魎﹐亦一異也。

○蘇緒

汝南蘇緒﹐字道基﹐風雅士也。元皇統中﹐以事羈迹於燕﹐久未得歸。適遘疫癘﹐臥病於城北之翀霄觀中。勢已危篤﹐道眾慮其死﹐扶而委置於廡下﹐蘇迷惘亦不自知。恍惚中見其故友某生﹐匆匆來﹐謂之曰「諸務告竣﹐可行矣﹗」蘇正鄕思迫切﹐欣然從之。甫出觀﹐早有二衛縶以相俟﹐友挾掖使乘同行。出郭約數里﹐天已昏暝﹐友白曰「夕陽西下﹐盍停驂明旦啟行乎﹖」蘇亦頷之。於是共詣一村﹐桃柳夾植﹐紅碧相間﹐行次落英繽紛﹐長條搖曳﹐絕似暮春風景。蘇顧謂友曰「斯何地也﹖時屆三秋﹐何卉木繁盛若是﹖」友笑曰「兄勿問﹐至時自有佳境。」須臾抵一門﹐狀甚烜赫﹐如王侯巨家﹐僮僕出入以百計。蘇覺精神陡健﹐回顧其友﹐已失所在﹐乃自下騎而入。甫及門側﹐俄聞宅第中金鼓大作﹐如演弋陽劇焉。心益歆動﹐潛往窺之﹐卽亦無人訶止。歷門三重﹐直達廳事。堂上銀燭髙燒﹐賓主十餘席﹐優人隊舞而前﹐亦莫辧爲何曲﹐簫管敖曹﹐間以笑語而已。蘇鵠立諦視﹐賓席皆男﹐有黃冠者﹐有緇衣者﹐有冕者﹐有弁者﹐亦有艸衣卉服者﹐貴賤老少﹐形狀不一。惟主席二筵﹐坐四美人﹐瓔珞垂珠﹐半遮嬌面﹐均衣五色宮衣。席前巡酒者﹐亦皆二八妖鬟﹐絕無三尺之童﹐心竊艷之。立許時﹐不聞驅逐﹐一時麗色驚眸﹐酒香聾鼻﹐不覺宿疾若失。而脾燥喉幹﹐頓忘顧忌﹐忽抗聲大呼曰「如此髙會﹐而不一波及旅人﹐爲之主者﹐不亦吝甚﹖」語未畢﹐突如而前﹐笑謂主者曰「有不速之客一人來﹗」徑趨上坐﹐便將就席﹐一堂舉愕然。主者微有怒色﹐徧召門者詰之﹐咸以不知跪白。賓席者俱笑曰「此狂客實有夙緣﹐夫人幸勿怒。」乃命以杯箸進蘇﹐遜之首坐﹐仍復歡飲。蘇連浮三爵﹐儼如甘露醍醐﹐煩燥頓解﹐益大悅。方將展問官閥﹐俄而鉦鳴若雷﹐鐃喧如沸﹐優人扮鬼十數﹐共執一人﹐當場而支解之。手足割裂﹐臟腑狼藉﹐血雨腥風﹐撲鼻慘目。蘇素未睹此﹐不覺大驚﹐以袂自障其面﹐汗如雨下﹐耳邊惟聞嘶痛之聲﹐股傈欲走。良久﹐張目視之﹐寄身廊廡﹐蓋已霍然愈矣﹐始知其夢﹐且嘆其奇。因匍匐往尋道眾﹐飲以粥湯﹐不旬日﹐而復初。後過嶽廟﹐見寢宮塑四美人﹐酷似夢中東道主﹐但不知所延者爲何客耳。又半年﹐始歸故鄕。病疫者每樂聞其說﹐比諸子章髑髏云。

外史氏曰﹕酒色薰心﹐鮮能祛病﹐凶殘觸目﹐反可愈疾。甚矣﹐安不如危﹐而因危得安者﹐難以更僕數也。若僅以夢中佳遇﹐解其彌畱﹐吾知其疾必增。卽盧鵲罕與奏效﹐況神乎﹖神之爲神﹐當亦深悉乎此已。

○衛美人

京師某公﹐家有老僕曰李某﹐性朴實﹐然諾不欺。從某公居積數年﹐少有餘蓄﹐年且老﹐乃退閒自設一肆於市﹐以屠驢爲生。一夕﹐宿於家﹐夢一美人﹐玄衣而白褶﹐粉容慘淡﹐珠淚淒惶﹐直前再拜曰「妾衛姓﹐突遭彊暴﹐命在須臾﹐非君莫能拯救﹐望垂援手﹐敢效銜環。」李夢中粗解所言﹐惻然許之。及寤﹐始夜分﹐展轉不寐。五鼓始起如市﹐亦循其常﹐所疑固不在此也。比至肆前﹐聞眾喧笑曰「腹膨脝﹐柰何無孕﹖」又一人曰「果有之﹐正不知爲誰氏種。」言次哄然。李訝之﹐試從板隙窺焉。燭焰搖紅﹐鑊湯蒸霧﹐眾方鼓刃﹐而屠椿上縛一婦﹐白身挺立﹐絕似睡鄕所見者。然已破腹屠腸﹐腥紅滿地﹐不可以復救。李大駭﹐懼禍及己﹐悄然復返。抵家尙戰栗﹐日髙不敢出。肆中操刀者不見主人﹐亟往促之。李審知無患﹐方肯偕來。至﹐見肉陳於砧上﹐依然是驢﹐始悟前夢。以未得救﹐祕而不言。閱三日﹐卽闔其肆﹐不再業屠。其人攺業後告人﹐每舉此事以戒殺﹐猶以食言爲憾焉。

外史氏曰﹕香閨繡閣之人﹐安有披毛戴角之日﹖審此夢中風景﹐謂是閻羅老子﹐鐵石心腸﹐又烏知香溫玉軟中放侈驕淫﹐苦惱皆自惹耶﹖吾願天下恆河沙數美人﹐讀此皆合猛醒。與其搖尾以求生﹐何如懺悔於未死。不但可免於屠﹐且可無焚琴煮鶴之事。柰之何迷而不悟﹖

○苦節

燕趙古稱多佳人﹐以予所見﹐都城而外﹐其村居而野處者﹐苟非黃面瞿曇﹐卽屬黑頭包老﹐鮮有一白皙可觀者。抑且癭瘻擁項﹐何問蝤蠐﹖復履撐舟﹐可知蓮瓣﹐蓋亦風土淳朴之故也。惟玉田一少女﹐盈盈十五﹐貌頗軼羣。𨿽非瑩光之玉﹐尙存夭桃之色。乃餘再經其地﹐聞已適人﹐且守苦節而死﹐心竊憫之。詰其故﹐則其翁聶姓﹐曾業儒﹐迂腐執拗﹐爲文三十載莫博一衿﹐因棄而歸農。生一子﹐頗有父風﹐亦屢試而未售﹐卽女之婿也。喬梓之間﹐互相標榜﹐父謂子爲芝蘭﹐子以父爲姜桂。父之所可﹐子亦從而可之﹔子之所否﹐父亦從而否之。創立臆說﹐譏刺短長。人有美﹐且鰓鰓弗許﹔人有惡﹐卽剌剌不休。是以取憎於鄕﹐同井者胥爲之側目。自女於歸﹐家益貧薄﹐藜藿薪樗之采﹐皆女躬親任之。媼又病廢在牀﹐不克偕往﹐以如玉之姿﹐行中林之地﹐保無有誘以死鹿者。幸女性貞淑﹐言笑不苟﹐而鄕風近古﹐王法綦嚴﹐人固無能犯﹐而亦無敢犯焉。乃翁有妻姊某氏﹐其家與翁居相錯也。生一女曰二姑﹐貌媸而性蕩﹐施粉塗朱﹐巧笑輕顰﹐裏中少年﹐咸以口舌相嘲弄。因與翁家爲瓜葛﹐凡女之出作﹐姑必與俱﹐而任其輕佻﹐亦各執其事不之顧。時值新秋﹐稭秫茂密﹐女將往采菽荳﹐以供午餐。蓋燕薊之地﹐田間雜植﹐蔓引於梁木之上﹐如附喬之蘿﹐結莢可茹﹐農家以爲常品。女欲呼姑﹐旣已先往﹐乃獨行。披禾而入﹐采未傾筐﹐俄聞笑聲喫喫﹐似在左近。因大驚﹐疑有惡少窺己隻身﹐將爲掩襲之計。及撥密稭視之﹐見姑鞠躬如磬折﹐隱約之間狀如大解者。初不意連理之枝﹐僅睹其半也﹐因笑而相喚。兩人舉大駭﹐謂女已窺見底裏。姑亦不敢應聲﹐徑穿阡陌﹐倉惶遁去。女猶不悟﹐訝其避己﹐尙以爲匿迹禾中﹐聊相嬉戲﹐遂輟采往從之﹐竟不見。比歸遇姑於微行﹐乃笑而謂曰「亦太疏狂﹐獨不畏人之見耶﹖」姑面色紅白﹐心益疑懼﹐爰乘間謀之所歡曰「春光泄矣﹐可若何﹖渠姑與吾母姊妹也﹐渠翁性乖戾﹐鄕鄰有小過﹑輒齗齗而道之﹐況姻婭而有是事乎﹖予父母必置予於死地矣﹗」言已嬌泣﹐如喪考妣。其人齊姓﹐故無賴﹐非鄕中人﹐家於邑城﹐甚饒裕﹐緣視佃人刈獲﹐始來此。見姑與女偕﹐好醜攸分﹐恍辛夷之與桃李﹐心大動。旣而聞聶父子之陗厲﹐而女又端重不佻﹐似不可猝得﹐遂假途於姑。原以圖女﹐非止得隴而始望蜀者。聞言大喜﹐乃謂姑曰「若懼乎﹖是在人謀。倘以計兼致之﹐則弭其口不難矣。」姑以首示之意﹐徐曰﹕『是誠不能。渠夫年正壯﹐琴瑟綦調﹐非如我無人操縵者。且言不涉邪﹐與之語房帷中事﹐輒頰赤而疾趨。女伴猶然﹐妄男子可知已。」齊曰「不然。渠家甚貧﹐婦性如水﹐倘以利誘﹐而更以情欲動之﹐渠將自炫不遑﹐奚難耶﹖」姑勉從其言。齊以千錢授姑﹐且授以策。嗣是有貨物來村者﹐凡閨人之所需﹐及一切飲食﹐姑必呼女共觀﹐市以相遺。女堅不肯受﹐而訝其揮霍。或微問之﹐姑笑而不答。閱數日﹐齊於新築場上﹐集村中牧牛兒﹐爲蹴球之戲﹐琢石爲之﹐以雙丸相擊爲勝者。瞥見女與姑冉冉而來﹐時將往挑野蔬也。齊止姑﹐立而與語﹐授以腰橐﹐冀女見之。女早疾行而前﹐相去不止數武。姑因故以示女曰「若人太厚情﹐得之羣兒者﹐悉以畀我﹐將何以酬﹖」女自是疑姑有私﹐稍稍遠之。而姑與齊亦疑其先幾規避﹐陰謀倍亟。無何﹐場功伊始﹐女奉翁媼命往舂麥。以己荏弱﹐不得已而借助於姑。及昏未竣﹐女懼翁責﹐晚食後乘夜復往。乃姑與齊已造謀﹐預伏磑室﹐且闔其扉。女旣知姑先在﹐呼令辟之﹐寂無應者。女不得入﹐麥不得出﹐遂徘徊不能去。旋聞姑笑曰「若具粗壯如蘿卜﹐其樂眞難言狀﹗」女駭然﹐益信姑與人私﹐抽身欲返﹐而慮麥爲人竊。進退彳亍之際﹐乃室中濃雲密雨之聲間雜聒耳。女羞忿畏怯﹐不知所出﹐遂不顧其麥而歸。姑久之不見女入﹐知其堅不可動﹐瞰其去﹐遣齊逐之﹐已不能及。二人益惶悚﹐姑咎齊曰「前日之目旣不可掩﹐今夕之耳愈不能捫。弄醜當場﹐究無濟於大事﹐子眞誤予矣。」齊思之良久﹐曰「事急矣﹗非彊致之﹐必不可挽。向晦聞聶翁飲於鄰家﹐醉已不起﹐其子又在田畔﹐今夜亦不得歸。渠家一嫗﹐因病早久睡鄕﹐何能爲﹖子盍導我一往﹐務隨吾心而後已。」姑匆遽不知所爲﹐徑從之。及抵聶家﹐疑懼猶未敢入。靜偵之﹐闃其無人。姑素往來甚稔﹐潛啟其扃入﹐聞病媼詢曰「若來乎﹖收貯宜嚴﹐須防鼠子潑撒也。」蓋在恍惚中﹐謂其婦歸﹐而不意其棄麥先返。姑肖女聲微應之。徑達女房﹐燈猶未燼﹐知已就寢﹐低喚曰「嫂何捨之遄歸﹖予亦將之來矣。」女聞姑聲﹐意其以麥至﹐坦然啟扉。齊先入﹐姑始繼之。女驀地見齊﹐知懷惡意﹐大怖欲號。姑亟以手掩其吻﹐齊遂極力擁持﹐致之於榻﹐將行姦。女心甚恚﹐突以手爪刺其頰﹐血迹殷然。齊亦怒﹐兩不相下﹐乃命姑持纖腕﹐而取牀頭敗絮﹐置諸櫻口﹐啞其聲。女不能支﹐力亦少怯。齊大悅﹐將解其衣﹐女又撐持如前。幸衵服牢系﹐猝不可解﹐而無瑕之璧﹐深護櫝中﹐靑蠅不得遽玷。相持旣久﹐姑力微疲﹐甫一縱﹐而女已墮地。兩人又力致之﹐再登再墮﹐漏下已三。姑懼曰「母將覓我﹐我宜歸。豈此時麥猶未盡耶﹖」齊究不甘﹐不再致女於榻﹐將席地而就之﹐少遂其私。女手足力盡﹐無少餘。齊勢益猛﹐且探手纖腰﹐欲斷其帶。女忿气中激﹐反較前愈暴﹐乘姑松懈﹐十指自如﹐又突起以柔荑掌其面﹐並傷及眼眶眉稜骨。齊覺痛不可當﹐亟釋女﹐反身欲行。已而恨恨曰「婢子無情乃爾﹗」心實不平﹐又遽反踢之﹐以足中其肋。女亦負痛不嘶﹐姑乃勸之﹐又去女口中阿堵﹐溫慰數言﹐然後與齊俱歸。蓋知事已決裂﹐聊借此修補者也。乃女𨿽未重傷﹐心則火熾﹐將起而就榻﹐又病莫能興﹐困瘁支離﹐慘難言狀。有頃﹐聞門前剝啄聲﹐旋卽徑入﹐大吐狼藉﹐且責問夜戶不閉故。則其翁醉臥比閭﹐鄰人往呼聶子﹐扶掖而歸﹔因而在田者又將入室。脫令齊與姑少延頃刻﹐亦邂逅相遭﹐謂非天哉﹖聶子侍父寢﹐遂歸己室﹐吽吽然﹐猶以啟閉不嚴爲怒。及入戶而視之﹐見女臥地上﹐雲鬢蓬飛﹐花容搵土﹐乃失色。驚詢其由﹐時女已能言﹐因縷縷敍述其事。聶聞之﹐勃然震怒﹐初亦憤不能平﹐及徐以手探女衣﹐帶其褊矣﹐固未絕也。聶素迂﹐默然內念﹐轉以生疑﹐反不以完趙爲功﹐而竟以誑楚爲惑。卒然問曰「若婦人也﹐遭一壯男子﹐庸詎能免﹖」女初俟夫至﹐得訴之以鳴其冤﹐突聞此言﹐气塡胸臆。乃復曰「妾果不免﹐君何以知之﹖」聶忿然作色曰「天下惟處子可辧其貞淫﹐汝曹旣已適人﹐則不能矣。衣服附在汝身﹐尙宜愼之﹐矧帶居隱微之地﹐今乃不絕如縷﹐自謂能免﹐誰其信之﹖」女益恚﹐因曰「若之姨妹瀕我於危﹐我力禦彊暴﹐爲若守此全軀﹐乃反謗我耶﹖」聶聞女言至此﹐亟搖腕止之曰「此母之至戚也﹐汝何倡言若是﹖予亦老吏﹐直以斯帶斷之矣。」女因負屈﹐極口與爭。聶終以帶爲論﹐且曰「持此以示路人﹐渠言無疑﹐予又何疑哉﹖」其堅僻如是。女以不平之气﹐更被此不白之冤﹐情難隱忍﹐乃舉姑之名而痛詈之﹐至於流涕。聶旣懼母聞﹐又素以愛護母黨爲孝﹐見女醜詆其短﹐愈大怒﹐卽取室中短梃﹐將以撻之。女見其用武﹐不勝憤激﹐言益不熊少默﹐吁屈吁天﹐比鄰皆聞。而醉中之翁﹐病中之媼﹐則固不能不覺也。聶因女不屈己﹐撻之十數。忽聞父醒﹐厲聲詰問﹐乃捨女趨出﹐約略述之﹐而獨隱姑之一節。翁遂大贊曰「明鑑哉﹐予之子也。否則幾爲所蔽哉﹗」女聞翁嫗已寤﹐欲出陳訴﹐而負傷﹐起立不能﹐因匍匐出室﹐自牖而泣白之。語稍侵姑﹐媼卽發聲叱之曰「是何言耶﹗二姑一女子﹐不日將以字人﹐汝以片言誤人終身﹐能無深痛我心哉﹖」乃作呻吟之態﹐謂其子曰「牽之去﹐勿嘔老婦。」翁又囑曰「吾兒大義深明﹐予無多贅﹐盍善處之﹐勿令兒女情長也。」言已﹐遂寂然。女猶哀陳﹐聶恐大傷父母心﹐曳以入室﹐拳杖交加﹐且以斷帶爲據﹐令女誣服。女旣遭齊踢傷﹐又復試聶毒手﹐創深於外﹐气結於中﹐遂漸不能堪。乃大呼曰「聶某﹐天日在上﹐予不負汝﹐汝誠負予矣﹗」竟瞑目不語。視之﹐則已气絕矣﹗旣而大怖﹐自揣無罪斃妻﹐律應論抵。於是狡計頓生﹐周視屋宇﹐左側之壁將頹﹐又以磚石堆砌者﹐乃扶女屍於其下﹐亟出室外﹐推而僕之﹐始往白其父母。翁媼莫之哀﹐而反盛稱其子之智﹐則其別具肺腸﹐可知已。昧爽﹐卽馳報嶽家﹐闔門悲泣。獨女之父側首曰「秋無淫雨﹐何至壞垣﹖宜亟往視之。」及至﹐號啕而入。始起土﹐展視女屍﹐則爲破壁所壓﹐瘡痍辧識良難。惟二目熒然﹐淚猶含眶﹐其爲生前受創﹐證據昭然。女父亦不遽聲言﹐痛哭一番﹐反慰安其婿而後去。卽日就控於官﹐翁父子知之﹐亦補牘申訴。官拘鄰佑研訊﹐有五夜夢回聞女聲之悲慘者﹐卽據實以對﹐蓋亦聶父子所不相能之故也。官詣翁家﹐命檢化者﹐無如肢體糜爛﹐幾莫能明。仵人有謝二者﹐精於其術﹐指出木石各傷之異﹐並生前死後受創之殊﹐證以洗冤錄﹐無不吻合。官乃以嚴刑鞫聶子﹐得其致死之由﹐而究不肯言逼姦之事﹐人亦無從知之﹐亦幾於天庇淫人﹐使二凶得以漏网矣。案旣定﹐以聶子毆妻至死﹐又不以罪﹐合論絞﹐下諸獄中。聶翁深痛其子﹐不免漏言﹐少露二姑之穢。其父素彊悍﹐聞而大恚。初猶以翁爲污蠛﹐及徐察之﹐見姑時立閭間﹐與一男子相嘲笑﹐則卽齊也﹐遂大疑。夜起前往掩執﹐二人果並頭髙臥﹐絕類倡隨。忿極﹐卽踰窗而入﹐手刃其女﹐並殺齊。及見二屍裸然﹐乃益憤懣﹐斬爲數段﹐攜首赴縣﹐具白其由。比見官﹐突然憒亂作女聲涕泣曰「妾今得假手屠仇﹐死無憾矣。然不可竟爾泯沒也。」遂當庭傾吐其冤﹐並齊與姑謀姦之狀﹐一一緬訴﹐無少遺。官役皆駭﹐署之內外﹐觀者如堵。言訖頓僕﹐仍復其舊﹐而人之聆之者﹐靡不怒發上指已。官又提聶子鞫問﹐始肯言姑所爲。而己實疑信參半﹐且因母族之惡﹐無敢暴白﹐故隱諱至今﹐殊不謂死者猶多此嘵嘵也。官聞其言﹐因笑曰「汝誠愚孝﹐然法之所在﹐身命俱捐﹐又豈全軀事親者所忍爲乎﹖」聶子乃號泣伏罪。官以事涉荒誕﹐且齊與姑已授首﹐竟薄責二姑之父﹐存案逐出。而聶子之死罪﹐究以莫逭。明年﹐鄕人請於宮﹐爲女立祠。歲時禱祀﹐頗著靈佑之名。余旣得其槪﹐爰作長歌悼之。限於篇幅﹐不能具載。然女之大節﹐足與日月爭光矣。是爲傳。

外史氏曰﹕余初見是女﹐溫柔嬌小﹐似不宜錚錚如是。及聞其事﹐益慕其人。古所謂貞姬烈嬡﹐其必非無鹽嫫母也可知。故又曰﹕節之苦者﹐不於常而於變。女而誓不二夫﹐不少槪見。惟此誘之以利若弗見﹐動之以欲若弗聞﹐且惕之以威若弗懼者﹐爲閨閣中之不易有也。孰謂得婦如此﹐竟甘心斃之而不惜﹖則傳其事者爲無罪﹐而聞其人者亦足以風矣。

○狐嫗

樂部掌祠祭之事﹐𨿽巡狩而亦扈從﹐蓋亦以所過山川﹐並古帝先師之祀焉。旗員某公﹐職隸太常﹐號曰贊禮郎﹐六品秩也。辛未大駕南巡﹐公與同署三人皆備其選﹐隨駕回鑾抵濟上。暮宿於民家﹐其居停亦巨族﹐宅第軒敞﹐有廳事五楹﹐扃之不以寓客。公問焉﹐則答曰「有仙居之﹐無敢擾。」叩其蹤迹﹐實狐耳﹐公與僚友皆大噱。時正淸和下旬﹐天气喧熱﹐殊不可耐﹐以其庭屋髙爽﹐竟不聽主人言﹐破扉而入。視之﹐𨿽無牀幔﹐裝飾精潔﹐乃大悅。主人力阻再四﹐究不見從﹐呼僕假懸榻數張﹐並設於內﹐相與呼盧浮白﹐盡醉而臥。其二人膽少怯﹐不安於中﹐托言畏暑﹐陳臥具於廡下。惟公與一友﹐宴然就枕﹐一眠於中庭﹐一棲於西側﹐蓋其屋五﹐區而爲三故也。公寢至夜分﹐酒力微醒﹐忽覺臥榻搖搖﹐肢體震撼。初亦不甚介意﹐已而牀忽自起﹐乃大駭。睨之﹐有四人侏儒﹐短小靑衣﹐各執牀之一足﹐以力舉之。積漸而髙﹐幾與屋梁相埒。公大懼﹐隱忍不言。無何﹐上抵屋頂。其槅均以板制成﹐月光之下﹐丹臒燦然﹐面之相去﹐其間不能以寸。公方慮舁者釋手﹐而細語嘈雜﹐果商所以撲之。屋髙數仞﹐隕越實爲可憂。正倉惶間﹐俄見屋上有小間﹐豁然洞開﹐中一嫗﹐年可六旬﹐髙髻白髮﹐衣褐色衫﹐掛念珠﹐半露其身﹐視公而笑。亟叱曰「兒輩勿惡作劇﹗諸公皆從天子至此﹐風塵鞅掌者速詣故處﹐寧一夕亦不可忍耶﹖」四人聞其言﹐無敢違逆。榻漸低﹐去上漸遠﹐良久始復其故。公覺榻已至地﹐僅著一褲﹐不及覓衣﹐白足而奔出。出戶卽大呼﹐兩友及僕輩皆驚寤﹐急起詢之。公爲具言其狀﹐汗流浹背﹐眾皆大笑。未幾﹐西側臥者亦奔出﹐大呼﹐眾視之﹐面塗濃墨如厲鬼﹐益爲捧腹。令其自白﹐則亦嫗爲戒止﹐嫗側一少女﹐色殊忿忿﹐因以掌擊其面﹐淋漓如漿﹐初不意其爲墨也。語次以衣自拭﹐驚定而笑。亟命僕掌火以入﹐移榻於外。甫少憩﹐天已達旦﹐遂束裝而行﹐亦不復見主人﹐懷慚自去。公歸﹐每舉以告人﹐且曰「非藉聖主威靈﹐喫跌當不小。」

外史氏曰﹕陳蕃設榻﹐以待徐孺﹐未聞旣至反懸之者。狐兒慢客﹐且欲撲之﹐無禮一至於此﹗賴嫗以片言解紛﹐不至獲罪於嘉客﹐可稱賢母。足與陶公堂上之老﹐並垂不朽矣﹗

○二編

序

且天地大矣﹐四海九州廣矣﹐人物之形形色色﹑怪怪奇奇繁且賾矣。目非瞶而似瞶者﹐動謂以目所親見者爲眞﹐將天地之大﹐四海九州之廣﹐盡紛呈於吾目耶﹖耳非聾而似聾者﹐動謂以耳所親聞者爲實﹐將形形色色﹑怪怪奇奇之繁且賾﹐盡交集於吾耳耶﹖浸假而紛呈於吾目﹐殆熟視若無睹耶。浸假而交集於吾耳﹐殆習聽若不察耶。嗚呼﹐噫嘻﹗庸耳俗目之交﹐殆不足語以天地之大﹐四海九州之廣﹐形形色色﹑怪怪奇奇之繁且賾邪。長白浩歌子有《螢窗異艸》一書出焉。其思入窈冥者﹐可斷以理之所必無也﹔其言歸諷諭者﹐可信爲情之所或有也。初編旣印行問世﹐而泉唐友人又函示二編。吾不知見之者咋舌凡幾輩耶﹔吾不知聞之者蹙額凡幾人耶﹔又不知謂爲眞﹑謂爲實者﹐持親見親聞以語人咋舌蹙額者﹐更不少耶﹔又不知廣大繁賾者﹐將盡泯沒於咋舌蹙額之流耶。嗚呼﹐噫嘻﹗光緒三年﹐歲次丁丑﹐猶淸和月中﹐浣古滬縷馨仙史序於鑄鐵庵之南窗。

○卷一

瀟湘公主

侯鼐﹐字仲鼎﹐南陽人﹐倜儻少年也﹐與同邑邵生相友善。邵故貧﹐惟仲鼎深知之﹐二人遂爲管鮑交。學文不就﹐同入武庠﹐蓋皆仲鼎之力焉。仲鼎有胞舅蒞任湖襄﹐因署中經理乏人﹐馳書召之。仲鼎將往而慮邵無以資生﹐予以五十緡﹐囑曰「以此爲弓馬費﹐善自肄業。來年兄歸﹐可同赴武闈﹐奪錦標也」。邵涕泣送之﹐顏色慘淡﹐若悲不自勝者。仲鼎爲之怏然﹐淒淒就道﹐恆以邵生爲念。抵舅任所﹐衙務紛如亂絲﹐仲鼎一一條理之﹐半載甫能就緒。因思邵﹐且欲爲圖南舉﹐力請歸省﹐舅不得已乃遣之。仲鼎素輕財﹐與皆不受﹐乃以一僮一劍相隨﹐囊橐蕭然﹐絕不類已飽豬肝者。抵淮上﹐避風泊於小港。是夕﹐月明如水﹐气肅若秋。仲鼎方倚窗閒眺﹐適有艨艟巨艦﹐逆流而南﹐行甚緩。舟中方夜宴﹐簫管嗷嘈﹐嬌歌宛轉。疑爲瓜步巨家﹐殊不介意。無何﹐已至舟前﹐忽聞人大聲語曰「月色甚佳﹐何爲行也﹖亦當停泊於此。」言未竟﹐諾聲如雷﹐船遂止。仲鼎聆其音﹐絕類邵﹐蓋時時在心者﹐故一觸卽動。有頃﹐笙歌頓止﹐皕首嚴聲﹐有人先出辟除曰「貴主同粉侯出觀江景﹐盍避之。」船中一時皆肅然。須臾﹐異香馥鬱﹐飄越鄰舟﹐撲入腦髓。旋見紗籠數對﹐自艙中出﹐望之狀如列星。卽有紫衣貴人﹐烏巾犀帶﹐儼古之王侯﹐攜二八嬌艷﹐宮裝如畫圖﹐容奪皎月之光﹐色甚姝麗。侍婢十數﹐皆衣錦繡﹐設小榻﹐累席重裀﹐二人乃並肩而坐。仲鼎遙睹良久﹐知爲鬼神。然諦觀之下﹐紫衣人面容舉止酷肖邵生﹐不禁大驚曰「吾弟其死乎﹖」益因之注目。未幾﹐麗者凝睇瞥見侯舟﹐駭曰「俗客在此﹐胡不早言﹐使人窺見宮儀﹖從者當有罪。」乃艴然﹐俱起入艙。未久﹐有人厲聲詢曰「泊者何人﹖」舟子代答曰「南陽侯相公﹐將歸故鄕耳。」其人驚曰「是吾家都尉桑梓也。」卽入稟復。旋有貂璫二人﹐來詰裏閥﹐仲鼎隔舟告。紫衣人遽出船頭﹐大呼曰「吾兄今日始還乎﹖固不意弟在此也。」仲鼎審視﹐果邵生﹐益愕然。邵請過舟﹐仲鼎從之。比入艙中﹐則異采奪目﹐奇芬襲衣。窗橫孔雀之屏﹐座隱芙蓉之褥﹐備極人世華侈。仲鼎未及發聲﹐邵一揮﹐金鏞大作﹐瑤笙錦瑟﹐急管繁弦﹐嘈雜乎一時𨿽有言亦如充耳矣。邵乃施裀再拜。禮甫畢﹐玉磬一聲﹐八音俱寂﹐卽伶工亦不知其安在。樂闋﹐仲鼎始得展詢﹐詳詰其由。邵微笑不答﹐惟命肆筵相待曰「且盡一夕之歡﹐勿言舊事﹐使我故人倍增忉怛也。」仲鼎益疑﹐固詢之﹐無如綺席張矣﹐珍錯獻矣﹐籩豆楚列﹐肴核旅陳﹐邵把盞爲仲鼎壽﹐而樂音復發﹐其響益繁﹐前席者能不緘口哉﹖無已就坐﹐樽俎之品﹐率多不知其名﹐行酒皆宮監﹐仲鼎愈覺不安。邵又曰「吾兄非他人﹐可令婢子來。」言次﹐外樂盡停﹐晶簾微啟﹐早有麗姝十數輩﹐皆殊色﹐撥阮搊箏﹐敲金戛玉﹐各獻厥技﹐奏於筵前。繼又發繞梁之音﹐作驚鴻之舞﹐於是飲酒樂甚。而仲鼎則竊有弗願也﹐乘間謂邵曰「觀止矣﹗尙有欲言﹐請輟雅奏。」邵卽以素箑揮之﹐餘音頓歇。仲鼎因促坐叩其顚末。邵笑曰「兄欲聞此﹐當滿飲三大杯﹐弟與兄爲竟夕談。」語已﹐卽飛一觥來﹐仲鼎慨然飲之。連盡三爵﹐曰「杯罄矣﹐可得聞乎﹖」邵乃盡屏左右﹐只畱二小鬟捧觴﹐己與仲鼎合席而釂。始自述曰「弟與兄別後﹐竊思學劍讀書﹐與吾兄成名當世。因厭城市煩囂﹐徙居表兄之別墅。其地頗多竹木﹐且閒曠可爲瞿圃﹐乃以兄所賜之半﹐媾精室二楹而居之。晝則馳馬試劍﹐夜則簡練揣摩﹐誠吾人藏修之所也。今歲仲春旣望﹐月色薄晦﹐暮靄冥冥。弟夜坐﹐正將秉燭宵讀﹐俄聞牖外小語曰﹕『貴人寢未﹖』音似巾幗中人。啟視之﹐則中官數輩﹐皆著紫羅衫﹐謂弟曰﹕『王與後將以公主下嫁﹐某等奉命特來糞除。』弟驚曰﹕『王何人也﹖素昧平生﹐何所見而以棣華相屬﹖』中官曰﹕『衡山大帝﹐貴人豈不聞耶﹖』弟以生人而爲神婿﹐語近不祥﹐乃固辭。中官竟弗聽﹐排闥直入﹐鋪設一新﹐然後去。弟入視居室﹐則書劍弓矢不知歸於何處﹐惟有錦幔低垂﹐繡幾羅列。今艙之所陳﹐半皆吾家之故物。向覺所居湫隘﹐一旦雜陳諸物﹐反憎其闊。且未審從何運入﹐卽弟亦至今不解。禍福未卜﹐靜以俟之。又許時﹐中官以氈囊至﹐出今之所服者﹐代弟服之﹐又去。許時﹐引小鬟四人來﹐皆五采宮衣﹐執金蓮炬﹐周視室內﹐相語曰﹕『喜無武夫气﹐尙可以敵體鳳臺人。』言畢﹐含笑俱返。則又一中官﹐坌息而來報弟曰﹕『請整衣﹐公主至矣。」邵語至此﹐又屏去小鬟﹐低告曰「閨房猥褻之事﹐本不當穢淸聽﹐然兄知我者也﹐故不忍於自匿。」因接敍前詞曰「主將至﹐弟遙睇之﹐年可十四五﹐風姿綽約﹐天人也。從婢益夥﹐駕輜軿﹐張翠蓋﹐威儀甚都。甫下車﹐中官令弟以臣禮迎謁﹐弟有準色。主旁一小鬟亟搖纖腕止之曰﹕『王有後命﹐以駙馬爲陽世人主臣﹐卽覲吾王﹐亦行主賓禮﹐況與公主爲伉儷乎﹖』弟乃不拜﹐以匹敵禮相見。小鬟輩擁主入室﹐弟始與主對坐。近覘之﹐玉肌花貌﹐窈窕端凝﹐且羞澀不敢仰﹐俯首無一言。適幾上有楮穎未及收﹐主微目之﹐小鬟卽進曰「主欲與粉侯奪文壇赤幟耶﹐恐赳赳僅能以矛戟見長﹐未易辦此。』主乃微哂。弟恚其言﹐卽搦管而起﹐大揮一絕曰﹕『倚天長劍吐虹霓﹐一嘯何難退鼓鼙。反笑終軍無气槪﹐僅能弱冠脫雞棲。』弟蓋自言其志也。主覽之﹐似覺目笑﹐且與鬟耳語數四﹐鬟乃告弟曰﹕『主云詩則佳矣﹐何催妝無麗句耶﹖』弟赧然﹐因命鬟請之於主。主不辭﹐卽命筆自題一章。弟捧讀之﹐蓋和前韻曰﹕『何事王姬駕彩霓﹐丈夫猶自志徵鼙。封侯無骨君須鑑﹐且擲長纓入鳳棲。』弟諷誦再三﹐益悅服。方倡隨間﹐小鬟以紅巾拂幾﹐使弟與主並坐。珍饌自外入﹐其气蒸騰若新出於鼎。鬟以小犀杯系紅絲一綫﹐如合巹然。其酒色甚赤﹐飲之濃釅。小鬟語弟曰﹕『此酒惟合歡用之﹐所謂瀟湘之鸂鶒紅也。』主不沾吻﹐弟亦不能引滿。無何﹐玉漏三滴﹐中官入促鬟歸。鬟乃代主脫簪珥﹐松禮衣﹐肅然告退。弟與主款洽無異於常人﹐第主性貴不苟言笑﹐閨閣中蓋庶幾焉。好合之餘﹐始自述其本末。蓋衡山大帝第四女﹐初封瀟湘公主﹐年甫十五耳。侵晨﹐鬟卽至﹐起居於榻前﹐爲主整衣易履﹐仍捧之登輿而去。弟室中遂無長物﹐一仍其舊。卽弟之冠服﹐亦不知其安往已。至夕復來﹐則不再乘車﹐中官亦不相隨。惟小鬟三四輩夾侍之﹐主坐則共扶其肩﹐主行則互持其腋﹐以主之弱不勝衣也。主耽翰墨﹐典籍無不涉獵﹐尢長於陰符﹐謂得玄女之傳﹐迥非儀秦所習。兼善手談﹐弟當之﹐輒披靡。良夜相對﹐頗不岑寂。如是彌月而禍作。」仲鼎聞邵言至此﹐色變而起曰「弟有何不測﹖」答曰「兄姑坐﹐待弟緬陳。弟自與主遇﹐飲食服遇仰給於嶽家﹐日用旣裕﹐不免稍侈。主每戒弟曰﹕『慢藏誨盜﹐大易訓之﹐君不可過疏。』弟不之信﹐自恃其武﹐猶肆爲大言。一夕﹐果有數賊入吾家﹐弟猶未寢﹐格之追奔。追諸野﹐殺一人﹐餘皆遁去。及歸﹐主適在室﹐謂弟曰﹕『禍至矣﹗亟首之官﹐則可免。』叮囑而去。弟以邑門旣扃﹐坐以待旦。昧爽往視之﹐屍已無存。妄意羣小欲脫累﹐故徙之以滅其迹﹐遂不關心﹐且錙銖無所失﹐亦何必履公門﹖事竟寢。主至夕不來﹐惟遺鬟寄以寸簡曰﹕『速至侯某處﹐事猶可爲。』蓋知兄與弟契﹐故令往投良友也。弟終不信﹐猶豫至中宵﹐弛然而臥。雞鳴而捕人至﹐破扉壞室﹐勢甚洶洶。弟疑盜來復仇﹐黑暗中又格殺其一。及呼乃覺﹐弟已無以自明矣。」邵言及此﹐仲鼎甚驚﹐毛髮俱竦﹐瞿然曰「弟無生路矣。然則何以得免﹐且至此地﹖」邵嘆曰「兄且勿驚﹐願終其說。弟毅然出官﹐具陳始末。詎羣賊移屍路側﹐反先鳴之於官。言宵行至某處﹐有武生邵某﹐持劍行劫﹐殺死客夥一人﹐掠奪錢物若干﹐官拘鄰比﹐又皆言弟暴富狀。官反復勘訊﹐謂弟追盜不合遠至於郊﹐又不卽行控稟﹐且拒捕傷差﹐其爲殺越於貨無疑義。弟未由置辯﹐竟論死。比入狴犴﹐拘攣甚苦。及夜﹐見主悄然來謂弟曰﹕『不早爲計﹐今危矣。盍從我歸寧父母乎﹖』弟亦姑頷之。一戟手﹐桎梏盡脫﹐遂相攜出獄。潛至江邊﹐中官早艤舟相待。今將一帆南去﹐第不知何日再向故園歸耳﹖」言已淚下﹐色遂慘然。仲鼎知其有異﹐不敢復詰﹐𨿽中心悱側而彊忍與言﹐惟嘆其所遭之蹇﹐慶其今玆之遇而已。時將五夜﹐仲鼎之舟因風駛將發﹐倩小童數來惇請。兩人不忍遽別﹐戀戀弗已。忽小鬟以一襲至﹐附耳白邵﹐邵笑曰「此豈足以報我鮑叔﹖𨿽然﹐亦姑爲之。」因舉之以贈仲鼎曰「微物贐兄﹐聊備舟揖之費﹐大徳尙未酬萬一也。」仲鼎欲辭謝﹐見其質不甚重﹐諒爲可受者﹐遂弗卻。天已將曙﹐乃執手嗚咽﹐相視涕零。久之﹐始過舟。邵仍送之篷底﹐情話殷勤。及仲鼎反首再欲有言﹐則煙水蒼茫﹐邵之舟己渺。一船皆驚﹐以爲遇鬼﹐仲鼎亦爲駭然。迨啟其囊﹐明珠千粒﹐價固萬金不啻﹐始信邵爲遇仙。比至家﹐未卸裝﹐卽詢邵生近況﹐果以事下獄﹐至夜卒。且述其異﹐死不於監而於門﹐趺坐如生﹐身旁有書一椷﹐語甚怪。有見之者﹐竊言其略曰「曾參非殺人者﹐乃以殺人告其母﹐則眞殺人者也。母不究眞殺人者﹐反以傷差之故﹐自戕其子﹐忍乎哉﹖今傷差之罪﹐予已論抵。殺人之罪﹐誰職其咎﹖夫虺蜴入室﹐猶思碎之﹐況盜乎﹖盜移盜屍而證殺盜者爲盜﹐官竟目之爲盜﹐非故出故入乎﹖欲求眞盜﹐則首盜者是」。末鈐巨印﹐則故衡山大帝篆文也。官驚祕其事﹐而捕羣盜﹐遂究移尸之狀﹐盡置於法。時邵之屍﹐仲鼎父已具狀領出﹐殮之以棺。仲鼎欲覘其異﹐啟樞視之﹐則惟衣冠在焉﹐舉家駭嘆。後數年﹐仲鼎重遊湖襄﹐遇邵於途﹐車馬儀從甚赫。懷一兩歲兒﹐與之曰「敢累吾兄﹐以此延先祖脈。」仲鼎喜曰「弟何時得此寧馨物﹖」邵曰「已兩獲其雄矣﹐此其幼者。惟吾兄尙義﹐故敢敬以相托。」遂付兒子侯﹐乘軒而逝。仲鼎懷之歸﹐詐爲己子﹐使繼邵後。及長﹐以其產之半析之﹐人咸誦其厚徳﹐而不知實邵子電。仲鼎自得邵珠﹐家益裕。聯捷武榜﹐仕至協鎭。一夕夢邵以輿馬來迎﹐竟無疾而卒。邵生名承先﹐字履武﹐亡年猶未冠。同邑人至今猶惜之。

外史氏曰﹕古人云「一死一生﹐乃見交情。」其侯與邵之謂乎﹖方侯別邵而去﹐固不料其死。及侯遇邵而歸﹐亦不信其生。究之生者竟死﹐死者復生﹐神之力歟﹖不可謂非侯之功。何則﹖交情不深則不必遇邵﹐不遇邵﹐則一段奇緣誰與傳之後世哉﹖侯不愧於亡友﹐邵乃不匿於良朋。兩人之交﹐於焉不朽。

○紫玉

句容民金二﹐怙恃盡失。有弱弟曰金鏞﹐附學於近村﹐年未舞勺﹐姣如好女。每從塾中歸﹐輒有一嫗與之偕﹐笑語之曰「小郎君大好相貌﹐將來宜偶天上人﹐世間蠢女兒﹐恐非汝匹也。如欲物色﹐老婦當爲執柯。」鏞時稚幼﹐不解所言﹐然聞其語﹐頗歆羨。如是者數月﹐見輒云云﹐鏞終靦腆不答。逾年﹐鏞稍長﹐漸通情事﹐遇嫗又言如前﹐乃赧然詢之曰「天人在何許﹖可容童子一識乎﹖」嫗曰「諾﹗予不可偕往﹐爲子指南﹐自往覓之。倘有意﹐可以語我。」因示以其處曰「距此三里許﹐有桃花當門而植者﹐其家卽是也。」語已分袂。鏞朝饔入塾﹐卽詭詞以告師曰「家外祖疾甚篤﹐兄命往省﹐乞假一日。」師以其惇謹﹐深信之。鏞離近村﹐雀躍而往。至其處﹐果有一家﹐紅英數枝掩映於門屏之內。鏞終少小﹐突然徑入﹐甫及闔側﹐旋聞人聲譙訶曰「誰氏小兒郎﹐發猶未燥﹐便思作偸花賊耶﹖」鏞驚視之﹐則一雞皮翁﹐年近古稀﹐含笑自內出。鏞本聰慧解人意﹐毫無恇怯﹐直前揖之。翁以左手扶杖﹐以右手撫其頂﹐哂曰「是兒來意頗不善。」鏞朗然答曰「聞此中有天上人﹐特來一晤﹐亦何不善之有﹖」翁曰「是又劉家癡老嫗多饒舌。𨿽然﹐來意不可虛﹐盍從我入。」遂攜之入門。艸堂三楹﹐面桃而建﹐瀟灑無纖塵﹐中列琴書﹐饒有隱居气象。翁與鏞小坐﹐卽呼紫玉將茶來。俄見布簾半啟﹐果有垂髫少女﹐年齒微長於鏞﹐以漆盤貯盞﹐捧茗而出。鏞孜孜以視﹐艷如出水之蓮﹐風神婉麗﹐娟娟動人。𨿽童子無知﹐亦不禁爲之眷注。翁命玉酌客﹐鏞竟茫乎不覺﹐翁乃大笑曰「情固生而有種也。」因詰之曰「汝見天上人﹐此心亦卽少慰乎﹖」答曰「心慰矣﹐而願故未酬。」翁又笑曰「必如何始滿汝願﹖」鏞曰「得與若人處﹐志乃足。」翁又笑曰「談何容易﹗」旣而曰「此事亦非大難﹐汝能居此不返﹐當令玉日與汝戲。」鏞欣然許諾﹐無戚容。翁乃大悅﹐便出果餌﹐俾二人同食。玉亦甚愛鏞﹐喁喁推讓如賓主。然翁顧而樂之曰「阿玉得此﹐庶不憂其夐夐矣。」徑任其嬉戲﹐不之閒。鏞夜則與翁同榻﹐晝則與玉同遊。或斗百艸於花前﹐或捉迷藏於月下﹐疊肩交臂﹐攜手牽裾﹐𨿽無牀笫之私﹐不減倡隨之雅。嬰年兩兩﹐絕少爭心﹔弱歲雙雙﹐儼有樂趣﹔蓋其天性然也。居年餘﹐飲食衣履一出於翁。然而年皆漸長﹐情竇亦漸通﹐眉目之間各有狎呢之意。一日﹐玉晏起﹐隔窗纏足﹐鏞從牖外窺之。見其潔白如雪﹐纖細如錐﹐嫩藕半枝﹐嬌蓮一掬﹐遂不勝情動。遙謂之曰「予得阿姊爲妻﹐此生實無遺憾矣。」語未竟﹐翁自外入﹐色似甚恚﹐訶之曰「犢子不可畜﹐乃欲竊我掌珠耶﹖」鏞因踧踖不安。翁又禁玉不得與鏞戲﹐怒目相加﹐將施夏楚。鏞益懼﹐托爲旋溺﹐逃竄而歸。及至家﹐門閭頓更﹐景物非故﹐垣邊手植小柳樹﹐旣已合抱參天。大驚﹐亟款其戶﹐卽有杖者出應門﹐品貌酷類其兄﹐而年逾六旬﹐似又非是。因詰以金家﹐愕然曰「卽予是也﹐孺子何來﹖與予家有甚瓜葛﹖」鏞乃述其大端。杖者笑曰「何謬也﹗予父母歿已多年。聞有叔名鏞﹐童時赴塾讀書﹐至暮不復﹐已飽於豺狼之口﹐故生予不令就學田間。以老叔卒於某歲﹐距今足已七十年﹐卽令尙在﹐亦旣八帙頭童齒豁矣﹐豈猶婉孌如是哉﹖」鏞不信之﹐猶力與之辯。金家壯者﹐皆杖者子孫行﹐聞之怒曰「何物乳臭兒﹐來冒人祖公耶﹗」欲飽以老拳。鄰翁亦八十許人﹐聞其哄﹐乃自籬落窺見之﹐遽出呼曰「是誠有異﹐汝曹不可妄爲。」因語杖者曰「若叔與我同塾﹐面容猶能仿佛。此兒頗相肖﹐得無若叔遇仙乎﹖」杖者曰「嘻﹗以何爲質而信之﹖」鄰翁曰「子稔知其脇下有黑子﹐狀若七星﹐長者以爲仙人相。如有之﹐當是若叔可無疑。」鏞卽袒以示之﹐果符翁言。且述兄嫂行事及面龐﹐纖悉俱合。杖者乃率眾羅拜﹐以爲眞仙。鏞亦自笑而不信﹐侄乃延叔入家門。鄰翁與鄕裏咸來造訪﹐話幼時事﹐宛在目前﹐直至夜深始散去。鏞獨寢一室﹐鼾睡達旦。晨起覺頦下有物﹐捋之則髯長寸許﹐白且如絲﹐乃大駭。身亦暴長﹐與成人相埒﹐不勝太息曰「久居仙境﹐長若嬰童。今處塵世一宵﹐須髮皓然﹐無怪乎碌碌者之易老也。」遂不別侄而行。仍詣翁處﹐則滿目松楸﹐無復宅第。方躑躅間﹐俄見曩昔之嫗蹣跚而來﹐心乃大喜﹐直前揖之﹐嫗茫然竟不相識。鏞又自白其名﹐嫗粲然曰「使爾中壽﹐爾墓之木拱矣。何以金家小郎子誑我耶﹖」鏞又剖悉言之﹐嫗笑誦毛詩二句曰「未幾見兮﹐突而弁兮。癡老子揖我﹐豈尙欲煩我作伐乎﹖」鏞嘆曰「予發如此﹐其種種何心奢望﹖但得附仙人驥尾﹐或能長此蒼蒼﹐亦幸耳。」嫗忽正色曰「欲覓仙緣﹐當求佳偶。良姻尙在﹐子不可自隳厥志。」因出紅綾丈餘﹐付之曰「持此向東南﹐見有林木﹐望空拂之﹐其人固宛在也。」鏞究以耄老爲嫌﹐嫗袖出一鏡﹐照之曰「汝又童矣﹗」視之﹐果翩翩少年。自拈白髭﹐倏已盡禿。益大悅﹐向嫗再拜﹐嫗與鏡頓失所在。因如其教﹐行未數里﹐果值平林。鏞亟以帕擲之﹐中裹一物﹐及地忽化爲麗人﹐掩笑整衣﹐實紫玉也。驚喜如狂﹐急前把袂。玉曬曰「冰上人始終無賴﹐彊主婚姻﹐令人頗不可耐。」鏞又拜而乞憐﹐玉甫與之握手。東行數百步﹐恍如雲霧﹐旋得一巨宅﹐峯環水繞﹐棟宇巍峨。未入﹐早笙樂大作﹐翁與十數人皆吉服出迎﹐不再齒及前事﹐惟盛張錦筵﹐舉行嘉禮。鏞亦由此辟穀得成地仙。後數年﹐降鸞於其族中﹐補敍其梗槪如此﹐且附以詩曰「情緣引到洞中天﹐再履紅塵已惘然。鏡里長春無白髮﹐枕邊短夢少靑年。瑤笙不羨秦樓鳳﹐錦瑟羞揮趙女弦。直上雲霄最深處﹐幾回含笑話桑田。」嗣是不再降壇﹐旬日事傳白下。

外史氏曰﹕人謂仙家日長﹐人間日短﹐固已然。以七十餘年﹐僅博得山中一歲﹐其多少尙可數計哉﹖幸而遄返﹐乃得成仙。使競居此不復﹐不幾以十數齡之黃童﹐轉盼爲八旬餘之白叟﹐其去夜臺﹐猶有幾日耶﹖余固謂仙家日短﹐究不若人間之日長。

隨園老人曰﹕幻極矣﹐而言之若鑿鑿可據﹐生龍活虎﹐直令人無從著手。

○古冢狐

易州之西有古冢﹐不知幾千百年。無碑碣﹐亦莫詳其姓氏﹐俗以爲荊卿之墓﹐疑卽當時以衣冠葬處也。一日﹐有鄕民送妻歸寧﹐夫婦各跨一蹇衛﹐道經冢側。婦因來路已遠﹐頓思溲便﹐乃棄乘趨榛莽間。夫騎正駛﹐莫之能知﹐行半里許﹐始覺相失在後﹐乃駐俟之。久且弗至﹐心乃疑﹐亟返轡蹤迹之﹐則惟有所乘之驢散齕於艸際﹐人竟渺然。夫大駭﹐冥搜墓畔﹐見婦之衣褲紛掛於蓬顆蔓艸間。時正有狼患﹐疑其已飽饞口﹐遂收其遺服﹐慟哭而歸。乃婦實未死﹐方溲畢而起﹐俄聞人語紛拿。有二隸自冢中出﹐須毛如蝟﹐狀甚怖人﹐直前欲執之。詈曰「何處狂婢﹐穢我正人門庭﹐系之去﹐敲撲無恕。」婦驚而奔﹐衣縷忽若蟬蛻﹐不轉瞬旣已自褫。婦羞縮不能步﹐隸追益急﹐不得已而伏於叢棘﹐以冀幸免。旋聞隸笑曰「只此足以辱之﹐毋苛求。」言已﹐寂然。婦究不敢出﹐匿迹終夜﹐肌革盡傷。及曉﹐不能歸﹐返索故衣﹐則皆烏有。正惶急欲尋死所﹐適行人數輩策蹇而來。至其前﹐見婦白身﹐狀若瘋癇﹐因驚詢其故。婦乃忍辱背告之﹐𨿽能少掩其私﹐然而尻骨之隆隆﹐臀肉之累累﹐莫不瞭如觀掌。幸眾中一人聞言駭曰「是予妹也。」亟解衣使蔽其體。婦始敢回睇﹐則其兄方奉父命來速妹﹐初不意相值於此也。婦不禁涕出﹐兄乃以所控之驢載之遄歸﹐且馳告其夫﹐始釋厥惑。後人時見有二狐出遊於冢上﹐其色蒼黃﹐執之卽不見。乃知婦所遇者﹐蓋卽此耳。狐豈有慕於髙漸離之義﹐而爲悲歌者特保其冢歟﹖噫﹗亦異矣﹗

外史氏曰﹕村婦無知﹐擅污髙士之壠﹐裸而辱之﹐狐亦善解人意矣。猶憶少時﹐聞諸父老云「直省多平屋﹐每值溽暑﹐民家之婦女輒寢於其上。倘逢陰晦﹐或與龍交。」嗟乎﹐彼何人﹖斯褻衣且不可以向日﹐乃敢露穢於星月之前。龍非性淫﹐特以懲創之也。有家者﹐不宜知警耶﹖

○崔十三

杭人有賣海鮮者﹐其名曰李念一。湎酒而漁色﹐尢好龍陽君。𨿽產僅中人﹐而耽耽逐逐﹐惟此是求﹐妻子之饑凍弗卹也。同裏崔十三﹐恆依之。十三年僅成童﹐貌逾好女。母早卒﹐惟父在﹐又以病廢﹐家綦貧。以故念一嘗拮據相助﹐冀圖片刻之歡﹐而未遂所欲焉。蓋十三聰慧﹐善揣人意中事﹐𨿽以家寒親老﹐借潤匪人﹐而刻意防之﹐守身如處子﹐念一遂不得染指。癸未夏﹐念一以事如海寧﹐往返數日程﹐力請於十三之父﹐欲與十三偕﹐意固將決一死戰也。十三之父不欲﹐曰「童子何知﹖君亦自往可矣。」念一益固請﹐而十三弱卽好弄﹐樂於遠遊﹐又從中慫恿﹐父不得已而遣之。濱行﹐密語十三曰「若人素有輕薄名﹐兒之家倚之﹐不得不聽汝往。但以全璧去﹐以全璧歸﹐吾可以見先人於地下﹐兒亦可謂克孝矣。否則﹐我人也或不能知﹐而鬼則知之﹐必不容汝入崔氏之廟。」十三領諾﹐卽辭父行。鄰比多有竊笑者﹐以爲崔父貧病失心﹐特置子於虎口之下﹐其不被啖者﹐未嘗有焉。乃十三自負己智﹐欣然與念一同舟。與之飲則飲﹐與之謔則謔﹐了無畏忌﹐卽念一亦自謂魚遊釜中矣。舟行至暮﹐十三出篷底閒眺﹐時念一酣臥﹐未暇相從。十三目視水光波流﹐倏忽上下﹐慨然曰「人不自立﹐瞬息下流﹐殆與此水無異耳。」有觸於懷﹐因竊念曰「今夕與若人同艙﹐彼若以力﹐將如之何﹖豈我一嬰童而能與壯夫相抗哉﹖且適間言語涉邪﹐幾於矯手頓足。我果何策以禦之﹖」籌思無計﹐因而自悔。方且四顧榜徨﹐潸然泣下。忽上流一扁舟禦風而行﹐載一中年婦與一少艾﹐狀類母女。女蕩槳而母搬罾﹐殆漁家也。舟行將近﹐少艾顧十三而笑曰「个兒郎隻身如葉﹐陷於泥沙﹐能效我遠避狂暴耶﹖同病宜憐﹐母不可不有以拯之。」婦亦笑曰「兒之言﹐可謂旣登彼岸﹐不忍溺人者矣。況是兒亦孝子﹐不宜坐視。」乃卽懷中取一冊﹐其巨如掌﹐僅十餘頁﹐裹以他物投之十三曰「孺子得此﹐可以保身矣。」舟如奔馬﹐十三驚顧之﹐早已相去里許。輾轉之頃﹐航影已沒。十三幼從父讀﹐頗通文﹐亟啟其冊而閱之﹐則皆閨中戲術﹐無他奇。十三乃攢眉曰「予焉用此﹖媼殆紿我爲笑乎﹖」旣而思之﹐若運以機智﹐術亦良得﹐遂祕之袖中。而念一已醒﹐遽呼十三﹐十三入﹐詰以焉往﹐答曰「適在皕首觀江景耳。」念一乃笑曰「以汝之容光﹐不懼蛟龍攫去耶﹖」因又嘻嘻言曰「今宵能共榻﹐當以所得之半贈若﹐以贍親。不然﹐三尺水卽汝安宅﹐將葬爾於江魚腹中﹐不得復返矣。汝父老病﹐詎能向我索人﹖」言之咄咄相逼。十三聞之﹐甚有懼色﹐頓憶冊中移燈就火之法﹐頗可以濟燃眉。乃朗然曰「兄之愛我﹐苟非木石﹐皆知感。但予稚年﹐不諳情事﹐且畏羞。倘得沈醉﹐任若爲之﹐予亦不惜此身。」念一大悅﹐慨許之﹐自出登岸行沽。十三亟覓楮穎﹐就燭取冊觀之﹐則急口令耳。凡三令﹐舉十數言﹐備極男女狎暱之語。且令曰「能誦如流水而無笑容者﹐乃免罰。」十三一一書之於箋﹐而自爲默記﹐亟藏其冊。未幾﹐念一復入﹐置酒將飲﹐十三曰「無令不歡﹐且今日之事﹐更非可默然相對者。昨自鄰家得口令數行﹐頗可以司觴政﹐請與若行之。」念一自恃捷給﹐毅然而應之曰「諾。」卽各滿飲三爵﹐索令共觀。十三又曰「若年長我一倍﹐必不予欺。如不遵予令而索予歡﹐予寧赴淸流﹐誓不汝從。」念一亦允之﹐無難色。十三始出令相示﹐約以一大白。念一甫寓目﹐已笑不能仰。十三又自請先行﹐每一發聲﹐更故作睥暱以動之。念一之情已蕩﹐心遂無主﹐不得已而亦誦之﹐未及一行﹐早已粲然。十三執觶行罰﹐又不姑恕。再誦又復如是﹐三誦益不能成。俄頃之間﹐連釂十餘爵﹐念一旣已酕醄﹐遂不作他想﹐誦之愈急﹐愈不能如令。漏下二鼓﹐念一竟玉山頹矣。十三又連勸二盞﹐已不克啟吻﹐知其深入醉鄕﹐心始少放。此蓋以所欲蕩其心﹐復以所難箝其口﹐不必滅燭徙薪﹐而烈焰頓熄﹐管子所謂因禍爲福者也。十三旣以智醉念一﹐別無憂虞﹐方能拂榻就寢。忽聞彈指聲﹐自啟艙門視之﹐燭光之下﹐一人掩笑而入。回顧焉﹐則頃者所遇之少艾耳。喜而致謝﹐兼扣其突如之故﹐女笑曰「恐君未易辦此﹐故來相助一臂。今旣潦倒﹐此夕無虞矣。明日敬效吾法﹐必當有驗。」十三始得諦觀﹐女貌淡艷幽妍﹐自覺形穢﹐殆天人也。十三情竇已啟﹐適與念一戲﹐欲火久熾﹐見女反身欲歸﹐乃笑而畱之曰「姑少坐﹐容我酬恩﹐其可乎﹖」女覺其意﹐微哂曰「子尙己躬不閱﹐猶妄思魔障人耶﹖」飄然出產﹐倏忽遂不見。十三驚詫良久﹐復取其冊展玩之﹐倦極而眠﹐不覺東方之已白。晨起視念一﹐兀自朦朧﹐且被酒不能起。乃甘言以慰之曰「昨夕所飲無多﹐兄乃酩酊若彼﹐冥然漠然﹐深爲弟憂。」言訖﹐巧笑承迎﹐念一究不悟其以趨爲避之計。是日也﹐念一病宿酲﹐至夜方愈﹐遂誓不復飲。十三亦不能彊﹐乃用冊中反客爲主之謀﹐挑之以言曰「兄今者深爲酒困﹐不可再有所戕。客夕之約﹐能姑俟之異日乎﹖」念一側首以示之曰「不能。」十三曰「予昨者亦爲情擾﹐竟夕不眠﹐此時亦憊甚矣。兄能容我小憩﹐夜深自來就見。弟信人﹐決不爽約。」念一弗卽諾。十三又曰「否則﹐兄來就予﹐予當假寐以待。但不可著衣﹐驚弟使寤﹐則忸怩﹐或至於妨命亦未可知。」念一又不禁色喜﹐囅然從之。十三密索於艙中﹐得短梃﹐長可尺餘﹐藏諸皀席之下。竟與念一分榻而臥﹐而潛擁此梃於懷中。挾持利器﹐念一固不及知焉﹐欲熾情炎﹐反側不寐。傾耳卽聞有齁聲﹐知十三已入黑甜﹐急不能待﹐遂悄然以起﹐白身靸履往就之。潛啟其衾﹐亦不之拒﹐且膚香襲人﹐情益莫遏。方將共枕擁持﹐而十三之身忽已轉側向外﹐仍復鼾眠。念一如其所教﹐不敢驚﹐因解履登榻﹐自趨裏牀。乃身甫貼席﹐而十三若夢中忽覺者﹐遽呼曰「可人來乎﹖」以巨物少避中堅﹐直搗後隊﹐檻門皆破﹐幾及睪丸﹐其痛不可當﹐而前徒之精銳者﹐不覺倒戈莫舉矣。念一痛極大呼﹐而手足儼如縛束。許時﹐十三始僞爲乍寤之狀﹐顧而視之。殘燭未燼﹐因急藏其梃﹐佯笑曰「是吾兄耶﹖予適夢與美人戲﹐彼嗤我無偉具﹐予於暗中摸索得一物﹐頗粗壯﹐因以戲之﹐不意兄至。夢囈無知﹐負罪良多矣。」遂故爲親呢﹐欲與爲歡。念一驚定痛生﹐外腎似有浮腫﹐厥臀更暴痛如割﹐不及問鼎﹐喏喏而退﹐呻吟者達旦。此又閨人與女伴相戲﹐乘其無備而中傷之策也。念一始疑十三﹐謂其有心規避。乃十三夙興卽起﹐奉事益謹﹐言語益甘﹐儼有呵脬舐痔之意﹐念一疑復少釋。第負重傷﹐損及不毛﹐𨿽仍前不悛﹐亦幾於用武無具矣。忍痛二日﹐已抵海寧。扶杖市中﹐索其前逋﹐信宿而子母皆得。十三思歸﹐促之啟行﹐念一亦不獲耽延﹐遂復登舟。創亦漸平﹐色念復動。初猶不敢卽逞﹐將及杭界﹐忿然曰「此行實爲是人﹐非只圖彼戔戔。今去故鄕伊邇﹐而志不克遂﹐何以生爲﹖𨿽潰爛而死﹐亦命也﹐務畢吾願而後已。」然亦竊疑十三﹐遂陰謀亦欲醉之﹐使其無能脫賺。暮泊鎭市﹐浼楫人沽酒割雞﹐而己仍前作狼狽之狀。乃十三聰覺者也﹐早已如見其肺肝﹐因取冊暗中覽之﹐又得良圖﹐名曰移花接木。其法用圓竹一節﹐滿貯蒜汁﹐而以生面和膠封其口﹐密置衾底﹐臥後先潤以津﹐務令如脂如韋﹐無少窒礙。彼來故不予以門戶﹐俟浼之再三﹐然後自爲指南﹐急以所備者自前而後承迎之。膠著熱肌﹐固結不解﹐汁浸厥物﹐痛入心脾﹐誠懲淫之奇計也。然須預伏白刃﹐防其反噬﹐以爲不虞之備。十三得其術﹐心益喜。覓之舟人﹐得膠少許﹐惟竹不能猝辦﹐忽於榻側獲之﹐則固念一所截用以貯其碎金者。因笑曰「卽以其人之物﹐還治其人之身﹐大快大快。」遂一如其教而預儲焉﹐念一又茫然不知。及昏﹐歡然共飲﹐托醉先眠。布置已盡完密﹐俟其至請嘗試之。念一果暴痛如觸蛇蠍﹐亟取燭自視﹐則累累者𨿽故偉長﹐然已代之以竹矣。急以手脫之﹐又牢不可拔﹐愧忿交集﹐將致命於十三。而十三早挺刃而起﹐數之曰「汝靦然人面﹐而務爲狗彘行﹐敗人家風﹐污人子弟﹐罪已在於不赦。汝數數誘予﹐加以彊橫﹐予念同鄕久契﹐少懲於前。汝不知洗心滌慮﹐攺弦易轍﹐今宵仍萌故態﹐予因聊試小術﹐俾汝革心。竟乃迷而不悔﹐怒目視予﹐予已置身度外﹐不復作桑梓之想矣。」言已欲自剄﹐且號呼殺人。盈艙鼎沸﹐同舟共泊者皆驚起﹐須臾畢集。視二人則裸如也﹐知爲逐臭之故﹐爭笑而詢之。十三且泣且訴﹐歷陳其狀﹐眾皆咋舌以爲奇。環矚念一﹐旣已面無人色﹐痛不能言。戲視其腰﹐則松不生於腹上﹐而竹乃產於臍下﹐遂不禁鼓掌大笑﹐爲之哄堂﹐又無人屑於援手。惟舟工懼其隕命﹐貽累於己﹐始代爲脫之。盡力而後落﹐其必擁腫不中繩墨可知也。眾命與十三胥著衣縷﹐而後以正言責之。念一俯首知罪。客中有尙義者﹐將代十三鳴之官。念一泣懇數四﹐眾又爲之居間﹐始令具一伏罪狀﹐而以所得所有者盡以輸之十三﹐聊示罰過之意。達旦卽驅之﹐罄身離舟﹐另覓小艇歸裏。永不許擾十三家﹐擾則執狀赴縣﹐眾將鳴鼓而攻﹐必不恕。念一一敗塗地﹐莫敢與爭﹐遂垂頭自去。抵家猶臥牀褥者匝月﹐蓋淫心亦旣少戢焉。舟中人以十三爲智﹐咸愛重之﹐競市酒肴相饋問。乃十三深慮念一﹐恐其報復﹐心欲遄歸﹐無如距家僅一日程﹐而風色少逆﹐至夕﹐猶泊於曩昔遇女之處。十三心識其地﹐乃笑曰「黃石公猶在乎﹖報韓者已歸﹐可以從赤松遊矣。」及寢﹐有人款戶徑入﹐視之﹐則贈書之媼也。喜極趨迎﹐延之坐而謝之。媼謂之曰「憐子純孝﹐是以相救。今日子之恥已雪﹐而我之事未終﹐故深夜特來與子議。」十三無難詞﹐直諾之曰「再生之恩﹐無不如命。」媼曰「予居此水數百年﹐縱橫自得。近有無知孽妖彊欲奪吾宅﹐兼思嬲吾女﹐故遁迹他鄕﹐且多構奇策以禦之﹐其中利害﹐尙有甚於子所行者。幸爲龍主鑑察﹐屏渠遠方﹐並召我母女。前此邂逅﹐正予旋歸之日也。因自奇其計﹐遂以授之於子﹐果能免患。然予有女在﹐不遂遠遊﹐意將委之於人﹐非子不可。倘得子之金諾﹐則我可脫然無累﹐往朝南海﹐成其正果矣。」十三聞言﹐喜出望外﹐亟以婿禮拜見。媼大悅﹐起曰「今夕頗良﹐可使迨吉者來事夫子。」遂匆匆亟去。未幾﹐侍婢數人捧麗人自外而入﹐裝飾如貴家﹐絕非向之落魄者。比睨之﹐果卽前者少艾﹐益慰所懷。於是歡欣與語﹐女終靦腆不答。其母又來促之寢﹐乃屏燭下帷﹐解衣同夢。海棠濕雨﹐杜鵑啼春﹐竟不知夜之幾何矣。昧爽﹐媼卽至﹐贈婿以赤金二笏曰「多與恐汝不任﹐然已可喫著此生矣。」徑畱女自返﹐女亦不甚流連。妝訖﹐輒與十三對坐﹐他人往來皆莫之見。卽十三亦倏然不見其妻﹐乃怪而問之。笑曰「妾實神人﹐彼齷齪商人烏能見予哉﹖」將至鄕裏﹐女與十三謀﹐別捨於外﹐而使十三馳告於父曰「舟中皆謂兒智﹐有客願以女嫁兒﹐兼贈重金。彼適有遠行﹐不獲親來講姻誼﹐先遣其女於歸矣﹐敢請父命。」崔父聞子言念一事﹐喜其智足衛身﹐不負父教﹐因慨然許之。艸創婚儀﹐令子迎婦歸﹐始合巹焉。鄰比聞十三完璧而歸﹐且知念一爲所傷﹐病不能起﹐皆嘆息以爲異﹐竟不疑女之自來。女事翁孝﹐事夫順﹐理家有則﹐且以藥療崔父之疾﹐病良已。十三又出金置產﹐儼然素封。夫婦承歡數載﹐父歿﹐遂棄其業﹐不知所之。惟念一尙在﹐則已貧病交迫﹐家無斗筲矣。

外史氏曰﹕余不矜十三之智﹐而矜十三之孝。且不爲十三幸﹐而每爲十三危。何也﹖向使不遇授書之人﹐則十三已爲砧上之肉﹐𨿽智足自衛﹐又烏能出庖人手耶﹖抑安知非天鑑其孝﹐陰令賢母爲之造謀﹐俾其全璧歸趙哉﹖故爲貧家之子弟念﹐與其學保身之十三﹐母寧爲不輕身之十三。苟無十三之孝﹐念一必將飽飫秀色而歸矣。豈僅作門外漢﹐竟至焦頭爛額乎﹖孝矣哉﹗十三。危矣哉﹗亦十三也。

○白雲叟

錢塘山水爲天下之冠﹐聞者多不能遊﹐恆引以爲憾。宰是邑者﹐又以功令森嚴﹐簿書況瘁﹐鮮克與湖光山色接晨夕杯酒之歡﹐亦宦遊恨事也。臨淸盧之椿﹐以孝廉銓補浙省﹐去錢塘僅咫尺地﹐乃爲公務所羈﹐卽有事謁院﹐亦倥傯不及一遊﹐每抱昌黎滕王之感。盧有幕賓﹐失其姓名﹐號曰白雲叟﹐異人也。居恆輒謂盧曰「大丈夫得展驥足﹐出宰百里﹐苟非名勝之邦斯已耳﹐脫遇六橋三竺之勝﹐不能駕一葉之舟﹐與畫船簫鼓竟逐於湖上﹐則不免唐突西子矣﹗」盧深頷其論﹐然亦密邇如蘭亭﹐接壤如耶溪﹐猶以一官匏系﹐不克身親﹐而西湖又安望哉﹖期年﹐叟忽語盧曰「君有湖山之興乎﹖明日撫公檄下﹐使君繼樂天﹑坡老之任矣。速理徵棹﹐可遂壯遊。」盧以瓜期未及﹐且政聲未登卓異﹐不信叟言。詰朝﹐方據堂理事﹐果有隸以紅箋至﹐則已調補錢塘令矣。乃大喜﹐服叟先見﹐因與之謀曰「君言𨿽中﹐我事倍前。三鼓放衙﹐五夜退食﹐晦猶奔走於道路﹐明卽傴僂於戟轅。卽有淡妝濃抹者﹐可能駕言出遊﹐以適我願乎﹖」叟微笑曰「君自不欲暇耳﹗果能槪從吾言﹐卽以孤嶼爲家﹐以冷泉爲室﹐以淨慈靈隱爲客座﹐以兩峯一水爲園亭﹐吾未見有廢事也。」盧猶未信。及攝篆者至﹐乃啟行抵杭。履任三日﹐叟卽謂於盧曰「湖船已具﹐來朝當與君徧遊佳勝。」盧訝曰「新硎初試﹐遊刃未能﹐我與君皆有所司﹐何暇及此﹖且令上官聞之﹐彈章將不遠矣。」叟笑曰「予固謂君不欲暇也。事果有礙﹐予豈敢以孟浪貽君憂﹖」盧曰「然則君將柰何﹖」叟曰「君無漏言﹐翌日仍戒輿馬﹐飭吏役﹐起居如常。予自能偕君一往。」盧惝恍不定﹐姑諾之。次日午後﹐盧方出衙署﹐將謁撫公﹐忽輿側有人啟曰「白雲叟先生敬候。」盧不自由身已降輿﹐見騶從十數﹐擁一小犢車﹐驅迓道左。執事甚恭﹐亟引盧登之。癷然遂發﹐疾如風雨﹐不轉瞬卽出錢塘城門﹐盧心竊訝焉。自計來竣公事﹐卽作嬉遊﹐益非善策﹐然已無如之何。甫至湖幹﹐果有大游船艤以相待。盧方下車﹐叟忽從篷底出。俟其登舟﹐卽握手笑曰「吾兩人皆有代庖﹐剩此閒身﹐不妨作十日遊也。」盧茫然視其船﹐蘭槳桂楫﹐華美異常﹐驚愕者久之。及入艙中﹐早有歌兒數輩﹐明眸皓齒﹐朱履鮮衣﹐趨蹌乎左右。盧顧問叟曰「此輩何來﹖」答曰「廝養也。」旣坐﹐綺席髙張﹐珍饌雜進﹐放乎中流﹐且行且飲。又有美人四五﹐皆妙選﹐羽衣星璫﹐麗容稚齒﹐自簾中出﹐爲主人捧觴﹐盧益莫測所自。詢之﹐叟答曰「家樂也。」盧因笑曰「先生館谷於予﹐頗亦拮據作客﹐未聞有此。今忽紛致佳麗﹐誠所不解。」叟微哂曰「君視寒士如死灰﹐竟不能一燃耶﹖適遇賢地主﹐舉此以贈﹐不敢獨享﹐因願與君共之。何以疑爲﹖」盧默然。酒行數巡﹐已至湖心亭﹐因捨舟登眺。亭中早設錦裀﹐盧與叟藉地而坐﹐觥籌交錯﹐歌舞前陳。遙望遊舸如蟻﹐泛泛於蘇隄之下﹐或聽鶯﹐或觀魚﹐或憑欄而懷古﹐或卽景而敲詩﹐前喁後於﹐左絲右竹﹐簫管浮水﹐珠翠迷煙﹐而南北峯之變態旣有萬千﹐西子湖之澄波又復四映﹐誠人間巨觀也。盧至此百慮盡空﹐一絲莫掛﹐惟與叟浮白痛飲。良久﹐叟又邀盧過嶽墓﹐繞南屏﹐訪幽於林逋宅邊﹐探奇於蘇小冢側。侍者皆從﹐香風里許﹐見者以爲神仙中人。少焉月升於東﹐照徹萬頃﹐遊人盡返﹐盧亦思歸。叟笑曰「約以經旬﹐何遽欲返棹耶﹖」盧曰「其若官守與衙務何﹖」叟曰「渠自能辦此﹐我與君不消逆慮。」乃不聽盧﹐仍返舟﹐命泊於絕勝之處。對月張筵﹐開樽重飲﹐淸謳艷舞﹐眩目醉心﹐直至酕醄始寢。淩晨﹐又換小艇﹐不攜裙屐﹐尋幽索勝﹐靡所不經。每至一佳境﹐卽有人設飲﹐亦不知其誰何。暮歸﹐仍宿於舟中﹐衾褥之華﹐供具之備﹐猶勝衙齋遠甚﹐但不遣美人侍。將臥﹐卽紛然各散﹐莫解其焉往。私以問叟﹐笑而不答。自是終日泛湖﹐或巨艦﹐或扁舟﹐山行以騎﹐陸行以輿﹐浹旬而足迹殆徧。盧亦沈酣其中﹐樂而忘返。一夕又飲﹐漏下已三﹐叟忽謂盧曰「攝事者過勞﹐我輩盍暫歸。」盧曰「門扃矣﹐歸恐不獲。」叟曰「姑盡三爵﹐有予在。」乃以巨觥進盧﹐相對大釂。盧不覺沈醉﹐隱幾而臥。及醒而轉側﹐則宅門已發梆矣。張目審視﹐身固在書室榻上﹐僕役趨侍。徑起著衣﹐人亦不以爲異。時宅眷猶在舊治﹐無可與言。方盥濯﹐有小童奉叟命﹐以一冊進曰「邇日之事略具其間﹐請公彊記之﹐庶幾應對無失次。」盧艸艸一覽﹐恍然曰「嘻﹗予前此殆非身往也。」因祕而不宣﹐仍出供職﹐照所登者行之﹐百不失一。及謁上憲﹐見同官﹐皆嘖嘖贊其明敏﹐己亦竊笑。乘間以故詢之﹐叟終不肯言。嗣後時一出遊﹐或三日﹐或五日﹐𨿽不若向者之久﹐而樂亦無殊。以故山水之勝迹﹐靡所不探。盧以其事近怪﹐卽親知無敢少泄。未幾﹐眷屬至﹐仍遊如前。年餘﹐甫向內子私述之﹐驚曰「無怪乎有時如木石也。君自履新任﹐多宿外寢﹐妾往覘之﹐昏睡若無所知﹐舉撼之﹐亦弗能醒。心竊懼焉﹐以爲鞅掌所致。侵晨卽起﹐蒞事如常﹐又復索解不得。且聞僕言﹐某先生亦恆如是。今而知此中有術焉。然宜愼之﹐倘去而不返﹐妾將柰何﹖」盧亦微笑而罷。由是事頗漏於署內﹐人多窺測﹐叟遂不再相邀。盧請之﹐亦不攜往﹐惟曰「恐夫人滋懼也。」又兩月﹐盧以循良驟擢州牧﹐叟乃請去曰「西湖已有東道主﹐不再司君刀筆矣。」彊之行﹐終不聽﹐遂爲買山於湖上﹐築茅而居。未數旬﹐卽遁迹不見。盧至州治﹐所屬有邑丞﹐明察吏也﹐忽得奇疾﹐鼾睡輒竟日﹐至夜深始醒。則曰「予病矣﹐爲眞君召去﹐代紀錢塘縣事﹐煩劇殊不勝﹐明晨仍須一往。」言已瞑目﹐雞未鳴﹐早入黑甜﹐人皆以爲異。旬終乃愈。後竟不時舉發﹐一臥數朝﹐幸不甚久。然叩其顚末﹐則曰「眞君囑予勿言﹐言將有禍。」曁盧下車﹐丞來庭謁視﹐盧之左右皆若熟識﹐且能舉其名。盧聞其異與己符﹐乃屏人與語曰「君之越俎以代者﹐實我也。君才實倍於予﹐行當薦剡﹐必不使久屈於下僚。」因其言異﹐相視駭嘆。丞果藉盧力﹐遽綰銅章。但不識爲叟捉刀者﹐又何人耳。

外史氏曰﹕長才屈於短馭﹐疇能試以鉛刀﹖雅吏困於囂塵﹐鮮克親夫島嶼。叟之此舉﹐可謂兩平其憾矣。尢喜其爲幕中人揚眉吐气﹐不致以寒酸之態﹐見量於肉食者流。不然﹐𨿽與之遊矣﹐安知不謂爲彼之福而非我之力耶﹖流連再三﹐輒爲之喜動眉宇。隨園老人曰﹕功名與丘壑相左﹐只爲不能分身耳。果有此術﹐卽爲五斗折腰﹐亦所不辭﹐矧夫出宰名都﹐坐膺厚祿乎﹖搢紳先生有山水之癖者﹐能不神往於斯人﹖

○遼東客

先大夫宦沈陽時﹐遇一僧﹐狀貌奇偉﹐談吐有英气﹐不類緇流。而自額以上﹐肌削皮癟﹐嗒焉若喪其骨。怪而問之﹐僧亦不諱。蓋當國初﹐海內甫定﹐宵小之徒﹐聚於萑苻者﹐尙餘什一﹐僧固其間之巨魁也。聚黨十數﹐某執牛耳﹐某次之﹐僧又次之。下此者咸聽指揮﹐伏於遼東道上行劫者屢矣。一日有販珠者﹐結伴十餘來自海上﹐所攜皆值千緡。暮投旅捨﹐屋數楹﹐寥落無他物﹐惟一敝囷置屋隅﹐則故盛米者也。客視之﹐俱不介意。眾中一人﹐貌聳而神淸﹐負一劍﹐斯須不釋。俯而窺此囷﹐微哂曰「噫﹗鼠子之死期至矣﹗」眾未及詢﹐以爲李斯之偶有所見耳。將寢﹐此客忽言曰「今夕當有胠篋者﹐諸君不可以不備。」眾愕然﹐始詰其故。客乃剪燭閂扉﹐移去其囷。屋隅有巨穴﹐窺之深黑﹐其中洞然。並欹其囷而驗之﹐儼一無當之卮﹐實則盜所從入之徑也。眾皆震驚﹐謀欲徙。客曰「徙果能免乎﹖愼勿恐。有某在此﹐必不使君輩喪其寶。」因命眾枕資而臥﹐卽震響亦勿張皇。己乃掇矮幾坐穴側﹐帷燈仗劍﹐屏息而伺之。眾亦股栗不能眠﹐假寐以待。睹其劍﹐光芒射一室﹐凜然不可以近﹐誠利器也﹐乃傳捨主人﹐果與僧等劇盜爲表裏姦﹐見客卽往馳報。羣寇畢集﹐將俟其寢而襲取之。客捨之後﹐地勢卑下﹐兼有坑坎﹐深丈餘﹐匿空旁出﹐疊土爲階﹐以上通其隧﹐蓋皆盜所預構者。於是盡入塹中﹐然後議進。其首賊以爲無患﹐毅然先登。約鉆至穴口﹐有聲如裂帛﹐其人早墜於隧外。撫之﹐腥血污掌﹐已失其元。舉大駭﹐低噪有風﹐人心惶惑。而盜之舊規﹐長者亡﹐次者必繼。某居僧上﹐義不容辭﹐逡巡而復登。未幾﹐又隕﹐則頭顱亦棄於室內。盜皆大嘩﹐繼之以入者﹐非僧誰屬﹖僧於此時神气沮喪﹐欲不入而不能﹐欲入而又深恐前車旣覆﹐後車仍往﹐其心惴惴。無已始奮然入隧﹐趦趄良久﹐仿佛有光。旣達穴口﹐不敢躁進﹐窺探倉皇。旋覺寒气侵肌﹐毛髮盡豎﹐戰戰然欲返﹐而慮爲人嗤﹐姑以首爲嘗試。甫露其頂﹐未及眉睫﹐恍若有物如冷雪﹐遽沃其腦。早已冥然無所知﹐而身墜矣。羣盜燭之﹐囟門以前﹐天庭以後﹐削去者三寸﹐而人尙微餘殘喘。後無繼者﹐從賊大潰﹐僅舁二屍及僧去。僧至翌午始蘇﹐敷以藥﹐半載乃痊。因愾然曰「艸木餘生﹐不可再作孽矣。」亟散其眾﹐出家於某寺中。後數年﹐邂逅傳捨主人﹐詰以客之所爲﹐始得其梗槪。且言「某某之首﹐次日客行﹐亦不知其所在﹐室中亦並無血漬。惟目予而笑曰﹕『夕來多感玉成﹐異時當有以報。』言訖徑去。予亦懸懸者半月﹐今幸無恙﹐再不敢與盜爲緣矣。」僧聞主人言﹐亦爲之三嘆。嗟乎﹗客其劍仙之流﹐隱迹於負販者乎﹖僧遇先大父時﹐旣已六旬﹐此其壯年事也。比及先大父秩滿回都﹐東道之民﹐竟有夜不閉戶者。而行人之無虞﹐又何待問哉﹖

外史氏曰﹕使盜盡殲於隧﹐其奇必不傳。仙其畱意於是乎﹖不然﹐人皆及肩﹐此獨摩頂﹐何不擊之胥中耶﹖卒之猛放屠刀﹐遂登彼岸﹐非藉慧劍之力﹐有以斬除貪癡﹐烏能至此﹖當爲之榜曰「決其二以示威﹐畱其一以警眾﹐仙之意深矣﹗」又舊傳一婦人﹐孑身夜績﹐有偸兒穴壁將入。婦聞起視﹐賊已仰臥隙中﹐濡首面進。婦睹之笑曰「若欲眠耶﹖不可以無枕。」乃以紡磚藉其首下﹐賊遂不能進退﹐挺然於穴隙間。天明﹐呼鄰人執之送官。噫﹗此婦之智﹐亦客之流亞歟﹗

○弱翠

固安王立猷﹐以才長屢中副車﹐年三旬猶未售也﹐居恆輒鬱鬱不樂。庚午復入場屋﹐考事旣竣﹐以母病遄歸﹐未遑候捷音。抵家﹐母亦小愈﹐王親視湯藥﹐棘闈之事固未嘗去心。一夕﹐母寢﹐細君亦倦臥﹐王獨坐誦頭場三藝﹐津津不自勝。慨然曰「如此佳文﹐擲地當作金石聲﹐豈朱衣猶不首肯耶﹖」語未竟﹐聞墻角咥然﹐似有竊笑者。因大駭﹐疑爲穿窬。而笑聲嬌細﹐不類衣冠者。亟起往視之﹐則一二八女郎﹐眉目如畫﹐碧衣朱裳﹐手拈菊花一枝﹐冉冉而去﹐忽不見。王詫爲妖﹐心甚怖﹐不敢復誦﹐遽就寢。閱兩日﹐將近揭曉﹐興復勃然。篝燈展捲﹐孑然一室之中﹐恬吟朗誦﹐剌剌不休。女郎欻然而至﹐匿笑入室﹐直前以柔荑掩其捲曰「如君此等文﹐止堪供覆瓿用耳。猶絮絮不置﹐聒人好夢耶﹖」王大驚﹐燈下視之﹐容光滿目﹐鬢髮如雲﹐誠絕色也。心𨿽竦懼﹐然夙以名流自負﹐竟見嗤於婦人女子﹐意甚不平。因起而揖之曰「卿亦知文耶﹖恐覆瓿者﹐正未易逮此。」女郎微笑曰「以予聞之﹐將毋同。」王益不忿﹐徑牽其袂﹐使坐﹐曰「試閱吾文。如此黃絹幼婦﹐而不以桂枝相許﹐姮娥眞盲矣。」女郎坦然就坐﹐仍笑曰「姮娥不盲﹐君心自盲耳。」卽取案上丹鉛﹐批閱之。嬌波不瞬﹐纖腕不停﹐鉤之勒之﹐不須臾﹐而三藝皆徧。末署八字曰「桂林半枝﹐掇取爲幸。」王見之﹐於邑無色。取而視焉﹐披竅導窾﹐無不切中﹐乃悅服。亟請其名﹐女郎笑曰「若當執贄爲弟子﹐何汲汲詢人姓氏耶﹖」王又固請﹐乃曰「成氏﹐小字弱翠。家固與君相通也。」遂與王談論古今文藝﹐皆一一能指其瑕瑜。王益心折﹐因索其吟詠﹐卽以手中菊花爲題。翠援筆疾書一律曰「采菊東籬學隱淪﹐指尖猶帶露華新。奇擎掌上鴉黃淡﹐笑數風前鳳嘴勻。摘去秋光寒翠袖﹐分來佳色艷羅巾。不因把玩香盈手﹐錯認金釵欲贈人。」王流覽再四﹐贊曰「淸新秀艷﹐《香奩集》得未曾有。」翠又笑曰「此與君文差堪伯仲﹐不意俱蒙謬賞。」王大慚﹐欲畱之宿﹐辭曰「與君爲文字交則可。若及其他﹐君家牀頭自有人﹐誰能保醋娘子不攢眉耶﹖」言已徑去﹐旋失所在。王心竊愛慕之﹐每夜獨居﹐以俟其至﹐而迹竟杳然。數日後﹐通邑喧傳﹐某州中某﹐某縣捷某﹐固安只一副車。詢之﹐則己也﹐益服翠之藻鑑不爽。至夕﹐私具酒果﹐屏人孤處﹐祝曰「翠娘子盍惠顧乎﹖」語甫畢﹐身後喫喫有笑聲。回視之﹐則其人已在室中。因延之坐﹐謝曰「法眼不差﹐卿眞我師也。」翠曰「幸中耳﹐豈眞先見哉﹖」乃並坐宴歡﹐翠漸忘形﹐夜旣深﹐猶未言去﹐王遽挽之就枕。歡洽之際﹐退避逡巡﹐猶然處子也。翠因嘆曰「本圖與君爲嚶鳴﹐今乃與君爲伉儷。筆墨中亦有魔障﹐信乎女子不可多事。」及曉乃去﹐自是無夕不至﹐蹤迹詭祕。王不言﹐家人亦莫能覺。一日謂王曰「妾家距此只數武﹐而君竟不一謁丈人峯﹐似亦缺事。」王曰「然。」卽浼其攜往。翠曰「君明晨托言訪戴﹐步出村東﹐妾來導引﹐乃可行。」生從之。詰朝﹐具衣冠趨赴村外﹐翠果相俟於野。見王曰「來乎﹖」王曰「來矣﹗」奔就之。翠卽袖中取紅巾﹐爲王障面﹐笑曰「請郎移玉。」王舉趾如踏敗絮﹐柔不勝履﹐心甚恐﹐勉隨之行。有頃﹐聞翠語曰「至矣。」揭其巾﹐則竹籬茅屋﹐風致蕭疏﹐早有一老翁﹐扶杖候於門外。見王拱揖曰「遠涉勞苦。」翠指而告王曰「此翁也。」王視之﹐龐面古服﹐矍鑠非常﹐遂執子婿禮。翁遜王入﹐艸堂數椽﹐絕修潔﹐似無煙火气。寒喧畢﹐卽有垂發女童捧茗至﹐酌之淸芬。茶已﹐翁乃謝曰「小女子幼失所恃﹐煢然無依。今以之累君子﹐老夫慚甚。」王唯唯遜讓。翠卽起入內﹐躬親治具﹐咄嗟之頃﹐肴核羅列。王起執盞爲翁壽﹐翁亦相酬。交酢甫畢﹐翁呼女童曰「請姊來﹐王郎非他人也。」翠果含笑而至﹐促坐共飲。翁因叩王場中作﹐王慮爲翠嗤﹐囁嚅不敢言。翠笑曰「父勿問﹐好煞亦在孫山外矣。」翁怒之以目曰「此豈事夫子之禮耶﹖」翠乃默然﹐酒旣少酣﹐翁指庭際芭蕉﹐丐王珠玉。王酒後興豪﹐頓忘掃眉才子在坐﹐遂口占曰「淸陰如柳碧如苔。」翠顰黛曰「擬不於倫﹐著想妙在能俗。」王不顧﹐又吟曰「伴盡紗窗翠色裁。」翠掩口曰「前旣溝中著泥﹐此眞水面拋石矣﹗」蓋譏其欠通不通也。王有愧色﹐乃不復作。翁彊之﹐沈思良久﹐始續曰「剪剪春衣秋雨裏。」結句急未能就﹐翠遽曰「予已代郎得之矣。」因朗吟曰「綠毛獅子到階來。」言訖大笑﹐翁亦不覺粲然。王不堪其謔﹐變色而起曰「妻不以我爲夫﹐予何能居此﹖」翁亟謝過﹐王不聽﹐拂衣出門﹐則四圍靑山﹐茫無人徑﹐莫能識其來路矣。正棲皇間﹐俄一牧牛兒﹐獨驅驊犢﹐橫笛而來﹐王亟逆而詢路。兒曰「若非我家新婿耶﹖何惶急至此。」王因憤訴其故﹐兒曰「歸無難﹐但乘我牛背可返也。」王勉從之。兒令王瞑目﹐仿佛行雲霧中﹐不一刻而抵其家。王張眸﹐始知爲村外﹐遂棄乘﹐兒乃辭去。王挽之問其程﹐答曰「君所至者﹐四川峨嵋山也。」因以川連一裹貽王﹐人與牛皆不見。王駭然﹐歸家亦不宣言。竊自憤曰「夫不若人﹐匹婦猶以爲羞﹐況女中之仙乎﹖」於是深自刻勵﹐下帷苦讀。期年﹐業大進。自取前作﹐玩味久之﹐笑曰「予自視亦如嚆矢矣。」益奮厥志﹐而每思翠不置﹐究不復來。壬申竟魁於鄕﹐癸酉復捷南官。在京候職﹐旅邸正無聊賴﹐翠忽搴簾入。王驚喜﹐起逆之。翠襝皀莊容謝曰「妾恃房帷之愛﹐偶而戲言﹐觸怒夫子﹐又累君迷蹤陵谷﹐幾不能歸﹐負罪丘山﹐不敢復見。今聞聯捷蕊榜﹐喜不自持﹐不得已而靦顏趨賀。自此一別﹐遁迹故園﹐無面目與君偕老矣。」語竟欲行。王笑而曳之曰「勿作態﹗夢想眠思﹐誰以汝爲憾耶﹖」翠乃笑曰「思則有之﹐不憾妾﹐烏能中哉﹖」王怪而詰之。翠曰「妾固日侍左右﹐君自不知耳。」因並坐﹐爲王緬述﹕「父怒女辱婿﹐訶逐於野﹐遂化身爲牧牛兒﹐以紅巾爲牛﹐送君歸裏。又以無所棲止﹐偕居君齋﹐但不敢或現其形﹐何嘗一日離側哉﹖」王猶未信﹐翠言某日讀某文﹐某日作某藝﹐纖毫不爽﹐皆別後事也。王乃不疑﹐亦謂曰「非卿嘲姍﹐無以致此。今之飛黃騰達﹐胥吾卿一激之力也﹐樂羊之妻不得專美於前矣。」翠亦遜謝。至夜﹐久別新婚﹐歡倍疇昔﹐因口占賀王曰「一聲臚唱展蛾眉﹐忘卻臨岐雙淚垂。今日與君重舉案﹐禦香好向皒邊吹。」明日﹐翠與王某移寓他處﹐矯稱新娶之妾﹐翠遂晝見﹐人亦無訝之者。王后以二甲觀政﹐因家於京。王妻亦尋卒﹐乃以翠爲繼室﹐生子一女二﹐數年﹐托言思父﹐欲歸寧﹐遂去不復返。

外史氏曰﹕仙之成姓﹐只一智瓊﹐此殆狐也。其詼諧之妙﹐具有曼倩之才。而能於戲謔之中﹐相厥夫子﹐致身靑雲﹐豈長舌之婦可侔哉﹖乃翁亦風雅﹐於所居足見一斑。且安知非父女協謀﹐使天壤王郎因激而爲今時逸少耶﹖吾故不敢目之爲狐﹐而以爲眞仙。

○考勘司

刑曹多公﹐掌數司之篆﹐斷獄明敏。本朝淑問之臣﹐爲之首屈一指矣。某年決一重獄﹐旣行刑後﹐公臥私第﹐夜半聞剝啄聲﹐絕似署中隸役。方將展詢﹐僕卽以一緘入﹐公覽之﹐蹶然而興。隨索衣冠﹐命僕馬﹐乘騎出門。隸爲前導﹐行甚駛﹐但不趨西而就東﹐公心訝焉。蓋公之宅在京城之東偏﹐居恆赴部輒西行﹐今反東向﹐然亦疑之而不能詰。無何﹐抵一門﹐重樓赫奕﹐雉垛巍峨﹐則京之齊化也。益駭然﹐且慮門扃﹐無由飛越。比及皃闍間﹐封鏁依然﹐隸引之﹐竟從棖闑之間策馬而出﹐亦毫無窒礙﹐公更爲之震驚。出城又行里許﹐至一大署﹐金碧交輝﹐仿佛如嶽廟。隸白曰「至矣﹗」公棄騎﹐隸導之入門﹐而南至一所﹐亦若部之分曹。隸止公於門外﹐遂入報。旋有人來延﹐請公從之入。甫達門屏﹐早有官人十餘﹐降階迎迓﹐冠帶亦與己相類﹐貌頗謙抑。視之﹐皆漠不相識。眾揖公入廳事﹐遜以賓席﹐公固辭﹐然後坐。仰視堂額﹐粉地朱文﹐榜曰「考勘司」﹐亦不解爲何署。眾俱列坐左右﹐獻茗啜已﹐公詢眾官閥﹐且咨見召故。東側首坐一官﹐品秩與公埒﹐答曰「君陽官﹐僕等皆陰吏也﹐冥其中與君爲寅友﹐今已有年矣。嘗閱案卷﹐見君斷才﹐不勝心折。今因一死獄微涉不平﹐故特屈君至此﹐幸勿疑訝。」公聞言驚怖﹐疑爲身死﹐亟起立請命。眾延之復坐﹐笑曰「君壽算正長﹐何遽慮此﹖」命吏以一卷呈公﹐則卽近日所斷獄也。其事屬一宦家妾與僕私﹐爲主所覘﹐痛撻之而未忍遽遣。僕乃持刀夜入﹐弒其主﹐夫婦胥遭慘死。究之開門揖盜者﹐則一小鬟﹐年甫十二齡耳。公治斯獄﹐寸磔僕與妾﹐而並誅鬟。鬟死控之獄帝﹐因有考勘之命﹐冥司以故拘公。公覽訖﹐微笑曰「好生𨿽上帝之徳﹐逆論實人神之忌。鬟之死固近於刻﹐然以春秋律之﹐非過也。」遂自誦其讞語曰「戶不開﹐則主不死﹐豈云引虎無妨﹖少旣獍而長亦梟﹐寧謂待年可恕﹖」語未及終﹐眾皆首肯曰「是其罪也﹗僕等𨿽見不及此﹐然亦知非無辜﹐前已遣之往生矣。第懸案未結﹐故煩公來一證。今聞明斷﹐益令人無從置喙。」言已﹐公起致謝﹐將辭歸。眾亦不畱﹐惟曰「此中固有君之坐地﹐但宜好爲之耳。」公敬諾下階﹐眾欲相送﹐力辭乃止。公出署﹐隸卽控騎相候。乃循其故道而返﹐至都門仍從隙入。將抵私宅﹐早漏下五鼓矣﹐馬忽欲溲﹐且遺矢於地。公棄乘入室﹐豁然頓寤﹐則一夢也。亟呼僕往視﹐天街寂靜﹐馬之溲迹宛然﹐遺矢尙蒸騰有气。並視其騎﹐汗血微濡﹐公乃駭嘆不置。

外史氏曰﹕甚哉﹐刑官之不可爲也。一女之死﹐鬼神且爲之畱心﹐矧其重於此者乎﹖多公具老吏之才﹐極庶獄之愼﹐猶不免一番考勘。彼喜怒任己﹑曲直從心者﹐能由此出﹐不能由此入矣。考勘司中旣無坐地﹐杜鵑枝上絕少歸魂﹐可不懼哉﹖可不戒哉﹖

○杜一鳴

西商杜某﹐家巨富﹐生子而啞﹐因名之曰一鳴。蓋取驚人之義﹐以致其屬望之意。及長﹐絕聰慧﹐但不能言而已。延師教讀﹐授以書﹐注目不移﹐翌日卽能默寫﹐點畫無訛。師以是奇之。漸能吟詠﹐所作有大家風﹐不落尋常窠臼。曾有粉蝶一絕曰「聊將春色作生涯﹐宿盡園林幾樹花。不慣吟香渾似我﹐卻教香裏度年華。」詩出﹐人皆傳誦。父母將爲議婚﹐一鳴雅不欲﹐乃書數字止之曰「兒不肖﹐病瘖失音﹐疇肯以紅絲畀此啞婿乎﹖卽勉有應者﹐其女未必佳﹐又誤兒終身事。願父母徐以待之﹐俟兒自覓緣﹐或者得償夙願﹐容未可知也。」杜夫婦止此弱息﹐不忍拂其意﹐見字俯從﹐遂罷執柯之使。明年﹐一鳴已十七﹐父又將商於他省﹐一鳴作書曰「父言兒功名無望﹐讀書亦類弁髦﹐盍從父出遊﹐少識關山之路。縱以啞廢﹐猶可以商世其家﹐不愈於默坐井中﹐而箕裘以墮哉﹖」父喜其志﹐遂爲治裝﹐使從行。一鳴欣然就道﹐所過名山川﹐輒有題詠。其尢膾炙人口者﹐莫如函谷關一律。其詩曰「雄鎭固金湯﹐耽耽視六王。地吞百越盡﹐祚翦二周長。雉眫存餘烈﹐丸泥少異方。靑牛背上客﹐長笑過咸陽。」由是以筆代舌﹐人罔知一鳴不鳴也。其父將往漢口﹐行及淮上﹐遇風﹐舟幾覆。一鳴初涉江湖﹐未諳趨避﹐風甫定﹐卽私出船頭﹐將窺瓜步之勝。十八姨又至﹐波浪兼天﹐帆檣上下﹐一鳴立身不住﹐遂顚越於江心。舟中人旣未及覺﹐一鳴又不能號﹐須臾順流而下﹐不止百里。及至風威稍霽﹐其父尋兒﹐竟歸烏有。明知葬於魚腹﹐長江無際﹐何自冥搜﹖惟招魂設祭﹐痛哭而返﹐遂不復有南遊之志矣。乃一鳴初入汪洋﹐心膽皆落﹐亦不作再生想。詎意少飲西江﹐遽沈水底﹐旋有捉生替死者﹐紛沓俱來。嘩曰「代予者至矣。」俄一道士﹐竹冠布衣﹐攜杖疾趨﹐熟視一鳴而駭曰「此啞進士也﹐汝曹意將奚爲﹖」乃叱散羣鬼﹐握一鳴之腕﹐分水徐行﹐江皆壁立。及岸﹐以杖爲指南﹐示之曰「由此而西﹐自有佳境。」更探囊中﹐以一卷相授﹐囑曰「此素女之術﹐與汝衛身﹐非誨淫也﹐須愼用之。」言已不見。一鳴甫經奇險﹐神魂瞀亂﹐不能問﹐卽欲問亦不能言﹐有心志之而已。少頃﹐神甫返舍﹐視其書背﹐有字一行﹐五言絕句曰「百卉原無主﹐孤禽寧有聲。三春𨿽寂寂﹐遇貴自長鳴。」一鳴知爲佳讖﹐手不敢釋。幸天時盛暑﹐衣履淋漓尙無所苦。一鳴衣水而前﹐猶憶道士之教﹐不復向東。乃行未里許﹐見有巨宅一區﹐勢甚壯麗。一鳴素不習步﹐甫及墻陰﹐吻張足軟﹐因小憩於樹下。翹首四望﹐正當坐處有垝垣﹐因雨未及修整者。窺之﹐綠莎茸茸﹐別無花木﹐恍似人家廢圃。一鳴少年魯莽﹐頓思藉此爲晾衣地﹐竟踉蹌而起﹐乘缺以入內﹐果闃其無人。有一亭﹐茅覆其頂﹐四圍皆植瓜蔬。其前又別有崇墉﹐髙竹半出﹐茂樹拂垣﹐知爲主人遊觀之所。一鳴審視良久﹐乃卽亭邊盡去衣縷﹐攤而曝之﹐計俟燥而後行。驚定神疲﹐不耐危坐﹐遂自身臥於檐際。倦極思眠﹐一時不覺熟寐。半枕初回﹐嬌音羣噪﹐一鳴張目視之﹐則一二八姝麗﹐束薄縠之裙﹐衣輕羅之服﹐紈扇半掩﹐立於目前。從婢數人﹐皆怒曰「何處莽兒郎﹐敢裸裎寄人廡下。」一鳴不能出聲﹐惟以手示之意。眾乃笑曰「是兒固生而啞者也。」然美人微睨其具﹐意似不勝歆羨。忽與婢耳語數四﹐婢皆有笑容。美人遽反身曰「羞殺阿儂﹐目旣爲人所污矣。」遂冉冉先去。一鳴懼禍﹐將起著衣而奔。婢知其意﹐直前曳其臂曰「娘子怒汝唐突﹐將白主翁治汝罪﹐汝乃思遁耶﹖」一鳴猝不及脫﹐又一婢坌息而來曰「娘子命將賊去﹐施敲撲矣。」眾婢皆笑﹐推挽以行。一鳴愧懼交並﹐不得已而從之。歷門數重﹐都未暇視。至一室﹐珠簾低垂﹐翠幔髙張﹐仿佛似深閨﹐益不敢入。婢擁之履闥﹐又不見美人何許﹐心少安。眾置一鳴於曲室﹐反扃其戶﹐笑曰「以此爲裩﹐不消著褲褲矣。」遂皆嘻嗃而去。一鳴頓悟﹐仙言所謂佳境者﹐或卽此歟﹖乃不復懼﹐屏息俟之。日卽暮﹐婢以榼至。推戶入﹐以酒食與之﹐且笑曰「娘子慮汝餓損﹐不任鞭箠﹐以此與汝果腹﹐汝可食。」一鳴知無虞﹐坦然舉箸。婢又笑曰「此中置鴆矣﹐汝竟敢食耶﹖」一鳴不顧。啖已﹐婢攜殘炙去。一鳴仍裸臥﹐惟思其父﹐暗自隕涕。已而漏下三鼓﹐聞婢相與語曰「娘子已不勝酒力﹐歸卽思睡﹐可先令狂郎臥。」卽牽一鳴出暗室。閨中椒蘭紛郁﹐銀燭熒煌﹐繡帷錦衾﹐絢爛不可名狀。眾簇一鳴登榻﹐語之曰「大好福﹐坦腹此中﹐不愈於荒亭露宿耶﹖」一鳴旣臥﹐覺衾枕香軟﹐神思不禁蕩然。又許時﹐有紗燭一對﹐引前之美人來﹐入室卽自語曰「癡老子不羞﹐苦纏阿儂酒﹐幾誤儂好事矣。」因問婢曰「裸體兒安在﹖」答曰「已在衾中。」美人乃笑﹐親啟其奩﹐取金分俵諸婢﹐悉麾之使去。自起闔扉﹐解衣就枕。甫入帷﹐卽笑語曰「郎寢乎﹖儂來伴若矣。」一鳴不甚解南音﹐但聞肌香流溢﹐口脂俯吹﹐亦旣情熾。美人遽以纖腕探其私﹐笑曰「君貌絕文雅﹐是物何其武耶﹖」因挽之共枕。合歡之際﹐一鳴材旣兼人﹐美人又葳鎖半啟﹐初覺艱楚﹐久乃流通。美人不覺嘆曰「使儂株守雞皮﹐罕識此樂矣。」因爲一鳴緬述。蓋美人生於蘇郡﹐淮商某翁之第三妾也。翁無嗣﹐廣置後房﹐粉白黛綠者五六人﹐極一時妙選。翁之正室早卒﹐諸姬各司其一事。惟美人所居最後﹐故以蔬圃屬之。適因病暑思瓜﹐親往摘取﹐得與一鳴遇﹐遂攘爲己有﹐他姬固皆不能知。晨起仍匿之暗處﹐三餐皆婢爲饋送﹐漸亦有與之私者﹐美人知而怒之。婢懼其撻﹐投首主人。翁大恚﹐執鞭入妾室﹐搜諸隱祕﹐果得一鳴。捽之出﹐將施撲責﹐一鳴指口作乞憐狀﹐翁始覺其啞﹐且睹其容美如冠玉﹐益大喜﹐棄策遄歸。美人因未識翁意﹐惴惴然肌戰汗淫﹐持一鳴哀泣曰「儂誤郎﹐百身莫贖。」一鳴亦觳觫垂涕。正倉皇間﹐翁使人來呼妾﹐且囑曰「莫驚若人。」美人靦然隨去﹐俄頃歸房﹐眉目似有喜色。挽一鳴就坐﹐襝皀啟曰「主翁將有所浼﹐郎其勿辭。」一鳴以手詢之﹐美人亦以耳語之﹐兩俱欣幸。則主翁深喜其啞﹐將借以播種﹐庶幾無漏言。於此乃悟道士賜書之由﹐並其詩之前二句亦驗。美人又白翁命﹐欲爲杜易女裝﹐免人涉疑﹐一鳴亦頷之﹐無難色。美人大悅﹐乃命婢報翁曰「事諧矣﹐少頃卽易弁爲釵來見也。」美人遂親爲一鳴綰髻﹐施朱粉﹐添薌澤。妝猶未竟﹐忽聞簾間笑語曰「偸花賊旣已敗露﹐羞殺淫婢子矣。」又曰「分我一杯羹﹐不愈於獨喫此嚇耶﹖」音皆嬌脆。入則美人四輩﹐俱妙齡﹐長袖濃妝﹐顏色艷絕。見一鳴﹐美目羣矚﹐均有欲炙之意。美人遜之坐﹐亦笑曰「非儂則若輩皆枯瘠以死﹐何能爲﹖」眾復粲然。一鳴妝訖﹐美人又爲之更衣。眾目諦觀﹐則絕代之姝良無以過。益歡忭﹐導以同見主翁。翁溫言撫慰﹐命婢呼以六娘子﹐因置酒與諸姬飲﹐謂之曰「有此好替身﹐不須怨我老悖矣。」言已大笑﹐眾爲哄堂。及夜﹐翁命以次當夕﹐勿開爭端﹐乃笑而避去。諸姬擁一鳴另入一美人室﹐戲曰「代耕人至﹐黍稷可藝矣。」自是習以爲常﹐不數日而徧。一鳴已諳素女術﹐盡得其歡心。諸姬親之如骨肉﹐愛之若珍奇﹐呼以啞郎﹐不啻性命。凡啞郎一衣﹐眾爲親制﹔啞郎一食﹐眾爲親調。爭妍獻媚﹐惟恐啞郎不歡﹔妙舞淸歌﹐惟恐啞郎不悅。而啞郎亦遂顚倒於百花中﹐無復有桑梓之念矣。至此又悟﹐粉蝶一詩亦爲語讖。期年﹐同日舉二雄﹐翁冒之無愧色﹐賀者盈閭﹐猶以爲積徳所致。未幾三索﹐又得男﹐人乃疑訝﹐竊議其不經。繼焉弄瓦﹐旋復弄璋﹐比歲之間﹐已男五女二﹐里巷喧傳﹐路人弗信﹐而親族之惑益滋。然以有翁在﹐不卽發。又逾年﹐翁以病卒﹐訟乃興﹐訴之於某直指﹐時明嘉靖五年也。直指以議禮忤旨﹐出爲兩淮鹽道﹐翁之族皆商﹐故訴之。直指覽狀笑曰「老翁得子﹐一夔足矣﹐何蟄蟄之若是哉﹖」乃拘諸姬至。一鳴𨿽故女妝﹐究莫能掩。至案欲械之﹐忽發聲吁屈曰「久被幽囚﹐今睹天日﹐何反欲刑我耶﹖」諸姬見其能言﹐舉色駭。直指怪而詢之﹐具以實告。官吏猶未信﹐一鳴乃緬述顚末。直指聞「遇貴長鳴」之語﹐色甚喜曰「予固治啞之禦史也。」竟不窮詰。憐一鳴文弱﹐且事非本心﹐不科其罪﹐惟判令諸商盡收翁之遺產﹐而以諸姬母子悉歸一鳴。翁族無敢違﹐一鳴遂攜眷僑寓淮上。諸姬詢之曰「君向者不鳴﹐今何不顧驚人耶﹖」一鳴曰「予亦不自解﹐頓覺欲言﹐卽言矣。」諸姬皆嘆異。直指有女﹐美而才﹐及笄﹐猶未字也﹐曾作詠燕詩曰「非向金閨惜羽毛﹐雙飛只慮近蓬蒿。雪衣籠內終嫌媚﹐霜爪風前亦憚勞。」吟至此苦思不就﹐因自矢曰「有能續成者﹐吾卽事之。」直指取其詩以示紳士﹐踵之者凡數十人﹐悉揮去。後聞一鳴能詩﹐召使續之﹐意固有在也。一鳴援筆立成曰「落月屋梁眠自穩﹐飛花簾幕舞偏髙。香泥銜罷淸波靜﹐又逐鑪煙傍衮袍。」女覽之喜曰「郎在是矣。」直指從其志﹐遂贅一鳴爲婿﹐且勸之讀書。爲納粟﹐遂捷南闈。將赴都取應﹐始攜家西歸。時杜翁夫婦失兒﹐互相惆悵﹐父母思子﹐漸喪其明。一日﹐門者報曰「郎君歸。」皆怒呵之。及入﹐拜於膝下﹐迫視之﹐果一鳴。驚詢其故﹐細爲緬陳﹐咸大喜。無何﹐諸美畢至﹐拜謁舅姑﹐益大悅。嘆曰「向思其一而不得﹐今且數矣。吾兒覓緣之言﹐良不謬。」由是含飴弄孫﹐目復其初。一鳴安置妻孥﹐遂赴公車﹐竟於是歲成進士。鄕人盡知其疾﹐因以啞黃甲目之。一鳴旋點詞林﹐迎父母奉養於京﹐克盡子職。諸姬藉直指力﹐挾資數萬﹐皆翁家物。杜益大裕﹐迄今西人論富﹐猶推巨擘云。

外史氏曰﹕人之英華多因言泄﹐啞則克全其天。然則何以能鳴也﹖曰﹕聲色當前﹐眞元剝蝕﹐𨿽欲不鳴不得也。迨至登蕊榜﹐騁云逵﹐本來之面目無復存矣。故人之爲杜賀者﹐余深爲杜惜。何也﹖一鳴驚人﹐固不若不鳴之爲愈也。隨園老人曰﹕守口如瓶﹐啞之謂也。乃瓶亦有泄時﹐翁遂徒貽笑口﹐不亦哀哉﹗

○酒狂

秀水梁生﹐膽最細﹐醉後乃巨。居恆對客恂恂﹐若處子。及酣﹐拔劍斫地﹐慷慨悲歌﹐旁若無人﹐人因以酒狂目之。中歲斷弦﹐將覓鸞膠﹐急切未得。一夕同人會飲酒﹐旣微醺﹐或戲之曰「聞某太守女﹐旣笄而夭﹐貌則美甚。今奇櫬於五聖祠﹐風淸月白﹐時一現形。君旣鰥﹐盍往就之﹖」梁已半酣﹐卽起曰「諾。」且笑曰「兄等執柯﹐予不敢辭﹐明日祈攜一樽至婚所﹐爲予稱慶。」言已趨出﹐同人皆鼓掌﹐以女無現形事﹐往固無妨也。乃梁趁月色踉蹌而行﹐抵祠已子夜將半。恐爲視知﹐乃逾短垣入﹐稔知女柩在西廡﹐趨就之。陰風砭骨﹐酒已微醒﹐膽遂怯﹐逡巡欲返。俄聞酒香襲鼻﹐迹之則佳釀一瓶陳於廊下﹐就而飲焉。其味香冽﹐竟沈醉。頓憶前事﹐直詣柩所﹐叩棺而祝之曰「鯫生不才﹐適虛琴瑟。聞卿時出遊戲﹐曾不使予一晤乎﹖」言訖﹐棺內寂然。梁又笑曰「是所謂槁木死灰不可復燃者﹐予何慕焉﹖」反身欲歸﹐因足軟復顚於地。俄聞柩中嬌語曰「郎勿旋返﹐妾來矣﹗」語未已﹐劃然震響﹐女早立於身畔。睨之﹐面痿黃如土色﹐肌膚削盡﹐無復人形。且以纖手相握﹐冷浸骨髓。梁醉中罔知畏避﹐惟大噱曰「友誑我﹐何不逮予所聞。」以手麾之﹐使速去。女似赧然﹐良久乃曰「君蓋好色者﹐妾之鬥酒徒具矣。」悻悻而退﹐棺復作牛鳴。梁亦驚汗宿醒﹐不沃而自解﹐顚躓而奔。歸家卽臥病牀蓐。詰朝﹐同人以酒來﹐詢其新婚得意否﹖梁瞑目搖腕止之日﹕「勿復言。君等幾以此殺我。」因細述其事﹐眾不之信﹐羣往祠中驗其實。及至廡下﹐視女棺已裂寸許。窺之﹐果如梁所見﹐不勝驚異﹐咋舌而返。梁亦因是戒飲﹐不復狂。

外史氏曰﹕人必因疾而後歿﹐歿之時﹐必羸褲無甚可觀。仍傳記多艷稱之﹐似乎非物之理矣。此書一出﹐可證羣言之謬。近有《鶯鶯灰》一文﹐頗爲哀艷﹐附錄於左。文曰「惟娉婷之艷質﹐固宜久貯於金閨。何荏苒之韶華﹐不能獨寬於玉貌。徐娘老去﹐豈盡風流。蘇小殀亡﹐終歸枯槁。非株林之夏﹐難言三少雞皮﹔縱博陵之崔﹐詎免一抔馬鬣。故當其鏡鸞照影﹐我見猶憐。迨至於釵鳳辭妝﹐誰能可喜。宛轉於鮫綃帳裏﹐骨已支牀。呻吟於翡翠衾邊﹐肌難盈把。雞頭無剩﹐此鄕不號溫柔。秋水徒存﹐阿堵惟傳慘淡。旣已香消粉褪﹐反疑濃染鴉黃。何堪垢漬塵污﹐漸覺斜侵黛綠。春纖瘦盡﹐鷹爪時藏﹐雲鬢揉殘﹐蓬顆莫整。此李夫人特匿病態﹐而喬小靑故畱生容者也。洎手皛帳風寒﹐佳人難再﹔鴛帷夢斷﹐好物弗堅。楊柳蠻腰﹐恍如彊項之令﹔櫻桃素口﹐儼同反舌之禽。籠玉腕於紅綃﹐莫聞寶釧﹐矗香鉤於白練﹐怎步金蓮。黃土傷心﹐銀瓶固哀﹐其落井靑燐﹐怵目翠鈿﹐亦共此埋塵。松柏靑靑﹐空思眉嫵﹔風霾黑黑﹐枉冀足音。夜臺無再返之香魂﹐泉壤有將銷之艷骨。羅衣化蝶﹐不掩冰肌﹔錦衾成灰﹐難藏弱體。蓮萼值凋零之日﹐剝面不僅無皮﹔橫波當立涸之時﹐刳目何嘗有肉。香溫玉軟﹐只畱雞肋根根﹔臉杏腮桃﹐惟見瓠犀落落。燒殘劫火﹐蟬鬢飛煙﹔貼近寒泉﹐雪膚化水。無論玉環飛燕﹐同此紅粉骷髏﹔一任花蕊梅精﹐未必綠窗滿目。興言及此﹐奚爲掩卷神馳﹔結想於斯﹐無事披圖意亂。苟向百年而慕色﹐誰能千載以偸香。噫喜悲哉﹐倩女久成蘭麝土﹔嗚呼朽矣﹐才人莫斷雨雲腸。不信予言﹐請臨彼穴。」

○卷二

祝天翁

渭南有鄕民祝姓﹐失其名﹐性朴訥﹐以農爲業。每遇耕獲﹐輒祝曰「天盍佑我。」人遂謂之祝天翁。暮年鰥居﹐有一子﹐亦學稼﹐年已而立﹐猶未偶也。父子煢然﹐出作入息﹐比鄰多憐之。或勸曰「翁之發短矣﹐爲兒納婦﹐不有人盄彼南畝耶﹖」翁笑曰「天佑我﹐筋力尙健。俟予衰老﹐伊婚未遲也。」聞者咸嗤其貪吝。一日﹐翁他出﹐子獨力作﹐忽聞叢莽中有人笑曰「丈夫之髭出矣﹐猶未授室耶﹖盍援我﹐予爲爾婦。」子驚顧﹐回野無人﹐因復耕。旋又聞聲語曰「不援我﹐將鰥此一世矣。」子頓悟﹐前此某家有女﹐未嫁而孕﹐父母怒縊之﹐艸葬於此﹐大怖而奔歸。至家﹐猶慴然﹐股肉戰戰弗寧。及翁歸﹐詰輟耕故﹐子以實告。翁不信﹐叱曰「汝惰農自安﹐以妖異相誑耶﹖」驅之使就廬舍﹐不予之歸。子在田中﹐自計﹕「鬼若來此﹐誠無地可避﹐盍納之﹐少識裙下樂﹐死亦無憾。」因不復懼﹐假寐以俟。向恐麾之不去﹐今且慮招之弗來。候至宵深﹐倦極思睡﹐俄若有人小語曰「我來矣﹐何寢耶﹖」子亟起視之﹐星月皎潔﹐女果艷妝如平生﹐掩笑而至。子故熟識﹐不再問名﹐據擁之就枕。女本蕩婦。子亦偉男﹐遂相得甚歡。事訖﹐子詢女曰「若言爲吾婦﹐其信然乎﹖」女曰「業已婦矣﹐何問焉﹖」子曰「不然﹐所謂婦者﹐事吾親﹐育吾子﹐操吾家計﹐良不止爲一夕之歡。」女曰「此亦非大難事。妾爲父母所賤﹐歿後厝之淺土﹐霜露沁骨﹐灌莽纏骸﹐更懼爲豺犬所搰﹐徒飽饞口。君能徙妾髙阜﹐且深埋之﹐當爲君鬼妻。一切如命。」子疑其罔己﹐詰曰「鬼亦能誕育如人耶﹖」女答曰「能。凡人暴卒者﹐魂气凝聚﹐不卽散﹐能施能受﹐妊娠如常﹐此自然之理也。病而後歿﹐則不能矣。」子因笑曰「然則汝之所懷者﹐亦將臨蓐矣。」女赧顏久之﹐始曰「君毋誚妾﹐疇昔良有此事﹐但胎隨人死﹐且在屍中。今之許君者﹐魂也。」子信其言﹐益深眷戀﹐直至村雞羣唱﹐女乃辭去。子歸不敢告父﹐夜則荷畚臿而往。俟候良久﹐人迹渺然﹐徑詣女子葬處﹐且祝曰「若無誤我。」甫啟尺壤﹐卽得女屍﹐月下諦視﹐面色如生﹐猶未朽。子乃極力負之於岡﹐爲深坎而瘞之﹐插柳其上﹐記認而歸。比至廬居﹐女早曼立相待﹐見子喜曰「君信人也。掩骼之徳﹐百身莫酬矣。」子曰「盍先犒予。」因挽之歡會。謀及長策﹐女曰「阿翁凡事皆諉之於天﹐君卽以此紿之﹐隨所見皆曰天佑﹐翁必不疑。翁不疑﹐則人亦可以無疑。從此饔飧嗣續﹐妾請任之。但不克顯然井臼﹐並代君乳哺耳﹗」子欣然從其計﹐女復別去。無何﹐而翁來語子令返﹐言「偸兒欺予耄老﹐將逾墻﹐汝仍歸宿﹐我處於此。」蓋翁心多疑﹐非實有是事也。子心竊喜﹐遂復歸。女果夜至﹐命之寢﹐則曰「婦職宜先盡也。」遂爲子縫紉﹐夜分始寐。雞未鳴卽起﹐操箕帚﹐躬炊煮﹐約足一日之需﹐乃皇然去。翁歸就食﹐見其整潔異平時﹐甚訝之﹐疑子所爲﹐都又不類。躊躇間﹐子乃笑曰「父勿言﹐此天佑也。兒歸物已具﹐亦莫解其由。旣而思之﹐非天意而何﹖」翁果釋然。嗣是遂以爲常﹐而不之怪。後數旬﹐女𨿽不晝見﹐亦不歸﹐恆就暗室爲子操家計。飲食以時﹐備具無煩預辦矣。子詢之﹐答曰「得君陽气﹐晝亦可居﹐但畏見人耳。」及秋農忙﹐父子偕作。女𨿽不親盄﹐子至卽貯筐筥與之﹐一菽一水﹐極其苾芬。村中有室家者﹐反愧之。翁信爲天佑﹐不之詢。每欲以此矜人﹐子恆止之﹐乃不言。女又囑子﹐私爲市綿﹐暇則紡績爲禦寒計。衣之污者浣之﹐敝者新之﹐未及飛霜﹐絮衣咸備。進之翁﹐紿以天佑﹐弗問也。惟鄰比稍稍疑之﹐而父子醇謹﹐亦不敢妄爲臆度。期年﹐女誕一男﹐置諸空室。子奔告翁曰「有一𦇤褓物﹐不識所從來﹐今在予室中矣。」翁亟歸視﹐門戶悉扃﹐呱呱者果在榻上。驗之﹐貌類其子﹐乃笑曰「此天慮我無嗣﹐而錫汝以寧馨也。」卽覓有乳者字之﹐坦然無疑。然自此鄰比之惑益起﹐默相伺察。祝子所居之室﹐晝則有機杼聲﹐夜則有刀尺聲﹐食則有烹飪聲﹐寢則有歡笑聲﹐將不詰其父﹐而詰其子。眾猶未發﹐女已知之﹐謂子曰「妾與君子緣盡於此矣﹗」子驚詰其故﹐泣言曰「妾以生前不淑﹐爲天所怒﹐𨿽投繯未足以蔽辜。上帝以阿翁淳朴﹐事皆聽之彼蒼﹐而君又命中無偶﹐故假手於妾﹐以延此一脈。妾亦得藉以懺罪。今旣似續有人﹐是妾之事畢﹐卽君埋骨之徳亦報矣。行將往生他處﹐何必戀戀枕席﹐駭人耳目哉﹖」言訖欲行﹐挽畱之﹐終不肯止。且囑曰「翁享兒婦之奉﹐只宜有此一年。速備後事﹐恐卒然不可爲諱。」乃去不復來。及鄰比詰查﹐祝子徑以情告﹐眾殊未信﹐迹之實然。惟翁反以爲妄﹐愀然謂眾曰「鬼敢貪天之功以爲己力耶﹖」人咸笑之。明年﹐翁果卒。子服闋欲婚﹐忽病痿﹐遂以疾廢。只女所生者承其祀﹐而椒聊蕃衍﹐不數傳竟成巨族矣﹗

外史氏曰﹕女子來蓋爲翁﹐非爲子也。觀其敬修婦職﹐翁乃又得享人子之奉。不然拮據一生﹐有子無婦﹐猶之乎乏嗣矣﹐曾能含笑於泉下哉﹖事皆諉之上天﹐已得多少便宜處﹐而天仍報之以此善。善從長天乎﹖又何異於聖耶﹖

隨園老人曰﹕一片空花﹐仍踏實地。南華有誕﹐而無其眞。是誠經營慘淡而成者。

○暢生

暢生名正﹐字無畏﹐秦之三原人。初爲黃冠﹐後乃棄而歸儒。能文章﹐獨參理解﹐嘗謂﹕「老氏五千言人猶索悟﹐豈尼山之道﹐反不若西度函關者耶﹖」以故所爲制藝﹐頗能發揮聖賢義蘊﹐而詞藻則有未逮。其人事母孝﹐家僅溫飽﹐每食必具甘旨﹐承顏順志﹐奉養有方。年三旬﹐母卒﹐哀毀過度﹐竟成骨立。未幾﹐亦死。乃生實不知爲死﹐魂輕若絮﹐飄飄然禦風以行。癷見白光亙天地﹐盤旋無定﹐生逐之﹐瞬息數百里。光忽頓斂﹐卽得一山﹐其髙幾千萬仞﹐嵯峨怪狀﹐無路可登。且陰霾籠罩﹐黯無天日。生自念﹕「我何以至此﹖將毋世之所謂陰山者歟﹖」因悟其死﹐不禁大慟。忽憶母在冥途﹐藉此定省﹐計亦良得﹐遂轉悲爲喜。因循麓而前﹐覓路登躋。方將攀援而上﹐遙聞金石絲竹之音﹐若拊云璈﹐若鼓錦瑟。聆之﹐聲在半天。俄有羽葆一簇﹐來自絕頂﹐五色陸離﹐儼如阿閣之鳳覽徳輝而下﹐倏忽已達平地。及近視之﹐則幼童數十人﹐年皆六七齡﹐絕無衣褲﹐惟著錦肚兜﹐下系竹馬。其肌肥白如玉﹐各執樂具﹐持幡幢﹐跳舞而至。生方錯愕﹐卽已來前﹐以四輪蒲車延生上坐。生勉從之﹐而笙樂大作﹐諸童夾持上昇﹐早已飛越險阻矣。無何﹐卽至一處﹐瑤宮璇室﹐雲霞蔚然。其門髙大而軒敞﹐金漚浮戶﹐玉獸當階﹐榜曰「九天衡文之署。」生將下車﹐童子止之﹐竟蜂擁以入。歷門數重﹐甫達廳事﹐早有紫衣貴官約十餘﹐趨前迎迓﹐扶策而下。一官捧黃絹﹐狀若誥勃﹐南面立讀。生始俯伏聽宣﹐則非天帝玉旨﹐實西王母之詔也。文約數百言﹐不克記憶。其意則以瑤池諸侍者各晉仙階﹐法宜更換﹐玆於人仙鬼狐中﹐遴選數百人﹐以供職役。而從前女侍﹐率皆文浮於行﹐致以風流香艷爲世譏評。今故力挽其流﹐不用玉樓諸修文典司考務。以生學正行優﹐特加徵聘﹐並勉其畱意采拔云云。生乃稽首而謝。諸官進冠服﹐貂蟬豸繡﹐赤舄朱衣﹐儼有欽命气象。旋列綺筵﹐天廚供饌﹐諸人皆側立﹐惟捧勅者主席相陪。詢其官閥﹐則淸華上仙鄭康成。酒數行﹐旋卽撤去。生覺微醺﹐而气骨堅凝﹐精神爽朗﹐與在生時無異﹐心竊喜。須臾眾官稟曰「天府不可久羈﹐且君陽錄未終﹐仍宜旋返。閨中已鎖院矣﹐請卽命題。」生以故事諮鄭﹐鄭以詩對。生曰「近體律絕﹐多近浮薄。」乃擬「題曹娥祠」「過露筋廟」﹐令作五七言古各一首。題下數刻﹐諸捲皆集。生一一披閱﹐共取十人。鄭少之﹐又益以十五人。其餘皆落第。及唱名﹐其一爲吳靜婉﹐本中州士人女﹐守貞而歿﹐今年只二十﹐呂純陽憫之﹐薦以爲西王母侍兒者也。其「過露筋廟」詩﹐有「肌膚可糜心不靡﹐﹐海枯石爛天爲泣」之句﹐生取以冠軍。外此則王曇影﹑宋修華﹐皆人仙之翹楚者。天狐有二﹐亦俱積行數千年﹐不墮色界﹐鄭因爲生慶得人。榜甫發﹐鄭卽賫捲赴西池。旋有蟒玉女官﹐馳馬偕來﹐宣王母口敕曰「師生分定﹐見固無妨﹐諸媛先謁門墻﹐然後赴闕。」生辭謝不獲。已而﹐香風拂拂﹐彩袂翩翩﹐靜婉率眾美俱入。天樂鏘鳴﹐羅拜堂下。生視之﹐玉筍一班﹐遠勝狄門桃李﹐肅然卽退。女官又傳王母命﹐酬生以文星一枚﹐書香成束﹐且告之曰「此系無形淸貴﹐非比人間玉帛可以承筐是將者﹐君得享此﹐子孫翰墨綿綿與世不絕矣。」生再拜只受﹐鄭亦稱賀。試事畢竣﹐仍命竹馬兒童送生回陽。生念母﹐亟叩之﹐女官答曰「尊堂在世無大過﹐且有善行﹐昨已往生富貴家﹐無相憶也。」生乃掩淚更衣﹐登禦出署﹐都不由舊徑﹐俄頃已達裏門。生悅諸兒秀美﹐時尙無子﹐思以得之爲嗣。乃以手挽扶輪兒﹐堅不肯放。兒大啼﹐生亦霍然﹐恍如夢寤。蓋死已一朝夕矣﹐家人因時日不吉﹐未遑就殮﹐見生起作﹐大駭而奔。生力止之﹐語以故﹐眾始欣然。生三日而杖﹐五日而趨﹐不旬日而全愈﹐且能知隔堵事﹐兼升丈餘之屋﹐皆前所弗能者﹐人始信其遇仙。但生以儒道自閒﹐不甚矜異。忽一夕﹐乘月小步﹐聞空中嬌音語曰「夫子別來安否﹖」生知爲鐵网明珠﹐仰詢之﹐倏然下止﹐則云軿二乘﹐各坐仙媛。一卽吳靜婉﹐其不甚稔者﹐自通姓氏﹐則宋修華也。舉棄輿﹐亭亭而拜。生大喜﹐延之庭上﹐命坐與談。靜婉致諸姬意﹐以金丹雪藕數十品拜獻其師。生不受﹐曰「陸氏之莊﹐誠不宜荒。但此非塵世物﹐有而匿之﹐是自私也﹐出以示人﹐惑眾滋盛﹐決非吾儒所宜爲﹐無敢祗領。無已﹐日前公宴所飲仙漿﹐並裂捲佳紙﹐覓得見賜﹐叨惠良多。」修華笑曰「師言誠細事﹐行將奉上。」語未絕﹐卽有靑鳥一雙﹐翔集砌下﹐一負朋酒﹐一束錦囊。啟視之﹐其酒紺碧色﹐溶溶如春水。細玩其箋﹐淡紅若新花﹐膩不著指。因詢二姝以所制﹐靜婉對曰「酒卽瑤池玉液﹐不須醞釀而成。紙則十丈蓮花搗而制之者也。」兩人又請見生妻﹐生初不許﹐再四固請﹐乃呼之出見。俱以師弟禮拜謁﹐靜婉以金步搖﹐修華以玉條脫﹐敬以執贄。生亦令妻卻之﹐咸噴嘖嘆服其淸徳。晤語良久﹐始辭歸﹐仍駕其車﹐冉冉升空而去。初生妻瞥見二美﹐宮妝如畫圖﹐駭懼不知所出。及知是藥籠中物﹐乃始謂生曰「君有此髙弟﹐無難立致仙班。卽不屑亦可望作富家翁﹐何爲盡辭所餽﹖得勿近於盍盍﹖」生笑曰「予愧刑於此﹐固非卿輩所知。」因並戒以勿泄。自是二女不再來﹐然生家凡有所需﹐生妻一動念﹐翌日卽於妝次得之。金帛珠繡如數而予﹐資用因以小阜。蓋二女知師之介﹐不欲顯致之也。閱兩年﹐生舉一子﹐宛肖所挽之兒﹐諸姬咸來稱賀﹐無弗至者。皆以文翰爲儀﹐生始笑納。而金錢洗兒﹐幾以萬計﹐則固不及知也。兒長﹐絕慧﹐十齡卽通五經。人以知文星輝映﹐書香綿延﹐固方興未艾乎﹗

外史氏曰﹕人世主司端藉天上﹐不謂天上藻鑑有時亦取諸人間也。蓋其孝足動天﹐學足型世﹐原與玉淸諸仙卿無異。因而修文院濟濟多士﹐反覺頭腦冬烘矣。惟是材衡玉尺﹐旣崇實而黜華﹔忽焉花鎖棘闈﹐不揀金而拾翠。朱衣有眼﹐董雙成寧落孫山﹔彤管無靈﹐李易安終居康了。載賡柏舟之句﹐婺耀龍頭﹔羣染柳汁之衣﹐仙接風翅。宜乎﹐傳來衣缽﹐不在蕊珠宮中﹐一經晶題﹐感倍芙蓉鏡下已。至於理學文藝﹐久矣殊途﹐其能以風雲月露之篇﹐竟闡道徳仁義之蘊者﹐正寥寥不堪數計也。

○鏡中姬

兪遜字仰之﹐淮上人也﹐贅於瓜步巨家。妻沈氏﹐美姿容﹐喜塗澤﹐頗有獨擅一代之想。自贅兪﹐琴瑟綦調﹐從無脫輻事﹐姻婭中家室失宜者﹐多稱羨之。嶽家故甚富﹐舊藏一古鏡﹐云是唐宋時物﹐不輕以示人。兪欲見焉﹐索之妻﹐數數不能得﹐心恆歉然。一夜﹐有盜入嶽家﹐所竊無多﹐而此鏡並失。家人以爲異﹐竊意偸兒爲知其寶者。浹旬﹐兪行市上﹐見貨鏡老翁﹐持一鑑﹐體制絕古﹐不似近今所鑄。詢其值﹐只二盉﹐遂易之以歸。攜入室中﹐妻適對鏡整妝﹐乃戲以投之曰「若家一廢銅﹐視爲希世珍﹐不令人少照容鬢。今鬻於市﹐價止百錢﹐絕無有過而問者。予且袖之來矣。」蓋兪故未睹此鏡﹐因紿之云云。乃沈一見﹐卽驚曰「是吾鏡也﹗君果何由得之﹖」兪亦愕然﹐始以實告。沈持鏡自照﹐忽大駭﹐叱曰「若何人﹖」鏡亦朗然曰「若何人﹖」徐曰「予爲郎君姬﹐宜參正室。不然﹐醋娘子詎能容﹖」言訖﹐沈忽擲鏡自僕曰「嚇殺予﹗」鏡亦曰「撲殺予矣﹗」兪大驚﹐取視之﹐鏡中立一美人﹐修眉廣頤﹐艷麗獨絕。以視妻﹐不啻徑庭之別。因詰其由﹐鏡曰「予五代時朱全忠之寵姬也。全忠爲後唐所滅﹐予遂歿於亂軍。後遇仙師﹐以予血鑄鏡﹐魂乃附焉﹐今又數百年矣。聞郎君古雅﹐願備妾媵之數。」兪曰「毋乃爲禍乎﹖」鏡曰「不敢爲禍﹐只以供君把玩﹐且不與人爭枕席歡﹐勿須多慮。」兪乃喜﹐叩其所能﹐曰「少習歌。」於是立鏡於榻側﹐夫婦並坐聽之﹐其聲嬌細而簌簌可動梁塵﹐且其曲亦工雅不羣﹐遂相對樂甚。已而鏡中之影自解其衣﹐體潔白如玉﹐先裸而後舞﹐折腰曲腕﹐獻眉呈身。睹此旖旎之態﹐夫婦皆情不能禁﹐竟下帷歡好﹐置此鏡於不顧矣。自此習以爲常﹐不數日而兪病勢且危。迨嶽知之﹐亟索此鏡﹐叱女曰「曩者不與兒輩見﹐正爲此中有妖異﹐禍人者屢矣。予以祖遺﹐不忍碎之﹐豈堪朝夕摩弄耶﹖」因置之鐵櫝中﹐加緘封焉。延醫視兪﹐半歲始痊。後嶽卒﹐竟失鏡之所在。

外史氏曰﹕此鏡可與畫屏美人並傳﹐殆妖物也。然助他人之歡﹐不逞己之欲﹐竟以此見譏﹐繄獨何哉﹖且安知非陰附閨軀﹐故夫婿不禁其蕩耶﹖若無鏡在﹐奚爲燕婉之好﹖未至十日而失形﹖博物者必深知之。

○程黑二

國初遼東有無賴子﹐其名曰程黑二。勇力絕倫﹐矯捷善躍﹐嘗升百尺竿上﹐疾若猿猴。然藉此而爲盜﹐罕有能禦之者。裏中素封﹐不堪其擾﹐因嚴爲之備。黑二聞而自計曰「予藉此爲業﹐聚輒散去﹐所存無幾。且年近三旬﹐妻子俱無﹐此生半爲虛擲。今又見防於人﹐何能鬱鬱復居此﹖」於是罄其所有﹐分俵於所識窮乏﹐一竿一囊﹐蕭然遠引。瀕行﹐向諸富家辭曰「向之竊者﹐皆我也。今將他往﹐不再擾君淸睡矣﹐幸毋以予爲念。」遂發。人旣異之﹐且喜其遠去﹐可以髙枕無虞﹐咸置酒相慶。黑二倉卒出門﹐罔知所適。竊思京師富庶﹐且廣大﹐可以藏身﹐遂由東而西。道途資斧﹐皆取給於竿﹐無少乏。一日﹐行及山谷﹐野曠無人﹐日已暝﹐無所棲止。黑二素習宵行﹐亦漠不爲意。跋履夜半﹐忽見谷中有髙第﹐頗宏壯﹐有似巨家。因自語曰「沿途類丐﹐殊亦不堪﹐胡不借潤道旁﹐以壯行色﹖」乃揭竿疾趨﹐至則鳥革翚飛﹐屋以百計﹐較之故鄕之富者﹐猶過之。益大喜﹐倚竿於垣﹐攀援而上。窺之﹐燈火半明﹐猶有未寢者﹐此則其宅後也。黑二見無行人﹐方越逾﹐又因路不能稔﹐伏暗中靜伺。良久﹐癷聞有人低語曰「參橫斗轉﹐銀漢將斜﹐夜深矣﹐那人多弗來﹖」又二人曰「果爾﹐則蘭姑眞僥幸﹐但恐不免耳。」語畢而笑。及近覘之﹐則二小鬟出自夾弄﹐喫喫而去。黑二知有側門﹐迹之果得其處。因潛啟雙扉﹐入則花气襲鼻﹐竹聲聒耳﹐恍惚似有佳境。中屋三楹﹐繡簾半揭﹐燭光直射於階除。心怯無敢前﹐仍伏於墻角。須臾﹐有人如好女﹐出自房中﹐倚櫳而嘆曰「可人期不至﹐專結惡姻緣。」已而低曰「今夕倘再來﹐予弗能生矣。」言訖以袂掩面﹐狀若淒楚不勝者。黑二莫解其指﹐亦不甚關心。俄有物疾如飛鳥﹐自簷而下﹐及地頓化爲人。狀貌雄偉﹐怪音如盋﹐笑而謂女曰「勿作望夫石﹐予已賁然來思矣。」遽擁之入室﹐女似畏縮不前。其人徑推背以入﹐戶遂闔。黑二知爲妖﹐將窮其異﹐悄卽窗下﹐聆之﹐聞其人笑曰「汝勿怖﹐今宵固王良造父駕輕車而就熟路也。」又聞女曰「蓽門湫隘﹐究不足以容車﹐可柰何﹖」其人又曰「姑嘗試之﹐汝固彊而後可者。」未幾﹐聞女作呻楚聲曰「妾已不堪﹐願畱其半。」其人恚曰「前夕已令人不滿﹐今仍作態耶﹖」女似哀懇再四。無何﹐嬌啼惻惻﹐慘不可聞。黑二義激於中﹐頓忘己身實盜﹐大呼曰「何物忤奴﹐苦人閨媛﹐當以老拳斃之。」語未及終﹐旋聞室中驚詫曰「其聲甚勇﹐予不敢當﹐盍去諸。」黑二方排闥﹐物已拔關欲奔﹐擊之中目﹐戛然長鳴。視之﹐修耳偉軀﹐宛然一衛﹐早超屋而逝。黑二踴躍從之﹐倏不見。仍復緣棟而下﹐則女已整衣迎候矣。直前謝曰「弱質葳蕤﹐突遭彊暴﹐非君則命盡於今夕﹐將何以酬﹖」黑二始悟己爲梁上人﹐卽亦無懼色﹐竟從女入閨。燈下視之﹐花貌幽妍﹐丰姿妖冶﹐實爲目所未睹。而余淚盈眶﹐啼痕界粉﹐固甚可憐人也。因詰其見辱之由﹐俯而不答。徐曰「此誠夙孽﹐愧不可言。」黑二笑曰「阻子歡會﹐得毋怨我魯莽﹖𨿽然免子於厄﹐予亦不能不望報。」女靦然曰「殘柳良不足攀﹐然果不見鄙棄﹐亦願藉此以酬髙厚。」黑二又笑曰「予固不較此﹐但恐吾子曾經滄海難爲水耳。」於是挽以歡好。女始告黑二曰「君勿見疑﹐家皆狐也。妾小字勝蘭﹐隨父母居此谷中﹐將近百年。玆有長鳴侯者﹐驢也﹐見妾美﹐彊委禽焉。父母懾其威﹐勉從之。甫一夕﹐妾已狼狽矣。今蒙君救﹐恩戴二天﹐倘不見憎異類﹐願侍終身。」黑二故饒膽力﹐且喜得美婦﹐殊無所懼。惟詰曰「狐獨畏灞橋所跨者耶﹖」答曰「不然﹐此聶隱娘之黑衛﹐非邯鄲道上者比也。其主爲劍仙﹐能百步取人首級﹐我輩尢畏之﹐故不敢與之抗。」黑二駭曰「若然﹐則我亦甚危。」女曰「無慮也。君前生卽空空兒﹐與聶師同列劍仙﹐斷不加害。不然﹐怪亦絕有力﹐使非有所震驚﹐何至聞聲遁哉﹖」枕畔喁喁﹐倏已達旦﹐女先起往白其父母。有頃﹐男婦羅拜盈屋﹐遂爲黑二易新衣﹐張樂治筵﹐歡然合巹。女知黑二爲穿窬﹐勸使攺業﹐入武食餉。常乘一騎回嶽家﹐獨往獨來﹐人莫能測。逾年﹐女生一子﹐長面如驢﹐黑二欲刃之﹐女不忍﹐力勸乃止。黑二後以軍功擢把總﹐以酒罷官﹐遂返谷中不出。

外史氏曰﹕狐性之淫﹐非此獸中之繆毐﹐不足以破之。惜乎﹐黔驢無技﹐又爲黑二所奪。向使長鳴侯得志﹐彼天下之被狐蠱者﹐亦當舉酒稱賀﹐如黑二去鄕時矣。柰何一喝披靡﹐令勝蘭得婿快意耶﹗

○拾翠

上元湯汝亨﹐今時之柳七也。工於詞﹐亦善詩賦﹐獨至於文﹐則猝不能辦。當風檐寸晷中﹐猶時構小令﹐洎乎納捲﹐滿紙盕盙﹐絕無一語可取。以故年屆三旬﹐靑矜猶未上體﹐日逐逐於童子試恬﹐不爲憂﹐同人咸惜之。然其詞名噪乎左右﹐𨿽婦人小子﹐莫不挹其餘芬﹐似亦人生得意事。丙寅歲﹐小試又北﹐兼亡其雌﹐獨居無聊﹐乃赴丹徒某公召。流連多日﹐遂入籍﹐而仍前不售﹐士林益姍笑之。落拓之後﹐其詞愈工﹐曾有剪刀臨江仙曰「買自並州光似雪﹐殷勤玉手擎將。縷縷絲絲吐吞忙﹐燈前輕放處﹐尺寸費思量。慢道春風如汝快﹐秋來伴盡宵長。銀盓影裏燕低翔﹐裁成猶有待﹐古塞莫飛霜。」由是丹徒之士女﹐又復膾炙於口﹐傳誦不休。一日郊遊﹐過邑紳孫姓﹐負郭巨家也。以某公故﹐頗盡地主儀﹐盤桓至暮而後去。孫有笄女﹐貌絕美﹐尢嗜詞。偶得湯集﹐諷詠弗衰﹐時置一帙於繡筐。凡有所吟﹐悉和湯韻﹐𨿽切依劉之念﹐而未稔爲何許人。女有貼身婢拾翠﹐其名貌亦與女相伯仲。是日窺客得識湯﹐見其丰神秀逸﹐𨿽中歲而美擬羊車﹐因陰以語女。女遂思慕不置﹐竟以此致疾。女父母探知其意﹐俱嗤曰「湯生老大無成﹐將以曲子名家者﹐何足以當雀屏之選﹖」亟爲之議婚於豪家﹐而紿諸婢﹐使報女曰「郎卽卷中人也。」翠識女心﹐果以湯告﹐女病尋瘳。旣而知其非是﹐翠乃自咎曰「予誤阿姑事﹐阿姑其謂我何﹗予必遂其志而後無憾。」翠有外家居城中﹐其舅爲邑諸生﹐因翠父鬻女作婢﹐斥絕之﹐音問不通。然翠猶能識其處﹐遂竊女詞一卷﹐中夜潛出奔外家。月昏路暗﹐跋疐而前﹐寸趾爲之盡裂。至邑﹐門猶未辟﹐匿迹叢莽間﹐宵露沾濡﹐弗卹也。門啟而入﹐物色至舅家。適姥倚閭待菜傭﹐翠乃哭拜於地﹐僞言「主人狂蕩狀﹐將以予爲小妻。不從則撻楚﹐予恐貽外家羞﹐故急而投姥。」言已涕泗交下﹐悲不自勝。姥故憐翠﹐撫慰之﹐煦煦焉亦流涕不止。攜之入﹐謂曰「若父直畜產耳﹗累吾家一塊肉狼狽至此﹐夫復何言﹗」有頃﹐舅亦自外來。翠起拜謁﹐舅詰之﹐得其故﹐乃奮然曰「汝值只十五盉耳﹐予𨿽單寒﹐貨田二畝﹐可以之畢事。奚忍以姊之遺體﹐爲人畫屏姬﹖」翠復泣﹐謝舅。乃與姥謀﹐暫貸於人﹐如其數。浼孫之近族﹐往贖券契﹐且明告曰「紳與衿等耳﹐辱吾甥猶辱吾也。如不與﹐勢必涉訟乃已。」某諾而往。時孫氏失翠﹐聞其舅在宮墻﹐深以爲慮。及某至言之﹐始知翠在外家﹐乃大喜﹐慨然與之﹐無吝詞。然在孫女﹐已如失左右手矣。翠居姥室﹐易侍兒妝﹐爲貧家處子。姥與舅爲擇所適﹐翠私謂姥曰「兒命薄﹐不足以當金夫。聞有湯某者﹐本上元人﹐貧而鰥﹐年僅而立﹐或可婚。」姥以翠言語舅﹐舅亦薄湯﹐而姑難其詞。翠乃以一卷授舅曰「持此謁湯﹐事必有濟。」舅未及覽﹐置齋中而他往。甫出﹐遭湯於途﹐二人故熟識﹐因拉之歸。而翠適在書室﹐見客至﹐如嬌鳥驚弓﹐翩然而逝﹐亦未暇審其爲湯也。舅揖湯就坐﹐入而呼茶。湯見案頭集﹐取而翻閱﹐開卷則行香子一闋﹐恍若爲己作者。詞曰「窗外風淸﹐窗裏煙淸﹐一鑪香﹐暫且消停。閒憑玉案﹐懶閱金經﹐看蘇家髯﹐辛家幼﹐柳家卿。掩卷思生﹐展捲春生﹐个中人﹐忒煞關情。吳頭楚尾﹐徒仰芳名。待坐君牀﹐捧君硯﹐與君賡。」湯吟哦良久﹐手不停披。見集中譽己者什之三﹐和己者又什之伍﹐其他蓋寥寥焉。乃拍案狂呼曰「女鐘期顧在此耶﹖」因而目不瞬﹐腕不輟﹐口無停聲。茗旣至而客誦如故﹐舅遂戲撲其肩曰「得意哉﹗吾兄也。」湯始驚顧而起﹐謂舅曰「僕生三十年﹐文字之知﹐固無一二﹐而巴人下裏﹐和者爲多﹐然未有相愛若此者。願得作者香名﹐庶他日可報知己。」舅取一覽﹐卽擲去曰「此閨中斷編耳﹐兄何辱問﹖」湯不平其言﹐忿然曰「勿論其情﹐卽此詞與僕齊驅﹐當亦香奩之少遊矣。兄何大言欺人﹗」舅見湯意垂涎﹐乃坐而告之曰「小甥女初學拈毫﹐妄有所作﹐弟已屢訶之。兄爲大巫﹐胡揄揚至此﹖」湯聞﹐驚喜曰「吾兄宅相得人﹐惜乎女也。若得門楣如我輩﹐不依然魏家之舒哉。」語蓋亟於自薦﹐舅默然。徐曰「卽令雄飛﹐亦不過與君相埒。且小女子年才二八﹐對客猶憨跳﹐未可以任人井臼。」語蓋誚湯﹐而陽拒之。言已﹐間以他說﹐不再齒及。湯知所見卽其人﹐心益搖動﹐不克自主﹐遂托故辭去。翌日﹐徑浼所契向舅求鸞膠。舅本不欲﹐而慮拂翠意﹐惟謝曰「甥女出身寒賤﹐恐異時有棄捐之羞﹐弗敢諾。」湯又倩某公言之﹐婚乃諧。閱兩月﹐湯卽納采親迎。旣卜吉矣﹐翠忽謂姥曰「舊主人固可不使知﹐但阿姑素厚我﹐聞渠亦將於歸﹐盍往視之﹖」姥以語舅﹐舅不許﹐姥爭之力﹐始與姥偕往。時女以聘非所願﹐抑鬱弗舒﹐疾復作﹐輾轉牀褥間﹐蓋恆有淚痕焉。豪家亦旣下聘﹐擇日竟與湯暗同。翠至﹐聞其期﹐心甚喜。入謁主媼﹐以舅故甚蒙優禮。及入閨闥﹐女見翠低鬟蹙黛嬌嗔者久之﹐甫曰「若捨我而去﹐何復來耶﹖」翠謝過。女遜姥坐﹐因詰翠﹕「近日何作﹖」姥代答曰「近將事人﹐鍼黹亦大忙。」女問﹕「婿家阿誰﹖」姥笑曰「曲子湯相公﹐何堪垂問耶﹖」女艴然﹐粉容頓異﹐向壁臥﹐不復言。又許時﹐姥將攜翠歸﹐翠曰「兒與阿姑尙未通片言﹐宜少畱。俟吉期﹐姥來相迎﹐不已得綢繆旬日乎﹖」姥許之﹐竟先返。翠至晚夕﹐請女屏人﹐相與語。翠曰「姑亦知翠之來意否﹖」女愀然﹐翠乃嘆曰「翠因阿姑﹐此心碎矣。向側聞阿姑言李易安朱淑眞事﹐每爲之泫然。竊意姑非沒字碑﹐可以隨俗俯仰者。因見姑慕湯﹐某亟爲慫恿其成﹐不意主人竟許豪家。豪故胸無滴墨者也﹐姑與爲偶﹐保不爲二古人之續乎﹖今來敬獻良策﹐願姑一言而決。」女聞翠言﹐意甚聳動﹐亟詢之。翠曰「湯之落魄與年齒之長﹐姑所知也。翠今與之締姻﹐實維阿姑故。姑若思踐前言﹐以圖兩美之合﹐翠願以此姻讓姑。倘辭長就少﹐辭嗇就丰﹐翠請明日返﹐自往事之。惟姑裁處﹐翠無贅言。」女至此﹐頓解翠意﹐不勝感激。無復躊躇﹐毅然曰「若以好事讓予﹐適如我願。𨿽然﹐其如豪家何﹖」翠不答﹐女亦會意﹐知其以彼易此也。但爲己所樂﹐坦然不疑﹐惟詰曰「相易固大佳﹐然計安出﹖」翠耳語數四﹐女乃喜動顏色。由是日處閨中﹐彼仿此之態度﹐此摹彼之聲音﹐不數日合同而化﹐習見者亦猝不能辧﹐人固莫測其意。女疾旣愈﹐闔室歡然。浹旬﹐姥來迎翠﹐女紿之曰「翠侍我有年﹐近將嫁﹐衣飾不可後於人。我已代制﹐尙未竣工。統俟佳期﹐媼薄暮來﹐則人與物皆可將去。」姥素近小利﹐喜而諾﹐竟復歸。舅𨿽怪之﹐究無如姥何。至日﹐女與翠故晏起。食餘﹐盡逐婢嫗﹐坐一小閣中相對整妝﹐務極華麗。均以垂珠遮嬌面﹐衣無異彩﹐履少殊紅﹐非迫視罕能識別。日過晡﹐始辟其戶﹐而姥早蹣跚而來。入閨卽語曰「老盚無知﹐爲若舅嘔死矣﹗盍亟行。」翠命女立而己坐﹐且肖女聲謂姥曰「癡老姥亦大匆忙﹐誰誤若家小娘子事耶﹖」因顧女曰「翠可從姥去﹐他日相思﹐不妨往視予。」乃指一巨箱示姥曰「以此贈若甥﹐愼勿憎其薄。」姥稱謝﹐翠命婢舁之﹐同姥出。女亦尾之行﹐絕不回顧﹐亦不再入辭主媼。姥故以肩輿來﹐乘之﹐遂往﹐人皆訝其恝然。翠旣遣女﹐仍闔戶兀坐﹐不見一人。未幾而城市夕嚴﹐邑門早閉。豪家亦居城外﹐距孫只一水地﹐故亦及昏始行禮。吉時將屆﹐女父母雙來款戶。翠料魚鑰已下﹐往者莫追﹐始欣然啟入。女父母把袂話別﹐頓覺有異﹐乃駭然。蓋前此經理奩具﹐舉家若狂﹐婢嫗匆匆亦未暇畱意。且女性執拗﹐父母恆聽其自然﹐故閉戶獨居﹐人無敢擾。及夫燈前覿面﹐結帨施衿﹐則贗鼎無能盡掩﹐而春光泄矣。女父大恚﹐厲聲責問。翠從容而言﹐情詞慷慨。且云自知有罪﹐待死於玆﹐請卽畢命主前﹐以報姑之大徳。語竟﹐出袖中短刃﹐卽欲自刎。女父母皆懼﹐亟止之曰「若勿爾爾﹐待予熟籌。」正言間而豪家人已至﹐簫鼓喧闐﹐門庭若市﹐孫因與妻謀﹐竟以翠代女嫁﹐以結此局﹐是無女而有女也。乃慰翠曰「賤妮子捨甘就苦﹐予不復齒耶﹐以若爲吾女﹐往適其家﹐愼毋忘我老夫婦﹐則幸矣。」言之淒然﹐翠亦垂淚而謝。孫嚴飭婢嫗﹐並所親亦不與聞。翠竟拜別女父母﹐頂巾登輿。豪子禦輪奠雁﹐迎娶以歸﹐卒無人知其僞婚。翠貌旣妹麗﹐性又幽嫻﹐夫婿姑嫜罔不親愛。孫亦隱忍無言﹐待之如己出。女至翠家﹐彩輿早迎門而俟﹐舅不及辧﹐促使登車。旣至婿門﹐牽紅巾入﹐湯故一面之識﹐莫判其孰珠孰玉。至夜定情﹐各有新詞﹐益恨相得之晚。晨起對操不律﹐唱和弗輟﹐女益自慶得所天﹐亦不以父母爲念。三朝﹐舅來視甥﹐女羞縮不出﹐湯彊之。及至晤面﹐若不相識﹐舅駭曰「此非吾家阿翠﹐而誰也﹖」湯亦驚。女遂陳翠意﹐二人皆嘆異。舅歸﹐使訪諸孫家﹐知翠亦嫁去﹐乃皆祕其事﹐無敢宣。然翠慮湯貧﹐女或不安於室﹐托以舊婢﹐使人餽以金帛﹐且覘之。婢嫗還報曰「湯娘子與官人﹐如一對小書生﹐共案盜唔﹐了無倦色。案頭積楮盈指﹐互以彩毫揮之。揮已復哦﹐相對大笑﹐貧固非其所慮也。」翠知女意﹐心始安。明年﹐湯攜女歸裏﹐遭際制臺髙公﹐爲構昇平樂府十種﹐以備大駕南巡。公酬以千金﹐且言於學使者﹐薦之入泮。女家旣裕﹐而翠家中衰。子以淫賭蕩其產﹐患癆瘵而死。翠無所出﹐復歸於孫。孫夫妻念女綦切﹐乃以翠爲介紹﹐始與女晤。女因言於湯﹐娶翠立於副室﹐以酬其作合之美。女生子數人﹐翠生子一人。湯先卒﹐女與翠猶在。吾友邵次彭作湯太母合傳﹐行於世。

外史氏曰﹕斯事有三奇﹕湯不以芹桂爲念﹐而獨嗜夫殘月曉風﹐甘爲士林非笑﹐一奇也﹔女不以華胭易心﹐而願適夫蓽門圭竇﹐甘爲父母棄捐﹐二奇也﹔翠以女之心爲心﹐遂以女之才爲才﹐中宵逃竄﹐大費苦衷﹐衒玉求沽﹐備極譎智﹐始亦不冀其成﹐卒乃適如所願﹐寧武子之保衛君何以異此﹖是三奇也。𨿽然﹐以恆情論之﹐則必謂女爲翠賣矣。何也﹖己處丰盈而使人甘淡泊﹐玉成人事者﹐顧如是乎﹖及觀女與湯相得之樂﹐又能不爽然自失耶﹖

○小珍珠

杭有蘇李二生﹐皆納北監﹐入都應取﹐以其科名較易也。抵京﹐則槐黃已迫﹐遂僦屋於棘闈左側﹐以爲入場地﹐不再謀居。然京師之俗﹐每當計偕之年﹐其邇於貢院者﹐不第房值昂貴﹐非近十緡不得賃﹐而物價亦甚騰湧。二生試後﹐計去揭曉猶遠﹐且不勝其繁費﹐遂議他徙﹐以候捷音。浙僧某駐錫都門﹐其鄕人也﹐因托以覓寓。僧曰「東城外負郭三里許﹐有白石精舍者﹐淸淨地也。二君欲之﹐吾當先容。」二生欣然﹐卽以之相浼。僧往返只半日﹐而二生之裝可束矣﹐相偕以往。至則松花滿徑﹐竹影半窗﹐誠屬祗園雅境﹐因擇東廡一室居之。僧將告歸﹐耳語曰「地近荒僻﹐勿出遊。戒之﹗戒之﹗」言訖別去。二生方幸得地﹐足快登臨﹐僧言甚拂其意﹐口𨿽諾而心實不然。次日食後﹐隨喜本寺畢﹐卽詢之諸僧﹐求所以騁目處。皆默然﹐惟一齒稚者答曰「距此裏餘地﹐名畱云觀﹐頗可遊。盍往乎﹖」他僧皆怒之以目﹐似怪其云云﹐二生亦莫解其意。午後﹐便倩幼僧導往一觀。主僧知之﹐奔語其徒曰「汝勿引相公後邊去﹐性命可憂也。」一生駭然以問﹐幼僧則笑而不答﹐仍引之行。轉折茂林中﹐許時﹐始至其處。垣墉盡圯﹐荊棘叢雜。有三楹略似門戶﹐視之﹐舊額猶在﹐蓋卽向之所云。幼僧導之入﹐其中古木半僕﹐如怒龍夭矯艸際。艸深二尺許﹐幾無人徑。撫之前進﹐及階而瞻仰﹐正殿五楹﹐金碧剝蝕﹐門窗傾欹﹐虛靜無人。神像率獰惡可畏﹐然已面目黧黑﹐無從識荊。二生流覽一周﹐啞然失笑曰「此卽師言可遊者耶﹖何不逮所聞耶﹖」幼僧赧然曰「佳境不在此﹐然吾師有言﹐不敢私引二君入。」二生又笑曰「入亦未必果佳。第若師不在﹐何妨使予得窺全豹﹖」幼僧欲實其言﹐因從之。由殿後不過數武﹐卽得一門﹐僧以手啟其扉﹐豁然別有天地。艸妍木茂﹐亭臺掩映﹐遙聞水聲潺湲﹐似有池沼。二生喜﹐舉趾欲前﹐幼僧遽止之曰「只此遠觀﹐已足領略﹐深入則禍作矣﹗」二生嗤其妄﹐方將移步﹐俄聞亭中有人語﹐音如怪盋﹐驚詫曰「誰家癡郎子私窺人園﹖意欲作穿窬盜耶﹖」諦聽之﹐頗似壯婦。乃大怖﹐幼僧亟曳之曰「行行﹗狐夫人惡作矣﹐不可畱也。」二生皆有懼色﹐亟反身循其故道﹐倉皇而返。於路詢之﹐幼僧答曰「此某貴人廢園也﹐爲妖所據﹐封閉不開。然遇狐夫人不在﹐猶可遊覽。今值之﹐則弗能矣。」二生驚愕久之。及歸寓﹐主僧問﹕「往後園否﹖」皆隱諱不敢言。至夜﹐二生就主僧閒敍﹐漏下二鼓始散。歸行至廡下﹐月色盈窗﹐遂不復索火。入室﹐解衣登榻就寢。主僧突如其來﹐隔牖詢曰「二君晝遊﹐倘有所聞﹐可亟言﹐勿自誤。」二生仍堅諱曰「無。」僧乃去。二生枕上乃哂曰「此髡何膽怯乃爾﹖世卽有妖魅﹐敢傍我蟾宮客耶﹖」竟熟寐。一夢初回﹐蘇先寤﹐覺懷中溫軟﹐仿佛有膩人。疑爲李生﹐而素不諧謔。試以手捫之﹐肌滑不可著指﹐乃大驚。張目審視﹐則二旬少婦﹐旣已衾中同夢矣。因撼之醒﹐致詰焉。婦惟曰「敬來薦枕﹐何問耶﹖」蘇已久曠﹐莫能致詳﹐須臾衾枕鳴動﹐好事已成。𨿽臥榻有人﹐弗及知歡好。有頃﹐昏然沈睡。夢中聞李呼聲﹐大詫奇事。及醒﹐則抱中琵琶﹐早不知其安往﹐因詢李驚怪之由。李曰「予夢初覺﹐枕畔聞鬢云香气﹐似有婦人共臥。視之﹐果然。予心微動﹐旣而思功名事重﹐且女亦不解其何自而來﹐爰正心以卻之。渠乃軟款糾纏﹐百計求合。予正漠然不顧﹐忽窗隙間巨目如燈﹐直射室內﹐呼曰﹕『小珍珠不可混正人﹐盍歸乎來﹗』其聲卽晝之所聞者。予甚恐﹐厲聲呼兄﹐而兩俱不見。」蘇聞李言﹐太息曰「予殆將死乎﹖不能正心如兄﹐已爲此妖所惑﹐可柰何﹖」因緬述其事﹐泣數行下。李姑寬解之﹐仍復就枕。及明﹐李起盥濯﹐呼蘇不應。近視之﹐眉垂目閉﹐已溘然長逝矣。李惶悚﹐急呼主僧。僧至﹐見蘇暴卒﹐頓足曰「不早言﹐禍果及矣。然存其一﹐猶幸也。」李請其故。僧曰「二君所遊廢園中﹐有妖曰狐夫人。實非狐也﹐以其能役狐﹐故以是稱之。狐有小珍珠﹐小珊瑚等名﹐恆能魅人﹐遇之從無生者。聞其攝人精血﹐供養狐夫人﹐夫人因爲之物色。若遇少年登眺﹐不遘狐夫人﹐則可以生﹐偶爾相遭﹐弗可活也。」李遂悉陳客夕事。僧曰「君心正﹐當有後福。然早與予言﹐置經一卷於室中﹐則蘇君亦可以無死。」因共相慨息。李市櫬殮友﹐卽日徙居南城。是歲竟以俊秀領鄕薦。明年攜蘇柩歸浙鄕﹐人多嘆惋不置云。

外史氏曰﹕邪不幹正﹐古語信然。況儒者緊要關頭﹐尢在於正心一語。心旣正﹐則三藏靈經且可不用﹐何妖之有乎﹖苟或不然﹐衾中之溫軟﹐旣已气絕於鴻溝﹐枕畔之香雲﹐難免魂消於鳥道。泉路有良朋﹐桂榜失吉士矣。一死一生﹐讀書養气之功﹐其淺深於此可見。

○屍變

涿郡有陰陽家﹐善妖術。凡裏中素封有死者﹐必重幣邀致之﹐肆筵相款﹐乃可晏安。否則﹐禍作矣。某村一富翁﹐有二子皆入武庠。翁以老病卒﹐戚族皆言某有異術﹐務得其來﹐乃可殮。蓋藉以免禍﹐非僅爲送死也。二子亦聞其人﹐心怵之﹐果以幣往。某適構一宅﹐不欲出諸已﹐稔知翁家巨富﹐將令代爲落成。見其幣﹐以爲薄﹐揮去之。翁子又加幣親往﹐某猶少之﹐且哂曰「若非市井傭可以戔戔了事者﹐必欲予往﹐非百金不可。」翁子素負气﹐遂反唇曰「若勿太作意﹐死生亦有命在﹐若能魘我全家歿耶﹖」乃悻悻而返。戚族咸以爲憂。且覓術者﹐通邑無一人敢應其召﹐而事不可復挽。聞某與某契﹐因浼之一行﹐願如其數。某聞而笑曰「渠恃富家郎﹐尙气遄歸﹐今復求我耶﹖予觀翁死之時日﹐今夕子亥之交﹐當有屍變﹐故索渠重酬﹐爲渠鎭伏。旣區區者而不予畀﹐欲我往﹐非三百金我亦不屑。」言已﹐遂揖某出﹐曰「傳語諸郎君﹐性命非若艸菅也。」某歸述其言﹐眾益憂。屍在牀榻﹐且將腐﹐有櫬不得殮﹐子心淒楚。不得已而仍議加幣﹐倩某再往。忽眾中一人忿然曰「如此貪饕﹐情實不甘。予薦一人﹐或可以蕆事。」眾詢之﹐則其人亦業堪輿術甚奇﹐但爲某所掩﹐技不得售﹐今居左近﹐可邀而至。翁子實莫能降心﹐首從其指﹐遣人往。不須臾而來﹐狀甚藍縷﹐眾僕偃蹇不爲禮﹐竊以爲誤乃公事﹐必若人。薦者與之言﹐其人入視亡者﹐輪指良久﹐毅然曰「今辰甚吉﹐故百無禁忌。」眾乃紛述某言﹐其人笑曰「是兒固作孽久矣﹗今若此﹐是死期亦迫也。某遇異人﹐得一術﹐今夜請嘗試之。」翁子大喜﹐許以聘彼者酬此。其人曰「此事予亦不較﹐惟冀諸郎君安逸﹐庶見予非誇大者。」乃索烏碗三﹐素毫一﹐丹砂錢許。時已初鼓﹐其人就燭下書符﹐碗內蜿蜒如蛇形。囑曰「各宜閉戶寢﹐勿驚禍至。予自當之﹐不相累。」於是裸其上衣﹐披髮跣足﹐且藏所餘丹砂於裩際﹐猱升而上至屋梁。命人以碗與之﹐亟麾之曰「去去﹗但聞予號﹐則渠生而我死矣。」眾始駭然﹐悉屏其迹。其人偃息棁側﹐更籌倏已兩易﹐竊自念曰「殆來乎﹖」俄而村柝將三﹐寂無聲息﹐亦倦欲寐。欻見燈影幢幢﹐風聲淅淅﹐駭曰「至矣﹗」因凝神起坐。未幾﹐紙衾析析自鳴﹐屍骸蠕蠕自動﹐甫轉瞬而臥者已起。其人急以碗擲之﹐盝然震響﹐應聲而僕﹐心少安。無何﹐屍又復作。未取碗倏爾離牀﹐又急擲之﹐又僕地。竊恐其變﹐注目直視無敢移。忽然崛起﹐長嘯有聲﹐若知梁上人﹐怒目相屬﹐勢將攫拿。其人自揣余此一碗﹐弗效予亦莫能生已。急取擲之﹐屍遂顚。冥然許久﹐竊自以爲無患。方轉側欲下﹐屍又蹶然﹐較前益暴。至是﹐其人之技窮矣。震懾間﹐屍已能步﹐直逼屋梁﹐距踴而前。其聲嗚嗚若悲泣﹐遠邇皆聞﹐其人亦股慄欲墜。少頃﹐屍至梁下﹐仰首奮身﹐疾如飛隼﹐將以手攫其裩。其人大怖﹐因思非我則伊﹐勢不俱生﹐遂摸腰間丹砂﹐幸尙在﹐乃悉納於吻﹐復自嚙其舌﹐和血噀之。屍不能支﹐頹然而倒﹐且大呼曰「予與若無郤﹐何竟死我耶﹖」遂無聲。其人徐徐轉動﹐而筋骸麻痺﹐有類不仁。已而雞鳴﹐眾來入視﹐屍已不在榻﹐烏碗瓦碎﹐散布如星﹐因相與咋舌。其人方下取衣著之﹐且命眾舁屍還故處。語之曰「亟往覘﹐某人死矣。」眾如其言往偵之﹐噭啕之聲﹐果已達於墻外。蓋某至夕不見人至﹐恨恨曰「若藐我﹐我必報之﹐豈術猶有神於我者乎﹖」乃抱忿而寢﹐比及五鼓﹐其妻聞夫大呼云云﹐卽翁尸之所言也﹐撫之﹐气絕﹐闔室驚惶。此時已就衣衾矣。偵者歸述其異﹐咸詫嘆。翁子遂舉金酬某人﹐屍乃入木。後某之子有所聞﹐因以其狀首之官﹐訟某以術殺其父﹐官竟不之直。某死未逾年﹐妻淫子賭﹐家產蕩然。惟某以此聞於人﹐咸異其術﹐至今名噪一郡﹐已富埒素封矣﹗

外史氏曰﹕甚矣哉﹐人之貪也。亡者本無事﹐而故詐其財。百金亦云厚矣﹐猶靳之﹐漸增至三百。吾知卽以三百往﹐彼人之心當未盡饜耳。迨至人極計生﹐捷足者起﹐不獨褫其魄而斃之﹐且如扼其吭而奪之。貪壑未滿﹐遺產如焚﹐又不止術之殺身也。

○黃灝

太學士黃灝﹐吳中之巨富也。受知於某邑宰﹐欲報未由﹐恆以爲歉。宰好內﹐後房佳麗數人﹐猶未足以滿其志。黃知之﹐多方羅致﹐將假比翼爲銜環﹐而物色尙未有得。一日盛夏﹐巡行田畝﹐見一美婦人﹐被服羅縠行。日中絲絲﹐見膚瑩白如玉﹐心竊喜﹐突然詢曰「視若之衣﹐諒非寒素之家﹐胡爲獨行艸露之間﹖豈不畏桑濮之譏耶﹖」婦聞之﹐色似不懌。乃以美目睨黃而答曰「何處輕薄郎﹐彊預人家事﹖此非汝所宜問也。」言已﹐徑穿溝洫而去﹐不復顧。黃慚而退﹐然竊計得此﹐以獻我公﹐當不啻瓊瑤之報。第未稔其何如人﹐無自而致之﹐悵悵而已。翌日﹐又遇之壠畔﹐則珠淚盈頰﹐形色倉皇﹐不復若昨之暇豫。黃不自禁﹐又揖而詢之。婦始肅容曰「予事非貴人莫能了﹐睹君狀貌﹐似與貴人有素者﹐盍靦厚顏一陳顚末。」黃亟叩其故﹐婦曰「予家距此五里﹐夫早歿﹐徒有翁在。予父母則居東鄕﹐憐予少﹐欲歸而嫁之。昨自母家還﹐以此意告翁﹐翁竟悍不許。且使予往告父母曰﹕『若女能嫁邑尊﹐或不得已而聽之。其他﹐必以訟。』予思父母一齊民耳﹐何能識邑尊﹖君果有素﹐幸爲一言﹐無敢忘。」黃大喜﹐適符所願。乃毅然曰「邑尊﹐吾師也。謹當任之﹐諒渠田舍翁﹐何能爲﹖但邑尊綦貴﹐子𨿽美﹐恐不能正位﹐可若何﹖」婦因破涕爲笑曰「蒲柳之姿﹐得備金釵之數亦足矣﹐敢奢望耶﹖」黃益喜﹐力任其事﹐婦乃申約而去。黃卽日星馳﹐入謁邑宰面陳。宰固漁色無厭者﹐聞亦欣悅﹐但慮娶部民妻女﹐有玷官箴﹐未敢許可。黃爲之謀曰「門生假父師之名﹐以鎭伏鄕愚﹔父師亦假門生之名﹐以成全好事。與其父母言﹐則門生自娶﹔與其夫家言﹐則臨以父師。事縱滅裂﹐證者有人﹐無慮也。」宰喜從其計。黃甫歸家﹐婦卽來偵探﹐示以宰意﹐無不敬從。明日偕其父母來﹐授以百金﹐成券而退。薄暮﹐婦卽自至﹐攜一小篋﹐封識甚密。然自始至終﹐究未與其翁晤。黃亦怙勢﹐坦然無疑﹐更爲婦制衣飾﹐約費數百緡﹐始擇吉送之赴署。宰見其色﹐果異尋常﹐深以黃爲感。及夕入房﹐情好綦篤。晨起視之﹐忽更一人﹐姿貌亦甚平等。宰大駭﹐詰之﹐乃泣訴曰「妾本黃監生之姬也﹐昨看新人升輿﹐被渠捽妾同來。公入室﹐渠卽遁去。公彊妾宿﹐遂承恩寵﹐欲辯不能﹐惟有啜泣而已。」宰益驚﹐躊躇良久﹐亟命輿送之歸。且詭言曰「公昨染寒疾﹐遂虛洞房。今晨始見其異﹐敬以完趙﹐弗敢畱。」黃見姬大驚﹐亟往視婦﹐則曉妝甫畢﹐對鏡簪花﹐果宛在室中。黃甚恚﹐面數之曰「予以何術攝我愛姬﹖幾令予不復爲人﹖要還予金﹐子自去。」婦聞言略不爲意﹐徐答曰「聊與君戲﹐何怒也﹖公輿尙在﹐予今卽請親往。」遂冉冉出門﹐登輿而去。黃慮其再逞﹐徧視眷屬﹐無少缺﹐因共鍵所居之戶﹐固自以爲無患。詰朝﹐方兀坐﹐其叔自外入﹐吽吽然突以首觸黃﹐瞋目大呼曰「汝害我﹐誓不與汝俱生。」黃茫然不解其故﹐長跽請教。叔忿定﹐始言曰「予年半百﹐止一女﹐將以贅婿養此終身。汝以何妖術﹐送入縣衙﹐致令狼藉而歸﹐不堪適人﹐非害我而何﹖」黃始驚愕﹐心知婦所爲﹐而姑先叩其狀。叔曰「予已就衰﹐起甚遲。將出門他往﹐忽見一輿爰止戶外﹐啟視之﹐則吾女也。持予泣告﹐言方對鏡簪花﹐被汝彊致之輿中。瞬息至一處﹐富麗不似民居。飼以美食﹐﹑飲以醇酒﹐夜則有官人來共寢處。予詢其儀表﹐則邑尊耳。又言官人至旦﹐見而怪之曰﹕『咄咄﹗此又異事。』略詰數言﹐卽令駕輿送之還。非汝害之﹐又誰咎﹗」黃乃述婦之妖異﹐舉家証之﹐叔始緘口隕涕。黃以溫言勸慰﹐叔甫去而婦卽來。入室笑曰「黃官人﹐汝之如君﹐果無瑕之璧耶﹖」黃頓悟宰之誑已﹐忿气中激﹐將致命於婦。婦不顧﹐笑入所居﹐取其篋以付黃曰「持此赴縣﹐委折盡明﹐予不屑絮言也。」拂衣徑出﹐早有肩輿候於門﹐婦卽乘之﹐旋失所在。黃深以爲異﹐訪諸東村﹐亦並無其父母。明日賫篋往邑中﹐將共驗之。抵署﹐吏役喧傳宰病不能視事﹐黃詰其由﹐益駭然。蓋宰屢遭訛誤﹐心覺其妖﹐遂扃新婦之室。宰至晚偶過其傍﹐忽見婦靚妝曼立﹐招之曰「甫承雨露﹐卽棄妾如遺。秋風團扇之詩﹐獨不能爲公作耶﹖」言次﹐巧笑承迎。宰不能自主﹐與之偕入﹐解衣交歡﹐枕席之情遠勝疇昔。將曙猶擁之酣寢﹐陡覺臂痛如割﹐張目視焉﹐則一獰毛巨犬﹐盞目豺口﹐正在抱中。驚絕亟起﹐將出戶﹐戶實反扃。犬逐之﹐白身繞屋而走﹐被創無數。幸婢媼聞其號﹐破扉相救。犬先奪門出﹐有識之者﹐則吏典之獵狗也。宰驚定痛生﹐臥不能起。黃因請入﹐見視於榻前﹐言及前事﹐相對赧然。黃出篋共啟之﹐中無所有﹐惟尺素一幅﹐大書曰「我本南山狐﹐偶來塵世內。驀遇脇肩徒﹐彊入參昴隊。賺爾資百金﹐勞我心三昧。一污畫屏姬﹐再戲金閨妹。受者尙無傷﹐令與眠盠配。以色悅長官﹐應得風流穢。居位思邪行﹐當遭韓盧吠。勸君各洗心﹐良言莫予懟。長歌歸去來﹐不復語汝輩。」宰與黃覽訖﹐皆汗下濕衣。後宰遷官﹐黃遂以叔妹嫁宰﹐以結其未結之局。嗣是﹐足不履公門﹐竟以中壽終。狐之棒喝亦靈矣﹗

外史氏曰﹕獻笑乞憐﹐已鄰於妾婦之道﹐又復借妾婦以博其歡心﹐黃之不肖甚矣﹗狐子可兒﹐卽以其妾與妹爲贗鼎。苟具人性者﹐能不愧怍死耶﹖第狐性皆畏狗﹐此獨能役之﹐則又狐之仙﹐而非啖雞之貍可比也。

○徐小三

京有歈者﹐其名曰小三﹐本徐姓之子﹐貌韶秀﹐嫵媚動人。其父在日﹐不使歌。父卒﹐無以贍母﹐乃就師學之。甫一緩頰﹐則纏頭盈坐﹐名噪一時。師惜其音﹐跬步曾不離﹐深恐爲浮浪者誘。以故年十五猶從師宿﹐非晝不得歸。一日﹐小三之外氏以病卒﹐其母力請於師﹐始聽其往。然猶親與之偕﹐若懷寶者﹐亦極其愼重之意。外氏居郭外﹐距城猶十數里﹐小三至﹐已旁午﹐哭奠者久之。外家久不晤甥﹐彊之信宿﹐師不許﹐小三亦不敢畱﹐僅飽晚餐﹐匆遽而返。及出門﹐則已夕陽西下矣。其出也本以車﹐比及歸途﹐馬忽僨轅﹐遂不克乘坐。師弟徒步以前﹐頗蹇緩。天早就瞑﹐懸揣魚鑰已下﹐其師顰蹙曰「門闔矣﹐將安歸﹖」小三亦云「無已﹐思投旅捨。」而去關猶迂﹐乃疾行。未及里許﹐夜已初鼓﹐時正下弦﹐無月色﹐陰晦異常。遙望表道之樹﹐恍惚如人形﹐小三大怖﹐緊依其師肘下﹐莫敢遠離。正倉皇亂步﹐俄見火光閃灼﹐穿林而來。及近視之﹐則一人執碗燈﹐靑衣矮帽﹐絕類優人所扮之蒼頭。師弟皆大驚﹐稔知爲鬼﹐欲避之。其人瞥見小三﹐若熟識﹐直前執之曰「逋逃兒﹐亦得相遇耶﹖亟隨我去見都尉﹐予爲汝受創深矣﹗」言次徑挽之行﹐疾如風雨。小三懼而啼﹐其師不及奪﹐亦不及追﹐轉瞬間形聲已渺﹐有懊喪而已。乃其人攜小三行﹐俄頃至一處﹐始慰之曰「若勿怖﹐此間大好﹐遠勝汝家。」小三甫敢展視﹐則朱垣碧瓦﹐仿佛王侯。小三素遊大家﹐亦不以爲意﹐惟震恐逋逃一言﹐且慮歸受鞭撲﹐他無所戚。行及門庭﹐閈閎髙大﹐官吏蟻聚﹐燈火星羅﹐錦衣花帽之人難以僕數。見其人皆聲諾﹐亦略不顧瞻﹐徑引小三入。履限數重﹐至一堂﹐庭燎輝煌﹐仰見匾額題曰「儀鳳雙棲」。小三固不解爲何所﹐第見晶簾垂地﹐畫棟淩雲﹐文窗玉映﹐燭焰生輝。有頃﹐簾中似有人影。俄而樂作﹐簫管敖曹﹐堂上屨滿。旋有一宮裝婦人搴簾問曰「歌者來乎﹖」其人亟對曰「來矣﹗」卽把小三之袂以付之﹐已乃趨出。小三隨婦入﹐簾內庭中設二筵﹕一南向﹐一西向。南向坐一人﹐珠翠重遮﹐云衣半露﹐如廟中所塑之聖姥。西向亦一人﹐則金貂朱紫﹐狀若古之勛戚。左右皆美女﹐凡十數人﹐或執樂器﹐或持酒具﹐俱肅然無聲。婦人命小三俯伏參謁﹐側坐者詢曰「聞汝善歌﹐汝能歌幾何﹖」小三股慄不能答。正坐者遽命賜酒﹐少壯膽力﹐其音嬌細﹐略可辧曰「粉侯勿相嚇﹐此子之心﹐尙搖搖如懸旌也。」已而果有二鬟﹐披髮垂髫﹐年約十三四﹐一捧樽﹐一承榼﹐笑而觴之。其一衣杏紅衫﹐淡綠裙﹐貌尢姣好。小三睨之﹐心微動﹐威儀之下賜爵﹐弗敢辭﹐乃跪而飲之。衣杏紅衫者低語曰「今系貴王千秋壽﹐曲弗可少也。」遂趨去﹐回眸匿笑﹐意頗相憐﹐小三益覺傾慕。酒力微酣﹐膽气頓壯﹐舞蹈向上﹐抗喉一歌﹐細如囀鶯﹐髙若鳴鶴﹐堂上皆撫掌稱妙。曲終三闋﹐胥壽詞。中坐者益喜﹐嚶嚀而言曰「是兒何善解人意﹖」顧侍者以白金二錠賚之。小三頓首以謝﹐起請貴人命﹐因歷數曲名。西向者曰「汝任汝意﹐我固未之前聞。」小三性狡獪﹐乃擇其素所擅場及家筵可謳者﹐隨意歌之。每一曲﹐輒稱善。時夜已過半﹐中座者微有倦容﹐乃顧側席欠伸曰「粉侯且自娛樂﹐予體憊矣﹗」側坐者曰「今因貴主誕辰﹐特以介眉﹐餘興未盡﹐何遽起也﹖」固彊之終席﹐復歌二曲。因對主曰「是兒若無所羈﹐必思歸﹐盍籌所以畱之。」主曰「君將柰何﹖」答曰「觀渠聰慧﹐當非不知情事者。若以一婢爲藕絲﹐則鯤鵬之翅尙可縛﹐況燕雀乎﹖惟貴主命之。」主笑曰「是兒好大福﹐駙馬爲汝執柯矣﹗」因顧小三曰「都尉將使人伴汝﹐汝盍自擇﹐勿致怨月老不公。」遂命侍者環列﹐聽其自覓佳偶。眾鬟均喜小三﹐靦然鵠立。小三謝訖﹐就眾中諦觀殆徧﹐獨指一人曰「竊欲此﹐未敢以爲可也。」眾視之﹐則衣杏紅衫者。堂上粲然﹐主與駙馬亦笑曰「是兒固畱意久矣。」乃命於堂側小室設牀帳﹐使定情焉。遂皆起﹐侍人以絳紗籠燭導引而去﹐只畱杏紅衫者伴小三。小三請其名﹐赧顏答曰「我貴主貼身宮婢四喜也。素承恩寵﹐左右弗離﹐今以之犒子﹐賞亦厚矣﹗」言未已﹐向者宮裝之婦又偕二婢以衾枕來﹐笑曰「雛兒亦竟能成對哉﹖可喜﹗可喜﹗」鋪設欲返﹐喜使小三拜之曰「此宮中劉院君﹐妾之恩母也。」小三拜之如婿禮﹐劉大喜﹐含笑而去。小三爲喜解衣﹐喜小語曰「妾尙幼﹐固不諳此。」小三笑曰「予亦試爲之﹐誰諳耶﹖」相攜就枕﹐潦艸成歡﹐然已海棠紅褪矣。事已﹐喜謂小三曰「君知駙馬爲何許人﹖」小三曰「余初至﹐烏能知之﹖」喜曰「妾亦未得其詳﹐但聞鞏姓﹐明末人﹐闔家死難﹐今已百年。上帝憐其忠﹐命其司薊北一帶之禍福﹐此其佳城耳。子何爲而至此﹖」小三乃大驚﹐涕泣欲號。喜急止之曰「勿揚聲﹐屬垣未必無耳也。妾旣從君﹐不敢不以實告。然果以妻視妾﹐亦不至久畱於玆。」小三輟淚目之曰「汝獨非鬼耶﹖」喜曰「然﹗但從君出﹐仍可爲人。」小三詰其故﹐答曰「妾家距此半里許﹐固儼然人也。因病時疫不能汗﹐竟暴卒。父母不忍棄﹐葬於公主墓側。駙馬查妾死籍﹐祿未絕﹐然亦不可以生矣﹐因以藥活我﹐畱爲侍婢。妾蓋半生而半死者。」小三深疑其言﹐喜曰「凡鬼皆無血﹐有亦淡然﹐君試以釵股刺妾﹐乃可信。「小三猶豫未忍﹐喜徑拔簪自刺﹐潸然血出﹐色且赤甚。因信之﹐商所以偕遁。喜曰「今尙未可﹐晚夕當與君計之。」遂披衣先起﹐囑曰「是地陰气盛﹐愼毋他出。」乃去。小三遵其教﹐足不窺戶。有頃﹐聞人語勢甚喧﹐卽有謁者入報曰「都城隍來祝壽。」內曰「請回輿﹐來朝踵謝。」又報曰「都土地來介禧。」答曰「弗敢勞﹐請卽返署。」以下都邑﹑城隍﹑土神﹑榖神之類﹐惟聞傳呼注冊而已﹐都亦不甚記憶﹐小三益戰戰弗寧。與之食﹐無敢下咽﹔與之飲﹐無敢沾吻﹔默坐垂涕﹐形如木雞。日將晡﹐喜從外來﹐以二桃與之曰「此人世物﹐尙可食。」見其餘淚盈眶﹐面色慘淡﹐蹙額曰「若勿作此態﹐累人敲撲也。」言訖復出。小三啖其桃﹐味甚甘美﹐卽亦不饑。未幾﹐天又昏暝﹐堂中早燃巨燭﹐劉又來引小三入﹐更至一堂﹐較客夕所見尢爲輪奐﹐而軒敞遜之。主與駙馬並坐一席﹐如伉儷。先令小三與喜駢肩參拜﹐而後命之歌。駙馬覺小三面容有異﹐音韻非昨﹐訝之曰「婢子得無泄吾事耶﹖」又笑曰「予實自誤﹐外間人固不可畱。」乃與主耳語數四﹐急以手揮之﹐弗使歌。且呼喜與小三並跪﹐語之曰「予以忠節成神﹐非鬼也。汝曹事我﹐壽將不止於期頤。今旣有異志﹐亦不汝責﹐盍偕歸。」小三甚喜﹐而喜有慚色。主命婢取釵釧數事﹐並黃金一笏﹐賜之曰「將去作人家﹐勿再習賤業﹐辱吾婢也。」二人俱稽首泣謝。駙馬卽令劉引之去﹐卽交向之蒼頭﹐使送出。夫婦甫至府外﹐宅第頓渺。小三回顧﹐則一古墓巍然道左﹐始信喜言不謬。因與喜謀將奚適﹐喜曰「此間不可復居﹐居必致人駭怪。可往附近州郡﹐擇地安家﹐然後迎母。此策庶乎萬全。」小三從之。因暗不能行﹐坐憩樹下﹐蓋猶藉庇威靈﹐恃以無恐也。昧旦﹐始趨村鎭﹐以主前賜白金﹐覓車治任﹐載喜啟行。東去二日程﹐至薊州﹐出黃金置產建屋﹐頗類素封﹐始遣價奉迎其母。初其師因失小三﹐懼其母訟﹐不敢歸。小三之母哭泣思兒﹐又貧病無以自給﹐日漸狼狽。至是得小三書﹐始知其在薊立業﹐安然無恙。師始來復﹐母遂往。年餘﹐有人自薊入都﹐詢以徐小三﹐則抱子矣。

外史氏曰﹕明末國戚盡節者﹐惟鞏君永固一人而已。是蓋其英靈不泯﹐特借歌者以傳之﹐非眞學楊越公﹑裴晉公﹐作此一番豪舉也。獨喜之本末﹐頗近不經。然而疾疫傳染死者﹐未必皆無祿之人﹐如是則冢中之活鬼﹐又不止一喜已也﹗可發一噱。

○花異

湖南汪仲盡﹐有花癖﹐園植名花數百本﹐皆上選。自春屆秋﹐爛漫無已﹐時而濃淡相間﹐燦若云錦﹐主人亦未嘗判以畛畦。一夕與友宿於裛香亭﹐蓮漏已三﹐汪鼾然而友尙反側。忽聞哄聲伊邇﹐且嬌細﹐絕類閨人﹐心訝然﹐披衣起﹐聽有人語曰「長夜無聊﹐願與君之士戲﹐君姑憑式而觀之。」又一人曰「不腆敝賦﹐敢犒從者﹐幸勿退避三舍。」言已大哄。友從窗隙窺覘﹐月色甚明﹐見有卒伍二隊。一樹赤幟﹐旆旌亦無雜色﹐望之如火﹔一建素幢﹐衣甲皆類霜雪﹐瞻之如荼。然詳覷之﹐兩軍皆束綠裳﹐修眉媚臉﹐色艷肌香﹐實屆閨中麗質。軍中各築髙臺﹐上居魁帥﹐披金鏁子細鎧﹐內襯錦袍﹐亦分赤白色﹐尢冠乎一軍﹐執小號旗指揮而進退之。其徒皆挺白刃﹐與月爭輝﹐喧呼酣鬥。園不甚修廣﹐而儼若古戰場﹐不覺其隘。友大駭﹐疑爲鬼狐﹐連詫奇事。外聞有人聲﹐遂紛如嬌鳥各散﹐已而寂然。友呼汪與語﹐汪以爲妄﹐友遂寢。晨起啟戶視之﹐園中之花﹐赤白各成一隊﹐無復燦若云錦矣﹐始信友言非罔﹐相對駭然。友亦不信宿而去。

外史氏曰﹕此友絕俗﹐全無雅態。若能屏息作壁上觀﹐當亦不殊於垓下。惜乎小鹿心頭﹐遂令花營頓撤。安知兩隊麗人不詈彼爲噉豬腸兒﹐敗人淸興。隨園老人曰﹕花亦能讀﹐左盲丘明將香艷千古矣﹗於此覺康成婢子解誦毛詩﹐眞非人間僅事。

○鬼書生

故明成化中﹐商州民有行二者﹐忘其姓氏。以負販爲業﹐晝出夜歸﹐獨行無伴侶﹐豺狼鬼魅﹐舉不關心。一夕歸倍遲﹐時正深秋﹐白楊風起﹐道旁叢冢仿佛如有嘯聲﹐實是林中落葉與封家十八姨互相唱和耳。二方徑行不顧﹐忽聞書韻盜唔﹐隨風聲而上下﹐或疾或徐﹐似斷實聯。訝之曰「予日夕過此﹐未見一瓦一椽﹐此誦聲胡爲乎來哉﹖」因立而傾聽﹐音響宛在左近。心知非人﹐乃大叱曰「天靑星皎﹐何物死魅敢在此作聲﹐驚我行旅﹗會須以老拳飽之。」語未已﹐其讀忽輟。須臾﹐非煙非霧﹐出自冢中。因伏於艸間覘之﹐見有人如書生﹐博帶峨冠﹐約略可辧。旣而聞其言曰「宵深路僻﹐不宜猶有行人。適聞吠聲﹐似怪予呫嗶者﹐當以火燭之。」其音頗類楚咻﹐遽呼曰「徐家可速將一炬來﹗」旋聞嚶嚀響應﹐卽有火光自墓內出﹐幢幢然﹐其色甚靑而慘淡﹐當是鬼燐無疑。無何相近﹐則一少艾持碗燈屍閃而來﹐又宛然人世物﹐絕不類幽壑所吹者﹐心竊異焉。書生語以故﹐將肆冥搜﹐忽聞少艾笑曰「子欲人﹐斯人至矣﹐何反震驚如此﹖」書生亦笑曰「卿言良是。艸中人固不異冰上人也。」於是徑趨蓬顆﹐揖二使出﹐曰「君旣不畏吾輩﹐何爲匍匐於玆﹖幸勿懷疑﹐卽出相見。」二果坦然無懼﹐起立拱揖。睨其貌﹐美如冠玉﹐年僅終童。少艾執燭旁侍﹐意頗肅恭﹐而衣飾之淡艷﹐容色之殊尢﹐則固目所未睹。二知非俗鬼﹐因謝曰「歸途過晏﹐忽聆淸吟﹐竊疑揶揄我者﹐不意乃士林君子讀書以消此長夜。予囈語唐突﹐萬勿苛責是幸﹗」書生又笑曰「我輩何人﹐豈能爲祟﹖君似不免多慮。𨿽然﹐有事敬求﹐亦不虛此一遇。」遂揖二同坐於林下﹐始自白其由來。蓋書生本襄陽人氏﹐商牧某公﹐其父執也。書生以小試不利﹐心竊憤懣﹐將赴北京援例以冀科名﹐故迂道過此﹐思飽豬肝以望雲路。惟因少年行邁﹐未免裘馬甚都﹐乃爲姦人所覬覦。至此林中﹐天已昏暮﹐方將疾趨赴州治﹐一時伏甲盡起﹐盞擁而前﹐書生與二僕遂皆畢命路側﹐某公固未及知也。賊旣瀉囊﹐大失所望﹐因慮捕盜者蹤迹﹐遂潛啟窀穸﹐納屍壙內﹐方始瓜分而散。書生言至此﹐潸然淚下。少艾忽蹙黛曰「若勿絮絮﹐使人如割寸心。」書生因指之語二曰「此子卽予之地主﹐生前亦遭妒婦身死﹐先葬於玆。予與之邂逅九泉﹐見其深嫻風雅﹐又復同病堪憐﹐甚相愛慕。兩美旣合﹐兼之同穴﹐但乏斧柯﹐抱愧鶉鵲。今得君﹐可以赤繩對系矣﹗」言已﹐又起長揖。二敬諾﹐因詢其何以主盟。答曰「余有控牒一紙﹐內言某與某願爲姻契﹐卽署君名﹐言爲作合﹐祈君代焚於城隍司﹐則無媒之嫌可免矣。外有白金二錠﹐系在腰橐深藏者﹐浼爲置材一具﹐暮夜來此﹐啟冢出屍﹐將予殘骸入櫬﹐與若人同厝於斯﹐予當數世不忘是恩。未識君肯援手否﹖」二一一力任﹐無難色。書生乃出金與牒﹐再拜而付之﹐然後與少艾和燭而滅。二亦目眩移時﹐四野蕭森﹐慄不可畱﹐遂懷金亟返。至家視其物﹐粲然白鏹﹐眞金也。乃笑曰「癡鬼以此與我﹐將以望棺槨之美與倡隨之樂乎﹖開壙者死人﹐誰不知﹖予不任受功﹐亦不任受過﹐得此生殖足矣﹐其他何卹焉﹖」竟私其金﹐不爲市櫬﹐又匿其牒﹐不以焚。蓋當受金時﹐貪念已萌。旬日﹐金將用盡﹐仍出負販。途遇州役系之去﹐茫然不知其由。至案則積賭某某咸在﹐二曾以鬼金償其債﹐尋變爲楮﹐故以妖妄訟之耳。二初不肯承﹐及證佐昭然﹐乃不能諱﹐因述其金所自來。官怒其誕﹐將笞之。忽首者一人﹐張目直視﹐大呼曰「死襄陽某者﹐卽此曹某也﹐公可加刑於二。」官聞之駭然﹐蓋卽書生所云父執者。初知將卽至﹐心甚喜﹐日使人迎候於郊﹐已而寂然﹐方以爲疑﹐至是聞其死﹐故大驚。亟詢其狀﹐對曰「詳在牒中﹐二實執之。我城隍司之急足隸也﹐不能緬述﹐請卽退。」言訖﹐其人頓撲。官視羣小皆變色﹐乃佯笑曰「鬼何爲者﹖此二以妖術遣之耳﹗」命將二另錮一室﹐以犬血厭之﹐明日當嚴鞫﹐實則陰使之取牒也。眾果心安﹐官又語之曰「事未能白﹐汝曹亦不可返﹐盍居此俟償爾金。」亦命散禁於室側﹐而潛以健卒邏守之。夜分﹐二始以牒至。官視之﹐非婚牘﹐而實血狀﹐歷陳劫殺之慘﹐不勝勃然。亟升座﹐令役往械各犯﹐多在夢中。驅至庭﹐毒加拷掠﹐乃盡服﹐無一漏网者。案旣定﹐官乃親往起其屍﹐面色如生時﹐猶未朽。因二言﹐盛其葬具﹐與女柩同厝於一丘。旣竣﹐始判令二歸。臨遣﹐官笑謂之曰「善爲執柯﹐勿再誤人好事也。」庭之上下皆粲然﹐二乃歸。自是膽力𨿽猶昔﹐義利亦稍分明矣。

外史氏曰﹕始見書生緩於復仇﹐而急於圖婚﹐未嘗不心焉鄙之。及其假僞金﹐首眞盜﹐談笑復仇﹐而佳配之有無竟不必問﹐始嘆圖婚一舉﹐亦假途滅虢之計耳﹗智豈出苟息下哉﹖若二以貪敗乃公事﹐而究爲撮合之山﹐直是庸人僥幸。

○於成璧

於成璧﹐沈陽人。少時從其兄商於他省﹐壯歲將歸授室﹐其兄付以千金﹐囑曰「於路多花柳﹐愼勿浪費﹐速歸故鄕﹐洞房花燭伊邇矣。」成璧果有心於狹邪﹐𨿽諾之﹐而實若罔聞。辭兄徑行﹐途次已所費無算。將抵薊門﹐秣駒鎭市﹐因內急獨出大解。一望田禾﹐鬱蔥暢茂﹐時值夏耘之際﹐行陌無隙地﹐乃就其壠而遺焉。便訖帶猶未束﹐俄一物突起於前﹐狀如小豕而長毫﹐奔逸而去。成璧以爲異﹐遂逐之。其物由曲徑而馳﹐絕不反顧。成璧足力不能及﹐約半里而止﹐物亦失其所在。將返故道﹐忽見二麗人珊珊碎步﹐自微行而來。一衣茜紅裳綠衫﹐翠鈿金翹﹐貌甚妖冶﹔一則荊釵裙布﹐雅淡修潔﹐而容光尢照映左右。竊疑一主一婢﹐未敢詢也。成璧素性耽此﹐遂躑躅田畔﹐不能行。二女且行且語﹐至成璧逐物處﹐貧女忽四顧而言曰「姊昨約桑中人實在於此﹐今竟不見﹐須知渠非尾生之流。」富女微笑不答﹐徐曰「若勿饒舌。適從遠處望﹐一似小不才鼠竄道左﹐醜態畢露。想又爲過客所窘﹐言之殊令人赧然。」貧女大笑﹐亟搖纖腕止之曰「不可說﹐追奔者尙在﹐聞此益令姊無處置身。」語次漸近成璧前﹐皆以橫波流盼﹐良久始徐徐過之。徑甚偪仄﹐成璧𨿽側身避路﹐而嬌香流溢﹐鼻尖領略已多﹐縱非蕩子﹐亦情不禁矣。二女又回眸匿笑﹐毫不作羞澀態﹐愈令人魂銷。美人旣去﹐成璧猶木立不移。其禦候久不至﹐蹤迹之﹐見其如呆﹐不禁竊笑。促之歸﹐將以啟行﹐成璧曰「予身適不快﹐卽此棲息﹐明日行﹐當無不可。」禦人以非止宿之時﹐頗有違言﹐再四彊之而後可﹐遂近覓村店小住。成璧不飲亦不食﹐惟孑身徘徊於壠畔﹐冀其復遇﹐而竟杳無其蹤。日將西下﹐俄見富女獨來﹐驚喜曰「佳人至矣。」忽聞禾稈簌簌然﹐有一男子烏衣玄冠﹐侏儒短小﹐自茂密中直前擁女曰「午以爲期﹐日之夕矣﹐得無怨我負約乎﹖」女似不悅﹐以袖揮之曰「予不我思﹐豈無他士﹖誰復念汝薄幸也﹗」其人笑曰「子勿大言誇人﹐目前故無可褰裳者。」女卽指成璧而目之曰「彼人是哉﹗狂童之狂也且。」其人聞女言﹐掉頭一視﹐卽駭然曰「咄咄﹗何逼人至是﹗」意甚倉皇﹐遽入禾中﹐竟不見﹐成璧亦無所疑。女以翠袂招之﹐遂舉趾相就。女先行﹐亦入叢禾﹐成璧尾之入﹐則別一天地。重樓復閣﹐畫棟雕檐﹐非復綠蓐爭茂者矣。怪而詢之﹐女笑曰「君但得佳處棲身﹐何必問堂構之所自哉﹖」於是展錦裀於繡榻﹐設鴛枕於翠衾﹐解衣爲歡。肌柔態媚﹐成璧𨿽數過狹邪﹐曾不若是蕩而逸也。事闋﹐女詰之曰「君以何業而過此﹖妾觀玉貌﹐非僅牽車服賈者。」成璧因告以歸鄕之故。女曰「婚有人乎﹖抑擇而後娶也﹖」成璧曰「尙無所聘﹐歸始謀之。」女又笑曰「歸卽善謀﹐不過頭蓬葆面黧黑者﹐烏足當君伉儷耶﹖誠能予我千金﹐當爲君致一美婦。君囊中能足此數否﹖」成璧喜甚﹐亟叩以伊誰。答曰「卽向之女伴也。不幸早寡﹐孑然無依﹐裏中惡少又數數窘之。倘得侍奉巾櫛﹐不第渠免斯饑﹐卽妾亦無所縈系已。」成璧心旣失主﹐遂不較價軒輊﹐惟默計所攜𨿽少﹐然貨去衣裝﹐不難如數﹐因徑以首頷之。且曰「予與卿好合方新﹐乃不爲己謀﹐而反引他人﹐得無以此相餂乎﹖」女曰「不然。妾性蕩﹐不能困守閨中﹐恆多外遇。又不能爲君作家﹐君亦安所用之﹖渠果相從﹐妾亦得以婭姻往來﹐依然有此一綫。第不以其新而棄我故﹐則幸耳。」語已﹐促之使起曰「旁觀者不無怒目。君且歸﹐能爲妾畱二日﹐則好事可諧。」成璧起而整衣﹐舉目四望﹐屋宇一空。不惟衾枕俱爲烏有﹐卽所立之地﹐亦只町畦間﹐乃大駭。女早不知所往。心知其爲妖異﹐而少年貪色﹐不以爲虞。歸途日已瞑﹐瞥見土人張弓持械﹐如有所追逐者。迫視之﹐則一牝狐﹐毛深黑﹐顚躓於叢莽間﹐獵犬羣咋﹐勢甚危急。心憫焉﹐乘眾未至﹐取石投犬。犬少卻﹐狐乃得遁﹐初不知其卽貧女也。及獵者追及﹐成璧已去﹐遙聞眾語曰「此畜初來甚馴﹐屢將獲之﹐柰何復遁耶﹖」成璧竊笑﹐亦不爲意。歸邸鼾然熟寐﹐翌日仍托疾不行。食餘又往候之﹐富女果先在﹐喜曰「君信人也。鐘情如此﹐又復直諒不疑﹐予妹所適得人矣。」因詢以金﹐遽減二百之數。成璧大悅﹐約以次日交納﹐女許之。成璧欲與爲好﹐女辭曰「姑畱精力以待來者﹐勿使人言我狂蕩也。」竟不顧而去。成璧返寓﹐傾囊只得大半﹐蓋已耗去什之三四。不得已而售其貨﹐皆賤其值以與人。不足﹐又典衣物﹐幸地介通衢﹐受者頗眾。拮據一日夜﹐數始能敷﹐然已囊空如洗矣。禦人本雇倩來者﹐早已得值﹐亦不問其理亂。成璧以多金難攜﹐罄身往候﹐佇俟有頃﹐富女果偕貧女俱至﹐其衣飾猶荊布也。及見成璧﹐玉容微頳﹐似有內愧者。成璧以爲嬌羞﹐不之異。富女遂使之交拜﹐且謔曰「佳兒佳婦﹐歸家善事髙堂。予羸老矣﹐不堪任受謗詈也。」三人皆大笑。富女別無所言﹐喫喫自去。成璧將呼止﹐令取其金﹐貧女始出言曰「郎慮金不生翼也﹖歸而視之﹐牀頭之物已盡矣。」成璧猶未能遽信﹐扶女同歸。女笑曰「叔兮伯兮﹐駕予與行﹐今日之謂也。」及至郵亭﹐尙未向晦﹐然他人舉莫能見女。成璧徑入室﹐啟視橐金﹐封識如故﹐其中則空空矣﹐乃信女言﹐亦絕不驚異。置酒共女合歡。女善諧謔﹐每一言﹐成璧輒笑不能仰。旅中人聞之﹐咸謂其患癲疾。飲至漏下﹐成璧微叩其由﹐女似囁嚅不肯言﹐惟笑曰「君召客而不具餐﹐豈以妾爲不能知味乎﹖試告君﹐我輩非鬼子母﹐卽鳩盤茶﹐君旣畏之﹐何弗遠之﹖」語竟鼓掌﹐成璧亦爲之粲然。遂相攜而起﹐羅襦偸解﹐畫燭羞吹﹐樂固可想。侵晨同起﹐女謂成璧曰「君橐中諒無餘資﹐此去猶近千里﹐何以跋涉長途﹖且妾纖纖弱質﹐亦不任風土之勞。妾不如自歸﹐君可脫然無累﹐君其許之乎﹖」成璧猶以爲戲﹐佯聽其行。女搴簾而出﹐遂無影響。成璧不勝張皇﹐再往候之﹐富女亦不復見﹐懊喪而歸。禦人已懸車數日﹐不能復畱﹐不得已而就道。資用乏絕﹐行色困頓﹐遂不敢再爲豪舉。兼程至家﹐其母已爲訂某氏女﹐則其兄預有家郵故也。其女新自關中來﹐貌絕美﹐奩具又丰﹐主婚者乃女之伯姊﹐約已定矣。成璧聞而喜﹐然以浪擲多金﹐母與嫂皆不悅﹐不欲速竣其事。延至歲終﹐其兄又有信至﹐兼寄百金﹐始爲成禮。比入靑廬﹐新婦之貌宛然熟識﹐蓋卽旅邸遇者﹐乃大驚﹐叩之﹐始自陳曰「妾姊妹皆狐也﹐彼居燕南﹐妾家隴右。偶詣渠處遊戲﹐蒙君垂顧﹐不覺動心。又恥自獻之羞﹐借彼先容﹐幸侍君子﹐望勿以異類見拒。」成璧愕然﹐始悟前此詭異﹐果狐所爲﹐向特墮其術中而不省耳。因詰曰「旣結同心﹐何竟潛逋﹖」答曰「妾慮以不經駭君鄕裏﹐故不敢與君偕行。今日顯然婚嫁﹐莫起羣疑﹐不可永以爲好乎﹖」又詰曰「何爲昔朴而今華﹖」答曰「凡狐之供具﹐皆以術攝取於人間﹐故丰儉因乎其地。妾曩者修道終南﹐居甚荒野﹐前此藉君福力﹐始能潤色如斯。所餘者猶在篋中﹐姊故一介不取也。」成璧不以爲然﹐女遽起自啟其牣﹐白金充簏其中。驗之﹐果夙昔之物﹐乃大悅。女因謂曰「爲此數百金﹐遂虛我半載歡好。妾初見君﹐知爲重色輕財﹐道路揮霍﹐歸家必遭憎惡﹐將來亦無以營生。乃與姊合謀﹐暫出君囊﹐存於妾笥﹐今日始得爲君有。」言已以鑰付之曰「敬以完趙﹐善自經營﹐兄嫂豈可長恃哉﹖」成璧聞而感悟﹐稱謝不置﹐亦自述其道途艱窘狀﹐不勝怨艾。是夕歡倍於昔。明展出見﹐親族皆驚爲畫圖中人。女善持家﹐成璧亦由是醇謹﹐以前金私營市肆﹐獲利不資﹐富幾與兄埒。富女不時來視妹﹐亦間與成璧敍闊。女後連舉二男﹐忽辭成璧欲還隴中。堅畱之﹐靦然曰「妾等與人居﹐皆以采納自益﹐故壽永而道可成。自與君遇﹐姊之意初欲以妾爲餌﹐竊君之英華﹐兼以釣君之貨賄﹐非有心爲姻好也。適值妾厄於韓盧﹐賴君驅斥﹐妾因銘刻不忘﹐曲成燕婉。今在此數歲﹐兩索皆雄﹐𨿽可以報君﹐而妾之前修盡棄。將歸山存養﹐不可復畱﹐萬勿以妾爲念。」言訖﹐富女至﹐相偕以返﹐遂不復來。成璧始悟所救之狐﹐卽其室中人。由此戒殺﹐亦不言娶﹐後竟以希壽終。

外史氏曰﹕狐亦有無鹽﹐異矣﹗而此則狐中之徐吾也﹐乃借穴壁之光﹐竟成橫金之婦。以狐之黠﹐柰何碌碌因人耶﹖及觀奢儉因地之語﹐始知富者﹐亦借潤於入耳﹐獨貧狐也歟哉﹖狐其小者也。

○卷三

綠綺

髙郵李生﹐風雅罕匹。年二十琴瑟猶虛﹐竊自矢﹐非誇光之美﹐弗與問名。有知其志者﹐咸勸曰「佳人未必眞有﹐若何遲好合而待毛﹑施﹖恐鏡臺未下﹐潘鬢將星﹐九十春光不亦大半虛擲乎﹖」生笑而不答﹐終夷然不屑與雞鶩偶。如是者數年﹐迄無所得﹐而堅持如故。一日淸明﹐親往掃墓。祭畢﹐歸路遇亡僕忠﹐蓋其童時已歿者﹐猶仿佛記憶之。恍惚中且忘其死﹐遂呼曰「若承夫人命來迎我耶﹖家中亦無事事﹐何太匆忙﹖」李時惟母在堂﹐父已早卒﹐故云然。忠曰「老主人欲見公子﹐非主母也。」李甚驚愕﹐重以父命﹐徑隨之往。同至一巨宅﹐閈閎髙大﹐甲第連亙。生欲入﹐忠止之曰「主人甚怒公子﹐將施撲責﹐此地無人可解。若得新姨一緩頰﹐庶幾能回雷霆。待忠入懇之﹐公子始可進見。」生茫然罔知所措﹐惟詢曰「新姨何人﹖」對曰「主人新納之妾也。」乃入內。良久方出﹐告生曰「新姨諾矣﹗見卽爲公子解之。」遂導之入門。生知父怒﹐心頗忐忑不定﹐趦趄而前。屋宇美好﹐絕類公侯巨家。有一堂﹐額曰「鶴棲」﹐闃其無人﹐而輪奐之華﹐倍極壯麗。有頃﹐其父出﹐從者只二三小鬟。父衣冠無異生時﹐呼而進之曰「若來前。汝爲人後﹐不以嗣續爲念﹐而惟佳麗是求﹐是誠何心﹗」言已就坐﹐盛气相向。生伏地﹐屏息不敢仰視。父將命忠行杖﹐生甫頓首白曰「兒不肖﹐誠負父恩﹐但思室家爲人生重事﹐脫非所願而曲就之﹐實同附骨之疽。望大人寬其罪﹐使得遂其私﹐則罔極之恩﹐益同天地矣。」語竟﹐崩角至流血。父愈怒﹐呼杖愈急。忽屏後一麗人﹐妝飾甚盛﹐含笑而出﹐謂生父曰「適聆公子之論﹐亦年少恆情﹐公勿過於苛責。如果伉儷未偕﹐妾家娣姪頗有佳者﹐請卽執伐﹐不亦喬梓願俱遂乎﹖」生父怒猶未解﹐忠又從旁慫恿之。乃曰「任若爲之﹐予終不樂有是子。」拂衣徑入。忠引生拜謁麗人﹐如庶母禮。卽命坐﹐且語婢曰「速召諸妮子來﹐請公子自擇。若可﹐予卽力任之。」婢去未移時﹐俄聞香風拂拂﹐發於庭側。有好女子十餘人﹐或衣鮫綃﹐或披翠氅﹐淡妝艷服﹐紛沓盈階。年皆十六七﹐容色殊尢﹐端肅斂皀﹐向麗人而拜。麗人歷指其名﹐俾生遴選。生已五色眩目﹐罔知適從。至一垂髫兒﹐年齒尢卑﹐獨著煙縠之衣﹐容光照映左右。麗人顧之謂生曰「此綠綺﹐予之猶女也﹐公子以爲可否﹖」生熟視之﹐綠綺含羞舉袂﹐態更動人。生卽首肯者再。麗人目忠大笑曰「公子巨眼﹐故不差。」遂麾諸女使退﹐惟畱綠綺使伴生坐﹐曰「汝今爲吾家新婦矣﹗善主中饋﹐無貽厥父母羞。」綠綺慚赧﹐若無以自容﹐而數以橫波矚生﹐意似許可。麗人卽起﹐趨入報生父。有頃﹐復出曰「癡阿翁怒故未息也。」遽命忠治靑廬﹐又出新衣一笥﹐俾生與綠綺俱更其故衣者。周匝縝密﹐無異慈烏﹐生亦心竊感之。將夕﹐堂中皆燃巨燭﹐生父始出受禮。謂生曰「此皆婢子好事﹐老夫頗不耐此。」已而交拜成禮﹐送入庭後一華屋﹐供具丰美﹐錦繡燦陳﹐均皆麗人之賜。生促綠綺就枕﹐代爲解衣。鶯雛燕乳﹐不禁啼紅。歡畢﹐生始展問裏族。答曰「妾與姑皆胡姓﹐父母遠任劍南﹐妾姊妹賴姑以生﹐故婚媾一惟其命﹐父母不必與聞也。」平明將起﹐早有小婢來窗下相喚。生與綠綺盥濯訖﹐綠綺易髫而髻﹐往謁舅姑﹐生亦入省見。父與麗人方共坐﹐謂之曰「兒已有婦﹐宜遄歸﹐恐若母倚閭斷腸矣。」生不忍別父﹐長跽涕泣不願行。父始笑曰「癡兒子﹗此豈汝久居之所耶﹖」生乃悟。父出白金二笏﹐與之曰「將去奉母贍妻﹐多與恐不勝任也。」麗人亦囑綠綺﹐善事乃姑﹐勿倚癡嬌如在我處。亦贈簪珥一篋﹐衣襦數十事﹐亟遣之歸。生與綠綺皆泣不能出聲﹐父與麗人亦有慘色。無何﹐忠入勸駕曰「車馬已具﹐少主夫婦可行矣﹗」父乃變色﹐叱生曰「畜產戀父﹐竟不念而母耶﹖」生不得已﹐始泣拜請行。麗人親送之出門﹐果有僕馬相俟。綠綺坐油壁小車﹐生亦乘小驪駒。夫婦行半里許﹐回首顧視﹐猶見宅第宛然﹐麗人與忠倚門遙望﹐若揮涕目送者。旣遠﹐遂不及見。歸其家﹐母果思縈甚苦。生偕綠綺入﹐登堂拜見﹐母乃大驚。詢所自來﹐生具以告﹐母恍然曰「嘻﹗新婦之姑﹐殆狐也。汝父中年讀書外室﹐夜輒有美女來相伴。詰其姓氏﹐俯而不答﹐與談古今詩文﹐其應如響。兩情眷眷﹐漸及於私。女辭曰﹕『使君自有婦﹐妾不忍己雙而令人只也。必欲相歡﹐請俟一紀之後』。遂去不復來。及汝父易簀之時﹐忽謂予曰﹕『若人來相迎﹐我死得所矣。』予問﹕『伊是誰﹖』答曰﹕『十年前燈下共話者也。』言訖遂歿。時兒尙幼﹐故不以告汝。今以斯言斷之﹐當是此耳。」生亦述其顧復之厚﹐母曰「渠以吾子爲子﹐吾卽以渠侄爲侄﹐報稱庶幾不爽。」遂撫綠綺如己出。綠綺亦娩婉﹐善悅母心。同人聞李一朝有偶﹐咸竊笑曰「李子果饑不擇食矣﹗」聞之微曬﹐乃張筵設飲﹐徧召諸友﹐妝妻使出拜之。一座盡怡﹐謂非塵世所宜有﹐由是羣喙遂息。明年卽舉一子﹐頭角非常。生郊行又復遇忠於途﹐拜而言曰「主人聞公子弄璋﹐不勝欣慰。新姨亦令傳語﹐此子穎異﹐必能光大門閭﹐宜好撫之。」語畢遂失所在﹐生爲詫嘆良久。今其子年僅八齡﹐卽通毛詩﹑左傳。對客酬答﹐無失序﹐人皆望而卜其爲他年之偉器也。

外史氏曰﹕甚矣﹐父母之劬勞靡盡也。冥漠之中﹐猶念及其子之塊然﹐況生居堂上者乎。乃父有狐妾﹐厥子亦有狐妻﹐李與狐殆世爲秦晉者矣。而非狐之賢淑﹐其父旣長負向平之債﹐子亦終乏範蠡之緣﹐其不爲良朋之笑柄也﹐幾希﹗

○癡狐

癡狐者﹐同郡吳公之寵妾也。性憨而善媚﹐故號之以此﹐非實狐也。公諱畹﹐戊辰進士﹐以冏卿致仕。年僅六旬﹐頗以聲色自娛﹐而極意搜羅﹐終鮮尢物﹐心不免歉然。一日暮春﹐遊於郊外﹐獨攜二小奚﹐親賓子姓﹐咸莫之俱﹐意蓋有所冀也。行及負郭﹐桃英將落﹐菜花漸開﹐公因口占曰「結子桃花顏色失﹐沿畦蔬菜蕊空香。可憐一樣閒風月﹐難向枝頭覓海棠。」吟訖﹐四望悵然。忽聞籬落間有嘻笑聲﹐且恆探半身以相望。公視之﹐花不屑妝﹐柳不勝衣﹐一妙齡絕色人也。公大悅﹐僞言口渴﹐遣小奚丐茶﹐兼詰其姓氏。小奚將公命﹐籬邊人笑曰「个老子口無停聲﹐宜其渴也。𨿽然﹐予家亦無閒鑪竈﹐烹苦茗以待子不時之需。」小奚又以姓氏叩之﹐答曰「予不復記憶﹐我父母容或知之。」卽呼曰「阿母﹗我家亦如人有姓耶﹖渠來問我﹐我則無由知。」公不禁大噱﹐童亦粲然。有頃﹐見一媼出﹐荊布修潔﹐蓋其母也。問客何來﹐且曰「癡兒固無足與語者﹐幸勿見哂。」公因致揖﹐親叩其裏族﹐則王姓﹐夫故農業﹐室甚貧。見者乃其少女﹐年十七﹐卽癡狐也。公知其可餌﹐絮語移時﹐乞茗一甌而飲之。復自白曰「予郡中吳太僕也﹐與若夫爲桑梓。不忍坐視若貧﹐異日可令渠詣我﹐當少爲資助﹐毋憎薄。」語已﹐稱謝而行。女猶在籬畔自言曰「東家小二姑誑予鬥艸﹐那得竟弗來﹖」無何怒曰「人各有目﹐而獨孜孜視予﹐又臨去幾回頭﹐白須將不剩矣。」母呵之乃止。公歸語閽人﹐有王某至﹐當亟爲之通。翌日果來﹐公厚款之﹐出十金以贈。且囑曰「倘有不給﹐亟來商﹐勿以造門爲嫌。」王欣然返。公家人舉莫知公意。由是不時周卹﹐十旬以五六十金。王小康﹐舉家靡不感戴。公乃遣冰﹐王夫婦始悟公捐惠之意﹐旣慕其利﹐兼懷其徳﹐遂許之。鄕裏或爲女不平﹐女獨漠不爲意。及婚﹐公以五百金爲女父母壽﹐始迎女歸。其父母流涕送之﹐女之癡態如故﹐謂其母曰「胡不隨予嫁去﹐喫著不盡矣。」母大恚﹐唾其面。比至公家﹐引謁夫人﹐並晤其同列﹐靡不笑其癡﹐遂不復與之較禮。至夜﹐公入其室﹐女絕不羞澀﹐直前捋其髭曰「此物更蒼於阿父﹐恍疑汝兄而渠弟矣。」左右皆竊笑。須叟闔扉﹐公與之解衣﹐亦不之拒﹐惟至衵服﹐遽以手格之曰「予生平未嘗去此﹐豈至汝家﹐反令予裸體度日乎﹖」公笑而諭之曰「汝旣嫁﹐則此衣宜去矣﹗」女終不從﹐公彊之﹐乃呱焉大啼﹐呼其父母不置。公不忍以力﹐竟擁之和衣就枕﹐俟其寐﹐而後去之。甫能成歡﹐女又嬌啼大作。幸其性柔順﹐公復以甘言誘之﹐始得竣事﹐然已流丹浹席矣。詰朝同起﹐女妝成﹐出見賀客﹐皆驚嘆其艷。女則時時私語同輩﹐告以夜來情狀﹐並述所苦﹐鮮有不捧腹者。數日後﹐漸入佳境﹐又津津樂道之﹐聞者又不免生妒心﹐女亦不覺。公知其癡﹐故聽其言﹐不之禁。女則事公益謹﹐且媚甚。公丰於髯﹐晨起多見擾亂﹐女蓄盂水於枕畔﹐以香口溫而梳理之。公儉於肌﹐重裀猶憎堅硬。女鋪新絮於榻上﹐以柔肌轉而暱就之。公飲﹐則茗必親嘗﹔公食﹐則肉皆經箸﹔公坐﹐則以掌撫其席﹔公行﹐則以腕持其腋﹔公喜則無戚戚之容﹐公怒愈有藹藹之色﹔公是以愛若性命焉。女養手甲最長。一夕﹐衾內誤傷公﹐公不忍言。憤恨不寐﹐挑燈獨起﹐盡剪之﹐公止之亦弗聽。公誤唾其衣﹐此衣遂不更。公問之﹐慘然不答。公知其意﹐乃嘆曰「汝非全無心肝者﹐誰謂而癡也﹖」因贈以詩曰「抱璞誰知美玉盛﹐人前故作太憨生。只因一語畱情後﹐始信聰明盡遜卿。」由是益暱之。同列罔不妒﹐惟夫人獨憐之﹐每曰「汝曹誰無枕席情﹐可能學渠熨貼老翁耶﹖」然女竟以此得癡狐名﹐蓋亦出於憎者之口。獨是女寵𨿽專房﹐無所不用其媚﹐惟至牀第之事﹐則不少曲徇。公欲與之狎﹐輒辭曰「少者固樂此﹐老者將何以堪﹖豈可以予少﹐而不念公之老﹖」其言益不癡﹐公愈賢之。因而百夕之中﹐僅得以遂﹐而不以爲歉﹐公得以頤養。公年七旬﹐屆誕辰﹐戚族畢賀﹐家人亦無不稱觴。女不知慶﹐獨茹素彌月﹐曰「願公再延一紀﹐無敢奢望。」未幾﹐公病。女奉湯藥﹐衣帶未之離身。公病益劇﹐竟不起﹐女忽辭公欲行。疑其有異志﹐詢以焉往﹐答曰「願先公行﹐爲公驅狐貍於地下。」言已﹐頓僕於地﹐七孔殷然﹐則已飲鴆半日矣。公太息許時﹐復大笑曰「若不負我﹐我何悲爲﹖」亟呼諸郎君至﹐遺命以女屍合葬﹐瞬息亦卒。諸郎君克成父志﹐不敢有違。迄今詢吳氏之塋﹐必曰「癡狐墓」﹐女之名與公皆不朽。

外史氏曰﹕狐而媚則有之﹐媚而癡吾未見也。媚而癡﹐則必不癡﹔癡而媚﹐則極其媚。古今來愚忠愚孝﹐人未必不以爲癡﹐媚亦何獨不然﹖苟從肝鬲中流出﹐而惟恐不適其意﹐不悅其心﹐是卽癡矣。況正色以閒之﹐捐軀以殉之﹐豈止媚者能之乎﹖但以人而被以狐之名﹐人則不堪。以如是之人﹐而加以狐之號﹐狐亦與有榮施矣。狐乎﹗狐乎﹗爾亦能蚩蚩如是乎﹖

隨園老人曰﹕吳太僕立朝所行者﹐猶在人意中。今其如夫人﹐迥出入意表﹐孰謂巾幗中竟無人榮及夫子﹖

○燈下美人

瓊州余舜章﹐少時讀書於某寺。每當風淸月白之頃﹐輒有良夜如何之慨﹐蓋僅約而未婚也。一夕﹐篝燈展捲﹐方將肄習﹐忽燭光屍閃如人﹐意爲寺僧。視之﹐無所見﹐良久復然。余心疑﹐掩卷伺之。又許時﹐其狀若煙而慘淡﹐倏有倏無﹐莫能摹擬。余素以膽力自雄﹐審知爲鬼物﹐益伺之。久之﹐較前益眞﹐但具體而微。又久之﹐甫露半面。至夜分﹐全形現矣。余亟視之﹐綠鬢翹然﹐紅姿綽約﹐美人也。余卽起揖而進之曰「鬼乎﹖仙乎﹖何示人以詭異如此﹖余狂生余舜章是也。如不棄﹐當剪此短燭﹐少賜晤言。」美人微笑曰「何遽唐突至此﹖予實鬼也﹗知君有渴疾﹐敬爲相如﹐來獻良方。豈以陰濁之質﹐而更冒自媒之恥哉﹗」余聞言﹐以其貞鬼﹐攺容詢之。美人曰「妾生前少有薄徳﹐上帝鑑之﹐命掌祿籍。近來因月老耄荒﹐所配多失閨人意﹐敕妾贊襄其事。於是赤繩所系﹐鮮有朱淑眞﹑李易安之事矣﹗」余驚曰「若然﹐則卿固氤氳使之流亞也。豈予亦有韋固之緣﹐煩子預告耶﹖」美人曰「非也。老人口盢﹐幾傷人伉儷情﹐妾不忍爲。但妾往來雲路﹐竊見郎君對月臨風﹐時有不豫之色﹐蓋緣洞房有待﹐𨿽庶士不免摽梅之嘆耳。妾有良策﹐故來敬陳於郎君」。余聞之﹐色甚喜﹐因折節求之。美人出一硃符曰「援琴之挑﹐良非君子所宜﹐妾亦不敢於導引。然郎君之婦﹐非始生三歲者﹐未嘗不可以相邀。欲速則速之﹐早爾數年﹐婚嫁固不妨也。」余又細詢其說﹐美人笑曰「郎君勿絮絮﹐第置此於枕函﹐若所聘者﹐卽至矣。」徑置符於牀頭﹐倏忽如煙而逝。余正無聊賴﹐姑試之。甫就枕衾﹐卽夢其父母爲卜吉期﹐遣使親迎。俄而彩輿至門﹐牽紅入室﹐而嘉禮告成。比視新婦﹐貌甚麗而酷似美人﹐欣幸之餘﹐亦不以介意。歡然同夢﹐樂且未央﹐春色已酣﹐交頸而息。及轉側而寺鐘聒耳﹐山僧已來送茶﹐呼曰「余相公作何好夢﹐日髙猶不明眸也。」余笑而起﹐晝猶念念不忘﹐其心益不在讀。及夕早寢﹐婦亦親狎﹐不再如昨之羞澀矣。蓋余所問名者﹐爲邑中某家女﹐耳食其有殊色﹐故信之。自此溫柔鄕深入﹐益慕睡鄕。朝冀暮﹐暮怯朝﹐恨不得中山酒爲千日醉。久之﹐當晝而寐﹐婦亦刺繡其側﹐語笑甚歡﹐遂不復欲覺。未幾﹐某家以余綦貧﹐且鏡臺久而未下﹐竟別字。餘生之父母﹐亦無如何﹐余亦爲之悒悒﹐而夢則未絕也。第形神精魄﹐咸爲所耗﹐漸以痿憊﹐遂終日昏昏皆夢矣。一日彊起如市﹐見斗者二人﹐一人被毆﹐幾殆﹐環如堵墻者﹐僅作壁上觀﹐竟無人能爲之解。余見不忍﹐前詰其由。毆者素識余﹐忿忿言曰「渠售婦與予爲小妻﹐旣而悔之﹐所欠者又悍不肯還﹐故毆之﹐以泄吾忿。」余詢被毆者﹕「值幾何﹖」答曰「因葬父無資﹐只貸渠靑蚨五貫耳。婦不忍別﹐日涕泣惟願死﹐誰賴渠也﹖」余躊躇自念﹐事關節孝﹐當思有以保全之。因計囊橐尙餘二金﹐暫貸於寺僧﹐可足其數﹐甘淡泊半月﹐亦無害耳。乃謂毆者曰「汝欲金乎﹖欲人乎﹖」毆者稔余爲寒儒﹐諒不能豪﹐遂姑應之曰「渠婦貌不揚﹐予亦不願成好事。但不得金﹐情實不甘。」余笑曰「若然﹐請從予去﹐償若金。」觀者皆踴躍曰「余相公爲此義舉﹐陰徳無量矣﹗」因極力慫恿。毆者白悔失言﹐而迫於眾議﹐亦帖耳相從。惟被毆者感激至流涕﹐誓以死報。相隨入寺﹐余爲僧言﹐僧亦重余義﹐慨然相假﹐並出所有者傾囊付之。因焚其券﹐被毆者稽首流血。其紛旣解﹐余至夕就寢﹐竟無所夢﹐心疑焉。竊怪符不再靈﹐默祝美人﹐思以詢之。宵半果來﹐赧然謂余曰「向昔所云﹐皆誑君也。妾一縊死鬼﹐何由司人間婚牘﹖緣知君祿命淺薄﹐不久亦入鬼道。妾欲結未死緣﹐以爲泉下伴侶﹐特慮見疑﹐未敢冒昧﹐故假君家新婦﹐得以夢中爲歡。近今相會者﹐實妾也。日者君以一時惻隱﹐保全孝子貞姬﹐土神上奏﹐福祿俱崇﹐壽且耄耋不止。妾不敢再爲君祟﹐斂迹伏藏。今承召詢﹐靦顏自陳。」言之不禁忸怩﹐因更太息曰「欺罔之罪﹐固已無辭﹐燕婉之情﹐猶希垂念。妾將爲君返去﹐珠以成雙璧﹐愼毋別覓鸞鳳也。」言訖再拜﹐竟披髮吐舌而去。生悚然﹐汗如雨下﹐神以頓爽﹐不再思睡矣。居無何﹐某家果挽人來曰「向以一時狂瞽﹐幾背前盟。今願仍諧舊好﹐永無二心﹐其納之幸甚﹗」余廉之﹐得其實。則女爲鬼崇﹐時時引帛欲自縊﹐且狂呼曰「此余少卿妻也﹐誰敢奪之﹖」因而後所字者﹐索退原聘﹐不敢締姻﹐故復修好於余。余心知美人所爲﹐以權詞白於父母﹐乃許之。期年畢婚﹐女貌亦亞於美人﹐余特祕之而不言。又明年﹐余果連掇巍科﹐成進士。仕至光祿寺少卿﹐壽至八秩。故至今里人凡執柯者﹐咸易月下老人爲燈下美人﹐以相謔云。

外史氏曰﹕溫太眞慕其姑妹﹐因嫁名於友﹐而自訂之﹐美人殆師其遺意歟﹖而以避爲趨﹐以離爲合﹐頗類策士所爲﹐其狡亦甚矣﹗但恐餘生無回天之善﹐則新婦必抱不白之冤。使當日聞之﹐必將欲唾其面。

○梁少梅

邑人梁少梅﹐年僅廿四五﹐美風姿﹐善談吐﹐有雅人韻致。一日中元﹐隨人往城外法覺寺觀施食。時主壇者爲寂禪師﹐持戒淸髙﹐秉教虔謹﹐壇前恆有怪異﹐好事者咸樂觀焉。少梅與其侶二三人﹐薄暝出邑門﹐比及寺中﹐月已上矣。見小兒輩﹐或以綠荷籠燈﹐或以靑篙燃炬﹐跳躍如鬼﹐不禁莞然。須臾﹐簫管嗷嘈﹐幢幡接引﹐眾僧擁法師登壇﹐說妙法﹐散天花﹐以成盂蘭盛舉。看者如市﹐亦都無所見。少梅膽素巨﹐頓思人煙叢集﹐鬼何敢來﹖卽來﹐亦莫能覯止。倘往僻地候之﹐則法之驗否當立辧。因而捨其同行﹐徑趨寺旁小徑﹐潛身以伺。立未久﹐俄有黑气數十百監﹐其巨如斗﹐源源而來﹐皆從目前經過﹐隱隱若有聲﹐的是奇觀。少梅復登髙以望﹐其气至壇卽滅﹐杳然無蹤。後有繼者﹐不知幾何。少梅立許時﹐宵露濕衣﹐漸不可耐﹐思回寺前覓其侶﹐謀所雞棲。忽聞笑語聲﹐如花陰羣鳥﹐足遽止。及近覘之﹐則婦人十餘﹐靚妝淡服﹐貌均妖艷。有小鬟二﹐以籠燭導之行。最後一少艾﹐色尢姣好﹐獨持荷燈一盞﹐碎步而前。瞥見少梅﹐卽以翠蓋招之﹐儼若熟識。少梅神魂顚倒﹐不克自持﹐遽尾之。婦人癷疾如風﹐盡其力始能及。迨至一處﹐峻宇雕墻﹐巍煥如神廟。婦人盡入﹐亦絕不顧少梅。少梅倦極﹐不能返﹐小憩於墻角。良久﹐有人自門內秉燭出﹐語曰「適一風狂兒逐姊至此﹐胡不見﹖」因以火燭之。照見少梅﹐喜曰「郎固在此﹐誰云返也。請卽隨予入。」少梅視之﹐果挑燈之鬟﹐乃欣然起立﹐與之偕。歷門數重﹐仿佛若有神像﹐亦不暇細瞻。繼入一小院落﹐其中花竹森秀﹐別有洞天。而所見之少艾﹐早在廡下站俟﹐見鬟卽詢曰「逐臭郎得之乎﹖」答曰「得之矣﹗」少艾卽笑而逆之﹐偕入中庭。室內鋪陳華麗﹐目多未經。燈下睨少艾﹐年可十八九﹐姿態橫流﹐容光肆映﹐眞麗人也。少梅心益悅﹐因致詞曰「倉卒相遇﹐未遑趨避﹐不加呵叱爲幸。乃復引入房闈﹐倍增慚悚。」少艾微笑答曰「適見君子躑躅艸露間﹐知必黑暗迷途﹐無所投止者。不揣荒僻冒昧﹐奉邀艸榻一宵﹐少光蓬蓽﹐何反承癰謙若此﹖」少梅復遜謝。少艾延坐﹐且語鬟曰「好事勿令人知﹐懼相混也。」鬟亦笑而諾之。少艾又命治具對坐行酌﹐肴核羅列﹐珍錯多不知名。少梅正饑渴﹐得此甚慰﹐徐叩其姓氏﹐匿笑弗言﹐惟曰「情好未篤﹐無敢遽陳﹐統俟諸異日。」少梅遂不敢問。歡飲旣久﹐兩心蕩然﹐鬟啟曰「良宵遲晤﹐雞且將鳴﹐請就寢。」二人乃握手起。及入臥室﹐衾褥綦華。少艾自解其衣﹐內外皆嶄然新制﹐惟著紅綃抹胸﹐與少梅就枕。撫其肌﹐丰若有餘﹐膩難著指。交合之際﹐媚態紛呈﹐少梅早置身魂夢中矣。遊仙一枕﹐漸入黑甜。及醒﹐聞嬌音羣噪曰「淫婢不羞﹐偸與狂郎戲﹐吾輩可鳴鼓而攻之。」張目驚視﹐少艾猶在抱中﹐毫不羞澀﹐惟笑曰「知情者固當連坐也。」眾嘩然曰「婢子無賴﹐竟下水拖人耶﹖」言已鼓掌﹐少梅心始安。竊視婦人四五輩﹐皆客夕所見者。乃起著衣﹐婦人皆孜孜凝視其私﹐若歆羨然。少艾亦起﹐眾以手理其鬢曰「發蓬蓬﹐狂已太甚﹗」少艾又笑曰「卿等欲狂不能耳。」因引少梅徧拜之曰「問我諸姑﹐遂及伯姊﹐媒妁之言足當矣。」眾默然。已乃歡然相與偕坐﹐諧謔生春。有頃﹐均以酒炙來爲二人扶頭飲。少酣﹐中一衣綠綃者﹐年齒少長於眾﹐少艾呼之以姑﹐忽謂少艾曰「若能與郎君言之乎﹖」答曰「邂逅相逢﹐未敢輕泄。」姑笑曰「郎君粗豪﹐當無慮。」乃語少梅曰「一言頗駭聽聞。妾等非人﹐實狐也。渠爲故明中丞毛一鷺寵姬﹐年十九而夭。毛因民變獲罪﹐匆遽中遂葬於此。是地爲聖姥行宮﹐妾等時來服役﹐見而憐之﹐授以煉形術﹐𨿽鬼而無異於人。今旣得侍君子﹐願卽攜歸﹐庶不至污觸聖境﹐妾等亦得以全其始終。郎君以爲何如﹖」少梅初聞而驚﹐旣亦弗懼﹐惟毅然應之曰「敬如尊命。」眾乃相顧大笑曰「个男兒膽故不細。」姑曰「予固深知之﹐乃敢言也。」因爲少艾賀﹐始得其姓名﹐則王氏﹐小字阿憐耳。眾又爲之治奩具﹐彈指間﹐錦繡珠玉﹐紛沓俱集﹐外各封黃金一錠爲賀儀﹐憐與少梅一一致謝。姑又曰「晝不可復﹐恐招疑怪﹐盍俟昏夜。」乃羣起而散去。憐因謂少梅曰「非妾命君拜﹐則君危矣。」少梅詰其故﹐憐曰「渠性皆蕩﹐昨夕特未睹君﹐故容妾捷足得之耳。今晨相值﹐不無垂涎﹐賴妾以禮縛之。姑又憐妾﹐成此義舉。不然與少樂樂﹐君可勝任﹐與眾樂樂﹐君將不堪矣﹗」少梅聞其言﹐不禁捧腹。又詢鬟之所在﹐答曰「渠皆紳家少婢﹐叢葬此土﹐妾愛而撫之﹐收供十指﹐但堪侍於黃昏﹐不能晝現也。」因引少梅視其所居﹐卉木繁茂﹐不類窀穸間。憐告曰「此皆若輩所爲﹐妾無能致此。妾自與若輩遊﹐飲食衣服﹐莫不仰給於彼。數日前﹐姑忽語妾﹐謂妾眉宇間有喜色﹐當有奇逢﹐不可仍著故衣﹐因爲妾徧易新者。今之所禦﹐皆姑賜也。若妾之死櫬﹐乃在此後﹐旣已臭腐不堪回顧已。」喁喁細述﹐少梅深嘆其奇。及暮﹐眾又來爲設祖帳﹐前二小鬟皆至﹐惘惘有不忍別之狀。酒行數巡﹐姑拔鬢邊釵﹐擊案而歌曰「有女娩婉矣﹐共我翺翔。今玆別去兮﹐予心憂傷。願汝倡隨兮﹐如鳳凰。何時重晤兮﹐在仙鄕。」音節甚古﹐且淒婉。憐乃再拜﹐答歌曰「一抔棄兮﹐冥然何知﹖肉我白骨兮﹐匪彜所思。今夕別離兮﹐烏夜啼。深恩未酬兮﹐步遲遲。聊祝眉壽兮﹐與天齊。」眾亦歌曰「女蘿附木兮﹐得所依。畱君不住兮﹐心孔悲。子兮子兮無久違。」歌已﹐四座皆泣下。飲將達曙﹐姑曰「邑門將啟﹐盍行乎。」乃取眾所贈遺﹐分置兩人袖中﹐殊不重累﹐始送之出門。憐與眾又把袂珍重。少梅視其地﹐果卽近郭之碧霞祠﹐距城未里許﹐因扶憐歸其家。少梅無父母﹐兼未授室﹐候門惟一老嫗﹐訝之﹐亦無敢問。憐與少梅究不自安﹐翌日竟徙於鄕﹐出金治產﹐家類素封。後每張筵召狐﹐絕不至。憐今出世十餘年﹐猶妍艷如昔﹐所親多有見之者。

外史氏曰﹕狐﹐有毛者也﹐而以毛之姬適人﹐似不卹其族矣﹗且毛初葬姬於此﹐原不意其有狐。狐竟喬作主張﹐不復問毛﹐姬亦擅誘少年﹐不暇畏毛。則毛之爲毛﹐可知矣。少梅之膽巨於斗﹐阿憐之面厚於革﹐非此二人﹐狐卽多事﹐亦不得不爲毛地。

○定州獄

直省定州﹐有村民婚於近村某家。民有孀母﹐素嬰疾病﹐井臼惟藉婦操。婦年二九﹐頗風格﹐民更密於防閒。以故歸寧之期絕少﹐婦與其父母皆不滿。時屆秋成﹐其嶽家村中演戲﹐侑神。適民母疾小愈﹐嶽浼人言﹐欲迎女歸﹐母許之﹐婦遂盛妝而往。民固雅不欲﹐淹畱未久﹐往促之歸。翁媼愛女﹐皆不聽。及社事將闌﹐民又往﹐爲言母以勞疾作﹐理宜遄歸﹐絮絮不止。婦貪觀劇﹐甚不願﹐乃曰「盡此一夕耳﹗姑卽抱恙﹐暮夜亦無所事﹐請俟戲終﹐明晨旋返﹐良亦無所誤。」媼亦贊助﹐民不能彊﹐遂悻悻自去。實亦新婚未久﹐燕爾情濃﹐非有惡念也。於路竊自憤曰「賤骨朵不念枕席情﹐只圖歡笑﹐吾必辱之。」抵家飯已﹐乘夜悄然復往。稔知嶽家有矮屋﹐鄰於演戲之所﹐婦與姑姊妹列坐於檐際以觀。遠望婦果在﹐指顧笑語﹐意甚歡﹐民益大恚。乃於人叢中委蛇行﹐潛身廊廡﹐昏暗中絕無知者。時雜劇正盛﹐金鼓齊鳴﹐滿場喧哄。婦凝睇已久﹐漸忘形骸﹐頻以一足垂下。民知其無備﹐仰而企之﹐竟褫其只履而歸﹐猶漠然弗知。夫遂懷之亟返﹐至家閉戶髙臥﹐亦不與母言。計俟其晨歸﹐痛辱之以泄積忿。乃婦失履未久﹐頓覺足冷﹐捫之﹐則蓮瓣已脫﹐心疑猖狂者爲﹐不勝愧悔。兼慮諸親咸集﹐聞必嗤笑﹐遂不俟戲完﹐亟下屋自覓尺帛縛束之﹐白於父母將歸。其父家翁媼皆驚訝﹐叩之弗言﹐畱之不可﹐惟托足軟﹐命人控一蹇衛送之。蓋圖夜歸易履﹐免致播揚。及至﹐姑猶未寢﹐啟戶卽訝曰「若婿言若明日歸﹐何深夜而返﹖得毋令阿翁怪耶﹖」婦曰「兒聞母又病﹐是以亟歸﹐不暇俟翌日也。」姑笑曰「予病亦習慣﹐烏足慮。」婦俟姑寢﹐然後趨就己室。恐夫覺﹐不敢燃燈。及夫問以伊誰﹐始答曰「予來家。」夫微哂曰「予以汝從優人逝矣﹐竟歸耶﹖」知夫怒﹐無敢言。夫又曰「大好戲文﹐詰朝聞將復演﹐汝何遽歸﹖」婦益默然。竊思俟夫寢﹐始可取履以更。乃夫又詢曰「旣歸何不以炬來﹖」婦甫對曰「夜闌火燼﹐暗中固可寢也。」夫知其意﹐忽起曰「待予爲汝燃燭。」婦力止之﹐不聽。燭旣燃﹐纖毫畢鑑﹐婦懼﹐亟匿其足。夫早見其無履﹐乃佯笑曰「汝以足來﹐迹殊有異。」婦伸有履者﹐亦笑曰「若孜孜凝視﹐豈有人跣而行耶﹖」夫注目良久﹐遽曳其右足曰「是何獨無﹖」婦大慚﹐低鬟無語。夫謾罵曰「不從我言﹐致出予醜﹐𨿽醢汝身﹐不足泄忿矣﹗」固詰其履﹐婦無以對。夫曰「履在足上今不見﹐其事可知。予猶以汝爲室耶﹖」喃喃登榻﹐怒罵不休﹐且言明日迹得之﹐決殺卻。遂復臥﹐意蓋愧怍之而已﹐輾轉絮聒﹐不覺熟寐。婦惶恐無以自容﹐又慮爲鄰里笑﹐竟縋帛於梁而自縊。及夫聞聲驚寤﹐起而撫之﹐體已冰矣﹐大怖且悔。復計婦夜歸﹐當無知者﹐若潛匿其屍﹐反誣其父﹐禍可免。因斷其繯﹐負之出戶﹐投諸鄰寺井中。寂然反室﹐思婦之情好﹐不禁悵惋。待旦而出﹐不及見母﹐竟往嶽家逆婦。翁媼言已送歸﹐婿力白其無。前送女者﹐適以事他出﹐共疑之﹐具控於官。州牧胡公素聰察﹐亟拘送者至。鞫之不服﹐惟舉姑婦相語狀。公頗心疑﹐拘婦之姑﹐審訊之﹐所供與送者同。因以嚴刑擬其夫﹐始吐實。公命加以桎梏﹐押往覓屍。令善泗者出諸淵泉﹐則闖然一髠﹐無所謂朱顏綠鬢者。公與吏民皆大駭﹐審視之﹑額爛身殞﹐乃寺僧某也。蓋婦屍墜井﹐適掛於坎﹐未至沒水。縛少緩﹐竟以更生。忽覺冷砭肌骨﹐不可當﹐且暗如昏夜﹐仰視之﹐又見天光。竊意身履冥途﹐故其境如此。迨以手捫之﹐寒泉浸溢﹐始悟入井﹐乃號呼望救。適寺僧起五鼓時﹐桔橰灌園。聞井中有聲﹐疑失足誤墜者﹐俯詢之﹐則鄰婦某氏也。僧故識其夫﹐亟引修綆拯之。井深九仞﹐婦手膩力怯﹐多方竟不能上。正惶急間﹐俄一少年貿然來﹐亦鄰家學圃者。見僧鞠躬用力﹐乃笑曰「大師何作此態﹖豈金繩中斷﹐以致淨瓶不出耶﹖」僧語以故。少年曰「不仁哉﹗吾師也。寧有慈航普渡﹐而髙居彼岸者乎﹖若素能浚井﹐予縋汝下﹐渠乃可上﹐何計不及此﹖」僧曰「然﹐予亦熟籌若此﹐時值乏人﹐故作此拙態。」遂浼少年執綆﹐已乃縋繩而下。旣得婦﹐解綆束其纖腰﹐號曰「亟提之。」少年用力﹐婦果出。睨之﹐𨿽衣裾沾濡﹐貌頗婉麗﹐心大動﹐紿之曰「娘子以盦予我﹐請就髙阜憩息﹐予出吾師。」婦解付少年。少年四望﹐有巨石﹐其大如缶﹐力掇之下諸井﹐適中僧顱﹐竟斃於水。少年慮其復活﹐再取他石連投之﹐寂然無聲。知其已死﹐始止而不投﹐突牽婦衣曰「去之﹗此處不可以復畱。」婦見僧斃﹐知非好相識﹐大懼欲走。少年脇之以力﹐不能脫﹐始勉從之。曲折里許﹐至一土室中﹐少年語婦曰「僧與予言﹐意頗不善﹐予故力救汝。今將送汝歸﹐但衣濕恐不可耐。予他之﹐任汝自便﹐俟燥而後行。予實無惡念。」言已趨出。婦信之﹐反感其徳。亦覺衫褲盡水﹐不勝其寒。乃起堅扃其戶﹐裸而以手挼之。正白身無備﹐少年早破窗突入﹐直據要津﹐婦遂無以自主。事已﹐少年謂婦曰「汝欲歸乎﹖盍行乎﹖」婦答以欲歸。少年曰「不可﹗僧以汝死﹐歸將涉訟﹐必誣汝同謀。況予送汝返﹐汝夫益疑﹐汝有三命耶﹖」婦果懾其夫﹐乃詢曰「將若何﹖」少年曰「予籍新樂﹐在此爲人傭﹐擬於明晨旋裏。汝能從予去﹐予無室﹐卽以汝爲妻﹐汝亦頗願否﹖」婦沈思﹐實無所歸﹐遂許諾。但曰「一履又陷泥中﹐汝丐得之﹐乃可行。」少年頷之﹐啟扉復出﹐仍下鑰焉。至暮以飲食來﹐婦從之乞履﹐答曰「履在人趾﹐實無由得。」婦曰「弗得實難行。」遂同寢處﹐益相歡好。明日少年又出﹐婦以履之事堅囑之﹐少年口諾而心以爲難。傍午﹐聞僧屍已現﹐益用張皇﹐薄暝乃敢返室。獨行野田間﹐見有赤鉤兩隻﹐頗纖嫋﹐似合婦足﹐疑爲他人所遺者。喜極﹐不暇顧慮﹐掇而疾趨。抵室﹐卽以示婦﹐婦熟視﹐訝曰「此予之故物﹐何由得入子手﹖」少年方言其故﹐忽有二役破扉入﹐以鏈縶之曰「殺人賊果在此﹗」少年失色。詰罪由﹐乃知胡公檢僧屍﹐並得婦履﹐疑婦未死﹐且不能遠翔﹐與之偕者﹐必左近。孤男無敢向人乞此物﹐因命婦之夫徧搜笥中﹐取婦履﹐悉以付役。使役散置於幽徑﹐潛伏以待﹐遇有拾遺者﹐尾之去﹐則婦可得﹐婦得而僧死之本末自明矣。役如公教﹐果獲犯。語之以故﹐俯首伏罪。解之邑以抵僧命﹐村民亦以誣罔論徒﹐婦遂別嫁。以是案﹐公驟擢美任。人咸服其明斷。

外史氏曰﹕一履之微﹐遺禍至此﹐要皆歡場實階之厲也。蓋婦不貪歡﹐則夫不至於竊履﹔夫不竊履﹐則婦亦不至於投繯。婦不投繯﹐則僧與少年皆可以無死。然非賢宰官得此一鉤﹐則僧以救溺而死﹐婦且背夫而逋﹐獄將不解矣。卒以履之故﹐破此疑團。古人有繡履傳奇﹐猶不若此事之詭異。

○住住

長安谷氏﹐巨族也。子弟多發武而不發文﹐以故馳怒馬﹐試長劍﹐不一其人﹐而搦三寸毛錐者﹐則寥寥無幾。一日﹐春雪初霽﹐會獵於城北山中﹐闔族畢往﹐少長咸集。較騎射﹐逐飛走﹐意气發揚﹐甚自得也。天將薄暮﹐所得雉兔以百計。倦而思歸﹐遂皆返轡。有維藩者﹐年甫成童﹐亦嫻弓馬﹐諸兄均愛之﹐攜以俱往。至是人騎搶攘﹐乃獨相失在後。維藩素豪﹐亦無戒心﹐自跨小驪駒﹐牽一細犬﹐徐驅於平原枯艸間。新月初生﹐寒煙四野﹐方覓故道前行﹐忽二小狐驚竄路左。維藩心甚喜﹐縱犬逐之﹐已亦策騎相隨。狐行絕駛﹐犬與馬皆不能及。未幾﹐黑暗中又亡其犬﹐狐亦不知其安往﹐不勝懊悔。乃緩轡徐馳﹐更不辧其何地。約行數里許﹐馬力亦疲﹐將借宿早行。倏見樹影參差﹐燈光明暗﹐遂疾驅就之。至則巨宅如王侯﹐重垣列屋﹐棟宇云連。所見之熒熒﹐乃其墻角守夜者明炬﹐以防暴客耳。聞人聲﹐卽叱問之。維藩下騎與言﹐答以迷途﹐願求棲止。眾以火燭之﹐笑曰「个兒郎纖纖之年歲﹐深夜獨行﹐曾不畏虎狼耶﹖當爲之白主翁。」遂止維藩於茅舍﹐一人奔而入。少頃復來﹐曰「主翁已起延客矣﹗」維藩縶駒隨之往。行約數武﹐卽見髙門洞敞﹐紅燭熒煌﹐宅第頗深邃。邏者引謁﹐閽人凡三四輩﹐皆鮮衣花帽﹐狀類古之蒼頭﹐略加研詰﹐卽導以入。歷門凡兩重﹐皆有守者﹐見之俱笑曰「失路兒來乎﹖主翁固候若久矣﹗」維藩心頗訝之。入門而西﹐至院宇﹐精潔如客座。未及檐楹﹐主人早搴簾出﹐年約五旬餘﹐髙冠盛服﹐從以數人。降階卽言曰「住住輩偶爾遊戲﹐君何相逼之甚﹖」旣而笑曰「幸是稚齡猶可恕。」維藩不解所謂﹐心更茫然﹐惟灼灼以目相視。主翁又笑曰「童子何知﹖老夫反與有過矣﹗」因延以入室﹐其中圖書燦列﹐彜鼎雜陳﹐繁華不可名狀。主翁與之坐﹐微叩裏居﹐卽起敬曰「是吾鄕世家也。密邇桑梓﹐未遑展謁﹐然仰慕久矣﹗」亟命呼住住來。使者往返數次﹐始聞珮聲璆然。有小女子年可十三四﹐顰眉妖臉﹐披髮慵妝﹐自簾外而入。瞥見維藩﹐神色頓異﹐一似慚怯不能前。主翁笑而語之曰「是亦有夙緣﹐兒勿深相畏也。」女甫近翁側﹐低鬟軃袖﹐曼立無言。維藩偸睨之﹐態若流珠﹐神侔秋水﹐𨿽童年情亦不能自制。聞女小語白父曰「狂暴相淩﹐心膽幾碎。何復引賊入室﹖」主翁怒之以目﹐徐曰「小兒家竟不愼言乃爾﹗」女遂不敢言。主翁因指女﹐謂維藩曰「家有三女﹐兩俱適人﹐此幼者與君年齒頗相若﹐竊願附爲婚姻﹐不識能俯就否﹖」維藩見女﹐心實愛好﹐且罔知爲狐﹐靦然起謝。女聞翁言﹐赧顏注目﹐亦似愜其素心。兩人之情已默相好合。少頃﹐主翁起曰「郎君馳騁過勞﹐姑請小憩﹐明晨再當定議。」遂遮出。從人早先趨出戶﹐惟女行步微濡﹐以致獨後。將及簾際﹐維藩情不自持﹐乃戲牽其裾而畱之。女回眸一顧﹐低笑曰「荼縻刺未長﹐便解抓人裙帶耶﹖」因以纖手解脫之。肌膚微親﹐滑膩莫狀﹐維藩益覺勃然﹐卽直前擁抱。女倉卒急欲出聲﹐翁早復入。維藩大慚﹐遽釋手。翁呵女曰「不速行﹐又使老夫覓汝﹐妮子直恁蹇緩﹖」乃相與俱去。維藩旣失所望﹐神亦頓疲。牀頭設有衾枕﹐就榻上睡﹐至曉未覺。翁來呼之醒﹐少致慰問﹐旋出一碧玉環與之曰「此卽住住所禦者﹐郎君持以爲信。明春桃夭之吉﹐可來此親迎也。」言已﹐卽遣之行﹐曰「恐尊親縈念﹐宜遄歸﹐早饔不及畱矣。」遂送至門外﹐命還其馬﹐仍令人導之﹐示以周行而返。維藩就道﹐日中方抵邑門﹐家人已張皇尋覓﹐見始欣然。詰其止宿之所﹐具以實告。其從兄維垣﹐粗涉典墳﹐聞卽駭然曰「此狐也。幸而汝幼不加害﹐亦旣足矣﹐猶望其他耶﹖」遂不再齒及﹐且爲維藩議婚於豪家﹐以絕狐念。獨維藩系懷不置。鬱鬱至明春﹐族中將祭掃﹐維藩復得出郭﹐因私往謁翁。物色至其處﹐則芳艸如煙﹐人迹且杳﹐絕無前之輪奐者。兼之鳩嗚鴉噪﹐樹木陰森﹐凜乎不可獨畱。方將旋踵﹐忽見二美人淡妝艷服﹐交挽而行。及至維藩前﹐顧而問曰「誰家黃口兒﹐何事躑躅於此﹖」維藩因告以情。一衣絳綃者卽紅漲於面﹐曰「汝果薄情郎乎﹖住住實予之妹﹐因汝家以異類相詆﹐阿翁甚恚﹐將遣之他適矣。柰何復來也﹖」一綠衣者亦怒曰「阿翁自憒憒﹐輕以掌珠許匪人。玉環若在﹐可亟以付我。」維藩實佩於身﹐而堅不肯與。二女乃恨恨而去﹐維藩抱悶亦自歸。回蹤甫里許﹐遇一貧老道人﹐貌淸臒﹐有菜色﹐乞錢於道周。維藩憐之﹐遽傾腰橐中物﹐舉以相贈。道人謝訖﹐忽謂維藩曰「吾視郎君之色﹐似重有憂者。正當英年﹐不應若此。」維藩苦衷正無可訴﹐乃爲道人緬述之﹐道人笑曰「此屬易事﹐但恐君家不能相容﹐或致麗人失所﹐貧道反爲多事耳﹗」維藩堅以自矢﹐道人乃探袖中出三符曰「以焚於郎君室中﹐某翁卽自至。與之約﹐令送其女於歸。及期不至﹐再焚其符﹐必得如意。末以淸水一盂﹐焚第三符﹐令尊閫吞之﹐卽有眞仙下降﹐不克拆爾鸞儔。但須撙節﹐始可綿長﹐勿令人歸咎於撮合山﹐則幸矣﹗」維藩敬謝﹐因拜道人爲師﹐轉瞬卽失所在﹐驚愕而返。及見諸兄﹐紿以他故﹐亦祕而不告。歸至家﹐急不能待﹐獨坐己室﹐候至夜分﹐焚其符。有頃﹐聞風聲颼盧﹐俄而赫然震響﹐儼似巨物擲自檐端。出視之﹐一狐色甚蒼黑﹐縛束如奉祀之豕﹐目光若炬﹐帖耳乞憐。維藩知爲翁﹐故叱曰「若以女餌我﹐繼又背盟﹐今吾行法拘汝至﹐汝復何言﹖」狐委地求生﹐嗥叫似不能答。維藩笑曰「今姑貸汝死﹐與汝三日期。倘送女來﹐姻好猶在﹐不然﹐予不任受若欺也。」遂釋其縛而縱之。狐搖尾自去﹐不復回顧。維藩知其未服﹐恃有符在。翌日語其家人曰「三朝後新婦當來﹐可爲予安排臥室。」時維藩已失怙恃﹐卽依從兄維垣同居。兄又他出﹐惟嫂在﹐怪之曰「𨿽經締盨﹐尙未納采﹐小郎言何無據也﹖」維藩不辯﹐惟指揮僕婢營其居。牀帳幾席﹐務極富麗﹐家人皆以爲狂。屆期狐果不至﹐維藩怒﹐又焚一符。是日晴明﹐正當卓午。俄陰雲陡生﹐霹靂大作﹐院中雨如反盆。旋見一老翁攜弱女自空而下﹐衣縷絕無沾濡﹐徑入洞房﹐謂維藩曰「君無香火情﹐只一味惡作劇。衣奩未備﹐是以稍遲﹐柰何卽遣丰隆相召耶﹖」維藩正色曰「翁反覆無信﹐不如是﹐則事必不諧。」翁慚而退﹐畱女在室。目之﹐年已稍增﹐嬌艷似倍於昔。見維藩甚含慍色﹐自語曰「彊暴兒終非好相識。」維藩因溫語慰之﹐女曰「君家自憎妾﹐非妾家棄君﹐何不畱面皮至是﹖」維藩乃述其懷想之苦﹐女始囅然回嗔。語次﹐天已開霽﹐晴朗無片雲。婢媼紛集﹐瞥見新婦﹐咸以爲畫圖中人﹐而莫測所自。維藩始隱約告嫂﹐嫂驚喜且憂﹐不得已而聽之。爲治巹卮﹐設花燭﹐始交拜成禮。女貌嬌美﹐嫂亦甚愛憐之。及夜定情﹐維藩𨿽弱於年﹐實偉於器﹐女不勝其鑿枘﹐太息曰「無一不狂暴﹐宜吾輩皆懼見武夫。」維藩亦大笑。詰朝﹐焚道人符彊女吞之。女自覺精神彊固﹐亦心喜﹐以是相安﹐伉儷倍篤。午後有肩輿數乘﹐止於維藩家。及出輿﹐則翁媼及前二美人﹐皆華服徑入﹐與嫂講姻婭禮。見女執手涕泣﹐不忍別離。維藩始執婿禮參拜﹐翁終慚憤﹐不甚交談。贈女衣飾十數箱﹐富家無以過之。款畱至暮而去。後月餘﹐維垣自外歸﹐聞此事﹐深以爲患﹐勸弟遣之﹐維藩不聽。偵知某縣有異人﹐頗善敕勒之術﹐聘使驅之。其人至﹐卽入女室﹐周回一視﹐語維垣曰「毫無妖氛﹐殆仙也﹐吾術不能祛之。」竟辭去。維垣弗信﹐復與諸弟維城等﹐故牽獵犬數頭﹐突入維藩之室。女坦然殊無懼色﹐惟笑曰﹔「伯伯亦甚無禮﹗」言已﹐下階趨迎。犬見女反皆辟易﹐如有所追逐然。諸客無如之何﹐遂懷慚散去。逾年﹐女舉一男﹐無異於常兒﹐羣議方息。嗣遇禦前某眞人以事過陜﹐維垣終以女爲虞﹐復卑禮延至其家。眞人結壇行法﹐女在室中亦甚惶懼﹐方與維藩訣別﹐忽維垣等見有金甲神人﹐屹立天半﹐持黃絹丈餘﹐披示眞人。共視之﹐朱書五字﹐巨如斗﹐其文則「葛仙翁作伐」也﹐倏不見。眞人卽起謂眾曰「吾師命也﹐不可以遣。」遂亦別去。初嫂與女善﹐屢諫維垣﹐因是益力爭之﹐族中始無異心。女連孕三子﹐而容色不衰。閱數年﹐維藩寄子於兄嫂﹐與女入室遂不出。眾辟其戶入﹐闃其無人。蓋皆從贈符者仙去矣﹗

外史氏曰﹕有此硬媒人﹐何慮好事不就﹖葛仙翁夫婦多彊主人世婚姻﹐於此又見一斑。且維藩亦甚豪粗﹐旣迫之於途﹐復窘之於室。南山隱隱﹐翁幾隕身﹔斗帳嚶嚶﹐女更受創﹔莽男兒絕不似溫存嬌婿矣﹗何更有助虐之師與煽惡之族哉﹖宜乎﹐女爲之寒心﹐而以暴客目之也。

○仙濤

仙濤者﹐廣陵貧家女。父杜某﹐素無賴﹐郡人咸不齒之。仙濤生而聰穎﹐及長﹐色更殊尢。維揚故以瘦馬馳名﹐養女之家自中人以下﹐鮮不居爲奇貨。因而自揣薄命﹐懸知不免於畫屏﹐情實不甘﹐遂日夕禱天以祈早夭﹐厥志良可哀也。年十七﹐斧柯盈門﹐咸爲豪家作伐﹐知必無望於盩蘩。聞其父已首肯﹐不勝悲怨﹐幾以白練自戕﹐而不忍捨其母。一夕﹐中夜獨起﹐躊躇於疏籬之下。秋魄微明﹐見一物烏毛白喙﹐目啖閃如灼金﹐狀似貍奴。仙濤素珍此畜﹐𨿽憤悶之餘﹐不禁破涕。迎而就之﹐且甚馴。乃貯之以皀﹐抱歸繡閣。時已夜闌﹐頓然思睡﹐遂不及解衣﹐竟就枕。方轉側如寐﹐覺前物暴長﹐其巨如牛。驚而欲號﹐己身忽不自由﹐飛跨於其背。畜卽咆哮作威﹐奔突出戶﹐蓋虎也。仙濤心膽俱碎﹐而又無如之何﹐因瞑目聽其所之。有頃﹐虎忽蹲伏不前。少蘇而展視﹐則非城非郭﹐半水半山﹐面溪有屋數椽﹐野花岸柳圍繞柴門。曾幾何時﹐而日已正午﹐仙濤恃有人家﹐嬌嘶以乞救。虎竟踴身置之地上﹐掉尾自去。仙濤自慶幸免饞吻﹐存息爾許時﹐見此家絕無人出﹐乃彊起而入之。其中艸堂三楹﹐頗幽潔﹐而松陰當檻﹐竹影橫窗﹐迥異人間俗境﹐疑爲仙宅。無如升堂入室﹐不但無人﹐且無饔飧之具﹐心益大疑。有藤牀﹐坐而偃息。驚定不覺苦饑﹐而前虎復來﹐以首枕藉其爪﹐臥於樹下。仙濤甫知其異﹐乃祝曰「承若攜我來﹐𨿽脫火坑﹐將爲餓殍﹐可若何﹖」虎似解其言﹐卽出旋歸﹐背負鹿肉半肩﹐以遺之。仙濤笑曰「此地無由舉火﹐我豈能茹毛飲血者哉﹖盛意殊不敢拜登。」虎又知其意﹐又去許久﹐銜蓮房數十枚﹐歸而委諸檻外。仙濤剖食﹐味絕甘﹐竟以果腹。自此與虎漸稔﹐不復畏忌。虎暮出朝歸﹐盡日不他適﹐若相伴然。且時覓佳果﹐以備糗糧﹐仙濤遂不絕口實。惟慮秋飈凜冽﹐莫具絮衣﹐而一榻宵眠﹐片氈罔有﹐將不啼饑而號寒。詎意世外桃源﹐別有天地﹐不第艸木長春﹐亦從無陰雨涼盪之虞。習之旣久﹐遂以相安。繼而甚苦鬱悶﹐初猶誆怯﹐僅倚荊扉﹐積漸遠出﹐竟不時爲騎虎之遊。始知其地環山帶水﹐只餘一徑相通﹐廣袤約數百里。嵐光溪影﹐樹色花香﹐靡不絕佳﹐仙濤領略殆徧。且自辟穀以來﹐紅顏若有羽翼﹐身輕於葉﹐𨿽不諳吐納之術﹐已不啻地上遊仙。暇輒擾虎爲戲﹐役之如奴﹐少忤卽撻之十數﹐虎亦伏而不動。居約五六年﹐虎忽出而不復。仙濤旣自能遐舉﹐亦不甚仰給於虎。惟遁迹已久﹐無由再覓衣襦﹐況乎出當秋初﹐尙衣單袷﹐旣空山無以縫綴﹐布縷漸盡﹐遂無可衣。𨿽以深閨之麗質﹐竟不免裸以爲飾﹐亦茫然不覺其苦。一日﹐忽動鄕思﹐念母綦甚﹐恃其不翼而飛﹐頓欲一歸省視。乃甫經涉想﹐虎卽自來﹐且作人言語之曰「子前生實施厚徳﹐出予於陷阱﹐縱予於山林﹐得以享年至千歲之久﹐予故化身﹐脫子之厄﹐成子之志﹐將與子同證地仙。今乃塵念頓生﹐孝思不匱﹐予不能更畱子﹐請送子歸。然自玆富貴可期﹐蓬瀛則不可望矣。」仙濤聆其言﹐意頗少悔﹐究迫於鞠育之恩﹐絕不系戀。兼因地無居人﹐性同野鹿﹐忘身無寸縷﹐坦然馭虎以行。時已昏夜﹐恍惚在風雲中﹐不知幾千百里。比及天曙﹐已抵江都﹐則山川如舊﹐風境依然﹐不禁淒然淚下。而千行夾郭﹐萬雉籠煙﹐昔人所云「綠楊影裏是揚州」者﹐又舉目卽見矣。仙濤方悲不自勝﹐虎忽大吼而躍。彈指之頃﹐早已隕越於下。晨光四照﹐身落郊坰﹐遙見行人紛如﹐不覺頓萌閨態﹐究以無衣自沮。幸有葦塘﹐藏嬌終日﹐至夜﹐甫敢飛出。將返其家﹐又不甚記憶﹐黽勉而行。約里許﹐自謂已至﹐則非莫愁村中﹐實在辟疆園外。倉猝款扉﹐履聲幾幾﹐有人出應﹐仙濤猶謂其母。及拔關覿面﹐冠服翩翩﹐竟屬儒林吉士。銀蟾皎潔之下﹐仙濤遂無地自容﹐因亟飛遁﹐知若人已睹之也。聞伊人詫嘆良久﹐唾爲妖魅﹐復自入。仙濤旣路迷鄕井﹐歸忘雲山﹐進退維谷之餘﹐不禁因悔生痛﹐涕泗滂沱。猛悟曰「身爲目染﹐歸亦安之﹖斯人殆我夫也。」頓思就之﹐而諒其疑怪﹐並恥於自獻其身。俄聞虎嘯聲﹐有布裹擲自空際。乘月啟視﹐則女衣一襲﹐袍褲咸具。乃大喜﹐遂益徳虎。身已就衣﹐深宵亦不他往﹐藉艸眠至旦﹐蹤迹至家。適父以賤業遠行﹐惟母在﹐失女而得女﹐把臂號泣﹐仙濤亦失聲。母言前失兒時﹐門戶盡扃﹐不知焉往﹐疑兒不屑小星﹐畢命荒野﹐不謂猶在也。因緬詢之﹐仙濤盡白其異。母殊未信﹐驗之﹐閨體宛然﹐乃釋厥疑。仙濤居家旬日﹐不復火食﹐日惟啖果數枚。兼慕白雲鄕﹐將出家爲女冠。究以裸體之恥﹐白之母﹐使訪其人。則許姓名靖﹐靑衿中之秀出者﹐因更注念不置。母知共意﹐聞許方鰥﹐反倩冰以干之。初時許未諾﹐循得佳夢﹐合以吉卜﹐皆謂娶婦得若人﹐當遊玉堂金馬。而杜父不在家﹐杜母又不計聘資﹐許家綦貧﹐乃以金釵訂盟。仙濤慮父返或有扞格﹐使媒妁慫恿之﹐匝月卽涓吉成禮。比及杜父歸來﹐早無及矣。燕婉克遂﹐魚水倍歡。第仙濤之始末﹐惟母知之﹐他人皆莫之與聞﹐許益未由得知﹐絕不疑月下飛去者﹐卽此牀頭人也。仙濤慮以怪異見薄於夫﹐始日食一餐﹐究亦見意而已。惟弱體輕盈﹐輒潛以距躍爲樂﹐恆至數十尋不止。數月之後﹐漸以不能飲饌﹐竟復其故。期年﹐許以鄕魁登桂榜。未及三載﹐又捷南宮。館閣數年﹐出爲某郡太守。仙濤憶虎言果驗﹐繡像祀之﹐因並祀元壇神以掩其迹。

外史氏曰﹕虎知報徳﹐無足奇也。惟以剛猛之質﹐而軟款溫柔﹐絕無粗莽﹐寅使君何遽能辦此﹖至仙濤以矢志之髙﹐享洞天數年之樂﹐宜已﹗𨿽裸裎跨虎﹐頗失閨箴﹐而世外薴蘿不同人間帷闥﹐或不妨少越範圍。況念切春暉﹐卽圖歸計﹐以世無不孝神仙也。杜陵云「絕代佳人﹐幽居空谷。」吾猶得以此況之。

○陸廚

桐城張相國家有治庖之人﹐陸姓無名﹐呼之以廚而已。煎熬燔炙﹐滋味深諳﹐相國尢喜之。其家負郭﹐歲時始請假一歸。其妻少艾﹐獨處寂寥﹐而廚又嗜酒﹐歸卽酣臥﹐以是脫輻爲常﹐遂出之。然廚欲藉此出遊﹐祕不以告﹐府中人罕有知其鰥者。一日中秋節後﹐宴會少閒﹐廚又給假。歸途中遇公之廝養某。兩人素莫逆﹐因戲之曰「陸大哥今始歸視﹐阿嫂恐天上嬋娥﹐不能爲汝重圓也。」時廚已微醺﹐乃笑曰「曩昔或如子言﹐今則不然矣。」某愕然﹐亟詢其故。廚旣失口﹐不能諱﹐遂具白其棄妻之由。某不信﹐又詰之﹐廚更正色以言﹐鑿鑿可據。某始笑曰「兄亦太不情﹐柰何耽麯蘗而捐鸞鳳﹖」因拉之如肆﹐與共飲。蓋某從相國數年﹐薄有積蓄﹐思娶婦苦無佳者。向曾見廚之妻﹐心頗艷之﹐今聞其離異﹐欲浼廚爲玉成﹐故假杯勺與之議。酒數巡﹐遂以言挑之曰「阿嫂旣被兄出﹐以渠姿容﹐早當再醮而去。兄已失計﹐縱欲復合﹐恐破鏡未易圓矣。」廚側首曰「予固不屑於此﹐但前返敞村﹐風聞臭花奴以予爲鑑﹐揀精擇肥﹐猶未嫁也。」某大喜﹐亟起酌曰「果爾﹐則弟有所懇﹐兄其毋辭。」廚飲而叩之﹐則曰「非弟敢爲陳平﹐但兄聽棄者﹐人皆可取。況弟久無室家﹐兄必憐之﹐盍爲予成此好事。」廚聞其言﹐有難色﹐良久乃曰「婦旣見逐﹐人盡可夫﹐弟娶之固無害於義。第予與若人﹐不等陌路﹐何能言﹖」某又相彊﹐且曰「弟居城市﹐鄕曲之人多未稔﹐若欲倩冰﹐非兄不可。否則﹐當泄兄事於主人﹐自玆不令兄歸。」廚微笑﹐終不許。某乃頓生狡計﹐餂之曰「兄與嫂離﹐今已數月﹐亦思膠續乎﹖」廚曰「然。予年正壯﹐詎能久鰥﹖無如執役潭府﹐數旬甫一歸﹐此心不免疑慮。今欲得婦﹐必在城中﹐而邑居者又復我憎﹐可若何﹖」某心暗喜﹐遂言曰「兄意若此﹐正不必圖其新。維彼舊者﹐固可耳。」廚不能解﹐詰其故。某囁嚅久之﹐始曰「弟家實居府側﹐娶若人必置於此。𨿽是弟之新婚﹐實兄之舊偶﹐婦人水性﹐與之言當無不從。兄倘一時情動﹐不妨夜來﹐弟自義讓。兩雄一雌﹐永以爲好﹐惟在兄之作合耳。」語已﹐廚大笑曰「弟欺予哉﹖世固無此理﹐且弟亦非其人。」某又曰「再婚之佳人﹐不等深閨之處子﹐弟又何所吝惜﹐而以之誑兄﹖」廚見其實然﹐遂竊計曰「予所得者﹐僅足杖頭。況續一婦﹐非數十金不能﹐又無若故妻之美者。今果如此﹐是無婦而有婦也。渠自願頂綠巾﹐於予何尢﹖」計畫有頃﹐又陽爲不可﹐必待某自誓方始允從﹐與之訂約而別。歸至家﹐卽往謁婦之父﹐且措詞曰「某不才﹐身爲賤役﹐不能時常歸家﹐恐虛令愛靑春﹐故以之返璧。而伉儷之情﹐則不忍忘也。竊慮令愛仍適匪人﹐不免甚爲系念。玆有邑中某者﹐家累千金﹐頗殷富﹐可托終身。翁倘垂盼﹐某願執伐。」言已又再拜。婦之父喜其委婉﹐姑頷之。廚退又浼人慫恿。明日某潛來訪廚﹐肥馬鮮衣﹐風姿俊逸。廚畱之與飲﹐婦之父母私往窺覘﹐皆大喜。遂從廚言﹐慨許之﹐婦故陰有弗願也。某諏吉行聘﹐不日親迎。畢姻後﹐某之年旣甚少於廚﹐又從相國無他職役﹐朝夕與婦聚處﹐婦亦安之。惟廚以宿約﹐數向某言求一晤婦。某難於峻拒﹐初猶借端支延﹐蓋不忍以旣得之珠﹐復用以彈雀。廚不能平﹐每與儕輩言﹐詈某負心﹐聞者爲之噴飯。某知之﹐乃大恚﹐指廚爲誣己﹐廚益忿忿。閱數月﹐某從相國赴他處﹐夕未得歸。有人逾垣入﹐斃婦於室﹐面被刀傷十數﹐幾無完膚。某歸卽報縣﹐驗之﹐四體裸然﹐且系成姦後死者。某以廚有夙恨﹐必其所爲﹐遂言於相國。聞是事者咸証之﹐執以送官﹐毒加拷掠。廚卽有前隙﹐不能復辯﹐竟成招﹐其實誣也。某自婦亡﹐不敢復處其室。適有山東某客﹐因事淹畱﹐不勝旅邸之費﹐緣與某素識﹐假以所居。初未知有怪異也﹐及夕客寢﹐聞有人啼曰「予面𨿽毀﹐亦宜細檢予身﹐柰何使淫人得志也﹖」言之數四﹐而不睹其形容﹐始疑廚爲枉。翌日見某﹐爲述所聞﹐某不聽。僚僕有與立者﹐聆之駭然﹐以白相國。相國曰「事果有冤﹐當復驗。」乃致書於宰﹐宰亦疑廚不類﹐因與吏謀。召某與婦之父母﹐並出廚於獄﹐同至葬所。啟冢出屍﹐竟未腐﹐儼然如生。宰心異之﹐先令某諦觀﹐答曰﹕是。又令廚與婦之母視之﹐則皆云非。宰詰焉﹐廚先對曰「渠𨿽某之婦﹐其先實囚之妻。寢處數年﹐隱微無不知。其左乳有瘡疤﹐大如掌。私處有癅﹐如指頂﹐今並無之。且膚色過白﹐亦不相似。」宰又以詰婦之母﹐所供僉同。宰大驚﹐姑掩其棺﹐逮眾俱返。至署﹐先以刑擬婦之父﹐訊以家所往來﹐猶有何人。其父本鄕愚﹐大懼吐實。則有遠親邢某﹐居某縣﹐來卽寓於其家。自婦未嫁﹐已先歸﹐此外固無人也。宰知有因﹐乃系眾於獄﹐關行鄰邑﹐不旬日而邢與婦皆拘到。出﹐眾識之﹐有泣者﹐有怒者﹐有失色者﹐遂皆目之爲是。宰以嚴刑鞫邢﹐盡得其姦狀。始知婦自被出﹐不能靜處﹐遂與邢有私﹐訂爲婚嫁。邢故婦弟之叔嶽﹐親誼相懸﹐屢言之﹐婦之父母皆不許。甫得俯從﹐又責重聘﹐邢因遄歸措辦﹐而廚之說行﹐竟背前約。及邢返﹐知其已嫁﹐乃大怒﹐不至婦家﹐且思以報復之。邢本無賴﹐素與穿窬善﹐因賂之﹐使爲昆侖。竊婦已逃﹐而終慮其事之泄。邑中某婦﹐亦與之歡﹐其家故娼也。是夕﹐邢宿於某處﹐偸引婦至﹐卽共醉彼婦﹐置於囊﹐荷之去。至婦室中﹐偸兒又共狎之。昧爽﹐始引刀斷喉﹐恐其有不似﹐兼剝厥面﹐人因寂無知者。邢乘暗攜婦遠行﹐更置廿金於案﹐以賂彼婦之夫。其夫遂疑婦奔邢﹐未悉姓氏﹐莫能聲言﹐亦攜金他適。向微冤鬼自白﹐竟無人爲之昭雪。不數日﹐拘偸兒至﹐與邢皆論抵﹐婦亦杖遣。廚與某﹐一以貪賂﹐一以誣告﹐皆杖之。通邑哄傳爲笑。此相國未入閣﹐以內閣丁艱時事也﹐洎乎大拜﹐廚復從相國入京。其足微跛﹐亦受刑重之故云。

外史氏曰﹕庖人不治﹐祝史皆起而越俎﹐固已。若陸廚者﹐旣不治庖﹐又思代庖﹐捨其田而欲蕓人之田﹐貪鄙無知﹐宜乎有奇禍中之也。邢之計﹐直可瞞天﹐而究莫逃於鬼﹐怨抑何補哉﹖至某無恥喪心﹐反復變詐﹐旣許共有其寶﹐旋思獨匿其琛﹐是又小人之尢﹐而無足論也。

○艷梅

滇南於伯玉﹐以三考起家﹐歷官丞簿﹐宦於浙中有年矣。晚歲弄瓦﹐尢鐘愛之。及長﹐貌姝麗且聰敏勝人。因生於紅梅開日﹐遂字之曰艷梅。延師課讀﹐內則旣已成誦﹐將授毛詩。伯玉以女將可笄﹐不宜與諸男伍﹐思得女儒如大家﹐使卒其業﹐而難乎其人。一日﹐有秀士款關請見﹐自言「有姊知書﹐兼通諸藝﹐因貧老﹐子又不肖﹐欲售其才爲糊口計。竊聞女公子另聘閨師﹐不揣冒昧﹐代爲蹇修﹐未識能中所選否﹖」伯玉視其人﹐年僅而立﹐姿容秀逸﹐談吐風生﹐甚相欽重。秀士又出一卷曰「此卽媼之近作也。」伯玉覽之﹐詩文大雅﹐卓矣名流。益大悅﹐與之訂約而別。越兩日﹐又來爲下關書﹐詢之﹐夫家茅姓﹐云系巨室中落者。伯玉故未及詳核﹐屆期掃除別室﹐鋪設精潔﹐而杳不見至。心疑其罔﹐而又無從速之。已而﹐艷梅凝妝賫書﹐徑赴新塾。怪而問之﹐對曰「父爲兒別設靑氈﹐已開絳帳﹐敬往執贄﹐又何詢焉﹖」伯玉大疑﹐心知有異﹐乃尾其後與之偕。甫及室外﹐異香遄發﹐馥鬱氤氳﹐絕非人世所者。足未逾檻﹐卽聞老夫人聲逆而語曰「東翁來乎﹖予恐重煩車從﹐故潛蹤自來﹐幸勿以枉道見笑。」伯玉大駭﹐驚顧之﹐闃其無人﹐知爲鬼狐之類。亟曳艷梅使速返﹐不聽﹐徑入。致禮喁喁然﹐對面接談﹐似曾相識。又聞媼笑曰「東翁不以予爲衰朽﹐使備師席﹐似不宜見惑至此。」於是開卷﹐授關睢三章﹐音韻淸越﹐訓詁詳明。艷梅遂受業自讀﹐伯玉亦不得已﹐入與寒暄而後坐語。詢以古今女史﹐歷歷如數家珍﹐不禁心折。𨿽未親瞻道貌﹐而聆厥聲音﹐則五十許人也。媼又謂伯玉曰「予本塗山氏之裔﹐寄居貴治百有餘年。因與令閨愛有緣﹐是以猥屈若此﹐決非爲人禍者﹐幸勿疑訝。」伯玉唯唯﹐而私心實以爲憂﹐退而命具饌入。媼與艷梅欣然舉箸﹐𨿽未見其哺啜﹐而四簋空矣。家人私以詢艷梅﹐詰其見否﹐亦笑不肯言。伯玉將覓術士驅遣﹐艷梅聞而止之曰「父所以特延明師者﹐俾兒學也。今旣幸逢大匠﹐可以裁成﹐何更計及其他乎﹖且始以禮幣而終以兵戎﹐亦大非風雅之道。」伯玉素愛女﹐遂從其言。艷梅朝而受業﹐晝而講貫﹐夕而習復﹐不三月而卽通一經。伯玉聞之喜﹐益丰其供帳﹐有加禮。媼感其意﹐又受艷梅以命卦諸書﹐語之曰「兒命薄﹐多才反非厚福﹐習此可以相夫禦窮。筆墨究非汝事也。」艷梅受教﹐精心學之﹐數旬而盡通其奧。媼忽辭去曰「汝業有所就﹐當習女紅﹐以執婦道。予教無所施矣﹐今將他往﹐十稔後再晤汝於邯鄲道中﹐愼毋相憶。」艷梅不忍別﹐牽衣戀戀﹐粉淚縱橫。媼爲勉畱一夕﹐詰朝遂失其所在。蓋自媼下榻於此﹐衙眷侍從皆未之覯﹐獨艷梅見之。至是亦茫然無睹﹐知其已逝﹐悲不自勝。始爲人言其狀貌﹐則少好如處女﹐惟鬢髮頒白而已。恆衣褐色衫練裙﹐寒暑不一更。暇則搦管爲詩﹐若與人倡和者。吟成卽有物攫去﹐其艸渺不可得。然味其詞旨﹐或天狐而暫謫人世者。又言自幼至長﹐夢寐輒見之﹐故相習熟﹐無所猜忌﹐曩日之樂於執經﹐實由於此。今忽不見﹐能無淒慘﹖言之每泣數行下﹐家人皆勸慰之。艷梅自媼去後﹐始稍稍衒其術﹐奇中如神。伯玉欲爲擇婿﹐辭曰「父在此履任數年﹐政績卓異﹐當有升喬之喜。置兒於此異鄕﹐弱質保無有仳離之嘆耶﹖」時伯玉𨿽耋﹐猶以邑篆爲望﹐聞女言欣然。詢之﹐則愀然不對。初亦不解其意﹐未幾﹐伯玉忽遇寒疾﹐竟以不起﹐遂卒於官舍﹐家人始服其先見。殮畢﹐將扶櫬歸裏﹐艷梅沮之曰「父歿後始行厄運﹐恐有無妄之災﹐不可以驚我桑梓。」諸兄皆嗤其誕﹐竟啟行。舟至滇界﹐已有風信傳揚﹐朝命下﹐將藉其家。蓋當康熙初年﹐吳藩悖逆﹐伯玉之仲弟實在幕中﹐吳敗漏网﹐至是獲之。律以從叛﹐禍故延及於乃兄﹐伯玉若在﹐亦不免於死也。闔家聞此﹐不勝震驚﹐益兼程。比及故鄕﹐裝猶未卸﹐而緹騎已來﹐盡沒其家產﹐禁錮眷屬於宅中。州縣又慮有挪移﹐株連根洵﹐波及戚族。諸兄始悔其遄歸之謬。幸中丞某公﹐稔知伯玉醇謹﹐特疏代爲辧明。嗣聖恩寬大﹐不盡加誅﹐僅流其三子於邊﹐以示薄懲。而於氏遂家無立錐矣﹗艷梅之諸兄﹐欲奉母同往戍所﹐艷梅獨不欲﹐曰「暮年風燭﹐何堪遠涉山川﹗且生子與女﹐同一罔極﹐妹𨿽閨閣﹐獨不能菽水奉親乎﹖」竟不聽其行。諸兄亦以母老不任風霜﹐遂攜眷自去。艷梅當藉沒時﹐私匿百金﹐至是置田供母。縣大夫又憐其煢獨﹐少助薪水之需﹐家以粗給。明年﹐艷梅已十九﹐裏中聞其賢﹐咸思聘之。母又繼於遠族得一子﹐頗稱克家﹐使承伯玉之嗣﹐固勸艷梅擇所夫。艷梅初猶不願﹐欲奉母終此餘年﹐以踐昔日之語﹐及有螟蛉之兄﹐出入扞格﹐乃首肯。然以年庚來者﹐一覽輒屏棄之﹐曰「此曹非貧卽殀者﹐烏足以當雀屏選哉﹗」最後得一人﹐艷梅曰「可矣﹗」母兄素信其數﹐遂不及詳﹐竟字之。其人陸姓﹐名學洙﹐父本邑中豪士﹐已早亡﹐惟老母在﹐擁資鉅萬﹐富甲一鄕﹐人皆爲艷梅欣慰。及嫁﹐琴瑟甚調﹐美食錦衣﹐婢媼環侍﹐卽艷梅亦竊訝其師禦窮之言﹐以爲弗驗。居無何﹐其姑誕日﹐賀者盈閭﹐戚族之婦莫不來。陸母酬酢已畢﹐乃命新婦代爲娛賓。艷梅稱觴至一媼﹐年頗髙大﹐昏憒龍鐘﹐忽笑而謂之曰「新娘子亦太匆忙﹗明日又阿婿生辰﹐𨿽無賀客﹐中饋亦豈能無事﹖」語未已﹐座中多怒之以目﹐乃不復言。艷梅心疑﹐然亦未敢研詰。及夕入室﹐堅叩學洙。學洙以佳偶已諧﹐且因愛不能諱﹐微露其情。則媒氏以斧柯無成﹐徒勞跋涉﹐因竊與陸母計﹐重賂日者﹐擇古人全福之造﹐僞爲贗鼎以往耳。艷梅大戚﹐亟索其眞者。學洙出之櫝中﹐其實少艷梅三歲﹐而懸弧之斯﹐果在來朝﹐乃知媼言非謬。初猶冀其稍可﹐及就燭下推之﹐則視向之貧殀者﹐殆有甚焉。艷梅益泫然出涕﹐究亦無可如何。甫周歲﹐而學沫病矣。蓋學洙體貌𨿽偉﹐實系童年﹐燕爾旣已﹐孔嘉新婚﹐又值艷梅花月之態﹐盡足銷魂﹐斧斤之伐﹐能無蝕骨﹖加以天資薄弱﹐血气未堅﹐遂患瘵疾﹐臥牀不起。初艷梅旣知夫命﹐首慮其殀﹐諸事撙節﹐兼勸姑使之出外就傅。𨿽不見聽﹐家人皆稱道其賢。至是危篤﹐乃竊自恫曰「非我死夫子﹐夫子實由我而疾﹐我則何心而忍於坐視﹖」因自制疏文﹐乘夜密禱於上帝。其略曰「寧爲餓殍﹐同塡溝壑於他年﹐不願孀居﹐獨守閨房於此日。」情詞悱惻﹐約數十言。祝訖﹐遽引刃自刲其臂﹐羅袂盡殷﹐香饑零落﹐痛極﹐遂僕於地。迷惘中聞有人大呼曰「上帝有命﹐已許汝易夭而貧矣﹗」聲巨若雷﹐驚悸而蘇﹐人尙寂無知者。扶創起立﹐入室視夫﹐病勢似覺少減。乃以肉和藥﹐煎而進之﹐翌日竟小愈。浹旬大安﹐彌月遂扶杖而起。艷梅旣不自言﹐夫婿姑嫜亦罔知出於新婦之力也。學沫旣痊﹐益更束書不讀﹐時或出外遊蕩﹐小試飲博之端。然賴其母約束綦嚴﹐尙不敢過於馳騁。又越二年﹐母已病卒﹐學沫乃肆無忌憚﹐日出與無賴者遊﹐舉手以千金﹐纏頭有百貫。凡祖父之經營﹐萱親之積蓄﹐幹僕之生殖﹐藏鏹近千﹐朽索論萬﹐盡輸外府﹐而家室爲之一空。浸及田宅﹐人盡寒心﹐獨閨中者漠不爲意。所親咸咎艷梅﹐以爲同牀秦越﹐痛癢弗關﹐豈異日竟能獨富哉﹖艷梅聞而太息曰「𨿽非世上金夫﹐幸免冢中枯骨﹐何勸爲﹖」益聽其浪遊﹐且出奩具以供其揮霍。學洙以爲賢﹐每向人津津樂道之﹐人以是亦薄艷梅。未及二稔﹐家無斗筲﹐夫婦遂徙居陋巷。桑戶棬樞﹐竹屋低矮﹐學洙始杜門不出。乃自落魄以來﹐一衣一食學洙皆仰給於婦。艷梅晝則補綴﹐夜則紡績﹐日夕爲常﹐毫無慍色。學洙生於富厚﹐身無寸長﹐惟供炊火而已。默然內愧﹐仰屋咨嗟﹐艷梅反溫言慰藉之。聞者多美其安貧﹐而不意其知命也。如是三歲﹐滇忽大饑。當米珠薪桂之年﹐艷梅十指不足以贍二人﹐並日而營﹐浸以饑凍。適學洙之舅﹐以京秩出宰中州﹐聞甥家剝落﹐無以資生﹐欲助之。深虞其浪費﹐乃封舟車之資﹐馳書召之。學洙欣然欲往﹐謀與婦俱。艷梅始諫曰「家散萬金﹐依人四海﹐妾固未見其可也。況官署如郵亭﹐舅旣過客﹐我輩復往投之﹐倘一朝相左﹐當更有旅人之憂矣。」學洙久困思蘇﹐遂不納妻言﹐覓舟治任﹐彊以偕往。艷梅亦頓憶茅媼之約﹐或能邂逅他鄕﹐隨亦從之。而長途近萬﹐跋涉維艱﹐比及汝蔡之間﹐月已三易。未入縣境﹐舅處已有伻來﹐則又升任趙州牧矣。轉折而西﹐又將千里。艷梅素質荏弱﹐不耐馳驅﹐遂病於旅次﹐急未能前﹐舅之使者乃先返。夫婦耽延匝月﹐方始啟行﹐抵州治﹐衙署一新﹐吏役將出迎刺史。驚詢之﹐前任果其舅氏﹐下車未久﹐卽遭揭參﹐以蒞縣多受暮金故也。舅解赴省﹐衙眷知有後災﹐避向都門舊居。蓋召甥之價未回﹐去趙之旌已遠而莫可追矣。學洙至此﹐气絕心灰﹐始悔婦言之不用。旣無所之﹐又不能返﹐資斧將盡﹐告助無門﹐不得已而謀諸婦曰「悔不納子言﹐今已至此﹐進退維谷﹐去死無幾。然予亡子亦有不利也﹐盍籌其所以處之。」答曰「君將柰之何﹖此地非如故鄕﹐可以手爪養此口腹者。其他﹐則妾何能爲﹖」學洙曰「不然。聞子有妙術﹐昔在家園﹐良難輕售。今日失路於玆﹐胡不爲予一試﹖不愈於束手坐困乎﹖」艷梅頗有難色﹐學洙再四彊之﹐乃許諾﹐亦緣其師有相夫之讖也。擇日設肆﹐出餘金賃屋治具﹐且懸一幔於門﹐以蔽春色。艷梅默坐其中﹐學洙往來傳送。就問者輒書片紙﹐批而答之﹐卽欲聞柳外之鶯而不可得﹐矧其他哉﹗趙人初猶觀望﹐漸且雲集﹐旬日而戶外之屨滿矣。艷梅一一批斷﹐盡決所疑而去。由是喧傳﹐名噪遠近﹐幔中仙之譽傾動簪紳﹐蓋不止士庶已也。乃艷梅安於天命﹐晨起坐幔中﹐以十人爲率﹐餘皆辭以翌日。又不多索命金﹐日惟靑蚨百數﹐儀足饔飧﹐此外別無贏餘。學洙疑之曰「以子之能﹐富可立致。非予敢存奢望﹐何不多取錙銖﹐早還鄕裏﹐而乃自爲限量如此﹖」艷梅不欲言其意﹐因權詞以對曰「命之理微﹐聖人且罕言之。以妾之神明﹐只足應此﹐多則不驗﹐不亦虛人來意耶﹖」學洙實貪於得﹐乃笑曰「此子之飾說耳﹗術苟甚神﹐安在不多多益善哉﹖」益固彊之。艷梅亦思自驗其命﹐乃增其數﹐且倍其值。次日占者塞門﹐悉爲判決。自朝至於日昃﹐得錢近千﹐學洙乃大悅。詰旦﹐夫婦猶未起﹐暑雨滂沱。旁午﹐天始稍霽﹐來者甚稀。至暮﹐重陰凝閉﹐遂成淫霖﹐十餘日無少止息。溪流漲溢﹐市中水深數尺﹐人絕無乘槎問卜者。夫婦坐食其資﹐所得盡耗﹐又枵腹一朝夕﹐方始晴明。艷梅益信有定數﹐亟欲復其故轍。學洙不甘﹐仍彊之﹐三日又獲資數緡﹐夫婦欣幸。至夜髙枕而眠﹐有偸兒潛入室中﹐席捲所有﹐且並其衣物﹐盡攜而去。蓋緣陰雨﹐壞垣未及修整﹐故宵人得以肆其志﹐究亦造化使然也。學洙大慟﹐憤不欲生。艷梅言笑自若﹐徐曰「君不知命﹐宜其不免於貧。妾遭媒妁之誤﹐至今猶深恫於心。誠以君之稟賦﹐非貧當殀﹐微妾禱於天帝﹐予今已少寡久矣﹗安得一寒徹骨﹐猶然倡隨至是乎﹖君無怨焉可耳﹗」因述其夢中天語﹐學洙益慟﹐以爲所造如斯﹐愈無首止之望。艷梅又解之曰「君知善可回天乎﹖彼蒼固任人轉圜者也。誠能力行陰騭﹐天將別注祿籍。以妾之能﹐固可相君旋裏﹐且還爾素封矣。」語本寬其憂﹐乃學洙卽聳然請教。艷梅沈思良久﹐忽憶一事﹐言曰「妾從君來時﹐渡一溪﹐猝不能過﹐水深湍急也。其地距此里許﹐別無橋梁。君倘立志﹐卽於朝夕之暇﹐負土擔石往營之。妾再以所得者助君﹐鳩工架木﹐終歲之間﹐人卽永免衣襦之患。利濟誠宏﹐善不在此乎﹖」學洙卽慨然曰「諾﹗」遂與艷梅謀﹐每日食餘啟肆﹐日晡便休﹐暇則前往營建。水浸脛骨﹐勞不知疲﹐嚴寒之龜手皴足﹐盛暑之雨笠煙蓑﹐舉所不卹。人有樂助者﹐反揖而去之。夫婦又自玆茹素﹐口食而外﹐悉以庀材。物集而後召匠﹐攻木攻石﹐斧鑿之聲盈於路。通計經始至此﹐凡閱十月而橋成。初是溪𨿽深﹐有時亦僅沒膝﹐而人恆不能涉﹐原其水性峻急﹐卽盎盂之石﹐皆可激之使行。臏腳刖足﹐立尙顚僕﹐遂無有創此議者。自學洙之盡日立於水次﹐狂瀾洶湧﹐究無損傷﹐人因以爲神。徒杠已就﹐行旅歡然﹐因號之以幔仙橋﹐紀其靈也。學洙亦由是小康﹐遂有薄積。又越兩歲﹐致錢百緡﹐乃作旋歸之計。市二蹇衛﹐載妻以行。艷梅自至趙地﹐深自韜晦﹐從未以半面示人。至是返轡﹐人甫識荊﹐𨿽年屆三旬﹐而花貌儼然﹐舉驚爲神仙﹐不敢仰視。夫婦遂就道﹐不再徘徊。乃行未三日程﹐學洙忽得暴疾﹐昏睡無知﹐撫之若冰﹐竟卒於旅捨。艷梅慟甚﹐自恨其生之不辰﹐百計維持﹐究無望於偕老。且居異鄕﹐隻身誰倚﹖遂哭之嘔血﹐絕而復生。旅邸主人又以其死之甚遽﹐不免幹連﹐將首之於官而脫其累。正紛然聚訟﹐觀者如堵﹐忽一人排眾直入﹐以寸緘予艷梅曰「前村一媼﹐聞娘子命理綦精﹐敬以此相浼。」眾聞而大恚﹐以爲當此搶攘﹐何來是不急之務﹐將拳石交下﹐以泄其不平。艷梅揮之曰「是必有異。」展視焉則其師茅媼之造也。因雪涕急詢曰「媼安在﹖」答曰「已與某偕來﹐渠行甚緩﹐是以在後耳﹗」艷梅乃趨出候之﹐曼立遠視﹐見一人從容步履﹐儀狀如昔媼﹐猶未至。艷梅遽伏地嬌啼﹐宛如失乳之嬰忽睹其母﹐嗚咽不可名狀。媼近前以手曳之曰「兒勿悲。美玉泥沙亦其命也﹐宜先捄吾婿。」乃扶艷梅起﹐與之偕入視學洙。艷梅涕泗交頤﹐謂其已死。媼笑曰「此特好姬緣﹐豈眞長逝耶﹖」卽索片紙﹐書數字焚之﹐學洙突然欠伸。有頃﹐蹶然起坐﹐若夢魘乍寤者。艷梅喜叩其由﹐答曰「昨夕與子同夢﹐忽覺身體飄然獨行﹐旋至一洞天﹐朱戶丹楹﹐居甚赫奕。有主者年僅三十許﹐衣冠尊貴﹐儀從甚都。見予﹐降階迎迓。又聞堂上有呼卿之小字者﹐其音甚細﹐曰﹕『艷梅之婿至矣﹗』主者揖予坐﹐且謂曰﹕『君以一橋免千萬人之厲揭﹐厥功偉矣﹗適奉帝詔﹐以至寶賜君﹐君其拜受。』言訖縛一物至﹐周身蒼毫﹐狀若貍。口吐一珠﹐赤光四映﹐主者令予吞之﹐三咽而後下。臟腑如經炮烙﹐寸心火熾﹐刻不能安。歷許時而後稍可﹐則神明一時洞達已。主者命置酒爲予賀﹐又出二女郎爲予捧觴﹐云是卿之姊妹行。曰﹕『見越水茅媼﹐當自知之。』盤桓竟日﹐忽有一人持札至。主者閱之﹐笑曰﹕『姊亦多慮乃爾﹗』因遣予歸。出門頓覺﹐孰知死生俄頃哉﹖」艷梅乃引之拜媼﹐媼謂學洙曰「予卽茅姓是也。向曾薦予於乃嶽﹐今又十齡矣。」學洙頓悟。媼又曰「渠亦太憊懶。使非予艸數行﹐渠或奪艷梅之婚﹐妻汝以二女未可知也。」言次﹐旅邸主人與眾皆心安﹐始各散去。學洙設具款媼﹐聚飲甚歡。媼忽詰陸夫婦曰「仙鄕樂乎﹖故鄕樂乎﹖」二人同聲俱以仙鄕對。媼乃探囊中﹐取出刀圭之藥﹐令艷梅服之﹐而少與學洙曰「渠身故自有寶也。」更以余藥飼二蹇﹐遂亦不煩芻秣。淩展同出逆旅﹐媼與艷梅疊跨其一﹐惟學洙另乘。媼叱之﹐冉冉上升﹐瞬息入雲中﹐形若紙鳶﹐倏不見。男婦聚觀何啻千百﹐行者居者咸下拜。因更裏名爲「三仙」﹐與黃梁之鎭不朽矣﹗

外史氏曰﹕信哉﹐人之可以造命也。艷梅以一念欲殉其夫﹐而殤子轉爲老彭矣﹗學洙以一事克從其婦﹐而餓骨不難羽化矣﹗二蹇並舉﹐何異雞犬同升﹖茅媼之事𨿽不經﹐然玉成終始﹐殊不愧爲人師。獨薦西席者﹐幾奪東牀﹐不免令人不滿耳﹗

隨園老人曰﹕此當與聊齋細柳傳參看﹐彼成厥子﹐此相乃夫﹐皆蒙惡聲而不辭﹐天壤間惟此二婦人耳﹗彼三家村蠢老媼﹐少有不白﹐便將指日矢天﹐涕泣分訴﹐是眞所謂婆子气。

○卷四

裊煙

髙郵長生鄧兆羆﹐侍衛公兆熊弟也。築一精室﹐四壁圖書﹐晨夕坐臥其中﹐非韻友罕得至。一日深秋﹐天空云斂﹐生誦讀少暇﹐命小奚橫長笛﹐自倚歌以和之。於是飲酒樂甚﹐不覺沈醺﹐乘醉命騎將出遊﹐時蓋求鳳未遂也。恍惚出門﹐馳騁街市。過曲巷﹐似有人家﹐其外戶飾以丹漆﹐不甚軒敞﹐大書一聯曰「舞罷云停岫﹐歌成柳囀鶯。」字迹柔媚﹐語气酷似靑樓。生遂駐馬不行﹐忽一蓬頭婢軋然啟關而出﹐且自語曰「予裊煙豈屑爲此者﹖任汝百磨﹐傲骨終不可折。」生異之﹐睨其丰姿﹐儼然絕代﹐惟眉目問少存積垢。見其投東﹐將往從之﹐所乘忽中蹶。撒然驚覺﹐則在蕭齋榻上﹐實一夢也﹐其心竟歷歷弗置。明年﹐太夫人爲娶於巨室﹐賢淑而美﹐然時以裊煙爲念。至秋﹐赴京省其兄﹐所寓在正陽門外。間行偶經一巷﹐仿佛夢中舊遊。及過一門﹐又酷似﹐且雙扉緊閉﹐依然赤幅烏闌﹐而十字聯珠綴於其上﹐生因心訝。及詢之人﹐則故名妓玉蘭之家也。少時頗有盛名﹐今老矣﹐車馬稀疏﹐畜一假女名裊煙﹐又爲惡少誘與偕逋﹐迄今蹤迹未獲﹐以故深鎖院門﹐不復見客。生旣得其詳﹐疑裊煙必以不屈而死﹐此皆鴇妓之飾說﹐人未及覺察耳。歸見其兄﹐請語南城巡視者。公以事涉影響﹐不之聽。生究不平﹐乃與其僕私計之﹐使僕冒爲裊煙之兄﹐先往蘭家索人﹐不與﹐遂訟之。兩造具備﹐生乃自具公服﹐補牘申訴。內言「有婢裊煙﹐服役數載﹐卽是僕之女弟﹐爲姦人拐掠﹐不知所往。僕至京師﹐以事過妓館之門﹐見婢立戶側﹐瞥見乃兄卽避入。其形容服飾﹐舉鑿鑿可據。懇祈憲差搜捕」云云。時司南城侍衛爲某公﹐捕姦發伏﹐甚著直名。又悉爲寅執之弟﹐華冑英年﹐必無誕妄﹐因以嚴刑擬妓。蘭懼﹐始吐眞實。果緣裊煙不從﹐鞭撻至屢﹐一夕忽自縊而死。人命非輕﹐威逼有據﹐遂不敢聲言﹐私瘞於客座院中。又懼事泄﹐托言逋逃﹐而不知猶有其兄也。今對烏臺﹐情甘服罪。公命役往出女屍﹐則面色如生﹐猶未朽。一時觀者如市﹐莫不嘖嘖嘆息。忽一人髙冠盛服自外入﹐撫屍大哭﹐眾皆驚愕。役詢之﹐則其女弟也。役乃大笑﹐爭詰其詳。自言陸姓﹐名仲昇﹐曾掌案卷於某部。以吏員考授雜職﹐今已及選。有妹年十四﹐適陸遠出﹐其妻性素悍﹐淩虐之。及夫將歸﹐懼其憤訴﹐乃乘其寐捲以席﹐使人棄之於野。陸歸知之﹐怒逐其婦﹐而其妹究不可得﹐事閱二年矣。是日陸僕往觀﹐相驗一目﹐卽遄歸告其主曰「蘭家縊者﹐當是我家裊姑。」陸大驚﹐趨往視之﹐果其妹﹐故哀慟如此。役乃馳白某公﹐公甚疑訝﹐命價延生來。婉叩之﹐生見眞鼎已出﹐遂笑而緬述眞由﹐而獨隱遇夢一節﹐公爲嘆服。由是都門任俠者﹐咸慕生好義之名﹐願得納交。陸更稱謝不置﹐往來契密如舊相知。生居京數月﹐辭兄旋裏。行及郭外﹐墓田叢雜。適相署之役﹐以公命送生﹐乃指以新冢告生曰「此卽陸女也﹐乃兄爲營此葬地﹐喪具甚盛。」生聞之心動﹐遂命僕於近村覓得杯酒﹐而自下騎酹之曰「予爲卿泄此沈冤﹐卿故漠然無知耶﹖」語甫已﹐覺襟裾有物﹐累累下垂﹐回顧之又無所見。乃復趨乘而前﹐至旅次﹐步履周旋輒如此。及寢﹐則伏於衾側﹐捫之渺然。生心以爲異﹐而不肯宣。凡數十程皆如之﹐亦習而未復介意。及歸見母﹐室家相聚﹐因述其前事﹐太夫人與細君莫不稱異。閱數日﹐細君坐蓐﹐生遂宿於精室。夜已過半﹐聞榻前窸窣有聲﹐詢之則曰「裊煙也。」生素向慕﹐竟不之懼﹐惟笑曰「暮夜無燭﹐安知非汝以紿我者﹖」語未終﹐燈光四射﹐燼者復燃﹐果見女立於燈下﹐花貌嫣然﹐容妝富麗﹐迥異夢中之慘淡。且斂衽再拜曰「裊煙以薄命之身﹐初遭惡嫂﹐次遇淫娼﹐備極摧折之苦。竊慮有玷先人﹐縋梁自盡。不意豪俠如君者﹐爲妾大白此冤﹐久思圖報﹐抱愧無媒。復辱弔臨﹐是用忘恥﹐前自京師附驥﹐至今始敢露形﹐幸勿以陰濁爲嫌﹐使妾得少酬髙厚﹐則又不世之惠矣。」生聞言甚喜﹐微詰曰「鬼固無害乎﹖」女靦然答曰「害誠有之﹐亦視乎其人耳。以恩義而結綢繆﹐鬼亦人也﹔逞色欲而忘軀命﹐人亦鬼也。況妾以一念堅貞﹐久已超出鬼道﹐君何患焉﹖」生遂欣然納之。及命之寢﹐女固羞縮不前。生彊之﹐乃笑曰「抱白璧於生前﹐而碎明珠子死後﹐微君之大徳﹐妾亦等於淫奔矣。」於是解衣共枕。交合之際﹐退避逡巡﹐已而流丹浹席﹐無異生人。翌日晨起﹐遂以環堵之宮爲藏嬌之室。女𨿽白晝亦現形﹐與生聚處﹐惟不洗濯﹐不飲食﹐是其所異。他如倡隨之樂﹐談宴之歡﹐生亦親身享之矣。然以女故﹐不與人通﹐僮僕亦無敢皔檻。幸生有靜癖﹐舊常如此﹐故人亦不甚疑之。女不善歌﹐因生學之﹐一發聲而響遏行雲。女無他技﹐因生習之﹐一吹彈卽臻精妙。淸夜相對﹐頗不寂寥。生或微問之﹐對曰「昔在妓家﹐𨿽未肄習﹐而聲容節奏之妙﹐亦心領會﹐但不屑爲之耳。今對知己﹐故不復藏拙﹐亦情之所使也。」生以是愈呢之。女故識字﹐生教之﹐卽能通文。暇輒浼生爲市金剛楞嚴諸經﹐跏趺坐誦﹐恆至子夜不休。及細君產後身健﹐女乃義不當夕﹐曰「妾在此如塵棲弱艸﹐而可奪人並蒂耶﹖」生不之聽﹐女忽不見。生乃入內寢﹐然值三五之期﹐必宿於外﹐與女爲歡。如是者年餘﹐女忽笑謂生曰「鬼亦生人﹐豈不大異﹖意者﹐天許妾以此酬徳乎﹖然不可復居於是矣。」生亦駭然﹐而情不能捨﹐亟叩其所之。女曰「妾賴佛經﹐洞徹本來。再生以前乃天妃之侍兒也﹐緣過失墮落至此。幸能矢志﹐不甘風塵﹐已爲故主所鑑﹐將令仍還供職。只爲君一脈在身﹐是以少畱。明日君適近郭﹐白楊樹下一𦇤褓物﹐是卽君之遺體。君抱之歸﹐如是云云﹐人必信之。君命中無令子﹐是兒尙能象賢﹐毋自誤。」言訖﹐揮淚訣別﹐荏苒間化爲淡煙而滅。生悲痛不勝﹐如其言﹐果得寧馨以返。詐云棄兒﹐命人乳哺﹐亦無疑及於此者。比長﹐耳目口鼻無不肖生﹐戚族始以爲異。生乃稍稍述之﹐聞者駭嘆。生後位至顯宦﹐細君所生三兒﹐不勝克家﹐惟裊煙之兒名夢錫﹐能繼書香﹐登上第。時仲昇宦遊數年﹐致仕家居。生父子皆官居於京﹐乃率甥往謁其舅﹐並告以故。悲喜相交﹐夢錫始識其外家。自是鄧陸往來數世﹐如姻婭云。

外史氏曰﹕女以不磨之貞﹐而獨感生一語﹐不能復堅﹐情以義生故也。情可制﹐而義不可泯﹐故以鞭撲之威當之無懼色者﹐竟能溫柔嬌媚﹐呈身奏技於夫子之前﹐義之有所以致之﹐非初貞而後渝也。然無生之俠腸﹐生之義舉﹐而徒思與鬼爲好﹐不第貞魂不屑來﹐淫妖且立至矣﹐欲水免於鬼手得乎﹖而況居然生子也耶﹗

○鏡兒

髙僧邵本一﹐卓錫靈隱﹐戒行精嚴。初名某﹐陜人也。少時爲邑庠生﹐慕吳楚人文之盛﹐遊學江左。數年忽有所悟﹐竟削髮逃禪﹐輾轉至越﹐爲釋門尊宿。杭人仰其名﹐延至寺中﹐卽今之所稱定心大師者是已。其子曰續師﹐出時方始匍匐。及長﹐每以不識其父爲恨﹐間關兩江﹐數數求之﹐又往往相左。比聞其在錢塘﹐遂附舟南下。共載者爲一少年﹐貌姣好如女子﹐自言龔姓﹐由京歸﹐將返山陰。聞續之孝﹐甚禮敬之﹐兩人頗相莫逆。迨至杭﹐續得父之所在﹐亟往謁焉。龔亦請從﹐許之﹐乃偕往。甫及寺門﹐早有一僧逆之曰「大師出定﹐已知法嗣遠來﹐但不宜與鏡兒俱﹐請止之。」續茫然﹐而龔忽變色。續覺其有異﹐而思親念切﹐亦不暇詰﹐遂止龔於門外﹐獨入見。及至法堂﹐師方趺坐﹐續本不能識﹐僧語之曰「此卽若翁也。」續乃嗷然大痛﹐哭拜於膝下。師麾之曰「止﹗止﹗孽種勿爾。汝父甚安樂﹐汝宜生歡喜心﹐何作此態﹖」乃命之坐﹐略詰戚族之長者﹐並同學諸故人﹐續一一敬對。師忽攢眉曰「汝跋涉不易﹐亦徵孝心﹐第來則自來﹐如鏡兒輩﹐何攜之來混老僧﹖」續亟起俯伏﹐跪白不知﹐兼請其故。師曰「龔卽鏡兒之夫﹐鏡兒乃其眷屬﹐實一野狐也。愛欲牽纏﹐兩不能捨﹐卽藉汝之孝得以渡江。又思窺伺老蹭﹐冀吾片言以成其好。鏡兒實在渠身邊﹐以汝凡軀﹐烏能見之。」旣而曰「是狐頗風雅﹐且識孝子﹐吾固不惜此寸楮也。」命取黃紙一條﹐書數字付侍者﹐囑曰「持此予之﹐勿令渠久混淨地。」侍者將命以出﹐龔得之﹐卽再拜而退。續居寺中匝月﹐師卽遣之曰「歸奉汝母﹐猶之乎奉父也。此非塵境﹐可以久容俗迹。」續不欲旋返﹐師呵之﹐乃行。歸見其母﹐康健猶昔。承歡數載﹐又念父﹐復詣浙江﹐則師已掛單而南﹐不知所往。續因罔極恩深﹐遂亦南行。忽於山陰道上遇一人﹐裘馬翩翩﹐騶從甚盛﹐視之﹐則故昔年同舟者也。龔見續﹐卽下騎拜伏道周﹐曰「孝子別來無恙﹖」續亟下拜﹐相扶曰「故人何癰謙至此﹖」龔起曰「喬梓之徳﹐實同天地﹐每恨申報無由﹐而敢傲慢自尊乎﹖」因固請過其家。續之私心亦思深求其異﹐欣然從之。爰假驂乘﹐並輿而前。乃班荊之地去其居猶半日程﹐途次﹐續微叩之﹐龔亦不諱。始悉龔本浙人﹐其季父宦於京師﹐攜以之任﹐肄業西北山中。結廬數楹﹐地絕幽雅。一日冬初雪盛﹐龔方攜捲圍鑪盜唔攻苦﹐俄有一物如火團﹐其色正赤﹐煙焰尺餘﹐自梁而下。就地旋轉無休﹐一室生溫﹐較前益熾。龔大怖﹐方疑祝融肆虐﹐將起奔避﹐其光忽頓斂﹐遽化爲人﹐則一白髮媼﹐衣裙朴素﹐拱立於前。益駭然﹐知爲山間妖異﹐避之倍亟。媼直前止之曰「郎君勿惶懼﹐予非爲人禍者。見子讀書岑寂﹐家有弱女曰鏡兒﹐頗耽翰墨﹐意將遣奉箕帚﹐少領教益﹐故爾倉卒請見。未知肯容納否﹖」龔更愕然﹐心滋憂懼﹐乃辭曰「不才下士﹐學未有成﹐恐誤媼之閨愛。且來蹤詭祕﹐惕惕於懷﹐燕婉之求﹐益非所願﹐惟媼憐而恕之。」媼性甚暴﹐似不見聽﹐卽怒曰「我女天人也﹐以偶小子﹐自謂無可推拒矣。而乃喋喋若是﹐豈以適才之威﹐不能付汝於煨燼乎﹖」言次忤目相向﹐睒閃如牛﹐龔亦惴惴。正無如之何﹐又見一婢﹐艷妝冶容自外入﹐笑曰「如此硬主婚﹐反損人伉儷之情﹐殊非善道。請卽歸﹐鏡姑當自至。」又曰「予固知媼之風厲﹐不克辦此。」扶而去之﹐媼猶忿。出門數武﹐俱不見。龔心膽幾碎﹐將下山而雪迷蹊徑﹐馬不能行。且僕之長者﹐奉命入都取薪米﹐寓中自龔而外﹐只一十二歲之童子﹐復何能爲﹖不得已而靜俟之﹐死生在天而已。及夕﹐雪少霽﹐故掩扉髙臥﹐權度此宵﹐計將明日他徙。然當驚悸之餘﹐寢不成寐﹐旋聞彈指聲。有人叩窗作歌曰「嘆空閨兮掩孤檠﹐望伊人兮違素誠。伐柯伐柯兮其音丁丁﹐果得相隨兮我願卿卿。」聲甚嬌婉而餘韻悠揚﹐儼有繞梁之致﹐龔知爲鏡兒﹐穴窗窺之﹐雪色明如皎月﹐則一小女子辮髮垂鬟﹐盈盈然立於檻外。天寒翠袖﹐暮倚修竹﹐差可仿佛其一二。龔心竊憐之﹐但爲前事所驚﹐不免首鼠﹐究不敢出一言。又聞女歌曰「雪欲晴兮云微﹐烏不宿兮雙飛。柰有人兮願孤幃﹐我不見兮又空歸。」歌闋退步欲行﹐意甚悵悵。龔遂不能自禁﹐大呼曰「卿之所向者在此﹐將安歸耶﹖」女乃中止﹐隔牖語之曰「屢遭峻拒﹐妾實汗顏﹐故不得不歸。豈眞悻悻欲返者﹖」龔卽披衣起榻﹐啟扉延之﹐徑攜素手以入。時殘燭未滅﹐燈下玩之﹐肌不丰而玉膩﹐貌不飾而花嬌﹐一顰一笑﹐婉娩可人﹐閨中實罕其匹。因詢之曰「所謂鏡兒殆卿耶﹖使非惡撮合﹐好事之成已久矣。」鏡兒笑曰「君固色膽巨者﹐非妾自來﹐好事眞不可望。」龔遂挽之就枕﹐辭曰「妾尙待年﹐君姑毋躁。」因出一卷曰「此妾之塗鴉﹐愧無師授﹐乞君爲我郢政之。三日後﹐妾來拜領﹐幸勿以諛碑見還。」言已再拜而退﹐旋失所在。龔閱所作﹐風流秀艷﹐語語醉心。詰朝早起﹐潘硃展捲﹐評騭端詳﹐因是無遷喬之意。越二日﹐鏡兒果夜至﹐龔出卷授之曰「幸不辱命。但卿之珠玉﹐令人不諛不能耳﹗」鏡幾翻閱數四﹐囅然曰「名下猶信無虛。」仍欲去﹐龔遮畱之﹐代解衣帶。鏡兒乃頳顏笑曰「人當十五卽嫁﹐王昌豈得謂非孽事﹖」己而海棠枝上﹐得試新紅。鏡兒𨿽嬌啼宛轉﹐態若不勝﹐然已極人間之樂矣。歡好有間﹐龔因詢媼爲誰何﹐答曰「此妾結義之母﹐渠自古姓﹐野人家也。」龔曰「其威頗令人震怖﹐今言之﹐尙覺股慄。」鏡兒哂曰「以君今夕之威﹐較之恐猶相去遠甚。」語次皆大笑﹐遂並頭熟寐。侵晨﹐前婢叩門而入﹐龔因謝其解紛之徳。婢笑曰「癡老媼故不諳此﹐予固謂非鏡姑自至不可。」俟女整衣﹐奉之以去。自此無夕不至﹐繾綣日深。鏡兒旣嗜詩文﹐兼饒韻致﹐以所居湫隘﹐且有僮僕﹐不獲暢所欲爲。往往枕上推敲﹐牀頭辧難﹐或采雅言以相謔﹐或取妙句而同吟。語笑有聲﹐間至通宵不輟。時年長之僕已返﹐聞而訝之。昧爽伺於戶外﹐則主人倦臥﹐門忽自啟﹐且珊珊小步﹐裙際風生。窺之又茫然無睹﹐乃大懼﹐以爲地無居人﹐此必鬼狐者流﹐遂力勸龔歸。龔不納﹐僕又入都﹐白之於龔之季父。知爲妖惑﹐遣使召之。未發而鏡兒已知﹐是夕忽涕泣謂龔曰「歡不克永矣﹐可柰何﹖」龔驚詢之﹐對曰「僕已泄吾事於主﹐使來召君。君歸當不復來﹐將焉置妾﹖」龔亦悲嘆﹐因要鏡兒偕行。辭曰「妾實不敢﹐身本狐也﹐吾儕各有畛域﹐況聖天子所都﹐無能擅往。君不棄妾﹐必也南旋而後可。」龔已深入溫柔﹐亦難遽捨﹐惟問計將安出。鏡兒曰「妾有薄蓄﹐足任舟車。君但如妾所言﹐則故鄕可返﹐何必戀戀於玆土﹖」龔竟毅然從之。乃與鏡兒謀﹐不攜一物﹐悄然夜行。僕本久畱都中﹐童子又垂頭而睡﹐遂無有挽畱之者。行約里許﹐艸際似有燈光﹐隱隱雙炬﹐旋暗復明。龔指之以爲人家﹐鏡兒笑曰「君之所畏者至矣﹗亦太剝人面皮﹐何竟咆哮於此﹖」龔猶未解。俄聞虎嘯﹐聲震山谷﹐龔乃大驚﹐幾墜崖下。鏡兒掖之曰「有妾在﹐何震恐乃爾﹖」乃呼曰「兒與婿將他適﹐承母玉成﹐異日歸當效反哺。」言未已﹐虎忽潛蹤。龔心少定﹐反戲曰「昔假虎威﹐今日威可伏虎矣。」及抵山麓﹐有村落﹐暫假朝饔。遂顯稱夫婦﹐人亦無自究詰。鏡兒又出白金覓代步﹐置衣裝﹐竟紆道由京而南﹐直抵通郡。不日解纜登舟﹐一帆南去。迨其季父之召來﹐龔早出山三日矣。舟中龔與鏡兒志始得暢﹐或滌甌茗戰﹐或剪燭手談﹐或舉詩書爲觴政﹐或紀風景於行笥。而分題限韻﹐更唱疊和﹐較前益爲豪放。龔初猶彊而後可﹐繼且樂此不疲﹐𨿽良友之晦明無以異焉。行及下江﹐將入浙界﹐鏡兒忽愀然曰「此地水神頗作梗﹐妾不能渡。須俟大福之人﹐布帆乃能無恙。」龔詰其故﹐則曰「伍相範伯﹐威靈素著﹐非他神可比﹐妾實憚之。」龔不之信﹐乃未及揚帆﹐巨浪坌起﹐陰霾匝地﹐翳不見人。龔大恐﹐爲畱五日。適以扁舟至﹐鏡兒色喜曰「有大徳者至矣﹐猶愈於厚福者也。君能與之共濟﹐𨿽百江神妾不惴也。」龔從其言﹐適續正值易舟﹐遂從中慫恿﹐使榜人招接之。然自此鏡兒不復晝見﹐語龔曰「此人孝子﹐諸天擁護。妾若肆然無忌﹐恐有不虞﹐當謹避之。」故續與龔共載一舟﹐究不知其攜眷而遊也。比入大江之中﹐波平浪靜﹐如履康莊﹐數日遂抵杭。續將登岸﹐鏡兒先告龔曰「若人之父髙僧也。妾至貴邑﹐土神尙慮不容﹐得師一言﹐爲吾緩頰﹐庶可與子偕老。」龔又唯唯。因力請於續﹐偕往謁師。鏡兒又囑曰「君之素箑﹐妾所化也﹐務置袖中﹐面師時妾自能言﹐切記不可儳說。」龔亦領諾。乃未入寺﹐師早知之﹐龔固不勝惶悚。幸侍者賫送片紙出﹐視之有十字﹐則「一切水土諸神不得攔阻」﹐宛如官府之勘合。龔乃大悅﹐亟與鏡兒歸舟﹐果無扞格。至其家﹐托言季父爲娶於京﹐戚裏莫不信之。龔故早失怙恃﹐於是以鏡兒主內政﹐頗能持家。且出金錢數萬﹐爲營田宅﹐龔以驟富。向未見其攜一文﹐今乃取之不竭﹐亦可異已。是日龔爲續言﹐極盡其詳。薄暮始抵龔處﹐則門庭巍煥﹐儼然素封。揖續入﹐盛筵相款。鏡兒所誕之子﹐歲已三周﹐攜出見客﹐眉目之秀麗﹐迥異恆兒﹐由是可想見其母。飲至夜分﹐龔始別去﹐供帳之丰美﹐益不待言。翌日辭行﹐龔亦不再援止﹐惟曰「道路遼闊﹐尊翁恐不克相值。還時祈再過我一敍。」續唯唯。龔送之郭外﹐贈以百金﹐續不獲辭﹐乃拜授。南行至海﹐不遇其父﹐遂悒怏旋歸。復至龔家﹐龔適他出﹐僕承主婦奉以一襲﹐出之雪色晶瑩﹐則一越玉如意也。僕又致詞曰「藉此略酬髙厚﹐且取白華之義。但君宜遄歸﹐否則﹐太翁未遇﹐而反失太母﹐則抱終天之恨矣。」續聞言甚驚﹐不及俟龔﹐兼程而返。歸至家﹐其母果在牀褥﹐病已危篤。見續歸﹐一笑而逝。續始服鏡兒之先見﹐每向人稱述其異﹐聞者咸駭異。後龔有書來言﹐因鏡兒憚於津梁﹐遂不復求仕進﹐優遊畎畝﹐以盡天年。獨本一之信杳然﹐意者雪山成道﹐已歸忉利之天。續𨿽至孝﹐竟無由偕之以昇﹐不亦人生一大憾事耶﹖

外史氏曰﹕閒常觀劇﹐至《雷峯塔》傳奇﹐事𨿽不經﹐而每恨法海老髡敗人淸興。及聞此事﹐老和尙甚諳人情﹐當是第一尊活佛出世。而究其源﹐本實出於儒﹐乃有此惻隱仁恕之心。不然﹐心旣定矣﹐又烏知鏡兒之爲鏡兒﹐爲成此一段奇緣﹐使之流傳千古也哉﹖

隨園老人曰﹕兩事迥不相謀﹐而合成一片﹐幾如無縫天衣。髙僧孝子傳中﹐乃得此旖旎文字﹐足稱奇觀﹐不獨奇事。

○翠微娘子

時有跛叟﹐精醫術﹐應手如神﹐所活者難更僕數。生二子﹐甲已授室﹐乙尙孑然。叟卒﹐甲納婦言﹐逐其弟﹐不與同居﹐乙怒控之於官。甲之嶽家又巨族﹐爲之苞苴﹐官竟不直乙﹐斥爲傲弟﹐笞之十數。乙愈不能平﹐夜挾白刃﹐將往殺兄而兼屠其嫂。行及閭側﹐見其父策杖而來﹐厲聲呵之曰「畜產意欲何爲﹖豈丈夫竟不克自立耶﹖汝父幸有薄積﹐汝等乃鬩墻至此﹐倘無立錐﹐若又將如何﹖」乙見父大慟﹐哭拜於地﹐嗚咽不能言。叟撫其背曰「兒勿悲。西去數百里﹐有翠微娘子者﹐曾受我再生之恩。汝往依之﹐當不止於溫飽也。」言已不見。乙乃揮淚而歸﹐不再做拚生之想。明日卽襆被而行﹐亦不往辭兄嫂﹐卽兄嫂亦不意其有所之。乙行數日﹐詢之人﹐咸不識翠微娘子爲誰。乙亦自謂父誑己﹐天下必無是人﹐遂止於旅邸﹐不復前。然已資斧告竭﹐進退維谷矣。正倉皇間﹐聞旅人相語曰「明夕宿處﹐當有劇可觀﹐盍遄行。」因盛稱其聲容﹐洋洋盈耳。乙時方抱悶﹐頓思一往﹐以暢郁懷。乃復早旦啟行﹐跋涉又將百里。及至其處﹐天尙未暝﹐亦不謀所棲止﹐先往觀焉。適演《千金記》﹐霸王揮戈﹐韓侯命將﹐場上幾無隙地。而鉦鼓雷鳴﹐敖曹聒耳﹐頗可泄人幽郁。乙鵠立眾中﹐看至終場。甫思往覓郵亭﹐忽一人揖而語之曰「郎非跛翁之子乎﹖翠微娘子固命予相俟久矣﹗」乙大喜﹐實出望外。視其人﹐靑衣矮帽﹐狀若僕人。亦不暇細詢﹐惟詰曰「娘子安在﹖予實奉老父命敬來晉謁者。」其人亦大悅﹐請與偕行。由村後約行半里許﹐別有巨宅﹐閈閎髙峻﹐棟宇巍峨。門外立健卒十餘﹐皆披堅執銳﹐環立森嚴。又有小鹵簿﹐幢幡雜色﹐云軿攢花﹐咸云娘子將往赴盛會。乙遂震竦不敢前﹐其人先入稟白。有頃復出﹐遽拜伏不起﹐謝曰「娘子未有明命﹐我輩小人擅行儕伍禮﹐冒瀆尊嚴﹐恕之幸甚。」乙愕然﹐罔知所措﹐姑頷之。其人又跪白曰「娘子適將他往﹐乘輿已駕﹐不能因佳客弗行。請暫居別館﹐卽進晚餐。娘子去當亟返也。」遂導乙入門。曲折至一院﹐華屋嚴整﹐圍以崇垣。其中燈火之輝煌﹐鋪陳之富麗﹐非巨家莫能有。內設一繩牀﹐錦裀累寸。其人延乙坐﹐乙覺足下溫軟﹐不類磚石。俯視之﹐則以氍毹飾地﹐五色燦然﹐益驚詫不已。未幾﹐車馬喧囂﹐轆轆遠聽﹐娘子已出遊矣。乙坐未久﹐卽有妖鬟十數﹐咸來叩參﹐而前之接引者﹐遂亦辭出。比及進食﹐侍婢益夥﹐且作樂於階下﹐簫管悠揚﹐不知何曲。席前燃巨燭﹐每供一饌﹐婢輒報其名﹐爲數甚多﹐備極珍錯之品。乙至此反若無下箸處﹐在己亦不覺莞然。乃乙少從天戒﹐不善飲﹐略進一盫﹐卽已微醺﹐遂命飯﹐食之。至飽﹐甫起離席﹐聞羣婢嘩曰「娘子歸矣﹗」又許時﹐有人來邀客曰「娘子請相見。」乙從之行﹐由院落而東﹐曲廊宛轉﹐花徑縈回﹐良久始達內第。皆燭燃紗籠﹐而光明如晝﹐第中一花一木﹐無不瞭如觀掌。己而深入閨閣﹐益更气象﹐香霧空濛﹐燈光輝映。巨室五楹﹐徧垂繡幌﹐其階以美石爲之。朱闌旋繞﹐兩廡盡掛珠燈﹐可以鑑人眉目。乙未入﹐娘子早逆於簾外﹐嚶嚀而言曰「前承阿翁不棄﹐以寶釵爲聘﹐許主盬蘩。妾守此盟已久﹐而君竟未辱臨﹐幾令妾有白頭之嘆。今幸惠然肯來﹐願無廢阿翁成命。」乙茫然﹐都不解爲何語。惟凝睇﹐娘子美如畫圖﹐冠五鳳之冠﹐衣七寶之衣﹐裝束一如仙子。且云翁意﹐吻合叟言﹐遂唯唯升階﹐徑入其室。呆立四望﹐鋪設俱新﹐而光華奇異﹐舉不能識其物。中楹設沈香小榻﹐娘子遜乙對坐﹐又謝曰「適爲本境諸官長以妙部見召﹐猝遇郎至﹐又不獲辭﹐是以未卽摳迎﹐褻慢之愆﹐諒亦鑑原。」乙復唯唯﹐莫措一詞﹐侍兒皆掩口竊笑。居無何﹐自外傳報曰「土谷諸神咸集堂上﹐候見新貴人。」乙始大駭﹐娘子乃起曰「君勿驚疑﹐妾因相禮無人﹐特語諸公﹐願來相助。此皆翁之友執﹐君當以禮謁見。」卽命諸婢中一齒長者曰「汝引郎去﹐薰沐更衣﹐少習揖遜之節。予出前庭陪侍眾賓﹐少頃卽來相請。」婢領諾﹐導乙入屏後。轉折至一室﹐排闥而入﹐香气蒸騰﹐蘭湯馥鬱。婢侍乙解衣﹐見其私﹐不禁胡盧曰「鄕間人果具雄材﹐但何不雅之甚﹖」乙亦爲之失笑。浴竟﹐婢進衣履﹐皆華美異常。乙著之如負芒刺﹐久而始安。婢又引至內堂﹐俾乙習禮﹐口授而身示之。至再至三﹐然後步之促者微緩﹐腰之勁者稍柔﹐婢撫掌曰「此亦可謂風流佳婿矣﹗」於是羣婢觀者皆笑不能仰。儀節旣嫻﹐漏下三鼓﹐娘子已命人速之數四﹐眾婢乃簇乙出。廳事以上﹐紅燭髙燒﹐乙亦不遑諦視。娘子命與眾賓相晤﹐其衣冠亦類時人﹐絕無所謂簪紳袍笏者。凡四人﹐娘子一一指示﹐一司農﹐一田祖﹐其二則社神山神也。眾神少致款曲﹐卽請乙與娘子並立﹐細樂疊奏﹐交拜成禮。賓卽造退﹐娘子亦不款畱﹐惟送至檐際曰「暮夜不恭﹐詰朝再當申謝。」賓旣盡去﹐娘子始偕乙入至向者相見之室。東側一楹﹐早已肆筵相候。乙覺深邃勝前﹐而華縟尢準名狀。帳以鮫綃﹐席以蜀錦。衾褥之香軟﹐蘭桂之氤氳﹐實屬人間天上焉。少飲巹卮﹐婢卽撤去﹐娘子忽嬌羞無主。乙彊之入帷﹐緩松繡帶﹐旣已云低﹐及解裏裳﹐不禁玉軟﹐乃匆匆先入衾內﹐乙亦去衣就枕。方將好合﹐俄聞羣婢大噪曰「妖將入室。」一時啼聲﹑號聲﹑哀哭聲﹑乞命聲紛沓嘈雜﹐由遠而近。乙大驚﹐將起奔逸﹐旣不忍捨此麗姿﹐娘子又牢握其臂﹐戰戰無片言。乙不得已﹐白身負之而走。娘子始呼曰「左之﹗」乙遂趨左。娘子又曰「右之﹗」乙更趨右。幸室中皆有門戶﹐灣環而出。至一園﹐別設雙扉﹐乙啟之出﹐則菁蔥徧野﹐對面似有岡巒。娘子猶曰「行﹗行﹗」乙乃力負娘子﹐升彼大阜而後止。回望第中﹐赤焰燭天﹐且格鬥之聲遙聞數里。娘子垂涕曰「妮子輩皆爲我死矣﹗」乙驚定﹐始詰其由。答曰「妾非生人﹐實本省城隍之第三女也。父生時曾任貴邑﹐闔家病疫﹐而妾尢危篤﹐賴阿翁投以良劑﹐得以全活。此徳亦時銘肺腑。及父升任某處﹐經過大江﹐遭水厄﹐舟覆俱溺。上帝念忠直﹐且歿於王事﹐俾得爲神。而妾又以生前好道﹐邂逅一女冠﹐授以伏狐諸術﹐因承父命﹐鎭撫此方﹐使羣妖不得逞。妾之俾禦﹐皆狐也。其所供具﹐亦狐爲妾致之﹐今竟爲妖所據﹐情實不甘。」乙又詢曰「妖何爲者﹖獨不畏子乎﹖」答曰「是亦一狐﹐無怪乎君子相誚也。此妖盤踞山谷﹐千有餘齡﹐道根深重。妾至此﹐羣小懾伏﹐而渠獨彊項﹐且大言欲求予父﹐附爲婚姻。妾聞而益怒﹐治之以法﹐尙未帖然。適尊翁過北﹐以寶釵爲君納聘﹐言君不日當來。妾感生死之恩﹐頓忘忌諱﹐馳白父母﹐預治喜筵。不意此妖乃抵隙而來﹐大肆猖獗。然亦行當殲滅矣。」乙因詢以己父之所在﹐娘子曰「阿翁爲某邑社神﹐前已赴任﹐無須思念。」語未已﹐忽聞空中言曰「阿父知姊遭盜劫﹐業已委員擒治之。但阿姊旣墮欲界﹐不合爲神﹐可與郎同返鄕井﹐創立家室﹐無負跛翁之雅。」語竟﹐有一襲憑虛擲下﹐且笑曰「無衣無褐﹐何以卒歲﹖予不耐與裸裎者相對﹐亦從此逝矣。」乙大怖﹐叩之娘子﹐則其妹玉華小姑也。娘子因笑曰「爲郎絮絮聒人﹐渾忘卻兩無寸縷。今爲妹見﹐異日相遭當慚赧死。」遂啟襲出衣﹐分著之。天方昧爽﹐娘子謂乙曰「去之﹗此地已無片瓦﹐不足相依﹐請與郎歸故土。」乃把袂欲行。乙𨿽得婦﹕而悼其失家﹐並慮己之無家﹐勉從之行。未數武﹐娘子曰「足力有幾﹐恐來能達﹐非代步不可。」指顧田間﹐已有雙衛奔突而出﹐控坐俱全。娘子命乙共乘之﹐其馳如風﹐轉瞬且數百里﹐而邑門在望矣。乙甚駭然。及至外郭﹐娘子止之曰「此地不城不村﹐盡可卜居﹐無須前。」因棄騎相與胥宇。路側有一家屋﹐爲雨壞﹐人盡他徙。娘子曰「可矣。」入視之﹐卻席地幕天﹐惟四壁巋然屹立﹐乙不覺大噱。娘子正色曰「是可棲也。候吾婢來﹐固居然輪奐矣。」乃彊乙售驢於市﹐得數金以供朝炊。比及乙歸﹐其室倏攺觀。𨿽無昔之壯麗﹐亦修潔非故﹐乙乃悅。入則果有二婢﹐侍於娘子之側﹐第皆縞衣綦巾﹐無復向之妖艷。詢以往事﹐同對曰「妖已殄滅﹐我輩不捨娘子﹐故跟尋至此。餘人仍居故宅﹐幸無恙。」乙遂與娘子對食﹐笑語歡然。及夜定情﹐則牀帳臥具﹐嶄然新制﹐亦不解其從來。晨起﹐娘子語乙﹐使覓屋主﹐以百金易其產。屋主樂從﹐娘子乃鳩工建木﹐營造一新﹐凡匝月而就。然梓匠𨿽司其事﹐而結構之奇﹐落成之速﹐舉莫能測其由。娘子出入無異恆人﹐始亦荊釵裙布﹐與乙指畫於其間﹐人視之﹐故一田家少婦也。洎乎第宅已成﹐則深居邃處﹐美食華衣﹐僕婢以百計﹐食指日繁﹐而旣不求田﹐又不問捨﹐乃取之而裕如﹐卽乙亦竊神之。初甲知乙返﹐且聞其娶於外鄕﹐與婦皆笑之。旣而聞其置產﹐乃以爲奇。數月闔邑喧傳﹐咸稱巨富﹐遂且信且疑。謀之於婦﹐因假饋問之名﹐使婢往探之。婢去竟日始歸﹐告其主曰「奉命往偵二娘子﹐比至其門﹐閽者禁不許入。乃白主人姓字﹐閽者恍然曰﹕『主人之兄是也。』令婢子少候﹐往返再三﹐始得入。其屋宇之華﹐什倍於我﹐役使之眾﹐亦什倍於我。入見﹐二娘子方坐一榻﹐用綠帕引白雪盠兒﹐閒戲於紅裀之上。見婢子卽笑曰﹕『阿姆亦太費心﹐遠迢迢使將若來﹐殆思窺我夫婦也。』婢子固再拜﹐敬陳主人意﹐二娘子乃不復言。婢子竊窺玉貌﹐邑中實少其儔﹐而衣飾之艷﹐又目所未睹。忽失聲曰﹕『阿叔大好福﹐竟得偶天上人。若娶於桑梓﹐曾何有耶﹖』二娘子色似甚喜﹐因畱婢子飲食。其肴饌之精美﹐舉不識爲何物。飯訖﹐叔自外來﹐迥非昔比。其容闊綽而丰美﹐其衣輕軟而光華。從者皆小童﹐其年約十三四﹐鮮衣秀容﹐及至中門﹐俱散去。叔見婢子﹐若不相識﹐婢子乃亟起拜見。二娘又從旁語之﹐叔哂曰﹕『兄富翁﹐嫂貴家﹐何勞惠顧於我﹖昔者數椽之屋﹐旣不我容﹐今日盤飧之饋胡爲見賜﹖豈謂蘇季子終於貧賤耶﹖請卽璧還﹐無勞驅斥。』言之色甚怒。二娘子止之曰﹕『君勿爾爾﹗若論兄嫂之前情﹐理宜請絕﹐但阿翁之像在焉。君爲人子﹐旣婚而未告父母﹔妾爲人婦﹐旣嫁而未謁舅姑﹔此心不免歉然。方將隨君廟見﹐以全大禮﹐今竟杜絕往來﹐能不令九泉心恫乎﹖』叔乃默然﹐其色亦少解。以婢子觀之﹐亦如我家伉儷焉。叔始笑謂婢子曰﹕『視余家所有者﹐較之兄嫂爲何如﹖』婢子因極口贊羨﹐叔亦大悅﹐其畱婢子盤桓﹐乃得徧覽其居處。屋宇百餘﹐有園亭足以娛目。至暮又賜酒食﹐始令婢子歸。臨行叔語曰﹕『爲告兄嫂﹐三日後當率新婦以往也。』」婢旣縷縷述之﹐甲與婦皆驚異﹐意其必來﹐乃徧邀戚族﹐張樂設飲。至日拱伺於門外﹐俄見駿馬香車﹐倡隨而至﹐男婦從者數十人。及門﹐娘子降輿先入﹐見者皆詫以爲異﹐目爲神仙。乙見兄﹐棄乘拜謁﹐甲不覺慚然﹐把手偕行。乙遂與婦參謁遺象。乙頓觸心事﹐大痛無聲﹐良久﹐始哭而起。娘子又參諸尊長﹐具贄見之儀﹐珠繡凡十餘篋。又別饋兄嫂﹐甲與婦赧容受之。事已﹐娘子卽告乙曰「新婦素嬌貴﹐不耐煩劇﹐願先歸去。」乙卽聽之。甲婦亦挽畱不住﹐登車而去。乙亦不再流連﹐杯卮弗沾﹐辭別遺象﹐與婦俱返。因而裏黨之眾﹐皆不直甲﹐議論洶洶﹐夫婦幾置身無地。乙歸﹐娘子卽言曰「今日之舉﹐足慰阿翁之心﹐而吐郎君之气矣。然世人少見多怪﹐羣疑滿腹﹐妾與君不可復居於此。異日可致兄嫂來﹐以此區區者畀之。妾請與君遨遊六合﹐效陶朱之事﹐君以爲何如﹖」乙亦欣然願從﹐遂折柬邀甲及其婦。果偕來﹐乙亦治具相款。酒酣﹐乙起曰「新婦實仙人﹐不願久居塵濁﹐弟將從之遠遊。敢以此中之所有﹐爲兄嫂壽﹐幸勿固辭。」甲與婦遂愕然﹐因堅畱之。乙遽出白刃﹐長尺許﹐擲地有聲﹐慨然曰「微父之慈﹐此刃已飽兄嫂之血。」因娓娓詳言﹐悉其顚末。甲與婦俱惴惴不能出聲。娘子卽謂乙曰「裝束矣﹗」乙乃長笑與娘子同出﹐從以向者二婢﹐共四騎﹐南向而馳﹐不知所往。甲視其所居﹐𨿽無金貝﹐而倉箱之富﹐服物之華﹐猶不下千鎰﹐遂徙而處之。乙之藏獲﹐咸歸於甲。及生子不肖﹐專務遊蕩﹐夫婦俱慪气而死。子遂售其宅於人﹐仍復業醫﹐家以粗給。人以爲跛翁之遺澤﹐猶未泯焉耳﹗

外史氏曰﹕兄嫂忘親﹐弱弟懷刃﹐叟之靈蓋側然矣。因爲之遠訂姻盟﹐陰結眷屬﹐俾孽子大平其不平。非正直爲神﹐何能至此﹖而翠微娘子又女中之錚錚者也。不以粗鄙爲嫌﹐惟以恩義爲重﹐遂令天下之惡兄嫂﹐聞之莫不心灰而气絕。故𨿽乙之庸庸﹐曾見嗤於康成婢子﹐竟能拔劍斫地﹐慷慨於判袂之時﹐抑亦豪矣﹗余謂雁行中斷不宜仍號以塤篪﹐故以甲乙別之﹐亦竊附於春秋正名之典云。

○徐之璧

明末有徐之璧者﹐閩之巨商也﹐常販生藥於湖湘間。思宗十年﹐遭獻忠之亂﹐囊橐如洗。竄迹荊南山中﹐攀藤附葛﹐忘其遠近。偶見平坦之地﹐因憊少息。自念資本全虧﹐歸鄕無路﹐臨風長嘆者久之。遙聞木魚聲格格然﹐似有梵宇。時正苦饑﹐因思就而乞余﹐少延殘喘﹐遂力疾而起﹐隨其聲響蹤迹之。曲折半里許﹐路轉峯回﹐似有佳境。視之﹐則荊扉半啟﹐茅舍淸幽﹐乃人家﹐非蘭若也。諦聽焉﹐聲出於戶內﹐因近而款之。卽有小童啟扃出﹐問客何爲。徐語以故﹐隨入而稟﹐復旋以壺飧來﹐語之曰「主人云此非善地﹐飽宜遠颺﹐不可遂止於是。」徐駭其言﹐且笑擊木魚誦經唄者竟出此語﹐則世途之險仄可知。食已﹐還其器﹐稱謝而退。將返舊路﹐又苦無所棲﹐乃奮然曰「與其飽於虎狼﹐毋寧犯乎魑魅。同一死也﹐且袪予心之惑﹐庶不至爲迷惘之鬼。」竟止於樹下﹐不卽行。視童子﹐已闔扉入矣。天將向晦﹐木魚之聲益急﹐童子亦不再出。比及夜深﹐山風刺骨﹐徐正寒不可當﹐俄見火光熒煌﹐其巨如斗。及門忽化爲異物﹐朱鬣赤毛﹐形狀若豕﹐鴟張而入﹐徐不禁股栗﹐戰戰欲走。又有黑气若栲栳﹐自北而南﹐疾如奔馬﹐及門﹐亦化爲夜叉﹐電目血口﹐吽吽直入﹐徐益大怖。旣而思﹐命之罔極與死爲鄰﹐復何所惴惴﹖更屏息以覘之﹐旋有白虹﹐長亙數十丈﹐極天際地﹐矗立而來。至則縮小﹐化爲美丈夫﹐白衣星冠﹐猶長丈餘﹐俯躬而入。徐連睹數異﹐漠不動心﹐反若穆王魚龍之戲﹐一時聊作場上觀﹐亦奇人也。已而木魚絕響﹐門忽洞開﹐遙聆笑語之聲﹐宛似閨中弱質﹐心竊訝之。須臾小鬟四五輩﹐貌皆妖艷﹐以絳紗籠燭引麗人出自門中。睨之﹐年可十八九﹐云衣寶髻﹐裝束若仙﹐色尢冠乎其眾。甫出籬落﹐卽聞一鬟語曰「如斯良夜﹐柰無明月何﹖」麗人微笑有聲﹐隨掣小鬟所持之燭﹐舉袂一擲﹐空際洞明﹐光輝如白晝。徐稔爲眞仙﹐將出拜求其拯救。而鬟有黠者﹐早瞥見之﹐亟白麗人曰「有俗客在此﹐姑柰何遂炫其技﹖」麗人駭曰「老父之占果應耶﹖不然﹐山中三異﹐阿誰見之不踉蹌而遁哉﹖」遂斂其法﹐燭仍入小鬟手中﹐抽身亟返﹐門庭寂然。徐方懊恨緣慳﹐而向之小童早拔關而出﹐呼曰「客固未去乎﹖主人相待﹐可亟入見也。」徐大喜﹐亟整衣冠隨之入。艸庭三楹﹐花竹森秀﹐木魚經卷尙在案頭。有頃﹐主人出﹐年可七旬。芝眉星目﹐神采煥發﹐扶杖而謝曰「適作小法﹐竊恐震駭嘉賓﹐故命小童謝客。不意君膽自足包身﹐反令老夫慚赧無地。」徐亦拜伏曰「逃竄餘生﹐無可投止。感蒙一飯﹐恩戴二天。第以暮夜無歸﹐故且瞑目待死﹐非敢自詡其膽也。過勞獎嘉﹐益切悚惶。」主人乃扶徐起﹐延之賓席﹐晤語甚歡。徐因請其姓氏﹐答曰「老夫元時訪道﹐居此不出已歷三百餘稔矣。歲久自忘其族﹐亦不復憶其名字。近來龍鐘特甚﹐人因號之曰懵懂公。老妻弱女﹐相偕同居﹐久無塵世之想。今晨偶起一數﹐主有婚嫁之喜。心竊不欲﹐因做術以魘之﹐孰意天定勝人﹐君竟流連不去﹐其命也夫﹗」徐聞言竊喜﹐而故詰之﹐公大笑曰「君非懵懂者﹐而乃索解於老夫耶﹖此事當不言諭矣﹗」徐因含笑起謝﹐公命媼出見﹐年約四十餘﹐容猶少好﹐而自云小公十齡﹐眞奇人也。見訖﹐肆筵款婿。珍錯之品數十器﹐而公猶自謙曰「山家愧無兼味﹐重貽老夫羞。」觥籌甫交﹐媼卽入妝女﹐遣之於歸。悲泣之音﹐微達於外﹐公正色曰「終不失爲地仙﹐何戚戚如是﹖」因告徐曰「本意畱郎夫婦﹐但此非俗境﹐不可以設靑廬﹐故遣小女隨君去。渠母子不捨﹐是以啼耳﹗」徐本意得此息肩﹐聞公言大失所望﹐亟起白曰「婿已四海無家﹐願侍晨昏﹐不欲返。」公搖首不許曰「去﹗去﹗自有佳處。」無何﹐女妝已成﹐小鬟擁之出見徐﹐則卽頃之麗人也。交拜成禮﹐公乃取巨觥置於中霤﹐謂女曰「以此送若夫婦出山﹐家園汝自能創﹐予不屑代作馬牛也。」女尙戀戀﹐公與媼皆促之﹐遂掩淚躍入﹐倏已無蹤。徐大駭﹐公又遣婿﹐不得已而登之﹐恍惚中若墜重崖﹐驚怖欲號。張目視之﹐此身已履坦途﹐麗人早迎面而立。因笑謂徐曰「君一齷齪商﹐何修乃作仙家婿耶﹖實與君言﹐予父母皆已千歲﹐妾之壽亦僅少廿餘年。今以夙孽﹐不免配君﹐異日不得與二親同證天仙者﹐此也。」言之又浩嘆再三。徐遜謝﹐觀其地﹐則已在汀漳間﹐蓋去故鄕伊邇矣。徐欲歸裏﹐麗人不可曰「兵革未厭﹐卽此亦非我輩所可居。」乃與徐東行數十里﹐擇一山僻之區﹐麗人相視良久曰「可矣﹗」拔鬢邊小釵指揮之﹐旋成巨宅﹐無煩堂構。徐益信其仙﹐攜腕同入﹐牀帷皆若夙備。麗人一呼﹐僕婢坌集﹐亦不識所自來。命之供役﹐無不恭謹。有頃﹐喜卮旣具﹐相對共酌﹐始悉其姓名﹐則陶氏﹐小字采春。至夜﹐歡好無異於常人﹐而交合之際﹐宛轉不勝﹐固一葳蕤弱質也。徐自是不出戶庭﹐日惟與麗人坐語﹐所談皆黃老之術。徐習之旣久﹐漸能吐納﹐後遂辟穀不食。而自居此地﹐理亂不知﹐兵燹莫及﹐徐亦自忘其故我。約十餘年﹐麗人忽謂徐曰「滄桑大變﹐妾與君幸在壺中。今逢大聖人禦世﹐天下雍熙﹐可出爲盛世氓矣。」徐亦不解其言﹐相偕出門。行未數武﹐回顧之﹐屋宇渺然﹐侍從皆歸於烏有。乃大詫﹐詢之﹐麗人笑而弗答。比至通衢﹐辭徐欲返曰「自侍巾櫛﹐久虛定省。今請歸寧父母﹐五年後再當相晤也。」徐時已見道﹐竟不挽畱﹐惟叮囑而別。歸至故鄕﹐桑柘盡廢﹐親故無從尋訪。執途人而詢之﹐則明鼎已革﹐海內歸於聖朝已五易春秋矣。徐不勝嘆惋﹐遂無意人世。結茅於九仙山﹐日坐一室﹐不食亦不出。人問之﹐頗不自隱﹐且盡其詳。如是者五稔。一夕﹐居民皆聞木魚聲﹐侵晨迹之﹐其室則存﹐其人已杳。遂相與嘆息﹐以爲仙去。

外史氏曰﹕世無懵懂神仙﹐其自謂懵懂者﹐皆不懵懂者也。徐以一時膽力﹐遂結仙緣。使見異而思遷﹐捨之徑去﹐又安得有此一段佳話耶﹖自是君身有仙骨﹐世人那得知其故。徐之膽最巨﹐故亦得爲懵懂神仙。

隨園老人曰﹕世外桃源﹐何咄咄逼人﹖此仙乎﹖鬼乎﹖吾不能無疑於是矣。

○女南柯

悟枕道人者﹐杭州諸生黃履誠之季女也。初名畹蘭﹐幼聰慧﹐三歲卽能辧之無。黃愛之若掌珠﹐躬親教讀。九齡授以杜詩﹐一日卽朗誦無遺﹐若夙識者﹐其宿穎殆由天授。然善病﹐自春至冬﹐恆臥牀蓐數次。卽愈亦孱弱不支﹐行則如柳絮風中﹐坐亦若梨花雨後﹐父母咸憂之。及長﹐姿態益妍﹐臉艷朝霞﹐眉橫遠岫﹐遙而睇之﹐畫中人也。且嫻詞章﹐善吟詠﹐有林下風致。黃爲擇婿﹐多未許可﹐年二九﹐摽梅已屆﹐不免悵然。一日寒食﹐鄰母楊夫人約遊花港。諸女伴率皆閨秀﹐載以蘭橈﹐從以簫鼓﹐見者俱眩目﹐詫爲謫仙。至則畫欄同倚﹐翠荇俯觀。旋見金鱗出沒﹐五采繽紛﹐諸女或以香餌擲之﹐或以花片戲之﹐嬌音嬉笑﹐依稀柳浪之鶯。惟蘭凝眸不語﹐遙視眾魚﹐倏則並鬣而去﹐倏則銜尾而還﹐與波上下﹐意甚恬適。不覺喟然曰「魚水之樂竟如此乎﹖」頓觸情懷﹐不能自已。俄有一巨魚﹐長近三尺﹐隱然若露頭角﹐揚鬐鼓鬣﹐色似赤金﹐他魚見之皆辟易。諸女方錯愕間﹐魚至蘭前﹐昂首如有所睹﹐良久乃攸然而逝。諸女嘩曰「黃家姊爲魚相去矣﹗」蘭赧然而心竊以爲異也。已而興闌﹐返乎舟中﹐張樂設飲﹐順流而東。一時觥籌交錯﹐簫管嗷嘈﹐不須臾而解語之花無不少酣春色。於是暫停杯斝﹐隨意遊玩。諸名媛有對兩峯比黛者﹐有臨一泓整妝者﹐有纖手搦管卽景賦詩者﹐有素箑藏春憑舷笑客者。蘭素質荏弱﹐三斝後卽托故而起﹐小憩蓬窗。侍兒以繡被覆之﹐此時如海棠春睡﹐夢境沈沈。倏見二小鬟﹐一衣緋﹐一衣素﹐皆婉娩善迎人意﹐夾侍榻前﹐低呼曰「君夫人醒乎﹐寡君相待久矣﹗」蘭不自由推衾而坐。方將詢所從來﹐衣緋者代爲掠鬢﹐衣素者代爲整衣﹐皆極其恭謹。旣而斂衽啟曰「乘輿已駕﹐請卽行。」蘭起欲辭主人﹐而衣素者微曬曰「何物老嫗﹐亦勞貴人爲禮耶﹖」蘭默然﹐衣緋者以目怒之﹐似怪其失言。乃更詞以對曰「人正歡飲﹐小君去恐淹畱也﹐能不重使人罪乎﹖」語甚溫婉﹐蘭乃欣然。甫出艙﹐衣素卽呼曰「倌人來﹗」卽有金甲武士十餘擁翟茀﹐上張鸞蓋﹐向前迎迓。小鬟左右扶掖﹐搦衣捧履﹐俟蘭升輿訖﹐乃自乘小川馬隨之。蘭竊思﹐豈父母爲我締姻﹐今夕親迎耶﹖第不知是何門楣﹐竟炫煌至此。正惝恍間﹐見所行皆非故道﹐恍惚如在雲霧中耳。耳畔水聲潺湲不已﹐不辧爲何地。行許時﹐垂簾之外似有城郭﹐小鬟卽搴帷稟曰「諸大夫奉命郊迎內主。」蘭茫然﹐旋聞唱名曰「江湖大使臣某某﹐招文學士臣某某﹐敬謁小君。」蘭不得已﹐以首頷之。小鬟卽傳曰「諸卿遠迎勞苦﹐請平身。」少頃﹐又稟曰「諸勛戚承制候迓貴人。」又聞唱名曰「骨鯁候臣某某﹐浪噴都尉臣某某﹐謹參君夫人。」小鬟卽代勞曰「將軍跋涉艱辛﹐請卽退。」其餘則丙穴太守﹐楓葉令﹐不下數十員﹐小鬟僅以策麾之﹐不屑報也。蘭從幔中窺覘﹐或衣飛魚服﹐或披細鱗鎧﹐簪紳俱分五色﹐亦有赤白相間者﹐印綬累若﹐皆魚貫而退。又許時﹐聞呵殿聲﹐則已行乎國中矣。有間﹐衣緋者啟曰「已至路門﹐請夫人面見寡君。」蘭是時始覺羞澀。小鬟挽之降輿﹐歷朱戶凡數重﹐至一處﹐雕楹刻桷﹐堂陛巍峨。卽聞殿上言曰「不谷待子久矣﹐來何濡也﹖」小鬟命以俯伏﹐蘭亦無敢仰視。殿上又言曰「寡人依蒲國主也﹐適出遊戲﹐得睹玉容。竊欲以中宮之籀奉屈美人﹐未識肯許我乎﹖」蘭赧顏﹐悚惶不能對。小鬟從旁贊曰「君夫人諾矣。古詩不云乎﹐盡在不語中。」殿上卽命平身。小鬟乃簇蘭升階﹐蘭始展視。其君冠明月之冠﹐衣龍鱗之服﹐年約三旬﹐風姿瀟灑﹐神仙中人也。左右皆小鬟﹐衣以五采﹐亦數十餘人。王乃命酒合巹﹐設宴藻香殿﹐肴核紛陳﹐錦玉輝映。王左蘭右﹐比目共筵﹐教坊奏樂﹐全爵牽紅﹐交互而飲﹐嘉禮告成﹐對酌歡敍。又有梨園一隊﹐以劇目呈上。王揀《南柯記》數折﹐梨園乃卽席扮演。蘭默然﹐王笑謂之曰「我與卿今日亦同此奇遇者也。」蘭不能解。無何﹐蓮漏已催﹐霓裳罷舞﹐小鬟報曰「三星在盭﹐可以寢矣。」乃以絳紗籠燭引王與蘭歸寢殿。王執蘭手曰「卿慕魚水之樂耶﹖寡人得子﹐亦如魚得水耳。」因先解衣就枕﹐小鬟促蘭卸妝。蘭猶靦腆﹐眾遂代寬衣縷﹐擁之入帳﹐與王勉成歡好。王因口占以贈曰「艷自生前得﹐情從夢裏來。早知魚水樂﹐不羨楚陽臺。」蘭性敏捷﹐亦口占以酬之曰「雨露花間過﹐恩波枕畔來。莫教紈扇冷﹐勝築避風臺。」吟訖﹐王大悅﹐益深眷愛﹐挽其項曰「卿故今時之道韞也。」早起晨妝﹐小鬟進飛鳳之冠﹐明珠之履﹐翠鈿玉瑱﹐錦衣繡裳﹐妝束一如妃主﹐且藏其故者於笥曰「敝帷不忘﹐況君夫人微時之服乎﹖」三朝王乃大餉羣臣﹐號曰「魚水宴」﹐賀者皆以詩。其中一律尢工麗﹐詩曰「星軒降自木蘭舟﹐魚貫宮人詠好逑。水國舊傳龍並戲﹐湖邦今喜風來遊。𨿽欣在藻君臣樂﹐莫爲忘筌伉儷憂。千古盬蘩羞煽處﹐禹門從此近河洲。」蘭諷詠再四﹐深喜之﹐而未明所指。王命蘭次其韻﹐遂援筆立成曰「深宮每愧濟川舟﹐須信幹城亦好逑。彤管不堪勞柱史﹐捲阿何事擬仙遊。漫言同夢無人戒﹐也解司晨有客憂。願把脫簪風折檻﹐好將磐石固滄洲。」王覽之贊曰「誥誡得體﹐無愧乎古之賢妃矣。」因出之以示羣臣﹐皆嘆服﹐具表以賀。蘭居宮中旬餘﹐燕婉之求𨿽遂﹐毛裏之愛難忘﹐閒時輒思憶父母。王每出巡﹐小鬟皆從去﹐掖庭闃其無人﹐益覺岑寂。閱數日﹐舊疾復作。王憐之﹐親視湯藥﹐遂荒國政﹐羣臣咸有諫章。蘭乃力勸王出﹐且曰「昔之詩王不復記憶耶﹖盍出視朝﹐勿使外廷之人﹐執我咎也。」王惟太息曰「佳人難再得。」蘭見王鐘情實甚﹐恐貽宮閫羞﹐力疾而起。王乃出見臣僚﹐不崇朝而傾城之禍作矣。烽燧告警﹐上下憂虞﹐王袖其疏入告蘭。時蘭初病起﹐視小鬟滌藥鐺而自拈象牙管﹐鋪烏絲闌﹐將和王《建宮詞》第二首﹐卽「樹頭樹底」一絕也﹐見王急起。王顏色沮喪﹐出袖中疏與之曰「我夫婦何緣之慳耶﹖」蘭驚訝展視之﹐略曰「湖壖守將骨鯁候臣某﹐爲彊鄰壓境﹐飛章請援事﹕前接吞舟國來書一緘﹐內言吾王新得麗人﹐擅漢臯遊女之姿﹐具洛浦神人之美﹐鄰封向慕﹐甚爲垂涎。欲仿明妃遠嫁故事﹐否則致動干戈。如是云云。臣因其不遜﹐叱去來使﹐罔敢以聞。今彼傾國興師﹐惡等鯨鯢﹐大如魴盰﹐鱣鮪督其後﹐鰍鱔舞其前﹐且有擁劍之士三千﹐兼饒升木之卒半萬﹐安瀾頓擾﹐噴沫成波﹐巨浸難容﹐暴腮起浪。唯唯而至﹐鏡湖爲之不明﹔唼唼而來﹐斷橋因之復續。臣無任公子之智﹐旣難遏彼凶鋒﹔空懷史大夫之忠﹐只慮搖我宗祚。願王速決奇策﹐奠國家於涸轍之時﹐萬勿坐昧先幾﹐索臣等於枯魚之肆。」其表語多類此﹐不勝搖尾乞生之狀。蘭閱訖﹐霞暈於面﹐栗生於肌﹐泫然曰「王將柰何﹖」王盳蹙曰「我國實尺澤之鯢﹐安能與人量江海之大哉﹖然渠𨿽有挾而來﹐吾寧葬於江魚腹中﹐不能割所愛以餌敵也。」蘭沈思良久﹐毅然曰「妃有一語﹐王請勿疑。王之視妃﹐與先王之宗廟孰重﹖」王曰「廟重而妃之敵體亦不輕。」蘭曰「不然﹐妃在國中不過一婦人耳﹐非有子孫承祧血食千載之重也。爲王計者﹐與其國破而妃擄﹐毋寧棄妃以存國。請爲王卻萬乘之彊敵﹐保一邦之黎庶。竊比王嬙﹐以報主知。畱取冢艸之靑﹐更表貞風於不朽。王以爲何如﹖」王大慘﹐色變﹐拂衣而出曰「何來此不祥之語﹖」蘭遂不敢言。未幾﹐羣臣惶惶﹐交章請退﹐願掛冠歸裏﹐以避釜鬵之危﹐其意固在蘭也。王不得已﹐與蘭計曰「寇深矣﹐可若何﹖」對曰「王實深之又若何﹖若納妃言﹐割衽席之愛﹐寇早斂甲退矣﹗」王見其意決﹐乃允其行﹐馳書報敵。仍宴於藻香殿﹐以餞之。蘭謂小鬟曰「我不可以艷妝往。」因索其故衣﹐易之以出。王執斝嗚咽曰「妃行矣﹗欲如向者合歡之宴﹐豈可得乎﹖願妃善事新主﹐勿以予爲念。」言已泣下。蘭正色曰「王是何言也﹗豈猶不諒我心哉﹖小童爲社稷有此一行﹐恨不如虞美人刎頸王前﹐以明己志。然而此心可表﹐異日自知。王勿以漢王好色語妾也。」王慚﹐謝蘭﹐𨿽詞色激烈﹐然已淚溢杯盈。左右皆涕泣不能仰﹐相對淒然。離樽莫罄﹐蘭因起辭行。王將送之﹐蘭沮之曰「妃之往褻體已甚﹐不可以再辱國君。」王乃止﹐只命向者二小鬟相送出境﹐且曰「別恨之深﹐方寸已亂。但恐鴻飛遵陸﹐雁字難憑。勉成一章﹐爲妃作念。」遂吟曰「一曲驪歌送畫輪﹐鮫綃無復夢中春。龍宮亦有毛延壽﹐又把丹靑誤美人。」蘭愀然曰「昭君使人疑﹐妾不可不使人信也。」因口占以和其韻曰「百結柔腸似轉輪﹐羅衣難望漢宮春。君王只待香魂返﹐莫費黃金贖美人。」吟成俯伏於王前﹐涕泗交頤﹐曰「妃不復生侍左右矣﹗」王亦把袂訣別﹐悲不自勝。蘭彊起再拜﹐辭王而行。甫出路門﹐武夫已駕輿相候﹐掩淚登之﹐不敢回顧。小鬟仍策駒相隨﹐至來時所稅之農郊﹐諸大夫早望塵拱俟﹐遂借驛亭小憩。羣臣匍匐而前﹐合詞以謝曰「臣等胸無鱗甲﹐腹少藏書。不能爲王乘長風﹐破巨浪﹐致令逝梁之寇辱及君夫人。死罪﹗死罪﹗」蘭亦權詞慰勞之。因命筆大揮一律於壁曰「故國辭雕輦﹐他鄕祛舞衣。云深宮樹遠﹐木盡雁書稀。欲墮鮫人淚﹐羞隨介士旗。惟畱香艸在﹐仿取漢明妃。」更附以一絕曰「彊將眉月渡滄波﹐肯負當年得寶歌。雲雨若歸別岫去﹐畫圖人面愧如何。」題畢﹐君臣爭閱﹐皆有慚色。蘭遂行﹐易車而騎﹐亦乘小驪駒﹐車仗騶從俱已返旆矣。淒愴就道﹐惟二小鬟相從。又行許時﹐似西湖放生池﹐衣緋者啟曰「不敢越境﹐請從此辭。」蘭悵然﹐乃脫左手指環與之曰「以貽王﹐無相憶也。」俄有皂衣人巨口碩腹﹐凡數十輩﹐見蘭踴躍曰「妃主來矣﹗吾王固終日望之也。」蘭此時義激於中﹐奮不顧己﹐叱之曰「汝國不道﹐拆我鸞鳳﹐猶妄冀綢繆耶﹖」因以騎授鬟曰「不可使敵秣吾駒。」語未終﹐輕身一躍﹐遽赴淸流。恍惚中猶聞小鬟號救聲﹐凝睇四望﹐則枕藉乎舟中﹐已霍然寤矣。驚悸久之﹐香液濕襦﹐始知其夢。時眾復歡晏﹐左右無人﹐蘭因自嘆曰「薄命如斯﹐夢固使人覺也。」遂萌出世想。推枕而起﹐斜日盈窗﹐去臥時亦俄頃耳。侍兒入﹐見蘭已醒﹐遽報主人﹐復彊之就席。飛一觴來﹐不飲也﹔哺一箸來﹐不食也。諸女伴叩之寂然﹐嗤之漠然。筵未及終﹐適遇小艇﹐竟托疾乘之先返。歸至家﹐臥而不起。父母詢其故﹐靦然不言﹐惟請出家爲女道士。父母怪之﹐固詰焉﹐竟以實告。父味其所言﹐遽誦毛詩二句曰「『魚在於藻﹐依於其蒲。』兒遊花港﹐殆有所思耶﹖此固頒首莘尾者也。」蘭詳其詩文﹐果似於淵之類﹐而靡他之志愈堅﹐仍固請之。父笑曰「此夢也﹐幾何鰱鯉不分﹖」蘭曰「然。斯固非眞﹐抑安知眞不似夢﹖且兒旣爲夢中羅敷﹐又可作使君新婦乎﹖」父仍堅執不許﹐遂負气絕粒。勉從之﹐始食。竟以女冠入棲霞觀中﹐而自易其名曰『悟枕』﹐言從枕上得悟也。起居一室﹐不見人﹐惟閨中良友得謁焉。錢塘令陳公蒞任時﹐內子陸孺人亦閩中閨秀也﹐慕其名﹐時一過從。因得其梗槪﹐爲作《魚水緣》傳奇﹐至今猶膾炙人口焉。

外史氏曰﹕嘗讀玉茗《南柯》﹐憎其似幻而不似眞。蓋凡人夢中啼笑﹐不可謂之無情﹐夢固由情而生也。女之始遇﹐則薴蘿西子也﹐繼則帳中李夫人也﹐一變而爲王嬙﹐再變而爲綠珠。夢中之憂樂﹐身實受之﹐猶可謂無情乎﹖惟其有情﹐故臨池而感﹐推枕而悟﹐總不出情字之中。而樂則極其纏綿﹐憂亦不勝憤懣﹐夢中人旣不自禁﹐醒時人亦不自解。於是超出情關﹐猛登道岸﹐豈眞曰「魚﹐我欲也」﹐而以其身殉之哉﹗

隨園老人曰﹕昭君當殿請行﹐千古爲之隕涕。今讀此傳﹐覺女荊卿之壯﹐遠勝於雌子卿之悲﹖世固無此事﹐而閨閣不可無此人。

○子都

河南某邑宰﹐素有龍陽之癖。門役侍從多擇美少年﹐內署經旬不入﹐人多病之。辛巳歲﹐奉憲檄飭委巡視河隄﹐凡有餘桃愛者﹐無不攜以隨行。日惟學魏公子﹐多飲醇酒﹐但不近婦人﹐而比頑童。隄之潰與不潰﹐工之堅與不堅﹐弗問也。風聞於上官﹐督誡者屢矣﹐而不能奪其所好。將行參效﹐又事涉曖昧。乃檄守河南吳公﹐盡拘其廝養﹐而易以面目可憎者。宰迫於憲命﹐無如之何﹐彊起視工﹐藉以排遣。一退食﹐則黧而黑﹑麻而胡﹑籧篨戚施者﹐夾侍左右。較之曲眉丰頰﹐便體淸聲﹐其妍盵尙堪數計耶﹖於是一石始醉者﹐一斗亦醉﹐而潘河陽復爲陶彭澤矣。一夕﹐新魄懸鉤﹐屏人獨步。有酒無歡﹐頓萌月白風淸之感。忽聞叢竹中喫喫似有笑聲﹐以其地爲公廨﹐或有郵亭女子﹐𨿽無心之遇﹐亦可以捨後而趨前。及撥疏篁視之﹐則二童子隱身於檀欒深處﹐捋褲爲歡﹐彼此相嬲﹐益覺喜動顏色。因悄然而前﹐思爲一箭雙雕之計。其一聞修籜簌簌﹐如有人來﹐早蒼黃如脫兔﹐穿竹而遁。其一方俯躬跼蹐﹐旁若無人﹐及宰至﹐始赧顏欲避﹐則已羅网不逮矣。宰牽其腕同出瑯玕﹐就月諦觀﹐年可十四五﹐蓮花生面﹐美玉琢肌。乃大喜﹐如獲拱璧﹐問厥姓名﹐俯首而不答。徑擁致於室﹐久疏情事﹐不暇溫存﹐續尾之餘﹐較前魚尢覺鮮美。益大悅﹐喜問之曰「彼狡童兮﹐亦有此樂乎﹖」赧然答曰「我子都也。君爲寤生十世身﹐故假此以溫舊好。豈眞有所樂而爲之哉﹖」宰喜其言﹐益嬖之。至旦﹐辭去曰「恐貽官箴羞﹐我且歸。」自是無夕不至﹐與談東遷事﹐歷歷了如指掌﹐愈信其非誣。又詢彼童子何人﹐欲兼致之﹐對曰「渠爲申侯﹐自楚至此﹐今歸矣。」後數月﹐公事告竣﹐宰將歸﹐童來辭曰「相聚無幾﹐又將判袂﹐人生固多別離也。願公毋苦憶予。」宰欲彊之同行﹐童曰「新歲自來望公﹐今尙不暇。」言已徑去。宰遂發﹐吳公盡還其艾豭﹐歸途不能無事﹐抵署﹐則形如槁木矣。未幾﹐遂病﹐漸已不起。明年春﹐忽夢童來曰「衛靈公當交代﹐可行矣。」宰遂卒。繼任某公﹐亦多斷袖之好﹐尢嬖某班中一旦﹐人以爲子瑕後身云。

外史氏曰﹕宰旣沒﹐可埋之後庭﹐以遂其喜臀之性。昔有人好掉文﹐謂雞爲鳥﹐謂屙爲糞﹐謂撈爲取﹐謂坑爲窟﹐他語多如此類。僕婢畏其鞭撲﹐遂習慣以爲恆言。一日﹐雞雛落於淨坑﹐乃一僕見之﹐倉忙入報曰「糞窟中有鳥﹐不取出則死矣。」聞者爲之噴飯。嗟乎﹐死於此窟者多矣﹐宰何迷不知悟耶﹖因戲爲文以祭之曰﹕惟公生性惡濕﹐素心喜燥﹐背水爲營﹐嘗糞得竅。擊破玉壺﹐生開鳥道。舐痔多時﹐頓臻佳妙。潤灌醍醐﹐洞穿丹竈。直搗黃龍﹐隱微俱到。水火抽添﹐陸舟盪奡。無如何郎之粉對面難沾﹐令史之香反唇甫要。與君並頭﹐直如顚倒。與子同矛﹐詎免暴跳迨至披靡﹐空勞匠造。不能胚胎﹐盡付坑窖。樂此不疲﹐自稱篤好。漸且葳蕤﹐參苓莫效。一旦羅白虎之殃﹐須臾來靑蠅之弔。後庭玉樹轉瞬丟開﹐滿縣名花撒手拋掉。中山之兔﹐得意疾馳﹔鏡臺之鸞﹐渾身素縞。倘有遺孤﹐尙堪卵抱。若無似續﹐阿誰倚靠。涕泣窮途﹐呼天莫告。更有狡童﹐胠篋爲盜。何不早回心﹐尋彼糟糠貌。生則同衾﹐死亦共嶠。綿厥子孫﹐長奉祠廟。公竟漠然﹐予空悲悼。嗚呼哀哉﹐付之一笑。

○大同妓

大同某妓﹐勾欄妙選也。自言曾遇異人﹐能知人前世事﹐姬因自述生平﹐果何孽而墮落至此﹐異人授以一函﹐使枕之卽可自知。姬如其言﹐甫假寐﹐身忽矯健﹐輕捷如猱﹐自顧則毫長寸許﹐蓋狐也。正得意距躍間﹐忽一神鷹蔽天而來。盤空疾視﹐突以利爪碎其顚﹐奄然遂斃。乃魂甫離軀﹐卽有急足隸以黑索縶之去。從至一府第﹐狀如公署﹐同類者十餘咸在焉。隸驅之入﹐堂陛森嚴﹐吏役羅列。又有發火男子數十人﹐形消骨立﹐面色痿黃﹐惟巨目如牛﹐癷癷然相視而已。睨之﹐似有識者﹐乃與眾狐皆搖尾作乞憐狀。須臾﹐堂上大呼曰「若不合魅死某某﹐今宜償之。」狐同聲叫屈﹐言某實貪淫﹐非盡我輩之辜﹐願稍從末減。堂上又躊躇﹐良久始宣言曰「是誠有罪。但令彼爲鴇而此爲妓﹐報施庶乎不爽。」卽命虎役以巨刃褫狐革﹐血流殷地﹐叫號乃寤。異人索其函﹐袖之自去。始知今之施鞭箠而責財利者﹐卽向之被祟致死者也。今之逞狐媚而供脂膏者﹐卽向之祟人莫生者也。噫﹗報亦巧矣﹗

外史氏曰﹕妓亦狐也。狐而妓﹐其伎倆必多﹐將來又不知若何償還矣。使僅知狐以蠱人而爲妓﹐獨不思蠱人之妓又將爲何﹖是猶鑑於前車而聽其後車之覆﹐不亦徒多此躊躇也耶﹖

○虢國夫人

唐季祿山之亂﹐六軍不發﹐貴妃縊於佛寺﹐三國夫人亦皆沒於亂軍。至宋元祐間﹐洛陽張生因赴隴西省親﹐道出馬嵬古驛﹐憑弔遺迹﹐大書一律於壁曰「金屋香消艷色空﹐可憐羞對上陽東。當年鳳舄徒懷恨﹐此日金車不再逢。虢國蛾眉悲曉月﹐太眞羅襪冷西風。只餘行客題詩處﹐賺得幽魂淚點紅。」題畢出驛﹐旣已夕陽在山。策馬而行﹐倉皇失道﹐聞路旁低語曰「尖嘴生來矣。」驚視之﹐時已昏暝﹐見一靑衣妖婢﹐自斷煙叢棘中出﹐斂皀致詞曰「夫人輩辱承珠玉﹐愧無以報﹐請枉駕聊作竟夕之談。」生曰「夫人爲誰﹖」答曰「卽虢國姊妹是也。」生素不羈﹐𨿽心知其鬼﹐絕不惴惴﹐慨然從之。行約半里許﹐果見髙第連云﹐如王侯貴人家。至卽有蒼頭數輩﹐接策縶駒棼如也。靑衣入報﹐少頃卽來速客。整衣隨入﹐重門以內徧燃巨燭﹐第火色靑熒﹐不類人世間物。及至於廣庭﹐則珠簾低亞﹐椒霧氤氳。靑衣又入稟﹐復始延生入。庭中設四筵﹐先有二美人在座。一衣碧綃﹐年約四旬﹐而丰韻猶存﹔一衣藕色衫﹐齒甚稚﹐貌亦殊麗﹔皆以羅巾護項。靑衣曰「此秦韓二國夫人也。」生再拜﹐夫人俱答拜﹐三讓就坐。美婢卽以茗進﹐生飲之﹐味絕淸芬。茶已﹐秦國首言曰「愚姊妹自遭天寶之亂﹐避居於此﹐𨿽時殊世異﹐賴有賢地主﹐頗不岑寂。適閱壁上佳章﹐又添盷悒﹐故屈尊客來一談﹐幸勿疑忌。」生遜謝曰「囈語盲詞﹐唐突殊甚。不責狂生幸甚﹐反賜寵召﹐實假出非望。」謙抑間韓國微哂曰「詩則佳矣﹐何獨遺我二人﹖豈眞爲張祜一絕所惑耶﹖」秦國亦笑曰「渾忘卻佳客辱臨﹐柰何意中人反不一晤﹖」遽命靑衣速請虢國夫人來。因告王曰「渠以君詩有『金車不逢』『蛾眉曉月』之句﹐竟慚赧不欲相見。」生笑解曰「此正狂生歆羨處﹐豈夫人反不見諒﹖」語未已﹐香風冉冉﹐自屏後出﹐則虢國夫人至矣。獨衣素﹐亦以紅巾圍領﹐含羞再拜﹐掩袂無言。睨之﹐素面嫣然﹐修蛾淡掃﹐古人果不相欺也。生目眩良久﹐秦國以賓席遜客﹐三國夫人主席相陪。以玻璃爲盞﹐其酒與之同色。韓國語生曰「君試嘗之﹐此西域之葡萄釀也。」俄有雙鬟十餘人﹐衣羽衣﹐簪柘枝﹐簫管競奏﹐不辧何曲。虢國始言曰「此霓裳第二疊﹐予從阿環索得原譜﹐費盡心力﹐教習此數人。一旦變起﹐遂不復作。今夕爲客奏之﹐猶令人淒其欲絕。」因泫然泣下。秦國止之曰「妹勿作向隅態﹐使客不歡。吾聞李三郎在沈香亭賞牡丹﹐靑蓮學士應詔作《淸平調》三章﹐譜之弦管﹐妙絕一時。今夕佳會奇逢﹐幸有張君麗句﹐何不亦使譜入﹐又增一段佳話耶﹖」虢國稱妙﹐乃以詩付眾鬟。少停樂作﹐卽壁上律也﹐音韻哀婉﹐舉座嘆賞。旣終一闋﹐虢國酒酣情動﹐眉目蕩然﹐似有憐才暱就之意。韓國覺之﹐曰「張生酷好娥眉﹐阿姊宜酬彩筆﹐壁上詩卽溝中葉矣。」因笑而起﹐促使二人合席﹐兼以巨觥彊生與虢國接吻。秦國亦大笑﹐乃命婢以絳紗籠燈引歸寢室﹐始自去。生此時不克自主﹐相攜登榻﹐而角枕粲兮﹐錦衾爛兮﹐不復知人間之樂矣。歡好有間﹐虢國太息曰「昔崔家千牛爲妖婢所誘﹐明皇謂我曰﹕『何私藏男子﹖』孰知今果然耶﹗」時更漏將盡﹐方起著衣。癷聞人語紛拿﹐靑衣婢倉皇入報曰「將軍來。」虢國香肌汗淫﹐舉止失措﹐促生出戶外避之。旋見一人﹐虯首貍身﹐目光射電﹐周身皆白毫﹐無寸縷﹐吼叫而入。生匿於短垣﹐屏息無敢出聲。聞室中怒叱曰「吾以汝曹無依﹐收充下陣﹐何淫心不死耶﹖決殺汝以泄吾憤。」已而聞虢國哀號乞命﹐生不忍﹐乃大呼曰「勿傷夫人﹗有罪身願當之。」語未終﹐砰然有聲﹐如山鳴谷應。須臾﹐寂無所見﹐惟松楸陰翳﹐鴉鵲鳴噪﹐東方日出矣。驚愕良久﹐遙聞蕭蕭聲。蹤迹之﹐得其馬﹐乘之以出。及遇土人﹐詢之﹐則故楊國忠全家槁葬處也﹐因惶恐而去。

外史氏曰﹕自古名姝艷鬼﹐多有風流話柄﹐供人劇談。而多情如虢國﹐反獨無之﹐似乎网漏於吞舟矣。今得此事﹐足見夫人亦未能忘情於地下。亟登之﹐以補舊聞之缺。

○姜千里

姜驥﹐字千里﹐閩之武孝廉也。以輕財任俠﹐取重鄕邦。而裏中無賴之徒﹐懾其威不敢肆者﹐固已側目甚久。孝廉自恃武勇﹐亦殊不戒備。一日﹐遇相者於門﹐謂之曰「君有橫禍者三﹐盍避諸﹖」孝廉素不信數﹐哂之而不答。相者慚而退﹐且自喟曰「惜哉﹗萬夫之敵而困於狐鼠也。」人皆莫諭其指。居無何﹐有偸兒逾垣夜入﹐盜銀器數事去。家人以告﹐孝廉大恚曰「若敢盜我姜千里耶﹗」將窮致之﹐而猶未獲其人。未幾﹐姑媼引夫婦二人來言﹐欲投靠爲僕婢。孝廉視其夫﹐則虯髯虎面﹐絕類健兒。婦亦粗壯異常﹐堅彊有力。詢其名﹐曰吳姓行四。婦則馬氏女﹐濟上人也。因歲饑至此﹐資斧告絕﹐故願質身爲主人傭作﹐希冀果腹﹐他無所望。孝廉坦然畱之﹐其實則劇盜也。於是易名爲吳吉﹐殷勤服役。男女皆力作﹐孝廉深喜之。旬餘後﹐孝廉偶抱微恙﹐夜深熟寐﹐聞斗聲驚覺。視之﹐火光灼窗﹐人語喧囂。詢之﹐則吳僕禦寇﹐已鬥於院中矣。將起親往﹐細君夙饒智慧﹐亟止之曰「暮夜倉卒﹐主人不可獨行。」俄聞叩戶聲甚急﹐語曰「予夫受創將死﹐主人何獨髙臥耶﹖」細聽焉﹐果吳僕之婦。孝廉深恥其言﹐披衣起。暗中覓得一器械﹐拔關將出。細君又止之﹐弗聽。出見吳婦持挺﹐屹立於戶外﹐謂孝廉曰「主人先行﹐予將從往打賊。」孝廉壯之。抵斗處﹐賊眾十數﹐方捽吳僕於地﹐拳石交下。孝廉挺械而前﹐叱曰「寇勿肆虐﹐若不識我姜千里乎﹖」語未竟﹐如有物痛擊其踝﹐頹然頓僕。蓋卽吳婦之所爲﹐孝廉固不知也。賊眾旣得孝廉﹐毒手痛毆﹐體無完膚。孝廉彊忍不嘶﹐眾數之曰「若卽姜千里耶﹖何憊也﹖吾曹與汝無涉﹐乃彊預他人事﹐比余於毒哉﹗」孝廉始知爲銜怨者﹐更禁口不號。賊眾火於竈﹐將以炮烙。細君聞而懼﹐遣他僕以金帛奉之。凡三返﹐始飽其欲﹐哄然如鳥獸散﹐孝廉則已昏絕於地矣。細君方命人扶掖﹐而吳婦竟力負孝廉入﹐置之於榻曰「好看視主人﹐予往視予夫﹐看猶餘殘喘否也。」徑趨去﹐細君心頗感之。視孝廉旣已能言﹐舉家爲之額手。明日﹐使人視吳僕﹐𨿽亦臥牀不起﹐而實無所苦。孝廉夫婦咸信其忠﹐賚以酒食藥餌。他僕卽有言者﹐細君怒訶之曰「渠不卹其夫﹐而顧吾夫﹐且一男子﹐誰肯負之於背耶﹖」益寵遇之。孝廉小愈﹐恥爲戚黨笑﹐祕而不宣。尋亦痊可。吳僕健後﹐輒夜出﹐囊橐充牣﹐資用丰饒。藉主人庇蔭﹐亦無敢言者。明年﹐孝廉將赴公車﹐以諸僕爲無用﹐獨攜吳與二僮行。朱提論千﹐綵繒無算﹐皆付吳以爲心膂。腰弓矢﹐乘騅出﹐意气甚盛。行未二日程﹐至某縣之野﹐林深地僻﹐行旅絕蹤。孝廉頗有戒心﹐呼吳僕曰「前路險盺﹐宜疾馳。」吳笑曰「主人今何懦耶﹖某熟悉此道﹐絕無萑苻迹。卽令有之﹐我主僕豈無拳勇者﹖」孝廉喜其言﹐遂按轡而進。時已夕陽西下﹐癷聞艸澤有嘯聲。孝廉驚顧﹐盜已蜂起﹐凡數十人﹐窄衣闊笠﹐聯騎而前。謂孝廉曰「姜驥﹐汝今赴都取應耶﹖囊中千金﹐速借我﹐卽聽汝行。不然﹐則砧上之肉矣﹐汝何能爲﹖」孝廉怒﹐卽取魚服所懸者﹐將以金僕姑試之。矢在弦上猶未發﹐俄一利鏃如飛隼﹐直貫左臂﹐痛入心脾﹐遂不能執弓。賊因嘩然大噱。回顧之﹐則吳僕控弦縱馬﹐風馳而來。遙謂羣盜曰「大哥輩坐收成效﹐予爲此千里駒心力俱殆矣﹗」眾皆聲謝。孝廉頓悟其姦謀﹐恨恨不已。然自度莫敵﹐遂棄其行裝﹐亟返轡。賊眾逐之﹐孝廉之騎絕駛﹐賊不能及。乃以其背爲的﹐攢射之。孝廉負矢而馳﹐𨿽不及顚﹐已森然如蝟。賊見去遠﹐嘆惋而回﹐罄其輕重﹐並二僮悉掠以去。孝廉疾馳十數里﹐馬亦重傷﹐不克負荷﹐蹶於途。孝廉不知猶奔﹐亦嗒焉僕地﹐瘡痍盡潰﹐項背朱殷﹐竟昏然不復人世。迷惘中聞有蹄躈聲﹐似有羣騎馳騁而至﹐猶疑爲追者﹐竊自謂弗可生也。及近﹐睨之﹐騶從赫奕中﹐一人冕而盛服﹐狀如貴官。見孝廉偃於路側﹐顧其僕曰「伊何人﹖」僕視之﹐駭曰「姜孝廉也﹐爲盜劫﹐死於此。」官曰「姜孝廉﹐當今之郭解也。且祿籍未絕﹐不可令其死。」乃探懷中﹐以藥授僕。僕下騎﹐以手盡去其矢﹐因褫其服﹐敷以藥。呼曰「本邑城隍活汝矣。」言訖﹐超乘而逝﹐孝廉頓醒﹐微覺背如負芒﹐無甚苦。仰觀於上﹐則明河在天﹐子夜將半。乃起整衣﹐視馬﹐旣已气絕﹐遂踉蹌而行。約里許﹐遙見燈光閃灼﹐似有人家﹐疾趨而就之。至則茅屋數椽﹐人方聚語。其一酷似吳婦﹐大言曰「彼婦不從﹐吾已殺之﹐今函其首在是矣。」又曰「一日縱敵﹐數年之患﹐汝曹何不善了事﹖」孝廉審知爲仇寇﹐且痛妻死無辜﹐憤塡胸臆﹐不復顧身。索之腰﹐只餘一劍﹐乃拔而杖之﹐排闥而入﹐曰「鼠子何敢爲此已甚﹗」賊眾愕然﹐方欲遁避﹐又見其孤﹐羣斗之。孝廉力誅一人﹐以創傷不克抵敵﹐棄劍而走。賊虞黑暗﹐亦不復追﹐俱返室。孝廉奔竄數百步﹐見一小籬落﹐徑逾之。中有艸堂﹐燈火未熄﹐主人猶夜績也。坌息未定﹐卽聞戶內言曰「若系偸兒耶﹖夜色已深﹐吾劍不屑再試矣。」孝廉奇其語﹐因訴曰「予中途遇盜者﹐扶傷至此﹐敬求一席地﹐非爲胠篋來也。」內又自語曰「予不懼此瑣瑣者﹐旣急而相投﹐盍納之。」其音淸婉﹐似類婦人。及啟扉﹐果屬二八處子﹐遽遜孝廉入。視其室﹐獐鹿之革幾盈四壁﹐女方坐臯比而績﹐意不過射獵之家耳。女貌絕麗而神淸﹐睹之稜稜有霜气。詢其姓氏﹐曰顧家﹐小字阿惜﹐母他出未歸﹐因辟盻以待之﹐不然寢矣。乃謂孝廉曰「視君之面﹐儼然人也。視君之背﹐恍如新剝之豬。創深若此﹐何以能生﹖」孝廉備述所遭﹐女忿然作色曰「不斷此輩之頭爲飲器﹐情何以堪﹖」孝廉甚壯之。女復詰孝廉何如人﹐答曰武舉人。女大笑曰「以武科而不克弭盜﹐其如搦管者何﹖」孝廉大慚。女又曰「本擬往殪羣凶﹐爲君泄忿。適老母不在﹐無命不敢徑行。客旣重傷﹐不可耐﹐請卽下榻於此。妾別室俟母歸。」乃以臯比爲茵﹐請孝廉臥﹐已乃持檠而去。孝廉倦極神疲﹐昏睡達旦。及覺﹐忽聞院中語曰「阿惜兒速來褫其革﹐潑毛團直勞我攘搶一宵。」音似壯婦。比入﹐見孝廉驚曰「虎兒亦作此犬彘行耶﹖予必殺之。」因厲聲呼女。孝廉知其疑﹐亟起榻以背示之﹐且語以故﹐婦乃笑。視之﹐年約四旬﹐狀貌魁梧﹐不類巾幗者流。而睫毛甚長﹐尢其所異。亟敬而禮之﹐婦亦答拜。出視廡下﹐斑斑然果有死虎﹐女正銜刃開剝﹐益駭然。詢所自得﹐婦曰「西北山中﹐半夜始獲之。」孝廉知其處﹐蓋已負之百里矣﹐愈爲之攺容。因思大仇未雪﹐孤立無援﹐將借助於女中賁育﹐乃以言挑之曰「姥居此﹐𨿽無所虞﹐頗寂寞。如肯遷喬﹐某有先人之敝廬﹐幸不淺隘﹐似可以居。薪水某自任之﹐不愈於長宵跋涉哉﹖」婦微曬曰「君不言﹐予亦有意。今晨入室﹐見君髙臥﹐意是輕薄兒誘吾女爲不肖者﹐不勝忿忿。及見君背﹐乃釋然。第吾女幼﹐不堪任家事﹐予晝出﹐必得夕歸﹐今欲以之累君子﹐俾予得徜徉山谷間﹐不識肯容納否﹖」孝廉聞及婚媾﹐涕出交頤﹐慘然曰「姥之命本不宜辭。但室人矢貞不渝﹐爲寇所戕﹐亡未旬日﹐此事良不忍議。」婦默然。瞑息有頃﹐笑曰「君誤矣﹗尊夫人宛然在室﹐何來此不吉之言﹖」孝廉堅執所聞﹐婦曰「然君姑旋返﹐如瑤臺果傾﹐予亦不送小妮子於歸。」語未已﹐女遽頳顏怒曰「母勿絮絮聒人﹐予自樂與母處﹐誰能隨一懦男子﹐與人爭牀第歡耶﹖」婦訶之﹐乃不敢言。孝廉疑信參半﹐勉以婿禮見婦。婦取衣衣婿﹐卽烹虎肉爲餐。食訖﹐囑之曰「郎且歸。故婦若在﹐新婦亦將往矣。」孝廉惑其言﹐再拜而奔。一日夜始抵家﹐足踵盡裂。及門﹐視僕輩舉止如常﹐見孝廉返﹐若錯愕。孝廉亟詢曰「娘子在乎﹖」答曰「在宅中。」入宅遇婢﹐又詢之﹐答曰「在室中。」孝廉入室﹐則細君與阿惜方對坐﹐見孝廉入﹐起而逆之曰「姥來送新人﹐妾卽知君返旆矣。履險復夷﹐可悲亦可慶也。」孝廉始信婦言。因詢曰「家間固無事耶﹖」細君乃緬述之。蓋細君有媵婢﹐已配孝廉之僕某﹐以其親信﹐畀以莞鑰之司﹐財賄胥在其掌握。孝廉遠行﹐乃令婢與吳婦值宿壺中。婦以計餌婢﹐欲令盜主資而兩人瓜分﹐婢不從﹐且將白於主。吳婦怒殺之﹐而竊其匙﹐席捲珍玩﹐乘夜而逋。及曙﹐細君呼婢而婢不應﹐出視之﹐吳婦杳然﹐而婢已喪其元。細君大怖﹐亟首之官﹐勒限緝捕﹐尙無影兆。是孝廉之所聞不從者﹐以財而不以色﹐且在婢而不在主也。詰得其實﹐心乃安﹐亦自陳其顚越﹐闔室震駭。始知吳與馬皆巨盜﹐向特墮其術中耳。於是決策復仇﹐孝廉將控之邑宰﹐女獨毅然曰「此曹何能了人事﹖妾請易妝一行﹐不經旬而盜皆可得。」孝廉知其能﹐故不復阻。細君亟止之曰「妹弱質﹐何堪任此﹖且好合在邇﹐俟過吉期乃可行。」女笑曰「姑畱此身﹐爲異日之券。若婚而後往﹐其誰信之﹖」至夜忽失所在﹐門戶未啟﹐罔知所之﹐眾皆疑詫。孝廉獨欣然﹐始詢細君以女至之狀。答曰「自婢死﹐人心惶惑﹐搖搖如懸旌。又未悉君之吉凶﹐日夕縈念。昨日侵晨﹐忽有雙輿止於庭﹐謂僕曰﹕『郎未歸﹐新婦來矣。』妾出觀﹐則母女也。其母先陳婚約﹐次爲妾言君事﹐本未綦詳。且曰﹕『郎亦將返﹐我女從玆累若矣。』語畢卽行﹐妾實不解其何自。正盽恍間﹐而君果至。」孝廉亦述其異﹐因曰「此殆紅綫者流﹐渠旣去﹐吾事濟矣。」閱五日﹐女果攜二僮﹐負兩革囊﹐以夜歸。入室笑曰「幸不辱命﹐罪人皆得。」啟其一﹐則吳夫婦之首﹐並婢子顱骨俱還。驚詢之﹐女曰「妾易男兒妝﹐從此間夜出﹐卽往從賊遊﹐盡得其詳。則皆裏中無賴﹐與郎君有郤者﹐非積盜也。惟吳夫婦﹐久居濟上﹐以禦人聞於時﹐號稱吳一椎﹑馬娘子﹐凶暴異常。近因官司嚴撲遁迹於此﹐羣小依之﹐遂謀鬻身爲內應﹐而君乃受其荼毒。妾知其實﹐究未悉渠魁之所在﹐因以劍術動羣賊﹐浼其接引。俱大悅﹐卽令一賊導妾至一墳莊﹐則吳與馬及二僮共歡飲。妾試之以劍﹐三寇皆噎。二僮力白﹐知爲君家人﹐始攜之完趙﹐不然﹐亦斃於劍下矣。」二僮乃述如君之神勇﹐眾爲咋舌。爭視之﹐玉貌昂藏﹐𨿽香閨之秀﹐實不啻萬夫之雄﹐咸悅服。女又啟一囊﹐珠玉充牣﹐則不徒家之故物﹐卽盜之積蓄亦攜同歸﹐眾益踴躍。孝廉欲賫首赴官﹐且報諸盜名。女曰「不可令人知妾﹐且君今日亦當使反側子自安。」孝廉遂止。僅以其首祭婢﹐並所乘之駒﹐而後瘞之混側。曰「此亦足當溺器矣。」後兩日﹐有人報官﹐言殺死無姓名三人於某村。官以爲盜﹐而不知眞盜已獲也。孝廉始與女合巹。及寢﹐女笑謂之曰「向從姊言﹐君今夕能無惑哉﹖」孝廉深服其智。時已孟秋﹐孝廉以場期甚迫﹐遂不赴京﹐惟使入訪問顧母之所在﹐蹤兆俱渺。詢之﹐女亦靦然不答。數月後﹐偶過鄰邑﹐遇一顧姓﹐間以女母詰之﹐並舉女之乳名﹐愕然曰「此某之從妹也。先季父狩獵山中﹐邂逅一婦﹐睫長而貌美﹐且孔武有力﹐遂悅之。相攜以歸﹐結爲伉儷。期年生一女﹐卽阿惜。嗣因親族喋喋﹐婦怒化爲野熊﹐負女而去。今計阿惜之年﹐殆有十七歲矣。君之所遇﹐得無是耶﹖」孝廉見其吻合﹐乃大喜。要以至家﹐使以兄妹禮見女﹐女亦不拒。阿惜自是始識父家﹐時一歸寧﹐兩姓竟成姻戚。乃孝廉自遭三敗﹐壯心頓灰﹐不復干預人事。人亦知其室有劍仙﹐懼不再逞。此故明天啟五年事也。孝廉至國初﹐猶須髮皓然﹐而精神矍鑠﹐每語人曰「馬援傳不可不讀。」

外史氏曰﹕太史公遊俠一傳﹐誤盡多少偉人﹗究不若馬伏波畫虎一語﹐如晨鐘棒喝﹐令人猛省。孝廉以少年多事﹐屢遭挫辱﹐使非得遇仙人﹐其不類狗也幾希。孝廉之武勇且然﹐矧夫爾勇伊何者耶﹖

○畫廊

昔有行旅數人﹐長途跋涉。偶經一廢寺﹐小憩其中。殿宇皆傾圯﹐瞿曇之像亦約略而知。惟兩廊屹立﹐煥然如新﹐壁間繪事絕精﹐而皆奇詭不可測。眾歷觀之﹐有美婦人濃妝跨虎者﹐有粉骷髏艷服對鏡者﹐有縛少年於桐柱而刳其心肝者﹐有捽男子於火牀而烙其手足者﹐有以金鍼剔丈夫之目者﹐有以繡綫紉良人之耳者﹐有女首蛇身雙雙而糾纏一雄者﹐有獅面狼牙耽耽而詞逐一雌者。其衣冠者﹐俱俯耳帖受。其巾幗者﹐率意气自得。他如剝膚吸髓﹐刓肉舔癰﹐不能悉數。錯雜紛沓﹐盈壁皆然﹐不識爲何人所創。客中有好事者﹐欲窮其異﹐適有土人在側﹐因詢之。答曰「此廢寺也﹐已百年。予生也晚﹐莫能深知。但聞之長者云﹐寺建於故明正徳年間﹐有一空上人﹐卽其始卓錫者也。募於邑中巨族﹐凡三年﹐始竣其工。寺成﹐親繪其像於壁﹐見者攢眉﹐香火因以寥落。僧徒皆歸咎於上人﹐上人太息曰﹕『迷者不悟﹐徒費婆心。老衲深受其荼毒﹐故以筆代舌﹐言之最悉。今竟褎如充耳﹐可柰何﹖』眾以其僧也﹐乃有親歷之說﹐不禁目笑。上人曰﹕『若輩疑我耶﹖是本有因。予三世以前爲貴官﹐廉隅自飭﹐而聲色猶未能遠。因一愛姬之故﹐誤出人死罪﹐以致投間。及歸田後﹐又過聽姬言﹐彊預一訟事﹐致遭剝面之辱。𨿽心竊銜之﹐然當其至前﹐一笑回嗔﹐至死而不悟。再世爲書生﹐悅一鄰女﹐渠亦目挑而手語之﹐荏苒遂與之私。夜無虛夕﹐斫喪過多﹐遂患癆瘵不起。牀褥之間﹐猶以情詞往來﹐未及予死﹐早已別嫁﹐予亦賫恨而亡。今世爲僧﹐其始則非僧也。童年隨父遠涉江湖﹐邂逅一女鬼﹐相隨不去。亦旣油枯燈盡﹐賴吾師以藥投之﹐甫得更生。又以雷震其妖﹐頓化骷髏如白雪。因悟而從師﹐苦修三十載。禪定之中﹐照見本來﹐歷歷如昔。因以爲愛河之寶筏﹐欲海之迷津﹐旣彼岸莫登﹐予亦從此逝矣。』言已﹐散其徒眾﹐以錫掛缽而行。瀕行﹐以水一盂徧噀兩廊﹐祝曰﹕『寺無百年﹐廊宜不朽。人不回頭﹐畫難罷手。』遂飄然自去。去後﹐有他僧思新剎﹐惡此阿堵﹐欲去之。鍬鋤交加﹐堅如鐵壁﹐百方莫能毀﹐乃廢而不修。今又百餘載﹐毫無漫滅﹐非佛力而何﹖」眾聞上人言﹐靡不三嘆。及出寺門﹐天已薄暮﹐因倉皇就道。後不再過其地﹐竟不知廊之所終。

外史氏曰﹕禍水厲階﹐自古爲烈。歷覽載籍﹐輒爲寒心。有國者且然﹐有家者猶細事也。然而大則殞命亡軀﹐小亦敗名虧節﹐可不愼乎﹖吾鄕有一巨家﹐擁資數萬﹐累葉單傳。至某﹐幼失怙恃﹐親族魚肉視之。賴老僕夫婦﹐克相主人﹐得以成立。年十六﹐卽爲畢姻。內人頗有殊色﹐琴瑟甚調﹐未免過於操縵﹐日漸羸尪﹐老僕深以爲憂。甲午夏﹐某患時疫﹐病綦危。僕爲延某名醫﹐療治之。旣得汗矣﹐醫囑曰「郎君先天旣弱﹐後天復虧﹐今值大汗之餘﹗眞元盡失﹐宜謹戒色欲﹐方可有爲。不然﹐弗可救。」僕如其言﹐奉主婦出居某家﹐躬親藥餌﹐加意調攝﹐不三日卽杖而起。乃某正屆壯年﹐不耐岑寂﹐舉目言笑﹐無與爲歡﹐遂不信醫言而思婦不置。初猶忓悒於牀笫﹐繼乃見之於形聲﹐輒自作主﹐使人迎婦歸。僕阻之﹐怒且訶曰「若欲使我離異耶﹖」僕不得已﹐逆主婦復還。深慮僨事﹐因命老妻伴宿﹐實邏守。夜分二榻﹐使之各寢其一﹐然後明燭默坐﹐目不交睫。如是者三夕﹐防閒可謂愼密矣。某不得少縱﹐乃竊與婦謀﹐貰酒市脯﹐徧犒諸侍者﹐而尢力勸僕之妻。不覺沈醉﹐昏睡無知。及醒﹐則鴛鴦已在被底矣﹐力爭之﹐方始異牀。未及平明﹐舊疾大作﹐二目上視﹐血色盡枯。亟延醫至﹐診之﹐大驚曰「房勞不愼﹐內生邪風﹐疾不可爲已。」竟不立方﹐嘆息而去。僕不敢斥主婦﹐惟怒其妻曰「予使若守郎君﹐今何至此耶﹖」因撻之流血。而某竟以此不起﹐甫一晝夜而卒。家資瓜分於族姓﹐婦亦他適。僕每與人言及此﹐輒流涕曰「使先主人不血食﹐予之過也。」聞者盡爲惻然。又有宋姓行六者﹐服役於州郡﹐爲人牛馬走有年矣。故鄕妻孥﹐棄之如遺。年六旬﹐積有餘資﹐又復納妾。未三月而喪其明﹐主人擯斥於外﹐同列亦多不齒。年餘貧居一室﹐無可聊生。僚僕爲之語曰「六娘子不狂﹐六阿公不盲。」傳之以爲笑柄。此二事﹐皆近所聞﹐因妄以《論語》語攺數字以著戒曰「及其病也﹐血气未復﹐戒之在色。及其老也﹐血气旣衰﹐戒之在色。嗟﹗嗟﹗病老固不可不戒﹐未病未老者﹐顧可漫不知戒耶﹖」

○竊妻

廣州西南鄕﹐有異姓兄弟兩人﹐甲讀書﹐而乙行賈。乙善居積﹐故甲貧而乙富。乙周其不足﹐甲甚感之﹐以爲管鮑不啻也。一日﹐乙爲西國友招至漢口﹐代司出入﹐計非三四年不得歸﹐遂以家事托甲。臨行置酒爲別﹐並令妻出見﹐以伯呼之。甲睨之﹐艷麗絕人﹐不禁心爲之動。席間彊作莊容﹐乙頗爽直﹐不之疑。乙去後﹐甲時至其家﹐謬爲殷勤。久之﹐往來頗密﹐顧未有間可乘也。凡乙寄歸竹報﹐皆由甲處轉遞。甲因心設一計﹐習作乙書﹐以旅中不便﹐托甲陪妻偕來漢口。乙妻以思夫念切﹐倍信爲眞﹐遂偕至香港﹐附舟而行。詎意甲所往者福州﹐非漢口也。旣至﹐甲先上岸﹐訪尋回舟﹐告乙妻曰「尊夫殊大誤事﹐渠於半月前已往天津購貨﹐約至歲杪可回﹐爾我只得暫住此待之。」遂賃屋南臺居焉。寓中挑以微詞﹐入以遊語﹐竟與之私。一住年餘﹐乙妻問夫何日可至﹐則百端支吾﹐乙妻漸知其詐﹐而孤身異鄕﹐絕無一人可告語﹐含忍而已。甲妻自甲去後﹐屢得乙信﹐信中未及其妻到否之事﹐心甚疑之﹐因托人至香港探問。其人固鄕愚﹐適數月前有船至漢口﹐中途被溺者﹐遽以爲甲所乘﹐卽是舟也﹐回告甲妻。甲妻素蕩﹐本不能獨守空牀﹐旣得惡耗﹐遂琵琶別抱矣。乙以家中久無消息﹐頗不可解﹐適西國友人令其往福州索銀﹐將便道歸裏。偶至南臺﹐作狹邪遊﹐忽於車中見倚門一婦﹐貌類其妻。回盼數回﹐神狀舉止皆酷肖﹐心疑焉。因命輿人暫停﹐遂於其左右覓一小茶寮﹐啜茗問﹕「鄰左系何處人﹖」答以自粵中來。未久﹐旋睹一人攜物入門﹐審視之﹐甲也。心知有異﹐乃喚集數友﹐入門詰問。則甲知事露﹐已從後門逸去。乙妻自房出見﹐悲喜愧交集﹐直訴其故。乙備詢顚末﹐知妻誤墮術中﹐非其罪也﹐連呼恨恨。以甲爲非人﹐控官究追﹐而甲已遠矣。

外史氏曰﹕余嘗謂﹐文人之無行有甚於負販者﹐以其積慮之精密也。然入其室而不見其妻﹐甲之謀人﹐正甲之爲己謀耳。孰謂報施之或爽哉﹗

○三編

序

曩尊聞閣以搜遺書之故﹐印《螢窗異艸》行於世。嗣知原帙不止此數﹐手錄流傳﹐兵燹倉皇中失其十之七﹐而庋者珍如拱璧。賞其行文之詭異而不暇求備﹐閱者憾焉。爰搜其遺﹐又得若干捲。以前集釐而爲四﹐因復剖其半。先以二集付手民﹐而縷馨仙史爲之序。三集印成﹐適余過﹐尊聞閣主人問序於余。余惟是書之大慨﹐縷仙言之﹐梅鶴山人又先縷仙言之﹐且其記載之體例﹐文章之格律﹐分之爲三﹐而合之則一﹐又胡庸乎費辭哉﹖然余以爲文章者﹐根性情而出者也。至不獲著書立說﹐論議古今﹐策畫時事﹐而抒寫抑鬱之气﹐成小說家言﹐則其性情大抵憂思多而歡樂少﹐愁苦常而忻愉暫。積其憂思愁苦﹐以寓言十九﹐而行文之時又不欲直寫怨憤﹐必借徑於風華綺麗之詞。是其經營於楮墨間者﹐固非若伸紙疾書之所爲矣。故歷一生之歲月﹐以有著述﹐乘著述之餘閒﹐以成異史﹐其書每不可多得。而是編乃裒集眾多﹐至不獲割愛﹐將與畱仙之志異﹐隨園之神怪﹐灤陽槐西之著錄﹐後先頡頏﹐則其他著作直等身耳。使披閱者必卒讀其書﹐盡帙而後快。是非窮目力於數日之間﹐亦幾幾愛不忍釋矣。故訂而爲三﹐以便讀者。卽謂爲尊聞閣主之雅意﹐可也。光緒丁丑孟夏之月﹐山陰悟癡生識於滬江賈遊小寓。

○卷一

唐城隍

中州某郡有城隍神﹐頗著靈佑﹐初不知厥姓爲唐也。夏月某日﹐相傳爲神誕辰﹐數百里之人莫不竭蹶奔走。祠故不甚修廣﹐一時祈者﹑禳者﹑償願者﹑賽神者雜遝而來﹐香煙絡繹﹐寶炬蟬聯。前之人甫於鼎﹐後之人早拔而去之。跪者弗克跪﹐跪則人蹋其肩﹔叩者不遑叩﹐叩則人陟其頂。男子長揖﹐婦人斂皀﹐擁塞不得前者﹐惟望神座首肯而已。且廟以外陳百貨﹐演雜劇人更流連不去﹐以故行者擁背﹐立者側足﹐气噓成云﹐汗揮致雨。郡外近郭有翁﹐以酒爲業﹐而茶亦類及之。每值其期﹐有儒士一人潔衣而美儀﹐造肆獨酌。酌已﹐繼之以茗﹐輒竟日盤桓於此。如是者經旬﹐社事將闌﹐其人亦絕迹不至。明歲亦如之﹐決不失時﹐翁心驚之。迨叩其姓﹐則曰唐氏。日漸狎熟﹐間與翁談時事及古今典籍﹐皆極淹貫。翁故少讀書﹐且樂於爲善﹐語次兩相愛重﹐每娓娓不休。一日翁少飲薄醉﹐其人適來﹐乃以言挑之曰「視君狀貌﹐自是城市人曾遊膠庠者。邇日﹐郡中祀神﹐大舉勝會﹐珠繡眩目﹐笙樂聒耳﹐莫不奔赴恐後。而君反遨於郊外﹐沽飲茅柴﹐且過此旬日﹐又將一別經年。老夫惑之﹐敢請其故。」其人聞翁言﹐忽太息曰「緣止此乎﹗良有數在。余固非人﹐卽郡神也。此數日之行﹐蓋爲避囂之計﹐豈眞效平原十日飲耶﹗」翁訝其言﹐疑其戲己﹐因詰曰「人以神之靈﹐趨蹌殿廷﹐耗眂物力﹐所以爲神壽。而神乃棄之出遊﹐豈瓣香而來者意皆不誠乎﹖人神𨿽殊﹐不越於理﹐君不可以欺羸老之人。」神笑曰「予何欺也﹖人與神之相感﹐要在一誠﹐不在艸根木皮雜以檀屑而後謂之馨香也。卽如翁之明虔﹐每值會日﹐輒於無人之處泥首者三﹐又何嘗親詣壇眀﹐予始降若以福哉﹗」翁聞神言至此﹐色然而駭。蓋翁以肆事乏人﹐因感神庇﹐每如此而人未知也。因信其眞神﹐將起跪拜。神止之曰「居﹐吾當語翁。夫予之遁迹於斯﹐實有所不能耐也。來者旣多托故至者﹐不盡攄誠。冥冥之中旣已洞鑑﹐而此曹之嘈雜擾攘﹐大潰男女之防﹐並廢公私之務﹐睹之更有所不忍。況村野之夫值炎暑之日﹐汗出如蒸﹐衣濕如浣﹐以經年不濯之垢﹐郁積而升﹐縱薰以荀令之香﹐聞者亦罔不掩鼻。兼之入喉三寸﹐酒蒜之臭猶存﹔果腹崇朝﹐谷食之性漸化。當稠眾之中﹐口不能緘﹐臠不能掩﹐氤氳而來者﹐大抵皆是也。將何以堪﹖」言未畢﹐翁亦眃然曰「是誠有之。」神曰「未也﹐是猶可耐者。最惡婦人女子不守閨門之訓﹐以焚香爲神可媚﹐以頂禮爲福可邀。塗粉施朱﹐莊嚴其外相﹐而適足以誨淫﹔靚妝袨服﹐蠲潔其儀容﹐而不免於藏垢。升階入殿﹐瞻像蹇帷﹐以五漏之軀﹐隱難言之垢。白髮之婆猶可恕﹐綠鬢之媛最堪憎。共度良宵﹐詎免春藏玉洞﹔未絕天癸﹐難保月浸鴻溝。神之所懼者﹐尢在於此。而村姑﹑田婦衣麻紵之裙衫﹐漬嬰兒之溲便﹐骸垢莫浴﹐足繭不脫﹐其暗香之習習又與向之男子夾雜而疊作﹐蓋惟木偶者能堪之。有像卽有神﹐人且避之惟恐不亟﹐豈神獨能安享哉﹗」因謂翁曰「翁有善心﹐壽當再歷十稔。念故舊之情﹐必令急腳相召﹐東廡一判﹐爾時當更易其中﹐卽翁之坐地也。」言已﹐出白金一錠曰「以此償連日酒值﹐但爲我宣播此語﹐予實受若之賜。且凡有廟而神者﹐亦錫若以福矣﹗」翁猶有干請﹐轉瞬竟失其所在。

外史氏曰﹕偏是閨閣中人專好尋神入廟﹐而不虞神之攢眉已久也。至於舉大會﹑賽大社﹐則呼姨喚姊引女隨娘攘攘而來者﹐直不知其幾千百輩。無論薴蘿西子或蒙不潔﹐卽此陰濁之气﹑妖冶之形﹐早令陽明正直之神屏息而避之。於以邀福﹐不綦難乎﹗昔京西有異僧﹐斫二石球。晨則登絕髙之峯﹐自崖而推之﹐徑達其麓。已乃下而掇石﹐再登再推﹐操縱終日。人因號之曰魔﹐而欽其道行者來且接踵。僧於丈夫猶見禮﹐獨至巾幗者流則謾罵曰「沒家法﹗露面出頭﹐直供妄男子看殺耳﹐豈眞爲老僧哉﹗」味僧之言﹐可知神之於此更有側然於中者﹐不止臭之不堪相逐也已。

○智媼

舊傳燕南有一媼﹐不知何許人﹐蓋富家也。附近有劇盜﹐聚黨十數﹐覬其資﹐夜入其家。時媼已就寢﹐夙聞人言盜首與己同鄕﹐並且少失其父母﹐遂坦然無懼﹐披衣起﹐將親逆之。聆其履聲﹐知至戶外﹐乃操土音呼其子曰「兒曹何貪睡至此﹗若舅來﹐竟不一迎耶﹖」盜聞而駭﹐意猶未深信。媼已自出﹐涕泣而言曰「數年不晤弟﹐已魁然丈夫﹐柰何不一念姊﹐今夕始來相視哉﹖」語竟﹐掩面欷歔﹐悲不自勝﹐儼若骨肉重聚者。盜爲之動容﹐因曰「弟少不屑﹐早背椿萱﹐不知有姊﹐非敢恝然相忘。」媼又曰「弟幼時予猶歸寧﹐後從汝姊夫遠出至此﹐遂不得返。豈意怙恃皆棄弟仙逝﹐弟已成立如此耶﹗」言已大慟。盜竟信爲實然﹐勸慰至再﹐隨媼入室。媼命婢燭﹐盜復出約束其眾曰「此予之姊家﹐非路人也﹐愼勿騷擾。」乃命盡屯於外。媼心竊喜﹐又呼其子出見舅。其子知爲盜﹐舉股栗﹐不得已而參謁之。盜笑曰「甥皆長成﹐姊眞厚福人也。」媼又命子婦出參舅翁。時媼之中子方授室﹐新妝出拜﹐恍若一家人。盜亦自忘其盜﹐惟曰「不知吾甥嘉禮﹐舅竟未備一芹﹐將如之何﹖」因呼從盜以一襲入﹐傾囊出珠十粒﹐以爲答拜之儀。媼因辭而後命婦拜受﹐亟命其子治筵款舅﹐大犒其從者。子已心安﹐家又素裕﹐咄嗟數筵立辦。嫗與盜對酌﹐絮談鄕俗﹐咸中肯綮。盜益信爲同胞﹐醉飽始去。瀕行﹐嫗曰「姊家幸有餘積﹐弟如乏用﹐數百金不妨將去。」盜大笑曰「弟以白手遊四海﹐反來耗姊家物耶﹖」徑行。嫗與子送之門外﹐呼嘯而返。是日也﹐嫗家自飲饌而外﹐未嘗少失錙銖。舉室慶幸﹐亦不敢以告人。越數日﹐盜又夜至﹐以千金置嫗榻上曰「以此爲姊壽﹐略表弱弟之誠。」嫗不復辭。盜又贈甥及甥婦金幣釵釧﹐約值數百緡。厚賚僕婢﹐大肆揮霍﹐復與媼子歡飲達旦﹐而後去。自是習以爲常﹐每至﹐輒有饋遺。媼家益富﹐人固不及知﹐抑且不及料也。媼又囑盜爲己芘蔭﹐盜予以劍曰「綠林之豪見此﹐當無敢犯者。」嫗大悅。後年餘﹐盜遠出行掠﹐嫗與子謀徙其家於晉﹐蓋慮盜之貽累也。及遷於河東﹐植此劍於寢戶。有小盜夜入﹐見之輒咋舌﹐不敢肆虐。自是數年無盜患。信乎﹐嫗之智眅絕天壤﹐而非人所能及已。

外史氏曰﹕指鷹隼爲鶺鴒﹐化荊棘爲棠棣﹐非憑此一副急淚﹐實以天性動之也。夫盜必甚黠﹐豈甘爲嫗所籠絡。而嫗之籠絡﹐一本於人情﹐盜卽自悟非親﹐亦不忍放下面皮﹐況嫗有以預知其家事而言之切中乎。故嫗之智旣不可及﹐而所以行其智者﹐尢不可及。

○挑繡

長州諸生鄒大任﹐年僅弱冠﹐美風姿。貌白晳而性騃愚﹐咿唔一室中牝牡不知﹐時藝文字外無所曉﹐同胞咸笑之。一日如市﹐見有逆女者﹐簫鼓喧闐﹐賓從絡繹﹐茫然莫解其故。以詢友﹐友紿之曰「兄不識耶﹖此郡中某家初得官﹐誇示於人也。」生信而不疑﹐且素以功名爲念﹐欣然尾之。往至其門﹐見新婿奠雁禦輪﹐儀節繁縟﹐心竊好之﹐久立而不去。已而彩輿復出﹐哄然啟行﹐微聞第中有悲泣聲。生乃鼓掌大噱曰「此亦大好事﹐何戚爲﹖」觀者胥怪而相顧﹐生殊不自覺。翌日復出﹐遇送喪者﹐其狀頗仿佛﹐而哭益哀。生愈不平﹐謂人曰「當喜而戚﹐此行必近不祥。」聞者無不捧腹。其呆率多類此。庚午夏﹐讀書於某寺。其地近山﹐素多魅﹐寺僧不勝其擾﹐皆徙去。同人以生癡﹐故慫恿使居之。生亦罔知所懼﹐入其室﹐蛛网罥戶﹐蝠糞盈階。生灑掃而處之﹐足不窺園﹐其讀書益苦。居三日﹐殊無他異﹐同人以爲癡福﹐亦不復勸徙。乃生自居寺中﹐每夜讀﹐輒聞有笑聲﹐生亦不顧。數夕後﹐天气炎蒸﹐生袒褐就月﹐執捲而讀之﹐曼聲長吟﹐深宵不輟。俄而砰然作響﹐院門辟矣。生愕然四顧﹐則二婦人新妝如畫圖﹐均衣薄縠﹐各執白紗小扇﹐飈然徑入。生不以爲意﹐誦如故。二婦逼近生身﹐戲以纖指撫其肌﹐笑曰「个兒郎體固如玉哉﹗」言之似甚垂涎。生若不聞﹐讀倍亟。二婦捫搎良久﹐見生漠然﹐反斂手抱慚而退。出門忽不見﹐生亦莫之訝﹐只曰「山寺夜深﹐何來女娘﹐指爪且尖瘦﹐令人頗不耐。」言已﹐掩卷欲寐。旋又聞人聲﹐其音嬌細﹐笑曰「予來視郎寢未﹖」入則一女子﹐年可二八﹐綠鬢微松﹐紅腮帶艷﹐白身無寸縷﹐掩笑立於生前。生視之﹐容如花綻﹐膚若脂凝﹐亦冥然不爲動念。但笑曰「汝效禰衡﹐以淸白之軀傲我乎﹖予體亦非不潔者。」因捋己裩﹐與之對立﹐皎然如雙舞之鶴。女反羞縮﹐障面自返﹐細語曰「若人只合偶癡鬼﹐當令挑繡來。」生言笑自若﹐徐徐著褲曰「白雪之雪究不如白玉之白。」拂榻就枕﹐了無怖畏﹐其愚誠不可及。詰朝﹐無訪戴者﹐生仍安於肄業。及昏﹐驟雨滂沱﹐砌下水深尺許。生方篝燈展捲﹐復聞笑語紛然曰「予等送癡婦來伴癡郎﹐幸勿再勞璧謝。」生於燈下瞻視﹐則客夕二婦更偕數人﹐前女子亦在其中﹐則旣衣裳楚楚矣。眾擁一少艾者近生﹐曰「以此爲若婦﹐若願之乎﹖」生亦莫之拒﹐反詰曰「婦之說予殊不解。」眾曰「達道之三﹐非夫婦乎﹖」生卽取書翻閱一周﹐恍然曰「是誠有之﹗予爲夫而渠爲婦﹐其此之謂歟﹖」眾因哄堂大笑曰「然。」生遽呼少艾爲婦﹐絕無所虞﹐惟曰「予正讀書﹐欲究君臣之道﹐夫婦之義尙未暇及。學不躐等﹐汝曹可仍將婦去。」眾不聽﹐嚶嚀一聲﹐靑衣數輩自外入﹐肆筵設席﹐彊生與少艾並肩坐﹐飲以合巹之杯﹐綰以同心之帶。生熟視少艾﹐容光如珠玉之潤﹐體態如花柳之妍﹐心頗愛好。慨然曰「得婦如此﹐於願足矣﹗」少艾亦絕嬌癡﹐毫無靦腆色﹐時以美目灼灼然顧生﹐且笑曰「予夫忒無賴﹐予身幾被看殺。」又語眾曰「予夫卽若夫﹐胡不均此一杯羹﹐而使我一人獨享耶﹖」眾皆笑不能仰。大禮已成﹐眾始列坐﹐浮白痛飲﹐諧謔甚歡。生與少艾獨以白眼相看﹐四目交注﹐不飲亦不食﹐喫喫憨笑而已。眾呼少艾爲挑繡﹐生亦呼之。杯斝之側猶以一卷自隨﹐時復呫嗶曰「夫婦之義﹐予當與繡共參之。」須臾二鼓﹐眾皆半酣﹐起曰「新人夫婦當合歡﹐我輩且退。」遂紛紛俱出。旋有二人復返曰「小兒女未諳情事﹐予得代爲操持。」乃爲生展衾縟﹐牽二人衣使皆登榻﹐以手撫其枕曰「今夕共此﹐明年抱子矣﹗」語畢含笑而去﹐疾風烈雨﹐亦不知其安往。生與繡並頭而眠﹐究未解牀笫之事。生少臥卽起曰「夫婦有別﹐予不可以無禮。」乃東向而坐。繡聞生言﹐亦起西向而坐﹐瞑目存息﹐莫通片語。倦極思睡﹐倚璧鼾然﹐睫甫交而東方明矣。虫飛薨薨﹐眾又早至。入見生繡垂頭對坐﹐形如土木偶﹐不禁失笑曰「蚩蚩者果無情耶﹖」繡見眾入﹐亟起離榻﹐欲從之返﹐曰「悶殺阿奴。與夫處固不若與姊戲也。」眾又粲然曰「婢子亦大憨生。妝已有夫﹐從予歸將奚爲﹖」繡乃垂涕不已﹐嚶嚶作小兒啼。眾匿笑爲之整妝﹐事畢自去。繡自是在生室中﹐日爲生繕衣履﹐主饔飧﹐瀹茗煮酒﹐迄無倦容。暇則掘土和泥﹐學爲兒戲﹐絕不類閨閣成人。其所作多玩器﹐瓶彜樽鼎﹐巧擅人工﹐亦未卜其所用。生並不詰﹐誦讀如常。而自與繡處﹐𨿽盛暑未嘗露臂﹐相對如賓﹐繡亦如之。夜卽共臥一榻﹐而東西異向﹐恆虛其中。如是者數夕﹐未及於私。生固寒士﹐家惟寡嫂﹐因僦居於外﹐旬日一歸省視。出卽遭友於途﹐詢生近業﹐生遽曰「兄宜爲賀﹐學有長進﹐邇來又悟得『夫婦也』一句意義。」友驚問之﹐歷歷敷陳﹐不少諱。友素與人忠﹐亟曰「此系鬼狐﹐能爲人禍者﹐君宜速避之。」生猶未達﹐惟應曰「諾。」遂不復往嫂處﹐遄歸寺中。入室卽謂繡曰「友言婦爲鬼狐﹐其信乎﹖」繡炯炯相視﹐無一言。生取書証之﹐至鬼神無形與聲﹐大恚曰「友誤我﹗此固有形與聲者。」又讀至狐貍食之﹐益恚曰「友欺我﹗此固不能啖人者。」因復不信友﹐與繡處如故。乃自此友皆與聞﹐相約偕來﹐以覘其異。入所居﹐繡適不在﹐因以詰生。生又詳言之﹐友乃堅請一見。生曰「適往後園移花﹐少頃卽來矣。」未幾果至﹐以紅巾罥首﹐貯花於皀﹐珊珊而來。眾視之﹐神仙中人也。繡見客絕不驚避﹐委花地上﹐踞坐而以手植之﹐旁若無人。眾見其衣有縫﹐其行有影﹐且不匿迹銷聲﹐亦不敢臆定爲異類。坐談至夕﹐繡亦不時入齋﹐但不與客交言﹐中饋之事﹐固其所司也。客去﹐而兩人相歡仍如往日。友有善謔者﹐一日謂生曰「兄與尊嫂處﹐亦同衾處否﹖」答曰「未也。」友笑曰「奚爲不同﹖」生曰「予讀內則﹐七年男女不同席。席且不同﹐況衾乎﹖」友囅然曰「嘻﹗君誤矣。夫婦非男女比也。詩不云乎﹐角枕粲兮﹐錦衾爛兮。不同衾﹐胡爲怨其獨旦耶﹖」生卽莊容謝曰「謹受教。」歸而謀諸婦曰「友令我與子同衾﹐子其勿辭。」繡亦無難色﹐第詢曰「書有之乎﹖」生曰「書不言而詩則有之。盡信書﹐固不若信詩也。」是夕遂合被而寢﹐而衣縷各未去身﹐轉側殊多不便。生晨起卽詣友處﹐相告曰「過聽子言﹐使我永夕不能寐。」友詢之﹐以狀對。友又笑曰「同衾而不去衣﹐猶異衾耳﹐子焉能寐﹖」生駭然曰「衣可去乎﹖何據乎﹖未之前聞也。」友因紿之曰「子不善讀書﹐宜其愚也。孟子曰﹕『爾爲爾﹐我爲我﹐袒裼裸裎於我側﹐故由由然與之偕。』袒裼等字﹐皆去衣之謂。不如是﹐寧能由由偕寐乎﹖」生亦笑曰「審是則『𨿽』字與『焉能』句皆衍文耶﹖」友亦忍笑答之曰「是矣。」生遂深信不疑。適遇他事﹐歸已昏瞑﹐不及閱書﹐又謀諸繡曰「友令我去衣與子同衾﹐其可乎﹖」繡始有難色﹐又詢以書言若何。生嘆曰「讀書而不明句讀﹐從前皆浪擲居諸。微友言﹐吾不知也。」乃彊繡盡解其衣﹐登牀覆衾而寐。膩肌交擁﹐神魂蕩然﹐遂熟睡達旦。明日遇友﹐卽謝曰「君言不誣﹐黑甜鄕予已近之矣﹗」友曰「恐子未近溫柔鄕也。」生復訝曰「溫柔鄕猶有異乎﹖」友乃緬陳居室之道﹐生聞之津津入耳。惟曰「夫婦之大倫若此者﹐無乃褻甚﹖」友笑曰「君又未讀易矣。大傳有云﹕『夫婦媾精﹐兒女化生。』不然﹐子之先祀且幾斬。」生懼然揖曰「僕甚愚﹐見不及此。非僕也敢專承之﹐其自祖父以上﹐咸承吾友之賜。」言訖茫茫然歸﹐友又爲之絕倒。生入寺﹐天猶未夕﹐卽又謀之婦﹐使共寢。繡曰「晝可寐乎﹖」生曰「晝眠夕寐﹐眠與寐同也。」繡從之。生如友教﹐甫一合而繡卽呻吟欲起奔避﹐曰「君今者殊不懷好意﹐予不再與夫處矣。」生又堅下之﹐繡不勝其創﹐泫然淚下。生素未睹此狀﹐悱惻不忍﹐力少縱﹐而繡逸﹐生裸逐之﹐倏忽不見。方呆立﹐而他友適來﹐見卽大笑曰「是何形狀﹗」生正色答曰「予欲與婦媾精﹐以延先人一脈﹐此亦倫常中要務﹐君何哂爲﹖」友不禁鼓掌﹐彊之入室﹐俟其衣而後坐談﹐旣晦乃去。生旣失婦﹐不勝懊悶。比及漏下﹐前之眾婦復來﹐擁繡入門﹐笑曰「苦我家妮子﹐情實不甘。」生朗應曰「昔未婦予﹐汝爲政﹔今旣婦予﹐我爲政。不甘將如何﹖」婦皆喜曰「癡兒亦甚彊項。」乃並力納繡於榻﹐顧謂生曰「逋逃者旣已還君﹐再遁勿予問也。」釋手而退。生闔戶解衣﹐欲與繡狎﹐繡退卻不敢復近。生彊之﹐鵑血啼紅﹐倍極呻楚。迨至芙蓉露下夫婦俱有味乎其中。生乃怡然曰「予今日乃識此眞樂。」自是無虛夕﹐繡亦漸入佳境﹐不再如向之推拒矣。生旣與繡爲歡﹐自謂佳趣﹐遇人輒道之﹐聞者皆目笑。偶詣嫂處﹐言之綦詳﹐嫂之兄適在座﹐艴然色變曰「是何言也﹗」生笑曰「事無不可對人言﹐豈嫂獨不可談耶﹖」竟恬然不以爲怪。後因繡有娠﹐謀徙於家。繡令生盡將所作者移歸﹐嫂見之大粲曰「子家宛若﹐奩具乃如是之丰﹖」繡亦不慚﹐嬉戲如故﹐而事嫂維謹。明年﹐繡舉一子﹐家益赤貧。繡命生以泥器如市﹐索價甚昂﹐嫂又以爲病狂。生至暮竟攜千金以歸﹐而貨猶未售其半﹐始大驚。視之﹐乃古銅也。嫂由是奇繡﹐而生與婦亦不再癡。連舉三雄﹐家益巨富。處五年﹐繡忽辭去曰「夙緣已滿﹐當別矣。」生驚詢其故﹐答曰「妾非人﹐實鬼也。生前以癡故﹐見棄於人﹐鬱鬱以死。賴諸姊妹以術授予﹐漸覺聰穎﹐而癡情猶未盡絕﹐因以冥數與君配合。今將轉輪往生富貴家﹐望君勿以妾爲念。」生詰其何所﹐俯而不答﹐顰眉曰「再來人似不必相識。」輾轉而歿﹐化爲淡煙以逝。生思之不置﹐乃以三子屬其嫂﹐遨遊於湖湘間﹐不復言娶。究不知爲繡作合者爲鬼爲狐﹐每以未及問繡爲憾。

外史氏曰﹕癡者天全以其癡﹐絕無所欲也。故𨿽艷質當前﹐淫妖觸目﹐而彼無見無聞。具此質地﹐可以仙﹐可以佛﹐並可以聖賢﹐所全不亦大哉﹗乃自燕朋失志﹐導以情關﹐後遂不能復癡。如此之友﹐最能壞人心術﹐切宜遠之。在人以爲救癡之藥石﹐予以爲禍生之疚疢﹐良不可不辧。

隨園老人曰﹕刻畫癡狀筆筆如生﹐而一管寫二癡人﹐尢擅絕技﹐吾每望而畏之。

○田一桂

田一桂﹐大梁人。父爲洛中陶朱﹐至一桂始中衰﹐然猶擁萬金之產﹐裏中單寒之族﹐莫敢望。一桂幼失所怙﹐惟母在﹐爲聘於同邑巨家。嶽盧姓﹐女名四娘﹐天姿綽約人也。一桂年十七卽行親迎。四娘色旣殊﹐尢兼饒機智﹐當新婚之夕﹐卽心竊計曰「富室之兒﹐驕傲性成﹐非有以縛束之﹐少縱卽逝矣。」於是溫柔旖旎之中﹐別寓峭厲稜角之意。拒之而不峻拒﹐予之而不輕予。靦腆之餘﹐微加以色笑﹐柔順之內﹐隱示以端嚴。而或推或拒﹐或送或迎﹐女兒情性﹐令人不可捉摸。只此一夕﹐丈夫之气旣奪已。三朝廟見﹐娩婉倍於尋常。且善窺姑意﹐候其喜怒﹐察其心情﹐視寒燠﹐潔飲食﹐孝婦之名以著。又善處戚族間﹐無纖毫失禮﹐人因賀一桂爲得賢助。獨是當閨帷之地﹐操縱良多。自花燭以後﹐晝遇一桂﹐從不以笑語相通。行必異路﹐居必異席﹐若反目者然。及夫寢門已閉﹐一室燕私﹐一桂言或涉邪﹐則必正色規戒﹐責其輕浮﹐甚至泣下沾襟﹐自嗟薄命。抑且裳衣無自解之時﹐粉澤無輕沾之日。皀席甫就﹐笑面卽無。衾枕𨿽同﹐羞容時有。較之結褵之始﹐殆有甚焉。至一桂絕望欲寢﹐則又絮談家事﹐故攪其眠﹐屢轉腰肢﹐陰破其睡。洎乎蝶夢難成﹐花枝欲戲﹐又必彊而後可。而繾綣之下﹐倍極綢繆﹐柳旣宛轉迎風﹐云更低徊戀雨。一顰一笑﹐盡態極妍﹐使一桂得之不易﹐捨之實難﹐其顚倒於情中不可言諭。四娘又善於修飾﹐每以晨省爲名﹐盥濯絕早﹐恆呼一桂與之偕。旣起﹐令坐於側﹐觀其梳裹。間或使之掠鬢﹐或役之簪花﹐𨿽不必代畫眉嫵﹐而朱粉之濃淡﹐釵鈿之髙低﹐無不含笑與商。及昏﹐復如之﹐益窮艷冶。髻則散挽濃云﹐更添膏澤﹔容則淺勻膩玉﹐另染鉛華。𨿽不副笄六珈﹐從未慵妝艸艸。至此﹐必命一桂捧鏡於前﹐己乃徘徊顧影。值深宵密室之中﹐當銀燭金釭之側﹐見此麗人﹐遇此韻事﹐卽以宋廣平當之﹐鐵石心未能不動﹐況一桂乎﹖以故房帷之愛﹐惟恐不深﹐積漸而尾大不掉﹐四娘之威乃日肆。初一桂之迎娶也﹐契友祝希年曾戒之曰「婦人女子所以挾制其夫者﹐以色故也。君少年﹐不免好色﹐但莊以蒞之﹐正以率之﹐可以無患。若狎暱無忌﹐則婦綱將倒置矣。」一桂不能從。彌月後﹐以事觸怒四娘﹐面有爪痕。祝見之﹐卽笑曰「好色者果不免此。向從予言﹐何至於是﹖」一桂殊不介意﹐歸且以之語四娘﹐四娘甚恚。適祝來過訪﹐一桂呼茶﹐四娘以飴和椒塗其盞﹐使婢饋客。祝不知﹐徑啜之﹐吻若膠粘﹐且麻不可耐。及視其器﹐始悟四娘怪其言﹐將使學周廟金人三緘其口耳。大笑而去﹐後亦不再嘵嘵。未幾﹐一桂之母卒﹐四娘執喪旣畢﹐乃自言曰「吾無蒸梨之小過﹐渠卽欲出之﹐無名矣。」由是益橫。一日﹐以烹調失節遷怒一桂﹐突以羹碗擲之﹐曰「田舍郎乃以艸具食我佳人耶﹖」一桂幸未被傷﹐嗣是庖人之職﹐恆親臨之。而稍有不潔不甘﹐四娘輒取以飼犬﹐兼碎其盛。且自此四娘之室﹐數夕不容鼾臥矣。一桂甚懼﹐惴惴然惟慮或攖其怒。然遇脫輻之頃﹐猶常反唇相詆﹐未遽至俯首帖耳也。四娘每不平﹐以爲籠絡未至。復借端與之爭﹐自玆竟不再與言。及夕亦納之﹐不至如前之閉門﹐一桂心竊喜。及入室中﹐早已別設一榻﹐以朱繩界之﹐徧懸和鸞﹐一觸之卽洋洋盈耳。復命婢值宿廊廡﹐有聲則告警﹐不言則笞﹐婢亦莫敢不承。四娘旣安置一桂訖﹐乃自明燭晚妝﹐倍加塗澤﹐膏蘭之气﹐盈室襲人。及寢﹐復較前放曠﹐蓮花換瓣不必燈昏﹐玉樹流輝何須月皎。繡帶有親松之日﹐錦衾有緩覆之時﹐此皆數年伉儷未經閱歷者﹐一旦遇之﹐當亦情不自禁。無如鴛鴦枕畔﹐白刃雙橫﹐凜不可犯。四娘又怒目言曰「予旣拚此弱質﹐倘無恥者鉆穴逾墻﹐縱不戕其生命﹐亦必殘其肌膚﹐誓不再與薄倖兒同眠此榻。」一桂備聞其言﹐不禁恇怯﹐𨿽搖目蕩心﹐無敢妄動﹐隨分獨眠﹐轉側未安。四娘忽若驚覺﹐伏枕徧觀曰「鈴似有故﹐予不可疏於防閒。」竟不索衣而起﹐繞室巡行。其所以射入臥者之目而隱以動之者﹐當非一肌一容已。一桂果大動﹐亟起而就之。視其腕﹐則森森霜鍔猶然在握﹐遂懼不能復前。旣而見其復臥﹐嘆曰「遭際狂夫﹐使我心恫。不然﹐值此良宵﹐斯時可以同夢矣。」言已﹐似有欷歔之聲。一桂因以怨艾﹐反不咎四娘而自咎。無何﹐夜風入牖﹐鐸聲微敲。戶外卽羣呼曰「室中有寇﹗」一桂亦不覺失笑。四娘仍前周視﹐良久始眠。又戒羣婢曰「人行則鈴必大震﹐小警固不必告也。但當醒睡勿偸安﹐犯之撻無赦。」婢皆敬諾。四娘徑滅燭熟寐﹐蓋料其夫無斬關之勇也。如是三夕﹐一桂不能復耐﹐俟其巡視﹐卽長跪於闌中﹐哀懇曰「予知罪矣﹗盍貰我﹐使得同衾乎﹖」四娘不之顧﹐一桂俯伏不起﹐詞益卑﹐漸至於流涕。四娘稔其誠服﹐乃數之曰「若以男子而淩虐一女流﹐疇能與若抗衡也﹖如欲復合﹐非從予三事不可。」一桂請其說﹐四娘曰「予性不耐繁言﹐但能無動手﹐無動足﹐且無動口而已﹐予豈多求耶﹖」一桂究不能解﹐四娘始爲剖晰曰「若夙昔亦能帖伏﹐獨恨若怒卽弗卹耳。嗣後小杖則受﹐大杖弗走﹐無挽戈奪戟之心﹔呼之卽前﹐麾之不退﹐無突圍破陣之念。至於牙齒之際﹐爲害無多﹐唾面可以自幹﹐惡聲不容或反。果能兢業如斯﹐且老死而後已﹐予當不念前愆﹐收若同榻。否則﹐此生不必奢望。」一桂唯唯受命﹐堅以自矢。四娘乃語婢使退﹐盡撤其懸﹐引一桂與同寢處。是夜極意款洽﹐一桂樂甚。譬之枵腹之夫﹐忽遇屠門大嚼﹐呼爾蹴爾﹐又何能不受不屑哉﹖自此奉法惟謹﹐小有所犯﹐四娘卽呼婢笞之﹐固彊忍不嘶也。四娘或加意辱之﹐亦跬步弗移也。呼之爲牛﹐不敢應之以馬。詈之終日﹐不敢復以片言。而巾幗之勢益張﹐衣冠之气盡短﹐其情極不可問矣。一夕四娘以事怒一婢﹐縛之於楹﹐以雄貍置其襠中﹐而痛毆此貍。貍怒以爪傷婢﹐股間及私處﹐幾無完膚。血流至足﹐褶褲盡殷﹐婢號呼惟求速死。一桂不忍﹐從旁解以婉言。四娘益忿﹐遽褫此婢之裩﹐罥於一桂之首﹐狼藉面目﹐余血沾濡。一桂弗能堪﹐究不敢與較﹐亦含笑受之。翌日出﹐遇其從弟﹐憤訴之。弟因戲曰「嫂之性淫﹐兄必欲報復之﹐必也枕席而後可。」一桂遂赧然不語。四娘聞之﹐輒笑曰「我固水也﹐阿奴火攻﹐眞出下策矣。」是夕仍與一桂異榻﹐防禦如前﹐己亦不再妝飾﹐洗粉滌朱﹐儼如嫠婦。及臥﹐恆以綫密縫其衣﹐至旦而後去之。且曰「渠敢輕覷我﹐我豈若渠家小娘子﹐終夜而無饜足者﹖」守貞經月﹐一桂不能近身。而又密於防閒﹐晝近遠遊﹐夜慮潛逋﹐一桂遂大窘。托故少出﹐又以告弟﹐弟毅然曰「兄無深慮﹐待弟親往說之。」徑詣嫂處。見四娘卽太息﹐俄又長笑﹐四娘諭其意﹐佯問之曰「叔何前悲而後愉也﹖」叔曰「予聞兄嫂異處﹐宗祀將斬﹐心是以悲」。詰曰「然則﹐何爲而笑乎﹖」叔曰「予不揣﹐欲爲吾兄置妾﹐而虞阿嫂弗容。今嫂旣不在當夕﹐可以成吾之志﹐能無喜也﹖」四娘忽笑謝曰「得叔如此﹐田氏之幸也。但宜早爲之﹐阿兄急不能待矣。」言已﹐徑以他事相語﹐色甚溫和。弟退而大悅﹐卽言於兄﹐且以重金爲覓妾﹐旬日得之。一桂初猶首鼠﹐四娘反正言慫恿﹐以襄其成。及迎妾入門﹐四娘忽靚妝受禮﹐堅令侍坐於旁。一桂諦觀﹐甚新孔嘉﹐究遜其舊遠甚﹐獨值饑渴之餘﹐蜀不可望﹐而思隴得之﹐亦甚欣慰。乃四娘親起﹐引妾入室﹐使更衣。周身皆易以新者﹐衾褥嶄然﹐卽命同居於內寢﹐不以側室相處。一桂不可﹐則曰「予以退閒﹐明日卽以家政相屬﹐使卽居此。容予長齋繡佛﹐亦人生一大快事﹐若不必故爲僞謙。」一桂𨿽疑之﹐而得其洗心向道﹐亦如去背上之芒﹐遂溫語數四。四娘曰「予倦矣﹗若不必在此絮絮。」徑起下帷﹐解衣安寢﹐而故畱燭不熄﹐以俟其至。夜未半﹐一桂果來。蓋艱難納妾﹐如獲百朋﹐及緩其衣扣﹐气味如鮑魚之腥﹐而下體尢甚。旣不可堪﹐比入衾裯﹐又復如是。一桂不禁欲嘔﹐亦不及詢妾﹐裸體而奔。室內別無牀﹐因就四娘﹐而獨慮其醒也。披帷伺之﹐鼻息宛然﹐亟啟其衾而入﹐覺溫香如燻蘭麝。撫其體﹐又柔膩絕無寸絲﹐情不能禁﹐將潛狎之。娘狎瞑若驚寤﹐大詫曰「予有利劍﹐賊何膽巨如此﹖」一桂因白曰「予。」四娘笑曰「若何無厭至是﹖豈新花向雨﹐又肯覓此枯枝耶﹖殊令人莫解。」一桂乃以實告。四娘曰「予旣微聞之﹐但思燻以百合﹐蜣螂亦或可抱耳。」微哂而罷﹐亦不甚拒。第一桂欲爲歡﹐則辭曰「予以淫爲人譏﹐萬不敢再萌邪念。暮夜倉卒﹐容若半榻﹐亦過矣。他事決難奉命。」一桂不從﹐以力相彊﹐四娘始容納之。而久別新婚﹐不獨一桂醉心﹐四娘亦情蕩。惟所納之妾﹐捱此長宵﹐亦覺牀榻有穢气﹐知爲正室所算﹐垂泣而已﹐無敢言也。晨起﹐一桂欲遣妾﹐四娘止之曰「如斯穢物﹐烏能別嫁﹖將凍餒死矣。予家猶或可容耳﹗」因褫其華衣﹐命主滌廁之事。少惰﹐卽以鞭撲隨之﹐妾遂無復人面。四娘與一桂歡好如初﹐而法之峻厲猶昔。一桂失新﹐猶幸得舊﹐亦以天命自安。數日後﹐弟來省兄嫂﹐一桂適他出﹐四娘與叔語。偶詢及於妾﹐四娘卽紿之曰「承作合﹐新人頗得意。但思家不置﹐須叔一臨慰之。」叔信之﹐應曰「諾。」有頃﹐叔歸。四娘隨以黠婢誑指曰「此卽如君之室也。」叔乃頓憶嫂言﹐命婢導以入。中甚黑暗﹐忽有婦人自內出﹐面目黧黑﹐衣更襤縷﹐視之﹐卽兄所納之妾。駭而致詢﹐妾未及答﹐四娘俄自外掩入﹐詈叔曰「若以淫謗我﹐若何盜兄之妾耶﹖」叔大慚﹐趨出。四娘遂毒毆其妾﹐使招姦狀。妾不能支﹐竟誣服。一桂返﹐四娘以爲言﹐且命妾証之。一桂怒﹐競絕其弟﹐妾亦轉售於人。以是知四娘之畱妾﹐正所以魚肉其叔也。明年﹐四娘忽抱恙﹐荏苒牀褥﹐竟以不起。而值屬纊之時﹐猶力疾自起對鏡。一桂在旁偶不謹﹐卽以鏡投之﹐呼曰「天何不仁﹖何死我四娘﹐使懦男子得志也﹖」言未及終﹐嘔血升餘而卒。亡年只二十有六焉。婢嫗之畏威者﹐甫敢言其隱事。蓋四娘賜妾衣衾﹐皆以魚鮏曝漧爲細屑﹐散置綿中﹐而錦繡襠襦﹐倍加增益。侍者皆見其制作﹐第不敢告人耳。一桂旣釋重負﹐旋卽續膠﹐亦裏中巨家女﹐貌旣遠遜﹐悍又同然。一桂習於懼﹐又懦不能爭﹐亦鬱鬱而死。希年之婢實出於田﹐每舉其槪以告其主。希年又曾分杯羹﹐知之最切﹐以故里人哄傳﹐其詳如此。噫﹗四娘其女中操莽乎﹖何弄夫於股掌之間﹐而不可測度也﹖」

外史氏曰﹕天下好內之人﹐未有不懼內者。維其好之﹐故人得以中之也。漢成不納歌者﹐何以燕啄皇孫﹖唐髙不嬖才人﹐何以武移李皐﹖以天子之威﹐不能行子宮閫﹐要皆好之一念致之耳﹗況夫人生授室﹐非當情竇初開﹐卽值寒窗久寡﹐其欲之也汲汲矣。故其始也﹐寤寐反側﹐其旣也﹐琴瑟鼓鐘。由是婦不必才而以爲才﹐婦不必美而以爲美。卽以孟光道韞語之﹐彼固笑而未信焉。旣寵而未能不驕﹐旣愛而未能不縱。婦必以敵體爲詞﹐夫又以如賓可法。其初小有言隱忍受之﹐其後大無禮度量包之﹐而獅子之吼可試﹐牝雞之晨無妨已。時或難堪於眾矚之地﹐有觸於羞惡之心﹐未嘗不忿而思逞﹐少戢其咆哮之威。無如婦怨已深﹐夫情已動。黃昏人靜﹐𨿽當粉界啼痕﹔黑夜燈殘﹐詎敵簧生巧舌。於斯時也﹐男兒之剛腸已軟﹐能不折五斗之腰﹖女子之煞气頻添﹐定使屈千金之膝。已而嬌嗔少減﹐被底猶待割雞﹔盛怒已回﹐枕邊尙須歃血。諺云「夫婦之恨不隔宿。非婦之無恨也﹐實夫之不敢恨也。其險阻艱難﹐有如此者﹐其孰敢輕於嘗試也哉﹖是以訶責擯斥﹐不甘於父兄師長者﹐獨忍於室內之佳人。姍笑怒罵﹐姑聽諸鄕黨州閭者﹐專媚此閨中之少婦。苟具肺肝﹐何以至是﹖原其獘﹐惟好之深故愛之切﹐愛之切故懼之也亦深。不必玉軟香溫﹐惟慮迷桃源之路。不必花愁柳怨﹐只憂閉月夜之門。加以小信小忠﹐卿獨憐我。更有挾賢挾貴﹐我敢違卿。迨至理繡窗前﹐小試鳩盤之毒手﹔漸且合歡牀上﹐痛遭鬼母之沈椎。麟夢無徵﹐庭堅不祀﹐螽斯有詠﹐周姥羞聞。全軍旣已盡覆﹐捲土詎敢重來﹖然使才美盡如四娘﹐懼之猶可解也。獨柰何遠遜四娘者﹐而亦愛之如一桂﹐懼之如一桂也耶﹖

○沈陽女子

沈陽一女子﹐年甫及笄﹐貌美而見祟於狐。攝其精气﹐日漸羸尪﹐父母甚憂之。郡中有一趙三公﹐精於驅邪之術﹐自言得之仙傳。其法﹐以銀鍼五枚﹐以次刺病者手爪﹐甫及其拇﹐怪卽哀號求生。與之約﹐而後縱之﹐無敢再犯﹐疾亦尋愈。趙故世家子﹐且樂於爲人療治﹐絲粒無所取。行之有年﹐人益重而趨之。女父耳其名﹐亦卑禮延之至家。乃趙未入室﹐怪卽附女體﹐言笑自若﹐謂人曰「久聞趙三爺﹐今日姑面試之。」趙聞而恚﹐排闥直入曰「死老魅旣知趙某﹐當速避。」女作狐言曰「敬來觀君絕技﹐何避爲﹖」趙益怒。曾詢家人﹐知怪之來﹐與女稱姊妹﹐稔其爲雌。遽出鍼刺女右手﹐貫其一指﹐血出如濡。女猶呻吟而笑曰「技止此乎﹖余固無恙也。」趙愕然﹐知其非常﹐復貫其二。女色變似不能堪﹐而盛气猶末相下。趙又取鍼將貫其三﹐不禁大嗥曰「予與若無郤﹐今何故欲斃命﹖」趙笑曰「若旣惜命﹐何祟人不顧﹖」而鍼猶未貫革﹐女卽宛轉哀鳴曰「予不敢矣﹗」趙曰「不敢當去﹗」女敬諾﹐趙令設誓﹐始去其鍼。室中猶聞狐語曰「可惜﹗可惜﹗」徑去﹐女亦僕。趙語女父﹐使延醫療以藥餌﹐己遂退。逾年﹐女旣痊可﹐趙有子未婚﹐徧閱都城無一當意者。因於病室見女﹐以爲佳婦﹐乃倩冰焉。女父銜其舊徳﹐欣然許諾。親迎成禮﹐伉儷甚歡﹐翁姑亦甚愉悅。未及旬日﹐女疾又作﹐且發狂倍於曩昔﹐嚙趙子肌無完膚。趙適他往﹐家人莫可如何乃閉諸其室。及趙歸﹐聞而笑曰「日爲人驅賊﹐今賊反入吾室矣。」亟往治之。女見趙怒目如炬﹐嫚罵曰「死老畜﹐若遣我去﹐乃以女歸汝家耶﹖予情實不甘﹐縱死不容汝得婦。」趙頗內慚﹐乃溫言遣之曰「汝有誓在﹐口血未幹﹐何自背之﹖」女憨跳如故﹐且醜詆曰「汝欲去釜底燼余耳﹗不然﹐天下多女子何獨屬意於若人﹖」趙因大恚﹐治之以術。女三指血殷﹐詈猶不輟。趙忿然作色﹐取鍼刺其無名指﹐女方斂戢曰「予知汝矣幸宥我。」趙思怪絕悍﹐且患在室中﹐必翦滅而後已。遂叱曰「汝反復無信﹐今日決斃汝命﹐不少貸。」女百口求生﹐嚶嚶惟呼趙三爺﹐誓不再犯。趙毅然弗卹﹐又以鍼貫其五。女發盡上豎張目直視﹐大詬曰「五百年基業壞於崇朝﹐趙三眞狠心哉﹖然爲鬼亦不容汝。」言訖﹐三踴而踣。趙亟命人索之﹐得牝狐於積薪之處﹐巨如初生之犢﹐毛已蒼黑﹐鍼在其右爪。口吻盡赤而死矣。趙令褫其革﹐以藥醫女﹐女乃復初。第趙自行法以來﹐未嘗殺一物﹐今以子婦故而斃此狐﹐心實怏怏。未幾遂病﹐慚無起色。狐又不時來牖外涕泣而詈﹐作鬼聲﹐向趙索命。家人恐怖不敢宵行。趙愈危﹐狐亦愈縱﹐室中財賄先故自亡﹐笥內裳衣無故自毀﹐延及於所藏券契﹐槪成煨燼﹐若以馮眎自居者。而狐旣爲鬼﹐鬼又爲狐﹐趙術亦窮於所試矣。無何﹐趙卒。又祟其子子亦亡﹐家緣日以消耗。煢煢姑媳﹐至今猶存﹐則已貧無卓錐之地。人每述而嘆息之。

外史氏曰﹕趙不爲子納婦﹐狐亦不敢復逞。妖由人興實由心生也。以公始﹐以私終﹐而又恃法以祛之﹐狐不死固不甘心﹐狐卽死寧可瞑目哉﹖泊然寡營﹐神欽鬼伏又何畏乎﹖如鬼之狐﹐更何懼夫死狐之鬼﹖

○晉陽生

晉陽生者﹐其始非卽晉陽人也。乃翁宦遊於太原﹐納妾得子﹐取古人以地命名之意﹐而字之曰「晉陽生」。生旣生於晉﹐育於晉﹐飲晉之泉﹐食晉之粟﹐聲音笑貌遂無一非晉﹐卽晉人亦或忘其非晉矣。年甫十二而父歿﹐以末秩且薄於宦囊﹐遂不能歸﹐因家於晉之楡次而寄籍焉。生性佻達﹐不嗜書。及長﹐輒出與無賴遊。母不能禁﹐乃出私蓄百金﹐使販於他省。命之曰「汝父官位𨿽卑﹐亦官也。汝今弱冠﹐未授有室﹐余心竊憂之。第我異鄕人﹐此數恐不能得婦。今以與兒﹐權其子母﹐如賈三倍﹐可亟歸爲汝納聘。不然﹐將鰥此一世矣﹗兒宜好爲之。」言已﹐爲之治裝﹐遣之行。生承母命﹐欣然發軔。里人有顧二者﹐舊曾貿易於京﹐因與偕往。生意在得婦﹐每事斂束﹐無少縱。顧怪之﹐叩曰「若素豪爽﹐今何拘拘若守財虜﹖豈眞以慈命爲重耶﹖」生靦然對曰「否﹗否﹗予母將以此金爲余娶婦﹐而慮其不敷﹐故遣余賈﹐以襄其好事。若出而浪費﹐致少贏餘﹐則寒窗之寡﹐將不止於十年﹐吾故愼之。」顧旣得其詳﹐陡生狡計。乃撫掌笑曰「迂者﹐子也。吾未聞臨渴掘井而能速飲者。以子之年﹐正當撫而有室﹐今乃長途跋涉﹐冀得蠅頭以圖鴛侶。予恐玄霜未搗﹐潘鬢將星﹐老去劉郎﹐誰能以桃花付汝乎﹖」生瞿然﹐亟請其說。顧曰「予以微金往謀重利﹐縱使糴賤販貴﹐不過什一而止耳。若欲倍之﹐必俟十稔而後可。子能待之乎﹖」生顰蹙曰「不能﹗子將何以教我﹖」顧曰「子之志在伉儷﹐原無望作富家翁﹐何爲徒取勞瘁﹖距此數日程﹐其地爲淸風店﹐實多佳麗。且娶一婦只需數十金﹐衣飾一惟子命。子至彼處﹐擇其可者而聘之﹐婚而後歸﹐儼有家室﹐不愈於長途之役役耶﹖」生信其言﹐乃大喜曰「早我十年婚嫁者﹐吾子也。若從母言﹐幾誤予事。」遂益與顧謀﹐終日津津不倦﹐齒頰非姻事不言。比至其地﹐顧止生於傳捨﹐不令窺戶﹐己乃與熟識者﹐聚飲於市。日晡始反命報生曰「事諧矣﹗某家有女﹐色絕麗﹐予浼所親與其父母言﹐約以六十金爲聘﹐釵釧衣裙廿數在外。以子在客﹐卽贅其家﹐彌月後偕返故里。敬俟吾子金諾﹐佳期當訂在明宵。」生喜甚﹐亟起拜謝﹐如數以予之﹐惟求一面﹐以安寸心。顧怫然曰「誰家閨閣竟使路人輕窺哉﹖予以麗人許兄﹐豈其相誑者﹖」生遂不復言。顧懷金去﹐有頃﹐引一人來﹐年甫成童﹐貌極狡好﹐云是若人之弟。生熟睹之﹐心神飛越﹐與之歡然講禮﹐訂約而別。顧笑謂生曰「摩厲以須。其姊之美﹐尢遠勝其弟也。」生益信之﹐再拜而謝。翌日﹐顧又令生出數金﹐爲市衾褥﹐嶄然一新。生之所存﹐遂十無其一矣。至夕﹐顧先以臥具往﹐然後引生同行。旣至視之﹐屋宇低矮而修整異常﹐生旣初涉江湖﹐絕不知其爲狎邪處。入門卽有翁媼承遞﹐呼生爲貴客﹐而不以婿稱。生以其土俗﹐不之疑。欲執子婿禮﹐公媼皆固辭。延入室中﹐酒胾羅案。顧少坐卽行﹐謂生曰「明晨敬求扶頭﹐今夕尙未敢相混。」生亦不解所云﹐挽畱弗住。歸卽束裝﹐乘夕北遁﹐杳不知其所之矣。生送顧反室﹐翁媼亦避去。旋有美婦人袨服靚妝﹐年可二旬餘﹐掩笑自外入。生以爲妻之姑姊﹐揖而後坐。婦獻酬自若﹐狂蕩不類良家﹐生始疑。酒酣﹐婦以美目盼生﹐備極狎暱。生對之反覺汗顏﹐呆坐如木雞﹐婦遂時時竊笑。已而漏下三鼓﹐婦不言歸﹐生漸不能耐﹐遽起曰「翁媼何在﹖敢請新娘子卽此合歡。」婦笑曰「家無姊妹﹐卽妾是已﹐郎猶未知耶﹖」生驚愕曰「若一婦人﹐齒且長﹐烏足以當此﹖」婦曰「章臺之柳﹐適興爲佳﹐君何過於苛求﹖」生大恚曰「予以八十金娶婦﹐不可以此言相戲。」婦亦正色曰「闞金五星﹐尙在予袖﹐君何以此言誣我﹖」生始悟其落局﹐厲呼翁媼﹐寂無應者。婦乃笑曰「郎毋躁﹐事或有由。此地南北通衢﹐如妾等錢樹子﹐不可枚舉。今晨君友辱臨﹐言君客途寂寞﹐無以爲歡﹐命妾相伴一宵﹐明早卽行﹐從無媒妁之約。況妾自有夫﹐又誰敢以綠巾移贈哉﹖」生又問翁媼何人﹐婦曰「皆君友浼來承應者。君友旣去﹐渠亦潛歸﹐實不知其焉往。」生益驚﹐不再詢﹐遂隻身而奔。及歸旅邸﹐視之﹐室中一空﹐顧不見。再趨婦所﹐門已下鍵﹐不獨美人化爲彩雲﹐並己之衾枕餘資﹐俱已攜歸別岫矣。生乃大恚﹐而諸人姓名舉所未悉﹐因思顧必赴京﹐盍迹其縱追襲之﹐庶得而甘心焉。於是奮不顧身﹐宵行十數里。天已達曙﹐倦極小憩道旁﹐忽見一蹇叟﹐襆被蹀躞而來。瞥睹生貌﹐若甚驚疑者。遽顧之﹐言曰「不肖子乃竟在此耶﹗」生聞之﹐怒甚﹐將飽以老拳﹐而念其耄不忍發﹐惟瞠目注之。叟操西音曰「汝之橫逆猶昔耶﹖𨿽然﹐予之腸幾爲汝斷矣﹗」語已泣下。生覺有異﹐遂僞爲悚懼﹐拱立不言。叟又嫚罵曰「畜產無須喬致﹐可從予赴省﹐代紀肆務。明歲與汝偕歸。」生審爲誤認﹐乃委蛇從之﹐故爲追悔之狀﹐代叟控衛﹐徐步而前。叟心悅﹐於路絮談家政﹐喁喁若父子。生本晉音﹐叟故不疑﹐而生遂謂他人父矣。迨至保定﹐止於北門之錢肆﹐生於此已得其詳。蓋叟亦顧姓﹐世爲平陽富家。生子遊蕩﹐屢戒不悛﹐父逐之於外。三易春秋﹐思之綦切而竟弗歸。前遭生於途﹐耳目口鼻無一不酷肖亡人﹐遂目爲己子﹐而復收之。攜歸肆中﹐寢食與共。生亦狡獪﹐更迎機附合之﹐遂無人識爲它姓子。居半載﹐叟得家郵﹐讀之色甚不平。閱日﹐呼生至寢室﹐與以三百金﹐語之曰「汝嶽近有信來﹐言汝數年不復﹐將以女他適。汝今可亟歸﹐以金與汝母﹐畢汝姻事﹐俟明春再來經理。吾視汝醇謹勝前﹐愼勿再萌故態﹐則家門之厚幸也。」言訖﹐又出寸函曰「楡次有汝從兄﹐行二﹐名某者﹐向因汝蕩遊﹐族中公議以渠承嗣。今汝旣在膝下﹐可以此書復之﹐亦系要務。汝勿憚於馳驅。」生一一領諾﹐聆其從兄之名﹐實卽所偕之顧二﹐私心竊喜。又兩日﹐辭叟啟行﹐卽策叟之前驢﹐仍就故道。途次自計﹐欲歸叟家而不捨在金﹐且慮春光或泄﹐勢難存身﹐因決意旋裏。行及邑境﹐距家僅百里﹐雨驟驢不得前﹐乃止於村捨。主人出見客﹐衣冠朴實﹐面有怒容。及與生爲禮﹐又極盡東道情﹐生心惑之。主人辭入﹐卽聞閨中洶言曰「渠旣薄行﹐今得此人﹐盡可夫也。」有間﹐主人復出﹐謂生曰「聆君土音﹐實吾桑梓。似此靑年﹐曾諧鳳卜否﹖」生不欲詣平陽﹐因答以無。主人大悅曰「婿在是矣﹗」亟入﹐以一襲出。啟之﹐衣𨿽韋布﹐皆新制甫成者。主人言曰「家有息女﹐貌頗不陋﹐欲以侍奉巾櫛﹐幸勿峻拒。」生驚﹐喜出望外﹐略爲推遜﹐遂以婿禮見翁。主人曰「本宜少緩﹐俟擇吉期。但爲匪人所紿﹐嘉禮濡遲至今﹐貽笑鄕裏﹐心所不甘。請卽以今夕成好合。」遂以衣衣婿﹐生亦不辭。主人又馳召戚族﹐徧邀鄕黨﹐鼓樂旋集﹐花燭頓興。生恍惚如夢﹐而究不得其所以見字之由。比入靑廬﹐女有殊色﹐而齒微長於生。及夜定情﹐兩相歡洽﹐女忽長嘆﹐詣生曰「予不意失顧而又得顧也。」時生猶冒叟姓﹐女固云然。生正懷疑﹐因詰之。女曰「妾自彌歲已許字君之同姓行二者﹐其人久出爲商。前歲一歸﹐又不完娶。父促之﹐顧反怨悵。客夕有書來言﹐將在京娶婦﹐徑絕妾婚。父甚怒﹐適君辱臨﹐遂毅然成此好事。豈非天哉﹖」生遂叩顧居址﹐又卽前所偕者。乃慨然曰「冥漠中良有鬼神耶﹖何不爽若是也﹗」女亦驚詢之﹐生以實告﹐遂相對嘆惋不已。由是琴瑟甚調。彌月後﹐女請於父母﹐從生歸拜姑嫜﹐皆許之。生遂以驢載妻﹐而自徒步以控之。不一日﹐徑抵其家﹐率妻見其母﹐舉室皆驚。生乃歷述所遭﹐無不額手稱慶。女事姑以孝﹐處室以和﹐且善自塗澤﹐年𨿽長而罔覺其長。生又以叟書致顧家﹐大失所望。後三年﹐生以事至太原﹐適遇顧於稠人中﹐見生負慚﹐卽避去。生呼而止之﹐曰「顧二兄﹐別來無恙﹖何遂無故人情耶﹖」顧不得已﹐與生見﹐謝其欺罔之罪。生握手大笑曰「兩憾俱有人代平﹐吾於君復何尢﹖」顧驚詰其故﹐生借市肆與之言﹐悉陳顚末。顧面赤汗淫﹐良久嘆曰「蒼蒼者誠不可欺。」因言其季父某賈於保定﹐有子失而復得﹐不謂卽君也。客歲又寓書來言﹐逋者仍逋﹐且以重金潛逃﹐因以此致疾而死。向本議予爲繼﹐及得弟﹐遂毀成言。今歲叔亡﹐予適出外﹐乃以遠族承其祀﹐此中殆有天意焉。叔所遺簿藉有云﹕『白金三百﹐與子顧某。』君之所得﹐其卽是歟﹖曩不識我負者叔償﹐今又知予棄者子取矣。」生因爲之鼓掌。旣而念叟之恩﹐不覺流涕。乃與顧約﹐事畢迂道過平陽﹐哭拜於其冢﹐並謁顧媼﹐以母事之。家人環矚﹐儼一顧叟之子也。及歸﹐生又彊顧至家﹐妝妻出見。顧大慚﹐遁去。生自是折節讀書﹐後以選拔佐某縣﹐夫婦竟以稀壽而終。

外史氏曰﹕顧之施不奇﹐而生之報則奇。然亦天實爲之﹐非人之所能及也。向使以生見欺遽歸﹐所損不過百金﹐而宵人終不免得志。今竟以此報復﹐使知失金得金﹐失婦得婦﹐而金卽顧之金﹐婦卽顧之婦﹐有不爽然自失者哉﹖局詐之風﹐其亦可以少息矣。亦以見天之報施﹐正自不爽。

○春云

沔陽之北有畢應霖者﹐少失怙恃﹐依其叔居。其性敏捷﹐不甚苦讀﹐而詞章詩賦綽有可觀﹐人以爲種靈使然。某年季秋﹐與人遊菊圃。眾皆對花命酒﹐惟畢素戒於天﹐乃設竹鑪於花深處﹐探其落英﹐和以岕片﹐坐而品之。一時茶香花气﹐別具會心﹐醉翁故不及知也。畢正流覽未已﹐吟興欲發﹐忽一人短筇扶體﹐徐徐而來。迫視之﹐眉霜鬢雪﹐古朴衣冠﹐隱然髙年逸士。知其非常人﹐起立拱俟。叟笑謂畢曰「眾人皆醉而獨醒﹐郎君品必不俗。」乃以杖築地曰「龍鐘之人不能爲禮﹐請復居﹐聊當班荊﹐少領玉屑。」遂摳衣先坐﹐畢亦席地與談。甫叩姓氏﹐叟卽笑曰「雅人相值﹐不宜絮絮俗事。雞羣之鶴﹐鳴必驚人﹐幸見賜觀佳篇﹐以洗老耳﹐其他非所願聞。」畢唯唯遜謝﹐而值技癢之餘﹐不容自祕﹐因淸命題。叟指畦邊二種﹐目之曰「此亦東籬之美人也。菊詩之作﹐代有名家﹐恐易落人窠臼。如此香艷﹐敢請各賦一律﹐何如﹖」畢亦微笑曰「翁之意甚善﹐但隱逸當前﹐憐及脂粉﹐究慮來能免俗。」乃吟西施菊曰「不共五湖遊﹐偏逢三徑秋。露凝歸浣洗﹐煙籠捧心愁。吳苑香何在﹐莊園艷獨畱。近來添傲骨﹐無復舞腰柔。」又詠楊妃菊曰「忽訪陶彭澤﹐因慚李謫仙。亭中原眏酒﹐籬畔且偸眠。月映殘妝懶﹐風回睡態偏。倘逢新雨露﹐絕似浴溫泉。」詩成﹐叟大悅﹐遽起以掌撲畢肩曰「眞吾家快婿也。」言已﹐忽不見。畢大驚﹐自謂遇鬼﹐蹌踉而歸﹐茗碗茶鐺狼藉於地﹐弗顧也。眾方大嚼﹐見其皇倉失措﹐駭問之。喘汗以告﹐眾猶笑而未信。畢又自誦所作﹐眾始悚然﹐以爲地近荒僻﹐且懼且疑﹐竟不及盡歡而散。畢歸亦不敢言。越數日﹐畢之姊忽病﹐自鄰邑使人來告﹐叔命畢往省之。至姊家﹐信宿淹畱﹐俟姊小愈﹐始得歸﹐則已旬餘日矣。及至家﹐其叔適在堂上﹐見卽訶之曰「牲畜少長﹐便不由老夫作主﹐婚嫁大事﹐竟不以聞﹐何復來面我耶﹖」遽操巨杖從之。畢驚而卻走﹐其叔母自屏後出﹐勸止之。畢乃匍匐請命﹐叔猶恨恨怒詈不已。叔母因語畢曰「自汝出門﹐期逝不返﹐汝叔頗疑之。昨者薄暮﹐有老嫗送新婦至家﹐登堂展拜。予夫婦驚詢其由﹐嫗自言陸姓﹐其主翁居近村﹐悅汝聰穎﹐以女字汝﹐成婚已旬日。因汝思歸﹐故先送新婦來。汝懼叔責﹐遲遲始至。迨言訖﹐遂自去。汝果今日還﹐足徵不誣。新婦已畱予室中﹐可證也。」畢愕然﹐乃力爭之。叔母卽呼曰「若婿來矣﹗春云胡不出見耶﹖」俄見一女子﹐新妝炫目﹐亦出自屏後﹐匿笑含羞﹐立於叔母座側。畢睨之﹐麗容稚齒﹐玉潤花妍﹐目中實罕其匹﹐心大動。竊念事必有由﹐若明言指證﹐叔性素暴﹐必拒絕而不容﹐是自棄其佳偶也﹐盍姑承之﹐至夕研詰可知。遂伏地自誣曰「誠有是事。因翁命萬不獲辭﹐不告之罪﹐百口莫逭﹐惟叔念昔先人﹐寬兒重責﹐何敢置辯﹖」叔母乃大笑曰「予固謂春云不我欺也。」於是向叔關說。叔究忿﹐怒命治東側數小屋﹐析畢使居之﹐徑擲杖於地﹐拂袖而出。畢不敢違命﹐叔母又慫恿之﹐令往糞除。閱時告竣﹐畢遂偕新婦移居東偏。叔母又遣一媼一婢﹐代供十指﹐一切器具﹐咸資焉。蓋春云初至﹐叔母甚愛之﹐納爲己女﹐故呼以名而勷其事﹐殷殷然不能已。至暮﹐又饋晚眐。俟夫婦食訖﹐婢媼乃告白而去。旣夕人定﹐畢始詰女曰「與若家素昧平生﹐未稔宅第所向﹐今忽矯稱婚媾﹐加我以不白之冤﹐誠所不解。」女聞畢言﹐赧然者久之。徐曰「此大人之命﹐妾實不能與知。」語已﹐背燭而坐﹐不復有言。畢靑年未偶﹐頗不能自制﹐三問莫對﹐不復詰﹐徑彊之就榻下帷。歡好交合之際﹐流丹浹席﹐則固處子也。畢見女甚苦鑿枘﹐乃戲曰「豈有花燭經旬而猶葳蕤未啟者﹖足徵子之善誑矣﹗」女亦微笑﹐而終不肯言。晨起辟戶﹐視院中什物﹐堆積幾無隙地。蓋卽女家贈嫁者﹐竟莫解其所自來。畢以詢女﹐仍不答﹐惟指揮婢媼﹐室中鋪設一新。凡叔母所賜者﹐槪令璧還﹐曰「新婦家已自將來﹐無重煩慈顏僝僽也。」畢貪麗質﹐且年少罔知畏忌﹐反覺欣然。獨其叔父母深憂之﹐疑爲妖異。因走伻詣其姊家﹐並就近村偵訪。姊家言畢稽遲之故﹐及攀畱日期﹐與畢初言吻合。且近村亦無陸姓富家﹐益大懼﹐究亦無可如何。居數日﹐女白於畢﹐將歸寧。畢諾之﹐兼欲偕往﹐女亦許之。詰朝﹐有肩輿二乘止於門前﹐曰「前村陸翁來迎春娘子並新郎君者﹐幸卽行。」畢欲告其叔父母﹐女力止﹐乃各乘一輿﹐悄然命駕。畢本思竊迹其異﹐而輿中嚴密﹐莫克窺觀。不知行幾里許﹐似抵其家﹐輿止而不前。畢始搴帷瞻之﹐則已嵯峨插天﹐巉巖俯地﹐已息於萬山之中﹐不禁大駭。而諦觀之下﹐鳥啼花落﹐林木蔚然﹐又似別有佳境﹐心甫少安。及視翁之門第﹐日蔽云連﹐壯麗不可名狀。女先降輿﹐招畢同入﹐畢趦趄從之。應門無丈夫﹐惟童子數人﹐披髮垂髫﹐年約舞象。見女卽笑迎曰「阿姊來矣﹗翁與諸姊皆凝望。」女令先入告﹐乃與畢握腕徐行。重門內外﹐茂樹榦霄﹐且蓊郁﹐日光莫入。再進﹐則疏竹倚墻﹐幽蘭盈砌﹐奇花數百本﹐槪莫能舉其名。人未至﹐眠盠卽驚起﹐隔花繞柳﹐吠聲與鈴聲相雜。女因笑曰「去幾何時﹐狗子竟不我識耶﹖」及至廳廡﹐翁早扶杖出迎。視其狀貌﹐卽菊畦相遇之叟也﹐被服赫奕﹐迥殊疇昔。童子擁之降階﹐且揖且笑曰「吾家快婿果來乎﹖老夫惟慮若不至耳﹗」畢憶往事﹐頓覺震悚﹐勉以婿禮見﹐然已跼蹐不勝。忽聞畫屏之側﹐嬌音羣噪﹐似有人鼓掌曰「姊昔謂市井小兒俗態可掬﹐今新婿竟如何耶﹖」言已﹐一堂粲然﹐畢頗有慚色。矚之﹐麗人四五﹐貌皆亞於女﹐而妖冶過之。叟揖婿升階﹐且謝曰「鄰家諸猶女﹐阿云之姊妹行也。素相嘲謔﹐幸勿怪。」又叱諸女曰「嘉客初至而喧笑如斯﹐何不遜之甚﹖」眾始斂容﹐擁女入內。叟與婿坐談﹐畢視堂上﹐金玉交輝﹐而布置亦絕閒雅﹐第懷疑懼﹐終不自安。叟乃自白曰「若勿駭異﹐老夫實狐仙﹐居此千五百年矣。愛女擇婿﹐每難其人。遙望貴鄕﹐其气森秀﹐應有吉士生其間。敬往訪之﹐前見郎君啜茗臨風﹐儼然芝蘭玉樹﹐翹然於荊棘之中。更聆瑤章﹐字珠句玉﹐老夫心竊依慕。歸與阿云謀﹐乃作狡獪﹐結此良姻﹐非有所禍於若也。」語竟﹐又謝欺罔。叟𨿽鑿鑿剖陳﹐畢仍憂怖於內﹐因彊起申謝﹐力求先歸。叟不懌﹐哂曰「詎有遠謁泰山而無杯勺之敬者﹖」言次﹐麝蘭遄發﹐諸女復出。叟一一指曰「此爲艷云膩云等﹐皆吾族也。」又指一人曰「此名春柳﹐本他族﹐逼處於此﹐旣已拜予膝下矣。」畢稍稍目之﹐見其倜儻風流﹐別具丰韻﹐頗爲之意釋。有頃﹐諸童供饌﹐肴核雜陳。叟親起觴婿﹐畢以不能飲固辭。乃別設醴酒﹐使與云偕坐﹐惟叟異席相酬。諸女俱列坐於云側﹐粉香繚繞﹐口脂頻吹﹐畢竟樂而忘返。間與諸女角采爭勝﹐觥籌相交﹐竟罔顧叟之在坐。正嬉笑問﹐似聞叟嘆曰「人不易知﹐此亦俗不可醫者也。」遽起入屏後﹐不復終禮。須臾﹐杯盤狼藉﹐女與艷云等亦先去。畢不善飲﹐𨿽薄釂﹐早已沈醺﹐輒與春柳互相嘲戲。醉中見其貌﹐彌覺動人﹐乃以言挑之﹐笑而弗拒。竊視諸童不在﹐遂就堂側合焉﹐較春去倍覺流動﹐畢益迷惑。柳因謂畢曰「君固知渠爲孤﹐亦聞妾非其類。但人與狐處。不三月當有死道﹐翁所言皆紿君也﹐君宜愼之。」畢本預懷首鼠﹐聞柳言﹐益大恐。乃詰曰「渠固狐﹐非其類者豈亦人耶﹖」柳曰「然﹗妾卽居此山下﹐實人也。因屢爲狐祟﹐勉從歡笑﹐豈眞螟蛉於此哉﹖」畢大喜﹐謀與偕遁﹐柳亦首肯。遂同起整衣﹐相攜潛出﹐叟家寂無知者。轉折而下﹐約有里許﹐果至其家。茅屋數椽﹐圍以短籬﹐𨿽遠遜叟之所居﹐畢自樂之。柳將命酒﹐畢辭以量﹐遽展衾褥﹐覓其餘歡。乃畢自與柳交﹐小腹隱痛﹐若以冰雪相沃。初亦不以介意﹐至是復作﹐而因愛之﹐不能遽捨。情事甫闋﹐覺冷逼丹田﹐徑透臟腑﹐遂昏然不復人世。魂旣離捨﹐縷縷如絲﹐仿佛聞柳笑曰「妖婢不羞﹐竟能獨擅佳婿耶﹖」畢心甚銜之。又有頃﹐火光大作﹐震電有聲﹐畢乃恍然若夢寤。猶未欠伸﹐耳畔似有人嬌泣曰「予引夫子至此﹐非予死之﹐而誰咎﹖」又有人嬌嗔曰「薄情郎固不足卹也。」細語嘈雜。畢張目一視﹐則春云伏屍而啼﹐艷云等亦旋繞於側。畢不覺心怍﹐且四體裸然﹐遂復抱慚閉目。女見其更生﹐取衣與著。因微含慍容數之曰「君以妾爲異類﹐不念舊姻﹐亦當別求新特﹐何甘心與鬼爲婿﹐中夜逋逃﹐自蹈死地。今日非妾父子﹐郎豈能生下此山乎﹖」畢益赧然。衣訖自起﹐微詰柳之所在﹐女指巖下白骨示之曰「此卽君之可人也。渠本故宋時淮南一名妓﹐因隨商人至此﹐偶患心疾﹐死卽槁葬於此嶺之側。歷年久遠﹐精魄不消﹐間出爲行旅患。老父慮爲妾玷﹐治之以術﹐渠乃極口求生﹐父不忍﹐命與妾雁行﹐朝夕相依。春柳之名﹐亦父之所字也。昨夕嘉會﹐本不宜令渠干預。但念郎君髙雅﹐必不見惑於淫妖﹐故亦容之與席。疇知竟爲所誘哉﹖幸父上浼丰隆﹐擊破其冢﹐更以丹藥活郎。不然﹐弗可生也已。」語次﹐畢視其骸﹐髑髏如雪﹐益爲膽寒心悸。因啟於女﹐將復謁翁﹐以酬徳而謝過。女搖腕曰「翁謂郎有俗骨﹐不欲再相見﹐命妾伴君遄歸﹐勿致叔父母滋惑。」言未已﹐前輿卽自來﹐女與畢仍各乘之。女忽顧謂眾云曰「妹等少俟﹐姊當復來矣。」畢𨿽聞之﹐猶不料其有歸心。輿行絕馳﹐俄抵裏門。女又招畢同下﹐把袂而泣曰「郎自此旋歸﹐父有嚴命﹐不容再侍裳衣矣。幸自愛﹐無庸念妾。」畢聞驚絕﹐面無人色﹐悲咽曰「賴子復活﹐方期相守白頭﹐何忽生去志﹐豈猶以前郤爲念耶﹖」女曰「不然。老父薑桂之性﹐在昔已然。自生妾﹐卽期以雅人相配。前見君子﹐一旦傾心﹐故不惜百計營求﹐成此好合。不謂貪俄頃之歡﹐折百年之偶﹐竟在此日也。」畢知不可挽﹐復以言激之曰「如卿所論﹐誠予自貽伊戚。然必有風雅過我者﹐翁故以此敗盟耳。」語未及終﹐女早色變曰「何來此薄幸之言﹐豈反不諒我乎﹖妾𨿽迫於父命﹐終身或不自主。但自入君家﹐人情洶洶怪異﹐所可恃者﹐惟君耳﹗今君心又添疑塊﹐不去﹐將禍起於皀席矣﹗前車可鑑﹐君不嘗惑於邪鬼之讒耶﹖」畢語塞。女又嘆曰「天壤𨿽大﹐半皆未有之王郎。妾卽歸﹐實無他志。然以君之才貌﹐𨿽具俗腸﹐猶鐘秀气﹐不可謂非佳配。今旣滅裂﹐其命也夫﹖」乃畱玉釧爲別﹐兼脫珊瑚指環一雙﹐曰「以獻叔母﹐見物庶幾相憶。」竟揮淚登輿﹐去如飄風﹐瞬息卽渺。畢懊喪而返﹐步及所居﹐啟扃而入﹐則室皆璧立﹐不知所自來﹐亦莫知所自往。惟束古書數卷於案頭﹐上粘錦箋一幅﹐大書九字曰「勸畢郎宜苦讀﹐毋過俗。」畢因三嘆。往告叔父母﹐反不爲畢弔﹐而爲畢慶。惟其叔母﹐見環猶深思憶﹐餘人莫不色喜。女之言﹐良非無見也。其叔亟爲議姻﹐畢不願﹐而力不獲辭。成婚之夕﹐忽一急足錘門曰「春娘子以一緘致郎。」啟讀之﹐則七言一絕。其詩曰「大雅從來絕世塵﹐柰何相見卽相親。知君俗骨應難換﹐莫對新人話舊人。」畢方盷悒﹐旋失急足所在。自此刻意求雅﹐談吐襟懷頓異。故昔龔芝麓先生﹐蓋嘗稱之。

外史氏曰﹕雅人深致﹐近世頗難其人。叟欲於立談間得之﹐談何容易也﹖旣已輕擲其珠﹐旋復亟懷其寶﹐狐之行事﹐究屬迂疏。況當履交錯﹐又不閒之以禮﹐翁先自失雅道矣﹐婿寧得有雅士乎﹖惟其女侃侃數語﹐不第得婦之正﹐抑且得雅之眞。

○折獄

某進士少登黃甲﹐年只十八令﹐榜下卽受某縣令。𨿽聖朝有心吁俊﹐實重任不易仔肩。封君某﹐心竊憂之﹐偕以之任﹐薄書案牘靡不身親﹐宰惟升座僉行而已。暇更與之講求吏治﹐指陳獘端。封君固浙中宿儒﹐兼工刀筆﹐言之皆中肯綮。宰本素慧﹐亦積漸能通。蒞任周歲﹐政聲大著﹐自中丞以下﹐舉不能以年少輕之。一日﹐因公出郭﹐適遇某大戶之喪。執紼者約數百人﹐幡幢鼓樂﹐儀采甚都。舊例吉凶大故﹐𨿽上憲亦避其途﹐宰因止於道周﹐以俟其進。一時靈眑旣過﹐其後有孝輿﹐嬌泣嚶嚶﹐固卽未亡人也。忽值暴風﹐素幃髙揭﹐婦之衣盡露於外﹐則斬縗之下﹐別有紅裳﹐且色甚鮮艷。宰瞥見之﹐心頗疑訝﹐因命役咨訪﹐哭於輿者何人﹐猶不意爲其室也。反報﹐則某監生新逝﹐別無眷屬﹐輿中人實惟其妻。宰乃大疑﹐知必有異﹐呼羣役使沮其行﹐且命停櫬於某寺﹐以候檢驗﹐究亦不言其故。乃亡者之戚族﹐半系巨紳﹐其次亦無白衣者﹐聞之愕然。亟面宰﹐哀懇至再﹐終不聽﹐惟正色曰「諸公與化者似非路人﹐詎忍其死不以命﹖如不從予相﹐予寧掛冠歸﹐誓不再蒞是邑。」眾不得已﹐姑聽之﹐且私議曰「俟無實迹﹐再當反唇﹐看此乳臭官以何面目相見。」宰旣力止其喪﹐遄歸告父。封君側首沈思曰「汝能體察﹐吾心甚快。但系巨家﹐非齊民﹐不得玩視。倘驗而無傷﹐便難收拾。必須先探本源﹐得有確證﹐然後一發破的。欲明此事﹐非予親行不可。」宰時已有成見﹐竊謂不然﹐且不欲勞父﹐跽止之。封君笑曰「予𨿽未登仕版﹐而爲民跋履﹐亦猶爲國馳驅﹐非一家之私也。汝何阻爲﹖」於是易裝爲卜人﹐祕密出署。瀕行﹐授宰以策﹐且戒曰「事涉閨闥﹐勿以一衣之微而召禍也。」宰始悟﹐一一敬從。翌日遂托疾不出視事。諸紳聞而大粲﹐謂宰以兒戲阻喪﹐旣而知悔﹐因埋首衙齋﹐不攺孺子之故智。乃故具公牘﹐促其出驗﹐宰竟置若罔聞。越數日﹐又疊催之﹐更冥然漠然。有棺不得葬﹐有穴不得掩﹐眾皆含憤不平。卽署中吏役﹐及里巷之人﹐莫不咎宰。事聞太守﹐不忍嚴檄﹐姑先馳書切責﹐欲其謝過於眾紳。宰不引咎﹐惟稟復云云﹐以爲人命至重﹐緩葬無妨﹐願假旬日限﹐疾愈卽出相驗﹐如不得其致死之由﹐情甘伏此淹畱之罪。語直而壯﹐太守亦解其意﹐而究以爲憂。乃封君周行數日﹐絕無人訟某死之冤﹐心亦忐忑。一夕﹐孤蹤郊外﹐無所棲身﹐因借中田之處小憩。旋有人來叱問之﹐封君起與爲禮﹐僞稱異鄕失足﹐貨卜糊口﹐路暗不能前進者﹐其人信之﹐慨然畱宿。廬甚隘﹐不足以容二人﹐其人又田主雇倩爲之守望者﹐亦不敢寐。相與絮談﹐以消長夜。封君固有心﹐咨詢不欲或遺一人。微以言挑之曰「今歲田禾如此﹐脫遇賢長官﹐百姓可以無憂。」其人忽嘆曰「君勿言此﹐使我心戚。敝邑數年來﹐頗遭悍吏之虐。今邑侯年𨿽甚少﹐獨能體卹小民。昨入城市﹐聞將不能久任﹐後有來者﹐恐難克繼美政也。」封君聞之﹐心喜﹐又故詰之。答曰「聆君土音﹐似與邑侯相近﹐無敢泄。」封君佯答曰「一貴一賤﹐何論鄕情﹖予謁之且若登天﹐言亦何從而泄乎﹖」其人乃曰「我輩皆在艸野﹐言固無礙。某太學者﹐予之佃主也﹐甚彊壯﹐聞其猝死﹐心頗疑之。及往職喪事﹐詢其死由﹐其家人皆莫知﹐惟一小童深知之﹐私以告予。則太學之妻﹐夙與其內兄有染。內兄適新斷弦﹐思斃其夫﹐因以嫁之。好事宜將成﹐不意爲邑侯所疑﹐畱屍侯驗﹐又不卽發。族中覬其巨資﹐將羣起與邑侯爲難﹐事果上聞﹐欲不免官得乎﹖」封君聞至此﹐不勝私幸﹐又故爲咨嗟﹐曰「是眞黎庶無福。但邑侯此舉﹐究亦不免孟浪。」其人大言曰「君誤矣﹗以予論之﹐當斷而疑﹐邑侯實屬畏葸。若破棺出屍﹐獨探隱處﹐則秦鏡立照矣﹖」封君益固詰之。其人耳語數四﹐封君唯唯﹐徑返內署。時宰以父冒星霜﹐又未決公務﹐寢食俱廢。封君一見卽笑曰「癡兒欲作大好官﹐何太瘦生也﹗」因備告之。宰得父指﹐次日卽出堂。延至旁午﹐始簡精細仵人﹐隨往檢驗。且囑曰「予云視﹐汝卽視之﹐愼勿有誤。」仵人領諾。旣至﹐諸紳咸在﹐且不以笑面相迎。宰微哂曰「予爲公家泄憤﹐而反仇予﹐豈金資不卽瓜分耶﹖」語中隱微﹐眾皆色變。宰坐後﹐始命啟櫬。屍已臭腐﹐不可近﹐其族中有泣下者﹐則其怨宰可知。宰亦弗卹﹐惟聽仵人如法細檢。迨至下部﹐宰遽指之曰「視之﹗」仵人會意﹐應手而出﹐則銀鍼五寸﹐血迹猶存﹐隱伏於厥具之內。眾乃大嘩﹐靡不匍伏稱謝﹐至親又號呼訴冤。宰笑曰「諸公何前倨而後卑﹖幸無懸懸﹐凶人予已得之矣。」因問﹕「某亦來否﹖」同聲以對﹐果在眾中﹐則其內兄也。視其色如死灰﹐眾始悟。宰命役拘執﹐卽起出寺﹐且命殮屍候詳。回署亟標一肉臂﹐往逮此童與它者之妻。薄暮咸集﹐宰乃當庭研訊。先以嚴刑擬童﹐童懼﹐罄吐其實。蓋章故某之心腹﹐薦於亡者以遂其私﹐婦因與之同謀也。某日﹐亡者飲於某家﹐大醉而返。童扶掖入室﹐婦卽命童縛以革帶﹐然後自捋其裩﹐遽以鍼刺其具﹐深入無遺。亡者醉不能支﹐大吼而卒。童與婦始緩其縛﹐扶置榻上﹐以暴疾訃於人﹐人固未及料焉。童旣鑿鑿供招﹐某與婦遂皆伏罪。宰大笑﹐命褫婦之麻衣﹐紅裳宛在。諸紳時萃訟庭﹐罔不發指。宰又詰婦﹐則自其夫化後﹐深慮不祥﹐時時密著此裳於內﹐亦不自解何心﹐豈非天哉﹖宰更大怒﹐立命笞之﹐而後同械於獄。具讞上詳﹐大吏皆喜﹐將飛章薦揚。宰嘆曰「辛苦一官﹐使老父心力俱瘁﹐殊不成人子。」卽日以養告歸﹐奉父旋裏。今其人猶在故鄕﹐年僅廿五六﹐而據事論斷﹐老吏弗如。他年重履琴堂﹐又烏可限量耶﹖

外史氏曰﹕此婦必深諳銅人之法﹐故以鍼奉其夫也。第婦之所悅者﹐孰愈於此﹖今乃去之而不惜﹐豈以其疲憊不職﹐因懸鍼以懲之歟﹖無如人琴俱亡﹐婦亦隨殞﹐曾不得與所歡者仍效金鍼之暗度。則謂賢宰官眼底紅雲﹐直是閻摩王堂前孽鏡﹐當無不可。

隨園老人曰﹕老成持重﹐年少聰察﹐喬梓均可以傳。

○隔江樓

江南某縣有醫﹐劉姓﹐失其名。居近江岸﹐每赴病家診視﹐獨棹一葉之舟﹐橫流北渡﹐恆系纜於隔江樓下﹐習以爲常。樓故某姓宅後﹐其家有女曰大姑﹐此卽其妝樓也。嗣因大姑緣忿自縊死﹐而其樓遂閉而不登。劉亦有戒心﹐不再泊於其地﹐將數月矣。一夕﹐畱飲於病家﹐酩酊而歸。歸艇經由樓側﹐望見江面月光﹐晶瑩一色﹐不禁喜而長嘯。俄聞樓上低呼曰「劉先生暮夜始歸哉﹗」劉醉中頓忘之﹐仰睇樓上﹐則大姑憑欄獨立﹐風鬟霧鬢﹐綽約如生。劉故數視其疾﹐笑貌聲音﹐無一不稔。且見樓有燈光﹐一時恍惚﹐不復憶其旣死。停舟問訊﹐女以啜茗招之。劉正需此﹐遂捨水就陸﹐緣梯而登。女遜之入﹐閨室中香奩器具陳設如昔。少坐﹐卽親獻茗盞﹐飲之芳馥異常﹐劉甚悅。女因啟曰「兒家夙費淸心﹐時叨妙劑﹐旣已沒齒不忘。今因痞塊不消﹐又成鬼病﹐一死不堪再死﹐敢煩良醫爲我療之。」劉欣然許諾﹐而試把其腕﹐冷如冰。忽焉記其亡化﹐身在醉鄕﹐竟不知懼﹐惟詰曰「人死矣﹗何猶慮病乎﹖」女曰「然鬼之病﹐正無異於人之病。第皆生前所積﹐非由死後所染。如妾以負气投繯﹐其气究盤踞於胸﹐卽其癥也。故𨿽以人醫鬼﹐實屬以人治人。」語次切視已周﹐劉爲立方。因詢﹕「冥中有藥乎﹖」答曰「地藏王廣施慈惠﹐立局於枉死城﹐今已千年矣。」於是坐而閒敍﹐劉談甚豪﹐徧及九幽風景。女一一敷陳﹐多異於人世所傳。劉忽戲曰「聞縊死鬼頗可畏怖﹐今日見子﹐何殊不然﹖」女正容答曰「恩義當前﹐劣形何敢頓現﹖」劉弗信﹐迫欲觀之﹐女終不肯。劉適吸煙在口﹐遽噴之﹐且數噴之。女不能耐﹐呼曰「迫妾驚君﹐非妾之罪也。」語未終﹐鬼聲哀鳴。劉視之﹐發披愁雲﹐舌垂慘血﹐帛上懸而腕下縋﹐目瞪睛突﹐醜狀百端﹐不覺驚倒於地﹐而宿醒解矣。足軟不能步﹐彊起而奔﹐暗中似有人掖之﹐甫克下樓﹐竟不及登舟﹐臥於蘆花深處。昧爽始蘇﹐浼人操楫﹐始得渡江而歸。自此隔江樓下﹐遂永無問津者。

外史氏曰﹕鬼者﹐積气也。宜乎生而气郁者﹐死猶不免於病。非若瘡痍殘疾長逝者﹐旣損其形﹐夜臺必無呻吟之狀。然則气之爲患若此﹐女𨿽數言﹐不可喚醒一切哉﹗

○談易狐

天下學宮率多寬廣﹐所以妥先師也。陜省某郡﹐廟倍宏敞﹐其後有樓屋數楹﹐棟接甍連﹐非常壯麗。有狐居之﹐時時遊行殿廡。朔望﹐灑掃之人恆見其履迹﹐咸以爲異。其地初無書院﹐太守某公始命諸生於習禮之暇﹐就此講肄。捐俸構屋﹐使居於欞星門外﹐以便修養﹐亦崇儒之雅意也。一日﹐諸生會講經義﹐列坐於奎樓下﹐互相辯難。惟至易理深微﹐罕通奧旨﹐相與攢眉者久之。俄聞有人鼓掌笑﹐眾驚顧﹐則一杖者﹐褐衣艸服﹐年近耄耋﹐立於諸生坐後﹐含笑謂曰「諸君才質皆不凡﹐惜生於邊地﹐頗乏師傳。欲明周易﹐何弗下詢衰朽﹖」眾大喜﹐遜之中坐﹐亦不辭。卽舉諸生所疑者﹐一一剖析之﹐莫不披竅導眒﹐且證以名家諸說﹐滔滔如懸河﹐眾皆心折。間有不平者﹐又故以古今疑義與之相質﹐翁復響答如流。始各肅然起敬﹐願請受爲弟子。翁微哂曰「子歸而求之﹐有餘師。」徑起別去﹐眾亦散歸己室。自是數日輒一來﹐眾又益之癰謙。翁甚悅﹐悉心指授﹐漸至晨夕與共矣。年餘﹐六爻十翼﹐諸生無弗通曉。惟叩以他經﹐則辭不敏。偶遇諸生邀飲﹐必欣然赴招﹐沈醺始返。忽一夕﹐月光甚佳﹐賞心盡醉。欲去﹐眾力挽之﹐良久﹐始得脫。綏綏徑入殿後﹐月下微露其尾。眾大駭﹐始悟其非人﹐狐尙不自覺。明日復晤﹐有尖嘴生請曰「敢問小狐﹐汽濟何謂也﹖」翁乃大慚﹐拂衣振杖而起﹐曰「鴟梟不可育﹐育將啄其母睛﹐其諸君子之謂矣﹗」倏不見﹐後遂不復來。然而府庠諸生﹐每遇學使者下車﹐易經一藝﹐微奧宏深﹐猶能冠河隴諸郡。

外史氏曰﹕易蘊至深﹐宣聖嘗韋編三絕。區區一狐﹐何能竟通大意﹖要亦性靈不昧﹐能窺天地閫奧﹐故能識性命精微。蓋猶修行家獨能悟黃庭南華諸至理也。惜乎靑衿佻達﹐甫見其尾而卽相向鼓唇﹐以致易道有不東之嘆。

○田再春

閩商田再春者﹐濱死而復生﹐因號以自警﹐非其名也。丙子仲秋﹐余遭之於逆旅﹐爲竟夕之談﹐自述其易名之由﹐不少諱。再春本名某﹐販於江湖﹐孑然一身﹐無妻孥﹐亦無昆仲﹐灑如也。因以傳捨爲居廬﹐以舟車爲宅第﹐往來水陸之區﹐致資巨萬﹐曾不一歸。而生性佻達﹐貌復白晰﹐所至恆多穴隙行。且善房中術﹐從不以涓滴與所歡。人有勸之娶者﹐輒笑曰「予負人債多矣﹗若計錙銖而償﹐爲予妻者﹐恐不任受也。」遂決意不復納室。第其爲人﹐輕財任俠﹐憂人之憂﹐急人之急﹐以故多得人歡心。癸酉孟春﹐商於吳郡﹐適罹疾疫之災﹐臥於市廛﹐病甚危篤。夢一皂衣人﹐須毛如蝟﹐狀若捕差﹐以巨鏈縶之去。飄然至一衙署﹐巍赫異常。初未疑爲陰司﹐已而重門洞開﹐遙見公座﹐有紫衣官吏紛紛抱案牘從東西側門入。未幾自內傳呼﹐不知何語。皂衣人遽牽再春如奔馬﹐凡歷門限三重﹐始達廳事。左右褫其鏈﹐令跪於庭階。竊睨堂上﹐貴官十數﹐皆側坐﹐好醜不一。中一道者﹐冠雷巾﹐衣電衣﹐狀貌魁梧﹐勢甚尊貴﹐每一言﹐則堂之上下皆聳然聽之。回視己後﹐跪者已數十人﹐頗有熟識﹐亦未敢遽通片言。跪未久﹐西向一貴人﹐虯髯虎面﹐命檢再春祿藉。卽有吏以案進﹐貴人覽之﹐愕然曰「是未合絕。」因起白道者﹐道者頷之﹐命稽其生平。又有吏以捲呈閱﹐則盈堂傳視﹐舉艴然變色而作矣。堂上因大聲呼田某﹐再春匍匐而前。道者怒目叱之曰「汝縱一人之淫欲﹐致玷百十人之家聲。彼婦之父母翁姑﹐靡不痛心疾首。汝又狡猾﹐無物可償﹐將若何﹖」再春惴惴不能答﹐東向一貴人起曰「是宜絕其祿﹐罰使爲娼﹐庶合平允之意。」道者曰「不然。凡世人淫債﹐必報於生前﹐方可懲一而儆百。若待轉輪之後﹐則死者何知﹖生者何罪﹖𨿽娼不如無娼也。吾欲變通其間﹐諸君必有以處此。」眾官皆唯唯﹐敬謝不敏。道者笑曰「此固無難也。適接直北某城隍申詳﹐某村有女﹐貌媸而志潔。因伊獸叔﹐售爲土娼﹐气結不食而死﹐昨己槁葬於郊。吾今行煉形之法﹐卽以田某代女之身﹐以旬爲期﹐少償前逋﹐然後仍令更生﹐不已足以垂戒乎﹖」眾皆囅然曰「眞君之策﹐誠盡善。但恐污女名﹐可若何﹖」道者又笑曰「予自有兩全之術﹐且必使作惡者顯然涉訟﹐不準立判其貞淫﹐寧至重爲女累哉﹖」言訖﹐以黃紙書數字如符篆﹐命役火之﹐和水以噀再春。再春竦然﹐頓覺膚革充實。前者虛浮如影﹐今則固結有形矣。然在廊廡之下﹐竊聞眾議﹐心甚張皇。未幾﹐堂上又厲聲呼令閹之﹐卽有數役縛之於凳﹐反接而去其勢。再春大痛無聲﹐役又以水噀之﹐乃復眔。竊視私處﹐臚肉墳起﹐則儼然一雌矣。道者卽命驅之去﹐限滿復來。再春遂仍從皂衣人出﹐因詢以眞君果誰何。答曰「許姓﹐旌陽眞人﹐奉帝旨來主疫政耳。其左列者﹐皆瘟部之神﹔其右列則冥王也。」及出署外﹐仰視牌額﹐果榜曰「瘟眓之府。」益大驚﹐意不欲行。皂衣者又呼二人來﹐獸首人身﹐甚可怖畏﹐以巨椎迫之﹐乃前。欻急如風﹐瞬息至一處﹐茅屋低矮﹐圍以短垣﹐聆之頗有喧聲。似一老嫗嘩曰「汝匿吾人﹐乃欲以死鬼詐我耶﹖」又有男子低聲曰「渠實不願而死﹐抔土未幹﹐予豈誑汝﹖」旋有數男子怒詬曰「旣無人﹐曷償予金﹖」聲乃大哄。皂衣人諦聽﹐曰「是矣﹗」乃以掌擊再春背﹐心遂迷惘。突如徑入﹐俄聞室中羣噪曰「錢樹子故無恙耶﹗謊老龜當羞死矣﹗」皆有喜色﹐獨一男子驚惶失措﹐連呼有鬼﹐形狀如鬼﹐奪門而去。眾不顧﹐竟擁再春以行。視之﹐男婦數人﹐舉凶悍可懼。己欲言﹐則有口如喑﹐不得已而從之。約行數里﹐至一家﹐土室而茨墻﹐居甚湫隘。甫入門﹐再春已能出聲﹐謂眾曰「我閩之商人田某也﹐汝輩何人﹐胡爲致我於此﹖」眾俱驚愕。方將展詢﹐惟嫗嫚罵曰「此皆若叔所預授﹐將以怪異賴吾金耳﹗世豈有女身而負販者﹖」再春聞言自視﹐則上衣下裳﹐皆類巾幗。已而徘徊顧影﹐亦旣雲鬢蓬飛﹐俯首瞻蓮﹐又復雞距宛若﹐遂不復能置辯。嫗因詢其從違﹐再春終以爲恥﹐默然弗答。嫗詰之再四﹐乃怒曰「是尙未知吾威也。」遽呼健男子折柳爲箠﹐浸以盎水﹐將裸而撻之。再春始懼﹐且自計曰「業遭冥譴﹐數無可逃﹐何爲更試此毒手﹖」遂靦然而應之曰「諾。」嫗始欣然引之入闥﹐顧謂再春曰「爲汝賤妮子﹐羣婢皆虛此一日矣。」再春方欲舉趾﹐覺室內蒸騰如霧﹐且若鮑魚之腥﹐懼不敢前。嫗訶之﹐方始逾檻入。見婦人四五輩﹐貌俱不揚﹐猶調粉塗脂﹐狀如泥塑之鬼﹐周身惟著一短襦﹐自腰以下皓皓乎絕無寸絲﹐心益驚怖。嫗又向外呼曰「重勞推挽﹐無可以酬﹐今夕盍早來﹐當令小花奴先伴諸郎宿也。」健男等皆嬉笑而去。至夜果來﹐嫗以威脇再春﹐衣帶含淚而解﹐擊刺之。初覺操刀而割者﹐又復及鋒而試﹐其痛深創巨﹐不可勝言。已而漬丹浹席﹐血流漂杵。嫗與眾婦俱鼓掌曰「黃花放矣。」繼之以二﹐漸不能堪﹐嫗恐有失﹐乃以他婦代之﹐甫得小憩。漏下已三﹐晨起欲著衣縷。嫗奪之﹐不許曰「汝見他人被服耶﹖」並不予以短襦﹐四肢裸然﹐其羞愈不可耐。仍令盥櫛﹐施以朱粉﹐日甫南而戶外之履滿矣。源源而來﹐率皆被褐頂笠之儔﹐絕無一文雅者。見再春﹐皆顧而笑曰「其新孔嘉。」遂力爭而羣棄其舊﹐以故再春之所遇尢多﹐豷沓交歡﹐幾無寧刻。初尙可以容受﹐迨至數人﹐小腹脹滿﹐口喘目張。向不欲以涓滴與人﹐今則欲減其涓滴而不可﹐仰承甘露而飲之﹐瀼嚷者悔不挹此注彼矣。賴嫗以沸湯沃帨﹐代爲按摩﹐花徑微淸﹐名園頓爽。無如吐陳納新﹐踵門者又至﹐蹂躪之慘﹐不可名狀。一日之內﹐狼狽者三。幸而夕陽西下﹐問渡者稀﹐再春方得安枕而臥。夜深輒與眾婦言其情﹐咸笑而不信﹐明日復然。客至益夥﹐以其雛而喜之﹐恆有坐俟其旁﹐摩厲以須﹐此刃出而彼刃將斬者。再春以一人當之﹐其憊甚矣。況客皆壯夫﹐頗能持久﹐昔己以逗畱爲歡﹐今人亦以濡遲爲樂﹐其報施可謂不爽。茹苦終朝﹐幾死花下﹐屈指旬日﹐竊幸得生。乃於朝食之後﹐復來一猛丈夫﹐陽道偉岸﹐鑿枘已不可當﹐又復兼擅所長﹐如以再春之矛刺再春之盾﹐堅銳莫比﹐自午至酉不少披靡。再春已目閉頭眩﹐汗淫舌冷﹐奄然垂斃矣。瞀亂中﹐見前之皂衣人已至﹐徑趨榻前﹐呼之曰「冥限已滿﹐盍竟行乎﹖」攜之出﹐人亦寂無知者﹐但聞屋中作驚詫聲而已。又至向之衙署﹐則中只一貴人﹐面南據案坐﹐謂之曰「風流之況味﹐汝已深嘗之乎﹖本不欲貰汝死﹐但奉眞君命﹐賜汝再生﹐當亟圖自新﹐痛爲攺革。不然﹐將十世娼矣﹗」乃命以具還之﹐厥物復得出門﹐而自爲按捺﹐未及釋手﹐豁然頓蘇。時已昏睡十日﹐不食亦不言。諸相好邏而守之﹐投之以藥﹐冥然弗瘳。及寤而言其故﹐人皆駭汗﹐遂不藥而痊。自是攺行從善﹐不再涉邪。後以販入燕﹐聞某縣有土娼﹐其行事頗相類。就而訪之﹐邑人曰「向曾有此。因某家女爲叔所賣﹐抱恨而卒。旣葬而鴇至﹐告以故﹐不信﹐坐而索人。旋見亡者自外而入﹐彊擁以歸。爲娼已數日﹐方與客接﹐音迹杳然。客與鴇互訐妖異﹐官鞫之﹐盡得其實。啟棺視女﹐貞體宛然﹐知女之冤抑使然。遂重責其叔與鴇﹐而流之遠方﹐今則絕無此人矣。」再春乃自述其夢﹐事迹吻合﹐聞者又莫不竦然。是夕爲餘言﹐悉其顚末。余以爲深足警世﹐因筆其略於書。

外史氏曰﹕花營柳隊﹐容有漏网之夫﹔孽火罡風﹐亦非報淫之典。償之妻妾﹐妻妾無辜﹔禍及子孫﹐子孫何罪﹖惟雄飛而雌伏﹐莫待來生﹔庶暮報於朝施﹐不昧天理。許旌陽準情定法﹐田再春革面洗心。不然﹐卽令十世爲娼﹐綏綏者未必能當前立悟也。讀之汗下﹐可稱貫頂金鍼矣。

○卷二

宜織

柳生名家寶﹐山陰人。其生也﹐祖父母年髙﹐皆愛惜如珍﹐因以命名。比長﹐風神蘊藉﹐俊逸絕倫﹐且童年卽遊泮水﹐邑中巨家有女者﹐咸屬意焉。寶父母苛於擇婦﹐每曰「吾兒人中鸞鳳﹐豈可耦世上雞鶩﹖」以故媒氏踵門﹐恆未許可。蹉跎將弱冠﹐猶虛琴瑟﹐心亦爲悵然。一日﹐以父命往郭外省其姑。少敍家事﹐卽與姑之子閒矚門前。無何﹐婢來呼其弟﹐寶與偕入。則姑以事赴近村﹐命子隨往﹐且畱寶少待﹐歸來猶有所言。寶不得行﹐而心頗怏怏。蓋姑子年甫舞象﹐已定盟於某家﹐此行蓋爲姻事也。旣見姑率其子欣喜自去﹐一時頗覺無聊﹐仍立閭間。遙望西南林壑﹐似有佳境﹐頓思前往觀之﹐遂踽踽前行。閽者止焉﹐則曰「予不耐此岑寂﹐少行當自歸﹐勿懼也。」徑去﹐莫能挽畱。乃行來及半﹐至一溪﹐足力已疲﹐因憩於水次﹐俯視淸流﹐意頗恬適。俄聞隔溪嬌語曰「如此風姿﹐那得不令人看殺﹖」寶驚視之﹐則一女郎﹐約當及笄之年﹐玉容嫵媚﹐花貌幽妍﹐將一片絳紗浣於溪內﹐指爪映水﹐雪色瑩然﹐衣飾亦甚淡雅。寶不覺心醉﹐將欲通問而靦腆不容啟吻﹐狀甚囁嚅。女郎見其木立﹐乃笑曰「覷我何爲﹖薴蘿村女兒正恐未易勝汝也。」寶聞而心喜。女郎卽招之曰「盍渡此溪﹐當與爾言。」寶以首示之意﹐答以不能。女郎指曰「西側有紅橋﹐癡郎何竟病涉耶﹖」寶遠立而望﹐不數武果有徒杠﹐爛然赤色﹐遂欣趨就﹐躡之以過。比及對岸﹐女郎早輟洗相俟。見其至前﹐歡然與語﹐謂之曰「妾處閨中﹐頗以貞信自守。今見郎﹐竟不能復堅﹐此中固有天意。」因挽之共坐於柳下。綠莎茸茸﹐宛然錦席﹐絕勝班荊相對者。女郎因詰其裏族﹐寶終以口訥不能言。女郎頳顏而起曰「丈夫猶如是﹐妾輩復何堪﹖請從此辭﹐不敢再與郎見矣。」寶又攬其裾﹐彊白姓氏﹐究以喫喫不能暢。女不禁鼓掌曰「艾艾果有幾艾﹖」乃自陳曰「妾家居此近村﹐父姓令狐﹐有女名宜織﹐卽妾也。君如不棄﹐當造訪焉。垂楊門巷﹐偏東一帶疏籬﹐固無難識。」言已﹐卽舉所浣之沙相贈﹐曰「此亦足以當繡幙之絲矣。」方將繾綣﹐上流似有笑聲。女郎亟起曰「女伴將至﹐不能復畱。須記妾言﹐勿使人望穿此眸。」遂冉冉緣溪而去﹐尙以橫波回顧﹐眷戀不勝。寶亦憮然如有所失﹐佇望移時﹐直至不見始能舉趾而歸。匆匆過橋﹐則夕陽在山矣。比至姑家﹐新月已上。時姑久已旋返﹐俟之不至﹐心以爲憂﹐業遣僕僮徧覓之。寶至入見﹐姑怒詰其焉往﹐答以閒行。姑叱之曰「孺子亦太不羈。邑門已閉﹐汝將安歸﹖汝父母爲汝倚閭。幸在予家﹐猶無慮﹐不然腸斷矣。」寶亟謝罪﹐姑父亦力爲排解﹐姑始霽顏﹐卽命婢進食相款。是夜遂宿於姑家。明日辭歸﹐假他事對其父母。父母素愛之﹐竟不窮究。寶至己室﹐始出紗玩之。闊僅數寸﹐長尺餘﹐兩端綴以金鈕﹐縫紉已成者﹐狀如婦人之訶子。然思蠻腰卽細﹐不應如斯。及嗅之﹐𨿽經浣濯﹐嬌香猶在﹐果卽是物。寶乃驚喜如狂﹐慮爲人見﹐祕之笥中。夜臥輒擁之衾底﹐如對麗人。自是每至姑處﹐必往蹤迹。無如溪水泛濫﹐並無橋梁﹐寶因心竊訝之。屢不得渡﹐抱悶而返。數旬後﹐聞父母已爲問名﹐則同邑陸弁之女﹐素以色美聞於鄕﹐父母因聘之。寶心亦少安﹐而究思女郎不置。一日﹐偶過陸家﹐適陸女出遊﹐肩輿息於門外。蓋陸故寒微﹐所居湫隘﹐輿中人之升降﹐途中人皆可旁觀﹐寶故得以覸之。見其貌𨿽姣小﹐而丰肌嗇骨﹐抹粉塗脂﹐不第視眕紗之艷﹐大有妍媸之分﹐卽較擲果之容﹐尙有黔皙之別﹐私心遂竊有不願。然迫於親命﹐似亦無可如何。乃忿然出郭﹐仍至溪側﹐𨿽故無葦可杭﹐幸其水勢淸淺﹐於是不暇顧卹﹐徑去其履襪﹐白足而涉之。寶本素未習此﹐溪水森森﹐涼欲沁骨。彳亍及岸而登﹐衣褲盡濕。因笑曰「褰裳涉溱﹐褰裳涉洧﹐予今乃反而用之也。」整衣而前﹐約里許﹐果得一村。其中屋宇儼然﹐桑麻森秀﹐似不止一二人家﹐寶因徐步而入。東偏有小巷﹐綠陰垂蔭﹐仿佛女郎所云。及入而望之﹐籬花堆艷﹐黃蝶粉飛﹐旋卽得其門戶。寶猶未至﹐見有杖者科頭箕踞﹐獨坐於籬邊樹下。視其年已古稀﹐而瑰瑋奇特﹐不類田叟﹐疑卽女之父也。直前趨謁﹐杖者頗傲慢﹐徐起爲禮﹐詢所自來。寶忽自覺唐突﹐吶吶有頃﹐先以姓字相告﹐而來意則未敢遽陳﹐杖者忽愕然曰「是吾妻侄也﹗數年不晤﹐今成立矣。然果何由至此﹖」寶竊喜﹐疑其誤認﹐而藉此或可入門。遂謬對曰「久失音問﹐父頗思憶﹐故遣侄來省視耳﹗」杖者大笑曰﹕汝父詎能識予﹖此遁詞也。𨿽然﹐有勞遠涉﹐且系瓜葛﹐當非突如其來﹐請卽入。」徑揖之行。寶以失言故﹐其色頳然﹐勉隨之登堂。其居亦甚幽雅﹐假山活水﹐極盡丘壑之致。而琴書瀟灑﹐案無纖塵﹐其人之風韻可見一斑。因請以子侄禮見﹐杖者亦木辭﹐居然受之。始與坐談﹐曰「山妻爲乃尊遠房之姊﹐物故已久。遺一女﹐老夫攜之﹐村居未入城邑﹐至今莫識其外家﹐揆其心竊以爲恨。予旣辱臨﹐可使一面﹐俾知母族人物不同瑣屑者﹐小妮子庶幾無憾矣﹗」寶唯唯。適有雙鬟捧茗出﹐杖者遽令呼之。茶次﹐又詰之曰「侄幼時余至若家﹐曾見汝父﹐實未握手耳。前所云云﹐竊疑相紿﹐可明以告我。」寶不得已﹐起白曰「父實未及作念﹐侄聞人言﹐令狐叟世之偉人﹐隱居於此﹐故願望見以求教益﹐幸無疑。」杖者乃微笑﹐遂不復咨。無何﹐環珮璆然﹐則女郎盛妝至矣。寶睨之﹐衣飾已更﹐美艷倍勝於溪畔。回憶陸女﹐彌若霄壤。女郎低鬟佇立﹐凝睇無言﹐杖者語之曰「汝之大兄來自邑內﹐卽若從舅之子也。汝爲妹﹐當以禮見。」女郎卽向寶斂皀﹐寶亦致揖。而當覿面之間﹐女郎之色頓異﹐若羞若恨﹐如怨如怒﹐一似深憾其來遲者。杖者又笑曰「宜織與乃兄貌竟相似﹐使非育於二姓﹐盡足生一家之光。惜乎男不從姑﹐而女徒似舅也。」言次﹐數數目寶﹐意頗垂靑。寶因無敢自媒﹐而戀女又不能去。荏苒間﹐陰霾陡起﹐驟雨滂沱﹐寶乃倉皇失措。杖者慰曰「侄勿慮此﹐𨿽初遇﹐亦至戚也﹐卽畱宿於予家﹐當無不可。」寶大悅﹐益出望外。視女郎﹐以手拈帶﹐默坐於父側﹐眉目無復慍色。乃以言挑杖者曰「妹年幾何矣﹖」曰「十七歲矣。」寶聞又曰「只少侄二齡乎﹖」杖者似解其意﹐不復答。適值饌具﹐肴核雜陳﹐寶乃重致不安﹐言詞爽朗。忽聞女郎低哂曰「何對長者反無艾气﹖口舌亦因人利鈍耶﹖」寶亦爲之匿笑。食已﹐雨猶未霽﹐杖者命設榻於東堂﹐爲客館。且辭曰「老夫髦矣﹗不能久陪晤語﹐侄自偃息﹐愼勿憶家。」徑率女郎入屏後而去。寶私喜曰「東牀坦腹﹐予今亦儼然右軍矣。」未幾﹐雙鬟以燭至﹐小語曰「阿姑寄聲﹐俟翁寢﹐當自來也。」寶益欣悅﹐因取案頭書翻閱之﹐不敢卽寢。夜將半﹐女郎果出﹐則已殘妝半卸﹐態愈動人。入見寶﹐卽正色責之曰「妾爲一時柔情﹐不顧千秋笑柄﹐偶爾邂逅﹐卽將近體之衣舉以贈君﹐意固有所在也。乃君竟棄之如遺﹐一別三月﹐玉趾弗勤﹐令妾愧悔交集﹐忿且欲死。以君少年英發﹐不宜無信至此。今特見君﹐萬祈還予故物﹐不必再有他言。」言訖﹐珠淚盈眶﹐潸然欲泣。寶知其怨已深﹐挽之就坐﹐自白其爽約之由﹐並陳徒涉之苦。女郎佯不信﹐寶又牽裾示知濕痕宛在﹐女郎始囅然回嗔﹐而猶絮絮不已﹐索取前紗。寶笑而出之於懷曰「物則猶是也﹐然已近我肌膚﹐恐卿不可再束矣。」因緬述偎抱之狀﹐女郎顏赤﹐不禁嬌羞﹐亟起而避去。寶將止之﹐已不能及。迨過畫屏﹐猶聞其語曰「亦太無賴﹐幾令人無地置身。」俄而人語嘈雜﹐其聲忽出於堂後﹐有若忿詈﹐有若哀泣﹐又有若解紛者﹐寶心大疑。傾聽之﹐苦不可辧。爾許時方寂然﹐寶卽解衣安寢。晨起將見杖者陳謝﹐然後辭歸﹐且少露求耦之意。忽女郎肌容憔悴﹐神色淒惶﹐疾趨而來。謂寶曰「妾以衵衣在君處﹐勢難挽回﹐不得已而告父﹐以冀俯從。不意家嚴震怒﹐大奮雷霆﹐將置妾於死地。幸婢之婉言代解﹐甫蒙兪允。限君以旬日﹐歸告父母﹐卽當親來定議。否則﹐君不來之日﹐卽妾畢命之期﹐須臾弗緩﹐惟君憐而許之。妾固無能自主也。」寶聞言大驚﹐且自晤女郎﹐早置舊姻於度外﹐一若未有其事者。今更睹女之狀﹐深恫於心﹐惶急中益不暇顧慮﹐慨然曰「諾。」女郎又要之﹐輒指皦日自矢﹐流連再三。女郎直送之門側﹐方始揮淚而別。及至溪邊﹐水已平添尺許﹐似不能涉。逡巡久之﹐前橋瞥現於波上﹐屈曲如虹。寶甚喜﹐乃指而笑曰「世稱無定訶﹐此獨非無定橋耶﹖」因得徑渡﹐遂登彼岸。於路忽自計曰「陸女旣已納聘﹐且命於親﹐此女未稟髙堂﹐豈容暱就﹖前盟不可寒﹐後約必不能踐﹐王魁李益之事﹐將見於予身﹐其若之何﹖」寶念及此﹐心始躊躇﹐而究無良策。行且至家﹐陡生譎計曰「舊姻若就﹐新特難求。倘失此佳人﹐不如死。吾聞父母將諏日爲予畢姻﹐盍重賂日者﹐詭稱陸女之年庚實於翁姑不利﹐吾以孝義諫親﹐誓死不娶。父母素憐我﹐必毀前盟﹐然後往就令狐不難矣。」籌思已定﹐歸家以雨濘爲詞﹐云宿於姑所﹐父母亦不之疑。翌日遂行其計﹐邑中知命者﹐咸私其金。父因子媳俱長﹐果思擇吉竣其事。寶知之﹐亦請隨往。凡過數肆﹐皆攢眉曰「誰令君締此盟者﹖婦入而君之伉儷俱殆矣﹗」寶之父乃大駭﹐蓋聞女美﹐急於遣冰﹐其初故未卜之也。然以成言難毀﹐彊之定期而歸。至暮﹐寶忽涕泣於母前曰「生兒授室﹐𨿽出罔極之恩﹐實以盡奉養之道。今新婦有礙於父母﹐而兒竟知而娶之﹐不孝莫大焉﹗縱令卜筮之言無驗﹐此心旣已不安﹐如其果驗﹐兒不爲名教之罪人乎﹖請罷此姻﹐昧死以告。」母聞之大驚﹐亟語其父。父不肯曰「信荒誕之言﹐敗已成之約﹐人其謂我何﹖事關名節﹐而兒戲至此﹐陸必不甘﹐勢將搆訟。如之何其可哉﹖且予夫婦旣羸老﹐荀得佳婦﹐配此佳兒﹐卽死亦無所憾﹐況未必死乎﹖」堅不聽。寶又長跽於父前﹐以死自誓﹐斷不忍就此姻。且曰「兒請往見陸翁索取前聘﹐倘有訟事﹐兒自當之﹐必不至貽罹父母也。」父終溺愛其子﹐𨿽不徑許﹐亦姑頷之﹐不過安慰其心耳。詰朝﹐寶入邑庠﹐拉密友數人﹐徑詣陸處﹐求退婚。陸訝之﹐寶與友皆侃侃正論﹐以綱常爲言。又曰「孝與義孰重﹖卽令翁訟之於官﹐予亦死不敢就。」陸本粗鄙﹐莫能彊詞﹐且憚士林諸君﹐只喚原媒責讓之﹐竟還其原聘﹐莫敢與爭。此一舉也﹐持論甚正﹐人反以寶爲賢﹐而不知其計也。寶志益得﹐而屈指浹旬﹐慮女有失﹐因思先往踐言﹐然後歸告父母勸使委禽﹐庶幾周匝。遂復獨行以往。幸溪橋尙在﹐跋履無難。乃甫至村中﹐卽遭杖者於道﹐歡然握手﹐延之至家﹐遽曰「侄來甚愜吾意﹐將有一事相浼。」寶叩之﹐答曰「老夫故燕吏也﹐退休於此有年矣。昨承帝命﹐以幽薊之眾﹐供職者每私出﹐致爲生民患﹐特簡老夫前往統攝。今將遠行而弱息斷不能隨﹐正以爲憂﹐子乃適逢其會。眖在葭莩﹐敬以付托﹐妻之固可﹐嫁之亦惟命﹐老夫從此弗問矣。侄卽攜去﹐幸勿固辭。」寶因驚且喜﹐毅然受教。杖者旋起入內﹐促女束裝﹐別離之慘﹐達於外。少頃﹐攜女郎出﹐美目尙含余淚﹐對寶再拜曰「妹今日惟兄是依矣﹗」色甚淒然。杖者又曰「宜織好從兄去﹐欽限甚迫﹐宅已轉售於人﹐不可復畱也。」遂指箱簏數十﹐盡以贈寶。器具書玩﹐咸畀之。立命起行﹐不容再緩。寶乃與女郎泣拜於膝下。及出﹐則肩輿數乘﹐人百餘﹐相候於外﹐亦不解其何以立辦。女郎攜二婢﹐各乘其一﹐寶亦乘一輿爲引道﹐仗者目送於門。女郎痛苦失聲﹐杖者尉之曰「兒勿自苦﹐父𨿽官守羈身﹐然欲相見﹐萬里且無難﹐況僅數千里者。」寶更不解其語。行裝旣發﹐勢難復停﹐一時絡繹於道上﹐村人皆翹首以觀。或嘆曰「令狐翁之富乃如此﹐何居乎未之前聞也﹖」旣而渡溪﹐寶心自計曰「驟攜若人歸家﹐父母將滋懼﹐予亦蹈不告之罪。盍往姑處暫居﹐使姑爲我設策﹐當無不濟。」遂麾輿從﹐直抵姑家。姑適與夫閒坐﹐談及寶之辭婚﹐皆嘖嘖共贊其孝。寶忽偕麗人入﹐裝束如仙﹐且輜重無算﹐舉止於庭﹐乃駭然。詰問其故﹐寶始具言其實。姑忽驚曰「是女吾姊所育耶﹖然實出於狐﹐非人也。」姑之夫亟詢之﹐姑曰「妾有從姊﹐未嫁而夭﹐其疾則爲狐所祟也。病已沈頓﹐乃肯自言。云當十五歲時﹐卽有美丈夫來同寢處﹐醉後每見形﹐實一狐耳。今旣懷孕將產﹐死後勿卽殮﹐恐狐來覓其子﹐闔家將不安。語終而歿﹐父母如其教。是夜大風雨﹐家人有膽巨者私覸之﹐見狐來扶屍起坐﹐狀如生人坐褥者。俄頃呱呱有聲﹐竟抱之去﹐天復開霽。視姊﹐則血殷牀席﹐依然僵臥﹐遂乃舉而斂之於棺。姊生十七年而卒。今又十七稔矣。以年歲計之﹐是女尙二九未足。」姑旣言詳﹐室中人皆駭異﹐獨女郎聞其母死之慘﹐泣不能仰。姑又熟視其貌﹐酷肖姊之儀容。因握其腕﹐同坐曰「甥勿悲﹐予卽汝之姨氏也。汝見予﹐不猶之乎見母耶﹖」卽又笑曰「予向以家寶爲朴實﹐今乃知其狡獪矣。予曾親見陸女﹐果去吾甥遠甚﹐無怪乎以彼易此也。但以此爲詞﹐父母國人皆爲所罔﹐其計不亦譎乎﹖」姑之夫亦大笑﹐寶色甚慚。姑命女郎與己處閨中﹐而貯其細軟於內室﹐粗重者又另置之。且語寶曰「予爲汝成此美。不然﹐汝願未遂﹐汝罪且莫逭矣。」因授以計。寶乃大喜﹐而奔抵家﹐告父曰「兒往觀姑﹐姑念兒母綦甚﹐不可不一行。」父果遣妻視其妹。旣至﹐姑令女郎出見﹐言「系鄰人寄養者﹐乃父遠宦不能攜﹐故以之見屬﹐聘嫁亦皆在予也。」寶之母諦觀之﹐實遠勝於陸女﹐因孜孜注目弗移。乘間請於姑﹐欲求爲子婦。姑佯笑曰「若家小郎君。二三其徳﹐不可令此女又抱棄捐之恨。」寶之母又請﹐且索女之年庚。姑又笑曰「不勞嫂慮﹐予已合之矣﹐決不至有妨於賢夫子也。」婚議遂諧。其母亟歸﹐悉以語寶之父﹐父亦喜﹐擇日卽納采於姑家﹐不半月而親迎。合巹之夕﹐寶與女郎深感姑徳。姑與女父所贈外﹐又復補其不足﹐衣飾奩具﹐𨿽貴家無以過之﹐寶之父母皆大悅。寶至夜始以紅紗還女郎﹐堅令束之。女含羞解衣﹐著之於胸﹐猶寬然。因低笑曰「妾爲君渾消瘦矣﹗」寶乃知楚宮細腰非古人妄傳者﹐愈覺得意﹐歡好倍深。三朝出見﹐戚黨咸以爲玉人有雙﹐殊不負擇婚之苛。女郎自此克供婦職﹐舅姑皆深喜。惟時時思父﹐夜寢卽能相晤﹐隨其所欲﹐暗中贈遺﹐女郎遂無所憾。間或爲寶言﹐其數齡時﹐父始自山中相攜至此。稍長﹐教以女紅﹐兼授以書﹐督課如嚴師﹐無少間歇。父自居此地﹐不耕不織﹐衣食裕如。且閉門不與鄕黨通﹐人但知其姓爲令狐而已。今歲之春﹐忽令妾日浣於溪畔﹐婢子相從﹐亦各任其遊戲。妾所云女伴者卽此﹐非他人也。每出﹐卽予妾一紅箸﹐囑曰「有少年郎欲渡者﹐汝須以此渡之。」遂授妾以口訣﹐妾以是少通神術。今在夢中相見﹐輒曰「爲汝夫婦跋涉良不易﹐然在吾﹐只取一日功﹐不甚勞苦。」因囑妾善事翁姑﹐克相夫子﹐郎竟充耳不聞耶﹖寶遂嘆息其奇﹐並悟橋之無定﹐總皆狐翁之術焉。初陸弁知寶另聘﹐以爲邑中無出其女之右者﹐所娶必非絕色。及宜織歸寧於姨氏﹐陸之族姓間有見者﹐莫不心折﹐以陸女實有弗如。後寶所賄之日者﹐稍稍漏言﹐人始知寶之本意﹐孝特其托辭。寶之名遂以少減﹐竟困於靑衿﹐不克騰達﹐咸謂爲棄妻所致。惟藉女郎之資﹐加以世家余蓄﹐迄今猶富甲一邑。其姑至事定後﹐時或語其兄嫂﹐親族甫得女郎所自出。閨中宛若﹐相與嘲戲﹐恆以靈狐呼之。

外史氏曰﹕浣紗西子﹐千百年後竟不一見﹐亦兩間恨事也。不意柳於倉卒中遇之﹐且其人之美艷﹐旣不少遜於夷光﹐而一室倡隨﹐百年偕老﹐勝於吳之爲沼蠡之泛湖多多矣。獨狐翁以術餌其婿﹐柳生以智蔽其親﹐冰淸玉潤者﹐曾如是乎﹖微姑之髙義﹐好合𨿽可成﹐人言良可畏也。謀事在人﹐成事在天﹐兩美之合﹐又無非蒼天之意也夫﹗隨園老人曰﹕武夷九曲﹐使人歷盡方知﹐初見之﹐但有奇峯壁立耳﹐似無可轉之境也。何物文心﹐竟與山靈爭勝。吾於此﹐又得其不可解之一。

○遺鉤

京師有邏卒髙二者﹐性嗜酒。醉則仗一白梃﹐行歌於巷。以其端有鐵﹐堅銳下曲﹐狀如重喬之矛﹐謂之曰鉤﹐夜巡者恃以捕盜之具也。一夕﹐夜甚深﹐髙二又酕眗﹐持鉤出。過一家﹐燈猶未燼﹐諦觀之﹐則某人之室﹐新婚未久也。二心偶動﹐屬耳於垣﹐聞婦與夫語﹐其聲甚低﹐而狎暱之狀可想。二不覺大動﹐籌思無可與者﹐遂挹怏而前。旋見一人﹐蠕蠕然行﹐來甚蹇緩。迫視之﹐衣裝約略可辧﹐婦人也。竊意深夜獨行﹐必非良家﹐似猶可挑。乃尾之﹐徑入一巷﹐有蓽門甚低矮﹐婦卽側身入內。二猶不敢肆﹐屏息伺之。俄聞羣兒嬉戲聲﹐見婦皆依依孺慕﹐似無壯夫﹐心乃安。窺有短垣﹐因逾焉。婦卽叱問伊誰﹐二乃依鉤於壁﹐突入其室﹐曰「髙二也。」婦驚詢曰「以鉤來乎﹖」二笑曰「鉤誠有之﹐已植於墻下。」婦乃巧笑承迎﹐若不峻拒﹐惟日﹕「稚子輩未免擾攘﹐請君與妾升此屋。」二欣然從之。旣登﹐果甚平坦。婦卽解衣先臥﹐二撫其肌﹐絕丰膩。而近就之﹐若抱甕﹐若擁腫﹐頗不可耐。然在饑渴之殷者﹐殊不計此也。爲歡良久﹐甚愜素心﹐而宿酲未醒﹐遽擁之酣睡。及寤﹐似有人語曰「此髙二哥之物也﹐胡爲乎在此﹖」又有人怒曰「此偸兒欲盜予之小豝﹐故以鉤致之。豈髙二哥而亦爲此﹖」旣而嘩曰「是果髙二哥矣﹗未見其人﹐反見其衣矣。」二乃大駭﹐張目﹐則旭日滿天﹐己身臥於人家圈上﹐蓋豢豕之牢也。俯而窺之﹐有彘母大且百斤﹐齁然假寐於墻角。己之鉤﹐實在焉﹐不覺大驚。而身無寸縷﹐羞澀不勝。幸衣猶在側﹐取著之﹐赧然而下。初主人見其爲二﹐且形狀如狂﹐亦愕然。呼而與語﹐其儕二人亦先在﹐爭詰之﹐二實內怍﹐不能言。惟語主人曰「是豕老矣﹗不烹之﹐將爲妖。」眾始悟其與豕爲好﹐不禁大笑。二竟不顧其鉤﹐匆遽而遁。翌日﹐主人果烹此豕。二夢前婦欣欣而來﹐謂之曰「賴君片言解脫﹐今得轉輪爲人矣﹗」二驚覺﹐始舉以告人。聞之者﹐莫不捧腹也。

外史氏曰﹕孟野之歌曰「旣定爾婁豬﹐盍歸我艾豭。」二旣以身爲艾暇﹐則婁豬不難定矣。第恨主人當時誤從一言﹐徑投之鼎鑊。不然﹐子朝方來﹐南子未老﹐其所生又必有異矣。惜哉﹗

○奇遇

余又聞之某公﹐言西陲蕩定後﹐有軍將秩且四品﹐部其眾往戍回疆。兵弁百餘人﹐臨溪配渡﹐軍將與其目長約十數﹐獨乘一舟。有回人年且耄﹐爲之操楫。偶聞軍將鄕音﹐忽操漢語咨詢曰「公等俱自華土來﹐風景近復何似﹖」闔舟聞而駭﹐競詰之。乃泫然曰「予𨿽居於此﹐種類實異﹐身本中州世族也。少年入伍﹐隨徵殊方﹐一時偶失利﹐遂陷於準噶爾部中。渠役之如奴隸﹐嚙雪吞氈﹐苟延殘喘。渠又售我於回部﹐遂習其俗﹐不能復變﹐今又數十年。竊幸皇威遠震﹐復睹大邦人物﹐不禁感而失言﹐萬勿見過。」眾旣悉其顚末﹐不覺惻然﹐有至泣下者。軍將忽動念﹐復以裏族叩之﹐則姓氏鄕邦實與軍將若合符節。及自言其名﹐軍將瞿然甚驚﹐起立以詢曰「若去鄕之日﹐曾授室否﹖」則曰「娶某氏﹐琴瑟甚調。」又問﹕「抱子也未﹖」則曰「年周歲﹐棗梨未覓。」再咨以其子之名﹐則言未及終﹐軍將早噭然大慟﹐膝行而前矣。其人始愕然﹐亦釋棹而跪﹐堅不敢承。同舟多有知者﹐又鑿鑿言之。更質以祖禰名諱﹐無不吻合﹐其人亦哭而失聲﹐與軍將相抱而泣。時已抵岸﹐軍將白父﹐棄其所操之舟﹐出笥中衣冠﹐更易之﹐奉之同至戍所。具牒於上官﹐縷陳其實﹐兼繳官誥贖父罪。上官憐其情﹐喜其遇﹐亟爲具奏。奉旨宥而弗問﹐兼聽還其鄰里﹐軍將始命人送其父歸。太夫人猶在堂﹐夫婦握手涕零﹐則皆年逾七十矣。

外史氏曰﹕遇之奇者﹐惟在倫紀之地﹐益令人可泣﹑可歌﹑可哀﹑可喜﹐一時而七情具焉﹐誠莫知其所以然。夫以天涯之遠﹐而聚天性之親﹐其至樂乃出於至苦﹐其至苦愈有其至樂。異方之伯道﹐幸遇斑衣失怙之木蘭﹐徒刻香木﹐蒼蒼者何巧耶﹖不然﹐秦越同舟﹐又何人迫之自言耶﹖

○繡舄

徳安莊士玉﹐善女紅﹐暇輒爲細君緝履。落梅數瓣﹐妍艷如生。有竊聞其事者﹐每笑謂京兆眉嫵﹐猶非鐘情之至焉。一夕﹐就燭經營。夜已過半﹐乃置業履於牖上﹐同覓黑甜。翌日晨起﹐求之弗得﹐遂疑偸兒攫取。而室中都無所失﹐因而駭然﹐卽亦不甚介意。及昏﹐與細君共語其異﹐忽梁上一物﹐疾如鳥隼﹐撲面飛來。亟視之﹐墜於榻上﹐則所繡之舄也。附以片紙﹐細楷簪花﹐莊閱之﹐則七言一絕﹐曰「故拋象管弄銀鍼﹐織盡文房幾許心。自是深情憐一瓣﹐詎知寸趾價千金。」語意似譏細君之足下﹐而不知誰實爲之者。莊亦付之一笑﹐然心則竊竊然不滿於閨中之履矣。乃細君固不覺﹐惟以怪異爲懼。明日遂托故歸寧﹐久而不復﹐務俟遷喬而後返﹐良亦有挾而然。莊不聽﹐獨處一室﹐輒祝曰「寸趾者﹐肯容人一視乎﹖」言之數四﹐並聞梁上笑曰「赤足婢似亦可好﹐奚用纖纖者爲﹖」莊愕然﹐早見繡履半彎﹐縋梁而下﹐尖瘦如初生之月﹐束以鮫綃﹐纏以錦帶﹐度之不及三寸﹐洵爲尢物。且自下而上﹐褶褲儼然﹐皆以薄縠﹐愈足令人魂銷。莊旣得其一斑﹐益思窺乎全豹﹐又祝之。旋聞嬌音哂曰「措大亦渾不解事。此正動人情處也﹐柰何務睹其全耶﹖」莊益哀懇﹐轉瞬徑下﹐則一二八麗人。綠鬢雙欹﹐玉容百媚﹐信非人世所易有。回念其妻﹐不啻槁矢矣。因遜之坐﹐微叩由來。麗人低鬟不答﹐徐曰「君只合與蠢東施捉足捧履耳﹐又烏知天上西子哉﹖」莊亦笑曰「西子果肯枉屈﹐亦願效圯上之故事。」遂相與鼓掌。款洽許時﹐麗人絕不羞澀﹐經投莊懷﹐任其緩帶解衣﹐扶入衾底。一時好合之樂﹐有倍勝於伉儷之歡者。事訖﹐麗人解所禦之履﹐以贈莊曰「畱此好樣﹐倘值筆墨微暇﹐可爲妾一摻鍼黹也。」言已﹐奮身而上﹐倏不見。莊玩其履﹐則以五紋織成者﹐𨿽纖嫋如錐﹐亦鄰於敝屣矣。莊會其意﹐爲更制之﹐且備極工巧。甫成而果至﹐出以與之﹐欣然有喜色。是日歡好倍初﹐天明易之以去。復囑曰「妾爲君跋涉不易﹐每來卽納履踵決。君能時易以新﹐則朝夕可以相晤已。」莊諾之。由是屏絕外務﹐並日而營﹐惟恐其不逮。旬日之間﹐麗人之所得已不止五眘之多。而卜宅之舉益杳﹐細君不能待﹐乃旋歸。見莊﹐忽大驚曰「別未匝月﹐何形神之困悴一至於此﹗」諱之﹐堅不肯言。細君搜諸牀﹐得只履﹐迥非故物。試之﹐方枘圓鑿﹐果不相入﹐蓋卽麗人所遺者。不禁勃然﹐遂至脫輻。細君投此履於火﹐且以死要莊﹐始移居。乃莊自此抱恙﹐漸以不起﹐未半年而卒。後邑人誤開古壙﹐有牝狐疾馳而遁。眾視之﹐其中衣奩備具﹐敝簏存屨數雙﹐制度精妙。好事者袖歸示人﹐則皆莊之手制也。

外史氏曰﹕代閨人制履﹐韻事也﹐而卒罹非常之禍者﹐豈以巨屨小屨亦有利害之殊﹐而纖纖蓮炬方在掌中﹐渺渺幽魂旋歸泉下﹐曾不如大腳阿婆屨﹐爲之而無患耶﹖東昏爲玉兒做步步金蓮﹐竟以之亡國﹐況其下焉者乎﹖人之沾沾於大小肥瘦之分者﹐其亦莊生之續也已。

○輿中人

京師輪蹄絡繹﹐行者多以輿﹐故𨿽曲巷篳門﹐皆有車轍馬迹。而繡閣之姝﹐畫屏之艷﹐其出也﹐香車寶馬固不外需﹐下此者則非賃不能矣。有某公子者﹐性佻達﹐尢好冶遊﹐遇色如集膻之蠅﹐輒營營不去。父死﹐益無賴。竊慮美人之隔重帷﹐嚬笑不能親炙﹐乃與所交惡少謀﹐變服爲人執鞭。凡少艾之登車降輿﹐纖腰弱體﹐眉黛唇朱﹐無不以目淫之。而貌之妍媸﹐妝之濃淡﹐又不時津津齒頰﹐僦車者固不及知也。丙子夏﹐又乘人之車如市。方將覓緣以飽盞目﹐俄有一老嫗蹀躞而來﹐口中且絮語曰「地將廿里﹐靑蚨只百文﹐誰肯載之往耶﹖」瞥見公子之車﹐卽呼曰「賃輿﹗」公子詢以所之﹐答曰「八里莊去上新冢﹐往返皆汝車﹐只載一小娘子﹐盍行乎﹖」公子笑曰「个老姥止敍家常﹐值果如何耶﹖」嫗曰「不虧汝﹐整百黃邊﹐可肯一往﹖」公子少之。嫗顰蹙轉身﹐色似重有憂者。公子自思﹐小娘子必新寡未久者﹐予𨿽閱人多﹐究未能通笑語﹐今遇此弗可失也。乃呼曰「姥轉來﹐車賃矣﹗」嫗始欣然引之往。曲折數巷﹐方抵其家﹐亦未辧爲何裏。窺之﹐墻卑室淺﹐嬌語嚶嚶﹐不免時達於外﹐蓋不過二旬人也。嫗入有頃﹐以楮錠出﹐又復施裀車內。蹣跚往來﹐而珊珊之步已至矣。睨之﹐容如桃綻﹐膚似脂凝﹐縞衣玄裳﹐果一新孀佳麗﹐益竊喜。婦流盼﹐謂嫗曰「好看家﹐愼啟閉﹐日晡卽歸矣﹗」嫗笑諾﹐闔扉自入。婦始登輿﹐且謂公子曰「若勿馳騁﹐予質荏弱﹐不任顚播也。」其音嬌脆如新鶯﹐公子心益大動。私計曰「如此孑然﹐諒非大家閨闥。若至野劫之以力﹐事當可成。」因卽轅端小憩﹐微叩之曰「娘子所往者﹐先人之丘墓乎﹖」答曰「亡夫之冢耳﹗」又問曰「歿幾時矣﹖」答曰「百日猶未周也。」語次﹐漸以親狎﹐口脂之香﹐咫尺飛越。未出皃闍﹐公子之情已蕩矣。比及郊垌﹐道路岐出﹐公子故熟識幽徑﹐乃策駟就之。婦在車中睹認良久﹐駭曰「誤矣﹗此非予往來之故道也。」公子答曰「若勿言﹐此固捷且便者﹐若何由知之﹖」仍共語﹐言漸涉邪。婦亦不拒﹐惟以微笑答之。已而潛索其手﹐則以纖腕承迎﹔戲牽其衣﹐則以輕裾暱就。公子之欲盛熾﹐正思請間爲歡﹐婦忽顰黛自語曰「可若何﹖」有頃又云。公子詢之﹐婦笑曰「此事不可令人知﹐然而不得不告。予匆遽出門﹐未遑如廁﹐今小腹脹痛矣。若視有僻地可停車。」公子喜適其願﹐笑而頷之。須臾﹐至一林﹐密葉周匝﹐四無人迹﹐遂叱控而止﹐顧曰「娘子請往﹐予不能從也。」婦下車﹐周圍審視﹐謂曰「地頗險惡﹐予心惴惴然。若可偕往﹐遠立似亦無妨。」因以橫波示意﹐公子大悅﹐徑從之。婦至茂樹下﹐忽變聲﹐謂公子曰「汝視我猶爲可憎耶﹖」亟睹其面﹐則巨口劖牙﹐目光如炬﹐固一生夜叉也。駭極而奔﹐夜叉奮臂擊之﹐應手而僕。猶是柔荑﹐已不啻巨靈之掌。夜叉搏之如匹雛﹐縛之於樹﹐叱之曰「汝父一生宦達﹐生汝不肖﹐目不睹詩書﹐惟覸人閨闥﹐律應眇。」於是出腰間白刃﹐刳其左眶﹐烏珠隨手而出。夜叉啖之如食蔗﹐公子嘶鳴。夜叉又叱之曰「汝旣目染﹐又復口污﹐律當啞。但畱舌爲人言﹐宜去唇以代。」因割其吻﹐公子益號。夜叉再叱之曰「汝有手﹐文不能握管﹐武不能張弓﹐而甘心爲之僕禦﹐辱已甚矣﹐律合去其一。看若能揚鞭得意耶﹖」乃斷其右腕﹐公子之袖盡殷。夜叉乃鼓掌笑曰「閨人之恥﹐予今爲之一灑矣。」言已﹐復化爲美婦﹐斂衽而拜曰「累君相載﹐媿無以酬。但歸途迢遞﹐孱弱難行﹐車馬可暫假也。」竟出林升輿﹐控縱而去﹐莫知其所往。公子痛深創鉅﹐號救無人﹐始自悔所爲之謬。旣而剝膚日烈﹐枵腹雷鳴﹐愈知自艾。幸有行客數人至﹐疾聲呼之。眾至其前﹐咸驚怪。公子緬述顚末﹐靡不駭然﹐乃解其縛束﹐送之歸。公子自是以疾廢﹐然而狂態盡斂﹐醇謹老誠﹐非復向之輕薄子矣﹗後二年﹐又行遇一婦﹐仿佛共載者﹐而未敢復視也。聞婦遙語曰「我輿中人也﹐君能攺行從善﹐壽亦增長矣﹗」公子大驚﹐視之竟茫無所見。

外史氏曰﹕狂且之惡﹐王法所不能禁。非不禁也﹐私皒之辱﹐身受者且不能知﹐又烏可繩以國家之典哉﹖幸活菩薩現生夜叉之身﹐刳之割之﹐卒能使之回心向善﹐不終於蕩檢逾閒﹐眞具大慈悲者矣。輿中人乎﹐閨中人咸當繡象以祀之。

○龐眉叟

閩臬陳公﹐治績素著。有幕下生曰盧某﹐實左右之﹐公亦敬禮弗衰﹐時時與同寢食。盧年未三旬﹐斷獄精嚴﹐令人無從置喙。公之僚屬﹐罔不誠服﹐盧遂傲睨一世。適邵武來一異人﹐龐姓芝名﹐字眉叟﹐壽登七秩而少好如弱冠。挾有異術﹐能與鬼神言﹐悉生人去來事。某太守薦之於公﹐遂驛送來省。其言如響﹐公甚尊信之﹐亦致之幕中。龐旣入署﹐得與盧遇﹐輒數數目之﹐色若愀然。公疑焉﹐然以盧素倨慢﹐待龐無加禮﹐故如此﹐亦不甚介意。一夕與龐夜坐﹐聞鬼聲甚慘﹐似在左近。公與侍者皆間﹐因駭然以詢龐。龐笑曰「此盧生之夙孽耳﹐於公固無害也。」公叩之﹐初不肯言﹐詰之再三﹐乃曰「公憶蒲葵扇之已事乎﹖」公愕然曰「頗憶之﹐而非予任內事也。」龐曰「公𨿽未逮﹐盧生實司其事。渠以片言致戕二命﹐昨閻摩旣已發勘﹐禍將作矣。」公詢其期﹐答以三日。公遂默然不樂﹐然猶將信將疑也。侍人有善盧者﹐聞而驚﹐轉以相告。時盧正因惡警﹐神思弗寧﹐聞之﹐益更怵惕。遂治具邀龐﹐敬求良策。龐已覺侍者漏言﹐堅辭不赴。盧乃移樽過龐﹐儀節謙恭﹐笑語款洽﹐迥非向之倨侮者﹐龐亦竊笑不言。酒酣﹐盧以言挑之曰「君居閩地﹐亦知蒲葵扇一獄誰實斷之乎﹖」龐佯笑曰「此前司某公事耳﹗君言及之﹐當必有故。」盧因愾然曰「予時已司刀筆﹐就事論情﹐推見至隱﹐乃人或以爲口實﹐心殊不解。」龐聞此言﹐遂變色而作曰「君至今日尙猶以爲精當耶﹖二屈吁冤﹐九閽震怒﹐君之危若朝露﹐顧乃詡詡如此哉﹖」盧大怖﹐離席而伏﹐一時侍者皆驚愕。蓋閩中素矜男色﹐詩禮之家生子而美﹐其防閒尢甚於閨人。某縣一巨紳﹐生子女各一﹐皆有殊色。紳故崇尙名教﹐閒之維則。男女旣及冠笄﹐尙猶中門未出﹐家之僮僕並未少識烏衣﹐而紅顏者更無論已。一日紳他出﹐見僕執蒲葵小扇乘涼於門側﹐紳亦漠不關心。閱數日﹐過女閨中﹐案頭適有此物。取視之﹐上題五言絕﹐墨迹猶新﹐而詩鄙俚可笑。紳心猶未甚疑﹐及詰其女﹐則曰「弟適攜來﹐云系某僕者﹐不知何人所書﹐讀之令人噴飯。父亦曾見之耶﹖」紳微頷之﹐而疑乃頓起。時內外隔絕﹐僕之物無因而至﹐致以爲訝。然思僕之婦服役門中﹐物或有所自來﹐遂不復根究。乃父出而子入﹐姊弟又以爲笑柄﹐評眛許時﹐女因語弟﹐使更之。弟初不欲﹐旣而念少年章甫忽等巾幗女流﹐亦深閉而不得出﹐不覺抑鬱。乃以淸水滌其墨﹐取筆大書一絕曰「雄飛原有志﹐雌伏固無妨。倘借春風力﹐飄搖出畫堂。」吟成﹐姊弟又笑語良久。而懼爲父見﹐遂並是扇藏於中﹐卽紳亦不甚記憶矣。明年﹐紳將有遠行﹐以門客某綜理外事﹐卽館於家﹐其素所親暱者也。時值溽暑﹐蚊聚成雷﹐客索一物爲驅逐﹐乞之於內。紳子無以應﹐偶見此扇﹐卽以付之﹐亦頓忘扇頭所書矣。客揮箑竟夜﹐晨起﹐僕瞥見之﹐詫爲己物。及讀詩則又非是﹐遂置之。乃客當未冠﹐時實以色寵於宦﹐故今猶以家寄托。是日見僕錯愕﹐取扇觀之﹐不覺大慚﹐遂疑紳子爲嘲己﹐思以報。及紳歸﹐故以扇置其前﹐且言公子所贈者。紳本有疑﹐於是見之大恚。客又言公子每夜出﹐未知焉往﹐忝在腹心﹐不得不告。紳益怒﹐入內呼其子﹐將施鞭撲。幸女銳身自任﹐極力辯白﹐書扇有時﹐與扇有據﹐宵行又莫須有之說﹐紳乃釋然﹐反下令逐客。客遂無顏﹐鼠竄而去。又逾年﹐紳遂爲其子締姻於某宦。旣納采矣﹐客知之﹐因銜舊怨﹐攜扇造宦﹐鑿鑿言之。宦又迂腐異常者﹐乃以乞書爲名﹐向婿丐字數行。紳不知﹐命子與之。宦比觀﹐字迹吻合﹐竟遣媒妁絕其婚。紳不能平﹐爭論數四﹐遂涉訟。然在主斯獄者﹐猶以詩有可解﹐事有可疑﹐聞之中丞﹐藩臬亦命爲之調停。而盧適入幕﹐見之卽笑曰「此地素有此風﹐已不可長﹐況紳家而亦爲之耶﹖」因命取扇入署﹐艸書一行於上曰「旣甘雌伏﹐何必雄飛﹖其人之品從可知﹐其人之婚禮宜絕。但存宦體﹐仰卽斷離」﹐云云。紳得此﹐慚赧無地﹐歸卽痛撻其子﹐逼使成招。子竟無以明﹐刎脰而死。女恫曰「予實使弟爲之。今若此﹐是予殺之也。」女遂亦投環。紳救之弗及﹐气忿成疾﹐竟以病廢。而人猶喧傳其醜﹐罕有識其冤者。是獄已隔數年﹐盧忽夢己持蒲葵扇﹐將有所書﹐身側一女鬼﹐項擁素帛﹐哀哀而哭。及寤﹐寸心驚悸。又聞人言﹐故折節於龐﹐以冀悻免。龐旣責之﹐更力辭曰「此獄旣已定案﹐亦如君之鐵筆﹐不能動搖。但因造言之客﹐時近大貴之人﹐鬼不得前﹐故君亦少延殘喘。今渠已南下﹐覆舟於江﹐命無可逃﹐豈君尙能獨緩乎﹖」言已太息。盧又流涕以請﹐兼以老母爲言。龐不覺側然曰「只餘一綫﹐君自爲之。」乃屏去左右﹐耳語曰「某客爲鬼所迫﹐因投於相國門下﹐乞爲親隨﹐朝暮侍側﹐故得苟免至今。刻聞閻君將轉生人世﹐地府缺員﹐限以三日之期盡結舊案﹐君能得我公卵翼﹐同宿數宵﹐或藉以免亦未可料。此僕泄天地之祕﹐深有罪愆﹐明晨亦將他適矣。」盧聞此語﹐深信弗疑。及陳公退食﹐卽號泣乞救。公詰之﹐乃具以告。公以咨龐﹐對曰「以公之福徳﹐不難庇護此一人﹐濟與弗濟﹐請從之。」公乃慨允﹐命人移臥具於盧室﹐與之對奕﹐直至夜分始寢。果無一事﹐卽鬼聲亦不復聞。達旦而起﹐階頭砌畔儼有繩索痕﹐侍者皆以爲異。及公出﹐龐卽承迎﹐將辭歸邵武。公畱之﹐堅不受命﹐不得已而餞之衙齋。臨別﹐龐語盧曰「剩此兩夕﹐君亦切勿自誤。」盧敬諾﹐龐遂遄發。乃公至次夕﹐手談旣倦﹐因與盧坐語。夜半將眠﹐侍者亦多偸安﹐俄聞簾鉤微動。公固有戒心﹐亟視之﹐則黑气兩團恍若淡霧﹐森森然直衝臥內﹐豎人毛髮﹐視盧已木坐如癡﹐公駭然﹐厲聲呵逐﹐其气頓斂﹐仿佛如人﹐侍者皆見之。則一男一女﹐年約十六七﹐分跪於公之坐側。公未及詢﹐女卽稟白曰「蒲葵扇一案﹐公亦當洞鑑其冤。今盧某已罪無可逭﹐請公出此戶﹐勿庇凶人﹐反使震公左右。」公時已气餒﹐彊詰其名﹐則某紳子女者是也。公乃徐曰「亡之﹐其命矣夫﹗」遂起而趨出。盧𨿽迷惘﹐猶思挽畱﹐公乃以更衣辭之﹐亟返內署。少頃﹐使人睹之﹐則報曰「盧先生已長逝矣﹗」公益震眜﹐不敢復履其室﹐惟命紀綱以衣衾斂之。已而詢其死狀﹐則長跪中庭﹐宛如向人乞命者﹐且口鼻有血痕﹐及歿而膝猶未伸﹐筋骸拘攣﹐遂拳曲而納於櫬。馳書浙右﹐召其眷屬﹐厚賻之﹐令載以歸。然在公已如失左右手矣。幸卽報升方伯﹐倉卒離任。復遭龐於途﹐公知其異﹐挽之晤言。因詢盧之所在﹐並兩夕頓異之由﹐頗加怨悵。龐正色曰「初某以公之徳政綽有可觀﹐故以節鉞卜之﹐謂不妨庇玆小醜。詎意庭訓弗嚴﹐盧歿之日﹐公之長君受人暮夜之金﹐誣一良婦永沈囹圄﹐上帝因減公之祿籍﹐以父子至親故也。以是匿迹之鬼因而現形﹐且冒眝而不顧。微公知幾﹐亦將抱恙。非某誤公﹐實公之自誤耳﹗今盧已徧歷冥罰﹐轉眞人世﹐不再如向之得意已﹗」語竟辭去﹐公甚惄然。時公之冢子已蒞任某州﹐因走伻以書詢之﹐堅諱曰無﹐公因此鬱鬱弗快。無何﹐以公務降補鹽道﹐未任而卒。

外史氏曰﹕甚哉﹐福必以徳﹐而後能神欽而鬼伏也。陳公爲子減祿﹐鬼卽相逼而來。徳者福之基﹐可不務乎﹖至蒲葵一扇﹐𨿽可招風﹐苟非盧專主﹐其事亦未必無由昭雪。任性失出尙當顯罹陽刑﹐僅受冥罰﹐猶爲僥佯。惟閻君亦轉生人世﹐當亦授何職﹐殊屬不經。每欲起眉叟而問之﹐又慮九天十天莫定所居﹐亦徒懷索解之意而已。

○詩妖

濟南湯敬一﹐素業詩﹐所作有杜陵風致。一時苦吟之士﹐皆慕其名﹐每獲佳篇﹐如逢拱璧。汶上李子﹐藏其稿百餘首﹐非契友罕得一觀。然李之所爲﹐不第絕不似杜﹐抑且絕不似湯。囈語盲詞﹐讀者欲嘔。而李輒大言曰「湯以杜爲師﹐予以湯爲師。古今詩學之傳﹐只此一綫﹐區區元白﹐直將奴隸視之矣﹗」同袍者無不竊笑。一日誦湯吟艸﹐方且狂呼﹐聞有人笑曰「湯居杜下﹐子實髙出杜上﹐何爲擊節如此﹖」李大喜。視之﹐見一物挺立於前﹐巨角劖牙﹐髙逼屋梁﹐形狀醜惡﹐駭極欲僕。彊叱之﹐物忽不見。乃由是李益自負﹐捨湯與杜﹐別成一家言。且大書於門曰「子美若生應下拜﹐敬一𨿽在敢齊驅。」見者益嗤其狂妄。忽於深夜有二八少女款李之齋﹐李啟戶諦觀﹐貌絕妖冶﹐而態更駘蕩不羣。私心愛慕﹐延之入﹐叩所自來﹐答曰「兒家居浣花溪畔﹐與艸堂爲鄰﹐昨自蜀中流寓山左。生平酷嗜杜詩﹐欲得仿佛者而事之。聞君子又髙出杜上﹐倘賜一律﹐願侍終身。」言已﹐斂衽而拜。李愈大悅﹐遽請命題。女袖出紅巾﹐色甚嬌艷﹐隨鋪於幾上曰「以此代楮﹐卽景可賦也。」李不自揣﹐信筆塗鴉。甫一起﹐女卽顰蹙﹐連喚柰何。次句復然。竟不俟其終篇﹐攬巾入袖﹐曰「壞兒家羅帕矣﹗此等劣句﹐只宜以廁中敗紙書之。所謂翹然杜上者﹐竟如此耶﹖」李大慚。心𨿽忿忿﹐然因愛不暇爲嗔﹐反笑而謝過。女意似流連﹐徐曰「君欲學步篇章﹐盍與妾共處三五夕﹐或可成詩。否則﹐遺矢地上﹐犬且置之矣。」李愈抱愧﹐而幸其下榻﹐遂無一言﹐惟促之解衣﹐兩相歡好。及寢﹐李忽頓憶前事﹐因舉鬼物所贊者﹐聊以解嘲。女乃戲握其具﹐曰「君不知耶﹖渠言髙出肚上者﹐殆卽此耳﹗」李亦大悟﹐不覺失笑。女𨿽鄙李之才﹐而情意浹洽﹐備極繾綣。因囑曰「君無詩腸﹐但有妾在﹐杜老誠不能及﹐溫﹑李尙不足道也。萬勿輕泄﹐泄則不祥。」李亦姑頷之。晨起﹐旋失女之所在﹐李猶似信復疑。及有所觸﹐將欲揮毫﹐恍惚中如女在側。吟成則句新語雋﹐非復吳下阿蒙﹐自視亦覺刮目。又出以示人﹐咸驚曰「子今者𨿽仍杜下﹐已儼然居夫湯上矣。」李乃知女言非罔﹐自此與女寢處﹐幾無虛夕。後值同人髙會﹐湯適遠來﹐亦與席。主人出一軸求眾題詠﹐展視之﹐則美人春睡圖也。湯乃遜李﹐李亦固辭﹐眾議令各賦一章﹐先成者書之﹐李竟一揮而就﹐曰「遮莫春愁重﹐終宵有醒時。卻因香夢遠﹐故向畫圖欹。百囀鶯難喚﹐三眠柳不移。但憎舒又捲﹐睡損海棠枝。」稿甫脫﹐眾皆撫掌﹐湯遂爲之閣筆。旣題復飲﹐湯故有心﹐乃以言挑之曰「君才敏捷﹐夙所服膺﹐第不能工穩如是。今日之事﹐僕竊有疑﹐惟君其教之。」李時已半酣﹐乃笑曰「君亦故爲癰謙﹐豈落霞孤騖遂足輟子章之管哉﹖𨿽然﹐僕以前所爲亦殊夢夢。近有奇遇﹐始覺揮灑自如。」因述女之蹤迹﹐且極其詳﹐眾咸駭異。座中一達者﹐忽愀然曰「君之禍不旋踵矣﹗此女必詩妖也﹐夜懾君之精气﹐晝復炫君之靈明。英華盡泄﹐津液將枯﹐冀享中壽猶難﹐矧夫長年厚福哉﹗」李乃大恐﹐敬求良策。達者與眾皆曰「遠之自可以免。」李爲首肯﹐歸卽移臥具於內﹐不敢復宿蕭齋﹐蓋不入閨中者已三月矣。細君大悅﹐剪燭晤言。女忽現形而來﹐吽吽然戟指而數之曰「妾何負於君﹐而泄吾事於廣眾﹐使迂儒目妾爲妖。妾誠妖﹐詩人疇不賴予﹐竟相與鄙薄如此耶﹖」語次﹐面目頓更。李視之﹐則故巨角劖牙﹐形狀醜惡﹐卽謂己髙出杜上之怪也。大駭﹐與妻俱僕﹐家人力救之。有頃始蘇﹐猶嘔血數升﹐病極危殆。延醫投以參苓﹐半載始愈。然有時一觴一詠﹐又依然向之覆瓿物矣。李遂抱恨終身﹐絕口不言一杜字。

外史氏曰﹕東施效顰﹐竟掩西子﹐非筆下有神﹐腕底有鬼﹐將必不能如是。但女以才色惑人﹐庸免斥之爲妖。不然﹐得一日之名﹐烏用享期頤之壽﹖達者具曠世之識﹐當不以危言相聳動也。

○變鬼

黔楚故多妖術﹐其事皆肇於苗。以人化虎﹐以木易足﹐變幻不可名狀。故明天啟年間﹐荊南有無賴子十餘﹐奉一苗人爲師。其術則曰變鬼﹐奇詭異常﹐毒流閨闥。初小試於某縣﹐幸黃崗李如龍道士識其蹤迹﹐白之官﹐擒而治之﹐遂未至於大肆。及究其變鬼之法﹐則風聲鶴唳﹐人實自驚﹐初非鬼之能事也。某縣有富家﹐居近城市﹐有壯男三人﹐皆已授室。乃翁早喪其偶﹐惟攜二少妾別居一院。奴僕之健者十數人﹐素矜拳勇﹐劇盜猶望風思遁。一日值翁誕辰﹐子媳皆稱觴介壽。苗人因乘其夜宴啟閉微舒﹐乃聚其類﹐擇四人各授以符﹐與己皆變鬼以往。及抵翁家﹐夜將三鼓。時深秋﹐天气暴寒﹐頗不可耐。翁與子陪待賀客﹐倦而思眠﹐遂各歸寢室。鬼亦分袂尾之﹐始則窸窣作響﹐繼乃嗚咽發聲﹐闔門已戰夕靡寧。翁膽獨巨﹐猶大言語其妾曰「鬼陰質也﹐當畏火光﹐可明燭以待之。我輩三人爲眾﹐陽气盛熾﹐復何所畏﹖」其論若甚侃侃。乃聞長嘯者相逼而來﹐白髭早簌簌自動﹐如風際之竹矣。鬼亦不禁竊笑。及鬼入戶﹐形果駭人。其一斬衣涼冠﹐面無血色。其一烏珠雙努﹐體無寸絲。燈下視之﹐翁與妾俱亦倒地﹐鬼乃恣其所爲。天明﹐始吼叫而去。翁少醒﹐燭猶未燼﹐周覽室內﹐箱簏盡開﹐始悟鬼而實盜。初未虞其妾也﹐迨觀榻上﹐兩美裸然﹐尙猶白身偃臥。疑而詰之﹐則泣曰「始以爲鬼﹐妾等遂昏然。比蘇﹐實二少年﹐褫予衣而相嬲﹐其辱不可勝言。直至數度方起榻﹐妾輩遂狼籍不堪矣﹗」翁因愧忿不已﹐亟扶杖往呼其長子。慮婦未起﹐自牖召之﹐聞其冢婦嬌泣曰「予今者復何可爲人耶﹖」翁遂大疑﹐呼之益亟。子甫啟門以出﹐則面目黧黑如漆炭﹐恍卽深夜所見者。翁幾欲奔﹐彊詢之﹐則有蓬首厲鬼﹐直履其闥﹐子甚怖﹐適有無火之竈﹐因埋首其間﹐理亂固不知也。翁遂不詰其詳﹐惟嘆曰「壯夫如此﹐固無怪乎老夫矣﹗」又往視其仲子﹐婦已著縷而起﹐延翁入﹐涕泗而言。亦有一鬼﹐血污周身﹐突入其室﹐婦驚僕。及寤﹐則牀頭有鬼﹐身上無衣﹐因哭訴不願復生。翁撫慰之。及詢其子﹐則指曰在榻下。翁喚之至屢﹐始匍匐而前﹐許時甫見其面﹐蓋已污垢深漬﹐無復人狀矣。翁益太息而去。比出﹐見其季子裸裎狂走而來﹐忿然曰「空畜多人﹐鬼來卽瑟縮不起。脫使遇盜﹐何如乎﹖」翁壯其言﹐亟叩之。對曰「鬼至時﹐兒與婦已就寢。聞其聲甚可怖﹐乃以衾冒首而臥﹐不敢出息。詎意鬼竟弗容﹐以爪捽香衾。兒一睹其面﹐鬼發赤眉幽﹐冥劣相﹐乃恐懼避席﹐不及著褲而奔。迨出寢戶﹐頓思人眾可援﹐往呼僕輩﹐輒皆托醉未醒。間有寤者﹐聞兒言反各觳觫乞命﹐儼若親見鬼形。兒不得已﹐徘徊於外﹐幸而頓忘其寒。將曙﹐見前鬼肩荷巨囊﹐累累然不知何物﹐徐徐而行。兒亦莫敢究詰﹐故急奔來告兄﹐不圖先已遇父也。」翁因慨曰「孺子少有志﹐汝婦今竟何如﹖」答曰「兒行時﹐婦故無恙。」翁曰「亟往視之﹐鬼殆竊婦而逃矣﹗」其子趨而入閨﹐果失其婦﹐乃大號。翁亦倉皇命僕物色之﹐至午始得於郭外﹐盛以麻袋﹐气息將絕。負之歸﹐向晦始活。則鬼喜其少艾﹐自榻而貯之於囊﹐荷之去﹐將以永好。苗人懼泄其事﹐叱令棄之﹐故得以珠還合浦焉。翁心恥其事﹐反重賚臧獲﹐使無漏言﹐僅以盜劫首諸官。及鬼事泄﹐歷供前案﹐凡攫取數家﹐皆驚之使避﹐以快其胠篋之私﹐惟翁家畏鬼殊甚﹐且室多麗質﹐故不免於包羞。案定﹐人遂喧傳。翁病之﹐命子各出其婦﹐又皆不從﹐乃徙於鄕。未及十餘稔﹐而獻忠之亂作﹐粉黛從軍﹐爲禍尢酷。變鬼者或其兆之先見乎﹖

外史氏曰﹕人而鬼乃其常也﹐鬼而實人則其變矣。夫以如是之鬼﹐見之者固應動色﹐至於搜囊篋辱閨人﹐則𨿽獰惡當前﹐誰能堪此﹖忍不起而與之爭乎﹖乃一老無論三子﹐皆壯夫﹐何竟伈伈皔皔低首下心﹐是可忍孰不可忍耶﹖迨夫受侮不少﹐子且遷怒於僕﹐父且命逐其婦﹐亦徒貽笑柄耳﹐抑何補哉﹖抑何補哉﹖

○續念秧

《聊齋》言念秧之事﹐隱括其姦﹐旣已如犀照怪。迄今行旅所傳﹐又有數事﹐亦足寒跋涉者心。因擇其尢奇者﹐用以當禹鼎之一足﹐俾客子知所趨避﹐欲窺全豹猶未也。浙東某方伯以引年致仕﹐時已簪紳濟濟﹐諸公子皆宦於京。惟一幼者畱奉晨昏﹐已弱冠有餘矣。方伯以功名爲重﹐遣之赴都﹐與其諸兄謀﹐將以求仕。瀕行﹐予以千金﹐僅資路費﹐以京中所需自足。猶慮其少未更事﹐囑之曰「途次念秧者頗多﹐汝此行不淫不賭不多事﹐可以無患。切宜愼之。」公子謹受教﹐紀綱數人﹐載以巨艦﹐非如一介之土﹐從以老僕﹐乘以匹馬﹐可以垂鉤而釣者也。行及漢口﹐棄舟而就輿﹐又已數十程。公子旣恪守家訓﹐繁費無多﹐而公又掛冠未久﹐門生故吏幾徧中途﹐其飽豬肝而贈縞帶者﹐不一而足。卽從者亦益潤行色﹐於是慢藏之戒倍嚴。將抵京﹐已使人先往馳報﹐公子與其僕駕輕車跨駿騎﹐輜重絡繹﹐馳驅於畿南道中。𨿽非朝發夕至﹐亦旣信宿匪遙﹐心皆漸放。是夕宿於安肅﹐小邑也。僕夫卸裝﹐公子散步於旅邸﹐因與郵亭主人閒詰道裏之遠近﹐約數日可達。主人未及對﹐旁一人華服鮮衣﹐貌頗修偉﹐代答日﹕「明夕宿涿州﹐二日可抵都門。貴客按程前進﹐道亦不遠矣﹗」公子以首頷之。微詰其姓﹐曰田某。審其音亦浙﹐公子頗動鄕情。方將細詢﹐適僕來請盥濯﹐遂入室。及昏﹐田忽以盛饌入浼僕稟白﹐言系公子長兄現蒞某部斥革之吏﹐以故閒居在此。倘公子肯爲緩頰﹐仍復厥役﹐則不啻再造之恩矣﹐因敬以盤飧上獻。公子頗疑﹐召入問之﹐鑿鑿敍述﹐則其事甚細﹐其情可原。及詰其何以出京﹐又對曰「吏之兄實亦小吏﹐現掌案卷於縣﹐故來依之。」公子又私以詢僕﹐則逆旅內外﹐人多識之。因亦坦然不疑﹐三辭而後受之﹐更加慰勞﹐許爲排解。田色似甚喜﹐頓首至地﹐感激不勝。公子遂獨酌於旅捨﹐田與羣僕呼盧浮白﹐亦樂而未央。酒將半﹐又有客至。人騎喧嘶﹐遽問公子宿處。主人導以入﹐其一人須髯如戟﹐服冠不類齊民﹐其一則形軀短小﹐年僅成童﹐美好如處女。公子私心計曰「念秧者至矣﹗」彊起詢之﹐髯者操浙音笑曰「弟與兄同一桑梓﹐君竟不識我耶﹖某太常爲予季父﹐現任都中﹐與諸大兄杯酒盤桓﹐弟不才亦常叨陪待。至於浙中故鄕﹐先人之敝廬與尊府相距只一衣帶水耳。弟𨿽未獲識荊﹐昨聞大兄言﹐知已北上﹐不意果得相遭﹐實出三生之幸。」公子聞其言語﹐仍涉疑忌﹐而依稀記憶故里若有其人。因叩其官位﹐並詢以所知﹐則曰「弟一武夫﹐叨登鄕榜﹐因丁艱未經部選。客歲服闋入京﹐守候至今﹐始準保府試用﹐宦途可謂蹭蹬。然藉此遇兄﹐頗覺大快人意。」語甚洽比。公子因恍然曰「君非武孝廉某耶﹖景慕久矣﹗」竟與之歡然講禮﹐無所疑。蓋公子邑中有武科﹐居𨿽窵遠﹐曾耳其名﹐卽太常之猶子也。所言吻合﹐方深信之﹐且揖以入席。某笑曰「易云不速之客﹐殆弟之謂矣﹗」逕就坐。公子又詰少年伊誰﹐某耳語曰「此京中一妙齡旦也﹐弟以數百金致之﹐故不使離左右。兄前放膽﹐願賜一坐﹐何如﹖」公子不拂其意﹐果命侍坐。少年亦不謝﹐岸然卽席﹐公子頗怪之。旣而睨其貌﹐較敷粉而增光﹐視塗脂而益潔﹐俯仰嬌羞﹐宛一閨中弱質﹐公子遂信其爲優。未幾﹐某之廝養亦入﹐具白旅中人滿﹐無地可容﹐謀將他徙。某對公子笑曰「弟自北來﹐適遭兄之前驅﹐知今夕當宿此地﹐故跟尋而至﹐冀得一席之地﹐可以少領淸談。今竟不能﹐殊覺悵悵。」言訖﹐作別欲行﹐公子不禁動念。竊計同鄕﹐又登仕版﹐旣承物色之殷﹐更荷流連之雅﹐一時遂頓忘遠慮﹐慨然曰「弟不圖兄至﹐先占枝頭﹐致兄無地下榻﹐殊爲負罪。然不以褻尊爲嫌﹐弟一人正苦寂寞﹐何不共居此室﹐抵足談心耶﹖」某大喜﹐謝曰「暮夜良難轉移。但弟武人魯莽﹐或不便於兄﹐反取罪戾。旣蒙盛誼挽畱﹐弟亦不敢自外﹐謹受命。」卽呼從人將衣裝盡卸室內﹐竟不復遷。公子覸其豪華﹐迥殊寒素﹐與己亦不甚相懸﹐愈無所猜忌﹐乃洗盞更酌。又有頃﹐田入行酒﹐公子之侍從踵至。公子命款某之僕﹐某又起而謝。忽見田駭曰「二兄何得在此﹖」公子詰其相識之由﹐則某之母黨遠族也。公子推某之愛﹐亦令與席。田三辭﹐始敢隅坐。某與之閒敍家事﹐剌剌不休。公子得注視少年﹐竟不復憶庭訓。少年又時時流盼﹐倍覺銷魂。四目交矚﹐漸有不可解之勢。知已上餌﹐故飛一觴來曰「兄須盡此爵﹐是兒有絕技﹐尙未及一售也。」公子竟滿飲之。某以箸代板﹐命少年淸謳。初猶靦腆﹐辭以喉啞﹐彊之而後歌。乃一發聲﹐梁塵簌簌欲動。於是四人豪飲﹐均已酕醄﹐邑城早漏下三鼓。田乃辭出﹐公子與某皆命僕布衾﹐各據一榻。少年果隨某同臥﹐儼然伉儷﹐公子因竊笑之。及寢﹐某忽發惡欲嘔﹐做諸醉態﹐故攪淸眠。公子本不慣此﹐加以宿酒在胸﹐遂不能寐。遙聞骰聲淸越﹐喚采奪雉﹐公子知僕輩共博﹐亦屬長途恆事﹐漠不關心。而伺彼二人﹐則已共入睡鄕矣﹗公子轉側亦漸朦朧﹐聞某又欠伸﹐仿佛病酒不能卽安者。少頃﹐遽以暱語喚少年﹐少年弗應。又許時﹐方覺。微聞之﹐某低曰「轉背向予﹐柰何帶亦弗緩﹖」旋聞少年曰「臥榻有人﹐何又做此態耶﹖」某笑曰「渠被酒甚深﹐此時早應熟寐﹐何能知﹖若乃故爲阻我。」少年遂不言。須臾﹐榻上窸窣作響﹐枕席亦有聲﹐鼻之呼吸﹐口之嘔啞﹐皆不止。約略間﹐公子之情大動矣﹐惟恨不捨彼而就此。無何﹐齁聲聒耳﹐某似熟眠。且聞少年笑曰「誤人黑甜﹐旋又醉夢﹐爲歡幾何﹖」公子頓思招之﹐忽憶父命﹐遂復彊忍。鈴柝已四敲﹐因假寐思睡。俄而耳畔有人笑語曰「君盍少寤﹐敬來答垂盼之情。」語未及竟﹐身已入衾。公子覺膚香襲人﹐若薰蘭麝。及撫其下體﹐則又如脂如韋﹐溫膀堆綿。值火災襖廟之時﹐寧復有舟返剡溪之事﹖未及片言﹐山僧早叩門而入矣。少年又極活潑﹐百倍閨人﹐公子初嘗試之﹐能不神魂顚倒哉﹖事已﹐共枕交吻。少年始言曰「僕以一時狂瞽﹐誤從此赳赳者﹐使酒尙气﹐殊不畱人面皮。兼之武勇可憚﹐倘違逆之﹐敲撲不遠矣。寧得如君輩儒雅﹐使人乍領而已爲之醉心。」公子已有意於此﹐乃以言挑之曰「某兄亦甚愛吾子﹐何遂不滿如是﹖」少年又曰「若人淸醒亦極能溫存﹐無如性耽麯蘗﹐醉後益豪﹐𨿽當僕役之前﹐亦彊人爲此醜態。君知我輩﹐豈遂無恥至是﹖卽如今夕﹐與君共室﹐何可復生欲心﹖致以猥褻悉入君耳﹐卽此可見一般。」公子因笑曰「胡不捨之而相隨遠出﹖子亦自有所樂者。」少年乃低訴曰「渠止二百金爲予償債﹐遂誘予相伴﹐至任再酬十鎰。予年幼誤信之﹐於今深悔於心﹐然亦無可如何矣。宵來晤君﹐不勝仰企﹐故敢竊以豚饋君。倘畱意付渠原金﹐僕自從君返京﹐朝夕侍從。我輩中尢有妙者﹐則汲引同來﹐不難盡入彀中﹐豈止僕之一臠哉﹖」公於見其滑稽﹐益更適宜﹐徑許之。少年亦不復起﹐竟任公子擁背髙眠﹐不覺東方之已白。詰朝﹐公子猶寢﹐忽聞某詬誶聲。及醒﹐少年已爲捽去﹐將飽老拳。公子心實側然﹐乃著衣下榻﹐赧顏而排解之。某益忿忿﹐兼詈公子曰「以若文人華冑﹐且系鄕誼﹐倍致殷勤﹐何倚勢奪人所愛耶﹖斯事無足涉訟﹐予只撲殺此獠。」公子實內怍。某卽奮臂毒毆﹐少年號救﹐勢甚洶洶。郵亭主及兩家藏獲皆排闥直入﹐正難解紛﹐田忽自外來﹐遽止某曰「弟母躁率﹐公子實予恩主﹐有言宜緩商。」遂力勸某出﹐某猶作色﹐田乃把臂同去。旋復公子曰「渠實不甘﹐可若何﹖」少年又涕泗橫流﹐不願從某。田因爲之居間﹐勸公子出金相易﹐公子亦心肯。田與某言﹐初猶不許﹐及言之再三﹐始允從。但索少年衣履﹐並飲食鞍馬之需﹐公子亦靳之。直至日中﹐甫能定議。以二百四十金付某﹐某猶恨恨不絕口。方將束裝啟行﹐忽又聞斗聲﹐哄且倍前。公子怪而出視﹐郵亭主人早顚躓奔入﹐爲公子言「貴價與某弁之僕博﹐負二百金﹐償未及半﹐因而忿爭。迄今猶詈於市上﹐倘被邏卒見之﹐功令森嚴﹐予將不能業此矣。惟公子憐之﹗」公子亟呼僕呵叱之。果有一僕﹐負重不能償﹐而眾僕怒某﹐又不肯代還﹐以致相毆。及公子垂詢﹐皆無言﹐而索逋者益急。公子素慈祥憫下﹐又出百金命主人代償之﹐某與其僕始揚鑣而去。公子𨿽失數百金﹐然得少年﹐甚愜所願﹐故亦不以爲憾。僕又因耗其主資﹐更無敢面諍而腹誹﹐乃就道。田亦策蹇相送﹐公子固辭不獲﹐姑聽其行。至某鎭﹐日色將晡﹐始治飧。田又以盛饌入﹐公子深感其意﹐與少年對食於室中﹐田與僕皆在外也。忽又數人徘徊庭際﹐皆靑衣﹐狀類應捕﹐噪雜細語﹐良久始出。旋見田奔走張皇入室﹐卽言曰「敝親誠不肖﹐又負累公子矣﹗」因指少年曰「是兒非卽某王府之旦也﹖受王身值若干﹐俱已浪費﹐故從敝親遠行。王怒﹐仰京畿追捕﹐急如星火。僕誤勸公子納之﹐今被京差窺見﹐以公子爲逋逃主﹐將逮去見王。公子宜速爲計。」言未已﹐洶洶者盡入﹐已至廡下。公子聞王大怖﹐神色盡失。田又出與眾語﹐安慰之。已有二人牽少年出室﹐加以肘鎖如重囚。公子益駭﹐呼田與謀﹐思所以免禍。田又難色曰「此曹眼孔大﹐區區者何能濟事﹖姑試之。」出果遭捕人揮斥﹐且掌其頰﹐田不敢言。公子又浼之﹐田往復至三﹐捕人始有允意。然索重賂﹐金且論千。公子𨿽震恐﹐力實不能。田又爲之關說﹐耐盡叱辱﹐議至八百﹐方首肯。公子所攜之數﹐半耗於舟車﹐前事旣已告罄。因以饋贐爲苞苴﹐不敷者更質其衣物﹐囊橐半空﹐甫能如數。捕人猶爭執不已﹐田懇之﹐乃縶少年北行。在公子則已人琴俱往矣﹗鬱鬱不快﹐而天已薄暝﹐卽宿於此地。翌日起程﹐田早不辭而去﹐公子惑焉。視僕之行裝﹐俱若輕減。亟叩其故﹐多不敢置對﹐惟一僕答曰「前夕與某之僕博﹐獨田所負不貲。及田寢﹐吾儕始落下風。夜間宿此﹐因共計取償於田﹐以報公子。不意局勢忽翻﹐田竟大獲﹐約資數百金。又不敢聞之公子﹐遂各卸其裝﹐畀之令去。渠實飽載而歸﹐公子幸無責。」公子聞此﹐憮然有間曰「噫﹗予知之矣﹗此眞念秧者也。」乃不復怒﹐反戒其僕曰「予奉大人訓﹐不能恪遵﹐致爲宵小所愚。今我輩實犯淫賭﹐倘大人知之﹐罪亦莫逭﹐可愼言。予苟騰達﹐此數亦無難立致。」從者皆喜﹐徐請曰「倘諸公子垂詢﹐將何以應﹖」公子曰「托於盜劫﹐猶較愈。」僕皆敬諾。抵都﹐其諸兄已命價相俟。疑之曰「約於某日可至﹐何濡滯若此﹖」公子不言。而先行之僕又訝其蕭索﹐頓攺昔觀﹐後至者卽僞以遇盜相告﹐眾咸驚嘆。公子至寓﹐見其諸兄﹐亦以被劫爲言。諸兄欲窮治之﹐則又沮止曰「吾兄位皆淸秩﹐捕者烏肯盡心﹖且所失無多﹐奚必爲是介介。」諸兄納其言﹐反矜其量﹐而不知其別具隱衷也。公子遂洗心寂處﹐而使同病之僕密爲咨訪。其大兄署內﹐並無田姓之吏。某太常之猶子﹐現居京邸﹐未聞授職。諸王府班中﹐又無少年其人。知其皆妄﹐益不敢宣播﹐卽僕亦無有泄者。居二年﹐以助餉授晉省州悴﹐始出京。再過其地﹐傳捨已更三主﹐前事不問可知﹐乃嘆息而去。念秧之詭譎如是﹐宜乎墜其雲霧者﹐不僅若聊齋所云也。

外史氏曰﹕以藩宣之子﹐買笑千金﹐曾無所大損。獨羣小爲此區區﹐費盡心力﹐殊無異於拔牛一毛﹐不禁令人失笑。𨿽然﹐汲水西江﹐挹流行潦。獅子搏象用全力﹐搏兔亦用全力﹐稱此而求﹐溪壑可滿。苟如公子固無傷﹐稍遜公子卽可慮。吾因特著其姦﹐而以戒夫世之行邁者。

○生生袋

京都一婦﹐以癆疾病入陰司。見一山堆積小兒外腎﹐不啻恆河沙數。旁有老嫗百餘人﹐踞地紡綫﹐而不知所用。婦問之﹐一嫗答曰「此名生生袋。凡轉輪者﹐皆於此領取﹐故如山而不厭其多。吾曹家貧﹐苦無衣﹐冥主憐之﹐俾得在此縫紉。每枚三錢﹐藉以資生。其中壽天彭殤﹐則以單綫雙綫別之。汝歸驗之小兒﹐卽可知也。」言已﹐婦猶有所問﹐忽一人飛馬而過﹐見婦卽叱曰「汝不應死﹐盍去諸。」提其領若捉雞雛﹐驚悸而蘇。其病若失﹐因舉以告人。始悟世俗所傳﹐嬰兒腎囊有緝邊鎖邊之異﹐証之婦言﹐似猶可信。

外史氏曰﹕人多以呵脬爲活鬼﹐又以縫腎資生。生生一袋﹐直令人間地下無不營營於是矣﹗第不識此等老嫗亦有更代與否﹖不然所縫者不啻恆河沙﹐其錢又可數計耶﹖惜此婦未及問之。

○窺井

京西易州有古剎曰興國﹐元所建也。三世尊皆梵象﹐髙約二丈。以故殿宇崇峻﹐屺廢後無力能修。然當每歲重陽﹐邑之人士﹐猶於節前十日瓣香奉佛﹐陳百貨焉。一日盛夏﹐有老圃數人﹐與寺僧乘涼殿上。忽聞人呼聲﹐四顧都無所見﹐駭極欲奔。其呼倍急﹐一人膽微巨﹐仰觀焉。則天花之板本皆外方而內圓﹐一處脫落如井﹐有人俯首其間﹐且呼曰「渴病難醫﹐井中大哥盍予我一勺水﹐以濟殘喘。」眾又大駭﹐而視其面貌似曾相識﹐蓋左近佃人某也。於是共計首諸官﹐令人重梯攀援﹐良久始上。破殿瓦以入﹐取其人出﹐則已形狀如呆。官命靜攝一晝夜﹐始取訊之。供言「某日入寺中﹐遇美婦人延至樓上。其居絕華美﹐飼以肥甘﹐與同寢處。每出必誡曰﹕『院中有井﹐愼勿窺﹐窺則有禍。』昨因渴試一窺之﹐乃見人而不見水﹐是以呼﹐而不知何以竟在殿上也。」官知爲狐所惑﹐召保逐出。至今郡人猶傳以爲異。

外史氏曰﹕古云「坐井觀天」﹐此人竟窺並知地矣﹗夫以如是之狐﹐其伎倆正自有限。然使鄕人得此﹐奚啻劉阮天臺。乃因文園之渴﹐仍爲眢井之蛙﹐良亦人生一可恨事。

○巨蠍

薊郡一石橋﹐傳言下有毒物﹐行旅相戒﹐莫敢休息。一日有販生椒者﹐驅二蹇衛馱椒遠來。時正淸和月杪﹐苦熱﹐小憩於橋梁。卸其椒籠﹐置諸石欄﹐驢亦散齕於艸際。初不知其有毒也﹐披襟偃息﹐倦極熟眠。夢中似有風聲﹐又窸窣作響﹐疑有人攘其椒﹐而猝不能醒。良久始寤﹐起視之﹐椒故依然。有巨物懸於欄側﹐狀如琵琶﹐灰靑色﹐乃一蠍也﹐大駭欲奔。旣而見其不動﹐近之諦觀﹐則已爲椒麻斃矣﹗其人異之﹐歸並其椒﹐以一驢載蠍而行﹐首尾皆拂地焉。

外史氏曰﹕傳稱椒房﹐謂甚能辟除惡物。然惟皇后居之﹐豈他人獨無所畏耶﹖惟是椒之爲物﹐其气甚烈﹐蠍巨如此﹐當之輒斃﹐況小於是蠍者乎﹖審是則蕃衍盈皕﹐蕃衍盈升﹐竟爲家不可少者矣﹗隨園老人曰﹕此一段簡潔可喜。

○梅異

吳楚爲靈秀之區﹐人文蔚起﹐而掃眉才子亦叢生其間﹐亦山川之气所鐘也。吳郡一廣文林姓﹐失其名﹐無錫人。家本儒素﹐學亦迂疏﹐靑衿三十載﹐以拔貢補授斯職﹐時已耆艾之際矣。內人名嫻﹐吳氏女﹐少從毘陵吳太母受學。詩成謝絮﹐文紹班香﹐一時閨秀罕出其右者。曾詠送春一絕曰「預煩小玉爲畱春﹐倦倚飛花餞故人。此去莫教鶯語老﹐再來好囀柳條新。」其風韻可見一斑。父亦邑庠﹐因林補官有日﹐適虛中饋﹐求婚於吳﹐父以其將宦﹐竟許之。花燭之夕﹐婦尙摽梅不足﹐夫早知命有餘。從任數稔﹐署冷官閒﹐而林又庸腐異常﹐制藝而外無所解﹐倡隨絕少﹐益覺無聊。幸姑蘇諸名媛耳聆其名者﹐咸備珠繡之儀前往執贄﹐而明倫堂後﹐又增一班玉筍﹐吳之心始少慰。林以官守無多﹐亦任其酬酢﹐不之禁。癸未仲春﹐林已年逼耳順﹐因年老癃病乞休。上官亦無畱之者﹐擇吉遂行。諸女伴聞之﹐情不能捨﹐舉攜酒餞之江臯。是日也﹐香輿隘岸﹐采纜盈堤﹐珠翠迷離﹐桂蘭四射﹐較之二疏解組時﹐反以妍艷勝之﹐林亦與有榮施矣﹗離樽甫罄﹐祖帳未收﹐正當握手言別﹐吳忽昏絕倒地。眾大驚﹐圍繞呼號﹐竟莫能醒﹐舟遂因之不發。乃吳方與眾申謝﹐俄見一老嫗蹣跚傴僂自蓬底而來﹐貌甚醜惡。突前以气相噓﹐其寒如觱栗之風﹐吳遂莫知人事。迷惘中嫗猶在目﹐且把其袂曰「孺人無懼﹐我奉諸姊命﹐相屈一敍耳﹐豈眞以魯莽相禍哉﹖」言已﹐曳之使行。其力甚猛﹐吳不得已而從之。因復登岸﹐又有妖婢二人﹐姿容娟秀﹐擁一五色云軿﹐向前迎迓。見嫗卽笑曰「如此速客﹐亦太惡。」嫗亦笑曰「老婦固善於勸駕者﹐若兒曹輩斂皀百拜﹐未必能屈玉趾也。」卽促吳登車。吳心惴惴不敢前﹐嫗又彊之﹐然後挽綏以上。猶未安席﹐輿忽飄然﹐仿佛若在半天。吳大駭欲墮﹐嫗與婢左右挾持之﹐且笑曰「小膽如此﹐豈廿年以前未嘗禦風而行耶﹖幸少安﹐行且至矣﹗」瞬息果至一處﹐島嶼瀠洄﹐樓閣重疊﹐絕似虎阜之西。而山林花卉之勝﹐棟宇輪奐之奇﹐若別有佳境﹐吳心始少定。仰見云居軒敞﹐其牌額皆古篆﹐文不可識辧。其車停於閭側﹐更有小鬟狀若司閽﹐貌尢妖冶﹐見吳皆含笑相迎﹐扶策使下﹐一如夙昔所親狎者。吳方降輿﹐異香遄發﹐馥鬱淸芬﹐直達於門屏之外。及入而覘之﹐則老梅數百株合抱參天﹐花繁幹密﹐雜植垣墉之內﹐始悟香所由來。益入而深﹐樹且益夥。中一堂﹐連亙十數楹﹐鳥革翚飛﹐朱甍畫棟。吳未及階﹐嫗早入報。倏見湘簾啟處﹐有麗人十餘﹐接裾而出﹐笑語曰「婆子艸艸﹐幾驚予妹﹐我輩尙須負荊。」吳睨之﹐衣素者十之六﹐衣綠者十之三﹐衣緋則一人而已。其衣愈淡﹐其貌愈妍﹐皆非目中所及覯。眾旣降階﹐遜吳先登。其室遠勝芝蘭﹐而古雅絕倫﹐一琴一書﹐亦自有孤標別韻。而麗人之妝束﹐又皆不濃不淡﹐風格天然。至於衣之肥瘦﹐袖之長短﹐無不體裁盡善﹐信非慧心莫辦焉。吳於此自覺形穢﹐愈加謙卑。眾推之賓席﹐三讓而後坐。方將展詢﹐一衣碧綃者遽啟曰「適遊館娃宮﹐見諸妮子爲妹折柳﹐張筵設飲﹐意气甚都﹐大爲閨中人生色。回憶疇昔﹐頓思良晤﹐因遣孟婆奉屈﹐幸勿以唐突見罪。」語竟起謝。吳本具林下風﹐不作兒女子態﹐亦遜曰「郢中三曲﹐惟下裏和者爲多﹐白雪陽春反未之逮。姊言之﹐能勿令人顏汗﹖」遂亦答拜。眾聞其言﹐相顧而言曰「談吐自是我輩个中人﹐固不昧其本來也。」因笑曰「卿二人勿甚癰謙﹐我輩當以情告。昨天姊自錢塘郵寄賦題一紙﹐我輩短才﹐竟莫能就。聞妹以妙文屈抑羣美﹐故乘行旌未發﹐邀來爲我操刀﹐幸勿峻拒。」語次﹐婢早捧硯而前。吳起辭曰「深閨倦繡﹐短詠尢艱。若屬以大斧長矛鮮克奏績﹐況古人十年不就者而欲妹一朝成之﹐不亦鄰於苛耶﹖」眾笑曰「妹自敏捷過我輩。脫遇女左思﹐則不敢以此相彊。」於是布白玉之幾﹐進綠沈之管。碧衣者又曰「盍少爲作者潤筆﹐勿使人手勁腸枯。」遂以金叵羅進酒﹐大可數升﹐其酒紺碧色﹐香淸且腴﹐眾勸曰「此梅花之精﹐卽妹在羅浮以之飲趙君者﹐今還奉觴予妹矣。」吳始恍然﹐知前身亦在暗香疏影中也。乃欣然彊盡其半﹐索題視之。眾便出錦箋﹐細楷端研﹐有序曰「客夕對月﹐偶有所思﹐昔先徵君在日﹐值此蟾魄淸瑩﹐彼詠我笑﹐恆至子夜不休。今徵君往矣﹐復覯此境﹐幾令孤山三百樹一時欲化杜鵑枝﹐傷何如也﹗故予亦不能遽睡﹐致效海棠婢子長戀黑甜﹐因取舊句爲賦。猶未操觚﹐卽遣鶴兒銜與諸妹﹐倘有淸興﹐請先揮毫。庶幾世外佳人﹐又添一段佳話耳﹗」尾署「愚姊林門梅氏斂衽拜」。其賦題則「愛月夜眠遲」也。吳已技癢﹐遂不復辭﹐染翰構思﹐摛華掞藻﹐不半日而賦成。眾疊肩誦之﹐其中警絕者有曰「縱髙潔以自憐﹐亦團圞之可愛。」又曰「蕊珠宮外﹐誤香夢於憑欄﹔羣玉峯頭﹐騁花魂而入月。」又曰「月姊可憐人﹐須念今夕之眷眷﹔素娥眞好我﹐必無來日之遲遲。」約二三百言﹐比偶工整。眾皆誠服﹐贊曰「洗刷殆盡﹐擲地金聲﹐我輩宜拜下風。」因復命酒酬謝﹐且將肆筵相款。吳亟止之曰「荷蒙寵召﹐聊爲塞責。頃領玉液﹐已醉矣﹗揚帆者實不能再待﹐請卽遣歸﹐是所切望。」眾笑曰「妹猶憐冬烘夫子哉﹗𨿽然﹐旣已久羈﹐不宜復畱。俟明歲梅花國中﹐再當相晤。」遂喚前嫗並二婢﹐仍送之還。眾亦相送之門外﹐且囑曰「妹以師雍之故﹐有涉凡情﹐因遭帝譴﹐墮落人間。𨿽不得意於癡翁﹐亦旣旋歸有日。努力自愛﹐愼勿過於僝僽。」囑訖﹐俟吳登輿﹐始退入。車行較前倍速﹐俄頃至舟。吳將攝衣自下﹐忽颶風大作﹐所乘頓覆。吳大號﹐恍若夢魘。及寤而視之﹐祖餞者還在左右﹐謂吳已死﹐將與之更衣受含。吳乃緬述其故﹐更誦其賦如流水﹐人皆驚異。蓋死已閱三時矣。諸女始告歸﹐林乃入艙慰視。明日解維﹐遂爾長往。期年﹐錫山人至﹐好事者爭詢之﹐則吳果彩雲散矣﹗所謂一歲之約﹐不爽若是。但恨無驛使來自嶺頭﹐竟不知羣花相見﹐更自何著作﹐足以膾炙人口也﹗

外史氏曰﹕梅花賦出自廣平﹐今竟自欲賦矣﹐且倩人賦矣。究之所倩之人﹐卽屬廣平賦中人﹐而又不屑自賦。且借愛月以爲賦﹐其賦遂香艷千古﹐其人亦香艷千古﹐其人之事更香艷千古矣﹗然非梅之香艷﹐其人𨿽足傳﹐其賦𨿽足誦﹐其事究不足異也。惟孟婆一舉﹐似乎孟浪﹐而因落梅之風﹐少緩山陽之笛﹐亦旣有功於吳。況爲梅之所畏者﹐一旦見役於梅﹐又不足爲羣芳吐气也耶﹖隨園老人曰﹕梅之含酸﹐宜其薄命。然自羅浮夢後﹐紀載無聞﹐得此猶堪補入賦科。

○童之傑

武生童之傑﹐灤州人。嘗蓄一利劍﹐自云能斬鬼狐﹐人固未之信。某年秋﹐負之行山東道上﹐旅人有詢者﹐輒津津道之。且曰「吾持此刃﹐𨿽不能學萬人敵﹐然遇魔鬼邪妖﹐不難一一斷之。彼區區誅軍斬將者﹐猶是人間鈍器耳﹗」言之數數﹐卽有好奇者欲試其能。因先與結交﹐行止皆共。時濟上有巨家﹐所居宅第爲妖所據﹐曠之而遷於邑中。其人深知之﹐一日合宿其地﹐乃紿童曰「溽暑猶蒸﹐旅邸人滿﹐有一淸涼國﹐君能從我遊乎﹖」童詢焉﹐則曰「知交有別墅﹐實在於是。倘偕訪之﹐今夕東道主有所在矣﹗」童欣然從之﹐並迹而前。至則天已向晦﹐其人導以往﹐戶猶未閉﹐闃其無人。蓋巨家緣有怪異﹐知無敢入者﹐遂不愼管鑰也。兩人襆被徑入﹐甫及中門﹐其人佯驚曰「何灑掃亦無一二﹖君姑處此﹐待予往左近覓之。」童視第中頗修整﹐故亦不疑。旦恃其武勇﹐慨然曰「諾。」其人卽趨出。至外﹐卽闔其扉﹐且以革帶系雙環﹐諒童無能飛越﹐喜笑而去。童久俟不至﹐心竊訝之﹐欲出﹐則門已扃。頓悟曰「若人殆欲試我術也﹗幸有劍在﹐予何懼焉﹖」於是卽庭側一室﹐拂其塵榻而處。時已昏暝﹐亦不遑深入﹐按劍良久﹐寂無見聞﹐遂倦而思寢。甫及安枕﹐窸窣有聲﹐窗牖故無片紙﹐伏而窺覘﹐澹月之下﹐見一人長僅尺餘﹐侏儒肥矮﹐往來巡階而走﹐狀似狐。因厲聲叱之﹐倏不見。童遂以爲無足虞﹐弛然復臥。俄而火光頓熾﹐可鑑須眉。有異物髙與檐等﹐面瓜色﹐雙眸如盌﹐灼灼然﹐火光卽從此出。周身皆綠毛﹐約長數寸﹐甚可怖畏。童不覺股栗﹐彊掣其鋒﹐虛聲相向。物笑曰「此劍盡足割雞﹐柰何大言欺人耶﹖」其音如鴉﹐響震屋宇﹐童之劍早已墜地。正倉皇間﹐忽聞環珮之聲﹐物竟斂迹。童因定性﹐視之﹐遙見紗籠數對﹐出自庭後。比及所臥室前﹐則一中年小婦﹐靚妝炫服﹐導以小鬟十數﹐咸衣紅紫。童心詫妖異﹐屏息無言。婦人排闥入室﹐命小鬟以燭照之﹐微哂曰「看竹亦問主人﹐何擅作入幕之賓﹖無怪廝養不容也。」言訖﹐北面就坐﹐呼童以禮相見乙童旣無能逋﹐彊起而揖之。潛睨其容﹐黛綠粉白﹐猶存風韻。因竊計﹐巨鬼畏此﹐此必其中巨擘。予受此劍﹐本未一試﹐頃因气餒﹐致爲鬼所揶揄﹐今值孱弱﹐猶不用武﹐豈眞束手待斃乎﹖見婦人指揮從婢﹐似將不利於己﹐意殊莫測﹐乃俯掇其劍﹐挺而刺之。婦人忽回眸一笑曰「汝猶以劍俠自居耶﹖予以好生﹐不戕汝命﹐且欲講濟世之術。汝乃包藏禍心﹐反以予試此刃﹐是誠不可救藥者矣。汝旣有利器﹐請斷予首。倘不能效﹐弗可活也。」言次﹐側身向童﹐命其嘗試。童懼﹐復棄其劍﹐伏地曰「予不敢矣﹗」婦人又笑曰「孺子尙知分量﹐似可教也。」乃令起坐﹐與語曰「予實紅綫之流﹐神於劍術﹐非若子之碌碌者。因此地鬼狐爲祟﹐特來居之﹐怪皆遠遁。向之試子者﹐皆予之僕隸爲之﹐非眞妖也。而主人不知予仙﹐猶以爲怪﹐遂亦久無人居。適在後庭﹐聞僕言子有重寶而其气不揚﹐故宵行而來﹐將授子以異求﹐豈有他哉﹗」童聞言大喜﹐長跽請教﹐欲求爲師。婦人命取所擲之劍﹐拂拭再三﹐謂之曰「此道家蕩魔劍也﹐非吾輩所用者﹐故須人力﹐始克奏功。若吾劍之飛騰變化﹐則行之無阻矣。𨿽然﹐子實負此劍﹐非劍之負子。吾授子口訣﹐再以符水煮是劍﹐則天下之魔﹐不難盡蕩矣。」童益踴躍請教﹐婦人遂言曰「天心正大﹐吾法正直﹐蕩滌邪穢﹐肅淸一世。」授訖﹐卽令小鬟持劍去﹐以某符和某水煮之﹐以光起爲度。且謂童曰「劍非不利﹐但遭世塵埃﹐亦不免鈍矣。」因與童坐語﹐歷言劍俠行事。並戒童以正心濟物﹐不然﹐劍𨿽通靈﹐其爲寶也幾何﹖童一一敬諾。又許時﹐婢以劍出﹐則精光進露﹐非復向之暗淡無華﹐童遂再拜祗受。婦人又叮囑數言﹐始返內﹐時已漏下五鼓。童少寐﹐天已侵晨﹐亟起整衣。將詣庭辭謝﹐而小鬟已出﹐又以一革囊相付曰「夫人有命﹐人神路殊﹐不宜數數相見。君持此囊去﹐盡收天壤魔妖﹐十年後始可尋晤於武當山﹐彼時再傾囊細敍也。」童又拜受﹐小鬟卽入。童甫出﹐紿之者早俟於門﹐笑而詢之曰「此中頗安樂否﹖」童心甚恚﹐然遵正直之教﹐不敢諱﹐爲緬述之。末曰「子實殺我﹐而予之劍賴子以神﹐恩怨可以兩忘矣﹗」遂別去﹐不再與言﹐其人亦疑信參半。嗣聞童在江右頗著神奇﹐且出家爲道士﹐代人驅遣﹐不受一錢﹐始爲之駭異。余在邗江時﹐曾聞童之神術奇迹甚多﹐姑舉其一二卽足慴人。揚州有一婦﹐初患瘵疾﹐旣而夢與鬼交。其鬼面目臃腫﹐毫無血色﹐且體冷如冰。每至﹐婦卽沈頓﹐頗不可當。其家延童祛之﹐童詰其形狀﹐笑曰「此一覆沒之鬼也。」乃不入婦室﹐攜眾直至江幹。夜深鬼果出﹐童突前擒之﹐刪剁剖剝﹐流水滿地﹐其臭不可聞﹐相偕者皆掩鼻。童遂納之入囊﹐鬼猶嘖嘖作響﹐荷之而行。婦始安﹐半年而愈。又某縣富家﹐有女亦爲狐祟。晝則白身臥閨中﹐夜則凝妝以起。侍兒窺之﹐都無所見﹐惟衾枕時有長毫數十莖﹐則狐之所遺也。童聞之﹐佩劍而往。至卽於富家門側﹐拔劍揮之﹐應手而倒。得一狐﹐長近三尺﹐血殷然已垂斃。童乃剖狐之心﹐用以療女﹐病良已。仍以囊貯此狐﹐徐徐而去。人視其囊約二尺﹐盛諸異物﹐無不包容﹐不禁咋舌駭嘆。童旣爲黃冠﹐不歸故里。至戊辰歲﹐作武當之遊﹐遂不復返。

○外史氏曰﹕或疑授童之訣寥寥數言﹐必非蘭亭眞本。余謂卽正直一語﹐可當百千符篆﹐並劍亦可無庸﹐況訣乎﹗何則﹖膽之巨細﹐由於气之盈虛。而气之盈虛﹐原於心之邪正。正而以直行之﹐卽孟子所謂「浩然」者也。仙佛人神﹐不外此二字﹐劍俠更無論矣。獨是同一劍也﹐懦則試輒不利﹐勇則所向無前﹐劍固靈以人也﹖故夫天下有大勇者﹐不必有劍﹐而亦神欽鬼伏矣。

○卷三

楊秋娥

晉省有書院﹐未詢其名﹐蓋司牧者所建﹐以振鐸之地也。邑諸生朱燮﹐年僅弱冠﹐肄業其中﹐諄謹嗜學﹐主是院者﹐舉刮目焉。丁巳冬杪﹐將歸度歲﹐院中人咸束其書﹐朱亦自理殘編。忽得詩箋﹐大如掌﹐艸書若簪花﹐誦之﹐其句曰「蓮房畱蓮子﹐蓮子不肯住。一旦入金盤﹐空房泣秋露。」語極哀艷﹐頗類古樂府。朱因愛玩﹐不釋手。及抵家﹐粘之壁上﹐暇卽吟哦﹐初不知爲閨人之作也。時值除夕﹐酬酢頗繁﹐迨至人日以後﹐漸能約伴出遊。唐魏素勤儉﹐婦人女子間或荊布微行。所云如雲如荼者﹐得未曾有。朱逐隊遊邀﹐偶過一巷﹐忽見平屋之上﹐有婦人以面巾罥首﹐荏苒而行﹐雙鉤彳亍﹐似甚纖細﹐不覺屬目。及近﹐則練裙布衣俱甚精潔﹐而素絲朱履益更動人。但未望見顏色﹐頗以爲憾。乃積雪𨿽消﹐春冰微滑﹐婦竟捉足不定﹐延至眾前﹐竟如片雲飛墜矣。眾大嘩﹐婦適落朱懷抱﹐朱亟以兩腕夾持﹐幸無損傷。而蹉跌之餘﹐面巾自揭﹐眾眺之﹐蟬鬢玉顏﹐天然絕艷﹐則女子也。眾矚之地﹐不勝羞澀﹐賴去其家伊邇﹐如靑鸞垂翅而遁。眾旣爲之醉心﹐不暇瞻顧﹐惟朱見紅箋一幅委於地上﹐知女子所遺﹐亟拾而袖之﹐同人又皆茫然。女去已遠﹐互相嘲戲﹐以朱未有室﹐爭謔之。朱惟含笑不答﹐意中亦頗覺自得。洎乎與眾分袂﹐不俟至家﹐卽出箋於袖。展視之﹐墨迹猶新﹐則故蓮房一詠也﹐朱甚駭異。及返室中﹐合諸壁上﹐又復筆仗宛然﹐益爲錯愕不置。因而頓起癡情﹐更思女子態度﹐竟至終夜不寐。晨起潛往其處物色之﹐盡得其實。女﹐楊姓﹐生於桂月﹐父母因字以秋娃。其舅爲山右通儒﹐以娃字𨿽近古﹐而於今則俗﹐因易之曰娥。及長﹐貌姝麗﹐性且聰穎﹐卽從其舅受學。工書能詩﹐所作有晉唐風味﹐其舅或因而閣筆。但產於寒素﹐且韜晦其光﹐遂絕無知者﹐年十七守字閨中。歲前因讀古有懷﹐擬作此絕﹐今往就正於舅﹐因顚遂返﹐慚赧不勝。初不意稿之遺落﹔更不知旬日之前何以先在朱手也。然朱亦僅得其姓字﹐且出自鄕鄰之口﹐亦未盡悉其才。惟慕色之念﹐日攢於胸﹐遂忽忽如有所失。上元已度﹐勢將入院肄習。朱之形狀如狂﹐只默誦女詩﹐不絕於口﹐且顚首頓足﹐曰「是耶﹖非耶﹖果眞所作耶﹖」硯席之同者﹐莫不聞而訝之。詰以其故﹐堅不肯言。閱數日﹐院師開講﹐眾皆肅聽﹐朱獨漠然不聞﹐時時如與人偶語。師怪而詰之﹐乃緘口木立﹐少間復然。有與之同日遊者﹐因陳其事於師﹐師嘆曰「此子殆病狂失心也﹐可扶歸其家﹐延醫施治﹐不然當瘋癇。」因此輟講﹐命人伴送使歸﹐備述其詳。父母皆垂泣﹐朱獨搖首止之﹐曰「兒無疾﹐特冰上人約我爲父母撮合佳婦耳。」言罷﹐瞑目如睡﹐竟夕鼾然﹐閤家益惝怳不定。殊不知朱自入院卽祝曰「疇以詩箋畀我﹐卽當以月老自居﹐何累人相思而身處局外乎﹖」蓋書院素有靈狐﹐朱曾聞之﹐疑箋爲其所致﹐故禱之如此。已而寂然﹐遂心口作念﹐有類於癡﹐實則性靈未昧也。當在講席之側﹐有一人髙冠盛服﹐年約五旬餘﹐揖而與言曰「前仿禦溝流水﹐預以紅葉屬君﹐非無意也。良緣具在君﹐宜自圖﹐奚爲怨悵於僕。」朱知其爲狐﹐大喜﹐詰以詩所自來﹐並所以圖之之策﹐絮絮不休。維時人不見狐﹐只覺朱有所語﹐且未聞所云云﹐是以疑而且駭。乃狐謂朱曰「女𨿽育於楊﹐其前生實我族類﹐猶有母在。盍以婿禮往謁之﹐此姻良可望。」朱心已失所主﹐欣然曰「諾。」及朱歸家﹐狐從之﹐相俟於庭戶之外。至是﹐朱覺身輕如葉﹐悄然出門﹐與狐偕行於市上。須臾至一巨宅﹐燈火熒熒﹐錦衣花帽之人司其啟閉者﹐不止一二。見狐卽聲喏﹐曰「丁員外來楊家﹐阿姊之事當有濟。」狐以首頷之﹐其人卽入稟白。少頃出肅客﹐朱從狐入。廳事五楹﹐極髙敞﹐中設白玉屏風﹐鏤牡丹宛然如生。下置胡牀﹐朱茵累寸﹐旁有繡杌四﹐光華炫目。周視室內﹐金玉之彜器映帶左右﹐舉爲朱所希覯。因竊念曰「得爲渠家婿﹐當不慮富貴矣。」乃賓已履閾﹐主人猶未出﹐謁者告狐曰「太孺人以老疾﹐不能疾趨﹐恐慢客﹐請坐以相待。」言已自出。狐引朱耳語曰「此媼性皉﹐亦不輕於許可人。以君之才﹐深慮未能入彀。予有拙稿﹐君錄之﹐則雀屏不難中矣。」因以一紙授朱﹐朱益喜。俄而異香遄發﹐紗籠四引一媼冠帔而出。侍婢十數﹐妖冶絕倫。狐導朱執子婿禮﹐媼止之曰「否﹗否﹗婚嫁非細故﹐無敢魯莽。」言次﹐竟據中坐﹐亦不少遜﹐狐與朱反北向而坐。朱以色爲重﹐亦不以禮爲怪。媼語狐曰「年來亦大匆忙﹐竟不一顧。」狐起謝過。又問朱以姓氏及所業﹐朱一一敬對。媼笑曰「泮水中自是化龍之地﹐玉堂金馬俱基於此。郎君以靑年采芹﹐將來良不可限。」狐亦從旁贊揚﹐謂與朱比鄰﹐咕嗶之聲無少息﹐故敢於先容。媼之色似甚喜。旣而曰「老婦龍鐘﹐耳目之聰明大遜往日﹐兒女姻事無敢自作主張。俟小妮子來﹐與郎君旗鼓相當﹐渠之意中﹐則老婦之意亦中矣。」狐因請曰「姊安在﹖」媼曰「已遣婢﹐想當卽至。」於是命婢進茗。啜之﹐味甚香冽。無何﹐婢報曰「阿姑至。」朱與狐皆避坐﹐遠立屏後﹔又見紗籠﹐有女子繡衣錦帶。翩翩而來﹐見媼卽斂衽再拜。朱睨之﹐裝飾𨿽異﹐姿態如初﹐實卽女也。媼握其腕﹐並坐於牀﹐且撫其肩曰「兒近來頗念母否﹖」答曰「云胡不思﹐但隔世已久﹐非母於夢中見示﹐兒何能知﹖」媼又曰「旣念予﹐則予之命亦若父母之命也。母慮兒家綦貧﹐或輕許蚩蚩者流﹐誤兒一生。今丁員外來﹐爲一朱公子執伐﹐其人頗才俊﹐可許乎﹖」女聞媼言﹐俯首不答﹐色𨿽赧然﹐而意似重有憂者。媼笑曰「母不彊兒﹐故召兒來自試之。臧否在兒﹐月旦瞳子當不誤人﹐奚爲躊躇若此﹖」女色少解﹐而不語如故。媼又彊之﹐卒默然。媼因謂狐曰「妮子忒怕羞。題自老婦出﹐詩乃畀之自擇﹐或可也。」狐卽慫恿曰「然。」媼指屏間花﹐令賦七言一律﹐且曰「雀屏猶未若花屏之艷也。」於是羣婢設幾於柱下﹐進水晶之硯﹐鋪浣花之箋。朱旣有所恃﹐坦然就坐﹐以狐稿置紙下﹐揮兔毫﹐運象管﹐俄頃而就。倩婢轉呈於媼﹐媼命女誦之。其律曰「國艷依稀落筆端﹐玉山添媚彩雲團。圖成信有千金價﹐張去還宜百寶欄。雲母開顏堆繡被﹐花王笑日依瑯殲。蒹葭果入黃荃畫﹐也許當筵學風鸞。」媼聆之﹐意先首肯。女亦微盳曰「道在是矣。」乃起﹐而先入屏後。媼始延朱復其故處﹐曰「郎信天才﹐與吾家秋娥可稱匹敵。歸宜亟覓執柯﹐好事固可諧也。」狐又起白曰「微媼有命﹐鳳卜固屬無徵﹐然亦何能使人必從乎﹖僕意擇吉卽招朱郎入贅﹐婚而後告﹐庶無扡格。媼以爲然否﹖」媼又側首沈思﹐徐曰「本不當彊預人事﹐但欲得快婿﹐老婦亦不卹人言。」因顧婢曰「速取十丈紅﹐先爲大媒光采﹐異日再治筵相酬。」狐令朱起謝﹐媼始含笑受之。狐徑披紅與朱出﹐直送朱至其家﹐乃別去。曰「俟訂吉期﹐再當敬以相報。」朱入門而覺身在榻上﹐父母猶環守其側。朱俱以告﹐闔室俱以爲顚﹐謹進湯藥以飲之。翌日﹐朱起﹐神气如舊﹐且赴院謝其師。仍其講貫﹐以非儒者所樂聞﹐遂不置之齒頰。旬餘﹐忽失朱之所在﹐院師與其家俱倉皇﹐浼人追尋﹐究無迹兆。而楊家亦於是日戶窗未啟失其掌珠﹐闔邑始傳以爲異。年餘﹐有朱之從叔﹐家巨富﹐爲賈於京﹐始致書並朱之書來。則朱已納粟坐監﹐且登鄕榜矣。蓋朱在院數日﹐又見狐來奔告曰「媼家已以輿來﹐予以院中人甚夥﹐故止之於予家。新郎可往矣﹗」朱欲歸告父母﹐而以前事爲鑑﹐懼其弗信﹐將不得娶﹐乃鍵戶從狐行。及抵狐處﹐門庭瀟灑﹐絕無纖塵﹐果有輿止於外。狐揖朱入﹐朱因謝其玉成之徳。狐笑曰「子非他﹐前生亦一女也﹐遭吾祟而死﹐恩情惓惓。子縱忘之﹐予不能忘也﹐故百計圖﹐維成子佳偶﹐亦聊以爲報耳﹐何謝爲﹖」朱頓悟。狐又出衣衣之﹐華美異常。朱𨿽無羊車之貌﹐亦旣神采不羣矣。乘輿啟行﹐天已向晦﹔簫鼓敖曹﹐里人竟如充耳。旣至﹐儐相僕從蜂擁而入﹐堂前大賓肅立﹐約數人﹐冠服不類於今﹐貌皆奇偉。媼又出﹐扶杖候之。朱降輿﹐禮入鳴贊﹐婢始擁女出﹐裝束如仙﹐以帕重遮嬌面﹐生忽疑非楊女。迨及交拜成禮﹐啟袱視之﹐花貌儼然﹐則故秋娥者是﹐朱乃大悅。及寢﹐燕婉之求旣遂﹐而魚水之樂因以靡加。浹洽之餘﹐朱又疑身在夢境﹐且以楊氏之姝何以聘嫁由媼﹖細詢之﹐女初慚怍不言﹐徐乃自白曰「妾生有夙慧﹐𦇤褓卽洞見本來﹐但懼惑人﹐不敢妄語。比長﹐亦漸昧前因。客歲忽夢媼﹐自云是妾前生之母﹐妾緣母病出覓仙芝﹐爲獵犬所咋而死﹐蓋一狐也。母因痛念妾﹐適父來遊於晉﹐攜母至此﹐始得根尋相見﹐不勝劬勞。衣食珍異時自暗中饋遺﹐妾亦在睡鄕日來省視﹐今春語妾曰﹕『若父母與乃舅﹐謀以兒適劉郎子。此人文名誠藉甚﹐而福澤纂薄。吾當爲兒覓一佳婿。』曩日﹐因丁公得讀佳什﹐母與妾皆心肯。檢君祿籍﹐又仕版中人﹐故以妾奉箕帚。」朱曰「然則卿今至此﹐其猶是漆園之蝶耶﹖且兩次未瞻泰岱﹐系何銜名﹐而媼遽稱太孺人﹖」女曰「妾亦不自解。日前母云以妾字君﹐妾心甚覺猶豫﹐以爲未奉父母之命﹐再生之說﹐究屬不經﹐遂婉言以辭。母甚不懌。昨夕妾在深閨﹐忽二婢入室﹐夾持妾行﹐若在雲霧中。至此﹐母始告妾﹐則已不能歸矣。又聞妾前世有兄﹐俱在帝京供役﹐授有微秩﹐僕婢因以此尊母。至於父﹐亦往都中﹐久出來返。其大槪如此﹐妾實不得其詳。」朱旣得女敍述﹐心下霍然﹐亦自言兩詩之異﹐並邂逅相遭﹐遂致懷思之苦。因戲曰「卿卽墜樓人也﹐非予𨿽不玉碎﹐恐難瓦全矣。」女亦得悉其顚末﹐笑曰「睹君壯貌﹐似曾相識﹐想以妾失足之故。」言已交頸而眠。明日早起﹐入謝嫗。媼忽盲曰「婿與女究非吾道中人﹐不能久居於此。」乃以輜拼一乘﹐駃騠數騎﹐婢二人﹐僕三人﹐送女與朱俱北上。瀕行﹐授以千金﹐曰「婿自能騰達﹐厚黃反以相誤。況乃父若兄俱在京邸﹐薪水固無虞不給也。」朱與女泣拜膝下﹐勉彊發輛。途中﹐女與朱倡和﹐朱靦顏辭以未諳。女怪之﹐朱以實告。女嘆曰「丁公爲所愛誤人閨嬡﹐惡得無罪﹖」旣而見朱所爲文﹐始囅然曰「妾𨿽未解爲此﹐然詩文一也。英銳之气﹐自宜早發﹐惜未斟酌盡善耳。」朱甚服其論。抵京﹐婢僕皆辭去﹐朱乃以金自覓十指以代之。閱數日﹐翁至﹐議論淵博﹐絕類老儒。朱遂執經受業﹐學乃大進。惟二兄以職役爲言﹐從未一覯﹐而贈遺其妹﹐不啻同胞。朱又謁其叔﹐叔大駭而詢之﹐朱爲緬陳。叔亦且信且疑﹐因勸之納監。適值秋闈﹐賴狐翁度以金鍼﹐遂攀月桂。明春下第﹐將歸﹐女適坐蓐﹐誕生一子。彌月後﹐始得西還。引妻攜子﹐入見父母﹐俱以情告。朱父母無子﹐忽得媳﹐且已抱孫﹐乃大喜。女始得歸寧父母。惟其舅疑女淫奔﹐有玷閨訓﹐屏斥不與通。女因此內愧﹐抱恙數月。幸值狐翁倦遊﹐與媼偕至朱家視其女﹐車馬喧囂﹐溢於門巷﹐邑人皆見之﹐而羣議以息。舅之惑不言自解﹐始與通訊﹐女疾隨痊。然自此狐翁夫婦絕不再來﹐朱與女皆若夢寐﹐莫識所居。惟時時額首以當瞻拜而已。韓城皮景休曾寓於書院﹐爲予言﹐靑靑子衿猶口傳而心艷之。

外史氏曰﹕媼之慈﹐女之孝﹐丁之多情﹐均可以傳。惟媼彊主婚姻﹐竟不於所生是問﹔丁爲人媒妁﹐乃至於其類售欺﹔而朱以一綫紅絲背棄鄕井﹐竟不念厥父母﹐似不可訓。不知其舅旣通儒﹐自謂藻衡一世﹐勢必許劉而不許朱。向非媼之大力﹐丁之委蛇﹐與朱之鐘情過甚﹐此事何可易幾﹖但惜翁媼不偕臨﹐朱固不辭爲相如﹐女亦何辜而爲文君﹖瓜李之嫌﹐又誰能爲之解也﹖不亦冤哉﹗

○笑案

閩﹑粵有二命案﹐均可發笑。其一爲彊奸致死﹐審其實﹐則死者非牝乃牡﹐致之死者非雄乃雌也。蓋粵東地𨿽苗疆﹐有燕六者﹐臬署之承差也﹐貌白皙﹐年僅念二三﹐捧檄催某縣案卷﹐行程苦熱﹐小憩於樹下﹐袒裼偃臥﹐俟涼而後行。適遇苗家婦女﹐姑嫂宛若﹐共三人﹐挑菜而來﹐見燕肉色如雪﹐咸悅之。本省皆熟苗﹐可通情語﹐燕以走卒﹐素習此﹐浮詞相挑﹐遞野合於綠陰深處。娣姒爭先﹐姑以女子獨落後﹐然睹媟褻情狀﹐早不自禁。燕自負色中卞莊﹐可刺三虎﹐無如精力已竭﹐至女竟委頓不起。女情極﹐百計撫摩﹐究難振作﹐隳頹益增﹐一時忿忿不已﹐謂燕薄己﹐以刓菜之鐮狠割厥物﹐隨手而落﹐其嫂皆不及防﹐燕遂死於牡丹花下。二婦大懼﹐方牽女思遁﹐而行人踵至﹐見血漬﹐詰得其狀﹐擒以首官。燕𨿽少蘇﹐逾日竟死。官因以戲殺置女於法。至於閩案﹐可笑而尢奇。某縣邑宰檢驗一屍﹐項下胸前﹐致命數傷﹐固其常﹐惟後庭方寸地﹐以刃穴之而去﹐洞然無餘肉。宰愕然詢之﹐凶手不少諱﹐竟毅然曰「刳之矣﹗」訊以安在﹐又毅然曰「烹而食之矣﹗」宰駭且笑詰曰「此何物而可啖﹐得毋欺甚﹖」對曰「非敢欺也。死者年十四﹐吾悅其色﹐誘之以利﹐遂成姦。自是飲食衣服﹐無不取資於吾。吾猶惴惴焉﹐恐不當其意﹐以此耗斁予家。父母詈我﹐妻子怨我﹐戚族不齒於我﹐維渠之故。今未弱冠﹐而棄我如遺﹐欲與之歡﹐始猶規避﹐漸且拒絕﹐再彊之則老拳將奮矣。情實不甘﹐紿以他事﹐與之遊﹐乘其無備﹐刺而殺之。旣而思敗家之由﹐見絕之速﹐刳此歸付釜鬻﹐烹而下酒﹐始泄此忿。今日𨿽萬死不辭。」供訖﹐公堂上下﹐無不粲然。庭鞫再三﹐矢口不移。宰因事甚猥褻﹐刪之弗錄﹐僅以奸殺具詳﹐而責令屍親掩其骸。迄今入幕之賓﹐囊琴而遊兩地者﹐相對劇談﹐猶舉此以爲笑柄。

外史氏曰﹕讞獄重事也﹐奸殺奇慘也﹐有何可笑﹖獨至此而捧腹不已﹐誠以懷春處女﹐竟成殺命奸夫﹔斷袖男兒﹐忽做嘗糞流亞。懦男子三鼓气竭﹐難當摩厲之須﹔拗小官一旦情乖﹐突受抉剔之苦。情關未斬﹐先教折戟沈沙﹔孽海難淸﹐早共余桃入口。且也兩婦狼貪於始﹐一女虎視於終﹐與輪姦有以異乎﹖旣已搗穴於前﹐何更犁庭於後﹐較鬥殺固不同矣。閱案至此﹐𨿽哀矜之君子﹐不禁解頤﹐況身處局外者耶﹖又聞某縣一邑侯﹐下車未久﹐有民以忤逆控其子者。其子以薙發爲業﹐卽世之所謂待詔也。拘之至而訊之﹐以生意微細﹐養贍全家﹐父好賭﹐不能多得錢﹐因是見控﹐供情頗侃直。官怒﹐置其子﹐欲杖其父。幕中人知其非也﹐亟請官以他事退休﹐語之曰「例本倫常﹐未有因子而刑其父者。」官若夢寤﹐貿然曰「杖其子可乎﹖」友曰「可。」官卽出坐衙齋﹐不升公座﹐惟曰「速喚待詔來﹗」從者謂其剃髮也﹐卽召平時之待詔﹐持匜裹刀而至。官不詳審爲伊誰﹐叱之跪﹐且呼役杖之。笞二十杖訖﹐待詔起請命﹐則曰「若不孝若父﹐法宜責。」待詔轉懼爲笑曰「公誤矣﹗民固幼失怙恃者﹐豈鬼以忤逆控我耶﹖」官因張目注視良久﹐曰「適間構訟﹐非汝乎﹖」答曰「非。」官又若夢寤﹐囅然曰「誠誤矣﹐胡不早言﹖」賚以千錢﹐使自去。邑中遂傳以爲笑。此官之夢夢﹐又較之笑案尢令人爲之絕倒矣﹗

○戲言

京都某公﹐宅有狐﹐能攝致人物。公故不甚覺也﹐家人輩咸知其異﹐遇有遺失﹐輒祝之﹐次日或珠還於原處﹐遂習以爲常。獨一黠僕不深信﹐且戲曰「若勿絮絮聒聒﹐狐之所攝﹐皆以供吾飲博﹐汝輩祈之亦徒勞。」嗣後某僕之婦失其簪珥﹐則又戲曰「阿嫂須大量﹐狐知我無﹐偶借此區區爲予聘婦。新人入門﹐我當代狐拜還。」如是云云。眾初亦自笑其戲﹐乃自此所失之物﹐縱祝之竟絕無還者。眾因心厭其戲﹐漸且面斥其戲﹐而其戲益莫可究詰。每曰「狐引予至其處﹐食以珍錯﹐飲以醇醪﹐相與寢處如常人﹐備極歡好。」語次﹐描摹情狀﹐聞者幾至掩耳﹐則狐之寒心可知己。一日﹐秋雨新霽﹐與僚僕共話﹐又涉戲言。忽謔曰「虧狐情厚﹐使得與新嫂爲歡。但惜天气微寒﹐予之兩股如冰﹐諒嫂亦未能遽暖也。」語已大笑。蓋此僕結縭未久﹐適見其婦坐搗衣石上與女伴長談﹐故謔之如此。詎意其人有疑癖﹐托故卽起﹐將歸房。黠者猶笑而送之曰「若驗明自腰以下倘不如沃冷水者﹐當以造謊唾予面。」此僕聞而益疑。入則婦已旋室﹐不暇詢問﹐卽探手於褲中。婦猶羞避﹐夫更滋惑。彊捫之﹐果如所言﹐則肌不冰而如冰﹐膚非雪而類雪﹐其疑遂不可解。遽批婦頰﹐使招姦狀。婦旣摸頭不著﹐無由與辯。而黠僕甫分襟袂﹐卽奉公命差出﹐翌日旋歸﹐是僕之婦早已懸梁自縊矣。公詢其情﹐亦知其爲戲﹐而不得不並令出官。眾僕又頓憶前言﹐私發其囊篋﹐則充牣於中﹐無非所失之物﹐間亦有公之器具﹐俱愕然。白之主人﹐始大怒﹐補牘公庭。僕𨿽黠﹐而無以自明﹐竟律以誣良竊盜。罪不至死﹐問發黑龍江﹐不日卽簽差起解矣。乃行未二日程﹐有婦人靚妝俟於路﹐逆而言曰「久侍巾櫛﹐何忍遐棄﹐胡不簽妻同配﹖將焉置妾耶﹖」役方疑其有室﹐而僕早知其爲狐﹐亦笑答曰「累若扶持﹐旣居縲絏﹐又荷成戈﹐今更依依弗捨。然欲偕行赴配﹐予實無計資生。若能爲錢樹子﹐則可共贍。否卽請回玉趾。」狐聞言紅漲於面﹐唾曰「是兒尖嘴﹐竟至死不攺。」直前以手捫其吻﹐血出如濡。視狐已不見﹐二役驚顧倉皇。亟視僕﹐則唇之上下割裂半寸許﹐如十字然﹐駭而且笑﹐相偕東行。歸爲公家人述之﹐始悟前此之事﹐皆狐之報其戲也。後數年﹐僕以大赦還﹐得仍爲公家服役﹐但絕口不敢言狐。而公家之狐﹐早不知其安往也。

外史氏曰﹕僕與狐可稱對手﹐僕不緘口﹐狐亦不肯甘心。然僕非有剛正之气﹐足以服狐也﹐直不過輕薄口齒﹐借以肆其雌黃。宜乎狐之思逞﹐而有以中之也。惟末幅𨿽近醜詆﹐而不爲狐屈﹐正不得以唾壺口缺而少之。

○銷魂獄

宜陽董生﹐年六旬﹐爲冥中赤無常。恆爲人盲﹐凡少年多情﹐必墮銷魂獄中﹐大是苦事﹐其獄卽在人間。言之若鑿鑿可據。同邑周生﹐聞其說而大笑﹐曾面辟之﹐董生微哂﹐不與爭﹐惟曰「君名正在此獄中﹐何得遽姍老夫﹖不出三年﹐予盲驗矣。」周生益斥其妄。蓋周巨富﹐粉白黛綠列屋而居﹐又數作狹邪遊﹐偎紅倚翠﹐視爲固然。且自謂人患無厚貲﹐何憂不得佳麗﹖以故正室物化﹐漠不關心。曾有一絕曰「花落何嘗減卻春﹖東君歲歲駐紅塵。多情自有忘情處﹐慢把銷魂說向人。」譏董言之謬也。年餘﹐以事遊三吳﹐猶載二姬以從。同人餞之﹐董亦與焉﹐私囑曰「此行將近銷魂獄﹐君宜愼之。」周爲之捧腹。且裝二姬出見客﹐眾皆噴噴﹐董獨正色曰「此等癡蠢婢子﹐不第苦處無可銷魂﹐卽樂處亦無足銷魂﹐予所謂銷魂者﹐非卽此也。君往矣﹐閱三年而返﹐不以予爲師﹐予當北面執弟子禮。」聞者皆愕然﹐周益不信﹐竟揚帆而行。甫數日﹐周在舟中﹐夢一人持牒與閱﹐曰「周某當落銷魂獄﹐宜速勾致。」周覺而心惡之﹐鬱鬱弗快。忽零陵宰折柬相邀﹐以周文名藉甚﹐所過之地每多傾蓋交﹐宰尢其莫逆者也。周往赴其約﹐置酒園亭﹐頗爲幽雅。其側則某巨商之所居﹐亦有臺池﹐足供遊憩。周與宰卽席歡飲﹐酒未及半﹐一時內急﹐宰命小奚導之﹐就墻角便溺。忽見粉垣之上﹐叢竹挺生﹐其上有紅巾因風飄掛者。周素嗜風流﹐因以物捎致之。展示焉﹐上題如夢令一闋。其詞曰「憎煞碧桃墻外﹐更有柳綿無賴。鎭日惹人愁﹐塡盡一春詩債。眉黛眉黛﹐都被風花愁壞。」周得此大喜﹐玩讀良久。適宰命價視客﹐攬入神中﹐亦無心終席﹐辭以腹疾而返。歸舟挑燈諷誦﹐夜半不輟。蓋獄名銷魂﹐周已非門外漢矣。明日晨起﹐擬往訪之﹐第不知爲商之何人﹐無敢造次。及入城謝宰﹐遇所舊識﹐微詢之﹐則商有一女﹐酷嗜文翰﹐此外並無能詞者﹐益爲神往。晤宰卽托言妾疾﹐不能遄行﹐乞爲致意於商﹐假其地暫安行李。宰適懷投轄之念﹐喜其畱而諾之。周又挾刺謁商﹐商夙仰其文譽﹐歡然接見。宰更爲之關說﹐竟得暫假一枝。周遂捨舟就陸﹐不復前行。及入園中﹐其地絕寬敞﹐修竹娟秀﹐落英繽紛﹐迥異塵俗境界。而亭臺掩映﹐布置絕佳﹐又可見雅人深致。寓之頗適人意﹐而終慮女之妍媸未辧也。𨿽信人言﹐知其美且未字﹐然無由見之。乃女聞周名士﹐嗜才之念亦汲汲﹐慫恿其母往澗二姬﹐意固有所爲也。詎周逆料已久﹐每托他出﹐匿身室內。俄而女隨母至﹐周窺之﹐則莫增莫減﹐怯粉羞朱﹐妙麗天然﹐不第室中二美遠若天淵﹐卽身之所遇者﹐皆類嚆矢。抑且珊珊而來﹐亭亭而立﹐入室則芝蘭散馥﹐卽席則珠玉生輝﹐欲不醉心而不得矣。已而﹐顧盼生春﹐容光四映。其母詢二姬之年﹐一答以十九﹐女卽笑曰「九十春光﹐倒誦之﹐光且春矣。」以此姬之發微禿也。一姬體頗肥﹐以十七對。女又笑曰「月圓三五﹐至十七﹐渾未消瘦耶﹖」周暗中不禁絕倒﹐而私心又以爲恥。又聞女母與二姬言﹐瑣敍家常﹐女似就案頭翻閱﹐得周詩集﹐嚶嚶細詠。至紅梅一律﹐不覺曼聲長吟曰「誰點羅浮靨﹐濃脂次第勻。嬌紅疑皁酒﹐膩綠訝含顰。月侵丹應熟﹐霞侵雪倍春。不妨鄰玉照﹐共媚隴頭人。」讀至此﹐卽以香鉤點地曰「處土虛聲﹐閱此正自不虛也。」意甚賞心。二姬因以箋乞詩﹐女亦不辭﹐瞬息卽成一絕曰「乍見憐卿玉不如﹐麗華欣與太眞俱。只愁鬢畔花羞落﹐十琲由來話盡虛。」二姬亦不解其指﹐欣喜拜受而已。女卽起﹐含笑與母離席﹐橫波四顧﹐許時方出門﹐意似戀戀。周更目眩而神往﹐自是視二姬如塵羹土飯﹐不復饜飫。數日莫得當夕﹐而胸頭眼底恍惚皆有美一人﹐因而不嫌自媒﹐貿焉直陳於宰。宰知其琴弦未續﹐婚牘又難自官出﹐乃使人授意於商。商甚愛女﹐不欲締姻於外鄕﹐且周之齒微長﹐又不屑應以桃夭之子﹐其議遂扡格不能成。居三月﹐渴病難醫﹐而王孫究采首肯。周已肌削骨立﹐宰勸之﹐亦將束裝。忽女子表兄自北來﹐與周爲杵臼交﹐一見卽驚曰「兄素豪﹐何作此態﹖」周卽直言其故。某笑曰「此大好事﹐何猶豫至是耶﹖」卽入見商夫婦﹐歷陳周之才品爲三楚第一人﹐異日玉堂金馬﹐妹亦與有榮施﹐不可以失此佳偶。商始有允意﹐某又反復開解﹐戚族之羣議以息﹐遂以某爲月老。旬日之間﹐周備千鎰之聘﹐納之於商﹐商家大喜。又月餘﹐卽以園爲甥館﹐涓吉成禮。新婚之夕﹐女之一嚬一笑﹐均爲周所未經。而枕畔之嬌羞﹐衾底之柔順﹐縱西子毛嬙﹐當無異致。其樂境之銷魂﹐誠有如董生所云者。乃女旣因才而愛才』又幸與才遘﹐積漸而稔﹐靦腆遽更。或交頸塡詞﹐或並頭聯句﹐窮極韻事﹐不可勝言。而白晝之倡隨﹐深宵之繾綣﹐更無論已。且生平好爲綺語﹐卽拈一小令﹐亦靡曼動人。推而至於齒牙之慧﹐每耐人十日思。曾謂周曰「琴瑟靜好﹐豈操縵獨不樂耶﹖」又曰「管夫人小詞﹐儂中有你﹐你中有我﹐直如是分拆不開。」周喜其語﹐書而粘之於壁﹐日夕觀玩。而其南鄕子詞﹐自詠其定情之苦樂﹐則曰﹔「未慣雨雲鄕﹐小鹿心頭忒煞忙。饒是才郎多軟款﹐汪洋鵑血啼殘妝。枕旁幾度怯蜂狂﹐又覺貪歡別有腸。玉軟花慵﹐晨始起郎當﹐小步艱難倚象牀。」周由是伉儷情濃﹐分飛意少﹐銷魂獄中﹐亦旣安心坐地矣。不數月﹐有周前室之叔﹐虎棍也﹐以猶女之亡﹐周不以訃﹐心甚銜之。適觀察某公下車﹐搜剔屬邑隱事﹐乃具狀以殺妻控周。且言其富於資﹐本縣官吏將左袒﹐乞親鞠。公竟批準。知周在零陵﹐檄行該縣﹐逮之質審。周𨿽自知無妄﹐然數百里之行﹐庸詎能免﹖於是別離之狀﹐頗見於顏色之間。維時邑人喧傳﹐以爲周實有其情﹐商夫婦且悔且恨﹐遂視婿淡然。卽女亦聞風懷懼﹐謂夫未必能歸﹐而其心益苦。瀕行﹐置酒於閨中﹐而餞之日﹕「郎行矣﹗莫須有之事﹐諒難以魚肉正人。然三人奔告﹐慈母猶疑﹐正不可不愼也。今君就道之時﹐卽妾凝眸之日﹐望穿秋水﹐離緒又復如麻。妾固善病﹐當此多愁﹐恐君一帆南來﹐將不及再奉巾櫛﹐能不傷心﹖」言之﹐淚盈嬌面。周亦不禁默然﹐彊詞慰之。女拈踏莎行以贈別﹐愁苦之中﹐兩俱不能記憶﹐周遂行。宰情甚厚﹐爲具舟楫﹐更預以書爲請托﹐東道主人頗不惡。惟周不以訟事縈心﹐只以離愁在抱。江艸萋萋﹐時吟斷腸之句﹐山云瑟瑟﹐難忘折翼之悲。九疑三湘﹐尢增愁緒。及至﹐觀察適以公出﹐守候月餘始得對質。詞內又幹連多人﹐往來提喚﹐坐費居諸。荏苒將半載﹐訟事始結﹐控者𨿽得重罪﹐而周益耗盡心神。雀角鼠牙﹐猶可撥云見日﹔獨至藕絲蓮性﹐擺脫維艱。且數得女書﹐盲已病在牀褥﹐益覺寸心如焚。幸而定案﹐扁舟早待於江幹。解纜而行﹐數日卽抵零陵﹐直趨嶽家。妻幸無恙﹐然已憔悴支離﹐好花如將萎謝矣。見卽握手涕泣﹐淒惋不勝。蓋女自周行後﹐甫兩月﹐以憂成疾。今聞其歸﹐稍有起色﹐因勉彊離榻﹐扶病出迎﹐其實積重難追﹐二豎子究未遠遁也。悲定喜生﹐女亦神思頓爽﹐始言其懷思之苦﹐及致疾之由。周感其情﹐益深眷愛。於以卜鸞鏡之常圓﹐知寶釵之永合﹐謂已無庸遠慮。乃未及二日﹐女以事怒其婢﹐將親撻之。婢故愚悍﹐以手摧女而跌之﹐女遂气結不能言。周適他出﹐二姬與諸婢皆大驚﹐環視而救之。商夫婦聞而怒﹐取婢痛加捶楚﹐轉售於人。視女﹐𨿽幸已甦﹐而精神委憊﹐因而舊疾復作﹐勢轉增劇﹐旬餘竟不能出閨闥。然在沈頓之中﹐每晨必力疾而起﹐加意修飾﹐使人不覺其病。而楚宮之腰﹐倍形其細﹐趙燕之體﹐日見其輕﹔心以捧而增妍﹐目以倦而添媚。抑且黃昏切切﹐籌及屬纊之餘﹔黑夜淒淒﹐官皆蓋棺之後。恩情眷戀﹐則曰「不捨惟郎﹐心口嗟呀。」又曰「薄福如妾﹐斯時枕畔之人﹐能不銷魂欲死耶﹖」周因奔走﹐尋方竭蹶﹐乞藥而延醫續命。作福求神﹐漫無暇日。甚至甫入閨房﹐淚痕時有﹐卽當廣眾﹐笑面全無。女益憐周﹐周益不忍於女﹐其牽纏百狀﹐莫可言容。一夕﹐女自夢中驚覺﹐流涕語周曰「妾將不能侍君矣﹗適夢君折一花﹐紛紛自落﹐妾問之﹐視妾而笑。此不吉之兆也。」周時已龜筮告凶﹐知其不起﹐姑彊詞以解之﹐女竟怏怏終夜。明日起﹐命婢取絹﹐臨鏡自摹其形﹐因愾然謂周曰「女爲悅己者容。君誠悅妾﹐請玩此歿後之容。」言次﹐皆泣下。圖成气促﹐竟未及閣筆而歿。周大慟﹐頹然欲僕。幸二姬侍側﹐扶掖就坐﹐始失聲而哭﹐至午不輟。二姬經理喪務﹐商夫婦早噭啕而來。一時之慘目傷心﹐覺鶴唳猿啼猶難舉似矣。女已就殮﹐周遂木坐如呆﹐不言不笑﹐惟誦毛詩「謂予不信」二語。時宰猶在任﹐知其神傷﹐勸商急遣婿歸。商因百計勸慰﹐周始諾﹐載女柩而行。商夫婦送之水次﹐執手嗚咽﹐痛入心髓﹐凡歷三時﹐甫判袂。周在舟中﹐舉目無歡﹐寢食俱在柩側。旣悵無返魂之香﹐又恨少蘅蕪之艸。二姬𨿽在左右﹐久已視同糞壤﹐今值痛苦之餘﹐少有所忤﹐則敲僕隨之﹐絕無愛惜之意。及抵本邑﹐以女棺廟見先靈﹐葬之於祖塋之側。周臨其穴﹐昏絕復生。返至家﹐以一室供女遺像﹐對之泫然﹐自朝至暮弗肯去。戚族咸諍之以理﹐惟答曰「佳人難再得﹐蓋已形銷骨鑠﹐與死爲鄰。」家人深以爲憂﹐忽一日﹐董以札至﹐啟視之﹐絕無寒喧語﹐惟大書「銷魂獄」三字而已。周因惺然惕然﹐若聆晨鐘。亟起命駕﹐往謁董。入見卽拜伏不起﹐願請受爲弟子。董大笑﹐扶之就坐曰「君固我之故人﹐何癰謙至此﹖」周乃歷陳已事﹐並謝其指迷之徳。董太息曰「斯卽所謂銷魂獄也。君旣幸而得出﹐何復欲入之耶﹖」周益大悟。董與之浮白竟日﹐語笑歡然。歸卽撤女像﹐以妾生之二子囑其從兄﹐盡散諸姬﹐出家於某寺中爲善知。識人詢之﹐則曰「此殘魂不堪再經剝蝕也。」後董生年七旬﹐徧辭里人﹐謂冥王知其就衰﹐命以刀筆往供役﹐遂無疾而逝。又十年﹐周亦示寂。銷魂獄之名﹐至今著爲炯鑑。然女之詩詞﹐好事者梓以行世﹐則又爲之銷魂不置云。

外史氏曰﹕人生不能無事﹐因不能無情﹐此銷魂獄之所由設也。故不獨柔曼當前﹐能失精魄﹐嬌癡生側﹐易蕩心神。斷腸於南浦之花﹐愴懷於北邙之柳﹐如周生者﹐比比皆然。試爲推而廣之。北山詩成﹐則孝子之魂銷矣。西河明喪﹐則慈父之魂銷矣。東徵三載﹐則兄弟之魂銷矣。南枝一寄﹐則朋友之魂銷矣。至於巫峽啼猿﹐衡陽歸雁﹐足以銷仕宦之魂。山風到面﹐海月驚心﹐足以銷行旅之魂。又豈止陽關三疊﹐河滿一聲﹐肌霏霏其如墜耶﹖然而得妻如女郎﹐爲之銷魂﹐良無所恨。柰何董生饒舌﹐周子誤聽﹐竟使冢號鴛鴦﹐樹名連理﹐不復見於今哉﹗

隨園老人曰﹕遇此人﹐不得不銷此魂。浩歌子之言﹐眞是情至之語。可見情之所鐘﹐猶在我輩。

○訟疫

富乎劉某﹐素健訟。其刀筆之能﹐歷幹守令﹐咸莫能屈。某年﹐關中大疫﹐死者莫數﹐其父叔亦以疫卒。劉大恚﹐投詞於城隍﹐備詆疫鬼之暴。凡數百言﹐詞語激切。一日﹐夢城隍召之去﹐當庭責問﹐色似甚怒﹐曰「天災流行﹐實亦人所自致﹐汝何喋喋如此﹖況瘟疫掌之明神﹐其權操於上帝﹐予且不能左右於其間﹐艸莽小民﹐竟敢以狂言相懟耶﹖」劉卽抗聲而對曰「然﹗言者誠爲有罪﹐但人生壽夭有命﹐豈於疫而獨無命耶﹖若有命在﹐何死者命皆當夭﹐夭者偏皆遇疫﹖如雲無命﹐又何以有造生造死之說﹖豈先造疫﹐而後造命乎﹖抑不必造命﹐而獨造疫乎﹖是不可解﹐因以興訟﹐惟神有以教之。」城隍似無以答﹐徐曰「此皆彊詞﹐予不屑與汝辯。可逮之往見疫神﹐以正其狂吠之罪。」劉亦不懼。有鬼以巨練縶其項﹐卽毅然從之行。微聞城隍嘆曰「倔彊哉﹐丈夫也。」乃未及出祠﹐忽見愁雲慘霧中﹐有靑衣童﹐狀貌醜惡﹐持牒自空中而下。謂劉曰「疫神以汝論似亦近理。部下諸鬼﹐止知行疫﹐而傳染者或失輕重﹐未免濫及無辜。已命瘟眓大使﹐復加檢查矣。」言訖以牒示城隍﹐命鬼褫其練﹐縱之自歸。劉心竊以爲得計﹐欣欣出門﹐莫識來路。方貿然前行﹐俄有同里數人﹐聯袖而來﹐面容大有喜色。揖劉而謝曰「賴君片言﹐吾曹皆免鬼錄﹐將何以酬﹖」蓋俱一二日中物化者。劉亦以失路告之﹐眾乃導以同歸。甫行半里許﹐突遭厲鬼三四輩﹐虯筋鶻目﹐吼聲如惡盋。見劉皆甚怒﹐相屬爭以巨爪攫拿。眾遂如鳥獸散﹐劉獨坦然揖之曰「公等卽疫鬼耶﹖吾父死於是﹐吾叔死於是﹐與某而將三矣。所以忘死而與公等訟者﹐誠以好生者天﹐正直者神﹐公等奉行不善﹐罪且莫逭。予縱死亦不爲公等屈。」鬼聞之﹐相顧愕然﹐其威頓霽。劉因曰「公等奔波亦良苦﹐且時致人怨﹐莫能血食。誠捨予﹐則雞犬之祀亦易易事。當死者固不能生﹐可生者亦聽其禱﹐不亦一舉而兼善乎﹖」鬼乃大悅﹐重致不安﹐反與之訂約而別。劉歸至裏門﹐俄亦頓寤。使人視某﹐某則已就飯含﹐旋得更生。劉遂神其事﹐每至病疫之家﹐輒先與鬼謀。凡命之不當絕者﹐卽令椎牲致祭﹐疾果尋愈。其當絕者﹐亦預以告之﹐人因誠信而弗違。閱五年﹐春疫復行。劉固無恙﹐忽見鬼采告之曰「子之名已列疫牘﹐忝在愛厚﹐敬以相聞。可預囑後事﹐歿後與我輩伍﹐亦不憂岑寂也。」劉如其盲﹐旬日果疾﹐但頭目發熱而已。家人彊投以藥﹐竟不獲瘳。而卒死之後﹐里人祀爲疫仙﹐迄今猶祈禳不絕。

外史氏曰﹕甚矣哉﹐利口之足畏也。旣以理爭於神﹐復以利誘其鬼﹐而疫之權衡﹐遂宛然在其掌握。𨿽然﹐當天厲之時﹐良亦有血气衰薄﹐因而致死﹐不盡爲天災所中者。故其事似近無稽﹐而其官不無可采。況稗史所載﹐有疫入甕中等事﹐則知疫之權固在神﹐而行疫者實鬼爲之﹐猶可取之以相證也。

○秦吉了

劍南巨家蓄一婢﹐貌美而黠﹐主人頗寵之﹐不使與羣婢伍。時某太守將致仕﹐以一秦吉了相贈﹐絕巧慧﹐能作人言。主因命婢司其飲啄﹐此外無餘事也。一日婢飼鳥﹐鳥忽言曰「姊哺我﹐當得一好姊夫。」婢羞﹐撲之以扇﹐鳥亦不驚。自是鳥有所語﹐婢或戲而答之﹐或笑而詈之﹐習以爲常﹐婢亦不甚介意。蓋婢獨居一室﹐鳥卽懸其闥﹐喁喁小窗﹐儼然伴侶﹐人亦莫得問焉。又一日﹐婢浴於堂﹐忽聞鳥呼曰「姊故好身體﹐愧我非男兒﹐見之當銷魂欲死。」婢大恚﹐白身往撲之。適鳥亦新浴﹐因馴未閉其籠﹐竟振羽而出﹐繞屋周匝。婢捉之倍亟﹐鳥忽洞穿窗紙﹐翺翔而去。婢遂倉皇無措﹐深懼主責﹐頓生狡獪。著衣後﹐卽移籠於檐下﹐徑詣主前﹐泣訴曰「婢子偶不謹﹐閉戶澡身﹐不意爲人所中傷﹐竟放鳥去。情甘罪責﹐死無怨。」主人素憐婢﹐且悉眾有妒心﹐果不究典守而反究他人﹐其計亦譎矣。旣而莫得其主名﹐亦姑置之。旬日後﹐婢奉主母命﹐往省同邑梁孺人。其子名緒﹐猶未婚﹐方晝讀於齋中﹐俄有鳥飛集其案﹐作人語曰「爲君覓一佳配﹐盍往視諸。」緒驚而諦觀﹐則一秦吉了。因釋卷而逐之﹐鳥飛甚緩。甫出院門﹐見有二八妖鬟﹐靑衣紅裙﹐冉冉自外入﹐鳥忽失所在。緒睨女貌﹐美麗不羣﹐乃托故尾之以行。直入內室﹐與母絮絮話言﹐始悉爲某巨家婢﹐面姿容態度﹐潤雅動人。婢見少年郎﹐亦時時顧之﹐兩情頗眷戀﹐但不能通片語。良久﹐婢自歸。旣復主命﹐言旋其室。空籠故在牀側﹐瞥見前鳥﹐瞑目拳足﹐憩息其上。大喜﹐如獲拱壁﹐將執之復置諸樊。鳥大噪日﹕「予爲姊奔波幾殆﹐幸得好姻緣﹐何猶欲以此困我耶﹖」婢奇其言﹐詰之。鳥一一緬述﹐婢頓悟﹐遽斂其手。鳥亦不飛﹐止於榻上﹐謂婢曰「予𨿽不能如昆侖﹐出姊於重垣之外﹐然姊之心事﹐非予莫與之傳﹐姊果有意乎﹖」婢靦腆不答﹐鳥作笑聲曰「兒女之態固如是。慮有人來﹐予且去。」言已﹐振翮而飛﹐旋不見。婢故慕緒之丰采﹐且恥爲畫屏姬﹐反側中宵﹐不能自主。明日﹐鳥覸無人﹐又復爰止。婢招之﹐卽下。因言曰「主人甚愛予﹐必不忍以珠彈雀。況梁生靑年才俊﹐縱慕少艾﹐詎屑以婢妾充好逑﹖費子苦心﹐恐事不諧﹐可柰何﹖」鳥解所言﹐兩翼旋作﹐至夕始還﹐乘昏復婢曰「梁生之情﹐見乎詞矣﹗」因誦其所吟曰「不妨團扇白﹐只喜玉顏紅。倘遂乘鸞願﹐終應跨鳳同。」婢聞而心喜﹐遂以意授鳥﹐侵晨復縱之去。乃緒在蕭齋﹐日夕注念於婢。朝起仰視翔禽﹐頗似疇昔之鳥﹐因戲曰「卿能語我可人乎﹖當爲汝立傳﹐俾與蘇武之雁並傳。」語未已﹐鳥忽垂翅而下﹐集於粉垣﹐與緒對語﹐致婢相思之意﹐並所慮之深。緒大悅﹐因詰婢知書否。鳥答曰「頗識之。」緒卽立艸數行﹐備敍渴衷﹐兼矢永好﹐緘封而置之地。鳥卽下而銜之﹐徑飛去﹐緒益駭嘆其奇。乃自此數日﹐不再見鳥﹐而婢之音耗頓絕。正悵望間﹐忽傳巨家有婢死﹐旣已槁葬。緒心動﹐疑而詢之﹐果卽意中所屬者﹐大慟幾失聲﹐而亦莫解其故。殊不知鳥銜箋去﹐婢見之﹐愧不能書﹐乃撤玉瑱一事﹐畀鳥復之。並告以父母所在﹐浼緒物色之﹐眡以重金﹐則蛾眉不難贖﹐鸞儔可立效矣。鳥唯唯﹐銜之髙飛。至中途﹐突遭惡少﹐試以彈丸﹐中其頰﹐鳥遂隕越﹐身命俱捐。居無何﹐而婢之禍作。初巨家以色寵婢﹐將以列之小星﹐婢頗不願﹐退有後言。迨婢以失鳥之故﹐嫁禍於人﹐𨿽未遭箠楚之威﹐而同列者靡不側目。且慮其專房恃寵﹐行將長舌爲災﹐遂羣起而攻。聞其在室與鳥言﹐夜半不輟﹐乃誣以與人有私。播之主耳。主聞之﹐甚懷酯意﹐搜諸室內﹐得緒書畫﹐益爲勃然﹐毒加拷訊。婢以事涉荒唐﹐無能自明﹐徧體瘡痍﹐奄奄待斃。主亦不待其死﹐生納渚棺﹐命僕瘞之野。此婢之絕命本末﹐在緒亦未深知。惟有愴懷埋玉﹐坐而傷神﹐不禁隱幾而臥。忽夢一女子﹐羽衣蹁躚﹐直前斂衽曰「妾卽秦吉了也﹐與某家姊本同類。渠以善行得以轉輪爲人﹐妾與之邂逅復聚。慮其辱於庸夫﹐敬以先容於君子。不意妾半途折翼﹐致姊竟遭爍金﹐負屈重泉﹐良堪扼腕。𨿽然﹐幸有生機﹐非君孰與援手﹖」緒夢中大喜﹐起而詢之。女子戟手一指曰「郊行百步﹐薛濤墳固不遠也。」頓撲地化爲孤鶴﹐淩空而上。緒驚寤﹐卽命僕馬訪諸邑外。偶憶北堡村名似合隱語﹐徑詣之﹐果得婢之葬處﹐而未敢遽開。因假村中一席地﹐至夜﹐以利啖僕同往。啟之﹐所瘞故不甚深。及棺﹐靜伺﹐似聞呼吸之聲。亟破之﹐婢果復活﹐緒遂驚喜如狂。左近有尼庵﹐卑禮叩之﹐緬陳其故﹐尼亦樂於爲善﹐慨然許之。相與扶婢出穴﹐緒親負之以行。寄養庵中﹐資以薪水﹐然後歸。月餘﹐婢竟光采如初。緒乃浼尼爲撮合山﹐托言貧家之女﹐力白與其母。母往視之﹐𨿽一面之識﹐頗能記憶﹐婢因泣訴其情。母素愛子﹐不拂其意﹐徑爲之迎娶於家。且因婢故﹐不與巨家通﹐巨家亦以婢故﹐杜絕往來﹐婢之蹤迹﹐因以祕。惟緒念秦吉了之徳﹐遇有捕獲者﹐必市而縱之﹐人咸疑訝。至巨家中落﹐尼乃泄其春光﹐而說者遂得其梗槪如右。

外史氏曰﹕靑鳥傳言﹐古今佳話﹐此婢獨何福淸受﹖然以司鳥爲職﹐其事甚雅﹐其貌亦必軼羣。安在掌箋之紅綫﹐不足爲舉案之孟光乎﹖但非梁生之情癡﹐縱令巧言如鳥﹐麗色如婢﹐恐未必念念不釋。況爲靑衣之下列﹐竟蹈發冢之嫌﹑幾罹開棺之罪如此哉﹗世有鐘情之士﹐必以緒爲異人。

隨園老人曰﹕鸚鵡能泄人言﹐此鳥獨玉成人事﹐且以死殉之﹐羽族之微﹐不圖有此俠气﹗

○龍陽君

黎定國﹐隴西傑士。勇健有力﹐常升萬仞之山如履平地。然當其微時﹐人或與之爭﹐輒斂手避之曰「渠非吾敵﹐斃之則枉殺一命﹐且誤我一世功名。」其志不可量。後入伍食餉﹐屢著奇績﹐以軍功擢都閫﹐蒞任粵西﹐苗人咸懾之。一日﹐奉憲檄巡視海洋﹐乘艨艟﹐建旗纛﹐勢甚烜赫。夜寢於舟內﹐漏下三鼓﹐忽聞唱名曰「龍陽君謁黎。」疑其夢﹐然已披衣起矣。侍人明燭如晝﹐見有整冠服者入拜﹐衣制甚古﹐而年且耄耋。拱揖而言曰「不榖受楚大王恩﹐位列諸侯之次﹐𨿽以色進﹐亦一時之盛遇也。自歿後﹐謫居海上﹐垂今二千餘年。近有亡恥少年﹐冒予名色﹐蠱惑良人﹐予已盡拘之來﹐給以職役。不圖南梅孽龍﹐覸其秀麗﹐輒欲彊行奪取。竊恐此輩一散﹐又將污觸天光﹐濁亂世宙﹐且隳予之聲。聞苟得威力如將軍﹐前往鎭撫之﹐庶凡可以無患。」黎聞其語甚誕﹐乃辭曰「龍豈可以人力制伏耶﹖」對曰「予已設飲宮中﹐將以大義責之。而予素乏拳勇﹐慮彼不服﹐微將軍特蒞是盟﹐後必有悔﹐非敢以戈戟相勞也。倘蒙見助﹐感戴靡涯。」黎遂慨然許諾﹐佩劍與行。出艙﹐卽有人控騎相候。乘之登岸﹐約數里﹐旋見一城﹐雉堞巍然﹐而不及一邑之廣。入門而東﹐有棟宇亦似輪奐﹐黑暗中都不甚悉。龍陽君先已棄騎揖之﹐同入門庭。皆燃巨燭﹐雕楹刻桷亦在恍惚之間。其居之內外﹐侍從百數﹐皆以美童充之。有披髮者﹐有弱冠者﹐亦有近人裝束者﹐要皆妙齡﹐無一老醜者。相遜至庭﹐龍陽君揖黎上坐。席未溫﹐有人遽報曰「龍主至矣﹗」龍陽君出迎客﹐黎亦起立。視之﹐珠燈數對引一人﹐冕而盛服﹐貌絕陋﹐卽如世所繪者﹐歷階而升。見黎卽顧問日﹕「客何爲者﹖」龍陽君答曰「黎都閫適來巡徼﹐亦奉屈至此。」龍主色似不懌﹐遽曰「我輩之事﹐亦何與於陽官﹖龍陽君殊多事矣﹗」龍陽君未及答﹐黎卽正色曰「普天之下﹐莫非王土。天子設官﹐所以治之也。海中一窪水﹐余得巡查﹐則公私皆當與聞﹐豈可以幽明爲界﹐遂謂爲農之越畔哉﹖」龍主聞其言﹐亟攺容致禮﹐且謝過。因共遜黎首席﹐而後賓主分坐。酒行數巡﹐龍陽君乃言曰「前承龍主馳諭﹐欲以海中珍玩易諸童﹐寡人何敢有違﹖然自後庭開鑿﹐古聖王列之三風﹐永垂世戒。後之帝王君公﹐或以驂乘見譏﹐或以余桃遺臭﹐龍主亦何取於此﹖且計龍主宮中﹐美人充下陳﹐狗馬實外廏﹐亦已足以自娛。萬望收回成命﹐無貽海若之羞﹐波臣之笑﹐實爲厚幸。」言已﹐龍主艴然不答。黎乃接談曰「此論甚正﹐以余聞之﹐龍陽君曾泣前魚﹐豈不樂後人之繼起﹖今乃滌膚洗髓﹐思以盡革其餘風﹐意亦綦美。況龍主之職﹐只宜霖雨倉生﹐而耽耽於頑童之比﹐九閽聞之﹐能無怒乎﹖卽某亦竊爲龍主滋懼矣。」龍主又默然。黎遽按劍而起﹐謂之曰「君有三大罪﹐其知之乎﹖」龍主亦毅然曰「不知也。」黎曰「君𨿽蛙尊水府﹐實已南面稱王﹐竟不顧大褻體制﹐而宴然爭此孌童﹐一大罪。龍陽君受封於楚﹐曾爲貴臣﹐君乃以威勢壓之﹐倚眾暴寡﹐恃彊淩弱﹐二大罪。龍陽君盡收陸海﹐慮人宣淫﹐而君彊競南風﹐導人縱欲﹐非三大罪而何﹖」語至此﹐須磔目張﹐劍已離室。厲聲曰「某受朝廷之職﹐奉幕府之命﹐𨿽居末秩﹐實仗天威。凡有梗化者﹐無論鬼神﹐皆得問罪。矧今日之舉﹐將以扶弱鋤彊﹐誅淫去暴﹐卽以三尺之鋼﹐濺汝項血﹐諒不爲過也。」挺劍而前﹐龍主色撓﹐長揖而謝之曰「將軍坐﹗何致於此﹖寡人知過矣﹗如再思斷袖之歡﹐當遭醢身之禍。所不應者﹐有如此燭。」黎乃擲劍大笑曰「吾固謂龍主豪傑﹐必無不斷之事也。」龍陽君又請爲盟。黎笑而麾之曰「以盟爲有益乎﹖吾恐口血未幹﹐卽有龍戰之事矣。盟旣如此﹐不如無盟。」龍主亦辭而不歃。遂復坐飲﹐相對甚歡﹐直至雞鳴。龍主先辭去﹐龍陽君謝黎曰「非借將軍神勇﹐此事正未易決也。」因獻明珠一柈﹐黎堅辭不受﹐依然乘馬而歸。比及舟中﹐天已昧旦﹐從人皆不知黎出﹐見始駭然。黎詢之﹐對曰「我等聞公命燭﹐及燃之﹐公復偃臥﹐竟未見公他往也。」黎亦笑而不言。詰朝揚帆﹐見一蛟蜿蜒海面﹐從以小魚約數百﹐且稽首作謝狀。黎知爲龍陽君﹐溫言慰之﹐旋失所在。黎後位至協鎭﹐恆向人述及其異如此。

外史氏曰﹕蛟字從交﹐毛詩以狂童爲狡﹐孟氏以艷麗爲姣﹐音𨿽殊﹐而字形相類﹐則龍陽君之化蛟也﹐宜矣﹗但無虎豹之威﹐不免蛟龍之鬥。黎將軍侃侃正論﹐立解其紛﹐何其豪也﹖至以中山之皘爲南溟之鯤﹐似乎寓言。不然﹐眾維魚矣﹐何復有漏网者獻笑爭妍﹐致短須眉之气耶﹖

○苑公

巨璫苑公﹐直省人﹐談吐雋妙﹐有文士風。王公大人恆以其閹而惜之。然苑公之閹﹐非猶蠶室也。苑公家巨富﹐父亦仕至別駕。苑公之生﹐錦𦇤繡褓﹐豈等於貧苦小民淨其身以求顯達哉﹖其父年屆六旬﹐猶無子﹐戚族勸之﹐始納一妾。期年生苑公﹐其父甚悅﹐亟覓乳媼﹐使字之。彼婦呂姓﹐少寡﹐性妖淫。其夫之死不可知﹐孀兩歲﹐又舉一男﹐因不見容於姑嫜﹐遣歸母家。母家又貧﹐勸之嫁﹐又戀所私﹐不肯聽。乃以其乳售於人﹐意蓋借此以自便﹐庶不至如再醮者﹐受夫箝制也。公父不及察﹐竟以十金質其身﹐約以三周﹐俟子口食而後去。婦敬諾﹐視公亦甚愛惜。初公父緣有少妾﹐治家綦嚴﹐𨿽五尺之童罔敢入中門。及見乳媼少艾﹐且妖冶異常﹐防閒益密。而性復剛暴﹐婢妾小忤﹐卽行敲撲﹐而餘人可知。婦旣入樊籠﹐所歡者三秋莫見﹐卽通一訊而無從。又懼官勢﹐不敢自斷其乳﹐因而由悔生恨﹐積恨成怒﹐思斃其所哺之兒﹐而後可脫然事外。無如苑公幼卽健壯﹐曾無纖微疾痛﹐婦益計窘。適公父遠出﹐公之嫡母生母﹐均以時疫病在牀﹐婦乃得逞。陰以生絲一綫﹐束兒外腎﹐日以加緊。兒痛楚啼號﹐人亦莫測其故。婦又以醴酒一盞置枕畔﹐乘兒呱呱﹐卽濡指潛抹其吻。兒醉﹐輒熟寐﹐婦又移易其扣。如是者兼旬﹐兒之母病始痊﹐而兒之人道已隨手而墜。婦初冀兒死﹐而兒痛則啼﹐啼已復食﹐婦於此不覺智盡能索矣。旣而聞公父將歸﹐心更大懼。一夕伺兒寢﹐自縊室中﹐比及人知﹐早已救而弗及。舉家震駭﹐幸公父旋返﹐𨿽未悉其致死之由﹐而緘書邑宰﹐檢驗無傷﹐事遂寢。閱數日﹐其妾視兒便溺﹐忽大驚曰「予所誕者﹐豈女也耶﹖」嫡室聞而趨視﹐則非女非男﹐在二者之間。闔室皆變色﹐聞之公父﹐乃大戚﹐始悟婦死之故。重責婢嫗﹐而兼及其妻妾﹐究亦無如之何﹐惟時時隕涕而已。比長﹐恥使爲閹﹐亦教之誦讀。年十二而父卒﹐猶學爲文。及應童子試﹐邑人攻之﹐竟不得考。公乃忿忿束裝入都﹐漸致通顯。每言之﹐猶欷獻不已。

外史氏曰﹕謂他人母﹐亦莫我有﹐兒固以乳爲母者。乃不第不有其子﹐且並其所有而去之。窮凶極惡﹐要之皆淫之一字﹐實爲厲階。淫則必陰﹐陰則必毒﹐吾因以告夫天下之爲父母者。

○銀箏

故明鼎革時﹐天下遭流氛之亂﹐烽煙匝地﹐羈旅者多不能歸。甲申以降﹐本朝大聖人出﹐海內永淸﹐民始得返其鄕井。鴻雁哀鳴﹐旋集安宅﹐甚盛事也。涇陽商人李元燮﹐久困於吳楚間﹐亦將復其邦族。策一蹇衛﹐徐驅於邯鄲道上﹐重睹山川風日之勝﹐不禁快然。薄暮﹐宿某縣旅捨。主人﹐其鄕人也﹐挽畱信宿﹐不忍遽別。旦起﹐閒觀市上﹐往來絡繹﹐依然盛世之氓﹐心益欣悅。立未久﹐聞市人嘩曰「穢物來矣﹗」多奔避﹐惟恐不及。李愕然以問﹐主人笑曰「行且至﹐子試覘之。」李因佇俟。俄見一人﹐身無半縷﹐僅以尺幅蔽其私﹐竟體污穢﹐若負塗泥。迫視之﹐發氈面鬼﹐气如新遺之矢﹐十步之內﹐漸不可耐。人有不及避者﹐輒掩鼻而趨。李彊忍而觀﹐雙鉤荏弱﹐一婦人也。乃大駭﹐徐察其異﹐容𨿽不潔﹐其目則灼然如秋水之波﹐其腰則溺然如春風之柳﹐低鬟斂恨﹐俯仰生姿﹐苟具深心者﹐莫不知爲尢物。李諦視良久﹐驚曰「此固非常品﹐柰何污辱至此﹖」因不避其諱﹐潛尾之。女至人家﹐卽呼曰「銀箏來。」人隨以敝器置食﹐委之地而與之。女手一小竹眥﹐卽傾於其中﹐再詣他處乞。約足一人之食﹐返其故道﹐不再履入門戶﹐飄然自去。李躡迹相從﹐女至一廢宅﹐人遂不出。李默識其處﹐然後歸。及見主人﹐亦不復齒。至夜﹐始往伺之﹐聞破壁中﹐似有人吟詠﹐音甚嬌細。傾聽之﹐則七言律也。其詩曰「黃巾滿地翠娥羞﹐愧向風流作楚囚。吞炭不緣仇未雪﹐文身只爲美堪憂。敢辭泥滓十分涴﹐略避綸竿一旦鉤。幸遇安瀾還淨俗﹐阿誰刮目到滄州。」詩𨿽不工﹐語甚明顯。已而又吟曰「故鄕咫尺似天涯﹐遺臭流芳念不差。玉骨縱甘埋糞壤﹐翠眉寧忍映荒沙。石中自韞無瑕璧﹐樹底誰憐薄命花。試向燈前欣把臂﹐守宮依舊色如霞。」李素知書﹐聆其音韻淸瀏﹐不禁雀躍。大呼曰「刮目者至矣﹗守宮砂可容一驗乎﹖」女聞聲懸知爲日尾己者﹐乃隔堵墻與語曰「君眞有心人也﹐不爲俗目所拘﹐能識妾於污濁之內﹐洵爲獨具隻眼者。但暮夜之間﹐幽僻之地﹐嫌疑易涉﹐不敢呈身﹐竊自恕。」李笑曰「百體無絲﹐提防盡潰﹐卿此言無乃嬌乎﹖」女曰「不然。妾𨿽裸裎人側﹐人實不以人視妾﹐妾遂不以女自居。今者君旣知妾﹐妾猶以此相見﹐是人與人相值而無男女之別也。妾卽衣履不全﹐猶不敢見君﹐矧無禮之若此哉﹖」李因詰曰「然則終已不見乎﹖」答曰「妾望豪傑如望歲焉﹐詎忍交臂而失之﹖曩者見﹕君垂盼﹐知必辱臨﹐故吟拙律以見志。君果剖石取玉﹐披沙揀金﹐不以污辱而收之﹐妾請俟於前途﹐永執箕帚﹐君以爲何如﹖」李大悅曰「是予所願也。」遂叮囑而別。詰朝李起如市﹐潛置女衣一襲﹐袍禱咸具﹐歸卽束裝。主人畱之不住﹐匆匆辭去。約行半里許﹐聞叢莽中小語曰「郎來乎﹖妾固料無爽約也。」窸窣而出。李視之﹐泥垢猶昔﹐燻蕕已少異﹐益喜其有心。乃卽驢背取衣與之著﹐女止之曰「不可。三年積垢﹐一旦逢君﹐當還我廬山面目矣。西僻有小溪﹐尙可滌灌﹐倩君隨予一往。」李從之﹐攜手同行﹐絕無憊惡。女深感其情﹐因自述其顚末曰「妾名銀箏﹐鄰邑紳家女也。年甫及笄﹐卽以色美聞於人。適遇流寇兵起﹐父母深以爲憂﹐逆知不免於包羞﹐將置妾於死地。妾悲父母乏嗣﹐乃跽而言曰﹕『賊之所悅者﹐色也。兒有毀容之術﹐使賊不可以近身﹐不愈於捨親而就死乎﹖』父母亦不忍予﹐遂聽之。妾預儲人犬之矢及穢污等物﹐聞城將陷﹐先以炭漆其身﹐繼以垢泥重以溲便﹐徑扶父母出奔。𨿽亂軍之際﹐白刃交揮﹐見妾以爲狂﹐曾不一盼。嗣是父母失其產﹐又染痼疾﹐嘗在牀蓐。妾以此親往賊營求乞以養。賊恆憐妾﹐而從無邪心﹐呼妾曰「癲人」﹐時以口食與之。如是者半歲﹐賊退而父亡。妾負母丐於四方﹐深懼宵小﹐因以不更。今春﹐母又見背﹐孑然隻影﹐愈不敢稍露其形。脫非有心如君﹐妾亦不欲輕泄。」李因贊之曰「卿固曹娥一流人也。但值栗烈﹐將何以堪﹖」女曰「是亦有故﹐妾少時遘一女尼﹐授以異術﹐日飲冷水半升﹐運气三刻﹐𨿽盛暑無憂其熱﹐隆冬無慮其寒。日行風雪中﹐體常溫暖。人以是目妾爲仙﹐而不復狎視﹐職此之由。」李弗信﹐試以手撫其肌﹐時當秋盡﹐其燠不類無衣﹐乃奇之。語次﹐已至溪邊﹐女笑謂李曰「醜形將露﹐愧實難禁﹐君姑少避三舍。」李故弗肯﹐女不得已始躍入溪中。沈浸許時﹐方加湔洗。李從岸旁睨之﹐塵濁盡去﹐膚亞新霜﹐掩映淸波﹐不覺心醉。旣而掬水沐髮﹐發𨿽短而如漆﹐挹注盥容﹐容不滿而似月。芙蕖出水﹐華彩煥然﹐李於斯時﹐難免見獵之喜矣。女旣浴訖﹐逡巡不敢登岸﹐李促之﹐甫靦顏露其半身。笑曰「日裸逐於市上﹐反不如郎前之可羞也。」李至水邊﹐戲牽其臂﹐女始登。全體已現﹐倍覺魂銷。李將擁之歡好﹐女堅拒之曰「野合非禮﹐君豈不知﹖必相逼﹐妾寧懷沙而死﹐不敢從君。」李乃止。以衣畀之﹐女著訖曰「使妾復得爲人﹐君之惠也。」李遂以騎載女﹐而自控以行。至夕﹐宿於村捨﹐兩始定情﹐則猶然處子也。相偕至家﹐李之妻亂後已不知所往﹐因以女爲室。女善居積﹐尢多智慧﹐相扶立業﹐家以稍丰。某縣數日不見銀箏﹐疑其仙去﹐猶噴噴稱異之。是眞不知濁水之珠﹐而妄以爲延津之劍也。噫﹗

外史氏曰﹕闖逆跳梁﹐人民塗炭﹐閨閣之被禍尢烈。歷覽明末已事﹐不勝慘然。女獨有潔身之智﹐反以不潔爲潔﹐抑亦奇矣。使當日惡其不潔﹐必以冶容爲潔﹐其不潔猶可浣乎﹖惟能達變﹐可與守經。穢污旣除﹐依然故我﹐以視深衣護玉﹐華服藏姣﹐一旦受美面之辱者﹐其相懸又何啻萬萬耶﹖又曰﹕女子之義﹐當處常時﹐𨿽尺寸之膚亦不可令人見。至於患難﹐則與其爲人污﹐毋寧使人見。見可言﹐污不可言也。達哉﹐銀箏庶幾箕子之亞矣﹗

隨園老人曰﹕苟延性命﹐所以爲親﹐倘遭微瑕﹐適以辱之矣。女之可貴者﹐以此﹔可傳者﹐亦以此。

○董文遇

齊東董文遇﹐粗鄙不文﹐而近狎聲色。往往遊乎康﹐使酒尙气﹐以致躪柳蹂花。曲中以其世家﹐且丰於資﹐貪得纏頭﹐反畏之無敢怒也。一日初冬﹐將飲於妓館。聞有胡媼﹐攜二女賣歌於市﹐色藝皆妙選﹐齊之勾闌無其匹﹐人因從之如蟻。董甚歆羨﹐走價召之。遲久弗至﹐遂勃然﹐怒不可遏﹐盛气以待。及媼至﹐布衣練裳﹐引其女﹐亦絕無華飾﹐被服綦縞﹐而態動神流﹐容妍骨秀﹐早如彩霞入座矣。董不覺降心﹐威嚴頓霽﹐惟作色以詢之。媼不答﹐二女從容應對﹐若流鶯之巧囀。董遂無從置喙﹐反大喜﹐命座共飲。一時妙語嬌歌﹐得未曾有﹐因更爲之顚倒。歡然引滿﹐不禁酰酌。又以事怒妓家﹐舉盞擲之﹐誤中一女額角﹐血流如注。媼早變色而作曰「村人不可與處﹐乃至是耶﹖」麾二女去之。出戶卽飛躍登屋﹐鴛瓦無聲﹐而彩雲頓逝。妓家及董之僕從﹐罔不咋舌。視董已大吐狼藉﹐倒於席上。醉鄕侯之故態﹐人所習睹﹐惟扶之使臥於榻。越夕﹐卽自歸。乃自此媼與二女不再見於市﹐知之者莫不咎董。無何﹐董與所親鄒姓﹐同赴近郭﹐裘馬翩翩﹐意气甚都。忽縣役挾刺相迎﹐敬曰「大尹命﹐將有要語相囑。」董𨿽衿貴﹐究不免於趨承﹐亟詰以大尹所在。答曰「在某家園亭公宴。」役又語同行者曰「鄒相公非他人﹐請亦偕往。」兩人皆大喜﹐從役疾馳﹐若恐不及。旣至﹐果系邑中別墅。役請先入稟白﹐久而始出相延﹐董與鄒縶駒而入。歷門兩重﹐罔見大尹形影﹐卽從役亦無一二﹐鄒與董皆疑。詢役﹐俯而不答。須臾得一亭﹐始曰「止此相候﹐大尹當自出也。」遂亦踱去。二人拱候良久﹐絕無迹兆﹐乃就欄檻小憩。日將西下﹐枵腹雷鳴﹐董欲去﹐而鄒反畱之﹐鄒將行﹐而董又止之。輾轉昏瞑﹐甫聞人聲嘈雜﹐如在左近。靜聆之﹐笑語嬌婉﹐又若婦人女子﹐始大駭。方思趨出﹐忽前役引二人來﹐素衣白冠﹐髙幾與園樹等﹐面目獰惡﹐狀如世之所繪無常者﹐大驚而踣。二人出巨練縶其項﹐若犬羊。行不數武﹐有公廨﹐絕寬敞﹐紅裙翠袖者﹐幾盈廳事﹐見董與鄒之形狀﹐莫不掩口而笑。彊視其堂﹐珠箔四匝﹐飾以金玉﹐而雕題繡柱﹐輪焉奐焉﹐遂迷惘不知所爲。又有頃﹐蟾魄髙照﹐紗籠徧燃﹐廳上大呼曰「速牽酗酒賊來。」白衣人驅董以前。廳中設髙座﹐皤然者坐於其上﹐翠冠而錦衣﹐則故市上之媼也。董亦不甚記憶﹐威焰之下﹐僅俯伏聽命。媼數其罪曰「汝以白丁紈褲﹐而妄思依翠偎紅。一事拂心﹐早聞狗吠。靑樓中固皆薄命﹐復何堪汝之踐踏耶﹖且因恃醉傷吾掌珠﹐誠爲擢發難數。今旣縶來﹐罪應莫逭。」董聞媼言﹐始悟前事﹐不得已而謝過﹐豪气盡靡。媼又宣言曰「此曹不足污吾刃﹐婢子可爲吾擊之。」語未已﹐早有垂鬟數人﹐攬彩袂﹐舒柔荑﹐以掌加董面上。董猶觳觫畏避﹐頓覺襟袖中香气流溢﹐且不甚痛。膩指著肌﹐柔若無骨﹐𨿽當驚懼之餘﹐尙覺形神俱軟。旋見一婢﹐以媼命酌以卮酒﹐曰「此酖也﹐可飲之自死。」董又大怖﹐不欲下咽﹐眾復夾持而灌之。芬馥襲鼻﹐絕無他異﹐而入喉以後﹐如冰雪沃心﹐精气頓爽。董私念媼非惡意﹐方自喜﹐又聞羣婢鼓掌曰「自玆不再作髙陽酒徒矣﹗」眾正哄然﹐欻自屏後有籠燭照二人出﹐新妝如畫﹐霞佩云衣。諦觀之﹐則卽二女者是。甫至幾前﹐媼卽命以董退﹐詢曰「鄒君安在﹖」白衣人又復驅鄒。媼熟視﹐怒曰「蠢僕眞不諳事﹗何恩怨不明﹐而亦縶累以來耶﹖」叱使去練﹐復下座逆之﹐且謝曰「老婦龍鐘﹐指揮不克明爽﹐以致開罪於君﹐恕之幸甚﹗」乃遜鄒賓席﹐二女亦斂椎相見﹐色似赧然。旣而媼命張筵﹐俄頃﹐水陸畢具。鄒因爲董緩頰曰「同造仙壇﹐而獨爲階下之囚﹐渠卽罪所應得﹐在某不勝跼蹐﹐請宥之﹐庶不使風月笑人。」媼似未首肯﹐二女又言之﹐語細不可聞。媼始囅然﹐命去董縛﹐亦令入座。白衣人遂皆不見﹐於是鄒董偕坐﹐媼之母女亦以主席相陪。酒香肴味﹐盤盎蒸騰﹐媼親起勸酬。獨至董則曰「醉態不堪承教﹐請代之以茗。」董亦似不勝酒力﹐嗅之卽惡作欲嘔。惟鄒歡然大釂﹐且與二女互相諧謔﹐若舊相識。酒數行﹐媼卽命止曰「夜闌矣﹐不可以再遲好合。」鄒遂起席﹐與二女同入屏後﹐如有夙約。媼與婢亦不少畱﹐但見怪鶚啼樹﹐寒月照懷﹐廳上旣未畱燭﹐鬼嶙時時輝映。值淸醒之時﹐無臥席之地﹐其苦又難言狀。幸而良宵易短﹐早巳月落星稀。見鄒自廳後出﹐笑容可掬﹐拱曰「誤登樂國﹐致君獨享淸福﹐貪花人誠不免有罪。」董亦不敢有言﹐默默俱出﹐馬猶系於柳下﹐乘之遂返。途間始詢鄒以見厚之故﹐鄒猶囁嚅。董叩之倍亟﹐始肯吐露。則媼之母女﹐挾技來齊東﹐已匝月。鄒故酷好狹邪﹐因以居室送之﹐並資其薪水﹐靡不周至。媼以是徳鄒﹐二女亦與之相得﹐頗有自薦之意。自媼攜女遁去﹐經數旬﹐鄒猶思憶不置。故是夕獨畱鄒﹐枕席之間﹐倍極繾綣。鄒亦以蹤迹詭異﹐宛轉詰之﹐二女皆不諱。自言其身實狐﹐適間伎倆亦其母之小試道術耳。語已﹐董始驚愕﹐益爲愧悔。歸至家﹐方各分袂。董故不欲宣播﹐鄒亦祕密﹐他人絕無知者。乃自此董之於酒﹐向也親之若命﹐今也疾之若仇﹐杯勺不復入口。彊飲之﹐涓滴落腹﹐不啻烈焰熾心﹐必臥病經旬﹐危而後安﹐遂不敢少爲嘗試。且於花柳之鄕﹐足迹不至﹐猶可以面目向人﹐苟一涉其藩籬﹐則眉稜眼角﹐自生粉墨﹐拭之終不可去﹐人見之﹐皆笑不可仰。又必數日﹐始反其故吾﹐而豪情頓減﹐不再履章臺咫尺地﹐反以此得爲醇謹之土。而人之異之者﹐不免博加咨訪。經歷歲月﹐董始爲人道之﹐聞者又靡不捧腹。余聞此事時﹐董年已彊仕﹐軀貌偉然﹐恆自述其少壯豪舉。蓋旣閱十餘稔﹐靑樓翠館之中﹐久無文遇之迹矣。

外史氏日﹕酒爲狂藥﹐豈不信然﹖大則以之賈禍滅身﹐小則以之招憎市怨。至若買笑追歡之地﹐𨿽以縱酒爲豪﹐而數斗沈醺﹐實殺風景。柰何叫號怒詈﹐幾以溫柔鄕爲解酲之具﹐是眞村牛之不若矣。旨哉﹐醉態不堪承教﹐一言直可作賓筵全詩讀﹐而曉風殘月之旁﹐又可書爲座右銘。媼固解人﹐其言亦甚解頤。

○馬元芳

馬元芳﹐淮右人﹐太史介庵公之猶子也。介庵疾篤﹐元芳爲禱於嶽祠﹐旣歸﹐遇一急足隸﹐貌頗獰惡﹐逆而語之曰「郎君勿旋返﹐奉公命來相召﹐請卽同行。」元芳茫然﹐疑其季父所使﹐遂從之去。出城東門至一處﹐絕類郵亭。官役百數﹐見元芳皆聲諾曰「公子來﹗」隸導之﹐見一紫衣吏﹐貌亦奇偉﹐謂元芳曰「尊大人相俟已久﹐亟從予入。」時元芳之父猶在堂﹐爲邑庠生﹐名位俱來顯﹐心甚訝之。及入﹐從者數十人﹐皆披繡鎧﹐手眧戟﹐或衣錦袍捧文書﹐分列階下。堂上巍然髙座者﹐果其父也。旁有二八姝麗﹐狀如畫圖﹐捧符劍而夾侍之。元芳頓悟父卒﹐哭拜於地。父語之曰「兒勿悲﹗帝命汝叔爲濟南府城隍﹐方伯巨任也。天符已下﹐因其典試楚中有顚倒優劣一事﹐爲文昌所劾。查予生平不履公門﹐不談隱惡﹐頗爲上帝所器﹐因以予代之。倉卒起行﹐未遑與汝別﹐故召兒來一面。功名皆身外物﹐陰徳勿或缺﹐勉之﹐愼之。歸語爾母爾妻﹐此行甚安樂﹐毋須悲悼。」元芳聞父言益大慟﹐伏地不起。父命人扶之出﹐又曰「告爾叔父﹐好攺革﹐相見有日矣﹗」元芳作兒啼﹐霍然頓覺。視之﹐日方卓午﹐身實臥於天齊殿前﹐大驚而起。甫出祠門﹐家人已竭蹶來報﹐則其父果歿。顚躓而歸﹐屍猶未冷﹐因撫之大哭。嗣聞母﹐妻言﹐其父晨起猶扶杖遊小園﹐呼童汲水﹐躬親灌漑﹐身體毫無屙癢。旣而往視厥弟﹐及歸﹐忽語家人曰「速覓元芳來﹐天帝有命﹐以我代阿定之任矣。」蓋卽太史小字也。有頃又曰「候送者多﹐予不能復待﹐盍行乎﹗」言訖索衣﹐更畢而歿。元芳亦述其所夢﹐闔室駭異。往視介庵﹐則已汗出如蒸﹐不旬日而疾愈。

外史氏曰﹕旨哉﹐馬公之言﹐曰功名皆身外物﹐陰徳不可或缺。初味之甚屬平平﹐及讀孟氏天爵人爵之論﹐始嘆功名之浮而不實﹐誠不若陰徳之實而可據也。馬太史一生耿介﹐徇爲不愧厥宇﹐而究以一事倒置﹐讓天爵於乃兄。不可或缺一語﹐良亦有所見而云。此康熙戊子事也。余聞之太史令嗣﹐其伯父諱龢﹐字立齋﹐先太史五年卒。所云相見有日者﹐殆不負其屬望乎。又曰﹕正直爲神﹐固不限於資格﹐然亦有歿後晉階者。舊聞某府一通判﹐舟行赴其任所。行及江中﹐日有一巨艦與之偕﹐晝隱晦現﹐其籠燈牌額﹐則亦某郡分府也。乃大驚﹐疑爲姦人冒贗﹐而行藏都又不類。至夜泊舟﹐因具官服往拜之﹐亦欣然延入。視其人﹐年屆六旬﹐岸然道貌﹐舟中亦載細弱﹐遂不敢疑其他。坐次﹐微叩之曰「公之所之者﹐某府之倅乎﹖」答曰「樗櫟之才﹐實忝此任。」曰「然則將焉置予﹖」答曰「不知也。」遂不勝憤懣﹐亟索其憑。慨然相視﹐閱之與己無殊﹐而所鈐者則東嶽大帝之篆也。駭然詢之﹐始自白曰「公所蒞者人﹐予所蒞者鬼耳。生前爲某邑教職﹐以淸介得擢斯任﹐何竟不相容耶﹖」疑𨿽盡釋﹐心倍悚然﹐亟告退。彊畱之飲﹐歡然竟夕。次夜徑來答拜﹐由是往還莫逆﹐直至江幹﹐帆影乃沒。

○瓢下賊

晉人王某爲餘言﹐其邑中一積賊﹐則故偸兒中之黠者也。覬某村一婦﹐家小康而夫適他出﹐遂宵行以往﹐冀飽其囊。旣至﹐徑皔其垣﹐兼辟其牖﹐仡然入其室中﹐放手榻前而立。時婦猶淸醒﹐燈故未熄﹐見賊乃大驚。彊詰曰「若何爲者﹖」答曰「予欲資。」婦度不能禁﹐乃曰「由若取之﹐予家亦僅溫飽者。」賊不膚篋﹐而易其可欺﹐復戲曰「予欲眠。」婦大恚﹐不應。賊出短刃﹐長尺許﹐雪色與孤檠相映﹐晃耀一室。婦大怖﹐方觳觫無能自免﹐而賊因枵腹適苦饑﹐忽謂婦曰「予欲食。汝爲予炊﹐飽或卽行。」婦大喜﹐頓得良策。以庖廚之在異室也﹐亟衣而起﹐且笑謂賊曰「饑者無能久俟﹐予藏鬥酒﹐原以備不時之需。子姑自酌﹐予往執爨﹐不一時而腹可果矣。」賊聞有家釀﹐亦大悅﹐而慮婦叵測﹐攜酒同往﹐就炊火釃而飲之。婦揣其意﹐亦不遽發﹐殷勤爲供具。及賊將食﹐突出扃其戶﹐鍵以巨鎖﹐且大號。鄰佑有未寐﹐聞聲咸驚起﹐競持短梃﹐聚者十數人。婦啟外戶迎之入﹐眾亟曰「盜安在﹖」婦指之答曰「卽在此中。方餔啜﹐予防其遁﹐業以葳蕤守之矣。」因賊無能逋﹐遂縷陳其狀﹐意頗自矜。眾視其室﹐黑暗都無所見。先以二人守戶﹐防賊衝突﹐甫命婦取鑰﹐排闥擁入。乃賊聞婦號﹐初無懼色﹐亦不奔竄﹐盡以其食物匿之竈底﹐而熄其火﹐蓋已得藏身之固矣。及眾入室以炬燭之﹐室中物俱安堵。凡婦所云式飲式食者﹐舉無迹象。惟甕中一瓢﹐漂搖水面而已﹐眾固疑不至此。而屋僅一楹﹐舉目可見﹐亦無待於冥搜﹐因反以婦爲舉烽﹐相顧微哂﹐默然散去。婦竟無以自明﹐眾去乃大疑﹐曰「予豈夢耶﹖炊具猶溫﹐所炊者亦安往耶﹖」語未終﹐甕中震響﹐眪然瓦解﹐見一人淋漓徧體﹐衣水而出﹐且謾罵曰「予不汝戕﹐汝反戕予﹐眞犬彘之不若矣。」眾去時室復掌火﹐婦見賊大驚﹐口未見啟﹐匕首早陷其胸﹐婦遂倒。賊復審視﹐徑斷其頭﹐然後履其閨闥﹐席捲所有﹐並覓乃夫之衣﹐易其濕者﹐而後去。平明﹐眾知婦死﹐乃大駭。及見破甕﹐始悟水面漂搖者﹐其下實卽盜藪也。因以其狀首之官﹐而賊究不獲。後數年﹐賊遂以他案被逮﹐方拷掠間﹐忽昏憒自供如此﹐亦婦之幽魄不散也夫﹗

外史氏曰﹕此事凡三易局﹐固不僅賊之急智足奇也。方賊之入室﹐婦已爲在檻之猿。及婦之出號﹐賊又如入樊之鳥。究之請公入甕﹐眾竟茫然﹐婦遂奄然﹐而賊反翩然。一纖細之事﹐不可逆料若此﹐不亦足以借鑑耶﹖

○卷四

○蛇媒

蛇媒者﹐媚術也。兒時竊聞先大父言﹐遼東某縣﹐有一執鞭﹐其人固不諳風月者。一日驅虛車﹐偶過大澤之側。時屆夏秋交﹐艸深禾茂﹐忽見雙蛇長尺餘﹐糾纏若飴﹐牢不可開。彼固不知其媾也﹐戲以長策揮之﹐蛇卽分頭而去﹐其人亦不爲意。暮歸﹐遇比鄰之孀﹐偶揚其策﹐孀忽夜奔其家﹐百計求合。其人遂納之﹐事訖各散。私爲慶幸﹐而不以爲策故。乃孀素持雅操﹐旣歸而夙夜自思﹐惺然曰「我何以爲此﹖」因愧而泣﹐頓欲自經。翁姑聞聲亟拯之﹐堅叩其由﹐具以實告。所親有知者曰「此必蛇媒也。」僞以他故假策﹐其人竟慨然與之。攜至家﹐沸油於鑊﹐斷而投諸其中。其人遂叫號竟夜﹐肢體糜爛而死。孀因賫恨亦尋卒。

外史氏曰﹕嗚呼﹗不知而誤用﹐猶亡其身﹐況知而故用者哉﹗故此事先大父諄諄言之﹐用以戒人。予小子弗敢忘也。愼之﹗愼之﹗其勿以余爲導淫而妄思一試﹐則幸矣﹗

○續五通

五通邪神﹐《聊齋》及諸書言之詳矣。近今奉祀者少減﹐然而舊聞猶有可嗤者﹐因並附錄於左。故明天順中﹐錢塘民戴小一﹐鄙而有力。其室某氏﹐𨿽村女頗具冶容﹐齒且甚稚。小一防閒綦密﹐人固無能問鼎﹐卽婦亦未敢自炫其玉。一夕﹐夫婦已就寢﹐忽聞窗外呵殿聲。卽有人叱曰「戴小一何物小人﹐神聖過而猶然擁妻酣臥也﹗」小一大驚﹐穴牖窺之﹐紗籠十數對﹐鹵薄紛沓中擁一貴人﹐紫衣而金冠﹐跨小驪駒﹐蓋村中所祀五郎﹐卽神之二也。村人素畏此神﹐小一蹶然起視。婦則已熟寐﹐將呼之醒同往禮拜﹐神忽隔窗止之曰「勿驚麗人﹐予之來亦正爲此。」小一性素妒﹐聞神言頗不能平。且知近村之婦﹐多有爲神蹂者﹐因奮然不顧﹐曰「淫鬼耳﹐何足爲神﹖其眞能加禍於予哉﹖」徑弛然復臥﹐若不知有神者。外又呼之﹐小一漫應之曰「予已寢矣﹐神何爲者﹖予婦恐不若他婦之易致也」。語未竟﹐神卽哂曰「予固謂渠倔彊﹐非可以理化者﹐汝且姑待之。」乃叱其從者﹐行如風雨﹐疾馳而去。小一始撼婦醒﹐語之﹐婦大怖。小二笑曰「予有力如虎﹐神卽能亦無如我何﹐子勿以爲憂。」明日小一出田間﹐而心系其婦。往返數四﹐婦故無恙也。里人莫知其由﹐咸戲曰「若今日足趾何勤也﹖豈阿嫂亦緊待播種耶﹖」小一怍不能言。及昏而歸﹐與婦謀所以備禦之策。乃以巨石鎭其戶﹐且牢鏁其牖。令婦戒嚴而臥﹐衣褲皆親以密綫綴之。室中不燃炬﹐而自荷一鍬﹐摩厲以須﹐其防維可謂密已。如是者三夕﹐而竟杳然。婦亦漸厭其爲﹐唾曰「豈若夢魘而妄有所見耶﹖脫令有之﹐寧以神之威靈﹐而遂憚此不來者﹖」小一終不釋然﹐仍前戒備。夜未深而神果至﹐其來也聲勢遠遜於前。惟聞籬落間有躑躅之狀﹐蓋其所乘之駒也。小一心知有異﹐蹴婦便起曰「來矣﹗臥必不免。」婦悚然﹐毛髮盡矗﹐手足亦無所措。未幾﹐而猛風大作矣﹐瓦礫紛飛矣﹐應門者自移而司閉者自啟矣。一時戶牖洞開﹐向所爲閉關謝客者﹐又儼若開門揖盜。然小一心亦驚﹐木立而視﹐頓忘利器在身﹐反束手以待之。俄而燭光自外而內﹐衾枕易故以新﹐室中之什物須臾一空﹐鍬固不可得而知也。神猶未入﹐捭者復闔。燈火之下﹐小一自視其婦﹐則衣之弭縫者旣以不解解之﹐褲之聯絡者又以不斷斷之。俄頃爲無葉之花﹐轉盼非在櫝之玉。小一於此﹐不禁心灰气絕已﹗又有頃﹐神始含笑入室﹐裘帶翩翩﹐非復向之嚴肅﹐而溫雅過之。顧謂小一曰「若婦誠不易致也。」因叱曰「臥榻之側不宜有此癱人﹐盍牽去之」。果若有物徑驅小一行﹐足不踏塵﹐旋出戶外﹐而雙扉早閛然復扃。小一立檐際﹐他無所睹﹐惟見靑燐隱隱而已﹐膽力益怯﹐足不能移。旋聞窗中調笑聲﹑狎暱聲﹐婦默然﹐神則歡然。移時﹐零雲斷雨之聲漸達於外﹐婦亦不再緘口﹐則其蕩然情狀可想矣﹗小一驚魂少定﹐忿气復激﹐思以報復之﹐而茫無善策。幸燐火盡息﹐妖物稍遠﹐因籌所以同謀者。而鄰比皆素畏此神﹐惟左側一老教授頗饒於膽﹐且居恆時詆五通﹐或可借箸於彼。然不敢由門出﹐懼爲神知﹐遂皔垣而就之。適猶來寢﹐款關而入﹐方孑然一身坐於短檠下﹐整理殘編。見其突如﹐不禁詫異﹐亟起而詢之。小一吶吶以告﹐且言其詳。教授色然怒曰「以神而行穢﹐其若人何﹖予固惡之久矣。請與子偕往﹐爲子面叱而退之。」小一猶豫未信﹐教授據操戒方欲行﹐曰「子勿慮﹐不從則打之﹐諒渠亦無能相抗」。小一不得已﹐遂偕來﹐仍騎墻而過。甫及戶側﹐已聞室中神語曰「此老至﹐吾當謹避之。不然﹐血食胥不得享矣﹗」教授聞言大呼曰「二郎速出見我﹐汝亦人頭畜鳴者耶﹖」內寂然﹐外更厲聲相召。良久﹐神始逡巡自出﹐匍匐於教授前﹐若請罪者。小一心異之﹐以爲何倨我而恭彼也﹖教授責數之曰「汝爲一方保障﹐而擅污部民之妻﹐怙勢宣淫﹐無所忌憚﹐豈謂我筆刀不利耶﹖予將上訴九閽﹐下控十地﹐使汝尊榮不享﹐廟貌無存﹐除神藉而落鬼道。汝謂我能否﹖」神不敢辯﹐頓首至地﹐唯唯而已。教授又曰「不重警必將復逞﹐予無杖可以叩脛﹐只恁此夏楚﹐聊以示威可也」。神又伏地乞免﹐教授不從。打之數十﹐神亦不敢拒﹐僅嘶痛而無片言。教授杖訖﹐謂之曰「念汝居位﹐稍從輕刑﹐此亦周官議貴之典也。可速去﹐再犯當不宥。」神又唯唯﹐忽遂不見。小一究不解其故﹐請於教授。微曬曰「此非子所能知也。渠豈畏我老書生﹖畏我浩然之气耳﹗子可入視尊閫﹐事非得已﹐琴瑟仍宜如前﹐毋以一眚而棄永好。予亦行矣﹗」遂別去。小一入室﹐諸物又皆珠還。惟婦白身偃臥﹐形狀如癡﹐以湯灌之始甦。晨起視﹐砌下泥皮盈地﹐卽神所受杖處也。往謝教授﹐生徒對曰「師於昧爽卽束裝啟行﹐我輩後至者猶未得見﹐實不知其焉往。」小一嘆惋﹐疑其爲仙。復趨五通祠﹐私入覸之﹐其次坐者自腰以下顏色剝落數片﹐余俱如舊。

外史氏曰﹕小一一壯夫﹐且素以力聞﹐而究不免气餒於神。使當時奇梃以擊﹐未必遂爲所污﹐何其臨事而懼也﹖及觀教授侃侃正言﹐其勇也大矣﹗於此見勇怯實由於養﹐而老壯弗與焉。第傳者欲神其事﹐故言教授仿丈人之行﹐其實可以無庸。獨惜薄責不足示懲﹐遂復有罹其荼毒者。

○又

康熙初年﹐吳縣一民婦美而寡﹐將議所適﹐猶未得其人也。其叔知嫂有異志﹐以幼侄非其所出﹐攜之他徙。婦獨居負郭﹐只一小婢執爨﹐故攺醮之謀益亟。一日歸寧其母家﹐實欲速竣其事﹐畱婢守家﹐喁喁獨往﹐以相距不過里許故也。路經五通祠時﹐爲淫雨傾圮﹐神像亦都破壞﹐裏中方鳩工﹐尙未營造。婦過之﹐以事關半生﹐將入而禱焉。足甫及門﹐見一丐者﹐敝衣襤褸﹐且眇而跛一足﹐自祠內出﹐相視而笑﹐意頗涉邪。婦遂不敢入﹐疾趨徑過。行數武﹐聞丐鼓掌曰「美哉人也﹗」婦大恚﹐輒欲反唇﹐而虞己隻身﹐隱忍自去。至家語其諸兄﹐使往覓之﹐將飽以老拳﹐則已不見。婦居母家二日﹐心系其產﹐及暮復歸。諸兄以農忙﹐婦遂仍獨行。重過其地﹐則丐已先在﹐且不止於一﹐其數有五﹐率皆鶉衣百結之徒。婦大恐﹐苦無岐路可避﹐又自恃白晝﹐無敢誰何﹐不得已趨而過之。迨及其前﹐丐者皆羣睨不捨﹐大有輕薄之色。婦益恐﹐幸猶未措其手足﹐只以唇舌相嘲笑﹐亦聽之而已。歸至家門﹐天已向晦﹐婦以見戲於羣丐﹐鬱鬱弗舒﹐命小婢闔戶早寢。乃婦方假寐﹐恍聞牀頭似有人聚語者。一人曰「我輩衣服不備﹐恐見笑於玉人﹐請俟之他日。」又一人曰「渠思嫁頗亟﹐倘吏有夫﹐未識道裏遠邇。盎據之於未嫁之先﹐渠固無能再嫁。」眾似曰「善」﹐其音微細﹐才可辧識。婦察其非人﹐心大驚。俄而聲且孔揚﹐歡呼曰「今夕姑遜大兄﹐弟輩以齒爲序﹐自此美人之良宵不慮虛度矣﹗」語訖﹐如有飛隼一一破窗而去。婦心旌動搖﹐肢體俱軟﹐亟呼婢﹐則已深入黑甜。彊起燃燭﹐室中闃其無人﹐自以爲夢境﹐或心虛所致耳﹐因更整衣而臥。眠席未暖﹐早入睡鄕。夢寐中頓覺下體有異﹐驚寤而視之﹐獨燭未息﹐向人眇而跛者﹐己裸然累乎其上。婦大慚﹐自視其身﹐不第一絲不掛﹐早且百體俱呈﹐益靦腆無以自容。旋聞丐者附耳語曰「予實本境之福神也﹐昨於祠前睹卿玉貌﹐不覺傾倒。願假一夕之歡﹐卿其勿拒﹗」婦疑而未信﹐然竊窺門窗﹐實無所啟﹐始決其爲五通。已而念垢污可忍﹐倘五者疊來﹐則身同傳捨﹐將何以堪﹖若能以計制之﹐退其一﹐餘者或不復逞。第鮮良圖﹐庸詎能免﹖婦正存想間﹐神又伏軾撙銜﹐極其馳騁﹐且具又甚偉﹐婦頗不能當。忽憶人言﹐仙神皆懼穢物﹐𨿽此神淫邪不類﹐聊以試之﹐不成只博一笑﹐諒不至遂攖其怒也。適小婢天癸初至﹐落紅狼藉﹐因就寢﹐見其納污薦底﹐曾怒呵之﹐猶未遑移去﹐正可備不時之需。乃於暗中索得之﹐腥猶污手﹐心暗喜。神方豷沓交歡﹐不暇瞻顧﹐卽舉而置諸其顚。神果暴驚﹐連呼曰「何惡作劇﹗」便將遁去。婦忿極﹐不復慮禍﹐思以重警之﹐極力以纖指深入其眶﹐烏珠隨手而出﹐毫不見血﹐而彼目亦眇。神乃力掙而奔﹐出門如僕堵墻﹐臥不能起。婦白身自起﹐以燭驗之﹐則一土木偶人﹐卽祠中所塑之大郎神﹐而繡象凋殘﹐宜其衣履不整也。返視榻間﹐厥目猶在﹐宛如彈雀之丸﹐亦迥殊人之眸子。婦因大快﹐復其衣縷。呼婢起﹐罄其所有﹐分布牀第﹐而後就枕﹐心究惕惕不寧﹐深思遠慮﹐惟懼神之相仇。忽自悔曰「此殆予負夫子之報也﹗棄幼子而他圖﹐要皆欲心所致﹐故神得以乘之。世豈有堅貞之婦而見祟於邪鬼者乎﹖」於是矢志不嫁﹐頓易初心。詰朝使婢召其叔﹐並其諸兄。眾至﹐見象咸大駭。詢之﹐婦匿其污﹐只陳其大槪﹐且告之悔﹐誓以靡他。眾俱服其智﹐更重其節﹐乃號召鄕人﹐舁象入祠。裏中亦怒神之淫﹐盡毀舊象﹐以其地爲土谷之祠。惟婦猶懼神來﹐以淸水漬其穢污﹐如紅泉赤浪﹐貯於溺器﹐以備不虞﹐而神竟絕迹。後里人於祠側﹐昏夜聞人相與語曰「絕予祭餉﹐良可恨﹗但渠家近有節義神相護佑﹐將不克復報此仇也﹐柰何﹗柰何﹗」里人驚視之﹐則無所見。婦年至八十乃終﹐屬纊時﹐猶命以月水置棺中﹐蓋其戒心猶未忘云。

外史氏曰﹕神何能爲﹖人靈之則靈矣﹐神固因人而靈者也。第婦欲攺節而神卽至﹐婦一矢志而神不來。甚矣哉﹐節義之重也。不然﹐以神之五﹐豈不敵婦之一﹖安在蒙不潔遂足以保全西子也﹖可怪者﹐神依於象。無此象卽無此神﹐人亦奚爲設此象﹐反令邪神得志哉﹖余故曰﹕神何能爲﹖其靈者人實靈之也。

○玉洞珠經

閔人杜景行﹐壯而佞佛。嘗獨處一室﹐不與妻子俱﹐嚴戒葷酒﹐日惟淡飯一盂而已。戚族皆力諍﹐終莫之聽﹐持齋三年﹐自謂道可以成﹐將不日拔宅上升﹐𨿽雞犬亦同登極樂。諄囑家人﹐皆沐浴以待﹐咸匿笑諾之。杜趺坐至暮﹐目不交睫﹐倦極而少寐。夢至一洞天﹐中有魚尾冠者數人﹐見杜至﹐卽歡然起逆曰「來矣乎﹖吾曹待之亦甚苦。」因延之坐﹐授以一束書﹐使自披閱﹐視其額則「玉洞珠經」也。杜覽之﹐開卷第一義卽曰「不生亦不滅﹐不滅何以生﹖輪回自有理﹐彊漢與天爭。謂空卽色﹐空何以是色﹖謂色卽空﹐色何以是空﹖當夫色空後﹐渺然無此形。如幻如泡﹐如電如露﹐不久畱於世上﹐何以長住於山中﹖」反復數百言﹐皆辟釋教之謬。杜素厭聞此言﹐一覽卽擲之曰「此邪說也。若輩必非个中人﹐故言之絀繆如此。」卽起辭欲行。眾笑曰「个中人至矣﹗何遽別也﹖」言未已﹐有麗人年可十七八﹐明眸皓齒﹐錦衣繡裳﹐自外入。笑語承迎曰「妾來爲君解此經﹐胡不少待﹖」徑就杜並坐﹐以柔軀偎倚﹐妖臉熨貼﹐兼以膩指把杜腕﹐相與翻閱﹐一肌著膚﹐骨節欲酥﹐而剖析言之﹐口脂之芬咫尺飛越﹐杜神魂紊亂﹐意在女而不在經。且因愛生憐﹐惴惴然恐拂其意女遂去﹐因唯唯於口﹐莫敢出一詞。忽聞眾大粲曰「心未死灰﹐那得成佛﹖」俄自經中出火光﹐撒手驚覺﹐始知其夢。亟呼妻閉戶同寢﹐人皆莫測。至旦始言其故﹐聞者皆笑。自是飲食男女﹐一仍其舊﹐今且有子數人。每言及佛﹐則赧然不答。

外史氏曰﹕心未盡死﹐佛便難成。一旦入紛華而靡﹐由其腳跟不牢耳。𨿽然﹐爲杜之室者﹐必感此一番棒喝﹐不至長齋沒世﹐徒爲佛座之蓮﹐夢之有益於人﹐竟若此。

○阿玉

薊郡有薛端者﹐被褐之士也。家貧好友﹐而苦無其資。因書數語於壁曰「淡交無酒﹐卿須憐我之貧﹔深語惟茶﹐予亦知君之餒。果腹而來﹐枵腹而去﹐固無妨也。麥飯一盂﹐蔥湯一盞﹐烏敢薦焉。」如是云云﹐人恆誦而笑之。然其人絕風雅﹐縉紳大夫咸樂交之﹐以故其門若市﹐未嘗以貧而減也。一日﹐行於郊﹐天寒雪霽﹐見枯莽中有物﹐毛蒼黃﹐伏而不動。視之﹐乃一狐﹐爲獵者所中﹐流血殷然﹐垂斃矣﹗薛忽自念曰「聞狐能致富﹐足以供人之求。盍攜之歸﹐倘能活﹐卽使佐我﹐樽中寧愁無酒乎﹖」竟直前裹以綈袍﹐且祝曰「予非食肉寢皮利於之有者﹐可無懼。」徑袺之以衽﹐歸其家。人見而問之﹐亦笑而不答。時薛已失偶﹐室無二人﹐置狐於榻﹐撫之猶溫﹐亟覆之以絮被。其鄰適有醫﹐托言雪中失足﹐乞得活血藥一刀圭﹐研而灌之。狐微微轉側﹐似有生气。薛大喜﹐明燈相俟﹐以觀其變。夜將半﹐神思少疲﹐乃甫一交睫﹐狐忽化爲麗人﹐素面嫣然﹐衣裳楚楚﹐方將離榻欲下矣。薛故無所驚詫﹐已而聞狐笑曰「妾系鄰女也﹐君何致我於此﹖得無爲穴隙行耶﹖」薛始駭然曰「端𨿽不仁﹐免子於厄﹐何子誣我之甚也﹖」狐又笑曰「妾名阿玉﹐與君同裏﹐君自不相識耳。偶出嬉遊﹐誤中流矢﹐奔竄十數里﹐幸免韓盧之口。然非道力不能也。蒙君拯救﹐恩戴二天﹐竊思侍君房帷﹐以報厚徳﹐故出此言以相戲。君愼勿恐。」薛又愕然曰「聞狐蠱人必死﹐卿之此舉﹐毋乃仿中山狼﹐欲飽予之一臠乎﹖」阿玉頰遽赤﹐因曰「狐豈恩怨不分﹐而必欲禍人爲利者﹖且君實有所爲﹐幸得與聞。」薛遂欣然曰「予生平最喜交遊﹐而因貧莫能治具﹐往往劇談至暮﹐使客忍饑而歸﹐心甚歉然。卿能爲我平此憾﹐是卽所以報徳矣。」阿玉乃大笑曰「審是﹐則中饋之事尢爲妾所宜司也。但恐震駭鄰佑﹐必得顯然婚嫁﹐然後君有伉儷之名﹐妾與酒食之議﹐當得盡如君意。至於衾枕之同與否﹐其權在君﹐妾亦不敢相彊。」薛益大悅﹐卽與之謀。阿玉曰「君可揚言於眾﹐言聘某村女﹐假人僕輿親往迎妾。至彼﹐妾自有家﹐第見紅燈懸戶者﹐卽是也。背創尢甚﹐妾不能久畱。君不使妾辜恩﹐願速爲之是幸。」言已﹐忽不見。薛信此語﹐果如所教而行﹐輒言於知交曰「僕已覓聚窟之膠﹐特以拮據﹐不克成禮。諸君盍助我乎﹖」眾聞而竊嘆﹐以爲誰家季女﹐行將不免於斯饑﹐皆笑而許之。至期﹐薛以一輿一馬前往迎親。從者盡豪僕﹐踴躍爭先﹐將以覘其嶽家爲何等。乃薛憶懸燈之約﹐日晡始出郡城。豪僕初以甚邇也﹐曲折十餘里﹐比及村中﹐天將初鼓﹐皆訝曰「門闔矣﹗夜將何歸﹖豈區區數椽屋﹐能容此耶﹖」怨悵不已﹐薛亦默然。旣而得其門﹐皘閎髙大﹐懸紗籠數對﹐表裏洞赤﹐儼然巨家。未幾﹐僮僕歡迎﹐親賓延接﹐華衣盛服﹐人亦甚夥。豪僕窺其居﹐重屋復閣﹐備極富麗﹐遂不敢相輕。其家肆筵於庭﹐從人亦承厚款。且因魚鑰已下﹐畱婿歡飲﹐五鼓﹐新婦始登輿。薛導之﹐平明始入邑門。及至己家﹐賀者早已駢集。阿玉降車﹐逕入室內﹐袖出千金與薛﹐曰「以此犒騶從。賓客辱臨﹐統俟酬諸異日。」薛喜﹐出而俵分之﹐豪僕俱歡欣而去。薛又謝客曰「蒙詠車牽﹐愧乏吉筵﹐俟新婦少諳羹湯﹐當有以報。僕未敢懸定也。」賓亦含笑而散。薛入與阿玉晤言﹐見其貌愈妖艷﹐而荊釵練裙﹐裝束朴素若貧家。因詢曰「視卿之居﹐當非淡泊者。其中亦有術乎﹖」阿玉笑曰「君眞慧人也。妾輩巖棲穴處﹐烏能輪奐如人﹖特爲君少祛羣疑﹐故作此狡獪耳﹗」薛又詰曰「然則胡爲乎易裝﹖」答曰「居君之室﹐自當以儉約示人﹐詎可任妾之意耶﹖」因亦詰薛曰「君今者對妾﹐果無燕婉之思﹐而只爲代庖之計乎﹖」薛不覺大笑曰「情不自制﹐亦思兩兼之矣﹗」阿玉鼓掌曰「妾固知君猶然假惺惺耳﹗」於是沽酒交杯﹐歡然笑語。至夕﹐阿玉語薛曰「衣飾可以從儉﹐衾褥不得不丰﹐勿使人笑貧家夫婦僅能藉艸爲歡也。」遂出戶外﹐攜臥具數事入﹐皆以錦綺爲之。鋪設一新﹐且極華軟﹐始與薛解衣就枕。好合之際﹐固猶處子焉。薛撫其背﹐創痕宛然﹐因笑曰「非予則卿眞幾上肉矣﹗」阿玉亦笑曰「非予則卿非涸澤魚耶﹖」相與喫喫被底﹐嬉笑不絕。三朝﹐大酬賀客﹐阿玉爲治庖﹐凡十數筵﹐靡不丰盛﹐人因疑薛得婚於富家。然而行炙乏人﹐仍以諸家臧獲代之。內室障以布幔﹐外設一幾﹐至則肴核早陳於上﹐應手裕如﹐從無立俟者﹐咸以爲異。自是阿玉以烹飪相其夫﹐客至輒畱飲﹐飲已復飯﹐斗酒八簋﹐無不咄嗟立辦。卽薛亦罔知所自來﹐顧而樂之﹐其心乃暢。但阿玉深慮人疑﹐每晨必浼鄰兒爲市魚肉少許﹐其餘珍錯﹐率皆取諸室中。𨿽座上客滿﹐無不醉飽而去。一夕﹐薛與客飲﹐忽思魚餐﹐入而謀之與婦。阿玉笑曰「此時何能得﹖幸妾預儲於井中﹐君須自往釣之」。因授薛以短竿﹐上亦懸丈尺之綸。薛故笑而弗信﹐彊垂其鉤﹐引之甚重﹐盡力而致之﹐甃撥刺有聲。則一赤鯉﹐長三尺﹐巨口細鱗﹐狀如松江之鱸﹐目猶睒閃也。持歸庖廚﹐有頃﹐卽呼曰「魚具矣﹗」取以饗客﹐莫不稱美﹐薛亦驚嘆其奇。如是者有日﹐薛旣好客﹐一時名士又喜與之納交﹐因而客至益夥﹐薛之名譽遂益彰﹐卽薛之學業亦益進。俄而登桂榜﹐旋又捷南宮﹐皆阿玉治庖之力也。薛無他眷屬﹐攜之都中﹐將授職﹐忽辭去曰「君之大徳已酬﹐妾之事畢矣﹗請放妾歸山谷﹐再修本眞。不然﹐碌碌紅塵﹐日以汩沒﹐行將與艸木同腐﹐豈能尙有所爲哉﹖」薛聞其去﹐乃大驚。挽之曰「賴卿得有今日﹐正思報我糟糠﹐何卿言別之速也﹖」阿玉堅執不畱﹐薛彊之﹐忽言有病﹐至暮奄然逝矣﹐其面目固依然人也。薛大悔﹐遂具衣衾。至夜忽失其屍﹐家人皆駭﹐惟薛知其故﹐置棺槨﹐納衣履於中﹐以禮殯葬。同人聞其空櫬﹐咸來詰問﹐薛始娓娓爲眾道之。

外史氏曰﹕四公子致客數千﹐以其富也。豈貧無立錐者﹐可以仿佛一二哉﹖乃竟致之﹐且多以致之﹐享榮名﹐膺厚實﹐飛黃騰達﹐胥根於此。非其一念之慈祥﹐並其無窮之癡想﹐有以作其基耶﹖阿玉之嚴密﹐自是妙人。若徒羨其烹炰﹐則猶是口腹之輩﹐而非深知阿玉者矣。

○鬥蟋蟀

促織之戲﹐肇自宋明﹐沿及近世以來﹐遂流爲賭具。日出爲市﹐好事者多從之﹐醵錢合斗﹐恆至數十緡不止。都人有楊姓者﹐專其利十餘稔矣。生子頗聰慧﹐貌且秀美﹐楊固習於市井﹐不使讀書﹐日惟攜資從己遊。因而虫之材力﹐虫之性情﹐靡不知。耳湍而目染﹐童而習之﹐較乃父爲尢勝焉。年弱冠﹐適有宦於杭者﹐亦酷好此戲﹐以楊之豢虫有法﹐募令從行。楊以老辭﹐遂令其子從之。往居杭﹐年餘﹐楊子無他技能﹐所獲無幾﹐頗失所望。一日﹐聞淨慈靈隱等處所產頗佳﹐乃白於主人﹐往覓之。從以二隸﹐攜罩持筒﹐蹤迹於茂林芳艸問﹐迄無所得。薄暮將歸﹐緩步於白沙堤上﹐忽見一肩輿﹐後有二婢從之﹐其行如駛。及至楊子前﹐輿中人突以素手搴其幔﹐小語曰「虫伯樂竟在此耶﹖」楊子故莫解其語﹐然睨之﹐微波橫澑﹐媚臉半呈﹐迥非目中所習見者。神魂頓失﹐蚩然木立﹐輿早疾馳而過。乃行未數武﹐一婢忽折身旋返﹐迎而語曰「淸波門外顧家娘﹐蓄有佳虫﹐頗健斗﹐請往一觀。」楊子會其意﹐遂紿二隸曰「汝等亟歸稟白﹐渠處虫果佳﹐吾當售以報命。」隸不敢撓﹐竟自去。楊子從婢行﹐因詰其家官閥﹐答曰「主人亦大好官﹐歿已多年矣。」無何﹐抵其處﹐天已向晦。楊子視之﹐髙門華屋﹐𨿽不甚修整﹐而寬廣異常。閽者數人﹐皆圓帽靑衣﹐絕不類時世裝。見婢亦莫交片語﹐楊子心頗駭異﹐不得已而隨婢入。至於庭除﹐婢未及稟覆﹐其人早降輿而出﹐命婢肅賓。全身已露﹐則煙鬟雲鬢﹐霞臉蛾眉﹐年僅二旬餘﹐綽約人也。楊子習爲人役﹐睹此垣赫﹐不免震驚﹐乃直前牛跪。婦顧之微笑﹐止之曰「勿作此態。子有絕技﹐柰何以廝養自卑」﹗遂斂衽遜之入﹐楊子幾措身無處﹐靦然而行。庭後髙屋五楹﹐花竹繞砌﹐遙聞喓喓之聲﹐淸如戛玉﹐卽所蓄之大蟋蟀焉。履未及階﹐湘簾髙挑﹐又有美婢四人哄然出迎。婦延楊子入室﹐處以賓席﹐楊子更跼蹐不安。婦因謂曰「聞子之於促織﹐頗得家傳。且來自帝都﹐見聞應廣﹐故特屈來與子戲﹐消此永夜。」言未已﹐徧室皆燃巨燭﹐輝煌如晝。楊子竊窺﹐四壁皆以文楠爲架﹐異錦裝璜﹐上列細泥陶器數百具﹐制絕精工﹐皆虫也。婦一頤指﹐侍婢卽施紅毹於地上﹐設錦裀﹐置斗盆﹐以瓦爲質而範金於外﹐刻鏤雕文﹐更極匠巧。婦先起語楊子曰「子之於虫﹐不第鳴之而通其意﹐當必聆之而識其材。架上物惟子自擇﹐予亦以一虫當之﹐姑先嘗試﹐可乎﹖」楊子欣然從之。於是婢執燭﹐婦導以行。盆盈於架﹐皆嵌小牙牌鑿銀爲字﹐楊子故不識之無﹐疑卽虫之名號焉。斯時彩色炫目﹐蘭麝薰心﹐楊子卽善於品題﹐亦無能月旦。流覽數四﹐罔知所從﹐遂冒然指一盆曰「得此足矣﹗」婦微哂﹐亦命婢取其一﹐偕返中庭。兩人席地坐﹐明炬張燈﹐婢又進金絲罩﹑玉筒諸物。楊啟奩見虫﹐早已气沮。及斗﹐婦之虫三躍﹐楊之虫果已披靡﹐婦與婢皆鼓掌﹐哄然盈室。楊子少年負气﹐起請再易一虫﹐婦亦笑而許之。楊子乃自往物色﹐得之於西北隅。屏息良久﹐側耳傾聽﹐大喜﹐自捧之來。及燭下﹐啟視之﹐銳喙勁足﹐鐵背金頭﹐昂昂然眞英物也。婦一諦觀﹐卽掩其盆曰「此非凡質﹐不可以空言斗﹐願以一物爲采。」楊子慨然請命﹐婦曰「予虫若負﹐當以盆罩贈子﹐無所吝。子虫若負﹐其如之何﹖」楊子頓悟﹐己實罄身無所攜﹐遂不敢答。旁一婢笑曰「昔主君與娘子較﹐娘子負卽得當夕。今反其道而用之﹐楊子之身﹐豈其一無所有乎﹖」婦聞言面赧﹐而意似首肯。楊子亦解其指﹐心竊喜﹐卽起曰「敬諾﹗」遂復斗。甫入盆中﹐新虫鼓鬣一鳴﹐故虫早趯足而遁。楊子亦大笑﹐輒取盆罩以自與。婦哂曰「牧豎兒惟利是視﹐何竟如此﹖汝旣轉負爲勝﹐予當大敗請復。」語次﹐曰婢令別取一虫來。虫至﹐鬥於盆﹐踔厲良久﹐相持不下。婦乃頓更莊態﹐始而掠鬢支頤﹐指顧笑語﹐繼乃軃身移坐﹐媚態紛呈。癷以螓首枕楊子之膝﹐旋以柔荑撫楊子之腕。楊子欲焰巳熾﹐遂不暇視虫。未幾﹐聞婢羣噪曰「楊虫北矣﹗」楊子視焉﹐虫果出於盆外。則婢之黠者﹐乘其意之不在﹐竟以纖手出之﹐而楊實未及知也。眾因請曰「天緣可卜﹐虫實良媒﹐楊子固無辭﹐娘子亦幸無固辭。」婦不言﹐手撚裙帶﹐而首之枕楊如故。婢遂不再言﹐亟撤斗具﹐促婦起﹐擁之以行。屋側另有臥室﹐衾褥綦華﹐楊子與婦﹐解衣就枕﹐婢乃以燭去。婦旣柔媚﹐而枕席之情又倍加恣肆﹐楊子遂顚倒於情中﹐臥以爲不世之遇矣。倦極方眠﹐羣婢復至﹐啟曰「明星煌煌﹐固難俾晝作夜也。」婦乃攜楊子起﹐垂淚訣別曰「一夕新歡﹐三生深幸。但妾非生人﹐實故宋平章賈似道之寵姬也。生時以色專房﹐緣渠好鬥蟋蟀﹐妾輩亦以此逢迎之。幸先平章而天﹐遂並戲具納之窀穸。昨見子風流玉立﹐不覺醉心﹐因借秋虫復沾春色。惟不敢久畱吾子﹐謹將盆罩二事少志歡悰﹐幸勿棄捐爲囑。」言訖﹐取以相贈﹐乃命婢導之以出。楊子𨿽不通文﹐然知身在鬼蜮﹐不勝戰兢。甫出門﹐略一回顧﹐則荒墳三處﹐屋宇杳然﹐益股栗不能舉趾。踉蹌而前﹐幸逢堤畔﹐約半日始返本署。乃主人得隸回報﹐旣已懷疑﹐及詢之﹐又都類誕妄。楊子無以自明﹐始出盆罩以獻主人。細玩之﹐土色斑然﹐果非今世物﹐方釋厥惑。居數日﹐楊子患河魚之疾﹐彌畱匝月。主人慮焉﹐畀以百金﹐命僕送之北上﹐其物遂畱於越。余在錢塘﹐曾見之於某巨家﹐則已珍爲玩器矣。

外史氏曰﹕蟋蟀微物﹐以似道之姦雄﹐何竟嗜好如此﹖及聞是事﹐乃悟記云﹕似道在半閒堂﹐與姬妾爲促織之戲﹐亦明皇蝶幸之遺意﹐爲色荒之所致歟﹖獨惜楊子不文﹐且膽落於鬼語﹐不克詳詢其梗槪。然窺此一斑﹐亦可助風流之談柄﹐而膾炙人口已。

○狐判官

新城杜梧﹐少時習刀筆﹐爲縣吏。宿於公廨﹐每值雨夜﹐卽有美女來與其寢處﹐卻之不能﹐久而虺羸。一日﹐昏然如死﹐夢至一衙署﹐絕類縣治。諦觀之﹐則邑中之城隍祠也。出入皆公役﹐亦多熟識﹐但忽忽不憶其姓字。繼見一老吏﹐侏儒短小﹐須髮浩然﹐乃其同案某﹐以老疾而卒﹐歿又未久﹐頗能識之。因就而咨詢﹐老吏駭曰「若正少壯﹐何由而來此﹖」杜以情告﹐老吏曰「此狐判官之所司也﹐盍往謁之。」亟引杜就東廡﹐見一人須毛如蝟﹐形狀極醜惡。老吏代白其由﹐且爲之緩頰。判似有難色﹐老吏又曰「人鬼𨿽殊﹐實同桑梓。況案牘是司﹐彼此均屬吏道﹐君可不念乎﹖」判無以辭﹐乃引杜入室﹐親檢簿箱。甫一目﹐卽慨然曰「予以少年色狂﹐思污一孀婦﹐狐因抵隙而來。病𨿽可爲﹐但狐無能力祛﹐可柰何﹖」杜自揣並無是事﹐遂力爭之。判取籍與觀﹐則大書曰「某月日﹐杜晤見鄰婦王氏﹐心竊念曰﹕『渠夫新卒﹐倘逾墻而摟之﹐爲歡可期矣﹗』」杜始悚然。判因曰「斯時予幸以差出﹐遂寢此念。不然﹐禍且不止於此。今受某兄重托﹐更念道之相同﹐當爲召狐﹐以禮責之﹐或可以免。」於是以片紙書數字﹐顧室中一人曰「速召東城破廟狐來﹗」持帖去。有頃﹐果見一狐﹐大於犬﹐徐徐而來。判引之與語﹐狐似桀驁不馴。判麾之使退﹐復語杜曰「狐固無禮﹐宜以法懲。然妖由人興﹐幸子廣有餘算﹐今歸﹐正心以祛之﹐且延醫治療﹐病尙可已。至於意念之惡﹐尢所兢兢宜愼也。」老吏亦以此相囑﹐相送出署。未及半途而寢﹐則家人將躄踴矣。自此杜以義理自閒﹐又延某名醫﹐投以妙劑﹐疾果愈。後值獨宿﹐狐輒來與之調笑﹐備極款洽﹐漸且以白身暱就。杜惟誦「妖由人興」一語﹐不爲少動。數夕﹐狐亦漸厭﹐因自語曰「三日不見﹐非復吳下阿蒙。」遂去不復來。杜又棄吏讀書﹐以明經入泮。迄今嘉言懿行﹐邑中猶推宿儒云。

外史氏曰﹕意念之惡﹐人所未知﹐以故受譴尢重﹐古人言之屢矣。柰人不能誠意﹐遂不免妄念。詎知狐之伺之﹐且將乘間竊發乎﹖旨哉﹐狐判之言﹐不必懲狐﹐惟期正己。非明於聖賢之道者﹐不克臻此。冥司愼選吏椽﹐所得皆正人。如老吏之侃侃﹐已可想見﹐況聰明正直如狐判者﹐詎可以須毛如蝟而少之哉﹖

○鐘鼐

寧波袁太守﹐故明之循吏也。有二客昆季﹐長曰鐘鼒﹐次曰鐘鼐﹐舉司衙務﹐人皆以大小鐘別之。方公爲某縣令﹐大鐘卽從公。及公曆任丞牧﹐小鐘適來省兄﹐見其醇謹﹐亦畱之。公任之如左右手﹐兩人事公以忠﹐待人以禮﹐苞苴不行於冷面﹐關說莫移其剛腸。公𨿽未以賓禮待之﹐而置腹推心﹐不啻骨肉﹐僚友咸慶公得人。時郡中有疑獄﹐久而不決﹐公將揭宰而不忍﹐因謀之於大鐘。對曰「土人攻苦十年﹐始克出宰百里。某令非無才者﹐但事屬暖昧﹐倉卒難明。請公予鼒旬日限﹐或可以白。」公知其俠且才﹐笑而許之。大鐘故多髭﹐慮人識之﹐乃截須拔眉﹐衣敝衣﹐乘昏出署﹐變姓名爲人傭。未及期﹐果得其姦狀。蓋邑有豪家﹐素習彊橫。以其居近淸溪﹐托言鑿池﹐引水入囿﹐凡奴僕及佃人有不適意者﹐輒生而納之溝中。旣斃而後棄之溪內﹐急流迅下﹐瞬息數十里﹐人因莫測其致死之由﹐斃者且不一人矣。一日﹐主私美婢﹐主妻見而怒。乘主外出﹐撻之無算﹐亦如其法淹斃之﹐遽投諸淸流。邑人見屍﹐投首於宰。宰驗之有傷﹐無敢判爲自溺。且系外鄕人﹐絕無屍親﹐因榜於通衢﹐而行路皆知。於是前所受害諸家﹐咸疑死者之不明﹐羣起赴訴。又不知婢出豪家﹐莫敢指爲怨府﹐豪益自得﹐所爲愈暴﹐而獄更經年不決。幸大鐘見及於此﹐出署卽投豪家﹐以金賂其左右﹐爲之先容﹐使爲糞除之隸。暇與豪家羣兒戲﹐誘之使言﹐遂如犀燭﹐並悉婢之姓氏由來。遁歸告公﹐公以他事命役馳召婢家。旣至﹐躬親聽訟。婢之冤雪﹐眾之死遂可類推﹐豪因盡伏其罪。案定﹐公以功歸宰。宰得無患﹐深感大鐘之徳﹐饋以百金﹐義不受。乃自大鐘以此案外出﹐小鐘代紀其事。署中人深嫉其寵﹐思以中傷﹐遂僞爲私書瀆陳公﹐許有重賕。乘公將出﹐遽然投之於小鐘﹐蓋冀公見而訊之﹐使之無從置喙也。詎小鐘少年持重﹐見公出﹐輒以獻之。公果一覽而笑曰「此跖之妄思污惠也。」旣而熟睹其名﹐若不釋然﹐則其牘尾所署者﹐爲某縣大尹。公素薄其人﹐因疑其有所干求﹐彊以賂請﹐一時微有怒容。小鐘見公色動﹐謂公疑己﹐遂亦不敢有言。及公退休﹐卽長跪力辭﹐請以他人更易。公乃笑而曳之曰「若勿爾爾﹐予之所惑者非在若。某貪濫素著﹐今竟以不義之物妄思嘗試耶﹖」小鐘始悟公意﹐復跪白曰「鬼蜮之姦旣已難逃洞鑑﹐豈能污鼐者﹐獨不能污宰乎﹖盍以宰之稟牘比而觀之﹐當悉其非出一手矣﹗」公如其言﹐驗之信然﹐更思窮治其事。小鐘又力求寢息﹐惟曰「雋不疑且不自辯﹐公乃代爲辯之﹐是益樹鼐之敵也。」公解其意﹐遂不問及。大鐘返署﹐公乃專任兩人﹐而郡中大治。如是者數年﹐而禍作。初公以久任不遷﹐頗懷觀望。時值政在嚴氏﹐父子擅權﹐黜陟在其掌握。適浙西某令以卓薦入都﹐公之故吏﹐實嚴氏之私人也﹐過郡謁公﹐公見之。語次﹐頗以瓜期爲慊﹐令卽以夤緣說公﹐謂得萬金﹐可以謀遷一秩。公時已熱中﹐將欲曲從﹐而大鐘已側聞其論﹐不勝勃然。及令出﹐卽面叱之曰「誘吾主與不義者﹐汝也。東樓夫子﹐走肉行屍﹐若輩恃此冰山﹐赤日一出﹐勢將壓覆。何更思煽惑正人耶﹖」令聞言大慚﹐抑亦無如之何﹐抱恨而去。大鐘旣斥某令﹐又與弟力諍於公﹐公始悔﹐遂不致餼於令。令亦無顏再謁﹐揚帆北上﹐而心並銜公。至京﹐藉嚴力竟登烏臺。閒與世蕃述此言﹐世蕃大恚﹐致書浙撫﹐以陰事劾公﹐奉詔解京﹐並逮大鐘兄弟。闔署倉皇﹐罔知所措﹐惟大鐘笑曰「予已預知有此禍。然使吾公鐘椒山之後﹐不致人目爲嚴黨﹐不亦榮乎﹖」因與小鐘謀曰「今使吾兩人與公同入虎阱﹐固足以報公。但吾公老矣﹐而夫人年少﹐兩地皆需人﹐不可以徒蹈湯火﹐竟置大事於不問也。」遂乘緹騎未來﹐悄然夜出﹐不知所往。公覓之不得﹐旣已切齒痛心﹐而上而僚佐﹐下而吏卒﹐亦莫不發指。至於署以內之唾其負恩﹐郡以外之詈其賣主﹐又復難更僕數矣。公因俯首就逮﹐囚服赴京。夫人亦幽於任所﹐奇慘深痛﹐莫可形容。公至﹐錦衣毒加拷掠﹐亦不俟其誣服﹐輒以獄上。公論棄市﹐妻子流徙﹐敕下胥如吏議。幸值大醮﹐公得緩死須臾﹐而夫人早已簽名遠配矣﹗惟時大鐘兄弟慮人偵獲﹐匿迹山谷間。數日﹐大鐘謂弟曰「公事滅裂﹐予職其咎。向特畱此身﹐以爲外援﹐非可埋首不出也。今日之事與弟分任之﹐其可乎﹖」小鐘曰「諾。」因請其良策。大鐘曰「公之靳重者在身命﹐而其次卽在嗣續。吾將北行﹐以圖全吾公。而夫人勢將南去﹐實所隱憂。倘公幸脫天牢﹐而不能復圓鸞鏡﹐其如之何﹖」小鐘卽慨然曰「此實重務﹐弟不敏﹐敢請當之。』大鐘不語﹐惟熟視小鐘﹐色似愀然。小鐘疑而詢之﹐則曰「非兄疑弟﹐夫人少艾﹐而吾弟又在靑年。倘成不世之勛﹐反抱不白之怨﹐弟亦何辜﹗吾將往從夫人﹐而公之事非吾莫辦﹐是以不禁僝僽。」蓋袁公久亡原配﹐夫人以閨嬡新續鸞膠﹐是時僅廿二三耳。小鐘聞兄言及此﹐意亦躊躇。良久﹐忽忿然作色﹐詰兄曰「父母與公孰重﹖」答曰「父母生我﹐公固不啻生我也。」又詰曰「公與身孰重﹖」答曰「身有重輕﹐於公則身亦可輕也。」小鐘乃崛然起﹐自拔佩刀﹐且以手捋其衣曰「弟常涉獵傳記﹐竊見豫讓聶政﹐皆能以身報主。彼非無父母也﹐況弟幸有兄在﹐父母血食可以無斬。今請以此報公矣﹗」於是自捋其裩﹐以左手執勢﹐以右手舉刀﹐盡力割下。義激而力猛﹐血出如泉﹐小鐘早昏絕於地。大鐘悲且喜﹐急掬土爲之按捺﹐且祝曰「天不殄吾公祀﹐則吾弟可生。否則從此逝矣﹗」言未絕﹐小鐘已呻吟復蘇。語大鐘曰「適見一白衣人﹐以柳枝醮水﹐徧灑吾身。意者其觀音大士乎﹖」因視其私處﹐旣已結痂﹐亦絕無痛楚。遂自起同兄頂禮﹐大鐘始授以策。且曰「公之獄若成﹐勢不能庇妻子﹐夫人將遣戍﹐計時亦啟行。弟自北而南﹐卽得遭之於途。後事好爲之﹐兄固不煩多囑也。」遂分其囊橐﹐分袂遄徵﹐絕無戀戀之容﹐其義烈槪可想見。小鐘已畱髭﹐至此皆自落﹐緝者旣未易辧識﹐況某令之意在鐘﹐而嚴氏之怒獨在袁﹐公旣身陷大辟﹐法网遂亦少疏﹐小鐘因得徑行無懼。直抵黔楚之交﹐始聞袁公之產已籍沒﹐眷屬解配﹐不日可止荊南﹐遂傭於傳捨以俟之。夫人惟隨一嫗﹐果於旬日顚沛而來。暮宿逆旅﹐適與小鐘遇﹐幸解者數人飲於外肆﹐乘間進謁﹐哭拜於地。夫人故不識﹐惟嫗尙識之﹐而訝其無髭。小鐘一一緬訴﹐並請從行。夫人疑而固辭﹐嫗重其義﹐代言於夫人﹐請自驗之。遂與小鐘如側室﹐去衣一視﹐痂猶未脫﹐嫗爲之太息。亟白於夫人﹐亦爲感動。始與小鐘謀﹐以重金啖差﹐謂是母家﹐因有遠行遣來服役者。差因受公僚友托﹐莫之敢拒﹐遂許以偕行﹐然猶僅司外事也。及抵配所﹐未三日﹐嫗因暮年重染煙瘴﹐以疾亡。居惟斗室﹐四無垣墻﹐小鐘露宿於外。夫人憐之曰「汝猶婢也﹐何妨共此室處﹖」小鐘初猶力辭﹐乃晝出入山斫薪﹐至夜復重冒風雨﹐漸不能堪﹐始肯入。然必夫人先臥﹐而後以束艸置地﹐枕藉而眠。且事夫人如母﹐下气柔聲﹐承顏順志﹐惴惴焉惟恐少拂其意。於時夫人幸有餘資﹐衣食粗給﹐無虞匱乏。無何而歲饑﹐歲饑則盜起﹐滇南六詔以次稱兵﹐居民遂不能安枕。小鐘白於夫人﹐將徙以避之。未及而寇來﹐人咸奔竄。夫人素嬌弱﹐弗能舉趾﹐小鐘乃負之以行。北走崇山﹐日百餘里﹐足踵盡裂。夜宿空室中﹐夫人安寢﹐小鐘慮有不肖﹐持挺徼巡﹐目不交睫者浹旬。幸獲樂土﹐小鐘乃伐竹營室﹐艸創數椽﹐奉夫人而居之。夫人憫其勞﹐呼使同榻﹐則辭曰「形軀𨿽異﹐然在上下之義猶不可廢。」明日之縣﹐具言避寇僦居之故﹐蓋恐袁公幸生﹐或有赦來﹐無從偵訪故也。乃自此夫人之所攜旣蕩﹐小鐘又無敢遠出﹐惟有晝織蒲﹐夜捆屨﹐以供饔眐。抑且滌釜炊食﹐一切自任。夫人倘助之﹐卽跪而謝曰「有鼐在而主母尸饔﹐不免罪戾。」究不使夫人勞。居近三年﹐只如一日。夫人得小鐘侍養﹐𨿽甚念公﹐幸猶安佚。惟公自抵京師﹐棘圜深錮﹐桎梏纏身﹐而且百憂煎其中﹐四肢傷於外﹐洶洶傳播﹐不日卽明正典刑﹐亦旣心灰气絕矣。忽一日﹐獄吏來視公﹐引與密語曰「某公主使人傳語﹐謂君與粉侯爲中表之戚﹐囑余善視君﹐幸自寬慰。」公茫然無以應。徐詰粉侯姓氏﹐獄吏乃自耳而白之﹐則亦實無瓜葛。然處急難之時﹐遂僞應曰「是誠葭莩﹐初不意猶念及予也。」獄吏大悅﹐重與公爲禮。因曰「此地穢污﹐不足以處。」遂命隸糞除一室﹐盛其鋪陳﹐狀若上賓之館﹐移公而居之。至夕獄吏又來﹐具酒饌餉公﹐因與對飲。微酣﹐復屏人語公曰「君之事似有可爲。公主欲爲君乞恩﹐而礙於嚴老。昨已浼朝天宮法師﹐爲上言星象不吉﹐宜緩刑獄。其人實上所親信﹐已敕法司﹐各加復勘矣。」公心竊喜﹐亦姑頷之。閱數日﹐獄吏復來報公﹐則公主已囑法司﹐令將公罪末減。且某侍禦有忤嚴府﹐嚴府頓疑其言﹐故稍稍忘情於公。惟原參甚重﹐寬典難於遽邀﹐緩畱詔獄﹐再當徐圖。今已定議白嚴相﹐嚴相無詞﹐法司且往覆公主。吏因此爲公賀﹐公益弛然於心。然自徙居以來﹐日恆有人以酒食饋﹐亦不言其所自。公問之﹐則以獄吏對﹐公乃深徳獄吏﹐遂成莫逆交。迨事局旣定﹐又有人以成衣進公﹐長短直如身度﹐公頗訝之。由是鮮衣美食﹐逍遙獄邸﹐𨿽不克撥云睹日﹐亦已身逸心安。囹圄數年﹐而嚴氏忽棟折榱崩。籍其家﹐得所與浙撫各書﹐始悟公冤﹐以原秩出諸獄中﹐旣已五閱寒暑矣。乃公甫出獄﹐卽有人乘堅策肥﹐舁一輿迎公﹐且直前俯伏﹐持公足而號泣。公視之﹐其人𨿽眇一目﹐跛一足﹐而形狀宛然﹐實大鐘也。公在昔從未斥其名﹐今值盛怒﹐因叱之曰「鼒﹐爾猶來見予乎﹖」泣而對曰「此地不敢稟白﹐請公至鼒家再當上告。」公時無所歸﹐勉從之﹐而猶悵恨不已。初不知回天之力﹐舉皆出自大鐘也。蓋大鐘有內兄﹐服役於公主府中﹐歷有年所﹐其妻又代主乳哺﹐積有勤勞﹐公主故厚遇之。夫婦每盛稱二鐘才智﹐公主以府事廢弛﹐每恨不得二鐘﹐而爲之代紀。其內兄曾以書召之﹐二鐘因從公久﹐不忍捨之遽去。此其本末﹐大鐘已歷歷在胸﹐故當日毅然北行﹐實有所恃也。比至途中﹐深慮人識﹐乃以灰瞽一目﹐石損一足﹐亦已備嘗奇苦。及至府中﹐見其內兄﹐又仿秦庭之痛﹐涕泣通宵﹐勺水不入於口。其內兄乃命妻白主﹐悉公冤狀﹐並述二鐘自殘之苦。公主素重其能﹐且憐其義﹐遂許爲經畫。大鐘始肯爲主用﹐所有諸務一切井然﹐益蒙公主寵任。公主本世宗胞姊﹐少而寡﹐晚年以郡主晉封。世宗素惇手足﹐公主遂乘間用事﹐朝紳多出其門。大鐘假主威力﹐營謀斡旋半由己出﹐公主亦知之不問﹐故得出公於陷阱﹐公故無由得知。迨至其家﹐大鐘正位再拜﹐始泣訴其原委。公由悟生感﹐亦持之大慟。繼視其屋宇﹐都類素封。大鐘久無室﹐公主以侍兒賚之﹐孿生二子﹐是年已周歲矣。大鐘張筵賀公﹐公感主徳﹐欲往謝。大鐘曰「祁奚不見叔向﹐叔向獨可見祁奚乎﹖」公乃止。鐘又言弟事﹐久已奉夫人南行﹐迄今魚雁隔絕﹐尙猶未遑存問。公聞小鐘自閹﹐倍甚感激﹐而意中猶未遽信。大鐘又以致仕勸公﹐公從其說﹐遂以病狀赴部﹐竟得冠帶錦旋。公之事旣已年湮﹐𨿽奉還產之詔﹐所償者百不及一。大鐘以千金命人爲公治第﹐更以數百鎰潤公行色。臨行送公河幹﹐跪而言曰「分宜從公﹐再效犬馬。但爲公事﹐主之恩﹐尙有未酬﹐今請暫畱爲借臣。抑更有請者﹐鼒之弟形體旣殘﹐筋力亦瘁﹐願公放之北還。渠已不克誕育﹐鼒以一子嗣之﹐繞膝牽裙﹐庶可以少慰其意。」言已﹐哭不能仰。公諾之﹐感觸心事﹐益更流涕不止。蓋公年六旬﹐因值多難﹐尙未誕有令嗣也。揮淚揚帆﹐至家﹐夫人𨿽經遇赦﹐以路遠未至﹐又數月﹐始達本籍。小鐘先驅入見公﹐公一睹其形狀﹐面媼聲雌﹐儼然宦監﹐始信大鐘非謬言。心乃大動﹐返迎而拜之曰「袁氏倘有嗣﹐實若鐘氏之賜也。」小鐘亦泥首辭遜。及夫人至﹐少敍離悰﹐卽極表小鐘之忠藎。公更服膺﹐呼之以弟。小鐘究不敢承﹐盡禮事公。公憶大鐘言﹐爲之整裝﹐使其北上。辭曰「所以歷艱險負羈絏以從夫人者﹐實爲公也。以公盛徳﹐必將有後。今夫人已歸﹐鼐請俟公子誕生﹐少啖湯餅﹐卽自行。」公因聽之。期年﹐夫人舉一子。公大悅﹐名之曰鼐錫﹐以志小鐘之徳。歡宴經旬﹐小鐘始束裝就道。及至京﹐見兄﹐引謁公主。公主知其閹﹐命爲都監﹐總握邸中事。大鐘乃以家授弟﹐愾然曰「公之厲階實啟於予﹐而累弟至於虧體﹐予又安享妻子之奉﹐於今數年﹐弟所未有也。今汝旋返﹐吾子卽若子﹐叔嫂其共處﹐教以義方。吾將往從吾公﹐圖報其未盡之徳﹐幸勿我念。」言訖欲行。小鐘挽畱之﹐究不肯聽﹐遂往袁公處。公以老友待之﹐杖履追隨﹐益徵相徳。惟小鐘撫育兩男﹐及長﹐教以躬耕。誡曰「愼勿干預人事﹐汝父與若叔﹐良可鑑也。」迄今數傳子孫﹐皆以農夫沒世焉。

外史氏曰﹕觀大鐘行事光明﹐自是偉丈夫。且能營脫袁螢窗公﹐豈其辜恩不報者比。但叱座賓﹐頓忘鼠器﹐實爲公之禍異基﹐似不可訓。獨小鐘溫柔惇厚﹐絕少圭角。卽僞書一節﹐艸三已足徵其气度。而自宮從戍﹐奮不顧身﹔茹苦事人﹐毫無倦編捲色﹔凡其所處﹐又較乃兄爲尢難。予故爲小鐘立傳﹐並附大四鐘於其間。

隨園老人曰﹕熟讀此傳﹐余頗疑之。蓋目中固未見鼐﹐亦並未見鼒。浩歌子猶不滿於大鐘﹐談何容易也。

○鬼無頦

宛平謝紫庵有墳莊﹐距都門十里有奇﹐甚邇也。其猶子數人﹐率多遊蕩﹐以其地產鶉﹐冬月輒往覓之﹐恆數夕不歸。比閭又多其類﹐亦以墓田在彼﹐兼有居停﹐皆遊而忘返﹐故萃處每十391數人。晨則踏雪羅禽﹐夜則圍鑪飲酒。卽漠不相識者﹐其情同﹐其事同﹐遂言笑同﹐亦紈褲之積習使然也。一夕﹐又羣居﹐藏醅旣罄﹐鷙材未得﹐相對無聊﹐乃劇談以消長夜。言涉怪異﹐樂且不疲。時夜色已深﹐眾中有膽怯者已毛髮微豎。忽一人曰「舊傳謂鬼無頦﹐究亦憑虛之論﹐疇曾見之﹖」又一人曰「予試驗之﹐我輩中有無頦者﹐卽鬼是已。」因試以己手徧探座客。至一人轉背匿笑﹐堅不許摸。眾共彊之﹐突以厥首反向﹐短檠之側﹐眾逼視焉﹐則自唇以下無所有﹐絕類小兒面具。不禁大駭﹐狂噪而奔﹐舉室不及俟屨。甫出屋門﹐頹然皆僕﹐猶聞鬼聲噭然﹐益大怖而號。村人聞喧出視﹐則累累如貫珠﹐疊臥地上。笑而扶之﹐其下有物﹐尙狺狺不絕。燭之非鬼﹐一徼夜之犬耳﹐不覺大噱。眾驚定﹐亦爲粲然﹐始詳言之。翌日皆歸﹐蓋自是無復弋鶉之志矣。

外史氏曰﹕靑燈黑夜﹐談鬼爲佳﹐而不知鬼卽在其中也。當諸人快談之頃﹐鬼必不能默然。柰何膽落於無頦﹐竟使說鬼之鬼不獲罄吐其說﹐能不詈噉豬腸兒敗人淸興﹖

○秋露纖雲

郁生名琥﹐號秋軒。毗鄰紳家子﹐折節讀書﹐通五經﹐能文章﹐郡中衿士舉不以膏梁少之。然試輒不利﹐三躓棘闈﹐於是學益苦。鄰有廢圃﹐買而居之﹐少置花木﹐艸創數楹﹐蓋爲藏修之所﹐並非作窺園之計者也。寢於斯﹐食於斯﹐定省而外莫入中堂。卽時遇細君於寢門﹐亦不少通言笑。在琴瑟之素睦者且如是﹐而燕遊之朋﹐談宴之舉﹐更一切屏絕。居數月﹐時值新秋﹐槐黃期迫。生已科試有名﹐計日將赴省﹐因攻苦倍亟。俄聞身後有人小語曰「如此用功﹐那得不中﹖」驚顧之﹐寂無所見﹐乃大駭。猶以爲耳音之誤﹐及復讀﹐又語如前﹐不禁悚然。而業不忍輟﹐因移坐默誦﹐意蓋靜以伺之。無何復語﹐雜以笑聲﹐則不當生前﹐仍居生後﹐生因毛髮俱豎。亟呼僕﹐適值他出﹐不得已而納屨以奔。比出戶外﹐又聞室中言曰「不識秋露纖雲﹐那得便中﹖」其言絕嬌脆而淸﹐如佩玉之鳴。心忽少動﹐且行且思曰「飛瓊綠華二傳﹐古人果不我欺乎﹖」遂躊躇不欲歸。及門﹐又將旋踵﹐僕適自外來﹐遂相偕返室。岑寂依然﹐生諱之﹐竟不告僕﹐仍前肄業。至夕﹐將歸內寢﹐恐致父母疑﹐且慮僕婢笑﹐遂復下榻蕭齋。幸而竟夜無擾﹐心乃安。生故五夜起讀﹐是夕因悸不能寐﹐起倍恆時。僕惟侍主盥濯﹐別無事事﹐覸其展捲﹐亦潛就睡鄕。生頗有戒心﹐誦不能暢久之。甫復其故﹐而嬌韻嚶嚶在耳廂大作矣。生不勝震恐﹐輟業靜聽﹐其音實在幾之左右﹐近且咫尺﹐恍若兩人對賡者﹐調協聲一﹐絕無抑揚髙下之殊。初猶駭而呼僕﹐嗔其弗覺﹐及徐聆之﹐則又別更一藝﹐迥非已所習者。義奧筆妍﹐金科玉律﹐其題則唐棣之一章也。生本嗜文如命﹐遂以不懼﹐竟捨己業而從之。共案咿唔﹐儼然益友﹐惟是衣香襲鼻﹐口脂頻吹﹐使人頗不可耐。然而生具夙慧﹐數徧卽能熟一藝。比及成誦﹐冥冥者又頓易新篇。迨至漏盡聲息﹐生已得佳文五首﹐不禁忭躍。揖而謝之﹐只聞笑聲喫喫﹐俱入壁中而去。生至晨遂不復讀﹐折紙濡毫﹐盡錄其作。於時久不窺戶﹐因此復出訪友﹐舉以相示﹐見者皆咋舌﹐謂是飄飄欲仙﹐取元魁直如拾芥。生益喜﹐歸齋不忍釋手﹐益更熟讀﹐至夜分不寢。且爲詰朝計﹐托言晨饑﹐命僕具果餌﹐蓋將以酬其金鍼暗度也。乃生方恬吟﹐吻邊忽有茗一杯﹐香冽異常﹐且笑而語之曰「那便如此苦讀﹐解元郎寧不患口渴耶﹖」生驚視之﹐未見其人﹐先睹其手﹐纖瘦而潔白﹐儼如玉盫。而蟬鬢花腮﹐云衣月態﹐早已逼近其側矣﹗生𨿽熟識﹐不免愕然。洎乎舉首﹐又有一美人以朱盤貯果數枚﹐笑置案頭曰「啖此當連中三元。」生因釋卷起謝﹐而深慮其妖﹐乃整衣以禮相見。兩美不答﹐惟相顧而哂曰「迂儒故態猶昨。」生復遜之坐﹐詢及姓氏﹐一美人笑答曰「昨因不平﹐已將小字入君耳。渠卽纖雲﹐而妾實秋露﹐本書仙侍兒﹐謫居人世﹐已近百年。以冥數當奉巾櫛﹐故根尋至此﹐幸勿卻。」生故解其來意﹐聞言而倍懷首鼠。惟謝曰「鯫生不才﹐敢有仙眷﹖況拋金閨少婦﹐實因月桂一枝。冥數難知﹐盛愛似不敢領。只以文字交﹐不致墮於欲界﹐差爲厚幸。」語未已﹐纖雲卽從旁贊曰「使乎﹗使乎﹗束錦而行﹐可謂詞林妙品矣﹗𨿽然﹐不慕裴航﹐何以頓懷張碩﹖遲遲門外﹐欲去仍畱﹐司馬昭之心豈路人竟未之見耶﹖」生語塞。秋露乃剖析曰「君固有志圖南﹐惜乎重染腐習﹐將不免爲斥鷃笑。夫欲成不世之名﹐原不關數行闈墨﹐矧務舉子業以冀首肯於朱衣。卽今晨五藝﹐已如操券﹐文心患不活潑耳。一以貫之﹐違道不遠﹐奚必靑燈獨宿﹐皓首窮經﹐始能居孫山以內哉﹖」生尙猶豫﹐纖雲復笑曰「三科康了﹐一枕孤眠。倘潦倒場屋﹐勢將鰥此半世﹐文章眞誤人不淺。」生亦不覺捧腹。秋露卽就案上取前文爲生指迷﹐一一提其要領﹐因曰「君之積習沈錮﹐斷不能聯捷甲科。然從此貫通﹐縱場期伊邇﹐今秋可以獲雋。切不可亟赴南宮﹐自覓劉蕡之恥。歸來與妾等處﹐不出三年﹐玉堂金馬可以立致。但當去此陋室﹐別構名園﹐快目爽心﹐自足伐毛洗髓﹐幸勿以妾言爲謬。」語竟﹐與纖雲俱起曰「君猶疑忌﹐俟鹿鳴宴後﹐敬當以衽席奉賀。」遂就燭下冉冉而沒﹐倏不見。生時已司空見慣﹐不以爲怪﹐亦就枕。自此日惟卽秋露所言者殫心揣摩﹐少通閫奧。及爲文﹐頓異故吾﹐同人亦莫不稱許。因而變其拘迂﹐出而與人酬酢﹐𨿽未接杯酒之歡﹐而逐隊隨行﹐亦不甚埋頭於書本下矣。迨赴省垣﹐將入闈﹐忽有小童以漆盒至。詢之則曰「纖娘子之所饋也。」生心知爲云﹐啟視焉﹐則桂圓百枚。初以爲嫦娥之代祝而已﹐將語小童﹐旋失所在﹐及分其半而攜之。搜者以果結於樹﹐絕無可疑﹐竟聽其將入﹐卽生亦罔知其有異。次日昧爽﹐題紙飛下﹐頓思以圓佐茗。剖之﹐與恆果迥殊。生就燭諦觀﹐實以綿紙團成者﹐細楷如蚊翼﹐極目力始能見﹐乃時下才人之預構也。生大喜﹐乘暗破丸﹐得文數百首﹐兼有目次。就題物色﹐則首場書藝﹐𨿽未吻合﹐亦旣不中不遠。生有此可恃﹐遂就捲揮毫﹐無殊宿構﹐固不俟於脫稿﹐而三作立成。沿及經藝﹐順流揚帆﹐瞬息直下。明晨首先交納而出﹐同考者就而索觀﹐又靡不气沮。二場又瓜分其果﹐攜入矮屋﹐表判旣莫不工麗﹐三場五策出之丸中﹐又典核超羣。是役也﹐生未少費心力﹐已可望巍科。甚感云徳﹐恨不一晤﹐且不解其果中界限﹐何以判然不淆﹐益信爲眞仙。惟慮不得爲眷屬﹐而狐疑因以盡祛。已榜下﹐則以文有訛字﹐置之亞元。主司尢爲之扼腕﹐惜其全璧微瑕﹐實則冠場之作也。生益感云玉成﹐暇卽祝於斗室﹐冀得一見顏色﹐而竟杳然。一日﹐忽於書中得小柬。啟之﹐字迹柔媚﹐蓋卽二美之札﹐特以之申賀者。其意惟勸生勿北上﹐行且不吉。更願得郡中名園﹐以爲藏嬌之所。紙尾數行﹐則曰「君夫人久虛鴛被﹐今幸折桂人仍返牀頭﹐妾等不敢以陋質混。俟燕婉少伸﹐再當抱衾裯以事君子﹐今尙非其時也」﹐云云。生乃倍欽其賢。然以少年髙捷﹐不忍韜晦﹐竟不聽所言﹐束裝赴都。乃行未數程﹐從人沈猶狂恃主新貴﹐毆某縣隸役。令怒﹐作牒通詳﹐置之於法。以生爲疏縱﹐削其科名﹐生遂垂翅復返。深悔不聽秋露﹐而服其先知﹐思晤愈亟。且當新黜之後﹐愧見戚族﹐聞無錫董氏﹐有別墅﹐花木森繁﹐地更幽邃﹐乃白於父母﹐以重價僦而居之。入園之初﹐適當季春上巳﹐生薰沐更衣﹐若有所俟﹐僮僕皆竊笑。且束書不讀﹐惟云露二字不絕於口﹐亦多所不解。居甫定﹐盡驅從者就外宿﹐非奉使不令入園﹐一切添香烹茗之事﹐皆自任之﹐意蓋有所爲也。閱二夕﹐生正對月懷思﹐而環佩璆然﹐兩美早聯袂而至。生大喜﹐下階迎之。纖雲先賀而後弔﹐秋露獨先弔而後賀﹐生亦不甚介意。相攜入齋﹐生因向纖雲申謝。云曰「自是妾彊作解事﹐致君得而復失﹐不然君縱不中﹐亦不至於白衣﹐何謝爲﹖」秋露因微哂曰「婢子誘人懷挾﹐論罪尙宜連坐。」生與云皆粲然。生復向秋露自咎﹐並服其灼見。秋露正色曰「初以科名許君﹐妾猶盽怳不定。乃君竟掇髙魁﹐且重負妾約﹐行將看上苑之花﹐不復念梁園之舊﹐果遭蹉跌﹐鎩羽歸來﹐此其所以宜弔而不宜賀也。今幸深繹妾言﹐別開生面﹐旣不坐枯寂之禪﹐自宜有生花之筆。從玆扶搖直上﹐九萬鵬程﹐不難一蹴而至﹐則又宜賀而不必弔矣。況君家聲赫奕﹐當抱王參元之憂。縱使纖妹計行﹐億則屢中﹐將流言四起﹐重累淸名﹐實亦妾所逆慮。」生聞其言侃侃﹐益覺心折﹐乃悟先弔後賀之故。於是相對敍闊﹐絕無畏忌。已而剪燭促坐﹐置酒合歡﹐云露皆善淸歌﹐兼工諧謔﹐每一曲梁塵欲動﹐每一語玉屑紛飛。語笑聲音﹐時達戶外﹐而僕輩究如充耳﹐亦可異已。夜將半﹐生微醺﹐托醉先起。云又飛一觥來﹐謂生曰「今夕何夕﹐情難自已﹐請以一語爲觴政。能則先占枝頭﹐不能則退之殿後﹐倘中原並驅﹐則一箭雙雕。君亦愼勿峻拒。」生亦不禁大笑﹐因亦酌一卮﹐屬云出令。云卽一飲而盡曰「煙雲滿紙﹐君宜先賦行雲。」露亦朗然曰「月露盈簾﹐郎豈遲揮垂露。」一時大噱﹐幾翻酒盞。遂同起。拂榻解衣共寢﹐左珠右玉﹐拂柳穿花。晨起﹐生頗慮爲僕見。詎意奔走服事﹐若役瞽矇﹐悵悵然莫能覯止。露與云亦只默坐而已。及僕出﹐歡然萃處。露以手談教生﹐云亦以白描之技進﹐生皆悉心學之。而且酒兵茗戰鬥於宵﹐鋤花種竹娛於晝。生室中故無樂器﹐惟古琴一張﹐露撫之﹐聽者忘倦。云自攜有箏笛﹐時一彈弄﹐又復妙絕人寰。至於詩文典籍﹐無時不共相涉獵。探奇索異﹐辧難析疑﹐蓋不聞誦聲而生之業已大進。生𨿽深入佳境﹐久而忘歸﹐然至三朝﹐露必勗之歸省﹐至旬日﹐云必勸之家居。而牀笫之私﹐露與云舉不甚重。每曰「郎君將飛黃騰達﹐忍死於婦人女子之手耶﹖」其賢淑類如此。若是者二稔﹐旣無人覺其形聲﹐且兩人俱不火食﹐惟哺佳果數枚﹐絕無所需於生。而美醖佳茗﹐又皆有術以致之﹐以故內藏麗質而外靜浮言。生旣博享韻事﹐集益閨房﹐因之心體流通﹐不啻脫胎換骨。初猶待露爲之削﹐云爲之斫﹐相習已久﹐不費斧斤已偉然淸廟明堂之器矣。露又勸生以文稿行世﹐廣致揄揚﹐人益信其前非幸中﹐名譽益彰。是歲﹐攺籍遊泮﹐再入秋闈﹐遂冠南省﹐中式第一人。明春將赴京取應﹐云與露忽辭去﹐曰「久曠職司﹐將歸天上﹐不得再捧君硯﹐可柰何﹖」生大驚﹐彊之復畱﹐繼以涕泣﹐露不從﹐而云頗戀戀。露曰「纖妹不能忘情﹐已墮色界﹐可以無返。郎君宜善處之﹐俾得出以見人。匿迹藏聲﹐究非長策也。」生乃喜。猶將畱露﹐露卽趨出﹐湧身向上﹐轉瞬直達重霄﹐倏不見。云將繼之﹐甫去地丈許﹐雷聲殷然﹐乃懼而復下﹐喟曰「孽緣自作﹐書仙良不可欺。」生𨿽失露﹐喜復得云﹐乃少慰。因與云計﹐使先行﹐俟之中途。生至維揚﹐托言乏嗣置妾﹐納爲如君。僕人莫知其詐﹐云自此飲食無異恆人﹐相隨入都﹐贊襄場務。生因戲之曰「蠟丸密函﹐卿當爲我預辦矣。」答曰「今日之事﹐君事也﹐妾不敢以魚目混珠。」生竟聯捷成進士﹐殿試二甲第一。將受職﹐云謂生曰「人子魁名金榜﹐所以悅親也。大人以家累﹐實不克北來﹐君可無念乎﹖」生曰「然。」卽乞假南旋。抵裏﹐云始廟見舅姑﹐謁嫡室。細君妬其色﹐頗苛遇之。生因私述其默助之徳﹐並白其異﹐細君以爲誕。一日﹐生與云皆在細君處﹐忽細君之弟來省姊﹐意蓋覸云。云亦絕不驚避﹐迨客及階﹐云乃以身就生﹐旋合爲一。侍婢環矚﹐皆見生而不見云﹐舉室駭然。及客去﹐云故在生側跬步未移﹐細君始信生言﹐懼而修好。及生限滿﹐攜眷來都﹐閨中之雍睦不啻尹邢之相遇焉。

外史氏曰﹕適有巨家延師課子﹐年餘而學未增益。主人亦知名之士﹐因叩其故於師。師曰「此子材器誠不凡﹐然使之困守寒氈﹐所就只可如此。若能予我千金﹐攜之遠遊﹐三年當一鳴驚人。」主人服其論﹐慨然從之﹐資以舟車﹐丰其囊橐﹐聽其攜子出行﹐戚友皆竊笑。乃師導其弟搜奇覽勝﹐南盡閩粵﹐北極燕齊﹐足迹徧歷數省。每值通都﹐則購異書供讀﹐而參考勝迹﹐晉謁名流﹐又無虛日。期年﹐弟倦於遊﹐請於師欲返故里。師曰「遊興闌乎﹖書可讀矣﹗」卽就舟中指授﹐聊當下帷。及歸﹐鍵戶肄業。出其所作﹐先達皆爲稱賞﹐因以成名﹐竟登髙第。從可知坐破蒲團未必卽悟上乘。文人之臟腑﹐務須剔透玲瓏﹐始可以筆墨爲如意珠﹐題名雁塔﹐走馬曲江﹐但不宜爲浮薄者別開蹊徑耳。故如雲露之蹤迹詭異﹐洵爲理所應無。而化鈍爲靈﹐化板爲活﹐頗得此中三昧。至於贗鼎終成虛話﹐貪癡竟列小星﹐則云之去露不啻徑庭。書仙之側尙有人﹐吾願閉戶潛修者﹐皆當馨香以祝之。

○蕭翠樓

苑之縉者﹐燕之諸生也。有鄰人子蕭姓﹐不言其名﹐性佻達﹐頗多穴隙行。裏之蕩婦咸與之私﹐邑人因以切齒。以其垣居妓館﹐遂私以翠樓號之。苑少未更事﹐間與之遊﹐章臺楊柳﹐攀折外則無所染焉。無何﹐蕭以瘵疾卒﹐苑因鑑於前車﹐少加撙節。忽夢蕭來召之曰「僕案未結﹐須兄一往對質﹐幸勿憚於跋涉。」苑寐中頓忘其死﹐疑其以花事搆訟﹐詞涉於己﹐勉從之。行出門約數里﹐過一溪﹐水黑色﹐腥穢撲鼻。苑欲止﹐蕭固彊之﹐乃褰裳以渡。又里許﹐始見屋宇﹐則蘭若﹐絕非衙署﹐苑心頗疑。久之﹐闃其無人。有巨像當門而立﹐幾與檐等﹐赤金色﹐面目絕不可見。蕭卽跪拜於地﹐苑亦俯伏。像忽發聲曰「此案結之已久﹐老僧以婆心度世﹐故待苑生來。今渠至矣﹐汝盍行乎﹗」蕭猶囁嚅﹐似有所言﹐像嚴聲叱之﹐蕭忽不見﹐像亦歸於烏有。苑大駭﹐不敢深入﹐反身卻退。比出時﹐則行者肩摩﹐往來如蟻﹐非復向之寥寥者矣。苑茫不解其故﹐逐隊而前。忽一人短衣陋貌﹐狀若鴇奴﹐拱之曰「苑相公故多豪興﹐何竟來此一遊﹖」苑以蕭事語之。其人笑曰「大好大好﹗請從我去﹐不第可以釋惑﹐且可快觀。」苑喜﹐徑從之偕往。旋至一處﹐粉垣四圍﹐有側門。其人導以入﹐且語曰「欲窺隱祕﹐當非正路可由也。」及入而視之﹐華屋數楹﹐皆內向。旁開月窗﹐障以紗﹐燭光外射﹐頓悟以晝爲夜。俄聞笑音﹐室中似有數人﹐語雜猥褻。苑故習於此﹐心微動。其人使苑伏牖而窺之﹐內方肆筵豪飲﹐一長髯者據中坐﹐旁四客皆甚粗鄙﹐袒裼露臂﹐相與大釂。侍者惟一美少年﹐執壺而立﹐只可十四五﹐姿容娟秀﹐靦腆向人﹐美目中恍含余淚﹐時時潛拭以巾。及視其衣﹐綠襦紅棍﹐當是孌童。苑方靜坐壁上觀﹐忽見長髯者顧謂客曰「翠樓尙多做作﹐今宵當試以毒手﹐庶快素心。」眾皆笑諾。苑聞之愕然﹐熟視少年﹐𨿽妍媸不類﹐而眉目態度果肖蕭﹐心始懷疑。旣而燭燼酒闌﹐坐客皆起﹐有二人以事辭去﹐長髯者復命易燭﹐輝煌如晝。三人作醉態﹐皆嬲少年﹐或挽其頸﹐或交其吻﹐少年嬌羞無主﹐莫知所爲。未幾﹐客皆自解褻衣﹐擂垂盈掬﹐俱甚偉岸。蓋不獨室中者寒心﹐卽室外者亦爲咋舌。視少年大有懼色﹐眾捉之﹐置諸牀榻﹐捋裩狎玩﹐莫不鼓掌曰「美哉臀也﹐翠樓乃以之饋我。」聞者不禁竦然﹐而方鑿圓枘﹐漂杵血流﹐嚶嚶受創之聲與擊刺之音間雜而作。三虎啖羊﹐其無餘肉可知已。眾方背水夾擊﹐欻一壯男子排闥直入﹐橫提白刃﹐怒不可遏。眾驚避﹐惟長髯者挽之以力﹐狀若解紛。堅不聽﹐以刃擬少年。少年觳觫不勝﹐壯男竟決其首﹐血噴屋隅。苑在恍惚之中﹐見所殺者非少年﹐實卽蕭也。驚悸如寤﹐耳畔有人語曰「何竟睡去﹖」張目﹐則卽前所導引者﹐己身仍伏於牖下。靜伺室中﹐鼻息齁然﹐已滅燭寢矣。其人曰「去之﹐君亦當自尋佳處。」遂仍從側門中出。天忽開朗﹐似有曙光﹐其人謂苑曰「聞君頗好狹邪遊﹐予家近得麗者﹐盍往觀乎﹖」苑已驚定﹐見獵心喜﹐又許之。其人引之至一門﹐垂簾低下﹐朱戶盈盈﹐物色果類妓家﹐苑乃徑入。及返顧﹐蕭亦自外來﹐面容慘淡﹐見苑甚有愧色。苑佇立俟之﹐呼而與語﹐竟不答﹐疾趨而過。苑怪之﹐亦隨入。蕭入內房﹐卽有一垂髫婢自側屋出﹐呼曰「阿姊來末﹖客來矣﹗」內遽應曰「予適易衣﹐若可延客坐。」婢卽搴箔邀苑入。苑視室內﹐頗精潔﹐但無美人雅態。四壁所懸﹐惟琵琶箏笛而已﹐因疑蕭。適婢取茗﹐乃自簾隙窺覘之﹐見蕭果白身立於內﹐以手舉一物﹐肉色瑩白。徐視之﹐綠黛朱櫻﹐乳陰畢具﹐則婦人之驅殼也。駭極﹐更窮其異﹐蕭振衣著之﹐如蟬入蛻﹐轉瞬卽更女身。苑始大怖﹐亟奔出。行及外戶﹐有數人欣欣而來﹐操土音﹐都類已﹐相與語曰「不費半文﹐得闞美妓﹐亦甚快人意。」又曰「感煞佛力﹐使我輩一洗此辱﹐不愈於生啖其肉耶﹖」遂相率入門而去。苑始頓悟﹐身在冥途﹐所遇者皆鬼也。正盽怳迷路﹐急不能歸﹐俄見其亡祖扶杖而來。苑卽匍匐直前﹐涕泣請命。其祖曰「畜生﹗汝見冥罰亦已有恫於心乎﹖」苑因悚懼﹐不敢對。其祖太息良久﹐命之曰「從予行尙可以生﹐然宜洗心攺過。否則﹐壽旣易夭﹐報亦無可逭也。」已乃攜苑入一夾弄﹐初黑暗﹐漸次朗然。而行不數武﹐卽聞哀嘶之音﹐痛入心髓。及近﹐則兩旁皆崇廊﹐髙近二丈﹐男婦無算﹐倒懸於廡下﹐舉裸無寸縷。由胯間如抽絲﹐腸出丈餘﹐束其雙足而弔之。間有僧尼﹐遇之倍酷﹐頂下自生烈焰﹐爛額焦頭﹐故號聲尢慘於眾。苑以問其祖﹐答曰「此卽屠腸獄也。汝之罪不至於爲孌爲娼﹐此中恐所不免耳。」言之三嘆。苑亦潛然﹐悔且愧。及將出弄﹐其祖又囑之曰「歸宜好自爲。汝前所見巨像﹐乃淨穢金剛﹐故不惜時臨穢地。亟求是經奉誦之﹐尙可幸脫法网。」苑欲叩其詳﹐旋失其祖之所在。一時頓觸孺慕﹐大慟失聲。撒手而覺﹐則身在榻上﹐漏下已五鼓矣。苑因歷歷記憶﹐自誓攺行從善。明日起卽購金剛經﹐薰沐奉持。月餘又夢美婦人﹐靚妝艷服﹐貿然而來﹐謂苑曰「淫人一婦﹐其伯叔戚族莫不予毒。幸得孽債少淸﹐以淫行﹐仍將爲娼。子如有意﹐廿年後可訪我於吳山楚水間。」苑知其爲蕭﹐挽之晤言﹐不及而寤。於是齋心益誠。又聞蕭內外兼好﹐每誘人子弟﹐更以斷袖之醜﹐致其人之兄賫恨而亡﹐乃悟操刀而割者﹐亦非無故也。苑旣易轍﹐不敢再履靑樓﹐學行以優聞﹐竟得食餼。年五旬﹐聞江淮有名妓﹐亦號翠樓﹐頗嘖嘖於人口。擬欲訪之﹐以尋夙約﹐究以道遠而未果。

外史氏曰﹕余前於田再春傳中﹐已三復於孽報當身之義矣。及聞是事﹐倍嘆金剛之棒喝更捷於旌陽。蓋凡死者受報﹐非生者莫與之傳﹐見者驚心﹐諒聞者亦當悚念。況夫牝牡轉圜﹐均遭貫革之射﹔人鬼同趣﹐得施反戈之攻。甚至百體莫贖一夕之歡。縱下愚不移﹐難禁變色﹐則在中材如苑者﹐有不翻然自新也哉﹖

○盧京

盧京﹐本名京兒﹐以妙齡絕色爲優於都中﹐名噪一時。秀水某孝廉﹐以候選在都﹐見而悅之﹐恆流連不去。孝廉綦貧﹐囊空如洗﹐不能出纏頭費﹐惟於演劇處所﹐攜百錢日往一遊﹐駕言觀場﹐實則意有所爲也。京師名園數十處﹐每以班名揭於市。孝廉偵之﹐得其所在﹐輒竭杖頭物﹐奔赴恐後﹐𨿽遠弗辭。至則息慮凝神﹐木坐於場側﹐盧出則翹首以觀﹐盧入則曲肱以臥。且於其來也﹐若睹名畫﹐注目弗移﹔其去也﹐若送飛鴻﹐神往不已。場上一盳﹐孝廉亦爲之一盳﹔場上一笑﹐孝廉亦爲之一笑。𨿽諸伶紛沓盈場﹐而精神有所專主。耳之所聞﹐非盧若無聞也﹔目之所見﹐非盧若無見也。或問所演何劇﹐則答曰「予烏能知﹖」於是戲癡之名﹐同鄕人咸傳爲笑柄。乃盧以色藝擅長﹐自矜得意﹐目中初未有此一人。比及年餘﹐竟無虛日﹐其坐則尺寸不移﹐其態則初終不易﹐目孜孜而神戀戀﹐只專注於己身﹐盧亦微有所覺。始猶竊笑﹐久而以爲奇。益陰伺之﹐孝廉之若送若迎﹐直將性命之不卹﹐盧亦不禁感動。旣而不得其名﹐叩之園主﹐則笑曰「此戲癡也﹐隨子有年矣﹐子故未之知耶﹖」盧深以爲異﹐更物色之﹐得其詳。則𨿽登桂榜﹐實守寒氈﹐非能向梨園中買笑者﹐心益憐之。躊躇數日﹐竟棄其業﹐席捲所有歸孝廉。見卽泣拜於地﹐請爲僕。孝廉𨿽鐘情有素﹐初不虞其自來﹐不禁駭然。力辭之﹐而並詰其故﹐對曰「非敢有他意﹐感君之靑盼﹐使人不能自已耳。」繼以號泣﹐卒不肯去﹐孝廉因畱之。盧晝則靑衣若廝養﹐代孝廉執炊﹔夜則市鬥酒﹐易女妝﹐歌舞氍毹之上﹐以悅其意。及孝廉將寢﹐則辭出曰「非愛此殘軀﹐深慮損公盛徳。」孝廉習之已久﹐亦愛而重之。而賦性聰敏﹐倚之如左右手。迨選期將屆﹐盧又出己資數百金﹐爲孝廉營幹﹐得銓大邑。孝廉素鮮積蓄﹐一切赴官之需舉出於盧﹐倍甚感激。抵任﹐命總衙務﹐輒辭不諳﹐曰「從公本以酬知﹐若如此﹐是以爲奇貨可居也。況優人用事﹐上憲將爲之寒心。」竟不受。故從宦十年﹐反不若綺筵數夕。及孝廉卒於官﹐代紀其家﹐扶柩歸裏。臨穴一慟﹐始辭歸。晚年至京﹐貧且老﹐以教歌爲活。有浙人知其事者﹐或以孝廉語之﹐輒流涕不止﹐以爲失生平第一知己。

外史氏曰﹕人謂孝廉爲情癡﹐而不知盧之情癡視孝廉爲尢甚。何則﹖辭紛華之境﹐甘淡泊之天﹐惟讀書明理者能之﹐此曹何望焉﹖乃因一顧之知﹐從以十年之久。事出優伶﹐殊爲可異。若孝廉者﹐以靑白眼待旦﹐未聞以靑白眼待人﹐尙不免見笑於步兵。抑余聞之﹐有陶公名某﹐以甲科授張掖令﹐下車之始﹐謹飭時聞。且年逼耳順﹐簿書而外只以一卷自隨。終歲始召優演劇﹐蓋亦周旋僚友之故也。甘郡某班有旦﹐名悅生﹐陸姓﹐貌頗秀媚。一日奏技於署中﹐公瞥見之﹐情不能遏﹐竟畱爲近侍﹐朝夕弗離﹐所賞賚無算。悅生又媚諸公子﹐中冓喧爭﹐人爲掩口。後公將離任﹐悅生以萬金兔脫而遁﹐公亦因色致疾﹐兒不起。嗚呼﹗不見可欲﹐使心不亂。如陶公者猶不免於陸沈﹐豈孝廉之佳遇可以幸致也耶﹖

○蘇瑁

郡人蘇瑁﹐棄儒而醫﹐頗諳於岐黃之術﹐延請者接踵而來。其家居負郭﹐暮不能歸﹐卽借棲於邑內﹐習以爲常。多宿於上元觀中﹐焚修者其莫逆也。一夕﹐又值下榻﹐道士置酒與飲﹐談晏甚歡。因爲蘇言﹐其地近多祟﹐東廡某眞人位下一執拂女子﹐頗出惑人。又閻君殿內﹐有赤身女囚﹐夜間聞嘻笑聲﹐深以爲憂。且謂蘇曰「君出旋溺﹐切自愼。」蘇乃戲之曰「法師縱無符﹐亦眞無福﹐此誠佳遇也。」言已﹐大笑而罷。及蘇就枕﹐卽聞窗前作彈指聲。駭而問之﹐音絕嬌婉﹐答曰「儂。」蘇每至﹐輒獨居一室﹐披衣起坐﹐連叱之﹐外竟寂然。蘇因此竟夜不寐。晨起恥之﹐不以告道士﹐惟致謝而去﹐遂不敢復宿觀中。乃奔走診視﹐履無定蹤﹐閱數日﹐又爲重關阻隔﹐卽畱宿於病者家。寂處無聊﹐頓思所親居左近﹐欲往探之﹐竟忘其與觀爲鄰。悄然獨出﹐恐主家迎送﹐主家亦渾未及覺。及晤所親﹐盤桓情話﹐漏下二鼓始旋歸。所親命小奚伴送﹐力辭之﹐自持碗燈﹐孑然而行。至觀前﹐忽憶往事﹐心已不免忐忑。將過觀門﹐瞥見一物﹐如積雪立於檐下。驚而注視﹐仿佛如人﹐漸近而形狀宛然﹐不覺股栗戰戰﹐不能趨。彊以所持之炬燭之﹐聞其笑語曰「癡男子膽旣芥子大﹐何復以孜孜視儂﹐將嚇殺矣。」挺身而立﹐則婦人四體裸然﹐披髮垂手﹐相逼而來。蘇因大怖失聲﹐棄炬狂奔。婦復追躡其後﹐蘇懼而號﹐通衢皆聞。邑人有未寢者﹐出視之﹐頗多識荊。見其狀如瘋癲﹐止而與語。蘇猶反首顧瞻﹐絕不見鬼﹐方始坌息以告。眾旣密邇於觀﹐咸耳其異﹐亦駭然。因曰「先生旣知此﹐似不宜踽踽夜行。」乃相與伴送﹐直至主家而返。主人聞其遇鬼﹐亦出問視﹐蘇時已驚定﹐少話別去。蘇甚困憊﹐亦遂滅燭解衣。乃甫探手入衾﹐早有人偎枕而臥﹐膚香入鼻﹐蓋鬼已先據牀頭矣。蘇不勝惶懼﹐亟欲返身﹐勢將拔關出屋﹐號呼求救。詎臂爲所牽﹐猝不能脫﹐因向之乞命。婦笑曰「何遂無香火情﹖儂實慕君髙雅﹐忘恥相就﹐豈能爲君祟者﹐而竟觳觫如此﹖」蘇仍哀之。婦因嗤曰「君誤矣﹗豈閻摩當殿﹐竟有潛出之鬼哉﹖儂本仙人﹐時出遊戲。前所云執拂兒﹐亦卽是儂。人以楚楚衣裳﹐判而爲二﹐而不知其實一也。」蘇故未深信﹐而膩脂著肌﹐媚言入耳﹐且半窺皓體﹐暗室流輝﹐一時頓釋忌憚。遂去衣與婦共枕﹐其肌骨之柔靡﹐意態之顚狂﹐舉非身所經歷。蘇因深入彀中﹐反恨相見之晚。侵晨始起﹐反致叮囑於婦。婦笑而諾之﹐裸裎自去。時已赤馭當天﹐蘇益信其非眞鬼。越二日﹐蘇宿於家﹐其妻率子往省母。蘇孤眠﹐頗涉冥想。俄而室門自辟﹐有人悄然入。初以爲盜﹐亟起視﹐殘檠未剔﹐蘭气遙吹﹐其人早立於榻側。蘇又意其爲婦﹐觀之﹐則一垂髫少女﹐衣銷金之衣﹐冠翡翠之冠﹐容色傾城﹐嫣然微笑﹐視婦相去遠甚。而麈尾輕揮﹐衣香肆溢﹐頓憶道士所云某眞人位下者﹐此其是已。蘇旣習於見怪﹐蹶然離榻﹐身固未及著縷。女卽以袂障面﹐曰「羞殺阿奴﹗耳可洗目不可濯﹐深悔多此一來。」意將反身﹐蘇徑攬其繡帶﹐俾不得行﹐且擁而置之於臉。叩其所從來﹐女低鬟蹙黛﹐羞若不勝曰「作盡諸醜態﹐夫復何言﹖惟有委身事君而已。」因置拂幾上﹐連衣入衾。蘇近之﹐見其蜷曲如小兒﹐憐而撫摩﹐加以軟款。須臾﹐羅襦衿解﹐薌澤近聞。及合﹐火齊渥丹﹐猩紅漬席﹐而呻吟嚙被﹐宛轉隨人﹐溫柔鄕別有佳處﹐覺前之淫妖﹐又直將糞土視之矣。歡已﹐女始自白來意﹐曰「初聞騷狐冒妾﹐以爲二卽是一﹐使君謂我輩露體宵奔﹐且將勾闌之錢樹子不若﹐因而靦顏夜至﹐分訴其僞。孰意遭君狂暴﹐古云『尢而效之』﹐則又妾之謂也。」蘇乃悟前疑爲鬼者非鬼實狐﹐遂疑今之言狐者非狐卽鬼。稍涉猜虞﹐女卽覺之﹐因笑曰「君亦有疑於妾耶﹖妾輩誠多鬼仙﹐渠實狐之醜類﹐試畱拂爲質﹐君姑訪妾於觀中﹐益驗予言之非謬。」言訖﹐披衣起曰「君心未堅﹐請以三日爲約﹐再當詣君。愛欲所牽﹐妾今亦無能自主矣。」甫下牀﹐倏然無蹤﹐而餘香未歇﹐衾褥猶芬﹐蘇早信其爲眞仙。翌日﹐袖拂詣觀﹐爲道士言﹐欲窮前之二異﹐道士欣然導之。先遊十殿﹐果有一女囚﹐無褲無衣﹐俯身地上。旁立一巨鬼﹐以鋼義擬之﹐將入油鑊。視之﹐果肖所遇之婦。方注目間﹐道士已聞其遇鬼﹐忽笑曰「迫君於途者殆此耶﹖然非木偶者之能爲﹐亦非冥王之疏縱也。」因言某月掃殿﹐見有狐迹﹐又於深夜﹐逐一白狐﹐入此卽不見。始知向之嘻嗃者﹐狐實爲之﹐於鬼乎無與。蘇聞此益信女言。道士又引至一殿﹐有眞人踞獅而坐﹐侍以二女﹐貌皆殊尢。蘇因凝睇﹐細觀其左者﹐面容衣飾與若人無少異﹐心竊駭然。俄聞道士詫曰「執拂者拂竟安在﹖」蘇不覺捧腹﹐出之袖中﹐置諸女手﹐竟宛然。遂笑語道士曰「李藥師敬來返璧。但惜此眞人﹐獨無楊越公之雅度耳。」道士愕然﹐固詰之﹐蘇不肯言﹐徑笑而趨出﹐亦不辭道士。而及抵家﹐其妻已歸﹐方將湔制其衾裯﹐見蘇勃有怒色。蘇叩之﹐則泣而請去。蓋婦歸寧母家﹐尙未思復﹐忽有一婦人素衣綦巾﹐突至女所﹐語之曰「若夫太不自重﹐誘良家處子相與爲歡。子歸而視之﹐杜鵑枝頭赤痕且宛在矣。」婦聞而疑﹐果遄歸。展其臥具﹐艷迹信然﹐且香猶未息。因忿忿裂被出綿﹐將以浣濯﹐而良人固未之知也。婦旣訕之云云﹐蘇乃悟﹐力爲分解﹐並述其相遇之奇。婦不信﹐詬之倍亟﹐因以脫輻﹐竟至數日之久﹐而琴瑟方調。旬餘﹐蘇以診視出﹐暮歸遇女於委巷﹐迎而言曰「狐構吾釁﹐使不得終事君子。𨿽然﹐君家娘子當亦是醋炙者﹐何竟悻悻如是耶﹖」蘇欲挽之晤言﹐旋失其所在。自是不再遇女﹐而閨訓綦嚴﹐不能復宿於邑內﹐遂亦絕不遇婦。此蘇壯年事也﹐至其裔孫始舉以告人。而上元觀傾圮已久﹐蔓艸荒煙﹐竟無有徵其異之所在者。

外史氏曰﹕不有雅俗之分﹐幾使洛陽好女兒與河間蕩婦同譏。夫以狐之行類媚豬﹐所惑者當非一二﹐而僅傳其嘻笑。女之婉麗如此﹐乃以煽處特聞﹐又不獨醋炙娘子怒目於衾底之流芳﹐而忘情於牀頭之作俑也。蘇子瞻竟失朝云﹐當亦生平第一恨事。

