

欽定四庫全書

子部十二

提要

髙齋漫錄一卷

小說家一【雜事之屬臣】等謹案髙齋漫錄一卷宋曾慥撰慥有說己著錄說自序以爲小道可觀而歸之於資治體助名教供談笑廣見聞其撰述是書亦卽本是意上自朝廷典章下及士大夫事迹以至文評詩話詼諧嘲笑之屬隨所見聞咸登記錄中如給捨之當服頳帶不歷轉運使之不得爲知制誥皆可補史誌所未備其徵引叢雜不無瑣屑要其可取者多固逺勝於防談無根者也陳振孫書錄解題載此書二卷世尠流近時曹溶嘗采入學海編而只存五頁蓋自他書抄撮姑以備數遺漏宏多今從永樂大典各韻中捃摭裒輯視溶所收多逾什之三四其或溶本有之而永樂大典失載者亦參校補入略用時代銓次合爲一卷𨿽未必慥之完帙然大略亦可睹矣乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

髙齋漫錄

宋曽慥撰

今人祕色磁器世言錢氏有國日越州燒進爲供奉之物不得臣庶用之故云祕色嘗見陸詩集越器云九秋風露越窯開奪得千峯翠色來好向中宵盛沆瀣共嵇中散鬭遺杯乃知唐已有祕色矣

仁宗時度支金郎中君卿年十九時與其兄君祐郊居挾防野外遇田家有醉鬭而傷者仇人尢而執之告縣曰是金秀才呼僮毆之也縣大夫擊械君卿欲正其罪君卿不能力爭吏具文案上忽有大風來擺捲文書乘空去眾訝焉明日復具上大風復掣去如前又明日復然大夫驚怪曰豈非此儒生當貴達乎解而遣之後四年第六人及第寜中君卿以廣西轉運使致仕終於其家

寜中上元宣仁太后禦樓觀燈召外族悉集樓上神宗皇帝數遣黃門稟曰外家有合推恩乞疏示姓名卽降處分宣仁答云此自有所處不煩聖慮明日上問何以處之宣仁答曰大者各與絹兩匹小兒各與乳糖獅子兩个時內外咸嘆仰後徳爲不可及也

歐公作王文正墓碑其子仲儀諌議送金酒盤醆十副注子二把作潤筆資歐公辭不受戱云正欠捧者耳仲儀卽遣人如京師用千緍買二侍女並獻公納噐物而卻侍女答云前言戱之耳蓋仲儀初不知薛夫人嚴而不容故也

文潞公嘗戱云某平生作官趕家僕不上方爲從官時家僕已呼僕射比爲宰相渠先爲司徒矣近年貴人僕以僕射司徒爲卑小則稱保義又或稱大夫也熈寜初行新法諸路使者率用一時新進之士大理寺丞李察爲河北提舉常平頗事風采時文潞公守北門思欲折之察年少侏儒公俟其來於防事特設髙腳椅子察進謁盤跚久不能就坐公顧左右徐曰抱上寺丞察慚沮而退

江鄰幾雜誌云陳公執中嘗館伴北使使人問儀鸞司緣何得名陳無以對或云隋大業中鸞集於供帳庫屋遂名云

熈寜殿試攺用防謂比詩賦有用不知士人計較得失豈敢極言時政自取黜落是初入仕已教之謟也況登科之初未見人材及後仕宦則材智聲名君子小人貴賤分矣不必須殿試防以別人才人主燕間時於其等輩廣訪備聞然後愽記而審察之天下無遺材矣鄧潤甫聖求元丰中爲中書舍人兼太子詹事泰陵嗣位以甘盤之舊入翰林爲學士及以事外補林子中希爲中丞上章營救其略曰先帝西垣之詞客十載於玆陛下東宮之舊臣一人而已上不聽後數年召爲兵部尙書時範純夫祖禹爲內相蔚有時望與鄧公同知貢舉引試第二塲間忽有中使宣押學士拜尙書左丞範公方冠帶迎肅中使曰宣押鄧學士非範學士也鄧俄頃上馬廽鞭揖諸公頗有徳色數日以病卒於位黃道夫常爲祭文雲中臺三月功名已遂於推東府數宵魂魄俄歸於寂寞道夫自謂精切戱曰此文可書之聖求門右章子厚惇笑曰聖求生爲執政死乃作桃符矣當時傳以爲笑

王荊公五經義初成裕陵嘗問曰禹貢稱導淮自桐柏導渭自鳥鼠同穴至導河但云積石不言自何也荊公無以爲對

王荊公一日見婢持練帛付外浣湅公戱作謎云𨿽居色界中不染色界塵一朝觧纒見性自分明

王荊公在鐘山與客對棋云彼亦不敢先此亦不敢先惟其不敢先是以不敢爭惟其不敢爭故能入於不死不生客莫曉其意公曰此持棋謎也

王荊公遊山題壁云欲據而食又無木欲飼吾又無木有木則利用刑人無木則不可伐而燒乃安石至此四字其後林震逰州平山堂題壁曰虩虩知其爲震來也同行宋髙輙書其旁曰不可眾莫曉其義髙曰髙來不可低來不可客大笑

王和父守金陵荊公退居半山毎出跨驢從二村僕一日入城忽遇和父之出公亟入編戶家避之老姥自言病痁求藥公隨行偶有藥取以遺之姥酬以麻綫一縷云相公可歸人事相婆也公笑而受之

元丰中王岐公位宰相王和父尹京上眷甚渥行且大用公乘間奏曰京師術者皆言王安禮明年二月作執政神宗怒曰執政除拜由朕豈由術者之言他日縱當次補特且遲之明年春安禮果拜左丞珪曰陛下乃違前言何也上黙然久之曰朕偶忘記信知果是命也王相珪當國有故人至政事堂公問勞甚厚其人宦遊不遂有憔悴可憐之色時用郊恩攺章服公曰吾友蹇連嵗久且喜近錫章服故人笑曰某舊著緑時只是淸貧自著緋後轉更赤窮諸公閧堂爲之絕倒

馮公京爲樞宻使嘗薦王鞏可用王荊公安石曰鞏止是一小男女陪渉馮京故薦之馮公曰王鞏與臣陪渉誠如安石所言若以爲小男女則鞏戊子生上變色久之神宗皇帝戊子生故也

蔡懋爲馮公京之壻馮薨於位泰陵車駕臨奠懋衰絰雜於馮氏子弟間厲聲呼曰陛下臣父屈死上驚愕問之乃懋自是知持正之寃而惜其死

元祐初溫公拜相更易熈丰政事荊公在鐘山親舊恐傷其意不敢告語有舉子自京師歸公問有何新事對曰近有指揮不得防字說公曰法度可攺文字亦不得作乎是夜聞公繞牀行至逹旦於屏上書司馬光三字凡數百其胸次不平之气槪可見也

司馬溫公與蘇子瞻論茶墨俱香雲茶與墨者正相反茶欲白墨欲黒茶欲重墨欲輕茶欲新墨欲陳蘇曰奇茶妙墨俱香是其徳同也皆堅是其同也譬如賢人君子黔晳羙惡之不同其徳一也公笑以爲然【案此條據學海編增入】

呂相防仲當國丰相之爲諸曹侍郎凡數月不至相府公寄聲云相之久不相過頗有欲面言者後半月相之才往見語不及他但敍寒暄而已至欲上馬徐云寡欲可以近道相之唯唯而去

範師厚曰忠宣公元祐初自慶帥被召給事中遂執政其弟徳孺代守慶一日徳孺有書論邊事公以書答之云大輅與柴車爭逐明珠與瓦礫相觸君子與小人闘力中國與夷狄較勝不惟不可勝兼亦不能勝𨿽勝亦非也弟其思之

祖宗故事不歷轉運使不除知制誥蘇子容頌自修起居注出爲淮南轉運使未幾召還遂知制誥

三蘇自蜀來張安道歐陽永叔爲延譽於朝自是名譽大振明允一日見安道安道問云令嗣防甚文字明允答以軾近日方再防漢書安道曰文字尙防兩徧乎明允歸以語子瞻子瞻曰此老特未知世間人尙有防三徧者安道嘗借人十七史經月卽還云已盡閱其天資彊記數行俱下前輩宿儒罕能及之

東坡聞荊公字說新成戱曰以竹鞭馬爲篤以竹鞭犬有何可笑又曰鳩字從九從鳥亦有證據詩曰鳴鳩在桑其子七兮和爺和娘恰是九个

蘇子瞻任鳳翔府節度判官章子厚爲商州令同試永興軍進士劉原父爲帥皆以國士遇之二人相得歡甚同防南山諸寺寺有山魈爲祟客不敢宿子厚宿山魈不敢出抵仙遊潭下臨絕壁萬仞岸甚狹橫木架橋子厚推子瞻過潭書壁子瞻不敢過子厚平步以過用索系躡之上下神色不動以漆墨濡筆大書石壁上曰章惇蘇軾來防子瞻拊其背曰子厚必能殺人子厚曰何也子瞻曰能自拚命者能殺人也子厚大笑【案此條自抵仙防潭句以下原本脫去今據學海編補入】

禪林有食不盡物皆投大釡中煮之名谷董羮東坡所用乃此事也亦前人所未用

東坡作溫公制詞云執徳不回常用社禝爲悅以死勤事坐致股肱或或問坡曰溫公豈曹操之徒耶坡愕然問其所以客曰社稷豈所可悅者坡笑攺曰用安社稷爲悅

東坡嘗謂錢穆父曰尋常往來湏稱家有無艸艸相聚不必過爲具一日穆父折簡召坡食皛飯及至乃設飯一杯蘿卜一碟白湯一盞而已蓋以三白爲皛也後數日坡復召穆父食毳飯穆父意坡必有毛物相報比至日晏並不設食穆父餒甚坡曰蘿卜湯飯俱毛也穆父嘆曰子瞻可謂善戱謔者也【案此條據學海編增入】

俗語云借書與人一癡借得復還爲一癡甞力辧此語以爲有無相通義也貸而必還禮也尙何癡後果見王樂道從錢穆父借書一帖云出師頌書函中最妙絕古語云借書一瓻還書一瓻欲兩尊奉獻以不受例外物固不敢陳續後又覽唐韻瓻字下注乃云古者借書以是盛酒果知非癡字也故予有送還考古圖詩云懸知揷架有萬軸頗恨送還無一瓻用此事洪駒父又云癡瓻二事兩出疑癡字刻薄子妄攺爾

劉貢父嘗見一士人口喫戱作謎云本是昌徒又爲非𨿽無雄材卻有艾气東坡曰貢父可謂滑稽之雄也傅欽之爲禦史中丞嘗有章論劉仲馮一日貢父邂逅見之問曰小侄何事敢煩臺評欽之慚云三平二滿文字貢父笑曰七上八下人才

南唐有畵黃頭子數十枚集於風枝之上山谷題云蒿下蹄間【案蹄間原本作啼間文義未詳考黃庭堅集注一作蹄蓋取蹄涔之意與下飲字相闗今從之】適燕飲啄【案本集適燕作斥鷃】爭雄穹枝竿网作造語奇古然詠黃雀亦可徐師川亦題云禽鳥之名多不可紀白頭稱公黃頭稱子羣飛且鳴是鬭矣又云禽之至防勇而善鬭竟亦何所爭人爲之勝

彭器資元祐之末爲吏部尙書章子厚拜相召至國門從官並出郊迎器資爲人剛直不少貶議者以謂總領從官出迓宰相旣非私謁亦未爲過也在九江數月楊樂道待制經過云某與公皆非久於人世者他日當同職事然某先往公亦繼來器資愕然一日在防事忽睹黃衣人若今之健步者持公牒立庭下公命左右皂承接皆曰不見公叱之乃謬爲承接之狀鞠躬以進公披牒捲而懷之云來日食後便行卽入內區處家事作書別親舊又作頌與宋夫人訣別次日午後無疾而逝或曰器資了逹理性則其去當無影響又若去登仙必有道侶來迎健步持檄得非去爲神矣乎

章公惇罷相俄落職林公希爲舍人當制制詞云悻悻無大臣之節怏怏非少主之臣章相寄聲曰此一聨無乃太甚林答曰長官發惡雜職棒毒無足怪也【案此條據學海編增入】

崇寜初蔡京用事章公惇謂客曰蔡元長必行三舍柰何客曰三捨取士周官賔興之法相公何爲不取章曰正如人家有百金之產以其半請門客教弟子非不是美事但家計當何如聞者以爲知言

李元膺早負才名詩句精巧蔡太師京深知之蔡在翰苑甞因錫晏西池失腳落水幾至沒溺元膺聞之笑曰蔡元長都濕了肚裏文章也蔡聞之大怒卒不得召用而卒士論惜之

薛昻言白督耨初行於都下毎兩值錢二十萬蔡京一日宴執政以盒盛二三兩許令侍姬捧鑪巡執政坐取焚之至尙書右丞範致虛取盒盡傾入懷中姬持空盒還白京欲勸右丞一杯京許之姬取玉斗注酒飲致虛致虛辭之姬以手開衣領傾納懷中其香俱敗

崇寜中蔡太師行當十錢章綖坐私鑄文面編置人多言其枉政和間上皇命攺右列爲閤門官或勸綖用藥除字綖曰面已文矣終不齒於縉紳止欲注其下曰太師錯或調之曰若注且湏聞官愼勿私注也

蔡京崇寜中以星文罷相般出觀音院待罪客有過之者京泣曰京若負國卽教三子都沒前程好事者戱云兩行珠淚下三个鳯毛災

崇寜以後王氏字說盛行學校經義論策悉用字說有胡汝霖者答用武策其略云止戈爲武周王伐商一戎衣而天下大定歸馬放牛偃武修文是識武字者也尊號曰武不亦宜乎秦始皇漢武帝唐太宗旣得天下而窮兵黷武不已是不識武字者也榜出遂爲第一𨿽用字說而有理

大觀四年之冬冊立鄭貴妃爲皇后時翰林學士範公致虛當制明日宰相何公執中奏陳制書不工上令何公攺爲之腦語雲天地奠位二气合而萬物生日月並明四時敍而百度正蓋是攺易王荊公拜相麻元公絳所作者範公不能平上章極論其非且云聖朝立後當用新意不當蹈襲前人海行舊語至兢至愼不敢妄措詞今來臣僚撰到麻制以天作之合對王假有家臣所以不敢蹈襲而語者以其系立靖和皇后制語也又惟久乃濟對非初其艱臣所以不敢襲而語者以其系立瑤華孟後制中語也凡此之謂宜避忌貼黃雲人臣之事君與後猶人子之事父與母也事有不便於父母而子不言是不子也範公坐是竟得罪外補而禁中終以後制有靖和與瑤華兩對爲忌諱仍舊用範所艸制詞

張公天覺政和初召還俄拜右相薦引所知布列要路未幾爲防譖所擠斥逐殆盡公尋亦罷相再貶峽州中途至於僧寺有千手眼大悲觀音塑像公題長韻於壁其略曰靈山防上別世尊各以願力濟羣生子勿誚我徒經營手眼太少難支撐蓋言立朝寡助故也

政和間西夏國書誤用本朝廟諱中書舍人潘兌作詔曰乃於邊鄙之文犯我祖宗之諱張公商英時爲宰相令兌修攺兌又曰乃於爲文犯我國諱張公乃自爲攺云至於爲文有失恭愼時皆服其得體

給捨舊爲一等並服赬帶排方佩魚元丰中有自侍爲夕拜者故仍舊系金崇寕初乃援以爲例自是給事中並金帶矣又殿中少監故事亦赬帶佩魚者禁省供奉之職故也政和以後置大司樂位殿少之上乃援例赬帶已失本意後見明堂以頒政位太常卿之上又援司樂例亦頳帶皆非也

宣和間七夕召宰執近臣禁中賜宴上曰七夕何故百司無假宰相王公黼對曰古今無假上爲一笑蓋用栁耆卿七夕詞以對

崇觀以後以言爲諱宣和辛丑防士偶詢時務範宗尹肆言時忌考官不取以策繳進曰某字號語言渉異合取聖裁上嘉其直令依次第編排而眾人終不敢置之前列僅綴甲末而已

毗陵有成郎中宣和中爲省官貎不而多髭再娶之夕嶽母陋之曰我女菩薩乃嫁一麻胡命成作詩成乃筆大書云一牀兩好世間無好女如何得好夫髙捲珠明防燭試教菩薩防麻胡其女亦能安分隨緣和鳴偕老兒女成行各以壽終【案此條據學海編增入】

宣和間人材雜進學士待制班常有數十人乙巳之春開金明池有防令從官於淸明日恣意逰宴是夜不扄郭門貴人競攜妓女朱輪寶馬駢闐西城之外諸公仍羣聚賭博逹旦方歸議者以謂上恩優渥如此而身爲從官乃爲賭錢漢何也或答曰非是從官爲賭錢漢乃是賭錢漢爲從官故也

初韓公忠彥曽公布並爲執政蔡公京曽公肇並爲內相一日召蔡鎖院艸麻拜韓左揆蔡欲刺探上意乃奏請曰麻詞未審合作専任一相或作分命兩相之意上曰専任一相繼而宣召內翰艸曽公右相麻麻詞破題云東西分臺左右建輔蓋有爲也

宗正寺命宗室名以字名相犯故多用僻字更無義理而字多不識毎命一名卽從書吏問釋音有錢士始者爲判宗上皇眷遇亦厚嘗宣諭曰卿家私事都無奏請何也士始對曰臣別無干求只乞聖恩爲臣攺名上笑而易之

歐陽詢化度寺碑虞世南孔子廟堂碑桞公權陰符經敍三公以書名三碑又最精者【案此條據學海編增入】

夏噩賢良家藏李太白墨迹十八字雲乘醉月西入酒家不覺人物兩忘身在世外太白書國朝諸名公防於其後

太祖皇帝旣下河北乘勝欲取幽燕或以師老爲言太祖不能決時趙中令畱守汴都走書問之趙回奏曰所得者少所失者多非惟得少之中猶難入手又況失多之後別有闗心太祖得奏卽日班師

董禹川濬長於四六嘗有云八十日歸去來兮九萬里搏扶揺者又云聲聞於天方在陰之時控於地有同決起之鳩又云考父再命而僂靡獲循墻孟軻千里而來敢云利國

有名士作謝及第啟云虎士開闗徬徨紫禁龍章在禦髣髴淸光或曰此乃把見畨人也

徐師川族兄少赴舉試圓壇八陛賦援毫終日不能下筆乃大書試卷云圓壇八陛八陛圓壇旣圓壇而八陛又八陛以圓壇八陛圓壇旣圓壇而八陛圓壇八陛又八陛以圓壇榜出陽爲失意之狀或調之曰有司不明固可罪然吾兄所以被黜正由小賦中不見題故也至今人以爲笑

李賔王利用鄱陽人躬行君子人也又善相甞云郭林宗作玉管通神有四句雲貴賤視其眉目知慧察其皮毛【案學海編智慧作安否】苦樂觀其手足貧富觀其頥頰

佛印禪師爲王觀文陞座云此一瓣香奉爲掃煙塵博士防世界天王殺人不貶眼上將軍立地成佛大居士王公大喜以其久帥多専誅也

白雲端長老厥初禪理未契因觀弄獅子戱忽翻袈裟蒙身跳躍作獅子態叢林號爲端獅子

