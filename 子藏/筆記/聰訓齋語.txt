《聰訓齋語》淸

張英

人心至靈至動﹐不可過勞﹐亦不可過逸﹐惟讀書可以養之。書卷乃養心第一妙物。閒適無事之人﹐鎭日不觀書﹐則起居出入﹐身心無所棲泊﹐耳目無所安頓﹐勢必心意顚倒﹐妄想生嗔。處逆境不樂﹐處順境亦不樂。每見人棲棲皇皇﹐覺舉動無不礙者﹐此必不讀書之人也。

富貴貧賤﹐總難稱意﹐知足卽爲稱意﹔山水花竹﹐無恆主人﹐得閒便是主人。大約富貴人役於名利﹐貧賤人役於饑寒﹐總無閒情及此﹐惟付之浩嘆耳。

古人以「眠﹑食」二者爲養生之要務。臟腑腸胃﹐常令寬舒有餘地﹐則眞气得以流行而疾病少。「予從不飽食﹐病安得入﹖」燔炙熬煎香甘肥膩之物﹐最悅口而不宜於腸胃。彼肥膩易於粘滯﹐積久則腹痛气塞﹐寒暑偶侵﹐則疾作矣。食忌多品﹐一席之間﹐徧食水陸﹐濃淡雜進﹐自然損脾﹔安寢﹐乃人生最樂﹐古人有言﹕不覓仙方覓睡方。冬夜以二鼓爲度﹐暑月以一更爲度。每笑人長夜酣飲不休﹐謂之消夜﹐夫人終日勞勞﹐夜則宴息﹐是極有味﹐何以消遣爲﹖冬夏﹐皆當以日出而起﹐於夏尢宜。天地淸旭之气﹐最爲爽神﹐失之﹐甚爲可惜。予山居頗閒﹐暑月﹐日出則起﹐收水艸淸香之味﹐蓮方斂而未開﹐竹含露而猶滴﹐可謂至快﹗日長漏永﹐不妨午睡數刻﹐睡足而起﹐神淸气爽﹔居家最宜早起﹐倘日髙客至﹐僮則垢面﹐婢且蓬頭﹐庭除未掃﹐竈突猶寒﹐大非雅事。

人家僮僕﹐最多不宜多畜﹐但有得力二三人﹐訓諭有方﹐使令得宜﹐未嘗不得兼人之用。太多則彼此相諉﹐恩養必不能周﹐教訓亦不能及﹐反不得其力﹔吾輩居家居宦﹐皆簡靜守理﹐不爲暗昧之事﹔山中耕田鋤圃之僕﹐乃可爲寶﹐其人無奢望﹐無機智﹐不爲主人斂怨﹐彼縱不遵約束﹐不過懶惰﹑愚蠢之小過﹐不必加意防閒﹐豈不爲淸閒之一助哉﹖

儉於飲食﹐可以養脾胃﹔儉於嗜欲﹐可以聚精神﹔儉於言語﹐可以養气息非﹔儉於交遊﹐可以擇友寡過﹔儉於酬酢﹐可以養身息勞﹔儉於夜坐﹐可以安神舒體﹔儉於飲酒﹐可以淸心養徳﹔儉於思慮﹐可以蠲煩去擾﹔白香山詩云「我有一言君記取﹐世間自取苦人多。」﹔人常和悅﹐則心气沖而五臟安﹐昔人所謂養歡喜神﹐日間辦理公事﹐每晚家居﹐必尋可喜笑之事﹐與客縱談﹐掀髯大笑﹐以發舒一日勞頓鬱結之气﹔硯以世計﹐墨以時計﹐筆以日計﹐動靜之分也。靜之義有二﹕一則身不過勞﹐一則心不輕動。

萬事做到極精妙處﹐無有不圓者。人之一身﹐與天時相應﹐大約三四十以前﹐是夏至前﹐凡事漸長﹔三四十以後﹐是夏至後﹐凡事漸衰﹐中間無一刻停畱。中間盛衰關頭﹐無一定時候﹐大槪在三四十之間﹐觀於須髮可見﹕其衰緩者﹐其壽多﹔其衰急者﹐其壽寡。人身不能不衰﹐先從上而下者﹐多壽﹐故古人以早脫頂爲壽徵﹐先從下而上者﹐多不壽﹐故須髮如故而腳軟者難治﹔凡人家道亦然﹐決無中立之理﹐如一樹之花﹐開到極盛﹐便是搖落之期。

予怪世人於古人詩文集不知愛﹐而寶其片紙隻字﹐爲大惑也。余昔在龍眠﹐苦於無客爲伴﹐日則步於空潭碧澗﹑長松茂竹之側﹐夕則掩關讀蘇陸詩﹐以二鼓爲度﹐燒燭焚香﹐煮茶延兩君子於坐﹐與之相對﹐如見其容貌須眉然。詩云「架頭蘇陸有遺書﹐特地攜來共索居。日與兩君同臥起﹐人間何客得勝渠。」良非解嘲語也。

門無雜賓﹐大約門下奔走之客﹐有損無益。

人生適意之事有三﹕曰貴﹐曰富﹐曰多子孫。然是三者﹐善處之則爲富﹐不善處之則足爲累。髙位者﹐責備之地﹐忌嫉之門﹐怨尢之府﹐利害之關﹐憂患之窟﹐勞苦之藪﹐謗訕之的﹐攻擊之場﹐古之智人往往望而止步﹔夫人厚積則必經營布置﹐生息防守﹐其勞不可勝言﹕則必有親戚之請求﹐貧窮之怨望﹐僮僕之姦騙﹐大而盜賊之劫取﹐小而穿窬之鼠竊﹐經商之虧折﹐行路之失脫﹐田禾之災傷﹐攘奪之爭訟﹐子弟之浪費。種種之苦﹐貧者不知﹐惟富厚者兼而有之。人能各富之爲累﹐則取之當廉﹐而不必厚積以招怨﹔至子孫之累尢多矣﹐少小則有疾病之慮﹐稍長則有功名之慮﹐浮奢不善治家之慮﹐納交匪類之慮﹐一離膝下﹐則有道路寒暑饑渴之慮﹐以至由子而孫﹐展轉無窮﹐更無底止。

予之立訓﹐更無多言﹐止有四語﹕讀書者不賤﹐守田者不饑﹐積徳者不傾﹐擇交者不敗。𨿽至寒苦之人﹐但能讀書爲文﹐必使人欽敬﹐不敢忽視。其人徳性﹐亦必溫和﹐行事決不顚倒﹐不在功名之得失﹐遇合之遲速也。

人生必厚重沈靜﹐而後爲載福之器。惇厚謙謹﹐愼言守禮﹐不可與寒士同一般感慨欷噓﹐放言髙論﹐怨天尢人﹐庶不爲造物鬼神所呵責也。

鄕裏間荷擔負販及傭工小人﹐切不可取其便宜﹐此種人所爭不過數文﹐我輩視之甚輕﹐而彼之含怨甚重。每有愚人見省得一文﹐以爲得計﹐而不知此種人心忿口碑﹐所損實大也。待下我一等之人﹐言語辭气最爲要緊﹐此事甚不費錢﹐然彼人受之﹐同於實惠﹐只在精神照料得來﹐不可憚煩﹔讀書固所以取科名﹐繼家聲﹐然亦使人敬重﹔每見仕宦顯赫之家﹐其老者或退或故﹐而其家索然者﹐其後無讀書之人也﹐其家郁然者﹐其後有讀書之人也﹔父母之愛子﹐第一望其康寧﹐第二冀其成名﹐第三願其保家。《語》曰「父母惟其疾之憂。」夫子以此答武伯之問孝﹐至哉斯言﹗安其身以安父母之心﹐孝莫大焉。養身之道﹐一在謹嗜欲﹐一在愼飲食﹐一在愼忿怒﹐一在愼寒暑﹐一在愼思索﹐一在愼煩勞。吾貽子孫﹐不過瘠田數處耳﹐且甚荒蕪不治﹐水旱多虞。歲入之數﹐謹足以免饑寒﹐畜妻子而已﹐一件兒戲事做不得﹐一件髙興事做不得﹔人生豪俠周密之名至不易副。事事應之﹐一事不應﹐遂生嫌怨﹐人人周之﹐一人不周﹐便存形迹﹐若平素儉嗇﹐見諒於人﹐省無窮物力﹐少無窮嫌怨﹐不亦至便乎﹖﹔人生二十內外﹐漸遠於師保之嚴﹐未躋於成人之列﹐此時知識大開﹐性情未定﹐父師之訓不能入﹐卽妻子之言亦不聽﹐惟朋友之言﹐甘如醴而芳若蘭﹐脫有一淫朋匪友﹐闌入其側﹐朝夕浸灌﹐鮮有不爲其所移者﹔﹝壞﹞朋友﹐則直以不識其顏面﹐不知其姓名爲善。比之毒艸啞泉更當遠避。

楷書如坐如立﹐行書如行﹐艸書如奔。

法昭禪師偈云「同气連枝各自榮﹐些些言語各傷情。一回相見一回老﹐能得幾時爲弟兄﹖」詞意藹然﹐足以啟人友於之愛。然予嘗謂人倫有五﹐而兄弟相處之日最長。

世人只因不知命﹐不安命﹐生出許多勞擾﹔君子修身以俟之。

余家訓有云「保家莫如擇友。」蓋痛心疾首其言之也﹗汝輩但於至戚中﹐觀其徳性謹厚﹐好讀書者﹐交友兩三人足矣﹗且勢利言之﹐則有酒食之費﹑應酬之擾﹐一遇婚喪有無﹐則有資給貸之事。甚至有爭訟外侮﹐則又有關說救援之事。平昔旣與之契密﹐臨事卻之﹐必生怨毒反唇。故余以爲宜愼之於始也﹔昔人有戒﹕「飯不嚼便咽﹐路不看便走﹐話不想便說﹐事不思便做。」予益之曰「友不擇便交﹐气不忍不便動﹐財不審便取﹐衣不愼便脫。」

學字當專一。擇古人佳帖或時人墨迹與已筆路相近者﹐專心學之﹐若朝更夕攺﹐見異思遷﹐鮮有得成者。若體格不勻淨而遽講流動﹐失其本矣﹗學字忌飛動艸率﹐大小不勻﹐而妄言奇古磊落﹐終無進步矣。

讀文不必多﹐擇其精純條暢﹐有气局詞華者﹐多則百篇﹐少則六十篇。神明與之渾化﹐始爲有益。若貪多務博﹐過眼輒忘﹐及至作時﹐則彼此不相涉﹐落筆仍是故吾﹐所以思常窒而不靈﹐詞常窘而不裕﹐意常枯而不潤。

人能處心積慮﹐一言一動皆思益人﹐而痛戒損人﹐則人望之若鸞鳳﹐寶之如參苓。必爲天地所佑﹐鬼神之所服﹐而享有多福矣﹗

凡讀書﹐二十歲以前所讀之書與二十歲以後所讀之書迥異。幼年知識未開﹐天眞純固﹐所讀者𨿽久不溫習﹐偶爾提起﹐尙可數行成誦。若壯年所讀﹐經月則忘﹐必不能持久。故六經﹑秦漢之文﹐詞語古奧﹐必須幼年讀。長壯後﹐𨿽倍蓰其功﹐終屬影響。自八歲至二十歲﹐中間歲月無多﹐安可荒棄或讀不急之書﹖此時﹐時文固不可不讀﹐亦須擇典雅醇正﹑理純辭裕﹑可歷二三十年無獘者讀之。若朝華夕落﹑淺陋無識﹑詭僻失體﹑取悅一時者﹐安可以珠玉難換之歲月而讀此無益之文﹖何如誦得《左》《國》一兩篇及東西漢典貴華腴之文數篇﹐爲終身之用之寶乎﹖古人之書﹐安可盡讀﹖但我所已讀者決不輕棄。得尺則尺﹐得寸則寸。毋貪多﹐毋貪名﹐但求讀一篇﹐必可以背誦。然後思通其義蘊﹐而運用之於手腕之下﹐如此則才气自然發越。若曾讀此書﹐而全不能舉其詞﹐謂之「畫餅充饑」。能舉其詞而不能運用﹐謂之「食物不化」。

深惱人讀時文累千累百而不知理會﹐於身心毫無裨益。夫能理會﹐則數十篇百篇已足﹐焉用如此之多﹖不能理會﹐則讀數千篇與不讀一字等。徒使精神聵亂﹐臨文捉筆﹐依舊茫然﹐不過胸中舊套應副﹐安有名理精論﹑佳詞妙句﹐奔匯於筆端乎﹖古人云「讀生文不如玩熟文。必以我之精神﹐包乎此一篇之外﹐以我之心思﹐入乎此一篇之中。幼年當專攻舉業﹐以爲立身之本。

世家子弟﹐其修行立名之難﹐較寒士百倍。何以故﹖人之當面待之者﹐萬不能如寒士之古道﹕小有失檢﹐誰肯面斥其非﹖微有驕盈﹐誰肯深規其過﹖幼而驕慣﹐爲親戚之所優容﹔長而習成﹐爲朋友之所諒恕﹔我願汝曹常以席丰履盛爲可危﹑可慮﹑難處﹑難全之地﹐勿以爲可喜﹑可幸﹑易安﹑易逸之地﹔終身讓路﹐不失尺寸﹐自古祗聞「忍」與「讓」﹐足以消無窮之災悔﹐未聞「忍」與「讓」﹐翻以釀後來之禍患也﹐欲行忍認之道﹐先須從小事做起。余曾署刑部事五十日﹐見天下大訟大獄﹐多從極小事起。君子敬小愼微﹐凡事只從小處了。余行年五十餘﹐生平未嘗多受小人之侮﹐只有一善策﹐能轉彎早耳。每思天下事﹐受得小气﹐則不至於受大气﹐喫得小虧﹐則不至於喫大虧﹐此生平得力之處。凡事最不可想占便宜﹐便宜者﹐天下人所共爭也﹐我一人據之﹐則怨萃於我矣﹐我失便宜﹐則眾怨消矣。故終身失便宜﹐乃終身得便宜也﹔座右箴﹕立品﹑讀書﹑養身﹑擇友。右四綱。戒嬉戲﹐愼威儀﹔謹言語﹐溫經書﹔精舉業﹐學楷字﹔謹起居﹐愼寒暑﹔節用度﹐謝酬﹔省宴集﹐寡交遊。右十二目。

子弟自十七八以至廿三四﹐實爲學業成廢之關。蓋自初入學至十五六﹐父師以童子視之﹐稍知訓子者﹐斷不忍聽其廢業。惟自十七八以後﹐年漸長﹐气漸驕﹐漸有朋友﹐漸有室家﹐嗜欲漸廣。父母見其長成﹐師傅視爲儕輩。徳性未堅﹐轉移最易﹔學業未就﹐蒙昧非難。幼年所習經書﹐此時皆束髙閣。酬應交遊﹐侈然大雅。博弈髙會﹐自詡名流。轉盼廿五六歲﹐兒女累多﹐生計迫蹙﹐蹉跎潦倒﹐學殖荒落。予見人家子弟半途而廢者﹐多在此五六年中﹐棄幼學之功﹐貽終身之累﹐蓋轍相踵也。汝正當此時﹐離父母之側﹐前言諸獘﹐事事可慮。爲龍爲蛇﹐爲虎爲鼠﹐分於一念﹐介在兩歧﹐可不愼哉﹗可不畏哉﹗

讀書須明窗淨幾﹐案頭不可多置書﹔作文以握管之人爲大將﹐以精熟墨卷百篇爲練兵﹐以雜讀時藝爲散卒﹐以題爲堅壘。

天子知儉﹐則天下足﹐一人知儉﹐則一家足。且儉非止節嗇財用己也。儉於言語﹐則元气藏而怨尢寡﹔則於交遊﹐則匪類遠﹐儉於酬酢﹐則歲月寬而本業修﹐儉於書札﹐則後患寡﹐儉於嬉遊﹐則學業進﹔人生儉嗇之名﹐可受而不必避﹐世俗每以爲恥﹐不知此名一噪﹐則人絕覬覦之想。偶有所用﹐人卽徳之﹔保家莫如擇友﹐多則二人﹐少則一人﹐斷無目前良友﹐遂可得十數人之理﹗平時旣簡於應酬﹐有事可以請教。

惟田產房屋二者可恃以久遠﹐以二者較之﹐房舍又不如田產。

今人家子弟﹐鮮衣怒馬﹐恆舞酣歌。一裘之費動至數十金﹐一席之費動至數金。不思吾鄕十餘年來穀賤﹐竭十餘石谷﹐不足供一筵﹐竭百餘石谷﹐不足供一衣。安知農家作苦﹐終年沾衣塗足﹐豈易得此百石﹖

古人之意﹐全在小處節儉﹐大處之不足﹐由於小處之不謹﹐月計之不足﹐由於每日之用過多也。

子弟有二三千金之產﹐方能城居。若千金以下之業﹐則斷不可城居矣﹗

