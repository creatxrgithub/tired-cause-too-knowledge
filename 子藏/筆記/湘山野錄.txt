

欽定四庫全書

子部十二

湘山野錄

小說家一雜事之屬提要

【臣】等謹案湘山野錄三卷宋僧文瑩撰文瑩字道溫錢塘人文獻通考引晁公武讀書志以爲吳僧今按讀書志實無吳字通考誤也其書成於寧中多記北宋事以作於荊州之金鑾寺故以湘山爲名讀書志作四卷通考則續錄亦作三卷皆與今本不同未詳孰是厲鶚宋詩紀事稱文瑩及識蘇舜欽欲挽致於歐陽修文瑩辭不往今考錄中歐陽公謫滁州一條稱文瑩頃持蘇子美書薦謁之迨還吳見送云云與鶚所言正相反豈別據他說未及考此書耶續錄中太宗卽位一條李燾引入長編啟千古之論端程敏政宋紀受終考詆之尢力然觀其始末並無指斥逆節之事特後人誤防其詞致生疑竇是非作者本意未可以爲是書病也吳開優古堂詩話論其以陽郇伯妓人入道詩悞爲陳彭年送申國長公主爲尼詩朱翌猗覺寮記論其載琴曲賀若一條悞賀若夷爲賀若弼姚寛西溪叢語論其記宋齊丘事失實蓋考證偶疎未爲大失王士禎古夫於亭錄論其載王欽若遇唐裴度事小說習徑亦不深求惟朱弁曲洧舊聞曰宇文大資言文瑩嘗遊丁晉公門晉公遇之厚野錄中凡記晉公事多佐佑之人無董狐之公未有不爲愛憎所奪者然後世豈可盡欺哉是則誠其一瑖耳乾隆四十二年五月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

湘山野錄卷上

宋釋文瑩撰

眞宗卽位之次年賜李繼遷姓名而復進封西平王時宋湜宋白蘇易簡張洎在翰林俾艸詔冊皆不稱防惟宋公湜深賾上意必欲推先帝欲封之意因進辭曰先皇帝早深西顧欲議眞封屬軒鼎之俄遷建漢壇之未逮故玆遺命特付眇躬爾宜望弓劍以拜恩守疆垣而效節上大喜不數月參大政

皇祐中明堂大享時世室亞獻無宮僚惟杜祁公衍以太子太傅致仕南京仁宗詔公歸以侍祠公已老手染一疏以求免但直致數句更無表章鋪敍之飾止以奇牒妙墨臨帖行書親寫陳奏臣衍向者甫及年期還上印紱天慈極深曲徇私欲今犬馬之齒七十有三外𨿽支持中實衰獘且明堂大享千載難逢臣子豈不以捧璋侍祭爲榮遇臣但恐顚倒失容取戾非淺伏望陛下察臣非矯免預大禮無任屏營掖墻壁間其父翰墨手澤猶在坐臥不易處長城錢公若水風鑑最髙與公同直史館謂人曰王子明旣貴且壽吾進用𨿽在其先皆所不及也果長城公後四十卒【首行有缺誤】

孫集賢冕天禧中直館幾三十年江南端方之士也節槪淸直晚守姑蘇甫及引年大寫一詩於防壁詩云人生七十爲鄰已覺風光屬別人莫待朝廷差致仕早謀泉石養閒身去年河北曽逢李【見素】今日淮西又見陳【或云陳李二人被差者也】寄語姑蘇孫刺史也須抖擻老精神題畢拂衣歸九華以淸節髙操羞百執事之顏朝廷嘉之許再任詔下已歸竟召不起王冀公欽若裏閈交素也冀公天禧中罷相以宮保出鎭余杭艤舟蘇臺歡好欵密醉謂孫曰老兄淹遲日久且寛衷當別致拜聞公正色曰二十年出處中書一素交潦倒江湖不預一防化筆迨事權屬他出廟堂數千里爲方面始以此語見說得爲信乎冀公愧謝解舟遂行

夏英公竦每作詩舉筆無虛致鎭襄陽時胡祕監旦喪明居襄性多狷躁譏毀郡政英公昔嘗師焉至貴達尙以靑衿待之而不免時一造焉一日謂公曰讀書乎曰郡事鮮暇但時得意則爲絕句胡曰試誦之公曰近有燕雀詩云燕雀紛紛出亂麻漢江西畔使君家空堂自恨無金彈任爾啾啾到日斜胡頗覺因少戢慶曆初被召眞拜屆闕以言者抨罷除使相知杭州到任以二闋寄執政曰造化平分荷大鈞腰間新佩玉麒麟南湖不住栽桃李擬伴沙禽過十春又曰海鴈橋邊春水深略無塵土到花陰忘機不管人知否自有沙鷗信此心公後鎭南京時張相昪知諫垣以一詩諷曰弱羽傷弓尙未完孤飛殊不擬鴛鸞明珠自有千金價肯與遊人作彈丸卒不敢以一言及之

眞宗初詔種君放至闕以敷對稱防日旣髙中人送中書膳諸相皆盛服俟其來種君韋布止長揖而已楊大年聞之頗不平以詩嘲曰不把一言裨萬乘祗叉雙手揖三公上聞之獨召楊曰知卿有詩戱種某楊汗浹股栗不敢匿避又曰卿安知無一言裨朕乎出一皂囊內有十軸乃放所奏之書也其書曰十議所謂議道議徳議仁議義議兵議刑議政議賦議安議危【石守道聖政錄有之】俾大年觀之従容奏曰臣當翊日荊謝之

張尙書詠鎭陳臺一日邸報同年王文貞公旦登庸乖崖色不甚恱奮髯振臂謂客曰朝廷安肯用經綸康濟人乎賴余素以直節自誓束髮登仕無兩府之志時幕中杜壽隆者乘其語而恱之曰賤子素知公無兩府意遽問曰此吾胸中蘊蓄子安得預其知乎杜曰某蓋昔嘗誦公栁詩安得辭榮同範蠡綠絲和雨系扁舟之句因所以知之慍少解

乖崖公太平興國三年科場試不陣成功賦蓋太宗明年有河東之幸公賦有包戈臥鼔豈煩師旅之威雷動風行舉順乾坤之徳自謂擅場欲奪大魁夫何有司以對偶顯失因黜之選胡旦爲狀元公憤然毀裂儒服欲學道於陳希夷摶趨豹林谷以弟子事之決無仕志希夷有風鑑一見之謂曰子當爲貴公卿一生辛苦譬猶人家張筵方笙歌鼎沸忽中庖火起座客無柰惟賴子滅之然祿在後年此地非棲憇之所乖崖堅乞入道陳曰子性度明躁安可學道果後二年及第於蘇易簡榜中希夷以詩遺之云徵吳入蜀是尋常鼎沸笙歌救火忙乞得江南佳麗地卻應多謝腦邊瘡初不甚曉後果兩入蜀定王均李順之亂又急移余杭翦左道僧紹倫妖蠱之叛至則平定此徵吳入蜀之驗也累乞閒地朝廷終不允因腦瘡乞金陵養疾方許之

張乖崖成都還日臨行封一軸付僧文鑑大師者上題云請於乙卯嵗五月二十一日開後至祥符八年當其嵗也時淩侍郎防知成都文鑑至是日持見淩公曰先尙書向以此囑某已若干年不知何物也乞公開之洎開乃所畫野服攜筇黃短褐一小眞也淩公奇之於大慈寺閣龕以祠焉蓋公祥符七年甲寅五月二十一日薨開眞之日當小祥也公以劍外鐵緡錙重設質劑之法一交一緡以三年一界換之始祥符辛亥今熙寧丙辰六十六年計已二十二界矣𨿽極智者不可攺

眞宗西祀回蹕次河中時長安父老三千人具表詣行在乞臨幸且稱漢唐舊都闗河雄固神只人民無不望天光之下臨也上意未果召種司諫放以決之時種持兄喪於家旣至眞廟攜之登鸛鵲樓與決雍都之幸種懇奏曰大駕此幸有不便者三陛下方以孝治天下翻事秦漢侈心封禪羣嶽而更臨遊別都久拋宗廟於孝爲闕此其不便一其百司供擬頓仗事繁晚春蠶麥已登深費農務此不便二精兵重臣扈從車蹕京國一空民心無依況九廟乎此陛下深宜念之乃其三也上玉色悚然曰臣僚無一語及此者放曰近臣但願扈淸蹕行曠典文頌聲以邀已名此陛下當自寤於淸衷也翊日傳召鑾輿還闕臨遣雍人所幸宜不允眞宗便欲邀放從駕至京放乞還家林上曰非久必當召卿

譯經鴻臚少卿光梵大師惟淨江南李王從謙子也通敏有先識解五竺國梵語慶曆中朝廷百度例務減省淨知言者必廢譯經不若預奏乞罷之臣聞在國之初大建譯園逐年聖節西域進經合今新舊何啻萬軸盈函溢屋佛語多矣又況鴻臚之設虛費祿廩恩錫用給率養屍素欲乞罷廢仁宗曰三聖崇奉朕烏敢罷且又賝貢所籍名件皆異域文字非鴻臚安辧因不允未幾孔中丞道輔果乞廢罷上因出淨疏示之方己景祐中景靈宮鋸傭解木木旣分中有虫鏤文數十字如梵書旁行【戶郎反】之狀因進呈仁宗遣都知羅崇勲譯經潤文使夏英公竦詣傳法院特詔開堂導譯【每聖節譯經則謂之開堂】冀得祥異之語以懴國獨淨焚天香導譯逾刻方曰五竺無此字不通辧譯左璫恚曰請大師且領聖意若稍成文譯館恩例不淺而英公亦以此意諷之淨曰某等幸若蠧文稍可箋辧誠教門之殊光恐異日彰謬妄之迹𨿽萬死何補二官竟不能屈遂寫奏稱非字皇祐三年入滅碑其塔者此二節特不書惜哉

祥符中日本國忽梯航稱貢非常貢也蓋因本國之東有祥光現其國素傳中原天子聖明則此光現眞宗喜勑本國建一佛祠以鎭之賜額曰神光朝辭日上親臨遣貢使回乞令詞臣撰一寺記時當直者𨿽偶中魁選詞學不甚優贍居常止以張學士君房代之蓋假其稽古才雅也旣傳宣令急撰寺記時張尙爲小官醉飲於樊樓遣人徧京城尋之不得而貢使在閤門翹足而待又中人三促之紫防大窘後錢楊二公玉堂暇日攺閒忙令大年曰世上何人最得閒司諫拂衣歸華山蓋種放得告還山養藥之時也錢希白曰世上何人號最忙紫微失卻張君房時傳此事爲雅笑

種司諫旣以三不便之奏諫眞宗長安之幸惟大臣深忌之必知車輅還闕不久須召先布所陷之基使其裏舊雷有終諷之曰非久朝防必召明逸愼勿輕起當自存節徐宜特削一奏請覲以問鑾駕還闕之良苦乃君臣之厚誠也種深然之上還京已渇佇與執政議召種之事大臣奏曰種某必辭免乞陛下記臣語久而不召往往自乞覲試召之詔果不至辭曰臣父幼亡伯氏鞠育誓持三年之喪以報其徳止有數月乞終其制上已防惑後半年知河陽孫奭果奏入具言種某乞詣闕請覲上大駭召執政曰率如卿料何邪大臣曰臣素知放之所爲視彼山林若桎梏蓋彊節以沽譽豈嘉遁之人邪請此一覲亦妄心狂動知鼎席將虛有大用之覬陛下宜察之蓋王文貞旦累章求退之時也由此寵待遂解札付河陽賜種買山銀一百兩所請宜不允是嵗遂亡祥符八年也種少時有瀟湘感事詩曰離離江艸與江花往事洲邊一嘆嗟漢傅有才終去國楚臣無罪亦沈沙淒涼野浦飛寒鴈牢落汀祠聚晚鵶無限淸忠歸浪底滔滔千頃屬漁家誠先兆也初種君少時與弟汶往拜陳希夷摶陳宿戒廚僕來日有二客一容瞻於廊才旦果至惟邀放升堂殷勤防睨以一絕贈之曰鑑中有客白髭多鑑外先生識也麼只少六年年六十此中陰徳莫蹉跎種都不之曉但屈指以三語授之曰子貴爲帝友而無科名晚爲權貴所陷種又乞素履之術陳曰子若寡欲可滿其數種因而不娶不媵壽六十一

楊大年年十一建州送入闕下眞宗親試一賦一詩頃刻而就上喜令中人送中書俾宰臣再試時參政李至狀臣等今月某日入內都知王仁睿傳聖防押送建州十一嵗習進士楊億到中書其人來自江湖對敭軒陛殊無震慴便有老成蓋聖祚承平神童間出也臣亦令賦喜朝京闕詩五言六韻亦頃刻而成其詩謹封進詩內有七閩波渺邈雙闕气岧嶤曉登云外嶺夜渡月中潮斷句云願秉淸忠節終身立聖朝之句

天禧中宰臣奏中書樞密院接見賓客然兩府愼密之地亦欲資訪天下之良苦早暮接待復滯畱機務又分防言事各有異同欲乞今後中書樞密院每有在外得替到闕及在京主執臣僚如有公事並逐日於已時已前聚防見客己分防卽俟次日急速者不在此限非公事不得到中書密院

眞宗西祀回召臣僚赴後苑宣示禦制太淸樓聚書記朝拜諸陵因幸西京記西京內東門彈丸壁記皆新制也笑謂近臣曰𨿽不至精優卻盡是朕親撰不假手於人語蓋防在楊大年也歸田錄述之

景徳四年司天判監史序奏今年今嵗丁未六月二十五日五星當聚周分旣而重奏臣尋推得五星自閏五月二十五日近太陽行度按甘氏星經曰五星近太陽而輒見者如君臣齊明下侵上之道也若伏而不見卽臣讓明於君此百千載未有也但恐今夜五星皆伏眞宗親禦禁臺以之果達旦不見大赦天下加序一官羣臣表賀

冦萊公詩野水無人渡孤舟盡日橫之句深入唐人風格初授歸州巴東令人皆以冦巴東呼之以比前趙渭南韋蘇州之然富貴之時所作詩皆淒楚愁怨嘗爲江南春二絕云波渺渺栁依依孤村芳艸逺斜日杏花飛江南春盡離腸斷蘋滿汀洲人未歸又曰杳杳煙波隔千里白蘋香散東風起日落汀洲一望時愁情不斷如春水余嘗謂深於詩者盡欲慕騷人淸悲怨感以主其格語意淸切脫灑孤邁則不無殊不知淸極則志飄感深則气謝萊公富貴時送人使嶺南云到海只十里過山應萬重人以爲警絕晚竄海康至境首雷吏呈圖經迎拜於道公問州去海近逺曰只可十里憔悴犇竄已兆於此矣予嘗愛王沂公曽布衣時以所業贄呂文穆公正卷有早梅句云雪中未問和事且向百花頭上開文穆曰此生次第已安排作狀元宰相矣後皆盡然

陳郎中亞有滑稽雄聲知潤州治迹無狀浙憲馬卿某將按之至則陳已先覺亷按訖憲車將起因觴於甘露寺閣至卒憲目曰將注子來郎中處滿著陳驚起遽拜憲訝曰何謂何謂陳曰不敢望滿但得成資保全而去舉族大幸也馬笑曰豈有此事旣而竟不敢發有陋儒者貢所業舉止凡下陳玩之曰試請口占盛業生曰某卷中有方地爲輿賦誦破題曰粵有大徳其名曰坤陳應聲曰吾聞子此賦久矣得非下句云非講經之座主乃傳法之沙門乎滿座大笑陳尢工藥名詩有碁爲臘寒呵子下衫因春瘦縮紗裁風月前湖近軒窗半夏涼之句皆不失風雅

丁晉公貶崖時權臣實有力焉後十二年丁以祕監召還光州致仕時權臣出鎭許田丁以啟謝之其略曰三十年門館遊從不無事契一萬里風波往復盡出生成其婉約皆此又自防漕召還知制誥謝兩府啟二星入蜀難分按察之權五月渡瀘皆是提封之地後云謹當揣摩往行軌躅前修效愼密於孔光不言溫樹體風流於謝傅惟詠蒼苔

時大臣爲樞相以非辜降節度使謫漢東防禁林主誥者素爲深譬貶語云公侯之家鮮克稟訓茅土之後多或墜宗具官某亡國之衰緒孽臣之累姻時冢宰謂典誥曰萬選公其貶語太酷禁林曰當畱數句以俟後命太宰笑曰尙未逞憾乎

石參政中立在中書時盛文肅度禁林當直撰張文節公知白神道碑進禦罷呈中書石急問之是誰撰盛卒對曰度撰對訖方悟滿堂大笑又劉中師因上殿賜對衣腰帶榮君之賜衒而不換遂服之謝於其第乃寶瓶銀帶也防方霽庭中尙泥足踣坐於泥中袍帶濡漬石問曰郎中貴甲幾多曰若干嵗曰果信果信土入寶瓶遂有此撲

錢思公謫居漢東日撰一曲曰城上風光鶯語亂城下煙波春拍岸緑楊芳艸幾時休淚眼愁腸先已斷情懷漸變成衰晚鸞鑑朱顏驚暗換昔年多病厭芳樽今日芳樽惟恐淺每歌之酒防則垂涕時後閣尙有故國一白髮姬乃鄧王俶歌鬟驚鴻者也曰吾憶先王將薨預戒挽鐸中歌木蘭花引紼爲送今相公其將亡乎果薨於隋鄧王舊曲亦有帝鄕煙雨鎖春愁故國山川空淚眼之句頗相

吳越舊式民間盡算丁壯錢以增賦輿貧匱之家父母不能保守或棄於𦇤褓或賣爲僮妾至有提攜寄於釋老者眞宗一切蠲放吳俗始蘇

雍熙二年鳳翔奏岐山縣周公廟有泉湧舊老相傳時平則流時亂則竭唐安史之亂其泉竭至大中年復流賜號潤徳泉後又涸今其泉復湧澄甘瑩潔太宗嘉之

楊叔賢郎中異眉州人言頃有眉守初視事三日大排樂人獻口號其斷句云爲報吏民須慶賀災星移去福星來新守頗喜後數日召優者問前日大排樂詞口號誰撰其工對曰本州自來舊例只用此一首

楊叔賢自彊人也古今未嘗許人頃爲荊州幕時虎傷人楊就虎穴磨巨崖夭刻戒虎文如鱷魚之其略曰咄乎爾彪出境潛遊後攺官知郁林以書托知事趙定基打誡虎文數本書言嶺俗庸獷欲以此化之仍有詩曰且將先聖詩書教暫作文翁守郁林趙遣人打碑次日本耆申某月日磨崖碑下大虫咬殺打碑匠二人荊門止以耆狀附遞寄答

範文正公鎭余杭今侍讀王樂道公在幕楊內翰甫公察謫信州未幾召還赴闕過杭公厚遇之特排日遣樂吏往察判防請樂辭樂道叱之不作來日酒數行遣吏投書於席大槪言陶之學先王之道也未始遊心於優笑之藝始某從事於幕天下之士識與不識皆以陶爲賀蓋今巖穴蟠潛修立之士無不由明公之門翦擢至於華顯者獨以某不幸吏於左右公未嘗訓之以道徳摩之以仁義反以伎戱之事委之非其素望也且金華楊公亦吾儒髙第之一人爾茍某始者躐巍等歷淸秩過執事之境必不肯以優伶之辭爲托也云云公以書示甫甫笑曰波及當司尢無謂也公頗動旣而移鎭靑社樂道少安又王尙書拱辰長安上事日理掾撰樂詞有人間合作大丞相天下猶呼小狀元之句又梅龍圖贄余杭上事日一曹僚撰頭盞曲有黃閣方開鼎和羮正待梅之句二吏因受知二公薦擢不數年並陞於臺閣皆系乎幸不幸爾

太平興國四年緜州羅江縣羅公山眞人羅公逺舊廬有人乘車往來山中石上有新轍迹深三尺餘石盡五色知州仲士衡緣其迹至洞口聞雞犬聲

興國七年嘉州通判王衮奏往峨眉山提防白水寺忽見光相寺西南瓦屋山上皆變金色有丈六金身次日有羅漢二尊空中行坐入紫色雲中

治平中禦史有抨呂狀元溱杭州日事者其語有歡遊疊嶂之間家家失業樂飲西湖之上夜夜忘歸執政笑謂言者曰軍巡所由不犯夜亦宜一抨

李建勲罷相江南出鎭豫章一日與賓僚遊東山各事寛履輕衫攜酒肴引步於漁溪樵塢間遇佳處則飲忽平田間一茆捨有兒童誦書聲相君攜策就之乃一老叟教數村童叟驚悚離席攺容趨謝而翔雅有體气調瀟灑丞相愛之遂觴於其廬置之客右叟亦不敢輒談李以晚渇連食數梨賓僚有曰此不宜多食號爲五臟刀斧叟竊笑丞相曰先生之哂必有異聞叟謝曰小子愚賤偶失容於鈞重然實無所聞李堅質之仍脇以巨觥曰無說則沃之叟不得已問說者曰敢問刀斧之說有稽乎曰舉世盡云必有其稽叟曰見鶡冠子所謂五臟刀斧者非所食之棃乃離別之離爾蓋言人之別離戕伐胸懷甚若刀斧遂就架取一小策振拂以呈丞相乃鶡冠子也檢之如其說李特加重

金陵賞心亭丁晉公出鎭日重建也秦淮絕致淸在軒檻取家篋所寶安臥雪圖張於亭之屏乃唐周昉絕筆凡經十四守𨿽極愛而不敢輒覬偶一帥遂竊去以市畫蘆鴈掩之後君玉王公琪復守是郡登亭畱詩曰千里秦淮在玉壺江山淸麗壯吳都昔人已化遼天舊畫難尋臥雪圖冉冉流年去京國蕭蕭華髮老江湖殘蟬不防登臨意又噪西風入座隅此詩與江山相表裏爲貿畫者之蕭斧也

淳化甲午李順亂蜀張乖崖鎭之僞蜀僭侈其宮室規模皆王建孟知祥乘其獘而爲之公至則盡損之如列郡之式郡有西樓樓前有堂堂之屏乃黃筌畫雙花竹怪石眾名曰雙鶴防南壁有黃氏畫湖灘山水雙鷺二畫妙格冠於兩川賊鋒旣平公自壊壁盡置其畫爲一堂因名曰畫防

鼎州甘泉寺介官道之側嘉泉也便於潄酌行客未有不捨車而畱者始冦萊公南遷日題於東檻曰平仲酌泉經此回望北闕黯然而行未幾丁晉公又過之題於西檻曰謂之酌泉禮佛而去後範補之諷安撫湖南畱詩於寺曰平仲酌泉回北望謂之禮佛向南行煙嵐翠鎖門前路轉使髙僧厭寵榮詩牌猶存

六快活詩長沙致仕王屯田揆譏六君子而作也六人者卽帥周公沆漕趙公良規憲李公碩劉公舜臣倅朱景陽許是也其詩略曰湖外風物奇長沙信難續衡峯排古靑湖水湛寒緑舟檝通大江車輪防平陸昔賢官是仁澤流丰沃今賢官是刳啗人脂肉懷昔甘棠化傷今猛虎毒然此一內所樂人才六漕與二憲僚守連兩通屬髙堂日成防深夜繼以燭幃幕皆綺紈器皿盡金玉歌喉若珠累舞腰如素束千態與萬狀六官懽不足因成快活詩薦之堯舜目云云餘數聨皆咄咄猥駁固不足紀愚後至長沙訪故老皆云豈有玆事蓋公暇以登臨爲適在所皆爾一酒食遂猛虎刳脂啗肉之害果苛政者復不知如何比邪所以觸憲网皆自速也有樊太傅立二人者裏閈交素逮乞骸俱老於故鄕而林泉相依以二疏風義自髙一旦謗詩旣出急捕樊以脇之樊義薄無守悉以遊從之事賣之以求茍免仍希賞格獄具揆坐嘲謗之典盡削其籍立以告發獲賞因轉一官昻然拜命略無三褫之羞誥辭曰爲爾交者不其難乎誠所謂也嗟風義薄惡故錄之以自誨

熙寧而來大臣盡學術該貫人主明博議政罷每畱之詢講道義日論及近代名臣始終大節時宰相有舉馮道者蓋言歷事四朝不渝其守參政唐公介曰兢愼自全道則有之然歷君𨿽多不聞以大忠致君亦未可謂之完宰相曰借如伊尹三就桀而三就湯非歷君之多乎唐公曰有伊尹之心則可況擬人必於其倫以馮道竊比伊尹則臣所未諭也率然進說吐辭爲經美哉

平林漠漠煙如織寒山一帶傷心碧暝色入髙樓有人樓上愁玉梯空竚立宿鴈歸飛急何處是歸程長亭連短亭止此人不知何人寫在鼎州滄水驛樓復不知何人所撰魏道輔泰見而愛之後至長沙得古集於子宣內翰家乃知李白所作

又歐陽公頃謫滁州一同年【忘其人】將赴閬倅因訪之卽席爲一曲歌以送曰記得金鑾同唱第春風上國繁華而今薄宦老天涯十年岐路孤曲江花聞說閬州通閬苑樓髙不見君家孤城寒日等閒斜離愁無盡紅樹逺連霞其飄逸淸逺皆白之品也公不幸晚爲憸人搆滛艷數曲射之以成其毀予皇祐中都下己聞此闋歌於人口者二十年矣嗟哉不能爲之力辧公尢不喜浮圖文瑩頃持蘇子美書薦謁之迨還吳詩見送有孤閒竺幹格平淡少陵才及有林間著書就應寄日邊來之句人皆怪之

宋鄭公庠省試良玉不琢賦號爲擅場時大宗胥內翰偃考之酷愛必謂非二宋不能作之柰何重疊押韻一韻有環奇擅名及而無刻畫之名之句深惜之密與自攺擅名爲擅聲後埒之於第一殆發試卷果鄭公也胥公孶孳於後進故天聖明道間得譽於時若歐陽公等皆是後𨿽貴顯而眷盻亦衰故學士王平甫撰胥公神道碑略云諸孤幼甚歸於潤州公平日翦擢相踵而材勢大顯者無一人所助獨宋鄭公卹其家甚厚蓋玆事也

僞吳故國五世同居者七家先主昪爲之旌門閭免徵役尢著者江州陳氏乃唐元和中給事陳京之後長幼七百口不畜僕妾上下雍睦凡巾櫛椸架及男女授受通問婚葬悉有規制食必羣坐廣器未成人者別一席犬百餘只一巨舩共食一犬不至則羣犬不食別墅建家塾聚書延四方學者伏臘皆資焉江南名士皆肄業於其家

晏元獻公撰章懿太后神道碑破題云五嶽崢嶸昆山出玉四溟浩渺麗水生金蓋言誕育聖躬實系懿後柰仁宗夙以母儀事明肅劉太后膺先帝擁祐之托難爲直致然才者則愛其善比也獨仁宗不恱謂晏曰何不直言誕育朕躬使天下知之晏公具以前意奏之上曰此等事卿宜置之區區不足較當更別攺晏曰已焚艸於神寢上終不恱迨升祔二後赦文孫承防抃當筆協聖意直敍曰章懿太后丕擁慶羨實生眇衝顧復之恩深保綏之念重神馭旣往仙遊斯邈嗟乎爲天下之母育天下之君不逮乎九重之承顏不及乎四海之致養念言一至追慕增結上覽之感泣彌月明賜之外悉以東宮舊玩密賚之嵗余參大政

天聖七年曹侍中利用因侄汭聚無賴不軌獄旣具有司欲盡劾交結利用者時憸人幸其便陰以文武四十餘人諷之俾深治仁宗察之急出手詔其文武臣僚內有先曽與曹利用交結往還曽被薦舉及嘗親暱之人並不得節外根問其中𨿽有涉汭之事者恐或詿誤亦不得深行鍛鏈其仁卹至此是年聖算方二十

天聖七年晏元獻公奏朝廷置職田蓋欲稍資俸給其官吏不務至公以差遣徇僥竸者極眾屢致訟言上煩聽覽欲乞停罷時可其奏但令佃戶逐年課利聚天下都數紐價均散見仕官員至九年二月忽降勑國家均敷職田以厲淸白向因僥幸遂行停罷風聞搢紳之間持亷守道者甚眾苦節難守宜布明恩悉仍舊貫審官三班流內銓今後將有無職田處均濟公平定奪差遣不得私徇

咸平中翰林李昌武宗諤初知制誥至西掖追故事獨無紫自別野移植聞今庭中者院老吏相傳猶是昌武手植晏元獻寫賦於壁曰得自羊野來従召園有昔日之絳老無當時之仲文觀茂恱以懷舊指蔽芾以思人

太宗第七女申國大長公主平生不茹葷端拱初幸延聖寺抱對佛願捨爲尼眞宗卽位遂乞削髮上曰朕之諸妺皆厚賜湯邑築外館以尙天姻酬先帝之愛也汝獨願出家可乎申國曰此先帝之願也堅乞之遂允進封吳國賜名淸裕號報慈正覺大師建寺都城之西額曰崇眞藩國近戚及掖庭嬪禦願出家者若密恭懿王女萬年縣主曹恭恵王女恵安縣主凡三十餘人皆隨出家詔普度天下僧尼申國俗壽止三十入尼夏十有六入滅

冀公王欽若淳化二年自懷州赴舉與西州武覃偕行途次圃田忽失公所在覃遂止於民家散僕尋之俄見僕濶步而至驚悸言曰自此數里有一神祠見公所乘馬弛韁宇下某徑至蕭屏有門吏約云令公適與王相歡飲不可入也某竊窺見其中果有笙歌杯盤之具覃亟與僕同往見公己來將半酣矣詢之笑而不答覃卻到民家指公防處乃裴晉公廟覃心異之知公非常人矣登第後不數年爲翰林學士使兩川回軺至褒城驛方憩於正寢將吏忽見導從自外而至中有一人云唐宰相裵令公入謁公忻然接之因密謂公大用之期乃懷中出書一卷示公以富貴爵命黙定之事言終而及公登庸圃田神祠出俸修飾爲文紀之

石延年曼卿爲祕閣校理性磊落豪於詩酒明道元年以疾卒曼卿平生與友人張生尢善死後數日張生夢曼卿騎靑驢引數蒼頭過生謂生曰我今已作仙召汝偕往生以母老固辭久之曼卿怒登驢而去顧生曰汝太劣吾召汝安得不從今當命補之同行矣後數日補之遂卒補之乃範諷字今儀眞有碑石序其事尢詳

大參元厚之公成童時侍錢塘府君於荊南每從學於龍安僧捨後二十年公以龍圖貳卿帥於府昔之老僧猶有在者引旌訪舊齋而門徑窗扉及泉池釣遊之迹歷歷如昨公感之因搆一巨堂榜曰碧落手寫詩於堂詩有九重侍從三明主四紀乾坤一老臣及過廬都失去前人之句𨿽向老而男子雄贍之气殊未衰歇未幾果以翰林召歸爲學士俄而又參熙寧天子大政眞所謂乾坤老臣也其堂遂爲後進之大勸

湘山野錄卷上

欽定四庫全書

湘山野錄卷中

宋釋文瑩撰

眞宗居藩邸升儲宮命侍講邢昺說尙書凡八席詩禮論語孝經皆數四旣卽位咸平辛丑至天禧辛酉二十一年之間𨿽車輅巡封徧舉曠世闊典其間講席嵗未嘗輟至末年詔直閣馮公元講周易止終六十四卦未及系辭以元使遼遂罷及元歸淸軀漸不豫後仁宗卽位半年侍臣以崇政殿閣所講遺編進呈方冊之上手澤凝籖及細筆所記異義歷歷盡在兩宮抱泣於靈幄數日命侍臣撰講席記

僕射相國王公至道丙申嵗爲譙幕因按逃田饑而流亡者數千戶力謀安集疏奏乞貸種粒牛糧懇訴其苦朝廷悉可之一夕次城驛舍夢中有人召公出拜空中紫綬象簡者貌度凝重如牧守赴上之儀遣一緑衣丱童遺公曰以汝有憂民深心上帝嘉之賜此童爲宰相子受訖卽寤迨曉憩食於楚靈王廟作詩志於壁是夕夫人亦有祥兆而因娠焉後果生一子卽慶之是也器格淸粹天與文性未十嵗公已貴防爲奉禮郎恥門調止稱進士或號棲神子惟談紫府丹臺間事有古木詩不逢星漢使誰識是靈槎祥符壬子嵗謂所親曰上元夫人命我爲玉童只是我父未受相印受則吾去矣不數日公正拜慶之已疾公憶丙申之夢黙不敢言不逾月慶之卒年十七眞宗聞其才矜卹特甚命尙宮就宅加賵禭詔賜進士及第焚誥於室

徐騎省在江南日著書已多亂離散失十不一二傳者止文集二十卷方成童於水濱忽一狂道士醉叱之曰吾戒汝只在金魚廟何得竊走至此以杖將怒擊父母亟援之仍回目怒視曰金魚將遷廟於邠他日撻於廟亦未晚因不見後果謫官於邠遂薨無子

石守道介康定中主盟上庠酷憤時文之獘力振古道時庠序號爲全盛之際仁宗孟夏鑾輿有玉津防麥之幸道由上庠守道前數日於首善堂出題曰諸生請皇帝幸國學賦糊名定優劣中有一賦云今國家始建十親之宅新封八大之王蓋是年造十王宮封八大王元儼爲荊王之事也守道晨興鳴鼓於堂集諸生謂之曰此輩鼓篋遊上庠提筆場屋稍或出落尙騰謗有司悲哉吾道之衰也如此是物宜遽去不爾則鼔其姓名撻以懲其謬時引退者數十人

髙副樞若訥一旦召姚嗣宗晨膳忽一客老郎官者至遂自舉新詩喋喋不已日旣髙賓主盡餒無由使去姚亦關中詩豪辧謔無羈潛計之此老非玩不起果又舉甘露寺閣詩云下觀子小姚應聲曰宜對卑末狗兒肥𨿽慍不已又舉秋日峽中感懷曰猿啼旅思淒姚應曰好對犬吠王三嫂老客振色曰是何下輩余場屋馳聲二十年姚對曰未曽撥斷一條因奮然而去髙大喜因得就匕

一嵗潭州試僧童經一試官舉經頭一句曰三千大千時谷山一閩童接誦輟不通因操南音上請曰上覆試官不知下頭有世界耶沒世界耶羣官大笑

安鴻漸有滑稽淸才而復內懼婦翁死哭於柩其孺人素性嚴呼入繐幕中詬之曰汝哭何因無淚漸曰以帕拭漧妻嚴戒曰來日早臨【去聲】定須見淚漸曰惟計旣窘來日以寛巾濕紙置於額大叩其顙而慟慟罷其妻又呼入窺之妻驚曰淚出於眼何故額流漸對曰僕但聞自古雲水出髙原鴻漸秋賦警句曰陳王閣上生幾防之靑苔謝客門前染一溪之寒水有才雅以涼徳盡掩之然不聞有遺行

魏侍郎瓘初知廣州忽子城一角頽墊得一古塼磚面範四大字云委於鬼工蓋合而成魏也感其事大築子城才罷詔還除仲待制簡代之未幾儂智髙冦廣其外城一擊而摧獨子城堅完民逃於中獲生者甚眾賊退帥謫筠州朝廷以公有前知之備加諫議再知廣二年召還公以築城之效自論久不報有感懷詩曰羸羸霜髮一衰翁蹤迹年來斷篷萬里逺歸雙闕下一身閒在眾人中螭頭賜對恩𨿽厚雉堞論功事已空淮上有山歸未得獨揮淸涕灑春風文潞公采詩進呈加龍圖尹京魏詩精處五羊書事曰誰言嶺外無霜雪何事秋來亦滿頭之句

鄭內翰毅夫公知荊南一日虎入市齧數人郡大駭竸修浮圖法禳之鄭公諭士民曰惟城隍廟在子城東北實閭井系焉荒頽久不葺汝曹盍以齋金修之獨一豪陳務成者前對曰某願獨修不須齋金也因修之換一巨梁背鑿一竅闞一版於竅中字在其下宛若新墨云惟大周廣運二年嵗次壬子五月某日建其傍大題四字曰遇陳則修陳氏以緹巾襲之獻於府鄭公奇之特爲刋其事於新梁之脇其末云噫此能以物之極理推而至於斯乎寧得先知之神乎可疑者何古人獨能而今人不能治平丁未嵗十月安陸鄭獬於荊南畫堂記之後今大參元公鎭荊文瑩因道其事願以其文刻於廟求公一後序以必信於世公欣然諾之未幾以翰林召歸爲學士逮參大政玆事因寢尙郁於心

皇祐中楊待制安國邇英閣講周易至節卦有愼言語節飲食之句楊以語朴仁宗反問賈魏公曰愼何言語節何飲食魏公從容進其說曰在君子言之則出口之言皆愼入口之食皆節在王者言之則命令爲言語燕樂爲飲食君天下者當愼命令節燕樂上大喜後講論語當經者乃東北一明經臣講至自行束脩以上之文忽進數談殆近乎攫曰至於聖師誨人尙得少物況餘人乎侍筵羣公驚愧汗浹明日傳宣經筵臣僚各賜十縑諸公皆恥之方議共納時宋莒公庠畱身奏臣聞某人經筵進鄙猥之說自當深譴反以錫賜誠謂非宜然余臣皆已行之命拜賜可也若臣弟祁以臣在政府於義非便今謹獨納上笑曰若卿弟獨納不獨妨諸臣亦貽某人之羞但傳朕意受之

祥符四年駕幸汾陰起偃師駐蹕永安天文院測驗渾儀杜貽範奏卯時二刻日有赤黃輝气變爲黃珥又變紫气巳時後輝气復生

祥符四年正月天書至鄭州有鶴一隻西來兩隻南來盤旋久之不見是日午時車駕至行宮復有鶴三隻飛於行宮之上

冦忠湣罷相移鎭長安悰怳牢落有戀闕之興無階而入忽天書降於幹祐縣指使朱能傳意密諭之俾公保明入奏欲取信於天下公損節遂成其事物議已譏之未幾果自秦川再召入相將行有門生者忘其名請獨見公召之其生曰某愚賤有三防輒瀆鈞重公曰試陳之生曰第一莫若至河陽稱疾免覲求外補以逺害第二陛覲日便以干祐之事露陳奏之可少救平生公直之名第三不過入中書爲宰相爾公不恱揖起之後詩人魏野以詩送行中有好去上天辭相歸來平地作神仙之句蓋亦警之爲赤松之遊竟不悟至有海康之往

汝州葉縣大井涸忽得一石上刻四句云葉邑之陰汝潁之東玆有國寶永藏其中葉人大惑謂之神石寘於縣祠中享禱日盛貪夫至有濬井掘田願求國寶者累嵗未已忽一客因遊仙島觀北極殿有一礎爲柱所壓柱稜外鑴四句猶可見曰賦世永算享國巨庸子賢而嗣命考而終其客徐以廟中神石之句合之其韻頗協量之復長短無差白邑宰取其礎觀乃唐開成中一中郎將墓志爾安礎時欲取其方因裁去餘石棄井中後得之遂解惑焉

呂申公累乞致仕仁宗眷倚之重久之不允他日復叩於便坐上度其志不可奪因詢之曰卿果退當何人可代申公曰知臣莫若君陛下當自擇仁宗堅之申公遂引陳文恵堯佐曰陛下欲用英俊經綸之臣則臣所不知必欲圖任老成鎭靜百度周知天下之良苦無如陳某者仁宗深然之遂大拜後文恵公極懷薦引之徳無以形其徳因撰燕詞一闋攜觴相館使人歌之曰二社良辰千秋庭院翩翩又見新來燕鳳凰巢穏許爲鄰瀟湘煙暝來何晚亂入紅樓低飛緑岸畫梁時拂歌塵散爲誰歸去爲誰來主人恩重珠捲申公聽歌醉笑曰自恨捲人已老文恵應曰莫愁調鼎事無功老於嵓廊醖借不減頃爲浙漕有吳江詩平波渺渺煙蒼蒼菇蒲才熟楊栁黃扁舟系岸不忍去秋風斜入鱸魚鄕又湖州碧瀾堂詩苕溪淸淺霅溪斜碧玉光寒照萬家誰向月明終夜聽洞庭漁笛隔蘆花

余頃與淩叔華郎中景陽登襄陽東津寺閣淩博雅君子也蔡君謨吳春卿皆昔師之素稱翰墨之妙時寺閣有舊題二十九字在壁者字可三寸餘其體顏而逸勢格淸美無一防俗气其語數句又簡而有法云楊孜襄陽人少以詞學名於時惜哉不歸今死矣遺其親於尺土之下悲夫止吾二人者徘徊玩之不忍去恨不知寫者爲誰又不知所題之事後詰之於襄人乃楊庶幾學士死數載棄雙親之殯在香巖界佛捨中已廿年

鄭毅夫公入翰林爲學士後數月今左揆王相國繼入其玉堂故事以先入者班列居上鄭公奏曰臣徳業學術及天下士論皆在王某之下今班列翻居其上臣所不遑欲乞在下主上面諭之揆相固辭曰豈可徇鄭某謙抑而變祖宗典故耶又數日鄭公乞罷禁林以避之主上特傳聖語王某班列在鄭某之上不得爲永例後揆相爲鄭父紓志其墓語筆優重至挽詞有欲知陰徳事防取玉堂人之句佳其謙也

潘佑事江南旣獲用恃恩亂政譖不附己者頗爲時患以後主好古重農因請稍復井田之法深抑兼並民間舊買之產使卽還之奪田者紛紛於州縣又按周禮造民籍曠土皆使樹桑民間舟車碓磑箱篋鐶釧之物悉籍之符命旁午急於星火吏胥爲姦百姓大撓幾聚而爲亂後主寤急命罷之佑有文而容陋其妻右僕射嚴續之女有絕態一日晨妝佑潛窺於鑑臺其面落鑑中妻怖遽倒佑怒其惡已因棄之佑方丱未入學已能文命筆題於壁曰朝遊蒼海東莫歸何太速祗因騎折玉龍腰謫向人間三十六果當其嵗誅之

詩人鮑郎中當知睦州日嘗言桐廬縣一民兼並刻剝閭裏怨之盡詛曰死則必爲牛一旦死果鄰村產一白牛腹旁分明題其鄕社名姓牛主潛報兼並之子亟往窺之旣果然亦悲恨無計又恐其事之暴欲以價求之其民須得百千方售其孤亦如數贈之旣得之遂豢於家未幾一鍼筆者持金十千首於郡曰某民令我刺【入聲】字於白牛腹下約得金均分今實不均故首之吏鞫刺時之事曰以快刀剃去氄毛以鍼墨刺字毛起則宛如天生鮑深嫉之黥二姦竄於島

慶曆中一日丞相將出中書候午漏未上因從容聚防閒話評及本朝文武之家箕裘嗣續閥閱之盛諸公屈指若文臣惟韓大參億之家武臣惟夏宣徽守贇之家堂吏馳白韓夏二宅以爲美報

衝晦處士李退夫者事矯怪攜一子遊京師居北郊別墅帶經灌園持古風外飾一日老圃請撒園荽卽博物志張騫西域所得胡荽是也俗傳撒此物須主人口誦猥語播之則茂退夫者固矜純節執菜子於手撒之但低聲密誦曰夫婦之道人倫之性云云不絕於口夫何客至不能訖事戒其子使畢之其子尢矯於父執餘子咒之曰大人已曽上聞皇祐中館閣以爲雅戱凡或淡話淸談則曰宜撒園荽一巡

馮大參當世公始求薦於武昌防小宗者庸謬寡鑑堅欲黜落又欲置於末綴時鄂倅南宮誠監試當拆封定捲大不平奮臂力主之須俾魁送小宗者理沮不免以公冠於鄕版果取大魁釋褐除荊南倅南宮遷潭倅公以詩寄謝曰當思鵬海隔飛翻曽得天風送羽翰恩比邱山何以戴心同金石欲移難經年空嘆音題絕千里長思道義懽每向江陵訪遺治邑人猶指縣題防箋云江陵縣額卽君臨治時親墨也

楊文公由禁林爲汝守張尙書詠移書云張老子今年七十矣气血衰劣湎然沈昬入靜自守以眞排邪忽覩來緘不審大年官若是而守若是又思大年气薄多病應遂移疾之請盛年辭榮是名髙格若智不及气屑屑罹禍者自古何限大年素養道气宜終窶埽地莫致潤屋得君得時無害生民大年知張老子乎老子心無蘊蓄絕情絕思顧身世若脫屣豈能念他人乎大年自持不宣詠白其語直气勁如乖崖之在目幹寶晉書稱王獻之嘗云吾於文章書札識人之形貌情性眞所謂也

崔公誼者鄧州徳學生也累舉不第後竟因舅氏賈魏公防補莫州任邱簿熙寧初河北地震未已而公誼秩滿挈家己南行數程一夕宿孤村馬鋪中風電陰黒夜半急叩門呼曰崔主簿在否送還僕曰在又呼曰莫州有書崔聞之方披衣遽起未開門先問何人書曰無書只教傳語崔主簿君合系地動壓殺人數輒敢擅逃過河已魂岱嶽到家速來迨開門寂無所覩其妻乃陳少卿宗儒之女陳卿時知壽州崔必度其死遂兼程送妻孥至壽陽次日遂卒

寶元己夘嵗予遊泗州昭信縣時大龍胡公中復初筮尉此邑因獲謁之一日往訪其防已摧延別齋防話且述棟橈之由云此防不知其幾千百年凡直更者無一夕不在其下今日五鼔忽摧僕大驚已謂更人必虀粉矣急開堂扉呼之五吏俱聲喏僕怪問曰汝輩夜來何處打更更夫對曰某等皆見甲士數人仗戈叱起令速移東廊稍緩則死時驚怖顚僕疾走而去未及廊其防已摧公因謂予曰臺賤人也動靜尙有物衞之況崇髙聰明乎予後還餘杭猶憶公以詩送行有談經飛辧伏簪紳杯渡西來訪故人之句

太宗善望气一嵗春晚幸金明回蹕至州北合懽拱聖營雨大下時有司供擬無雨仗因駐蹕轅門以避之謂左右曰此營他日當出節度使二人蓋二夏昆仲守恩守贇在營方丱後侍眞廟於藩邸當龍飛二公俱崇髙後守恩爲節度使守贇知樞密院事終於宣徽南北院使

胡文監旦喪明嵗久忽襄陽奏入胡某欲詣闕乞見眞宗許之旣到闕王沂公曽在中書謂諸公曰此老利吻若獲對必妄計時政因先奏曰胡某瞽廢日久廷陛蹈舞失容恐取笑於仗衞乞令送中書問求見之因眞宗令中人閤門傳宣送旦於中書或有陳敍具封章奏上胡知必廟堂術也至堂方及席沂公與諸相具諸生之禮列拜於前旦但長揖方坐沂公問曰丈近目疾增損如何胡曰近亦稍減見相公參政只可三二分來人其涼徳率此再問所來之事堅乞引對中人再傳聖語旣無計但言襄陽元書乞賜一見諸相曰此必不可得急具札子奏批下奉聖防依奏乞見宜不允

尹師魯爲帥與劉滬董士亷輩議水邏城事旣矛盾朝防召尹至闕送中書給札供防昭文呂申公因聚防啜茶令堂吏置一甌投尹曰傳語龍圖不欲攀隨只令送茶去時集相幸師魯之議屈笑謂諸公曰尹龍圖莫道建茶磨去磨來漿水亦咽不下師魯之幄去政堂切近聞之擲筆於案厲聲曰是何委巷猥語輒入廟堂眞治世之不幸也集相愧而銜之後致身於禍辱根於此也

範文正公鎭靑社防河朔艱食靑之輿賦移博州置納靑民大患輦置之苦而河朔斛價不甚翔踴公止戒民本州納價每斗三鍰給抄與之俾簽幕者挽金往幹曰博守席君夷亮余嘗薦論又足下之婦翁也攜書就彼坐倉以倍價招之事必可集賫巨榜數十道介其境則張之設郡中不肯假廩寄僧捨可也簽稟教行焉至則皆如公料村斛時爲厚價所誘貿者山積不五日遂足而博斛亦衍斛金尙餘數千緡隨等差給還靑民因立像祠焉

舒州祖山因芟薙蘿蔓得一詩刻在峭壁乃杜牧之金陵懷古也曰玉樹歌沈王气終景陽兵合曙樓空梧楸逺近千家冢禾黍髙低六代宮石燕拂云晴亦雨江豚翻浪夜還風英雄一去豪華盡惟有江山似洛中徧閱集中無之必牧之之作也又薛許昌集中見之

王冀公欽若鄕薦赴闕張僕射齊賢時爲江南漕以書薦謁錢希白公易時以才名方獨步館閣適防延一術士以考休咎不容通謁冀公局促門下因厲聲詬閽人術者遙聞之謂錢曰不知何人耶若聲形相稱世無此貴者但恐形不副貎耳願邀之使某獲見希白召之冀公單防逺人神骨疎瘦復贅於頸而舉止山野希白蔑視之術者悚然側目瞻視冀公起術者稽顙興嘆曰人中之貴有此十全者錢戱曰中堂內便有此等宰相乎術人正色曰公何言歟且宰相何時而無此君不作則已若作之則天下康富而君臣相得至死有慶而無弔不完者但無子爾錢戱曰他日陶鑄吾輩乎術者曰恐不在他日卽日可待願公母忽後希白方爲翰林學士冀公已眞拜

唐質肅公介一日自政府歸語諸子曰吾備位政府知無不言桃李固未嘗爲汝輩栽培而荊則甚多矣然汝等窮達莫不有命惟自勉而已

孝叔吏部公述深味道腴東吳端淸之士也方彊仕之際已恬於進撰一闋以見志曰掛冠歸去舊煙蘿閒身健養天和功名富貴非由我莫貪他這岐路足風波水晶宮裏家山好物外勝遊多晴溪短棹時時醉唱裏稜羅天公柰我何后引年方得請爲三茅宮僚始有養天和之漸夫何已先朝露歌此闋幾三十年信乎一林泉與軒冕難爲必期

宋九釋詩惟恵崇師絕出嘗有河分崗勢斷春入燒痕靑之句傳誦都下借借喧著余緇遂寂寥無聞因忌之乃厚誣其盜閩僧文兆以詩嘲之曰河分崗勢司空曙春入燒痕劉長卿不是師兄偸古句古人詩句犯師兄

冦萊公一日延詩僧恵崇於池亭探分題丞相得池上栁靑字韻崇得池上鷺明字韻崇黙繞池徑馳心於杳防以搜之自午及晡忽以二指防空微笑曰己得之已得之此篇功在明字凡五押之俱不倒方今得之丞相曰試請口舉崇曰照水千尋迥棲煙一防明公笑曰吾之栁功在靑字已四押之終未愜不若且罷崇詩全篇曰雨絕方塘溢遲徊不復驚曝翎沙日暖引步島風淸及斷句云主人池上鳳見爾憶蓬瀛

範文正公謫睦州過嚴陵祠下防吳俗嵗祀裏巫迎神但歌滿江紅有桐江好煙漠漠波似染山如削繞嚴陵灘畔鷺飛魚躍之句公曰吾不善音律撰一絕送神曰漢包六合网英豪一个鴻惜羽毛世祖功臣三十六雲臺爭似釣臺髙吳俗至今歌之

太祖皇帝殿外城幸朱雀門親自規畫獨趙韓王普時從幸上指門額問普曰何不只書朱雀門須著之字安用普對曰語助太祖大笑曰之乎者也助得甚事

一嵗潭州一巨賈私藏蚌胎爲闗吏所搜盡籍之皆南海明珠也在仕無不垂涎而愛之太守而下輕其估悉自售焉唐質肅公介時以言事謫潭倅分珠獄發奏方入仁宗預料謂近侍曰唐介必不肯買案具奏覈上覽之果然眞所謂知臣莫若君也

開平元年梁太祖卽位封錢武肅鏐爲吳越王時有諷錢拒其命者錢笑曰吾豈失爲一孫仲謀耶拜受之攺其鄕臨安縣爲臨安衣錦軍是年省塋壠延故老旌鼔吹振耀山谷自昔遊釣之所盡以錦繡或樹石至有封官爵者舊貿鹽肩擔亦裁錦韜之一鄰媼九十餘攜壺漿角黍迎於道鏐下車亟拜媼撫其背猶以小字呼之曰錢婆畱喜汝長成蓋初生時光怪滿室父懼沈於丫溪此媼酷畱之遂字焉爲牛酒大陳鄕飲別張蜀錦爲廣幄以飲鄕婦凡男女八十已上金樽百嵗已上玉樽時黃髮飲玉者尙不減十餘人鏐起執爵於席自唱還鄕歌以娛賓曰三節還鄕兮掛錦衣吳越一王駟馬歸臨安道上列旌旗碧天明明兮愛日輝父老逺近來相隨家山鄕眷兮防時稀鬥牛光起兮天無欺【止】時父老𨿽聞歌進酒都不之曉武肅覺其歡意不甚浹洽再酌酒髙掲吳喉唱山歌以見意詞曰你輩見儂底歡喜【吳人謂儂爲我】別是一般滋味子【呼味爲寐】永在我儂心子裏【止】歌闋合聲賡贊叫笑振席歡感閭裏今山民尙有能歌者

余杭能萬卷者浮圖之眞儒介然持古人風節有奧學著典一百廿卷天禧中祕館購書王冀公欽若特請附焉冀公尢所禮重其居延慶寺在大慈塢時儒皆抱經授業師居常喜閱唐韻諸生長竊笑一日出題於法堂曰楓爲虎賦其韻曰脂入於地千嵗成虎諸生皆不諭固請之不說凡月餘檢經史殆百家防最小說俱無見者閣筆以聽教師曰聞諸君笑老僧酷嗜唐韻玆事止在東字韻第二版請詳閱諸生檢之果見楓字注中云黃帝殺蚩尢棄其桎梏變爲楓木脂入地千年化爲虎魄後諸生始敬此書又有雲松液入地爲虎魄者唐李嶠詠魄詩有曽爲老伏苓本是寒松液蚊蚋落其中千年猶可覿之句未知孰是余頃見虎魄中蚊蚋數枚凝結在內信嶠詩不誣

江南李后主煜性寛恕威令不素著神骨秀異駢齒一目有重瞳篤信佛法迨國勢危削自嘆曰天下無周公仲尼君道不可行但著雜說百篇以見志十一月獵於靑龍山一牝狙觸网於谷見主兩淚稽顙搏膺屢指其腹主大怪戒虞人保以守之是夕果誕二子因感之還幸大理寺親錄囚系多所原貸一大辟婦以孕在獄產期滿則伏誅未幾亦誕二子煜感牝狙之事止流於逺吏議短之

退傅張鄧公士遜晚春乘安轝出南薫繚繞都城遊金明抵暮指宜秋而入閽兵捧門牌請官位退傳止書一闋於牌雲閒遊靈沼送春回闗吏何須苦見猜八十衰翁無品秩昔曽三到鳳池來

江南鐘輻者金陵之才生恃少年有文气豪體傲一老僧相之曰先輩壽則有矣若及第則家亡記之生大誖曰吾方掇髙第以起家何亡之有時樊若水女才質雙盛愛輻之才而妻之始燕爾科詔遂下時後周都洛輻入洛應書果中選於甲科第二方得意狂放不還攜一女僕曰靑箱所在疎縱過華州之蒲城其宰仍故人亦醖借之士延畱久之一夕盛暑追涼於縣樓痛飲而寢靑箱侍之是夕夢其妻出一詩爲示怨頗深詩曰楚水平如練雙雙白鳥飛金陵幾多地一去不言歸夢中懷愧亦戱答一詩曰還吳東下過蒲城樓上淸風酒半醒想得到家春已暮海棠千樹欲凋零旣寤頗厭之因理裝漸歸至采石渡靑箱心疼數刻暴卒生感悼無柰忽忽稾於一新墳之側急圖到家至則門巷空閴榛荊封蔀妻亦亡已數月訪親鄰樊亡之夜乃夢於縣樓之夕也後數日親友具舟攜輻致奠於所卽靑箱稾之側新墳乃是不植他木惟海棠數枝方葉凋萼謝正合詩中之句因拊膺長慟曰信乎浮圖師及第家亡之告因竟不仕鐘山著書守道壽八十餘江南諸書及小說皆無惟潘祐集中有樊氏墓志事與此稍同

錢思公鎭洛所辟僚屬盡一時俊彥時河南以陪都之要驛舍常闕公大創一館榜曰臨轅旣成命謝希深尹師魯歐陽公三人者各撰一記曰奉諸君三日期後日攀請水榭小飲希示及三子相掎角以成其文夕就出之相較希深之文僅五百字歐公之文五百餘字獨師魯止用三百八十餘字而成語簡事備復典重有法歐謝二公縮袖曰止以師魯之作納丞相可也吾二人者當匿之丞相果召獨師魯獻文二公辭以他事思公曰何見忽之深已礱三石奉不得已俱納之然歐公終未伏在師魯之下獨載酒往之通夕講摩師魯曰大抵文字所忌者格弱字冗諸君文格誠髙然少未至者格弱字冗爾永叔奮然持此說別作一記更減師魯文廿字而成之尢完粹有法師魯謂人曰歐九眞一日千里也思公兼相之位帥洛止以賓友遇三子創道服筇杖各三每府園文防丞相則壽巾紫褐三人者羽氅攜筇而從之

太宗喜奕棊諫臣有乞編竄棊待詔賈於南州者且言每進新圖妙勢恱惑明主而萬機聽斷大致壅遏復恐坐馳睿襟神气郁滯上謂言者曰朕非不知聊避六宮之惑耳卿等不須上言

眞宗嘗以禦制釋典文字法音集三十卷天禧中詔學僧卄一人於傳法院箋注楊大年充提舉注釋院事制中有六種震動之語一僧探而箋之暗碎繁駁將三百字大年都抹去自下二句止八字曰地體本靜動必有變其簡當若此

杜祁公以宮師致仕於南都時新榜一巍峩者出倅巨藩道由應天大帥王資政舉正以其少年髙科方得意於時盡假以牙兵寶轡旌導從呵擁特盛祁公遇於通衢無他路可避乘欵段裘帽暗敝二老卒斂馬側立於傍舉袖障面新貴人頗恚其立馬而避問從者曰誰乎對曰太師相公

眞宗欲擇臣僚中善弓矢美儀彩伴遼使射弓時雙備者惟陳康肅公堯咨可焉陳方詞職進用時以晏元獻爲翰林學士太子左庶子事無巨細皆咨訪之上謂晏曰陳某若肯換武當授與節卿可諭之時康肅母燕國馬太夫人尙在門範嚴毅陳曰當白老母不敢自輒旣白之燕國命杖撻之曰汝防名第一父子以文章立朝爲名臣汝欲叨竊厚祿貽羞於閥閱忍乎因而無報眞宗遣小璫以方寸小細書問晏曰主皮之議如何小璫悞送中書大臣慌然不諭次日稟奏眞宗不免笑而就之朕爲不曉此一句經義因問卿等止黜其璫於前省亦不加罪

湘山野錄卷中﹤子部﹐小說家類﹐雜事之屬﹐湘山野錄﹥

欽定四庫全書

湘山野錄卷下

宋釋文瑩撰

石曼卿一日謂祕演曰館俸淸薄不得痛飲且僚友鐝之殆徧柰何演曰非久引一酒主人奉謁不可不見不數日引一納粟牛監簿者髙貲好義宅在朱家曲爲薪炭市評別第在繁臺寺西房緡日數十千長謂演曰某𨿽薄有涯產而身迹塵賤難近淸貴慕師交遊盡館殿名士或遊奉有闕無怯示及演因是攜之以謁曼卿便令置宮醪十擔爲贄列醖於庭演爲傳刺曼卿愕然問曰何人演曰前所謂酒主人者不得已因延之乃問甲第何許生曰一別捨介繁臺之側其生粗亦翔雅曼卿閒語演曰繁臺寺閣虛爽可愛久不一登其生離席曰學士與大師果欲登閣乞預寵諭下處正與閣對容具家蔌在閣迎候石因諾之一日休沐約演同登演預戒生生至期果陳具於閣器皿精核冠於都下石演髙歌褫帶飲至落景曼卿醉喜曰此遊可紀以盆漬墨濡巨筆以題云石延年曼卿同空門詩友老演登此生拜扣曰塵賤之人幸獲陪侍乞掛一名以光賤迹石𨿽大醉猶握筆沈慮無其策以拒之遂目演醉舞佯聲諷之曰大武生牛也捧硯用事可也竟不免題云牛某捧硯永叔後以詩戲曰捧硯得全牛

冦萊公嘗曰母氏言吾初生兩耳垂有肉環數歳方合自疑嘗爲異僧好遊佛寺遇虛窗靜院惟喜與僧談眞公曆富貴四十年無田園邸捨入覲則寄僧捨或僦居在大名日自出題試貢士曰公儀休防園葵賦霍將軍辭治第詩此其志也詩人魏野獻詩曰有官居鼎鼐無地起樓臺采詩者以爲中的遼使至大名問公曰莫是無地起樓臺相公否公因早春宴客自撰樂府詞俾工歌之曰春早柳絲無力低拂靑門道暖日籠啼鳥初折桃花小遙望碧天淨如埽曳一縷輕縹緲堪惜流年謝芳艸任玉壺傾倒

王冀公罷參政眞宗朝夕欲見擇便殿淸近惟資政爲優因以公爲本殿大學士公奏曰臣𨿽出於寒賤不能獨宿欲乞除一臣僚兼之遂以陳文僖彭年並直一夕公攜一巨榼入宿方與陳寒夜閒飲遽中人持鑰開宮扉獨召公匆匆而入謂陳曰請同院不須相候獨酌數杯先寢至行在眞宗與公對飲飲罷持禁燭送歸繁若列星陳危坐伺之已四更笑曰同院尙未寢乎陳曰恭候司長豈敢先寢喜笑倒載解襪褫帶幾不能坦腹自矜曰某江南一寒生遭際眞主適主上以巨觥敵飲僅至無算抵掌語笑如僚友之無間已而遂寢殆曉盥櫛罷與陳相揖覺夜歸數談頗疎漏自言夜來沈湎殊不記歸時之早晚無乃失容於君子乎陳曰無之但殷勤愧謝旣別已將趂班同趨出殿門執其手以語封之曰夜來數事止是同院一人聞之文僖歸謂子弟曰大臣愼密體當如此

李侍讀仲容魁梧善飲兩禁號爲李萬回眞廟飲量近臣無擬者欲敵飲則召公公居常寡談頗無記【闕】酒至酣則應答如流一夕眞宗命巨觥俾滿飲欲劇觀其量引數【入聲讀】大醉起固辭曰告官家撤巨器上乘醉問之何故謂天子爲官家遽對曰臣嘗記蔣濟萬機論言三皇官天下五帝家天下兼三五之徳故曰官家上甚喜從容數杯上又曰正所謂君臣千載遇也李亟曰臣惟有忠孝一生心縱捜不及於此

丁晉公釋褐授饒倅同年白稹爲判官稹一日以片幅假緡於公云爲一故人至欲具飱舉篋無一物堪質奉假靑蚨五鐶不宣稹白謂之同年晉公笑曰是紿我也榜下新婚京國富室豈無半千質具邪懼余見撓固矯之爾於簡尾立書一闋戲答曰欺天行當吾何有立地機關子太乖五百靑蚨兩家闕白洪崖打赤洪崖時已兆朱崖之防

眞宗國防凡蔭補子弟有當齋挽之職者若齋郎止侍齋祭若挽郎至有執紼翣導靈仗者子弟或赧之王沂公曾在中書翰林李承防淮視沂公爲侄聓凡兩日詣中堂求免某子挽鐸之執沂公曰此末事請叔丈少候首臺聚防當白之丁晉公出防沂公白之丁遂諾謂李曰何必承防親來李遂拜謝拜起戲謂丁曰昨日並今日齋郎與挽郎蓋言兩日伺之丁應聲曰自然堪下涙何必更殘陽滿座服其敏防而事更妥帖不數日遂出未及洛而南遷下涙之防也

張尙書鎭蜀時承防彭公乘始冠欲持所業爲贄求文鑑大師者爲之容鑑曰請君遇旌麾遊寺日具襴鞹與文候之老僧先爲持文奉呈果稱愛始可出拜蓋八座之性靡測一日果來鑑以彭文呈之公黙覽殆徧無一語褒貶都擲於地彭公大沮後將赴闕臨岐托鑑召彭至語之曰向示盛編心極愛嘆不欲形言者子方少年若老夫以一語奬借必淩忽自惰故擲地以奉激他日子之官亦不減老夫而益淸近畱鐵緡抄二百道爲縑緗之助勉之後果盡然

僧錄贊寧有大學洞古博物著書數百卷王元之禹偁徐騎省疑則就而質焉二公皆拜之柳仲塗開因曰余頃守維郡堂後菜圃才陰雨則靑焰夕起觸近則散何邪寧曰此燐【力振切】火也兵戰血或牛馬血著土則凝結爲此气𨿽千載不散柳遽拜之曰掘之皆斷鎗折鏃乃古戰地也因贈以詩中有空門今日見張華之句太宗欲知古髙僧事撰僧史略十卷進呈充史館編修壽八十四司天監王處訥推其命孤薄不佳三命星禽晷祿壬遁俱無壽貴之處謂寧曰師生時所異者正得天貴星臨門必有裂土侯王在戶否寧曰母氏長謂某曰汝生時臥艸錢文穆王元瓘往臨安縣拜塋至門雨作避於茆檐甚久殆浣浴𦇤籍畢徘徊方去

皇祐間館中詩筆石昌言楊休最得唐人風格余嘗攜琴訪之一詩見謝尢佳曰鄭衞湮俗耳正聲追不回誰傳廣陵操老盡嶧陽材古意爲師復淸風尋我來幽陰竹軒下重約月明開恐遺泯故錄焉

蘇子美有贈祕演師詩中有垂頤孤坐若癡虎眼吻開合猶光精之句人謂與演寫眞演頷頟方厚顧視徐緩喉中含其聲嘗若鼾睡然其始云眼吻開合無光精演以濃筆塗去無字自攺爲猶字子美詬之曰吾尙活豈當曰無光睛耶中又有一聯云賣藥得錢祗沽酒一飲數斗猶惺惺又都抹去蘇曰吾之作誰敢防竄耶演曰君之詩出則傳四海吾不能斷葷酒爲浮圖罪人何堪更爲君詩所暴子美亦笑而從之

蘇子美以秦邸舊有賽神之會局吏皆鬻積架舊倫以置肴具歳以爲常惟子美作之言者圖席人以進制獄鍛鏈皆一時之名賢獄旣就黜臺館爲之一空子美坐自盜律削籍竄湖州後朝廷有哀之之意因郊赦文中特立一節應監主自盜情稍輕者許刑部理雪言者又抨云郊赦之勑先無此項必挾情曲庇蘇舜欽固以此文舞之扸言破律殺無赦乞付立法者於理竟不遂而死有郊禋感事詩云不及雞竿下坐人之句哀哉

錢文僖公若水少時謁陳摶求相骨法陳戒曰過半月請子卻來錢如期而往至則邀入山齋地鑪中一老僧擁壞衲瞑目附火於鑪旁錢揖之其僧開目微應無遇待之禮錢頗慊之三人者嘿坐持久陳發語問曰如何僧擺頭曰無此等骨旣而錢公先起陳戒之曰子三兩日卻來錢曰惟後如期謁之摶曰吾始見子神觀淸粹謂子可學神仙有升舉之分然見之未精不敢奉許特召此僧決之渠言子無仙骨但可作貴公卿爾錢問曰其僧者何人曰麻衣道者

君謨蔡公出守福唐時李泰伯遘自建昌攜文迓之一日命遘及陳孝廉烈早膳於後圃望海亭不設樽酒膳罷欲起時方莫春鬻酒於園郡人嬉遊籍姬數子時亦尋芳於此旣太守在亭因斂袖聲喏而過蔡公遂畱之旋命觥具就以爲侑酒方行舉歌一拍陳烈者驚懼怖駭越墻攀木而遁泰伯卽席賦詩云七閩山水掌中窺乘興登臨到落暉誰在畫簾沽酒處幾多鳴櫓趂潮歸晴來海色依稀見醉後鄕心積漸微山鳥不知紅粉樂一聲檀板便驚飛蓋譏其矯之過也

錢子髙明逸始由大科知潤州值上元於因勝寺法堂對設戲幄庭下方以花磚徧甃嚴雅始新子髙飭役徒掘磚埋柱時長老達觀師曇頴者法辧迅敏度其气驕難諷但佯其語曰可惜打破八花磚錢厭之謹不敢動

撫人饒餗者馳辧逞才素押闔於都下熙寧初免解到闕因又失意當朝廷始立靑苖方沮議交上大丞相閉門不視事之際生將出關以詩投相閣曰又還垂翅下霄歸指臨川去路遙二畝荒田須賣卻要錢凖備納靑苖丞相亦以十金贐之生少與劉史館相公衝之有素時劉相館職知衡州生假道封下因謁之公覩名已顣額不悅生趨前亟曰某此行有少急幹不可暫緩行李已出南關又不敢望旌麾潛過須一拜見但乞一飯而去公旣聞不肻少畱遂開懷待之問曰塗中無闕否生曰並無惟乏好酒爾遂贈佳醖一擔拜別鞭馬遂行公頗幸其去至來陽密覘其令譽不甚謹遽謁之曰知郡學士甚托致意有雙壺乃兵廚精醖仗某攜至奉贈請具書謝之其令聞以書爲謝必非誑詐又幸其以酒令故人送至其勢可持大喜之急戒刻木數刻間醵金半鍰贐之瞥然遂去後數日劉公得謝醖書方寤寤已噬臍矣又一歳下第出京庇巨商厚貨以免徵算自撰除目一盡宰府兩禁及三路巨鎭除拜遷移皆近擬議凡過關首謁局吏坐定遽曰還聞近日差除否仕人無不願聞者曰某前數日聞鎭院臨出京在某官宅恰見內探錄至遂行其間寧不少關親舊者聞之無不願見讀訖卽曰下第窮生獘舟無一物致煩公吏略賜一檢其官皆曰豈煩如是言訖拜辭飄然遂行凡借此術下汴淮歷江海其關賦僅免二三千緡茍移其用以濟大謀遂爲妙防歟

都尉李文和公性謙雅𨿽累世勲忠尙天姻而識學優贍與楊文公爲禪悅深交其法辧與天下禪伯相角沁園東北濵於池曰靜淵莊搆茆齋延髙僧遇蕭國大長主垂悅之日設髙座鳴法鼓於宅之法堂命谷隱石霜葉縣三大禪者登座演法時大長主松巒閣設箔觀焉臨際宗範每登座拈拄杖敲擊牀機以示法用前二師說法竟其末葉縣禪師者機用剛猛始登座以拄杖就膝拗折擲於地無一語便下文和笑曰老作家手段終別師曰都尉亦不得無過斯須蕭國召公入箔怪問曰末後長老何故發怒公雍容對曰宗門作用施設不定乞無賜訝公將薨治而不亂自寫遺頌曰拈下襆頭脫卻腰帶若覓生死問取皮袋時膈胃躁尼道堅就機問曰都尉眾生見刼盡大火所燒時切要照管主人翁公曰大師與我煎一服藥來尼無語公曰這師姑藥也不會煎投枕未安而沒

吾友契嵩師熙寧四年沒於余杭靈隱山翠微堂人葬訖不壞者五物睛舌鼻及耳毫數珠時恐厚誣以烈火重鍜鍜之愈堅嵩之文僅參韓栁間治平中以所著書曰輔敎編攜詣闕下大學者若今首揆王相歐陽諸巨公皆低簪以禮焉王仲儀公素爲京尹特上殿以其編進呈許附敎藏賜號明敎大師嵩童體完潔至死無犯火訖根器不壞此節可髙天下之士余昔怪其累夕講談音若淸磬未嘗少嗄及終方得其驗嵩字仲靈藤州人詩老杜楊公濟蟠收全集公濟深伏其才答嵩詩有千年猶可照吳之句

夏英公鎭襄陽遇大赦賜酺宴詔中有致仕髙年各賜束帛時胡大監旦瞽廢在襄英公依詔防選精縑十疋贈之胡得縑以手捫之笑曰寄語舍人何寡聞至此奉還五匹請檢韓詩外傳及服防賈誼諸儒所解束帛戔戔賁於丘園之義自可見證英公檢之果見三代束帛束脩之制若束脩則十挺之脯其實一束也若束帛則捲其帛屈爲二端五疋遂見十端表王者屈折於隱淪之道也夏亦少沮

宋齊丘相江南李先主昪及事中主璟二世皆爲右僕射璟愛其才而知其不正一日選景於華林廣席獻羯鼓詩曰巧斵牙牀鏤紫金最宜平穩玉槽深因逢淑景開佳宴爲出花奴奏雅音掌底輕憁孤鵲噪杖頭漧快亂蟬吟開元天子曾如此今日將軍好用心又嘗獻鳳凰臺詩中有我欲烹長鯨四海爲鼎鑊我欲羅鳳凰天地爲矰繳之句皆欲諷其跋扈也而主終不聽不得意上表乞歸九華其略云千秋載籍願爲知足之人九朶峯巒永作乞骸之客主知其詐也一表許之賜號九華先生以靑陽一縣輿賦給之怨毀萬狀後放歸田裏鎖之穴其墻以給膳遂自經年七十三初上元縣一民時疾暴死心气尙暖凡三日【闕】蘇乃誤勾也自言至一殿庭間忽見先主被五木縲械甚嚴民大駭竊問曰主何至於斯耶主曰吾爲宋齊邱所誤殺和州降者千餘人以寃訴囚此主問其民曰汝何至斯耶其民具道誤勾之事主聞其民卻得生還喜且泣曰吾仗汝歸語嗣君凡寺觀鳴鐘當延之令永吾受苦惟聞鐘則暫休或能爲吾造一鐘尢善民曰我下民爾無緣得見設見之胡以爲驗主沈慮曰吾在位嘗與於闐國交聘遺吾一瑞玉天王吾愛之嘗置於髻受百官朝一日如厠忘取之因感頭痛夢神謂吾曰玉天王寘於佛塔或佛體中則當愈吾因獨引一匠攜於瓦棺寺鑿佛左膝以藏之香泥自封無一人知者汝以此事可驗又云語嗣君勿信用宋齊邱民旣還家輒不敢已遂乞見主具白之果曰寞何慿民具以玉天王之事陳之主親詣瓦棺剖佛膝果得之感泣慟躃遂立造一鐘於淸涼寺鐫其上云薦烈祖孝髙皇帝脫幽出厄以玉像建塔葬於蔣山齊邱寵待愈解

張晦之景以古學尙气義走河朔與冀州一俠少遊後俠者不軌事敗景亦連繼捕之甚急遂攺姓名李田遁竄四海所至卽題曰我非東方兒木子也不是牛耕土田也欲識我蹤迹一气萬物母蓋景嘗撰河東柳先生集序破題曰一气萬物之母也世盡知之景所以徧題者亦欲導於知已簡寂觀道士陳履常善奏章能遊神於寞景以李田姓名謁之求奏一章以決休否陳許之一夕天虛夜淸冠簡精恪自初夜抱章俯伏於露壇後夜方起起忽譴之曰陰之事爾尙欺之況人間乎吾上及三淸下逮九幽閱籍無李田者子以欺陰固無休徵矣景終於一散官壽不五十陳康肅堯咨知荊南憐其道窮爲葬於龍山落廬在荊江之沲陰枯桑廢田子孫凋零盡爲漁樵傭估嗟哉陸魯望所謂莫倚文章庇子孫集三十卷行於世

成都無名髙僧者誦法華經有功𨿽王均李順兩亂於蜀亦不敢害一旦忽一山童至寺言先生來晨請師誦經在藥市奉候至則已在引入溪嶺數重嵐中搆一跨溪山閣乃其居也僕傳其語曰先生請師且誦經老病起晚誦至見寶塔品願見報欲一聽至此品報之果出野服杖藜兩眉垂肩但黙揖爇香側聽聽罷遂入不復出將齋以藤盤竹箸秫飯一盂杞菊數甌不調鹽酪美若甘露食訖僕持襯一鍰敬施之曰先生寄語上人遠到山捨不及攀遣僕送出路口因中途問僕曰先生何姓曰姓孫曰何名僕於僧掌中書思邈二字僧因大駭欲再往僕遽失之凡山中尋三日竟迷舊路歸視襯資乃金錢一百皆良金也中五六金一半尙鐵由玆一膳身輕無疾天禧中已一百五十歳長遊都市後隱不見

殿中丞程東美守賔州日儂賊冦賔因棄城後得罪編置於郢純厚人也能道守賔日監斬陳崇儀事甚詳自言狄相靑正月一日至賔初六日詰旦帥斾將起就坐擒陳及裨將供奉官【忘其姓名】將斬之捽二人者於庭謂曰二君後事但請無慮靑一切爲置之時陳崇儀神識荒越卒無一詞獨供奉者慷慨不怖气貌怡然叩狄公曰某萬死無恨獨一事須幹臺聽以亡母骨櫬尙寄州南存畱院二十年不孝未葬某今得罪旣死乞令燒訖篋其骨專謹人馳歸並家書付妻男將某骨與亡娘之骨買地一處葬之則閉目受刀無恨矣狄公許之擒二人者就廊酒食時曉寒酒餌冷落陳但狂號不能食獨供奉者飲啖如平時謂眾兵曰吾本一健兒今日陪奉一崇儀使喫劍何於我乎汝輩努力無當效我索筆寫家書一字無誤及至市先設衾褥面北正坐顧持刀者曰刃銛利否若一刀不斷我必訴汝於陰府言訖刃下斬訖大斾遂南矣

潘逍遙閬有詩名所交遊者皆一時豪傑盧相多遜欲立秦邸潘預其謀混迹於講堂巷開藥肆劉少逸鮑少孤二人者爲藥童唐巾韋帶气貌爽秀后太宗登極秦邸之謀不集潘有詩曰不信先生語剛來帝裏遊淸宵來好夢白日有閒愁之句事敗已環多遜宅斯須將捕於閬閬覺之止犇其鄰曰吾謀逆事彰吾若就誅止一身柰汝並鄰皆知吾謀編竄屠戮者不下數十人今若匿得吾一身則脫汝輩數家之禍然萬無搜近之理所謂弩下逃箭也吾出門則擒之汝輩自度冝如何其鄰無可柰何遂藏於壁少頃捕者四集至則失之矣朝廷下諸路畫影以搜獄旣具投多遜於崖已而沸議漸息閬服僧服髠須五更持磬出宜秋門至秦亭挈檐爲篐桶匠投故人阮【闕】道爲秦理掾陰認之遂呼至庭俾葺故桶阮提錢三鍰明示於閬大擲於案乘馬遂出閬諭其意提金入於室因匿焉旣歸責閽者曰案上三鍰及桶匠安在皆曰不知遂痛杖閽者令捕之閽恨之徧尋於市數日不得其蹤阮後徐諷秦帥曹武惠彬曰朝廷捕潘閬甚急聞閬亦豪邁之士竄伏旣久欲逭死地稍裂网他逸則何所不至公大臣也可奏朝廷少寛捕典或聊以一小官召出亦羈縻之一端也帥然之遂削奏太宗以四門助教招之因遂出閬有淸才嘗作憶余杭一闋曰長憶西湖盡日憑闌樓上望三三兩兩釣魚舟島嶼正淸秋笛聲依約蘆花裏白鳥幾行驚起別來閒想整漁竿思入水雲寒錢希白愛之自寫於玉堂後壁

蜀先主開建初賜道士杜光庭爲廣徳先生戶部侍郎蔡國公時蜀難方平猶惡盜賊犯者贜無多少皆斬是歳蜀饑有三盜糠者止得數斗引至庭覆讞會光庭方論道於廣殿視三囚殆亦惻隱謂杜曰玆事如何亦冀其一言見救而杜卒無一語但唯唯而已勢不得已遂斬之杜歸舊宮道院三無首者立於旁哭訴曰公殺我也蜀主問公意欲見救忍不以一言活我今路無歸將其柰何杜悔責慙痛辟穀一年修九幽脫厄科儀以抜之其魂歳余方去光庭越州人博學有文章在唐爲麟徳殿供奉有經綸才唐室欲相之

韓熙載字叔言事江南三主時謂之神仙中人風彩照物每縱轡春城秋苑人皆隨觀談笑則聽者忘倦審音能舞善八分及畫筆皆冠絕簡介不屈舉朝未嘗拜一人每獻替多嘉納吉凶儀制不如式者隨事稽正制誥典雅有元和之風屢欲相之爲宋齊邱深忌終不進用陳覺以福州之敗齊邱庇之特赦不誅熙載上疏廷爭必請寘法齊邱益怒誣以縱酒少檢貶和州司馬其實平生不飲璟覺其譖非久召還年六十九拜中書侍郎卒煜嘗恨不得熙載爲相贈平章事諡文靖嚴僕射續以位髙寡學爲時所鄙又江文蔚嘗作蟹賦譏續略曰外視多足中無寸腸又有口裏雌黃每失途於相沫胸中戈甲嘗聚眾以橫行之句續深赧之彊自激昻以熙載有才名固請撰其父神道碑欲茍稱譽取信於人以珍貨幾萬緡仍輟未勝衣一歌鬟質冠洞房者爲濡毫之贈意其獲盼必可深諷熙載納贈愛姬遂納其請文旣成但敍譜裔品秩及薨葬褒贈之典而已無防墨道及續之事業者續嫌之封還尙冀其攺竄熙載亟以向所贈及歌姬悉還之臨登車止寫一闋於泥金雙帶曰風柳揺揺無定枝陽臺雲雨夢中歸他年蓬島音塵斷畱取樽前舊舞衣

李丞相沆有長者譽一世僕逋宅金數十千忽一夕遁去有女將十歳美姿格自寫一劵系於帶願賣於宅以償焉丞相大惻之祝夫人曰願如己子育於室訓教婦徳俟長成求偶嫁之止請夫人親結褵以主其婚然而務在明潔夫人如所誨及笄擇一聓亦頗良具奩幣歸之女範果堅白其二親後歸舊京聞之淪感心骨丞相病夫婦刲股爲羮饋之至薨衰絰三年

熙寧丙辰歳交賊冦邕郡倅唐著作子正盡室遇害唐桂州人治平中赴京調舉至全州中途欲僦一僕得一肩夫乃遊袁州日所役舊奴也挈重擔勁若健羽𨿽鞭馬疾追長先百步之外恐他逸遂遣之其僕當日全州行至唐州凡二千七百餘里日午已到畱書祝驛吏曰候桂州唐秀才至卽付之君後月餘方到唐下馬於驛驛吏前曰君非桂州唐秀才否一月前有人畱一書在此因出示之書面云呈桂州唐秀才歸眞子謹封唐曰吾豈識歸眞子邪因啟封惟一詩曰袁山相見又之全不遇先生道未緣大抵有心求富貴到頭無分學神仙篋中靈藥宜頻施鼎內丹砂莫妄傳待得角龍爲燕會好來黃壁臥林泉唐得之頗怪因請其形貌乃全州黜僕也畱書之日卽全州所遣之日始悟神仙人寶詩於篋遇好事者則出之及遇害當丙辰正合詩中謂角龍也

江南徐知諤爲潤州節度使溫之少子也美姿度喜畜奇玩蠻商得一鳳頭乃飛禽之枯骨也彩翠奪目朱冠紺毛金嘴如生正大雄鷄廣五寸其腦平正可爲枕諤償錢五十萬又得畫牛一軸晝則嚙艸欄外夜則歸臥欄中諤獻後主煜煜持貢闕下太宗張后苑以示羣臣俱無知者惟僧錄贊寧曰南倭【烏和反】海水或減則灘磧微露倭人拾方諸蚌胎中有餘淚數滴者得之和色著物則晝隱而夜顯沃焦山時或風撓飄擊忽有石落海岸得之滴水磨色染物則晝顯而夜晦諸學士皆以爲無稽寧曰見張騫海外異記後杜鎬檢三館書目果見於六朝舊本書中載之

眞宗深念稼穡聞占城稻耐旱西天菉豆子多而粒大各遣使以珍貨求其種占城得種二十石至今在處播之西天中印土得菉豆種二石不知今之菉豆是否始植於後苑秋成日宣近臣嘗之仍賜占稻及西天菉豆禦詩

祥符已前中貴人盡帶將仕郎階若太尉秦翰者左璫之名將累立戰功始以將仕郎內侍省內府承局今則不問翰後建彰國軍節

初申國長公主爲尼掖庭嬪禦隨出家三十餘人詔兩禁送於寺賜齋饌傳宣各令作詩送惟陳文僖公彭年詩尙有記者云盡出花鈿散寶津雲鬟初翦向殘春因驚風燭難畱世遂作池蓮不染身貝葉乍翻疑軸錦梵聲才學誤梁塵從玆艷質歸空後湘浦應無解佩人或云作詩之說恐非好事者能於鷓鴣天曲聲歌之

明州天臺教主禮法師髙僧也聚徒四百眾以往生淨土訣勸眾修行晚結十僧修三年懴燒身爲約楊大年慕其道三以書畱之云億聞我師比修千日之懴將捨四大之軀結淨土之十僧生樂之九品竊曾具懇冀徇羣情乞住世以爲期廣傳道而興利願希垂諾冀獲瞻風後禮師終不諾又貽書杭州天竺式懴主托渡江畱之億再拜昨爲明州禮教主宏發願心精修懴法結十人之淨侶約三載之近期決取樂國之往生並付火光之正受載懷景重竊欲勸畱誠以天臺大教之宗師海國羣倫之歸向傳演祕筌之學增延慧命之期冀其佳世之悠長廣作有情之饒益遂形懇請罄敍誠言得其報音確乎不奪慮防人天之眼目孰爲像季之津梁懴主大師同稟哲師兼化本國可願渉錢塘之巨浪造鄞水之淨居善說無窮宜伸於理奪眞機相契須仗於神交是年誕節永興冦相國薦紫服以畱之時馬副樞知節請大年撰其父全又神道碑潤筆一物不受止求薦一師號馬樞奏臣以楊某爲先臣撰碑況詞臣潤筆國之常規乞降聖防俾受臣所贈眞宗召大年問之因得以其事爲奏眞宗深加嘆重謂大年曰但傳朕意畱之住世師號朕與之潤筆卿宜無讓遂賜號法智大師住世七年方入滅楊希白碑其賢於塔

向大資敏中祥符四年十月爲東嶽奉冊使奏奉冊前十日雨雪日甚至十一月五日詣本廟奉冊忽至景气晴和宛若春意又得兗州狀稱據黃現鋪人員夏興狀今月四日將兵巡至馬嶺見五人各服黃紫衣執旛蓋興等恐是冊使向前迎接忽然气霧漸起卽不見又得天貺觀道士孫守一狀冊使詣本殿燒香畢有皁鶴兩隻至殿盤旋飛翥甚久詞臣各進頌

歐公撰石曼卿墓表蘇子美書邵餗篆額山東詩僧祕演力幹屢督歐俾速撰文方成演以【闕】二兩置食於相藍南食殿訖白歐公寫名之日爲具召館閣諸公觀子美書書畢演大喜曰吾死足矣飲散歐蘇囑演曰鐫訖且未得打竟以詞翰之妙演不能卻歐公忽定力院見之問寺僧曰何得僧曰半千買得歐怒回詬演曰吾之文反與庸人半千鬻之何無識之甚演滑稽特精徐語公曰學士已多他三百八十三矣歐愈怒曰是何演曰公豈不記作省元時庸人競摹新賦叫於通衢復更名呼云兩文來買歐陽省元賦今一碑五百價已多矣歐因解頤徐又語歐曰吾友曼卿不幸蚤世固欲得君之文張其名與日星相磨而又窮民售之頗濟其乏豈非利乎公但笑而無說

湘山野錄卷下

欽定四庫全書

續湘山野錄

宋釋文瑩撰

本朝眷待耆徳於儀物之盛惟王文貞公也病深屢乞骸不允扶掖求對於便坐面懇之眞宗遣皇太子出幕拜畱曰吾方以卿翼吾兒卿瘦瘠殆此朕安敢彊翊日冊拜太尉詔禮官艸儀就都堂赴上五日一起居起居日入中書預參決遇軍國重事不限時日並入至病之革公召楊文公於臥內囑以後事曰吾深厭煩惱慕釋典願未來世得爲苾蒭林間宴坐觀心爲樂將易簀之時君爲我剃除須髮服壞色衣勿以金銀之物置棺內用茶毘火葬之法藏骨先塋之側起一茆塔用酬夙願吾𨿽深戒子弟恐其拘俗托子叮嚀告之又曰仗子撰遺表但罄敍感戀而已愼毋及姻戚大年謂曰餘事敢不一一拜教若剃髮三衣之事此必難遵公三公也萬一薨奄鑾輅必有祓祧之臨自當斂贈公衮豈可加於僧體乎至薨大年與諸孤協議但以三衣置柩中不藏寶貨而已壽六十一配享眞宗廟廷

太宗作九琴七阮嘗聞其琴蓋以宮加廿絲號爲大武宮減廿絲號爲小武其大下宮徽之一徽定其聲小上宮徽之一徽定其聲太宗嘗酷愛宮詞中十小調子乃隋賀若弼所撰其聲與意及用指取聲之法古今無能加者十調者一曰不博金二曰不換玉三曰夾泛四曰越溪吟五曰越江吟六曰孤猿吟七曰淸夜吟八曰葉下聞蟬九曰三淸外一調最優古忘其名琴家秪命曰賀若【闕】太宗嘗謂不博金不換玉二調之名頗俗禦攺不博金爲楚澤涵秋不換玉爲塞門積雪命近臣十人各探一調撰一辭蘇翰林易簡探得越江吟曰神仙神仙瑤池宴片片碧桃零落春風晚翠雲開處隱隱金轝挽玉麟背冷淸風遠文瑩京師徧尋琴阮待詔皆云七阮九琴藏祕府不得見

嘉祐中仁宗自內閣降密勑近以女謁縱橫無由禁止今後應內降批出事主司未得擅行次日執奏定可否始數日左承天門一寛衣老兵持竹獘器上以敗荷覆之門吏搜之乃金巨弁一枚上綴巨蚌燦然不知其數禁門舊律盡依外門例凡有搜攔更不申覆卽送所司時開封方鞫劾次一小璫馳騎急傳防令放其物卽進呈府尹魏公瓘不用執奏法遂放之唐質肅公介方在諫垣疏曰陛下臨禦以來所降勑防未有若執奏內批之勑爲今治世之大公也臣風聞禁門近有搜攔之獄傳防令放主司殊不顧執奏之法乞再收犯者劾之使正其典疏入不報公又疏曰臣聞王者一語朝出四海夕聞今執奏之勑旣爲無用乞下詔收之免惑天下旣而又不報公又疏曰臣聞開封乃天下百執事之首司也魏某爲尹臣君父語防輒不遵守望端門無咫尺之地尙敢輒爾況九州之遠乎欲重貶魏某以咎不遵君命之惡臣以言職不能早寤淸衷亦乞罷黜魏由此降越州時感事詩有鐵冠持白簡藩聚靑蠅之句謝上表略云狂風動地孤蓬所以易飄眾斧登山木終須先伐才者愛之

張密學秉知冀州日一巨盜刼民之財復亂其女賊敗得贜將就戮其被盜父母以不幸之事泣訴於公公忿極俾設架釘於其門凡三日醢之義者頗快焉後旬年感痁疾一日方午劇發中使至宅急宣公力疾促轡至禁門中人引至便殿垂箔立軒陛久之忽箔中厲聲曰爭得公認其聲乃眞宗也不知其端不敢奏辧斯須又曰張秉爭得非法殺人公方奏曰臣束髮入仕謹遵憲章豈止丹筆書極典𨿽一笞朴亦覆覈精審上曰卿自與本人對辧引於殿西南隅啟一獄扉囚系萬狀始悟非人世也引一鐵校罪人血肉淋漓脂節星散泣數於公曰汝用非法殺我以肢體零散柰何永無受托之所公方認冀賊也詬之曰汝所犯豈止一死邪糜萬軀亦不足塞其父母之恥將敢更有訴乎旁有一胥容服謹嚴視之乃秉從事河陽日一幕典也遇公甚勤低容曰五刑自有常典亦不得憾其訴公曰其將柰何吏曰幸公之算未盡暫絓誤至此爾但遣之俾托生可卻還公怖且窘叩其遣之之術於吏曰念吾與子有河陽之舊吏曰遣功之大無如法華經焉但至誠許之公遂許歸自召僧誦百部以至添及千部囚亦不捨公愈怖吏又曰不必多爲其持誦之法但貴長久日請一僧誦一部許終其身乃可遣也公如其說許之果沒不見公三日神方還觀始覺在榻後乃日召一僧誦一部至薨未嘗一日廢闕

晏殊相年七歳自臨川詣都下求舉神童時冦萊公出鎭金陵殊以所業求見萊公一見器之旣辭命所乘賜馬韉轡送還旅邸復諭之曰馬卽還之韉轡奉資桂玉之費知人之鑑今尠其比

太宗尅復江南得文臣徐博通今古擢居祕閣一日後苑象斃上令取膽剖腹不獲上異之以問奏曰請於前左足求之須果得以進亟召問對曰象膽隨四時在足今方二月故臣知在前左足也朝士皆嘆其博識也

景徳初契丹冦澶車駕議幸時曹武公瑋及秦翰爲澶駐州詔許便宜軍馬事不由中覆二將議曰威輅不過河則已萬一渡橋柰北澶州素不設備遂督士卒深闊渠以繞城遂開旋以枯蒿雜艸覆渠面使敵不測其深淺駕至澶臣僚乞駐蹕澶南宣靈誅以滅之可也惟髙殿前瓊力挽鑾駕以進揚其聲曰儒人之言多二三願陛下勿遲疑不渡河無以安六軍之心禦駕方渡橋時士卒不山呼左右頗異之瓊曰乞急張黃屋使遠邇認之旣而果齊聲呼萬歳士气歡振是夕車駕次北澶契丹毳帳前一里星殞如巨石其聲鳴吼移刻殆盡此最爲澶淵之先吉也皇弟雍王元份畱守東京暴中風急詔王文貞旦代司畱都事

侯仁寶卽趙韓王普之甥也世爲洛陽大族知邕州久在嶺外求歸西洛而無其計詐以取交趾矯其奏乞詣闕面陳其策太宗納之其舅韓王時已爲盧多遜所譖罷相出河陽多遜當國必知是役之艱固欲致仁寶於敗績以沮趙普而太宗復不寤仁寶求歸之矯盧因奏曰今累許仁寶自邕至闕復還嶺表率師往取反覆路遠恐爲交人先警豈若就湖南兵數萬乘不備而襲之太宗深然之詔團練使孫全興將湖南兵三萬與仁寶南取交州兵至白藤江爲賊盡滅仁寶爲交趾所擒梟首於米鳶縣宜然也全興犇北斬於闕下

蜀人嚴儲者與蘇易簡之父善儲之始舉進士而蘇之子易簡生三日爲飲局有日者同席儲以年月詢之日者曰君當俟蘇公之子爲狀元乃成名坐客皆笑後歸朝累亦不防太平興國五年果於易簡榜下登第

仁廟初纂臨升衮冕才十二歳未能待旦起日髙時明肅太后垂箔擁佑一日遣中人傳防中書爲官家年小起晚恐稽畱百官班次每日只來這里休語斷會首臺丁晉公適在藥告惟馮相拯在中書覆奏曰乞候丁謂出防商議殆丁參告果傳前語晉公口奏曰臣等止聞今上皇帝傳實受遺若移大政於他處則社稷之理不順難敢遵稟晉公由此忤明肅之防復回責同列曰此一事諸君卽時自當申覆何必須候某出防足見顧借自厚也晉公更衣馮謂魯參曰渠必獨作周公令吾輩爲莽卓乃眞宰存心也初冦忠湣南貶日丁嘗秉筆謂馮相曰欲與竄崖又再渉鯨波如何馮但唯唯丁乃徐擬雷州及丁之貶也適當馮相秉筆謂魯參曰鶴相始欲貶冦於崖嘗有鯨波之嘆今暫出周公渉鯨波一巡竟竄崖州

鄭工部文寶爲陜運時賊遷欲侵靈武朝廷患之詔鄭便宜經度西事鄭前後自環慶親部芻粟越瀚海七百里入靈武者十二次諸羌之語皆通曉鄭必知靈武不可守故參校史傳作河西隴右圖進呈極言乞棄靈武朝廷方遣大將王超援之又力諫太宗太平之時愼無開邊疲獘生姓太宗聞奏極怒摭以他事坐擅議鹽禁及違營田以積石廢壘築爲淸遠軍三過貶郴州藍山令王超援兵方至環州靈武果沒遂班師而李順梗蜀隴賊趙包聚徒數千附之鄭知必趨棧以進分兵夜襲斬其魁殱餘黨嘗又輕車使蜀至渝涪聞廣武卒謀亂自云安飛小檝下峽數百里一夕擒之所舉如神然太宗終怒藍山任滿更移枝江京山二縣牢落五六年方復

鄭仲賢善詩可參二杜之間予收之最多歸田錄所采者非警絕蓋歐公未全見也在江南師徐騎省小篆嘗篆千文以示其字學不出一中指之甲騎省嘗曰篆難於小而易於大鄭子小篆李陽冰不及若大篆可兼爾又學琴於崔諭徳遵度崔謂楊大年曰鄭仲賢彈琴恐古有之若今則無吾篋中畜琴朴一琴號水泉者乃江南故國淸風閣所寶本欲攜葬泉下托君贈之爲我於龍池題數字記於腹此琴之聲可蓋余琴六七面仲賢沒其子於陵進於祕府文集二十卷談苑十卷江表誌二十卷壽六十一

杜祁公衍在中書奏武臣帶軍職若四廂都虞候等出領藩郡不惟遣使額重而又供給優厚在祖宗時蓋邊臣俸給不足用故以此優之俾集邊事今四鄙寧肅帶此職者皆近戚紈綺欲乞並罷仁宗深然之許爲著令條告中外方三日一近姻之要者懇闈掖上不得已忽批一內降某人特與防禦使四廂都虞候知南京餘人不得援例次日祁公執奏臣近奉聖詞玉音未收昨日何忽又降此批仁宗降玉色諭云卿止勉行此一批蓋事有無可柰何者祁公正色奏曰但道杜衍不肯文能之

太祖收晉水侵河東之年晉危使僞命殿程再榮間道入契丹求救兵至西樓叩於契丹宣徽使王白曰南朝今收獘國危蹙不保乞師以救白深於術數謂榮曰晉必無患南兵五月十七日當回晉次日必大濟再榮因問他後安危之數白曰後十年晉破破卽埽地矣非惟晉破而契丹亦衰然扶困卻犯中原飲馬黃河而返又曰晉破二十年後契丹微弱滅絕幾無遺種矣子但記之是時王師果不克晉殆後十年當太平興國四年方平晉壘又白嘗謂契丹扶困再犯之事者卽太宗徵漁陽旋兵雍熙丙戌歳會曹武惠彬伐燕不利是年冬敵報役王師失勢於河間敵乘勝抵黃河而退皆如王白之言白冀州人年七十語气方𨿽事契丹嘗諫曰南朝天地山河與我不同𨿽暫得一小勝不足永恃彼若雪恥稍興兵復燕薊破楡關而趨灤河恐穹廬毳幕不勞一踐而盡契丹厭其語欲誅之蓋賴其學術年八十卒

祖宗潛耀日嘗與一道士遊於關河無定姓名自曰混沌或又曰眞無每有乏則探囊金愈探愈出三人者每劇飲爛醉生善歌步虛爲戲能引其喉於杳間作淸微之聲時或一二句隨天風飄下惟祖宗聞之曰金猴虎頭四眞龍得眞位至醒詰之則曰醉夢語豈足慿耶至膺圖受禪之日乃庚申正月初四也自禦極不再見下詔艸澤徧訪之或見於轘轅道中或嵩洛間後十六載乃開寶乙亥歳也上已祓禊駕幸西沼生醉坐於岸太陰下笑揖太祖曰別來喜安上大喜亟遣中人密引至後掖恐其遁急回蹕與見之一如平時抵掌浩飲上謂生曰我久欲見汝決尅一事無他我壽還得幾多在生曰但今年十月廿日夜晴則可延一紀不爾則當速措置上因畱之俾泊後苑苑吏或見宿於木末鳥巢中止數日不見帝切切記其語至所期之夕上禦太淸閣四望气是夕果晴星斗明燦上心方喜俄而陰霾四起天气陡變雪雹驟降移仗下閣急傳宮鑰開端門召開封王卽太宗也延入大寢酌酒對飲宦官宮妾悉屏之但遙見燭影下太宗時或避席有不可勝之狀飲訖禁漏三鼓殿雪已數寸帝引柱斧防【醜角反】雪顧太宗曰好做好做遂解帶就寢鼻息如雷霆是夕太宗畱宿禁內將五鼓周廬者寂無所聞帝已崩矣太宗受遺於柩前卽位逮曉登明堂宣遺詔罷聲慟引近臣環玉衣以瞻聖體玉色溫瑩如出湯沐

如京使柳開與處士潘閬爲莫逆之交而尙气自任潘常嗤之端拱中典全州途出維揚潘先世卜居於彼迎謁江涘因偕往傳捨止於防事見中堂扃鐍甚祕怒而問吏吏曰凡宿者多不自安向無人居已十稔矣柳曰吾文章可以驚鬼神膽气可以詟中外何畏哉卽啟戶埽除處中而坐閬潛思曰豈有人不畏鬼神乎乃托事告歸請公獨宿閬出門密謂驛吏曰柳公我之故人常輕言自衒今作戲怖渠無致訝也閬薄暮以黛染身衣豹文犢鼻吐獸牙被髮執巨箠由外垣而入據防脊俯視堂廡是夕月色倍霽洞鑑毛髮柳曵劍循階而行閬忽變聲呵之柳悚然舉目再呵之似覺惶懼遽云某假道赴任暫憇此館非意幹忤幸賜恕之閬遂疏柳生平幽隱不法之事厲聲曰陰府以汝積戾如此俾吾持符追攝便須急行柳忙然設拜曰事誠有之其如官序未達家事未了倘垂恩庇誠有厚報言訖再拜繼之以泣閬徐曰汝識吾否柳曰塵土下士不識聖者閬曰只我便是潘閬也柳乃速呼閬下閬素知公性躁暴是夕潛遁柳以慙恧詰朝解舟

國初文章惟陶尙書谷爲優以朝廷眷待詞臣不厚乞罷禁林太祖曰此官職甚難做依樣畫葫蘆且做且做不許罷復不進用谷題詩於玉堂曰官職有來須與做才能用處不憂無堪笑翰林陶學士一生依樣畫葫蘆駕幸見之愈不悅卒不大用

明肅太后欲謁太廟詔禮官艸儀時學臣皆以周官後服進議佞者密請曰陛下垂簾聽大政號兩宮尊稱山呼及輿禦皆王者制度入太室豈當以后服見祖宗邪遂下詔服衮冕諫疏交上復宰臣執議俱不之聽不得已將誕告賴薛簡肅公以關右人語气明不文其談簾外口奏曰陛下大謁之日還作漢兒拜邪女兒拜邪明肅無答是夕報罷

範文正公仲淹爲右司諫章獻劉太后聽政忽遣一巨璫諭之曰今後凡有大號令不須彊上拗三五年爲一宰相不難致公覺其言甘必有所謂果誕吿冬至日大會前殿仁宗率羣臣爲壽有司將具公上疏曰臣聞王者尊稱儀法配天故所以齒輅馬踐廐芻尙皆有諫況屈萬乘之重冕旒行北面之禮乎此乃開後世弱人主以彊母后之漸也陛下果欲爲大宮履長之賀於闈掖以家人承顏之禮行之可也抑又慈慶之容禦軒【闕】陛使百官瞻奉於禮不順事遂已又獨銜乞皇太后還政疏曰陛下擁扶聖躬聽斷大政日月持久今上皇帝春秋已盛睿哲明發握乾綱而歸坤紐非黃裳之吉象也豈若保慶壽於長樂捲收大權還上眞主以享天下之養

姚嗣宗關中詩豪忽繩檢坦然自任杜祁公帥長安多裁品人物謂尹師魯曰姚生如何人尹曰嗣宗者使白衣入翰林亦不忝減死一等黜流海島亦不屈姚聞之大喜曰所謂善評我者也時天下久撤邊警一旦忽元昊以河西叛朝廷方羈籠關豪之際嗣宗也因寫二詩於驛壁有踏碎賀蘭石埽淸西海塵布衣能效死可惜作窮麟又一絕百越干戈未息肩九原金鼓又轟天崆峒山叟笑不語靜聽松風春晝眠之句韓忠獻公奇之奏補職官旣而一庸生張【忘其名】亦堂堂人蝟髯黑面頂靑巾緇裘持一詩代刺揺袖以謁杜公曰昨夜雲中羽檄來按兵誰解埽氛埃長安有客面如鐵爲報君王早築臺祁公亦異之奏補幹祐一尉而胸中無一物未幾以贜去任

馮延已鎭臨川聞朝議已有除替一夕夢通舌生毛翊日有僧解之曰毛生舌間不可替也相君其未替乎旬日之間果已寢命

江南馮謐嘗於待漏堂謂諸閣老曰宗賜賀監鑑湖三百里信爲盛事他日賜歸止得後湖足矣徐答曰主上賢賢下士常若不及豈惜一後湖所乏者知章耳謐大有慙色

康定中西師冦邊王師失律於好水川沒巨將旌旗者四五朝廷方擾時當國一相以老得謝拂衣晏坐而歸兩府就宅爲賀因而陳觴退相飲酣自矜於席曰某一山民耳遭時得君今還衮紱告老於家當天下平定無一事之辰自謂太平幸民石參政中立應聲曰只有陜西一大竊盜未獲坐客吞聲簪珥幾墮

範文正公以言事凡三黜初爲校理忤章獻太后防貶倅河中僚友餞於都門曰此行極光後爲司諫因郭后廢率諫官禦史伏閣爭之不勝貶睦州僚友又餞於亭曰此行愈光後爲天章閣知開封府撰百官圖進呈丞相怒奏曰宰相者所以器百官今仲淹盡自掄擢安用彼相臣等乞罷仁宗怒落職貶饒州時親賔故人又餞於郊曰此行尢光範笑謂送者曰仲淹前後三光矣此後諸君更送只乞一上牢可也客大笑而散惟王子野質力疾獨畱數夕抵掌極論天下利病畱連惜別範嘗謂人曰子野居常病羸不勝衣及其論忠義則龍驤虎賁之气生焉明日子野歸客有迎大臣之防惴之者君與範仲淹國門會別一笑語一樽爼采之皆得其實將有黨錮之事君乃第一人也子野對曰果得覘者錄某與範公數夕郵亭之論條進於上未必不爲蒼生之幸豈獨質之幸哉士論壯之文正公𨿽極端方而笑謔有味師魯時謫筠州監郡守趙可度者迎時之好惡酷加淩忽公爲郡帥特奏曰尹洙多病可惜死於僻郡乞令就任所醫理可其奏遂客於鄧舉不如意凡樽爼語言皆無悰侑人不敢侍之或怒至以雙指扭其臉侑者泣訴於公公曰爾輩豈知此是龍圖硬性客笑而師魯不笑

祖宗居潛日與趙韓王遊長安市時陳摶乘一衛遇之下驢大笑巾簪幾墜左手握太祖右手挽太宗可相從市飲乎太宗曰與趙學究三人並遊可當同之陳睥睨韓王甚久徐曰也得也得非渠不得預此席旣入酒捨韓王足疲偶坐席左陳怒曰紫微帝垣一小星輒據上次不可斥之使居席右

柳仲塗開以殿中侍禦史攺崇儀使知寧邊軍寧邊定州博野縣是也扼北庭之要柳才至聞者惑邊州郡馳告契丹將犯境獨柳馳書陳五事與軍師郭宣徽守文逆料蕃情必無犯邊之事敢以族保後果無動有眞定人白萬徳者邊豪也蕃族七百餘帳萬徳以威愛轄之慕仲塗才名願欲親之凡出入界上設帳劇飲間以詩書講摩信重仰服一夕與之飲於邊帳謂萬徳曰中原乃君父母之棄以臣他人柰禮義何觀君气貌雄特南朝大侯伯不過此【闕】中原失幽薊六十年將興師取之君能順動先自南歸則裂茅土封公侯不絕其世炳焉書其功於方冊豈不韙歟萬徳大喜將定日率豪傑請約於境各以所授告命交而爲質議方合會急召知全州萬徳與仲塗別曰君不集其事者天乎

韓忠獻公神道碑皇帝禦制也中云薨前一夕有大星殞於園中櫪馬皆鳴又云公奉詔立皇子立皇太子被顧命立英宗爲皇帝立朕以承祖宗之序可謂定防元勲之臣後銘其碑曰公行不歸申文是悼尙想公儀淚落苑艸後禦篆十字塡金以冠其額曰兩朝顧命定策元勲之碑大哉天子之文章也廣大明白日星之照江海不過此辭也

唐昭宗以錢武肅鏐平董昌於越拜鏐爲鎭海鎭東節度使中書令賜鐵劵恕九死子孫二死羅隱撰謝表略曰鐫金作誓指日成文蓋陛下憫臣處極多虞憂臣防姦未至所以廣開聖澤永保私門屈以常刑宥其必死𨿽君親屬意在其必恕必容而臣子盡心亦豈敢傷慈傷愛謹當日愼一日戒子戒孫不可以此而累恩不可因玆而賈禍【止】殆莊宗入洛又遣使貢奉懇承防攺回請玉冊金劵有司定儀非天子不得用後竟賜之鏐卽以節鉞授其子元瓘自稱吳越國王名其居曰殿官屬悉稱臣又於衣錦軍大建玉冊金劵詔書三樓復遣使冊東夷諸國封拜其君長幾極其勢與向之謝表所陳處極防微累恩賈禍之誡殊相戾矣禪月貫休嘗以詩投之曰貴極身來不自由幾年勤苦山邱滿堂花醉三千客一劍光寒十四州萊子衣裳宮錦窄謝公篇詠綺霞羞他年名上淩閣豈羨當時萬戶侯鏐愛其詩遣客吏諭之曰教和尙攺十四爲四十州方與見休性褊介謂吏曰州亦難添詩亦不攺然閒雲孤何天而不可飛邪遂飄然入蜀以詩投孟知祥有一缾一鉢垂垂老萬水千山得得來之句知祥厚遇之鏐後果爲安重誨奏削王爵以太師致仕重誨死明宗乃復鏐舊爵位

丁晉公在中書日因私第會賔客忽顧眾而言曰某嘗聞江南李國主鐘愛一女早有封邑聰慧姿質特無與比年及釐降國主謂執政曰吾止一女才色頗異今將選尙卿等爲擇佳壻須得少年奇表殊才而有門地者執政徧詢搢紳須外府將相之家莫得全美或有詣執政言曰嘗聞洪州劉生者爲本郡參謀歳甲未冠儀刑秀美大門曾列二卿兼富辭藝可以塞選執政遽以上信亟令召之及至皆如其說國主大喜於是成禮授少列拜駙馬都尉鳴珂鏘玉出入中禁良田甲第奇珍異寶防奕崇盛雄視當時未周歳而公主告卒國主傷悼悲泣曰吾不欲再覩劉生之面勑執政削其官籍一簪不與卻送還洪州生恍若夢覺觸如舊丁語罷因笑曰某他日亦不失作劉參謀也席上聞之莫不失色後半載果有朱崖之行資貨田宅在京者悉皆籍沒孑然南行匹馬數僕宛如未第之日諒先兆不覺出於口吻李公防時在丁坐親聆其說

處士魏野貌寑性敏志節髙尙鳳閣舍人孫僅與野惇縞素之舊尹京兆日寄野詩說府中之事野和之其末有見說添蘇亞蘇小隨軒應是佩之句添蘇長安名姬也孫頗愛之一日孫召添蘇謂曰魏處士詩中以爾方蘇小如何添蘇曰處士詩名藹於天下著鄙薄在其間是蘇小之不如矣又何方之乎孫大喜以野所和詩贈之添蘇喜如獲寶一夕之內長安爲之傳誦添蘇以未見野深懷企慕乃求善筆札者大署其詩於堂壁衒鬻於人未幾野因事抵長安孫忻聞其來邀置府宅他人未之知也有好事者密召過添蘇家不言姓氏添蘇見野風貌魯質固不前席野忽舉頭見壁所題添蘇曰魏處士見譽之作野殊不答乃索筆於其側別紀一絕添蘇始知是野大加禮遇詩曰誰人把我狂詩句寫向添蘇繡戶中閒暇苦將紅袖拂還應勝得碧紗籠

李相簡穆公沆嘗被同年馬亮責之曰外議以兄爲無口匏公笑曰吾居政府然無長才但中外所陳利害一切報罷聊以此補國爾今國家防制纎悉密若凝脂茍或徇所陳一一行之則所傷實多陸象先曰庸人撓正正所謂也憸人茍一時之進豈念於民邪公薨沐浴右脇而逝七日盛暑中方斂不聞腐气信履踐之明效也

王平甫安國奉詔定蜀民楚民秦民三家所獻書可入三館者令令史李希顏料理之其書多剝脫而二詩獘所書花蘂夫人詩筆書乃花蘂手寫而其辭甚奇與王建宮詞無異建之辭自唐至今誦者不絕口而此獨遺棄不見取受詔定三家書者又斥去之甚爲可惜也遂令令史郭祥繕寫入三館旣歸口誦數篇與荊公荊公明日在中書語及之而禹玉相公當世參政願傳其本於是盛行於時文瑩親於平甫處得副本凡三十二章因錄於此其詞曰

五雲樓閣鳯城間花木長新日月閒三十六宮連內苑太平天子住昆山

會眞廣殿約宮墻樓閣相扶倚太陽淨甃玉階橫水岸禦鑪香气撲龍牀

龍池九曲遠相通楊柳絲牽兩岸風長似江南好春景畫船來往碧波中

東內斜將紫禁通龍池鳳苑夾城中曉鐘聲斷嚴妝罷院院紗窗海日紅

殿名新立號重光島上亭臺盡攺張但是一人行幸處黃金閤子鎖牙牀

安排諸院接行廊水檻周十里彊靑錦地衣紅繡毯盡鋪龍腦郁金香

夾城門與內門通朝罷巡遊到苑中每日日髙祗候處滿隄紅艷立春風

廚船進食簇時新侍宴無非列近臣日午殿頭宣索膾隔花催喚打魚人

立春日進內園花紅蘂輕輕嫩淺霞跪到玉階猶帶露一時宣賜與宮娃

三面宮城盡夾墻苑中池水白茫茫亦從獅子門前入旋見亭臺繞岸傍

離宮別院繞宮城金板輕敲合鳳笙夜夜月明花樹底傍池長有按歌聲

禦制新翻曲子成六宮才唱未知名盡將觱篥來抄譜先按君王玉笛聲

旋移紅樹斸靑苔宣賜龍池再鑿開展得綠波寛似海水心宮殿勝蓬萊

太虛髙閣淩波殿背倚城墻面枕池諸院各分娘子位羊車到處不教知

修儀承寵住龍池埽地焚香日午時等候大家來院裏看教鸚鵡念宮詞

才人出入每參隨筆硯將行繞曲池能向彩牋書大字忽防禦制寫新詩

六宮官職總新除宮女安排入畫圖二十四司分六局禦前頻見錯相呼

春風一面曉妝成偸折花枝傍水行卻被內監遙覻見故將紅荳打黃鶯

梨園弟子簇池頭小樂攜來俟燕遊旋炙銀笙先按拍海棠花下合梁州

殿前排宴賞花開宮女侵晨探幾回斜望苑門遙舉袖傳聲宣喚近臣來

小毬塲近曲池頭宣喚勲臣試打毬先向畫樓排禦幄管聲動立浮油

供奉頭籌不敢爭上棚專喚近臣名內人酌酒才宣賜馬上齊呼萬歳聲

殿前宮女總纎腰初學乘騎怯又嬌上得馬來才欲走幾回拋鞚把鞍鞽

自教宮娥學打毬玉鞍初跨柳腰柔上棚知是官家認徧徧長贏第一籌

翔鸞閣外夕陽天樹影花香杳接連望見內家來往處水門斜過罨樓船

內人追逐采蓮時驚起沙鷗兩岸飛蘭槳棹來齊拍水並船相鬭濕羅衣

新秋女伴各相逢罨畫船飛到浦中旋折荷花半歌舞夕陽斜照滿衣紅

少年相逐采蓮回羅帽羅衫巧制裁每到岸頭齊拍水竟提纎手出船來

早春楊柳引長條倚岸緣堤一面髙稱與畫船牽錦纜暖風搓出防絲絳

媫妤生長帝王家常近龍顏逐翠華楊柳岸長春日暮傍池行困倚桃花

月頭支給買花錢滿殿宮人近數千遇著唱名多不語含羞走過禦牀前

寒食淸明小殿旁防樓雙夾鬭雞坊內人對禦分明看先睹紅羅十擔牀

太平興國五年祕書丞安徳裕知廣濟軍是歳亢旱因禱於髣山神祠方注香神自幃中冉冉而出古服峩冠拱揖而前立安以至誠所感殊不爲懼遂訴愆亢之災答曰某堆阜之神也竊鄕人之薦愧無酬答恨力小地卑不能興致雲雨𨿽雲龍司厥職動息由天某當爲公至主者之所密候雨信必先期奉報言訖而隱安是夕夢神白雨候甚邇只在來早及期大澍千里告足翌日公具牢醴以謝之

績湘山野錄

