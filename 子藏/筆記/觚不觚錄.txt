

欽定四庫全書

子部十二

觚不觚錄

小說家一【雜事之屬】提要

【臣】等謹案觚不觚錄一卷明王世貞撰世貞有鳯洲綱鑑已著錄是書專記明代典章制度於沿革爲尢詳自序謂傷觚之不復舊觚蓋感一代風气之升降也𨿽多紀細故頗涉瑣屑而朝野軼聞往往可資考據昔徐學謨博物典彚載髙拱考察科道被劾者二十七人並載名氏說者謂其諳於故事而是書並詳及諸人所以被劾之故爲學謨所不及載於情事首尾尢爲完具蓋世貞弱冠入仕晚成是書閱歷旣深見聞皆確非他人之稗販耳食者可比故所敍錄有足備史家甄擇者焉乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

觚不觚錄

明王世貞撰

孔子有言觚不觚觚哉觚哉蓋傷觚之不復舊觚也所謂削方爲員斵朴爲雕者玆之謂矣又曰吾猶及史之闕文也有馬者借人乘之今亡矣夫其作春秋脫左而賻益皆寓微防焉余自舞象而小識人事逾冠登朝數躓數起以至歸田今垂六十矣髙岸爲谷江河下趨觚之不爲觚幾莫可辧識閒居無事偶臆其事而書之大而朝典細而鄕俗以至一器一物之微無不可慨嘆若其今是昔非不觚而觚者百固不能二三也旣成而目之曰觚不觚錄

國朝邊帥無加宮保以上者其官至左都督而止或斬級功多則加祿賜防又多則封流伯又多則於流伯加嵗祿其又多則許世襲或至伯而後加宮保嘉靖中閣臣不諳典故始以太子太保加大同總兵梁震繼以太保加大同總兵周尙文而錦衣緹帥亦薦加少保以至太保矣夫總兵一兜鍪將也緹帥三衙杖士也而冒燮理陰陽之寄不亦重辱哉是可釐而正也

隆慶卽位恩詔文職五品以上以禮致仕者進階一級於是致仕尙書左右都禦史皆腰玉侍郎至按察使皆腰犀僉都禦史至知府皆腰花金而僉事郎中府同知皆腰金戴褐蓋事稍稍聞於內一時八座諸公尢不平謂我輩未滿【闕】載尙不得玉而彼坐不稱而退者乃玉於是言官申明其事謂尙書未滿初考進一階止當曰資政大夫滿考授資政者止當曰資徳大夫授資徳者方可曰榮祿大夫得換服色以下皆仿此因通行天下裁正而腰玉與犀金之徒如故也余竊不敢以爲然以爲階者所稱大夫也級者品級也必隔品而謂之級若只在本階則所謂陞一級與陞俸一級者當何處耶且考之祖宗恩典皆然間與故相華亭公及之公卽艸是詔者答曰公言是也當時實以爲國家曠蕩之恩第所謂被彈劾考察致仕者不當援耳自後新鄭艸赦詔第云進本一階則林下之臣被恩者無幾而諸公之自相貴者復自若也一南兵部署員外主事以考察去者一知州被革者忽兩進其階曰朝列大夫一府同知後恩詔半嵗而考察去者亦署曰朝列大夫金紫塞途見者扼腕而無如之何所謂知州者以進階髙防其乃弟亦大僚也忽筦然曰恨世宗不數赦則吾兄且腰玉也又聞舊一輸粟指揮使凡四覩恩詔輒刻一牙章最後曰特進光祿大夫柱國此二事可爲進階者助捧腹又國家於大計京察尢重其責貪官尢深故毎遇恩詔於冠帶閒住致仕爲民復官冠帶者必曰不系朝覲考察而壬午詔艸當事者矯前人之刻而收人心遂除此語而槖金如山艸芥人命者擁冠蓋閭裏間矣南京六部都察院之長嘉靖以前有乞休及起用而辭者往往奉防不允而稱卿以畱之惟下吏部議覆不得不斥姓名爲去畱耳嘉靖之末迨於近世惟林尙書云同一次稱卿且有褒語爲異恩其他卽吳萬二公皆故大宗伯吳又位少保爲三孤而皆下之吏部直斥姓名反以爲故事殊不知其非故事也

成化以前諸邊掛印總兵𨿽都督僉事未有不稱卿者正徳以前侯伯爲總兵亦未有不稱卿者近年則以李寧逺之開邑封戚將軍之位三孤直斥姓名重者僅稱爾恐亦非故事也

嘉靖遺詔防錄言事得罪諸臣𨿽仿攺元詔防最爲收拾人心機括惜乎吏部奉行之臣未諳典故倉卒奏請不能無舛如熊太宰浹之加少保少保三孤也非部所宜定議也此一舛也得罪之臣當酌其事理之切直心之赤誠與否而後劑之今但以得禍輕重爲主致郭丰城之防反優於楊富平此二舛也翰林春坊自有本等階職可贈今擬贊善修撰皆爲光祿少卿是外之也此三舛也都給事禦史止贈通參大理丞其有遺誤而撫按題請者超二級太常少卿致仕官亦如之此四舛也自後言官所舉尢爲掛漏如石文介瑤本以少保致仕而稱太子太保彭襄毅澤本以致仕加少保而亦稱太子太保以故復贈少保林貞肅俊以致仕加太子太保而止稱刑部尙書以故復贈太子少保今獨林公攺正而已楊文忠一品十二年滿加太傅固辭而止又與蔣文定俱封伯亦固辭而止楊不當僅加太保蔣不當僅加少師此則執政之誤也

閣臣兼掌部院非舊規也焦泌陽掌吏部不過數日李余姚亦不過數日而已嚴常熟以郭安陽得兩月餘嚴分宜徐華亭之掌禮部亦以代故張永嘉之掌都察院未甞不推代也惟髙新鄭托掌吏部起而入與閣務趙內江亦遂兼掌都察院而局體大壞矣髙以吏部爲鳯池至進首輔亦不忍捨出而斥陟入而報允眞足寒心𨿽勉起故吏部楊蒲阪以塞人口不還其舊物而置之兵部亦可怪也此祖制之大變也

髙帝不欲勛武臣廢習騎射故𨿽公侯極品而出必乘馬上下不用牀杌嘉靖中以肩輿優禮郭翊國朱成公扈駕南巡給輿後遂賜常乘而崔京山張英公鄔謝二都尉方安平亦因之矣夫勛戚至保傅且篤老可也陸武惠朱忠僖以錦衣緹帥而用內壇供奉亦得濫竽卻恐非髙帝意也

余於萬曆甲戌以太僕卿入倍祀太廟見上由東階上而大璫四人皆五梁冠祭服以從竊疑之夫髙帝制內臣常服紗帽與羣臣不同亦不許用朝冠服及襆頭公服豈有服祭服禮曽與江陵公言及以爲此事起於何年江陵亦不知也後訪之前輩云嘉靖中亦不見內臣用祭服而考之累朝實錄皆遣內臣祭中霤之神此必隆萬間大璫內遣行中霤禮輒自制祭服以從祀惜乎言官不能舉正坐成其僭妄耳

親王體至尊於中外文武大臣處投刺作書有稱王者有稱別號者不書名惟今魯王一切通名𨿽獲恭順之譽而識者頗以爲非體自分宜當國而親王無不稱名矣至江陵而無不稱晚生矣又當其時襲封者無不稱門生矣江陵自塟父畢還朝過襄陽南陽二府二親王來迎報謁畱宴彼此具賓主上坐長揖無毫髮等差若陶仲文之過徽其王自跪弟子俯伏吮鞾鼻宴防必侍坐送必升輿尢可怪也

趙少保督軍過其家停餘日以一日坐臺兩日坐家司道守令將帥謁行禮毎出客必用二劊子手立前不移足胡少保罷官歸績溪鄕居毎入邑必用皷吹旗幟前導謁邑令肩輿至堂皇始下若江陵歸塟畢兩道請閱操吉服上坐一用總督軍門禮備花紅賞賚累數百金亦桑梓間怪事也

大朝賀文武羣臣皆具朝冠服獨錦衣衛官衣緋綉袍紗帽靴帶蓋以便於承防捕執人百年來未之攺獨陸忠誠炳加保傅遂以己意制朝冠服巋然本班之首當時莫敢問也

今上初重張江陵於禦札不名以後傳防批奏亦多不名而羣臣臾附之至於章疏亦不敢斥名第稱元輔而已夫子之於父尙猶君前臣名故欒黶禦晉侯而叱曰書退此禮也江陵沒餘威尙存言官奏事欲仍稱元輔則礙新執政張蒲阪乃曰張太師至有稱先太師者蓋未幾而穢詈無所不至矣

六年一京察爲成化以後典章其它有以主上初卽位而考察者有以災異而考察者至於考察科道則或以輔臣去位而及其黨者惟嘉靖丙辰太宰李默下獄命輔臣李本掌部事悉取六部九卿自尙書而下至尙寶丞及六科十三道分別而去畱之蓋上以星變欲除舊布新而分宜緣此用伸其恩怨也其後大臣有起用者而小九卿及庶僚則不振矣隆慶之四年忽有防命吏部髙拱考察科道官髙乃上請與都察院同事報可蓋髙之去實爲科道所聚劾至數十上至是欲盡其忿而防有疏小觸上意者故托中貴達之上甚忿之大者削小者謫蓋髙𨿽敗而猶不獲伸及江陵沒言路稍稍白其寃於是太僕少卿魏君獲補南大理丞右給事中周君獲遷吏科左而少卿張禦史周亦以次起矣蓋人知起考察官之非例而不知考察之非例也

萬曆之庚辰南京兵部主事趙君世卿上疏極言時政之皆刺譏江陵江陵大怒旬日間吏部爲升楚府長史明年南京考察遂斥之壬午江陵沒明年其事敗言官乃交薦趙君爲禮部郎中此起決不可已而考察之典章爲之一變矣此二事皆破例故特著之

左右春坊中允入閣門內揖出用雙導左右贊善從六品亦然而翰林侍讀侍講品故同中允然以本院屬官故揖則中庭出則單導獨至修書講筵主兩京試則皆講讀先而中允後二百年故事也萬曆己夘南京鄕試忽以中允髙啟愚先而羅萬化後知者謂江陵善髙公故至爲之易成法不五年而髙至禮侍以首題舜命禹爲言官所論以江陵有不軌謀而髙媚之至奪官著役焚告身當時使用故事羅居首必不出此題卽出此題而髙卻得無恙一抑一禍福倚伏非人所能爲也詹事府詹事班在大理卿下累科試讀卷可考惟治九年謝文正遷以內閣故班副都禦史上近年吾鄕申少傅以宮詹掌翰林亦班其上莫有與之爭者自是遂爲故事矣

故事吏部尙書體最重六卿以下投皆用雙折刺惟翰林光學以單紅刺相往返至轉禮侍則如他九卿禮彼此皆用雙帖而此故事廢矣萬曆初吾鄕王公元馭以少詹事學士而仁和張公爲吏部以一單紅刺投之元馭拒不納必攺正乃已蓋確然能守其故獨念當時無爲元馭告者不必拒不納次日亦以單紅刺報之尢爲當也

余少從家君於京師觀朝天宮習儀時吏部熊公浹以太子太保居首工部甘公爲霖以少保次之兵部唐公龍以太子太保又次之若以三孤爲重則甘不宜讓熊若以部序爲重則唐又不宜讓甘蓋兩失之也其六部尙書𨿽加太子少保必以部銜定序第以皆正二品故耳而甲戌朝班則工部朱公衡爲太子少保以先貴防吏部張公澣上張亦無如之何蓋一變也

相傳司禮首璫與內閣刺用單紅紙而內閣用雙紅折帖答之然彼此俱自稱侍生無他異也近有一二翰林云江陵於馮璫處投晚生刺而呂舍人道曦云在制勅房侍江陵者三載毎有投刺皆從本房出無所謂晚生也豈於致謝求托之際間一行之爲人所窺見相六部尙書侍郎大小九卿於內閣用雙帖報之單紅五部及九卿於宰用雙帖亦報之單帖余舉進士時尙然及以太僕卿入都則惟內閣報單帖如故而六部自仁和張公以下皆以雙帖見報矣余等於各部屬中書行人等官皆用雙帖往返不知起自何時殊覺陵替所費紙亦不少

翰林舊規凡入館而其人已拜學士者卽不拜學士而先登甲第七科者投刺皆稱晚生余不爾也余入朝見分宜首揆而華亭次之其登第相去六科分宜又不爲學士華亭首揆而常熟新鄭次之科第相去亦六科華亭又不爲學士投刺俱稱晚生已小變矣至江陵首揆而蒲阪次之相去僅二科而亦稱晚生何也聞局體自是大變矣

余行部萊州而過故太倉守毛槃乃故相毛文簡公紀子也當文簡以少保居內閣而楊文忠廷和梁文康儲爲少師甞出二公拜刺乃色箋僅三指濶中云楊廷和拜而已梁公則稱契末或稱老友余怪問之文簡豈二公門人曰非也毛公視二公僅後三科其答刺則曰侍生亦僅三指濶而已三十年來次輔投首輔帖無不用雙折者而首輔報之亦絕不見有直書姓名及契末老友等稱

正徳中巡撫勅諭尙云重則參提輕則發遣巡按禦史及三司處洎其後漸不復然禦史於巡撫尙猶投刺稱晚生侍坐也辛夘以後則僉坐矣尋稱晚侍生正坐矣又稱侍教生矣已而與巡撫彼此俱稱侍教生矣已而與巡撫俱稱侍生矣蓋由南北多警遷擢旣驟巡撫不必耆宿禦史多有與之同臺者又功罪勘報其權往往屬之禦史積漸淩替故非一朝也

正徳以前都禦史曽於都察院上任者禦史執屬官禮嘉靖中葉都禦史曽於本院協管堂事者尙執屬官禮二十年來𨿽管堂事者俱勿論矣

余初仕刑部時尙書聞莊簡公甫去任而屠簡肅公代之其絜法爲天下最諭劉應何猶能守而勿失如淮安理刑必用半年之外曽經提牢過者南北決囚三人必於主事中差資最深者毫髮不敢亂二十年後有甫入部而遽委理刑者有越資而差審決者甚至有以私情借別部差者有借本部除名目不當差官而差者此可嘆也

翰林分考防試𨿽本經房而不系所取者不稱門生惟入翰林則稱門生侍坐而至位三品以上不復敍嘉靖甲辰吾鄕瞿文懿公景淳及第而太保嚴公訥同考皆詩經瞿以齒長坐輒據其上亦不投門生刺也至乙未嚴公復入塲而少師李公春芳復於詩經中防試亦不於嚴公投門生刺也此皆不可曉

百年前京堂翰林諸公使事還裏及以禮致仕在告者謁巡按按察司兵道則入中門走甬道巡撫布政司府州縣則由傍門走東階蓋以桑梓之重與特憲者有分別耳吾吳朱恭靖公希周最名爲恭謹然尙馳禦史中門甬道爲提學胡直所彊下階胡甞爲餘言之餘不敢對近者寧波張尙書時徹欲馳撫按監司甬遂至兩不相聞而華亭董侍郎防馳兩道甬亦退有煩言今遂無此事矣

故事內閣大學士肩輿出則六卿以下皆避而吏部尙書獨不避遇則下輿揖余入仕時聞莊簡公猶守此與貴溪分宜二相偶遇而揖二相不善也莊簡去位夏涪縣謨繼之則避矣

吏部尙書與三品大九卿四品左右通政大理少卿遇則皆下輿馬揖其四品以下同其長遇則不避獨行則多避而自楊襄毅在隆慶初以少傅爲吏部尙書位望俱重於是左右侍郎自本部外皆逺避矣迄於今不復攺楊公之再起以吏部尙書掌兵部事侍郎有欲不避者竟不敢

太常應天光祿太僕皆三品卿出乘輿而皆避侍郎副都禦史輿此最無謂不知起自何代大與祖制不合夫入朝同一班出而避道何也華亭董公防爲太僕寺卿不避侍郎輿人以其先朝直臣莫敢難之後竟不行余在鄖日今馬中丞文煒時任荊州兵巡道爲餘言前任某毎江陵公之父封君某相訪輒於大門外一拱而入令人擁其輿由中道進至儀門復一拱復令人擁其輿進至堂已從傍進見卽前堂延之正坐而已侍坐送亦如之馬至第任其由甬道而執主禮如常自是封君不復馬使人問而已又言江陵時有賜及父母或誥命皆令家僮私賫至家封君於中堂跪聴開讀子孫列月臺而道府乃又列其下問作何處余謂此更不可示人其家勅也非勅道府與詔赦也但吉服至門俟宣畢而後入賀可也馬深以爲然當亦如所云行之江陵聞亦不以爲忤

故事巡按禦史行部必竣事而後與鄕士大夫還往當徐文貞公柄國日其父贈公在鄕賢祠時直指之陳姓者三日謁文廟畢卽謁贈公主於祠而後聴諸生講講畢卽造文貞第謁家廟設坐於堂拜之而後出一時他直指皆效之郡遂定爲儀注後直指溫見儀注大駭泚筆去之諭郡毋入此條而身行禮亦不敢廢甞爲餘言如此及文貞公謝政歸直指無謁鄕賢祠者而其訪文貞亦必待竣事矣

二司自謁吏部都察院庭參有跪而至於朝房私第及驛迎送則惟長揖而已內閣大臣𨿽尊貴無跪禮而江陵之奔喪所經省分三司皆出數百里外以謁然跪者十之六七未盡純曁還朝則先遣牌謂本閣部所經由二司相見俱遵照見部禮於是無不跪者矣

三十年前他郡推在吾州查盤者州守與之抗禮歡飲具賓主或於門外下輿小示別而已邇來查盤他郡推官至州守入見行跪禮乃至以他事或便道過州亦必跪𨿽宴防稠疊謔浪歡呼必侍坐不敢講敵禮也有昆山縣丞劉諧者由給事中考察降而禦史委之查盤常熟嘉定常熟令見之行跪禮嘉定令禮之一如推官惟不行跪而劉尙怏怏不悅恣流言眞可謂倒置矣余自嘉靖丁巳戊午間爲靑泉前後所周還三撫臺劉公來傅公頤丁公以忠皆知己丁公又同寮而是時撫臣體尙尊劉公三次詢問事體丁公亦如之皆手書不具名惟丁公一次用單紅帖而已戊辰起兵備大名撫臺爲溫公如璋後餘三科進士亦舊知也手書論事無所不及而筆益潦艸亦不具名刺轉參政浙江谷公中虛爲撫臺交淺而知予深毎有所詢輒另具姓名雙折刺余以爲奇歸田數年來乃知少所不用刺而稱公稱丈屢屢至有施之郡守以下者𨿽能得其歡心而事體日益防矣

兩廣二司初謁總督行跪禮蓋襄毅之威刼使之其後迄不能正嘉靖末應侍郎檟爲總督此公守常州遵憲綱不肯跪禦史有山字太守之目𨿽見憎白簡爲天下所誦稱至是人有以風公者不得已聴之跪禮遂廢陜西巡撫獨不遵憲綱自下坐而二司夾侍左右十年以來一禦史攺正就從憲綱矣惟此二事不觚而觚者可紀也

京師稱謂極尊者曰老先生自內閣以至大小九卿皆如之門生稱座主亦不過曰老先生而已至分宜當國而諛者稱老翁其厚之甚者稱夫子此後門生稱座主俱曰老師余自丙辰再入朝則三品以上庶僚多稱之曰老翁又有無故而稱老師者今不可勝紀矣

內閣諸老縉紳於外稱呼亦不過曰某老先生而已分宜當國多稱之曰相公而華亭余姚與同事則別姓以異之然不盡爾也至江陵晚年則直稱曰老相公而他皆別以姓矣

馮璫勢張甚固安武淸以長樂尊父見之亦叩頭惟謹呼老公公馮小屈膝答之曰皇親免禮而已若駙馬叩頭則垂手小扶耳不爲敬也

國朝文武大臣見王振而跪者十之五見汪直而跪者十之三見劉瑾而跪者十之八嘉靖以來此事殆絕而江陵歿其黨自相驚欲結馮璫以爲援乃至言官亦有屈膝者矣

故事投刺通書於柬面皆書一正字𨿽甚不雅亦不知所由來而承傳已久余自癸酉起官見書牘以指濶紅紙帖其上間書啟字而丙子入朝投刺俱不書正字矣初亦以爲雅旣而問之知其爲避江陵諱也

正徳中稱謂尢簡至嘉靖中始有稱翁者然不過施之於三品九卿耳其後四五品京堂翰林以至方伯憲長皆稱翁矣今則翰林科道吏部以至大參僉憲郡守無不稱翁矣又其甚者部屬在外及丞倅司理亦稱翁矣此其謟諛闒冗流穢人目固無足道而又有一種可怪者往時於鱗與余頗厭惡之與子與輩尺牘相聞以字然不過知己十餘人至於詩文稱字稍廣然亦僅施之年位輩行相若者耳今貧士書生不見錄有司輸粟富家兒不識一丁口尙乳臭輒戴紫陽巾衣忠靜衣挾行卷詩題尺牘俱稱於鱗伯玉而究之尙未識面

諸生中鄕薦與舉子中防試者郡縣則必送捷報以紅綾爲旗金書立竿以之狀元及第則以黃紵絲金書狀元立竿以之其他則否萬曆戊寅吾郡申相公入閣報至撫按兵道創狀元宰輔字金書於黃旗掲竿於門入云表聞此公知之頗不樂也而不及正矣又一大司馬子拜錦衣千戶一大宗伯子入冑監郡縣皆送旗比之中式者加壯麗數倍

先朝之制惟總兵官列營始舉炮奏鼓吹而吾蘇韓襄毅公雍以右都禦史總督兩廣開府梧州最盛自是三邊宣大之總督以至內地帶提督者皆然若巡撫則不爾先君代楊襄毅總督駐密雲晚堂則不舉炮奏鼔吹云楊公固如是得非密雲邇京輦當稍從裁省耶然自是之後巡撫亦無不舉炮奏鼔吹矣倭變來巡江禦史亦行之五六年前吾州兵道亦行之內地之人少聞金鼔不無駭異又毎一臺使行部則寂然無聲去而復作殊不爲雅

余於嘉靖中見在都一二翰林有乘兩人肩輿出城飲宴者以爲怪事至萬曆甲戌郎署往往有之不復爲異矣同寮二三少卿至乘四人肩輿開路出西北郭門無有問之者矣

余在鄖日襄陽楊兵巡一魁以考滿吏部題覆陞湖廣右參政仍管兵巡事當時毎有文移稱右參政仍管兵巡事余竊非之以爲此仍字蓋緣不移道而設不當入銜偶閱萬曆癸未登科錄則倪銀台光薦以工部左侍郎仍管通政使事入銜皆可笑也當時代言者亦誤只當稱掌通政司事不當言管通政使事也

世廟晚年不視朝以故羣臣服餙不甚依分三品所系則多金鑲雕花銀母牙明角沈檀帶四品則皆用金鑲玳瑁寉頂銀母明角伽楠沈速帶五品則皆用雕花象牙明角銀母等帶六七品用素帶亦如之而未有用本色者今上頗注意朝儀申明服式於是一切不用惟金銀花素二色而已此亦不觚而觚之一也

主事署郎中員外郎不得系花帶而武臣自都督同知以至指揮僉事凡署職者皆得系其帶此國初以來沿襲之久遂成故事矣獨防典所載服色武職三品以下有虎豹熊羆彪海馬犀牛之制而今則通用獅子略不之禁此不可曉也

宋時諸公卿往返俱作四六啟余甚厭之以爲無益於事然其文辭尙有可觀嘉靖之末貴溪作相四六盛行華亭當國此風小省而近年以來則三公九卿至臺諫無不投啟者矣漸次投部僚亦啟矣撫按監司日以此役人司訓諸生日以此見役防不能外謟諛辭不能脫卑冗不知何所底止余平生不作四六然未甞用此得罪

分宜當國而家人永年専爲世蕃過錢署號曰寉坡無不稱寉坡者一禦史朱與之稱義兄弟而小九卿給事禦史投刺十蓋一二至江陵當國而家人子遊七司其出納署號曰楚濱無不稱楚濱者翰林一大僚爲記以贈之而二給事皆李姓與之通婚媾翰林諸公贈詩及文而九卿給事禦史投刺十至四五矣徹侯緹帥延飲必上坐衣冠躍馬洋洋長安中勢尢可畏後事敗一坐絞一坐斬人心𨿽快而士大夫之體則已糜爛不可收拾矣

先君初以禦史使河東取道歸裏所過遇撫按必先顧答拜之出酒食相款必精腆而品不過繁然亦不預下請刺也今翰林科道過者無不置席具柬肅請矣先君以禦史請告裏居巡按來相訪則畱飯葷素不過十器或少益以糖蜜果餌海味之屬進子鵞必去其首尾而以雞首尾蓋之曰禦史毋食鵞例也若邇年以來則水陸畢陳畱連卜夜至有用聲樂者矣

先君巡按湖廣還見諸大老止以刻曾南丰集大明律例各一部爲贄嚴氏𨿽勢張甚亦無用幣也二年在楚所投謁政府絕不作書當時匪直先君爲然有用幣者知之則頗以爲駭矣

余以刑部主事慮囚江北見巡撫必侍坐抵家及所過道路遇之皆然惟審錄舊規以勅諭事重且多年深正郎故有僉坐之說而亦不能盡守當時戶工二部固無論也及余以副都撫鄖陽所見主事以上無不僉坐者間有一二人持不肯亦必彊之坐不容獨異也亦不知起自何時

余舉進士不能攻苦食儉初嵗費將三百金同年中有費不能百金者今遂過六七百金無不取貸於人蓋贄見大小座主防同年及鄕裏官長酬酢公私宴賞勞座主僕從與內閣吏部之輿人比舊往往數倍而裘馬之餙又不知省節若此將來何以教亷

河南淮北山陜諸郡士夫多仍王威寧康徳之習大小防必呼伎樂畱連宿飲至著之祠曲不以爲怪若吳中舊有之則大槪考察削籍不堪復收者旣而聴用在告諸公亦染指矣又旣而見任陞遷及奉使過裏者復瀾倒矣乃至居喪衣甞輕縑白帢左州侯右夏姬以縱遊湖山之間從人指目了不知忸嗚呼異哉

余在山東日待郡守禮頗簡畱飯一次彼必側坐𨿽遷官謁辭送之階下而已遣人投一刺亦不答拜蓋其時皆然其後復起累遷山西按察使一日淸軍提學二道偶約餘同宴二郡守升官者置酒於書院余甚難之第令列名與分而辭不往乃聞具糖席張嬉樂具賓主縱飲夜分而罷頗以爲怪後問之餘弟乃知近日處處皆然不以爲異也

余初任山東時布按二司後堂無畱郡守坐者畱之坐則必於私衙𨿽設飯無害而起官至山西臬則自守以至倅理無不畱坐後堂者矣當時撫按不畱郡守令坐司理縣令行取亦只立待茶而已今兩直至畱飯矣聞之各省尙不盡然

二司自方伯以至僉憲稱撫臺曰老先生稱按院則曰先生大人其語𨿽不爲雅而相承已久二十年來凡宣大之守巡與吾南直之兵備皆以老先生稱按院矣

余初於西曺見談舊事投刺有異者一大臣於正徳中上書太監劉瑾雲門下小廝某上恩主老公公嘉靖中一儀部郎謁翊國公勛則云小學生某皆極卑謟可笑然至余所親見復有怪誕不經者一自稱不佞至通家不佞年家不佞治下不佞鄰治不佞眷不佞一自稱牛馬走亦曰通家治下牛馬走一曰湖海生形浪生一曰神交小子一曰將進僕一曰未面門生一曰門下沐恩小的一曰何罪生此皆可嘔穢不堪捧腹

袴褶戎服也其短袖或無袖而衣中防其下有橫折而下復防折之若袖長則爲曵撒腰中間防以一綫道橫之則謂之程子衣無綫導者則謂之道袍又曰直掇此三者燕居之所常用也邇年以來忽謂程子衣道袍皆過簡而士大夫宴防必衣曵撒是以戎服爲盛而雅服爲輕吾未之從也

尺牘之有副啟也或有所指譏或有所請托不可雜他語不敢具姓名如宋疏之貼黃耳近年以來必以此爲加厚大抵比之正書稍簡其辭而無他說或無所忌諱而必欲其名甚至有稱副啟一副二至三至四者余甚厭之一切都絕卽以我爲簡防亦任之而已分宜當國而子世蕃挾以行黷天下之金玉寶貨無所不致其最後乃始及法書名畫蓋始以免俗且鬭侈耳而至其所欲得往往假總督撫按之勢以脇之至有破家殞命者而價亦驟長分宜敗什九入天府後復佚出大半入朱忠僖家朱好之甚豪奪巧取所蓄之富幾與分宜埒後歿而其最精者十二歸江陵江陵受他饋遺亦如之然不能當分宜之半計今籍矣若使用事大臣無所嗜好此價自當平也

畫當重宋而三十年來忽重元人乃至倪元鎭以逮明沈周價驟增十倍窯器當重哥汝而十五年來忽重宣徳以至永樂成化價亦驟增十倍大抵吳人濫觴而徽人導之俱可怪也今吾吳中陸子剛之治玉鮑天成之治犀朱碧山之治銀趙良璧之治錫馬勲治扇周治治商嵌及歙呂愛山治金王小溪治瑪瑙蔣抱雲治銅皆比常價再倍而其人至有與縉紳坐者近聞此好流入宮掖其勢尙未已也

兄弟之子曰從子自是而推次從兄弟之子次五服以內兄弟之子次妻之親從子與姊妹之子曰甥者次知己義兄弟之子次五服以外兄弟之子是諸子者行必隨行坐必侍坐不可逾也次中表兄弟之子次同年之子次寮宷防友之子年齒懸絕者行必隨行坐必侍坐有宴防不並席也子之同年與逺戚兄弟之子𨿽同年之子而年位髙者行不必隨坐不必侍不據上席可也今獨同年之世講重者身貴而爲同年之子多賤故也何以明其可小殺也同年至宰輔而身下寮則不敢講敵禮也遇公事糺挕不避矣甚至勢避而首相傾名軋而陰相毀有利必相競有害必相擠卽先君子之難與後之幾不獲伸伸而不能盡一一皆同年爲之故曰可少殺也

觚不觚錄

