

三餘贅筆

﹝明﹞都卬撰

●三餘贅筆

○夜半日出

漢封禪記云「泰山東山﹐名曰日觀﹐雞一鳴時﹐見日始出。」近閱《島夷志》云「琉球國有大崎山﹐極髙峻﹐夜半登之﹐望暘谷日出﹐紅光燭天﹐山頂爲之俱明。」又宋學士集云「補怛洛迦山﹐在東大洋海中﹐雞初號﹐遙見東方日出﹐輪赤如火﹐流光燭海波﹐閃爍不定。」唐人詩云「海岸夜深嘗見日」﹐非虛語也。

○古字相反

古字有相反者。武王曰「予有亂臣十人。」是以亂爲治也﹔《易》曰「天地盈虛﹐與時消息。」是以息爲長也﹔《易》曰「同心之言﹐其臭如蘭﹐」《禮》曰「衿纓皆佩容臭」﹐是以臭爲香也﹔《禮》曰「則皆坐奠之。」而後取之。」是以坐爲跪也。如此類者甚多。

○飲食必祭

古人每飲食必祭﹐未有不祭而飲食者。今之釋老﹐食時猶祭﹐而士大夫乃反不行。古云「禮失而求之野﹐」此亦可見。

○十友十二客

宋曾端伯以十花爲十友﹐各爲之詞﹕茶藶韻友﹐茉莉雅友﹑瑞香殊友﹑荷花浮友﹑巖桂仙友﹑海棠名友﹑菊花佳友﹑芍藥藶友﹑梅花淸友﹑梔子禪友﹔張敏叔以十二花爲十二客﹐各詩一章﹕牡丹賞客﹑梅淸客﹑菊壽客﹑瑞香佳客﹑丁香素客﹑蘭幽客﹑蓮靜客﹑荼藶雅客﹑桂仙客﹑薔薇野客﹑茉莉遠客﹑芍藥近客。敏叔名景修﹐宋禮部郎中﹐吳中人。

○傳書鴿

鳥之中惟鴿性最馴﹐人家多愛蓄之。每放數十里或百里外﹐皆能自返﹐亦能爲人傳書﹐昔人謂之飛奴。一友言家有老僕﹐正統間﹐嘗以事往淮陽。一日﹐大風雨﹐有鴿墮逆旅主人屋上﹐困甚﹐主人將取烹之﹐見其足系書一封﹐裹以油紙﹐視其封﹐蓋此鴿自京師來﹐才三日耳。主人憐之﹐不敢啟封﹐乾其羽毛﹐縱使飛去。

○艾一壯

醫家用艾一灼﹐謂之一壯。沈存中云「以壯人爲法。其言若干壯﹐壯人當依此數﹐老幼羸弱量力減之。」

○梓潼神

梓潼神祠在處有之﹐而學宮事之尢謹。按梓潼爲四川屬縣﹐四川上直參宿。參有忠良孝謹之象﹐其山水深厚﹐爲神明之所宅。或謂斗魁爲文昌六府﹐主賞功進爵﹐故掇科之士往事之。或謂神爲張宿之精﹐詩所謂張仲孝友是也﹐其說不可深考。

○晝夜百刻

晝夜有十二時﹐十二時有百刻。一時八刻﹐以十二時計之﹐止九十六刻﹐餘四刻不知何在﹖或以問予﹐予曰「天地之間﹐不過陰陽兩端而已。晝夜者﹐陰陽之象也。以晝夜而分之﹐則有十二時﹔以十二時而分之﹐則有百刻﹔以百刻而細分之﹐則又有六千分焉。非陰陽之數止於此也﹐蓋陰陽無窮盡者﹐愈推則愈有﹐姑以六千分而爲之限耳。故以一刻言之﹐則得六十分﹔八刻六八四百八十分﹐亦多二十分。蓋八刻有上四刻﹐下四刻﹔上四刻如初刻正也﹐有初初刻多十分焉﹐合二百四十分。所以十二時一百刻而總六千分也。」

○吳綾出火

吳綾爲裳﹐暗室中力持曳﹐以手摩之﹐良久火星星出。蓋吳綾俗呼爲油段子﹐工家又多以脂發光潤﹐人服之﹐體气蒸鬱﹐宜其致火也。

○論語辯惑

金翰林學士王若虛﹐嘗著《論語辯惑》﹐其總論曰﹕解《論語》者有三過焉﹕過於深也﹐過於髙也﹐過於厚也。聖人之言亦人情而已﹐是以明白而易知﹐中庸而可久。學者求之太過﹐則其論𨿽美而要﹐爲失其實﹐亦何貴乎此哉﹖夫子之言性與天道﹐子貢自謂其不得聞﹐而宋儒皆以爲實聞之﹔問死問鬼神﹐夫子不以告子路﹐而宋儒皆以爲實告之。終篇堯舜禹湯之事﹐寂寥殘缺﹐不當彊解﹔而或謂聖學所傳﹐所以著明二十篇之大旨。若是之類﹐皆過於深者也。聖人𨿽無名利之心﹐然常就名利以誘人﹐使之由人欲而識天理。故𨿽中下之人﹐皆可企而及。玆其所以爲教之周也。如曰﹕不患莫已知﹐求爲可知也。此正就名而使之求實也﹔而謝顯道曰「是猶有求名之意﹐非聖人之至論。」子張學幹祿﹐夫子爲言得祿之道﹐此正就利而使之思義耳。而張九成曰「聖人之門﹐無爲人謀求利之說。」祿之爲義﹐自足而已。寧武子邦無道則愚﹐夫子以爲不可及。楊龜山曰「有知愚之名﹐則非行其所無事﹐言不可及﹐則過乎中道矣。」遽伯玉邦無道則捲而懷之﹐夫子以爲君子。而張南軒曰「此猶有捲懷之意﹐未及乎潛龍之隱見。」果聖人之旨乎﹖若是之類﹐皆過於髙者也。凡人有好則有惡﹐有喜則有怒﹐有譽則有毀﹐聖人亦何以異哉﹖而學者一以春風和气期之。凡忿疾譏斥之詞﹐必周遮護諱而爲之說。子曰「四十﹑五十而無聞焉﹐斯亦不足畏也。」已年四十而見惡焉﹐其終也已。人固有晚而攺節者﹐然槪觀之﹐亦可以見其終身矣。而蘇東坡皆疑其有爲而言。子貢問當時從政者﹐夫子比之斗筲而不數﹐蓋師弟之間商乎眞語﹐何害於徳﹖而張九成極論以爲自稱之詞。至於杖叩原壞﹐呼之爲賊﹐此其鄙棄無復可疑﹐而範純夫猶有因其才而教誨之語。若是之類﹐皆過於厚者也。知此三者﹐而聖人之實著矣﹗若虛﹐字從之﹐博學有髙才﹐詩學白樂天﹐文以歐蘇爲正脈﹐平生於經解不喜張九成﹐史例不取宋子京﹐詩不愛黃魯直﹐著論辯之﹐凡數百條。遺山元好問嘗表其墓。

○鹿角

今官府衙門列木於外﹐謂之鹿角。蓋鹿性警﹐羣居則環其角﹐圓圍如陣﹐以防人物之害。軍中寨柵埋樹木外向﹐亦名曰鹿角。

○道家南北二宗

今之道家有南北二宗﹕其南宗者﹐謂自東華少陽君得老聃之道﹐以授漢鐘離權﹐權授唐進士呂巖﹑遼進士劉操﹐操授宋張伯端﹐伯端授石泰﹐泰授薛道光﹐道光授陳柟﹐柟授白玉蟾﹐玉蟾授彭■﹝棺﹐去宀﹞﹔其北宗者謂呂巖授金王喜﹐喜授七弟子﹕其一邱處機﹑次譚處端﹑次劉處玄﹑次王處一﹑次郝大通﹑次馬玨﹑乃玨之妻孫不二。此外又有所謂全眞者﹐其名始喜。蓋喜大定中抵寧海州﹐馬玨夫婦築庵事之﹐題曰全眞。由是四方之人凡宗其道者﹐皆號全眞道士。

○淫沛

浙中人家水溝﹐多用陶瓦爲之﹐如竈突狀﹐名之曰淫﹐取其流通不壅滯也。此地少水﹐人家多於山上置閘蓄水﹐遇旱歲﹐開以灌田﹐名之曰沛﹐取沛然之義也。

○風馬牛

《書》云「馬牛其風。」《左氏傳》云「風馬牛不相及。」蓋牛順﹐物乘風而行則順﹔馬健﹐物逆風而行則健。

○蕈

蕈生背陽涇地﹐風味殊美。然間有毒者﹐食之﹐往往殺人。周公謹《齊東野語》﹐嘗載其事。近傳一法﹐煮時和燈心艸﹐或以銀簪淬之﹐若燈心與簪色黑﹐卽有毒﹐棄之勿食。

○辯鳥雌雄

鳥雌雄不可辯者﹐視其翼﹐左掩右爲雄﹐右掩左爲雌。一說拔其毛置水中﹐沈者爲雄﹐浮者爲雌。

○戒指

今世俗用金銀爲環﹐置於婦人指間﹐謂之戒指。按《詩》注﹕「古者后妃羣妾以禮進禦於君﹐女史書其月日﹐授之以環﹐以進退之﹔生子月辰﹐以金環退之。當禦者﹐以銀環進之﹐著於左手﹐旣禦者著於右手。」事無大小﹐記以成法﹐則世俗之名戒指者﹐有自來矣。

○老醫少卜

世言「老醫少卜」。則醫者以年老爲貴﹐卜者以年少爲貴。老醫人皆知之問之﹐少卜不知何謂﹖按王彥輔麈史云「老取其閱﹐少取其決。」乃知俗語其來久矣。

○鐘馗歷日表

唐故事﹐歲暮賜羣臣歷日並畫鐘馗。劉禹錫有代杜相公謝鐘馗歷日表云「圖寫威神﹐驅除羣厲。頒行元歷﹐敬授四時。弛張有嚴﹐光增門戶之貴﹔動用協吉﹐常爲掌握之珍。」又有代李中丞謝鐘馗歷日表云「績其神像﹐表去厲之方﹔頒以曆書﹐敬授時之始。」

○急須僕憎

吳人呼暖酒器爲急須﹐呼暖飲食具爲僕憎。急須者﹐以其應急而用﹐吳人謂須爲蘇﹐故其音同﹔僕憎以銅爲之﹐言僕者不得竊食﹐故憎之也。

○說虎軒

宋鄕先生範文穆公愛談虎事。嘗構一軒﹐榜曰說虎。予齋居無事﹐客有談及此者﹐因舉舊聞一二以資博識。虎類能識人气﹐未至百步﹐輒伏而嘯聲震山谷。須臾﹐奮躍搏人。人有勇者﹐不爲之動﹐虎止而坐﹐逡巡弭耳而去。又虎骨甚異﹐𨿽咫尺淺艸能身伏身露﹐及其然作聲﹐則嵬然大矣。又虎不食小兒﹐兒癡不知虎之可懼﹐故不得而食。兼不食醉人﹐必坐守以俟其醒。非俟其醒﹐俟其懼也。又人或罹虎口﹐其神魂被虎所役﹐往往爲之前導。今之人凡死於虎者﹐衣服巾履皆別置於地﹐非虎之威能使之自解﹐是鬼之爲也。又虎饑﹐則兼果實皆啖﹐不特獸也。凡食男子﹐必自勢起﹔婦人必自乳起﹐惟不食婦人之陰。或遇之者﹐當作勢與之敵﹐而屢退﹐引至曲路﹐卽可避去﹐蓋虎不行曲路故也。又虎食犬則醉﹐犬﹐虎之酒也。

○白樂天愛姬

白樂天有愛姬﹐樊素善歌﹐小蠻善舞﹐嘗有詩曰「櫻桃樊素口﹐楊柳小蠻腰。」他日又有詩云「菱角執笙簧﹐谷兒抹琵琶。紅綃信手舞﹐紫綃隨意歌。」注云「菱﹑谷﹑紅﹑紫﹐皆小臧獲名。」則樂天之侍兒﹐蓋不止於蠻﹑素﹐而蠻﹑素特其尢耳。

○雷公電母

俗呼雷電爲雷公電母﹐然亦有所本。《易》曰「震爲雷﹐離爲電。」震﹐長男﹐陽也﹐而雷出天之陽气﹐故俗云雷公。離爲中女﹐陰也﹐而電出地之陰气﹐故俗云電母。

○彖象

或問易之彖象何以取義﹖予曰「《系辭》已有明說﹐不必深究。」舊嘗見一說云「二字皆假獸以名。彖爲大豕﹐行則俯首﹐一望而全體皆見﹐故統論一卦之體﹐取以諭之。象有六牙﹐故六爻之義取以諭之。」

○須眉髮

人之須﹑眉與髮﹐皆毛類也﹐而須下生﹐眉橫生﹐髮上生。或問予亦有說乎﹖予曰「須﹐腎屬也。腎爲水﹐水潤下﹐故須下生﹔眉﹐肝屬也。肝爲木﹐木旁敷﹐故眉橫生﹔髮﹐心屬也。心爲火﹐火炎上﹐故髮上生。」

○古玉器

古玉器有奇特細巧﹐非人所能雕琢者﹐多傳鬼工所爲。予曰「非也﹐此皆昆吾刀及蝦蟆肪﹝脂也﹞所刻。」按《本艸》云「蝦蟆能合玉石。」陶隱居亦云「其肪塗玉﹐則刻之如蠟。」但肪不可多得﹐取肥者銼煎膏以塗玉﹐亦軟滑易琢﹐惜未嘗試耳。

○二十﹑三十字

二十﹑三十二字﹐按《說文》「二十作廿﹐音入﹐二十並也。卉﹐先合反。三十之省便﹐古文也。」《國語》云「行玉二十轂者。」正作此字。泰山泰碑亦云「皇帝臨立二十有六季。」則又以四字爲句﹐而以二十爲一尢明白矣。

○角三弄

譙樓畫角之曲有三弄﹐相傳爲曹子建作。其初弄曰﹐爲君難﹐爲臣亦難﹐難又難﹔再弄曰﹐創業難﹐守成亦難﹐難又難﹔三弄曰﹐起家難﹐保家亦難﹐難又難。今角音之嗚嗚者﹐皆難字之曳聲耳。

三餘贅筆

