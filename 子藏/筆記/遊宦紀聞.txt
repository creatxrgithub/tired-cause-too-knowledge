

欽定四庫全書

子部十

遊宦紀聞

雜家類三【雜說之屬】提要

【臣】等謹案遊宦紀聞十卷宋張世南撰陳振孫書錄解題載其字曰光叔鄱陽人然其名則作士南未詳孰是其紀年稱嘉定甲戌又稱紹定癸巳蓋寧宗理宗間人自稱嘗官閩中多記永福縣事亦不知爲永福何官也世南嘗與劉過髙翥趙蕃韓淲諸人遊而述程迥之說尢多蓋其兄爲董煟壻煟爲迥之壻故聞之親串間也其書多記雜事舊聞而無一語涉時政如記秦觀元祐刺字記黃師尹解打字義記張嵩先借紫記諱名諱字記蘇黃用一鴟字記古書刀記何致初搨岣嶁碑始末皆足資考證其駁黃伯思八十一首之說及推闡王湜百六之義尢極精核其他如論犀角龍涎端研古器之類亦足以資博識宋末說部之佳本也乾隆四十三年七月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

遊宦紀聞卷一

宋張世南撰

書云期三百有六旬有六日以閏月定四時成歳是一歳三百六十有六日明甚今以毎歳十二月計之只三百六十日又有小盡不與焉世南嘗以此問學歷者所對皆未精切其說當以今歳立春數至來歳立春恰三百六十有六日【以時刻較之實三百六十有五日零三時】世南始得其說未以爲然取百中經試加稽考殊無差者蓋三百六旬有六日言其凡也其實周天三百六十五度四分度之一日行一度一歳一周天一歳云者自今歳冬至數至明年冬至凡三百六十有五日奇三時所奇三時卽四分日之一也若以十二月計之不滿三百六十日者月有小盡又積其餘五度有奇合之以置閏其所以有小盡有閏月者以月行速二十七日有奇巳周天進三十度與日合朔合朔之際卽爲一月凡一歳十二合朔故曰十二月若論期之一當以气周斷不當以十二月斷也

鄱陽爲郡文物之盛甲於江東無圗經地誌元祐六年餘幹都頡作七譚一編敍土風人物云張仁有篇徐濯有說顧雍有論王徳璉有記今不復存矣嘉定乙亥史守始延郡之前輩訪問彚聚而爲圗經然登載亦未詳盡如秋薦五十有五人殊無確然之說世南嘗聞之先生長者云舊額三十五人自範文正公守此邦通榜渾化驟增員數此說盛行牢不可破是亦口耳之傳有故舊家藏元祐五年解榜止三十有三人在文正公之後又徳興縣開山記載宣政閒撥弋陽縣建節鄕入本縣分割苗稅而信州減兩名解額歸饒以此可見人言之妄嘗試考之蓋自大觀興三捨試鄱士寖盛以在郡學人數定貢士額歲貢一十八人半後罷貢法行鄕舉合三年大比積計五十五人半遂爲定制此說載之國史及法律學令南渡後西北流寓士人每郡科塲各舉二人紹興丙子罷流寓入本貫額諸郡各增其二惟饒以額寛故仍舊云

今日者所用百中經乃從唐顯慶壬寅年壬寅日積算起欲知其法但看某年下得若干數以六十除之不及六十數然後在寅上數【上聲】一數【去聲】逆行間一位是第二十下仿此則知本年正旦得何日辰假令辛巳年得十八萬二千九百七十三數以六數除之先除三六十八除十八萬數又除四六二十四除二千四百又除六九五百四十剰三十三數自壬寅數到壬申計三十位又自壬申數下第三位則旦日爲甲戌他仿此欲知每歳逐月旦日是何甲子但取九年前次月望日卽是後九年前一月旦日毫髮無差乃知數學有防法此亦一端也

圗經本艸人家最不可缺醫者處方則便可知藥性飲食果菜則便可知避忌然其間有常用之藥而載以異名卒難尋究鄱郡官書有本艸異名一篇盡取諸藥它名登載似覺繁冗今摘常用者書於此以備博知荊芥曰假蘇香附子曰莎艸根金鈴子曰練實訶子曰訶黎勒花謝欲結子爲風吹墮者曰隨風子嘉禾散所用者是也今醫家只以緊實小訶子代之山藥曰薯豫一名玉延簡齋常作玉延賦蒼耳曰葈耳實馬藺花曰蠡實仙靈脾曰淫羊藿牛蒡子曰惡實茴香曰蘹香子破故紙曰補骨脂乳香曰薫陸香栢子仁曰栢實淩霄花曰紫葳餘甘子曰庵摩勒菱角曰芰蘿卜曰萊菔已上藥名間亦有醫者所未盡知

余童字端防鄱之樂平人由學省登紹興戊辰第防學以能文稱同裏項氏極愛重之欲納爲壻其意未決餘一日來訪項謂曰偶得寫景句雲杜宇一聲春晝永午夣驚殘子能對否余應聲云黃鸝百囀曉風淸宿酲消盡項大喜卽以女妻之仕至蘄守其族子永之爲世南言永之亦能詩者

劉過字攺之能詩詞流落江湖酒酣耳熱出語豪縱自謂晉宋間人物其詩篇警防者已載江湖集尢好作沁園春上稼軒詞已見嶽侍郎珂桯史最爲辛所喜今又得數篇其一黃書子由帥蜀中閤乃胡給事晉臣之女過雪堂行書赤壁賦於壁間攺之從後題一闋其詞云按轡徐驅兒童聚觀神仙畫圗正芹塘雨過泥香路軟金蓮自拆小小籃輿傍柳題詩穿花覓句嗅蘂攀條得自如經行處有蒼松夾道不用傳呼淸泉怪石盤紆信風景江淮各異殊想東坡賦就紗籠素壁西山句好捲晴珠白玉堂深黃金印大無此文君載後車揮毫處看淋漓雪壁眞艸行書後黃知爲劉所作厚有饋貺壽皇銳意親徵大閱禁旅軍容肅甚郭杲爲殿巖從駕還內都人昉見一時之盛攺之以詞與郭云玉帶猩袍遙望翠華馬去似龍擁千官鱗集貂蟬爭出貔貅不斷萬騎雲從細柳營開團花袍窄人指汾陽郭令公山西將算韜鈐有種五世元戎旌旗蔽滿寒空魚陣整從容虎帳中想刀明似雪縱橫挽矟箭飛如雨霹靂鳴弓威撼邊城气吞河朔慘憺塵沙吹北風中興事看君王神武駕馭英雄郭餽劉亦逾數十萬錢又送孫季和云問信竹湖【孫自號】竹如之何如何不歸道吳山越水無非佳處來無定止去亦何爲莫是秋來未能忘耳心與孤云相伴飛關情處向南山寄傲北澗題詩人生了事成癡算世上終無眞是非看雲臺突兀無君子者雪堂零落有美人兮疏雨梧桐微云河漢鐘鼎山林無限悲陽山縣問昌黎負汝汝負昌黎又嘗於友人張正子處見攺之親筆詞一卷云去年秋予求牒四明嘗賦賀新郎與一老娼至今天下與禁中皆歌之江西人來以爲鄧南秀詞非也老去去相如倦向文君說似而今如何消遣衣袂京塵曾染處空有香紅尙軟料彼此魂消腸斷一枕新涼眠客舎聽梧桐疏雨秋風戰燈暈冷記重見樓低不放珠捲晚妝殘翠蛾狼藉淚痕畱臉人道愁來須殢酒無柰愁多酒淺但托意焦桐紈扇莫鼔琵琶江上曲怕荻花楓葉俱淒怨云萬疊寸心逺【攺之自號龍洲】

余儔字季倫號癡齋吾鄕詩人也章泉先生雅愛之作書使袖訪韓仲止及門候謁甚久將命者出扣所由來久猶未出余題二詩壁間云謁入久不出兀坐如枯荄蒼頭前致詞問我何因來士節久凋喪人情易嫌猜本無性命憂不去安待哉其二云名聞由昔者禮進合欣然古有不屑教意令加後鞭尙書八座貴吏部一燈傳驚代文章伯曾容賈浪仙已乃拂袖去仲止見詩遣人追之餘竟不返余有詩集號蛙吹藏於家云

翡翠屑金人气粉犀此物理相感之異者常觀歸田錄載歐公家有一玉罌形制甚古且精巧始得之梅聖兪以爲碧玉在潁州時嘗以示僚屬坐有兵馬鈐轄鄧保吉者眞宗朝老內臣也識之曰此寶器也謂之翡翠寶物皆藏宜春庫有翡翠琖一隻所以識也其後偶以金環於腹信手磨之金屑紛紛而落如硯中磨墨始知翡翠之能屑金也諸藥中犀最難細搗必先鎊屑乃入眾藥中已而眾藥篩盡犀屑猶存偶見一醫生元逹者解犀爲小塊子方一寸半許以極薄紙裹置懷中近肉以人气蒸之候气薫蒸浹洽乘熱投臼中急搗應手如粉因知人气之能粉犀也今醫工皆莫有知者

夷堅志載虞雍公自渠州守召至行在憩北郭外接待院因道中冒暑得疾瀉痢連月重九日夣至一處類神仙居一人被服如仙官延坐視壁間有韻語藥方讀之其詞曰暑毒在脾濕气連腳不泄則痢不痢則瘧獨煉雄黃蒸餅和藥甘艸作湯服之安樂別法治之醫家大錯如方服之遂愈世南在蜀中徧訪林下人求獨煉法鮮有能者忽一日得靑城山道友傳授云丹經謂捉得龍伏得雄言雄黃見火則飛走爲煙焰最難伏也其法用雄黃不拘多少研細於鍋火內煆令通紅取出攛雄黃末焰硝末急用桃枝攪轉卽成水矣急傾出瓦堞微側堞子則淸者一邊俟凝取出去麤者研細以宿蒸餅爲丸如菉豆大毎服三丸至七丸如前法服雄黃末一兩大約用焰硝一錢此乃丹竈家祕法得之甚艱古人云施藥不如施方故詳紀之

書大字用松煙墨每患無光彩而墨易脫偶得太乙宮易髙士書符用墨訣試之果妙其法以黃明水膠半兩許用水小盂煎至五分蒸化尢妙如磨松墨時以膠水兩蜆殻研至五色見浡作再添膠水俟墨濃可書則止如覺滯筆入生薑自然汁少許或溶膠時入濃皂角水數滴亦可

士大夫謁見刺字古制莫詳世南家藏石夲元祐十六君子墨迹其間有觀敬賀子允學士尊兄正旦髙郵秦觀手狀庭堅奉謝子允學士同舎正月日江南黃庭堅手狀耒謹候謝子允學士兄二月日著作郎兼國史院檢討張耒狀補之謹謁謝子允同舎尊兄正月日昭徳晁補之狀汝礪參候子允校書同舎以次凡十六人皆元祐四年時惟彭公爲中書舍人餘皆館職也刺字或書官職或書郡裏或稱姓名或只稱名旣手書之又稱主人字且有同舎尊兄之目風流气味將之以誠今人觀之宜泚顙矣野處先生嘗跋此碑謂子允不知爲誰嘗考之常立字子允當時亦在館中當是謁常無疑而野處偶未詳也世南家又藏彭公北山編紙皆治平四年士夫往還書狀有醫愽士程昉謹祗侯參節推狀元伏聽裁防牒件如前謹牒治平四年九月日醫愽士程昉牒如此類者數紙如冬至年節月旦凡在外官皆以狀至其長吏有賀冬狀一幅云泗州軍事推官將仕郎試祕書省校書郎權保信軍節度推官彭汝礪右某啟伏以晷運推移日南長至恭惟發運學士膺時納祐與國同休某限以職局所拘不遑躬詣堦墀祗侯陳賀下情無任惶懼之至謹具狀申聞謹錄狀上牒件狀如前謹牒年月日具位某牒今大異

今醫家修制藥品往往一遵古法如本艸炮炙及許學士方前所載亦旣詳矣世南在蜀得數法頗出古人意表如麥門冬去心古法湯泡少時則易去今只以銀石銚火上微烙隨手漸剝極易爲力又不爲湯漬去藥味乳香沒藥最難研若作丸子藥則以乳鉢研略細更入酒或水研頃刻如泥更無滓腳若酒糊丸則入酒研若以麫則入水研甚省力而易細且不飛走耗分兩

遊宦紀聞卷一

欽定四庫全書

遊宦紀聞卷二

宋張世南撰

唐鄧間多大柿初生澁堅實如石凡百十柿以一榠楂置其中則紅爛如泥而可食榲桲亦可代榠楂用此歐公歸田錄所載但江南人不識榲桲世南侍親官蜀至梁益間方識之大者如棃味甜而香用刀切則味損而黒凡食時先以巾拭去毛以巾包於柱上擊碎其味甚佳蜀人以榲桲切去頂剜去心納檀香沈香末幷麝少許覆所切之頂綫縛蒸爛取出候冷研如泥入腦子少許和勻作小餅燒之香味不減龍涎

金橘產於江西諸郡有所謂金柑差大而味甜年來商販小株才髙二三尺許一舟可載千百株其實累累如垂彈殊可愛價亦廉實多根茂者才直二三鐶往時因溫成皇后好食價重京師然患不能久畱惟藏菉豆中則經時不變蓋橘性熱豆性涼也

世南嘉定甲戌侍親自成都歸防門官所舟過眉州見釣於水濱者卽而觀之籃中皆大蝦蟇兩兩相負牢不可拆極力分而爲兩旋卽相負如初扣釣者云市間以爲珍味乃知成都人最貴重以料物和酒炙之曰炙蟾親朋間更相餽遺者此也辛巳侍親守酉陽一日遊郡圃池岸亦有相負者數十對沅陵胡宰畱括蒼人聞之亟令人捉去謂其鄕裏以爲珍品名曰風蛤予世居徳興有毛山環三州界廣袤數百里毎歳夏間山傍人夜持火炬入深溪或巖洞間捕大蝦蟇名曰石撞鄕人貴重之世南亦嘗染鼎其味乃巨田雞耳扣捕者云奇而非耦又與所見者異矣坡公眉人恨不脫得錦襖子卽此物也世南嘗觀文選左太衝吳郡賦曰乘鱟黿鼉同罛共羅劉淵林注云鱟形如惠文冠靑黒色十二足似蟹足悉在腹下長五六寸雌嘗負雄行漁者取之必得其雙故曰乘鱟

犀出永昌山谷及益州今出南海者爲上黔蜀次之此本艸所載云然世南頃遊成都藥市間多見之詢所出云來自黎雅諸蕃及西和宕昌亦諸蕃寶貨所聚處五羊桂莞桐城亦有之往往皆來自蕃舶又有所謂河北山犀紋麤而不光要之數處皆非所出乃所聚耳犀似牛豬首大腹腳有三蹄色黒好食棘其皮每孔生三毛頂一角或云兩角或云三角郭璞爾雅注犀三角一在頂上一在額上一在鼻上鼻上者卽食角也小而不隋【地果反】亦有一角者嶺表錄異曰犀有二角一在額上爲兕犀一在鼻上爲胡防犀牯犀亦有二角皆爲毛犀而今人多傳一角之說向在蜀見畫圖犀之形角在鼻上未審孰是此數種俱有粟紋以麤細爲貴賤貴者有通天花文犀有此紋必自惡其影常飲濁水不欲照見也文理絕好者有百物之形或云通天者是其病理不可知也通天犀腦上角千歳者長且銳白星徹端能出气通天則能通神可破水駭雞故曰通天抱朴子曰通天犀有白理如綿者以盛米雞見卽駭其眞者刻爲魚銜入水水開三尺俗所謂離水犀者是也犀胎時見物象戾天則形於角上故云通天有倒插有正插有腰鼔插倒插者一半以下通正插者一半以上通腰鼓插者中斷不通其類極多皆以爲奇異故波斯呼象牙爲白暗犀角爲黒暗言難識別也犀中最大者曰墮羅犀一株有重七八斤者云是牯犀額角其花多作撒豆斑色深者堪作帶胯斑散而色淺者但可作器皿耳或曰兕是犀之雌者未知的否又曰犀之佳者是防犀紋理細膩斑白分明俗謂斑犀服用爲上然入藥則不如雄犀也凡犀入藥者有黒白二種以黒者爲勝其角尖又勝方書多言生犀相承謂未經水火湛【將廉反】熾者是或謂不然蓋犀有捕得殺而取者爲生犀有得其蛻角爲退犀亦猶用鹿角法耳唐相段文昌門下醫人吳士臯因職於南海見舶主言海中取犀牛之法先於山路多植木如豬羊棧其犀以前腳直常依木而息植木久必蠧犀忽倚焉卽木折犀倒而因斃之取其角又云犀每自蛻角必培土埋之海人迹其處濳易以木角若直取之則犀徙去別山遁迹不可尋已未知今之取犀角果如此否異物志雲山東海水中犀牛樂聞絲竹彼人動樂犀則出祥符間老璫李徳永撰防頭文一編其間有論犀帶至貴者無出於黒犀謂生犀徹骨黒者名黒骨犀不經湯火只如餅餡四邊取方爲鉸具其文頭或如桑椹或似狗鼻以墨蠟刷之自然光潤性全脂脈在內兼無皴裂四邊雲頭兩腳直者是也不拘黔螺防牯黔謂無紋螺謂紋旋防紋細牯紋大而勻或每一粒紋尖上更有一眼者佳也又有赭黃犀須是裏外透明瑩淨如眞金色者至寶也又一說犀有二種曰山犀曰水犀水犀少見五溪記雲山犀者食竹木小便竟日不盡夷獠以弓矢采取故曰黔犀大率犀之性寒能解百毒世南友人章深之病心經熱口燥唇幹百藥不效有教以犀角磨服者如其言飲兩碗許疾頓除成都雙流縣有一匠者能以牛角造通犀但刻畫太逼眞易爲人所識別然色澤粟紋自有不可揜者井邑間市語謂犀下品爲鬼犀乃死犀角其紋色絕不堪也

淳熈丁酉議者以混補太學人數猥冗遂立待補太學生之法以終場人數定其額百人取三繼又倍之預選者是亦薄収場屋之效時多嘲謔之語獨司業計公衡名之曰貢余尢覺雋永

淮南人藏鹽酒蟹凡一器十隻以皂莢半挺置其中則經歳不壊世南向侍親至四明鹽白而廉僕軰貪利以盛貯邸翁曰塗中走鹵將若之何授汝一法可煨皂莢一挺置其中則無慮矣試之果然

凡衣帛爲漆所涴卽以麻油先漬洗透令漆去盡卽以水膠溶開少著水令濃以洗麻油頃刻可盡蓋膠性與油相著卽如米泔桐油亦然若白衣爲油污石膏火煆研細糝污處以重物壓過夜則如初如卒無此只以新石灰亦佳此皆已試之效

驗漆之美惡有槪括爲韻語者云好漆淸如鏡懸絲似釣鉤撼動琥珀色打著有浮漚驗眞桐油之法以細篾一頭作圏子入油蘸若眞者則如鼓靣鞔圏子上才有僞則不著圏上

雄黃雌黃出階州雄黃好者如雞冠色透明可愛雌黃佳者成葉子如金色入乳鉢內研頃刻成粉色極鮮麗與韶粉相忌繪事不可用二物稍相親則色淪胥而黒向在蜀曾令畫工用之捲藏數月已而展翫其色果然工亦不曉

蘄春鐡錢監五月至七月號爲鐡凍例閣鑪韛本錢四可鑄十鐡炭稍貴六可鑄十工雇費皆在焉其用工之序有三曰沙模作次曰磨錢作末曰排整作以一監約之日役三百人十日可鑄一萬緡一歳用工九月可得二十七萬緡

陳文忠公堯叟字唐夫端拱二年狀元及第文惠公堯佐字希元端拱二年舉進士第十六人康肅公堯咨字嘉謀咸平三年狀元及第三人皆秦國公省華之子也方仲弟希元登第之明年賜緋與父省華同日攺祕書丞故唐夫有啟事云蟾桂驪珠連歳有弟兄之美魚章象簡同時聯父子之榮吾鄕三洪皆忠宣公皓之子也兄弟連中詞科紹興十三年忠宣以徽猷學士直翰苑紹興二十九年其仲子文安公遵始入西省隆興二年文惠公適繼之乾道二年文敏公邁又繼之相距首尾二十二年故景盧有謝表云父子相承四上鑾坡之直弟兄在望三陪鳳閣之遊二事實爲本朝儒林榮觀之盛

韻略中無打字已詳見歸田錄中但於廣韻梗字韻中音徳冷又都挺切今俗譚謂打魚打水打船打傘打量之類於義無取沙隨先生云往年在太學鑪亭中以此語同舎有三山黃師尹曰丁當也以手當之也其義該而有理無不字但於有字韻中音俯九又尢字韻中音方鳩褪字亦常用者徧檢字書皆無之尖字韻中亦不載

東坡謁呂微仲值其晝寢久之方出見便坐有昌陽盆豢緑毛坡指曰此易得耳唐莊宗時有進六目者敬新磨獻口號云不要閙不要閙聴取兒口號六隻眼兒睡一覺抵別人三覺世南嘗疑坡寓言以諷呂未暇尋閱質究偶因見嶺海雜記有載六目出欽州只兩眼餘四目乃斑紋金黃花圓長中黒與眞目排比正正不偏仔細辧認方知爲非眞目也

蜀之岷山有焦夫子國初時人亡其名以博學教導後進故世以夫子稱貌陋且怪長目廣鼻虯髯垂癭性率不自飾𨿽冠帶往往爬搔捫虱然爲歌詩有驚人句今蜀人止能誦其一聯云兩輪日月磨興廢一合乾坤夾是非熈寜中文與可因至天彭館於徐公園杯酒譚笑中肆筆成夫子像於亭之璧曲盡寒酸態度元丰壬戌郡守聶子固懼其歳久隠晦漫滅遂徙其壁於郡圃凝翠亭今不復存矣有石刻在世南嘗得其本今人但見與可枯木竹石未嘗見其爲人物坡公謂與可詩文不能盡溢而爲書變而爲畫皆詩之餘誠哉是言也

蜀昔有術士精於譚天尢善戱謔士夫或有以五行試其術答云此人必已食祿異時官至五馬咸彊其筆於楮以爲他日證驗於是索筆特書云目今斂板鞠躬已見二千石在後眾莫不嘩然共哂之且誚云是乃挽米舟一水手何爲謬言如是術者云吾之術驗矣請細思之眾方悟斂板鞠躬之說莫不爲之一笑

今之作倅者皆借緋堂除知縣亦借緋太守則借紫謂已經賜緋則借軍監則仍緋邊郡節鎭不俟賜緋可借紫謂之隔借先作州曽借紫後得軍則仍服緋此皆甲令定制比年張嵩先知嘉興府後知建昌軍遂申朝廷云前任已防恩借紫今任欲乞仍舊防從之遂爲定例

遊宦紀聞卷二

欽定四庫全書

防宦紀聞卷三

宋張世南撰

泊宅編云越絕書曰慧種生聖癡種生狂桂實生桂桐實生桐沙隨先生云以世事觀之殆未然也齊民要術曰凡種棃一棃十子惟二子生棃餘皆生杜段氏曰鶻生三子一爲防禽經曰鸛生三子一爲寉造化權輿曰夏雀生鶉楚鳩生鶚南海記曰鱷生子百數爲鱷者才十二餘或爲黿爲鼈然則堯之有丹朱瞽叟之有舜鯀之有禹文王之有周公又有管蔡奚足怪哉先生又嘗謂桂生桂桐生桐者理之常也生異類者理之變也先儒謂揚雄宜有後張湯宜無後然則人之私智安得必之於天孟子曰莫之爲而爲之者天也莫之致而致之者命也斯言盡之矣

昔人有誡後生不可稱前輩表字此忠厚之至也然一時出於中心至誠未嘗深考字所以表徳也古人以爲美稱殷人以爲諱事神而後有字儀禮子祭父云敢昭告於考伯某父稱字也子思子作中庸稱其祖曰仲尼曰云云爰盎之侄問盎曰絲能日飲防何近世子由與坡公多言子瞻兄陳了齋師事山簡中稱中立先生非若今世俗旣諱其名又諱其字也又今往往有臺諱尊諱之語尢非是生曰名死曰諱載之禮經可覆禮部韻載先帝廟諱曰諱今上皇帝禦名只曰名稱生人名乃曰諱不祥之甚也

世南少小時嘗見親朋間有請紫姑仙以筯插筲箕布灰卓上畫之有能作詩詞者初間必先書姓名皆近世文人如於湖石湖止齋者亦有能作時賦時論記跋之類者往往敏而工言禍福卻多不驗近時都下有士人許其姓者能迎致大仙所言多奇中嘉定壬午之春三山黃公朴同一二友朋訪許扣功名大略卽書沙門光逺降先作自贊云伸腳自由屈腳自在不知十二部尊經不識三千條大戒醉後髙歌無障無礙當時若見閻王任他枷鎖杻械又一云無疑無疑自有東西目前行檢眼下阿鼻不認眞實法性不念如來菩提捉取金毛獅子任教烏兔如飛後再書云黃子黃子文魁多士醖借胸中十萬兵縱橫筆下三千字無垢爲朋汪公相似若得水土相逢一躍禹門浪裏後八年歳在己丑黃公果大魁天下黃生於壬子魁於己丑實符水土相逢之句狀元局中諸公唱和詩有醖借縱橫一聯不差一字鬼物已先知之矣光逺乃昔時雲遊入蜀至靑城山丈人觀不爲道士所禮僞爲繡衣出巡盡黥觀中向來不禮之人南僧不許入蜀者以此距今百餘載尙爲黠鬼可謂異事

龍溪先生汪公藻字彥章吾郡之徳興人防年已負大名作詩云一春略無十日晴處處溪雲將雨行野田春水碧於鏡人影渡傍鷗不驚桃花嫣然出籬咲似開未開最有情茅茨煙暝客衣濕破夣午雞啼一聲此篇一出便爲詩社諸公所稱晚年牢落莫究所學朱叔止題其墓云名髙從昔毀相隨未免羣兒著力擠一日狼心萌偃月十年豹霧隠愚溪不逢華旦開昌運終抱沈埋返故棲已矣九原寜可作蕭蕭古木亂蟬嘶亦爲諸公所稱叔止名軧舎人新仲之侄也

永福縣之東南八十里羅漢寺之仙巖有篆書十形體奇怪環布巖石不著姓名人所未識號曰仙篆歐陽公永叔嘗得之喜其無鐫刻之迹如指畫成文欲以畨夷金書字圗號譯之未暇也蔡端明時守三山以道家書釋之曰貧道守眞一中有不死術亦莫得其據政和三年之夏邑宰陳武祐好奇之士也訪求其詳知篆有三一在安仁寺仙人山寺僧憚墨蠟之費燎斵而瘞之二在中和寺黃坑之崖今存焉字皆奇怪亦不可識三卽羅漢寺之仙巖也安仁者掘而得之僅完三字又於上生院僧景純得所藏善本四字余不復有遂再鋟諸木巖之堂今聞亦有不存者余嘗見碑本字勢夭矯灑落奇妙枝葉不屬而脈絡皆通信是奇怪不知蔡忠惠觀道家何等書而識之此字恐子云未必識也

程公衡字子平沙隨先生之父也知音律宣和閒市井競唱韻令程曰五聲皆往而不返不祥也後二帝播遷建炎初唱柳葉曲程又曰當有姓劉人作亂後數年間僞齊竊據中原此說載之沙隨家集中

蘇翁者初不知其何許人紹興兵火末來豫章東湖南岸結廬獨居待鄰右有恩禮無良賤老穉皆不失其懽心故人愛且敬之稱曰蘓翁猶祖翁婦翁云身長九尺美須髯寡言笑布褐艸履終歳不易未嘗疾病筋力數倍於人食啖與人亦倍巨鍤長柄略與身等披荊棘轉瓦礫辟廢地爲圃或區或架或籬且塍應四時蔬菜不使一闕藝植耘芟皆有法度灌注培壅時刻不差𨿽隆暑極寒土石焦灼艸木凍死圃中根荄芽甲滋郁暢茂以故蔬不絕圃味眎他圃蔬爲最勝市鬻者利倍而售速每先期輸直不二價而人無異辭晝爾治圃宵爾織屨屨堅靭革舄可穿屨不可敗織未脫手人爭貿之以饋逺號曰蘇公屨薪米不至匱乏且有餘羨喜周急人有貸假隨力所及應之負償一不經意閉門髙臥或危坐終日人莫測識先是髙宗南渡急賢如饑渇時張公浚爲相馳書函金幣且移書屬豫章漕及帥曰余鄕人蘇云卿管樂流亞遁迹湖海有年矣近聞灌園東湖其髙風偉節非折簡所能屈幸親造其廬爲我必致之漕帥宻諭物色彼人曰此有灌園蘓翁者無雲卿也漕帥卽相與變服爲防客入其圃翁運鋤不顧二客前揖與語翁良久問客何從來乃延入室土銼竹幾輝光溢然地無纎塵案上畱西漢書一冊二客神融意消恍若自失黙計曰此爲蘇云卿也必矣旣而汲泉煮茗意稍欵接客遂扣曰翁仙裏何地徐曰廣漢客曰張徳逺廣漢人翁當識之曰識之客遂泛問張公世系材品翁歷歷陳敍且曰不知張今何官蓋其初不料張公使其訪已而欲致之也二客遂笑謂翁曰某等備乏漕帥實非遊者張公今秉相權令某等造廬以禮致公共濟大業出書函金幣於其案上翁色遽變喉中隠隠有聲似怨張公暴己者至是始知翁廣漢人卽云卿是已然終不知云卿其字邪抑名邪繼旌旗塡委堅請翁同載以歸再三謝不可許詰朝上謁越夕遣吏迎伺則扄戶閴然從他徑排闥入惟書幣畱案上儼然如昨日室空而人不可得見矣形迹遼絕莫知所終此隆興士宋自適字正文所紀蘓翁本末如此宋後得翁遺址面揖湖山平地數十畆仍築小庵以寄仰髙之思章泉先生爲名之曰灌園庵

世南頃在瑞安董宰煟書室中見其所錄誠齋先生與周益公小簡心竊愛之讀數過輒能成誦今二十年矣追思尙記首尾其間必有脫誤處他時得見大全集當借本攺正之謾記於此萬里伏以渉秋益熱恭惟少保觀使丞相十陌雲莊天棐忠藎鈞候萬福相眷均慶某近得報知閤下釋位去國而莫知風帆所止昨收尢延之書乃知度夏於陽羨吾人仕宦有進便有退有出便有處丞相勢位豈不能築河沙而障屋澑君子得時行道而不得究其所蘊良可憾者然道之興廢聖人歸諸命斯文得喪聖人歸諸天則又何憾焉當庚午試南宮丞相雪中騎一馬於前而某荷一傘於後當此之時豈知丞相至此布衣位極上宰此後復奚求哉卻嚴寒飲醇酒之論丞相尙記憶否已矣姑置此事獨世路風波眞可畏耳近讀邸報得感事詩云去國還家一歳新鳳山錦水更登臨別來蠻觸幾百戰險盡山川多少心何自閒人無借在不妨冷眼看升沈荷花正閙蓮蓬嫩月下松醪且滿斟當左揆進步時髙揖辭去此舉甚善惜宿畱耳聲利之場輕就者固不爲世所恕蔡定夫是也而不輕就者亦復不恕何哉朱元晦是也論至於此則去就辭受皆不可取可畏可畏【云云】又嘗記其答益公惠鳩兔橘酒小柬云錦羽在桑翩翩二七褐衣缺口躍躍一雙挾歡伯以俱來與木奴而偕至恭惟某官文章羮酒儒學鳳麟防梁王之兔園夙推能賦賜漢庭之鳩杖晚冠耆英橘頌續騷酒箴飽徳塡然四美萃此一翁某已嘗占辭敬致追節【云云】觀此足見善於體物者也

占城國前此未嘗與中國通唐顯徳五年國王因徳澷遣使者莆訶散來貢猛火油八十四瓶薔薇水十五瓶其表以貝多葉書之香木爲函猛火油以灑物得水則出火薔薇水得自西域灑衣𨿽敝而香不減已上見五代史四夷附錄內典云人火得水則滅龍火得水而熾信有此理陰陽自然變化論曰龍能變水人能變火龍不見石人不見風魚不見水鬼不見地此亦理也

予友人胡子震嘗謂予曰牛以鼻聽蓋聞之前軰餘論而莫知所本一日觀庖丁解牛首剖至耳果見窒塞無孔始信其言之不妄埤雅舉戎右曰贊牛耳桃茢牛耳無竅以鼻聽也焦贛易林曰牛龍耳聵蓋龍亦聾者也牛走順風馬走逆風故楚子曰君處北海寡人處南海惟是風馬牛不相及也

永福剙自唐代宗時割福泉建三州之地因年號曰永防後避哲宗陵寢諱攺名永福在唐新剙縣後有邑宰潘君滿解遺愛在民攀臥祖餞畱連累日其夫人王氏先已解舟泊五里汰王灘下俟久不至月夜登岸書一絕於石壁云何事潘郎戀別筵懽心未斷妾心懸汰王灘下相思處猿叫山山月滿船末署太原王氏書詩迹已澷滅獨太原二字入石至今尙存字方五六寸許邑人因以名其灘政和陳武祐慮歲久詩亡大書繋以記文鐫之字右方自唐及今流潦巨浸之所漂齧震風淩雨之所滌蕩不知其防而墨色爛然如新一婦人望夫之切精神入石終古不變如此則知至誠之道感鬼神裂金石者詎不信然舊閩中記作汰王灘陳武祐刻石卻作太原灘今灘旁之地名大王入石字之左不復可容字矣恐末系太原王氏書爲正【陳記大字下云疑爲汰王】

遊宦紀聞卷三

欽定四庫全書

遊宦紀聞卷四

宋張世南撰

永福下鄕有農家子姓張以采薪鬻鋤柄爲業鄕人目爲張鋤柄狀貌醜怪口能容拳一日入山遇仙人對奕投之以桃苦不可食張心知爲仙冀有所遇忍苦噉咽且及半若將螫舌遂棄其餘而歸因忽忽若狂絕粒食艸木實時言人隠惡能道未來禍福素不諳書忽奮筆作字得羲獻體口占頌偈立成如宿搆傳聞四散士夫多往赴之因度爲僧人號爲張聖者遊邑中募緣造髙蓋石橋富屋揮金相先人曰聖者作大功徳又自可無一頌語僧笑云只兩好事石橋半出通判石橋全出狀元無庸頌也及侍講蕭公國梁魁天下乃生於橋成之月橋方半時實生通判吳公時有黃倅少魏未第倦遊太學善人倫者多言其油膩天羅屯滯相也黃稍稍有沮意僧且謂曰待我及第日汝當及第乃自笑謂僧人及第理所無也旣而黃以張安國榜中第訪張僧乃近住安國寺云僧發狂時言無不驗其言禍敗事尢奇中人於狂時亦畏其毒罵莫敢詣者作字多以左手或以足指挾筆又時扱筆�書時裏中有吳氏建重光寺輪藏成求贊於僧援筆立就云無上雄文貝葉鮮防生三藏往西天行行字字爲寶句句言言是福田苦海波中猴行復況毛江上馬駞前長沙過了金沙難望岸還知到岸緣夜義歡喜隨心答菩薩精防合掌傳半千六十餘函在功徳難量熟處圓筆力遒勁可愛一日遊白面村有少婦隨眾往謁僧命至前痛撮其項婦號叫觀者哄堂大哂歸語其夫夫怒奮臂勇往詬罵僧笑曰子毋怒公案未了宜令再來罵者不聽居亡何婦以他恚投繯而死又有鄕民著新紫襦詣謁僧請以爲施民有難色僧曰急抖擻去狗毛蓋民竊烹鄰狗得襦人無知者故戲之又有富室防少女求頌僧曰好弓鞋敢求一只語再四不得已遺之卽裂其底得襯紙乃佛經也神異多類此後防郡郛大爲帥府賞識十禪僧頗多類此忌疾中傷之不可及冬一夕張坐定有靑衣擎生荔一柈獻詰旦遺遣郡帥是日十禪朔參帥舉似之中一僧云得毋詐耶山間偶亦有此歸獻百顆蓋郡中多以穰代薪獻臺禾熟時寺倉積穰荔樹上及冬穰空荔實偶尙無恙得以巧設欺計帥亦因此疎張人謂張狂時防靈豈獻荔之夕適防其不狂耶張自遇異人後絕煙火走人間五十餘年奇事不止如此友人吳信可永福人爲予言是數事皆其髫齔時得之鄕里長老末議且神仙方技祕怪之事書傳所記從古有之然詭誕不經無補世教而君子存之者豈非以其能言禍福於無形之先使不知命者有所悟至於發人隱惡𨿽虧雅道亦使暗室屋漏之下有所警是亦小道之可觀者不然亦何足尙云

福之永福西山曰髙蓋爲天下第一福地出縣郭陟峻嶺山行五十里而近最上處有禪剎曰名山徐眞君上升東西二室歸寂其所也朝廷累降禦香有樵禁該曲臺祀典石門揷天杉檜晝暝猿淸嘯與寒泉響答眞偉觀也徐本牧兒飯牛山椒一日聞樂聲出林杪緣崖造觀至則有二人奕拱立良久遺徐棊子一叱令歸歸卽精解手譚時碎瓦器爲子布地爲局縱防巖上往往與二人遇遂得修行燒煉訣有趙眞君不逺千里訪之以所得祕宻與之參契徐喜酌酒共飲艸廬中時霜月艸木雕空徐曰主人遠訪無以爲樂以餘瀝一濆頃刻林花徧開今名所居曰花林莊徐功行成將入山煉大丹仙去埋棊子田中湧土成墩植牛杖其傍旋生枝葉今老樹尙存嘗有耕者發墩致風雷之變至今相指爲戒丹成之日與兄弟姊妹七人餌之同時上升故其地七仙有亭徐趙二眞君有祠云自仙羽化後俗眼凡骨莫有一詣其上者數百年下有浙僧防小師來主寺有輕身術偕至徐君壇得二石室乃鑿山通道飛磴自石門中出始盡發地祕四方防者於是翕集其東室明潔前有水簾自千仞崖顚垂空而下如其門之廣山中佳致可坐而揖西則晻藹亦不乏奇觀獨去洞數步有石龜與石棊枰對立古老相傳云龜舊處室中徐君叱而出之其事頗誕一日東室主僧赴邑齋防小師乘其逺出趨師牀坐逝主僧於齋席中卽知之嘆云叵耐小鬼奪我山中佳處亦卽席坐逝其徒議舁歸以登渉之勞乃茶毗囊骨歸塑西室𨿽加丹粉作喜色每一風雨卽脫落如怒或者猶疑二僧禪寂𨿽髙而貪嗔一念未能了然者小師之趨東室也急欲化去跏趺不盡一腳數十年前有髙僧數其敗教之罪折而正之言其中如敗炊餅云耳目所得梗槪如此髙蓋爲閩中佳山𨿽僻左名勝往往逺從遊覽吟題甚富有一聯云云幄防壇仙世界水簾遮室佛家風時人賞之以爲能防出山中眼目云

永福古有防語曰天保石移瑞云來奇龍爪花紅狀元西東乾道間福淸天保瑞云寺後石崖橫山而行齧地成蹊旣而永邑東鄕石壁溪巖松上產龍爪瑞花其年蕭公國梁果魁天下次舉黃公定臚唱第一蓋瑞花生處西之於蕭東之於黃各三十五里此狀元西東之應也又次舉鄭公僑廷試復先多士邑宰見黃丰姿秀發驚喜曰有如此奇男子安得出我門下旣而豫薦尉喜甚約妻以女及中第日尉已捐館其妻挈累扶櫬相遇於中途黃哭之慟命逆旅主人逹情請遂初約夫人曰往事尙忍言之哉無祿縣尉淸貧死無餘資吾防百指扶防而歸衣衾斥賣殆盡方以不逹鄕井爲慮那可復議臠先輩事況黃甲少年當結好鼎族吾且行矣善爲我辭黃垂涕曰嗚呼吾許人以諾死而負之吾行將何歸夫人不念死者言乃作世俗炎涼語茍遂吾志秋毫自賫不敢聞命也遂定婚於邂逅間分防慟哭而別某氏從公歸能執婦道琴瑟在禦沒齒無間言公登從橐夫人尙無恙若公者可謂有徳有言者也噫今之年少弄筆墨取科第者項背相望聞公之風盍亦知所以自省哉

永福邑東三十五里曰三島村村東北山曰方廣巖往昔荊榛防茸不可上給事黃公築室讀書山下一日獵師逐獸歸能言其境給事命僕剪荊劚險攀緣而上抵一石室下可蔽千人鄕人從往卽其地奉浮屠故水旱必於此乎禱後數年水暴至漂一巨木長可丈餘廣半之臥山下者累月風雨晦暝之夕往往若有神光舁致室中亡何有異人來請斵爲賓頭盧尊者像像成不受直去莫知所之今縣官禱雨必躬往迎致其應如響像眉毫修白骨气龍鐘殆若生動每至邑中人士敬嘆瞻禮喜其來而惜其去好事者至有命精工模仿以易之𨿽毫髮無欠精神莫具不獨主巖者能辧之自造像後香火日昌往來供施相屬室內遂搆三層閣不戴片瓦𨿽疾風暴雨不能犯也室距平地可五里許其間梁空磴險山徑峭拔防者有攀躋傴僂之難及防上峯廻路轉倐忽風景不同巖洞飛驚臺殿縹緲使人神觀軒豁忘其罷憊周廻有十奇如石門水簾瀑布石燈石鐘磬觀音影之類皆自然天巧居最者有龍尾泉狀如石龍裂巖而去尙餘不盡尾修及尋丈望之作蜿蜒勢尾鋒湧泉一滴冬夏不枯人敬其水以爲佛供越室而右有羚羊洞云其中可容三四人作詩云翀峯龜嶺與龍嶼三處家山一壯哉相去未逾一百里七年三度狀元來蓋蕭公翀峯鄭公龜嶺黃公龍嶼也蕭公登科歳第一人本丞相忠定趙公故事設科以待艸茅士凡豫屬籍掛仕版者法當遜避唱名曰陞蕭公爲榜首故蕭公對禦吟有名傳玉陛星辰曉澤霈金枝雨露春之句其謝啟有云豫飛龍之選淮安論次以當先無汗馬之勞鄼侯何功而居上蓋用宗室及蕭家事至今膾炙人口因幷書之

永福邑有東嶽宮乃吳太博經剙大門內建三淸殿上梁日邑中諸寓公咸在吳以書梁儷語首遜給事黃公龜年公卽領略立解手帖濡墨作字云風馬云車儷百順勾陳之衛金枝玉葉拱萬齡宸極之尊詞語鏗潤筆法髙古太博初見公略不經思復疑帛書非法旣而雙美吳始大喜心服歸語家人子侄輩曰吾邦山川之秀有如此公者操行過人數等不獨詞翰可敬其未第時最貧素自處澹如應鄕貢引保日有考官某縣尉居簾內見公十輩微徑僅可著足下臨無際人莫敢進獨主巖者藏貯其中來往如猱亦野性便習然也詹事王公十朋曽遊作十奇律詩五言六十字見公集內士友吳信可亦有紀遊詩云曾訪神仙巖洞來人言偉觀似天臺藤蘿足下猨猱嘯鐘鼓聲邊日月開燈續佛光凝紫翠云將蜃气作樓臺最憐貫石神龍尾猶帶天東雨露回巖中乞靈多驗如前司農薄柯公垓少時鄕試回嘗徑從主巖者先夜夣尊者命之曰可設榻煮茗來日當有十九歳官人來及期與公同遊者十餘人老行前致茶問稠中誰爲十九歳官人遂以夣告柯公是歲鄕舉次年登科果如其言已上六說皆友人吳兄信可爲世南言信可諱錡永福人誠敬而疏通博學而和粹月旦之評最所推重世南方以得友爲喜納友不百日而遂隔今古嗟乎信可踐履如此而遽止於斯亦可悲也已追思紀錄以備遺忘

借書一癡還書一癡或作嗤字此鄙俗無狀語前輩謂借書還書皆以一瓻禮部韻云瓻盛酒器也山谷以詩借書目於胡朝請末聯云願公借我藏書目時送一鴟開鏁魚坡公和陶詩云不持兩鴟酒肯借一車書吳王取伍子胥屍盛以鴟夷革浮之水中應劭曰取馬革爲鴟夷榼形範蠡號鴟夷子皮師古曰若盛酒之鴟夷揚子云酒箴鴟夷滑稽腹大如壺師古云鴟夷革囊以盛酒也蘇黃用鴟字本此

遊宦紀聞卷四

欽定四庫全書

遊宦紀聞卷五

宋張世南撰

東坡先生嘗親筆錄其外曾祖程公逸事云公諱仁覇蜀山人以仁厚信於鄕裏蜀平中朝士大夫憚逺宦官缺選士人有行義者攝公攝錄參軍眉山尉有得盜蘆菔根者實竊而所持刃誤中主人尉幸賞以刼聞獄掾受賕掠成之太守將慮囚囚坐廡下涕泣衣盡濕公適過之知其寃咋謂盜曰汝寃盍自言吾爲汝直之盜果稱寃移獄公旣直其事而尉掾爭不已復移獄竟殺盜公坐縱囚罷歸不及月尉掾皆暴卒後三十餘年公晝日見盜拜庭下曰尉掾未伏待公而決前此地府欲召公蹔對我扣頭爭之曰不可以我故驚公是以至今壽盡今日我爲公荷擔而往蹔對卽生人天子孫壽祿朱紫滿門矣公具以語家人沐浴衣冠就寢而卒軾防時聞此言已而外祖父壽九十舅氏始貴顯壽八十五曾孫皆仕有聲同時爲監司者三人孫宦學益盛而尉掾之子孫微矣或謂盜徳公之深不忍煩公蹔對可也而獄久不決豈主者亦因以苦尉掾也歟紹聖二年三月九日軾在忠州讀陶潛所作外祖孟嘉傳云凱風寒泉之思實鐘厥心意淒然悲之乃記公之逸事以遺程氏亦庶防淵明之心也是歳九月二十七日惠州星華館思無邪齋書此叚玉山端殿汪公應辰刻先生手書於石筆法遒美極可愛

辧博書畫古器前輩蓋嘗著書矣其間有議論而未詳眀者如臨摹硬黃響搨是四者各有其論今人皆謂臨摹爲一體殊不知臨之與摹迥然不同臨謂置紙在傍觀其大小濃澹形勢而學之若臨淵之臨摹謂以薄紙覆上隨其曲折宛轉用筆曰摹硬黃謂置紙熱熨斗上以黃蠟塗勻儼如枕角毫釐必見響搨謂以紙覆其上就明窓牖間映光摹之辧古器則有所謂欵識臘茶色朱砂斑眞靑緑井口之類方爲眞古其制作則有雲紋雷紋山紋輕重雷紋垂花雷紋鱗紋細紋粟紋蟬紋黃目飛亷饕餮蛟螭虯龍麟鳳熊虎龜蛇鹿馬象鸞防犧蜼【余季切】鳬雙魚蟠虺如意圜絡盤云百乳鸚耳貫耳偃耳直耳附耳挾耳獸耳虎耳獸足防足百獸三螭穟艸瑞艸篆帶【若糾結之勢】星帶【四旁飾以星象】輔乳【鐘名用以節樂者】碎乳【鐘名大乳三十六外復有小乳周之】立防雙防之類凡古器制度一有合此則以名之如雲雷鐘鹿馬洗鸚耳壺之類是也如有欵識則以欵識名如周叔夜鼎齊侯鐘之類是也古器之名則有鐘【大曰特中曰鎛小曰編】鼎尊罍彛舟【類洗而有耳】卣【音酉又音由中尊器也有攀足蓋類壺】瓶爵斗【有耳有流有足流卽嘴也】巵觶【之防反酒觴也】角【類彛而無柱】杯惇簠【其形方】簋【類鼎而矮蓋有四足】豆甗【牛偃切無底甑】錠【徒徑切又都定切】斚觚鬲【形制同鼎漢志謂空足曰鬲】鑊【方宥切玉篇云似釜而大其實類小甕而有環】盉【戶戈切又胡臥切成五味之器也似鼎而有蓋有嘴有執攀】壺【其類有四曰圎曰匾曰方曰溫】盦【於含切覆蓋也似洗而腰大有足有提攀】瓿【類壺而矮蒲後切】鋪【類豆鋪陳薦獻之義】【類釜】鑑【盛冰器上方如斗鏤底作風窓下設盤以盛之】匜【弋支切沃盥器】盤洗盆鋗【呼切類洗玉篇云小盆也】杅磬錞鐸鉦【類鐘而矮】鐃戚鐓【飾物柄也】奩鑑【卽鏡】節鉞戈矛盾弩機表坐旂鈴刀筆杖頭蹲龍【宮廟乘輿之飾或云欄楯間物】鳩車【兒戱之物】提梁龜蛇硯滴車輅杔轅之屬此其大槪難於盡備然知此者亦思過半矣所謂欵識乃分二義欵謂陰字是凹入者刻畫成之識謂陽字是挺出者正如臨之與摹各自不同也臘茶色亦有差別三代及秦漢間之器流傳世間歲月寖久其色防黃而潤澤今士大夫間論古器以極薄爲眞此蓋一偏之見也亦有極薄者有極厚者但觀制作色澤自可見也亦有數百年前句容所鑄其藝亦今鑄不及必竟黑而燥須自然古色方爲眞古也

左太衝三都賦序云相如賦上林而引盧橘夏熟揚雄賦甘泉而云玉樹靑蔥考之果木則生非其壤校之神物則出非其所於辭則易爲藻飾於義則虛而無徴且夫玉巵無當𨿽寶非用侈言無驗𨿽麗非經又云余旣思摹二京而賦三都其山川城邑則稽之地圗其鳥獸艸木則驗之方誌又蜀都賦則云旁挺龍目側生荔枝布緑葉之萋萋結朱實之離離讀至此而竊有疑焉世南防蜀道徧歷四路數十郡周旋凡二十餘年風俗方物靡不質究所謂龍目未嘗見之間有自南中防到者蜀人皆以爲奇果此外如荔枝橄欖餘甘榕木蜀皆有之但無龍目榧實楊梅三者耳豈蜀昔有而今無耶抑左氏考方誌艸木之未精耶

辛稼軒初自北方還朝官建康忽得防疝之疾重墜大如杯有道人教以取葉珠【卽薏苡仁也】用東方壁土炒黃色然後水煮爛入砂盆內研成膏毎用無灰酒調下二錢卽消沙隨先生晚年亦得此疾辛親授此方服之亦消然城郭人患不能得葉珠只於生藥舗買薏苡仁亦佳按本艸薏苡仁上等上上之藥爲君主養命多服不傷能輕身養命不老延年者本經上品味甘微寒無毒治拘攣不可屈伸除風濕痺下气除筋骨寒邪气不仁利腸胃消水腫令人能食久服輕身益气其根下三虫生眞定平澤及田野八月采實采根無時今在在有之眞良藥也蜀中巴蓬間甚多士大夫以此相饋遺雜之飲食間也饒之城中有宗子善平病腎虛腰痛沙隨先生以其尊人所傳宋誼叔方用杜仲酒浸透炙幹搗羅爲末無灰酒調下趙如方制之三服而愈

沙隨先生在泰興時有乳嫗因食冷肉心脾發痛不可堪忍知縣錢仁老名壽之以藥與之一服痛止再服卽無他其藥以陳茱茰五六十粒水一大盞煎取汁去滓入官局平胃散三錢再煎熱服錢云髙宗嘗以賜近臣時有歸正官校尉添差縣尉後歸軍中以是愈人疾甚多其妻弟王得中又以其藥歸昌國亦多愈人疾眞奇方也

硯品中端石人皆貴重之載於譜記凡數家取予各異或佳其有眼爲端或以無眼爲貴然石之靑脈者必有眼嫰則多眼堅則少眼石嫰則細潤而發墨所以貴有眼不特爲石之驗也眼之品類不一曰鸚哥眼曰鸜鵒眼曰了哥眼【謂秦吉了也】曰雀眼曰雞翁眼曰貓眼曰菉豆眼各以形似名之翠緑爲上黃赤爲下諺謂火黯爲佳然亦石之病乾道癸巳髙廟嘗書翰墨數說以賜曹勛其一云端璞出下嵓色紫如豬肝宻理堅致瀦水發墨呵之卽澤研試則如磨玉而無聲此上品也中下品則皆砂壤相雜不惟肌理旣麤復燥而色赤如後歷新皆不可用制作旣俗又滑不畱墨且石之有眼余亦不取大抵瑕翳於石有嫌況病眼假眼韻度尢不足觀故所藏皆一段紫玉略無防綴已上皆聖語石眼少而色正者方爲佳物

三山方言茨菇曰蘇傍水多植之𨿽嘗在水中遇晚稻損蘇亦損有一種柑曰回靑實大淩冬不凋滿樹垂金至春復回靑再黃始摘味不甚佳花極香與抹利相頡頏永嘉之柑爲天下冠有一種名朱欒花比柑橘其香絕勝以棧香或降眞香作片錫爲小甑實花一重香骨一重常使花多於香竅甑之傍以泄汗液以器貯之畢則徹甑去花以液淸香明日再蒸凡三四易花暴漧置磁器中宻封其香最佳朱欒乃好柑之祖栽接之法始取朱欒核洗淨下肥土中一年而長名曰柑澹其根簇簇然明年移而疎之又一年木始大盈握遇春則取柑之佳品或橘之美者接於木身則盡爲佳者矣朱欒乃枳也

三山荔子丹時最可觀四月味成曰火山實小而酸五月味成曰中冠最後曰常熟中冠品佳者不減莆中二十年來始能用掇樹法取品髙枝壅以肥壤包以黃泥封防惟謹久則生根鋸截移種之不逾年而實自是愈繁衍矣日幹致逺者皆次品果中又有黃澹子金斗子菩提果羊桃皆他處所無黃澹大如小橘色褐味微酸而甜本艸載於橘柚條豈橘中別有名黃澹者長樂志曰王壇子舊記又云相傳生於王覇壇側

玉出藍田昆岡本艸亦云好玉出藍田及南陽徐善亭部界日南廬容水中外國於闐疏勒諸處皆善今藍田南陽日南不聞有玉國朝禮器及乘輿服禦多是於闐玉晉天福中髙居誨從使於闐爲判官作記紀其采玉處云玉河在國城外源出昆山西流千三百里至國界牛頭山分爲三曰白玉河在城東三十里曰緑玉河在城西二十里曰烏玉河在緑玉河西七里源𨿽一玉隨地變故色不同每歳五六月水暴漲玉隨流至多寡由水細大水退乃可取方言曰撈玉國主未采禁人至河濱大觀中添創八寶從於闐國求大玉一日忽有國使奉表至故事下學士院召譯表語而後答詔其表云日出東方赫赫大光照見西方五百國五百國條貫主師子黑汗王表上日出東方赫赫大光照見四天下四天下條貫主阿舅大官家你前時要者玉自家甚是用心力只爲難得似你尺寸底自家已令人兩河尋訪才得似你尺寸底便奉上也當時傳以爲笑後果得之厚大逾二尺色如截肪昔未始有也大抵今世所寶多出西北部落西夏五臺山於闐國玉分五色白如截肪黃如蒸栗黑如防漆紅如雞冠或如胭脂惟靑碧一色髙下最多端帶白色者漿水又分九色上之上之中之下中之上之中之下下之上之中之下宣和殿有玉等子以諸色玉次第排定凡玉至則以等子比之髙下自見今內帑有金等子亦此法

三山溪中產小魚斑紋赤黑相間裏中兒豢之角勝負爲博戱昔有闘禽未見有闘魚亦可觀也聞永嘉亦有之

本朝宰相三入者四人趙韓王向文簡王冀公文潞公四入者止蔡京而已然其人不足算也

自甲至癸爲十干自子至亥爲十二枝後人省文以榦爲榦以枝爲支非也

攺元始於共和紀號剏於漢武后世遵用之我宋年號無過九年者惟天聖盡九年至十年十二月攺明道熈寧亦盡十年紹興乃三十二年淳熈亦十六年而後揖遜髙廟居徳壽者二十六年孝廟居重華六年光廟居壽安宮七年寧宗嘉定十七年

遊宦紀聞卷五﹤子部﹐雜家類﹐雜說之屬﹐遊宦紀聞﹥

欽定四庫全書

防宦紀聞卷六

宋張世南撰

世南有令原之戚以紹定戊子仲冬往懷玉修伊蒲供山行百里始至其下捨輿策杖無非崇山峻嶺又二十里有平地廣袤數百畆人煙數十家田疇井井滿目桑麻問道傍之人云嵗熟可得米千斛其上復有峯巒圍繞一目不能窮又五里始至寺尋考記載乃唐大歷中髙僧志初經始乾符初元南嶽僧寶光來居又四年賜名懷玉古志雲天帝遺玉此山山神藏焉故其地靈爽塏仙佛所居因以是名由古至今兵戈不到疫癘不及僖宗於幹寜之四年攺賜定水禪院時有雙峯長老師復自長安領徒千人止息鄧公場【今徳興縣是也】遣人致詞於寶光曰師復酷愛此山師具慈悲若爲取捨光曰捨則不捨來則不止語意深逺眾莫曉解於是雙峯選日入院光師擕杖下山別建禪剎卽今興教院是也時禪月大師混居防下深達性相文筆神敏愛其林木瀟灑水石連云建讀書堂修禪觀隱居山中遺趾猶存嘗夢遊他國於巖阿石室親見大士覺而追想謂之應夢羅漢或云師則羅怙羅【羅漢】身每入定觀率意揮染皆其眞容非世間相末乃照水自狀本形旣而絕筆故托於夢感自正本之外別有臨摸二本予登羅漢閣取禪月親作本諦觀竟日其間有極破碎糜爛者筆法髙玅相貌古怪至道丙申五月太宗搜天下古書畫悉以進呈至二年正月復付本寺免進間有題其傍云西嶽僧貫休作皆篆文或古體或玉筯或栁葉又一軸題云大蜀國龍樓待詔明因辧果功徳大師翔鱗殿引駕內供奉繼律論道門選練教授三教逸大師守兩川僧錄大師食邑三千戶賜紫大沙門貫休字徳隱今人知禪月之號則以爲髙僧聞貫休之名則以爲能畫殊不知當時所作神異如此非特能畫且於詩文尢髙有西嶽集三十卷翰學吳融爲之序唐相張格韋莊王鍇周庠皆有詩紀其事去寺之左里許下梯徑又二里有亭曰輔龍乃先兄之冰翁董諱【煟】字季興所創季興向爲瑞安邑大夫有志斯世所著活民書壽國脈書嘗經乙覽今浙漕有刋本作亭之意蓋爲四方祈禱者憇息之所則輔龍之名良有以也且捨田入寺爲輔龍不朽計又半里許始至龍湫仰望瀑布作三級傾防於兩山之間飛瓊濺雪洶湧澎湃浩浩然聲若奔雷下臨石壁屹立萬丈眞奇觀也時雲雨未收溪流初漲嵐霧滃郁山巓水涯千態萬狀得寓目者移時不忍捨去世南旣登覽山川之奇秀且得考覈其事之顚末故詳紀之以告來者

秦防之當軸時幾務之微者皆欲豫聞此相權之常態然士夫投獻必躬自披閱間有去取吾郡徳興士人姚惇臨字公儀能篆書秦喜之令作二十家篆孝經上表以進時紹興十一年二月十九日也許授以文資未降防閒防之招飲姚喜忘其敬不覺振股以此惡之尋得防令充樞宻院效士辧驗篆文而已又有蜀士投啟千冊其間一聫云乾坤二百州未有托身之所水陸八千里來歸造命之司秦尢稱道之遂得陞擢

董季興昔嘗爲世南言沙隨先生紹興丙午苦淋血之疾兩年不愈明年七月二十四日筮易遇渙之觀其辭曰渙奔其杌悔亡俄夢知大冶縣趙定叟相訪定叟名不疚疚久病也言不久病也偶董閱本艸因見白冬瓜治五淋於是日食三大甌七日而愈前此百藥皆無效董沙隨先生之壻也先生嘗書此事於家廟之壁

今之逺官及逺服賈者皆曰天涯海角蓋俗譚也頃在成都嘗聞有天涯地角石暇時訪古及閱圖志乃知天涯石在中興寺耆老傳云人坐其上則腳腫不能行至今人不敢踐履及坐其上又有天牙石在大東門對昭覺寺髙六七尺有廟今石市於湯家園地角石舊有廟在羅城內西北角髙三尺餘王均之亂爲守城者所壞今不復存矣欽州有天涯亭廉州有海角亭二郡蓋南轅窮途也

栁子厚息壤記永州龍興寺東北陬有堂堂之地隆然負塼甓而起者廣四步髙一尺五寸始之爲堂也夷之而又髙凡持鍤者盡死秦甘茂盟息壤乃在秦地非此也龍興寺今在永州太平寺而息壤不復見矣江陵城內有法濟院今俗稱爲地角寺乃昔息壤祠圖經引溟洪錄云江陵南門有息壤焉隆起如伏牛馬狀平之則一夕如故前古相傳不知其始牛馬踐之或立死開元中裴宙牧荊州掘之深六尺得石城與江陵城同制中徑六尺八寸棄徙於墻壁間是年霖雨不止江潦漲從道士歐陽獻之謀復埋之祭以酒脯而水止厥後凡亢旱徧禱無應卽詣地角寺欲發掘必得霶之雨遂爲故事詳見皇祐辛夘刑侍王子融息壤記二郡大率相類而秦地之息壤則未詳也

沙隨先生寓居鄱陽一日買得米元暉小端硯後刻銘曰惟端有溪孕石惟黟玆乃下巖舉無有此色奪芝英溫堅玉理以貽安中是亦成美後書紹興己未蓋元暉親書以遺建昌守諭安中者後又得張無垢遺樊茂實研後刻詩曰端溪石硯天下奇紫光夜半吐虹霓不隨凡石追時好眞與日月爭光輝韜藏久矣不亂用惟恐翰墨污染之樊子文章有餘地汪汪萬頃誰能窺贈君此硯無輕棄經史玅處其發揮飛流濺沬徧天下要使咳唾皆珠璣無垢居士作子諭子書蓋小篆玉泉先生學張有篆無垢從沈元用學汪端明從無垢學凡十有二年三公相繼魁多士建炎二年李順之作魁玉泉亦登髙第世南嘗見沙隨先生親筆紀載卒章云此奇物也子孫世傳不知樊公家何以不寶守此物以三先生盛名此物乃隨程氏世傳之寶二硯今亦流落不知所在良可嘆惜

沙隨先生嘗云頃於行在見一道人以笛柱項下吹曲其聲淸暢而不近口竟不曉所以然此說已在三十年前嘉定庚辰先兄嶽翁趙憲伯鳯自曲江擕一道人歸三衢亦喉間有竅能吹簫凡飲食則以物窒之不然水自孔中溢出每作口中語則塞喉間作喉間語則以手掩口先兄之所目覩但不知沙隨先生昔所見有似此人否

先伯諱【大正】字汝弼登淳熈丁未第初隆興乙酉詣鄕舉時主司命題云平康正直彊弗友剛克燮友柔克沈潛剛克髙明柔克己而春官失利夢神人告曰汝若再遇四克始克有濟自以爲經防中別無四克矣淳熈丁酉再試題云撫於五辰庶績其凝無教逸欲有邦兢兢業業一日二日萬幾場中遇程三畏字景宣厲聲云汝弼可賀矣不記向時之夢耶今果有四克是年遂再薦景宣爲解首嘉定辛酉鄕人王佐起莘以免舉赴省忽一日告從侄慶辰云昨宵夢趙宰拉赴鹿鳴與公鄰坐已而杳然後三舉庚午慶辰豫薦時新舉只六人宰招已第者十人同宴起莘豫焉果與慶辰鄰坐宰亦天族【師俌】信知得失莫非前定云

張約齋種花法云春分和气盡接不得夏至陽气盛種不得立春正月中旬宜接櫻桃木樨徘徊黃薔薇正月下旬宜接桃梅李杏半丈紅臘梅梨棗栗柿楊柳紫薇二月上旬可接紫笑綿橙匾橘已上種接並於十二月間沃以糞壤兩次至春時花果自然結實立秋後可接金林檎川海棠黃海棠寒毬轉身紅祝家棠梨葉海棠南海棠以上接種法並要接時將頭與木身皮對皮骨對骨用麻皮纒上用篛葉寛覆之如萌茁稍長卽撤去篛葉無有不成也

沙隨先生嘗蓄一歙硯後有蔡忠惠題詩曰玉質純蒼理致精鋒鋩都盡墨無聲相如聞道還持去肯要秦人十五城後以送汪書季路又汪書寓三衢以五千得一硯後刻東坡銘曰東坡硯龍尾石開鵠卵見蒼璧與居士同出入更寒暑就燥濕今何者獨先逸同參寥老空寂二硯皆佳物也

鄱陽自雍熈乙酉梁顥榜至紹定己丑登科者五百七十餘人其間三世聮登者惟三家龍溪先生汪藻汪槃汪糓張宗諤張琮張棫鮑煜鮑安世鮑升之汪氏之登科者七世張氏今亦六世然非正嫡相續也鮑氏安國安行安世兄弟三科連中故程文昌伯禹贈之詩有七年三破桃花浪之句其餘父子兄弟俱中科第者甚多不勝紀載

世南家嘗藏髙麗國使人狀數幅乃宣和六年九月其國遣使金紫光祿大夫檢校司空知樞宻院事上柱國李資徳副使太中大夫尙書禮部侍郎柱國賜紫金魚袋金富轍至本朝謝恩進奉各有四六仿中國體李之詞云跂予望之適江幹之弭節亦旣【犯髙廟嫌諱】止幸堂上之披風況飛五朶之云特貺千金之幣禮當拜受心則愧惶金之詞云穆如淸風幸被餘光之照酌彼行潦可形將意之勤幸被寛裕而有容敢以菲微而廢禮所塵名品別具染濡私覿之物則襆頭紗三枚白成鈒花銀盤一面【十二兩】紫大蔽羅一疋生大紋羅二疋白蹵大綾一疋生花綾二疋白細薴布三疋大紙八十幅黃毛筆二十管松煙墨二十挺松扇三合折疊扇二隻螺鈿硯匣一副螺鈿筆匣一副尅絲藥袋一枚克絲箆子袋一枚繡系腰一條茯苓二斤白術二斤白銅器五事而已是年有請於上願得能書者至國中於是得防以徐兢爲國信使禮物官兢之歸因譔髙麗圖經備載其建國立政之體風俗事物之宜上之徽廟覽其書大悅召對便殿賜同進士出身擢爲宗丞兼掌書學其奉使時李資謙爲太師尙書令髙麗國王多納李氏爲后妃由是門戶光顯資徳其弟也金富軾爲同接伴金氏爲大族自前史已載其與朴氏族望相埒故其子孫以文學進富軾丰貌碩體面黑目露博學彊識善屬文知今古富轍亦有時譽徐嘗宻訪其兄弟命名之意蓋有所慕文章動蠻貊此語蓋不誣云

遊宦紀聞卷六

欽定四庫全書

遊宦紀聞卷七

宋張世南撰

沅芷黎溪硯紫者類端石而無眼有金束腰眉予紋間有潤者其初甚發墨久而復滑或磨以細石乃仍如新有色緑而花紋如水波者有色黑而金星者有生自然銅於石中琢以爲北斗三臺之類者有生白綫當中而爲琹樣者其類不一慶元間單路公煒字丙文始創爲硯以遺故舊今遂盛行終在端歙之下單𨿽西班乃中原故家居黔陽好古博雅所蓄奇玩甚富仍精於別辧平生俸入盡費於此學小王書筆法尢玅始習補之梅而自成一家吾鄕姜堯章學書於單姜帖今亦少有世南嘗藏姜一帖正與單論劉次莊軰十數家釋帖非是又云吾帖中只張芝秋涼帖鐘繇宣示帖皇象文武帖王廙小字二表皆在右軍之上其說尢親有絳帖平二十卷恨未之見也

嘉定甲申夏有持潁濱先生帖十數幅求售蹤迹所自知非贗物明甚有黃樓賦一篇讀之其間前則項籍劉戊一句中觀瀾文作劉備潁濱集作劉季觀瀾文注云徐州牧陶謙病篤謂別駕糜竺曰非劉備不能安此邦及謙死竺率州人迎先主先主未敢當陳登孔融曉諭之先主遂領徐州劉戊乃楚元王交之子也漢六年旣廢楚王信分其地爲二國立劉賈爲荊王交爲楚王王薛郡東海彭城三十六縣先有功也及薨戊嗣稍遂應吳王反起兵防吳與周亞夫戰絕吳糧道士饑吳王走戊自殺彭城卽徐州先生之意蓋以此也不知當來作劉備劉季而後來易以戊耶或傳冩訛謬而意其爲備爲季耶要當以先生手書爲定也

己丑孟秋訪一親舊出示古物數種皆所未見一刀長可七八寸微彎背之中有細齒如鋸末有環予退而考諸傳記乃知其爲削考工記築氏爲削長尺博寸合六而成規此所以微彎也鄭氏謂之書刀以滅靑削槧如仲尼作春秋筆削是也蕭曹皆秦刀筆吏師古曰刀所以削書也古用簡牒皆以刀筆自隨鄭氏又謂三分其金而錫居一謂之大刀五分其金而錫居二謂之削如此是刀與削分爲二物也鄭氏曰刃刀劍之屬削今之書刀孔安國曰赤刀赤刃削少儀曰刀卻刃授頴削授拊鄭氏曰頴環也拊把也釋名曰刀到也其末曰鋒若鋒刺之利也其本曰環形似環也然則直而本環者刀也曲而本不環者削也予所謂有齒如鋸者正釋名所謂若鋒刺之利者但其本有環又不可名之以削古人制作精微必有所本更俟請教於博洽君子云

包遜字敏道眾山先生之上足也寶慶丁亥爲世南言頃在臨安謁魏舍人了翁防予進因出云萍錄令書包有六子皆從心其間名恊者舍人指曰此非從心乃是從十有館客李丈畱心字學數十年矣待爲叩之少選李至遂及此云其義有二從十乃眾人之和是謂協和萬邦之協從心乃此心之和是謂三後恊心之恊世南嘗以語士大夫間有云恐出臆斷後閱集韻果如前所云是知作字偏旁不可毫髮之差李丈名肩吾眉人學問甚富世南嘗識之云

坡公元丰七年自黃量移汝海五月訪張文定公於瑞七八月間畱連金陵過陽羨九月抵宜興通眞觀側郭知訓提舉宅卽公所館往年邑簿朱冠卿續編圖經云五十五里地名黃土村坡公嘗與董秀才步田至焉地主以酒見餉謂坡曰此紅友也坡言此人知有紅友不知有黃封眞快活人也田主有曹姓者已鬻而造訟有司已察而斥之坡公移牒以田歸之邑人慕容揮嗜酒好吟不務進取家於城南所居有雙楠並植如蓋東坡訪之目爲雙楠居士長橋元丰元年火四年邑宰褚理復立榜曰欣濟東坡過之爲書曰晉周孝侯斬蛟之橋刻石道傍崇寜禁錮沈石水中不知所在

諸香中龍涎最貴重廣州市直每兩不下百千次等亦五六十千系畨中禁之物出大食國近海傍常有雲气罩山間卽知有龍睡其下或半載或二三載土人更相守視俟雲散則知龍已去往觀必得龍涎或五七兩或十餘兩視所守人多寡均給之或不平更相讐殺或雲龍多蟠於洋中大石臥而吐涎魚聚而之土人見則沒而取得又一說大洋海中有渦旋處龍在下湧出其涎爲太陽所爍則成片爲風飄至岸人則取之納官予嘗扣泉廣合香人雲龍涎入香能收斂腦麝气𨿽經數十年香味仍在嶺外雜記所載龍涎出大食西海多龍枕石一睡涎沫浮水積而能堅鮫人采之以爲至寶新者色白稍久則紫甚久則黑又一說云白者如百藥煎而膩理黑者亞之如五靈脂而光澤其气近於臊似浮石而輕或云異香或雲气腥能發眾香气皆非也於香本無損益但能聚煙耳和香而用眞龍涎焚之則翠煙浮空結而不散坐客可用一剪以分煙縷所以然者蜃气樓臺之餘烈也又一說雲龍出沒於海上吐出涎沫有三品一曰泛水二曰滲沙三曰魚食泛水輕浮水面善水者伺龍出沒隨而取之滲沙乃被濤浪飄泊洲嶼凝積多年風雨浸气味盡滲於沙土中魚食乃因龍吐涎魚競食之復化作糞散於沙磧其气腥穢惟泛水者可入香用餘二者不堪曲江鄧灝以爲就三說較之後說頗是諸家之論不同未知孰當以愚見第一說稍近

天地萬物莫逃乎數知數之理莫出乎易知易之玅惟康節先生其學無傳觀皇極經世書槪可見矣此外有所謂太乙數能知運祚災祥刀兵水火陰晴風雨又能以之出戰守城傍門小法亦可知人命貴賤渡江後有北客同州免解進士王湜潛心此書作太乙肘後備檢三卷爲陰陽二遁繪圖一百四十有四上自帝堯以來至紹興六年丙辰凡三千四百九十二年皆隨六十甲子表以分野如通鑑編年前代興亡歷歷可考然自古及今應者𨿽多不應者亦或有之景祐間命司天楊維徳修五福太乙占書考驗行度亦爲精詳其間云自石晉天福四年己亥歳入東北遼東分至國朝雍熈元年甲申歳入東南吳分至天聖七年己巳歳入西南蜀分後人繼加考算至熈寜七年甲寅歳入中宮洛陽分至宣和元年己亥歳入西北西河分至隆興二年甲申歳入東北遼東分至嘉定二年己巳歳入東南吳分向後至甲寅年入西南秦分上來五福太乙所臨之分自合太平至治今推而上之後周宣帝元年己亥歳至唐髙祖武徳六年癸未歳五福太乙在西南凡四十五年中更隋唐禪代之變正在本宮分野又自唐宣宗大中三年己巳歳至昭宗景福二年癸丑歳五福太乙在中宮凡四十五年中更僖宗廣明黃巢之變中國之禍甚慘旣曰五福所臨何爲又卻如此本朝興國九年有方士楚芝蘭言五福今照吳分上命建太乙宮於京城外之蘇村芝蘭爲春官正又命宰臣張齊賢醮享之然其所以不應者亦有說王湜跋肘後備檢立論甚通其說云后羿寒浞之亂得陽九之數七赧王衰微得陽九之數八桓靈卑弱得陽九之數九煬帝滅立得陽九之數十周宣王父厲而子幽得百六之數十二敬王時吳越相殘海內多事得百六之數十三秦滅六國得百六之數十四東晉播遷十六國分裂得百六之數極而反於一五代亂離得百六之數三此皆所應者也舜禹至治萬世所師得百六之數七成康刑措四十餘年得百六之數十一小甲雍巳之際得陽九之數五而百六之數九庚丁武乙之際得陽九之數六武丁享國五十九年得百六之數八盤庚小辛之際得百六之數十明帝章帝繼光武而臻泰定得百六之數十五正觀二十三年近世所謂太平得百六之數二此皆所不應者也福應集云唐武徳七年甲申五福太乙入中宮洛陽之分繼有正觀之治遂以此爲福應然宣懿僖昭之際再入中宮而正觀之治何不復舉又云唐昭宗天祐四年丁卯四神太乙入六宮雍州之分而昭宗禪位於梁遂以此爲福應然開元十六年亦入六宮乃太平極治與正觀比以至夏桀放於南巢商紂亡於牧野王莾簒漢祿山亂唐陽九百六之數皆不逢之此其何故也余嘗深究其所以然者周公問太公何以治齊曰舉賢而尙功周公以之爲彊臣之漸太公問周公何以治魯曰親親而尙恩太公以之爲浸弱之基是以聖人推三代損益而百世可知大抵天下之事因緣積累固有繋於人事未必盡由天理通天地人曰儒通天地而不通人曰技拘然執此以爲不可攺易乃術士之蔽非儒者之通論善言天地者以人事善言人事者以天地豈可蔽於天而不知人乎古之善爲政者尙以知變爲賢況防防之中奉行天地號令或主吉或主凶皆本於天地之一气安有固而不知變者以堯舜禹爲君臣文武周公爲父子𨿽遇陽九百六之數越理而降以禍必不其然自此而下其他不能詳知者皆可以類推也色不過五五色之變不可勝觀聲不過五五聲之變不可勝聽太乙不過十神十精四計之類彼其周流於天地間始而有終終則復始古旣不異於今今亦不異於古然上古至治終不可復又中間盛衰興廢亦不可循前而取豈非人事之不齊故應之者亦不一耶術固有之太乙考治人君之善惡臨有道之國則昌臨無道之國則亡有天下國家者可不謹哉已上皆王說蓋太乙數中專考陽九百六之數以四百五十六年爲一陽九二百八十八年爲一百六陽九奇數也爲陽數之窮百六偶數也爲陰數之窮大抵歳運值之終有厄防洪文敏公五筆中載陽九百六之說與此不同本朝康定庚辰慶曆辛巳間西羌方熾天下騷動詔求有文武材可用者參政宋綬侍讀林瑀皆以徐復薦至仁宗訪以世務復曰今年气運類唐徳宗居奉天時上驚曰何至爾耶復曰徳宗性忌刻其徳與凶防陛下防儉仁恕屈己容物𨿽時與徳宗同而徳與徳宗異運𨿽凶無能爲也此說正與王湜之論合故幷紀之

遊宦紀聞卷七

欽定四庫全書

遊宦紀聞卷八

宋張世南撰

黃公銖字子厚富沙浦城人與朱文公爲交友長於詩劉潛夫宰建陽刻其谷城集於縣齋黃之母筆力甚髙世南甞見黃親錄詞稿今載於此云先妣沖虛居士少聰明頴異絕人於書史無所不讀一過輙成誦年三十先君捐棄卽抱貞節以自終平生作爲文章詩辭甚富晚遭回祿燬無餘此詞數篇皆膾炙在人者因訪求得之適予與景紹主簿兄有好且屢見索敬書以贈紹興三年中春二十有四日黃銖識景紹則太參鄭公昭先也其一滴滴金雲月光飛入林前屋風策策度庭竹夜半江城撃柝動寒梢棲宿等閒老去年華促祗有江梅伴幽獨夢繞夷門舊家山恨驚回難續其二序云力修寶學賢表宴胡明仲侍郎遣歌來乞詞作醉蓬萊令歌之看鷗翻波濺蘋末風輕水軒消暑云疊奇峯破桐陰亭午列岫連環澑泉鳴玉對幅巾芒屨況有淸時風流故人劇譚揮麈才冠一時論髙兩漢書扇豪蹤吐鳯辭語晝錦歸來慶長年老母且盡緑尊莫懷歸興聽扇歌髙舉防見登庸泥封詔下促朝天去其三菩薩蠻闌干六曲天圍碧松風亭下梅初白臘盡見春回寒梢花又開曲瓊閒不捲沈燎看星轉凝竚小裴回雲間徵鴈來其四序云葛氏侄女子告歸作少年遊送之雨晴雲斂煙花澹蕩遙山凝碧驅車問徵路賞春風南陌正雨後梨花幽艷白悔怱怱過了寒食歸家漸春暮探酴醿消息其五序云季溫老友歸樵陽人來問書因以爲寄秋寂寞秋風夜雨傷離索傷離索老懷無柰淚珠零落故人一去無期約尺書忽寄西飛鶴故人何在水村山郭其六醉思仙晚霞紅防山迷暮靄煙暗孤松動翩翩風袂輕若驚鴻心似鏡髩如雲弄淸影月明中謾悲涼歳冉冉蕣華潛攺衰容前事銷凝久十年光景怱怱念云軒一夢回首春空防鳯逺玉簫寒夜悄悄無窮嘆黃塵久埋玉斷腸揮淚東風

朱文公晚年居考亭便著野客服有位榜云滎陽呂公甞言京洛致仕官與人相接皆以閒居野服爲禮而嘆外郡或不能然其指深矣衰朽無狀𨿽幸已叨誤恩許致其事而前此或賓客不鄙下訪初未敢遽援此例便以老大自居近緣久病艱於動作詘伸俯仰皆不自由遂不免遵用舊京故俗輙以野服從事然而上衣下裳大帶方屨比之涼衫自不爲簡其所便者但取束帶足以爲禮解帶可以燕居免有拘絆纒繞之患脫著疼痛之苦而已切望深察恕此病人且使窮鄕下邑得以復見祖宗盛時京都舊俗其美如此亦補助風教之一端也至於筋骸攣縮轉動艱難迎不時攀送不及區區之意亦非敢慢幷冀有以容之爲大幸也

世南從三山故家見朱文公一帖云講明正學其道必本乎人倫明乎物理其教自小學灑掃應對以往修其孝悌忠信周旋禮樂其所以誘掖激勵漸磨成就之道皆有節序其要在於擇善修身至於化成天下自鄕人而可至於聖人之道先生教人自致知至於知止誠意至於平天下灑掃應對至於窮理盡性循循有序病世之學者捨近而趨逺處下而闚髙所以輕自大而卒無得也

世南於紀聞首端嘗論期三百有六旬有六日之說以求教於白鹿胡云周天三百六十五度四分度之一天左旋日月五星右轉此古今歷家之說皆然也天左旋之說信然矣日一日行一度月一日行十三度有零日者陽之精而行遲月者陰之精而行反速大抵陽健而陰順陽剛而陰柔健而剛者運行當速順而柔者運行當遲今不特反是月之行乃過於日十有二倍其理不通從來無人推見其所以然近時晦庵朱文公解毛詩正月篇亦用舊說惟於楚詞天問篇發其端而不詳其實天左旋日月亦左旋一晝夜以日之明晦爲節日之行三百六十五度四分日之一則比天之旋少一周逐日所不及天之運以二十八宿計之分爲度數蓋二十八宿及經星附天而行凝然不動可從而計其度數亦猶量地之裏云至某州某郡若干裏州郡有定所人莫不知姑借之以爲限節也髙麗國有九執歷正如此竊意歷家以數之少者易算日月天左旋數之不及者少取其易算故假日月右轉也期三百六旬有五日又四分日之一堯典特舉成數而言耳以之均爲十二月則多六日無所歸故又每歳作五六小盡取其贏而湊足多之數是以五年必有兩閏以定每歳三百六旬有六日之成數也𨿽是除閏月每歳只三百六旬有四五日只有二十四气前後相去皆三百六十五六日也胡學於文公者多見前軰論議皆有所本故復記於此

雲林先生黃長睿云饅頭當用防字見束晳餠賦興元闗表諸郡食肆所貨姜防用僵字最爲有理

予於菊磵髙九萬處見蘇紹叟手書憶劉攺之摸魚兒一闋云望闗河試窮遙眼新愁似絲千縷劉郎豪气今何在應是九疑三楚堪恨處便拚得一生寂寞長覉旅無人寄語但弔夌傷桃邊松倚竹空憶舊詩句文章事到底將身自誤功名難料遲暮鶉衣簞食年年痩受侮世間兒女君信否盡縣簿髙門歳晚誰靑顧何如引去任槎上張騫山中李廣商略盡風度又賦雨中花一闋云予往時憶劉攺之尙未見之也數日前忽聞攺之去【闕】

悵惘殆不勝言因憶攺之每聚首愛歌雨中花悲壯激烈令人鼓舞輒倚此聲以寓予思凡未忘吾攺之者幸爲我和之十載尊前放歌起舞人間酒戶詩流盡期君淩厲羽翮髙秋世事幾如人意儒冠還負身謀嘆天生李廣才气無雙不得封侯楡闗萬里一去飄然片雲甚處【闕】州應悵望家人父子重見無由隴水寂寥傳恨淚淮山宛轉供愁這回休也燕鴻南北長隔英遊紹叟有冷然詩集十卷行於世

三山之俗立春前一日出土牛於鼓門之前若晴明自晡後達旦傾城出觀巨室或乘轎旋繞相傳云看牛則一歳利市三日遊賢沙四日遊天寜六日烏石山之神光寺西湖之水晶宮逮暮始散此皆圖志所不載也

洪文敏公容齋隨筆論人君壽考自三代而後惟梁武帝八十三以侯景之禍幽辱告終至光堯太上皇帝之福壽眞可於天人中求之國朝大臣如樞相張升宮保趙槪皆八十六陳文惠八十三杜祁公八十一富鄭公八十文潞公獨九十二張文定公八十五範蜀公曾宣靖蘇文定皆餘八十渡江後惟史越王八十三周益公八十云

朱文公移簡輔漢卿云得趙昌父書以致政大夫見呼此甚眞實而又雅馴可爲報同社諸人今後請依此例也

何賢良名致字子一嘉定壬申遊南嶽至祝融峯下按嶽山圖禹碑在岣嶁山詢樵者謂采樵其上見石壁有數十字何意其必此碑俾之導前過隠眞屏復渡一二小澗攀蘿捫葛至碑所爲苔蘚封剝讀之得古篆五十餘外癸酉二字俱難識韓昌黎所謂科斗拳身薤葉披鸞飄鳯泊拏蛟螭而其形模果爲奇特字髙濶約五寸許取隨行市買歷碎而模之字每摹二𨿽墨濃澹不勻體畫卻不甚糢糊歸旅捨方湊成本何過長沙以一獻曹十連彥約並栁子厚所作及書般舟和尙第二碑以一揭座右自爲寶玩曹喜甚牒衡山令搜訪栁碑本在上封寺僧法圓申以去冬雪多凍裂之禹碑自昔人罕見之反疑何取之他處以誑曹何遂刻之嶽麓書院後巨石但令解栁碑來匣之郡庠而已

紹定癸巳七夕後一日予甥董若金忽語予云適有自弋陽來者言縣境桃花步漁人入水見一物長八尺博四尺有五寸約四百餘斤兩頭如燕尾腰有眼其二圓其二如半月非鐵非石圖形以示云漁人舁至縣市火復舁至桃花又火遷於神祠始息眾莫識予應曰此不難別其制絕類嶽陽樓下鐵枷必縣傍溪中古有龍祟時得道之士如許旌陽者鑄爲此物以鎭塞妖蜃穴歳月深久水嶽陽沙上數枚人以爲厭勝鐵枷或以爲湖賊王麼矴石或云昔人拒敵鏁江之具圖經皆疑其非或有傅防者曰晉太康元年大舉伐吳二月戊午王濬唐彬擊鼓丹陽監吳人於江磧要害處並以鐵鎖橫截之以爲必此物今觀弋陽所出可名之鏁江之具乎以此驗彼厭勝之物明矣

徳興邑廨有石刻二詩云仕宦之身天涯海畔行商之身南州北縣不如田舍長拘見面門無官府身卽彊健麻麥徧地豬羊滿圏不知金貴惟聞粟賤夏新絹衣秋新米飯安穩眠睡直千直萬我田我地我桑我梓只知百里不知千里我饑有糧我渇有水百里之官得人生死孤兒寡婦一張白紙入著縣門寃者有理上官不嗔民卽歡欣上官不富民免辛苦生我父母養我明府苗稼萋萋曷東曷西父母之鄕天子馬蹄沙隨先生過豫章之進賢手書於旅捨後三十年門人程授邑於玆旣受代始於郡中得之而眞迹不復存矣友人髙季安防丞是邑季安先生姻戚也因托刻於石先生下世七年矣噫廻跋此詩始刻於進賢再刻於徳興丙子巨浸出於泥滓中石斷字漫邑宰潘傳重刻之世南愛其言近而意切懼其碑之復淪故紀於此

雪峯爲剎與徑蔣諸山相甲乙懿宗咸通十一年僧義存開山創寺乾符二年賜號眞覺禪師傳道徳山五祖寺有木毬相傳謂常受眞覺役使呼僕役客毬皆自往來嘉泰間寺災毬忽滚入池中得不壊山周遭百里間皆奯【音豁】竹筍味極甘美寺眾自三月至五六月猶饜飫亦覺所植也

遊宦紀聞卷八

欽定四庫全書

遊宦紀聞卷九

宋張世南撰

世南近於三山郡齋獲觀龍眠所作奉節圖後題云景文老兄持節守大名從迓吏以訪別念非仁者不能以言爲贈贈之以佛衣綾而不受贈之以紋縠而不受戲作奉節圖以見分手之拳拳然朝廷委寄之重雅歌長嘯無復愧於古人矣元祐坤成節日龍眠山中人李公麟書景文卽劉季孫也平之子東坡嘗薦之後知隰州而歿有詩寄坡云四海共知霜髩滿重陽能挿菊花無死之日無一錢但有書三萬軸畫數百輻耳其家藏王子敬黃柑三百顆帖坡嘗有詩與景文云君家子敬十六字气壓鄴侯三萬籖坡一日語景文曰一則仲父二則仲父以何爲對劉云可對千不如人萬不如人坡爲絕倒

王金陵字說之作率多牽合固不免坡公之譏建炎間莆中鄭樵字漁仲作六書略謂象形諧聲指事防意轉注假借從六者而生總計二萬四千二百三十五其間惟諧聲類最多計二萬一千八百一十約以簡易而盡得作字之義矣自說文以字畫左旁爲類而玉篇從之不知右旁亦多以類相從如戔有淺小之義故水之可涉者爲淺疾而有所不足者爲殘貨而不足貴重者爲賤木而輕薄者爲棧靑字有精明之義故日之無障蔽者爲晴水之無混濁者爲淸目之能明見者爲睛米之去麄皮者爲精凡此皆可類求聊述兩端以見其凡

字學不講多因前代諱惡遂致書畫差誤漢以火徳王都於洛陽惡水能滅火遂攺洛爲雒故今惟書經作洛而傳記皆作雒矣秦始皇嫌【韻略上聲】字似皇攺爲罪自出己意謂非之多則有也今經書皆以罪爲獨禮記爾雅猶有可考無字乃子云奇字古文天屈西北爲無今易中無皆從無它書則雜之矣世字因唐太宗諱世民故今�棄皆去世而從云漏泄縲絏又去世而從曳世之與云形相近與曳聲相近若皆從云則泄爲沄矣故又從云而變爲曳也民則易而從氏昏湣泯之類至今猶或從氏也以至如晉諱昭攺昭穆之昭爲詔音秦諱政而攺正月之正爲徵音至今從之此何理耶

字聲有淸濁非彊爲差別夫輕淸爲陽陽主生物形用未著故音常輕重濁爲陰陰主成物形用旣著故字音必重如衣施諸身爲衣冠加諸首爲冠衣與冠讀作平聲者其音重已定之物屬乎陰也讀作去聲者其音輕未定之物屬乎陽也物所藏曰藏人所處曰處藏平聲處上聲者輕其作去聲者皆重亦其類也

胡堂長伯量記度常卿涵星研云寶慶丙戍秋八月渝州度史君正奉詔入京過金陵出其所藏坡仙涵星硯而廬山胡泳記之曰研端石以石眼【闕】得名形方以今尺度之可廣四寸其表倍蓰髙寸有半上廣下殺其陰容掌不啻面出玉斗爲池斗之半微爲窪坡如半月用以限墨星在池者十有三下皆乘以雲气大者四其二近半月其二倚南壁而一復差大而髙外微緑中黃瞳如鍼眼而紺碧眾星此爲獨勝小者九二倚東壁二倚西壁如參商然五者中立一髙二次而三低如聚東井然汲泉滿池相輝半月止墨云叇而下古人制作之精如此星在陰者二上列四字曰癸巳端嚴下三字曰子容記子容蘇丞相頌意其初得也東壁之外有墨書子瞻二字下有三字惟字髣髴二不可辧西壁外子功二字史君云硯陰七字本亦未嘗刋以借觀者眾懼把玩之多遂成泯沒故李氏刋之按坡詩有以涵星硯贈範純夫侍講風月石屏贈子功中書共二首詩中模狀與此硯實合以年譜考之當在元祐八年癸酉硯後歸李才元家其孫家於成都之成都縣史君以百五十緡購得之外周以二髹匣蓋陰各有朱字紀歳月及土人姓名外者己亥洋州造大方誌內者辛未杭州後洋沈上牢坡仙元祐己巳以龍圖閣直學士左朝奉郎知杭州至辛未二月九日除翰林承防則內匣爲坡仙在杭作無疑距作詩爲先三年耳範李后爲婣家故硯歸李云

許樞宻崧老甞記黃祕書辯博之說云昔長睿父博學好古頗得三代之遺器其鼎文有上下畫一而中重三者長睿父識之曰此爭首也蓋著飲食有訟之戒然則八十一首與周易凖其已久矣以世南之見其器必後漢時物蓋八十一首作於子云何緣三代時已有爭首又云初予與長睿父見古太於中祕書長睿父手錄藏之明年予復求之則本已亡長睿父以其所錄借予而卒予旣作傳藏長睿父書襄陵竢見其子弟歸之防狄難起城防而翰所傳經與凡論次周易春秋論語法言以先附便舟適免故古太今獨予有逮渡江畱建業一夕兵變火作郁攸被予捨望予防決藩籬遁去自悼死生未測而書知亡矣然亂定使人視之則居以反風不焚諸物席捲無遺而書獨存是歳建炎初元也未幾被召行在以書屬家人而行家入九江復遇冦而予舟焚儀眞擕書盡亡獨太等以家人奉之力又免去歳客分寜邑人得予書刻之未卒而豫章防負書奔瀏陽值亂兵入盡棄其裝以書夜度大光保平江月餘秋防嶽陽遊騎至平江復以書還分寜刻書乃成尙念世紛之未艾也故屬長老淸公藏諸黃龍經藏因念經之幾絕而僅存艱虞若此使學者知斯文之不墜蓋有天助而哀予顚沛流離萬里保有之難也而共振顯之天人之際精感神昭則必有和同無間而福祿不量者矣宋建炎四年秋洞霄隠吏許翰記【古太今不復見惜哉】

龍圖馬公遵字仲塗吾郡之樂平人至和間爲諫官禦史言時政多聽用國史有傳今其家藏蔡忠惠帖用金花牋十六幅每幅四字玩其波畫令人起敬眞奇物也世南嘗屢得觀之云梅三馬五蔡大皇祐壬辰中春寒食前一日防飲於普照院仲塗和墨聖兪按紙君謨揮翰過南都試呈杜公歐陽九評之當處在何等馬五諾我精婢潤筆皆是奇事凡六十四字今前一紙四字不存南軒先生甞跋云蔡端明此書大得顏平原浯溪磨崖刻筆意世人但知其端嚴有法度而不察其操縱運用玅處何異趙括讀兵書乎前輩評端明正書爲本朝第一蓋不誣也

世南嘗從親戚馬建家見洪文敏公內簡一幅與族伯提刑云正月十九日晚間宣召從容聖語云近日郡守辭見並詣議事堂太子封札子來但思之甚有未盡處蓋全不見語話如何得識其賢否朕於選引郡守自有見處幾於不傳之妙遂笑云所謂父不能以傳之子也邁奏每見批出別與差遣人者無不合於公論上云如張垓者觀其人材盡得一州只緣鄂渚屯大軍有諸司卻恐它費力故攺與九江邁奏張垓是臣鄕人故參知政事燾之子其人誠如聖諭自得攺命極感聖恩至於玉音說其爲人𨿽鄕裏與之久處者不過知之如是而陛下一見卽盡其平生可謂至當上笑而頷首觀此足知簡記不忘故詳以報此叚乃孝宗皇帝天語拜手敬觀益足以窺聰明冠倫妙處也

階州產石品第不一白者明潔初琢時可愛久則受垢色暗今朝廷取爲寶等用有黃靑黑緑數色取之不窮而性軟易攻故價亦廉巴州嘉定府皆產玉石曰巴璞嘉璞堅而難琢與玉質無異故價數倍於階石其溫潤略與玉等敍州宣化縣亦有玉石曰宣化璞溪源出黎雅大渡河其品最髙有胭脂標瓜蔞標琢爲器物白若凝脂非精鑑者不能辧峽州之上百里間有黃牛神祠祠中多玉石皆往來賈客或牽江人得於沙磧間者以獻有一石質黑紋白隠然龍形作蜿蜒狀鱗角鬛纎悉備具又有如孔雀尾者是爲石中之異忠州樂磧市出玉石舟至岸人競持來求售有指甲紋亦有磨見白質者𨿽光瑩可觀然皆碔砆也是數郡所產皆予所經歷故亦稍能識別

橄欖閩蜀俱有之閩中丁香一品極小雋永其味勝於蜀產家君嘗手植核於小圃伺其萌茁再歳而樹壯畏霜覆以屋又三歳髙二丈許始實初如菉豆凡兩月漸大有墮地者視之木槵子也皮可洗衣功不讓皂角核則人以爲念珠者嗚呼地土風气之能移物性如是耶橘逾淮而北爲枳鸜鵒不逾濟貉逾汶則死地气使然無足多怪

後山贈二蘇公詩末云如大醫王治膏肓外證已解中尙彊探囊一試黃昏湯一洗十年新學腸任子淵注云按圖經本艸曰合歡夜合也一名合昏韋宙獨行方胸中甲錯是爲肺癰黃昏湯治之取夜合皮掌大一枚水煮服之其說最爲牽合無義沙隨先生云晚年因閱本艸王孫味苦平無毒王五藏邪气吳名白功艸楚名王孫齊名長孫一名黃孫一名黃昏生海西川谷蓋指當時癖學爲五藏邪气耳取義精深如此

莊子云防憐蚿蚿憐蛇蛇憐風風憐目目憐心蓋謂天機所動何可易邪防止一足蛇𨿽無足行疾於蚿蛇行𨿽疾於蚿豈如風之蓬然起於北海入於南海之疾風𨿽疾而勝矣豈若目視所到爲最疾目視𨿽疾又不若心之所之更疾也大率推廣大勝者惟聖人能之之意晦翁先生答或人論心之問曰心之虛靈無有限量如六合之外思之則至前乎千百世之已往後乎千萬世之未來皆在目前又曰人心至靈千萬里之逺千百世之上一才發念便到那里神妙如此卻不去養他自旦至暮只管轉展於利欲之中都不知覺此說通透極妙如莊子是從譬諭上說來且卒章不說心字故令人卒防難曉也

南溪柴先生中行字與之吾鄕前軰也以國學上捨登紹熈庚戌甲科事寜考爲祕書監初任臨川推官戊午秋大比漕司前期取腳色必欲書委不是僞學五字公得文移卽具申云自防習易讀程伊川之書以收科第於新制未委是與不是僞學如以爲僞不願考漕難其報後有讒之者內臺欲加論列何公澹在諫省曰其人所守不變可罪之乎

遊宦紀聞卷九

欽定四庫全書

遊宦紀聞卷十

宋張世南撰

黃祕書長睿父之子詔紀其尊人建炎庚戌在平江圍城中失去楊凝式書一冊幷其先人手書楊傳以無別本念念不忘是歳四月復寓饒之徳興太寜資福寺偶錄道文遂見之喜甚予偶得其本恐終失墜今紀其年譜家譜傳贊於此唐咸通十四年癸巳凝式是年生故題識多自稱癸巳人唐天祐四年丁卯是年夏朱全忠簒唐凝式諌其父唐相涉宜辭押寶使涉懼事泄凝式自此遂陽狂時年三十五代史補言時年方弱冠誤也晉天福四年己亥三月有洛陽風景四絕句詩年六十七據詩云到此今經三紀春蓋自丁卯至己亥實三十年則自全忠之簒凝式卽居洛矣眞迹今在西都唐故大聖善寺勝果院東壁字畫尙完亦有石刻書側有畵像亦當時畫又廣愛寺西律院有壁題云後歳六十九亦當是此年所題此書凡兩壁行艸大小甚多眞迹今存但多漫暗故無石刻天福六年辛丑是年六月有天宮寺題名稱太子賓客時年六十九眞迹今在此寺東序題維摩詰後又吏部郎榮輯家有石刻一帖無年但云太子賓客楊凝式暮春奉板輿至自眞原等語其末云淸和之月復至當是此年前後也天福七年壬寅是年有眞定智大師詩二首時年七十眞迹在文潞公家刻石在從事郎蘇太寜家晉開運元年甲辰是年歳在甲辰四月十五日有看花八韻時年七十二題於洛陽一僧捨書勝上後云維晉九載今刻石在湖州前殿中侍禦史劉燾家開運二年乙巳是年五月於天宮寺題壁論維摩經等語八月再題太子少保時年七十三眞迹今在此寺東序幷辛丑題同刻石開運四年丁未是年二月前七月有寄惠才大師左郎中詩三首稱防同丁未歳防同卽契丹入晉攺元之號也時年七十五稱太子少傅眞迹在文潞公家刻石在蘇太寜家周廣順三年癸丑是年於長壽寺華嚴東壁題名時年八十一後又題院似禪心靜等二詩稱太子少師亦應是此年眞迹今爲人移去石刻亦不存人或得舊本耳又有與其從子侍禦者家問二帖後題廣順癸丑歳孟夏月眞迹在洛陽士人家又有判完契五十餘字在洛陽故職方郎李氏家者刻之無年但稱七月十六日太子少師楊艸名亦應是廣順中也又家譜云唐修行楊氏系出越公房本出中山相結次子繼生洛州刺史暉暉生河間太守恩恩生越防公鉤出居馮翊至藏器徙潯陽唐相楊收之父曰遺眞生四子名皆從入曰發假收嚴以四時爲義故發之諸子名皆從木假之子從火收之子從金嚴之子從水嚴生涉涉生凝式而收乃藏器之兄涉之伯也新五代史記唐六臣傳乃以收爲涉之祖嚴之父非也又傳云楊凝式字景度隋越公素之後唐相涉之子也天姿警悟工艸善屬文昭宗時第進士爲度支巡官再遷祕書郎直史館梁開平中爲殿中侍禦史禮部員外郎去從西都張全義辟爲畱守巡官梁相趙光裔器其才奏爲集賢殿直學士攺考功員外郎唐同光初以比部郎中知制誥攺給事中史館修撰判館事明宗立拜中書舍人長興中歷右散騎常侍工禮戶三侍郎後以疾免攺袐書監淸泰初遷兵部侍郎復以疾歸洛晉天福中遷太子賓客尋除禮部尙書致仕開運中宰相桑維翰表起爲太子少保分司漢幹祐中歷少傅少師周廣順中再請老以尙書石僕射致仕顯徳初攺左僕射太子太保元年冬薨於洛陽年八十二【舊史云年八十五誤也】贈太子太傅初凝式父祖世顯於唐至涉相哀帝時方賊臣陵慢王室殘蕩賢人多罹患涉受命泣語凝式曰世道方極吾嬰网羅不能去禍將及且累汝朱全忠簒唐涉當送傳國寶凝式諌曰尊爲宰相而國至此不爲無過乃更持天子印綬與人𨿽保富貴如千載史筆何時全忠恐唐室舊臣不利於己往往陰訪羣情疑貳之間及禍者甚眾涉常不自保忽聞凝式言大驚曰汝赤吾族矣凝式恐事泄因佯狂而涉以謙持終免梁禍凝式𨿽仕歷五代以心疾閒居故時人目以風子其筆迹遒放宗師歐陽詢與顏眞卿而加以縱逸旣久居洛多遨遊佛道祠遇山水勝槪輙畱連賞詠有垣墻圭缺處顧視引筆且吟且書若與神防率寶防之其號或以姓名或稱癸巳人或稱楊虛白或稱希維居士或稱闗西老農其所題後或眞或艸不可原詰而論者謂其書自顏中書後一人而已其佯狂之迹甚著卜第於尹居之側遇入府前輿後馬猶以爲遲乃杖防徒行市人隨笑之常迫冬家人未挾纊防有故人過洛贈以綿五十兩絹百端凝式悉畱之修行尼捨俾造韈以施崇徳普明兩寺飯僧其家𨿽號寒啼饑而凝式不屑屑也畱守聞其事乃自制衣給米遺之凝式笑謂家人曰我固知畱守必見賙也每旦起將出僕請所之楊曰宜東遊廣愛寺僕曰不若西遊石壁寺凝式舉鞭曰姑遊廣愛僕又以石壁爲請凝式乃曰姑遊石壁聞者撫掌凝式詩什亦多雜以恢諧少從張全義辟故作詩紀全義之徳云洛陽風景實堪哀昔日曾爲瓦子堆不是我公重葺理至今猶自一堆灰他類若此石晉時張從防尹洛凝式自汴還時飛蝗蔽日偶與之俱凝式先以詩寄從防曰押引蝗虫到洛京合消郡守逺相迎從防弗怪也然凝式詩句自佳及至洛後以詩贈從防云其題壁有院似禪心靜花如覺性圓自然知了義爭肯學神仙淸麗可喜也尹洛者皆當時王公凝式或傲然不以爲禮尹亦以其耆俊狂直不之責也凝式本名家旣不遇時而唐梁之際以節義自立襟量宏廓竟免五季之禍以壽考終洛陽諸佛宮書迹至多本朝興國中三川大寺剎率多頽圯翰墨所存無幾今有數壁存焉士大夫家亦有愛其書帖者皆藏弆以爲淸玩世以凝式行書頗類顏魯公故謂之顏楊云贊曰唐季不綱朱晃乘時盜國一時公卿大夫廹於凶威魚伏防遁能全節者無幾故大臣奉璽紱駿奔畀之惟恐居後而凝式乃能諌父以千載史筆爲恥因玆陽狂弗與世网優遊卒歳言足以厲俗智足以全生正諌似直吏隠如愚豈特寗武子東方朔之流乎世徒知陽狂可笑而不言其所以狂徒知墨妙可傳而不言其挺挺風烈如此諌涉之事新舊史皆弗書復不爲立傳可勝嘆哉余因彚次筆迹遂爲之傳使百代之下知凝式者不特以工書與陽狂而已

歐公小艸世不多見沙隨先生家有所藏石刻東坡跋云文忠小艸秋聲賦歸鴈亭詩當爲希世珍藏而思仲乃得之老人家箱篋間以苴借絏纊者荊山之人以玉抵鵲非虛言也沙隨跋其後云張湯逢君之惡賊殺不辜獨以推賢揚善有後於漢文忠公推賢揚善之功一時元老鉅公多出其門非湯所敢望其萬一而無湯之罪今其後止有選人三數輩景徳監鎭侯得替半年未得去又選人之困者也天之報施有時而爽可爲慨嘆又云堯舜一傳已不振吾於文忠何恨𨿽然令聞廣譽常若衮繡筆力千鈞常若壯夫豈與曹蜍輩富貴宦達者同日語哉

世南仕閩中於忠定李丞相家見坡公一帖云某頓首秋暑不審起居佳否某與兒子八月二十九日離亷九月六日到郁林七日遂行初約畱書歐陽晦夫處忽聞秦少遊凶問畱書不可不言欲言又恐不的故不忍下筆今行至白州見容守之猶子陸齋郎云少遊過容畱多日飲酒賦詩如平常容守遣般家二卒送歸衡州至藤傷暑困臥至八月十二日啟手足於江亭上徐守甚照管其喪仍遣人報範承務【範先去已至梧州】範自梧州赴其喪此二卒申知陸守者止於如此其他莫知其詳也然其死則的矣哀哉痛哉何復可言當今文人第一流豈可復得此人在必大用於世不用必有所論著以曉後人前此所著已足不朽然未盡也哀哉哀哉其子甚奇俊有父風惟此一事差慰吾輩意某不過旬日到藤可以知其詳續奉報次尙熱惟萬萬自重無聊中奉啟不謹某再拜元老長官足下九月六日元老不審謂誰當考觀此足見坡公篤愛交友畱意人才爲可敬嘆所謂奇俊之子名湛字處度者也

谷三疊廬阜勝處惟三疊於紹熈辛亥歳始爲世人所見宣和初有徐上老棄官修淨業名動天聰被防祝髮住圓通號靑谷止禪師當時已觀此泉圖於勝果寺之壁蓋未出之先緇黃輩已見特祕而不發耳從來未有以瀹茗者紹定癸巳湯制幹仲能主白鹿教席始品題以爲不讓谷常有詩寄二泉於張宗瑞曰九疊峯頭一道泉分明來處與云連幾人競賞飛流勝今日方知至味全鴻漸但嘗唐代水涪翁不到紹熈年從玆康谷宜居二試問眞嵓老詠仙張賡之曰寒碧朋尊勝酒泉松聲逺壑憶畱連詩於水品進三疊名與谷眞兩全畫壁煙霞醒昨夢茶經日月著新年山靈似語湯夫子恨殺屏風李謫仙九疊屏風之下舊有太白書堂及有詩云吾非濟代人且隠屏風疊之句揚子江心水號中泠泉在金山寺傍郭璞墓下最當波流險處汲取甚艱士大夫慕名求以瀹茗操舟者多淪溺寺僧苦之於水陸堂中穴井以紿遊者往歳連州太守張思順監江口鎭日嘗取二水較之味之甘冽水之輕重萬萬不侔乾道初中泠別湧一小峯今髙數丈每歳加長鸛棲其上峯下水益湍泉之不可汲更倍昔時矣玉汝泉在丹陽縣練湖上觀音寺中本一小井舊傳水潔如玉思順以淳熈十三年沿檄經田專往訪索僧蹙額而言此泉變爲昏黑已數十年矣初疑其紿乃親往驗視果如墨汁嗟愴不足因賦詩題壁曰觀音寺裏泉經品今日惟存玉乳名定是年來無陸子甘香收入柳枝瓶明年攝邑六月出迎客後至寺再汲泉又變白置器中若雲行水影中𨿽不極淸而味絕勝詰其故蓋紹興初宗室攢祖母柩於井左泉遂壊攺遷不旬日泉如故異哉事物之廢興𨿽莫不有時亦由所遭於人如何耳宗瑞思順之子也

遊宦紀聞卷十

