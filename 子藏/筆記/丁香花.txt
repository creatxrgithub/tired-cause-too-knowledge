丁香花

民國﹟孟森

進步黨本部﹐自石橋別業遷新宅。其地址在太平街﹑太平湖之間﹐俗稱七爺府﹐謂前淸醇賢親王之所居也。醇邸行七﹐故曰七爺﹐此人人能言之。今考此宅之有名於世﹐不在爲醇邸時﹐而在未爲醇邸以前。蓋醇賢親王奕繪﹐爲宣宗子﹐當宣宗時﹐此宅爲繪貝勒所居。繪貝勒名奕繪﹐與醇邸爲兄弟行﹐而爲髙宗之曾孫。

髙宗第五子榮純親王﹐瑜貴妃所生﹐子綿億降襲郡王﹐是爲榮恪郡王。恪王子卽紛貝勒。蓋自榮邸受封﹐至此三世﹐此亦當時一榮國府也。貝勒篤好風雅﹐著有《明善堂集》﹐自號太素道人﹐又號幻園居士﹐名奕繪。《太淸集》有與子章聯句詩。子章疑爲太素之字﹐生於嘉慶四年己未。至嘉慶乙亥丙子間﹐恪王薨﹐貝勒襲爵﹐時年十七八。道光五年乙酉秋﹐授散秩大臣﹐時年二十七。明年丙戌﹐管理宗學。十年庚寅秋﹐管理禦書處及武英殿修書處。是年冬﹐授正白旗漢軍都統﹐時年三十二。至十五年乙未罷官﹐專意享閒散之福﹐時年三十七。又三年爲道光十八年戊戌﹐年四十而卒。

貝勒生長富貴﹐酷嗜吟詠﹐所著《明善堂集》﹐內分詩詞兩種﹐詩曰《流水編》﹐詞曰《南谷樵唱》。有側室曰顧太淸﹐名春﹐字子春﹐號曰太淸。蓋與太素爲偶﹐世常稱之曰太淸春。太淸工詞翰﹐篇什爲世所寶。世之愛重太淸﹐什伯於太素也。昔王幼遐侍禦﹐畢生專力於詞﹐論詞至滿洲人﹐常曰「滿洲詞人男有成容若﹐女有太淸春而已。」太淸常自舉其族望曰西林﹐自署名曰太淸西林春。其姓顧﹐乃見之惲珠所選《國朝閨秀正始集》﹐集有《顧子春小傳》。顧詩集名《子春集》﹐今傳刻之本名《天遊閣集》﹐蓋與《正始集》所載不侔。意當時《太淸集》尙未定今名也﹐抑太淸尙有詩集名《東海漁歌》﹐或總名爲《子春集》﹐而詩稱《天遊閣》﹐詞稱《東海漁歌》耳﹗

《東海漁歌》與《南谷樵唱》相配﹐亦卽太淸配太素之意﹐想見閨房唱和韻事。然南谷乃貝勒自營之佳城﹐別墅存焉。取名詞集﹐乃實有其地。太淸專就對偶求之﹐以東海對南谷﹐以漁歌對樵唱﹐意惟以示其唱隨之雅與好合之致焉耳。太淸後亦從葬南谷。冒鶴亭《太淸遺事詩》有云「太平湖畔太平街﹐南谷春深葬夜來。人是傾城姓傾國﹐丁香花發一低徊。」是詩首句言其生時之邸﹔第二句言其死後之葬地﹔三句上半言其貌﹐下半取再顧傾人國之意﹐關合其姓﹔四句乃掀然大波爲人間一宗公案。此余之所以有此篇之作﹐冀爲昔人白其含射以畱名士﹑美人之眞相者也。其詳俟續言之。

太淸﹐不但丰於才﹐貌尢極美。冒鶴亭校《天遊閣集》﹐於太淸《春遊詩》後輟一節云「太淸遊西山﹐馬上彈鐵琵琶﹐手白如玉﹐琵琶黑如墨。見者謂是一幅王嬙出塞圖也。」風致可想。鶴亭序言﹐少時聞外祖周季況先生星詒言太淸遺事綦詳﹐此當是其得之周先生者。東坡《賀新涼》詞﹕「乳燕飛華屋﹐悄無人﹐槐陰轉午﹐晚涼新浴。手弄生綃白團扇﹐扇手一時似玉。漸困倚﹐孤眠淸熟。簾外誰來推繡戶﹖枉教人夢斷瑤臺曲。又卻是﹐風敲竹。」讀此半闋已覺灑然移情。鶴亭述太淸之貌﹐僅著此數語﹐幾與坡詞並美。一妙在扇手一色﹐一妙在琵琶與手之黑白﹐俱極端也。

太平湖邸第﹐今適爲進步黨本部所在。貝勒詩有「太平湖巷吾家住﹐車騎翩翩侍宴還」之句﹐自注云「邸西爲太平湖﹐邸東爲太平街。」所指極確。余嘗一至此宅﹐見政黨作此豪侈气象﹐不忍再往。夥涉爲王﹐此似偉人舉動﹐柰何以政客效之。嘗謂天下至可寶貴者﹐名士美人﹔至不可向邇者﹐議員政客。滄桑之劫﹐王侯第宅易新主者多矣。長安似奕﹐何必百年﹐讀少陵《秋興》之詩﹐可勝憑弔。顧太平湖一宅﹐獨以昔日至可寶貴之遺址﹐居今日至不可向邇之人﹐尢爲奇厄。因成二絕云「太平湖水明如鏡﹐可有丁香尙著花﹖一自淮南輕拔宅﹐空令雞犬住仙家。」「百年風貌憶傾城﹐忍使微云滓太淸。當日近前玉頰﹐牛羊邱壠若爲情。」丁香花公案詳後。太淸與太素同庚﹐生嘉慶四年﹐距今百十五年。其入居太平湖邸以來﹐蓋必在百年左右。「微云滓太淸」﹐用晉人語﹐示爲太淸辧誣之意。古詩﹕「今日牛羊上邱壠﹐當時近前面發紅。」黃土美人古今同慨。

成容若﹐爲康熙權相明珠子﹐世稱爲卽《紅樓夢》中之賈寶玉者也。以太淸詞與之相配﹐皆足動人遐想。丁香花公案者﹐龔定庵先生道光己亥出都﹐是年有《己亥雜詩》三百十五首﹐中一首云「空山徒倚倦遊身﹐夢見城西閬苑春。一騎傳箋朱邸晚﹐臨風遞與縞衣人。」自注﹕「憶宣武門內太平湖之丁香花一首。」世傳定公出都﹐以與太淸有瓜李之嫌﹐爲貝勒所仇﹐將不利焉﹐狼狽南下。又據是年雜詩《至冬再北上迎眷﹐乃不敢入國門》一詩云「任邱馬首有箏琶﹐偶落吟鞭便駐車。北望觚稜南望雁﹐七行狂艸達京華。」自注﹕「遣一僕入都迎眷屬﹐自駐任邱縣待之。」又一詩云「房山一角露峻贈﹐十二連橋夜有冰。漸近城南天尺五﹐回燈不敢夢觚稜。」自注﹕「兒子書來﹐气稍稍北﹐乃進次於雄縣。又請﹐乃又進次於固安縣。」據此﹐則次且其行﹐若有甚不願過闕下者。說者以此益附會其詞﹐謂有仇家足憚。至道光二十一年﹐定公掌教丹陽﹐以暴疾卒於丹陽縣署﹐或者謂卽仇家毒之。所謂丁香花公案﹐始末如此。

《定公集》最隱約不可明者﹐爲《無著詞》一卷﹐又有《遊仙十五首》等詩。說者以其爲綺語﹐皆疑及太平湖。此事宜逐一辧之。《無著詞》選於壬午﹐刻於癸未﹐則作詞必在壬午以前。《遊仙》之作在辛巳﹐自注爲考軍機不得而作﹐當可信。要之﹐作此者在道光初元至十九年己亥出都﹐安有此等魔障﹐亙二十年不敗﹐而至己亥則一朝翻覆者﹖《定公集》所有綺語﹐除蹤迹本不在都門者不計﹐《無著詞》《遊仙詩》按其年月皆不當與太平湖有關。惟「丁香花」一詩﹐非惟明指爲太平湖﹐且明指爲朱邸﹐自是貝勒府之花。其曰縞衣人者﹐《詩》「縞衣綦巾﹐聊樂我員」﹐謂貧家之婦與朱邸之嬪相對照而言。蓋必太淸曾以此花折贈定公之婦﹐花爲異種﹐故憶之也。太淸與當時朝士眷屬多有往還﹐於杭州人尢密。嘗爲許滇生尙書母夫人之《義女集》中﹐稱尙書爲滇生六兄。有《許滇生司寇六兄見贈銀魚螃蟹﹐詩以致謝》一首﹐時在己亥新年。定公亦杭人﹐內眷往來事無足怪﹐一騎傳箋﹐公然投贈﹐無可嫌疑。貝勒卒於戊戌七夕﹐見《集》中。時太淸已四十歲﹐蓋與太素齊年。當三十二歲時﹐太素正室妙華夫人先逝﹐冒鶴亭詩所謂「九年占盡專房寵﹐四十文君儻白頭」者也。己亥爲戊戌之明年﹐貝勒已歿﹐何謂爲尋仇﹖太淸亦已老而寡﹐定公年已四十八﹐俱非淸狂蕩檢之時﹐循其歲月﹐求之眞相如此。

《太淸集》有戲擬艷體四首﹐觀其編年之次﹐當是道光十年庚寅。作詩云「亞字闌干曲徑通﹐美人家在綠楊中。秋千小院閒金索﹐芳艸長堤老玉驄。流水飛花隨去住﹐斷虹殘日各西東。武陵洞口云深處﹐蹤迹難尋踏雪鴻。」「十二珠簾控玉鉤﹐晴絲花片總纖柔。朱闌寂寂雙飛燕﹐綠水沈沈數點鷗。楊柳樓臺經過處﹐碧桃門巷記曾遊。美人一去餘芳艸﹐斷雨零雲古渡頭。」「細艸花各斷腸﹐美人去後有餘香。巫峯挾雨原非夢﹐洛浦臨波太近狂。日暮藤蘿空密密﹐天寒修竹自蒼蒼。回環江水無窮碧﹐可許相隨一泛航。」「采采芙蓉洛浦姿﹐碧闌晴雪落花時。一溪春水浮山影﹐盡日靈風揚柳絲。玉笛閒吹翻舊譜﹐紅牙低拍唱新詞。娉婷合是神仙侶﹐小謫人間歸去遲。」觀此可想其風致。定公風雅好事﹐太淸詞翰徧傳諸公間﹐《集》中投贈題詠如潘芝軒尙書﹐阮蕓臺相國﹐綿有斯文聲气之雅。其餘宗室王公﹐如定郡王之流﹐恆有篇什相投。定公與太淸據丁香花詩﹐眷屬本有往還﹐詩詞酬答事所容有。太素逝後﹐長子載鈞襲固山貝子﹐與太淸極不相能﹐變亂太素存日所經營之手澤﹐不卹南谷墳塋﹐屢見《太淸集》中。則造作蜚語以誣太淸﹐當是載鈞輩所爲。太淸於戊戌七夕﹐遭太素之變﹐旋於是年十月二十八日﹐以姑命移民邸外﹐賣金鳳釵。《購宅》詩載《集》中﹐詩有「亡肉含冤誰代雪」之句﹐用《漢書﹟蒯通傳》裏婦夜亡肉﹐姑以爲盜﹐怒而逐之事﹐具見家難之作。太素存日之情好﹐一亦爲家庭相怨之媒﹐當時想有以太淸文采跌宕與內言不出之旨相違﹐因有流言涉及定公輩者﹐故士大夫間口耳相傳﹐至今以爲談柄。然定公己亥出都﹐《雜詩》所憶﹐尙在太平湖之丁香花﹐其時太淸實已移居﹐詩自憶花﹐乃與其人無預。可以推見太淸出邸﹐居西城養馬營。《集》中有一題云﹕《自先夫子薨逝後﹐意不爲詩。冬窗檢點遺稿﹐卷中詩多唱和﹐觸目感懷﹐結習難忘﹐遂賦數字﹐非敢有所怨﹐聊記予生之不幸也。兼示釗﹑初兩兒》。此詩中有「斗粟與尺布﹐有所不能行」二語﹐則家難作於載鈞之嫌惡其弟可見。養馬營宅卽見此詩﹐自注﹕「地近平則門。」蓋距太平湖數里矣。文人附會何所不至﹐太淸遺事發自冒氏。冒氏附會之迹﹐更有一奇。《太淸集》有《六月十五日﹐山東苗道士寄來七寸許小猴一雙﹐每當飼果﹐必分食之﹐似有相愛意﹐詩以紀之》一首﹐冒氏於詩後忽綴一語曰「此亦長安俊物也。」驟見之不知爲何意﹐意其賞此猴耳。旣而按定公《己亥雜詩》﹐太平湖丁香花之下一首爲《憶北方獅子貓》﹐詩云「繾綣依人慧有餘﹐長安俊物最推渠。故侯門第歌鐘歇﹐尙辦晨餐二寸魚。」長安俊物字出此。冒氏蓋以與定公注射也。幸而太淸自詠小猴﹐設亦有詠獅子貓詩﹐則將謂與定公所憶同是一貓矣。太淸負盛名﹐定庵才調尢爲世人宗﹐仰得紐爲一談﹐自足風靡一世。冒氏校刻《太淸集》﹐在淸宣統元年己酉﹐嗣是而後乃有丁香花公案之傳言﹐或者卽冒氏據太平湖之地名﹐牽合龔集而造爲此言。今乃藉藉人口﹐遂不知其所自起歟﹖抑冒氏自稱爲得聞太淸遺事於周先生﹐此遊談亦爲周先生所口授﹖從前說﹐則造因直始自冒氏﹔從後說﹐則如余前段所述。當時自有一多口之由來未可知也。

太淸與太素伉儷之篤﹐兩人集中互見之。太淸自題《道裝像》云「雙峯丫髻道家裝﹐回首雲山去路長。莫道神仙顏可駐﹐麻姑兩鬢已成霜。」此道光十四年甲午太淸三十六歲作也。味詩意疑其顏鬢早衰。冒氏按曰「像爲道士黃雲谷畫﹐太素有題詞﹐詞云﹕『全眞裝束古衣冠﹐結雙鬟。耐可淩虛歸去洞中天。遊徧洞天三十六﹐九萬里﹐閬風寒。榮華兒女眼前歡﹐暫時寬﹐無百年。不及芒鞋踏破萬山顚。野鶴閒雲無掛礙﹐生與死﹐不相干。』」蓋《臨江仙》也。是年太淸生一子﹐名載同﹐在太淸爲第三子﹐在太素諸子中爲行九。載同以正月五日生﹐十二月二十二日以痘殤。太淸《哭兒》詩云「同兒未周歲﹐一旦捨我死。誰謂久能忘﹐老淚無時已。」此亦非妙年人吐屬矣。太素亦有《哭子》詩八絕﹐中一首云「文章願同汝母好﹐頭角不婁諸兒癡。今年冬令大不利﹐祭友文又哭子詩。」自注﹕「王伯中先生歿於十一月二十四日。有祭文一篇見文集。」又有詩中自注﹕「先是自三兒載欽痘殤後﹐兒女皆倩老潘種花﹐今春潘翁歿﹐其子於九月間彊與種痘﹐不出﹐妄云其子無痘。至臘月初間病﹐伊文用竈底抽薪法﹐與克削和解藥﹐蓋恐見苗也。至月半病亟﹐始更俄羅斯秦醫名婆爾斐裏者﹐治之以截風油﹐浴之以芳艸﹐故又遷延七日乃死」云云。冒鶴亭《太淸遺事詩》云「一夜瑤臺起朔風﹐凋殘金鎖淚珠紅。秦生晚遇潘生死﹐腸斷天家鄭小同。」冒詩故楚楚有致﹐太素之無時不繩太淸才美﹐詩詞中恆可覘之。載同之生也﹐與太淸同日﹐蓋太淸生日亦爲正月初五。太素生日爲正月十六。太淸本與太素同庚﹐以生日論﹐太淸又長於太素十一日也。太淸有《上元後一日﹐恭祝夫子四十壽》詩﹐其前一首卽《四十初度》詩﹐其先後之序固如此。太素之生﹐在其父榮恪郡王三十六歲時﹐太素於三十六歲生載同﹐此亦同之一義。太素《生同兒》詩云「先考三十六﹐生余頗憾遲。我年三十六﹐同兒生亦奇。生日同伊母﹐生年同我期。祝兒同父母﹐名同字同之。」當時備見家庭之樂﹐琴瑟之好。豈意此子旋殤﹐數年太素亦化去﹐家難復作﹐婦姑勃溪﹐且迫使出邸別居﹐好景無常﹐可以慨矣。

太淸之出邸﹐亦非流離失所也﹐太淸生三子四女﹕長女孟文﹐行二﹐早適超勇親王車登巴咱爾。道光乙未太淸三十七歲時﹐卽有《送二女孟文郡君往察哈爾避暑》詩﹐則其出閣必更在以前。《集》中《出邸》一詩﹐題云「奉堂上命﹐攜釗﹑初兩兒﹐叔文﹑以文兩女﹐移居邸外﹐無所棲遲﹐賣金鳳釵﹐購得住宅一區﹐賦詩以記之。」載釗系太淸長子﹐行五。載初系太淸次子﹐行八。載同殤﹐行九。次女仲文﹐行四﹐適一等子博昌﹐出嫁亦在前﹐道光丙申﹐太淸三十八歲時﹐有《上遠前一日同夫子攜載釗﹑載初兩兒﹐叔文﹑以文兩女﹐遊白雲觀﹐過天寧寺看花﹐作一詩》﹐仲文已不在內。出邸時所攜子女﹐亦無仲文。至辛丑十二月十八日《釗兒娶婦﹐喜而有感》詩中「門闌多喜婿乘龍」句下﹐始載「二女孟文適超勇親王車登巴咱爾﹐四女仲文適一等子博昌﹐六女叔文許字承恩公崇端」云云。叔文名載通﹐第四女以文名載道﹐行七。載通﹑載道之名﹐見《集》中。《辛丑七夕﹐先夫子下世三周年矣。率六女載通﹑七女載道﹑八兒載初﹐恭謁南谷﹐因五兒載釗有差﹐未克同來。晨起﹐同通兒淸風閣看初日有感》詩﹐有「當年舊句難忘卻」之句﹐自注﹕「丙申春﹐同先夫子淸風閣曉望﹐有『髙閣延朝日﹐晨妝對遠山』之句﹐可勝今昔之感。」載釗娶於棟鄂氏﹐少年風雅有父風。婦秀塘﹐亦能詩。太淸晚景頗不落漠﹐道光二十一年辛丑﹐太淸年四十三時﹐有《孝烈將軍記並序》一首﹐序云「今年閏月﹐釗兒有事往完縣謁孝烈將軍祠。見有元明碑欲拓之﹐苦無其器﹐遂向村叟討得破氈帽﹐自拓成﹐攜歸﹐旣喜且感。喜者﹐五兒所好頗類其父﹔感者﹐先夫子平生好古更兼考據﹐精詳未得見此」云云。又《萬松涵月歌並序》一首﹐序云「五兒載釗今年有事往完縣﹐見糧店中有石缸蓋﹐問其值﹐乃二百五十文﹐遂以茶葉五斤易之﹐主人靳某﹐歡然相贈﹐載歸獻予。其石徑過古尺二尺六寸﹐淡靑色﹐上有墨色﹐松影排比者﹐偃蓋者﹐垂枝者﹐橫斜濃淡﹐遠近分明﹐黛色參天﹐蒼皮澑雨﹐歷歷如畫﹐大有王叔明﹑曹云西筆法。錫名曰『萬松涵月』﹐鐫於其上﹐卽命工人斫木以爲架﹐遂作此歌」云云。是兒頗不惡﹐計其年止十七耳﹐而好尙如是﹐娛親之道如是﹐夫何間然﹗釗以辛丑三月二十四日﹐奉差往完縣查勘地畝。是年爲閏三月﹐至七月初九始返。七月初九又爲釗生日﹐俱見《集》中。

又其出邸﹐亦非告絕於姑。道光二十年庚子詩《十月七日先夫子服闋﹐因太夫人抱病﹐未果親往﹐謹遣載釗恭詣南谷﹐痛成六絕句》﹐中多親老子幼之詞﹐婦姑之間恩意自在。不過因載鈞與釗﹑初輩兄弟不相容﹐挾其祖母以爲難﹐避居邸外免勃耳。嫠居不廢吟詠﹐南中士大夫阮﹑許諸家眷屬﹐恆以詩詞相贈答﹐亦頗與文宴其間。謂有人仇定公至謀毒斃﹐定公自己亥出都﹐至壬寅歿於丹陽署﹐據言者謂皆以丁香花案爲累﹐至接眷不敢入都﹐易簀不能正命﹐事迹殊枘鑿。其不肯再入國門﹐定公淸興所至﹐原難以常理論﹐但觀其出都時並非狼狽。以己亥四月二十三日行﹐不攜眷屬亻兼從﹐雇兩車﹐以一車自載﹐一車載文集百卷﹐石屏朱丹木爲治裝﹐始成行。當時與諸公別詩﹐多至十有八首﹐所別者數十百人。如《別己丑同年》則云「同年畱京者五十一人﹐匆匆難徧別﹐八君及握手一別者也。」詩曰「五十一人皆好我﹐八公送別益情親。他年臥聽除書罷﹐冉冉修名獨愴神。」其《與宗室諸公別也》一則﹐別鎭國公容齋居士﹐自注﹕「居士睿親王子﹐名裕恩﹐好讀內典﹐徧識額訥特珂克﹑西藏﹑西洋﹑蒙古﹑回部及滿﹑漢字﹐又校定《全藏凡經》。有新舊數譯者皆訪得之。或校歸一是﹐或兩存之﹐或三存之。自經典入震旦以來﹐未曾有也。」詩曰「龍猛當年入海初﹐娑婆曾否有倉亻去。只今曠劫重生後﹐尙識人間七體書。」又有《別共事諸宗室》﹐詩曰「聯步朝天笑語馨﹐佩聲耳畔尙泠泠。遙知下界覘乾象﹐此夕銀潢少客星。」似此則從容出都﹐與人無忤﹐安有如世之所傳避仇出走情事﹖宗室尢多相契﹐可知蜚語之無因。惟《湯海秋詩後集》有《贈朱丹木》﹐絕句云「苦憶龔儀部﹐筵前賦白頭。」自注﹕「往時丹木入都﹐值定庵舍人忤其長官﹐賦《歸去來》﹐今舍人已下世矣」云云﹐則定公因忤長官而去﹐有明徵也。其行又以尊人暗齋先生年逾七旬﹐從父文恭公適任禮部堂上官﹐例當引避﹐乃乞歸養耳。

太素子女九人﹐太淸所出者七。其餘二人﹐《集》中亦俱可考。蓋合子女而計行第﹐尙有長與三兩兒﹐當爲正室妙華夫人所出。長載鈞﹐卽襲職者﹐三載欽﹐亦以痘殤﹐已見前。據冒氏校《太淸集》附注﹐載鈞襲貝子﹐後無子﹐其嗣子溥楣﹐襲奉恩鎭國公。以宗系論﹐載鈞嗣子當仍是釗﹑初等之子。載鈞別無同出之兄弟成丁而有子者﹐則太素世爵當仍爲太淸諸孫所襲也。《太淸集》名《天遊閣》﹐此閣系邸中一處﹐當是屬太淸燕息之所﹐《集》中有《丙申夏至同夫子登天遊閣》詩可證。其在邸內決非後來養馬營賃宅中物。壬寅﹐又有《谷雨日同社諸友集天遊閣看海棠﹐庭中花爲風吹損﹐只妙香室所藏二盆尙嬌艷怡人﹐遂以爲題﹐各賦七言四絕句》一題﹐時在太素歿後四年﹐宴集仍在邸中﹐合之前一年庚子詩所云「太素服闋之日﹐以太夫人病未親詣南谷」﹐可知姑婦之間猜嫌旋釋﹐其復歸邸中不知在何時。《集》中「庚子七月二十一日﹐南谷守兵報室頂爲山水傾陷。當初設立護衛一員辦理山田事務﹐自載鈞承襲後撤回﹐惟畱兵丁五人而已。今伊所信用者多負販廚役等﹐賞賜無節﹐皆諂媚小人﹐不諳大事。𨿽有舊臣數人﹐略有規諫者﹐輕則罰俸﹐重則斥革﹐終日昏昏﹐惑於羣小﹐故祭祀籩豆之事﹐置之不問﹐無柰釗﹑初兩兒皆在幼年﹐衣食尙不給﹐況於修葺乎﹖思量及此﹐五內焦灼﹐得不痛哉」云云。似此時尙未復歸於邸﹐自後卽無詆載鈞之語。至十月間﹐有侍太夫人病之言﹐意姑病而家難亦紓乎﹖《壬寅元日試筆詩》注﹕「國朝定制﹐王公子弟十八歲行冠禮﹐釗兒生於乙酉﹐本年元日受二品頂戴。」蓋載釗於上年十二月十八日已娶婦﹐至是冠而章服﹐太淸是年四十四歲也。歷考《集》中﹐太淸晚景大略如是。

冒氏《弁言》謂太淸或曰吳人﹐或曰顧八代之裔。顧八代系旗籍﹐太淸是否其裔﹐則未可知。所謂吳人﹐殆疑其爲漢族﹐或以量珠所聘而充下陳者﹐此則不然。太淸生長京師﹐道光十三年癸巳﹐有《次夫人淸明日雙橋新寓原韻詩》﹐自注﹕「余年二十五前侍先大人曾遊此寺。」雙橋寺在暢春園宮門西﹐新寓爲海澱寓園。蓋幸園時﹐諸臣趨朝之所。有力貴豪卽其地置別業﹐或假寓挈眷而居。是年太淸年三十五﹐二十五年前則爲十歲。隨父來遊﹐非久居京師之人﹐安有挈幼女遠遊海澱者﹖倘亦趨朝者之一歟﹖又有《食鹿尾》詩云「海上仙山鹿食蘋﹐也隨方貢入神京﹐晚餐共飽一條尾﹐卽有鄕心逐物生。」因海上之鹿而起鄕心﹐其故鄕必爲吉﹑黑瀕海產鹿之區可知。夷考太淸母家﹐父母蓋早歿﹐有兄弟姊妹﹐《集》中《四十初度》詩﹕「百感中來不自由﹐思親此日淚空流。雁行隔歲無消息﹐詩卷經年富唱酬。過眼韶華成逝水﹐驚心人事等浮漚。那堪更憶兒時候﹐陳迹東風有夢不﹖」是爲父母歿而有兄弟姊妹也。兄字少峯﹐或稱仲兄﹐未知卽一人否﹖乙未有《中秋寄仲兄》詩云「茫茫四海少朋儔﹐應似東坡念子由。今歲秋來寒特早﹐西風和淚寄羊裘。」丙申又有《歲暮寄仲兄》﹐用東坡《和子由苦寒見寄》韻﹐中有「旅食恐不周﹐多病凋丰顏。一月兩寄書﹐一書五六篇。告我客中事﹐略有好因緣。縣令與之遊﹐我聞心喜歡。吾兄本書生﹐所餘惟靑氈」等語﹐則業儒而作州縣幕賓者。妹名霞仙﹐戊戌有《往香山訪家霞仙妹》詩﹐香山爲西山之一支﹐《宸垣識略》有香山買賣街﹐爲靜宜園守備署所在。其妹亦家京師者。《集》中往往有往來香山蹤迹。庚子有《四月十四日同家少峯兄﹑霞仙妹攜釗﹑初兩兒遊八寶山﹐以首夏猶淸和爲韻﹐成此五律》一題﹐又次仲兄韻之詩﹐頗多攜諸女伴遊宴之詩﹐亦往往有霞仙在內。辛丑有題《楚江姊丈奕湘畫墨牡丹》詩﹐冒氏校注謂楚江爲果毅親王之後﹐襲奉恩鎭國公﹐謚曰恪鎭﹐此必有所據﹐其稱曰姊﹐自是太淸之姊。太素之姊妹﹐集中稱姑﹐有《挽大姑富察郡君》詩可證。弟名知微﹐辛丑有《三月光陰﹐五更風雨﹐多病懷人﹐殊覺無聊﹐恰值知微弟過訪﹐細論篆法﹐可謂良有宜也》一詩﹐中有「幻園弟子眞無愧」句﹐自注﹕「知微篆法受之太素道人﹐則弟亦嫻文藝﹐且於太素有傳習之雅。」此太淸母家人物之可考者。

太淸名盛當時﹐文士多有得一贈答爲幸者。陳雲伯以風流自命﹐多與閨閣唱酬﹐酷摹隨園刻女弟子詩故事。《太淸集》庚子詩有一題云「錢塘陳叟字云伯﹐以仙人自居﹐著有《碧城仙館詞抄》﹐中多綺語﹐更有碧城女弟子十餘人代爲吹噓。去秋曾托雲林以蓮花箋一卷﹐墨二錠見贈﹐予因鄙其爲人﹐避而不受。今見彼寄雲林信中﹐有西林太淸題其《春明新詠》一律﹐並自和《原韻》一律﹔此事殊屬荒唐﹐尢覺可笑﹐不如彼太淸與此太淸是一是二﹐遂用其韻以紀其事。」雲林爲徳淸許周生先生之長女﹐與太淸極密。雲林表姊汪允莊﹐爲陳雲伯子婦﹐汪有《自然好學齋詩鈔》﹐中言「太淸曾托許雲林索題《聽雪小像》﹐效花蕊宮詞體﹐題八絕句報之。」則太淸於陳﹑許諸家﹐俱有閨中文字之契﹐獨以云伯假名代作以侈聲气﹐乃痛詆之。殆其春明新詠體非大雅耶﹖抑云伯與定公爲同裏﹐於當時蜚語有所關合耶﹖要之太淸𨿽嗜文藝﹐然不墮時流綺障﹐此可見也。

《太淸集》僅有《天遊閣詩集》行世。其《東海漁歌》﹐半塘王氏所常以不得《漁》《樵》二歌爲恨事者﹐卽朱希眞《樵歌》及此也。半塘後卒得《樵歌》付梓﹐而《漁歌》杳然。冒氏集首《弁言》則曰「今年春﹐黃陂陳士可參事毅得此冊於廠肆。凡詩五卷﹐闕第四卷

。詞四卷﹐闕第二卷

。中多割裂。蓋當時未經寫定之本﹐略爲排比﹐間加考證﹐以詒好事」云云。又《集》中柳枝詞十二首後﹐冒云「此十二首﹐太淸有朱筆自題其上曰﹕『此移入《東海漁歌》集。』則爲太淸所手定之本矣。」據此﹐則冒從陳士可所獲之本付校﹐陳所獲有詞四卷﹐但闕一卷﹐卽《東海漁歌》亦見於世﹐何以冊尾僅夔笙蘭云《菱寢樓筆記》一則﹐轉錄其詞四首﹖況氏筆記仍以未得《漁歌》爲恨﹐並言「《天遊閣詩》寫本﹐己丑春餘得於廠肆地攤﹔《東海漁歌》﹐求之十年不可得。僅從沈善寶《閨秀詞話》中得見其五闕﹐錄其四」云。冒旣得太淸詞﹐何以仍用況氏筆詞所錄四詞﹐示《漁歌》之一斑﹖然則前弁言謂何﹖何以不並付刊﹖卽有去取﹐亦應自出手眼﹐何以仍況氏未見《漁歌》口吻﹖且況氏與半塘所恨而陳與冒得見之﹐卽不付刊﹐亦當有一番欣幸﹐何竟前後截然不同﹖若《天遊閣集》寫本﹐則況氏已得之﹐未知與此同否﹐中不闕四卷否﹖抑此本實卽況本﹐故並無《漁歌》﹐所謂陳士可所得乃�言耶﹖皆可疑也。

冒君於報章見此稿﹐卽來訪。云「《天遊閣集》後所引況氏筆記﹐實系舊筆。旣得《東海漁歌》後﹐付梓時忘未刪除。又《漁歌》所闕第二卷

﹐近又得之﹐補印入集﹐板存西泠印社」云云。至太淸事迹﹐冒君謂「無以難我」﹐然終信其舊聞爲不誤﹐並非由己始倡此言。「丁香花」詩以「縞衣人」三字﹐指爲定公眷屬﹐冒君謂用詩語爲解﹐會意甚正當﹐故無可非難。至長安俊物一語﹐當時本關合定公詩﹐語甚含蓄﹐經僕揭出﹐遂爾透露﹐言次若有微慍也。定公與太淸事﹐今京師士大夫多爭言其確者﹐如羅癭公之流是已。存此與世人永久質之。一時喜新好異之談﹐固未能以此雅興興耳。

《淸史稿﹟皇子世表五》﹕「永琪﹐髙宗第五子﹐乾隆三十年封榮親王﹐三十一年薨﹐謚曰純。綿億﹐永琪第五子﹐乾隆四十九年封貝勒﹐嘉慶四年晉榮郡王﹐二十年薨﹐謚曰恪。奕繪﹐綿億第一子﹐嘉慶二十年襲貝勒﹐道光十八年卒。載鈞﹐奕繪第一子﹐道光十八年襲貝子﹐咸豐七年卒。溥楣﹐載釗第一子﹐載鈞嗣子﹐咸豐七年襲鎭國公﹐同治五年緣事革退。」據此﹐則載鈞無子﹐承襲時乃以載釗子爲嗣。咸豐七年以後﹐榮王之後已爲太淸所出之子承大宗矣。太淸是年若在﹐亦不過五十九歲。集中不見壬寅以後所作﹐殆已歿於壬寅後﹐不及見也。

《表》又云「載釗﹐奕繪第二子﹐道光二十四年封一等輔國將軍﹐光緒七年卒﹐追封鎭國公。溥蕓﹐載釗第三子﹐同治五年襲鎭國公﹐光緒二十八年卒。毓敏﹐溥蕓第二子﹐光緒二十八年襲鎭國公﹐宣統三年卒。」據此﹐則載釗第一子旣承大宗襲爵﹐緣事革退之後﹐又以載釗第三子承襲﹐再傳至毓敏﹐襲十年﹐卒時恰當攺革﹐亦可謂與國同休。榮府傳人﹐皆載釗所出之後也﹐載釗卒時年五十七。

《表》又云「溥菖﹐載釗第九子﹐光緒七年襲奉國將軍。」此爲襲載釗本支之爵。襲後無文字可紀﹐當是國變乃已。

《表》又云「載初﹐奕繪第四子﹐咸豐七年封輔國將軍﹐同治元年緣事革退。」是載初亦有爵﹐受自載鈞歿之年﹐旋失爵。《表》於無爵者不載﹐要之榮府後盡具於是。卽太素之裔﹐惟釗﹑初有後﹐皆太淸所出。乙亥三月補記。

