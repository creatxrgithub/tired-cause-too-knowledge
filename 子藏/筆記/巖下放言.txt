

欽定四庫全書

子部十

巖下放言

雜家類三【雜說之屬】提要

【臣】等謹案巖下放言三卷宋葉夢得撰夢得有石林春秋傳石林燕語避暑錄話石林詩話皆別著錄是編乃其自崇慶節度使致仕退居卞山時作也陳振孫書錄解題作一卷此本乃三卷疑振孫書爲傳刻之訛又明商濬稗海中別有蒙齋筆談二卷題曰湘山鄭景望撰其文全與此同但刪去數十條耳厲鶚作宋詩紀事稱景望爲元丰元祐間人所錄景望潁州一詩考之亦載此書中商濬所刻往往誤采僞書不足爲異厲鶚書考證頗詳不應舛謬至此又此書舊無刻本或疑其卽剽取景望書而作然考書中稱先祖魏公又稱余紹聖間春試不第又稱大觀初余適在翰林又稱在潁州時初自翰林免官又稱余守許昌時洛中方營西內又稱錢塘兵亂又稱余鎭福唐又稱出入兵間十餘年所將數十萬又稱余頃罷鎭建康所述仕履皆與夢得本傳相合又稱嘗撰老子解論語釋言二書今考書錄解題論語類有葉夢得論語釋言十卷道家類中有葉夢得老子解二卷並所載老子解中生之徒十有三死之徒十有三本韓非子之說以爲四支九竅云云亦與此書相符然則爲蒙齋筆談剽此書而作非此書剽蒙齋筆談而作確有明證厲鶚蓋考之未審矣夢得老而歸田耽心二氏書中所述多提唱釋老之防沈作喆王宗傳楊簡等之以禪說易實萌芽於此殊不可以立訓然夢得學問博洽又多知故事其所記錄亦頗有可采宋人舊帙姑存以備一家焉乾隆四十六年七月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

巖下放言卷上

宋葉夢得撰

易自孔子大傳後未有敢言者𨿽孟子亦不言也不知易之大趣皆在老莊列禦冦三家殆無一言不相合但世見無所顯言遂防以爲虛誕不可結之辭語矣六經未嘗言妙惟易一見而老氏首明之此何道哉莊周逍遙逰第一說鯤鵬處一部易正在其中然未嘗有易證者乃所以爲深知易也至列禦冦殆知於太始之上設大易於論一之變是因易意然不若二氏之防悟也列子之書失於太肆自楊朱力命之後幾不可讀亦何必至是釋氏以作止任爲滅四病列子蓋近於下之等非不能知蓋不卹也言易不言易之辯於此可見

古語多不同或各從其方言亦有造字之初未備假借用之後有正字始別出如若字訓順未有順字但言若後有順字故言順不言若初無二義而後人必妄分別爾雅訓釋最爲近古世言周公作妄矣其言多是類詩中語而耶毛氏說爲正余意但漢人所作爾

雄能識字親作訓纂方言訓纂不復見而方言尙存亦不爲無意矣然太書用奇字多前此所無其有據聊抑雄自爲之也有據當有所見自爲之則正字之外別爲一字乃與其以太凖易同一法門雄言司馬子長好奇不知己乃好奇之甚者而弗知也

堯舜禹湯四字初皆不可訓釋若謂古語後世不能通則庖犠爲漁佃之始神農爲耕稼之始少昊以木徳黃帝以土徳之數其義皆坦然昜明堯舜禹湯非氏卽謚豈容無說今人但牽合彊析之非有傳也以此推之古字何可自釋自文武成康之後卽漸顯然然兩漢已前人所命名亦多不可攷又如魯隠公名息姑宣公名倭之類竟不知爲何語古禮子生三月而名最爲重事旣冠而以字名必旁取其義豈容率爾若季路字子由宰予字子我冉耕字伯牛與後世何異言偃字子遊亦古者謂偃爲遊偃同音通用而冉雍字仲弓端木賜字子貢則又難盡推是以學者不可不愼也

古書多奇險或謂當時文體云爾列子字古而辭平老子字辭平偶儷闇皆略同秦漢工於文者而視古則稍異乃知奇險未必皆其體亦各自其爲之者至孟子莊周雄辯閎衍如決江河如蒸雲霧殆不可以文論蓋自其爲道出之商書伊訓說命等作非不平而盤庚特異周詩雅訟非不平而防鴞云漢二篇殆不容讀豈非系其人乎使西漢之文不傳後世但見太謂西漢皆然亦未嘗不可矣文章自東漢後頓衰至齊梁而掃地豈惟其文之衰觀一時人物立身謀國未有一時然出羣者也何以獨能施之於文至唐終始三百年僅能成一韓退之使退之如王楊盧駱之徒亦不能爲矣

楚辭言些【息个切又音細】沈存中謂梵語薩防訶三合之音此非是不知梵語何緣得通荊楚之間此正方言各系其山川風气所然安可以義攷哉大抵古文多有古卒語之辭如螽斯羽詵詵兮宜爾子孫繩繩兮以兮爲終老子文亦多然母也天只不諒人只以只爲終狂童之狂也且椒聊且逺條且以且爲終棠棣之華鄂不逺而俟我於著乎而充耳以素乎而以而爲終旣曰歸止曷又懷止以止爲終無不皆然風俗所習齊不可移之宋鄭不可移之許後世文體旣變不復論其終楚詞者類仍用些語已誤更欲窮其義失之逺矣

蘇子瞻好譃一日與客集有論林和靖詩偶儷精切如用古人不獨取以相對𨿽有姓名之字亦欲相對如伶倫近日無侯白奴僕當年有衛靑之類子瞻曰吾近得一對但未有用防或問之曰韓玉汝正可對李金吾問者皆大笑唐人記有問東方虯何以名虯者曰且要數百年後對西門豹正類耳今日有客來云顯官張九成輕薄子或以對栁三變亦的對也

先事而戒謂之豫後事而戒謂之猶猶豫本二獸名古語因物取義往往便以其物名之後世沿襲但知其義不知其物遂妄爲穿鑿未有不悞者說文豫本大象之名物大卽處於小而見者早故有豫義而豫之義不在豫文也爾雅有似鹿而善登木避人已去猶疑而再登則有豫義左氏謂有爲可以已之辭是矣而猶之義不在猶文也余以是知老氏所謂豫兮若冬渉川冬而渉川又所易見而可前戒者也猶兮若畏四鄰四鄰我已親狎可以無畏而猶畏則後事而戒者也惟其知戒則不輕動故二文又爲疑事

人遇物應事不可無素飬素飬者熟則猝然自外至者不能爲之變晉書記蘇峻渡江司馬流之守江州忽聞其至當時不知口處人事眞有爾者流何足語此彼但眞畏怯耳然廋亮本以召峻自任乃以流當衝其不亡何待劉先生是何等气宇人與魯肅議借荊州忽聞震雷遂失匕於地論者謂出其不意余謂不然先主故耐驚怕意當議時必有斯孫權者有歉於中者人無素飬尙不足以當變況所懷者先有以奪之乎

老氏論气欲専气致柔如嬰児孟子論气以至大至剛以直飬而無害則塞乎天地之間二者正相反老氏孟子俱可與皆至於聖人之室也從老氏則廢孟子從孟子則廢老氏以吾觀之二說正不相妨人气散之則與物敵而剛専之則反於已而柔剛不可勝勝剛者必以柔則専气者乃所以爲直也直气而無害於外則所謂持其志無其气者當能如曽子之守約約之積而發於防則直飬者乃所以爲柔也故知道之至剛者本自無二惟其運動如何初不矜其同如楊雄以气適善惡之馬蓋胸中憒憒本自不了欲言善則有惡欲言惡則有善故不得已而兩存之以防後人幸或其中不知以善惡論气此爲何理是陋三家村中老書生殆雄之謂耶

沈存中論曰食正陽之月分正與陽爲兩月蓋取爾雅十月爲陽以正爲四月純陽以陽爲十月純陰不知獨分此兩月爲何義以爲天災耶則他月不爲災乎以爲當行禮耶則他月不行禮乎考於春秋日食三十六皆用周正四月者六月也十月者十二月也書六月者二皆記鼔用牲於社十二月者皆無閒焉則豈以十月同四月哉正陽之言魯季孫之辭古無是說也其意蓋以爲惟此當行禮他月則否余謂春秋傳周正夏書言乃季秋月朔辰弗集於房鼓奏鼓嗇夫馳庶人走豈以四月乎凡書日食皆記天災而兩六月獨記鼓用牲於社者正以魯人用禮之非宜天災有幣無牲不當用牲爾當時固自有變之者正者正也若以四月純陽爲正月則嵗而有兩正可乎正陽不特不可分𨿽四月亦不作名君子所重惟畏天威謹邦禮而已詩十月之交朔日辛夘日有食之亦孔之醜但譏純陰盛而陽幹以爲國醜若以對四月則純陽日𨿽食而陽尙彊不足以爲醜必無是也

孟子論布粟帛力役之徵卽周官載師所謂宅不毛者有裏布田不耕者出糓粟無職事者出夫家之徵者也此周公之法而使民至此者乎周公之爲此蓋爲井田設也夫旣以八家爲田矣未有無田而坐食者棄而不爲於是乎苦之此非資其徵以爲利廹之便反本也當孟子時井田廢矣阡陌皆入於兼並民之無田者蓋不可勝數此豈其罪而周公之法獨存蓋當時諸侯假是以殘民豈知周公之義也哉事不因時而徒泥於古固不可況其假以爲惡世不可與知便則寜廢周公之法可也

名生於實凡物皆然以斛爲石不知起於何時自漢已來始見之石本五權之名漢志重百二十斤爲石非量名也以之取民賦如二千石之類以糓百二十斤爲斛猶之可也若酒言石酒之多寡本不系糓數從之取其醇醨以今準之酒之醇者斛止取七斗或六漓者多至於十五六斗若以糓百二十斤爲斛酒從其權名則權當爲酒十五六斗從其量名則斛當糓百八十九斤進退兩無所合是酒言石者未嘗有定數也只於麹言石斛麺未必正爲麥百二十斤而麥之實又有大小虛實然沿至今莫知爲非乃弓弩較方言斗言石此乃古法打硾以斤爲別而世反疑之乃知名實何常之有以妍爲醜以醜爲妍以羙爲惡以惡爲美惟其所稱此亦學道者之一警也

華人發古塜得磚皆有刻字曰晉升平四年三月四日大學博士陳畱郡雍丘縣都周闡字道舒妻活晉潯陽太守譙國龍堈縣栢逸字茂長小女父晉安城太守鷹男諱蟠字永時皆鐫同文此周闡之妻百逸之女墓也父晉安太守鷹男諱蟠者蓋闡之父故獨稱諱但其妻名活何義字畫極分明無訛其中無他物惟其銅銚一三足螭柄靣闊四寸餘深半之制作不甚工野人來求售余適得之云尙有一石臺髙二尺許有花文先爲溪南人取去升平西年至今紹興十六年正七百八十七年自有道觀之殆朝暮耳今吾復居於此未知後七百八十七年來者復誰聊亦可以一笑也

吾少受易先生知爲傳注之學而已中嵗求老莊而後知易之外有不謀而黙契者古之達人其所至到無所不同然但亦見其理誠有是而未悟其得於心者晚復爲佛氏學讀大乘諸經始廓然洞徹知前所聞無一非眞實語旣信之不疑則日用踐履無適而不與心防𨿽欲修而復從前日之言有不可得者今年夏暑雨彌月臥載忻堂百念無復於其中案頭適有老氏偶取誦之始模執筆在旁時記其所欲言不覺閱九日而終篇蓋余初未嘗有意於言也其間雜以易及佛書口到卽言不復更有所適或譏余不應如是必有議於後余笑曰此猶求於昔日之吾也當以今吾爲正

秋雲放雨山林靜諸壑相傳共一奇此王荊公詩舊讀但愛其淸麗耳今嵗旣多兩經黴霖潦甚於常嵗昨日過午一雨忽有傾注移時乃已入夜旣稍涼枕幾蕭然不覺睡至雞將嗚猶未曙聞山泉水並集初是隠隠若雷近而聽之則髙下逺近互相參錯而各自爲聲或如鐘皷或如琴瑟或如戰馬之奔無不可喜始悟荊公詩良有味不知公作此句時亦有同乎餘者所謂共一奇者以不從押韻而毗耶以音聲爲佛事此殆近之

山中有竹數千竿皆余累嵗手植初但得數千竿旦旦觀之旣久不覺成林無一處不森茂可喜嘗自善種竹無如予者頃過吳江以語王份秀才份云竹殊易種但得肥地盡去瓦礫荊棘深根頻以水沃取糞壌更壅培無不可活不必擇時然取美觀則可如欲爲用不若瘦瘠地磽瘠非人力所營或崖谷問自生其質堅實而肉實斷之如金石以爲常竹十嵗一易者此必倍之吾居前後多竹椽旣歸一一驗之無不如其言乃知予三十年種竹初未嘗得眞竹防份予不聞君子哉若人份爲大學諸生家故饒財兵火𨿽多壊盡所餘築室吳江道旁作圃兼有湖山之勝客至卽飲之酒不問識不識人亦以此多附之近邑之佳也

蘇子曕初未知有禪學爲鳯翔府僉判有兵官王凱者教之始大知愛時歐陽文忠尙無恙子曕爲杭州倅特過汝陰以此勸公笑而不答王凱詵之父也捨歐公而從一兵官可爲豪傑矣自是從辧才等詵又於杭州所入益深子由貶筠州監酒稅時江西談老南臨卽戰盛亦多有偉人子由日從文闗西壽聖聰逰自謂有得余固不防親聞二人之言而閱其書多矣質之近世爲禪宗者往往但許其髙明善辧辯而不許其質至道此當自知非他人所能察然子瞻論理超勝出入大乘諸經無所畱礙誠爲閎妙子由晚作老子觧乃其心法自許甚髙與他觧經不類天下至理不爲凝滯所隔則爲聰明所亂二人後必有能辧之者

王荊公罷相居鐘山無復他學作字說外卽取藏經讀之𨿽則混間亦不廢自言字說深處亦多出於佛書作金剛經觧裕陵嘗宣取今行於世其餘如楞嚴華嚴維摩圓覺皆間有悅意以爲盡其所言至矣謂禪學爲無有其徒自作法門以動世之未有知音者爾晚請秀圓通往蔣山首出所作諸經觧示秀秀不之許公不樂秀亦棄去後捨宅爲寺以文關西主之未幾文亦封其所奏紫衣師號制書不告而歸蓋亦不契然者荊公且勢位方髙二人不少假亦可爲勍敵近嵗蓋未之見或云非荊公所得蓋二人之主張其教門以爲便世知荊以爲然則其徒無復可言此亦不言冨鄭文未嘗識圓照聞法顯之言而心語旣告以照照卽印大善知識果但以主教門則爲安能使其傳數百年而終不可冺乎

懷禪師法嗣雪竇治平熙寜問再振雲門一彌望東南至今不絕初得法時不告亟去雪竇自不知有此人貎極極陋嘗飼驢爲其嚙鼻始治無爲軍鐡佛卽爲雪竇燒香寺甚敝未甚知名一日陞堂云鴈過長空影沈寒水鴈無遺蹤之意水無畱影之心今時人學至此方有少分傳至於竇驚曰吾乃有此人乎亟先有書通懷方報之夫語道而使授者不知得者不有比於莊周書寓意或有其人秦漢後蓋未聞也懷髙弟不勝數其最著四人惠林本法云秀天鉢衝長蘆夫所在皆爲大宗師得者旣多中間玉石不無亂近嵗林際洞山道復行江外懷之傳遂少衰然亦安知後不復有來者乃知天下萬事久皆不能無敝𨿽斯道亦然旣不可不廣亦不可不愼要之與其失之多不若失之少也鴈影之言意是其得於懷者今無言禪皆以爲口實

西塞山前白鷺飛桃花流水鱖魚肥靑篛笠緑簔衣斜風細雨不湏歸此眞子張志和漁父詞也顏魯公爲湖州刺史時志和客於魯公多在平望震澤間今東震澤村有泊宅村野人猶指爲志和嘗所居後人因取其願爲浮家泛宅往來苕霅間語以爲名此兩間湖水平闊望之然澄澈空曠四旁無甚山遇景物明霽見風防往來如飛鳥天水上下一色余每遇之輙爲徘徊不忍去常意西塞在其近處求之久不得後觀張蕓叟南行錄始知在池州磁湖縣界孫防破黃射處也蘇子瞻極愛此詞患聲不可歌乃稍損益寄浣溪紗曰西塞山前白鷺飛散花州外片防微桃花流水鱖魚肥自蔽一身靑篛笠相隨到處緑簔衣斜風細雨不須歸黃魯直聞而繼作江湖間謂山連亙入水爲磯太平州有磯曰新婦池州有浦曰女兒魚直好奇偶以名對而未有所付適作此詞乃云新婦磯頭眉黛愁女児浦口眼波秋驚魚錯認月沈鉤靑篛笠前無限事緑簔衣底一時休斜風細雨轉船頭子瞻聞而曰才出新婦磯便入女児浦志和得無一浪子漁父耶人皆傳以爲笑前軰風流略盡念之慨然小樓谷隠要不可無方外之士時相周旋余非魯公固不能致志和然亦安得一似之者而與遊也

巖下放言卷上

欽定四庫全書

巖下放言卷中

宋葉夢得撰

嚴陽尊者嘗門趙州不將一物來時如何州云放下著曰旣不將一物來放下个什麼州云放不下時卻取將去余嘗讀莊子見南榮趎見老子嬴糧七日七夜所老子曰自楚之所來乎曰惟老子曰子何與人偕來之眾也南榮趎躍然顧後老子曰子不知吾所謂乎南榮趎俯而慙仰而嘆曰今者吾忘吾答因失吾問吾謂此言與趙州正冥合夫謂不將一物來已將一物來矣南榮趎不知有何事至贏糧七日七夜無乃大气急生冝老子之厭其人多也莊周寓言無實然亦善爲笑之人也命之曰南榮趎夫南矣又榮焉走而趨者失之於傎而方自楚來其挾何至三人乎老氏所告曼衍不可捕詰然彼所謂忘吾答而失吾問者疑亦有僴然而得於中者也

莊周言萬物出於機入於機自得水爲防而不一二數無不皆然此言兼載列子莊周書有闕文人謂之多不能觧得水爲防上自能防爲鶉一句其義始可通不若列子之全也余居山間黙觀物變固多矣取其灼然者如蚯蚓爲百合麥之壞爲蛾則毎見之物理固不可盡觧業識流轉要湏有知然後有所向若蚯蚓爲百合乃自有知爲無知麥之爲蛾乃自無知爲有知蚯蚓在土中欲化先蟠結如毬已有百合之狀一夕而變紛然如飛塵以佛氏論之當時自其一意念精之極因緣而有卽其近者雞之伏卵固自此出今雞伏鴨乃如莊周所謂越雞伏鵠者此何道防麥之爲蛾蓋自蛾種而起因以化麥非麥之能化蛾也由是而言之一念所生無論善惡要自有必至者后稷因履人迹而生啟自石出此眞實論金光眀經記流水長者盡化池魚皆得生天更復何疑但恐人信不及爾

常上人言吾問如來防中阿那律多無目而見難陀龍無耳而聽殑伽神女非鼻聞香驕梵鉢提無舌知味舜若多神無身覺觸此自根塵中來惟復在根塵外若言根塵中來彼自無有誰爲受者若言在外我旣無內云誰在外常子大笑若能觧此則老氏言視之不見名曰夷聽之不聞名曰希摶之不得名曰防猶是第二義人生十二時要湏常體防此一叚事無令冷地有人防見

晁文元公年四十始娶前此未嘗知有女色早從劉海蟾學道自言得長生之術故年康彊精明視聴不少衰六十後卽兼窮佛理然多從經論講師以分別名相爲主意將以儒釋道通爲一其自著書號法藏碎金累數萬言反復不出此義書成繼作道院集三卷過八十又爲耄知余書余不及見而道院集亦但伸前意而歸要爾妙湛師嘗爲吾云江民表嘗惜此公不一見正明眼毎有遺恨然論忠實和平無一豪世間情僞處則第一等人也其子數世世愈盛天固有以報之法藏碎金自記其所得處云耳中嘗聞天樂和雅之音有可勝言者自見其形每在前旣久而加小類數寸不違眉睫之間此恐是劉海蟾所得佛氏則無是事諸人之所疑也乃知脫粘除綱大是難事如此公果有未至則他人可不勉耶

韓魏公不甚言佛理蓋平生所厚善而信者歐陽永叔勢不得不然毎爲人言自少至老終始所踐履惟在一部論語中未嘗湏臾散離文若云公晚鎭北門已六十餘矣玉汝爲都轉運使公時多病不甚視事數謁告家居玉汝母嘗遣文問至則直造臥內几案間不見他物惟一唾壺與論語爾乃信傳者不謬人果欲修身於論語未論盡得但能行其數十言隨人髙下大小無有不爲善人君子者況略見其所不可得聞者乎吾嘗爲論語釋言未嘗沿襲徒爲世俗傳注直欲有不愧所聞者謂造次必於是顚沛必於是立則見其參於前在輿則見倚於衡何湏更要講觧舉足動步無所不當用意常須痛自鞭防爾

玉素處士張舉字子厚毗陵人治平初試春官司馬溫公主文賦公生明以第四人登第旣得官歸卽不仕終身元祐初嘗起爲頴州教授力辭不就余家與之有舊故余未冠得拜之稍長益相親淸通逺略不爲崖異與前此號隠居曄然自誇於俗者不類士大夫旣以相與推敲日欵其門隨髙下接之無不滿其意賀鑄有口才最好雌黃人於後亦無問言毎折節事之常稱之曰通隠先生余嘗扣其棄官之說子厚笑曰吾豈不欲仕者初但以二親年俱髙吾一子不忍去左右旣親歿吾將老矣欲仕復何爲因循至是爾其言大抵若此家藏書數萬卷善琴碁曰惟玩此三物不甚飲酒餘得以周旋渉世以來粗免大過聞子厚爲多大觀初厚已死州裏上其行余適在翰林蔡魯公亦素知其爲人遂得賜號官其一子今其子亦死諸孫未有聞者西北士不甚知其人今能言之者絕少魏野以有閒而名益彰惜乎子厚之無閒也

富鄭公少好道自言吐納長生之術信之甚篤亦時爲煉燒丹竈事而不以示人余鎭福唐嘗得其手書還元火訣一篇於蔡君謨家蓋至和間持其母服時書以遺君謨者方知其持養大槪熙寜間初罷相守亳州公已無意於世矣圓照大本者住蘇州瑞光方以其道震東南州僧正顒世號顒華嚴者從得法以歸鄭公聞而致之於亳館於書室親執弟子禮一日旦起公方聽事公堂顒視室中有書櫃數十其一櫃鐍甚嚴問之左右曰公常手自啟閉人不得與意必道家方術之言亟使取火焚之執事者爭不得公適至問狀顒卽告之曰吾先爲公去大病矣公初亦色防變若不樂者已而意定徐曰無乃太虐乎卽不問自是豁然遂有得顒曰此非我能爲公當歸之照師乃以書偈通圓照故世言公得法大本然公晚於道亦不盡廢薨之夕有星隕於寢洛人皆共見此豈偶然哉妙湛師爲餘言親得於其師小夲小夲得其師大夲者云耳

余中嵗少睡蓋老人之常態無足怪者毎夜過分輙不能再睡展轉一榻間胸中旣無纎物頗覺心志和稅神宇凝靜有不能名者時聞防嚙喞喞有聲亦是一樂事當門老僕鼻息如雷間亦有囈語或悲或喜或怒或歌聽之毎啟齒意其亦必自以爲得而余不得與也嘗在頴川時初自翰林免官先君爲倅歸養居後圃三間小室旁無與鄰左右惟一僕意況已如此嘗有詩云城頭晚漏鳴丁丁間月落卻未明衡陽歸雁過欲盡汝陽荒雞初一鳴悠悠斷夢子不記艸艸防吟還獨生成人得意須幾許一睡稍足無與情逮今四十年了無異者余毎自料非世間享福人平生大得志處不過如是但能保此一生如佛與波斯匿王論見恆河性有味言也

世傳神仙呂洞賔名嵓洞賔其字也唐呂渭之後五代從鐘離權得道權漢人仙者自宋以來與權更出沒人間權不甚多而洞賔蹤迹數見好道者毎以爲口實余記童子時見大父魏公自湖外罷官還道嶽州客有言洞賔事者近嵗嘗過城南一居寺題詩二首壁間而去一云朝遊嶽鄂暮蒼梧防有靑蛇但气粗三入嶽陽人不識朗吟飛過洞庭湖其二云獨自行時獨自坐每恨時人不識我惟有城南老樹精分明知道神仙過說者云寺有大古松呂始至無能知者有老人自顚徐下致防故詩云然先大父使予誦之後得季觀所記洞濵事碑與少所聞正同靑蛇世多言呂由劍俠入非是此正道家以气煉劍者自有成法神仙事茫不可知疑信者蓋相半然是身本何物故自有主之者區區百亦何足言棄之爲佛存之則爲仙在去畱問爾洞濵𨿽非予所見然世要必有此人也哉

恵逺法師白蓮社在廬山東林防者佛防耶捨佛陀跋陀罷竺道生慧持慧獻曇恆道禺道敬曇詵皆浮屠劉遺民雷次宗周續之宗炳張野張詮皆士合十八人初晉太元中爲佛者道安居太山逺從之學安以爲髙弟遺行其教東南至廬山樂之因畱不去寺舊不甚廣元封丰老南之徒常摠主寺事物雄邁爲徒之傑始斥大鼎新之雄麗莊嚴遂爲江湖間第一而白蓮社者其遺迹尙在余少屢欲往遊訖無因今老矣勢必不能至得李伯時爲愛之常掲之壁間意或得僧俗間勝士十許軰不必如逺之數追其故事於山間山有二泉東泉爲尢勝瀦其下流倚山傍流爲澗爲池亦多種蓮然三十餘年訖無甚如余意者每徘徊澗壑想見逺時輙慨然如見其人逺社爲浮屠者吾不能知而劉遺民周續之雷次宗皆見宋書隠逸傳風調淸逺方知晉宋間風俗之衰方外超出絕俗之士尙不乏如此豈今而無之乎第無餘以致之爾頃蒙恩賜寺積善教忠守其丘墓自閩還規模作屋八十楹去余居無一里四山環集兩澗繞其傍今漸成其三之一尙意有道生軰肯從之終以成予志也

余少好藏三代秦漢間遺噐遭錢塘兵亂盡亡之後有遺余銅鳩柱頭色如碧玉因以天臺藤杖爲幹植之毎置左右今年所親章微州在平江有鬻銅酒噐其首爲牛制作簡質其間塗金隠隠猶可見意古之兕觥防於生朝章亟取爲余壽餘欣然之曰正患吾鳩杖無侶造物豈以是假之耶二物常以自隨往嵗自行山間使童子操杖以從殆以爲觀爾未必直須此物也邇來足力漸覺微毎升降殆不可無時坐石間児子甥侄軰環子側輙以杖使以觥酌酒而進卽爲引滿常亦自笑其癖頃有嘲好古者謬云以市古物不計直破家無以食遂爲丐猶持所有顏子陋巷瓢號於人曰孰有太公九府錢乞一文吾得毋似之

陶淵明所記桃花源今鼎州桃花觀卽是其處余𨿽不及至數以問湖湘間人頗得言其勝事云自晉宋來由此上升者六人山十里間無雜禽惟二禽往來觀中未嘗有鳥增損新舊更昜不可知耆老相傳自晉迄今如此毎有貴客來鳥輙先號鳴庭間人率以爲占淵明言劉子驥聞之欲往不果子驥見晉書隠逸傳卽劉驎之子驥其字也傳記子驥采藥衡山深入忘反見一澗水南有土名囷其一閉一開開者水深廣不可過或說其間皆仙靈方藥諸雜物旣還失道遇伐弓人問徑始歸後欲更往終不復得大類桃源事但不見其人爾晉宋間如此異亦頗多王烈石髓亦其一也鎭江茅山世以比桃源余頃罷鎭建康時往遊三日按圖記問其故事山中人一一指數皆可名然不至大亦無甚奇勝處而自漢以來傳之冝不謬華陽洞最知名才爲裂石濶不滿三四尺其髙三尺不可入金壇福地正在其下道流云近嵗劉渾康嘗得入百餘步其言甚誇無可考不知何緣能至韓退之未嘗過江而詩有煩君直入華陽洞割取乖龍左耳來意當有所謂不止爲洞言也

孔子言仁者靜智者動吾觀自古功名之士類皆好動不但興作事業𨿽起居語黙之問亦不能自已王荊公平生不喜坐非睡卽行居鐘山毎早飯已必跨一驢至山中或之西庵或之定林或中道捨驢徧過野人家亦或未至山後還然要必湏出復還已作字說時用意良苦嘗置石蓮百許枚几案上咀嚼以運其思遇盡未及益卽囓其指至流血不覺世傳公初生家人見有貛入其室有頃生公故小字貛卽嘗以問蔡元度曰有之物理始不可曉蘇子瞻性亦然初謪黃州布衣芒履出入阡陌多挾彈擊江水與客爲娯樂毎數日必一泛舟江上聽其所止乘興或入旁郡界經宿不返爲守者極病之晚貶嶺外無一日不逰山晁以道嘗爲餘言頃爲宿州教授防公出守錢塘夜過之入其書室見壁間多張古名畵愛其鐘隠雪雁欲爲題字而掛邊髙不能及因重二卓以上忽失足墜地大笑二人皆天下偉人蓋出於智者當爾吾素累墜固非二公之比自得此山樂其泉石欲爲藏書之所旦攜其僕夫荷挿持圖平夷澗谷搜剔巖竇𨿽風雨不避旁觀皆以爲甚勞而余實未嘗倦殆其役於物耶新居將成頗亦自驚夫仁智性之成徳由是以入聖𨿽動其何傷其必有以飬之而後不至於敝因榜其防事東西兩齋曰近仁曰近知而防曰樂壽非曰能之蓋𨿽老猶將學焉又以戒爲子孫者也

李文饒平泉艸木記云以吾平泉一艸一木與人者非吾子孫也歐陽永叔嘗笑之餘謂文饒之感何至平泉艸木而已哉後讀五代史至張全義監軍與軍將孫延古爭醒酒石事全義殺之延古可爲克家之子矣然以與監軍則違其戒守其戒則或因之以至於殺人一名亦何足言使文饒而先悟此豈直無以累人亦當自克其身矣好石良是一癖古今文士毎見於詩詠者必有直好也其好者正自不能觧余紹聖問春官不第道歸靈壁縣世以爲出奇石餘時臥病舟中行槖蕭然聞茶肆多有求售公私未之貴人亦不甚重亟得其一長尺許價當八百取之以歸探其所有僅七百金假之同捨而足不覺病頓愈夜抱之以眠知人之好石不特其言也自行此壑刳剔巖洞與藏於土中者愈得奇今巖洞殆千餘處而奇石林立左右不可以數計心猶愛之不已豈非余之癖哉賴晚年粗知道文饒之病則無復有客欲得者聽其自取以去未嘗較嘗謂児童軰云此不但吾無所累汝亦可以免矣夫人事何嘗不類爾每以文饒之言觀之世間得更有一物耶

孔子以治詩書禮樂春秋六經而一君無所鉤用老子謂六經先王之陳迹非其所以迹而教之以白鶂相視眸子不運而風化虫雄鳴於上防應於下而風化孔子居三月不出得其爲鳥鵲孺魚傳沬細要者化有弟而兄啼蓋以類覺之也自以爲不與化爲人安能化人而老子可以此正今之所謂禪者但言之不同耳世語吾儒之言則近以語佛氏之言則晤殆其不自了而惑於名故爲佛氏者亦不以其情告之而待其自悟使人人知孔子之得於老子而老子肯之世豈復有禪哉吾嘗謂古之至理有不謀而冥契者吾儒之言易佛氏之言禪是也夫世故有不可言而終不可免於言吾儒不得已則命之曰易以其運轉無窮而不可執佛氏不得已而命之曰禪以其不傳而可以更相與也達其不可執而受其更相與者禪與易豈二道哉但不知二氏初何以不相爲謀而表裏如此惟其道之一爾此叚老子先之以性命不可意不變此性命之直不可以言傳而語之者也維之以時不可止道不可壅也此其爲不可執而可以更相與者也孔子許顏淵曰其心三月不違仁莊子亦曰孔子不出三月而復見老子蓋古之論者必以三月爲莭天道一變也言之同有至是哉

巖下放言卷中

欽定四庫全書

巖下放言卷下

宋葉夢得撰

楊朴魏野皆咸平景徳間隠士朴居鄭州魏野居陜皆號能詩朴性癖嘗騎驢往來鄭圃每欲作詩卽防艸中冥搜或得之則躍而出適遇之者無不驚眞宗祀汾陰過鄭召朴欲命之官卽問卿來得無以詩送行者乎朴揣知帝意謬云無有惟臣妻一篇帝使誦之曰更休落魄貪杯酒切莫猖狂愛做詩今日捉將官裏去這回斷送老頭皮帝大笑賜束帛遣還山野和易通俗人樂從之防魏王公當國尢愛之野亦數相問無間天禧末魏公屢求退不許適野寄以詩曰人間宰相惟三載君在中書四十年西祀東封俱已了好來平地作神仙魏公亟防以聞遂得謝朴死無子野有子閒能襲其父風年八十餘亦得長生之術司馬溫公陜人閒死爲志其墓故世知野者多而朴無甚聞然皆一莭之士世競於進取也不可時無此曺一二警勵之與指嵩少爲仕途防徑者異也

郎簡侍郎錢塘人慶曆問能吏與杜岐公極相厚善簡長岐公十許嵗岐公以兄事之旣老謝事居裏中作別館徑山下善服食得養生之術卽術山澗旁種菖蒲數畆嵗采以自餌山中目之菖蒲田時岐公以老就第居宋簡數以書招岐公同處不果往然書問與詩往來無虛月範文正知錢塘亦重其爲人防皇祐大饗明堂亟請召岐公爲三老以任參政布及簡爲五更不報簡猶後岐公三四年卒幾九十𨿽無甚顯迹然能善其身終始岐公未嘗輕與人獨重簡爲重友亦必有以取之矣士大夫處世何用事業赫在人耳目若必求此將有擾擾用意營之者若是安得自適於休靜無事之地或不免累於仕而不能去於家先世與簡有素今日客有自徑山來言菖蒲田問之兒子多不知其詳乃爲語之

余守許昌時洛中方營西內甚急宋升以都運使主之其徒韓溶李實等皆用事宮室梁柱欄檻牖皆用灰布期旣廹竭洛陽內外豬羊牛骨不克用韓溶建議掘漏澤人骨以代升欣然從之一日李實暴疾死而還魂其言冥官初追正以灰骨事有數百人訟於庭冥官問狀實言此非我蓋韓溶忽有吏趨而出有頃復至過實曰果然君當還然宋都運亦不免旣白冥官而下所抱文字風動其紙略有防門二字後三日溶有三子連死尙防其妻哭之哀又三日亦死而溶亦死升時入爲殿中監未防傳升忽溺血不止經日下數石而斃人始信幽防之事有不可誣者時有範徳儒卒才數月其家語予近有人之鄆州夜過野中見有屋百間如官府掲其榜曰西證獄問其故曰此範龍圖治西內事也家亦有兆相符防有屬吏往洛余始復其言於李實亦然甚哉禍福不可畏乎余素不樂言鬼神幽怪特書此一事以示兒子以爲當官無所忌憚者戒之

文潞公洛陽居地袁象先舊基屋𨿽不甚宏大晚年得其傍羨地數畆爲園號東西日挾家童數軰肩輿與賔客姻親共逰無虛時旣罷遣聲妓取營籍十餘人月賦以金毎行必命之執事人以爲適然時公年已髙捨居家而適別館且未免平昔之好則猶若有少勞者杜岐公謝事不造宅假官舍回車院居之積十年薨於其中余守宋時嘗往觀湫隘與居民不逺耆老猶指癈屋三間爲公之書屋公未嘗出亦不甚飲酒客至粟飯一盂雜以餅餌他品不過兩種無客卽靜坐不聞人聲有瞷之者或賦詩作艸書未嘗不滿也一等貴人奢儉所享𨿽各其性然亦必自有賦之如潞公出入將相窮極奉飬而能安於約如此固自不可及若岐公則尢人之所難然此但以俗人論耳稍知道者其何有於是潞公必不以其約自矜岐公必不以其亷自異晉人記有比王逸少蘭亭於金穀而逸少喜者彼其所知恐未嘗夢見逸少也

李習之學識過韓退之蓋其所知也各異退之主張吾道千載一人而余爲是言故不韙矣然余自不以爲疑曷不取其原道讀之循粹而不雜明果而不二世皆以比孟子然究其所終則得儒者之說而茍知學孔子者皆能爲是言習之他文不多見而其復性書三篇於秦漢以下諸儒略無所習獨超然知顏子之用心唐人之爲文者亦或似然其言矯而幸中必有乖忤未能如習之坦然至到蓋二人之爲儒一也今世言三代周公孔子之道者莫如禮記禮記之傳駁而直得孔子之言者惟中庸與大學退之出於大學而未至故原道之末論正心誠意曰古人爲是者將以有爲今之爲是也外其天下國家而防其常蓋以詆佛老意謂絕仁義棄禮樂皆以其莊語而不窮其防區區以孟子荀卿楊雄爲辧則已下矣故曰未至習之學出中庸而不膠其言故論誠盡性之道自孟子推之至於子思推之至於孔子合於易之寂然不動感而遂通天下之故知顏子之不逺復爲三月不違仁卿與雄曽無足議而退之之所未嘗語也故曰不膠其言二人要不可偏廢將以正人則不可無退之將以自治則不可無習之惟其見者明故其文章合處以追蹤退之無甚愧唐人記習之退之侄婿似有不冝相下𨿽退之彊毅亦不肯而以從已弟子之者惟籍湜軰爾近嵗無能知習之者惟老蘇嘗及之然止與其文辭子瞻兄弟不復言甚矣學之難也後必有與餘同者然後知予之言不謬

凢人之生不過出入二途讀莊周達生一篇使人意蕭然直若能遺其刑者出所以接物也入所以飬已也周設爲單豹張毅二名蓋寓言張毅張而物物敵其走髙門縣簿固然單讀當如丹朱之丹豹以其文避患而虎食之亦言有其類之賦於內者禍必不在外也則有心於出入者也均不免於有累不若忘其形而飬其神忘形則能遺生飬神則外物不能幹故物有餘而形不飬者聲色臭味是也形不離而生亡者枯槁沈溺之過而反以自瘠者也是以其說不以能棄事爲貴必使爲事本無不足棄則無與役於外而形不勞矣不以能遺生爲難必使知生本無不足遺則無與累於內而精不矣形與精相爲表裏者也形前則精後二者合而與天爲一則區區賦於人者亦何足言哉夫然則不獨善其生而已𨿽死可也故繼言合成體易所謂精气爲物者是也散則成始易所謂逰魄爲變者是也生則自散移之於合而成體死則自合移之於散而成始是謂能移此與天爲一而非人也老氏論生之徒死之徒與動而之死地者皆曰十有三人多不能曉曲爲異論說不正謂其形而言爾故河上公以解四肢九竅之數當之不知此說自見韓非子非與老略先後其書人特謂之觧老諭老必不謬吾爲老氏觧特取此章先言出生入死蓋謂不能明乎出入是故由之而生狥之而死其類不一而自少而壯自壯而老無非動而之死地者同以是形也愛之固已失委之亦非是不求其精而求形未有不單豹張毅者也孔子與子貢子夏言詩皆曰起予而謂可與言詩已矣至於顏子乃曰回非助我者也於吾言無所不悅吾然後知顏子之異於諸子也夫道不可言而言非也言且不可而況有所不達而至於辧然此理非至到而相與造乎忘言之域未足以語顏子與孔子旣知其髙可仰堅可鑽又見其變化而在前後者𨿽其欲從而不可及亦能名其所謂卓則顏子之於孔子蓋無不得矣特至之有深淺爾此孟子所謂具體而微者矣如是茍不言言之未有不當於心則安用於言乎及他弟子言而能文者文章而已性與天道𨿽言之而不得聞則吾何從可以與之言夫閉其所不得聞而開其所能聞則𨿽言固將有疑而未遽達者幸而或中固孔子之所喜而樂與之言者也起於與非助我於是乎辧莊子記孔子見溫伯雪子而不言子路曰欲見溫伯雪子久矣見之而不言何耶孔子曰夫人者目撃而道存矣亦不可以容聲矣此意正可與顏子之事相發溫伯雪子寓言也溫而曰雪固妙矣彼見之可以不言而吾聞之亦可以皆說然孔子以不容委而不言顏子以聞其言而猶說玆顏子之異於孔子者也故繼之步趨言辧之同而奔軼絕塵之異止於交一臂而失人乃子張子夏則所謂諌我也似子道我也似父者歟

張蕓叟侍郎長安人忠厚質直尙气節而不爲名前朝人物中殆難多數元丰中多事西夏五路並入時廟議經營久旣有定策欲一舉遂防夏五路帥鄜延種諤環慶髙遵裕涇原劉昌祚三人河東王中正熙河李憲蕓叟爲髙遵裕機冝諸軍皆聽裕節制帥出旣無功遵裕坐貶有得蕓叟軍中詩上聞者坐謗訕謪監彬州酒稅余先大父魏公適爲湖南憲傾意侍之蕓叟意感激自是以兄事大父終始無少異故先君與諸父皆得從其逰蕓叟好古博學喜爲詩然皆思致綏而不廹非若徒爲矯忿者初謫時言五路事者其賔客各自爲主不同蕓叟毎折中之以故人皆不樂防道中聞蛙聲乃有詩曰一夜秋聲不暫停近如相和逺如爭信知不爲官私事應恨疏螢徹夜明荊公見而笑曰舜民此語不爲過崇寜間以黨籍廢居長安關中人無貴賤以爲父師余季父官鄜州時往過之始當國者欲逐元祐人召其腹心數軰更排撃略盡後當國者勢替復爲召致者所攻蕓叟言事茍不以理相乘自應爾指其壁後題字曰亦嘗見吾扇詩乎季父趨視之則曰扇子觧招風本要熱時用秋來掛壁間卻被風吹動其詩大抵多類此夜與梗等語不甚悉其爲人前軰風流日逺後生不可不少知爲道其本末大父在湖南年才六十餘求宮祠歸吳下蕓叟有行詩先君嘗使予謹藏之後爲兵亂亡去偶記其篇附之把還使節請祠眞便作吳江漸退身慿軾幾州沾惠愛歸裝一味是淸貧相思欲控琴髙鯉卜宅須邀季子鄰不是薦章論再起朝廷自重老成人吳下有乘魚橋云髙乘鯉登仙處故有控鯉之句云

前史載李廣以殺降終不封侯廣何止不侯蓋自不能免其身於公以治獄有陰徳大其門閭而貴報於天如符契然因果報應之說何必待釋氏而後知也世傳歐希範五藏圖此慶曆問杜待制治廣南賊歐希範所作也希範本書生桀黠有志數通曉文法嘗爲攝官乘元昊叛西方有兵時度王師必不能及乃與黨蒙翰嘯聚數千人聲揺湖南朝廷遣楊略討之不得乃以代入境卽僞招降之說與之通好希範猖獗久亦幸茍免遂從之與幹挾其酋領數十人偕至大爲燕犒醉之以酒已而乃執於坐上翌日盡磔於市且使皆剖腹刳其腎膓因使醫與畫人一一探索繪以爲圖用是遷待制帥慶州未幾若有所覩一夕至圊忽僕於圊中家人急出之口鼻皆流血微言希範以拳撃我後三日竟卒有略幹亦知書號能吏歐陽永叔爲志其墓夫爲將不得已而至於殺降彼自有罪固不得已然旣以降矣何至殘忍而重苦之乎此固造物者所不得私計希範起盜賊而殺無辜亦已多矣兵興已來士好功名如所爲而有異聞者問有之餘未敢以爲盡信而希範之傳不可誣也故余出入兵間十餘年所將計十萬所平治不爲不多非特不敢爲之爲固自不敢萌於心幕府禆數有以奇策相干一切皆謝之今退老一壑庶幾幸無憾不然旣有希範之聞亦安得不自疑也

莊子記孔子西藏書周室與子路謀子路告以老免藏史歸居請試往因焉孔子見老不許乃繙十二經以說一叚人多不能了言貴書傳周嘗論之以藏書者欲藏其言而廢書也然往周室則孔子忘乎世者猶未定也故與子路謀凡論語載孔子與長沮桀溺晨門荷蓧之徒言皆命子路未嘗及他弟子蓋子路勇於有聞欲行其所知故以激之今周亦云達此意矣言免藏史歸居者子路以以忘世而忘言者也故曰往因焉欲因以定其說也老不許豈其枮槁無言者哉故孔子復繙十二經以說學者或以十二經爲春秋是矣莊周嘗兩言春秋一曰春秋經世先王之志聖人議而不辦一曰春秋以導名分周於春秋亦知之深矣老以爲大謾而問其要則以孔子爲不諭其意欲其出而經世也故孔子復以兼愛無私爲仁義者對復以兼愛爲迂無私乃私謂春秋之作欲利天下而愛之使是非賞罸一出於公然不知有爲之之迹則若建皷而求亡子反所以亂人之性也乃放徳而行循道而招則仁義故存於其間𨿽爲春秋而無害大防以聖人之道在有心無心之間蔽於有心者繙十二經固不可蔽於無心𨿽藏書亦不可仁義無心於爲則合人之性有心於爲則亂人之性老之免而歸居藏書不足以言之故復以輪扁與齊小白之論終之此五千言之所以作也

韓退之有木居士詩在衡州來陽縣灌口寺退之作此詩疑自有意其謂便有無窮求福人蓋當時固以屍祝之矣至元丰初猶存逺近祈禱祭祀未嘗輟一日邑中旱久不雨縣令力禱無驗怒伐而焚之一邑爭救不聽蘇子曕在黃州時聞而喜曰木居士誅之爲已晚矣間乃有此明眼人乎過丹霞逺矣然邑人念之終不己已後有主寺事者復以木做其像再刻之嵗仍以祀或曰寺規其祭亨之餘以不能廢張蕓叟謫郴州過詩以題於壁曰波穿水透本無奇初見潮州刺史詩當日老翁終不免後來居士欲奚爲山中雷雨誰冝主水底蛟龍自不知若使天年俱自遂如今已復有孫枝相傳以爲口實余聞蜀人言陳子昻閬州人祠子昻有拾遺廟訛爲十姨不知何時遂更廟貎爲婦人裝餙甚嚴有禱亦或驗利之所在茍可得豚肩巵酒子昻且屈爲婦人勉應之不辭新木居士亦何爲不可爲乎聞者爲之絕倒

子貢告漢陰丈人以桔槹忿然作色曰有機械則有機事有機事則有機心子貢懼而驚孔子以爲假修混沌之術云者謂上古之世也執古之道以禦今之有則混沌之世亦何必然惟漢陰不能察此事故一拂其意遂至於忿然作色則是非之辯已役於外而善惡之術已亂於中矣是以區區以抱甕爲是終身役而不自知其勞也師今當語顏子以子夏不見夫桔槹者乎引之則俯捨之則仰彼人之所引非引人也故俯仰不知罪於人漢陰而知此亦何傷夫桔橰哉

巖下放言卷下

