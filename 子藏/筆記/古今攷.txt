

欽定四庫全書

子部十

古今攷

雜家類二【雜考之屬】提要

【臣】等謹案古今攷一卷宋魏了翁創稿續古今攷三十七卷元方回補輯了翁以古制多不可考兩漢諸儒惟據叔孫通所定曰猶今之某物孔賈諸疏則又謂去漢久逺𨿽漢制亦不可攷乃卽漢書本紀所載隨文辧證作古今攷前有自序一則然其書未成僅得二十條又有錄無書者四條咸淳丁夘回得手稿於了翁之子乃推衍其意續成是編首載了翁原書而回又附論於後以鶴山先生曰紫陽方氏曰別之其無書四條回亦補之其劉媼夢與神通一條並發例於下曰鶴山原書有此題而文缺今回以意補之加紫陽方氏曰五字後此皆回所撰不再書此五字或引古於前則復書之云云案回之所續亦以漢書本文摽目而於歷代制度推類以盡其餘如拔劍斬蛇條下則附廣劍考範增舉玉玦條下則附玉佩考蓋特借漢制中一物之名以推求古制而與史家本文則絕不相涉也然了翁所考多在制度回則以在宋之日獻媚賈似道似道勢敗又先劾之旣反覆陰狡爲世所譏及宋亡之時又身爲太守舉城降元得官總管益爲淸議所不齒老而無聊乃倡講道學以謀晚蓋故於中多參以理語如髙帝紀寬仁愛人四字牽引程朱以來諸大儒論仁之語至列目一十二篇一字之義幾盈一卷未免涉於支離然回人品心術𨿽不足道而見聞尙屬賅洽所考多有可取者並了翁書錄之亦不以人廢之義也乾隆四十四年二月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

古今攷原序

敍曰渠陽山中暇日編校經傳自兩漢諸儒去古未逺已不能盡識三代遺制凡冕服車旗類以叔孫通所作漢禮器制度爲據其所臆度者無以名之則曰猶今之某物然孔賈諸儒爲之疏義則又謂去漢久逺𨿽漢法亦不可攷因嘆三代遺制始變於周末大壞於秦漢而盡亡於魏晉以後𨿽名物稱謂字義音釋亦鮮有存者故使經生學士白首窮經而疲於訓詁占畢之末有終其身而不能盡知者嗚呼是誰之咎歟解之繇曰無所往其來復吉有攸往夙吉漢承秦大難旣解是無所往也而昧於來復夙往之戒徒能隨世就事爲秦漢以後規模賈誼所謂建久安之勢成長治之防蓋欲及時定制盡復三代之舊爲萬世太平計而一時君臣不足以知此至董仲舒王吉則寖逺寖疎蓋自是人情習於簡陋古制蓋不可攷矣姑卽漢紀隨文辯證作古今攷魏了翁序

欽定四庫全書

古今攷卷一

宋魏了翁撰

元方回

續

髙帝紀

鶴山先生曰髙帝者何漢五年羣臣上皇帝尊號此有天下之稱也十二年上諡號曰髙皇帝此節惠易名之諡也人主自號皇帝自秦政始而漢因之諡曰髙皇帝則亦因始皇帝之陋也三皇五帝稱號聖人未嘗言𨿽三王五伯亦未嘗言僅見於孟氏書戴氏禮而禹之爲王亦未嘗見凡書之言夏王者皆祭也殷人周人之說始自陋儒俗師彊爲差等矜抗皇號於過髙而妄意帝稱羞與王伍蓋春秋時吳楚越皆稱王矣至於戰國則齊魏韓趙諸君亦稱王王號旣卑則彊者不得不帝於是秦昭王稱西帝齊閔王稱東帝尋懼而皆去之復稱王至秦政二十六年遂兼皇帝之號然猶遲之以二十六年之久亦見其有未慊於心者漢初大抵襲秦以從民望而於典章法度猥襲秦餘如皇帝之稱最爲固陋亦因仍不攺於是有效尢而動如南越王稱南武帝蓋生而自爲諡矣極於後世如漢哀帝以方士之說爲聖劉太平之號唐髙宗中宗以武韋二婦人之言有天皇應天之號紛紛錯出由是踵爲故常姑摘其一二言之唐宗徳宗皆以聖神文武皇帝爲號此二君昏僻召亂者也而以是稱之又將誰欺徳宗尙以爲未足乃於朱泚未平之日徇羣臣之請欲更加二字夫此四言且不敢當其一而唐之君臣少之乃知後世君臣虛名侈靡君臣同一愚也成湯曰武王周文曰寜王則人稱之而已不自居也矧累善積美至十餘字而不厭乎賴神宗黜去尊號之請足以洗千載之陋然尙有未盡攺者諡者節以壹惠也今自唐至於國朝帝諡之多至七八字反以字多而難於省記義廣而不能取信且姑以一二言如所謂聖神則大而化聖而不可知矣猶以爲未足也加之以文武抑不知聖神不足以統文武耶借曰書旣言之矣又姑舉其一言之唐帝之諡莫多於宣宗蓋髙祖太宗猶不過七字宣宗至十有八字宣視諸帝固亦稍優而遂謂元聖至明與武文睿知仁神等字無一不備夫如是過於堯舜三王逺矣而唐業之衰實始乎此

漢書

鶴山先生曰漢者何髙皇帝起漢中卽始王以爲代號也自羲昊以來書志可攷者皆有始祖舜𨿽側微然自顓帝以來有國至瞽瞍失之至夏后氏殷人周人以訖於嬴政則皆以始封爲代號夏之後爲杞至楚悼王而後息殷之後爲宋至齊涽王而後息周自后稷訖於赧王大抵三代之宗廟血食皆二千餘年而秦罷侯置守於是始有由匹夫而有天下者故往往無所因襲一時如劉如項如陳不得不以始皇爲號至魏晉齊梁隋唐以後則率以初國寖成禪代故又封爵爲號亦與漢異

髙祖

鶴山先生曰旣曰髙帝矣此其言髙祖何系之帝卽諡也系之祖則廟號也武丁祖甲太甲𨿽有廟號而丁甲以日爲紀非諡也由殷而上無諡或以堯舜禹等爲諡非也至殷始有三宗廟號至周始有文武等諡至髙帝然後一人而有諡有號然諡曰髙皇帝廟曰髙祖猶通一髙字也至文帝以後然後號與諡異然猶曰太宗世宗中宗世祖云耳又其後一人之身旣曰明帝又曰顯宗旣曰章帝又曰肅宗不知節諡者安所據也明帝猶可宗也又其後也和帝曰穆宗殤帝曰【缺】宗安帝曰恭宗則終漢之世無一而非宗者又其後也帝諡少而五六言多至十七八言𨿽有博識彊記之士固已不能悉數施諸詔命奏疏亦以文繁難於節約其勢必以廟號陵名代之則是一人而兼十餘字之美義有相包字猶別出𨿽有昏僻之主猶得仁聖之名施諸當時人已議朝臣之庸鄙書諸簡防人復議世道之澆訛相承至今諡爲虛設僅以陵廟見諸典章又極其事而言之則必如殷三宗漢七制無害其爲廟號以其有徳可宗而不在疊毀之數也和殤安順以來胡爲而皆無不可宗之帝有天下者知和殤安順亦得爲宗則知廟號而承陋襲訛不可不速已也

丰沛邑中陽里人

鶴山先生曰此謂泗水郡之屬縣曰沛沛之聚邑曰丰其裏曰中陽蓋自秦滅古制郡縣邑裏之別茫不可攷今姑言之古者大而別之曰九州細而別之則自天子諸侯所治皆曰國國之外曰野則六鄕六遂與三等采地在焉其得名縣者有三總王畿之內曰縣則天子之寰內是也【寰卽縣也】六遂之內有縣凡二千五百家則四鄙爲縣四遂爲縣是也三伯裏至四伯裏爲縣則甸稍縣都是也至春秋末趙簡子誓師則謂上大夫受縣下大夫受郡杜預引周書作雒篇謂千里一縣縣有四郡魯昭五年左氏傳亦云晉有四十縣遺守四千乘縣有百乘合乎周書而背周禮未知孰爲可信大抵皆未是後世之所謂縣至秦孝公並邑聚爲縣而縣之制始此郡之名不見於經亦始見於趙鞅之言乃是縣統郡而不以郡統縣也自秦始皇並天下分爲三十六郡然後以郡統縣其時縣猶有邑在焉故曰丰沛邑裏

姓劉氏

鶴山先生曰古未有姓氏並書者春秋傳曰天子建國因生以賜姓胙之土而命之氏杜預謂若舜由嬀汭故陳爲嬀姓胙之以土而命氏以陳外傳亦曰帝嘉禹徳賜姓曰姒而氏曰有夏胙四嶽國賜姓曰姜而氏曰有呂蓋系之以姓而命之以氏故子孫𨿽同姓而各別氏也氏又謂之族蓋舉其人則曰華氏向氏指其宗則曰戴族柏族若此者可以類求大率姓稟之天子族稟之國君然其間容有不賜姓者各從其父之姓族如黃帝子二十五人而得姓者才十有三是也又有不稟時君之命而自爲氏者士會之孥處秦爲劉氏伍員之子在齊爲王孫氏智伯之將滅果自別其族爲輔果氏𨿽云別氏然未有總書曰姓某氏者至於後世則姓氏之制不明故舉世稱氏爲姓而不知別且同姓別氏禮所謂百世而婚姻不通者今豈知此【或疑劉氏之始詳見贊末】

附論賜姓賜氏賜族之別

紫陽方氏曰鶴山先生渠陽山中嘗取九經注疏爲要義所以爲古今攷張本也古今攷𨿽不就要義吾州有刋本兵火已亡而回尙畱印本謹以禮記大傳正義附論賜姓賜氏賜族之別者續於鶴山先生所論姓劉氏之後要義曰凡姓族異者所以族異人也猶萬物皆各有名以相分別天子賜姓賜氏諸侯但賜氏不得賜姓降於天子也故隠六年左傳云無駭卒公問族於眾仲眾仲對曰天子建徳因生以賜姓胙之土而命之氏諸侯以字爲氏因以爲族官有世功則有官族邑亦如之以此言之天子因諸侯先祖所生賜之曰姓杜預云若舜生嬀汭賜姓曰嬀封舜之後於陳以所封之土命爲氏舜後姓嬀而氏曰陳故鄭駮異義云炎帝姓姜大昊之賜也黃帝姓姬炎帝之所賜也故堯始賜夷姓曰姜賜禹姓曰姒賜契姓曰子賜稷之姓曰姬著在書傳如鄭此言是天子賜姓也諸侯賜卿大夫以氏若同姓公之子曰公子公子之子曰公孫公孫之子其親已逺不得上連於公故以王父字爲氏若適夫人之子則以五十字伯仲爲氏若魯之仲孫季孫氏也若庶子妾子則以二十字爲氏則展氏臧氏是也若異姓則以父祖官及所食之邑爲氏以官爲氏者司馬司城是也以邑爲氏者若韓趙魏是也凡賜氏族者必爲卿乃賜有大功徳者生賜以族若叔孫得臣是也𨿽公子之身若有大功徳則以公子之字賜以爲族若仲遂是也若子孫不爲卿其君不賜族子孫自以王父字爲氏也氏族對之爲別散則通也故左傳云問族於眾仲下云公命以字爲展氏是也其姓與氏散亦得通故春秋有姜氏子氏姜子者皆姓而爲氏是也回又曰漢髙祖封項伯等四人爲列侯賜姓劉氏回已引東萊大事記解題在後中有範氏祖禹論其賜婁敬姓劉氏卽不論矣以姓爲氏以氏爲姓漢初已如此

附論鄭漁仲氏族譜

紫陽方氏曰鄭樵字漁仲興化軍人號夾漈先生著書甚多氏族之書博矣平聲中無回之方氏而有芳至以字爲氏族中始有方氏謂周大夫方叔之後以字爲氏也風俗通云方雷氏之後是也謂漢有方賀則不然漢公卿有百官表曰方賞爲九卿更始之相曰方望何以皆不書回之先方紘避王莽之難自河南徙歙縣子儲儕儼回儲之孫也後歙縣割東鄕爲靑溪縣今攺爲淳安縣是也儲墓在淳安縣前一大方塜今攷漢書百官公卿表下孝哀建平元年司校尉東海方賞君賔爲左馮翊二年遷建平三年左馮翊方賞爲廷尉四年徙元壽二年哀帝之年表最下一行書曰京兆尹淸河孫意子承廷尉方賞爲左馮翊一年遷此書乃是兩事其一京兆尹淸河孫意其名意其字子承也其書法如上文京兆尹南陽翟萌幼仲萌名幼仲字也子承之下書廷尉方賞爲左馮翊一年遷明年哀帝崩又孝平五年表絕矣漢書此表極好凡十四行上三行漢三公第四行列將軍次九行九卿廷尉大理居第五以上十三行矣下一行京兆尹左內史右內史左馮翊三官共之方賞初以司校尉爲左馮翊書其鄕貫曰東海書其字曰君賔遷廷尉又遷左馮翊在朝凡八年也回讀西漢自二十二嵗戊申在宋氏館借鼎本漢書換三四本讀至今五十餘年矣不見有方賀細思之恐是鄭漁仲筆誤或刋本誤以方賞爲方賀乎容更攷之

附鄭樵氏族略序

自隋唐而上官有簿狀家有譜系官之選舉必由於簿狀家之婚姻必由於譜系歷代並有圖譜局置郎令史以掌之仍用博通古今之儒知撰譜事凡百官族姓之有家狀者則上之官爲攷定詳實藏於祕閣副在官若私書有濫則糾之以官籍官籍不及則稽之以私書此近古之制以繩天下使貴有常尊賤有等威者也所以人尙譜系之學家藏譜系之書自五季以來取士不問家世婚姻不問閥閱故其書散佚而其學不傳三代之前姓氏分而爲二男子稱氏婦人稱姓所以別貴賤貴者有氏賤者有名無氏今南方諸蠻此道猶存古之諸侯詛辭多曰墜命亡氏敗其國家以明亡氏則與奪爵失國同可知其爲賤也故姓可呼爲氏氏不可呼爲姓姓所以別婚姻故有同姓異姓庶姓之別氏同姓不同者婚姻可通姓同氏不同者婚姻不可通三代之後姓氏合而爲一皆所以別婚姻而以地望明貴賤於文女生爲姓故姓之字多從女如姬姜嬴姒姚嬀姞妘婤姶防嫪之類是也所以爲婦人之稱如伯姬季姬孟姜叔姜之類並稱姓也柰何司馬子長劉知幾謂周公爲姬旦文王爲姬伯乎三代之時無此語也良由三代之後姓氏合而爲一𨿽子長知幾二良史猶昧於此姓氏之學最盛於唐而國姓無定論林寶作元和姓纂而自姓不知所由來漢有鄧氏官譜應劭有氏族篇又有潁川太守聊氏萬姓譜魏立九品置中正州大中正主簿郡中正功曹各有簿狀以備選舉晉宋齊梁因之故晉散騎常侍賈弼太保王齊衛將軍王儉梁北中郎諮議防軍知撰譜事王僧孺之徒各有百家譜宋何承天撰姓苑與後魏河南官氏志此二書尢爲姓氏家所宗唐太宗命諸儒撰氏族志一百卷栁衝撰大唐姓系錄二百卷路淳有衣冠譜韋述有開元譜栁芳有永泰譜栁璨有韻略張九齡有韻譜林寶有姓纂邵思有姓解其書𨿽多槪有三種一種論地望一種論聲一種論字論字者則以偏旁爲主論聲者則以四聲爲主論地望者則以貴賤爲主然貴賤升沈何常之有安得専主地望以偏旁爲主者可以爲字書以四聲爲主者可以爲韻書此皆無與於姓氏凡言姓氏者皆本世本公子譜二書二書皆本左傳然左氏所明者因生賜姓胙土命氏及以字以諡以官以邑五者而已今則不然論得姓受氏者有三十二類左氏之言隘矣一曰以國爲氏二曰以邑爲氏天子諸侯建國故以國爲氏虞夏商周魯衛齊宋之類是也卿大夫立邑故以邑爲氏崔盧鮑晏臧費栁楊之類是也三曰以鄕爲氏四曰以亭爲氏封建有五等之爵降公而爲侯降侯而爲伯降伯而爲子降子而爲男亦有五等之封降國侯而爲邑侯降邑侯而爲闗內侯降闗內侯而爲鄕侯降鄕侯而爲亭侯學者但知五等之爵而不究五等之封闗內邑者溫原蘇毛甘樊祭尹之類是也但附邑類更不別著裴陸龎閻之類封於鄕者故以鄕氏麋采歐陽之類封於亭者故以亭氏五曰以地爲氏有封土者以封土命氏無封土者以地居命氏蓋不得受氏之人或有善惡顯著族類繁盛故因其所居之所而呼之則爲命氏焉居傅巖者爲傅氏徙嵇山者爲嵇氏主東之祀則爲氏守橋山之則爲橋氏耏氏因耏班食於耏門頴氏因攷叔爲頴谷封人東門襄仲爲東門氏桐門右師爲桐門氏皆此道也隠逸之人髙傲林藪居於甪裏者呼之爲甪裏氏居於綺裏者呼之爲綺裏氏所以爲美也娼優之人取媚酒食居於社南者呼之爲社南氏居於社北者呼之爲社北氏所以爲賤也又如介之推燭之武未必無氏由國人所取信也故特標其地以異於眾凡以地命氏者不一而足六曰以姓爲氏姓之爲氏與地之爲氏其初一也皆因所居而命得賜者爲姓不得賜者爲地居於姚墟者賜以姚居於嬴濵者賜以嬴姬之得賜居於姬水故也姜之得賜居於薑水故也故曰因生以賜姓七曰以字爲氏八曰以名爲氏九曰以次爲氏凡諸侯之子稱公子公子之子稱公孫公孫之子不可復言公孫則以王父字爲氏如鄭穆公之子曰公子騑字子駟其子曰公孫夏其孫則曰駟帯駟乞宋威公之子曰公子目夷字子魚其子曰公孫友其孫則曰魚莒魚石此之謂以王父字爲氏無字者則以名魯孝公之子曰公子展其子曰公孫夷伯其孫則曰展無駭展禽鄭穆公之子曰公子丰其子曰公孫段其孫則曰丰捲丰施此諸侯之子也天子之子亦然王子狐之後爲狐氏王子朝之後爲朝氏是也無字者以名然亦有不以字而以名者如樊皮字仲文其後以皮爲氏伍員字子胥其後以員爲氏皆由以名行故也亦有不以王父字爲氏而以父字爲氏者如公子遂之子曰公孫歸父字子家其後爲子家氏是也又如公孫枝字子桑其後爲子桑氏者亦是也亦有不以王父名爲氏而以父名爲氏者如公子牙之子曰公孫玆字戴伯其後爲玆氏是也又如季公鉏字子彌其後爲公鉏氏者亦是也以名字爲氏者不一而足左氏但記王父字而已以次爲氏者長幼之次也伯仲叔季之類是也次亦爲字人生其始也皆以長幼呼及乎往來旣多交親稍眾則長幼有不勝呼然後命字焉長幼之次可行於家裏而已此次與字之別也所以魯國三家皆以次命氏而亦謂之字焉良由三家同出其始也一家之人焉故以長幼稱十曰以族爲氏按左傳云爲諡因以爲族又按楚辭云昭屈景楚之三族也昭氏景氏則以諡爲族者也屈氏者因王子瑕食邑於屈初不因諡則知爲族之道多矣不可専言諡也族近於次族者氏之別也以親別疏以小別大以異別同以此別彼孟氏仲氏以兄弟別也伯氏叔氏以長少別也丁氏癸氏以先後別也祖氏彌氏以上下別也第五氏第八氏同居之別也南公氏南伯氏同稱之別也孔氏子孔氏旗氏子旗氏字之別也軒氏軒轅氏熊氏熊相氏名之別也季氏之有季孫氏仲氏之有仲孫氏叔氏之有叔孫氏適庶之別也韓氏之有韓余氏傅氏之有傅余氏梁氏之有梁余氏餘子之別也遂人之族分而爲四商人之族分而爲七此支分之別也齊有五王合而爲一謂之五王氏楚有列宗合而爲一謂之列宗氏此同條之別也公孫歸父字子家襄仲之子也歸父有二子一以王父字襄仲爲仲氏一以父字子家爲子家氏公子郢字子南其後爲子南氏而復有子郢氏伏羲之後有伏虙二氏同音異文共叔段之後有共氏又有叔氏又有段氏凡此類無非辧族十一曰以官爲氏十二曰以爵爲氏有官者以官無官者以爵如周公之兄弟周公爲太宰康叔爲司冦耼季爲司空是皆有才能可任以官者也五叔無官是皆無才能不可任以官者也然文王之子武王周公之兄弟𨿽曰無官而未嘗無爵土如此之類乃氏以爵焉以官爲氏者太史太師司馬司空之類是也雲氏庾氏籍氏錢氏之類亦是也以爵爲氏皇王公侯是也公乘公是小史庶長亦是也十三曰以凶徳爲氏十四曰以吉徳爲氏此不論官爵惟以善惡顯著者爲之以吉徳爲氏者如趙衰人愛之如冬日其後爲冬日氏古有賢人爲人所尊尙號爲老成子其後爲老成氏以凶徳爲氏者如英布被黥爲黥氏楊感梟首爲梟氏齊武惡巴東王蕭子響爲同姓故攺蕭爲蛸後魏惡安樂王元鑑爲同姓故攺元爲兀十五曰以技爲氏此不論行而論能巫者之後爲巫氏屠者之後爲屠氏卜人之後爲卜氏匠人之後爲匠氏以至豢龍爲氏禦龍爲氏幹將爲氏烏洛爲氏者亦莫不然十六曰以事爲氏此又不論行能但因其事而命之耳夏后氏遭有窮之難後婚方娠逃出自竇而生少康支孫以竇爲氏漢武帝時田千秋爲丞相以年老詔乘小車出入省中時號車丞相其後因以車爲氏微子乘白馬朝周玆白馬氏之所始也魏初平中有隠者常乘靑牛號靑牛先生玆靑牛氏之所始也十七曰以諡爲氏周人以諱事神諡法所由立生有爵死有諡貴者之事也氏乃貴稱故諡亦可以爲氏莊氏出於楚莊王僖氏出於魯僖公康氏者衛康叔之後也宣氏者魯宣伯之後也文氏武氏哀氏繆氏之類皆氏於諡者也凡復姓者所以明族也一字足以明此不足以明彼故益一字然後見分族之義言主氏則濫矣本其所系而言則有王叔氏王孫氏言公氏則濫矣本其所系而言則有公子氏公孫氏故十八曰以爵系爲氏唐氏𨿽出於堯而唐孫氏又爲堯之別族滕氏𨿽出於叔繡而滕叔氏又爲叔繡之別族故十九曰以國系爲氏季友之後傳家則稱季孫不傳家則去孫稱季叔牙之後傳家則稱叔孫不傳家則去孫稱叔故二十曰以族系爲氏士季者字也有士氏又別出爲士季氏伍參者名也有伍氏又別出爲伍參氏此以名氏爲氏者也又有如韓嬰者本出韓國加國以名爲韓嬰氏如臧會者本出臧邑加邑以名爲臧會氏如屠住者本出住鄕加鄕以名爲屠住氏故二十一曰以名氏爲氏而國邑鄕附焉禹之後爲夏氏杞杞後奔魯受爵爲侯又有夏侯氏出焉嬀姓之國爲息氏公子邊受爵爲大夫又有息夫氏出焉此以國爵爲氏者也白氏舊國也楚人取而邑之以其後爲白侯氏故二十二曰以國爵爲氏而邑爵附焉原氏以周邑而得氏申氏以楚邑而得氏及原加伯爲原伯氏以別於原氏申加叔爲申叔氏以別於申氏是之謂以邑系爲氏魯有沂邑因沂大夫相魯而以沂相爲氏周有甘邑因甘平公爲王卿士而以甘士爲氏故二十三曰以邑系爲氏而邑官附焉師氏者太師氏也史氏者太史氏也師延之後爲師延氏史晁之後爲史晁氏此以名官是之謂以官名爲氏呂不韋爲秦相子孫爲呂相氏酈食其之後爲食其氏曾孫武爲侍中攺爲侍其氏此以官氏爲氏者也故二十四曰以官名爲氏而官氏附焉以諡爲氏所以別族也邑而加諡如苦成子之後爲苦成氏臧文仲之後爲臧文氏氏而加諡者如楚釐子之後爲釐子氏鄭共叔之後爲共叔氏爵而加諡者如衛成公之後爲成公氏楚成王之後爲成王氏故二十五曰以邑諡爲氏二十六曰以諡氏爲氏二十七曰以爵諡爲氏也按古今著復姓之書多矣未有能明其義者也有中國之復姓有夷狄之復姓中國之復姓所以明族有重複之義二字具二義也以中國無衍語一言見一義夷狄多侈辭數言見一義夷狄有復姓者侈辭也一言不能具一義必假數言而後一義具焉其於氏也則有二字氏有三字氏有四字氏其於音也則有二合音有三合音有四合音觀譯經潤文之義則知侈辭之道焉臣昔論中國亦有二合之音如者焉二合爲旃者與二合爲諸之類是也惟無三合四合之音今論中國亦有二字之氏惟無三字四字之氏此亦形聲之道自然相應者也二十八曰代北復姓二十九曰闗西復姓三十曰諸方復姓此皆夷狄二字姓也三十一曰代北三字姓侯莫陳之類是也三十二曰代北四字姓自死獨膊之類是也此外則有四聲又有復姓四聲者以氏族而不得其所系之本乃分爲四聲以統之復姓者以諸有復姓而不得其所系之本者則附四聲之後氏族之道終焉五帝之前無國號有國者不稱國惟以名爲氏所謂無懷氏葛天氏伏羲氏燧人氏者也至神農氏軒轅氏𨿽曰炎帝黃帝而猶以名爲氏然不稱國至二帝而後國號唐虞也夏商因之𨿽有國號而天子世世稱名至周而後諱名用諡由是氏族之道生焉最明著者春秋之時也春秋之時諸侯稱國未嘗稱氏惟楚國之君世稱熊氏荊蠻之道也支庶稱氏未嘗稱國或適他國則稱國如宋公子朝在衛則稱宋朝衛公孫鞅在秦則稱衛鞅是也秦滅六國諸侯子孫皆爲民庶或以國爲氏或以姓爲氏或以氏爲氏姓氏之失自此始故楚之子孫可稱楚亦可稱羋周之子孫可稱周亦可稱姬又如姚恢攺姓爲嬀嬀皓攺姓爲姚玆姓與氏渾而爲一者也自漢至唐世有典籍討論玆事然皆出於一時之意不知澄本正源每一書成怨望紛起臣今此書則不然帝王列國世系之次本之史記實建國之始諸家世系之次本之春秋世譜實受氏之宗也

附陳宓鄭樵通略序

夾漈先生諱樵字漁仲莆郡遊洋人不入塲屋屏迹山林精心簡編是以六藝之文百家之學無不通貫古今而著書立言誠有功於後學不細也二舉孝防再舉遺逸先生力辭浩然以道自任中興天子復因經筵列薦慨想渡江人物有詔特起賜對之日漏下十餘刻玉音稱賞曰見卿議論髙逺使朕自然忘倦先生奏以三十年所著之書五十種及取歷代史始自三皇迄於隋季總而名之曰通誌首陳班固斷代作史之失其間又有二十略貫通人間所未見之書上甚嘉之且有敷陳古學自成一家恨見卿晚之諭卽命以官主管禮兵部架閣文字先生立丐祠還山仍給筆札修史及繕冩工件成書二百卷趨造於朝就除樞宻院編修兼權檢詳諸房文字官尋又命繳進通誌通略而先生俄以疾卒遂不果進太學生朱壽箕等三百人爲文以祭曰所謂詞林根葉十年盡學海波瀾一夜枯其餘非無一卉一木之秀一川一澤之麗皆不足以補先生之萬一然其人則古其書與名亙宇宙莫得而逾時子歸翁方八齡家藏余槁未免散逸宓先君正獻與先生道義不薄過庭有訓習聞先生言論風防每每有文獻不足之嘆宓近忝朝列廼於同朝所藏故書中得觀通誌通略全書尙無恙也則知先生精神心術萃在二十略聞所未聞見所未見從此傳之四方以垂不朽宓因感先君之言起敬先生之學謹書通略之後嘉定八年八月吉日郡人陳宓

附鄭漁仲二十略

紫陽方氏曰鄭漁仲二十略天文二卷地理一卷都邑一卷氏族六卷禮四卷樂二卷職官七卷選舉二卷食貨二卷刑法一卷諡一卷六書五卷七音二卷藝文八卷圖譜一卷校讎一卷器服二卷金石一卷災祥一卷昆虫艸木二卷

前二十略予家有之今客中借之張仲眞欲以其氏族略之序附鶴山先生所攷姓劉氏之後而苦於太多氏族之說備矣其六卷太多則尢不可附也如錢攷以洪文安公泉志參之備矣而泉志亦不可附於錢攷之後他仿此旣又以陳后齋二十略序附此漁仲之書氏族爲最所謂通誌五十種二百卷俟求之今未見也

母媼父太公

鶴山先生曰古者父爲士子爲天子諸侯祭以天子諸侯其屍服以士服蓋天子諸侯之有父者鮮矣儀禮喪服有爲君之父母祖父母期則君固有父在者第始封之君則有之天子之父則罕瞽瞍之卒不知何時此不可攷武王滅殷則文考已歿故並取太王王季爲王迹所由興者而追王焉漢髙帝起自亭長祖丰公父太公皆不知名母媼不知姓與前代之典紀異古人有謂父爲太公者𨿽不見於經而齊世家云西伯獵遇呂尙曰吾太公望子久矣故號曰太公望以此知太公者古人以爲父稱文之時有爵者稱公至楚縣尹爲公晉大夫伯有稱公蓋名稱已紊至秦時滋不可制故亭長之父亦稱公至後漢章帝紀祠太上皇於萬年注名煓【他官反】一名執嘉此不知何所據而遷固乃不及之恐未可信也自章帝以後尊先媼曰昭靈夫人蓋自初起兵時媼已卒於小黃北矣旣有天下惟父獨存而止稱太公非敢忘之以古無此典耳【秦追封父】因家令言始創太上皇之號以隆之不惟古制所無且古亦未有太字後人加防以別大字於是人主之父母皆曰太至於祖母則曰帝太后或曰太皇太后夫皇云者祭祀之所稱太云者後世以爲父卒母存之號今用之人主之父母則無所忌蓋所沿襲者久矣其後昭靈爲後髙祖之兄之姊之女皆追尊爲王后而最可怪者髙祖之伯嫂曰陰安侯仲嫂皆王后豈陰安尙有撩釜之憾故下後一等耶名稱之不正莫甚於此自是而後則天子之妾母若本生父母皆有生封死贈之文晉魏以後則爲著令文武官各得以品秩封贈父母大非古矣蓋追防追命追祀春秋時𨿽已有之然出於王朝所錫未有法令以自陳者況以三嵗一贈無所限極墓中士服而廟象公衮者有之此於禮奚據故鄭康成謂追王者以王禮攺葬蓋疑名與服異使如後世三嵗一贈則死者數罹發掘之害亦不得一安於其土矣

隆準龍顏

鶴山先生曰準於五則爲揆平取正之器所謂繩直生準是也亦所以協樂律而史記謂始皇長準髙祖隆準皆相承爲鼻豈面目以是取正耶經傳有顙有角未有稱顏者曰額曰顏亦後世之稱史冊用字之訛如此類甚眾本不足辧姑一及之以見風气旣降稱謂亦舛

試吏廷中吏

鶴山先生曰古者三公曰三吏卿大夫士以及邦國之仕者皆曰羣吏而別爲府史胥徒賈奚之屬以異貴賤府史胥徒無吏稱也至此始混爲一區

亭長【亭有兩卒一爲亭父掌開閉掃除一爲求盜掌逐捕盜賊】

鶴山先生曰周制五家爲比五比爲閭四閭爲族五族爲黨五黨爲州五州爲鄕秦人易之十里一亭十亭一鄕蓋田制壊而鄕治廢専以譏防徵商檢柅盜賊爲事而先王相保相愛相酬相貰之實政無復有存者矣【此下有漢興猶及四字而末有續文】

嘗從王媼武負貰酒

鶴山先生曰古者戒羣飲使萍氏紀酒未聞使民爲酒以自粥也私粥不已民相與爭利則暴君污吏必至酤蓋此時實啟之

蕭何爲主吏主進令諸大夫

鶴山先生曰按顏氏注大夫客之貴者夫大夫之稱至隆極貴豈沛縣吏民可得而過稱乎公邑長亦曰大夫蕭叔大夫之類是也卿亦號大夫單伯會伐宋傳云周大夫而記亦曰諸侯之上大夫卿是也孤亦曰大夫春秋稱宋人殺其大夫是也公亦曰大夫詩謂三事大夫是也韓信謂諸軍爲士大夫容有軍吏在焉要是自春秋以後名多混亂矣

賀錢萬

鶴山先生曰詩所謂錢蓋農器也上聲以帛幣爲錢不知自何時始小學書亦無此字史記平準書載虞夏之幣三品管子論禹湯以金鑄幣未有錢之名也至管子國語呂氏春秋史漢則周齊秦晉楚趙之幣皆名錢矣

呂公好相人

鶴山先生曰相人二字始見於左氏文公元年傳內史叔服能相人至荀卿始爲書非之然未得其要大抵呂公能相髙祖之當貴而不能相呂后之覆宗此大學曰人莫知其子之惡其是之謂歟

髙祖爲亭長素易諸吏乃紿爲謁曰賀錢萬實不持一錢謁入呂公大驚起迎之門

鶴山先生曰古者嵗時月吉以禮會民必讀法必習射必行飲酒之禮所以申之孝悌書其徳行道蓺非以事娯樂也所謂周禮其猶醵與則古亦有合錢飲酒之禮特民自爲樂耳今縣有重客而民得持錢入縣縣遣功曹主進滿千錢者升之堂上不則退之堂下惟商財賄不問齒徳亭長以警盜送徒爲事亦一役民耳安得而虛聲紿謁恐喝重客使起迎之門遂坐上坐且上坐賔位也今一亭長以气奪之絕無鄕飲謀賔澹臺以公事造偃之意風俗之壊久矣而史書之爲美談

魯元公主

鶴山先生曰韋昭以元爲諡顏籀非之劉攽曰此史臣追書也是皆非聞古者婦人有以字配姓如伯姬仲子孟姜季嬴之等是也有以氏以姓者魯國姜是也有以姓系之夫氏者衛孔姬晉趙姬之等是也有以姓系夫爵如楚息嬀齊棠姜魯秦姬之等是也又越禮而妄自爲諡則齊吳姬昭姬魯聲子秦穆姬衛莊姜之等是也有系之子如陳夏姬宋景曹是也又有越禮而妄自爲諡則齊吳姬昭姬魯聲子出姜晉辰嬴衛戴嬀等不可勝數魯元以生而封魯死而追諡名之不正甚矣使之之國則古者邑於謝則歸謝邦於蔡則治蔡若假之名而實不往其於義也何居必責之就國則婦無與公事使以魯爵而居趙古亦未有此此一時率意變古極於後世有父爲秦公而母爲魏國夫人者以秦公之妻而爵之魏則疑於再適矣有一婦人而封兩大國者則疑於兩從矣至於國朝則命婦封爵之不正與後之有諡猶如舊制惟後諡以上一字系之帝此亦稍得禮意公卿大夫士之妻無諡始爲合禮公主之稱𨿽非古亦周女下嫁命魯主昏之意

老父相呂后曰夫人天下貴人

鶴山先生曰古者邦君之妻曰夫人人稱之曰君夫人卿大夫妻曰內子人亦曰內子夫人之號無敢竊也今亭長之妻客稱之曰夫人然則過相稱謂不知始於何時𨿽春秋時亦未有此流及後世則夫人遂爲貴賤之通稱

髙祖爲亭長以竹皮爲冠及貴常冠所謂劉氏冠

鶴山先生曰古者衣冠不貳所以同風俗壹民徳春秋以後如鷸冠翠被胡服之屬已皆先王之所禁今以亭長自爲竹皮冠亦見王制之不明人皆得以率情妄作其後爵公乘以上方得冠劉氏冠一時之爲一人之見而遂以儕於先王之命服服之日更月變而不復先王之舊蓋日攺月化民由之而不知可勝嘆夫

髙祖爲亭長爲縣送徒驪山

鶴山先生曰送徒驪山秦政自營墳墓也然古之帝王未始有是劉向曰黃帝葬橋山堯葬濟陰丘壠皆小葬具甚微舜葬蒼梧二妃不從禹葬會稽不攺其列文武周公葬於畢皆無丘壠之處𨿽然此僅言薄葬耳而經傳咸無帝王自營墳墓之文攷之儀禮則自始死小斂大斂殯奠後始記筮宅然則筮宅蓋生者之事也或曰事不預定而取辦於倉卒可乎曰古之葬與今異冡人掌公墓之地辧其兆域而爲之圖先王之葬居中以昭穆爲左右若文王葬於畢則子孫皆就而葬之文王居中武王爲昭居左成王爲穆居右則兆域之列固有定序下至公卿大夫皆以爵列爲封丘之度𨿽萬民墓地亦墓大夫掌之蓋自天子以至於庶人未有不族葬而序列者夫兆域旣有定序丘封亦有定制非如後世有某山某水之說則取辦於殯斂設奠之後乃人情事理之當然自吳闔閭秦惠文以來五王始大作丘壠多其瘞藏至秦政自爲驪山又加於前用吏徒數十萬人曠日者十年上崇山墳下錮三泉其髙五十餘丈周回五里餘石槨爲遊館人魚膏爲燈燭水銀爲江海黃金爲鳬鴈被以珠玉飾以翡翠中成觀遊上成山林慮人之窺伺也則爲機械之變以射穿掘之人慮爲機者之泄也則生薶工匠慮無與共其樂也則多殺宮人以實之曾未幾何外被項籍之災內罹牧防之禍然則役徒數十萬祗以自戮其屍焉耳矣繇是以後襲爲故常漢之陵與廟率是人主自爲之

髙祖送徒驪山徒多道亡自度比至皆亡之夜皆解縱所送徒徒中壯士願從者十餘人

鶴山先生曰古者井牧之制修則五家爲比五比爲閭四閭爲族五族爲黨五黨爲州五州爲鄕絲聨繩貫有保有愛不惟寓親睦之意亦以察姦宄之萌井間有遂遂上有徑溝上有畛洫上有塗澮上有道川上有路以逹於畿不惟爲瀦泄之計亦以嚴出入之限蓋行旅之往來有節然後可以達國民之轉徙有授然後可以出鄕而諜賊之人相戕之人鬭囂之人不時不物之人各官以察之當是時也使有驪山亡徒一人則必有而執之寧聽其肆行阡陌間而無所忌憚與髙帝身履其事而不知變秦以復於古蓋自是而後門闗道路之政戶口客主之數徒爲具文豈惟無復賙防親睦之意𨿽搜姦隠慝無由察知民立乎覆載之間自死自生自往自來縣官不以爲事而君師之責廢矣

秦二世元年陳勝起蘄

鶴山先生曰自秦以來未有以全盛之天下十五年而亡者亦未有隴上之耕夫無尺寸之資以取天下者此罷封建廢井田之明驗也古者封國之制計不易之田以爲都畿田方千里公侯田方百里伯七十里子男田五十里不能五十里附於諸侯曰附庸其山林陵麓川澤各隨田以爲封疆之界大抵制國不過千乘都城不過百雉家富不過百乘五國以爲屬屬有長十國以爲連連有帥三十國以爲卒卒有正二百一十國以爲州州有伯天子賜之弓矢然後得専徵賜之斧鉞然後得専殺天子適諸侯曰巡守巡所守也春省耕而補不足秋省斂而助不給入其疆土地辟田野治養老尊賢俊傑在位則有慶慶以地反是則有責一不朝則貶其爵再不朝則削其地三不朝則六師移之諸侯朝於天子曰述職述所職也唐虞三代其制各異或五載一巡狩羣後肆朝或比年一小聘三年一大聘五年一朝或六年五服一朝又六年王乃時巡制𨿽小異大抵東南西北朝聘循環天子無逾時不與四方諸侯接四方諸侯無逾年不稟命於天子此開誠心布公道正侯度達民隠故能君無失道臣無干紀民無覬覦夷無謀夏此封國之大略也方裏爲井一井八家爲田九百畆四井爲邑四邑爲丘四丘爲甸凡六十四井一丘之賦戎馬一疋牛三頭四甸爲縣四縣爲都蓋甸地方八里八八六十四井旁加一里爲成卽三十六井是爲百井一成之賦長轂一乘甲士三人步卒七十二人【八百夫中取七十五人亦什一之法也】五家爲比五比爲閭四閭爲族五族爲黨五黨爲州五州爲鄕六鄕出車百乘六遂亦百乘五人爲伍五伍爲兩四兩爲卒五卒爲旅五旅爲師五師爲軍總萬二千五百人千乘之車步卒甲士七萬五千人是爲六軍天子提封百萬井出車萬乘爲六軍者十大都之田方三十二里爲井一千有奇爲夫家八萬出車百乘步卒甲士七千五百人爲師者三是故天子萬乘言車數也諸侯千乘大夫百乘言夫數也

已上一序二十段並依鶴山親筆編諸此其冊外篆初槁二字又有四段立題未著文今不錄

母媼夢與神通【鶴山元書此題而文缺今回以意補之加紫陽方氏曰五字後此皆回所撰不再書此五字或引古於先則後書之】

紫陽方氏曰帝王之生固不偶然好事者多從而附益之則怪以傳怪生民之詩謂姜嫄之生后稷也履大人之迹歆然身動如孕不假人道而生列子史記皆有是言朱文公則疑履帝武敏歆攸介攸止歆字在上下句之間皆不成文蓋心不然之也文公又按毛公之說不過謂姜嫄出祀郊禖履帝嚳之迹而行將事齊敏而已然無如鄭之箋本諸列子史記之妄何文公謂諸儒多是毛公而非鄭亦謂鄭非臆說以其有所本也回則謂列子史記皆不足信惟誕寘之隘巷平林寒冰一章若姜嫄嘗棄后稷而不子者故或者得以神其說回謂姜嫄當時恐不無鄭莊公寤生之驚而惡之故有不舉之意厥初祀郊禖以求子焉得無人道而虛求之詩有先生如達一句足證也蓋以其生之時忽然而墮故其家異之耳以敏字訓爲足大指豈非好怪而至於此歟回斷然以爲稷之名棄不過有如莊姜之惡而棄之所以招此怪說也鳥之詩天命鳥降而生商毛公止謂春分鳥時降有娀氏女簡狄配髙辛氏帝帝率與之祈於髙禖而生契無他異也又不幸而鄭爲箋亦本史記等書謂鳥遺卵簡狄吞之而生契又之爲人酷信哀平間防緯之書當是暗引防緯而隠其所本近世呂成公讀詩記但存毛傳盡刪鄭箋良以人類生育決無吞一燕卵而能生子之理也此二說者旣明則漢髙之生決無夢與神交而生之理史記書曰母媼嘗息大澤之陂夢與神遇是時雷電晦冥父太公往視則見交龍於上已而有娠然則媼之所夢者神也而非龍太公之所見者交龍也而不見其神交龍恐是兩龍相交於大澤之上而媼適偃息其下兩不相闗今醫家言夢與鬼交男子婦人獨宿而有淫思則必夢中有之皆夢人也非夢鬼也此媼之非心邪念夢中所見亦必人而已矣龍交陂上自有其偶好事之人喜奇嗜怪見髙帝起於亭長爲王爲帝則相與扶合附會以詫其異茍如是言則漢髙非太公之子乃龍之子也龍之精血合交於其類而生卵然後卵中出龍今托於人體而變爲人無是理也太公呂后求漢髙所居上常有雲气範增謂吾使人望其气皆爲龍成五色漢儒陋習惑於俗傳而司馬遷尢好奇采以成史班固因之不能攺知道君子於此等詭妄皆一切掃除而勿信可也

古今攷卷一

