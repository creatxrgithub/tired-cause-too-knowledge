

欽定四庫全書

子部十

巵林

雜家類二

雜考之屬

提要

﹝臣﹞等謹案巵林十一卷明周嬰撰嬰字方叔莆田人官上猶縣知縣是書體近類書而考訂經史辧證頗爲該洽毎條以兩字標目而各引原撰書之人姓以系之如質魚諮杜之類蓋用王充詰墨刺孟等篇目之例也其中如駁王僧虔之紀次仲及論杜詩之西川杜鵑等處亦未免過於執滯然所刋正處實多非率爾讀書者可比王士禎池北偶談極稱其辧石尢風一條解古樂府賜字義一條君苗無姓一條髙似孫誤引金樓子一條而謂其詮鍾一條不知名媛詩歸爲吳下人托名鍾譚其中文明太后靑臺雀歌杜蘭香降張碩詩數條皆不足辧然鍾惺譚元春之書盛行於天啟崇禎間至眞贗並出無由辧別今鄕曲陋儒奉其緒論謬種流傳知爲依托者蓋少旣悉其謬卽當顯爲糾正以免疑悞後人如士禎之言出於鍾惺則當辧不出於鍾惺卽不必辧則惟攻其人非攻其書矣以是咎嬰仍不免於門戶之見也

乾隆四十四年四月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

巵林卷一

﹝明﹞周嬰撰

○質魚

雒水

魚豢魏略曰漢火行忌水故雒字去其水而加佳魏爲土徳土水之牡也水得土而流土得水而柔故雒除佳而加水

質之曰左傳遷九鼎於雒邑又伊雒之戎會雒戎至扵雒館於雒汭請有事於雒周禮豫州川滎雒周代已爲雒字郊祀志殷得金徳周得火徳故周忌水而然乎律曆志以殷爲金徳周爲木徳迄後漢禮儀志亦云是周果木行也亦豈忌水而加佳乎史記夏本紀踰於雒又伊雒瀍澗東過雒汭導雒自熊耳禹世已爲雒矣山海經讙舉之山雒水出焉又門水至河入雒伯益在虞年又已爲雒矣虞土徳夏金徳也郊祀志又謂夏得木徳亦豈忌水而加佳乎新城郡沮水山海經左傳作睢水雎水在楚楚不忌水何不除佳漢之受命非始於洛洛之從水何忌之有江淮河漢四瀆之大者皆不去水而獨更扵洛何也髙帝建國曰漢傳之百世避忌宜孰有先者如豢之說漢字便當加佳矣按沈約歷志曰五徳更王惟有二家之說鄒衍以相勝立體劉向以相生爲義張蒼則以漢水勝周火廢秦不班五徳賈誼則以漢土勝秦水以秦爲一代若同蒼黜秦則漢水魏土晉木宋金若同誼取秦則漢土魏木晉金宋火也難者云漢髙斷蛇而神母夜哭云赤帝子殺白帝子則漢非火而何斯又不然漢若爲火則當云赤帝不宜云赤帝子也白帝子又何義況乎蓋由漢是土徳土生乎火秦是水徳水生乎金斯則漢以土徳爲赤帝子秦以水徳爲白帝子也又按論衡引泉陵紫芝湘水黃龍之瑞從公孫臣及賈長沙等說漢審土徳則安得以火行而忌水乎

○諮杜

歲星

杜預春秋傳襄十八年注曰歲在豕韋二十八年梓愼曰歲在星紀而淫扵玄枵注曰歲歲星也十八年歲星在亥至此年十一歲故在星紀明年乃當在玄枵淫行失次也昭九年杜注是歲歲在星紀五歲及大梁自大梁四歲而及鶉火十年禆竈曰今玆歲在顓頊之虛杜曰謂玄枵十一年注曰襄三十年歲在豕韋至今十三年復在豕韋楚靈王弒立之歲歲在大梁到昭十三年復在大梁三十二年杜注此年歲在星紀

諮曰歲星乃東方木宿之神所在國不可伐可以伐人當居不居國亡所之國昌故左氏好以歲星贏縮占驗禨祥後世疇人世家異教殊術年載次捨往往差池按竹書及年表襄十八年太歲丙午二十八年爲丙辰昭之九年太歲戊辰五歲則爲壬申自此四歲而爲乙亥昭十年則己巳也襄三十年戊午更十三歲蓋爲庚午靈王弒立卽昭元年庚申到十三年太歲壬申杜氏之歷蓋與韋昭同也韋昭國語注曰歲在大火魯僖五年也歲在壽星僖十六年也在大梁僖二十三年也受實沈之星僖二十四年在鶉尾二十七年復在壽星則僖二十八年也據史記僖五年丙寅十六年丁丑二十三年甲申明年乙酉二十七年戊子二十八年己丑杜之解推之則太歲在子歲在鶉尾太歲在丑歲在壽星寅在大火夘當在析木之津辰在星紀巳在玄枵午在娵訾未在降婁申在大梁酉在實沈戌當在鶉首亥當在鶉火也故五行志成公五年梁山崩是歲歲在鶉火至十七年復在鶉火年表五年乙亥十七年丁亥又範寗榖梁傳序升平之末歲在大梁蓋升平四年庚申杜氏之說非誕矣然昭九年戊辰旣歲在星紀而三十二年辛夘而亦曰在星紀是自相乖違也且杜全不用太初歷者漢書律曆志曰太初元年歲在星紀婺女六度漢志曰歲名困惇是年太歲丙子王莽傳莽下書始建國五年歲在壽星蒼龍癸酉服虔曰蒼龍太歲也五年莽又曰始建國八年歲躔星紀在洛陽之都明年攺元天鳳天鳳元年莽曰更以七年大梁蒼龍庚辰行巡狩之禮厥明年歲在實沈蒼龍辛巳卽土之中案始建國無八年卽天鳳三年天鳳無七年卽地皇元年莽下書無非好大行詐之詞然始建國五年通鑑紀實在癸酉天鳳三年歲陰丙子地皇元年二年則庚辰辛巳如莽言又律曆志漢髙祖代秦繼周天下號漢歲在東井二十二度鶉首六度漢志曰歲名惇牂太歲在午而天文志漢元年十月五星聚於東井從歲星也此髙皇帝受命之符客謂張耳曰東井秦地漢王入秦五星從歲星聚蓋漢元年丙午也【或誤讀律曆志以丙午元年爲謬耳】以漢書觀之則太歲在子歲星在星紀太歲在丑歲星在玄枵寅在娵訾夘在降婁辰在大梁已在實沈午在鶉首未在鶉火申在鶉尾酉在壽星戌在大火亥在析木也故律曆志曰伐桀之歲歲在大火房五度竹書曰其年壬戌志又曰文王受命歲在鶉火張十三度至武王克殷十三年歲亦在鶉火按大雅文王疏曰文王受命攺元元年太歲己未其十三年辛未則孟堅之指伸矣然志又述襄公三十年歲在娵訾三十一年歲在降婁其年戊午己未且以成公之乙亥丁亥爲歲在鶉火而光武中興攺元建武歲在鶉尾之張度是年乙酉則又午在娵訾未在降婁酉在鶉尾亥在鶉火是班氏自爲淆亂也杜豈以班術疏闊故不從之乎

淮南書太陰元始建於甲寅歲徙一辰【廣雅曰太陰太歲也】太陰在寅歲名曰攝提格其雄爲歲星捨斗牽牛太陰在夘歲歲星捨須女虛危太陰在辰歲歲星捨營室東壁太陰在巳歲歲星捨奎婁太陰在午歲歲星捨冑昴畢太陰在未歲歲星捨觜嶲參太陰在申歲歲星捨東井輿鬼太陰在酉歲歲星捨栁七星張太陰在戌歲歲星捨翼軫太陰在亥歲歲星捨角亢太陰在子歲歲星捨氐房心太陰在丑歲歲星捨尾箕史記亦曰攝提格其太陰左行在寅歲星右轉居丑歲陰在夘星居子歲陰在辰星居亥歲陰在巳星居戌歲陰在午星居酉歲陰在未星居申歲陰在申星居未歲陰在酉星居午歲陰在戌星居巳歲陰在亥星居辰歲陰在子星居夘歲陰在丑星居寅索隠曰皆石氏星經文也【周禮馮相疏曰太歲在地與天上歲星相應而行歲星爲陽右行於天一歲移一辰十二歲一小周太歲左行於地一與歲星跳辰年數同歲星爲陽人之所見太歲爲陰人所不覩太歲歲星𨿽右行左行不同要行度不異】其說與淮南合然則太歲在寅歲在星紀夘在玄枵辰在豕韋巳在降婁午在大梁未在實沈申在鶉首酉在鶉火戌在鶉尾亥在壽星子在大火丑在析木也夫歲星歲行三十度十六分度之七率日行十二分度之一十二歲而周天行度旣有定局卽間遇遲疾伏畱順逆其大體要自不失遲過者疾必續逆滋者順必倍伏久者見必倐一歲所次要還常法故杜扵襄三十年注曰二十八年歲星滛在玄枵今三十年在娵訾是歲星停在玄枵二年然則二十八年不害其疾二十九年無損於遲歸之年居一次耳而二家躔捨各各乖異何也淮南子太陰在四仲則歲星行三宿太陰在四鉤則歲星行二宿二八十六三四十二故十二歲而行二十八宿髙誘注曰仲中也謂在子午夘酉四面之中丑鉤辰申鉤己寅鉤亥未鉤戌謂太陰在四角晉灼嘗取此語以注漢書【漢書天文志歲星注曰太歲在四仲則歲行三宿太歲在四孟四季則歲行二宿蓋以四孟四季易四鉤也】今觀夘歲捨須女虛危午歲捨胃昴畢酉歲捨栁七星張子歲捨氐房心是四仲果行三宿也余歲捨星紀析木諸次是四鉤果行三宿也班氏以四季行三宿韋杜以四孟行三宿於晉氏之說且不合矣平而論之淮南及太史公之法爲宻而班杜都不依用杜自以長歷推驗春秋時事豈能全無合離其後孔頴達作正義曰隠公卽位歲在豕韋桓公卽位歲在玄枵荘公卽位歲在鶉火閔公卽位歲在大梁僖公卽位歲在鶉首按隠元年己未桓元庚午荘元戊子閔元庚申僖元壬辰也旣稱午在玄枵未在豕韋則安得鶉火直子大梁直申鶉首直戌乎且未在豕韋而文公之元乙未也顧云歲在降婁荘元年戊子而云鶉火乃昭十五年壬戌又言歲在鶉火二十七年甲戌曰歲復在鶉火借子之矛攻子之盾其何如矣漢獻帝傳載蘇林董巴上表曰天有十二次以爲分野魏在大梁昔光和七年歲在大梁武王始受命爲將討黃巾建安元年歲復在大梁始拜大將軍十三年復在大梁陛下受命今年靑龍在庚子又載魏明帝冊山陽公曰帝自西京臻玆洛邑聿攺乘轅又遷許昌武皇帝是依歲在玄枵皇帝肇徵迄於鶉尾十有八載九域咸又惟帝念功祚玆魏國考魏志獻帝還洛陽曹公都許車駕出轘轅而東則建安元年也及策命曹公爲魏公則建安十八年也按建安二十五年爲庚子則元年丙子十三年戊子十八年癸巳也據蘇林之表則太歲在子歲星在大梁讀魏明之冊又太歲在子歲星在玄枵太歲在巳歲星在鶉尾與淮南史記漢書韋杜之歷復皆不合夫天道玄逺推步難明載祀綿邈校算易爽蘇董等皆紀當時事而自爲乖異乃爾且從玄枵數之十有八載不得在鶉尾之次又諸家言魏分野在實沈而董巴言在大梁布榖其舌以誑媚時主遂使歲星之說竟不足信公羊傳襄二十有一年孔子生何休曰時歲在乙夘解云何氏自有長歷不得以左氏難之然則爲天數者家自謂羲和人自謂臯昧誰得復訾之乎

○■﹝釒嶲﹞紀

溫泉寒火晉

書陸機策問有溫泉而無寒火何也紀曕對曰陰陽升降山澤通气初九純陽潛龍勿用泉源所托其溫宜也若夫水潤下火炎上剛柔燥濕自然之性故陽動而外陰靜而內內性柔弱以含容爲質外動剛直以外接爲用是以金水之明內鑑火日之光外輝剛施柔受陽升陰伏水之受溫含容之性也

■﹝釒嶲﹞之曰淮南子天道曰圎地道曰方方者主幽圓者主明明者吐气者也故火曰外景幽者含气者也故水曰內景吐气者施含气者化故陽施陰化元命包亦曰陰精爲月常朏任而受明精在內故火日外景金水內景思逺所對蓋采其說然不對火性之必熱而引火徳之外融可謂遁詞矣且火以烈而始見其剛非以剛而乃有炎也水以潤而始見其柔非爲柔而乃徵其潤也況火藏木石之中藏煙匿焰何嘗不靜而水發重壤之內潛源奔沸何嘗不動又以初九純陽爲泉源所托則濫瀐瀱汋謂宜盡爲煙液以水之受溫爲含容之性則河漢淮江亦當變爲湯谷而海內湯泉曽不能十數其理屈矣若夫蕭丘燎原而入者有衣裘之想東武焚林而披者無焦灼之色陰陽相搏固有不可類推者安在其無寒火也

抱朴子曰謂火必熱而蕭丘有涼焰齊地記曰東武山有勝火之木燒之不死亦無損也

○刺顧

問訊

王導世說新語言語篇曰王惇兄含爲光祿勲惇旣謀逆屯據南州含委職奔姑熟王丞相詣闕謝司徒丞相揚州官僚問訊倉卒不知何辭顧司空和時爲揚州別駕援翰曰王光祿逺避流言明公蒙塵路次羣下不寧不審尊體起居何如

刺之曰按王含南奔與惇同逆而和云逺避流言謟媚擁戴亂賊之黨也左傳僖二十四年襄王出居於鄭臧文仲曰天子蒙塵於外敢不奔問官守諸葛亮上言獻帝曰久令陛下蒙塵幽處田疇傳天子方蒙塵未安潘嶽西徵賦當光武之蒙塵致王誅於赤眉晉四王起事恵帝蒙塵洛陽黃門以瓦盂盛茶上至尊庾岷別傳劉曜作亂京都傾覆天子蒙塵岷與許遐等從釋慧逺論曰元興三年天子蒙塵人百其憂通典晉博士徐虔議今天子蒙塵攝王不宜作樂南史梁王𨿽在蒙塵齋戒不廢隋書李宻曰昬主蒙塵播揚吳越歷尋往牒誰敢以兩字施扵臣下者和乃舉屬丞相丞相若非陰共勸進則爲體昧尊卑謂之能言不亦謬乎世說又曰和詣王丞相丞相對之疲睡頋謂同坐曰昔公協贊中宗保全江表體小不安令人喘息丞相大喜以此而觀和直巧言令色取恱容身者也

○難裴

魏明帝

裴松之三國誌注校練精宻可謂勤矣然亦有闊處考魏志景初三年正月明帝崩時年三十六注曰魏武以建安九年八月定鄴文帝始納甄后明帝應以十年生至此年整三十四耳時攺正朔以故年十二月爲今年正月可彊名三十五年不得云三十六也

難曰按志稱叡封武徳侯年十五時爲延康元年則叡蓋以建安十一年生計黃初太和靑龍合年十七而景初彊爲三年凡二十年則裴云彊名三十五者良是若以爲建安十年生則可三十六矣然以十年生又不得言十五封武徳陳裴皆爲舛也

神亭

吳志太史慈到曲阿爲劉繇偵視孫策時獨與二騎卒遇策從騎十三慈便前鬭正與策對策刺慈馬擥得慈頂上戟慈得策兜鍪扵是解散慈入山中稱丹陽太守住涇縣策躬攻討遂見執策解縛捉其手曰寧識神亭時也若卿爾時得我云何慈曰未可量也注引吳歷云慈於神亭戰敗爲策所得裴曰此與本傳大異則疑有繆誤

難曰慈若於神亭見囚則策方解縛而遽云寧識神亭時何其倉卒不次又當言今日得我云何不宜言爾時也按呂範傳範從孫策攻太史慈於勇裏乃知神亭時慈獲策兜鍪而勇裏時策致慈縲紲也裴蓋未之深核

○箴王

陳驚坐

王僧虔上古來能書人名啟雲杜陵陳遵後漢人不知其官善篆隸毎書一坐皆驚時人謂爲陳驚坐

箴曰陳遵字孟公杜陵人哀帝末爲校尉有功封嘉威侯性善書與人尺牘主皆藏去以爲榮時列侯有與遵同姓字者毎至人門曰陳孟公坐中莫不震動旣至而非因號其人曰陳驚坐云更始時爲大司馬護軍使匈奴事具漢書而簡穆不審野客叢談云王僧虔名書錄說陳驚坐異是是不知僧虔之謬也

王次仲

能書人名啟又云上谷王次仲後漢人作八分楷法

箴曰水經注上谷人王次仲少有異志弱冠變倉頡舊文爲今隸書秦始皇時官務煩多以次仲所易文簡便於事要奇而召之三徵不至始皇怒其不恭令檻車送之次仲履眞懷道窮數術之美首發於邁化爲大鳥出車外翻飛而去落二翮於山故其峯有兩大翮小翮之名張懷瓘書斷亦引陽固北都賦曰王次仲匿術於秦皇落雙翮而衝天然則次仲與祖龍並世而僧虔謂之後漢人敷對若此斯亦謬矣

○辧劉

叔向

世說新語曰卞令目叔向朗朗如百間屋劉孝標注曰春秋左氏傳曰叔向羊舌肹也晉大夫

辧曰世說賞譽品藻止扵魏晉兩朝間因蜍李志而及亷藺因讀髙士傳而出井丹長卿若尙論古人羗無義例所謂叔向者予以爲望之有叔名向爲之題目以相標榜如王大將軍稱其兒類耳且叔向平丘之會以威武刼齊以無道脇魯以譎詐懼季孫而又構殺萇弘陰謀周室則又何朗朗之有

深公

世說新語輕詆篇深公云人謂庾元規名士胸中柴棘三斗許注曰深公卽殷源也

辧曰世說之稱公者山張羊和溫禇王蔡庾謝郤陶及桓宣武十三人耳皆位登臺司巍然公輔者也其也叔夜以名勝共尊安道以髙隠見賞眾譽所歸亦得玆號然皆系之姓氏無析字而稱之者惟慧逺道安法深道林以方外緇侶取名之半綴之以公猶云耆宿耳殷在世說中稱殷侯浩殷淵源殷中軍殷揚州至桓公稱阿源盡矣不登臺輔望非稽戴顧得稱公於例未允且浩字淵源唐以諱淵攺爲深源蕭梁之日安得以深代淵乎子謂深公者竺法深也前注云法深道徽髙扇直永嘉亂考室剡縣■﹝山卬﹞山中支道林宗其風範世說法深凡五見而扵此獨以爲殷侯必非孝標撰也孝標注多爲敬胤者所淆敬胤蓋唐人此注抑愈下矣𨿽然世說曰有人道深公謂曰黃吻年少勿爲評論宿士昔嘗與元明二帝王庾二公周旋觀此則元規於法深不薄而玆乃發輕詆語夫倚庾之貴以拒誹訾庾之短以鬻重法深豈髙逸沙門哉

○析酈

酈道元字善長範陽人後魏禦史中丞尙書左僕射撰水經注四十卷

君子濟

酈道元水經注曰漢桓帝十三年西幸楡中東行代地洛陽大賈賫金貨隨帝後行夜迷失道往投津長曰子封送之渡河賈人卒死津長埋之其子尋求父喪發冡舉屍資費一無所損其子以金予之津長不受事間帝曰君子也遂名其津爲君子濟濟在雲中城西南二百里

析曰後漢書桓帝再幸函谷一臨云夣乘輿鹵簿不屇楡中且京雒宅中代畎不爲東地元號屢易紀年不得十三濟嘉君子之名必非蠡吾之主按魏収書以猗■﹝施﹐去方﹞爲桓帝幽並之間水艸是逐度沙漠而飲馬據參合以張氈故以楡林爲西桑幹爲左矣尋厥昆嗣屢遊斯津則桓卽猗■﹝施﹐去方﹞差無乖爽但■﹝施﹐去方﹞統部止十一年此言十三又非佳證且桑氏已著濟名則事在漢桓之先矣

絳陽

水經注曰晉悼公謀去故絳遂居新田又謂之絳卽絳陽也蓋在絳澮之陽漢髙帝封越騎將軍華無害爲侯國

析曰故絳猶言故都故宅杜元凱成六年故絳注曰晉復命新田爲絳故謂此故絳蓋以新田爲新絳也酈氏遂用其說然莊二十六年士蒍城絳杜注曰絳晉所都今平陽絳邑縣而新田注又曰今平陽絳邑縣是夫故絳旣今絳邑而新田又復同墟杜之釋地殆自相伐且殷人五遷不稱新亳周京屢徙不帶舊豳齊都臨淄便去薄姑之號楚移湫鄀豈仍故郢之思矧絳本非嘉名不過以水氏縣晉人何取而三以命都哉又史記越將絳陽侯無害司馬貞考地理誌無絳陽而漢表作終陵則史之絳陽未足以證新田也

鑿臺

水經注曰楡次縣南側水有鑿臺韓魏殺智伯瑤於其下刳腹絕腸折頸折頥處也

析曰戰國策曰三晉氏分智氏趙襄子最怨智伯將其頭以爲飲器韓子難三曰智伯國亡身死頭爲飲杯呂氏春秋曰趙襄子與韓魏期而擊智伯斷其頭以爲觴史記智伯醉以酒灌擊毋卹又豫譲傳襄子怨智伯漆其頭以爲飲器淮南人間訓曰智伯身死髙梁之東頭爲飲器又道應訓及說苑曰智伯與襄子飲而灌襄子之首處十月圍襄子於晉陽襄子擊之大敗智伯漆其首以爲飲器據此乃知漆頭之謔實報灌首之辱諸家解同虎子已屬厖言而水經注曰韓魏殺智伯刳腹絕腸折折頸頥蓋所未聞尋史記及新序載黃歇上秦王書曰智氏信韓魏從而伐趙韓魏叛之殺智伯瑤於鑿臺之下又曰韓魏父子兄弟接踵而死於秦者十世社稷壊宗廟隳刳腹絕腸折頸折頥身首分離暴骨於艸澤之中此春申極言韓魏之怨秦而酈氏誤以爲智伯見屠之酷可謂疏鹵矣鑿臺之下新序作叢臺之上郡國志作鑿壺字書以爲壺古臺字故獻帝紀注臺崇山陽公載記作壺崇禮記敗於臺鮐鄭玄曰臺當爲壺字之誤也陸徳明曰臺音胡謝玄運撰徵賦曰覽石橋登鑿臺策馬釣渚息轡城隅則亦讀爲壺折頸新序作折顙字

丹水

水經注曰上黨郡丹水出長平北山東南流注丹谷卽劉越石扶風歌所謂丹水者也

析曰劉琨扶風歌曰朝發廣莫門暮宿丹水山文選李善注引晉宮闕名曰洛陽城廣莫門北向漢書上黨髙都縣莞谷丹水所出也蓋卽酈氏之說子按上黨去雒千五百里朝發洛城暮宿髙都𨿽有乘風之翼躡景之足不能如是之疾且其詩曰顧瞻望宮闕寧有天井闗頭可睇徳陽殿角乎倘曰寓言則安得以髙都寔之考地理誌弘農有丹水縣丹水出上雒冢嶺山東至析入鈞者斯爲近之耳

壺關三老

水經注曰黎亭縣有壺口闗故曰壺闗漢有壺關三老公乘興上書訟衛太子卽邑人也

析曰漢書戻太子傳作壺闗三老茂顏師古曰荀恱漢紀作令狐茂檢今漢紀無而白帖引上黨郡記曰壺闗闗城都尉治令狐徵君隠城東山中令狐終卽爲冡焉諸生尊師法陪塟者三百餘人松千樹皆大數十圍髙四五十丈俗名其山爲令狐墓漢史所稱壺闗三老令狐茂上書訟戻太子者也然漢武故事曰治隨太子反者外連郡國數十萬人壺闗三老鄭茂上書上感悟赦反者拜鄭茂爲宣都校尉持節徇三輔赦太子太子欲出疑弗寔吏捕急自殺此作鄭茂未知誰信又漢書王尊傳有湖三老公乘興上書訟王尊治京兆功效善長以茂爲興大誤

五公

水經注曰易水徑五大夫城南昔北平侯王譚不同王莽之政子興生五子並隠西山故其舊居世以爲五大夫城子荘溪水南流徑五公城西五公卽王興之五子也光武卽位封爲五侯元才北平侯益才安喜侯顯才蒲陰侯仲才新市侯季才爲唐侯所謂中山之五王也俗又以五公名居矣

析曰漢書無北平侯惟元後弟譚字子元河平二年封平阿侯薨子仁嗣初莽幼孤平阿侯譚多稱莽久之封莽新都侯仁素剛直莽憚之爲安漢公廹仁自殺謚刺侯子述嗣按此則譚亦憐愛莽矣所不同於莽者平阿侯仁也興豈仁之同生乎考兩漢書譚諸子董賢傳有去疾哀帝時侍中有閎亦見張步傳莽東郡太守隗囂傳有向安定大尹馬嚴傳注有仁子術卽譚傳之述也莽九江連率馬援傳有仁子盤憑爵土擁富貲東觀記以爲術子者凡此皆介恃同根盤跨維城彼九旅之降心若四體之無骨獨譚父子自竄北鄙絕意閏朝澗泉共淸林風愈引若非酈注幾於無聞矣檢太平禦覽兩引河北記曰易縣有五公城王譚不從王莽譚子興生五子避隠於此世祖並封爲侯所謂中山五侯也其西三十里有五大夫城水經注蓋引其說若此言非爽王氏再世有二五侯出矣

金臺

水經注曰金臺陂東西六七里南北五十步陂北十餘步有金臺

析曰文選注引上谷郡圖經曰黃金臺在易水東南十八里燕昭王置千金於臺上以延天下之士又王隠晉書曰段匹磾討石勒進屯故安縣故燕太子丹金臺據此金臺蓋有兩也酈氏以爲長廡被浦間館連都昭創扵前丹踵扵後然則曲榭鋪金虎臣畢擥髙臺蓄寶駿骨先來豈亦昭貽孫謀丹繩祖武者乎

寡婦城

水經注曰夏屋城東側因河仍墉築一城世謂之寡婦城賈復從光武追銅馬五幡於北平所作也世俗音轉故有是名矣

析曰注說非也考地理誌太原廣武縣有賈屋山注曰卽史記云趙簡子登夏屋者按此則夏蓋讀作賈故夏屋轉而賈屋賈屋又變爲賈復而賈復更訛爲寡婦也考古証之此城蓋只夏屋城耳酈謂賈復築之亦穿鑿之甚

捍虎圖

水經注曰如渾水南徑虎圏東季秋之月聖上親禦圏上勅虎士效力於其下事同奔戎生制猛獸卽詩所謂袒裼暴虎獻扵公所者故魏有捍虎圖也

析曰後魏書曰王叡字洛誠晉陽人姿貌偉麗領太史文明太后臨朝叡見幸爲侍中吏部尙書愛寵日隆太和二年髙祖及太后率百僚臨虎圈有逸虎登門合道幾至禦座侍禦驚靡叡執戟禦之虎乃退親任轉重進爵中山王叡薨太后親臨哀慟塟城東髙祖登城樓望之立祠都南又詔褒叡圖其捍虎狀於諸殿髙允爲讚京師士女造新聲而弦歌之名曰中山王樂善長托諭奔戎蓋晦其事微露捍虎亦紆其詞也

牽招

水經注曰雁門水徑髙栁縣城北昔牽招斬韓忠於此處

析曰魏志牽招字子經觀津人太祖辟爲從事太祖討袁譚而栁城烏丸出騎助譚乃遣招詣栁城值遼東太守公孫康使韓忠賫單於印綬往假峭王峭王大會忠與招爭辯招捉忠頭頓築拔刀將斬之峭王驚怖徒跣抱招救請招乃還坐峭王便辭遼東之使按此則韓忠之頭非斷子經之手善長誤也又地理誌髙栁縣屬代郡栁城縣屬遼西相去懸矣酈氏又誤

茅茨

水經注曰天淵池南直魏文帝茅茨堂前有茅茨碑是黃初中所立也

析曰洛陽伽藍記曰蓬萊山有柰林南有石碑魏明帝立題云苗茨之碑髙祖於碑北作苗茨堂永安中荘帝馬射於華林園百官讀碑疑苗字誤楊衒之曰以蒿覆之故曰苗茨何誤之有眾稱善又魏書任城王傳孝文還洛作茅茨堂東曰步元廡西曰遊凱廡命羣臣賦詩據此則碑立於當塗而堂乃元魏孝文帝作注以爲皆曹子桓事非也然苗茨字後經諸人研核而水經注魏書並作茅茨正如越絕書茅山吳錄作苗山鄭注士相見禮古文茅作苗蓋字通也

楡欓

水經注曰漢明帝發使天竺寫致經象始以楡欓盛經白馬負圖表之中夏

析曰齊民要術楡十五年中爲■欓者亦■類也唐弘明集曰梁陳齊魏之前道家惟以瓠盧盛經本無天尊形像此云楡欓可對瓠盧也

鼮鼠

水經注曰靈臺漢光武所築嘗宴於此臺得走鼠於臺上

析曰竇氏家傳曰竇攸治爾雅舉孝亷爲郎世祖逰於靈臺得鼠身如豹文熒熒有光輝羣臣莫有知者惟攸曰此名鼮鼠事見爾雅乃賜絹百疋考爾雅豹文鼮鼠郭氏注曰鼠文彩如豹者漢武帝時得此鼠孝亷郎終軍知之賜絹百疋然則辧鼮賜絹蓋有兩也

陽侯

水經注曰渭水東徑陽侯祠北漲輙祠之此神能爲大波故配食河伯也

析曰淮南子曰武王渡於孟津陽侯之波逆流而擊髙誘注曰陽侯陵陽國侯也其國近水溺死於水其神能爲大波有所傷害因謂之陽侯之波揚雄賦陵陽侯之素波應劭曰陽侯古諸侯也有罪自投江其神爲大波予以爲非也論語摘輔象曰伏羲六佐陽侯爲江海宋均注曰主江海事也陽侯之波義蓋本此

龍亢

水經注曰濄水又東南徑龍亢縣語曰沛國龍亢至山桑者也

析曰闞駰十三州誌曰山桑縣人俗貪僞好持馬鞭行邑故語曰沛國龍亢至山桑詐托旅使若奔喪道遇冦抄遂失資糧酈氏取其一語殊爲不偹

武丘

水經注曰潁水東徑丘頭魏書國志曰宣王軍次丘頭王淩面縛水次故號武丘矣

析曰魏志王淩傳曰嘉平三年王淩陰謀廢立太傅司馬宣王乘水道討之大軍掩至百尺淩窮蹙乘船出迎宣王軍到丘頭淩面縛水次而諸葛誕傳甘露二年誕反於壽春大將軍司馬文王督軍二十六萬討之屯丘頭使王基等四面合圍三年誕窘急突城門出司馬胡奮逆擊斬誕髙貴鄕公紀曰甘露三年司馬文王陷壽春斬諸葛誕詔曰大將軍親總六戎營據丘頭內夷羣凶外殄冦虜克敵之地宜有令名其攺丘頭爲武丘明以武平亂後世不忘也按此則司馬懿𨿽嘗討淩至丘頭而武丘之名則至司馬昭克諸葛誕乃攺本注誤矣

負夏

水經注曰瑕丘魯邑春秋之負瑕矣昔衛公叔文子升於瑕丘曰樂哉斯丘死則我欲塟焉瑕丘之名蓋因斯以表稱矣曾子弔諸負夏鄭玄皇甫謐並言衛地魯衛𨿽殊土則一也

析曰縣邑同號地誌已多於時魯有瑕丘何知衛無玆壠周之典制國有分土行李所過聚■﹝木槖﹞是防若瑕丘獨爲魯田寸壤皆非衛有未聞銜命介使慿覽敵國之墟而終沒大夫卜穸彊鄰之陌者也且此處所敍咸在邾魯封域忽入衛事於理殊乖又負夏可謂負瑕則虞所遷豈亦在是乎

白門

水經注曰下邳城有三重南門謂之白門魏武擒陳宮於此中城呂布所守也

析曰魏志建安三年魏太祖徵呂布其將侯成縛陳宮降呂布與麾下登白門樓圍急乃下降遂生縛布又獻帝春秋司空攻呂布於下邳布登西北白樓上城陷士禽以詣司空後漢書曰曹操擊呂布至下邳城圍之布與麾下登白門樓圍急下降謝靈運撰徵賦曰傷炎季之崩弛長逆布以滔天相魏武以譎誑宄謨奮於東藩桴未噪於東郭身已馘於樓門又伏滔北徵記曰下邳城韓信所都也中城呂布所守南臨白門樓據諸書言則白門所禽者乃奉先非公臺也唐太子賢注範曄書乃引此注曰南門謂之白門魏武禽陳宮於此蓋未知善長之誤也

沔水

水經注曰襄陽城北枕沔水昔張公遇害亡劍於是水

析曰茂先遇害在雒安得亡劍沔流考雷次宗豫章記雷孔章爲丰城令於獄掘得兩劍一曰龍淵一曰太阿孔章畱其一匣龍淵以進張公及張遇害此劍飛入襄城水中孔章亡其子爽恆以劍自隨後爲建安從事經淺瀨劍忽於腰間躍出初出猶是劍入水變爲龍郡國志曰南郡在襄陽南千五百里有襄陽縣潁川在雒陽東南五百里有襄城縣酈氏蓋誤以襄城水爲襄陽水也

黃鵠山

水經注曰沙羨縣江之右岸有船官浦歷黃鵠磯西南直鸚鵡洲之下尾東卽黃鵠山林澗甚美譙郡戴仲若野服居之

析曰宋書戴顒字仲若譙郡銍人衡陽王義季鎭京口長史張邵與顒姻通迎來止黃鵠山山北有竹林精舍林澗甚美顒憇此澗義季亟從之逰顒服其野服不攺常度爲義季鼓琴並新聲變曲太祖每欲見之嘗謂張敷曰吾東巡日當燕戴公山也按此則仲若所住黃鵠乃京口之山酈氏誤可知

程鄕酒

水經注曰桂陽郴縣有緑水縣東俠公山南屈注於耒謂之程鄕溪郡置酒官醞於山下名曰程酒獻同酃也

析曰荊州記曰桂陽郴縣東界俠公山下有緑溪源官常取此水爲酒又晉書武帝太康元年簡文帝咸安元年並薦酃淥酒於太廟豈合酃湖淥溪之醞爲祼鬯嘗酎之祀與則注緑水宜作淥然梁書曰劉杳在任昉坐有餉楉酒者昉曰酒有千日醉當是虛言杳曰桂陽程鄕有千里酒飲之至家而醉亦其例也昉大驚曰吾實不憶此杳曰出楊元鳳所撰置郡事元鳳魏代人此書載其賦云三重五品商溪摖裏時卽檢記言皆不差據此則程鄕酒豈卽千里酒乎楊元鳳書酈氏當亦未見

赤松

水經注曰東陽郡長山縣北對髙山山下水際是赤松羽化之處也炎帝少女追之亦俱仙矣後人立廟於山下

析曰神仙傳曰黃初平丹溪人年十五牧羊有道士見其良謹將至金華山石室中四十餘年不復念家其兄初起行索初平歷年不得見市中有道士乃隨求弟至山相見詞畢問平羊何在曰羊近山東兄初不見便俱去平言叱叱羊起於是白石皆起成數萬頭羊金華蓋卽此山也初平仙去攺字赤松子注箋以爲古雨師誤耳

恆水

水經注曰昆侖山中有五大源枝扈黎大江出山西北流東南注大海枝扈黎卽恆水也恆水東南流徑拘夷那竭國云云又徑波麗國又東到多摩梨帝國卽是海口也

析曰昆侖墟河出東北陬恆出西北隅恆繞西域達於大秦河入中國注於東海沔流小渚絕不通波善長敍恆於河之下蓋因昆侖而及之乎若其括地脈川抽奇甄異六合之外宛在目中三竺之流如瀠足下神州地誌斯爲最瓌矣然皆躡法顯之行蹤想恆流之洄洑其間水陸未辧道裏難明計所差池厥類亦眾予爲兩兩較之法顯傳云渡新頭河至毗荼國東南行八十由延到摩頭羅從此東南行十八由延到僧伽施國又東南行七由延到罽饒夷城城接恆水度恆水南行三由延到呵梨林又東南行十由延到沙祗又南行八由延到捨衛城又東南行十二由延到那毗伽又東北行減二由延到迦維羅衛又東行五由延到藍莫又東行十九由延到拘夷那竭又東行五由延到毗捨離又東行四由延到五河合口度河南下一由延到巴連弗邑從此東南行九由延到小孤石山又西行二由延到王捨新城從此西行四由延到伽耶城復南行二十里到六年樹從此還向巴連弗此皆顯踰原越隰瞻曦晷以遐䢐尋途投扉觸風塵而備歷者也水經注因之乃云新頭河徑中天竺毗荼國又徑摩頭羅渾流恆水恆水東南流徑拘夷那竭國又東徑毗舍利城又東南流徑僧伽施又東徑罽賓饒夷又東南徑沙祗恆水又東南徑迦維羅衛北又東徑藍莫恆水又東至五河合口度河南下一由延到巴連弗邑恆水又東南徑小孤石山又西徑王捨新城又西徑伽耶城南二十里到六年樹法顯從此東南行還巴連弗邑皆以原野之遄徵爲波流之所屆焉且拘夷毗捨在藍莫之左水經注乃居伽施之西捨衛毗伽去伽維北劣一由延恆水若南必徑玆土而善長遺之度雪山過沙河經鳥萇佛足迹曬衣石卽得陀衛尸羅國水經注乃置蔥嶺之東黃河之所徑凡此俱與法顯傳大致相違若夫顯東西跋渉所約各幾由延者其中定多瑰異直爲不能具述善長亦失网羅都無補綴但攺雲恆水東南流耳恆水又東徑耳佳麗僧城敍多支復空荒夷野事極寂寥千里而遙一言便畢不令好古之士恨作者之疏乎又法顯從六年樹還巴連弗順恆水西下至曠野波羅柰蓋循西岸行也又還巴連弗順恆水西下東行得瞻婆梨帝蓋沿東滸去也此邑恆水下流左右諸國盡此矣水經注乃先於巴連弗處雲恆水又東南徑孤石山又西徑王捨伽耶廣袤計之安得有兩恆河乎是知縱翰略記者忘準之地道快意成書者罔研乎舊史予今乃證其諸長拾其一短俾知積璧昆圃一片是衛武之圭濯錦蜀流數尺乃楚丘之服若曰鴻致自有所指歸細趣不足以擊難立言之旨吾亦烏乎測之哉

巵林卷一

●欽定四庫全書

巵林卷二

﹝明﹞周嬰撰

○續顏

顏師古字籀雍州萬年人唐中書侍郎兼祕書監弘文館學士太子承干命刋正漢書集解音義以爲漢書注儒者服其精博

史儋

漢書郊祀志曰周太史儋見秦獻公曰周始與秦國合而別別五百歲當復合合七十年而伯王出焉音義應劭曰始周孝王封非子爲附庸邑諸秦平王遷洛襄公以兵衛之嘉其勲烈列爲侯伯與周別五百載矣昭王時西周君自歸盡獻其邑三十六城此復合也孟康韋昭咸自立解顏師古以爲諸家說皆非應氏言非子至周獻邑凡六百五十三歲韋氏說自秦仲至周顯王二十六年獻公稱伯止四百二十六歲皆不合五百之數也按史記秦本紀及年表並云平王時襄公始立爲諸侯於是始與諸侯通又周本紀及諸系家言幽王爲犬戎所殺秦始列爲諸侯與此志符會是乃爲別至昭襄王五十二年西周獻邑凡五百一十六年是爲合也五百者舉其成數耳七十年當爲十七今史記皆作十七年伯王者指爲始皇始皇初立政在太后嫪毐未得稱伯自昭王滅周後至始皇誅嫪毐正十七年也

續曰按史記司馬貞索隱亦用此說予讀而心疑之考本志云七十年而伯王出出者非其初生則其卽位也必誅嫪毐始可稱伯則前此者始皇爲未出乎且五百一十六年僅言五百於歲太差而十七年之數獨得不爽豈繁者可疏而簡者當宻耶六國表昭王取西州歲在丙午至嫪毐爲亂其歲癸亥則計十八年若以昭襄五十一年西周君獻邑爲合至始皇九年又計十九年俱不得言十七也又周紀及封禪書𨿽稱合十七年而秦本紀則作合七十七歲年代旣逺編簡易訛必欲彊同失之愈甚也顏傅會求勝未必此是勝場嬰以爲秦本紀孟增得幸扵周成王造父又幸扵周繆王而非子亦幸於周孝王此所謂始與周合也周宣王卽位乃以秦仲爲大夫裴駰案毛詩序秦仲始大有車馬禮樂侍從之好則此爲與周別之日也當宣王元年爲秦仲之十八年自此至秦恵文君十四年據本紀爲五百七歲而依年表凡五百二年於時秦始稱王更爲恵文王元年是別五百歲復合之時也自恵文王元年至始皇立之載復得七十七年又秦紀所云合七十七年而伯王出之謂也以此證數稍無差池史儋之言於是乎可深信矣

更造

卜式傳詔曰齊相隨牧畜蕃輒分昆弟更造不爲利惑師古曰言畜牧滋多則與昆弟而更自營爲也

續之曰按傳卜式有少弟弟壯式獨取畜羊百餘田宅財物盡與弟式入山牧羊至千餘頭買田宅而弟盡破其產式輙復分與弟者數矣顏云更自營爲亦稍近之然百官表爵一級曰公士二上造三簮裊四不更九五大夫十二左更十三中更十四右更十五少上造十六大上造十八大庶長二十徹侯而食貨志自文帝從鼌錯言已令民入粟邊六百石爵上造稍增至四千石爲五大夫萬五千石爲大庶長元鼎五年令民得買爵置武功爵級十七萬式蓋以畜牧所贏爲昆弟輸財於邊贍國家經費以得更造之爵故天子顯之若自更營爲何益於縣官而武帝亟稱之乎且牛羊蕃息何得以造言之又武功爵卽大庶長徹侯之爵臣瓉不引百官表而引茂陵書顏氏誤信其語遂至誤解更造耳

施屠渾都

周勃傳盧綰反勃以相國將擊下薊得綰大將抵丞相偃守陘太尉弱禦史大夫施屠渾都擊綰軍沮陽師古曰姓施屠名渾都沮陽縣名屬上谷

續之曰按抵偃陘弱皆不著姓而此獨書其施屠之氏渾都之名繁簡不倫豈史體乎使腐儒以春秋書法繩之彼去氏者罪浮於禦史大夫耶子以爲禦史大夫名施耳屠者屠其城也渾都地理誌作軍都亦上谷縣軍都之爲渾都猶本傳蓨侯之爲條侯也

天漢

武帝紀天漢元年注應劭曰時頻年苦旱故攺元天漢以祈甘雨師古曰大雅有云漢之詩周大夫仍叔所作也以美宣王遇旱災修徳勤政而能致雨故依以爲年號也

續之曰五行志武帝元光六年夏大旱四將軍徵匈奴元朔五年春大旱六將軍徵匈奴元狩三年夏大旱穿昆明池自此至太初四年二十年不聞恆暘至天漢元年夏又大旱則在攺年之後而以爲頻年苦旱思欲勤政致雨亦不考其時事矣按本紀太初元年築受降城貳師將軍李廣利徵大宛二年將軍趙破奴擊匈奴不還三年築五原寨外列城路博徳築居延匈奴入定襄雲中四年李廣利斬大宛王首天漢元年三月匈奴歸漢使者使使來獻時戎軒屢駕醜獲納降攺元之意直爲漢誅夷狄非復人力威靈赫濯如雷如霆故稱天以屈之尊大漢也

姓名

漢書髙祖紀師古注曰媼女老稱也史家不詳著髙祖母之姓氏無得記之故取當時相呼稱號而言也皇甫謐等妄引讖記好奇騁博彊爲髙祖父母名字皆非正史所說蓋無取焉漢書又曰漢興有東園公綺裏季夏黃公甪裏先生師古曰四皓稱號本起於此更無姓名可稱蓋隠居之人匿迹逺害不自標顯祕其氏族故史傳無得而詳後代皇甫謐圈稱之徒及諸地理書競爲四人施安姓名自相錯互語又不經班氏不載於書諸家皆臆說今並棄略之蓋一無取焉

續之曰覽一家者必博徵扵文獻注一藝者必旁采乎闕遺故王貢龔鮑傳曰谷口有鄭子眞蜀有嚴君平師古曰地理誌謂君平爲嚴遵三輔決錄云子眞名朴君平名遵則君平子眞皆其字也此亦廣引博証之效不然嚴鄭之傳僅得其半矣班氏髙祖贊曰渉魏而東遂爲丰公丰公蓋太上皇父亦不著其名寧有當髙祖世而所生姓名曽不敍述乃令史臣無得而稱乎予以爲漢史尙質著作時只列母媼夣與神交太公往視以奇其事耳若謂湮沒無存則陸賈叔孫通軰珥筆赤墀豈世系便從闕文也又四皓𨿽自晦氏族然侍太子宴時前各對言其姓名必有眞敷奏若如史記言自稱東園公綺裏季夏黃公甪裏先生不但非名非姓且艸野而倨侮甚矣著書者不能拾遺補闕成一代之典而顧謂旁通者爲不知而作異哉且非遷固所書卽爲異說便在刋除似矣髙後紀亦只稱髙皇后呂氏而注曰荀恱曰諱雉之字曰野雞師古曰呂后名雉字娥姁故臣下諱雉也郊祀志野雞鳴師古曰野雞亦雉也避呂后諱故曰野雞子觀本志言神常以夜光輝若流星從東方來若雄雉其聲殷殷云野雞夜鳴又五行志言殷髙宗祭成湯有蜚雉登鼎耳而雊劉向以爲雉雊鳴者雄也以赤色爲主於易離爲雉雉南方鳥近赤祥也則屢斥雉字矣倘果爲呂氏名者孟堅何諱之於郊祀而不諱之於五行且郊祀志中下從諱而上從名何與至娥姁爲字尢詭誕不經不知顏氏何家之依而快傳之以忘其矛盾也且荀恱趙岐與皇甫謐相去不二三十年安在荀趙爲惇史而皇甫必奇妄乎

○非馬

惠後

史記趙世家武靈王十六年吳廣內其女娃嬴有寵於王是爲惠後二十五年惠後卒司馬貞以爲惠後乃太子章之母惠文王之嫡母也惠後卒後吳娃始當正室至孝成二年稱惠文後卒是也而下文云吳娃死後娃子何寵衰太史公誤也貞又以下對左師自稱老婦之惠文後卽吳娃年六十左側故稱老婦而束廣微言太后才三十有奇者亦失

非之曰按子長旣云是爲惠後又云二十七年立王子何爲王是爲惠文王惠後吳娃子也又云吳娃死後子何寵衰反復著明則此二十五年卒者其爲孟姚無疑不得以爲子章母也若恵文後卒者是惠文之後故稱恵文後耳自春秋夫人及歷代帝王妃後謚皆從夫或別自易諱未有從其子謚者而獨子何之母仍子徽稱歷撰古今未聞斯典且以惠文後爲吳娃則長安君主父之子也至是時已三四十歲矣尙需其母愛憐之乎吳娃以主父十六年入宮子何之生應在十七年則二十七年恵文爲王已得齡十一二矣惠文王三十三年上去東宮時十二年下至孝成元年合得四十六年使王后長於惠文理亦有之卽與惠文並歲亦已望五十矣素問女子六七面皆焦髮始白七七形壊無子何得不稱老婦以此而觀廣微謂三十有奇果未爲得也

五牛

索隠田單傳述贊曰羣鳥惑眾五牛揚旌

非之曰宋書臧質傳栁元景檄書八鑾揺響五牛舒斾又謝晦傳尙書符荊州曰警蹕前驅五牛整斾梁書王僧辯表云解五牛扵冀州秣六馬扵譙郡魏収魏書外國序云五牛一指六師騁路又太昌三年詔曰五牛警斾七萃按部皆六朝麗語司馬效之也考晉輿服志五牛旗平吳后所造以五牛建旗車設五牛靑赤在左黃在中白黒在右元帝後但以五色木牛象五時車豎旗於牛背使人輿之旗常纒而不舒斾所謂徳車結旌者也惟天子親戎五旗舒斾所謂武車綏旌者也故十六國春秋劉曜攻陳倉南陽王保將楊曼王連謀曰諜云有五牛旗建多言胡主自來遂盡眾背城而陣爲曜所敗今按田單傳單守卽墨収城中得千餘牛爲絳繒衣畫以五采龍文束兵刄於其角而灌脂束葦其尾燒其端夜縱牛壯士五千人隨其後牛尾熱怒而奔燕軍燕軍大駭敗走贊乃云五牛何也且單出詭襲之計未嘗建旗鼓接兵刃也而贊云揚旌不亦誣乎以後代之制侈安平之功不惟虛美使事殊謬

季歷

史記龜筴傳紂殺周太子歷囚文王昌投之石室索隠曰案殺周太子歷在囚文王昌之上則近是季歷不被紂誅其言則近妄無容周更有太子名歷也

非之曰呂氏春秋王季歷囚而死文王苦之有不忘羑里之丑時未可也武王事之夙夜不懈亦不忘玉門之辱立十二年而成甲子之事竹書紀年文丁十一年周公季歷伐翳徒之戎獲其三大夫來獻捷王殺季歷沈約注曰王嘉季歷之功錫之圭瓉秬鬯九命爲伯旣而執諸塞庫羈文王於玉門郁尼之情辭以作歌其傳久矣晉書束晳傳曰太甲殺伊尹文丁殺季歷據諸書言則季歷在商蓋不得正其終矣但文丁紂之祖父而以爲紂殺之者豈所謂天下之惡皆歸乎

望諸澤天柱山

史記趙封樂毅於觀津號曰望諸君索隱曰望諸澤名在齊蓋趙有之故號焉戰國策望作藍也又平陽侯世家柱天侯反於衍氏索隠曰柱天侯不知其誰封衍氏魏邑地理誌柱天在廬江灊縣

非之曰周禮靑州其藪澤曰望諸鄭玄曰望諸明都也在睢陽則是時應屬魏氏非趙有也且望諸美號耳旣食觀津何必更以齊藪爲名乎又燕策亦言樂毅奔趙趙封以爲望諸君不云藍諸藍諸者中山策有之乃中山之相非樂毅也柱天侯亦猶建成侯奉春君之類假以徽稱不必指其食邑且漢書地理誌廬江灊縣天柱山在南復非柱天也是時王武反外黃程處反燕柱天侯反衍氏服虔云皆漢將則漢王所封也漢元年廬江屬楚又安得以楚地封其將軍哉

○說孔

人十月生

毛詩誕彌厥月傳曰誕大彌終也孔頴達正義曰大戴禮及春秋元命包皆云人十月而生周本紀云姜嫄踐巨人迹身動如孕及期而生子則終一年矣此言終月必終人之常月馬遷之言未可信也

說曰淮南子云麋鹿六月而生虎七月而生魏略曰黃牛羗種孕身六月生廣志曰獠民皆七月生蜀郡記曰諸山夷獠娠七月生生時必臨水兒生便投水中浮則取養沈則棄之豈羗獠之性走獸不殊故處腹中月惟六七乎淮南子大戴禮元命包並稱人十月生往往有不然者前趙錄曰劉淵母呼延夣服日精十三月而生淵遁甲開山圖曰慶都觀於三河陰風四合赤龍感之十四月而生堯於丹陵又曰女狄汲石鈕山下泉得月精吞之十四月生禹拾遺記曰簡狄懷卵一年而有孕十四月生契漢武內傳王夫人夣吞日十四月而生武帝漢書鉤弋夫人十四月而生昭帝蜀錄李雄母羅氏夣大蛇繞身有孕十四月生雄太平廣記女仙崔少玄十四月生前趙錄又曰劉聰母張夫人十五月生聰又曰範隆字玄嵩孕十五月而生太平廣記葉法善母劉孕十五月而生法善又有異者論衡曰傳言黃帝姙二十月而生生而神靈帝王世紀曰電光繞北斗樞星光照郊野感附寶而孕二十五月生黃帝於壽丘一曰二十四月生脞說曰供奉官郭坦二十二月生初以爲妖百計鍼藥不動生亦無他數自有久近耳嵩髙山記曰昔陽翟有婦人姙身三十月乃生子從母脇上出五歲便入山學道神明爲母立祠因號曰開母祠世本及大戴禮曰陸終娶鬼方國君之女曰女嬇孕而不育三年啟其左脇三人出右脇三人出山海經炎帝孫伯陵同吳權之妻阿女緣婦緣婦孕三年是生鼓延殳注曰三子名也異苑曰太原溫盤石母懷身三年然後生墮地便坐而笑髮覆面牙齒皆具復有異者寶櫝記曰帝女逰華胥之洲感蛇而孕十二年生庖羲拾遺記亦曰華胥之洲神母逰其上靑蛇繞之有娠歷十二年生庖羲緯書則曰華胥履雷澤之迹孕十有二載生伏羲括地記曰大人國其民孕三十六年而生兒兒生長大能乘雲蓋龍類凡若此者不爲神聖則爲妖孽生之靡定固其宜也其尢異者百緣經曰王捨城有長者婦欲產子然不肯出尋重有身滿十月生一子先懷姙者住在右脇如是次第滿姙九子各滿十月而產惟先一子故在胎中母湯藥自療病無降損母終眷屬請大醫蓍婆破腹看之得一兒形狀故小頭鬢皓白四向顧視言由我先身惡口故處此生熱蔵中經六十年受是苦惱時諸親屬將老兒養育長大放令出家又止觀輔行傳曰脇比丘在胎六十年生而髮白誓不屍臥名脇比丘乃至暗室中放光明神仙傳曰老子母懷之七十歲乃生生而白首故謂之老子賴鄕記曰李母祠門左有碑文曰老子始起乘白鹿下托於李母胎中七十二年產於楚淮陽苦縣賴鄕曲仁裏前涼錄索綏曰老聃父幹字符杲胎刵無耳一目不明孤單年七十二無妻與鄰人益壽氏老女野合懷胎八十年乃生老子玄妙內篇云李母懷胎八十一載逍遙李樹下乃剖左腋而生此丈夫之最異者也鄭語曰夏之衰也褒人之神化爲二龍曰予褒之二君也夏后卜而策告之龍亡而漦在櫝而藏之及殷周莫之發也厲王末發而觀之漦流扵庭化爲元黿以入王府府童妾未旣齔而遭之旣筓而孕當宣王時生女不夫而育懼而棄之爲弧服者哀其夜號取之以逃於褒褒人褒姁有獄以入於王王嬖是女使至扵爲後孔頴達詩白華疏曰帝王世紀以爲幽王三年嬖褒姒褒姒年十四若然則宣王立四十六年崩是先幽王之立十二年生其生在宣王三十六年也厲王流彘遂爲共和十四年而後宣王立自宣王三十六年上距流彘之歲爲五十年流彘時童妾七歲則生女時母年五十六凡在母腹五十年其母共和九年而笄年十五而孕自孕後尙四十二年而生作爲妖異故不與人道同此則婦人之最異者然孔氏信五十年處胎之褒姒而不信期月離裏之聃公何與抑羅蘋曰老聃以宣王四十二年乙夘二月十五日生宣王於周號稱賢主而今古人妖並生其世將天時爲之乎

○贊劉

宋孝王王劭

劉子玄史通言語篇曰王劭齊志宋孝王闗東風俗傳抗詞正筆務存直道方言世語由此畢彰而今之學者皆尢二子以言多浮穢語傷淺俗夫本質如此而推過史官猶鑑者見嫫母多媸而歸罪於明鏡也直言篇曰王宋敍述當時務在審實於時河朔王公箕裘未隕鄴城將相薪構仍存而二子書其所諱曽無憚色剛亦不吐其斯人與補注篇曰志存該博而才闕倫敍除煩則意有所恡畢載則言有所妨遂乃定彼榛楛列爲子注若宋王王劭是也

贊曰夫史以直書爲正以詳贍爲美如子玄則宋王蓋兼之矣而李舍人北齊書云廣平宋孝王好臧否人物時論甚疾之爲北平王文學求入文林館不遂因非毀朝士撰別錄二十卷會平齊攺爲關東風俗傳更廣見聞勒成三十卷言多謬妄篇第冗雜無著述體魏鄭公隋書曰王劭撰齊書爲編年體二十卷復爲齊書紀傳一百卷或文詞鄙野或不軌不物駭人觀聽大爲有識所嗤鄙又曰王劭旣撰齊書兼修隋典好詭怪之說尙委巷之談文辭鄙穢體統繁雜直媿南董才無遷固徒煩翰墨不足觀光按魏李之評則宋王遺編直穢史耳劉之美言旣綢繆史之貶詞復契闊惜二書已亡不得審其梗槪也蓋末世史臣謟媚者謂之隠惡依違者謂之微詞徒貴華文無闗實錄昔在尼父已致慨於勝質矣且五行掇拾細瑣皆委巷之談也禮志援引鬼神皆詭怪之說也見人之細故迷已之大疵類如斯矣公羊語半靑齊事多鄙累漢世尊爲六經列學宮置博士若以魏李之旨推之公羊之可廢久矣夫蘭臺載筆之臣未有不掎摭前史之謬者也班氏不滿於司馬蔚宗亦有憾於孟堅豈獨魏李之譏宋王哉史通之論曰李氏撰齊書廟號犯時諱者稱謚變世祖爲文襄攺世宗爲武成或以武定佐命降在成朝或以河淸事迹擢居襄代使讀者瞀亂而不測驚駭而多疑隋書王劭袁充兩傳惟錄其詭辭妄說遂盈一篇又申以詆訶尢其謟惑旣以無益而書孰若遺而不載至譏王君懋齊隋二書敍錄煩碎如劉臻還宅訪子方知王劭思書爲奴所侮此而畢載其失更多二公之見訾又如此可謂黃雀之利觜不知童子之挾彈也

司馬子長史

通論漢史曰司馬遷敍傳巨細備陳而不書其字豈墨生所謂大忘也乎如班固之爲遷傳也宜云遷字子長馮翊陽夏人其序云云至於事終則言其自敍如此著述之體不當如是乎

贊曰今人相承以子長爲司馬遷字諸史傳無之文選報任少卿書作司馬子長李善注以爲史遷然未嘗明列出處呂向遂爲漢書云司馬遷字子長河內人可謂欺妄矣張衡應間有云子長諜之爛然有第章懷注司馬遷字子長作史記亦不言出何書按論衡曰範張寃屈太史公列記其狀鄒衍見拘雎儀之比也子長何諱不言又曰司馬子長紀黃帝以至孝武漢紀太史公司馬遷上言李陵功下腐刑下文云司馬子長旣遭李陵之禍發憤著史記此二書稍覺有緒亦最先出然竟無直書司馬遷字子長者終爲不暢豈非孟堅作始之獘歟

○錄崔

犀角刀子

紀聞曰牛騰字思逺唐朝散大夫郟城令常慕五栁先生之號自稱布衣公子卽中書令河東侯裴炎甥也少挺異操徳業過人王勃等四人皆出門下侯遇害公子謫牂牁建安丞時中丞崔察用事貶官皆亂行誅殛甚眾素與炎不協欲陷之公子將見察懼不知所爲忽衢中遇一人形狀瓌偉問公欲過中丞得無懼死乎公子驚曰然異人曰公有犀角刀乎曰有異人曰甚善今授公神咒見中丞時但俯伏掐訣【注曰言帶犀角刀子掐手訣乃可以誦咒其訣左手中指第三節

橫文以大指爪掐之】而宻誦咒七徧當有所見可無患矣咒曰吉中吉迦戍律提中有律陁阿婆迦呵公子俯而誦之旣得仰視異人不見大異之卽詣察同過三十餘人公子名當二十前十九人呼名過絞斬且半次至公子如其教誦咒久不見察仰視之但見有一神人長有丈餘自西階至察前右拉其肩左捩其首面正當背諸人但見察低頭手注定字而已公子遂得脫比至屏回顧神人亡矣公子後宰數邑精內教

錄曰唐書及宋史藝文志紀聞十卷牛肅撰崔造注也此條太平廣記一百十二卷摭之守正者以爲語怪謏聞者謂之欺誕未可一一爲曲士言也崇禎癸酉公孫疆之國有來令吾邑者以筆札屬予往往墨而無禮予慨然曰昔人不能爲王門伶人對使者打破琴予安能作公門胥史哉亦對隸人擲筆謝之令震電憑怒仇家竊知因而構予與令謀所以陷予積歲矣乙亥六月學使者行部至令遂與仇以他事羅織予十一日膚愬旣行誣章遽上使者下其事郡黌移牒往來勢如霹靂所爲罪狀予者蓋千古未有之惡予方偃息荔牀自謂無患旣不與外事而忽得此城中大小驚沸予未之知也十四日始詣趙學師自覺夷然不屑師謂予溺人必笑怒予太癡十九日傳至臺憲對簿使者頗悉予寃頻爲昭雪復下邑令重讞令磨牙厲吻欲嚼我而甘心見予則意如餓豺有爲予請者則聲如吼虎予謂命乃在天耳不能屈下也上司催促案牘檄五六至令故爲遷延畱訟十一月二十七日始具兩造於庭予引友人方翊祚爲證旣上予憶郟令事偶有象牙刀子以代犀角者掐訣誦咒如異人指是日𨿽無神人捩首事然爭辧時予奴視仇家訽辱之復批其首令嘻笑而已初無所言觀者數百人皆疑其故訊罷明日爰書上事方得解不數月二憾俱斃三郡無不爲予快者以爲天道之昭昭然此咒之力不可誣也故詳錄之世之君子值無妄之禍者得斯說而存之以保其身庶乎

○繹李

薫蕕

文選沈休文奏彈王源嫁女與富陽滿氏云非我族類往哲格言薫蕕不雜聞之前典李善注引家語顏回曰聞薫蕕不同噐而藏

繹之曰世說新語王丞相初在江左欲結吳人請婚陸太尉陸曰培塿無松柏薫蕕不同噐吾𨿽不才義必不爲亂倫之始休文所稱蓋用此事耳

南浦

江文通別賦春艸碧色春水綠波送君南浦傷如之何李善注引楚辭曰予交手兮東行送美人兮南浦

繹曰宋釋慧琳作竺道生誄云風肅流淸云髙林素送別南浦交手分路語出楚辭則琳公已先之矣今浦城有地名南浦傳謂文通作吳興令送客處此甚可笑三閭之別美人慧琳之送髙僧亦何所指乎

於嚴

劉孝標辧命論於公髙門以待封嚴母掃地以望喪此君子所以自彊不息也李善注引漢書嚴延年傳

繹曰荀悅漢紀丞相於定國父於公爲東海決曹掾決獄甚明凡罹於法者皆無恨於公里門閭壊父老方共治之於公曰少髙大令容駟馬髙蓋我治獄多陰徳子孫必興嚴延年爲河南太守爲治嚴酷母從東海來適見報囚怒延年曰天道神明人不可獨殺行矣去汝東歸除掃墓地待汝後歲餘而誅故人爲之語曰於公髙門以待封嚴母掃地以望喪此東海人風謡漢書不載孝標蓋全用之

泥首

陸倕石闕銘曰嚴鼓未通凶渠泥首李注引張溫表曰臨去武昌庶得泥首闕下

繹曰李善不釋泥首之義不若劉良注云泥其頭面以降差爲明暢予友詹修之謂其非是泥者叩頭虫也泥首卽叩首耳予謂範曄公孫述論曰述謝臣屬審廢興之命與夫泥首銜玉者異日談也注引幹寶晉紀吳王孫皓將其子瑾等泥首面縛泥首不當言泥首面縛泥首銜玉也又任彥升讓表泥首在顏輿棺未毀如曰叩首不得復言在顏矣按甄鸞笑道論曰塗炭齋者黃土泥面驢蹍泥中晉陸修靜猶以黃土泥額欲反縛懸頭眾望同笑然則泥首是以泥塗首自示污辱耳比於謝豹豈求新而反失之乎予復憶五六歲先大父抱著膝上坐客有酩酊者先大父問予曰俗說醉如泥何義也予妄對曰泥者淖埿之物如泥蓋爛醉之云耳客皆謂予夙慧先大父曰不然泥者蚑行虫名掁之則捲縮顚僕一日不齋醉如泥以爲如此虫也予後閱蔡夢弼杜詩注曰禆官小說南海有虫無骨名泥在水則活失水則醉如一堆泥然說與張邦基墨莊漫錄同漫錄又云僞閩王延慶爲長夜之飲以銀葉作杯柔弱爲冬瓜片酒旣盈不可置杯惟盡乃已名曰醉如泥若修之所示則泥之爲虫又有兩矣然吳道元與天公箋曰小婢從成南方之奚復被狗咋困熟如泥斯又不知何所指也

佛生

王巾頭陀寺碑云周魯二莊親昭夜景之鑑李善注引顧微吳地記曰佛法詳其始而典籍亦無聞焉魯莊七年夜明佛生之日也

繹曰如來出世之辰經記參差然以恆星不見時生其說殊誕按因果經摩耶夫子往藍毗尼園於四月八日日初出時園中有樹名無憂葉卽舉左手牽摘之菩薩漸漸從右脇而出瑞應經太子四月八日夜明星出時生長阿含經香姓婆羅門問阿闍世王曰何等時佛生何等時道成何等時滅度答曰沸星出時生沸星出時出家沸星出時成道沸星出時滅度薩婆多論曰佛以二月八日沸星出時生又佛所行讚曰三月八日菩薩從右脇出凡玆經論皆出秋方仲春孟夏月令旣乖暾出星暉昬昕又異矣至釋玄惲云世代旣遙難可論辧考求外典如似可知春秋魯莊公七年卽莊王十年四月辛亥恆星不見星隕如雨釋內外典以四月爲正也又泥洹經云佛初出得道並四月八日今以爲正予案春秋莊公七年夏四月辛夘夜恆星不見左氏曰夜明也星隕如雨與雨偕也何休公羊學曰列星者天之常宿周四月夏二月昬參伐狼注之宿當見參伐主斬艾立義狼注主持衡平也皆滅者天子微弱諸侯背叛也範寧榖梁集解曰眾星列宿諸侯之象不見者諸侯棄天子禮義法度也蓋皆以夜明隕星爲王室陵夷諸侯逆命故耳予謂五石之霣六鷁之飛咸在宋都則恆星不見魯不見也星隕如雨隕於魯也齊衛晉楚不必盡然而榖梁疏引感精符曰恆星不見夜中星隕如雨而王不懼使榮叔攺塟桓王冢奢麗太甚也公羊疏亦引春秋緯云恆星不見夜明周人榮奢攺塟桓王冢死屍復擾終不覺宋氏注曰七年恆星不見夜明者正由三年榮奢攺塟桓王也此皆鑿空傅會之說矣若必援爲悉達篤生之繇則迦維羅越亦夜光乎亦星隕乎自非然者果天竺聖人知中國是夕之夜明乎抑中國聖人知天竺是夕之誕佛乎爲三傳者皆謂周之四月夏之二月西方之書以爲二月八日者以夏正定之邪以爲四月八日者以周曆審之邪淨飯之宮兼用夏周二歷其時已奉正朔邪杜預左傳注曰恆常也謂常見之星辛夘四月五日月光尙微蓋時無雲日光不以昬沒正義曰夏之仲春是月昏弧中弧在輿鬼南則於時南方之星盡當列見常見之星者謂南方星也杜以長歷校之知辛夘是四月五日也辛夘爲五日則辛亥在二十五日惲又安得以八日爲正乎夫沸星爲弗沙卽鬼宿也鬼在南宮南方七星旣皆隠沒沸星何以獨見春秋星變比於日食河濟之間時有落石如雨何謂休徵耀靈隆照宵出萊夷東暆之城至今垂號夜明何謂瑞應昭公二十五年有鸜鵒來巢公榖咸曰夷狄之鳥不當來入中國如隕星夜光爲婆伽之生所致其爲異也奚啻鸜鵒矣彼宋均何休服虔鄭玄杜預之流生其後者宜有所聞茍謂星之宵墜同於鬼之夜哭則當旌其異以明佛教通中國之始若謂天之不夜均於日之再中則當列其禎以著法王肇象教之初而都不一及劉歆則僅謂晝象中國夜象夷狄夜明故常見之星皆不見象中國微耳路史曰川地震動天夜有光而恆星不見星隕如雨變有大於斯者乎歷考前代天夜有光者四恆星不見者三星隕如雨者十四皆非佳事況諸妖叢夜今古獨此使佛果因此變而生固非家庭之令噐矧年庚日甲無一之可合耶子因廣尋諸家之說大有剌謬者南齊書袁粲駁夷夏論曰白日停光恆星隠照誕降之應事在老先沈約答陶隠居難均聖論曰釋迦初誕惟空中自明不云星辰不見瑞相又有日月星辰停住不行又云明星出時墜地與春秋恆星不見意趣永乖釋道安二教論曰慧光遐照莊王因覩夜明注引左傳魯莊公七年甲午四月辛夘夜恆星不見星隕如雨卽周莊王之十年也莊王別傳曰遂卽易筮之云西域銅邑人出所以夜明非中國之災案佛經如來四月八日入胎二月八日生亦二月八日成道生及成道皆放光明周以十一月爲正春秋四月卽夏之二月也依天竺周正與夏同杜預用晉歷算辛夘二月五日也安共董用忠用魯歷算卽二月七日用前周曆算卽二月八日也又依什法師年紀及石柱銘如來周桓玉五年歲次乙丑生桓王二十二年歲次癸未出家莊王十年歲在甲午成佛襄王十五年歲在甲申滅度也後魏書僧曇謨最與道士姜斌對論最曰佛以周昭王二十四年四月八日生穆王五十三年二月十五日滅度隋書曰釋迦當周莊王之九年四月八日自母右脇而生釋法琳辧正論曰調禦誕昭王甲寅之年終穆王壬申之歲法琳又對傅奕廢佛僧事引周書異記周昭王二十四年甲寅歲四月八日江河泛漲井泉溢出大地震動其夜五色光气入貫太微徧於西方王問太史蘇由曰是何祥也對曰有大聖人生於西方故現此瑞一千年外聲教被及此土昭王卽遣鐫石記之埋南郊天祠前當此之時佛初生王宮也穆王卽位三十二年見西方數有光气先聞蘇由所記知西方有聖人處世恐非周道所宜卽與相國呂侯西入會諸侯於塗山以禳光變至五十三年壬申歲二月十五日暴風折樹大地震動西方有白虹十二道連夜不滅穆王問太史扈多曰是何徵也對曰西方大聖人滅度衰相見耳穆王大悅當此之時佛入湼盤也又云考校普曜本行等經並云佛是周時第十五主莊王九年癸巳之歲四月八日乘檀樓閣現白象形從兜率降中天竺淨飯王夫人摩耶之胎至十年甲午二月八日夜鬼宿合時從摩耶右脇而生放大光明照三千世界本行虛空無雲自然而雨左傳云星隕如雨信知佛生時也十九出家三十成道四十九年處世說法至周匡王四年壬子二月十五日後夜於拘屍城入般湼盤又云齊時統上法師答髙麗使云佛是西周第五主昭王二十四年甲寅歲生又貞觀十三年勅尙書劉徳威侍郎令狐徳棻問法琳法師曰依辧正論云姚長謙歷言佛是昭王甲寅歲生穆王壬申之歲滅度因何法顯傳云聖殷王時生推像正之記言佛周平王時出依道安作論確執桓王費長房爲錄固言莊王何故傳述乖紊無的可依對曰依魏國曇謨最法師及博士姚長謙等據周穆天子三傳眾書準阿含經等細推依實佛是周第五主昭王瑕二十四年甲寅歲四月八日剖右脇而誕卽周書異記之云也法顯𨿽外逰諸國傳未可依又像正之記罕見依憑安之爲論據羅什記羅什記者承安世髙又循翻經學士費長房言佛莊王時生但據恆星爲驗未悟恆星別由他事長房又以佛四月八日下托胎者亦非也凡人正月胎卽十月生四月胎卽正月生佛俯同世七月胎故乃四月生長房之錄定可不依也又裝法師西域行傳曰臘伐尼林有無意華樹佛本誕處云當此土二月八日上座部云當此土三月十五日路史曰謝承漢書以佛爲周莊王癸丑歲七月十五日托於摩耶之腹十年甲寅四月八日始生然莊王十年乃甲午非甲寅也腐儒習於妄說屬意牽合而不知考耳元金履祥通鑑前編昭王元年己丑二十二年庚戌釋氏生引周書記異詞也然則髙僧核論旣聚訟之莫憑卽一人紀載亦齟齬而自貳昭平桓莊未定何主仲春孟夏未審其時而中華儒生乃欲多方牽綴以求其合不亦迂哉按竹書紀年昭王元年庚子十四年四月夜恆星不見是年則爲癸丑謂佛生昭王甲寅者蓋亦竊恆星不見之事不能深核而誤以癸丑爲甲寅又誤以十四年爲二十四年也帝王世紀謂昭王在位五十一年而竹書昭王十九年南徵不復故沈約於穆王卽位注云自武王至穆王享國百年蓋武爲西伯者十一年爲天子者六年成三十七年康二十六年昭十九年合計百年若昭王五十一年在位則百三十餘矣休文何以稱焉又穆王之元年歲次己未若壬申則在十四年僅十九載耳法琳所爭可謂不知而作矣羅泌曰恆星不見𨿽非必佛之生然稽其變亦爲後來之有佛謂孔子有爲書之庸有之矣此又以二莊之語爲確自陷於牽合而不知也孔子逆知秦之繼周者爲秦誓存於尙書末簡耳今據恆星之書而揣釋氏必以是夕生是道安法琳繁詞都贅而孔子一言足以定之矣多見羅氏之謬悠也

○復杜

杜鵑

杜甫杜鵑行曰君不見昔日蜀天子化爲杜鵑似老烏寄巢生子不自啄羣鳥至今爲哺雛又杜鵑詩曰我昔逰錦城結茅錦水邊有竹一頃余喬木上參天杜鵑暮春至哀哀叫其間我見常再拜重是古帝魂生子百鳥巢百鳥不敢嗔仍爲餧其子禮若奉至尊鴻雁及羔羊有禮太古前行飛與跪乳識序又知恩聖賢吾法則付與後世傳

復之曰蜀有王曰杜宇者出於天隳山蓋天精也朱提有梁氏女利出自江源宇納爲妃遂王於蜀號曰望帝荊有人曰鱉靈出自井中身死溯流而上至汶山復生宇用爲相靈有開巫峽之功刺史西州望帝滛於其妻慚而讓國焉去隠西山後以失勢悔恨而死魂化爲鳥名曰杜鵑亦曰子規此揚雄應劭許愼說也它書或言冰泮嘷而百艸奮興亦說春分鳴而眾英摧落倒懸以寄其苦北向以諭其思巢鳥爲之飼雛田家候以舉趾周公謂之嶲師曠謂之鸐屈平謂之鵜鴂宋玉謂之鳾歸呂不韋謂之雋燕戴徳謂之瑞雉馬遷謂之秭鴂揚雄謂之子■﹝鳥雋﹞王逸謂之置■﹝危鳥﹞張揖謂之鷶■﹝危鳥﹞沈榮謂之鷤■﹝圭鳥﹞張華謂之怨鳥許愼郭璞謂之子雋常璩謂之子鵑徐廣謂之子鴂李士謙謂之鶗鴂韓愈謂之催歸顧況陸龜蒙謂之謝豹大抵因其自呼之聲以爲斯禽之目字𨿽異義語諒同音矣惟杜宇自帝已在周餘爾雅旣周公所作時無杜主安得啼鵑常璩亦曰子鵑之鳥今云是雋四海有之何必在蜀且刺史秦官蜀世未具以此反訊揚許之說躓矣按爾雅雋周燕燕鳦舍人注曰雋周名燕燕又名鳦孫炎曰別三名也謂雋周是燕其說又異自禽經華陽志以雋周爲鵑著書者遂爾相仍而羅願讀爲雋又爲周燕蓋本說文矣意者杜鵑爲帝當如蜀王本紀之言望帝亡去時適二月子規方鳴故蜀人悲子規而思望帝也文士好奇往往證成其說如劉淵林稱蜀記曰王姓杜名宇死化子規左思云鳥生杜宇之魄鮑昭云鵑是蜀帝之魂溫庭筠陸龜蒙羅隱胡曽諸人咸見賦詠不獨少陵固以變化非常神怪罔測杜宇旣化而生何必不化而死然則一生摧悴難忘黃屋之尊四海翻飛竟思玉壘之樂啼夜之悲未歇亡國之主非誣焉耳但寄巢餔鷇說出拾遺宻樹深篁事當親見而旋作後杜鵑行又云古時杜宇稱望帝魂作杜鵑何微細跳葉竄枝樹木中搶佯瞥捩雌隨雄毛衣慘黒而憔悴眾鳥安肯相尊崇隳形不敢棲華屋短翮惟願巢深叢穿皮啄朽嘴欲禿苦饑始得食一虫誰言養雛不自哺此語亦足爲愚蒙則棲無幕燕之安啄有飛鴷之困與向所稱仍爲餧子若奉至尊者貴賤忽殊矛盾太甚按鮑昭行路難云舉頭四顧望但見松柏園荊棘郁蹲蹲中有一鳥名杜鵑言是古時蜀帝魂聲音哀苦鳴不息羽毛憔悴似人髠飛走樹間逐虫蟻豈意往日天子尊然則博物所稱生子寄他巢百鳥爲飼之蓋虛說也子美西川之作詩史謂何下筆有神言不可逝也

○疑白

蘇小

芥隠筆記引白樂天詩揚州蘇小小人道是夭斜【音伊邪切】

疑之曰余在晉安遇陳士傳將爲西湖之隠作詩送之中云釃酒頻逰蘇小墓載書時泛議曹湖旣去偶見白公此語深悵使事之誤更憶樂府錢塘蘇小小歌妾乘油壁車郎騎靑騘馬何處結同心西陵松柏下解題曰小小南齊時錢塘名娼也才調集溫飛卿蘇小小歌雲家在錢塘小江曲香奩艷語蘇小小墓或云湖曲或云江幹今西陵在錢塘江之西云江幹近是沈原理蘇小小歌西陵墓下錢塘潮潮來潮去夕復朝則予非誤矣又翻春渚紀聞司馬才仲槱初在洛下晝寢夣一美姝牽帷而歌曰妾本錢塘江上住花開花落不管流年度云云且曰後日相見錢塘江上及才仲中第爲錢塘幕官廨捨後唐蘇小墓在焉頃之才仲復夣美姝迎笑謂曰夙願諧矣遂同寢自是毎夕必來同寀咸曰蘇小小墓妖也不踰年才仲疾卒按此則蘇小寔錢塘人白樂天楊栁詞蘇州楊栁任君誇更有錢塘蘇小娃若解多情尋小小緑楊深處是蘇家則亦以爲武林人知揚州爲杭字之誤也宋陳子兼牕間紀聞嘉興縣西南六十步地記云晉歌妓蘇小小墓今有片石在通判廳曰蘇小小墓徐凝寒食詩嘉興郭裏逢寒食落日家家拜掃歸只有縣前蘇小小無人送與紙錢灰則小小墓又在嘉禾豈麗媛妖姬兩地爭以爲重乎劉禹錫送裴處士詩云憶得當年識君處嘉禾馹後聨墻住垂鉤釣得王余魚踏芳共登蘇小墓夣得詠已及此紀聞又非誣耳

巵林卷二

●欽定四庫全書

巵林卷三

﹝明﹞周嬰撰

○問歐

歐陽修字永叔廬陵人新唐書宗室宰相世系表皆歐陽作

崔表

唐書崔氏表曰崔意如爲秦大夫封東萊侯二子業仲牟業字伯基漢東萊侯居淸河東武城生太常信侯昱昱生襄國太守穆侯紹云云仲牟生融融生石石生廓字少通生寂云云

問曰嬰向作崔氏綿史小序曰崔氏扵戰國時文獻中湮風徽云邈迨乎秦漢之際爰有系表可尋系表記崔意如始著承嗣爵列今故以意如爲崔氏始祖𨿽表所詮次不無踳錯而學乎舊史敢附傳疑按唐書宰相表云云竊謂秦去公侯之爵無尺寸之封意如乃不如例致邑獨得分壤稱孤此所未觧一也漢氏芟除秦舊論次軍功業又得保東萊居然南面此所未觧二也馬班兩表記載無遺功臣恩澤中無封東萊亦無侯崔業而唐表有之漢郡名無襄國而云紹爲太守此所未觧三也陳畱志夏黃公姓崔名廓字少通齊人隱居夏裏故號夏黃公今世表所次少通者非卽四皓之夏黃乎夫意如靑土錫采旣在嬴氏之年少通皓首茹芝亦當祖龍之運而表云意如生仲牟仲牟生融融生石石生廓豈有相承五葉並萃一時又豈有髙祖方立本朝而元孫翻避其世者乎若謂意如在荘襄之前則子業不得在絳灌之列且始皇二十六年乃滅齊東萊果封當在過黃腄登之罘以後此所未觧者四也凢玆蓋與雲笈七籖所稱崔仲牟秦時封汶陽侯者皆屬茫昧耳但歐陽逺擅文宗唐史髙視金匱難以蠡管測其玄深榖梁子不云乎聽逺聲者聞其疾而不聞其舒望逺人者察其貌而不察其形允矣輙承歐公之表以紀崔氏之先偶料廢簏得綿史簡端數紙蠧籍尙存郢質已逝執書反復不勝悵然有今曩之懷敝帚未忘聊識扵此

魏論

歐陽永叔明正統論曰魏與吳蜀爲三國陳壽不以魏統二方而並爲三志今黜二國進魏而統之作魏論魏論曰新與魏皆取漢者新輙敗亡魏遂傳數世而爲晉不幸東漢無賢子孫而魏爲不討之仇今黜新而進魏疑者謂與姦而進惡此不可以不論也昔三代之興皆以功徳積數世而後王其亡也衰亂之迹亦積數世而大壊然後有起而代之者自秦以來興者以力故直較其迹之逆順功之成敗而已彼漢之徳自安和而始衰至桓靈而大壊衰亂之迹積之數世故豪傑並起而爭而彊者得之故魏之取漢無異漢之取秦而秦之取周也夫得秦正統者漢也得漢者魏也得魏者晉也晉當統天下矣故推其本末而言之則魏進而正之可不疑

問曰三代積功徳而王秦人積勇力而帝漢之先功徳無聞力亦何有而謂之得正統者非以其混一宇內乎至曹氏又不然宦騰蟊賊宮禁嗣嵩乞丐攜養孟徳窮兵不已豈有徳澤及人之恩子桓小道可觀安有累葉相承之績徒以權姦世濟鼎祚坐移曹叡凶虐過其祖父然忍死之際國命已歸之司馬氏矣昔秦之承運也二周旣燼六國俱移始建皇帝之號漢髙崛起所取者獨有一秦軹道系組版圖皆入劉氏故漢稱正統而不愧也當丕叡時語地則祇半扵吳蜀語力則僅守其中原二三十年間師幽齊芳昭戕髙髦其麼■﹝麻外骨內﹞曾不及靈獻而云彊盛可勝乎安和便足上接髙光之統功乎徳乎力乎未之或知也且魏若欲統二方者二方奉筦鑰稟正朔可也今蜀遇曹以賊吳玩弄之如小児魏得而統之乎若謂漢無良苖魏仇不討不得不以正統歸之則漢中卽祚白帝崩殂諸葛乃心吞魏伯約志決滅曹義士何嘗無匪風之哀怯夫何嘗無小戎之思迨劉禪出降而曹奐已蹙蜀之爲漢眞與仇相爲終始魏何得靦然而竊統之正也故以爲功之成則其虧已多以爲迹之順則其逆實甚推尋本末當與新俱黜耳若夫安樂歸命作賓王家晉統天下始無可疑者善乎習彥威之言曰今若以魏有代王之徳則其道不足有靖亂之功則孫劉鼎立道不足則不可謂制當年當年不制扵魏則魏未曾爲天下之主王道不足扵曹則曹未始爲一日之王故以晉承漢功實顯然正名當事情體亦厭又何爲虛尊不正之魏而虧我道扵大通哉由斯以談陳壽之不敢進魏而並志爲三其見猶未爲陋也

○釐孫

合璧事類孫輿宗名奭博平人舉九經及第爲侍講太宗幸國子監奭講尙書說命眞宗除奭龍圖待制卒謚宣

隰朋顏淵

孫奭作孟子正義扵不恥章疏曰凢趙注有所要者𨿽文段不錄然扵事未嘗敢棄之而不明今有以隰朋不及黃帝佐齊桓公以有勲顏淵慕虞仲尼嘆庶幾也案春秋傳隰朋齊大夫也史記注徐廣曰朋或作崩常愧恥不若黃帝之爲人後齊桓得之輔佐桓公四十一年經云顏淵曰舜何人予何人也有爲者亦若是孔子曰回也其庶乎是其嘆也趙注所以引之爲解文焉

釐曰疏義之學尋聲附和不啻猥庸隨事發眀誰稱淵碩孔頴逹賈公彥所以千載不作也孫奭腐儒也謬任窮經稽古之事間引往籍蕪舛已多及出胸臆鄙倍尢甚此篇隰朋數語趙注乃無之奭自云文叚不錄則奭翦截之矣而疏猶存之何與隰朋醜不若黃帝而哀莫已若者語出列子髙誘曰丑恥也嵇叔夜與阮徳如詩顏氏希有虞隰子慕黃軒蓋采邠卿語𨿽然趙氏佳言爲奭所變亂多矣奭豈趙氏功臣乎使後人不見古書之全又後世之罪人也

旺相孤虛

趙氏孟子注曰天時爲時日支幹五行旺相孤虛之屬也孫奭正義曰支幹所以配時日而用之也五行金木水火土是也金旺在已午未申酉木旺在亥子丑寅夘水旺在申酉戌亥子火旺在寅夘辰巳午土旺在申酉戌亥孤虛之法以一畫爲孤無畫爲虛二畫爲實以六十甲子日定南北東西四方然後占其孤虛實而向背之卽知吉凶矣又如武王犯歲星以伐商魏太祖以甲子破慕容凢用師之道有太史以抱天時太師執同律之類是也

釐曰天生五行气流萬古旺气有代得者有年居者有時系者有日加者旺相所值不可以勝故兵家候之白虎通曰五行言行者爲天行气之義土尊配天木爲少陽見寅壯扵夘衰於辰火太陽見於巳壯盛於午衰於未金者少陰見於申壯於酉衰於戌水太陰見於亥壯於子衰於丑木生火火生土土生金金生水水生木是以木旺火相土死金囚水休所勝者死囚故王者休木旺七十二日土旺四季各十八日也太玄曰木爲東方爲春金爲西方爲秋火南方爲夏水北方爲冬土爲中央爲四維五行用事王王所生相故王廢勝王囚王所勝死範望注曰謂春則木王木王而火相木王水則廢蓋水冬已王至木用事則水廢爲江河也金勝於木木王故囚金木勝土木王故土死也他皆仿此白虎通蓋采子云之論也又淮南子木生於亥壯於夘死於未三辰皆木也火生於寅壯於午死於戌三辰皆火也土生於午壯於戌死於寅三辰皆土也金生於巳壯於酉死於丑三辰皆金也水生於申壯於子死於辰三辰皆水也然則五行𨿽各王於一季要其壯時乃可爲王耳若夫節淪衰殺候始萌芽亦不得爲王矣如孫氏說五旺各有五辰則十二辰中咸得半也且午未爲金廢之鄕子丑爲木囚之日酉戌則水休之位寅夘乃火謝之方指休廢爲盛旺豈不謬哉又金水土同旺於申酉戌亥木火均旺扵寅夘金火並旺於巳午水木偕旺扵子亥親仇可以同居輔相又寄何所乎龜筴傳日辰不全故有孤虛裴駰集觧曰甲乙謂之日子丑謂之辰六甲孤虛法甲子旬中無戌亥戌亥爲孤辰巳卽爲虛甲戌旬中無申酉申酉爲孤寅卯卽爲虛甲申旬中無午未午未爲孤子丑卽爲虛甲午旬中無辰巳辰巳爲孤戌亥卽爲虛甲辰旬中無寅夘寅夘爲孤申酉卽爲虛甲寅旬中無子丑子丑爲孤午未卽爲虛劉歆七略有風後孤虛二十卷此觧已明不知奭所云一畫二畫者求之何處也淮南子武王伐紂東面而迎歲然其年歲在鶉火鶉火爲周分野武王乘以勝殷何謂犯歲星乎周禮鄭司農曰大出師則太史抱式以知天時處吉凶按史記索隱式卽栻也栻形上圓象天下方法地用之則轉天网加地之辰故云旋式若天時安得而抱之又鄭玄周禮引兵書曰王者行師出軍之日授將弓矢士卒振旅將張弓大呼太師吹律合音商則戰勝軍士彊角則軍擾多變失士心宮則軍和士卒同心徵則將急數怒軍士勞羽則兵弱少威眀此乃聽聲候气之術非以求天時也

邵公

趙氏盡心章注曰殀若顏淵壽若邵公孫奭不疏

釐曰鄭玄詩譜曰文王受命作丰乃分岐邦周召之地爲周公旦邵公奭之采地施先公之教案竹書紀年西伯遷丰在紂三十五年自此至五十二年商亡爲十八年而武王在天子位又六年成王在位三十七年至康王二十四年而召公薨計分陜至此合八十五年分陜之時召公年未二十何者說苑謂召公年十九見王而冠冠則可以爲方伯諸侯矣周南召南之稱召伯卽方伯也箋云當文王與紂之時然則召公壽一百四歲也路史云邵康公封燕康王時復爲太保年百有八十蓋別有案據

三命

趙氏曰命有三名行善得善則曰受命行善得惡則曰遭命行惡得惡則曰隨命正義曰行善得善則曰受命者如舜聞一善言見一善行沛然莫禦而終得升於帝是也行善得惡則曰遭命如淮南子伯牛有癩論語伯牛有疾包曰牛有惡疾是也行惡得惡則曰隨命如舜之四凶之類是也

釐曰三命之說肇自緯書而仲任邵公之徒逓相祖述風流所扇趙氏是同按孝經援神契曰命有三科有受命以保慶有遭命以摘曓有隨命以督行注曰受命謂年壽也遭命謂行善而遇凶也隨命謂隨其善惡而報之何休左氏膏肓曰人生有三命有受命以保慶有隨命以督行有遭命以摘暴未聞死可祈也論衡曰傳說命有三一曰正命二曰隨命三曰遭命正命謂本稟之自得吉也性然骨善不假操持以求福而吉自至故曰正命隨命戮力操行而吉福至縱情嗜欲而凶惡到故曰隨命遭命者行善得惡非所兾望逢遭扵外而得凶禍故曰遭命邠卿蓋與小異孫氏比類而疏之𨿽不詭扵大道未知漢儒之同詞也然鄭康成祭法注曰司命主督察三命夫旣有督察之矣何得復有行善而得惡者乎此運命定命辧命諸論所以紛紛扵世也

孫子荊詩曰三命皆有極觧者以爲上壽中壽下壽蓋與此異

仁鳥

趙氏殺士章注曰惡傷其類視其下等懼次及也語曰鳶鵲蒙害仁鳥增逝此之謂也正義曰史記趙殺鳴犢孔子臨河而不濟乃嘆曰剖胎殺天則麒麟不至郊竭澤涸魚則蛟龍不會覆巢毀卵則鳯皇不翔君子諱傷其類也今注云語曰鳶鵲蒙害仁鳥增逝是亦史記之文趙注引之

釐之曰語有相類而非者梅福上書曰夫鳶鵲遭害則仁鳥增逝愚者蒙僇則知士深退此𨿽刳胎殺夭之旨然非臨河之嘆也孫以史記之文當之是猶澄子之亡其紡緇而取償扵禪緇亡其所以爲質者矣

公眀儀

趙氏曰公明儀賢者也又曰魯賢人正義曰公明儀人亦未詳禮扵檀弓有公明儀而注亦無所說孟子時事罕有所載學者亦不必規規務求極焉

釐之曰爲學之道但患智闕博聞才非彊記焉耳苟能目無遺見胸有成書豈可攓塞聰眀守其固陋讀書鄙章句學古遺糟粕世有幾人事所爲傳良難冥捜而以爲不必規規求極則正義可無作也鄙夫之談賊夫人之子案弘明集牟子理惑論曰公眀儀爲牛彈淸角之操伏食如故非牛不聞不合其耳矣轉爲蚉■﹝亡上虫下﹞之聲孤犢之鳴卽掉尾奮耳蹀■﹝爕﹞而聽儀蓋雍門伯牙之流乎

○格鮑

說秦王

戰國策秦有張儀說秦王一章鮑彪定之止作說秦王注曰此上原有張儀字而所說皆儀死後事故刪去又曰彪謂此士論事深切著明孫卿不如也秦所以取天下蓋行其說而史失其人猥以張儀名之惜哉

格曰士由百世之後觧說千載之前文獻不徵夏殷猶闕況其它乎鄭康成觧經富矣人以爲多臆說杜元凱注左精矣人以爲不見古文尙書然則注書者非胸羅百家目營千載一物之不審一事之不知不無遺憾焉秦策此篇乃韓非上秦王書也彪能辧其非張儀可謂以意逆志然此書在韓子篇端題云初見秦第一韓子旣非僻書彪固不能知何也以此注書難免寡聞之誚彪又曰說秦王者猶西周謂秦王之比嬰觀書中有臣昧死願望見大王言所以伯王之語則非面說也此與範雎之願少賜遊觀之間望見足下語同通鑑韓非爲韓使於秦因上書說王曰今秦地方數千里師名百萬號令賞罰天下不如臣昧死願望見大王言所以破天下從之計大王誠聽臣說一舉而天下之從不破趙不舉韓不亡魏不臣齊燕不親霸王之名不成四鄰諸侯不朝大王斬臣以殉國以戒爲王謀不忠者也梅氏書記洞詮以題無書字遂不敢収載竊以爲當補入

○■﹝女巽﹞張

唐書贊

通判常州賜緋魚袋張表臣珊瑚鉤詩話曰度世古玄歌云始靑之下月與日兩半銅斗合成一大如彈丸黃如橘就中佳味甜如蜜出彼玉堂入仙室子若得之愼勿失退之樊宗師銘效之宋子京唐姦臣贊云三宰嘯凶牝奪晨林甫將藩黃屋奔鬼質敗謀興元蹙崔栁倒持李宗覆韓宋之文皆宗扵古然退之爲之則有餘子京勉之則不足又施扵史辭似非所宜矣

■﹝女巽﹞曰案抱朴子或問眞人守身煉形之術答曰夫始靑之下月與日兩半同升合成一出彼玉池入金室大如彈丸黃如橘中有佳味甘如蜜子能得之愼勿失旣往不追身將滅純白之气正微宻深於幽關三曲折中丹煌煌獨無疋立之命門形不卒淵乎妙矣難致詰此師之口訣也然則詞出稚川而後世膚鄙道士竊剿以爲古歌羊質虎皮何足仿擬退之之銘曰惟古於詞必已出降而不能乃剽賊後皆指前公相襲從漢迄今用一律寥寥久哉莫覺屬神䢐聖伏道絕塞旣極乃通發紹述文從字隨各識職有欲求之使其躅立言如此豈肯傍人藩籬者且煉形之術舒節緩聲子京之贊比事連類語其體制亦大不侔劉夢得因論儆舟篇云越子膝行吳君忽晉宣尸居魏臣怠白公厲劍子西哂李園養士春申易嘆牛篇云員能伯吳屬鏤賜斯旣帝秦五刑具長平威振杜郵死陵下敵禽鐘室誅斯爲似之洪景盧謂本荀子成相按成相亦仿汲書周祝觧法尙未純自栢梁肇詠而此體出矣劉向𨿽復有作詞亦紆衍惟古辧異博逰歌仰觀天形如車蓋眾星累累如連貝江河四海如衣帶差與頡頏又魏文帝燕歌行結撰縝密亦在始靑詞之上若謂不宜施於史冊則孟堅蒯伍江息夫傳贊作七言十句千秋良史班氏爲冠劉宋皆摹此制者張氏豈不聞漢書在前耶

○釋王

禽經

長洲王勉夫楙野客叢書曰章茂深嘗得其婦翁石林所書賀新郎詞有曰睡起啼鶯語章疑其誤詰之石林曰老夫嘗考之矣流鶯不觧語啼鶯觧語見禽經予因求之禽經止一卷不載所著人名自漢七略隋經籍志唐藝文志本朝崇文書目皆不載觀其洞究物理殆非常人所爲觀埤雅及諸書述禽經所載而今禽經無之尙數十條如鶴以怨望鴟以貪顧雞以嗔睨鴨以怒瞋雀以猜瞿燕以狂■﹝目行﹞視也鶯以喜囀烏以悲啼鳶以饑鳴鶴以潔唳梟以凶叫鴟以愁嘯鳴也鵝飛則蜮沈■﹝具鳥﹞鳴則蚓結鸛俯鳴則陰仰鳴則晴陸生之鳥咮多鋭而善啄水生之鳥咮多圓而善唼短腳者多伏長腳者多立凢此在今書皆所不聞疑禽經非全本此語得之鮑夷白余又觀之如鷺目成而受胎鶴影接而懷卵鴛鴦交頸野鵲傳枝此見變化論鶴以聲交鵲以意交鵁鶄以睛交而孕此見爾雅疏魚瞰雞睨鳥無肺胃蛤蜃無臓見崇有論此類甚多皆禽經所當収者鮑夷白謂禽經非後人作余考古今羣書類目並無禽經又觀三國誌陳長文引牛經馬經鷹經及諸相印相笏等經謂皆出扵漢世獨不聞禽經之說今崇文書目載馬經鶴經駝經鷹經龜經亦無禽經疑後人所作埤雅謂師曠作

釋曰余觀世所傳禽經一卷無甚佳談而首有胡孝轅序云隋藝文志是書不著撰人名氏唐志始作師曠案隋唐志未有此書至鄭氏通誌乃有師曠禽經一卷宋史藝文志師曠禽經一卷張華注孝轅論篤者也何宜疏謬如是余謂禽經蓋唐宋間好事者作元丰時陸佃作埤雅淳熈初羅願作爾雅翼多所稱引然所引皆今書所無則勉夫疑爲殘缺者是也埤雅引禽經曰師曠禽經靑鳯謂之鶡赤鳯謂之鶉黃鳯謂之烏白鳯謂之鷫紫鳯謂之鷟又曰幹臯斷舌則坐歌孔雀拍尾則立舞人勝之也又曰一鳥曰隹二鳥曰雔三鳥曰朋四鳥曰乘五鳥曰雇六鳥曰鶂七鳥曰■﹝鳥七﹞八鳥曰鸞九鳥曰鳩十鳥曰■﹝章鳥﹞又曰陸鳥曰棲水鳥曰宿獨鳥曰止眾鳥曰集又曰冠鳥性勇帶鳥性仁纓鳥性樂又曰山禽之咮多短水禽之咮多長山禽之尾多長水禽之尾多促又曰鷹好跱隼好翔鳧好沒鷗好浮又曰鵰以周之鷲以就之鷹以膺之鶻以搰之隼以尹之又鵻上無尋鷚上無常雉上有丈鷃上有赤又旋目其名■﹝翾﹐鳥代羽﹞交目其名鳽方目其名鴋又曰鴈曰翁雞曰■﹝沙上鳥下﹞鶉曰■﹝麻外鳥內﹞又曰霜傅彊枝鳥以武生者少雪封枯原鳥以文死者多又鸇鸇之信不如鴈周周之智不如鴻又鴻鴈愛力遇風迅舉孔雀愛毛遇風髙止又曰鵝見異類差翅鳴雞見同類拊翼鳴又暮鳩鳴卽小雨朝鳶鳴卽大風又拙者莫如鳩巧者莫如鵲又鷹不擊伏鶻不擊姙又鵲見蛇則噪而賁孔見蛇則宛而躍又曰火爲鷮亢爲鶴又鶴愛陰而惡陽鴈愛陽而惡陰又曰烏向啼背棲燕背飛向宿又曰雀交不一雉交不再又�者不上桑櫻活者不下荏又鴺鳥不登山鶮鳥不踏土又夏鵲生鶉楚鳩生鶚又曰鷺啄則絲掩鷹捕則角弭又曰淘河在岸則魚沒沸波在岸則魚湧爾雅翼引師曠禽經曰鳥之小而鷙者皆曰隼大而鷙者皆曰鷹又烏鳴啞啞鸞鳴噰噰鳯鳴喈喈凰鳴啾啾雉鳴鷕鷕雞鳴咿咿鶯鳴嚶嚶鵲鳴唶唶鴨鳴呷呷鵠鳴哠哠鵙鳴嗅嗅又曰其足鴽謂之跗雞謂之跖鷹謂之骹■﹝松上鳥下﹞謂之■﹝骨至﹞鵰謂之�又卻近翠者能步卻近蒲者能躑又曰鶴生三子一爲鶴鳩生三子一爲鶚又曰鶴老則聲下而不能髙近而不能尞又曰鷹雞多秋生雉雞多冬死又蜀不獨宿鸝必匹飛鵙必單棲又曰凰以鳴鳴鳯鳯以儀儀凰又曰朱鳶不攖肉朱鷺不吞腥又曰鷙好風鸍好雨鷞好霜鷺好露埤雅引之則作■﹝風鳥﹞好風鷫惡雨鸘好霜鷺惡露凢此皆今書所闕者至如鶴以聲交而孕鵲以音交而孕鵁鶄以睛交而孕鴝鵒以趾交而孕此已出禽經今書有之勉夫以爲見爾雅疏疏何嘗有此語也又魚瞰雞睨出王褒賦中而傳之崇有論案埤雅蚌類引裴頠崇有論曰鳥無肺胃蛤蜃無臓蛭以空中而生蠶以無胃而育又螢類引崇有論曰鳥無胃而生螢無胃而育今晉書逸民論無之惟藝文類聚有引埤雅兩稱詞復參錯其誤則已審矣且亦蠕動之類以爲可補扵禽經斯不然矣

北堂

野客叢談曰今人稱母爲北堂萱蓋祖毛詩焉得萱艸言樹之背按注萱艸令人忘憂背北堂也北堂幽陰之地可以種萱初未嘗言母也不知何以遂相承爲母事借謂北堂居幽陰之地則凢在婦人固皆可以言爲北堂矣又何獨母哉

釋曰儀禮有司徹曰主婦北堂士昬禮曰姑洗於北洗鄭玄注曰北洗在北堂夫主婦也姑也非母之稱乎李陵書老母終堂潘嶽賦太夫人在堂顏延之秋胡詩上堂拜嘉慶固知髙堂之上慈母所居自昔然矣隋侯夫人自傷詩曰偏親老北堂杜甫送許拾遺歸覲詩慈顏赴北堂岑參送韓巽覲省詩北堂倚門望君憶此後代之稱所祖耳若稱母爲萱親則是因北堂而牽連及之案孟郊逰子詩曰萱艸生堂階逰子行天涯慈親倚堂前不見萱艸花後人以萱比母蓋本東野之詩

漢唐酒價

叢談曰歷陽郭次象多聞嘗與僕論唐酒價郭謂前輩引老杜詩速宜相就飲一斗恰有三百靑銅錢以此知當時酒價然白樂天與劉夢得沽酒間飲詩曰共把十千沽一斗相看七十欠三年當劉白之時酒價何太不亷哉僕謂不然十千一斗乃詩人寓言此曹子建樂府中語耳唐人引此甚多如李白詩曰金尊沽酒斗十千王維詩曰新丰羙酒斗十千崔國輔詩與沽一斗酒恰用十千錢權徳輿詩十千鬥酒不知貴陸龜蒙詩若得奉君歡十千沽一斗唐人言十千一斗類然一斗三百錢獨見子羙詩所云故引以定當時之價然詩人之言出扵一時又未知果否一斗三百別無可據唐食貨志云徳宗建中三年禁民酤以佐軍費置肆釀酒斛収直三千此可驗乎又觀楊松玠談藪北齊盧思道嘗雲長安酒賤斗價三百杜詩引此亦未可知僕因謂郭曰曾知漢酒價否郭無以應僕曰漢酒價每斗一千郭問出何書僕曰此見典論曰孝陵末年百司湎酒一斗直千文此可證也

釋曰曹子建名都篇歸來宴平樂羙酒斗十千此詩人筆興所至耳甲觀張筵大官供醴豈無酒酤我者而算及酒錢也梁元帝長歌行當壚擅旨酒一巵堪十千簡文帝詩欲袪九秋恨聊舉十千杯皆祖子建者若泥其語則一巵一杯又價齊扵一斗矣王融淥水曲鬥酒千金輕庾信云今朝一壺酒寔是勝千金亦可以爲眞耶梅聖兪春雪詩三公免責百姓喜斗酒十千誰復慳宋酒價亦復然與唐食貨志又言徳宗貞元二年天下置肆以酤者鬥錢百五十建中三年至此僅四年酒價不同如此此詩豈作扵建中時耶然貞元二年歲饑禦膳減半而酒價反廉皆可資一笑也但勉夫知漢靈末酒價斗一千未知桓帝時斗二百昭帝時斗四十也案神仙傳漢桓帝時王逺過吳胥門以千錢與余杭姥乞酤酒信還得酒五斗許是斗二百也昭帝紀始元六年罷榷酤官令民賣酒升四錢杜氏通典始元末丞相田千秋奏罷酒酤賣酒斗四錢此恐升字之誤予嘗爲之語曰西京若就壚頭飲一斗惟消四十錢

鸒斯

野客叢談曰毛詩弁彼鸒斯鸒鳥名也斯者衍辭如曰螽斯露斯之類而劉孝標乃謂鳥名鸒斯失矣

釋曰陸徳明毛詩釋文曰鸒斯一名鸒一名鵯居秦謂之雅一云斯語辭孔頴逹曰此鳥名鸒而云斯者語辭猶蓼彼蕭斯菀彼栁斯毛傳或有斯者衍字定本無斯字以劉孝標之博學而類苑鳥部立鸒斯之目是不精也予案張揖廣雅表曰爾雅之爲書也精研而無誤眞七經之檢度學問之階路儒林之楷素故孔子曰爾雅以觀於古足以辧言矣今考爾雅曰鸒斯鵯居使斯祇語辭則當與蕭栁之例並削之矣法言曰頻頻之黨甚於鸒斯子云豈亦有誤與至謂螽斯之斯與鸒斯之斯同爲語辭其說益僻按周南螽斯羽七月作斯螽毛傳曰螽斯蚣蝑也又曰斯螽蚣蝑也爾雅曰蜤螽蚣蝑舍人曰今所謂舂黍方言曰舂黍謂之■﹝從上虫下﹞蝑陸璣艸木疏曰幽州人謂之舂箕則安得以爲蕭斯栁斯之比乎

以蒲爲脯

叢談曰文選潘安仁西徵賦曰野蒲變而成脯苑鹿化以爲馬張銑注趙髙欲爲亂恐羣臣不聽先設驗以蒲爲脯以鹿爲馬獻於二世羣臣言蒲與鹿者陰誅之按今史記但聞指鹿爲馬不聞以蒲爲脯之說此見漢人雜說臧榮緒晉書嘗引以爲言歐陽訽之藝文類聚蒲栁門載趙髙此事謂出扵史記誤矣

釋曰李善文選注引風俗通曰秦相趙髙指鹿爲馬束蒲爲脯二世不覺應氏書此條今亡然風俗通固非雜說也又案禮器曰三代之禮一也民共由之或素或靑夏造殷因鄭玄注曰素尙白黑尙靑也變白黑言素靑者秦二世時趙髙欲作亂或以靑爲黑黑爲黃民言從之至今語猶存也然則趙髙扵時不但以蒲爲脯鹿爲馬矣

微管

野客叢談曰語有承襲紕繆者如宋氏詔曰謝玄勲參微管陳蕭沇表曰功深微禹是也取微管仲吾其被髮微禹吾其魚之謂而曰勲參微管功深微禹似不當文理前此潘安仁詩嘗曰豈敢陋微管謝玄暉詩微管寄明牧後此如劉義康傳臣以頑昧獨獻微管傅亮碑道亞黃中功參微管似此用微管甚多

釋曰東方朔曰以管窺天魏書曹公令曰論者之言一似管窺虎與扶令育上表救義康云獨獻微管蓋遜言所見微小耳若以微管仲觧之將何所指義康也是抱薪而救火也若潘嶽河陽縣詩云位同單父邑愧無子賤歌豈敢陋微官但恐忝所荷呂延濟注曰豈敢以此官爲微小但恐辱負荷之重也可見從來不作管字王氏殊誤若宋書烈武王傳化被江漢勲髙微管顏介觀我生賦曰詠苦胡而永嘆吟微管而增傷此則皆用管仲之事者也

板輿

叢談曰世率以用板輿爲奉母親事用之如樂天詩朱旛四從板輿行取潘安仁閒居賦太夫人乃禦板輿之意不知當時三公告老亦許以板輿上殿如傅祇者是則板輿事不可專爲奉母也梁韋叡以板輿自載督厲眾軍則知板輿不止一事

釋曰板輿之爲安車猶蒲輪之爲軟輪皆欲使老人從容肆體也韋叡素羸每戰未嘗乘馬且其時年已六十故以板輿自載後魏崔挺授本州島大中正掖縣有人年踰九十板輿造州自稱少使林邑得羙玉北史畢元賓拜楚州刺史父眾敬以老還鄕每元賓聽政時乘板輿出至元賓所觀其聽斷隋上柱國梁睿謝病髙祖賜以板輿每朝必令三衛輿上殿則知老疾咸乘板輿耳潘時在知命之年其母應七十左右則禦板輿宜也若用潘賦語爲奉母故實亦文家之常法且後代亦有效之者元徳秀河南人少孤貧事母以孝聞開元中從鄕賦歲逰京師不忍離親每行自負板輿與母詣長安因話錄栁芳掌汾陽書記軍中大燕母趙夫人板輿至棚白詩似用紫芝事耳然漢書王莾子臨朝見挈茵輿行晉灼曰漢儀注皇后媫好乘輦餘人以茵四人舉以行豈今人板輿而鋪茵乎南史宋順帝禪位於齊太后懼帥閹索扶幸板輿杜氏通典梁沈約議元正及大公事禦宜乘小輿至太極階仍乘板輿升殿則周遷輿服雜事所雲貴賤通乘是矣五代史劉鄩襲破兗州徙葛從周家屬外第親拜其母從周攻鄩鄩以板輿置從周母城上從周爲之緩攻此與潘元之禦情事又殊也

東道主

野客叢談曰左傳有倚鄭爲東道主之言後漢光武謂耿弇鄧晨彭寵等皆曰北道主人後魏孝武謂咸陽王曰昨得汝主簿爲南道主人於是乎有南道主人之說史傳之間獨不聞西道主人之說耳又觀趙肅傳獨孤信東討肅監督糧儲軍用不竭周文帝謂人曰趙肅可謂洛陽主人也又有洛陽主人之說容齋隨筆但引左傳後漢東道主人北道主人語出處而不考其它

釋曰後魏書裴仲規有志節咸陽王禧爲司州牧辟爲主簿行建興郡事車駕自代還洛次於郡境仲規備供帳朝路側車駕逹河梁見咸陽王謂曰昨得汝主簿爲南道主人六軍丰贍元弟之寄實副所望周書趙肅字慶雍洛陽人早有操行大統三年獨孤信東討肅宗人爲鄕導授司州治中轉別駕監督糧儲軍用不匱周文帝聞之謂人曰趙肅可謂洛陽主人也叢談簡略多誤北史曰薛辧歸魏位平西將軍東雍州刺史詣闕明元帝謂之曰朕委卿西畨志在關右卿宜克終良算與朕爲長安主人此更有長安主人之說北史又曰髙歡入洛之始本有姦謀令蔡雋作牧河濟厚相恩贍爲東道主人又陳書魯廣逹假節晉州刺史王僧辧討侯景廣逹資奉軍儲僧辧謂沈烱曰魯晉州亦是王師東道主人則東道之說不特鄭國也北史又曰魏孝武與齊神武有隙令毛鴻賓鎭潼關爲西道之寄車駕西幸漿糗乏絕侍官二三日間惟飲澗水鴻賓奉獻酒食迎於稠桑文武從者始觧饑渴武帝把其手曰寒松勁艸所望於卿也事平之日寧忘主人此非所謂秋方之典客者乎

餘糧棲畝

叢談曰晉左思賦餘糧棲畝而不収後晉幹寶宋劉裕皆有是語近時場屋用南史劉裕所言出處出餘糧棲畝題詩而不及左思自失所先後矣按此語非始扵思思前蓋有是言矣觀蔡邕集中胡公碑云餘糧棲於畎畆知左此語祖邕也

釋之曰淮南本經訓曰昔容成氏之時道路雁行列處托嬰兒於巢上置餘糧於畮首此在蔡氏前矣而繆稱訓又曰東戶季子之世道路不拾遺耒耜餘糧宿諸畝首使君子小人各得其宜也許愼曰東戶季子古之人君然初學記帝王部引子思子曰東戶季子之時道上雁行而不拾遺耕耨餘糧宿諸畆首則又在鴻烈之先按荘子胠篋列古十二帝王容成氏爲首漢書今古人表容成氏在開辟初而東扈在炎帝神農之際則棲畝羙談宜以容成爲先矣路史因提記六十六世東戶在五容成氏爲最末代而又以容成之季子爲卽東戶季子相去千萬載而合爲一人豈因餘糧宿畆事而妄構之耶予又案邕胡廣碑廣遷濟陰太守布愷悌宣柔嘉余貨委於路衢餘糧棲於畎畆魏都賦餘糧棲畆而不收頌聲載路而洋溢幹寶晉紀論太康之中牛馬被野餘糧棲畆沈約羊玄保傳論曰自元熈十一年至元嘉末役寛務簡氓庻繁息餘糧棲畆戶不夜扃皆侈言政教旣成風俗醇朴升平逸樂世若天懷故陶淵明詩抑想東戶時餘糧宿中田意可知矣若劉裕所言餘糧棲畆軍無匱乏之憂蓋謂慕容超不知淸野師得因糧扵敵非謂承平景象也省試摘此爲題必有深意曰漫無先後斯不然矣

附王

浚儀王應麟撰玉海二百三十卷載籍極博余偶有所見略附一二焉魏天淵池

玉海曰魏紀黃初五年穿天淵池楊曁從行天淵池論伐蜀事也水經注曰天淵池在洛陽池中有魏文帝九花叢殿基宋志曰魏明帝天淵池設流杯石溝宴羣臣晉客閣記天淵池有飛龍等舟魏興安二年

二月穿天泉池

江總芳林園天淵池銘曉川漾璧夜浪浮金梁武帝有首夏泛天淵池詩

附曰王扵天淵池列梁詩江銘蓋謂卽洛園曲沼也夫自晉以來伊洛淪陷鞠爲狄場宋齊梁陳畫疆而守長淮難渉安得弭蓋洛邑授簡玆池覧宋齊書建業自有上林苑華林園自有天淵池昆明池蓋宴逰之所輙摹洛都者也宋文帝元嘉數年間天淵池芙蓉咸二花一蒂太始二年明帝泛天淵池白魚入舟齊永明七年得靈石世祖於天淵池親投試之沈約亦有應詔作天淵池水鳥賦若以爲魏之天淵則是鑾鑣歲騖扵洛城而侍從諸臣日珥筆扵敵苑也

街彈

玉海曰周禮裏宰歲時合耦於鋤鄭元注曰鋤者裏宰所治之處也若今之街彈之室疏曰昔漢時在街置一室檢彈一里之民也金石錄有漢都鄕正街彈碑在故昆陽城中平二年正月也

附曰水經注魯陽縣有南陽都鄕正衛彈碑平氏縣有南陽都鄕正衛彈勸碑衛之與街豈可彊傳又按鄭玄駁許氏愼曰周禮六十五皆徵之使爲胥徒給公家之事如今之正衛耳又張晏漢書注曰監門里正衛也正衛自是漢魏微官秩若封人仕同裏宰不得以觧街彈之室也

羊腸

玉海紺珠曰羊腸阪有兩漢書地理誌上黨壺關皇甫士安地理書太原北九十里隋崔賾問而知之

附曰隋書曰崔賾從煬帝登太行山詔問何處有羊腸阪對曰地理誌上黨壺關縣有帝曰不是賾曰皇甫謐地理書云太原晉陽西北九十里有羊腸阪帝曰是也予按髙誘淮南注曰羊腸山名今太原晉陽西北九十里通河西上郡關曰羊腸阪是呂氏春秋注其山盤紆譬如羊腸帝王世紀曰羊腸阪在晉陽西北九十里爲西通上郡之關卽吳起雲夏桀之居羊腸在其北也蓋用髙氏說而壺關者他無聞焉若據煬帝語則有二羊腸予謂太原上黨俱在並州道裏不遙封疆如錯晉陽之西北卽壺關之東南羊腸蓋自一耳

漢典農城

玉海曰水經河水徑典農城東注世謂之胡城又北徑上河城東馮參爲上河典農都尉所治也河水又北徑典農城東注俗名之爲呂城皆參所屯以事農

附曰漢書馮參字叔平爲上河農都尉百官表曰農都尉武帝置後漢百官志武帝時邊郡置農都尉主屯田殖榖建武六年邊郡往往置都尉注引漢官儀曰農都尉不治民禦覧引魏略曰曹公置典農中郎將秩二千石典農都尉六百石典農校尉秩比二千石然則漢官無典字至當塗始更耳水經及注作典農皆非梁統傳光武拜梁騰酒泉典農都尉蔚宗亦誤王氏引典農城爲羙談殊少稽揀

侍其

玉海姓氏急就篇曰侍其氏漢廣野君裔孫賜氏食其後有爲武帝侍中者合官與氏而稱焉漢有侍其元矩魏有侍其衡

附曰廣野君在髙祖初至武帝時七十年安得遽至裔孫而又曰後有爲侍中者何年寡而世多也水經注侍其衡奏魏武王曰近日路次齊郊瞻望桓公墳壠此曰魏有侍其衡是也伏滔風土人物論稱後漢有侍其元矩與孫賓碩劉公山並敍正當魏武時又爲齊人則元矩非卽衡字耶

登聞鼓

玉海曰後魏書世祖闕左懸登聞鼓以逹寃水經注闕右置登聞鼓以納諫自注云通鑑神■﹝鹿外加內﹞四年十月也

附曰魏書刑罰志神■﹝鹿外加內﹞中詔崔浩定律令闕左懸登聞鼓人有窮寃則撾鼓公交車上其奏玉海所以知其年月者以太武紀神■﹝鹿外加內﹞四年十月詔崔浩定律令故也不知闕左平枉乃在桑幹闕右求言則洛城朱雀闕也案道武天興元年都代郡桑幹之平城下至太武尙屏恆朔及太和十七年始遷洛陽上距神■﹝鹿外加內﹞六十餘載𨿽器同事合而地迥年乖援平城之故實傳雒邑之新模非矣

師宜

姓氏急就篇曰師宜氏後漢師宜官善古篆

附曰衛衡四體書勢序曰上谷王次仲作楷法漢靈帝好書時多能者而師宜官爲最梁鵠以工書至選部尙書宜官後爲袁術將鵠手迹魏武懸著帳中玩之以爲勝宜官書斷曰師宜官南陽人靈帝徵天下工書數百人八分稱宜官爲最案前志往往稱宜官則非姓師宜也且善楷法及八分又非古篆

貝獨坐

姓氏急就篇貝姓出淸河貝丘姓苑古有賢者貝獨坐

附曰後漢書貝瑗魏郡元城人桓帝初中常侍定議誅梁冀封東武陽侯與左悺徐璜唐衡四侯轉橫天下爲語曰左回天貝獨坐徐臥虎唐兩墮頓使漢祚傾覆海內悲涼乃以爲古賢乎

○彈髙

劉子玄水仙賦

髙似孫字續古作緯略云餘二十年前作水仙賦自恨筆力乏奇偉五年前楊仲囦自蕭山致水仙花一二百本極盛乃以二古銅洗藝之學洛神賦再作後水仙花賦頗愜人意近讀金樓子云劉子玄好學有文才爲水仙花賦時人以爲不減洛神賦擬古詩時人謂陸士衡之流也

彈曰予謂水仙不及洛神擬古勝乎士衡矣據此則是宋南平王劉鑠也擬古詩今在文選水仙乃水上神女陶弘景亦有賦髙氏以休玄爲子玄謂水仙爲花名豈不謬與似孫二賦載其騷略中

鄭康成

緯略又云鄭康成禮記蒼梧注曰帝嚳立四妃象后妃四星其一明者爲正妃餘三小者爲次妃帝堯因焉至舜不告而娶不立正妃但三妃耳謂之三夫人離騷所歌湘夫人舜妃也夏后氏增以三三而九合十二人春秋說曰天子娶十二卽夏制也康成之論本諸帝王世紀耳世紀曰舜長妃娥皇無子次妃女英生商均次妃癸比生二女宵明燭光是也乃知康成所注爲有據依

彈曰按世紀皇甫士安作也士安在康成後五十年謂世紀本扵康成則可安得以康成反依士安乎然紀謂舜只三妃又爲未悉何者大戴禮帝系篇曰帝舜娶於帝光之子謂之女匽氏列女傳堯以二女娥皇女英妻舜離騷所謂湘君湘夫人者此二妃也山海經舜妻登比生二女宵明燭光一曰登北氏又曰羲和之國有女子名曰羲和方浴日於甘淵羲和者帝俊之妻生十日郭璞曰俊亦舜字假借音也又曰天虞有女子方浴月帝俊妻常羲生月十有二此始浴之案此則舜妃見傳記者已有六人康成士安續古皆未之考也山海經又曰大荒之中有不庭之山有人三身帝俊妻娥皇生此三身之國姚姓黍食三身生義均義均是始爲巧倕是始作下民百巧則謂娥皇無子者又士安之疏也

鰒魚

髙似孫緯略曰魏志倭國人入海捕鰒魚水淺深皆沈沒取之吳良爲齊郡議曹掾諫太守無受正旦賀觴賜鰒魚百枚魏文帝與孫權書曰今因趙咨致鰒魚千枚陳思王求祭先王表曰先王喜食鰒魚前已表徐州刺史臧覇送鰒魚二百足自供事皮日休詩君卿唇舌非吾事且問江南噉鰒魚詩中用鰒魚之典者蓋僅見扵此耳

彈曰乙丑予在鷺門戍主有自彭湖來者餉鰒魚百枚夫此介虫也而命之爲魚蓋不可曉緯略所引尙多遺者且亦未知鰒魚何物也因與坐客共徵舊事疏之漢書王莽軍師外破大臣內叛憂懣不能食亶飲酒啖鰒魚顏師古注曰鰒海魚也後漢書伏隆使靑徐招降羣盜張步遣掾孫昱隨隆詣闕上書獻鰒魚南史褚彥回宋世爲中書監時淮北屬江南無復鰒魚或有間關得至者一枚直數千錢人有餉彥回鰒魚三十枚彥回時甚貧薄門生獻計賣之云可得十萬錢彥回曰我謂此是食物非曰財貨且不知堪賣錢聊爾受之𨿽復儉乏寧可賣餉取錢也悉與親友噉之少日便盡郭璞注三蒼曰鰒似蛤偏著石廣注曰鰒有殻一面附石細孔雜雜或七或九陶隱居名醫別錄曰石決明俗云是紫貝又云是鰒魚甲附石生大者如手明耀五色內亦含珠唐本艸注曰石決眀是鰒魚甲也附石生狀如蛤惟一片無對七孔者良李英公本艸注曰石決明生廣州南海畔殻大者如手小者如三兩指其肉南人皆噉之亦取其殻水漬洗眼七孔九孔者良十孔以上者不佳謂爲紫貝及鰒魚甲並誤矣夷堅志曰元善與嘗監恵州淡水鹽場場在海濵居民數百戶皆漁捕海物云鰒魚只有一邊殻以自蔽漁者拏舟至所產處以繩系腰縛扵柁尾然後沒水或深入五六十丈如出其不覺皆可拾取或知人且至則粘著石上牢不可拔𨿽椎擊至碎猶不可得迨欲出水則循繩攀緣足躡以升或久而不出有泡沫堆突起水面妻子則拊膺慟哭蓋已爲魚龍攫去矣予按如顏監之說則鰒游泳物耳如英國所稱則被甲者不名鰒也若諸家之說則此待石以具體耀采而晃人者其爲鰒魚允矣且數魚以尾而此獨以枚亦可知其介類耳玉篇曰鰒魚孫愐從之皆未辧其爲介爲鱗也但此物殊非珍味而漢魏貴之一枚至數千錢則海人之以利而死也亦何怪乎

削槁

緯略載削槁事漢孔光周就樊宏皇甫嵩魏陳羣傳嘏宋謝弘微北齊封隆之八人

彈曰東觀漢記張純字伯仁爲虎賁中郎將素重愼周宻時上封事削去艸荀彧別傳曰彧爲尙書令常以書諫事臨薨皆焚毀之故奇策宻謀不得盡聞晉書曰羊祜歷職二朝任典樞要嘉謀讜議皆焚其艸故世莫聞十六國春秋劉淵黃門郎陳元逹屢進忠言退而削𨿽子弟莫知後魏書李孝伯爲侍郎每朝廷大事有不足必手自書表切言直諫削滅槁艸家人不見梁書曰徐勉字修仁爲侍中參掌衡石禁省中事未嘗漏泄每有表奏輙焚槁艸隋書髙熲字昭元執政二十年所有奇謀熲皆削槁世無知者又唐之髙儉戴冑馬周髙郢陸元方咸有此譽而馬賓王疾甚悉焚艸奏陸希仲臨終取焚奏槁與荀令皆於屬纊始命焚毀則其不宻者多矣任彥升爲宣徳皇后令梁王曰公文擅雕龍而成輙削槁此蓋用事爲褒非其實也緯略都未之及

○本朱

宋朱翌字新仲桐鄕人撰猗覺寮雜記十卷

人生如寄

雜記云人生如寄見髙僧傳又南齊劉善明曰人生如寄來會幾何樂天感時云人生詎幾何在世猶如寄秋山云人生無幾何如寄天地間東坡云人生如寄爾嶺海亦閒逰每每多用此四字

本之曰四言慨慷酸切逹生之士常以爲娛憂生之徒亦以爲痛陸佐公思田賦曰感風燭與石火嗟民生其如寄郭景純不死樹贊曰萬物暫見人生如寄不死之樹壽敝天地張茂先逰獵篇曰人生忽如寄居世遽能幾曹子建仙人篇曰人生如寄居潛光養羽翼魏武善哉行曰人生如寄多憂何爲古詩曰人生忽如寄壽無金石固古人蓋逓承襲也然尸子引老萊子曰人生天地之間寄也寄者固也淮南子禹南濟於江黃龍負舟禹熈然而稱曰吾受命於天生寄也死歸也何足以滑和諸家皆用老萊夏后語耳北齊書後主於黎陽臨河築城戍曰急時且守此作龜玆國子更可憐人生如寄惟當行樂何用憂爲此語悲壯可入宋人曲

長繩

猗覺寮雜記曰太白雲恨不掛長繩於靑天系此西飛之白日李長吉雲長繩系日樂當年樂天云旣無長繩系白日二公用太白意也

本之曰太白風流曠逺長繩一語不啻出自其口然余嘗尋之江總歲暮還宅詩雲長繩豈系日濁酒傾一杯又非爲李公語矣又北史蕭大圜常言人生若浮雲朝露寜俟長繩系景實所願言執燭夜逰驚其迅速沈烱幽定賦謡曰那得長繩系白日年年日月但如春李鏡逺詠日曰回戈安得中長繩不可羈蓋相襲久矣按元傳九曲歌曰歲暮景邁羣光絕安得長繩系日月奇曠之致實肇自休奕也

九子母

猗覺寮雜記曰應劭漢書成帝生甲觀畫堂云畫九子母不知佛自後漢方入中國安得元帝時已有九子母也其陋可笑顏師古𨿽破其說不及此

本之曰漢書曰成帝母王皇后元帝在太子宮生甲觀畫堂應劭曰甲觀在太子宮甲地主甲乳生也畫堂畫九子母師古曰甲者甲乙丙丁之次元後傳言見於丙殿此其例也畫堂但畫飾耳豈必九子母乎霍光止畫室中是則宮殿中通有畫彩之堂室據此新仲所云是也但自佛教東來後漢時翻譯尙寡亦無九子母之說此宋涼以後妖僧僞爲其名耳且九子母鬼也帝寢皇宮豈宜圖冩鬼魅乎按列女傳魯有九子之母教兒造次於禮魯人以爲母師甲觀旣燕閒內寢后妃所居則畫九子者取蕃育之義畫其母者取禮法之宗亦何足怪乎仲逺之時去西京未遙其博學多聞扵漢家故實必有傳記未可遽爲之躗說也若霍光所止畫室乃將相朝時至此籌劃國事入告扵君以爲彩畫之室何言之野乎

巵林卷三

●欽定四庫全書

巵林卷四

﹝明﹞周嬰撰

○述洪

耆英

容齋四筆曰文潞公畱守西京年七十七爲耆英會凡十有二人侍中富韓公年七十九最長至大中大夫張問年七十惟司馬公方六十四歲用狄監盧尹故事亦預於會狄盧見白樂天集今所謂九老圖者懷州司馬胡杲年八十九衛尉卿吉旼年八十六龍武軍長史鄭據八十四磁州刺史劉眞侍禦史盧貞皆八十二永州刺史張渾刑部尙書白居易皆七十四時祕書監狄兼謩河南尹盧貞以年未七十與會而不及列故溫公紀韓公至張昌言而自不書唐兩盧貞而又同會疑字誤

述曰白居易詩序曰會昌五年三月胡吉劉鄭盧張六賢皆多年壽予亦次焉於東都履道坊合尙齒之會賦詩記之其夏又有二老年貌絕倫亦來斯會續書姓名年齒寫其形貌附於圖右題爲九老圖仍以一絕贈之蓋洛中遺老李元爽年一百三十六禪僧如滿歸洛年九十五也時祕書監狄兼謩河南尹盧貞以年未七十𨿽與會而不及列云前懷州司馬胡杲年八十九衛尉卿吉旼年八十八前磁州刺史劉眞八十七龍武軍長史鄭據八十五侍禦史盧眞八十三前永州刺史張渾七十七刑部尙書致仕白居易七十四九老之會盧眞盧貞未嘗同名也又夢溪筆談紀洛社耆英云元丰五年文潞公守洛爲耆年會命畫工鄭英圖於妙覺佛寺凡十三人守司徒韓國公富弼年七十九守太尉潞國公文彥博司徒郎中席汝言皆七十七朝議大夫王尙恭七十六太常少寺趙丙祕書監劉幾衛州防禦使馮行已皆七十五天章閣待制楚建中七十三朝議大夫王愼言七十二檢校太尉王拱辰七十一大中大夫張問通議大夫張燾皆七十端眀殿學士司馬光年六十四筆談又云潞公歸洛日年七十八時有中散大夫程昫朝議大夫司馬旦司封郎中席汝言皆年七十八嘗爲同甲會各賦詩一首潞公詩曰四人三百十二歲況是同生丙午年按此是後一歲事不知元丰五年之會程馬何以不預四筆又曰至道九老者李文正公昉罷相後居京師至道元年七十一矣思白樂天洛中九老之會適交遊中有此數曰太子中允張好問年八十五太常李運年八十吏部尙書宋琪廬州節度使武允成皆七十九吳僧贊寜七十八郢州刺史魏丕七十六諫議大夫楊徽之七十五水部郎中朱昂與昉皆七十一欲繼其事爲宴集會蜀冦起而罷次年李公卽世此事竟不成造物豈亦吝此耶嬰按此在會昌九老後一百五十二年在洛社耆英前八十八年然戌亥之際於斯爲盛云我明宣徳間湖州烏靑鎭亦有九老趙嶬官司班年九十一吳煥年九十趙岐八十九孫孟吉建文中太常博士八十五水宗逹運司八十二漏瑜建文中��唐其諒建文中縣丞胡敏錢郁年皆八十漏瑜會稽人唐其諒鳯陽人革除後流寓烏鎭俱能詩結社倡和亦一時之羙正統間杭州亦有之大理正郎子貞八十一封吏部員外郎孔希徳八十禮部郎中蔣廷暉七十八處士項伯臧九十三孫適郭文敏皆七十三又有稽勲郎中鄧林布政使姚肇以寓公與會而年不及見宛委余編【隆慶己巳莆田有耆老會太守鄭弼年七十八少參雍瀾七十七太守陳敍七十六運使林汝永七十五主事柯維騏七十四太守林允宗七十二尙書康大和年七十一大和賦詩云故里重開耆老會七人五百二十三後尙書林云同年六十九亦與會】

展重陽

容齋一筆曰唐開成元年歸融爲京兆尹時兩公主出降府司供帳事繁又俯近上已曲江賜宴奏請攺日上曰去年重陽取九月十九日未失重陽之意今上已攺取十三日可也上已重陽皆有定日而至展一旬乃知鄭谷所賦十日菊詩云自緣今日人心別未必秋香一夜衰亦未盡也惟東坡有菊花開日卽重陽之語故記其在海南蓺菊九畹以十一月望與客泛酒作重九云

述曰戊辰九月十八日予在晉安陳京兆泰始招集緑笥齋看菊兼餞吳興黃君南昌葉君呼盧聽歌卽席探賦予謂唐文宗重陽取十九日則今十八日正可爲展重九作詩云登臨佳處卽重陽九月仍逢二九霜菊綻經旬開倍艷人逢浹日興尢長驚秋談客思吳楚窺笥玄言注老莊此夕茱萸應解佩好燃銀燭照霓裳【宋史黃■﹝木巳﹞字景韋漳州人歷官淸介知潮州奉祠歸杞九月十九日生守朱熹與詩云須信九秋饒好景更遲十日作重陽亦用開成事】

希姓

五筆引風俗通敍希姓日合浦太守虎旗上郡太守邸杜河內太守遇衝北平太守賤瓊東平太守到質沐寵北平太守卑躬雁門太守宿詳五原太守督■﹝王賈﹞汝南太守謁渙九江太守荊修東海太守鄐熈弘農太守移良南郡太守爲昆酒泉太守頻暢北海太守處興巴郡太守鹿旗涿郡太守作顯廬江太守貴遷交址太守賴先外黃令集一洛陽令諸於單父令卽賣烏傷令昔登山陽令職洪髙唐令用蚪此二十君子皆是郡守縣令惟移良之名曽見於史耳

述曰今所傳風俗通十卷氏姓篇亡矣然諸書所引應氏遺編尙多希聞者則有漢太尉超喜丞相冥都渾梁侯僕朋尙書令鞠譚太子太傅瓶守侍中耦嘉鈞喜聊倉大鴻臚招猛光祿勲弓祉少府中京治書禦史諫忠諫議大夫塗惲救仁詹事滑典長史眞佑司空史禦長卿司徒掾府悝騎都尉神曜度遼將軍采皓蜀郡都尉千獻上黨都尉露平趙相行佑兗州刺史過杇一作過栩幽州刺史芳乘冀州刺史巫捷交址刺史僮尹越巂太守牧稂漢中太守抗喜南陽太守瞿茂九江太守旗光西河太守垣恭豫章太守函熈南郡太守祕太原太守委進常山太守屯莫如陳郡太守沐寵劇令家羨中牟令池瑗梁令鄴風武陽令會栩嬴長糗宗博士食於公沛上計三烏郡不知景盧何以不敍然漢書西南夷傳有越巂太守牧根豈卽牧稂之訛乎

歲月日風雷雄雌

三筆曰虞喜天文論漢太初歷十一月甲子夜半冬至云歲雄在閼逢雌在攝提格月雄在畢雌在觜日雄在甲雌在子又云甲歲雄也畢月雄也陬月雌也大抵以十干爲歲陽故謂之雄十二支爲歲陰故謂之雌但畢觜爲月雄雌不可曉今之言陰陽者未嘗用雄雌二字也郎顗傳引易雌雄祕歷今亡此書宋玉風賦有雄風雌風之說沈約有雌霓連蜷之句春秋元命包曰陰陽合而爲雷師曠占曰春雷始起其音栢栢格格甚霹靂者所謂雄雷旱气也其鳴依依音音不大霹靂者所謂雌雷水气也見法苑珠林予家有故書一種曰孝經雌雄圗云出京房易傳亦曰星占相書也

述曰案史記漢武帝詔禦史曰十一月甲子朔旦冬至已詹其更以太初元年年名爲閼逢攝提格月名畢聚日得甲子夜半朔旦冬至索隠曰聚音陬案僖公雲天元之始於十一月甲子夜半朔旦冬至日月若連珠俱起牽牛之初歲雄在閼逢雌在攝提格月雄在畢雌在訾訾則陬訾之宿日雄在甲雌在子在子是陽气支幹之首也索隱又曰甲歲雄也月名畢聚謂月値畢及娵訾也畢月雄也聚月雌也予稽爾雅月在甲曰畢爲月陽又曰正月爲陬邢昺疏曰正月得甲則曰畢陬若史記曆書雲月名畢聚也然則聚當爲陬離騷云攝提貞於孟陬是也索隱曰漢始以建亥爲年首今攺以建子蓋用周正故稱畢陬如用夏正當曰畢辜也若以畢陬爲濁星之畢及娵觜之口失之逺矣月令惟紀日舎中星不及於月蓋以月輪行疾一月而周天故不得以恆星定月所在娵訾是亥次之號非十一月日月交會之宿也日月一歲十二會其交娵訾之辰蓋在孟春之月其會實沈之次則在孟夏之中律曆志曰冬至日月在建星孟康曰建星在牽牛間司馬貞旣雲起牽牛之初又以爲月值畢及娵訾殊自違伐不如邢昺爲得景盧亦見未及此也然索隱乃作僖公豈虞喜字訛耶喜有安天論此豈論中語乎惜志林之不傳也詩緯曰陽本爲雄陰本爲雌物本爲魂雄雌俱行三節而雄合物魂號曰太素太玄告曰聖人律乎日月雄雌之序經之於無已範望注日爲雄月爲雌參同契曰雄陽播玄施雌陰化黃包又曰陽稟陰受雌雄相須則易陰陽之名爲雌雄固有自矣呂氏春秋伶倫取竹於嶰溪之谷制十二筒以聽鳳凰之鳴以別十二律其雄鳴爲六雌鳴亦六漢書取之淮南記則曰律之數六分爲雌雄故曰十二宋玉笛賦曰衡山奇筱師曠取其雄焉宋意得其雌焉亦以竹管之陰陽爲雌雄耳大戴禮孔子曰丘聞伯夷曰明孟也幽幼也明幽雌雄也雌雄疊興而順至正之統也日歸於西起明於東月歸於東起明於西史記亦著之是以日爲雄夜爲雌也廣雅曰太初气之始也生於酉仲淸濁未分太始形之始也生於戌仲淸者爲精濁者爲形注曰八月酉仲爲太初屬雄九月戌仲號太始屬雌是以气爲雄形爲雌也爾雅郭璞注曰蜺雌虹也音義曰虹雙出色鮮盛者爲雄雄曰虹闇者爲雌雌曰蜺春秋元命包曰虹蜺者陰陽之精雄曰虹雌曰蜺髙誘淮南注亦曰雄爲虹雌爲蜺蔡邕月令章句曰虹螮蝀也陰陽交接之气著於形色雄曰虹雌曰蜺蜺常依陰雲而晝見於日衝無雲不見大陰亦不見率以日西見於東方故詩云蝃蝀在東蜺常在旁四時有之惟雄虹見藏有月離騷逺逰章曰建雄虹之采旄又曰雌蜺■﹝女便﹞嬛以曽橈悲回風曰處雌蜺之標顚東方朔怨思曰載雌霓而爲旌沈約但祖此耳漢書旬始出於北斗旁如雄鷄其帑靑黒色晉灼曰帑雌也淮南子曰北斗之神有雌雄十一月始建於子月從一辰雄左行雌右行五月合午謀刑十一月合子謀徳雄以音知雌故爲奇辰數從甲子始參同契曰天地亦不能違不獨子與午然則虹蜺星斗皆有雌雄天地亦不能違不獨歲月日風雷也至如天文志太白在南歲在北名曰牝牡晉灼曰歲陽也太白陰也故曰牝牡淮南子丘陵爲牡溪谷爲牝髙誘曰丘陵髙敞陽也故曰牡溪谷污下陰也故曰牝又以牝牡代雌雄皆欲隱其詞晦其義古人亦好奇耳隋志有孝經雌雄圗三卷孝經異本雌雄圖二卷丹鉛錄載五代廣順中髙麗進書有孝經雄圗說日之環暈星之彗孛宋史藝文志有七曜雌雄圗一卷

李陵詩

隨筆曰文選編李陵蘓武詩凡七篇人多疑俯觀江漢流之語以爲蘓武在長安所作何爲乃及江漢東坡云皆後人擬也予觀李詩云獨有盈觴酒與子結綢繆盈字正惠帝諱漢法觸諱者有罪不應陵敢用之益知坡公言可信也

野客叢談曰僕觀古文苑所載枚乘栁賦曰盈玉縹之淸酒玉臺新詠載枚乘雜詩曰盈盈一水間梁普通間孫文韜所書茅君碑謂太元眞君諱盈漢景帝中元間人觀此二字知惠帝之名當時已有不諱者矣然又怪之其時文字間或用此字蓋出適然猶爲有說至以廟諱爲名甚不可曉

丹鉛錄曰子瞻云蘇武李陵詩乃六朝人擬作宋人遂謂在長安而言江漢及盈觴句又犯惠帝諱疑作本詞予案班固藝文志有蘇武集李陵集之目摯虞晉初人也文章流別云李陵眾作總雜不類殆是假托非盡陵制至其善篇有足悲者以此考之其來古矣卽使假托亦是張衡曹植之流始能耳杜子美云李陵蘓武是吾師豈無見哉子瞻跋黃子思詩云蘓李之天成尊之至矣其曰六朝擬作者鄙薄蕭統之偏辭耳

述曰史通云李陵集有與蘓武書詞采壯麗音句流靡觀其文體不類西漢人殆後來所爲假稱陵作也自子玄之論行後世談者復攟摭合離摘發疑殆證其實然案江淹宋世上建平王書有此少卿所以仰天槌心泣盡而繼之以血語則非六朝僞撰矣若錄別之詩展轉仿效眞僞相眩不啻淄澠世無易牙誰能深辧景盧乃以盈觴字定其非出李手狹之甚也尋西京著述漢帝之名往往布流而盈字最多韋蓋在鄒詩曰祁祁我徒戴負盈路枚乘詩又曰盈盈樓上女古陌上桑曰盈盈公府步古詩云馨香盈懷袖薄昭與淮南王書臣怙恩徳驕盈淮南子曰今有旨酒以合歡爭盈酌之間反生斗又曰衝而徐盈他不能悉舉也大戴禮曰秦王怨毒盈世又曰畢弋田獵之得不以盈宮室也王褒九懷曰羙玉兮盈堂鹽鐵論曰天地不能兩盈說苑曰無以富貴驕盈又引孔子曰日中則昃月盈則食天地盈虛與時消息聖人調其盈虛故能長久揚雄解嘲曰觀雷觀火爲盈爲實河東賦曰發軔於平盈法言曰隱隱欲欲久而愈盈漢書律曆志屢稱盈不盈而溝洫志頻言河盈溢敍傳曰監世盈虛又曰武安驕盈漢世不諱盈字可歷言矣髙祖創業諱尢宜嚴而韋孟諷諫詩曰總齊郡邦曰王赧聽譛實絕我邦我邦旣絕厥政斯逸在鄒詩曰寤其外邦曰於異邦劉向九嘆曰餘思舊邦曰歸骸舊邦曰念予邦之橫陷曰哀故邦之逢殃刑法志稱新邦平邦亂邦而敍傳曰邦家和同不獨此也文帝諱恆史記天官書曰壬癸恆山以北漢書外戚傳立恆山王宏爲皇帝景帝諱啟大戴禮引詩亦作東有開明而帝系乃曰啟其左脇夏小正曰啟灌藍蓼啟者別也鄒陽酒賦曰方金未啟曰緑瓷旣啟淮南子匹夫百畮不遑啟處曰商鞅之啟塞曰啟攻有扈曰榮啟期一彈而孔子三日樂感於和王褒九懷曰啟匱兮探筴文紀曰夏啟以光武帝詔見夏后啟母石天文志有啟明星藝文志孔子弟子漆雕啟若說苑稱黃帝西面啟首案稽讀如啟此處正宜爲稽而翻作啟豈故觸諱也武帝諱徹漢書旣稱避曰通侯而仍書二十徹侯徹侯金印紫綬淮南子天下靡沸蟻動云徹又曰鼛鼓而食奏雍而徹又曰徹於心術之論大戴禮曰太子有司過之吏有徹膳之宰過書而宰徹去膳不徹膳則死匈奴傳揚雄曰云徹席捲昭帝諱弗陵漢書朱買臣傳買臣故陵折之見張湯坐牀上弗爲禮宣帝詔令百姓上書多觸諱以犯罪者朕甚憐之其更諱詢是以漢書易荀卿書爲孫卿子而司馬相如傳載其書曰詢封禪之事奭字符帝諱而藝文志鄒奭子十二篇云齊人號曰雕龍奭竇傳曰有如兩宮奭將軍驁者成帝諱而田蚡傳諸公稍自引而怠驁大人賦低卬夭蟜以驕驁長卿之作𨿽在宣成前然班史操觚亦宜稍變其字今皆不然固知臨文不諱漢代所同何獨於盈觴而疑之至若江漢流不息浮雲去無依以諭良友各一方播遷靡有歸作者比興之詞耳小雅滔滔江漢南國之紀豈必在荊所奏曽子稱江漢以濯秋陽以暴何嘗居楚而言安在長安之作必當敍涇渭灞滻之流也

歌扇舞衣

三筆曰唐李義府詩云鏤月爲歌扇裁云作舞衣同時人張懷慶竊爲已作增兩字云生情鏤月爲歌扇出性裁云作舞衣致有生吞活剝之誚予又見劉希夷代閨人春日一聨云池月憐歌扇山云愛舞衣絕相似杜老亦云江淸歌扇底野曠舞衣前儲光羲云竹吹畱歌扇蓮香入舞衣然則唐詩人好以歌扇舞衣爲對也

述曰王績詠妓詩早時歌扇薄今日舞衫長此唐風鼻祖也李邕太平公主南莊詩流風入座飄歌扇瀑水當階濺舞衣陳子良妓詩紅樹揺歌扇緑珠飄舞衣又賦妓詩明月臨歌扇行雲接舞衣李白宮中行樂詞遲日明歌席新花艷舞衣戴叔倫感懷詩歌扇多情明月在舞衣無賴彩雲収張祜詠風揺揺歌扇舉悄悄舞衣輕元稹月詩的的當歌扇娟娟透舞衣許渾夜按歌舞詩舞衫未換紅鉛濕歌扇初移翠黛顰寧僅儲李數家乎按梁陳習尙妖淫詞篇多以取儷陰鏗詠妓詩曰鶯啼歌扇後花落舞衫前徐陵雜曲舞衫回袖勝春風歌扇當牕似秋月庾信看妓詩緑珠歌扇薄飛燕舞衫長張正見情詩舞衫飄冶袖歌扇掩團紗紀少瑜擬吳均體云卻匣擎歌扇開箱擇舞衣隋煬帝宴東堂曰淸音出歌扇浮香揚舞衣李孝貞春園聽妓曰紅樹揺歌扇緑珠飄舞衣盧思道後園宴曰媚眼臨歌扇嬌香出舞衣蓋六代緒風唐人皆效之然韓愈陳言務去而春雪詩已訝陵歌扇還來伴舞腰玄宗發言如絲興慶宮詩舞衣云曵影歌扇月開輪亦不脫脂粉之習佳麗之移人久矣宋秦國公主薨神宗賜挽詞曰帳深閒翡翠佩冷失珠璣明月畱歌扇殘霞散舞衣胡元瑞詩藪謂有唐味未知其拾六朝余瀋也

呂望非熊

五筆曰自李瀚蒙求有呂望非熊之句後來據以爲用然以史策考之六韜第一篇

文韜曰文王將田史編布卜曰田於渭陽將大得焉非龍非彲【螭】非虎非羆兆得公侯天遺汝師文王曰兆致是乎史編曰編之太祖史疇爲禹占得臯陶兆史記云呂尙窮困年老以漁釣幹西伯西伯將出獵卜之曰所獲非龍非彲非虎非羆所獲覇王之輔後漢崔駰逹旨云漁父見兆於元龜注文乃引史記非龍非彲非虎非羆爲證今之史記蓋不然也非熊出處惟此而已

述曰竹書紀年注文王將畋史編卜之曰將大獲非熊非羆天遺汝師以佐昌臣太祖史疇爲禹卜畋得臯陶其兆類此王至磻溪之水呂尙釣於涯王下趨拜曰望公七年乃今見光景於斯此沈約撰也宋書符瑞志同又約某太尉碑曰卜非熊羆惟人是與則非熊之兆休文三稱之矣又班固答賓戲周望兆動於渭濵張衡東京賦儀姬伯之渭陽失熊羆而獲人李善注並引史記曰太公望以漁釣幹周西伯西伯將出獵占曰所獲非龍非虎非熊非羆所獲伯王之師輔果遇太公於渭濵此與章懷注不殊豈宋來史記非復唐世之舊也然善注東方曼倩論及劉越石詩引六韜俱作非熊非羆非龍非彲而唐書酷吏傳肅宗時有太子洗馬趙非熊又顧況子秀才顧非熊世系表有黃梅尉孫非熊魏知古從獵渭川獻詩曰非熊從渭水瑞雉想陳倉杜甫贈哥舒翰詩軒墀曽寵鶴畋獵舊非熊用非熊語者何必皆祖蒙求也

雨水驚蟄

續筆曰歷家以雨水爲正月中气驚蟄爲二月節淸明爲三月節榖雨爲三月中气而漢世之初仍周秦所用驚蟄在雨水之前榖雨在淸明之前至於太初始正之云

述曰月令孟春之月蟄虫始振鄭玄注漢始亦以驚蟄爲正月中仲春之月始雨水鄭注漢始以雨水爲二月節孔頴逹正義曰漢之時立春爲正月節驚蟄爲正月中气雨水爲二月節春分爲二月中气至前漢之末劉歆作三統歷攺驚蟄爲二月節予按漢書律曆志劉歆三統歷曰夏正月娵訾初危十六度立春營室十四度驚蟄班固注曰驚蟄今曰雨水又曰二月降婁初奎五度雨水婁四度春分注曰雨水今曰驚蟄歷又曰三月大梁初胃七度榖雨注今曰淸明歷曰中昴八度淸明班注曰今曰榖雨而後漢律曆志章帝攺用四分曆又引易緯通卦驗乃以雨水先於驚蟄榖雨後於淸明則班固所謂今者蓋指四分曆也洪氏以爲太初始正殊誤卽孔氏謂三統歷攺之亦非也又周書周月解春三月中气雨水春分榖雨時訓解尢詳之景盧以爲仍周所用不考之過也然章帝朝已用四分曆而蔡邕月令章句曰周天十二次日月所躔也十四日至其初爲節至其中爲中气自危十度至壁八度謂之豕韋之次立春驚蟄居之自壁八度至胃一度謂之降婁之次雨水春分居之又曰孟春以立春爲節驚蟄爲中中必在其月節不必在其月孟春之驚蟄在十六日以後立春在正月驚蟄在十五日前立春在往年十二月斯又依三統者豈主爲月令素臣而不必遵時王正朔乎予又尋呂氏春秋與禮記月令及淮南時則訓以爲孟春之蟄虫振者上言東風解凍下言魚上冰此蟄虫蓋水居之物以水澤涸堅蟄於冰下故凍觧而振或躍而上負冰也仲春之蟄虫動者上言雷發聲下言開戶始出此蟄虫蓋穴處之虫以冬陰閉固蟄於地中及震雷激電驚而出戶也是以驚蟄之气正月二月不妨推移若雨水榖雨淸明之气方春三月或稍晴和或時瀟淅陰陽靡定不甚相逺𨿽有遷換天道衝然孔氏謂蟄虫早者孟春乃出晚者二月始出又謂气有參差事稍變攺亦似未盡也

歷代史

容齋四筆曰三國雜史至多有王沈魏書元行衝魏典魚豢典略張勃吳錄韋昭吳書孫盛魏春秋司馬彪九州島春秋丘悅三國典略員半千三國春秋虞溥江表傳今惟以陳壽書爲定是爲三國誌晉書則有王隠虞預謝靈運臧榮緒孫綽幹寶諸家唐太宗詔房喬禇遂良等定爲百三十卷以四論太宗所作故總名之曰禦撰是爲晉書至今用之南北兩朝各四代而僣僞之國十數其書尢多如徐爰孫嚴王智深顧野王魏澹張太素李徳林之正史皆不傳今之存者沈約宋書蕭子顯齊書姚思亷梁陳書魏収魏書李百藥北齊書令狐徳棻後周書魏鄭公隋書其它國則有和苞漢趙記田融趙石記範亨燕書王景暉南燕錄髙閭燕誌劉昞涼書裴景仁秦紀崔鴻十六國春秋蕭方等武敏之三十國春秋李大師延壽父子悉取爲南史八十卷北史百卷今沈約以下八史𨿽存而李氏之書獨行是爲南北史稚兒數以爲問故詳記之

述曰文士立言莫巨於史其傳者若星雲麗天春花揚采不傳者時見於軼書若覩鳳片羽足驗五徳或見虎一毛不知其斑非獨以文之工拙才之優劣故也蓋亦有幸不幸焉三國書傳者惟陳壽所撰是矣然九州島春秋十卷記漢末事耳王沈書四十四卷典略八十九卷張錄三十卷韋書五十五卷孫春秋二十卷江表傳五卷湮沒不存他尙有王隠蜀記七卷郭衝條諸葛隠事一卷華陽國誌十二卷魏武本紀四卷魏武故事三卷吳人曹瞞傳一卷左將軍陰澹魏紀十二卷孔衍漢魏春秋九卷又魏尙書八卷孫盛魏世譜三卷又魏春秋異同八卷魏末傳八卷晉太學博士環濟吳紀九卷胡衝吳歷六卷又吳朝人士品秩狀八卷虞尙吳士人行狀名品二卷及張儼黙記也晉書有幹寶紀二十三卷又王隠撰九十三卷虞預二十六卷謝靈運三十六卷齊徐州主簿臧榮緒一百一十卷及唐太宗禦撰外復有郭頒魏晉世語十卷陸機晉紀四卷習鑿齒漢晉春秋五十四卷孫盛晉陽秋三十二卷晉中書郎朱鳳晉書十四卷晉著作郎謝沈晉書三十卷晉前軍咨議曹嘉之晉紀十卷晉荊州別駕鄧粲晉紀十一卷晉祕書監傅暢晉諸公讚二十二卷晉下邳太守荀綽晉後略記五卷宋湘東太守何法盛晉中興書八十卷宋中散大夫徐廣晉紀四十六卷宋中散大夫劉謙之晉紀二十三卷宋永嘉太守檀道鸞續晉陽秋二十卷宋新興太守郭季產續晉紀五卷宋烏程令王偉之隆安記十卷宋吳興太守王韶之晉安帝陽秋三卷又晉紀十卷齊大司馬記室庾銑東晉新書七卷鄭忠晉書七卷沈約晉書一百十一卷蕭子顯晉史艸三十卷蕭子云晉書十一卷宋史自宋中散大夫徐爰宋書六十五卷齊冠軍錄事參軍孫嚴宋書六十三卷齊司徒參軍王智深宋紀三十卷沈約宋書一百卷外尙有裴子野宋略二十卷梁吳興令王琰宋春秋二十卷步兵校尉鮑衡卿宋春秋二十卷少府卿謝綽宋拾遺十卷宋中興伐逆事二卷齊書則蕭子顯外有吳均齊春秋三十卷沈約齊紀二十卷江淹齊史十三卷王逸齊典五卷蕭方等齊典十卷劉陟齊紀十卷陳著作郎許亨齊書五十卷梁史則姚思亷梁書五十六卷外有梁中書郎謝吳梁書四十九卷本一百卷姚察梁書帝紀七卷許亨子善心梁書七十卷劉璠梁典三十卷陳始興王咨議何之元梁典三十卷周興嗣梁皇帝實錄三卷鮑衡卿乘輿龍飛記二卷臧嚴棲鳳春秋五卷陳徵南咨議陰僧仁梁撮要三十卷姚朂梁后略十卷梁長沙蕃王蕭韶太淸記十卷裴政太淸實錄八卷謝吳梁元帝實錄五卷劉仲威承聖中興略十卷蔡允恭後梁春秋十卷守節先生天啟紀十卷蕭大圜梁舊事三十卷蕭世怡淮海亂離志四卷梁末代紀一卷陳則顧野王姚思亷外有傅縡陳書三卷陸瓊陳書四十二卷陳中書郎趙齊旦陳王業歷一卷北朝則魏収後魏書一百三十卷著作郎魏澹後魏書一百卷北作九十二卷唐初惇煌人張大素魏書一百七卷外有鄧淵魏國記十卷盧彥卿後魏紀三十三卷梁祚魏國統二十卷溫子升永安故事三卷北齊則李徳林北齊末修書二十四卷子百藥北齊書五十卷外又有崔子發後齊紀三十卷周榮建緒著齊紀三十卷杜臺卿齊記二十四卷王劭北齊志二十卷又齊書紀傳一百卷張大素北齊書二十卷祖孝徵黃初傳天錄四卷陸元規文宣帝實錄四卷又宋孝王闗東風俗傳三十卷令狐周書五十卷鄭公隋書八十五卷志三十卷其它蓋有牛宏周史十八卷王劭隋書八十卷張大素隋書三十二卷又隋後略十卷呂才隋紀二十卷開元管城尉丘啟期隋記十卷栁■﹝巧上言下﹞晉王北伐記十五卷裴矩開業平陳記二十卷趙毅大業略記二卷杜寶大業雜記十卷河洛記壺闗錄各若干捲僭國之史自劉曜時平輿子和苞撰趙記十四卷僞燕太傅長史田融趙石記二十卷僞燕尙書範亨燕書二十卷燕中書郎趙郡王景暉南燕錄六卷記慕容徳事魏侍中髙閭燕誌十卷記馮跋事僞涼從事中郎劉昞涼書十卷記張軌事宋殿中將軍裴景仁秦紀十一卷梁雍州主簿席惠明注及崔蕭武李春秋南北史外又有晉北中郎參軍王度二石傳二卷又二石僞治時事六卷徐光等上黨國記及趙書十卷李公緒撰趙記八卷趙語十二卷車頻秦書十卷何仲熈秦書八卷記苻健事魏左民尙書姚和都秦紀十卷記姚萇事僞漢散騎常侍常璩之漢書十卷夏北地張淵等夏國書八卷僞燕尙書郎張銓南燕錄五卷董統燕後書三十卷遊覽先生南燕書七卷魏咨議參軍韓顯宗燕志十卷記馮氏事僞涼著作佐郎叚龜龍涼記十卷記呂光事僞燕右僕射張諮涼記八卷記張軌事秀才索綏涼國春秋五十卷張重華護國參軍劉慶涼記十二卷髙道讓涼書十卷沮渠國史涼書十卷晉侍禦史諭歸西河記二卷記張重華事劉昞惇煌實錄二十卷又建康太守索暉涼書及拓跋涼錄十卷宋新亭侯叚國吐谷渾記二卷凡此之類或稱正史或名雜史或號覇史載籍𨿽淪空名猶在景盧且皆遺之況可得該覽乎抑洪氏尙多誤者孫綽𨿽領著作槪無撰述未嘗有晉記者元行衝魏典拓跋氏書耳宋藝文志作後魏國典甚明而以屬曹氏丘悅三國典略三十卷員氏三十卷蓋梁北齊周史也而傳之蜀魏吳按文獻通考引崇文總目魏典三十卷唐太常少卿元行衝撰起道武帝終宇文革命凡三十篇孝武入闗則書東魏爲東帝並載兩國事行衝以族出於魏克意論著引魏明帝時西栁谷瑞石有牛繼馬后之象舊史謂元帝本出牛氏行衝以爲非因言道武名犍繼晉史受命此其應也又三國典略二十卷唐汾州司戶參軍丘悅撰以關中鄴都江南爲三國起西魏終後周而包東魏北齊南總梁陳凡三十篇田融髙閭等敍五胡戰爭事在晉世而以爲南北朝時僭僞南史載梁元帝忠烈世子方等貞惠世子方諸湣懷太子方矩始安王方略而方等字實相乃取西方書命名者作三十國春秋三十一卷隋書訛爲萬等二唐宋史皆作蕭方是指等字爲軰也以景盧之精辧而蹈斯踳駁過庭之訓倘有未盡乎

石尢

五筆曰石尢風不知其義意其爲打頭逆風也唐人詩好用之陳子昂入峽苦風雲故鄕今日友歡會坐應同寜知巴峽路辛苦石尢風戴叔倫送裴眀州雲瀟水連湘水千波萬浪中知君未得去慚愧石尢風司空文明畱盧秦卿云知有前期在難分此夜中無將故人酒不及石尢風計南朝篇詠必多用之未暇憶也

丹鉛錄以畱盧秦卿詩爲郎士元作亦曰石尢風打頭逆風也

正楊云古樂府宋武帝歌願作石尢風四面斷行旅似非打頭逆風也

胡元瑞藝林伐山曰麟按據唐人詩卽以爲打頭風似無不可律以晦伯所引當是巨飆之類今江湖間飄風驟起揚沙折檣則往來之舟俱系纜不行舟人所謂大風三小風七予過淮徐間往往遇之唐人語咸出六朝當以宋武歌爲據其云四面斷行旅正指此若以爲打頭風則固有可行者矣

藝林伐山又引困學紀聞云容齋五筆石尢風引陳戴詩作石尢而李義山詩作石郵云來風測石郵楊文公詩亦作郵云石郵風惡客心愁余謂作郵字殊勝近以用修拈出瑯琊伯仲亦多用之然俱以爲逆風耳余作六朝小樂府曰惱懼靑絲笮淩晨只欲開狂風趂心起四面石尢來蓋用宋武歌中意第尙從舊尢字近得此欣然附錄以貽同好

述曰宋孝武帝丁督護歌曰督護初徵時儂亦惡聞許願作石尢風四面斷行旅按此則所謂巨颶盲飆者良是非打頭也但奔■﹝風貝﹞之來自然四面胡元瑞云四面石尢則意疊詞復耳予又讀元稹洞庭遭風詩曰罔象睢盱頻逞怪石尢翻動忽成災以罔象取嫓而且云翻動則石尢乃飛亷孟姥之精奇相馬銜之族也義山古意詩去夢隨川後來風竚石郵以石郵對川後益信其爲怪族幽妖矣元李之解蓋同

羅靖

隨筆曰襄陽有隋處士羅君墓志曰君諱靖字禮襄陽廣昌人髙祖長卿齊饒州刺史曽祖宏智梁殿中將軍祖�父靖學優不仕有名當代碑字畫勁楷類禇河南然父子皆名靖爲不可曉拓跋魏安同父名屈同長子亦名屈祖孫同名魏人無足言者羅君不應爾也

述曰左傳襄三十一年陸徳明音義曰士文伯名匄本作丐解者云文伯是範氏之族不應與範宣子同名按士文伯字伯瑕春秋時人名皆相配楚令尹陽丐字子瑕卽與文伯名字正同又鄭有駟乞字子瑕匄與乞義同則作匄者是又魯有仲嬰齊是莊公之孫又有公孫嬰齊是文公之孫仲嬰齊爲從祖同時同名鄭有公孫叚字子石又云伯石印叚字伯石傳又謂之二子石印叚卽公孫叚從父兄弟之子尙同名字則伯瑕與宣子何廢同乎予謂枝葉相殘則葛藟不芘況於名字得不棼同南史孝義傳江泌字士淸濟陽考城人族人兗州中從事與泌同名世謂士淸爲孝泌以別人無怪者則鄭之叚晉之匄魯之嬰齊近古尙質無足議矣左傳哀四年蔡侯申陸徳眀曰案宣公十七年蔡侯申卒是文侯也今昭侯是其玄孫不容與髙祖同名正義曰蔡世家文侯申生景侯固固生靈侯般般生隠太子昭侯申是隠太子之子杜世族譜亦然計昭侯是文侯玄孫乃與髙祖同名二申必有一誤襄二十五年吳子諸樊伐楚昭二十三年吳太子諸樊入郹正義曰吳子諸樊吳王僚之伯父也僚子又名諸樊乃與伯祖同名理不應然此久逺之書字經篆隸或誤是吳樊蔡申陸孔皆所不信也案鄭玄檀弓注曰易說帝乙曰易之帝乙爲成湯書之帝乙六世王天之錫命疏可同名正義曰易說者易緯幹鑿度也紂父稱帝乙而湯名乙其六世孫名祖乙卽是六世王也天之錫命疏可同名者此注易緯語也言帝王之名由天所錫則世疏可同夫若緯書言則六世以外帝王且可同名諸侯大夫抑其細矣魏書安同傳云同父屈仕慕容暐爲殿中郎將同子屈典太倉盜官粳米欲以養親同大怒奏求戮屈捲盡有史臣題亦笑其祖孫共名予謂簡編旣逺魚豕必多以陸孔之旨推之安知同父屈之非字訛也史記鄭世家犬戎殺桓公鄭人立其子掘突是爲武公武公卒子莊公立有三公子太子忽其弟突及子亹也索隠曰譙周云武公名突滑皆非也蓋古史失其名太史公循舊失而妄記之耳按下文其孫昭公名忽厲公名突豈有孫與祖同名乎當是舊史雜記昭厲忽突之名遂誤以掘突爲武公之字也此亦委過於史者惟蜀王本紀云鱉靈卽位號曰開明奇帝王盧保亦號開明有五丁力士五婦侯臺之事漢書廣陵孝王子廣平節侯徳子又名徳林邑記曰林邑王曰楊邁能得人情其太子名咄慕先君之徳復攺名楊邁酈善長亦笑之此事乃無可疑者然則祖孫聯諱商周以來依稀有之父子同名亦不獨一羅禮也

月中桂兔

續筆曰酉陽雜俎天咫篇記月中蟾桂引釋子書言須彌山髙面有閻扶樹月過樹影入月中或言月中蟾桂者地影也空處水影也予記東坡鑑空閣詩云明月本自明無心孰爲境掛空如水鑑寫此山河影我觀大瀛海巨浸與天永九州島居其間無異蛇盤鏡空水兩無質相照但耿耿妄云桂兔蟇俗說皆可屏正用此說

述曰董逌跋月宮圗云或疑月中有兔形考靈憲有此說謂月陰之宗積而成獸象兔蜍而王充謂兔在月中則死乃以兔爲月气予以爲月無光而遡日爲明世所知也天有十二辰列於方者有神司其位日出在東其對在酉酉爲雞日光含景則雞在日中及運而西則對在卯卯爲兔月光含景則兔在月中月有兔形何足異哉人知日中爲烏而不知爲雞知月中有兔不知兔自日以傳形也或曰段成式言月中有桂仙人吳剛斫其根曰不然日行於西與扶桑對則陊景日中月望之明景亦隨之董觧亦可喜然上蒼髙邈孰辧其眞屈原有顧兔在腹之問推度災有蟾蜍決鼻之說元命包有蟾兔陰陽雙居之談虞喜有仙人桂樹之論矣釋氏旣謂地水所映復謂閻浮提樹之形瑜珈論謂大海魚鱉之影西國傳謂有兔行菩薩行投身火中天帝取焦兔冥月內事尢鄙俚大抵家立一說競異爭髙者耳子瞻仇池筆記曰玉川子月蝕詩謂蝕月者月中蝦蟇梅聖兪日蝕詩謂蝕日者三足烏此因俚說以寓意戰國策日月凋暈於外其賊在內則俚說舊矣蓋亦鑑空詩意然中秋看潮詩云定知玉兔十分圎送桂花云蟾窟枝空記昔年乃屢從俚說何也

土木偶人

四筆曰趙徳甫金石錄跋漢居攝墳壇二刻云其一上谷府卿墳壇其一祝其卿墳壇墳壇者古未有土木像故爲壇祀之兩漢時皆如此按戰國策蘓秦謂孟嘗君曰有土偶人與桃梗語桃梗曰子西岸之土也挺子以爲人雨下淄水至則汝殘矣土偶曰吾西岸之土也土則復西岸耳子東國之桃梗也刻削子以爲人降雨下水至流子而去矣所謂土木偶人非像而何漢寓龍寓車馬皆以木爲之像其眞形謂兩漢未有不可也

述曰應璩書泥人鶴立於闕裏續漢志求雨立土人李斐漢書音義曰武帝時暴利長屯田燉煌作土人持勒靽収馬渥窪論衡曰立春耕爲土象人男女各二人秉耒把鋤又曰世間繕治宅舎作畢解謝土神爲土偶人以像鬼形名曰解土若夫夜郎雕漢吏之顏匈奴刻郅都之貌縣官效欝壘之容李子長之梧囚能動江充之桐人爲蠱丁蘭之木母顰睂薛綜東都賦注曰主木主言刻木爲人主神置廟中而祭之則漢世蓋祀土木像矣至若金寫範蠡而朝禮者越王勾踐也檀刻迦文而詢仰者波斯匿王也魯般之僕善禦化人之伎能歌指南司方記裏擊皷固在田蘓前焉又淮南謂魯用偶人塟而孔子嘆而鄭玄禮記注曰俑偶人也有面目機發似於生孔子善古而非周埤蒼曰木人送塟設關而能跳踴故名之周禮冡人有鸞車象人鄭玄解爲俑蓋取孟子之說則周初已有然非惟周也史記曰殷帝武乙無道爲偶人謂之天神與之博令人爲行天神不勝乃僇辱之正義曰偶對也以土木爲人對像於人形也商書曰髙宗夢帝賚予良弼乃審厥象俾以形旁求於天下傳曰審所夢之人刻其形象以四方旁求之於民間也又非惟商也博物志曰黃帝登仙其臣左轍者削木象黃帝帥諸侯以朝之又論衡曰黃帝以度朔之神主大桃人蓋土木形骸已興於上世矣

桑榖

三筆曰昔人謂顏師古爲班氏忠臣以其注釋紀傳𨿽有舛誤必委曲爲之辧也如五行志與尙書及春秋乖戾爲甚桑榖共生於朝劉向以爲商道旣衰髙宗乘敝而起旣獲顯榮怠於政事國將危亡故桑榖之異見武丁恐駭謀於忠賢顏注曰桑榖自太戊時生而此云髙宗時其說與尙書大傳不同未詳其義或者伏生差謬案藝文志自云桑榖共生太戊以興鳴雉登鼎武丁爲宗乃是本書所云豈不可爲明證而翻以伏生爲謬何也

述曰史通書志篇曰太戊崩後嗣有仲丁河亶甲祖乙盤庚凡歷五世始至武丁卽髙宗也桑自太戊時生非髙宗事斯皆直取胸懷以後爲前以虛爲實移的就箭揜耳盜鐘者耶蓋亦以五行志誤也案志稱書序曰伊陟相太戊亳有祥桑榖共生傳曰俱生乎朝七日而大拱伊陟戒以修徳而木枯劉向以爲殷道旣衰髙宗承敝而起盡諒陰之哀天下應之旣獲顯榮怠於政事國將危亡故桑榖之異見桑喪也榖生也殺生之柄失而在下近艸妖也則本志以爲太戊事特因劉向言而依違耳史殷本紀曰太戊立伊陟爲相亳有祥桑榖共生於朝一暮大拱太戊懼伊陟曰臣聞妖不勝徳帝之政有闕與帝其修徳太戊從之而祥桑枯死說苑曰殷太戊時有桑榖生於庭昬而生比旦而拱史請卜之湯廟太戊從之乃早朝而晏退三日而桑榖自亡說苑又曰髙宗者武丁也成湯之後王道缺刑法違犯桑榖俱生乎朝七日而大拱相曰聞諸祖已桑榖野艸也而生於朝意者國亡乎武丁恐駭飭身修行思先王之政三年蠻夷重譯而朝是以髙而尊之論衡異虛篇亦以爲殷髙宗時事語與說苑同而曰桑榖實吉祖已以爲凶據此則謂武丁時有之未必盡非也予又觀呂氏春秋曰成湯時有榖生於庭昬而生比旦大拱湯曰祥者福之先見祥爲不善則福不至妖者禍之先見妖而爲善則禍不至於是早朝晏退務鎭撫百姓三日而榖止髙誘注曰書敍云伊陟相太戊亳有桑榖祥共生於朝太戊太甲孫太庚之子也號爲中宗湯生仲丁仲丁生太甲太甲生太庚太庚生太戊凡五君矣此云湯時不亦謬乎由此觀之曝咸陽市門無敢增損一字者明畏不韋勢耳故揚子云恨不及其時車載其金而歸也髙氏蓋以文信侯之言爲妄然韓詩外傳亦曰殷時榖生湯之廷三日大拱伊尹曰榖澤野物也今生天子之庭殆不吉也臣聞妖者禍先祥者福先見妖爲善禍不至見祥爲不善福不臻湯乃齋戒靜處夙興夜寐赦過賑窮七日而榖亡然則桑榖生於商朝者三日而皆爲興商之禎髙誘顏籕皆所謂不該不徧一曲之士也

碌碌

洪氏三筆曰今人用碌碌字本出老子不欲碌碌如玉孫愐引此句及王弼別本以爲琭琭然又爲錄錄娽娽鹿鹿陸陸祿祿凡七字史記毛遂云公等錄錄因人成事唐韻以爲娽娽漢書蕭何贊云錄錄未有奇節顏師古注錄錄猶鹿鹿言立凡庶中也馬援傳今更共陸陸莊子漁父篇祿祿而受變於俗後生或不盡知

述曰廣韻引者老子注琭琭諭少而郭璞爾雅注曰天下名丘五恐州黎宛營諸丘碌碌未足當之邢昺疏曰碌小石也碌碌多貌此州黎宛營等五丘碌碌然小耳毛遂謂舎人公等碌碌因人成事者意相類也習鑿齒與桓祕書璅璅常流碌碌凡士蓋亦以爲庸細者然馮衍顯志賦大人之徳不碌碌如玉落落如石章懷注曰玉貌碌碌爲人所貴石形落落爲人所賤又易林曰鳥芘茂林君子碌碌又曰輔心湧泉碌碌如山馬第伯封泰山記曰俯視溪谷碌碌不可丈尺說人人殊矣晏子春秋錄錄彊食進死何傷鶡冠子曰物之始也傾傾至其有也錄錄灌夫傳帝在卽錄錄師古曰錄錄言循眾也娽娽說文曰相隨從也莊子司馬彪注曰祿祿猶錄錄領錄也陸徳明曰祿祿謂形見爲禮也孔頴逹王制疏引釋名曰獨鹿也鹿鹿無所依也周禮摝鐸疏曰鹿鹿然作聲也太子賢後漢書注曰陸陸猶碌碌也潛夫論曰已乃陸陸相將諧辭禮謝此與馬援書類若慕容紹宗檄梁文曰侯景羣子陸陸妻侄成行則似爲多意然此一語字𨿽有七旨趣咸乖不可比而同也又淮南繆稱曰人之憂喜非爲蹗蹗焉往生也說文曰逯行謹逯逯也博雅逯逯眾也楚詞九思曰哀世兮睩睩諓諓兮嗌喔則字復有十變矣予意碌碌如玉自是如虹浮筠之稱易林所云苕亭峻瑋也碌碌不可丈尺是深逺窈邃之意餘皆闒茸猥庸意耳疏與識者搉之

巵林卷四

●欽定四庫全書

巵林卷五

﹝明﹞周嬰撰

○議郎【郎瑛仁寶七修類槁】

記裏皷

郎仁寶曰本朝嘗以記裏皷題試士多有不知何物者知者又不知始於何時何人創也近墨談以楊鐵崖記裏皷賦數言通用之辭卽以爲制度又無時與人殊不知唐元和間金忠義作宋天聖間內侍盧道隆又造之

議曰舊唐紀元和十五年金公亮修記裏皷車成唐憲宗於麟徳殿觀之宣和鹵簿記作巧工金忠義三朝志曰天聖五年直昭文館燕肅造記裏皷車以獻表曰唐元和時典作金公立【金公立一作云亮立】以記裏皷車上之至國朝不聞其制今剏意成之又內侍盧道隆上所創記裏皷車大觀元年內侍吳徳仁獻車制天子用之始廢天聖中燕肅盧道隆所制按楊維楨賦曰降炎漢以罕記臻李唐而著稱云騁長以登進燕匠智以聿成蓋卽所謂云亮立燕肅也柳宗元亦有賦都無佳語亦不紀時與人考晉輿服志記裏皷車駕四馬制如皷三級四角金龍銜羽葆其中有木人執槌向皷行一里則打一槌過江亡失劉裕定闗中始獲之古今注曰大章車所以識道裏也起於西京亦曰記裏車車上爲二層皆有木人行一里下層擊皷行十里上層擊鐲尙方故事有作車法四朝志曰吳徳仁記裏皷車制車獨轅雙輪箱上爲兩重刻木人手執木槌輪一周行地三步其中平輪轉一周車行一里下一層木人擊皷上平輪轉一周車行十里上一層木人擊鐲凡用大小輪八合三百八十五齒逓相鉤鎖犬牙相制周而復始此又詳於崔豹然黃帝內傳曰玄女爲帝制司南車當其前記裏皷居其右則始於軒轅矣

嵇叔夜

七修類槁又云嵇康魏人鍾會憾之譖於司馬昭欲助毌丘儉而殺之實景元三年事也未嘗一日事晉晉史有傳康之羞也使以當時心晉而傳之無是理也傳中雲山濤將去選官舉康自代濤爲吏部辭官時武帝受禪後事也康死久矣史可信耶

議曰叔夜自謂不堪流俗非薄湯武心存魏室身死國讎其不當列名晉史宋人亦嘗談之然魏志注裴松之案本傳曰嵇康以景元中坐事誅而幹寶孫盛習鑿齒諸書皆云正元二年司馬文王反自樂嘉殺嵇康呂安蓋據世語云康欲舉兵應毌丘儉故謂破儉便應殺康也其實不然山濤爲選官舉康自代康書告絕事之明審者也按濤狀雲濤以景元二年除吏部郎耳景元與正元相較七八年以濤狀檢之如本傳爲審又鍾會傳云會作司隸校尉時誅康會作司隸景元中也幹寶云呂安兄巽善於鍾會巽爲相國掾俱有寵於司馬文王故遂抵安罪尋文王以景元四年始授相國位若巽爲相國掾時陷安焉得以破毌邱儉年殺嵇呂此又幹寶之自相違伐也予按晉書景帝命司隸舉山濤秀才除郎中轉趙相國遷尙書吏部郎文帝與濤書曰足下在事淸明雅操邁時云云魏帝賜景帝春服帝以賜濤據所敍次則司馬景王尙存又似在正元時但唐人晉書必不如世期之密要之舉康在魏代耳若濤爲吏部尙書會元皇后崩則泰始末矣除尙書僕射領吏部再居選職十有餘年則在咸寧時去爲選郎二十餘年矣仁寶不知濤魏世曽爲選曹而謂舉康自代疑作僕射領吏部日爲之則絕交一書將是爲後人僞托耶

○論何

何孟春字子元郴州人撰餘冬序錄六十五卷

五平五仄

餘冬序錄曰詩有五平五仄體或謂自宋始有之非也顏延之集獨靜闕偶語陰虫先秋聞李太白集處世若大夢胡爲勞其生孟東野集夜鏡不照物朝光何時升

論曰五仄五平六朝詩多有之顧亦永言所至不覺有合非作意爲之也然顏延之夏夜詩獨靜闕偶坐臨堂對星分側聽風薄水遙睇月開云夜蟬當夏急陰虫先秋聞子元摘去中四句以就此格豈非截趾適履之謂乎予按陸士龍爲顧彥贈婦詩美目逝不顧纎腰徒盈盈蘭亭曲水謝繹詩云縱暢任所適回波縈遊鱗陶淵明影釋詩人爲三才中豈不以我故謝靈運酬惠連詩末路值令弟開顏披心胸宋孝武帝七夕詩炫炫葉露滿蕭蕭庭風揚梁武帝大愛敬寺詩正趣果上果歸依天中天西王母命法嬰歌玄靈曲披雲乘靈輿倐忽適下土儲光羲入東坡詩暑雨若混沌晴明如空虛王昌齡送綦母潛詩赤岸落日在空波微煙收張籍城南詩曝鱉亂自墜陰藤斜相鉤李白登梅岡詩時聞天香來了與世事絕登峨嵋山云雲間吟瓊簫石上弄寶瑟夢遊天姥云半壁見海日空中聞天雞北上行馬足蹶側石車輪摧髙岡寄王主簿詩云幽人停宵徵賈客忘早發單父南樓詩白露見日滅經顏隨霜凋泛宴喜亭池雲月色望不盡空天交相宜遊石娥溪雲溪旁饒名花石上有好月杜甫北徵云前登寒山重屢得飲馬窟又曰■﹝氏鳥﹞鳥鳴黃桑野鼠拱亂穴送樊侍禦詩徘徊悲生離局促老一世張旭艸書圖云悲風生微綃萬里起古色石櫃閣詩淸暉回羣鷗暝色帶逺客西枝村詩明然林中薪暗汲石底井空靈岸云靑春猶無私白日亦徧照入衡州云隱忍枳棘刺遷延胼胝瘡吳筠五老峯云永用謝物累吾將乘鸞龍皆五平五仄若魏文帝歌慊慊下白屋吐握不可失劉楨詩和風從東來玄云升西山杜甫題王宰畫山水歌十日畫一水五日畫一石白居易山雉詩五步一啄艸十步一飲水韋應物答崔都水詩亭亭心中人迢迢居秦闗則十仄十平至唐皮陸屢以全篇鬭勝宋梅聖兪皇朝劉寯皆有之予曽叔祖如砥西臯集有訪鄧氏山莊詩云少已厭俗韻卜宅傍五瀨壁取赤石疊瓦伐紫竹蓋探討得月窟賦詠葉地籟尙素著卉服用壯系革帶近世遁迹士抱守爾獨大二云全生逃喧卑修眞欣幽深桃花緣淸溪漁人穿長林牀攤飡霞書鑪烹還童金回廊常鸞棲環階曽龍吟嵇康如猶存當來談遐心三云靑巾棲山陽白板掩澗涘開簾謄毛詩斵硯注老子孤云酬無言獨鶴伴久視淸髙於陵侔朴野鄭圃擬庭除眠黃牛不飲洗耳水四云避俗欲返朴眞從蒼林居適意撫臥鹿忘形觀遊魚斗竭靖節酒毫揮王猷書一劍气閃爍三花枝扶疎紫霧滿戶外人行求茅蘆亦可稱流利輕便也

朱碧

餘冬序錄曰古詩看朱忽成碧言醉眼昏花也李白樂府看朱成碧顏始紅用此而趙徳麟賦簪花詩酒成碧後方堪飲花到白來元自香上句可笑

論曰王僧孺夜愁示諸賓詩檐露滴爲珠池水合成璧萬行朝淚瀉千里夜愁積孤帳閉不開寒膏盡復益誰知心眼亂看朱忽成碧此詩何曽一及杯斚而云彼昏不知且令三酌又多何遽五色不辧武后如意曲看朱成碧思紛紛憔悴支離得憶君將謂懷人之際姑酌金罍而至於狂惑乎郭遐叔贈嵇叔夜詩心之憂矣視丹如緑梁武帝搗衣詩沈思慘行鑣結夢在空牀旣寤丹緑謬始知丸素傷𨿽言亂眼之花皆諭愁心之結蓋風人滑稽語乃可以爲眞耶丹緑爲言固王咨議朱碧之祖抑詩蓼蓼者莪匪莪伊蒿箋云莪己長大視之以爲蒿諭憂思心不精辧也郭語又従此導源耳元稹詩云書得眼昏朱似碧則嘆老之詞矣徳麟詩意或謂酒色靑碧乃佳未必用看朱語

人日

序錄曰人日登髙見唐人詩今人但知九日是費長房事耳

論曰唐喬偘韓愈皆有人日登髙詩宋之問有人日軍中登髙詩咸率爾登陟非關勝遊景龍文館記曰中宗景龍三年正月七日上禦淸暉閣登髙遇雪令學士賦詩李乂李嶠劉憲趙彥昭宗楚客蘇頲六人皆有作而鮑溶人日與範侍禦宴詩云莫厭頻頻上此臺則亦登髙也蓋唐人以人日登髙爲故事矣然荊楚歲時記人日造華勝相遺登髙賦詩故北齊陽休之有人日登髙侍宴詩又壽陽記宋王正月七日登望仙樓會羣臣父老集城下令皆飲一爵晉桓溫參軍張望有正月七日登髙詩李充有人日登安仁峯銘述徵以爲魏東平王登壽張安仁山刻銘於石曰正月七日厥日惟人策我良駟陟彼安仁則由來舊矣鄴中記石虎正月十五日有登髙之會蓋老子曰眾人熈熈如登春臺楚詞曰目極千里傷春心芳春皆足登臨何必人日也若嵇含詩七月有七日蠢動思登髙是日登髙者豈以子晉緱山控鶴之辰而思舉手爲別乎

能火

序錄曰弘治戊午夏熊入京師大司馬乞嚴武事備盜賊春曰熊之爲兆旣當備盜亦須愼火未幾京城災禮部毀焉或問此占出何書春曰宋紹興己酉永嘉災先數日有熊自楠溪渡至城下髙世則謂倅趙允蹈曰熊於字能火宜愼火燭果燒官民捨十有八餘憶此事爾

論曰崇禎壬午歲杪上猶南鄕民於大林中搏得一熊舁致堂下邑民聚觀咸曰黑虎瑞物也明府善政所致予答言此熊耳亟當愼火半月許爲癸未元日朝賀畢次詣學宮忽見城東火光燭天出視之已延燒百餘家幾及縣門而止隨而處處火起廨中亦災禜禳於百神三月乃息余亦偶憶能火之言不知其又驗也

○明楊

隱囊

丹鉛錄曰晉以後士大夫尙淸談喜宴佚始作麈尾隱囊之制今不可見而其名後學亦罕知顏氏家訓曰梁朝全盛之時貴遊子弟駕長檐車跟髙齒屐坐棊子方褥馮班絲隱囊王右丞詩不學城東遊俠兒隱囊紗帽坐彈棊

明曰麈尾有聞開自王樂然埤雅引兼名苑曰鹿之大者爲麈羣鹿隨之皆視麈所往麈尾所轉爲凖於文主鹿爲麈古談者揮焉按李尢銘曰撝成徳柄言爲訓辭則始自東京矣隱囊之名宋齊尙未見也王元美以爲昔人未知隱囊之制宛委余編曰古字穏皆隱疑卽穏囊也予意隱字如隱幾之隱卽慿義耳壬戌夏予於荻渚與崔孟起泛舟而下至石硊宻雨連江輕舟凝滯翻南史陳後主時百司啟奏並因宦者蔡臨兒李善度請進後主倚隱囊置張貴妃於膝下共決之予問孟起隱囊何義答云今京師官坐處常有裁錦爲褥形圓如球或以抵膝或以搘脇蓋是物也

蟪蛄歌

風雅逸篇引詩含神霧孔子歌曰違山十里蟪蛄之聲猶尙在耳言政之尙靜惡嘩與碩鼠同意

明之曰用修指此爲歌詩紀古樂苑承之詩所又因之按說苑政理篇孔子謂弟子曰違山十里蟪蛄之聲猶尙在耳政事無如膺之矣家語孔子爲魯司冦謂宰予云云皆不言歌而丹鉛總錄曰說苑載孔子曰違山十里蟪蛄之聲猶尙在耳言政之惡嘩而喜肅也夫蟪蛄之聲必在山林違山十里則朝市矣市有蟪蛄之聲則朝有蜩螗之沸政之嘩也甚矣史記云魯衰洙泗之間齗齗如也齗齗交爭之意卽孔子所謂嘩也嬰考含神霧歌諸類書未有可見者且丹鉛不引詩緯而取說苑何乃與逸篇自違伐乎至詩歸鍾惺云妙在歌中似不露題譚元春云謡歌風刺情理心口之間有妙者矣難得如此悠揚蘊藉二君承唾襲舛任臆品評自謂識曲曽不考其非歌使讀說苑家語當有猴羮之吐矣

列女傳謡

用修風雅逸篇古今諺載列女傳古謡云食石食金鹽可以支常久食石食玉豉可以得長壽馮氏詩紀梅氏古樂苑承之臧氏詩所入仙詩謡

明之曰按列女傳今存並無學長生者安得此謡考神仙服食經曰地楡一名玉札北方難得故尹公度曰寧得一斤地楡不用明月寶珠其實如豉北方呼豉爲札當言玉豉與五加煮石服之可神仙是以西域眞人曰何以支長久食石畜金鹽何以得長壽食石用玉豉此艸霧而不濡太陽气盛也鑠玉爛石炙其根作飲如茗气其汁釀酒治風痺補腦此經齊民要術引之與煮石經大同用修直顚倒其詞令久與壽葉而造之爲謡諸家乃逓相祖述何也

魯定公記

風雅逸篇古今諺載魯定公記引古語曰寧得一把五加不用黃金滿車寧得一把地楡不用明月寶珠馮氏詩紀梅氏古樂苑臧氏詩所並因之

明之曰東華眞人煮石經曰五加異名曰金鹽昔西域眞人王屋山人王常言何以得長久何不食石蓄金鹽母何以得長壽何不食石用玉豉玉豉卽地楡也五加地楡皆是煮石而餌得長生之藥也昔尹公度聞孟綽子董士固相與言曰寧得一把五加不用金玉滿車寧得一斤地楡安用明月寶珠本艸證類引此下連魯定公母單服五加酒以致不死臨隱去佯托死時人莫悟張子聲楊建始王叔才幹世彥皆服此酒得壽二百年其字多訛用修乃以爲出其記中所謂魯定公者蓋道家借名非大庭之宋父也陳晦伯常譏用修引衝波傳按衝波諸類書多引惟考諸經籍志都無所爲魯定公記者此爲古語宜從梁元帝金樓子云名山之下生蔥薤者是古種食舌種也故語云寧得一把五加不用金玉滿車寧得一斤地楡不用明月寶珠五加一名金鹽地楡一名玉豉此二物可煮石也亦見太平禦覽若依東華眞人經則此五加四句直是孟董對談耳

列女傳古語

風雅逸篇古今諺載列女傳古語曰力田不如遇丰年力桑不如見國卿刺繡文不如倚市門詩歸従之

明之曰按力田二句乃秋胡謂妻言刺繡兩句則史貨殖傳文並非諺語用修又合兩書而一之殊謬鍾伯敬乃云葉法甚奇各句中以田年桑卿文門相押譚友夏云後二語尢感甚眞堪捧腹

月令注諺

古今諺載月令注引裏諺曰蜻蛉鳴衣裘成蟋蟀鳴懶婦驚詩所承之作崔實月令農語

明之曰予閱月令注無此語崔氏農語亦無之按爾雅蟋蟀蛬注曰蜻蛚也楊馮梅臧鍾並作蜻蛉不聞蜻蛉而能鳴也鹽鐵論曰月令涼風至殺气動蜻蛚鳴衣裘成本非裏諺又陸璣毛詩疏曰蟋蟀一名蜻蛚幽州人謂之趨織裏語曰趨織鳴懶婦驚亦不直呼蟋蟀用修蓋合桓陸言爲一托之僻書以欺湫學也唐庚文錄引詩疏諺語作絡緯鳴懶婦驚按古今注曰蟋蟀裏南呼爲懶婦裏語云云蓋借其名以調紅女也古今注又曰促織一名絡緯促織謂其鳴聲如急織絡緯謂其鳴聲如紡績也

鬟河釃湖

丹鉛錄曰賈誼新書鬟河而導之九牧呂氏春秋禹身執虆■剔河而導九岐鑿江而通九路劉向說苑禹釃五湖而定東海鬟本發名義取環曲剔本梳剔義取疏通釃本漉酒義取澄淸古人用字亦甚工矣

明之曰呂覽無身執二言蓋淮南語也考字書無以環曲詁鬟字者惟說文曰鬟緫發也以緫解疏恐失之逾逺且黃河千里一曲何取回環髙誘淮南注曰剔泄去也莊子燒之剔之向秀崔譔並作鬄鄭玄儀禮注曰今文鬄爲剔據此則新書當作鬄河而導之九枝正與淮南同字也又釃之爲義陸徳明曰■﹝淥上皿下﹞也章懷曰濾也濾■﹝淥上皿下﹞可以解莤酒不可以解浚川且五湖豈容濾滓而漉濁乎若義取澄淸人壽幾何之憾矣溝洫志禹導河至大伾釃二渠以引其河孟康釃分也分其流泄其怒也若依以筐曰釃之箋則漢書謂漉二渠以引河可乎河渠書作廝二渠以引其河裴駰引漢書音義曰廝分也索隱曰廝漢書作灑史記舊本亦作灑字從水故云九川旣疏九澤旣灑何可謂釃同漉義唐書髙士廉傳附故渠廝又引旁出亦用史記之字

左傳引語

古今諺載左傳語曰飛矢在上走驛在下風雅逸篇載籍通引條注曰左傳兵交使在其間今語兩國兵交不罪來使詩紀諸家並承之以爲卽左傳引古語

明之曰按左氏無此詞惟襄十二年楚人執鄭行人良霄杜氏釋例曰使以行言言以接事舉不以怒則兩國之情通兵有不交而解者行人勲也是以𨿽飛矢在上走驛在下及其末節遷怒肆忿快意於行人鄭人使伯蠲行成晉人殺之非禮也兵交使在其間可也此杜氏文非古語

春秋緯古語

風雅逸篇引春秋緯古語曰吐珠於澤誰能不含明之曰春秋保幹圖曰臣功大者主威侵權並族害已姦行吐珠於澤誰能不含注曰君之權柄外假則必競取以爲已利猶珠出於澤中誰能不含取以爲已寶也又翟酺疏引孔子曰吐珠於澤誰能不含蓋此緯書中文不云古語

又

風雅逸篇古今諺又載古今緯古語曰月麗於畢雨滂沱月麗於箕風揚沙

明之曰大宗伯疏曰風師箕也者春秋緯雲月離於箕風揚沙故知風師箕也雲雨師畢也者詩雲月離於畢俾滂沱矣故知雨師畢也洪範正義曰詩雲月離於畢俾滂沱矣是離畢則多雨文見於經離箕則多風傳記無其事鄭玄引春秋緯雲月離於箕則風揚沙據此則上句經詞下句緯說非出一簡且非古語也惟大司徒疏引洪範之義曰土爲木妻木爲金妻從妻所好故月離於箕風揚沙月離於畢俾滂沱此特孔氏撮合二書爲言耳困學紀聞云周子醇樂府拾遺曰孔子刪詩有刪兩句者月離於畢俾滂沱矣月離於箕風揚沙矣是也愚考周禮疏引春秋緯雲月離於箕風揚沙非詩也王氏旣他無所見而吾家子醇乃以爲逸詩又一異事也

云根

藝林伐山曰古詩黕黕布云根森森散雨足雲生於石故名石云根沈約賦戶接云根庭流松響裴粲傳棲素云根餌芝淸壑杜詩井邑住云根賈島詩移石動云根

明之曰天水趙子櫟杜詩注曰云根石也蓋取五嶽之云觸石而出則石者云之根也用修采其說耳嬰按張協詩曰云根臨八極雨足灑四溟又玄武館賦仰視云根俯臨天末曺毗請雨文雲根山積而中披雨足垂零而復散沈君攸桂檝泛河中詩曰眇眇云根侵逺樹夫曰布曰披曰臨曰侵皆是浮輕去來之意不容以爲石也且浪仙之詩移石動石豈成文理天降時雨山川出云何必皆觸石而出乎尋宋武帝登作樂山詩云屯煙擾風穴積水溺云根宋之問江亭晚望詩浩渺侵云根依稀可傅會耳

教殽

山海經補注曰北山經教山教水出焉西流注於河是水冬幹而夏流實惟幹河郭云今河東聞喜縣有幹河口但有故溝無復水是也溝今在陜州唐名石壕杜子美有石壕吏詩今名幹壕鋪按教卽殽也秦晉戰於殽卽此地兩山則殽之南北兩嵚夏后臯墓文王避雨陵在焉見公羊傳

明之曰郡國志弘農郡有陜縣又澠池縣有二崤河東郡聞喜縣注引史記伐韓到幹河亦引郭璞云云按今澠池屬河南之河南府聞喜屬山西之平陽府自聞喜抵澠池陸道四百七十又水經注曰河水過砥柱有崤水注之水出河南盤殽山北流與石崤水合水出石崤山山有二陵孟明覆秦師於此河水又東千崤之水注焉水導於千崤之山北流纒絡二道注於河東流貫砥柱觸閼流自砥柱以下至五戶三百二十里水流迅急勢同三峽又東過平陰縣北又東至鄧河水又東與教水合教水出河東垣縣北教山歷鼓鐘川分爲二澗一澗西北出一百六十許裏今聞喜縣東北谷口猶有幹河裏故溝存焉一水歷鼓鐘城西有大泉注澗與教水合伏入石下南至下峽入於河今人猶謂之幹澗據此則砥柱之間有崤水有石崤水又有千崤水蓋三崤矣三殽之下五六百里始合教水教固非殽也水經注又曰紫谷水出絳縣東白馬山出紫谷與幹河合卽教水之枝川也史記白起傳涉河取韓安邑東至幹河是也證知教水不但瀠流聞喜亦絳翼之通波也左傳晉人禦師必於殽殽有二陵焉其南陵夏后臯之墓北陵文王之所避風雨也公羊掇拾左氏語何休亦不釋土地名惟杜預曰殽爲弘農澠池縣西北道在二殽間谷深委曲兩山相嵚正義曰是山俗呼爲土殽石殽然則今陜州卽漢陜縣而子美所云石壕卽石殽也杜詩注下圜曰石壕陜東戍也地在新安西卽西殽也差爲得之殽澠蓋晉邊邑故呂氏春秋三帥曰使臣東邊■﹝目畱﹞晉之道且秦師惟摩晉境過周襲鄭故欒枝議欲勿伐而先軫阻之於隘若至聞喜則壓晉都冦實深矣晉得縱敵乎

石經

丹鉛錄石經考曰漢靈帝光和六年刻石鏤碑載五經文於太學講堂前此初刻也蔡邕以熹平四年與五官中郎將堂溪典彈議郎張訓韓說太史令單揚奏求正定六經文字靈帝許之乃自書丹於碑使工鐫刻立於太學門外此再刻也

明之曰後漢書蔡邕以經籍去聖久逺文字多謬熹平四年與五官中郎將堂溪典光祿大夫楊賜諫議大夫馬日磾議郎盧植張馴楊彪韓說太史令單揚求正定六經文字自書丹於碑使工鐫刻立太學門外而水經注云云尋用修所稱無他稽究直因善長遺書冩之故其訛誤並同且靈帝熹平七年始爲光和元年用修過信酈言以意傅會而云初刻再刻殆未深思耳又靈帝光和時無刻石經事恐善長亦誤馬日磾字翁叔今止存彈字張馴字子儶今作訓皆承水經注之訛也

主客

風雅逸編載文選注古諺曰越阡度陌互爲主客

明之曰文選短歌行注引應劭風俗通曰裏語云越陌度阡更爲主客蓋街談巷語聲不必諧韻不必葉而自然髙妙用修攺以赴韻亦不必爾

○解馮

辟雍

北海馮惟訥字汝言撰詩紀載辟雍逸詩曰舟張辟雍鶬鶬相從八風回回鳯凰喈喈注引困學紀聞曰尙書大傳引樂曰舟張辟雍鶬鶬相從樂樂經也逸詩篇名引虞舜大唐歌而注引尙書大傳曰維五祀奏鐘石論人聲■﹝言勞﹞然乃作大唐之歌

解之曰按尙書虞大傳曰惟五祀定鐘石論人聲鳥獸咸變於是勃然興韶於大麓之野執事還歸二年■﹝言勞﹞然乃作大唐之歌以聲帝美聲成而朱鳯至故其樂曰舟張辟雍鶬鶬相従八風回回鳯凰喈喈言其和也馮氏旣以爲辟雍之詩又以爲樂經之樂而於大唐歌僅具篇名不知舟張辟雍正大唐之歌也

又

詩紀辟雍逸詩又載周官注詩曰勅爾瞽率爾眾工奏爾悲誦肅肅雍雍無怠無凶

解之曰按樂師職曰詔來瞽臯舞鄭司農曰來勅也勅爾瞽率爾眾工奏爾悲誦肅肅雍雍無怠無凶唐賈公彥疏曰瞽人無目而云勅爾瞽率爾眾工於義不可且奏爾悲誦等似逸詩不知何從而出賈氏蓋以勅爾瞽二句爲解詔來瞽臯舞之義而猶疑悲誦三語似逸詩且未曉鄭所案據馮氏乃皆以爲辟雍詩誤也

大戴禮

詩紀又載大戴禮逸詩曰東有開明於時雞三號以興庶虞庶虞動蜚徵作民嗇執功百艸咸淳注曰見四代篇困學紀聞曰開明避景帝諱也庶虞者蓋山虞澤虞之屬馬融廣成頌僅用飛徵

解之曰此引詩維東有開明一語耳於時下記者自言也末尙有地傾水流之一句語太參差韻難轉葉皆非詩體又按千乘篇司徒典春禱民命及畜榖蜚徵庶虞艸又曰方冬三月艸木落庶虞藏又誥志篇虞夏之歷正建於孟春於時冰泮發蟄百艸權輿卒於冬萬於時雞三號卒明載於靑色云云驗此知是章皆著書者一家言也然予謂庶虞猶庶物蟄屬也是以動於春藏於冬蜚徵蠉飛蚑行者若山澤虞侯安得言動言藏而司徒爲禱之乎

紫宮諺

詩紀載漢諺曰一雌復一雄雙飛入紫宮注引漢書而題云紫宮諺晉歌謡詞又引晉書而題作苻堅長安歌

解之曰陳晦伯學林云馮惟訥詩紀引漢書曰李延年善歌能爲新聲與女弟俱幸武帝時人語云云漢外戚佞幸傳俱無之此晉載記苻堅寵淸河公主慕容衝事也詩紀不知何據云然嬰覽梅氏古樂苑及詩乘亦引漢書承詩紀之誤也詩所依馮氏引李延年事又引苻堅事而雲長安亦以此歌之不載出何書按十六國春秋苻堅二十五年滅燕慕容衝姊淸河公主有殊色堅納之寵冠後庭衝年十三有龍陽之美堅又幸之長安歌之云云此事又見魏書考漢書五行志亦無此語惟太平禦覽事類賦注並引漢書曰李延年善歌能爲新聲與女弟俱幸時人語云云詩紀之誤蓋緣此耳

張君祖庾僧淵

馮汝言詩紀又載陳張君祖贈沙門竺法頵還西山庾僧淵代竺法頵答張君祖諸詩而注之曰張君祖庾僧淵詩皆恬淡雅逸有晉風歷選陳世無此作也考髙僧傳有康僧淵竺法雅者並在晉成帝時疑卽此人與廣弘明集云陳張君祖旣不能明姑列於此

解之曰按廣弘明集多誤如晉桓譚宋孫盛宋羅含之類多矣此作陳張君祖不足怪也世說新語曰康僧淵初過江未有知者忽往殷淵源許值盛有賓客殷使坐遂成義理領略粗舉一往參詣由是知之又曰康僧淵在豫章立精舎旁嶺帶川閒居研講庾公諸人往看之聲名乃興劉孝標注曰僧淵疑是胡人沈約晉書亦稱其有義學據此馮氏所疑是也但髙僧傳竺法雅河間人立寺髙邑爲趙太子石宣所敬是爲張康在南竺雅居北風馬不及贈答何繇矣考竇臮述書賦曰君祖馳馭藝忝令譽窮正驗艸而罕逮其能作僞亂眞而未可爲據竇蒙注曰張翼字君祖下邳人晉東海太守穆帝令翼冩王右軍手錶帝自批後右軍殆不能別久乃悟云小人幾欲亂眞然則張君祖者晉張翼也與康僧淵實並時諸家不考遂使目前佳士千載晦蒙予深惋焉故爲訂之云爾

種羊

詩紀載北齊髙昂徵行詩曰壠種千口牛泉連百壺酒朝朝圍山獵夜夜迎新婦注云見太平廣記

解之曰太平廣記引談藪此詩作隴種千口羊詩紀及詩所乃云千口牛誤也史記正義及太平廣記引宋膺異物志曰大秦國北附庸小邑有羊羔自然生於土中候其欲萌築墻繞之恐獸所食也其臍與地連割絕則死擊皷驚乃驚鳴臍遂絕則逐水艸以一二百口爲羣豈其類乎然此不言種之也四明孫能傳一之剡溪漫筆曰大漠迆西俗能種羊凡屠羊用其皮肉惟畱骨以初冬未日埋著地中至春陽季月上未日爲吹笳咒語有子羊從土中出凡埋骨一具可得子羊數隻楚石琦禪師漠北懷古詩云自言羊可種不信繭成絲蓋紀實也吳立夫萊亦有西域種羊皮書褥歌云波斯國中神異語波斯牧羊俱雜虜當前剚刀羊可食土城畱種羊脛骨四圍築垣聞杵聲羊子還欲脛骨生桃洞壽樂郊私語羊可種而生亦異聞也據此則隴種千口羊蓋實有是事書之爲牛將牛亦可種耶

新林詩

詩紀載釋曇遷新林祖道詩曰生平本胡越關吳各異津聫翩一傾蓋便作法城親淡談解煩累愁眉始得伸今朝忽分手恨失眼中人子向涇河道慧業日當新我住邗溝側終爲松下塵沈浮従此隔無復更來因此別終天別迸淚忽沾巾注云見禪藻臧氏詩所因之

解之曰續髙僧傳曰釋曇遷姓王博陵人周武平齊佛法頺毀將欲保道迹逃金陵遷逹揚都棲道場寺彼有沙門慧曉陳朝領袖江表僧望學兼孔釋一見而結友於隋歷告興遂與同侶俱辭建業緇素知友祖道新林各題篇什曉命筆賦詩云爾按傳則是詩慧曉作也且遷行曉止故其詩云子向涇河我住邗溝安得以爲遷詩乎

鄭蜀賓

詩紀載隋鄭蜀賓別親友詩畏途方萬里生涯近百年不知何白首何處入黃泉注引詩話緫龜曰隋長壽年有鄭州鄭蜀賓風流名士頗善五言蹉跎鄕閭不求聞達垂掛冠選授江南一尉賓友祖餞至上東門蜀賓畱別云云酒酣自詠聲調哀促合坐嗚咽卒於官時人比之劉庭芝

解之曰按南部新書劉庭芝字希夷汝州人作白頭吟曰今年花落顏色攺明年花開知誰在旣而嘆曰此語似石崇白首同所歸乃重作二句曰年年歲歲花相似歲歲年年人不同復嘆曰死生有命豈復由此乃並畱之其舅宋之問愛此兩句懇乞不與以土袋壓殺之鄭蜀賓事亦出南部新書誤以長壽爲隋年號阮一閱詩話總龜承之馮氏又承其誤若蜀賓在隋代而時人比之劉庭芝是今日適越而昔至也吳中珩云蜀賓唐武后時人長壽亦武后時年號馮公誤加隋字收此蓋未考汝言誤收之繇也

異苔

詩紀載郭璞贈溫嶠詩曰人亦有言松竹有林及爾臭味異苔同岑云云

解之曰異苔同岑依藝文類聚錄也太平禦覽作異本同岑詩歸譚元春曰異苔同岑新而有采鍾惺云異苔字如何入想按異本義己難通苔字尢謬余以爲應作異谷轉冩訛耳陸士衡贈馮文羆詩出自幽谷及爾同林景純蓋用其語

漢書

詩紀載漢書詩曰四牡翼翼以徵不服

解之曰漢書元鼎五年十月行幸雍祠五畤十一月立泰畤於甘泉天子親郊見朝日夕月詔曰詩云四牡翼翼以徵不服親省邊垂用事所極李斐注曰極至也所至輙祭也師古曰逸詩也詩紀止引四牡二句按武帝本爲咸秩發詔惟取用事所極之義若但摘以徵不服亦殊無謂故顏氏統謂之逸詩馮氏誤

古歌

詩紀載古咄唶歌曰棗下何攢攢榮華各有時棗欲初赤時人從四邊來棗適今日賜誰當仰視之【吳中珩拾遺注之云賜字疑】

解之曰按方言賜盡也潘嶽西徵賦超長懷以遐念若循環之無賜維摩詰經香積如來缽飯悉飽眾會猶故不賜太平廣記引啟顏錄曰山東人謂盡爲賜是也支曜出成具光明經曰善明請佛明士等六百萬人諸天神王卽助施飯食已飽足飯不消瀃瀃字蓋與賜同或作棗適今日罄失其佳語矣

○注王

鵩鳥

己未在鼌湖與友人夜坐聞松間鴞鳴予曰此鵩耶不能逺飛行不出域乃賈生以爲妖鳥而吾邑聞其嘶聲謂丰年之兆俗固有不同矣友人曰賈生所謂妖者以野鳥入舎止於坐隅故耳若夫長林丰枝之中固其宅也當不爲異矣因誦王元美哭於鱗詩云春秋麟獲日庚子鵩來年可謂屬句工敵傳情沈痛者也予以爲不然

注曰此弇州組語之工而不覺引事之謬也左氏傳哀公十四年春西狩獲麟十六年四月己丑孔丘卒則麟獲非山頺之日明矣後漢書何敞言西狩獲麟孔丘有兩楹之殯蓋傅會其說史記賈生傅長沙王作服鳥賦歲餘徵見拜梁懷王太傅居數年懷王騎墮馬賈生自傷歲餘亦卒則鵩來至騎墮之後愈遙二事引諭俱失也且宣尼賈生作對五雀六燕亦不如是杜甫寄李白詩幾年遭鵩鳥獨泣向麒麟弇州豈誦此而誤乎

韻語

藝苑巵言曰宋髙宗每欲除異已必令壯士丁旿拉殺旿卽樂府所謂丁都護者也時人爲之語曰莫跋扈付丁旿蕭齊主道成亦然其所任者桓康也時人亦語曰莫輈張付桓康二事旣同而字亦對又皆協韻甚奇晉史載謝安石語亦有韻曰天子有道守在四鄰明公何須屋後著人正可破此二主

注曰宋書諸葛長民將作亂宋公至京長民到門引卻前人閒語宻命壯士丁旿等於坐拉焉死於牀側並誅其弟時人爲語曰勿跋扈付丁旿南齊書黃回爲南兗州部曲數千太祖欲收恐爲變召入東府使桓康將數十人數回罪殺之時人爲之語曰欲侜張問桓康然晉書謂長民驕縦貪侈多聚珍寶美色不知紀極所在殘虐爲百姓所苦及諸葛氏誅士庶咸恨正刑之晚則丁旿此摶自不可少然亦偶於長民試之曰每欲除異己必令拉殺斯爲寃矣齊王所殺宋臣數十惟黃回適使桓康耳桓宣武答謝安曰正自不得不爾齊王亦然新亭之役事窮勢極智勇俱困安石聊談笑道之今執守在四鄰一言爲眞持破二主是以三代之道責世上之君斯腐儒之論也史記人告楚王韓信反髙帝以陳平計告諸侯吾欲遊雲夢欲襲信信謁上令武士縛信械系至洛陽後舎人弟告信欲反狀於呂后後欲召恐不就乃與蕭相國謀紿信入賀呂后使武士縛信斬之宋齊芟蕩蓋以漢爲舊章但漢世少時人二語耳考宋明帝文章志桓公至新亭大陳兵衛謝安入謂曰安聞諸侯有道守在四鄰明公何有壁間著阿堵軰晉書攺作明公何須壁後置人耶殊不及向語渾朴若天子有道守在四夷以四鄰系天子何作者之疎乎且宋武帝爲髙祖不稱髙宗樂府丁督護歌非都護也齊書及南史皆云欲侜張問桓康莫付二字並誤凡詩人語無不協韻聊舉其類是者宋書大明中奚顯度爲員外散騎侍郎世祖使主領人功苛虐無道動加捶撻人不堪命爲謡相戲曰勿反顧付奚度魏書崔楷官中郎將性嚴烈摧挫豪彊時人語曰莫■﹝韀﹐犭代革﹞獬付崔楷此酷吏也民語亦如此詎獨丁桓哉

七仄七平

藝苑巵言曰楊用修所載七仄如宋玉吐舌萬里唾四海緯書七變入臼米出甲佛偈一切水月一月攝七平如文選離袿飛綃垂纎羅俱不如老杜梨花梅花參差開有客有客字子美和美易讀而楊不之及按傅武仲舞賦家有古文苑文選皆雲華袿飛綃雜纎羅不言垂纎羅也

注曰宋玉大言賦吐舌萬里唾一世此於長短句中偶出七言耳春秋運斗樞三變而粲謂之粟四變入臼米出甲五變而蒸飯可食此句與詞詠益不相闗不當以混風雅文選古文苑舞賦乃作華袿飛綃而雜纎羅不獨非七平亦且八字矣按屈原大招四酎並熟不歰嗌宋玉招魂二八侍宿射逓代此七仄也七平如宋玉魂兮歸來哀江南古紵曲羅裙飄颻昭儀光魏鼓吹第五曲孤魂翩翩當何依謝惠連燕歌行何爲淹畱無歸聲髙允王子喬行超升飛龍翔天庭皆雅馴流利而王亦不之及且梨花有客二句皆用修所引王乃沒其語而竊之又梨花句出於崔魯謂之老杜何也

解鳥獸語

宛委余編曰解獸語者介葛盧見左傳解鳥語者公冶長見衝波傳又沈佺期詩不知黃雀語能免冶長災又侯瑾字子瑜見惇煌實錄又廣漢陽翁仲解馬語見論衡季南亦解馬語見抱朴子詹何聞牛鳴知牛黒而白在角見韓非子廷尉沈僧照聴南山虎嘯云國有邊事當選人丁見梁典

注曰此具餘冬序錄廣言具言之矣宛委後出反不及修寎之詳贍者序錄記曉鳥語者有謝承漢書魏尙字文仲髙皇帝時爲太史曉鳥語又神仙傳成武丁益部耆舊傳楊宣並聞雀聲而知覆車之粟魏志管輅聽雀鳴而知鄰婦之殺夫北齊書張子信聆鵲鳴而信官喚之口舌宋史孫守榮於史嵩門聞鵲噪而知來日晡時之寶物皆王事所遺獨少公冶侯氏二事耳嬰按周禮夷隸掌與鳥言貉隸掌與獸言列子曰今東方介氏之國人數數解六畜之語蓋偏知之所得太古神聖之人悉解異類音聲故先會鬼神魑魅次達八方人民末聚禽獸虫蟻言血气之類心智不殊逺也然則通達殊音豈獨葛冶諸人乎蔡邕釋誨曰伯翳宗聲於鳥語晉鼓吹曲曰伯益佐舜禹職掌山與川智周萬物下知眾鳥言是中古亦有此矣後漢唐公昉碑曰王莽居攝二年君爲郡吏有神人與期谷口山與君神藥曰服藥以後當移意萬里知鳥獸言東城老父傳賈昌開元元年生七歲趫捷過人解鳥語音此又王何俱遺者又董遐周吹景集曰公冶長解鳥語用修引嘖嘖唶唶事謂未知所出澹園云出論語疏張閱邢昺書了無此語此出史記注中兩先生一時輕下筆耳嬰尋史記注亦無引及惟海錄碎事載論語疏公冶長辧鳥雀語云唶唶嘖嘖白蓮水邊有車覆粟車腳淪泥犢牛折角收之不盡相呼共啄驗之果然王氏以爲見衝波傳未得其據也惇煌實錄侯瑾解鳥音嘗出門見白雀與睪雀同行慨然嘆曰今天下大亂小人君子相與雜居矣此乃逢占之術然序錄引今東方介氏之國數語以爲續博物志言而不知出自列子豈溯流而忘源耶又引史記秦仲知百鳥之音與之語皆應則秦記無之又云成武丁吾郴人神仙傳載其在長沙遇異人授一書遂通天下鳥獸語音按神仙傳武丁隨二人行不止二人出玉函看素書有武丁姓名乃與藥二丸令服之還家明照萬物獸聲鳥鳴悉能解之亦未嘗有授書事也又曰髙緯貽略和莬有鳥鳴書一卷王喬有解鳥語一卷是事蓋有著之書者矣翰府名談白龜年遇李太白遺書一卷曰讀之可辧九天禽語大地獸言龜年後遊潞州太守召問之庭有二雀啾喞而過守曰彼何言曰城西民家有廩余粟在地相呼食之守使驗之果然又見廐馬仰首而嘶問此何言曰槽中料熱不可食時近淸明將吏驅羊二十餘頭後一羊鞭之不動守問羊不行有說乎曰羊言腹有羔將產然後就死乃畱羊月餘果生子此固由師傳哉按唐裴知古長安中爲太樂令有乘馬者知古聞其嘶乃曰馬鳴言主必墜死訪之果然杜詩徵聲及禍樞注曰王元聞鹿鳴問樵者曰鹿鳴卽死果爲獵人所獲元嘆曰爲爾徵聲以彰禍機不可免所謂王元者不知何人此注蓋杜撰也遼史宗室人神速姑能知蛇語尢奇龜年者樂天侄

五龍

宛委余編曰兄弟稱二龍者晉卞粹及溫羨八龍者漢荀儉緄靖燾汪爽肅專唐崔管珙瑨璪玙玠球珦

注曰後漢書許劭字子將汝南平輿人少峻名節與兄虔並知名汝南人稱平輿淵有二龍注曰平輿縣有二龍鄕南史柳悅字文殊少有淸致弟惔字文通好學工制文與悅齊名王儉曰柳氏二龍可謂一日千里元美所記是也然吳志劉繇字正禮東萊牟平人兄岱字公山平原陶丘洪薦舉繇茂才刺史曰前年舉公山柰何復舉正禮洪曰使君用公山於前擢正禮於後所謂禦二龍於長途張詮南燕書曰慕容徳以封嵩爲左僕射韓■﹝言卓﹞爲右二人並年三十又以嵩弟融爲西中郎將■﹝言卓﹞弟軌爲北中郎將徳臨軒令四人同八拜嵩等升謝徳頋曰躍二龍於長衢騁雙驥於千里朝野榮之南史建安王爲雍州刺史以江革爲記室參軍弟觀爲徵北行參軍兼記室沈約任昉與書云雍府妙選英才文房之職總卿昆季可謂禦二龍於長途又謝舉爲太常博士與兄覽俱預元會江淹忽見曰所謂禦二龍於長塗者也梁簡文餞臨海太守劉孝儀蜀郡太守劉孝勝詩兩杜昔夾河二龍今出守新唐書烏承玼字徳潤張掖人開元中與族兄承恩皆爲平盧先鋒沈勇而決號轅門二龍則劉氏江氏謝氏烏氏皆有二龍也有三龍者益部耆舊雜記曰李邵字永南弟朝字偉南又有一弟各有才望時號李氏三龍有四龍者漢記曰李膺祖父修安帝時太尉生子亮淑訓秀號四龍皆爲牧守又竇臮述書賦曰張氏四龍名揚海內張從中長史文場擢第弟從師監察禦史弟從儀灼然有才從申志業精絕是也五龍自竇氏前則南齊書張岱字景山與兄太子中舎人寅新安太守鏡徵北將軍永弟廣州刺史辧俱知名謂之張氏五龍張之前則前涼錄曰辛■﹝釒廈﹞晉尙書郎兄鑑曠弟寶迅皆以才識著名秦雍爲之語曰五龍一門金友玉昆在漢則有公沙氏陶淵明聖賢羣輔錄公沙紹字子超紹弟孚字允慈孚弟恪字允讓恪弟逵字義則逵弟樊字義起右北海公沙穆之五子並有令名京師號曰公沙五龍天下無雙亦名士也見魏明帝甄表狀及後漢書其前又有周氏重合令子輿居宋裏櫟陽令子羽居東觀裏東海太守子仲居宜唐裏兗州刺史子明居西南裏潁陽令子良居遂興裏右郡決曹掾周燕少卿之五子號曰五龍各居一里子孫各以儒業退讓爲業天下著聞見周氏譜及汝南先賢傳然上古已有五龍遁甲開山圖曰五龍見教天王被迹望在無外柱州昆侖山上榮氏注曰五龍爰皇后君也昆弟五人皆人面龍身長曰角龍木仙也次曰徵龍火仙也次曰商龍金仙也次曰羽龍水仙也次曰宮龍土仙也父與諸子同得仙治在五方春秋元命包曰五龍又謂之五姓兄弟五人曰皇伯皇仲皇叔皇季皇少治在五方司五行繼人皇禦世此皆王氏所遺也若夫人非同生居而同郡亦號五龍者淵明集曰膠東令盧汜昭字興先樂城令剛載祈字子陵潁陰令剛徐晏字孟平涇令盧夏隱字叔州別駕蛇丘劉彬字文曜右濟北五龍並少有異才皆稱神童當桓靈之世時人號爲五龍見濟北英賢傳又晉書曰索靖惇煌人與鄕人範衷張甝索紒索永俱詣太學馳名海內稱惇煌五龍有以同志同功而並稱者新唐書狄仁傑引桓彥範敬暉張柬之袁恕己崔玄暐共誅二張中宗復位封爲五王呂溫頌之曰取日虞淵洗光咸池潛授五龍夾之以飛是也六龍不獨溫卞華陽國誌曰李宓六子皆英挺秀逸號曰六龍長子賜字宗碩汶陽太守少子興字儶碩太傅參軍幼子盛碩寧浦太守又晉書溫羨字長卿太原祈人父恭濟南太守兄弟六人並知名於世號曰六龍以爲溫羨誤也又最盛者北史王云北海劇人仕魏南兗州刺史娶淸河崔氏學識有風訓生九子並風流蘊藉世號王氏九龍昕字符景暉字符旭昭字仲亮晞字叔朗晧字季髙曄字季炎又玉海紺珠唐房諶四子豫坦邃熈號四龍崔徵兄弟七人陸微兄弟七人俱號七龍後魏崔長瑜子樞等九人號九龍又引伏氏譜伏義兄弟八人號八龍引語林魏張魯有十子時人語曰張氏十龍儒雅溫恭

飛燕

宛委余編曰趙后名飛燕張平有狗亦名飛燕又紅陽飛燕馬也又曰豫章王蕭嶷馬亦曰飛燕

注曰趙宜主以迅體輕軀得號翔鳦固非名也按晉書輿服志曰漢世祖挺英雄之略總文景之資揚電旌翳皮軒記皷橫汾河而祠后土祭甘泉而祭昊天奉常獻儀謂之大駕車千乘而騎萬匹以幸姬趙飛燕置屬車間豹尾中則武帝時先有一趙飛燕矣典略曰黒山黃巾諸帥自相號字騎白馬者謂張白騎輕捷者爲張飛燕九州島春秋曰黃巾賊起張燕聚少年爲羣盜性剽悍捷速過人故軍中號曰飛燕蓋與趙皇后同惟宋書劉道濟傳有蜀賊僞衛將軍司馬飛燕杜陽編寶歷二年浙東貢舞女二人一曰飛燕一曰輕鳯舞態艶逸每歌罷上令藏之金屋寶帳此則其名耳張平見十六國春秋馬名者張協七命曰駕紅陽之飛燕驂唐公之驌驦張銑曰紅陽人也有良馬名飛燕謝靈運會吟行飛燕躍廣途李善注引西京雜記文帝自代還有良馬九匹一名飛燕驑則馬名盡之矣南齊荀伯玉傳世祖在東宮任左右張景眞世祖拜陵荀伯玉宻白之上大怒檢校東宮世祖還至方山日暮將泊豫章王遣飛燕東迎具白上怒之意夫東方棹返豫章騎迎水陸差池何以邂逅宋書袁顗傳劉胡叛走袁顗大怒呼取飛燕謂眾曰我當自出之至鵲頭步取靑林若蕭嶷名馬飛燕則袁顓已擅美於前矣予謂此雙燕皆船名也哀江南賦曰排靑龍之戰艦鬭飛燕之船樓可據梁元帝詩晨鳬移去舸飛燕動歸橈與子山賦正同陳晦伯控引古今自謂無謬而天中記馬部列蕭袁二事豈未讀梁元之詩子山之賦乎

王母越王

宛委余編曰仙人名王母函山鳥亦名王母勾踐名越王海味似■﹝虫咸﹞者亦名越王仲由字子路熊亦名子路見續博物志

注曰酉陽雜俎曰齊郡函山有鳥足靑觜赤素翼絳顙名王母使者世傳山上有王母藥函令鳥守之案此則鳥名王母使者四字爲呼非但云王母也又鄴中記石虎園有西王母棗枝葉蔥茂四時不凋九月生花十二月熟三子一尺又石虎皇后浴室有二長生樹葉大如掌八九月白花子赤大如橡世謂之王母長生樹伽藍記曰華林園有仙人桃色赤表裏照澈得霜卽熟亦曰王母桃酉陽雜俎曰王母桃洛陽華林園有之十月熟俗語曰王母甘桃食之解勞又曰貝丘南有蒲萄谷谷中蒲萄可就食之取歸卽失道世言王母蒲萄也古今注曰虎須艸江東織爲席號曰西王母席又曰苦葴有裹形如皮弁有實正圓如珠長安兒童謂爲洛神珠一曰王母珠爾雅觚竹北戶西王母日下謂之四荒郭璞曰西王母在西日下在東後魏書大秦國西有白玉山西有西王母山玉爲堂云凡此果卉荒極山阜皆有王母之名不可悉索者也若夫越王名勾踐而以爲勾踐名越王然則闔閭夫差皆名吳王也竺法眞登羅山疏曰越王鳥狀似鳶口勾末可受二升南人以爲酒器南越志曰■﹝鳥蒙﹞■﹝鳥童﹞一名越王鳥兼名苑曰兩頭蛇一名越王約發異物志曰擁劍俗謂之越王鈴下又曰椰子有如兩眼俗人謂之越王頭異苑曰����越王余算菜白者似骨黑者如肉臨海水土志曰越王算如笄大正白長尺餘生海邊沙中見便取之卽可得心中存來取則縮入沙中南越志曰越王竹根生石上若細荻髙尺餘南海有之又曰安綏縣北有連山昔越王伐木爲船俱大千石以童男女三千人牽挽之旣而船自飛下水男女共沈於潭風雨之後時聞附船有唱喚督進之聲卽有靑牛馳回與船俱浮今名越王潭凡此禽虫卉木江潭多有越王之號不可勝數者也後漢任光傳城頭子路者姓袁名曽字子路起兵盧城頭故號其兵爲城頭子路通鑑武徳七年日南人姜子路反交州都督王志逺擊破之唐書開元時瀛州人尹子路直弘文館教授亦不止一仲生矣然則何不言虎名李耳老聃亦名李耳■﹝艸閭﹞藥茹名離婁黃帝臣亦名離婁木名扶蘇秦公子亦名扶蘇藤名丁公項王將亦名丁公雀名嘉賓郗超亦字嘉賓

傅粉

宛委余編曰梁冀使馬融爲飛章奏李固公胡粉飾面搔首弄姿此𨿽誣語要亦當時風俗亦有之耳何晏粉白不去手又五行志稱其好著婦人衣服爲服妖顏氏家訓梁朝全盛之時貴遊子弟無不燻衣剃面傅粉施朱蓋自唐以後始不復傅朱粉耳

注曰漢書佞幸傳孝惠侍郎侍中皆冠鵔鸃貝帶傅脂粉化閎籍之俗也觀此則知漢初之制凡飛蟬耀鬢丰貂珥首者服飾皆然魏略曰邯鄲淳詣曹植植呼常從取水自澡訖傅粉遂科頭拍袒胡舞則不但諧臣媚子爲之名士亦未免俗矣唐書曰張易之兄弟出入禁中傅朱粉衣紈錦盛飾自喜則自唐以後何獨不然也

李膺張衡

宛委余編曰李膺蜀記云張道陵病瘧於丘社中得咒鬼術書遂解使鬼法入鵠鳴山自稱天師漢熹平末爲蟒蛇所噏子衡奔走尋屍無所乃假設權方以表靈化生縻鶴迹置石崖頂到光和二年遣信告曰正月七日天師升玄都衡爲系師衡子魯爲嗣師然則今所傳張道陵者蛇腹余飡耳李膺非元禮漢蓋有兩張衡兩李膺也

注曰張魯己在曺氏之日記其事者不得爲漢人明矣考梁書劉季連傳齊明帝永元二年雍道晞率賊逼巴西涪令李膺破斬之梁髙祖以鄧元起爲益州劉季連反書報李膺膺使使歸元起南史曰蜀士以文達者廣漢李膺字公胤有才辧西昌侯藻爲益州以爲主簿使至都武帝悅之謂曰今李膺何如昔李膺對曰今勝昔昔事桓靈之主今逢堯舜之君帝以如意擊席者久之以爲益州別駕著益州記三卷據此則作記者梁代人且記以益州爲名隋經籍記同蜀記王隱撰也弇州俱誤然梁乃有兩李膺按王僧辯傳承聖二年西魏將襲江陵世祖遣主書李膺徵僧辯於建業尋膺爲涪令時卽極英妙必過二十自永元二年至承聖三年得五十八載公胤若在已八十餘矣展驥之後而處綴衣之役耄耋之叟而奔命數千里之途世無此事故予謂梁元時之主書又非東昏世之公胤魏書李苗梓潼涪人父膺蕭衍尙書郎太僕卿可爲一證然吳志朱桓傳亦有魏廬江太守李膺又桓譚新論曰陽城子姓張名衡蜀郡人與吾俱爲講學祭酒寢疾預買棺槨多下錦繡立被髮塜此在平子之前者晉書趙王倫時有省事張衡倫簒位使衡衛惠帝幽之後斬東市隋書張衡字建平煬帝禦史大夫出爲楡林太守誅朝野僉載周張衡令史出身合入三品因退朝市蒸餅馬上食則天降勅流外文獻通考晁氏曰張衡撰編年通載十五卷熈寧七年表獻之陳氏曰張衡嘉佑二年進士第一人仕至集賢院學士古今蓋有七張衡四李膺也天中記亦載張平子張系師而增云隋張衡弒文帝武后令史張衡官四品爲四張衡李膺二人依宛委說皆爲未備

忽雷博勞

宛委余編琵琶有大小忽雷馬有忽雷駁■﹝馬噩﹞魚亦名忽雷相馬人名博勞鳥亦名博勞見樂府及謡

注曰洽聞記鱷魚別號忽雷一名骨雷秋化爲虎然唐人亦有名忽雷者廣異記庚歐陽忽雷本名紹桂陽人任雷州長史官臨大池常出雲气居者多死紹令測水淺深別穿巨壑決放天地晦冥雷電大至紹率徒持弓矢排鏘與雷師戰衣並焦捲自辰至酉雷電飛散池涸獲一虵長四五尺狀如蠶杵爲粉食之南人因呼爲忽雷鳥名者趙岐孟子注曰鴃博勞也月令仲夏之月鵙始鳴鄭玄注曰鵙博勞也疏引通卦驗曰博勞鳴反舌無聲陸徳明曰博又作伯相馬人見唐韻孫愐曰博姓古有博勞善相馬則此人乃姓博名勞耳惟東方朔占朔與弟子俱行朔渇令弟子叩道邊家門不知室令主姓名呼不應朔往見博勞飛集其家李樹上謂弟子曰主人當姓李名博勞汝呼當應室中人果有姓李名博勞出與朔相見卽入取飲與之

廬陵官下記秦叔寶所乘馬號爲忽雷駁常飲以酒每於月明中試之能豎越三領黒氈

搗素賦

藝苑巵言曰班姬搗素如閱絞練之初成擇玄黃之妙匹準華裁於昔時疑異形於今日又云書旣封而重題笥已緘而更結皆六朝鮑謝之所自出也昭明知選彼而遺此未審其故

注曰搗素賦全篇駢麗悲涼自是六朝髙手其非婕妤結撰耶暗中按摸亦可辧也賦若在潘陸鮑謝集中必當與文雪鴙鶴諸篇並入采擷若以爲西京妙制而錄之孟堅平子之間則有目者笑之矣此賦漢書列女傳不見而見於唐人所裒疑昭明時尙未出倘已經揀練而置之益知文選之所以傳也

呂應

宛委余編曰呂安字仲悌君苗姓應瑒從弟俱見文選注

注曰楊用修集曰唐人云君苗無姓呂安無字此言何謂也按文選注呂安字仲悌又應璩有與從弟君苗書則唐人所云者止謂史失其傳耳嬰尋元美之言蓋承用修之論而其實非也嵇叔夜與呂長悌絕交書曰中間少知阿都志力開悟每喜足下家復有此弟云云嵇文集錄注曰阿都呂仲悌東平人也呂延濟注曰阿都呂仲悌小名然則呂安不但有字卽小字亦傳於今矣若休璉諸從𨿽亦得姓終於無聞使後代之人彷徨追想甚無謂也案陸云與兄平原書曰前登城門意有懷作登臺賦極未能成而崔君苗作之又云君苗文天才中亦少爾云見其登臺賦及詩頌作愁霖賦極佳頗放云見兄文輒云欲燒筆硯曹志苗之婦公其婦及兒皆能作文頃借其釋詢二十七卷當百餘紙寫之又云今送君苗登臺賦爲佳手筆其人推能兄文不可言作文百餘卷不肯出之觀此則君苗淸河族也爲士龍推服若此定是佳士而流風攸冺遺章闕如特以欲焚筆硯一言附見晉史乃令後來有述唐人所稱蓋謂此人耳休璉與二陸相距且百年其從弟安得猶存而復修少年鉛槧事也又案晉書曹志卒太常奏以惡謚崔褒嘆之而謚爲定君苖豈卽崔褒字乎嬰嘗爲君苖作小傳載崔氏綿史中

細腰

宛委余編墨子云楚靈王好細腰故其臣皆三飯爲節脇息然後帶緣墻然後起韓非子云楚莊王好細腰國中皆餓死以理言之當是靈王也然謂宮中多餓死則近楚王之好細腰謂女子也其臣何故三飯

注曰此說非墨子始也晏子春秋盆成括曰越王好勇其民輕死楚靈好細腰其朝多餓死墨子兼愛中曰楚靈王好士細腰故靈王之臣皆以一飯爲節脇息然後帶扶墻然後起比期年朝有黧老何也君恱之故臣能之也兼愛下曰昔荊靈王好細腰荊國之士飯不踰乎一固據而後興扶垣而後行而靈王悅之未踰於世而民可移也韓子二柄曰越王好勇而民多輕死楚靈王好細腰而國中多餓人楚策曰莫敖子華對威王曰昔先君靈王好細腰楚士約食馮而能立式而能起淮南子主術曰靈王好細腰民有殺食自饑也越王好勇民皆處危爭死按韓子亦稱靈王不云楚莊惟尹文子曰齊桓好衣紫闔境不鬻異采楚莊愛細腰一國皆有饑色荀子道君亦曰楚莊王好細腰故朝有餓人風俗通又作齊王矣然曰朝多餓死曰好士細腰曰朝有黧老曰故臣能之曰荊國之士曰一國有饑色曰國中多餓人曰楚士約食曰民殺食自饑卽李彪封事亦曰越王好勇而士多輕死楚王好瘠而國有饑人俱未嘗言及女子者惟管子七篇曰楚王好小腰而美人省食吳王好劍而國士輕死馬廖上疏曰吳王好劍客百姓多創瘢楚王好細腰宮中多餓死禦覽引風俗通曰趙王好大眉民間闊半額楚王好廣領國人�沒頸齊王好細腰後宮多餓死於是始以婦人耳大招曰姱修滂浩麗以佳只小腰秀頸若鮮卑只此豈楚風所尙耶將懷王耽樂於玆而下化之耶抑靈王之貽謀遠也夫靈𨿽虐用其民亦不淫於色謂之好內誠無所據春秋繁露曰幹溪有物女水盡則女見水滿則不見靈王舉發其國而役三年不罷楚國大懣然非有髙唐之遊瑤姬之夢也乃以小腰之癖特聞恐好事之謬解也予意靈王方爭雄齊晉志在毒逐兩軍相當𨿽腰帶十圍無所用之腰細之士燕飛兔猾易以成功此楚靈之所爲好與

寄生

宛委余編曰虫名寄生軍裝亦名寄生

注曰南齊書宋明帝遣齊太祖討張淹軍容寡闕乃編棕爲馬具裝析竹爲寄生又東昏紀義師至帝騎馬被銀蓮葉具裝鎧雜羽孔雀寄生寄生當是障泥之類然韶州圖經有馬援門人轅寄生善吹笛宋書檀道濟傳盧循冦逆羣盜郭寄生聚作唐孔覬傳沈思仁遣軍主應寄生討晉安太守劉瞻南齊書周山圖傳臺軍主毛寄生與張鳯戰於豫章江後魏穆崇傳穆寄生襲爵建安公外戚傳有李寄生賜爵髙邑子此人名也後漢禮儀志曰彊梁祖明共食■﹝歹桀﹞死寄生是鬼名也毛詩陸璣疏蔦一名寄生葉似當盧子如覆盆子東方朔傳曰郭舎人覆樹上寄生令朔射之朔曰此窶數也生肉爲膾幹肉爲脯著樹爲寄生盆下爲窶數師古曰以盆盛物戴於頭者以窶數薦之今賣白團餅人所用是也寄生者芝菌之類淋潦之日著樹而生形有周圜象窶數者今關中俗亦呼爲寄生非爲蔦之寄生寓木宛童有枝葉者也張衡思玄賦曰桑末寄夫根生兮卉旣凋而已育衡自注曰根生寄生也李善曰言桑末寄夫根生桑末旣凋而寄生已茂此皆艸名也爾雅寓木宛童郭璞曰寄生樹一名蔦易林曰寄生無根本立不固須臾落去更爲枯樹眞誥曰良常山東南有寄生樹樹如曲蓋形此木名也東方朔七諫曰便娟之修竹兮寄生於江潭則竹亦可名寄生矣至於虫名者今南方海中小螺多有蟹生其中所謂璅蛣腹蟹者閩人皆以寄生呼之異苑南州異物志陶隠居本艸注俱謂之寄居陳藏器本艸曰寄居在殻間而非螺也候螺蛤開當自出食螺蛤欲合已還殻中亦名寄生

巵林卷五

●欽定四庫全書

巵林卷六

﹝明﹞周嬰撰

○廣陳

靑雲

宋人登科詩用靑雲字楊用修以爲誤歷引古事駁之其云史記曰伯夷叔齊𨿽賢得夫子而名益彰顏淵𨿽好學附驥尾而行益顯閭巷之人欲砥行立名者非附靑雲之士烏能施於後世哉靑雲之士謂聖賢立言傳世者孔子是也附靑雲則伯夷顏回是也後世謂登仕路爲靑雲謬矣試自變量條証之京房易占靑雲所覆其下有賢人隠續逸民傳嵇康早有靑雲之志南史陶弘景年十四五歲見葛洪方書便有飬生之志曰仰靑雲覩白日不爲逺矣梁孔穉圭隠居多構山泉衡陽王鈞往遊之穉圭曰殿下處朱門遊紫闥詎得與山人交耶鈞曰身處朱門而心遊滄海形入紫闥而志在靑雲又袁彖贈處士庾易詩曰白日淸明靑雲遼亮昔聞巢許今覩臺尙阮籍詩抗身靑雲中网羅孰能施李太白詩獵客張兔罝不能掛龍虎所以靑雲人髙歌在巖戶合而觀之靑雲豈仕進之謂乎王勃文窮且益堅不墜靑雲之志卽論語視富貴如浮雲之旨若窮而常有覬覦富貴之心則鄙夫而已矣自宋人用靑雲字於登科之詩遂誤至今不攺

陳晦伯以靑雲爲貴仕正楊云史記須賈見範雎頓首言死罪曰賈不意君能自致於靑雲之上揚雄觧嘲云當塗者升靑雲失路者委溝渠宋書劉瑀答何偃云一■﹝戚﹞直造靑雲何至與駑馬爭路晉書載記史臣曰劉元海人傑必致靑雲之上是以策馬鶱鴻乘機豹變五部髙嘯一旦推雄南史齊衡陽王鈞與會稽孔珪問答云云見衡陽王道度傳非梁也唐僧廣宣寄賀王起放第二榜詩便致靑雲領貢賓

廣之曰靑雲蓋有數觧二公之爭所謂人知其一耳按琴操許由曰吾志在靑雲何乃劣劣作九州島伍長乎故胡廣作法喬卿碑曰超越靑雲之上徳踰巢許之右孫綽徐君頌曰仰先生之道豈無靑雲之懷孫盛何夔論曰髙尙之士抗心靑雲之表王康琚反招隠詩放神靑雲外絕迹窮山裏謝靈運石門詩共登靑雲梯還舊園詩托身靑雲上棲巖挹飛泉吳均詩山中自有宅桂樹籠靑雲江淹學騷曰摘江崕之素艸窺海岫之靑雲杜甫別董頲詩當念著白絹采薇靑雲端北徵云靑雲動髙興幽事亦可悅寄李白雲白日來深殿靑雲滿後塵未負幽棲志兼全寵辱身韓愈送惠師云日攜靑雲客探勝窮崕濵此髙逸也

八公操超騰靑雲蹈梁甫兮神仙傳彭祖曰仙人或化爲鳥獸遊浮靑雲揚雄甘泉賦吸靑雲之流霞楚辭曰載靑雲兮上升郭璞遊仙詩尋我靑雲友永與時人絕江淹擬之曰偃蹇尋靑雲隠淪駐精魄劉孝標升天行欲訪靑雲侶正值丹丘人王筠詩日軒若回駕相待靑雲際眞誥保命君吟曰朝霞煥晨井九蓋傾靑雲常建仙谷遇毛女詩祈君靑雲祕願謁黃仙翁此遊仙也

有以神襟言者陸景典語曰淸气標於靑雲之上顧榮謂中宗曰賀生沈潛靑雲之士顏延之五君詠曰仲容靑雲器實稟生民秀注曰靑雲猶髙遠也劉琎訟建平王書墨翟夷叔李牧陳蕃皆身棲靑雲之上而困塵泥之裏裴松之魏志論曰張子房靑雲之士非陳平倫北山移文度白雪以方潔幹靑雲而直上江淹作袁炳傳曰炳與余靑雲之交非直銜杯酒而已常景讚王子淵曰王子挺秀質逸气幹靑雲周徐謙短歌行意气靑雲裏爽朗煙霞外北齊書沙門道研蘇瓊每見談問玄理研謂弟子曰每見府君徑將我入靑雲間何由得論地上事此類是也

有以气勢言者說苑侯生謂始皇曰陛下之意方乘靑雲飄揺於文章之觀自賢自健上侮五帝下淩三王傅子曰劉陶曺爽時爲選部郎鄧揚之徒稱爲伊呂當此之時其人意淩靑雲淮南兵略訓气厲靑雲疾如馳騖晉鼓吹曲將如闞虎气淩靑雲此類是也

有極無意義者九歌靑雲衣兮白霓裳鬼谷遺蘓秦張儀書曰嵩岱之松栢上枝榦乎靑雲子虛賦其山上干靑雲羽獵賦靑雲爲紛虹蜺爲繯淮南子魏闕之髙上際靑雲靈光殿賦隆崛岉乎靑雲宋玉笛賦激叫入靑雲曺植雜詩悲嘯入靑雲阮瑀詠荊軻云嘆气若靑雲嵇康思親詩淚如雨兮嘆靑雲傅玄詩靑雲徘徊爲我愁腸又歌聲上徹靑雲夏侯湛抵疑鴻鵠一舉出靑雲之外而尺鷃不陵桑楡吳均贈周承詩靑雲葉上團白露花中泫蘓頲應制詩飛埃結紅霧遊蓋飄靑雲劉希夷公子行緑波蕩漾玉爲砂靑雲離披錦作霞陳陶巫山髙云玉峯靑雲十二枝白居易長恨歌驪宮髙處入靑雲此類是也

又有貴仕之類如東方朔客難曰抗之則在靑雲之上抑之則在深淵之下傅玄曲昔在唐虞朝時見靑雲際石崇答曺嘉詩昔嘗接羽儀俱遊靑雲中抱朴子吳失篇曰有才有力者蹊靑雲以官躋後魏書宿石等並有將帥之才自致靑雲北齊書淸河王屬經綸之會自致靑雲出將入相隋書文學序曰奮迅泥滓自致靑雲荀濟贈陰梁州詩各附靑雲逺詎假排虛力陳子昻詩宋侯逢聖君驂馭遊靑雲岑參詩曰白髮悲花落靑雲羨鳥飛李白詩北闕靑雲不可期東山白首還歸去杜甫贈張太常詩碧海眞難渉靑雲不可梯韓愈江陵途中詩朝爲靑雲士暮作白頭囚劉禹錫寄毗陵楊給事詩靑雲直上無雙地卻要斜飛取勢回唐書袁髙曰盧杞作相朋附者欬唾立至靑雲陳文惠堯佐以使相致仕年八十有詩云靑雲岐路遊將徧白髮光陰得最多此皆晦伯所遺也

至於用之登科者蓋亦有說晉書天文志中云視四方常有大云五色具者其下賢人隠也靑雲潤澤蔽日在西北爲舉賢良隋書京房易飛候占與晉志同用修所引京房易占則失其半矣宋梁顥及第表靑雲得路多太公之二年當是尋此故實然左傳郯子曰黃帝氏以云紀故爲云師而云名服虔云黃帝以云名官春官爲靑雲氏唐宋登科詩皆用此以爲赴春官而得雋耳

吹景集曰琴操載許由曰吾志在靑雲何乃劣劣爲九州島伍長乎嵇康答向秀難飬生論云練骸易气志淩靑雲孫拯答陸士龍詩靑雲方乘芳餌可捐逹觀在一萬物自賓裴松之荀攸傳注云張子房靑雲之士陶貞白雲仰靑雲覩白日俱祖箕山公語少陵詩乃云靑雲猶契闊是羽可爲儀直爲進賢冠借用失之矣

杜贈崔於二學士詩靑雲猶契闊淩厲不飛翻恐董誤

太白猛虎行賢哲棲棲古如此今時亦棄靑雲士差中其觧用修錄羣書中八則證宋人誤用登科事極當然不知古人語本許由宋人語本少陵也陳晦伯駁用修援證頗博然亦引許由語右董氏說所引據多爲余之所遺者故並錄之

疾風知勁艸

天中記曰東觀漢記光武爲大司馬以王覇爲功曺令史從渡河北賓客隨者數百人稍稍引去上謂覇曰潁川從我者皆逝而子獨畱始驗疾風知勁艸南史庾登字仲逺爲宋明帝府尉廢帝景和中明帝疑防賓客故人無到門者惟仲逺朝謁不替明帝卽位曰卿可謂疾風知勁艸唐書太宗曰武徳六年已後太上皇有廢立議我當此日不爲兄弟所容實有功髙不賞之懼蕭瑀不可以厚利誘不可以刑僇懼眞社稷臣也因賜詩曰疾風知勁艸板蕩識誠臣【一作昬日辧誠臣】李絳論古今宦官統帥憲宗動容曰卿告朕以人所難言疾風知勁艸卿寔有可以當之矣

廣之曰漢紀桓帝詔曰太尉黃瓊數有忠謇不阿權貴疾風知勁艸朕甚嘉焉晉書泰始之初安平王司馬孚內弘道義外闡忠貞語曰疾風知勁艸獻王其有焉南史曰袁粲執履之迹近乎仁勇古人云疾風勁艸此之謂乎北史魏孝武帝與齊神武有隙令毛鴻賓鎭潼關車駕西幸鴻賓奉獻酒肉迎於稠桑武帝把其手曰寒風勁艸所望於卿也北齊書傅伏田敬宣雷顯和贊曰傅子之軰逢玆不造未遇烈風誰知勁艸後周書曰裴寛爲齊文襄所禽遁還見周文帝帝曰披堅執鋭或有其人疾風勁艸歲寒方驗裴長寛冒死歸我竹帛所載何以加之隋書煬帝賜楊素手詔曰疾風知勁艸世亂有誠臣公得之矣唐書則天璽書勞姚璹曰嚴霜之下識貞松之擅奇疾風之前知勁艸之爲貴卿歲寒無攺良深嘉尙又玄宗勑姜皎曰士之生代命有泰山之重義徇則爲輕艸有疾風之力節全則知勁楚國公皎戴於朕躬憂存王室補朕之闕斯人孔臧又裴諝字士明署侍禦史爲史思明所得諝陰疏賊短長以聞賊平諝赴行在代宗見謂曰疾風知勁艸果信史異聞錄曰貞元中大儀縣鬼贈獨孤穆詩曰白刄污黃屋邦家遂因傾疾風知勁艸世亂識忠臣哀哀獨孤公臨死乃結纓此皆忠良蒙褒不獨王庾蕭李也若虞願定命論曰疾風知勁艸嚴霜識貞木蓋非有所指然天后之詔寔采其言

元二

陳晦伯學林曰金石錄云鄧隲拜爲大將軍時遭元二之災人士饑荒死者相望盜賊羣起四夷侵畔章懷注按元二卽元元也古書字當再讀者卽於上字之下爲小二字言此字當兩度言之後人不曉遂讀爲元二或同之陽九或附之百六良由不悟致斯乖舛今岐州石皷銘凡重言者皆爲二字明驗也今按漢司隸楊厥開石門頌碑有雲中遭元二西戎虐殘橋梁斷絕孔耽碑云遭元二坎軻人民相食若讀爲元元則不成文理疑當時自有此語漢書注未必然也陳忠傳云自安帝卽位以後頻遭元二之厄百姓流亡盜賊並起陳忠以爲憂上疏云云容齋隨筆曰論衡恢國云孝明天崩今上嗣位二之間嘉徳布流三年零陵生芝艸五本四年甘露降五縣五年芝復生六年黃龍見大小凡八此蓋章帝時事考之本紀所書建初三年諸瑞皆同則知所謂元二者謂建初元年二年也旣稱嘉徳布流以致祥瑞其非爲災眚之說益可決疑安帝永初元年二年先零潰羗冦畔郡國地震大水鄧隲以二年十一月拜大將軍則知所謂元二者謂永初元年二年也野客叢談云陳忠仕於永初中與鄧隲同時則益可信元二之爲元年二年矣鄧後本紀延平之際海內無主元二厄運危於累卵此亦作元元字殊於義未安宛委余編曰元二之厄不可曉或云卽元元也其楊孔碑元二字趙明誠明作元元不成文理然徧考曆書無之竊謂恐卽入元百六而爲陽九次爲陰九詞人深晦陽九陰九之語爲元二耳此蓋穿鑿之論按元元字多見於兩漢書武紀燭幽隠勸元元元紀元元安所歸命光武紀下爲元元所歸章紀誠欲元元去末歸本蓋卽指元元爲民也又文帝紀全天下元元之民師古曰善意也宣紀元元之民勞於耕耘嚴安傳元元黎民得免於戰國東方朔傳元元之民各得其所匃奴傳元元萬民夫此以元元加民安上則鄧隲傳元元之災人士饑荒陳忠傳元元之厄百姓流亡皆重復矣

廣之曰洪氏隸釋亦引金石錄云云而按漢刻如北海相景君及李翊夫人碑之類凢重文皆以小二字贅其下此碑有蒸蒸明明蕩蕩世世勤勤亦不再出上一字非若元二遂書爲二大字也又孔耽碑云遭元二轗軻人民相食若作元元則下文不應言人民洪注之非明矣王充論衡曰今上嗣位二之間云云所謂元二者蓋卽位之元年二年也鄧君傳云永初元年夏涼部叛羗揺蕩四州詔隲將羽林五校士擊之冬徵隲班師迎拜爲大將軍帝紀班師在二年十一月傳有脫字也又云時遭元二之災人民荒饑盜賊羣起四夷侵叛隲崇節儉罷力役進賢士故天下復安則此傳所云元二者亦謂元年二年也安帝紀書兩年之間萬民饑流羗貊叛戾又與傳同此碑所云西戎虐殘橋梁斷絕正是鄧隲出師時則史傳碑碣皆與論衡合建初者章帝之始年永初者安帝之始年乃知東漢之文所謂元二者如此二洪淵源所漸塤箎疊吹晦伯慱采前言深信景盧之說予竊謂不然何者永初禍故旣在元年二年此則攺年之初石門頌何以雲中遭一往之運陳忠傳何以云頻值頻之與中豈漫爲之辭乎且元年二年可合爲元二則在三年四年而曰中遭三四曰時遭三四之災在五年六年而曰遭五六轗軻曰頻遭五六之厄可謂成文理乎帝王卽位攺元誰不歷載年祀而獨永初之元二爲東漢之謎談靑史鴻篇金石雕篆以讔爲謔予所未安水經注石門在漢中之西褒中之北漢明帝永平中司隸校尉犍爲楊厥之所開靈帝建和二年太守王升琢石頌徳自永平至永初四十餘年安得謂元二爲永初元年二年也永初二年羌始入益州𨿽殺漢中太守董炳然地去漢中尙三千六百里四年羌乃攻褒中太守鄭勤與主簿叚崇俱死則非元二之年也若謂西戎殘虐在殺董炳時則止可言二載何爲以元配二乎孔耽碑人民相食事在永初三紀而以傳之元二移復於前又非寔錄鄧後詔旣言延平之際又曰元二厄運此果爲元年二年抑何所指恭陵元二𨿽加以師旅因之饑饉而幼君享禦輦轂無虞何以謂危如累卵此不過欲析言求異而不顧理之不可通也考安帝紀永初元年叛羌冦掠冀並郡國十八地震四十一雨水二十八大風雨雹二年四十大水大風雨雹十二地震萬民饑流羌貊叛戾此二載中大災大厄良曰不誣然尙未若三年叛羌破沒臨洮京師並涼大饑民相噉食郡國九地震四十一大雨水雹也四年三輔冦亂人庻流冗海賊殺縣令叛羌殺太守杜陵園火郡國九地震六州蝗三郡大水也五年郡國十二地震八雨水九州島蝗先零冦河東至河內詔曰災異蜂起冦賊縱橫夷狄猾夏戎事不息百姓匱乏也七年郡國十八地震南陽七郡民饑也未若元初元年郡國五旱蝗十五地震郡蜀郡夷殺縣令羌絕隴道敗刺史也二年郡國十九旱蝗詔稱災異不息被蝗七年地裂日食十餘地震羌戰丁奚三軍敗沒也若斯災厄亦孔之醜而獨舉元年二年咎徵動爲口實何與予以爲觧詁如調弦不容膠柱元年二年之說惟論衡之旨爲然陽九百六之義則鄧隲傳楊厥碑近之其它字狀致誤悉當讀作元元元元之訓諸家殊指戰國策蘓秦曰子元元髙誘注元元善也顏師古文帝詔注亦曰善意史記索隠曰姚察云古者謂人云善言善人也因善爲元故云黎元言元元者非一人也顧野王云元元猶喁喁可憐愛貎章懷太子光武祝文注曰元元謂黎庶也元元猶喁喁可矜憐之辭文選陳琳爲袁紹檄曰割剝元元呂向注謂眾人也鍾會檄蜀以濟元元之命呂延濟注謂百姓也予按髙顏語約闊於事情二呂詞膚凋於藻色若漢書元元之民元元黎民元元萬民宜取希馮之譬武元世祖章紀應從姚監所箋若王莾傳無使百僚元元失望釋道恆道標答秦主書伏願鑑其元元之情又曰不勝元元之至眞誥楊君答靈蕭曰濟某元元宿夜所願則當采章懷之言金匱曰天道無親常與善人今海內陸沈於殷久矣何乃急於元元哉則可用髙顏之觧又西都賦曰元元本本殫見洽聞章懷注曰元其元本其本李善注謂得其元本漢書敍傳曰元元本本數始於一張晏曰數之元本也潘尼乘輿箴元元遂初芒芒太始又似悠悠之意盧鴻洞元室歌曰談空空兮核元元蓋本北山移文談空空於釋部核元元於道流乃以玄玄代元元耳隻字單詞固已一致百慮矣

蠱冶通用

楊用修云易冶容誨淫太平廣記引之作蠱容誨淫左傳女惑男曰蠱國語蠱女縱欲張平子西京賦妖蠱艷夫夏姬美聲暢於虞氏南都賦侍者蠱媚巾■﹝巾冓﹞鮮明五臣注作冶媚馬融廣成頌古冶作蠱字可證陳晦伯正楊云廣記引易見第幾卷何不明言意謂廣記繁富人難徧閱故每借以欺人耳七修類槁曰海觀張天錫作文敏捷而用字率杜撰人有質者則髙聲應曰出太平廣記蓋其書世所罕也公引廣記無亦天錫之故智而沿以誤人乎

西湖志張錫字天錫號海觀錢塘人天順壬午鄕薦山西教諭

西京賦良注曰蠱艷美也

南都賦良注曰蠱媚美容也並無冶字

廣成頌田開古蠱注音冶不云古字

夫一冶字也欲野則野欲蠱則蠱爲子字者不亦難乎使公冶長有知又將有用修大橫之誚矣

廣之曰維摩詰經有妖蠱語唐沙門玄應音義曰蠱周易作冶冶容誨淫劉瓛曰冶妖冶謂姿態之貌也據此蠱冶通用蓋一證也西京賦妖蠱艷夫夏姬注曰蠱音野傅武仲舞賦貌嫽妙以妖蠱五臣作妖冶張衡思玄賦咸妖麗以蠱媚章懷注亦曰蠱音冶謝惠連詩酈生無文章西施整妖冶胡爲空耿介悲哉君志瑣冶果鄔切則謝又讀冶爲蠱至晏子春秋古冶子廣成頌作古蠱章懷注曰蠱與冶通二字通用灼然覩矣又易冶容鄭玄陸績虞翻姚信並作野容云野言妖野也且野葛鉤吻論衡作冶葛則冶通於野抑有前模用修按據歷歷晦伯空劾無驗固知文囿之中忌能者多虛襟者少

靺鞨

楊用修曰靺鞨國名古肅愼地其地產寶大如巨栗中國謂之靺鞨文與可朱櫻歌云金衣珍禽弄深樾禁籞朱櫻班若纈上幸離宮促薦新藤籃寶籠貂璫發凝霞作丸珠尙軟油露成津蜜初割君王午坐鼓猗蘭翡翠一盤紅靺鞨葛魯卿西江月詞云靺鞨斜紅帶柳琉璃嫩緑平橋人間花月見新妖不數江南蘓小二公詩詞皆用靺鞨事人罕知者

陳氏正楊曰唐代宗時楚州尼眞如李氏者得天寶曰紅靺鞨大如巨栗赤爛若朱櫻見楚州刺史鄭輅記

唐書外國傳靺鞨附勿吉國下亦不云出此寶也

瀛涯勝覧云靺鞨國西瓜一枚二人舉之今紅子西瓜可云靺鞨乎

廣之曰韻會云唐黑水靺鞨古肅愼地唐寶記有紅靺鞨大如巨栗以靺鞨地產寶石也用修說本取黃氏按杜陽編曰尼眞如得八寶二曰紅靺鞨大如巨栗赤爛若朱櫻視之可應手而碎觸之則堅重不可破此有朱櫻字故與可歌用之廣異記曰乾元中江淮度支率商旅五分之一有波斯胡人率一萬五千貫腋下小瓶如拳問其所貯詭不寔對揚州長史鄧景山問之胡云瓶中是紫靺鞨得之者爲鬼神所護入火不燒渉水不溺有其物而無其價非明珠雜寶能及也又率一萬貫瓶中有珠十二顆二書所稱似皆類珠而韻會謂之石舊唐書肅宗紀曰上元二年楚州刺史崔侁獻定國寶玉十三枚七曰紅靺鞨大如巨栗赤如櫻桃則又以爲玉然曰如栗則爲珠類近之而太平廣記三百四十卷載李景亮作李章武傳曰李章武字飛中山人生而敏博時人比之張華貞元三年詣華州恱其舍人家婦而私焉旣別八九年自京師訪之婦沒矣章武具飲饌呼祭二更婦至迎擁攜手欵若平生至五更仰望天漢嗚咽悲怨於裙帶上觧錦嚢取一物贈之其色紺碧堅宻似玉而冷狀如小栗章武不識婦曰此所謂靺鞨寶出昆侖玄圃中彼亦不可得妾近於西嶽與玉京夫人戲見此物於眾寶璫上愛而訪之夫人遂解以相授云洞天羣仙每得此一寶皆爲光榮以郎奉玄道有精識故以投獻願常寶之此非人間所有遂贈詩而別後章武至東平丞相府因召玉工視所得靺鞨寶工不知不敢雕刻及使大梁又召玉工因其形雕作槲葉象奉使上京每貯懷中至市偶見胡僧近馬叩頭曰君有寶玉在懷乞一見僧捧玩移時云此天上至物非人間有也則又非玉非珠矣隋書曰波斯國出琴瑟呼洛羯呂騰火齊所謂呼洛羯疑靺鞨之類又女國王姓蘓毗字末羯末羯當與靺鞨同蓋亦以異寶爲字也晦伯譏用修言出挹婁而不能證其產自玄圃亦目睫之論乎且肅宗以崔侁之獻攺元寶應謂在代宗時亦誤

勑

學圃藼蘓曰談苑曰千字文題云勅貟外散騎侍郎周興嗣次韻勑字乃梁字傳冩誤耳當時命令尙未稱勑至唐顯慶中不經鳯閣鸞臺不得稱勑勑之名始定於此

金石錄曰後周河瀆碑云瑯邪王褒字子淵造華嶽廟碑云萬紐於謹撰趙文淵字徳本奉勑書後周距梁時未逺又隋薛道衡撰老子碑唐初虞世南撰孔子廟堂碑歐陽詢書九成宮碑皆作奉勑書此類甚眾要不始於顯慶大年之說非也晦伯以爲梁髙僧傳宋元嘉時求那跋摩至南海文帝勑州郡全資發下京及至建業勑住祗洹寺南史郁林時恩幸呂珍之營宅材官相語曰寧拒至尊勑不可違舎人命徐龍駒常住含章殿南面向案代帝畫勑北齊書樂陵王百年嘗作數勑字武城斬之梁書範云卒禮官請謚宣而勑謚曰文文選有任昉奉答勑示七夕詩廣弘明集有梁武勑答臣下神滅論公王朝貴客在宋齊已稱勑矣

廣之曰此論宛委余編亦有之陳與王相爲水火藼蘓豈捃摭故實以髙之乎然詔勑之名不自宋齊始也晉八王故事張方逼上出謁宗廟上以靑筒詔勑中書曰朕體中不佳不堪出也晉故有勑矣蜀志亦屢稱勑後漢書光武之讓吳漢徵鄧禹還皆以勑書劉歆七略云孝武皇帝勑丞相廣開獻書之路則漢代咸施勑也故釋名曰勑飭也使自警飭不敢廢慢也獨斷曰戒書戒勑勑史太守及三邊營官被勑文曰有詔勑某官是爲戒勑也文心雕龍曰漢初定儀則命有四品一曰冊書二曰制書三曰詔書四曰戒勑書稱勑天之命本經典以立名目者也武帝選言弘奧勸戒淵雅逮光武造次喜怒時或偏濫勑責侯霸稱黃鉞一下實乖憲章明帝每爲詔勑假乎外請夫王言崇祕百辟其刑勑戒恆誥則筆吐星漢之華明罰勑法則辭有秋霜之烈戒勑爲文實詔之切者周穆命郊父受勑憲此其事也魏武稱作勑戒當指事而誥勿得依違曉治要矣及晉武勑戒偹告百官勑都督以兵要戒州牧以董司有訓典焉若漢髙祖之勑太子顧命之作也歷觀前載勑之爲名已起中古豈獨宋齊乎龍魚河圖翠嬀之川大龜負圖堯勑臣下寫取告瑞應史冊中往往面傳帝命便名爲詔口銜天憲卽稱曰詔亦不必一札十行鸞章鳯采也

○匡徐

槁砧破鏡

徐渭靑藤山人路史曰破鏡獸而飛者然飛不能上但能下故登木以窺物飛而下食之破鏡飛上天是比夫出無還期猶馬生角與烏白頭之謂也砧是砆石以諱夫似矣而槁者禾稭也豈古時穏砧故以槁故連稱之耶

梟食母破鏡食父俱詳見於楞嚴經及封禪書

匡曰齊梁樂府多取異名之物指諭其意如以春蠶爲思芙蓉爲憐黃蘗黃連爲苦空局爲無期方相爲欺人牛迹爲啼痕投壺爲作嬌空織殘機爲無匹石闕石版爲悲木棲牀爲坐相思往往而然是詩槁砧爲砆謎夫字也山上山謎出字也大刀頭本李陵傳謎環字也破鏡像新月形謎弦月也舊說出許彥周詩話原自允當文長偶讀封禪書輙標新解不知其爲笑於閨婦也國風思夫諭之杲日又比之殷雷半月之言頗合風人之旨且方何爲期六日不詹優柔思悲日月以冀卽葛生蘝蔓之詠錦衾角枕之詞亦自嘆就木之時持爲同穴之誓未有以爲無還期者若指爲烏白羝乳之類是明謂無定河邊之骨春閨夢裏之人思婦忍爲此言哉且銀閨托諭自有比翼鴛鴦諸禽而取譬食父之獍何太不倫桓譚新論曰男子畢康殺其母詔焚燒其屍暴其罪於天下予上章言宣帝時公卿朝會丞相問次曰聞梟生子長且食母乃能飛然乎有賢者應曰但聞烏子反哺耳丞相大慚君子之於禽獸尙諱之況人乎推此而言以梟獍歌其夫豈情也哉按郊祀志孟康曰梟鳥名食母破鏡獸名食父破鏡如貙而乕眼未聞其解飛也周書無爲乕傅翼將飛入宮擇人而食破鏡若飛食人何必以所生充一飽乎楞嚴經云破鏡鳥以毒樹果抱爲其子子成父母皆遭其食則又爲羽族能飛者何不更指此乎何遜望新月詩曰初宿長淮上破鏡出云明今夕千餘里雙蛾映水生李白答裴侍禦書憶昨新月生西檐若重鉤今來何所似破鏡懸淸秋錢起送夏侯校書詩破鏡催歸客殘陽見舊山元稹決絕詞曰感破鏡之分明睹淚痕之餘血錢以殘陽作對元以分明爲詞與彼出云懸秋者豈亦傅翼之貙抱果之禽耶王融代槁砧詩花蒂今何在亦是林下生何當垂雙髻團扇雲間明又云鏡臺今何在寸身正相隨何當碎聯玉云上璧已虧花蒂柎也說文花下萼也亦夫之謎林下生亦出也雙髻鬟也團扇本班姬詩明月隠語也鏡臺跗也聯玉連環也碎則環矣云上璧虧月之下弦也元長解已如此徐君殆未見與又槁砧是打槁之砧亦非藉砧之槁如用藉物助語槁字爲虛設矣

少兒子夫

靑藤路史曰衛靑字仲卿鄭季所生而冒衛姓母衛媼長子字長君長女名衛孺嫁太僕公孫賀次女名少兒又名子夫少兒旣通陳掌又通霍仲孺生去病其後始從平陽主家得幸漢武帝立爲皇后步廣史記所稱子夫男弟者是也此又非鄭季所生不知媼更通何人而亦冒衛姓者也

鄭季平陽人爲吏給事平陽侯曺壽家霍仲孺亦平陽人以縣吏給事平陽侯家霍光乃去病之弟仲孺後娶所生也其後去病旣貴知爲仲孺子而父仲孺焉衛靑則終不父鄭季靑衛媼所生去病少兒所生則去病乃靑之甥也平陽侯曺壽尙平陽公主而封侯公主漢武之妹也衛媼曺壽婢妾軰也鄭季先固有嫡妻史失其姓愚按衛媼旣云平陽侯之婢妾與鄭季通而生靑旣不從鄭姓又不從曺姓而顧從其母姓豈當生時媼歸其家而靑畱長於曺耶如此則知之者眾矣安得終不聞於曺壽耶且長子長君長女衛孺次女子夫季子步廣俱不從曺姓而從衛姓又何耶

匡之曰漢書衛靑傳曰靑父鄭季平陽人以縣吏給事侯家平陽侯曺壽尙武帝姊陽信長公主季與主家僮衛媼通生靑靑有同母兄衛長君及姊子夫子夫自平陽公主家得幸武帝故靑冒姓衛氏衛媼長女君孺次女少兒次女則子夫子夫男弟步廣皆冒衛氏霍去病傳曰去病大將軍靑姊少兒子也其父霍仲孺以縣吏給事平陽侯家與侍者衛少兒私通生去病仲孺吏畢歸家娶婦生光久之少兒女弟子夫得幸武帝立爲皇后去病以皇后姊子貴幸衛皇后傳曰後字子夫爲平陽主謳者武帝過平陽主子夫侍尙衣軒中得幸主因奏子夫送入宮上車拊其背曰行矣卽貴無相忘入宮有身尊寵元朔元年生男據遂立爲皇后

夫少兒則子夫姊也先通霍仲孺生去病而後嫁陳掌嫁陳掌在子夫冊立之後諸傳歷歷言之文長乃云少兒又名子夫旣通陳掌復通仲孺生去病後從平陽主家得幸漢武立爲皇后是謂衛皇后已爲陳霍所淫而後入宮旣生霍冠軍而末乃生太子據爲皇后是驃騎爲後園同母兄也豈不悖哉且曺壽少列侯尙主非尙主而封列侯也侯家富溢盛滿家童數千邪淫自恣配合無忌生男爲圉生女爲妾如雞鶩之成羣長雛育子飛棲隨意主豈問其所生哉而以爲何不聞於曺壽夫壽以惡疾公主更爲長平侯妻已不得庇其伉儷而亡之而暇知婢妾之淫子乎抑顏師古云衛者舉其夫家姓也果爾則衛長君君孺少兒子夫步廣皆媼夫衛某所生特間一淫於鄭季而生靑遂不得不冒姓衛耳又靑歸而民母之子不以爲兄弟數後因皇后貴幸故冒衛姓則安得父鄭季乎然靑傳謂皆冒衛氏則衛媼未必爲衛家婦顏籕之言亦未可信也𨿽然公主旣嫁而鄭季始與主婢通生靑則主於靑不啻倍年仳離之日黽勉歸靑此與館陶主之牡董偃無異老婦得其士夫武帝都不以爲魗甚矣漢法之陋也然公主得配大將軍爲夫正賴皇后爲言是亦可以酬前日拊背之祝矣

蔡琰

靑藤山人路史曰羊祜蔡邕外孫如此則邕之女又嘗嫁羊姓矣一嫁衛仲道一嫁董祀一嫁羊一適單於凡歷四男子或邕更有一女耶非女琰耶或伯仲之女耶

匡曰蔡琰傳曰陳畱董祀妻者同郡蔡邕之女也名琰字文姬明嫁董氏而終故系之董祀如更適羊則史當稱太山羊衜妻者陳畱蔡邕女矣且琰沒於南匈奴左賢王非單於也若事單於則琰爲閼氏可得而贖乎又羊衜前取孔融女生發後妻生承及祜發承俱病祜母以不能兩存乃悉心養發發得濟而承竟死若承爲文姬所生則母子永別悲歌傷懷而承在殤宮恩勤曾不及他人之子漢恩何淺此何深也按羊祜傳祜蔡邕外孫景獻皇后同產弟羊後傳曰後父衜上黨太守母陳畱蔡氏漢左中郎將邕女也司馬景王納之無子武帝受禪號弘訓太后泰始九年追贈蔡氏濟陽縣君邑曰穆據此則非文姬審矣然則徽瑜及祜蓋文姬姊妹所育以爲歷四男子者非以其生命不辰異域是居也耶至伯仲之女不得謂其子爲外孫也抑又論之羊祜討吳有功將進爵土乞以賜舅子蔡襲詔封襲關內侯襲非邕之孫乎又世說新語注引蔡充別傳曰充祖睦蔡邕孫也而晉書蔡謨傳曰蔡睦魏尙書睦生徳樂平太守徳生充爲東曺掾充生謨至司徒謨生邵系等世系昭然邕未嘗爲廷堅之不祀也而史言曺操痛邕無嗣遣使者以金璧贖琰還豈爲其早凋故乎琰之詩曰家旣迎兮當歸寧則邕妻尙存也疑是時羊氏婦亦亡故操贖及胡妃然羊祜卒於咸佑五年年五十八計以黃初元年生則於時濟陽君猶在胡爲間關而贖文姬又豈爲才女能傳業故與然蔡豹傳曰豹髙祖質漢衛尉左中郎將邕叔父也祖睦魏尙書父宏陰平太守據此則睦爲邕叔父之孫與世說注不同未知孰是又按是時有二羊衜一祜父上黨太守一孫權太子登中庶子有人倫之鑑識至桂楊太守兩人蓋同時而各仕一國也

○通焦

崔浩

焦氏筆乘雲魏太武殺崔浩云刋所撰國史於路暴揚國惡遂族誅浩夫浩修國史直筆乃其職耳惟是刋石衢路若爲可罪何至赤其族哉及閱宋書柳元景傳虜主南冦汝頴浩宻有異謀泄被誅然後知浩受禍之酷自有其故特因史事發耳

通之曰天啟壬戌春予爲崔孟起撰綿史於白馬公事洗練特詳時有彈駁今猶記其略其一曰廣弘明集曰太武滅佛法時太子晃監國頻上表陳刑殺沙門之濫再三不許有沙門玄髙者晃師之崔浩得幸於帝恐晃攝政或見危逐宻讒於帝云晃有異圗若不先慮後悔何及又晃結納玄髙髙通靈鬼物善得人心可不猜耶帝初不從且幽之帝夢其祖父執劍怒曰太子仁孝如何信讒帝寤集朝臣論之咸云太子仁孝枉見幽辱帝乃出晃以政歸之浩又譛云太子前事實有謀心但結玄髙道術故令先帝降夢如此勿論事迹難明若不早除必爲巨害帝遂幽死晃於禁中縊髙於郊南崔浩讒詞旣深能令父猜其子乃至幽死況沙門乎嬰按太平眞君十一年六月浩被誅夷明年六月晃遭摧殞則晃之禍不由浩興也讀魏收魏書收蓋不平於浩者浩之細瑕輒加曲筆況玆大事能無直書收於浩傳云太武以浩輔導東宮之勤賜繒絮布帛各千叚於閹官傳云東宮爲宗愛所構以憂薨凡收書太武連歲行幸晃亦彌年監撫而於愛傳忽露其事若以浩之浸潤而釀晃之旤故收寧能爲浩貸乎玄髙事慧皎髙僧傳大同但云僞太平五年九月髙就禍於平城之東隅是宋元嘉二十一年不言殺晃道宣所記殆爲厚誣顧浩之署人不讓副主銅龍之貴視等弁髦金馬之慈藐諸紈袴人之多言蓋亦有自矣其一曰宋書曰北魏以柳光世爲折衝將軍河北太守封西陵男光世姊夫僞司徒崔浩魏之相也元嘉二十七年魏主拓跋燾南冦汝頴浩宻有異圗光世要河北義士爲浩應浩謀泄被誅河東大姓坐連謀夷滅者甚眾光世南奔得免嬰按浩之在魏佐命運籌固無遺策躍馬跋扈蓋非其人髙歡宇文泰之徒並嚄唶宿將屈身弱主故能淪移鼎祚手奪神器不遭傾頺之運而事猜禍之君七十老公反欲何爲異時李孝伯卒太武悼之曰李宣城可惜又曰朕失言崔司徒可惜李宣城可哀若浩名列叛人豈宜追悼魏收作魏書齊文宣敕曰好直筆朕終不作魏太武誅史官文宣魏之臣吏聞見不遙造次一言必非飾說明矣異圗不宻或魏人諱其國惡而以浩反聞於南朝故匹敵史官樂書其事乎又浩本傳言浩妻並郭逸女而此雲光世姊夫未知何謂恐沈約之說爲非𨿽然魏書曰浩非毀佛法妻敬好釋典浩怒取而焚之捐灰廁中及浩幽執檻中衛士數十人溲其上自宰司之被戮辱未有如浩者世以爲報應之驗髙僧傳曰博陵崔浩猜嫉釋教與天師冦氏說僞主燾以僞太平七年毀滅佛法梟斬沙門太平末有釋曇始爲說法燾大生慚愧遂感癘疾崔冦次發惡病燾以過由於彼於是誅翦二家門族都盡續髙僧釋曇曜傳曰太平眞君七年司徒崔浩邪佞諛詞令帝珍敬老氏虔劉釋種至庚寅年太武感致癘疾方始開悟兼有白足禪師來相啟發帝心悔誅夷崔氏按若此言則浩於謗佛得罪已深釀禍莫禱卽令日行萬善亦宜偹極五刑刋史謀叛皆其微咎耳抑自作之孽者乃西方聖人奪其鑑而速其殃耶附論以快夫佞佛者

紫蓋黃旗

焦氏續筆乘雲吳書曰太常陳化使魏魏文帝酒酣問曰吳魏峙立誰將平一海內者乎化曰易稱帝出乎震加聞先哲知命舊說紫蓋黃旗運在東南帝心奇其辭江表傳曰丹陽刁玄使蜀得司馬徽與劉廙論運命歷數事玄詐增其文以誑國人曰黃旗紫蓋見於東南終有天下者荊揚之君乎但知其爲符瑞未明言其爲气也及見薛道衡隋髙祖功徳頌云談紫蓋黃旗之气恃龍蟠虎踞之險又宋書符瑞志云漢世術士言黃旗紫蓋見於斗牛之間江東有天子气始知其所出

通曰按選注司馬徽與劉恭嗣書曰黃旗紫蓋恆見東南終成天下者揚州之君子乎此豈刁玄詐增者耶陳化稱先哲之說沈約舉術士之談蓋卽司馬徽之前語通鑑作刁玄詐稱讖文豈別有據乎鮑照河淸頌曰黃旗西映紫蓋東輝謝朓詩黃旗映朱邸李周翰注曰黃旗瑞气也魏書梁範胥與李諧接對曰亦金陵王气兆於先代黃旗紫蓋本出東南江左文人以斯借口久矣又魏收五胡傳敍曰指言井絡假上帝之祉妄說黃旗云人君之气徐陵太極殿銘曰紫蓋黃旗揚都之王气長久虎踞龍蟠金陵之地體貞固薛頌文亦本此之謂也

繇

筆乘曰繇有六義黃履翁云漢髙帝繇咸陽則與徭同文紀無繇教訓其民則與由同百官表咎繇則與陶同李尋傳繇俗則與謡同韋孟詩犬馬繇繇則與悠同班固賦謨先聖之大繇則與猷同一字凡六用

通曰此字六用並存漢書諸美𨿽臻逸義未究案爾雅繇喜也郭璞曰禮記曰人喜則斯陶陶斯詠詠斯猶猶卽繇也古今字爾則與猶同趙充國上書臣恐國家憂累繇十年數不二三歲而已此同猶字當訓尙與詠斯猶之義又述異記元贊賓禮故老優繇亮直則與遊同地理誌曰南郡髙成縣洈山洈水所出東入繇繇水南至華容入江而水經曰油水出孱陵縣注曰縣有白石山油水所出東與洈水合水出髙成縣洈山東至孱陵入油水則繇與油同左傳昭二十六年齊子淵捷射中楯瓦繇朐汰輈杜預曰繇過也則與尢同鄭玄周禮追師注曰副之遺象若今步繇疏曰漢之步繇謂在首時行步繇動也則與揺同說文曰繇艸盛貎夏書曰厥艸惟蘨今禹貢作繇則與蘨同又左傳其繇杜預曰卜兆辭陸徳明音直救反顏師古文紀注曰本作籀則與籀同山海經共工臣曰相繇郭璞曰相柳也語聲轉耳則亦與柳同

離有十六義

筆乘曰離字有十六義黃離倉庚也見說文離麗也離也者明也見易雉離於羅見毛詩大琴謂之離見爾雅釋樂流離鳥名見詩注前長離而後矞皇長離鳯也見相如賦纎離馬名見李斯書離麗參差也見文選侏離夷語也見漢南蠻傳株離西夷樂名又設服離衛注陳也見左傳又雒離木名塋冢中之樹見孔子世家又水名零陵離水東南至廣信入鬰林見地理誌又姓離婁見孟子又轉去聲不離飛鳥不可須臾離也見禮記又轉力爾切輪囷離奇又離靡廣衍見漢書

通曰王逸離騷序曰離別也又注曰近曰離逺曰別夫離之爲義貳之散之觧而析之乖而分之沮而駭之畔而逷之無所不可然尙有異者易疇離祉九家注曰離附也詩月離於畢正義曰歷也晉語郭偃曰非天不離數韋昭注離歷也非有天命佑助不能歷數長久也詩亂離瘼矣毛傳曰離憂也周語聴滛日離其名韋昭曰離失也儀禮大射司射西面命曰中離維网鄭玄注離猶過也獵也又士冠禮離肺實於鼎鄭玄曰離割也又鄕飲酒禮肺皆離鄭玄注猶■﹝扌奎﹞也又士虞禮離肺膚祭鄭注離肺舉肺也少儀注曰離■﹝奎刂﹞離之也曲禮曰離坐離立鄭注離兩也疏曰易明兩作離是離爲兩也公羊傳二國會曰離何休注二人議各是其所是非其所非道不同不足采取故謂之離會莊子曰天下有大葘子獨先離之陸徳明音義離著也招魂曰離榭修幕王逸注離列也方言曰羅謂之離離謂之羅郭璞注曰皆行列物也又王融注璯弁星離玉帛云聚皆此義也淮南子陰陽相桷離者必病髙誘注離遭也又曰皆離其童蒙之心髙誘說離去也方言曰物邈離也楚謂之越或謂之逺吳越曰伆又曰參蠡分也齊曰參楚曰蠡秦晉曰離又曰斯掬離也齊陳曰斯燕之外郊朝鮮冽水之間曰掬呂覧形性相離髙誘注離違也後漢書劉盆子曰無所離死太子賢注離避也又章帝策東平王曰非我憲王其孰離之注離被也劇秦美新曰非新室其疇離之李善曰離應也思玄賦離朱唇而微笑張衡自注曰離開也吳都賦曰百室離房呂延濟注曰離猶異也陸機連珠百官恪居以赴八音之離劉良注離猶節也左傳葉公子髙曰偏重必離杜預注譬如物偏重則離敗是觧離爲敗也山海經離耳國郭璞注鎪離其耳分令下垂王褒洞簫賦鎪鏤離灑則訓離爲鎪者任彥升表閉門荒郊載離寒暑呂延濟曰離經也然詩載離寒暑箋曰至今則更夏暑冬寒又觧爲更矣釋名曰詈離也以此掛離之也則亦可訓詈廣雅曰靡麗離也則又可訓靡謝惠連鞠歌行南荊璧萬金貲卞和不斵與石離則似當觧爲同矣復有兩字成文者周禮形方氏正其封疆無有華麗之地鄭注正之使不■﹝亻瓜﹞邪離絕也魏都賦飾華離以矜然禮記明堂位垂之和鐘叔之離磬鄭注和離謂次序其聲懸尙書虞大傳曰東嶽陽伯之樂舞株離鄭注株離舞曲名言象物生株離也明堂位疏引白虎通樂元語曰西夷之樂曰禁東夷之樂曰朝離萬物微離地而生也又曰朝離卽株離也詩雅南周禮鞮鞻氏注並云西夷之樂曰株離蓋出鉤命決與此異者詩正義謂物生與成皆有離其根株之義也嬰案今白虎通作株離而東都賦僸佅兜離罔不俱集則株侏朝兜四字皆聲轉而字通耳蔡文姬詩曰言兜離兮伏窈停太子賢注兜離匃奴言語之貎此與樂舞又別九章曰妬被離而障之嚴忌哀時命曰劍淋離而從橫王逸注淋離長貎王褒洞簫賦和紛離其四溢李善曰紛離聲四散貎風賦曰被麗披離善又曰四散之貎琴賦丰融披離張銑注則曰披離通暢而淸也太玄疑曰陰陽相磑物咸雕離後漢書郭后以衰離見貶夏侯湛山路吟曰丘陵兮連離爾雅曰覭髳茀離也郭璞曰謂艸蒙木之茸翳薈也茀離卽彌離彌離猶蒙茸耳又古樂府木蘭詞雄兔腳撲朔雌兔眼迷離迷離亦作彌離莊子曰支離疏者頥隠於齊肩髙於頂會撮指天五管在上兩髀爲脇司馬彪注形體支離不全貎疏其名莊子又曰闉跂支離無脤說衛靈公崔譔注曰闉跂偃者也支離傴者也莊又曰支離叔與滑介叔觀於冥伯之丘李頥注支離忘形滑介忘智謝靈運詩曰曰余支離劉良注曰毀瘁也左傳哀二十五年衛侯爲支離之卒杜預曰支離陳名魯靈光殿賦曰支離分赴呂尙注謂椽一一分布也魏都賦朱桷森布而支離法言何五經之支離注曰分散也孔叢子曰詞气支離諭取多端是支離有數義也廣雅曰陸離參差也淮南子流漫陸離髙誘注陸離美好貎楚詞玉佩兮陸離王逸注眾多而美也九章曰帶長鋏之陸離呂尙注劍低昻貎招魂曰長髮曼鬋艷陸離劉良注美色貎甘泉賦聲駍隠以陸離呂向曰奔馳貎揚雄校獵賦牢落陸離郭璞注羣奔走也賦又曰先後陸離張銑注分布貎賦更曰鮮扁陸離劉良注陳列貎而史記相如賦前陸離而後潏湟注曰皆神名也劉向九嘆曰薜荔飾而陸離薦王逸注陸離美玉也古樂府姑恩曲曰前導陸離獸後來朱鳥粦鳳凰則又爲獸名是陸離亦有諸義矣李陵書流離辛苦上林賦曰流離輕禽張楫曰放散也顏師古注曰困苦之也長門賦涕流離而從橫劉良曰涕垂貎洞簫賦曳虹采之流離又曰優遊流離劉良曰流離分散聲孫炎觧大琴謂之離曰聲多變音流離也淮南子紛琳浪以流離路溫書死人之血流離於市陸機文賦終流離於濡翰李善注流離津液流貎李周翰曰水墨染於紙貌崔光表蒙曝塵日渙汗流離羽獵賦椎夜光之流離西域傳曰罽賓國出珊瑚虎魄流離孟康曰流離靑色如玉魏略曰大秦國出黒白赤紅靑緑縹紺黃紫十種流離顏師古曰此自然之物采澤光潤踰於眾玉顏色不恆此則流離之異義也詩其桐其椅其實離離毛傳曰離離垂也疏云垂而繁多也韓詩曰離離長貎南都賦結朱實之離離呂向曰茂盛貎荀子勞苦事業之中儢儢然離離然楊倞注離離不親事貎劉向九嘆曾哀淒欷心離離兮王逸注離離剝裂貎尙書大傳曰書之論事離離若參辰之錯行李鏡逺詩簾影復離離釋名曰籬離也以柴竹作之疏離離也左傳昭十三年蔡藩爲軍杜預注藩離也陸徳明曰離依字應作籬今作離假借也思玄賦曵云旗之離離張銑曰飛貎摯虞思遊賦曰眺懸舟之離離梁武帝詩飛鳥起離離栁惲詩離離出塞禽沈約八詠鴈門早鴻離離度又秋夜詩離離鴈度云又詩白雲復離離何晏景福殿賦離離列錢張銑注分別貎謝朓詩雜石下離離梁簡文詩離離細磧淨河東記元和時江陵鬼詩秋天云靜月離離此皆疊字成文而義乃殊別者也易曰離爲日故天問曰陽離爰死思遊賦曰尋凱風而南曁兮謝太陽於炎離支道林五月長齊詩朱離吐凝陽蓋謂夏日也梁昭明太子詩刻桷映晨離謂朝旭也而傅咸贈王何詩二離揚淸暉李善曰二離日月也則離亦謂月矣又爲星名隋天文志秦代東三星南北列曰離瑜離袿衣也瑜玉飾皆婦人之服星也班媫妤賦申佩離以自思師古曰離袿衣之帶也女子適人父親結其離而戒之又人名左傳桓七年鄧侯吾離來朝文八年宋殺公孫鍾離襄十四年範宣子執戎子曰昔秦人廹逐乃祖吾離於瓜州史記李離者晉文公之理也華陽國誌李雄亦有太尉李離呂氏春秋吳王臣有要離吳越春秋吳有大夫被離大戴禮曾子弟子單居離韓非子有魏相馮離又史記燕有髙漸離秦有尉斯離將王離驃騎傳有大當戶銅離亦作稠離漢書濟東王彭離西域傳烏孫小昆彌拊離車師後王須置離後漢西羗傳燒當種那離南夷傳卭都大牛種封離蜀志張嶷傳旄牛夷種狼離益部耆舊記有廣漢王離字伯元後趙錄有大將軍張離京兆太守劉季離前秦有護羗將軍髙離隋書周時突厥可汗步離是也有爲字者華陽志江原人美陽令王皓字子離是也又人姓離朱后載記有北燕髙云幸臣離班也又復姓莊子朱泙漫學屠龍於支離益司馬彪曰支離益人姓名世本嬴姓之後爲鍾離氏列女傳有無鹽女鍾離春戰國策齊處子鍾離子史記楚鍾離昧後漢鍾離意論衡有鍾離產公會稽典錄鍾離緒鍾離■﹝馬國﹞魏志吳將鍾離茂吳志鍾離牧是也又經野名管子曰方六里命之曰暴五暴曰部五部命之曰聚聚有市四聚爲一離五離爲一制是也又縣名地理誌太原之予離九江之鍾離沛郡之符離是也又郡名晉書蘓峻平後於漢故九江郡界置鍾離郡是也又山名山海經支離之山淯水出焉水經作攻離山海經又曰合離山在酒泉會水縣東北後漢南蠻傳巴郡五姓蠻出於武落鍾離山山有赤黑二宂水經注河南有澗水出離山東南流注於離山澗水也又丘名越絕書勾踐馳於離丘也水名尙有之漢書郁林臨城縣有侵離水行七百里水經注瓦亭水南徑成紀縣歷長離川謂之長離水也亦湖水名水經注子胥瀆水東入離湖湖在華容縣東亦城名左傳舒鳩有離城形地誌斛城縣有扶離城也亦地名世本�居篇曰孰哉居畨離孰姑徒勾吳漢書路慱徳封邳離侯表云在朱虛路史曰離本舒鳩地今通利軍之黎陽有故東離城漢鄧弱封離侯於此魏志夏侯淵傳略陽有長離諸羌所屯又涼記呂纂討業沮渠蒙遜屯臨洮爲業聲戰於合離是也亦關名後漢班勇傳馬耆國有爵離關是也亦以號寺釋道安西域記龜玆國北山上有寺名雀離大淸淨又北齊書宣城公叡至永巷被執送華林園雀離佛院拉殺此在鄴者亦以字塔伽藍記幹陀羅城東南有雀離大浮圖是也至於國名則地理誌自合浦船行數月有諶離國西域傳烏弋山離國烏貪訾離國後漢西域傳東離國在天竺東南扶余北夷有索離國論衡作槖離魏略作槀離魏志韓在帶方南有古離國一離國楚離國畢離國又有牟盧卑離監奚卑離諸國晉書禆離國在肅愼西北馬行可百二日維摩詰經有毗耶離國鳩摩羅什注曰毗言稻工之所宜耶離言地平廣莊嚴也長阿含經作毗舎離方等泥洹經作維耶離拾遺記有泥離之國而前趙錄劉聰子約死於不周山見蒙珠離國等是也亦軍名杜氏通典北庭節度使管墨離軍在晉昌郡西北千里唐書張守珪爲瓜州刺史墨離軍使而王忠嗣伐吐谷渾於墨離是也又驛名唐地理誌自振武軍經尉遲川苦拔海九十里至莫離驛又營名魏志帶方郡有﨑離營又戍名魏常景傳安州有石離戌是也亦官名魏志倭人大官副曰卑奴母離是也若漢書武紀有李息衛靑出雲中至髙闕西至符離而衛靑傳討蒲泥破符離崔浩以符離爲漠北塞名如淳以蒲泥符離爲二王號未審誰眞耳又親黨亦名之爾雅姊妹之子爲出出之子爲離孫劉熈曰言逺離己也野服亦名之酉陽雜爼武寧蠻好著芒心接離名曰亭綏襆頭亦名之張彥逺論畫云幅巾傳於漢魏幕離起自齊隋襆頭始於周朝是也貧衣亦有之釋名曰繭幕也貧者著衣以幕絡以絮或謂之牽離煮熟爛牽引使離散如綿也甲帳亦有之洞冥記漢武帝置麗娟於明離之帳是也樂器又名之陸鴻漸武夷山記幔亭之宴命謝英妃撫長離長離者大箏也詩篇亦名之毛詩序曰黍離閔宗周也歌曲亦名之襄陽耆舊傳楚有善歌者曰陽春白雪朝日魚離漢鼔吹鐃歌有翁離曲其詞曰■﹝扌雝﹞離址中可築室何承天作雍離篇詞曰雝士多離心吳邁逺作長別離曲江淹作古別離梁簡文作生別離又有雙燕離是也唐摭言元相公在淛東時幕府有薛書記酒醉後擲注子擊傷公猶子遂出幕旣去作十離詩以贈十離者犬離主筆離手馬離廐鸚鵡離籠燕離巢珠離掌魚離池鷹離鞲竹離亭鏡離臺也賦頌亦名之魏文帝有感離賦北齊書魏收病甚放二姬及疾瘳追憶作懷離賦是也著書亦名之梁蕭圓肅撰淮海亂離志是也又榖名拾遺記背明國有傾離豆見日葉垂覆地食者不老不疾又淮南泰族訓曰離先稻熟而農夫耨之髙誘注稻米隨而生者爲離與稻相似耨之謂少實也又艸名本艸曰防癸一名爵離離騷曰扈江離與辟芷王逸曰江離香艸名子虛賦江離蘪蕪注引張勃曰江離出臨海縣海中色靑似亂髮郭義恭云江離赤葉藥對曰蘪蕪一名江離博物志曰芎藭苗曰江離根曰蘪蕪也又古今注牛亨問將離別相贈以芍藥者何董仲舒答曰芍藥一名可離故將別以爲贈又東方朔傳文帝莞蒲爲席師古曰莞夫離也今謂之蔥蒲又抱朴子仙方有合離艸一名離母根如芋魁亦木名子虛賦檗離朱楊張楫曰檗皮可染者離山梨也又西京雜記上林苑有流離樹十株亦鳥名詩流離之子毛傳曰鳥也少好長醜陸璣疏曰梟也關西謂之流離大則食其母廣雅曰■﹝鳥焱﹞離怪鳥屬也又獸名史記牧誓曰如豺如離徐廣曰此訓與螭同班固典引曰虎離其師又周書及北史突厥之先狼種故旗纛上施金狼頭侍衛之士謂之附離夏言亦狼也又魚名上林賦■﹝魚亙﹞■﹝魚瞢﹞漸離司馬彪注漸離魚名史記作螹離亦虫名古今注蜻蜓小而黃者曰胡離然則十六義外尙得百六十弱侯之說蓋出黃公紹直翁韻會隘矣更案郭璞爾雅注曰鶹鷅猶流離詩所謂流離之子則字異也郭又曰黃鳥俗呼黃離畱說文曰離黃倉庚也皆不云黃離惟呂覧仲春蒼庚鳴髙誘注曰蒼庚黎黃楚人謂之黃離云見說文誤也又荀子曰驊驑騹驥纎離綠耳古之良馬也李斯蓋傳其師說耳

苴有十四音

焦氏筆乘曰苴字有十四音七閭切麻也子閭切苴杖也又子旅切履中薦也又布交切天苴地名在益州見史記注又天苴與巴同又子邪切菜壤也一曰獵場又似嗟切苴咩城在雲南又鉏加切詩傳曰水中浮艸也水艸曰苴字一作■﹝艸查﹞又作浾今作渣非又都賈切土苴不精細也又側下切糞艸也又則魚切說文曰酢菜也酢古醋字又莊俱切姓也漢有苴氏又則吾切茅藉祭也又將預切糟魄也又子余切苞苴嚢貨也

通之曰此說多本黃氏而案據不審予爲再考之有當從子餘聲者毛詩孔子曰吾於木瓜見苞苴之禮行箋曰以果實相遺者必苞苴之曲禮凡以弓劍苞苴簞笥問人鄭玄注苞者苞裹魚肉或以葦或以茅疏曰苴以艸藉器而貯之物也內則炮取豚編萑以苴之陸徳明曰苴苞裹也禹貢孔安國傳曰王者封五色土爲社建諸侯則割其方色土與之使立社苴以白茅陸徳明曰苴苞褁也史記司馬穰苴者田氏庶孽齊景公尊爲大司馬說文曰苴履中艸也廣雅蘘荷蒓苴蒓普各切苴子魚切有從子都聲者周禮鄕師共茅蒩鄭玄注曰苴卽士虞禮所謂苴刌茅長五寸束之者又司巫共蒩館杜子春云蒩讀爲鉏書或爲租茅褁肉也鄭玄亦引儀禮作苴藉也儀禮主人取黍稷祭於苴鄭玄曰苴所以藉祭也孝子將納屍以事其親爲神疑於其位設苴以定之或曰苴主道也此蓋蒩苴同也陸氏讀又則魚反又子徐反又將呂反又曰劉昌宗音緅有從七餘聲者詩叔苴傳曰苴麻子曰疏曰拾取麻實以供羮菜也禮記閒傳何以服苴苴惡貎也疏曰苴是黎黑色故爲惡貎又從七須聲禮記苴杖竹也疏曰苴者黯也心如斬斫貎必蒼苴自然苴惡之色惟有竹也功臣表荻苴邑名在渤海管子曰苴多螣蟇此與菹同趙岐孟子注曰菹澤生艸者也臻魚切有倉胡切者莊子顏闔苴布之衣陸徳明曰苴音麤有七加聲者詩如彼棲苴傳曰水中浮艸也箋曰樹上之棲苴疏曰苴是艸木之枯槁者在樹未落及已落爲水所漂皆稱苴也此則字與槎同匈奴傳出九原二千餘里至浮苴井亦當作此讀耳有子與切者漢書終軍傳苴以白茅於江淮服虔曰苴作席也師古曰苴音沮又子豫反非苞苴之苴也又有同咀字者枚乘兔園賦選擇純熟絜取含苴注曰苴與咀通廣韻曰子與切又慈呂切有從才古聲者爾雅蓾蔖郭璞曰作履苴艸疏蔖卽蒯類中作履底字苑云■﹝韋宛﹞苴履底故云作履苴艸是則字與蔖同也有從才野聲者荀子大略篇曰藍苴路作似知而非注曰苴讀爲姐謾也趙蕤注長短經知人篇曰苴者類智而非智或讀爲姐伺也【唐藝文志趙蕤字大賓梓州人開元召不赴有長短要術十卷】有從側雅聲者莊子土苴以治天下司馬彪曰和糞艸也李頥曰糟魄也陸徳明曰土苴無心之貎又有從知雅聲者髙誘呂氏春秋注曰土瓦礫也苴艸蒯也土鼔蒯桴伊耆氏之樂也孝經曰安上治民莫善於禮移風易俗莫善於樂故可以治天下苴音同鮓矣至於如人姓者廣韻子魚切貨殖傳平陵苴氏爲天下髙訾又列子有蒲苴子無切莊俱者說文苴酢菜側魚切黃氏云臻魚切字與苴字不關又廣韻蒩楚葵生水中側加切渣與溠同浾爲棠汁皆與苴字大異彊傅成音殊爲成蛇足若張儀傳苴蜀相攻擊徐廣曰譙周曰益州天苴讀爲包黎之包音與巴相近以爲今之巴郡索隠曰苴音巴謂巴蜀之夷自相攻擊也今作苴者按巴苴艸名今論巴遂誤作苴也或巴人巴郡本音芭苴得名所以其字遂以苴爲巴也注引天苴卽巴苴也譙周蜀人知天苴之音讀爲巴黎之芭按芭黎卽織木苴所以爲葦籬也今江南亦謂葦籬曰芭籬嬰按華陽國誌曰蜀王別封弟葭萌於漢中號苴侯因名其邑曰葭萌苴侯與巴王爲好巴與蜀讎故蜀王怒伐苴侯苴侯奔巴求救於秦周愼王五年秦張儀司馬錯伐蜀因取苴巴焉據此則史記所云苴蜀相攻擊者乃蜀王伐葭萌而苴侯奔巴時事司馬貞以苴字爲誤是不知有苴侯也夫苴邑葭萌巴都江州裂疆分土各守其疆號苴何得有芭音若鄰壤同好而國名不殊逺怒邦交近惑民聽千八百國未見此倫尋允南所謂天苴讀如褒中之褒當是益州別邑地名乃聲與巴近非謂苴卽巴也徐野民疑爲巴郡已非小司馬之說愈背焦信爲伯加聲過矣且子虛賦諸柘巴苴文頴曰巴苴艸名一名巴蕉南方艸木狀芭焦或曰巴苴則苴無乃有卽消之切乎又唐書地理誌安南通天竺道自羊苴咩城西至永昌故郡三百里又曰雲南八十里至白崖城又八十里至龍尾又四十餘里至羊苴咩城宋董衝釋音云苴鋤駕切咩迷遮切則焦氏以苴爲似嗟切者蓋因咩字而誤也羊苴咩城今在大理府史照曰苴音酢又徐嗟切咩音養又彌嗟切薛能聞官軍破吉浪詩越巂通遊客苴咩鬧聚蚊又西縣塗中詩野色生肥芋鄕儀搗散茶梯航經杜宇烽火徹苴咩新唐南詔傳曰王都羊苴咩城又曰夷語瞼若州有苴咩瞼據此苴咩有兩也又曰王親兵曰朱弩佉苴佉苴韋帶也擇鄕兵爲四軍羅苴子戴朱鞮鍪走險如飛百人置羅苴子統一人又曰望苴蠻者在蘭蒼江西男女勇健馳突若神凡出兵以望苴子前驅

詩用坐字

筆乘曰北齊劉逖詩無由似玄豹縱意坐山中坐字甚奇張說樹坐參猿嘯杜甫楓樹坐猿猱黃鶯並坐交愁濕又巫山秋夜螢火飛疏簾巧入坐人衣薛能花欄鳥坐低蓋皆出逖然黃鶯螢火二語風致逺勝可謂靑出於藍矣

通之曰豹本能蹲猿更觧坐此原物性何足爲奇且潛坐山中逖以自況非指文豹而言張說之樹坐參猿嘯沙行入鷺羣坐參行入亦寫人遊非爲猿鳥詠也至黃鸝丹鳥用之𨿽曰淸新亦渉纎巧劉逖旣非作者子美曷爲相師予案古樂府鳥生八九子端坐秦氏桂樹間漢人所唱杜薛蓋祖之耳

巵林卷六

●欽定四庫全書

巵林卷七

﹝明﹞周嬰撰

○洗梅

宣城梅鼎祚禹金撰書記洞詮百十六卷又有詩乘古樂苑諸編暇日披覽使人忘疲間有疎違稍爲洗練故題曰洗梅

吳陸景

書記洞詮載吳陸景答從兄安成王書曰奉告淸言溢目眷逮周委炎光已盛願此勝宜仰承發止已次新林引邁務殷無妨怡賞三湘奧區九疑形勝浮州動浪聞眠鷗之舊說安流洞浦憶采若之遺風昔景伯出蕃髙風振古叔英之部淸約見稱兄政譽平宣威和兼濟加以夏石奇云秋江迥月翰飛紙落理丰詞富賞末興余時希憶逮暌離方逺川塗修曠炎涼方攺願加珍勗綠字可傳白雲終間心傷淚灑投筆無宣梅氏云安成王疑有誤

洗之曰藝文類聚友悌門有吳陸景與兄書下連又景答從兄安成王書云云梅氏憑之予謂此書詞條綺蔚乃齊梁人語其體裁駢麗亦三國未有尋思久之因考梁書安成康王秀梁太祖順之之子吳平侯蕭景太祖弟崇之之子也實爲從兄弟秀天監元年封六年都督荊湘九州島諸軍事安西將軍荊州刺史立學校招隱逸討蠻叛贍災民簡貧老百姓甚悅景亦以髙祖踐祚封七年使持節督秦郢州之竟陵軍事寧蠻校尉雍州刺史書中皆言荊湘事蓋卽是時也此當吳平侯蕭景答從兄安成王書藝文類聚脫平侯蕭三字耳梅氏不疑吳陸景之訛而疑安成王之誤殆未繹書中語乎叔英者吳書孫峻字叔英堅族孫也性度恢弘才經文武爲定武中郎將屯戍薄落書蓋以宗室故實諭且爲孫氏事益知此書非出士仁也然呂祖謙臥遊錄及尺牘淸裁並云吳陸景士仁筆則數公先不能辧矣

至尊

洞詮周瑜與孫權箋曰當今天下方有事役是瑜乃心夙夜所憂願至尊先慮未然然後康樂今旣與曹操爲敵劉備近在公安邊境宻邇百姓未附宜得良將以鎭撫之魯肅智略足任乞以代瑜隕踣之日所懷盡矣梅氏云按權是時行車騎將軍領徐州牧箋安得卽稱至尊此吳史氏追稱之文耳

洗之曰孫權稱帝後羣臣俱呼陛下自稱吳王以前遡其承兄始據江東之日羣下皆呼至尊如劉備伐吳陸遜疏云伏願至尊髙枕此黃武元年權稱王時也呂瞢當襲南郡說權曰至尊以徵虜能宜用之以瞢能宜用瞢此建安二十四年也權徵合肥爲張遼所襲賀齊曰至尊人主常當持重則建安二十年也自十四年劉備表權行車騎將軍領徐州牧而瑜遂隕嗣後權未進號也曹公破走權迎魯肅肅曰願至尊威徳加於四海已在建安十三年權徵黃祖時甘寧曰至尊當早規之又在十二年權直爲討虜將軍領會稽太守耳容齋續筆嘗以吳書稱孫權至尊爲疑予謂此或虞溥陳壽謬相推與然漢書樓護傳主簿諫王商將軍至尊不宜入閭巷是將軍曾稱至尊也黃羲仲十三州記曰郡之言君也攺公侯之封而言君者至尊也是郡守亦可稱至尊矣權旣假討虜守會稽𨿽稱至尊亦不足怪

杜書

洞詮杜預與子貺書曰知汝頗欲念學今因還車致副書可案錄受之當別置一室中勿復以借人梅氏曰預子錫無名貺者

洗之曰予謂貺義與錫同將撰書者諱錫而假之乎然李濟翁資暇集曰惜借書籍俗曰惜一癡借二癡索三癡還四癡案玉府新書杜元凱遺子書曰書勿借人古人諺云借書一嗤還書二嗤後更生其詞至三四因訛爲癡也洞詮無古諺兩語而尺牘淸裁載王樂道與穆四書云出師頌絕妙古語借書一瓻還書二瓻在何遜上洞詮仍之亦載梁七卷末在王次道後而注云唐韻古之借書盛酒瓶名瓻楊用修六書索隱云瓻借用鴟揚雄酒箴所謂鴟夷也唐詩金錢百萬酒千鴟嬰考聞見錄曰俗語借書與人爲一癡還書爲一癡常疑借書還書理也何癡之云後見王樂道與錢穆四書云云乃知今人訛以瓻爲癡也按說文瓻酒器唐韻亦曰瓻酒器大者一石小者五斗古借書盛酒瓶蓋唐時所解已然則作瓻者近是但以瓶盛書殊乖於義尋孫愐意當是謂借書時餉酒一瓻還書時復餉酒一瓻庶可通也又段成式廬陵宮下記曰今人云借書還書等爲二癡據杜荊州書告貺云知汝頗欲念學今因還車致副書可按錄受當別置一宅中勿復以借人古諺云有書借人爲嗤借人書送還爲嗤也則本作嗤字以瓻代嗤後人之鑿也洞詮有訛此書差可相證穆四不審其人當是如中郎第五之類或錢穆叔之訛乎王樂道者王荊公有和其烘虱詩宋史王陶字樂道英宗太子詹事神宗拜樞宻禦史中丞力攻韓琦徙知陳州正與穆叔同時此宋代人洞詮系之於梁豈梁有與同姓字者乎梅氏考摭弘博彈駁精核此條似覺未確宜更詳之

陸書

洞詮陸云答兄書曰髙門降衡修庭樹蓬梅氏引選注沈約彈王源文曰髙門降衡𨿽自已作顏延年詩幽門樹蓬黎本此

洗之曰予按陸云答兄平原詩曰華堂傾構廣宅頹墉髙門降衡修庭樹蓬感物悲懷愴矣其傷選注中作答書蓋字訛耳梅氏不覺宜刪又洞詮陸云與兄平原書曰一日案行並視曹公器物琉璃筆一枚所希聞景初三年七月劉婕妤折之見此期復使人悵然注引周處風土記案魏武帝於漢爲相不得有婕妤

又

景初是魏明帝年如此則文帝物也與曹公器玩同處故致舛錯矣

洗之曰予覽荊楚歲時記曰陸士衡云魏武帝劉婕妤以七月七日折琉璃筆蓋卽風土記中語案云書但謂魏武物至景初時爲宮人所折耳二記並誤又云是士衡書亦舛然謂魏武不得有婕妤尢非也魏武遺令曰吾婕妤伎人著銅雀臺於臺堂上施六尺牀張繐帳朝晡上脯■﹝僃﹐米代亻﹞之屬月朝十五輙向帳作伎據此則曹公當時頗奪漢宮嬪禦不覺於遺令露之耳

又

云再拜爾乃使熊羆之士虓闞之將雄聲泉湧逸气風亮超三軍以奔厲賈餘勇以成壯兆洪音於寂寞先無聲而髙唱元兵時紛若屯云煥若積波授教斯謐靜言勿嘩嚴鼔隱其云戒萬夫翕而咸和治安步以止立應金奏而靡戈進總幹以乘言退揮旅而成羅及至景陵禮旣畢歸旅將振尋縈員轉因瀨蓋旋若疾流之繞駿沈驚飆之靡狂塵羊腸轉時命屏翳以夕降式飛亷而朝興塗蒙雨而後淸景帶天而先澄陪俊臣於雕輅列名僚於後乘猛將起而虎當作雷駴嘯商風肅其來應士憑勢而響駭馬噓天而景淩梅禹金曰此有韻之文頗大類賦不知首何以云再拜爲書也前書有云此中語於諸賦中何如且篇內有羊腸轉時之語則此爲賦明甚然特言兵旅豈所謂羊腸轉者或是陣法如率然邪當以此附書後並呈平原後人混寫耳

洗曰嬰按陸雲南徵賦序曰太安二年秋八月羊玄之皇甫商敢行稱亂遷逼乘輿大將軍身統三軍以謀國難四方之會眾以百萬軍旅之盛自古未之有也十月軍次朝歌講武治戎觀兵於殷墟於是作南徵賦觀此首所載命屏翳十句與熊羆之士至成羅十八句並在賦中但無元兵時三字與及至景陵至羊腸轉時七語耳中間章次字法亦微異同蓋此屬艸未定先呈平原也所謂靜言勿嘩景陵禮畢陪俊臣於雕輅列名僚於後乘皆非徵伐之容乃是說講武事云更有與兄書云欲作講武賦逺言大體獻之大將軍才不便作大文得少許佳語不知此可出否故鈔以白兄推尋始末正謂此篇數行所謂少許佳語也禹金注云雲集無講武賦予謂云易講武爲南徵耳然此首非書在洞詮中宜刪

予又按晉書帝紀及八王二陸傳成都王頴爲大將軍都督中外諸軍事轉陸云大將軍右司馬前鋒將軍頴恃功驕奢百度廢弛憚長沙王乂在內與河間王顒表誅後父羊玄之左將軍皇甫商以平原內史陸機爲前鋒都督與顒將張方伐京師惠帝遣皇甫商距方於宜陽九月癸巳羊玄之奉帝旋於城東頴次朝歌機列軍自朝歌至於河橋鼔聲聞數百里漢魏以來出師之盛未之有也十月戊申長沙王乂奉天子與機戰於鹿苑機軍大敗頴収斬之並収云夷三族據此蓋與雲南徵賦序同云兄弟皆在頴軍也委身非所以臣伐君天人不與長沙忠於帝室羊及皇甫帝所倚仗而謂之稱亂諂頌成都以及孔懷謂逆爲順祗爲詞費且臨事而懼此正其時而遊情文墨以百萬之師爲謔曾未浹日身死族殱於盧志何尢於孟玖何恨乎此賦蓋云之絕筆也

苻丕書

洞詮苻丕致謝玄求救書曰欲假途求糧還赴國難須援軍旣接以鄴與之若西路不通長安陷沒請率所領保守鄴城乃覊縻一方文降而已注云晉書苻丕鎭鄴爲慕容垂所攻請救於玄書稱云云

洗之曰此首詞理舛錯不全按書似苻丕在鄴進退路窮司馬楊膺倡歸順之計丕不從及爲王師所敗乃請救於玄崔史謂之書稱蓋約略其詞且發露其詐耳須援軍二語述丕二端之意乃覊縻兩語則笑丕僞降之情按王莽傳瓜田儀文降未出師古注曰上文書言降而身未出也後漢書皇甫規傳貨賂羣羌令其文降後秦錄姜紀說姚碩徳曰呂隆孤城無援大軍臨之勢必請降然彼徒文降而已未肯遂服也蓋與此同梅氏皆以爲丕書誤矣

謝書

洞詮謝靈運與弟書曰聞惡溪道中九十九里有五十九灘王右軍遊此惡道嘆其奇絕遂書突星瀨於石注引李白詩逺尋惡溪去不憚惡溪惡途聞李北海灘聞謝康樂

洗之曰按禦覽引處州圖經曰麗水縣有惡道有突星瀨謝靈運與弟書曰聞惡道溪中九十九里有五十九灘永嘉記曰王右軍遊惡道灘奇絕遂書突星瀬於石又書部引永嘉郡記曰昔王右軍經於惡道右軍書南邊大石今猶見墨迹而字不甚了了尋靈運書只聞惡道二語耳王右軍二語乃引永嘉記也洞詮依尺牘淸裁刪永嘉記曰四字而並以爲謝書非也又惡道溪作惡溪道亦倒矣

王徽

洞詮王徽與何偃書曰吾與義興眞恨相知之晚每惟君子知我者若夫嘉我小善矜余不能惟賢叔耳梅氏云徽瑯邪臨沂人歷廷尉爲交州刺史何偃叔父悠之爲義興太守侍中太常與徽相善悠之卒徽與偃書尺牘作王微與偃書蓋亦誤也

洗曰按宋書吏部尙書江湛舉王微爲吏部郎論者云微見舉何偃亦參其議偃慮爲微所咎與書自陳微報偃言書首云卿昔稱吾於義興吾嘗謂之見知則何尙之傳所云弟悠之與瑯邪王徽相善者蓋卽王微特字訛爲徽耳史以王微名士故引其與偃書示悠之雅人深致也良吏傳云太祖元嘉四年以廷尉王徽爲交州刺史其人非有才聞何足重悠之而休文著其寥寥數語耶微傳云年十六舉秀才元嘉三十年卒時年二十九予謂亦訛也當作二十九年卒時年三十何者江湛爲吏部尙書元嘉二十七年也微卒遺令以常所彈琴置牀上何長史來以琴與之何長史者偃也偃爲始興王浚北徵長史元嘉二十九年也上距四年二十六載矣王交州尙無恙乎考異苑曰王徽之宋文帝元嘉四年爲交州刺史在道有客命索酒炙炙至取自割之終不入怒投地顧視向炙變爲徽之頭又覩其首在空中至州便殞又幽冥記曰元嘉中交州刺史太原王徽始拜乘車出行聞其前錚錚有聲見一輀車當路而餘人不見至州遂亡二事太平廣記並載太平禦覽引異苑太原玉徽之字伯猷亦言對客割炙事據此則是時徽亡久矣微又有與從弟僧綽書勸以持盈畏滿而僧綽傳亦曰元嘉末參與朝政從兄徽淸介士也懼其太盛勸令損抑此與微書事合則微字亦訛爲徽矣又謝莊傳元嘉二十七年索虜冦彭城虜尙書李孝伯與鎭軍張暢共語孝伯訪問莊及王徽此徽字亦微之誤若交州刺史所謂車載斗量名聲何足達於異域洞詮謂徽瑯邪臨沂人蓋誤以尙之傳訛字之徽爲卽王交州不知交州乃太原人也史冊轉冩帝虎日增論世考時梗槪自得僧綽傳云元凶収害之時年三十一若微卒於三十年而年二十九則僧綽爲從兄矣此題王氏爲得梅氏失之當攺從尺牘

詔報

洞詮魏太武帝詔報太子曰朕有一孝伯足以治天下何用多爲假復求訪此人輩亦何可得注曰李孝伯爲髙祖所任遇太子奏請徵賢詔報之見孝伯子豹子疏

洗之曰按豹子上書曰於時儲後監國奏請徵賢詔報曰朕有一孝伯足以治天下何用多爲此無假復求訪兩語惟孝伯本傳恭宗曾啟世祖廣徵俊秀世祖曰朕有一孝伯云云蓋面相往復之語非詔板也又魏収之書魏主問答通謂之詔豹子書意或同耳

勑

洞詮魏宣武勑奚康生果者果如朕心棗者早遂朕意注云梁直合將軍徐玄明戍郁州以城內附詔遣康生迎接賜細禦銀纒槊並棗柰果面勅云云

洗之曰按面勑者面諭耳非勑書也洞詮収之非是

崔元

洞詮盧璩與崔元書曰豈有亂首抗巾以入都城衣不在體而以適人昔戴叔鸞箕坐見邊文禮此皆衰世之慢行也注曰元散騎常侍鴻子祕書郎謀反逃竄赦免

洗之曰按太平禦覽簡傲門應璩與崔元書元傳在晉書上洞詮乃列之後魏爲盧璩書盧璩於魏無所見若崔鴻子則名子元與此不合惟崔寔字子眞一名臺字符始寔不拘細行休璉差及同時或與書箴之乎

李弼莊弼

洞詮載魏孝靜帝答李弼詔注云弼字輔玄中山曲陽人仕魏中書令性好名理探味玄宗帶並州驃騎府長史表上注老子道徳經詔答之又載莊弼遺張普惠書注曰弼字輔玄中山曲陽人歷膠州刺史忤顯祖誅普惠魏諫議大夫時靈太后父司徒胡國珍薨贈相國太上秦公普惠疏陳不可太后召五品以上博議普惠不屈弼遺之書普惠美之

洗之曰按北齊書杜弼字輔玄中山曲陽人注老子表上帝答詔洞詮作李弼誤矣又魏書張普惠傳莊弼與普惠書莊弼杜弼不知是一是二淸裁作杜弼洞詮仍作莊弼而又注云字輔玄中山曲陽人且並以與邢邵書者爲一人按魏孝靜詔及與邢邵書並見北齊書中杜弼傳洞詮一以爲李弼一以爲莊弼而杜臺卿之父反沒其姓名誤亦甚矣

髙隆之

洞詮齊文襄帝密與髙隆之書曰仲密枝黨與之俱西者宜悉収其家屬以懲將來注云右出資治通鑑隆之字延興髙平金鄕人魏太保入齊錄尙書事領大宗正髙仲密之將叛陰遣人扇動冀州豪傑使爲內應東魏遣髙隆之馳驛慰撫由是得安澄密書與隆之

洗之曰按北齊書有髙隆之封隆之二人同名也封隆之字祖裔渤海蓨人魏孝靜帝時尙書侍中興和元年拜右僕射武定初北豫州刺史髙仲宻將叛遣使陰通消息於冀州豪望詔隆之馳驛慰撫遂得安靜世宗密書與封隆之云仲密枝黨同惡向西宜悉収其家累以懲將來隆之啟髙祖事遂得停據此文襄書與封祖裔也司馬誤以爲與髙延興梅氏承之奚啻千里

答贈詩

梅鼎祚詩乘載邯鄲淳答贈曰我受上命來隨臨淄與君子處曾未盈期見召本朝駕言趣期羣子重離首命於時餞我路隅贈我嘉辭旣受徳音敢不答之餘惟薄徳旣局且鄙見養賢侯於今四祀旣庇西伯永誓沒齒今也被命義在不俟瞻戀我侯又慕君子行道遲遲體逝情止豈無好爵懼不我與聖主受命千載一遇攀龍附鳳必在初舉行矣去矣別易會難自彊不息人誰獲安願子大夫勉簣成山天休方至萬福爾臻注曰此淳應召別臨淄侯詩也

洗之曰按文選三山詩注引行矣去矣別易會難兩句以爲邯鄲湛贈伍處玄詩尋詩中稱西伯聖主者蓋主曹瞞而賢侯我侯謂子建也君子羣子子大夫之稱皆呼同僚則選注所云答伍處玄爲得梅氏蓋臆說之謬然以會略考之是時曹瞞爲漢丞相子桓五官中郎將耳門生下吏便己擁戴推崇至云聖主受命曰附鳳攀龍而眀目張膽曾不有所顧忌當塗之臣吏皆如此則漢祚安得久長

歌闋

詩乘載靑溪小姑歌二首一曰日暮風吹葉落依枝丹心寸意愁君未知二曰歌闋夜已久繁霜侵曉幕何意空相守坐待繁霜落

洗之曰續齊諧記曰會稽趙文韶爲東宮扶侍住淸溪中橋與尙書王叔卿家隔巷秋夜佳月悵然思歸倚門唱西烏夜飛其聲哀怨忽有靑衣前曰王家娘子逐月遊戲聞君歌聲故遣相聞文韶便邀相過女年十八九行步容色可憐將兩婢自隨曰聞君歌聲豈能爲一曲耶文韶爲歌艸生盤石下音韻淸暢深會女心女曰但令有瓶何患不得水顧婢子取箜篌爲扶侍鼓之約兩三彈泠泠楚絕乃令婢子歌繁霜自解裙帶系箜篌腰抽簪扣之以倚歌歌曰日暮風吹葉落依枝丹心寸意愁君未知歌繁霜侵曉幕何意空相守坐待繁霜落歌闋夜巳久遂相佇燕寢四更別去脫金簪贈文韶文韶報以銀椀白琉璃匕旣明文韶出偶至淸溪廟歇神座中見椀疑之屏風後則匕在焉箜篌帶宛然如故廟有女姑神像及靑衣婢在前皆夜所見者宋元嘉五年也按此歌本是一章紀作二首詩乘因之而歌繁霜侵曉幕句乃作歌闋夜已久繁霜侵曉幕予按歌闋句乃記者之言述其畱連光景意耳覽齊諧志自明且旣云歌闋豈可入詞乎禹金識曲者也顧亦艸艸如是若詩歸止選日暮四句乃棄其半也

詩乘又云此歌本在宋而小姑晉人晉淸商有靑溪小姑曲因附晉予謂此叔庠假托爲詩何暇辧其眞晉宋且黃能之魄晉世始聞白馬之神五季方著亦可附之虞日魏年乎異苑曰靑溪小姑蔣子文第三妹子文孫氏時人母乃當復附吳耶按齊諧未嘗言是靑溪小姑之爲說乃諸家俱失之矣

陸凱

詩乘載陸凱贈範曄詩曰折梅逢驛使寄與隴頭人江南無所有聊贈一枝春梅氏注引荊州記曰陸凱與範曄善自江南寄梅花一枝來詣長安兼贈之詩陸凱字智君代北人梅曰按範曄未嘗至長安此當有誤

洗之曰予按陸智君仕孝文之朝孝文立三年而齊已受禪與蔚宗生不同時若詩果智君所作則陸出代北範產江南範宜以梅寄陸而陸乃折花貽範何其倒也吳志陸凱字敬風吳郡人爲孫皓左丞相而禦覽十九卷引荊州記作凱與路曄爲友寄梅贈詩其詩作折花逢秦使所謂路曄者史未有見而所稱陸凱亦未曉是敬風否也詩藪云吳有丞相陸凱集一卷非折梅之陸凱也然有集傳於隋則詩文固非所短矣此亦持其兩端焉耳

李那

梅氏詩乘載李那有適重陽閣詩曰銜悲向玉闕垂淚上瑤臺舞閣懸新网歌梁積故埃紫庭入緑艸丹墀染碧苔金扉晝常掩珠簾夜暗開方池含水思芳樹結風哀行雨歸將絕朝云去不回獨有西陵上松聲薄暮來

梅禹金注曰徐陵與李那書曰獲陪駕終南入重陽閣詩昔魏武虛帳韓王故臺自古文人皆爲詞賦未有登玆舊閣嘆彼幽宮標句淸新發言哀斷豈止悲聞帝瑟泣望羊碑一詠歌梁之言便掩盈懷之淚正指是詩也舊題作重適陽閣乃倒置之誤庾信宇文昶並有陪駕終南詩李那當與同時又曰按周書武帝保定元年遣治禦正殷不害使陳文苑英華徐陵與李那書云殷儀同至止那答書云殷禦正銜命來歸正謂不害其稱那云雍容廊廟獻納便繁則仕周者也

洗之曰按周書明帝武成二年三月重陽閣成會郡公列將卿大夫於芳林園賜錢帛四月帝崩然則閣蓋周明之雀臺那亦經賜物者故詩皆悲慟語文苑英華題作重適陽關諸家皆承其誤今從梅氏

嬰又按周書北史李昶頓丘臨黃人小名那祖彪名重魏朝父遊有才行爾朱之亂遊奔江右昶幼解屬文十歲爲明堂賦周文以爲丞相府記室參軍轉黃門侍郎封臨黃伯奏爲禦史中尉賜姓字文氏拜內史明帝初行禦史中大夫保定初進驃騎大將軍開府轉納言進爵爲公昶於周文世已當樞要兵馬處分專以委之詔冊文筆皆昶所作常曰文章不足流後世經邦政治庶及古人故文筆了無槁艸惟畱心政事此頗與陵書合文苑英華李那答徐陵書曰僕世傳經術才謝劉歆家有賜書學非班嗣弱齡有意頗愛雕虫歲月三餘無忘肄業此與昶傳又合則李那卽是李昶耳然徐陵贊美那終南陽閣二制而今傳陪駕終南者乃宇文昶作庾信旣和宇文內史終南篇又有和宇文內史入重陽閣之作竊謂昶以賜姓宇文故稱宇文昶何者庾子山撰周將相文如田弘段永辛威陸逞鄭常諸人功在伯朝名書周史卽松楸掩隧碑表在阡咸從賜姓之榮捨因生之本且陸通之女遂襲步孤竇熾之娃亦承紇豆市朝亟革李和始變其名覊旅無歸髙賓仍傳其嗣𨿽國史存其舊徳而朝典守其憲章湮沒𨿽多梗槪猶在外此惟唐瑾遺傳萬鈕靡稱崔諶殘碑屬籍不綴此例差寡蓋有之焉以是而推則宇文內史又卽李那也宇文昶騰於朝列示不違君李那行於鄰交示不誣祖況那父在江南則徐陵所居父母國也與書稱名安可不從父所命反復論世灼然可憑庾信重陽閣之詩亦殊覺甚爲愴惻蓋卽和此篇云

○原謝

知星

五雜組天部引習鑿齒謂星人曰君嘗聞知星宿有不覆之義乎大凡占星者皆於中天野外窺之故云不覆

原曰知星宿衣不覆古之遺諺也晉陶侃宅無吉凶攝生論引之謂術彌精而窮益甚也是以桓宣武以絹一疋爲戱在杭不悟晉書有字爲衣字之訛遂至燕說矣

奔牛

五雜組云丹陽有奔牛壩相傳梁武帝時有人於石城掘得一僧瞑目坐土中奏於帝帝問志公公曰此入定耳令人於傍擊磬則出定矣帝命試之果開目問之不答志公乃說其前事僧一視志公卽起南向奔去帝遣人逐之至此地化爲牛因名近時樵陽子亦類此

原曰按南齊書全景文與沈休之出都到奔牛埭有人相之曰君等皆方伯也景文孝建初以功封漢水侯宋書曰孔覬反會稽太守遣建威將軍沈懷明東討至奔牛築壘自固又元凶劭之立世祖入討遣顧彬之劉季之合勢與劭將燕欽等相遇於曲阿奔牛塘欽等大敗據此則奔牛之名宋齊前已有云梁僧化謬也

○申董

灄字

董遐周吹景集曰古音略灄字音書涉切引董仲舒頌舟輿浮灄章樵注灄浮栰之類此字諸書不収張按荊州記灄陽縣東有鳳岡江乘記木廬山上有鍾乳流出灄河上思村山弘君舉食檄云灄河獨穴之鯉水經注江水左得湖口水通大湖又東合灄口水考兩漢地理郡國志俱逸之惟沈宋書劉粹灄陽縣男又荊州有灄陽子相晉安陸人朱伺求分安陸東界爲此縣則縣創宋時此前宜無聞也又溫公通鑑姚弋仲據灄頭胡三省注云此淸河之灄頭也水經注郝昭營陳倉城成諸葛亮圍之今灄水對亮城是與昭相禦處也則南北之內有二灄水矣

申曰廣韻灄水名在西陽水經注涢水東通灄水又曰江水東合灄口水上承沔水於安陸縣而東徑灄陽縣北晉書湣帝記建興二年杜■﹝山上﹝弓攵﹞下﹞別帥王眞襲荊州刺史陶侃於林障侃奔灄中又曰朱伺字仲文安陸人爲郡將督張昌之逆太守弓欽走灄口伺率部黨攻昌滅之伺部曲以諸縣附昌惟本部倡義討逆逆順有嫌求別立縣因此遂割安陸東界爲灄陽縣而貫焉又宋符瑞志晉簡文帝時甘露降隨郡灄陽縣界桑木而劉粹傳粹封灄陽是平劉毅後在義熙八年固晉時事耳載記冉閔攻襄國石祇遣使詣姚弋仲乞師弋仲遣子襄率騎三萬八千至自滆頭何超音義曰滆音鬲通鑑似誤然十六國春秋及魏書咸作灄頭又未知誰是搜神記曰諒輔字漢儒廣漢人時夏枯旱輔以五官掾出禱山川曰輔爲郡股肱不能和調陰陽令天下否灄萬物枯焦此灄字似有閉塞之義然或字訛以藝文所引聊燕說之耳陳倉之灄疑亦誤書也

泰誓今文湯武逸書

吹景集曰河內女子所獻泰誓一篇亦與古文不同按史記武王渡河中流白魚躍入王舟中武王俯取以祭旣渡有火自上復於下至於王屋流爲烏其色赤其聲魄云索隱曰此己下至流爲烏見今文泰誓馬融曰王屋王所居屋流行也魄然安定意也鄭玄曰書說云烏有孝名武卒父大業故烏瑞臻赤者周正色也索隱曰按今文泰誓流爲鵰鵰鷙鳥也然則今文泰誓唐初猶有存者卽河內女子本也惜無從見之又詩疏引泰誓曰師乃鼔噪前歌後舞格於上天下地咸曰孜孜無怠又引泰誓曰司馬在前漢書引泰誓云立功立事劉歆三統歷論引今文泰誓云丙午還師【以上四則見玉海】說苑引泰誓曰附下而罔上者死附上而罔下者刑與聞國政而無益於民者退在上位而不能進賢者逐墨子引泰誓曰小人見姦巧乃聞不言也發罪鈞又引泰誓去發篇曰惡乎君子天有顯徳其行甚章惟我有周受之上帝毛詩注疏鴻雁小序注引書曰天將有立父母民之有政有居疏云今泰誓文言天將有立聖徳者爲天下父母民之得有善政有安居安居爲重也漢郊祀志引泰誓曰稽古立功立事可以永年丕天之大律注今文泰誓也【以上二則見學齋占畢史慶長繩祖】此皆古文不載者史記載湯徵亦逸書其詞云湯徵諸侯葛伯不祀湯始伐之湯曰予有言人視水見形視民知治不伊尹曰明哉言能聽道乃進君國子民爲善者皆在王官勉哉湯曰汝不能敬命予大罰殛之無有攸赦作湯徵又周本紀云九年武王上祭於畢東觀兵至於盟津爲文王木主載中軍武王自稱太子發言奉文王以伐不敢自專乃告司馬司徒司空諸節齊栗信哉予無知以先祖有徳臣小子受先功畢立賞罰以定其功遂興師師尙父號曰總爾眾庶與爾舟檝後至者斬按此文語極爾雅今書不載豈亦書之逸篇耶並錄於此

申曰孔頴達虞書疏曰按尙書伏生所傳三十四篇謂之今文則夏侯勝夏侯建歐陽和伯所傳及蔡邕所勒石經是也鄭玄承其後所注皆同賈馬之學賈題曰古文尙書云又書序疏曰史記伏生得尙書二十九篇以教於齊魯之間則今之泰誓非初伏生所得按馬融云泰誓得後鄭玄書論亦云民間得泰誓別錄曰武帝末民有得泰誓書於壁內者獻之與博士使讀說之數月皆起傳以教人則泰誓非伏生所傳而言二十九篇者以司馬遷在武帝世見泰誓出而得行入於伏生所傳內故史總謂之也但伏生𨿽無此篇而書傳有八百諸侯俱至盟津白魚入舟之事與泰誓同不知爲是泰誓出後後人加增此語也案王充論衡及後漢史獻帝黃門侍郎房宏說宣帝時河內女子壞老屋得古文泰誓三篇奏之今史漢書皆云伏生傳二十九篇則云宣帝時女子所得亦不可信而古今文不同者或於先有張霸之徒訛造泰誓以藏壁中故後得而惑世耳嬰按今論衡惟言得逸尙書一篇而疏云河內女子出古文泰誓伯厚必以今文泰誓出一女子是刻舷之論也又史記武王渡河之上其聲魄云之下各十餘語皆今文泰誓詞伯厚以小司馬之言遂不敢掇入矣詩疏在大明篇引司馬在前王肅曰司馬太公也漢書引立功立事者郊祀志王商等議泰誓曰正稽古立功立事可以永年丕天之大律師古曰今文泰誓周書也丕奉也律法也言正考古道而立事則可長年享有天下是則奉天之大法也又平當上書引書曰正稽古建功立事可以永年傳於無窮師古亦曰今文泰誓之辭墨子引泰誓皆本古文於兼愛下引泰誓曰文王若日若月乍照光於四方顯於西土非命上曰泰誓曰紂夷處不肯祀上帝鬼神禍厥先神禔不祀乃曰吾民有命無廖其務天亦棄之縱而弗葆非命下曰太誓之言也於去發曰惡乎君子天有顯徳其行甚彰爲鑑不逺在彼殷王謂人有命謂敬不可行謂祭無益謂暴無傷上帝不常九有以亡上帝不順祝降其喪惟我有周受之大帝昔者紂執有命武王爲泰誓去發以非之旣稱太誓又云去發未得其解然此皆在孔氏所傳中但或細衍其義或剪截其詞或錯綜其語以爲古文不載非也至所采周本紀則正今泰誓前段文裴駰集注於諸節下錄馬融曰諸受符節有司也於號曰下錄鄭玄曰號令之軍法重者蓋馬鄭亦皆注今文也嬰按坊記疏曰漢時別有尙書逸篇四月太子發上祭於畢以下三篇之事今更尋之復得數則並疏之

詩思文正義引曰惟四月太子發上祭於畢下至於孟津之上太子發升舟白魚入於王舟王跪取出涘以燎之至於五日有火自上復於下至於王屋流之爲鵰其色赤其聲魄五注以谷俱來注曰白魚入舟天之瑞也魚無手足象紂無助今尙仁人在位未可伐也得白魚之瑞卽變稱王應天命定號也涘涯也王出於岸上燔魚以祭變禮也五日燎後日數王屋所在之舍上流猶變也鵰當爲鴉鴉烏也燎後五日而有火爲烏天報武王以此瑞書說曰烏有孝名武王卒父業故烏瑞臻赤周之正谷記后稷之徳以上皆鄭玄注也又鄭注合符後云五至猶五來

杜篤論都賦注引今文泰誓曰太子發升舟中流白魚入於王舟王跪取出以燎羣公咸曰休哉休哉

漢書董仲舒對策曰書曰白魚入於王舟有火復於王屋流爲烏周公曰復哉復哉顏師古注曰今文尙書泰誓之辭復歸也周公視火烏之瑞乃曰復哉復哉復報也言周有盛徳故天報以此瑞也春秋繁露引尙書傳言周將興之時有大赤烏銜谷之種而集王屋之上者武王喜諸大夫皆喜周公曰茂哉茂哉

周禮大祝疏引泰誓云周公曰都茂哉予聞古先哲王之格言太子發拜手稽首又引今文泰誓【得火烏之瑞】使上附以周公書報誥於王王動色變又李善注範尙書來引周書曰武王將渡河中流白魚入於王舟王俯取出涘以祭不謀同辭不期同時一朝會武王於郊祀者八百諸侯

史記齊太公世家曰武王卽位九年欲東伐以觀諸侯集否師行師尙父左杖黃鉞右把白旄以誓【以誓論衡作號其眾】曰蒼兕蒼兕摠爾眾庶與爾舟楫後至者斬遂至盟津諸侯不期而會者八百諸侯諸侯皆曰紂可伐也武王曰未可還師與太公作此泰誓索隱曰按馬融曰蒼兕主舟楫官名此文上下並今文泰誓

幽通賦注引周書武王觀兵於盟津諸侯皆曰帝紂可伐矣武王曰汝未知天命未可也乃還師又魯頌正義云泰誓說十一年觀兵盟津之時八百諸侯皆曰受可伐王曰爾未知天意蓋有所未可也

論衡武王將誅紂哀而憐之故尙書曰予惟率夷憐爾詩譜序正義曰泰誓說武王伐紂眾咸曰孜孜無怠天將有立父母民之有政有居讀此則知大明疏之引泰誓與鴻雁注之引書蓋連語也然嬰以爲此篇人各斷章家爲摘句卽鳩而合之未得成全璧也要是史臣記事之體誓眾之詞惟說苑稍見一斑

南云東云西云北云

吹景集曰晏元獻公詞雁過南云行人回淚眼根溪引南云北雁語誤以江總爲文通陸士龍贈曼季詩聲播東汜響溢南云又眞誥東華靈妃歌云彈璈南云扇香風鼔錦波江令詩亦其餘唾然不獨南云可紀也阮嗣宗大人先生傳來東云駕西風陶徵士答龎參軍詩依依南楚邈邈西云文通詩北云竦徵人讀書不半袁豹妄甲乙古人諺所云少所見多所怪見槖駞言馬腫背也余昔有西云詩曰誰其俟公弋延領畱西云但懷徑寸璜日與漁子羣客繆謂此語可陵江匹阮殊過情差或免杜撰耳又閔康公引呂覽有云雲气西行水泉東流

申之曰心逐南云逝形隨北雁來江總揚州九日詩也然不獨一再見沈滿願昭君嘆詩情寄南云反思逐北風還魯秀奉辭南平王曰近系南云傾屬東日謝靈運勸伐河北書注心南云爲日已久宋太祖北伐詩不覩南云陰但見胡風起陸云九愁雲眷南云以興悲蒙東雨而涕零陸機思親賦曰指南云以寄欵望歸風而效誠又袁豹檄蜀文豈不遡誠南凱延首東云此皆昔人之緒言也惟西云北云作者罕及謝朓曲池歌曰浮雲自西北江海思無窮梁簡文帝樂府浮雲西北起孔雀東南飛虞世基初渡江詩無復東南气空隨西北云王冑酬陸常侍詩何言西北云復覿東南美則合西北爲詠也楊乂云賦曰東西絡繹南北油裔鄭玄箋東門之詩曰如雲者如其從風東西南北也墨子曰夏后開使翁難雉乙卜於白若之龜乙言兆之繇曰亨矣逢逢白雲一南一北一西一東九鼎旣成遷於三國則四方之云形矣然此語起於夏啟之時厥亦古哉

五觀

吹景集曰左傳夏有觀扈國語楚士亹云啟有五觀韋昭注五觀啟子太康昆弟也酈道元水經注因之按書五子歌惓惓先訓此五子者啟賢胤也何得以商均管蔡況之王伯厚已有辧考竹書帝啟十一年放王季子武觀沈約注武觀卽五觀也十五年武觀復叛彭伯壽徵之乃來歸觀誠朱均之亞矣按漢東郡有畔觀縣當由據觀以畔而名之耶

申之曰韓子亦曰啟有五觀云云武王所誅者皆父子兄弟之親以其害國傷民敗法圯類也古今人表太康兄弟五人號五觀夫此五觀者由歌詩考之則賢由史傳求之則不肖且五人中固應有一人徇義守正者而胡淪胥以逝耶竹書啟十一年放王季子武觀於西河謂之季子則武觀一人耳善長巨洋水注以五觀爲啟子名曰名則非五人矣且未有五人而並封一邑者也啟十五年武觀來歸間一年太康畋於洛表五子之歌應在此時豈三年之內五人乍悖而乍賢耶又墨子非樂引武觀曰啟乃淫溢康樂野於飲食將將銘莧磬以力湛濁於酒渝食於野萬舞翼翼章聞於天天用弗式此逸書也不知何指矣

毦字義

吹景集旣徧搜毦字又廣推其義曰筆亦可名毦魏辛毘云禦史簪筆以奏不法如今者直偹位毦筆耳隋志令文官七品以上通毦之是也貂亦可名毦董巴輿服志云內常侍加黃金附蟬毦尾謂之惠文冠隋志云侍臣毦丰貂是也拂亦可名毦張敞晉東宮舊事云皇太子納妃有白毦拂二枚南史婆利國主坐金髙座侍女持白毦拂及孔雀扇是也珠亦可名毦北史吐谷渾得誇呂椎髻毦珠以皂爲帽是也色絲亦可名毦梁書貞惠世子以五色毦辮鮑泉須是也【按梁書無此事出南史耳】鳥羽俱可名毦沈佺期詩鸚鵡林中彩毦分栁絮荻花亦可名毦內典翻譯名義集云兜羅棉亦翻楊華或稱兜羅毦梁元帝春荻詩云非秋無有毦未燒不生煙是也藤亦可爲毦齊民要術云毦藤大小如萍蒿蔓衍生人采取剝之以作毦是也據服虔通俗文曰毛飾曰毦則凡絲羽華艸之下垂者並可以毦名矣毦之義於是乎大備

申之曰說文曰毦羽毛飾也毦爲物飾而作毦之物與所飾之物豈可據以毦名試舉吹景所遺難焉後漢書宧者傳金銀罽毦施於犬馬又西南夷傳冉駹夷有旄牛無角一名童牛肉重千斤毛可爲毦宋書江夏王義恭傳有司奏槊毦不得孔雀白氅則孔雀旄牛犬馬統可名毦耶蜀志姜維每出北徵羌胡每出馬牛羊氈毦及義糓禆軍糧東宮舊事皇太子初拜有石山安車四馬有毦幢鹵簿有黃旄南齊魏虜傳黒氈行殿輦邊三郎曷刺眞槊多白眞毦梁書狼牙修國王出乘象有幡毦旗鼔罩臺蓋蠕蠕傳賜阿那環魯思銀纒槊二張並白毦赤漆槊十張並白毦【吹景集誤讀】隋禮儀志齊永明制永露上施重屋樓棲寶鳳皇綴金鈴鑷珠璫玉蜯佩四角金龍銜五彩毦帝皆省之唐禮儀志屬車左右廂第十一行大鋋白毦靑地云花襖冒又夾轂隊三十人胡木鍪毦蜀鎧懸鈴玄武幢次細矟十二孔雀爲毦則玉輅氈輦幢幡塑鋋鍪鎧鈴矟俱可以毦名耶南齊輿服志玉輅斗蓋結仙人綬雜色眞孔雀毦隋音樂志大業時端門外列爲戲場伎人爲婦人服鳴環佩飾以花毦者殆三萬人南蠻傳赤土國居僧祇城有門三重圖畫飛仙仙人菩薩之像懸金花鈴毦則仙人伎人菩薩咸可名毦也隋食貨志煬帝修旄旗羽儀之飾課天下州縣凡皮革毛羽堪爲氅毦者皆責焉【氅昌兩反作■﹝敝上毛下﹞非】吳時外國傳黒白毦出天竺國古今注昔有神巫名曰寶毦能符劾百鬼則豈獨毛羽可以毦名卽皮革不可名毦乎予博考數者中惟華蘤得名爲毦何者郭璞江賦揚皜毦擢紫茸皆花也此爲可證陳子良看羣公朝還詩迎風彩毦轉照曰綬花開毦花作儷蓋亦此解余毦字皆當說爲纓緌流蘇之類至於毦筆毦貂毦蟬當與珥金珥銀同作珥字文選六臣注珥挿也戴也執也又服也作毦字並誤書耳後漢書注毦如志反從耳從毛廣雅■﹝茸毛﹞而恭反從茸從毛梁簡文山池詩飛艫飾羽■﹝茸毛﹞長慢覆緹油此應爲羽毦■﹝茸毛﹞字亦訛若武夷志慢亭之宴肴有名■﹝茸毛﹞者注云音軟水苔也蓋作上聲予觀嵇叔夜集向子期阮徳如皆有相難文故爲遐周申之遐周聞此將無一大噱乎

○商艾

四凶

艾千子評墨曰堯不誅四凶而舜誅之以是爲堯舜之優劣陳大士章大力常言之此量天測海之論也考之於書舜生三十徵庸三十在位所謂在位言居攝也孟子亦曰舜相堯二十有八載記舜之居攝三十年中其間人才之用捨奚止如漢文帝唐貞觀開元宋仁宗享國久而事多興廢沿革史不絕書者比乎鯀之績用勿成僅九載耳九載之外堯能待舜之卽位至於三十年民之爲魚也久矣而後堯之殂落而乃不用之耶然則四凶之用也四凶之誅也皆在堯之朝舜居攝之年堯總其成舜相之而已矣邇年邪說盛行乃有此論眞世道人心之憂也不容不辧子有駁堯不誅四凶論刻出與海內共見之

商曰案國語太子晉曰有崇伯鯀播其淫心遂稱共工之過堯用殛之於羽山左傳太史克曰舜臣堯賓於四門流四凶族又子產曰昔堯殛鯀於羽山大戴禮孔子曰堯流共工於幽州以變北狄放驩兜於崇山以變南蠻殺三苗於三危以變西戎殛鯀於羽山以變東夷莊子曰堯於是放驩兜於崇山投三苗於三危流共工於幽都此不勝天下也荀子議兵曰堯伐驩兜舜伐有苗禹伐共工韓非子曰堯欲傳天下於舜鯀諫曰不祥哉孰以天下傳之匹夫乎堯不聽舉兵而誅殺鯀於羽山之郊共工又諫曰孰以天下而傳於匹夫乎堯不聽又舉兵而誅共工於幽之都於是天下莫敢言無傳天下與舜淮南修務訓曰堯立孝慈仁舜使民如子弟放驩兜於崇山竄三苖於三危流共工於幽州殛鯀於羽山說苑曰堯誅四凶以懲惡漢書鮑宣書曰堯放四罪而天下服後漢書樊鯈曰唐堯大聖尙優遊四凶之獄使天下咸知然後殛罰又何休左氏膏肓曰孔子云蕩蕩乎惟天爲大惟堯則之今如左氏堯在位數十年久抑元愷而不能舉養育凶人爲民害而不能去則孔子稱堯虛言也桀紂爲惡一世則誅四凶歷世而無誅放易云積不善之家必有餘殃虛言也曹植贊堯亦曰克平共工萬國同塵��������������又何孟春餘冬序錄曰傳謂舜誅共鯀非也鯀之誅堯之命也事非出堯則禹於舜爲父讎禹事讎哉韓非有言云云韓書不足據以理而斷之吾深然其言據此則古以四凶爲堯所去者多矣艾子豈從其說乎然孔氏書四罪疏云洪範曰鯀則殛死禹乃嗣興左傳僖三十三年舜之興也殛鯀其舉也興禹襄二十一年又云鯀殛禹興此皆言殛鯀而後用禹是四罪在治水之前明是徵用時所行也鄭玄以爲禹治水事畢乃流四凶王肅難云若用禹功成而後以鯀爲無功殛之是舜用人子之功而流放其父則禹之勤勞適足使父致殛舜失五典克從之義禹陷三千莫大之罪矣而於左傳文十八年正義曰聖主莫過於堯審官王政所急大聖之朝不才總萃𨿽曰帝其難之復何甚也此四凶者才寔中品𨿽行有不善未爲大惡故能仕於聖世致位大官自非聖舜登庸大禹致力則滔天之害未或可平以舜禹之成功見此徒之多罪勲業旣謝愆釁自生爲聖所誅其咎蓋大此似以元圭旣告四憝乃除卽孔氏亦不能明也夫謂禹已奏功彼乃蔽罪誠爲躗說顧謂徵用時事則爲不然何者虞書舜受終文祖類禋望徧巡狩方嶽始有四凶之誅孔安國曰終謂堯終帝位之事孔頴達曰類禋望徧告受禪也夫禪則以位受矣孔子曰唐虞禪自孟子而始言攝其後孔安國司馬遷之徒不得不從不知孟以辧博折羣言與尼父虞史之論不合也魏晉宋齊梁陳六代卽祚咸作禪文欲以比徳唐虞遡隆舜禹未聞禪後而漢獻魏奐晉恭宋順齊寶融梁方智猶得干預新政也卽以攝言之百官總已國命獨持周公之制禮作樂何曾復關孺子孔子卻萊夷誅少正曷嘗必告季桓宋繆之攝也宋之政與夷不與聞魯隱之攝也魯之事桓公不得問倘此旣履藉聽斷而彼猶拱手畫諾是爲佐命之臣又非攝代之義矣相之與攝正不可同日而語孟子旣言舜攝又言相堯亦自矛盾耳史記云堯薦舜於天堯辟位凡二十八年而崩據此則舜𨿽執權堯已巽位矣又云舜巡狩歸而言於帝請流四凶按堯求禪之年耄期逾六舜四巡而歸堯年九十有一矣豈少壯寛慈至此而乃慘礉少恩乎且旣已避位又聞其政孟氏所謂二天子也鄭玄云舜不刑四人者以爲堯臣不忍刑之此猶爲舜解嘲亦可見四夷之投堯不與聞矣王粲難太平論亦曰聖莫盛於堯而四族凶佞帝舜因之而三苗叛戾而陸徳明莊子音義乃曰堯六十年放驩兜於崇山六十四年流共工於幽州六十六年竄三苗於三危與虞書孟子史記又異不知復何案據也夫古今之言六藝者折衷於仲尼之徒論語曰舜有天下舉臯陶不仁者逺矣臯陶卽八愷之庭堅也不仁者逺非四凶之誅乎予反復其事尙有可徵者史記稱堯仁如天智如神其人蓋寛蕩意多嚴烈气少故熈績若采必咨臣嶽搜慝𨿽集山藪自弘朝無刑辟之官國無纓鞞之典及舜召試日陰未移娥英已降三載始竟天下胥遷可謂悅賢如加膝去佞如拔山各有當也至舜而英毅之風漸開精嚴之道兼用禦大寶兮守金鏡操太阿兮握魁柄故孔頴達以爲舜自受終後萬事皆自主之但行巡狩不稟堯命予謂不但是也踐位之後勅命二十二人惟禹益垂夷嶽牧咸薦其它十有八人獨斷獨命不復詢謀至總師歸禹受神宗僅遣徵苗余權弗假年百十餘蒼梧零陵翠華躬狩其聰明神武古今莫並也自孔孟之書推美虞夏其後百家之言如竹書云舜囚堯偃塞丹朱不使與父相見故拔地誌鄄城縣有囚堯城又有偃朱城史通引瑣語云舜放堯於平陽其地有城曰囚堯韓非云瞽瞍爲舜父而舜放之象爲舜弟而舜殺之放父殺弟不可爲仁妻帝二女而取天下不可爲義越絕云堯有不慈之名舜有不孝之行孔頴達又按世本堯是黃帝玄孫舜是黃帝八代之孫堯女於舜之曾祖爲四從姊妹以之爲妻於義不可世本之言難信或者古道質故也此等書在今皆爲誹謗聖人得罪名教學者口噤於誦耳畏於聞憤悱之徒懷疑滿腹𨿽有喙三尺不敢更端若此非一矣竊案呂氏春秋堯以天下讓舜鯀爲諸侯怒於堯曰得天之道爲帝得地之道爲三公我今得地道而不爲三公以堯爲失論欲爲亂比獸角爲城舉其尾爲旌召之不來仿佯於野舜於是殛之於羽山副之以吳刀書疏云舜以側微起升上宰初來之時天下未服旣行四罪故天下咸服用刑之當也予因思舜揚畎畝共驩之徒相與目攝不行意表之事不足奪天下之情諸人素宦於朝威名久著附麗擁佑實繁有徒是時二八旣登羽翼已備且羣牧羣後奉之於外五刑五宅裁之於內於是而四人分崩播越裔土矣咸服者蓋懾其用威未必欽其不濫也夫共工靜言象恭罪安所據驩兜舉人不用反與同辜崇伯績用弗成顧猶能障洪水爲禹修功之地乃皆使之流離囚錮畢命無人之鄕三苗之行孔頴達云堯典無文先儒以左傳相考知是饕餮此亦以臆疑人案博物志及郭璞山海經注堯以天下讓舜三苗之君非之帝殺之有苗之民叛入南海爲三苗國蓋亦以議沮揖讓得戾新朝由此言之四罪之施當乎否與且兜惟以保任共工一言攖罪則鯀之用也四嶽彊請言愈切至海宇愁墊實嶽之由是宜先爲羽淵波臣而終偃然南面豈非否徳之讓意存嬀汭克諧之對恩不可忘特蓋其罪而不以宣與暮世加恩舉主至同罔極四嶽之貸實爲濫觴也巳太公始封於齊誅狂矞華士營蕩潘址亦四罪而齊人愳之豈其效舜之英威乎抑諸家言禹治洪水三載功成於時已有八議之法矣流沙旣被羽山可返而不聞舜施議功之恩禹陳議親之請者豈羽泉之熊已化遼東之鶴無歸與後世暱其門生故吏又不同者亦千載之疑端也請更一揚搉之

○增姚

莆中方言

吾鄕姚旅字園客作露書數十卷內載莆中方言數條余覺其未偹聊因筆墨之

間采諸所見而增之增曰先王畫疆分野邦域旣異語音必殊而岐海之聲傖人每笑爲閩語此不知音者也予閱經史言多有與敝邑同者故掇拾以貽好事

莆人遇意外事而駭動者發聲輒云夥移史記陳勝故人見殿屋帷帳曰夥頥涉之爲王沈沈者索隱引服虔曰楚人謂多曰夥又言頥者助聲之辭也謂涉爲王宮殿帷帳其物甚多驚之偉之故稱夥頥也

莆閨人嬌其稚子者發聲輒云詡畜按漢書京兆眉憮孟康注曰憮音詡北方人謂媚好爲之詡畜此二語蓋閭巷恆言其出處乃爾雅如是且夥頥詡畜更可作一佳對也

人物瘦瘠謂之眚本周禮大司馬職馮弱犯寡則眚之鄭玄注曰眚猶人眚瘦也亦作省謝承漢書曰袁閎面貎省瘦是也

掘土地中謂之竁本周禮小宗伯鄭氏注今南陽名穿地爲竁聲如腐脺之脺

縶維人獸謂之傒淮南本經訓傒人之子女髙誘注傒音雞系囚也

羮縻多湆謂之滒淮南子甚淖而滒髙誘曰饘粥多瀋者曰滒

淅米渟水謂之潘鄭玄王制注曰湯沐曰潘陸徳明曰芳袁反米汁也

炙物於火謂之別北齊書侯瑱任約攻郢州城中食少人有死者卽取其肉火別分噉

垢污所觸謂之黦廣雅曰墨也於物反

單家呼父謂之爸廣雅曰步可反父也

謂寒涼憀戾爲淒其本詩絺兮綌兮淒其以風語也

謂縱任遊戲曰達挑蓋亦本詩挑兮達兮在城闕兮也

幼穉謂之侲本史記秦使徐福入海求神異物遣侲男女三千人資之徐廣注引西京賦侲子萬童裴駰案薛綜曰侲子童男女也

天從鐵因聲本周易毛詩讀也屈原九歌亦衝天與愁人葉語來如釐本儀禮來女孝孫也漢書亦曰莫說詩匡鼎來呼空如康盡也徐幹室思詩摧且傷與常饑空葉年從禰因聲漢書武帝敍傳永年與百神葉馬從母果聲潘嶽西徵賦爲馬與寄坐葉

○詮鍾

鼔缶

詩歸載逸詩云君子有酒小人鼔缶𨿽不見好亦不見醜鍾惺曰孔子刪詩不入三百篇者非必盡以詞理之佳惡爲去取亦自有單詞錯簡不能成篇者存此以志其凡

詮曰嘗讀淮南子說林文有此非詩也又文子上徳篇曰君子有酒小人鞭缶𨿽不可好亦可以醜鴻烈特取辛氏言耳何據以爲尼父刪也

古諺古語

詩歸載古諺曰將飛者翼伏將奮者足局將噬者爪縮將文者且朴鍾伯敬云大好勝人所爲譚元春云將文者且朴至理也句法之妙妙在不與上三句相同

詮曰蔡洪化淸經文也且朴下尙有伏龍非我馬白日非我燭藏之埋之保此玄朴四語意林載化淸經爪縮下有將言者口黙一句安在句法之不同也鍾以爲古語不知其出自松滋耳

松果

水經注河水南流潼溵關山因謂之潼關灌水注之水出松果之上鍾伯敬鈔雲水出松果之上奇境奇語

詮曰山海經曰太華山東六十里曰松果之山濩水出焉北流注於渭則灌水當作濩水而之上當作之山松果山名伯敬評搉云然豈以爲懸泉樹杪激波木末乎

巵林卷七

●欽定四庫全書

巵林卷八

﹝明﹞周嬰撰

○諗胡

王褒

胡元瑞玉壺遐覧云漢有二王褒一字子淵武帝時人卽上聖主得賢臣頌者末謂奚必偃仰屈伸若彭祖呴噓呼吸如喬松哉蓋諷武帝之學仙其識趣非道家者流也一字子登元帝時人遇華山異人得道至王屋山號淸虛眞人然後漢郊祀志又有王褒姓名非武元二帝以文學道術顯者是漢自有三王褒也又後周王褒字子淵亦能文章工詩詩藪曰北周文士王褒爲冠西漢王褒同姓名同以才學顯世所共知以予考之古今有五王褒一唐人字士元亦能文卽補傳亢倉子者一見漢郊祀志一見神仙通鑑

諗曰漢書宣帝時修武帝故事益州刺史王襄奏王褒有軼才上詔爲聖主得賢臣頌云云是時上頗好神仙故褒對及之本傳甚明胡氏以爲諷武帝誤哉又漢書爲郊祀志東漢書稱祭祀志云後漢郊祀志何邪郊祀志云神爵時遣諌大夫王褒持節求金馬碧雞之神此卽子淵傳中語惟五行志成帝綏和二年鄭通裏男子王褒衣絳衣帶劍入北司馬門上前殿入非常室中解帷組結佩之則又一王褒耳三洞珠囊曰王褒字子登前漢王陵七世孫服靑精■﹝飠迅﹞飯趨步峻峯如飛鳥無津梁直渡積水又服云碧晨飛丹膄視見甚逺太上大道君賜王君素明瓊紋玗丹錦旌號淸虛眞人神仙傳同茅君傳曰淸虛王眞人漢元帝時辭家入華陰山九年又登陽洛山平帝時修行道成太上賜錦旌爲太素淸虛眞人又集仙錄茅盈字叔申王褒字子登張道陵字輔漢皆朝王母於昆陵之闕按旣云前漢陵七世孫又云元帝時道成又云與道陵同時則非武帝時人也但周書王褒字子淵爲梁元帝尙書左僕射江陵陷入長安仕周封石泉縣子然梁書作字子漢也魏時亦有一王褒博物志文帝黃初三年武都西都尉王褒獻石膽二十斤晉時更有二王褒王隱晉書曰王褒字偉元少立操尙以父儀爲司馬文王所殺絕世不仕霍原傳云原與王褒等同以賢良徵也晉書又曰元帝鄭夫人妺適長沙王褒帝召爲尙書郎隋亦有一王褒北史宇文述討蕭瓛瓛遣王褒守吳州述遣兵襲褒褒衣道士服棄城遁按胡氏得五予得其八而路史發揮曰王褒有十一人九見前錄一漢�工見孝成鼎一眞人自有內傳

洪厓先生

玉壺遐覽曰洪厓先生傳云洪厓先生者或云黃帝之臣伶倫也得道仙去姓張氏堯時已三千歲矣陶宏景眞誥云洪厓先生今爲靑城洞眞故靑城山有洪厓洞司馬天師五嶽朝儀云靑城山洞周圍二千里皆洪厓先生服瑯玕花隱去代爲靑城眞人據此則古洪厓治靑城山甚明然傳又云洪厓山在豫章之西山有仙壇臨井上爲洪厓煉丹處五舂臼色渥如丹各圓深二尺餘爲洪厓煉丹臼則又似言豫章何耶蓋靑城爲古洪厓所理無疑而豫章則唐張氳先生隱處也或疑洪州是開皇時攺號在唐前然則豫章固舊有玆山張氳隱焉而井臼則氳之遺迹無惑也且帝堯前安有張姓其謂張姓者斷因唐之洪厓而訛矣

諗曰雷次宗豫章記曰厭源山西北余侯村五六里有洪井俗說洪厓先生之井又謝莊有逰豫章觀洪厓井詩水經注曰散原山西北五六里有洪井飛流懸注其深無底舊說洪厓先生井也西有鸞岡洪厓先生乘鸞所憇泊也梁元帝吳平侯志曰遷豫章內史洪井鸞峯甘露歲下簫厓鶴嶺連理成陰古洪厓托迹豫章審矣安得以井臼屬唐人按集仙錄晉武帝時豫章吳猛許遜居洪厓山築壇立靜傳所云仙壇臨井者豈吳許所築與而太平廣記引逸史萬年縣南山有洪厓澗則不止靑城厭源也又眞誥曰吞瑯玕之華而方營丘墓者洪厓先生也洪厓先生墓在武威郡姑臧縣則姑臧又爲先生尸解地安往不化何必靑城哉然郭有道碑云將蹈鴻涯之遐迹陶丘一薦管寧曰追迹洪厓參蹤巢許則似爲隱士西京賦曰洪厓立而指麾薛綜曰三皇時伎人則祗爲伶官與升仙者豈別一人乎陳子昻詩序曰鸞鳥篇者晉人洪厓子作也洪厓子矯迹汾水乘白驢衣羽褐云云按張氳在晉州神山縣洪州大疾疫氳來施藥病者立愈玄宗驛召之果氳也常服紅蕉衣跨白驢此與伯玉所敍合氳時一至豫章耳安用煉丹井臼爲然能和墨灑翰則張洪厓亦一文人

王喬

玉壺遐覽曰王喬尢易舛淆古今未有了此者楊用修王元美巵言俱以爲有二人余別考得三人自謂足據近復憶之誤也仙家王子喬傳子喬卽太子晉字子喬一云名喬字子晉遇浮丘公授以至道於緱山乘鶴上升時人觀者咸曰王子登仙遂言曰王卽吾姓因遂稱王子喬並葉縣爲令飛舄之王喬柏人爲令食芝之王喬其爲三人無疑餘舊嘗載之史書占畢中然三代前以子系字者尙希而是時卽太子亦稱王子其爲王子喬者猶云太子晉耳未必字爲子喬也旣周太子自應姬姓何得以爲氏王傳中王卽吾姓之云蓋不得王子二字之義而彊爲玆說以傅會之耳今詩家稱子晉者亦非二王喬偹載於後參閱自明

王喬河東人也漢明帝時爲尙書郎出爲葉縣後天下玉棺於堂前吏人推排終不揺動喬曰天帝獨召我耶乃沐浴服飾寢其中蓋便立覆宿昔塟城東自成墳其夕縣中牛皆流汗喘乏而人無知者百姓爲立廟號葉君祠吏人祈禱無不如應

元瑞上言飛舄而此乃不紀錄疏也按後漢書喬爲葉令每朔望自縣詣臺朝帝怪其來數而不見車騎令太史伺望之言其臨至輙有雙鳬從東南飛來舉羅張之但得一雙舄則四年所賜尙書官屬履也每當朝時也門下皷不擊自鳴聞於京師

王喬犍爲武陽人也武陽有北平山在益州南一百四十七里髙一千二百丈上有白蝦蟇謂之肉芝食者長生非仙材靈骨莫能致也喬好道望山朝拜積十餘年登山感致因得食之身輕力倍行及走馬后爲栢人令遂於東巏山得道今武陽有喬仙祠王喬有三同姓名有太子晉王喬有葉令王喬食肉芝王喬乃蜀中神仙也又見太平廣記其謂三人亦不詳考王子喬非王姓也名疑云卽封禪書王伯僑麟按封禪書作正伯僑非王姓

又禦覽劍解門引道經云王子渤海之冡劍鳴空槨王喬景陵之墓劍飛衝霄王子者曽詣鐘山獲九化十變經以隱遁日月遊行星辰後一旦疾終營冢渤海山夏襄時有發王子墓者一劍在北寢上自作龍鳴人無敢近後亦失所之王子喬墓在景陵戰國時復有發其墓者見一劍人適欲取視其劍忽然上飛去王子喬事舊說浮丘公攜與乘鸞鶴共登嵩山此事又不同解化時年正十五六云按此子喬劍解事頗新僻並著之所稱王子不知何人其劍解亦與子喬相亂不可不知路史云王子喬名超古字開山尢爲奇僻並附載

諗曰蔡邕集有王子喬碑云王孫子喬者上世之眞人也聞其仙舊矣不知興於何代博問道家或言潁川或言產蒙斯丘傳曰王氏墓永和元年臘夜上有哭聲甚哀附居者登而察焉洪雪下無人迹見一大鳥迹後有人絳衣大冠呼樵孺子尹禿曰我王子喬也爾勿復取吾先人墓前樹也忽不見碑詞但稱其乘螭駕鶴並不及監撫世榮水經言冢在梁國蒙縣碑題云仙人王子喬碑正載中郎文稽周室墳陵無在梁國者而此子喬姓王固非王子晉也髙允王子喬行曰王少卿王少卿超升飛龍翔天庭少卿必子喬字此亦姓王者王逸楚辭注曰崔文子學仙於王子喬子喬化爲白蜺而持藥與文子文子驚怪引戈擊蜺中之因墮其藥俯而視之王子喬之屍也置之室中覆以敝筐須臾而化爲大鳥開而視之翔飛而去蓋王子喬已有三矣眞誥眾眞集洞宮有桐栢眞人領五嶽司侍帝晨王子喬注曰此稱眞人之字也則元瑞疑未必字子喬者殆未考耳文選別賦注引南越志曰長沙郡劉陳東有王喬山山有合丹處杜氏通典曰昆陽城有古墓在東俗云王喬墓也斯復不知何眞當與栢人葉令又別一人則王喬亦有三也𨿽然葉令當顯宗時栢人令未審在何世顧爲令長則亦漢中葉矣屈平逺遊曰吾將從王喬而娛戱賈誼惜誦曰乃至少原之野兮赤松王喬皆在旁淮南子曰王喬赤松子吹嘔呼吸上通雲天又曰王喬赤松吸陰陽之和食天地之精蹀虛輕舉乘雲遊霧屈生戰國之世二子皆產漢初所稱果何指也蔡澤說應侯曰世世稱孤而有喬松之壽注曰喬王子晉松赤松子案汲冢周書師曠謂子晉曰汝聲淸汗汝色赤白火色不壽子晉果十七而卒秦去髭王未逺傳聞宜眞乃云喬之壽何也且亦未聞子晉之吐故納新耽慕方術者以王喬卽子晉豈彭殤可齊乎而諸敍王喬者皆與赤松並稱且不雲松喬而云喬松予意必先赤松而出者疑上古已有一王喬而書傳不詳其事耳武陽王喬太平廣記無之胡氏誤也禦覽所引道經蓋出眞誥眞誥曰玉子者帝俈也曽詣鐘山獲九化十變經以隱遁日月遊行星辰後一日疾崩營冢在渤海山夏中衰時有發玉子墓者室中無所有惟見一劍在北寢上自作龍鳴虎嘷之聲人遂無敢逐者後亦失所在也【帝俈則堯父外書作嚳字】王子喬墓在京陵戰國時復有發其墓者惟見一劍在人正欲取視忽飛入天中也按此則營墓渤海者當作玉子非王子也玉子卽帝嚳名號亦奇禦覽字多訛

王僑王子喬

楊用修云史記封禪書注引裴秀冀州記云緱氏仙人廟者昔有王僑犍爲武陽人爲栢人令於此登仙非王子喬也唐詩王子求仙月滿臺又云可憐緱嶺登仙子猶自吹笙醉碧桃蓋世以王僑爲王子喬誤也久矣

元瑞新錄曰史記封禪書宋母忌王伯僑充尙羨門子髙索隱注司馬相如雲王伯僑古仙人下復引裴秀記緱氏仙人廟者昔有王喬云云余案史記王伯僑自是一仙人名注再引王喬已誤然裴記王喬喬字偏傍無立人用修作僑字從人蓋因史文王伯僑而誤也藝苑巵言云仙人有兩王喬其一卽太子晉其一栢人令天降玉棺者也此與用修說同但楊誤加偏傍耳

嬰按天降玉棺者是葉縣令非栢人令也元瑞何不彈駁且用修說與王不同

余意王喬爲太子者汲冢書師曠稱晉爲王子故樂府稱王子喬非姓王氏也喬當是晉別名惟爲葉縣令而飛鳬與爲栢人令而食芝者則名姓俱同又同爲令最易相亂王子喬斷當從余此說余向以爲三王喬亦襲取舊時之說未妥

諗曰嚴忌哀時命曰比王僑而爲耦王褒頌曰呴噓呼吸如僑松顏師古注僑王僑仙人也大人賦廝徵伯僑而役羨門張揖曰伯僑仙人王子僑也師古曰仙人姓徵名伯僑非王子僑也劉向九嘆譬若王僑之乘雲兮載赤霄而淩太淸又曰驅子僑之奔走王逸曰子僑王子僑也王莽傳仙人掌旁有白頭公靑衣莽曰是乃予之皇祖叔父子僑欲來迎我也偏傍作立人多有之矣作僑亦何害也獨尋劉向列仙傳王子喬者周靈王太子晉也好吹笙作鳳凰鳴遊伊雒間後見桓良曰告我家七月七日待我於緱氏山顚至時果乘白鶴駐山頭舉手謝時人而去遂立祠於緱氏山下柏人令復於此登仙而立廟於麓何事之巧合若是髙誘淮南注曰王喬蜀武陽人爲栢人令得道而仙華陽國誌曰犍爲郡北接蜀郡王喬升其北山又曰武陽縣有王喬祠郡國志武都西有王喬谷卽王喬隱處谷有王喬堂歲常祀之則栢人令乃於桑梓登遐而顏氏家訓曰栢人城東北有一孤山俗呼瓘務山城西門碑是漢桓帝時栢人民爲縣令徐整立銘云土有壦務山王喬所仙又北夢瑣言韓定辭爲鎭州王鎔書記聘燕燕幕客馬彧贈曰別後壦堥山上望羨君時復見王喬則是於宦遊飛舉裴秀謂在緱山亦誤也然則唐詩所云緱嶺吹笙正指子晉以爲栢人令殆見其流而未溯其源耳至其人之同異野客叢談引類說亦謂有三皆未備也

楊泉

胡元瑞九流緒論云太玄經十四卷晉楊泉撰鄭氏通誌略作太玄蓋泉以子云同姓故此書亦擬子云而作也今第馬氏意林所鈔百餘言存馬氏注云梁國楊泉字徳淵而不言何時鄭藝文略及隋藝文志俱云晉人惟舊唐書作唐人然唐人諱淵泉字徳淵其爲晉人無疑舊唐書字誤也馬氏意林又有物理論十六卷所采頗眾而不題名字按隋志亦泉所撰韓非鄧析流也

諗曰北堂書抄引晉錄會稽相朱則上書言楊泉淸操自立徵聘終不移心詔拜泉郎中隋經籍志晉處士楊泉集二卷在薛瑩下閔鴻上是吳人而入晉者物理論屢稱傳子蓋與休奕善也藝文類聚又載楊泉賦數首皆稱吳時人

衛元嵩

胡元瑞四部正訛曰元命包四卷周衛元嵩述本緯書春秋孝經各有元命包故好事剿爲此書而附諸大易其文率學太玄用字奇僻過之厥義則甚淺此書崇文總目稱唐衛元嵩通誌通考並因之按元嵩後周人所撰述有齊三教論七卷見通誌又隋志釋氏類稱蜀郡沙門衛元嵩上書言僧徒猥濫周武帝下詔一切廢毀卽其人也而王堯臣以爲唐人考唐世諸傳記絕無名姓同者其誤了然此書楊楫本序以元嵩獻策後周賜爵蜀郡公武帝尊禮不敢臣之頗與隋志合必元嵩先爲沙門後還俗上書請汰僧徒故周武亟暴顯之以風天下序稱元嵩有傳考北史無之恐楊楫誤也

諗曰續髙僧傳釋衛元嵩成都人少出家至京上廢佛法事自此還俗周祖納其言嵩制千字詩並符讖緯事後知之據此則與元瑞所疑先爲沙門後還俗者合然元嵩乃上書而後還俗非還俗而始上書也廣宏明集云衛元嵩本河東人逺祖從宦遂家於蜀梁末爲益州野安寺僧佯狂浪宕周氏入蜀因爾入關天和二年上書請造平延大寺夫平延寺者無選道俗罔擇親疏以城隍爲寺塔卽周主是如來用郭邑作僧坊和夫妻爲聖眾推令徳作三綱尊耆老爲上座選仁智充執事求勇略作法師行十善以伏未寧示無貪以斷偸刼是則六合無怨紂之聲八荒有歌周之詠嵩此上言則興佛法而安國家非滅三寶而危百姓也有十五條總是事意勸行平等非滅佛法此與隋志又異文獻通考衛元包十卷崇文總目元嵩唐人武功蘇源明傳趙郡李江注包以坤爲首因八純之宮以生愛極於六十四自系其辭言外卦體不設爻位以謂易首幹尙文包首坤尙質夏連山商歸蔵周易唐包其實一也困學紀聞云館閣書目云周易元包十卷唐衛元嵩撰今按楊楫序云元嵩益州成都人明陰陽曆算獻策後周賜爵持節蜀國公武帝尊禮不敢臣之北史藝術傳衛元嵩好言未來事不信釋教嘗上疏極論之書目以爲唐人誤矣嬰又考元嵩書頗行於世但號元包不云元命包也通誌作元包胡氏並誤

薛仁貴

丹鉛新錄曰用修云後周韋孝寛參麟趾殿學士考校圖籍唐薛仁貴著周易新注本義十四卷二子勇將而精意經術如此元瑞以爲唐薛氏文士最眾周易注見鄭氏藝文略唐書藝文志蓋別有其人非爲將者也唐書仁貴傳並不言其涉獵經史卽史傳中不盡載著述然仁貴以武人有此斷所不遺今新舊唐書無及此者則此書非其撰述無疑也韋孝寛𨿽爲名將未嘗以勇力聞仁貴𨿽以勇聞然將略亦自翹楚用修說俱失之宋人墨池編有薛仁貴碑云名禮字仁貴其人在天寶間則非唐初將帥明矣又史書占畢曰唐有兩薛仁貴一武將見唐書一文人注周易見唐書藝文志次第在王勃前陸徳明後蓋亦髙宗時人當與徵遼建功者相去不逺而傳絕不言其能文著書考之唐世河東之薛文學最盛蓋一時名姓相同決非爲將之仁貴也楊用修執此以仁貴爲文武兼才與韋孝寛並稱按唐書張仁願傳云唐初才兼文武僅郭元振唐休璟裴行儉及仁願未嘗一齒仁貴則注周易者非其人必矣藉令史傳中於著述或不盡載亦當稍稍及其文義大端而仁貴本傳第稱力田起家傳末竟不略槪好文博雅等語用修之誤了然無疑續考宋朱長文墨池編第八卷

碑刻類有唐薛仁貴碑注雲天寶二年名禮字仁貴河東汾陰人按新舊傳唐書薛傳並無此文惟通鑑有之以僻甚故特附記此

諗曰班氏書所列將相儒生之行事往往不載於本傳而附著之他篇者蓋作史之法且如其人所論譔一一具列傳末則藝文不必志矣按新唐書本傳云仁貴少貧賤以田爲業而世系云仁貴父軌隋襄城郡贊治又云仁貴名禮松漠道大總管子訥相玄宗楚玉左羽林將軍汾陽縣伯本傳不言以字行亦不言松漠道蓋皆互見也何謂唐書無此文乎墨池編碑文云云則所謂薛禮者正三箭定天山免冑示突厥之將軍耳其言天寶二年必訥若楚玉始爲其父追立之者觀仁貴討賀魯疏簡潔而盡事情又知西方得歲不宜用兵皆博學有文豈力田起家者所能諳解乎張仁願諸人𨿽稱才具文武而論著都不見於篇衛公問對反爲操觚者所鄙又烏知其兼才也哉且薛氏望出河東無別支於他郡者其世系表有二嵩二朗二植二侃二溫二岸二戡二巖二嶷二瞢二諤二華二承規三薛紹三薛岑三薛瓌三薛廣而獨無二禮二仁貴則■﹝釒嶲﹞虜注易立功立言者其爲一人無疑矣通鑑貞元十九年龍門人薛仁貴安都六世孫名禮以字行元瑞旣知通鑑有之而必守墨池之說以爲天寶時人蓋徒見用修之論輙思所以勝之不知其自陷於掛漏而乖僻也

河圖要元論

四部正訛又云楊氏譚苑醍醐曰茅山誌引河圖要元篇云勾金之壇其間有陵兵病不起洪波不登又曰乃有地肺土良水淸勾曲之山金壇之陵可以度世上升曲城要元篇蓋漢世讖書後漢書注不載其目僅見此焉此用修語予未敢深信然他無可考姑錄此以廣異聞

諗曰按眞誥稽神樞引河圖中要元篇第四十四卷

云勾金之壇其間有陵兵病不往洪波不登又引河圖內元經曰乃有地肺土良水淸勾曲之山金壇之陵可以度世上升曲城陶隱居注曰此河圖者舜禹所受及洛書之屬今猶有四十餘卷存據此則用修所記蓋有之矣茅山誌大都皆采眞誥文

金雌詩

元瑞藝林伐山曰用修云隋經籍志郭文著金雄記金雌詩按隋志緯書小注有金雄記無所謂金雌詩也麟按南齊書郭文舉金雄記云當復有作肅入艸見髙帝紀末並諸讖甚詳

諗曰按南齊書髙祖紀末無當復有作肅入艸之句惟祥瑞志引金雄記曰鑠金作刀在龍裏占睡上人相須起又云當復有作肅入艸又云艸門可憐乃當悴建號不成易運沸則金雄所存不僅一語也洞仙傳郭文舉書篛葉上著金雄記金雌詩後人於其所住牀席下得之次第尋看讖緯相似乃傳於世宋世符瑞書太史令駱達奏陳符讖引金雌詩云大火有心水抱之悠悠百年是其時金雌詩又曰云出而兩漸欲舉短如之何乃相岨交哉亂也當何所惟有隱巖殖禾黍西南之明困桓父達說之曰兩云元字也短者祚短也巖隱不見惟應見殖入禾谷邊則聖諱炳明也據此則金雌之作亦有之矣但不見隋志耳夫用修𨿽窮捜韋塜博討穆陵然所稱引皆非怪僻元瑞以爲出自成都便不深信至有目前載籍斥不推尋賤今之意亦云隘矣髙都孫居相筆叢序曰世有正元瑞者乎元瑞聴之矣予亦聴之矣嬰敢謂正胡乎

鹽澤醋溝

丹鉛新錄曰用修云唐岑參詩鴈塞通鹽澤龍堆接醋溝方回云鹽澤人皆知之醋溝人所未知也非惟人未知方回蓋亦不知此言以揜後人耳考闞駰十三州誌山氏城北爲髙踰淵又東北醋溝水出焉水在中牟鹽澤見漢書元瑞以爲鹽澤見穆天子傳戊子天子至於盬注盬鹽池也今在河東解縣及竹書紀年王觀於鹽澤是也漢書逺出其後且醋溝方但言未知未嘗自以爲知也用修逆探譏之得毋以己度人乎

諗曰岑參天寶中充安西節度判官其北庭詩鴈塞通塩澤龍堆接醋溝孤城天北畔絕域海西頭北庭地近輪臺在龜玆烏壘之間矣漢書蔥嶺河東注蒲昌海蒲昌海一名鹽澤去玉門陽關三百餘里水經注泑澤卽蒲昌海亦有塩澤之稱地裏志朔方縣有金連塩澤者靑塩澤鴈門郡沃陽縣塩澤在東北然則塩澤有五一在中國嘉州所詠以地道尋之當是蒲昌海也鴈塞未詳何郡梁州記曰梁州縣界有鴈塞山山有大池水鴈棲集之因名荊州記鴈塞北接梁州汶山郡其間東西岑屬大巖無際雲飛風翥望崖回翼惟一處稍下朔鴈達塞矯翼裁度故名此非岑詩所指聊舉異名然塩澤之說則用修得之而元瑞謬言也又西域傳徐普欲開道避白龍堆之阻揚雄亦言康居烏孫豈能踰白龍堆冦西邊地理誌惇煌郡正西關外有白龍堆沙有蒲昌海孟康曰龍堆形如土龍髙大者二三丈在西域中據此則醋溝必在瓜州之外考水經注髙楡淵東北爲酢溝韻會云酢今作醋闞駰十三州誌山氏城北爲髙踰淵又東北醋溝水出焉水在中牟郭緣生述徵記醬魁城至醋溝凡十里唐岑參詩鴈塞通塩澤龍堆接醋溝緣酢溝而引岑詩以證此黃直翁之誤用修全述之也按郡國志雒陽與中牟比縣河東在雒陽西北五百里惇煌在雒陽西五千里若鴈塞越四千五百里而內與河東之澤連龍堆越五千里而東與中牟之水接作詩者毋乃太憒憒乎黃楊胡徒執於形似之間而不究道裏之不可至恐嘉州爲之大噱也

湖陰

丹鉛新錄曰用修云陽虎將殺季孫不克取寶玉大弓以叛明年乃得之堤下晉明帝覘王惇遁歸湖陰以七寶鞭獲免按晉書明帝紀云王惇將謀簒下屯於湖帝乃乘駿馬微行至於湖陰察惇營壘而出陰字當屬察爲句以上文湖下原無陰字而下句陰察與微行相應也自溫庭筠作湖陰曲後人往往承訛惟王懋叢書得之又明帝自湖遁歸遇旅嫗與七寶鞭此云遁歸湖者尢非惇旣屯兵於湖帝自湖歸則歸於石頭耳

諗曰升庵集云王惇屯於湖陰察營壘而去此晉紀本文於湖今之歷陽也帝至於湖爲一句陰察營壘爲一句溫庭筠作湖陰曲誤以陰字屬上句也張耒作於湖曲以正之案此則湖陰之觧發自用修矣元瑞拾用修牙慧以反譏用修而又云自湖遁歸又云遁歸湖則以於湖於字爲於此於彼之於而不知其爲縣名也且單舉湖字符瑞抑何所指晉書地理誌丹陽郡有於湖蕪湖姑熟諸縣接壤聫疆觀王惇傳云惇移鎭姑熟明帝將討惇微服至蕪湖察其營壘又世說新語云王大將軍頓軍姑熟明帝以英武之才著戎服騎巴賨馬賫一金馬鞭陰察軍形勢則湖陰之訛自湖之謬已可知矣然於湖屬丹陽郡在江南歷陽屬淮南郡在江北楊云於湖今之歷陽則非也

萬城

四部正訛曰楊用修以鬼谷區爲卽鬼谷其可笑正與方城作萬城切對

諗曰宛委余編曰用修以方城爲萬城其可笑不待言晦伯引史記阻之以鄧林緣之以方城又我悉方城外及服虔杜預之說以辟之似矣然不如盛弘之荊州記之明切也其云葉東界有故城始犨縣東至瀙水逹泚陽界南北聫聫數百里號爲方城一謂之長城南北𨿽無基築皆連山相接而漢水流其南故屈完云云何其易曉也郡國志葉縣有方城郭仲產曰苦萊於東俱有方城又楚狂接輿耕於方城之南蓋皆傍此長山方城而名者也正訛笑楊蓋附於此嬰按楊王二先生之說皆本酈善長用修所論略舉一隅陳王爭之則欲掇楊所短而反揜其所長耳考水經潕水注曰潕水出黃城山東北徑方城郡國志曰葉縣有方城郭仲產曰苦萊於東之間有小城名方城東臨溪水尋此城致號之由當因山以表名也苦萊卽黃城也及於東通爲方城矣世謂之方城山故地裏志曰南陽葉方城邑西有黃城山是長沮桀溺耦耕之所尸子曰楚狂接輿耕於方城蓋於此也盛宏之云葉東界有故城始犨縣東至瀙水逹泚陽界南北聫聫數百里號爲方城一謂之長城云酈縣有故城一面未詳里數號爲長城卽此城之西隅其間相去六百里𨿽無基築皆連山相接而漢水流其南故屈完答齊桓公云楚國方城以爲城漢水以爲池郡國志曰葉縣有長城曰方城指此城也元美所稱本此然汝水注曰醴水徑北縣故城北春秋昭公十五年許遷於葉者也楚盛周衰控覇南土爭彊中國多築列城於北方以逼華夏故號此城爲萬城或作方字唐勒奏土論曰我是楚也世覇南土自越以至葉華宏境萬里故號曰萬城也余按春秋屈完對齊侯曰楚國方城以爲城杜預曰方城山名也在葉南未詳孰是用修所執又在此條元瑞以爲可笑是未知用修之言更有據也宛委說亦不如潕水注之詳備元瑞述之此猶侏儒度髙於天者也嬰又觀元瑞華林博議曰讀書大患在好詆訶昔人夫文字煙埃紀籍淵藪引用出處或有參商意義重輕或有權度加以魯魚亥豕訛謬萬端凡遇此類當博稽典故細繹旨歸統會殊文釐正脫簡務成曩美毋薄前修今偶覩一斑便爲奇貨恐後視今猶今視昔矣又曰昔人之說無當於吾心務審其是非而駁之毋先入毋遷怒毋作名毋徇名今明知其得而掩爲已有未竟其失而輙恣譏彈壯夫不爲大雅當爾耶此論可謂公溥然每於用修遺言輙疏剔小疵乖謬大美以丹鉛當奇貨以伐山資遷怒博議云云豈慮後人之攟摭後人也

鬼方

楊用修曰髙宗伐鬼方事惟見易鬼方極逺之國卽靡莫之屬也蒼頡篇曰鬼之爲言逺也世本黃帝娶於鬼方氏漢匡衡疏云成湯化異俗而懷鬼方意者湯時鬼方已內屬式圍之中而復叛於中衰之日故髙宗伐之以中興殷道也又西羗傳曰殷室中衰諸侯皆叛至於武丁徵西戎鬼方三年乃克故其詩曰自彼氐羗莫敢不來王是其證也竹書紀年周王伐西落鬼戎

胡元瑞丹鉛新錄曰鬼方事見竹書髙宗二十二年伐鬼方次於荊三十四年王師克鬼方氐羗來賓甚明鬼戎之語絕無所出史稱陸終氏娶於鬼方生六子卽昆吾大彭五覇疊王者見鄭氏通誌略楊云黃帝未知何所據也鬼方前輩有以爲楚者以楚俗尙巫故謂鬼方竹書伐鬼方上有次荊之文則此說宜可證楊云極逺恐未然又一說云卽貴黔中殷世何能至此蓋當時楚地亦極爲蠻落春秋始會盟中國耳以鬼方爲楚蔡介夫蒙引

諗之曰大戴禮帝系曰陸終氏娶於鬼方氏之妺謂之女嬇氏產六子一曰昆吾二曰參胡三爲彭祖四曰萊言五曰安六曰季連風俗通曰陸終娶於鬼方氏是謂女淸索隱引系本亦同楊云黃帝良誤詩大雅覃及鬼方毛傳曰鬼方逺方也孔頴逹曰鬼方逺方未知何方也匡衡傳應劭注亦曰逺方楊曰極逺亦非臆說西羗傳曰武乙暴虐犬戎冦邊古公踰梁山而邑於岐下及子季歷遂伐西落鬼戎太子賢注引竹書紀年武乙三十五年周王季伐西落鬼戎無俘二十翟王語胡謂絕無所出謬矣此與王會解湯時正西有鬼親國揚雄作趙充國頌遂克西戎還師於京鬼方賓服罔有不庭師古曰鬼方言其幽昧也李善引世本注曰鬼方於漢則先零戎是也章帝紀有司言明皇帝克伐鬼方開道西域用修稱靡莫之屬似鬼方乃西戎也海內北經曰鬼方在二負之屍北注曰貳負之屍在上郡幹寶易注曰髙宗殷中興之君鬼北方國也髙宗當伐鬼方者離爲兵戈故稱伐坎當北方故稱鬼也此說則爲北狄唐書韋臯臯雲南欵邊約東蠻鬼主驃傍苴絕吐蕃盟而南蠻傳曰夷人尙鬼謂主祭者爲鬼主又曰南詔俗尙巫鬼大部落有大鬼主百家則置小鬼主又有兩林部地狹而諸部推爲長號都大鬼主又有夷望鼓路湯谷阿酰阿鶚鉀蠻等十二鬼主皆隸雋州此豈古所云鬼方者耶則與黔楚之說近卽以爲南蠻可也然尙書大傳文王受命二年伐鬼方三年伐宻湏四年伐犬夷五年伐耆六年伐崇按文王未嘗南徵則謂在楚之陽者或未然也虞翻易注曰髙宗伐鬼方三年乃克旅人愬勞衣服皆敗鬼方之民猶或冦竊故終日戒陳琳爲曹洪與文帝書鬼方聾昧髙宗有三年之徵伐邈道悠聾昧愬勞之辭豈有承受按韓非子文王說紂而紂囚之翼侯炙鬼侯臘史記正義引括地誌相州谷陽縣西南五十里有鬼侯城然則鬼方直在冀州耳又班固典引威靈行於鬼區章和元年詔威霆行乎鬼區斯又易方爲區矣

鏡殿

藝林伐山楊用修云唐髙宗造鏡殿武后意也四壁皆安鏡爲白晝祕戲之需帝一日獨坐其中劉仁軌奏事入驚走下階曰天無二日土無二王臣見四壁有數天子不祥莫大焉帝立命剔去後聞之不悅帝崩後復建之楊亷夫詩鏡殿靑春祕戱多玉肌相照影相磨六郎酣戰明空笑隊隊鴛鴦漾淥波

元瑞曰按此本隋煬帝故事迷樓記帝設銅屏四周殿上白晝與宮人戲樂纎毫皆入屏中髙宗時武曌用事中外謂之二聖劉仁軌蓋假此以諷故武聞之不悅也老鐡詩六郎謂昌宗明空卽曌字

諗曰通鑑少府監裴匪舒爲上造鏡殿成上與劉仁軌觀之仁軌驚趨下殿上問其故對曰天無二日土無二王適視四壁有數天子不祥孰甚上遽令剔去此無武后不悅及祕戲之言豈司馬惡其宣淫而削之乎以髙宗之頑冥不靈二聖之稱猶以爲未盡豈滑稽隱語所能揺動武后亦不以二日之擿爲恚數天子在壁亦有數皇后在宮仁軌可自解於武后前也

過秦論

丹鉛新錄曰用修擬過秦論云六王初畢四海始一雄圖旣溢武力未畢方架黿鼉以爲梁巡海石以送日俄而祖龍魂斷於沙丘鮑魚鮏聞乎四極云云

元瑞曰竹書紀年穆王大起九師架黿鼉以爲梁此云秦始恐誤論擬過秦實宋人場屋體此叚又本唐人阿房宮賦然小杜首四語甚奇而楊四語中再用畢字殊失檢點用修自謂弱冠時作蓋其後未嘗刪潤也

諗曰江淹恨賦曰秦帝按劍諸侯西馳削平天下同文共規華山爲城紫淵爲池雄圖旣溢武功未畢方駕黿鼉以爲梁巡海石以送日一旦魂斷宮車晚出楊論皆抄文通語也此其少作自宜付之一炬而乃享以千金亦不自見之患乎但江賦載文選中憙事小史輙能諷誦胡氏不知何也紀年曰周穆王大起九師東至於九江架黿鼉以爲梁遂伐越列子曰穆王駕八駿之乘乃西觀日所入三齊略記曰秦始皇作石橋欲過海看日出有神人驅石下海石去不速神輙鞭之皆流血夫穆王叱黿而秦帝驅石穆王車轍窮於蒙汜而秦帝馬迹向於扶桑似不可同江賦云爾者蓋得意疾書忽成佳語陸機所謂隨手之變難以辭逮者抑其借穆王之事以諭秦皇雄心四據百鬼驚奔而用修襲之固非妙制廣搜博采元瑞恐未得與於斯文故不覺其言之過

巵林卷八

●欽定四庫全書

巵林卷九

﹝明﹞周嬰撰

○諗胡

文宣王武安王魯哀公平原君

史書占畢曰世知仲尼文宣王而蕭子良長孫稚亦皆文宣王也延岑號武安王在壯繆前劉嘉封漢中王在昭烈前今但知玄徳雲長劉仲謚魯哀公朱建稱平原君皆在後尢僻也文宣見路史余並見兩漢書又李光弼嶽飛俱謚武穆嶽與諸葛又俱謚忠武

諗曰漢書元帝時孔覇以帝師賜號褒成君奉孔子後平帝元始初追謚孔子曰褒成宣尼公【呂元善聖門志云東漢和帝永元四年封孔子爲褒尊侯今考範書無】後魏書孝文太和十六年攺謚宣尼曰文聖尼父後周宣帝大象二年詔曰孔子幽贊天人裁成禮樂作範百王垂風萬乘可追封鄒國公隋文帝贈爲先師尼父唐貞觀十一年尊爲宣父髙宗幹封元年追贈太師中宗神龍元年以鄒魯邑百戶爲太師隆道公宣尼采邑【通典作崇道公冊府元龜王欽若曰時封孔子爲隆道公按會要武後天授元年封隆道公】至開元二十七年追贈孔宣父爲文宣王後嗣褒聖侯攺封文宣公通典通鑑以爲謚文宣而唐書云贈封若果爲謚子孫豈可以爲封爵乎且自尼父前以王謚文宣者有後魏宜都王穆壽任城王澄安丰王延明汝南王悅王亶【李先傳曰正光中文宣王亶嗣位】濮陽王陸子彰北齊常山王斛斯椿不獨竟陵長孫也又魏書長孫稚北史諱稚與治嫌名而攺爲幼雲長孫幼字承業封上黨王謚文宣惟隋書長孫覽傳稱祖稚魏太師上黨文宣王耳延岑自號武安王長生則於宋徽宗大觀二年封武安蓋是徽號然隱太子子承訓李寶臣子惟簡皆封武安王也光武兄仲初追謚魯哀公未久進爵爲王復曰魯哀王矣平原有兩固然而史記景帝立王夫人爲後尊其母臧兒爲平原君則一爲婦人抑又奇矣春明退朝錄曰樞宻副使曹瑋使相髙懷徳皆謚武穆此固在李嶽間若忠武之謚何必嶽葛魏司馬師宋沈慶之栁世隆苻登雍州刺史徐嵩梁始興王憺魏廣陽王琛裴叔業齊髙昻劉丰破六韓常劉貴叚韶周王勵唐尉遲敬徳郭子儀李晟渾瑊韋臯五代徐溫宋李繼隆郭守文皆謚忠武豈獨孔明鵬舉乎【楊萬里揮麈錄曰北齊顯祖髙洋晉陽公李元忠南齊竟陵王蕭子良隋長孫覽俱謚文宣孔子蓋出四謚之後者予按髙洋稱帝元忠孫覧俱不爲王楊說非也】

夫子

史書占畢曰西京雜記有杜陵杜夫子三十國春秋有舞陽杜孔子稱名之類一至於此記謂杜奕棋天下第一蓋其徒尊之若抱朴子所稱棋聖之類然拾遺素稱詩聖又稱集大成又自稱杜陵曷若奪此稱還吾子美不尢稱情耶又莊忌稱夫子是字

諗曰西秦錄乞伏熾盤將有徵西將軍孔子後魏書天平元年蕭衍將軍紀耕入冦■﹝山專﹞嵣都督曹仲尼破走之此夷狄侮聖之甚者也宋書世祖以沈伯玉容貌似圖畫仲尼像常呼爲孔丘王景文陪輦出指伯玉曰孔丘奇形容唐書王起字舉之文宗引入翰林講論經史詔畫像便殿號當世仲尼此中國君臣侮聖之尢者也然唐書表漢有薛方丘字夫子則誇誕之風已始於此而朝野僉載周則天朝同州魯孔丘爲拾遺郎中張元一目爲鶖入鳯池者則尢可哂矣金石錄有魏鎭東將軍劉幹碑云諱幹字天比於孔子仲尼孔丘尙爲末減耳若乃夫子之稱原非至極之號端木之對棘成僕夫之詢濯孺豎牛之斥叔孫栁下之妻之誄其夫孟津之誓武王於千夫長百夫長而皆呼之夫子則亦貴賤通稱之詞又班彪之劇蒙恬韓愈之祭田橫李白之贈秋浦少府咸以夫子屬之奚必弟子之嚴吾師學士之阿所好雲爾而已哉且韓愈調張籍詩曰李杜文章在光焰萬丈長惟此兩夫子家居率荒涼則子美在唐世業有夫子之稱固不必奪彼予此卽太白亦稱李夫子矣杜夫子自是人姓名若玄怪錄有朔方節度使張彧兩男一名曽子一名夫子俱爲刺史通鑑唐僖宗時蜀人羅夫子聚眾應阡能敗自剄者是也玉堂閒話有長道縣豪士張夫子名行儒則與前漢薛方丘同而司馬相如傳顏籀注曰嚴忌本姓莊當時尊尙號曰夫子則又非字也禦覽引文士傳曰杜育童孺奇才博學能著文章心解性逹無所不綜一時稱爲舞陽杜孔子此如關西孔子楊伯起之類亦非名也

顏回

占畢曰顏回爲羌帥曽參爲市人已見前載稱顏子者黃憲外謝尙徐陵周續之皆六代人也稱曽子者張覇外宗元卿蔡曇智滕曇恭皆南齊人俱見南史列傳又陸云亦稱顏子

諗曰仲尼神人髙不可仰顏淵亞聖士所能睎故賞譽之家持相推許古今若此者眾矣禰衡曰仲尼不死孔融曰顏回復生事𨿽悲痛言亦可喜者也按黃叔度外稱顏子者尙不乏人荀彧別傳曰鍾繇以爲顏子旣沒能偹九徳不貳其過惟荀彧然或問繇曰君雅重荀君比之顏子可得聞乎魏志太祖稱荀攸曰公逹外愚內智外怯內勇不伐善無施勞顏子不能過也晉書曰文立師事譙周門人以立爲顏回又曰羊祜蔡邕外孫太原郭奕見之曰此今日之顏子也梁書曰伏挺字士標齊末舉秀才梁髙祖謂爲顏子引爲徵東行參軍時年十八隋書李士謙字子約事母以孝聞伯父魏岐州刺史瑒每曰此兒吾家之顏子也若前乎黃生者張璠漢紀曰朱穆之年二十爲郡督郵迎太守太守問曰君年少爲督郵將因族世自有令徳穆之曰郡中瞻仰明公以爲非顏淵不敢使迎孔子太守奇其才嘆曰吾非仲尼督郵所謂顏回也濟北先賢傳戴宏字符襄年二十二爲郡督郵府君欲撻之宏曰鄙郡遭明府咸以爲仲尼之居國以宏爲顏回豈聞仲尼有撻顏回之義府君異其對卽署主簿此皆令譽也然後漢許暹字顏回見顏氏家訓彼豈有長卿慕藺之思乎後代曽子亦不一人南齊書劉瓛祖母病疽經年手持膏藥漬指爲爛母孔氏謂親戚曰阿稱便是今世曽子阿稱瓛小名也梁書謝藺字希如五歲父母未飯食終不進阮孝緒嘆曰此兒曽子之流北史裴叔卿博涉有孝行時人號曰裴曽子然北史和士開傳有一人士曽參爲士開嘗黃龍湯此又出市人下矣【文中子或曰董常何人也子曰其動也權其靜也至其顏氏之流乎唐髙僧傳僧一行姓張氏名遂道士尹崇見所撰大衍玄圖甚嗟伏之曰後生顏子也亦見酉陽雜俎六帖曰海東王義慈事親孝於弟兄友時號海東曽子唐書權徳譽門生七十人推沈傳師爲顏子又賈會華原人有髙節不答辟署裏中號一龍親亡負土成墓廬其左手蒔松栢時號關中曽子】

四友

史書占畢曰四友有四周文王外吳太子孫登四友諸葛恪張休顧譚陳表晉王惇王澄庾敳胡母輔之唐李嶠杜審言崔融蘇味道

諗曰胡王庾阮疊爲賓主深有曠逹之致按八王故事曰胡母輔之少有雅俗鑑識與王澄庾敳王惇王夷甫爲四友世說新語王大將軍下庾公問聞卿有四友何者是答曰君家中郎我家太尉阿平胡母彥國也而晉書王澄傳王惇謝鯤庾敳阮修爲王衍所親善號爲四友胡母輔之傳輔之與王澄王惇庾敳爲太尉王衍所暱號曰四友諸說不同似五人各有一四友實當以夷甫爲領袖耳然何獨之數君者陶潛聖賢羣輔錄曰顏回子貢子路子張孔子四友也文王有胥附奔奏先後禦侮謂之四鄰孟懿子曰夫子亦有四鄰乎子曰吾有四友焉自吾得回門人益親是非胥附乎自吾得賜逺方之士日至是非奔奏乎自吾得師前有光後有輝是非先後乎自吾得由惡言不至於門是非禦侮乎見孔叢子也又莊子大宗師子祀子輿子黎子來四人相與語曰孰以無爲首以生爲脊以死爲尻吾與之友矣四人相視而笑莫逆於心遂相與爲友漢書王莽始建國三年爲太子置師友各四人尙書令唐林爲胥附博士李充爲犇走諫大夫趙襄爲先後中郎將廉丹爲禦侮是爲四友又太原郇相稚賓王莽時徵爲太子四友陶錄又曰晉宣帝河南司馬懿字仲逹魏司空潁川陳羣字長文中領軍譙朱鑠字彥才侍中濟陰吳質字季重魏文帝四友也見晉紀又宋書曰謝靈運東還與族弟恵連東海何長瑜潁川荀雍太山羊璇之以文章賞會共爲山澤之遊時人謂之四友又南齊書宋升明初褚炫以淸尙與劉俁謝朏江斆入殿侍文義號爲四友梁書謝朏傳亦曰齊髙帝輔政選朏爲長史勅與河南褚炫濟陽江斆彭城劉俁俱入侍宋帝時號天子四友又續髙僧傳隋攝山僧詮法師大乘海嶽釋慧布道辧慧勇法朗從之聴論洞逹淸玄時人語曰詮公四友法句朗悟語辧文章勇得意布二偶作朋張顧崔蘇之外又何藹藹也然有廣而爲六者晉公卿禮秩曰湣懷立東宮置六傳省尙書事時號太子六友顏之推觀我生賦曰及荊王之定覇撫軍鎭於夏汭濫充選於多士在參戎之盛列慚四白之調護廁六友之談說有多而爲七者聖賢羣輔錄曰雄陶方回續牙伯陽東不訾秦不虛靈甫者舜七友也並爲歷山雷澤之遊戰國策顏斶云堯有九佐舜有七友是也有倍而八者魏志在東宮涼茂爲太傅注引英雄記曰茂名在八友中吳錄曰髙岱字孔文所友八人皆世之英偉南史曰齊竟陵王子良開西邸招文學梁武帝與沈約謝朏王融蕭琛範云任昉陸倕並遊焉號曰八友有滿而爲十者新唐書曰陸餘慶趙貞固盧藏用陳子昻杜審言宋之問畢構郭襲微司馬承禎釋懷一雅相善時號方外十友黃休復益州名畫記載石恪畫陳子昻盧藏用宋之問髙適畢構李白孟浩然王維賀知章司馬承禎爲仙宗十友圖與書小異又李白詩序曰歷陽壯士勤思齊神力出於百夫則天太后召見授遊擊將軍賜錦袍玉帶大臣慕義結十友燕公張說館陶公郭元振爲首有泛而十二者韓詩外傳曰周公踐天子之位所友見者十二人又曰子賤治單父所友者十有二人是也有六之爲二十四者晉書賈謐開合延賓海內輻輳勃海石崇歐陽建滎陽潘嶽吳國陸機陸云蘭陵繆徵京兆杜斌摯虞瑯邪諸葛詮宏農王粹襄城杜育南陽鄒捷齊國左思淸河崔基沛國劉瓌汝南和郁周恢安平索秀潁川陳聄太原郭彰髙陽許猛彭城劉訥中山劉輿劉琨皆傅會於謐號曰二十四友是也

三傑五老

史書占畢曰三傑有三漢蕭何張良韓信外唐吳少微富嘉謨谷倚皆文人宋璟張說源乾曜皆宰執又曰五老有二唐曹松等五人登第皆年七十餘號五老榜在宋耆英前

諗曰蜀志傅幹曰劉備寛仁有度諸葛亮逹治知變而爲之相關羽張飛勇而有義皆萬人之敵而爲之將三人皆人傑也以備之略三傑佐之何爲不濟歙州圖經陳武帝受梁禪程靈銑以佐命功臣與周文育侯安都爲三傑淵源錄曰朱光庭調萬年主簿時程顥主鄠縣簿張山甫主武功簿皆以才名稱闗中號爲三傑又黃魯直贈髙荷子勉詩云張侯海內長句晁子廟中雅歌髙郎少加筆力我知三傑同科張謂文潛耒無咎補之也然則三傑蓋有七耳【金雷淵字希顏文詩喜新奇與友人髙廷玉李純父號中州三傑鄭曉今言曰山西三傑喬宇王鳯云王瓊也宇徳量鳯雲气槪瓊才略然瓊有功於民社矣】然明皇集左丞相說右丞相璟太子少傅乾曜同上官命燕東堂賜詩云赤帝収三傑黃軒舉二臣許景先送張說巡朔方云漢主知三傑周官統六卿蓋皆用張蕭事未嘗卽以爲張宋源號也蘇晉序雲天子作三傑詩以宴亦摘其首句爲題同於三百篇之旨耳論語讖曰堯率舜等升首山觀河渚有五老遊河疊歌一老曰河圖將來告帝期二老曰河圖將來告帝謀三老曰河圖將來告帝書四老曰河圖將來告帝圖五老曰河圖將來告帝符歌訖五老飛爲流星上入昴拾遺記曰虞舜在位十年有五老遊於國都舜以師道尊之言則及造化之始舜禪禹五老去不知所從舜乃置五星之祠祭之又曰老聃居反景日室之山有黃髮老叟五人或乘鴻鶴或衣羽毛耳出於頂瞳子皆方面色玉潔手握靑筠之杖與聃談天地之數五老蓋五方之精也家語曰荊公子年十五攝荊相事孔子使人觀之視其堂上有五老焉其廊下有二十壯士焉太上飛行羽書曰南極老人丹陵上眞西極老人素靈子期北極老人元上仙皇東極老人扶陽公子中元老人上元子此五老蓋五星之眞人也又異乎云牙五方之老路史曰道州營道北有五老人祠昔唐國子司業爲道至襄陽遇五老人來迎自云舂陵人與之帛與襆問所居州城西北五里至訪之無有惟五龍井遺縑在焉乃立五龍祠貞元十九年也是五老有八矣然耆英會十三人元丰中在洛陽五老則至和中在睢陽蓋致政宮師相國會稽杜公【衍】燕申睢陽與賓客太原王公【渙】故衛尉河東畢公世【長】兵部沛國朱公【貫】駕部始平馮公【平】俱年八十餘掛冠優遊鄕梓暇日燕集爲五老會賦詩酬唱宋人形於繪事以紀其盛此至和丙申中秋日錢明逸敍胡氏誤也【摭言天復元年杜徳祥榜放曹松王希羽劉象柯崇鄭希顏等及第松舒州人希羽歙州人皆七十餘象京兆人崇希顏閩人俱年踰耳順時謂五老榜】

七子

史書占畢曰七子不始建安鄭公孫黒彊與六大夫盟謂之七子

諗曰薫隧之盟太史無南董之筆旣書黒名且稱七子事在昭公元年然則七子昉於此乎曰前此矣前此則曷爲始乎此元瑞之疏也襄二十七年鄭伯享趙孟於垂隴子展伯有子西子產子太叔二子石從趙孟曰七子從君以寵武也請皆賦武亦以觀七子之志此其先一也僖十年晉七與大夫左行共華右行賈華叔堅騅歂累虎特宮山祁杜預注亦謂之七子二也毛詩皇父卿士畨維司徒家伯冢宰仲允膳夫棸子內史蹶維趣馬楀維師氏艷妻煽方處鄭玄箋曰厲王淫於色七子皆用後嬖寵方熾之時並處位言妻黨盛女謁行之甚也後漢書李合上書曰妃後用事七子朝令左雄疏曰褒艷用權七子黨進注亦引詩爲說三也何爲托始於薫隧乎且漢景帝時亦有七子陸機五等諸侯論曰六臣犯其弱綱七子衝其漏网呂向注曰七子謂吳王濞膠西王卬楚王戊趙王遂濟南王辟光淄川王賢膠東王雄渠皆謀反是也然建安七子陳壽之志殊誤按魏志文帝爲五官將及平原侯植皆文學王粲徐幹陳琳阮瑀應瑒劉楨並見友善自邯鄲淳繁欽等亦有文采而不在此七人之列其評曰昔文帝陳王以公子之尊博好文采同聲相應才士並出惟粲等六人最見名目夫傳言七人而名僅列其六卽評語亦惟言六人可謂自違伐矣尋典論曰今之文人魯國孔融廣陵陳琳山陽王粲北海徐幹陳畱阮瑀汝南應瑒東平劉楨斯七子者於學無所遺於辭無所假蓋以文舉爲七人之領袖也【楊用修集曰吳髙河懋常以楊宏山士云王純庵廷表胡在軒廷祿張半谷含李中溪元陽唐池南錡爲楊門六學士以擬蘇門秦黃晁張廖略云余曰得非於子而七乎七子文藻皆在滇云一時盛事余固不敢當也又近代詩家亦以李於麟攀龍王元美世貞宗子相臣徐子與中行梁公實有譽吳明卿國倫謝茂秦榛爲七子】

七賢

史書占畢曰七賢不始竹林後漢書袁祕等七人以身扞刄救郡守皆死褒曰七賢又七賢過闗是李白張九齡王維鄭虔張說李華孟浩然

諗曰黃巾起汝南太守趙謙擊之軍敗功曹封觀主簿陳端門下督範仲禮賊曹劉偉徳主記史丁子嗣記室史張仲然議生袁祕七人擢刃突陳與戰並死謙以得免詔表其門閭號曰七賢此汝南七賢也然亦不始此東京之初已有之矣隋經籍志有廬江七賢傳今𨿽不傳諸類書多引之七賢者其一爲陳眾辟州從事劇賊淳於臨數千人攻縣光武遣司空李通擊之州牧惶怖恐獲罪眾自請以恩信降之乘單車駕白馬到賊所以義告諭臨素服名徳卽降民生立祠號曰白馬從事其一爲文黨文黨未學之時與人俱入叢木謂侶人曰吾欲逺學先試投我斧髙木上斧當掛乃仰投之斧果上掛因之長安受經其一爲陳翼翼字子初一字春卿廬江舒人到藍鄕見道邊馬旁有一病人呼曰我長安魏少公聞廬江樂土來遊今病不能前倘可相救翼迎歸養視積日病困曰我有金十餅素二十疋死則賣以殯殮余謝主人旣死翼賣素買棺衾以金置棺下騎馬出入後其兄長公見馬告吏捕翼翼具言之棺下得金長公叩頭謝以金十餅投其門中翼送長安還之翼後爲魯陽尉號魯陽金尉又光武出淮陽到舒不覽鄕問此鄕何名陳翼對曰鄕名不覽上曰萬乘主以問不祥耶命舉燔之翼曰臣言不欺佩刀當生毛視之刀有毛長寸乃不燔

七貴

占畢曰七貴有二已見名疑

諗之曰潘嶽西徵賦曰窺七貴於漢庭疇一姓之或在李周翰注曰漢庭七貴呂霍上官丁趙傅王並後族也任昉爲王思逺讓侍中表曰金遷七貴之茂王粲三公之孫隋牛宏爲吏部尙書蘇威宇文述張瑾虞世基裴蘊裴矩參掌選事時人謂之選曹七貴又元文都等尊立越王侗攺元皇泰以叚逹爲納言王世充吏部尙書元文都盧楚俱內史令皇甫無逸兵部尙書郭文懿內史侍郎趙長文黃門侍郎委以機務於時雒陽稱爲七貴國史補禦史故事亦有七貴之號則七貴固不僅於二也不知陳胡所指爲何然此類尙有可數者北齊書韓鳯與髙阿那肱穆提婆共處衡軸號曰三貴戰國策範雎說秦王曰今太后擅行不顧穰侯出使不報華陽涇陽擊斷無諱髙陵進退不請四貴備而國不危者未之有也爲此四貴者下乃所謂無王也又宋書王粲徙尙書令與齊王褚淵劉秉入直平決萬幾時謂之四貴北齊書曰魏太保孫騰依附齊神武在鄴與髙嶽髙隆之司馬子如號爲四貴隋書觀徳王楊雄髙祖時貴寵冠絕與髙熲虞慶則蘇威稱爲四貴則四貴亦有四也隋煬帝初蘇威宇文述裴矩裴蘊虞世基參掌朝政時人稱爲五貴南齊書東昬卽位江祏參掌選事與弟衛尉祀右衛將軍劉暄始安王遙光尙書令徐孝嗣領軍蕭坦之六人更日帖敕時呼爲六貴北齊書胡長粲以外戚起家給事中與領軍婁定逺錄尙書趙彥深和士開髙文遙領軍綦連猛髙阿那肱僕射唐邕同知朝政時人號爲八貴晉人之賦曰狐裘蒙茸一國三公吾誰適從此之謂也

八王八逹

史書占畢曰唐虞八元八愷周八士晉八王外漢八俊八顧八及各二詳黨錮傳晉則八逹有三並見名疑然晉又有八伯郗鑑爲方伯阮孝爲宏伯卞壼爲裁伯蔡謨爲朗伯胡母輔之爲逹伯阮孚爲誕伯劉綏爲委伯羊曼爲■﹝黑沓﹞伯見曼傳

諗曰國語胥臣曰文王卽位詢於八虞賈逵唐固並云八虞周八士皆在虞官是八士又稱八虞也周書和寤解有尹氏八士在武王十三年計文王卽位至此已五十�年則八士有二也後漢書永和六年詔遣八使巡行風俗拜周舉杜喬周栩馮羨欒巴張綱郭遵劉班並守光祿大夫分行天下八使同時俱拜天下號曰八俊是漢有二八俊也然隋末亦有之舊唐書浚儀格徳仁隋剡縣丞與同郡人齊王文學王孝逸文林郎繁師元羅川郡戶曹靖君亮司隸從事鄭柤咸宣城縣長鄭師善王世充中書舎人李行簡處士盧恊等八人以辭學擅名當時號爲陳畱八俊合璧事類岑長倩少孤爲文本鞠愛孫號陳畱八俊陶淵明集曰王祥字休徵王戎字浚衝王澄字平子王導字茂宏王綏字萬子王衍字夷甫王惇字處仲王玄字眉子右瑯琊八王聞之於故老晉書曰西晉政亂朝危而速其禍者咎在八王八王者汝南王亮楚王瑋趙王倫齊王冏長沙王乂成都王頴河間王顒東海王越詩所謂誰生厲階八王之謂矣占畢所云八王者不知何指然魏書曹公令曰漢之異姓八王與髙祖俱起布衣剏定王業按漢書髙祖定天下功臣異姓而王者八國張耳吳芮彭越黥布臧荼盧綰與兩韓信咸得裂土南面稱孤耳趙王芮長沙王越梁王布淮南王荼綰俱燕王兩信者一楚王一韓王也隋書長孫覽傳贊曰漢代八王無以方其茂績卽此又後魏書臨淮王傳冀州人張孟都張洪建馬潘崔獨憐張叔緒崔醜張天宜崔思哲等八家皆屯保林野不臣王命州郡號曰八王唐書昭宗幹寧四年華州將花重武告睦王以下八王謀殺韓建建奏今日睦王濟王韶王通王彭王韓王儀王陳王等八人到臣治所意不可測昔晉室八王撓亂天下請依舊制不合典兵乃囚八王於別第是漢晉魏唐有五八王也晉書安平王司馬孚字叔逹孚長兄朗字伯逹宣帝字仲逹孚弟馗字季逹恂字顯逹進字恵逹通字雅逹敏字幼逹俱知名於時號曰八逹魏志盧毓傳曰諸葛誕鄧揚等馳名譽有四聰八逹之誚世語曰夏侯元諸葛誕鄧揚之徒共相題表以元疇四人爲四聰誕備八人爲八逹魏略曰明帝禁浮華而李勝黨有四聰八達各有主名陶淵明集曰陳畱董昶字仲道瑯邪王澄字平子陳畱阮瞻字千里一云阮八百卽瞻弟孚字遙集朗識多通大將軍王惇云方瞻有減故云八百潁川庾敳字子嵩陳畱謝鯤字幼與大山胡母輔之字彥國沙門於法龍樂安光逸字孟祖右晉中朝八逹近世聞之故老而晉書光逸傳曰逸與胡母輔之謝鯤阮放畢卓羊曼桓彛阮孚散髮裸袒閉室酣飲不捨晝夜時人謂之八逹是八逹有三其二在魏一在晉耳然晉尙有八公百官志曰晉受禪以安平王孚爲太宰鄭衝爲太傅王祥爲太保義陽王望爲太尉何曽爲司徒荀顗爲司空石苞爲大司馬陳騫爲大將軍凡八公世所謂八公同辰攀云附翼者也神仙傳漢淮南王已有八公而葛氏晦其名髙誘以爲蘇飛李尙左吳田由雷被毛技伍被晉昌八人倘非也後魏書神瑞元年春置八大夫官大夫下置三屬官總理萬機故世號八公又曰長孫嵩爵巨鹿公太宗卽位與山陽侯奚斤北新侯安同白馬侯崔宏等八人坐止車門右聴理萬幾世號八公是八公亦有三也八伯中黯字誤義在顏氏家訓【新唐書常衮爲相窒賣官之路一切以公議格之非文詞者皆擯不用世謂之濌伯以其濌濌無賢不肖之辧云】然堯舜時亦有八伯崧髙疏引鄭元堯典注曰堯末年庶績多闕羲和之子則死於是分四嶽置八伯淵明集曰伯夷爲陽伯樂舞侏離歌晢陽羲仲之後爲儀伯樂舞鼚哉歌南陽棄爲夏伯樂舞武漫哉歌祈慮羲叔之後爲羲伯樂舞將陽歌朱華咎繇爲秋伯樂舞蔡俶歌零落和仲之後爲和伯樂舞元鶴歌歸來垂爲冬伯樂舞丹鳯歌漫漫冬伯後闕一人

右八伯自羲和死後分置舜卽位祀巡狩每至其方各貢兩伯之樂十有五祀又百工相和而歌慶雲八伯稽首而進者也見尙書大傳殷時亦有八伯王制曰二百一十國以爲州州有伯八州八伯鄭注曰殷之州長曰伯又魏書王淩等勸進曰周公八子並爲侯伯則八伯已見於虞商周矣又拾遺記帝嚳之妃鄒屠氏之女也常夢吞日則生一子凡經八夢生八子世謂八神亦謂八翌翌明也亦謂之八英亦謂八力其神力英明翌成萬象也此更奇僻者

孝女

筆叢曰後漢書云孝女叔先雄犍爲人父泥和永建初爲縣功曹縣長遣泥和拜檄謁巴郡太守乘船墮湍水屍喪不歸雄感念號泣心不圖存常有自沈計家人防閒之經百日稍懈雄因乘小船於父墮處慟哭自投水死弟賢其夕夢雄告之卻後六日當共父同出至期伺之果與父相持浮於江上按此事與曹娥同出後漢範史同傳娥以蔡氏邯鄲賞識盛傳而此事絕無知者故特詳之

諗曰曹娥年方總角父死安歸投衣洪流從之鮫室至情沈痛可質天吳叔先雄者其傳云雄所生男女二人並數歲乃各作嚢盛珠環以系兒數爲訣別之辭家人每防閒之元瑞削此數言便系以與曹娥同戚予案範書所載依益部耆舊傳而水經注采華陽國誌之言作先絡云符縣長趙祉遣吏先泥和以永建元年十一月詣巴郡沒死成濡灘子賢求喪不得女絡年二十五有二子五歲以還至二年二月十五日尙不得喪絡乃乘小船至父沒處哀哭自沈見夢告賢曰至二十一日與父俱出至日父子果浮出江上夫絡旣辭家適人長孤育子則義屬他姓身非父有𨿽甚痛疾宜割私恩泥和胤子不弱赴淵有人絡安得死之而安得亡之茍懷小諒女而不婦以是爲奇吾所不取且絡孝誠𨿽至和直尋常吏耳成灘之淪日月寖逺不入魚腹亦作腐胔乃與六日之屍相持而出死不速朽未之曽聞作書者徒欲爲絡飾異不知其說之難持也又按華陽國誌及益部耆舊傳其時人爲語曰符有先絡僰道張帛黃帛僰道人張貞妻也貞受易於韓子方去家三十里船覆死求屍不得帛乃自往沒處灘頭仰天而嘆遂自沈淵積十四日帛持夫手於灘下出灘故名鴛鴦圻縣長韓子冉嘉之召帛子爲縣股肱予謂黃帛泛彼栢舟得正而斃範史旣逸世誠罕知先雄字異曹娥不成爲孝從非僰道不得爲貞鬻子之閔斯可嘆也已

戴諒

筆叢曰諒輔字漢儒仕郡爲五官掾時旱太守祈禱山川連日無所降輔乃自暴庭中期日中不雨乞以身塞無狀於是積薪柴聚茭茅以自環構火將自焚焉未及日中天云晦合須臾澍雨一郡沾潤此亦與戴封同世而人罕知並錄之輔時爲掾尢難也

諗曰按戴封諒輔同在蔚宗獨行傳封傳者必及五官人何爲罕知乎元瑞標榜漢儒而不詳戴事反有罕識戴封者矣據傳封字仲平濟北剛人爲西華令時大旱封禱請無獲乃積薪坐以自焚火起大雨暴至此戴封之行也然漢世非特二子長沙耆舊傳曰祝良字劭卿爲洛陽令時亢旱天子祈雨不得良乃曝身階庭告誠引罪自晨至中紫雲齊起甘雨登降要此自曝耳未及燒身也桂陽先賢畫贊曰臨武張熹字季智爲平輿令時天大旱熹躬雩未獲嘉應乃積柴自焚主簿崇小史張化從熹焚焉火旣燎天卽澍雨此則長令簿史一時赴焰其視諒戴不亦合而一乎

異聞記

胡元瑞二酉綴遺曰陳太丘絕不聞著書而易林所引抱朴子載陳仲弓異聞記云同郡人張廣遭亂有女四歲不能行棄塜中後開塜女復活問之曰見塜角有一物伸頸吞气乃效之轉不復饑尋看乃大龜將女還飲食之初小腹痛久乃習云按此書太平廣記及禦覽俱不載蓋其亡已久然仲弓之言或當不妄因識此

諗曰抱朴子曰故太丘長潁川陳仲弓篤論士也撰異聞記云郡人張廣定者遭亂避地有女年四歲不能步渉又不可擔負計棄之固當餓死不欲令其骸骨之露村口有古大塜上顚先有穿穴乃以器盛縫之下此女於塜中以數月許漧飯及水漿與之而捨去候世平定其間三年廣定得還鄕裏欲收塜中所棄女骨更殯埋之廣定往視女故坐塜中見其父母猶識之喜甚而父母初疑其鬼也入就之乃知其不死問從何得食女言糧初盡時甚饑見塜角有一物伸頸吞气試效之轉不復饑日日爲之以至於今父母去時所畱衣被自在塜中不往來衣服不敗故不寒凍廣定索女所言物乃是一大龜耳女出食榖初小腹痛嘔逆久許乃習此又足以知龜有不死之法及爲道者效之可與龜同年之驗也史遷仲弓皆非妄說者也按此在稚川書對俗篇元瑞乃搜之於易林又云後開塜女復活此似於景升家婢皆非也又予覽北戶錄引陳仲弓異聞記曰東城池有王余魚池決魚不得去將死或以鏡照之魚看影謂其有雙於是比目而去則此書唐尙存也

扶老

華陽博議曰困學紀聞云策扶老以流憇扶老藤名以爲杖也見蔡順傳注扶老尢僻非伯厚不能知然亦讀漢書偶得之又古今注禿鶖一名扶老扶老亦見太平禦覽艸木類

諗曰王元美云杖名扶老鳥亦名扶老按易林曰鳩杖扶老衣食百口淵明此語取易林之意猶引詩友於詒厥之類非以杖卽名扶老也孔光傳曰太后賜太師靈壽杖服虔曰靈壽木名孟康曰扶老杖也師古曰木似竹有枝節長八九尺圍三四寸自然有合杖制不須削治也山海經曰龜山多扶竹郭璞曰卭竹也髙節實中中杖也名之扶老竹西京雜記曰上林苑有扶老木十株晉宮閣名曰華林園扶老三株汝南先賢傳曰蔡順字君仲至孝所居井桔橰歲久欲易之爲在母生年上不敢一旦忽生扶老藤繞之遂堅固有鳩巢其上蓋二種木及竹藤皆堪作杖故咸名扶老耳詩其檉其椐陸機疏曰椐節中腫似扶老今人以爲馬鞭及杖此扶老不知何所指也古今注曰漢成帝顧成廟有三玉鼎二眞金鑪槐樹悉爲扶老拘欄斯亦不知何物廣志曰扶老華黃如金名金艸則又艸類也李尢靈壽杖銘乃制爲杖扶危定傾郭璞桃杖贊杖以扶危任昉答餉杖詩扶危復防咽事歸薄暮人庾信竹杖賦將以養老將以扶危春秋說題辭曰酒之言乳也所以策身扶老也然則酒正可以扶老名矣漢武內傳曰王母謂武帝曰太上之藥乃有太眞虹芝天朴神艸尙宮大碧西鄕扶老紫虯童子九色鳯腦有得食之後天而老以此觀之元美謂杖名良謬而元瑞謂淵明之所策卽君仲之井藤亦狹之甚也

荊軻延周

史書占畢曰刺大亂之道也燕社稷旦莫墟矣丹思所以濟之而萬無策也僥幸於一刺詎得已哉政殛蘇嗣可以息黔黎延周脈燕亦未至遂亡軻之垂中而弗中也天也世人燭成敗弗燭爲笑資悲夫

諗曰秦師日深燕境日急太子丹之與軻謀也不過曰刼秦王刺殺之彼大將擅兵於外而內有大亂君臣相疑以其間諸侯得合從償秦必矣元瑞乃謂政殛蘇嗣可以息黔黎延周脈此蓋以扶蘓爲賢也假使當時政死軻手扶蘇嗣位不復讎不討賊與燕約和外愧夫差內慚秦襄亦何賢之與有然則燕視秦王死亦亡不死亦亡而曰未至遂亡過矣且丹思自雪見淩之怨非爲周卹不祀之悲也吾友黃若木云西周亡於秦昭襄五十一年東周亡於莊襄元年河洛之又見黍離久矣胡氏欲扶蘇重立周之社稷乎

伍伯

胡元瑞莊嶽委談曰巵言謂前導爲伍伯所引賈充及崔豹語當矣然晉唐間官中行鞭杖者亦謂之伍伯南北史多載尙未明審唐書蘓世長爲刺史因民不率教責躬引咎自撻於都街伍伯疾其詭鞭之見血世長不勝痛大呼走觀者無不笑之又太平廣記某人欲知未來戎幕【閒談畼璀年六十餘爲河北一宰在縣惟尋術士云】或曰公部中伍伯判冥者也具簮笏召問之答曰某非幽冥主者亦冥中伍伯能於杖數量人之死生凡人將有厄皆先受杖數二十以上皆死二十以下但重病耳據二事則伍伯固有兩義

酉陽雜俎載伍伯三四處如語資類載某公【卽魏收】欲題名巖石偶無筆以伍伯杖畫之則伍伯或前導而兼行杖者正猶今之皁人行則呵辟罰則用刑耳又按宋程氏演繁露載後漢虞詡傳注續漢志伍伯公八人中二千石六人千石六百石皆四人自百石以下皆二人黃綬武官伍伯六人辟車鈴下侍合門闌部署衙走卒皆有程品多少隨所典領率皆赤幘絳褠卽今行鞭杖者然則伍伯之名漢世已有矣

續考後漢曹節傳節弟見越騎校尉營五百妻有色從求之五百不敢違注引韋昭云五百字本伍伯伍當也伯道也使之導引當道也按今俗呼行杖人爲五百右皆注中語據此說最爲明了余所謂二義兼者信矣

又禰衡傳黃祖怒衡不遜令五百將出杖之亦見後漢書則知二字漢世通用也今俗稱皁隸亦有所本皁人蓋古司牧者隸則輿隸本不並言考張湛列子注己見則疑起於晉然義未必同

諗曰漢書鼌錯言事曰古之制邊縣以備敵也使五家爲伍伍有長十長一里裏有假士四里一連連有假五百十連一邑邑有假侯皆擇其賢材有護習地形知民心者居則習民於射法出則教民於應敵服虔曰五百帥名也是古謂連帥爲五百周禮鄭玄司服注曰今時伍百緹衣古兵服之遺制疏曰伍行也伯長也謂宿衛者之行長則衛士又名伍伯又八職注曰如今侍曹伍伯傳吏朝也疏曰漢時五人爲伍伯長也是五人之長傳在朝羣吏諸官事務於朝也則傳事者亦爲伍伯神仙傳曰王惇誅郭璞璞謂伍伯曰吾年十三時於柵塘脫袍與汝吾命應在汝手中伍伯銜涕行法則劊子手行刑者亦呼伍伯也禰衡傳注曰五百猶今之問事也問事豈刺閨之類乎晉輿服志曰車前五百者卿行旅從五百人爲一旅漢氏一統故去其人畱其名則五百宜讀如字此又數義也

皁隸字昉自左氏以爲十等之官貨殖傳注皁養馬者隸之言著系著於人也然班氏謂至於皁隸抱闗擊柝則猶賤官耳方言櫪皁也郭璞注曰皁隸之名於是乎出蓋古祗以爲牧圉之役自玆而後漸以卑辱抱朴子曰皁隸之巷不能紆金銀之軒沈約彈事曰旣壯而室竊貲莫非皁隸宋書孫處等論諸將起自豎夫出於皁隸芻牧之下柳元景檄臧質云郭伯西門遺出自皁隸寵越州郡隋書李宻數宇文化及曰卿本匈奴皁隸破野頭耳此如罵人臧獲其非卑宦可知若宋太祖詔徐羨之傅亮荼酷備加顚沛皁隸之手張太后廢少帝令居帝王之位好皁隸之役親執鞭撲驅擊無辜則卽今行杖人矣

張萬福

胡元瑞九流緒論曰道家有五等朝儀一卷題張萬福撰崇文總目云未詳何人按唐張萬福抗言救陽城卽世主謂江淮艸木皆聞爾名者而崇文憒憒如此允宜張睿譏之然萬福武人著書或非其事酉陽雜俎又有名醫張萬福則此書固未知出誰手或更有一人不可知崇文誠足譏東觀亦未審也又史書占畢曰唐有三張萬福一徳宗朝救陽城人所共知者一與柳芳同時見酉陽雜俎第七卷

末以醫名非武將也一撰五等朝儀見通誌略乃道家者流

諗曰冦謙之傳太上老君賜天中三眞太文錄有五等一曰陰陽太官二曰正府眞官三曰正房眞官四曰宿宮散官五曰並進錄主壇位禮拜衣冠儀式各有差品凡六十餘卷號曰錄圖眞經五等朝儀豈此謂耶然謂唐有三張萬福則甚不然何者酉陽雜俎曰柳芳爲郎中子登疾重時名醫張萬福初除泗州與芳故舊芳賀之具言子病張詰旦候芳遽引視登萬福遙見登頂曰有此頂骨何憂也因診脈五六息曰不錯壽且踰八十乃畱藥數十字謂曰不服此亦得後登爲庶子年至九十胡蓋以此萬福善醫者耳但新舊唐書張萬福傳皆云徳宗以萬福爲濠州攺泗州刺史召拜左金吾將軍大言救陽城曰吾年八十與見盛事則萬福曽爲泗州與雜俎言合也栁芳大歷元年爲太常博士撰皇室永泰新語見代宗紀至萬福除泗州時可三十年及萬福八十芳可七十餘正同時也胡豈以唐書不載其有和緩之術便謂爲兩人乎本傳言其三世明經而萬福以業儒不顯乃學騎射則五等朝儀何知非張尙書著述且其年九十未嘗一日言病非道家何以得此然則萬福蓋文士習武有道術而善醫又善相人者胡云有三予謂直是一人黃長睿云唐人有傳盡之矣

李文悅

史書占畢曰唐有兩李文悅一見安史叛時一見憲宗修麟徳殿時通鑑所載又古今說海趙合傳有李文悅蓋卽安史叛時者

諗曰安史之亂賊將姓李者如立節欽湊廷堅史魚歸仁廷訓竭誠令崇懷仙抱忠輩紛紛委質不見有所謂李文悅者通鑑元和元年劉辟綿江柵將李文悅以城降髙崇文二唐書髙霞寓從髙崇文擊劉辟下鹿頭城降李文悅以兵三千自歸李而髙崇文傳阿跌光顏軍鹿頭西斷賊糧道其將李文悅以兵三千自歸李文悅始見是時耳通鑑又云元和十三年修麟徳殿右龍武大將軍李文悅白宰相論諌自門諸衛遷南牙諸衛充威逺營使十四年吐蕃圍鹽州刺史李文悅拒守凡三十七日吐蕃不能克唐書吐蕃回紇二傳並同二傳又雲長慶元年六月吐蕃犯靑塞堡鹽州刺史李文悅發兵擊之按李文悅於唐書無傳無以知其首末但以三書尋之文悅蓋蜀川降將入朝仕至龍武將軍以抗直欲諌左轉遂出爲鹽州卒能立功非兩人也又太平廣記引傳奇張合傳曰合太和初遊五原路經砂磧見紫衣丈夫謂曰我李文悅尙書也元和十三年曽守五原犬戎圍城吾與相持三十七日羗酋捲甲而去其敍守城時力戰甚苦固明言元和十三年則安得以爲安史時人乎然鹽州苦戰乃在十四年合傳作十三年亦稗官之舛也

李伯禽

占畢云唐有兩李伯禽一太白子一嘉興監與神婚見通幽記

諗曰太平廣記引通幽記云貞元五年李白子伯禽充嘉興監徐浦下場糴鹽官場界有蔡侍郎廟伯禽謁廟見廟中神女戲之後數日蔡侍郎來與論親伯禽遂卒據此則糴鹽官之伯禽卽太白子也特廣記訛作李伯子元瑞遽以爲兩人且監字屬下徐浦下場讀元瑞云嘉興監俱謬也範傳正作李學士碑載李白孫女二人言父伯禽以貞元八年不祿而卒父存無官父歿爲民所云無官者𨿽監糴鹽固非官也云貞元八年蓋卽其時與幽通記之言合矣

誤鳴戰鼓

史書占畢曰晉桓溫伐李勢戰於笮橋不利將退兵適軍中誤鳴進鼔士殊死鬥遂克之宋世祖伐元凶劭戰不利劭將魯秀誤鳴退鼓遂克之

諗曰宋書魯秀傳曰元凶劭配秀精兵五千使攻新亭壘將戰秀命打退軍鼓因此歸順南史亦曰義軍至新亭劭將士力戰將克而魯秀打退皷軍乃止故大敗此秀之倒戈未嘗誤伐皷也元瑞增飾之以與笮橋爲對耳按世語曰張魯遣弟衛築陽平城以拒王師太祖將還夜有野麋數千突壊衛營軍大驚夜髙祚等誤與衛眾遇祚等多鳴皷角會眾衛懼以爲大軍見揜遂降此亦因誤成功稍與桓宣武事相類

易水

胡元瑞甲乙剰言云乙未春夢冕服人坐殿上召試忽飛下一紙有晉元帝恭黙思道七字爲易水生爭攫去遂覺及入闈題是司馬牛章而第一人則湯賓尹蓋以易水爲湯也書法以水從昜音陽非昜也觀此則天上主司且不識字何尢於濁世司衡者乎

諗曰尙書中候曰玄鳥翔水遺卵娀簡昜拾吞生契封商後萌水易注云昜起洛娀簡在水中浴而吞卵生契後人當天應嘉乃以水昜爲湯據此則天上主司蓋取緯候僻書言以謔元瑞非不識字也

凍雀

詩藪曰宋欽宗詩紇幹山頭凍死雀何不飛去生處樂當時情況如此豈止令人酸鼻紇幹山雀詩或以爲唐昭宗

諗曰紇幹山或作紇眞山隋書曰馬邑郡云內縣有紇眞山初學記引水經注曰紇眞山夏積雪鳥雀死者一日千數唐昭宗紀天復三年朱全忠請上遷洛書促東行車駕至華州謂侍臣曰鄙語曰紇幹山頭凍殺雀何不飛去生處樂朕今漂泊不知竟落何所事在通鑑乃云或以爲唐昭宗何也然郡國志曰紇眞山數百里內夏恆積雪故彼人語云云則元魏時已有此諺矣

劉令■﹝女間﹞

詩藪曰洗馬徐悱妻劉氏集二卷悱妻唐世尙存故唐選亦收

諗曰徐悱妻劉孝綽妹所謂劉三娘者也文尢淸拔悱卒妻爲文祭之按梁書悱在東宮歷稔以足疾出爲湘東王友遷晉安內史卒父徐勉答客諭曰普通五年春悱喪之問至悱始踰立歲著述盈笥據此則悱卒已過三十劉亦豈幼艾者自普通五年至隋亡一百三年劉若入唐未死不己百三四十歲乎此時尙髙詠不能自休是老婦而修進士之業也覽隋經籍志已有梁太子洗馬徐悱妻劉令■﹝女間﹞集三卷安得唐世尙存哉新寧髙棅輯唐詩品彚內載令■﹝女間﹞詩而注曰劉令■﹝女間﹞徐悱妻也隋末唐初人此廷禮之誤因以誤元端耳

巵林卷九

●欽定四庫全書

巵林卷十

﹝明﹞周嬰撰

○諗胡

二名

史書占畢曰世率以東漢無二名者亦不盡爾第以不甚顯故人罕知余讀後漢書及通鑑得數十人識於後又曰東漢諸侯王無表故宗室二名者無考紀傳附見者得數人

諗曰二名之禁始自新室近裁會子逺諷外夷故其時翕然遂以成俗今史傳所載二名者大抵以字稱耳行流旣久他無可據爰以爲眞矣占畢所記足資談諧然謬誤頗多遺闕不少予以疢劣之次翻覽自娛誤者釐之闕者補之不足可觀聊以蕩吝焉耳

占畢原列東漢一百一人誤二十一

鄧仲覽

占畢云延岑將見通鑑建武五年嬰按蘇竟傳作鄧仲況

彭子厚

彭寵侄

彭蘭卿

亦彭寵侄並見後漢書寵傳嬰按後漢書帝遣寵從弟子後蘭卿往諭寵寵畱子後蘭卿遂反又云寵疑子厚蘭卿質漢歸故不信之又云記告城門將軍今遣子密至子後蘭卿所又云其尙書以子厚蘭卿爲將軍子後蘭卿蓋止一人又寵弟也文頴解卿子冠軍曰卿子時人相褒尊之辭猶言公子也子後蓋卿子之類蘭卿其字耳子後亦非爲子厚也

蘇不偉

見蘇章傳按傳作不韋

陳文矩

見列女傳按傳是程文矩

劉景宗

見華陀傳注按景宗廣陵人靑龍中山陽太守

冷壽光

華陀傳按靈壽光扶風人不作冷

封君達

甘始傳嬰按神仙傳封衡字君達

士師郎

獲索賊帥按郎姓右師亦非士

鄭居業

眾之曾孫附傳嬰按鄭泰字公業眾曾孫自有傳

徐匡鉤

吳良傳嬰按後漢書信陽侯陰就幹突禁衛車府令徐匡鉤就車收禦者送獄詔書遣匡匡乃自系注曰鉤畱也嬰謂車府令皆執戟守官匡蓋以兵鉤掛其車占畢謂匡鉤何由成語且下文稱匡名者不一以匡鉤爲名亦可笑事也

楊光憲

鄭弘傳嬰按弘傳洛陽令楊光憲之賓客憲者竇憲也洛陽令楊光耳

劉文松

左雄傳按劉文河在法雄傳及安帝紀

郝孟節

方術傳嬰按博物志郗儉字孟節陽城人

臨孝存

孔融傳嬰按範曄孔融傳融爲北海相郡人然臨孝行知名早卒融命配食縣社魏志注引續漢書融爲北海相郡人甄子然孝行知名融令配食縣社此無孝行事恐皆誤也占畢攺爲孝存尋鄭玄傳有臨孝存而伏滔靑楚人物論曰後漢時鄭康成周孟玉劉祖融臨孝存侍其元矩孫賓碩劉公山皆靑土有才徳者此槪以字稱耳鄭志康成弟子有臨碩者余嘗疑卽其名覽周禮序云臨孝存以周官爲末世瀆亂之言作十論七難以排之鄭玄徧覽羣經知周禮乃周公致太平之迹故能答臨碩之論難予始曠若發蒙

駿馬少伯

見盧芳傳夷人也按傳作駁非駿

王君公

避世墻東者嬰按聖賢羣輔錄引嵇康髙士傳曰平原王遵字君公

嚴彭祖

顏安樂

並見儒林董鈞傳嬰按前漢書嚴彭祖字公子下邳人與顏安樂俱事眭孟彭祖爲宣帝博士至左馮翊顏安樂薛人官至齊郡太守丞二人之去東京逺矣

劉弘世

先主父按蜀志先主祖雄父弘世仕州郡雄舉孝廉官至範令華陽國誌亦云父弘此云世者蓋累世也若讀爲弘世乃可先言子仕州郡而後記父孝廉爲縣令乎

友通期

梁冀妾見傳按漢紀美人姓友字通期

今補東漢遺人

宗室

劉歸生

營陵侯更始中爲兵所殺漢書燕王傳

劉它人

伯升孫卞博侯

劉元壽

廣陵思王子

劉千秋

明帝孫新平侯

劉無忌

伯升曾孫封齊王

劉萬歲

和帝弟廣宗王

劉阿奴

彭城靖王子竹邑侯

劉伏胡

攺封樂安王

劉常保

淸河王慶弟封廣川王

劉安國

陳敬王孫耕亭侯與濟北王安國各一人

劉虎威

淸河王慶子

劉延平

樂安王寵子封淸河王

庶姓

田終術

莽長安令

張長叔

俱洛陽人莽羲和命士食貨志

韓持弓

龍頟侯莽敗乃絕韓王信傳

國遊先

隗囂拒蜀侯漢紀

言城生

吳人劉聖公時武當都尉眞誥

楊子阿

馬援表

王元才

王興子光武封北平侯

王益才

安喜侯

王顯才

蒲陰侯

王仲才

新市侯

王季才

唐侯所謂中山五侯也河北記

張仲師

潁川人長一丈二寸

鄒伯奇

周長生

會稽人作洞歷

袁文術

臨淮人

龎少都

陳畱人

董仲綬

東成令

蔡伯偕

扶風人

張孟嘗

鬰林太守

李子長

大理以上俱論衡

劉廣世

作七興

陳正叔

魯國人光武時大官令謝承後漢書載

李仲芳

馮衍傳

杜子春

緱氏人永平初年九十周禮注

黎伯卿

吳漢傳

王堅石

王梁傳

耿文金

耿況孫

耿無禁

弇曾孫

陰萬全

陰興曾孫

鄧甫徳

廣徳弟

鄧廣徳

訓孫

鄧廣宗

悝子

竇萬全

融曾孫

竇會宗

萬全子

右師細君

包咸傳

鄭石讎

宦者鄭眾曽孫

夏長思

李章傳

魏伯陽

會稽人

徐景休

靑州從事

淳於叔通

俱參同契

薛安期

侍禦史唐書世系表

郅伯夷

惲孫

張漢直

俱風俗通

李文徳

越雋太守延篤傳

諶仲文

字亹漢荊州刺史豫章記

臯仲通

字奉卿漢議郎吳地記

劉智茂

延熹時五行志

薛山塗

安期孫馬邑都尉

鄭子賤

李固傳華陽國誌作趙子賤

夷長公

趙孝傳

楊春卿

鄭伯山

楊厚傳

陳堅卿

元子

虞長卿

湖陽大姓見馮魴傳

鄧荊鳳

彪弟

劉千秋

安帝時越騎校尉

樊長孫

百官志

鄧萬世

河南尹陳蕃傳

羊元羣

黨錮傳

範延壽

廷尉謝承後漢書

杜季貢

漢陽人

呂叔都

並西羌傳

劉徳升

字君嗣潁川人桓靈世以行書擅名書斷

郭伯道

書品

師宜官

南陽人

薛文伯

山塗孫龍丘令

張曼成

黃巾朱儁傳

張子禁

桓帝美人外親襄楷傳

傅道流

北地人靈帝殿中將軍

劉道恭

張兆期

皆後漢時人學道在黃屋山

張禮正

漢末在衡山俱眞誥

張平仲

盧奴人光和中上谷太守

劉定興

蕭縣人熹平時俱水經注

張季札

陳畱人劉翊傳

董彥興

橋玄時卜術士風俗通

成武丁

桂陽人

虞偉髙

何顒傳

蘇正和

武都人蓋勲傳

辛玄子

字延期隴西人漢明帝時建議大夫眞誥

範幼沖

漢尙書郎眞誥

周文光

安帝時平原賊

趙安世

魯相郭躬傳

廖孟舉

廖偉舉

扶子

石敬平

戴封傳

張道陵

神仙傳

趙商子

字子聲河內溫人博學有秀才鄭玄自序

張孟成

肥如侯唐世系表

張恭祖

東郡人鄭玄傳

蔣子文

廣陵人漢末秣陵尉捜神記

樂長治

咸陽人桓帝中書郎眞誥

左喬云

綿竹人

楊文芳

武陽人漢中太守

王延世

字長叔資中人光祿大夫

張亮則

字符修南鄭人靈帝時牂牁太守

劉巨公

大鴻臚南鄭人

秦宜祿

秦朗父呂布將獻帝紀

侯武陽

焦先傳

史堅元

陳畱人

相仲華

陳郡人並陶謙時名士

袁元長

紹族

袁春卿

元長子魏郡太守魏志董昭傳

崔巨葉

眭元進

鮮於仲簡

韓莒子

呂威璜

俱袁紹將曹瞞傳

劉緯臺

卜師

李移子

販繒

樂何富

賈人並公孫瓚客英雄記

東方安世

漢末彈棊工典論

傳石甫

隋經籍志

劉武良

建安時石工樊敏碑

劉雄鳴

藍田人建安中小將魏略

周不疑

字符直零陵人先賢傳

龎徳公

字尙長見宋書

王偉卿

長安令華陽國誌

張遷壽

漢榖城長東平有碑

趙建章

河南人年十二拜童子郎臧洪傳

李相如

隴西太守

董君雅

卓父

北宮伯玉

湟中義從董卓傳

崔元平

太尉烈孫州平兄梁祚魏國統

韓子方

學士僰道人

赫伯都

列士閬中人

婦人

郭聖通

郭后諱

陰麗華

陰后諱

劉義王

武陽公主

劉中禮

湼陽公主

劉紅夫

館陶公主俱世祖女

劉小姬

平臯公主

劉小迎

樂平公主

劉小民

成安公主俱肅宗女

劉侍男

湼陽長公主

劉別得

舞陰長公主

劉久長

濮陽長公主

劉直得

平侍長公主並淸河孝王女弟

劉成男

冠軍長公主順帝女

梁女瑩

桓帝後

馬宗姜

惇女

李羽生

中山簡王婢樂成王傳

胡金盈

胡廣女蔡邕碑

劉泰瑛

劉巨公女楊元珍母

韓樹南

趙子賤妻

楊禮珪

元珍女

張禮修

趙伯髙婦

杜泰姬

南鄭人趙宣母

陳順謙

陳惠謙

張亮則妻

曹貞玦

字瓊玉牛鞸人俱華陽國誌

黃景華

司空黃瓊女

周爰支

安成人河南尹周暢女

趙素臺

幽州刺史趙熙女

竇瓊英

武妹

趙愛兒

劉虞別駕漁陽趙該姊

張桃枝

沛人司隸校尉朱寓母

張姜子

西州人張濟妹

郭芍藥

度遼將軍郭騫女俱眞誥

張玉蘭

張衡靈眞女集仙錄

占畢曰陳心叔名疑考據精洽然亦謂東漢三國無二名者蓋因襲前人之說余讀三國諸紀傳二名頗不乏第多東漢末人至鼎足後則誠罕覩而傳有周生烈朱建平等固不盡無也又陳壽多以字爲名今第錄其灼然者

周生烈朱建平並魏志有傳三國誌傳中二名者惟此二人

占畢原列三國二十八人誤八

周生烈

嬰按王肅傳末云魏初徵士惇煌周生烈亦歷注經傳頗傳於世則未嘗有傳也又注曰臣松之案此人姓周生名烈何晏論語集解有烈義例余著述見晉武帝中經簿裴氏之說甚明元瑞可謂鹵莽而蕓矣

張平世

先主傳按先主傳張世平中山人非平世

祝公道

閻溫傳注嬰按魏略祝公道在郭援軍引出賈逵而魏志云郭援謀人祝奧公道蓋奧字猶孫嵩字賓碩魏略只記賓碩而不云名嵩也

陳承佑

華長駿

占畢云見管輅傳注嬰按閻纘作管輅傳云前長廣太守陳承佑口受城門校尉華長駿語云昔其父爲淸河太守召輅作吏考晉書華廙字長駿爲城門校尉時太康末也輅卒於正元三年卽長駿非字不得爲魏人且承佑亦晉人

趙君安

龎烈婦父

龎子夏

附龎淯傳注龎烈婦夫也

龎娥親

卽樂府龎烈婦名附注甚悉

以上並占畢嬰按魏志龎淯字子異表氏人外祖父趙安爲李壽所殺母娥刺壽於都亭據此則趙名安女名娥耳注引烈女傳作趙君安龎娥親蓋皆其字也子夏卽淯父胡氏知娥親爲子夏之妻而不知淯爲子夏之子子夏於子傳名𨿽不附然可知其是字矣娥親姓趙且爲龎氏婦而急報父之仇不系之趙而系之龎抑何與

今補三國時遺人

郭攸之

南陽人侍中出師表

李意期

蜀人神仙傳先主時

許叔龍

費禕傳

上官子修

姜維傳

司馬勝之

字興先綿竹人景耀末孝廉華陽國誌

曹吉利

太祖名魏志注

呂伯奢

成臯人魏書

髙元呂

太祖時善相人魏略

王九眞

馮翊人善圍棊博物志

宗子卿

南陽功曹曹瞞傳

陳叔山

東陽人華陀經

左延年

杜夔傳

張玄賓

定襄人魏武時舉茂才

範叔勝

北地人魏文黃門郎俱眞誥

宋士宗

淸河人黃初時母化爲鱉宋書

王伯綱

魏明帝時城門校尉眞誥

王惠陽

明帝時酒泉太守黃明傳

尹更生

明帝時古今注

田彭祖

豫子

劉望之

廙兄

張翁歸

旣子關內侯

劉寶賢

齊王芳冗從僕射晉景帝紀

孔晏乂

正始八年諫議大夫

王周南

中山人正始中襄邑長宋五行志

尹大目

曹爽時殿中校尉

鄭小同

髙貴鄕公侍中五更

孫廣田

卽孫登眞誥

楊文宗

元皇后父魏通事郎晉外戚傳

王飛梟

王金虎

俱王淩子魏氏春秋

劉玄石

魏都賦注

滿長武

寵孫大將軍掾

郭玄信

陽翟人

趙元儒

沛國人鄴市長石苞傳

楊元鳳

梁書劉杳傳

王弘直

列人典農

劉長仁

勃海人安徳令

紀玄龍

並管輅傳

鄧玄之

呂蒙傳

王盧九

瑯邪人孫權夫人父

曹不興

善畫吳錄

王文雍

南陽人孫權夫人弟封亭侯

吳太文

壽春人王淩時神仙傳

倪彥思

嘉興人錄異傳

陳世京

孫休侍郎

晏賢生

步隲外甥

徐宗度

呂悌司馬俱眞誥

孫彭祖

皓名

婦人

鄭天生

鄧芝母

薛靈蕓

魏文帝美人常山人後攺名曰薛夜來拾遺記

莫瓊樹

田尙衣

段巧笑

並魏文帝宮人古今注

郭叔香

王修母

張春華

司馬懿夫人

李惠姑

夏侯玄婦

羊徽瑜

司馬景王師夫人後稱太后

王魯連

範陽人王伯綱女李子期婦

王元姬

肅女司馬文王昭夫人後爲太后

孫魯班

字大虎

孫魯育

字小虎俱孫權女

施淑女

山陽人施績女

孫寒華

孫賁孫女眞誥

劉桃樹

下邳劉方女華穆妻列女後傳

同姓名

占畢曰梁元帝有同姓名錄丘光庭有同姓字錄其書各一卷皆不傳𨿽唐以前時代較近要不足以盡之唐以後絕無踵作者予嘗欲爲一書續之未能也頃屏居郭外蕭然半榻僅唐史一編在案頭日取閱之其中姓氏相同者頗自不少而世第共傳李益韓翃數人因益取稗官雜說凡唐一代名姓相同者數十百人類而錄之以爲廣見洽聞之助其已見王長公藝苑巵言附錄及陳心叔名疑者亦不復入然名疑引載僅李光進盧貞五人卮言及郎氏類槁相同也

諗曰古史質簡士之不能流芳遺臭者鮮列於編故姓名𨿽同表見者少時世益近紀載漸繁至唐史而爛然矣占畢所錄唐世諸人其單名而同者宗室得一百三人庶姓則三十耳於中二名同者僅二十五人而猶多訛舛予旣稍爲辧析又意一字命名徑而易犯兩字爲諱支而罕同顧其同者亦復不少因捜唐書中二名之相襲者得二百五十餘人著之於後以濟元瑞之師若單名同者不復更采亦爲不勝收也然李氏所以最多者蓋其盤根之大世系獨詳而賜姓又時有之庶姓非宰相之族不載系表間得之列傳中以是不免寥寥焉耳

二李道宗

一江夏王字承範有傳一趙郡李氏長洲丞錫子又北齊直閣將軍駙馬都尉

二李建成

一髙祖太子一郇王后宣州士曹參軍

二李元吉

一髙祖子巢刺王一建中四年李希烈陷汝州執州將李元吉去

二李元方

一髙祖子封周王一睿宗惠莊太子玄孫醴泉令

二李元禮

一髙祖子徐康王一僖宗時李琢行營將

二李元則

一髙祖子彭思王一武安公後並州刺史又後魏淸河太守見孫綱傳

二李元慶

一髙祖子道孝王一昭陵令

二李孝慈

一淮南王神通子廣平王一趙郡功曹士瑜子

二李孝本

一神通子河間郡公見世系表一刑部郎中權知中丞有傳

二李義璉

一澤王上金子一髙宗相義琰弟

二李義琛

一髙宗孫澤王子一工部侍郎

二李義珪

一上金子一趙州別駕希彥子

二李隆業

一睿宗子彭城王羽林大將軍一雍王友太衝子藍田令

二李守禮

一章懷太子子封邠王一東祖勰後損之子

二李守義

一章懷太子子桂陽王一猗氏尉逖子

二李繼宗

一嗣武陽王降澧國公金吾將軍一天佑中秦州連帥見儆戒錄

二李知禮

一滕王元孫金山公一隴西人少矯捷能騎射攻放彈者見冥報記

二李茂宗

一嗣滕王一蔣王裔

二李恭禮

一寧王孫彭原令一云夢主簿大衍孫

二李延之

一右衛將軍一坊州刺史

二李延年

一嗣淮南王余杭郡司馬一陵水令徳紹子

二李行周

一嗣紀王光祿少卿一昭宗時蜀州刺史叛附王建

二李景悞

一江夏王道宗子相州刺史一畢王曾孫蔡國公

二李少和

一紀王孫王屋主簿一梁王后江西觀察使亦見孔戣傳

二李湛然

一嗣滕王殿中監從玄宗至蜀一屯田郎中

二李承嘉

一蔣王子祭國公煜子一中宗時鞫五王功擢光祿大夫襄武郡公朝野僉載云不識字不解書

二李承胤

一祭國公煜子一長水主簿知讓子江州別駕

二李景融

一淮陽王道明子一尙書左丞崇基子

二李景仁

一江夏王道宗子字宗楚子爲潞城令一寧王后登進士第容管經略使左庶子

二李思順

一中山王一嗣趙王

二李承休

一郇王曾孫一吳房令見子泌傳

二李思忠

一襲郇國公婺州刺史一武宗時嗢沒斯歸化封王賜姓名

二李思誨

一揚州參軍卽林甫父一潁州司馬

二李匡逺

一道王孫字聖父一曹王孫

二李仁濟

一道王孫鴻臚卿紹封子一櫟陽令

二李從簡

一寧王后濠復等州刺史一勃海王后榖城令

二李弘度

一勃海王房洛交主簿一寧王房榮州刺史

二李季眞

一越王孫髙平令一劉季眞髙祖時石州都督賜姓李

二李仁鈞

一梁王后渭南令房子一南昌令鹽鐵侍禦史見異聞錄

二李僖伯

一勃海王后鳳州刺史一隴西人元和九年溫縣令見幹■﹝月巽﹞子

二李公輔

一徵虜將軍士髙子一大鄭王后河東節度使說子

二李若思

一蔣王孫廣州司馬一櫟陽令仁濟子

二李方叔

一蔡王后右金吾大將軍一紀王后商州錄事參軍

二李餘慶

一國子祭酒隴西郡王一嗣濮王

二李友諒

一讓皇帝後一蜀王后延州司馬

二李承規

一蜀王后六局丞一嘉興尉漸子

二李士詹

一宗正丞一都官員外郎尙徳子

二李延佑

一許州司馬宣徳子信王府功曹參軍一東光令仁緯子益州司士參軍

二李楚珪

一江王孫隴西郡公太常卿一象州司法參軍

二李處約

一蔣王后一處義兄

二李仁軌

一李孝伯之裔仁則兄一王屋主簿少和子

二李餘福

一蜀王孫一尙書幹佑子監察禦史

二李師素

一畢王后殿中侍禦史一殷州刺史得璉子

二李若水

一右金吾將軍一太子文學

二李義方

一蜀王房一遼東李氏

二利瓦伊城

一蔣王裔一監門衛帥府兵曹參軍

二李宗師

一髙宗相安期子鄄城令一檢校工部員外

二李尙義

一桂州長史一潤州刺史玄乂子右庶子揚州刺史

二李少連

一宗正少卿一郡州司戶參軍

二李弘慶

一宗室洺水主簿一金州刺史

二李從古

一蔣王后一城父令龢子

二李玄同

一宗室淄州刺史陳國公一度支員外郎

二李昭業

一梁王后字延章一冀州士曹參軍

二李思愼

一郇國公孝協子一嶺南俚戶殺都護劉延佑者

二李承佑

一曹王后一干符時天平軍都將

二李宗禮

一蔡王后一楊行密牙將

二李行余

一紀王后榖熟尉幼直子一蘇州刺史應子

二李克勤

一渤海王后沅江令一李克用弟

二李仙童

一蔡王后一武安公後蔚州司馬君武子

二李元宗

一蔣王后一邕州刺史以州印奔黃洞見通鑑長慶二年

二李從師

一蔣王后一襄邑王神符後太子左贊善大夫

二李言思

一郇王后宗正少卿一蜀王后渠江令

二李元度

一紀王后一安南經略參佐見李復傳

二李元道

一宗室爲大理司直兼監察禦史一大師孫

二李公佐

一千牛備身一楊府錄事參軍見宣宗紀

二李承緒

一渤海王后爲南陽令一李懷光外孫燕八八貞元五年賜姓名

二李上善

一宗室尙輦直長一玄宗女楚國公主爲道士賜名

二李玄貞

一郇王后宜春令一女道士卽越王貞玄孫

二李仲文

一髙祖時太常卿眞卿公並州總管一遼東李氏周太宮伯衍子

二李行敏

一隋司徒長史徳珪子左威衛長史一諫議大夫叔度子

二李安世

一大師子一字徳合相州刺史趙郡公

二李知隠

一宗室爲祁王傅一伊闕丞與弟夏津令同傳

二李知本

一貞觀初夏津令有傳一遂州司馬

二李文立

一右衛翊衛一九門令俱魏黃門侍郎李希騫後

二李正禮

一渤海郡主簿大師子一江陵令徳瑞子

二李元儉

一工部侍郎義琛父一中書侍郎友益子潞州司功參軍

二李玄明

一齊州刺史成紀縣公一潭州司倉參軍

二李積善

一本州島主簿一大理評事璘子

二李慶業

一館陶令一陜州司兵參軍

二李損之

一長平王叔良後虢州參軍一洛州總管府典籍

二李玄道

一秦府學士常州刺史一開元三年右驍衛將軍

二李幹佑

一武后相昭徳父刑部尙書一建州刺史

二李思孝

一丹陽郡公客師孫夏州都督一昭宗時保大節度使

二李中庸

一申州刺史尙詞子一臨濮令鎭子祕書少監

二李孟嘗

一趙州人貞觀時右威衛大將軍一睦州司倉泱孫

二李君則

一曲沃人數世同居一卽墨人貞觀初王君操仇家俱見孝友傳

二李玄慶

一陽武主簿一大中時兗州牙官見列女傳

二李紹先

一雍王友太衝子一承嗣子洛州司戶參軍

二李仁頴

一華州文學一都水丞

二李延喜

一兵部郎中一潭州司戶參軍

二李興公

一貞觀中冀州刺史見地理誌一肅宗相揆子侍禦史

二李延昌

一金吾大將軍涼國公一平遙令延載弟

二李去惑

一治水人武徳五年據城來降一團練使文通孫隋縣令死王仙芝

二李延祚

一蓨令一觀察使李庾子

二李客師

一靖弟幽州都督丹陽郡公一富水令

二李行偉

一曹王后一髙宗時國子司業見禮儀志

二李崇貞

一髙宗光宅益州長史見廣古今五行志一貞元時趙州柏鄕民見五行志

二李崇鼎

一云都令緷孫一江州刺史體仁子字重周

二李希倩

一中宗時右臺監察禦史見子憕傳一朱泚驍將卽李希烈弟

二李延嗣

一櫟陽令仁濟子一薦子字耀卿

二李日知

一宗室永王府參軍一玄宗相

二李從一

一天寶時羅希奭黨一大歷後袁臺二州刺史卽詩人李嘉佑別名

二李元紘

一宰相昭徳子一字大綱玄宗相

二李正辭

一六合令一憲宗時刑部郎中貶荊州刺史

二李審言

一丹山簿玄素子一萬壽中長安百姓變爲羊見瀟湘錄

二李光逺

一大師孫元徳子一開元中館陶令因旱暴卒見廣異記

二李景伯

一中宗時散騎常侍一丰城丞

二李懷讓

一蓨人景龍中禦史後歷給事中見李尙隠傳一同華節度使廣徳元年自殺見代宗紀

二李松年

一常熟尉一光啟二年邠寧奏事判官

二李彭年

一景伯子天寶時吏部侍郎有傳一開元時樂工善舞卽龜年弟

二李鶴年

一和州司馬卽京兆參軍龜年弟一樂工龜年弟亦有才學能歌見明皇雜錄

二李若虛

一太子文學若水弟一安國觀道士禦史李光交致其罪流嶺南見朝野僉載

二李延福

一光山丞一僞蜀丰資院使

二李慶逺

一祕書監令問從弟一中郎狡詐輕險見僉載

二李思安

一魏令徳範孫一朱全忠將陳畱人

二李長倩

一成武令岡子一合肥令琰子

二李惠登

一云夢主簿太衍子一平盧將安祿山反輕師與鬭貞元初隋州刺史有傳

二李商隠

一開元中幽州節度使見孫逖傳一檢校工部員外郎有傳

二李光弼

一東祖後隰州刺史咺子一晉絳等州節度使中書令臨淮王有傳

二李光顏

一雞田李氏河東節度使守司徒有傳一柳城李氏卽臨淮王弟鴻臚卿占畢云唐兩李光進一光弼弟一光顏兄不知有兩光弼兩光顏也

二李敬道

一敬業弟一臨濟司馬玘子

二李玄度

一玄成弟一君儀子

二李玄珪

一隋儒林郎延壽後一衛尉寺主簿見孫渤傳

二李忠順

一周王府隊正南容子一會昌二年以金吾上將軍爲振武節度使

二李正元

一散騎常侍休古子一李載義子見通鑑

二李思義

一中書侍郎友益族一文宗賜習黙啜姓名

二李思貞

一蔚州司馬君武子一文宗賜阿歷支姓名

二李思禮

一長城令一文宗賜烏羅思姓名見回鶻傳

二李思言

一倉部員外郎繼州子一堂邑令

二李正範

一大理丞震孫一浙東推官仕至九江太守見雲溪友議

二李彥芳

一陽武主簿玄慶孫一李靖五代孫太和中鳳翔司錄參軍有傳

二李克讓

一云夢令一李克用弟爲南山寺僧所殺

二李元平

一汝州別駕李希烈縛去以爲宰相貞元初希烈平元平流死一睦州刺史伯誠子大歷五年東陽寺與女子遇十六年爲縣令則在貞元三年二人蓋同時

二李安期

一百藥子髙宗時東臺侍郎三品有傳一順州髙和縣人元和時與何首烏鄕裏親善得其方服之得長壽見本艸注

二李昌符

一李程曾孫字巖夢一昌言弟鳳翔節度使光啟三年薛知籌滅之

二李盡忠

一武后時營州契丹松漠都督一僖宗時沙陀首領

二李忠義

一淮南降將李憲李愬更其名曰忠義用以破蔡一太和中江淮人傭於湖城死見沈恭禮見廣記

二李繼昭

一天復元年同平章事靜海節度使本孫徳昭賜姓名一李茂貞將蔡州人本苻道昭攺姓名在天復二年

三李孝恭

一河間元王有傳一懷柔父一僖宗時鄜延節度使

三李承訓

一建成子武安王一李多祚子衛尉少卿一杭州司功參軍

三李承業

一巢王元吉子梁郡王一蔣王孫一絳州刺史

三李孝節

一淮南王神通子淸河王一三原令見李義府傳一亳州譙人榖州長史

三李希言

一嗣鄭王太子詹事一南祖後禮部侍郎一肅宗時吳郡太守江南采訪使

三李承義

一隠太子建成子巨鹿王一曹恭王后一蔣王裔吏部常選

三李希逺

一字景衝散騎侍郎新丰公一襄武公承嘉子同州司兵參軍一趙郡人晉陽尉

三李懷讓

一蓨人景龍中禦史歷給事中見李尙隠傳一梁王孫溫州刺史蔣國公一同華節度使廣徳元年自殺見代宗紀

三李少康

一紀王孫唐興主簿一髙平王道孫宋州刺史見子涵傳一畢國公景淑子睢陽郡太守

三李少微

一紀王孫雷澤令一郇王后江陵令一李絳深之孫

三李知柔

一雍王后禦史中丞一郇王后滑州觀察巡官一嗣薛王相昭宗

三李元恭

一中書侍郎友益子工部郎中一吏部侍郎������婚者見廣異記一大理少卿分掌選事岑羲傳

三李思文

一武后時潤州刺史一同官丞一大牟令

三李文舉

一紀王孫一國子祭酒仲思父一宣宗大中七年以宗正卿貶睦州刺史

三李承慶

一蔣王后吏部常選一李成式將降於永王璘一昭宗時定難軍節度使

三李元輔

一紀王房常州司兵參軍一蔡王后一全椒令正議子

三李承光

一曹王后一江王后一哥舒翰守潼闗時步將

三李處厚

一蔣王后一東祖房一太湖令彥子

三李守一

一宗室開封令一敬玄子成都郫令一大亮子庫部員外郎

三李紹宗

一蔣王曾孫嗣王一蔣王裔孫一江王孫桂州長史尙義子占畢錄二人

三李若愚

一鄭惠王孫一建徳尉洙孫一蜀州司兵參軍

三李士衡

一蔡王后一武徳末鄒州刺史爲人所殺一趙州刺史

三李長卿

一武徳時岷州總管一子眞子一建中二年李納守棣州將以城降

三李嗣眞

一玄宗子封棣王一字承冑武后時潞州刺史有傳一太常卿

三李公敏

一武后相懷逺父一北海太守邕曾孫一河東節度使說子太子通事舍人

三李嗣業

一髙陵人衛尉卿有傳一雍王友太衝子同州司功參軍一王師範副使降朱全忠

三李知古

一李密子右臺監察禦史李行一睿宗初巂州刺史爲諸蠻叛殺一李泌族

三李光庭

一姑臧房泉州刺史構族一肅代時滑濮節度使一廣明元年汝州募軍過東都作亂見通鑑

三李承嗣

一鳳州刺史一楚州刺史有子禪居廣陵宣平裏見稽神錄一李克用楡次鎭將雁門人後奔楊行密

三李仁表

一濟陽長君昻子一薛能壻王蜀刑部侍郎見錄異記一云安民多積金爲蜀將張彥所攫見北夢瑣言

三李守節

一東王子一隰州令嘉子光化令一神護軍使見楊復恭傳

三李元素

一武后相附敬弘傳一希猷子一字太朴元和時戶部尙書有傳

三李敬業

一敬節弟一李績子一汲令

三李敬玄

一髙宗相一平陽令一堂邑令思言子

三李仁則

一仁方弟一山壽子一仁軌弟

三李惟嶽

一華陰太守懿子監察禦史一趙人字謨道元徳秀門弟子一李寶臣子反傳首京師

三李元規

一慈丘令元楷弟一監察禦史元道弟盩厔尉一與兄文會皆在李師古幕下元規辭去

三李師旦

一新丰人任會稽尉爲禦史蘇味道所按見廣記嗤鄙類一桐廬令見李尙隠傳一右領軍錄事

三李行修

一江西廉使王仲舒壻官至諫議大夫見續定命錄一淮西將李佑子年三十餘爲南海節度使見獨異志一長慶中殿中侍禦史舉費冠卿孝節見摭言

三李敬彜

一宣城令一蘇州刺史應子一鄭注鳳翔節度使司馬

四李龜年

一京兆府司戶參軍一開元中樂工能歌善羯鼓見明皇雜錄一與魏仍同選得蘄縣丞見定命錄一廣明時嗣曹王爲宗正少卿使南詔見通鑑

四李元立

一蔡王后靑州司法參軍爰子一蔣王后松滋令樅子一紀王后同州司馬文通子一鳳翔節度使惟簡子興平尉

四李文通

一紀王孫同州司馬一郇王孫壽州團練使破蔡州有功一河南府參軍琳子一貞元十二年昭義將率洺州兵民奔田緒

四李全交

一江王孫一監察禦史武后時酷吏與李嵩王旭號三豹全交又號人頭羅剎一開元初禦史糾張鷔一東祖勰房忠州司馬

四李公度

一紀王房吉州文學一朔方節度使一陽翟尉一李師道親近將

五李思恭

一李晟祖金吾一韶州刺史一君壽子一僖宗廣明元年夏州將一干寧三年蜀州刺史節度參謀見廣異記

五李玄乂

一潤州刺史一洛陽尉仁方子一許州司功參軍徳矩子一玄操弟一諫議大夫叔度父俱見世系表通典載永徽元年禦史大夫李幹佑奏有少監主簿李玄乂

五李思敬

一宗室襲濟南公一武安公後一討契丹大將胡人也見薛訥傳一肅宗時內侍宣慰思明者一昭宗時保定節度使思孝弟武定節度使降王建

二王嗣宗

一江都人善書見張懷瓘書斷一國子司業宰子肅宗相玙族

二王同人

一武后相璇子泗州刺史一亳州刺史光祿少卿

二王徳本

一西臺舍人一髙宗相徳眞兄鄧州刺史

二王守

一一貞觀初洛城布衣自稱終南山人常負壺賣藥後乘蛇去見大唐奇事一特進仁皎子與玄宗王皇后雙生封晉國公太子少保

二王行本

一武徳元年蒲州帥二年降一世充兄子封荊王

二王重榮

一順宗後弟官至���一河中節度使太尉瑯邪郡王有傳

二王仙客

一太原人太常博士一襄陽人富平縣尹竊劉無雙以逃者

二王士則

一國子司業宰子爲挽郎一武俊子神策大將軍邢州刺史

二王承慶

一西臺舍人徳本孫駙馬都尉一承宗弟爲李師道親將

二王魯卿

一集州刺史沼子一太學生第進士有名見陽城傳

二王元士

一天寶時襄陽處士補亢倉子一憲宗時李師道遣殺武元衡人名畫評宋初有汝南人王士元品入神妙

三王知古

一瑯邪人會稽令潨子一昭宗樞密使一太原人成周貢士與張涉方共獵者見三水小牘

二崔愼微

一汾水令一復州刺史

二崔玄亮

一字晦叔虢州刺史一屯田郎中釋之祖

三崔貞固

一太原楡次尉見子戎傳一肅宗相圓祖武功主簿一亳州刺史神鼎子

三崔敬嗣

一則天初房州刺史一中宗時益州長史俱見崔光逺傳一淮南節度使從孫太子詹事

二張玄素

一蒲州人太宗太子右庶子潮州刺史有傳一洛陽人天授初任黃梅宰年七十見報應經

二張玄靖

一許紹壻追蕭銑將復其兵一陜人自左衛倉曹拜監察遷殿中見廣記嗤鄙

二張萬歲

一武徳時劉武周將張萬歲與尉遲敬徳降唐初太僕掌廐牧一安祿山腹心張通儒父俱見通鑑

二張仲綽

一挾子一挹子

二張仲文

一始興九齡族孫一太宗時茂州俚童自稱天子見張亮傳

二張仲連

一端州刺史捷子一南安都護應子

二張仲淸

一始興張氏殿中監九臯孫一文宗時鳳翔監軍使

二張仁願

一武后相有傳一存敬子仕梁唐晉常爲大理司見五代史

二張守珪

一陜州河北人節度使羽林大將軍有傳一九隴種茶仙君山遇陽平謫仙見仙傳拾遺

二張文蔚

一仁化令端子一天平節度使楊子字在華相哀帝

二張弘讓

一循州錄事參軍一元和末壽州小將娶兵馬使王暹女重疾自額鼻手股中分半者見幹■﹝月巽﹞子

二張克勤

一大尉茂昭子長慶中左武衛大將軍有傳一舉明經登第爲利州葭萌令見廣記悟前生類

三張守一

一貞觀中禦史時董雄李敬玄俱縶張守一宿直守之見法苑珠林一干元時大理少卿有鬼報徳爲竊士人家女武后時流嶺表見廣異記一滄州景田里人來廣陵髙駢以眞仙待之者見妖亂志

二陳子良

一解文章太子學士貞觀六年東海公取爲記室一同時綿州人不識文字見冥報記

二陳季卿

一江南進士乘竹葉舟還家見纂異記一劉從諫部將見仇士良傳

二陳正儀

一陳少遊子見竇參傳一大理評事見趙博宣傳俱徳宗時人

二盧嗣業

一河東節度使簡求子字子通禮部郎中一河南參軍士瓊子

二盧居簡

一薊國公玄卿子一金吾兵曹參軍

二盧萬石

一司農卿昌平公一監察禦史昌平縣侯

三盧知逺

一資州刺史一宣宗相裔子一靑州參軍行嘉子

二朱敬則

一冬官侍郎一庫部員外郎皆誅二張功臣見通鑑注

二劉仁軌

一髙宗時宰相封樂城公有傳一僖宗中和末洪州刺史時李智修燒銀易衣仁軌好其事爲人所告遁去稽神錄

三劉從諫

一與許叔冀降史思明見李光弼傳一劉悟子一上元二年岐王珍謀逆同謀右羽林大將軍劉從諫斬決見睿宗諸子傳占畢載許叔冀將及劉悟子二人

二杜思古

一懷州參軍一吉州刺史

二楊志誠

一武后時吏部郎中見李嗣眞傳一河東牙將文宗擢節度副大使進尙書右僕射有傳

二楊崇禮

一汾州刺使譽之子一尙衣奉禦正道子太府卿戶部尙書

二裴光庭

一雙虎玄孫玄宗宰相一萬虎後和州刺史旭子戶部侍郎延齡兄

二鄭光庭

一海州倉曹參軍一貝州參軍

二鄭過庭

一鞏洛府別將一蓨令

二唐嗣宗

一朝請大夫茂言子一巴隆參軍貞諒之子

二唐抱一

一魏令文會子一河南令簡子字玄珍

二唐思忠

一左翊衛一宋城令讓徳子

二唐籯金

一南鄭丞去俗子一金部員外侍郎不占之子

卮林卷十

●欽定四庫全書

卮林補遺

﹝明﹞周嬰撰

○疑白

蘇小

徐凝劉禹錫皆元白同時人又羅隠蘇小小墓詩魂兮檇李城猶未有人耕則蘇小墓在嘉興信矣然杜牧悲吳王城詩吳王宮殿柳含翠蘇小宅房花正開則蘇小家似在蘇州李商隠送李郢之蘇州詩蘇小小墳今在否紫蘭香徑與招魂黃滔寄蔣先輩在蘇州詩夫差宮苑悉蒼苔攜客朝遊夜未回塜上題詩蘇小見江頭酹酒伍員來千載三吳有髙迹虎丘山翠益崔嵬則其墓又在蘇州地也

○釋王

北堂

遊子吟洪邁萬首唐絕以爲孟郊而文苑英華作華陰尉聶夷中詩夷中字坦之咸通十二年間進士

○附王

貝獨坐

華嶠譜敍曰華歆能劇飲至石餘不亂眾人微察常以其整衣冠爲異江南號爲華獨坐伯厚所謂古賢者豈因獨坐而誤以華爲貝乎然華子魚亦惡得賢

○彈髙

鰒魚

續博物志曰石決明亦名九孔螺蘇子瞻鰒魚行雲漸臺人散長弓射初噉鰒魚人未識西陵衰老繐帳空肯向北河親饋食兩雄一律盜漢家嗜好亦若肩相差每食對之先太息不因噎嘔緣瘡痂中間霸據關梁隔一枚何啻千金直百年南北鮭菜通往往殘餘飽臧獲東隨海舶號倭螺異方珍寶來更多磨沙瀹瀋成大胾剖蚌作脯分餘波君不聞蓬萊閣下駞碁島八月邊風備胡獠舶船跋浪黿鼉震長鑱鏟處崖谷倒膳夫善治薦華堂坐令雕俎生輝光肉芝石耳不足數醋芼魚皮眞倚墻中都貴人珍此味糟浥油藏能逺致割肥方厭萬錢廚決眥可醒千日醉三韓使者金鼎來方奩饋送煩輿臺遼東太守逺自獻臨菑掾吏誰爲材吾生東歸收一斛苞苴未肯鉆華屋分送羮材作眼明卻取細書妨老讀此歌浩衍奚僅襲美之片辭也削槁

蔡邕集楊賜匡輔本朝忠言嘉謀造膝危辭言聽計納亦不敢宣密識潛功貽於帝躬家無遺艸論者不見

○本朱

人生如寄

髙僧傳謝安與支遁書曰人生如寄耳頃風流得意之事殆爲都盡終日戚戚觸事惆悵惟遲君來以晤言消之一日當千載耳又陶淵明榮木詩曰人生若寄顦顇有時

○述洪

耆英

米元章十老燕集敍曰十老會後更名耆英又名眞率元丰間章岵守郡與郡之長老遊各飲酒賦詩餘以杭州從事罷經由爲作序曰中散大夫河間公靜鎭吳國辟郡齋會九俊老惟內閣淸河公正議大夫廣平公大中大夫濮陽公朝議大夫淸丰公朝議大夫彭城公朝議大夫徐公朝散大夫鄭公承議郎崇君奉議郎黃君咸頎碩徳天賜難老於是羽觴屢酬雅章疊作以襄陽米芾倦遊四海屬爲序引此序只稱官閥姓氏不著其名然可知元丰間吳郡又有十老也

舞衣歌扇

王勃春思賦曰斂態調歌扇回身正舞衣錢起宴東亭詩舞衫招戲蝶歌扇隔啼鶯崔備西亭宴陸郎中詩塵隨歌扇起雪逐舞衣回王建田侍郎宴席詩整頓舞衣呈玉貌動揺歌扇露金鈿

石尢

楊用修外集石尢江中虫名此虫出必有惡風舟人目打頭風曰石尢猶嶺南人曰■﹝風貝﹞母黃河人曰孟婆也按用修此解似得之但亦未見所出且以爲水虫太麼麼矣

○論何

五平五仄

孔平仲有還鄕展省道中寄豫章僚友四聲詩載宋文鑑但惜佳語無多

朱碧

維摩詰經曰解脫是道場能背捨故肇注曰觀靑爲黃觀黃爲靑捨背境界從心所觀謂之背捨此又一別解也惟蘇子瞻金山醒詩我醉都不知但覺紅緑眩與太白意合

○注王

解鳥獸語

梁髙僧傳曰漢雒陽沙門安世髙鳥獸之聲無不綜達嘗見有羣■﹝燕鳥﹞語謂伴曰■﹝燕鳥﹞云應有送食者頃之果有致焉續髙僧傳釋慧成姓段陳人專志玄寂久久遂解眾生語言三昩

李膺

國淸百錄隋煬帝爲晉王使迎智顗顗次石城稱疾晉王遺書遣醫李膺往處治按此則有五李膺也

忽雷

五燈會元有北宗門人忽雷澄撰匾擔山曉了禪師碑則忽雷又人姓也

○匡徐

破鏡

王昌齡詩漫道閨中飛破鏡猶看陌上別行人若以爲卑飛之獸可畜之閨中乎李程破鏡飛上天賦曰何新月之嬋娟如破鏡之上天微茫而桂樹猶短彷佛而菱花不全皓色減去淸光獨懸開玉匣而尙在指金波而未圓漸明海澨逺掛關山載重輪而易缺思鞏帶而莫攀霽景澄寂泬寥凝碧非回輝而照膽徒向晦而淪魄洞房未揜過臺上而不歸斜漢微低入牕中而猶隔正當殘夜偏稱髙秋似逃秦殿聊上庾樓疑熠熠以從革類纎纎而若鉤坐惜云曙行愁漏促暈猶未合無陳方士之灰點不可磨空負先生之局若如徐解則此賦應被黜矣

○洗梅

杜書

蘇軾和陶詩不持兩鴟酒肯借一車書一瓻之解已見於斯

○諗胡

短人

竫人列子作諍人嵇康答難養生論曰務光以蒲韭長耳其非身長七寸亦一顯證

女官

後漢書順帝詔賜沛王祖母周光祿大夫贈以妃印綬則婦人又大夫之秩漢紀瑯邪女母爲子報怨聚眾類百人自號將軍宋書顧琛母孔氏年百餘歲晉安帝隆安初瑯邪王廞於吳中爲亂以女爲貞烈將軍悉以女人爲官屬以孔氏爲司馬女將軍女司馬偉矣年百餘而能服軍政又振古之奇婦人也

八達

髙僧傳支孝龍淮陽人少以風姿見重陳畱阮瞻潁川庾敳並結知音之友世人呼爲八達聖賢羣輔錄作於法龍蓋故老之傳聞異辭

徐匡鉤

續漢書荊州牧北歸隨馬武遮擊之鉤牧車屏泥殺其驂乘徐匡之鉤陰就車蓋同此義

卮林補遺

