滹南遺老集引

黃鳥止於邱阿﹐流丸止於甌叟﹐羣言止於公是。夫言生於人心﹐心旣不同﹐言亦各異。其在彼也一是非﹐其在此也一是非。左右佩劍﹐其誰能正之﹖必有大人者出﹐獨立當世﹐吐辭立論﹐掃流俗之所徇﹐取古今天下之所共與者與諸人﹐有以塞其口而厭其心﹐而後呶呶之說息矣。自秦火以來﹐漢武帝表章六經﹐不謂無功於聖人。然諸儒曲學﹐往往反爲所汨。陵遲至於唐﹑宋﹐人自爲說﹐𨿽其推明隱奧爲多﹐其間踳駁淆混﹐詿誤後生﹐蓋亦不少。顧六經且如是﹐況百家乎﹖子長實錄也﹐劉子元黜其煩﹔孟堅巨筆也﹐劉貢父刋其誤﹔子京俊才也﹐劉器之病其略。頋史氏且如是﹐況雜述乎﹖然則有人於此品藻其是非﹐覼縷﹝注﹕委曲詳述﹐極力刻劃。﹞其得失﹐使惑者有所釋﹐鬰者有所伸﹐學者有所適從﹐則其澤天下也不旣厚矣乎﹗今百餘年﹐鴻生碩儒﹐前後踵相接﹐考其撰著﹐訇礚彪炳﹐今文古文﹐無代無之。惟於議論之學﹐殆爲闕如。豈其時物文理相與爲污隆耶﹖其磊落之才﹐閎大之器﹐深識英眄﹐爲世檦表者不常有耶﹖抑亦有其人遭世多故﹐不幸而無以振發之也﹖滹南先生學博而要﹐才大而雅﹐識明而逺﹐所謂𨿽無文王猶興者也﹐以爲傳注六經之蠧也﹐以之作六絰辧﹔論孟聖賢之志也﹐以之作論孟辧﹔史所以信萬世﹐文所以飭治具﹐詩所以道情性﹐皆不可後也﹐各以之爲辧。而又辧歷代君臣之事迹﹐條分區別﹐羙惡著見如粉墨然﹐非夫獨立當世﹐取古今天下之所共與者與諸人﹐能然乎哉。嗚呼﹐道之不明也久矣。凡以羣言揜之也﹐故卑者以陷﹐而髙者以行怪﹔拙者以惛﹐而巧者以徇。欲傳者如是﹐受之者又如是。尖纎之逞﹐而浮誕之誇﹐吾將見天下之人一趨於壊而巳耳。如先生之學﹐誠處之王公之貴﹐賴以範世塡俗﹐其庶乎道復明於今日也。先生今已矣﹐後百年千年得一人焉﹐食先生之餘﹐廣先生之心﹐能使斯文之不墜﹐則𨿽百年﹑千年﹐吾知其爲一日也。欒城李治引。

滹南遺老集引

予以剽竊之學﹐由白衣入翰林﹐當代巨公如趙閒閒﹑楊禮部﹑滹南先生﹐皆士林儀表﹐人莫得見之﹐而一旦得侍幾硯﹐渾源雷晞顏﹑良鄕王武升﹑河中李欽叔亦稱天下之選﹐而十年得遇從遊。故予嘗自謂叨取科第未足爲幸﹐而沗廁英遊之末﹐玆所以爲幸也歟。玉堂﹑東觀側耳髙論﹐日夕獲益實多﹐然愛予最深﹐誨予最切﹐愈久愈親者﹐滹南先生一人而已。先生性聰敏﹐蚤歲力學﹐以明經中乙科。自應奉文字至爲直學士﹐主文盟幾三十年。出入經傳﹐手未嘗釋卷﹐爲文不事雕篆﹐惟求當理﹐尢不善四六﹐其主名節﹐區別是非﹐古人不貸也。壬寅之春﹐先生歸自範陽﹐道順天﹐爲予作數日畱﹐以手書四帙見示﹐曰﹕吾平生頗好議論﹐嘗所雜著﹐往往爲人竊去﹐今記憶止此﹐子其爲我去取之。予再拜謝不敏。明年春﹐先生亡矣。越四年﹐其子恕見予於燕京﹐予盡以其書付之。又二年﹐稾城令董君彥明益以所蔵釐爲四十五卷﹐與其丞趙君壽卿倡議﹐募工將鏤諸板以壽其傳﹐囑爲引。予爲先生之學之大本諸天理﹐質諸人情﹐不爲孤僻崖異之論。如三老﹑三宥﹑五誅﹑七出之說﹐前賢不敢訾議﹐而先生斷之不疑。學者當於孔﹑孟而下求之不然﹐殆爲不知先生也。先生諱若虛﹐慵夫其自號云。歲屠維作噩閏月初吉日後進東明王鶚斂袵書。

古之君子學博矣﹐猶以爲有弗辧﹔辧之弗明﹐弗措也惟然。故博而非雜﹐乃其善學。經若史羣書論議記釋具存﹐而世有博雅之士潛心焉者﹐又詳說﹐將考核而求其是。是殆前乎諸老先生所望乎來者之盛心﹐而余於滹南遺老集讀而知之者﹐以此所尊者經。而於傳記百氏弗盡信﹐見到處擺脫窠臼﹐而不依隨以爲是非。以是談經與史﹐則詩文以下可知也。非其學之博而蘄乎辧之明疇克爾。嗚呼﹐中原文獻之邦﹐諸老而後百餘年未知隔宇宙有可慨者﹐滹南生乎其間﹐必有遺風余澤之沾﹐丐者未冺﹐故所學論說源委則然。方將抄其會余意者﹐隨可讀書附記同異﹐切磋究之。值風雪凍指﹐欲墜握筆。復已裏興賢書院行且鏤梓﹐喜而爲之識於帙之初。閼逢涒灘冬至日前﹐荊臺冷官彭應龍翼夫序。

滹南辧惑一書﹐初江左未之聞也。至元二十年﹐古滄王公時舉來丞是邦﹐出於行篋始得見之﹐興賢書院謄錄刋行﹐迨今十年。其極爲復翁所得﹐以字多差舛﹐恐誤讀者﹐欲得元本証之﹐而王公去此升行臺監察禦史﹐尋柄文廣東﹐宦轍無定。𨿽欲求之末由也。已旣幸任回﹐道過廬陵﹐吾州士夫以棠陰之舊候﹐迎公來就﹐乞校正出脫漏差錯字四百餘﹐公因得攺的付局刋換。公又以元遺山中州集所載滹南古律詩僅二十萹﹐俾續卷末收書﹐君子幸加詳焉。大徳三年二月中和莭﹐雙桂書院王復翁謹書。

滹南遺老集目錄

一卷

五經辧惑上

二卷

五經辧惑下

三卷

論語辧惑序總論

四卷

論語辧惑一

五卷

論語辧惑二

六卷

論語辧惑三

七卷

論語辧惑四

八卷

孟子辧惑

九卷

史記辧惑一采摭之誤

十卷

史記辧惑二采摭之誤

十一卷

史記辧惑三取舎不當

十二卷

史記辧惑四議論不當

十三卷

史記辧惑五文勢不相承接

十四卷

史記辧惑六姓名冗復

十五卷

史記辧惑七字語冗復

十六卷

史記辧惑八重疊載事

十七卷

史記辧惑九疑誤

十八卷

史記辧惑十用虛字多不安

十九卷

史記辧惑十一雜辧

二十卷

諸史辧惑上

二十一卷

諸史辧惑下

二十二卷

新唐書辧上

二十三卷

新唐書辧中

二十四卷

新唐書辧下

二十五卷

君事實辧上

二十六卷

君事實辧下

二十七卷

臣事實辧上

二十八卷

臣事實辧中

二十九卷

臣事實辧下

三十卷

議論辧惑

三十一卷

著述辧惑

三十二卷

雜辧

三十三卷

謬誤雜辧

三十四卷

文辧一序附

三十五卷

文辧二

三十六卷

文辧三

三十七卷

文辧四

三十八卷

詩話上

三十九卷

詩話中

四十卷

詩話下

四十一卷

雜文詩附

揖翠軒賦並序

瑞竹賦並序

寕晉縣令吳君遺愛碑

眞定縣令國公徳政碑

王氏先塋之碑

李仲和墓碣銘

故朝列大夫劉公墓碣銘

四十二卷

千戶賈侯父墓銘

太一三代度師蕭公墓表

淸虛大師侯公墓碣

贈昭毅大將軍髙公墓碣

四十三卷

進士彭子升墓志

保義副尉趙公墓志

焚驢志

哀鴈詞

髙思誠詠白堂記

門山縣吏隱堂記

恆山堂記

四十四卷

鄜州龍興寺明極軒記

茅先生道院記

趙州齊參謀新修悟眞庵記

答張仲傑書

道學發原序

揚子法言微旨序

送王士衡赴舉序

送呂鵬舉赴試序

送彭子升之任冀州序

四十五卷

祖唐臣愚庵序

復之純交說

移刺仲澤虛舟堂銘

四醉圖贊

林下四友贊

王士衡眞贊

跋寶墨堂記

跋王進之墨本孝經

上周監察夫人生朝

貧士嘆

白發嘆

題淵明歸去來圖

題趙內翰城南訪道圖

答鄭州辧禪師見戲代髙防禦

再到故園述懷

評東坡山谷四絕

評王子端四絕

題宮人圍碁圖

續附一卷

滹南遺老集卷之一五經辧惑

旣明且哲﹐以保其身﹐詩所以羙仲山甫也。疏云﹕旣能明曉善惡﹐又能辧知是非﹐以此明哲﹐擇安去危﹐而保全其身無有禍敗。其說甚爲明白﹐蓋人之所以陷於禍敗以至失身者﹐由其愚暗妄行不知理義故耳。然世之學者皆認爲逺害自全之意﹐凡以剛直諫諍不容於時者﹐輒持此說以律之。嗚呼﹐山甫以忠臣遇明主﹐一篇所頌無非建功立事以自效於公家者﹐且此語之下﹐以夙夜匪﹖以事一人繼之﹐何嘗有逺害自全之意哉。予嘗深推之﹐蓋中庸有云﹕國有道﹐其言足以興國﹔無道﹐其黙足以容。而引此詩爲證﹐學者因之錯會耳﹐殊不知中庸所以引之者﹐總結上文而非專舉一句之義也。

書﹖無逸言﹕祖甲知小人之依﹐享國長久。孔氏以爲太甲﹐鄭氏以爲帝甲﹐而疏從孔義。蓋以因國語說殷事云﹕帝甲亂之﹐七代而殞。史記云﹕帝甲﹖﹝淫﹞亂﹐殷道復衰也。且曰﹕太甲稱祖者﹐殷家亦祖其功﹐故爾子謂。此說未安也。按史記﹐祖甲﹐武丁之子﹐與太甲分明是兩人。周公所引自中宗﹑髙宗以及祖甲﹐而繼之曰自時厥後立王﹐生則逸其次第﹐不應爲太甲。然國語﹑史記皆言其淫亂而致衰隕﹐周公奚取焉﹐是不然。書﹐聖經也。史傳出於雜說者也。周公去殷爲近﹐知其事爲詳﹔左氏﹑司馬遷爲逺。其傳聞容有妄焉﹐與其變易姓名以遷就其事﹐寕捨史傳而從經可也。

左氏立弒君之例﹐曰凡弒君稱君﹔君無道也稱臣﹐臣之罪也。杜注曰﹕稱君者惟書君名而稱國以弒言眾所共絕也﹔稱臣者謂書弒者之名以示來世終爲不義。斯聖人之意乎﹖曰﹕非也。以臣弒君﹐豈復有例﹖稱臣爲臣之罪﹐則稱君者非臣之罪乎﹔稱臣爲不義﹐則稱君者果臣之罪乎﹖君非上聖﹐誰無失徳﹖使此說果行﹐皆可指爲無道而殺之矣。長姦﹖之志﹐生簒逆之階。禁其一而開其一﹐聖人之立教不如是也。論天下之事者﹐亦權其輕重而巳﹐人之無道﹐孰有大於弒君者﹖釋乎此而懲乎彼﹐是何輕重不倫﹐所得之不償所失也。孟子曰﹕孔子作春秋而亂臣賊子懼。所貴乎春秋者﹐正名分﹐別嫌疑﹐爲亂臣賊子設耳。今乃妄生義例﹐以爲之資不亦垂乎。許悼公之卒也﹐經言世子止殺之﹐而三傳皆以爲進藥不嘗而已。信斯言也﹐其防於疑似者一何嚴耶。至於推刄之賊例﹐以一已之私而敢爲大逆。天地之所不容﹐禽獸之所不忍者﹐乃或得以幸免而沒其名。春秋人情之書也﹐若是之類可謂近於人情乎。自傳考之稱國者﹐未必無道﹔稱臣者豈皆有道﹖參差不齊﹐自相爲戾者多矣。姑以一二明之。晉靈之不君﹐淫刑而厚斂﹐愎諫而賊賢﹐傳所載也玆不爲無道乎﹐而經書趙盾之名何耶﹖楚靈之無厭﹐民怒而叛﹐從亂如歸﹐玆不爲眾所絕乎。而經書公子比之名何耶﹖陳恆弒簡公﹐孔子沐浴而朝﹐請討者且曰民之不與者半﹐陳氏務施而結民心久矣。然而不與者半﹐則齊侯之惡未爲眾所絕也﹐而稱國以殺又何耶﹖經書薛侯弒其君比﹐而左氏無傳。夫旣稱國以弒薛侯之罪﹐安得略而不載。使其無事可載﹐則孔子之例何爲而發哉。宋昭之殞﹐傳言其無道矣。然荀林父伐宋而立文公﹐則曰以失所稱人。晉侯平宋而不討賊﹐則曰以無功不敍。杜注曰﹕昭公𨿽以無道見弒﹐而文公猶宜以弒君受討。君𨿽不君﹐臣不可不臣。所以督大教﹐蓋其意亦有所不安者﹐故反復自救如此。莒弒紀公﹐左氏謂公生太子僕﹐又生季佗﹐愛季佗而黜僕﹐且多行無禮於國﹐故僕因國人以弒之。公﹑谷於此意亦同左氏之例﹐而皆不著其事。啖助曰﹕弒君例懲暴君也。施於君臣猶恐害教﹐但慮暴君無所忌憚﹐不得已而立此義。豈有父爲不道﹐子可致逆﹖聖人訓典﹐故當不然。遂削左氏之說﹐然終不以其例爲非也。夫經於被弒之君皆書其名﹐初無不稱君之辧﹐蓋稱字不可也﹐稱謚不可也﹐書其人而不以名繋之﹐則所稱者爲誰耶。左氏徒見有時而不著臣之名﹐遂以有名者爲稱臣﹐而無者爲稱君﹐亦妄意耳。杜注求合其例﹐而有不得者皆遷就而爲之說。至薛侯無傳﹐則亦漫曰無道而已。近代胡安國旣不廢此例﹐而隨事揣量﹐卒無定論﹐是皆不足據焉。或曰如子之說﹐則暴君無道﹐終不當懲乎﹖曰﹕此聖人不得已之變﹐而非所以爲訓也。以湯﹑武之徳﹐對桀﹑紂之罪﹐然後可耳。易所以有革命之文﹐而孟子所以有天吏之論也﹐春秋之君罪不至於桀﹑紂﹐而爲逆者皆亂臣賊子也。聖人顧肯於此爲訓哉。書之稱湯﹑武﹐蓋曰放桀伐紂﹐而孟子則以爲聞誅一夫﹐而不聞弒君。使春秋果有意焉。其文自當有別。夫旣均稱爲君而加之以弒﹐豈得以一失臣名而生此義例哉。然則何爲有時而不稱臣﹐曰﹕吾不敢必也。意者文之脫誤耳﹐不然則實出於眾意﹐而不可以一人當之也。要之﹐旣曰弒君則罪有所歸矣。一人弒之﹐罪在一人﹔眾弒之﹐則罪在眾﹐不容有輕重於其間也。王通曰﹕三傳作而春秋散。歐陽子亦譏學者不從聖人﹐而從三子。君子之學﹐亦求夫義理之安而巳。聖人之所必無也﹐傳爲經作﹐而經不爲傳作﹐信傳而誣經﹐其陋儒巳矣。

左氏稱頴考叔純孝﹐愛其母施及荘公﹐得詩人錫類之義。予謂捨肉遺母﹐特以發荘公之問而爲入言之機耳。而遽謂之純孝﹐何也。豈考叔素行別有可見者耶。抑觀其爲人謀者如此﹐足以知其孝於親也耶。不然譽之太過矣。

晉欒盈之誅羊舌虎與馮。虎﹐叔向弟也。左氏曰﹕初叔向之母妬叔虎之母羙而不使﹐其子皆諫其母。其母曰﹕深山大澤實生龍蛇﹐彼羙余懼其生龍蛇以禍女﹐女敝族也。國多大寵不仁﹐人間之不亦難乎。余何愛焉。使往視寢﹐生叔虎﹐羙而有勇力。欒懷子嬖之﹐故羊舌之族及於難。竊謂此母之言無謂也。深山大澤則固生龍蛇矣﹐而羙婦必生惡子﹐豈決定之理耶﹖殆偶中耳。使其言果當而知慮果及於此﹐則可謂之賢﹐而不可謂之妬。寔出於妬﹐則言𨿽有驗﹐亦非其情而不足稱矣。左氏旣以爲妬﹐而又若著其賢者﹐何也﹖

師曠對晉侯曰﹕君﹐神之主而民之望也。若困民之主﹐匱神之祀﹐百姓絕望﹐社稷無主﹐將安用之。陸氏釋音云夲或作之祀﹐誤也。竊詳文勢恐未必誤﹐而所謂困民之主者﹐乃復可疑。蓋上言神之主﹐民之望﹐下言百姓絕望﹐社稷無主﹐字皆相應﹐不宜於此猶以主字屬民﹐且主豈可言困﹐或者其生字也歟。

汲冡書云伊尹放太甲而自立﹐太甲潛出殺之﹐而復立伊尹子伊渉﹑伊奮。杜元凱特附於左傳之末而爲之說﹐曰﹕左氏稱伊尹放太甲而相之卒無怨色。然則太甲𨿽見放﹐還殺伊尹﹐而猶以其子爲相也。與尙書所記乖異。不知老叟之伏生或致昏忘﹐將此古書亦當時雜記﹐未足以取審也。謂其初有益於左氏﹐故錄之。嗚呼﹐伊尹聖人﹐其大義貫乎天地﹐詩﹑書載之﹐孔﹑孟論之﹐昭如日星﹐有不可誣者。世之小人往往以私意量之﹐妄生訾毀﹐而此說爲尢甚。然亦何能奪古今之正論哉。元凱姑欲發明左氏﹐因遂取之﹐而反疑聖人之經﹐亦巳陋矣。案左傳之文﹐初無太甲殺伊尹立其子之意﹐而元凱云爾者﹐蓋傳文乃祁奚救叔向之辭﹐而叔向之囚﹐本爲叔虎所累﹐且上文云鯀殛而禹興﹐下云管蔡爲戮周公右王﹐故爲此附會﹐以求合親屬不相及之義。抑不思祁奚止取其不以嫌隙廢公道而巳﹐誼湏比類之親。然則元凱於此不獨誣經﹐而其於左氏亦所謂欲益而反獘也。

左氏春秋傳但云左氏而不著其名﹐世皆以爲邱明。初未有疑之者。劉歆謂其好惡與聖人同﹐而杜預亦稱親受經於仲尼。獨唐啖助言別有左氏。其說曰﹕左氏觧義多謬﹐其書出於孔氏門人﹐且論語所引﹐率前世人若老彭﹑伯夷等類﹐非同時而言。左邱明恥之﹐邱亦恥之。邱明蓋如史佚遲任者﹐後世便謂左氏爲邱明﹐非也。張橫渠﹑程伊川𨿽未能必左氏之爲誰﹐然亦不主邱明以爲莫考也。蓋不以助說爲過﹐而宋子京譏其鑿﹐劉器之笑其怪﹐然則果孰是乎。曰﹕啖子之論無害也。然亦未免於畏其名。論事者顧是非何如耳﹐豈可以人而移之﹖聖賢之言﹐一是非也﹔芻蕘之言﹐一是非也。盍亦獨論左傳之是非而已﹐其主名不必究也。自今觀之﹐乖戾甚多﹐使其果出於邱明﹐可遂以爲是乎。劉歆之徒惑於論語之所稱﹐乃謂好惡與聖人同﹐旣以爲同時而親見之﹐乃謂受經於仲尼﹐是皆妄意之言也。蓋論語稱之者﹐特所恥両端耳。安知餘事之盡然﹐而所謂親受者﹐又何所據也。孔子之於人取其一節而稱之者﹐不知其幾人而可皆以爲聖人之徒耶。且邱明親見﹐孰與其弟子門人﹐彼弟子門人﹐日承訓誨﹐然往往得其言﹐而不得其所以言。邱明何人哉﹖使親受其經﹐豈能盡得聖人之旨哉。然則劉歆之見﹐固無異於兒童。啖助析辧其失可矣﹐而必云別左氏﹐則其意亦以邱明之賢﹐不應至是耳。故曰未免於畏其名也。

春秋﹖桓公十四年﹐春正月﹐公會鄭伯於曹無冰。夏五﹐鄭伯使其弟語來盟。秋八月壬申﹐禦廩災。上書春正月﹐下書秋八月﹐而中云夏五﹐其脫月字不論可知﹐而公羊云﹕夏五者何爲聞焉爾。嗚呼﹐髙之觧經類以私意穿鑿﹐詭異百端﹐曽無忌憚。顧乃於此著疑以示重愼﹐豈不可笑哉。榖梁云夏五﹐傳疑也。此亦非是。孔子固嘗以闕文語人﹐豈有特著一書以爲大典﹐乃猥存此等而不辧者﹐況又非所可疑乎﹐只是後來脫之耳。

春秋襄公二十九年﹐宋災伯姬卒。公羊傳曰﹕宋災﹐伯姬存焉。有司復曰﹕火至矣﹐請出。伯姬曰﹕不可﹐吾聞之也婦人夜出不見傅母不下堂。傅至矣﹐母未至也﹐逮乎火而死。谷梁﹑左氏其說略同。公﹑榖皆以爲夫子賢之。予謂伯姬知禮﹐而不知禮似賢而近於愚﹐其志可哀﹐而其事不可法也。夫授受不親﹐男女之正﹐而嫂溺者必援之以手。事有不幸﹐而莫能兩全﹐亦權其輕重而處之耳。婦無傅母﹐宵不下堂者﹐所以別嫌疑﹐防淫慝﹐平居無事之時可也。火至而避﹐初非失莭之污﹐就使旁無一人﹐亦非不禁。況左右有司之重﹐足以自明﹐獨不能權其輕重﹐而必守此區區之文乎。予是以哀伯姬之愚﹐而鄙公﹑榖之陋也。左氏譏伯姬女而不婦﹐以爲女待人而婦義事。予謂當此之時﹐𨿽女亦得以從宜﹐豈獨婦哉。嗚呼﹐夫子中庸之教﹐朗如白日﹐坦於夷塗﹐而世每以矯拂難行﹐不近人情爲奇節﹐不亦異乎。﹝此段當有意﹞

曲禮云﹕天子有後﹑有夫人﹑有世婦﹑有嬪﹑有妻﹑有妾。公侯有夫人﹑有世婦﹑有妻﹑有妾。又云天子之妃曰後﹐諸侯曰夫人﹐大夫曰孺人﹐士曰婦人﹐庶人曰妻。夫妻者﹐所以對夫嫡配之總稱也。婦人者所以對男子女子之總稱也。初無貴賤尊卑之別。今乃以妻列於後﹑夫人等下而別爲一號﹐專指婦人爲士之配。然則天子之後﹐公侯夫人軰﹐不謂之妻乎。非士之配者不謂之婦人乎。鄭注內則云妻之言﹐齊也﹔以禮見問得與夫敵﹐體也。孔氏引之以爲彼是判合齊體者﹐此言齊者以進禦於王時﹐暫有齊同之義﹐穿鑿可笑如此。

檀弓云﹕子上之母死而不喪。門人問諸子思曰﹕子之先君子喪出母乎﹖曰﹕然。子之不使白也﹐喪之何也。子思曰﹕吾先君子無所失道﹐道隆則從而隆﹐道污則從而污。伋則安能爲伋也﹐妻者是爲白也。母不爲伋也﹐妻者是不爲白也。母孔氏之不喪出母﹐自子思始。世言孔氏三世出妻﹐此所謂先君子者﹐只是伯魚﹐而疏義以爲夫子。其說牽合﹐蓋不定取。或問子思之處此何如曰非也。夫婦之義𨿽絕﹐而母子之恩不廢﹐此聖人忠厚之教也。意者彼於其婦怒之至深﹐故爲是忿激之詞﹐而不顧耳。不然道之失得其責在誰﹐而自處其污以變世守之禮乎﹖此不可以爲法也。

檀弓云﹕子路有姊之喪﹐可以除之矣而弗除。孔子問之。子路曰﹕吾寡兄弟而弗忍也。孔子曰﹕先王制禮﹐行道之人皆弗忍也。予嘗怪其文不順﹐家語則云﹕行道之人皆弗忍﹐先王制禮﹐過之者俯而就之﹐不及者企而及之。文乃順焉。檀弓又云﹕南宮敬叔反﹐必載寶而朝。夫子曰﹕若是其貨也喪﹐不如速貧之愈也。常病其事不詳。家語則云﹕敬叔以富得罪於定公﹐奔衛﹐衛侯請復之﹐載其寶以朝。夫子聞之﹐曰﹕若是﹐其貨也不如速貧之﹐愈富而不好禮﹐殃也﹐敬叔以富喪矣﹐而又弗攺﹐吾懼其有後患也。事乃詳焉。經傳之間可以互相發明者多矣。是故聞見貴乎博也。

滹南遺老集卷之二五經辧惑

孔子言﹕喪欲速貧﹐死欲速朽。曽子信之﹐有若疑之﹐子遊証之﹐更相辧明而其理乃定。有若之賢似過於曾子﹐要皆以孔子爲凖﹐而非其所自見也。使孟子處之﹐當不如此。蓋君子之道人情而已。喪而遂欲速貧﹐死而遂欲速朽﹐非人情也。不近人情﹐便非君子之道。

檀弓云﹕穆伯之喪﹐敬姜晝哭﹔文伯之喪﹐晝夜哭。孔子曰﹕知禮矣。鄭氏曰﹕喪夫不夜哭﹐嫌思情性也。坊記亦有寡婦不夜哭之文﹐注又曰嫌思人道也。予謂哀戚之至﹐無暇避嫌。先王制禮亦必不委曲至此﹐特出於漢儒之私意耳。又云文伯之喪﹐敬姜據其牀而不哭﹐曰吾有斯子也﹐吾以將爲賢人也。今及其死也﹐朋友諸臣未有出涕者﹐而內人皆行哭失聲﹐斯子也﹐必多曠於禮矣。夫予謂朋友諸臣未有出涕者﹐是或文伯之無取﹔至於妻妾行哭﹐此則人情之常義所當然者﹐豈所以卜其賢否哉。母子天屬也﹐一有所恨而遂忘其哀﹐亦太忍而不慈矣。又何足爲賢而錄之﹐且前旣言文伯之喪﹐敬姜晝夜哭﹐而又此說﹐非自相反復耶。

鄭氏釋三老五更之義﹐曰﹕三老﹑五更各一人﹐皆年老更事致仕者也。名以三五者﹐取象三辰五星天﹐所因以照明天下。其說甚陋﹐以更爲更﹝星﹞﹐誤字旣已不安﹐而三五之稱﹐又不知從何而知爲星辰也。古人命名定不如此。及注樂記﹐則曰﹕三老﹑五更言之皆老人﹐更知三徳五事者。孔頴達見其矛盾﹐則從而爲之說﹐曰﹕其義相包。夫以一經一事﹐一人觧之而自立﹐二義可乎﹖宋均注孝經﹐援神契曰﹕三老知天地之事者﹐五更知五行之更代者。劉原父云﹕天地之事當作天地人事﹐此又以三才五行當之也。臆說呶呶﹐孰知眞是。蔡邕謂「更」當爲「叟」﹐蓋長老之稱字﹐與更相似﹐書者遂誤爲更耳。嫂字女傍﹐叟今亦爲更﹐以是知應爲叟。又以三爲三人﹐五爲五人﹐此最近於人情。故裴松之稱其有四﹐而穎達以非﹐鄭義不取﹐何獨言鄭氏之専也。漢官儀曰﹕三老﹑五更﹐皆取有首妻男女全具者無謂之﹐甚尢爲可笑。抑此皆不足辧也。蓋經旨迂誕﹐自非先王之禮耳。天子之尊賢﹐至於師之盡矣。優其禮貌﹐厚其祿賜﹐有謀則就﹐而不敢召。唐﹑虞三代不過如是而巳﹐何至躬親侍膳﹐袒而割牲﹐執醤而饋﹐執爵而酳﹐著冕持幹而舞乎。稷契﹑臯陶﹑伊尹﹑傅說﹑太公﹑周召之徒﹐不聞有當此禮者﹐余復何人而可以當之哉。𨿽委巷之談不至是矣。說者又謂以父兄飬之﹐所以示天下孝悌。嗚呼﹐親其親﹐長其長﹐孝悌者旌之﹐不然者懲之﹐可以教天下矣。耆老縱賢要亦臣子﹐而以父兄事之﹐不亦悖乎。蓋漢儒集禮雜取異說﹐以亂聖人之經。時君世主好名而輕信﹐則或勉彊而一行。然見於史者才三數人﹐豈非爲下者慚怍而不能﹐安爲上者矯拂而不可久耶。胡致堂徒怪其行之者寡傷﹐古道難復﹐而不知此等寔非可行之事也。三樵林東獨鄙其說﹐以爲漢儒撰出而不之取﹐正與愚意暗同。然千載之間而能知其非者惟一見此人﹐則夫特達不惑之士﹐世豈易得哉。

或問﹕禮記三宥制刑之說何如。曰﹕先王之法亦求其實而已。哀矜審愼則有之。至於當罪無疑而必有三宥焉﹐以爲有司當執法﹐而人主貴收恩。此後世之虛文﹐而非先王之正道也。成王命君陳曰。予曰辟爾惟勿辟﹐予曰宥爾惟勿宥。惟厥中斯則得其正道矣。

文王世子萹旣言文王爲世子朝王季之法。繼言武王夢帝與九齡周公撻伯禽之事﹐而終之曰文王之爲世子也。旣言凡學世子及學士必時之法﹐繼以釋奠養老之事﹐而終之曰教世子。旣言三王教世子之法﹐繼以周公踐阼之事﹐而終之曰周公踐阼。此三語者其於文﹐勢爲贅﹐恐亦如子貢問樂之類﹐而鄭氏皆云題上事﹐吾所不曉也。

文王世子云﹕武王夢帝與九齡。文王曰﹕我百﹐爾九十。吾與爾三焉。鄭注謂文王以勤憂損壽﹐武王以逸樂延年﹐紕繆之甚﹐固不必辧。孔氏旣知天定之數不可增減﹐而云文王言與女三者﹐示其傳基業於武王﹐欲使武王承其所傳之業﹐乃教戒之義訓非自然之理﹐審如此言則帝與之數復何以說。蓋不知經文詭誕﹐自不足信也。

禮器云﹕禮之近於人情者﹐非其至者也。此最害禮。夫聖人制禮﹐未甞不出於人情而曰近之者﹐非其至是﹐豈君子之言耶。

內則曰﹕聘則爲妻﹐奔則爲妾。夫次室而下皆妾也﹐非專指奔者而言﹐使奔而爲嫡﹐遂不謂之妻乎。彼所謂天子﹑諸侯之妾﹐亦皆出於奔者乎。鄭氏曰﹕妾之言接也﹐聞彼有禮走而往焉﹐以得接見於君子。予謂女之奔人﹐直淫佚耳。亦鑽穴踰墻之類﹐豈因有禮而往﹐亦豈君子之所當接者哉。

樂記末章﹕子貢與師乙問答聲歌之義﹐而終之曰﹕子貢問樂。此必重出﹐或有闕文。而鄭氏曰上下同羙之也。大是繆說﹐無足信焉。

三代損益不同﹐制度名物容有差殊。然漢儒所記﹐遂事事分別﹐𨿽道徳理義萬世不可易者﹐亦或以爲異﹐尙而偏勝﹐不亦過乎。如忠敬質文之說﹐前人旣有辧其非者矣。至表記云﹕夏道先賞而後罰﹐殷人先罰而後賞﹐周之賞罰用爵列。讀之令人失笑。夫賞罰之用﹐視乎功罪而巳﹐先後輕重皆以類相從。而謂夏必先賞而後罰﹐殷必先罰而後賞﹐周之賞罰惟以官爵尊卑爲差﹐𨿽三尺之童亦知其甚繆﹐而學者信之以爲先王之法﹐聖人之經。悲夫﹐至於尊而不親﹐親而不尊等說﹐皆不足取也。﹝好﹞

喪服之制﹐親疎輕重固有等差。至其哭主於哀則一而已。而記禮者曰斬衰之哭﹐往而不反﹔齊衰之哭﹐若往而反﹔大功之哭﹐三曲而偯﹔小功緦麻﹐哀容可也。注云﹕三曲者﹐一舉聲而三折也﹔偯聲﹐余從容也。哭母而降父一等﹐已爲可笑。至大功而下﹐又有曲折從容之度。是與教歌謳無異﹐豈復有哀耶。甚矣漢儒之怪也。

禮小功不稅﹐而曾子譏之﹐吾以爲是。孔氏皆喪出母﹐而子思變之。吾以爲非禮者﹐人情而已矣。

東萊云﹕周禮者﹐古帝王之舊典。禮經也始於上古﹐而成於周﹐故曰周禮。予謂此書迂闊煩瀆﹐不可施之於世﹐謂之周禮已自不可信﹐又可謂古帝王之典乎。

孝經稱君子事君﹐將順其羙。夫人主有善﹐因而誘引成就之﹐所謂將順也。北齊常山王演數諫文宣王﹐晞止之﹐曰﹕一旦禍出理外﹐將柰殿下家業﹐何乞且將順日愼一日。太宗嘗責宇文士及之佞﹐對曰﹕南衙諸臣面折廷諍﹐陛下不得舉手臣﹐若不少有將順﹐𨿽貴爲天子亦何聊此。乃爲阿諛而巳﹐豈孝經之義哉。

孔子誅少正卯事﹐誰所傳乎﹖其始見於荀卿之書﹐而呂氏春秋﹑劉向說苑﹑家語﹑史記皆取而載之。作王制者亦依仿其意者﹐著爲必殺之令。後世遂信以爲聖人之大莭﹐而不復疑。以予觀之﹐殆妄焉耳。刑者﹐君子之所愼﹐不淂巳而後用者。罪不至於當死﹐其敢以意殺之乎。故曰﹕與其殺不辜﹐寕失不經﹔殺一不辜﹐𨿽得天下而不爲。此聖賢相傳以爲忠厚之至者﹐若乃誣其疑似﹐發其隱伏﹐逆詐以爲明﹐徑行以爲果﹐按之無迹﹐加之無名﹐而曰﹕吾以懲姦雄而防禍亂﹐是則申﹑商﹑曹﹑馬陰賊殘忍之術﹐而君子不貴也。昔者四凶天下之所同患﹐而帝尭亦固知之矣﹐然卒不誅﹔逮舜之世﹐而後有流竄放殛之事﹐猶不盡置之死﹐蓋古人之重殺如此。少正卯﹐魯之聞人﹐自子貢不就其罪﹐就如孔子之說﹐亦何遽至於當死。而乃一朝無故而屍諸朝天下﹐其能無議﹐而孔子之心亦豈得安乎﹖夫夘兼五者之惡﹐借或可除﹐而曰有一於人皆所不免﹐然則世之被戮者不勝其眾矣。尹諧﹑潘正之屬不見於經傳﹐姑置無論。如管蔡王室之親﹐敢爲叛逆罪﹐孰大於是者﹖而夘與之同罰﹐無乃不倫乎﹖至於華士尢非其比﹐韓非曰﹕華士自言不臣天子﹐不友諸侯﹐耕而食﹐掘而飲﹐無求於人﹐不仕而事力。太公聞之﹐曰﹕不臣天子是望不得而臣也﹔不友諸侯是望不得而使也﹔無求於人不仕而事力是望不得以賞罰勸禁也﹐遂執而殺之。信斯言也﹐則華士特介潔之流﹐𨿽非中行﹐詎可殺之。王肅惟知韓子之不足憑﹐而不知荀卿所傳亦自無稽也。東坡蘇氏曰﹕此叟自知命薄﹐必不久在相位﹐故及其未去發之﹐苟少遲疑巳爲卯所圖矣。夫君子循理而行﹐不可則止﹐寕人負我﹐母我負人。使夘誠當死﹐自有常刑﹐豈必如仇敵相軋﹐以先舉爲得計哉。蘇氏常以晉武不殺劉元海﹐明皇不殺安祿山爲盛徳事﹐其論甚髙﹐可爲萬世法。顧復有此說﹐何耶﹖嗚呼﹐士生千載之後﹐不獲親見聖人﹐是眞僞無從而質之﹐則亦求乎義理之安﹐而合乎人情之常而巳。自三傳而下﹐托聖賢以駕已說者﹐何可勝數﹖蓋不足盡信焉。三山林少頴﹐近代之名儒也。其於孔氏兵萊人﹐墮三都等皆排之而不取﹐且曰﹕說者徒謂聖人嘗用於魯﹐必當有功﹐故欲以是加其羙而不知反污辱之﹐可謂切中陋學之病矣。誅卯之事亦此類也哉。荀卿又曰﹕有父子訟者﹐孔子同狴執之﹐三月不別。其父請正﹐孔子捨之﹐季孫不說﹐孔子爲言教化﹐不至不當遂民之意﹐幾三百語。永嘉葉氏曰﹕少正夘之誅﹐果於察姦﹐非先王之正刑不治﹐父子訟以待其心之自回。所謂正刑也﹐竊亦以爲不然。考諸論語﹐孔子之告子張不教而殺謂之虐﹐曾子之戒陽膚曰﹕上失其道﹐民散久矣。如得其情則哀矜而勿喜。荀卿之說﹐推此意而爲之耳。方之誅卯固若近厚﹐至其過正﹐而非人情則一也。審可罪也﹐當卽刑之﹔審可恕也﹐當諭而遣之﹐並執其父三月不別﹐至於請止而後赦﹐吾不知彼之請止﹐果其心之回耶。抑不勝囚縶之苦而求脫也﹐使彼心不回而終莫之請﹐孔子將何以處之﹖且教化不至﹐非一日之故也。上未可責其遽行﹐下未可望其遽服﹐而況有罪者﹖皆持此說以貸之﹐則小人得以借口而益輕犯法矣。病痛發於身﹐而﹖藥投石﹐委之不治﹐曰是攝養之不至也。夫攝養不至﹐則信有罪矣而已。發之疾亦安得不治乎﹖蓋論語云不教而殺者﹐謂其先務之不知﹐而專事其末耳。非以刑爲可廢也。哀矜而勿喜者﹐恐其以察慧爲能﹐而幸於殺人耳﹐非謂遂不治其罪也。荀卿因此設過正之事﹐以驚世俗﹐以爲眾疑於無罪者﹐而遽誅之﹔疑於必殺者而卒赦之。操縱無常﹐開闔不測﹐此孔子所以異於凡人者﹐而不知聖人正不如是也。

家語載孔子之言﹐曰﹕婦有七出﹑三不去。七出謂不順父母者﹐無子者﹐淫僻者﹐嫉妬者﹐惡疾者﹐多口舌者﹐竊盜者﹔三不出謂有所取無所歸也﹐與共更三年之喪也﹐先貧賤而後富貴也。後世本之以爲律令﹐𨿽犯七出而有三不去之名者﹐亦不得出。斯果孔子意乎﹖曰﹕非也。惡疾無子出於不幸﹐而非其罪﹐自不當出。若乃失莭而淫僻﹑不孝而違父母﹐是則罪之大者﹐𨿽有不去之名﹐亦安得存之。至於嫉妬﹑口舌之類﹐量其輕重而處之可也。又曰﹕女有五不取﹐謂逆家子﹐亂家子﹐世有刑人子﹐有惡疾子﹐喪父長子。此亦非也。君子之娶婦﹐固有所擇﹐而此五者固在所疑﹐然不至皆可棄也。今立言而使之勿取﹐是絕物也。聖無絕物之法。

左傳﹕椘子將死﹐屬羣臣以窀穸之事。窀穸二字從穴無疑﹐其爲塜壙之稱也﹐而杜氏以爲長夜。晏子之論陳氏﹐曰﹕民人疾痛而燠休﹐之燠休云者﹐亦溫煦安息之意耳﹐而杜氏以爲痛念之聲﹐未曉其說也。

衛獻公復國﹐大夫逆於門者頷之而巳。頷蓋微點首之貌﹐而注以爲揺頭﹐誤矣。

左傳定公五年﹐三月於越入吳。注以於爲發聲。竊謂經語發聲之體﹐此字不安﹐闕疑可也。

楚子圍蕭還無社﹐號申叔展。叔展曰﹕有麥曲乎﹖曰﹕無。有山鞠窮乎﹖曰﹕無。河魚腹疾柰何﹖曰﹕目於眢井而極之﹔若爲茅經哭井則已。明日蕭潰。申叔視其井則茅經存焉﹐號而出之。杜氏以茅經哭井爲叔展教無社。以文勢觀之﹐殆是無社教叔展也。

曲禮云﹕若夫生如屍﹐立如齋。若夫云者﹐止是語辭﹐而注云若欲爲文。夫行道之人皆弗忌也。行道猶言行路耳。孟子所謂行道之人弗受﹐陳軫所謂行道之人盡知之是也。而注以爲行仁義。至於君子不盡人之歡﹐不竭人之忠﹐則曰歡謂飲食﹐忠謂衣服之物。吾不知歡何以爲飲食﹐而忠何以爲衣服之物也。鄭氏之謬妄如此。

禮記有閒傳﹐其義未詳。鄭氏云記喪服之間﹐輕重所宜﹐此特以經文意之耳。一間字如何包許意﹐

史記﹖吳世家云﹕子胥將死﹐曰﹕抉吾眼﹐置之吳東門﹐以觀越之滅吳。此特一時忿詞而已。而呂氏春秋言﹕夫差實抉其目﹐著之門﹐殆未可信。揚子論子胥曰﹕諫吳不式不能去﹐卒眼之。注引史記爲說。予謂眼之絕不成語﹐或者字之訛也歟。若果用此事﹐則正當引呂氏春秋耳。

滹南遺老集卷之三

論語辧惑序

觧論語者﹐不知其幾家。義略偹矣﹐然舊說多失之不及﹐而新說每傷於太過。夫聖人之意或不盡於言﹐亦不外乎言也。不盡於言而執其言以求之﹐宜其失之不及也﹔不外乎言而離其言以求之﹐宜其傷於太過也。盍亦揆以人情而約之中道乎﹖甞謂宋儒之議論不爲無功﹐而亦不能無罪焉。彼其推明心術之微﹐剖析義利之辧﹐而斟酌時中之。權委曲疏通﹐多先儒之所未到﹐斯固有功矣。至於消息過深﹐揄揚過侈﹐以爲句句必涵飬气象﹐而事事皆關造化﹐將以尊聖人而不免反累名﹔爲排異端而實流於其中﹐亦豈爲無罪也哉﹖至於謝顯道﹑張子韶之徒﹐迂談浮誇﹐往往令人發笑。噫﹐其甚矣。永嘉葉氏曰﹕今世學者以性爲不可不言﹐命爲不可不知。凡六經﹑孔子之書﹐無不牽合其論﹐而上下其詞﹐精深微妙﹐茫然不可測識﹐而聖賢之寔猶未著也。昔人之淺﹐不求之於心也﹔今世之妙﹐不止之於心也。不求於心﹑不止於心﹐皆非所以至聖賢者。可謂切中其病矣。晦庵刪取眾說﹐最號簡當﹐然尙有不安及未盡者。竊不自揆嘗以所見正其失﹐而補其遺﹐凡若干章﹐非敢以傳世也。姑爲吾家童蒙之訓云。

總論

觧論語者有三過焉﹕過於深也﹔過於髙也﹔過於厚也。聖人之言亦人情而巳。是以明白而易知中庸而可。久學者求之太過﹐則其論𨿽羙﹐而要爲失其寔﹐亦何貴乎此哉。夫子之言性與天道。子貢自謂其不得聞﹐而宋儒皆以爲實聞之﹔問死問鬼神﹐夫子不以告子路﹐而宋儒皆以爲實告之。鄕黨所載﹐乃聖人言動之﹐常無意義者多矣。而或謂與春秋相表裏﹐終篇唐﹑舜﹑禹﹑湯之事﹐寂寥殘缺﹐殆有闕文﹐不當彊觧﹔而或謂聖學所傳﹐所以著明二十篇之大旨。若是之類﹐皆過於深者也。聖人𨿽無名利之心﹐然常就名利以誘人﹐使之由人欲而識天理﹐故𨿽中下之人皆可企而及﹐玆其所以爲教之周也。如曰﹕不患莫巳知﹐求爲可知也。此正就名而使之求寔耳。而謝顯道曰﹕是猶有求知之意﹐非聖人之至論。子張學幹祿﹐夫子爲言得祿之道﹐此正就利而使之思義耳。而張九成曰﹕聖人之門﹐無爲人謀求利之說﹐祿之爲義﹐自足而已。寗武子邦無道則愚。夫子以爲不可及。楊龜山曰﹕有知愚之名﹐則非行其所無事﹔言不可及﹐則過乎中道矣。蘧伯玉邦無道則捲而懷之﹐夫子以爲君子。而張南軒曰﹕此猶有捲懷之意﹐未及乎潛龍之隱見﹐果聖人之旨乎﹖若是之類﹐皆過於髙者也。凡人有好則有惡﹐有喜則有怒﹐有譽則有毀﹐聖人亦何以異哉。而學者一以春風和气期之凡﹐忿疾譏斥之辭﹐必周遮護諱而爲之說。子曰﹕十室之邑﹐必有忠信如邱者焉﹐不如邱之好學也。此蓋篤實教人﹐欲其知所勉耳。而衛瓘以焉字屬下句﹐意謂聖人不敢以不學待天下也。此正繆戾﹐而世或喜之。子曰﹕四十﹑五十而無聞焉﹐斯亦不足畏也。巳年四十而見惡焉﹐其終也巳。人故有晚而攺莭者﹐亦槪觀之﹐亦可見其終身矣。而蘇東坡皆疑﹐其有爲而言﹐子貢問當時從政者﹐夫子比之斗筲而不數﹐蓋師弟之間商評之語﹐何害於徳﹖而張九成極論以爲自稱之辭﹐至於杖叩原壌﹐呼之爲賊。此其鄙棄無復可疑。而範純夫猶有因其才而教誨之。若是之類﹐皆過於厚者也。知此三者﹐而聖人之實著矣。

滹南遺老集卷之四論語辧惑一

曽子曰﹕吾日三省吾身。疏義以爲三次﹐而晦庵所謂稱三事﹐殊不同。昔有人自言﹕一日三點檢。程氏聞之曰﹕可哀也哉。其餘時勾當甚事﹐蓋效三省之說﹐錯了意。謂君子之學造次不忘﹐則不待旋加省也。舊說順於本文﹐而新說有功於學者﹐姑兩存之。

子曰﹕弟子入則孝﹐出則弟行﹐有餘力則以學文。南軒曰﹕非謂行此數事而後學文也﹐以是爲本而以餘力學文耳。說甚佳。

子夏曰﹕賢賢易色﹐至吾必謂之學矣。舊疏云﹕此章論生知美行﹐𨿽學亦不是過。吳氏曰﹕子夏之意善矣﹐然其獘將至於廢學。南軒曰﹕非謂不待夫學也﹐欲使務其本耳﹐不曰不學﹐而曰未學﹐意有涵蓄矣。其說皆非。蓋此本言巳學﹐非未學也。亦曰觀其行﹐足以卜其學而巳。韓退之嘗云﹕茍行事適其宜﹐出言得其要﹐𨿽不吾面﹐吾將信其富於文學也。意與此同。劉正叟曰﹕其人旣能此等之事﹐而自言未學﹐吾必謂之學。蓋此等非學不能也﹐是爲得之。晦庵曰﹕人之爲學﹐大要不過欲爲。是四者而巳﹐故如是之人﹐𨿽或以爲未嘗學﹐我必謂之巳學意﹐亦無異然。云不過四者﹐則失之狹。蓋四者行之大也﹐舉四者則餘可知矣。

學則不固。舊說以固爲蔽﹐而新說曰﹕固﹐堅也﹐不能惇重則學亦不能堅。以語法律之﹐舊說爲長。

母友不如巳者。東坡曰﹕世之陋者﹐樂以不巳若者爲友﹐則自足而日損﹐故以此戒之。是謂不以辭害意﹐如必勝巳而後友﹐則勝巳者亦不與吾友矣。其說甚佳。林少頴乃通上句爲義﹐曰忠信不與巳同者不與爲友。此正疑其害意而爲之遷就也。

子曰﹕三年無攺於父之道﹐可謂孝矣。夫可攺者不待三年﹐不可攺者𨿽終身不可攺。學者數能辧之。然其爲說過正者何多也。東坡曰﹕君子之喪親﹐常若見之﹐𨿽欲變之﹐而其道無由。是之謂無攺父之道。葉少蘊曰﹕古者凡言三年之喪﹐素冠刺不能三年﹐是也。當以三年無攺爲句﹐終三年之間而不變﹐其在喪之意﹐則於事父之道可謂之孝。胡寅曰﹕於之爲言﹐依近慕思之意也。執三年之喪﹐而依近慕思不少變馬﹝焉﹞﹐可謂孝矣﹐非指父道而言。三說之曲﹐不辧可知。鄭厚則疑其有爲言之﹐而弟子不善記。歐公直謂出於妄傳﹐而非夫子之云。此亦過也。遊定夫曰﹕三年無攺者﹐言在所當攺而可以未攺者耳。南軒曰﹕此言其常也﹐若非道之﹐甚不待三年斯盡之矣。蓋聖人固有決定之論﹐亦有姑言大體﹐而不盡其變者﹐非止比事也。學者一槪用之﹐而不能以意逆志﹐故常蔽而不通者。昔牟融﹑鮑昱援引此義以遂漢明之非﹐幾累孝章之初政。而近代小人復有持繼述之說﹐以誤天下者。豈不誣經詭聖人之甚哉。

子曰﹕詩三百﹐一言以蔽之﹐曰思無邪。東坡曰﹕易稱無思無爲寂﹐然不動感而遂通天下之故。凡有思者皆邪也﹐而無思則土木也。何能使有思而無邪﹐無思而非土木乎。此孔子之所盡心也﹐作詩者未必有意於是。孔子取其有會於吾心者耳。孔子之於詩有斷章之取也。如必以是說施之於詩﹐則彼所謂無斁無疆者﹐當何以說之。此近時學者之蔽也。予論蘇子此論流於釋氏﹐恐非聖人之本旨。楊亀山曰書﹐曰思﹐曰睿﹝丨作聖﹞。孔子曰﹕君子有九思﹐思可以作聖。而君子於貌言視聽必有思焉﹐而謂有思皆邪可乎﹖詩三百出於國史﹐未能不思而得﹐然皆止乎禮義﹐則所謂無邪也。其說當矣。且孔子論詩﹐而其以本語蔽之﹐則所取者固詩人之意也。彼之意未必然而吾以爲然﹐果孔子之心乎﹖抑蘇氏之鑿也。巳自爲鑿而反病時學之不通﹐亦過矣。

孟武伯問孝子﹐曰﹕父母惟其疾之憂。舊說以爲疾病之外﹐不可妄爲非法﹐貽憂於父母。或曰﹕父母愛子之心﹐惟恐其有疾。人子體此而以父母之心爲心﹐則凡所以守其身者無不謹﹐亦可以爲孝。予謂從新說則文順﹐從舊說則意完。然皆有益於教﹐當並存之。

子曰﹕視其所以﹐觀其所由﹐察其所安﹐人焉廋哉。曰視﹐曰觀﹐曰察﹐文之變耳。晦庵曰﹕觀詳於視﹐察又詳扵觀﹐此幾王氏之鑿矣。𨿽若有理然﹐聖人之意恐不若是。

子貢問君子。子曰﹕先行其言而後從之。晦庵載周氏之說﹐曰﹕行之於未言之前﹐言之於旣行之後。觧者𨿽多﹐無近於此。

子曰﹕知之爲知之﹐不知爲不知﹐是知也。疏云﹕此是眞知當矣。又曰﹕若其知之﹐反隱曰不知﹐及不知而言我知﹐皆非也。上句何必如此觧。伊川曰﹕以爲不知而求之﹐則當知之﹐故云是知也。推而演之﹐亦似有理。然聖人語下本不及此﹐則未免爲曲說。晦庵曰﹕𨿽或不能盡知﹐而無自欺之蔽﹐亦不害其爲知﹐意巳足矣。而復曰由此而求﹐有必知之理﹐此又流於程氏之曲﹐而不覺也。謝顯道曰﹕當知者不可不知﹐如死生之說﹑鬼神之情狀是也。不可知者不必知﹐如千歳之逺﹑六合之外是也。倘能識別於此﹐則可謂知所存心矣﹐亦可謂能充是非之心矣。故云是知誕妄之甚﹐不足論也。

子張學幹祿﹐孔子告之以愼言行。東坡曰﹕子張學幹祿﹐將以自售也。孔子言祿在其中﹐教之以不求而自至者也。其說甚佳。

舉直錯諸枉則民服。舊說以爲任正人﹐廢邪枉。而程氏之徒多作事之枉直﹐此亦可通。然夫子答樊遲知人之說﹐曰﹕舉直錯諸枉能使枉者直﹐而子夏証之以舜﹑湯﹑伊﹑臯﹐不仁者逺﹐則舊說是矣。﹝當讀原文﹞

殷因於夏禮所損益可知也。孔子言三代相因損益可知者。此專指禮而云爾。馬融以所因﹐爲三綱五常﹐所損益爲文質三統﹐殆是妄說﹐而朱氏取之﹐蓋未當也。

孔子謂季氏八佾舞於庭﹐是可忍也孰不可忍也。晦庵曰﹕季氏以大夫而僣用天子之樂﹐此事尙忍爲之﹐則何事不可忍爲。或曰忍﹐容忍也。蓋深疾之之辭﹐予謂前說爲優。

子曰﹕人而不仁﹐如禮何﹖人而不仁﹐如樂何﹖晦庵曰﹕記者序於八佾﹑雍徹之後﹐疑其爲僣禮樂者發此﹐殊有理﹐勝於泛論者矣。

子入太廟﹐毎事問。釋者曰﹕籩豆之事﹐有司存焉。時王之制或損或益﹐聖人容有不知﹐故不得不問。𨿽知亦問﹐敬愼之至也。予謂此說皆通﹐然亦止是初入一次耳。若毎如此﹐則爲而不情矣。

宰我對哀公問社。孔子聞之﹐曰﹕成事不說﹐遂事不諌﹐旣往不咎。觧者莫能通。張九成以爲微言隱語﹐可以意會﹐而不可以訓詁。惟當時哀公﹑宰我﹑孔子知之﹐此卻本分。

儀封人曰﹕天將以夫子爲木鐸﹐達巷黨人曰﹕大哉。孔子博學而無所成名﹐二子可謂深知聖人者矣。而記者不著其姓名﹐殆爲闕典也。

子謂韶盡善而武不然。古今論者皆曰﹕唐﹑舜揖讓﹐湯﹑武徵誅﹐所以優劣不同。世之淺丈夫遂敢以湯﹑武爲非﹐至有詆毀而幾乎罵者﹐甚矣其無知也。予甞論之﹐唐﹑舜﹑湯﹑武皆古聖人而其所行皆天理。初無優劣之殊﹐質之五經﹑論﹑孟﹐亦未嘗有不足於湯﹑武之意。直後人所見者小耳﹐以常道觀之﹐以臣伐君﹐與夫授國他人﹐而廢其子﹐均爲不順﹐自不得巳之變而論之﹐則唐﹑舜之傳賢﹔湯﹑武之除害﹐無非公天下之大義也。故夫論湯﹑武之事者﹐亦決其果是與非而巳。是則爲義﹐非則爲賊﹐豈特優劣之分哉。然則湯何爲而慚﹐武何爲而未盡善﹖曰﹕湯之慚憂後世也﹐亂臣賊子無湯之志而襲其迹者﹐得以爲口實﹐是則湯之所病也。何嘗以桀爲不可伐哉﹖武未盡善﹐此謂傳其樂者耳。伊川曰﹕說者以徵誅不及揖譲﹐迹固不及。然其聲音﹑莭奏﹐亦有未善者。樂記曰﹕有司失其傳也。若非有司失其傳﹐則武王之志荒矣。孔子自衛反魯﹐然後樂正﹐乃知未正之前﹐不能無錯亂者。此說是矣﹐而復以其迹爲不及﹐蓋亦未脫於流俗之見邪。

子曰﹕富與貴﹐是人之所欲也﹐不以其道得之﹐不處也﹔貧與賤﹐是人之所惡也﹐不以其道得之﹐不去也。說者𨿽多皆莫能通。予謂貧與賤當云以其道得之﹐不字非衍則誤也﹐若夷齊求仁﹐𨿽至餓死而不辭﹐非以道得貧賤而不去乎﹖夫至而富貴不必言不處﹔生而貧賤亦安得去此。所云者﹐蓋儻來而可以避就者耳。故有以道不以道之辧焉。若謂聖人之經不當變易以就巳意﹐則寕闕之﹐而勿講。要不可隨文而彊說也。

子曰﹕朝聞道﹐夕死可矣。注疏以爲不聞世之有道﹐其說甚繆。程氏曰﹕人不可以不知道﹐夕死可者﹐是不虛生也。斯爲得之。東坡云﹕未聞道者﹐得喪之際﹐未嘗不失其本心﹐而況死生乎。子由亦云﹕一日聞道﹐𨿽死可以不亂。所謂過於深者也。

子曰﹕放於利而行多怨。南軒曰﹕不得其欲則怨﹐謂怨出於巳也。伊川曰﹕利於巳必害於人﹐所以多怨﹐謂怨出於人也。二者皆通﹐但未知聖人之旨果安在耳。至王補之乃云﹕不獨巳多怨乎﹐人人亦多怨乎﹖巳是則過矣。

夫子以一貫之道語曾子﹐曾子然之而不疑。門人問焉﹐則曰忠恕而巳。說者遂以忠恕爲貫道之實。嗚呼﹐忠恕固修身之要﹐要之只是兩端﹐何足貫夫子之道乎。東坡曰﹕一以貫之者﹐難言也﹐𨿽孔子莫能名之﹐故曾子惟而不問﹐知其不容言也。𨿽然論其近似﹐使門人庶幾知之﹐不亦可乎﹖曰﹕非門人之所及也﹐非其所及而告之﹐則眩而失其眞矣。然則盍亦告之﹐以非其可及乎﹖曰﹕不可。門人將自鄙其所得﹐而勞心於其所不及﹐思而不學﹐去道益逺。故告之以忠恕。此曾子之妙也。子由進策曰﹕盡天下萬物之理﹐而制其所當處﹐是之謂一﹐然則一者所以主宰眾善﹐使之不過者耳。夫子又嘗語子貢矣﹐曰﹕予非多學﹐一以貫之。何晏曰﹕善有元﹐事有會﹐天下殊塗而同歸﹐百慮而一致。知其元則眾善舉﹐可謂近之矣。及至此章﹐乃置而不論﹐蓋亦惑於忠恕之語。故與或者又言彼是論學﹐此是論道﹐是亦不然﹐其實一理耳。近觀論語集義﹑楊龜山﹑周氏﹑遊氏皆以忠恕爲姑應門人之語﹐則疑此者不獨東坡也。予故從之。或謂曽子所見實在於此﹐猶仁者謂之仁﹐智者謂之智而巳。以中庸所載﹐違道不逺之言﹐凖之亦似有理﹐然而決非夫子之一也。尹彥明曰﹕孔子於曽子不待其問而告之﹐曾子亦深諭曰﹐惟至於子貢不足以知之﹐故先發多學之問﹐果以爲然﹐又復疑其不然而請焉。𨿽聞夫子之言﹐猶不能如曽子之惟也﹔子貢之學不及曾子如此。範純夫亦云﹕先攻子貢之失而後告以至要。洪邁破其說﹐曰﹕二子皆孔門髙弟也﹐其聞言而惟與夫聞﹐而不復問﹐皆以黙悟於言意之表矣。先儒所以卑子貢者爲其先﹐然夫子多學之旨耳﹐是殆不然。方聞聖言如是﹐遽應曰否﹐非弟子所以敬師之道﹐故對曰然。而繼之以非與之請﹐豈爲不能知乎。予謂洪氏之論深盡人情﹐故表而出之。程明道曰﹕忠者﹐天道﹔恕者﹐人道。忠者體﹐恕者用。伊川曰﹕維天之命﹐於穆不巳﹐忠也﹔乾道變化﹐各正性命﹐恕也。謝氏曰﹕忠譬則川流不息﹐恕譬則萬物散殊。夫聖人之道﹐誠髙逺而洪深。至於忠恕之義﹐人亦易辧矣﹐而諸公張大之如是﹐蓋其意必欲極一貫之妙故耳﹐恐未必然。

子謂南容邦有道﹐不廢﹔邦無道﹐免於刑戮﹐以其兄之子妻之。又曰﹕南容三復白圭﹐孔子以其兄之子妻之。孔子果因何事而妻容也。曰﹕凡爲女擇配﹐取其相當﹐非止一端﹐恐未可以此等斷聖人之意也。弟子徒謂聖人之妻人必不茍﹐然故於諸處認之而附會耳。宋儒釋三復白圭之義﹐曰﹕有意愼言﹐所以邦有道不廢﹐邦無道免禍﹐蓋遷就其事。云孔子以子妻公冶長﹐而兄子妻南容。或謂南容之賢差愈於公冶長﹐聖人所以避嫌。程氏破其說甚當。林少頴云其所以相接而成文者﹐蓋弟子見其事相類﹐故從而錄之。本無異議﹐使聖人於此而有公私之辧﹐是則漢之第五倫矣。其論尢佳。

滹南遺老集卷之五論語辧惑二

宰予晝寢﹐夫子有朽木糞土之諭﹐且曰始也聽人之言﹐則信其行﹐今因予而攺之。舊說以爲廢墮於學。嗚呼﹐一晝寢之適﹐𨿽聖人不免焉。且夫學之勤惰﹐行之眞僞﹐何足以卜之。而夫子怒之至是乎﹐蓋其惰也﹐非止於一朝﹐而夫子之怒亦有素矣。特因是而發耳﹐不然則予之耽寢日以爲常﹐記者語簡而不盡其詳﹐亦不可知。荊公曰﹕宰予之大罪在於行不頋言﹐則晝寢之過爲不足責。東坡曰﹕晝居於內﹐非有疾不可。予蓋好內而懷安者﹐皆求之大過也。其餘說者﹐尙多迂陋。益甚無足辧焉。

始吾於人此一章而再稱子曰。胡氏疑其衍文﹐或非一日之言。予謂以語法觀之﹐只是一章﹐其爲衍文無疑也。家語載夫子之言﹐曰﹕吾以言取人﹐失之宰我﹔以貌取人﹐失之子羽。斯果夫子之言乎﹖曰﹕非也。好事者因論語而附會爲之耳。夫子所謂﹐始吾於人﹐聽其言而信其行﹐今也聽其言而觀其行﹐因予攺之者﹐特一時忿怒之辭﹐非謂平居。一聽人言遂信其行也﹐天下之人行不副言者多矣。使夫子隨聽而遽信之﹐所失者豈特宰予邪。言猶可也。至於以貌取人﹐𨿽愚夫知其不可﹐而謂聖人爲之乎。夫子之於人﹐好惡必察﹐毀譽必試﹐賜之辧﹐師之堂堂﹐曽不足以欺之。顏子之愚﹐猶必退省其私而後信﹐何獨於宰予﹑子羽而鹵莽如是哉。吾固疑非夫子之言也。

子貢曰﹕我不欲人之加諸我也﹐吾亦欲無加諸人。夫子以爲非爾所及。範純夫曰﹕君子修其在已者﹐其在人者﹐不可必也。已欲無加諸人易﹐使人無加於已難﹐巳所不欲勿施於人﹐則無加於人矣。而欲人無加於巳﹐𨿽聖人不能也。顏子之行犯而不挍則巳矣﹐豈能使人無犯乎﹖其說甚好﹐然注疏本如此。程氏曰﹕我不欲人之加諸我﹐吾亦欲無加諸人﹐仁也﹔施諸已而不願﹐亦勿施於人﹐恕也。恕或能勉之﹐仁則非子貢所及。彊生穿鑿﹐殊無謂也。晦庵曰﹕我不欲人之加諸我者﹐我亦不欲以此加人﹐卻只是已所不欲勿施於人巳。也字爲者字﹐於文爲悖矣。又云此仁者之事﹐故非子貢所及。予謂如彼之說﹐亦只是恕﹐何足爲仁乎﹖林少頴曰﹕此正已所不欲勿施於人之意。然此以爲非所及﹐而彼則曰終身可行者﹐蓋自謂能之則不許﹐甘於不能則告之﹐乃聖人抑揚之意﹐皆是曲說無足取焉。

子貢曰﹕夫子之文章﹐可得而聞﹔其言性與天道﹐不可得而聞也。考諸論語﹑六經﹐夫子實罕言之。故𨿽髙弟有不得聞者﹐蓋自漢以來學者莫敢輕議﹐而近代諸公皆以爲聞﹐而嘆羙之辭﹐或又曰聖人之文章﹐句句字字無非性與天道者﹐吾不知其果何所見也。歐陽子嘗謂聖人不窮性爲言﹐或𨿽言而不究。學者當力修人事之寔﹐而性命非其所急﹐此於名教不爲無功﹐而眾共嗤黜以爲不知﹐道髙論旣興﹐末流日甚﹐中才庸質例以上達﹐自期章句之未知﹐己指六經爲糟粕。談玄說妙﹐聽者茫然﹐而律其所行﹐顚倒錯繆者十八九﹐此亦何用於世哉。愚謂歐陽子不失爲通儒﹐而是說譊譊者未必無罪於聖門也。嗚呼﹐度徳量力﹐切問而近思﹐孔﹑孟之教人必始於此。後生小子盍亦少安寕失之﹐固無涉於妄寕處﹐其卑而不至於僣焉﹐則善矣。

季文子三思而後行﹐子聞之﹐曰﹕再斯可矣。夫人之行事﹐固不厭其思。至於畏愼太過﹐則亦不必也。文子其太過也與﹐故聖人以中道約之﹐以爲如是亦足而已。近代李邦直獨得此意。鄭氏曰賢而寡過﹐不必三思。蘇氏曰﹕再愈於一﹐而況三乎。程氏曰﹕再則定﹐三則私意起。其說皆偏﹐而程氏尢甚。思至於三何遽爲私意邪﹖程子又以文子使晉求喪之禮爲證。按文子至晉而果遭之﹐則正得思之力也﹐何過之有﹖蓋事有不必再思﹐亦有不止於三思者﹐初無定論也。呂岱戒諸葛恪曰﹕世方多難﹐子毎事必十思。恪曰﹕季文子三思而後行﹐夫子曰再斯可矣﹐今君令恪十思﹐明恪之劣也。岱無以答。時咸謂之失言。夫以元遜之流﹐而剛狠自用﹐卒至於殺身﹐則呂君之戒﹐固未爲失。然而無答者﹐豈以彼旣自護其短﹐故不復與之辧與。抑亦膠於夫子之言﹐而未能以意逆志也。

夫子以微生髙爲不直。孔氏曰用意委曲﹐非爲直人。東坡曰﹕髙古之過直人也﹐乞酰以應求﹐非孔子之所謂不直而髙﹐平日之所謂不直也。凡人情之所安者﹐皆髙之所不可至。其重違人之求﹐而乞以與之﹐𨿽髙不免。此之謂不繼﹐孔子因其不繼而譏之耳。無垢曰直謂直情徑行也﹐髙殷勤委曲以徇人情﹐如此孰謂其徑行而不卹乎。夫子蓋美之也。嗚呼﹐從孔氏則幾於狷介而不通。蘇﹑張之論髙矣﹐而於文勢訓義又爲不順﹐是三者猶未安也。謝顯道云﹕周濟急難﹐何害爲直﹖然在當時﹐其設心恐不若是。夫子親見其事﹐故語止於此﹐而意已達矣。今未可以乞酰認爲不直。林少穎云﹕是必髙不謂之乞諸鄰而與故也。二說與鄙意暗同。夫人求於我﹐我適無而鄰﹐幸有公乞而明與之﹐鄰不爲病而求者之望備焉。兩不相傷﹐聖人將爲之而安有不直之譏。意者竊取諸鄰而名爲已有﹐紿其人而爲惠耳。僞而不眞﹐故聖人惡之。晦庵譏其掠羙市恩﹐蓋得之矣。

子曰﹕十室之邑﹐必有忠信如丘者焉﹐不如丘之好學也。或訓焉爲何﹐而屬之下句。廐焚﹐子退朝﹐曰﹕傷人乎不問馬﹐或讀不爲否﹐而屬之上句。意謂聖人至謙﹐必不肯言人之莫。已若聖人至仁﹐必不至賤畜而無所卹也。義理之是﹐非姑置勿論。且道世之爲文者﹐有如此語法乎。故凡觧經﹐其論𨿽髙﹐而於文勢語法不順者﹐亦未可遽從﹐況未髙乎。

夫子以顏氏簟瓢陋巷不攺﹐其樂爲賢。周濓溪每令學者尋仲尼﹑顏子樂處﹐所樂何事。夫樂天知命﹐而胸中有道義之味﹐則外物不能累矣﹐豈必有所指哉。今乃如衲子下句曰什麼是受用﹐吾門中何事此等語。呂與叔詩云﹕學如元凱方成癖﹐文似相如反類俳。獨立孔門無一事﹐輸他顏子得心齋。一時好事者爭諷誦之。予按論語﹑中庸﹑系辭所載﹐蓋夫子之於顏氏﹐博之以文﹐約之以禮﹐使欲罷不能﹐而彼其所從事者﹐皆遷善攺過﹐服膺克已之寔。若乃隳支體黜﹐聡明心齋坐忘等語﹐此出於荘周之徒。而吾黨引之以爲美談﹐誣先賢而惑後學﹐其風殆不可長也。

子謂子夏曰﹕女爲君子儒﹐無爲小人儒﹐均是儒也。而有君子﹑小人之辧﹐蓋其心術不謹﹐趨向一差﹐則要利盜名﹐文姦濟惡﹐皆學之力也。末流或至叛聖人﹐害天下而不顧﹐非小人而何。程氏曰﹕君子儒爲已﹐小人儒爲人。王平甫﹑張南軒亦同。荊公曰﹕君子一以貫之﹐小人尙雜博。王補之亦同。沈道原曰﹕君子者﹐楊雄所謂大知﹐而小人則所謂小知也。範純夫曰﹕君子學其內﹐小人徇其外。君子所治者本﹐小人所治者末。劉原甫曰﹕君子將行之﹐小人將言之。謝顯道曰﹕君子志於義﹐小人志於利。尹材曰﹕君子通其理﹐小人誦其數。皆不足以盡之。呂東萊曰﹕小人者非險賤不正之謂也﹐果險險不正安得謂之儒。蓋如言必信﹐行必果之類﹐予謂不然。儒者所業之名耳﹐豈以行爲小人遂不謂之儒乎。夫小人之稱有二﹐而指細民者不與焉。其曰硜硜小人﹐小人樊湏。從其小體爲小人之類﹐此謂所見淺狹﹐對大人而言者耳。自余以對君子者﹐皆險賤不正之屬也。遊﹑夏之在聖門﹐文學𨿽勝而行寔未醇﹐則夫子以是警之﹐蓋不爲過。

子曰﹕回也﹐其心三月不違仁。伊川曰﹕三月天道小變之節﹐言其久也﹐過此則聖人矣。子由曰﹕性之必仁﹐如水之必淸﹐火之必明﹐然方土之未去也﹐水必有泥﹔薪之未盡也﹐火必有煙土﹐去則水淸﹔薪盡則火明﹐人而不仁﹐物有以害之也。物之害﹐旣盡心一而不雜﹐未嘗不仁也。若顏子者﹐性亦治矣。而土未盡去﹐薪未盡化﹐力有所未逮也。故能三月不違﹐而未能終身。東坡云﹕夫子黙而察之﹐閱三月之久﹐而造次顚沛﹐無一不出於仁。是以知其終身弗畔也。予以東坡爲當。設使顏子有時而違仁﹐亦必因事而發﹐如所謂日月至焉者﹐豈有恰限三月輙一次。違之之理﹐若云三月之後﹐不復可保﹐則何足爲顏子。

澹臺滅明﹐行不由徑﹐非公事未嘗至宰室。程氏曰﹕由徑者謂踐田疇之類也。使小道便於往來﹐由之何害。予亦謂誠意苟通﹐不必因公事﹐而後可見滅明。狷介之士﹐不足爲通。方子遊特取其所長而巳。王子微云大道甚夷﹐而民好徑。徑者﹐邪也。所行不由正道者﹐皆徑也。此論太髙﹐恐非其實。史記稱滅明狀貌甚惡。孔子以爲材薄﹐旣已受業﹐退而修行﹐明施乎諸侯。孔子聞之﹐曰﹕吾以貌取人﹐失之子羽。而家語乃曰﹕子羽有君子之容﹐而行不勝其貌。故孔子有是言。又曰滅明有君子之姿﹐孔子嘗以容貌望其才﹐其才不克﹐孔子之望何其相反邪。以論語証之﹐史記爲近。

宰我問井有仁焉之說。舊說以爲仁者必濟人於患難﹐聞有仁人墮井﹐將自投下從而出之。世儒多取。林少穎謂仁當作人﹐而伊川曰仁者好仁﹐不避患難。𨿽告之以赴井爲仁﹐亦將從之。予謂從舊注則仁字不安﹐從伊川則逝字難說。此當兩存之。要之伊下闕

未集予小子其承厥志﹐記曰武王善繼人之志﹐善述人之事﹐豈以武王行事而不以文王之心爲心。文王素所不欲者﹐而一旦爲之﹐豈誣稱文王之志哉。蓋孔子之所稱者﹐勢可以取而不忍爲也。武王之卒伐者﹐義至於盡而不容已也。學者拘於世俗之見﹐而不知聖賢公天下之大義﹐豈足與語此哉。

子罕言利一章﹐說者𨿽多﹐皆牽彊不通。予謂利者﹐聖人之所不言﹔仁者﹐聖人之所常言。所罕言者﹐惟命耳然﹐而云爾者。予不觧也﹐姑闕之。

子貢曰﹕有羙玉於斯﹐韞櫝而藏諸﹐求善賈而沽諸。夫子答以待賈。南軒曰﹕待賈者﹐循乎天理。求善賈﹐則心已先動矣。其說甚好﹐此便是義﹑利之分。

子在川上曰﹕逝者如斯夫﹐不含晝夜。注疏以爲嘆時事之不畱﹐古今多取此意。程氏曰﹕此道體也。天運而不已﹐日往則月來﹐寒往則暑來﹐水流而不息﹐物生而不窮﹐皆與道爲體運乎﹐晝夜未嘗巳也。君子法之﹐自彊不息﹐及其至也﹐純亦不已。自漢以來﹐儒者皆不識此意。予謂孔子指水而云﹐其所寓意未可曉也。諸子之言亦俱說得去﹐然安知其果然哉。程氏之論﹐𨿽有益學者﹐要爲出於臆度﹐而遂謂自漢以來﹐無識之者何其自信之篤邪﹐蓋未敢從。

子畏於匡。沈道原曰﹕君子畏乎在我者﹐不畏其在天者﹐不能窮理盡性而取禍﹐此則在我者﹐君子所當畏也。旣以窮理盡性矣﹐𨿽有一朝之患﹐君子不患矣。然則孔子何爲畏匡也﹖曰﹕此記者之云耳﹐猶言作易者﹐其有憂患乎﹖以文王與紂之事也。夫窮理盡性﹐然後能作易﹐何憂患之有﹖故匡人之圍一事觀之﹐則爲可畏﹔以理考之﹐則非聖人之所畏也。其說甚佳。

未可與權與﹐唐棣之華詩。舊說以爲一章﹐謂唐棣之華﹐偏然反﹐而復合權道﹐亦先反常﹐而後至於大順。李淸臣辧之曰﹕權之爲名﹐猶物之在權﹐能不失其輕重而已。其於道之大經﹐蓋未嘗戾﹐而人倫之大經﹐未嘗亂也。公羊氏始有反經之說焉。孔子言可與立﹐未可與權。旣已句斷﹐而別舉逸詩之文。彼作詩者因兄弟之乖離﹐而諭之以唐棣。子曰﹕未之思也﹐夫何逺之有。蓋云兄弟之不親﹐由已之友悌不至耳﹐意謂詩人失辭﹐所以刪而不取。而釋者附之於權﹐以符公羊之說﹐豈不妄哉。此論爲勝。觧詩之義﹐𨿽未敢必﹐而其爲兩章者﹐決無疑也。晦庵不知詩之所指﹐止當闕之﹐而云上二句本無意義﹐但以興起下句﹐則當矣。程氏曰﹕自漢以下﹐更無人識權字﹐此言亦太峻矣。唐徳宗還自興元﹐欲因迎扈軍威﹐使人代李楚琳﹐陸贄諫曰﹕若此﹐則事同脇執議者。或謂之權臣﹐竊未諭其理。權之爲義﹐取類權衡。易一帥而虧萬乘之義﹐得一方而結四海之疑﹐乃是重其所輕﹐而輕其所重﹐謂之權也﹐不亦反乎。以反道爲權﹐任數爲智﹐君上行之必失眾﹐臣下用之必陷身﹐歷代所以多喪亂而長姦邪由此誤也。觀宣公之論﹐豈可謂自漢以下無識權字者邪。

鄕黨一篇﹐皆聖人起居飲食之常﹐而弟子私記之。𨿽左右周旋﹐莫不中禮節。然亦有本無意義者﹐而學者求之太過。如車中不內顧不疾﹐言不親指﹐食不語﹐寢不言之類﹐此止是端荘重厚耳。不撤姜食﹐不得其醬不食﹐止是性之所嗜耳。至於食不厭精﹐膾不厭細﹐食饐而餲﹐魚餒肉敗﹐色惡臭惡者不食﹐凡人皆然﹐何必孔子。東坡以爲雜記曲禮﹐非獨孔子之事﹐皆置不說。此固太甚。然如張九成輩﹐妄爲誇誕﹐務以張大聖人﹐而不知其非實。至謂與春秋相表裏﹐其不近人情﹐亦豈足盡信哉。

晦庵釋不得其醤不食﹐曰﹕惡其不備也。予稱君子食無求飽。又以士恥﹐惡衣食爲不足議。夫豈以一物不備而不食哉。彼事事必求義理﹐則宜其陋之至是也。

晦庵觧食不語﹐寢不言﹐云﹐答述曰語﹐自言曰言﹐此何可分而妄爲注釋﹐只是變文耳。

康子饋藥﹐拜而受之﹐曰﹕丘未達不敢甞。楊氏曰﹕不敢嘗﹐愼疾也﹔必告之﹐直也。予謂人以善意饋藥﹐而告之以疑﹐不敢嘗﹐凡人交際皆知其不可﹐況孔子之於康子乎﹖且使饋藥無廹使面嘗之理﹐何必以此語忤之﹐當是退而謂人之辭﹐記者簡其文﹐故一曰字而足耳。

孔子廐焚而不問馬。蓋其已見﹐故不必問。初豈有深意哉。特弟子私疑而記之耳。後人因其記之遂妄意而爲之說。本不湏著此三字﹐鄭氏以爲貴人賤畜而然。夫君子之待畜固輕於人﹐然不應無情如此。張子韶之說﹐美矣。至舉敝帷不棄等語﹐以發明忠厚之心﹐亦所謂矯枉過正。

不疾言﹐不親指﹐孔子在車時﹐其端重固如此。而說者以爲恐惑人不知此事﹐有何惑人者﹐若曲禮所謂登城不指﹐城上不呼﹐則有此理矣。

滹南遺老集卷之六論語辧惑三

顏淵死﹐顏路請子之車﹐以爲之槨﹐孔子不許。東坡曰﹕古者行禮﹐視其所有而已﹐遇其有則脫驂於舊館人﹐及其無不捨車於顏淵。胡氏曰﹕葬可以無槨﹐驂可以脫而復求﹐大夫不可﹐徒行命車不可﹐以與人而鬻諸市﹐且爲所識窮乏者得我﹐而勉彊以副其意﹐非誠心與直道也。君子之用財﹐頋義可否﹐豈獨視有無而巳哉。予謂胡氏之論﹐若勝於東坡。然喪具稱其家貲﹐而不以死傷生。古之道也﹐𨿽於父母且然﹐況卑幼者乎﹖以子之槨而奪師之車﹐其不量彼﹐已不識重輕亦甚矣。在禮意人情﹐自當拒之﹐何必如胡氏之辧析哉。味夫子才﹐不才之言﹐吾不徒行之語﹐其責誚於路者可見矣。若夫脫驂之賻﹐則我周之也。我自周之﹐何所不可。

子路問事鬼神。子曰﹕未能事人﹐焉能事鬼。問死。則曰﹕未知生﹐焉知死。蓋以子路不能切問近思﹐以盡人事之寔﹐而妄意幽逺﹐寔拒而不告也。而宋儒之說﹐曰﹕人鬼之情﹐同死生之理一。知事人﹐則知事鬼﹔知生則知死矣。不告者﹐乃所以深告之。其論信美﹐但恐聖人言下初不及此意﹐而子路分上﹐亦不應設此機也。

子曰﹕由之瑟﹐奚爲於邱之門﹐門人不敬子路﹐子曰﹕由也﹐升堂矣﹐未入於室也。說者以爲因孔子之言﹐而不敬子路﹐故孔子復以此觧之。夫子路之爲人﹐門人知之亦熟矣。鼓瑟一事﹐𨿽夫子所不取﹐亦未爲大過也﹐而遽不敬焉﹐何好惡之輕乎﹖蓋其所以不敬者﹐不獨在此也。當是兩章。

柴也愚﹐參也魯﹐師也辟﹐由也喭。吳氏曰﹕此章之首﹐脫子曰二字。或疑下章子曰字﹐當移於此﹐通爲一章﹐詳其文勢﹐大似有理。或並移回賜事﹐亦可也。

司馬牛問仁﹐子曰﹕仁者﹐其言也訒。橫渠曰﹕司馬牛多言而躁﹐就其人之材而言之﹐便曰其言也訒。告仲弓又別﹐告顏子又別﹐樊遲最其下者﹐故告之以愛人。楊龜山曰﹕司馬牛問仁﹐而告以其言也訒﹐則曰斯謂之仁巳乎。問君子而告之以不憂不懼﹐則曰斯謂之君子巳乎。此非切問近思者﹐其易於言可知矣。夫人不可易爲之﹐則言之固宜訒也。遊定夫曰﹕夫子答樊遲﹐曰先難而後獲。答司馬牛﹐曰其言也訒。皆未可言仁故也。三說甚得夫子本意。

子夏告司馬牛以四海皆兄弟﹐姑以寛觧其憂云耳﹐非謂眞如已之兄弟也。故胡氏以爲意圎而語滯﹐晦庵亦云不得已之詞。讀者當以意逆志。而楊龜山遂曰﹕天下歸仁﹐非兄弟而何士﹐或以無兄弟爲憂者﹐皆自私之過。然則塗人無非我親﹐而天屬不足貴矣﹐而可乎。楊氏語錄以郭子儀不問發父冢之盜﹐爲能忘物我﹐傷義旣甚﹐而今復有此論﹐豈非流入於異端﹐而不覺耶。林少頴曰﹕子夏之言﹐近於墨氏之兼愛意﹐則廣而言有病。又云子夏工於謀人﹐而拙於謀已﹐喪其子而喪其明﹐何不曰四海之內皆吾子也。予謂林氏旣知病其言﹐則此言不必出。但云何不以寛牛之意﹐自寛則可矣。

子貢問政﹐夫子答以民信之。又曰﹕民無信不立。夫民信之者﹐爲民所信也﹔民無信者﹐不爲民信也。爲政而至於不爲民信﹐則號令日輕﹐紀綱日弛﹐賞不足勸﹐而罰不可懲﹐委靡頹墮﹐無事不能立矣。故寧去食而不可失信﹐蓋理所必至﹐非徒立教之空言也。注疏甚明﹐固無以易。而晦庵過爲曲說﹐夫三者初無先後﹐而曰兵食足而後吾之信可以孚於民。信於民者在我﹐而曰以民徳而言﹐則信者民之所固有。不立者﹐國之事也﹐而曰民有以自立。其義迂回﹐皆不足取。𨿽然此一信字﹐古今誤認者多矣﹐豈獨朱氏而巳哉。

子曰﹕片言可以折獄者﹐由也﹔至必使無訟。此自三章不相干渉﹐但記者以類相附耳。尹材曰﹕子路言簡而中理﹐故片言可使罪人服。子路重然諾﹐恐不果踐言﹐故無宿諾。此說爲是。晦庵曰﹕子路忠信明決﹐而人信服之﹐故能以片言折獄﹐而所以取信於人者。自夫素無宿諾而飬之﹐過矣。夫然諾之信﹐豈所以服罪人者哉。林少頴曰﹕子路一聞﹐夫子見與之言﹐遂有驕恣之心﹐方且無宿夜﹐然諾不待明日﹐必條而行之﹐欲天下之人信也。孔子見其如此故﹐復抑之。蓋三句只是一叚﹐與乘桴浮海﹑衣敝縕袍章同例﹐其說益迂﹐不足取也。所謂片言者﹐特甚之之詞。自當以意逆志﹐而晦庵遂云不待其詞之畢﹐過矣。

樊遲問知﹐子曰﹕知人。樊遲未達﹐則繼之以舉直錯枉之言。子夏廣之﹐而及於舜﹑湯﹐舉伊﹑臯之效﹐此一叚皆論知人之智耳。與問仁之意﹐全不相關。故南軒觧能使枉者直﹐則曰知人之功用。如此觧不仁者﹐逺則曰此可見知人之爲大﹐文理甚明。而龜山﹑晦庵﹑無垢之徒﹐皆以爲兼仁智而言。其意含糊﹐了不可暁。豈以樊遲屢疑﹐子夏深嘆﹐且有逺不仁之說。故委曲求之﹐而至於是與。竊所不取。

子貢問友﹐子曰﹕忠告而善道之﹐不可則止﹐母自辱焉。古今觧者﹐未嘗有異說。而張無垢曰﹕自者﹐由也。如自天佑之之自朋友之道﹐所以不終者﹐多由取辱之路以交之也。設數以鈐制﹐而不忠告之﹐取辱也。危言以控阨﹐而不以善道之﹐取辱也。制之於巳﹐然禁之於巳﹐發非所謂﹐不可則止﹐取辱也。平居探其所志﹐觀其所趨﹐倘有不善之萌﹐非道之念﹐則要之以禮﹐正之以義﹐所謂不可則止也。其迂謬可笑甚矣﹐而反以先儒爲非﹐此亦過於厚﹐而不知君子之中道者。

定公問﹕一言而可以致興喪者。子曰﹕言不可﹐以若是﹐其幾也﹐幾近也。卽下文不幾乎之幾耳﹐三字自爲一句﹐一言得失何遽至於興喪﹐然亦有近之者﹐此意甚明﹐初無可疑。而晦庵乃訓曰﹕爲期﹐未可以如此﹐而必期其效﹐無謂甚矣。

子貢問當時從政者﹐子曰﹕斗筲之人﹐何足算也。蘓氏曰﹕此有謂而言﹐不知其謂誰。子貢之問必有所指﹐不然從政之人非一﹐而舉以爲斗筲﹐可乎﹖此論亦有理。張無垢乃曰﹕禮居是邦﹐不非其大夫﹐子貢正犯夫子之禁﹐故夫子自稱如此。予謂天子之過﹐庶人得以議之﹐而謂士不可非其大夫乎﹖此說蓋出於孫卿﹐未必聖門之事﹐就使誠然﹐但不可昌言於眾耳。師弟之閒﹐眞寔語話﹐何必周謹如是哉。

子貢曰﹕鄕人皆好之﹐何如﹖子曰﹕未可也。鄕人皆惡之﹐何如﹖子曰﹕未可也。不如鄕人之善者好之﹐其不善者惡之。晦庵曰﹕善者好之﹐而惡者不惡﹐必其有茍合之行﹔惡者惡之﹐而善者不好﹐必其無可取之實。其說是矣。東坡曰﹕此未足以爲君子也。爲問者言也﹐以爲賢於問者而巳。君子之居鄕也﹐善者以勸不善者以恥﹐夫何惡之有﹖予謂此論𨿽髙﹐然善惡異類猶冰炭也。妬賢醜正﹐亦小人之天資﹐豈能盡以媿恥望之哉。使凡不善者皆知見善人而恥之﹐則世無小人矣。抑孔子之觀人﹐初不以此﹐若曰眾好之必察焉﹐眾惡之必察焉﹐則亦親求其實而巳﹐豈徒取決於鄕人之好惡哉。

胡氏曰﹕憲問一篇﹐疑皆原憲所記。慵夫曰﹕論語本無萹名﹐今之篇亦不成義理﹐如學而﹑述而﹑子罕之類﹐是何等語。且章自爲指﹐不相附屬﹐豈可以兩字冠之﹖此蓋後儒以簡冊煩多﹐欲記習之﹐便因其科節以爲號。前輩旣已辧之矣。胡氏徒見前章如原憲自稱者﹐遂謂一篇悉原憲所記﹐此臆度之說﹐豈可必哉。又疑裏仁篇自吾道一貫至君子欲訥於言十章﹐出曾子門人﹔公冶長篇多出子貢之徒﹐益無所據﹐刪之可也。

夫子不答南宮適之問。說者不一﹕或謂明理而無所疑﹐故不答﹔或謂嫌以禹﹑稷比已﹐故不答﹔或謂禹﹑稷之有天下﹐止於躬稼﹐其言不盡﹐故不答﹔或謂爲善非以干祿而祿以天下﹐尢非學者所宜言﹐故不答﹔或謂𨿽不形言﹐必有目擊首肯之意﹐是皆臆度﹐非必其眞。張無垢曰﹕此章全在不答處﹐聖人立論﹐坐見萬世之後﹐要不使有時而窮無力﹐非所以取天下也。然以有力而得之者﹐徳固宜其有天下也。而不得者亦多矣。是適言𨿽美﹐有時而窮也。夫子將言其非恐害名教﹐欲言其是﹐則其病猶適也。故將付之不答而已﹐至其旣出﹐而謂之尙徳君子者﹐蓋稱其用心耳。此說爲善﹐殊勝諸家也。

或問子西於孔子﹐子曰﹕彼哉彼哉。鄭大夫公孫夏﹑椘令尹公子申皆字子西﹐馬注兩存之。東坡曰﹕或謂椘子西﹐非也。昭王之失國﹐微子西﹐椘不國矣。潁濵曰﹕公孫夏無是言者﹐非所以當問。此蓋椘子西也。昭王欲用孔子﹐子西知孔子之賢﹐而疑其不利椘國﹐遂沮之﹐使聖人之功不見於世。世之不知孔子者眾矣﹐皆未甞疾。而獨於子西者﹐以其知我而疑我耳。予謂潁濵以公孫夏不足問﹐固似有理﹐其自爲說亦未當也。夫子之論人﹐毀譽抑揚﹐一以至公﹐而無容心焉。今以沮巳而遂短之﹐是其言出於私怨也﹐聖人恐不如是。晦庵曰子西能讓椘國﹐立昭王﹐而攺紀其政﹐亦賢大夫也。然昭王欲用孔子而子西止之﹐其後又召白公勝以致亂﹐則其人可知矣。此說頗安。𨿽然以子產﹑管晏而夫子不過稱其一節﹐子西之事業𨿽有可取﹐在聖人觀之﹐亦何足多道哉。恐不必深求其故也。

子路問成人章。胡氏以今之成人者﹐何必然爲子路之語。此蓋惑於曰字耳。觀其文勢﹐殆不然也。

前漢鄒陽爲梁孝王說王長君云﹕魯哀姜薨於��。子曰﹕法而不譎以爲過也。顏師古曰﹕言齊人守法﹐而行不能用權﹐以免其死。予按﹕語稱桓公﹐正而不譎﹐蓋總言其行﹔事直而不詭﹐賢於晉文耳。鄒陽之說﹐殊爲乖戾。然東坡引爲證﹐而又以納辰嬴﹐實晉文之譎。其失愈甚。

管仲不死子紏之難。孔子曰如其仁。程子曰桓公兄子紏弟仲私於所事﹐輔之以爭國﹐非義也。桓公殺之﹐𨿽過﹐而子紏之死﹐寔當仲始。與之同謀﹐遂與之同死﹐可也。知輔之以爭﹐爲不義﹐自免以圖後功﹐亦可也。故聖人不責其死﹐而稱其功。而春秋書之亦曰﹕公伐齊納紏﹐不書子不當立也。齊小白入於齊﹐系之齊﹐當有齊也。若使桓公弟子紏兄仲﹐所輔者﹐正桓奪其國而殺之﹐則仲之與桓不可同世之讎也。計其後功而與其事桓﹐聖人之言無乃害義之甚﹐啟萬世反復不忠之亂乎。道學諸公﹐多主此說。然司馬遷﹑杜元凱皆以子紏爲長﹐而諸子傳記言桓公殺兄者多。獨漢薄昭嘗稱桓公殺弟以反國﹐而韋昭注云子紏兄也﹐言弟者諱也。今宋儒遂以紏爲弟﹐豈別有所從乎﹖若止以薄昭爲據﹐則其說固未定也。左傳經槪云納子糾而公﹑榖之經不書子。夫三家所傳﹐原有得矣。今徒以順於巳意﹐遂獨是公﹑榖﹐則其說亦未定也。其言齊小白入於齊者﹐彼自是齊人耳﹐文勢固然﹐恐無他意﹐則其說又未定也。以未定之說﹐而斷然自謂得聖人之旨﹐安能使後世必信哉。然則柰何曰不必論也﹐使子糾果何弟﹐則三尺之童皆知其不當爭﹐管召固不必死﹐而子路之徒亦何所疑乎﹖蓋家語亦載此事矣。孔子言之曰﹕管仲不死﹐子糾量輕重也。子糾未成君﹐管仲未成臣﹐家語浮誇﹐未必眞出於聖人。然其義有可以發明乎此者﹐夫子糾﹑桓公皆襄公之庶弟﹐而非冢嫡﹐各因畏禍而出奔﹐當是之時﹐立者従之﹐亦惟國人之聽而巳。桓公以髙國之召﹐自莒先入﹐國人奉以爲君﹐勃無異議﹐則齊旣爲桓公之有﹐子糾𨿽長而勢不得爭﹐寔未成君也。管仲無必死之義﹐而有匡天下救生民之功。所慊者小﹐所成者大﹐孔子權其輕重而論之﹐故不以管仲爲非仁﹐而亦不以召忽爲不當死。邢氏疏義略得之矣。如其云幾近之謂也﹐言亦可以爲仁耳。注疏﹕晦庵以爲誰如其仁﹐其於辭義俱爲不順。南軒曰﹕夫子所以稱管仲者﹐皆仁之功也。問其仁而獨稱仁之功﹐則其淺深可知。只爲子路疑其未仁﹐子貢疑其非仁﹐故舉其功以告之。若二子問管仲仁乎﹖則所以告之者﹐異矣。蓋聖人抑揚之意﹐其說甚善。東坡曰﹕以管仲爲仁﹐則召忽爲不仁乎﹖曰量力而行之﹐度徳而處之﹐管仲不死仁也﹔召忽死之亦仁也。伍尙歸死於父孝也﹐伍員逃之亦孝也。時有大小耳。此論甚佳。子路﹑子貢以召忽爲仁﹐管仲爲非仁﹐孔子獨明管仲之事﹐而不論召忽﹐則召忽之爲仁﹐可知矣。其言匹夫匹婦之諒﹐此自別指無名而徒死者耳。意不在召忽也﹐忽豈自經溝瀆之類哉。程子又言王魏當死建成﹐而不當事文皇﹐此猶不然。是時髙祖固在位也﹐建成未成君﹐而文皇之立﹐寔髙祖之命﹐則二子因難而死﹐固好不死而事文皇﹐亦可也。

胡氏觧孔子請討陳恆事﹐云﹕春秋之義﹕殺君之賊﹐人得而討之。仲尼此舉先發後聞可也。嗚呼﹐此何等事﹐且孔子有何權而得擅發之邪。其紕繆可笑﹐亦已甚矣。

滹南遺老集卷之七論語辧惑四

子曰﹕君子恥其言﹐而過其行。晦庵曰﹕恥者﹐不敢盡之意﹔過者﹐欲有餘之辭。蓋以而字﹐故此生論耳。初若可喜﹐而義訓終不安﹐止當從舊。

作者七人﹐𨿽不見主名﹐其文勢似與上文爲一章﹐子曰字疑衍。

君子固窮﹐當從注疏。伊川以爲固守其窮。好事者或取之﹐而寔不然。蓋子路之意﹐止疑君子不當窮﹐而非論處窮也。夫子言固有窮時﹐但不若小人之濫耳。伊川之義﹐蓋亦在其中﹐而遂以固字爲說﹐則過矣。

子曰﹕由知徳者鮮矣。呼其名而告之﹐以謂人之能是者少耳﹐意在警子路﹐亦不可知。然其文勢則非直指之也﹐而說者皆云爲慍而發﹐過矣。且中間有告子貢多學一貫之章﹐則旣已間斷﹐安得通爲一時之事哉。蓋孔子世家亦載此而一貫語﹐上加「子貢作色」四字﹐所以生學者之疑。嗚呼﹐觧經不守其本文﹐而信傳記不根之說﹐亦見其好異喜鑿矣。

斯民也﹐三代之所以直道而行也。南軒曰﹕春秋之時﹐風俗𨿽不羙﹐然民無古今之異。三代之所以直道而行者﹐亦此民耳。所說甚好﹐然記者以此屬於聖人無毀譽之下義﹐終齟齬。疑是両章而脫其「子曰」字。

晦庵觧小不忍之義﹐曰﹕婦人之仁﹐匹夫之勇﹐皆是。夫慈愛而無斷﹐婦人之仁也﹔果敢而輕發﹐匹夫之勇也。二義不同﹐豈有一言而兼二義者哉。謂其俱通而並存之﹐則可矣。然君子未有以殘忍之忍教人者﹐𨿽王氏嘗有此訓﹐詳其文義﹐止從舊注爲長。

子謂民之於仁甚於水火。馬融曰﹕水火及仁﹐皆民所仰而生者﹐然蹈水火或時殺人﹐蹈仁未嘗殺人﹐所以仁爲甚。王弼曰﹕民之逺於仁甚於水火﹐見有蹈水火者﹐未嘗見蹈仁者。邢氏疏兩存之﹐而近世諸儒多從融義。以文義觀之﹐弼說爲是。

子曰﹕當仁不讓於師。周式﹑楊傑以師爲眾﹐張九成以讓爲責﹐劉原父﹑吳元長則曰當仁而傳道﹐可以爲人師﹐喈不近人情﹐不足取。程氏曰﹕爲仁在巳﹐無與譲若善﹐名在外﹐不可不譲。恐夫子之意﹐亦不及此。惟晦庵云﹕言當勇往而必爲﹐𨿽師亦無所讓﹐斯得之矣。蓋此乃甚之之辭﹐非眞語師對也﹐學者當以意逆之。

天下有道﹐庶人不議﹐止當如舊說。而張九成以爲窺議王室之意﹐至引髙觀見魏政不綱退結豪傑事﹐此過正之論也。

夫子答子張恭寛信敏惠章﹐晦庵載一李氏者之說﹐曰﹕此章及六言﹑六蔽﹑五羙﹑四惡之類﹐皆與前後文體大不相似。其言無謂不足信也。晦庵擇取眾說﹐頗爲精簡﹐如此等事﹐何必錄哉。

東坡以患得之當﹐爲患不得之。蓋闕文也﹐余以爲然。

子以博奕賢於無所用心。晦庵載李氏之說﹐曰﹕非教人博奕也﹐以甚言無所用心之不可耳。可謂能以意逆志矣。楊氏曰﹕飽食逸居﹐無所用心﹐則放僻邪侈﹐將無所不爲﹐故以是而系其心﹐豈不猶賢於已乎。南軒亦云﹕信如斯言﹐則是聖人眞欲使人爲之矣。苟其人了不用心﹐於他善將恃此以爲足乎﹐甚非立教之本意﹐故不取。

夫子聞子遊弦歌一章﹐本無疑義。王補之曰﹕子與其徒戲﹐亦可乎﹖曰﹕戲者﹐人情之所不免﹐但不爲虐而已。而謝上蔡曰﹕小國寡民而以治天下之道治之﹐眞乃牛刀割雞耳。聖人之哂﹐固宜然﹐恐二三子疑之﹐因以務大忽小﹐故從而釋之。呂與叔亦云﹐辧之則愈惑﹐故自受以爲戲。竊謂不然。夫使爲上者知所以愛人爲﹐下者知所以敬上﹐是道也﹐安往而可廢﹐而謂不當施之小國之間乎。彼其心止﹐以聖人不應有戲﹐是故妄生此論。林氏曰﹐聖人一話一言﹐無非教者﹐前言戲之﹐觀子遊之對耳﹐武城之治達天下﹐可也。其說甚佳。

孔子謂殷有三仁﹐而記者曰﹐微子去之﹐箕子爲之奴﹐比干諫而死﹐當紂之無道﹐三人者皆嘗諫爭而不能救也。微子知其顚隮之不免﹐故遁於荒野而避之。二子不去﹐而一被囚﹐一見殺﹐皆出於不幸耳。而其愛君憂世﹑忠貞惻怛之誠﹐則三人之所同。故孔子俱稱其仁﹐初不在於去就之迹也。後人泥於記者之言﹐以爲三人之所爲不同者﹐各有深意。而孔子之所取﹐亦不過此﹐遂委曲而爲之說。王氏曰﹕微子不去﹐無以存殷之祀﹔箕子不奴﹐無以貽天下之法﹔比干不死﹐無以示人臣之節。楊傑亦云﹕微子仁於其親﹐比干仁於其君﹐箕子仁於萬世。林少頴曰﹕去者﹐仁之淸﹔奴者﹐仁之和﹔死者﹐仁之任。張無垢曰﹕比干之節易明﹐而箕子之仁難言﹐微子存商祀﹐其仁爲大﹐故居二子之先。皆過論也。甚者又曰﹕紂無道而周有道﹐故微子去紂而歸周﹐以爲親戚叛之﹐之證若然﹐乃名教之罪人﹐尙足言仁乎﹖洪範一書﹐誠爲大典﹐然亦歸周之後﹐因武王之問而陳之耳。使其平居果有意於垂世則著之簡冊﹖足矣縦復不然未爲大過﹐而乃坐視國亡﹐佯狂苟免以俟興王而付此﹐恐仁者亦所不忍也。楊氏曰﹕三人者﹐各得其本心﹐故同謂之仁。範氏曰﹕三人者皆可以有天下﹐故均之曰仁。二說皆疎﹐而範氏尢甚也。

博學而篤志﹐切問而近思﹐大勢則兩句相耦﹐細分則四者各爲用。東坡曰﹕博學而志不篤﹐則大而無成﹔泛問而逺思﹐則勞而無功。偏枯而不類矣﹐朱氏不必敗。

子夏曰﹕君子信而後勞﹐其民信而後諫。尹氏曰﹕事上使下﹐皆以信爲主﹐人之不信者﹐皆已之信不足以取信故也。晦庵亦云﹐事上使下﹐皆湏誠意﹐交孚而後可以有爲王﹐紫微廣之曰﹐仰以事君﹐必先罄盡﹐忠赤深結主知﹐而使上見信﹔俯以臨民﹐必先誥誠﹐號令感化人情﹐而使下見信。下旣見信﹐則以之役使﹐𨿽勞不怨﹔上旣見信﹐則以之獻替無言。不従是道也﹐出於至誠而已。其說甚佳。蓋此信字在我者之事耳﹐而世人多錯認了人臣畏罪而不言﹐輙以是借口﹐曰上不吾信也。或一諫不從﹐則奉身而去﹐自謂無愧於其心。嗚呼﹐彼亦常先盡其在我者乎。

子夏曰大徳不踰閒﹐小徳出入可也。夫惟大徳之人﹐然後周旋中節而不踰閒﹐小徳則不能故乍出乍入而無定。尹氏曰﹕有一不善﹐是出入也。此說得之。曰﹕可云者﹐猶言中人之性可上可下耳﹐非可之謂也。舊疏曰﹕不責其偹。故曰﹕可。晦庵云﹕大徳小徳者﹐大莭小莭也。人當先立乎其大者﹐小者或未盡合理﹐亦無害﹐此則認爲許可之可矣。夫細行不矜﹐終爲大徳之累﹔跬步必謹﹐猶憂其過舉也。而謂小節有時而踰閒﹐豈君子之訓哉。晦庵旣已失之﹐而又載吳氏之說﹐以爲此章不能無獘。噫﹐子夏本言小徳之無常﹐而學者乃以爲語之病﹐亦已誣矣。吳氏者﹐何人也。賢賢易色章旣云子夏之言﹐其獘將至於廢學﹐而於此復云子夏之過。斯人何其不幸也。

子夏曰﹕君子之道﹐焉可誣也。穎濵古史論曰﹕善乎子夏之教人也﹐始於灑掃應對進退而不急於道﹐使來者自盡於學。曰﹕引月長而道自至。孔子曰﹕君子上逹﹐小人下逹。達之有上下﹐出乎其人﹐而非教之力也。今世之教者﹐聞道不明﹐而急於誇世﹐非性命道徳不出於口﹐𨿽禮樂刑政有所不言矣﹐而況於灑掃應對進退也哉。教人未必知﹐而學者未必信﹐矜爲大言以相欺﹐天下之僞自是而起。此子夏之所誣也。蘓氏之言深切時病﹐予故表而出之。

子夏曰﹕仕而優則學﹐學而優則仕。舊說以仕優爲優﹐間有餘力學﹐優爲徳業。優長豈有一字而二義﹐不若皆訓爲有餘力也。上蔡曰﹕學與仕一也。學優則仕亦優﹐仕優則學亦優﹐何必讀書﹐然後爲學。無垢從而廣之﹐曰﹕仕之與學﹐皆以優遊處爲極耳。優遊則見理明白﹐𨿽萬事紛紜﹐千古治亂﹐皆能灼知其所以然﹐而從容以應﹐故能起當今之獘壊﹐斷千古之興亡。仕而如此﹐𨿽不挾策讀書﹐而天下之理已在此矣﹐豈非學乎﹖學而如此𨿽不蒞官行法而天下之理已在此矣﹐豈非仕乎﹖此論甚新﹐人亦多喜之者。以予觀之﹐不惟於語法不順﹐而義亦未完也。夫學之優者﹐𨿽不蒞官而施於徳業﹐是亦爲政﹐彊名曰仕﹐猶或可也﹖不知仕之所以見理明白﹐灼知千古之治亂者﹐何從而得之。故有天資通敏暗合古人者﹐要不可恃之以爲足也。而曰是亦爲學﹐何必讀書﹐可乎﹖此說果行﹐則學有時而廢矣。予不得不辧。

夫子言孟荘子之孝﹐以不攺父之臣與政爲難能。東坡曰﹕聞孟獻子之孝﹐不聞荘子也﹐遂疑爲獻字之誤。夫聖人以爲孝則固孝矣﹐而必求他證而後信﹐不亦過乎。鄧氏﹕獻子有賢徳﹐荘子未有聞焉﹐而能用其臣﹐守其政﹐其孝所以爲難﹐此𨿽順於經﹐而未見所以難之義。南軒曰﹕父之臣與政果善﹐固當奉而行之﹐不幸而有悖於理﹐害於事者﹐則當察而更之﹐是乃致其誠﹑愛於親矣。荘子之不攺意者﹐其政𨿽未盡善﹐而亦不致悖理害事之甚﹐故有取其不忍攺也。蓋善而不攺﹐乃其當耳﹐不必稱難能﹔惡而不攺﹐則是成父之惡﹐不可稱難能也。胡寅曰﹕荘子之繼世也﹐必其先臣﹐先政有不利於已者﹐他人不能不攺﹐而荘子能之﹐是以稱其難。是二說者﹐可謂有理矣。而胡氏尢親切﹐學者其詳焉。

子貢曰﹕紂之不善﹐不如是之甚也。是以君子惡居下流﹐天下之惡皆歸焉。晦庵曰﹕卑下之處﹐眾流之所歸﹐不善之地﹐惡名之所聚﹐言人當常自警省﹐不可一置其身於不善之地﹐非謂紂無罪而虛被惡名也。其說甚佳。東坡以爲子貢言此者﹐蓋不許武王代紂之事。而張無垢亦稱其有恕紂之心﹐賢於孟子賊仁殘義之說﹐皆謬見也。子貢之意﹐在使人愼所居。而二子乃爲恕紂而甚﹐武王不亦異乎。子貢𨿽惡稱人之惡者﹐亦何至湔洗桀﹑紂﹐以爲忠厚哉。湯﹑武大義﹐聖人固有定論矣。今乃妄坐訾毀而爲獨夫﹐是亦惑之甚也。

尭曰﹕咨爾﹐舜至﹐公則說。東坡謂其雜取禹謨﹑湯誥﹑泰誓﹑武成之文而顚倒失次﹐不可復考。蓋孔子之遺書﹐編簡絕亂﹐有不可知者﹐故置之不論﹐而道學諸公曲爲義訓﹐以爲聖人微言深旨。子﹝予﹞謂東坡之說爲近人情﹐故從之。程氏曰﹕曰予小子履上當﹐脫一湯字。嗚呼﹐豈特此一字而已哉。

孔子謂政當屏四惡﹐而其一曰出納之吝。謂之有司與暴虐賊同稱。夫當出則出﹐當納則納﹐自有道存﹐豈容或吝。蓋非謂在君爲不可﹐而有司亦不當耳。物﹐君之所命也﹐而有司掌之﹔出納﹐君之所命也﹐而有司奉之。豈有君不吝於上﹐而有司當吝於下乎﹖上下同心以歸於至當﹐三代之直道也。自世之鄙夫懼失陷而獲罪﹐求增羨以爲能﹐是故習成此風而不能免。孔子所謂有司者﹐亦就其獘而言之耳。而王安石遂以屯膏吝嗇爲臣道之正﹐其所見頋不鄙哉。以此談經﹐安得不戾。聖人以此爲政﹐安得不害天下。

滹南遺老集卷之八孟子辧惑

孟子謂﹐說詩者不當以文害辭﹐辭害志﹐以意逆志﹐是爲得之。趙氏曰﹕欲使後人深求其意﹐以觧其文﹐不但施於說詩也。此最知言。蓋孟子之言﹐隨機立教不主故常﹐凡引人於善地而已﹐故𨿽委巷野人之所傳﹐苟可駕說以明道﹐皆所不擇其辭﹐勁其气﹐勵其變﹐縦橫而不測﹐蓋急於救世而然。以孔子微言律之﹐若參差而不合﹐所以生學者之疑。誠能以意逆志而求之﹐如合符契矣。趙氏𨿽及知此﹐而不能善爲發明﹐是以無大功於孟子。司馬君實著所疑十餘萹﹐蓋淺近不足道也。蘓氏觧論語與孟子辧者八﹐其論差勝﹐自以去聖人不逺﹐及細味之﹐亦皆失其本旨。張九成最號深知者﹐而復不能盡﹐如論行仁政而王﹐王者之不作﹐曲爲護諱﹐不敢正言﹐而猥曰﹕王者﹐王道也。此猶是鄭厚輩所見。至於對齊宣﹑湯武之問﹐辧任人食色之惑﹐皆置而不能措口。嗚呼﹐孟之意難明如此乎﹖

伊川觧取傷亷﹐曰﹕如朋友之饋﹐是可取也﹔然巳能自足﹐則不可取之﹐便傷亷。予以爲孟子之意﹐止謂於義﹐一何如耳﹐豈論已之有無哉。義所當取也﹐巳﹝己﹞𨿽有餘﹐取之何害﹔果不當取﹐𨿽其不足亦不可也。其說與傷惠﹐則曰﹕可以無與而與之﹐則卻於合者﹔無以與之﹐如博施濟眾﹐固聖人所欲也。然五十者方衣帛﹐七十者方食肉﹔如使四十者衣帛﹐五十者食肉﹐豈不更好。然力或不足﹐則當衣帛﹐食肉者反不足矣。所以傷惠。此又迂闊之甚也。孟子亦曰﹕與之不當﹐則將以爲惠﹐而適害之耳。何勞曲說﹖嗚呼﹐明經如程氏亦可謂難得矣。然時有此等﹐故未能盡厭乎人心。

仲尼不爲已甚者。蓋每事適中﹐皆無大過耳。或者見論語疾不仁之言﹐及孟子論泄栁叚幹木事﹐亦有已甚字﹐遂專以此意觧之﹐失之拘矣。然已甚之事﹐在他人或有之﹐非所以論仲尼也。聖人於本分之外﹐無毫末之過﹐豈至於已甚而後不爲乎。

南軒觧久假而不歸﹐曰假之則非眞有矣﹐而謂烏知其非有此闡幽以示人之意﹐蓋五霸暫假而遽歸者也。使其假而能久﹐久而不歸﹐則必有非苟然者。孰曰非已有乎﹐蓋有之者不系於假﹐而假於不歸耳。孟子斯言與人爲善﹐而開其自新之道﹐所以待天下後世者﹐可謂宏裕矣。其說甚好。晦庵曰﹕假之終身而不知其非眞。有又有云假之𨿽久﹐終非已物﹐陋哉斯言也。天下之人不能皆上性君子多方﹐教人要以趨於善而已﹐故利而行之﹐勉彊而行之﹐皆在所取﹐以爲成功﹐則一也。若如朱氏之言﹐自非堯﹑舜﹐舉皆徒勞而無益﹐誰復可進哉。方渠未成書時﹐甞有此義質於南軒﹐南軒答之如今所說﹐而卒從巳意﹐甚矣好髙而不通也。東坡曰假之與性﹐亦異矣。使孔子觀之不終日而決﹐何不知之有。嗚呼﹐孟子豈誠不能辧此乎。蘓氏幾於不觧事。

孟子曰﹕男女授受不親﹐禮也﹔嫂溺援之以手者﹐權也。東坡曰﹕嫂溺援之﹐亦禮也﹐與李泰伯之說同。夫孟子云此﹐固正禮﹐然有時而從權耳﹐豈謂權卽非禮乎﹖二子可謂以辭害志矣。

子產以乘輿濟人於溱洧﹐孟子曰惠而不知爲政。夫橋梁之政﹐野人皆知之。曽謂子產而不及知乎此﹐必有司之不職。或偶圯壈而子產適見﹐因以救一時之急﹐豈專以此爲惠。而孟子亦豈誠譏子產哉。蓋世有不知本末﹐如移民移粟﹑遺衣遺食之徒﹐故借其事以爲戒耳。東坡遂以孟子爲失﹔張子韶旣知其出於一時﹐而復求子產之病﹐以寔孟子之言﹐是皆非也。

東坡以孔子去食存信之義﹐破孟子禮輕食色重之論﹐以爲使從其說﹐則禮之亡無日矣。張九成亦疑其非而置之不說。予謂不然。子貢以去取爲決﹐故孔子以去取決之﹐任人以輕重相明﹐故孟子以輕重明之﹐其勢然耳。使任人之問﹐如子貢之問﹐則孟子之所答亦將如孔子之所答矣。孟子之言未可瑕疵﹐南軒頗見其旨﹐但辭不能達耳。

孟子語人﹐每言性善﹐此止謂人之資稟皆可使爲君子。蓋誘掖之教﹐而蘓氏曰﹕孟子有見於性﹐而離於善﹐善非性也。使性而可以謂之善﹐則亦可以謂之惡。其說近於釋氏之無善惡﹐辧則辧矣﹐而非孟子之意也。

呂東萊曰﹕以君子之言借小人之口發之﹐則天下見其邪而不見其正﹔以小人之言借君子之口發之﹐則天下見其正而不見其邪﹐是故大誥之篇入於王莽之筆﹐則爲姦說﹔陽虎之語編於孟子之書﹐則爲格言。非變其言也﹐气變則言隨之變也。慵夫曰﹕以論似髙而寔非也﹐言之邪正﹐顧人何如豈气所能變哉。莽之文姦固不待辧﹐而陽虎之語人皆疑焉。夫陽虎志於爲富而不在仁﹐故以仁之害富者言之﹔孟子志於爲仁而不在富﹐故以富之害仁者言之。陽虎若曰爲仁則不得致富﹐故爲富者不暇顧仁﹔孟子若曰爲富則必致賊仁﹐故爲仁者不當務富。此其所以異耳。先儒曰﹕言有可采﹐不以人廢﹐誤矣。虎之口豈有善言哉。至於仁富不能兩立﹐則理勢之固然者。故孟子舉之以爲滕文厚斂之戒。

自反而不縮﹐𨿽褐寛博﹐吾不惴焉。不字爲衍﹐不然則誤耳。此甚明白﹐而釋者依違不辧﹐何也﹖

孟子必有事焉而勿忘之說﹐或以心字屬上句﹐或以屬下句。予以文勢觀之﹐語皆不安﹐中間或有脫誤﹐未可爲斷然之說也。

章子出妻﹐屏子終身不養﹐此止是畜養之養﹐若所謂女子小人爲難養者﹐而注疏﹑晦庵皆云不使養巳﹐卽是奉養之意﹐當作去聲讀﹐非也。

呂東萊策問進士﹕孟子論孔子集大成之說﹐云譬之金玉﹐則智始而聖終﹔譬之巧力﹐則聖至而智中。以智爲尙﹐則害前說﹔以聖爲尙﹐則害後說。此𨿽一時科舉之文﹐實有可疑。學者不得不辧也。以予觀之﹐當云﹕智譬則力﹐聖譬則巧﹐後說字誤耳。

孟子對齊宣聞誅一夫﹐紂未聞弒君也。而說者疑焉﹐予以爲警時君之語耳。﹝不能通﹞

滹南遺老集卷之九史記辧惑一采摭之誤辧上

詩頌言古帝命武湯。又曰武王載斾。謂之武者﹐詩人之所加也。殷紀乃云湯曰吾甚﹐武號曰武王﹐聖人決無此語。

燕世家云﹕民人思召公之政﹐懷棠樹不敢伐。贊又云﹕甘棠且思之﹐況其人乎。謂之愛棠樹﹐則可云懷與思﹐不可也。

尙書堯典帝曰﹕疇咨若時﹐登庸放齊﹐曰胤子朱啟明。帝曰﹕疇咨若予采﹐驩兜曰﹕共工方鳩僝功。帝所謂若時﹑若予采者﹐其義𨿽不甚明﹐要之是兩事﹐而本紀於後節但云﹕堯又曰誰可者﹐卻只是申前事也。

舜典稱﹕四罪而天下咸服﹐言刑之當而已。史記帝堯本紀云﹕舜言於帝﹐請流共工於幽陵﹐以變北狄﹔放驩兜於崇山﹐以變南蠻﹔遷三苗於三危﹐以變西戎﹔殛鯀於羽山﹐以變東夷。至舜紀則引左傳所載渾沌﹑窮奇﹑檮杌﹑饕餮之事﹐云流四凶族﹐遷於四裔﹐以禦魑魅。文𨿽差殊﹐其爲四罪一也。一則曰變四夷﹐一則曰禦魑魅﹐舜之意果安在哉。蓋二者皆陋說﹐不足取焉且。此事止當作舜紀﹐而復見於堯﹐止當從經而反取於傳紀之語﹐不亦冗而雜乎。

夏本紀載臯陶之言﹐曰﹕翕受普施九徳﹐咸事俊乂﹐在官百吏肅謹﹐母教邪淫奇謀﹐非其人居其官﹐是謂亂天事。索隱曰此取尙書皐陶謨﹐爲文斷絕﹐殊無次第﹐卽班固所謂疎略抵牾者也。嗚呼﹐豈特此一節而然哉。

殷本紀云﹕湯還亳﹐作湯誥﹕維三月﹐王自至於東郊﹐告諸侯﹐羣後母不有功於民﹐勤力乃事﹐予乃大罰殛汝﹐母予怨。曰﹕古禹﹑臯陶久勞於外﹐其有功乎民﹖民乃有安﹐東爲江﹐北爲濟﹐西爲河﹐南爲淮﹐四瀆已修﹐萬民乃有居。后稷降播﹐農殖百榖﹐三公咸有功於民﹐故後有立。昔蚩尢與其大夫作亂百姓﹐帝乃弗予有狀。先王言﹐不可不勉。曰﹕不道﹐母之在國﹐女母我怨﹐以令諸侯。予謂此皆不成文理﹐今湯誥之書具在﹐曷嘗有此﹖遷何所據而載之也。

尙書湯誥篇末云﹐咎單作明居﹐而咸有一徳。乃伊摯復政將歸時所陳﹐在太甲三篇之下﹐次第明甚﹐不可亂也。史記乃謂咸有一徳作於湯時﹐而列之湯誥之後﹐明居之前﹐豈非誤歟。

殷本紀云﹕太甲旣立不明﹐伊尹放之桐宮﹐三年悔過﹐迎而授之政。太甲修徳﹐諸侯咸歸﹐百姓以寕﹐伊尹嘉之﹐乃作太甲訓三篇﹐褒太甲。夫三篇之書﹐𨿽曰伊尹作﹐然自始至終﹐皆史氏所錄﹐豈獨伊尹褒嘉而作乎。

封禪書舉殷太戊時﹐伊陟贊巫咸事﹐云巫咸之興自此始。按尙書咸乂四篇不見其文﹐莫曉何義。孔氏但以巫咸爲臣姓名﹐而遷遂以爲巫覡。據周公作君奭言巫咸乂王家﹐與伊尹﹑伊陟﹑臣扈﹑甘盤等同列﹐蓋一代之勲賢﹐而謂巫覡之類﹐可乎﹖且其間又有曰巫咸者﹐正使爲巫覡﹐亦是其名爲咸﹐安得謂自此而興乎。索隱引楚詞爲證﹐彼楚詞何足稽也。列子言有神巫字季咸﹐自齊來﹐能言人死生壽夭﹐豈因而亂乎。

書序云﹕伊陟贊於巫咸作咸乂四篇。君奭云巫咸乂王家﹐夫贊而作書者﹐一時之事耳。乂王家者總言其功業也。而殷本紀云﹕伊陟贊之於巫咸﹐治王家有成作咸乂﹐何也﹖

盤庚篇云﹕民咨胥怨言﹐咨嗟而相怨也。史記乃曰﹕咨胥皆怨﹐何等語耶。

盤庚三篇幾以告諭臣民之不欲遷者﹐史記旣略言其大旨矣﹐而復云帝小辛立殷復衰﹐百姓思盤庚而作﹐不已乖乎。

殷本紀云﹕武丁祭成湯﹐明日有飛雉登鼎耳而呴﹐武丁懼﹐祖已乃訓王曰云云。武丁修政行徳﹐天下咸驩﹐殷道復興。武丁崩﹐祖庚立﹐祖已嘉武丁之以祥雉爲徳﹐立其廟爲髙宗﹐遂作髙宗彤日﹐及訓考之於書。此篇卽祖已訓王之詞﹐其曰髙宗者﹐史氏追稱耳﹐諸篇之體皆然﹐而云武丁旣沒﹐祖已嘉之而作﹐繆矣。且立廟稱宗﹐自國家之事﹐豈獨出祖已之意哉。

髙宗之訓﹐乃書篇名﹐自當全著﹐而但云及訓此﹐復失之太簡矣。

宋世家云﹕微子度紂終不可諫﹐欲死之﹐及去﹐未能自決﹐乃問太師﹐少師曰云云﹐太師若曰云云﹐誠得治國。國治身死﹐不恨爲死﹐終不得治遂亡﹐則微子旣巳去矣﹐而復記箕子之所以奴﹐比干之所以死﹐而終之曰﹕微子以爲父子有骨月﹐而臣主以義屬。父有過﹐子三諫不聽﹐則隨而號之﹔人臣三諫不聽﹐則可以去矣。於是太師少師乃勸微子去﹐遂行何邪﹖此殆似夢中語也。

殷紀云﹕紂淫亂不止﹐微子數諫不聽﹐乃與太師﹑少師謀﹐遂去﹔比干彊諫紂﹐紂剖比干﹐觀其心﹔箕子懼﹐佯狂爲奴﹐紂又囚之。殷之太師﹑少師乃持其祭樂器奔周。按尙書微子篇所謂太師少師卽箕子﹑比干也。今乃言奔周﹐與書所記異矣。而周紀又云﹕紂殺王子比干﹐囚箕子﹐太師疵﹐少師彊﹐抱其樂器而奔周﹐則遷所謂太師少師者﹐其樂工邪。若殷紀所稱﹐亦止於樂工﹐則微子何至與此輩謀決去就﹐而此輩之奔﹐亦何爲並持祭器乎﹖至宋世家則曰﹕武王克殷﹐微子持其祭器造於軍門﹐前後參差﹐殆不可曉。

齊世家云﹕武王自盟津還師﹐與太公此作泰誓。魯世家云﹕武王伐紂﹐至牧野﹐周公佐武王﹐作牧誓。按尙書二篇皆王言也﹐而一以爲與太公作﹐一以爲周公佐之而作﹐何所據也。且作泰誓何加一此字。

書序云﹕武王旣勝殷邦﹐諸侯班宗彜﹐作分器。分器自是篇名﹐而周紀乃云作分殷之器物﹐失其名矣。

金縢一書﹐蓋周公嘗請代武王之死﹐已乃納冊匱中﹐而祕其事。武王旣喪﹐羣叔流言毀公﹐公東徵二年﹐罪人斯得作鴟鴞之詩﹐以貽成王﹐而未敢誚及。因天變以啟金縢之書﹐得公代武王之說﹐於是悔過自新﹐而迎公以還。其文甚明﹐史記魯世家旣載周公納冊金縢﹐及羣叔流言﹑周公東徵之事﹐至於封康叔﹐營洛邑﹐還政成王﹐則又云﹕初成王少時﹐病周公﹐自揃其爪﹐沈之於河﹐以祝於神﹐曰王少未有識﹐姦神命者乃旦也。亦蔵其冊於府。成王病有瘳﹐及王用事人﹐或譛公﹐公奔楚。成王發府見公禱書﹐乃泣﹐反公﹐公卒之後﹐始有因天變啟金縢事﹐如書之所記﹐戾於經矣。然蒙恬對胡亥﹐亦引周公揃爪及奔楚之事﹐則戰國以來﹐固已有此陋說﹐而子長愛奇﹐因以亂之耳。抑不知所謂小子﹐其迎者認爲何義也。

周本紀云﹕成王旣遷殷遺民﹐周公以王命告作多士無逸。魯世家云﹕周公恐成王有所淫逸﹐乃作多士無逸。自今考之﹐多士爲殷民而作者也﹐無逸爲成王而作者也。在本紀則並無逸爲告殷民﹐在世家則並多士爲戒成王﹐混淆差互﹐一至於此。蓋不惟抵牾於經﹐而自相矛盾亦甚矣。至世家雜舉二篇之旨﹐支離錯亂﹐不成文理﹐讀之可以發笑。

衛康叔世家舉酒誥之旨﹐云誥以紂所以亡者﹐以淫於酒﹔酒之失﹐婦人是用。故紂之亂自此始。案酒誥之文﹐曷嘗有用婦人語。

燕世家云﹕周公攝政﹐當國踐阼﹔召公疑之﹐作君奭﹐君奭不悅周公﹐周公乃稱湯時有伊摯格於皇天云云。夫旣云召公疑之作君奭﹐而又云君奭不悅周公﹐周公以告之。尙書所載之語無乃重復乎﹖且謂之君者﹐猶爾汝也。或但稱君或連其名﹐皆周公面呼之辭﹐而遂云君奭不悅周公可乎。

周紀云﹕成王旣崩﹐召﹑畢二公以太子釗見於先王廟﹐申告以文王﹑武王之爲王業之不易﹐務在節儉﹐毋多欲﹐以篤信臨之﹐作顧命。今其書但載成王末命使之率﹐循天卞爕﹐和天下以答﹐揚文﹑武之訓而已﹐曷嘗有二公申告之事哉。

周紀云﹕康王卽位﹐徧告諸侯﹐宣告以文武之業﹐以申之作康誥。以書考之﹐此篇乃康王之誥耳。若康誥則成王所以命康叔者也。其謬誤如此。且本紀旣先序周公作康誥﹑酒誥等篇﹐而於此復云書﹐豈有兩康誥邪。

周紀云﹕穆王閔文武之道缺﹐乃命伯冏申誡太僕國之政﹐作冏命復寕﹐絕不成文理。

淮夷徐戎反﹐伯禽帥師伐之於肹﹐誓曰云云。作此肹誓﹐何用四字。

或謂太史公文皆不見先秦古書﹐故其記二帝三王事﹐多與尙書不同。此愛之者曲爲之說也。按武帝嘗詔孔安國作傳﹐史記儒林傳亦具言孔氏有古文尙書﹐而安國以今文讀之﹐蓋尙書滋多於是﹐則其書當時已博矣。縦未列於學宮﹐子長豈得不見﹐只是采摭不精耳。彼其所取於他書者﹐亦多抵牾而不合﹐豈皆以不見之故邪。

或問禘之說﹐子曰知其說者之於天下也﹐其如示諸斯乎指其掌﹐孔子自指掌而言耳。封禪書引之﹐直云其於治天下也﹐視其掌。不已疎乎﹖

孟武伯問子路仁乎﹖子曰﹕千乘之國可使治其賦也﹐不知其仁。問冉求﹐則曰﹕千室之邑﹐百乘之家﹐可使爲之宰也﹐不知其仁。論語所記云爾﹐史記仲由傳云﹕季康子問仲由仁乎﹖孔子曰千乘之國﹐可使治其賦﹐不知其仁﹔而冉求傳則曰﹐季康問冉求仁乎﹖孔子曰﹕千室之邑﹐百乘之家﹐可使治其賦﹐仁則吾不知。問子路﹐孔子曰﹕如求。夫問者﹐孟武伯﹐而遷以爲季康子。孔子所答非惟與論語不同﹐而二傳亦自相乖戾﹐荒疎甚矣。

論語載孔子在陳之言﹐云﹕歸與歸與﹐吾黨之小子狂簡﹐斐然成章﹐不知所以裁之。初不言其何爲而發也。孟子亦載之曰﹕盍歸乎來﹖吾黨之士狂簡﹐進取不忘其初。此正是一事﹐但辭少異耳。史記世家乃兩存之﹐而各著其言之之由﹐吾意其妄爲遷就也。

論語閔子騫辭費宰之命﹐曰如有復我者﹐則吾必在汶上矣。蓋一時拒使者之言也。史記子騫傳直云﹕不仕大夫﹐不食污君之祿﹐如有復我者﹐必在汶上矣。殆不成文理。

論語云﹕子在齊聞韶﹐三月不知肉味。司馬遷意其太久也﹐遂加學之二字。夫經有疑義﹐闕之可也。以意增損可乎﹖然史記如此者﹐何可勝數。

孔子答陳司敗﹕昭公知禮﹐司敗以孔子爲黨﹐巫馬期特傳其語而已﹐旣非期之言行﹐又非孔子之訓誨﹐而専著此以爲期傳﹐甚無謂也。所謂舉直錯諸枉能使枉者直﹐乃答樊遲問知之言耳。然則遷之所引旣誤﹐而司馬氏辧之者亦非也。

南容傳云﹕容問羿﹑奡﹑禹﹑稷事﹐夫子不答。容出﹐子曰﹕君子哉。若人尙徳哉。若人國有道不廢﹐國無道免於刑戮。三復白圭之玷﹐以其兄之子妻之。按論語此是三章不相附屬﹐而遷合之爲一﹐殆不可讀也。

孔子嘗謂子貢曰﹕予一以貫﹐非多學而識者﹐蓋泛以告之耳。而史記以爲在陳蔡時﹐因子貢作色而云﹐不知一貫之說何以寛子貢也。子張問行﹐孔子語之以忠信篤敬﹐此亦平居之所講明。而史記又謂因陳蔡之困而發﹐何所據耶﹖

孔子世家載楚狂接輿歌曰﹕往者不可諫兮﹐來者猶可追也。加兩助字﹐不惟非其本語﹐抑亦亂其聲韻矣。

仲由傳云子路喜從逰遇長沮桀溺荷蓧文人彼亦偶從夫子耳便謂其喜從逰何以知也且此事亦不必錄

孔子世家云﹕西狩見麟曰﹕吾道窮矣。喟然嘆曰﹕莫我知。夫子貢曰﹕何爲莫知﹖子曰﹕不怨天﹐不尢人﹐下學而上逹﹐知我者其天乎﹔不降其志﹐不辱其身﹐伯夷叔齊乎﹖謂栁下惠少連降志辱身矣﹐謂虞仲夷逸﹐隱居放言﹐行中淸廢﹐中權我則異於是﹐無可無不可﹐曰弗乎弗乎﹐君子病沒﹐世而名不稱焉。吾道不行矣﹐吾何以自見於世哉。乃因史記作春秋﹐以論語考之﹐以上三章皆泛稱子曰﹐不記其在何時因何事也。而遷著於此蓋亦妄意云爾。其論夷﹑恵之屬﹐尢無謂也。

孔子世家總書行事﹐有云﹐食於有喪者之側﹐未嘗飽也。是日哭則不歌﹐見齊衰瞽者﹐𨿽童子必變。三人行﹐必得我師。徳之不修﹐學之不講﹐聞義不能徙﹐不善不能攺﹐是吾憂也。史氏之所記孔子之所自言﹐豈可混而不別。遷采經摭傳﹐大抵皆踳駁﹐而二帝三王紀﹑齊魯燕晉宋衛孔子世家﹐仲尼弟子傳尢不足觀也。

孟子初見梁王﹐王汛問利國之說﹐孟子以仁義答之。他日又以挫衂於鄰國之故﹐求所以灑其恥者﹐孟子復勸之以施仁政﹐分明是兩節﹐而魏世家云﹐惠王曰﹕寡人不佞兵三折於外﹐太子虜上將死國以空虛﹐以羞先君宗廟社稷﹐寡人甚醜之。叟不逺千里﹐辱幸至敝邑之廷﹐將何以利吾國﹖孟軻曰﹕君不可以言利爲人君﹐仁義而巳矣。何以利爲文辭﹐雜亂矣。

或疑孟子勸齊伐燕﹐孟子辧之甚明。而燕世家乃云﹐孟軻謂宣王曰﹕此文武之時﹐不可失﹐何從得邪﹐此直以或疑而意之耳。苑璞曰﹕司馬遷不信眞﹐孟子而信假﹐孟子誠中其病。

舜本紀云﹕象以舜爲已死乃止。舜宮居﹐鼓其琴。舜往見之﹐象鄂不懌﹖。孟子乃是象往入舜宮﹐舜在牀琴也。

左傳曰﹕鄭武公夫人武姜生荘公及叔叚﹐荘公寤生驚姜氏﹐故名曰寤生﹐遂惡之﹐而愛叚。杜注云﹐寤寐而莊公已生﹐故驚而惡之。史記曰﹕武姜生太子寤生﹐生之難﹐夫人勿愛﹐後生少子叔叚﹐叚生易﹐夫人愛之。予謂如左氏之說﹐荘公之生蓋易矣﹐夫人特以怪異而惡之耳﹐遷反謂之難﹐而又謂叚生易﹐何邪﹖此𨿽無系於利害﹐亦可以發一笑也。

左傳記石碏之言﹐云陳桓公方有寵於王。劉子玄謂陳侯尙存﹐未當稱謚﹐當矣。如魯世家云﹐公子揮欲爲隱公殺桓公﹐隱公不從﹐揮反譛隠公於桓公﹐曰﹕隱公欲遂立去子﹐子其圖之﹐請爲子殺隱公。其病猶左氏也。

春秋荘公七年夏四月辛夘﹐夜中星隕如雨。夫如雨雲者﹐直言其狀之多若雨﹐故以爲異而記之。後世史書五行志亦時有載此者﹐左氏乃謂與雨偕而下﹐杜預遂以如訓而蓋失之矣。至史記宋世家則並舉之﹐曰宋地霣星如雨﹐與雨偕下﹐豈不愈繆哉。

魯荘公七年四月辛夘﹐夜中星隕如雨。僖公十六年正月戊申隕石於宋五﹐是月六鷁退飛過宋都。左氏云隕石於宋﹐隕星也。史記世家乃謂宋襄公七年﹐宋地霣星如雨﹐與雨偕下﹐六鶂退蜚。按春秋星隕如雨﹐初不指其在宋﹐且荘公七年之四月﹐與僖公十六年之正月相去亦逺矣﹐安得並爲宋地同時之事乎。蓋見左氏釋隕石爲隕星﹐故誤志焉。而隕石之事反遺而不書﹐荒疎甚矣。

據左氏傳注﹐魯僖公爲閔公庶兄﹐故夏父弗忌曰﹕新鬼大﹐故鬼小。而史記乃云﹐湣公被弒﹐季友自邾奉湣公弟申入﹐立之﹐是爲釐公﹐釐公亦荘公少子﹐未知孰是。

左氏云﹐季文子卒﹐無衣帛之妾﹐無食粟之馬﹐無蔵金玉﹐無重器偹﹐君子是以知季文子之忠於公室也。相三君矣﹐而無私積﹐可不謂忠乎。史記則云﹐家無衣帛之妾﹐廐無食粟之馬﹐府無金玉﹐以相三君﹐於文爲悖。

衛世家云﹐蒯瞶與渾良夫盟﹐曰免子三死無所。與按左氏但云三死無與﹐無與卽免也﹐今更加免子二字﹐不亦贅乎。

吳世家云﹐季札自衛如晉﹐將捨於宿﹐聞鐘聲﹐曰異哉。吾聞之﹐辧而不徳﹐必加於戮。夫子獲罪於君以在此﹐懼猶不足﹐而又可以畔乎。夫子之在此﹐猶燕之巢於幕也﹔君在殯而可以樂乎﹐遂去之。文子聞之﹐終身不聽琴瑟。衛世家云﹐季子過宿﹐孫文子爲擊磬﹐曰不﹐樂音大悲﹐使衛亂乃此矣。一以爲鐘﹐一以爲磬﹐此未足深病。然如前說則是文子自作樂﹐而季子適聞之也﹔如後說則是文子爲札而作也。前說則罪其不自愧懼﹐而安於誤樂﹔後說則以音聲之悲﹐而知其爲亂之懲﹐是何乖異而不同邪。按前說本於左氏﹐當以爲是﹔後說正有他﹖亦相矛盾﹐而不應取也。且左氏但言又何樂﹐而史記攺之云可以畔乎﹐其義亦乖。蓋獲罪於君﹐卽所謂畔也﹐而何在於擊鐘邪。司馬貞旣知其非矣﹐而曰畔字當讀爲樂﹐亦彊爲之說也。

史記稱宰予與田常爲亂﹐夷其族。前人辧之﹐曰齊相闞止亦字子我﹐故遷誤以爲然。考之左氏﹐先書闞止而後稱子我﹐注言子我卽闞止也。今齊世家亦然。而田完世家乃云﹐子我者﹐闞止之宗人﹐則其謬誤﹐豈獨宰予之事哉。

齊世家書子我爲闞止﹐而田完世家作監止﹔楚世家稱昭王名珍﹐而伍員傳作軫﹔衛世家稱荘公名蒯瞶﹐而仲由傳作蕢瞶﹔衛世家云孟黶敵子路﹐而仲由傳作壺黶﹐是不當從一乎。

滹南遺老集卷之十史記辧惑二采摭之誤辧下

左傳昭公二十年十月﹐齊景公疥﹐遂痁﹐期而不瘳。梁邱據與裔欵言於公﹐曰﹕吾事鬼神豊於先君有加矣﹐今君疾病﹐是祝史之罪也﹐盍誅祝史﹖晏子不可﹐曰﹕民人若病﹐夫婦皆詛﹐祝有益也﹐詛亦有損﹐𨿽其善祝﹐豈能勝億兆人之詛。十二月﹐晏子侍公於遄臺﹐梁邱據馳而造焉﹐飲酒樂公﹐曰﹕古而無死其樂若何﹖晏子曰﹕古而無死﹐則古之樂也﹐君何得焉。昔爽鳩氏始居此地﹐季前因之﹐有逄伯陵因之﹐蒲姑氏因之﹐而後太公因之﹐古若無死﹐爽鳩氏之樂非君所願也。二十六年冬﹐齊有彗星﹐齊侯使禳之﹐晏子曰﹐無益也﹐祇取誣焉﹐天道不諂﹐不貳其命﹐若之何禳之。齊侯與晏子坐於路寢﹐公嘆曰﹕羙哉室﹐其誰有此乎﹖晏子曰﹕敢問何謂也。公曰﹕吾以爲在徳。對曰﹕如君之言﹐其陳氏乎﹖列子曰﹕景公遊於牛山﹐臨其國城﹐而流涕曰﹕羙哉國乎﹐郁鬰芉芉﹐若何去此國而死乎﹖使古無死者﹐寡人將去斯而之何﹖史孔﹑梁邱據從而泣﹐晏子獨笑於旁﹐公曰﹕寡人今日之逰悲﹐孔與據皆從而泣﹐子之獨笑﹐何也﹖對曰﹕使賢者而常守之則太公﹑桓公常守之矣﹔使有勇者而常守之則荘公﹑靈公常守之矣。

數君者將守之﹐吾君方將被蓑笠而立乎畎畝之中﹐惟事之卹﹐何暇念死乎﹖則吾君又安得此位而立焉﹖以其疊處之﹐疊去之﹐至於君也而獨爲之流涕﹐是不仁也。見不仁之君﹐見諂諛之臣﹐臣所爲獨竊笑也。史記齊世家雜取二書之說﹐云魯昭公三十二年彗星見﹐景公坐柏寢﹐嘆曰﹕堂堂誰有此乎﹖羣臣皆注﹐晏子笑﹐公怒﹐晏子曰﹕臣笑羣臣諛甚。景公曰﹕彗星出東北﹐當齊分野﹐寡人以爲憂。晏子曰﹕君髙臺深池﹐賦斂如弗得﹐刑罰恐不勝﹐茀星將出﹐彗星何懼乎﹖公曰﹕可禳否﹖晏子曰﹕使神可祝而來﹐亦可禳而去也﹐百姓苦怨以萬數﹐而君令一人禳之﹐安能勝眾口乎﹖嗚呼﹐此一事也﹐而差互不同如是﹐其餘謬妄﹐可勝道哉﹗

左傳介之推答母之言﹐曰﹕身將隠焉用﹐文之是求顯也。史記重下文之二字﹐或言如此意乃足﹐因疑左氏脫誤。予謂不然。古人語簡有如此者﹕禮記云﹐晉獻公將殺世子申生﹐公子重耳謂之﹐曰﹕盍言子之志於公乎﹖世子曰﹕不可。君安麗姬﹐是我傷公之心也。孟子辧百里奚事﹐曾不知以食牛幹秦繆公之爲污也﹐可謂智乎﹖亦是類也。且遷記漢文之語﹐云吾獨不得亷頗﹑李牧爲吾將﹐吾豈憂匈奴哉。此復何異而獨疑﹐推之言也﹐𨿽然亦不可爲法也。

周紀云﹐晉文公召襄王﹐襄王會之河陽踐土。書諱曰﹕天王狩於河陽。按左傳仲尼言以臣召君不可以訓﹐故書曰狩。今直云書諱﹐誰得而知也。

左傳稱晉靈公欲攻趙盾﹐其右提彌明死之。又謂初﹐盾田於首山﹐舎於翳桑﹐見靈輙餓而食之﹐後輙爲公介﹐禦公徒而免﹐盾問其名居﹐不告而亡。夫言其職﹐則明爲右而輙爲介﹔言其所終﹐則明死輙亡﹐其爲二人明矣。而史記云桑下餓人卽提彌明﹐且又以爲宰夫﹐何耶﹖左氏之說未必皆可信﹐然遷之所記寔以是爲據焉﹐則其舛誤不得不辧也。

晉世家云﹐趙盾嘗田首山﹐食桑下餓人﹐餓人捨其半日。宦三年未知母之存否﹐願遺母。夫存否且不知﹐願安所遺乎﹖左傳有今近焉三字於理乃通﹐遷鹵莽而失之耳。

晉趙盾弟穿弒君﹐董狐書盾弒以示於朝。盾不伏﹐狐曰﹕子爲正卿﹐亾不越竟﹐反不討賊﹐非子而誰﹖仲尼稱狐爲良史。左氏云爾﹐晉世家旣從之矣﹐而趙世家復云﹕君子譏盾爲正卿﹐亡不出境﹐反不討賊﹐故太史書之如此。是先出於士論﹐太史因之而書也。文旣冗復﹐而意又矛盾﹐無乃不當乎﹖

左氏記鉏麑事﹐云盾盛服將朝﹐坐而假寐﹐麑曰﹕不忘恭敬﹐民之主也﹐賊民之主﹐不忠﹔棄君之命﹐不信﹐觸槐而死。公羊以爲見盾閨門無人﹐且食魚飱﹐嘉其易而儉。故爾史記則云﹐盾閨門開居處節。麑曰﹕殺忠臣﹐棄君命﹐罪一也﹐乃死。吾不知閨門開居處節﹐何以爲忠也﹖

郤克恥爲齊母所笑﹐誓曰﹕所不此報﹐無能渉河。左傳云爾﹐齊世家曰﹕不是報﹐不復渉河。意旣異矣。至晉世家則又云﹐不報齊者﹐河伯視之。記一事而差殊若是﹐失之不精也。

左氏曰﹕郤克聘於齊﹐旣登﹐婦人笑於房﹐郤克怒﹐故有鞌之役。杜注云﹐跛而登階﹐故笑之。谷梁子曰﹕季孫行父禿﹐卻克眇﹐衛孫良夫跛﹐曹公子手僂﹐同時聘於齊。公羊曰﹕卻克﹑臧孫許聘於齊﹐或眇或跛。而史記復云﹐卻克僂﹐魯使蹇﹐衛使眇。然則果誰可信乎﹖三傳之不同﹐各記所聞﹐固無足怪。史記因傳而出者也﹐不從此則從彼﹐乃又乖異如此﹐何也﹖

左傳曰﹕白公勝在吳﹐子西召而用之﹐後以救鄭之故﹐欲殺子西﹐子西聞之﹐曰﹕勝如卵﹐余翼而長之。此蓋恃其有思也。而史記云﹐勝如卵耳﹐何能爲也﹐則是忽其脆弱而已﹐不亦異乎﹖

左氏曰﹕吳王闔廬將伐齊﹐越子率其眾以朝﹐王及列士皆有饋賂﹐吳人皆喜。惟子胥曰﹕是豢吳也。史記攺爲棄吳﹐此何意邪﹖

左氏曰﹕吳王賜子胥死﹐子胥將死﹐曰﹕樹吾墓檟﹐檟可材也﹐吳其亡乎﹐此言時之不久耳。史記則云﹐樹吾墓上以梓﹐令可爲噐﹐吾不知何意也。

吳世家云﹐越王擊吳於檇李﹐使死士挑戰三行﹐造吳師﹐呼自剄﹐吳師觀之﹐越因伐吳敗之。越世家亦同。賈逵曰﹕死罪人也。鄭眾曰﹕欲以死報恩者。其說皆不安。按左氏云﹐使死士再禽焉﹐不動﹔使罪人三行﹐屬劍於頸而辭曰﹕二君有治臣姦﹐旗鼓不敏於君之行﹐前無所逃﹐刑敢歸死﹐遂自剄。蓋死士者﹐敢死勇士也﹐與罪人之事自是兩節﹐而遷混並之﹐故義理不明﹐而說者妄爲云云耳。

左傳云﹐句踐與吳戰於檇李﹐大敗吳師﹐闔閭還卒於陘﹐夫差使人立於庭﹐茍出入﹐必謂已曰﹕夫差而忘越王之殺而父乎﹖則對曰﹕惟不敢忘。蓋闔閭旣歿﹐夫差使人問已耳。而史記曰﹕闔閭將死﹐立子夫差﹐謂曰﹕爾忘句踐殺爾父乎﹖何其不同也。

秦穆公伐鄭之役﹐考之左傳﹐其諫而止之﹐哭而送其子者﹐獨蹇叔而已﹐故晉原軫曰﹕秦違蹇叔而以貪勤民。穆公曰﹕孤違蹇叔以辱二三子﹐何嘗有百里奚預其間哉。而司馬遷記此以爲二老同辭﹐不知其何據也。左氏云﹐父召孟明﹑西乞術﹑白乙丙使出師。又云蹇叔之子與師﹐蹇叔謂孟子曰﹕孟子見吾師之出﹐而不見其入也。哭送其子﹐曰﹐吾收爾骨焉。蓋孟明軰自爲將帥﹐而蹇叔之子則士卒之屬也﹐此亦不相渉﹐而遷以孟明爲百里奚子﹐西乞﹑白乙爲蹇叔子﹐又何邪﹖或曰﹕孔疏引世族譜云﹐或謂西乞術﹑白乙丙爲蹇叔子﹐安知子長別無所據﹐而必以左氏爲質乎﹖曰﹕此或有之。然是役也﹐主其謀者﹐孟明也。再敗不沮﹐卒以得逞﹐使果爲百里奚子﹐何奚能苦諌其君﹐而無一言以罪其子也。以書觀之穆公自殽敗歸﹐卽作秦誓以自悔﹐而遷以爲取王官封殽尸之後﹐不亦異乎。又云君子聞之﹐皆爲垂涕﹐曰﹕嗟乎﹐秦穆之與人﹐周也。按左氏云﹐君子是以知秦穆之爲君也﹐舉人之周也﹐與人之壹也。至於孟明﹑子桑皆有贊美之辭。凡左氏所謂君子者﹐蓋假之以爲褒貶之主﹐而非指乎當時之士也。安有所謂聞之垂涕者哉。

左氏﹕華督遇孔父妻﹐目逆而送之。其言甚文。史記乃曰﹐目而觀之﹐不成語矣。服虔曰﹐目者極視﹐睛不轉也﹐殆是妄說。

公羊傳﹕宋南宮萬弒閔公﹐大夫仇牧手劍叱之萬榝不﹐殺之碎其首﹐齒著乎門闔。注謂側手曰榝。蓋槶碎其首﹐故齒迸門闔耳。而史記但云﹐萬摶仇牧﹐齒著門闔死﹐恐先無意。﹝有疑﹞

楚荘王圍宋﹐城中無食﹐華元夜見子反而告其情﹐子反勉之﹐曰﹕我軍亦有七日之糧﹐盡此將去而歸。王聞而責子反﹐子反曰﹕宋猶有不欺之臣﹐可以楚而無乎﹖荘王不得已﹐乃引師去。此公羊之說也。史記乃謂﹐荘王喜華元之誠﹐自發此言而罷兵﹐豈別有所據耶。

谷梁曰﹕季孫行父禿﹐晉郤克眇﹐衛孫良夫跛﹐曹公子手僂﹐同時聘於齊﹐齊使禿者禦禿者﹐眇者禦眇者﹐跛者禦跛者﹐僂者禦僂者﹐所以有鞌之戰。公羊略同。啖助以爲似街談巷議﹐故削之。劉知幾論省字法﹐云當作各以其類者逆之﹐此亦可矣。史記乃謂﹐令人如之以導客﹐則是僞效其狀﹐而非眞疾也。

呂氏春秋云﹐管仲有疾﹐桓公問之﹐仲請逺易牙﹑豎刁﹑公子啟方。公曰﹕易牙烹其子﹐以慊寡人﹐尙可疑邪﹖對曰﹕人之情﹐非不愛其子也﹐其子之忍﹐又將何有於君。公曰﹕豎刁自宮以近寡人﹐尙可疑耶﹖對曰﹕人之情非不愛其身也﹐其身之忍﹐又將何有於君。公又曰﹕公子啟方事寡人十五年﹐其父死不敢歸哭﹐尙可疑耶﹖對曰﹕人之情非不愛其父也﹐其父之忍﹐又將何有於君。史記亦載之﹐而但云殺子以適君﹐非人情不可﹔自宮以適君﹐非人情難親﹔倍親以適君﹐非人情難近﹐誰得而知其事邪﹖

滹南遺老集卷之十一史記辧惑三取捨不當辧

遷史之例﹐惟世家最無謂。顏師古曰﹕世家者﹐子孫爲大官不絕也﹔諸侯有國稱君﹐降天子一等耳﹐𨿽不可同乎帝紀﹐亦豈可謂之世家。且旣以諸侯爲世家﹐則孔子﹑陳渉﹑將相﹑宗室﹑外戚等復何預也。抑又有大不安者﹐曰紀﹐曰傳﹐曰表﹐曰書﹐皆篇籍之目也。世家特門第之稱﹐猶彊族大姓雲爾﹐烏得與紀傳字爲類也。然古今未有知其非者﹐亦可怪矣。然則列國宜何稱﹐曰國志﹑國語之類﹐何所不可。在識者定之而已。

史記諸世家﹐往往隨年附見他國大事。至於列傳亦或有之﹐徒亂其文﹐無關義理。夫左氏編年夲紀諸國之事﹐或先經以始事﹐或後經以終義﹐互相發明﹐故可也。如遷史者﹐各有傳記﹐足以自見﹐何必爾耶﹖近代蘇子容嘗自言其彊記之法﹐云吾每以一歲中大事爲目﹐欲記當年事則不忘矣﹐如某年攺元﹐其年有某事﹐某年命相﹐其年有某事﹐則記事之一法也。太史公書恐亦此意。嗚呼﹐史書法言也﹐豈徒偹彊記而已哉。蘇氏之說不足信。魯世家有云﹐往年冬﹐晉殺其君厲公。孔子世家有云﹐明歲子路死於衛。子路傳有云﹐是時子貢爲魯使於齊。魏世家有云﹐其後十四歲而孔子相魯。夫當年事且不宜附﹐而又及往年﹑明歲﹑同時﹑十數年之後者何耶。

禹之平水土﹐箕子之作洪範﹐史但言其事目足矣﹐而全載二書﹐甚無謂。蓋聖經自傳不待表出﹐徒增冗滯耳。劉子元﹝玄﹞惟知孟堅地理誌﹐全寫禹貢之非﹐而不譏遷史之謬﹐何耶﹖

遷采摭異聞小說﹐習陋傳疑﹐無所不有。許由之事旣知其非矣﹐而又惑於箕山之冢﹐殆是胸中全無一物也。

史記老子傳﹕訓誨孔子如門弟子﹐而孔子嘆其猶龍者﹐蓋出於荘周寓言﹐是何足信﹐而遂以爲寔錄乎﹖至於成王剪葉以封唐叔﹐周公吐握以待士﹐孔子不假蓋於子夏﹐曽子以蒸梨而出妻﹐皆委巷之談﹐戰國諸子之所記﹐非聖賢之事﹐而一切信之。子由爲古史﹐遷之妄謬去之殆盡矣﹐而猶有此等﹐蓋可恨云

伯夷傳云﹐餘悲伯夷之意﹐睹軼詩可異焉﹐傳曰云云。傳曰二字﹐吾所不暁。索隱云﹐謂呂氏春秋﹑韓詩外傳也﹐信如是說﹐則遷所記古人事﹐孰非摭諸前書者﹐而此獨稱傳乎﹖

新城三老董公遮說漢王﹐以爲兵出無名﹐故不成﹐明其爲賊敵﹐乃可服者﹐此殊切於義理。故孟堅全載其說﹐而遷但云說以義帝死故﹐太簡而不偹矣﹐且止於義帝死故﹐則謂之告可也﹐何必云說哉。

呂后之名旣列於本紀﹐其事迹始末亦隨處具見﹐而外戚世家又云呂娥姁爲髙祖正後﹐男爲太子﹐及戚姬等事﹐恐不湏也。若唐武氏事迹猥多﹐記中所不可悉﹐故再入后妃傳﹐其例自別。

呂后紀末云﹐代王立爲天子﹐二十三年崩﹐謚爲孝文皇帝。按此言代王爲天子但﹐以終誅呂之事耳。其崩與謚﹐則本紀自具﹐何必及之耶﹖

呂后紀先云﹐封呂嬃爲臨光侯﹐不言嬃之爲誰﹐而後乃云太后女弟呂嬃﹐失其次矣﹐豈前所稱者別爲一人耶﹖

漢文諸詔﹐班固皆書詔而遷稱上曰﹐按其文意當以詔字爲是。

竇嬰傳云﹐景帝欲用嬰﹐嬰固辭。上曰﹕天下方有急﹐王孫寕可讓耶﹖王孫﹐嬰之字也。班氏著之傳首﹐是矣。今遷不著﹐讀者何以知之﹐始旣不著﹐則當云字謂耳。然嬰貴戚大臣﹐非他附見者﹐亦不宜用此法也。

義縱傳云寧成家居﹐上欲以爲郡守﹐禦史大夫弘曰﹕臣居山東爲小吏時﹐寧成爲濟南都尉﹐其治如狼牧羊﹐成不可使治民。上乃拜成爲關都尉﹐歲餘﹐關東吏隸郡國﹐號曰﹕寕見乳虎﹐無值寧成之怒。此正當入本傳﹐而書於縱傳﹐何耶﹖𨿽下有破碎其家事﹐亦不湏也。

張湯傳云﹐趙禹爲人亷倨﹐爲吏以來﹐捨無食客﹐公卿相造請禹﹐禹終不報謝﹐務在絕知友賓客之請﹐孤立行一意而已。見文法輙取﹐亦不覆案求官屬陰罪。此叚與湯事非必相湏﹐亦止當並於禹傳。至亷頗﹑趙奢﹑張蒼﹑周昌﹑魏其﹑武安等傳﹐皆是類也。

律書之首﹐以爲律爲萬事根本﹐而其於兵械尢重。武王伐紂﹐吹律聽聲﹐推孟春以至於季冬﹐殺气相並而音尙宮﹐同聲相從﹐乃物之自然﹐此固可矣。乃復偹論帝王以來用兵之事﹐而終於漢文獻共百姓樂業﹐幾七百言﹐何關於律意哉﹖斯寔無謂之甚﹐而邵氏極稱之﹐以爲此其髙古雄深﹐非他人拘窘所能到者。嗚呼﹐文章必有規矩凖繩﹐𨿽六經不能廢﹐頋乃以疎闊爲髙深﹐致宻爲拘窘﹐何等謬論也。又有謂此本爲兵書者﹐若果兵書﹐復安用許多律呂事﹐大都皆出於畏遷﹐而不敢議其非﹐故妄云云耳。

史之立傳﹐自忠義﹑孝友﹑循吏﹑烈女﹑儒學﹑文苑與夫酷吏﹑佞幸﹑隱逸﹑方術之類﹐或以善惡示勸戒﹐或以技能偹見聞﹐皆可也至。於滑稽﹑遊俠﹑刺客之屬﹐旣已幾於無謂矣。若乃貨殖之事﹐特市井鄙人所爲﹐是何足以污編錄而遷特記之乎﹖班固徒譏遷之稱述﹐崇勢利而羞賤貧﹐然亦不知其傳之不必立也。是故襲而存之﹐範曄而下皆無此目﹐得其體矣。

史記索隱謂﹐司馬相如傳不宜在西南夷下﹔大宛傳不宜在酷吏﹑遊俠之間﹐此論固當。然凡諸夷狄當以類相附﹐則匃奴亦豈得在李廣﹑衛靑之間乎﹖循吏﹑儒林而下﹐一節之人皆居列傳之末﹐蓋得體矣。及至刺客乃獨第之李斯之上﹐循吏則第之汲鄭之上﹐復何意哉。

滹南遺老集卷之十二史記辧惑四議論不當辧

史氏之評﹐因人事之善惡而正其是非﹐以示勸戒﹐而禆教化﹐故可貴也。遷之贊田完﹐徒謂易術幽明﹐非通人逹才﹐孰能注意﹐此固不必道者。而又云田乞及常﹐所以比犯二君﹐專齊國之政﹐非必事勢之漸然也。蓋若遵厭兆祥雲﹐則亂臣賊子皆得以天命自觧﹐而無所懲矣。豈史氏之所宜言乎。

孔子世家贊云﹐余讀孔氏書﹐想見其爲人。夫聖人道徳﹐光被萬世﹐𨿽鄙夫孺子皆知之矣。而遷因讀書﹐始想見其爲人之大槪﹐非所宜言。

仲尼弟子傳贊云﹕學者多稱七十二子之徒﹐譽者或過其寔﹐毀者或損其眞﹐鈞之未覩厥容貌﹐則論語弟子籍出孔氏﹐古文近是﹐余以弟子名姓文字﹐悉取論語弟子問﹐並次爲篇﹐疑者闕焉。予謂論人者亦據其行事而已﹐豈必容貌之覩﹐以貌取人﹐孔子或失之﹐而遷顧以爲準平。且遷所引雜說鄙事﹐有不足信者﹐又豈皆論語之所載耶﹖

魏世家贊云﹐說者皆曰魏以不用信陵君﹐故國削弱至於亡。余以天方令秦平海內﹐其業未成﹐魏𨿽得阿衡之佐﹐曷益乎﹖此大謬之說也。魏之亡﹐旣廹於秦興﹐而非人謀之所能救﹐則秦之亡亦廹於漢興﹐而無可爲者也。而遷於本紀乃取賈生之論﹐以不任忠賢罪二世﹐何哉﹖夫無忌之徒固未足以益國﹐然遷之失言不得爲罪也。

循吏傳贊云﹐孫叔敖出一言郢市復﹐子產病死﹐鄭民號哭﹐公儀子見好布而家婦逐﹐石奢縦父而死﹐椘昭君立李離﹐過殺而伏劍﹐晉文以正國法﹐無乃少評論総結之語乎﹖

呂不韋贊曰﹕孔子之所謂聞者﹐其呂子乎﹖按孔子所謂聞者似逹而非者也﹐𨿽不取於君子﹐然不韋亦不足當之也。

項羽傳贊云﹐吾聞之周生﹐舜目蓋重瞳子﹐又聞項羽亦重瞳子﹐羽豈其苗裔耶﹐何興之暴也陋哉。此論人之形貌﹐容有偶相同者﹐羽出舜後千有餘年﹐而獨以此事遂疑其爲苗裔﹐不亦迂乎。商均﹐舜之親子﹐遺體在焉﹐然不聞其亦重瞳也﹐而千餘年之逺裔乃必重瞳耶﹖周生何人﹐所據何書﹐而上知古帝王之形貌﹐正復有據﹐亦非學者之所宜講也。夫舜以元徳升聞﹐四嶽薦之﹐帝堯試之﹐上當天心﹐下允眾望﹐然後踐天子之位﹐其得之固有道矣﹐豈專以異相之故而暴興者哉﹐使舜果由此而興﹐則羽之成功亦應略等﹐奚其不旋踵而剿滅也。遷輕信愛奇﹐初不知道﹐故其謬妄每如此﹐後世狀人君之相者﹐類以舜瞳爲羙談﹐皆史遷之所啟。而後梁朱友敬自恃重瞳﹐當爲天子﹐因作亂而伏誅﹐亦本此之誤也﹐悲夫。

司馬遷贊蕭何云﹐與閎夭散宜生爭烈﹔贊韓信則云﹐可以比周召﹑太公之徒﹔贊周勃則云﹐伊尹﹑周公何以加。夫史氏儗人必於其倫﹐不可不愼也。以何﹑信等軰而上方三代聖賢﹐談何容易哉。至論張耳﹑陳余則又譏其異於太伯﹑季子﹐遷之品藻陋矣。

遷論壺遂云﹐天子方倚以爲相﹐會遂卒﹐不然﹐壺遂之內亷行修﹐斯鞠躬君子也﹐夫鞠躬﹐特折身耳﹐而以爲君子之盛徳﹐何也﹐且天子以輔相期之﹐而充其所有﹐才止於是乎﹖

李廣傳云﹐其射見敵﹐急度不中不發﹐發卽應弦而倒﹐用此其將兵數困辱﹐其射虎亦多爲索傷﹐此在陰裏﹐容或有之﹐然亦失之意料﹐非史氏所可必者也。

汲鄭贊無他褒貶﹐獨嘆其有勢﹐則賓客十倍﹐無勢則否。至並載翟公署門事﹐此何足道而著之史評哉。

滑稽傳首云﹐孔子曰﹕六藝於治一也﹐禮以節人﹐楽以發和﹐書以道事﹐詩以道意﹐易以神化﹐春秋以道義。太史公曰﹕天道恢恢﹐豈不大哉。談言微中﹐亦何可以觧紛。夫天道恢恢﹐巳不見發明滑稽之意﹐而六藝之事﹐又何所幹渉也﹖

外戚世家序云﹐夫婦之際﹐人道之大倫也﹔禮之用﹐惟婚姻爲兢兢。夫樂調而四時和﹐陰陽之變﹐萬物之統也﹐可不愼哉。人能弘道﹐無如命何﹐甚哉妃匹之愛﹐君不能得之於臣﹐父不能得之於子﹐況卑下乎﹖旣驩合矣﹐或不能成子姓﹐能成子姓矣﹐或不能要其終﹐豈非命也哉。孔子罕稱命﹐蓋難言之也﹐非通幽明之變﹐惡能識乎性命哉。夫一婦人之遇否﹐亦不足道矣。且凢人事﹐孰非命者﹐而遷於此反復致意﹐何其費辭也。人能弘道之語﹐其意尢疎。

滹南遺老集卷之十三史記辧惑五文勢不相承接辧

呂不韋使華陽﹐夫人姊說夫人﹐曰﹕以色事人者﹐色衰而愛弛。今夫人事太子甚愛﹐而無子﹐不以此時早自結於諸子中賢孝者﹐舉立以爲嫡子﹐子之夫在則重尊﹐夫百歲之後﹐所子者爲王﹐終不失勢。此所謂一言而而萬世之利也﹐中間文勢蹉跌﹐不相承接

範睢至秦﹐秦王使捨食艸具待命歲餘﹐當是時﹐昭王巳立十六年﹐歲餘下接不得當是時字。樂毅使於燕﹐昭王以爲亞卿﹐久之﹐當是時﹐齊涽王彊陳平長可娶妻富人﹐莫肯與者貧者﹐平亦恥之﹐久之﹐戶牗富人有張負女孫五嫁﹐而夫輙死﹐平欲得之﹔李廣嘗有罪﹐常斬贖爲庶人﹐頃之家居數歲﹐皆同病也。

範增勸項梁立楚﹐後梁乃求楚懷王﹐孫心民間爲人牧羊﹐立以爲楚懷王﹐文不相接﹐不若云時懷王孫心民間爲人牧羊﹐梁求得之﹐爲順也。

畱侯世家末云﹐子房始所見下邳圯上老父﹐與太公書者﹐後十三年從髙帝過濟北﹐果見榖城山下黃石﹐取而葆祠之﹐文勢不接﹐不若云﹐始下邳老父所言黃石﹐後十三年從髙帝過濟北﹐果見於榖城山下。

蕭相國世家﹐客說相國曰﹐君胡不多買田﹐地賤貫貸以自污﹐上心乃安﹐不相承接。

淮陰侯傳云﹐其勢非置之死地﹐使人人自爲戰﹐今予之生地皆走﹐寕尙可得而用之乎﹖不相承接甚矣。

汲黯傳云﹐匃奴渾邪王來降﹐至京師﹐賈人與市者坐當死者五百餘人。黯曰﹕夫匃奴﹐攻當路塞絕和親﹐中國興兵誅之﹐死傷者不可勝計﹐而費以巨萬百數。臣愚以爲陛下得胡人﹐皆以爲奴婢﹐以賜從軍死事者家。所鹵獲因予之以謝天下之苦﹐塞百姓之心﹐今縦不能。渾邪率數萬之眾來降﹐虛府庫賞賜﹐發良民侍養﹐譬若奉驕子。愚民安知市買長安中物﹐而文吏繩以爲闌﹐出財物於邊關乎﹐陛下縱不能得匃奴之資以謝天下﹐又以微文殺無知者五百餘人﹐是所謂庇其葉而傷其枝者也。剰今縱不能一句﹐不惟語意重疊﹐而其畛畦亦不通也。﹝此段不能通﹐待核史記原文﹞

滹南遺老集卷之十四史記辧惑六姓名冗復辧

夏本記云﹕禹之父曰鯀﹐鯀之父曰帝顓頊﹐顓頊之父曰昌意﹐昌意之父曰黃帝。禹者﹐黃帝之玄孫﹐而顓頊之孫也。禹之曽大父昌意﹐及父鯀﹐皆不得在帝位﹐爲人臣。劉子玄史通點煩云﹐顓頊紀中具言﹐黃帝是顓頊祖矣。此篇云﹐禹是顓頊孫﹐則其上不得更言黃帝之玄孫﹔旣云昌意及鯀不得在帝位﹐則下文不當復云爲人臣也﹐遂除五十七字﹐誠大中其病。然遷書率皆此類﹐可勝道哉。今略舉之如此﹐紀旣明敍啟爲禹之子矣﹐及卽位又曰﹕帝啟﹐禹之子。衛世家旣明敍蒯瞶爲出公之父矣﹐及蒯聵立﹐又曰是爲荘公。荘公者﹐出公之父也。晉世家旣明敍公子重耳爲獻公之子矣﹐及重耳立﹐又曰﹕是爲文公。晉文公重耳﹐晉獻公之子也﹐其後又曰﹕重耳卽位爲晉君﹐是爲文公。晉厲公八年閏十二月﹐欒書中行偃囚﹐厲公迎公子周而立之﹐是爲悼公。悼公元年正月書等弒厲公﹐智瑩迎公子周來至絳﹐刑雞﹐與大夫盟而立之﹐是爲悼公。魯世家云﹐宣公卒﹐子成公黒肱立﹐是爲成公。管蔡世家云﹐武王同母兄弟十人﹐長曰伯邑考﹐次曰武王發﹐次曰管叔鮮﹐次曰周公旦﹐次曰蔡叔度﹐次曰曹叔振鐸﹐次曰成叔武﹐次曰霍叔﹖﹐次曰康叔封﹐次曰冉季載﹐季載最少﹐同母兄弟十人﹐惟發﹑旦賢﹐左右輔文王﹐故文王捨伯邑考﹐而以發爲太子﹐是爲武王。夫冉季載次第在末﹐自可知其最少﹐何必更言﹐前已言同母兄弟十人﹐亦何必重舉。前旣偁武王發﹐何必又云是爲武王﹐武王賢而立﹐止宜入夲紀耳。康叔封冉季載旣見於此矣﹐而衛世家復云康叔名封﹐武王同母少弟﹐其次尙有冉季載﹐季載最少。蔡平侯卒﹐靈侯般之孫東國攻平侯子﹐而自立是爲悼侯﹐悼侯父曰隱太子友者﹐靈侯之太子﹐平侯立而殺隱太子﹐故平侯卒而隱太子之子東國攻平侯子而代立﹐是爲悼侯。田完世家云﹐田乞卒﹐子常代立﹐是爲田成子﹐及常卒﹐又云常謚爲成子。吳王濞傳旣云髙帝兄劉仲之子也﹐而又云劉仲子沛侯濞﹐年二十﹐有气力。義縱傳旣云﹐縱有姊姁以醫幸王太后﹐而又云拜義姁弟縱爲中郎。若是之類﹐皆當爲史通之所點也。

史記稱人姓名冗復爲甚﹐正是不及諸史處。殷紀云﹐武丁以雉雊而懼﹐祖巳曰﹕王勿憂﹐先修政事。祖巳乃訓王曰﹐此正當云乃訓之曰。越世家云﹐勾踐棲會稽﹐欲殺妻﹐子燔寶噐觸戰以死﹐大夫種止勾踐曰﹐止當云止之。陳世家云﹐孔寕儀行父請殺泄冶﹐公弗禁﹐遂殺泄冶﹐止當云遂殺之。吳世家云﹐季札使於鄭﹐見子產如舊交﹐謂子產曰﹕鄭之執政侈﹐難將至矣﹐止當云謂之。趙世家云﹐自叔帯以下五世而生趙夙﹐趙夙晉獻公之十六年伐霍﹐魁耿而趙夙爲將﹐伐霍中間多趙夙字﹔又云趙盾卒﹐子朔嗣﹐趙朔﹐景公之三年﹐朔爲晉將下軍叔鄭﹐中間多趙朔字。季布傳云﹐丁公爲項羽逐窘﹐髙祖彭城西短兵接﹐髙祖急顧丁公曰﹐兩賢豈相厄哉﹐於是丁公引兵而還﹐漢王遂觧去﹐及項羽滅丁公﹐謁見髙祖﹐髙祖以丁公徇軍中﹐丁公爲項王臣﹐不忠﹐使項王失天下者﹐乃丁公也﹐遂斬丁公﹐曰使後世爲人臣者﹐無效丁公﹐安用許多丁公字耶。蕭相國世家贊云﹐蕭相國何於秦時爲刀筆吏﹐錄錄未有奇節﹐及漢興﹐依日月之末光﹐何謹守管鑰﹐因民之疾﹐奉法順流與之﹐更始謹守﹐管鑰上多卻何字。周昌嘗燕時入奏事﹐髙帝方擁戚姬﹐昌還走﹐帝逐得騎周昌項﹐止當云騎其項。髙後使使召周昌﹐周昌至謁髙後﹐髙後怒而罵周昌﹐止當云旣至後怒而罵。郅都爲中尉﹐丞相條候至﹐貴倨也而都揖丞相﹐止當云都揖之。臨江王徵詣中尉府﹐對簿臨江王﹐欲得刀筆爲書謝上﹐而都禁吏不予﹐魏其侯使人以間﹐予臨江王﹐多兩臨江王字﹐止當云欲得刀筆以間予之竇太后中都﹐以漢法於是遂斬郅都﹐止當云於是斬之。主父偃傳云﹐是時徐樂﹑嚴安俱上書言世務各一事﹐徐樂曰云云﹐嚴安上書曰云云﹐重卻上書二字﹔天子召見三人﹐乃拜主父偃﹑徐樂﹑嚴安爲郎中﹐止當云俱拜爲郎中﹔偃以齊主自殺下吏﹐上欲勿誅﹐公孫弘曰﹕主父偃本首惡﹐陛下不誅主父偃﹐無以謝天下﹐乃遂族主父偃﹐止當云不誅無以謝天下﹐遂族之。張湯傳云﹐上疑湯有姦問湯﹐湯不謝﹐湯又作驚﹐多一湯字。董仲舒傳云﹐弟子以次相受業﹐或莫見其面蓋三年﹐董仲舒不窺於園﹐何必更言姓名。郭觧得罪公孫弘﹐議當大逆無道﹐遂族郭觧﹑翁伯。翁伯﹐觧之字也﹐傳首旣著之次﹐尢爲贅。

劉子玄駁遷書﹐曰﹕宋世家初云﹐襄公卽位﹐而仍謂宋襄公。吳世家云闔閭﹐越世家云勾踐﹐皆於其號上加吳王﹑越王字﹐句句未嘗捨之﹐其論甚當。然此乃遷全體之病也﹐凡稱某王類加國號﹐凡舉人名每連姓氏﹐冗復蕪穢﹐最是不滿人意處。班﹑範而下﹐乃始淨盡焉。

滹南遺老集卷之十五史記辧惑七字語冗復辧

舜本紀云﹐瞽叟更娶妻而生象﹐象傲﹐瞽叟愛後﹐妻子常欲殺舜﹐舜避逃。及有小過則受罪﹐順事﹐父沒後﹐母與弟日以篤謹﹐匪有懈。後又云舜父瞽叟頑﹐母嚚﹐弟象傲﹐皆欲殺舜﹐舜順適不失子道﹐兄弟孝慈﹐欲殺不可得﹐卽求常在側。字語重復﹐而兄弟孝慈一句﹐亦不成義理。

周本紀﹑齊世家稱﹐武王觀兵﹐諸侯不期而會盟津者八百諸侯﹐諸侯皆曰紂可伐矣。無乃剰諸侯﹐諸侯字冗。

衛世家云﹐宣公以子伋爲太子﹐令右公子傅之。右公子爲太子取齊女求入室﹐而宣公見所欲爲太子婦者。好說而自取之﹐何不但云宣公見其羙﹐而煩重如是乎。又云齊女子朔讒惡太子伋﹐宣公乃使伋於齊﹐而令盜摭界上殺之﹐與太子白旄﹐而告界盜見持白旄者殺之﹐何若但云使伋於齊﹐與之白旄﹐而令盜於界上視持旄者殺之乎。又云朔之兄壽知朔之惡太子﹐而君欲殺之﹐乃謂太子曰界盜見太子白旄卽殺太子﹐太子可母行﹐何若但云知之以告太子﹐使母行乎。又云太子朔立﹐是爲惠公﹐左﹑右公子不平朔之立也。惠公四年﹐左﹑右公子怨恵公之讒殺前太子伋而代立﹐乃作亂﹐語意重復﹐但存不平朔之立﹐一句足矣。又云翟殺懿公也﹐衛人憐之﹐思復立宣公前死太子伋之後﹐伋子又死﹐而代伋死者子壽又無子﹐此但云思復立太子伋之後﹐而伋子亦死﹐壽又無子﹐可也﹐安用許多字耶。

趙世家云﹐趙朔及程嬰謂公孫杵臼曰﹕朔之婦有遺腹﹐若幸而男﹐吾奉之。居無何而朔婦免身生男。多朔婦免身字。

子貢傳云﹐子貢一出﹐存魯﹑亂齊﹑破吳﹑彊晉而覇越﹐子貢一使﹐使勢相破﹐十年之中﹐五國各有變﹐文意重復矣。

越世家云﹐莊生謂陶朱公﹐長男曰若自入室取金﹐長男卽自入室取金。但云男卽取之﹐可也。

曹沬爲魯將﹐與齊戰﹐三敗北。魯莊公懼﹐乃獻遂邑之地﹐以和柯之盟。沬刼齊桓公﹐乃許盡歸魯之侵地。旣而桓公欲倍其約﹐管仲曰不可。於是桓公乃遂割魯侵地。曹沬三戰所亡地盡復予魯。但云桓公乃從﹐可矣。何必重疊如此。

孔子世家云﹐其先宋人也。孔防叔至叔梁紇﹐禱於尼邱﹐得孔子﹐生而首上圩頂﹐故因名曰邱﹐云字仲尼﹐姓孔氏﹐旣云孔防叔﹐又言孔子生﹐何必更注姓氏乎。

鄭世家云﹐孔子嘗過鄭﹐與子產如兄弟﹐云及聞子產死﹐孔子爲泣﹐曰古之遺愛也﹐兄事子產。予謂言孔子爲泣﹐則聞字亦著不得﹐或只云及聞其死﹐泣曰更爲簡省也。夫旣如兄弟而子產年長﹐則何必復言兄事哉。兼已死之後﹐及此其次第﹐亦不應爾。

春申君言﹐所幸李園女弟於楚王﹐楚王召入幸之﹐遂生子男﹐立爲太子﹐以李園女弟爲王后﹐楚王貴李園﹐園用事。李園旣入其女弟立爲王后﹐子爲太子﹐恐春申君語泄而益驕﹐陰飬死士欲殺春申君以滅口。自園用事以下﹐冗復重濁﹐殆不可讀。以精當律之﹐當云園用事益驕﹐恐春申君語泄﹐陰養死士欲殺之以滅口。

楚考烈王卒﹐李園盡滅春申君之家﹐而李園女弟初幸春申君﹐有身而入之﹐王所生子者遂立是爲楚幽王。予謂遷先記李園女弟事﹐旣巳詳悉備見於此。但云園女弟所生子立﹐或直云太子立﹐足矣。何必費辭如是。

趙簡子疾﹐五日不知人﹐旣寤﹐語大夫曰﹕我之帝所有一熊欲來援我。帝命我射之﹐中熊﹐熊死。又有一熊來﹐我又射之﹐中熊﹐熊死。予謂中熊字不須要。中熊事但云我又射殺之﹐可也。

趙襄子滅智伯﹐豫譲曰智伯知我﹐我必爲報仇而死以報智伯﹐則吾魂魄不愧矣。多以報智伯字。

石奢爲楚相﹐行縣﹐道有殺人者追之﹐乃其父也﹐縱其父而還﹐自系焉。但云縱之可也。

趙奢傳云﹐亷頗之免﹐長平歸也。失勢之時﹐故客盡去。免歸卽失勢時也﹐何必再下此句。

魯仲連傳云﹐仲連遊於趙﹐趙孝成王時﹐秦兵圍邯鄲﹔魏安釐王使客將軍新垣衍間入邯鄲因平原君謂趙王曰﹕趙誠發使尊秦昭王爲帝﹐秦必喜罷兵去。平原君猶豫未有所決﹐時魯仲連適遊趙﹐會秦圍趙﹐聞魏將欲令趙尊秦爲帝﹐乃見平原君曰云云。此文理重復﹐但云仲連聞之﹐乃見平原君﹐可也。仲連謂新垣衍曰﹕吾將使秦王烹醢梁王﹐新垣衍曰噫嘻﹐亦太甚矣。先生之言也多﹐先生言字必欲存之﹐當在太甚字上。

聶政欲爲嚴仲子刺韓相俠累﹐仲子請益車騎﹑壯士爲輔翼。政言不可﹐遂謝車騎人徒﹐聶政乃辭﹐獨行﹐伏劍至韓。多聶政乃辭四字。又云刺殺俠累﹐因自皮面決眼﹐自屠出腸﹐遂以死﹐何必遂字。又云韓取聶政屍暴於市﹐購問莫知誰子﹐於是韓購縣之有能言殺相俠累者予千金﹐久之莫知也。政姊嫈聞人有刺殺韓相者﹐賊不得﹐國不知其名姓﹐暴屍而縣之千金﹐乃於邑曰云云。但言政姊嫈聞之於邑﹐豈不簡快乎。又曰市行者諸眾人﹐皆曰此人暴虐吾國相﹐多諸眾人字。

李斯出獄﹐與其中子俱執﹐顧謂其中子曰﹐多下其中子三字。

張儀傳云﹐昔趙襄子令工人作爲金斗﹐長其尾﹐令可以擊人。與代王飲﹐陰告廚人﹐曰﹐卽酒酣﹐樂進熱啜﹐及斗以擊代王﹐殺之。但云廚人如其言擊殺之。

範睢傳云﹐須賈謂範睢曰﹕非大車駟馬﹐吾固不出。範睢曰願爲君借大車駟馬於主人翁。範睢歸取大車駟馬。此當云願爲君借於主人翁﹐卽歸取車馬。

項羽紀諸侯無不人人惴恐﹐無不人人字意重。

項羽紀云﹐漢王與韓信﹑彭越期會擊楚軍﹐至固陵而信﹑越之兵不會。張子房曰﹕君王能自陳﹐以東傅海盡與韓信﹐睢陽以北至谷城以與彭越﹐使各自爲戰﹐則楚易敗也。漢王乃發使者告韓信﹑彭越曰﹕並力擊楚﹐楚破自陳﹐以東傅海與齊上﹐睢陽以北至谷城與彭相國﹐此當云發使者告之也。

畱侯世家云﹐良與客狙擊秦皇帝﹐秦皇帝大怒﹐大索天下求賊甚急﹐爲張良故﹐不須言爲良意。

淮陰侯傳云﹐漢王欲拜信爲大將﹐諸將皆喜﹐人人各自以爲得大將﹐多各自字﹐至拜大將乃韓信也﹐一軍皆驚﹐此但當云至拜﹐一軍皆驚。

曹相國世家云﹐卿大夫已下﹑吏及賓客見參不事事﹐來者皆欲有言﹐至者﹐參輒飲以醇酒。來者﹑至者重復。又云相捨後園近吏捨﹐吏舎日飲歌呼﹐從吏惡之﹐無如之何﹐乃請參逰園中﹐聞吏醉歌呼﹐從吏幸﹐相國召按之。曷若但云乃請參遊園中﹐幸其聞而召按也。

叔孫通以惠帝作復道﹐勸之立原廟上﹐乃詔有司立之。則立廟之由﹐已自見矣﹐而復云原廟起以復道﹐故此句安用哉。前漢削之當矣。

陳丞相世家云﹐始陳平曰﹐我多陰謀﹐是道家之所禁﹐吾世卽廢亦已矣﹐終不能復起﹐以吾多陰禍也。然其後曾孫陳掌以衛氏親貴戚﹐願得續封陳氏﹐然終不得。多兩然字。吾多陰禍一句亦不須也。

賈生傳云﹐懷王隨馬而死無後﹐賈生自傷爲傅﹐無狀哭泣﹐歲餘亦死。賈生之死﹐時年三十三矣﹐不必再言賈生之死。

馮唐言李牧之事﹐云當是之時﹐趙幾覇﹐其後會趙王遷立﹐其母倡也﹐王遷立乃用郭開讒﹐卒誅李牧﹐再言王遷立﹐何也﹖

張釋之傳﹐文帝問上林尉諸禽獸薄﹐尉左右視盡不能對﹐虎圈嗇夫從旁代尉對上所問禽獸薄﹐甚悉。止雲從旁代對甚悉﹐豈不善乎。

張釋之傳﹐有人盜髙廟坐前玉環﹐捕得﹐文帝怒下廷尉﹐廷尉治。釋之按律盜宗廟服禦物者爲奏。不須廷尉治三字。又曰有如萬分之一假﹐令愚民有盜長陵一抔土﹐但云有如或云萬一﹐或云假令足矣﹐煩重如此﹐殆不可讀。

申屠嘉傳云﹐是時大中大夫鄧通方隆愛幸﹐文帝嘗燕飲通家﹐其寵如是。是時丞相入朝而通居上傍﹐有怠慢之禮再下。是時字不惟文勢重疊﹐意亦不愜也。其寵如是一句﹐亦不必道嘉困辱通﹐上使使者召通﹐旣至爲文帝泣﹐多爲文帝字。

鄧通傳云﹐文帝崩﹐景帝立。劉子玄謂不必言帝崩﹐固當矣﹐然遷史類此者甚多。夫文﹑景相繼﹐猶或可也。至賈生傳云﹐孝文崩﹐孝武皇帝立﹐旣隔景帝而亦書之﹐豈不愈無謂也。

袁盎稱文帝西向譲天子位者﹐再南面譲天子位者三﹐何必重言天子位。

太倉公傳云﹐詔召問所爲治病死生驗者幾何﹐人主名爲誰。詔問故太倉長﹐臣意方伎所長﹐及所能治病者﹐有其書無有皆安受學﹐受學幾何﹐歲甞有所驗﹐何縣里人也﹐何病醫藥已史通作與其病之狀皆何如﹐具悉以對。文勢重疊如此﹐是必前者遷所敍﹐而後乃當時詔語﹐倉公引之耳﹐不必並而爲一﹐云詔召問曰﹐意對曰﹐則簡而明矣。

吳王濞傳云﹐景帝與吳太子博爭道引﹐博局提殺之﹐吳王由此稍失藩臣之禮﹐稱病不朝﹐京師知其以子故稱病不朝﹐但當云知其故也。

寗成遷濟南都尉﹐而郅都爲守﹐如史記作始前數都尉皆步入府﹐因吏謁守如縣令﹐其畏郅都如此﹐及成往直陵﹐都出其上﹐剰其畏郅都如此一句。

王溫舒爲河內太守﹐捕郡中豪猾。郡中豪猾相連坐千餘家﹐不須再道郡中豪猾。

司馬相如病甚﹐天子曰可往從悉取其書﹐使所忠往﹐而相如已死﹐家無書。問其妻﹐對曰長卿固未嘗有書也。時時著書﹐人又取去﹐卽空居。長卿未死時﹐爲一卷書﹐曰有使者來求書﹐奏之無他書﹐其遺札書言封禪事奏所忠﹐所忠奏其書﹐天子異之﹐其書曰凡用十書字﹐何其繁也。若云相如已死﹐其妻曰長卿固未嘗有書﹐時有所著﹐人又取去﹐且死﹐獨遺一卷﹐曰有使者來卽奏之﹐其書乃言封禪事也。旣奏﹐天子異焉﹐其辭云云﹐不亦可乎。

李廣見艸中石﹐以爲虎而射之﹐中石沒鏃﹐視之﹐石也。因復更射﹐終不能復入石矣。凡多三石字﹐當云以爲虎而射之﹐沒鏃﹐旣知其石﹐因復更射﹐終不能入。或云嘗見艸中有虎﹐射之﹐沒鏃﹐視之﹐石也。亦可又云其射見敵急﹐非在數十步之內﹐度不中不發﹐度不中三字重疊。若此句存則上句﹐宜去也。又言廣自剄﹐軍士大夫一軍皆哭﹐但云一軍足矣。或去此二字亦可。

汲黯傳云﹐東越相攻﹐使黯往視之﹐不至﹐至吳而還﹐多不至字。

鄭當時傳云﹐存諸故人﹐請謝賓客﹐夜以繼日﹐至其明旦常恐不徧﹐剰至其明旦字。

申公傳云﹐天子問治亂之事﹐申公時已八十餘老﹐對曰云云。伏生傳云年九十餘﹐老不能行﹐老字贅矣。

竇太后使轅固入圈刺豕﹐正中其心。一刺豕應手而倒﹐多一刺豕字。

張湯傳云﹐湯嘗病﹐天子至自視病﹐當作視之﹐或云臨視也。又云三長史皆害湯﹐欲陷之﹐據下文不須用此語﹐觀者可見。又云或告湯姦事下減宣﹐宣嘗與湯有郤﹐及得此事﹐窮竟其事﹐當云窮竟之也。

郭解傳旣稱爲人短小精悍﹐不飲酒﹐而後又云爲人短小﹐不飲酒﹐何耶。雒陽人有相仇者﹐解夜見仇家﹐仇家曲聽解﹐解夜去不使人知﹐曰且無用待我﹐待我去令雒陽豪居其間﹐乃聽之﹐疑重用待我字。

貨殖傳云﹐魯人曹邴氏以鐵冶起﹐富至巨萬﹐鄒魯以其故去文學而趍利者﹐以曹邴氏也。旣言以其故﹐則不必更云以曹邴氏也。

匈奴傳云﹐單於頭曼欲廢太子冒頓。作爲鳴鏑習﹐勒其騎射。令曰﹕鳴鏑所射而不悉射者斬之﹐行獵鳥獸有不射﹐鳴鏑所射者輒斬之。前後凡用八鳴鏑字﹐據文勢相蒙﹐其餘可盡去也。

晉張輔論遷﹑固史云﹕遷記二千年事而五十萬言﹐固記二百年事乃八十萬言。繁簡不同﹐優劣可知﹐此說大謬。劉子玄旣辧其大莭矣﹐抑予嘗考之﹐遷記事疏略而剰語甚多﹔固記事詳偹而刪削精當﹐然則遷似簡而實繁﹐固似繁而實簡也﹐安得以是爲優劣哉。

滹南遺老集卷之十六史記辧惑八重疊載事辧

楚荘王圍鄭﹐鄭伯迎降之辭旣載於楚世家﹐又載於鄭世家。莊王縣陳申叔﹐時爲牽牛徑田之諭﹐旣載於楚世家﹐又載於陳世家。荘王圍宋﹐華元告以析骨食子之急﹐旣載於楚世家﹐又載於宋世家。陳恆殺闞止事﹐旣詳見於齊世家﹐而又見於田完世家﹔陳乞立陽生事亦然。子路死難事﹐旣詳見於衛世家﹐而又見於本傳。陳厲公﹑齊懿仲卜田完事﹐止宜載於完世家﹐而又全載於陳世家。專諸刺吳王僚事﹐止宜載於本傳﹐而又載於吳世家。楚平王執伍奢召二子事﹐止宜詳見於子胥傳﹐而又全見於楚世家。子胥諫吳王之言﹐吳王賜死之事﹐子胥將死之語﹐亦止宜見於子胥傳﹐而楚﹑越世家又皆載之。闔廬將死﹐屬太子報越事﹐載於吳世家是矣﹐而又見於子胥傳。春秋書天王狩河陽事﹐載於孔子世家矣﹐而又見於晉世家﹐又見於周本紀。項羽遷義帝事﹐旣載於羽本紀﹐而又見於髙帝紀。陳平間楚君臣事﹐旣載於項羽紀﹐而又見於本傳。張良難酈生事﹐旣載於髙帝紀﹐而又見於本傳。酈生責髙祖倨見事﹐止宜載於本傳﹐而又見於帝紀。緹縈上書救父事﹐載於孝文紀﹐而又見於倉公傳。近來孔毅夫雜說論晉史王隠諫祖約弈棊事﹐兩傳俱出﹐謂之繁文﹐而嚴有翼著藝苑雌黃亦摭新唐重復事以爲病﹐獨未見遷書之失耶。

吳世家云﹐季札聘於魯﹐請觀周樂﹐其言云云。使於齊﹐說晏子曰﹕子速納邑與政﹐乃免於難﹐齊國之政將有所歸﹐未得所歸﹐難未息也﹔使於鄭﹐見子產如舊交﹐謂子產曰﹕鄭之執政侈﹐難將至矣﹐政必及子﹐子爲國愼以禮﹐不然鄭國將敗﹔適衛說蘧瑗﹑史狗﹑史猶﹑公子荊﹑公叔發﹑公子朝曰﹕衛多君子﹐未有患也﹔適晉說趙文子﹑韓宣子﹑魏獻子曰﹕晉國其萃於三家乎﹖將去﹐謂叔向曰﹕君侈而多良﹐大夫皆富政﹐將在三家﹐吾子直必思﹐自免於難﹐凡此皆以見季子之明識﹐著之可矣。至魯世家襄公二十九年云﹐吳延陵季子使魯﹐間﹝聞﹞周樂﹐盡知其意。鄭世家簡公二十二年云吳使延陵季子於鄭﹐見子產如舊交﹐謂曰鄭之執政侈﹐難將至﹐政將及子﹐子爲政必以禮﹐不然鄭將敗。衛世家獻公後三年云﹐吳延陵季子使過衛﹐見蘧伯玉﹑史鰍曰﹕衛多君子﹐其國無故。晉世家平公十四年云﹐吳延陵季子來使﹐與趙文子﹑韓宣子﹑魏獻子語曰﹕晉國之政卒歸此三家矣。是何必哉。

管蔡世家旣備言武王崩﹐成王少﹐管蔡疑周公之爲不利﹐故挾武庚作亂﹐周公承以王命誅之矣﹐而衛世家又詳出之﹐何若但云周公旣誅管蔡乎。

趙世家贊云﹐吾聞馮王孫曰趙王遷其母倡也﹐嬖於悼襄王﹐悼襄王廢嫡子嘉而立遷﹐遷素無行﹐信讒誅其良將李牧﹐用郭開﹐豈不謬哉。至馮唐傳稱李牧之功﹐曰是時趙幾覇後﹐會趙王遷立﹐其母倡也﹐用郭開讒而誅李牧。予謂趙王遷所以奪嫡而立﹐則由其母見嬖之故﹐若乃信讒而誅李牧﹐倡何與焉﹐此句爲贅﹐而班書亦存之﹐過矣。

竇嬰傳云﹐梁孝王者﹐孝景弟也﹐其母竇太后愛之。梁孝王朝﹐因昆弟燕飲﹐是時上未立太子﹐酒酣從容言曰﹕千秋之後﹐傳梁王﹐太后驩嬰﹐引巵進諫。按帝言傳位孝王事﹐世家自具﹐何不但輕道過。

滹南遺老集卷之十七史記辧惑九疑誤辧

酈生說髙祖復立六國﹐後張良發八難﹐古今稱頌以爲羙談。竊嘗有所疑焉。彼其言曰﹕湯伐桀而封其後於杞者﹐度能制桀之死﹐命也﹔今陛下能制項籍之死命乎﹖武王伐紂而封其後於宋者﹐度能得紂之頭也﹔今陛下能得項籍之頭乎﹖此論甚疎。夫桀﹑紂已滅﹐然後湯﹑武封其後﹐而良云度能制桀死命﹑得紂之頭﹐豈封於未滅之前耶﹖且湯﹑武所以封之者﹐重絕人之世耳﹐非以計其利害也﹐柰何其以項籍之命爲此哉﹖酈生所以說帝者﹐特欲系眾人之心﹐庶幾叛楚而附漢耳﹐非使封諸項氏也﹐柰何其以湯﹑武之事﹐勢相較哉﹖湯﹑武𨿽殊時﹐事理何異﹐制死命與得其頭亦何以分而列爲兩莭﹐表商容之閭﹐釋箕子之拘﹐封比干之墓﹐此本三事﹐而良並之者以其一體也。至於倒置干戈﹐休馬放牛﹐獨非一體乎﹐而復析之爲三﹐何哉﹖班氏頗見其非﹐而乃並湯﹑武事爲一﹐而但云度能制其死命﹐豈以死命字不屬桀﹑紂而屬其後歟。然終與項籍事不類也。旣以湯﹑武爲一事﹐故又分楚﹐惟無疆以下爲第八節

﹐蓋二書已自參差矣。近世胡寅謂是時﹐髙祖未稱尊﹐而子房呼陛下﹐作史者之過也﹐然則八難之目﹐安知其無誤耶﹖

漢書﹕老父相﹑呂后及二子皆貴﹐及見髙祖曰﹕卿者夫人兒子﹐皆以君。如淳曰﹕以或作似。顏氏破其說﹐當矣。然史記正作似﹐豈誤歟。

酈生旣自有傳﹐而朱建傳後又敍生初見沛公﹐及下陳畱事﹐大同小異﹐而詞頗浮誇﹐此必禇先生輩附入之﹐猶田仁之類也。

漢文以公主嫁匈奴﹐使宦者中行說傳之﹐說不欲行﹐漢彊使之﹐說曰必我行也﹐爲漢患者。漢書但云必我而無行字﹐此恐錯誤。若曰爲漢患者﹐必我也。或云必我行爲漢患矣﹐如此乃順。

司馬相如傳贊云﹐相如𨿽多虛辭濫說﹐然其要歸﹐引之莭儉﹐此與詩之風諫何異。揚雄以爲靡麗之賦﹐勸百風一﹐猶騁鄭﹑衛之聲﹐曲終而奏﹐雅不已虧乎﹖前漢書全引此語﹐子﹝予﹞嘗疑之。按遷傳﹐𨿽不著其死之歲月﹐然去遷旣死後﹐其書稍出。宣帝時﹐遷外孫楊惲祖述其書﹐遂宣布焉﹐則其死不過在昭﹑宣之間耳﹐而雄以成帝元延之初﹐始自蜀遊京師﹐年七十一﹐卒於王莽天鳯五年﹐逆而推之﹐宣帝之二十年﹐雄乃始生﹐遷著書時安得雄之言乎﹖是必孟堅所續﹐而後人誤附於史記耳。

公孫宏﹑主父偃贊云﹐公孫宏行義𨿽修﹐然亦遇時﹐漢興八十餘年矣﹐上方卿文學﹐招俊乂﹐以廣儒墨。宏爲舉首﹐主父偃當路﹐諸公皆譽之﹐及名敗身誅﹐士爭言其惡。悲夫舉首字下意似不足﹐豈有闕文乎﹖

滹南遺老集卷之十八史記辧惑十史記用而字多不安今略舉甚者

齊世家云﹐郤克使於齊﹐齊使夫人帷中而觀之。晉世家云﹐襄公之六年而趙衰卒﹐景公時而趙盾卒﹐平公十二年而趙武爲正卿。荀卿傳云﹐齊襄王時而荀卿最爲老師。魯仲連傳云﹐趙孝成王時而秦王使白起破長平之軍。伍子胥傳云﹐吳國內空而公子光乃令專諸襲刺吳王僚﹐又云吳與越平其後五年﹐而吳王聞齊景公死而大臣爭寵新君﹐弱多上一而字。聶政傳云﹐嚴仲子奉黃金百鎰﹐前爲聶政母壽﹐固進而聶政謝曰云云﹐又云夫賢者以感憤睚眥之意﹐而親信竆僻之人﹐而政安得嘿然而已乎﹐多中間一而字。呂不韋傳云﹐不韋以五百金與子椘爲進用﹐結賓客﹐而復以五百金買奇物玩好而西遊秦﹐多上一而字。趙堯問髙帝曰﹕陛下所爲不樂﹐非爲趙王年少﹐而戚夫人與呂氏有隙也監本史紀作耶。陛下監本作備萬歳之後﹐而趙王不能自全乎﹐多下一而字﹐也字亦剰。韓信傳云﹐趙軍戰﹐不勝欲還﹐歸壁皆漢赤幟而大驚。賈生傳﹐生以爲漢興至孝文二十餘年﹐天下和洽而固﹐當攺正朔﹐易服色。韓生傳云﹐自是之後而燕﹑趙問言詩者由韓生。此等而字﹐皆當去之。直不疑爲郎﹐同捨有告歸者﹐誤持同捨郎金去﹐金主意不疑﹐不疑買金償﹐而告歸者來而亡金者大慚﹐多兩而字。李廣與望气王朔燕語曰﹕自漢擊匃奴而廣未嘗不在其中﹐而諸部校尉以下才能不及中人﹐然以擊胡軍功取侯者數十人﹐而廣不爲﹐後人然無尺寸之功以得封邑者﹐何也﹖三而字皆剰﹐上一然字卻作而字﹐則愜當矣。

司馬遷用於是乃遂等字冗而不當者十有七八今略舉之

如殷武丁夢傳說事云﹐於是乃使百工營求之野﹐旣有乃字﹐何須更云於是。鄭文公之妾燕姞夢天與之蘭﹐曰以是爲而子﹐以告文公﹐文公幸之而予之艸蘭爲符﹐遂生子名曰蘭﹐遂字殊不安﹐若云旣而生子﹐遂名曰蘭﹐則可。晉世家云﹐武王與叔虞母會時﹐夢天謂己曰﹕余命女生子名虞﹐及生子﹐有文在其手曰虞﹐故遂因命之曰虞﹐故遂因三字豈可連用。鄭世家亦舉此事﹐則云遂以命之﹐何巧於彼而拙於此也。曹沬刼齊桓公求所侵地﹐許之﹐旣而欲倍約﹐管仲以爲不可﹐於是乃遂割魯侵地﹐其病猶晉世家言叔虞事也。趙世家記程嬰﹑杵臼事﹐云乃二人謀取他人嬰兒負之﹐乃字卻當作於是﹐或云二人乃謀則順矣。範睢說秦王云﹐臣聞善治國者﹐乃內固其威﹐而外重其權﹐多卻乃字。蒙毅對胡亥云﹐臣乃何言之敢諌﹐何慮之敢謀﹐乃字爲悖語﹐意亦乖。髙帝斬白蛇﹐有老嫗夜哭﹐人問何哭﹐嫗曰云云﹐人乃以嫗爲不誠﹐欲笞之﹐乃字當去。田橫二客自剄﹐髙帝聞之乃大驚﹐多卻乃字。叔孫通傳云﹐上見畱侯所招﹐客入見上﹐乃遂無易太子志﹐乃遂二字當去其一。惠帝卽位﹐乃謂叔孫生曰云云﹔惠帝出逰離宮﹐叔孫生勸上取櫻桃獻宗廟﹐上乃許之﹐二乃字皆贅。曹參謂惠帝云﹐陛下自察聖武﹐孰與髙帝﹖上曰﹕朕乃安敢望髙帝﹐其病如蒙毅語袁盎謂綘侯非社稷臣﹐絳侯望盎﹐盎遂不謝﹐多卻遂字。灞陵尉呵止李廣﹐廣騎曰故李將軍﹐尉曰今將軍尙不得夜行﹐何乃故也﹐乃字不安。伏生傳﹐孝文時欲求能治尙書者﹐天下無有﹐乃聞伏生能治之﹔石建爲郎中令﹐事有可言﹐屏人恣言極切﹐至廷見如不能言者﹐是以上乃親尊禮之﹔周仁傳云﹐武帝立以爲先帝臣重之﹐仁乃病免﹐三乃字皆不妥。

滹南遺老集卷之十九史記辧惑十一雜辧

鄭荘公稱其母爲姜氏﹔陸生﹐晁錯父﹐稱子爲公﹐皆於義不安。殆邱明﹑子長之失﹐未必當時本語也。

楚世家云﹐荘王圍鄭﹐鄭伯降楚﹐羣臣曰﹕王勿許﹐荘王曰﹕其君能下人﹐必能信用其民﹐庸可絕乎﹐遂許之平﹝疑衍﹞。此蓋本乎左氏也。至鄭世家則云﹐荘王曰﹕所爲伐﹐伐不服也﹐今已服﹐尙何求乎﹖二者果孰是。

宋世家云﹐荘王圍宋﹐宋華元出告子反曰﹕城中析骨而炊﹐易子而食。荘王曰﹕誠哉言。楚世家亦載王語云﹐君子哉﹐二者果孰是﹐此類甚多﹐不可殫述也。

史記載伍貟父子語言﹐本傳與世家參差不同﹐或云此變文也﹐予謂不然﹐言出於一人之口﹐書出於一人之手﹐而自變其文﹐人何以取信哉。

晉世家云﹐唐叔虞姓姬氏﹐武王之子。按周紀自有姓氏﹐旣云武王之子﹐何必更言姓也。且魯﹑衛﹑管蔡等世家類皆不著﹐而此獨著何哉。

晉世家云﹐趙盾昆弟將軍趙穿﹐灌夫傳云﹐竇甫﹐竇太后昆弟也﹐未暁昆弟之義。

宋世家云﹐襄公及楚人戰於泓﹐公曰﹕君子不困人於阨﹐不鼔不成列。子魚曰﹕如公言﹐卽奴事之耳﹐又何戰爲﹖奴事字不似當時語﹐蓋遷撰出者。三傳初無此意也。抑其句法亦是不順﹐凡尊奉其人則有曰師事﹑父事﹑兄事者﹐鄙賤其人則有曰奴使﹑奴親﹑奴畜者﹐上一字屬乎彼而已﹐今此奴字以意則屬乎我﹐以句法則屬乎彼﹐豈非思之不審歟。

孫武傳云﹐吳王闔廬問曰﹕子之十三篇﹐吾盡觀之矣﹐可以小試勒兵乎﹖對曰﹕可。闔廬曰﹕可試以婦人乎﹖曰﹕可。於是許之﹐出宮中羙人﹐此王問武而非武所請也﹐何用許之字。

老父相髙祖曰﹕君相貴﹐不可言。髙祖乃謝曰﹕誠如父言﹐不敢忘徳。此但其術可貴耳﹐何徳之有﹖

漢封候公爲平國君﹐匿弗肎復見﹐曰﹕此天下辧士所居傾國﹐故號爲平國君。予謂匿弗肎復見字﹐當在號爲平國君下。

髙祖紀云﹐稱劉季者﹐在當時人可也﹐而遷亦數稱之﹐不惟於文體爲非﹐而臣子之道亦不當爾也。漢書正之爲是。

髙祖紀云﹐父老皆曰﹕平生所聞劉季諸珍怪﹐當貴﹐珍字不安。漢書攺爲奇是矣。

太公家令云﹐髙祖𨿽子﹐人主也。是時未有髙祖號﹐劉子玄辧之﹐誠中其病。漢書攺爲皇帝﹐是矣。

陳丞相世家云﹐平從攻韓王信於代﹐至平城爲匃奴所圍﹐七日不得食﹐髙祖用平奇計﹐使單於閼氏圍以得開﹐而其計祕世莫得聞。桓譚﹑應劭意其以漢有羙女動之﹐世或喜其說。然吾觀韓王信傳云﹐上出白登﹐匈奴騎圍之﹐上乃使人厚遺閼氏﹐閼氏乃說冒頓曰﹕今得漢地﹐猶不能居﹐且兩主不相厄。居七日﹐胡騎稍引去﹐漢出圍﹐入平城﹐救兵亦到﹐胡騎遂觧去。匈奴傳略同﹐而又云冒頓與韓王信之將王黃﹑趙利期﹐而黃利兵不來﹐疑其與漢有謀﹐亦取閼氏之言﹐乃觧圍之一角﹐信如此說﹐則漢之所以動閼氏者﹐止於重賂﹐而胡騎之所以觧去者﹐又不專因閼氏之力也。烏有所謂不傳之奇計哉﹐其言反復殆未足信。

張敖傳云﹐趙相貫髙等欲殺髙祖﹐壁人柏人﹐上過欲宿﹐心動問縣名爲何﹐曰柏人柏人者﹐廹於人也﹐不宿而去。予謂廹人之意﹐本出髙祖﹐非縣名﹐本有此理﹐又非史氏所當言﹐則宜加上以二字﹐漢書又去也字﹐猶覺不圎。

荊燕世家云﹐荊王劉賈﹐諸劉者不知其何屬﹐諸劉字絕﹐下不得其曰燕王劉澤﹐諸劉逺屬則是矣。

梁孝王世家云﹐孝文帝兄四男﹐長子曰太子﹐是爲孝景帝﹐次子武﹐次子參﹐次子勝﹐夫上旣言男則子字皆贅。太子非名﹐則曰字﹐亦不安﹐法當云其長景帝也﹐次曰某﹐次曰某。

淮南厲王長謀反﹐召至長安﹐丞相臣張蒼﹐典客臣馮敬行﹐禦史大夫事宗正臣逸﹐廷尉臣賀﹐備盜賊中尉臣福﹐昧死言云云﹐制曰﹕朕不忍致法於王﹐其與列侯二千石議。臣蒼臣敬臣逸臣福臣賀昧死言云云。夫稱臣某等昧死言者﹐當時所奏語﹐史家輙爾書之﹐無乃不可乎﹖遷固毎毎如是﹐而後世亦或襲之﹐竊所未諭。

田仁傳云﹐武帝時拜爲司直﹐數歲﹐坐太子事﹐時左丞相自將兵﹐令司直田仁主閉守城門﹐坐縱太子﹐下吏誅死。仁發兵長陵﹐令車千秋上變仁﹐仁族死陘城。始但言坐太子事﹐而復言坐縱太子誅死﹐又言因千秋上變族死﹐語意重疊﹐昏晦甚矣。遷之敍事此類尢多。

田敬仲世家云﹐齊宣王好文思之士﹐自如驑衍﹑淳於髠之徒﹐皆賜列第。荀卿傳云﹐自如孟子﹐至於吁子世多有其書。自如二字連用不得。十二諸侯年表序用及如字﹐尢不安也。

儒林傳序云﹐孟子﹑荀卿之列﹐咸遵夫子之業﹐而潤色之﹐別﹝列﹞字不安。

子胥傳云﹐公子光令專諸襲刺吳王僚﹐如何下襲字。

田橫二客自剄﹐髙帝聞之乃大驚﹐以田橫之客皆賢﹐吾聞其餘尙五百人﹐在海中使使召之﹐至則聞田橫死﹐亦皆自殺。予謂聞之乃大驚﹐剰乃字。吾聞其餘尙五百人﹐剰吾字。﹝似重現﹞

呂后紀云﹐呂后祓還﹐過軹道﹐見物如蒼犬據髙後掖﹐呂后﹑髙後似是兩人﹐但云據其掖可矣。丁公窘髙祖﹐彭城西沛公﹐顧曰兩賢﹐豈相阨哉﹐方言髙祖遽曰沛公﹐此亦同病也。

畱侯世家記圯上老父事云﹐良因怪之﹐跪曰諾。劉貢父漢書刋誤以爲怪字合在因字上﹐此固是矣。然漢書之文本緣史記﹐且其下又有云﹐良因異之者﹐則非獨孟堅之誤也。

張良贊曰﹕余以爲其人計魁梧奇偉﹐至見其圖﹐狀貌乃如婦人好女。蓋孔子曰﹕以貌取人﹐失之子羽。畱侯亦云﹐以爲字與計字相窒﹐畱侯亦云上當有餘於二字。

畱侯世家云﹐畱侯性多病﹐多病何關性事。

韓信傳贊云﹐假令韓信學道謙讓﹐不伐巳功﹐不矝其能﹐則庻幾哉於漢家﹐勲可以比周召﹑太公之徒﹐後世血食矣﹐假令字下不得哉字﹐亦不便於文勢。

呂后紀﹕孝惠爲人仁弱﹐髙祖以爲不類我﹐常欲廢太子﹐立戚姬子如意﹐如意類我。再言如意類我﹐於文爲復﹐且我字不順﹐去之可也。

蕭何傳云﹐益封何二千戶﹐以常甞繇咸陽時﹐何送我獨嬴奉錢二也﹐我字悖。

文帝聞馮唐言﹐嘆曰﹕吾獨不得亷頗﹑李牧時爲吾將﹐時字甚悖。

伍被諫淮南王﹐王於是气怨結而不掦﹐涕滿匡而橫流﹐其詞不典﹐殆似古賦﹐豈史氏實錄之體哉。

衛綰傳云﹐建元年中﹐以景帝疾﹐時諸官囚﹐多坐不辜者﹐而君不任職﹐免之。君字悖。

禮書首云﹐太史公曰﹕洋洋羙徳乎﹐宰制萬物﹐役使羣眾﹐豈人力也哉。洋洋羙徳﹐孰遽知其爲禮﹐遷文無首尾﹐毎如此。

律書贊﹐太史公曰﹕故璇璣玉衡以齊七政﹐按故字自是因上接下之辭﹐首句如何便用得。

石奮傳云﹐子孫勝冠者在側﹐𨿽燕居﹐必冠申申如也﹐僅僕欣欣如也﹐惟謹其執喪﹐哀戚甚悼﹐惟謹甚悼字俱不安。

範睢傳云﹐魏聞秦且東伐韓﹑魏﹐魏使湏賈於秦﹐多一魏字。又云穣侯爲秦將﹐欲越韓﹑魏而伐齊﹐欲以廣其陶封﹐多一欲字。

藺相如請王齋五日乃上壁﹐秦王度之﹐終不可疆奪﹐遂許齋五日﹐多卻之字。

畱侯世家云﹐劉敬說髙帝曰﹕都閼中﹐多卻曰字。左右大臣多勸上都雒陽﹐雒陽東有成臯﹐西有殽黽﹐卻少一曰字。

袁盎贊曰﹕時以變易﹐及吳﹑楚一說﹐說𨿽行哉﹐然復不遂上﹐三句語意不接﹐亦不成語。

韓信傳云﹐此所謂驅市人而戰之﹐之字不安。

趙堯薦周昌曰﹕其人有堅忍質直﹐何用有字。

燕太子請荊軻曰﹕日已盡矣﹐荊卿豈有意哉。範睢傳云﹐湏賈問範睢曰﹕今吾事之去畱﹐在張君孺子﹐豈有客習於相君者哉。婁敬說髙帝曰﹕陛下都雒陽﹐豈欲與周室比隆哉﹐哉字皆不安﹐作乎字可也。

範蠡傳載﹐楚王之言曰﹕寡人𨿽不徳耳﹐柰何以朱公之子故而施惠乎﹖耳字不安﹐去之可也。

荊軻傳云﹐軻𨿽遊於酒人乎﹐乎字尢乖。

灌夫傳云﹐諸公莫弗稱之﹐莫弗字不成語。

楚昭王病甚﹐譲其弟公子閭爲王﹐五譲乃後許﹐乃後不成語。

趙世家云﹐智伯與趙﹑韓﹑魏盡分其範中行故地﹐多其字。

田完世家云﹐田乞事齊景公爲大夫﹐其收賦稅於民﹐以小斗受之﹔其粟予民以大斗﹐多粟字。

循吏傳序云﹐綱漏於吞舟之魚﹐多卻於字。

範睢傳云﹐散家財物盡以報所嘗困戹者﹐所嘗字不安。

李斯出獄﹐與其中子俱執﹐遂父子相哭﹐此而夷三族﹐此而不成語。

李斯贊曰﹕人皆以斯極忠而被五刑死﹐察其本乃與俗議之異﹐之字極難下。

蒙恬自責曰﹕塹萬餘里﹐此其中不能無絕地脈哉。不字當作豈。

髙祖令張良獻白壁玉鬥於項羽﹑範增﹐張良曰謹諾。謹字道不得。

髙祖紀云﹐老父相魯元﹐公主亦皆貴﹐皆字不安。

武渉說韓信﹕足下𨿽自以與漢王爲厚交﹐爲之盡力﹐用兵終爲之所禽矣﹐之所二字當去其一。又云足下所以得湏臾至今者﹐以項王尙存也﹐湏臾字亦道不過。

孫叔敖問市令市亂事﹐曰﹕如此幾何頃乎﹖市令曰﹕三月矣。頃字道不得。

田橫曰﹕吾烹人之兄﹐與其弟並肩而事其主﹐縱彼畏天子之詔不敢動我﹐我獨不媿於心乎﹖人字與弟字相窒﹐當云烹人之兄而與之並肩事主﹐或云烹人而與其弟並肩事主﹐則可矣。

燕世家云﹐齊湣王謂燕太子平曰﹕𨿽然﹐則惟太子所以令之﹐則字下不得。

項羽對項梁云﹐劍一人敵不足學﹐學萬人敵﹐此句不圓。漢書加耳字﹐是也。

陸賈謂陳平曰﹕天下𨿽有變﹐卽權不分。卽當作而。

項籍見始皇曰﹕彼可取而代也﹐梁掩其口母妄言﹐族矣﹐其語不圓。

趙禹傳云﹐今上時禹以刀筆吏積勞﹐稍遷爲禦史﹐時字不安。

申屠嘉傳云﹐髙帝時大臣又皆多死﹐皆多二字不可連用。嘉對文帝責鄧通﹐上曰君勿言﹐吾私之。罷朝坐府﹐申嘉爲檄召鄧通﹐此語法不順﹐不若言府檄召也。

聶政曰﹕嚴仲子奉百金爲親壽我﹐𨿽不受﹐然是者徒深知政也。然是字不成語。

屈源﹝原﹞傳﹕秦昭王欲與懷王會﹐懷王稚子子蘭勸王行﹐柰何絕秦歡﹐少曰字。

荊軻傳﹕田光謂燕太子曰﹕太子聞光盛壯之時﹐不知臣精已消亡矣。𨿽然光不敢以圖國事所善﹐荊卿可使也。𨿽然字悖。

王溫舒傳﹕爲廣平都尉﹐擇郡中豪敢以爲爪牙﹐督盜賊﹐以其故齊﹑趙之郊﹐盜賊不敢近廣平﹐多其字。

史記﹕太史公自序云﹐民倍本﹐多巧姧軌弄法﹐善人不能化﹐惟一切嚴削爲能﹐齊之作酷吏傳。夫事人君﹐能說主耳﹐自和主顏色而獲親近﹐非獨色愛能﹐亦各有所長﹐作侫幸傳。夫酷吏﹑侫幸﹐類皆小人﹐史之立傳﹐大抵著其罪惡﹐以爲世戒﹐而遷獨有取於此等﹐然則是非之謬﹐豈特遊俠﹑貨殖之論哉。

自序云﹕嘉尙父之謀﹐作齊世家﹔嘉且金縢﹐作魯世家﹐其序燕云嘉甘棠之詩﹐其序衛云嘉彼康誥﹐序宋則云嘉微子問太師﹐序晉則云嘉文公錫珪鬯﹐此類甚多。夫史書實錄也﹐事所當記﹐善惡必存﹐豈因嘉一事而後作乎﹖大抵諸序傳皆不足觀﹐刪之可也。

呂氏大事記云﹐太史公於夏紀則稱孔子正夏時﹐於殷紀則稱孔子善殷輅﹐聖人損益四代之大意﹐不可謂不略窺之矣。予謂遷特因孔子之言而猥引之耳。旣非己見﹐又不能別有發明﹐而呂氏遽以爲知損益之意﹐何遽過譽之甚也。

大事記﹕史記文帝紀多載詔書﹐至景帝紀則皆不載﹐蓋以爲不足載也。其旨微矣。予謂史書實錄也﹐詔﹑誥一時之大事﹐縱使帝之所行不能副其言﹐豈容悉沒之乎﹖此自遷之私憤﹐而呂氏深取之﹐遂以判班﹑馬之才識﹐予未敢知也。

班固譏遷論遊俠述貨殖之非﹐世稱其當。而秦少遊辧之﹐以爲遷被腐刑﹐家貧不能自贖﹐而交遊莫救﹐故發憤而云此﹐誠得其本意然。信史將爲法於萬世﹐非一己之書也﹐豈所以發其私憤者哉。

滹南遺老集卷之二十諸史辧惑上

五帝之名﹐史記以黃帝爲首﹐書序以少吳﹝昊﹞爲首﹐其說不同。要之少昊﹐黃帝之子﹔顓頊﹐黃帝之孫﹔帝嚳﹐黃帝之曾孫﹐而堯帝﹐嚳之子也﹐初皆傳之子孫﹐至於堯﹑舜﹐其子不肖﹐不足以付大器﹐乃始有禪讓之事﹐斯蓋不得已之變﹐而或者遂云五帝官天下﹐三王家天下﹐何其妄也。﹝扯淡﹞

皇降而帝﹐帝降而王﹐名號之異耳。堯﹑舜揖譲﹐湯﹑武徵誅﹐世變之殊耳。若夫其道則未嘗不一。而商鞅說秦孝公﹐乃謂初以帝道﹐再以王道。魏徵亦云行帝道而帝﹐行王道而王。鄭厚又云王道備而帝徳消﹐皆淺陋之見也。

父死子繼﹐天理人情之常也。自天子至庻人﹐自王至覇﹐自古至﹐今未有能易者。其或及於旁支﹐付諸他姓﹐則必其勢所當然﹐而出於不得已﹐可謂之變﹐而不可以爲常也。而漢人之說曰﹕殷道親親﹐立弟﹔周道尊尊﹐立子﹔殷道質﹐質者法天﹐親其所親故立弟﹔周道文﹐文者法地﹐敬其本始故立長子。周道太子死立適孫﹐殷道太子死立其弟﹐此何所稽也。天下無二道﹐聖人無兩心﹐故曰前聖後聖﹐其揆一也。典章制度﹐時或損益不同﹐至於名教人倫﹐豈容殊致﹐尊親之道孰可偏廢﹐而云殷獨親親﹐周獨尊尊﹐非謬妄乎。蓋秦﹑漢以來﹐言三代者﹐毎毎如此﹐以殷紀觀之誡﹝誠﹞多立弟﹐然在當時必有其故﹐而初非湯之定法也。若其果主於親親﹐則一於立弟矣﹐何復待太子死而後及耶。抑甞考之河亶甲崩﹐子祖乙立﹔祖乙崩﹐子祖辛立﹔小乙崩﹐子武丁立﹔武丁崩﹐子祖庚立﹐此皆在世立子者也。庚丁崩﹐子武乙立﹔武乙崩﹐子太丁立﹔太丁崩﹐子帝乙立﹔帝乙崩﹐子辛立﹐此則四世立子者也。其間沃甲崩﹐則立其兄祖辛之子祖丁﹐祖丁崩則立其弟沃甲之子南庚﹐此則廢適而立侄者也﹐安在其太子死而專立弟邪。紀又云﹐自中丁以來﹐廢適而更立諸弟子﹐弟子或爭相代立﹐比九世亂﹐諸侯莫朝﹐蓋立不以正﹐宜其啟爭奪之端﹐是何足以貽久逺﹐而謂成湯之法固如是乎。嗚呼﹐世之學者自非詩﹑書﹑易﹑春秋﹑語﹑孟子之正經﹐一切異說不近人情者﹐𨿽托以聖賢﹐皆當愼取﹐不可輕信也。

左氏文章所謂毫髮無遺恨者﹐惟參舉人名字﹐頗爲不愜。如邲之戰﹐旣稱士會﹐復曰隨武子﹔又曰隨季﹐又曰士季﹔旣稱郤克﹐復曰駒伯﹐又曰郤獻子﹔初稱荀林父而後稱桓子﹔初稱先縠而後稱彘子﹐大率皆然﹐不可殫舉。一段之文而錯雜如是﹐向無注釋﹐讀考孰知其爲一人邪。𨿽無害其羙﹐要之不潔﹐而近代﹖溪黃徹極稱其變態可法﹐且以諸史列傳首尾一津爲不足取﹐殆難與論眞是非也。

劉子玄曰﹕韓王本名信都﹐而遷固轍去都字﹐用使稱其名姓﹐全與淮陰不別。按韓王﹑韓國之後﹐其姓爲姬﹐襲封於韓而非姓也﹐又加王字有何不別。然遷於絳侯傳固作﹐淮陰等贊亦稱兩韓信﹐而髙祖紀八年又云﹐上東擊韓信餘寇於東垣﹐何邪﹖

遷固記事互有得失。如史記孝文紀云﹐髙祖中子也。髙祖十一年春已破陳豨軍﹐定代地﹐立爲代王﹐都中都﹐太后薄氏子。漢書云﹐髙祖中子也﹐母曰薄姬﹐髙祖十一年誅陳豨﹐定代地﹐立子桓爲代王﹐固之序薄氏文順於遷矣﹐而加子桓二字﹐復爲贅也。

班固漢書刪潤遷史﹐往往勝之﹐然亦有反不及者。如史記髙祖聞田橫死﹐曰﹕嗟乎﹐有以也。夫起自布衣﹐兄弟三人更王﹐豈非賢乎哉。漢書但云﹐嗟乎﹐有以起布衣﹐其語太簡﹐讀之殆不可暁也。

漢文帝以公主嫁匈奴﹐使宦者中行說傳之﹐說不欲行﹐漢彊使之說﹐曰必我行也﹐爲漢患者﹐史記如此而漢書但云﹐必我﹐而無行字﹐此恐錯誤者。曰爲漢患者必我也﹐或云必我行爲漢患矣﹐如此乃順。﹝兩見﹞

史記文帝紀云﹐張武受賂金錢事覺﹐上發禦府金錢賜之以媿其心﹐彼受金錢而復以金錢賜之﹐可以爲媿。漢書但云更加賞賜﹐則泛而不明矣。

史記司馬相如傳曰﹐天子曰可往從悉取其書﹐使所忠往而相如死﹐班固加若後之矣四字﹐此句爲贅。且若字意乖﹐不若不加之愈也。

髙祖謂沛父兄曰﹐其以沛爲朕湯沭邑﹐注引風俗通義曰﹐沛人語初發聲皆言其其者﹐楚言也。髙祖始登帝位﹐教令言其後以爲常耳﹐於謂不然﹐戒辭用其字﹐自是本法古文﹐如是者何可勝舉﹐而云楚語獨爾﹐不亦妄乎。

袁盎論社稷臣云﹐主在與在﹐主亡與亡﹐言以身徇主﹐與之同存亡耳。如淳曰﹐人主在時與共治在時之事﹐不以主亡而不行其政令﹐何其曲邪。

史記匈奴傳贊曰﹐世俗之言匈奴者﹐患其徼一時權而務讇納其說以便偏指不參﹐彼已將率﹐席中國廣大气奮﹐人主因以決策﹐是以連功不深﹐注以彼已將率爲句﹐旣不成文﹐而理又不順﹐其釋彼已引詩彼已之子﹐殊爲牽彊。吾友崔伯善云﹐當以不參彼已爲句﹐而將率字屬下文﹐其說良是。

漢書韓彭等傳贊云﹐惟吳苪之起﹐不失正道﹐故能傳號五世﹐以無嗣絕﹐慶流支庻有以矣。夫著於甲令而稱忠也﹐末句不相承。

前漢車千秋本姓田氏﹐以其爲丞相時﹐詔許乘車入宮﹐因號車丞相﹐此一時所稱﹐非久逺﹐轉而爲姓﹐又非上之所賜也。班固作傳止當著其本姓﹐而遂從車字何邪。

黃霸𨿽以治郡稱﹐然旣嘗爲相﹐自當附之韋賢﹑匡衡等傳﹐而班史列於循吏﹐非也。

班固論江充﹑王莾事﹐皆以爲有天時而非人力﹐夫人固不勝於天矣﹐然班氏身爲史官﹐以褒貶勸懲爲務﹐則亦不當立此論也。

後漢郭太字林宗﹐範瞱作傳以父諱﹐止稱林宗亦可矣﹐而中間復數稱太左慈字符放﹐旣稱其名而又兩稱爲放﹐不亦雜乎﹖

老蘓評範瞱之失﹐謂不當槪董宣於酷吏﹐槪鄭眾﹑呂彊於宦者﹐槪蔡琰於列女﹐其論董宣﹑蔡琰是矣﹐若鄭眾﹑呂彊﹐𨿽有可嘉﹐豈可去宦者之目乎﹖

漢書髙祖紀云﹐老父相髙祖曰﹐鄊者夫人嬰兒皆以君﹐如淳曰以或作似﹐顏氏以爲非當矣﹐然史記正作似字﹐豈其誤邪。﹝兩見﹞

史記﹕髙祖縱觀秦皇帝喟然太息﹐曰大丈夫當如此。漢書作太息﹐此只是太字﹐蓋古人所通用﹐而師古云﹐言其嘆息之大過矣。

髙祖繇咸陽縱觀秦皇帝﹐張騫傳曰﹐大角抵出奇﹐戲諸怪物﹐多聚觀者。顏注皆音工喚反。至相如封禪書云﹐天下之壯觀﹐則讀如字﹐大似顚倒也。

髙祖縱觀秦皇帝﹐師古曰﹕縱﹐放也。天子出行﹐放人令觀。予謂此於文勢爲悖﹐恐只是恣觀之耳。裴矩傳﹕焬帝時諸蕃胡入貢﹐令武威﹑張掖士女盛餙縱觀﹐縱字當準此例。

髙祖紀曰﹐如意幾代太子者﹐數焉。丙吉傳曰﹕皇孫病幾不全者﹐數焉。元後贊曰﹕呂霍上官幾危國者﹐數矣。凡此等數字﹐蓋言數次耳。史記稱汲黯多病﹐上常賜告者數﹐如淳曰﹕數者﹐非一也。餘皆準此﹐當讀如字。而顏氏訓頻並音所角反﹐狄山曰﹕兵凶器﹐未易數動。宣帝曰﹕太守吏民之本﹐數變易則下不安。黃霸曰﹕數易長吏﹐人因緣爲姦﹐此等正當訓頻而反讀如字﹐恐未當也。

南越尉佗謂陸賈曰﹐使我居中國﹐何遽不若漢﹖何遽猶言豈便也﹐與越大夫種言何遽不爲福同意﹐而注云﹐有何廹促而不如漢。張敞誅絮舜﹐時冬月未盡﹐數日﹐敞使人語之曰﹕冬月已盡延命乎﹖此言𨿽春近而不得免耳﹐而注云汝不欲望延命乎﹖霍光傳﹕任宣謂霍禹曰﹐百官以下但事馮子都﹑王子方等﹐視丞相亡如也。亡如者﹐如無耳﹐猶蔑如之類﹐而注云無所象似是﹐皆何理邪。

齊王肥與諸侯書﹐言呂后比殺三趙王。文帝紀詔言間者數歲比不登。梁孝王傳云﹐十四年入朝﹐十七年十八年比年入朝。何武傳曰﹕孝成﹑孝哀比世無嗣。公孫賀傳曰﹕丞相李蔡等三人比坐事死。膠西王端傳云﹕端數犯法﹐天子弗忍誅﹐有司比再請削其國。夫比者連並之義耳﹐而顏注皆訓頻似是而實差殊﹐學者試細味之。

文帝問馮唐曰﹕父老何自爲郎﹐家安在﹖師古曰﹕言年已老何乃自爲郎也。崔浩以爲自何爲郎﹐非也。予謂漢之郎選﹐其途非一﹐有以父兄任子弟爲郎者﹐如張安世﹑袁盎是也﹔有以富貲爲郎者﹐漢儀注謂貲五百萬得爲常侍郎﹐如張釋之﹑司馬相如是也﹔有以獻策上書爲郎者﹐婁敬﹑主父偃是也﹔有以孝著爲郎者﹐唐是也﹐而衛綰又以戲車爲郎。以是觀之﹐浩說爲勝﹐而顏氏遽斷其非﹐其自信亦太篤矣。

申屠嘉劾奏鄧通戲殿上無禮﹐文帝曰﹕君勿言﹐吾私之。私只是愛幸之意﹐猶所謂弄臣者耳﹐而師古以爲欲私教戒﹐恐非也﹐不然一私字詎能兼教戒之義邪。

賈誼言秦俗之獘云﹐其慈子耆利去﹐禽獸亡幾。以文勢觀之﹐慈子當是錯誤﹐顏氏彊爲觧釋﹐恐非也。

田蚡以肺附爲相﹐師古引舊說云﹐如肝肺之相﹐附著也。一云肺斫木札﹐諭其輕薄﹐附著大材也﹐余肺附字皆然﹐其義迃曲不足信。按此語皆本於史記﹐今史記諸本並作腑字﹐蓋言其親宻如肺腑﹐猶股胘心膂之類耳﹐不知孟堅如何轉而爲附﹐或者古字通用﹐而史記索隱反音腑爲附﹐謬矣。

汲黯拜淮陽太守﹐謝曰﹕臣常有狗馬之心﹐今病力不能任郡事。師古以病力爲句﹐曰力謂甚也﹐訓力爲甚﹐未知何據。予初謂此字當屬下句﹐及讀史記則云黯常有狗馬病﹐而通鑑但云有病﹐乃知力字屬下無疑。蓋孟堅誤析其辭﹐故守師古之妄﹐而新唐喬琳傳云﹐從幸梁州辭病力﹐蕭俛授少師辭疾力不拜﹐此又因顏注而失也。

滹南遺老集卷之二十一諸史辧惑下

趙禹傳云﹐公卿相造請禹﹐終不行﹐報謝務在絕知友賓客之請﹐孤立行一意而已﹐此當以不行報謝爲句﹐而師古以報謝屬下文。予固疑之﹐及讀三劉漢書﹐旣已刋正矣。

霍禹怨宣帝曰﹕大將軍墳墓未幹﹐盡外我家﹐反任許史﹐令人不省死。師古以爲不省有過﹐非也。正謂不暁其故﹐猶俚語云﹐沒理會殺耳。

元後傳﹕王莾使安陽侯舜求璽於太后﹐怒罵責之﹐舜仰謂曰﹕臣等已無可言者。師古曰言不可諫止﹐此說非也。其意蓋云不足道而已。

漢書載楊雄觧嘲﹐其末云司馬長卿竊訾於卓氏﹐東方朔割名於細君。顏注謂割損其名﹐而訾字不觧﹐及見華嶠論所引﹐乃作竊貲割炙﹐當以此爲正也。

外戚傳云﹐景帝召程姬﹐姬有所避﹐不願進而飾侍者唐兒﹐使夜進。師古以所避爲月事。予謂所避事不止一端﹐安知必以此乎﹖蓋自不湏注也。

史記﹖平凖書云﹐京師之錢累巨萬。韋昭云﹐巨萬今萬萬也。範蠡傳﹐徐廣注亦同。漢書﹖食貨志言累百巨萬﹐師古注云數百萬萬也。梁孝王金銀且百巨萬﹐師古云﹐巨萬﹐百萬也﹐有百萬者﹐言凡百也。汲黯傳云﹐中國誅匈奴費以巨萬百數﹐師古云卽數百巨萬也。此不惟與韋﹑徐不同﹐而其自爲說亦復參差相戾﹐何耶﹖

禰衡謂荀或﹝彧﹞﹕可借面弔喪。注引典略以爲但有貎耳﹐夫弔喪主哀﹐安用貎﹖爲意者以其嚴冷而多戚容﹐故也。

晉書稱苻朗至晉﹐謝安設燕請之﹐朝士盈坐並杌褥壺席。朗毎事欲誇之﹐唾則令小兒跪而張口﹐旣唾而含出﹐頃復如之﹐坐客以爲不及之﹐逺朗不道如此﹐非人所爲見者﹐皆爲切齒而謂朝士歆羨以爲不及﹐甚哉﹐史氏之妄且陋也。

晉史﹕慕容徳時﹐妖賊王始稱帝﹐號其父爲太上皇﹐兄爲徵東將軍﹐弟爲徵西將軍。臨刑﹐或問其父及兄弟所在。答曰﹕太上皇蒙塵於外﹐徵東徵西﹐亂兵所害﹐惟朕一身﹐獨無聊賴。其妻怒曰﹕正坐此口﹐以至於此﹐柰何復爾。始曰﹕皇后自古豈有不破之家﹐不亾之國耶﹖行刑者以刀環築之﹐仰視曰﹕崩卽崩矣﹐終不攺帝號。此事當皆必有之﹐然臨刑之語﹐不應一一如是﹐殆滑稽談諧者所餙耳。通鑑差略之爲是。

梁武誅齊之諸王。鄱陽王寶寅奔魏﹐數冦梁復讎﹐後以謀亂見誅。而蕭子顯南齊書乃云﹐中興二年以謀叛﹐與賢﹑攸等同死﹐其誤甚矣。﹝存疑﹞

北史﹕梁鄱陽王寶寅終於魏。南﹑北史一書也﹐旣立寶寅於魏朝矣﹐而南史中又略書其事﹐恐止當並於北史。又南史作寅﹐而北史作夤﹐二字義殊﹐亦宜從一。

後漢﹕陳容謂袁紹曰﹕寕與臧洪同日死﹐不與將軍同日生。此指當時一日耳。而魏書載荘帝之語曰﹕寕與髙貴鄕公同日死﹐不與長道鄕公同日生。此史亦然。此似不可。豈秉筆者潤色之過歟。通鑑刪之﹐云﹐寕爲髙貴鄕公死﹐不爲長道鄕公生﹐是矣。

彭樂髙﹐齊之名將﹐且有大功。北史﹑通鑑皆載﹐而李百藥正史乃不爲立傳﹐何耶﹖

北史﹖楊愔傳﹕常山﹑長廣二王謀廢濟南王﹐愔及朱可﹑渾天和﹑宋欽道皆被拳﹑杖毆﹑擊頭﹐面血流各﹐十餘人持之太皇太后﹐間﹝問﹞楊郎何在﹐賀拔仁曰一目已出。太皇太后愴然曰﹕楊郎何所能畱使不好耶。及愔誅﹐太皇太后臨喪以禦金爲之一眼﹐親內之﹐曰以表我意。蓋補其損目也。李百藥北齊書但云已出而無一目字﹐豈其脫誤歟﹖

隋史﹕髙熲平陳﹐晉王廣欲納張麗華。熲曰﹕武王滅殷﹐戮妲已﹔今平陳國﹐不宜取麗華。遂斬之﹐王甚不悅。通鑑所載其語尢詳﹐而陳書﹑南史乃謂晉王命斬之﹐此必當時秉筆者曲飾主闕﹐而姚思亷﹑李延壽猥承其誤耳。迹焬帝所爲﹐當以隋史爲正。

舊唐﹖徐有功傳﹕竇孝諶妻龎氏爲奴﹐誣告當斬﹐有功明﹐其無罪﹐得減死。今上踐阼﹐孝諶子希瑊等請以身之官爵譲有功﹐子惀以報舊恩。按此乃明皇時事﹐言今上者﹐蓋唐臣寔錄之詞﹐劉昫偶忘攺定耳。

舊唐﹕王求禮旣載於列傳﹐而忠義傳又載之。𨿽繁簡不同﹐要之不當重立。求禮剛直敢言﹐固有可嘉﹐而遂槪之忠義﹐亦非其例也。

舊唐﹖員半千傳云﹐其先本劉氏﹐十世祖凝之事宋奔元魏﹐以忠烈自比伍員﹐固攺姓員。按左傳釋文﹐員本作云﹐而半千姓乃讀如運﹐何耶﹖

元魯山於蒍於歌﹐學者往往不觧其義。予憶昔嘗一見而今亦忘之矣。史臣記此自當略著其詞﹐而唐書﹑通鑑皆不及之﹐殆爲闕典也。

韓退之驅鱷魚文苦非佳作﹐史臣但書其事目足矣﹐而全錄其詞﹐亦何必也。

史傳有攺名者。旣以今名冠之則亦當全稱今名﹐而未攺之前卻稱舊名﹐如唐李忠臣﹑成汭之類﹐亦非也。

五代史﹖梁紀曰﹕太祖神武元聖孝皇帝姓朱氏﹐宋州碭山午溝里人也﹐其父曰誠生﹐三子曰全昱﹑存溫云云。中和四年九月爲檢校司徒﹑同中書門下﹑平章事﹑封沛郡侯。光啟二年進爵王﹐十二月徙封吳興郡王。秦宗權稱帝﹐遣其將秦賢等攻汴﹐王顧兵少不敢出云云。開平元年夏四月甲子﹐皇帝卽位﹐他紀皆仿此。徐無黨注云﹐始自稱名﹐旣而稱爵﹐旣而稱帝﹐漸也。爵至王而後稱﹐著其逼者。予謂帝王本紀旣追書尊號以冠其首﹐則一篇皆以尊號爲主﹐初書其名曰諱某﹐自後凡見其名﹐𨿽未卽位﹐例皆稱帝或稱上﹐此古今不易之體。而歐公乃以新意變之﹐旣稱其父曰某﹐而復云生子曰某﹐始而稱名﹐次而稱爵﹐至卽位乃書皇帝﹐卽位而稱帝﹐此則賓主不分﹐體統不一﹐不足爲法也。或曰遷﹑固作髙祖紀皆先稱沛公﹑漢王﹐然則亦非也。曰庸得爲是乎﹖蓋劉子玄史通已嘗辧之矣。

或問苐五倫曰﹕公有私乎﹖對曰﹕昔人有與吾千里馬者﹐吾𨿽不受﹐毎三公有所選舉﹐心不能忘而亦終不用也。吾兄子嘗病﹐一夜十往退而安寢﹐吾子有疾﹐𨿽不省視而竟夕不寐﹐若是者﹐豈可謂無私乎。世皆以爲美談﹐而通鑑獨載遺馬事﹐此旣一時之語﹐當俱錄之。

溫公自節通鑑﹐以爲更加精擇﹐削其繁蕪﹐斯固可矣﹐然亦時有太過處。如漢書﹖郭林宗傳云﹐茅容耕於野﹐與等軰避雨樹下﹐眾皆夷踞相對﹐容獨危坐愈恭﹐林宗見而奇之﹐遽與共言﹐因請寓宿﹐旦日容殺雞爲饌﹐林宗謂爲已設﹐旣而以供其母﹐自以艸蔬與客同飯﹐林宗起拜﹐因勸令學。通鑑載之略同﹐而節本直云茅容耕者﹐危坐愈恭﹐殺雞爲饌﹐恭謂爲已設﹐容分半食母。甚疏已甚﹐不盡事情矣。

通鑑記或人擬劉祥道破李義府露布事﹐而獨載其一聨云﹐混奴婢而亂放﹐各識家而兢入﹐謂義府多略人奴婢故也。事旣瑣細﹐而語尢鄙陋﹐恐不必存。

唐僖宗責黃巢姬妾軰從賊之罪﹐有對者曰﹕國家以百萬之眾失守﹐宗祧播遷巴﹑蜀﹐今乃以不能拒賊責一女子﹐置公卿將帥於何地﹖通鑑所載如此。夫史氏文辭湏量輕重之宜﹐彼婦人率爾之語﹐豈有所謂失守﹐宗祧播遷巴﹑蜀者乎﹖然史傳如此者﹐何可勝數﹖

滹南遺老集卷之二十二新唐書辧上

作史與他文不同﹐寕失之質﹐不可至於蕪靡而無實﹔寕失之繁﹐不可至於疎略而不盡。宋子京不識文章正理而惟異之求﹐肆意雕鐫﹐無所顧忌﹐以至字語詭僻﹐殆不可讀。其事實則往往不明﹐或乖本意﹐自古史書之獘﹐未有如是之甚者。嗚呼﹐筆力如韓退之而順宗實錄不愜眾論﹐或勸東坡重修三國誌﹐而坡自謂非當行家﹐不敢當也。以祁輩奇偏之識﹐而付之斯事﹐非其宜矣。

劉器之嘗曰﹕新唐書好簡略其辭﹐故其事多欎而不明。遷﹑固載相如﹑文君事﹐幾五百字而讀之不覺其繁﹔使子京記之﹐必曰少嘗竊卓氏以逃而已。文章豈有繁簡﹐要當如風行水上出於自然﹐不出於自然而有意於繁簡﹐則失之矣。唐書進表曰﹕其事則增於前﹐其文則省於舊。新唐所以不及兩漢文章者﹐正在此兩句﹐而反以爲工﹐何哉﹖可謂切中其病。

歐公與宋子京分修唐史﹐其文體不同﹐猶冰炭也。初書成﹐將進﹐吏白舊例止署局中官髙者一人姓名﹐云某等撰。而歐公官髙當書﹐公曰﹕宋公傳列傳用功深而爲日久﹐豈可掩其名﹐於是紀誌書公而列傳書子京﹐子京聞之﹐喜曰﹕自古文人多相淩掩而不讓﹐此事前所未有也。以予觀之﹐歐公正不肯承當耳。

唐子西云﹐晚學遽讀新唐書﹐輒能壊人文格。吾不知此論並紀志而言之耶﹐抑其獨指列傳也。歐公之作﹐縱不盡善﹐無壊人之理﹐若子京者﹐其自壊也已甚﹐豈直它人哉。溫公作通鑑﹐未嘗用子京一語﹐蓋知所決擇矣。

子京譏舊史猥釀不綱﹐而以傳逺自許﹐今之學者類皆歆艶以爲新奇﹐舊史幾廢。劉器之嘗言﹐二書各有短長﹐未易優劣。以愚觀之﹐舊史𨿽陋﹐猶爲本分﹐且不失當時之實﹐寕無新書可也。

呂夏卿預修新書﹐其言云﹐韓愈使王庭湊之莭﹐舊史不書﹐今乃書之﹐所以明臣子之義也﹔太宗拒魏徵諫﹑殺田舍翁之語﹐舊史則書﹐今不書之﹐所以掩人君之過也。予謂子京書退之事﹐則當其削太宗事﹐非也﹔此而削之﹐則長孫後之賢復沒而不彰矣。所貴乎史臣者﹐善惡必存﹐以示勸戒﹐故謂之直筆﹐豈以掩人君之過爲賢乎﹖且帝𨿽有過﹐因後言而遽攺焉﹐是亦從諫之羙也﹐何庸諱哉﹖呂氏之說甚謬。

魏徵諫長樂公主資送事﹐舊史載於長孫後傳﹐是矣。今移於公主傳﹐甚未當也。

蕭銑被圍﹐謂羣下曰﹕天不祚梁數﹐歸於滅﹐若待力屈﹐必害黎元﹐豈以我一人致傷百姓﹐及城未抜﹐冝先出降﹐諸人失我﹐何患無君。乃以太牢告廟﹐率官屬詣軍門降﹐曰﹕當死者惟銑﹐百姓非有罪也﹐請無殺掠。銑𨿽艸竊一時﹐而顚沛之際﹐其言可愛如此﹐可以爲萬世法﹐豈得不載新史﹐乃皆略之﹐而其贊但云﹐以好言自釋於下﹐然則所謂好言者﹐後世何從見之哉。銑對髙祖逐鹿之語﹐與所謂田橫南面非負漢朝者﹐皆中理之論﹐而子京亦削之。髙祖卒誅銑﹐直以其不屈而慚怒耳﹐非能折其口也。子京云僞辧易竆﹐且極稱髙帝之聖﹐蓋不獨去取失當﹐而其褒貶亦殊未安也。

通鑑云﹐李承嘉附武三思﹐詆尹思貞於朝﹐思貞曰﹕公附會姦臣﹐將圗不軌﹐先除忠臣耶。或謂思貞曰﹕公平日訥於語言﹐今廷折承嘉﹐何敏耶﹖思貞曰﹕物不能鳴者﹐激之則鳴﹐承嘉恃威權相淩僕﹐義不受屈﹐亦不知言從何而至也。舊史思貞傳不見此事﹐新史則云﹕或問思貞公敏行﹐何與承嘉辧答﹐曰﹕石非能言者而或有言。子京以孔子有云﹐君子欲訥於言而敏於行﹐遂以敏行代言訥﹐豈有行敏﹐遂不當辧曲直者﹐且左傳載石言於晉﹐蓋物憑而爲怪耳﹐亦豈激之而鳴之意哉。子京疎謬甚多﹐此最可笑者也。又云承嘉恃權而侮吾﹐義不辱此﹐一侮字屬上句﹐則下句不成語﹐屬下句則上句尢不成語矣。

疾雷不及掩耳﹐此兵家成言﹐初非偶語﹐古今文士未有攺之者。宋子京於李靖傳乃易疾雷爲震霆﹐易掩爲塞﹐不惟失眞﹐且其理亦不安矣。雷以其疾﹐故不及掩耳﹐而何取於震﹐掩且不及復﹐何暇塞哉。此所謂欲益反獘者也。當斷不斷﹐反受其亂﹐成言也﹐陳叔逹嘗引以諫髙祖﹐而子京則曰﹐失而不斷﹐反蒙其亂。蓬生麻中﹐不扶自直﹐成言也﹐髙宗嘗舉以告劉禕之﹐而子京則曰﹐蓬在麻﹐不扶而挺。栁楚賢聞髙祖兵興﹐說太守尭君素曰﹕君子見幾而作﹐不俟終日﹐轉禍爲福﹐今其時也。子京復略其辭﹐曰﹕君子見幾而作﹐俟終日耶。其膏盲之病﹐類如此。

古人稱炙手可熱者﹐蓋甚之之辭﹐而非實事也。故但可施之詩句諺語耳﹐而新史稱楊國忠權勢可炙﹐韋渠年勢熖可炙﹐田令孜權寵可炙﹐旣已非矣﹐而復謂李義府門如沸湯﹐王伾等門若沸羮者﹐豈不益乖耶﹖

史稱杜如晦云﹐當時浩然歸裏。王徽云﹐公議浩然歸重。鄭餘慶雲﹐公論浩然歸重。許孟容云﹐四方浩然﹐想見其風﹐古人用浩然字多矣﹐曷嘗以爲歸重想見之意哉。

張公藝九世同居﹐髙宗問之﹐書忍字百餘以對﹐蓋言忍之甚也。新書去百餘字﹐意不完矣。

蕭俛﹑叚文昌勸穆宗銷兵﹐請宻詔天下有兵處﹐毎歲百人之中限八人逃死﹐不補此﹐本分語也。新史則云﹐詔天下鎭兵十之遂﹐限一爲逃死﹐此卻似總分天下兵爲十也﹐且其法本千百人中去八人﹐而子京之數乃及十人﹐豈不失當時之實乎﹖

杜正倫﹑虞世南等嘗論事稱旨﹐太宗謂之曰﹕我聞神龍可擾而馴﹐然喉下有逆鱗﹐觸之則殺人﹐人主有逆鱗﹐卿等遂不避犯觸﹐各進封事﹐常能如此﹐朕豈慮危亡哉。人主稱鱗亦取類云耳﹐子京輒云遂犯吾鱗﹐不幾指斥乎﹐又攺豈慮字爲其慮﹐亦便道不過。

通鑑云﹐索元禮與萬國俊兢爲訊囚酷法﹐或以椽闗手足而轉之﹐謂之鳯凰曬翅﹔或以物絆其腰﹐引枷向前﹐謂之驢駒拔撅﹔又有仙人獻果﹐玉女登梯之狀。新唐﹖元禮傳但載其一﹐云號曬翅﹐不知曬何翅也。

舊史李揆試進士﹐設經史於庭﹐而引貢士謂之﹐曰﹕大國選士﹐但務得才﹐經籍在此﹐請恣尋檢。而新書攺云﹐可盡所欲言。盡言何闗尋檢事﹖

封倫言於髙祖曰﹕秦王恃有大功﹐不服居太子之下。新書攺云頡禎﹝頏﹞太子﹐此豈當時眞語。且頡頏上下飛也﹐如何便作得不服居下意。又說建成作亂﹐曰﹕爲四海者﹐不顧其親。漢祖乞羹此之謂也。新書但云﹐乞羹者謂何。若無舊史﹐安知其爲髙祖事哉﹗

劉徳威對太宗云﹐律文失入者減三等﹐失出者減五等﹐法之爲等不一。而新史削去等字﹐是總以十分爲率而論也。

舊史云﹐玄宗聞顏眞卿抗賊事﹐喜謂左右曰﹐朕不識顏眞卿形狀何如﹐所爲得如此。通鑑攺爲作何狀﹐此亦無傷。至新書乃云﹐何如人﹐則是總言其性行也。

太宗聞李君羨小字五娘﹐云何物女子﹐如此勇猛。通鑑云乃爾勇健。語𨿽異而意則同。新史云乃此健耶﹐一此字便不完。韋夏卿責從弟軌誼受金曰﹕顧當是哉。崔湜﹑岑羲聞韋湊直諫﹐曰﹕公敢是耶﹖其病一也。君羨﹐武安人﹐封武逹郡公﹐爲左武衛將軍﹐在玄武門。帝以其皆有武字﹐遂因告者誅之﹐而新史直云皆武也﹐不亦乖乎。

劉蕡下第﹐李邰謂人曰﹕蕡逐我﹐畱吾顏其厚耶。下第何可言逐也。

趙宗儒遷吏部侍郎﹐徳宗召見﹐勞曰﹕曩與先臣並命﹐尙念之耶。古者人臣稱其亡父於君﹐則有先臣之辭﹐君稱於臣﹐未見其例。

子京好攺舊語﹐而往往反不如之。李邕對或人曰﹕不顚不狂﹐其名不彰。而新史云﹐不如是名﹐亦不傳。王求禮折蘇味道曰﹕三月雪爲瑞雪﹐臘月雷亦爲瑞雷耶。新史云﹐果以爲瑞﹐則冬月雷﹐渠爲瑞雷耶。李邰曰﹕劉蕡不第﹐我軰登科﹐實厚顏。新史曰﹕蕡逐我﹐畱吾顏其厚耶。李右折仇士良曰﹕京師之亂﹐始自訓注﹐訓注之起﹐始自何人。新史云﹐亂京師者﹐訓注也。然其進﹐孰爲之先。此等逺不及舊語也。

李綘傳云﹐帝嘗稱太宗﹑玄宗之盛﹐云﹕朕不佞欲庻幾﹐二祖之道徳風烈﹐無媿謚號﹐不爲宗廟羞﹐何行而至此乎﹖絳曰﹕陛下誠能正身勵已﹐尊道徳﹐逺邪佞﹐進忠直﹐與大臣言敬而信﹐無使小人參焉﹔與賢者遊﹐親而禮﹐無使不肖與焉。去官之無益於治者﹐則才能出﹐斥宮女之希禦者﹐則怨曠消﹔將帥擇士卒勇矣﹐官師公吏治輯矣﹐法令行而下不違﹐教化篤而俗必遷﹐如是可與祖宗合徳﹐號稱中興﹐夫何逺之有﹐言之不行﹐無益也﹐行之不至﹐無益也。帝曰﹐羙哉斯言﹐朕將書諸紳。子京之文類從僻澀﹐至此一叚獨華靡偶儷﹐幾似進士策一時對答之間﹐豈得如是﹐舊史絳傳無之﹐未知其何所本也。

舊史方伎傳云﹐崔善爲累擢尙書左丞﹐諸曺史惡其聰察﹐以其短而傴嘲之﹐曰﹕崔子曲如鉤﹐隨例得封侯﹐髆上全無項﹐胸前別有頭。而新史但云曲如鉤﹐例封侯﹐何耶﹖後漢劉寛不喜盥浴﹐京師以爲諺﹐史不載其語者﹐必以俚甚故耳。子京果嫌其俚則削之可也﹐攺之可乎。

焬帝見李密瞻視異常﹐謂字﹝宇﹞文述曰﹕勿令宿衛。而新史但云無入衛﹐乃是面戒宻也。楊素問宻曰﹕何虞書生耽學若此。新史減虞字﹐便別卻本意。素謂諸子曰﹕吾觀李密識度﹐汝等不及。新史云﹐非若等軰﹐意亦不明。

姚崇汰僧僞濫者﹐舊史但云還俗﹐而子京云髮而農﹐此何等語。且萬二千人豈無歸異業者﹐而悉爲農乎﹐此可以一笑也。

王叔文旣敗﹐毎誦杜甫詩云云﹐而子京但曰誦杜甫﹑諸葛祠詩以自況﹐若無舊史証之﹐不知其誦何語也。況杜集﹑諸葛廟詩非止一篇乎。

新史載閻立本爲主爵郎中時﹐太宗與侍臣泛舟春苑池﹐見異鳥容與波上﹐召立本侔狀﹐合外傳呼畫師閻立本。據本傳﹐初不言其善畫﹐其兄立徳傳但云﹐父毗本以工藝進﹐故立徳與立本皆機巧有思﹐而立徳事業不過制衣服﹑營宮室之類﹐然則安知立本之善畫哉。傅奕傳初不言善數學﹐其病亦猶是也﹐故不若舊史爲明。又謂閻則先當玄宗在藩時﹐以善割蒙寵﹐吾不知何所割也。

張柬之謂李多祚曰﹕將軍居北門幾何。曰﹕三十年矣。張巡問李懷忠曰﹕君事胡幾何﹖曰﹕二期。夫幾何云者﹐但多少之名耳﹐豈足包時字之義。

宋廣平教張說救魏元忠云﹐若獲罪流竄﹐其榮多矣。此本分語也。舊史以榮爲芬芳﹐新書作芬香﹐皆甚紕繆。

舊史云﹐李義琰攺葬父母﹐使舅氏移其舊塋。子京云使舅家移瑩﹐而兆其所。兆其所三字想煞用心來﹐然旣使移舊塋﹐則便知就其地矣﹐何必如此費力。兼三字自非典實語。

武后遣醫人卻內安金蔵﹐五蔵以桑白皮爲綫縫合。語固近俗﹐然子京云褫桑杜紩之大小﹐怪樣也。

漢書稱兒寛以儒術飾吏事﹐而新唐謂員半千不顓任吏﹐常以文雅粉澤。漢武稱何武所居無赫赫之名﹐去後常見思﹐而新唐謂薛戎居官時﹐無灼灼可驚者﹐已罷則懷之。子京於文字其實處不及古人﹐而專以易置字語爲新﹐徒勞甚矣。

舜稱耄期倦於勤﹐蓋老而倦於勤也。新史哥舒翰等贊云﹐主徳耄勤。

王徽傳云﹐僖宗西狩﹐徽追帝不及﹐墮崖樾間。楊行密傳云﹐小校王稔依樾步戰。裴敬彜傳云﹐曾祖子通居母喪﹐有白烏巢冡樾。樾﹐樹陰耳﹐直以爲林木可乎。

蘇世長指披香殿曰﹐此煬帝作邪﹐何雕麗底。此底字訓致﹐而作至字用﹐誤矣。

通鑑戴至徳爲右僕射﹐劉仁軌爲左僕射﹐更日受牒訴﹐仁軌常以美言許之﹐至徳必據理難詰﹐由是時譽皆歸仁軌。有老嫗欲詣仁軌陳牒﹐誤詣至徳﹐至徳覧之未終﹐嫗曰﹕本謂是觧事僕射﹐乃不解事僕射邪﹐歸我牒﹐據此﹐是老嫗明知至徳也﹐而新史但云今乃非是﹐則意不完矣。

王燾傳云﹐母有疾﹐彌年不廢帶。古今但言不解帶耳﹐廢字何義也。

滹南遺老集卷之二十三新唐書辧中

東漢時﹐會稽父老送劉寵曰﹕自明府下車以來﹐狗不夜吠﹐民不見吏﹐蓋愛譽甚之之辭耳。新史云﹐李棲筠爲常州刺史﹐捕斬賊黨皆盡﹐裏無吠狗。田仁會爲勝州都督﹐捕格夙賊﹐夷之城門﹐夜開道無寇迹。實錄之事不當爾也。或謂史記﹖王溫舒傳亦稱無犬吠之盜﹐何如﹖曰﹕史記之謬亦多矣﹐渠皆可法乎。

楊牧初以兄假未仕﹐不肯應舉﹐旣假釋褐﹐乃擢進士第﹐其後同臺爲監察禦史﹐世榮其友。夫以兄未仕而不應舉者﹐友也﹐兄弟同臺者﹐榮也。二事不相類而云世榮其友﹐此何理耶﹖劉子玄傳云﹐撰劉氏家史及譜﹐按據明審﹐議者髙其傳﹐髙字亦非。

爲文字﹐語𨿽貴簡﹐而有不得簡者。韋宏景傳云﹐楊虞卿私造其門﹐宏景厲言曰﹕有詔按公尙私謁耶。惶恐去﹐不少虞卿字否﹖此類非一。觀者可見。孫伏伽言三事﹐但云其一﹑其二﹐其三而無曰字﹐文理無乃不屬乎。

言讀書之勤者﹐例曰手不釋卷﹐而子京撰蔣又傳曰﹕捲不釋於前﹐此何謂也。

前人文字言騷動﹑騷然者﹐有矣。安祿山傳云﹐百姓愈騷。裴冕傳云﹐大眾一騷。馬燧傳云﹐天下方騷。無乃太簡乎。

李靖論蕭銑士卒云﹐藉以拒師﹐本非所情。杜如晦傳云﹐僚屬共才之莫見﹐所涯李勉朝京邸詔還所鎭﹐三所字下不得藉以拒師﹐亦不成語。

王義方彈李義府﹐髙宗怒其毀辱大臣﹐言詞不遜﹐故貶之。新史云﹐帝恨義方以孤生觸。宰相朱泚遣韓旻追徳宗﹐叚秀實以爲宗社之危﹐期於頃刻﹐乃倒用司農印追之﹐新史云﹐秀實以爲宗社之危﹐不容喘﹐豈不過哉。

薛萬均死﹐太宗甞賜羣臣膜皮﹐及萬徹而誤呼萬均﹐愴然曰﹕萬均﹐朕之舊勲﹐不覺呼名﹐豈其魂靈欲朕之賜也﹖新史則云﹐怱口其名﹐才下口字﹐便是從已作用之意﹐豈所謂不覺者乎﹐況此等字﹐史家自不宜使。

肅宗欲以李輔國爲常侍﹐苗晉卿奏曰﹐常侍近宻﹐非賢不可居﹐豈冝任等軰。罷之。等輩上當加此字﹐不然何等軰也。

邪文偉傳云﹐武后問天與帝異稱﹐云何文偉不得對。房管論第五琦言財利事﹐肅宗詰之﹐管不得對。王叔文傳云﹐俱文珍隨語詰折叔文﹐不得對。不得字爲悖﹐正當云不能耳。

杜正倫傳云﹐爲世歆羙。戴至徳傳云﹐世詑其榮。蕭復傳云﹐士艶其榮今監本無此句。敬晦傳云﹐世寵其家﹐寵字尢不安﹐若只作時人榮之大小本分﹐王義方譽振一時﹐吳湊美譽四騰﹐皆非史家之體也。

李義府傳云﹐自其斥天下憂﹐且復用﹐比死﹐內外乃安。嚴震傳云﹐徳宗使馬勛計日取張用誠﹐赴行在﹐踰半日期﹐帝頗憂﹐比至大喜﹐比字不安﹐若及旣等字﹐可也。

溫庭筠數舉進士不第﹐思神速多爲人作文﹐大中末﹐試有司﹐亷視尢謹﹐庭筠不樂﹐上書千餘言。然私占授者已八人﹐作文云者本謂代進士科舉之作耳﹐今乃似泛爲文字者﹐此亦失之不明也。

溫彥博傳云﹐進止詳華﹐人皆拭目﹐觀進止之間﹐何至拭目而觀之哉。子京之誇侈類如此。

髙適工詩﹐毎一篇已﹐好事者輙傳布﹐已字道不得。

韓思復爲滁州刺史﹐有黃芝生州署民爲刻頌其祥﹐刻頌其祥﹐不成語也。

新史稱盧齊卿飲酒踰斗不亂﹐崔恭禮至斗不亂﹐前史載人洪飲者率至一石以上﹐然後爲異﹐踰斗之量﹐世亦多矣﹐何足著之乎﹖

舊史﹕李綱謂髙祖曰﹕臣言如水投石﹐此舊語也。新史則云﹐如持水內石﹐可然不自然。

李翺傳云﹐始調校書郎﹐累遷﹐元和初爲國子博士﹐史館修撰﹐累遷字下豈有闕文乎﹐不然豈可通也。

崔郾傳云﹐室處庳漏﹐無步廡﹐此言其儉﹐足矣﹐而又云至霖淖則客蓋而屐以就外位﹐亦不必道也。張元素起身令史﹐太宗嘗對眾詰問元素﹐大恥。禇遂良上疏論之﹐而新史乃云遂良見帝而言﹐非也。遂良云元素出合門﹐殆不能移步﹐新史攺移爲徒﹐只此一字﹐亦覺失重輕之宜。

朱泚敗﹐出奔失道﹐問野人﹐答曰﹕天网恢恢﹐走將安所﹐此殊不成語也。

李安期傳﹕髙宗屢責以不能進賢。安期曰﹕邑十室且有忠信﹐天下至廣不爲無賢﹐比見公卿有所薦進﹐皆劾爲朋黨﹐滯抑者未申﹐而主薦者已訾﹐所以人人爭噤﹐黙以避囂謗﹐若陛下忘其親讎﹐曠然受之﹐惟才是用塞讒毀路﹐其誰敢不竭忠以聞上乎。子京鐫攺舊文﹐詭異僻澀﹐殆不可讀﹐甚不滿人意也。

李晟贊云﹐身佩安危而气不少衰﹐佩字過矣。張柬之傳云﹐武后謂狄仁滐曰﹕安得一奇士用之﹖仁傑曰﹕陛下求文章資歷﹐今宰相李嶠﹑蘇味道足矣﹐豈文士齷齪不足與成天下務哉。哉字下不得作耶乎歟等字﹐則安矣。子京於此等猶不甚解﹐何足言文也。

王毛仲旬歲至大將軍﹐古人言旬月者﹐自十日以及月也﹐言旬時者自十日以及三月也﹐今言旬歲﹐未見其例也。

蕭嵩傳云﹐在公愼宻﹐人莫見其涯際今監本無涯字。愼宻上不當論涯際﹐以言胸懷宇量則可矣。

張知謇傳云﹐天后奇其貎﹐詔工圗之﹐稱其兄弟容而才﹐謂之兩絕﹐容字不安。

張鎬傳云﹐視經史猶漁獵然。夫前人已有渉獵成言﹐便是此意﹐何謂復爾觧折也。

席豫出鄭州刺史﹐李傑出衢州刺史﹐於郡出杭州刺史﹐李朝隱出通州都督﹐沈傳師出江西觀察使﹐此等甚多﹐得無欠爲字乎﹐蓋出入字不同﹐遷擢貶降例也。

開元中﹐吐蕃金城公主求文籍四種﹐於休烈欲勿與﹐裴光庭駁之﹐此當入光庭傳而載於休烈傳﹐非也。

徳宗時﹐官市事旣詳見於張建封傳﹐而李錡贊又列之重復矣。

舊史﹖李石傳云﹐延英議事﹐中貴必引訓注以折文臣﹐石嘗謂之曰﹕京師之亂﹐始自訓注﹐而訓注之起﹐始自何人﹖仇士良等不能對﹐其勢稍抑﹐搢紳賴之。新史云賴以爲彊﹐便過去了。﹝重﹞

裴度與穆宗論劉承偕事﹐云﹕臣素知承偕怙寵﹐悟不能堪﹐嘗以書訴﹐臣是時中人趙宏亮在行營知狀﹐欲持悟書以奏陛下﹐亦知之耶﹐耶字當作乎﹐帝曰﹕頋悟誠惡之﹐胡不自聞何哉﹐胡卽何也﹐當去一字。

宇文士及嘗非時﹐被召﹐其妻問曰﹕向召何所事﹐何所事不成語﹐曷若但云問何故耶。

陽城傳﹕常以木枕布衾質錢﹐人重其賢﹐爭售之﹐售字爲悖﹐又云賦稅不時﹐時字意不足﹐蓋欠辧集等語也。

張巡傳﹕睢陽雍邱賜徭稅三年﹐賜字便當得蠲免之意否。

許孟容傳云﹐公主子有求補崇文生者﹐孟容固謂帝﹐嘉其守。蕭瑀傳云﹐詔嘗下中書﹐未卽行﹐帝譲其稽。韋顗節儉自居﹐天下推其尙。曹憲注廣雅﹐學者推其該。韋表微以學者薄師道﹐著九經師授譜﹐詆其違。守尙稽違該等字﹐皆道不過﹐必兩字然後成文。

王義方傳云﹐魏徵欲妻以夫人之侄﹐辭不取﹐俄而徵薨﹐乃娶。人問其然﹐曰﹕初不附宰相﹐今感知已故也。楊愼矜傳云﹐婢因史敬忠得至宮中見帝﹐帝素聞敬忠挾術間質其然﹐然字下不得。

通鑑載賈至論王去榮不當免死事﹐李絳論不狥同年事﹐蔣又論張茂宗奪服尙主事﹐王式破仇甫事﹐讀之亹亹可愛﹐入新史中便覺索然無意味﹐甚可惡也。

舊唐﹕隱太子與秦王有隙﹐玄齡謂王曰﹕國家患難﹐今古何殊﹐自非睿聖欽明不能安輯。新史云﹐國患世有惟聖人克之﹐克字何足盡其意。

髙銖爲太常卿﹐嘗罰禮生博士李愨﹐折其非銖﹐嘆曰﹕吾老不能退﹐乃爲小兒所辱卒﹐卒字如何定得。

薛元賞傳云﹐都市多俠少年﹐以黛墨鑱膚﹐誇詭力剽﹐敓坊閭夫。鑱膚者﹐鍼也﹐黛墨所以爲色耳﹐而云以黛墨鑱膚﹐則不可捨文身不道而艱詭若此﹐其亦勞甚矣乎。

李夷簡元和中爲相﹐李師道方叛﹐裴度當國﹐帝倚以平賊﹐夷簡自謂才不能有以過度﹐乃求外遷﹐言不能過﹐或無以過﹐則可不能有以﹐則不成語矣。

康子元傳﹕明皇時議封禪事﹐趙冬曦駁之子元議﹐挺不徙。蘇珦傳亦云﹐嘗按訊韓﹑魯諸王﹐天后詰之﹐挺議無所撓﹐使他人書之﹐不過曰固執不移﹐或云堅守前議而已﹐豈必如此詭異。

鄠縣令崔發系獄﹐遇赦不原﹐張仲方訟之曰﹕鴻恩將布於天下﹐而不行禦前﹔霈澤始被於昆虫﹐而獨遺崔發。新史仲方傳並爲一句﹐云﹕恩被天下流昆虫而不行禦前乎﹖田令孜專權恣橫﹐孟昭圗論之曰﹕天下者﹐髙祖﹑太宗之天下﹐非北司之天下﹔天子者﹐四海九州島之天子﹐非北司之天子。新史攺其下句云﹐陛下固九州島天子。武后怪有司多失出人罪﹐徐有功對曰﹕失出﹐人臣之小過﹔好生﹐聖人之大徳。新史則云﹐失出﹐臣小過﹔好生﹐陛下大徳。子京意以舊文類駢不古﹐故變亂以就已作﹐而不知其反謬也。

馬周嘗寓新豊逆旅。逆旅者﹐客邸也。科舉子遂謂周爲新豊逆旅﹐以對洛陽年少﹐予嘗笑之。而新唐稱劉從諫命甄戈殺定州戍將﹐戈因爲逆旅上謁斬其首﹐何耶﹖

李晟與張延賞有隙﹐謂人曰﹕文士難犯﹐𨿽修睦乎外﹐而蓄怨於內。新史攺爲儒者。儒者與文士自別﹐止當從舊。

蔣儼進蒲州刺史﹐發隱禁姦﹐號良二千石。案二千石﹐漢之職名﹐豈可通爲長史之稱﹖

王孝傑爲吐蕃所執﹐贊普見之曰﹕貎類吾父﹐故不死歸之。死字下不得。

呂元膺傳云﹐居官始終無訾缺。予謂訾者﹐人所譏也﹔缺者﹐已所少也。二字並用不得。

史傳稱人讀書敏速﹐云五行俱下者﹐蓋甚言之耳﹐實無此理也。而唐史謂歐陽詢毎讀輙數行同盡﹐尢不可也。

太宗稱薛仁貴曰﹕朕不喜得遼東﹐喜得卿也。此乃本分語﹐而子京攺云喜得虓將﹐可惡之甚。

禇遂良與太宗論舜造漆器事﹐以爲諍臣必諫其漸﹐及其滿盈無所復諫﹐此眞語也。新史則云必救其源﹐旣以漸爲源﹐因並易其下文﹐曰及夫橫流無復事矣﹐義理𨿽同﹐然當時豈有橫流之語。

張柬之初與楊元琰共乘艫江中﹐私語外家革命事﹐柬之執政引爲右羽林將軍﹐謂曰江上之言﹐君叵忘之。蕭復言於徳宗曰﹕自艱難以來﹐始用宦者監軍﹐此曹止可委宮掖事﹐兵要政機叵使參領。古人言叵信﹑叵測﹑叵量之類﹐叵字固訓不可﹐然施於戒辭﹐則不順矣。安祿山反詔﹐切責許自歸﹐祿山答書慢﹐甚叵可忍。葉法善以術髙卒叵之測﹐此正作不字用﹐則益不安。至蘇頲傳云﹐司馬皇甫恂使蜀﹐檄取庫錢﹐市不急物﹐頲不肯予。或謂曰﹕明公在逺﹐叵得忤上意。呂才卜宅篇云﹐世有五姓﹐謂宮﹑商﹑角﹑徵﹑羽也。按黃帝時﹐獨姬姜數姓耳﹐後世賜族者寢多﹐至因官命氏﹐因邑賜族﹐本同末異﹐叵爲配宮商哉。此又作豈字用﹐尢乖戾也。蓋子京初不詳其義﹐故毎至謬誤焉。

武后問狄仁傑曰﹕朕要一好漢﹐任使有乎﹖仁傑乃薦張柬之。通鑑攺好漢爲佳士﹐新史復作奇士﹐好漢字誠爲渉俗﹐然佳士不足以當之﹐矧曰奇乎﹐寕存本語可也。

李光弼傳云﹐史思明攻太原﹐使卒於城下仰而侮罵﹐光弼令穿地道擒之。新史攺爲隧地﹐固簡而文﹐然隧字作得暗地道否。且本傳先有云﹐穴地頹土山者﹐後又云令郝廷玉由地道入懷州﹐何獨爲此異也。

滹南遺老集卷之二十四新唐書辧下

張籍傳載韓愈答籍論佛老書甚無謂﹐特以無事可錄﹐姑塡塞云耳。吳元濟傳後全載平淮西碑文亦不必也。磨碑事﹐舊史載於韓愈傳﹐而新史附於元濟傳﹐不若舊史爲當。

魚朝恩嘗講易覆餗之義﹐以譏元載﹐時蓋釋奠於國子監也。新史但云會釋菜。朝恩又嘗邀郭子儀同遊章敬寺﹐而新書但雲約修具。裴度傳云﹐初徳宗多猜忌﹐朝士有相過從者﹐金吾輒伺察以聞﹐而新書但云尙苛伺﹐無乃太簡乎﹖

太宗恕宇文士及曰﹕魏徵常勸我逺佞人﹐意疑是汝﹐今果然。通鑑記如此﹐新史無意疑是汝字﹐則義不完矣。

邢君才傳云﹐其屈己好士類此。盧承慶雲﹐其能著人善類此。古人或言皆此類﹐或言類如此﹐今云類此﹐則義不足矣。

吳湊言宮市事﹐曰﹕宜料中官髙年謹信者平賈和售﹐以息眾讙﹐宮市大抵彊買民間物﹐平售字殊不安﹐只作平市字可也。

古人文字中時有渉俗語者﹐正以文之則失眞﹐是以寕存而不去﹐而宋子京直要句句變常﹐此其所以多戾也。

明皇雜錄記李林甫驕二相事﹐以爲抑揚自得而已。子京攺爲軒驁無少譲﹐此固無害而益以喜津津出眉宇間之語。舊史稱裴度狀貌﹐但云不逾中人﹐而子京又加以退然兩字﹐此復何從而得哉﹐蓋亦想象而言之耳。舊史云孔戣嘗論李渉交結狀﹐幸臣側目﹐人爲危之﹐戣髙步公卿間﹐以方嚴見憚。新史云戣自以適所志軒﹐軒甚得。杜暹傳云﹐能以公淸勤約﹐自將亹亹爲之。凡狀貌之辭﹐非親見者不可道。子京史官﹐追記傳聞之事﹐而每喜此等﹐或云談王伯衮衮不厭﹐或云其議論纚纚可聽﹐或云介介自修稜稜有風岸謂李石載仇士良傳﹐侃侃不幹虛譽﹐介介不至顯官﹐皆過也。

舊史云﹐郭宏覇死舊唐書作郭覇﹐時洛陽槗壊﹐行李獘之﹐至是功畢﹐則天嘗問羣臣曰﹕比在外﹐有何好事﹖舍人張元一對曰﹕百姓喜洛陽橋成﹐幸郭宏覇死﹐此卽好事。新史攺云﹐外有佳事耶﹖此一耶字﹐便別卻本意。蓋本是無故而問﹐今卻是疑而審之也。

通鑑云﹐劉悟與客觀角抵之戲﹐自揺肩攘臂以助其勢﹐新書攺爲盱衡攘臂﹐助其決。舊史云﹐楊思朂得俘囚多生剝其面﹐或剺髮際掣去頭皮﹐新史攺爲剝面剺腦﹐裭髮皮以示人﹐便不分明。

人皆言利病﹐而子京每云病利人﹐皆言可否﹐而子京或云否可﹐𨿽義理無異﹐而讀之不明矣。此等猶求異於人﹐不已甚乎。

肅鈞爲諌議大夫﹐盧文操盜庫財﹐髙宗以其職主榦﹐當自盜罪死。鈞曰﹕囚罪誠死﹐然恐天下聞謂陛下重貨輕法﹐任喜恕殺人﹐詔原死。予謂罪死罪誠殞俱道﹐不過須加當字﹐乃可耳。

栁仲郢有父風矩﹐牛僧孺嘆曰﹕非積習名教﹐安及此耶﹖安字下不得。劉允濟曰﹕史官善惡必書﹐使驕王賊臣懼﹐此權顧輕哉﹐顧字下不得。徳宗謂李自良曰﹕卿於進退﹐寕不有禮﹖蕭俛贊曰﹕俛議銷兵﹐寕不野哉﹖寕字下不得。蕭復以擅發京畿觀察使儲粟﹐削階停職﹐或弔之。復曰苟利於人﹐胡責之辭﹖胡字下不得。

李棲筠傳云﹐闗中舊仰鄭﹑白二渠漑田﹐而豪戚壅上游﹐取磑利﹐奪農用十七。棲筠諸皆撤毀﹐歲得租二百萬﹐民賴其入。白居易爲杭州刺史﹐浚李泌六井﹐民賴其汲﹐曷若只云賴其利也。蘇弁傳曰﹕平賦緩役﹐略煩苛人﹐賴其寛。寛字尢贅。

陸贄傳云﹐始帝倉卒變故﹐每自克責﹐贄曰﹕陛下引咎﹐堯﹑舜意也。然致寇者﹐乃羣臣罪﹐意指盧杞等。帝護杞﹐因曰﹕卿不忍歸過朕﹐有是言哉﹐哉字當作乎﹐始帝倉卒變故﹐亦不成語也。

令狐徳棻傳﹕髙宗常召宰相及宏文館學士﹐問何修而王﹐何爲而覇﹐二者孰先﹖徳棻對曰﹕如欲用之﹐王道爲最﹐而行之爲難。髙宗曰﹕令之所行﹐何政爲要﹖此本分語也。新史云﹐帝問曰﹕何修而王﹐若而覇又當孰先﹖對曰﹕若用之﹐王爲先而莫難。帝曰﹕今玆何爲而要﹖語意不足矣。太宗戒尉遲敬徳曰﹕國家大事﹐惟賞與罰﹐非分之恩﹐不可數行﹐勉自修飾﹐無貽後悔。此本分語也。新史云﹐悔可及乎﹐語意皆非是。蕭復嘗言事徳宗曰﹕陛下臨禦之初﹐聖徳光被﹐自用楊炎﹑盧杞﹐惛瀆皇猷﹐以致今日﹐此本分語也。新史云陛下厥初淸明﹐自楊炎﹑盧杞放命﹐穢盛徳播越及玆。殆不可讀。

袁髙爲給事中﹐徳宗將起盧杞爲饒州刺史﹐髙當艸詔﹐見宰相盧翰﹑劉從曰﹕杞當國﹐矯誣陰賊﹐斥忠誼﹐傲明徳﹐反易天常﹐使宗祏失守﹐天下疣痏﹐才示貶黜﹐今還授大州﹐天下其謂何。古人言天下傷殘﹐或曰瘡痍﹐或曰瘡痏﹐皆可﹐今言疣痏﹐乃聱耳﹐豈可與瘡類哉。又奏曰﹕杞罪萬誅﹐陛下止貶新州﹐俄又內移﹐今復拜刺史﹐誠失天下望。帝曰﹕杞不逮﹐是朕之過。答曰﹕杞天資詭險﹐非不逮彼固所餘。古人但言當萬﹐死萬﹐誅字未見﹐其例恐是子京所攺﹐不逮所餘﹐何等昏昧語也。

王琚傳云﹐自傭於楊州富商家﹐識非庸人﹐以女嫁之﹐「識」字上當有其家其主等字﹐又云太子在潞州﹐銅鞮令張暐性豪殖﹐喜賓客﹐弋獵事﹐厚奉太子數集其家﹐亦當重言太子﹐或去厚奉字﹐可也。豪殖二字﹐亦一處不得。又云﹐琚性豪侈﹐其處方面﹐去故就新﹐受饋遺至數百萬﹐去故就新之意﹐昏不可曉。豈謂車服器皿之類耶。中間云侍衛呵止﹐計將安便﹐公主謀益甚﹐語皆不成。視日薄乃得出﹐賜賚接足﹐義皆不安也。

林蘊傳云﹐蘊辧給嘗有姓崔者矜氏族﹐蘊折之曰﹕崔抒弒齊君。林放問禮之本優劣何如耶﹖其人俯首不能對。前史中固有載口辧嘲謔者﹐至如此語﹐亦何足錄哉﹖

李宻等贊云﹐煬帝失徳﹐天醜其爲。吉溫傳云﹐李林甫才其爲。朱桃推傳云﹐人莫測其爲。溫庭筠傳云﹐執政鄙其爲。馮河淸傳云﹐眾義其爲。崔逺傳云﹐世慕其爲。此類甚多﹐古人言所爲﹐有爲則有之矣﹐單爲字未嘗道也。

子京言人物相比倫之意﹐輒用軰字。或曰時無軰者﹐或曰未有軰者﹐或曰古未有軰﹐或曰殆無其軰。至魏徵諌太宗亦云﹐陛下欲逺軰唐﹑舜﹐此若非好語﹐而子京每喜用之﹐何其僻也。

韓充傳云﹐乘機決策﹐無餘悔世﹐推善將余悔。善將字﹐皆道不過。

何易於爲益昌令﹐刺史常乘春與賓屬泛舟出益昌﹐索民挽繂﹐易於身引舟曰﹕方春﹐百姓耕且蠶﹐惟令不事﹐可任其勞挽繂﹐耕且蠶皆﹐非史體﹐不事亦不成語也。

崔日用嘗謂人曰﹕吾平生所事﹐皆適時制變﹐不専始謀。所事字道不得。

李績姊病﹐績親爲煮粥﹐火燎其須﹐其姊止之﹐績曰﹕姊老績亦老﹐𨿽欲久爲姊煮粥﹐其可得乎﹖新史攺之曰﹕𨿽欲數進粥﹐尙幾可﹖殊不如舊史。只一進字﹐亦別卻本意。

天后時﹐宰相豆盧欽望請停京官九品以上兩月俸﹐助軍興﹐王求禮奏曰﹕天子富有四海﹐何待九品俸﹐使宰相奪之以濟軍國用乎﹖後曰止。此句道不過。

鄭權傳云﹐識詣魁然。以魁字狀識詣﹐固已過矣。而盧景亮傳云﹐志義崒然。又有稱造詣嶄逺者﹐豈不益甚哉。

周智光傳云﹐代宗命趙縦書帛內蜜丸召郭子儀。姜公輔傳云﹐朱滔以宻褁書邀朱泚。劉季述傳云﹐割帶內蜜丸告孫徳昭。此本蠟書耳﹐蜜字何義也。

張薦救顏眞卿疏云﹐去正月中云云。權徳輿貞元十九年上陳闕政曰﹕去十四年云云。按古今言去年去歲者﹐前一年耳。子京此語未見其例也。

李百藥傳云﹐轉側寇亂中﹐數被僞署﹐危得不死。張元素傳云﹐切諌太子承幹﹐承幹夜遣戶奴伹系﹐危脫死。安祿山傳云﹐賊將類慓勇﹐無逺謀﹐日縱酒﹐嗜聲色﹑財利﹐車駕危得入蜀﹐終無進躡之患。按前史有曰危得之﹐危殺之﹐危猶參差幾及之意﹐俗言則險也。子京殊不悟此﹐乃顚倒用之﹐何其悖也。

張元素諫太宗修洛陽宮﹐魏徵名勁挺今監本作梗挺聞之﹐嘆曰﹕張公論事﹐有回天之力。予謂魏徵之直﹐世所共聞不必云名勁挺也。

劉仁軌爲陳倉尉﹐有折衝都尉魯寕﹐坐事系獄﹐自恃髙班﹐慢﹝謾﹞罵仁軌﹐仁軌杖殺之。太宗怒﹐命追至長安面詰之﹐仁軌曰﹕寕對百姓辱臣如此﹐臣實忿而殺之。上悅﹐擢爲櫟陽丞﹐此通鑑所載。新史但言﹐寕豪縱犯法﹐縣莫敢屈﹐仁軌約不再犯。寕暴橫自如﹐而無慢﹝謾﹞罵事﹐若止於蒙暴﹐何足爲辱乎﹐又以櫟陽爲咸陽﹐不知是否。

裴子余舉明經﹐累補鄂縣尉﹐時同列李朝隠﹑程行諶﹐皆以文法著稱﹐子余獨以詞學知名。或問陳崇業曰﹕子余與朝隠﹑行諶優劣﹖崇業曰﹕譬如春蘭秋菊﹐俱不可廢也。新史攺云﹐蘭菊異芬﹐胡可廢者﹖不如舊語多矣。且異芬字何從得之哉。

成汭攻夔州﹐軍人韓楚言嘗誶辱汭﹐汭恥之曰﹕有如禽賊﹐當支觧以逞。及夔州不守﹐楚言妻李語夫曰﹕君嘗辱軍且支觧不如前死﹐楚言不決。李礪刀﹐席下方共食﹐復語之﹐夫曰﹕未可。知李取刀﹐斷其首﹐並殺三子﹐乃自剄﹐二夫字止當作楚言。

則天傳云﹐操奩具﹐坐重幃而國命移﹐何必操奩具字。

后妃傳贊云﹐或稱武﹑韋亂唐﹐同一轍﹐武持久﹐韋亟減﹐何哉﹖議者謂否。否字不安。

張九齡傳云﹐徳宗賢其風烈。賢字不安。

劉子玄傳云﹐年十二﹐父授古文尙書﹐業不退﹐父怒﹐楚督之﹐及聞爲諸﹐凡講春秋左氏冒往聴之退﹐輒辧析所疑﹐嘆曰﹕書如是兒何怠。予始讀之不能曉。及見史通自敍則云﹐幼奉庭訓﹐早遊文學﹐年在紈綺﹐便愛古文尙書﹐每苦其辭艱瑣﹐難爲諷讀﹐𨿽屢逄捶撻﹐而其業不成﹐嘗聞家君爲諸兄講春秋左氏傳﹐每廢書而聽逮講畢﹐卽爲諸兄說之﹐因嘆曰﹕若使書皆如此﹐吾不復怠﹐然後了然無疑﹐而覺子京疏略之病﹐爲惡也。

韋述傳云﹐入元行衝室觀書﹐不知寢食﹐言忘則可﹐不知則過矣。

王忠嗣傳﹕上與論兵﹐應對蠭起。應對下不宜言蠭起二字。

張說傳云﹐多引天下知名士﹐以佐佑王﹐化粉澤典章﹐成一王法﹐此譽之太過﹐兼不是史氏敍事語。

張說首倡封禪議﹐此謟諛之事﹐非正人所宜爲﹐而傳贊褒稱以爲文物之盛﹐豈良史體哉。

李泌傳云﹐常持黃﹑老鬼神之說﹐爲時人所譏切。譏切固有成言矣﹐而其贊復云﹐議者切而不與﹐一切字兼得譏字否。

禇遂良一代正人﹐其譖劉洎事﹐初不甚明﹐但洎嘗訴之云爾。胡致堂疑李義府所教﹐理或然也。新史遂謂二人不相中﹐故遂良誣奏﹐洎引馬周爲左﹐而遂良執不已﹐帝感之﹐遂賜死。洎之贊曰﹕爲媢忌所乘﹐卒陷罪誅。而其贊遂良示以此爲疵病。至霍仁師傳又云﹐被遇尢渥﹐禇遂良忌之﹐何行禇公之淺也。

李光顏傳云﹐其師勁悍﹐常爲諸軍鋒。鋒字不安。

渾城射賊將李立節﹐貫其左眉死之﹐凡事死節則曰死之﹐古今成言也﹐致人死而曰死之﹐無此例也。

盧奕﹐懷愼少子也﹐拜禦史中丞﹐自懷愼﹐奐及奕﹐三居其官﹐淸節似之﹐似之道不得。

盧杞傳云﹐父奕﹐見忠義傳。杞不恥惡衣菲食﹐人未悟其不情﹐咸謂有祖風節﹐祖懷愼也。傳首但言其父﹐而不見其祖﹐讀者何以知之。﹝原做忠義杞傳﹐不通﹞

陳少遊傳云﹐或欲對眾切問﹐以屈之﹐少遊據引淹該﹐問窮而對有餘﹐夫對者隨問而應者也﹐無問則無對﹐今曰問窮而對有餘﹐何耶﹖

韋景駿爲貴鄕令﹐有母子相訟者﹐景駿曰﹕令少不天常自痛爾﹐幸有親而忘孝耶﹖按左傳鄭伯曰﹕孤不天欒盈﹐曰﹕我實不天。凡言不天者﹐不爲天所佑耳。非專指喪親也﹐後人往往誤用。

劉季述幽昭宗於少陽院﹐鎖其門﹐鎔鐵錮之﹐此甚明白﹐而子京乃云﹐液金以完鐍﹐若無舊文﹐何可曉耶。且錮者取其牢耳﹐豈謂闕而完之乎﹐詭異如此﹐宜其有札闥洪休之戲也。

魏氏春秋好用左傳語﹐以易舊文。裴松之譏彈甚當。凡人文體固不必拘﹐至於記錄他人之言﹐豈可過加潤色﹐而失其本眞﹖子京唐書𨿽詔勅章疏類皆變亂以從已意﹐至於詩句諺語古今成言﹐亦或芟攺﹐不已甚乎。

滹南遺老集卷之二十五君事實辧上

漢髙祖謂吳王濞狀有反相﹐因附其背﹐云﹐漢後五十年﹐東南有亂﹐豈汝耶﹖應劭曰﹕髙祖有聰略﹐及相徑可知﹐至於東南有亂﹐克期五十﹐占者所知也﹐斯言良是。然謂其能知反相﹐亦恐未必然﹐蓋因占者而意之耳。列子所謂疑鄰人之竊鈇者也。不然英彭﹑陳豨之徒﹐何爲無所見耶﹖

李徳裕云﹕漢髙祖嬖戚姫愛如意﹐思其久安﹐至於悲歌不樂﹐豈不知除去呂后﹐必無後禍。實以惠帝闇弱﹐不能自攬權綱﹐其將相皆平生故人﹐俱起豊沛﹐非呂后剛彊不能臨制﹐所以存之爲社稷計也。老蘇﹑小宋皆襲此論。嗚呼﹐使呂后當殺﹐𨿽爲惠帝﹐不得不殺﹐如其不然﹐亦何名而殺之。後自布衣佐帝定天下﹐有功而無罪﹐柰何以戚姫﹑如意故﹐而遽置之死地哉。妬忌婦人之常﹐況呂氏之悍乎﹖而且以妾逼妻﹐以庶子而易長嫡﹐髙祖之過也。若又殺後﹐豈不益甚哉。故寕隱忍而委之﹐亦可謂能自克者矣。或曰﹕王諸呂而危劉氏﹐非後之罪乎﹖曰﹕身後之變﹐髙祖安知﹐就使能知﹐罪未發而逆誅之﹐在他人猶不可﹐而可施於妻子之間乎﹖爲論不求義理之安﹐而惟詭異之貴。古人本分之事﹐而彊以權術處之﹐是故惡夫曲辧之士也。

髙祖聞韓王信欲與匃奴謀攻漢﹐漢使人覘匃奴冒頓﹐匿其壯士肥牛馬﹐但見老弱及羸畜使者十軰來﹐皆言可擊。上使劉敬復往﹐還報曰﹕兩國相擊﹐此宜誇矜見所長﹐而今徒見羸瘠老弱﹐此必欲見短﹐伏奇兵以爭利﹐而不可擊也。上怒﹐械系敬於廣武﹐旣而果困於平城﹐及得觧﹐斬先使十軰﹐而封敬爲侯。議者曰﹕是舉也﹐髙祖實專之﹐盛气色期於必行﹐敬之言利害明甚﹐然不從﹐而械系焉﹔彼十使者﹐非佞則愚﹐其言可擊﹐何足深怪﹐而皆殺之乎﹐使幸而得志﹐且復殺敬矣﹐何髙祖惟知殺人﹐而曽不罪已也。

髙祖使隨何誘黥布去楚﹐旣至﹐帝方踞牀洗足﹐召使人見﹐布大怒﹐悔來﹐欲自殺。及出就捨帳﹐禦食飲從官如漢王居﹐布又大喜過望。議者以爲始折其气而終收其心﹐此蓋鼓舞英雄之術。以予觀之﹐帳禦之具﹐素所處也。若夫踞洗而見﹐則平生常態﹐殆與見酈生無異﹐彼其傲慢淩侮﹐每每如是﹐人皆知之矣。溺冠騎項﹐靡所不至﹐而顧獨謂此爲術乎﹖使其誠出於是﹐亦非駕馭之道。吾方湏人之力以濟其意﹐遣使說之﹐使之背主而滅族﹐及其至也乃迎辱之﹐此何理也﹖使布乘其悔﹐怒不就捨而就去﹐是又生一敵也﹐豈爲得計哉﹖王者之於人﹐接之以禮﹐而待之以誠﹐然後可以獲其用﹐髙祖惟其無禮而不誠﹐此諸侯所以相踵而叛也。而古今以爲羙談何耶。﹝直視其短﹐史家粉飾而已﹐不過一流氓耳。﹞

漢髙祖桮羮之語﹐天地所不容。項伯謂爲天下者﹐不顧家﹐此姑以寛觧羽意耳。然世之議者﹐幾何不如是非﹐惟不罪而或又爲之說理。嗚呼﹐天下之事有大於殺父者乎﹖幸而羽從項伯之諌﹐使羽當時遂殺之﹐帝𨿽成功﹐將何面目以立於人上哉。

漢髙祖初朝太公如家人父子禮﹐家令說太公曰﹕天亡二日﹐民無二王﹐皇帝𨿽子﹐人主也﹔太公𨿽父﹐人臣也﹐柰何令人主拜人臣﹐如此則威重不行﹐太公因謂髙祖﹐不可以我亂天下法﹐上心善家令言﹐於是下詔尊太公爲太上皇。荀悅曰﹕𨿽天子﹐必有尊也﹐家令之言過矣。史記索隠表出之﹐予爲廣其說﹐曰﹕君臣之義﹐非所施於家﹔而父子之分﹐無時而可變也。所謂上亡二王者﹐此自以國法論耳﹐何與乎所生之親﹖咸邱蒙以瞽叟朝爲問﹐孟子斥之﹐以爲齊東野人之語﹐且曰﹕孝子之至﹐莫大乎尊親﹐尊親之至﹐莫大乎以天下飬爲天子﹐父尊之至也﹐以天下飬飬之至也。夫天下適足爲飬親之具﹐則人主之名﹐豈得而壓父哉﹖舜旣爲天子而父瞽叟﹐自若瞽叟未嘗爲太上皇﹐帝子舜自若然﹐則君父並立於天下﹐國自國﹐家自家﹐兩不相渉﹐本無窒礙。尊號之有無﹐初不足爲輕重也。若曰父以子貴﹐子爲天子﹐而父爲匹夫﹐情所不安則可矣﹐而謂父無尊號﹐卽爲人臣﹐而不當受人主之拜﹐可乎﹖家令惟知主不可以拜臣﹐而不知子不可以臣父也。晉劉寶云﹐髙祖善家令者﹐善其發悟已心﹐因得尊崇父號﹐非善其令父敬己﹐未必然也。彼誠欲發悟上心﹐何不直以其意告之﹐而云威重不行耶﹖自鄙人所見﹐止於如是耳。其詔曰﹕人之至親﹐莫親於父子﹐故父有天下﹐傳歸於子﹐子有天下﹐尊歸於父﹐此人道之極也。其言是矣。至謂平暴亂﹐安天下﹐皆太公之教訓﹐則又非也。使太公無教訓之功﹐遂不可尊崇乎﹖蓋帝於天理本明而家令蔽之﹐故𨿽加尊崇而卒入於不善也。末流至於後世﹐遂專以家事爲私﹐動持義掩恩之說﹐人主泰然享長上之朝覲。唐時﹐至有父母拜王妃﹑舅姑拜公主之令﹐而恬不知怪。又其甚者﹐故借親屬以明法﹐而市不狗﹝苟﹞之名﹐𨿽誅夷骨肉﹐而不以爲慊﹐或反有徳色﹐天理人道滅絕無餘﹐曽禽獸之不若﹐皆家令之遺意也。

髙祖以櫟釡之故﹐怨其嫂。及卽位﹐封諸親屬﹐而嫂之子獨不得﹐太上皇以爲言﹐帝曰﹕某非忘封之也﹐爲其母不長者耳﹐乃封其子信爲羮頡侯。君子曰﹕漢祖﹐小人也﹐以一飰之故﹐而蓄怨不忘﹐以及其子。太公有言﹐猶以醜名加之﹐羮頡是何稱號哉﹖殆不若不封之愈也﹐而嫂不長者已﹐尙得爲長者乎。

髙祖疑張敖反﹐呂后數言張王以魯元公主故不宜有此。帝曰﹕使張敖據天下﹐豈少而女乎﹖是呂氏猶知有人情親屬之義﹐而帝直以寇盜視之﹐由已之貪得無恩﹐捐骨肉而不難﹐故量人如此耳。

丁謂嘗言漢祖非英雄﹐至目爲田舍翁﹐𨿽似太過﹐亦頗快人。近代諸儒以道學相髙尙﹐論古人毫釐必計﹐如漢祖者﹐何足多道﹐而毎稱其天資不可及。張南軒直云﹐使其知學則湯﹑武之賢﹐亦不難到﹐愚之惑滋甚矣。

張安道題漢祖廟云﹐縱酒疎狂不治生﹐中陽有土不歸畊﹐偶因世亂成功業﹐更向翁前與仲爭。此𨿽詩人一時之言﹐實中其病。方帝始亡﹐賴時豈誠有取天下之計﹐而可必其成功者乎﹖顧乃對眾矜衒以愧其父兄﹐甚矣﹐自欺而不知禮也。

漢祖之平生可考而知也﹐委太公於爼機而無營救意﹐棄孝恵﹑魯元於道路而無顧。藉心飾亡賴之﹐非則誇示﹐其足懷櫟釡之隙﹐則怒及其侄。嬖寵如意而幾使冢嫡廢。踞罵張敖而不以子婿畜。韓信元勲本無異志﹐而數施譎詐﹐畏偪而不終。蕭何素契足諒雅﹐懷而未免猜嫌﹐至械系而後已。鄭君以不忘故主而逐之﹐李布﹑雍齒以舊嘗窘已而幾殺之。其行事如此﹐而議者猶謂寛仁大度﹐誠信使人﹐吾不知其說也。

漢文帝卻千里馬﹐而光武以之駕鼓車。林少頴曰﹕華歆擲金﹐不若管寕揮鋤而不顧﹐以是爲二帝之優劣﹐陋哉斯言。人主之道﹐在於罷貢獻﹑絕貪求﹐爲天下後世法。孝文之慮逺矣﹐林氏乃以心術無礙律之﹐果如此說﹐則箕子之嘆象箸﹐召公之戒旅﹖﹐其私憂過計也耶。且夫千里之駿而以駕皷車﹐亦非物理人情之正﹐固不若卻之爲愈也。﹝鼓﹑皷必有一誤﹞

漢武老且死﹐意欲立昭帝﹐而憂其子少母壯﹐或至於亂也﹐遂殺鉤弋大人﹐時暴風揚塵﹐百姓感傷﹐蓋其違天理而拂人情耳﹐顧乃矜語左右﹐自以爲明﹐史臣又曰﹕諸爲武帝生子者﹐無男女﹐其母無不譴死﹐豈可謂非賢聖哉﹖昭然逺見爲後世計慮﹐固非淺聞愚儒之所及。慵夫曰﹕漢武子是爲不道矣﹐殺一不辜而得天下﹐君子不爲無罪而殺人﹐無時可也﹐況以逆料未必然之事﹐而殺其所親乎﹖彼誠以爲治亂由人﹐自當別有所處﹐不然付之定數﹐一女子何與焉。母子天倫也﹐立其子必殺其母﹐是母乃子之賊﹐而子乃母之累也﹐其爲戾不已甚乎﹖釣弋之事﹐借使行一時之權﹐而曰﹕凡生子者皆譴死﹐然則後宮誰敢舉子者。匹夫之爲其家慮﹐猶君之爲其國慮也﹐使天下之人皆如武帝之用心殺人﹐其可勝計﹐而親戚之間﹐豈復有恩義哉﹖故夫武帝之安其後者﹐乃所以絕其後﹐非惟不仁﹐抑亦不智矣。末流至於元魏之始﹐遂以此爲定制﹐椒庭憂恐﹐皆祈祝不願生冡嫡﹐有輒相勸爲自安計。讀之令人慘然﹐此固凶毒殘酷之所爲﹐殆禽獸之所不忍﹐而帝自爲明﹐史臣又從而贊譽之﹐何其怪也。葉永嘉曰﹕漢武一生顚倒﹐臨終一莭﹐卻事事做得是。嗚呼﹐立昭帝托霍光﹐是矣﹔鉤弋之誅﹐安得爲是﹖髙祖晚年使周勃爲太尉﹐而屬之以安劉氏﹐顧孝惠暗弱而呂后彊暴﹐意亦憂其身後之變矣﹐然卒不殺後。而議者不以爲過焉。則亦其情有所不能安﹐而理有不得不然者﹐孰謂武帝此舉可爲法哉。

東坡曰﹕漢武無道﹐了不足觀﹐惟踞廁見衛靑﹐不冠不見汲黯爲可取。靑﹐奴材﹐雅冝舐痔正應踞廁見之﹐蘇子於是失言矣。豈有天子見大將軍而可踞廁者乎﹖奴材在彼﹐君臣之禮不容廢也。

汲黯出守淮陽﹐過大行﹐李息論張湯姦邪必敗﹐狀勸息言之﹐息畏湯﹐不敢也。後湯果敗﹐武帝聞黯與息言﹐乃抵息罪。嗚呼﹐黯在朝廷面攻湯惡者屢矣﹐帝不能從。至於疎斥﹐𨿽因此增秩﹐而七年不復召﹐竟死於郡﹐豈眞能重黯者而顧追恨李息耶。

漢武時﹐隆慮公主子昭平君尙帝女夷安公主﹐隆慮主病﹐因以金千斤﹑錢千萬爲昭平君豫贖死罪﹐上許之。隆慮主卒﹐昭平君日驕醉﹐殺主傳廷尉﹐請論死﹐左右皆以許贖爲言﹐上垂涕曰﹕法令者﹐先帝所造也﹐用弟故而違先帝之法﹐吾何面目入髙廟乎﹖乃可其奏。東方朔上壽以爲誅﹐不擇骨肉﹐此五帝三王所難也。傭夫曰﹕武帝之守法﹐是矣﹐而所以致其死者﹐誰之過歟﹖夫貴戚之子﹐制之猶懼其逞也﹐而又許以不死﹐彼何憚而不爲哉﹐使當主請之時﹐卽以髙帝法語之﹐將不至於此矣。利一時之貲﹐而貽後日之悔﹐知守法於其終﹐而不知防患於其始﹐武帝之志荒矣。

滹南遺老集卷之二十六君事實辧下

光武封功臣﹐鄧禹﹑吳漢皆食四縣。丁恭議曰﹕古者封侯不過百里﹐彊榦弱枝﹐所以爲治也。今封四縣不合法制。帝曰﹕古之亡國﹐皆以無道﹐未嘗聞功臣地多而滅亡者也。近世議者以光武爲非。予謂恭固逺慮﹐然光武知本之言﹐其可廢哉﹖治天下者﹐無道徳仁義以相維持﹐而欲恃區區之法制以沮姦雄而弭禍亂﹐蓋亦難矣。

東坡嘗言三國誌注中好事甚多﹐而惜其遺漏。自今觀之信然。如曹操徵烏桓還自謂幸勝﹐而偏賞先諌者﹐可以爲千古法也。操一生所行類皆不道之事﹐獨此一莭有光淸史﹐而陳壽略之﹐豈非闕典之甚哉。

先主以私憾殺張裕﹐孔明表請其罪﹐報曰﹕芳蘭生門﹐不得不鋤。嗚呼﹐先主天資仁厚﹐有古賢君之風﹐至於此舉﹐乃與曺操無異﹐惜哉。﹝人主治國﹐非道徳文章爾﹞

晉史﹖山濤傳云﹐鬲令袁毅賂公卿以求虛譽﹐遺濤絲百斤。濤不欲爲異於時﹐受而藏於閣上﹐後毅事露﹐濤取絲付吏﹐積年塵埃印封如初。王戎亦嘗受人布﹐司隸糾之﹐武帝謂朝臣曰﹕戎豈懷私苟得者﹐正當不欲爲異耳。嗚呼﹐古人所謂不爲異者﹐不爲崖異絕俗之事而已。臨財之際﹐𨿽一介必有義存﹐豈容自污而猥之﹐尙同爲貴哉。戎本貪夫﹐豈無足責﹖濤旣受其物矣﹐印封𨿽在﹐何以自明﹖且濤又嘗以盜官稻田爲李憙所劾﹐則非眞能淸潔者也。而史臣亦以此恕之﹐何耶﹖武帝身爲人主﹐宜以莭儉厲俗﹐始自貴近﹐而王愷與石崇爭侈﹐乃以己物助之。戎也犯贓﹐則爲之護諱﹐而貸其罪﹐天下安得不亂哉﹖

宋文帝甞故令諸子晚食﹐曰﹕欲其識有饑苦﹐以節儉禦物。唐明皇帥太子以下芟麥於宮中﹐曰﹕欲其知稼穡之艱難。嗚呼﹐人主之教子當使親師傅﹐通古今﹐義理旣明﹐百行自正﹐曽謂此等可以制其心乎﹖﹝道徳文章﹞

宋孔熈先傳學文史﹐兼通數術﹐有縱橫才志。文帝時﹐爲散騎侍郎﹐不爲時知﹐憤憤不得志﹐乃與範曄謀亂。事覺﹐窮治﹐望風吐欵﹐辭气不撓。上奇其才﹐遣人慰勉曰﹕以卿之才而滯於集書省﹐理應有異志﹐此乃我負卿也。又謂執政曰﹕孔熈先年四十而猶爲散郎﹐安得不作賊。君子謂宋文帝於是失言矣。人臣至於叛逆﹐復何才之足惜﹐且士之進退自有命﹐存縱其淹﹐抑終身亦當委順﹐柰何以小不如意﹐遂圗不軌乎﹖﹝道徳文章﹐愚忠﹞由帝之言﹐是使狂躁之徒得以借口而無忌憚﹐豈所以爲訓哉。嗚呼﹐彭城王同气之親𨿽犯嫌隙﹐本無他腸﹐尙可聴其自親以全友愛之義重﹐以會稽之哀祈﹐扶令育之死諫﹐而帝卒殺之不疑。顧乃眷眷於熈先小子﹐人何其心術之悖也。

隋文帝每謂趙緯曰﹕朕於卿無所愛惜﹐但卿骨相不當貴耳。此非人主之言﹐而亦非其本心也。特綽﹝緯﹞之抗直﹐帝不能堪故耳。

唐太宗嘗云﹐奴告主反﹐此獘事也。謀反不能獨存﹐必與人共成之﹐何患不發﹐而使奴告耶﹖自今有告者乃受﹐仍斬之。君子曰﹕太宗之立法是矣﹐惜其猶以利害言也。夫以奴告主﹐理所不容﹐自當禁之﹐縱使無由得發﹐亦豈可許乎﹖乃不學之過也。

唐太宗錄囚﹐有劉恭者﹐頸有勝文﹐自云當勝天下﹐坐是繋獄。帝曰﹕天將興之﹐非朕所能除﹐若無天命﹐勝文何爲﹐乃釋之。齊人段志充請帝致政於太子﹐大臣乞誅之﹐詔曰﹕朕之有罪﹐是其眞也﹐若其無罪﹐是其狂也﹐亦釋之。此可謂寛明矣。然於李君羨則以讖記之文而殺﹐劉洎則以廢立之語而殺﹐或怪其不能以斯心加諸彼﹐是不然。恭﹑志充軰﹐凡人皆知其不足道﹐故無所動其心。君羨與洎則觸其眞諱﹐惡之機﹐故不能自克耳。武后能容蘇安恆﹐而不容魏元同﹑劉禕之﹐亦是類也。

唐明皇酺宴﹐命三百里內刺史﹑縣令各率所部音樂集於樓下﹐以較勝負。懷州刺史以車載樂工數百﹐皆衣文繡﹐服箱之牛皆爲虎豹犀象之狀。魯山令元徳秀惟遣樂工數人﹐連袂而歌﹐於蒍於上。曰﹕懷之人其塗炭乎﹖立以刺史爲散官。君子曰﹕城中好髙髻﹐四方髙一尺﹐明皇耽於淫樂﹐天下方且風靡而效之﹐而又親詔守令﹐責其角勝﹐則彼惟知求勝以取恱﹐蓋亦不足怪也。乃因徳秀之諷﹐而罰懷州刺史﹐信有過矣。而導之者獨無罪乎﹖卒不自克﹐至於寇亂父興﹐中原受祻而不可觧塗炭者﹐豈止懷州之人哉。

憲宗朝﹐李絳﹑李吉甫數爭論於上前。禮部尙書﹑同平章事權徳輿居中﹐無所可否。上鄙之﹐徳輿罷守本官。範氏唐鑑稱其明。慵夫曰﹕憲宗黜徳輿誠是﹐然吉甫謟邪屢爲絳所屈﹐帝常直絳而謂吉甫專爲恱媚﹐則其可鄙蓋甚於徳輿矣。顧乃存之而不去﹐其後絳亦罷免﹐而吉甫獨寵任終身。至以議謚貶張仲方而特賜曰忠﹐何其眷之深歟。然則帝之明﹐未足多也。

憲宗元和三年﹐求試賢良方正舉人。牛僧孺﹑李宗閔﹑皇甫湜深陳時政之失﹐皆後髙第。上亦嘉之﹐詔中書優與處置。宰臣李吉甫惡其言﹐直泣訴於上﹐且誣考官不公。上乃貶諸考官而僧孺等久之不調。慵夫曰﹕三子以直言應詔﹐其心非有他也。帝旣嘉之﹐卽當擢用而施行﹐以示至公﹐其誰敢議﹐顧乃狥吉甫之私情﹐而爲之報怨。牛﹑李之隙有自來矣﹐帝每以朋黨疑臣下﹐而不知己爲朋黨之根也。

唐武后時﹐徐元慶父爽爲縣尉趙師韞所殺﹐元慶復手殺師韞﹐後欲赦死。陳子昻議以爲枕戈讎敵﹐人子之義誅﹐罪禁亂王法之綱﹐非義不可訓人﹐亂綱不可明法。且元慶所以能義動天下者﹐以其忘生﹐而反於徳也。若釋之﹐以利其生﹐是奪其徳﹐虧其義﹐非所謂殺身成仁﹐全死忘生之節﹐宜正國之典﹐寘之以刑﹐然後旌其閭墓﹐可也。時韙其言﹐後栁子厚駁之﹐曰﹕旌與誅不得並。誅其可旌則黯刑﹐旌其可誅則壊禮。若師韞以私怨虐非辜﹐州牧不知罪﹐刑官不知問﹐而元慶能報之﹐是守禮而行義也。執事者宜有慚色﹐將謝之不暇﹐而又何誅其﹐或父不免於罪﹐而師韞之誅﹐不愆於法﹐是死於法﹐而非死於吏。讎天子之法﹐而戕奉法之吏﹐是悖驁而淩上也。執而誅之所以正邦典﹐而又何旌。當取公羊受誅不受誅之義﹐以斷之。元和中﹐梁悅報父讎﹐殺秦杲﹐報有司曰﹕據禮經則義不同天﹐徵法令則殺人者死。禮法二事﹐皆王政之大端﹐宜令詳議。韓退之曰﹕聖人丁寕其義於經﹐而深沒其文於律﹐將使法吏一斷於法﹐而經術之士得引經而議也。宜定其制﹐凡復父讎者﹐事發具申尙書省集議奏聞﹐酌其宜而處之。勅杖恱一百﹐流循州。明皇時﹐張瑝﹑張秀亦以父讎殺楊汪﹐議者多言宜加矜宥。張九齡欲活之﹐而裴耀卿﹑李林甫以爲亂國法﹐帝然之﹐謂九齡曰﹕孝子之情義不顧死﹐殺人而赦﹐此塗不可啟也。乃下敕曰﹕國家設法﹐期於止殺﹐各伸爲子之志﹐誰非狥孝之人﹐展轉相讎﹐何有限極﹖臯陶作士法在必行﹐曽參殺人亦不可恕。使河南府杖殺之。考比三事﹐惟明皇所處爲不可易。子昻等議似髙﹐要非正法。蓋禮記﹑周官及公羊氏復讎之說﹐皆亂世事﹐不足信也。

楚靈王聞羣公子被殺﹐自投於車下﹐曰﹕人之愛其子﹐亦如余乎﹖侍者曰﹕甚焉。王曰﹕予殺人子多矣﹐能無及此乎﹖唐文宗惑楊賢妃之譖﹐幾廢太子永﹐已而永暴薨後﹐帝因觀樂見童子緣橦﹐而其父來往走其下﹐泫然流涕曰﹕朕爲天子﹐不能全一子﹐乃誅教坊宮人嘗構害太子者十數人。嗟夫﹐惻隱之心人皆有之﹐父子之道出於天性。靈王因己子之死﹐而始悟殺人子之爲非﹔文宗見他人之愛子而後知己子不全之可恨者﹐昏蔽如此﹐宜其懵於天下之理也。

溫公極稱周世宗之羙﹐而曰﹕大功未成﹐中道而夭﹐蓋太平之業﹐天將啟聖人而授之﹐非人謀之所及。予謂溫公歸之天數是矣﹐以爲將啟聖人﹐則媚主之辭也。世宗天資豈宋祖之所敢望﹐而如宋祖者﹐其足謂之聖人乎﹖使世宗而在太平之期﹐可以立待﹐何必宋祖哉﹖

宋主徵李煜﹐煜遣徐鉉朝京師﹐言其師出無名﹐且曰﹕煜以小事大﹐如子事父﹐未有過失﹐柰何見伐﹖宋主曰﹕爾謂父子爲兩家﹐可乎﹖鉉無以對而退。歐公載其事於五代史而論之﹐曰﹕嗚呼﹐大哉何其言之簡也。王者之興天下﹐必歸於一統﹐可來者來之﹐不可者伐之﹐期於掃蕩一平而後已。周世宗徵淮南﹐詔捃摭前事﹐務較曲直以爲辭﹐何其小哉。慵夫曰﹕歐公之言過矣。自古出師未嘗無名﹐而加人之罪者﹐必有辭而後可。曲直之理﹐正所當較也。宋主此舉果何名而何辭哉﹖偶鉉及父子之諭﹐因得以是而折之。夫父子固不當爲兩家矣﹐而宋之與唐何遽有父子之分哉﹖天下非一人之所獨有也。此疆彼界﹐容得分據而並立。小事大﹐大保小﹐亦各盡其道而已。有罪則伐﹐無罪則已﹐自三代以來﹐莫不然﹐豈有必皆掃蕩使歸於一統者哉。世宗旣服江南﹐淸源莭度使劉從效請置進奏院於京師。直隸中朝詔﹐報曰﹕江南近服﹐方務綏懷。卿若置邸上都﹐與彼抗衡﹐受而有之﹐罪在於朕。勉事舊君且宜如故﹐如此則於卿篤始終之義﹐於朕盡柔逺之宜﹐鍾謨入貢。帝問曰﹕江南亦治兵修守偹乎﹖對以不敢。帝曰﹕向時則爲仇敵﹐今日則爲一家﹐大義以定﹐保無他虞。然人生難期﹐至於後日事不可知﹐歸語汝主﹐可及吾時完城郭﹐繕甲兵﹐據守要害﹐爲子孫計。世宗徳度如此﹐其視宋主何啻天壌﹐而反以較曲直爲小乎﹖宋主之初出師撫曹彬背曰﹕會取會取﹐彼本無罪﹐只是自家﹐著他不得。此則情實之語也。歐公一代正人﹐而曲媚本朝﹐妄飾主闕﹐在臣子之義﹐𨿽未爲過﹐而史書垂世之言﹐安可不出於大公至正耶﹐不載可也。

唐將劉臣容討黃巢﹐幾擒而後縱之﹐曰﹕國家喜負人﹐不若畱賊以爲富貴之資。議者議其以鷹犬自期﹐其言誠是。然如巨容軰何足責哉。宋主太祖命曹彬平江南﹐許以使相﹐及回﹐惟賜錢五十萬﹐曰﹕更爲朕平太原﹐然後與卿﹐此非以鷹犬使人耶﹖而宋儒每稱其吝惜名器。夫人君之於臣﹐遇之以禮﹐而示之以誠﹐故人樂爲之用﹐果惜名器﹐則如勿許。然宋祖素多權詐﹐本不爲名器計也。嗚呼﹐使彬而君子何必以此待之﹐如其小人﹐則亦不復肯盡力矣。嘗以彬之行事考之﹐蓋所謂君子者﹐則宋祖非惟失所以使人﹐而又見其不能知人也。﹝權術﹐待思﹞

滹南遺老集卷之二十七臣事實辧上

揚子以子胥鞭屍藉館爲非﹐東坡曰﹕父不受誅﹐子復讎﹐禮也。生則斬首﹐死則鞭屍﹐發其至痛﹐無所擇也。是以昔之君子皆哀而恕之﹐雄獨非人子乎﹖子由論之則不然﹐曰﹕士不幸至此﹐不足以言功名矣﹐而至鞭舊君以逞志﹐逆天而傷義﹐卒以盡忠而喪其軀﹐豈非天哉。傭夫曰﹕子由之論是矣。君父之尊一也﹐而君復統其父﹐知有父而不知有君﹐亦何以立天下﹖員𨿽不仕﹐然身居楚國﹐而父爲楚官﹐則員亦楚之臣也。臣無讎君之義﹐楚子之淫刑固有罪矣﹐而員之報之﹐無乃已甚乎﹖爲員之計﹐不過無食其祿而已。夫君非至明﹐誅殺之閒﹐不能無濫﹐使爲臣子者皆得推刄而報之﹐則國家豈復有法﹖而逆亂之事何時而已也。若員者勇而無禮﹐敢爲而不顧者也。至其說吳王僚伐楚﹐而王未卽從﹐因之進専諸於公子光而使弒之。蓋求以逞其怨毒﹐則凡可以得志者﹐靡所不爲。旣自賊其君﹐而又賊人之君﹐員眞小人也哉。揚子譏之﹐未爲過論﹐而東坡以爲非人子﹐然則蘇氏獨非人臣乎﹖張南軒嘗與人議員立廟事﹐云在吳則可﹐在楚則不可﹐員而有靈必不享於楚地。蓋謂忠於吳而不忠於楚耳。予謂員之於闔廬則忠﹐於僚則賊﹐其享於吳﹐亦恐未安也。

退之論範蠡招文種事﹐略曰﹕爲人謀而不忠﹐有匡君之智而無事君之義﹐若以長頸之狀﹐難以同樂﹐則舉吳之後﹐還越之日﹐泛輕舟逰五湖者﹐豈惟範子乎﹖其移文種之書﹐猶拔勾踐之劍也﹐勾踐何過哉﹖其文辭不甚佳﹐此必少年所作﹐故黜於外集﹐而世亦無稱道者。獨宋孫漢公謂其意出千古。予以爲然。蠡𨿽功成﹐然句踐之眷方隆﹐而所期望者未艾也﹐盍亦爲之勉畱﹐而徐以禮請﹐則終始之義﹐庶幾兩全﹐而決意不回。若棄仇讎者﹐王以誅賞動之﹐則曰﹕君行令﹐臣行義﹐卒潛遁去。揆以人情﹐王旣不能堪矣﹐乃又移書同志﹐誦王之短﹐而示已之見﹐幾種也不智﹐亦因謝病不朝﹐王未嘗負二子﹐而二子負王﹐安得不發怒而殺之乎﹖以史傳考之﹐勾踐無不道之事﹐惟種受誅﹐而實其自取﹐則長頸之相﹐蓋亦無驗也。嗚呼﹐範蠡﹐春秋之豪﹐才略有餘而仁義不足者也。以今日待其君如此其薄﹐則向來所以黽勉從事者﹐特假之以爲功名之資耳﹐夫豈誠意哉。然而千古髙之以爲羙談﹐其視貪榮嗜利﹐死而不悔者﹐固爲賢矣。以君子忠愛之道律之﹐殆未滿人意也。

蕭何治未央宮事﹐論者不一。或以爲非是﹐或以爲當然﹐或又疑其所爲有深意﹐何其紛紛也。彼以刀筆吏監土木﹐功不能無過制者。其對上之言﹐姑以自解云爾﹐此固不足深責﹐然亦何可妄舉哉﹖大抵漢初君臣類無學術﹐暗於義理﹐其舉措之際亦多疏矣﹐而後世每以聖賢事業期之﹐宜其爲說之多曲也。﹝中肯﹞

程晏論曹參﹐譬之飲牛於污泥﹐而不卽淸淵。呂祖謙論陸賈﹑叔孫通﹐譬之避雨於荒城﹐而不求大廈。皆恨其不以三代之隆輔漢也。嗚呼﹐三代之事豈漢祖之可望﹐而數子之才亦豈王者之佐乎﹖彼自量其分而行其力之所及﹐是矣。而世儒每過期之﹐此書生不通之論也。

昔人之論﹐蓋有語病而意實不然者。張釋之與文帝爭犯蹕事﹐曰﹕方其時﹐上使誅之﹐則已。近世儒者往往譏之﹐以爲開人主殺人之端﹐固似有理。然一時之意﹐姑爲守分而言﹐何暇慮及此乎﹖王肅諫魏明帝亦嘗引此﹐曰﹕廷尉﹐天子之吏也﹐猶不可以失平﹐而天子之身反可以惑謬乎﹖重於爲己而輕於爲君﹐不忠之甚也。其貶尢深﹐蓋帝性嚴急﹐時督修宮室稽限者﹐輒親召問﹐言猶在口﹐身首已分﹐故肅言近於過者﹐所以力戒帝之専殺耳。不然釋之之罪詎至是哉。

張釋之與文帝爭論犯蹕罪名事﹐云﹕方其時﹐上使誅之則已。議者紛然﹐以爲開人主殺人之端。而隋源師謂髙祖曰﹕陛下初便殺之﹐自可不闗文墨。唐馬懷素謂武后曰﹕陛下操生殺柄﹐欲加之罪﹐自當取決聖衷。皆襲釋之之意者也。其言之病﹐豈不益甚哉。

尹賞病革﹐戒其子曰﹕爲吏正坐殘賊免﹐猶勝軟弱不勝任。仇士良致仕﹐語諸送者﹐以爲無使人主知書近賢臣﹐則權常在我。嗚呼﹐凶人爲不善﹐惟日不足賞之酷。士良之姦﹐居之不疑﹐亦已極矣。乃復將死而貽諸其子﹐旣去而傳諸其徒﹐不仁者可與言哉。

漢元帝欲禦樓船﹐薛廣徳諫曰﹕臣當自刎以血污車輪。帝不恱﹐及聞張猛之言﹐然後喜曰﹕曉人不當如是耶﹖陳瑩中曰﹕事有緩急﹐言有輕重﹐禦船非過舉之﹐大諌而不從﹐何遽至於自刎哉﹖使果不從﹐廣徳之死﹐又何名乎﹖劉子翚曰﹕廣徳誠大過﹐然非先發此言以激上心﹐則猛之言未必見聽也。有犯無隱﹐廣徳以之。予謂推帝所以見聽之由﹐則子翚之論得矣。而廣徳之過﹐又豈可不戒哉。君子於其言﹐無所苟而已矣。

漢許武以二弟晏﹑普未顯﹐欲令成名。乃共割財產以爲三分﹐武自取肥田廣宅奴婢彊者﹐二弟所得並劣少。鄕人皆稱弟克譲﹐而鄙武貪婪。晏等以此並得選舉武乃會﹐宗親泣曰﹕吾爲兄不肖﹐盜聲竊位﹐二弟年長未豫榮祿﹐所以求得分財﹐自取人譏﹐今理產所增三倍於前﹐悉以推二弟﹐一無所畱。於是逺近稱之君子﹐曰武也欲成弟名﹐自當委曲教之﹐正使無成﹐亦何愧於心﹐而爲此詭譎之事。吾不知武之本意﹐果如所說邪﹖抑實出於貪鄙﹐初不自克而卒不自安邪﹖使比及至是﹐而其產破散﹐或身先亡﹐則何以辭於世乎﹖所謂巧詐﹐不如拙誠也。

姜肱與二弟友愛﹐常共臥起﹐及各娶妻﹐相戀不能別寢﹐以系嗣當立﹐乃逓往就室﹐三人之友愛則誠篤矣。抑何不知禮之甚邪。讀之令人發笑。

漢黨錮諸公旣無申屠蟠之髙識﹐而自貽伊戚﹐可以逃則當如夏馥﹐不能脫則當如範滂。若張儉者﹐望門投止﹐使他人珍滅宗親﹐而身獨幸免﹐𨿽以壽終﹐亦何顏於世哉﹖而史臣稱羙其賢﹐陋矣。

劉翊豊財而好施﹐獻帝西遷﹐拜陳畱太守﹐散所捱珍玩﹐惟餘車馬自載東歸﹐見士大夫病亡道次﹐翊以馬易棺殮之﹐又逄知故困餒不忍委去﹐因殺所駕牛以救其乏。眾人止之﹐翊曰﹕視沒不救﹐非志士也。遂俱餓死。東漢之士詭激好名﹐而不量輕重如此﹐悲夫。

或問荀彧﹑荀攸於王通﹐通曰﹕皆賢者也。生以救時﹐死以明道﹐荀氏有二仁焉。賈瓊曰﹕虐哉﹐漢武未嘗從諌。通曰﹕漢武其生知乎﹐𨿽不從諌﹐未嘗不悅而容之。噫﹐漢武昏惑不道﹐幾至亂亡﹐晚節末路僅能少悔﹐而通以爲生知荀彧之徒﹐黨附曹賊以取天下﹐皆漢室之罪人﹐而通以爲仁者﹐其謬論不待辧也。

董昭爲曹操謀九錫之事﹐荀彧以爲君子愛人以徳﹐不宜如此。操不恱﹐彧飲藥而死。蘇子由曰﹕文若始從曹公於東郡﹐致其算略以摧滅羣雄﹐固以帝王之業許之矣﹐豈其晚節復疑而不與哉﹖當是時﹐中原略定﹐中外之望屬於曹公﹐𨿽無九錫﹐天下不歸曹氏﹐而將焉往﹐刼而取之﹐不若徐而俟之﹐要之必得﹐而免爭奪之累。此文若之本心也。呂伯恭曰﹕或阻撓昭議者﹐其本情特不悅計非已出而已﹐答昭之詞蓋忠順云。予謂二說皆通﹐或必居一﹐於此要之﹐不可謂忠於漢也。而或者曲爲文飾﹐猥加褒譽。溫公則曰﹕功先管仲。東坡則曰﹕道似伯夷。謂之殊可怪笑。夫管仲合諸侯以奨王室﹐曷嘗助賊臣而簒國乎﹖伯夷不與惡人言﹐不立惡人之朝﹐而肯爲曹氏之腹心乎﹖彧之飲藥﹐不得已焉耳﹐以操陰謀多忌﹐彧之智力乃出其右﹐一旦隙生﹐豈有免理。至饋之食而發視乃空器﹐其意可知。彧不自裁﹐亦終被害﹐將有慘於是者﹐此陳壽所謂以憂薨也﹐烏在其爲死節邪﹖嗚呼﹐人臣至於荀彧﹑馮道﹐其邪正逆順不待辧矣﹐而議者之蔽時或如此﹐天下之事豈易曉哉。

諸葛誕爲司馬昭所誅﹐麾下數百人坐不降見斬﹐皆曰爲諸葛公死不恨。魏志所記﹐止於如此﹐而注引幹寶晉記云﹐數百人拱手爲列﹐每斬一人輒降之﹐竟不變至盡。時人比之田橫﹐此幾大過也。當時旣知其不可屈﹐則槪殺之矣﹐何至一一徧問﹐而數百人者𨿽信感恩﹐亦不應盡能如此。然而通鑑取之﹐豈多愛不忍﹐𨿽溫公未免歟﹖劉子翚不信田橫客俱死事﹐以爲溢羙之言﹐予於此亦云。

管寕﹑華歆共鋤園菜﹐見地有金﹐寕揮鋤與瓦石不異﹐歆捉而擲之﹐世皆優寕而劣歆。予謂以心術觀之﹐固如世之所論。至其不近人情﹐不盡物理﹐則相去亦無幾矣。畢竟金玉與瓦石豈無別者哉﹐此荘﹑列之徒自以爲逹﹐而好名之士聞風而恱之者也。若夫君子之正論則不然﹐貴賤輕重未嘗不與人同﹐特取舎之際有義存焉耳。

陳壽評孫皓﹐以爲肆行殘暴﹐虐用其民﹐宜腰首分離﹐以謝百姓。旣蒙不死之詔﹐復加歸命之寵﹐豈非過厚之恩﹐曠蕩之澤﹐意若微譏晉武。而孫安國亦謂皓罪爲逋寇虐過﹐辛癸梟首素旗﹐不足謝冤魂﹐而優以顯命﹐仍加寵錫﹐非伐罪弔民之義。二子之言是矣。然湯武之師﹐本以救天下﹐是故誅其君﹑弔其民﹐而議者亦曰﹕爲匹夫匹婦復讎也。後世伐人者﹐例皆志於奪國﹐則旣得而止矣﹐詎有誠意爲民者﹐蓋不獨晉武爲然也。初羊祜陳伐吳之策曰﹕皓暴虐已甚﹐於今可不戰而克﹐若皓不幸而沒﹐吳人更立令主﹐𨿽有百萬之眾﹐長江未可窺也。嗚呼﹐果使吳人更立令主﹐民得樂業於一方﹐釋而存之﹐以爲外歡﹐豈非好事﹖今乃幸其無道而易取﹐惟恐失之﹐此其心曷嘗在民邪﹖武帝不足責也。若羊公者﹐世所謂仁人君子﹐而爲謀亦爾則是舉也﹐尙可以湯武之事繩之哉。

東坡詩云﹕景山沈迷阮籍傲﹐畢車竊盜劉伶顚﹐貪狂嗜怪無足取﹐世俗喜異稱其賢。𨿽詩人一時之言﹐其實公論也。然志林復云﹐籍本有志於世﹐遭魏﹑晉多故﹐乃一寓於酒﹐何邪﹖晉人放蕩﹐本其習俗﹐而好事者每爲解說。子由所爲借通逹以濟淫欲者﹐誠中其病。古之君子避世全身﹐固自有道﹐其不幸而不免﹐則命也﹐何必穢污昏醉爲名教之罪人邪﹖蓋籍嘗戒其子矣﹐曰﹕仲容已預吾此流﹐汝不得復爾﹐則亦心知其非﹐而不能自克而已。

滹南遺老集卷之二十八臣事實辧中

阮籍廣武之嘆﹐呼沛公爲豎子﹐李太白譏其狂言﹐非至公。而東坡以爲指晉﹑魏閒人。予謂籍傲誕大言﹐視先王曽無忌憚﹐而何有於沛公乎﹖此固無足怪者﹐蓋東坡不必辧﹐而太白亦不必責也。

晉史載祖約好財事﹐其爲人鄙猥﹐可知阮孚蠟屐之嘆﹐𨿽若差勝﹐然何其見之晚邪﹖是區區者而未能忘懷﹐不知二子所以得天下重名者﹐果何事也。

或問殷浩﹕將蒞官而夢棺﹐將得財而夢糞﹐何也﹖浩曰﹕官本臭腐﹐故將得官而夢屍﹐錢本糞土﹐故將得錢而夢穢。當時以爲名言。浩問劉惔﹕自然無心扵稟受﹐何爲善人少惡人多﹖惔曰﹕譬如瀉水著地﹐縱橫流漫﹐略無方正圎者﹐一時絕嘆﹐以爲名通。人有能百擲百盧者﹐王衍曰﹕此無奇直﹐後擲如前擲耳。瘐子嵩曰﹕王君之言闇得理﹐皆類此也。噫﹐三論無謂甚矣﹐而取重於世如此。晉士以虛談相髙自名而誇世者﹐不可勝數﹐而三子其尢也。顧有而傳者﹐若是其餘可以想見矣﹐將無同三語有何難道。或者乃因而辟之﹐一生幾兩屐﹐婦人所知﹐而遂以決祖﹑阮之勝負﹐其風至此﹐天下蒼生安得不誤哉。

晉王述初以家貧﹐求試宛陵令﹐所受贈遺千數百條﹐王導戒之﹐答曰﹕足自當止。時人未之逹也﹐其後屢居州郡﹐淸潔絕倫﹐宅宇舊物不革於昔﹐始爲當時所嘆。予嘗讀而笑之﹐夫所謂亷士者﹐惟貪而不攺其節﹐故可貴也。今以不足而貪求﹐旣足而後止﹐尙可爲亷乎﹖而史臣著之以爲羙談﹐亦已陋矣。

王獻之嘗與兄徽之﹑摻之俱詣謝安﹐二兄多言俗事﹐獻之寒溫而已。或問安﹕王氏兄弟優劣﹖安曰﹕少者佳﹐吉人之詞寡﹐以其少言﹐故知之。予謂此一時率爾之言﹐非確論也。吉人之詞固寡﹐而寡者未必皆吉人﹐遽以是定其優劣﹐可乎﹖晉人議論淺近不切﹐大抵皆此類也。﹝反思﹞

謝安問王子敬﹕書如何逸少﹖答曰﹕故當不同。安言外論不爾﹐則又曰外人安知。或稱李含光過其父﹐含光聞之﹐終身不書﹐子敬非禮矣﹐而含光亦太過也。

晉元帝命王導升禦牀共坐。導固辭曰﹕若太陽下同萬物蒼生何由仰照﹐曷不但言禮不可瀆﹐上下之分不可亂﹐而猥假此諭人主之尊止﹐圗瞻視而已邪﹖晉士虛談類如此。

晉兵伐吳﹐孫皓遣其丞相張悌﹐副軍師諸葛靚等逆戰﹐大敗於版橋﹐靚邀悌遁去﹐悌不從﹐靚自往牽之﹐曰﹕存亡有數﹐非卿一人所支﹐柰何﹖故自取死再三﹐牽之不動﹐乃放去。悌卒死之。及皓降﹐靚逃竄不出﹐武帝訪得之﹐欲以爲侍中﹐固辭不拜﹐歸鄕裏終身不向朝廷而坐。嗚呼﹐靚身爲軍師﹐而臨難苟免﹐又勸主帥俱亡﹐不忠甚矣。及君降國滅﹐天命有歸﹐乃始讎晉﹐不向朝廷而坐﹐亦何謂也哉。

苻堅將楊安攻晉﹐梓潼郡太守周虓以母妻爲賊所獲﹐遂降於安。嗚呼﹐虓旣以不忍捐親之故﹐而至於受污沒身﹐不仕以終天年可也。豈復名節之足言哉。而每見堅﹐輒箕踞慢侮﹐或至詆罵﹐旣又屢爲叛逆而不悛﹐此何謂也。就使得行其志﹐亦何以謭洗前罪﹐而歸見晉人邪﹖不忠於晉而無禮於秦﹐進退兩失﹐其妄人也已矣。

溫嶠將劉琨之命﹐其母止之﹐絕其裾而行。鄧攸避石勒之難﹐其子隨之﹐系於樹而去﹐千載之後猶令人恨﹐二子之罪可勝誅乎﹖史臣以爲攸之無嗣﹐天蓋有知﹐其論甚愜﹐而稱嶠辭親蹈義﹐申胥無以尙之﹐斯則陋矣。考之當時﹐勸進之行﹐不必須嶠而忍違慈旨﹐使之抱恨終身﹐喪葬俱廢﹐此特以功名爲急耳﹐豈得與申胥比哉。張南軒曰﹕就使太眞有克復神州﹑一匡天下之勲﹐亦浮雲之過﹐太虛耳﹐不足塞天性之傷。若順母意﹐𨿽冺滅無聞於後﹐而所全者大不愧於心﹐烏能以此而易彼﹐至哉言乎﹐可以爲萬世之訓矣。

呂氏博議以溫嶠詐王惇求脫爲累晉﹐其言過正﹐不近人情。朱黼曰﹕以周身之防﹐寓愛國之實﹐反經合道﹐要無可訾。予謂只爲己計亦不害於道﹐以父母妻子所仰賴之身﹐無名而死於逆賊之手﹐亦何圗哉。逆賊之前豈所以施信義者耶。

傅亮﹑謝晦﹑徐羨之皆晉室之臣﹐而陰附劉裕﹐以成簒代罪﹐固不容誅矣。及其受裕顧托曽未期年﹐而弒營陽﹐戕義眞﹐略無忌憚之意﹐旣已遣人迎文帝﹐則又分據要地以爲後圗﹐此亂臣賊子之尢者﹐文帝誅之。蓋千古之所快。而蘇子由著論﹐以爲元凶劭之變﹐乃天之報復﹐文帝與亮等同過﹐豈理也哉。至其稱引春秋之義﹐解釋裏克之非﹐皆不近人情﹐其與取馮道殆無以異。嗚呼﹐蘇氏溺於佛老﹐每以聞大道自矜﹐而時持害教之說﹐不爲無罪於吾門也。

範滂臨刑﹐謂其子曰﹕吾欲使汝爲惡﹐則惡不可爲﹔使汝爲善﹐則我不爲惡。劉湛入獄﹐謂其弟曰﹕相勸爲惡﹐惡不可爲﹔相勸爲善﹐正見今日。嗚呼﹐滂生昏亂之朝﹐而標置自髙﹐忿疾己甚﹐蓋所謂殺其軀也顧乃恨。爲善之無益﹐固已惑矣。至於湛軰貪權煽亂﹐死復何辭﹐而亦出此語﹐豈不可笑之甚哉。

宋彭城王義康以得罪出鎭豫章﹐問沙門慧琳曰﹕弟子有還理否﹖慧琳曰﹕恨公不讀數百卷書。意謂義康闇於大義﹐貪權暱黨﹐不逺嫌疑﹐故至是耳。其評甚當。然琳本道人﹐而幸主見知﹐遂參預朝廷之政﹐賓客塡門﹐四方贈賂相系﹐至有黒衣宰相之稱﹐使果嘗讀書知道理﹐不當少戢邪﹖斯亦幾何其不敗也。

劉凝之嘗有人認其所著屐﹐笑曰﹕僕著之已敗﹐令家中覓新者備君。此人後得所失屐送還﹐不肯復取。沈麟士嘗行路﹐鄰人認其所著屐﹐麟士曰﹕是卿屐邪﹖卽跣而反﹐鄰人得屐送還。麟士曰﹕非卿屐邪﹖笑而受之。東坡曰﹕此𨿽小事﹐然處世當如麟士﹐不當如凝之。予謂沈亦未足爲法也。君子之道﹐貴乎別嫌疑﹐明是非﹐其實吾物﹐何爲受誣﹐而與人使﹐因而不還﹐則成彼姦計而自貽不韙之名﹐果何圗哉﹖且所認有大於是者﹐皆可與之而不辧乎﹖然則麟士所處﹐𨿽差勝凝之﹐要亦不近於人情﹐而君子不貴也。蘇氏嘗以直不疑買金償亡﹐不辧盜嫂爲非﹐而顧復有取於麟士﹐何邪﹖

蕭道成取宋﹐王儉﹑禇淵之力爲多。然觀其始﹐謀本出於儉﹐淵初無意﹐爲所廹而後從﹐則儉之罪重於淵矣。而一時物議﹐往往咎淵而少及儉者﹐何邪﹖

齊髙嘗曲宴羣臣﹐數人各使效伎藝。禇淵彈琵琶﹐王僧虔彈琴﹐沈文歌子夜﹐張敬兒舞﹐王敬則拍張。王儉曰﹕臣無所解﹐惟知誦書﹐因跪上前誦相如封禪書。上笑曰﹕此盛徳事﹐吾何以堪之﹖想儉當時自謂風流勝於諸子矣﹐而不知詔﹐而迎合以啟驕侈之心﹐曽不若彼伎之爲本分也。嗚呼﹐儉旣陰贊道成以奪宋國﹐及相齊朝﹐又爲此倿態﹐非小人﹐孰能爾哉。

齊王晏助明帝奪國﹐從弟思逺勸其引決﹐以保全門戶。晏不從。及晏拜驃騎將軍﹐謂諸昆弟﹕若從阿戎言﹐豈有今日﹖思逺曰﹕猶未晚也。晏嘆曰﹕世乃有勸人死者﹖後晏果伏誅。世或以思逺爲賢子弟。予謂不然。晏之貪權固爲非智﹐思逺力諫使之退避可也﹐不然亦委之而已。廹其必死﹐不亦甚乎。

魏太武時﹐遼東公翟黒子有寵於帝﹐犯髒事覺﹐謀於髙允﹐曰﹕帝問﹐當以實對﹐爲當諱之﹖允教以實對﹐不宜欺罔﹐黒子竟以不實對﹐被誅。後崔浩因修史得罪﹐允嘗同修亦當坐之﹐太子營救﹐導令翻異﹐不從﹐帝賞其直﹐赦允而誅浩。他日太子責允﹐對曰﹕臣與崔浩實同其事﹐違心苟免﹐非所願也。退謂人曰﹕我所以不從東宮者﹐恐負翟黒子故耳。世皆以爲羙談。予謂此言殊未當也。臣不欺君﹐自是當然之事﹐不必有爲而後爲﹐且黒子不從允教而死﹐非允誤之也﹐而何負之有﹖使允所坐果實﹐則詭言自晚﹐是爲負浩﹐豈闗黒子﹖如其不然冒覆族之禍﹐而踐疇昔之一言﹐果何義哉﹖

元魏置殷州﹐以北道行臺崔楷爲刺史﹐或勸其單騎之官﹐楷曰﹕食人之祿者﹐憂人之憂﹐若吾獨往﹐則將士誰肯固志。遂舉家之官。及葛榮逼州城﹐或勸減小弱以避之﹐楷遣幼子及一女夜出﹐旣而悔之﹐曰﹕人將謂吾心不固﹐虧忠而全愛也。復命追還。賊至﹐將士爭奮﹐曰﹕崔公尙不惜百口﹐吾獨何愛一身﹖戰死者相枕﹐城陷﹐楷不屈而死。或問楷處此何如﹖曰﹕後一節可矣﹐其始則失之過焉。食人之祿者﹐固憂人之憂﹐然一身盡節﹐自足塞責﹐單騎之官﹐法之所許﹐且無害於義﹐而必全族蹈禍以固眾心﹐斯不可以已乎﹖君子之制行﹐亦止乎中焉耳。

裴矩佞於隋而直言於太宗。溫公曰﹕君樂聞直言﹐則佞化爲忠﹐惡聞其過﹐則忠化爲佞爾。或曰﹕矩迹則忠﹐而其心則佞﹐煬帝喜諂諛﹐矩則以諂諛而恱之﹐太宗好諌諍﹐矩則以諌諍而媚之﹐視君之好惡而爲取容之計也﹐此大姦之情﹐明主之所當誅也。慵夫曰﹕考矩之心術﹐此固中其病矣。將以示勸戒而行教化﹐則溫公之論﹐亦豈可廢哉。

範純夫﹑程正叔皆言魏徵當死建成之難﹐而不可事太宗。予謂是時﹐髙祖固在位也﹐建成未成君﹐而太宗之立﹐實髙祖之命﹐然則王魏死其難﹐可也﹐不死而事太宗﹐亦可也。溫公作通鑑﹐正叔嘗勸其著徵罪﹐而溫公不以爲然﹐得之矣。

唐王義方爲禦史﹐將劾李義府﹐而恐其得罪以貽親憂﹐乃請於母﹐旣許﹐而後言之。張鎰救盧樅亦然。夫旣居憲臺之職﹐豈得以親憂之故而遂不言耶﹖近代鄒浩﹑劉安世聞有諌官之命﹐皆先請於母而後受﹐是則知所處矣。

滹南遺老集卷之二十九臣事實辧下

蕭何治未央宮﹐髙祖見其壯麗﹐怒曰﹕天下匃匃﹐勞苦數歲﹐成敗未可知﹐是何治宮室過度也﹖何曰﹕天下未定﹐故可因以治宮室﹐且天子以四海爲家﹐非令壯麗﹐亡以重威。上悅。唐明皇時﹐太廟四室壊﹐上素服避正殿﹐時將幸東都﹐以問宋璟﹑蘇題。對曰﹕陛下三年之制未終﹐遽爾行幸﹐恐未當天心﹐災異爲戒﹐願且停車駕。又問姚崇﹐則曰﹕太廟屋材皆苻堅時物﹐歲久朽腐而壊﹐適與行期相會﹐何足異也。且王者以四海爲家﹐陛下以闗中不稔﹐幸東都﹐百司供擬已備﹐不可失信。上大喜﹐從之。嗚呼﹐古人以家四海爲言者多矣﹐事𨿽不同﹐率皆以廓人主之大度﹐而破其偏狹之心﹐而蕭何以之啟奢靡﹐姚崇以之勸逸遊。信乎六經之言﹐有時可以文姦也。據二主初懷戒懼之意﹐正當相順以成其羙﹐而何等乃以邪說引之於惡﹐罪孰大焉。然何語𨿽非特以自解﹐其失情猶可恕。崇方失寵﹐因此迎合﹐遂復相位﹐則其用心之鄙﹐尢不容誅也。

唐玄宗幸洛﹐以崤穀道隘不治﹐欲免河南尹及知頓﹐使官宋廣平諌之﹐旣見從矣﹐乃復請曰﹕陛下罪之﹐以臣言而免之﹐是代陛下受徳也﹐迄令待罪朝堂而後赦。上善之。嗚呼﹐臣以進言爲忠﹐君以納諌爲聖﹐上下同心﹐以求眞是﹐此唐虞三代所以直道而行也。自後世諛臣専以歸恩分﹐謗爲愛君﹐於是人主始諱其過﹐而恥屈於下矣。孰謂堂堂如宋公者﹐而亦爲此態乎﹖

李希烈攻寕陵﹐劉昌令守陴﹐內顧者斬。昌孤甥張俊居西北﹐未嘗內顧﹐而捽下斬之。士有固志﹐故能解其圍﹐杜牧之所記如此。嗚呼﹐無罪而殺其所親﹐以之警眾﹐𨿽云成功﹐害理甚矣。故宋子京不取﹐以爲好事者傳會﹐此蓋有功於昌﹐而東坡譏笑之。信蘇氏之學﹐駁而不醇也。

或問張巡﹑許逺如何﹖曰﹕忠矣﹐然而未仁﹐殺一不辜而得天下﹐仁者不爲﹐守一城而食人三萬口﹐其忍爲之乎﹖寕使賊殺﹐豈容自食。故予嘗謂其死節之名﹐固千古不可磨﹐而食人之罪﹐亦萬刼不能滅也。或曰﹕爲已則不可﹐爲國何害﹖曰﹕爲已與爲國等耳﹐天下只有一个。是或又曰﹕圖大事者﹐不顧其小。曰﹕守城之事小﹐食人之事大﹐三萬口之命而謂之小事﹐何邪﹖使江淮果由此而保﹐亦不足道﹐況其未必哉。爲巡等計﹐可走則走﹐不可則戰﹐戰不勝而死之﹐足以塞爲臣之責矣。國之存亡﹐付之天可也。蓋當時公論亦多尢之。李翰軰曲爲辧說﹐詎能服人之心﹐而史臣猥曰﹕議者遂定。嗚呼﹐去古逾逺﹐義理不明於天下﹐士大夫以名節自髙﹐而卒不免害道者﹐可勝數哉。

郭子儀不理髮塜盜﹐蓋主名未得﹐且王事方急﹐因以觧危疑﹐而安反惻耳。其心非不痛也。而楊龜山以爲能忘物我﹐豈不悖哉。此流於荘﹑列之薄﹐非所以爲人子之訓也。

李西平屯渭槗﹐熒惑守歳﹐久之乃退﹐賓佐皆賀﹐以爲星家之福﹐因請速進兵。西平曰﹕天子野次﹐臣下知死敵而已﹐天象髙逺﹐誰得知之﹖旣克長安﹐乃謂之曰﹕向非相拒也﹐五星盈縮無常﹐萬一復來守歲﹐我軍不戰自潰矣。皆謝非所及。予謂西平處此固﹐善然終不當語人﹐其機已泄﹐他日安可再用哉。抑君危而臣死敵﹐義自當耳。天象吉凶寔不暇問﹐亦無事乎此機也。

陽城之事﹐退之﹑永叔皆論其非﹐而範純夫辧之﹐以爲寔有所待﹐且譏永叔不成人之羙﹐蓋以城之素行﹐非畏禍苟容者﹐又卒有沮延齡救陸贄事﹐故爾云云。要之徳宗之朝﹐不必待七年而後可言﹐爲臣之法﹐當以韓﹑歐爲正。

唐史稱陸宣公貶忠州﹐避謗不著書﹐恐未必然。宣公經濟之學﹐本非立言者﹐方其得志則發而見於用﹐否則嘿而已矣。不然公處昏君邪﹖臣閒直言鯁論﹐未嘗有所屈﹐豈其一遇斥逐﹐而遽爾長忌邪﹖史氏之期公淺矣。

韓退之不善處窮﹐哀號之語見於文字﹐世多譏之。然此亦人之至情﹐未足深怪。至潮州謝表以東封之事迎憲宗﹐是則罪之大者矣。封禪忠臣之所諱也﹐退之不忍須臾之窮﹐遂爲此諛恱之計﹐髙自稱譽其鋪張歌誦之能﹐而不少讓。蓋冀幸上之一動則可憐之態﹐不得不至於此。其不及歐﹑蘇逺矣。

柳子厚附麗小人﹐以得罪天子﹐所謂自貽伊戚者﹐安於流落可也。而乃刺譏怨懟﹐曽無責己之意﹐其起廢之說﹐悲鳴可憐。至有羨於病顙馬﹑躄浮圗旣不知非﹐又何其不知命也。

李徳裕不由科第進﹐且以牛﹑李譏切父政之故﹐遂深疾進士。嘗謂武宗曰﹕朝廷顯官﹐須公卿子弟爲之﹐蓋少習其業而熟於朝廷臺閣之儀﹐寒士𨿽有過人之才﹐不能閒習也。世以其言爲不公﹐而楊中立力爲辧之。慵夫曰﹕在地人言之固無嫌﹐自徳裕而言﹐𨿽曰非私人﹐不信矣。若謂人材色色有之﹐不必進士﹐則可乃欲専仕公卿子弟﹐豈得爲公論哉。天下之事﹐豈徒習家業熟朝儀者所能辧﹐而才誠過人則亦何有於此等哉。自古由寒素爲名臣者﹐何可勝數。膏梁紈綺子焯焯者幾人﹐而遽以此薄天下之士﹐顧不偏淺而可笑邪﹖使徳裕麄人﹐猶不足深責﹐彼其著書論事﹐實皆本於儒學﹐獨以激於私意﹐遂爲是過正之說﹐卒以忌克禍及搢紳﹐至於斥死而不悛﹐其天資小人也哉。

唐哀帝時﹐朱全忠欲以牙將張廷範爲太常卿﹐宰相裴樞謂太常卿當以淸流爲之﹐持之不下﹐全忠怒而殺樞。歐陽子曰﹕一太常卿與社稷孰爲重﹐使樞等不死﹐尙惜一卿﹐其肯以國與人乎﹖𨿽樞等不能存唐﹐必不亾唐而獨存也。範純夫非之﹐以爲樞乃全忠之黨﹐從其大而違其細﹐以竊天下之虛譽﹐非有忠義之心﹐能爲社稷者也。葛勝仲曰﹕自古姦臣有簒奪之志﹐必誅異己者﹐曹操殺荀彧﹐司馬懿殺王經﹐未有同己而誅之者﹐樞果從其大而違其細﹐全忠自當以意曉尙﹐何甘心投之濁流�李振之謀耳。振嘗曰﹕王欲圗大事﹐而樞軰朝廷之難制者﹐故令殺之。昭宗時﹐樞爲汴州宣諭﹐以與全忠素善﹐故全忠聴命修貢獻不絕後﹐𨿽因全忠言而復相﹐然能持之以正﹐則始進不足累也。當以歐陽子爲正。慵夫曰﹕葛氏之言當矣﹐然歐公亦許之太過﹐所以起純夫之辧﹐若樞者有書生之直气﹐而無不可奪之大節耳。

新唐書﹖孝友傳﹕劉君良四世同居﹐隋末荒饉﹐妻勸其異居﹐因易置庭樹﹐鳥雛令闘且鳴﹐家人怪之。妻曰﹕天下亂﹐禽鳥不相容﹐況人邪﹖君良卽與兄弟別﹐處月餘﹐宻知其計﹐因斤﹝斥﹞去妻曰﹕爾破吾家。乃復召兄弟同居。君子曰﹕使君良果篤於友悌者﹐豈一婦人可得而閒之。旣已爲所愚而至於乖離矣﹐𨿽知過而攺﹐亦何足入傳也。

王朴薦扈載於李榖﹐久而不用。云﹐非不知其才﹐然載命薄﹐恐不能勝。朴曰﹕公爲宰相﹐以進賢退不肖爲職﹐乃言命邪﹖已而召拜知制誥﹐及爲學士﹐歳中病卒﹐時年三十六。議者以榖能知人而朴能薦士。予謂人之於事﹐亦盡其當爲者而已﹐朴能薦士信然﹐榖之知人不足道也。且人誠有命﹐則壽夭貴賤固已一定而不可逃﹐豈宰相所能予奪而損益哉。榖言亦偶中耳。

馮道忘君事讎﹐萬世罪人﹐無復可論者﹐而蘇子由曲爲辧說﹐以爲合於管﹑晏之不死𨿽﹐無管仲之功﹐而附於晏子﹐庶幾無媿﹖嗚呼﹐是豈可以爲比哉。子糾﹑小白均爲亡公子﹐而小白先入﹐旣已爲君﹐內外安之﹐初無異議﹐則齊國小白之有也﹐糾不復爭而仲亦無必死之義﹐故曰﹕紏未成君﹐仲未成臣﹐孔子固嘗辧之矣。崔杼弒荘公而立景公﹐景公亦齊之胤也﹐荘公之讎在崔杼﹐而不在景公﹐則晏子不死而事之﹐亦可也。及杼盟大夫之不巳與者﹐則晏子不肯焉﹐使杼而自立﹐晏子其肯事之乎﹖是固不得以爲比也。又以對徳光之問﹐爲能活中國﹔受郭威之拜﹐爲能重朝廷。且曰﹕簒奪之際﹐𨿽賁育無所致其勇﹐而道以談笑拜跪卻之﹐非盛徳不能如此。其言區區尢爲可笑﹐使此事果實﹐亦何救乎大節之虧﹖況其不然乎。蓋道之對徳光諂以求媚耳﹐初豈在民﹖徳光之不殺﹐適其不欲耳﹐何有於道﹖至於威之拜道﹐道之不答﹐特平生長幼之禮不能遽攺於一朝者也。威之屈伸﹐漢之輕重固不系於此。夫有汲黯之直節而後弭劉安之謀﹐有周訪之威望而後能沮王惇之志。若道者販君賣國﹐習以爲常﹐此乃姦雄之所易而取之者﹐而謂其能卻人於談笑拜跪之間乎﹖夫惟威之視道﹐不足以害其事﹐故待以舊好而無閒﹐道亦知其不吾忌也﹐故受之如常日而無嫌。不然﹐威其肯爾﹐而道其敢爾邪﹖道之迎湘陰也﹐揣威無實立之志﹐不能以大義動之﹐正論論之﹐而徒要其無使妄語而已﹐行未及還﹐威已代漢﹐道復俯首而事之矣。所謂以拜起折威者﹐果足信乎﹖議者曽不考其素﹐要其終﹐而惑於適然疑似之迹﹐亦已謬矣。爲臣至於馮道﹐萬善不足贖﹐百說不能文也﹐使如道者猶可以貸焉﹐豈復有人理哉﹖胡安定曰﹕生民不至肝腦塗地者﹐道有力焉﹐𨿽事讎﹐無傷也。王介甫則方之伊尹。富文忠則目爲大人。其餘紛紛者不論也。乃知逐臭之夫﹐今古不乏﹐而堯﹑桀之是非﹐有時而顚倒。歐陽子爲道傳鄙薄貶斥﹐若將不齒﹐然於此等亦以爲誠然而不能辧﹐何邪﹖茆荊產云﹐道欺盡五代人﹐又欺到宋朝諸公﹐此若賊伎倆﹐亦自髙。嗚呼﹐道何足以欺人哉﹖直之者陋見耳。吾嘗論之﹐士大夫誦先王之書﹐食人主之祿﹐而敢昌言以馮道爲是者﹐皆當伏不道之誅也。

王沂公有言﹐恩欲歸已﹐怨使誰當﹖歐公每誦之﹐以爲得大臣體。予謂人臣𨿽不當收恩﹐然賢才豈可不求﹐𨿽不當避怨﹐然人情亦豈可輕失。沂公惟主斯言﹐遂至於不肯薦人﹔歐公惟主斯言﹐遂至於喜犯眾怒﹐皆用心之過也。

王介甫詩云﹐今人未可非商鞅﹐商鞅能令政必行。又曰﹕秦﹑晉區區等亡國﹐可能王衍勝商君。介甫初以唐虞之事責神廟﹐以臯﹑夔﹑稷﹑契自任﹐漢﹑唐而下皆所不道﹐何其髙也。及其憤新法之不行﹐則甘心爲商鞅而羨慕之﹐又何其卑也。

滹南遺老集卷之三十議論辧惑

範曄史論云﹐義重於生﹐捨生可也﹔生重於義﹐全生可也。夫義當生則生﹐義當死則死﹐義者所以主生死而非對立之物也。豈有時而輕重哉﹖義重於生已爲語病﹐又可謂生重於義乎﹖𨿽然此自漢以來學者之所共蔽﹐曄也﹐淑人﹐何足以知之。

唐蘇頲論夷齊四皓優劣﹐云﹐四皓見賢於子房﹐夷齊稱仁於宣父﹐與其稱仁於宣父﹐不猶愈於見賢於子房哉。鄙哉斯言﹐爲論不求是非之眞﹐而徒倚古人以爲重﹐殊可笑也。呂東萊曰﹕競駑驥者﹐至伯樂而定﹔競是非者﹐至孔子而定﹐然隨伯樂而譽馬﹐未免爲不知馬﹐隨孔子而譽人﹐未免爲不知人﹐其相去一何逺哉。

老蘇諌論曰﹕蘇秦﹑張儀﹐吾取其術﹐不取其心﹔龍逄﹑比干﹐吾取其心﹐不取其術。予謂挾儀﹑秦之術者﹐必無逄﹑幹之心﹐存逄﹑幹之心者﹐固無事乎儀﹑秦之術也。蘇氏喜縱橫而不知道﹐故所見如此。

邵氏聞見錄云﹐顏子得位爲堯﹑舜﹐孟子得位爲湯﹑武﹐此繆論也。聖賢事業易地則皆然﹐何嘗有決擇之意﹐彼徒見顏子窮居陋巷﹐黙無所爲﹐而孟子遊說諸侯﹐急於救世﹐遂敢臆度﹐而爲是斬絕之論﹐豈知顏﹑孟者哉。

蘇武不降匃奴﹐名重千古﹐而當時止得典屬國﹐世皆恨之。陳季雅曰﹕臣子合當事﹐不當受重賞。此論𨿽髙﹐在臣子自處可也﹐施於國家則不可。顯忠遂良﹐成﹑湯之所以昌﹐崇徳報功﹐武王之所以治。信如陳氏之言﹐則善善之道亡﹐而勵世之具廢矣。

溫公排孟子而嘆服楊雄﹐荊公廢春秋而崇尙周禮﹐東坡非武王而以荀彧爲聖人之徒﹐人之好惡有大可怪者。

司馬君實正直有餘而寛假曹操﹐蘇子由道學甚髙而奨飾馮道﹐皆繆戾之見﹐不足爲長厚也。

司馬溫公論曹操簒漢﹐以爲非取之漢﹐而取之盜手﹐失言之罪﹐萬古不磨。胡致堂力攻之﹐是矣。及其論蕭道成當討﹐蒼梧劉智逺不必赴晉難﹐乃皆引以相明而不廢﹐何邪﹖是非有定理﹐而前後反復以遷就已意﹐此最立言之大病也。

東坡以武王伐殷爲非聖人﹐斬然不疑。至其論範蠡之去﹐荀彧之死﹐則皆許以聖人之徒﹐是何靳於武王而輕以予二子也﹖

蘇子由論曹操曰﹕使其主盟諸夏而不廢舊君﹐上可以爲周文王﹐下猶不失爲桓文公﹐不能忍而甘心於九錫之事﹐此荀文若之所以爲恨也。胡寅論王惇曰﹕使其回悖逆之心﹐有事於中原﹐與劉焜﹑祖逖之徒犄角進取﹐必可以克復舊物﹐不此之慮而甘爲叛臣﹐其亦不善擇術矣。其論朱溫曰﹕爲全忠計旣下韓建﹐服李茂眞﹐經理長安﹐紀綱朝政﹐率天下方鎭以敬順之道﹐唐若未亡﹐吾固事之﹐若天命攺授﹐亦不容釋。嗟夫﹐二子之意則善矣﹐抑不思彼三賊者可以是而望之乎﹐書生之迂闊如此。

子由雜誌記道人犯罪﹐不可加刑事﹐其言甚鄙﹐非惟屈法容姦有害正理﹐而區區妄意於神仙﹐殊爲可笑。蓋蘇氏議論闊疎者非一﹐而此等又其尢也。

三良殉葬秦伯之命﹐詩人刺之﹐左氏議之﹐皆以見繆公之不道﹐而後世文士或反以是罪三子。葛立方曰﹕君命之於前﹐眾驅之於後﹐三良𨿽欲不死﹐得乎﹖此說爲當。東坡詩云﹕顧命有治亂﹐臣子得從違﹐魏顆眞孝愛﹐三良安足希。若以魏顆事律之﹐則正可責康公耳。栁子厚所謂從邪陷厥父﹐吾欲討彼狂﹐是也。呂氏博議反復曲折﹐以辧三子之非﹐刻核尢甚。始予猶謂是少年場屋之文﹐出於一時之率爾﹐而讀詩記﹖黃鳥篇復引蘇氏語爲解﹐乃知其所見之蔽盜﹐終身也。

鄭厚曰﹕王道備而帝徳銷﹐史法盡而經意逺。予謂王道不殊於帝徳﹐史法無害於經意﹐直厚之鄙見如是耶。

鄭厚以歐陽子作史﹐辧太深而法太盡。予謂辧無太深﹐法無太盡﹐論其當否則可矣。

鄭厚曰﹕使湯﹑武不爲亂臣賊子倡﹐未必後世敢兆是亂也。予謂不然。聖人與天爲徒而以大義公天下﹐遇所當爲固不暇逺憂後世﹐而亂臣賊子亦不必借口而後發梟獍豺狼之惡﹐何嘗有所因乎﹖且魏﹑晉而下﹐凡簒奪者皆以禪譲爲名﹐然則堯﹑舜亦爲亂臣賊子倡乎﹖以是論湯﹑武﹐陋矣。厚又云﹐以湯﹑武順天應人﹐非得己者﹐此書生所知也。嗚呼﹐順天應人﹐易之所稱也﹐厚𨿽鄙薄聖賢﹐其於孔子猶若有所憚者﹐至是說則並孔子而不取矣。小人無狀﹐一至於此﹐天下之事亦有非書生所知者﹐多名教之理﹐而書生不知﹐則誰復知之。且厚獨非書生耶﹐何其背本之甚也。如厚之徒﹐固不足道。然湯﹑武之是非﹐古今多疑之﹐予不可不辧。

鄭厚小子敢爲議論而無忌憚﹐湯﹑武﹑伊周至於孟子皆在所非﹐或至詆罵﹐至漢祖﹑蕭﹑曹﹑平﹑勃之徒則尊爲聖賢而亟偁之﹐復以歐公譏病唐太宗爲薄﹐佞夫之口其足慿乎。

鄭厚曰﹕江河之流﹐多渾渾﹐棟梁之材﹐多磥砢﹐至亷者以穢飬之﹐至羙者以醜襲之﹐衣錦尙褧之義也﹐無管仲之三歸具官﹐塞門及坫﹐則仲一淺丈夫也﹐必不能九合諸侯﹐一匡天下民﹐到於今受其賜﹔無蕭何之彊買賤貰﹐則何一介士也﹐必不能鎭國家撫百姓爲一代宗臣﹔無霍光之陰妻邪謀寵女立後﹐則光一忍人也﹐必不能當廟堂擁幼君處廢立之際﹐臨大節而不可奪。嗚呼﹐自古跌宕不覊之士﹐往往略細謹犯非法﹐君子取其所長﹐恕而不責﹐則有之﹐今曰必如是而後可以了大事﹐然則凡修身愼行者﹐舉皆碌碌而無足取矣﹐亦何以學爲哉。世惟知其訕薄湯﹑武﹑伊周之非﹐而不知此等尢名教之罪人也。

韓退之嘗曰﹕孟氏醇乎醇﹐荀﹑楊大醇而小疵。以予觀之﹐孟氏大醇而小疵﹐楊子無補﹐荀卿反害﹐不足論醇疵也。

退之三器論以爲階太平之治﹐歸天人之心者﹐不在是﹐其言愜當﹐出人意表﹐在韓集中當爲第一﹐然辭采不足觀﹐亦如範蠡招大夫種議﹐故不入內篇﹐惜哉。

柳子厚斷刑時﹐令四維貞符等論﹐皆核實中理﹐足以破千古之惑﹐而東坡痛非之﹐乃知秦﹑漢諸儒迂誕之病﹐𨿽蘇氏亦不免也。

柳子厚非國語𨿽不盡佳﹐亦大有是處﹐而溫公﹑東坡深罪之﹐未爲篤論也。

通鑑一書妙絕古今﹐𨿽萬世不能易也﹐惟荀彧評爲可恨耳﹐當刪去之。

正閏之說﹐吾從司馬公﹔性命之說﹐吾從歐陽公﹔祭禮之說﹐吾從蘇翰林﹔封建之說﹐吾從範太史﹐餘論𨿽髙﹐吾弗信之矣。

甚矣﹐中道之難明也。戰國諸子托之以寓言假說﹐漢儒飾之以求節繁文﹐近世之士參之以禪機玄學﹐而聖賢之實益隱矣。

滹南遺老集卷之三十一著述辧惑

詩﹑書以序冠篇首﹐蓋一篇總是一意﹐故可也。論﹑孟一章是一意﹐不相附屬﹐故記者但取其中三兩字以爲名﹐如學而﹑爲政﹑梁恵王﹑公孫丑之類﹐非作者之意也。楊子法言隨問而答﹐論﹑孟之體耳﹐而各取首章之意以爲序曰譔某篇﹐無乃失其宜歟。

前人以杜預﹑顏師古爲邱明﹑益﹝孟﹞堅忠臣﹐近世趙堯卿﹑文伯起之於東坡亦以此自任。予謂臣之事主﹐羙則歸之﹐過則正之﹐所以爲忠。觀四子之所發明補益﹐信有功矣﹐然至其失處﹐亦往往護諱而曲爲之說﹐恐未免妾婦之忠也。

外記﹐通鑑之贅也。道原初勸溫公始於上古﹐或自堯﹑舜。公曰﹕平王以來﹐事包春秋﹐孔子之經不可損益。又勸其始於獲麟之歳﹐則曰﹕經不可續也。道原旣稱其可法而卒爲此書﹐蓋好名而不自禁﹐因之托附以傳世耳﹐觀其序可以見矣。然勉彊牽合﹐至取戰國諸子謬妄之說﹐以實其事﹐固不若不作之愈也。

司馬貞史記索隱其所發明不爲無補﹐然所失亦多。至述贊諸篇﹐殊不足觀﹐蓋爲蛇畫足﹐欲益而反獘者﹐顧乃髙自矜誇﹐譏子長之未周﹐豈不可笑哉。

語﹑孟之書本無篇次﹐而陋者或彊論之﹐已不足取。司馬貞述史記以爲十二本紀﹐象歳星之一周﹔八書法天時之八節﹔十表放剛柔十日﹔三十世家比月有三旬﹔七十列傳取縣車之暮齒﹔百三十篇象閏餘而成歳﹔妄意穿鑿﹐乃敢如此﹐不已甚乎﹖

史記評騶衍云﹐或言伊尹負鼎而勉湯以王﹐百里奚飯牛車下而繆公用霸﹐作先合然後引之大道﹐騶衍其言𨿽不軌儻﹐亦有牛鼎之意乎﹐所謂牛鼎卽上飯牛負鼎之事耳﹐而貞解爲函牛之鼎﹐云衍之術迂﹐大若大用之有牛鼎之意﹐何其曲也。

東坡之解經﹐眼目盡髙﹐往往過人逺甚﹐而所不足者﹐消息玩味之功﹐優柔渾厚之意﹐气豪而言﹐易過於出奇﹐所以不及二程派中人。

王安石書解其所自見而勝先儒者才十餘章耳﹐餘皆委曲穿鑿出於私意﹐悖理害教者甚多﹐想其於詩於周禮皆然矣﹐謬戾如此﹐而使天下學者盡廢舊說以從已﹐何其好勝而無忌憚也。

宋人解書者﹐惟林少穎眼目最髙﹐旣不若先儒之窒﹐又不爲近代之鑿﹐當爲古今第一﹐而邇來學者但知有夏僎﹐蓋未見林氏本故耳﹐夏解妙處大抵皆出於少穎﹐其以新意勝之者數也。

張九成談聖人之道﹐如豪估市物﹐鋪張誇大﹐惟恐其不售也﹐天下自有公是公非﹐言破卽足﹐何必呶呶如是哉。論﹑孟解非無好處﹐至其穿鑿迂曲﹐不近人情﹐亦不勝其獘矣。

呂東萊自謂左氏博議乃少年場屋所作﹐淺狹偏暗﹐皆不中理﹐力戒後學誦習而終身刻意者﹐讀詩記﹑大事記二書而已。以予觀之﹐博議𨿽多浮辭﹐而其所發明往往出人意表﹐實有補於世教。讀詩記乃反平常﹐無甚髙論。大事記非不簡古﹐然不作亦可也。

東萊謂學者所當朝夕從事者﹐程氏易傳﹑範氏唐鑑﹑謝氏論語﹑胡氏舂秋。予素不明易﹐程氏傳未敢知﹔若謝氏﹑胡氏之書﹐嘗略觀之﹐大抵喜爲鑿說﹐過正者多﹔惟唐鑑實爲純粹耳。

滹南遺老集卷之三十二雜辧

舊說﹕孔子問禮於老聃﹐而聃所著書専薄禮學﹐論者疑別有老子。予謂耽𨿽不喜禮學﹐然以大賢而嘗仕於周﹐其於典故﹐豈無所聞﹐亦猶萇宏之於樂﹐郯子之於官名﹐孔子問之﹐亦何足怪﹖但不知果嘗問與否耳﹐蓋自荘周寓言設老聃訓孔子事以自尊﹐而漢儒記禮有聞諸老聃之語﹐世遂信之。夫司馬遷最喜老子者﹐然其爲傳尙不能詳其主名﹐及生於何代﹐安知果與孔子同時哉﹖

荘周詆訾孔子之徒﹐蓋其學本於黃﹑老﹐加以天資刻薄猖狂恣睢而無忌憚﹐則其輕蔑吾儒﹐無足怪者。東坡乃謂實予而文不予﹐陽擠而陰助之譬。楚公子微服出亡﹐其僕操箠而罵以爲倒行而逆施者﹐此出於愛周而彊爲解釋也。彼公子之僕﹐權以濟事﹐不得已焉耳。周之於孔子﹐其有不得已者乎﹖

舜命羣臣﹐自伯禹而下二十二人﹐姓名職掌見於虞書﹐班班可考也﹐而左傳載李文子八愷八元之說﹐何所本哉。杜預以八愷爲垂益禹臯陶之倫﹐八元爲稷契朱虎熊羆之屬﹐蓋妄相配合耳。且書言禹作司空﹐宅百揆﹐契爲司徒﹐敷五教﹐而文子則云﹐使八愷主后土﹐以揆百事﹐使八元布五教於四方﹐是八愷同任禹之職﹐而八元並預契之政也﹐無乃戾乎。其言四凶﹐亦與書不合﹐此殆誣謬而杜氏彊爲觧釋﹐無足憑焉﹐學者盍亦言乎﹐經而已。

季文子言元愷世濟其羙﹐而堯不能舉四族﹐世濟其凶﹐而堯不能去﹐舜能舉而去之﹐故天下同心歸戴。夫堯﹑舜﹐百王之冠冕﹐皆聖人也。使堯誠不舉善而去悪﹐尙足爲聖乎﹖此固無稽。而劉道原以爲堯知舜於側微﹐而天下未服﹐故遺之大功二十﹐亦妄意之說也。

文王遇呂尙於渭濱﹐曰﹕自吾先君太公曰﹕當有聖人適周﹐周以興﹐子眞是邪﹖吾太公望子久矣。故號之曰太公望﹐此以三字爲義﹐而世遂單稱太公﹐如周召之類﹐或又以望子爲名﹐皆非也。至範睢傳載秦昭王語云﹐周文王得呂尙以爲太公﹐齊桓公得管仲以爲仲父﹐今範君亦寡人之叔父﹐此又直謂以先君呼之矣﹐豈不愈謬哉。

經傳稱秦伯爲穆公﹐或亦作繆﹐是二字通用也。而蒙恬對胡亥云﹐秦穆公殺三良而死罪﹐百里奚而非其罪﹐故立號曰繆。然則二字義殊﹐繆當音靡幼反矣﹐不知恬何據而云。且二字旣殊﹐豈得並舉邪。

唐髙定年七歲讀湯誓﹐問父郢曰﹕柰何以臣伐君﹖郢曰﹕應天順人。何云伐邪﹖對曰﹕用命賞於祖﹐不用命戮於社﹐是順人乎﹖郢異之。按湯誓云﹐爾尙輔予一人﹐致天之罰予﹐其大賚﹐汝爾不從誓言﹐予則孥戮汝而已﹐定之所舉﹐乃甘誓之詞也。

臯陶謨曰﹕知人則哲﹐能官人安民則惠﹐黎民懷之文﹐理甚明而唐劉乃云﹐虞書稱知人則哲能官人則恵﹐鹵莽如此﹐豈其有所脫遺邪。

屈原離騷有漁父篇﹐賓主問答﹐其辭華麗﹐而雜以韻語﹐此蓋假設以見意﹐與小居一體耳。司馬遷乃取以爲傳﹐劉子玄旣知其非矣﹐而班固古今人表遂列漁父之名﹐使誠有斯人者。觀其所言不過委順從俗以求自全者耳﹐何遽至九等中第二哉。

退之雜說曰﹕馬之能千里者﹐一食常盡粟一石﹐食不飽﹐力不足﹐則才羙不外見﹐而不可求其能千里﹐又以食之不盡爲不知馬。嗚呼﹐千里之材固有異於常馬者﹐然亦非徒善食而後能也﹐退之平生以貧而號於人﹐嘆一飽之不足者屢矣﹐豈其有激而云耶。

劉原父自號公是先生﹐貢父號公非先生。貢父云﹐是其所是爲易﹐非其所非爲難。或評王介甫明於知君子﹐暗於知小人。予謂此皆過論也。非者是之對也﹐小人者君子之反也﹐能是其是﹐則能非其非﹐能知君子﹐則能知小人矣﹐世豈有能識白而不能識黒﹐能辧東而不能辧西者乎﹖

魯直與其弟幼安書曰﹕老夫之書﹐本無法也﹐但觀世閒萬緣﹐如蚊蚋聚散﹐未嘗一事橫於胸中﹐不擇筆墨﹐遇紙則書﹐紙盡則已﹐亦不計較工拙﹐與人之品藻譏彈。譬如木偶舞中節拍﹐人嘆其工﹐舞罷則又蕭然矣。此論甚髙﹐然彼於文章翰墨實刻意而好名者﹐殆未能充其言也。蓋甞自跋其書云﹐學書四十年﹐今夜所謂鰲山悟道書。又曰﹕星家言子六十不死﹐當至八十﹐茍如其言﹐當以善書名天下﹐是可喜也。觀此二說﹐其得謂無心者乎﹖

工欲善其事﹐必先利其器﹐山谷嘗以三錢雞毛筆書﹐蓋不得已耳﹐誠使佳者﹐固當有閒而云﹐在手不在筆﹐此一時誇辭﹐非中理之論也。

滹南遺老集卷之三十三謬誤雜辧

公羊曰﹕君親無將﹐將而誅焉。蓋接上文「將弒君」之辭也。唐明皇廢王后詔云﹐見無將之心﹔劉從諌理王涯等冤云﹐有如大臣挾有無將之謀﹐自宜執付有司。蕭遘斥時溥之姦云﹐卑侮王室有無將之萌﹐如何道來。後人用此字﹐往往不安也。

王戎問阮瞻﹕老﹑荘與聖人其旨同異。瞻以將無同答之。戎咨嗟良久﹐乃辟爲掾﹐時稱三語源掾﹐瞻意蓋言同耳。晉人例重玄學﹐故戎深喜﹐而世多疑之。夫將無雲者猶無乃得無之類﹐庾亮令禇裒認孟嘉於眾中﹐裒指嘉曰﹕此君小異﹐將無是乎﹖茍晞子從母求爲將﹐晞拒之曰﹕吾不以王法貸人﹐將無後悔邪﹖劉裕受禪﹐徐廣攀晉帝車﹐泣涕謝﹐晦謂之曰﹕徐公得無小過﹐皆是累也。世說載禇裒語﹐正作得無﹐通鑑載謝晦語亦然﹐以此可知其爲同。世說記三語事﹐則又有「衛玠嘲之」之辭﹐云﹐一言可辟﹐何假於三﹖蓋欲直言其同而不必更加疑耳。今通鑑所載旣依夲文﹐而溫公自節本乃攺爲無同異﹐豈溫公於此亦未詳歟﹖而林氏又爲之說﹐曰﹕二則有同﹐有同然後有異﹐一則無同﹐無同然復無異﹐求其同且不可得﹐尙可以求異乎﹖何謬妄之甚也。

後漢陳煒謂孔融﹕幼而聽慧﹐大未必奇。融曰﹕觀君所言﹐將不蚤慧乎﹖將不亦猶無將也。蓋以煒言融𨿽蚤慧而大未必奇﹐故融復言煒旣大而不奇﹐則疑於蚤慧。或謂寔言其不蚤慧﹐誤矣。世說云殷仲堪之荊州﹐王東亭曰﹕徳以居全爲稱﹐仁以不害爲名﹐今宰牧華夏﹐處殺戮之任﹐與本操將不乖乎﹖殷曰﹕臯陶造刑﹐辟之制﹐不爲不賢﹔孔邱居司寇之任﹐未爲不仁。南史﹕荀萬秋對策﹐父昶以示釋道琳﹐道琳答曰﹕此不須看﹐若非先見而答貧道能爲﹐若先見而答﹐貧道奴皆能爲。昶曰﹕此將不傷道徳邪﹖答曰﹕大徳所以不徳﹐竟不看焉。推此類則其義可見矣。

學者多疑寕馨之義﹐或以爲羙﹐或以爲鄙﹐皆非也。山濤目王衍曰﹕何物﹐老嫗生寕馨兒。然誤天下蒼生者﹐未必非此人﹐此羙之之辭也。南史﹕宋王太后怒廢帝曰﹕將刀來破我腹﹐那得生寕馨児﹐此鄙之之辭也。夫寕馨猶言如此然也。今世方言往往有近之者﹐但聲之轉耳。故張謂詩以對阿堵﹐劉夢得送日本僧詩云「爲問中華學道者﹐幾人雄猛得寕馨」﹐平仄𨿽殊﹐其意一也。宋書﹕於太后語加如此字﹐蓋誤而不足憑焉。魏書作如馨﹐是則大同而小異耳。東坡和王居卿平山堂詩云「六朝興廢余邱壠﹐空使姦雄笑寕馨」﹐殊無義理﹐特迫於趂韻﹐姑以爲王衍之名而已。近觀吳曽漫錄亦論此字﹐並載王衍﹑廢帝事﹐云﹐昔宋間人以寕馨爲不佳﹐故山濤﹑王太后皆以此爲詆叱之語﹐豈非以児爲非馨香者邪﹖張﹑劉二詩蓋乖其義﹐此大謬也。山濤之言分明是嘆羙﹐安得並謂之詆叱哉﹖又以寕馨爲非馨者﹐其鄙陋可笑甚矣。洪邁容齊隨筆云﹐劉眞長譏殷淵源曰﹕田舍児﹐彊學人作爾馨語﹐又謂桓溫曰﹕使君如馨地寕﹐可戰闘求勝。王導與何充語曰﹕正自爾馨。王恬撥王胡之手曰﹕冷如鬼手﹐馨彊來捉人臂。至今吳中人語言多用寕馨字爲問﹐猶言若何也。予謂邁引晉人語爲證是矣﹐若何則義不然。惟城陽居士桑楡雜錄曰﹕寕猶如此﹐馨語助也﹐此得其當。

城陽居士桑楡雜錄云﹐王衍呼錢爲阿堵物﹐東坡和陶詩以阿堵爲墻﹐或指佛書云﹐理亦應阿堵。上阿堵如俗言阿底也﹐不應爲墻。若顧愷之所謂傳神寫照正在阿堵中﹐則阿堵乃眸子耳﹐此字當從目。按東坡和陶詩云「阿堵不觧醉﹐誰歟此頹然」﹐此亦指墻而言阿底﹐與王衍之呼錢無異﹐豈遂以爲墻之名哉﹖愷之語從目者﹐蓋一時書寫之偶然﹐或俗子以意攺之﹐其寔訓義皆一﹐不妨通用﹐然則東坡未甞以堵爲墻﹐而城陽妄認睹爲眸子也。

世說﹕陳元方子羣﹑季方子孝光各論其父功徳﹐爭之不決﹐咨於太邱﹐太邱曰﹕元方難爲兄﹐季方難爲弟。蓋言其賢相等﹐不能相勝也。晉王珣弟瑉﹐名出珣右﹐時人爲之語曰﹕法護非不佳﹐僧彌難爲兄。法護﹐珣小字﹐僧彌﹐瑉小字也。北齊邢子良愛王晞之淸悟﹐與晞兩兄書曰﹕恐足下方難爲兄﹐不暇慮其不進此言﹐弟過於兄也。隋書﹖杜正玄贊云﹐華蕚相耀﹐亦爲難兄弟。此言在昆季中最優也。今人作書簡﹐往往呼朋友爲難弟難兄﹐其義未安﹐豈別有據乎﹖賀知章曰﹕見紫芝眉宇﹐令人名利之心都盡。紫芝﹐元徳秀字也。今人書簡遂有紫宇之稱﹐不成語矣。﹝典﹞

司馬相如傳曰﹕相如奏大人賦﹐天子大悅﹐飄飄有淩雲之气﹐似遊天地之間意﹐蓋武帝好仙﹐而相如所陳皆飛騰超世之語﹐適當其心﹐故自有淩雲之气。而學者多以爲文辭可以淩雲﹐何也﹖李白詩云「相如去蜀謁武帝﹐安車駟馬生輝光﹐一朝再覧大人作﹐萬乘忽欲淩雲翔。」此得之矣。彼有云﹐髙義薄雲天﹐淩雲健筆意﹐縱橫者非本乎此﹐自不妨。

左氏言病在膏肓。膏肓者﹐胸鬲之閒﹐猶心膂肺腹之類耳﹐或遂以膏肓對錮疾﹐是豈病之目耶﹖新唐書﹖李靖傳至謂﹐靖爲蕭銑輔公祏之膏肓﹐其謬益甚矣。

王言如絲﹐其出如綸﹔王言如綸﹐其出如綍。此特諭其所出寢大而已﹐世遂以制誥爲絲綸﹐而職翰苑者謂之掌絲綸﹐又有綸闈綸閣之稱﹐古今相襲﹐不以爲怪﹐不亦過乎。

主父偃傳附嚴安上書事﹐索隱曰﹕嚴本姓荘﹐明帝諱﹐後並攺爲嚴﹐然則遷史本皆莊字﹐而東漢人攺書如此也。然張湯傳先稱嚴助而復云荘助﹐東越傳又云荘助﹐田蚡張蒼傳入書荘靑翟﹐相如傳首書荘忌夫子﹐至漢書﹖申屠嘉田蚡傳皆作荘靑翟﹐而公孫弘傳始作嚴字﹐雜亂不齊。蓋校定者失之不精耳。

左傳﹕齊景公更晏子之宅﹐晏子毀之﹐而爲裏室皆如其舊﹐則使宅人及之﹐且諺曰﹕非宅是卜﹐惟鄰是卜﹐二三子先卜鄰矣﹐吾敢違諸乎﹖予謂自諺以下皆晏子之語也﹐而與傳者語尢無別﹐可乎﹖必有脫字。

書稱﹕乃心﹑乃祖﹑乃父﹐乃之訓汝也。周瑜上孫權疏云﹐是瑜乃心﹐日夜所憂。卻正教劉禪語云﹐乃心而悲﹐無日不思。楊子云逐貧賦云﹐昔我乃祖﹐宣其明徳。沮渠蒙遜謂其眾云﹐吾之乃祖﹐翼奨竇融﹐保寕河右﹐無乃悖乎﹖

史記言四皓定太子事云﹐畱侯本招此四人之力﹐當作本畱侯。石慶數馬事云﹐猶然如此當作然猶。通鑑稱苻堅喜王猛誅諸豪彊云﹐吾始今知天下之有法﹐當作今始。郭從謹言於唐明皇云﹐艸野之臣必知有今日﹐當作知必。徳宗聞李泌補戍卒之說云﹐如此﹐天下復無事矣﹐當作無復。權徳輿論光武封子宻事云﹐反乃爵以通侯﹐當作乃反。

南史﹕齊東昏侯遊獵至蔣山定林寺﹐一沙門病不能去﹐應時殺之左右。韓暉光曰﹕老道人可念。帝曰﹕汝見麞鹿亦不射邪﹖仍百箭俱發。宋蕭琛預禦筵﹐醉伏﹐上以棗投琛﹐琛仍取栗擲上﹐曰﹕陛下投臣以赤心﹐臣敢不報以戰栗。劉瑱妹爲齊鄱陽王妃﹐王死﹐妃追傷成疾﹐瑱令陳郡殷蒨畵王與平日寵姬共照鏡狀﹐如欲偶寢者﹐宻使媼你示妃﹐妃視畢仍唾之﹐因罵云﹐故宜其蚤死。詳此三仍字﹐皆當作乃。南﹑北史中此類甚多﹐豈傳寫之誤耶﹖

古人言文集行於世者﹐世間也。或有云行於代者﹐代字𨿽亦訓世﹐義自差殊。武三思言我不知代間﹐何者謂之善人﹐何者謂之惡人﹐此本只是世字﹐蓋當時記錄者避太宗諱故易之﹐而後之作史者遂相仍而不刪﹐其寔不成語也。

古人言底事﹑底物﹑底處﹑有底﹑作底﹐底之訓何也。今人或認爲此字之義﹐誤矣。

史記﹖平凖書云﹐天下大氐無慮﹐皆鑄金錢。漢書﹖食貨志亦同。師古曰﹕太氐猶言大凢﹐無慮亦謂大率。然則語意重復矣。史記稱荘周之書大抵率寓言﹐率亦大抵也。

退之閔已賦云﹐伊時勢而則然。子厚夢愈膏盲疾賦云﹐中醫攻有兆之者而則之者﹐語病也。科舉子或時犯之﹐蓋不足怪﹐孰謂二公而有是乎。

孔子言十五志於學﹐至七十而從心所欲﹐不踰矩。蓋自述其平生次第如此﹐非世之所共也﹐而後人文字中便以知命﹐耳順從心爲歳數之稱﹐旣已非是﹐而南齊書﹖文惠太子傳云﹐年始過立。劉子玄自序云﹐年已過立﹐豈不愈謬哉。

曲禮所記﹐自幼學至於期頥﹐皆漢儒彊名﹐本無義理﹐而世之俗學亦或以爲年齡之目。蘇易簡之死﹐未及四十﹐然已經執政矣。或記其事云﹐竟不登彊仕而卒﹐可以一笑。

班伯與王許子弟爲羣﹐在綺襦紈袴之間﹐而非其好紈綺貴戚子弟之服耳。劉子玄自述其兒童時事云﹐年在紈綺﹐此何謂哉﹖潘嶽嘗言﹐予年三十有二始見二毛﹐人之衰白﹐早晚固自有不同。而庾信哀江南賦序云﹐信始二毛﹐卽逄喪亂﹐亦非也。

楊大年嘗言﹐禮稱四十彊仕﹐七十致事﹐凡仕於公者﹐古制不過三十年。大年十一歲觧褐﹐甫四十以疾辭位﹐蓋以此。予謂曲禮之說﹐出於漢儒所撰﹐以意彊名﹐而謂之古制﹐殆不然也。夫年及七十﹐不論古制﹐自當退休﹐必曰四十而後仕﹐仕不過三十年﹐則有何義理﹐而考之古人﹐亦曷嘗拘此哉﹖﹝批陋儒﹞

退之敍張巡事云﹐許遠與巡同年生﹐月日後於巡﹐呼巡爲兄﹐是巡年爲長也。而新唐書﹖逺傳云﹐逺與巡同年生而長﹐故巡呼爲兄﹐未知孰是﹐當﹝衍﹞更當考之。

文字中有曰同年而語﹐一日之長者﹐予竟不曉。同年二日之義﹐當與知者商訂。

書言百姓懍懍﹐若崩厥角。釋者謂﹐旣崩摧其角﹐無所容頭﹐文理甚明。而孟子引之曰﹕非敵百姓也﹐若崩厥角稽首﹐已爲乖異意者﹐或有闕誤。而班固論王莽乃云﹐漢諸侯王厥角稽首。舊唐書論太宗又云﹐皇威所被﹐黎顙厥角﹐復何謂邪。孟子注昏不可曉﹐未敢慿也。

論語稱有朋自逺方來﹐而後周蕭大圜云﹐有朋自遠﹐揚榷古今﹐豈成語哉。然歐陽公集古錄載後漢一碑已有此語﹐則其繆久矣。南齊巴陵隱王寶義爲太尉詔曰﹕不言之化形於自逺﹐尢不可也。

論語云﹐夫子之言性與天道不可得而聞﹐其文甚明﹐非難辧也。而唐太宗旌賞孫伏伽﹐詔曰﹕朕惟寡徳﹐不能性與天道。長孫無忌對太宗之問曰﹕陛下性與天道﹐非臣等愚所及。令狐徳棻周書﹖王褒庾信傳論曰﹕闕裏性與天道﹐修六經以維其末﹐何其繆。

論語稱夫子便便﹐言惟謹爾。惟﹐語辭也。史記﹖石奮傳遂用惟謹字﹐而後世史書凡言人性行謹者﹐往往以此爲成言﹐豈非習遷之誤耶。

自東漢以來﹐史傳文集中往往以貽厥爲子孫之名﹐友於爲兄弟之名﹐至有謂隆於友於﹐傳諸貽厥者﹐公然相襲﹐恬不知怪。近世或辧其繆矣﹐然不特此也。書稱知人則哲﹐而範曄云則哲之鑑﹐惟帝所難﹔宋文帝云吾無則哲之明﹔沈約云有以見武皇之則哲。詩稱王赫斯怒﹐而薛綜上孫權疏云﹐抑雷霆之威﹐忍赫斯之怒。又有言發赫斯之命者。論語稱色斯舉矣﹐又曰樂云﹐樂云鐘鼔云孚哉。左雄上疏有云﹐或因罪而引髙﹐或色斯以求名者。書稱土爰稼穡﹐範文正秋香亭賦云﹐賦土爰之甘味﹔劉平等傳引云﹐鐘鼓非樂云之本。孔子曰﹕盍各言爾志﹖又曰﹕君子於其所不知﹐蓋闕如也。梁簡文論古今文體不同﹐則有俱爲盍各之辭。司馬貞譏史記不傳季禮諸人﹐則有何爲蓋闕之語。嗚呼﹐學者於義訓幽深隱奧者﹐容有差誤﹐至於此類如辧白黒矣﹐而鹵莽若是﹐其與蒙瞽何異哉﹖東坡詩云「聖善方當而立歳﹐乃翁已及古稀年」﹐此則滑稽以爲嬉笑者耳﹐而藝苑雌黃﹐與友於﹑貽厥同譏﹐過矣。

詩云﹐澘焉出涕。語云﹐夫子喟然而嘆。澘者﹐涕之貌。喟者﹐嘆之聲耳。詞人便有涕淚澘﹑栻余澘﹑坐喟喟也等語﹐殆不可也。

谷梁曰﹕三軍之士粲然皆笑。粲只是笑貌耳。宋子京筆記曰﹕粲﹐明也。萬眾皆啟齒﹐齒旣白﹐故以粲義包之﹐其謬論不必辧也。

栁文言世塗昏險云﹐擬步如漆卻是地黒也。歐詩言夜色晦冥云﹐舉手向空如抺漆﹐卻是皮膚黒也。

今韻略定上下字有可疑者﹐其訓上字也在上聲﹐則曰方將欲上﹐去聲則曰元在物上﹐及訓下字乃反之﹐何邪﹖

栁下惠言伐國者﹐不問仁人﹐此蓋拒魯侯之辭耳。慕容徳勸燕主暐伐秦﹐遂曰﹕願獨斷聖慮﹐無訪仁人。豈所謂以意逆志者哉。彼夷虜之人﹐蓋不足責﹐然世之書生類此者﹐亦多矣。﹝批﹞

蒯通曰﹕天下匃匃﹐爭欲爲陛下﹐所爲顧力不能。霍去病曰﹕頋方略何如耳﹐不至學古兵法。師古訓頋爲念。揚雄觧嘲云﹐顧嘿而作太玄五千丈﹝文﹞。師古曰﹕顧﹐反也。二義皆非﹐蓋此等字不能形容﹐但可意會耳。

茅璞三餘錄云﹐孟嘉墓志﹐桓溫問聴妓﹕絲不如竹﹐竹不如肉之意﹐答以漸近自然。晉書更之曰﹕漸近使之﹐然殊失其旨。蓋肉聲者﹐歌也﹐不假於物﹐故曰自然﹐嘉之意謂絲聲之徦合﹐不如竹聲之漸近﹐竹聲之漸近又不如肉聲之自然也﹐然古人以歌謳名者﹐如王豹﹑綿駒﹑秦靑之流﹐皆男子也。而此專言聴妓﹐則知俚語所謂詞出佳人口者﹐其來已久﹐以古意推之﹐歌舞管弦﹐不必專言聴妓。予謂璞表出墓志之語﹐以證晉書之失﹐殊快人意。至其分別漸近自然之義﹐及辧論妓字﹐皆非也。蓋漸近自然﹐總言三節﹐只是一意﹐而云假合不如漸近﹐漸近不如自然﹐何邪﹖聴妓卽聴音樂也﹐本作伎。教坊記謂太常樂人爲聲伎児。舊唐李績臨終與家人別堂上奏女妓。通鑑賀蘭敏之居喪釋衰絰奏妓。蓋妓伎二字本通用也。

魏志﹕鍾繇議田疇讓封爵事曰﹕子路拒牛﹐仲尼謂之止善𨿽可激淸勵濁﹐猶不足多。裴松之曰﹕按呂氏春秋子路拯溺者﹐其人拜之以牛﹐子路受之﹐孔子曰﹕魯人必拯溺矣。與繇所引不同﹐未審繇誤﹐或別有所出。予謂此皆小說寓言﹐縱有所出﹐亦何足信哉。

魏略曰﹕華歆與邴原﹑管寕相善﹐時號三人爲一龍﹐歆爲頭﹐原爲腹﹐寕爲尾。裴松之謂﹕原之徽猷懿望﹐無媿華公﹐寕含徳髙蹈﹐恐難爲尾。魏略之言﹐未可以定其先後﹐所評固善﹐然劉義慶世說亦載此事﹐蓋云寕爲頭﹐歆爲尾﹐乃與松之意合﹐不知所傳果孰爲眞也。

謝安初不就徵辟﹐夫人劉氏見家門冨貴而安獨靜﹐退謂曰﹕丈夫不如此也﹐安掩鼻曰﹕恐不免耳。說者皆以爲恐不免富貴﹐而吳曽漫錄云恐不免禍難﹐此於不免字固亦可通﹐然以掩鼻之意觀之﹐似不爾也。

類說﹖張尙書故實云﹐梁武帝令殷鐡石於大王﹝王羲之﹞書中搨一千字不重者﹐每字片紙雜碎無次﹐召周興嗣曰﹕卿有才思﹐爲我韻之。興嗣一日編綴進上﹐須髮皆白﹐殆繆說也。此文𨿽不足觀﹐然皆偶儷韻語﹐要是人之所撰﹐豈有漫取不重之字﹐而適能相就乎﹖或言本晉武時﹐鍾繇撰進﹐年代久逺﹐又因兵大壊﹐亂不能成章﹐上乃令興嗣韻之﹐是則有理矣。

江鄰幾雜誌云﹐歐陽永叔知貢舉太學生劉幾試卷鑿紕。俄有間﹐歲詔﹐幾懼﹐攺名輝﹐旣試﹐永叔在詳定所升作狀元。劉原父曰﹕永叔有甚慿據。予謂不然﹐公本疾其怪僻﹐故特黜落以厲風俗﹐及變其體則從而取之﹐此乃有慿據也。正使知其爲幾﹐亦必喜之矣﹐且公以斯文爲百世師﹐豈幾軰可得而眩亂哉。原父素與公爭名﹐故多譏戲之語﹐而鄰幾﹐猥錄之﹐予不得不辧。

滹南遺老集卷之三十四文辧一

相如上林賦設子虛使者﹑烏有先生以相難答﹐至亡是公而意終﹐蓋一賦耳。而蕭統別之爲二﹐統不足怪也。至遷﹑固爲傳﹐亦曰﹕上覽子虛賦而善之﹐相如以爲此乃諸侯之事﹐故別賦上林﹐何哉﹖豈相如賦子虛自有首尾﹐而其賦上林也復合之爲一邪﹖不然。遷﹑固亦失也。

張衡二京﹐一賦也﹐而文選析爲二首﹔左思三都一賦也﹐而析爲三首。若以字數繁多﹐一卷不能盡之﹐則不當稱某京某都﹐而各云一首也﹐豈後人編輯者之誤﹐而不出於統歟﹖然世說載庾亮評庾闡南都賦謂可以三﹐二京而四﹐三都又何也。

晉﹑宋書載淵明歸去來辭云﹐善萬物之得時﹐感吾生之行休﹐已矣乎寓形字﹝宇﹞內﹐復幾時曷不委心任去畱﹐胡爲皇皇欲何之。已矣乎之語﹐所以便章而爲斷﹐猶系曰亂曰之類﹐則與上文不相屬矣﹐故當以時字之字爲韻﹐其畱字偶與前休字相協而已。後之擬者自東坡而下﹐皆雜和之﹐然則果孰爲韻邪﹖近見陶集夲作能復幾時此爲可從﹐蓋八字自是兩句耳﹐然陶集云胡爲乎遑遑兮欲何之﹐殆不可讀﹐卻宜從史所載也。

劉禹錫問大鈞賦云﹐楚臣天問不詶﹐今臣過幸一獻三售﹐上二句脫兩字。何卜賦云﹐時乎時乎﹐去不可邀﹐來不可逃﹐淹兮孰含操。夫操所以對含也﹐上當脫三字。又云堇之毒豕苓﹐雞首之賤毛﹐亦有脫誤處。禹錫集﹑文粹所載皆然﹐安得善本而考之。

東坡杞菊賦云﹐或糠核而瓠肥﹐或梁肉而墨瘦﹐諸本皆同。近觀祕府所藏公手書﹐此賦無瓠墨二字﹐固當勝也。

東坡詩論﹐其末云﹐嗟夫天下之人欲觀於詩﹐其必先知夫興之不可與比同﹐則詩之意可以意曉而無勞。而其中又有云﹐嗟夫人下之人欲觀於詩﹐其必先知比興﹐此十六字蓋重復也﹐不惟語言爲贅﹐其於上下文理亦自間斷﹐此灼然可見﹐而諸本皆無去之者﹐蓋相承其誤而未嘗細考也。

左氏文章不復可議﹐惟狀物論事﹐辭或過繁﹐此古今之所知也。如韓原之戰﹐晉侯乘﹐鄭駟慶﹐鄭以其非土產而諌之﹐言其進退﹐不可周旋﹐不能足矣。至云亂气狡憤﹐陰血周作﹐張胍僨興﹐外彊中漧﹐何必爾邪。

左氏書晉敗於邲﹐軍士爭舟﹐舟中之指可掬。獻帝紀云﹐帝渡河﹐不得渡者皆爭攀船﹐船上人以刃擽斷其指﹐舟中之指可掬。劉子玄稱邱明之體﹐文𨿽缺略﹐理甚昭著﹐不言攀舟以刃斷指﹐而讀者自見其事。予謂此亦太簡﹐意終不完﹐未若獻帝紀之爲是也。

洪邁容齋隨筆云﹐石駘仲卒﹐有庶子六人﹐卜所以爲後者曰沐浴佩玉﹐則兆五人者皆沐浴佩玉﹐石祁子曰﹕孰有執親之喪而沐浴佩玉者乎﹖不沐浴佩玉﹐此檀弓之文也﹐今之爲文者不然﹐必曰﹕沐浴佩玉則兆五人者﹐如之祁子﹐獨不可曰﹕孰有執親之喪而若此者乎﹖似亦足以盡其事﹐然古意衰矣。慵夫曰﹕邁論固髙﹐學者不可不知﹐然古今互有短長﹐亦當參取﹐使繁省輕重得其中﹐不必盡如此說也。沐浴佩玉字實多雨﹝兩﹞處。夫文章惟求眞是而已﹐須存古意何爲哉。

邵氏云讀司馬子長之文茫然﹐若與其事相背戾。伯夷傳曰﹕予登箕山﹐其上有許由冢﹐意果何在。下用冨貴如可求﹐𨿽執鞭之士﹐吾亦爲之﹔歲寒然後知松柏等語﹐殊不類其事﹐所以爲宏深髙古歟﹖視他人拘拘窘束一步武不敢外者﹐膽智甚薄也。慵夫曰﹕許由之事何闗伯夷﹖遷特以其議國髙蹈風義略等而傳聞可疑﹐因附見耳﹐然亦不足爲法也。若夫富貴不苟求歲寒知松栢等語﹐此正合其事矣﹐安得爲不類﹖且爲文者亦論其是非當否而已﹐豈徒以膽智爲貴哉﹖遷文𨿽奇﹐疎拙亦多﹐不必皆可取也。邵氏之言太髙而過正﹐將誤後學﹐予不得不辧。

洪邁云司馬遷記馮唐救魏尙事﹐其始曰魏尙爲雲中守﹐與匃奴戰﹐上功幕府﹐一言不相應﹐文吏以法繩之﹐其賞不行﹐臣以爲陛下賞太輕﹐罰太重﹐而又申言之﹐曰且雲中守魏尙坐上功﹐首虜差六級﹐陛下下之吏﹐削其爵﹐罰作之﹐重言雲中守及姓名﹐而文勢益遒健有力﹐今人無此筆也。予謂此唐本語﹐自當寔錄﹐何闗史氏之功﹐若以文法律之﹐則首虜差級﹐削爵罰作之。

語宜移於前而前﹐語復換於後乃愜﹐蓋始言者其事﹐而申言者其意﹐次第當如此耳。重言官職姓名﹐其寔冗復﹐吾未見其益健也。宋末諸儒喜爲髙論﹐而往往過正﹐詎可盡信哉﹖

洪邁云﹐文之繁省者各有當。史記﹖衛靑傳云﹐校尉李朔﹑校尉趙不虞﹑校尉公孫戎奴﹐各三從大將軍獲王﹐以以﹝千﹞三百戶封朔爲渉軹侯﹐以千三百戶封不虞爲隨成侯﹐以千三百戶封戎奴爲從平侯。前漢書但云校尉李朔﹑趙不虞﹑公孫戎奴各三從大將軍﹐封朔爲渉軹侯﹐不虞爲隨成侯﹐戎奴爲從平侯﹐減史記二十三字﹐然不若史記爲朴贍可喜。予謂此夲不足論﹐若欲較之﹐則封戶之寔﹐當從史記﹐而校尉之稱漢書爲勝也。

司馬遷之法最疏﹐開卷令人不樂﹐然千古推尊﹐莫有攻其短者﹐惟東坡不甚好之﹐而陳無已﹑黃魯直怪嘆以爲異事。嗚呼﹐吾亦以千古雷同者爲不可曉也﹐安得如蘓公者與之語此哉。﹝一說﹞

晉張輔評遷﹑固史云﹐遷敍三千年事止五十萬言﹐固敍二百年事乃八十萬言﹐繁省不同﹐優劣可知﹐此兒童之見也。遷之所敍𨿽號三千年﹐其所列者幾人﹐所載者幾事﹐寂寥殘缺﹐首尾不完﹐往往不能成傳﹐或止有其名氏﹐至秦﹑漢乃始稍詳﹐此正獲疏略之譏者﹐而反以爲優乎﹖且論文者求其當否而已﹐繁省豈所計哉﹖遷之勝固者﹐獨其辭氯﹝气﹞近古﹐有戰國之風耳。﹝兩見﹞

邵公濟嘗言遷史杜詩﹐意不在似﹐故佳﹐此繆妄之論也﹐使文章無形體邪﹐則不必似若其有之﹐不似則不是謂其不主﹐故常不専蹈襲可矣﹐而云意不在似﹐非夢中語乎﹖

唐子西云﹐六經已後便有司馬遷﹐三百篇已後便有杜子美﹐故作文當學司馬遷﹐作詩當學杜子美﹐其論杜子羙﹐吾不敢知。至謂六經已後﹐便有司馬遷﹐談何容易哉。自古文士過於遷者何限﹐而獨及此人乎﹐遷𨿽气質近古﹐以繩準律之﹐殆百孔千瘡﹐而謂學者專當取法﹐過矣。

馬子才子長遊一篇﹐馳騁放肆﹐率皆長語耳。自古文士過於遷者爲不少矣﹐豈必有觀覧之助﹐始盡其妙﹐而遷之變態亦何至於是哉﹖使文章之理果如子才所說﹐則世之作者其勞亦甚矣﹐其言弔屈原之魂﹐云不知魚腹之骨尙無恙者乎﹖讀之令人失笑﹐𨿽詩詞詭激﹐亦不應爾﹐況可施於文邪。蓋馬氏全集其浮誇多此類也。

洪邁謂漢書﹖溝洫志載賈譲治河策云﹐河從河內北至黎陽爲石堤﹐激使東抵東郡平岡﹔又爲石堤﹐使西北扺黎陽﹑觀下﹔又爲石堤﹐使東北抵東郡津北﹔又爲石堤﹐使西北抵魏郡昭陽﹔又爲石堤﹐激使東北。百餘里閒﹐河再西三東。凡五用石堤字﹐而不爲冗復﹐非後人筆墨畦徑所能到。予謂此寔冗復﹐安得不覺﹐然旣欲詳見其事﹐不如此當如何道﹖蓋班氏之美不必言是﹐特邁過愛而妄爲髙論耳。

退之於前人﹐自班固以下不論。以予觀之﹐他文則未敢知﹐若史筆﹐詎可輕孟堅也。

楊子云觧嘲云﹐爲可爲於可爲之時﹐則從爲﹔不可爲於不可爲之時則凶﹐此不成義理﹐但云爲於可爲之時爲﹐於不可爲之時﹐或云可爲而爲之﹐不可爲而爲之﹐則可矣。﹝兩見﹞

陳后山曰﹕楊子云之文好奇而卒不能奇﹐故思若而辭艱﹐善爲文者因事出奇﹐江河之行順下而已﹐至其觸山赴谷﹐風搏物激﹐然後盡天下之變﹐子云𨿽奇﹐故不能奇也。此論甚佳﹐可以爲後學之法。

退之送窮文以鬼爲主名﹐故可問答往復。楊子云逐貧賦但云呼貧與語貧﹐曰唯唯﹐恐未妥也。

謝靈運甞謂天下才共一石﹐子建獨得八斗﹐我得一斗﹐古今共得一斗。茆璞辧其不然。慵夫曰﹕此自狂言﹐又何足論。然璞復云可當八斗者惟坡云﹐亦恐不必道。坡文固未易及﹐要不可以限量定也。

凡爲文有遙想而言之者﹐有追憶而言之者﹐各有定所﹐不可亂也。歸去來辭將歸而賦耳﹐旣歸之﹐事當想象而言之﹐今自問途而下﹐皆追錄之語﹐其於畦徑無乃窒乎已矣乎。云者所以總結而爲斷也﹐不冝更及耘耔嘯詠之事﹐退之感二鳥賦亦然。

歸去來辭本自一篇自然眞率文字﹐後人摸擬已自不宜﹐況可次其韻乎﹐次韻則牽合而不類矣。﹝可以想見不才之人多矣﹞

庾信哀江南賦堆垜故寔﹐以寓時事﹐𨿽記聞爲富﹐筆力亦壯﹐而荒蕪不雅﹐了無足觀﹐如崩於巨鹿之沙﹐碎於長平之瓦﹐此何等語。至云申包胥之頓地﹐碎之以首﹐尢不成文也。

杜詩云「庾信文章老更成﹐淩雲健筆意縱橫﹐今人嗤點流傳賦﹐未覺前賢畏後生。」甞讀庾氏諸賦﹐類不足觀﹐而愁賦尢狂易可怪。然子羙雅稱如此﹐且譏誚嗤點者﹐予恐少陵之語未公﹐而嗤點者未爲過也。

張融海賦不成文字﹐其序云壯哉水之奇也﹐奇哉水之壯也﹐何等陋語﹖

滹南遺老集卷之三十五文辧二

退之盤谷序云﹐友人李願居之﹐稱友人則便知爲己之友﹐其後但當云予聞而壯之﹐何必用昌黎韓愈字。栁子厚淩凖墓志旣稱孤某﹐以其先人善﹐予以志爲請﹐而終云河東栁宗元哭以爲志。山谷劉明仲墨竹賦旣稱故以歸我﹐而斷以黃庭堅曰﹐其病亦同。蓋予我者自述﹐而姓名則從旁言之耳。劉伶酒徳頌始稱大人先生而後稱吾﹔東坡黠鼠賦始稱蘓子而後稱予﹔蘓過思子臺賦始稱客而後稱吾﹐皆是類也。前軰多不計此﹐以理觀之﹐其寔害事﹐謹於爲文者當試思焉。

崔伯善嘗言退之送李願序粉白黛緑一節﹐當刪去﹐以爲非大丈夫得志之急務﹐其論似髙﹐然此自富貴者之常﹐存之何害﹖但病在太多﹐且過於浮艶耳﹐餘事皆略言而此獨說出如許情狀﹐何邪﹖蓋不惟爲雅正之累﹐而於文勢亦滯矣﹐其於爲人賢不肖何如也﹐多卻於字。

退之行難篇云﹐先生矜語其客曰﹕某胥也﹐某商也﹐其生某任之﹐其死某誄之。予謂上二某字﹐胥﹑商之名也﹐下二某字﹐先生自稱也﹐一而用之﹐何以別乎﹖又曰﹕某與某何人也﹐任與誄也非罪歟﹖皆曰然。然者是其言之辭也。令先生問胥﹑商之爲人何如﹐己之任誄當否﹐其意未安﹐取決於眾﹐而皆以爲然﹐何所是而然之哉﹖又云其得任與誄也﹐有由乎﹐抑有罪不足任而誄之邪﹖先生曰否﹐吾惡其初。又云先生之所謂賢者﹐大賢歟﹖抑賢於人之賢歟﹖齊也﹑晉也﹐且有二與七十﹐而可謂今之天下無其人邪﹖又云先生之與者﹐盡於此乎﹐其皆賢乎﹖抑猶有舉其多而沒其少者乎﹖先生曰﹕固然﹐吾敢求其全。其問答之間﹐所下字語皆支離不相應﹐觀者試詳味之。

退之行難篇言取士不當求偹﹐蓋言常理﹐無甚髙論﹐而自以爲孟子不如﹐其矜持亦甚矣。

退之原道云﹐寒然後爲之衣﹐饑然後爲之食﹐木處而顚﹐土處而病也﹐然後爲之宮室。三然後字﹐慢卻本意。又云責冬之裘者﹐曰曷不爲葛之之易﹐責饑之食者曰曷不爲飲之之易﹐葛之飲之多卻之字。

凢作序而並言作之之故者﹐此乃序之序而非本序也。若記﹑若詩﹑若志銘皆然﹐人少能免此病者。退之原道等篇未云﹐作原道﹑原性﹑原毀﹐歐公本論云作本論﹐猶贅也。

退之送溫處士赴河陽軍序云﹐洛之北涯曰石生﹐其南涯曰溫生﹐全篇皆從傍記錄之辭﹐而其未云﹐生旣至﹐其爲吾以前所稱﹐爲天下賀﹐以後所稱爲吾致私怨於盡取此﹐乃方與他人言﹐而遽與本人語亦有方﹐與本人語而卻與他人言者﹐自古詩文如此者﹐何可勝數哉﹖﹝不甚能通﹞

伯樂一過冀北之野﹐而馬羣遂空。夫冀北馬多天下﹐伯樂𨿽善知馬﹐安能遂空其羣邪﹖觧之者曰﹕吾所謂空﹐非無馬也﹐無良馬也。此一吾字害事。夫言羣空及觧之者﹐自是兩人﹐而云吾所謂卻是言之者自觧也﹐若作彼字其字﹐故云所謂空者﹐吾謂空者﹐皆可矣。又云生旣至拜公於軍門﹐其爲吾以前所稱﹐爲天下賀﹐以後所稱爲吾致私怨於盡取也﹐二爲吾字當去其一。

退之評伯夷止是議論散文﹐而以頌名之﹐非其體也。

退之送石處士序云﹐河陽軍莭度禦史大夫烏公爲莭度之三月﹐重卻節度字﹐但作至鎭到官蒞事之類﹐可也。又云先生仁且勇﹐若以義請而彊委重焉﹐其何說之辭﹐之字不妥。又云先生起拜祝辭曰﹕敢不敬蚤夜以求從祝規﹐當去祝辭字。

退之論時尙之獘云﹐每爲文得意﹐人必怪之﹐至應事俗作下筆自慚者﹐人及以爲好。王元之嘗謂祭裴少卿文當是﹐蓋得之矣。然顏子不貳﹐過論亦此類耳﹐而置集中﹐何也﹖

退之祭栁子厚文云﹐嗟嗟子厚而至然耶﹖自古莫不然﹐我又何嗟﹐而其下復用嗟字﹐似不可也。

石鼎聫句詩序云﹐斯須曙鼓動冬冬﹐何必用冬冬兩字﹐當削去之。

李於墓志銘﹕豚魚難三者﹐古以飬老﹐反曰是皆殺人不可食﹐一筵之饌禁忌﹐十常不食二三。多卻不食二字。

師說云萇弘師襄﹑老聃﹑郯子之徒﹐其賢不及孔子。孔子曰﹕三人行必有我師﹐此兩節文理不相承。

圩者。王承福傳云﹐又曰粟稼而生者也﹐又字不妥﹐蓋前無承福語也。

貓相乳說云﹐客曰﹕王功徳如是﹐祥祉如是﹐其善持之也可知已﹐旣已因敍之以爲貓相乳說﹐云爾旣已字不妥﹐爾字亦贅。

仲長統贊云﹐自謂髙幹有雄志而無雄才﹐自字不妥﹐言嘗可也。

樊紹述墓志云﹐紹述於斯術﹐其可謂至於斯極者矣﹐斯極字殊不愜﹐古人或云何至斯極者﹐言若是之甚耳﹐非極至之極也。

退之論許逺之事云﹐城壞﹐其徒俱死﹐獨蒙愧恥求活﹐𨿽至愚者﹐不忍爲嗚呼﹐而謂逺之賢而爲之邪﹖而字上著不得嗚呼字。

貓相乳說云﹐貓有生子同日者﹐其一母死焉﹐有二子飲於死母﹐母且死﹐其鳴咿咿。母且死一句贅而害理﹐且字訓將也。

薛公逹墓志云﹐鳯翔軍帥設的命射﹐君三發連三中﹐中輙一軍大呼以笑﹐連三大呼笑﹐下五字似不須用。史記云陳平從攻陳豨﹑黥布﹐凢六出奇計﹐輙益邑﹐凡六益封﹐亦此類。

邵氏聞見錄云﹐嘗得退之薛助教志石﹐與印本不同﹐挾一矢作指一矢﹐甚妙。又得李元賓墓銘亦與印本不同﹐印夲云文髙乎當世﹐行過乎古人﹐竟何爲哉﹖石本乃作意何爲哉﹖益嘆石本之語妙。予謂指字太做造﹐不若挾之自然﹐意字尢無義理﹐亦只當作竟﹐邵氏之許﹐殊未當也。苑荊產云碑本蓋初作﹐時遂刻之﹐中間或有未安﹐他日自加點定﹐未可知也。若初本不同﹐當擇其善者取之﹐不必専以石刻爲正﹐此說盡矣。

陳后山云退之之記﹐記其事耳﹐今之記乃論也。予謂不然。唐人本短於議論﹐故每如此﹐議論𨿽多﹐何害爲記﹖蓋文之大體固有不同﹐而其理則一﹐殆後山妄爲分別﹐正猶評東坡以詩爲詞也。且宋文視漢﹑唐﹐百體皆異﹐其開廓橫放自一代之變﹐而後山獨怪其一二﹐何邪﹖

後山詩話云﹐黃詩韓文有意故有工﹐左﹑杜則無工矣。然學者必先黃﹑韓﹐不由黃﹑韓而爲左﹑杜﹐則失之拙易﹐此顚倒語也。左﹑杜冠絕古今﹐可謂天下之至工﹐而無以如之矣。黃﹑韓信羙﹐曽何可及﹐而反憂學者有拙易之失乎﹖且黃﹑韓與二家亦殊﹐不相似﹐初不必由此而爲﹐爲彼也。陳氏喜爲髙論而不中理﹐每每如此。

丹陽洪氏注韓文有云﹐字字有法﹐法左氏﹑司馬遷也。予謂左氏之文固字字有法矣﹐司馬遷何足以當之﹐文法之疎莫遷若也。

栁子厚謂退之平淮西碑猶有帽子頭﹐使己爲之便說﹐用兵伐叛﹐此爭名者忌刻﹐妄加詬病耳。其寔豈必如是論﹐而今世人往往主其說﹐凡有議論人者﹐輙援是以駁之﹐亦已過矣。

劉禹錫評叚文昌平淮西碑云﹐碑頭便曰韓弘爲統﹐公武爲將﹐用左氏欒書將中軍﹐欒壓佐之文勢也。又是仿班固燕然碑。樣別是一家之羙。嗚呼﹐劉﹑栁當時訊病退之﹐出於好勝而爭名﹐其論不公﹐未足深怪。至於文昌之作﹐識者皆知其陋矣﹐而禹錫以不情之語﹐妄加推獎﹐蓋在傾退之故﹐因而爲之借助耳﹐彼眞小人也哉。

東坡甞欲效退之送李願序作一文﹐每執筆輙罷﹐因笑曰﹕不若且讓﹐退之獨步﹐此誠有所譲耶﹖抑其寔不能邪﹖蓋亦一時之戲語耳。古之作者﹐各自名家﹐其所長不可彊而同﹐其優劣不可比擬而定也﹐自今觀之﹐坡文及此者豈少哉﹐然使其必模仿而成﹐亦未必可貴也。

邵氏云韓文自經中來﹐栁文自史中來﹐定自妄說﹐恰恨韓文皆出於經﹐栁文皆出於史。或謂東坡學史記﹑戰國策﹐山谷端法蘭亭序者﹐亦不足信也。

世稱李杜而李不如杜﹐稱韓栁而栁不如韓﹐稱蘓黃而黃不如蘓﹐不必辧而後知。歐陽公以爲李勝杜﹐晏元獻以爲栁勝韓﹐江西諸子以爲黃勝蘓﹐人之好惡固有不同者﹐而古今之通論不可易也。

晏殊以爲栁勝韓﹐李淑又謂劉勝栁﹐所謂一蠏不如一蠏。

栁子厚放逐旣久﹐憔悴無聊﹐不勝憤激﹐故觸物遇事輙弄翰以自托。然不滿人意者﹐甚多。若辧伏神﹐憎王孫﹐罵屍虫﹐斬曲幾哀溺﹐招海賈之類﹐苦無義理﹐徒費雕鐫﹐不作可也。黔驢等說﹐亦不足觀。

罵屍虫文意本責屍虫﹐而終之以祝天帝﹐首尾相背矣。

捕蛇者說云﹐叫囂乎東西﹐隳突乎南北﹐殊爲不羙。退之無此等也。子厚才識不減退之﹐然而令人不愛者﹐惡語多而和气少耳。

滹南遺老集卷之三十六文辧三

杜牧之阿房宮賦云﹐長槁臥波﹐未云何龍﹐復道行空﹐不霽何虹﹐或以云爲雩字之誤﹐其說幾是﹐然亦於理未愜﹐豈望槗時常晴而觀復道必陰晦邪﹖鼎鐺玉石﹐金瑰珠瓅。曽子固以爲瑰當作塊﹐言視金珠如土塊瓦礫耳﹐然則鼎鐺玉石亦謂視鼎如鐺﹐視玉如石矣﹐無乃太艱詭而不成語乎﹖棄擲邐迆﹐恐是邐迆棄擲。滅六國者﹐六國也﹐非秦也﹐族秦者﹐秦也﹐非天下也。嗟乎﹐使六國各愛其人﹐則足以拒秦﹐使秦復愛六國之人﹐則逓三世可至萬世﹐而爲君多嗟乎字﹐當在滅六國上。尾句云﹐亦使後人而復哀﹐後人也﹐此亦語病也﹐有使字則哀字下不得不當復云後人﹐言哀後人則使字當去﹐讀者詳之。

王義方彈李義府章云﹐貪冶容之好﹐原有罪之淳﹐於恐漏泄其謀﹐殞無辜之正義﹐𨿽挾山超海之力﹐望此猶輕﹐回天轉日之威﹐方斯更劣﹐金風戒莭玉﹐露啟塗霜簡﹐與秋典共淸﹐忠臣將鷹鸇並撃﹐請除君側﹐少答鴻私﹐碎首玉階﹐庶明臣節﹐其辭蕪陋﹐讀之可笑。而林少穎觀瀾集頋選取之﹐何其濫也。

封敖爲李徳裕制辭云﹐謀皆予同﹐言不他惑﹐斯亦無甚可嘉﹐而徳裕大喜﹐且以金帶贈之。蓋徳裕得君謀從計合方﹐自以知遇爲幸﹐而敖適中其心故爾。又武宗使作詔書慰邊將傷夷者云﹐傷居爾體﹐痛在朕躬。帝善其如意﹐賜以宮錦。予謂居字亦不愜也。

楚詞自是文章一絕﹐後人固難追攀﹐然得其近似﹐可矣。如皮日休擬九歌有云﹐王孫何處兮碧艸極目﹐公子不來兮淸霜滿樓﹐汀邊月色兮曉將暁﹐浦上蘆花兮秋復秋﹐此何等語邪。

李翺與王載言書論文云﹐義𨿽深﹐理𨿽當﹐辭不工﹐不成爲文。陸機曰﹕怵他人之我先。退之曰﹕惟陳言之務去﹐假令述笑哂之狀曰莞爾﹔則論語言之矣﹐曰啞啞﹐則易言之矣﹔曰粲然﹐則榖梁子言之矣﹔曰逌爾﹐則班固言之矣﹔曰囅然﹐則左思言之矣﹐吾復言之﹐與前文何以異﹖予謂文貴不襲陳言﹐亦其大體耳﹐何至字字求異。如翺之說﹐且天下安得許新語邪﹖甚矣﹐唐人之好奇而尙辭也。

歐陽畫錦堂記大體固佳﹐然辭困而气短﹐頗有爭張妝飾之態﹐且名堂之意不能出脫﹐幾於罵題。或曰記言﹐魏公之詩以快恩讎﹐矜名譽爲可薄﹐而以昔人所誇者爲戒意者。魏公自述甚詳﹐故記不復及﹐但推廣而言之耳﹐惜未見魏公之詩也。曰是或然矣﹐然記自記詩﹐自詩後﹐世安能常並見而參考哉。東坡作周茂叔濂溪詩云﹐先生本全徳﹐亷退乃一隅﹐因拋彭澤米﹐偶似西山夫。遂卽世所知以爲溪之呼如此﹐則無病矣。

桑楡雜錄云﹐或言醉翁亭記用也字太多。荊公曰﹕以某觀之﹐尙欠一也字。坐有範司戶者曰﹕禽鳥知山林之樂﹐而不知人之樂﹐此處欠之。荊公大喜。予謂不然﹐若如所說不惟意斷﹐文亦不健矣。恐荊公無此言﹐誠使有之﹐亦戲云爾。

醉翁亭記言太守宴曰醸泉爲酒泉﹐香而酒冽﹐似是旋造也。

宋人多譏病醉翁亭記﹐此蓋以文滑稽﹐曰何害﹖爲佳但不可爲法耳。

荊公謂王元之竹樓記勝歐陽醉翁亭記﹐魯直亦以爲然﹐曰﹕荊公論文﹐常先體制而後辭之工拙。予謂醉翁亭記𨿽淺玩易然﹐條逹逃快﹐如肺肝中流出﹐自是好文章﹔竹樓記𨿽復得體﹐豈足置歐文之上哉。

歐公秋聲賦云﹐如赴敵之兵﹐銜枚疾走﹐不聞號令﹐但聞人馬之行聲﹐多卻聲字。又云丰艸緑縟而爭茂﹐佳木蔥蘢而可恱﹐艸拂之而色變﹐木遭之而葉脫﹐多卻上二句。或云艸正茂而色變﹐木方榮而葉脫﹐亦可也。

憎蒼蠅賦非無好處﹐乃若蒼頭了髻﹐巨扇揮揚﹐咸頭垂而腕脫﹐毎立寐而顚僵﹐殆不滿人意。至於孔子何由見周公於彷佛﹐荘生安得與蝴蝶而飛揚﹐已爲勉彊﹔而又云王衍何暇於淸談﹐賈誼堪爲之太息﹐可以一笑也。議者反謂非永叔不能賦此等語邪。

宋人詩話言薛奎尹京﹐下畏其嚴﹐號薛出油﹐奎聞之﹐後在蜀乃作春逰詩十首﹐因自呼薛春逰﹐蓋欲換前稱也。歐公志奎墓云﹐公在開封以嚴爲治﹐京師之氏至私以俚語目公﹐且相戒曰是不可犯也﹐囹圄爲之數空﹐而至今之人猶或目之。歐公所謂俚語必詩話所載者也﹐然後世讀之﹐安能知其意邪﹖刪之可也。

歐公贊唐太宗始稱其長﹐次論其短﹐而終之曰然﹐春秋之法常責偹於賢者﹐此一然字﹐甚不順。公意本謂太宗賢者﹐故責偹耳﹐若下然字﹐卻是不足貴也﹐必以蓋字乃安。世人讀之皆不覺﹐會當有以辧之者。又云自古功徳兼隆﹐由漢以來未之有也﹐旣曰由漢以來﹐則自古字亦重復。

歐公多錯下其字。如唐書﹖藝文志云﹐六經之道﹐簡嚴易直而天人偹﹐故其愈久而益明。徳宗贊云﹐恥見屈於正論﹐而忘受欺於姦諛﹐故其疑蕭復之輕已﹐謂姜公輔爲賈直而不能容薛奎墓志。夫遭時之士﹐功烈顕於朝廷﹐名譽光於竹帛﹐故其常視文章爲末事。蘓子羙墓志云﹐時發憤悶於歌詩﹐又喜行艸書﹐皆可愛﹐故其𨿽短章醉墨落筆﹐爭爲人所傳。尹師魯墓志云﹐所以見稱於世者﹐亦所以取嫉於人﹐故其卒窮以死。此等其字皆當去之。五代史﹖蜀世家論云﹐龍之爲物﹐以不見爲神﹐今不上於天而下見於水中﹐是失職也﹐然其一何多歟﹖然其二字尢乖戾也。

歐公志蘓子羙墓云﹐短章醉墨落筆﹐爭爲人所傳﹐爭字不妥。

張九成云歐公五代史論多感嘆﹐又多設疑。蓋感嘆則動人﹐設疑則意廣﹐此作文之法也。慵夫曰﹕歐公之論則信然矣﹐而作文之法不必如是也。

歐公散文自爲一代之祖﹐而所不足者精潔峻健耳。五代史論曲折太過﹐往往支離蹉跌﹐或至渙散而不收﹐助詞虛字亦多不愜﹐如吳越世家論尢甚也。

湘山野錄云﹐謝希深﹑尹師魯﹑歐陽永叔各爲錢思公作河南驛記﹐希深僅七百字﹐歐公五百字﹐師魯止三百八十餘字。歐公不伏在師魯之下﹐別撰一記﹐更減十二字﹐尢完粹有法。師魯曰﹕歐九眞一日千里也。予謂此特少年豪俊一時爭勝而然耳﹐若以文章正理論之﹐亦惟適其宜而已﹐豈専以是爲貴哉﹖蓋簡而不已﹐其獘將至於儉陋﹐而不足觀也已。

歐公謝枝勘啟云﹐脫絢組之三十簡﹐編多前後之乖﹐並盤庚於一篇文章﹐有合離之異﹐以仲尼之博學猶存。郭公以示疑﹐非元凱之勤經﹐孰知門王而爲閏﹐其舉訛舛之類﹐初止於是﹐蓋亦足矣。而播芳大全載董由謝正字啟窮極搜抉﹐幾二千言﹐此徒以該瞻誇人耳﹐豈爲文之體哉。

邵公濟云﹐歐公之文和气多﹐英气少﹔東坡之文英气多﹐和气少。其論歐公似矣﹐若東坡豈少和气者哉﹐文至東坡無復遺恨矣。

趙周臣云﹐黨世傑嘗言文當以歐陽子爲正﹐東坡𨿽出奇﹐非文之正﹐定是謬語。歐文信妙﹐詎可及坡﹐坡冠絕古今﹐吾未見其過正也。

冷齋夜話載東坡經蔵記事﹐荊公愛之﹐至稱爲人中龍﹐苕溪辧之﹐以爲坡平時﹖切介甫極多﹐彼不能無芥蒂於懷﹐則未必深喜其文﹐疑冷齋之妄。予觀坡在黃州答李悰書曰﹕聞荊公見稱經蔵文﹐是未離妄語也﹐便蒙印可﹐何哉﹖然則此事或有之﹐二公之趣固不同。至於公論豈能遂廢﹐而苕溪輙以私意量之邪﹖李定鞫子瞻獄必欲置諸死地﹐疾之深矣﹐然而出而告人﹐以爲天下之奇才﹐蓋嘆息者久之﹐而何疑於荊公之言乎。

荊公謂東坡醉白堂記爲韓白優劣論﹐蓋以擬倫之語差多﹐故戲云爾﹐而後人遂爲口寔。夫文豈有定法哉﹖意所至則爲之題﹐意適然﹐殊無害也。

東坡超然臺記云﹐羙惡之辧戰乎中﹐去取之擇交乎前﹐不若云羙惡之辧交乎前﹐去取之擇戰乎中也。子由聞而賦之﹐且名其臺曰超然﹐不須其臺字﹐但作名之可也。

東坡潮州韓文公廟碑云﹐其不眷戀於潮也﹐審矣。審字當作必﹐蓋必者﹐料度之詞﹐審者﹐證驗之語﹐差之毫釐﹐而寔若白黒也。

或疑前赤壁賦所用客字不明﹐予曰﹕始與泛舟及舉酒屬之者﹐眾客也。其後吹洞簫而酬答者﹐一人耳。此固易見﹐復何疑哉。

赤壁後賦﹕自夢一道士﹐至道士顧笑﹐皆覺後追記之辭也。而所謂疇昔之夜﹐飛鳴過我者﹐卻是夢中問答語。蓋嗚呼噫嘻上少勾喚字。

黠鼠賦云﹐吾聞有生莫智於人﹐擾龍伐蛟﹐登龜狩麟﹐役萬物而君之卒見使於一鼠﹐墮此虫之計﹐中驚脫兔於處女﹐夫役萬物者﹐通言人之靈也﹐見使於鼠者﹐一已之事也﹐似難承接。

東坡祭歐公文云﹐奄一去而莫予追﹐予字不安﹐去之可。

東坡用矣字有不妥者。超然臺記云﹕求禍而辭福﹐豈人之情也哉﹖物有以蔽之矣﹔成都府大悲閣記云﹕發皆吾頭而不能爲頭之用乎﹐足皆吾身而不能具身之智﹐則物有以亂之矣﹔韓文公廟碑云﹕必有不依形而立﹐不恃力而行﹐不待生而存﹐不隨死而亡者矣﹐此三矣字﹐皆不妥﹐明者自見﹐蓋難以言說也。

東坡自言其文如萬斛泉源﹐不擇地而滔滔汨汨﹐一日千里無難﹐及其與山石曲折﹐隨物賦形而不自知﹐所之者當行﹐於所當行而止於不可不止﹐論者或﹖其太誇。予謂惟坡可以當之﹐夫以一日千里之勢﹐隨物賦形之能﹐而理盡輙止﹐未嘗以馳騁自喜﹐此其橫放超邁﹐而不失爲精純也邪。

東坡之文具萬變而一以貫之者也﹐爲四六而無俳諧偶儷之獘﹐爲小詞而無脂粉纎艶之失﹐楚辭則略依仿其步驟﹐而不以奪機杼爲工﹐禪語則姑爲談笑之資﹐而不以窮葛藤爲勝﹐此其所以獨兼眾作﹐莫可端倪。而世或謂四六不精於汪藻﹐小詞不工於少逰﹐禪語﹑楚辭不深於魯直﹐豈知東坡也哉。

滹南遺老集卷之三十七文辧四

古人或自作傳﹐大抵姑以托興雲爾﹐如五栁﹑醉吟﹑六一之類可也。子由著潁濱遺老傳﹐歷述平生出處言行之詳﹐且詆訾眾人之短以自見﹐始終萬數千言﹐可謂好名而不知體矣。旣乃破之以空相之說﹐而以爲不必存﹐蓋亦自覺其失也歟﹖

蘓叔黨思子臺賦步驟馳騁﹐抑揚反復﹐可謂奇作﹐然引扶蘇事不甚切。按始皇止以扶蘇數直諫﹐故使監兵於外﹐當時趙髙軰未敢逞其姦﹐及帝病﹐亟爲書召扶蘇﹐而髙軰矯遺詔賜死耳﹐責始皇不蚤定儲嗣﹐則可謂其信讒而殺之﹐非也。且秦何甞築臺寄哀﹐而云三後一律同名齊實乎﹐幸曽孫之無恙﹐聊可慰夫九原﹐此兩句隔斷文勢﹐宜去之。其言晉惠事云﹐冩余哀於江陸﹐發故臣之幽契﹐夫江統﹑陸機之作誄出於己意而非上命﹐則畦徑有礙﹐亦當刪削。其言曹操事云﹐然後知鼠軰之果無﹐此尢乖戾﹐本以愛蒼舒相明而卻似惜華佗。又云同舐犢於晚歳﹐又何怨於老臞﹖操問楊彪何瘦﹐而答以老牛舐犢﹐操爲攺容﹐是豈有怨意哉﹐但下疑怪等字可也。

蘇叔黨揚風賦云﹐此颶之漸也﹐少个風字。又云此颶之先驅耳﹐卻多颶字﹐但云此其先驅足矣。風息之後﹐父老來唁﹐酒漿羅列﹐至於理艸木﹐葺軒檻﹐補茅茨﹐塞墻垣則時巳久矣﹐而云已而山林寂然﹐海波不興﹐動者自止﹐鳴者自停﹐豈可與上文相應哉。

魯直白山茶賦云﹐彼細腰之子孫﹐與荘生之物化﹐方壞戶以思溫故﹐無得而淩跨竹溪。黨公曰﹕此正謂冬無蜂蝶耳﹐何用如許。予謂詞人狀物之言﹐不當如是﹐論然數句﹐自非佳語﹐細腰子孫旣已不典﹐而又以荘生物化爲蝶﹐不亦謬乎。

江西道院賦最爲精宻﹐然酌樽中之醁一句頗贅﹐但云公試爲我問山川之神﹐足矣。

王元之待漏院記文殊不典﹐人所以喜之者﹐特取其規諷之意耳。

代古人爲文者﹐必彼有不到之意﹐而吾爲發之﹐且得其體制乃可。如栁子天對﹐蘓氏候公說項羽之類﹐蓋庶幾矣。王元之擬伯益上憂啟﹐子房招四皓等書﹐旣無佳意﹐而語尢卑俗﹐只是己作﹐其徒勞亦甚﹐而選文者或錄之﹐又何其無識也﹖

張伯玉以六經閣記折困曽子固﹐而卒自爲之曰﹕六經閣者﹐諸子百氏皆在焉﹐不書尊經也﹐士大夫以爲羙談。予甞於文鑑見其全篇﹐冗長汗漫﹐無甚可嘉﹐不應遽勝子固也。或言子固陰毀伯玉﹐且當時薦譽者大盛﹐故伯玉薄之云。

宋人稱胡旦喜玩人﹐甞艸江仲甫升使額制云﹐歸馬華山之陽﹐朕𨿽無愧﹐放牛桃林之野﹐爾寔有功。江小字忙兒﹐故也。又行一巨璫誥詞云﹐久淹禁署﹐克愼行藏。由是宦豎切齒。夫制誥﹐王言也﹐而寓穢雜戲侮之語﹐豈不可罪哉。

孫覿求退表有云﹐聴貞元供奉之曲﹐朝士無多見。天寶時世之妝﹐外人應笑﹐新豊翁右臂已折﹐杜陵叟左耳又聾。夫臣子陳情於君父﹐自當以誠實懇惻爲主﹐而文用四六﹐旣已非矣﹐而又使事如此﹐豈其體哉﹖宋自過江後﹐文獘甚矣。

舊說楊大年不愛老杜詩﹐謂之村夫子語。而近見傳獻簡嘉話云﹐晏相常言大年尢不喜韓﹑桞文﹐恐人之學﹐常橫身以蔽之。嗚呼﹐爲詩而不取老杜﹐爲文而不取韓﹑栁﹐其識見可知矣。

吾舅周君徳卿嘗云﹐凡文章巧於外而拙於內者﹐可以驚四筵而不可適﹐獨坐可以取口稱而不可得首肯﹐至哉其名言也。杜牧之云﹐杜詩韓筆愁來讀﹐似倩麻姑癢處抓。李義山云﹐公之斯文﹐若元气先時已入人肝脾﹐此豈巧於外者之所能邪。

邵氏云﹐楊﹑劉四六之體﹐必謹四字六字律令﹐故曰四六。然其獘類俳﹐可鄙。歐﹑蘇力挽天河﹐以滌之偶儷﹐甚惡之气一除﹐而四六之法則亡矣。夫楊﹑劉惟謹於四六﹐故其獘至此﹐思欲反之﹐則必當爲歐﹑蘇之橫放。旣悪彼之類俳﹐而又以此爲壞四六法﹐非夢中顚倒語乎﹖且四六之法﹐亦何足惜也﹖

四六文章之病也﹐而近世以來制誥表章率皆用之。君臣上下之相告語﹐欲其誠意交孚而駢儷浮辭﹐不啻如俳優之鄙﹐無乃失體耶﹖後有明王賢大臣一禁絕之﹐亦千古之快也。

科舉律賦﹐不得預文章之數﹐𨿽工不足道也﹐而唐﹑宋諸名公集往往有之﹐蓋以編錄者多愛不忍﹐因而附入﹐此適足爲累而已。栁子厚夢愈膏肓疾賦𨿽非科舉之作﹐亦當去之。

凡人作文字﹐其它皆得自由。惟史書﹑實錄﹑制誥﹑王言決不可失體。世之秉筆者往往不謹﹐馳騁雕鐫﹐無所不至﹐自以爲得意﹐而讀者亦從而歆羨﹐識眞之士何其少也。

凡爲文章須是典寔過於浮華﹐平易多於奇險﹐始爲知本求。世之作者往往致力於其末﹐而終身不返﹐其顚倒亦甚矣。

或問文章有體乎﹖曰﹕無。又問無體乎﹖曰﹕有。然則果何如﹖曰﹕定體則無﹐大體須有。

書傳中多有自今以來之語﹐此亦疵病。蓋由昔至今而來則順﹐由今至後者﹐言往可也。

宋玉稱鄰女之狀﹐曰﹕增之一分則太長﹐減之一分則太短﹐著粉則太白﹐施朱則太赤。予謂上二太字不可下﹐夫其紅白適中﹐故著粉太白﹐施朱太赤﹔乃若長短則相形者也﹐增一分旣已太長﹐則先固長矣﹐而減一分乃復太短﹐卻是元短﹐豈不相窒乎﹐是可去之。

史記﹖屈原傳云﹐每出一令﹐平伐其功曰﹕以爲非我莫能爲也。曰字與以爲意重復。栁文鶻說云﹐餘疾夫今之說﹐曰以喣喣而黙﹐徐徐而俯者﹐善之徒翹翹而厲﹐煙煙而白者﹐暴之徒﹐亦是類也。

史記﹖田敬叔完世家云﹐太史敫女奇法章狀貌﹐以爲非恆人而憐之。梁鴻傳云﹐鄰里耆老見鴻非恆人。蔡邕狀異恆人﹐孫權骨體不恆﹐苻堅骨相不恆﹐姚萇志度不恆﹐此等恆字皆當作常﹐蓋恆𨿽訓常﹐止是久逺之意﹐非尋常之常也。

張良問髙祖曰﹕上平生所憎誰最甚者﹖袁盎慰文帝曰﹕上自寛天﹐稱君爲上﹐自傍而言則可﹐面稱之﹐似不安也。

張釋之言盜長陵一抔土。抔﹐掬也﹐此本謂發冢而云一抔者﹐蓋不敢指斥耳。駱賓王檄武后書云﹐一抔之土未幹﹐世皆稱工﹐而其語意寔未安也。而唐彥謙詩復有「眼見愚民盜一抔」之句﹐豈不益謬哉。

張安世爲光祿勲﹐郎有小便殿上者﹐主事白行法。安世曰﹕何以知其不反水漿耶﹖何以字別卻本意﹐當云安知非耳。

後漢張升見黨事起﹐去官歸鄕裏﹐與友人相抱而泣﹐陳畱老父見而謂曰﹕网羅張天﹐去將安所﹖朱泚敗走失道﹐問野人﹐答曰﹕天网恢恢﹐逃將安所﹖二所字不成語﹐謂之往﹐可也。

吳志﹕蜀零陵太守郝普爲呂蒙所紿而降﹐慚恨入地﹐此不成義理﹐謂有欲入地之意﹐則可﹐直云入地可乎﹖

新唐記姚崇汰僧事云﹐發而農者餘萬二千人﹐此本萬二千餘人耳。如子京所云﹐則是多餘許數也﹐可謂求文而害理﹐然此病人多犯之者﹐不獨子京也。

範蜀公記狄靑面﹐其事止云帶銅面具而已。澠水燕談則曰﹐面銅具。聞見錄又曰帶銅鑄人面。予謂邵氏語頗重濁﹐燕談似簡而文﹐然安知其爲何具﹐俱不若蜀公之眞蓋﹐面具二字﹐自有成言也。

通鑑云吳主孫皓惡人視已﹐羣臣侍見﹐莫敢舉目。左丞相陸凱曰﹕君臣無不相識之道﹐猝有不虞﹐不知所赴。吳主乃聽凱自視而他人如故。予謂自視字不安﹐若云獨聽凱視﹐可矣。

通鑑劉聡朝﹑崔暐說太弟義曰﹕四衛精兵不減五千﹔晉孝武時﹐幽州治中平規謂唐公洛曰﹕控弦之士﹐不減五十餘萬﹔唐懿宗毎月宴設不減十餘。予謂凡不減字﹐止可於比對處言之﹐而非所以料數也。宇文泰謂賀拔嶽曰﹕費也﹐頭控弦之騎﹐不下一萬﹐是矣﹐余減字皆當作下。新唐書劉仁軌諌校獵妨農事云﹐役𨿽簡省﹐猶不損數萬﹐損字尢非也。

通鑑云﹐謝安好聲律﹐期功之慘﹐不廢絲竹。予謂聲律字不安﹐若作聲伎﹑聲樂﹐或音律﹐則可矣。

通鑑云﹐苻堅銳意欲取江東﹐寢不能旦﹐旦字不妥。

通鑑﹖宋紀﹕蕭道成遣薛淵將兵助袁粲﹐淵固辭﹐道成曰﹕但當努力﹐無所多言。齊紀豫章王嶷常慮盛滿﹐求觧揚州﹐武帝不許﹐曰﹕畢汝一世﹐無所多言。二所字殊剩也。

通鑑﹕魏中尉元匡劾於忠専恣云﹐觀其此意﹐欲以無上自處。舊唐﹕上官婉児爲節湣太子所索﹐大呼曰﹐觀其此意﹐卽當次索皇后﹐以及大家。周書言齊王憲善處嫌疑云﹐髙祖亦悉其此心﹐故得無患。其此二字﹐豈可一處用。新唐﹕李徳裕論朋黨云﹐仁人君子各行其已﹐不可交以私﹐亦下不得其字。

史傳中間有不避俗語者﹐以其文之則失眞也。齊後主欲殺斛律光﹐使力士劉桃枝自後撲之﹐不倒。通鑑攺爲不僕﹐僕亦倒也﹐然擈字下便不宜用。

通鑑﹕唐文皇時﹐權萬紀言宣﹑饒二州銀利事﹐上曰﹕卿欲以桓靈俟我邪﹖俟當作待﹐蓋俟𨿽訓待﹐乃候待之待﹐非待遇之待也。

通鑑云﹐唐宣宗時﹐吐畨大掠河西﹑鄯廓等八州﹐五千里赤地殆盡﹐卻是幾無也﹐不若作徧字。

通鑑記周世宗禁銅事云﹐惟官法物及寺觀鐘磬等聴畱外﹐自餘民間銅噐﹐悉令輸官。旣有外字﹐不當更云自余也。然楚世家或說頃襄王之辭﹐亦有外﹑其餘字。

楊雄之經﹐宋祁之史﹐江西諸子之詩﹐皆斯文之蠧也。散一文﹐至宋人始是眞文字﹐詩則反是矣。

滹南遺老集卷之三十八詩話上

世所傳千注杜詩﹐其間有曰新添者四十餘篇﹐吾舅周君徳卿嘗辧之云﹐惟瞿塘懷古﹑呀鶻行﹑送劉僕射惜別行爲杜無疑﹐自餘皆非本眞。蓋後人依仿而作﹐欲竊盜以欺世者﹐或又妄撰其所從淂誣引名士以爲助﹐皆不足信也。東坡甞謂太白集中往往雜入他人詩﹐蓋其雄放不擇故得容﹐僞於少陵則決不能﹐豈意小人無忌憚如此。其詩大抵鄙俗狂瞽﹐殊不可訓﹐蓋學步邯鄲失其故態﹐求居中下﹐且不得而欲以爲少陵﹐眞可憫笑。王直方詩話旣有所取﹐而鮑文虎﹑杜時可間爲注說﹐徐居仁復加編次﹐甚矣﹐世之識眞者少也。其中一二𨿽稍平易﹐亦不免蹉跌﹐至於逃難﹑觧憂﹑送崔都水﹑聞惠子過東溪﹑巴西觀漲及呈竇使君等尢爲無狀﹐洎余篇大似出於一乎﹖其不可亂眞也﹐如糞丸之在隋珠﹐不待選擇而後知﹐然猶不能辧焉。世間似是而相奪者﹐又何可勝數哉﹖予所以發憤而極論者﹐不獨爲此詩也﹐吾舅自幼爲詩便祖工部﹐其教人亦必先此﹐嘗與予語及新添之詩﹐則頻蹙曰﹕人才之不同如其面焉﹐耳目鼻口相去亦無幾矣﹐然諦視之﹐未有不差殊者。詩至少陵﹐他人豈得而亂之哉。公之持論如此﹐其中必有所深得者﹐頋我軰未之見耳﹐表而出之﹐以俟明眼君子云。

吾舅嘗論詩云﹐文章以意爲之主﹐字語爲之役﹐主彊而役弱﹐則無使不從。世人往往驕其所役﹐至跋扈難制甚者﹐反役其主﹐可謂深中其病矣。又曰﹕以巧爲巧﹐其巧不足巧﹐拙相濟則使人不厭﹐惟甚巧者乃能就拙﹐爲巧所謂逰戲者﹐一文一質﹐道之中也。雕琢太甚則傷其全﹐經營過深則失其本。又曰﹕頸聨﹑頷聨﹐初無此說﹐特後人私立名字而已﹐大抵首二句論事﹐次二句猶須論事﹔首二句狀景﹐次二句猶須狀景﹐不能遽止﹐自然之勢﹐詩之大略不外此也。其論﹐篤實之論哉。﹝末一句不成文法﹞

史舜元作吾舅詩集序﹐以爲有老杜句法﹐蓋得之矣。而復云由山谷以入則恐不然。吾舅児時便學工部﹐而終身不喜山谷也。若虛嘗乘間問之﹐則曰﹕魯直雄豪奇險﹐善爲新樣﹐固有過人者﹐然於少陵初無關涉﹐前軰以爲得法者﹐皆未能深見耳。舜元之論﹐豈亦襲舊聞而發歟﹖抑其誠有所見也﹐更當與知者訂之。

謝靈運夢見惠連而得「池塘生春艸」之句﹐以爲神助。石林詩話云﹐世多不觧此語爲工﹐蓋欲以奇求之耳。此語之工﹐正在無所用意﹐猝然與景相遇﹐借以成章﹐故非常情之所能到。冷齋云﹐古人意有所至則見於情﹐詩句蓋寓也。謝公平生喜見惠連而夢中得之﹐此當論意﹐不當泥句。張九成云﹐靈運平日好雕鐫﹐此句得之自然﹐故以爲奇。田承君云﹐蓋是病起﹐忽然見此爲可喜而能道之﹐所以爲貴。予謂天生好語﹐不待主張﹐苟爲不然﹐𨿽百說何益﹖李元膺以爲反復求之﹐終不見此句之佳﹐正與鄙意暗同。蓋謝氏之誇誕猶存兩晉之遺風﹐後世惑於其言﹐而不敢非﹐則宜其委曲之至是也。

梅聖兪愛嚴維「栁塘春水漫﹐花塢夕陽遲」之句﹐以爲天容時態﹐融和駘蕩﹐如在目前。或者病之曰﹕夕陽遲繋花而春水漫不繋栁。苕溪又曰﹕不繋花而繋塢。予謂不然。夕陽遅固不在花﹐然亦何關乎塢哉﹖詩言春日遲遲﹐舒長之貌耳。老杜云遅日江山麗﹐此復何所繋耶﹖彼自詠自然之景﹐如「棃花院落溶溶月﹐栁絮池塘淡淡風」﹐初無他意﹐而論者妄爲云云﹐何也﹖裴光約詩云「行人折栁和輕絮﹐飛燕銜泥帶落花」﹐或曰﹕栁常有絮﹐泥或無花﹐苕溪以爲得其膏肓﹐此亦過也。據一時所見﹐則泥之有花不害於理﹐若必以常有責之﹐則絮亦豈所常有哉。

栁公權「殿閣生微涼」之句﹐東坡罪其有羙而無箴﹐乃爲續成之﹐其意固佳﹐然責人亦已甚矣。呂希哲曰﹕公權之詩已含規諷﹐蓋謂文宗居廣廈之下﹐而不知路有暍死也。洪駒父﹑嚴有翼皆以爲然。或又謂五弦之燻﹐所以觧慍阜財﹐則是陳善閉邪責難之意﹐此亦彊勉而無謂﹐以是爲諷﹐其誰能悟﹖予謂其實無之﹐而亦不必有也。規諷𨿽臣之羙事﹐然燕閒無事﹐從容談笑之﹐暫容得順適於一時﹐何必盡以此而繩之哉。且事君之法有所寛乃能有所禁﹐略其細故於平素﹐乃能辧其大利害於一朝﹐若夫煩碎廹切﹐毫髮不恕﹐使聞之者厭苦而不能堪﹐彼將以正人爲仇矣﹐亦豈得爲善諌耶。

杜詩稱李白雲﹐「天子呼來不上船」。吳虎臣漫錄以爲﹐範傳正太白墓碑云﹐明皇泛白蓮池﹐召公作引﹐時公已被酒於翰苑中﹐乃命髙將軍扶以登舟﹐杜詩蓋用此事。而夏彥剛謂﹐蜀人以襟領爲船﹐不知何所據。苕溪叢話亦兩存之。予謂襟領之說﹐定是謬妄﹐正使有據﹐亦豈詞人通用之語﹐此特以船字生疑﹐故爾委曲。然範氏所記白被酒於翰苑﹐而少陵之稱乃市上酒家則又不同矣﹐大抵一時之事﹐不盡可考。不知太白凡幾醉﹐明皇凡幾召﹐而千載之後必於傳記求其證邪﹖且此等不知﹐亦何害也﹖

老杜北徵詩云「見耶背面啼吾舅」﹐周君謂耶當爲卽字之誤﹐其說甚當。前人詩中亦或用耶娘字﹐而此詩之體不應爾也。

近代詩話云﹐杜詩云「皁鵰寒始急」﹐白氏歌云「千呼萬喚始出來」﹐人皆以爲語病﹐其實非也。事之終始則音上聲﹐有所宿畱則音去聲。予謂不然。古人淳致﹐初無俗忌之嫌﹐蓋亦不必辧也。

荊公云李白歌詩豪放飄逸﹐人同莫及﹐然其格止於此而已﹐不知變也﹔至於杜甫則發斂抑揚﹐疾徐縱橫﹐無施不可﹐蓋其緒宻而思深﹐非淺近者所能窺﹐斯其所以光掩前人﹐而後來無繼也。而歐公云﹐甫之於白得其一節而精彊過之﹐是何其相反歟﹖然則荊公之論﹐天下之公言也。

退之雪詩有云「隨車翻縞帶﹐逐馬散銀杯」﹐世皆以爲工。予謂雪者﹐其先所有縞帯﹐銀杯因車馬而見耳﹐隨逐二字甚不妥。歐永叔「江鄰幾以坳中初﹐蓋底垤處遂成堆」之句當勝此聨﹐而或者曰﹕未知退之眞得意否﹖以予觀之﹐二公之評論﹐寔當不必問退之意也。

退之謁衡嶽詩云「手持杯珓導我擲﹐云此最吉余難同」﹐吉字不安﹐但言靈應之意﹐可也。

退之詩云「豈不旦夕念﹐爲爾惜居諸」﹐居諸﹐語辭耳﹐遂以爲日月之名﹐旣已無謂﹐而樂天復云「廢興相催逼﹐日月互居諸」﹐「恩光未報答﹐日月空居諸﹐」老杜又有「童卯聨居諸「之句﹐何也﹖

退之詩云「泥盆淺小詎成池﹐夜半靑蛙聖得知」﹐言初不成池﹐而蛙已知之﹐速如聖耳。山谷詩云「羅幃翠幕深調護﹐已被遊蜂聖得知」﹐此知字何所屬耶﹖若以屬蜂﹐則被字不可用矣。

孔毅父雜說譏退之「笑長安富兒﹐不觧文字飲」﹐而晚年有聲伎﹔罪李於軰諸人服金石而自餌流黃。陳后山亦有此論。甚矣﹐其妄議人也。紅裙之謂亦曰﹕惟知彼而不知此﹐蓋詞人一時之戲言﹐非遂以近婦人爲諱也﹐且詩詞豈當如是論﹐而遽以爲口實邪﹖其罪李於軰特斥其燒煉丹砂﹐而祈長生耳﹐病而服藥﹐豈所禁哉。樂天固云﹐退之服硫黃﹐一病訖不全﹐則公亦因病而出於不得已﹐初不如於軰有所冀幸﹐以致斃也。抑前詩復有「盤饌羅膻軰」之句﹐以二子繩之﹐則又當不敢食肉矣。

崔獲詩云「去年今日此門中」﹐又云「人面祗今何處去」﹐沈存中曰﹕唐人工詩﹐大率如此﹐𨿽兩今字不卹也。劉禹錫詩云「雪裏髙山頭白早」又云「於公必有髙門慶」﹐自注云﹐髙山本髙於門﹐使之髙二義殊。三山老人曰﹕唐人忌重疊用字﹐如此二說何其相反歟﹖予謂此皆不足論也。﹝重疊﹞

宋之問詩有云「年年歲歲花相似﹐歲歲年年人不同」﹐或曰﹕此之問甥劉希夷句也﹐之問酷愛﹐知其未之傳人﹐懇乞之﹐不與﹐之問怒乃以土袋壓殺之。此殆妄耳﹐之問固小人﹐然亦不應有是年年歲歲歲歲年年﹐何等陋語﹐而以至殺其所親乎﹖大抵詩話所載不足盡信﹐「池塘生春艸」有何可嘉﹐而品題者百端不已。荊公金牛洞六言詩初亦常語﹐而晁無咎附之楚辝﹐以爲二十四字而有六籍羣言之遺味﹐書生之口何所不有哉﹖

樂天詩云「楚王疑忠臣﹐江南放屈平﹔晉朝輕髙士﹐林下棄劉伶。一人常獨醉﹐一人常獨醒﹐醒者多苦志﹐醉者多歡情﹐歡情信獨善﹐苦志竟何成﹖」夫屈子所謂獨醒者﹐特以爲孤潔不同俗之諭耳﹐非眞言飲酒也。詞人往往作寔事﹐用豈不誤哉﹖

樂天之詩﹐情致曲盡﹐入人肝脾﹐隨物賦形﹐所在充滿﹐殆與元气相侔﹐至長韻大篇﹐動數百千言﹐而順適愜當﹐句句如一無爭張牽彊之態﹐此豈撚斷吟須﹑悲鳴口吻者之所能至哉﹖而世或以淺易輕之﹐蓋不足與言矣。

郊寒白俗﹐詩人類鄙薄之。然鄭厚評詩﹐荊公﹑蘇﹑黃軰曽不比數﹐而云樂天如栁陰春鶯﹐東野如艸根秋虫﹐皆造化中一妙﹐何哉﹖哀樂之眞發乎情性﹐此詩之正理也。

皮日休詠房杜詩云「黃閣三十年﹐淸風一萬古」﹐此言十古﹑萬古春者﹐皆是無窮之意﹐今下一字便有所止矣。

滹南遺老集卷之三十九詩話中

唐子西語錄云﹐古之作者﹐初無意於造語﹐所謂因事陳辭﹐老杜北徵一篇﹐直紀行役耳﹐忽云或紅如丹砂﹐或黒如點漆﹐雨露之所濡﹐甘苦齊結﹐寔此類是也。文章卽如人作﹐家書乃是。慵夫曰﹕子西談何容易﹐工部之詩工巧精深者﹐何可勝數﹐而摘其一二遂以爲訓哉﹖正如冷齋言樂天詩必使老嫗盡觧也﹐夫三百篇中亦有如家書及老嫗能觧者﹐而可謂其盡然乎﹖且子西又甞有所論矣﹐曰﹕詩在與人商論﹐深求其疵﹐而去之﹐等閒一字放過﹐則不可殆近﹐法家難以言恕﹐故謂之詩律﹐立意之初﹐必有難易一途﹐學者不能彊﹐所劣往往捨難而趨易﹐文章不工每坐此也。又曰﹕吾作詩甚苦悲吟﹐累日僅能成萹﹐初未見可羞處﹐明日取讀疵病百出﹐輙復悲吟累日﹐反復攺正﹐稍稍有加﹐數日再讀疵病復出﹐如此數四﹐方敢示人﹐然終不能奇也。觀此二說又何其立法之嚴﹐而用心之勞邪﹖蓋喜爲髙論而不本於中者﹐未有不自相矛盾也。退之曰﹕文無難易﹐惟其是耳﹐豈復有病哉。

歐公寄常秩詩云「笑殺汝陰常處士﹐十年騎馬聴朝雞」﹐伊川云﹐夙興趍朝﹐非可笑事﹐永叔不必道。夫詩人之言﹐豈可如是論哉﹖程子之誠敬﹐亦已甚矣。

荊公詠雪云「試問火城將策試﹐何如雲屋聽窓知」﹐苑極之不愛其上句﹐山谷云「管城子無食肉相﹐孔方兄有絕交書」﹐極之不愛其下句﹐此與人意暗同。

羅可雪詩有「斜侵潘嶽鬢﹐橫上馬良眉」之句﹐陳正敏以爲信然﹐卻是假雪耳。

盧延讓有「栗爆燒氈破﹐貓跳觸鼎翻」之句﹐楊文公深愛﹐而或者疑之。予謂此語固無甚佳﹐然讀之可以想見明窓溫鑪間閒坐之﹐適楊公所愛﹐蓋其境趣也耶。

東坡詩云「文章豈在多﹐一頌了伯倫」﹐朱少章云唐﹖藝文志有劉伶文集三卷﹐則非無他文章也﹐坡豈偶忘於落筆之時乎﹖抑別有所聞也﹖予謂不然﹐按晉史云伶未嘗措意文翰﹐惟著酒徳頌一篇﹐坡亦據此而已﹐且公意本謂只此一篇足以道盡平生﹐傳名後世﹐則他文有無﹐亦不必論也。

東坡章質夫恵酒不至詩有「白衣送酒舞淵明」之句﹐﹖溪詩話云﹐或疑舞字太過。及觀庾信答王褒餉酒云﹐未能扶畢卓﹐猶足舞王戎﹐乃知有所本。予謂疑者但謂淵明身上不宜用耳﹐何論其所本哉。

東坡題陽關圗云﹐龍眠獨識殷勤處﹐畫出陽關意外聲。予謂可言聲外﹐意不可言﹐意﹐外聲也。

東坡酷愛歸去來辭﹐旣次其韻﹐又衍爲長短句﹐又裂爲集字詩﹐破碎甚矣。陶文信羙亦何必爾﹐是亦未免近俗也。

東坡和陶詩﹐或謂其終不近﹐或以爲寔過之﹐是皆非所當論也。渠亦因彼之意﹐以見吾意云爾﹐昌嘗心競而較其勝劣耶﹐故但觀其眼目旨趣之何如﹐則可矣。﹝兩見﹞

東坡云﹐論畫以形似見﹐與児童鄰賦詩﹐必此詩﹐定非知詩人。夫所貴於畫者爲其似耳﹐畫而不似﹐則如勿畵﹐命題而賦詩﹐不必此詩﹐果爲何語﹖然則坡之論非歟﹖曰﹕論﹐妙在形似之外﹐而非遺其形似﹐不窘於題而要不失其題﹐如是而已耳﹐世之人不本其寔﹐無得於心﹐而借此論以爲髙畵山水者﹐未能正作一木一石﹐而托雲煙杳靄﹐謂之气象﹔賦詩者茫昧僻遠﹐按題而索之﹐不知所謂﹐乃曰格律貴爾﹐一有不然則必相嗤點﹐以爲淺易﹐而尋常不求是而求奇﹐眞僞未知而先論髙下﹐亦自欺而已矣。豈坡公之本意也哉﹖

鄭厚云﹐魏﹑晉以來作詩倡和﹐以文寓意﹐近世倡和皆次其韻﹐不復有眞詩矣。詩之有韻﹐如風中之竹﹐石間之泉﹐柳上之鶯﹐墻下之蛩﹐風行鐸鳴﹐自成音響﹐豈容擬議﹖夫笑而呵呵﹐嘆而喞喞﹐皆天籟也﹐豈有擇呵呵聲而笑擇喞喞聲而嘆者哉﹖慵夫曰﹕鄭厚此論似乎太髙﹐然次韻寔作詩之大病也。詩道至宋人已自衰獘﹐而又専以此相尙﹐才識如東坡亦不免波蕩而從之﹐集中次韻者幾三之一﹐𨿽窮極伎巧﹐傾動一時﹐而害於天全﹐多矣。使蘓公而無此﹐其去古人何逺哉﹖

東坡薄薄酒二篇﹐皆安分知足之語﹐而山谷稱其憤世嫉邪﹐過矣。或言山谷所擬勝東坡﹐此皮膚之見也﹐彼𨿽力加奇險﹐要出第二﹐何足多貴哉﹖且東坡後篇自破前說﹐此乃眼目﹐而山谷兩篇只是東坡前篇意﹐吾未見其勝之也。

東坡雁詞云﹐揀盡寒枝不肯棲﹐以其不棲木故云爾﹐蓋激詭之致﹐詞人正貴其如此﹐而或者以爲語病﹐是尙可與言哉﹖近日張吉甫復以鴻漸於木爲辧﹐而怪昔人之寡聞﹐此益可笑。易象之言﹐不當援引爲證也﹐其寔雁何嘗捿木哉﹖

東坡送王緘詞云「坐上別愁君未見﹐歸來欲斷無腸」﹐此未別時語也﹐而言歸來則不順矣﹔欲斷無腸亦恐難道。贈陳公宻侍児云﹐夜來倚席﹐曽親見此本﹐卽席所賦﹐而下夜來字卻是隔一日。

王直方詩話稱晁以道見東坡梅詞云﹐便知道此老須過海﹐只爲古今人不曽道﹐到此須罰教去苕溪。漁隠曰﹕此言鄙俚﹐近於忌人之長﹐幸人之禍﹐直方無識﹐載之詩話﹐寕不畏人之訊誚乎﹖慵夫曰﹕此詞意屬朝云也﹐以道之言特戲云爾﹐蓋世俗所謂放不過者﹐豈有他意哉﹖苕溪譏直方之無識﹐而不知己之不通也。

陳后山云子瞻以詩爲詞﹐𨿽工非本色﹐今代詞手惟秦七﹑黃九耳。予謂後山以子瞻詞如詩似矣﹐而以山谷爲得體復不可曉。晁無咎云東坡詞多不諧律呂﹐蓋橫放傑出﹐曲子中縛不住者﹐其評山谷則曰詞固髙妙﹐然不是當行家。語乃著腔子唱如詩耳﹐此言得之。

晁無咎云眉山公之詞短於情﹐蓋不更此境耳。陳后山曰﹕宋玉不識巫山﹑神女而能賦之﹐豈待更而後知﹐是直以公爲不及於情也。嗚呼﹐風韻如東坡而謂不及於情﹐可乎﹖彼髙人逸才﹐正當如是﹐其溢爲小詞而間及於脂粉之閒﹐所謂滑稽玩戲聊復爾爾者也。若乃纎艶淫媟入人骨髄﹐如田中行﹑栁耆卿輩﹐豈公之雅趣也哉﹖

陳后山謂子瞻以詩爲詞﹐大是妄論﹐而世皆信之。獨茅荊產辧其不然﹐謂公詞爲古今第一。今翰林趙公亦云﹐此與人意暗同。蓋詩詞只是一理﹐不容異觀﹐自世之未作﹐習爲纎艶柔脆以投流俗之好﹐髙人勝士亦或以是相勝﹐而日趍於委靡﹐遂謂其體當然﹐而不知流獘之至此也。文伯起曰﹕先生慮其不幸而溺於彼﹐故援而止之﹐特立新意寓以詩人句法﹐是亦不然。公雄文大手﹐樂府乃其遊戲﹐顧豈與流俗爭勝哉﹖蓋其天資不凡﹐辭气邁往﹐故落筆皆絕塵耳。

東坡南行唱和詩序云﹐昔人之文﹐非能爲之﹐爲工乃不能﹐不爲之爲工也﹐山川之有云﹐艸木之有華﹐實充滿勃﹐欎而見於外﹐𨿽欲無有﹐其可得耶﹖故予爲文至多而未嘗敢有作文之意。時公年始冠耳﹐而所有如此﹐其肯與江西諸子終身爭句律哉﹖

東坡﹐文中龍也﹐理妙萬物﹐气吞九州島﹐縱橫奔放若遊戲﹐然莫可測其端倪。魯直區區持斤斧準繩之說﹐隨其後而與之爭﹐至謂未知句法﹐東坡而未知句法﹐世豈復有詩人﹖而渠所謂法者﹐果安出哉﹖老蘓論揚雄以爲使有孟軻之書﹐必不作太玄﹐魯直欲爲東坡之邁往﹐而不能於是髙談句律﹐旁出樣度﹐務以自立而相抗﹐然不免居其下也﹐彼其勞亦甚哉。向使無坡壓之﹐其措意未必至是。世以坡之過海爲魯直不幸﹐由明者觀之﹐其不幸也﹐舊矣。

吳虎臣漫錄云﹐歐陽季黙嘗問東坡﹕魯直詩何處是好﹖坡不答﹐但極稱道。季黙復問﹕如雪詩「臥聽疎疎還宻宻﹐起看整整復斜斜」﹐豈亦佳耶﹖坡云﹐正是佳處。慵夫曰﹐子於詩固無甚觧﹐至於此句猶知其不足賞也﹐當是所傳妄耳。徐師川亦嘗詠雪云「積得重重那許重﹐飛時片片又何輕」﹐曽端伯以爲警策﹐且言師川作此罷﹐因誦山谷疎疏宻宻之句﹐云﹐我則不敢容易道﹐意謂魯直艸率而已﹐語爲工也。噫﹐予之惑滋甚矣。

王直方云﹐東坡言魯直詩髙出古人數等﹐獨步天下。予謂坡公決無是論﹐縱使有之﹐亦非誠意也。蓋公甞跋魯直詩云﹐毎見魯直詩﹐未嘗不絕倒﹐然此卷語妙甚能絕倒者﹐已是可人。又云﹐讀魯直詩如見魯仲連﹐李太白不敢復論﹐鄙事𨿽若不適用﹐然不爲無補於世。又云如蝤蛑江瑤柱﹐格韻髙絕﹐盤餐盡廢﹐然多食則發風動气﹐其許可果何如哉﹖

山谷之詩﹐有奇而無妙﹐有斬絕而無橫放﹐鋪張學問以爲富﹐點化陳腐以爲新﹐而渾然天成﹐如肺肝中流出者﹐不足也。此所以力追東坡而不及歟﹖或謂論文者尊東坡﹐言詩者右山谷﹐此門生親黨之偏說。而至今詞人多以爲口寔﹐同者襲其迹而不知返﹐異者畏其名而不敢非﹐善乎吾舅周君之論也﹐曰﹕宋之文章﹐至魯直已是偏仄﹐處陳后山而後﹐不勝其獘矣﹐人能中道而立﹐以巨眼觀之﹐是非眞僞﹐望而可見也。若虛𨿽不觧詩﹐頗以爲然。近讀東都事略﹖山谷傳云﹐庭堅長於詩﹐與秦觀﹑張耒﹑晁補之遊蘓軾之門﹐號四學士﹐獨江西君子以庭堅配軾﹐謂之蘓黃﹐蓋自當時已不以是爲公論矣。

山谷題陽關圗云「渭城栁色關何事﹐自是行人作許悲」﹐夫人有意而物無情﹐固是矣。然夜發分寕云「我自只如常日醉﹐滿川風月替人愁」﹐此復何理也。

山谷詩云「語言少味無阿堵﹐冰雪相看有此君。」夫阿堵者﹐謂阿底耳﹐頋愷之云﹐傳神寫照正在阿堵中。殷浩見佛經云﹐理應阿堵上。謝安指桓溫衛士云明公何須壁間阿堵軰﹐是也。今去物字﹐猶此君去君字﹐乃歇後之語﹐安知其爲錢乎。

山谷題嚴溪釣灘詩云「能令漢家九鼎重﹐桐江波上一絲風。」說者謂東漢多名莭之士﹐賴以久存﹐迹其本原﹐正在子陵釣竿上來。予謂論則髙矣﹐而風何與焉﹖嘗質之吾舅周君﹐君笑曰﹕想渠下此字時﹐其心亦必不能安也。或曰﹕詩人語不當如是。論曰﹕固也。然亦須不害於理﹐乃可如東坡眉石硯詩﹐指胡馬於眉間﹐與此是一个規模也﹐而豈有意病哉。

蘓﹑黃各因玄眞子漁父詞增爲長短句﹐而互相譏評。山谷又取船子和尙詩爲訴衷情﹐而冷齋亦載之。予謂此皆爲蛇畫足耳﹐不可作也。

山谷詩云「新婦磯邊眉黛愁﹐女児浦口眼波秋」﹐自謂以山色水光替卻玉肌花貌﹐眞得漁父家風。東坡謂其太瀾浪﹐可謂善謔。蓋漁父身上自不宜及此事也。

山谷最不愛集句﹐目爲百家衣﹐且曰正堪一笑。予謂詞人滑稽未足深誚也﹐山谷知惡此等﹐則藥名之作﹐建除之體﹐八音列宿之類﹐獨不可一笑耶﹖

山谷雨絲詩云「煙雲杳靄合中稀﹐霧雨空蒙落更微。園客蠒絲抽萬緒﹐蛛蝥网面罩羣飛﹔風光錯綜天經緯﹐艸木文章帝杼機。願染朝霞成五色﹐爲君王補坐朝衣。」夫雨絲雲者﹐但謂其狀如絲而已﹐今直說出如許用度﹐予所不曉也。

山谷詞云「杯行到手莫畱殘﹐不道月明人散」﹐嘗疑莫字不安。昨見王徳卿所收東坡書此詞墨迹﹐乃是更字也。

滹南遺老集卷之四十詩話下

荊公有「兩山排闥送靑來」之句﹐𨿽用排闥字﹐讀之不覺其詭異。山谷云「靑州從事斬關來」﹐又云「殘暑已促裝」﹐此排闥等耳﹐便令人駭愕。

山谷閔雨詩雲﹐「東海得無冤死婦﹐南陽應有臥雲龍」﹐得無﹐猶言無乃耳﹐猶欠有字之意。臥雲龍﹐眞龍耶﹐則豈必南陽﹐指孔明耶﹐則何關雨事﹐若曰遺賢所以致旱﹐則迂闊甚矣。

淸明詩云「人乞祭余驕妾婦﹐士甘焚死不封侯」﹐士甘焚死﹐用介之推事也﹔齊人乞祭余﹐豈寒食事哉﹖若泛言所見則安﹐知其必驕妾婦﹐蓋姑以取對﹐而不知其疎也。此類甚多。

食瓜有感云「田中誰問不納履﹐坐上適來何處蠅」﹐是固皆瓜事﹐然其語意豈可相合也。

奕棊云「湘東一目誠甘死﹐天下中分尙可持」﹐以湘東目爲棊眼﹐不愜甚矣。且此聨豈專指輸局耶﹐不然﹐安可通也。

接花﹐云雍也﹐本犂子仲由元鄙人升堂與入室﹐只在一揮斤。揮斤字無乃不安﹐且取諭﹐何其迂也。

士會自秦還晉﹐繞朝贈之以策﹐蓋當時偶以此耳﹐非送行者必須策也。而山谷送人詩云「願捲囊書當贈鞭」﹐又云「折栁當馬策」﹐亦無謂矣。

秦繆公謂蹇叔曰﹕中壽﹐爾墓之木拱矣。蓋墓﹐木也。山谷云待而成人﹐吾木拱﹐此何木耶﹖

山谷牧牛圖詩自謂平生極至語﹐是固佳矣﹐然亦有何意味﹖黃詩大率如此﹐謂之奇峭而畏人說破﹐元無一事。

弔邢淳夫云「眼看白璧埋黃壤﹐何況人間父子情」﹐旣下何況字﹐須有他人猶悼痛之意﹐乃可。

猩毛筆云「身後五車書」。按荘子﹕施恵多方其書五車﹐非所讀之書﹐卽所著之書也。遂借爲作筆寫字﹐此以自肎耳﹐而呂居仁稱其善詠物而曲當﹐其理不亦異乎﹖只平生幾両屐﹐細味之亦疎。而拔毛濟世事﹐尢牽彊可笑。以予觀之﹐此乃俗子謎也﹐何足爲詩哉﹖

詩人之語﹐詭譎寄意﹐固無不可。然至於太過﹐亦其病也。山谷題恵崇畫圗云「欲放扁舟歸去﹐主人云是丹靑」﹐使主人不告﹐當遂不知。王子端叢臺絕句云「猛拍闌干問廢興﹐野花啼鳥不譍人」﹐若譍人可是怪事。竹荘詩話載法具一聨云「半生客裏無窮恨﹐告欣梅花說到明﹐不知何消得如此﹐昨日酒間偶談及之。」客皆絕倒也。

山谷贈小鬟驀山溪詞﹐世多稱賞。以予觀之﹐「眉黛壓秋波﹐盡湖南水明山秀」﹐盡字似工而寔不愜。又云「婷婷裊榒﹐恰近十三餘」﹐夫近則未及﹐余則已過﹐無乃相窒乎﹖「春未透花枝瘦」﹐止謂其尙嫩﹐如豈蔻梢頭二月初之意耳。而云「正是愁時候」﹐不知愁字屬誰﹐以爲彼愁耶﹖則未應識愁。以爲己愁耶﹖則何爲而愁﹖又云「只恐遠歸來﹐緑成陰靑梅如豆」﹐按杜牧之詩﹐但泛言花已結子而已﹐今乃指爲靑梅﹐限以如豆﹐理皆不可通也。

古之詩人﹐𨿽趣尙不同﹐體制不一﹐要皆出於自得。至其詞逹理順﹐皆足以名家﹐何甞有以句法繩人哉﹖魯直開口論句法﹐此便是不及古人處﹐而門徒親黨以衣缽相傳﹐號稱法嗣﹐豈詩之眞理也哉﹖

魯直於詩﹐或得一句而終無好對﹐或得一聨而卒不能成篇﹐或偶有得而未知可以贈誰﹐何嘗見古之作者如是哉﹖

山谷自謂得法於少陵﹐而不許於東坡。以予觀之﹐少陵﹐典謨也﹔東坡﹐孟子之流﹔山谷則楊雄法言而已。

魯直論詩﹐有「奪胎換骨﹐點鐡成金」之諭﹐世以爲名言。以予觀之﹐特剽竊之黠者耳。魯直好勝而恥其出於前人﹐故爲此彊辭﹐而私立名字。夫旣已出於前人﹐縦復加工﹐要不足貴﹐𨿽然物有自然之理﹐人有同然之見﹐語意之間豈容全不見犯哉﹖蓋昔之作者初不校此﹐同者不以爲嫌﹐異者不以爲誇﹐隨其所自得而盡其所當然而已。至其妙處﹐不專在於是也。故皆不害爲名家而各傳﹐後世何必如魯直之措意邪﹖

蜀馬良兄弟五人﹐而良眉間有白毫﹐時人爲之語曰﹕馬氏五常﹐白眉最良。蓋良寔白眉而良﹐不在乎白眉也。而北齊陽休之贈馬子結兄弟許云﹐三馬俱白眉。山谷送秦少遊雲﹐秦氏多英俊﹐少遊眉最白﹐豈不可笑哉。

王直方詩話云﹐秦少遊甞以眞字題邢淳夫扇云「月團新碾瀹花甆﹐飲罷呼兒課楚辭﹐風定小軒無落葉﹐靑虫相對吐秋絲。」山谷見之﹐乃於扇背作小艸云「黃葉委庭觀九州島﹐小虫催女獻功裘﹐金錢滿地無人費﹐百斛明珠苡薏秋。」少遊後見之復云﹐逼我太甚。予謂黃詩語徒雕刻﹐而殊無意味﹐蓋不及少遊之作﹐少遊所謂相逼者﹐非謂其詩也﹐惡其好勝而不讓耳。

未少章論江西詩律以爲用昆體功夫﹐而造老杜渾全之地。予謂用昆體功夫﹐必不能造老杜之渾全﹐而至老杜之地者﹐亦無事乎昆體功夫。蓋二者不能相兼耳。苑璞評劉夷叔長短句﹐謂以少陵之肉﹐傳東坡之骨﹐亦猶是也。

「且食莫踟躕﹐南風吹作竹」﹐此樂天食筍詩也。朱喬年因之曰「南風吹起籜龍兒﹐戢戢滿山人未知﹐急喚蒼頭斸煙雨﹐明朝吹作碧參差。」「年年乞與人間巧﹐不道人間巧更多」﹐此楊朴七夕詩也。劉夷叔因之曰「只因將巧異人間﹐定卻向人間乞取﹐」此江西之餘泒﹐欲益反損﹐正堪一笑。而曽端伯以喬年爲點化精巧﹐苑荊產以夷叔爲文婉而意尢長。嗚呼﹐世之末作﹐方日趨於詭異﹐而議者又從而簧鼔之﹐其爲獘﹐何所不至哉﹖

王仲宣召試館中詩﹐有「日斜奏罷長楊賦」之句﹐荊公攺爲奏賦長。楊罷云﹐如此語乃健﹐是矣。然意無乃復窒乎﹖

張文潛詩云「不用爲文送窮鬼﹐直須圖事祝錢神。」唐子西云﹐脫使眞能去窮鬼﹐自童無以致錢神。夫錢神所以不至者﹐惟其有窮鬼在耳﹐二子之語似可喜而寔不中理也。

李師中送唐介詩雜壓寒刪二韻﹐冷齋夜話謂其落韻﹐而緗素雜記云﹐此用鄭谷等進退格﹐藝苑雌黃則疑而兩存之。予謂皆不然﹐謂之落韻者﹐固失之太粗﹔而以爲有格者﹐亦私立名字而不足據。古人何甞有此哉﹐意到卽用﹐初不必校﹐古律皆然﹐胡乃妄爲云云也。但律詩比古稍嚴﹐必親鄰之韻﹐乃可耳。

冷齋夜話云﹐前軰作花詩﹐多用羙女比其狀﹐如曰「若教觧語應傾國﹐任是無情也動人」﹐誠然哉。山谷作酴醿詩曰「露濕何郎試湯餅﹐日烘荀令炷鑪香」﹐乃用羙丈夫比之﹐特爲出類。而吾叔淵材詠海棠則又曰「雨過溫泉浴妃子﹐露濃湯餅試何郎」﹐意尢佳也。慵夫曰﹕花比婦人﹐尙矣﹐蓋其於類爲宜﹐不獨在顏色之間。山谷易以男子﹐有以見其好異之僻﹔淵材又雜而用之﹐益不倫可笑﹐此固甚紕繆者﹐而惠洪乃節節嘆賞﹐以爲愈奇﹐不求當而求新﹐吾恐他日復有以白晳武夫比之者矣。此花無乃太麄鄙乎﹖魏帝疑何郎傅粉﹐止謂其白耳﹐施於酴醿尙可﹐比海棠則不類矣。且夫雨過露濃﹐同於言濕而已﹐果何所異而引之爲對耶﹖

楊軒牡丹詩云「楊妃歌舞態﹐西子巧讒魂﹐利劍斫不斷﹐余妖鍾此根。」東坡詠酴醿以吳宮紅粉命意而終之﹐曰「餘妍入此花」﹐山谷詠桃花以九疑蕚緑花命意而終之﹐曰「猶記餘情開此花」﹐詠水仙以淩波仙子命意而終之﹐曰「種作寒花寄愁絕」﹐是皆以羙人比花﹐而不失其爲花。近世士大夫有以墨梅詩傳於時者﹐其一云「髙髻長眉滿漢宮﹐君王圖玉按春風﹐龍沙萬里王家女﹐不著黃金買畫工」﹔其一云「五換鄰鐘三唱雞﹐云昏月淡正低迷﹐風簾不著欄桿角﹐瞥見傷春背面啼」。予甞誦之於人而問其詠何物﹐莫有得其彷佛者﹐告以其題﹐猶惑也﹐尙不知爲花﹐況知其爲梅﹐又知其爲畫哉﹖自賦詩不必﹐此詩之論興作者﹐誤認而過求之﹐其獘遂至於此﹐豈獨二詩而已﹖東坡眉石硯﹑醉道士石等篇﹐可謂橫放而曠逺﹐然亦未甞去題也﹐而論者猶戒﹐其専力於是則秉筆者曷少貶乎﹖

予嘗病近世墨梅二詩﹐以爲過。及觀宋詩選﹕陳去非云「粲粲江南萬玉妃﹐別來幾度見春歸﹐相逄京洛渾依舊﹐祗有緇塵染素衣。」曽元象云「憶昔神遊姑射山﹐夢中栩栩片時還﹐冰膚不許尋常見﹐故隠輕雲薄霧間。」乃知此獘有自來矣。

張舜民謂樂天新樂府幾乎罵﹐乃爲孤憤吟五十篇以壓之﹐然其詩不傳﹐亦略無稱道者。而樂天之作自若也。公詩𨿽渉淺易﹐是大才殆與元气相侔﹐而枉斐之徒僅能動筆﹐類敢謗傷﹐所謂「爾曹身與名俱滅﹐不廢江河萬古流」也。

蕭閒雲﹐「風頭夢吹無迹」﹐蓋雨之至細﹐若有若無者﹐謂之夢﹐田夫野婦皆道之﹐而雷溪注以爲夢中雲雨﹐又曰云夢澤之雨﹐謬矣。賀方回有「風頭夢雨吹成雪」之句﹐又云「長廊碧瓦﹐夢雨時飄灑」﹐豈亦如雷溪之說乎﹖

蕭閒憶恆陽家山云「誰幻出故山﹐邱壑謂予心目」﹐注以故山爲江左﹐非也﹐只是指恆陽而已。「好在斜川三尺玉」﹐公宅前有池可三畝﹐號小斜川﹐三尺字以廣狹深淺言之﹐俱不安。注以爲潄玉堂泉﹐按此堂自在北潭中﹐豈相干渉。予官門山甞得板本﹐乃是畝字﹐意其不然﹐蓋如言幾頃玻璃之類耳。「暮涼白鳥歸喬木」﹐乃宅前眞景也﹐而注云潔身而退﹐如白鳥之歸林﹐何其妄哉﹖

前人有「紅塵三尺險﹐中有是非波」之句﹐此以意言耳。蕭閒詞云「市朝冰炭裏滿波瀾」﹐又云「千丈堆冰炭」﹐便露痕迹。

樂天望瞿塘詩云「欲識愁多少﹐髙於灔預堆」﹐蕭閒送髙子文詞云「歸興髙於灔澦堆」﹐雷溪澷﹝疑衍﹞注蓋不知此出處耳。然樂天固望瞿塘﹐故卽其所見而言﹐泛用之則不切矣。

蕭閒樂善堂賞荷花詞云「胭脂膚瘦燻沈水﹐翡翠盤髙走夜光」﹐世多稱之。此句誠佳﹐然蓮體寔肥﹐不宜言瘦。予友彭子升嘗易膩字﹐此似差勝﹔若乃走珠之狀﹐惟雨露中﹐然後見之﹐據詞意當時不應有雨也。山黛月波之類﹐蓋總述所見之景﹐而雷溪注云﹐言此花以上爲眉﹐波爲眼﹐云爲衣﹐不亦異乎。至「一枝梅緑橫冰蕚﹐澹雲新月炯疎星」之句﹐亦如此說﹐彼無眞見而妄意求之﹐宜其繆之多也。

蕭閒使髙麗詞云「酒病賴花醫卻」﹐世皆以花爲婦人﹐非也。此詞過處﹐旣有離索餘香收拾新愁之語﹐豈復有婦人在乎﹖以文勢觀之﹐亦不應爾。其所謂花﹐蓋眞花也﹐言其人已去﹐賴以觧酲者﹐獨有此物而已﹐必當時之寔事。李后主詩云「酒惡時拈花蕋嗅」﹐公詠花詞亦喜用酲心香字﹐蓋取其淸徹之气﹐以滌除惡味耳。

蕭閒自鎭陽還兵府贈離筵乞言者云「待人間覓个無情﹐心緒著多情換」﹐此篇恨別之意﹐故以情爲苦﹐而還羨無情﹐終章言之﹐宜矣。使髙麗詞亦云「無物比情濃﹐覓無情相博」﹐次第未應及此也。

謝安謂王羲之曰﹕中年以來﹐傷於哀樂。羲之曰﹕年在桑楡﹐自然至此﹐正賴絲竹陶冩﹐恆恐兒軰覺減其歡樂之趣。坡詩用其事云「正賴絲與竹﹐陶冩有餘歡」。夫陶冩云者﹐排遣消釋之意也﹐所謂歡樂之趣有餘﹐歡者非陶冩﹐其歡因陶冩而歡耳。蕭閒屢使此字﹐而直云陶冩歡情﹐陶冩餘歡﹐舊歡若爲陶冩﹐似背元意。

近歲諸公以作詩自名者﹐甚眾﹐然往往持論太髙﹐開口輒以三百篇﹑十九首爲凖﹐六朝而下漸不滿意﹐至宋人殆不齒矣。此固知本之說﹐然世間萬變﹐皆與古不同﹐何獨文章﹖而可以一律限之乎﹖就使後人所作﹐可到三百篇﹐亦不肯悉安於是矣。何者﹖滑稽自喜出奇巧以相誇﹐人情固有不能已焉者。宋人之詩﹐𨿽大體衰於前古﹐要亦有以自立不必盡居其後也﹐遂鄙薄而不道﹐不已甚乎﹖少陵以文章爲小技﹐程氏以詩爲間言語﹐然則凡辭逹理順﹐無可瑕疵者﹐皆在所取﹐可也。其餘優劣何足多較哉﹖

滹南遺老集卷之四十一雜文詩附

揖翠軒賦並序

沃人崔公有竹軒曰揖翠﹐其子逹之求詩文於士大夫﹐予亦爲之﹐賦云﹕

物之在天下﹐皆妙理之所寓也﹔人之扵物﹐必有所慕﹐而所以慕之﹐亦必有故也。故或取深山窮谷以爲家﹐指泉石風月以爲友﹐是豈迂僻矯激﹐不近扵人情﹐誠有得乎其趣也。沃川崔公賢明之屬﹐生於畎畝而不俗﹐後其居爲園中﹐其園爲亭﹐而周其亭以竹﹐叢髙映宻﹐牕戶爲肅森乎﹐其如張緑惟﹐而羅碧玉也。夫天壌之閒﹐佳花美木﹐大有可以娛心而悅目者﹐然公皆不以爲可觀﹐惟此君焉﹐是欲對玩吟嘯﹐朝夕容與乎其中﹐若與之相忘而不足﹐此其意果安在哉﹖吾可卽之而知﹐其所屬獨不見。夫此君乎歲暮天寒﹐百物旣迍﹐冰雪交摧﹐淒颷號振﹐芬香艶色﹐莫不零落敗散﹐至於共盡而無餘。而吾此君宛然自若﹐獨立而能神﹐蓋其稟扵內者有足恃﹐是以淩乎外者無所挫﹐自世所難得之物﹐而非夫漫生雜出﹐暫榮俄朽之常品。凡根也而我公慕之﹐則又可因之而得﹐其爲人意其勁挺堅確﹐卓乎不羣﹐舉世皆怯而我獨勇﹐眾人旣屈而我獨伸﹐濁穢有所不能污﹐險難有所不能亂﹐本然之气﹐無適而不存也。然則公不徒愛其色﹐則取其質﹔不徒玩之於其目﹐誠體之扵其身。若夫披風節月﹐含煙臥雨﹐千態萬狀﹐皆公之所外也﹐吾何敢陳﹖嗚呼﹐公今逝矣﹐而子璋嗣﹐吾聞之孝者﹐善繼人之志而述其事﹐則登公之堂﹐想其所取扵此君﹐盍亦思所以自屬﹐如其庸懦委靡﹐依違頋忌﹐與時變遷﹐一折而瘁﹐豈特厚顏扵此君﹐亦失公之本意矣。

瑞竹賦並序

東垣有孝友之家曰許氏者﹐兄弟輯睦﹐爲一鄕最。其居室之南得瑞竹焉﹐由地而上十二節﹐而分爲二﹐又六節而復合﹐君子謂其有以致之也。許氏圖之﹐以求文於作者﹐僕辭不獲﹐亦漫賦云﹕

天何爲者耶﹖視之蒼蒼﹐詰之冥冥﹐不可得而名。日月五星﹐風雨雷霆﹐寒暑晦冥﹐此𨿽有所必至﹐而其參乎人者﹐固可惑也。孰知其徵﹖萬物何爲者耶﹖隨气而生﹐不擇其地﹐紛綸雜沓﹐殊狀異類﹐怪奇偉麗﹐非常可喜﹐蓋無所不有焉。孰知其爲﹖瑞然感名之說﹐自古人不廢也﹐不惟舉之於其口﹐而又筆之扵其書﹐迹推類附﹐毫釐纎悉﹐以爲不啻如合符﹐𨿽自信不惑者時出而辧之﹐然亦不敢決其無﹐何哉﹖人有是行﹐天有是應﹐二者適稱足以據而爲證也﹐蓋出扵物理之當然﹐合扵人情之至公﹐而其論乃定。許氏之瑞何爲而出﹖吾嘗考其素而得其實﹐兄弟相好﹐閨門相輯﹐鄕黨稱其徳﹐誰無兄弟﹐曾是不率妒忌忿疾以相撿拾﹐陰營私積以自植立﹐至其旣極乃絕以析者﹐皆是也。此則上友下敬﹐塤箎其翕﹐始終以之有死無易我心﹐旣孚間言莫入﹐可謂純正篤寔﹐一出扵自然﹐而非夫矯飾以求名迹者之所及也。惟其同气而異體﹐𨿽異體而卒同心﹐故斯竹也始扵一﹐而中爲二﹐旣二矣而復合於一也。噫﹐許氏之家宜獲報者﹐而報又相似﹐則天意所在﹐猶不可必乎。𨿽然天之扵許氏﹐不應如是而遂已﹔許氏之爲善﹐不應以是而自足﹐亦何必圖冩鐫刻偁述記錄以自羙而誇未俗耶﹖吾爲之說曰﹕人有因物而知勉﹐物有因言而加顯﹐蓋立徳𨿽扵錫類﹐而傳家欲其及逺﹐故夫所以區區扵此而未能忘情者﹐殆亦憫時俗之己乖﹐慮後嗣之或替﹐而特以爲勸耳﹐頋豈淺哉。﹝自圓其說﹐險處下筆﹞

寕晉縣令吳君遺愛碑

昔予閒居扵東垣﹐聞沃州寕晉有賢令尹﹐民樂其政﹐歌而舞之﹐聲化藹然﹐愈久益播﹐心竊慕焉。旣而知其爲吳君公妙也﹐予與之同年﹐而昧其平生﹐獨謂君讀書爲儒﹐能以壯年取髙第﹐此必有以過人﹐而其優爲一邑固所宜者。蓋秩滿來府﹐始獲拜之﹐儀度表表﹐望而知其不凡﹐卽之愈深﹐不覺嘆服﹐益以所傳不誣可信。翌日別去﹐予亦尋走雕陰﹐三年復來﹐不知君之安所在﹐且爲何職居﹖未幾松水之民有乞書其前宰之政者﹐問其主名﹐則公妙也﹐從而徵其寔﹐則曰﹕自吾令下車﹐賦役以平﹐刑罰以淸﹐姦宄不遏而懲﹐仁亷不率而興﹐煦風冷﹐槁蘇暍醒﹐民飽而嬉﹐相忘乎無事﹐斯亦古人之至化也。蓋其剛柔適中﹐緩急得所﹐勤故不廢事﹐簡故不擾民﹐明無不察毫髮﹐莫欺而其寛也。又足以有容政﹐是以和而克用﹐又此其大凡也。長上有徳而下不知﹐其罪大矣﹐知焉而無報﹐罪又甚焉。吾儕小人﹐其曷以報公﹖著之金石﹐大書深刻﹐昭不朽而垂無極﹐所以報也蕞爾﹐獘邑則惟是之知。書與不書﹐公何損益哉﹖然所以示吾心之不忘﹐則非是莫可也﹐故敢以托。嗚呼﹐羙矣在他人﹐猶當不辭﹐況吾公妙哉﹗守令之重尙矣﹐而得人寔難﹐故赤子每不得乳於其母﹐言良吏者必予兩漢﹐然自今考之﹐可以屈指數﹐則若公妙者豈易得﹖而其民之遇之也﹐顧不幸而可喜耶﹖宜彼之言不妄而予亦樂爲之道也。公妙諱微﹐咸平之平郭人﹐登第於承安之丁巳﹐其始任建州軍判﹐旣以廉升﹐故超授寕晉云。

眞定縣令國公徳政碑

爲治莫如重守令﹐而令爲甚﹐蓋其於民最親﹐而理亂之原﹐於是乎在也。故一縣得人﹐則一縣之事﹐舉在得人而天下平也。眞定劇邑﹐其宰之尢不可非﹐其才雲中國。公明敏人也﹐旣下車﹐嘩者以靜﹐悍者以柔﹐冤者有以告﹐聴斷如神﹐官無畱事﹐稱異政焉。其去也﹐其氏捨之而不忍﹐挽而畱之而不得也﹐思有以紀其遺愛﹐而示其攀戀之心。有倡之而請言於予者曰「我公其賢哉﹐自吾身之所及見與夫故老之所傳﹐吾邑凡更幾令﹐言令之賢如公者幾人﹐我公而去﹐誰其嗣之﹖吾儕小人﹐徳公之賜﹐而顧無以報也﹐獨欲形容其萬一﹐而鑱諸石﹐以慰吾心﹐以傳扵天下﹐後世或庶幾焉﹐其材具矣﹐敢屬之子。」噫﹗智可以欺王公﹐而不可以欺豚魚﹔力可以得天下﹐而不可以得匹夫匹婦之心。事固有非人之所能彊致者﹐民至愚而神者也﹐其心有同然之好惡﹐其口有同然之毀譽﹐有以服其心﹐則比﹑閭之徒可使之俛首而聴命﹐不然國之得失﹐長上之是非﹐皆將喧囂謗議扵其下﹐蓋有謗之而不信﹐刼之而不從者﹐孰謂其可以彊之而使吾譽之哉﹗予近始識公﹐而聞其名者舊矣。昔者旣甞爲府參軍﹐聲華藹然﹐爲前後之冠﹐民旣已像而祠之﹐碑而頌之矣﹐至扵去而之他﹐復來而治此﹐莫不皆然。未至而人傒之﹐旣至而人安之﹐去則思之而不能忘﹐此果何從而得耶﹖合一人之情﹐易也﹐至於一邑而昏然﹐玆不難哉﹖合一邑之情﹐易也﹐至於所至而皆然﹐玆不難哉﹖是必有大過人者﹐而非可苟也。而羿之注矢﹐左右俯仰皆可以命中﹐而庖丁之遊刄﹐批隙導窽﹐無非理閒之自然﹐何獨至扵爲政者而疑之哉﹗公之迹﹐足以聳動人之耳目而膾炙其口者﹐甚多﹐列而著之﹐非惟煩不可舉﹐而且復害公之全﹐故獨論其能得斯民之公心﹐與夫所至皆然者以見之﹐其亦足矣。噫﹗無寔之譽﹐君子不以爲榮﹔無寔而譽人﹐君子謂之愧辭。若公者殆可以爲榮﹐而予亦庶乎其無愧也哉。

王氏先塋之碑

王氏之先譜﹐亡不可考。世居鹿泉﹐農隱不仕。其最近者﹐諱傑字邦美﹐始知讀書﹝不文﹞。今行軍參謀守道之父也﹐好古樂善而尙气輕財﹐務周人之急﹐教其子弟一以孝友忠言﹝信﹞。裏閈少年有悍戾不率者﹐亦必委曲鐫諭﹐使之攺而後已﹐由是中外重之。兄詠早世﹝逝﹞﹐二孤玠﹑瑀﹐藐然可憐﹐公親撫視以至成人﹐而玠爲名進士﹐夫人李氏溫雅慈祥﹐偹諸婦徳﹐與公俱以上壽終﹐所生三子﹐其仲則參謀君也﹐未冠失怙﹐近扵家累﹐屈迹刀筆中。貞佑初﹐宣撫司以人望選充本縣尉﹐時甫離兵火﹐遺黎反側未安﹐而爲長吏者方貪殘以逞。一日眾變﹐自令丞以下悉肆﹐至君側肩拜而歡呼曰﹕惡者除之﹐善者奉之﹐可也﹐保我百姓非公而誰﹖卽以縣事歸君﹐未幾﹐攺主眞定簿。今萬戶史侯之立﹝以﹞君勞爲多﹐擢慶原軍節度副使﹐尋復召置幕中﹐恩顧益隆﹐遂專腹心之寄。君資豪爽而愷愷多可﹐見者皆悅而親侯﹐旣以碩徳宏量﹐髙出一時﹐而君復以忠厚濟之。政簡風恬﹐逺邇咸賴﹐其從徵四方﹐一軍所至﹐獨多全活﹐率君力也。平居喜賓客﹐車騎盈門﹐窮日夜不厭﹐有孔北海之風﹐而於文士尢厚﹐收攬薦延﹐惟恐不至。搢紳以爲依歸儕類﹐或譏其太過而不屑也。故言河朔從事之賢者﹐君爲稱首焉。一日﹐語夫人程氏曰「吾出微賤﹐才能勲業無踰人者﹐夤緣幸會驟至﹐顯榮非祖考之靈﹐其何以及此﹐而墳壠蕭然﹐沒沒扵蓬藜榛棘之間﹐狐兔雜居﹐殆不忍視﹐吾罪大矣。每一念及﹐未甞不痛心疾首﹐今將具禮而新之﹐庶幾死可以瞑目。」程素剛明﹐因力贊曰「斯亦妾之素志也﹐誠不可緩。」於是戒徒命工﹐更其宅兆﹐增之垣墉﹐以至凡五服內瘞而未葬者﹐皆次第而遷附焉﹐然後完羙可觀﹐無復遺恨。旣而又曰﹕古者墓有碑﹐碑有文﹐所以垂世也﹐而未之具﹐猶爲闕典﹐乃以其辭來請。予於玠爲同捨生﹐於君爲門下客﹐情親契厚﹐勢不得辭。竊惟追遠之說﹐魯語存焉﹔報本之義﹐禮經著焉﹐此天理人倫之至﹐而名教之所先也。爲人後者﹐生盡愛敬﹐死極哀戚﹐立身揚名以顯其親﹐宜若足矣。而又思所以致羙乎松楸﹐而增光乎泉壌﹐表其行﹐寔大書深刻爲不朽之說。使夫耒者頋瞻想象﹐歆羨而咨嗟﹐豈非所謂追逺報本者﹐固不能已邪。王氏之善慶﹐旣當爲之﹐發揚而參謀﹐君孝徳始終﹐尢不可不紀﹐乃敍其大略而系之以銘曰﹕

岡阜在後﹐澗溪在前。繄王氏之阡﹐有閟其室﹐旣完旣堅。

有巋其碑﹐是磨是鐫。不有所肇﹐孰開其先﹐不有所繼﹐

孰大其傳。徳厚流光﹐理亦宜然。於以昭之﹐於千萬年。

李仲和墓碣銘

若虛有心契曰﹕李君諱仝﹐字仲和﹐博州髙唐人。孝扵親﹐順扵長﹐仁扵僕妾﹐其待朋友尢推誠﹐尙气節﹐確乎可托以死也。然性介少諧合﹐素不爲鄕曲所重﹐徑行直視﹐傍不覩太山。輕薄子戲侮其後而不之覺﹐人以爲癡而笑﹔面目嚴冷﹐疎扵禮貌﹐箕踞袒跣﹐不能一作謹媚狀向人﹐人復以爲傲而怒﹔志大論髙﹐以匹夫憂天下﹐毎欲危言叫閶闔﹐以取時名而不計其利害﹐人又以爲怪而哀。然仲和俱不屑也。明昌閒﹐予以從師客縣中﹐閉門索居﹐不妄應接﹐而思與跌宕不羈之士遊﹐旣得仲和語合意﹐豁然大適﹐爲忘形交﹐久之益親﹐一日不見﹐相覓如求亡。仲和好古文﹐而尢喜論詩﹐譏彈激賞﹐中其羙疵﹐睥睨儕流﹐鮮能滿其意者﹐始以詞賦幹有司﹐累不合。旣易經學﹐遂克取髙捷驚人﹐尋復齟齬﹐然志愈厲﹐气不少哀﹐謂富貴終可致。後去家遊京師﹐徧謁一時巨公顯人﹐閒投之以所業﹐兾幸撼動借聲勢﹐因有所諧﹐卒不售也。予與仲和別十年﹐閱人益多﹐觀交態益熟﹐而思仲和益深。日在雕陰﹐甞得其手書﹐並雜著盈捲﹐覧之太息﹐悵然有懷﹐以爲昔人相憶﹐或千里命駕﹐東垣去齊西非甚逺。平居多暇﹐獨不能一徑往握臂道胸臆﹐何耶﹖秩滿東還﹐當必遂此心﹐若復不獲玆﹐則有數歸及相臺。或告仲和卒矣﹐且曰渠比從事浮屠﹐學參究孜孜﹐自以有得﹐旣又習辟榖法﹐因不食死﹐仍說偈言以辭世云。嗚呼﹐仲和素嗜雜學﹐聞輒欣慕﹐予甞力排之﹐能折其口而不能奪其心也﹐其竟以是終乎﹖予愧仲和見遇之厚而無以報﹐憐其有大志而卒窮不偶﹐恨其思之十年欲一復見而弗果﹐乃書其行已之槪而爲之銘﹐將寄其家﹐俾刻諸其墓﹐以冩吾心﹐以傳諸後世﹐以慰仲和之靈焉。仲和無子﹐取其兄子爲後﹐春秋若干﹐卒扵某年某月日﹐而塟以某月日。銘曰﹕

維世之交﹐其道以市。權奔利合﹐否焉則止﹐面而不心﹐

滔滔皆是﹐有不其然。如吾李子﹐不幸短命﹐死矣。

故朝列大夫劉君墓碣銘

東垣劉君諱某﹐字鼎臣﹐予之執友也。髙才博學﹐以詞賦爲名進士。興定五年﹐舉天下第一﹐授應奉翰林文字﹐時闗右擾攘﹐鄜畤被兵帥﹐臣紇石烈承詔往援表君﹐從事執政難之﹐不得已乃遣﹐至則城陷﹐遂不知所終﹐今二十年矣。其家以歲月旣深﹐理窮望絕﹐懼夫魂爽之無依也﹐扵是招之﹐以塟於先塋﹐而請予銘其墓。義不可辭﹐則爲敍次而銘之。君資可愛﹐幼而老成﹐接物溫溫﹐笑談有味﹐見者皆悅而親。初自以所業過人﹐意气鋭甚﹐謂當立取榮名﹐而數奇不偶﹐累舉未從﹐一時儕輩收羅殆盡。至扵後生新進﹐亦往往先登﹐而君欎滯如故﹐繼遭喪亂﹐生理日艱﹐晚逹汴梁才試﹐充史院書冩﹐不勝落寞。日者推其命﹐咸謂無科第分﹐君略通其說﹐亦以爲然。一旦雄捷﹐喜出望外﹐方將馳騁快意以償平生﹐而遽有是遘﹐所謂命者﹐果何如哉﹖斯可哀而亦可怪也。先娶董氏﹐再娶李氏﹐子四人董所出﹐長曰燧﹐以蔭補官﹐次曰煒﹐次曰照﹐次曰煥﹐﹝曰當去﹞孫男三人﹐長曰坦﹐次尙幼。君累遷朝列大夫﹐其從政之歲﹐蓋四十有七云。銘曰﹕

其得也遲而塟之速﹐其榮也不足而哀有餘。孰主張者﹐

有銜不怯﹐𨿽然名占甲科﹐亦旣成其志﹐沒於王事。

抑又得其死﹐有子有孫﹐足以奉其祀。憂樂同盡﹐

竟何校哉。新宮孔固﹐魂兮歸來。

滹南遺老集卷之四十二

千戶賈侯父墓銘

保塞賈侯甞識予於東垣。丁酉夏六月﹐不逺八舎﹐致書見招﹐至則館其家﹐禮意甚厚。已而言曰「某也不天生﹐六歲而失怙恃﹐今四十年矣﹐而未有紀﹐述而不朽之托﹐負媿良深﹐𨿽不及志諸幽﹐猶得以表其隧。某旣幼孤﹐家譜世系不復能知﹐而先君之事幸存其大略﹐敢丐一言以傳信。」嗚呼﹐墓有碑﹐碑有文﹐所從來尙矣。且禮不忘其本﹐而孝莫大於顯親。親有善而揄揚之﹐大書深刻以申其追慕尊崇之意﹐此天道之自然﹐人情之同欲﹐而子職之所當盡者也﹐不亦務乎﹖吾觀近世﹐自一介之微阿躋貴顯者﹐爭先樹建以爲華榮﹐螭首龜趺﹐亭亭相望﹐宜我侯之不敢緩也。旣辱侯知能﹐勿成其羙。按公諱仝﹐字巨平﹐祁之蒲陰人﹐其先皆隱徳不仕。公長身羙風姿﹐賦性淳篤﹐事父母以孝悌聞﹐待友朋以忠信稱﹐鄕黨宗族莫服其徳﹐而又重气節急。患難有貸其錢者﹐𨿽至百萬﹐不問儻﹝償﹞期﹐議者以爲難。初長兄儀﹐次兄成﹐憐公生父母屬念﹐且公等幹蠱可嘉﹐故曲極友愛﹐儀子弗嗣﹐屢請析居﹐儀輒紿曰﹕二親旣有命書矣。卒舉貲產付公﹐州貳髙君亦謂其可妻也﹐以女歸焉。承安丁已春三月以疾終於家﹐享年五十九﹐卽以其月葬於裏之先塋。公凡四娶﹐皆同郡巨室子﹐而最後爲李氏尢賢﹐淑備婦徳。男一人曰輔﹐李所出﹐卽侯也。一女適宋氏。男孫三﹐女孫二人﹐當貞佑兵火之餘﹐城邑幾廢﹐遺黎無依﹐侯以完復﹐安輯之功爲眾所推﹐由本縣尉至爲州刺史。及歸聖朝﹐勲績益著﹐自招撫使累遷河北東西等路左副都元帥﹐甲午中﹐朝廷更定官稱﹐選充行軍千戶云﹐侯儀度魁傑﹐胸次灑落﹐其才術器識﹐類皆不凡﹐而愛民喜士﹐爲河朔稱首﹐蓋一代之偉人也。嗚呼﹐源深則流長﹐本根固則枝葉茂﹐物有常理﹐君子毎以爲積善獲福之諭。視履考祥以人占天﹐如影響之敏﹐符契之不可無也。昔有預髙閭門俾容軒﹐蓋手植庭槐﹐期生三公者初若妄意﹐已而果然﹐冥冥之中﹐昭昭者存焉。是故卽其所享﹐可以推其始之所自來﹐由其所爲可以卜其終之所必至。夫何疑哉﹖侯以妙年遭遇﹐驟至顯榮富貴﹐功名無不如志﹐諸子岐嶷﹐稱其佳兒﹐此決非出於偶然者。固足以知其世積之善矣﹐而躬行之實﹐不替益隆﹐於先有光。又可見其方來之報﹐則賈氏之餘慶殊未艾也。是宜書故書之﹐而系以銘曰﹕

厥土惟腴﹐厥木惟敷。有崇其丘於城之隅﹐閟之深封之固。

過者必恭﹐賈公之墓。

太一三代度師蕭公墓表

太一之數﹐興於金朝。天眷閒﹐衛郡蕭眞人﹐其始祖也。靈異之迹﹐上動至尊﹐勅賜觀名「太一」﹐萬壽世嗣。其法一再傳而得師焉﹐師諱志衝﹐字用道﹐博州堂邑人。本姓王氏﹐祖某﹑父某﹐並受眞人法籙。師幼頴悟﹐誦書日千言﹐而沈靜寡言﹐不好戲弄。年十六﹐父兄議婚﹐師曰﹕性喜出家﹐不願娶也。彊之不可﹐因而逃去﹐隱於冠氏李守奇家﹐遂與守奇詣衛州﹐參二代師爲門弟子﹐始事尊宿霍子華。子華故有淹疾﹐師侍奉惟謹﹐前後十年無懈倦之色﹐或衣不觧帶者數月﹐人以爲難。大定十六年﹐朝廷普試僧道﹐師初宻誦經文﹐人人不知﹐一旦中選﹐儕類甚驚。及當給據﹐言於考官曰﹕師兄蕭道宗累被黜落﹐年過四十﹐乞以據授道宗﹐某方壯﹐徐爲後圖未晚也。考官不許而多其讓。十七年﹐授度保﹐充衛州管內威儀領教門事。二代師將退席﹐宻語道宗曰﹕吾門徒數萬﹐而試經具戒者﹐完顏志寕及王某而已﹐志寕資𨿽明敏而頗輕肆﹐非主教之才﹐不如王某純粹亷潔﹐爲可屬﹐乃以爲法嗣而攺姓。凡法嗣皆從蕭氏﹐蓋祖師之訓也。師素不爲辭章﹐及升堂諭眾﹐隨意而言﹐悉成文理﹐﹝當是宣傳﹞勸戒深切﹐聴者聳然﹐內外相慶﹐以爲宗門得人矣。居無何﹐有司選奏四方髙徳之士﹐補住中都天長觀﹐師首應之。旣而河犯郡城﹐居人往往他徙﹐而本觀道眾亦旅寓於蘓門。師聞而還﹐聲望旣隆﹐求教者接迹而至﹐歳所傳無慮數千人。先是汲縣閻村有觀曰「朝元」﹐荒廢已久﹐而額籍具存﹐師請諸官遷於西門墳園之側﹐以處其眾﹐明年河復﹐本觀殿宇頺毀且盡﹐師次第繕完﹐尋復一新而增創者幾倍﹐所費不貲。明昌間﹐前尙書右丞劉公偉自大名移鎭河中﹐道出淇上﹐謁師甚恭。州倅移刺者﹐先以常流待師﹐見劉加禮﹐心猶疑之﹐其後數屏人獨往﹐而師常靜坐無爲﹐因問先生於此有何受用﹖師曰﹕靜中自有所得﹐非語言可以形容﹐若無得者﹐𨿽片時不能安﹐況終身乎﹖其人乃服曰﹕劉公誠有知矣。師自重修觀舎﹐深居簡出﹐外人多不識其面。承安攺元﹐日食正旦﹐父老懼災﹐請師作醮於神霄宮﹐士庶畢集﹐師少時白晳而臒﹐至是色如紫玉﹐目光炯然﹐冠佩整肅﹐若自天而下﹐觀者嘆仰以爲眞人復生也。少長貴賤﹐悉歸禮之。泰和初﹐章廟春秋已髙﹐皇嗣未立設﹐普天大醮於亳之太淸宮﹐閒歲報謝﹐師皆與焉。五年﹐河南道士籍少﹐旣以再祈皇嗣被召﹐過師問之﹐師曰﹕向來作醮﹐例遣重臣﹐所在供擬﹐多傷物命﹐其違天意甚矣﹐自今宜罷之﹐至於與醮官吏﹐皆須禁止葷酒﹐務行善事﹐庶可達誠﹐𨿽然再三則瀆﹐亦恐徒勞耳。籍至闕以勿遣重臣爲言﹐上可之﹐而令籍詣太淸﹐行事如初﹐師與俱往。旣又同赴中都太極宮﹐誦經百日﹐時戶部侍郎胥鼎方提控寺觀﹐恐師南還﹐率朝士十餘候之﹐曰﹕今明主臨朝﹐尊元重道﹐天長才廢﹐隨建此宮﹐如師者人天眼目不容遽去也﹐會宮眾亦堅挽之﹐遂勉爲畱。七年﹐大蝗﹐上遣中官問提點郭元長禳治法﹐元長勅其徒閱道藏求之﹐師從傍曰﹕道藏如海﹐豈易討尋﹐就使有之亦未敢必其應﹐吾祖眞人嘗畱經籙三百餘階﹐內有祕章﹐今可用也﹐遂取以進。上喜曰﹕天垂此教以利生民。卽命師依科作醮﹐比行禮﹐大雨﹐師咒信香一炷﹐禱於眞人﹐其雨立止。翌日有旨問蝗絕之期﹐對以三日﹐據法有灑壇符﹐而灑時當畱一面﹐使蝗有所歸﹐師則畱其西﹐西乃大山也﹐及期則羣飛入山而死﹐詔加賞賚。師固辭曰﹕道人救物﹐安用賞爲﹖上曰﹕眞道人也﹐當別議旌表。郭元長告免提點職﹐詔師繼之﹐仍賜號元通大師。內人賈病逾年﹐諸醫莫療﹐上曰﹕此非藥餌所及﹐前禳蝗王某殆是異人﹐或能起之。師奉命直抵宮闈﹐治以符水而愈﹐宮闈非閹寺不得到﹐蓋以道重師也。衛紹卽位﹐特賜上淸大洞法服一襲﹐當時榮之。師甞謂﹐人生貴適意﹐顧名𨿽尊顯﹐而身甚勞﹐浩然有休息志﹐乃因胥公舉汾西李大方以自代而歸﹐實﹝時﹞大安二年之春也。一日集眾曰﹕祖師立教﹐代代相承﹐如續燈然﹐無有窮盡﹐今弟子中蕭輔道者﹐祖師再從孫﹐吾當付之。於是退處西堂﹐髙拱淵黙﹐不復以世務闗意。貞佑二年四代師主亳之﹐太淸師亦從焉。四年閏七月丙午﹐忽謂門人曰﹕速具湯沐﹐吾將歸寂。門人亟加冠履﹐未畢而逝﹐有鶴數十旋遶久之﹐時天气猶暑﹐閱余旬而體不變。八月庚申﹐權殯於宮之塋﹐其日陰晦重甚﹐眾方以時刻爲疑﹐俄樹杪雲開如席許﹐得以不誤﹐已而陰晦如故﹐又聞香風四來。送者幾萬人﹐咸嘆異之。初﹐師之將誕也﹐有桑生於宅中﹐不半歲成樹﹐比十年﹐其髙數尋﹐狀如層樓﹐世所未見。至是亦無故而枯﹐相與始終﹐尢可怪訝也。師平生無喜慍﹐恂恂似不能言﹐至遇事而發﹐𨿽眾所難決者﹐三數語輒定。老﹑荘之外﹐兼通諸史諸書﹐而尢長於左氏春秋。其智識有大過人者﹐享年六十六歲。戒臘四十自號元朴子﹐云四代師字公弼﹐旣返河朔﹐將復迎師骨以祔於眞人﹐而求所以表其墓者。俾予文之公弼﹐一世偉人所交﹐皆天下之士﹐而竊幸與之遊﹐昔已甞爲作眞人傳矣﹐而又有玆命﹐是不以蕪陋見鄙也。義不得辭﹐則據其事﹐狀而具著焉。

淸虛大師侯公墓碣

師諱元仙﹐字子眞﹐趙州人也。大父澄以胥吏起身﹐至河北西路漕司掾﹐才幹旣優﹐而行己無玷﹐尢以孝友著稱﹐議者謂不見用於時﹐則必有得於道。母歿﹐慨然曰﹕所以區區塵土間者﹐爲親故也﹐今不侍養﹐復何爲哉。聞淇上蕭眞人立太一大教﹐因往參爲門弟子﹐眞人一見愛之﹐授名道淨﹐傳太一三元法﹐得以便宜行化﹐乃卽本州島及眞定之第﹐各建太一堂﹐奉持香火﹐以符藥濟人。大定二年﹐凡釋道之居無名額者﹐許進輸賜之﹐公遂投牒以在州道院爲太淸觀﹐而在府者爲迎祥。眞人每批經籙﹐必先授公而後傳﹐前後千品﹐公曰﹕天寶下降﹐要當永刼﹐流行一日﹐去世誰其保之宻﹐禱上眞﹐願於私屬生﹐繼嗣其後﹐男琳得子﹐相貌殊常﹐卽師也。生不茹葷﹐始學語能辧三官之像﹐少長嬉戲則教羣兒禮北斗﹐澄大喜以爲祈禱有徵﹐而得所托矣。會朝廷鬻祠牒﹐由是度爲道士﹐年十四已克主大醮詞﹐音淸亮迥出一時﹐儕輩翕然推服。明昌初﹐以髙徳應詔入住中都天長觀﹐自泰和攺元﹐國家事祈禳連設大醮羽流﹐極天下之選﹐而師皆與焉。仍常居要職﹐出諸人右﹐功完賞賚甚渥﹐賜紫衣﹐徳號曰觀妙﹐尋佩符馳傳降禦香於岱嶽﹑長白等山。頃之﹐以親老辭歸鄕裏。崇慶間﹐召住太極宮﹐用進補軍儲恩﹐攺授今號。宣宗南巡﹐被命入汴﹐提控上淸宮﹐勅有司一依天長故事。逾年而退﹐未幾太淸宮請爲宗主﹐三返益勤﹐不得已應之﹐時院門淩替﹐殆莫能支﹐加以歲賦數百斛﹐爲病尢甚。師下車未浹旬﹐以狀﹐上聞悉獲蠲免﹐眾賴其庇。已而拂袖棲遲於洧川。正大庚寅正月爲士左崇等作醮於鈞臺﹐法事勝絕﹐舉壇欣幸﹐以爲未始遇也。旣畢﹐將還﹐忽示微疾﹐眾欲召醫候之。師不許﹐曰﹕世緣已盡﹐自可長往﹐安用療爲﹖越三日﹐日中命置髙座﹐面處之頋﹐至未刻則口占一頌﹐舉首端坐﹐項中戛然有聲﹐兩手握子﹝予﹖﹞文。而逝時年六十九矣。逺近士庶炷香拜禮者累日﹐神色宛如生人。已酉焚化於郭西﹐從遺命也。下火之際﹐紫雲見其北﹐蒼鶴十數翔舞空中﹐移時乃散。送者幾萬人﹐莫不以手加額。嗚呼異哉﹐其超脫明白如此﹐亦世所罕聞也。丙戌﹐塔於潁濵之崇眞觀﹐予素知師名而不及識﹐毎以爲恨﹐然甞與其門人悟詮遊。悟詮業履淸修﹐而讀書好事亦落落不凡者﹐以大元辛丑年正月二十日攺葬師於平棘縣明信鄕之鄭村﹐原屬予銘其墓﹐渠意旣堅﹐而竊亦樂爲之道也。乃敍而銘之曰﹕

其生也爲賢﹐其沒也爲仙。人而如此足矣﹐又何加焉。

著之琬琰﹐以永其傳。

贈昭毅大將軍髙公墓碣

慶源軍節度使髙侯﹐因教授王君﹑進士陳生來見﹐曰﹕不肖不天﹐生四年而先君捐館捨﹐訓誨不得聞﹐奉養不及致﹐其爲不幸可知也。逮其成長﹐事與心違﹐曷勝風樹之悲﹐顧瞻松楸﹐未甞不流涕太息﹐今將刻石墓﹐隧以垂之﹐無窮事實﹐始末𨿽不能詳﹐而故老所傳﹐猶得見其爲人之大略﹐玆敢以托。予謝非其才﹐而請益堅重﹐以王﹑陳雅故﹐義不可辭﹐則勉爲之敍次曰﹕公諱顯﹐髙邑人。其先皆農隠弗耀﹐公惇朴簡靜而辭色溫溫﹐接物極愷悌﹐輕財務施﹐喜周困窮﹐其事親﹑處兄弟﹑孝友尢篤﹐至教人亦必先此。裏閭宗戚無貴賤疏近﹐交口稱爲吉人無間言者。明昌七年五月壬午﹐以疾終於家﹐享年四十﹐卽葬其鄕之先塋。夫人韓氏婦徳無缺﹐亦著賢譽﹐後公十九年卒。子三人﹐長曰慶﹐終本縣丞﹐次曰進﹐不仕﹐次曰添祿﹐卽節度也。男孫四人﹐女三人。正大中以節度恩﹐特贈昭毅大將軍夫人封號﹐如例。初節度當再罹兵火之後﹐寇盜並興﹐道路蓁蕪﹐城邑頺廢﹐而能紏集義旅﹐撫安遺黎﹐內守外攘﹐以鳩完復之功﹐闔境晏然﹐遂成樂土。有司嘉其能﹐擢柏鄕令﹐累遷今職﹐治聲甚羙﹐公望甚重﹐其福祿方隆而未艾﹐異時所至有詎量者。嗚呼﹐積善之家﹐必有餘慶﹐不及其身則在其後﹐物有定理﹐聖賢有成言﹐古今有同然之效﹐昭乎其不可誣也。今患不能爲﹐善爲之未始無徵﹐髙氏世居畎畝﹐沒沒於常流﹐殆與艸木共腐﹐而一旦子孫蕃昌﹐門地烜赫﹐以爲邦人之榮﹐推原其自豈偶然也哉。是誠可書﹐故揭之以勸來者﹐而系以銘曰﹕

身𨿽不顯﹐而後也昌﹔壽𨿽不永﹐而所存者長。

褒卹有命﹐紀述有章﹐以播其芳﹐以揚其光﹐是之謂不亡。

滹南遺老集卷之四十三

進士彭子升墓志

君諱悅﹐字子升﹐世爲眞定人。父椿﹐將仕郎﹐大興安次主簿。子升幼明悟過人﹐倜儻﹐有立志讀書﹐爲文悉得其妙處。承安五年擢經義進士第﹐調冀州錄事判官﹐仁政溫溫﹐民到於﹝衍﹞今不忘。秩滿﹐注濵州塩管勾﹐徙知鄧州穰縣事﹐其政如其冀﹐而風聲气熖有加。居無何﹐忽得狂疾﹐喪心若物慿者﹐言動可怪﹐自謂冥司有所拘﹐竟赴井死﹐蓋年三十四矣。嗚呼異哉﹐子升金玉比徳﹐心地坦夷﹐和气溢於眉睫﹐見者無賢不肖皆悅而親君子﹐謂其必獲善報。言論慷慨﹐儀度不凢﹐剛大之气﹐困而不折﹐及其得志﹐果若固有之君子﹐謂其宜享大任﹐如何不淑至斯極也﹖初將仕﹐君亦以吉人稱鄕裏﹐好學而貧甚﹐辛苦憔悴﹐人不堪其病﹐晚登一第﹐則到官未滿而亡﹐僅予隨奪﹐得不償喪君子﹐謂天之於彭氏也已薄﹐及子升復振而後釋然大慰﹐以謂嗇乎彼者﹐固將豊乎此也﹐乃大不然。則夫幽明之說﹐禍福之徵﹐其可以理詰歟﹖子升之在穰也﹐予爲鄭之管城﹐甞以官事會汴梁﹐旣畢且散﹐予歸意甚急﹐子升曰﹕人生行止無常﹐而吾徒會合爲尢難﹐顧不能更少從容乎﹖予欣然爲一日畱﹐痛飲極歡﹐夜艾而罷﹐翌日相別於馬上﹐反顧戀戀﹐彼此有可憐色﹐初豈知其遂爲永訣也。抑予心又有所感焉﹐追惟曩昔同居於裏中﹐與今恩州司判王君士衡﹑浹水主簿周君晦之忘形莫逆﹐爲兄弟交﹐年壯气銳﹐馳騁於一時。𨿽方以功名相勉﹐而旣甞有暮年林下之期﹐仍見於文字以傳諸好事者﹐夫豈徒戲語而已哉﹖實庶幾行其志﹐而踐乎此也﹐一旦飄零南北﹐相望如晨星﹐固已嘆舊遊之莫繼﹐而後約之無涯﹐孰謂堂堂如子升者而遽雲長逝乎﹖世事違人﹐不如意者十八九﹐榮衰聚散﹐未始有極﹐則生者𨿽存﹐又可保其所終耶﹖故予於此不獨悼吾良友之不幸﹐而撫事興懷﹐無非可以太息而流涕也。子升之歿以大安已巳八月之二十四日﹐而其家用明年八月塟於西城之先塋﹐俾予書而銘之。子升娶武氏﹐子一人﹐曰興祖云。銘曰﹕

旣秀而枯﹐有不祛﹐命也柰何﹐已矣悲夫。

保義副尉趙公墓志

公諱彥﹐姓趙氏﹐世爲眞定槁城人。祖某﹐父某﹐皆農隱不仕。公少剛果﹐敢爲無畏憚。天眷間﹐朝廷以南伐徵兵﹐公適出﹐有司卽取公兄﹐公聞卽走歸﹐自陳彼才力不我若﹐請自代﹐遂行﹐不一辭妻子﹐人義而壯之。會事平﹐還。天資純質﹐治生尢勤儉細故﹐躬親不懈﹐服食器皿期於僅足自余﹐無毫毛非分用﹐日夕蹙蹙﹐恆若不足﹐教諸子孫及所以語他人﹐亦惟是。見諸情侈者﹐咄嗟惡棄﹐殆不能與言﹐故卒大其家﹐以名一邑。承安二年﹐以耆老受官保義副尉。後二年冬十一月庚子終﹐享年八十八。素康彊少疾﹐至是猶能日自興起行步﹐了無牀枕滯將﹐終謂其子淵曰﹕吾常嘆人之子孫﹐鮮克以義終祖宗積累之業﹐一旦不難﹐割散之骨肉相視﹐一旦如道路﹐人惡孰甚焉爾。其帥下以嚴處之﹐以均無息無頗﹐無速乖離以隳我家。其孫曰元英者﹐以進士擢第﹐則又特戒曰﹕惟爾所獲﹐亦惟我祖宗實有慶爾﹐無遂獨庇爾胤﹐必及其餘﹐以答我祖宗意。其遺志如此。初娶靳氏﹐先公卒﹐晚娶張氏。子三人﹐長曰汴﹐以從軍官至惇武校尉﹐次曰溫﹐皆早卒﹐淵﹐其季也。女四人﹐長適靳氏﹐次傅氏﹐次周氏﹑王氏。男孫八人﹐幼者二﹐余悉克自立﹐亦或有後。女孫九人﹐幼及寡者三﹐余悉得所歸。噫﹐公之所享多矣﹐富貴壽康﹐子孫蕃昌﹐人或一二人之不獲﹐公則兼之﹐玆不多歟。故其歿也﹐君子無大恨﹐其家歿後二十一日塟諸先塋﹐祔以靳氏﹐而貴銘於若虛。若虛於公爲舊親﹐旣又爲孫壻﹐故辭而不得免。銘曰﹕

萬事畢一生﹐足斯而慊焉﹐復何欲新宮﹐孔固惟吉卜。

左右前後皆其族﹐安其神﹐樂其眞﹐以利其嗣人。

焚驢志

歳已未﹐河朔大旱﹐逺邇焦然﹐無主賴。鎭陽帥自言憂農﹐督下祈雨甚急。厭禳小數﹐靡不爲之﹐竟無驗。旣久﹐怪誣之說興。適民家有產白驢者﹐或指曰此旱之由也﹐云方興﹐驢輙仰號之﹐云輙散不畱﹐是物不死﹐旱胡得止。一人臆倡﹐眾萬以附﹐帥聞以爲然﹐命亟取將焚之。驢見夢於府之屬﹐其曰﹕冤哉焚也﹐天禍流行﹐民自罹之﹐吾何預焉。吾生不幸爲異類﹐又不幸墮於畜獸﹐乘負駕馭﹐惟人所命﹐驅叱鞭箠﹐亦惟所加﹐勞辱以終﹐吾分然也﹐若乃水旱之事﹐豈其所知而欲寘斯酷歟﹖孰誣我者﹐而帥從之。禍有存乎天﹐有因乎人﹐人者可以自求﹐而天者可以委之也。殷之旱也﹐有桑林之禱﹐言出而雨﹔衛之旱也﹐爲伐刑之役﹐師興而雨﹔漢旱﹐卜式靖烹弘羊﹔唐旱﹐李中敏乞斬鄭注﹐救旱之術﹐多矣﹐盍亦求諸是類乎﹖求之不得﹐無所歸咎﹐則存乎天也﹐委焉而已﹔不求諸人﹐不委諸天﹐以無稽之言而謂我之愆﹐嘻﹐其不然﹐暴巫投魃﹐旣已迂矣﹐今玆無﹐乃復甚殺我而有利於人﹐吾何愛一死如其未也﹐焉用爲是以益惡濫殺﹐不仁輕信不智﹐不仁不智﹐帥胡取焉﹐吾子其屬也﹐敢私以欣某謝﹐而覺請諸帥而釋之﹐人情初不懌也。未幾而雨則彌月不觧﹐潦溢傷禾﹐歲卒以空﹐人無復議驢。

哀鴈詞並序

昔予居故人安仲和家﹐將殺鴈食客﹐見而不忍﹐爲作哀之之詞﹐今三十餘年矣。近讀趙公誡殺生文﹐有動於心﹐因追錄之以附其後﹐𨿽文采不足觀者﹐取其意可也。

烏之逺害﹐宜莫如鴻﹐浩浩長風﹐寥寥逺空﹐邈乎冥溕去萬里而無窮。頋乃不幸而网羅之中﹐刀機是委﹐饔飱是充﹐吁嗟乎其恫鑪且熾﹐鼎且沸﹐宰夫礪刃而欲前﹐坐客垂涎而思噬﹐而猶神意自若﹐低回睥睨﹐不知禍期之行至﹐可不哀邪﹖捕者伊何貪於貨鬻﹐用者伊何悅乎口腹﹐我利我欲﹐物罹其酷﹐是以知人𨿽有生之至靈﹐而亦其至毒也。髙而林莽﹐深而川淵﹐逺而窮邊﹐倮鱗介羽﹐胎卵濕化﹐皆有以致之﹐而陳乎其前﹐封割臠膾﹐蒸燔烹煎﹐濯腥滌翔﹐窮甘極鮮﹐一邑之內﹐一朝之間﹐已有不可勝言者矣。人亦嘗以己而推之乎﹖一毛之去皆知惜﹐寸膚之損皆知病﹐所以自待如此﹐其至也﹐而獨於物不爲之少憐。𨿽吾之智力可役而君之﹐而彼之蠢愚至死而不能訴﹐然其賦形稟气同得於天﹐故亦未甞不苦則慘﹐而樂則舒﹐惡夭閼而重生全﹐柰何暴殄不卹以爲當然﹐孰雪其冤﹐孰懲其愆﹐豈天有厚薄﹐固以彼而奉此乎﹖抑初無所主﹐而自生自殖﹐自攘自擊﹐勢彊者勝而専不然﹐何其太偏也﹖庖廚之逺君子以爲仁﹐已旣不忍則假手於他人﹐夫其畏怖之情﹐觳觫之態可以想而知也﹐何必見之之素﹐臨之之親﹐聞之曰﹕物﹐我類也﹐類無分別﹐滋味之在我﹐可賖性命之於彼﹐極切至哉言乎﹐卽是佛說﹐亦何必持乎誡律﹐推明罪業﹐觀地獄之變相﹐指刀兵之凶刼﹐人惟爲舌之所謾﹐是以安爲而不屑。嗚呼﹐戒之敢告來哲。

髙思誠詠白堂記

有所慕於人者﹐必有所悅乎其事也。或取其性情徳行才能技藝之所長﹐與夫衣服儀度之如何﹐以想見其彷佛。甚者至有易名變姓以自比而目之﹐此其嗜好趨向自有合焉﹐而不奪也。吾友髙君思誠葺其所居之堂﹐以爲讀書之所﹐擇樂天絕句之詩﹐列之壁間﹐而榜以詠白﹐蓋將日玩諸其目而諷誦諸其口也。一日見告﹐曰﹕吾平生深慕樂天之爲人﹐而尢愛其詩﹐故以是云﹐何如﹖予曰﹕人物如樂天﹐吾復何議﹖子能於是而存心﹐其嗜好趨向亦豈不佳﹐然慕之者欲其學之﹐而學之者欲其似之也﹐慕焉而不學﹐學焉而不似﹐亦何取乎其人耶﹖蓋樂天之爲人﹐沖和靜退﹐逹理而任命﹐不爲榮喜﹐不爲窮憂﹐所謂無入而不自得者﹐今子方皇皇幹祿之計﹐求進甚急﹐而得喪之念﹐交戰於胸中﹐是未可以樂天論也。樂天之詩﹐坦白平易﹐直以冩自然之趣﹐合乎天造﹐厭乎人意﹐而不爲奇詭以駭末俗之耳目﹐子則雕鐫粉飾﹐未免有侈心而馳騁乎其外﹐是又未可以樂天論也。𨿽然其所慕在此者﹐其所歸必在此。子以少年豪邁﹐如川之方增﹐而未有涯涘﹐則其勢固有不得。不然者﹐若其加之歳年﹐而博以學﹐至於心平气定﹐盡天下之變而返乎自得之場﹐則樂天之妙庶乎其可同矣。姑俟他日﹐復爲子一觀而評之。

門山縣吏隱堂記

門山之公署﹐舊有三老堂﹐蓋正寢之西﹐故廳之東﹐連甍而稍庳﹐今以之館賓者也。予到半年﹐葺而新之﹐意所謂三老者﹐必有主名﹐然求其圖志而無得﹐訪諸父老而不知﹐客或問焉﹐毎患其無以對也。旣乃易之爲吏隱﹐吏隱之說始於誰乎﹖首陽爲拙﹐柱下爲工﹐小山林而大朝市﹐好奇之士往往舉爲羙談﹐而尸位苟祿者﹐遂因以借口﹐蓋古今恬不之怪。嗟乎出處進退﹐君子之大致﹐吏則吏﹐隠則隠﹐二者判然﹐其不可亂。吏而曰隠﹐此何理也﹖夫任人之事則憂人之憂﹐抱關擊柝之職﹐必思自效而求其稱。巖穴之下﹐畎畝之中﹐醫卜釋道﹐何所不可隱﹐而頋隱於是乎﹖此姦人欺世之言﹐吾無取焉。然則名堂之意安在﹖曰﹕非是之謂也﹐謂其爲吏而猶隠耳﹐孤城斗大﹐眇乎在窮山之巓﹐煙火蕭然﹐彊名曰縣﹐四際荒險﹐慘目而傷心﹐過客之所顧瞻而咨嗟﹐仕子之所鄙薄而棄置﹐非廹於不得已者﹐不至也。始予得之﹐親友失色﹐弔而不賀。予固戚然以憂﹐至則事簡俗淳﹐便於疏懶﹐頗有以自慰乎其心。及西陲多驚﹐羽檄交馳﹐使者旁午於道路﹐而縣以僻阻﹐獨若不問者﹐憐邑疲於奔命﹐曽不得一日休﹐而吾常日髙而起﹐申申自如﹐冠帶鞍馬﹐幾成長物﹐由是處之益安﹐惟恐其去也。或時與客幽尋而曠望﹐蔭長林﹐藉豊艸﹐酒酣一笑﹐身世兩忘﹐不知我之屬乎官也﹐此其與隠者果何以異﹖吾聞江西筠州以民無嚚訟任其刺史者﹐號爲守道院。夫郡守之居而得以道院稱之﹐則吾堂之榜﹐𨿽曰隱焉﹐其誰曰不可哉﹖

恆山堂記

眞定﹐古名鎭﹐形勢雄壯﹐冠於河朔。其府署規模適相稱副﹐而恆山堂宏麗特出﹐又爲之甲焉。堂廣七楹﹐其髙九仭﹐望之欎欎﹐如翚斯飛﹐俯瞰北潭﹐偹諸勝槪。求其經始於何代﹐與夫主名之爲誰﹐則圖志無傳。近世沈括言潭園初號海子﹐未可觀。逮王鎔治之﹐遂可圖畫斯堂﹐或者亦出於其時乎﹖而吳中復詠行宮﹐以爲宋祖徵劉承鈞常駐蹕於此﹐故老或云﹐堂卽宮之南門﹐而卒莫能詳也。其在金國﹐率王侯貴戚處之﹐例事豪奢﹐務加增飾﹐故益以完羙。毎府僚宴集其上﹐綺羅照野﹐絲管沸天﹐遊人指點咨嗟﹐邈在仙境﹐誠一邦之偉觀也。兵火之餘﹐署舎盡廢﹐獨堂在焉﹐而歲月旣深﹐寢至頺獘。大元乙酉中﹐萬戶史公實來﹐公以妙齡貴顯而居﹐具慶之下﹐日思所以奉二親之歡﹐謂可以偹燕息而資觀覧者﹐莫若堂也。由是特爲之作新﹐易腐朽﹐補罅漏﹐支持欹傾﹐凡當營理者﹐靡不及之。蓋期月而後畢﹐則大饗賓客﹐稱觴爲壽﹐以落其成﹐而遣使致書屬予爲記。噫﹐予去國三十年﹐白首歸來﹐時移事攺﹐田廬鄕井殆不可復識﹐追惟曩昔渺如隔生﹐豈知尙有恆山堂耶﹖夫物之盛衰﹐其極必反﹐廢興成毀﹐相尋於無窮﹐蓋理之常然而不足怪﹐然皆有數存乎其間。自喪亂以來﹐繁華共盡﹐崇樓傑觀莫不化爲虛空﹐如斯堂者絕無僅有﹐固已幸矣﹐而復爲有力者新之﹐宛然舊物﹐閱世自如﹐豈可謂偶然哉﹖抑此不足論也。予聞之有非常之功者﹐必享非常之福。公上將之才﹐膺方面之寄﹐定亂措安﹐澤被於生民甚厚﹐功孰大焉。宜其窮侈羙極﹐尊榮快意一時無不可者﹐頋乃自安於儉陋﹐而致羙乎其親﹐賢於眾人遠矣。是則不可以不著﹐且予平生欲一登堂臨眺﹐而竟不果。今旣辱公﹐知當得預賓席之末﹐因之寓目以償夙心﹐亦殘年之一適也﹐於是乎書。

滹南遺老集卷之四十四

鄜州龍興寺明極軒記

鄜爲州﹐在深山窮谷間﹐荒涼鄙陋﹐其風土固然﹐無池臺苑囿之觀可以娛人者。官閒無事﹐散步而盤桓﹐不過道流釋子之居耳﹐而龍興寺明極軒最爲佳處。由三門巡廊而西﹐其隅爲雄師院﹐而院之東南則明極在焉﹐其始爲隙地﹐故節度郝公見而愛之﹐謂其爽塏便安﹐可以爲待賓之所﹐頋而命雄﹐此軒戶所以構也。深靜而明﹐夏涼而冬燠﹐髙才丈許而平揖前山﹐俯瞰闤闠﹐視緣山諸剎﹐勢欲與之爭衡也。始予以狂放不羈爲上官所捃﹐宴遊戲劇悉禁絕之﹐𨿽所親愛非公﹐故不得相往來。逄於道路斂避﹐辭謝莫敢立談者﹐出門倀然﹐其無歸也。深居髙臥﹐讀書以自遣﹐而久復無聊﹐因思所謂道流釋子之居﹐而時一訪之﹐晏坐淸談﹐焚香煮茗﹐猶得差樂而無罪﹐蓋大像之致爽﹐開元之冷筠﹐皆所素愛而甞逰者﹐然以其登渉之艱﹐固不若明極之爲數。雄亦開朗好客﹐樂與予言而不厭﹐由是有興輒至﹐至輒爲畱。竟日公退飯﹐余﹝余﹞呼馬而岀﹐僕夫或不請所之知﹐其必適是也。比及其門﹐呵喝有聲﹐主人者趨迎而笑﹐知其必爲吾也。予甞以雄見待之厚﹐許爲作記以報之﹐而未果。其後官事日繁﹐而私禁稍寛﹐非役於簿書﹐期會之勤則奪於聲色紛華之樂﹐而予之迹至明極者數矣﹐與雄相見未甞不笑且嘆焉。今將東歸﹐雄以前言爲請。嗚呼﹐吾負此軒久矣﹐是猶可得而辭乎﹖乃書其地形之大槪﹐與夫平昔遊衍之熟者﹐以授若其命名之意﹐則出於西方之書﹐非予之所學也。略而不及﹐以待夫知其說者。

茅先生道院記

嵩山之陽﹐有承天谷﹐谷有道院焉﹐隱君子茅公之所建也。公開封人﹐名從易﹐字縉甫﹐始以進士幹有司﹐數奇不偶﹐乃棄家爲方外逰﹐隨意去畱﹐初無定居。旣至承天﹐則欣然曰﹕吾可以休於是矣。辟地築室﹐爲終焉計﹐日葺月補蓋累年﹐而後有成﹐軒曰雙淸﹐以景名也﹔庵曰虛靜﹐以道命也。竹木蕭然﹐都無塵土气﹐由是爲嵩陽之一觀。夫嵩少﹐海內名山﹐其間勝迹殆不可殫記﹐蕞爾茅公之廬宜若無足道者﹐而人甞以不到爲恨﹐到必盤桓而不忍去﹐則亦以其主人之賢故也。公以髙蹈聞四方﹐賢愚少長莫不仰其風﹐觀其擺落﹐世紛淒心扵沖漠之境﹐始終四十年﹐處之甚安﹐壽考康寕﹐翛然而往﹐非胸中眞有所得﹐疇能爾耶﹖

時羣盜縱掠﹐而公夷然視之﹐神色自若﹐且能化暴爲馴﹐使之逡巡退卻而不敢犯﹐非獨自免﹐而又有以庇人。其道徳所服至扵如此﹐豈老氏所謂虎無所措其爪﹐兵無所容其刄者歟﹖予世之散人也﹐才能無取於人﹐而功名不切於已﹐𨿽寄迹市朝﹐而邱壑之念未甞一日忘﹐慕公而願見者久矣﹐俗累拘牽﹐竟莫之遂。蓋毎爲之嘆息。嗚呼﹐公則已矣﹐而其侄守明與予爲忘形交﹐出公所繪院圖及所以自敍者﹐請紀其事。予披玩再三﹐恍如卽其地而見其人﹐忽焉自失﹐蓋覺官味如嚼蠟﹐守明亦自可人﹐由刀筆中一朝有所省﹐年踰四十而屏酒肉﹐卻聲色﹐日與名流逹士逰﹐學貫三家﹐略窺其妙﹐其剛果超詣﹐庶幾能嗣公者。予𨿽不及識公﹐而有斯人在﹐會當同往杖履相從。訪公之故居而躡其遺蹤﹐臥公白雲﹐蔭公靑松﹐逍遙徜徉以卒歲乎﹐其中公之精爽﹐故應不昧﹐或者其亦一笑而見容也﹐乃爲書之﹐旣以發茅公之光﹐且爲吾他日踐言之盟云。

趙州齊參謀新修悟眞庵記

趙州道院曰悟眞庵者﹐參謀齊君大年之所建也。君鄜畤人也﹐開朗倜儻﹐久行善事。壬辰中﹐從軍河南﹐旣還畱寓於趙﹐因而家焉。自以薦經喪亂而卒獲安存﹐生理益優﹐身名俱遂﹐無不足於心者﹐蓋神明之所相也。思有以答謝殊貺﹐亦其天資本靜﹐道念素深﹐故買城隅特建此庵﹐以待全眞之士﹐且爲他年歸宿之所。云肇基扵甲午之春﹐凡再期而迄役﹐聖位云堂齋廚方丈總爲屋十餘楹﹐像設供具隨事一新﹐繚以崇垣﹐抱以隙地﹐藥畦蔬圃﹐井井可觀。𨿽宏麗未極﹐而體則具矣。喧囂旣逺﹐境界淸涼﹐灑然有絕塵之趣﹐居人瞻仰﹐莫不歡喜讚嘆。自是一方逺近以至過客﹐皆知有齊氏之庵。大師李公曰圓明子者﹐故與君逰﹐乃延致而事之﹐其徒無慮三十人﹐君色色資給﹐無外求者。稍暇無事﹐婆娑其間﹐頋而樂之﹐自謂有所得也。予數以事至趙﹐始也聞其經營﹐再則覩其次第﹐三則及其成就焉﹐一日造之﹐盤桓周覧﹐殆欲忘還﹐君因以記文爲請。予與大年三十年之舊﹐有命自不當辭﹐況其用心之果﹐爲力之勤﹐寔可喜而足稱耶。抑予衰矣﹐險阻偹甞﹐煩勞久厭﹐閱興亡之大變﹐悟榮辱之眞空﹐殘喘僅存﹐百念灰冷﹐方當脫屣俗累﹐優遊瀟灑以畢其餘生。𨿽不足與聞玄理﹐廁迹羽流﹐而杖屨往來﹐陪君爲方外之交﹐庶無愧焉。至其會意忘形﹐不知孰主孰客﹐則君之庵﹐猶我有也﹐能勿成其志乎。乙未年終十二月晦日﹐滹南遺老記。

答張仲傑書

某啟仲傑縣令﹕方深渇想﹐辱惠好音﹐曷勝慰喜。膻根之賜﹐甚愜老饕﹐正恐踏破菜園爲藏神所怪耳。所論道學﹐自是儒者本分事﹐抑老夫衰謬﹐日負初心﹐不足進也。吾子年壯气鋭﹐乃能屏去豪華之習﹐而專力於此﹐好之樂之﹐自謂有得﹐他時所至﹐殆未可量。老夫將受教之不暇﹐而反能爲之發藥哉﹖州郡之職﹐古稱人﹐況此多虞﹐必道頗聞﹐吾子一以和緩處之﹐所望正如此。民之憔悴久矣﹐縱弗能救﹐又忍加暴乎﹖君子有徳政而無異政﹐史不傳能吏而傳循吏﹐若夫趨上而虐下﹐借眾命以易一身﹐流血刻骨而求幹濟之譽﹐今之所謂能吏﹐古之所謂民賊也。誠不願吾子效之。吾儕讀孔﹑孟仁義之書﹐其用心自當有間﹐寕獲罪於人﹐無獲罪於天﹖昔宋討元昊﹐闗右困於徵斂﹐杜祁公在永興謂其民曰﹕吾非能免汝也﹐而能使之不勞。於是量所有無﹐寛其期限﹐民得以次而輸之﹐而費省十六七。及王氏法行﹐官吏不堪其廹﹐邵康節門人之從仕者皆欲投檄以歸﹐康節止之曰﹕此正賢者用力時﹐新法甚嚴﹐能寛一分則民受一分之賜。嗚呼﹐古人逺矣﹐如此等事尙可行之﹐造次顚沛無忘是念﹐始可謂不忘所學矣﹐老人家益貧而官益拙﹐鮎魚上竿可笑可憫﹐𨿽然逺依余庇﹐大小幸安﹐不必過煩念慮也。遽中奉報﹐艸艸不宣。

道學發源後序

韓愈原道曰﹕孟軻之死﹐不淂其傳。其論斬然﹐君子不以爲過。夫聖人之道﹐亙萬世而常存者也﹐軻死而遂無傳焉﹐何耶﹖愚者昧之﹐邪者蠧之﹐駁而不純者汨之﹐而眞儒莫繼﹐則𨿽存而幾乎息矣。秦﹑漢以來﹐日就微滅。治經者局於章句訓詁之末﹐而立行者陷於功名利欲之私﹐至其語道則又例爲荒忽之空談﹐而不及於世用﹐彷佛疑似而失其眞﹐支離汗漫而無所統﹐其獘可勝言哉﹖故士有讀書萬卷﹐辧如懸河﹐而不免爲陋儒。負絕人之奇節﹐髙世之美名﹐而毫釐之差﹐反入於惡者﹐惟其不合於大公至正之道故也。韓愈固知言矣﹐然其所得亦未至於深微之地﹐則信其果無傳己。自宋儒發揚祕奧﹐使千古之絕學一朝復續﹐開其致知格物之端﹐而力明乎天理人欲之辧﹐始扵至粗﹐極於至精﹐皆前人之所未見﹐然後天下釋然﹐知所適從﹐如權衡指南之可信﹐其有功於吾道豈淺淺哉﹖國家承平旣久﹐特以經術取人﹐使得參稽眾論之所長﹐以求夫義理之眞﹐而不專於傳疏﹐其所以開廓之者至矣﹐而鳴道之說亦未甚行。三數年來﹐其傳乃始浸廣﹐好事者往往聞風而悅之。今省庭諸君尢爲致力﹐慨然以興起﹐斯文爲已任﹐且將與未知者共之﹐此發源之書所以汲汲於鋟木也﹐學者甞試觀之﹐其必有所見矣。心術旣明﹐趨向旣正﹐由是而之焉﹐𨿽至於聖域無難﹐猶發源不已﹐則汪洋東注﹐放諸海而後止。嗚呼﹐其可量哉。亦任之而已矣。僕嘉諸君樂善之功﹐爲人之周﹐而喜爲天下道也。故略書其末云。東垣王某序。

揚子法言微旨序

法言之行於世﹐尙矣﹐始注釋者四家而已﹐疏略粗淺﹐無甚可觀﹐其後益而爲十二﹐互有所長。視其舊殊勝﹐而猶未盡也。今禮部尙書趙公素嗜此書﹐得其機要﹐因復爲之訓觧﹐參取眾說﹐析之以已見﹐號曰分章微旨﹐論髙而意新﹐蓋奇作也。予甞竊怪子云之自敍﹐以爲法言﹐論語之體耳﹐隨問更端﹐錯雜無次﹐而獨取篇首二字以爲名而冠之﹐無乃失其宜耶﹖及觀公觧則終始貫穿通爲一義﹐燦有條理而不亂﹐乃知子云之意初非苟然﹐但學者未之深考也。昔人以杜預﹑顏師古爲邱明﹑孟堅忠臣﹐今公於子云之書﹐辧明是正﹐厥功多矣。至扵進退隱見之際﹐尢爲反復而致意﹐使千載之疑可以盡釋而無遺恨﹐玆不亦忠之大者歟。古澤陳氏者將購工﹐板行以廣其傳﹐友人張君茂進實贊成之而屬予爲序。嗚呼﹐公一代巨儒﹐徳業文章皆可師法﹐自少年名滿四海間﹐平生著述殆不可勝紀﹐而晚年益勤心醉乎義理之學﹐六經百子莫不討綸﹝論﹞﹐迄今孜孜筆不停綴﹐其所以發揮往典而啟廸來者﹐非特一書而止也。如鄙不肖曷足爲公重輕﹐而斯書之傳﹐豈待予言而後信。𨿽然陳氏細民﹐而能子﹝於﹞事如此﹐其用心固已可喜﹐且不肖於公門下士也。辱知爲深﹐是區區者而敢辭乎﹐乃書而授之。元光元年九月望日﹐中議大夫﹐守平涼府判王某序。

送王士衡赴舉序

潦淨途平﹐風髙气淸﹐馬駿車輕﹐送君此行﹐頋非掩泣扵湓浦﹐悲歌扵渭城者﹐何必愴快而含情。𨿽然有以規子也﹐親老﹑弟弱﹑室廬蕭然﹐燠寒華枯﹐將於子乎屬之﹐所責重矣﹐尙其朂哉﹖決科猶戰也﹐請以戰諭。肩摩踵曵﹐鱗集毛萃﹐旴衡厲吻﹐扼腕揚袂﹐賈餘勇而甞素技者﹐皆吾敵也。攘而卻之﹐吾子亦勞矣。寕執非敵﹐武王所以誓眾﹐臨事而懼。仲尼所以語門人﹐賁育之不戒﹐童子扼之﹐魯雞之不期﹐蜀雞踣之﹐勍敵在前﹐若之何勿畏。吾子講學甚力﹐涵飬且久﹐則兵旣厲而馬旣秣矣﹐然而猶有病焉。气揚而無降志﹐色驕而無俯容﹐或者其將振而矜之歟﹖懼猶不足又振而矜之﹐恐乘隙搗虛﹐瑕者畢堅﹐而勝負之勢未可料也。鞍之役不介馬而馳之﹐齊師敗績﹐伐羅之舉﹐趾髙而心不固﹐莫敖以亡。厥監不逺﹐吾子其圖之。吾子辱與不肖遊﹐又辱賜之﹐誠是行也﹐竊將鼓噪以從其後﹐不幸而北﹐其曷忍諸﹖捷音一報﹐凱歌言旋﹐玆豈惟吾子之所獲﹐抑不肖實與光焉﹐敢不盡言。聞之曰﹕仁者送人﹐以言仁者之名﹐豈賤子所堪﹐抑朋友之道將善也﹐故以告。

送呂鵬舉赴試序

始予得管城而將行也﹐故人王士衡寔送之﹐且見屬曰﹕或稱鄭下有一佳少年﹐而不詳其姓名﹐第聞筆勢翩翻﹐可以與之進也。子以經學嗣名師之傳﹐而爲後生之倡者有年矣﹐則誘翼成就﹐豈得辭其責乎﹖予謝而識之﹐旣至而求之﹐得吾鵬舉焉。聴其議論﹐窺其文辭﹐知其必士衡所謂也。輒不自量﹐欲遂薄有所云﹐以補萬一而官事如毛﹐無頃刻暇﹐蓋未甞不爲之嘆息。今鵬舉方將求售於春官﹐余復黙黙﹐無乃員士衡之所教乎﹖夫經義𨿽科舉之文﹐然不盡其心﹐不足以造其妙﹐辭欲其精﹐意欲其明﹐勢欲其若傾﹐故必探語﹑孟之淵源﹐擷歐﹑蘇之菁英﹐削以斤斧﹐約諸凖繩﹐斂而節之﹐無乏作者之气象﹐肆而馳之﹐無失有司之度程﹐勿怪勿僻勿猥而並﹐若是者﹐所向如志敵功無勁﹐可以髙視而橫行矣。沽美玉者﹐不憂無善價﹐騂犢且角山川﹐其捨諸鵬舉勉矣。京邑英豪所聚﹐而士衡在焉﹐予旣因士衡以得子﹐子其因予而求識士衡﹐復因士衡徧求吾師友門人之凡未識者﹐磨礱浸灌以益其髙﹐而極於逺﹐至於大有成焉﹐而副吾徒之望﹐可也。

送彭子升之任兾州序

成王戒卿士﹐以謂推賢讓能﹐則庶官和﹔不和﹐政且亂。而秦穆之誓亦曰﹕人必能容而後可以保民。古之君子有道相爲徒﹐而其徒相爲用﹐故能有濟也。有虞之時﹐眾賢和於其朝﹐而無乖爭之患﹐垂讓於殳斨﹐伯夷譲於夔龍﹐臯陶之不知者以問諸禹﹐禹所不知者以質諸﹐益賢於已而不妬﹐不賢於已而不侮﹐師於人而不恥﹐告於人而不吝﹐志同气合﹐不知物我之爲二﹐蓋其量誠宏而其徳誠厚﹐此其能共成一代之極治者歟。予嘗悲夫昔人之難見﹐而病後世士風之薄也﹐忌嫉之心勝﹐而推譲之道絕﹐自待者重﹐待人者輕﹐相誇以其所長﹐而相鄙以其所短﹐鰓鰓然惟恐人之愈乎我也﹐凡得一職﹐必先審問其同僚者何如﹐人聞其不能而不已﹐若也則幸而喜﹔如其能焉﹐往往不樂曰﹕是何以彰我﹐故其至也﹐莫不角其智力﹐而爭其權﹐至於不相容以敗事﹐處公家之事﹐而敗之以其私罪﹐孰大焉。吾子始踐仕途而得李君者爲長官﹐彼其才幹有餘﹐而能聲益著﹐蓋吾子之幸也。而吾子性明志彊﹐臨事有決﹐亦自爲過人者﹐誠能相與戮力而無求勝之心﹐一司之治﹐何憂而不舉哉﹖子行矣﹐幸不至如吾之所病﹐且並謝李君﹐其亦以是而待子焉﹐可也。

滹南遺老集卷之四十五

祖唐臣愚庵序

鶴臺祖君唐臣命其居室曰愚庵﹐因以自號﹐旣經喪亂﹐流寓河朔﹐非復庵中主人矣﹐猶爲題榜以求詩文於士大夫。嗚呼﹐凡物有其寔而後得其名寔無有焉名烏從生寔固不可誣而名固欲其正也。今先生才敏而識明﹐行髙而業精﹐蓋世所謂賢且智者﹐而頋加此稱﹐是視燻以蕕﹐指渭爲涇也。無乃乖戾而不合乎人情邪。且先生安靜寡欲﹐不求聞逹﹐與物無競﹐而物亦莫之攖。不必嫉邪憤世如栁宗元﹐逺害全身如寧武子﹐果何取乎此也。意者直出扵至謙故歟。古之君子﹐其徳甚盛﹐則其心愈謙﹐其責已也重﹐其取名也亷。𨿽有軼羣絕俗之資﹐而自視欿然常﹐若不及此﹐其尊而光﹐卑而不可踰者﹐善而無伐﹐所以爲顏氏﹔聖而不居﹐所以爲孔子。其與浮﹖衒露﹐急扵人知虛而爲盈﹐處之不疑者﹐豈可同日而語哉。先生於是乎過人逺矣。丙申春二月﹐滹南遺老王某序。

復之純交說並序

之純甞爲交說以見譏﹐令贅談中以若虛名篇者是也。其初本自爲一首﹐蓋辭气意旨出扵荘列﹐可謂奇作。使其處身果能如此﹐𨿽古之逹者無以過也﹐而何其取怒之多歟。予讀而悲之﹐乃復以是說云﹕

狂生旣以交說規慵夫﹐已尋以忤物獲罪﹐杜門索居﹐將無意扵世。慵夫因人而寄聲﹐曰﹕子之病果革矣﹐已寔行行﹐謂人之亢憫﹐我將顚而子則先是﹐何其言之近似而踐迹之乖歟﹔子之病果革矣﹐怨之不可媒也﹐禍之不可賈也﹐𨿽微子言﹐吾寕不知逐﹐逐而羣疇﹐非吾鄰﹐形交迹接﹐何者可絕﹐煉修調適之善﹐而吾病始兆。悟而藥之﹐治飬以方﹐寛中溫外﹐茹柔吐剛﹐駐其明而內視﹐凝其聰而反聴﹐行之期月﹐乃復其常﹐心平气和﹐百邪不攻乃愈。而康子獨日臻以逹膏肓﹐醫望而走﹐無施其良。嗟夫殆哉﹐無以招之彼孰汝尢﹐無以結之彼孰汝仇﹐待物太狹﹐謀身未周﹐睢盱彷佛﹖睨九州島﹐羣讙以咻﹐凶乘禍鳩﹐勢窮力竭﹐而投諸囚以伏扵幽﹐閴氏之與居﹐槁伯之爲遊﹐悒悒兮而私自憐﹐孑孑乎其遺世而無求也。吾絕物邪﹐抑子絕也。山淵之峻﹐子將趨而過。今胡其摧汝車而沈汝舟﹐豺虎之毒﹐子將不之攖。今胡其齕汝趾而嚙汝喉﹐出扵外者﹐亦旣然矣。伏於中者﹐竟如何哉。頋甞憂我﹐今爲子憂﹐蓋將持吾之所以自治者﹐而復以治子﹐豈能從我而兾其少瘳乎。狂生聞之不覺汗下。

移刺仲澤虛舟堂銘

泛而遊載沈載浮﹐隨其流聴其所止而休﹐此非所謂虛舟者歟。萬物相刄乎無窮﹐要不可容吾意。智者困﹐勇者殘﹐而至人免扵無所累。先王旣以是而身訖矣﹐𨿽放心委形以行扵斯世﹐可也。

四醉圖贊

泰和辛酉冬﹐予赴調京師。淸河垣之﹑振之﹑劉君景元俱以待舉客太學。一日同飲市中﹐旣暮皆醉﹐三子者就宿予邸﹐枕籍而臥﹐初不記也。未旦而覺﹐呼童張燈則余樽在焉﹐卽命重酌﹐復成小酔。擁衾散髮﹐相對怡然﹐頋而樂之﹐以爲他日或不能復得矣。振之將圖其形﹐而名以四醉。因命序而贊之﹐以記一時之羙事。云﹕

漠乎其如忘其聲﹐茫乎其如忘其形。神融气泰無欲而無營﹐渺乎其如物之莫攖也。不爲劉伶﹐惟以酒爲名﹐不爲屈平﹐眾皆醉而獨醒。蓋不放﹑不拘﹑不晦﹑不明﹑不濁﹑不淸﹐隨其所適而寓其情者也。

林下四友贊

東垣彭子升﹑悅王士衡權﹑周晦之嗣明﹐皆予心契也。晦之於予爲親﹐故其相知最早。後遊京師始識士衡扵稠人間﹐言論慷慨﹐遂如平生。當是時泛見子升而未熟也﹐已而復定交扵觴次。予年爲長﹐子升次之﹐士衡又次之﹐而晦之最少。吾四人者臭味相似﹐而气義相投也﹐故不結而合﹐旣合而歡﹐至扵益深而莫之間。其好惡馭捨互有短長﹐而要歸其中﹐辧爭譏刺﹐間若不能相容﹐而終扵無憾。方其居在裏中﹐行必偕﹐宴必共﹐詩𨿽不多﹐而嘲戲贈答﹐時出數語以相娛﹐酒𨿽不廣而花時月夕一杯一杓﹐亦自不廢也。甞約他年爲林下之逰﹐且各爲別號以自寄焉。蓋予以慵夫﹐而子升以澹子﹐士衡爲狂生﹐而晦之則放翁也。曰澹曰慵曰狂曰放﹐世以爲怪﹐而自謂其眞施於仕途﹐固非所宜﹔而在隱居﹐則無害也。是故安之而不疑焉。是約已遂想象﹐而贊之云﹕

盤礡兮巖阿﹐容與兮煙蘿。籍豊艸兮偃臥﹐愬長風兮浩歌。塵海邈其如隔渺﹐髙軒兮不我過。險而風波﹐宻而网羅﹐突而干戈﹐如四人者何。

士衡眞贊

身𨿽寒而道則富﹐貌若鄙而心甚妍。庸夫孺子皆得易而侮﹐王公大人莫不知其賢﹐豈俯仰從容滑稽玩世而胸中自有卓然者也。

跋寶墨堂記

趙翰林以文章字畫名天下﹐片辭寸紙人爭求之。甞爲故參政僕散公作寶墨堂記﹐仍親繕冩﹐尢爲奇特。自經喪亂﹐散落不存﹐而近入田君信之之手﹐方且什襲﹐深藏以爲珍玩﹐旣而聞公子佑在﹐因復歸之。噫﹐渠家獲所士不失舊物﹐固幸甚矣。而田君能捐已之﹐愛以成此美事﹐亦灑落可嘉也。

跋王進之墨本孝經

孝弟百行之冠冕﹐孝經六藝之喉衿。聖人大訓不待贊揚而後知也。學者自童稚讀書必始扵此﹐而考其行身能踐履者﹐鮮矣。李君追慕其親﹐以不得竭力爲恨﹐而淪扵非道爲憂﹐故常玩意扵斯文﹐而名卿珍翰以昭於不朽﹐觀其自述﹐亹舋不絕﹔愛敬之誠﹐藹然而見。非深扵踐履能如是乎。吾友王進之得其墨本而寶蓄之﹐仍圖函丈之像以冠其首﹐而益以翰林公志語﹐且將並刻焉﹐卽其所好﹐亦可以知其爲人也。

上周監察夫人生朝

門庭爽朗﹐瑞气氤氳﹐夫人之誕長也﹐煌煌綺羅﹐洋洋絲竹﹐家人之拜祝也渺﹐惟愚甥寔與此榮﹐固無以薦。誠惟天爲髙﹐惟地爲厚﹐惟川瀆不竭﹐惟山嶽不朽﹐敢焚香酌酒﹐拜首啟手﹐以爲夫人壽。

貧士嘆

甑生塵瓶乏粟﹐北風蕭蕭吹破屋。入門兩眼何悲涼﹐稚子低眉老妻哭。世無魯子敬﹑蔡明逺之眞丈夫﹐故應餓死塡溝谷。蒼天生我亦何意﹐蓋世功名寔不足。試將短刺謁朱門﹐甲第紛紛厭梁肉。

白發嘆

淸晨梳短髮﹐已見數莖白。妻孥驚且吁﹐謂我應速摘。我時笑而答﹐區區亦何必﹐此身終委形﹐毀棄無足惜﹐況爾毛髮間﹐乃欲彊修飾。畢竟滿頭時﹐復將安所擇。

題淵明歸去來圖

靖節迷途尙爾賖﹐苦將覺悟向人誇。此心若識眞歸處﹐豈必田園始是家。

孤云出岫暮鴻飛﹐去住悠然兩不疑。我自欲歸歸便了﹐何湏更說世相遺。

拋卻微官百自由﹐應無一事掛心頭。銷憂更藉琹書力﹐借問先生有底憂。

得時艸木竟欣榮﹐頗爲行休惜此生。乘化樂天知浪語﹐看君扵世未忘情。

名利醉心濃似酒﹐貪夫衮衮死紅塵。折腰不樂翻然去﹐此老猶爲千載人。

趙內翰求成南訪道圖詩辭不獲已乃作絕句以戲復爲之觧云

得道由來不必勞﹐癡兒捨父漫逋逃。閒閒老子還多事﹐持向伽藍打一遭。

竹木蕭森癊緑苔﹐幽襟自愛北軒開。主人無說吾何恨﹐乘興而來興盡回。

答鄭州辧禪師見戲代髙防禦

酒肆﹖房卽道場﹐一時作戲亦何妨。吾師自墮泥犂獄﹐更笑春風栁絮狂。

再至故園述懷五絕

日日天涯恨不歸﹐歸來老淚更沾衣。傷心何啻遼東鶴﹐不獨人非物亦非。

荒陂依約認田園﹐松菊存亾不必論。我自無心更懷土﹐不妨猶有未招魂。

山杏溪桃化﹖榛﹐舞臺歌館墮灰塵﹐春來底事堪行處﹐門外流鶯枉喚人。

回思夢﹖繁華事﹐幸及當年樂此身。閒立斜陽看兒戲﹐憐渠虛作太平人。

艱危甞盡鬢成絲﹐轉覺讙嘩不可期。幾度哀歌仰天問﹐何如還我未生時。

山谷於詩毎與東坡相抗門人親黨遂謂過之而今之作者亦多以爲然予甞戲作四絕云

駿步由來不可追﹐汗流餘子費奔馳。誰言直待南遷後﹐始是江西不幸時。

信手拈來世已驚﹐三江衮衮筆頭傾。莫將險語誇勍敵﹐公自無勞與若爭。

戲論誰知是至公﹐蝤蛑信美恐生風。奪胎換骨何多樣﹐都在先生一笑中。

文章自得方爲貴﹐衣缽相傳豈是眞。已覺祖師低一著﹐紛紛法嗣復何人。

王子端云近來﹖覺無佳思縱有詩成似樂天其小樂天甚矣予亦甞和爲四絕

功夫費盡謾窮年﹐病入膏肓不可鐫。寄與雪溪王處士﹐恐君猶是管窺天。

東塗西抺闘新妍﹐時世梳妝亦可憐﹐人物世衰如鼠尾﹐後生未可議前賢。

妙理宜人入肺肝﹐麻姑搔癢豈勝鞭。世間筆墨成何事﹐此老胸中具一天。

百斛明珠一一圓﹐絲毫無恨徹中邊。從渠屢受羣児謗﹐不害三光萬古懸。

宮女圍碁圖

盡日羊車不見過﹐春來雨露向誰多。爭機決勝元無事﹐永日消磨不柰何。

王若虛字從之﹐慵夫其號﹐槀城人。承安二年經義進士﹐歷管城﹑門山二縣令。用薦入爲國史院編修官﹐遷應奉翰林文字﹐爲著作佐郎﹐遷平涼府判官﹐召爲左司諌﹐轉延州刺史﹐入爲直學士。入元﹐遂隱居不出。後東逰泰山﹐至黃峴峯﹐憇萃美亭﹐談笑終焉。所著文章號慵夫集﹐又滹南遺老集傳扵世﹐事見金史。按中州集稱﹐若虛負重名﹐精經學﹑史學﹑文章﹑禮樂﹐一代偉人﹐北渡後隱居鄕裏﹐據此則滹南老人終於元﹐未甞仕於元。且其人已入金史文藝傳﹐焦氏經籍志編入元人﹐誤也。此本山陰祁氏藏書﹐康熈乙未春王歸繡谷亭收藏。因考史傳而附記於後。錢唐吳焯書。

又按集內詩與中州集本句微有不同﹐覺中州之爲善﹐想元遺山入選詩摘其微瑕﹐不嫌攺削耳。然此固原作﹐其後一卷系因中州集補入便相同﹐中州集所無者宮女圍棊一首﹐和王子端﹐此本多一首白發嘆六韻﹐卽感秋十二韻之半﹐亦元遺山增攺﹐後人失考﹐據以編入續集耳。焯再書。

滹南遺老續集卷之四十六

攄憤

非存驕謇心﹐非徼正直譽。浩然方寸間﹐自有太髙處。平生少諧合﹐舉足逄怨怒。禮義初不愆﹐謗訕亦奚顧。孔子自知明﹐桓魋非所懼﹔孟軻本不逄﹐豈爲臧氏沮。天命有窮逹﹐人情私好惡。以此常泰然﹐不作身外慮。

贈王士衡

王生非狂者﹐乃以善哭稱﹔每至欲悲時﹐不間醉與醒。音詞初惻愴﹐涕泗隨縱橫。問之無所言﹐坐客笑且驚。王生不暇卹﹐若出諸其誠。嗟我與生友﹐此意猶未明。絲染動墨悲﹐麟亡傷孔情。韓哀峻嶺陟﹐阮感窮途行。涕流賈太傳﹐音抗唐衢生。古來哭者多﹐其哭非無名。生其偶然歟﹐何苦摧形神﹐如其果有爲﹐爲爾同發聲。

感秋

西風撼庭柯﹐疏葉鳴策策。天地一蕭條﹐羇懷亦岑寂。靑春怳如昨﹐轉盻年半百。自從長大來﹐轉覺日月廹。功名非所慕﹐老大不足卹。怛然感時心﹐自亦不能釋。淸晨梳短髮﹐己見數莖白。刀鑷𨿽可施﹐殆似兒子劇。此身委蛻耳﹐毀棄無足惜。況於毛髮間﹐而乃彊修飾。靑靑如陸展﹐星星行復出。畢竟白滿頭﹐復將何所摘。

生日自祝

空囊無一錢﹐羸軀兼百疾。況味何蕭條﹐生意渾欲失。淸晨聞喧呼﹐親舊作生日。初我未免俗﹐隨分略修飾。舉觴卽自祝﹐醉語盡情寔。神仙恐無從﹐富貴安可必。修短卒同歸﹐何足喜與戚。一祈粗康健﹐二願早閒適。衣食無大望﹐但要了晨夕。萬事不我攖﹐一心常自得。優遊終吾身﹐志願從此畢。

失子

妍妍掌中児﹐捨我一何遽。其來誰使之﹐而復奄然去。平生三舉子﹐隨滅如朝露。頋我能無悲﹐其如有天數。自從學道來﹐眾苦頗易度。有後固所期﹐誠無亦何懼。人生得淸安﹐政以累輕故。婚娶眼前勞﹐托遺身後慮。百年曽幾何﹐爲此雛稚誤。頋語長號妻﹐此理亦應諭。

憶之純三首

幼歲求眞契﹐中年得偉人。傾懷當一面﹐投分許終身。燈火談元夜﹐鶯花逐勝春。何時重一笑﹐胸次欲生塵。

其二

面目三年隔﹐音書萬里遙。宦途俱蹭蹬﹐日事各蕭條。志大謀常拙﹐身孤道易消。夲無當世用﹐隱處會相招。

其三

儁气輕天下﹐髙情到古人。銜杯曼卿放﹐下筆老坡神。時論誰優劣﹐人材自屈伸。窮愁湏理遣﹐不必淚沾巾。

復寄二首

志大言髙與世違﹐拂衣眞作竹林歸。黃塵道口風波惡﹐未必先生自處非。

其二

自笑趨塵亦彊顏﹐食謀未免敢言閒。紫芝果可充饑腹﹐從子玉屏巖石間。

病中二首

學道今何得﹐謀生久不成。藍衫幾棄物﹐絳帳亦虛名。事拙應天意﹐交疏卽世情。煩憂時自觧﹐感觸又還生。

其二

欎欎窮愁意﹐營營久病身。詩情渾欲減﹐藥物但相親。未得驅窮鬼﹐終湏問大鈞。三時勞慰拊﹐甚愧古人眞。

感懷

枉卻全家仰此身﹐書生那是治生人。百憂耿耿塡胸臆﹐彊作歡顏慰老親。

自笑

酒得數杯還已足﹐詩過兩韻不能神。何湏豪逸攀時傑﹐我自世間隨

分人。

別家

到了身安是本圖﹐何湏身外覓浮虛。誰能置我無饑地﹐卻把微官乞與渠。

慵夫自號

身世飄然一瞬間﹐更將辛苦送朱顏。時人莫笑慵夫拙﹐差比時人得少閒。

西城賞蓮呈晦之晦之自號放翁

舊賞回頭已來年﹐髙花又見出新妍。偶成濁酒狂歌會﹐恰及斜風細雨天。樂事適來偏有興﹐閒身常得分無緣。作詩莫怪多誇語﹐差比放翁先著鞭。

