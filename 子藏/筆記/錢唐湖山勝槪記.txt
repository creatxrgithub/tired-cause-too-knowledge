錢唐湖山勝槪記明夏時撰序

贄向在京師﹐偶得《西湖百詠》七言律詩一冊﹐共百首。蓋宋季杭人董嗣杲所賦者。天順己卯秋﹐贄以太常少卿﹐蒙賜老東歸。於舟中無事﹐因取而備閱。依韻和之﹐亦得百首。然其中所可知者﹐不過南北髙峯﹑三竺﹑靈隱﹑淨慈﹑六橋﹑孤山﹑保叔﹑嶽祠﹑龍井﹑玉泉諸處之顯然者。其他不能識其在何處者﹐甚多也。嘗訪於杭城之長老﹐亦多不能詳。蓋自宋迄元﹐以至於今二三百年間﹐荒圮不存者﹐夥矣。宜乎知之者﹐鮮也。比因質問於致政廣西方伯夏公以正﹐且以所和鄙作求是正焉。公曰「吾於十分中頗能識其八九。玆不能備談﹐筆之於紙﹐莫可得而詳也。」今年十月朔﹐果承公以《湖山勝槪記》文一通見示。凡諸勝境靈蹤祕迹﹐杭人所莫識者﹐歷歷如指諸掌﹐班班可考而有據﹐何其博哉﹗兼賦絕句一百首﹐題悉用董嗣杲之舊。淸新醞藉﹐誦之令人可喜可愕﹐可以嘆咨﹐可以笑樂﹐可以興夫懷古之思而動盛衰之感焉﹗況百絕不數日卽成﹐何其捷哉﹗公自序云「夢往書肆﹐易《江文通集》﹐覺而有得。」信乎﹐其有神相之非偶然也﹗先儒有言﹕山水因人而顯﹐人因山水而名永垂。斯所謂交相贊者矣。譬諸柳﹑永二州﹐皆僻陋之邦。柳河東謫官於彼﹐作諸遊山水記。一水石﹑一艸木皆經其題品而佳﹐山水之名傳之至今。不特此也﹐峴山因羊叔子而顯﹔東山因謝安石而顯﹔潮之韓山﹐因昌黎而得名﹔惠之白鶴山﹐因東坡而名著。輞川八景﹑武夷九曲﹐因王摩詰﹑紫陽夫子而傳播於無窮。錢唐湖山之勝﹐又非他方之可仿佛。歐陽子曰「錢唐有富貴之娛﹐有山水登臨之美」﹐其來亦已久矣。而賦詠題品者非不多﹐未有如公今日所記之備且富也。殆見此記與詩一出﹐益爲湖山增重﹐而公之名亦與同垂不朽無疑矣。前所云交相贊之﹐言詎不信哉﹗俟他日﹐贄當邀公﹐拉二三知己﹐肩輿﹑畫舸﹐徧遊湖山。凡目所未覽﹑足未至之所﹐煩公一一指示。尋遺蹤於蓁蕪﹐顯勝迹於久晦。於以舒豁心目﹐庶酬欲訪未得之願﹐其樂爲何如哉﹗公命序之﹐姑書此以復。未知其可否何如也﹗是爲序。時天順癸未冬十月上浣﹐中憲大夫太常少卿致仕﹑會稽陳贄惟成書

錢唐湖山勝槪記凡稱山川之形勝﹐自京師而下﹐莫不以浙爲首。然錢唐所以稱首勝者﹐以內抱湖山奇偉秀麗之美﹐兼有居民富庶知教之風﹐爲吳越一都會也。分野在斗﹐疆域則揚州。形勢則自天目龍飛鳳舞歇落江湖﹐鐘靈於人物者﹑古今不乏。踞江爲險﹐橫空列城。城有門十﹕鳳山﹑候潮當其南﹔永昌﹑淸泰﹑慶春﹑當其東﹔艮山﹑武林當其北﹔錢唐﹑湧金﹑淸波當其西。由城而西出湧金門﹝舊名丰豫﹞﹐行三十步許﹐至西湖。環三十里﹐宋號放生池。萬頃一碧﹐水天上下。朱樓翠黛﹐畫舫笙歌﹐遨遊古今。晴亦美﹐雨亦奇﹐非窮陬僻壤﹐一丘一壑因人而顯者。此湖之中有三塔﹐塔之下有三潭。淵淵沈沈﹐而莫測其深。澄澄湛湛﹐而奠盡其狀。魚龍變化﹐鷗鷺浮沈。景自天開﹐風月無際。有非廣寒水晶之諭可擬也。又有孤山﹐山出水中﹑最爲奇絕。故山有四照閣﹐竹閣﹑報恩院﹑廣化延祥觀﹑太乙宮﹑帝師殿﹐皆疊興而疊廢。今惟白樂天金沙井﹐蘇子瞻六一泉並林和靖墓﹐千古猶在。水西云北﹑月香水影﹑晴光雨色之句﹐至今傳焉。今郡守胡侯復建三賢祠﹐以祀樂天﹑君復﹑子瞻﹐知所重矣。祠之東有斷橋﹑北有西林橋﹐皆跨湖而建。橋通裏外湖﹐漁樵耕收謳歌之聲﹐不絕晝夜。濱湖東南有學士港﹑花港﹑柳浪等景﹐相接水雲。沿湖之勝﹐則自丰樂樓始。樓在湧金門西﹐宋楊靖建﹐趙安撫增髙。外瞰湖山﹐上攀星斗。官設酒沽﹐極一時之勝。後爲撓政者罷之。樓之北有環碧園﹐宋之外囿。地連柳洲﹐今並爲僧寺。又北有玉蓮堂﹝舊名一淸﹞﹐以種白蓮﹐賜扁「玉蓮」云。樓之南有靈芝寺﹐錢氏故苑。宋建依光堂於此飯僧。今堂廢寺存。又南有聚景園﹐值淸波門外。宋阜陵致養北宮於此﹐今已蕪圮。門內則連吳山。十廟鱗次﹐萬井星羅﹐藩臬﹑衛府﹑黌宮﹑學捨﹐文物儒冠玆不暇以悉舉也。門外則接萬松嶺。西過長橋﹐車馬絡繹。橋之北有內司之翠芳﹑侂冑之勝景﹑甘內侍之湖曲﹐三園比儷﹐今皆爲墟。橋之南卽方家峪﹐峪有劉﹑陳二妃墳。墳皆建寺﹐見存。寺之南則有慈云嶺。由嶺西轉則南屏山。松篁交翠﹐形如象捲﹐狀若屏開。後周建淨慈寺﹐今名「興教」﹐居五山之列。山有宗鏡堂﹐下有千佛閣。羅漢堂居左﹐鐘樓居前﹐爲十景之一。案山之外﹐有雷峯。錢氏妃建寺造塔﹐久爲劫灰。西有藕花莊﹐髙僧聯楚芳塔院創焉。自淨慈而西至法因寺﹐路歧而二。一接蘇公所築之堤。堤亙十里﹐以防澗水﹐行者便之。上有六橋﹐下各通步。一曰映波﹔一曰鎖瀾﹔三曰望山﹔四曰壓堤﹔五曰束浦﹔六曰跨虹。橋覆以亭﹐堤間桃柳。芳艸鋪茵﹐菱荷簇錦﹐景入品題尢多。其間又建先賢祠﹐昔享鄕賢三十四人。又從湖山堂﹐創雪江講堂﹑水仙廟及西湖﹐崇眞二道院﹐布滿芳堤而無隙地。則其當時民物之阜﹐風俗之美﹐政教之行﹐槪可想而見。使惠卿有知﹐則含羞於地下矣。自「法因」沿山而行﹐至南髙峯。峯自五雲山﹐際天分劈﹐疊嶂層巒﹐狀若奔走﹐飛舞湖中。望之超然﹐秀麗獨出羣峯。浮屠七級﹐上簪霄漢。崖有捨身臺﹑缽盂潭﹐巓有五顯廟﹑龍王祠﹐致禱必應。其麓四出﹕一由前洋嶺過大慈山至虎跑﹑眞珠二泉﹐南出龍山進龍橋﹐抵六和塔﹐當江而止﹔一過慈云嶺﹑登雲臺﹐出包家﹑鳳凰﹑秦望三山﹐多有吳越﹑南宋故迹。過者莫不嘉錢氏之克忠﹐而恨秦﹑賈之誤國也。今建風雲雷雨山川壇﹐爲國祀典。並報國﹑勝果﹑天龍﹑龍華諸寺繞焉﹐一落石塢﹑煙霞二嶺。嶺有楊梅塢﹑石佛庵﹑水樂洞。泉如樂聲﹐故名。下有玉岑山。山對髙麗寺﹐界六通﹑法相二寺。出東嶽行祠﹑越栗園﹑梅園﹐縈紆二三里﹐景致無窮﹐皆山川毓秀於物也﹔一落西湖。過大小二麥嶺。大麥之上﹐有蘇軾﹑王瑜題名。東至丁家山﹐北有黃泥嶺。小麥之上有靈顯廟。西下飲馬橋。南至風篁嶺。上有龍井﹐幅員盈丈﹐深不可測﹐有龍居之。禱必興雲作雨。昔有方士煉丹其山﹐今創龍井寺於山之陽﹐西接演福寺。寺有辧才塔﹐蘇子由爲銘。風水叢聚。溪流而東入湖。路轉而北﹐過胭脂嶺﹐至大普福寺。北出九里松東﹐過行春橋。接小新堤﹑天澤﹑土谷廟﹐路通曲院。又由普福西過集慶寺。月桂峯下有閻妃墳。迆西入「佛國山」﹐張卽之書匾﹐筆妙入神。自入下竺過中竺﹐至上竺而止。上竺則觀音爲靈﹐下竺則古迹爲勝。三竺之間﹐云影天光﹐泉聲松籟﹐岑寂島空﹐香凝鐘靜。耳目心神之會﹐覺其迷極。其樂者﹐豈不超三界外乎﹗歸路左轉﹐由合澗橋過龍泓洞﹐有飛來峯。又名靈鷲山﹐與三天竺一脈聯屬﹐至此而盡。故上有巉巖﹐下有空谷﹐謂之飛來者﹐妄也。相對有靈隱寺﹐規模宏壯﹐爲五山第二。兩山之間有冷泉亭。泉可濯﹐亭可憩﹐樹林陰翳﹐九夏而暑無侵。樂天云有虛白﹑見山﹑觀風﹑望仙四亭﹐今皆無所考。西有呼猿洞﹐猿去而洞湮。靈隱之後﹐則北髙峯秀出諸山﹐支分上竺。盤折七十二灣﹐麓衍二十餘里﹐磅礡起伏至武林山而歇。其靈鐘於五顯神﹐通外境﹐皈向者甚遠。山之腰有半山廟。西有韜光庵。庵極幽靜﹐可以藏修。唐有僧居之﹐亦不成果而去。山之麓﹐有上下永福寺相鄰﹐天聖﹑薦福寺相對。又西過永定庵﹑靈隱髙僧塔院至石人嶺。嶺通西溪。復轉北山路﹐過白樂橋。沿澗而東﹐經徐神翁雷院﹐北過桃源嶺﹐路通法華山。嶺之南有靑芝﹑佛牙二塢﹐秦亭﹐靈峯﹑玉泉寺。玉泉之水溢出漑田﹐膏潤數里。大旱不竭﹐爲一方之民利。由玉泉路轉東山﹐至棲霞嶺﹐上有紫雲洞。嶺之北有黃龍潭。嶺之南有宋中興名將嶽鄂武穆王精忠廟。宰木蒼蒼﹐春秋祀享﹐千載不磨。廟之東﹐新創鳳林寺。舊有永壽寺﹑毛妃墳在焉。葛嶺之間﹐有四聖觀。東有瑪瑙﹑寶云﹑智果三寺。寶雲中有葛洪初陽臺。智果中有道潛參寥泉。葛嶺之首﹐有保叔塔﹐寺名崇壽。樓閣憑空﹐軒窗來月﹐金碧相輝﹐於湖上勝。有葛翁﹑坡翁事迹﹐爲北山之偉觀也。後有巾子峯如巾﹐又有石甑山如甑塔。之下有水月園。南有大佛頭﹐相傳以爲秦皇纜船石。今僧家攺爲佛像﹐面臨湖際。寺名大佛﹐此亦古迹之一。路有過街塔﹐今廢。東有徳生堂碑存﹐此卽宋時放生處也。西有總宜堂﹑張內侍園﹐匾皆禦書。亦當時所重。東下石函橋﹐跨街爲梁。上函湖水﹐下漑民田。樂天所建﹐千載利焉。北過馬塍﹐土宜花卉。地連府社﹑府稷。郡厲二壇﹐金祝﹑靈衛。忠臣之廟﹐祀典所系。石函之東﹐有昭慶寺﹐則戒壇所宗﹐寺之左右﹐皆古玉壺園﹑先得樓﹑柳林云洞之址﹐此錢唐門之風景。湖山至此而一周﹐勝覽則無窮也。昔人撮奇摘要爲十景﹐命曰﹕平湖秋水﹐蘇堤春曉﹑斷橋殘雪﹑雷峯落照﹑南屏晚鐘﹑曲院風荷﹑花港觀魚﹑柳浪聞鶯﹑三潭印月﹑兩峯插云﹐要而未盡。其唐宋𨿽有題詠﹐今多散逸。所謂地搜勝槪﹑無遁形者﹐未免有遺珠之嘆。近承太常淸卿陳公所惠《西湖百詠》倡和詩一帙觀之﹐因有所感﹐發於其衷。乃思先儒吳淵穎﹐昔寓南海山﹐作《山川記》。矧予於錢唐﹐生於玆﹐長於玆﹐遊息宴樂每有得於玆﹐桑楡邱隴悉在玆。向𨿽宦寓四方﹐未嘗一日而忘於玆。今幸以稀齡﹐又蒙恩而歸全於玆。與其默默與艸木同腐朽﹐孰若托一言以鳴風土之勝﹐而爲登髙能賦者有所采於玆乎﹗故不揆以舊所歷﹑今所考﹐盡技而述此。以百絕句附之。工拙未暇校﹐尙望博雅君子是正焉。天順七年九月谷旦﹑中奉大夫﹑廣西布政使司左布政使致仕﹑郡人夏時以正﹐年七十三﹐記。

考異蘇堤六橋下五曰「束浦」﹐《杭州誌》寫本作「東浦」。西湖十景一曰「平湖秋水」﹐《方輿勝覽》作「平湖秋月」﹐因有「三潭印月」爲疑。「進龍橋」一時作「盡龍橋」﹐俱未詳孰是﹐故著於此﹐以俟知者是正。「胭脂嶺」一名「仙芝嶺」﹐今兩存之。

後序事𨿽有感而興﹐偶而得因而成者﹐蓋莫不有定數焉。予解組歸﹐因足疾不能舉﹐謝絕人事於南窗下。忽傳太常淸卿陳公﹐以新刊董嗣杲所唱並公所和錢唐《西湖百詠》長律惠觀。予拭目敬誦﹐詩皆雅正而淸新﹐事皆核實而根據。妙古今之詩史﹐絕湖山之鑑衡也。然郢曲有和﹐柰才疏識淺﹐所謂技不獲一者﹐是矣。乃悶然隱幾就寢﹐忽夢往書肆易《江文通集》﹐恍然中聞對者曰「有予欣然﹐卽以自得。」旣而復寤﹐日在卓午﹐桂子飄香﹐坐思轉淸。書幾間﹐墨池適具﹐遂揮豪落紙﹐得十數絕句。日晡暫息。明旦起尢爽﹐得數復加。三日﹑四日﹑五日﹑六日﹐若泉之達而溪之流也。七日就數﹐復得《湖山勝槪》一記。通浹旬而畢稿﹐不假雕礱﹐似覺有神相之。然景物有代謝﹐時事有盛衰。遇之而感慨﹐美刺不能無系焉。貴當乎理﹐但未知視楊郭舊作去取何如耶﹗自惟生平操觚﹑未嘗得成之速也如此﹐誠愧辭之不工耳。以江淹夢筆﹐吳均夢蛇﹐靈運之夢惠連﹐事爲不誣。是則感而興﹑偶而成﹐亦豈無定數哉﹗聊用效顰﹐倘不以捧心而閉門。開諭而釋鑿﹐幸加潤色﹐序弁於首﹐則陽春白雪﹐引商刻羽﹐亦不見難而知者眾矣。敢以是序於篇末以請﹐以俟大章之辱也。癸未夏時書於承志堂之南窗。是月旣望日識

