吳中往哲記﹝明﹞楊循吉

勛徳第一葉文莊公與中釋褐﹐給事兵科﹐彈驕將楊俊﹐讀疏廷內﹐羣臣震恐。由是諫垣益重﹐歷踐旣久﹐物望咸歸﹐乃以都禦史兩鎭北邊一巡南徼﹐所至公署扁五大字曰「不敢負朝廷」。每履一任﹐而歸舟無私載﹐惟將書史數十篋而已。晚歲登吏部侍郎﹐𨿽爲銓佐﹐天下士大夫猶特憚之﹐倚以爲準。髙峻之節﹐屹立朝端﹐未嘗以公柄私惠親故。薨於位。所著書殆幾百卷﹐篤學辯博﹐爲一時首稱。武功伯徐公有貞﹐夙負髙才﹐談鋒文气並英邁莫敵。治水章秋﹐載免泛溺之患。景泰末歲贊決巨策﹐忠重捐軀﹐寰寓再朗﹐晝日三接﹐遂爲儒臣之極遇。一時廳堂夫謨畫﹐悉預參裁﹐朝野聳望。不幸讒構中作﹐幾﹖於死。賴天子明聖得末減爲金齒之謫﹐隨旋桑梓。能以憂患自外放情﹐管弦泉石之間﹐若忘其先貴。﹖侶乞文崇朝坌集﹐援毫數行﹐輒重購收去。用是亦不落寞﹐閱世六十餘薨。議者謂公﹕「人物殆是四海﹐物望不但爲吳之增重。」尙書楊公仲舉門﹐從軍武昌﹐楊文貞公適以流落相遇﹐遂締爲布衣交。廬陵旣貴﹐首被登薦。景皇帝在邸時爲宮僚﹐以醇謹見重。景泰初﹐用舊臣爲禮部侍郎。方是時﹐從潛之臣無逾公者﹐僉云「樞管可俟」﹐而公獨奉身以還吳﹐宦橐淸貧至居無安泊之處﹐寓棲故人家耳。北虜也先旣革心向化﹐詣闕表賀﹐景皇帝制衣一襲面命服之以觀其修短焉﹐公於疏乞時朝﹐太上皇帝受尙書以歸。及家居﹐猶寒素如故﹐不以身披﹑上知少見於顏色﹐歲時或詣郡縣展禮布袍﹐角帶獨立階下﹐未嘗先通於閽人。及薨﹐子津方八歲﹐朝京師﹐景皇帝親引入內﹐賜果餌﹐遂授吳縣主簿﹐天順初罷。及朝廷追理一時柄臣﹐公獨以靜退得免削奪﹐或傳以前奏故也。公忠厚有雅量﹐時稱長者必曰楊尙書。都禦史韓公永熙﹐弱冠時爲禦史。江西巡按吏事精敏﹐一道驚服。年向三十已爲都禦史﹐復治江西﹐所立政令皆永用爲例﹐如江南用周文襄也。以兵侍左遷浙參﹐不屑省事﹐日務遊覽。以需再召﹐兩廣蠻賊不靖﹐果拔公往伐﹐追斬至大藤峽﹐威名大振﹐賊悉遁去﹐邊陲熙嗥﹐公乃畫治梧州﹐以身爲南中巨鎭﹐自來諸蠻憑險﹐時出爲患。及公旣申大伐﹐始知以保命爲事﹐不敢復持戈鋌攻劫。至其沒後十餘年猶然﹐則餘威之懾人也。進士吳文舉奏立祠於廣﹐祭以春秋﹐未行。剛介第二僉事陳公永錫門﹐生有勁气﹐永樂進士也。選入翰林﹐天筆親授河南參議﹐坐與同寮交訟﹐配均州躬耕十載﹐獘居粗食﹐妻子共之。宣徳更化﹐復由白衣起爲監察禦史﹐上疏勸讀《大學衍義》﹐由是得罪﹐與骨肉十六人同錄下錦衣獄﹐凡五年。蘇有二義士王處常﹑季彥庸爲斂錢饋食英廟禦極﹐赦出﹐復以前官﹐巡按湖廣。坐劾遼王更得罪當斬﹐會王事亦自發﹐乃得以前奏不繆免死。三歷顚危弗移厥操﹐後爲福建僉事。鄧茂七起時﹐以病在告﹐不署事﹐得無罪。南司皆謫至驛遞小官﹐惟公獨完秩﹐致政歸﹐人以爲忠公之報焉。禦史練公從道﹐土基之役﹐以太學生獻《中興十二策》。大順初﹐入臺﹐嘗因朝會抗劾羣臣﹐玉陛宣宥﹐猶不能奪其直論﹐朝縉斂避。巡鹽淮上﹐獨按李駙馬罪。觀其軀幹僅如中人﹐而機慧內朗﹐吏牘精通﹐一措足未嘗不以公法自律。再巡福建﹐按一布政使﹐被中解官歸。然剛鯁之風沒齒不屈。長史顧公徳輝﹐淸介絕俗﹐平生未嘗受人一蔬之饋。晚歲致仕家居﹐詣人家誓不飲食﹐畱之則起去。或主自啜茶﹐公對之淸談而已。𨿽遼去數里﹐寧饑渴而歸。其爲人剛嚴髙峻﹐堅不自污﹐視古廉士無慚焉。髙逸第三王先生仲光﹐志不願仕﹐自毀其面貌﹐終身獨居﹐無妻子﹐髽髻布袍遊行市中﹐以賣藥自給﹐所至羣兒隨焉。郡守姚善枉謁衡門﹐先生窺戶間﹐見輿僕森列﹐呼曰「勿驚吾母」﹐逾墻逸出。姚守他日卻儀從獨侯門下﹐始接焉。據坐受拜以道﹐海之若師弟子也。姚少師旣貴﹐歸亦來訪﹐弗肯見之。方盥﹐掩面走。吳隱君子宜爲冠。龔先生大章﹐昆山老儒也。躬秉特操﹐竄伏田間﹐肆力羣書﹐著述不輟。周文襄公嘗累候其家﹐諮質治道﹐因兩薦爲松江﹑太倉教授﹐皆堅遜不就。先生善記﹐國初典故至於文移案牘﹐皆能誦之不遺。有田三十畝﹐仰食耕作。晚歲獨與一老婢居破廬中﹐種豆植麻﹐詠歌自適。每有所詣﹐無遠近皆步﹐或勸稍就舟楫﹐先生曰「生吾足將何用哉﹗」歿年八十餘﹐門人私議曰「安節先生」。邢蠢齋先牛用理﹐亦不娶﹐並童僕無之﹐所居室中盡列古書﹐無所不覽﹐薪水之勞﹐皆身自爲之﹐日惟炊一黍﹐分而食焉。未嘗得一暖食﹐敗牀破被﹐蕭然如野僧之居也。及扣之經史傳記﹐無不知者。客至﹐惟淸談﹐不設湯茗。有前輩數人﹐每謁之﹐必袖錢以往﹐午則買食他處﹐復就談焉。老得疾歿﹐所藏書皆爲門生持去。杜東原先生用嘉﹐爲人醇和安定﹐博通經史﹐詞翰與其人品俱重一時。郡守況伯律兩薦之﹐皆同辭不赴。晚歲持方竹杖﹐出遊朋舊間﹐逍遙自娛﹐號鹿冠道人。歸則菜羹糲食﹐怡恰如也。家有小圃﹐不滿一畝﹐上築瞻綠亭﹐時亦以寓意筆耕求食僅給而已。不見其有憂貧之色﹐浩然自足﹐老而彌堅﹐𨿽古人無以加也。尢善畫層巒疊嶂﹐師董源﹐年八十一卒。著作第四兪先生貞木﹐其祖曰石澗先生﹐精於易﹐著書百卷﹐世居吳城郡學之旁﹐水石幽媚﹐代習儒業。先生文亦暢達﹐當時貴之﹐仕爲都昌縣丞。檢討陳公嗣初﹐爲人長者。永樂中﹐楊文貞公薦入翰林﹐特被知遇﹐每有顧問﹐必在上左右。老而居吳﹐多聞故實﹐徳尊行成﹐咸仰以爲宗工焉﹐稱曰「陳五經」。家有綠水園﹐吳中稱衣冠之族爲第一。副使張公節之﹐眇一目﹐旣仕猶學﹐讀《漢書》必三十徧﹐提學浙江歿﹐浙士數百年來賻哭哀之如父。文有《筿庵集》。參政劉公欽謨﹐早歲穎悟﹐書過目不忘。廷對以公字立說﹐頗忤時宰﹐抑不得及第。乙巳之歲﹐虜寇充斥﹐作《權論》。景泰史局開﹐首預掄選作史論﹐提學河南﹐搜集殘碑﹐作《中州文表》﹐又作《河南志》。晚宦廣中﹐悲憶太安人﹐作《炎臺慟哭記》﹐以家在吳﹑作《蘇州續志》﹐褒撮聞見﹐作《懸笥瑣探》﹐記錄海內人物﹐作《敍士生平》﹐所歷大都曰金臺﹐南都曰雨花臺﹐河南曰嵩臺﹐廣東曰瓊臺﹐蘇曰胥臺﹐故有《五臺集》。葉文莊公則其知己﹐然未嘗於薦﹐故不得大用。長史陳公紹先﹐文質實書﹐亦淸媚家居﹐後以筆硯食﹐厚徳人也﹐年九十三歿。祭酒陳公輯熙﹐未任時嘗曰「吾得爲錢塘令足矣﹗」及第爲詞臣﹐有文名﹐作大字勁健奇古﹐當代珍之﹐官終祭酒。進士鄭公文康﹐昆山人﹐生有疾﹐第後不受職﹐歸臥山林。其文郁茂有气﹐官𨿽不達﹐淸望聳然。訓導陳先生永之﹐爲人淸介﹐中歲遂致仕。其文醇和平淡﹐所論說長於諷刺﹐所著有《閒中今古》。風雅第五劉艸窗先牛原溥﹐爲人气髙﹐詩亦豪放﹐爲禦醫在都下﹐每觀人詩﹐未嘗有愜意之作﹐俯視一時騷壇之士若培塿焉。心所弗盈﹐𨿽唐宋古人亦攻淪不借﹐與郭登﹑湯胤績同稱吟豪。張處士豫源貧甚落魄﹐詩出口便成﹐且新麗﹐自不知有才也。破衣垢面與尋常人等。合肥徐志以詩人自負﹐謂蘇無詩人。見豫源舉筆﹐驚伏不已。後爲富人賭賦牡丹百篇﹐一宿而就﹐餉谷三十石。性好酒﹐朝暮不離杯勺﹐竟以醉墮死水中。沈氏二先生﹐兄曰貞吉﹐號南齋﹔弟曰恆吉﹐號同齋。相城故家﹐皆工唐律﹐兼善繪事﹐每賦一詩﹑營一障﹐必累月閱歲乃出﹐不可以錢帛購取﹐故尢以少得﹐重家庭之間自相唱酬﹐下至僕隸﹐悉諳文墨。並年八十餘。僉事劉公廷美﹐詩句淸圓﹐武功伯吟友也﹐棄官時頭未白﹐家有水竹之勝﹐其畫尢精妙﹐人不易得﹐時稱鑑古。陳先生孟賢﹐五經之子﹐吟詩日鍛月煉﹐必作貴重諷之﹐聽者愛焉。有侍姬曰梅花居士﹐掌筆墨一時。有孫繼康王﹑盂南皆享髙壽﹐俱能詩。徐用禮﹐本家富﹐以詩著﹐其吟詠大抵長於香奩之作﹐亦膏粱之餘習也。年亦登八十。陳體方﹐老儒也﹐詩思敏捷而嗜酒。嘗從人乞飲﹐飲時隨所求詩﹐累篇輒成﹐或但口占而已。每被人拉向壁作詩﹐必先索酒﹐時有美句﹕將死﹐頭戴野花﹐肩輿徧遊田間﹐狂醉三口﹐乃捐世去。其子曰陳大和。陳大和﹐詩亦淸美﹐一生恆遊僧捨﹐號無住發僧﹐所賦詠多禪語﹐平生蹤迹非西峯則東嶺﹐自來吳中詩人能放浪水石間者一人而已。一日醉死友人家。進士奚君原啟﹐好吟詩﹐以徐字爲韻﹐凡賦數徐﹐久遊場屋始得第﹐題坊曰老桂。院判周君原巳﹐詩沈鬱忠厚﹐吾得其詩未嘗不三嘆。兼善小楷﹐今歿矣。此詩人復何可得﹖豪俠第六劉以則﹐常熟人﹐富而好客﹐𨿽挾巫卜小技往謁之﹐無不有所贈﹐名聞江湖﹐過陽山花家﹐見其門系耕牛數十頭﹐嘆曰「此賣牛牙郎家耶﹖」不交禮竟去。沈孟淵﹐相城儒家也﹐被薦不受官﹐終身遁處﹐好自摽置﹐恆著道衣﹐逍遙林館之間﹐每日設數筵酒食以待客至﹐若無客﹐則令人於溪上望焉﹐惟恐不至也。公子朱玉雪﹐將家子﹐豪邁不羈﹐盛服肥馬往來士大夫間﹐人許其豪。武功伯之歸也﹐日奉以遊山水﹐酒饌絲竹之費﹐傾家不吝。本不甚知詩書﹐而特好詞翰。武功有遊山長短句數闋﹐皆與之遊。陸孟昭參政﹐平生慷慨多交﹐爲刑部郎中在都下時﹐諸司士大大無小識者﹐而皆與之善﹐座上恆有數十客﹐門外車馬未嘗絕也。未交者或來交孟昭﹐或孟昭往交﹐一見歡然﹐一時朝紳與交者殆十七八。後竟以讒歸﹐其人大抵豪傑士也。冠衲第七張皮雀﹐手持皮雀兒引羣兒童爲戲﹐恆有數十隨之﹐亦能靑天致雷﹐人觀其裸﹐童身也。永樂中﹐欲杜釋源﹐籍童行皆謫爲邊士。吳僧隆菩薩表求焚身救之﹐許焉。積薪坐其上﹐圍以刀戟﹐擁燧未至﹐口吐三昧火自焚﹐肉盡而枯骸植立﹐節節不墮。謫者由是皆赦。今吳中有燒身圖也。喫肉和尙﹐不知何來﹐無名字﹐遊丐吳中將十年﹐能食肉﹐一頓盡數十斤﹐或四五日不食﹐其色黃瘁而神淸﹐扣之無答﹐夜宿北寺門下﹐巡按禦史王浚親臨視之﹐亦坐不起也﹐惟摸其帶笑焉。死時﹐謝諸嘗施食者﹐爲乞水飲二三石﹐盡洗腸胃乃化。

