言行龜鑑

﹝元﹞張光祖

●卷一學問門

範魯公質自從仕﹐未嘗釋卷。人或勉之﹐質曰「昔嘗有日者﹐與吾言﹐他日必當大任。苟如其言﹐無學術何以處之﹖」

趙韓王普爲相﹐每朝廷遇一大事﹐定一大議﹐才歸第﹐則亟合戶﹐啟篋取一書而讀之﹐有終日者﹐𨿽家人不測也。及翌日出﹐則是事決矣。用是爲常。後普薨﹐家人始開篋見之﹐則《論語》二十篇也。太宗散相普﹐或譖之曰「普﹐山東學究﹐惟能讀《論語》耳﹗」太宗疑之﹐以告普。普曰「臣實不知書﹐但能讀《論語》佐藝祖定天下﹐才用得半部﹐尙有一半可以輔陛下。」上意釋然﹐卒相之。

李文靖公沆爲相﹐常讀《論語》。或問之﹐公曰「沆爲宰相﹐如《論語》中『節用而愛人』﹑『使民以時』兩句﹐尙未能行。聖人之言﹐終身誦之可也。」沆厚重淳質﹐內行修謹﹐尢厭榮利﹐好賢樂善﹐世稱賢相。胡文定曰「李文靖淡然無欲﹐王沂公儼然不動﹐資稟旣如此﹐又濟之以學﹐故是八九分地位人也。」

晏元獻公殊爲館職時﹐天下無事﹐許臣寮擇勝燕飲。當時侍從文館士大夫各爲燕集﹐以至市樓酒肆﹐往往皆供帳爲遊息之地。公是時貧不能出﹐惟家居與兄弟講習。

狄武襄公靑爲指揮使時﹐尹洙與談兵﹐善之﹐薦於經略使韓琦﹑範仲淹﹐一見奇之﹐曰「此良將才也。」授以《左氏春秋》曰「將不知古今﹐匹夫勇耳﹗」靑遂折節讀書﹐悉通秦漢以來將帥兵術﹐由是知名。

範文正公仲淹字希文﹐在長白山僧捨修學﹐惟煮粟米二升﹐作粥一器﹐經宿遂凝﹐乃畫爲四塊﹐早晚取二塊﹐斷齏十數莖﹐醮汁半盂﹐入少鹽﹐暖而之﹐如此者三年。公在南都學捨﹐掃一室﹐晝夜講誦﹐未嘗解衣而寐﹔或昏怠﹐輒以水沃面。往往飠粥不充﹐日昃始食。刻苦五年﹐大通六經之旨﹐爲文章論說﹐必本於仁義。公少有大節﹐其於仁義﹑禮樂﹑孝悌﹑忠信﹐如饑渴之於飲食﹐其於富貴貧賤﹐毀譽歡戚﹐不一動其心。範文正公遭母憂﹐晏元獻守南京﹐請掌府學。範公嘗宿學中﹐訓督學者﹐皆有法度﹐勤勞恭謹﹐以身先之。夜課諸生﹐讀書寢食﹐皆立時刻。往往潛至齋捨調之﹐見有先寢者﹐詰之﹐其人紿云「適疲倦﹐暫就枕耳。」問﹕「未寢之時﹐觀何書﹖」其人亦妄對。則取書問之﹐不能對﹐乃罰之。出題使諸生作賦﹐必先自爲之﹐欲知其難易﹐及所當用意﹐亦使學者率以爲法。由是四方從學者輻輳。其後宋人以文學有名於場屋朝廷者﹐多其所教也。

滕公宗諒﹐仁宗朝知湖州﹐大興學校﹐學者皆惇行實﹐傳經義﹐人各治一事﹐又兼一事﹐學徒千數。寶元初﹐太學下湖州學﹐取其法行之。

範忠宣公純仁﹐字堯夫﹐文正公之長子。文正門下多延賢士﹐如胡瑗﹑孫復﹑石介﹑李覯之徒﹐與公從遊﹐晝夜肄業﹐置燈帳中﹐夜分不寢。後公貴﹐夫人猶收其帳頂如墨色﹐時以示諸子孫曰「爾父少時勤學燈煙迹也。」初再調官﹐皆不赴﹐文正公遣之﹐純仁曰「豈可重於祿食﹐而輕去父母邪﹗𨿽近﹐亦不能朝夕在側。」遂終養焉。自布衣以至宰相﹐廉儉公遜﹐不少加損。嘗曰「吾生平所學﹐惟得『忠恕』二字﹐一生用不盡。以至立朝事君﹐接待僚友﹐親睦宗族﹐未嘗須臾離此也。」又戒子弟曰「六經﹐聖人之事也。知一字則行一字﹐要須造次顚沛必於是。所謂有爲者﹐亦若是耳。」

陳忠肅公爲禮部貢院點檢官﹐與校書郎範淳夫同捨。淳夫嘗論顏子之不遷不貳﹐惟伯淳能之。問公曰「伯淳誰也﹖」公默然久之﹐曰「不知有伯淳邪﹖」曰「生長東南﹐實未知也。」時年二十九矣。自是以來﹐嘗以寡陋自愧﹐每得明道先生之文﹐必冠帶而後讀。

司馬溫公光﹐字君實。七歲﹐聞講《左氏春秋》﹐卽了大義﹐自是手不釋書﹐至不知饑渴寒暑。每患記問不若人﹐羣居講習﹐眾兄弟旣成誦遊息矣﹐獨下帷絕編﹐或在馬上﹐或中夜不寐﹐時詠其文﹐思其義﹐精誦至終身不忘。公忠信孝友﹐恭儉正直﹐出於天性。其好學﹐如饑渴之嗜飲食﹔於財利紛華﹐如惡惡臭。平生所爲事﹐未嘗有不可對人言者。康節嘗稱之曰「君實﹐腳踏實地人也。」司馬溫公對賓客﹐無問賢愚長幼﹐悉以疑事問之。有艸簿數枚﹐常置坐間﹐苟有可取﹐隨手記錄﹐或對客卽書﹐率以爲常。其書字皆眞謹。

呂正獻公於講讀尢精﹐語約而義明﹐可以爲當世之冠。與司馬光同侍經筵﹐光退﹐語人曰「每聞晦叔講﹐便覺己語煩。」

呂滎陽公希哲﹐字原明﹐從胡先生於太學﹐與伊川俱事先生﹐居並捨。公少伊川一二歲﹐察其學問淵源﹐非他人比﹐首以師禮事之。又與同捨黃公履﹑邢公恕相友善﹐一時之士﹐不遠萬里﹐皆來師之。學者相與﹐必稱先生﹐不問可知爲胡公弟子也。

胡安定公瑗﹐字翼之﹐患隋唐以來仕進尙文辭而遺經業﹐苟趨利祿﹐其教學者必以明體達用爲本。初與孫明復﹑石守道同讀書泰山﹐攻苦食淡﹐終夜不寢。一坐十年不歸﹐得家書﹐見上有「平安」二字﹐好投之澗中﹐不復展讀。及爲蘇﹑湖二州教授﹐嚴條約﹐以身先之。𨿽大暑﹐必公服終日﹐以見諸生﹐嚴師弟子之禮。解經至有要義﹐懇懇爲諸生言其所以治己而後治乎人者。學徒千數﹐日月刮靡刂。爲文章皆傳經義﹐必以理勝﹐信其師說﹐惇尙行實。其在湖州學﹐置經義齋﹑治事齋。經義齋者﹐擇疏通有器局者居之﹔治事齋者﹐人各治一事﹐又兼一事﹐如治民﹑治兵﹐水利書數之類。其在太學亦然。其子弟散在四方﹐隨其人賢愚﹐皆循循雅飭﹐其言談舉止﹐遇之不問﹐知爲先生弟子。門人劉彜召對策略曰「臣少從學於安定先生胡瑗﹐璦以道徳仁義教東南諸生。臣聞聖人之道﹐有體﹑有用﹑有文。君臣父子﹐仁義禮樂﹐歷世不可變者﹐其體也﹔詩書史傳﹐垂法後世者﹐其文也﹔舉而措之﹐天下能潤澤其民﹐歸於皇極者﹐其用也。國家累朝取士﹐不以體用爲本﹐而尙聲律浮華之詞﹐是以風俗兪薄。臣師瑗當明道﹑寶元之間﹐以體用之學授諸生﹐故今學者明夫聖人體用以爲政教之本者﹐臣師之力也。」胡安定爲國子先生日﹐番禺大商遣其子就學﹐得病甚瘠﹐客於逆旅﹐若將斃焉。父至﹐攜其子來謁。胡先生曰「是宜先警其心﹐而後誘之以道。」乃取一帙書曰「汝讀是﹐可以先知養生之術。知養生之後﹐可以進學。」子視其書﹐黃帝《素問》也。讀之未竟﹐懼伐性命之過﹐甚悔痛自責﹐冀可自新。胡知其已悟﹐召而誨之﹐曰「知愛身則可以修身。自今以始﹐其洗心向道﹐取聖賢之書﹐次第讀之﹐旣通其義﹐然後爲文﹐則汝可以成名。聖人不貴無過﹐而貴攺過。無愧昔悔﹐第勉事業。」其人亦穎銳善學﹐二三年登上第而歸。胡安定先生﹐明道﹑景間與孫明復﹑石守道三人以師道自任﹐而先生之徒獨盛。在湖州學﹐弟子往來嘗數百人﹐各以其經轉相傳授。其教學之法最備﹐行之數年﹐東南之士﹐莫不以仁義禮樂爲學。慶曆間﹐建太學於京師﹐有司下湖州學﹐取先生學法﹐行之太學。皇﹑至和間﹐以先生判國子監﹐執經座下﹐生徒千餘人﹐每講罷﹐或引當世之事以明之。教育諸生皆有法。

劉執中彜﹐福州人。安定在湖學時﹐從學者數百人﹐彜爲髙第。熙寧二年﹐彜召對﹐上問從學何人曰「臣少從學於安定先生胡瑗。先生始自蘇湖﹐終於太學﹐出其門者無慮數千人。」上曰「門人今在朝爲誰﹖」彜曰「若錢藻之淵篤﹐孫覺之純明﹐範純仁之直溫﹐錢公輔之簡諒﹐皆陛下之所知也。其在外﹐明體適用﹐教於民者﹐殆數十輩。其餘政事文學﹐粗出於人者﹐不可勝數。」

徐公仲車積﹐謚節孝處士。初從安定胡先生學﹐潛心力行。先生自言初見安定先生﹐退﹐頭容少偏。安定厲聲云「頭容直﹗」積因自思﹐不獨頭容直﹐心亦要直也。自此不敢有邪心。公初學於胡安定﹐門人甚眾。一日﹐獨召積食於中堂﹐二女子侍之。積問安定﹕「門人或問見侍女否﹐何以對﹖」安定曰「莫安排。」積聞此一語﹐大省悟﹐其學頓進。公平日教學者﹐每以「治心養气」四字爲先﹐曰「修身﹐務學之要﹐莫大於此﹐其效甚明﹐其術甚易。」乃著書﹐未成而病。嘗曰「吾之書﹐大要以正治心﹐以直養气而已。」或問立朝之要﹐則必曰「以正輔君。」或問修身之要﹐則必曰「以正修身。」諸生逾年不省侍者﹐以私財遣之使歸。

李平字初平﹐爲郴州守。時濂溪先生爲桂陽令﹐初平知先生之賢﹐與之語﹐嘆曰「吾欲讀書何如﹖」先生曰「公老無及矣﹐某請得爲公言之。」於是初平日聽先生語﹐二年果有悟。

明道先生程顥﹐字伯淳﹐自十五六時聞汝南周茂叔論學﹐遂厭科舉之業﹐卓然有求道之志。先生嘗曰「昔受學於周茂叔﹐每令尋仲尼﹑顏子樂處﹐所樂何事。」又曰「自再見周茂叔後﹐吟風弄月而歸﹐有『吾與點也』之意。自孟子沒﹐而聖學不傳﹐先生生千四百年之後﹐以斯道自任。其教人之法﹐自致知至於知止誠意﹐至於平天下﹐自灑掃應對至於窮理盡性﹐循循有序。先生徳性充完﹐粹和之气﹐盎於面背。樂易多恕﹐接人溫然﹐無賢不肖﹐皆使之款曲自盡。聞一人善﹐咨嗟獎勞﹐惟恐其不篤﹔人有不及﹐開導誘掖﹐惟恐其不至。望其容色﹐聽其言教﹐則放心邪气﹐自不容於胸中。」明道先生兄弟﹐每見人靜坐﹐便嘆其善學。謝顯道從明道先生於扶溝﹐明道一日謂之曰「爾輩在此相從﹐只是學某言語﹐故其學心口不相應﹐盍若行之﹖」請問焉﹐曰「且靜坐。」顯道云「明道先生坐如泥塑人﹐接人則渾是一團和气。」

伊川先生程頤﹐字正叔﹐曰「《大學》﹐孔氏之遺書﹐而初學入徳之門也。其次莫如《語》《孟》﹐學者必由是而學焉﹐則庶乎其不差矣。」又曰「凡看《語》《孟》﹐且須熟讀玩味﹐將聖人言語切己﹐不可只作一場話說。」又曰「讀《論語》者﹐但將弟子問處便作己問﹐將聖人答處便作今日耳聞﹐自然有得。若深求玩味﹐將來涵養成﹐甚生气質。」伊川先生曰「世間有三件事至難﹐可以奪造化之力。爲國而至於祈天永命﹐養形而至於長生﹐學而至於聖人﹐此三事工夫一般分明﹐人力可以勝造化﹐自是力不爲耳。」伊川先生紹聖間有涪州之行﹐自涪還洛﹐气貌﹑容色﹑髭發皆勝平昔。門人問何以得此﹐答曰「學之力。大凡學者﹐學處患難貧賤﹐若富貴榮達﹐卽不須學也。」伊川先生在經筵﹐每當進講﹐必宿齋豫戒﹐潛思存誠﹐冀以感動聖意。常於文義之外﹐反復推明﹐歸之人主。一日當講「顏子不攺其樂」章﹐門人疑此章非有人君事﹐將何以爲說。及講旣畢﹐乃復言曰「陋巷之士﹐仁義在躬﹐忘其貧賤。人主崇髙﹐奉養備極﹐苟不知學﹐安能不爲富貴所移﹖且顏子﹐王佐之才也﹐而簞食瓢飲﹔季氏﹐國之蠹也﹐而富於周公﹑魯君。用捨如此﹐非後世之鑑乎﹖」聞者嘆服。程伊川先生曰「君子﹐知識爲本﹐行次之。今有人焉﹐力能行之﹐而識不足以知之﹐則有異端者出﹐彼將流蕩而不知反。內不知好惡﹐外不知是非﹐𨿽有尾生之信﹐曾參之孝﹐吾弗貴矣。」

遊定夫酢﹐伊川至京師﹐一見﹐謂其資可與適道。是時明道知扶溝縣事﹐先生兄弟方以倡明道學爲己任﹐設庠序﹐聚邑人弟子教之﹐召公職學事﹐公欣然往從之﹐於是盡棄其學而學焉。伊川謂公曰「遊君徳器粹然﹐問學日進﹐政事亦過人遠甚。」

楊中立時調宮京師﹐往潁昌﹐從學於明道。南方髙弟﹐惟遊定夫﹑謝顯道與公三人。伊川自涪歸﹐見學者凋落﹐多從異學﹐獨楊﹑謝不變﹐因嘆曰「學者皆流於異端﹐惟楊﹑謝二君長進。」中立歸﹐明道送之出門﹐因謂坐客曰「吾道南矣。」定夫﹑中立初見伊川﹐伊川瞑目而坐﹐二子侍立。旣覺﹐顧謂曰「賢輩尙在此乎﹖日旣晚﹐且休矣。」及出門﹐外之雪深一尺。楊中立云「爲文要有溫柔惇厚之气。對人主語言﹐及爲章疏文字﹐溫柔惇厚尢不可無。如作詩﹐多譏玩﹐殊無側怛愛君之意。在朝論事﹐多不循理﹐惟是爭气﹐何以事君﹖君子所養﹐要令暴躁邪僻之气不設於身體。」

謝顯道自言﹐昔日學時只垂足﹐亦不敢盤足。

張思叔繹初見道楷禪師﹐有祝發從之之意。時周恭叔官伊中﹐謂之曰「他日程先生歸﹐可從之學﹐無爲空祝發也。」及伊川歸自涪陵﹐思叔始見先生。時從學者甚眾﹐先生獨許思叔﹐因讀孟子「志士不忘在溝壑﹐勇士不忘喪其元」﹐始有自得處。伊川嘗言晚得二士﹐謂思叔及尹享也。

羅文恭公質字仲素﹐云「某嘗有數句教學者讀書之法﹐云以身體之﹐以心驗之﹐從容默會於幽閒靜一之中﹐超然自得於書言象意之外。此蓋某所爲者如此。」

髙彥先登曰「凡爲學之道﹐必須一言一句﹐自求己事。如六經﹑《語》《孟》中﹐我所未能﹐當勉而行之。或我所行未合於六經﹑《語》《孟》中﹐便思攺之。先務躬行﹐非止誦書作文而已。」又曰「凡爲學之道﹐必先至誠。不誠﹐未有能至焉者也。何以見其誠﹖居處齊莊﹐志意凝定﹔不妄言﹐不苟笑﹔開卷伏讀﹐必起恭欽﹐如對聖賢﹔掩卷沈思﹐必根義理﹐以閒邪僻。行之悠久﹐習與性成﹐便有聖賢前輩气象。」

橫渠先生張載﹐字子厚﹐年十八﹐慨然以功名自許﹐書謁範文正公。公知其遠器﹐欲成就之﹐乃責之曰「儒者自有名教﹐何事於兵﹖」因勸讀《中庸》。𨿽愛之﹐猶以爲未足﹐又訪諸釋﹑老之書﹐累年盡究其說。知無所得﹐反而求之六經。嘉初﹐見程伯淳正叔於京師﹐共語道學之要﹐於是盡棄異學﹐淳如也。終日危坐一室﹐左右簡編﹐俯而讀﹐仰而思﹐有得則識之。或終夜起坐﹐取燭以書其志道精思﹐未始須臾息也。學者有問﹐多告以知禮成性﹑變化气質之道。先生气質剛毅﹐徳盛貌恭﹐與人居而日親。其治家接物﹐大要正己以感人﹐非其義也﹐不敢以一毫犯之。朱子曰「橫渠學力絕人﹐尢勇於攺過﹐獨謂戲爲無傷。一日忽曰﹕」凡人之過﹐猶有出於不知而爲之者。至於戲﹐則皆有心爲之也﹐其爲害尢甚。『遂作《東銘》。「

康節先生邵雍﹐字堯夫。始學於百原﹐堅苦刻厲﹐冬不鑪﹐夏不扇﹐夜不就席者數年。先生嘆曰「昔人尙友千古﹐而未嘗及四方﹐遽可已乎﹖」於是走吳適楚﹐過齊魯﹐客梁晉﹐久之而歸曰「道其在是矣。」退居共城﹐乃覃思《易》學。三年不設榻﹐晝夜危坐以思﹐於是學以大成。

老泉先生蘇洵﹐字明允。少不喜學﹐年壯猶不知書﹐二十七始大家憤﹐謝其素所往來少年﹐閉戶讀書爲文。歲餘舉進士﹐不中﹐又舉茂材異等﹐亦不中﹐退而嘆曰「此不足爲吾學也﹗」悉取所爲文數百篇﹐焚之﹐益閉戶讀書﹐絕筆不爲文辭者五六年﹐涵蓄老成﹐抑而不發﹐久之慨然曰「可矣。」由是下筆﹐頃刻數千言﹐其縱橫上下﹐出入馳走﹐必造於深微而後止。至和﹑嘉間﹐與其二子軾﹑轍至京師﹐歐陽公修得其書二十篇﹐大愛其文辭﹐以爲賈誼﹑劉向不過也。二子同舉進士﹐又同登制科﹐一時名動京師﹐天下言文章者稱「三蘇」云。

範侍講祖禹在經筵﹐東坡語李チ曰「淳夫講說﹐爲經筵講官第一﹐言簡而當﹐無一冗字﹐無一長語﹐義理明白﹐而成文燦然﹐乃得講師三昧也。」

馬時中伸﹐崇寧中禁元學﹐伊川之門學者無幾﹐𨿽宿素從遊﹐間以趨利叛去。公方自吏部求爲西京司法曹事﹐銳然爲親依之計﹐至則因張繹求見﹐先生辭焉。公曰「使伸得聞道﹐𨿽死何憾。」先生聞而嘆曰「此眞有志者。」遂引而進之。

嶽武穆王飛﹐少負气節﹐生而有力﹐未冠﹐能引弓三百斤﹐弩八石。天資敏悟﹐彊記書傳﹐尢好《左氏春秋傳》及孫吳兵法。家貧﹐拾薪爲燭﹐達旦不寐。爲文初不經意﹐人取而誦之﹐則辯是非﹐析義理﹐若精思而得之者。

張子韶九成曰「朋友講習﹐固是天下樂事﹐不幸獨學﹐則尙友古人。故讀《論語》﹐如對孔門聖賢﹐讀《孟子》﹐如對孟子﹐凝神靜慮﹐如目擊之。如此用心﹐𨿽生千載之下﹐可以見千載上人矣。」又曰「看史﹐若身處其中﹐當時人主情性如何﹐在朝士大夫孰爲君子﹐孰爲小人﹐其處事孰爲當﹐孰爲否﹐皆令胸次曉然﹐可以口講指畫﹐則機會圓熟。他日臨事﹐必過人矣。」張子韶曰「伊川云﹐以富貴驕人﹐固非美事﹐以學問驕人﹐害亦不細。此眞格言也。予聞尹彥明從學於伊川﹐聞見日新。謝顯道謂之曰﹕」公旣有所聞﹐正如服烏頭﹐苟無以制之﹐則藥發而患生矣。『顯道之言﹐誠可爲淺露者之戒。「

胡文定公字康侯﹐曰「爲學必以聖人自期﹐爲政必以宰相自期﹐莫將第一等事讓與他人做。」胡文定公每子孫定省﹐必問其習業﹐合意﹐則曰「士當志於聖﹐勿臨深以爲髙。」否﹐則蹙曰「流光可惜﹐無爲小人之歸屬。後生艱難窮厄﹐但勉於進修﹐使動心忍性﹐不爲濡沫之惠。」

晦庵先生朱熹字仲晦﹐曰「今人不曾做得小學工夫﹐一旦學大學﹐是以無下手處。今且當自持敬始﹐只據而今地頭﹐便立定腳跟做去﹐栽種後來根株﹐補塡前日欠闕。如二十歲覺悟﹐便從二十歲立定腳跟做去﹔三十歲覺悟﹐便從三十歲立定腳跟做去﹔便年八九十歲覺悟﹐亦當據定見立定硬寨做去。」晦庵先生嘗云「初師屏山籍溪﹐籍溪學於文定﹐又初學佛老﹐以文定之學爲論治道則可﹐而道未至﹐然於佛老亦未有見。屏山少年官莆田﹐接塔下一僧﹐能入定﹐數日後乃見了義﹐歸家誦讀儒書﹐以爲與佛合﹐故作聖傳論。某自見於此道﹐未有所得﹐一日某在劉病翁所﹐會一僧﹐卻與劉說﹐某也理會得个昭昭虛虛的禪。劉后說與某﹐某遂疑此心更有要妙處。後赴同安任﹐見延平先生﹐先生只說不是﹐再三質問﹐先生只教看聖賢言語。某遂將那禪權倚閣﹐起意中道﹐禪亦自在﹐且將聖賢書來讀﹐讀來讀去﹐日復一日﹐覺得聖賢言語漸漸有味﹐卻回頭看釋氏之說﹐破綻罅漏百出。」朱晦庵年二十二﹐調同安主簿﹐後二年之同安任﹐始受學於延平李先生之門。秩滿丐祠﹐畱延平之門﹐又來往從學者五年﹐遂盡得先生之傳。晦庵先生曰「惺惺法只是喚醒此心。」因言瑞巖和尙每日喚主人翁惺惺﹐自答曰惺惺﹐今時學者卻不能如此。又引釋氏說心云「不得跳舉﹐不得昏沈﹐是他見得此心﹐只有兩項跳舉。是走作時昏沈﹐是放倒時惟敬﹐則都無此病。」晦庵先生年十四而孤﹐受學於胡原仲﹑劉致中﹑劉彥衝三君子之門﹐遂慨然有求道之志﹐博求經傳﹐徧交當世有識之士。登第後同安主簿﹐秩滿歸﹐不遠數百里﹐徒步從學於延平李先生﹐時年二十四矣。先生初亦學於李先生﹐只說不是從遊﹐累年精思實體而後﹐學之所造益深﹐專精致誠﹐晝夜不懈﹐至忘寢食。延平稱之曰「樂善好義﹐鮮與倫比。」又曰「穎悟絕人﹐力行可畏。」

南軒先生張┉﹐字敬夫﹐穎悟夙成。旣長﹐往從胡公仁仲問河南程氏學。先生一見﹐知其大器﹐卽以所聞孔門論仁親切之指告之。公退而思﹐若有得也﹐益自奮厲﹐直以古之聖賢自期﹐作《希顏錄》一篇﹐早夜觀省。

呂東萊嘗自言﹐少時性气粗暴﹐後因病中讀《論語》﹐至「躬自厚而薄責於人」﹐忽然覺得意思﹐一時平了﹐遂終身無暴怒。晦庵作其贊曰「以一身備四气之和﹐以一心涵千古之祕。」可謂得變化气質之法矣。

●卷二徳行門

曹武惠王彬爲世宗親吏﹐掌茶酒﹐太祖嘗從求酒﹐彬曰「此官酒﹐不敢相與。」自沽酒以飲太祖。及卽位﹐語羣臣曰「世宗舊吏﹐不欺其主者﹐獨曹彬耳。」由是委以心腹。曹武惠王﹐國朝名將﹐勛業之盛﹐無與爲比。嘗曰「吾爲將﹐殺人多矣﹐然未嘗以私喜怒輒戮一人。」其所居堂屋敝﹐子弟請加修葺﹐公曰「時方大冬﹐墻壁瓦石之間﹐百虫所蟄﹐不可傷其生。」其仁心愛物蓋如此。

王文正公與人寡言笑﹐其語𨿽簡﹐而能以理屈人。默然終日﹐莫能窺其際。及奏事上前﹐羣臣異同﹐公徐一言以定。王文正公平生薦引﹐人未嘗知。寇準嘗使人私求作使相﹐公大驚曰「將相之任﹐豈可求耶﹗且吾不受私。」準深恨之。已而制出﹐除準武勝軍節度使﹑同中書門下乎章事﹐準入見﹐泣涕日﹕「非陛下知﹐臣何以至此﹗」眞宗具道公所以薦準者﹐準始愧嘆﹐以爲不可及。王文正公﹐忽有貨玉帶者﹐因弟以呈﹐文正曰「如何﹖」弟曰「甚佳。」公命系之﹐曰「還見否﹖」曰「系之安得自見﹖」文正曰「自負重而使觀者稱好﹐無乃勞乎﹖我腰間不稱此物。」亟還之。公平生所服﹐止於賜帶。王文正公衝澹寡欲﹐奉身儉約﹐每見家人服飾似過﹐卽瞑目曰「吾門素風﹐一至於此﹗」亟令減損。故家人有一衣稍華﹐必於閨中易之﹐不敢令公見。

寇萊公準年十九﹐舉進士。時太宗取人﹐多問其年﹐年少者往往罷遣。或教公增年﹐公曰「吾初進取﹐可欺君耶﹖」

寇萊公寢處﹐一靑幃﹐二十餘年﹐時有破壞﹐輒命補葺。或以公孫布被譏之﹐則笑曰「彼詐我誠﹐𨿽敝何憂﹖」

王沂公曾狀元及第﹐還靑州故郡。府帥聞其歸﹐命父老娼樂迎於近郊﹐公乃易服乘小衛由他門入﹐遽謁守。守驚曰「聞君來﹐已遣人奉迎﹐門司未報﹐君至何爲抵此﹖」公曰「不才幸忝科第﹐豈敢煩太守父老致迓﹐是重其過也。」守嘉嘆﹐以遠大期之。

魯肅簡公宗道﹐爲人忠實。仁宗在東宮﹐宗道爲諭徳。其居側有酒肆﹐公微行飲其中。一日﹐眞宗急召﹐使者及門﹐而公不在。移時飲歸﹐中使與公約曰「上若怪公來遲﹐當托何事以對﹖」公曰「但以實告。」中使曰「然則當得罪。」公曰「飲酒﹐人之常情﹔欺君﹐臣子之大罪也。」中使嗟嘆而去。眞宗果問﹐中使具如公對。眞宗問公何故私入酒家﹐公謝曰「臣家貧﹐無器皿﹐酒肆百物備具﹐賓至如歸。適有鄕裏親客自遠來﹐遂與之飲。然臣旣易服﹐市人亦無識臣者。」眞宗自此奇公﹐以爲可大用。魯肅簡貶濮州團練副使﹐汀州安置。在汀二年﹐杜門不與人接﹐日閱書數卷而已。室僅容一榻﹐坐臥其中﹐欲將終身焉。人不堪其憂﹐而公處之裕如也。

章太傅夫人練氏﹐章郇公得象髙祖太傅之妻也。太傅﹐建州人﹐仕王氏爲刺史。練氏智識過人。太傅出兵﹐有二將後期﹐欲斬之﹐夫人置酒﹐飾美姬進之﹐太傅歡甚。迨夜飲醉﹐夫人密使二將亡去。二將奔南唐﹐後爲唐將﹐攻建州﹐破之。時太傅已死﹐夫人居建州﹐二將遣使﹐厚以金帛遺夫人﹐且以一白旗授之﹐曰「吾將屠此城﹐夫人植旗於門﹐且吾已戒士卒﹐勿犯也。」夫人反其金帛﹐並旗弗受﹐曰「君幸思舊徳﹐願全此城之人。必欲屠之﹐吾家與眾俱死耳﹐不願獨生。」二將感其言﹐遂止不屠。太傅十三子﹐其八子夫人所生也。後子孫及第至達宦者甚眾。章郇公得象在私第﹐子弟有夜扣門稟事者﹐公曰「若是公事﹐明早來待漏院理會﹔若是私事﹐卽於堂前夫人處稟覆。」在中書﹐一日坐處地陷﹐徐起﹐使人塡之﹐不以爲怪。家人聞之甚憂﹐及公還家﹐亦不言。至晚﹐公與弟虞部對飲﹐虞部問公﹕「今日聞中書地陷﹐是否﹖」曰「中書地陷﹐何干汝事﹖」竟不言。前輩大抵有此气象﹐卒作搖撼不動。

向文簡公敏中除右僕射﹐麻下日﹐李昌武爲翰林學士﹐當對﹐眞宗曰「朕自卽位以來﹐未嘗除僕射﹐今日以命敏中﹐此殊命也﹐敏中應甚喜。」對曰「臣不知。」上曰「敏中今日門下賀客必多﹐卿往觀之。」昌武往見﹐丞相方謝客﹐悄無一人。昌武徑入見之﹐徐賀曰「今日聞降麻﹐士大夫莫不歡慰。」公但唯唯。又曰「自上卽位﹐未嘗除端揆﹐此非常之命。自非勛徳隆重﹐眷倚殊越﹐何以至此﹖」公復唯唯﹐終不測其意。又歷陳前世爲僕射﹐勛勞徳業之盛﹐禮命之重﹔公亦唯唯﹐卒無一言。旣退﹐復使人至庖廚中﹐問今日有無親戚飲食者﹐亦寂無一人。明日對﹐上問昨日見敏中之意何如﹐乃具以所見對。上曰「向敏中大耐官職﹗」

王公徳用﹐狀貌魁偉﹐面色正黑﹐𨿽匹夫下卒﹐閭巷小兒﹐外至四夷君長﹐皆知其名﹐識與不識﹐稱之曰「黑王相公」。契丹常呼其名以驚小兒﹐其爲敵人畏服如此。

陳文惠公堯佐見動物﹐必戒左右勿殺。器服壞﹐隨輒補之﹐曰「無使不全以見棄也。」

方公謹言爲侍禦史時﹐丁謂遭貶﹐謹言籍其家﹐得士大夫書﹐多干請關通者﹐悉焚之﹐不以聞。世稱其長者。

蔡文忠公齊在大位﹐臨事不回﹐無所牽畏﹐而恭敬謙退﹐未嘗自伐﹐天下推之爲正人。

杜正獻公衍歷知州﹑提轉﹑安撫﹐未嘗壞一个官員。其間不職者﹐卽委以事﹐使之不暇﹔惰不謹者﹐諭以禍福﹐俾之自新﹐從而遷善者甚眾﹐不必繩以法也。杜正獻公食於家﹐惟一面一飯而已。或美其儉﹐公曰「衍本一措大爾﹐名位爵祿﹐冠冕服用﹐皆國家者。俸入之餘﹐以給親族之貧者﹐常恐浮食﹐焉敢以自奉也。一旦名位爵祿﹐國家奪之﹐卻爲一措大﹐又將何以自奉養耶﹖」杜正獻公一日憂見於色﹐門生曰「公今日何以不悅﹖」公曰「適睹朝報﹐行某事﹐行某事非便﹐所以憂耳。」又一日﹐喜見於色。門生未及問﹐公曰「今日朝報﹐某人進用。某人進用﹐社稷之福也。」杜正獻推獎後進名士﹐多出其門。居家見賓客﹐必問時事﹐聞有善﹐喜﹐若己出﹔至有所不可﹐憂見於色﹐或夜不能寐﹐如任其責者。

範文正公少有大節﹐其於富貴貧賤﹐毀譽歡戚﹐不一動其心﹐而慨然有志於天下。常自誦曰「士當先天下之憂而憂﹐後天下之樂而樂也。」其事上遇人﹐一以自信﹐不擇利害爲趨捨。其有所爲﹐必盡其力﹐曰「爲之自我者當如是。其成與否﹐有不在我者﹐𨿽聖賢不能﹐必吾豈苟哉﹗」範文正公曰「吾遇夜就寢﹐卽自計一日飲食奉養之費及所爲之事﹐果自奉之費與所爲之事相稱﹐則鼾鼻熟寐﹔或不然﹐則終夕不能安眠﹐明日必求所以稱之者。」範文正公爲鄧州守﹐賈內翰黯以狀元及第﹐歸﹐內翰謝公曰「某晚進﹐偶得科第﹐願受教。」公曰「君不憂不顯﹐惟不欺二字可終身行之。」內翰拜其言不忘﹐每語人曰「吾得於範文正者﹐平生用之不盡也。」

韓魏公監左藏庫﹐時方貴髙科﹐多徑去爲顯職﹐公獨滯於管庫。眾以爲非宜﹐公處之自若﹐不以爲卑冗﹐職事亦未嘗苟且。韓魏公曰「琦平生仗孤忠以進﹐每遇大事﹐卽以死自處。幸而不死﹐事皆偶成﹐實天扶持﹐非琦所能及也。」韓魏公領四路招討﹐駐延安縣。元昊寇邊﹐忽夜有人攜匕首至臥內﹐遽褰帷帳。公起坐﹐問誰何。曰「某來殺諫議。」又問曰「誰遣汝來﹖」曰「張相公遣某來。」蓋是時張元﹐夏國正用事也。公復就枕曰「汝攜吾首去。」其人曰「某不忍﹐願得諫議金帶足矣。」遂取帶而出。韓魏公所歷諸大鎭﹐皆有遺愛﹐人人畫像事之。韓魏公𨿽在外﹐然其心常在社稷﹐老而益篤﹐𨿽病不忘國家。或有時聞更祖宗一法度﹐壞朝廷一紀綱﹐則泣涕終日不食。韓魏公語錄曰「欲成大節﹐不免小忍。」韓魏公帥定州﹐時夜作書﹐令一侍兵持燭於旁。侍兵他顧﹐燭燃公須﹐公遽以袖麾之﹐而作書如故。少頃回視﹐則已易其人矣。公恐主吏鞭之﹐亟呼視之﹐曰「勿易渠﹐今已解持燭矣。」軍中感服。韓魏公爲相﹐見文字有攻人隱惡者﹐卽手自封之﹐未嘗使人見。韓魏公在相府時﹐家有女樂二十餘輩﹐及崔夫人亡﹐一日盡厚遣之。同列多勸且畱﹐以爲暮年歡。公曰「所樂能幾何﹐而常令人心勞﹐孰若吾簡靜之樂也。」識者以爲過人遠矣。

仁宗旣告大廷相富弼﹐士大夫皆舉笏相賀。或密以聞﹐帝益喜曰「吾之舉賢﹐於夢卜矣。」富韓公弼少時有詬者﹐如不聞﹐或問之﹐曰「恐罵他人。」曰「斥公名云富。」公曰「天下安知無同姓名者﹗」

歐陽文忠公在蔡﹐屢乞致仕。門人因間言曰「公徳望爲朝廷倚重﹐且未及引年﹐豈容遽去﹖」公答曰「修平生名節爲後生描畫盡﹐惟有早退﹐以全晚節﹐豈可更俟驅逐乎﹖」初﹐公在亳﹐已六請致仕﹐比至蔡逾年﹐復請。四年﹐以觀文殿學士﹑太子少師致仕。舊守潁上﹐樂其風土﹐因卜居焉。

唐質肅公介﹐潭州一巨賈私藏蚌胎﹐爲關吏取搜﹐太守而下﹐輕其估﹐悉自售焉。公時以言事謫潭ヘ﹐分珠獄發﹐奏方入﹐仁宗謂近臣曰「唐介必不肯買。」案具奏覆﹐覽之果然。

蘇丞相頌字子容﹐在潁州日﹐通判趙至忠本歸明人﹐所至輒與守競。公待之以禮﹐具盡誠意。他日至忠泣曰「至忠北人也﹐然見義則服。平生誠服者﹐惟今韓魏公與公耳﹗」蘇丞相平生未嘗問家人有無﹐及爲相﹐所得俸賜﹐隨卽散用。其自奉養薄﹐每食不過一肉。始薨之日﹐弔哭者造其寢堂﹐見其居處服用﹐無不嘆愕咨嗟﹐以爲素不若也。蘇丞相之孫曰舒﹐信道﹐元丰中爲禦史中丞﹐銳於進取﹐言事多涉刻薄﹐爲王和甫所繩﹐除名。紹聖復通直郎﹐知無爲州。或言其得罪深重﹐不當復敍﹐攺監中嶽廟祖。父聞之﹐曰「士大夫立朝當路﹐一涉非義﹐失人心﹐則終身遂廢。如王君貺未三十爲禦史丞﹐緣進奏院事﹐終身撼軻﹐不復大用﹐陷於刻薄﹐可不謹哉﹗」

趙淸獻公﹐日所爲事﹐夜必衣冠﹐露香拜手﹐以告於天﹐不可告者﹐則不爲也。趙淸獻公寬厚長者﹐與物無忤。家於三衢﹐所居甚隘。弟侄有欲悅公意者﹐厚以直易鄰翁之居﹐以廣公第。公聞不樂﹐曰「吾與此翁三世爲鄰矣﹐忍棄之乎﹖」命亟還翁﹐而不追其直。趙淸獻公通判泗州﹐泗守昏不事事﹐監司欲罷遣之﹐公獨左右其政﹐而諱其所以然﹐使若權不己出者﹐守得以善罷。趙淸獻公初任成都﹐攜一龜一鶴以行。其再任也﹐屏去龜﹑鶴﹐止一蒼頭。張公裕送以詩云「馬諳舊路行來滑﹐龜放長河不再來。」

陳恭公執中素不喜歐陽公﹐其知陳州時﹐公自潁移南京﹐過陳﹐拒而不見。後公還朝作學士﹐陳爲首相﹐公遂不造其門。已而陳出知亳州﹐罷使相﹐公當艸制﹐陳自謂必不得其美辭﹐至云「杜門卻掃﹐善避權勢以遠嫌﹔處事執心﹐不爲毀譽而更變。」陳大驚喜﹐曰「使與我相知深者﹐不能道此﹐此得我之實也。」錄寄其客李師中曰「吾恨不早識此人。」

司馬溫公童稚時﹐與羣兒戲於庭。庭有大甕﹐一兒偶墮甕水中﹐羣兒嘩然棄去﹐公卽以石擊甕﹐水因穴而進出﹐兒得不死。蓋其活人手段已見於齠齔中﹐至今京﹑洛間多爲《小兒擊甕圖》。司馬溫公曰「世之人﹐不以耳視而日食者鮮矣。」聞者駭曰「何謂也﹖」溫公曰「衣冠所以爲容觀也﹐稱體斯美矣﹐世人捨其所稱﹐聞人所尙而慕之﹐豈非以耳視者乎﹖飲食之物﹐所以爲味也﹐適口斯美矣﹐世人取果餌而刻鏤朱綠之﹐以爲按之玩﹐豈非以目食者乎﹖」司馬量公作《迂書》﹐或問何謂「回心」﹐曰「去惡而從善﹐捨非而從是﹐人或知之而不能徙﹐以爲如制悍馬﹐如斡石之難也。靜而思之﹐在我而已﹐如轉戶柩﹐何難之有﹖」司馬溫公從龐穎公辟爲太原府通判﹐尙未有子。夫人爲買一妾﹐公殊不顧。夫人疑有所忌也﹐一日教其妾﹕「俟我出﹐汝自飾至書院中﹐冀公一顧也。」妾如其言﹐公訝曰「夫人出﹐汝安得至此﹖」亟遣之。溫公赴闕庭﹐民遮道曰「公無歸洛﹐畱相天子﹐全活百姓。」司馬溫公以髙才全徳﹐大得中外之望﹐士大夫識與不識﹐稱之曰「君實」。下至閭閻畎畝﹐匹夫匹婦﹐莫不能道司馬公之名。退十有餘年﹐而天下之人冀其復用於朝。故蘇子瞻爲公獨樂園詩日﹕「先生獨何事﹐四海望陶冶。兒童誦君實﹐走卒知司馬。」蓋紀實也。司馬溫公病﹐與呂申公簡曰「晦叔自結髮志學﹐仕而行之﹐端方忠厚﹐天下仰服。垂老乃得秉國政﹐平生所蘊﹐不施於今日﹐將何俟乎﹖比物論頗譏晦叔愼嘿太過。光自病以來﹐悉以身付醫﹐家事付康﹐惟國事未有所付﹐今日囑於晦叔」又曰「介甫文章節義﹐過人處甚多﹐但性不曉事而遂非﹐致忠直疏遠﹐讒佞輻輳﹐敗壞百度﹐以至於此。今方矯革其獘﹐不幸介甫謝世﹐反覆之徒﹐必詆毀百端。光意以謂朝廷特宜優加厚禮﹐以振起浮薄之風﹐不識晦叔以爲如何﹖」司馬溫公曰「受人恩而不忍負者﹐其爲子必孝﹐爲臣必忠。」司馬溫公居處有法﹐動作有禮﹐其被服如陋巷之士﹐一室蕭然﹐圖書盈幾﹐終日靜坐﹐泊如也。其所服之布衾﹐乃範蜀公自許訪公時所贈也。後寢疾﹐東府治命殮以深衣﹐而覆以是衾﹐常作布衾銘曰「藜藿之甘﹐綈布之溫﹔名教之樂﹐徳義之尊。求之孔易﹐享之嘗安。綺繡之奢﹐膏粱之珍﹔權寵之盛﹐利欲之繁。苦難其得﹐禍辱旋臻。取易捨難﹐去危就安。至愚且知﹐士寧不然。顏樂簞食﹐萬世師模。紂居瓊臺﹐死爲獨夫。君子以儉爲徳﹐小人以奢喪軀。然則斯衾之陋﹐其可忽諸﹗」

呂正獻公燕居﹐凝塵滿案﹐澹然弗顧。嘗言「自見吾友王深父﹐而道徳性命之學日加益。公天性淸儉﹐然居處飲食衣服﹐不過爲敝陋﹐從容有常度。」李公擇治平中數爲朋友言﹐呂正獻未嘗聞其疾聲﹐見其遽色﹐亦未嘗艸書﹐學者當師慕之。

王荊公知制誥﹐夫人爲買一妾﹐荊公見之﹐曰「何物女子﹖」曰「夫人令執事左右。」曰「汝誰氏﹖」曰「妾之夫爲軍大將﹐部米運舟失水﹐家貲盡沒﹐猶不足﹐又賣妾以償。」公愀然曰「夫人用錢幾何得汝﹖」曰「九十萬。」公呼其夫﹐令爲夫婦如初﹐盡以錢賜之。

範忠宣公曰「今人好名﹐乃勇於爲善。」範忠宣公平生自奉無重肉。又雜誌云﹕古人自奉簡約﹐類非後人所能。乃飲食髙下﹐各有制度﹐諸侯無故不殺牛﹐大夫無故不殺羊﹐士無故不殺犬豕﹐大抵古人得肉食者至少﹐所謂肉食者謀之﹐此言貴者方得食也。又曰「虎頭燕頷﹐食肉相也。此古以食肉爲難得﹐比之後人﹐簡約甚矣。」公親族間有子弟請教於公﹐公曰「惟儉可以助廉﹐惟恕可以成徳。」其人書於坐隅﹐終身佩服。公平生自奉無重肉﹐不擇滋味﹐所食粗糲而已。每退自公﹐易衣短褐﹐率以爲常。公罷相尹洛﹐三子皆衣布褲。尹和靖因揖﹐上馬見之。伊川論國朝名相﹐必曰「李文靖﹑範忠宣」。

呂滎陽公更歷中外﹐凡典五州。晚居宿州﹑眞﹑揚間﹐十餘年﹐衣食不給﹐有至絕糧數日者。其在和州﹐嘗作詩云「除卻借書沽酒外﹐更無一事擾公私。」古人淸白如此。呂滎陽公曰「養心莫善於寡欲。天下之難持者莫如心﹐天下之易染者莫如欲。善養心者﹐正其思而已矣。目欲紛麗之色﹐視思明﹐則色欲寡矣。耳欲鄭衛之聲﹐聽思聰﹐則聲欲寡矣。口欲天下之美味﹐思夏禹之菲飲食﹐則口欲寡矣。身欲天下之文繡﹐思文王之卑服﹐則身欲寡矣。寡欲如此﹐而心不治﹐未之有也。」

鐘離權曰「吾買婢﹐得前令之女﹐吾特憐而悲之﹐義不可久辱。」

趙康靖公槪﹐厚徳長者﹐口未嘗言人短。中歲常置黃黑二豆於几案間﹐自旦數之﹐每興一善念﹐則投一黃豆﹐興一惡念﹐則投一黑豆。暮發視之﹐初黑豆多於黃豆﹐漸久反之。旣謝事歸南京﹐遂徹豆無可數。

石䢐徠介﹐字守道﹐爲舉子時﹐寓學於南郡﹐其固窮苦學﹐世無比者。王侍郎瀆聞其窮約﹐因宴客﹐以盤餐遺之。石謝曰「甘脆亦介之願﹐但日饗之則可﹐若止得一饗﹐則明日何以繼乎﹖朝饗膏粱﹐暮厭粗糲﹐人之常情也。介所以不敢當賜。」王咨重之。

陳無己與趙挺之﹑邢和叔皆郭大夫婿。陳在館職﹐當侍郊丘﹐非重裘不能禦寒气。無已止有其一﹐其內子爲於挺之家﹐假以衣之。無已詰所從來﹐內以實告。無已曰「汝豈不知我不著渠家衣耶﹗」卻之。旣而遂以凍病而死。

劉元城在宋﹐杜門屏迹﹐不妄交遊﹐人罕見其面。田夫野老﹐市井細民﹐謂若過南京不見劉待制﹐如過泗州不見大聖。劉元城見賓客﹐談論逾時﹐體無欹側﹐肩背竦直﹐身不妄動。劉元城曰「惟絕嗜欲﹐可以不死。」

陳古靈襄與鄕士陳烈﹑周希孟﹑鄭穆名「四友」。公與三人者﹐獨以斯道鳴於海隅﹐躬行持守益堅。自家而達於州閭﹐邦人化之﹐謂之四先生。𨿽有誕突恣傲不可率者﹐不敢失禮於其門。

曾公鞏字子固﹐在官有所市易﹐取賈必以薄﹐予賈必以厚﹔於門生故吏﹐以幣交者﹐一無所受。福州無職田﹐歲鬻園蔬﹐收其直自入﹐常三四十萬。公曰「太守與民爭利﹐可乎﹖」罷之。後至者亦不復取也。

蔡文忠公通判濟州﹐日飲醇酎﹐往往至醉。是時太夫人年已髙﹐頗憂之。山東賈存道先生過濟﹐文忠館之。先生慮其以酒廢學﹑生疾﹐乃爲詩示文忠曰「聖君恩寵龍頭選﹐慈母年髙鶴髮垂。君寵母恩俱未報﹐酒如成病悔何追。」文忠矍然起謝之﹐自是非請客不對酒﹐終自未嘗至醉。

陳忠肅公綬﹐性淸謹﹐言動有常。平生手不執錢﹐貨殖之事未嘗講論﹐惟於農田不廢詢訪。嘗語人曰「有國有家﹐豈能忘利﹖或孳孽而營之﹐或臨事必以爲言﹐則可戒也。」陳忠肅公嘗語人﹕「蔡京他日必大用﹐但此人得志﹐必擅私逞欲﹐無君自肆矣。」尋居諫省﹐遂攻其惡。京致情﹐懇以甘言啖公。公曰「射人先射馬﹐擒賊須擒王。不得自已也。」攻之愈力。初﹐京爲翰林學士承旨﹐以辭命爲職﹐世未知其非也。公力言京不可用﹐用之必爲腹心患﹐宗社安危未可知﹐聞者往往甚其言﹐以爲京之惡不至是。已而結嬖幸﹐竅國柄﹐矯誣先烈﹐怙寵妄作﹐爲宗社禍﹐悉如公言﹐於是人服公如蓍龜云。陳忠肅公有斗餘酒量﹐每飲不過五爵。每會親戚﹐間有歡適﹐不過大白滿引﹐恐以長飲廢事。每日有定課﹐自雞鳴而起﹐終日寫閱﹐不離小齋。倦卽就枕﹐旣寤卽興﹐不肯偃仰枕上。每夜必置行燈於牀側﹐自提就案。人或問公何不呼喚使者﹐公曰「起止不常﹐若涉寒暑﹐則必動其念﹐此非可常之道。偶吾性安之﹐故不欲勞人也。」

陳忠肅公爲越州僉判﹐蔡卞爲帥﹐待公甚厚﹐而公已得其心術﹐常欲疏遠之﹐屢引疾尋醫﹐章不得上。會明ヘ闕﹐蔡俾公權攝﹐以時當得職田﹐意公方貧﹐必喜於少紓。公到明﹐遂伸尋醫之請﹐將所得圭租遜前官﹐明州以法當公得﹐公以義不當受﹐卒不取而歸之官廩。陳忠肅謫臺州﹐所過州郡﹐皆令甲兵防送﹐不得稽畱。至臺久之﹐人莫敢以居室借賃者﹐暫館僧捨﹐十日必遷一寺﹐公處之澹然。至臺數月﹐朝廷起遷人﹐石忄戒知州事﹐且令赴闕之官﹐士論以爲將有處分於公也。忄戒至﹐揚言怖公﹐視事之次日﹐卽遣兵官突來約束﹐不得令出入﹐又置邏卒數處﹐𨿽親戚家書﹐殆至隔絕。未幾﹐復令兵官搜檢行李﹐攝公至郡。郡庭垂簾如制獄﹐大陳獄具。公知其意﹐遂發問曰「今日之事﹐豈被旨耶﹖」忄戒示公札子﹐蓋取《尊堯集》副本﹐以爲系詆誣之書﹐合繳出毀棄。公曰「然則朝廷指揮取《尊堯集》耳。追忄戒至此﹐復欲何爲﹖」因問曰「君知尊堯所以立名乎﹖蓋以神考爲堯﹐而以主上爲舜也。助舜尊堯﹐何爲詆誣﹖忄戒將顯就誅戮﹐不必以刑獄相恐﹗」忄戒不待公言畢﹐屢揖公退﹐繼又幽公僧捨﹐使小吏監守﹐對榻坐臥﹐窘辱百端。人情憂怖﹐慮有不測﹐公安之﹐不以爲撓。忄戒亦終不能爲害。

馬永卿言﹕匡衡疏有曰「治性之道﹐必審己之所有餘﹐而彊其所不足。」蓋聰明疏通者﹐戒於太察﹔寡聞少見者﹐戒於壅蔽﹔勇猛剛彊者﹐戒於太暴﹔仁慈溫良者﹐戒於無斷﹔沈靜安舒者﹐戒於後時﹔廣心浩大者﹐戒於遺忘。此語可爲座右銘。

王文公洙始舉進士﹐與郭稹同保。有告稹冒祖母礻覃者﹐法當連坐。主司召問﹕「果保稹否﹖」公曰「保之不可易也。」於是與稹俱罷。

唐充之每稱﹕前輩說後生﹐不能忍詬﹐不足爲人﹔聞人密論﹐不能容受﹐而輕泄之者﹐不足爲人。

劉髙尙先生臯云﹕毋以嗜欲殺身﹐毋以政事殺人﹐毋以貨財殺子孫﹐毋以學術殺天下後世。

明道先生曰「世傳神仙白日飛升之類則無﹐若閒居山林﹐保形煉气﹐以延年益壽﹐則有之。譬如一鑪火﹐置之風中﹐則易過﹐置之密室﹐則難過。有此理也。」或問﹕「揚子言聖人不師仙﹐聖人能爲此等事否﹖」曰「此是天地之間一賊﹐若非竊造化之機﹐安能延年﹐使聖人肯爲﹐周孔爲之矣。」明道先生曰「大人者﹐不失其赤子之心。赤子之心﹐良心也。天之所以降衷﹐民之所以受天地之中也﹐寂然不動﹐虛明純一﹐與天地相似﹐與神明爲一。傳曰﹐喜怒哀樂﹐未發謂之中。其謂此歟﹖如衡之平﹐不加以物﹐如鑑之明﹐不蔽以垢﹐乃所謂正也。惟先立其大者﹐則其小者不能奪。如使忿忄恐懼﹐好樂憂患﹐一奪其良心﹐則視聽食息﹐從而失守﹐欲區區修身以正其外﹐難矣。」明道先生年十六七時﹐好田獵﹐後自謂今無此好。周茂叔曰「何言之易也。但此心潛隱未發﹐一日萌動﹐復如前矣。」後十二年﹐暮歸﹐在田野間見田獵者﹐不覺有喜心﹐乃知果未無也。明道先生曰「有人胸中常若有人焉﹐欲爲善﹐如有惡以爲之間﹔欲爲不善﹐又若有羞惡之心者。本無二人﹐此正交戰之驗也。持其志﹐使气不能亂﹐此最可驗。」

伊川先生或問﹕「家貧親老﹐應舉求仕﹐不免有得失之累﹐何修可以免此﹖」先生曰「此只是志不勝气。若志勝﹐自無此累。家貧親老﹐須用祿仕﹐然得之不得爲有命。」曰「在己固可﹐爲親柰何﹖」曰「爲己爲親也﹐只是一事。若不得﹐其如命何﹖苟不知命﹐見患難必避﹐遇得必動﹐見利必趨﹐其何以爲君子﹖然聖人言命﹐非爲中人以上者設﹔中人以下﹐於得喪之際﹐不能不惑﹐故有命之說。若上智之人﹐更不言命。」伊川先生曰「主一之謂敬﹐無適之謂一﹐不一則二三矣。至於不敢欺﹐不敢慢﹐尙不愧於屋漏﹐皆是敬之事也。」又曰「整齊敬肅﹐則心便一﹐一則自無非僻之幹。此意但涵養久之﹐則天理自明。」伊川先生曰「利不獨財利之機﹐凡有利心﹐便不可才作一事﹐須尋自家隱便處﹐皆利心也。」

張思叔詬詈僕夫﹐伊川曰「何不動心忍性。」思叔慚謝。謝顯道與伊川別一年﹐往見之。伊川曰「相別一年﹐做得甚工夫﹖」謝曰「也只去个矜字。」曰「何故﹖」曰「仔細點檢來病﹐痛盡在這里。若按伏得這个﹐罪過方有向進處。」伊川點頭﹐因語在坐同志者曰「此人爲學﹐切問近思者也。」胡文定公問顯道﹕「矜字罪過何故恁地大﹖」謝曰「今人做事﹐只管要誇耀別人耳目﹐渾不關自家受用。事有底人食前方丈﹐便向人前喫﹐只蔬食菜羹﹐卻去房裏喫﹐爲甚恁的﹖」又曰「舊多恐懼﹐不好打疊了此心。」又日﹕「人有己便有﹐誇心立己﹐與物幾時到﹐得與天爲一處﹐須是克己才覺時﹐便克將去。」又曰「克己須從性偏難克處克將去。」謝顯道從學於明道﹐明道嘗稱之曰「謝子𨿽稍近魯直﹐是誠篤理會﹐事有不透﹐其顙有Г﹐憤悱如此。」

朱光庭公見明道於汝﹐歸﹐謂人曰「光庭在春風中坐了一个月。」

尹彥明享年二十﹐師事伊川﹐應進士舉﹐策問元黨人。彥明曰「此尙可以干祿邪﹗」不對﹐徑出。

劉質夫絢自髫齔卽事明道先生﹐天性孝悌﹐樂善而不爲異端所惑﹐气和而體莊﹐持論不苟合﹐跬步不離學。每瞀悶時﹐正坐端襟﹐意气卽下。旣卒﹐明道以文哭之曰「遊吾門者眾矣﹐而信之篤﹐得之多﹐行之果﹐守之固﹐若子者幾希。」侯師聖稱之曰「明道平和簡易﹐惟劉絢近之。」

王宣徽之子正甫﹐一日約康節同吳處厚﹑王平甫會飯﹐康節辭以疾。明日﹐正甫來﹐康節謂曰「某之辭會有以﹐姑聽之。吳處厚者﹐好議論﹐王平甫乃介甫之弟﹐介甫方執政行新法﹐處厚每譏刺之﹐平甫𨿽不甚主其兄﹐若人面罵之﹐則亦不堪矣﹐此某所以辭會也。」正甫笑曰「先生料事之審如此。昨處厚席間毀介甫﹐幹甫作色﹐欲列其事於府﹐某解之甚苦﹐乃已。」嗚呼﹗康節以道徳尊一代﹐平居出處﹐一飯之間﹐其謹如此﹐爲子孫者當念之。

範侍講﹐元初伊川除崇政殿說書﹐時範公爲著作佐郎﹑實錄院檢討﹐伊川謂溫公曰「經筵若得範淳夫來尢好﹐但經筵須要他。」溫公曰「何故﹖」伊川曰「頤自度乏溫潤之气﹐淳夫色溫而气和﹐尢可以開陳是非﹐導入主之意。」其後除侍講。

劉道原恕﹐家貧不能自給﹐一毫不妄取於人。其自洛陽南歸也﹐時已十月﹐無寒具﹐司馬溫公以衣襪二事及舊貂褥贐之﹐固辭﹐彊與之。行及潁州﹐悉封而還之。司馬溫公曰「於光不受﹐他人可知。」劉道原爲人剛毅﹐時王介甫權震天下﹐人不敢忤﹐憤憤不少屈。

鄒侍郎浩曰「聖人之道﹐備於六經。千門萬戶﹐何從而入﹐大要在謹獨而已。但於十二時中﹐看自家一念從何處起﹐卽點檢不放過﹐便見工力。」

徐節孝事母謹嚴﹐非有大故﹐未嘗去其側。日具太夫人所嗜﹐或不獲﹐卽奔走市﹐若有所亡。人或慕其純孝﹐損直以售之。親戚故人﹐或致甘毳﹐誠不至﹐禮不恭﹐弗受也。所奉饌﹐皆自調味。太夫人飲食時﹐先生率家人在左右爲兒戲﹐或謳歌以說之﹐故太夫人𨿽在窮巷﹐而奉養與富貴家等﹐無須臾不快。太夫人以疾終﹐先生號慟嘔血﹐絕而復蘇﹐哭不輟聲。呂溱造廬下﹐聞其號哭﹐曰「想見鬼神中夜聞此聲﹐亦須爲公泣也。」先生少時爲母置膳﹐先過一賣肉家﹐中心欲買其肉﹐遂先於市中買他物﹐而別路於歸途爲順﹐且亦有賣肉者﹐因自念中心已許買他家肉﹐若捨而之他﹐能不欺心乎﹖遂迂道買肉而歸﹐且云己之行信﹐自此始也。又云﹐少時逐日以衫帽揖母﹐一日見貴官﹐乃用礻闌襆﹐因自念天下之尊﹐莫逾父母﹐今反不若見貴官﹐明日以礻闌襆揖母﹐家人見之﹐無不笑﹐旣久﹐亦不笑也。且云﹐己之行敬﹐自此始也。

晏公惇復平居靜默﹐似不能言者﹐立朝論事﹐則明目張膽﹐不畏彊禦。

張子韶論處己曰「操守欲正﹐器局欲大﹐識見欲遠。三者有一﹐便可立身﹐兼之者極難。𨿽然﹐有識見者自別當以識見爲先。」或曰「倉卒患難中﹐處事不亂﹐是其才耶﹐抑其識耶﹖」公曰「未必才識了得﹐必其胸中器局不凡﹐素有定力。不然﹐恐胸中好亂﹐何以臨事﹖古人平日欲涵養器局者﹐此也。」張子韶謫居南安﹐至則閉門謝客﹐以經史自娛﹐袍糲食﹐家人輩幾無以自存。親知聞之﹐爭饋遺以奉﹐公皆謝遣之。

南軒先生曰「心在焉﹐則謂之敬。且如方對客談論﹐而他有所思﹐𨿽思之善﹐亦不敬。才有間斷﹐便是不敬。」南軒先生曰「學莫先於義利之辧。而義也者﹐本心之所當爲﹐而不能自已﹐非有所爲而爲之者也。一有所爲﹐而後爲之﹐則皆人欲之私﹐而非天理之所存矣。」

晦庵先生曰「心者﹐萬事之原也。人之一心﹐得其正﹐則事事皆得其正。心或不正﹐則無一事得由於正。人有常言曰﹕心印若此印﹐刊刻得端正﹐看印在何處莫不端正﹔若刊刻得欹邪﹐看印在何處無不欹邪。故治心之學﹐不可不謹也。」晦庵先生曰「凡徇人欲﹐自是危險。莊子所謂其熱集火﹐其寒凝冰﹐是也。」

汪信民常言「人常咬得菜根﹐則百事可做。」胡康侯聞之﹐擊節嘆賞。

●卷三交際門

竇諫議禹鈞﹐爲人素長者﹐每量歲之所入﹐除伏臘供給外﹐皆以濟人之急。嘗於宅南建一書院四十間﹐聚書數千卷﹐禮文行之儒﹐延置師席﹐凡四方孤寒之士﹐貧無供頓者﹐公咸爲處之。無問識與不識﹐有志於學者﹐聽其自至。故其子見聞益博﹐凡四方之士﹐由公之門登貴顯者﹐前後接踵。來拜公之門﹐必命左右扶公坐﹐受其禮。及公之亡﹐蒙深思者﹐有持心喪三年﹐以報其遺徳。

戚同文﹐雎陽人。幼孤﹐事祖母以孝聞。遭世喪亂﹐不復仕﹐創雎陽書院﹐聚徒講學﹐相繼登科者五十六人﹐踐臺閣者亦至十數。同文尙信義﹐喜周人急﹐所與交皆當世名士﹐門人號曰堅素先生。戚公同文從邑人楊懿受經﹐懿遇疾﹐托以家事﹐同文爲葬其三世之未葬者。

曹武惠王徵幽州﹐失律﹑素服待罪。趙參政昌年請按軍法﹐朝廷察之﹐止謫右驍衛上將軍﹐未幾遂起。趙參政自延安還﹐因事被劾﹐久不許見。時公已復樞密使﹐三抗疏力雪之﹐方許朝謁﹐士論嘆服。

王文正公嘗與楊文公評品人物﹐楊曰「丁謂何如﹖」對曰「才則才矣﹐他日在上位﹐使有徳者助之﹐庶得終吉﹔若獨當權﹐必爲身累。」

錢公惟演出守河橋﹐詣王沂公曾爲別﹐酌酒餞之。錢曰「惟演身列將相﹐不爲不重﹐然朝廷每闕輔相﹐議不在中﹐惟公憐之。」公答曰「相公才用閥閱﹐豈曾所敢望。然曾忝冠宰府﹐今已數年﹐相公尙寄藩屏者﹐何也﹖」錢曰「惟演才識不茂﹐實假遭逢。相公科第文章﹐易攵歷中外﹐豈惟演所敢侔哉﹗」公曰「不然。曾之才不及公﹐而猥當柄用﹐乃先於公者﹐蓋以紳之士畏公而不畏曾也。公誠能去其可畏之迹﹐使人無所復畏﹐登庸調化﹐必有日矣。」

張忠定公詠﹐號乖崖﹐與寇萊公爲布衣交﹐萊公兄事之。忠定面責不少恕﹐𨿽貴不攺也。公守蜀﹐聞萊公大拜﹐曰「寇準﹐宰相才也。」又曰「蒼生無福。」門人李畋怪而問之﹐曰「人千言而不盡者﹐準一言而盡。然用之太早﹐恐不及學耳。」萊公在岐﹐忠定自蜀還﹐訪之﹐不畱。旣別﹐顧萊公曰「曾讀《霍光傳》否﹖」曰「未也。」更無他語。萊公歸﹐取其傳讀之﹐至「不學無術」﹐曰「此張公謂我也。」張忠定公言「吾頃與寇公準﹑張公覃取大名府解試﹐罷﹐眾謂吾名居覃之右。吾上府帥書﹐言覃之徳行著於鄕裏﹐有古人風﹐以某之文近覃之文﹐則未可知﹐若言其行﹐則某不及覃遠甚。」遂讓覃爲解元。蓋士君子當以徳義爲先﹐不然未足爲士也。張忠定公有淸鑑﹐善臧否人物﹐凡所薦辟﹐皆方廉恬退之士。嘗曰「彼好奔競者﹐將自得之﹐何假吾舉﹗」

李文定公家甚貧﹐同巷李生﹐每推財以濟之。公感其意﹐拜爲兄。尋舉進士第一﹐李生遣人奉書通殷勤﹐公口謝之而已﹐不答。書生慚﹐謂公挾貴忘舊﹐遂不復相聞。後十年﹐公爲左相﹐因而奏李生昔日周卹之義﹐願授一官﹐以報其徳。詔授左班殿直。公制袍笏﹐致書州將﹐令送生至公所﹐公與敍舊好﹐且謝曰「昔日周旋﹐極不敢忘﹐幸被誤恩﹐乃獲所願。」眾然後服公性度弘遠﹐非狹中淺見之人所能度。

王章惠公隨舉進士﹐甚貧﹐遊於翼城﹐逋人錢﹐執而入縣。石務均之父爲縣吏﹐爲償錢﹐又飯之﹐館之於其家﹐其母尢所加禮。一日﹐務均醉﹐毆之﹐王遂去。明年登第後﹐爲河東轉運使﹐務均恐懼逃竄。後以事敗﹐文潞公爲縣﹐捕之急﹐往投王﹐王已爲禦史中丞矣。未幾﹐封一鋌銀至縣﹐葬務均之母﹐事少解。公不忘一飯之恩如此。

呂許公夷簡執政﹐範希文以天章閣待制知開封府﹐屢攻許公之短﹐落職知饒州。康定元年﹐復天章閣待制﹐知永興軍﹐尋攺陜西都轉運使。會呂許公復入相﹐對仁宗曰「範仲淹賢者﹐朝廷將用之﹐豈但除舊職﹐卽除龍圖閣直學士﹑陜西經略安撫使。」上以許公爲長者﹐天下亦美許公不念舊惡。仲淹謝曰「向以公事忤犯相公﹐不意相公獎拔乃爾。」許公曰「夷簡豈敢復以舊事爲念耶﹖」及仲淹知延州﹐移書諭元昊以利害﹐答書不遜﹐仲淹焚其書不以聞。執政以爲不當通書﹐而又擅焚之﹐宋庠請論以軍法。上問夷簡何如﹐夷簡曰「止可薄責而已。」乃降一官。

宋韓忠憲公億﹐布衣時與李康靖公同遊﹐止一氈﹐同寢﹔一日分途﹐割而分之。公與李若谷未第時皆貧﹐同試京師﹐每出謁﹐更爲僕。李先登第﹐授許州長社縣主簿﹐赴官自控妻驢﹐韓爲負一箱。將至長社三十里﹐李謂韓曰「恐縣吏來。」箱中止有錢六百﹐以其半遺韓﹐相持大哭別去。次舉﹐韓亦登第。後皆至參政﹐世爲婚姻不絕。詠史詩云「韓李京師更僕時﹐控驢負笈兩無辭。一朝接踵身榮顯﹐合契姻聯百世期。」韓忠憲與李康靖皆甚貧﹐汝州太守趙學士請康靖爲門客﹐尢敬待韓公。韓公至﹐卽設豬肉。康靖嘗有簡戲之﹕「久思肉味﹐請君早訪。」前輩以設肉爲重禮。

李康靖公爲長社令﹐每日懸百錢於壁上﹐用盡卽止﹐其貧儉如此。

陳公希亮﹐輕財好施﹐篤於恩義。少與蜀人宋輔遊﹐輔卒於京師﹐母老子少﹐公養其母終身﹐而以女妻其孤端平﹐使與諸子遊學﹐卒與子忱同登進士第。

楊侍郎偕知審官院﹐元昊乞和而不稱臣﹐偕上言﹐以謂連年出師﹐國力日以蹙﹐莫如以書遺之﹐徐圖誅滅之計。諫官歐陽修﹑蔡襄交章劾奏﹕「偕職爲從官﹐不思爲國討賊﹐而助元昊不臣之請﹐罪當誅。」偕不自安﹐求知越州﹐道攺知杭﹐而襄謁告迎親於杭﹐經遊裏市。或謂曰「何以不言於朝﹖」偕曰「襄嘗以公抵我﹐豈可以私報也﹗」

杜正獻公曰「今之在上者﹐多摘發下位小節﹐是不恕也。」

範文正公生三歲而孤﹐母夫人貧無依﹐再適長山朱氏﹐長育有恩﹐常思厚報之。及貴﹐用南郊所加恩﹐贈朱氏父太常博士﹐曁諸子皆公爲葬之﹐歲則爲饗祭朱氏﹐他子弟以公蔭得補官者三人。範文正公少貧悴﹐依雎陽朱氏家﹐常與一術者遊﹐會術者病篤﹐使人呼文正而告曰「吾善煉水銀爲白金﹐吾兒幼﹐不足以付﹐今以付子。」卽以其方與所成白金一斤封志。納文正懷中。文正方辭避﹐而術者已絕﹐後十餘年﹐文正爲諫官﹐術者之子長﹐呼而告之曰「而父有神術﹐昔之死也﹐以汝尙幼﹐故俾我收之﹐今汝成立﹐當以還汝。」出其方並白金授之﹐封志宛然。範文正公以晏元獻之薦入館﹐終身以門生事之﹐後𨿽名位相亞﹐亦不敢少變。範文正公言﹐幕府辟客﹐須可爲己師者乃辟之﹐𨿽朋友亦不可辟。蓋我敬之爲師﹐則心懷尊奉﹐每事取法﹐於我有益耳。範文正公守州日﹐帥僚屬登樓置酒﹐未舉觴﹐見數人營理喪具﹐公亟詢之﹐乃寄居士人卒於﹐將出殯近郊﹐贈斂棺槨﹐皆所未具。公憮然﹐徹席﹐厚周給之﹐使畢其事。坐客感嘆﹐有泣下者。

石䢐徠師事孫明復﹐行則從升降﹐拜則執杖履以侍。孔給事道輔爲人剛直嚴重﹐不妄與人交﹐聞先生之風﹐就見之﹐介侍左右。魯人素髙此二人﹐由是始識師弟子之禮。

張孝基娶同裏富人女﹐富人只一子﹐不肖﹐斥逐之。富人病且死﹐盡其家財付孝基﹐與治後事如禮。久之﹐其子丐於途﹐孝基見之﹐惻然謂曰「汝能灌園乎﹖」答曰「如得灌園以就食﹐何幸。」孝基使灌園﹐其子稍自力。孝基怪之﹐後謂曰「汝能管庫乎﹖」答曰「得灌園已出望外﹐況管庫乎﹖又何幸也。」孝基使管庫。其子馴謹無他過﹐孝基徐察之﹐知其能自新﹐遂以其父所委財產歸之。其子自此治家勵操﹐爲鄕閭善士。

韓魏公琦重義輕財﹐周人之急。少善尹師魯﹐師魯亡﹐割俸畀其孤﹐爲直其冤於朝﹐仍奏錄其子視財物﹐不以恩其意。旣乏﹐則損己服用玩好以與之﹐士無遠近咸趨之。其故舊之子孫﹐寒窶無所托而依以爲生者﹐常十數家。韓魏公在通州﹐張商英入相﹐欲引公自助。時置政典局﹐乃自局中奉旨取所著《尊堯集》﹐蓋將施行其言﹐而由吏局用公也。韓魏公言歐﹑曾同事兩府﹐歐性素褊﹐曾亦齷齪﹐每議事﹐至厲聲相攻﹐不可解。公一切不問﹐俟其气定﹐徐以一言可否之﹐二公皆伏。

歐陽公修字永叔﹐平生篤於朋友﹐如尹師魯﹑梅聖兪﹑孫明復﹐旣卒﹐其家貧甚﹐公力經營之﹐使皆得以自給﹐又表其孤於朝﹐悉錄以官﹐由是三族賴公之力﹐其後昌熾。公與韓魏公相知最深﹐每心服韓公之徳量﹐嘗曰「累百歐陽修﹐何敢望韓公﹗」韓公曰「永叔相知無他﹐琦以誠而已。」

趙康靖公槪與歐陽公同在館﹐及同修起居注﹐槪性厚重寡言﹐修意輕之。及修除知制誥﹐是時韓﹑範在中書﹐以槪爲不文﹐乃除天章閣待制﹐槪澹然不屑意。及韓﹑範出﹐乃復除知制誥。會修甥嫁爲修從子晟妻﹐與人淫亂﹐事覺﹐語連及修﹐修時爲龍圖閣直學士﹑河北都轉運﹐惡韓﹑範者皆欲文致修罪﹐云與甥亂。上怒急﹐羣臣無敢言者﹐槪乃上書﹐言修以文學爲近臣﹐不可以閨房暖昧之事輕加污蔑﹐臣與修蹤迹素疏﹐修之待臣薄﹐所惜者朝廷大體耳。或謂槪曰「公不與歐陽公有隙乎﹖」公曰「以私廢公﹐槪所不敢。」書奏﹐上不悅﹐修終坐降知滁州。槪出知蘇州﹐遭喪去官﹐服闋﹐除翰林學士﹐復表讓歐陽修先進﹐不可超越。奏𨿽不報﹐時論美之。

唐質肅公爲禦史﹐論文潞公彥博爲相﹐專權植黨﹐交結宮禁。仁宗怒﹐召二府﹐示之疏。唐公語益切﹐詔送臺劾之。潞公獨畱﹐再拜曰「禦史﹐言事職也﹐願不加罪。」於是唐公旣貶﹐而公亦罷相﹐判許州。未幾﹐公復召還﹐卽上言﹐唐某所言﹐正中臣罪﹐召臣未召唐某﹐臣不敢行。仁宗用公言﹐起唐通判潭州。公復言介責太重﹐願召之。尋至大用﹐與公同執政﹐相知爲深。後潞公爲平章重事﹐薦介之子義問以集賢殿修撰帥荊南。

司馬溫公與一朝士有舊﹐欲得齊州﹐公曰「齊州已差人。」乃與廬州﹐不就﹐曰「齊州地望卑於廬州﹐但於私便耳。相公不使一物失所﹐攺易前命﹐當亦不難。」公正色曰「不使一物失所﹐惟是均平。若奪一與一﹐此一物不失所﹐則彼一物必失所。」其人慚沮而退。公與範蜀公相友善﹐熙寧﹑元丰間﹐士大夫論天下賢者﹐必曰「君實﹑景仁﹐道徳風流﹐師表當世。」二公相得歡甚﹐約更相爲傳﹐而後死者則志其墓。君實常謂人曰「吾與景仁﹐兄弟也﹐但姓不同耳。」司馬溫公判西京畱司禦史臺﹐遂居洛﹐買園於尊賢坊﹐以獨樂名之。始與康節先生遊﹐嘗曰「光﹐陜人﹐先生﹐衛人﹐今同居洛﹐卽鄕人也。有如先生道徳之尊﹐當以年徳爲貴﹐官職不足道也。」公嘗問康節曰「光何如人﹖」康節曰「君實腳踏實地人也。」公深以爲知言。

康節先生嘗謂富韓公曰「安石﹑惠卿本以勢利合﹐勢利相敵﹐將自爲仇矣。」後果然。康節先生解「他山之石﹐可以攻玉」﹕玉者溫潤之物﹐若將兩塊玉來相磨﹐必磨不成﹐須是得他个粗礦底物﹐方磨得出。譬如君子與小人處﹐爲小人侵淩﹐則修省畏避﹐動心忍性﹐增益豫防如此。

李公擇遇事彊毅﹐不爲苟合。初善王荊公﹐荊公嘗遣秀諭意曰「所爭者國事﹐盍少存朋友之義。」公曰「大義滅親﹐況朋友乎﹖」自守益確。

彭公汝礪少師事桐廬倪天隱﹐天隱沒﹐無子﹐爲葬其母及妻﹐又割俸錢嫁其女。

範忠宣帥慶陽時﹐爲總管種詁無故訟於朝﹐上遣禦史按治﹐詁停任﹐公亦罷帥。至公爲樞密副使﹐詁尙停任﹐復薦爲永興軍路鈐轄﹐又薦爲隰州。每自咎曰「先人與種氏上世有契義﹐純仁不肖﹐爲其孫所訟﹐寧論事之曲直哉﹗」嗚呼﹗可謂以徳報怨者也。

王荊公秉政﹐惠卿自知不安﹐乃條荊公兄弟之失凡數事面奏﹐意欲上意有貳。上封惠卿所言以示荊公﹐故公表云「忠不足以取信﹐故事事欲其自明﹔義不足以勝姦﹐故人人與之立敵。」蓋謂是也。

陳忠肅公尊敬前輩﹐皆可爲後生法。晚年過揚州﹐見滎陽公﹐請公坐﹐受六拜﹐又拜祖母河南夫人﹐請必無答拜﹐然後拜。其與他人語﹐必曰呂公﹐或曰呂侍講。其對前輩說後進﹐必斥姓名﹐未嘗少攺。

《伊洛淵源錄》﹕呂侍講希哲𨿽性至樂易﹐然未嘗假人辭色﹐悅人以私。在邢州日﹐劉公安世適守潞州。邢﹑潞﹐鄰州也。公之子疑問﹐嘗勸公與劉公書通勤懇﹐曰「吾素與劉往還不熟﹐今豈可先意相結﹐私相附托也。」卒不與書。

謝顯道云﹕申顏自謂不可一日不見侯無可。或問其故﹐曰「無可能攻人之過﹐一日不見﹐則吾不得聞吾過矣。」謝子曰「人不可與不勝己者處﹐鈍滯了人。」

劉道原爲人剛毅。或稠人廣坐﹐王介甫諸人滿側﹐公議其得失﹐無所隱﹐惡之者側目﹐愛之者快意。

張魏公浚在京師﹐獨與趙鼎﹑宋齊愈﹑胡寅爲至交﹐寢食行止﹐未嘗相捨﹐所講論皆問學之力﹐與所以濟時之策。欽宗召涪陵處士譙定至京師﹐將處以諫職﹐定以言不用﹐力辭﹐杜門不出。公往見﹐至再三﹐開關延入。公問所得於前輩者﹐定告公但當熟讀《論語》﹐公自是益潛心於聖人之微言。

●卷四家道門

竇公禹鈞同宗及外姻甚多﹐貧困者有喪不能自舉﹐公爲出金葬之﹐由公葬者凡二十七喪﹔親姻故舊孤遺有女不能嫁者﹐公爲出金嫁之﹐由公嫁者凡二十八人。竇公禹鈞有五子﹕儀﹑儼﹑侃﹑﹑僖﹐皆登第。馮道贈之詩﹕「燕山竇十郎﹐教子以義方。靈椿一株老﹐丹桂五枝芳。」每對客坐﹐卽一尙書﹐二侍郎﹐三起居﹐四參政﹐五補闕﹐皆侍立。

李文靖公爲相﹐治居第於封丘門內﹐廳事前僅容旋馬。或言其太隘﹐公笑曰「居第當傳子孫﹐此爲宰相廳事﹐誠隘﹔爲太祝奉禮廳事﹐已寬矣。」又《談苑》云﹕公所居陋巷﹐廳事無重門﹐其逼下已甚﹐頹垣壞壁﹐公不以爲慮。堂前花欄壞﹐妻戒守舍者勿令葺﹐以試公。公朝夕見之﹐經月不言。妻以語公﹐公笑謂其弟維曰「豈可以此動吾一念哉﹗」家人勸治居第﹐未嘗答﹐維因語次及之﹐公曰「身食厚祿﹐時有橫賜﹐計囊裝亦可以治第﹐但缺陷世界﹐安得圓滿如意﹐自求稱足。今市新宅﹐須一年繕完。人生朝暮不可保﹐又豈能久居﹗巢林一枝﹐聊自足耳﹐安事丰屋哉﹗」

本朝公卿﹐能守先法﹐久而不衰者﹐惟故李相家。子孫數世﹐至二百餘口﹐猶同居共爨﹔田園邸捨所收﹐乃有官者俸祿﹐皆聚之一庫﹐計口日給餉。婚姻喪葬所費﹐皆有常數﹐分命子孫掌其事。其規模大抵出於翰林學士宗諤所制也。

張文定公齊賢以右拾遺爲江南轉運使﹐一日家宴﹐一奴竊銀器數事於懷中﹐公自簾中熟視﹐不問。後爲相﹐門下廝奴皆得班行﹐而此奴竟不沾祿。奴因泣下﹐公語曰「爾意江南日曾盜吾銀器數事乎﹖吾備位宰相﹐進退百官﹐志在激濁揚淸﹐安敢以盜賊薦耶﹖念汝事我日久﹐今予汝鈔三百千﹐汝其出吾門下﹐自擇所安。蓋吾旣發汝乎昔之事﹐不可復畱也。」奴泣拜而去。

王文正公旦﹐局量寬厚﹐未嘗見其怒。飲食有不精潔者﹐但不食而已。家人欲試其量﹐以少埃墨投羹中﹐惟啖飯而已。家人問何以不食羹﹐曰「吾偶不喜肉。」一日﹐又墨其飯﹐公視之﹐曰「吾今日不喜飯﹐可具粥。」有母弟傲不可訓﹐一日﹐逼冬至﹐祠家廟﹐列百壺於堂前﹐弟皆擊破之﹐家人惶駭。文正忽自外入﹐見酒流滿路﹐不可行﹐俱無一言﹐但攝衣步入中堂。其後弟忽感悟﹐復爲善﹐終亦不言。

張尙書公誠爲人孝友慈惠﹐景徳二年登進士第﹐後知蜀﹐罷官﹐歸蜀中﹐錦綺之物入門﹐不以適私室﹐悉布之堂上﹐請其母及諸昆弟﹑姊妹擇取之。嘗曰「兄弟﹐天之所生﹐譬如手足﹐不可離絕。妻妾乃是外舍之人﹐柰何用外人而斷手足乎﹖」

許尙書公元﹐宣城人﹐以孝謹稱。其父亡﹐一子可得官﹐兄弟相讓不受﹐久之﹐兄乃曰「吾弟之才﹐後日能庇吾宗。」乃以公補郊社齋郎。

眞宗命馮元談《易》﹐元薦查道﹑李虛己﹑李行簡三人者與焉﹐奏曰「道﹐歙州人﹐母病﹐嘗思鱖魚羹。方冬無有﹐道泣禱河神﹐鑿冰取得鱖魚﹐果尺餘﹐以饋母。後舉賢良﹐入策四等。」

晏元獻公手帖與兄及嫂云「知置得宅子﹐大抵廉由守分﹐爲官須隨宜作一生計﹐且安泊親屬﹐不得待奉足。嘗見範應辰率家人持十齋日﹐云一則勸其淡素好善﹐次則減魚肉之價﹐聚爲生計﹐果置得一兩好莊及宅第﹐免於茫然﹐此最良圖。況宦遊有何盡期﹐兼官下不可營私﹐魏四工部可爲戒也。然須內外各且儉嗇爲先﹐方可議此。殊家間僕吏等直至今兩日內破一頓豬肉﹐此持久之術﹐是以常爲宗親及相交遊言之。」

楊尙書玢致仕歸長安﹐舊居爲鄰里侵占﹐子弟欲詣府訴其事﹐以狀白玢﹐玢批狀尾云「四鄰欺我我從伊﹐畢竟須思未有時。試上含元殿基望﹐西風秋艸正離離。」子弟不敢復言。

種公世衡字仲平﹐少尙气節。昆弟有欲其家者﹐君推貲產與之﹐惟取季父圖書而已。

韓忠獻公教子嚴肅﹐不可犯。知亳州﹐第二子舍人自西京停告省覲﹐康公與右相及侄柱史宗彥皆中甲科歸﹐公喜置酒﹐召僚屬之親厚者﹐俾諸子坐於隅。坐中忽語云「二郎﹐吾聞西京有疑讞者﹐其詳云何﹖」舍人思之未得。已﹐訶之﹐再問﹐未能對﹐遂推案索杖﹐大詬曰「汝食朝廷厚祿﹐ヘ貳一府﹐事無巨細﹐皆當究心大辟﹐奏案尙不能記﹐則細務不舉可知。吾在千里外﹐無所干預﹐猶能知之﹐爾叨冒廩祿﹐何顏報國﹐」必欲撻之。眾賓力解方已。諸子股栗﹐累日不能釋。家法之嚴如此﹐所以多賢子孫也。韓忠獻公汝州太守﹐趙學士有女﹐遂與公議親。旣過聘﹐趙公遣人送女來至京城旅店中﹐一夕病卒﹐公具素服往哭之。韓忠獻公爲河北轉運使﹐王太夫人坐太平車﹐以葦爲棚﹐覆獻肅公﹐乘驢隨車。時王文正公已貴﹐忠獻公作一路使者﹐其儉如此。今人聞之﹐誠可愧也。

丁晉公三十六事﹐載某氏女子嫁時之服﹐而篋有摻衣一襲﹐問其故﹐曰「若夫家遇其私忌﹐服此慰舅姑也。」今無此禮。余以謂昔之爲婦﹐當私忌﹐慰服尙爾﹐則受慰者其服可知﹐嘗切講之﹐而未知所從。在洛時﹐聞富鄭公私諱日﹐裹垂腳衤參﹐衤少襆頭﹐衤參布衫系藍鐵帶﹐此乃今人釋服衤參衤覃之衣。嘗聞李世美﹐文定之猶子﹐世美曰「冠以帽﹐衣白衫﹐系黑帶。」余以謂傳稱君子有終身之憂﹐忌日之謂也。是則其服色亦當少變。

範文正公自政府出﹐歸姑蘇﹐焚黃搜外庫﹐惟有絹三千匹﹐令掌吏錄親戚及閭裏知舊﹐自大及小﹐散之皆盡﹐曰「宗族鄕黨﹐見我生長﹐幼學壯仕﹐爲我助喜﹐我何以報之哉﹗」範文正公嘗語諸子弟曰「吾吳中宗族甚眾﹐於吾固有親疏﹐然以吾祖宗視之﹐則均是子孫﹐固無親疏也﹐吾安得不卹其饑寒哉﹗且自祖宗積徳百餘年﹐而始發於吾﹐得至大官﹐若獨享富貴﹐而不卹宗族﹐異日何以見祖宗於地下﹖今亦何顏以入家廟乎﹖」故恩例俸賜﹐常均族人﹐並置義田宅云。

黃公孝先有文行﹐天資孝悌。母有肺疾﹐綿痼歲久﹐飲食藥餌﹐非經公手﹐則不中度﹐公乃一一自調。冬日先暖溫被﹐然後請母就枕﹐迨其得所﹐然後起而觀書﹐坐是不能輒去左右。年三十二矣﹐母病稍安﹐始就鄕舉﹐中上第﹔而母亡﹐每遇新物﹐未經祭﹐則不食。

張忠定公詠知益州﹐單騎赴任﹐官屬憚其嚴峻﹐莫敢畜婢使者。公不欲絕人情﹐遂買一婢﹐以侍巾櫛﹐自此官屬稍置姬侍。在蜀四年﹐被召還闕﹐呼婢父母﹐出資以嫁之﹐仍處女也。公寢室中無侍婢﹐服玩之物﹐闃如也。李畋嘗侍坐於廡下﹐畋謂公寢﹐禪室不如﹐公哂曰「吾不爲輕肥﹐爲官以至如是。吾往年及第﹐後以詩寄傅霖逸人﹐云﹕」前年失腳下魚磯﹐苦戀明時未得歸。寄語巢由莫相笑﹐此心不是愛輕肥。『豈今日之言也。「

賈文元公戒子文云「古人重厚朴直﹐乃能立功立事﹐享悠久之福。士人所貴﹐節行爲大。軒冕失之﹐有時而復來﹔節行失之﹐終身不可復得矣。」紳以爲格言。

包孝肅公始及第﹐以親老侍養﹐不仕宦且十年﹐人稱其孝。

宋曾魯公幼子光祿卿孝純﹐休官三十年﹐治家嚴整有法。子弟非冠帶不見﹐晝日不得居房﹐以長幼次序各居廳事﹑書院﹐才人廳門﹐𨿽暫歸必見尊長﹐亦須冠帶出。男子𨿽見姊妹﹐亦須有時﹐不得接笑語。弟婦與伯﹐終身不同坐﹐不立談。男女燕合﹐異席。男子在家﹐行步必令小童導喝。婦女無從婢﹐不獨行。光祿主家﹐不畜私財﹐不置別產﹐止享用眾分合得一分之物﹐至今子孫猶貧。

李潛字君行﹐嘗自虔州入京師﹐至泗州﹐其子弟請先行﹐君行間其故﹐曰「科場近欲先至京師貫開封戶取應。」君行不可﹐曰「汝虔州人﹐而戶貫開封﹐欲求事君而先欺君乎﹖寧遲數年﹐不可行也。」

吳庠妻謝氏﹐其子名賀。賀與賓客言及人之長短﹐夫人屏間竊聞之﹐怒﹐笞賀一百。或解之曰「臧否﹐士之常﹐忍笞之若是﹖」夫人曰「愛其女者﹐必取三復白圭之士妻之。今獨產一子﹐使知義命﹐而出語忘親﹐豈可久之道哉」因涕泣不食。賀由是恐懼。

陳公堯咨知荊南時﹐母馮氏問曰「古人居一郡一邑﹐必有異政。汝典郡﹐有何治效﹖」堯咨曰「荊南當衝要﹐郊勞宴餞﹐迨無虛日。然稍精於射﹐眾無不服。」馮氏曰「汝父訓汝以忠孝﹐俾輔國家。今不務仁政善化﹐而專卒伍一夫之技﹐豈汝先人之意耶﹗」杖而擊之﹐金魚墮地。

蔡延慶所生母亡﹐不爲服久矣﹐聞李定不服所生母爲臺所彈﹐乃乞迫服。

連處士父卒﹐家故多貲﹐悉散以周鄕裏﹐而教其二子以學﹐曰「此吾貲也。」

胥內翰偃未仕時﹐家有良田數千頃﹐旣貴﹐悉以與族人。

王公存自奉甚約﹐而喜厚賓客。揚﹐潤相去一水﹐公守揚時﹐援故相例﹐得歲時過家上冢﹐乃出賜錢五十萬周給閭裏。又具牛酒會父老數百人﹐親與酬酢﹐皆歡醉而去﹐鄕黨以爲美談。

王公質在相門而弗驕﹐以不貪爲寶。文正作舍人時﹐家甚虛﹐嘗貸人金﹐以贍昆弟﹔過期不入﹐輟所乘馬償之。公因閱家藏書﹐而得其券﹐召家人視之曰「此前人淸風﹐吾輩當奉而不墜﹐宜祕藏之。」又得顏魯公爲尙書時乞米於李大夫墨帖﹐並刻石摹之﹐以遺親友。

韓魏公合宗族百口﹐衣食均等﹐無所異。嫁孤女十餘人﹐養育諸侄﹐比於己子。所得恩例﹐必先及旁族。逮其終﹐子有褐衣未命者﹐追孝祖考﹐恨不及養奉。塋域甚厚﹐五世祖冢皆訪得之﹐買田其旁﹐植松潭﹐召人守視之。貴顯十五年﹐身爲將相﹐累更大賜予﹐及其沒也﹐庫無羨錢﹐室無奇玩。賴天子賜金帛﹐官出葬資﹐喪事得以無乏。林述中云﹕韓師朴入市歸﹐韓魏公問所買之物﹐云千三。魏公責之曰「此俚巷之談﹐非對尊辭﹐何不一貫三伯﹖」

歐陽修四歲而孤﹐母鄭守節自誓﹐親誨之學。家貧﹐至以荻畫地﹐教子學書。幼敏悟過人﹐讀書輒成誦。歐陽文忠公與其侄通禮書云「自南方多事以來﹐日夕憂汝。得昨日遞中書﹐頓解憂想。歐陽氏自江南歸朝﹐累世蒙朝廷官祿﹐吾今又被榮顯﹐致汝等並列官品﹐當思報效。偶此多事﹐如有差使﹐盡心向前﹐不得避事﹐至於臨難死節﹐亦是汝榮事。但存心盡公﹐神明自。汝謹不可思避事也。昨書中言欲買朱砂來﹐吾不闕此物。汝於官下宜守廉﹐何買官下物﹗吾在官﹐所除飲食外﹐不曾買一物可觀﹐此爲戒也。」

程太中向娶侯氏。侯夫人事舅姑﹐以孝謹稱﹐與太中相待如賓客。公賴其內助﹐禮苟尢至﹐而夫人謙順自牧﹐𨿽小事﹐未嘗專﹐必稟而後行。程公向前後五得任子﹐以均諸父子孫﹐嫁遣孤女﹐必盡其力。伯母劉氏寡居﹐公奉養甚至﹐其女之夫死﹐公逆從女兄以歸﹐教養其子﹐均於子侄﹔旣而女兄之女又寡﹐公懼女兄之悲思﹐又取甥女以歸嫁之。時小官祿薄﹐克己爲義﹐人以爲難。

司馬溫公與其兄伯康友愛尢篤。伯康年將八十﹐公奉之如嚴父﹐保之如嬰兒。每食﹐少頃﹐則問曰「得無饑乎﹖」天少冷﹐則問曰「衣得無薄呼﹖」司馬溫公曰「凡議婚姻﹐當先察其婿與婦之性行及家法何如﹐勿苟慕其富貴。婿苟賢矣﹐今𨿽貧賤﹐安知異時不富貴乎﹖苟爲不肖﹐今𨿽富盛﹐安知異時不貧賤乎﹖婦者﹐家之所由盛衰也。苟慕一時之富貴而娶之﹐彼挾其富貴﹐鮮有不輕其夫而傲其舅姑﹐養成驕鑪之性﹐異日爲患﹐庸有極乎﹖借使因婦財以致富﹐依婦勢以取貴﹐苟有丈夫之志气者﹐能無愧乎﹖」司馬溫公傳家集內《先公遺文記》云「《玉藻》曰﹕」父歿而不能讀父之書﹐手澤存焉耳。『楊子曰「書﹐心畫也。』今人親沒﹐則畫像而事之。畫像﹐外貌也﹐豈若手澤心畫之爲深切哉﹗今集先公遺文手書及碑志行狀﹐共爲一櫝﹐置諸影堂﹐子子孫孫﹐永祗保之。」

李公彭字商老﹐性友愛﹐撫卹二弟﹐保惠教誨﹐𨿽陽城兄弟不是過也。先生每制一衣﹐必俱有而後肯服﹐食飲亦然﹐未嘗獨行。四遠饋餉﹐不問丰寡﹐一皆付之二弟。

呂汲公大防﹐家法至嚴。晉伯﹐汲公兄也﹐汲公夫人每見晉伯﹐必拜於庭下。汲公旣相﹐晉伯往見之﹐夫人令兩獲扶下階而拜。晉伯不樂﹐曰「宰相夫人尊重﹐不必拜。」汲公甚懼﹐遽撤兩獲。

呂原明﹐正獻公之長子也。正獻公居家﹐簡重寡默﹐不以事物經心﹐而申國夫人性嚴有法度﹐𨿽甚愛公﹐然教公事事循蹈規矩。甫十歲﹐祁寒暑雨﹐侍立終日﹐不命之坐﹐不敢坐也。日必冠帶以見長者﹐平居𨿽天時甚熱﹐在父母長者之側﹐不得去巾襪衤褲﹐衣服惟謹。行步出入﹐無得入茶肆酒肆﹐市裏井巷之語﹐鄭衛之音﹐未嘗一經於耳﹔不正之書﹐非禮之色﹐未嘗一接於目。正獻公通判潁州﹐歐陽文忠公適知州事﹐焦先生千之伯彊﹐客文忠公所﹐嚴毅方正。正獻公招延之﹐使教諸子。諸生小有過差﹐先生端坐﹐召與相對﹐竟夕不與之語。諸生恐懼畏伏﹐先生方略降詞色。時公方十餘歲﹐內則正獻公與申國夫人教訓如此之嚴﹐外則焦先生化導如此之篤﹐故公徳器成就﹐大異眾人。公嘗言﹐人生內無賢父兄﹐外無嚴師友﹐而有成者﹐少矣。呂正獻公公著﹐年三十餘﹐通判潁州﹐已有重名。範文正知靑州﹐過潁﹐來汶謁公﹐呼公謂曰「太博﹐近朱者赤﹐近墨者黑。歐陽永叔在此﹐太博宜近筆硯。」申國夫人在廳後﹐聞其語﹐以教滎陽公。

範堯夫知襄城縣﹐伯兄久病心疾﹐公承事照管﹐湯藥飲食﹐居處衣服﹐必躬必親﹐如孝子之事嚴父。

蘇公頌﹐至和中文潞公爲相﹐嘗請建家廟﹐事下太常。公議以爲﹕禮﹐大夫﹑士有田則祭﹐無田則薦﹐是有土者乃爲廟祭也。有田則有爵﹐無土與爵﹐則子孫無以繼承宗祀﹐是有廟者止於其躬﹐子孫無爵﹐祭乃廢也。若參合古今之制﹐依約封爵之令﹐爲等差錫以土田﹐然後廟制可議。若猶未也﹐卽請考案唐賢寢堂祠饗儀﹐止用燕器常食而已。頌知婺州﹐溯桐江﹐水暴迅﹐舟橫欲覆﹐魏國太夫人在舟中﹐幾溺矣。公哀號赴水救之﹐舟忽自正。太夫人甫出﹐及岸﹐舟乃覆。眾以謂誠孝所感。

陳諫議省華家法甚嚴﹐堯叟娶馬尙書亮女﹐日執饋馬於朝。路語諫議﹐以女素不習﹐乞免其責。諫議答云「未曾使之執庖﹐自是隨山妻下廚耳。」馬遂語塞。

趙槪會郊祀﹐當進階封﹐且任一子京官﹐槪乞以封母郡太君。宰相謂公曰「公爲學士﹐擬封不久矣。」公曰「母八十二﹐朝夕不可期﹐願及今以爲榮。」許之﹐後遂以爲例。攺知審官院﹐判祕閣﹐與髙若訥同判流內銓。若訥言往嘗知貢舉﹐聞母疾﹐不得出﹐幾不能生﹐公矍然﹐卽請郡以便親。宰相謂旦夕爲學士﹐可少待也﹔公不聽﹐遂除蘇州。

華陰呂君舉進士﹐聘裏中女。旣中第﹐婦家言曰「吾女故無疾﹐旣聘而後盲﹐敢辭。」呂君曰「旣聘而後盲﹐君不爲欺﹐又何辭﹗」遂娶之。生五男﹐皆中進士第﹐其一丞相汲公是也。

姚公雄初爲將﹐以女議定一寨主子。無何﹐寨主忽故﹐妻及子皆淪落。後雄以邊帥赴闕奏計﹐一老嫗浣衣﹐喜其有士人家風﹐問所從來﹐嫗曰「有將姚其姓者﹐許以女歸妾子。今夫旣喪﹐無以自存﹐貨餅餌以自給。」姚曰「爾尙記姚形容否﹖」嫗曰「流落困苦﹐不復省記。」姚曰「雄是也。女自許歸之後不復與他族﹐日望婿來﹐豈以父之存沒爲間耶﹖」嫗泣下气咽﹐不語久之。因畱﹐並呼其子﹐易以新衣﹐俱載還鎭﹐遂畢其禮。

明道先生𨿽奴僕必托以忠信﹐嘗自澶淵﹐遣奴持金詣京師﹐買用物件﹐金之數可當二百千。奴無父母妻子﹐同列聞之﹐皆駭且誚。旣而奴持納如期而歸﹐眾嘆服。

橫渠先生解瞽叟底豫章曰「舜之事親﹐有不悅者﹐爲父頑母へ﹐不近人情。若中人之性﹐其愛惡略無害理﹐姑必順之親之。故舊所喜者﹐當極力招致﹐以悅其親。凡於父母﹐賓客之奉﹐必極力營辦﹐亦不計家之有無。然爲養又須使不知其勉彊勞苦﹐苟使見其爲而不易﹐則亦不安矣。」橫渠先生曰「婢僕始至﹐本懷勉勉﹐敬心若到﹐所提掇更謹則加謹。慢則棄其本心﹐便習以成性。」

蘇文忠公軾謫忠州日﹐視囊中止有錢若干﹐分作若干塊﹐月以三十塊懸於壁﹐日用一塊﹐以竹叉之﹐用不盡則貯於他器﹐以待賓客。蘇東坡與李公擇書云「僕行年五十﹐始知作活﹐大要是慳耳。而文以美名﹐謂之儉素。然吾儕爲之﹐則不類俗人﹐眞可謂淡而有味者。又詩云『不戢不難﹐受福不那。』四體之欲﹐何窮之有﹐每加節儉﹐亦是惜福延壽之道。此似處窮約出於不得已﹐然自謂長策﹐不敢獨用﹐故獻左右﹐處之自宜也。」

趙彥霄﹐溫州人。政和間﹐兄弟二人﹐父母服闋後﹐同爨十二年。兄彥云﹐惟聲色博奕是娛﹐生業壞已逾半﹐彥霄諫之不入﹐遂求析籍。及五年﹐而兄之生計蕩然矣。公私逋負﹐尙三千餘緡。彥霄因除夕置酒﹐邀兄嫂而告之曰「向者初無分爨意﹐以兄用度不節﹐恐皆蕩盡﹐俱有饑寒之憂。今幸畱一半﹐亦足以給伏臘。兄自今復歸中堂﹐以主家務。」卽取分書以付之﹐管鑰之屬﹐悉以付焉﹐因言所少逋負﹐已儲錢償之。兄初有慚色﹐不從﹐不得已而受之。次年彥霄與長子俱登第﹐鄕人大敬服之。相聚四五年﹐家道大興﹐向來所出之田﹐一齊歸復。更數年﹐祖墓邊有樹﹐悉皆交枝。秋熟禾獲﹐禾皆合オ。以此見夫孝道之至﹐感於神明。今人視骨肉如仇讎﹐視兄弟如路人﹐寧不愧於天地之間乎﹗

陳忠肅公﹐字瑩中﹐於兄弟友愛。伯氏早世﹐公撫卹其孤﹐教養嫁娶﹐使皆成立。初奏補恩澤﹐捨己子而先伯父之子﹐及後貶責﹐以致終身﹐諸子皆白衣﹐未嘗有不滿之意。陳忠肅公事親﹐承順顏色﹐無不適之意。居喪﹐毀瘠如禮﹐廬墳茹蔬﹐連年有甘露芝艸之瑞。

丞相馮公當世記富家翁有宅於村者﹐親旣終﹐其兄甲不忍羣雁異飛﹐而友愛其弟乙甚厚﹐未嘗有違言。久之﹐乙旣有室﹐不令日咻其夫﹐使叛其兄﹐乙牽愛而聽之﹐而甲之所爲無不善者﹐欲開釁隙﹐無其端。於是甲有善馬﹐愛之甚至﹐乙欲激其怒﹐乘甲馬出﹐杖折其足。甲歸而見之﹐且諭其意﹐略不怒。甲復有花藥之好﹐列檻數十﹐皆名品﹐且其手植。乙乘間Θ而賣之。甲曰「吾欲去是久矣。」因犁地而植之谷。甲旣鰥處﹐而有愛妾與之側室。其婦詬罵毀辱﹐妾不能堪﹐而訴於甲﹐甲因逐其妾。其婦愧汗﹐乃正冠帔而拜於庭﹐以謝不敏﹐於是卒爲善婦﹐以相其夫。

晏公惇復字景初﹐當其居官﹐晨起必問安而後出理公務﹐晝則親自饋膳而後敢退食﹐夜則躬親溫情﹐俟其寢旣定﹐而後敢退休私室。每天陰雨﹐必拱立母側﹐恐其聞雷而驚﹔或出遇雷﹐必馳歸省問﹐以慰母心。每遇疾病﹐躬治藥餌﹐通夕不解帶﹐𨿽老服勤不衰。

徐節孝訓子弟曰﹕汝等欲爲君子﹐而使勞己之力﹐費己之財﹐不爲可也。不勞力﹐不費財﹐何不爲君子﹖鄕人賤之﹐父母惡之﹐不爲可也。鄕人欲之﹐父母榮之﹐何不爲君子﹖「徐節孝居官得祿﹐奉祭祀外﹐悉付家人﹐未嘗問有無。至親舊急難﹐則罄所有﹐赴其急﹐或解衣衣之﹐率以爲常。故居州序三十年﹐未嘗一日絕祿﹐而家徒四壁立。

宋劉忠顯公除顯謨閣學士。宣和間鎭長樂﹐公以書生起白屋﹐一旦持帥節﹐過家上冢﹐與親舊揮金把酒﹐勞問平生﹐畱連旬日﹐不忍去﹐閩人榮之。

權樞密邦彥﹐父在鄆臥病﹐公𨿽從戎﹐然沃盥必親執﹐藥物必親嘗﹐未嘗解衣而寢。後歸汶上﹐道梗不通﹐公在九江﹐每北望﹐必長號不能自己。

胡文定公每歲釀酒一斗﹐以備家廟祭饗﹐造曲蘗﹐治秫禾﹐潔器用﹐節齊量﹐無不躬視也。沐浴盛服﹐率子孫諸務﹐各執其事﹐方饗﹐則敬己﹐祭必哀﹐濟濟促促﹐如祖考之臨也。禮成﹐置酒五行﹐分胙於內外﹐𨿽亂離遷次﹐衣食或不給﹐而奉先未嘗缺。

劉元城曰「丈夫自誓﹐不爲則止﹐且何必用術也。趙淸獻公亦本朝名臣﹐欲絕欲不能﹐乃取父母之畫像臨於牀中﹐且己偃臥其下﹐而使父母具冠裳監視﹐不已瀆乎﹗」

劉元城與馬永卿論《禮記》內則﹐雞鳴而起﹐適父母之所。僕曰「不亦太早乎﹖」先生正色曰「不然。禮﹐事父與君﹐一等一體。父召無諾﹐君命召無諾﹐父前子名﹐君前臣名。今朝謁者必以雞鳴而起﹐適君之所﹐而人不以爲勞﹐蓋以刑驅其後也。世俗薄惡﹐故事父母之禮﹐得己而已。爾若士人﹐畏義如刑﹐則今人可爲古人矣。」僕聞其言﹐至今愧之。

張魏公念秦檜欺君誤國﹐使災異數見﹐欲力論時事﹐以悟上意。又念太夫人年髙﹐言之必被禍﹐恐不能堪。太夫人覺公形瘠﹐問故﹐公具言所以。太夫人誦先雍公紹聖初對方正策之詞曰「臣寧言而死於斧鉞﹐不忍不言而負陛下。」至再至三。公意遂決﹐乃上書。檜大怒﹐謫連州﹐二十年移永州﹐天下士無賢不肖﹐莫不傾心。公結門掃軌﹐動止有則﹐談經自樂﹐手不停披。歲久﹐庭磚足迹依然。公題於柱曰「平生嗜書﹐老來目病﹐執書就明於此者十四年矣。倚立積久﹐雙趺隱然。」

張子韶解「舜五十而慕」章曰「孝子之事親﹐當常如嬰兒時﹐不當以長者自居也。夫嬰兒之於父母也﹐其弗見也﹐則悲哀號哭﹐無物可以悅其心﹔其旣見也﹐則歡欣踴躍﹐喜气形於顏色間。天下之物﹐果可以易此哉﹗是以於父母前﹐顏色常怡然不變者﹐天下之至難也。舜五十而慕﹐夫年已五十矣﹐方且如嬰兒之慕﹐非孝子何﹖老萊子七十衣彩而戲於親之前﹐時已七十矣﹐方且如嬰兒之戲。以兒之戲於親之前而靜觀之﹐其顏色爲何如哉﹖必養之有素﹐然後於父母之心專一﹐𨿽形骸向老﹐年齒轉深﹐而此心常如嬰兒也。」

●卷五出處門

張全義﹐末帝時累遷太尉﹑中書令﹐封齊王﹐凡四十年。位極人臣﹐善保終吉者﹐蓋一人而已。全義朴厚大度﹐惇本務實﹐起戰士而志功名﹐不儒業而樂善道。家非士族﹐而獎愛衣冠﹐開幕府辟士﹐必求望實﹐屬邑補奏﹐不任吏人。位極王公﹐不衣羅綺。心奉釋﹑老﹐而不溺左道﹐如是數者﹐人以爲難。

後唐趙光逢爲相﹐嘗有女眞寄黃金一鎰於其家。適值亂離﹐女眞委貨於他所。後二十年﹐金無所歸﹐納於河南尹張全義﹐請付諸官觀﹐其舊封尙在。兩登廊廟﹐四退丘園﹐百行五常﹐不欺暗室。紳咸仰﹐以爲名教宗主。

周馮道﹐初仕後唐﹐長興中平章事。明宗謂侍臣曰「馮道性純儉﹐頃在徳勝寨﹐所居一茅庵﹐與從人同器食﹐臥則芻稿一束﹐其心晏如。及以父憂退歸鄕裏﹐自耕耘樵采﹐與農夫雜處﹐曾不以素貴介懷﹐眞士大夫也。」道歷仕四朝﹐二入中書﹐在相位二十餘年﹐以持重鎭俗爲己任。性廉儉﹐不受四方之賂﹐未嘗以片簡擾諸侯。私門之內﹐無累茵﹐無重味﹐不畜姬僕﹐不聽絲竹。有寒素之士求見者﹐必引於中堂﹐語及平生。其待遇也﹐心無適莫。故𨿽朝代遷貿﹐人無間言﹐屹若巨山﹐不可轉也。議者以爲厚徳稽古﹐宏才偉量﹐蓋漢胡廣﹑晉謝安之徒歟。

蘇禹﹐初仕漢爲宰輔﹐純厚長者。遭漢祖與蘇逢吉同登相位﹐漢末逢吉夷滅﹐禹恬然無咎﹐時人以爲積善之報也。

士大夫不可爭名競進﹐致有缺行玷平生之蹤迹。昔張去華﹐當太祖朝乞試﹐有數知己﹐皆館閣名臣﹐保舉之。太祖怒而問曰「汝有多少文章得如陶谷﹖」曰「不如。」「敢與竇儀比試﹖」曰「不敢。」「汝與張澹比試﹖」遂遲遲不對﹐遂令張澹比試。試畢﹐考校所試﹐優於張澹。然澹是季父﹐自此去華一生不得入館閣﹐蓋由是耳。

呂文穆公罷相﹐上謂左右曰「呂蒙正前自布衣﹐朕擢爲輔相﹐今退在班列﹐必望復位矣。」劉昌言曰「蒙正𨿽驟登顯貴﹐然其風望﹐不爲忝冒﹐不聞蒙正之郁悒也。況今巖穴髙士﹐不求榮達者甚多。惟若臣輩﹐苟且官祿﹐不足以自重矣。」上默然。錢若水言「忠正之士﹐不以窮達易志操。其或以爵祿恩遇之故而效忠於上﹐中人以下者之所爲也。」上然之。

劉昌言罷﹐上問趙熔等曰「昌言涕泣否﹖」曰「與臣等談﹐多至流涕。」若水曰「昌言實未嘗流涕﹐熔等迎合上意耳。」若水因自念上待輔臣如此﹐蓋未嘗有秉節髙邁﹐不貪名勢﹐能全進退之道以感動人主﹐遂貽上之輕鄙﹐將以滿歲移疾﹐遂艸章求解職。會晏駕﹐不果上。

王內翰禹字元之﹐性狷介﹐數忤權貴﹐宦官尢惡之。上累召至中書戒諭之﹐禹終不攺。咸平初﹐修《太祖實錄》﹐與宰相論不合。又以謗責落職﹐出知黃州﹐作《三黜賦》以見志﹐其卒章曰「屈於身而不屈於道兮﹐𨿽百謫其何虧。吾當守正直而佩仁義兮﹐惟終身而行之。」

王司門繕調沂州錄事參軍﹐時魯宗道方爲司戶參軍﹐家貧食眾﹐祿俸不給﹐每貸於王﹐猶不足﹐則又懇王豫貸俸鈔。魯禦下嚴﹐庫吏深怨之﹐訴魯私貸緡鈔。州並劾王﹐王諭魯曰「第歸罪某﹐君無承也。」王卒明魯不知﹐而獨得私貸之罪。魯深愧謝﹐不自容﹐王處之裕如﹐無慊恨也。由是沈困銓曹二十餘年。晚用薦者引對吏部﹐狀其功過﹐奏目有魯姓名﹐時魯已參大政﹐立殿中。仁廟目魯曰「豈卿邪﹖」魯遽稱謝﹐具呈其實。仁宗嘆曰「長者也﹗先是有私過者﹐例攺次第﹐由是得不降等﹐詔攺大理寺丞﹐仕至省郎﹐累典名郡﹐壽八十九卒﹐亦庇賢爲善之報也。

王文正公時﹐諫議大夫張師徳謁向文簡公曰「師徳兩詣王相公門﹐皆不得見﹐恐爲人輕毀﹐望公從容勸之。」一日方議知制誥﹐公曰「可惜張師徳。」向公曰「何謂﹖」公曰「累於上前說張師徳名家子﹐有士行﹐不意兩及吾門。狀元及第﹐榮進素定﹐但當靜以待之耳﹔若復奔競﹐使無階而進者﹐當如何也。」向公方以師徳之意啟之﹐公曰「旦處安得有人敢輕毀人﹐但師徳後進﹐待我淺也。」向公因稱師徳適有闕望﹐公弗遺。公曰「第緩之﹐使師徳知﹐聊以戒貪進﹐激薄俗也。」

龐莊敏公籍知定州﹐請老﹐召還京師﹐公陳請不已。或謂公﹕「今精力完壯﹐主上注意方厚﹐何遽引去﹖」公曰「必待筋力不支﹐明主厭棄﹐然後乃去﹐是不得已﹐豈止足之謂耶﹖」凡上表者九﹐手疏二十餘通﹐朝廷不能奪。五年﹐聽以太子太保致仕。

呂正獻公去就之際﹐極其介潔﹐在朝廷﹐小不合﹐便脫然無畱意。歷事四朝﹐無一年不自引求去。

富韓公慶曆間爲樞密副使﹐辭愈力。公言「遼旣通好﹐議者便謂無事﹐邊備漸弛。遼萬一敗盟﹐臣死且有罪。非獨臣不敢受﹐亦願陛下思外夷輕侮中原之恥﹐坐薪嘗膽﹐不忘修政。」因以告納上前而罷﹐逾月﹐復以命公。時元昊使辭上﹐俟公綴樞密院班﹐乃坐﹐且使章得象諭公曰「此朝廷特用﹐非以使遼故也。」公不得已﹐乃受。

余公靖爲諫官時﹐範文正公言事﹐忤大臣﹐貶知饒州﹐諫官緘口無敢言者。余獨奏曰「若習爲常﹐恐鉗天下之口﹐不可不戒。」節旣上﹐落職監均州酒稅。尹公氵朱﹑歐陽修相繼抗疏論列﹐又以書讓諫官髙若訥﹐亦得罪遠謫。時天下賢士大夫相與惜其去﹐號爲四賢﹐蔡襄作《四賢一不肖》詩以記其事﹐詩播都下。

包孝肅公﹐呂文靖聞其才﹐欲見之。一日待漏院﹐見班次有包拯名﹐頗喜﹐及歸﹐又問知居同里巷﹐意以拯欲便於求見。無幾﹐報拯朝辭﹐乃就部﹐注一知縣而出﹐尢奇之﹐遽使人追還﹐遂薦對除裏行﹐自此擢用。

韓公維弱不好進﹐篤志問學﹐嘗以進士薦禮部。父任執政﹐不就廷試﹐乃以父任守將作監主簿。丁外艱﹐服除﹐闔門不仕。仁宗患紳奔競﹐諭近臣日﹕「恬退守道者旌擢﹐則躁求者自當知恥。」於是宰相文彥博﹑宋庠等言公好古嗜學﹐安於靜退﹐乞加甄錄﹐以厚風俗。召試學士院﹐辭不赴﹐除國子監主簿。

陳恭公執中﹐初罷政亳州﹐年六十九﹐遇生日親族獻壽﹐獨其侄世修獻《範蠡遊五湖圖》﹐且贊曰「賢哉陶朱﹐霸越平吳。名遂身退﹐扁舟五湖。」恭公甚喜﹐卽日表納節。明年累表求退﹐遂以司徒致仕。

劉公敞前後升官﹐未嘗輒讓﹐惟初拜侍讀及除諫議﹐辭之﹐其心誠謂分所不宜處﹐則不欲苟受之﹐非以邀名也。

韓魏公常言君子與小人並處﹐其必不勝﹐則奉身而退﹐樂道無悶也。

範忠宣公奏疏﹐乞將呂大防等引赦原放忤大臣章�範職知隨州﹐公艸疏時﹐或以觸怒爲解﹐萬一遠謫﹐非髙年所宜。公曰「我世受國恩﹐事至於此﹐無一人爲上言者。若上心遂回﹐所系非小﹔設有不從﹐果得罪﹐死復何憾﹗」命家人促裝﹐以俟謫命。公在隨幾一年﹐素苦目疾﹐忽全失其明﹐上表乞致仕。�戒堂吏﹐不得上﹐遂貶公武安軍節度副使﹐永州安置。命下﹐公怡然就道。人或謂公爲近名﹐公聞而嘆曰「七十之年﹐兩目俱喪﹐萬里之行﹐豈其欲哉﹗但區區愛君之心﹐不能自已。人若避好名之嫌﹐則無爲善之路矣。」每諸子怨章�公﹐必怒止之。江行﹐赴貶所﹐舟覆﹐扶公出﹐衣盡濕﹐顧諸子曰「此豈章�爲之哉﹗」至永州﹐公之諸子聞韓少卿維請均州﹐其子告�以少卿執政日與司馬公議論多不合﹐得免行﹐欲以公與司馬公議役法不同爲言求歸﹐白公﹐公曰「吾用君實薦﹐以至宰相﹐同朝論事﹐不合卽可﹐汝輩以爲今日之言﹐不可也。有愧而生者﹐不若無愧而死。」諸子遂止。公安置永州﹐課兒孫誦書﹐躬親教督﹐常至夜分。在永三年﹐怡然自得。或加以橫逆﹐人莫能堪﹐而公不爲動﹐亦未嘗含怒於後也。每對賓客﹐惟論聖賢﹐修身行己﹐余及醫藥方書﹐他事一語不出口﹐而气貌益康寧﹐如在中州時。

司馬溫公事神宗時﹐王安禮爲右丞。一日﹐宰執同對﹐有無人才之嘆。左丞蒲宗孟對曰「人才半爲司馬光以邪說壞之。」上不語﹐正視宗孟久之﹐宗孟懼甚﹐無以爲容。上復曰「蒲宗孟乃不取司馬光耶﹖司馬光未論別事﹐只辭樞密一節﹐朕自卽位以來﹐惟見此一人。他人則𨿽迫之使去﹐亦不肯矣。」

劉安世元城﹐初除諫官﹐未敢拜命﹐入與娘子謀曰「朝廷不以安世不肖﹐誤除諫官。這个官職不比閒慢差遣﹐須與他朝廷理會﹐事有所觸犯﹐禍出不測。朝廷方以孝治天下﹐如以老母懇辭﹐必無不可。」娘子曰「不然。諫官是天子爭臣﹐我見你爺要做不能得﹐你是何人﹐蒙朝廷有此除授。你果能補報朝廷﹐假使得罪﹐我不選甚處﹐隨你去。但做。」公遂備禮辭免﹐尋便供職。三日﹐朝廷有大除拜﹐公便上二十四章﹐又論章�十九章。及得罪﹐�必欲見殺。春﹑循﹑梅﹑新﹑髙﹑竇﹑雷﹑化八州惡地﹐安世歷徧七州﹐又遭先妣喪禍﹐與兒子輩扶獲靈柩﹐盛夏跣足﹐日行數十里﹐腳底都穿﹐嘆曰「今只老夫與兒子兩人在耳﹗」公在朝﹐章�於昆山縣彊市民田﹐人口經州縣監司次第陳訴﹐皆不敢受理﹐又經戶部﹐不敢治﹐禦史臺亦不彈劾。公累上疏極論曰「按�抱死黨之志﹐而濟以陰謀﹔蘊大姦之才﹐而輔之殘忍。因緣王安石﹑惠卿之黨﹐遂得進用。而造起邊隙﹐僥幸富貴。在先帝時已坐置田不法﹐嘗罷執政﹐蔡確引用﹐再叨大任。陛下嗣位﹐擢置上樞﹐而內懷姦謀﹐沮毀聖政﹐以致悖慢帷幄之前﹐殊無臣子之禮。及以家難﹐退歸裏閭﹐而敢憑恃凶豪﹐劫持州縣﹐使無辜之民﹐流離失業。乞特賜竄殛﹐仍委臺臣置院推劾。其昆山﹑蘇州及本路監司﹐亦乞並行黜責。」章四上﹐朝廷令發運司體究﹐詔贖銅十斤。公復爭之﹐以爲「所責太輕﹐未厭公議﹐況�與蔡確﹑黃履﹑邢恕素相交結﹐天下指爲四凶﹐若不因其自致人言﹐遂正典刑﹐異日卻欲竄逐﹐深恐無名。且干系官吏﹐因�致罪﹐皆處從坐﹐�系首惡之人﹑乃止贖銅﹐事理顚錯﹐亦已太甚。況下狀之日﹐�父尙在﹐而別籍異財﹐事義顯著。考按律文﹐罪入十惡。愚民冒犯﹐猶有常刑﹐�爲大臣﹐天下所望﹐而虧損名教﹐絕滅義理﹐止從薄罰﹐何以示懲。聖人制法﹐惟務至公﹐若行於匹夫而廢於公卿﹐伸於愚民而忽於貴近﹐此乃姑息之獘﹐非淸朝之所宜行也。」蔡確𨿽貶﹐尙與章�等自謂有定策功﹐創造語言﹐恐脇貴近﹐爲中外憂。劉安世復言曰「臣近嘗進對﹐論確朋黨﹐𨿽粗陳大槪﹐未能盡達天聽﹐事體至重﹐不可不憂。臣聞蔡確﹑章�﹑黃履﹑邢恕四人者﹐在元丰之末﹐號爲死黨。�﹑確執政﹐倡之於內﹐履爲中丞﹐與其僚屬﹐和之於外。恕立其間﹐往來傳送﹐天下之事﹐在其掌握。聖上嗣位﹐四人者以爲有定策之功﹐眩惑中外。若不早爲辧正﹐恐異日必爲朝廷之患。臣聞元丰七年秋宴之日﹐今上皇帝出見羣臣﹐都下喧傳﹐以爲盛事。明年神宗皇帝晏駕﹐眾謂前日之出﹐已示與子之意﹐其事一也。自先帝違豫﹐嘉﹑政二王日詣寢殿候問起居﹐及疾勢稍增﹐太皇太后卽時面諭﹐並令還宮﹐非遇宣召﹐不得輒入﹐有以見聖心無私﹐保佑愼重﹐其事二也。建儲之際﹐大臣未嘗啟沃﹐而太皇太后內出皇帝﹐爲神考祈福﹐手書佛經﹐宣示執政﹐稱美仁孝﹐發於天性﹐遂令下詔誕告外庭﹐蓋事已先定﹐不假外助﹐其事三也。陛下聽政之初﹐首建親賢之宅﹐才告畢工﹐二王卽遷就外第﹐天下之人﹐莫不服陛下之聖明﹐深得遠嫌之理﹐其事四也。此實太皇太后聖慮深遠﹐爲宗廟社稷無窮之計﹐彼四人者﹐乃敢貪天之功﹐以爲己力。伏望明詔執政及當時受遺之臣﹐同以親見策立今上事迹﹐作爲金滕之書﹐藏之禁中﹐又以其事本末﹐著實錄﹐然後明正四凶之罪﹐布告天下。除蔡確近已貶竄外﹐所有章�﹑黃履﹑邢恕﹐欲乞並行逐之遠方﹐終身不齒﹐所貴姦豪屏息﹐它日無患。」由是三人皆得罪。劉元城遭貶﹐章�﹑蔡卞用事﹐欲殺公者甚至﹐凡甲令所載﹐稱遠惡州軍﹐無所不至﹐𨿽盛夏﹐令所在州軍監督﹐日行一臺﹐或泛海往來貶所。人謂公必死﹐然七年間未嘗一日病﹐年幾八十﹐堅悍不衰。公貶梅州﹐忽有所厚士類數輩至﹐輒相向垂淚。公曰「豈非安世有後命乎﹖」客曰「屬聞朝廷遣使入郡﹐將不利於公﹐願公自裁無辱。」時公貶所有土豪緣進納以入仕者﹐因持厚資入京師﹐求見�﹐直以能殺公意達之。不數日﹐薦上殿﹐自選人攺秩﹐除本路轉運判官。其人飛馭往驅﹐至公貶所﹐郡將遣其客來勸公治後事﹐滋泣以言。公色不動﹐畱客飲酒﹐談笑自若﹐對客取筆﹐書數紙﹐徐呼其僕曰「聞朝廷賜我死﹐卽死﹐依此行之。」謂客曰「死不難矣。」客從其僕取紙閱之﹐則皆經紀其家與同貶當死者之家事﹐甚悉。客驚﹐以爲不及。俄報運使距郡城三十里而止﹐翌日當至。家人聞之﹐亦號泣不食﹐不能寐﹐且治公後事。而公起居飲食如平昔﹐曾無少異。至夜半﹐伺公酣寢﹐鼻息如雷﹐忽聞鐘動上下﹐驚曰「鐘聲何太早也﹗」黎明問之﹐鳴鐘者乃運判公﹐一夕嘔血而斃矣。明日有客唁公﹐公亦無喜色。

範蜀公善文賦﹐補國子監生﹐及貢院奏名﹐皆第一。故事﹐殿庭唱第﹐過三人則爲奏名之首﹐必抗聲自陳以祈恩﹐𨿽考校在下﹐天子必擢置上列。以吳春卿﹑歐陽永叔之耿介﹐猶不免從眾。公獨不然﹐左右及並立者屢趣之﹐使自陳﹐公不應。至七十九人﹐始唱名及之﹐公出拜﹐退就列﹐訖無一言。眾皆服其安恬﹐自是始以自陳爲恥﹐舊風遂絕。範蜀公力詆王安石靑苗之法﹐疏三上﹐不行﹐卽請致仕。蘇軾賀曰「公𨿽退﹐而名益重矣。」公愀然不樂﹐曰「君子言聽計從﹐消患於未萌﹐使天下陰受其賜。無智名﹐無勇功﹐吾不得爲此命也。夫使天下受其害﹐而吾享其名﹐吾何心哉﹗」

王介甫曰「智者成之﹐仁者守之。」溫公曰「介甫誤矣。君子難進易退﹐小人反是。若小人得路﹐豈可去也﹗」王荊公介甫在政事堂﹐只喫魚羹飯。一日﹐因事乞去﹐云「世間何處無魚羹飯﹗」胡文定公云「只爲介甫緣累輕﹐故去住自在。」

範淳夫極爲溫公獎識﹐嘗爲《進論》﹐求教於公。公每見﹐則未始有可否﹐淳夫疑而質於公﹐公久而言曰「子之《進論》﹐非不美也﹐顧念世人獲甲科者絕少﹐而子旣已在前列﹐而復習《進論》﹐求應賢良﹐以光觀之﹐但有貪心耳。光之不喜者﹐非爲《進論》也﹐不喜子有貪心也。」淳夫於是焚去《進論》﹐不應賢良。公嘗從司馬溫公辟﹐修歷代君臣事迹。時王荊公當國﹐人皆奔競﹐公未嘗往謁。王安國與公友善﹐嘗諭荊公意﹐以公獨不親附﹐故未進用﹐公竟不往見。後章�拜相﹐公坐貶永州。公平生澹然無欲﹐家人不見其喜怒之容。修書於洛﹐有終焉之志。及登侍從﹐無時不求退﹐每被除擢﹐必力辭﹐不得已﹐然後就職。及被貶責﹐處之怡然。嘗曰「吾西蜀一布衣耳﹐今復不仕﹐何爲不可﹗」

蘇文忠公謫惠州﹐以少子過自隨﹐瘴癘所侵﹐蠻蛋所侮﹐胸中泊然無芥蒂。惠人愛敬之。四年﹐安置昌化。昌化非人所居﹐食飲不具﹐藥石無有﹐僦官屋以庇風雨﹐有司猶謂不可﹐則買地築室﹐縛艸屋三間。人不堪其憂﹐公食芋﹐飲水著書﹐時從其父老遊﹐亦無間也。

●卷六政事門

王公溥事周祖爲祕書郎﹐置幕府﹐從徵李守貞﹑王景崇﹐得朝臣交結書﹐周祖欲暴其事﹐溥力請焚之。後世宗嘗問漢相李崧蠟丸書結契丹﹐有記其辭者否﹖溥曰「使崧有此﹐肯以示人耶﹖逢吉輩爲之爾。」世宗遂優贈其官。

趙韓王爲相﹐太祖卽位之初﹐數出微行﹐或過功臣之家﹐不可測。一日大雪﹐向夜﹐叩趙普門。普亟出﹐惶懼迎拜﹐從容問曰「夜久甚寒﹐陛下何以出﹖」帝曰「吾睡不能著﹐一榻之外﹐皆他人家也﹐故來見卿。」普曰「陛下小天下耶﹖南徵北伐﹐今其時也﹐願聞成算所向。」帝曰「吾欲下太原。」普默然久之﹐曰「非臣所知也。」帝問其故﹐普曰「太原當西北二邊﹐使一舉而下﹐則二邊之患﹐我獨當之。何不姑畱﹐以俟削平諸國。」帝笑曰「吾意正如此﹐特試卿爾。」遂定下江南之議。太祖旣得天下﹐召普問曰「自唐季以來﹐數十年間﹐帝王凡易十姓﹐兵革不息﹐其故何也﹖吾欲息天下之兵﹐爲國家建長久計﹐其道如何﹖」普曰「鎭節太重﹐君弱臣彊而已。惟稍奪其權﹐制其錢谷﹐收其精兵﹐則天下自安矣。」語未畢﹐上曰「卿勿復言﹐吾已諭矣。」上因晚朝﹐與故人石守信﹑王審琦等飲﹐酒酣﹐上曰「人生如白駒之過隙﹐所爲富貴﹐不過多積金帛﹐厚自娛樂﹐使子孫無貧乏爾。汝曹何不釋去兵權﹐擇好田宅﹐重爲子孫久遠之業﹐多置歌兒舞女﹐日飲酒相歡﹐以終其天年。君臣之間﹐兩無猜嫌﹐上下相安﹐不亦善乎﹖」皆再拜曰「陛下念臣及此﹐所謂生死肉骨也。」明日皆稱疾﹐請解兵權。上許之﹐皆以散官就第﹐賜賚甚厚﹐諸功臣皆以善終。趙韓王事太祖時﹐有羣臣立功﹐當遷官。上素嫌其人﹐不與。普堅以爲請﹐曰「刑以懲罪﹐賞以酬功﹐古今之通道也。且刑賞者﹐天下之刑賞﹐非陛下之刑賞﹐豈得以喜怒專之。」上怒甚﹐起﹐普亦隨之。上入宮﹐普立於宮門﹐久之不去。上寤﹐乃可其奏。普欲除某人爲某官﹐不合太祖意﹐不用。明日﹐普復奏之﹐又不用。明日又奏之﹐太祖怒﹐取其奏壞裂投地﹐普顏色自若﹐徐拾奏歸補綴﹐明日復進之。上乃寤﹐用之﹐後果稱職。

呂文穆公蒙正以寬厚爲宰相﹐太宗尢所眷遇。有一朝士﹐家藏古鑑﹐自言能照二百里﹐欲因公弟獻以求知。其弟因間從容言之﹐公笑曰「吾面不過子大﹐安用照二百里﹗」其弟遂不敢言。聞者嘆服﹐以謂賢於李衛公遠矣。蓋寡好而不爲物累者﹐昔賢之所難也。呂文穆公爲相﹐夾袋中有冊子﹐每四方替罷謁見﹐必問其有何人才﹐隨卽疏之﹐悉分門類﹐或有一人而數人稱﹐必賢也。朝廷求賢﹐取之囊中。故公爲相﹐文武百官各稱職者﹐以此。

張文定公齊賢爲相時﹐戚裏有爭﹐分財不均﹐更相訴訟﹐更十餘斷﹐不能服。公卽命各供狀﹐結實﹐乃召兩吏趨歸其家﹐令甲入乙捨﹐乙入甲捨。

呂正惠公端居相位﹐會太宗大漸﹐李太后與宣政使王繼恩忌太子英明﹐陰與參知政事李昌齡﹑殿前都指揮使李繼勛﹑知制誥胡旦謀﹐立潞王元佐。上崩﹐太后使繼恩召端﹐端知有變﹐鎖繼恩於閣內﹐使人守之而入。太后謂曰「宮車已晏駕﹐立嗣以長﹐順也﹐今將何如﹖」端曰「先帝立太子﹐正爲今日﹐豈可遽違先帝之命﹐更有異議﹗」乃迎太子﹐立之。眞宗卽位﹑垂簾引見羣臣﹐呂端於殿下平立不拜﹐請捲簾升殿審視﹐然後降階﹐率羣臣拜呼萬歲。

錢宣靖公若水爲樞密副使時﹐李繼隆與運使盧之翰有隙﹐欲陷之罪﹐遂奏轉運使乏軍糧﹐太宗怒﹐立召中使一人﹐付三函﹐令乘驛馳取轉運使盧之翰等三人首。公爭之﹐請先推驗有狀﹐然後行法。上大怒﹐拂衣起入禁中。二府皆罷﹐公獨畱廷中不去。上旣食﹐久之﹐使人偵廷中有何人﹐報云「有細瘦而長者尙立焉。」上出詰之﹐曰「爾以同州推官再期爲樞密副使﹐朕以爾爲賢﹐乃不才如是耶﹗」對曰「陛下不知臣無狀﹐使得待罪二府﹐臣當竭其愚慮﹐不避死亡。今陛下據李繼隆一幅奏書﹐誅三轉運使﹐𨿽有罪﹐天下何由而知之﹖鞫驗事狀明白﹐加誅何晚。」上意解﹐如若水議﹐三人皆黜爲行軍副使。旣而遼入塞﹐事皆虛誕﹐繼隆坐罷招討﹑知秦州。

王晉公事太祖﹐爲知制誥。太祖遣使魏州﹐以便宜付之﹐蓋魏州節度使符彥卿有飛語聞於上。至魏﹐得彥卿家僮二人﹐挾勢恣橫﹐以便宜決配而已。及還朝﹐太祖問曰「汝敢保彥卿無異意乎﹖」曰「臣與符彥卿家各有百口﹐願以臣之家口保符彥卿。」又曰「五代之君﹐多因忌猜殺無辜﹐致享國不長﹐願陛下以爲戒。」

王文正公爲相時﹐宮禁火災﹐眞宗驚惶﹐語王旦曰「兩朝所積﹐朕不敢妄費﹐一朝殆盡﹐誠可惜也。」公對曰「陛下富有天下﹐財帛不足憂﹐所慮者﹐政令賞罰﹐有所不當耳。臣備位宰相﹐天災如此﹐臣當罷免。」繼上表待罪。上乃降詔罪己﹐許中外上封事﹐言朝政得失。後有大臣言非天災﹐乃王宮失於火禁﹐請置獄。上出其狀﹐當斬決者數百人。公持以歸﹐翌日﹐乞獨對曰「初火災﹐陛下降詔罪己﹐臣上表待罪。今行此刑﹐恐不副前詔﹐有違天意。果欲行法﹐願罪臣以明無狀。」上欣然聽納﹐免死幾百輩。文正公以上官泌知河陽﹐諸公白公﹐泌欲轉運使。會京東有闕﹐諸公曰「可差上官泌。」公不答﹐因奏對﹐言泌向日議差河陽﹐然亦合入一職司﹐會京東轉運使闕﹐更稟上旨。上閱泌歷任日﹐與轉運使。諸公歸相語曰「王公無私如此。」王文正公爲相﹐張士遜出爲江西轉運使﹐辭公於政事堂﹐且求教。公從容曰「朝廷榷利至矣。」士遜起謝﹐後疊更是職﹐思公之言﹐未嘗求錐刀之利。識者曰「此運使最識大體。」王文正公再氵位大名﹐代陳堯咨。旣視事﹐府署毀圯者﹐卽舊而葺之﹐無所攺作﹔什器之損失者﹐修補之如數。政有不便﹐委曲彌縫﹐悉掩其非。及移守洛帥﹐陳復爲代﹐睹之嘆曰「王宜爲宰相﹐我之量不及也。」蓋陳以昔時之嫌﹐意謂公必反其故﹐發其隱也。王文正公爲相時﹐寇準知永興軍﹐誕日﹐排設如聖節儀﹐晚衣黃服﹐簪花走馬。或奏寇準有叛心﹐眞宗怒甚﹐手出奏示執政曰「寇準乃反耶﹗」旦熟視﹐笑曰「寇準許大年紀﹐尙駿耳﹗可札與寇準知。」上意亦解。文正公爲相﹐有求差遣﹐見其人材可取﹐將收用﹐必正色拒絕之﹐已而擢用﹐或不足收用﹐必和顏溫語待之。子弟問故﹐公曰「用賢﹐人主之事﹐我若受其請﹐是市私恩也﹐故峻絕之﹐使恩歸於上。若其不用者﹐旣失所望﹐又無善辭﹐此取怨之道也。」王文正公或歸私第﹐不去冠帶﹐入靜室中默坐﹐家人惶恐﹐莫敢見者﹐而不知其意。後公弟以問趙公安仁﹐趙公曰「見議事﹐公不欲行﹐而未決﹐此必憂朝廷矣。」王文正公以病求罷﹐入見滋福殿。眞宗曰「朕方以大事托卿﹐而卿病如此。」因命皇太子拜公。公言「太子盛徳﹐必任陛下事」﹐因薦可爲大臣者十餘人﹐後皆爲名臣。

李文靖公爲相﹐眞宗雅敬之﹐嘗問治道所宜先。沆曰「不用浮薄新進喜事之人﹐此最爲先。」帝問其人﹐曰「梅詢﹑曾致堯等是也。」帝深然之。李文靖公每言丁晉公小人之才﹐不可用。寇萊公始與晉公善﹐薦於文靖屢矣﹐而終未用。一日﹐萊公語文靖曰「比屢言丁謂之才﹐而相公終不用﹐豈其才不足耶﹖」公曰「如斯人者﹐才則才矣﹐顧其爲人﹐可使之在人上乎﹖」萊公曰「如謂者﹐終能抑之使在人下乎﹖」文靖笑曰「他日後悔﹐當思吾言。」晚年與寇權寵相軋﹐交互傾奪﹐至有海康之禍﹐始服文靖之先識。《龜山語錄》﹕眞宗問李文靖曰「人皆有密啟﹐而卿獨無﹐何也﹖」對曰「臣待罪宰相﹐公事則公言之﹐何用密啟﹖夫人臣有密啟者﹐非讒卽佞﹐臣常惡之﹐豈可效尢。」上曰「善。」祖宗時宰相如此﹐天下安得不治。

向文簡公知廣州﹐至荊南﹐卽市南藥以歸﹐在官一無所須﹐以廉淸聞。

張忠定公自蜀還﹐詔以牛冕代公。公曰「冕非撫禦才﹐其能綏輯乎﹖」逾年﹐果致王均之亂﹐後𨿽討平之﹐而民尙未寧。上以公前治蜀﹐長於安集﹐威惠在人﹐復以公知益州事。蜀民聞之﹐皆鼓舞相慶。公知民信﹐易嚴以寬﹐凡一令之下﹐人情無不慰愜﹐蜀部遂大治。張忠定公問李畋曰「百姓果信我否﹖」對曰「侍郎威惠及民﹐民皆信服。」公曰「前一任未也﹐此一任應稍稍爾。秀才只此一个﹐信五年﹐方得成。」公誨李畋曰「子異日爲政﹐信及於民﹐然後教之﹔言及於義﹐然後勸之﹔動而有禮﹐然後化之﹔靜而無私﹐然後民安而樂業矣。行斯四者﹐在乎先率其身﹔不然﹐則退必有後言矣。」

馬正惠公知節﹐自始仕以至登用﹐遇事謇謇﹐未嘗有所顧憚。王冀公﹑丁晉公用事﹐每廷議不直﹐輒面詆之。眞宗初或甚忤﹐然終以此知公﹐而天下至今稱其正直。嘗與王欽若奏事上前﹐欽若或懷數奏﹐出其一二﹐其餘匿之﹐旣退﹐以己意稱聖旨行之。嘗與公俱奏事上前﹐欽若將退﹐公目之曰「懷中奏何不盡出之﹗」又與同列奏對次﹐忽厲聲曰「王欽若等讀盡札子﹐莫謾官家﹗」公退﹐見王文正公﹐詞色尙怒﹐因語曰「諸子上前議論如此﹐吾幾欲以笏擊死之﹐但恐驚動君相耳﹗」公嘆撫久之。

李謙溥有將劉進﹐勇力絕人﹐數以少擊眾。並人患之﹐乃以蠟丸封書讒進﹐陽遺其丸﹐晉帥趙贊得之以聞。太祖卽詔謙溥械送闕下﹐謙溥曰「此反間也﹐願以闔門保之。」太祖得奏﹐遽釋進﹐厚賜金帛遣之。

畢文簡公士安﹐在政府時﹐契丹謀入塞﹐公首疏五事﹐陳選將﹑餉兵﹑理財之策﹐帝多納用﹐乃進公吏部侍郎﹑參知政事。入謝﹐帝曰「行且相卿﹐然時方多事﹐求與卿同進者其誰可﹖」公頓首辭謝﹐曰「寇準兼資忠義﹐善斷大事﹐此宰相才也。」帝曰「聞其性剛使气。」對曰「準資方正﹐慷慨有大節﹐忘身徇國﹐秉道疾邪﹐此其素所蓄積﹐朝臣罕出其右者﹐第不爲流俗所喜。今天下之民﹐𨿽蒙休徳﹐涵養安佚﹐而西北跳梁爲邊境患﹐正若準者所宜用也。」帝曰「然」。

王沂公爲相﹐會章聖不豫﹐劉后諷宰臣丁謂﹐欲臨朝﹐中外洶洶﹐無敢言者。公謂後戚錢惟演曰「漢之呂后﹐唐之武氏﹐皆據非其位﹐其後子孫誅戮﹐不得保首領。公﹐後之肺腑﹐何不入白皇后﹖萬一宮車不諱﹐太子卽位﹐太后輔政﹐豈不爲劉氏之福乎﹖若欲稱制﹐以取疑於天下﹐非惟劉氏之禍﹐恐亦延及公矣。」惟演大懼﹐入白之﹐其議遂止。王沂公在中書﹐章聖上仙﹐外尙未聞﹐中書﹑密院同入問起居﹐召詣寢閣﹐東面垂帷﹐明肅傳遺命﹐輔立皇太子﹐及皇太后權聽斷軍國大事﹐退而發哀。公於殿廬艸具遺制﹐丁謂欲去權字﹐公曰「皇帝衝年﹐太后臨朝﹐斯已國家否運﹐稱權猶足示後﹐況言猶在耳﹐何可攺也。且增減制書有法﹐豈期表則之地﹐先欲亂之耶﹖」謂勃然曰「參政卻欲擅攺遺制乎﹖」公曰「曾適來寢殿中﹐實不聞此言。若誠有之﹐豈敢攺﹗」章獻明肅太后權處分軍國事﹐聽斷儀式﹐久而未定。丁謂欲每議大政﹐則皇太后坐後殿﹐朝執政﹐朔望則皇帝坐前殿﹐朝羣臣﹐其餘庶務﹐中書﹑樞密院平決之。公時判禮儀院﹐獨奏曰「天下者﹐太祖﹑太宗﹑先帝之天下也﹐非陛下之天下也。柰何使兩宮異位﹐不共天下之政﹐是壅主上之聰明﹐絕下情而不使通。況宮人專政﹐亂之始也。」乃采用蔡邕所述東漢故事﹐皇帝在左﹐母后在右﹐同殿垂簾﹐中書﹑樞密院以次奏事﹐如儀﹐而後人心始定。景徳中﹐朝廷始與契丹通好﹐詔遣使﹐將以北朝呼之﹐公請止稱契丹本號﹐朝論韙之。沂公與李觀察維﹑薛尙書失同謁王文正公﹐公托病﹐薛頗不平。公婿韓億時在門下﹐見之﹐一日以此白公﹐公曰「韓郎未之思耳。王﹑薛﹐皆李之婿﹐相率而來﹐恐有所幹於朝廷﹐事果不可﹐沮之無害﹐若可行﹐答以何辭﹖執政之大忌也。」韓謝曰「非億所知。」

李文定公迪居相位﹐眞宗不豫﹐大漸之夕﹐公與宰執以祈禳宿內殿。時仁宗幼沖﹐八大王元儼者有威名﹐以問疾畱禁中﹐累日不肯去。執政患之。偶翰林司以金盂貯熱水﹐曰「王所須也。」文定取案上墨筆攪水中﹐盡黑﹐令持去。王見之大驚﹐意其有毒也﹐好上馬去。文定臨事大率類此。眞宗旣疾甚﹐殆不復知事﹐李迪﹑丁謂同作相。內侍雷允恭者﹐嬖臣也﹐自劉后以下﹐皆畏事之﹐謂之進用﹐皆允恭之力。嘗傳宣中書﹐欲以林特爲樞密副使﹐迪不可﹐曰「除兩府﹐須面奉聖旨。」翌日爭之上前﹐聲色俱厲。謂辭屈﹐俯首鞠躬而已。謂旣退﹐迪獨畱納札子﹐上皆不能省記﹐而二相皆以郡罷。允恭傳宣謂家﹐以中書闕人﹐權畱謂發遣﹐謂因直入中書﹐見同列﹐召堂吏諭之﹐索文書閱之﹐來日與諸公同奏事﹐上亦無語。眾退獨後﹐及出﹐道過學士院﹐問吏﹕「今日學士誰直﹖」曰「劉學士筠。」謂呼筠出﹐口傳聖旨﹐令謂復相﹐可艸麻。筠曰「命相必面得旨﹐果爾今日必有宣召麻﹐乃可爲也。」謂無如之何﹐他日再奏事﹐復少畱退﹐過學士院﹐復問誰直﹐曰「錢學士惟演。」謂復以聖旨語之﹐惟演卽從命。旣復相﹐乃逐李公及其黨﹐正人爲之一空。

丁公謂險詐﹐然亦有長者言﹐眞宗常怒一朝士﹐再三語及﹐輒稍退不答﹐上作色曰「如此叵耐問﹗」輒不應。謂進曰「雷霆之下﹐臣若更加一言﹐則齏粉矣。」眞宗欣然嘉納。

魯肅簡公爲正言﹐事有違誤﹐風聞彈疏﹐眞宗稍厭之。公自訟於上前曰「臣在諫列﹐而諫守﹐臣職也。陛下以數而厭之﹐豈非事納諫之虛名﹐俾臣屍素苟祿乎﹖臣竊愧之﹐願得罷去。」上悅其忠﹐慰勉以遣。他日﹐禦筆題殿壁曰「魯直」。

呂文靖公夷簡﹐當仁宗初蒞政﹐問輔臣﹕「四方奏獄來上﹐不知所以裁之﹐如之何則可﹖」公進曰「凡奏獄﹐必出於疑﹐疑則從輕可也。」帝深以爲然。故終仁宗之世﹐疑獄一從於輕。

呂許公﹐慶曆初﹐仁宗服藥﹐久不視朝﹐一日聖體康復﹐思見執政﹐坐便殿﹐促召二府宰臣﹐公聞命﹐移頃方赴。比至﹐中使數輩促公﹐同列亦贊公速行﹐公愈緩轡。旣見﹐上曰「久疾方平﹐喜與卿等相見﹐而遲遲其來﹐何也﹖」公曰「陛下不豫﹐中外頗憂﹐一旦聞急召近臣﹐臣若奔馳以進﹐慮人心驚動耳。」上以爲得輔臣之體。天聖時﹐大內火災﹐宮室略盡。比曉﹐朝者盡至。日宴﹐宮門不發﹐不得聞上起居﹐兩府請入對﹐不報。久之﹐追班﹐上禦拱宸門樓﹐有司贊謁﹐百官盡拜樓下﹐公獨立不動。上使人間其意﹐對曰「宮庭有變﹐羣臣願一望天顏。」上爲舉簾﹐俯檻見之﹐乃拜。

陳文惠公堯佐謂治煩之術﹐任威以擊彊﹐盡察以防姦﹐譬如激水﹐而欲其澄也。故公爲政﹐一以誠信。每歲正月夜放燈﹐則悉籍惡少年禁錮之﹐公召諭曰「尹以惡人待汝﹐汝安能爲善﹖吾以善人待汝﹐汝忍爲惡耶﹖」因盡縱之。凡五夜﹐無一人犯法者。

杜正獻公有門生爲縣令﹐公戒之曰「子之才器﹐一縣令不足施。然切當韜晦﹐無露圭角﹐不然無益於事。」門生曰「公平生以直亮忠信取重天下﹐今反誨某以此﹐何也﹖」公曰「衍歷任多歷年久﹐上爲帝王所知﹐次爲朝野所信﹐故得以申其志。今子爲縣令﹐捲舒休戚﹐系之長吏。夫良二千石固不易得﹐若不奉知﹐子烏得以申其志﹐徒取禍爾。」

龐莊敏公過京師謁上﹐時上新用文﹑富爲相﹐謂公曰「朕新用二相﹐如何﹖」公曰「二臣皆朝廷髙選﹐陛下拔而用之﹐甚副天下之望。」上曰「誠如卿言。文彥博猶多私﹐至於富弼﹐萬口同詞﹐皆云賢相也。」公曰「文彥博﹐臣頃同在中書﹐詳知所爲﹐實無所私﹐但惡之者毀之耳。富弼頃爲樞密副使﹐朝士大夫未有與之爲怨者﹐故交口譽之﹐冀其進用﹐而已有所利焉。若富弼以陛下之爵祿樹私恩﹐則非忠臣﹐又何足賢也。陛下所宜深察。且陛下旣知二臣之賢而用之﹐則當信之堅﹐任之久﹐然後可以責成功。」上曰「卿言是也。」至和三年﹐以災異﹐詔中外咸言得失。公密疏曰「太子天下本﹐今陛下春秋固方盛﹐然太子不豫建﹐使四方無所系心。願擇宗室之宜爲嗣者﹐早決之。羣情旣安﹐則災異可塞矣。」

諫議田錫好直諫﹐太宗時﹐上言軍國要機者一﹐朝廷大體者四。眞宗卽位﹐屢召對言事﹐嘗請抄略《禦覽》三百六十卷﹐日覽一卷﹐又采經史要言爲禦屏風十卷﹐以便觀覽。及卒﹐眞宗謂李沆曰「田錫﹐直臣也﹐天何奪之速。」朝廷每少有闕失﹐方在思慮﹐錫之章奏已至矣。每見公﹐色必莊﹐嘗目之曰「朕之汲黯也﹗」幸龍圖閣閱書﹐指東北隅架二漆函﹐謂陳堯咨曰「此田錫章疏也。」

王文忠公堯臣使還﹐行至涇州﹐而徳勝寨兵逼其將姚貴閉城叛﹐公止道左﹐解裝爲榜﹐射城中以招貴﹐且發近兵討之。初﹐吏白曰「公奉使﹐且還歸報天子爾。貴叛﹐非公事也。」公曰「貴﹐土豪也﹐頗得士心﹐然初非叛者。今不乘其未定﹐速招降﹐後必生事﹐爲朝廷患。」貴果出降。

王公質通判蘇州﹐州守黃宗旦得盜鑄錢者百餘人﹐以托公。公曰「事發無迹﹐何從得之﹖」宗旦曰「吾以術陰鉤出之。」公愀然曰「仁者之政﹐以術鉤人﹐置之死而又喜耶﹖」宗旦慚服﹐悉緩其獄﹐稱公曰「君子也。」

韓魏公爲右司諫﹐時災異數見﹐公以災異屢發﹐主於執政者非才﹐累言於上。又奏曰「若杜衍﹑範仲淹﹑孔道輔﹑宋祁﹑胥偃﹐眾以爲忠正之臣﹐可備進擢者﹔王曾﹑呂夷簡﹑蔡齊﹑宋綬﹐亦人所屬望也。」章十上﹐不報﹐公抗疏乞出。疏示中書﹐敕禦史臺集百官會議。上乃罷宰臣王隨﹑陳堯佐﹑參政韓億﹑石中立等四人。及宣麻日﹐乃張士遜﹑昭文章得象﹑集賢宋庠﹑晁宗愨參政﹐天下大失望。是時朝廷欲以公爲知制誥﹐寵其盡言。公曰「諫行足矣﹐因取美官﹐非本意也。人其謂我何﹖」公又言賞罰當從中書出﹐今數聞有內降﹐不可不止。王沂公見公論事切直﹐謂公曰「比年臺諫官多畏避﹐爲自安計﹐否則激發近名﹐如君不負所職。」公爲諫官三年﹐所存諫槁﹐欲斂而焚之﹐以效古人謹密之義。然恐無以表章從諫之美﹐乃集七十餘章﹐爲三卷﹐曰《諫垣存槁》﹐自序於首﹐略曰「諫主於理勝﹐而以至誠將之。」韓魏公居相位。初﹐英宗卽位﹐以憂得心疾﹐太后垂簾同聽政。帝遇宦官少恩﹐左右多不悅者﹐乃讒間兩宮﹐遂成隙。太后對輔臣﹐嘗及之。公慮宮中有不測者﹐一日因對﹐以危言感動太后曰「臣等只在外面﹐不得見官家內中保護﹐全在太后。若官家失照管﹐太后亦未安穩。」太后驚曰「相公是何言語﹖自家更是用心。」公卽曰「太后照管﹐則眾人自照管。」同列爲縮頸流汗。或謂公曰「語不太過否﹖」公曰「不得不如此。」間有傳帝在禁中過失事﹐眾頗惑之。公曰「豈有殿上不曾錯了一語﹐而入宮門﹐得許多錯來﹐自爾妄傳語。」言者稍息。帝疾甚﹐時有不遜語。太后不樂。大臣有不預立皇太子者﹐陰進廢立之計﹐惟公確然不變。參政歐陽修深助其議。嘗奏事簾前﹐太后嗚咽流涕﹐遽道不遜狀。公曰「此病故耳。病已﹐必不爾。子病﹐母可不容之乎﹖」太后不懌﹐修乃進曰「太後事仁宗數十年﹐仁聖之徳﹐著於天下。婦人之性﹐鮮不妒忌。昔溫成驕恣﹐太后處之裕如﹐何所不容。今母子之間﹐而反不能忍耶﹖」太后曰「得諸君知此﹐善矣。」太后意稍和。修復進曰「仁宗在位歲久﹐徳澤在人﹐人所信服﹐故一日晏駕﹐天下稟承遺命﹐奉戴嗣君﹐無一人敢異辭者。今太后一婦人﹐臣等五六措大耳﹐舉足造事﹐非仁宗遺意﹐天下誰肯聽從﹖」太后默然。他日﹐琦等見帝﹐帝曰「太后待我無恩。」公曰「自古獨稱舜爲大孝者﹐蓋父慈愛而子孝﹐此常不足道﹐惟父母不慈愛而子不失孝﹐乃可稱爾。今但陛下事之未至耳﹐父母豈有不慈者﹖」帝大悟﹐自是不復言太后短矣。韓魏公事仁宗﹐受遺詔輔太子。英宗初爲皇子時﹐允弼最尊﹐屬心不平﹐及卽位﹐先獨召允弼入﹐稱先帝晏駕﹐皇子卽位﹐大王當賀。允弼曰「皇子爲誰﹖」曰「某人。」允弼曰「豈有團練使爲天子者﹖何不立尊行。」公曰「先帝有詔。」允弼曰「焉用宰相﹖」公叱下曰「大王﹐人臣也﹐不得無禮﹗」左右甲士已至﹐遂賀﹔次召諸親王見六軍百官﹐中外晏然。英宗卽位已數日﹐初掛服於柩前﹐哀未發而疾暴作﹐大呼﹐語言恐人﹐所不可聞。左右皆反走﹐大臣輩駭愕癡立﹐莫知所措。公亟投杖於地﹐直趨至前﹐抱入簾曰「誰激惱官家﹐且當服藥。」內人驚散﹐公呼之來﹐擁上以授之曰「皆須用心照管官家。」再三慰安以出﹐仍戒見者曰「今日事﹐惟某人見﹐某人見﹐外人未有知者。」復就位哭﹐處之若無事。英宗卽位有疾﹐光憲太后垂簾同聽政。有入內都知任守忠者﹐姦邪反復﹐間諜兩宮。時司馬溫公知諫院﹐呂諫議爲禦史﹐凡十數章﹐請誅之。英宗𨿽悟﹐未施行。公一日出空頭敕一道﹐參政歐陽修已簽﹐趙槪難之。修曰「第書之﹐韓公必自有說。」公坐政事堂﹐召守忠﹐數其罪﹐謫蘄州﹐取空頭敕塡之﹐差使臣卽日押行﹐意以爲少緩則中變矣。英宗初以憂疑得心疾﹐太后垂簾聽政。公潛察帝已安﹐而太后未有還政意﹐乃先建議於帝曰「可一出祈雨﹐使天下之人識官家。」甲午﹐祈雨於相國寺及醴泉觀﹐士庶歡呼相慶。戊申﹐太后出手書﹐付中書還政﹐是日﹐遂不復處分軍國事。先是上疾稍愈﹐間日禦前後殿視朝﹐聽政兩府。每退朝﹐入內東門小殿﹐覆奏太后如初。太后再出還政手書。上旣康復無他﹐太后復降詔書還政﹐亦欲罷東殿垂簾。嘗一日取十餘事並以察上﹐上裁決如流﹐悉皆允當。公退﹐與同列相賀﹐謂曾公亮等曰「昭陵復土﹐琦合求退﹐顧上體未乎﹐遷延至今。上聽斷不倦如此﹐誠天下之大慶。琦當於簾前先白太后﹐請一鄕郡﹐須公等贊成之。」公詣東殿覆奏﹐上所裁決十餘事﹐太后每事稱善。同列旣退﹐獨畱白太后﹐如向與公亮等言。太后曰「相公安可求退﹖老身合居深宮﹐卻每日在此﹐甚非得已﹐且容老身先退。」公卽稱前代如馬﹑鄧之賢﹐不免貪戀權勢﹐今太后便能復辟﹐誠馬﹑鄧所不及﹐因再拜稱賀﹔且言臺諫亦有疏章﹐乞太后還政﹐未審決取何日撤簾。太后遽起﹐公卽厲聲命儀鑾司撤簾。簾旣落﹐猶在禦屏後﹐微見太后衣也。韓魏公當仁宗之末﹐英宗之初﹐朝廷多故﹐公臨大節﹐處危疑﹐苟利國家﹐知無不爲。或諫曰「公所爲如是﹐萬一蹉跌﹐豈惟身不自保﹐恐家無處所﹐非明哲之所尙也。」公嘆曰「此何言也﹗凡爲人臣者﹐盡力以事君﹐死生以之﹐顧事之是非如何耳。至於成敗﹐天也﹐豈可豫憂其不成﹐遂輟不爲哉﹗」聞者愧服其忠勇如此。英宗初晏駕﹐急召上﹐未至﹐英宗復手動。曾公愕然﹐亟告韓魏公﹐欲止召太子。公拒之曰「先帝復生﹐乃一太上皇﹗」愈促召上。其達權知變如此。韓魏公知大名﹐魏之牒訴甚劇﹐而事無大小﹐親視之﹐𨿽在疾病不出﹐亦許通問請命﹐而就決於臥內。或以公任勞事過多﹐勉其委於佐屬﹐而少自便安﹐公曰「兩辭在官﹐人之大事﹐或生或死﹐或予或奪﹐至此一言而決。吾親之猶恐有所不盡﹐況可以委人乎﹖」韓魏公嘗謂處事不可有心﹐有心則不自然﹐不自然則擾。太原土風喜射﹐故民間有弓箭社。公在太原﹐不禁亦不驅﹐故人情自得﹐亦可寓武備於其間。後繼政者﹐下令籍爲部伍﹐仍須用角弓。太原人貧素﹐只用木弓﹐自此有賣牛置弓者﹐人始騷然矣﹐蓋出於有心也。韓魏公爲相﹐曾公爲亞相﹐趙康靖﹑歐陽公爲參政﹐凡事該政令﹐則曰「問集賢。」該典故﹐則曰「問東廳。」該文學﹐則曰「問西廳。」至於大事﹐則自決之﹐人以爲得宰相體。韓魏公在相位﹐所汲引多正直有名﹐或忠厚可鎭風俗﹐列侍從﹐備臺諫﹐以公議用之﹐多有未嘗識者﹐人亦不知出何人。門下所薦﹐引於上前者﹐未嘗輒漏其語。間上有宣諭﹐或同寮談說﹐人始聞之。公初罷相﹐上問孰可以爲執政者﹐公力薦韓絳忠直﹐公輔之器﹐上遂用爲樞密副使。旣而有排毀絳者﹐上曰「韓琦之去﹐惟薦此人。」魏公當國日﹐東坡試制科中程﹐英宗卽欲便授知制誥。公曰「蘇軾之才﹐遠大之器也﹐他日自當爲天下用﹐要在朝廷培養之。今驟用之﹐則天下之士﹐未必以爲然﹐適足以累之也。」英宗曰「且與修注何如﹖」公曰「記注與制誥爲鄰﹐未可遽授﹐不若且於館閣中擇近上貼職與之。他日擢用﹐亦未爲晚。」乃授直史館。東坡聞之﹐曰「公可謂愛人以徳矣。」

富韓公熙寧初再相﹐神宗首問邊事﹐公曰「陛下臨禦未久﹐臣愚以爲首當推恩﹐惠布徳澤﹐三十年未可道著用兵二字。若干戈一興﹐上貽聖憂﹐下竭民力﹐願勿首先畱意邊事。萬一鄰國渝盟﹐人神共孰爲應敵之計可也。」上曰「所先當如何﹖」公曰「阜安宇內爲先。」蓋是時王荊公已有寵﹐勸帝用兵﹐以威四夷﹐故公言及。後果用王韶﹐取熙河以窺靈武﹐結髙麗以圖大遼﹐又用章�取湖北﹑夔峽之地﹐用劉彜﹑沈起窺交﹐造戰艦於富良江上﹐又用郭逵﹑趙Ι宣撫廣南﹐使直搗交。交扼富良江﹐兵不得進﹐瘴死者十餘萬人。元丰四年﹐五路進兵取靈武﹐夏人決黃河水櫃﹐兵將凍溺饑餓﹐死者數十萬人。又用呂惠卿所薦徐禧築永樂城﹐夏人以大兵破之﹐自禧而下﹐死者十餘萬人。報夜至﹐帝早朝﹐當寧慟哭﹐宰執不敢仰視。帝嘆息曰「永樂之舉﹐無一人言其﹐不可者。」又謂宰執曰「自今更不用兵。」富韓公在朝﹐延州民二十人詣闕告急﹐上召問﹐具得諸敗亡狀。執政惡之﹐命遠郡禁民擅赴闕者。富韓公言「此非陛下意。宰相惡上知四方有敗耳﹐民有急﹐不得訴之朝﹐則西走元昊﹐北走契丹矣。」契丹自晉天福以來﹐踐有幽薊﹐北鄙之警﹐略無寧歲﹐凡六十有九年。至景徳元年﹐舉國來侵。眞宗用寇準計﹐親徵澶淵﹐射殺其驕將順國王達蘭﹐敵懼﹐遂請和。時諸將皆請以兵會界河上﹐邀其歸﹐徐以精兵躡其後殲之。敵懼﹐求哀於上﹐遂詔諸將按兵縱敵歸﹐敵自是通好守約﹐不復侵邊者三十有九年。及元昊叛﹐兵久不決﹐契丹之臣有貪而喜功者﹐以我爲怯﹐且厭兵﹐遂教其主設詞以動我﹐欲得晉髙祖所與關南十縣。慶曆二年﹐聚重兵境上﹐使其臣蕭英﹑劉六符來聘。仁宗命宰相擇報聘者。時敵情不可測﹐羣臣皆不敢行﹐宰相以富弼名聞﹐乃以公接伴英等入境上﹐命中使勞之。英托足疾﹐不拜。公曰「吾嘗使北﹐臥病車中﹐聞命輒拜。今中使至﹐而公不起見﹐何禮也﹖」英矍然起拜﹐公開懷與語﹐如主賓相見禮。英等遂去左右﹐密以其主所欲得者告公﹐且曰「可從從之﹐不可從﹐更以一事塞之。」公具以聞。上命禦史中丞賈昌朝館伴﹐不許割地﹐而許增幣﹐且命報聘見契丹。契丹曰「南朝違約﹐塞雁門﹐增塘水﹐治城隍﹐籍民兵﹐此何意也﹖羣臣請舉兵而南﹐寡人以謂不若使使求地﹐求而不獲﹐舉兵未晚。」公曰「北朝忘章聖皇帝之大徳乎﹖澶洲之役﹐若從諸將言﹐北兵無得脫者。且北朝與中國好﹐則人主專其利﹐而臣下無所獲﹔若用兵﹐則利歸臣下﹐而人主任其禍。故北朝諸臣爭勸用兵者﹐此皆其身謀﹐非國計也。」契丹驚曰「何謂也﹖」公曰「晉髙祖欺天叛君﹐而求助於北。末帝昏亂﹐神人棄之。是時中國狹小﹐上下離叛﹐故契丹全師獨克﹐𨿽廣獲金帛﹐充刃諸臣之家﹐而壯士健馬﹐物故大半﹐此誰任其禍者﹖今中國提封萬里﹐所在精兵以百萬計﹐法令修明﹐上下一心﹐北朝欲用兵﹐能保其必勝乎﹖」曰「不能。」公曰「就使勝﹐所去士馬﹐羣臣當之歟﹖亦人主當之歟﹖若通好不絕﹐歲幣盡歸入主﹐臣下所得﹐止奉使者歲一二人耳﹐羣臣何利焉﹖」契丹大悟﹐首肯。久之﹐公又曰「塞雁門者﹐以備元昊也。塘水始於何承矩﹐事在通好前﹐地卑水聚﹐勢不得不增。城隍皆修舊﹐民兵亦舊籍﹐特補其闕耳﹐非違約也。晉髙祖以盧龍一道賂契丹﹐周世宗復伐取關南﹐皆異代事。宋興已九十午﹐若各欲求異代故地﹐豈北朝之利也哉﹗本朝皇帝之命使臣﹐則有詞矣﹐曰﹕」朕爲祖宗守國﹐必不敢以其地與人。北朝所欲﹐不過利其租賦耳﹐朕不欲以地故多殺兩朝赤子﹐故屈己增幣﹐以代賦入。若北朝必欲得地﹐是志在敗盟﹐假此爲詞耳﹐朕亦安得獨避用兵乎﹖澶淵之盟﹐天地鬼神實臨之。今北朝首發兵端﹐過不在朕﹐天地鬼神﹐豈可欺也哉﹗「契丹感悟﹐遂欲求婚。公曰﹕」婚姻易以生隙。且人命修短不可知﹐不若歲幣之堅久也。本朝長公主出降﹐賫送不過十萬緡﹐豈若歲幣無窮之獲。「契丹主曰﹕」卿且歸矣。再來﹐當擇一受之卿﹐其遂以誓書來。「公歸復命。再聘﹐受書及口傳之詞於政府。旣行﹐次樂壽﹐謂其副曰﹕」吾爲使者﹐而不見國書﹐萬一書詞與口傳者異﹐則吾事敗矣。「發書視之﹐果不同﹐乃馳還都﹐以晡入見﹐宿直學士院﹐一夕﹐易書而行。旣至﹐乃不復求婚﹐專欲求增幣﹐曰﹕」南朝遺我書﹐當日獻﹐否則曰納。「公爭不可。契丹曰﹕」卿勿爭。南朝旣懼我﹐何惜此二字﹖我若擁兵而南﹐得無悔乎﹖「公曰﹕」本朝皇帝兼愛南北之民﹐不忍使蹈鋒鏑﹐故屈已增幣﹐何名爲懼哉﹖若不得已而至於用兵﹐則南北敵國﹐當以曲直爲勝負﹐非使臣之所憂也。「契丹曰﹕」卿勿固執﹐古亦有之。「公曰﹕」自古惟唐髙祖借兵於突厥﹐故臣事之。當時所遣﹐或稱獻納﹐則不可知。其後頡利爲太宗所擒﹐豈復有此禮哉﹖公聲色俱厲。敵知不可奪﹐曰「吾當自遣人議之。」於是許畱增幣誓書﹐復使耶律仁先及六符﹐以其國書來﹐且求爲獻納。公奏曰「臣旣以死拒﹐敵气折矣﹐可勿許﹐敵無能爲也。」上從之﹐增幣二十萬﹐而契丹平。契丹君臣至今誦其語﹐守其約﹐不忍敗者﹐以其心曉然﹐知通好用兵利害之所在也。

富公再使﹐以國書與口傳之詞不同﹐馳還奏曰「政府故爲此欲置臣於死。死不足惜﹐柰國事何﹖」仁宗召宰相呂夷簡而問之﹐夷簡從容袖其書曰「恐是誤﹐當令攺正。」富公怒形於色﹐與之辧論。富韓公宣撫河北﹐時天章閣待制張﹛皿﹜之爲河北都轉運使。保州界河巡檢兵士﹐常以中貴人領之﹐與州抗衡﹐州常下之。其士卒驕悍﹐𨿽不出巡徼﹐常廩口食。通判石待舉以爲虛費﹐申轉運使罷之﹐士卒作亂﹐殺守卒。中貴人楊懷敏與張盟之不葉﹐密奏曰「賊於城上呼云﹕」得張﹛皿﹜之首﹐我當降﹗『願賜盟之首。「上從之﹐遣使奉劍﹐卽軍中斬﹛皿﹜之首以示賊。富弼遣中使還﹐且奏曰﹕」賊初無此言﹐是必冤仇者爲之。借令有之﹐若以一卒之故﹐斷卻轉運使頭﹐此後政何由得行﹖「上怒解。

歐陽公曰「吾昔貶夷陵﹐因取架閣陳年公案﹐反覆觀之﹐見其枉直乖錯﹐不可勝數。且以夷陵荒遠褊小﹐尙如此﹐天下固可知矣。當時仰天誓心﹐自爾遇事﹐不敢忽也。」歐陽文忠公嘗語人曰「治民如治病。凡治人者﹐不問吏才能否﹐設施何如﹐但民稱便﹐卽是良吏。」故公爲數郡﹐不見治迹﹐不求聲譽﹐以寬簡不擾爲意。故所至民便﹐旣去民思。或問公﹕「爲政寬簡﹐而事不弛廢者﹐何也﹖」曰「以縱爲寬﹐以略爲簡﹐則弛廢﹐百民受其獘也。吾之所謂寬者﹐不爲苛急﹔所謂簡者﹐不爲繁碎耳。」議者以爲知言。歐陽文忠公在翰林﹐仁宗一日見禦閣春帖子﹐讀而愛之﹐問左右﹐曰「歐陽修之辭也。」悉取宮中諸帖閱之﹐見其篇篇有意﹐嘆曰「舉筆不忘規諫﹐眞侍從之臣也。」

韓公綜通判天雄軍﹐會河水漲﹐金堤民依丘冢者凡數百家。水大至﹐綜出令﹐能活一人者予千錢﹐民爭操舟筏﹐盡救之。已而丘冢潰。

文潞公曰「朝廷施爲﹐務合人心﹐以靜重爲先﹐不宜徧聽。陛下卽位以來﹐厲精求治﹐而人情未安者﹐更張之過耳。」仁宗感疾﹐文彥博等以設醮祈福﹐畱宿殿廡。知開封府王素夜叩宮門﹐求見執政白事。公曰「此際宮門何可夜開﹖」詰旦﹐素入白﹐有禁卒告都虞候欲爲變者﹐執政欲收捕按治。公曰「如此﹐則張皇驚眾。」乃召殿前都指揮使許懷徳問曰「都虞候某甲者何如人﹖」懷徳曰「在軍職中最爲謹良。」公曰「可保乎﹖」曰「可保。然則此卒有怨於彼﹐誣之耳﹐當亟誅之以靖眾。」眾以爲然﹐公乃請平章政事劉沆判尾﹐斬於軍門。及上疾愈﹐沆譖公於上曰「陛下違豫時﹐彥博擅斬告反者。」公以沆判呈上﹐上意乃解。初﹐彥博欲判狀斬告變者﹐參政王克臣捍其膝﹐乃請劉相判之。

吳公奎奉使契丹﹐其國羣臣爲其主加稱號﹐謁公﹐使入賀。公自以使事有職﹐賀無預也﹐不爲往。契丹畏其守義﹐甚重之。

張文定公方平致仕在南京﹐適東坡下禦史獄﹐公上書救之﹐欲附南京遞﹐府官不敢受﹐乃令其子恕至登聞鼓院投進﹐恕徘徊不敢投。久之﹐東坡出獄﹐見其副本﹐吐舌色動。久之﹐人間其故﹐東坡不答。其後子由亦見之﹐云「宜吾兄之吐舌也。此事正得張恕力。」或問之﹐子由曰「獨不見鄭昌之救蓋寬饒乎﹖其疏有云﹕」上無許﹑史之屬﹐下無金﹑張之托。『此語正是激宜帝之怒爾。且寬饒正以犯許﹑史輩有此禍﹐今乃再訐之﹐是益其怒也。且東坡何罪﹐獨以名太髙﹐與朝廷爭勝耳。今安道之疏﹐乃云其實天下之奇才也﹐獨不激人主之怒乎﹖「有以此問劉器之者﹐器之曰﹕」但言本朝未嘗殺士大夫﹐今乃開端﹐則是殺士大夫自陛下始﹐而後世子孫因而殺賢士大夫﹐必援陛下以爲例。神宗好名而畏義﹐疑可止之。「

胡文恭公天資謹靜﹐當大任﹐尢顧惜大體﹐謂契丹與中國通好六十餘年﹐自古未有也﹐善防外患者﹐謹爲備而已。胡文恭公知湖州﹐前守滕公大興學校﹐費民錢數萬。安定先生胡璦始教授於其間﹐未訖﹐滕公罷去﹐羣小斐然謗議﹐以爲滕公用錢有不明者﹐自通判以下不肯書其簿。公於坐折之曰「君佐滕侯幾時矣﹐假滕侯之謀有不臧﹐奚不早告﹖陰拱以觀﹐俟其去﹐乃非之﹐豈古分謗之意哉﹗」一生大慚﹐爲公書。公乃辟齋廳於學之東﹐增捨益弟子員﹐安定先生之教始益盛。東南之士知本經術行義﹐以爲學者﹐公之爲力最多。

劉公敞奉使契丹﹐公素知其山川道裏。契丹道自古北口回曲千餘里﹐至柳河。公問曰「自松亭趨柳河﹐甚直而近﹐不數日可至中京﹐何不道彼而道此﹖」蓋契丹常故使迂其路﹐欲以國地險遠誇使者﹐且謂莫習其山川﹐不虞公之問也。相與驚顧羞愧﹐卽吐其實﹐曰「誠如公言。」時順州山中有異獸如馬﹐而食虎豹﹐契丹不識﹐以問公﹐曰「此所謂駁也。」爲言其形狀聲音﹐皆是﹐契丹益嘆服。

宋仁宗時﹐賈昌朝畱守北都﹐聖諭至﹐卽刻石於府園倚山樓。

蘇子美﹐慶曆中監進奏邸﹐承舊例以斥賣故紙錢祠神﹐因以其餘享賓客。言事者欲因子美以累一二大臣﹐彈擊甚急﹐左右無敢救解者。韓魏公從容言於仁宗曰「舜欽一醉飽之過﹐止可付有司治之﹐何至如是﹖」上悔﹐見於色。

蘇公頌充北朝生辰國信使﹐在北朝﹐遇冬至﹐本朝歷先北朝一日﹐北人問公孰是﹐公曰「歷家算術小異﹐遲速不同﹐謂如亥時節气當交﹐則猶是今夕﹐若逾數刻﹐則屬子時明日矣。或先或後﹐各從本朝之歷可也。」北人以爲然﹐各以其日爲節。使還﹐奏之﹐上喜曰「朕思之最難處﹐卿之所對﹐極中事理。」

彭公器資知饒州﹐錢尙書見有衣冠數十輩來見﹐彭公設拜﹐各人進問起居而退。錢甚訝之﹐因問﹐公曰「範文正自京尹謫守是邦﹐其爲政以名教厚俗﹑惇尙徳義爲先。州人仰慕﹐咸傾向之﹐遂以成俗。」

張文懿公士遜爲相﹐陳堯佐罷參知政事。有挾怨上言堯佐欲反﹐復有誣諫官陰附宗室者﹐士遜置二奏上前﹐且言忄僉言動搖朝廷。若一開姦萌﹐則臣亦不能自保矣。上悟﹐置告者於法﹐誣諫官事亦寢。文懿公罷相﹐範文正公所彈也。後復相﹐一日﹐仁宗語公曰「範仲淹嘗有疏乞廢朕﹐可施行之。」公曰「仲淹法當誅﹐然不見章疏﹐乞付外施行。」上曰「未嘗見其疏﹐比有爲朕言者﹐且議其罪。」公曰「其罪大﹐無他法﹐無文案﹐卽不可。望陛下訪之。」凡數日﹐則一請其疏﹐月餘﹐凡十數請。上曰「竟未見之。然爲朕言者多矣﹐可從未減。」曰「人臣而欲廢君﹐無輕典。旣無明文﹐則不可以空言加罪。」上意解。

李公及知秦州﹐及至州﹐將吏心亦輕之。會有屯駐禁軍白晝掣婦人銀釵於市﹐吏執以聞。公方坐觀書﹐召之使前﹐略加詰問﹐其人服罪。公不復下吏﹐亟命斬之﹐復觀書如故。將吏驚服。

陳公泊初爲開封功曹參軍﹐時程琳尹開封。章獻太后臨朝﹐族人貴驕﹐自杖老卒死﹐人莫敢言。公當驗屍﹐卽造府白琳﹐琳望見公來﹐迎謂曰「驗屍事畢乎﹖」公曰「未也。」琳遽起隱屏間曰「不得相見。」公惟而出﹐適屍所﹐太后已遣中人至﹐曰「速視畢奏來。」公起再拜曰「領聖旨。」未畢﹐使者十輩督之﹐吏等皆懼﹐謂公應以病死聞。公怒曰「何以不實﹖」吏等駭曰「公固不自愛﹐某曹不敢。」公復怒曰「此卒冤死﹐待我而伸。爾曹依違懼禍﹐法不爾赦。」卽自實其狀詣琳。琳又迎問曰「如何﹖」公曰「杖死。」琳大喜﹐撫其背曰「如此陰徳﹐官人必享前程。」遽奏焉。入奏已﹐而太后族人有特旨原﹐公亦不及罪。公自此名顯。

呂獻可爲禦史中丞。熙寧間﹐王介甫初參知政事﹐神考方勵精求治。一日﹐紫宸早朝﹐二府奏事頗久﹐日刻旣晏﹐例隔登對官於後殿﹐須俟上更衣復坐﹐以次贊引。時司馬溫公爲翰林學士﹐侍講邇英閣﹐亦將趨資善堂以俟宣召﹐相遇於路。溫公密問曰「今日請對﹐欲言何事﹖」獻可舉手曰「袖中彈文﹐乃新參也。」溫公愕然曰「以介甫之文學行義﹐命下之日﹐眾皆喜於得人﹐柰何論之﹖」獻可正色曰「君實亦爲此言耶﹖王安石𨿽有時名﹐然執偏見﹐不通物情﹐輕信難回﹐喜人佞己﹐聽其言則美﹐施於用則疏。若在侍從﹐猶或可容﹐置諸相府﹐天下必受其獘矣。」溫公又諭之曰「今日之論﹐未見有不善之迹﹐但傷匆遽﹐更加籌慮可乎﹖」獻可曰「上新嗣位﹐富於春秋﹐朝夕所與謀議者﹐二三執政而已。苟非其人﹐將敗國事。此乃腹心之疾﹐治之惟恐不及﹐顧可緩耶﹖」未幾置三司條例司﹐介甫門下躁進諛諂之士﹐悉爲僚屬﹐始變更祖宗法﹐專務聚斂﹐百姓騷然﹐向之議者始嘆服公之先見。溫公每論當時人物﹐必曰「呂獻可之先見﹐予所不及。」

安石爲相﹐行新法﹐置條例司﹐拜司馬公樞密院副使。公力辭﹐至六七﹐卒不受命﹐則以書諭安石﹕「忠信之士﹐於公當路時﹐𨿽齟齬可憎﹐後必徐得其力﹔諂諛之人﹐於今誠有順適之快﹐一旦失勢﹐必有賣公以自售者。」意謂呂惠卿。對賓客﹐輒指言之曰「覆王氏者﹐惠卿也。小人本以勢利合﹐勢傾利移﹐何所不至﹗」其後六年而惠卿叛安石﹐上書告其罪﹐苟可以覆王氏者﹐靡不爲也。由是天下服公先知。

嘉初﹐王安石名始盛﹐其黨傾一時。歐陽修亦善之。蘇明允曰「吾知其人矣。是不近人情者﹐鮮不爲天下患。」作《辧姦》一論﹐比之王衍﹑盧杞﹐終必爲天下禍。

張安道時爲承旨﹐言安石言僞而辧﹐行僻而堅﹐用之必亂天下。介甫深怨之。

範蜀公事仁宗﹐時言者務訐以爲名﹐或誣人陰私﹐公獨引大體﹐略細故。陳執中爲相公﹐嘗論其無學術﹐非宰相器。及執中嬖妾笞殺婢﹐禦史劾奏﹐欲逐去之。公言今陰陽不和﹐財匱民困﹐盜賊滋熾﹐獄犴充斥﹐執中當任其咎﹐閨門之私﹐非所以責宰相。識者韙之。

司馬溫公延祜登對﹐言髙居簡不宜在陛下左右。上曰「廟畢﹐自當去。」曰「居簡狡猾膽大﹐不惟離君臣﹐恐令陛下母子兄弟夫婦皆不寧也。」司馬溫公自以遭遇聖明﹐言聽計從﹐欲以身徇天下﹐躬親庶務﹐不捨晝夜。或以諸葛孔明事多食少之語戒之﹐公曰「死生﹐命也。」爲之益力。病革﹐諄諄不復自覺﹐如夢中語﹐然皆朝廷大事也。旣沒﹐其家卽遺表八紙上之﹐皆手札論當世要務。司馬溫公曰「閩人狡險﹐楚人輕易。今二相皆閩人﹐二參政皆楚人﹐必將援引鄕黨之士﹐充塞朝廷。天下風俗﹐何以更得淳厚﹖」上曰「然。」上歷問羣臣所爲﹐因論臺諫天子耳目。司馬溫公曰「旣天子耳目﹐陛下當自擇人。今言執政短長者﹐皆斥之﹐盡易以執政之黨。臣恐聰明將有所蔽蒙也。」上曰「諫官難得﹐卿更爲擇其人。」光退而舉陳薦﹑蘇軾﹑王元規﹑趙彥若等數人聞於上。

趙淸獻公爲禦史﹐彈劾不避權貴﹐京師號爲鐵面禦史。其言嘗欲朝廷別白君子﹑小於﹐每謂小人𨿽小過﹐當力排而絕之﹐後乃無患﹔君子不幸而詿誤﹐當保持愛惜﹐以成就其徳。故言事𨿽切﹐而人不厭。

彭公思永爲侍禦史﹐極論內降授官資之獘﹐仁宗深然之。時張堯佐以妃族進﹐希冀參政一缺﹔王守忠以親侍帷幄被寵﹐求爲節度使﹐物議歡動。公帥同列言之﹐皆曰「宜待命行。」公曰「宜以先事得罪。命出而不可救﹐則爲朝廷失矣。」遂獨抗疏極言﹐至曰「陛下行此覃恩﹐無意孤寒﹐獨爲堯佐﹑守忠故取悅眾人耳。且言妃族秉政﹐內臣用事﹐皆非國家之福。」疏入﹐仁宗震怒﹐人爲公危之。公曰「苟二人之命不行﹐𨿽赴鼎鑊無恨。」於是禦史中丞郭勸﹑諫官吳奎皆爲上言其忠﹐當蒙聽納﹐不宜加罪。仁宗怒解﹐而堯佐﹑守忠之望遂格。

宋邵亢上英宗﹐乞下太常禮院修撰潁王聘納儀範﹕「臣伏睹皇子潁王天資卓茂﹐婚姻及期﹐方陛下卽政之初﹐而元嗣克家之日﹐推之於禮﹐莫重於斯。臣等伏見國朝親王聘納﹐𨿽開寶通禮具存舊儀﹐而因循未嘗施行﹐至有敲門羊酒﹑鎭櫃錢銀﹐乃里巷之常談﹐蓋紳所不道﹐行於聖旦﹐竊所未安。欲乞降聖旨﹐下太常禮院﹐博約舊典﹐修撰潁王聘納儀範。其故事非禮者﹐一切罷之。」嗣禮院奏開寶通禮﹐親王納妃﹐有納采﹑問名﹑納吉﹑納徵﹑請期﹑親迎﹑同牢之禮﹐國朝所未嘗用﹐請如會要故事行之。

蔡君謨自給事中三司使除禮部侍郎﹑端明殿學士﹑知杭州。初上入爲皇太子﹐中外相慶﹐知大計已定矣﹐旣而稍稍傳言﹐有異議者﹐指蔡公爲一人。及上卽位﹐始親政﹐每語及三司事﹐便有忿然不樂之意。蔡公終以此疑懼﹐請出。旣有除命﹐韓﹑曾二公因爲上言「蔡襄事出於流言﹐難以必信。前世人主以疑似之嫌﹐害及忠良者﹐可以爲鑑也。」修亦啟曰「或聞蔡襄文字尙在禁中﹐陛下曾觀之否﹖」上曰「文字卽不曾見﹐無則不可知其必無。」因奏曰「若無文字﹐則事未可知。就使陛下曾見文字﹐猶須更辯眞僞。往時夏竦欲陷富弼﹐乃先令婢子學石介書字﹐歲餘學成﹐乃僞作介與弼書謀廢立事。書未及上﹐爲言者廉知而發之﹐賴仁宗聖明﹐弼得免禍。至於臣丁母憂﹐服闋﹐初還朝﹐有嫉忌臣者﹐乃僞撰臣一札子﹐言乞沙汰內官﹐欲以激怒羣閹。是時家家有本﹐中外喧傳﹐亦賴仁宗保全﹐得至今日。由是而言﹐陛下曾見文字﹐猶須更辯眞僞﹐何況止是傳聞疑似之言﹐何可爲信﹖」上曰「官家若信傳聞﹐蔡襄豈有此命﹗」

陳古靈生平講求萬民利害﹐𨿽非其職﹐必錄於篇﹐會其部使﹐可以立事者則以授之﹐利及四方者又不知數焉。凡於朝廷治體﹑州縣養民之事﹐必求其術之可以爲法者。鰥寡孤獨﹐遺棄幼子﹐災傷水旱﹐凶札疾疫﹐卹窮安富﹐養老勸農﹐治兵牧馬﹐練將守邊﹐積谷生財﹐差役漕運之事﹐莫不夙夜圖營精密﹐曲盡其術。而又以詢於賢者﹑明者﹑能者﹐不憚謙遜﹐屢求廣諮博訪。旣得一善﹐則又稱其得之所自﹐而推以授人。此其平生存心四十年弗懈也。旣亡﹐檢其手書﹐議及民政﹐講求治道﹐或以相授﹐或以相諮﹐凡百餘本﹐或累至十幅﹐盈紙細書﹐講論得失﹐則其以天下爲己任也。又如此使之大用﹐豈可量哉﹗「徽宗初政﹐欲革紹聖之獘以靖國﹐於是大開言路﹐眾議皆以瑤華復位﹐司馬溫公等敍官爲所當先。公時在諫省﹐獨以爲幽廢母后﹐追貶故相﹐彼皆立名以行﹐非細故也。今欲正復﹐當先辧明誣罔﹐昭雪非辜﹐誅責造意之人﹐然後發爲詔令﹐以禮行之﹐庶幾可無後患﹐不宜欲速致悔也。朝廷以公論久郁﹐且欲快悅人情﹐遽施行之。至崇寧間﹐蔡京用事﹐悉攺建中之政﹐人乃服公遠慮也。

呂正獻公旣侍經筵﹐仁宗嘗詔講官﹐凡經傳所載逆亂事﹐皆直言毋諱。公因請講言弒逆之事﹐臣子之所不忍言﹐而仲尼之書《春秋》者﹐所以深戒後世人君﹐欲其防微杜漸﹐居安而慮危﹐使君臣父子之道素明﹐長幼嫡庶之分早定﹐則亂臣賊子無所萌其姦心。故《易》曰「履霜堅冰」﹐至由辧之﹐不早辧也。呂正獻公爲郡﹐率五鼓起﹐秉燭視案牘。黎明出廳﹐決民訟。退就便坐﹐宴居如齋﹐賓僚至者毋拘時。以故郡無畱事﹐而下情通。凡典六郡﹐以爲常。公徙開封府推官﹐理事不倦﹐暑月汗流浹背。府尹王博文大器重之﹐曰「此人要路在前﹐而治民如此﹐眞宰相器也。」呂正獻公或咎公持心太恕﹐今除惡不盡﹐將失有罪﹐爲異日患。公曰「爲治去其太甚者耳。人才實難﹐當使之自新﹐豈宜使之自棄耶﹗」

劉忠肅公摯在南京幕府﹐會司農寺頒新令﹐盡斥賣天下祠廟﹐依坊場河渡法收淨利﹐南都閼伯廟歲爲錢四十六貫﹐微子廟十二貫。公嘆曰「一至於此﹗」往見畱守張公方平﹐曰「獨不能爲朝廷言之耶﹖」張公矍然﹐因托公爲奏曰「閼伯遷於商丘﹐主祀大火。火爲國家盛徳所乘﹐歷世尊爲大祀。微子宋始封之君﹐開國此地﹐本朝受命﹐建號所因。又有雙廟者﹐唐張巡﹑許遠孤城死賊﹐能捍大患。今若令承買﹐小人窺利﹐冗褻瀆慢﹐何所不爲。歲收微細﹐實損大體。欲望詳酌﹐畱此三廟﹐以慰邦人崇奉之意。」神宗卽日批曰「辱國瀆神﹐莫此爲甚﹗」速令行下﹐不施行。

劉忠肅公與同列奏事論人才大槪﹐公奏曰「人才難得。臣嘗歷觀士大夫間﹐性忠實而有才識﹐上也﹔才𨿽不髙而忠實有守﹐次也﹔有才而難保﹐可借以集事﹐又其次也。懷邪觀望﹐隨勢攺變﹐此小人﹐終不可用。」二聖諭曰「此言極是。」公輔政累年﹐其於用人﹐先器識﹐後才藝﹐進擬之際﹐必察其性行厚薄﹐終不輕授以職任。故才名之士﹐或多怨公﹐公知之﹐不卹也。取人不問識與不識﹐或多南士﹐有以蕭望之﹑鄭朋事諫﹐公笑而不答。論者謂元以來﹐能以人物爲意﹐知所先後﹐而無適莫者﹐公爲之首。

馬處厚默知登州﹐時沙門島舊制有定額﹐過額則取一人投之海中。默建言﹐朝廷旣貸其生矣﹐卽投諸海中﹐非朝廷之本意﹔今後溢額﹐乞選年深自至配所﹐不作過人﹐移登州。神宗深然之﹐卽詔可著爲定令。默本無嗣﹐後夢上帝以移沙門島罪人事﹐特命賜男女各一人。後果生一男一女云。

蔡公確坐詩語譏訕簾中﹐臺諫章疏交上﹐必欲朝廷誅殛﹐宰執侍從皆謂當然。範忠宣公獨以爲不可﹐遂於簾前開陳﹕方今聖朝﹐宜務從寬厚﹐不可以語言文字之間﹐暖昧不明之故﹐誅竄大臣。今日舉動﹐宜與將來爲法式﹐此事甚不可開端也。疏云﹐蓋如父之有逆子﹐𨿽天地鬼神不能容貸﹐至於父母親致於必死之地﹐則卻恐傷於恩。臣之區區﹐實在於此。

蔡京知開封府﹐用五日限﹐盡攺畿縣雇役之法﹐至政事堂白溫公。公喜曰「使人人如待制﹐何患法之不行﹗」紹聖初﹐子厚入相﹐復議以雇役攺差役﹐置司講論﹐久不決。京兼提舉﹐白子厚曰「取熙寧﹑元丰之法施行之耳﹐尙何講爲﹗」子厚信之﹐雇役遂定。京前後觀望﹐賢如溫公﹐暴如子厚﹐皆足以欺之﹐眞小人也。

曾公子固爲郡﹐所至出教事﹐應下縣責其屬﹐度緩急與之期﹐期未盡﹐不復移書督趨。期盡不報﹐按其罪﹐期與事不相當﹐聽縣自言﹐別與之期﹐而按與期者﹐卽有所追逮。州不得遣人至縣﹐縣毋遣人呼其門。縣初未甚聽﹐公小則罰典吏﹐大則並劾縣官﹐於是莫敢慢事﹐皆先期而集﹐民不知擾﹐所省文移數十倍。事在州者﹐督察勾稽﹐皆有程式﹐分任僚屬﹐因能而使﹐公總攬綱條﹐責成而已﹐庭無畱事﹐囹圄屢空。人徒見公朝夕視事﹐數刻而罷﹐若無所用心者﹐不知其所操者約且要﹐而聰明威信﹐足以濟之﹐故不勞而治也。

蘇子瞻在黃州﹐上數欲用之。王禹玉輒曰「軾嘗有『此心惟有蟄龍知』之句。陛下龍飛在天而不敬﹐乃反欲求蟄龍乎﹖」章子厚曰「龍者非獨人君﹐人臣皆可以言龍。」上曰「自古稱龍者多矣﹐如荀氏八龍﹐孔明臥龍﹐豈人君耶﹖」及退﹐子厚語之曰「相公乃欲傾覆人家耶﹖」禹玉曰「乃舒宣言爾。」子厚曰「直之唾﹐亦可食乎﹖」

曾公肇事哲宗﹐時諫官陳以言及東朝與政事被謫﹐公卽奏書兩宮曰「昨者所論﹐臣𨿽不知其詳﹐以詔旨觀之﹐言𨿽狂﹐其意則忠。何則﹖以疏遠小臣﹐妄意宮闈之事﹐披寫腹心﹐無所顧避﹐此臣所謂狂也。皇太后有援立聖明不世之大功﹐有前期歸政過人之盛徳﹐萬一有纖毫可以指議﹐則於淸躬﹐不爲無累。以憂君之誠﹐陳預之戒﹐欲以開悟聖心﹐保全盛美﹐忘身爲國﹐臣子所難﹐此臣所謂忠也。以臣愚計﹐皇帝以所言狂率而逐之﹐皇太后以天地之量﹐隱忍包容﹐特下手書畱之﹐則天下之人﹐必曰皇帝恭事母儀﹐不容小臣妄議﹐其孝如彼﹔皇太后功徳巍巍﹐而能含洪光大﹐𨿽有狂言﹐不以爲罪。其仁如此﹐兩誼俱得﹐豈不美哉﹗」初得罪﹐左右無敢言者﹐公獨盡言﹐請復舊職﹐其犯顏攖鱗﹐率此類也。

範忠宣公知慶州﹐餓殍滿路﹐公欲發常平粟麥濟之。州郡皆欲俟奏請得旨而後行﹐公曰「人七日不食卽死﹐何可待報﹖倘不許﹐吾當坐罪﹗」範純仁爲襄城縣令﹐襄城之民﹐不事蠶織﹐鮮有植桑者。公患之﹐因民之有罪而情輕者﹐使植桑於家﹐多寡隨其罪之輕重。後按其所植榮茂﹐與除罪﹐自此人得其利。公去﹐民懷之不忘﹐至今號爲著作林。著作﹐公宰縣時官也。

劉元城徧歷言路﹐正色立朝﹐知無不言﹐言無不盡。每以辧是非邪正爲先﹐進君子﹑退小人爲急。其面折廷諍﹐至當雷霆之怒赫然﹐執簡卻立﹐伺天威少霽﹐復前極論。一時奏對﹐且前且卻者﹐或至四五。殿庭觀者﹐皆汗縮竦聽﹐退則咨嗟嘆服﹐至以俚語目之曰「殿上虎。」元城云﹕初登第﹐與二同年謁李若谷參政﹐三人同起身請教﹐李曰「若谷自守官以來﹐嘗持四字﹕勤﹑謹﹑和﹑緩。」其間一後生應聲曰「勤﹑謹﹑和﹐旣聞命矣﹐緩之一字﹐某所未聞。」李正色曰「何嘗教賢緩不及事﹐賢且道世間甚事不因忙後錯了。」元城嘗與人言﹐當官處事﹐須權輕重﹐務合道理﹐毋使偏重﹐可也。夫是之謂中。又言「元間嘗謁見馮當世﹐當世與予言﹐熙寧初與陳叔﹑呂寶臣同任樞密﹐叔聰明少比﹐遇事之來﹐迎刃而解﹔而呂寶臣尢善秤停﹐每事之來﹐必秤停輕重﹐令得所而後已。事經寶臣處者﹐人情事理無不允當。」器之因極言秤停二字﹐最吾輩當今所宜致力﹐不可不詳思熟讀也。寶臣卽惠穆公也。

職方張琪知江陰﹐軍吏盜錢三百貫﹐蓋三十年矣。發其姦﹐捕系數十人。轉運使趙廓謂曰「此應賞典願竄吏﹐吾以聞。」琪慘然曰「殺人以求賞﹐可乎﹖」悉召吏諭之﹐以償錢則貸出﹐不爾﹐爾曹死矣。吏之親屬聞者﹐爭出錢以償﹐十日而足﹐乃推二人死者爲首﹐余悉貸不問。廓愧且嘆曰「公長者﹐非吾所及也。」琪乃簡肅公之婿。

陳忠肅公攻蔡京之惡﹐京致情懇﹐以甘言啖公。公曰「射人先射馬﹐擒賊須擒王﹐不得自已也。」攻之愈力。

明道先生曰「一命之士﹐苟存心於愛物﹐於人必有所濟。」明道先生作縣﹐凡坐處﹐皆書「視民如傷」四字。嘗曰「顥常愧此四字。」

龜山先生語錄云「孔子言居上不寬﹐吾何以觀之哉﹖」又曰「寬則得眾。今人只要事事如意﹐故覺見寬政悶人﹐不知權柄在手﹐不是使性气處﹐何嘗見百姓不畏官人﹐但見官人多虐百姓耳。然寬亦須有制始得﹐若百事不管﹐惟寬大﹐則胥吏舞文弄法﹐不成。官府須要權常在己﹐操縱予奪﹐總不由人﹐盡寬不妨。」

鄭忠穆公事髙宗﹐時苗傅﹑劉正彥謀逆亂﹐以上爲睿聖皇帝﹐冊皇太子卽位﹐公庭立面折之﹐不能奪﹐私竊謂逆賊凶焰熾甚﹐非結外授無可爲者﹐乃上章待罪求去﹐將北走平江﹑金陵﹐與呂頤浩等議興復計。太后降詔不允﹐遷中丞。二凶竊威福之柄﹐肆行殺戮﹐日至都堂﹐侵紊機政。公抗章力言﹐乞告示﹐傅等宜一遵典法﹐章畱中不下。公對懇請﹐降付三省施行。章下﹐傅等果出怨言﹐然少戢矣。卽遣所親承議郎謝向更姓名﹐微服爲賈人﹐徒步如平江﹐見張浚等﹐具言城中事﹐令嚴設兵備﹐張聲勢﹐持重緩進﹐使其自遁﹐無致城中之變﹐驚動三宮﹐此爲上策。浚等聞之﹐皆感激奮勵﹐爲赴難計。又忽宣詔﹐以上爲皇太弟﹑天下兵馬大元帥﹐幼主爲皇太侄﹑監國公。震怒不知所爲﹐卽與大臣講議﹐以爲唐之睿宗傳位皇太子﹐以聽小事﹐自尊爲太上皇﹐以聽天下﹐則稽之於古爲有法﹐行之於今爲得宜。太后依舊垂簾同聽政﹐以安人心。其命遂已。旣而義師西向﹐上復位﹐公之力爲多。

呂舍人本中云「忍之一字﹐眾妙之門。當官處事﹐尢是先務。若能淸勤之外﹐更行一忍﹐何事不辦。書曰﹐必有忍﹐其乃有濟﹐此處事之本也。王沂公曾嘗曰﹐喫得三斗釅醋﹐方做得宰相﹐蓋言忍受得事也。韓魏公語錄曰﹐欲成大節﹐不免小忍。和靖尹公曰﹐莫大之禍﹐起於須叟之不忍﹐不可不謹。」呂氏《童蒙訓》云﹕當官者先以暴怒爲戒﹐事有不可﹐當詳處之﹐必無不中。若先暴怒﹐只能自害﹐豈能害人。前輩嘗言﹐凡事只怕待﹐待者﹐詳處之謂也。蓋詳處之﹐則思慮自出人﹐不能中傷也。又曰﹕前輩嘗言﹐吏不怕嚴﹐只怕讀。蓋當官者詳讀公案﹐則情僞自見﹐不待嚴刻也。呂氏《童蒙訓》云﹕當官處事﹐但務著實。如塗擦文字﹐追攺日月﹐重易押字﹐萬一敗露﹐得罪反重﹐亦非所以養誠心﹑事君不欺之道也。

虞公允文爲相﹐事孝宗。時北使烏淩阿天錫來賀慶節﹐見紫宸殿﹐旣跪﹐進其主書﹐因跪不起﹐要我以故事所無之禮。左右失色。公請駕興上入內﹐天錫色沮。公遣閣門傳宰相之令云「使人姦禮﹐有詔放仗。」使介還館﹐更相譙責。乃因儐者懇祈﹐詰朝再見上壽﹐遂極恭順﹐朝論稱快。公下其事於邊郡﹐令檄北朝。天錫歸﹐果獲罪。虞允文每曰「宰相無職事﹐旁招俊義﹐列於庶位而已。」懷袖有一小方冊﹐目曰《才館錄》﹐聞人一善﹐必書。再諭蜀﹐首薦汪應辰﹑趙雄等六人。及爲相﹐首用胡銓﹑張震﹑洪適﹑梁克家﹑畱正等二十人。一時得人之盛﹐凜凜有元﹑慶曆之風。

洪忠宣公皓奉使大金﹐軍前歸﹐別持太碩人拜且泣。時長子甫十三歲﹐以下皆𦇤褓﹐呱呱環列﹐行路人不能仰視﹐公弗子也。間關至太原﹐畱幾一年。金遇使人﹐禮益削。及至雲中﹐大帥尼瑪哈迫之使仕於劉豫﹐公曰「萬里銜命﹐不得禦兩宮以歸﹐大國度不足以有中原﹐當還諸本朝﹐乃違天以奉逆豫﹐豫可磔萬段﹐顧力不能﹐忍事之耶﹖今畱亦死﹐不卽豫亦死﹐與其偸生狗鼠間﹐寧甘鼎鑊不悔也。」尼瑪哈怒﹐命壯士擁以下﹐執劍夾承之。公不爲動。旁貴人曰「此眞忠臣也。」止劍士﹐以目爲跽﹐請尼瑪哈怒少霽﹐遂流遞於冷山。流遞﹐猶中國編竄也。雲中至冷山﹐行兩月程﹐距金二千餘里地。苦寒﹐四月艸始生﹐八月而雪﹐土廬不滿百﹐皆陳王固新聚落。固新使誨其八子。或二年不給衣食﹐盛夏至衣粗布。蕃課四隸﹐采薪他山﹐嘗久雪﹐薪盡﹐至乞馬矢﹐煨面而食。困辱十年﹐多爲詩文以諷﹐皆憂國傷時語。固新嘗得獻取蜀策﹐持以問公﹐公曆陳古事梗之。固新銳欲吞中國﹐曰「孰謂海大﹐我力可幹﹐但不能使天地相拍爾。」公曰「兵猶火也﹐弗戢將自焚﹐豈有四十年用兵不止者﹗」又數數爲言所以來爲兩國大事﹐今旣不受使﹐乃令深入教小兒。兵交﹐使在﹐禮不當執。固新或應或否。一日﹐大怒曰「汝作和事官﹐卻口硬﹐謂我不能殺汝耶﹖」公曰「自分當死﹐顧大國無受殺行人之名。此去蓮花濼三十里﹐使之乘舟﹐一人蕩諸水﹐以墜淵爲言﹐可也。」固新義之而止。後歸﹐上曰「洪皓身陷敵中﹐乃心王室﹐孝忠之節﹐久而不渝﹐誠可嘉尙。」二子皆中詞科﹐亦其忠孝之報也。先聖福善禍淫之訓﹐於此可見矣。

●卷七民政門

張忠定公知益州時﹐有僧行止不明﹐有司執以白公﹐公判其牒曰「勘殺人賊。」旣而案問﹐果一民也﹐與僧同行﹐道中殺僧﹐取其祠部戒牒三衣﹐自披剃爲僧。僚屬問公何以知之﹐公曰「吾見其額上猶有系巾痕也。」張忠定公在蜀﹐主帥翌日送賊三十餘人請公治之﹐公悉給憑遣之﹐令各著業去。帥怒曰「何給憑縱賊﹖」公曰「昨日李順脇民爲賊﹐今日僕與足下化賊爲民﹐用固邦本。」張忠定公斷事﹐有情輕法重﹑情重法輕者﹐必爲判語﹐讀以示之。蜀人鏤板﹐謂之戒民集﹐大抵以惇風俗﹑篤孝義爲本也。

歐陽公曄爲鄂州崇陽﹐素號難治。公治之﹐至則決滯獄百餘事。桂陽民有爭舟相毆至死者﹐獄久不決。公自臨其獄﹐出囚坐庭中﹐去其桎梏﹐與飲食之。食訖﹐悉勞而還於獄﹐獨畱一人於庭﹐畱者色動惶顧。公曰「殺人者汝也。」囚不知所以然﹐公曰「吾視食者皆以右手持匕﹐而汝獨以左。今死者傷右肋﹐此汝殺之明也。」囚卽涕泣曰「我殺也﹐不敢以累他人。」

燕公肅判刑部﹐故事﹐州郡之獄有疑及情可憫者﹐𨿽許上請﹐而法寺多舉駁﹐則官吏當不應奏之﹐罪故皆移情就法﹐不以上請。公奏﹕天聖三年天下斷大辟二千四百三十六﹐豈無法疑﹑情可憫者﹐而州郡無所奏讞﹐蓋畏罪也﹐請自今奏而不應奏者﹐不科以罪。自是奏讞者歲不減千人﹐皆情可憫﹑法疑者﹐無不貸免。自天聖四年距今蓋五十年﹐貸免萬人。古所所謂仁人之言﹐肅有之矣。

薛簡肅公奎爲蜀﹐以惠愛得名。民有老嫗告其子不孝者﹐子訴貧不能養。公取棒錢與之曰「用此爲生以養。」母子遂相慈孝。

吳正肅公奎知蔡州﹐蔡故多盜﹐公簡其法﹐民便安之﹐盜賊爲息。京師有告妖賊聚確山者﹐上遣中貴人馳至蔡﹐以名捕者十人。使者欲得兵自往取之﹐公曰「使者欲藉兵立威﹐欲得妖人以還報也。」使者曰「欲得妖人爾。」公曰「吾在此𨿽不敏﹐然聚千人於境內﹐安得不知。使信有之﹐今以兵往﹐是趣其爲亂也。此不過鄕人相聚爲佛事﹐以利錢財爾﹐一弓手召之可致也。」乃館使者﹐日與之飲酒﹐而密遣人召十人者皆至﹐送京師﹐告者果伏辜。

趙淸獻公知越州﹐兩浙旱蝗﹐米價踴貴﹐餓死者十五六。諸州皆榜衢路﹐禁增米價。公獨令有米者任增價糶之﹐於是諸州米商輻輳詣越﹐米價更賤﹐民無饑死者。

富鄭公自鄆州移靑﹐會河朔大水﹐民流京東﹐擇所部丰稔者三州﹐勸民出粟﹐得十五萬斛﹐益以官廩﹐隨所在貯之﹐得公私廬舍十餘萬間﹐散處其人﹐以便薪水﹐凡活五十餘萬人﹐募而爲兵者又萬餘人。上聞之﹐遣使勞公﹐卽拜禮部侍郎。公曰「救災﹐守臣職也。」辭不受。然自公立法﹐簡便周至﹐天下傳以爲法﹐至於今﹐不知所活者幾千萬人矣。

杜正獻公聽訟明敏﹐而審核愈精﹐故屢決疑獄﹐人以爲神。其簿書出納﹐推析毫髮﹐使吏不得爲姦。及其臨民﹐則政簡而易行。始居平遙﹐嘗以吏事適他州﹐而縣民爭訟者皆不肯決﹐以待公歸。安撫使察其治行﹐以公權知鳳陽府﹐二邦之民爭於界上﹐一曰「此我公也﹐汝奪之﹖」一曰「今我公也﹐汝何有焉﹖」

範忠宣公知齊﹐獄多屠販盜竊﹐遂盡呼出﹐立於庭下﹐戒飭之曰「爾輩爲惡不悛﹐在位者不欲釋汝﹐懼爲良民害﹐復紊官司。汝等若能悔過自新﹐我欲釋妝。」皆叩頭曰「敢不佩眼教令。」遂釋之﹐歡呼而出﹐轉相告語。是歲犯者減舊歲之半。

沈內翰文通治杭州﹐人有貧不能葬﹐及女子孤無以嫁者﹐公以錢周濟數百人。倡優養良家女爲己子者﹐奪歸其父母。

陳古靈知建州浦城縣﹐日有人失物﹐捕得莫知的爲盜者。古靈乃紿之曰「某廟有一鐘能辧盜。」使人迎至後闔祠之﹐引羣囚立鐘前﹐言不爲盜者摸之則無聲﹐爲盜者摸之則有聲。古靈自率同職禱鐘甚肅﹐祭訖﹐以帷帷之﹐乃陰使人以墨塗。良久﹐引囚逐一入帷﹐以手摸之﹐旣出﹐乃驗其手﹐皆有墨﹐惟有一囚無墨﹐訊之﹐遂承爲盜﹐蓋恐鐘有聲﹐不敢摸也。

呂許公行狀﹕河北自五代末卽民博﹐公嘆曰「王道本於農﹐此何名哉﹗」因表除之。朝廷推其法他路﹐自是農器無徵。

呂申公知河陽時﹐役法已定類﹐多張虛數﹐以取羨余﹐蓋所統五縣﹐歲取於民者﹐有募監倉庫人等錢三千九百二十七緡﹐而官未嘗募人﹐實以軍吏代役。又有追償舊牙校重役錢五千五百緡﹐然至是所償已盡﹐而取於民﹐遂爲定數﹐歲輸之無已。時公爲括其數﹐以告於朝﹐請一切蠲之﹐以寬下戶之輸錢者。詔付司農﹐竟不行。

包孝肅公知天長縣﹐有訴盜割牛舌者﹐公使歸屠其牛鬻之。旣而有告私殺牛者﹐公曰「何爲割某家牛舌而又告之﹗」盜者驚伏。

靳提舉宗說監滄州鹽山縣務﹐日嘗攝縣事﹐有系囚坐殺人﹐法當死。宗說疑之﹐會犯者言其母年九十﹐病且甚﹐願得一別母而死。宗說側然﹐釋囚縛﹐令人與俱至家。旣而更獲所殺人者。

韓億知洋州日﹐有大狡李甲﹐以財豪於鄕裏﹐誣其兄之子爲他姓﹐賂裏嫗之貌類者使認之爲己子﹐又醉其嫂而嫁之﹐盡奪其奩橐之畜。嫂﹑侄訴於州及提轉﹐甲賂獄吏﹐嫂﹑侄皆笞掠﹐反自誣伏﹐受杖而去﹐積十餘年。洎公至﹐又出訴。公察其冤﹐因取前後案牘視之﹐皆未嘗引乳醫爲證。一日﹐盡召其黨立庭下﹐出乳醫示之﹐眾皆服罪﹐子母復歸如初。

孫公莘老知福州時﹐民有欠市易錢者﹐系獄甚眾。適有富人出錢五百萬葺佛殿﹐請於公﹐公徐曰「汝輩所以施錢﹐何也﹖」眾曰「願得福耳。」公曰「佛殿未甚壞﹐又無露坐者。孰若以其錢爲獄囚償官﹐遂使數百人釋枷鎖之苦﹐其得福﹐豈不多乎﹖」富人不得已﹐諾之﹐卽日輸官﹐囹圄遂空。

周公惇頤在合州﹐郡民心悅誠服﹐事不經先生手﹐吏不敢決﹐在下之人亦不從。趙淸獻公爲使者﹐或譖之﹐淸獻惑﹐臨之甚厲﹐比去﹐猶不釋﹐而先生處之超然也。

康節先生閒居林下﹐時朝廷初行新法﹐所遣使者皆新進少年﹐遇事生風﹐天下騷然﹐州縣始不可爲矣。公門生故舊仕宦四方者﹐皆欲投劾而歸﹐以書問康節。康節答曰「正賢者所當盡力之時。新法固嚴﹐能寬一分﹐則民受一分之賜矣。投劾而去﹐何益﹖」

孫公伯純知海州日﹐朝廷調發軍器﹐有弩椿箭竿。之類﹐海州素無此物﹐民甚苦之﹐請以鰾膠充折。孫謂之曰「弩椿箭竿﹐共知非海州所產﹐蓋一時所須耳。若以土產物代之﹐恐汝歲歲被科無已也。」

虞公允文在浙﹐先是﹐浙民歲輸身丁錢絹﹐細民生子卽棄之﹐稍長卽殺之。公聞之側然﹐訪知江渚有荻場﹐其利甚溥﹐而爲勢家及浮屠所私﹐公令有司籍其數以聞﹐請以代輸民之身丁錢絹﹐以緡計者至一十三萬七千有奇﹐以匹計者一十六萬三千有奇。免符下日﹐諸州之民歡呼鼓舞﹐始知有父子生聚之樂。

谷志古《淸修集》云﹕當官處事﹐務合人情。忠恕違道不遠﹐未有捨此二字而能有濟者。前輩當官處事﹐常思有恩以及人﹐而以方便爲上。如差科之行﹐旣不能免﹐卽就其間求所以便民省力者﹐不使騷擾重爲民害﹐其益多矣。

髙公防初爲澶州防禦使。張從思判官有軍校段洪進﹐盜官木造什物﹐從恩怒﹐欲殺之﹐洪進紿云「防使爲之。」從恩問防﹐防卽誣伏﹐洪進免死﹐乃以錢十千﹑馬一匹遺防而遣之。防別去﹐終不自明﹐旣又以騎追復之。歲餘﹐從恩親信言防自誣以活人命﹐從恩驚嘆﹐益加增重。

●卷八兵政門

錢宣靖公嘗率眾過河﹐號令軍伍﹐分布行列﹐悉有規節﹐深爲戍將所服。上知之﹐謂左右曰「朕嘗見儒人談兵﹐不過講之於尊俎硯席之間﹐於文字則引孫吳﹐述形勢皆閒暇時淸論﹐可也。責之於用﹐則罕有成功者。今若水亦儒﹐特曉武事﹐深可嘉也。」

陳公執中知靑州﹑兼一路安撫使﹐索民錢數萬貫修城﹐民間苦之。會賊王倫起沂州﹐入靑州境﹐執中遣傅永吉掩擊﹐盡獲之。上聞之﹐嘉永吉以爲能﹐超遷闔門使﹐入見﹐上稱美其功。永吉對曰「臣非能有所成﹐皆陳執中授臣節度﹐臣奉行之﹐幸有成耳。」因極言執中之美。上益多永吉之讓﹐而賢執中﹐謂宰相曰「陳執中在靑州久﹐可召之。」遂以執中參知政事。

張忠定公復知成都。公至府﹐問城中所屯兵﹐尙三萬人﹐無半月之食。公訪知鹽價素髙﹐而廩有餘積﹐乃下其估﹐聽民得以米易鹽﹐於是民爭趨之﹐未逾月﹐得米數十萬斛。軍中喜而呼曰「前所給米﹐皆雜糠土﹐不可食。今一一精好。此翁眞善干國事者﹗」

薛公長孺爲漢州通判﹐戍卒閉營門﹐放火殺人﹐謀殺知州﹑兵馬監押﹐有來告者﹐挺身叩營﹐諭之曰「汝輩皆有父母妻子﹐何故作此事﹗然不與謀者﹐各在一邊。」於是不敢動﹐惟本謀者八人突門而出﹐散於諸縣﹐相繼捕獲。是時非公﹐則一城之人盡遭塗炭矣。

種世衡將軍城靑澗﹐元昊寇邊﹐有並吞關中之意﹐其將綱哩拉號雅哩克﹐王某號天都王﹐各統精兵於別部﹐元昊倚爲心腹。將軍謀有以去之。有王嵩者爲人堅朴﹐白於帥府﹐表充經略司指揮﹐凡居室﹑騎從﹑衣食之具﹐悉出將軍。嵩感恩旣深﹐將軍反不禮﹐以奴畜之﹐或掠治械系數日。嵩乃不勝其苦﹐卒無一辭怨望。將軍知可任以事﹐居半年﹐召嵩﹐謂之曰「吾將以事使汝。」嵩泣對曰「嵩貧賤無狀﹐蒙將軍恩﹐致身榮顯﹐常誓以死報﹐而未知其所﹐況敢辭捶楚乎﹖」將軍乃遺雅哩克書﹐書辭大抵如世間問起居之儀﹐另以數語隱辭﹐書於尺素﹐且膏以蠟﹐置衲衣間﹐密縫之。告嵩此非濱死不得泄﹐如泄之﹐當以負恩不能成吾事爲言﹐並以畫龜一幅﹑棗一部爲信牌﹐遺雅哩克。嵩受教﹐至雅哩克所居﹐致將軍命﹐出棗﹑龜投之。雅哩克知見侮﹐笑曰「吾素奇種將軍﹐今何兒女子見識﹗」度嵩別有書﹐索之。嵩佯目左右﹐旣而答以無有。雅哩克不敢匿﹐乃封其信上元昊。數日﹐元昊召雅哩克與嵩﹐俱西北行數百里﹐至一大城曰興州﹐先詣一官寺曰樞密院﹐次曰中書﹐有數番雜坐﹐雅哩克預焉。召嵩﹐庭詰將軍書問所在﹐嵩堅執前對﹐稍稍去巾櫛﹐加執縛﹐至於捶楚極苦嵩終不易其言。又數日﹐召入一官寺﹐廳事廣楹﹐皆垂斑竹箔﹐綠衣小豎立其左右。嵩意元昊宮室也﹐少頃箔中有人出﹐又以前問責之﹐曰「若不速言﹐死矣﹗」嵩對如前﹐乃命曳出誅之。嵩大號﹐且言曰「始將軍遣嵩密遺雅哩克書﹐戒不得妄泄。今不幸空死﹐不了將軍事。吾負將軍﹗吾負將軍﹗」箔中急﹐使人追問之﹐嵩具以對﹐乃褫衲衣取書以進。書入移刻﹐始命嵩就館﹐優待以禮。元昊於是疑雅哩克﹐陰遣愛將假爲雅哩克﹐使於將軍。將軍知元昊所遣﹐未卽見﹐命屬官日館勞之﹐問西夏山川地形﹐在興州左右﹐言則詳迫﹐雅哩克所部多不能悉﹐適擒西夏數人﹐因令隙中視之﹐夏人能言其姓名﹐果元昊使。將軍意決﹐乃見之。將軍燕服﹐據案坐﹐屬官皆朝衣﹐抱文籍鳧雁侍左右。於是賓贊引使者出﹐拜使者﹐傳雅哩克語﹐將軍慢罵元昊﹐而稱雅哩克有心內附﹐乃厚遣使者﹐曰「爲吾語若主﹐速決無遲畱也。」度使者至﹐嵩卽還﹐而雅哩克已報死矣。將軍知謀已行﹐因欲並間天都﹐又爲置祭境上﹐作文書於版以弔﹐多述雅哩克與天都相結﹐有意本朝﹐悼其垂成而失。其文雜紙幣﹐伺有敵﹐至急﹛大﹜之以歸。版字不可遽滅﹐西夏得之﹐以獻元昊﹐天都以此亦得罪。元昊旣失二將﹐久之始悟爲將軍所賣﹐遂定講和之策。世衡嘗以罪怒一番落將﹐杖其背﹐僚屬爲之請﹐莫能得。其人被杖已﹐奔趙元昊﹐甚親信之﹐得出入樞密院。歲餘﹐盡訁得其機事以歸﹐眾乃知世衡用爲間也。

範文正公領延安﹐閱兵選將﹐日夕訓練﹐又親戒諸路﹐養兵蓄銳﹐毋得輕動。夏人聞之﹐相戒曰「無以延州爲意﹐今小範老子腹中自有數萬甲兵﹐不比大範老子可欺也。」戎人呼知州爲老子﹐大範謂雍也。

狄武襄公靑自請擊依智髙﹐以靑爲荊湖南北路宣撫使﹐經制廣南東西路盜賊事。諫官韓絳上言﹐狄靑武人﹐不足專任﹐固請以侍從文臣爲之副。上以訪執政。時龐籍獨爲相﹐對曰「屬者王師所以屢敗﹐皆由大將權輕偏裨﹐人人自用﹐遇賊或進或退﹐力不能制也。今靑起於行伍﹐若以侍從之臣副之﹐復視靑如無﹐靑之號令復不得行﹐是循覆車之軌也。靑素善戰﹐今以二府將大兵討賊﹐若又不勝﹐不惟嶺南非陛下之有﹐荊湖﹑江南皆可憂矣。靑昔在延﹐居臣麾下﹐沈勇有智略。若專以智髙事委之﹐必能辦賊。」上曰「善。」於是詔嶺南用兵皆受靑節度﹐處置民事則與孫沔等議之。智髙陷賓州﹐復入邕州。十一月﹐靑至湖南﹐諸道兵皆會。余靖遣廣南西路鈐轄陳某將萬人擊智髙﹐逗畱不進﹐戰敗遁歸﹐道死者二千餘人。時饋運未至﹐靑初令備五日糧﹐旣又備十日糧。智髙聞之﹐由是懈惰不爲備﹐上元張燈髙會。先是諸將視其帥如僚采﹐無所嚴憚﹐每議事﹐喧爭不用命。己酉﹐狄靑悉集將佐於幕府﹐立陳某於庭下﹐數其敗軍之罪﹐並軍校數十人﹐皆斬之。諸將股栗﹐莫敢仰視。於是勒兵而進﹐步騎二萬。或說儂智髙守昆侖關﹐智髙驟勝﹐輕官軍﹐不用其言。公倍道兼行﹐出昆侖關﹐直趣其城。智髙出戰﹐大敗﹐殺獲三千餘人。智髙走還城﹐官軍追至城下﹐智髙夜棄城﹐走奔大理。捷書至﹐上喜謂龐籍曰「嶺南之平﹐皆卿功也。」靑宣撫廣西時﹐儂智髙守昆侖關﹐靑至賓州﹐值上元節﹐令大張燈燭﹐首夜燕將佐﹐次夜燕從軍官﹐三夜饗軍校。首夜樂飲徹曉﹐次夜二更時﹐靑忽稱疾﹐暫起如內﹐久之使人諭孫元規﹐令暫主席行酒﹐少服藥﹐乃出數使人勸勞座客。至曉﹐各未敢退﹐忽有人馳報云「是夜三鼓﹐公已奪昆侖矣﹗」

司馬溫公嘗曰「並馳萬馬中﹐能駐足者﹐其惟王存乎﹖」

詹良臣字唐公﹐嚴州人﹐以累舉恩得官﹐爲縉雲尉。方臘起靑溪﹐聲搖江淮。賊犯處州﹐良臣曰「捕盜﹐吾職也。」率弓兵數十人往禦之﹐爲賊所執。賊欲降之﹐良臣罵曰「汝輩何敢反﹗往年李順反﹐戮於蜀﹔王倫反﹐戮於淮南﹔王則反﹐戮於河北。同惡無少長棄市﹐屍爲狗鼠食。汝輩何敢反﹗」賊怒﹐割其肉﹐使自啖之。良臣且吐且罵﹐至死不絕聲﹐見者爲隕涕。賊平﹐官其二子。

李侍郎若水﹐靖康二年金人攻陷太原﹐屢以講和割地爲說﹐耿南仲之徒力主和議。正月﹐上如靑城﹐金人請上相見。二月﹐上皇帝後如靑城﹐俱畱金營﹐尼嗎哈逼上易服﹐若水叩頭流血﹐固爭不可﹐若水死之。金人曰「我破大遼﹐死義者十數﹔南朝惟見李侍郎一人而已。」

劉忠顯公﹐初金入眞定也﹐父老號呼曰「使劉資政在鎭﹐豈有此禍﹗」金益知公名﹐必欲得公。宰相紿以割地﹐遣公往金﹐以其國僕射韓正館公於壽聖院。正言國相尼瑪哈欲用公﹐公曰「偸生以事二姓﹐有死不爲也。」明年正月﹐正見公﹐言欲以公爲正代﹐許以家屬行。公仰天大呼﹐曰「有是乎﹗」歸召指使陳灌等曰「金人乃欲用我﹐我當以死報國耳。」灌等泣且拜。公曰「死生﹐命也。寧爲不義屈乎﹖」卽手書片紙曰「金人不以予爲有罪﹐而以予爲可用﹐夫正女不事二夫﹐忠臣不事二君。以順爲正者﹐妾婦之道也﹐此予所以有死也。」付灌持歸報諸子﹐卽沐浴更衣﹐酌卮酒﹐以衣絳自縊。燕人嘆曰「劉相公﹐忠臣也﹗」

劉公平與西夏戰於延州三川口﹐戰少卻﹐都監內臣黃徳和引兵先走﹐平轉斗三日。賊問﹕「主將何在﹐何不降﹖」平使人應之曰「狗賊不降﹐我何降也﹗」以眾寡不敵﹐與石元孫俱被執。平不復食﹐數罵曰「狗賊﹗我頸長三尺﹐何不速殺我﹐縛我何之乎﹗」遂見殺。

張公克戩字徳祥﹐出知汾州。金人陷燕山﹐長驅而南﹐分兵掠太原。金兵來攻﹐外援不至﹐勢日孤危。克戩畢力捍禦﹐晝夜不少懈。太原陷﹐汾益危。克戩召令軍民曰「太原旣陷﹐吾固知亡矣。然義不忍負朝廷﹐辱父祖﹐累子孫﹐不與此城同終始﹐無以明吾節。」眾皆泣對曰「公﹐父母也﹐願盡死拒守。」逾月城壞﹐賊旣入城﹐克戩朝服南向﹐焚香拜舞﹐乃自引決。其家死於難者凡八人。

