談天明宋應星

談天序

謂天不可至乎﹖太史﹑星官﹑造歷者業已至矣。可至則可談矣。若夫一天而下﹐議論紛紜﹐無當而誕及三十三天者﹐此其人可恨也。天有顯道﹐成像兩儀﹐惟恐人之不見也。自顚及尾﹐原始要終﹐而使人見之審之。顯道如是﹐而三家者猶求光明於地中與四沿﹐其蒙惑亦甚矣。會合還虛奧妙﹐旣犯泄漏天心之戒﹐又罹背違儒說之譏﹐然亦不遑卹也。所願此簡流傳後世﹐敢求知己於目下哉﹗

綱目紀六朝事有兩日相承東行﹐與兩月見西方﹐日夜出﹐髙三丈。此或民聽之濫﹐南北兩朝秉筆者苦無主見耳。若果有之﹐則俟穎悟神明﹐他年再有造就而窮之。閱書君子﹐其毋以從何師授相詰難﹐則幸矣哉﹗崇禎丁丑初秋月﹐奉新宋應星書於分宜學署。

日說六章

气從下蒸﹐光由上灼﹐千秋未泄之祕﹐明示朕於泰山﹐人人得而見之﹐而釋天體者卒不悟也。以今日之日爲昨日之日﹐刻舟求劍之義。以近而見之爲晝﹐遠而不見爲夜者﹐其猶面墻也。

西人以地形爲圓球﹐虛懸於中﹐凡物四面蟻附﹐且以瑪八作之人與中華之人足行相抵。天體受誣﹐又酷於宣夜與周髀矣。夫陽气從下而升﹐時至寅卯﹐薰聚東方﹐凝而成日。登日觀而望之﹐初豈有日形哉﹖黑气蒙中﹐金絲一抹﹐赤光蕩漾﹐久而後圓﹐圓乃日矣。時至申酉﹐陽气漸微。登亞大臘而望之﹐白漸紅﹐紅漸碧﹐歷亂渙散﹐光耀萬谷。其沒也﹐淹然忽然﹐如熾炭之熄﹐豈猶有日形而入於地下﹐移於遠方耶﹖

或曰﹕泰山末千仞﹐東海以東﹐當泰山之衝者﹐豈無比肩相並﹐昂首相過者乎﹖有之﹐皆足以蔽初旭﹐何一登臨而顯見若是﹖

嗚呼﹗日出非就地也﹐天樞下瞰﹐咸池上有光明之穴焉﹐當其奮蕩成形拂於泰山之表﹐業已數倍。是故東當泰山之衝﹐無有能蔽初日之形﹔西當烏斯藏﹑亞大臘之衝﹐無有能障日滅之狀也。千載而下﹐東南西海之間﹐必有同心焉。具圖於右。﹝圖表﹐故省略﹞

日說二

天形如卵白﹐上有大圓之郛焉。日月光耀未麗﹐其郛虛懸半際而行。夏至﹐太陽盛長﹐奮翼上騰﹐其程馭差髙﹐其精光久延而不輕墜謝﹐以故遲之。遲之而又久者﹐百刻之中﹐晝幾三分其二也。冬則陽气索藏﹐不能彊睜而上﹐其程馭差下﹐其精光低垂而平視﹐故不能四十刻而爲夜﹐蓋捷徑倦遊之義也。形具右圖。千載而下﹐四海之間﹐必有同心定論也。日說三

無息烏乎生﹐無絕烏乎續﹐無無烏乎有﹖日月之貞明也﹐晡旦朔望之間﹐從其未始有明而明生﹐億萬斯年之久﹐從其明還無明﹐而明乃無敝於天壤。夫明還無明﹐則食之謂也。太陽﹑太陰兩精會合﹐道度同﹐性情應﹐而還於虛無﹐其樂融融﹐其象默默﹐其微妙不可得而名言也。日食而至於旣﹐所謂無極也。此二气最難幾遇﹐而乾坤欲之不能自必者也。寂然之內﹐嘔輪吐明﹐無極而太極也。食不盡如鉤﹐交合功能虧於一簣也。食一而存九﹐適酬初爵﹐爲時不暇卒事也。食及其半﹐老夫女妻稚陰以待壯也。月幾望而食者﹐后妃夢至帝寢﹐戶牖識焉﹐杝悅存焉﹐而不見其人﹐黯然魂銷而魄喪也。

伐鼓於社﹐君相之典故也。朱注以王者政修﹐月常避日﹐日當食而不食﹐其視月也太儇。《左傳》以魯君﹑衛卿之死應日食之交﹐其視日也太細。《春秋》﹕日有食之。太旨爲明時治歷之源。《小雅》﹕亦孔之醜。詩人之拘泥於天官也。

儒者言事應以日食爲天變之大者﹐臣子儆君﹐無已之愛也。試以事應言之﹕主弱臣彊﹐日宜食矣。乃漢景帝乙酉至庚子﹐君徳淸明﹐臣庶用命﹐十六年中﹐日爲之九食。王莽居攝乙丑至新鳳乙酉﹐彊臣竊國﹐莫甚此時﹐而二十一年之中﹐日僅兩食。事應果何如也﹖女主乘權﹐嗣君幽閉﹐日宜食矣。乃貞觀丁亥至庚寅﹐乾綱獨斷﹐坤徳順從﹐四載之中。日爲之五食。永徽庚戊迄乾封己巳﹐牝雞之晨﹐無以加矣﹐而二十年中﹐日亦兩食。事應又何如也﹖

今夫山河大地之中﹐嚴霜一至﹐艸木凋零﹐蠢爾庶民﹐蹙額憔顏﹐怨咨肅殺﹐而不知奇花異卉﹑珍粒嘉實﹐悉由此而暢榮。通乎絕處逢生﹑無中藏有之說﹐則天地之道指諸掌矣。日說四

日行二至﹐髙下相懸。而月有定程﹐不分寒暑與朔望﹐爲魄爲明﹐其身總伏日下相會﹐而日食非必其體親也﹐气融神合而已矣。日食於冬﹐曦馭去月最近。而亦乘月之上。日食於夏﹐日光髙月魄﹐相去或千里﹐而上下正逢之際﹐陽精下迎﹐陰精上就﹐合而還虛﹐猶夫水火之相見也。

日早晚出沒有定程﹐而月無者﹐大君祖識天徳﹐糾虔天刑﹐不負寸陰﹐而後無憾。后妃爲或盥或薦之事﹐宜其著也。月春秋髙下有定則﹐而日無者﹐后妃待姆而行﹐見廟而反居。而大君徵誅揖讓之所爲﹐時至則行﹐時窮則止。與時污隆﹐乾坤乃理。此日月之情﹐天地之道也。﹝圖表故省略﹞

日說五

《參同契》云﹕晦朔之間﹐合符行中。朔日誠合晦日﹐則月體先現一刻。逮日出時﹐月已髙過一步﹐猶之朔之二日﹐月後現三刻﹐日髙一步。而月方成像。總之﹐匝月之中﹐仍有三十个或魄或明﹐月體東生西沒﹐如日經天﹐毫不缺少﹐但爲日光籠蓋﹐則不見耳。初八上弦月﹐以午時成像東方﹐十二時中皆現月之候。以此推之﹐具了然矣。

或曰﹕使月有定期﹐司夜永如望日﹐一如日之司晝﹐豈不美哉﹖曰﹕乾坤計之熟矣。日長司晝﹐月長司夜﹐則太陰﹑太陽終天隔絕﹐永無會合之期﹐何由還返虛無﹐而吐貞明於萬古﹖惟月以無定而合符日之有定﹐此之謂先天之體﹐非窮神知化者其孰能與於斯哉﹖日說六

古來以日行度數測天體﹐然日月出沒之位﹐不知其爲大圓之止極焉否也。其云東西二十萬里﹐南北十七萬里﹐東西恃日晷測之誠是﹐南北以度推未必有當也。

《周禮》﹕日至之景﹐尺有五寸。所謂土圭也。鄭玄以爲﹕日景於地﹐千里而差一寸。昔術家立八尺之表於穎川陽城﹐曰日光邪射陽城﹐則天徑之半﹐以此爲天地之中。今二至晴明之日﹐立景早晚而積算之﹐則中景之候﹐東行短數刻﹐而西稍長焉。

以中國爲天下中﹐實未然矣。就日之出與沒而拆之﹐中國迆東二萬里﹐而印度當東西之中。此其大略。若夫南北之中﹐則意想之所窮然。以黃赤二道分日光出沒爲東西之極﹐則中國亦稍迆北﹐猶之東西之稍東也。夫聰明運用不求之大淸之上﹐而必於入極地下尋度數之行﹐何如其智也。

