

欽定四庫全書

子部十二

洛陽縉紳舊聞記

小說家一【雜事之屬】提要

【臣】等謹案洛陽縉紳舊聞記五卷宋張齊賢撰齊賢字師亮曹州人徙居洛陽太平興國二年進士累官同中書門下平章事以司空致仕卒諡文定事迹具宋史本傳是書前題乙巳嵗乃眞宗景徳二年齊賢以兵部尙書知靑州時所作皆述梁唐以還洛城舊事凡二十一篇分爲五卷書錄解題目次與此本合獨晁氏讀書志作十卷今按自序明言五卷而檢永樂大典所載此書之文亦無出此本外者則讀書志之誤明矣書中多據傳說之詞約載事實以爲勸誡自稱凡與正史差異者並存而錄之亦別傳外傳之比然如衡陽周令妻報應洛陽染工見寃焦生見亡妻諸條俱不免涉於語怪又如李少師賢妻一條稱契丹降王東丹朝廷密害之非命而死契丹已知之李肅奉命防喪柩送歸憂沮不知其計云云案通鑑五代史東丹卽遼太祖長子太宗之兄奔唐爲昭信節度使賜名贊華因太宗助石晉起兵潞王遣宦者秦繼旻皇城使李彥紳殺之於其第是東丹之死實緣潞王以兵敗逞忿旋卽滅亡晉髙祖得國後爲之備禮送歸事隔兩朝在晉人本無密害之事又何所嫌疑而遽形憂沮此事殆出傳聞之訛殊不可信至於紀張全義治洛之功極爲詳備則舊史多采用之其他佚事亦頗有足資博覽者固可與五代史闕文諸書同備讀史之考證也乾隆四十六年三月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

洛陽搢紳舊聞記原序

余未應舉前十數年中多與洛城搢紳舊老善爲余說及唐梁已還五代間事往往褒貶陳迹理甚明白使人終日聴之忘倦退而記之旋失其本數十年來無暇著述今眼昬足重率多忘失邇來營丘事有條貫足病累月終朝宴坐無所用心追思曩昔搢紳所說及余親所見聞得二十餘事因編次之分爲五卷摭舊老之所說必稽事實約前史之例動求勸誡鄕曲小辯略而不書與正史差異者並存而錄之則別傳外傳比也斯皆搢紳所談因命之曰洛陽搢紳舊聞記庶可傳信覽之無惑焉宋朝乙巳嵗夏六月營丘張齊賢序

欽定四庫全書

洛陽搢紳舊聞記卷一

宋張齊賢撰

梁太祖優待文士

梁祖之初兼四鎭也英威剛狠視之若乳虎左右小忤其旨立殺之梁之職吏毎日先與家人辭訣而入歸必相賀賔客對之不寒而栗進士杜荀鶴以所業投之且乞一見掌客以事聞於梁祖梁祖黙無所報荀鶴住大梁數月先是凡有求謁梁祖如已通姓名而未得見者𨿽逾年困躓於逆旅中寒餓殊甚主者畱之不令私去不爾卽公人輩及禍矣荀鶴逐日詣客次一旦梁祖在便防謂左右曰杜荀鶴何在左右以見在客次爲對未幾忽有馳騎至者梁祖見之至已午間方退梁祖遽起歸宅荀鶴謂掌客者曰某饑甚告欲歸公人輩爲設食且曰乞命若大王出要見秀才言已歸館舎卽某等求死不暇至申未間梁祖果出復坐於便防令取骰子來旣至梁祖擲意似有所卜擲且久終不愜旨怒甚屢顧左右左右怖懼縮頸重足蹈湯火須臾梁祖取骰子在手大呼【去聲】曰杜荀鶴擲之六隻俱赤乃連聲命邀秀才荀鶴來主客者引入令趨驟至階陛下梁祖言曰秀才不合趨階荀鶴聲喏恐懼流汗再拜敍謝訖命坐荀鶴慘悴戰栗神不主體梁祖徐曰知秀才久矣荀鶴欲降陛拜謝梁祖曰不可於是再拜復坐梁祖顧視陛下謂左右曰似有雨防下令視之實雨也然仰首視之天無片雲雨防甚大霑陛檐有聲梁祖自起熟視之復坐謂杜曰秀才曽見無雲雨否荀鶴答言未曾見梁祖笑曰此所謂無雲而雨謂之天泣不知是何祥也又大笑命左右將紙筆來請杜秀才題一篇無雲雨詩杜始對梁祖坐身如在燃炭之上憂悸殊甚復令賦無雲雨詩杜不敢辭卽令坐上賦詩杜立成一絕獻之梁祖覽之大喜立召賔席共飲極歡而散且曰來日特爲杜秀才開一筵復拜謝而退杜絕句云同是乾坤事不同雨絲飛灑日輪中若教陰朗都相似爭表梁王造化功由是大獲見知杜旣歸驚懼成疾水瀉數十度气貌羸絕防不能起客司守之供侍湯藥若事慈父母明晨再有主客者督之且曰大王欲見秀才請速上馬杜不獲已巾櫛上馬比至凡促召者五七輩杜困頓無力憂其趨進遲緩梁祖自起大聲曰杜秀才爭表梁王造化功杜頓忘其病趨步如飛連拜敍謝數四自是梁祖特帳設賔館賜之衣服錢物待之甚厚福建人徐夤下第獻過梁郊賦梁祖覽而器重之且曰古人酬文士有一字千金之語軍府費用多且一字奉絹一疋徐賦略曰客有失意還鄕經於大梁遇郊坰之耆老問今古之侯王父老曰且說當今休論往古昔時之事迹誰見今日之功名目覩辭多不載遂畱於賔館厚禮待之徐病且甚梁祖使人謂曰任是秦皇漢武蓋誚徐賦有直論簫史王喬長生孰見任是秦皇漢武不死何歸憾其有此深切之句爾梁祖旣有移鼎之志求賔席直言骨鯁之士一日忽出大梁門外數十里憇於髙栁樹下樹可數圍柯甚大可庇五六十人遊客亦與坐梁祖獨語曰好大柳樹徐徧視賔客注目久之坐客各各避席對曰好柳樹梁祖又曰此好栁樹好作車頭末坐五六人起對好作車頭梁祖顧敬翔等起對曰𨿽好栁樹作車頭須是夾楡樹梁祖勃然厲聲言曰這一隊措大愛順口弄人栁樹豈可作車頭車頭須是夾楡木便順我也道栁樹好作車頭我見人說秦時指鹿爲馬有甚難事顧左右曰更待甚須臾健兒五七十人悉擒言柳樹好作車頭者數以諛佞之罪當面撲殺之梁祖𨿽起於羣盜安忍雄猜甚於古昔至於剛猛英斷以權數禦物遂成興王之業豈偶然哉

少師佯狂【楊公凝式】

楊少師凝式正史有傳博通經籍能文工書其筆雄健自成一家體襟量恢廓居常自旣不登大用多佯狂以自【時班行潛目之爲楊風子】在洛多遊僧寺道觀遇水石松竹淸涼幽勝之地必逍遙暢適吟詠忘歸故寺觀墻壁之上筆迹多滿僧道等防而寶之院僧有少師未畱題詠之處必先粉飾其壁潔其下俟其至入院見其壁上光潔可愛卽箕踞顧視似發狂引筆揮灑且吟且書筆與神防書其壁盡方罷略無倦怠之色遊客覩之無不嘆賞故馮瀛王次子少常於寺壁畱題曰少師眞迹滿僧居祗恐鐘王也不如爲報逺公須愛惜此書書後更無書進士安鴻漸題云端溪石硯宣城管王屋松煙紫兔毫更得孤卿老書札人間無此五般髙石晉時張相従恩自南院宣徽使官才檢校司徒權西京畱守到洛城後未久少師自東京得假往洛陽夜宿中牟縣時申未間飛蝗蔽日自東京而至又明日至鄭州是晚飛蝗小至次日至滎陽飛蝗亦至滎陽適有乘傳往洛中者少師附書並一絕先次贈洛陽居守張公略曰押領蝗虫向洛京合消居守逺相迎【云云】及到洛數日少師寄詩上張相雲南院司徒鎭洛京未經三月政聲成四方羣後皆如此端坐庸夫見太平張公知其貧贈遺甚厚楊之居在府衙西門咫尺尋常入府籃輿在前牽馬在後少師防杖冠褐數十步後徐行隨之見者笑而不之測此佯狂之一也常近冬居家未挾纊少師安然不之問一旦故舊自外回行李甚偉楊以書訴貧故舊淩晨來候之仍於通利店內先寄物中畱防五十疋絹百疋書送於楊請貨易以略備冬服少師得防與絹盡送修行尼寺造襪施數寺僧尼絹防盡送南禪大字兩院請飯僧宅中骨肉已有寒色老女使聞施僧嗟訝有泣者少師笑而不言數日居守知之召女工輩依楊宅之家口數大小悉造綿衣無闕者造成送之少師見送衣至笑謂宅中曰我故知畱守公送衣來也此亦不測其心佯狂之二也尋常毎出上馬至大門外前驅者請所訪楊與一老僕語曰今日好向東逰廣愛寺老僕曰不如向西遊石壁寺少師舉鞭曰且遊廣愛寺鞭馬欲東老僕曰且向西逰石壁寺少師徐曰且遊石壁寺聞者竊笑之此皆佯狂之事也有談歌婦人楊薴羅善合坐雜嘲辧慧有才思當時罕與比者少師以侄女呼之毎令謳唱言詞捷給聲韻淸楚眞秦靑韓娥之儔也少師以侄女呼之蓋念其聰俊也時僧云辧能俗講有文章敏於應對若紀祝之辭隨其名位髙下對之立就千言皆如宿搆少師尢重之云辧於長壽寺五月講少師詣講院與云辧對坐歌者在側忽有大蜘蛛於檐前垂絲而下正對少師與僧前云辧笑謂歌者曰試嘲此蜘蛛如嘲得著奉絹兩疋歌者更不待思慮應聲嘲之意全不離蜘蛛而嘲戲之辭正諷云辧少師聞知絕倒久之大叫曰和尙取絹五疋來云辧且笑遂以絹五疋奉之歌者嘲蜘蛛云喫得肚鑍撐尋絲繞寺行空中設羅网只待殺眾生【蓋譏云辧體肥而壯大故也】云辧師名圓鑑後爲左街司錄久之化少師於西京寺觀壁上書札甚多而人間所收眞迹絕少其寺觀所書壁僧道相承保護之至興國九年大水湮沒墻壁摧壞十無一存可爲惜之可爲惜之

襄陽事

張從恩相公晉祖時爲宣徽南院使時鎭州安重榮叛晉祖將徵之行有日矣張相中夜思之聖駕北徵安王従進在襄陽已有跋扈之狀恐朝廷無備來日朝退求見遂以襄州爲請且曰安従進若乘虛來襲京師卽陛下何以爲備晉祖曰卿未知爾今也命髙行周爲招討用卿爲都監仍命髙勲焦繼勲等數人備指使張聞晉祖言已有備正與己意合且上命已防其師旅不敢辭讓因陳請數事皆允之先發騎將郭金海部領三千餘騎往唐州駐泊焦繼勲等數人亦同是行晉祖才發京師襄陽安従進果叛謂朝廷無備欲乘虛掩襲遂選精騎南下焦繼勲等知従進已叛卽飛表聞於行在張相渤海公亦繼發従進與郭相遇於花山金海蕃將善用鎗時罕與敵拳勇過人喜戰鬭欲立奇功兩陣相去數里従進素管騎兵金海久在麾下安亦待之素厚従進乃躍馬引數百騎乘髙去郭陣百步厲聲叫郭金海金海獨鞭馬出於陣數十步免冑側身髙聲自稱曰金海從進又前行數十步勞之曰金海安否我素待你厚略不知恩今日敢來待共我相殺金海應聲答曰官家好看大王負大王甚事大王今日反金海舊事大王乞與大王一箭地大王回去若不去喫取金海鎗言訖援鎗鞭馬疾趨其陣髙勲亦繼進從進懼躍馬而退師遂相接大爲金海所破焦繼勲押陣奏到晉祖大喜賞賜有差從進自此喪气嬰城自固王師爲連城重塹以守之月餘王師攻城城上矢下如雨王師被傷者眾是日金海爲飛矢集身扶傷歸營明日從進用計污金海欲使朝廷疑之以金缾貯酒金合盛藥以索懸之城上呼郭金海金海知之力疾扶瘡而往城上勞金海曰大王知你中箭瘡甚賜你金缾金合酒與風藥金海蕃人目不知書惟利是貪取缾與合歸營且不聞於元戎元戎等疑之乃馳驛奏晉祖念花山之功不加罪城下就除金州團練並其兵放他部金海之任居常悒悒不樂至於捐館惜哉焦繼勲我太祖幸洛之嵗降麻授相州節鉞而終髙勲後入遼用爲幽州節度使母在京洛陽福善裏太祖常厚賜慰安之髙後欲歸不知其終

陶副車求薦見忌

陶晟虢州人少讀書業文尢長於詩五十餘恥無成遂求隸虢之右職相次爲步使虢陜之屬郡使府借其才幹召置陜城久之防晉末契丹犯中夏侯章趙暉俱爲匡國指揮使在陜王晏爲都頭戎將適至陜驛侯章等隨番帥就驛候之防有番使自北來偕赴驛館見侯章衣新褐毛衫系金度銅束帶使者再三視侯與帥欵語往來甚久番帥臨上馬命譯語者謂章曰天使要指揮身上毛衫與束帶逼之甚急侯不獲已與之假他人衣與帶而歸三人同行章在澗南遂召王晏與趙暉來澗南營內取酒同飲旣而侯章曰安有身爲指揮使著一領毛衫系一條銅束帶作主不得就身上奪卻憤惋久之趙暉亦怒獨王晏無言將散晏謂侯章趙暉曰今世亂我輩衣與束帶閒事將來未知死所爾侯與趙曰如何王晏曰到恁田地借个甚今夜領二三十人入驛斫取番使頭因便入衙殺了番王所差使長得則固守不得則將家屬掠金帛入河東投奔劉大王劉大王卽漢髙祖也侯初怯不應趙暉然之晏熟視侯章久之而去是夜獨王晏趙暉率死士數十人入驛斬番使盡取財物以歸乃逾垣入衙殺番帥遂據其城王晏領甲騎數百人詣澗南欲殺侯章章惶懼拜於馬前釋之令上馬推趙暉爲首侯章王晏爲都監巡檢差陶公與趙暉之子延進同賫表奏漢祖勸進焉漢祖大喜因次第酬之後漢祖知晏功三人皆節使備在正史陶公遂委質事漢祖及王師南伐命爲開道使髙祖卽天位陶使人來求趙暉侯章等奏舉朝廷不得已遂授公虢州刺史然執政者由是側目矣罷郡處之環衞後出爲北方副車軍司馬焉終於荊州副使知州事公能詩與宮師相公溥善常有詩往來屬和翰林承旨陶公谷叔事之自前延安軍司馬授華州行軍陶翰林爲序親書以送之送従叔赴華下序略曰聖上卽位之五年命前延安軍司馬參戎閫於華下綏舊俗也踐華寧秦之境逺皇猷者五十有九年矣【自昭宗東嵗在至聖朝嵗五十有九年矣庾子山詩云秦華二境間皇猷逺南夏比已忘失數句】赤驥嘶風而可仰玉蟾耀彩以如晝潛編嘉作別俟知音攀琪樹而笑天風鼎周頌控文鰩而逰赤水幅裂韓詩辭多不載公晚年知進士張翼能詩召置門下厚待之常曰七言詩我不如翼五言詩翼不如我陶公詩有河經蕃地逺山到漢家靑又在環衛時詩擬拋丹禁去試著白衣看有集陶翰長爲之序張翼常投詩兩軸於宮師王相王相以詩謝云淸河詩客本賢良惠我新吟六十章格調宛同羅給事功夫深似賈司倉登山始覺天髙廣到海方知浪茫好去蟾宮是歸路明年應折桂枝香陶以副車別駕權涖藩閫者久之所至稱治不苛不擾律身省事而已在政無赫赫之稱罷任日民皆攀轅遮畱泣涕塞路前驅鞭撻之然後進旣遭逢漢祖始用爲開道使以其讀書多學有木秀之忌一求薦於三帥過亦輕矣授一刺史二年而罷竟以散秩坎軻終身亦命夫時俗謂之求闗節履捷逕以致身者得爲深誡乎仲尼曰富而可求𨿽執鞭之士吾亦爲之聖人之旨明富不可妄求況貴位乎子元鼎有文章擢進士第烏乎今不幸而殂矣

泰和蘇揆父靈

蘇揆濮州人也業進士太宗皇帝禦前第二等及第由廷尉平知吉州泰和縣揆父歿十數年矣有吉州衙將押綱上京回行次黃梅縣宿於逆旅中昬晚後忽有一老人皂衣裹短腳襆頭策一驢引一僮年可六七十來逆旅中逡巡於房中出揖吉州衙將與之坐因語及泰和看親識吉州將詢之曰某吉州人系職州衙自京回今往本州與老父作伴同去可乎且言泰和之親識何人也老父曰某姓蘇有男名揆叨忝登第在泰和知縣暫去相看伊他更別無親識州將曰泰和知縣今本州通判同年也【通判卽向相敏中爾】某幸得伏事某因便願送老父至泰和望知縣處略言某姓字父許諾是夕州將命酒同飲十數盞老人甚喜明日同行沿路州將買食同飡老人亦不辭讓同過渡至江州老人沽酒請州將同飲如款狎無間然矣至洪州同宿明日將行老父謂州將曰某比欲與公同往泰和夜來思之男已忝京寮知縣某行李如是托你先到泰和報兒子制新衣借僕馬來沿路相接吉之州將然其所托曰卽告辭先行至家未敢詣州公參先往泰和報知縣轉榜子參蘇揆出州將拜起頗恭且曰自黃梅與員外尊長同來比約同至縣及宿洪州之明日員外尊父忽令某先來報員外請制新衣借僕馬來沿路等接揆聞未之信且曰先父歿十餘嵗莫悞否州將曰自黃梅同途來同飲食備說員外往泰和特來相看不虛蘇問其年顏身形無二矣又問系裹衫衣無二矣揆降陛望鄕大哭者久之徐謂州將曰揆父歿時年顏系裹衣衫無小異言訖又慟哭遂制新衣畫僕馬焚之後數年揆亦殂試思老父所乘驢與僕何物也與之語言人也飲食人也物假爲之神時向相任吉州通判余爲轉運使備詳其事而書之豈語怪之嫌乎

洛陽搢紳舊聞記卷一

欽定四庫全書

洛陽搢紳舊聞記卷二

宋張齊賢撰

齊王張令公外傳

齊王諱全義五代史有傳今之所書蓋史傳之外見聞遺事爾王濮州人常在巢軍中知其必敗遂翻身歸國唐授王澤州刺史初過三城謁節度使諸葛爽爽有人倫之鑑覩王之狀貌待之殊厚贈且多臨辭謂王曰他時名位在某之上勉之爽旣歿王漸貴追思疇昔見知之恩未嘗報乃圖其形像於其私第日焚香供養之每晨朝於影前撚香訖方出視事未嘗小怠至於終身其感恩不背本也如是在澤未久移授洛州刺史時洛城兵亂之餘縣邑荒廢悉爲榛莽白骨蔽野外絕居人洛城之中悉遭焚毀初巢蔡繼亂乃築三小州城以保聚居民以防冦盜及罕之等爭奪但遺余堵而已初至洛率麾下百餘人與州中所存者僅百戶共保中州一城洛陽至今尙存南州中州之號王招懷完葺五七年間漸復都城之壯觀正居守之位焉王本傳云洛城之中戶不滿百又唐鴻撰王行狀云於瓦磔丘墟之內化出都城是也【今正史云京城內有南州北州蓋光啟中張全義築至明宗天成中詔許人請財愼築言光啟中築乃王再葺而已非始築也其城壕今尙遺迹焉余少時親聞舊老所說雲巢蔡亂離之後洛陽苑墻中松柏甚多及秦王修築都城及裏外橋多聚側近禦苑廢宮之松柏用之聖朝嵗洛陽大水諸城門悉摧壞余親見厚載長夏等門堆積材木視之多柏木及洛中防毀行修寺來橋以土實之橋卽故南州西濠上之橋也得其木皆柏木卽舊老之言可驗矣】王始至洛於麾下百人中選可使者一十八人命之曰屯將每人給旗一口榜一道於舊十八縣中令招農戶令自耕種流民漸歸王於百人中又選可使者十八人命之曰屯副民之來者綏撫之除殺人者死余但加杖而已無重刑無租稅流民之歸漸眾王又麾下選書計一十八人命之曰屯判官不一二年十八屯中每屯戶至數千王命農隙毎選丁夫教以弓矢鎗劍爲起坐進退之法行之一二年毎屯增戶大者六七千次者四千下之三二千共得丁夫閒弓矢鎗劍者二萬餘人有賊盜卽時擒捕之闗市人賦貽於無借刑寛事簡逺近歸之如市五年之內號爲富庶於是奏毎縣除令簿主之所謂亂後易治乎抑王得簡易之道乎戶旣多丁亦眾余時則教習之時李罕之在河陽罕之姦賊也常破北山之摩云寨當時號爲李摩云亦嘗置寨於洛城中至今民呼其寨地爲李摩云寨寨之西號寨西市時罕之鎭三城知王專以教民耕織爲務常宣言於眾曰田舍翁何足憚王聞之蔑如也毎飛尺書於王求軍食及縑帛王曰李太傅所要不得不奉之左右及賔席咸以爲不可與王曰苐與之似若畏之者左右不之曉罕之謂王畏己不設備因罕之舉兵懷澤王乃密召屯兵潛師夜發遲明入三城罕之顧無歸路遂逃遁投河東朝廷卽授王兼鎭三城時以正西京畱守之任毎喜民力耕織者某家今年蠶麥善去都城一捨之內必馬足及之悉召其家老防親慰勞之賜以酒食茶防丈夫遺之布袴婦人裙衫時民間上衣靑婦人皆靑絹爲之取其新麥新繭觀之對之喜動顏色民間有竊言者曰大王見好聲妓等閒不笑惟見好蠶麥卽笑爾其眞朴皆此毎觀秋稼見好田田中無艸者必於田邊下馬命賔客觀之召田主慰勞之賜之衣物若見禾中有艸地耕不熟立召田主集眾決責之若苗荒地生詰之民訴以牛疲或闕人耕鋤則田邊下馬立召其鄰伍責之曰此少人牛何不眾助之鄰伍皆伏罪卽赦之自是洛陽之民無逺近民之少牛者相率助之少人者亦然田夫田婦相勸以力耕桑爲務是以家家有蓄積水旱無饑民王在洛四十餘年累官至守太尉中書令封魏王徙封齊王昭宗洛郊廟行事差官攝太尉時朝中有識者揚言曰太尉重官歷朝多闕所以差攝今齊王官守太尉何差攝之有王誠信每水旱祈祭必具湯沐素食別寢精潔至祠祭所儼然若對至尊容如不足嵗旱祈禱未雨左右必曰王可開塔卽無畏師塔也塔在龍門廣化寺王卽依言而開塔拜訖王祝曰今少雨恐傷苗稼和尙慈悲告佛降雨如是未嘗不防雨故當時俚諺云王禱雨卽雨其無畏之神齊王之潔誠耶齊王在巢軍先歸唐授澤州刺史梁祖後歸唐授同州刺史自後與梁祖爲中書令尙書令及梁祖兼四鎭也齊王累表讓兼鎭蓋潛識梁祖姦雄避其權位欲圖自全之計爾梁祖經營霸業外則干戈屢動內則帑庾多虛齊王悉心盡力傾竭財資助之及北喪師梁祖猜忌王慮爲後患前後欲殺之者數四賴夫人儲氏面訐梁祖獲免亦由齊王忠直無貳有勲多於天下不能傾動之故也梁祖遂以子福王納齊王之女爲親以故𨿽盡力於梁祖而武皇莊宗常切齒於齊王矣及莊宗滅梁齊王上表待罪莊宗降詔釋之後召見大喜開懷慰納若見平生故人盡魚水之情焉與論當世之事皆出莊宗功臣意表恨得齊王之晚其識略徳望動人主也如此因再上表敍述屢爲朱梁窺圖偶脫虎口逼爲親且非素志乞雪表數句云伏念臣曾棲惡木曾飲盜泉實有瑕疵未蒙昭雪鴻辭也復下詔雪之令劉皇后入齊王居第省之劉后堅求拜齊王與夫人儲氏齊王避不敢見劉后歸內奏之且言少失父母願拜齊王並儲氏爲義父母莊宗許之齊王累表辭讓不得已而受之莊宗令翰林學士禮院艸定皇后與齊王儲氏爲義父母相見及往來牋書儀注焉此乃從古所無之事也桑中令維翰父拱爲河南府客將桑魏公將應舉父乘間告王曰某男粗有文性今被同人相率欲取解俟王旨齊王曰有男應舉好事將卷軸來可敎秀才來桑相之父趨下再拜旣歸令子侵早投書啟獻文字數軸王令請桑秀才父教之趨階王曰不可旣應舉便是貢士可歸客司謂魏公父曰他道路不同莫管他終以客禮見之王一見甚奇之禮遇頗厚是年王力言於當時儒臣且推薦之由是擢上第至晉髙祖有天下桑魏公在位奏曰洛陽齊王生祠未有額乞賜號忠肅公可之廟勅已下防朝廷有故遂中輟之上禦歷知齊王於唐末有大功洛民受賜者四十年比夫甘棠墮淚宜昭祀典詔有司復以忠肅之額焉其徳政碑樓俾再完葺是知大勲重徳必有昭感何歿於唐而顯於宋使今明天子復新其祠廟則王之功𨿽千載之後其不朽矣

李少師賢妻

太子少師李公諱肅國史有傳唐末西京畱守齊王貴咸兼鎭河陽李公自雍之梁齊王見之愛其俊異以女妻之卽賢懿夫人所生王之適也數嵗而亡又以他姬所生之女妻之𨿽非賢懿所出以其聰敏多伎藝齊王與賢懿憐惜之過於其姊音樂女工無不臻妙知書美容止殆神仙中人也性賢明有禮節自防至老無惰容夫貴封淸河郡夫人治家甚嚴府中姬僕且眾夫妻別院李公院姬妾數十人夫人亦數十人潛令伺夫院中知姬妾稍違夫指顧則召而撻之擇美少者代之每夫生日必先畜童女曉音律者盛飾珠翠綺繡因捧觴祝壽並服玩物同獻之或辭以婢妾眾多卽復擇其尋常者歸已院焉執事稍久嫁之夫入朝將歸具裙帔候之於中堂之側令小蒼頭探之旣接見如賔禮夫若困倦一見便退歸如相見稍従容令動樂迎引歸夫入院備果酒時新物語及前代事夫愛而憚之未嘗敢失色於前李公嘗將命制置安邑解縣兩池鹽利旣至值戍卒竊發爲亂公乘機許以正庫錢十餘萬貫止罪其元惡者亂兵由是散去戮其同惡數十人人心頓安當時用事一人素與公通家求洛中一櫻桃園不與因而有隙常欲中傷之因是宻上言曰李某擅自盜用官庫物以買名欲求不次之賞於是乃命臺官就鞫之獄甚急垂餌虎口爾夫人聞之乘步輦直詣朝門俟執權者出趨拜於路側須臾叩馬聲甚厲且訴且泣援引今古寵辱禍福成敗可驗者數事哀怨淒苦左右聞者莫不感動當路者慚悔甚卽回馬入朝非時請對曲爲論雪之且言有妻張氏卽齊王之女詣臣馬前號訴時主聞之駭愕曰如是賢婦人乎卽命馳驛出之李公由是免禍至晉朝契丹降王東丹非命而死契丹已知之李公受命護東丹喪柩送歸北庭旣歸私第憂沮不知其計止於外防獨坐久之夫人訝夫如是命侍人請之旣入夫人謂李公曰有不稱意差使乎夫黙然泣下曰某已老男女小又涕泣哽咽未及再言夫人曰得無使絕域乎若然不當效兒女輩啼泣也李公涕曰今奉命北使送東丹朝廷宻害之契丹已知之矣某不憚逺役去必不還矣夫人曰不然爲君計者北人貪利某房內珠金等可得數十萬盡以送行厚賂其王之左右余悉以進獻必獲萬全非惟速歸兼恐厚得回禮李公如其言到番國賂其左右盡其所有爲私禮契丹君臣果大喜命速遣公回賜名馬百餘匹別賜駞百餘匹衣服器皿稱是復命不敢畱悉進之由是官賜賚甚厚夫人之力也先是趙思綰在永興時使主赴闕思綰主藍田副鎭有罪已發李公時爲環衛將兼雍耀三白渠使雍耀莊宅使節度副使權軍府事護身脫之來謝於李公公歸宅夫人詰之曰趙思綰庸賤人公何與免其過旣來謝又何必見之乎曰某比不言今夫人問須言之此思綰者𨿽賤審觀其狀貌眞亂臣賊子恨未有蹤迹不能除去之故也夫人曰旣不能除去何妨以小惠啖之無使銜怨自後夫人宻遣人令思綰之妻來參厚以衣物賜之前後與錢物甚多及漢朝公以上將軍告老歸雍未久思綰遂閉門據雍城叛衣冠之族遭塗炭者眾公全家免禍終以計勸思綰納款遂擁城周祖素知公名與之歸闕攺官致仕於洛亦夫人之力也且婦人之吝財與妬忌悉常態也以不妬忌疎財者皆難事況非治世叩馬面數權貴推陳古昔傾防良善禍不旋踵報應之驗𨿽大丈夫膽气輕生者亦憚爲之況婦人女子者歟不獨雪夫罪而能免全家之禍則昔之舉案如賔者何人哉不其賢乎不其賢乎與夫飾粉黛弄眉首蠱惑其金夫竊魚軒之貴者豈同日而道哉夫人事迹可爲女訓母儀者甚多餘眼昬足重心力減耗聊舉其殊尢者紀之於篇俾其令名千載之後不磨耳余客於李公門下且久故聞其事甚詳

防州記異

余在江南掌轉輸之明年防州有賊劉法定房眷兄弟八人皆有身手善弓弩法定爲盜魁其徒且百數州郡患之以聞太宗皇帝命兩路都巡檢使並力除之其徒因散去時翟美東路巡檢石義西路巡檢官軍爲法定黨傷殺者亦眾余求得法定鄕人徐滿者少與之狎徐滿壯健多力日行數百里常爲散従官以過歸鄕役余遣滿招之赦其罪許酬以廂數鎭之務不逾月滿至法定兄弟八人投牒束身歸命以求自雪再遣滿賫書委曲安慰之期以旬日先令詣防州出頭如約而至時同巡檢殿直康懷琪少年果敢恥久不能擒法定昆季之一人轉運以片幅招之悉來首罪與知州尹玘通判李宿謀盡殺之獨護戎韓宗祐不之許懷琪密與尹玘飛章以聞且言此賊兄弟膽勇過人舊黨散潛山谷忽有水旱之災嘯聚凶輩必爲州郡患乞酷法殺之朝廷可其奏法定兄弟八人活釘於市數日懷琪過之法定等俱厲聲大罵曰官中招出我轉運使許我以不死康懷琪與知州宻計中我使我兄弟同遭非命地府下必訴爾終不捨爾罪懷琪怒命左右以鐵錘碎其手足由是八人頃刻而死棄屍野外余未半嵗自京奏公事回溯流至防州懷琪乘船三十許裏相接相揖之際連拜數十但云某罪過余自暫離洪州來上京卻歸江南往復僅四五个月固未知法定之死聞懷琪稱罪懇切甚訝之徐謂曰且就坐適再三稱罪過者何懷琪又起面若死灰且戰且懼惟言某罪過覩之愈驚疑未測何故也遂答以他事無何郡長與州從事皆至促船夫疾牽至州部到驛諸官悉散去余未及解帶懷琪獨候謁未及與接談又再三言某罪過似有所依慿及去召驛吏及州之走使輩詰之皆曰巡檢尋常不如此得非爲劉法定兄弟寃魂所使爾不然何恐懼稱罪之若是因問法定等今何在遂以懷琪所謀事對余亦惘然嗟嘆者久之餘在防州數日欲往大庾縣數處勾當當申酉間郡長與康俱在坐余告以起發之由且請諸公不得出門俟昏晚上馬尹公等送至城門獨懷琪先辭而退門外余俟開鎖訖上馬南去行三十許裏聞奔馬者相逼命左右偵之則曰康巡檢逡巡懷琪至因詰之適先已辭退今逺來何也曰欲相送至大庾縣遂與偕行明日至大庾縣驛驛防東西各有一房余居於左康處於右日晚命之同食起行數百步辭气如平常時亦無他言逼暮聲喏而退余亦困倦遂解衣而就枕恍惚若夢中有故人物故已十餘年矣再三告辭涕淚戀戀然倐忽而遂不之見覺而異之忽聞人呼余左右者其聲頗急余驚起問之卽懷琪之虞候爾曰巡檢暴得疾若辭欲去余急趨至康所卽抱膝呻吟云脛痛欲裂已令具小舟須順流歸防州求醫須臾數人扶翼詣船餘策杖隨之康顧首淒咽而別與餘夢中告辭者相又數日余乘舟離大庾及到防州疾問巡檢安否卽曰殂再宿矣未久韓供奉景祐至具言懷琪未死間頭髻如壯夫向後折之狀頤頷上指而髻在項上喘息甚麄須得三兩人用力從後推其首才能舉之口中惟云罪過罪過湯飲至口如有人揮掣之狀悉覆於地𨿽甚饑渴但虛器而退除稱罪之外至死無他言不逾年尹玘亦殂通判李宿本不同其謀但隨而署字後亦以患心疾不得親民掌闗市賦於外殆不爲完人矣異夫法定等本以殺人攻剽爲事戕人且眾爲罪亦已深矣一爲首罪而出復遭非理而死尙有靈若是而況殺不辜者乎異而書之垂誡於世韓景祐知書有識今累受國家委任備書此事以示之

衡陽縣令周妻報應

衡陽周令失其名見訪蜀川人喪妻三數嵗再娶妻亦蜀川人後妻防三女俱長矣來周令家周撫之如己女後妻凶妬周舊畜婢數人內二人姙娠毎後妻加以他事鞭撻之無虛日二婢各爲懷姙常以背或以臀腿受其梃周令妻多方用杖觸其腹欲其不全二婢竟以鞭捶墮胎而死是時余任薊州通倅聞常不平之及余罷歸周氏之家久無所聞有故人與周令有舊話及之且曰周之後妻旣殺二婢其後三女相次適人因權寄寓衡陽不四五年三女俱因產而死毎一女死其妻必飯僧懺悔爲先鞭撻墮胎死者二婢看經自禮梁武懴二女俱以產死未死間必旬日號呼痛楚宛轉而後終周令妻泣涕誦經自對佛稱罪焚香憂惱因而得疾女亡後嵗余亦死烏乎書所謂天网恢恢疎而不漏佛經報應何昭昭是乎書之俾妬悍不令之婦聞之增懼亦勸誡之道有益於世敎云

洛陽搢紳舊聞記卷二﹤子部﹐小說家類﹐雜事之屬﹐洛陽搢紳舊聞記﹥

欽定四庫全書

洛陽搢紳舊聞記卷三

宋張齊賢撰

向中令徙義

向中令諱拱國史有傳今記者備其遺闕焉中令倜儻多權譎勇果剛斷眞英雄士也少善射十中其八九焉生於汾州従父徙居於潞年二十許膽气不羣重然諾輕財慕義好任俠借交亡命靡所不爲常與潞民之妻有私後半嵗向謂所私之婦曰多日來不見爾夫何也婦笑曰以我與爾私常磨匕首欲殺我懼爾未得其便防爾久不及我家與鄰人之子謀許錢數十千召人殺之鄰家之子曰若我殺之汝肯嫁我乎念夫常欲殺己恨無逃避之路遂許之會夫醉臥城外鄰家子潛殺而埋之懼爲人覺且潛遁矣向曰鄰家子今安在婦人曰在某所向密尋而殺之回責所私婦人曰爾與人私而害其夫不義也爾夫死蓋因我我不可遂殺其婦人擲首級於街市且自言曰向某殺此婦人徐徐掉臂而去警巡者義之且憚其勇力不敢追捕因亡命防赦方歸父憂之形於顏色父長者有節行與故中執憲滕公善滕時尙布衣因請計於滕曰用何術免此子破吾家滕曰敢撩虎須以速禍向父曰某之子𨿽如是觀其性亦易曉爾前年有一儒生五十餘魁岸落魄箕踞坐於某之門側吾之子自外而歸熟視儒生生弗之顧吾之子尋卻出詬責儒生生但坐而不動徐而言曰爾何等敢慢罵若是然幸吾被儒服履儒行若二十年前未識書時爾虀粉矣因起攝衣示吾子雙手曰見此乎觀其筋力麤壯狼虎人也又曰放汝放汝吾子聞之欣然曰眞大丈夫也其始謂庸儒敢箕踞傲睨若是遂容易辱罵欲拳毆之及聞儒者言見儒者志因謝曰某之過矣某之過矣遂延入命酒饌儒生漸見某之子器局辭色實當時俠少也尢禮接某之子某之子亦折節設拜而去由是觀之乃易曉爾父歸謂中令曰滕秀才實名士闔郡重之我見汝爲作恐防羅网何不往之中令夜乘月叩滕扉延入中令曰昨父敎某令謁秀才滕與語應答皆有理落落一奇士滕心器之竊怪其污於凶暴因謂中令曰未識吾子潞之中外一辭以盜蹠待之今觀君才貌貴人爾幸自愛無與非同遊處引古人之未遇爲賊爲盜一旦折節垂千古名若周處輩中令聞之不覺前席語竟中令曰自此願叔事秀才従前所爲悉攺矣旣歸拜其父曰某𨿽父母生我今聞滕秀才教我是滕秀才活我命矣具以叔事滕公之語告其父父聞之大喜自是舊日豪俠徒侶甘言謝絕之多造請於滕不數年潞之識者皆曰此向家千里駒爾出入衣儒者容止閒雅不接非聞有徳行道藝者多就訪之無何父歿服除辭潞之親戚有四方之志徧閱公卿皆曰尋常人遂去之事侯益未半嵗又辭去聞漢祖開霸府欲往依之會嵗饑途多盜賊由石防關欲入河東時有常侍中右職郭勲爲石會關鎭遏使兼主關市郭知書有識鑑向謁之畱之月餘且曰今盜賊滿路公引一小僮策兩驢觀君鮮衣美儀貌不貧約者此去畏塗非利往矣兼近聞有一火賊去鎭五七里時常習弓弩過客無全者更俟旬浹間有伴侶三二十人某亦集鎭丁壯送君出闗路向志不可畱且曰不勞人送鎭郭勲覩其不可畱曰善自爲謀向遂行不三十餘里遇羣盜數十人於路側射弓向直詣賊所徧揖之因自陳姓名某従職軍將失主無托今往河東欲投事一僮兩驢隨身衣裝一兩貫盤外更無財物近知前程去者皆遭刼剝幸諸君周旋勞三五人送過前程內一人長髯大面壯捷魁偉笑顧同輩曰觀此人敢要我等送何也中有一人曰彼有弓箭試請伊射弓如何長髯者謂中令曰兄弟方覩射取弓箭射一兩頭向謙讓久之羣盜堅請之向若不得已取弓箭兩頭凡箭皆去括可半寸許羣盜驚嘆畱坐與語且曰僕射於此且住三兩日否容弟兄輩管領向許之卻回至闗郭勲訝之謂是不敢前進向告之故明日迄暮盜魁果令人來請向向隨之離鎭可六七里於茂林之側設席具饌器物皆白金方燃薪熾炭刲牛烹煮之旣坐以酒勸向向曰素不飲酒盜魁亦然之食訖命取送路來須臾一盜賫銀一挺牽一馬至鞍勒鮮整盜魁曰僕射無馬聊代步爾銀到河東充茶湯之費向皆納之得結盟而退盜魁指揮小偸十人送至前程謂向曰此皆驅使者有不如意卽痛撻之向明日遂行旣至晉陽漢祖位望隆重姓名無由通達時周祖尙爲隨使孔目官漢祖托之心腹門戶已炎炎矣時周祖晚歸於路隅趨出手執狀自稱姓名遂拜周祖顧視久之及歸召而問之具以所來之意對且曰某四海無徒願在左右周祖曰某見在大王門下豈敢奉畱向發言慷慨誠至堅確周祖憫之每日周祖歸趨拜如前一旦周祖召之入宅徐曰嫌奉勞日日路左相拜恐大王探知將謂某招人彼此不穏便旣僕射在客不如來某下處且相伴向再三致謝自此移在周祖宅內周祖歸與同食向對之禮甚恭周祖大器重之劉髙祖舉兵南向墨制授周祖樞宻副使向與周祖始盡伏事之禮焉漢祖有天下周祖爲樞宻使周祖補中令爲內典客周祖之入闗平三叛歧蒲雍也中令皆従行奇計宻謀大有裨益師旋周祖畱守鄴都帶樞宻使步騎且眾戎政鞅掌百倍常時多與中令參決焉髙祖事無大小盡以付之及漢少主宻計欲圖周祖周祖旣覺三軍推戴擁兵向闕至於受禪中令之力爲多當世宗時下秦鳳戰髙平戮馬步都校何進樊愛能已降數百人皆中令之功也由是世宗兵威大振南北廓地所向無前矣盡淮南朔南霸上之境皆爲內地歷南院宣徽使仗節鉞於方面西京畱守官至中書令歸全手足於京師第令名終始勲業顯煥近朝侯王一人而已在洛陽委政事於賔席種竹藝樹縱妓樂恣遊適以自晦不積財帛去世未十稔子弟有寒餒者好賢重士待人豁然無疑忌心不枉刑不擾民有大功於世終身未嘗自伐皆古之侯王所難之事諫議大夫滕公諱中正上黨人博通經史謹厚寡言五常百行無所虧缺長於時務淸儉率下風規肅然有古人風不茍進取守命俟時而已會向中令遇周祖旣而思曩昔之事曰若非滕公吾爲伏莽輩所污死矣今日立身榮貴忝滕公之力也使人延請奏於周祖由是向中令屢立方面大勲滕公爲賔佐悉従行向中令以功名終始者滕公之助也向居守洛陽爲府判官向中令鎭安陸滕公授倉部員外郎後大諫議執憲綱久之壽終於洛陽私第余在洛陽布衣時滕公時爲府判官受滕公知爲江南轉運使蒙滕公舉目覩中令之美耳聞滕公之說甚詳故書俟他日取中令傳校之傳之詳者去之傳之略者存之冀有補於太史氏而已

張相夫人始否終泰

張相諱従恩夫人某氏【訪其姓字國號未獲】河東人有容色慧多伎藝十四五時失身於軍校爲側室洎軍校替歸洛下與之俱來至上黨得病因舁之而進至北小紀【地名】病且甚湯飲不能下自辰至酉痢百餘度形骸骨立臭狼籍不可向爾軍校厭之遂棄之道周而去不食者數日行路爲之傷嗟道傍有一土龕可容數人蓋樵童牧竪避風雨之處也所過客憫之眾爲舁至於土窟中又數日痢漸愈衣服悉爲暴客所褫但以敗蓆亂艸蔽形而已漸行至店日求丏乞食夜卽宿於逆旅檐下一旦有老嫗謂曰觀爾非求乞者也我住處非逺可三百許步卽攜之而往姥爲洗沐衣以己故衣日進粥飲蔬飯而已不數月平復如故顏狀艷麗殆神仙中人也裏民有子來結婚者爭欲娶之張悉拒之忽有士子過小紀知之堅求見之旣見謂姥曰可能聘某當贈姥防絹五十疋姥許之易以鮮衣首飾等以車載之而去士子遂偕往襄陽僦宅居之會襄帥安大王從進叛左右利其財殺其士子納其妻従進敗爲亂兵所得人有知其殊色遂送至都監張相寨內張相卽従恩也張相共獲婦女凡十餘人張相獨寵待士子之妻深厚數嵗張之正室亡遂以士子之妻爲繼室後封郡夫人及爲中饋也善治家尢嚴整動有禮法及張加使相進封大國夫人壽終於洛陽第中吁婦人女子何先困而後遇險阻艱難備嘗之矣前有失身求丏之厄終享富貴大國之封緬古之賢人君子當未遇也則因風塵蒙菜色有呼天求死而不能一旦建功業會雲龍爵位通顯恩寵稠疊功業書之史策令名播之不朽者何可勝數哉因書之者有以知婦人微賤者豈可輕易之乎況有文武才幹困布衣及下位者歟

田太尉神仙夜降

田太尉重進始起於戎行常爲太祖皇帝前隊積勞至侍衛馬步軍都虞太宗朝移鎭永興軍重進晚年好道酷信黃白可成有揀停軍人張花項衣道士服俗以其項多雕篆故目之爲花項晚出家爲道士今時有人見尙在闗右自言有術黃白金可成重進信重之花項又引一道士爲己同志重進與之同飲食前後所要錢帛悉資之無少違者久之無成遂紿重進云涇州本城有一人卽某二人之師太尉暫能召至至則其藥立就重進發牒詣涇州令暫發遣至永興軍涇州以不奉宣命不敢發重進使人教之爲有疾不可醫者本州上言重進爲經營之得出軍籍涇之軍旣至重進喜甚花項曰得此人至同去采所少藥今年八月必得就時已六月矣前後費用重進錢物且懼八月無成必當及禍遂宻同設計謀潛遁去花項素不飲酒【僞稱不飲酒】一日昬黒方來歸衙田訝之旣至卽已醉矣怒歸遲面詰之曰尊師従來對重進言不解喫酒昨晚大醉辭色俱厲花項微笑徐答曰某従來實不飲酒昨日街市偶見仙人言訖向西望空頂禮重進曰仙人是誰卽今何在花項肅容低聲而言曰卽呂洞賔【時人皆知呂洞賔爲神仙故花項言見之】重進曰見卻何言曰旣見呂洞賔須相召於街市飲酒某言不喫曰但飲必不大醉某禮拜謝訖凡二十餘盞仍問某何處下某答云在太尉處呂曰某聞之久矣太尉武人卻能如此好道此人有壽今已有防疾矣【時田防染風屙】某當暫去與少藥療之田聞言大喜曰重進麤人何消神仙下降且曰何時至花項曰此月十五日夜三更必至呂言不欲多見人望太尉於東位射弓處安排張設用新好細蓆於靜室燃香燭須鮮果好酒太尉自齋沐換新衣具靴笏深夜之必來降矣重進曰謹受教至期命陳設東位帷帳裀榻一一新潔焚香燃燭齋潔披秉瞻望星斗拜告以俟其至須臾報三更矣不至又取香燃之望空再拜時重進足重兼染風恙甚難折腰是夕拜訖大喘流汗衣皆霑濕略無倦怠須臾又報四更重進𨿽燃香未輟意疑訝引頸瞻望略無兆朕報四更五防重進疑怪殊甚問花項等三人欲責其虛誕親信人來白尊師門大開中並無人向來囊篋般運已盡蓋花項等誑令開東邊便門揭篋俱潛遁矣重進慙恨嗟嘆但鳴指謂左右曰無良漢無良漢自是無復求道術矣時永興有匿名人遺詩二首嘲之置詩於防事前田命賔席讀之愈慚乃散差人追捕皆不獲詩本失其一前永興士人多能誦之餘授右僕射判永興軍備知其事錄之以誡貪夫云匿名詩曰鈆作黃金汞作銀無端姦幸計生新一朝誑惑田重進半夜攀迎呂洞賔獃漢出門時引領兒得路已潛身惟稱三个無良漢笑殺長安萬萬人

白萬州遇劍客

萬州白太保名廷誨卽致政中令諱文珂之長子也任莊宅使時權五司兼水北巡檢【五司者莊宅皇城內園洛苑宮苑也】平蜀有功就除萬州刺史授代歸歿於荊南白性好奇重道士之術従兄廷讓爲親事都將不履行檢屢遊行於市中忽有客謂廷讓曰劍客常聞之乎廷讓曰聞曾見之乎曰未嘗見客曰見在通利坊逆旅中呼爲處士卽劍客也可同往見之廷讓如其言明日同詣逆旅中見五六人席地環坐中有一人深目丰眉紫黒色黃須廷讓至黃須獨不起客曰可拜廷讓拜黃須踞受徐曰誰氏子至客曰白令公侄與某同來專起居處士黃須笑曰爾同來可坐共飲須臾一木盆至取酒數瓶滿其盆各置一甆椀在面前舁一桉驢肉置其側中一人鼓刀切肉作大臠用杓酌酒於椀中每人前設一肉器廷讓視之有難色黃須者一舉而盡數輩亦然且引手取肉啖之顧廷讓揚眉攝目若怒色廷讓彊飲半椀許咀嚼少肉而已酒食罷散去廷讓熟視皆狗屠角觝輩廷讓與同來客獨住款曲客語黃須曰白公志士也處士幸勿形迹黃須於牀上取一短劍引出匣以手簸弄訖以指彈劍鏗然有聲廷讓覩之意謂劍客爾復起再三拜之曰幸覩處士他日終願乞爲弟子黃須曰此劍凡殺五七十人皆恡財輕侮人者取首級煮食之味如豬羊頭爾廷讓聞之若芒刺滿身恐悚而退歸具以事語於弟廷誨貴家子聞異人奇士素所尙且曰某如何得一見之可謀於客遂告之客曰但備酒饌俟之明日辰已間客果與俱來白兄弟迎接之延入白俱設拜黃須悉踞受之飲食訖謂白曰君家有好劍否對曰有因取數十口置於前黃須一一閱之曰皆凡鐵也廷讓曰某房中有兩口劍試取觀之黃須置一於地亦曰凡鐵爾再取一云此可乃命工磨之黃須命取火筯至引劍斷之刃無復缺黃須曰果稍堪爾以手擲若劍舞狀久之告去廷誨奇而畱之命止於防側待之甚厚黃須大率少語但應惟而已一日借一駿蹄暫出數日徒步而來曰馬驚逸不知所之旬日有人送馬至又月餘黃須謂廷讓曰於爾弟處借銀十挺皮篋一好馬一匹僕二人暫至華陽回日銀與馬卻奉還白兄潛思之欲不與聞其多殺恡財者欲與慮其不返猶豫未決黃須果怒告去不可畱白昆弟遜謝之曰十挺銀一馬暫借小事爾卻是奴僕輩恐不稱處士指顧悉依借與之黃須不辭上馬而去白之昆仲亦不之測數日一僕至曰處士至土壕怒行遲遣回又旬日一僕至曰到陜州處士怒遣回白之昆仲謂劍客不敢竊議恐知而及禍逾年不至有賈客乘所借馬過門者白之左右皆識之聞於白詰之曰於華州八十千買之契劵分明賣馬姓名易之矣方知其詐三數年後有人陜州見之蓋素善鍛者也大凡人平常厚貌深衷未易輕信黃須假劍術以惑人宜乎白之可欺也書之者亦鑄鼎備物之象使人入山林不逢不若爾彼亦自古欺詐之尢者也君子知之抑鑄鼎之也誡之誡之

洛陽搢紳舊聞記卷三

欽定四庫全書

洛陽搢紳舊聞記卷四

宋張齊賢撰

安中令大度

安中令諱彥威山後人五代史有傳元隨都押衙劉失其名【見訪之】讀數經書略通大義涉獵史傳俊辧有識端謹事中令嵗久自中令貴常左右之中令所至有威惠刑賞之際未嘗私必委之佐寮詳之然後行中令寛大不妄有喜怒事無大小旣與賔寮商議至夜必召劉某審之故中令歷大藩位望隆重無苛擾之稱者蓋劉某常內助之爾中令歷永興軍節度使西京畱守以壽終亦近世五福之全者中令河東時嘗前後奏請十數事內有再奏請者皆寢而不報一日賔客盛防有語及之者中令意有不平似微嫌當時執權者因言所奏事皆可行者況某爲京畱守河東節度使豈有前後奏章皆不下必有所擁閼爾賔席逡巡未對間劉某於中令後屬耳偶語劉某謂賔客曰令公腹微痛且起賔客謂之誠然俱退中令旣入宅劉某隨之中令入中門漸至堂前中庭劉某亦隨之中令怪而顧之劉某曰某有所白不欲外人聞至堂前中庭中令坐劉某曰某伏事嵗久受恩亦多忽見近日作爲某憂懼及禍不忍遽辭訣某今日乞令公與罪名殺之以答従來受恩言訖兩手捧巾擲之於地怒目卻立气咽久之遂蹶然而倒中令自扶抱之令女使數人扶翼坐久之能言但曰某死罪中令不之測滿宅驚懼中令卻其婢妾輩低顏安慰自問其故劉某曰中令旣貴如是富如是朝廷用如是此外更欲何求且令公勲名位望朝廷非不知前後所奏皆不欲行卻是好事中令曰凡奏事前後十餘度皆不行何謂之好事劉某曰若令公情性凶險此地表裏山河朝廷務姑息卽事無大小悉行之不爾卽禍旋及之今天子明聖輔弼得人察令公忠賢所奏事皆纖細不行者不疑令公爾朝廷旣不疑令公令公又何自疑旦來對諸防某恐令公因此及他日更失言若執政知之豈不疑令公乎某家秪數口令公百餘口幸令公愼於言樞對訖取土實其口中令公自奪其土劉某曰古人對君不顧而唾尙求必死之地以謝罪況某至愚無禮之極乞一罪名斬之以謝無禮於上中令遽曰爾憂主人如此卻出恁言轉教我不安大都是我老憒死日到罪過淆亂得你如此幹你甚事我知罪過今後不敢你便休你便休喚小大取鐁鑼將箆照來中令自就地取襆頭用公服袖揩拭令女使與裹之劉某搖首不之受中令遂自將襆頭與裹令女使抿掠之中令再三安慰遜謝劉某涕泣謝罪數日不食防至殂殞安每日使子弟問待之如骨肉焉大凡常人之性得一酒一食卽甘言美語以悅之食人之食鮮能知報幸而知感必謟辭飾貌以奉之矣觀劉某始卽執羈勒之下吏也感主公之知受主公之惠立節慷慨有以死報當其擲巾於地抗直使气吐辭析理昭昭然使主公覺悟引以正道欲置主公於無過之地且主公以一言之失尙欲以死諍之況其大者乎度其志操𨿽臨以白刃脇之湯火亦不能變易矣磊磊落落眞大丈夫赤心事上者也向使食朝廷之祿遇眞主之知朝有遺闕君有小失則正色直諫大則犯顏觸鱗方諸古之引裾斷鞅者我無愧矣感中令之遇戀戀然不忍去老死於門下惜哉人之賢不肖不系髙下劉某職𨿽卑所爲所履甚髙中令退召子弟誡之曰汝等勿謂此人作沒意智漢是切言救我前後似此者多矣使我百口保富貴朝廷待我厚皆此人之力也他日我死汝等看此人如我今日不得令有少乏中令旣歿諸子弟如其教衣食財物無虛日至於終身賢乎哉中令所宜保富貴歷仕累朝以令名終始觀其一言知失納劉某之諫傲岸無禮擲巾於地任直使气反和顏怡聲以美言慰悅之取巾揮拂親爲裹櫛謝過數四有以見大度従諫不逺而復者歟觀夫片言之失納諫如不及率此以行可以無大過矣五代已還侯王之賢者也中令長子守忠溫和多禮善接下孝友出於天性撫其弟侄慈愛弟守亮好學守忠廣延儒士厚以衣食奉之由是賔客學院中常有數十人食客春冬散衣無不及者由是賔客常滿其門日厭酒肉守忠在洛下畜馬數十疋有時欲出左右以後槽無馬對守忠驚問之對曰早來被一隊措大亂騎去也蓋食客不量去就各乘之而出矣守忠斂容曰不得無禮稱他諸秀才爲一隊措大後度如此卽喫杖待秀才回來有馬到卽報其寛厚也如此廣聚書籍有西齋之數焉故守亮篤學善書札敏辭賦開封府首薦一舉狀元及第釋褐爲司冦參軍次任鳳翔府節度推官時余己佐著作直史館余舉之授太常丞後終於尙書員外郎守亮內明外晦孝友誠信惜哉太宗皇帝漸知其才器未大用而殂亦命矣夫守忠太祖朝自環衛隨駕親徵河東防徒築堤壅汾水勞悴沒於圍城之下余布衣時守亮待余厚知其門多賔客恥與之混故未嘗足及其第守亮榮登之初余以詩寄賀記其略曰數曽馬上揖容輝欲款仙蹤與願違味此卽知余不及其門矣餘數年前過其門已爲他人所有感今懷昔悵然者久之慮史氏之闕書之以示來者

宋太師彥筠奉佛

宋彥筠正史有傳起於行伍善用鎗初滑州莊宗有天下禁軍指揮使從康延孝爲伐蜀先鋒以戰功授渝州刺史彥筠多力勇健走及奔馬爲少校時欲立奇功每見陣敵於兜牟上闊爲雙髻故軍中目之爲宋芒兒後𨿽貴爲節將逺近皆謂之宋芒兒周初李諫議知損有詩名當時號曰李羅彥筠嘗問李曰諫議姓李因何人皆言李羅李性峻多急好戲應聲答曰如太師姓宋滿朝皆喚作宋芒兒又何異乎宋聞之喜甚與之笑而退初破西蜀彥筠占一蜀將之宅主已亡妻見存姬妾且眾財貨數萬計宋知宅中窖藏之物甚多主妻袐之使婢妾輩勿泄言乃紿主妻云某無正室今納夫人爲之日與同飲食以齊體之禮禮待之及朝廷就除渝牧與之偕行私藏之物皆爲彥筠所有然侍妾已眾中心厭薄主妻將自渝歸闕醉而殺之埋於渝之衙後自峽乘舟下水昬晚間見一小舟中有數婦人漸及彥筠船逼而視之渝州所殺蜀中主妻也濃裝鮮衣防手慢罵曰爾虜我全家奪我金帛旣納我爲妻發掘我家地中所有一毫不遺我與爾無負何寃而殺我我已上訴終還我命聲甚厲船上人俱聞須臾失之彥筠駭懼許齋僧造功徳自是每晚見之如初洎及荊渚之夕不之見宋登陸首詣僧寺施財爲設齋造功徳爲狀首罪許嵗嵗營造功徳詞甚懇切對佛懺悔僧爲禮念焚之邇後或一月半嵗見之宋必頂禮首罪到闕除汝州防禦使於州之西建寺一所今額號等慈此則專爲主妻所造也彥筠歷鄧晉陜河中等州節使上將軍以太子太師致仕然性安忍所幸婢妾有小過鞭捶備至多黥面者尙存焉宅中多諷經禮念專心奉佛蓋目覩所殺主妻自此知因果報應之驗爾久歷藩鎭旣富且壽啟手足於正寢豈不以收心攺過之效歟向非早覩寃常懷憂畏不爾卽所蒞之地得無酷刑專殺之枉乎主妻見形足爲商鑑或謂之佞佛非宋之素志也史傳略之故備書其事焉

水中照見王者服冕

洛陽甘露院主事僧年六十餘長大丰肥甚有蓄積開寶中有布衣貌古美須髯策笻杖引一僕須眉皓白擔布囊隨之命老僕叩院門僧啟扉納之旣陞堂院主相揖共語且久布衣命老僕取茯苓湯來老僕聲喏開布囊取湯末並金盂兩隻小金湯缾一隻從行者索火燒金缾借院家托子防湯俟溫而進之老僕禮甚恭順僧將備食布衣曰某與此僕不食旬日矣不須食遂起徧遊諸院瞻禮功徳見佛毫相稍小曰某有好者可奉施換之命老僕開布囊中取綿復解開內各用綿褁大小珠數千枚雜以琥珀馬腦大眞珠可升許僧甚訝之眾僧同行悉來窺觀內選一珠大如佛額毫相與院主僧僧感謝數四老僕收囊中物更無他語防杖揖僧而去苦畱之不可院主與眾僧相顧嘆重頂禮咸謂異人神仙耳院主遣行者隨而伺之至通利稠人中失之歸白院主愈感之旬日復來闔院僧迎接恭謹過於初百倍布衣命去侍者謂院主曰某前者觀院主神形骨法若不出家爲佛弟子卽爲一小國王院主唯唯謙遜久之布衣笑曰院主欲見大師形相否僧曰願見之命取一大盆置諸中庭日內滿盆添水坐久布衣引院主僧先焚香向空作禮訖再三瞻視不得使人知恐泄天機須臾使僧引頸照水中影不復有僧儀相見頂平天冠垂旒衣王者服秉圭僧驚喜向空作禮布衣又命僧焚香視水中有白煙自水中出起髙丈餘漸成五色逼而視之水色亦爾食頃時方散僧延問布衣黙然退陞堂院主曰恨爲僧不敢禮拜院主僧果謂之神仙爾又謂僧曰今已出家不可返衣初服也尢須精進然合大有錢帛分可至三五萬貫僧愈謙懼曰何由至如是錢帛布衣笑曰可耳市中有數般藥但依數自買取來當爲院主修合三五百丸藥每丸可防百兩銅作爲黃金僧聞之起立合掌久之又出下階向空禮拜退坐問曰藥如何知眞虛曰但去商量定後來某自辧之僧曰托長者買之如何布衣怒曰我豈是與和尙買藥者乎僧起慙懼遜謝之遂每月於街市尋訪布衣已出約旬日復來忽有老人於市內問院主曰每日見來藥鋪中買甚藥物僧云買某色藥老人曰試往水北小淸化內路某人鋪子內問之合有此藥院主急去訪之鋪主暫出一兩日當回院主僧且憂旬日之期漸逼忘寢與食目不交睫兩日急詣小淸化鋪已開矣僧甚喜遂問有某色某色藥否鋪主徐往架上閱之答曰皆有取藥示僧僧素不識此藥試問都要若干其價如何鋪主曰若全要此藥非四百千不可僧聞聳駭鋪主袖手瞬目黙而不顧僧不之測遂起行數坊再三念之索錢𨿽多若藥成則三數萬兩黃金立就卽此藥之所須非多爾再詣前鋪僧曰近下多少來錢可買鋪主曰在京除道政坊張家亦有此藥張須五百千方賣某之藥四百千以下少一錢亦不賣僧遂詣道政坊張家訪之果有此藥詢其價曰非五百千不可於是返詣小淸化鋪依價買之已定僧曰請鋪主自將藥與某同到荒院暫呈一相識卽便交錢可乎鋪主曰至日可院主自來同將藥去卽可僧許之至期與鋪主將藥歸院齋午間布衣至出藥示之布衣曰皆是本色眞藥一色稍次可往市上換之鋪主曰除道政坊張家有退此一色價錢八十千依數命僧往買之餘藥悉畱淸化鋪主輦三百二十千歸僧用八十千詣張鋪買藥張鋪須得一百千方可僧依價市之而歸遂設醮起壇泥鑪齋戒擇日合煉防化藥布衣齊午與老僕至申未歸院主使童行潛隨之或出城門或遊市肆或遊龍門行步輕健童行輩見布衣回顧便退恐疑覺之鑪就下火雲三百六十日當成教以添減火教之潔淨焚香貓犬悉羈系之微陰有雷雨羣僧髙聲念佛行者晝夜不息布衣曰比俟藥成某暫至王屋天壇某回開鑪期年布衣不至院僧焚香啟藥鑪視之鼎器如故藥皆成煨燼矣但鳴指驚嘆而已懼是神仙相誡勿泄後院僧中有辭詣別院者與洛下余之舊知深夜靜話及之何妖誕設怪取利之如是哉亦僧貪財之甚者也僧俗知是事者足爲深誡足爲深誡

洛陽染工見寃

開寶初洛陽賢相坊染工人姓李能打裝花襭眾謂之李裝花微有家活性剛戾不信佛有僧持盂至門者視僧如木偶人𨿽植足遲久之裝花竟不答一言與之同者謂之曰旣不報施何不答一言令去李曰若爲一言恐後度復來聞者大笑之忽一旦假借繡畫佛數軸及經數帙供養飯僧數十人鄰里怪之有富人樊澄潛詰之李以實對且曰某於晉末饑荒之嵗貧祗有一兩貫錢本於鄕村雜販有一人姓孫亦有錢三兩貫與之同於鄕村雜販早出晚歸皆與同行每至郊野無人之處姓孫人屢瞻顧或前或後若欲行窺伺之狀某覺之一旦遇陰晦咫尺不相辧某以圓石從後擊之正中其腦再以石於頭面擊之遂死棄屍道周盡得孫之物貨而歸終無人知者近因夜市自去買熟食忽見姓孫人亦在買物某懼其告官欲潛遁則姓孫人步步相隨無由逃免某遂拜告之自言今某家微有錢物乞不告官要少錢物依數相奉謂是當時暫死而復活矣孫亦無一言某遂召入酒店內同坐喫酒數巡孫徐言曰當時何故打殺我多少年嵗尋覓你不得某遂言實死罪當時覺你待歸算我遂先下手爾某遂拜告之孫曰我辛苦尋覓不得見卻並不濟事我非人卽也你打殺我後被村人棄我屍半里許枯井中今來堙塞微有井形狀爾骸骨尙存受生無所你爲我取出葬之易新衣無恨矣裝花許諾尋失之所以齋僧造小功徳爲此寃樊澄素奉佛知因果謂李曰何不速於初打殺他處尋覓枯井取屍與造新衣服爲轉經齋僧擇地重葬之不爾終當及禍李聞之懼如言尋之數日果見有枯井蹤迹掘之得所棄屍造新衣於山下買地葬之數年後李與親家姓傅人相爭角擒拽至南州廂廂有古獄獄無門李自投身獄中會主廂吏邊姓適往他所李卽於獄中谷樹上以衣帶自絞而死廂吏由是獲罪吁李孫俱微人也晉末殺之至我朝開寶初尙見之旣攺終於自縊豈非神報應之驗昭昭乎余在洛中目覩之故書以示勸戒云

洛陽搢紳舊聞記卷四

欽定四庫全書

洛陽搢紳舊聞記卷五

宋張齊賢撰

白中令知人

白中令諱文珂河東遼州人由軍職積勞至藩方馬步都校領郡後爲遼州刺史代州刺史在代州日值漢祖授北京畱守河東節度使代屬郡也中令長子曰廷誨時爲衙內指揮使每日以事干郡政漢祖聞之怒其失教遂奏之罷郡白以屬郡路由並州遂詣府參謁漢祖見之覩其儀貌惇厚舉止閒雅訪以時事對答有條貫皆中肯要漢祖由是大喜開筵宴命賔客盡歡而罷時漢祖已奏乞除一人北京副畱守未報漢祖因奏公乞就除副畱守朝廷可之除書旣下中令日接漢祖從容防晉末契丹南下漢祖有掃除天下之志奇謀宻畫中令之力居多遂成攀鱗之遇焉其後漢祖建義授河中府節使漢祖卽位又攺授天平軍未久移授陜府屬歧蒲雍三州連叛授河中府招討之命兼知府行事周太祖時爲樞宻使命總戎律督三路攻取之政中令在北京日素與周祖親洽周太祖屢召中令諮詢戎事三叛平周祖徳之師旋與同來時西京畱守王相【守思】爲左右所惑大納賄賂眾口喧嘩周祖卽日移牒中令權守宮鑰替王相歸第宻奏之漢少主遂下制除西京畱守大尹事兼中書令周祖卽大位之數年公求入覲懇乞致政周祖惇諭頗切中令辭以年老堅請不已遂許之授太子太師致仕許歸洛下頤養賜以肩輿鳩杖命宰臣備祖筵於板橋餞之咸謂公上繼二疏之迹千載之下一人而已公仗鉞之後宣差昝相居潤充都押衙與公之肘腋牛從福爲校練使常預心腹之寄公以昝相有識略宻言於周祖厥後漸用之驟致顯位使相常判開封府焉贈王爵沈中令諱倫常客於白中令門下昝相旣顯白中令使人宻以沈相名姓薦之昝相遂稱薦於太祖皇帝時太祖潛龍握天下兵柄畱沈相門下遂成魚水雲龍之契焉太祖常告時宰懇爲沈中令乞一出身時宰以無例拒之太祖登極召見沈相未除官先賜緋袍牙笏數日稱賜緋人時宰相執尙欲取防除散官何見之晚耶及中書取進止上曰合與何官中書見上顏色遽曰欲除京官上不答中書再欲除升朝官上曰除何官中書相顧未奏上曰且與除郎中遂除戶部郎中時宰尙欲置之散地差監闗市於維揚相次拜給事中有事西蜀差充轉運使餉饋飛挽無闕以淸白律身蜀平師旋無財色之累者中令與曹濟陽二人而已太祖識中令逺略深識寡言沈靜遂大用焉二公之貴達亦由中令之知人乎中令旣歿余熟其門余布衣受中令見知詳其事遂記之

張大監正直

贈大監張公諱燦本農家年三十餘未知書忽有同裏舉人相過卽公之姻表爾因問曰某可學乎舉人曰豈有年長立矣尙未識一字安可更従學乎張公不悅憤志欲尋師従學張公所居直南一二里臨官路有店數十戶一日有儒士過之暫憇於店中張公前揖拜之儒士起答拜坐與語張公頗恭恪問儒士曰某年長以恨未嘗知書志欲従師受業可乎儒士曰觀子志性茍能勤苦讀書十年必有成張公曰晝夜不息五年可乎儒士驚喜曰若如此有志何憂不成再三勸勉之公拜謝之乞爲弟子延請歸荘具饌食畱之數宿泣告其父母乞五年假願隨此儒士出入讀書父𨿽田家素長者聞子言切遂許之與儒士偕往五年不知信耗父母憂之一旦歸已儒服矣蓋晝夜勤苦能通大小經皆臻聖人閫奧尢善書札有體法又數年善詞賦詩篇鄕黨推服四逺稱之遂成通儒焉晚居絳臺同人日造其門聲價籍甚防絳州牧長紀綱中有私受富人賂遺撓其獄訟者郡人苦之郡主亦知之未能去適有郡長故人銜命過其郡者亦頗聞之郡長與過客宻謀之且懼朝廷知之過客曰莫如請一人正直賔席卽郡事必治公之左右亦悛攺矣郡長屢訪之未得其人或有言大監之名者郡主曰聞之久矣卽以簡牒衣物鞍馬請之大監但以書啟致謝托以讀書因患肺疾懼不任事爲辭郡主訝之曰張秀才貧乏如是某已簡牒服玩鞍馬請之禮亦厚矣忽爾見拒托疾必有所謂命親識私詰之大監曰郡主眞良牧但左右非才玷污之爾某若受其請欲求盡去左右之不良者慮不能行且憂反爲此輩所賣則某之道不行必矣郡主聞之愈更嗟賞使謂之曰秀才但受禮命某皆可行之尋奏署絳州防禦推官朝廷可其奏向來所爲不法者盡逐之杜絕請托獄訟無私行之期年翕然稱治明宗知之就轉防禦判官蓋瀛王馮令公諳其操履爾至漢祖卽位之初爲上黨戎判漢祖在北京時大聚甲兵禁牛皮不得私貨易及民間盜用之如有牛死卽時官納其皮其有犯者甚眾及卽大位三司舉行請禁天下牛皮法與河東時同天下苦之防上黨民犯牛皮者二十餘人獄成罪俱當死大監時爲判官獨執曰主上欽明三司不合如此起請二十來人死已屈況天下犯者皆銜寃而死乎且主上在河東大聚甲兵須借牛皮嚴禁之可也今爲天下君何少牛皮立法至於此乎遂封奏之時三司使方用事執政之地除馮瀛王外皆惡之曰豈有州郡使敢非朝廷詔勅力言於漢祖漢祖亦怒曰昭義一判官是何人爲作敢如此其犯牛皮者依勅俱死大監以其非毀詔勅亦死勅未下獨瀛王非時請見漢祖出瀛王曰陛下在河東時防牛皮可也今旣有天下牛皮不合禁陛下赤子枉殺之亦足爲陛下惜昭義判官以卑位食陛下祿居陛下官不惜軀命敢執而奏之可賞不可殺臣當輔弼之任使此勅枉害天下人性命臣不能早奏使陛下正之臣罪當誅稽首再拜又曰張璨不合加罪望寛勅赦之漢祖久之曰已行之矣馮瀛王曰勅未下漢祖遽曰與赦之馮曰欲勒停可乎上曰可由是攺其勅記其略曰三司計國法攸依張璨體事未明執理當宜停見職犯皮者貸命放之大監奉勅拜訖聞勅云執理乖當尙曰中書自不能執若一一教外道判官執則焉用彼相乎未久朝廷知之且愛其直敢言事欲用之爲諫官無何授監察禦史初授監察命詞云前件官澄之不淸撓之不濁捧勅牒官告徧詣時宰謂之呈官告馮瀛王於官告上攺一字云澄之必淸用堂印印之聚防屬示之馮曰此官已有淸白豈合言澄之不淸乎由是淸白之名徧於朝野後轉殿中侍禦史特畱憲於西京辭中執憲劉公溫叟劉不爲之禮大監至西京知劉中丞母在外不迎侍遂彈奏之時宰範魯公諱質素重劉召至中書以彈奏示之劉掩面慘容曰若朝廷行之某誠名教之罪人爾爲之柰何復泣而告曰某之慈母【其母實繼母爾】性愛寛靜居且不便此中水土堅意自便前拜告皆弗聴非不迎侍也張公所彈是某之罪範曰有人與素相厚者請早爲書以吿之若奏章再來則無及矣劉惶恐親爲書以謝且告之命所素親厚者馳往由是所彈事中寢焉大監曰安有教化之地泄人彈辭使來相告然吾老矣遂有山林長往之心焉病久之奏乞長假眾亦憚其直不敢起用嵗余終於玉泉之別墅旣歿無財可營塟事其正直淸苦也如是次子素少俊秀勤敏善詞賦年十四五有成人器太祖皇帝親徵澤潞素方年二十餘詣行在進有徵無戰頌召詞臣對禦讀之曰若舉人中不易得太祖皇帝曰逆黨下兵屢爲王師所破豈可言有徵無戰乎戎事方繁遂賜束帛而退由是聲價飛走於逺邇矣家貧累舉罷歸李相中令諱昉掌文柄擢之上第太宗朝任使且久今上方知其有才力欲擢用之忽遘疾以卒時自荊湖運輸旋也上賜錢二百千給其家賜一子出身優禮也大監執奏牛皮天下之民受其賜者多其子孫必有榮顯者今數子甚肖余周知其事迹遂紀之

焦生見亡妻

焦生不知何許人客於洛陽久之生通詩易論語嘗以講說爲事於洛城西宮南裏有同人莊居積囷食且多村民之豪者也有同裏民姓劉家亦丰實姓劉者忽暴亡有二女一男長者才十餘嵗劉之妻以租稅且重全無所依夫旣葬村人不知禮教欲納一人爲夫俚語謂之接腳村之豪儒以焦生塊然命媒氏於劉之妻言之劉妻知焦生於州縣熟許之未半嵗納之爲夫焦久貧悴一旦得劉之活業防爲富家翁自以爲平生之大遇也凡十餘年家道益盛牛羊之蹄角倍多入城市昬晚醉歸妻率兒女輩於荘門及令丁壯一二里候之未嘗反目一旦焦之妻亦暴亡焦生痛悼追念不已妻旣葬晝夜號呼涕泣無暫輟爲之飯僧看經造功徳備至豪儒曁洛中之友人以理勸諭稍止後數月焦生復早詣城市昬晚方歸半醉防驢去其居十許裏大慟而歸家人扶接而入凡數度村民亦不知訝一日自城中醉歸行及柿園店【柿園卽天后時禦苑中柿園後多種梨因爲梨園數十年前尙有存者】以鞭亂毆其家客家客怒先馳歸焦生獨乘驢不由故道東南望荒地而去也見者不之測焦之居在西南家人不知村民爲其昬晚恐爲狼虎所傷五七人共持白梃後隨之漸近生卽回以言告相隨之者日前某與數人爲約愼勿相逐眾遂回焦生乘驢直詣洛河崖岸最深險處急鞭驢使前驢見岸深不之進焦生下以手用力推之驢雙腳踼焦生焦生倒死臥在地驢亦歸時已十月崖下水深處河道彎曲有筏數十隻上有人宿止筏上人見乘驢欲投崖謂是風狂焦生起筏上人連聲大叫云莫向前向前岸下是潭水渰煞你焦生聞之自棄沿身衣服於地望西北下急走潛伏不見筏人上岸覩其衣服曰果是風狂人防合渰煞若向前有疎失況遺衣服在地來日人尋蹤至此帶累人咫尺村人中有耆長遂夜深叩門告之村耆曰適昬晚見焦生去必狂醉乃夜詣焦生家告之來早尋之不見於百餘步外艸中有微血蹤蓋跣足爲刺所傷故也焦之家誣筏主數人害之送官鞫之無狀又數日人有於三山後澗側艸中見一人坐被髮無衣裝視之焦生也與語不答雙目閃閃微有光見者懼馳詣焦莊告之家人依其言往果尙在澗側叢艸中見家人至欲奔走丁壯者追及執縛而歸滿身及手多棘刺血污狼籍不飲食不知親疎但云放我去歸本家遂召善符禁者時有道士丁自然能使湯火符禁祛捉魅精怪多驗依法設壇勅水訖熾火沸湯書符禁之遂釋防呼焦生及死妻姓氏厲聲持劍呼詰之曰爾爲焦乃生人人異路爾物敢輒幹人久之又責焦曰彼爾何輙隨之焦生流汗戰栗伏地若知過之狀然覺無言語於是與拔棘刺且湯沐衣之新衣扶之令臥睡數日亦不食不饑始微能言語呻吟覺肌骨間疼痛道士去又數旬日問其故焦曰某到柿園店見亡妻先行某不知其也中心喜妻以手指相隨者莊客似欲令去不覺用鞭朴擊之莊客去妻行漸急恐失之遂鞭驢而往東南見道路寛闊妻先行某乘驢逐之妻回顧曰爾向後覷引他許多人來我怕我怕可速教他回某遂卻回逆其相逐者紿之云我與數人在前路相約相逐者信俱回妻喜笑前行數里妻指前面一所莊云此家也將及數百步有二紅衣女子一大一小迎笑曰耶來耶來有大門不同向者所居妻先入女子亦先入某驢不肯前行鞭不之動某怒自下以手推之驢雙腳踢某倒遂昬然不知覺久之妻與紅衣小女子前引某上山入澗尢覺身健日隨之及尊師至妻與女子號泣辭去遂不復見家人始驚相告曰二女子皆劉先亡之女也皆妻所出妻之彊防是乎傳曰人生始化曰魄精之彊者曰防則豕立而啼伯有至謀社結艸皆爾余以爲人未生也無形旣生曰有旣死復歸於無故謂死曰歸蓋卻歸無爾焦生本庸人無正直气久爲羈遊客一旦據劉之物業擅劉之財谷惑於死妻眷眷然不能忍割其情朝昬號泣已魂魄散矣妖之來乘其气熖以取之或爲邪物依慿之爾焦生數年而卒家人共觀焦妻所指之莊焦生推驢之所前則斷岸下臨不測之潭四顧閴寂皆荒蕪不可耕鑿之地且人平昔之情如是豈至爲之後與平昔之情頓殊乎返昬惑其夫俾投於深險之岸溺於不測之潭乎妻之耶物之依慿耶白太傅歌所謂生亦惑死亦惑者也焦生𨿽常人死妻𨿽常事書之者欲使世之君子無惑溺其情於婦人女子況生死異之大者豈可重惑也耶則道士符何其神驗乎

石中獲小【開渠得蛟卵掘地得鯉魚皆附】

洛河出美石其中時有滑淨光瑩玉者人多取白石舂末用法合鏈爲藥玉卽皆洛河之所出也建隆初暮春月五六人乘閒於洛濵選揀白石爲翫物中有儒家子李元者得一石長四寸餘闊厚稱之重如常石光潔溫潤眾謂之玉李將歸置於佛前經嵗李素與玉工人姓崔者熟謂工曰某得一白石眞玉也可解治之乎崔因往視之沈吟久之曰謂之爲石卽重而且潤謂之爲玉又外狀不可試治之遂以解玉砂截五之一焉視之果石之美者也其截處中心空虛有物在其內微動崔與李驚訝之須臾有一物如錢許大徐徐而出則小白也六甲皆具體瘦而健驤首引殻猶猶而行且石旣混成周無隙罅卽是也從何而入李取漆合貯之日於佛前燃香供養之人知求觀者甚眾李命數人同送於洛濵去水三數步放之甲不動食頃引首左顧向水而去及入水不沒履水逆行約數丈漸沒入水遂不復見龍耶耶眾不之測太宗朝浙中進一小白至以銀盒盛之時趙韓王普在中書余初入宻地韓王取視之中書宻院共觀之長祗可寸餘潔白亦體瘦頸微長如尋常眼目光明不藏六甲不畏人余聞靈千載巢於蓮葉上蓋壽多愈小故入於石者蓋石初結化時在其間石堅而潛其內因玉工而出之蓋所謂神物其龍之化乎開寶初太祖皇帝將西幸於洛命修大內督功役甚急兼開鑿漕河從嘉猷坊東出穿掘民田通於鞏入黃河欲大通舟檝之利輦運軍食於洛下去洛城二十餘里鑿地深二丈餘旁有穴土微潤中有物跳躍撥刺役夫觀者甚眾其役徒中有惡少者訖引手探而取出乃一頭鯉魚重六七斤穴之下以意度之更數丈方達泉脈鯉魚在地中不知防何年尙如是跳躍撥剌耶役夫等烹食之尢甘美亦無他異晉司空食艸積內魚其味異常謂之爲龍當時亦食之竟無他怪此其乎是年掘地得卵其大如冬瓜狀棄之水眾謂之龍卵漢書射蛟江水中注蛟狀如蜥蜴卵生項下有白則所得之卵蛟卵也黃門將作使趙【失其名】防作徒督功余居洛下皆當時親所聞見之事也故書

洛陽搢紳舊聞記卷五

