丘隅意見

﹝明﹞喬世寧撰

自注疏成﹐而漢注廢矣﹔自大全成﹐而宋注又廢矣。故類書者僻方初學之便﹐無閎覽愼思之益也。

今字學不講﹐點畫失據﹐朝廷誥制獨用中書字體﹐古法帖遂盡棄不行。《洪武正韻》又止用於章奏﹐而生徒未嘗遵守﹐學官無所駁正﹐甚非所以廣同文之化也。故字學宜以唐《石經》與《正韻》爲法﹐而詩賦家亦宜以正韻與唐禮部韻並行也。

古人制作﹐事事精於後人﹐惟歷法則後日益精詳。

內六卿分職守令﹐則六卿之責皆萃焉。外三司分職守令﹐則三司之責皆萃焉。故非才識不可以漫授﹐非久任不可以責成。今旣不擇人又不久任﹐故日益貪肆無忌﹐百姓日嗷嗷難堪矣。

古者大行有大謚﹐小行有小謚﹐蓋當實示訓且勸懲在也。今制官非翰林者不得謚﹐文則已不得其情矣。又必待其子弟乞請而後得之﹐則又非所以示公也。惟當令禮部以大臣﹐宜得者卽疏請﹐下部院核實﹐與九卿翰林博議﹐然後斷自聖裁而賜之。其子弟不敢乞請﹐不當與而乞請者亦必不行﹐庶幾昭天下之大公﹐而激勸臣節者不小矣。

古者《爾雅》列諸小學﹐益識名物便訓詁﹐自童於始也。《釋名廣雅》《爾雅翼》《獨斷古今注》諸書﹐皆《爾雅》之緒餘也。今士習艸略登仕太易﹐五尺童子卽記誦陳言﹐以幸一旦之遇﹐而古今名物無一識者。此習俗之大患﹐士所以鮮經世之學也。

洪武時﹐用稅戶人才﹐始嚴震直﹑沈玠之類﹐卽漢貲郎之意也﹐與近時入粟買官者殊矣。

今天下民貧極矣。竊觀民所由貧者﹐五水旱一也﹐遇盜賊起者二也﹐賦役日繁重三也﹐吏貪暴四也﹐風俗侈五也。水旱者﹐天也﹔盜賊者﹐不可豫謀者也。賦役亦有必不可已者。救時急務﹐惟懲貪禁侈而已。俗侈起於京師﹐吏貪始於上官。今戚裏仿大內﹐大家仿戚裏﹐眾庶仿大家﹐習以成風﹐傳式海內。故京師不禁而欲禁四方﹐法未有能行者也。自守令以上至於藩臬﹐又至於卿寺﹐皆遞相賄賂﹐以求遷補。故不禁上官而禁小臣﹐法未有能行者也。故諺曰「得詔書但掛壁。」其此之謂哉﹗

考《會典》所載屯糧﹐當天下賦稅十之三四。以今事勢觀之﹐則可行於腹裏衛所﹐而極邊衛所未能盡舉也。蓋虜勢日益猖獗矣。戰士不解甲而臥﹐卽有田安得耕﹖且牛種器具何給也﹖卽能盡給之﹐乘間而耕﹐亦不過充虜馬一夕之秣耳。故極邊屯田未可盡舉也。

司馬光曰「天下之財﹐不在官則在民。」今上不在官﹐下不在民﹐蓋盡歸權臣之家矣。此韓非所謂中飽者也。中飽者必病痞塞﹐謂上下不通也。

往年邊士戕主帥﹐其漸不可長也。始見於甘州﹐再見於大同﹐頃南亦又見告矣。蘇州﹑山西者逆事已著﹐幸不流血公庭耳。夫朝廷以名義法紀治天下﹐若是者尙有名義法紀邪﹖故當事者日益難處﹐養姦則國紀大削﹐伸法則事變立起。於是苟且姑息之習多﹐勵精明作之政難矣。

近時﹐上官鮮綜核之法﹐下吏多苟簡之政﹐議者謂官不久任是矣。然未究其本也﹐何也﹖久任之法﹐在上不在下﹐在近不在遠。今自卿寺以上﹐閱官如傳捨﹐闕一官必補一官﹐循其資品以遞相遷補。若是則久任﹐法安可行乎﹖故曰「在上不在下﹐在近不在遠。」

國初鹽法主於紓邊急﹐非必盡籠天下之利也。其始商人輸米不多﹐獲利甚大﹐故商賈得厚利﹐九邊恃緩急﹐祖宗大計也。自餘鹽之議行﹐而鹽法壞矣。頃者﹐餘鹽之外﹐名目復有四五﹐而鹽法益大壞矣。蓋行鹽之地猶故也﹐食鹽之人又猶故也。而鹽出者日益多﹐鹽安得不賤﹖賤則不售﹐不售則商人失利。故𨿽有邊急﹐商人不樂中納﹐此蓋法意失而緩急不可恃矣。蘇氏謂事有千百之患﹐以目前小有利而爲之者此也。往者論鹽法之獘﹐率謂豪勢者占中賣窩。今遇召納之時﹐應命者常不及數﹐求賣窩者而不可得矣。邊事尙何賴邪﹖

蕃人以茶爲命﹐中國以茶易馬﹐非徒資戰用﹐且以制其死命也。國初立金牌之制﹐名曰差發馬﹐所以尊朝廷體統最善也。乃後蕃族日有變易﹐金牌之制難據矣。於是有輪年招易之規。招易者卽互市之遺意也﹐此於體統已失矣。顧自正徳後廢給銀之令﹐行抽分之法。於是官商皆得易馬﹐而善馬盡易於商茶矣。夫抽分法偶因官帑﹐一時之匱暫爲權宜之處耳。乃至今循而不攺何哉﹖

晁錯謂中國之長技五﹐匈奴之長技三。今虜則兼中國之長技矣。昔不知攻城﹐今能攻城矣﹔昔不習步戰﹐今能步戰矣﹔昔不用銀幣﹐今其俗貴銀幣矣﹔昔遇人無生還者﹐今見少壯者卽掠之去矣﹔昔不知文儒﹐今喜文儒信用矣。此其志安可量也﹖

漢儒所言卽可行﹐所學卽可用。賢良文學時與諸大夫廷論可否﹐計匈奴則絀﹐丞相議鹽鐵則絀大。夫蓋學出專門﹐人有定見也﹐此豈唐宋士所有哉﹖國朝士所學非所用﹐所用非所學﹐其英華者卽唐之溺於詞章矣。其好名者卽宋之襲談性命矣﹐然實效則不逮漢儒遠矣。

漢開河西五郡號曰斷匈奴右肩﹐國家河西五郡如漢時﹐而京東又有朵顏三衛﹐則虜之左右肩俱斷矣。此以形勢制禦之策也。自俺答之橫也﹐西並海西諸虜﹐又西破洮岷諸蕃﹐而虜全一右肩矣。東收山後諸賊﹐又東結朵顏﹐則又全一左肩矣。故虜益盛﹐邊陲日益多事﹐蓋其勢然也。

謀國者皆曰「倭寇東南﹐虜患西北。」然此外虞易計也。今導倭者漳人也﹐導虜者邊人也﹐吾不能自有其民﹐使其叛而導倭導虜焉。是則大可慮者矣。今內地盜賊在在有之﹐若迫於饑寒聚﹐而苟一日之生者猶不難處也。顧今號爲白蓮﹑玄狐﹑黃羊﹐教者皆挾妖術以誘惑愚民如往時。幹州曹縣者不可畏邪﹖今其徒日益延蔓﹐百姓不敢告﹐有司不敢發﹐是隱憂深﹐禍不知何所極也。

邊事之壞極矣﹐其大者有五功﹐罪不實一也﹐賞罰不信二也﹐芻糧不得實惠三也﹐按伏修邊冒破四也﹐文移牽制失事幾五也。而功罪不實爲大﹐功罪不實則迹涉欺罔﹐而士萌幸心﹐豪傑解體矣。

國初重兵聚京師﹐天下有事﹐外兵不能制者則出京軍討之﹐謂之天兵。頃者﹐虜一犯京師輒多調邊兵入衛﹐恐邊兵之輕京師也。卽不得已則調山西﹑遼東者入援可也﹐又不得已則調及延綏。若寧夏則已遠﹐況甘肅遠在萬里者乎﹖不然暫以邊兵入衛﹐而亦暫出團營兵分戍諸邊﹐卽一二年而營兵與邊兵同矣。今營兵多而不練﹐虛費無益﹐顧令邊兵輕京師﹐豈國家之利哉﹖

選貢法所以及時用才也。三途並用﹐法所以激勸吏治也。自學校士多﹐於是歲貢者多衰老之人。自進士科重﹐於是科貢者無自信之志﹐豪傑所爲孤憤而太息也。余以爲先選貢而後可以行三途﹐積十餘年而後可以見成效。論治安者無逾於此矣。

今天下田糧詭寄欺隱之獘日甚矣。富者或坐享無稅之田﹐而貧者多空輸無田之稅。富者稅少則差輕﹐故益富﹔貧者稅多則差重﹐故益貧。此不均之獘也。欲救今日之獘﹐使貧民實受其惠﹐其惟均地均糧乎﹖

寧夏隔黃河策應亦難﹐楡林經沙漠輸免不易。河西又孤懸萬里之外﹐虜數扼其吭而困之。遂至商旅不行﹐城門晝閉﹐此可不爲寒心哉﹗十年以來﹐三邊徭賦驛傳率並加於西鳳漢中三郡。三郡之民日益困瘁﹐流離無復生人之樂矣。

自邊糧納價而邊倉虛﹐自鹽糧有包攬而虛出多守﹐臣所以憂困乏而難接濟者此也。白渠不引涇水﹐故水利不多﹔不開三門津月河﹐故舟楫不通﹐關中所以憂歲荒而難生計者此也。

大寧者﹐膏沃阨塞要地也﹐故設一都司守之。自都司移於保定也﹐而大寧故地盡棄之朵顏﹐朵顏𨿽內屬而陰持兩端。往歲虜自喜峯口潮河川諸處直犯京師﹐其經由皆從朵顏三衛地﹐實朵顏人導之也﹐此眞肘腋之患也。而眞﹑保定又有散處達官達捨﹐非我族類﹐其心必異﹐皆不可不深慮而預防也。

今進士科太重矣。欲矯其獘﹐卽不得行三途並用法。則莫若減進士名數﹐至於極少﹐或增而至於極多﹐少則一科不過三﹑四十人或百人而止。夫進士少﹐則內外諸官不免用科貢之土﹐卽使撫按所舉與部院所陟﹐盡進士也。而科貢之舉而陟者﹐亦參半焉。何也﹖科貢人多故也。況進士者又未必盡舉陟乎﹖多則一科五六百人或至七八百人。夫進士多﹐則內外諸官大率皆進士之科得之者易﹐而視之者輕矣。用之者多﹐而不才者亦不少矣。卽使撫按所舉與部院所陟﹐亦盡進士也。而進士之劾而黜者﹐亦參半焉。何也﹖進士人多故也。況科貢者又未必盡劾盡黜乎﹖如是則𨿽不行三途法﹐亦自無偏重之患﹐資格之獘﹐而舉劾黜陟無不公﹐士風吏治無不興矣。

今天下法多廢格﹐擬議失倫﹐非其智弗逮也。大率是非違於利害﹐事幾蔽於嫌疑﹐執守奪於權勢﹐出入乘於喜慍﹐深文起於矜名﹐厚誣失於偏聽。有一於此﹐法無弗敝矣。

律可以兼六經﹐六經不可以兼律。蓋律者六經之權也﹐故曰「《春秋》者經中之律﹐律者法中之經﹐皆聖人精意之所在也。」

今邊議十九﹐及於長城必曰「幹溝澗未盡城。」又曰「靑沙峴不可城。」然虜一大舉卽決墻﹐夷塹長驅而入﹐不必幹溝與靑沙峴也。故築城乘障者﹐爲傳警淸野之賴耳﹐非萬全決勝之策也。

