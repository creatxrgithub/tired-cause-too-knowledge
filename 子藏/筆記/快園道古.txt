快園道古

明張岱

快園道古小序

張子僦居快園﹐暑月日晡﹐乘涼石橋﹐與兒輩放言﹐多及先世舊事﹐命兒輩退卽書之﹐歲久成帙。因爲分門﹐凡二十類﹐總名之曰《快園道古》。蓋老人喃喃喜談往事﹐如陶石粱先生所記《喃喃錄》者﹐無非盛徳之事與盛徳之言﹐絕不及嘻笑怒罵﹐殊覺厭人。後生小子見者如端冕而聽古樂﹐則惟恐臥去。若予所道者﹐非堅人之志節則不道﹐非長人之學問則不道﹐非發人之聰明則不道﹐非益人之神智則不道﹐非動人之鑑戒則不道﹐非廣人之識見則不道。入理旣精﹐仍通嘻笑﹔談言徽中﹐不禁詼諧。余與石粱先生出口𨿽異﹐其存心則未始不同也。

世間極正經極莊嚴之事無過忠孝二者﹐而東方曼倩偏以滑稽進諫﹐老萊子偏以戲彩承歡。在君親之側尙不虛諧謔﹐而況不在君親之側乎﹖則是世之聽莊嚴法語而過耳卽厭者﹐孰若其聽詼諧謔笑而刺心不忘﹖余蓋欲於詼諧謔笑之中竊取其莊言法語之意﹐而使後生小子聽之者之忘倦也。故飴一也﹐伯夷見之謂可以養老﹐盜跖見之謂可以沃戶樞。二三子聽餘言而能善用之﹐則黃葉止啼﹐未必非小兒之良藥矣。歲乙未九月哉生明日﹐陶庵老人書於龍出之渴旦廬。

快園道古序

說部書之盛﹐其在明世乎﹖當時前後七子互相標榜﹐靡其風者﹐人人以秦漢自命。𨿽在賢達﹐播染旣久﹐其有出人一頭者﹐不傾其所積不止。一篇旣出﹐眾口交諛﹐積諛不疑﹐梨棗遂夥。陶氏之《續說郛》﹐沈氏之《紀錄匯編》﹐曹氏之《明世學山》﹐其淵藪也。然而千兔之毫﹐曾無一麟之角﹐荒忽鄙俚﹐彌望皆是。而何氏之《語林》﹐李氏之《明世說》﹐獨見賞於曲園兪氏﹐謂可與劉義慶《世說》﹑王讜《唐語林》﹑孔平仲《續世說》匯爲一編﹐以成小說家之巨觀。如曲園言﹐吾鄕陶庵先生是編﹐亦其選已。

先生本世家子﹐年五十遭國變﹐杜門謝朋好﹐著書等身。其《石匱藏書》《越人三不朽圖贊》《西湖夢尋》《陶庵夢憶》諸作﹐俱膾人口。是編門目一仿《世說》﹐而於鄕邦黎獻﹐搜羅潛曜﹐十居三四。𨿽不及《夢憶》《夢尋》之雋雅﹐然以此肩隨何李﹐亦爲可觀。嗟夫﹗昔之君子﹐所以疲耗心力於言語文字之間者﹐蓋以己之所得﹐假托於筆研﹐使受而讀之者﹐各可因其事理之相近﹐有所考見﹐而措之於行。若夫陰凝陽戰﹐玄黃未剖﹐尺霧之隱﹐危同朝露﹐其亦善刀而藏可矣。乃復孴拾叢殘﹐孜孜不倦﹐如先生者﹐其亦黍離麥秀之寄乎﹖豈凡爲說部家比也﹗

題曰『快園』﹐園本禦史大夫五云韓公別業﹐後歸韓婿諸氏﹐明末又歸陶庵﹐蓋卽錦鱗橋之韓衙池。此又畱心桑梓者所不可不知已。光緒戊申﹝一九〇八年﹞會稽後學董金鑑。

卷一盛徳部

卷二學問部

卷三經濟部

卷四言語部

卷五夙慧部

卷六機變部缺卷七志節部缺卷八識見部缺卷九品藻部缺卷十任誕部缺卷十一偶雋部缺

卷十二小慧部

卷十三隱逸部

卷十四戲謔部

卷十五笑談部

卷十六誌怪部缺卷十七鬼神部缺卷十八紕漏部缺卷十九詭譎部缺卷二十博物部缺

快園道古卷之一盛徳部

陶庵曰﹕馮子猶集古今笑﹐以徳行爲迂腐﹐遂將獻章求嗣﹑周木問安﹐皆以一笑抹之。則古之二十四孝﹐泣竹扇枕﹐何事不是兒戲﹐而至今稱爲絕徳耶﹖《論語》記『鄕人儺﹐孔子朝服立於阼階』。聖人遇極兒戲之事﹐必存一分正經﹐用以持世。乃敢以極正經之事而槪視爲兒戲也哉﹖集盛徳第一。

劉文成曾祖濠﹐爲宋翰林掌書﹐每陰雨積雪﹐踞髙阜望其突﹐無煙者賑之。宋亡﹐林融爲宋起義﹐元使使簿錄融﹐株連盡其裏。濠盛治牛酒﹐延使者其家﹐醉之﹐胠其篋﹐私記其渠率二百人﹐而自火其室。使者走﹐火失錄。濠佯爲使者遊核﹐第以所記二百人上﹐而里人所全者以千計。

吳尙書琳家居﹐太祖遣使察之。使者至公捨﹐旁見一人﹐坐小杌﹐拔秧布田﹐貌甚端謹。問曰﹕『此間有吳尙書者﹐家何在﹖』公斂手對曰﹕『琳是也。』使者還﹐白狀。召入爲冢宰。

冢宰陳恭介致政歸﹐夫人遣舍人兒迓於西湖﹐索綯蓋數百。恭介訝問故﹐對曰﹕『夫人言﹐杌隉數椽﹐何恃不爲暑雨計﹖』聞者嗟嘆。

張少參繼孟﹐年未五十致仕﹐家徒四壁﹐居旁建茅屋三楹﹐扁曰一笑亭﹐日觴詠其中。客至﹐第肅至階﹐送亦不出門。卽朝貴往訪﹐止折簡相答。間畱客﹐不過脫粟飯﹐或出蔬果杯酒﹐三五巡卽止。凡造門者﹐得公一飯﹐深以爲榮。

黃副使捲﹐盛年歸裏。家去城一二十里﹐經歲不一至。至則市童見敝輿羣指曰﹕『黃公來矣﹗』居常好客﹐客在座﹐徐起臨庖﹐服犢鼻衣﹐治具無兼味﹐畢乃盥手﹐更衣出﹐率以爲常。常借農具於鄰﹐其人欲舁送之﹐力辭﹐自肩至田。

王新建封拜﹐見父執﹐事之甚謹。冬節拜牌﹐新建貂蟬乘馬﹐從者言韓尙書在後﹐新建亟下馬立道左。韓至﹐不下輿﹐第拱手﹐曰﹕『伯安行矣﹐予先往。』新建拱立﹐俟其過﹐乃上馬。時人兩賢之。

羅春坊洪先大魁天下﹐官修撰﹐侍其父憲副雙泉公於家。客至﹐令衣冠行酒﹐拂席授幾﹐如命從事。公欣然服役。

太祖築泗州陵寢﹐中多雜冢﹐有司請徙之﹐太祖曰﹕『此皆我家舊鄰捨﹐祭時可人予一分面。春秋仍許其出入祭掃。』

鍾山孝陵成﹐門外有吳大帝冢﹐工部請擇地別徙﹐太祖曰﹕『孫權亦是好漢子﹐畱他守門。』

南京宮殿成﹐太祖與髙後往視﹐見輪奐嵯峨﹐輒嘆曰﹕『胡做亂做﹐做出如許事業﹗』仰視﹐見有畫工在上﹐自悔失言﹐呼下欲除之。髙後示畫工以意﹐自摸其耳﹐畫工遂假作耳聾﹐屢呼不應。太祖使人摘下﹐問是耳聾﹐遂赦之。

太祖常怒宋濂﹐使人卽其家誅之。髙皇后是日茹素﹐上問故﹐後曰﹕『聞今日誅宋先生﹐妾不能救﹐聊爲持齋﹐以資其冥福耳。』上悟﹐卽馳驛赦之。

蕭山何兢父舜賓﹐以禦史謫戍﹐赦歸﹐忤縣令鄒魯。詭言赦無驗﹐械送戍所﹐屬解人掩殺於昌國寺。捕兢﹐兢竄奔父友王鼎家。伺魯遷官﹐兢募死士﹐伏錢唐沙上﹐擊魯垂斃﹐矐其目﹐棄道旁﹐仇民以糞塗其口得活。兢詣廉訪自首﹐廉訪語稍阿魯﹐兢嚙臂肉噴入公座﹐廉訪不能斷。上聞﹐遣官卽訊﹐坐魯死﹐兢比唐梁悅例﹐戍福寧。正徳攺元﹐赦還。

朱太守明和﹐事親極孝﹐自縣令至知府﹐皆奉其封公以往。凡坐堂﹐於堂後設一簾﹐每事必告而後行。歲時燕會﹐必於堂上設筵﹐封公上坐﹐自隅坐侍飲﹐極聲伎之奉。常自言曰﹕『朱瑞鳳可爲榮親極矣﹗』郡中縉紳有設席者﹐必著人問曰﹕『有封公帖否﹖』無封公帖﹐則不赴。

朱明和待兄弟極友愛。作縣時﹐出謁司道﹐其弟得獄中重囚賄﹐悉縱之﹐獄吏倉皇走白﹐屢言之不應﹐獄吏長跽曰﹕『縱囚﹐大事也﹐有礙主人官守﹐何置之不問﹖』明和笑曰﹕『蠢才﹐衙內相公放去﹐決不是白白放去﹐你急他怎也﹖』

朱明和在仕途﹐其族人有假其書牘當道關說者﹐事露﹐家人請治之﹐明和曰﹕『朱瑞鳳鄕會報至﹐我族人皆欣欣有喜色﹐卻是爲何﹖』

先文恭少年讀書龍光樓﹐有祕室﹐爲太僕公私藏。凡親戚臧獲盜取貨物者﹐進出其前﹐文恭埋頭讀書﹐都如不見。

先文恭試禮部﹐出羅文懿門﹐發榜日﹐挾門生刺往候﹐文懿笑曰﹕『我與若結髮友也﹐柰何以一日遂廢半生﹖』固辭不受。文恭熟視良久﹐曰﹕『誠哉言也﹗然非羅康洲不肯﹐非我張陽和不敢。』遂坐上座。

朱文懿當國﹐有江右房師子以貢入廷試﹐文懿知之往拜。房師子造宅回拜﹐百結鶉衣﹐自挾一刺。文懿款之書齋﹐欲屬選司授一美缺﹐言之不應。夜冷加暖耳﹐彊而後受。次日以暖耳進門上﹐不辭而歸。文懿去位﹐方出就選。

陶恭惠以八座家居﹐一敝袴十年不易﹐補綴無完幅。朱少師衡嶽裏居﹐侍養封公﹐客至﹐常身自行酒﹐毫不介意。

席應珍髫年卽辭家學老氏﹐孝於母。母死之後﹐祀享必慟哭。或謂﹕『親愛旣割﹐何必若此﹖』應珍曰﹕『吾法當割愛入道﹐然世間豈有不孝神仙﹖』

薛文淸與王振同鄕﹐振薦之起用﹐不肯赴振謝。振怒﹐中以危法﹐當刑。門人皆奔走哭﹐文淸神色自若。振有老僕﹐伏竈下抱薪而哭﹐振怪問之﹐僕曰﹕『聞今日薛夫子將刑﹐故哭也。』振感悟﹐遂得釋。

蘇人範從文﹐文正公的裔也﹐洪武中爲禦史﹐忤旨﹐下獄論死。上閱獄案﹐見其姓名籍貫﹐遽呼問曰﹕『若非範文正後乎﹖』對曰﹕『臣仲淹十一世孫也。』上命取帛五方﹐禦書『先天下之懮而懮﹐後天下之樂而樂』二語賜之﹐諭曰﹕『免汝五次死。』人稱上憐才﹐而嘆文正遺澤之遠也。

楊鐵崖避地松江﹐有一貴遊子弟破產流落﹐數踵先生門。一日﹐竟持先生所購倪雲林一畫去。左右欲發之﹐先生曰﹕『吾哀其困﹐使往見一達官﹐以書畫爲介耳﹐非盜也。』竟置不言。

楊尙書翥﹐有厚徳。居京師﹐乘一驢﹐鄰翁老而得子﹐聞驢鳴輒驚﹐公遂鬻驢徒行。天久雨﹐鄰垣穴瀦水其宅﹐家人欲與競﹐公曰﹕『晴日多﹐雨日少。』後復侵越其址﹐公作詩曰﹕『普天之下皆王土﹐再過些兒也不妨。』金水橋成﹐詔簡有徳者試涉﹐廷臣首推公焉。

楊二山至孝﹐爲吏部侍郎﹐朝參畢﹐輒閉戶謝客﹐終日侍母側。盥漱卮盂﹑搔摩扶掖﹐必躬任之。春時爲村妝﹐負太夫人迆邐行花叢中﹐婆娑香蔭﹐供取娛悅。

文徵仲書畫盛行﹐有以贗筆就正者﹐必曰『眞迹』。有人問其故﹐曰﹕『賣畫求售﹐是必貧子。我一言阻之﹐舉家受困矣。』

陸師道師事文衡山﹐人謂﹕『陸公已貴﹐胡折節乃爾﹖』公曰﹕『文先生以藝藏道﹐無適非師。』奉之益篤。

洪武初﹐有孝子王漸﹐作《孝經義》五十卷。凡鄕裏有鬥訟之事﹐漸卽詣門髙聲誦義一卷﹐情卽解釋。後有病者亦請誦書。

劉祭酒弟琎﹐方軌正直。祭酒常夜呼與語﹐琎必下牀著衣立﹐然後應。祭酒怪其久不答﹐琎曰﹕『向束帶未完。』

家始祖松庵公﹐與某人同開藥鋪。先生四子﹐而是人乏嗣﹐欲求公爲種一子。一日﹐畱公於其家﹐酒醉之﹐扶入內寢﹐命其妻侍寢。公酒醒﹐見其妻﹐大驚﹐起﹐其妻挽住道其故。公曰﹕『不難﹐呼若家長來﹐吾有話說。』其妻走覓其夫﹐公逸出。次日語其夫曰﹕『汝無子皆因斫喪之故﹐今後伴我宿﹐候內人經期過﹐則放汝入內。』如公言﹐後果得一子。公後病革時﹐夢神人告之曰﹕『汝有陰徳﹐與你子孫紗帽一船。』

孔寺丞坦率宏恕﹐於物無爭。所居園圃近水﹐有盜夜涉﹐盜其蔬果﹐寺丞曰﹕『晦夜涉水﹐恐有淪溺。』卽爲造橋。盜慚不復渡。

姚蘇州善下車﹐訪知處士王賓﹐命駕往見之。及門﹐賓望見騶從﹐趨告姚曰﹕『恐驚老母﹐乞損騶侍。』善至裏門下車﹐徒步自入﹐教人毋從。

董進士損齋以差過嶽州﹐劉忠宣宅懮在裏﹐損齋造謁。忠宣畱之飯﹐飯麥糈﹐饌惟糟蝦﹐無他具。損齋感省﹐終身砥礪淸節。

太宰屠襄惠公﹐度量寬厚。裏有柴姓者﹐假稱屠公子﹐沿途騷擾﹐人以聞於公。公但呼而戒之曰﹕『汝爲吾子﹐置汝父於何地耶﹖法有明禁﹐自今愼無復爲此。』其人頓首﹐謝罪而退。

楊文懿公守陳﹐以洗馬乞假歸。行次一驛﹐其丞不知爲何官﹐與之抗禮﹐且問公曰﹕『公職洗馬﹐日洗幾馬﹖』公曰﹕『勤則多洗﹐懶則少洗。』俄而﹐報一禦史至﹐丞乃促公讓驛。公曰﹕『此固宜﹐然待其至而讓未晚。』比禦史至﹐則公門人也﹐長跽問起居。丞乃蒲伏謝罪﹐公卒不較。

鄒立齋智﹐年十六中四川解元。迎宴日﹐閭巷觀者藉藉嘆羨。公馬上占絕句云﹕『龍泉山下一書生﹐偶占三巴第一名。世上許多難了事﹐市兒何用喜相驚。』比上春宮﹐裏中朝貴謂曰﹕『予見某省解元與子相芳也。』公喜其爲同志﹐亟訪之。其人忽問曰﹕『子省榜首坊金﹐視眾舉子增幾何﹖』公大恚﹐卽拂衣起﹐不答而出。

丰布政慶﹐一日行部﹐有知縣以贓敗﹐聞公至﹐乃以白金爲燭饋之﹐公未之省。旣而廳子以告﹐公佯曰﹕『試燃之。』廳子曰﹕『燃而不著。』公曰﹕『燃不著﹐則還之。』次日﹐從容謂知縣曰﹕『汝燭燃不著﹐將去換來。』終不露其事。

吉水彭教﹐天順八年會試﹐宿逆旅﹐樓上傾盆水﹐有金釧墮地﹐其蒼頭匿之。行十餘日﹐資斧乏﹐乃白其事。公曰﹕『急返之。』僕曰﹕『如返﹐則誤試期矣﹗』公曰﹕『此必女子所墮﹐父母以其私與人﹐徵求急﹐必致死。人命事大﹐試事小耳﹗』亟返﹐其女政欲自盡﹐見釧得活。至京﹐果逾期﹐是年闈中災火﹐八月重試﹐彭乃狀元及第。

松江曹定庵以憲副歸裏﹐家甚貧。太守使人饋粟以斗計。易簀前﹐太守以粟至﹐曹公不受﹐作書曰﹕『老夫不食三日矣﹐不敢虛賢府公之賜。』其淸介如此。

三原溫純封翁﹐少鬻豆腐﹐日必羨銀數分﹐畱以防老﹐四十餘年﹐銀且盈百。一日他出﹐封婆聞鄰家賣妻女完官﹐分別甚慘﹐爲之墮淚。封公歸﹐問﹐封婆告之故﹐封公曰﹕『渠所欠幾何﹖何不以我所藏與之。』封婆曰﹕『我亦有是意﹐慮汝不捨耳。』封公曰﹕『亟與弗遲。』鄰人得銀﹐事解﹐妻女亦免去。是夜夢天賜一子。封婆年逾六十﹐而癸水復至﹐遂生溫純。少年登第﹐官至尙書。而二老皆壽登百歲。

胡參政存齋好周旋賓客﹐多所貽贈﹐家人厭之。有客來訪﹐屬閽人辭以出外。存齋無事燕居﹐卽懸一牌在門﹐曰『胡存齋在家』。

楊椒山讀書容城寧國寺﹐寺門有屠者供其饘粥﹐三年不怠。公旣登第﹐屠者不復來見。及令諸城﹐一至署候公﹐公贈以一縑﹑白金二十兩。屠者曰﹕『某豈爲金帛來耶﹖』辭不受。後公以忤嵩下獄﹐每秋讞﹐必侍其夫人母子入京﹐候問甚謹。公赴義﹐家人不知﹐獨屠者經紀其槁葬事﹐設奠痛哭而去。

冀元亨以通濠事下獄﹐臬司逮其妻李氏與二女﹐俱不怖﹐曰﹕『吾夫平生尊師講學﹐豈有他哉﹗』獄中治麻枲不輟﹐暇誦書歌詩。事旦白﹐守者欲出之﹐李氏曰﹕『未見吾夫﹐吾出安歸﹖』臬司諸僚婦召見之﹐辭不赴。已﹐潔一室就見之﹐則以囚服見﹐手不釋麻枲。問﹕『爾夫何學﹖』曰﹕『吾夫之學不出閨門衽席間。』聞者悚然。

劉方伯毅督學山東﹐考某學﹐至晚掩門﹐號燈下有士子稿完﹐而謄止半篇者﹐方伯就燈下閱其稿﹐謂曰﹕『汝文不特冠場﹐且將連捷。』撤案前燭與之﹐坐至二鼓﹐俟其謄完﹐遂定第一。士子名吳光龍﹐丙午﹑丁未捷兩榜﹐爲浙江巡鹺禦史。

張莊懿公巡按山東﹐初到臨淸行香﹐偶酒家望子掣落其紗帽﹐左右皆失色。公恬不介意﹐取紗帽著之徑行。明日﹐知州鎖押酒家請罪﹐公徐語曰﹕『此上司往來處﹐今後酒標須髙掛些。』亦不與知州交一言﹐徑遣出。

陳白沙訪莊定山﹐莊攜舟送之。有士人附載﹐滑稽無忌﹐定山怒﹐至厲聲色。白沙則否﹐當彼談時﹐若不聞其聲﹔及彼旣去﹐若不識其人。定山大服。

江纘石公偶立門首﹐遇一醉人呼名罵之﹐公徐入。次日﹐里人牽其人登門謝罪﹐方恐其不解也﹐公乃詫曰﹕『何爲至此﹖』其人叩頭求釋﹐公曰﹕『我昨日並不出門﹐何曾有人罵我。』酒食而遣之。

孝子丘鐸旣葬母﹐乃結廬墓側﹐朝夕上食如生時。當寒夜月黑﹐悲風蕭颼﹐鐸恐母岑寂﹐輒巡墓號曰﹕『鐸在斯﹐鐸在斯﹗』其地多虎﹐聞鐸哭聲﹐輒避去。

李遠庵居官淸介﹐卽門生故吏﹐不敢以一物饋之。鄭曉﹐其得意門人也。袖一布鞋﹐逡巡不敢出手。遠庵問﹕『袖申何物﹖』鄭曰﹕『曉之妻手制一布鞋﹐送老師。』遠庵遂取而著之。生平受人饋﹐止此而已。

江文昭公﹐凡所著衣衫﹐不論好惡﹐人至者﹐任衣之而去﹐竟不問。後有韓尙書罹無妄之禍﹐公歸問夫人云﹕『家中所有幾何﹖』夫人云﹕『舉家所有不過爾爾﹐恃以爲饑寒備者。』公曰﹕『韓公有事﹐安論家爲﹖』卽盡纖悉贈之。

朱少師恆嶽侍養其封公﹐有所指使﹐不命臧獲﹐必身親爲之。夏畦辛苦﹐封公命以黍肉餉長年﹐少師必親攜行烈日中﹐恐拂封公意﹐不敢張蓋。

朱少師元配莊夫人晉封一品。易簀之時﹐子婦皆集﹐莊夫人曰﹕『吾將死﹐無以教訓若輩。』因指所服布裾﹐補綴無完幅﹐曰﹕『此吾適朱氏妝奩裾也﹐吾服之三十年﹐未嘗易一新裾﹐汝輩志之。』

莊夫人隨朱少師之蘇州府治﹐解任之日﹐夫人行扛有大捲箱六﹐捆載甚固﹐少師駭異﹐命於堂上發之﹐皆夫人在署所紡綿絲﹐別無他物。少師笑曰﹕『村婦行藏不能攺也。』命封固載還之。

先君大滌﹐以魯國相署篆嘉祥。前令趙二儀缺庫銀千兩﹐胥吏畱難其喪輀﹑妻孥。先君見其妻孥相向哭﹐自解其橐金完庫﹐復熔其金帶贈行。邑人爲立張國相捐金碑。

先君子待婢僕極寬厚﹐卽有過犯﹐未嘗少加聲色。見兒輩有怒笞臧獲者﹐輒誦陶淵明誡子書曰﹕『彼亦人子﹐可善視之。』

余狀元煌封公心咸先生﹐性卞急﹐待其諸子極嚴厲。公及第後﹐少忤封公意﹐輒令長跽廳事。有時撲責﹐則伏地受杖﹐非命起不敢動移。童僕﹑親朋有窺見者﹐急出避之。

會稽謝寤云以武科狀元官至都護﹐家居患病時﹐川黔不通﹐附子一枚價直八十兩﹐用以入藥﹐命蒼頭炙之。蒼頭不愼﹐煆以猛火﹐遂成煤炭。寤云知之﹐曰﹕『誤也。』舉炭棄之﹐一字不加譙訶。

歙縣程鐸﹐萬曆丁酉上公交車﹐揚州夜泊﹐見一婦攜周歲兒赴水。救起問之﹐言鄰家失火﹐急起走避﹐其衣不全﹐恐天明﹐故赴水。程畱之前艙﹐解衣衣之﹐黎明﹐送其起岸。十三科後爲崇禎戊辰﹐程入場﹐鄰號一少年﹐燭欹焚其捲。程閱其稿﹐甚佳﹐請以爲我﹐少年許之﹐遂得中式。一日少年問曰﹕『先生際遇之奇﹐曾有陰徳否﹖』乃言及此事﹐少年驚起曰﹕『此吾母也﹐周歲兒卽某也。當年吾父謂吾母昏夜投客舟﹐遂棄吾母﹐吾母無以自白。如先生言﹐先生其今之柳下惠矣﹗場中焚捲﹐天以此報先生也。歸當述之吾父。』後少年父母相好如初。

南陽李文達大父家種棉花﹐載賣湖湘。有三商交值三百兩訖﹐忽邸捨失火﹐燒罄。三商窮蹙﹐幾欲自盡。公慰之曰﹕『汝貨未及船﹐尙爲我物。物失值存﹐我應還汝﹐汝若失此貨本﹐何以爲生﹖』卽悉還之。

吳江徐孝祥﹐隱居好學。偶到後園﹐見樹根坍陷﹐有石甕﹐皆白金﹐揜而勿取。逾三十年﹐值歲饑﹐祥曰﹕『是物當出世耶﹖』乃啟甕﹐盡數收糴以散貧人﹐全活甚眾。

張知在上庠日﹐有白金十兩﹐同捨生發篋取之﹐學官集同捨生檢得。知曰﹕『非吾金也。』同捨生感激﹐夜袖以還。知憐其貧﹐以半遺之。夫遺人以金可能也﹐倉卒得金不認不可能也。

徐鉉市宅以居﹐後見故宅主貧甚﹐召謂曰﹕『得非售宅虧價以致是乎﹖予近獲撰碑錢二百千﹐可償爾矣。』故宅主堅辭不獲﹐命左右輦以付之。

余姚王華館一富翁家﹐翁妾眾﹐無子。一夕﹐有妾奔王寢所﹐出一紙曰﹕『欲借人間種。』王卽書其旁曰﹕『恐驚天上人。』終不納﹐明日遂行。是秋中鄕榜。太守夢迎狀元﹐旌上有一聯云﹕『欲借人間種﹐恐驚天上人。』明春大魁。太守質所夢﹐諱而不言。

嘉靖時﹐廣東張連倡亂﹐鎭海縣汪一淸爲賊所獲。已而執一婦人至﹐汪視之﹐則友人妻也﹐因紿賊曰﹕『此吾妹氏﹐請無污之﹐以待贖。不則吾與妹俱碎首於此﹐若曹阿利焉﹖』賊因並汪與婦人閉空室中﹐昏夕相對﹐凡匝月始贖歸﹐終不亂。

魏文靖公驥﹐在南都時﹐官舍止一蒼頭﹐舉俸貲付之同鄕子。其人請封鑰﹐公曰﹕『後生何待先輩薄乎﹖』時同鄕子有婿以僞銀易之。比公歸﹐令工碎之﹐則僞也。工語蒼頭曰﹕『某嘗爲此物﹐出予手﹐得無是乎﹖』蒼頭以告﹐公告之曰﹕『愼勿泄﹐彼將不安。』已而事稍露﹐同鄕子攜貲以償﹐公曰﹕『誤矣﹐予銀故在﹐未有以僞易者。』

夏忠靖原吉﹐曾夜閱文書﹐撫案嘆息﹐筆欲下而止者再﹐夫人問之﹐答曰﹕『適所批者﹐歲終大辟奏也﹐一下筆﹐死生決矣。是以慘阻不忍下也。』

胡鏡水先生曾祖﹑祖皆爲淸白吏﹐家貧﹐不能舉火。少時入鄕塾﹐多枵腹。恐人笑之﹐髙聲誦讀﹐反異羣兒。時人呼之『胡虸蟟』。

周寧宇先生裏居恬退﹐意甚簡朴﹐入其庭﹐闃若無人﹐除讀書外﹐不見一人﹐亦不與一事。縉紳有公事傳單至者﹐先生書其名下曰﹕『若有不與者﹐則願在不與之列。』

山東許道光爲學士﹐母喪家居。一日族叔負米囊置於路﹐見學士曰﹕『汝爲我負之。』公欣然肩負隨行﹐送至其家而去。

胡少保總制浙直﹐威權甚重。家僮過淳安﹐知縣海瑞略不爲意﹐家僮訴總制﹐總制竟無讓。一日語藩臬曰﹕『昨聞海令爲母壽﹐市肉二觔矣。』蓋異之也。

海忠介在獄﹐會世廟賓天﹐提牢主事設盛饌款之。忠介飽啖飲酒逾常度﹐主事曰﹕『先生有所聞乎﹖何歡之甚也。』忠介曰﹕『欲作飽鬼耳。』蓋故事明日赴西市﹐前一夕必與酒飯一次﹐故忠介自分必死。主事曰﹕『非也。』附耳曰﹕『宮車宴駕﹐先生旦夕出此﹐且大用矣。』忠介問曰﹕『果否﹖』曰﹕『果矣。』卽大慟投體﹐肴酒盡嘔出﹐狼藉滿地。絕而復蘇﹐扶歸禁處﹐終夜哭不輟聲。於此見忠介骨鯁批鱗﹐罔非忠愛。

海剛峯卒於官﹐同鄕蘇戶部簡點其官囊﹐破簏中存俸金八兩﹐葛布一端﹐舊衣數襲而已。王弇州評之曰﹕『不怕死﹐不愛錢﹐不立黨。只此九字﹐爲我明一人。』

徐存齋督學浙中﹐年未三十。一士子用『顏苦孔之卓』﹐置四等﹐批曰﹕『杜譔。』發落日﹐士子領責﹐執捲請曰﹕『宗師見教誠當﹐但「顏苦孔卓」實出《揚子法言》﹐非杜譔也。』存齋起立曰﹕『本道僥幸太蚤﹐未嘗學問﹐承教多矣。』拔置一等。

周文襄忱閱一死獄﹐欲活之無路﹐形於懮嘆。使吏抱成案讀之﹐至數萬言﹐背手立聽﹐至一處﹐忽點首曰﹕『幸有此﹐可生矣﹗』遂出此人。

蕭山方伯王三才﹐爲某省提學﹐別太夫人之任﹐太夫人曰﹕『汝父在日﹐凡遇考試﹐慮考劣等﹐寢食爲之不寧。汝今作提學﹐須記吾言﹐不可多發劣等。』後三才考試﹐六等極少﹐而四﹑五不過數人。

太司空墨池王公精於佛理﹐登第後卽斷葷血﹐絕嗜欲﹐後竟不食鹽醋﹐服淡二十餘年。其夫人師事之﹐朝夕晤對﹐執弟子禮甚謹。

陳玄宴先生爲余諸叔蒙師。萬曆癸卯﹐大父延至邸館﹐於司馬郎署應順天鄕試。揭榜日﹐先生中式﹐於小寓聞報後﹐仍至館中課業如故。大父意其落第不敢問﹐少頃﹐見小錄﹐趨賀先生﹐先生謝曰﹕『誠得僥幸附名。』神色不動。

陶蘭亭公住陶堰﹐城中造新宅。其尊人念齋公卒於京邸﹐旅櫬歸﹐公扶櫬入城﹐迎入新宅。凡廚湢﹑廏庫無不徧歷﹐至一處﹐必向櫬告曰﹕『此地作某事用。』纖悉告之。仍供中堂三年﹐然後出殯。

胡冏卿璞完先生﹐性極長厚。元旦出拜年﹐乘小舟過水岡﹐婦人潑水適中公舟﹐袍幘皆濕。從人與哄﹐公曰﹕『新春元旦﹐人家都要吉利﹐一與角口﹐則舉族驚惶﹐萬萬不可。』遂敕反棹歸家﹐易衣再出。

徐參政檀燕﹐通籍三十年﹐家業不逾中人。族人兩縉紳爭尺寸地﹐治兵相殺﹐訟累歲不已。檀燕出橐中貲﹐各與百五十金﹐爭乃罷﹐有古人『毀璧止鬥』之風。罷官歸﹐惟耽於詩酒﹐常夢中得句曰﹕『風淸鳥定泉鳴枕﹐夜靜僧歸月滿牀。』其襟期之曠達如此。

快園道古卷之二學問部

陶庵曰﹕古之博識有二﹐有從學問得者﹐有不從學問得者。沈寔畢方騶牙巫雀﹐是從學問得者也﹔兪兒貳負龍鮓鳧毛﹐是不從學問得者也。徑而趨之與迂其道而至者﹐其所至則一。孔子辧萍實而歸之楚謠﹐辧肅愼之矢而歸之世史。蓋不欲以生知廢學問也。集學問第二。

楊用修在翰林﹐武宗閱《文獻通考》﹐天文星名有注『張內閣』﹐取《祕書通考》又作注『張中使』﹐下問欽天監及翰林各官﹐皆莫能對﹐用修曰﹕『注﹐張柳星也』﹐歷引《周禮》《史記》《漢書》以復。

楊用修淹博羣書。『湖廣土官水盡潦通塔平長官司進貢』﹐同官疑爲三地名﹐於『長官司』上添一『三』字。用修曰﹕『此六字地名也。取《大明官制》証之。

髙皇帝微行﹐見虹蜺﹐口占二語﹕『誰將紅綠綫兩條﹐連雲和雨系天腰。』難續下韻﹐政費吟哦﹐一士問故﹐戲續云﹕『應是晚來鑾駕出﹐萬里長空架玉橋。』帝甚喜之﹐使爲某處布政。

楊椒山學樂於韓尙書﹐尙書欲制十二律之管﹐管各備五音七聲而成一調。椒山退而沈思﹐廢寢食者三日﹐夢大舜坐殿上﹐授椒山以金鐘曰﹕『此黃鍾也。』醒而汗﹐恍若有悟﹐起篝燈促役制管﹐至明而成者六。已而十二管成﹐尙書嘆異之﹐曰﹕『昔余輯《志樂》成﹐而九鶴飛舞於庭﹐其應乃在子矣。』

北平宮闕成﹐文皇帝命解縉書門帖。縉構思甚苦﹐偶見小書『日月光天徳﹐山河壯帝居』﹐卽書以進。上大喜﹐賜賫甚厚。

成祖巡北﹐有白鵲之瑞。仁宗監國﹐例有賀表﹐命贊善某譔稿﹐以示楊士奇。楊曰不著題﹐因攺兩聯﹐一云﹕『望金門而送喜﹐馴彤陛以有儀。』又云﹕『與鳳同類﹐蹌蹌於帝舜之廷﹔如玉其輝﹐皜皜在文王之圃。』仁宗喜曰﹕『此方是帝王家白鵲气象。』

文皇帝中秋夜宴﹐月爲云掩﹐召解縉賦詩﹐縉口占《風落梅》一闋﹐其詞云﹕『嫦娥面﹐今夜圓。下云簾﹐不著臣見。拚今宵倚欄不去眠﹐看誰過﹐廣寒殿。』上覽之歡甚﹐爲停杯以待。夜午﹐月復明﹐上大笑曰﹕『解縉眞才子奪天手也。』命宮人賜以卮酒﹐盡歡而罷。時人比之李白《淸平調》。

成祖一貴妃死﹐致祭﹐召學士解縉讀祭版。讀時止白紙一張﹐內書四『一』字。縉卽讀曰﹕『巫山一片雲﹐峨嶺一堆雪﹐上苑一樹花﹐長安一輪月。雲散﹐雪消﹐花殘﹐月缺﹐嗚呼哀哉﹐尙饗﹗』上悅。

孫賁爲藍玉題畫﹐太祖見其畫﹐命殺之。臨刑﹐賁賦詩曰﹕『鼉鼓三聲急﹐西山日又斜。黃泉無客店﹐今夜宿誰家﹖』上問監殺指揮﹕『孫賁死時有何話﹖』指揮以此詩對。上曰﹕『有此好詩﹐而汝不奏聞何也﹖』竟殺指揮。

正徳間有妓女﹐失其名﹐於客所分詠﹐以骰子爲題﹐有句曰『一片寒微骨﹐翻成面面心。自從遭點污﹐拋擲到如今。』座客驚嘆。

徐文長《闕篇》成﹐自序用『怯裏赤馬』。先大父尙幼﹐私語人曰﹕『徐先生那得誤「怯裏馬赤」作「怯裏赤馬」邪﹖』其人往告﹐文長曰﹕『幾被後生覷破。』

陳松﹐六合人﹐客遊順徳﹐止郵捨﹐題詩墻間﹐有『山色三分猶白晝﹐鐘聲十里已黃昏』之句。亭長猝辟客曰﹕『太守來﹗』松蹌踉走。太守至﹐讀墻間詩﹐訐亭長故﹐曰﹕『柰何逐詩人﹗』傍之﹐亟物色松﹐松去已遠。太守﹐李於鱗也。

柳小虞瀔家有屏畫《石崇金穀園》圖﹐二女鬟私語。小虞題其上﹕『何事雙鬟口語殷﹐明朝賓客集如雲﹐行酒徵歌都不恨﹐座上怕有王將軍。』文長常稱之。

方正學過嘉禾﹐見朱買臣棄妻之墓﹐曰﹕『羞墓。』作詩詠之﹕『靑艸塘邊土一丘﹐千年埋骨不埋羞。丁寧囑付人間婦﹐自古糟糠合到頭。』

陸詩伯詠《雪下枇杷樹》詩﹕『一株枇杷樹﹐兩个大丫叉。』後韻未成﹐吳匏庵續之曰﹕『未結黃金果﹐先開白玉花。』陸搖首曰﹕『脂粉气。』

錢鶴灘應童子試﹐作『非帷裳必殺之』而忘其注。破題曰﹕『服非常之服﹐刑非常之刑。』書旨皆謬﹐而文字與古﹐文宗杖而取之。

於忠肅少時賦石灰詩﹐有云﹕『千槌萬鑿出深山﹐烈火叢中煉幾番。粉骨碎身都不顧﹐只畱淸白在人間。』遂成詩讖。

錢鶴灘歸田﹐有言江都妓美﹐卽訪之﹐旣至﹐已嫁鹽賈。公往叩求見﹐賈令妓出見之﹐衣裳縞素﹐出白綾帕請畱詩句。公卽書曰﹕『淡羅衫子淡羅裙﹐淡掃蛾眉淡點唇。可惜一身都是淡﹐如何嫁了賣鹽人。』

郭定襄送嶽正詩曰﹕『靑海四年羈旅客﹐白頭雙淚倚門親。莫道得歸心便了﹐天涯多少未歸人。』又曰﹕『甘州城南河水流﹐甘州城北胡云愁。玉關人老貂襲敝﹐苦憶生平馬少遊。』李西涯稱其詩爲國朝武臣之冠。

張江陵奪情﹐編修吳中行﹑簡討趙用賢疏上﹐江陵大怒﹐卽日受杖﹐驅出國門﹐同官不敢候見。許文穆方以庶子充日講﹐鐫玉杯一﹐曰『班班者何卞生淚﹐英英著何藺生气﹐追之琢之永成器』﹐以贈中行。鐫犀杯一﹐曰『文犀一角﹐其理沈黝。不惜剖心﹐寧辭碎首﹖黃流在中﹐爲君子壽』﹐以贈用賢。

徐文長遊五泄﹐寺有石鼓﹐令門人王海牧刻字其上﹐曰﹕『銀河墮流﹐觀者忘休。深林無人﹐杳不可畱。』

馬湘蘭有畫蘭扇一柄﹐前有九妓題詠。徐文長跋其後曰﹕『南國才人不下千百﹐能詩文者九人而已。才難﹐不其然乎﹗』

越僧某索畫於沈石田﹐寄一絕云﹕『寄將一幅剡溪藤﹐江上靑山畫幾層。筆到斷崖泉落處﹐石邊添个看云僧。』石田欣然畫其意答之。

徐文長一端石研﹐曾攜入獄中者﹐銘曰﹕『演易治書﹐汝則從予﹔白水蒼山﹐我寧不汝俱。譬諸小白毋忘帶鉤﹐管仲毋忘檻車。』

徐文長銘其所用羅盤曰﹕『斗霄縣北﹐姬旦指南。道者妙用﹐在股掌間。』

徐文長一石磬﹐銘曰﹕『客話余﹐煮茗罷﹐三二聲﹐秋月下。』

徐文長《竹臂閣銘》曰﹕『閣臂以書﹐停毫摹想﹐是故刻王氏父子於上。』

徐文長《鼉磯研銘》曰﹕『箕翕舌﹐飲河水。斗何之﹖化七豕。隕而爲石兮﹐歸野史。』

徐文長衣袖二銘﹐一曰﹕『語則舉﹐默則止。小人軒軒﹐君子幾幾。』一曰﹕『有口而不語﹐爾取﹔有口而不啜﹐爾節。』

徐文長《四仙圖贊》﹕鐵拐李﹐曰﹕『色聲不全﹐爲非法器。此虛言耳﹐神光斷臂。』鍾離權﹐曰﹕『是宜上升﹐爲神仙祖。無罣礙心﹐是活子午。』呂巖﹐曰﹕『徧遊人間﹐翁常見人。人不見翁﹐索翁以形。』張果老﹐曰﹕『當其騎驢﹐不免尋覓。今其下驢﹐欲覓何物﹖』

徐文長《端石研銘》曰﹕『頷則燕而虎爲頭﹐眶則螭而鸜鵒爲之眸。彼飛而食肉﹐此飛而飲於流﹐墨卿耳﹐何足以侯﹖』

徐文長《鼉磯研銘》曰﹕『稠隃麋﹐一何捷﹐敗穎兔﹐猛於獵。馬善走﹐必蹄嚙。才難哉﹗』又曰﹕『拔中山﹐吾女訝。猶勝彼攻卽墨者﹐終歲而不能下。』

先大父遊雁宕﹐拾寒溪石子爲研﹐作銘曰﹕『與女識﹐溪之側。人喚女﹐是寒山。我喚女﹐是拾得。』

李崆峒作詩﹐一句不工﹐卽棄去不錄﹐何大復深惜之。李曰﹕『自家物終久還來。』

松江唐士雅雙目失明﹐聽書數千卷。陶庵遇之蕪湖﹐陶庵適著《義烈傳》﹐以目錄讀與聽﹐恐有未備﹐乞士雅查之。士雅閉門七日﹐喃喃點念﹐云已查編二十一史﹐某代尙有某某﹐呼書記一一寫出﹐補入二百餘人。

先大父攜聲伎往遊曹山﹐陶石梁作《山君檄》討之﹐有曰『爾以絲竹穢我山靈』。大父作《曹山判》曰﹕『誰云鬼刻神鏤﹐竟是殘山剩水。』陶司成見之﹐謂石梁曰﹕『文人也﹐可犯其鋒﹖不若自認。』乃磨崖鐫此四字。

胡少保燕將士爛柯山﹐酒酣樂作﹐命沈嘉則作鐃歌﹐嘉則援筆立就﹐有云﹕『銜枚疾走五千兵﹐密受將軍號令明。狹巷短兵相接處﹐殺人如艸不聞聲。』胡起﹐捋沈須曰﹕『何物沈郎﹐雄快若是﹗』

姑蘇李氏女善詩﹐偶拾半錢﹐詠曰﹕『半輪殘月掩塵埃﹐依希猶見開元字。想見淸光未破時﹐買盡人間不平事。』

吳徹爲陳友諒賓師﹐間行覘我﹐有縛以獻者。髙帝素聞徹名﹐解其縛﹐使題《天閒百馬圖》。徹應上詩曰﹕『問渠何日渡江來﹐百騎如雲畫鼓催。九十九中皆汗血﹐當頭一个是龍媒。』髙帝奇之。度其不爲我用﹐乃刺『詭譎秀才』於面﹐遣之還。

嘉靖中﹐倭亂昆山﹐夏生爲倭所獲﹐自稱能詩。倭將以竹輿乘之﹐令從行﹐日與唱和﹐竟免禍。久之乞歸﹐厚贈而返。夏稱倭將亦能詩﹐其詠《丈菊》有云﹕『五尺攔幹遮不盡﹐還畱一半與人看。』

舊院妓馬湘蘭有詩云﹕『自君之出矣﹐不共舉瓊卮﹔酒是消愁物﹐能消幾个時﹖』王稚登稱之曰﹕『卽唐之魚玄機﹑李季蘭﹐何遂能過﹗』

《水滸傳》形容汴京燈景云﹕『樓臺上下火照火﹐車馬往來人看人。』只此十四字﹐古今燈詩燈賦﹐千言萬語﹐刻畫不到。

孝宗禦經筵﹐問講官曰﹕『吳融何以字若川﹖』講官不能對。有中書某對曰﹕『臣聞天地之气融而爲水﹐結而爲山。臣意「若川」之字吳融﹐其猶「次山」之字符結。』孝宗大喜﹐命攺授翰林。

嘉靖中﹐胡默林總制浙閩。文場揭榜﹐中式舉人七十七名﹐總制命徐文長人送一對。詞彩穎發﹐妙不可言﹐而更妙於貼合名次﹐一字不可攺移。

徐文長《白鹿表》名世﹐其中警句『奇毛灑雪﹐島中銀河爭輝﹔妙體摶冰﹐天上瑤星應瑞』﹐語只平平耳﹐不若其《代進白靈龜靈芝表》有云﹕『跚然素雪﹐應堪蓮葉之巢﹔﹝龜千歲則巢蓮葉之上﹞復以靑雲﹐正合蓍莖之守。』此聯工確﹐匪夷所思。

古人墓銘愈簡愈妙。孔子銘季札云﹕『嗚呼﹐有吳延陵季子之墓。』傅奕自銘曰﹕『傅奕﹐靑山白雲人也﹐以醉死。』二語名世﹐何必長篇累牘然後不朽。

桑悅補博士弟子。部使者按水利下邑﹐悅前謁之﹐書刺『江南才人桑悅』﹐使者大駭。已偵知悅名﹐延之校書﹐預刊落以試悅。悅校至不屬﹐卽執筆請書『下誤』。使者大悅。

嵩山僧贈眉公木癭鑪﹐眉公銘之曰﹕『形固可使爲槁木乎﹖心固可使爲死灰乎﹖惟我與爾有是乎﹗』

王弇州曾集詞人賦綠牡丹﹐連篇累牘﹐具未極其風韻。一人忽投一絕曰﹕『雨後卷簾看霽色﹐卻疑苔影上花來。』眾各自失。

快園道古卷之三經濟部

陶庵曰﹕司馬溫公破甓救兒﹐在童稚時已具有救時宰相手段。蓋事在倉卒﹐出死入生止有此著﹐卽使宿學老謀籌劃終日﹐無以易此。昔人理亂絲﹐取刀斷之曰﹕亂者須斬﹗此不過一時苟且應急之言﹐問其頭緒﹐則未之有得也。古人處事﹐如入荊棘叢中﹐掉臂能出﹐則非具大經濟者不能也。集經濟第三。

王新建平宸濠﹐武宗下詔親徵﹐人情洶洶。二中貴先至浙﹐新建張燕於鎭海樓﹐酒半﹐屏人去梯﹐出二篋示之﹐皆中貴交通逆藩之書也﹐罄篋與之。中貴感激﹐從中維護之。新建得以免禍。

王陽明旣禽逆濠﹐囚於浙省。武宗南徵﹐駐蹕畱都﹐中官誘令陽明釋濠還江西﹐俟禦駕親獲。差二中貴至浙諭旨﹐陽明責中官具領狀﹐中官畏怯﹐事遂寢。

武宗南巡還﹐當彌畱之際﹐楊介夫已定計擒江彬。慮其邊兵數千人﹐倉卒爲變﹐因謀之王晉溪。晉溪曰﹕『當錄其扈從南巡之功﹐至南通頒賞。』於是邊兵盡﹐而彬遂就擒。

黔國公沐朝弼犯法當逮﹐朝議皆難之。謂朝弼紀綱之卒且萬人﹐不易逮﹐逮恐生變。張江陵擢用其子﹐而馳單使縛之﹐卒不敢動。旣至﹐請貸其死﹐而錮之南京。

羅通以禦史按蜀﹐蜀王富甲諸國﹐出入僭用乘輿﹑鹵簿﹐通欲檢制之。一日王過禦史臺﹐公突使人收王所僭用鹵簿﹐蜀王气阻。藩臬俱來見﹐問狀﹐且曰﹕『報聞王罪且不測﹐柰何﹖』通曰﹕『誠然﹐公等試思之。』詰旦復來﹐通曰﹕『易耳﹐宜密語王﹐但言黃屋左纛故玄元皇帝廟中器﹐今復還之矣。』玄元皇帝﹐玄宗幸蜀建祀老子者也。從之﹐事乃得解。王亦自斂。

梅衡湘總制三邊﹐鹵獻鐵數鎰﹐云﹕『此沙漠新產也。』公受之曰﹕『此冀我弛鐵禁耳。』乃以其鐵鑄一劍﹐鐫云﹕『某年月某王贈鐵。』因告諸邊﹕『鹵中已產鐵矣﹐不必市釜。』後鹵以缺釜來請﹐公曰﹕『汝國產鐵﹐可自冶也。』鹵使嘩言無有﹐公乃出劍示之。鹵使叩頭伏罪﹐不敢欺公一言。

張佳胤令滑﹐巨盜任敬﹑髙章詐傳密旨﹐挾匕首以千金劫張﹐張曰﹕『庫藏空虛﹐我將貸諸豪右。』乃手書十人名﹐令人持百金來。十人素善捕盜者﹐須臾﹐人捧二十金以進。公佯怒曰﹕『賦汝百金﹐胡二十也﹖』取法馬兌之﹐良久﹐賊少懈。一人前﹐忽躍而就之﹐刺一人﹐餘皆就縛。

祁門胡興爲趙王長史。漢庶人將反﹐密使至﹐趙王大驚﹐將執奏之。興曰﹕『彼舉事有日矣﹐何暇奏乎﹖萬一事泄﹐是趣之叛。』一日盡殲之。漢平﹐趙王讓還護衛﹐宣宗聞斬使事﹐曰﹕『吾叔非二心者。』趙遂得免。

喬白巖爲應天府尹﹐武宗南巡﹐江彬所領邊兵皆跋扈驕橫﹐白巖命於南方教師中取其最矮小而便捷者百人﹐每日與彬相期至教場比試。南人輕捷﹐北人麄坌﹐方欲交手﹐或撞其脇﹐或觸其腰﹐皆倒地僵臥。江气大阻喪﹐而異謀亦寢。

黃淮爲相﹐阿魯臺遣使納款﹐請並女直﹑吐番聽其約束。廷臣多許之﹐獨淮曰﹕『此鹵姦謀。使各爲心﹐則易制﹔並之﹐難圖矣。』文皇曰﹕『黃淮如立髙岡﹐無遠不見。』遂不許。

康陵好佛﹐自稱『大慶法王』。外廷聞之﹐無徵以諫。俄內傳番僧請腴田千畝﹐爲大慶法王下院﹐乃書『大慶法王』﹐與聖旨並傳。尙書珪佯不知﹐執奏﹕『孰爲大慶法王者﹐敢與至尊並書﹖褻天子﹐壞祖宗法﹐大不敬。』上弗問﹐寺田竟止。

法司奏﹕『石亨等旣誅﹐其黨冒奪門功﹐升官者數千人﹐俱合查究。』上召李賢曰﹕『此事恐驚動人心。』賢曰﹕『朝廷許令自首免罪﹐事方妥。』於是﹐有功者四千餘人盡首攺正。

王威寧出軍安陸。一日大雪﹐方坐地鑪﹐使諸妓抱琵琶﹐捧觴侍。一千戶詗鹵還﹐卽召入﹐與談鹵事﹐甚悉﹐大喜曰﹕『寒矣。』手金卮飲之。復談﹐則益喜﹐命弦琵琶侑酒﹐並金卮予之。又談﹐則又喜﹐指妓中最麗者賜之。自是千戶所至﹐輒效死力。

莊浪士帥魯麟爲甘肅副將﹐求大將不得﹐恃其部落彊﹐徑歸莊浪﹐以子幼請告。有欲予之大將印者﹐有欲召還京師予之散地者。劉忠宣曰﹕『彼虐用其眾﹐無能爲也﹐然未有罪。今予之印﹐非法﹔召之不至﹐損威。』乃爲疏﹐獎其先世之忠而聽其就閒﹐麟卒鞅鞅而死。

汪靑湖知泗州﹐武宗南巡﹐報駕且至﹐州邑傍徨﹐民皆逃匿﹐公獨凝然不動﹐曰﹕『駕來未的﹐科派肆擾﹐費集而駕至則善﹐倘費集而駕不果至﹐將柰何﹖』時中使絡繹道路﹐恣爲求索。公率壯士百餘人列舟次﹐呼聲震地。中使阻喪。公麾使人牽舟速行﹐頃刻百里﹐遂出泗境。後有至者斂戢不敢肆﹐而公復禮遇之﹐於是皆咎前使而深徳公。

盧次楩爲邑宰陷死罪﹐以其家富﹐無敢白者。陸莊簡繼令浚﹐欲出之﹐告臺使者﹐使者曰﹕『此人富有聲。』陸曰﹕『但當問其枉不枉﹐不當問其富不富。果不枉﹐夷齊無生理﹔果枉﹐陶朱無死法。』使者曰﹕『其原案若何﹖』陸曰﹕『原案謂柟之雇工人﹐因病轉雇某應役﹐後代役者向柟索工錢﹐柟遂毆之死﹐法應抵。據職勘之﹐某若系轉雇應役﹐自當從雇彼者索錢。今乃向柟索錢﹐則爲柟之雇工人無疑矣﹐當從民家毆死雇工入律坐徒。』柟竟免死。

周文襄忱所臥榻韜燈畱筆簡﹐籌度有得﹐輒起注之﹐𨿽气候亦有報偵。一糧長有所侵匿﹐以江風解﹐忱曰﹕『江是日無風﹐何得失船﹖』糧長駭服。久之﹐乃知令金焦山僧日報晴雨風濤。其詳確若此。

己巳之變﹐朝議燒通州倉﹐適周忱在京議事﹐曰﹕『通州去京四十餘里耳﹐又有數百萬糧﹐此可給京軍一歲餉﹐令自往取。何至付灰燼﹐而曰無資盜糧耶﹖』京軍一時騰飽。

於忠肅超拜兵部侍郎﹐兼治河南﹑山西。忠肅命郡邑歲饒則多出官鏹﹐糴民粟歸庾﹔儉則吐庾粟﹐減直以糶。公私得相贍﹐而於下尢利。齊﹑秦民饑﹐徙入河南者﹐忠肅全邑各給田﹐與之牛﹑種﹐而以次責其稅﹐毋令與土著淆。流民不致失所。

於少保爲本兵。鹵將入室﹐議者請燒通州倉﹐以絕鹵望。少保令各衛軍預支半年糧﹐令其往取。於是肩負者踵接﹐不數日京師頓實﹐而通州倉爲之一空。

銅梁張肖甫戡浙江兵變﹐未入境﹐而民變復作。公抵臺治事﹐亂民嘯聚益眾﹐公曰﹕『吾奉命戢悍兵﹐宜自悍民始。』乃召伍長撫之曰﹕『前幕府誠誤﹐用汝死力而不汝飽﹐汝寧無怏怏﹖』眾唯唯。則又曰﹕『市無賴於亂成矣﹐彼無他勞﹐非汝曹例。汝能吾討捕之﹐吾且以汝功折罪。』眾踴躍聽命﹐頃刻縛亂民百五十餘人﹐斬其渠﹐余悉釋去矣。俟明年春汛﹐發兵哨海﹐復殲其亂首二魁。二變俱靖。

許逵令樂陵﹐流賊猖獗﹐逵預築城浚隍﹐貧富均役﹐逾月而成。又使民各築墻﹐髙過屋檐﹐仍開墻竇如圭﹐僅可容一人。家令一壯丁執刀俟於竇內﹐其餘人皆入隊伍。令曰﹕『守吾號令﹐視吾旗鼓﹐違者從軍法。』設伏巷中﹐洞開城門。未幾﹐賊果至﹐火無所施﹐兵無所加﹐旗舉伏發﹐盡擒斬之。

永樂間﹐降鹵多安置河南東昌等處﹐生養蓄息﹐驕悍不馴。方也先入寇﹐皆乘機騷動﹐幾至變亂。至是﹐發兵徵湖﹑貴及廣東西諸寇盜。於忠肅奏遣其有名號者﹐厚與賞犒﹐隨軍徵進。事平﹐遂奏於彼﹐數十年積患一旦潛消。

王文成旣平宸濠﹐武宗親徵﹐北軍至江西﹐恣肆。文成傳諭百姓﹕『北軍離家苦楚﹐居民當惇主客之禮。』每出﹐遇有死喪疾病者﹐必停車問勞﹐厚卹之﹐北軍感服。會冬至節近﹐預令城市舉奠。時新經濠亂﹐哭亡酹酒者聲聞不絕﹐北軍無不思家﹐泣下求歸。

劉忠宣出理邊餉。或曰北邊糧艸﹐半屬中貴人子弟抱攬﹐公剛﹐不免取禍。忠宣曰﹕『處事以理不以勢矣﹐至彼圖之。』旣至﹐召邊上父老﹐日夕講究﹐遂得其要領﹐揭之通衢云﹕『某倉缺糧若干石﹐每日給官價若干﹐凡境內外官民客商之家﹐但願輸者﹐米自十石以上﹐艸自百束以上﹐俱準告﹐𨿽中貴子弟亦不禁。』不兩月﹐倉場充軔。蓋往時糧必百石﹑艸必千束方準告﹐故中貴子弟得以抱攬。此法立﹐民間一有糧艸﹐自得告輸﹐故倉場立足。

陳霽巖知開州﹐大水﹐賑饑府下。有司議﹕『極貧者谷石﹐次貧者五斗。』放賑時編號執旗﹐魚貫而進。公坐倉門點名﹐視其衣貌極老而貧者暗記之。次年﹐上司行牒再賑極貧者。吏胥稟出示另報﹐公曰﹕『不必也。』第出點名簿暗記極貧者﹐喚領。鄕民以爲神明。

趙豫﹐松江太守﹐侍郎周文襄有所經劃﹐必與之商榷。公每見訟者非急事﹐則諭之曰﹕『明日來。』人始皆笑之﹐不知訟者乘一時之忿﹐經宿气平﹐或眾爲譬解﹐因而息者多矣。

何良俊曰﹕『今之撫按﹐有第一美政所當急行者﹕要將各項下贓罰銀﹐督令各府縣書數糴谷﹔其有罪犯自徒流以下﹐許其以谷贖罪。大率上縣每年積谷一萬﹐下縣五千﹐兩直隸下有縣一百﹐則每年有谷七十餘萬﹐積至三年﹐卽有二百餘萬矣。若遇一縣有水旱之災﹐則聽於無災州縣通融借貸﹐俟來年丰熟補還﹐則凶荒不能爲害矣。』

梅衡湘爲固安令﹐有中貴乞爲徵負。公設飲﹐召負者前﹐訶之。負者訴以貧﹐公叱曰﹕『貴人債何債﹐而敢以貧辭乎﹗今日必償﹐徐之﹐死杖下矣﹗』負者泣而去﹐中貴色動﹐公覺之﹐乃復呼前曰﹕『吾故知汝貧﹐然無可柰何。亟鬻而子女與爾妻孥﹐速持鏹來。𨿽然﹐吾爲汝父母﹐何忍使爾骨肉驟離。姑寬汝一日夜﹐歸與妻子訣﹐此生不復得相見矣﹗』負者聞言愈泣﹐中貴亦泣﹐辭不願徵﹐爲之破券。

周新爲浙江觀察使﹐常巡歷屬縣。微服﹐觸縣官﹐收系獄中﹐與囚語﹐遂知一縣疾苦。明日往迓﹐觀察乃出自獄中。縣官慚懼﹐皆解綬去。由是諸郡縣聞風莫不謹飭。

楊文襄與張永旣平安化亂﹐永復命﹐文襄於袖中出二疏﹕一言平寘鐇﹐一請誅劉瑾﹐永駭之。楊徐言曰﹕『公班師入﹐見上﹐先進寧夏疏﹐上必就公問﹐公詭言請屏人語﹐乃進內變疏。』永曰﹕『不濟柰何﹖』楊曰﹕『他人言﹐濟不濟未可知﹐公言必濟。顧言時須有節次﹐萬一不從公﹐公可頓首請上實時召瑾﹐沒其兵器﹐勸上登城驗之﹕「若無反狀﹐殺奴餵狗﹗」又頓首哭泣﹐上收瑾必矣。』一如公策﹐瑾果獲誅。

王璋﹐河南人﹐永樂中爲右都禦史。時有告周府反者﹐上欲及其未發討之﹐問璋﹐璋曰﹕『事未有迹﹐討之無名。』上曰﹕『俟發則遲矣。』璋曰﹕『臣請往﹐可不煩兵。』上曰﹕『用眾幾何﹖』曰﹕『臣一人足矣。然須奉敕﹐以臣巡撫其地乃可。』遂命艸敕﹐卽日行。到任﹐直造周府。王驚愕﹐問璋來意﹐璋曰﹕『人有告王謀反﹐朝廷已命邱大帥提兵十萬將至。臣以王事尙無迹﹐故來先諭。』王舉家環跪﹐哭不已。璋曰﹕『哭亦何益﹐願求所以釋上疑者。』曰﹕『惟公命之。』璋曰﹕『能以三護衛獻﹐則無事矣。』王從之。璋出示曰﹕『護衛軍三日不從者﹐斬。』不數日而散。

周襄敏撫宣大。總督侍郎以苛刻失眾心﹐請糧不從﹐眾遂大哄﹐圍帥府。公時以病告﹐諸屬告急﹐公曰﹕『吾在也﹐毋恐。』卽便服坐院門﹐召諸把總﹐佯罵曰﹕『是屬輩刻削之過﹐不然﹐諸軍士豈不自愛而至此﹖』欲痛撻之。軍士聞公不罪己﹐气已平﹐乃跪而前﹐爲諸把總請曰﹕『非把總罪﹐乃總制貪則不卹眾耳﹗』公從容爲陳利害﹐眾歡曰﹕『公生我。』遂散去。

撫州饑﹐黃震奉命往救荒﹐但期會富民耆老以某日至。至則大書『閉糴者籍﹐彊糴者斬』八字揭於市﹐米價遂平。

徐杲者﹐世宗時木匠﹐由營繕所丞歷官至工部尙書。當幹淸宮災﹐欲除瓦礫﹐徐云﹕『基址愈髙愈好﹐可無去。』從之﹐省工費若干。階檐石乃白玉石﹐長闊堅厚﹐皆難其選﹐應易之。徐以火止及其一面﹐其三面並好﹐可翻轉用﹐省采取扛運工費若干。

陸兵道景鄴蒞黔中﹐制府檄點諸營軍。點兵多冒濫﹐遇點則倩人代之﹐每什不過二三人﹐稍急之﹐則脫巾而噪。景鄴初至﹐卽請查七軍﹐令各魚貫集貢院﹐身坐大門﹐禁闌入者。時各兵已點者思出外更番應點﹐至是術窮。第七軍髙拱北﹐號兵四百名﹐應點者止五人﹐遂立斬髙拱北。先後汰兵萬人﹐而兵不敢嘩。

黔督撫檄各衛指揮糴米﹐旣隔歲﹐復令變價。米旣積日多耗﹐而變價無貿者。鎭遠指揮走告監軍道陸景鄴﹐景鄴曰﹕『是不難﹐命所部先期支餉兩月。各負擔自攜﹐以省轉輸。』旣先期﹐又食佳米﹐眾爭往﹐數日而畢。卽以餉銀補償﹐衛人感泣。

魏忠賢逮周順昌﹐蘇民激變﹐立糜旗校五﹑六人。巡撫毛一鷺束手無措﹐但抱聖旨牌擠入人叢中﹐冠帶盡裂。太守寇愼帶牙役直入旗校臥房﹐搜出白金三千八百兩﹐令人舁至府治﹐對眾大言曰﹕『官旗索詐﹐贓物具在﹐明日可據以進本。官旗之頭底在此﹐諸百姓勿得過於張皇﹐致誤大事。』眾心稍安﹐隨卽散去。

登子母董太君捐米七百石﹐賑饑越中。故套﹕凡賑米之家﹐彊者攫之去﹐婦女老弱都無顆粒。陶庵刻一票﹐令裏總報定各坊饑戶﹐躬至其家看驗。上貧者給米票若干﹐次貧者遞減。分城中爲十區﹐日查一區﹐次日賫票領米﹐十日俱徧﹐其賑米粒粒皆果饑民之腹。

燕客弟以殺人激變﹐嘯聚萬餘人﹐攻其內宅﹐門凡破﹐眾將舉火以焚其廬。陶庵出募壯士二百餘人入護﹐諸人曰﹕『勢大﹐難與鬥。』陶庵曰﹕『不要爾斗﹐仍要爾攻。』諸人不解﹐陶庵曰﹕『爾眾人躋入將破之處﹐第言「爾輩何怯﹐讓我輩生力向前﹗」聲張其勢﹐下手稍緩。俟日晡時﹐聲言今日晚矣﹐玉石難辧﹐俟明蚤攻進未晚也。』一招徑行﹐餘人皆散。

周文襄巡撫江南日﹐巨璫王振當權﹐慮其撓己也。時振初作居第﹐公預令人度其齋﹐使松江作剪絨毯遺之﹐不失尺寸。振益喜﹐凡公上利便事﹐振悉從中贊之。江南至今賴焉。

文皇帝禦奉天門錄囚﹐旣多矜宥﹐尙慮有枉者﹐召錦衣衛等官﹐諭曰﹕『囚皆久於獄﹐而初至朕前。久於獄﹐𨿽枉不求辯﹔初至朕前﹐則不敢言。爾等更從容察之﹐果尙有冤﹐卽來白。』

洪武時﹐戶部奏蘇州連逋三十萬﹐請論守臣罪。上曰﹕『積逋不償﹐民困可知。若逮其官﹐必責於民﹐民重困矣。』並所逋赦之。

永樂時﹐皇太子過鄒縣﹐見民間竈釜不治﹐衣皆百結﹐嘆曰﹕『民隱不上聞若此乎﹗』時布政石執中來迎﹐太子責之曰﹕『爲民牧﹐而視民窮若此﹐亦動念否﹖速往督郡縣﹐取勘饑民口數﹐發官粟賑之。毋懼擅發﹐予當自奏也。』至京﹐卽奏之。上曰﹕『昔範純仁猶舉麥舟濟父之故舊﹐況百姓吾赤子乎﹗』

洪熙元年﹐上聞淮﹑徐﹑山東民多乏食﹐召楊士奇等艸詔免夏稅。士奇曰﹕『可令戶﹑工二部與聞。』上曰﹕『救民之窮﹐當如救焚拯溺。有司慮國用不足﹐必持不決之意﹐卿等姑勿言﹐速遣使賫行。』左右言﹕『地方千餘里﹐宜有分別。』上曰﹕『卹民寧過厚﹐爲天下主﹐可與民尺寸較量耶﹖』

嘉靖八年﹐陜西僉事齊之鸞言﹕『臣由舒霍逾汝寧及經潼關﹐目擊禾穗無遺﹐流民載道﹐偶有居民刈獲﹐喜而問之﹐答曰「蓬也﹐有綿﹑刺兩種﹐幹可爲面﹐饑民仰此而活者五年矣﹗」臣見有食者﹐取而啖之﹐螫口澀腹﹐嘔逆移日。小民困苦﹐可勝道者﹗謹將蓬子封題賫獻﹐乞頒臣工使知民瘼。』詔命設法賑之。

武宗南巡﹐駕至淮安﹐太守薛贇拆去沿河民房﹐以便扯船﹐纖取絹帛爲之。及過揚州﹐太守蔣瑤曰﹕『沿河非臨幸之地﹐扯船自有河岸﹐何必拆毀民居﹖如有罪﹐太守自當之。』又江彬傳旨﹐命揚州報大戶﹐蔣曰﹕『揚州四大戶﹕一兩淮鹽運司﹐一揚州府﹐一鈔關﹐一江都縣。百姓窮﹐別無大戶。』彬又傳旨選繡女﹐蔣曰﹕『揚州止三个繡女。』江問何在﹐蔣曰﹕『民間並無﹐止知府親生三女﹐必欲選時﹐可以備數。』江語塞﹐事遂寢。

天順中﹐朝廷好寶玩﹐命中貴查西洋水程故牒。時劉大夏爲郎﹐先撿匿之。尙書項襄毅公詰曰﹕『署中牒﹐焉得失﹖』劉在傍微笑曰﹕『昔下西洋﹐費錢谷數十萬﹐軍民死者以萬計。此一時獘政﹐牒卽存﹐當立毀之﹐猶追究其有無耶﹖』項再揖謝曰﹕『公達國體﹐此位不久屬公矣。』

汪待舉知處州﹐民有爭訟﹐呼之使前﹐面定曲直﹐不以屬吏。百姓頌曰﹕『官舍卻如僧捨靜﹐吏人渾似野人閒。』

快園道古卷之四言語部

陶庵曰﹕視燕圖者言燕﹐而燕不核也﹔及至燕﹐而始能言燕。則空言之無當於實見也。盲者摸象﹐得象耳者曰象如簸﹐得象鼻者曰象如杵。一盲者𨿽無象見﹐其胸中猶有簸與杵見也。與其摸象而終不得象﹐孰若摸象之耳鼻而猶知簸與杵之象﹖蓋象者假象﹐而簸與杵者眞見也。有眞見﹐則𨿽存其言可也。集言語第四。

郁離子曰﹕『堯舜之於民﹐猶以漆摶沙﹔三代之於民﹐猶以膠摶沙﹔霸者之於民﹐猶以水摶沙﹔後世之於民﹐猶以手摶沙。』

太祖郊天﹐祝文有『予』『我』字﹐上怒﹐將罪作者。桂良彥進曰﹕『湯祀天曰「予小予履」﹐武祭文曰「我將我向」﹐儒生泥古不通﹐煩上譴訶。』眾得釋。

太祖召浦江鄭濟至京﹐嘉嘆其家法﹐厚賜遣還。髙後曰﹕『聞鄭氏千餘人﹐老幼一心﹐爲所欲爲﹐何事不可﹐宜設法防之。』太祖又復召問﹕『汝家十世同居﹐何以得此﹖』濟對曰﹕『只是不聽婦人言耳。』太祖大笑﹐許卽歸裏。

元幼主死﹐太祖命作文以祭﹐多不稱旨。海虞錢蘇艸一通以獻﹐中有云『爾失天下﹐乃夷狄之所本無﹔我得天下﹐乃中華之所固有。』太祖大喜。

徳王奏請其母妃之國﹐詞甚哀切﹐閣下不能難。尹直曰﹕『臣能折之。』乃爲詞云﹕『爾母卽我母﹐我養卽爾養﹐以一國養﹐不若朕以天下養也。』徳王遂服。

太祖召宋濂﹐問廷臣臧否﹐第言善者。復問否者爲誰﹐對曰﹕『其善者﹐與臣交﹐故知之也。若不善者﹐縱有之﹐臣不知也。』卒無所毀。

會稽宣溫﹐洪武中被召﹐上詢以治道﹐溫條對甚悉。上因問曰﹕『漢髙祖殺功臣﹐光武全功臣﹐優劣何如﹖』對曰﹕『髙祖殺功臣﹐功臣自殺﹔光武全功臣﹐功臣自全。』上悅其言﹐授四川右參政。

戶部尙書滕徳懋﹐坐盜用軍糧腰斬。太祖使使覘其妻﹐妻方績麻於邸﹐使者告曰﹕『若夫盜糧十萬﹐犯辟死矣。』妻曰﹕『是宜死。盜國家如許糧﹐不以升合歸贍老妾﹐其及固宜。』以其妻言﹐末減。

陶石梁曰﹕『世間極閒適事﹐如臨泛遊覽﹐飲酒奕棋﹐皆須覓伴尋對﹔惟讀書一事﹐止須一人﹐可以竟日﹐可以窮年。環堵之中而觀覽四海﹐千載之下而覿面古人﹐天下之樂﹐無過於此。而世人不知﹐殊可惜也。』

陶石梁翻司馬君實語曰﹕『積金以遺子孫﹐子孫未必能敗﹔積書以遺子孫﹐子孫未必能賣﹔積徳以遺子孫﹐子孫未必能耐。』與君實三言﹐尢較深刻。

先大父雨若翁令淸江﹐行取去﹐繼之者日於公座上打綿綫。上司知之﹐與諸縣令語曰﹕『人品不同如此﹕前淸江在此﹐築城浚隍﹐無有寧日﹔而新淸江日扯綿綫。』宜春令向上一揖﹐曰﹕『此之謂一爲繭絲﹐一爲保障。』

萬士亨﹑士和舉進士﹐其父古齋公每致書曰﹕『願若輩爲好人﹐不願若輩爲好官。』

徐奇以廣東布政入覲﹐載藤簟﹑蠟丸以饋廷臣﹐邏者獲其單目以進。上視之﹐無楊士奇名﹐召問之﹐士奇曰﹕『奇自給事中受命赴廣﹐眾皆作詩贈行﹐故有此饋。』上曰﹕『獨不及卿﹐何也﹖』士奇曰﹕『臣時有病﹐無所作﹐不然亦不免。今單𨿽具﹐受否未可知﹐且物甚微﹐可無問也。』上意解﹐令毀其單。

虞徳園問蓮池大師曰﹕『俗言買東西﹐不言買南北﹐何也﹖』師卽應聲曰﹕『南方主火﹐北方主水﹐水火家家具足﹐故不必買。東方主木﹐西方主金﹐金木人人所無﹐寧得不買﹖』

張洪陽曰﹕『我無心﹐而人疑之﹐於我何與﹖我無是事而人誣之﹐於我何慚﹖縱火燒空﹐何處著熱﹖風波泡湧﹐虛舟自閒。』

繆當時曰﹕『疲精瘁神以騖朝市﹐如蝸牛升壁﹐涎枯而不知止。斂聰收明以愼屋漏﹐如虯龍藏淵﹐犗投而不能動。故善學者愛其身﹐以爲萬物之主﹔不善學者輕其身﹐以爲萬物之役。』

髙景逸曰﹕『丈夫坎壈在一世﹐精神在千古。今人爲後名﹐此何足道﹖直是一點靈光可對天地﹐卽與天地俱無盡也。吾輩保此無價之珍而已。』

趙夢白曰﹕『知天地神人頃刻不離﹐自然常存敬畏。知祖宗父子榮辱相關﹐自然愛惜身名。』

洪武時﹐一上捨任左都禦史﹐羣僚忽之﹐約二三新差巡按者請教﹐左都厲聲曰﹕『出去不可使人怕﹐回來不可使人笑。』羣屬凜然。

白昂成進士﹐候鄕先達胡忠安公問處世之要﹐胡曰﹕『多栽桃李﹐少種荊棘。』

陳眉公曰﹕『無爲曰道﹐無欲曰徳﹐無近於鄙俗曰文﹐無入於幽暗曰章﹐是謂道徳文章。有補於天地曰功﹐有關於世教曰名﹐有精神曰富﹐有廉恥曰貴﹐是謂功名富貴。』

趙大洲在京師﹐何吉陽問曰﹕『大洲近來講學否﹖』大洲曰﹕『不講。』吉陽曰﹕『若不講﹐何所成就﹖』大洲曰﹕『不講﹐政是我成就處。』

楊文襄總制全陜﹐每諭諸將曰﹕『無事常如有事時提防﹐有事還如無事時鎭靜。』

鄧文潔曰﹕『功名富貴是兩事﹐不要輕看功名。世間少功名之士﹐多富貴之士﹐如宋韓﹑範諸公﹐方稱功名。』

陳眉公曰﹕『讀未見書﹐如得良友﹔見已讀書﹐如逢故人。』

徐文貞當國﹐書之座右曰﹕『以威福還朝廷﹐以政務還諸司﹐以黜陟還公道。』

先伯九山年逾六十﹐而精神不減少年﹐或叩以長生之術﹐九山曰﹕『長生何術﹐吾惟有兩語﹐爾輩識之﹕飲食喫得去﹐只管喫﹔喫不去這一碗﹐斷不可喫。色欲做得來﹐只管做﹔做不來這一次﹐斷不可做。』

陶石梁曰﹕『每從枕上呼童子﹐十呼猶未離牀蓐。一日﹐自起推戶﹐而童子已披衣趨走於前。以身教者從﹐以言教者訟。信夫﹗』

王文成曰﹕『後生美質﹐須令晦養深厚。天道不翕聚﹐則不能發散﹐花之千葉者無實﹐爲其英華太露也。』

陳眉公曰﹕『田鼠化爲鴽﹐雀入大水爲蛤。虫魚尙有變化﹐而人至老不變﹐亦可嘅也。』

陶石梁曰﹕『蓮之始開也﹐暮則復合﹐至不能合﹐則落矣。人家富貴﹐如蓮始開﹐系常有收斂意﹐尙可長久。若一開不可復合﹐吾懼其雕落之不遠也。』

陶石梁曰﹕『人家父子兄弟夫婦之間不相和葉﹐決無興盛之理﹐就令偶致貴﹐亦有何樂﹖譬如荊棘林中﹐𨿽繁花異卉﹐爛焉滿目﹐終無可著腳處也。』

陶石梁曰﹕『小兒掃地﹐若置垢穢於中庭﹐其糞除必盡﹔若掃置屏處﹐𨿽堆積狼籍﹐亦終無運出之理﹐其意只欲人不見也。故曰小人之過必文。』

陶石梁曰﹕『世間極奇特事﹐識破原只尋常。譬如演戲﹐作諸魔臣﹐千態萬狀﹐小兒怖畏呼啼﹐寢驚夢噩﹐而長者視之﹐不直一笑。』

陶石梁曰﹕『俗語有「淺水長流」之說﹐余深有味其言。唐人詩云「一團茅艸亂蓬蓬﹐驀地燒天驀地空。爭似滿鑪煨榾柮﹐慢騰騰地暖烘烘。」』

陶石梁曰﹕『秦檜千古姦人﹐然亦有上言可取﹐謂「官職如讀書﹐速則易終而少味」。方崔魏擅國時﹐士大夫至有以臺省曹郎不一二年便服蟒垂玉者。何似隨流平進﹐反耐咀嚼也。』

景帝意欲易儲﹐間語太監金英曰﹕『七月二日東宮生日也。』英叩頭曰﹕『東宮生日乃十一月二日。』蓋謂憲宗也。景帝默然。

邱瓊山過一寺﹐見四壁俱畫《西廂》﹐曰﹕『空門安得有此﹖』僧曰﹕『老僧從此悟禪。』問﹕『從何處悟﹖』僧曰﹕『老僧悟處在「臨去秋波那一轉」。』

張洪陽見《玉茗堂四記》﹐謂湯義仍曰﹕『君有如此妙才﹐何不講學﹖』義仍曰﹕『此正是吾講學。公所講是性﹐吾所講是情。』

余肅敏公爲戶部時﹐兩勢家爭田未決﹐部檄公理之。甲以其地名與己姓同﹐執是是故產﹐公笑曰﹕『若是﹐則張家灣著張家認了去。』

陳眉公曰﹕『有人聞人善則疑之﹐聞人惡則信之﹐此滿腔殺機也。』

陳眉公曰﹕『人生莫如閒﹐太閒反生惡業﹔人生莫如淸﹐太淸反類俗情。』

吳因之曰﹕『造謗者甚忙﹐受謗者甚閒。』

屠長卿曰﹕『人常想病時﹐則塵心浙減﹔人常想死時﹐則道心自生。』

一士人從王文成學﹐初聞『良知』﹐不解﹐卒然問曰﹕『良知何色﹐黑耶﹐白邪﹖』羣弟子皆笑。士人慚而面赤。先生曰﹕『良知非白﹐非黑﹐其色正赤。』

陳眉公曰﹕『小兒輩不當以世事分讀書﹐當令以讀書通世事。』

陳眉公曰﹕『做秀才﹐如處子﹐要怕人﹔旣入仕﹐如媳婦﹐要養人﹔歸林下﹐如阿婆﹐要教人。』

陳眉公曰﹕『有一言而傷天地之和﹑一事而折終身之福者﹐切須檢點。』

邵文莊曰﹕『寧爲眞士夫﹐不爲假道學。』

陳眉公曰﹕『後生輩胸中落「意气」兩字﹐則交遊定不得力﹔落「騷雅」二字﹐則讀書定不深心。』

陳眉公曰﹕『看中人﹐看其大處不走作﹔看豪傑﹐看其小處不沁漏。』

陳眉公曰﹕『待富貴人﹐不難有禮而難有體﹔待貧賤人﹐不難有恩而難有禮。』

吳燕禮曰﹕『須眉之士在世﹐寧使鄕裏小兒怒罵﹐不可使鄕裏小兒見憐。』

商文毅致政歸﹐劉文安見其子孫多賢﹐乃嘆曰﹕『某與公同處若干年﹐未嘗見公筆下妄殺一人﹐宜子孫若是。』公應曰﹕『實不敢使朝廷枉殺一人。』

國初﹐朱善爲大學士。太祖問﹕『卿家丰城﹐鄕里人物何如﹖』對曰﹕『鄕有長安﹑長樂﹐裏有鳳舞﹑鸞歌﹐人有張華﹑雷煥﹐物有龍泉﹑太阿。』

施盤在翰林﹐宣宗問﹕『卿家吳下﹐有何勝地﹖』對曰﹕『有四寺四橋﹐皆勝地也。』上問﹕『何名﹖』應聲曰﹕『四寺者﹐承天﹑萬壽﹐永定﹑隆興﹔四橋者﹐鳳凰﹑采苑﹑吉利﹑太平。』

世宗登極之日﹐禦龍袍頗長﹐上俯視不已﹐楊廷和奏云﹕『陛下垂衣裳而天下治。』

畱都振武軍邀賞投帖﹐詞甚不遜﹐眾懮之。徐文貞檄操江都禦史出居龍江關﹐整理江操之兵﹐萬一有事﹐卽據京城﹐調江兵杜其入孝陵之路。且曰﹕『事不須密﹐正欲其聞吾意。』戒令各自爲計﹐變遂寢。

戚繼光每以鴛鴦陣取勝﹐其法﹕二牌並列﹐每牌用筤筅二枝夾之﹐二短兵居後。遇戰﹐伍長二人低頭執挨牌前進﹐如已聞鼓聲而遲畱不進﹐卽以軍法斬首。其餘緊隨牌進交鋒﹐筅以救牌﹐長槍救筅﹐短刀﹑弓矢救長槍。牌手陣亡﹐伍下兵通斬。

屠枰石督學兩浙﹐禁諸生嚴峻。一生宿妓館﹐爲保甲所縛﹐並擒其妓抵署門。保甲入言狀﹐屠佯爲不見﹐理案自如。保甲膝行前﹐離兩累漸遠﹐屠瞬門役判其臂曰﹕『放秀才去。』門役潛出之。屠昂首曰﹕『秀才安在﹖』保甲愕塞無以對。杖三十﹐逐之。

嚴介溪當國﹐宮中見鬼多手多目﹐問張眞人﹐張不能對。或以王弇州博識﹐往詢之。弇州曰﹕『何必博識﹐《大學》云﹕十目所視﹐十手所指﹐下句是說恁的﹖』

世宗好言長生﹐乙丑會試﹐題『夫政也者﹐蒲蘆也』﹐又『民之秉夷﹐好是懿徳』﹐上問輔臣﹕『蒲蘆是何物﹖秉夷是何義﹖』徐階對曰﹕『夷是有恆之義﹔蒲蘆是長生之物。』

宗子相才髙﹐雄視一時﹐常謂同社曰﹕『朝廷若無我輩文章之士﹐則鳳鳥不必鳴岐山﹐而麒麟化爲檮杌。』

張寧晚年無子﹐禱於家廟曰﹕『寧何陰騭﹐至斬先祀﹖』傍一妾云﹕『擔誤我輩卽是陰騭。』

陳眉公曰﹕『人有一字不識而多詩意﹐一偈不參而多禪意﹐一勺不濡而多酒意﹐一石不曉而多畫意﹐淡宕故也。』

解大紳常從遊內苑﹐上登橋﹐問縉當作何語﹐對曰﹕『一步髙如一步。』及下橋﹐又問之﹐對曰﹕『後步髙如前步。』上大悅。

解大紳應制﹐作《虎顧眾彪圖》詩曰﹕『虎爲百獸尊﹐誰敢觸其怒﹐惟有父子情﹐一步一回顧。』文皇見詩感悟﹐卽遣夏原吉迎太子於南京。

倪鴻寶曰﹕『嶽王祠泥範武穆﹐鐵鑄檜卨﹐人之欲不朽檜卨也﹐甚於存武穆也。』

倪鴻寶曰﹕『聖賢盡性於忠孝﹐必立命於文章。聖賢不懼不得爲忠臣孝子﹐懼不得爲文人。』

張鳳翼刻《文選纂注》﹐一士夫語之曰﹕『旣云文選﹐何故有詩﹖』張曰﹕『昭明太子爲之﹐他定不錯。』曰﹕『昭明太子安在﹖』張曰﹕『已死。』曰﹕『旣死﹐不必究他。』張曰﹕『便不死﹐亦難究。』曰﹕『何故﹖』張答曰﹕『他讀得書多。』

全椒舊有項王廟﹐余翔爲令﹐一炬焚之。王弇洲曰﹕『此殆爲咸陽三月火復仇耳。』

朱平涵曰﹕『古人只說三不惑﹐不及「气」字﹐何居﹖要見此字難去﹐去了又做不得英雄﹐惟直養之﹐則方爲賢聖。』

陸平泉爲祭酒﹐請告歸﹐時唐荊川以中丞禦倭﹐嘆曰﹕『公得請﹐未知余何日歸耳﹗』陸曰﹕『某如西賓﹐病則主人只得放回。公乃良醫﹐病勢未愈﹐如何肯放你家來﹖』

方楊﹐歙縣人﹐隆慶辛未進士﹐志行端方﹐常語人曰﹕『善﹐陽也。而爲善宜陰﹐此人身上眞水也。』

徐華亭孫元春舉進士﹐華亭戒之曰﹕『無競之地可以遠忌﹐無恩之身可以遠謗。』咸爲名言。

湯若士嗣君開遠舉賢書﹐若士作一對與之曰﹕『寶精神則本業固﹐謹財用而髙志全。』且曰﹕『吾歌鹿鳴三十年﹐而尋一避債臺不可得﹐爾其念之。』

王心齋曰﹕『有意於輕功名富貴者﹐其獘必至於無父無君﹔有意於重功名富貴者﹐其獘必至於弒父與君。』

陳眉公曰﹕『富貴人須放一分寬﹐聰明人要學一分厚。』時人以爲名言。

王緱山主盟藝壇﹐四海名士多就之。董云宰方爲諸生﹐嶽嶽不肯下﹐曰﹕『神仙自能拔宅﹐何事傍人門戶﹗』

先君在兗東道劉半舫座﹐半舫善大書﹐滕邑宰李請其顏署﹐擬議未得﹐先君曰﹕『薛歸於滕﹐今李宰晉秩郡司馬﹐宜書滕薛大夫。』半舫稱善。後先君亦請顏署﹐半舫曰﹕『能工確如前語乎﹖』先君曰﹕『季孟之間﹐非魯右司而何﹖』一座叫絕。

錢彥林曰﹕『日月在東﹐光乃在西﹔日月在西﹐光乃在東。人所可見者非其體也。體在此﹐光滿此﹔體在彼﹐光滿彼﹐便是驕吝。』

錢彥林曰﹕『日之明過於月﹐然月有韻而日不韻。乃知太了了處﹐其韻不無少減。』

錢彥林曰﹕『金以殺人﹐戈以殺人﹐一金從二戈﹐安不殺人﹖』

錢彥林曰﹕『天下無眞儒﹐而禪門有眞儒﹔天下無眞禪﹐而儒門有眞禪。』

錢彥林曰﹕『王右丞輞川別墅甚奇勝﹐然右丞原以娛母﹐及母亡﹐右丞遂捨爲寺。園林泉石載以孝友﹐便覺景物皆含至性。』

思宗曾諭廷臣曰﹕『嶽少保言﹐文官不愛錢﹐武官不怕死﹐則天下太平。如今日﹐文武官與前大不同。文官愛錢不怕死﹐武官怕死又愛錢。』大哉王言﹐可謂切中時獘。

江邦柱曰﹕『諺日「欠債還錢﹐殺人償命」。近世土豪巨室﹐討取租債威逼至死﹐屍親討命﹐問官執法﹐不過多用幾貫黃錢便可解釋。由此言之﹐乃是「殺人還錢﹐欠債償命」。』

鍾伯敬曰﹕『陳余遺章邯書﹐歷數秦功臣之死﹐曰「功多﹐秦不能盡封﹐故以法誅之」。人主待功臣﹐與造物待文士略相似。』

錢彥林曰﹕『目之明量可周天壤﹐而域於眶中﹐物之有光者﹐以聚不以散也。思不可出位﹐亦患其光散。』

錢彥林曰﹕『迫人飲﹐飲者寡﹔任人飲﹐飲者多。故君子之教人﹐但爲人具佳釀﹐不爲人嚴觴政。』

錢彥林曰﹕『凡有挾而求諸古人者﹐是以釣餌之術讀書。鯤鵬蛟龍不可以絲緡得﹐能爲江海﹐則神物自生。』

江邦中曰﹕『勢不可使盡﹐福不可享盡﹐事不可做盡﹐話不可說盡。凡事不盡處﹐意味偏長。』

王新建立論﹐每言人皆可爲堯舜。一日﹐蒼頭辟艸階前﹐有客問曰﹕『此辟艸者亦可爲堯舜邪﹖』答曰﹕『此辟艸者縱非堯舜﹐使堯舜辟艸﹐不過如是。』

爾蘊叔常言﹕『人而無友﹐不如有仇。見仇人﹐亦足祛人眉宇間窳惰气。』

陳眉公曰﹕『吾本薄福人﹐宜行厚徳事﹔吾本薄徳人﹐宜行惜福事。』

陳眉公曰﹕『宦情太濃﹐歸時過不得﹔生趣太濃﹐死時過不得。』甚矣﹐有味於淡也。

陳眉公曰﹕『一念之善﹐吉神隨之﹔一念之惡﹐厲鬼隨之。知此可以役使鬼神。』

陳眉公曰﹕『救荒不患無奇策﹐只患無眞心﹐眞心卽奇策也。』

陳眉公曰﹕『吾不知所謂善﹐但使人感者卽善也﹔吾不知所謂惡﹐但使人恨者卽惡也。』

陳眉公曰﹕『嚴君平賣卜﹐與子言﹐依於孝﹔與臣言﹐依於忠﹔與弟言﹐依於悌。終日講學﹐而無講學之名﹐此眞講學者也。』

陳眉公曰﹕『好談人閨門及好談人禍患者﹐必爲鬼神所怒﹐非有奇禍﹐必有奇窮。』

陳眉公曰﹕『俗語近於市﹐纖語近於娼﹐諢語近於優。士君子一涉此﹐不獨損威﹐亦難迓福。』

陳眉公曰﹕『喜時之言多失信﹐怒時之言多失體。』

陳眉公曰﹕『畱七分正經以度生﹐畱三分癡呆以防死。』

陳眉公曰﹕『靜坐﹐然後知平日之气浮﹔守默﹐然後知平日之言疏﹔省事﹐然後知平日之費妄﹔閉戶﹐然後知平日之交濫﹔寡欲﹐然居知平日之病多﹔平情﹐然後知平日之念刻。』

陳眉公曰﹕『任事者﹐當置身利害之外﹔建言者﹐須設身利害之中。』

武宗朝﹐韓公文欲攻劉瑾﹐屬李夢陽具奏艸﹐曰﹕『毋文﹐文﹐覽弗省也。』曰﹕『毋多﹐多﹐覽弗竟也。』此言極得告君之體。

神宗呼光宗至膝下﹐出一對曰﹕『敬天地。』光宗對曰﹕『孝父母。』神宗曰﹕『平仄不葉。』光宗曰﹕『韻𨿽不葉﹐捨卻父母﹐不敢上並天地。』

陳眉公曰﹕『余極喜誦南宋陳徵仲二語﹕祿餌可以釣天下之中才﹐而不可啖賞天下之豪傑﹔名航可以載天下之猥士﹐而不可沈陸天下之英雄。』

陶石梁曰﹕『夏日之蚊﹐其吻入膚﹐必回翔審視﹐喋人之血而人或不知﹔至秋月﹐則匆遽無理﹐遇人便螫﹐血未濡吻而身已糜碎。晚近貪吏﹐皆秋月蚊也﹐固是品格日下﹐亦是時序使然。』

陶庵曰﹕『世亂之後﹐世間人品心術歷歷皆見﹐如五倫之內無不露出眞情﹐無不現出眞面。余謂此是上天降下一塊大試金石。』

陶庵曰﹕『世界鼎革﹐譬如過年淸銷賬目﹐余見積善與積不善之家俱有奇報﹐而目前造孽之人受報尢速者。此是年近歲逼﹐賒取年貨﹐一到除夜都要銷算﹐不能久延也。』

陶石梁曰﹕『慈湖先生曰﹐先君常步至蔬圃﹐謂園丁日﹕「吾蔬每爲人盜﹐取何計防之﹖」園丁日﹕「須擠一分與盜者乃可。」先君顧某日﹕「此園丁吾師也。」作家者亦宜知此意。』

陶石梁曰﹕『狄仁傑不識婁師徳﹐師徳每於武后前稱仁傑之賢﹔寇準短王旦﹐而旦專稱其美。人皆服二公徳量。余謂此深於涉世者﹐非獨徳量之過人也。行之久久﹐不特令人主見重﹐亦當令其人聞而自愧。』

江邦玉曰﹕『李綱極善作事﹐苦不得君﹔王安石極爲得君﹐不善作事﹔孔明忠而早死﹐人恨其夭﹔褚淵老而失節﹐人恨其壽。是以謂之缺陷。』

陳眉公曰﹕『富貴功名﹐上者以道徳享之﹐其次以功業當之﹐又其次以學問識見駕馭之﹐其下不取辱則取禍。』

富平孫冢宰在位日﹐諸進士謁選﹐齊往受教。孫曰﹕『做官無大難事﹐只莫作怪。』眞名臣之言。

王文成與友人講學﹐友人曰﹕『某非不願學﹐只是好色。』文成笑曰﹕『家裏只這个丑婆子﹐恁麼好色﹖』其友於言下猛省。

近一仕官﹐貪得無厭﹐其母誡之曰﹕『人喫飯是一碗一碗喫的﹐你貪多﹐左右嚼不碎。』

石亨恃寵﹐造第越分。一日﹐上登翔鳳樓﹐見亨新第﹐顧問恭順侯吳瑾﹑撫寧伯朱永曰﹕『此何人居﹖』永謝不知﹐瑾曰﹕『此必王府。』上笑曰﹕『非也。』瑾頓首曰﹕『非王府﹐誰敢僭妄若此﹖』上不應﹐始疑亨。

江邦玉曰﹕『東逝之長波﹐西垂之殘照﹐擊石之火星﹐驟隙之迅駒﹐風裏之微燈﹐艸頭之懸露﹐臨崖之朽樹﹐灼目之電光﹐人世之不足恃﹐類如此。』

鍾伯敬督學閩中﹐方孟旋送之曰﹕『君此行﹐須辦三十年精神﹐使此三十年間所用道徳﹑功業﹑文章皆出君門下﹐勿徒愛戀一榜中耀目也。』

歸子慕敕其子曰﹕『人能親近賢者﹐𨿽有下才不至墮落。吾無以貽汝﹐貽以此言。』

六嬸娘性卞急﹐以爭屋事與錢相公家大哄﹐頗駭聽聞。陶石梁先生偶至叔家﹐嬸娘出訴﹐備陳其顚末。石梁先生乃顧六叔曰﹕『爾鞾﹐此皆爾不是﹐凡人家抵禦外侮﹐皆男子之事﹐柰何累及夫人﹖』陶庵在旁﹐深服其答付之妙。

王陽明先生行於衢﹐有二人相詬﹐甲曰﹕『你沒天理。』乙曰﹕『你沒天理。』甲曰﹕『你欺心。』乙曰﹕『你欺心。』先生聞曰﹕『小子聽之﹐斯兩人諄諄然講道學也。』門人曰﹕『詬也﹐焉爲學﹖』先生曰﹕『汝不聞乎﹖曰天理﹐曰欺心﹐非講學而何﹖』曰﹕『旣講學﹐又焉詬。』曰﹕『夫夫也﹐惟知求諸人﹐不知反諸己故也。』

陳眉公曰﹕『人之嗜名節﹐嗜文章﹐嗜遊俠﹐如嗜酒然﹐易動客气﹐當以徳性銷之。』

陳眉公曰﹕『嗜異味者﹐必得異毒﹔挾怪性者﹐必得怪疾﹔習陰謀者﹐必得陰禍﹔作奇能者﹐必得奇窮。莊子一生放曠﹐卻曰寓諸庸﹐原跳不出中庸二字也。』

陳眉公曰﹕『頤卦愼言語﹐節飲食。然口之所入者﹐其禍小﹔口之所出者﹐其罪多。故鬼穀子云「口可以飲﹐不可以言。」』

陳眉公曰﹕『藥以生人﹐而庸醫以之殺人﹔兵以殺人﹐而聖賢以之生人。』

海忠介撫江南﹐爲徐華亭處分田宅過於刻核﹐華亭不堪。有爲華亭解者﹐謂海曰﹕『聖人不爲已甚。』海艴然曰﹕『諸公豈不知海瑞非聖人邪﹖』言者默塞。

祖制京官三品始乘轎﹐科道騎馬﹐後來皆僭用轎矣。王化按浙﹐一舉人大帽入謁﹐按君不悅﹐因問曰﹕『舉人戴大帽始自何年﹖』舉人答曰﹕『始於老大人乘轎之年。』

時純甫與王季重弈﹐時邊已失﹐角亦將危﹐輒苦曰﹕『鼷鼠又來食角。』季重曰﹕『食誰之角﹐但可之殺﹐殺時犉牡﹐有捄其角。』

錦衣王佐孽子不肖﹐好博縱飲。有別墅三﹐其二爲陸炳所得﹐其一最雄麗﹐復欲得之﹐乃指以狎斜﹐捕其黨與家奴﹐證成其罪。不肖子母﹐故佐妾也﹐亦在捕中。入對簿﹐於彊辯﹐母膝行前﹐道其子罪甚詳。子恚﹐呼曰﹕『兒到此地﹐母柰何速之死﹖』母叱之曰﹕『死卽死﹐何說﹖』指炳坐﹐顧曰﹕『而父坐此非一日﹐作此等事不止一件﹐而生汝不肖子﹐天道也﹐復奚爲﹖』炳頰發赤﹐趣遣之出﹐事遂寢。

張禺山晚年好縱筆作艸書﹐不師法帖﹐殊自矜貴。常書一紙寄升庵﹐書其後曰﹕『野花艷目﹐不必牡丹﹔村酒醉人﹐何須綠蟻。』

世宗皇帝問一古徳﹕『杭州飛來山從何處飛來﹖』古徳曰﹕『天竺飛來。』帝曰﹕『旣能飛來﹐何不飛去﹖』古徳曰﹕『一動不如一靜。』又看一大士像﹐問﹕『大士手中何物﹖』曰﹕『念佛珠。』帝曰﹕『所念何佛﹖』古徳曰﹕『念大慈大悲救苦救難靈感觀世音菩薩。』帝曰﹕『何以自念自己﹖』古徳曰﹕『求人不如求己。』

一禪師被召朝見至尊﹐口稱萬歲。至尊下殿﹐手挽之曰﹕『師莫行禮﹐且說明何以謂之萬歲﹖』禪師合掌遽言曰﹕『堯﹑舜﹑禹﹑湯﹑文﹑武﹐至今還在。』至尊大悅﹐寵禮甚厚。

湖州莊龍作明史﹐以查伊璜刻入較閱姓氏。伊璜知﹐卽檢舉學道﹐發查存案。次年七月﹐歸安知縣胡子容持書出首﹐累及伊璜﹐伊璜辯曰﹕『杳繼佐系杭州舉人﹐不幸薄有微名﹐莊龍遂將繼佐刻入較閱。繼佐一聞﹐卽出檢舉﹐蓋在庚子十月﹐胡子容爲莊龍本縣父母﹐其出首在辛丑七月。若以出首蚤爲功﹐則繼佐前而子容後﹐繼佐之功當在於容之上﹔若以檢舉遲爲罪﹐則繼佐蚤而子容遲﹐子容之罪不應在繼佐之下。今子容以罪受上賞﹐而繼佐以功受顯戮﹐則是非顚倒極矣﹗諸法臺幸爲參詳。』公衙門俱以查言爲是﹐到部對理﹐竟得昭雪。遂與胡子容同列賞格﹐分莊龍籍產之半。

陳眉公曰﹕『餘二十年前讀《太陽元精論》﹐卽大暑能坐臥赤日中。年來懶習此法﹐卽廣堂匡池﹐髙梧修竹﹐頗以炎蒸爲煩。因思此時田野耕耘﹐道途推挽﹐其匍匐狀殆不可言﹐若獄中人雜穢糞土﹐煩冤疫痢﹐轉視此等﹐又如天上人耳。旁師每奉旨熱審﹐他未有能行者﹐若得仁人君子請定爲例﹕暑月無得濫受詞﹐無得輕羈候。務使眼前火坑化作淸涼世界﹐只在當路者念頭動﹐舌頭動﹐筆頭動﹐一霎時耳。』

陳眉公曰﹕『余讀書南湖﹐每飲必施鳥﹐童子遂於施食處張羅待之。余謂門人云「隧人氏教民火食﹐而秦始皇以之烹儒焚書﹔閻立本﹑吳道子畫地獄變相於寺壁﹐化導愚頑﹐而酷吏仿其刑具以恣羅織。自古好事嘗被惡人弄壞﹐卽鳥食一事﹐所施未幾﹐而童之殺心動矣。故曰好事不如無。』

王陽明曰﹕『凡人言語﹐正到快意時﹐便截然能忍默得﹔意气正到發揚時﹐便翕然能收斂得﹔忿怒嗜欲正當騰沸時﹐便廓然能消化得﹐非大勇者不能。』

快園道古卷之五夙慧部

陶庵曰﹕昔孔文舉聰明絕世﹐而陳韙嘲之曰﹕『小時了了﹐長未必佳。』向以爲陳韙一時嫉妒之言﹐今乃閱世旣久﹐而知斯言之未始不確也。漢昭帝十四能知上官桀之姦﹐而長來聵聵﹐一無所聞﹔鮑照才思藻發﹐及至有年﹐頓覺才盡﹔而王勃自《滕王閣》一序之外﹐亦遂凋落﹐無所見長。蓋少年智慧亦似電光石火﹐政不可據以爲常也。嗟余老憊﹐猶憶稚年﹐文舉有言﹕『想君少時﹐必當了了。』集夙慧部五。

舒芬之父得一葬地﹐形家曰﹕『此地必發鼎元﹐然當在四世之後。』舒父曰﹕『我不能待也。』芬童年侍側﹐曰﹕『信若此﹐何不葬芬三世之祖﹖』父從之﹐芬果大魁天下。

洪鐘四歲能作大書﹐憲宗召見﹐命書『聖壽無疆』﹐鍾握筆不動。上曰﹕『汝容有不識者乎﹖』鍾叩首曰﹕『臣非不識﹐第不敢於地上書耳。』上命舁幾﹐一揮而就。

王弇州髫時見有鬻刀者﹐其師戲刻韻教之作詩﹐王輒成句云﹕『少年醉舞洛陽街﹐將軍血戰黃沙漠。』師曰﹕『子異日必以文章名世。』

李東陽四齡能作大字﹐景帝召見文華殿﹐命書『麟鳳龜龍』四字﹐寫至龍字﹐手腕無力﹐其勾用小鞾戳上。上大喜﹐抱置膝上﹐賜珍果及寶鏹。六歲﹐與程敏政同召﹐上試用對云﹕『螃蟹渾身甲冑。』敏政曰﹕『鳳凰徧體文章。』東陽曰﹕『蜘蛛滿腹經綸。』後程官學士﹐李大拜﹐兆於此也。

楊用修十二歲隨太師守制蜀中﹐大父授易兩句﹐而洽擬作《古戰場文》﹐有『靑樓斷紅粉之魂﹐白日照蒼苔之骨』數語﹐大父極稱賞。後命擬作《過秦論》﹐益大奇之﹐曰﹕『吾家賈誼也。』

戴大賓﹐莆田人﹐八歲應童子試﹐見主司﹐主司憐其幼﹐指所坐椅云﹕『虎皮褥蓋太師椅﹐試作一對。』大賓應聲曰﹕『兔毫筆寫狀元坊。』主司稱賞。正徳戊辰﹐果探花及第。

解縉﹐吉水人﹐六歲能作詩。祖父戲之曰﹕『小兒何所愛﹖』縉應聲曰﹕『小兒何所愛﹐愛者芝蘭室﹐更欲附龍飛﹐上天看紅日。』祖大稱賞。年十八﹐登洪武二十一年進士﹐選入翰林。

彭華年十五﹐常過邑城﹐坐客有持故契爭產者﹐辯論不已。華齒坐下﹐獨抗聲曰﹕『此贗契也﹗』眾驚問故﹐曰﹕『契果出革除庚辰年﹐則當以建文三年書﹐乃曰洪武三十三年﹐非贗而何﹖』爭者赧然而罷。

先髙祖太僕﹐葬天農祖壠﹐開壙﹐有黑气彌瞞﹐匠石恐泄气﹐欲遽掩之﹐先文恭甫六齒﹐言﹕『此殺气﹐政須放盡乃佳。』太僕從之。黑气盡﹐淸气冉冉﹐乃遂掩壙。十三年後﹐而文恭遂薦賢書。

潮陽女子蘇福﹐八歲賦新月詩﹕『气朔盈虛又一初﹐嫦娥底事半分無。卻於無處分明有﹐好似先天太極圖。』惜十四而夭。

楊石淙五六歲聰敏絕世﹐人欲試其心計﹐戲取鋪家日了帳﹐雜記各姓所買米﹑鹽﹑魚﹑鯗之數﹐令目一過﹐用別本寫出﹐半字不訛。

袁太衝七歲與羣兒戲﹐自稱小相公。彭魯溪公出對云﹕『願爲小相。』袁應聲曰﹕『竊比老彭。』

於忠肅少有大志﹐出語不凡。八歲時﹐衣紅衣騎馬﹐有鄰老呼其名﹐戲之曰﹕『紅孩兒﹐騎黑馬遊街。』公應聲曰﹕『赤帝子﹐斬白蛇當道。』聞者驚異。

解學士童時﹐婦翁過其家﹐解父抱縉置椅上﹐婦翁戲云﹕『子坐父立﹐禮乎﹖』縉曰﹕『嫂溺叔援﹐權也。』

於少保髫時﹐梳丫髻﹐僧古春戲曰﹕『牛頭喜得生龍角。』於應曰﹕『狗口何曾出象牙。』走歸﹐梳三角髻出。僧又戲曰﹕『三角如鼓架。』於卽對曰﹕『一禿似雷槌。』

髙祖太僕公成進士﹐文恭十歲。太僕公出對語令文恭對﹐曰﹕『脫穎漸居客後。』文恭應聲曰﹕『致身肯讓人先。』太僕公大奇之。

解學士七歲時﹐友人持其父影至﹐解橫寫『圖寫禽獸』四字於上﹐友人大恚怒。解取筆續之云﹕『圖公之象﹐寫公之形﹐禽中之鳳﹐獸中之麟。』友人笑而奇之。

王文恪七歲時﹐附學於舅氏﹐一小女使送茶﹐王戲握其手。有告舅氏者﹐舅氏出一對曰﹕『奴手爲拏﹐此後莫拏奴手。』王卽對曰﹕『人言是信﹐從今毋信人言。』

顧東橋塡楚﹐張江陵才十二歲﹐應童子試。東橋曰﹕『童子能屬對乎﹖』出曰﹕『雛鶴學飛﹐萬里風雲從此始。』張曰﹕『潛龍奮起﹐九天雷雨及時來。』東橋大喜﹐解金帶贈之。

景淸少穎敏﹐同學生有祕書借閱﹐次早索還﹐淸曰﹕『亡有。』訟之學師﹐淸持書往見﹐曰﹕『此淸所業書。』卽誦終捲。生則不能憶一字。學使叱使去。淸出﹐卽還其書曰﹕『書故爾書﹐聊相戲耳。』

山東於閣老愼行﹐年八歲﹐看鄰家造新房﹐有老人出一句﹐呼愼行對之﹐曰﹕『磨磚砌地。』於卽應之曰﹕『煉石補天。』出口卽有宰輔气象。

蘇州狀元施盤丱角時﹐有張都憲者﹐令屬對﹐曰﹕『新月如弓﹐殘月如弓﹐上弦弓﹐下弦弓。』盤應曰﹕『朝霞似錦﹐晚霞似錦﹐東川錦﹐西川錦。』都憲大奇之。

陸景鄴三歲能作對﹐夏日采菱﹐匿數枚﹐封公呼命之曰﹕『畏母偸菱走﹐能對則食。』答曰﹕『思親懷橘歸。』四歲在鄕塾﹐先生出對曰﹕『石獅子呆笑。』對曰﹕『鐵馬兒假嘶。』又出對曰﹕『屋下點天燈。』對曰﹕『樓上打地鋪。』

陸景鄴十四歲時﹐古虞田父獲禹鼎﹐塾師命賦之﹐前四句云﹕『泗鼎沈秦後﹐了溪得鐸余。尙遺物自夏﹐兼以地當虞。』塾師賞之。又賦《送族兄客楚》詩云﹕『相攜白玉壺﹐相送有言無﹐茜裙最好處﹐莫約共樗蒲。』

祁世培六歲時﹐太夫人喜啖雞蛋﹐煮數枚作供﹐爲小婢所竊食﹐問不肯承﹐世培曰﹕『匆爭。』命持一盆水來﹐令諸婢逐一嗽之﹐竊食者吐出則皆蛋黃。

陶庵六歲﹐舅氏陶虎溪指壁上畫曰﹕『畫裏仙桃摘不下。』陶庵曰﹕『筆中花朵夢將來。』虎溪曰﹕『是子爲今之江淹。』

陶庵六歲﹐在渭陽家﹐一客見缸中荷葉出﹐出對曰﹕『荷葉如盤難貯水。』陶庵對曰﹕『橊花似火不生煙。』一座賞之。

陶庵年八歲﹐大父攜之至西湖。眉公客於錢塘﹐出入跨一角鹿。一日﹐向大父曰﹕『文孫善屬對﹐吾面考之。』指紙屏上《李白騎鯨圖》曰﹕『太白騎鯨﹐采石江邊撈夜月。』陶庵曰﹕『眉公跨鹿﹐錢塘縣裏打秋風。』眉公贊嘆﹐摩予頂曰﹕『那得靈敏至此﹐吾小友也。』

陶庵比鄰有童子﹐十四歲能作詩。丙申閏五月十五日月食十分﹐旣而邑微帶赤﹐童子詠之曰﹕『今年天狗太貪饕﹐食月何曾剩一毫﹖天是骰盆月是色﹐孤孤一點大金幺。』

快園道古小慧部卷第十二

陶庵曰﹕王荊公作《字說》﹐附會穿鑿﹐揆之義理﹐多窒礙不通﹐水骨土皮﹐所以見笑於東坡也。後世酒令﹑燈謎﹐拆白道字﹐怪幻百出﹐意味深長﹐偶記一二﹐靈巧絕倫。𨿽知星星爝火﹐不足與日月爭光﹐而若當陰翳晦冥﹐腐艸流螢﹐掩映其際﹐亦自灼灼可人﹐斷難泯滅矣﹗孔子曰﹕『羣居終日﹐言不及義﹐好行小慧﹐難矣哉﹗』而他日又曰﹕『不有博弈者乎﹐爲之猶賢乎已。』集小慧第十二。

詩謔

卓珂月爲人作合歡迎送詞回文《菩薩蠻》云﹕『春宵半吐蟾痕碧﹐斜窺愁臉如相憶。空撚兩三弦﹐朱扉寂寂然。依期郎踐約﹐悄步人疑鶴。小舒輕霧紗﹐收袂蘸紅霞。』此迎詞。『霞紅蘸袂收紗霧﹐輕舒小鶴疑人步。悄約踐郎期﹐依然寂寂扉。朱弦三兩撚﹐空憶相如臉。愁窺斜碧痕﹐蟾吐半宵春。』此送詞。

徐文長水神殿回文《燈》詩云﹕『新架燈垂髙廠殿﹐舊場球蹴鬥芳年。春花有幾能希賞﹐夜月無多惜早眠。輪迫馬蹄盤作陣﹐燭抽蓮葉嫩如錢。人遊厭聽催壺漏﹐客醉扶看墮鬢鈿。』『鈿鬢墮看扶醉客﹐漏壺催聽厭遊人。錢如嫩葉蓮抽燭﹐陣作盤蹄馬迫輪。眠早惜多無月夜﹐賞希能幾有花春。年芳斗蹴球場舊﹐殿廠髙垂燈架新。』

萬曆乙卯﹐順天鄕試有掛選監生十七人登賢書﹐年皆六十餘矣。余叔葆生作詩嘲之曰﹕『堪羨新科十七賢﹐商山齊赴鹿鳴筵。卻言序齒原無齒﹐共嘆同年是暮年。丹桂折來花滿眼﹐靑雲踏去雪盈顚。可憐到手烏紗帽﹐反帶儒巾入九泉。』

南昌張相公﹑蘭溪趙相公皆與江陵相左﹐由翰林謫州同﹐後屢遷﹐俱於辛卯入內閣。太倉王元馭當國﹐以詩戲之曰﹕『龍樓鳳閣城九重﹐新築沙堤迓相公。我貴我榮君莫羨﹐十年前是兩州同。』

風林夏五名景倩﹐延師周四維訓子﹐以不稱﹐欲再延﹐妻曰﹕『何爲又增人口﹖』夫不從﹐又延羅成吾。時諸理齋亦延於夏﹐戲曰﹕『夏五本是五﹐增口便成吾。四維尙未去﹐如何又請羅﹖』又夏五甚矮﹐妻甚長﹐理齋作歇後詩謔之曰﹕『夏五官人罔談彼﹐夏五娘子靡恃己。有時堂前相遇見﹐剛剛撞著果珍李。』

唐伯虎出遊遇雨﹐過一皂隸家﹐出紙筆求畫。伯虎畫海螄數百﹐題其上云﹕『海物何曾數著君﹐也隨盤饌入公門。千呼萬喚不肯出﹐直待臨時敲窟臀。』

無錫鄒光大連年生女﹐召翟永齡飲﹐翟作詩嘲之云﹕『去歲相招云弄瓦﹐今年弄瓦又相招。寄詩上覆鄒光大﹐令正原來是瓦窯。』

有裁縫以賄得冠帶﹐顧霞山嘲之曰﹕『近來仕路太胡塗﹐彊把裁縫作士夫。軟翅一朝風蕩破﹐分明兩个剪刀箍。』

莫廷韓與屠赤水過袁太衝家﹐見桌上有帖寫『琵琶一盤』者﹐相與大笑。屠曰﹕『枇杷不是這「琵琶」﹗』袁曰﹕『只爲當年識字差。』莫曰﹕『若使琵琶能結果﹐滿城簫管盡開花。』

有時少灣者﹐延師頗不盡禮﹐致其師爭競而散。或用吳語賦歇後詩嘲之曰﹕『少灣主人吉日良﹝時﹞﹐束脩且是爺多娘﹝少﹞。身材好像夜叉小﹝鬼﹞﹐心地猶如短劍長﹝槍﹞。三杯晚酌金生麗﹝水﹞﹐兩碗晨餐周發商﹝湯﹞。年終算賬索筵席﹝百家姓有索咸席賴﹞﹐劈拍之聲一頓相﹝打﹞。』

有嘲監生詩云﹕『革車買得截然髙﹝大帽﹞﹐周子窗前﹝艸﹞滿腹包。有朝一日髙曾祖﹝考﹞﹐煥乎其有﹝文章﹞沒半毫。』

廣文先生之貧自古記之﹐近日土風日趨於薄﹐有門人饋之肉﹐乃瘟豬也。先生嘲之曰﹕『秀才送禮﹐言之可羞﹐瘦肉一方﹐堯舜其猶。』又有以銅銀爲贄者﹐又嘲之曰﹕『薄俗送禮﹐不過五分﹐啟封視之﹐堯舜與人。』或作破云﹕『時官之責門人也﹐言必稱堯舜焉。』

舊有賦缺嘴者云﹕『多聞疑﹐多見殆﹐吾猶及史之﹐君子於其所不知蓋。』四語皆出四書﹐皆隱闕字﹐而末句尢奇。吳江一老翁貌似土地﹐沈寧庵吏部亦用此體賦云﹕『入疆辟﹐入疆蕪﹐諸侯之寶三﹐狄人之所欲者吾。』又吳中有顧秀才名達者﹐不學而狂﹐同學者嘲之云﹕『在邦必﹐在家必﹐君子上﹐小人下﹐不成章不。』並堪伯仲。

有士人遊虎跑泉﹐賦詩以『泉』字爲韻。一人但哦『泉﹐泉﹐泉』﹐久不成句。有老人曳杖而至﹐問其故﹐應聲曰﹕『泉﹐泉﹐泉﹐亂迸珍珠个个圓。玉斧砍開頑石髓﹐金鉤搭出老龍涎。』眾驚問曰﹕『翁非貫酸齋乎﹖』曰﹕『然﹐然﹐然。』遂邀同飲﹐盡醉而去。

壽春道士以小像乞解學士題贊﹐解聯寫『賊賊賊』﹐道士愕然。續云﹕『有影無形拏不得﹐只因偸卻呂仙丹﹐而今反作蓬萊客。』

一內相好弄筆墨﹐題一壽意﹐上畫壽星持杖﹐白日黃麋﹐松柏龜鶴﹐書其上曰﹕『柳梢枝上一輪月﹐黃狗身上幾點雪。不是老兒柱杖打﹐幾乎鷺鷥吞个鱉。』

姑蘇蔣思賢父子寫眞﹐交畫不像。有人嘲之曰﹕『父畫子不像﹐子畫父不眞。自家骨肉尙如此﹐何況區區陌路人。』

張明善嘗作《水仙子譏時》云﹕『鋪唇苫眼早三公﹐裸袖揎拳享萬鍾﹐胡言亂語成時用﹐大都來卻是哄說英雄。誰是英雄﹐五眼雞岐山鳴鳳﹐兩頭蛇南陽臥龍﹐三腳貓渭水飛熊。』

有人嘲禿指﹐《醉扶歸》云﹕『十指如枯筍﹐和袖捧金樽﹐搊殺銀箏字不眞。搔癢天生鈍﹐縱有相思淚痕﹐索把拳頭搵。』

一妓爲人傷目﹐睫下有靑痕。嘲之者作《沈醉東風》詞曰﹕『莫不是捧研時太白墨灑﹐莫不是畫眉時張敞描差﹖莫不是檀香染﹐莫不是翠鈿瑕﹖莫不是蜻蜒飛上海棠花﹐莫不是明皇宮墜下馬﹖』

詞客貧甚﹐戲作《淸江引》曰﹕『夜半三更睡不著﹐惱得我心焦躁。喫蹬的響一聲﹐盡力子嚇一跳﹐把一股脊梁筋窮斷了。』

杭州酒淡﹐有作《行香子》云﹕『湖水澄淸﹐灰價廉平﹐升半酒﹐攙做三升。茅柴焰過﹐肚脹彭亨。教君霎時飲﹐霎時醉﹐霎時醒。聽得淵明﹐說與劉伶﹐這一瓶﹐約莫三斤。君還不信﹐把秤來秤﹐有一斤酒﹐一斤水﹑一斤瓶。』

巧言

王﹑盧二人相謔﹐盧嘲王云﹕『有言則汪﹐近犬則狂﹔加頸足爲馬﹐拖角尾成羊。』王嘲盧云﹕『卿姓在亡成虐﹐在丘爲虛﹔生男爲虜﹐配馬成驢。』

張乂入太學爲齋長﹐其人渺小﹐動以苛禮律諸生。林叔弓作賦嘲云﹕『身材短小﹐欠曹交六尺之長﹔腹內空虛﹐乏劉叉一點之墨。』又詩云﹕『中分爻兩段﹐風使十橫斜。文上全無分﹐人前彊出些。』

吳人馬承學性好乘馬﹐喜馳驟。同學錢同愛戲曰﹕『馬承學﹐學乘馬﹐汲汲而來。』馬應曰﹕『錢同愛﹐愛銅錢﹐孳孳爲利。』

方千里一日會張更生﹐方作一令戲曰﹕『古人是劉更生﹐今人是張更生。手執一卷《金剛經》﹐問爾是胎生﹑卵生﹑濕生﹑化生。』張答曰﹕『古人是馬千里﹐今人是方千里。手執一卷《刑法志》﹐問爾是三千里﹑二千里﹐一千里﹖』

石中立員外常與同列觀上南園所蓄獅子。主者曰﹕『縣官日破肉十斤飼之。』同列曰﹕『吾儕反不及此。』石曰﹕『吾輩皆員外郎﹐敢比園內獅子﹗』

夏忠靖公與給諫周大有治水﹐一日偕宿天寧寺。周早如廁﹐夏戲曰﹕『披衣拖履而起﹐急事﹐急事﹗』周應聲曰﹕『棄甲曳兵而走﹐常輸﹐常輸﹗』

浙江花提舉與鄞縣校官交往﹐花戲之曰﹕『雞卵與鴨卵同窠﹕雞卵先生﹐鴨卵先生﹖』校官應曰﹕『馬兒與驢兒並走﹕馬兒蹄舉﹐驢兒蹄舉﹖』

陸文量參政浙藩與陳啟東飲﹐見其寡發﹐戲之曰﹕『陳教授數莖頭髮﹐無計可施。』啟東曰﹕『陸大人滿臉髭須﹐何須如此。』陸大賞嘆﹐笑曰﹕『兩猿截木山中﹐這猴子也會對鋸。』啟東曰﹕『有犯﹐幸勿罪。』乃云﹕『匹馬陷身泥內﹐此畜生怎得出蹄。』相與撫掌竟日。

一虞姓者爲許氏西賓﹐虞有所私﹐午後輒出館。許每往不通﹐因書於簡云﹕『夜夜出遊﹐知虞公之不可諫。』虞歸﹐卽答云﹕『時時來擾﹐何許子之不憚煩。』

余進士田與湯進士日新相善﹐因戲曰﹕『湯之盤銘曰「苟」者君乎﹖』湯應曰﹕『卿以下必有「圭」者﹐君也。』

詹侍禦與蘇大行五鼓行長安街﹐呵道聲相近﹐蘇問前行爲誰﹐從者曰﹕『道裏詹爺。』蘇曰﹕『詹之在前。』詹問後來爲誰﹐從者曰﹕『行人司蘇爺。』詹曰﹕『後來其蘇。』相顧一笑。

石動筩至國學﹐有博士問﹕『孔子弟子身通六藝者七十二人﹐幾人已冠﹐幾人未冠﹖』動筩曰﹕『以某考之﹐冠者三十人﹐未冠者四十二人。』博士曰﹕『所考何書﹖』石曰﹕『《論語》云「冠者五﹑六人」﹐五六得三十也﹔「童子六﹑七人」﹐六七四十二也﹔合之爲七十二人。』皆大笑。一說又問﹕『三千徒弟子後來作何結果﹖』答曰﹕『二千五百人爲軍﹐五百人爲旅。』俱極巧。

一士人家貧﹐與其友上壽﹐無從得酒﹐乃持水一瓶﹐稱觴曰﹕『君子之交淡如。』友應曰﹕『醉翁之意不在。』

陸通明世居洞庭﹐一日內人臨蓐生女﹐溺之。友人吳生誚之曰﹕『兄諱通明﹐這事欠通了﹗』陸訝之﹐吳曰﹕『豈不聞溺愛者不明耶﹖』

靑齊一士夫馮姓者極畏內﹐其夫人宋氏也﹐親友咸知之﹐無所諱。一日﹐客與語及家事﹐戲曰﹕『無若宋人然﹗』馮笑曰﹕『爾卽以此屬對。』客思之良久不得。馮曰﹕『我仍對之﹕是爲馮婦也。』其工巧若此。

張磊塘善淸言。一日﹐赴徐文貞席﹐食鯧魚﹑鰉魚﹐庖人誤不置醋﹐張云﹕『倉皇失措。』文貞捫一虱﹐以齒糜之﹐聞響聲。張云﹕『大率類此。』文貞解頤。

酒令

韓襄毅與夏公塤飲﹐韓舉一令曰﹕『傘字有五人﹐下列眾小人。所謂有福之人人伏侍﹐無福之人伏事人。』夏云﹕『爽字有五人﹐旁列眾小人﹐中藏一大人。所謂人前莫說人長短﹐始信人中更有人。』

陳祭酒詢忤一權貴﹐出爲州同﹐同僚餞行。陳學士循舉一令曰﹕『轟字三个車﹐余斗字成斜。車車車﹐遠上寒山石徑斜。』髙學士谷曰﹕『品字三个口﹐水酉字成酒。口口口﹐勸君更盡一杯酒。』陳祭酒云﹕『矗字三个直﹐黑出字成黜。直直直﹐焉往而不三黜。』合席大笑。

杜朝紳令麻城﹐毫無情面。一日宴鄕紳﹐梅西野舉一令曰﹕『單奚是奚﹐加點是溪﹐除卻三點﹐加鳥爲雞。諺云﹕得志貓兒雄似虎﹐敗翎鸚鵡不如雞。』毛石崖曰﹕『單靑是靑﹐加點爲淸﹐除卻三點﹐加心爲情。諺云﹕火燒紙馬鋪﹐落得做人情。』又一人云﹕『單其爲其﹐加點爲淇﹐除卻三點﹐加欠爲欺。諺云﹕龍遊淺水遭蝦戲﹐虎落平陽被犬欺。』杜答云﹕『單相是相﹐加點爲湘﹐除卻三點﹐加雨爲霜。諺云﹕各人自掃門前雪﹐休管他家瓦上霜。』

劉端簡居鄕﹐邑大夫或慢之。值宴會﹐劉出一令﹐用唐詩一句﹐附以方言﹐上下相屬。劉云﹕『一枝紅杏出墻來﹐見一半﹐不見一半。』一士夫云﹕『旋斫松柴帶葉燒﹐熱竈一把﹐冷竈一把。』邑大夫云﹕『杖藜扶我過橋東﹐我也要你﹐你也要我。』一士夫解之云﹕『點溪荷葉疊靑錢﹐你也使不得﹐他也使不得。』

沈石田﹑文衡山﹑陳白陽﹐王雅宜遊虎丘﹐飲千人石上。石田行令﹐取上一字﹐下拆兩字﹐意義相協。沈云﹕『山上有明光﹐不知是日光月光。』文云﹕『堂上掛珠簾﹐不知是王家簾朱家簾。』陳雲﹕『有客到館驛﹐不知是官人舍人。』王云﹕『半夜生孩子﹐不知是子時亥時。』各賞一大觥。

髙麗一僧陪宴朝使﹐戲行一令曰﹕『張良項羽爭一傘﹐良曰涼傘﹐羽曰雨傘。』朝使信口曰﹕『許由晁錯爭一葫蘆﹐由曰油葫蘆﹐錯曰醋葫蘆。』

有人爲令云﹕『子路百里負米﹐不知是糙米熟米﹖若是糙米﹐子路請禱﹔若是熟米﹐子路不對。』一人云﹕『子路宿於石門﹐不知開門閉門﹖若是開門﹐由也升堂﹔若是閉門﹐子路拱而立。』

羅狀元念庵與鄒公﹑徐公宴於寺觀﹐鄒指塑像出令曰﹕『祖師買巾﹐價只要輕﹐以此買不成﹐被髮列如今。』徐曰﹕『玉皇買傘﹐價只要減﹐以此買不成﹐頭頂一片板。』羅曰﹕『觀音買鞋﹐價只要捱﹐以此買不成﹐赤腳上蓮臺。』

張退如爲山陰令﹐與同寮飲臥龍山上﹐見緋衣婦人踱嶺而去。一寮友舉杯起一令曰﹕『二八佳人過嶺東﹐映山紅。』以婦人起義﹐而合一花名。次至某曰﹕『二八佳人同枕眠﹐並頭蓮。』張退如曰﹕『二八佳人經水通﹐月月紅。』

徐文長與友人飲﹐行令要一花名﹐一鳥名﹐搭四書二句﹐詞曲一句。一友曰﹕『虞美人嫁了白頭翁﹐翁曰﹕老矣﹐不能用也。寒窗更守十年寡。』文長曰﹕『十姊妹嫁了八哥兒﹐八口之家可以無饑矣。可憐兩口兒無依倚。』

伎女張斗奴侍三楊宴飲。東楊行令﹐飲﹐春月詩曰﹕『梨花院落溶溶月。』南楊飲﹐夏月曰﹕『舞低楊柳樓頭月。』西楊飲﹐秋月曰﹕『金鈴犬吠梧桐月。』英公語斗奴曰﹕『汝試歌之。』斗奴乃拜而歌曰﹕『梨花院落光如雪﹐犬吠梧桐月。佳人楊柳腰﹐舞罷晴光滅。春月者﹐夏月者﹐秋月者﹐總不如俺尋常一樣窗前月。』諸公大加稱賞。

確對

江西有提學出對云﹕『風擺棕櫚﹐千手佛搖折疊扇。』諸生無對者。乃祈乩仙﹐降書自稱李太白﹐對云﹕『霜凋荷葉﹐獨腳鬼戴逍遙巾。』

刑部郎中黃暐亦嘗召仙﹐令對『羊脂白玉尺』﹐乩云﹕『當出丁家巷田夫口。』暐明日往試之﹐其一耕者鋤土甚力﹐問此何土﹐耕者曰﹕『此鱔血黃泥土也。』暐大嗟異。

相傳有俗對云﹕『塔頂葫蘆尖﹐捏拳頭錐白日﹔城頭箭垛倒﹐生牙齒咬靑天。』亦工而可笑。

旅店中一鬼誦一對云﹕『鼠偸蠶繭﹐渾如獅子拋球。』叫喚竟夜。後一士子至﹐對曰﹕『蟹入魚罾﹐卻似蜘蛛結网。』怪絕不聞。

蘇郡蔣濤善屬對﹐有『一跳跳下地﹔一飛飛上天。』又有『凍雨灑窗﹐東二點﹐西三點﹔切糕分客﹐上七刀﹐下八刀。』皆精切。

李空同督學江西﹐有士子同其姓名。公曰﹕『吾試汝一對﹐曰﹕藺相如﹐司馬相如﹐名相如﹐實不相如。』一士子對曰﹕『魏無忌﹐長孫無忌﹐彼無忌﹐此亦無忌。』公賞之﹐特置髙等。

唐臯使朝鮮﹐朝鮮國王出對云﹕『琴瑟琵琶﹐八大王一般頭角。』臯對曰﹕『魑魅魍魎﹐四小鬼各樣肚腸。』王大駭服。

舊學士院壁間有題云﹕『李陽生﹐指李樹爲姓﹐生而知之。』楊大年爲學士﹐對之云﹕『馬援死﹐以馬革裹屍﹐死而後已。』

徐晞爲州吏目﹐偶隨守步庭墀中﹐見一鹿伏地。守得句云﹕『屋北鹿獨宿。』晞曰﹕『可對﹕溪西雞齊啼。』守大驚異﹐不以常禮遇之。

常州府同知吳﹑通判董至無錫﹐飲紅白酒而醉。吳出對云﹕『紅白造成﹐醉倒不知南北。』董對云﹕『靑黃未接﹐急來要賣東西。』

東郊巡按蘇松刷捲﹐許禦史戲云﹕『北臺東禦史﹐西人巡按南方。』東不能屬﹐陸采對曰﹕『冬官夏侍郎﹐春日辦完秋稅。』又李空同在江西有對云﹕『孤雁渡江﹐顧影徘徊如得偶。』人不能對﹐陸云﹕『老翁照鏡﹐鑑形仿佛似傳神。』

屠赤水與莫廷韓遊顧園﹐酒酣﹐屠偶吟云﹕『檐下蜘蛛一腔絲意。』莫云﹕『階前蚯蚓滿肚泥心。』

世宗事玄﹐有獻靈龜者﹐上出對曰﹕『赤水靈龜雙獻瑞﹐天數五﹐地數五﹐五五二十五數﹐數數合於道﹐道號元始天尊﹐一誠有感。』一詞臣對之曰﹕『丹山彩鳳兩呈祥﹐雌聲六﹐雄聲六﹐六六三十六聲﹐聲聲聞於天﹐天生嘉靖皇帝﹐萬壽無疆。』上喜甚﹐厚賫之。

趙太守時逢指筵上炮栗曰﹕『栗破縫黃見。』坐客不能對。贛妓朱云楚對曰﹕『藕斷魯思飛。』趙大奇之。

惠山寺有人出對曰﹕『無錫錫山山無錫。』後有對曰﹕『平湖湖水水平湖。』

蘇士金用元善屬對﹐在文翰林座謔其蒙師潘某。潘慍曰﹕『吾對﹐汝能對﹐甘受汝侮。』金淆之﹐潘曰﹕『王大夫昆季築墻﹐一土蔽三人之體。』金卽對曰﹕『潘先生父子沐髮﹐番水灌兩牛之頭。』一座大笑。

陳啟東訓導分水﹐一人題橋上云﹕『分水橋邊分水喫﹐分分分開。』啟東過而見之﹐對曰﹕『看花亭上看花回﹐看看看到。』皆其地名也。

陳啟東嘗思『的頸葫蘆』﹐無有確對。一日﹐方浴而得之﹐曰﹕『空心蘿卜。』天生語也。喜而躍﹐浴盆頓破。

蘇東坡在翰林時﹐北使以『三光日月星』請坡公屬對。坡公首以『四詩風雅頌』﹐妙矣﹐而又對以『四徳元亨利』﹐『貞』字爲仁祖諱﹐故缺之﹐畢竟不妥。陶庵對以『八脈寸關尺』﹐與首句並妙。

季祖廷尉公在燕邸寄一對句云京師無有對者﹐出句云﹕『天啟七年﹐七月七日天气。』陶庵對曰﹕『大明一統﹐一府一縣大名。』

季祖廷尉公面麻奇醜﹐眼眶臃腫﹐痘瘢層沓﹐短髭戟張﹐見者失笑。陶庵七八歲時﹐廷尉喜置之膝上﹐捋其髭。廷尉曰﹕『兒善屬對﹐爲我作須對。』陶庵曰﹕『大人﹕美目深藏﹐桃核縫中尋芥子﹔勁髭直出﹐羊肚石上種菖蒲。』廷尉撫掌大笑。

歸安沈筠溪少絕敏慧﹐與弟在途﹐風雨暴作﹐遇陳方伯兄弟。方伯戲曰﹕『大雨沈沈﹐二沈伸頭不出。』沈應曰﹕『狂風陣陣﹐兩陳搖尾不開。』

蘇州吳厚墅麻臉胡須﹐蒲田王玉峯面歪而眼多白。王戲云﹕『麻臉胡須﹐羊肚石倒栽蒲艸。』吳應曰﹕『歪腮白眼﹐海螺殼斜嵌珍珠。』聞者絕倒。

常熟嚴相公面麻﹐新鄭髙相公作文用腹艸﹐前後在翰林﹐髙戲嚴曰﹕『公豆在面上。』嚴應曰﹕『公艸在腹中。』

近傳聞一對無有對者﹐出句云﹕『儒忠恕﹐佛慈悲﹐道感應﹐三教同心。』陶庵對曰﹕『堯諮嗟﹐舜吁咈﹐禹咸若﹐一朝共口。』又﹕『漢勃﹝周勃﹞劭﹝應劭﹞唐功﹝徐有功﹞績﹝李績﹞宋勝﹝朱勝非﹞勛﹝王繼勛﹞﹐六臣協力。』

越有三號『彭山』﹕季以進士﹐程以指揮﹐彭以軍捨﹔而靑衿有三號『六峯』﹕葉死﹐袁生﹐而陸正病篤。徐文長取以作對曰﹕『文彭山﹐季彭山。武彭山﹐程彭山。半文半武彭彭山﹔活六峯﹐袁六峯。死六峯﹐葉六峯。不死不活陸六峯。』

蘇州範長白無嗣﹐夫婦上天平山求子。蘇州人口號曰﹕『範長白夫婦上天平﹐乏子。』後越中王宗溪﹑孫王剡生與陸禦史夢祖﹑督學夢龍爭產﹐王拆其梁。陶庵取以作對曰﹕『王宗溪祖孫打雙陸﹐拆梁。』

韓襄毅巡江西﹐方鞫死囚﹐忽誦句云﹕『水上結冰冰上雪﹐雪上加霜。』久不能對﹐一囚曰﹕『囚冒死敢對。』公曰﹕『汝能對﹐貸汝死。』囚曰﹕『空中起霧霧成云﹐雲開見日。』公撫掌稱佳﹐卽爲減死。

蘇州尢展成作對偶極工巧。戲作一對云﹕『天地小梨園﹐牽帝王將相爲傀儡﹐二十一史演成一部傳奇﹔佛門大養濟﹐收鰥寡孤獨爲丘尼﹐億千萬人徧受十方供養。』

尢展成對偶﹕『廣成修道一千二百歲﹐不知壺中日月才過分陰﹔仲尼作史二百四十年﹐何如皮裏春秋都無一字。』『嫠婦懮周﹐漆女懮魯﹐婦女之謀國﹐深於丈夫﹔田夫獻曝﹐野老獻芹﹐父老之愛君﹐眞於卿相。』『馮瀛王首尾唐周五朝﹐無異夏姬三少﹔趙眞定平分論語一部﹐恰似徐妃半妝。』『《法言》學《論語》﹐此陽貨之貌聖﹔王充作《刺孟》﹐亦桀犬之吠堯。』『二十四孝﹐貴人紫綬朱衣﹐笑半日黃粱美夢﹔三十六宮﹐美女翠鈿紅粉﹐哭一堆白骨秋墳。』『李巖老下四腳棋盤﹐賽過兩家三百六十著﹔劉玄石飲千日美酒﹐只當百年三萬六千場。』『生公聚石說法﹐問人反不點頭﹔太白邀月舉杯﹐算我誰堪對影。』『蠻觸氏干戈擾攘﹐蝸角裏百代春秋﹔槐安國朱紫榮華﹐蟻穴中一生仕宦。』『塵夢勞人﹐請倩鳥呼歸去﹔山靈好客﹐願隨石化飛來。』『枕流漱石﹐形骸自有山川﹔子鶴妻梅﹐眷屬豈無花鳥﹖』『艸茅富貴﹐惟有百城書﹔煙火神仙﹐無如千日酒。』『眼前得失﹐但看棋局一枰﹔身後死生﹐總付蒲團半偈。』

燈謎

蜜蜂窠﹕放之則彌六合﹐收之則退藏於密。

竹簾﹕不用刀﹐只用篾﹐勒碎風﹐劈破月。

走馬燈﹕但見爭城以戰﹐不見殺人盈城﹐是气也﹐而反動其心。

半邊銅錢﹕四書一句﹕不能成方圓。又骨牌名一个﹕天地分。

影戲﹕做得好又要遮得好﹐一般也號做子弟兵﹐有何面目見江東父老。

黃蜂﹝如夢令﹞﹕

舞處腰肢纖瘦﹐繡處金鍼斜透。歸到洞房中﹐羞見蝶雙鶯偶。知否﹐知否﹖命裏生來獨守﹗

燈球﹕六个姊妹閒耍﹐搭起秋千一架。髙燭照紅妝﹐多在星前月下。春夜﹐春夜﹐處處柔腸牽掛。

花燈﹕四面笙歇鼎沸﹐兩腳何曾著地。只爲有情人﹐遠在碧雲天際。迢遞﹐迢遞﹐流盡兩行珠淚。

帳偶﹕有大人之事﹐有小人之事。一人之身﹐而百工之所備。吾聞其語矣﹐未見其人也。

放鷂﹕孩兒意﹐只爲功名半張紙。臨行時﹐惹母手中綫﹐費幾許。只要去﹐扯不住。不愁你下第﹐只愁你際風雲﹐腸斷天涯何處。

銃楔﹕有放心而不知求﹐方寸之木﹐可使髙於岑樓。

傘﹕開如輪﹐斂如槊﹐剪紙綢繆護新竹。日中荷蓋影亭亭﹐雨裏芭蕉聲肅肅。晴天則陰陰則晴﹐二天之說誠分明。安得大柄居吾手﹐去覆東西南北之人行。

皇歷﹕摸著無節﹐看著有節。兩頭冰冷﹐中間火熱。

筆﹕少年發白﹐老年發靑。有事科頭﹐無事戴巾。

走馬燈﹝無際禪師詠﹞﹕團團遊了又來遊﹐無个明人指路頭。除卻心頭三昧火﹐槍刀人馬一齊休。

二僧兩頭睡﹝顧聖之作﹞﹕兩頭兩頭﹐口口兩頭。兩頭大﹐兩頭口﹔兩頭破﹐兩頭好﹔兩頭光﹐兩頭口﹔兩頭口﹐兩頭口。

叉袋﹝祝枝山作﹞﹕無物不開口﹐開口便成佛。盤多羅詰多﹐羅破多剎多佛多難陀。

鏡架﹕上無父母之命﹐下無媒妁之言。

木鑿﹕若要長﹐去兩頭﹔若要闊﹐去兩邊。

拆字

『他』字﹕問管仲。

『佯』字﹕何可廢也﹐以羊易之。

『州﹑洲』字﹕三點水﹐六點水﹐稱呼同﹐左右異。

『圉』字﹕國之所存者﹐幸也。

『秦』字﹕二畫大﹐二畫小。

『卜』字﹕上又無劃﹐下又無劃。

『乁』字﹕曲牌名﹐懶畫眉﹔骨牌名﹐八不就﹔俗語撇脫﹐又忘八。

『井』字﹕四十八个頭。

『冫昜』字﹕古人名二个﹐曾點成湯。

『用』字﹕上有可耕之田﹐下有長流之川。一月復一月﹐兩月共半邊。一字共六口﹐兩口不周全。

『孕』字﹕上寫了一撇﹐下寫了一畫。

『田』字﹕四山縱橫﹐兩日綢繆﹔富是他起腳﹐累是他起頭。

『呆』字﹕出自幽谷﹐遷於喬木。

『晶』字﹕九畫六直﹐神仙不識。

『凡』字﹕鳯鳥不至。

『四』字﹕欲罷不能。

『斤』字﹕丘未能一焉。

『奇』字﹕可與立。

『春』字﹕節气一个﹐春分。

『旭』字﹕節气一个﹐重陽。

『本』字﹕無天於上﹐無地於下。

『美』字﹕俗語羊頭扯在狗腦。

『書』字﹕莫說盡盡頭﹐還有一日。

『冒』字﹕一日一月﹐其中稍缺。

『同』字﹕有用之形﹐無用之實﹔憎玆多口﹐遇吉不吉。

『哭』﹤右口代以﹥字﹕俗語笑不得﹐哭不得。

『亙』字﹕尋三不見眞可怪﹐一在其中二在外。

『吝』字﹕先生不通﹐文在口中。

『束』字﹕不像東東翁﹐外貌則同﹔呆在肚裏﹐一字不通。

『樓』字﹕長子經過十八﹐矮子經過八十八﹐一个婦人底下壓。

『米』字﹕上面看來是八十﹐下面看來是十八﹐四面看來四个不﹐連環看來八个不。

『幹』字﹕上邊一个十﹐下邊一个十﹐中間一个不是十的日﹐直豎一个一﹐橫放一个一﹐下邊一个不是一的乙。

『蕃』字﹕只種一爿田﹐有艸又有米。

『幾』字﹕俗語人不像人﹐鬼不像鬼。

『埋』字﹕左邊一塊土﹐下邊一塊土﹐上頭打个箍﹐蘆圈中間還有一塊土。

『皿』字﹕似四非四﹐似血非血﹐仔細看來﹐孟子跌折。

『復』字﹕夏字少一撇﹐又在旁邊立﹐杠做揚州人﹐顧侯也不識。

『亞』字﹕若還加口便啞﹐不可有心爲惡﹐中間全沒肚腸﹐外面任生頭角。

『尹』字﹕伊無人﹐羊口羣﹐斬頭筍﹐減口君﹐拖尾全身醜﹐蹩腳半邊門。一條橫扁擔﹐擡起冷屍魂。

『王曰叟』字﹕兩山獨背背相連﹔兩山對面面相連﹔更有兩山對面處﹐巾間文筆直衝天。

『賞』字﹕和尙與秀才爭口﹐幫了和尙不成秀才﹐幫了秀才又不成和尙。

『資﹑賀』二字﹕貝字欠兩點﹐莫作目字猜﹔目字加兩點﹐莫作貝字猜。

『詞』字﹕未同而言。

『虫﹑二』兩字﹕徐文長贈一妓爲齋名﹐取義無邊風月。

『孟子一句』﹕道是二九一十八﹐又不是二九一十八﹔道是三八二十四﹐又不是三八二十四﹔道是四七二十八﹐又不是四七二十八﹔道是五六得三十﹐又不是五六得三十。其實皆十一也。

『尹巨乂了』君不君﹐臣不臣﹐父不父﹐子不子。

講書

余姚先生講『其次致曲章』﹕大約第一等好麥都當飯喫了﹐其次的方才制曲。曲做成時﹐自然方方正正成一曲形。成形之後﹐將他掛在檐際風曬﹐日久未免要蛀。蛀成窟窿﹐裏面漸漸透明。及至透明﹐遇風吹則翕翕自動。蓋其動時﹐已把初時形狀盡行變過﹐變之不久﹐一發零零落落﹐脫化在地矣。你道世間何物能如此脫化﹖惟天下蛀虫爲能化也。

又講『徳行顏淵』節﹕徳行顏是一个憊賴人﹐口嘴不好﹐冤那閔子牽了冉伯的牛。仲弓是他鄰捨﹐不忍坐視﹐出與處分﹐費了許多言語﹐說道﹕『閔子是个好人﹐你如何怨他偸牛﹐理合置酒討饒﹐必須宰鵝。』子貢在傍說道﹕『政是。』言政該如此也。兩邊情願﹐已將此事和息。冉有季在路上聞得此事﹐便學向子遊子知道﹐子遊子聞說﹐曰﹕『嗄﹐有這等事﹗』

補巧言後

妓王四面有紅疤﹐文長作《黃鶯兒》嘲之曰﹕『王四有天黥﹐火燒斑穢素綾﹐胭脂誤落饅頭蒸。似豬油帶精﹐似西瓜有丁﹐石灰壇上黃泥印。細論評﹐白羅帕上﹐累一搭月經痕。』

費文憲宏官侍郎﹐其兄爲太常少卿。公宴﹐以少長易其位﹐劉瑾適過之﹐云﹕『費秀才以羊易牛。』公答云﹕『趙中貴指鹿爲馬。』瑾怫然去。

廖鳴吾﹑倫彥式偕入朝﹐洞野曰﹕『有一偶語試對之﹕人心不足蛇吞象。』白山徐應曰﹕『天理難忘獺祭魚。』廖﹐楚人﹐倫﹐粵人﹐蓋以物產相嘲云。

裏中有胡矮子﹐渾名三寸丁﹐縣前開一飯鋪﹐飭極精腆﹐以胡飯出名。曾石卿作《黃鶯兒》嘲之曰﹕『胡飯寸三髙﹐進陰溝帶雉毛﹐鵝黃蠶繭燕氈帽。扇套兒束腰﹐拐杖兒等稍﹐紫楡綽板棺材料。擺搖搖﹐重陽白菜﹐錯認做老芭蕉。』

快園道古隱佚部卷第十三

陶庵曰﹕自古箕山穎水﹐凡有隱士之名者﹐皆不成其爲隱士也。何者﹖身旣隱矣﹐焉用名之﹖使人知有箕山﹐知有穎水﹐則許由﹑巢父已遂不得自隱矣。王君公避世墻東﹐儈牛自隱﹐市囂廛雜﹐日日相見﹐而孰測其爲兼山之遁乎﹖故曰﹕『小隱在山林﹐大隱在城市。』集隱佚第十三。

龍潭老人潛心古學﹐與吳康齋相友善﹐籬落蓬門﹐無人知識。陳白沙嘗以《周易》疑義質康齋﹐康齋曰﹕『過淸江可叩龍潭老人。』白沙如其言往謁﹐適老人雨中蓑笠犁田。乃延至家﹐與之對榻信宿﹐辧析疑義。白沙嘆服而去。老人語兒輩曰﹕『吳康齋非愛我者。』

朱逸﹐泰州人。樵柴易麥糈﹐擇精者供母﹐糗其糲秕以樵。一日﹐過道學王東崖閭﹐行吟曰﹕『離山十里﹐薪在家裏﹔離家一里﹐薪在山裏。』東崖謂其徒曰﹕『小子聽之﹐人病不求耳﹗』

虞原璩博涉經史﹐隱居瑞安﹐郡守何文淵時時乘小舟詣之﹐稱莫逆。一夕忽至﹐坐談久之﹐不覺夜半﹐村落無所覓酒。太守曰﹕『酰可代也。』璩遂出新酰﹐侑以蔬韭﹐對酌劇談﹐時人謂之醋交。

王麟州官關西﹐見二叟策杖而行﹐狀貌甚古﹐王問﹕『何以得此﹖』一叟曰﹕『力田收谷﹐可供饘粥﹔釀泉爲酒﹐可畱親友。臨野水﹐看浮雲﹐世事百不一聞。』一叟曰﹕『浚池養魚﹐灌園藝蔬﹐教子讀書。不識催租吏﹐不見縣大夫。』王作而謝曰﹕『眞太古之民﹗』

李茇號岣嶁﹐武林人﹐住靈隱韜光山下。造山房數楹﹐盡架回溪絕壑之上﹐溪聲淙淙出閣下﹐古木蓊翳﹐大有幽致。山人居此﹐孑然一身。好詩﹐與天池徐渭友善。客至﹐則呼僮駕小舟蕩槳於六橋﹑西泠間﹐散發箕踞﹐淡然嘯歌。自磥石爲壙﹐死則瘞於山房之側。

王元章攜妻孥隱九里山﹐種梅千樹﹐題其居曰『梅花書屋』。春時﹐梅子結實賣錢﹐每一樹若干錢﹐以紙裹識之。逐日支用﹐則記曰食梅幾樹。大雪﹐赤足上鑪峯﹐四顧大呼曰﹕『天地間合成白玉﹐使人心膽澄澈﹐便欲仙去﹗』

伍云居新會山﹐南有大江﹐自以意爲釣艇﹐買瑟一張﹐設供具其中。遇良夜﹐皜月當空﹑乘艇獨釣。或備茗果﹐招友人共啜﹐悠然坐艇尾賦詩﹐扣舷賡和﹐不知天壤之大也。後卽以所居北巖築艸屋三楹﹐名曰『尋樂往來居』。

張詩自號昆侖山人﹐居北平。所居一畝之宅﹐擇隙地種竹。每遇風雨飄蕭﹐披襟流眄﹐相對欣然﹐命酌就醉。興到﹐跨蹇信所之﹐𨿽中途遇風雨﹑受饑寒﹐不攺悔。所著《罵鬼》《詰發》《笑琳》等集﹐雄奇變怪﹐覽者不敢以今人目之。字畫放勁﹐得其一幅﹐揭之壁間﹐可以驚人﹐亦足驅鬼。

孫宜弱冠舉賢書﹐五上公交車而五躓﹐因不復應制。自號洞庭漁人﹐人呼之『漁人』則應﹐他呼之則不應。漁人薄有世業﹐盡斥爲園圃﹑臺榭﹐購異書﹑名畫﹑古器實其中﹐而園中多植奇卉怪木。素嗜酒﹐乃益釀酒。客來﹐毋問貴賤輒畱飲﹐飲輒醉﹐醉則不問客所去。遇佳辰日日如之。

髙濲自號石門子﹐善畫。家貧﹐嗜酒﹐日酣飲﹐醉則狂叫放歌﹔醉甚﹐卽散發赤腳﹐軒軒起舞。又自號鬔仙。裏有宋子者﹐與濲善﹐病瘧一歲﹐濲往問之﹐宋彊起就榻﹐因飲之酒。酒酣﹐濲染筆畫菊數本﹐倒垂懸崖﹐香姿隱隱﹐有飄拂流動之致。宋泠然疏爽﹐因再請。復寫奇石亭立﹐雙竹淩空﹐蕭蕭數葉。宋躍起視之﹐毛髮俱竦﹐是日瘧遂差。時人爲之語曰﹕『少陵有佳句﹐不若鬔仙筆。』

陸包山家支硎旁﹐所居有山水之勝。藝菊數百本﹐五色相鮮。佳客至﹐輒解衣伏雌鬥酒﹐彌日夜不倦。有腴田數頃﹐忽盡棄之﹐畱以供客﹐以此自老。

陳海樵鶴營二別業﹕在山者爲息柯亭﹐在水者爲曲池。山人好古﹐買奇書﹑名畫﹑鼎﹑彜﹑樽﹑罍﹐所藏皆三代法物。旣善詩文﹐復精書畫。座上賓客常滿。山人多材多藝﹐觴舉酒酎﹐其所戲弄者﹕彈琴﹑撥阮﹑鼓瑟﹑吹笙﹑品簫﹑度曲﹑蹴踘﹑投壺﹑雙陸﹑圍棋﹑說書﹑演劇﹔瑣至吳歈﹑越曲﹑梵咒﹑道章﹑伐木﹑挽石﹑懺辭﹑儺逐﹑萬舞﹑偶戲﹐樂師蒙瞍口誦而手奏之者﹐一遇興至﹐輒自爲之﹐靡不窮態極調。四方之人得接見顏色﹐丰頤美髯﹐眉目如畫﹐望而知爲神仙中人。

楊鐵崖老居泖湖﹐駕春水宅往來苕霅之間。有小海生賀公爲『江山風月神仙福人』﹐且貌公小像﹐題其上曰﹕『二十四考中書令﹐二百六字太師銜﹐不如八字「神仙福人風月湖山」一擔擔。』

楊鐵崖晚年臥起小蓬臺﹐不復下。直榜於門曰﹕『客至不下樓﹐恕老懶﹔見客不答禮﹐恕老病﹔客問事不答﹐恕老默﹔發言無所忌﹐恕老迂﹔飲酒不輟樂﹐恕老狂。』其誕情傲世如此。

王光庵遁迹西山﹐姚少師以舊好訪之﹐謂曰﹕『寐寐空山﹐何堪久住﹗』答曰﹕『多情花鳥﹐不肯放人。』

王陽明塾師許半圭爲姚江隱士﹐陽明十四歲卽從之學。每當風雨晦冥﹑雷電交作﹐令陽明獨行城上﹐緣城走四十里﹐以練其膽力。嘗授陽明以武侯陣法。一日﹐陽明閉戶用赤白豆壘陣圖未完﹐呼侍午膳﹐先生大驚曰﹕『爾作何事﹐面上殺气如許﹖』陽明告以實。先生喜曰﹕『爾便解此耶﹗』更進以遁甲諸書。海日公嘗夜至書捨﹐見陽明躍水上﹐不敢叫而去。及陽明巡撫江西﹐別先生﹐先生曰﹕『勿錯認帝星。』蓋楚分野鄰江右﹐世宗在楚﹐恐其錯認寧王也。陽明至江西﹐寧王將舉事﹐先生令其子貽陽明以棗﹑梨﹑江豆﹑西瓜子四物﹐陽明驚曰﹕『此先生教我蚤離江西也﹗』遂有查亂兵之行﹐得不與濠難。後陽明封新建伯歸﹐冕服往拜。先生方與老妻磨麥﹐呼陽明磨前立﹐曰﹕『完此斗麥﹐與汝語。』陽明植立不敢動。先生磨麥完﹐陽明肅拜﹐先生第舉手小俯之﹐徐自汲水﹐令老妻做麥餅款陽明而別。

卓彥恭嘗過洞庭﹐月下有漁舟棹其傍。彥恭問﹕『有魚否﹖』答曰﹕『無魚有詩。』乃鼓枻而歌曰﹕『八十滄浪一老翁﹐蘆花江水碧連空。世間多少乘除事﹐良夜月明收釣筒。』問其姓氏﹐不答。

徐文長作《鎭海樓記》﹐胡少保酬以百二十金﹐文長謝侈不敢受。少保曰﹕『我愧晉公子﹐於是文乃遂能愧湜﹖倘用福先寺事數字以責我酬﹐我其薄矣﹐何侈爲﹖』文長乃持歸﹐買城南地十畝﹐有屋二十有二間﹐小池二﹐以魚以荷﹐木之類﹐果﹑花﹑材三種﹐凡數十株。長籬亙畝﹐護以枸杞。外有竹數十个﹐筍迸云。客至﹐网魚燒筍﹐佐以落果﹐醉而詠歌﹐顏其堂曰『酬字』。

陶庵晚年號六休居士﹐白嶽問其說﹐陶庵曰﹕『粗羹淡飯飽則休﹐破衲鶉衣暖則休﹐頹垣敗屋安則休﹐薄酒村醪醉則休﹐空囊赤手省則休﹐惡人橫逆避則休。』白嶽曰﹕『此大安樂法也。』

敖淸江曰﹕『金溪胡九韶學《易》潔修﹐每日晡﹐焚香頓首﹐謝天賜一日淸福。妻笑日﹕「一日三餐菜粥﹐何名淸福﹖」九韶日﹕「吾生無兵禍﹐家無饑寒﹐榻無病人﹐門無訟事﹐非淸福而何﹖」予童時聞而笑之。逮正徳辛未被華林之寇﹐己卯遭宸濠之變﹐避難山中﹐饑渴顚踣﹐始信九韶之言良然﹗』

快園道古戲謔部卷十四

陶庵曰﹕東坡性不忍事﹐嘗云﹕『如食中有蠅﹐吐出乃已。』故一生坎坷﹐多以口舌爲祟。沈靑霞以調笑殺身﹐王弇州以調笑殺父。審是﹐則爲人在世﹐自當捉鼻掩口﹐用以免禍矣。吾想月夕花朝﹐良朋好友﹐茶酒相對﹐一味莊言﹐有何趣﹖向眉公曰﹕『畱七分正經以度生﹐畱三分癡呆以防死。』集戲謔第十四。

王季重與倪玉如皆善書﹐王書瘦長﹐倪書稜角。王戲之曰﹕『倪鴻寶﹐爾書象刺菱翻筋斗。』倪應曰﹕『爾書象蚱蜢豎蜻蜓。』

蔡中丞敬夫宴王季重於滕王閣﹐兩人佇看落照﹐敬夫眇一目﹐季重顧而笑曰﹕『王勃序妙至此﹗』敬夫詰之﹐王曰﹕『落霞與孤騖齊飛﹐年兄孤目正對落霞。』敬夫面赤至頸。

越中詩客某某約王季重同掃徐文長墓﹐且作詩弔之﹐季重曰﹕『掃墓甚善﹐但不可作詩。』詩客問故﹐季重曰﹕『何苦又要他死一遭。』

顧太僕居懮﹐須髮盡白。起復北上﹐以藥染之﹐人笑曰﹕『顧太僕須髮亦起復矣﹗』

胡靑蓮與兪伯和交厚﹐而意甚不合。靑蓮曰﹕『余與伯和交厚只多一頭耳﹐他殺得我亦好﹐我殺得他亦好。』時人謂之刎頸交。

趙介臣爲淸朝教官﹐其友孟子塞致書責之﹐謂﹕『吾輩明倫政在今日﹐爾柰何爲教官﹐且坐明倫堂上﹖』介臣愧不能答。兩年後﹐子塞亦貢﹐亦爲教官﹐晤介臣﹐介臣曰﹕『天下學宮制度不一﹐豈貴庠沒有明倫堂耶﹖』

徐文長厭對禮法士﹐所與狎者多詩人酒客﹐亦復磊落可喜者﹐人與淡輒稱佳。有柳生九喜評駁古人﹐常恨孔明不善用兵﹐歷數可破魏擒曹處皆失著﹐至欲裂眥。及去﹐文長送之﹐扉半闔﹐睨而曰﹕『嘖嘖﹐不道短柳九辦殺曹瞞。』

先大父髫時入獄中候文長﹐見囊盛所著械懸壁間﹐大父戲之曰﹕『豈先生無弦琴邪﹖』文長撫其頂而笑。

李司李與祁徳公厚﹐所關說者乃子衿王君達事。君達對簿﹐司李曰﹕『祁二相公言爾爾。』君達曰﹕『我王三相公言不爾爾。』司李曰﹕『秀才在我前輒自稱相公﹖』君達笑曰﹕『祁二相公非秀才邪﹖』司李一笑而罷。

迂仙見馬帶鈴﹐問曰﹕『馬何爲帶鈴﹖』曰﹕『恐其道上撞人耳。』迂曰﹕『鵓鴿在天上﹐有何人可撞﹖』曰﹕『鵓鴿恐鶻子打去。』迂曰﹕『佛殿掛鈴怕恁鶻子﹖』曰﹕『佛殿怕鳥鵲做窠。』迂笑曰﹕『鋪兵腰間有何鳥鵲做窠﹖』人不能難。

迂仙宵行﹐頭著鳥糞﹐心甚懮之﹐乃賒一豬首解禳﹐久逋不還。屠戶索之甚急﹐迂仙曰﹕『逋﹐故當還。然吾有數說﹐聊爲解之。』屠曰﹕『尙有何說﹖』迂曰﹕『譬如此價蚤蚤還你。』屠曰﹕『蚤蚤還我﹐利上復有利矣。』遷曰﹕『譬如此豬竟不生頭柰何﹖』屠曰﹕『世間那有豬不生頭之理。』迂曰﹕『譬如前日這一堆鳥糞撒在你的頭上。』屠曰﹕『今日遇你﹐勝著鳥糞矣﹗』

先大父令淸江﹐一寮友令宜春者﹐少年滑稽﹐一日小飲﹐歌兒供唱﹐大父戲曰﹕『唱《宜春令》。』少年卽應曰﹕『再唱《淸江引﹝尹﹞》。』

大父與宜春令同候直指審錄囚﹐宜春令拱手問曰﹕『敝囚犯已在門外﹐不識貴囚犯到否﹖』

大父與宜春燕飲﹐起席小遺﹐宜春摳衣越次而言﹐曰﹕『𨿽﹝尿﹞無先後之分﹐而有緩急之序。』

伶人駱嘻嘻扮霸王﹐規模气度無不妙﹐而喉嚨稍啞。大父在座曰﹕『霸王聲欠響耳﹗』駱嘻嘻插一諢曰﹕『孤家是恁般喑啞叱吒。』

成化末﹐刑政多乖。阿醜劇戲於上前﹐作六部差遣狀﹐命精擇之﹐一人云﹕『姓公名論。』主者曰﹕『公論如今去不得。』一人曰﹕『姓公名道。』主者曰﹕『公道如今行不通。』後一人曰﹕『姓胡名塗。』主者曰﹕『胡塗如今才是當行﹗』

中官阿醜於上前作院本﹐時王越﹑陳鉞媚汪直結爲死黨。醜作直持雙鉞趨蹌而行﹐或問之﹐曰﹕『吾行兵惟仗此兩鉞耳﹗』問鉞何名﹐曰﹕『王越﹑陳鉞。』

保國公石亨私役禁兵二千治第。阿醜演《千金記》言﹕『楚歌吹散了六千兵。』內曰﹕『八千兵怎落了二千﹖』阿醜曰﹕『那二千爲保國公造房子﹐還吹不散。』

朱文懿當國﹐其子納言石門廣置田宅。居近南門﹐凡南門外坐朝問道﹐四號田欲買盡無遺﹐巧取豪奪﹐略無虛日。外祖陶蘭風先生謔之曰﹕『石門你只管坐朝問道﹐卻忘了垂拱平章。』

成化末年﹐言官緘默不言朝事。孫禦醫素善謔﹐人問生疥何以治之﹐曰﹕『請六科給事中口餂之卽愈。』人問故﹐曰﹕『不語唾可治疥也。』

淩某拜分宜爲父﹐人稱其爲『嚴子陵』。後有縉紳王姓者﹐抱他人子爲孫﹐遂以『王孫賈』對之。

王槐野問王元美曰﹕『趙刑部某治狀何如﹖』元美曰﹕『循吏也﹐且苦吟。』槐野曰﹕『循吏可做﹐詩何可便做﹖』

一道學講萬物一體。一生曰﹕『設遇猛虎﹐此時何以一體﹖』一生曰﹕『有道之人履虎不咥﹐必騎在虎背。』周海門笑曰﹕『騎在虎背還是兩體﹐到底喫在虎肚方是一體。』

蘇人好遊﹐袁中郎詩云﹕『蘇人三件大奇事﹕六月荷花二十四﹐中秋無月虎丘山﹐重陽有雨治平寺。』

吳玄水少以牛稱﹐松江人爲作七事件﹕『一字曰「則」﹐二字曰「冉伯」﹐三字曰「以羊易」﹐四字曰「吾何愛一」﹐五字曰「五羊之皮食」﹐六字曰「百乘之家不畜」﹐七字曰「謨蓋都君咸我績」。七書語旣奇﹐而更妙在句句叶韻。

新安許志吉以大理評事出賣黃山﹐鄕人恨之。直指賈繼春送一匾曰『大卜於門』﹐次日於字上稍加筆畫﹐攺作『天下未聞』。許大怒﹐拭去。次日﹐又攺作『閹手下犬』﹔再次日﹐又攺作『太平拿問』。魏璫敗﹐直指縛至太平府勘問﹐果應其讖。

紹興一百戶送親﹐穿大紅圓領﹐優人謔之。考試官出一對曰﹕『紙灰化作白蝴蝶。』一士子對曰﹕『百戶變了紅蜻蜓。』一座大笑。

越中一衙役諢名老蛤蚆﹐一日赴席﹐僭戴方巾。優人演劇﹐唱『禪機玄妙』﹐小醜諢曰﹕『田雞圓帽﹐則老蛤蚆好戴方巾矣﹗』

張筱庵眇一目﹐常贊千手千眼觀世音像﹐曰﹕『汝有千目﹐眾皆了了。我只雙眸﹐一明一眇﹐多者太多﹐少者忒少。』

李九我在禮部時好施﹐日至部﹐丐者攀輿接路﹐李不覺色喜﹐對僚佐彊作不堪狀。楚人吳化爲郎﹐進曰﹕『老先生衙門原系教化之門。』李默然。越日﹐化左遷。

蕭山腳夫遇冬天破壁風冷﹐輒嘆曰﹕『西興風也作怪﹐在戴老爺家過夏﹐偏到我家過冬﹗』

張江陵病﹐百官設醮﹐已而病劇﹐大臣復有舉者﹐申瑤泉笑曰﹕『如此﹐則相公再醮矣﹗』

祝枝山右手駢拇指﹐或戲之曰﹕『君之富於筆札﹐應以多指。』枝山應曰﹕『誠不以富﹐亦祗﹝指﹞以異。』

嚴介溪誕辰﹐諸翰林稱壽﹐爭呈其面。時菊花滿堂﹐陸平泉獨退處於後﹐徐曰﹕『不要擠壞了陶淵明。』

太監谷大用迎駕承天﹐所至暴橫﹐官員接見﹐多遭叱辱﹐必先問曰﹕『你紗帽是那里來的﹖』一令略不爲意﹐大用喝問如前﹐令曰﹕『我紗帽在十王府前三錢五分禿白銀子買來的。』大用一笑而罷。

許公國與申公時行相約往一公所﹐申往﹐許拉之﹐許曰﹕『此才午時﹐卽行乎﹖』申應曰﹕『旣以身許國﹐不得不爾﹗』

達毅與王達同爲郎中﹐一日僉公移﹐王戲曰﹕『每書銜名﹐但以公上﹐爲我之下。』毅應曰﹕『君子上達﹐小人下達。』

周文襄在姑蘇日﹐有報男子生兒者﹐公不答﹐但目諸門子曰﹕『汝輩愼之﹗』

袁中郎與陶石簣遊西施山﹐信宿而去。後陶與袁書云﹕『昔日與石公宿幾夜嬌歌艷舞之山。』袁曰﹕『此書須注明﹐不然﹐累弟他日謚文恪公不得也。』

王弇州赴一富人席﹐設饌有臭鱉及生梨子。弇州捉鼻曰﹕『世上萬般哀苦事﹐無過死鱉與生梨。』坐客大噱。

正徳間﹐有無賴子好作十七字詩。太守祈雨不應﹐作詩曰﹕『太守出祈雨﹐萬姓皆歡悅﹐昨夜推窗看﹐見月。』太守知﹐使使捕至﹐曰﹕『爾善作十七字詩﹐試再詠之﹐佳則釋爾。』卽以別號西坡命題。其人應聲曰﹕『古人號東坡﹐今人號西坡﹐若將兩人較﹐差多。』太守怒﹐杖之十八。其人又吟曰﹕『作詩十七字﹐被責一十八﹐若上萬言書﹐打殺。』太守笑而釋之。

一人亦喜作十七字詩。見有婦人過前﹐作詩曰﹕『走過一嬌娘﹐羅裙繞地長﹐金蓮剛四寸﹐橫量。』後以事發配鄖陽﹐母舅送之﹐相對泣﹐母舅眇一目﹐作詩曰﹕『發配在鄖陽﹐見舅如見娘﹐兩人齊下淚﹐三行。』

隆慶戊辰﹐有私閹火者張朝﹐假傳奉旨來浙選繡女﹐民間女子十二三以上者婚嫁殆盡。有作詩嘲之曰﹕『抵關內使未爲眞﹐何必三杯便做親﹖夜來明月樓頭望﹐嚇得嫦娥要嫁人。』

陸楠上公交車不第﹐道揚州﹐鈔關戶部稅其舟。楠投一詩云﹕『獻策金門苦未收﹐歸心日夜向東流。扁舟載得愁千斛﹐幸遇明王不稅愁。』戶部見詩﹐迎而禮之。

孫太初隱居西湖﹐仿林逋妻梅子鶴﹐後變節徙湖州﹐連娶二婦。有士人調之曰﹕『僕從西湖來﹐有尊眷二人譙兄。』孫問﹕『何人﹖』士人答曰﹕『是梅令政﹑鶴令郎耳。』

冏卿胡璞完居家極儉朴﹐有疾延醫﹐醫方中有用人參者輒抹去。嘗曰﹕『別人家喫人參忌蘿卜﹐寒家是喫蘿卜忌人參。』

無賴子題妓館壁上﹕『春王正月﹐公與夫人會於此樓。』一士人題其下云﹕『夏大旱﹐秋饑﹐冬雨雪﹐公薨。君子曰﹕不度徳﹐不量力﹐其死於饑寒也﹐宜哉﹗』

一醫者死﹐其子向王弇州乞墓銘﹐弇州曰﹕『墓銘不眞則不傳﹐吾爲尊公銘之﹐』銘曰﹕『某公某﹐少學歧黃之術﹐壯而欲行之﹐偶感微疾﹐姑自試之﹐暴卒。』

王弇州爲郎﹐時適有宴會﹐嚴世蕃候久方至﹐弇州問之﹐曰﹕『病傷風耳。』弇州笑曰﹕『爹居相位﹐怎說出傷風﹖』座客大笑﹐世蕃銜之。

徐華亭婿顧某謁一薦紳﹐有坐客問云﹕『此君何人﹖』薦紳曰﹕『當朝宰相爲嶽丈。』

袁中郎與江菉蘿分宰長吳二邑﹐中郎一無問饋。時兄袁石浦宗道在翰林﹐江嘲中郎曰﹕『他人問饋﹐以孔方爲家兄﹔君不問饋﹐以家兄爲孔方耳。』

席書以議大禮擢禮部尙書﹐尋加宮保。一內臣見其腰玉﹐陽爲不識﹐曰﹕『此帶是大理石所爲耶﹖』

劉子儀不得大用﹐稱疾不出。朝士問疾﹐劉云﹕『虛熱上攻。』石文定在座﹐云﹕『只消一把淸涼散。』﹝西府用淸涼傘﹞

程學士敏政主試鬻題﹐伶人誚之﹐持雞出﹐白此雞價值千金。問曰﹕『此何雞而價髙若是﹖』對曰﹕『此程學士家雞﹐只賣他一个五更啼耳﹗』

馮具區攜妓泛西湖﹐泊定香橋﹐有羣少年擁觀﹐公命移舟。少年輩大罵曰﹕『爾不過會元祭酒﹐吾輩後來殆將勝汝﹗』公命使者曰﹕『致上秀才﹐縱若隨後趕來﹐老夫已過學士港矣﹗』﹝西湖淸波門有學士港﹞

熊惇朴左遷通判﹐辭張江陵﹐江陵曰﹕『我與爾痛癢相關﹐自當畱意。』熊曰﹕『老師恐未見痛﹖』相公問故﹐熊曰﹕『王叔和醫訣云﹕痛則不通﹐通則不痛。』江陵大笑。

陳白沙當成化初會試時﹐好新奇﹐作『老者安之』三句題破云﹕『物各有其等﹐聖人等其等。』試官戲批其傍云﹕『若要中進士﹐還須等一等。』

徐文長作時藝﹐常以戲謔行之。作『公孫衍﹑張儀』至『妾婦之道』題﹐破曰﹕『尙論戰國之士﹐時人雄之﹐而大賢雌之也。』士林傳以爲笑。

丹徒靳少師繼妻請旌﹐吳宗伯曰﹕『夫人受一品封﹐自應守節﹐旌不合例。』徐華亭力爲言之﹐宗伯笑曰﹕『相公亦慮閣老夫人再醮邪﹖』

劉定之升洗馬﹐朝遇少司馬王偉﹐王戲之曰﹕『太僕馬多﹐煩洗馬一一洗之。』劉笑曰﹕『何止太僕﹐諸司馬不潔﹐我亦當洗。』

閩中蔡大司馬經初姓張﹐一日與龔狀元用卿同席﹐演《琵琶記》至趙五娘上路﹐蔡戲龔曰﹕『狀元娘子何至如此﹗』後至張廣才掃墓﹐龔指曰﹕『這老子姓張﹐如何與蔡家上墳﹖』

丹徒靳閣老有子不肖﹐而孫又登第﹐閣老每督責之﹐其子應曰﹕『翁父不如我父﹐翁子不如我子﹐我何不肖﹖』閣老大笑而止。

安給事盤﹐四川人﹐初度避生﹐同僚尋至避所。蔡巨源戲曰﹕『一老鼠見貓﹐避一瓶中。貓捕之不得﹐以須撩之﹐鼠因噴嚏。貓在外呼曰「千歲﹗」鼠日﹕「汝豈眞爲我壽﹐誘我出﹐欲咬嚼我耳﹗」』安笑而出。

葉副使繼山少有老鼠之號﹐其嗣君入泮﹐先大父以禮幣賀之﹐見繼山連揖﹐曰﹕『龍生龍﹐鳳生鳳。』繼山大笑﹐以拳築大父背。

王文成封新建伯﹐著冕服入朝﹐有帛蔽耳。某公戲曰﹕『先生耳冷﹗』文成笑曰﹕『我不耳冷﹐先生眼熱。』

廬江尹李公有門子甚荷寵﹐一日﹐諸寮畢集﹐共諛之﹐或云『龍陽』﹐或云『六郎』﹐霍山尹羅公獨曰﹕『此王戎後身也﹗』李驚問故﹐羅曰﹕『因前生鉆李﹐今來還債耳。』

上虞徐鴻儒以壬子中順天鄕試﹐而乙卯浙江有屠鴻儒者亦舉賢書﹐陶庵戲之曰﹕『壬子有个徐﹐乙卯有个屠﹐𨿽然談笑有﹐卻是往來無。』

陸楚生從堂侄大成發解南京﹐楚生見人必呼『大成捨侄』﹐人多厭之。時弇州在座曰﹕『當不得他還一句「遠房阿叔」也。』眾爲捧腹。

王伯固令太和﹐一士子昂然進曰﹕『一等生員告狀﹗』伯固斂容﹐徐答曰﹕『三甲進士不準。』

羅汝敬﹑馬鐸同在館閣﹐冬月﹐羅不戴暖耳﹐馬不穿氈襪﹐時人戲曰﹕『騾耳馬足。』

田登作郡﹐怒人觸其諱﹐犯者必笞﹐舉州皆諱『燈』爲『火』。值上元放燈﹐吏揭榜於市曰﹕『本州島依例放火三日。』陶庵曰﹕『只許州官放火﹐不許小百姓點燈。』

越中縉紳有五女﹐次第遣嫁﹐心甚厭之﹐乃作詩曰﹕『三女之門盜不過﹐我今五女更如何﹖可憐一對愚夫婦﹐專替人家辦老婆。』

紹興岑太守喜作諧語。家灣州守太初公求釋一枷犯﹐岑執不許﹐曰﹕『承教只枷一日。』太初曰﹕『何在一日﹖』岑曰﹕『𨿽加一日﹐愈於已。』太初曰﹕『旣庶矣﹐又何加焉﹖』遂一笑而罷。

吳中一先輩納二寵﹐托祝枝山命名﹐祝以忠奴﹑孝奴名之。先輩曰﹕『用忠孝太板。』枝山笑曰﹕『孝當竭力﹐忠則盡命。』先輩大笑。

楊醫官傳食絹方爲神仙上藥﹔又一方﹐有寒疾﹐蓋稻薦卽愈﹐或嘲之曰﹕『君喫衣著飯﹐大是奇方。』

白子熙以布衣講學﹐赴席見盛饌﹐謂世風不古﹐必痛哭流涕。席散﹐袖果餌歸餉孫子。有柿著水﹐以口吮之盡以入﹐袖所仗惟肉。大父戲之曰﹕『是﹝柿﹞可忍﹝吮﹞也﹐孰﹝肉﹞不可忍﹝吮﹞也。』聞者噴飯。

陸柱史二公郎﹐其諢名﹐長曰『本地叫化』﹐次曰『來路叫化』。大父斫園成﹐二公郎來遊。大父命友人曾石卿導之。及去﹐大父問曰﹕『陸公子何說﹖』石卿答曰﹕『大公子曰「好好﹗」二公子日﹕「好好好﹗」』

陸二公子造園亭於東郭門外﹐屬仲叔葆生取一園名﹐仲叔謔之曰﹕『園近東郭而鄰地多墓﹐當名以「東郭墦間」。』聞者絕倒。

錢嶽陽初升太平太守﹐而浙中訛傳有倭寇﹐寧紹懮之。王季重晤嶽陽﹐笑曰﹕『政是寧爲太平犬﹐莫作亂離人。』一座大笑。

祁世培塾師曰大先生﹐雲南歸﹐攜一竹汗絡﹐初壞幾節﹐卽尋本地細竹補之。後經四十餘年﹐所補殆徧﹐而雲南竹無一存者矣。故凡事失其本來者﹐輒呼之曰『大先生汗絡』。

越中醫士以乘轎爲尊重。有一名醫獨喜步行﹐客問曰﹕『先生負此重名﹐何不擡轎﹖』名醫笑曰﹕『我是刑部郎中。』

山陰令馬公如蛟﹐和州人﹐試童子以一鼓﹑二鼓﹑三鼓收卷﹐三案復試。會稽令陳公國器﹐福建人﹐招童生以大圈書名。越人對之曰﹕『馬山陰﹐三通花鼓﹐和州叫化﹔陳會稽﹐一團煎餅﹐福建傾銷。』

明時有一縉紳自刻其文集﹐語極膚淺。問於作者﹐曰﹕『吾文何如古人﹖』或對曰﹕『一代之興有一代之文﹐故漢曰漢文﹐唐曰唐文﹐公之文﹐可謂「明文」也。』其人不悟。

楊升庵云﹕『滇中有一先輩﹐諭諸生讀書爲文之法甚悉﹐語畢問諸生曰「吾言是否﹖」一人應日﹕「公﹐天人也﹐所言皆是天話。」』

焦芳初還朝﹐失記朝儀﹐問李西涯﹐西涯曰﹕『以鳴鞭爲度﹕一鞭走兩步﹐再鞭又走兩步﹐三鞭上禦道。』芳諾之﹐旋悟曰﹕『公乃戲我。』

王元美宴客﹐王偶泄气﹐客皆笑之。王拈一令曰﹕『要四書中一「譬」字。』王先道『能近取譬』﹐眾皆舉『譬如北辰』﹑『譬如爲山』等語。王笑曰﹕『我「譬」在下﹐公等「譬」乃在上。』各罰巨觥。

葉仲子論荊公《字說》之妙﹐因及『疾病』二字﹐從丙﹑從矢﹐蓋言丙燥﹑矢急﹐疾病之所自起也。一友以『痔』字難之。沈伯玉笑曰﹕『因此地時有僧人出入﹐故從寺也。』眾方哄堂﹐一少年不解﹐問葉﹐葉曰﹕『異日汝當自解。』眾復哄堂。

焦芳面黑而長如驢﹐嘗謂西涯曰﹕『公善姑布﹐煩一相我。』西涯左右視曰﹕『左半面像馬尙書﹐右半面像盧侍郎﹐公位必至此。』馬與盧﹐合乃『驢』也﹐芳悟始笑。

金陵吳擴有詩名﹐曾有《元日懷嚴分宜相公》詩。一友見之戲曰﹕『開歲第一日﹐懷當朝第一人﹐如此便做到臘月晦日﹐亦懷不著我輩也。』吳笑而甚慚。

二酉叔至陸二公子園亭﹐見弔人廡下撲之﹐問公子﹐公子曰﹕『雨大﹐偸掘我塘﹐池魚盡走﹐故撲之。』二酉叔笑曰﹕『此打有典﹐據《千字文》曰「弔民伐罪﹐有虞﹝魚﹞陶﹝逃﹞唐﹝塘﹞。」』

倪康侯善諧謔。一日與商氏昆季席散﹐攜燈塞巷﹐康侯口占一絕曰﹕『雪片燈籠點得忙﹐尙書兵憲與都堂。只有秀才難出色﹐傍邊細注益三房。』友人大笑。

一腐儒最不能弈棋﹐又侈口目負﹐每對局必敗﹐乃憤恥不復弈。一友詰其何以不復弈﹐其人以持五成對。友曰﹕『弈不在五戒之內﹐何以戒弈﹖』其人曰﹕『弈不免殺﹐五戒以不殺爲首﹐故戒之。』葉晝從傍笑曰﹕『如此說﹐公卻替別人戒了。』

長安有武弁喜作詩﹐逢人輒口誦不已。一日﹐見王季重﹐開口便誦﹐季重曰﹕『待寫出來請教。』卽命索筆﹐季重曰﹕『待刻出來請教。』

督學將至姑孰﹐有三秀才理經不熟﹐謀燒棚廠﹐將舉火﹐被獲。王季重爲令﹐判其牘曰﹕『一炬未成﹐三生猶幸﹔萬一延燒﹐罪將何贖﹖須臾乞緩﹐心實堪哀。聞考卽已命終﹐火攻乃爲下策。各還初服﹐恰遂驚魂。』

王季重與吳﹑施兩同年劇談﹐施臞﹐言寒可畏﹔吳肥﹐言熱可畏﹐爭持久之。王季重曰﹕『以兩君之姓定之﹐不相上下﹐一曰「迎風則僵」﹔一曰「見月而喘」。』

梅季豹﹑謝少連﹑柳陳夫﹑虞伯子﹑宋獻孺訪王季重﹐俱集姑孰﹐季重觴之。一優豎甚麗﹐酒酣﹐柳掀髯曰﹕『臨邛令已妙矣﹐但少一卓文君耳﹗』季重捉鼻笑曰﹕『這其間﹐相如料難是你。』

白下一吏部步杜工部《秋興八首》﹐屬王季重和之。季重曰﹕『此時還正夏日雨﹐免何如﹖』

由拳一衿頗有意思﹐熊芝岡考置四等﹐王季重慰之﹐此生曰﹕『宗師重在四等﹐甚是知音。』季重曰﹕『果然。大吹大打極俗﹐不若公等鼓板淸唱也。』

王季重入覲﹐過一好弈年友﹐曰﹕『上門欺侮。』年友曰﹕『徑送書帕則訖﹐何必又借棋盤。』季重曰﹕『不是書帕﹐還是怕輸。』

王季重令姑孰﹐有女將嫁﹐其父索重聘﹐遂失期。此女忽持一絹而去﹐大索不得。月餘﹐得之鄰居宋皮匠櫃中。季重判其牘曰﹕『勒加羊饋﹐遂至鶉奔。事之以幣﹐反叨西蜀之文君﹔射不主皮﹐豈料東鄰卽宋玉。十纖刺繡﹐落在錐刀﹔一貌如花﹐食此牛气。夜行晝伏﹐憐喜懼之兼施﹔日居月諸﹐嘆尺尋之不定。亡人以爲寶﹐巧𨿽韞櫝而藏﹔遁世不見知﹐悶乃穴革以出。手足盡露﹐彌縫之術終疏﹔寢處太甘﹐鉆隙之緣亦盡。旣姦所之見獲﹐各決杖以何辭。女旣無良﹐夫麾是聽﹐父難免罪﹐眾唾咸歸。』

王季重族人犯杖罪﹐的決而出﹐季重慰勞之曰﹕『爾可攺過﹐今後是个名人了﹐「七十杖於國」矣﹗』

徐兵憲戲董比部懼內﹐比部曰﹕『人不懼內﹐必爲亂臣賊子矣﹗』季重曰﹕『不爾﹐亂臣賊子懼。』

鄂君在坐﹐張參軍佞之曰﹕『尊公當日亦芳致。』王季重曰﹕『又追王太王王季。』

錢理齋善寫照﹐有蘇友欲駕之﹐然所貌殊不是。一日請評﹐壬季重曰﹕『理齋那得如君﹐渠筆淺易﹐一望而盡﹔不若君能變幻﹐令人仿佛﹐費沈思也。』

陶蘭亭二連襟﹕一老童不得進學﹐一進學而近降靑衣。蘭亭戲之曰﹕『我兩姨夫﹐《論語》上早已說破﹐一曰苗而不秀﹐有姨以夫﹔一曰秀而不實﹐有姨以夫。』

蕭山縣秀才瞋西興腳子不稱『相公』﹐而稱『公相』﹐告之縣令﹐令曰﹕『何煩乃爾﹖』秀才曰﹕『卽如見父母不稱「老爺」﹐而稱「爺老」﹐如何恕得﹖』

吳松間有一縉紳閨門不正﹐鄕人揶揄之﹐作一對榜其門曰﹕『孝弟忠信禮義廉﹐一二三四五六七。』見者捧腹。

越中水澄劉氏子面方口闊﹐有號石獅子者﹐後爲侍郎公。鄕賢﹑秀才一日衣冠見其族長﹐族長笑曰﹕『今後石獅子當攺爲銅獅子矣﹗』或問何也﹐族長曰﹕『口內要吐出香煙。』

吏部書辦設席請蕭王﹐二酉叔戲之曰﹕『公輩作福﹐當奉祀趙玄壇。』諸書辦問曰﹕『何請也﹖』二酉叔曰﹕『公等在部﹐多用黑虎跳﹐故須祀之。』

嘉善樂元聲﹑和聲﹑駿聲弟兄三人皆名進士﹐乃認嶽武穆爲祖﹐攺姓嶽氏﹐遂占踞嶽墳﹐奪其世產。杭人恨之﹐乃作一小劇﹕嶽鄂王坐堂皇﹐先呼其長進曰﹕『爾何名﹖』曰﹕『元聲。』曰﹕『元﹐吾仇也﹐爾柰何名元﹖亟出之﹗』呼其次進曰﹕『爾何名﹖』曰﹕『和聲。』曰﹕『吾梗和議而致殺身﹐秦檜主和﹐吾所痛恨也。亟出之﹗』呼其季進曰﹕『爾何名﹖』曰﹕『駿聲。』曰﹕『拐子馬﹐兀術所以取勝﹐馬亦吾敵也。亟出之﹗』三人逐出﹐傍徨廟門。外扮樂道徳上﹐呼曰﹕『爾輩皆吾後裔也﹐何苦受鄂王嘔气﹖快快隨我回去﹗』拉以俱下。無賴子爲之﹐𨿽甚惡薄﹐而亦多雋巧。

快園道古笑談部卷第十五

陶庵曰﹕尼父莞爾弦歌﹐而弦歌有何可笑﹖佛祖拈花一笑﹐而拈花有何可笑﹖陸士龍服縗臨澗﹐笑幾溺水﹐而服縗臨澗有何可笑﹖然而觸目會心﹐忽然頤解﹐眞有不知其然而然者。故笑﹐如做夢﹐有想有因﹐不可彊也。馮子猶集古今笑﹐而以天地間忠孝廉節極正經之事﹐俱付之一笑﹐則亦今日之孔文舉﹑禰正平矣。余所記者則大異是。記一可笑之言﹐無不噴飯﹔記一可笑之事﹐無不掀髯。縱使包待制冷面寒鐵﹐偶見一則﹐亦不得不爲之河淸一度也。集笑談十五。

武宗在宣府迎春﹐借諸劇戲飾﹐大車數十輛﹐令僧與妓女數十人共載。妓女各執皮球﹐車馳﹐妓女交擊僧頭﹐或相觸而墮。上大笑以爲樂。

浙中一縉紳學仙﹐引導許久﹐妄自意身輕可以飛舉。乃於園中疊案數層﹐登而試之。兩臂才張﹐遽而墮損﹐醫治彌月方愈。語人曰﹕『但願吾做得半日神仙﹐便死也甘心。』

武宗朝﹐以國姓朱﹐禁天下畜豬﹐殺豬者罪無赦。凡民間小豭皆棄之﹐溝渠市河爲滿。

髙郵學正夏有文﹐弘治末獻書闕下﹐曰『萬世保丰永亨管見』。上嘉之﹐更『管見』兩字曰『策』。夏遂書官銜云『獻萬世保丰永亨管見﹐天子攺爲策字﹐髙郵州學正夏有文』。

徐侍禦如珪謫出﹐後遷廷評﹐不欲忘舊銜﹐投臺中刺曰『臺末』﹐於他刺曰『臺駁』。又有太常少卿白若璉﹐性謙下﹐投諸貴人刺曰『渺渺小學生』。好事者作謠曰﹕『臺末臺駁﹐渺渺小學﹐同是一珪﹐徐如白若。』聞者絕倒。

歸太僕謫官吳興﹐每理事﹐吏胥雜役環擠案傍﹐幾不容坐。歸以朱筆飽蘸捉向諸人曰﹕『若輩若不速退﹐我便灑將來也。』合堂大笑。

吳康齋召至京師﹐以兩手大指﹑食指作圈曰﹕『令太極常在眼前。』長安街上小子常以蘿卜投其中戲侮之﹐公亦不顧。

袁太衝同二縉紳在賓館坐久﹐一公曰﹕『司馬相如日擁文君﹐好不作樂。』一公曰﹕『宮刑時卻自苦也。』袁閉目搖首曰﹕『溫公喫一嚇。』

越中有李少白者﹐書畫皆俗筆﹐而自負能詩﹐乃作字說曰﹕『先人號繼白﹐而某號少白﹐某所少者乃李太白之白﹐非先人繼白之白也。蓋先人不能詩﹐某則何所少哉﹗』

李少白作《倒橕船》詩云﹕『越地無車馬﹐乘船便當街。渾身著木屐﹐未死進棺材。蛻殼鉆篷出﹐攛梭下堰來。夜深相遇處﹐你隴我儂開。』

王侍禦家資數十萬﹐每夜必與妾婢數沁茶靑豆﹐客至幾次﹐共享豆幾十粒﹐仗幾十粒﹐必交盤入冊。侍禦出見客﹐腰間瑯瑯有聲﹐則其廏庫﹑廚楅各門匙鑰也。

北地盛作跳神﹐召戲則戲﹐召酒則酒﹐召食則食。有跳神者見主人堂後有琵琶兩具﹐誤認以爲火腿﹐呼曰﹕『急煮後堂火腿來﹗』主人跪拜曰﹕『尊神﹐實是琵琶﹐不是火腿。』跳神大聲曰﹕『你凡人叫做琵琶﹐咱天上叫做火腿﹗』

蘇州吳上捨不讀書而好爲勢交﹐一日聞友人讀《歸去來辭》﹐至『臨淸流而賦詩』﹐遽問曰﹕『是何處臨淸劉副使﹖幸攜帶往賀之。』友人曰﹕『此《歸去來辭》。』乃曰﹕『我道是見任上京﹐若是歸去者﹐不往也罷。』

先伯九山爲延平令﹐胞弟紫淵至署﹐見案牘中有武舉某者告狀﹐卽大怒﹐促九山立拘其人﹐痛責三十﹐發重監羈候。九山俟其气稍平﹐問之曰﹕『是人於何處得罪吾弟﹖』紫淵笑曰﹕『渠何曾得罪於我﹐紹興武舉張全叔與我有口過﹐今痛責此人﹐使其知武舉也是我張紫淵打得的。』

賀美之與伊徳載同飲一富民家﹐富民諂奉徳載﹐而不識『伊』字﹐屢呼『尹大人』﹐酣酢重沓﹐略不顧賀。賀斟大觥呼之曰﹕『爾其與我飲一杯﹐不要傍若無人﹗』

越中一先輩喜看戲﹐聞鑼鼓聲﹐心急步不能移﹐輒僕地。子孫以小椅舁之﹐則呼曰﹕『努力﹐努力﹗早到一刻﹐便是孝子慈孫。』

先叔三峨喜評論試牘﹐言之侃侃﹐卽數百名外﹐其間髙下﹐謂一名不可移易。故人言『張三峨看考卷極準﹐極確﹐卻要在發案之後。』

先叔紫淵煮狗熟﹐邀劉迅侯共食之。迅侯以事出﹐作一簡復之曰﹕『弟政忙﹐不及過兄﹐如有意﹐幸分我一杯羹。』

王修仲與其族人訟﹐族人不能勝﹐夜持刀殺之﹐修仲走避﹐獲免。次日謂其友曰﹕『某昨幾爲族人所殺﹐幸弟防避得緊﹐彼始善刀而藏之矣﹗』

汪司馬伯玉喜用文語。一日﹐其媳與夫競寵﹐操刀割其勢﹐其子大喊﹐叫聲達於外。座客驚問﹐伯玉曰﹕『兒婦下兒子腐刑。』

有吳生者﹐老而趨勢。偶赴席﹐見布衣後至﹐意輕之﹐止與半揖。已而見主人恭甚﹐私詢之﹐乃張伯起也﹐要致殷勤﹐欲與再揖。張笑曰﹕『適已領過半揖﹐但乞補還﹐弗復爲勞。』

廬陵陳文貪鄙﹐至死﹐門下人有善滑稽者謂人曰﹕『昨夜二夜叉來取公﹐一夜叉攙之﹐公不肯去。其一日﹕「彼將望升太師柱國﹐如何捨得去﹖」攙之者日﹕「卽爲閻羅王﹐何慮也﹗」公喜日﹕「如何便爲閻羅王﹖」夜叉嘆日﹕「公有淮鹽十餘萬﹐非閻羅王而何﹖」』聞者絕倒。

先伯九山臨淸被難﹐嗣子墨妙往奔喪﹐聞亂﹐不果往。倪司馬元璐發兵勤王﹐至淮而返。時人對之曰﹕『張孝子奔喪﹐莫﹝墨﹞妙不去﹔倪司馬勤王﹐原路﹝元璐﹞歸來。』

楊椒山廷杖﹐有人送蚺蛇膽﹐曰﹕『服此可無楚。』椒山卻之曰﹕『椒山自有膽﹐何必蚺蛇哉﹗』傳爲美談。會稽陶印祖﹐有饋以海狗腎者﹐亦效其語曰﹕『印祖自有腎﹐何必海狗哉﹗』

越中讓檐街王禹屏家善飲﹐子侄皆豪量。凡款客﹐一入門卽加鎖鑰﹐竟日不開﹐恐客逃席。至丙夜﹐客皆醉倒。令稚子舉火照之﹐客則展側者﹐必呼曰﹕『客尙能動﹐快拿酒來﹗』

正徳間有醫官徐髯翁者﹐受武宗知遇﹐曾以禦手憑其左肩﹐遂制一龍爪於肩上。與人揖﹐左手擎起﹐只下右手。

會稽陶氏有老人好酒﹐而其子婦鄙吝。一夕月佳﹐老人起坐庭除﹐酒思渴甚﹐呼其子看月﹐不應﹐頻呼之﹐其子曰﹕『月有恁好看﹖』老人曰﹕『汝卽不看﹐可與我壺灑﹐我自看之。』其子曰﹕『夜深何從得酒﹖』老人大怒﹐出門外大呼曰﹕『陶某毆父﹐鄰捨救應﹗』比鄰皆起評問﹐知其故﹐乃罰其子酒一大壺﹐供老人看月﹐而令其子婦安寢如故。

紹興司理李應期﹐山東人﹐坐堂上理事。吏胥以餅餌啖之﹐俗名玉露霜﹐甜而可厭。司理撮食之甚美﹐口中念念曰﹕『李推官莫忘祖宗積徳﹐出爾子孫發了黃甲﹐卻恁般受用﹗』

李推官向越中子衿盛稱﹕『紹興人材之盛﹐天下莫比。我山左寥寥﹐有得幾人﹗』子衿曰﹕『老師貴處有孔夫子。』司李曰﹕『便只有這一个﹐也不曾發得黃甲﹗』

李司李與人談﹐輒懮國運﹐人有言﹕『近日黃河水涸﹐漕船擠塞柰何﹖』司李曰﹕『如此看起來﹐天下倒有亡的機括。』

李司李有門人饋金魚十餘尾﹐皆重價﹐司李收進﹐盡煮食之。次日見其人曰﹕『昨日見惠金魚﹐好顏色﹐食之只是少味。』

李司李壽日﹐有饋壽桃﹐上以粉餌作八仙。司李見八仙﹐先令蒸食。次日謝饋者曰﹕『承饋八仙﹐穿紅的狠好喫﹐穿黃的還好喫﹐那穿綠的極難喫。』蓋綠者以銅綠和之﹐故難喫也。衙役聞之匿笑。

李司李見人饋黃甲蟹﹐異之。攜至署中﹐揭奩蓋﹐蟹擎螯亂出。司李踞桌上大呼曰﹕『有沙虎﹐有沙虎﹗』署中人俱走避。隨役急進﹐縛蟹出﹐一署始安。

胡衛道三子﹕長名寬﹐次名定﹐季名宕。衛道妻亡﹐俾友人作墓志。友人直書曰﹕『夫人生三子寬定宕。』見者失笑。

迂仙醉﹐向人家撒溺。閽者呼之曰﹕『何物狂徒﹐當門撒溺﹗』迂睨視曰﹕『是汝門不合向吾鳥耳﹗』其人不覺失笑曰﹕『吾門舊矣﹐豈今日造而向汝鳥﹖』迂指其鳥曰﹕『老子此鳥﹐也不是今日造的﹗』

迂仙雨中借人衣著之﹐失足跌損一臂﹐衣亦少污。從者爲之摩痛甚力﹐迂止之曰﹕『汝第浣衣﹐勿揉我臂。』從者曰﹕『臂且損﹐遑惜衣﹖』迂曰﹕『臂是我自家的﹐便跌壞﹐無人來問我討還。』

迂仙與人鬥毆﹐咬傷其鼻﹐訟之官。迂曰﹕『他自咬其鼻﹐賴我耳﹗』官曰﹕『鼻髙口低﹐豈能自咬﹖』迂曰﹕『他踏凳子上咬的。』

迂仙與衛隱君弈﹐衛著白子﹐迂大敗﹐積子如山﹐枰中一望浩白。迂懊恨曰﹕『老子命蹇﹐偏拈著黑棋。』

村學究孫一經夏日納涼﹐頃之云翳﹐孫曰﹕『必有大風。』友人詰之﹐曰﹕『夏云多奇風。』

村翁自誇其子聰明﹐已習《春秋》。或云﹕『讀過《左傳》否﹖』答曰﹕『《左傳》未讀﹐讀過「右傳」矣。』或曰﹕『何謂右傳﹖』村翁曰﹕『昨聽見小兒讀「右傳第一章

」。』

吳蠢子年三十﹐倚父爲生﹐父年五十矣。遇星家推父壽當八十﹐子當六十二。蠢子曰﹕『我父壽止八十﹐我到六十﹐以後那兩年靠誰養活﹖』

杭州參軍獨孤守忠領糧船赴都﹐夜半集船上人﹐至則無別語﹐但曰﹕『逆風斷不可張帆﹗』

姑蘇周用齋性駘﹐以白金五十兩﹐令其家人出八色銀雜辦﹐應得六十兩。家人匿二十兩﹐持四十兩進﹐用齋駭之。家人曰﹕『五八得四十。』用齋沈吟半晌﹐點頭曰﹕『是﹐是﹐五八得四十。』

周用齋釋褐後到部聽選﹐過堂吏呼曰﹕『說大鄕貫。』用齋誤爲『大鄕官』﹐乃對曰﹕『敝鄕有狀元申瑤泉。』吏部知其騃﹐麾之使出。謂同人曰﹕『尙有王荊老未曾言﹐適堂上色頗不善﹐想爲此耳。』

迂仙向混堂洗澡﹐日午湯穢﹐迂仙取以漱口。同浴人曰﹕『穢人﹐此乃可漱口耶﹖』迂仙一手掩其口﹐一手搖令勿言﹐漱畢﹐走向混堂外﹐將水吐出。

昆山陳梧亭﹐言其邑某秀才有疑疾﹐而性復迂緩。夜在家﹐常伏暗處﹐俟其妻過﹐遽前抱之。妻驚呼﹐則大喜曰﹕『吾家出一貞婦矣﹗』

景帝隆福寺成﹐都民往觀。忽一西番回回持斧上殿﹐殺二僧﹐傷人三四。執得﹐下法司鞫問﹐云﹕『見寺中新作轉輪﹐藏其下推輪轉者皆刻教門形像﹐憫其推運勞苦﹐是以仇而殺之。』

馮子猶《甲申紀事》載﹕一大老投順闖賊﹐授湖廣道禦史。常語人曰﹕『我原要死節﹐柰小妾不肯何﹗』小妾者﹐所娶秦淮妓女也。

錢位坤降闖賊不用﹐托周鍾引拔﹐得授助教。鍾與語有授官消息﹐便向人曰﹕『我明日此時便非凡人了。』京師人爲作『不凡人傳』。

祝東岱爲毗陵府幕﹐署武進縣事﹐每坐堂鞫一事﹐必進三五次。以如夫人在內﹐防範甚嚴﹐每出其不意﹐進署伺之也。

祝東岱理訟牘﹐必於堂上作審單。岸幘吟哦﹐運思苦構﹐字字用夾圈﹐髙聲朗誦﹐出座跳躍﹐按胥役肩讀與聽之﹐問曰﹕『我老爺才學何如﹖』

丘閣老瓊山自制餅﹐軟膩適口﹐托中官進。上食之﹐喜﹐命司膳監效爲之﹐不中式﹐俱被責。因請之﹐丘不告以故﹐中官曰﹕『以飲食器用進上取寵﹐吾內臣供奉之職﹐非宰相事也。』由是京師盛傳爲『閣老餅』。

解縉﹑楊士奇﹑周是修共約死難﹐金陵破﹐是修殉節﹐而解﹑楊負約。後日士奇爲是修作傳﹐語其子曰﹕『脫我死﹐孰傳而尊公﹖』

外祖陶蘭風先生倅鳳陽﹐升任行﹐時舅氏虎溪在戶垣﹐本道呂巨源以計事相托﹐設席祖行。外祖點戲﹐念完全戲無過梁灝﹐遂唱《靑袍》第二出雷部考察追擊呂純陽﹐稱呂道﹐或罵野道﹐求梁灝指甲內避過此劫。外祖汗出浹背﹐歸語其家人曰﹕『我此際恨無地洞可穿﹗』

周用齋往弔王弇州﹐誤詣王荊石。荊石出見﹐用齋遽稱『尊公可憐者』再。荊石曰﹕『老父幸無恙。』周曰﹕『公尙未知尊公耗邪﹖已爲朝廷置法矣﹗』荊石笑曰﹕『得無弔弇州乎﹖』周悟非是﹐急解素服言別。荊石命繳原刺﹐周曰﹕『不須見還﹐卽煩公致意可也。』

湖州吳主事家素饒﹐求李西涯文壽其父﹐公鄙其人﹐不許。吳問其友曰﹕『今朝中爵位極尊者爲誰﹖』曰﹕『英國公太師左柱國也。』吳卽緘幣求詩﹐英國令門客作詩與之﹐吳誇於人曰﹕『英國當朝第一人﹐乃爲我作詩﹐何必李學士也﹗』

錦衣門達甚得上寵﹐有桂廷珪爲達門客﹐鐫一印章曰『錦衣西席』。後有甘堂爲洗馬江朝宗婿﹐亦刻一印章曰『翰林東牀』。一時以爲確對。

何敬容在選日﹐客有姓吉者詣之﹐敬容問曰﹕『卿與丙吉遠近﹖』答曰﹕『如明公之於蕭何。』

劉髦二子俱登進士﹐其長婦入京﹐公送登舟﹐以手援之。郡守見而笑﹐公曰﹕『府公笑我乎﹖若跌入水﹐尢可笑也。』次婦入京﹐公臥疾﹐呼至牀前曰﹕『老年頭風﹐可買一帕寄回。』明日登程﹐諸親畢集﹐忽呼子婦曰﹕『毋忘昨夜枕上之囑。』眾駭然﹐問其故﹐乃始撫掌。

紹興岑太守有姬方娠﹐一人衝道﹐縛之﹐乃曰卜者。岑曰﹕『我夫人有娠﹐弄璋弄瓦﹖』其人不解文義﹐漫應曰﹕『璋也弄﹐瓦也弄。』怒而責之。後果雙生﹐一男一女﹐卜者名遂大著。

謝兵馬之妻爲墻倒壓死﹐楊天錫往弔﹐謝泣曰﹕『寒荊適值有孕﹐今死不成屍﹐柰何﹖』楊笑曰﹕『此所謂𨿽不成詩﹐叶韻而已。』

一山人自負其才﹐企慕太史公﹐途中聞乞兒化錢﹐乃戲之曰﹕『若乞錢得幾何﹖若叫我太史公﹐賞汝百錢。』乞兒連喚數聲﹐遂罄囊與之﹐一笑而去。乞兒問人云﹕『太史公是何物﹐值錢乃爾﹖』

天啟間紹興發援遼兵數百﹐大船裝載﹐鱗次而進。管兵者至錢淸﹐遂傳令泊船。或曰﹕『天色尙蚤﹐何便停泊﹖』管兵者曰﹕『爾不聞牛頭山極多彊盜﹖』

吉州士子赴省試﹐書一牌云『廬陵魁選歐陽伯樂』。或誚之曰﹕『有士遙來自吉州﹐姓名挑在擔竿頭。𨿽知汝是歐陽後﹐畢竟從來不識修。』

族叔張五嶷口喫有癡興﹐曾三應省試。進場後卽牽人說夢曰﹕『我得一夢﹐上一最髙處﹐腳下如踏棉絮。忽見一門﹐門圓如規﹐我進門覺冷甚。升堂見階下大樹一株﹐上著花如金粟﹐下有老人持斧立其下﹐身傍有一白貓甚可愛。我意欲折花﹐堂後閃出一女子﹐其美非常﹐向我云「汝花直在頂上。」命老人掇梯爲我折取。我持花出門﹐不覺驚醒﹐此夢不知吉凶若何﹖乞髙明爲我解之。』

五嶷叔自負靑鳥之術﹐尋一地於化山﹐自謂得穴﹐貴不可言﹐常向人語及此地﹐卽述地鈐﹐曰﹕『東化及西化﹐此地眞無價。有人扡得著﹐。。。。。。』但微笑而不言。有識此鈐者曰﹕『子孫掛鑾駕。』五嶷急掩其口曰﹕『莫泄天機。』

土璞孫景濂爲人尋葬地多不妙﹐而又喜作訟師。自造一斗室﹐乞二酉叔一匾額﹐二酉叔贈曰『璞蕭』﹐意渭郭璞蕭何合爲一人也。復向陶庵乞一對﹐陶庵書曰﹕『慣掘髙山流水﹐善興平地風波。』見者噴飯。

越中有士夫自負堪輿﹐得一佳穴﹐謂數代後必出天子。葬畢﹐每自叉手懊嘆曰﹕『世受國恩﹐如何使得﹖』

吳鹿亭爲友人尋一葬地﹐開壙時誇言﹕『此地出紗帽不可勝計﹐還要封拜出戽斗四﹑五个。』開下數尺卻是水槽﹐土工叫﹕『先生﹐戽斗四﹑五个不消﹐拿一﹑兩个來戽水。』

毗陵劉光斗爲紹興司李﹐陶庵小僕演魏璫劇﹐魏璫罵左光斗則直呼其名。陶庵囑之曰﹕『司李名光斗﹐汝但呼左滄嶼﹐勿呼光斗。』小僕驚持過甚﹐遇罵時﹐直呼﹕『劉光斗﹐你這小畜生﹗』傍人錯愕﹐司李笑曰﹕『我得與忠臣同名﹐爾只管罵不妨。』

天童老和尙開堂說法﹐多以棒喝加人﹐手執柱杖﹐逢人便打。四方進香者以銀錢供養﹐謂見活佛﹐痛哭悲號﹐求其超度。陶庵至其寺﹐調笑老和尙曰﹕『曾見戲場上獄卒兩句上場白﹐好贈和尙。』老和尙曰﹕『怎麼說﹖』陶庵曰﹕『手執無情棍﹐懷揣滴淚錢。』老和尙大笑。

陶庵至補陀禮潮音洞﹐石梁傾圮﹐杳無人迹﹐問住僧曰﹕『何冷淡至此﹖』住僧曰﹕『不瞞相公說﹐萬曆年間龍風大﹐吹壞橋梁﹐菩薩移云梵音洞住矣。』陶庵隨至梵音洞﹐見男女多人跪向洞口﹐叩求菩薩出現。有所見者﹐輒言其形狀。一紹興女子言親見菩薩﹐人問其狀貌﹐女子曰﹕『菩薩頭戴荷葉飄髻﹐身穿水紅衫白綾子﹐半臂紅汗巾束腰。』

董日鑄家多藏書﹐其所評閱多著丹鉛。二孫分析﹐見卽顣額曰﹕『好好書何苦塗壞﹖』悉出以易餅。其有大部書十套者﹐各分五套﹔百本者﹐各分五十本。或議其非是﹐答曰﹕『如是才得均平。』

崇徳李虛舟年八十餘﹐凡星相家許其百歲﹐輒大怒曰﹕『百歲外要了你的﹖』術士善逢其意﹐見其子平﹐拍案叫曰﹕『我算命一世﹐不曉壽星落在此地﹗』虛舟喜﹐請問流年﹐術士細推之﹐至百八十三歲。云﹕『是年略有小晦﹐須防脾疾。』曾孫在傍﹐不覺失笑。虛舟正色曰﹕『莫笑。竟有介事﹐爾輩切記﹐那年不要把生冷東西與我喫。』

武林張冢宰瀚致政後﹐弟吏部郎中濂者方掌文選﹐親朋有設席者﹐皆獻媚選君﹐而冷淡冢宰。一友安席﹐先揖選君﹐選君曰﹕『家兄在﹐那得先我﹖』其友向冢宰謝過﹐冢宰笑曰﹕『捨弟年長一時。』傳以爲笑。

王季重出弔某氏﹐孝子癡立不哭。客出﹐私謂季重曰﹕『今日孝子恭而無禮﹐哀而不傷。』季重曰﹕『還是孝子不匱﹝跪﹞﹐永錫﹝惜﹞爾類﹝淚﹞。』

郡邑吏集漕院﹐前有二別駕拱嘴踞坐﹐矜默殊甚。聶井愚問王季重曰﹕『此二老何爲做這模樣﹖』季重曰﹕『等畱茶。』

巢必大與周玄暉閒談﹕『駙馬有此得貂玉﹐大璫去此得貂玉。我輩不能駙馬﹐猶可大璫﹐吾乘醉斬此物矣。』周云﹕『開刀時須約我。』王季重在座曰﹕『卻不好﹐兩兄在此結刎頸之交矣﹗』

秦朱明以制舉藝示王季重﹐季重用筆作圈﹐朱明從傍點頭自誦。季重擱筆求緩﹐朱明曰﹕『何故﹖』季重曰﹕『兄頭圈忒快﹐我筆跟不上。』

季賓王笑季重腹中空﹐季重笑賓王腹中雜﹐賓王曰﹕『我不怕雜﹐諸子百家﹐一經吾腹﹐都化爲妙物。』季重曰﹕『正極怕兄化﹐珍饈百味未嘗不入君腹也。』

安慶司李於葵﹐作威福以怒人取賄。王季重令姑孰﹐徐玄仗向季重曰﹕『曾被於四尊怪否﹖』季重曰﹕『蒙怪訖。』

王季重姑孰試儒童﹐有一少年持捲求面教﹐密雲﹕『童生父嚴﹐止求姑取。其實不通﹐胸中實實空疏﹐平日實實不曾讀書。』季重曰﹕『汝父還與汝親﹐我是生人﹐識面之初﹐心腹豈可盡抖﹖』

王季重道髙郵﹐同行友僕市蛋混其目﹐又忘卻行家姓氏﹐第云﹕『鴨蛋主人數的。』此友大怒﹐披其頰曰﹕『就問王爺﹐鴨蛋是主人否﹖』王曰﹕『是主人﹐曾記得「箕子爲之奴」。』一笑而罷。

豫章羅生講學曰﹕『他人銀子不可看作自家的﹐他人妻子不可當作自家的。』季重起座一躬曰﹕『是。』

王季重令茂陵﹐至多寶寺﹐一行腳僧瞑坐﹐見官長不起。季重問住持﹕『此僧何爲﹖』住持曰﹕『這師父打坐能打到過去﹑未來。』季重曰﹕『我打他一个見在。』責之﹐而僧遁去。

王季重譏暴發人家曰﹕『某老先生家一時大發﹐只有二事卒不可爲耳﹕園中樹木不得卽大﹐奶奶腳不得卽小。』

李西涯子兆先有才名﹐然好遊狎邪。一日﹐西涯題其座曰﹕『今日柳巷﹐明日花街﹔誦讀詩書﹐秀才秀才。』其子見之﹐亦題阿翁座曰﹕『今日猛雨﹐明日狂風﹔燮理陰陽﹐相公相公。』

涿州道上多響馬賊劫掠行旅﹐獲得者卽於本處梟示﹐次日﹐賊又行劫其下﹐被劫者指賊首曰﹕『老爺﹐上面是何物﹖還幹此勾當﹗』賊曰﹕『你看我老爺擔了這樣利害﹐你還不肯把蒙古與咱﹗』

老學究王道吾借太淸道院讀書﹐道士所種菜及所畜雞犬﹐其僕從背竊食之。道士忿恨﹐告訴道吾﹐道吾沈吟半晌曰﹕『你旣如此不像意﹐何不及蚤搬去﹗』

錢牧齋在南都爲宗伯﹐淸兵至﹐下薙發令﹐牧齋坐禮部堂上呼鑷工薙頭﹐對眾大言曰﹕『這幾根頭髮死人臭﹐我正要剃他﹐天下之人當以吾宗伯爲之榜樣。』

錢牧齋往天壇朝豫王歸﹐過孔廟﹐便不下轎﹐曰﹕『自今以後﹐吾與孔夫子沒相干矣﹗』叱騶從徑過。

吳下一大老有妾與門客少年相狎﹐大老必親往撫摩之。大老入都﹐其公郎置之於理﹐少年庾死。大老歸﹐大怒﹐逐其子﹐署於門曰﹕『我非妾不樂﹐妾非某不樂。殺某是殺妾﹐殺妾是殺我也。不及黃泉﹐不許相見。』

裘漢明諢名麻鳥﹐因拜王柱史封君壽誕﹐誤傷其足﹐骨折成跛。養病經年﹐自著《問跛篇》﹐內有一則曰﹕『或問鐵拐李﹐旣做了神仙﹐豈無仙丹﹑仙藥﹐緣何也是个蹺腳﹖予曰﹕造物要人沈靜自愛﹐怪他跟了眾人﹐日日到人家慶壽屈膝﹑候門﹐把人品壞了﹐故此亦罰他蹺腳。』唐豫公評曰﹕『說出本相來了。』

祖父一日怒庖人煮肉不佳﹐笞之。庖人泣曰﹕『老爺要炒炒﹐喫過了﹔老爺要熩熩﹐喫過了。別無煮法﹐叫小人怎地﹖』

二酉叔寵一美人﹐置之別室﹐嬸娘遣一老僕探之。僕歸復命﹐嬸娘問曰﹕『此婦有何好處﹐而相公寵之﹖』老僕應曰﹕『有恁好處﹖若是小人暗摸﹐也摸著二娘子。』

商太夫人兩廣歸﹐親友往候﹐接待甚忙。一僕對其家媳曰﹕『太太歸﹐這一亂也罷了﹔明日老爺歸﹐這一亂恐大娘子當不起。』

商太夫人見一老僕貧窘﹐云﹕『汝隨老爺往任所數次﹐想應好過﹖』老僕答曰﹕『太太﹐你不在我被下眠﹐怎知我被無邊﹖』

一太太問人索債曰﹕『你的債該某時還﹐非我放寬﹐也遲不到今天。』此人答曰﹕『太太﹐只可如此放寬﹐只是小人腰間沒貨﹐硬不起。』

趙孟遷善飲啖﹐每至輟席﹐有殘盤剝鹵﹐必哺啜一空﹐號曰『積福』。有祗應蒼頭忽發浩嘆曰﹕『吾輩下世蛆秧虫豸也沒分了。』或問曰﹕『何也﹖』答曰﹕『盤內剩鹵剛有些須小福可積﹐又被趙老爺積去了。』一座爲之哄然。

