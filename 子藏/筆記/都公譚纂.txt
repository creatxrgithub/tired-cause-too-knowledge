都公譚纂﹝明﹞都穆

目錄

卷上

卷下●卷上

元太祖尊禮邱長春﹐屢試其術。一日﹐長春入朝﹐語弟子可掘坎以俟。及入﹐太祖賜鴆酒一杯﹐長春飲之﹐無難色。亟歸寢坎中﹐得生﹐頂發盡禿。明日﹐又謂弟子索絲繩以入﹐太祖賜玉冠﹐長春出絲繩系之而謝。太祖神其術﹐禮之愈隆。後欲妻以公主﹐堅不可辭﹐遂自腐以告絕。其日乃十月九日﹐今京師謂之閹九﹐爲會甚盛。

張氏被圍時﹐松江人有以其鄕兵來援者﹐蔓延嘉定﹐知州張孟循方坐堂上﹐松江人荷戈而來﹐孟循斥之曰「若等非病子﹐則狂童也。今姑蘇亡在旦暮﹐尙誰援哉﹖」眾怒舁之以往﹐孟循復以是叱其爲首者。越二日﹐師至﹐遂平松江。孟循上謁其主帥曰「嘉定非畔我者﹐弄兵自松江耳。願以某餘生贖數萬人命。」帥然之。孟循乃得還嘉定﹐縛爲松江之徒者數輩﹐而爲檄以告州人﹐州人得以無虞云。

陳惟允﹐偉貌有文才﹐爲僞吳左丞饒介上客﹐嘗乘白馬過臯橋﹐王止仲拱立其旁﹐惟允不下﹐但舉策揖曰「王行可來吾家觀畫。」止仲敬諾如命。後其子嗣初從止仲遊﹐止仲題其畫﹐稱惟允爲先友。劉解元政﹐惟允婿也﹐以筆塗之﹐曰「王行昔望吾舅馬塵不及﹐何先友爲﹖」今畫尙存﹐上有磨擦處。

楊廉夫﹑倪元鎭﹐一日會飲於友人家﹐時席有歌妓﹐廉夫興發﹐脫妓鞋﹐置酒杯其中﹐使坐客傳飲﹐名曰鞋杯。元鎭素有潔病﹐見之大怒﹐翻案而起﹐廉夫亦色變﹐飲席遂散﹐後二公竟不復面。

倪元鎭性好潔﹐不能容物﹐嘗寓其姻鄒氏。鄒氏塾師陳子章﹐有婿曰金宣伯﹐一日來訪鄒翁。元鎭聞宣伯儒者﹐倒屣迎之﹐見其言貌粗率﹐大怒﹐掌其頰﹐宣伯不勝愧憤﹐不見主人而去。鄒翁出﹐頗怪之。元鎭曰「宣伯面目可憎﹐語言無味﹐吾已斥之矣。」元鎭素好飲茶﹐在惠山中﹐粉胡桃及雜果成膏﹐切置茶內﹐名淸泉白石。有趙行恕者﹐宋宗室也﹐慕元鎭淸致﹐訪之﹐坐定﹐童子供茶﹐行恕連啖果膏﹐元鎭艴然曰「吾以子爲王孫﹐故出此茶﹐乃略不知風味﹐眞俗物也。」行恕歸﹐自是絕交。

張士誠弟士信﹐聞元鎭善畫﹐使人持絹﹐兼侑以幣﹐求其筆。元鎭怒曰「倪元鎭不能爲王門畫師。」卽裂其絹而卻其幣。一日﹐士信與文士遊太湖﹐聞漁舟中有異香﹐士信曰「此必有異人。」急傍舟近之﹐乃元鎭也。士信見之﹐大怒﹐欲手刃之﹐諸文士力爲勸解﹐然猶鞭元鎭。元鎭竟不吐一語﹐以是得釋。後有人問之曰「君被士信窘辱﹐而一語不發﹐何也﹖」元鎭曰「一說便俗。」

滕某者﹐宋學士元發之後﹐家於無錫。元季楊鐵崖維禎將訪倪雲林﹐天晚﹐泊舟其門﹐滕富而禮賢﹐知爲鐵崖﹐請至其家。鐵崖曰「有紫蟹醇醪則可。」主人曰「有。」鐵崖入門﹐滕設盛饌﹐出二妓侑觴﹐且命妓索詩﹐鐵崖援筆立成。詩云「颯颯西風秋漸老﹐郭索肥時香晚稻。兩螯盛貯白橘瑤﹐半殼微紅含瑪瑙。憶昔當年蘇子瞻﹐咬臍咄咄論圓尖。吾今大嚼不知數﹐況有醇醪似蜜甜。」

倪瓚所居﹐有淸閟閣﹑雲林堂﹐其淸閟閣尢勝。前植碧梧﹐四周列以奇石﹐蓄古法書名畫其中﹐客非佳流不得入。嘗有外國人進貢﹐道經無錫﹐聞瓚名﹐欲見之﹐以沈香爲贄﹐瓚令人紿云「適往惠山飲茶。翼日再至。」又云「出探梅花。」夷人以傾慕不得一見﹐徘徊其家﹐瓚密令人開雲林堂﹐使登焉。堂東設古玉器﹐西設古鼎彜尊罍﹐夷人方驚顧間﹐謂其家人曰「聞有淸閟閣者﹐能一觀否﹖」家人曰﹕此閣非人所易入﹐且吾主已出﹐不可得也。其人望閣再拜而去。

楊廉夫好大言﹐嘗自題其所撰責趙普文云「此等文字不宜多作﹐恐鬼神見忌。一僧詩有佳句﹐便題云﹕宛然鐵門家法。又跋宋克書云﹕予每有所作﹐必命仲溫書之﹐大言多類是。

倪元鎭旣散其田﹐而稅未及推。入國朝﹐催科者坌集﹐元鎭逃去﹐潛於蘆中﹐爇龍涎香﹐被執﹐囚於郡獄。每饋食﹐獄子傳以入﹐元鎭必戒以舉案過顙。獄子不省﹐以問知者﹐曰「彼好潔﹐恐汝唾沫及飯耳。」獄卒怒﹐鎖之溺器上﹐眾爲祈解而免。今人云﹕爲太祖投之廁中﹐非也。

四明陳子桱在勝國時﹐嘗作《通鑑續編》﹐書宋太祖廢周主爲鄭王。雷忽震其幾﹐子桱厲聲曰﹕老天便打折陳桱之臂﹐亦不換矣。後三日﹐子桱因晝寢﹐夢至一所﹐類王者居﹐有人入報﹐陳先生至矣。其中坐者﹐衣黃袍﹐起坐待之曰「朕何負於卿﹖乃比朕於篡邪﹖」子桱心知其宋祖。對曰「陛下欲臣死﹐卽死耳。史貴直筆﹐不可易也。」遂驚悟﹐後爲我太祖所戮。

元江浙行省有某平章者﹐將之任﹐道間忽染中風﹐四肢不舉﹐延吾鄕葛可久治之。可久登其舟﹐適金華朱彥修先在﹐二公素相聞而不相識﹐見之甚歡﹐乃共脈平章。彥修曰「疾已殆不可藥矣。」可久曰「吾固知其殆﹐然尙有一鍼法。」彥修曰「君之鍼第可運其二肢﹐無益也。」左右彊可久鍼﹐鍼入﹐如彥修之言﹐彥修問平章家道裏遠近﹐以指計之﹐謂左右曰「卽回尙可抵家﹐稍遲無及矣。」後平章還﹐果以及門而卒。

嘉興吳仲圭﹐家甚富﹐與盛懋子昭居密邇。當時鄕人多愛子昭之畫﹐仲圭每見人持紙絹過門﹐必謂之曰「吾畫能賣錢﹐汝曷不求我﹖」往往與之作一紙半幅﹐俟其去﹐潛使人以重價購之﹐由是其畫湧貴﹐求者塞門﹐子昭不能逮也。

誠意伯劉基﹐元末在燕京時﹐書肆有天文書一部﹐久無售者﹐基至﹐手其書不置。次日﹐往肆中﹐老翁扣基昨所觀﹐則已能成誦矣。翁大驚﹐乃以書授之﹐且爲語其奧。基歸復往﹐則翁已閉肆﹐不知所之。

松江袁凱﹐字景文﹐洪武間爲監察禦史。時周王有罪﹐髙皇帝欲誅之﹐懿文皇太子日夜號泣﹐上不能決。一日臨朝﹐召問諸禦史﹐凱對曰「陛下欲誅之﹐法之正﹔太子欲宥之者﹐心之慈。」上怒﹐以爲持兩端﹐命系之獄﹐嘗使人往視曾食否﹖曰「不食已三日矣。」上因引對﹐諭之曰「汝言亦有理﹐但可在父子之間﹐使他事則不可也。」遂赦其罪。凱懼﹐因佯狂不朝。上問袁凱如何不見﹖眾以凱疾對。上曰「吾聞風顚者﹐不識痛癢。」因舁之來﹐以木鉆鉆之。凱殊無痛苦。上曰「闒茸不才﹐放回原籍。」凱歸而其狂如故。上聞﹐遣使諭曰「上常思念先生﹐使先生爲一郡教授﹐鄕飲酒﹐位大賓﹐何如﹖」凱方負鐵鏈﹐謳小詞﹐瞠目不答﹐遂得免死。

袁景文善謔﹐洪武中雷擊邑中崔氏亭柱﹐景文撰俚詞﹐末云﹕電光明滅處﹐爭不把眾人嫌的先下手。或訐其指斥﹐祈之而免。後佯狂家居﹐故人朱慶余乘長耳過其門﹐景文趨而揖之﹐曰「朱慶余驢。」朱應聲曰「此畜生非驢﹐乃獬廌截去角爾。」

國初﹐宋學士景濂﹐精於釋﹐釋宗泐季潭精於儒﹐太祖每稱之曰「泐秀才﹐宋和尙。」

國初﹐林膳部子羽作《義象行》曰﹕有象有象來天都﹐大江欲渡心咨且。誘之旣渡獻天子﹐拜跪不與眾象懼。像奴勸之拜﹐怒鼻觸象奴。賜酒不肯飲﹐哺之亦不哺。屹然十日受饑渴﹐俯首垂淚憤且吁。天子命殺之﹐眾官束手莫敢屠。侍衛傳宣呼壯士﹐被甲各執丈二殳。象戰久不克﹐兵捷象乃殂。憶昔君王每巡幸﹐像當法駕行天衢。珊瑚錯落明月珠﹐被服美錦紅氍毹。紫泥函封載玉璽﹐萬樂爭擁羣龍趨。玉璽歸沙漠﹐龍亦歸鼎湖。所以老象心南來﹐誓死骨爲枯。嗟爾食祿人﹐空負七尺軀﹐髙髙白玉堂﹐赫赫黃金符。伊昔軒冕今泥塗。嗟爾食祿人﹐不若飯豆芻。象何潔﹖爾何污﹖天子垂衣萬世治﹐俾全像徳行天誅。嗚呼象兮古所無﹐嗚呼象兮古所無。

楊廉夫﹐洪武初﹐被召入見。太祖曰「卿在前元時何官﹖」對曰「左榜進士。」太祖曰「卿張氏時亦曾仕乎﹖」對曰「非其君不仕。」時廉夫服新制巾﹐太祖問卿所服何巾﹖對曰「四方平定巾。」太祖悅﹐召中書省臣依此制﹐使天下盡服之﹐今之平巾是也。太祖又令廉夫賦鐘山詩﹐廉夫援筆立就。曰「鐘山千仞楚天西﹐玉柱曾經禦筆題。云護金陵龍虎壯﹐月明珠樹鳳凰樓。气吞江海三山小﹐勢壓乾坤五嶽低。願效華封陳敬祝﹐萬年聖壽與天齊。」太祖曰「此詩值一千貫﹐今日庶事方殷﹐姑賜五百貫。」又曰「宋濂在內閣﹐與諸儒共修《元史》﹐卿可往觀之。」廉夫辭謝入閣﹐人有以宋公所爲文示廉夫者。廉夫笑曰「格气卑弱﹐辭語散漫﹐何得爲文﹖」或以告宋公﹐宋公曰「誠有如是者。」後廉夫辭歸﹐不久以疾卒﹐宋公銘其墓﹐推其文﹐至比之日星河嶽雲。

蹇忠定公﹐初名瑢﹐洪武乙丑登第﹐擢中書舍人﹐掌外制。丁卯春三月﹐聞內艱陛辭﹐以其祖嘗冒李姓﹐父籍有未易﹐因請於上。上惻然憫之﹐爲復其姓﹐禦筆丹書一「義」字賜之﹐以易瑢名﹐仍賜楮幣五十緡﹐俾乘傳而歸﹐公之榮遇可爲至矣。

松江人孫道明者﹐家業屠豬﹐爲夏萬戶家佃戶。道明每日坐肆中﹐手執一編以讀。一日﹐萬戶坐輿經其門﹐怪而問之﹐知其爲家佃戶子也﹐遂挈之以歸﹐所儲書恣其披閱。道明一生寫書精行楷字﹐至老不倦﹐所寫積至數千本。洪武間﹐其人猶在。死後﹐書散落人間﹐每本後皆有道明題識。

張潞公仲舉﹐沒於至正末﹐無子﹐一女嫁民間。洪武中﹐其人充陜西軍﹐攜女自隨。潞公妻吳夫人尙在﹐年已八十﹐瞽雙目﹐無人供養﹐寄食北平軍營中﹐病甚﹐軍卒惡之﹐移置風檐之下﹐遂死。然無棺以斂﹐時僧道衍居北平﹐素與潞公友善﹐或告之﹐衍匍匐往視﹐檢其敝篋中﹐有詩一紙﹐乃潞公筆。衍曰「此眞吳夫人也。」爲買棺葬之。

王叔明﹐洪武初爲泰安知州﹐泰安廳事﹐有樓三間正對泰山。叔明畫泰山之勝﹐張娟素於壁﹐每興至﹐輒一舉筆﹐凡三年而畫成﹐傅色多了。時陳惟允爲濟南經歷﹐與叔明皆妙於畫﹐且相契厚。一日﹐胥會﹐值大雪﹐山景愈妙﹐叔明曰「攺此畫爲雪景可乎﹖」惟允曰「如傅色何﹖」叔明曰「吾姑試之。」乃以筆塗粉﹐色殊不活﹐惟允沈思良久﹐曰「我得之矣。」爲小弓夾粉筆彈之﹐粉落絹上﹐儼如飛舞之勢﹐皆相顧以爲神奇。叔明就題其上曰﹕岱宗密雪圖。自誇以爲無一俗筆﹐後惟允固欲得之﹐叔明因輟以贈﹐陳氏寶此圖百年﹐非賞鑑家不出。松江張學正廷采﹐好奇之士﹐亦善丹靑﹐聞陳氏蓄是圖﹐往觀之﹐臥其下兩日不去﹐以爲斯世不復有是筆也。徐武功尢愛之﹐嘗謂客曰「余昔親登泰山﹐是以知斯圖之妙。諸君未嘗登﹐其妙處不盡知也。」後以三十千歸嘉興姚禦史公綬。未幾﹐姚氏火作﹐此畫亦付煨燼。惜哉﹗

朱善﹐字備萬﹐丰城人。洪武初﹐以郡邑薦至京﹐制作稱旨。召官翰林﹐令以家屬赴京就祿﹐值夫人病﹐數月不至。上怒﹐謫居遼陽。不久﹐放歸鄕裏﹐買地一區爲終老計。方往經營﹐聞老翁哭聲甚哀。詢之﹐乃知翁之子鬻此以償公帑﹐翁以無依﹐故悲。公聞惻然憫之﹐以券還翁﹐而不索其值。後復起爲文淵閣大學士。

陳安█﹐福州人﹐知天文。洪武丁丑﹐登賢書進士第。傳臚日﹐私語同列曰「吾觀乾象﹐今歲狀元必不利。」及唱名﹐安阜爲榜首﹐太祖以榜中多南人﹐誅考官劉三吾等﹐安阜亦連坐。五月二十日再試﹐親擢韓克忠爲首卷﹐通榜皆北人云。

國初﹐四明人王桓與二老者同赴召見﹐太祖於便殿上問二老者﹐卿事何業﹖一對曰「臣業農。」上曰「卿爲農﹐亦知禾麥之節不同乎﹖」對曰「知之。禾三節而麥四節﹐是不同也。」上曰「禾麥類耳﹐節之不同何也﹖」對曰「禾播種以春﹐至秋而獲﹐凡歷三時﹐故三節。麥則歷四時始成﹐故四節。」上曰「是能知稼穡之艱難者。」卽擢某州知州。其一人對曰「臣業醫。」上曰「卿爲醫﹐亦知蜜有苦而膽有甜者乎﹖」對曰「蜂釀黃連花﹐則蜜苦。猴食果多﹐則膽甜。」上曰「是能格物者。」擢爲太醫院使。次問及桓﹐桓對曰「臣所業訓蒙。」上曰「卿亦有好惡乎﹖」對曰「人之善者好之﹐其不善者惡之。」上曰「是能明理者。」擢爲國子助教。

鄭尙書濂﹐浦江義門人。太祖嘗一日問尙書﹐汝家累世同居﹐何以致之﹖尙書叩首曰「但不聽婦人言耳。」上深然之。後此言聞於掖庭﹐尙書懼。永樂初﹐其家遂析。

無錫錢仲益允升﹐號錦樹山人。元末﹐年十六﹐中江浙鄕試﹐爲杭州路錄事。國朝以字行﹐髙皇怒其不爲己用﹐取入京﹐釘其右手於木﹐自是得疾﹐常以左手作字﹐平生天資甚髙﹐書過目﹐卽背誦如流。洪武末﹐起爲本縣訓導﹐後以禦史薦入爲太常博士﹐與修髙帝實錄﹐升翰林修撰﹐卒於漢府長史。後漢府謀叛﹐事敗﹐帝閱其啟﹐大加嘆賞﹐其家得免於難。

吾蘇《易經》﹐永樂後始盛﹐實顧順中巽倡之。順中易學﹐蓋來自嘉興。有鮑恂仲孚者﹐精於《易》﹐國初徵至京師﹐太祖欲官之﹐仲孚以元舉子不肯仕﹐但曰「臣老﹐不能效忠。有二子﹐願皆充軍以報陛下。」上然之。令人押仲孚徒跣回取二子﹐仍令仲孚徒跣送子上京。後仲孚卒老死牖下。順中易學﹐仲孚之再傳也。

鐵冠道人張景華者﹐精天文地理之術。太祖與陳友諒戰鄱陽湖﹐以道人從﹐友諒中流矢死﹐兩軍莫之知。道人望气﹐語上曰「友諒死矣。」使上作文遙望祭之﹐陳軍奪气﹐戰遂敗。上定鼎金陵﹐其相地多出道人。道人嘗結廬鐘山下﹐梁國公藍玉一日乘間訪之﹐道人野服出迎﹐玉戲之曰「腳穿芒屨迎人﹐足下無履。」時玉以椰子瓢飲﹐道人答云﹕手執椰杯勸酒﹐尊前不鐘。蓋密寓譏諷之意。玉武臣﹐勿悟﹐相與一笑而散。不久玉果被禍﹐而道人之言始驗。道人一日無故投大中橋水而死﹐後潼關守臣奏有鐵冠道人者﹐以某日過關﹐計之﹐卽投水之日也。蓋異人云。

杭州冷謙﹐字啟敬﹐善幻術﹐居嘗鍛泥作釘﹐賣以供食﹐人莫測也。洪武初﹐太祖有志雅樂﹐或有以謙精音律爲言者﹐嘗召至京﹐授太常協律郎。未幾﹐卽謝事歸﹐其在京時﹐鄕人有爲吏者﹐知謙之多術也﹐告以貧故﹐謙以手畫其壁﹐作房舍之狀﹐謂之曰「必堅以首觸之﹐入其中﹐卽可得物。然愼勿多取﹐多取﹐禍恐難免。」此人如其言﹐每一觸﹐金帛財物隨手可得。一日﹐呼其僕偕入﹐意在多取﹐僕偶遺路引其中。未幾﹐內庫失物﹐中檢得紙﹐且姓名具在。捕其人鞫之﹐對曰「昨吾主攜入﹐失此引耳。」復逮至吏﹐則曰「此冷謙教吾也。」上遣中使往捕謙﹐謙將至龍灣﹐懇中使曰「京已近﹐欲沽一杯﹐與諸君酌別﹐何如﹖」眾頗憐之﹐稍寬其縛﹐酒將盡﹐謙視酒甕﹐因躍入甕中。眾驚惶無惜﹐不得已持甕入見。上曰﹕謙汝第出﹐吾貰汝死矣。謙曰「陛下欲殺臣﹐臣決不出。」上大怒﹐命力士碎甕﹐每持其一﹐呼謙名卽應。或云謙被逮時﹐剪紙鶴騎去﹐甕中言者乃劉月林也。

洪武中﹐山西張姓者多異術﹐以其鄕人不善金箔﹐常往杭州學以授之﹐鄕人因呼爲金箔張。一日﹐經河南濟源﹐其神素稱靈異﹐貨帛財物有假貸者﹐隨出水面。張見之曰「是不難﹐殆伏機耳。」歸卽鑿池﹐仿其制爲之﹐已而果然。每客至﹐玩以爲戲﹐嘗有道人踵門﹐張引之觀池﹐道人曰「吾亦有小術﹐特請君試之。」翼日﹐天未明﹐張見空中二童子乘龍﹐復控一龍下其家﹐請張升龍﹐龍不服﹐二童鞭之﹐張乃得上。須臾至一山﹐有艸屋三間﹐道人坐其中﹐張入作禮﹐道人曰「此中甚寂﹐子欲避名﹐當移家同住耳。」張畱月餘頗得道人底蘊。一日﹐偶出散步﹐回視惟空山而已。詢之人﹐乃在大同城外﹐張由是其術愈神。髙皇帝聞其名﹐召至京師﹐曰「聞卿多術﹐願一觀焉。」張出袖中小銅瓶﹐以湯沃之﹐瓶口出五色云。少焉﹐充滿殿庭﹐上大悅﹐欲盡其術。張以蓮心投金水河﹐頃刻花葉滿池﹐張曰「臣頗解吳歌。」乃剪紙作舟﹐吹墮水中﹐張與妻子咸操舟唱歌﹐其行如飛﹐倏忽不見﹐上嘆異久之。

髙皇帝徵陳友諒﹐舟次九江﹐有周顚仙者﹐伏謁道左﹐上命登舟﹐其人若風顚之狀﹐一語不發。上曰「汝何爲者﹖」對曰「欲太平耳。」曰「我伐陳友諒﹐何如﹖」曰「中塗覆舟。」上怒﹐令推墮水中﹐不溺﹐行水上如履平地﹐遂與同載至中塗﹐舟果覆。上驚﹐得免。陳氏旣平﹐上至南京﹐置顚仙於靈谷寺﹐顚仙日與住持僧聒惱﹐僧銜之。一日以聞﹐上命以缸覆顚仙焚之﹐一晝夜﹐啟缸如故。復命焚三晝夜﹐缸內結如蠶璽之狀﹐顚仙顙有微汗﹐憎復奏﹐上怪之。然顚仙自是不說﹐終日不食﹐僧亦不與﹐幾閱月。上知之﹐命仍餓十日﹐而顏色自若﹐上始大驚﹐親幸寺中見之。旣而顚仙求歸廬山﹐許之。臨行﹐上問世間何事最樂﹖曰「喫飯去﹐便最樂。」顚仙歸﹐上一日忽大便不通﹐百方不效﹐顚仙已預知﹐密令廬山赤腳僧獻藥闕下﹐並侑以詩。適是日至﹐上見藥乃一小石﹐問其僧﹐曰「淸涼石。」心頗疑之﹐見詩乃顚仙手迹﹐用手磨之﹐異香襲人﹐久之不散﹐服已﹐大便隨通。上感其意﹐令人隨僧入山求之﹐杳不可得。人還﹐乃親撰碑文﹐命詹孟舉書﹐立於廬山之上。

陳友諒據江西日﹐天兵臨之﹐南昌太守勢迫﹐以城降。南昌﹐江西要衝。友諒聞之﹐且驚且怒﹐自引兵欲殺太守而屠其城。天將曉﹐見一神人﹐道士冠服﹐長數丈﹐坐城上而濯足於水﹐一艸履遺友諒船上﹐長五尺﹐友諒懼﹐兵不敢進﹐城遂以全。神人蓋許眞君云。

李鳳鳴﹐字時可﹐家馬馱沙上。髙皇帝時﹐瓜步渡江﹐道出馬馱沙﹐時可以米二千斛牛羊數百頭犒師﹐上親幸其家。及上旋師﹐手詔借米二萬斛。時可奉命惟謹﹐無幾何﹐時可遂挈其妻子並家資﹐浮海而去﹐或傳其子孫在琉球云。然時可讀書﹐工文詞﹐以家資埒封﹐頗事侈靡。楊廉夫聞其名﹐嘗往訪之﹐時可出迎數里。廉夫飯之舟中﹐所用皆碧玉器﹐意欲誇示之。抵其家﹐覺無甚異。時可有園﹐櫻桃樹八株﹐下各置一案﹐案面皆瑪瑙玉器稱是﹐每客一美姬侍﹐共摘櫻桃薦酒﹐名櫻桃宴﹐廉夫大悅。時可家復有荷花宴﹐每花時﹐設幾十二面﹐皆嵌以水晶﹐置金鯽魚其下﹐上列器皆官窯﹐間出歌妓﹐爲霓裳羽衣之舞﹐一時豪麗﹐罕有其比。

洪武中﹐京師有劉指揮者﹐以疾卒﹐妻擊鼓﹐自陳無子﹐欲朝廷給養。太祖問之﹐曰「汝夫死年若干﹖」對曰「年五十。」又問曰「汝夫以百戰得一官﹐將以富貴遺後嗣耳﹐而不畜妾﹐豈非汝之悍耶﹖本欲斬汝﹐第念汝夫之勞﹐著光祿司給與漆碗木杖﹐日令乞丐功臣之家﹐以爲妒婦者戒。」

陳君佐﹐揚州士人﹐善滑稽﹐太祖甚愛之。一日給米一升﹐上一日令君佐說一字笑話﹐對曰「俟臣一日。」上諾之。君佐出尋瞽人善詞話者十數輩﹐詐傳上命﹐明日諸瞽畢集﹐背負琵琶﹐君佐引之至金水河。見上﹐大喝曰「拜。」諸瞽倉皇下拜﹐多墮水者﹐上不覺大笑。上嘗令人押君佐投江﹐意實戲之。君佐至江濱﹐濡其衣以歸。上曰「何以不溺。」君佐曰「臣下見屈原﹐其言有理﹐是以不死。」上曰「屈原何言﹖」君佐曰「屈原云﹕我逢暗主投江死﹐汝遇明君莫下來。」上一笑釋之。

甘肅都指揮馬葉者﹐有妖術﹐能騎艸龍上天。太祖知之﹐密令駙馬都尉李堅與宦官一人往捕﹐設酒邀馬葉擒之﹐與宦官連鎖以行。是夜在途﹐聞有急呼曰「爺爺來了。」眾視之﹐乃一小蛇也。馬曰「此行不死﹐當繞我項﹐出於口中﹐否則吮吾中指。」馬葉言畢﹐蛇果吮中指。馬大慟曰「吾必死矣。」抵京﹐上命剮於大中街﹐忽大風雨﹐屍肉俱不見。

襄陽人閻俊﹐少嘗侍髙皇帝﹐帶刀上殿﹐上以俊久勞﹐擢蘇州衛右所百戶。永樂中﹐郡民倪宏三嘯聚爲盜﹐衛有曹百戶者﹐巡捕追至楓橋﹐爲賊所殺。由是賊勢益猖獗。事聞於朝﹐命錦衣校尉隨俊捕之。時賊殺人﹐奪其舟﹐由太湖渡揚子江﹐俊追抵宿遷﹐賊方賽神於廟﹐俊詐爲丐者﹐視其禱﹐殊默默﹐心知其賊﹐遂擒之舟中﹐凡十九人﹐其首果宏三也﹐卽械系京師﹐皆剮之﹐朝廷賜俊光祿酒饌﹑鈔兩錠﹑衣四襲而還。後俊以擒賊功﹐遂升千戶。先是郡之西天王堂有土地像﹐爲元劉總管所塑﹐俊一日見之﹐卽號慟俯伏於地﹐曰「此絕肖我髙皇帝﹐第少气耳。」蓋俊侍髙皇日久﹐熟識龍顏故也。像至今存。

王止仲博學﹐嘗館於耆澤趙氏﹐趙富而禮賢﹐每食必呈食單﹐冬月以蛙名進﹐止仲朱點之﹐主人使僕請蛙何在﹖曰﹕掘老桑樹根下當有。如言果然﹐主人服其識。

江陰相子先﹐棋國手也﹐洪武被召遣還﹐宋太史有文送之﹐子先以棋自負﹐嘗榜於門云﹕天下棋師。一日有野僧來較勝負﹐僧實髙﹐佯北以誘之。明旦﹐大會賓友﹐而子先連敗﹐其榜由是遂撤。

太祖嘗怒一內侍灑掃不如法﹐反接之市﹐內侍衣綠﹐別有一綠衣隨之﹐臨刑赦免﹐兩綠衣翕成一人﹐蓋其魂也。晉阮瞻云﹕今人見死者著生時衣服﹐衣亦當有鬼耶﹖此理殆不可曉。

洪武中﹐橫塘人某以負薪爲業﹐性至孝﹐母雙目失明﹐每歸卽市一餅﹐置懷中以奉母。一日﹐有人要而奪之﹐某以情告﹐堅執不還。歸家﹐母言適有人來云﹕爾寄一餅﹐吾食之甘﹐目遂見物﹐約三日再來﹐爾姑俟之。三日﹐某久俟之不至﹐遂出﹐已而其人果來﹐以小葫蘆與母曰「凡有病者倒其中﹐但得物﹐煎湯飲之﹐立愈。」某遂棄舊業﹐人求之者﹐其門如市。後某死﹐二子爭欲得之﹐倒其中﹐則不能出物矣。

蘇叔瑜﹐郡人﹐性至孝。洪武中﹐戍雲南﹐未幾﹐母卒戍所。叔瑜請於官﹐奉母骨﹐從雲南抵蜀江﹐登舟﹐人不知其有母骨也﹐忽江濤怒激﹐舟欲覆﹐或指江蛟有所觸﹐同舟者盡恐。叔瑜不得已﹐懷母骨登陸緣山嶺﹐越三日﹐夢一叟語之曰「江行不危﹐無恐也。」叔瑜驚覺﹐思其語﹐乃復就舟﹐江波帖然﹐竟得葬母於鄕。

劉彥敬﹐洪武間謫戍雲南大理衛﹐言其地鐵佛寺有僧﹐多神異﹐好頂笠子﹐人呼大斗篷和尙﹐嘗渡滄浪江﹐躡笠而行﹐不用舟楫﹐指揮恐有他變﹐置諸獄中。一日出行﹐遙見此僧吹笛山上﹐歸將笞獄卒﹐以爲失僧。時僧已端坐六日﹐僧預告獄卒﹐喚吾必當擊吾首﹐卒如其言﹐擊首一下﹐僧醒曰「吾正熟睡﹐何攪我也﹖」指揮知不可殺﹐遂釋之。

洪武初﹐有江西人精地理之術﹐嘗往建安﹐主於楊氏之第﹐與楊氏翁甚相得。楊氏居密邇土地祠﹐術土間語楊翁曰「吾徳翁﹐無以報﹐然吾觀土地祠﹐善地也﹐翁能得此以居子孫﹐富貴當不可言。」楊翁勿之信﹐固彊之不可﹐術士潛移祠中鑪置楊第﹐楊翁質實﹐不知術士之爲也﹐躬送還之。旣而術士復移神像﹐鄕人知之﹐咸詣其門﹐且驚且喜﹐謂楊翁曰「得非神欲君家耶﹖願易以祠。」翁頗憶術士之言﹐遂易居焉。未幾﹐翁卒﹐術士謂其子曰「葬翁就此地﹐勿他圖也。」將葬﹐鄕人有善地者﹐憤楊不招﹐來詰術士曰「此地何佳﹖而汝取之。」術士曰「掘地丈許﹐必有石板﹐板下有井﹐其中藏兩金魚﹐楊氏葬之﹐子孫富貴﹐當不可言。」鄕人必欲驗之﹐掘地果得石板。術士曰「石不可啟也。」鄕人不肯﹐半啟之﹐見金光直上如流星狀﹐地中有聲如雷﹐術士急下﹐立石上﹐曰「還畱一个三公。」後楊氏孫卽文敏公也﹐官至極品﹐果如術士之言。

吳江人王姓者﹐爲山東某衛軍﹐正統末﹐以老疾歸於家﹐嘗爲人言﹕其從軍時﹐自海道運糧﹐將至遼陽﹐中途遇風﹐舟覆﹐官軍盡死。惟王與二人得附舟一板﹐浮於海中﹐不知幾晝夜﹐三人有人參者﹐共分食之。食盡﹐至嚙其衣以充腹。後遇運船獲救﹐其在海中﹐見一山撼動不止﹐洪濤大作﹐然與王相距尙遠﹐熟視之﹐山有巨蛇蟠結數周﹐其首入海取食﹐遂爲大魚所吞﹐兩力相持﹐故動。又嘗隨風飄蕩﹐遙望如檣木然﹐意其舟也。近之﹐則大蝦乃其須云。海島中蜘蛛極大﹐有身兼數牛者﹐予聞數十年前﹐登州山中蜘蛛嘗與龍戰﹐蛛以絲罩龍﹐龍困﹐爲蛛所殺﹐復有火龍夢其絲﹐蛛不能爲﹐遂死。龍取其腹中珠去﹐身徑一丈六盡﹐則王言似數牛者﹐誠非虛妄﹐覆載之間﹐何所不有﹖但人自不見耳。

前庚辰科廷試﹐禮部翰林院官讀卷﹐翰林欲以楊文定公魁多士﹐禮部欲取胡文穆公﹐爭不能決﹐聞之於上。上命取二策閱之﹐將擢胡公第一﹐以未見其人﹐命左右宣湖廣秀才甚急。楊公湖廣石首人也﹐疑似間﹐索衣將出﹐而胡公已至闕廷。上見之﹐意甚悅﹐遂決﹐且更其名爲靖﹐永樂乃復舊名。

義烏龔泰﹐字叔安﹐以字行建文中﹐爲戶科都給事中。燕王渡江﹐叔安與其妻訣曰「事變至此﹐我惟有死耳﹐汝第攜幼稚以歸﹐否則俱溺於井﹐辱可免也。」言未旣﹐火起內廷﹐叔安馳往赴之﹐道爲兵校所執﹐見燕王於金川門﹐以叔安非姦黨籍﹐命釋之﹐叔安遂投城而死。采聞其鄕人云﹕叔安以散軍食不支﹐被眾捶死。或云投降後乃卒﹐更考之。

方正學先生﹐洪武中從師學士宋公居京師﹐宋公酷信佛﹐先生獨不好。嘗一日同遊天界寺﹐主僧宗泐有詩名﹐與宋公相得﹐聞二公至﹐鳴鐘鼓﹐執禮甚恭。宋公入門﹐見佛像便拜﹐先生但拱立﹐宋公云「子何不禮佛﹖」先生曰「某素不識佛。」時泐在旁色動﹐宋公笑謂之曰「未到老夫田地耳。」

溥洽南洲﹐國初右善世爲建文啟藥師燈懺以詛太宗﹐又爲建文削髮。太宗卽位﹐微聞其事而未審﹐囚之十餘年﹐以姚廣孝臨沒之言得釋。時白髮長數寸﹐拜廣孝牀下﹐云吾餘生﹐師所賜也。

僧道衍﹐俗姓姚氏﹐蘇州相城人﹐少師事桐城道士席應珍﹐應珍通儒家書﹐兼多異術﹐衍盡得其傳﹐以才气自負﹐欲返冠巾。嘗入城﹐見僧官導從其盛﹐嘆曰「僧中亦自富貴。」遂不果。洪武三年﹐秦﹑晉﹑燕﹑周等十王之國召選髙僧﹐國一人從﹐衍與選從燕王﹐居北平慶壽寺﹐後燕王舉兵﹐大抵多衍之謀。三十五年﹐燕王入南京﹐詔復衍姓﹐賜名廣孝﹐拜太子少師。初邑王賓有髙行﹐永樂二年﹐廣孝以朝命賑饑蘇松﹐暇日往謁賓﹐賓不肯見﹐後廣孝再過﹐乃屏去騎從﹐以指扣門﹐賓問爲誰﹖曰「道衍。」賓曰「吾析薪忙。」廣孝立俟門外﹐久之﹐門啟﹐遂相與再拜﹐坐定﹐賓語不他及﹐但連聲曰「和尙誤矣﹐和尙誤矣。」廣孝慚而退。予識姚廣孝義孫廷用﹐好著故衣﹐一日﹐以裏役見太守楊貢﹐跪而緋袍見﹐詰之﹐答曰「先祖遺衣。」問何官﹖曰「少師姚廣孝。」貢大怒﹐醜詆之。同知者遽曰「公言信直﹐柰太宗皇帝何﹖」貢默然。

無錫王達善﹐洪武間爲大同訓導﹐嘗過北平﹐以書私謁太宗﹐太宗優禮之。建文未﹐助教國子。太宗卽帝位﹐達善爲艸詔﹐得入翰林爲侍讀學士。達善𨿽居禁近﹐上心終薄之。一日﹐嘗問十難字﹐達善識其八﹐上曰﹕吾還有難字問汝哩。達善聞之懼﹐服銀屑死﹐今無錫人多能言之。或云﹕艸詔者﹐括蒼景彰也。彰亦爲翰林學士。

王文靖公弟汝嘉﹐洪武中以事充五開衛軍。太宗一日問文靖公﹐聞汝有弟﹐今安在﹖其才何如﹖文靖叩首﹐言弟進見充軍五開衛﹐其學與臣相似。上卽命取回﹐試《天馬歌》並經義二道﹐除大庾縣學訓導。大庾自開科無舉人﹐汝嘉至﹐擇其天資明敏者﹐晝夜督教﹐自是登進士者二。汝嘉還入翰林爲五經博士﹐升侍講卒。

仁宗在東宮時﹐王文靖公爲贊善﹐極蒙眷待﹐仁宗嘗一日問解學士縉曰「王汝玉吾甚敬之﹐而父皇不喜其人﹐何也﹖」解公對曰「君臣相遇﹐自古爲難﹐但汝玉無福耳。」仁宗賞其善對。

朝廷庫藏內一銅人﹐不知其何年﹐然亦壞其半﹐人莫能修。永樂間有西域人至﹐自云善此。太宗命修之﹐毫髮不差﹐泯然無痕迹。又南京渾天儀亦此人所修﹐渾天儀與璇璣玉衡並周髀三器皆承以四龍。景泰中﹐周髀一龍忽飛入後湖﹐今在司臺﹐十一龍皆鎖之﹐司天官所用惟渾天璣衡﹐周髀不用也。

太宗入京之日﹐止於宮門﹐尙書茹瑺至﹐呼之曰「瑺﹐吾得罪天地祖宗﹐柰何﹖」瑺叩頭曰「陛下應天順人。」太宗悅﹐進封忠誠伯。

永樂三年﹐戶部尙書夏原吉治水蘇松﹐嘗延儒碩講求水利﹐時松有葉宗行者與焉。宗行爲人﹐性頗剛直﹐以原吉治水日久﹐未底成績﹐潛具奏以聞。有旨令原吉覆奏﹐原吉初不知﹐及得旨﹐大驚﹐卽日引咎﹐朝廷方倚重原吉﹐竟不加罪。後宗行上謁﹐原吉下階迎﹐謂之曰「原吉治水無功﹐誠有如先生之所云者﹐受益多矣。」待之益厚﹐未幾卽論薦於朝。於是宗行得錢塘知縣。宗行居官﹐一介不取諸人﹐日惟飲錢塘之水﹐後卒於官﹐民爲立祠祀之。

錢塘方公賓在學宮時﹐嘗跨驢入隘巷﹐至一皮工家﹐驢系門外﹐適蔡都司節過﹐驢欲蹄﹐隸卒鞭之﹐驢愈驚躍。公出﹐大罵﹐蔡怒﹐命鞭公﹐公一時忍辱歸﹐卽刻志好學。不三年﹐登進士第﹐歷官至大司馬。後蔡至京以負前罪﹐次且數四﹐不得已見公﹐公厚待之﹐且曰「君勿以前事介懷﹐吾非君曷克至此﹖」蔡大喜過望﹐人報公長者。

呂尙書震在禮部時﹐文皇帝數自將徵沙漠﹐吏部蹇尙書義﹐戶部夏尙書原吉皆切諫﹐不上聽。一日問原吉曰「今糧儲足支幾年﹖」原吉意上又將出師﹐因詭對曰「才彀支半年耳。」上疑其誕﹐命中官及禦史案之﹐則十年尙有餘也。上大怒﹐以原吉等朋黨欺妄﹐居嘗憤詈。時﹐兵部方尙書賓提調靈濟宮﹐日有中使至宮賜香﹐數語賓以上怒﹐賓惶懼自縊死﹐朝房中有司以聞﹐上命剉其屍﹐且械系原吉錦衣衛獄﹐以震兼領戶兵二部事。時變起倉卒﹐諸大臣相繼罪死﹐上震怒不已﹐中外洶洶﹐咸不自保﹐上慮震自危﹐親諭之曰「玆事卿本無與﹐朕坦懷相期﹐卿得無疑﹐但當爲朕盡忠輔政耳。」又令校尉十人隨震起居以防之﹐密敕曰「震萬一自盡﹐爾十人者皆代之死。」震乃自安。震聰明絕人﹐每朝奏請﹐他尙書皆執副本﹐又與左右侍郎更進疊奏。震旣兼三部﹐奏牘愈多﹐皆自專請對﹐侍郎不與也。情狀委曲﹐千緒萬端﹐一覽之後﹐輒背誦如流﹐未嘗有誤。又嘗扈從北狩﹐上駐蹕時﹐有碑立沙磧中﹐率從臣讀之﹐震亦與焉。後上一日語及碑事﹐因詔禮部差官往錄之﹐震奏曰「其文臣尙記憶﹐不須遣使也。」遂請筆札上前疏之。上不信﹐密使人至其地拓文以回﹐校之無一字脫誤﹐其彊記如此。昆山龔翊﹐字大章﹐建文末年﹐以戍卒守金川門﹐城破﹐爲之一慟。後宣徳中﹐周文襄兩薦爲昆山太倉教官﹐謝曰「某任亦無害﹐但恐負吾往日一慟耳。」竟隱居終身﹐門人私謚曰安節先生。

杜用嘉瓊與朱存理﹑朱凱交﹐每訪二子﹐必先過存理﹐下輿謂曰「吾交凱在先﹐當先謁凱而後至君家。」及至凱所﹐畱之飯﹐不可﹐曰「君貧﹐當飯於存理氏。」

永樂初﹐朝廷徵天下善鼓琴者三人﹐四明徐仲和﹑松江劉鴻﹑姑蘇張用軫﹐同詣闕廷。劉彈楚歌﹐爲言官所劾。張但和弦不能彈。徐彈文王一曲﹐上大喜﹐除錦衣千戶。今兩京及浙中琴皆其所授。惟姑蘇則尙劉氏﹐楊淩父鴻弟子也。

長洲夏建中﹐洪武間行貨下鄕﹐泊舟﹐夜方半﹐鄕人共來﹐欲肆劫掠。建中素勇悍﹐善爲搏﹐以木擊羣盜﹐有墜水者﹐已而盜大聚。建中知不可免﹐棄手中木潛遁﹐行約三四里﹐見田家有燭光﹐逾垣而入﹐告以故﹐盜追之不能得。建中以過用力﹐且受驚﹐歸家得疾﹐臥牀席﹐不能展轉。九年﹐羣醫藥之莫效。時建中母尙在﹐聞浦江趙良仁以徳神於醫﹐久寓其鄕﹐然莫可蹤迹。適有老嫗言﹐沙湖田舍有趙提舉者﹐匿其中﹐日手一編不置﹐得非其人乎﹖母聞之﹐大喜。夏氏里人有顧亨之者﹐與趙公交﹐母買舟﹐懇顧生往。時冬月﹐趙方曝背檐下﹐見顧來﹐大驚﹐顧以建中病告﹐欲屈其一視﹐趙曰「吾不出久矣。」顧懇之再﹐遂與偕來。時羣醫咸集﹐趙視建中顏色曰「吾觀子之聰明逾於眾醫﹐病可起無憂也。然必服一年藥則可。」後果如其言。趙以建中可托﹐盡以其術授之。建中旣精於醫﹐尢潛心經術﹐永樂初以薦爲訓導﹐陳太保有戒﹑兪司寇仕朝﹑李侍郎蕡﹑仰大理瞻﹐皆其弟子。後建中以考績至京﹐適外國人進貢得疾﹐官醫不能療。太宗命在京官員軍民有善醫者﹐許奏以聞。禦醫盛啟東與建中同郡﹐素知其精醫﹐遂舉以應命。建中藥之﹐亦無效而死。太宗怒﹐建中與羣醫皆下獄。逾年﹐大臣爲之奏解﹐上曰「吾亦忘之矣。死生有命﹐非諸醫之罪也。」遂宥之。建中出獄﹐已有疾﹐不久﹐竟客死京師。

張尊師﹐俗稱張皮雀﹐名景忠﹐後更名道修﹐別號雲峯﹐長洲人也。父遵﹐江西參議﹐攜尊師以隨時﹐尊師年才十餘﹐翛然有塵外之志﹐嘗潛出經宿不返。母夫人使人覓之﹐見一民家延道流誦經﹐尊師從旁竊聽﹐若有得者﹐夫人異焉。年十六﹐還吳﹐時求道之志愈堅﹐遂不肯娶﹐入元妙觀。禮胡元谷﹐俗稱胡風子爲師﹐胡蓋得霅溪莫月鼎之傳﹐然祕其術﹐不輕授人﹐尊師事之甚謹。一日﹐天將雨﹐胡呼謂曰「汝亟其乘屋。」如其言﹐啟瓦﹐見有書一帙﹐取視之﹐乃月鼎五雷諸法也。大喜而下﹐胡復謂曰「捉得麼﹐云已得之矣。」由是尊師之名藉藉﹐聞吳楚間。宣徳八年夏﹐長洲不雨﹐苗將槁死﹐江陰大家周氏懇請尊師﹐尊師往而頗有怠意。尊師登壇﹐怒甚﹐命雷神擊碎大樹凡二﹐周氏之稟悉爲雷火所焚﹐粟無粒存。已而黑雲蔽天﹐有龍凡四﹐雨下如注﹐觀者莫不股栗。十年乙卯﹐昆山不雨﹐縣尹某延尊師致禱﹐尊師約三日雨﹐雨果如期而至﹐田疇沾足﹐尹酬以金帛﹐尊師麾之去﹐尹爲塑其像以遺焉。尊師風神髙朗﹐梳西髽髻﹐著靑布袍﹐每天日晴美﹐行市井間﹐人招之不至﹐或不招自來﹐惟聞人之患則猶己之患。朱明寺橋有戴翁﹐以鬻雞爲業﹐子忽遘疾﹐譫語不省人事﹐延尊師治之﹐尊師入其門﹐求棒就牀次連擊十下﹐子病遂瘥。槐市裏馬氏婦一日自外來﹐爲崇所憑﹐狂叫欲走﹐見尊師來﹐卽俯伏於地﹐蘇而如故。憩橋巷丁某女病傷寒﹐諸藥莫療﹐請尊師至﹐索酒痛飲﹐杯行無算。瀕行告之曰「勿藥﹐至五更愈矣。」旣而果然。蓋尊師之術之神如此。尊師年六十一﹐以正統庚申四月無疾而沒﹐沒後一月﹐人有見於吳江之長橋者﹐或疑爲尸解云。

城南梁興甫者﹐身幹短而膂力絕人﹐永樂間﹐嘗往南京﹐偶止某門﹐見守門軍晝掠人物﹐心甚不平﹐因以好言諭之。軍怒﹐撲興甫﹐興甫連踣數軍﹐軍以達於指揮﹐逮興甫至﹐置髙手者十人﹐堂上堂下列勇士百人。興甫見指揮﹐長揖不拜﹐言辭慷慨﹐指揮心頗異之。曰「聞汝之技﹐願一觀之。」興甫卽結束下堂﹐拳所至﹐眾皆斂避﹐莫敢措手﹐以是徑出其門。郡城有眾惡少日聚賭﹐必勝人乃已。興甫聞之﹐攜一笆斗﹐置錢數千以往。惡少方博樓上﹐興甫至﹐與博﹐佯敗﹐後乃大勝。曰「吾欲歸不博矣。」惡少將詬侮之﹐興甫以樓中不可用手﹐盡取錢實斗中幾滿﹐以其肘挾斗唇下樓﹐若空陡然。惡少大駭﹐不敢肆侮﹐詢之人﹐知其爲興甫也。他日至北京﹐有一勇士與陳蠻子者﹐素號多力﹐兩人方撲﹐興甫旁觀﹐竊笑之。撲已﹐勇士取興甫於手中﹐曰「汝欲東邪﹖西邪﹖」興甫曰「第隨所之。」言已﹐興甫立於地﹐而勇士跌矣。陳蠻子怒﹐徑前扼其胸於墻﹐墻爲之動。興甫躍起陳肩﹐陳不覺僕地﹐良久而起。與勇士皆再拜﹐願爲師弟子。興甫挾其能﹐遊四方﹐竟無敵手。廣西僧有號勒菩薩者﹐以拳手髙天下﹐遊食至吳﹐時興甫已老﹐約與北寺相見﹐興甫往﹐僧已先在﹐北寺殿前有施食臺﹐其髙幾丈﹐闊倍之﹐二人登臺相撲﹐觀者如堵。興甫一拳中僧右目﹐睛突出於面﹐僧以手去之﹐分必死﹐奮力相角﹐擊興甫﹐墮臺﹐被興甫以足跟傷其胸。興甫歸﹐內傷二日死﹐僧亦三日死。

戴俊者﹐蘇州將家子﹐少師事梁興甫﹐嘗與一陜西人同往四川﹐經一山庵中﹐有老僧善撲﹐揭字於門﹐二人入﹐僧有雨童子守門﹐亦善撲﹐遂與對手﹐童子不能勝﹐乃驚入報﹐老僧者坐禪牀上﹐曰「汝二人能勝吾童子﹐亦髙手也。」因命其一人前﹐老僧坐恆不動﹐惟略舉手﹐而其人已擲於地。及後至﹐僧仍擲之﹐俊立不僕﹐僧異之﹐曰「汝可教也。」因畱止﹐盡以其術授之。蓋僧居山中﹐見老猿二﹐日相角爲戲﹐其技甚神﹐非世人可及﹐後一猿中箭死。僧閒暇時﹐與孤猿戲撲﹐因得其妙。俊旣得僧傳﹐思天下惟僧爲愈己﹐乘其不意殺之。出山﹐由是俊之技益神矣。南京人有尢十六者﹐力舉千斤﹐素無賴﹐出行﹐常要人索飲﹐有不識者﹐卽以手起廊柱﹐置人衣據其下﹐人許酒﹐乃脫。俊間入南京﹐知之。一日同集教坊觀雜劇﹐俊故踐尢一足﹐尢大怒﹐將拳之﹐俊佯怯﹐出尢胯下﹐而尢僕地﹐被俊數十跟子﹐乃呼謂曰「尢十六﹐汝不識戴二官人耶﹖」尢拜謝﹐乃免。觀者千人稱快﹐尢後肆不逞。時仁廟監國﹐命官軍捕之﹐弗克。俊復擒以獻﹐決脊四十﹐嘔血死。太宗在北平﹐聞之甚惜。

蘇廷潤﹐城西人﹐小字阿康﹐身長七尺﹐有勇力﹐然家甚貧﹐嘗賣餅肆中以養母。景泰間﹐寧陽侯以朝命徵鄧茂七軍﹐經吳門﹐人皆畏避﹐廷潤獨無所懼﹐賣餅自若﹐餅悉爲過軍所奪。廷潤怒曰「若輩討賊﹐而乃奪吾餅耶﹖」一時撲倒數十軍﹐卽以白於寧陽。寧陽乃下令﹐軍士有奪人財物者斬﹐三軍皆吐舌。城西有大盜十八人橫行﹐官不能捕﹐廷潤夜度其過江村橋﹐執流錘伏橋下﹐使其弟廷澤持虎尾鐵鞭候之﹐夜半﹐盜將劫人﹐果經是橋﹐廷澤於上作咳嗽聲﹐廷潤出與弟共前擒賊﹐獻於官﹐蓋廷澤亦多力云。

毛某者﹐衢州人﹐精於醫。一日﹐騎驢行深山中﹐童子負藥籠以隨﹐至絕壁下﹐林木陰翳﹐有猴千餘﹐以藤繞毛身﹐並取其藥籠以上﹐童子得脫﹐驅驢歸﹐皆以毛爲必死矣。毛升石壁﹐髙可千尺﹐上有平地數畝﹐架薪爲屋﹐中臥一老猿﹐若有病者﹐引毛手按臂上﹐毛脈之﹐投以小柴胡湯﹐猴病愈﹐毛畱四日﹐懇辭求歸﹐老猴於牀下出一小盤﹐非木非石﹐四周皆竅﹐置毛籠中﹐意似酬毛﹐復縋之下。毛還家﹐言其故﹐人皆驚嘆﹐然莫辧盤爲何物。未幾﹐太監鄭和以朝命將采寶西洋﹐毛以醫士當從行﹐因獻鄭此器﹐欲祈其免﹐鄭驚喜曰「此定珠盤也﹐汝曷從得之﹖」賞鈔三百錠﹐仍免其行。鄭往西洋﹐嘗夜以此盤浮海上﹐光明如月﹐海中之物皆吐珠盤中﹐鄭急收盤得珠﹐不可勝數﹐其中有徑寸者。鄭後回﹐召毛見﹐復贈珠三升﹐其家因以致富﹐鄕人呼胡孫毛云。

寧波去海二千里﹐有分界山﹐與日本國相邇﹐其山周二三百里﹐上多桃李竹橘之類﹐舊有居民。國初盡遷之中國﹐寧波人嘗往來其山﹐采野菜﹐多見野人及毛女。其毛女與婦人無異﹐貌最美﹐惟兩耳類犬﹐不能言﹐以藤穿樹葉蔽其體。同行人嘗有病者﹐舟中恐其傳染﹐架屋繼糧﹐置此山中。後月餘﹐復經此山﹐而人已無恙﹐乃附舟歸。言初臥山中時﹐見毛女持兩山鵲來﹐坐其傍﹐惟飲鵲血﹐其人取肉烹食之﹐由是毛女日日取果來食之﹐數日﹐遂與之合﹐如夫婦﹐人病遂瘥。後此人登舟﹐毛女浮水追及﹐舟人以篙沈之。

嘉興金晟﹐永樂中爲刑部主事﹐時湖廣有彊盜若干人械部﹐金鞫之﹐其渠魁年百二十五歲﹐面如童子﹐金不信﹐移文驗之﹐果然。因問其所以致壽之故。蓋少時居荊山﹐有人以艸炙其臍﹐云令而多壽﹐遂活至此耳。朝廷以其老﹐命杖殺之﹐餘皆伏誅。

元曹云西﹐有僕夏汲淸﹐能畫﹐同時有黃大癡僕韓老善畫鷹﹐設色有法﹐太倉陸參政文量爲餘言。洪武初﹐其鄕人周元素妙於畫﹐有蒼頭阿畱﹐愚呆無比﹐然能爲元素傅色﹐元素取其長﹐用之終身。近沈石田家童朱太平亦善山水。

王光庵先生之僕有袁端者﹐事先生日久﹐亦精於外科。先生沒﹐無子﹐端徳之不忘﹐刻木爲像以事焉﹐亦義僕也。

溫州瑞安縣有元進士髙明則誠墓﹐上有穹碑。宣徳間﹐黃少保淮鋸其半﹐作其家墓碑﹐髙有裔孫﹐出語黃曰「公鋸去碑何太薄耶﹖」黃曰「足矣。」乃曰「吾恐後人復來鋸公碑耳。」黃慚無以對。

「酒色財气」﹐人鮮能除去此四字者。郭定襄登自言平生不惑酒色與財﹐惟气則不能忍。錢尙書溥平生極耐气﹐然酒色與財皆著力﹐此正相反。余曰「郭公爲不忍气﹐故酒色財皆無所好。錢以犯此三字﹐故不得不耐气耳。」

鄕先生兪貞木嘗作《厚薄銘》﹐言近而意切﹐深中今時之病。銘曰「厚於淫祀﹐薄於祖宗﹔厚於妻子﹐薄於父母﹔厚於巫卜﹐薄於醫藥﹔厚於嫁女﹐薄於教子﹔厚於異端﹐薄於賢士﹔厚於誇誕﹐薄於信實﹔厚於屋室﹐薄於殯葬﹔厚於懼內﹐薄於畏法﹔厚於貨財﹐薄於仁義﹔厚於責人﹐薄於責己﹔厚於祈福﹐薄於修徳。」公爲石澗先生之孫﹐初名禎﹐字叔元﹐復更名貞木﹐字有立﹐洪武間﹐嘗知樂昌﹑都昌二縣事。

應天府鄕試﹐每科取中式舉人百三十五名﹐其三十五名取自太學﹐乃洪武舊制。四明陳祭酒敬宗在南京時﹐每值大比揭曉時﹐隨門開入院﹐親視塡榜﹐必取三十五名而後返﹐若今日則不能然矣。

工部侍郎羅汝敬﹐吉水人也﹐宣徳中﹐以使事過蘇州﹐適大理卿熊槪巡撫江南﹐盛作威福﹐大家巨族稍被誣者﹐隨至籍沒﹐冤號之聲不可聞。汝敬與槪有鄕裏之好﹐胥會間﹐因以陰騭之說諭之﹐槪不能從﹐爲之益甚。汝敬至京﹐謁見陳奉使事畢﹐以槪事具奏﹐宣宗覽之惻然﹐卽日召槪回﹐以工部侍郎周忱代之﹐自是東南之民稍稍得安矣。

南昌況公鐘﹐字伯律﹐宣徳庚戌﹐以禮部郎中奉璽書出守吳郡。國朝自洪武以來﹐郡守之賜璽書蓋自公始。公爲人剛介有爲﹐旣下車﹐旣以興利除害爲己任﹐修政條﹐明禁令﹐一以璽書從事﹐首雪民之冤﹐爲軍而復其後者千七百家。民有聚黨誣害善類﹐公法治尢者數人﹐餘皆斂迹。先是工部侍郎羅公汝敬奉使江南﹐看詳吳郡糧賦﹐計二百八十餘萬石﹐天下田糧之重無出吳者﹐遂奏請於朝﹐得減糧七十二萬一千餘石。戶部當沮之﹐欲徵前數﹐公卽上章﹐其辭有失信於民之語。宣廟嘉而納之﹐公又奏蠲沒湖田之糧十四萬九千五百石。壬子秋﹐積雨傷稼﹐朝廷賜免長洲等縣糧二十九萬五千餘石﹐亦以公之奏也。是年冬﹐公入覲﹐宣廟遣中官召郡守七人﹐宴光祿寺﹐並賜以詩﹐公實爲之首。癸丑三月﹐公至郡時﹐麥不收﹐公奏免夏稅十四萬石。秋﹐蝗生嘉定﹐公禱於天﹐風雨大作﹐蝗遂死焉。初公考績吏部﹐吏部將大用之﹐會郡民二萬詣闕畱公。時英廟在位﹐嘉公成績﹐錫之誥命﹐進階中議大夫﹐食二品祿﹐俾復其任。公敡歷中外﹐侃侃自持﹐事苟有益於國家﹑利於民者﹐知無不爲﹐爲無不力。其治郡時﹐有羣鶴來翔﹐老嫗夢訴之異。其去郡也﹐民爲歌曰「況靑天﹐朝命宣﹐宜早還。」又歌曰「況太守﹐民父母。願復來﹐養田叟。」公在郡十一年﹐封章幾三百餘上﹐年五十九﹐卒於郡治﹐士民繪其像﹐祀於範文正公之祠。

錢塘瞿宗吉著《剪燈新話》﹐多載鬼怪淫褻之事﹐同時廬陵李昌期復著《剪燈餘話》續之﹐二書今盛市井。予嘗聞嘉興周先生鼎雲﹕《新話》非宗吉著。元末有富某者﹐宋相鄭公之後﹐家杭州吳山上﹐楊廉夫在杭﹐嘗至其家﹐富生以他事出﹐值大雪﹐廉夫畱旬日﹐戲爲作此﹐將以遺主人也。宗吉少時﹐爲富氏養婿﹐嘗侍廉夫﹐得其稿﹐後遂掩爲己作﹐惟《秋香亭記》一篇﹐乃其自筆。今觀新話之文﹐不類廉夫﹐周先生之言豈別有本耶﹖昌期名楨﹐登永樂甲申進士﹐官至河南左布政﹐致仕卒。其爲人淸謹﹐所著詩有《運甓漫稿》。景泰間﹐韓都憲雍巡撫江西﹐以廬陵鄕賢祀學宮﹐昌期獨以作《餘話》不得入﹐著述可不愼歟﹖

楊文貞公好獎拔士類。洪熙初年﹐仁廟嘗幸文淵閣﹐問公曰「當今山林亦有人乎﹖」公以吾鄕陳先生繼對﹐仁廟卽使使召之。繼至吏部﹐擬授國子博士﹐繼入謝﹐仁廟謂當在禁近﹐乃攺翰林五經博士﹐公蓋未嘗識繼也。又劉祭酒宗器在翰林時﹐公嘗問云「東南文士陳嗣初外爲誰﹖」劉曰「有張肯繼孟者頗善文。」公曰「其文如何﹖」對曰「粗枝大葉。」公驚嘆曰「粗枝大葉﹐此文章之所難。」然張已老﹐公不及薦也。

馬都督俊﹐其先回回人﹐不食豬肉﹐宣宗一日宴武英﹐宣俊甚急﹐俊至﹐以所食豬肉賜之﹐俊卽奉之﹐幾入口﹐上笑曰「汝回回人﹐亦食此耶﹖」俊叩首曰「陛下欲臣死卽死﹐況食肉耶﹖」上卽命左右取肉﹐且曰「吾戲之耳﹐不可破汝戒也。」俊復叩首謝。

蔣用文﹐淮南人﹐儒而精於醫﹐初以戴元禮薦入太醫院爲禦醫。永樂中﹐升院判﹐極蒙寵異﹐仁宗在靑宮﹐尢眷待之。後公以老卒於京師﹐仁宗特加院使﹐賜謚恭毅﹐命中使護喪以歸。國朝太醫院官無賜謚者﹐有謚惟公一人而已。

人之貴賤壽夭﹐固云有命﹐其間亦有不盡然者﹐姑以余所知言之。沈先生啟南與盧知縣鍾生年月日無不同者﹐盧乃官至七品﹐先生𨿽淸髙﹐竟不沾寸祿。朱孝子顥與唐惟勤廣亦同年月日時生﹐唐爲吉安縣醫官﹐年六十一而卒﹐而孝子年至七十﹐且四人皆產吳中﹐此則不可曉也。

吾鄕沈孟�﹐永樂中以人材被徵﹐出吏浙江﹐布政謝公以其讀書善吟﹐禮之頗厚。一日胥會﹐大暑﹐布政扇偶墜地﹐命吏拾之﹐其人但拱立﹐答云﹕不敢。復命之﹐則云有皂隸。布政笑曰「是吾差了。」遂令隸卒拾之﹐略無怒色﹐觀此﹐猶可想見前輩風致。

吳都憲訥爲禦史時﹐出巡貴州還﹐例當言三司官得失﹐有潛以黃金追送於道者﹐吳公略不啟封﹐但題詩其上云「蕭蕭行李向東還﹐要過前途最險灘。若有私贓並土物﹐任他沈在碧波間。」於少保嘗爲兵部侍郎﹐巡撫河南﹐其還京日﹐一物不持﹐人傳其詩云「手帕蘑姑與綫香﹐本資民用反爲殃。淸風雨袖朝天去﹐免得閭閻話短長。」讀二詩﹐可見前輩之爲吏﹐而貪污亦少愧矣。

胡忠安公在母腹時﹐母嘗夜夢有老僧來謁﹐手持三花﹐以其一遺之﹐驚寤而公遂產﹐其發尙白﹐逾月﹐乃反黑。數日﹐有老僧至門﹐曰「聞汝家生男﹐亦有異乎﹖」其家不對﹐僧遂索觀之。公出見僧﹐微有笑容﹐家人怪問﹐僧曰「此吾師天池長老後身也。吾師未寂後﹐夢吾而告曰﹕『今托生常州某家﹐爾當來視我﹐以一笑爲記。』今眞是矣。」聞者咸嘆其異﹐後李翰林賓之﹐郡人邵文敬挽公詩﹐皆有前身是禪之語﹐蓋紀實也。天池山在吳郡西十里。

胡忠安公﹐天順元年年八十二﹐辭免師傅﹐以禮部尙書致仕。時公三弟年皆七十餘﹐皆康彊無恙﹐蒼顏皓發。燕樂一堂之上﹐公遂名其堂曰壽堂﹐自爲之記。公歸七年﹐年八十九而薨。蓋公自建文甲辰登第﹐立朝幾六十年﹐爲尙書者三十一年﹐十知貢舉﹐天下學士多其門生﹐及乎名成身退﹐而又有天倫之樂。福壽如公﹐斯世一人而已。

國朝六卿之壽考者﹐以余所知﹐若蕭山魏公驥九十七﹐毗陵胡公翥八十九﹐吾鄕楊公翥八十五﹐鹽山黃公翺八十四。四人惟魏公之齒最髙﹐自校官歷仕至南京吏部尙書致仕﹐詔進階一品﹐人傳其九十歲時﹐發不落﹐燈下猶書蠅頭細字﹐日應酬詩文﹐無有倦色。後朝廷聞之﹐遣行人繼敕存問﹐並賜羊酒﹐甫及門而公亦薨矣。

監察禦史廬陵孫公鼎﹐正統間提督南畿學校﹐公爲人外和內剛﹐教學者必以力行爲先﹐終日端坐﹐未嘗欹側﹐人多化之。性至孝﹐嘗爲松江府學教授﹐其父將往視之﹐公聞之﹐喜躍﹐西向再拜。旣而父至﹐公趨見﹐卽拜俯伏岸側﹐俟父登岸而起。後公致政家居﹐一日忽沐浴﹐具衣冠拜謝﹐別父母﹐告以某日某時當死﹐父母怪之﹐勿信。及期﹐復拜別如初﹐遂端坐而逝。蓋公平日之學﹐一本以誠﹐故能前知如此。●卷下

正統間﹐北京忠勇前衛百戶楊安以病死﹐其妻嶽氏美色﹐有一校尉欲犯之﹐不從。因誣嶽氏與婿邱永通﹐欲謀殺夫﹐與鄰婦郝氏召術士沈榮﹐書符焚湯中﹐飲之﹐以致夫死。上其事於官﹐嶽氏﹑郝氏並邱永﹑沈榮皆被逮系獄。刑部都察院覆審﹐皆如初擬﹐轉送大理寺。時﹐左少卿薛瑄掌寺事﹐以嶽氏前後獄辭不同﹐屢駁之。都禦史王文以嘗官大理﹐意頗弗懌﹔評事張柷援宣徳年間事例﹐獄有疑不決者﹐取旨定奪﹐瑄等具奏以聞。有旨﹕著都察院老成禦史一員﹐體訪得實來說。禦史潘洪據嶽氏四鄰及醫人供詞﹐系百戶楊安瀉痢經半年死﹐其召術士沈榮﹐因家不寧﹐身日操練﹐令妻嶽氏偕鄰婦郝氏請至﹐並無謀害等情。覆奏﹐得旨﹕旣是冤枉﹐都饒了罷。原問官好生不用心﹐罰俸三月。刑部奏系都察院四川道問﹐禦史罰俸亦如刑部﹐遂奏連錦衣衛﹐上悉皆宥之。錦衣衛指揮馬順自慚﹐召旗校等鞭之﹐校尉銜潘禦史﹐遂訐禦史潘洪奏事詐不以實﹐洪發充大同威遠衛軍。嶽氏獄事﹐著多官午門外問﹐嶽氏等四人不勝拷訊﹐卽皆誣服。次日﹐薛瑄﹑張柷與右少卿顧惟敬﹑賀祖嗣﹑寺副費敬﹑周觀等皆被拷問﹐王文命鞭﹐瑄乃奏術士沈榮原系蘇州府常熟縣人﹐而顧惟敬﹑寺丞仰瞻﹑周觀﹑張柷等皆蘇州人﹐顯有情獘。上命錦衣衛隔別打問﹐時仰瞻捕蝗淮上﹐周寺副被馬順窘辱﹐不得已辭遂連瞻。瞻提解回﹐亦自誣服。刑部定罪﹐嶽氏﹑邱永淩遲處死﹐郝氏﹑沈榮絞罪﹐薛瑄秋後處決﹐仰瞻軍與潘洪同衛﹐顧惟敬以下鹹降官三級。未幾﹐薛瑄以讞獄官奏稱其冤﹐發原籍爲民。景泰初﹐復起爲南京大理丞﹐轉北京少卿。英宗復位﹐進官禮部左侍郎兼翰林學士﹐入閣。王文之誅﹐瑄傳旨也。瑄入閣四月﹐卽懇致仕。

景泰間﹐廣寧伯劉安守大同﹐郭登爲參將﹐時英宗在北廷。一日敵騎擁之至大同城下﹐安與登計﹐登曰「敵人之來﹐情未可測﹐不若拒之。」安不從﹐乃縋城而下﹐謁見英宗﹐言也先別無志﹐但欲多得財貨耳。安返檢庫藏及民間﹐得金帛巨萬﹐明日下城﹐悉以勞也。先復密奏英宗﹐欲開轅門誘敵騎入﹐因而奪駕。英宗曰「敵人狡獪不可當﹐此計一泄﹐禍必及我矣。」計遂寢。也先得金帛﹐復擁駕去。安卽日具奏﹐朝廷似有怒意﹐取安回南京﹐而以登代之。後英宗復辟﹐登禍幾至不測。時徐有貞當國﹐與登有文字之好﹐爲力爭上前﹐獲免﹐然登亦自是解兵權矣。安遂召還北京。上一日罷朝﹐禦文華殿﹐宣安室﹐首言大同事﹐慰勞再三﹐凡昔所費悉倍賜之﹐而安之寵遇日隆矣。未幾﹐兵部尙書陳汝言以贓敗事連登﹐遂充肅州軍。上崩﹐登乃復舊爵。

天順初﹐英宗以徐有貞有復辟功﹐進爵武功伯﹐獨任機密﹐極蒙眷愛。有貞爲人頗隘﹐爲石亨等所忌。會監察禦史楊瑄巡撫河南﹐回奏宦官曹吉祥與亨彊占民田等事﹐上欲窮治瑄﹐有貞固爭之。已而禦史張鵬復奏亨﹐亨疑有貞之爲﹐乃陰結吉祥﹐密言於上。禦史奏事不實﹐皆有貞使之。上命錦衣衛鞫問誰所使令﹐瑄等對引都禦史耿九疇。鞫問官承上旨﹐兩禦史不勝拷訊﹐辭遂連有貞﹐有貞與九疇皆降官﹐而有貞爲廣西參政﹐瑄等皆發充軍。然亨必欲害有貞﹐乃潛使人進匿名本﹐上覽之﹐大怒。命追有貞﹐至京﹐下錦衣獄﹐幾有不測之命。適承天門災﹐遂安置金齒爲民。及曹﹑石事敗﹐上感悟﹐一日問呂原等徐有貞安在﹖原言現爲民金齒﹐不勝困悴﹐望陛下哀憐之﹐令本州島爲民。上由是特召有貞﹐使還田裏。後上欲復用之﹐兩爲李賢所沮﹐最後閣下缺人﹐出自上裁﹐令中書科寫敕取徐有貞來﹐用敕未下﹐而上崩矣。有貞家居四年﹐純皇帝卽位﹐詔復其章服﹐閒居八年﹐以疾終﹐年六十有六。

湯胤績爲錦衣指揮﹐時徐武功﹐李文達當國﹐權寵赫然﹐胤績圖大用﹐乃繪二公像縣之書室﹐晨夕執禮甚恭。或以言於徐公﹐公怪之﹐且曰「胤績乃狂生﹐大用必僨事。」未幾﹐李公薦爲參將守邊。一日﹐敵騎有牧馬城下者﹐胤績輕勒兵赴之﹐已而敵騎大至﹐胤績兵寡﹐仍無援者﹐腦中流矢而死。以是服徐公之知人也。

正統丁卯﹐劉艸窗先生買舟上京﹐途次晚泊﹐其子宗序登岸散步﹐見人家畜一牛而五足﹐其一足生於頷﹐蹄反向上﹐宗序言於先生﹐先生勿信﹐往視之﹐果然。先生曰「牛土屬﹐而蹄則尢賤者﹐今反居上﹐得非有小人之變乎﹖」後二年﹐王振致北狩之禍。

兪司寇父仲良﹐素寬厚長者﹐嘗一日自外歸﹐見有偸兒方竊其家堂前錫燈檠﹐仲良回避﹐俟其袖出乃入。後家人以失器告﹐仲良曰「此器久不堪用﹐吾已與錫工新之也。」後竟復買﹐終不令家人知之。又嘗一日宴客﹐客有貧者﹐飲畢﹐袖其銀杯﹐其妻屏後見之﹐呼仲良入﹐告以故﹐令檢之﹐仲良笑曰「酒器夜來吾已廢其一﹐汝何視之誤耶﹖」

兪公士悅﹐由進士歷官至太子太保兼刑部尙書﹐貴顯無比。一日有相士至門﹐公適微服﹐相士見之﹐不以公爲貴人。旣退﹐人謂之曰「子善相﹐猶不識兪尙書耶﹖」其人弗信﹐翼日往﹐熟視公﹐見其頷﹐大聲曰「貴在是矣。」人皆笑其妄﹐公獨以爲然。蓋公初生一月頷患疳﹐脫去頷骨﹐母夫人甚憂之﹐一夕﹐夢神人謂曰「兒後大貴﹐吾爲易其頷骨耳。」此與周益公易須﹐楊誠齋易腦骨事甚類也。

陸參政孟昭﹐行人豁達大度﹐嘗有同門友某人者﹐家貧無依﹐行乞於市。公致仕歸﹐一日送客出門﹐適其人立門側求乞﹐守門者叱之﹐公曰「勿叱也。」引入中庭﹐命與之食。公熟視良久﹐入語夫人曰「吾視丐者﹐絕似吾少時友某人﹐豈卽其人耶﹖」遂令人問之﹐丐者具道姓名﹐乃眞其人也。公卽出﹐持其手曰「子何一貧至此乎﹖相見晚矣。」卽延之坐﹐與共夜飯﹐飯畢﹐具浴﹐亟命家人取衣一襲﹐與之易服﹐畱止十餘日。其人感謝辭去﹐公親送之﹐至一小室﹐諸其人入﹐曰「吾已爲子置此﹐但安居可也。」室中器用﹐靡一不備﹐又遺米十石﹐白銀十兩﹐曰「聊爲生植之資﹐毋浪費也。」其人感刻入骨。

參政吳公惠﹐正統間爲行人﹐與舒給事使占城﹐海中遙見靑山一抹。時風浪大作﹐頃之忽至其下﹐蓋瑯琊山也。其山稜利如劍峯﹐下白骨無數﹐鬼神出沒煙霧中﹐舒給事分必死﹐慟哭﹐公顏色自若﹐作文祭神投洋中﹐風息得過。公有詩云「巨浪摧山掀別島﹐黑波涵月撼危檣。」則其險可知矣。

陳都憲有戒﹑兪司寇仕朝﹐同爲郡學生﹐而居亦相邇。嘗偕往學中﹐時天尙未明﹐學前有小民早起﹐聞隸卒前呵之聲﹐以爲貴人節至。啟門視之﹐寂無所見﹐惟見二公談笑而來。其人心頗異之﹐後二公皆仕至極品。豈權福之人﹐𨿽鬼神亦預知畏而爲之避耶﹖

城西陳生以煎銀爲業﹐嘗有商人就生家煎銀﹐生以假銀易之﹐商年少﹐勿之悟也。旣而持歸﹐其父知之﹐怒﹐其商人無以自明﹐旣經死。未幾﹐其母以子故﹐悲憤而死。父曰「妻子旣亡﹐吾何獨生﹖」於是亦就經焉。後陳生在家﹐忽白日震雷一聲﹐出陳於戶﹐首與四體皆已斫去﹐其家悉被雷火所焚﹐延及百餘家。

郡人李茂﹐少失怙恃﹐叔伯順撫之成人﹐茂篤於孝敬。一日伯順病將死﹐藥不能療﹐茂操刀入室﹐剖心肉如小指大﹐用香灰封其瘡﹐乃以心肉和豬首煮之﹐進於伯順﹐伯順食之甘美﹐疾遂愈﹐茂亦無恙。

滁州劉侍郎淸﹐少爲州學生﹐書過目成誦﹐嗜酒賦詩﹐尢好滑稽。嘗丁祭畢﹐諸生爭取祭物﹐劉公略不之顧﹐戲作彈文﹐揭明倫堂壁﹐曰「天將晚﹐祭禮了。只聽得﹐雨廊下﹐鬧炒炒。爭胙肉的你精吾肥﹐爭饅頭的你大我小。顏回徳行人﹐見了微微笑。子路好勇者﹐見了心焦燥。夫子渭然嘆曰﹕我也曾在陳絕糧﹐不曾見這餓莩。」旣而醉臥忘之﹐明旦﹐禦史下學﹐見壁上字﹐召諸生責之﹐獨奇劉公﹐不責也。後劉公官京師三品﹐與大臣上疏言事﹐左遷四川參政﹐乃作詩云「一封朝奏九重天﹐臺閣諸公盡左遷。獨有風流老參政﹐滿船簫鼓下西川。」其風致可想也。

景泰甲戌會試﹐商閣老爲考試官﹐取中門人九人﹐有潛榜字於禮部門者云「天下解元俱下第﹐翰林髙弟盡登科。」時毗陵胡忠安公爲大宗伯﹐知之﹐遂付一笑。又軒公█兒爲刑部尙書﹐儉甚﹐每部中午食﹐止豆腐幹一塊﹐嘗有爲詩一律﹐置於公之座上。其一聯云「終日公堂飧豆腐﹐長宵私室倒金尊。」公見之曰「此必諸司官所爲﹐然無如之何也﹖」

三山遊擊宇文固嘗仕寧王府教授﹐王雅重之﹐然性剛介少容﹐竟坐事落職。流寓荊州﹐日惟賣文爲生﹐求之者甚眾﹐每有所作﹐輒援筆立就﹐未嘗就艸﹐自巡撫大臣以下皆禮貌之。武昌府檢校尹君文與之交﹐爲予言﹐固年百十餘﹐歲頭不童﹐齒不豁﹐步履輕健如飛﹐壯者或不逮云。

四明儒士胡宏任之﹐精卜筮之術﹐尢善測字﹐嘗一日途行﹐有二舉子將赴鄕試﹐以識胡﹐拉而問之。胡曰「二君一有阻﹐一中選。」皆以爲不然﹐後一人果以父喪不得入試﹐一人果以是年領薦。或問之﹐喪父者問時﹐適有人汲水而過﹐水與立﹐泣字也﹐吾是以知有哭泣之戚。次人問時﹐偶人立其旁﹐立旁有人﹐位字也﹐吾是以知其必中。

眞六者﹐京師人瞽目﹐善說評話﹐而家甚貧。其鄰某翁﹐嘗往來河南﹐瞽告以貧故﹐欲與偕往﹐翁諾之。一夕與眞出西化門外﹐以一驢共乘﹐戒之勿言﹐耳畔惟聞風聲。久之﹐聞雞號﹐翁呼眞下驢﹐則河南某府也。眞以河南去京師若干裏﹐非一夕可達﹐心大駭﹐然以翁戒﹐終不敢言。居半月﹐爲人說評話﹐獲布五十疋﹐大喜過望﹐翁乃買驢自乘﹐命眞乘驢尾之。復一夕而歸﹐眞以翁多術﹐心生艷慕﹐抵家﹐曳翁衣曰「翁必教我﹐否則吾將聞之官。」翁曰「此縮地法也﹐汝不可學。」不得已﹐以卜筮授之﹐眞大精其術。後有瞽人馬六者﹐亦京師人﹐師事眞六﹐人問其術者日滿戶外﹐言無不驗。天順間﹐有彊盜數人﹐校尉捕之不能得﹐乃問於馬﹐馬曰「汝急往山東某地酒肆中﹐同飲者卽羣盜也。」校尉馳往﹐如其言獲盜﹐盡縛之。盜驚問曰「吾輩實盜﹐然已攺行﹐將爲商﹐何知之神若是﹖願言之﹐死無悔也。」校尉曰「吾實不知﹐卜者馬六教我耳。」羣盜大銜之﹐中一人命其家於夜半持刃行刺﹐馬六牀上聞叩門聲﹐亟呼家人曰「有人來殺吾。」言未畢﹐其人破門而入﹐刺殺之。

王驢兒﹐濟寧人﹐少瞽雙目﹐爲人推磨﹐每午買燒酒二樽﹐畱其一以爲夜需。一夕﹐壺忽罄﹐心疑酒家欺己﹐質之不服。中夜扃閉伺焉﹐聞壺有聲﹐起撫壺﹐無有矣。遂徧室摸得一狐﹐沈醉﹐以破帽籠其首﹐系之。五鼓﹐狐醒﹐呼王求釋﹐王不可﹐乃曰「汝與吾有緣﹐合以推命相授﹐亟釋我﹐不汝欺也。」釋之﹐遂成一人﹐與王談命﹐數月﹐窮其妙﹐由是以其術名天下﹐人叩之者﹐日滿戶外。景泰中﹐吾鄕徐武功有貞﹐以都禦史治水張秋﹐時王尙書竑亦以都禦史督淮上漕運﹐二公一日微服過王生﹐令其推命﹐王生聞二公聲﹐知非常人﹐遂起延入內坐﹐各問生年月日﹐曰「貴人也。」徐公紿之曰「吾兩人爲商﹐何貴之有﹖」曰「公等皆顯官﹐系金帶﹐切弗隱也。」徐公大驚﹐復紿曰「吾揚州太守。」王公曰「吾湖廣參議。」曰「非也。其都憲乎﹖」皆不應﹐曰「二公官至尙書﹐但徐公之爵較王公尢髙。惜乎不久﹐王公能急流勇退耳。」後王公入兵部﹐不三年卽乞致仕﹐徐公天順初亦升尙書﹐至武功伯﹐未逾年罷﹐皆如王生之言。

王昌大者﹐義興山中人也﹐身長七尺﹐膂力絕人。家故農﹐以服田爲業﹐自負其力﹐不畜牛﹐每東作方興﹐則解衣往田間﹐躬背犁以耕﹐耕或近田塍﹐塍爲之動。遇休耕﹐力無所用﹐時時作戰鬥狀﹐必連拔數樹而後已。他日行之野﹐見有持槍逐虎者﹐昌呼謂曰「槍幹堅乎﹖」取屈之﹐應手而斷。笑曰「槍如是乎﹖虎烏能斃哉﹖」拔道旁竹﹐剡其末﹐未及竟而虎至﹐虎張頤﹐將向昌﹐昌卽以竹貫其喉﹐更持虎兩足投林薄中﹐則已僵矣。義興山有巨蛇﹐長數丈﹐素爲人害。昌一日出樵﹐見艸間蠅營營然﹐心疑其蛇﹐披艸視之﹐果巨蛇也﹐卽提其尾﹐向空擲之﹐蛇墮地而死。又嘗轉運於京道﹐值水軍﹐聞昌之多力也。然以其田夫﹐共肆詬侮﹐昌怒﹐舉所載舟檣木拉之﹐僕水者幾百人。眾駭曰「彼農固若是耶﹖」及抵京﹐同漕者咸以驢駝米輸之囷﹐昌獨囊米懸長木﹐負之以行。囊多至二十餘﹐步無窘側﹐𨿽素稱有力人者﹐亦皆以爲莫及也。

無錫教諭金廷輝﹐四明人也。成化癸卯﹐大比﹐爲江西考官﹐夜閱卷﹐倦甚﹐忽坐睡﹐夢有艸角書生揖於前曰「人非堯舜﹐安能每事盡善﹖願賜薦拔。」金覺而心異之﹐偶閱一卷﹐文理頗優﹐疑似之間﹐明夜﹐復夢書生來謁﹐其言如初。金意決﹐遂取是捲﹐揭曉拆之﹐乃費狀元子充。時子充年十歲﹐正在艸角﹐語其夢﹐蓋不知也。

松江上海縣地名十字廟﹐有農家延僧誦經﹐揚幡於門。時暑天﹐人有負牛皮過之﹐渴甚﹐置牛皮幡下﹐入野店﹐潔白酒飲﹐忽陰雲四合﹐一霹靂擊碎幡竿﹐牛皮飛去﹐不知所向。農家艸屋上但見竹釘萬計﹐皆長二﹑三寸﹐滑潤可愛﹐不可曉也。

北京安化門有古窯﹐成化間﹐一貧人偶宿其中﹐夜深月明如晝﹐有二人攜手過言﹐明日當會順承門外﹐呂先生亦來會﹐貧人竊聽之﹐疑其仙也。明旦﹐亟往其處﹐見一人執扇﹐有出塵之態﹐卽曳其裾﹐再拜曰「子呂洞賓也﹐願有以教我。」其人大驚﹐且行且卻﹐迆邐至天池壇前﹐曰「汝執吾扇﹐吾欲溺。」指穢中虫謂曰「汝食之。」貧人方蹙額不肯﹐人與穢物忽皆不見﹐惟手中扇存焉。

侍郎孔公韶文言﹐向爲廣西按察司回﹐艤舟江濱﹐登岸﹐其鄰舟有占城人﹐將進虎京師﹐延公過舟﹐虎置圈中﹐毛色炳然。有一人能馴虎﹐開圈門﹐以拳直入虎口﹐虎捧之﹐拳出﹐略無所傷。後復戲其足﹐作退縮狀﹐夷人言虎甚惜蹄爪故也。又呼其名而問饑否﹖語言莫辧﹐虎爲長吼﹐若求食然。公大驚而退。又言宰南康之都昌時﹐其地多虎﹐縣有隸卒﹐身長七尺﹐素稱多力﹐嘗晚回﹐遇虎於道﹐其人倉惶上樹﹐樹不甚髙大﹐虎怒嚙之﹐幾倒﹐人知不可免﹐遇虎飲泉﹐卽躍下﹐與虎抱持﹐良久而絕無人來﹐乃言於虎曰「吾與汝气力已盡﹐若不見害﹐可長叫三聲。吾卽釋汝﹐否則俱死此樹下耳。」言畢﹐虎果悲號者三﹐其人隨手縱之﹐低首掉尾而去。

陸儀吉言乃父景福知寧波府日﹐天久不雨﹐聞郡之金井山有金錢者﹐能致雲雨﹐遂往禱焉。山去城約五六十里﹐金錢在山之第四潭﹐景福焚香致敬﹐置一小甕潭側﹐見有物蜿蜒而入﹐卽攜之以歸﹐置城隍中﹐果大雨沾足。景福喜甚﹐欲親送其還﹐而禪於遠﹐乃命儀吉與郡學袁先生者偕行﹐二人舟中觴酌。旣醉﹐袁先生者善諧謔﹐金綫屢爲袁所侮﹐儀吉亦乘醉啟甕﹐取蘆出金綫視之﹐其身細如燈心而黃色﹐然已僵矣。儀吉笑曰「龍果若是乎﹖」幾欲以手斷之﹐竟懼其龍而止。及抵山﹐聞甕中有聲﹐視之則已能動﹐不復僵矣。遂攜之上山﹐將至潭﹐見黑雲四起﹐潭中之魚皆跳躍﹐似有迎意﹐金綫出甕﹐漸大如臂﹐已而雷雨交作﹐天昏黑﹐咫尺莫辧﹐皆相顧大驚﹐匍匐而下。登舟﹐雷雨益甚﹐舟幾覆﹐二人罔知所措﹐皆再拜謝罪﹐舟始克濟。

濟寧人王士能﹐年百二十三歲﹐朝廷聞其老﹐嘗召見之﹐賜寶鏹以歸。成化丙午﹐余友禮部楊君循吉以使事過其州﹐微服訪之﹐見士能衣白袷衣坐木牀上﹐年可四五十人。楊君問其所以致壽﹐士能曰「無他術也。但平生不食肉﹐不畜妻妾﹐不識數﹐不爭气耳。」又問其日食幾何﹖曰「食一餅及少菜而已。」

北京劉老者﹐曾往湖廣嶽州﹐其地往往有殺人者﹐謂之采生。遇每年閏月﹐人五六成羣﹐以長竹竿挑小筐籃﹐竿上有鉤﹐用以鉤人。凡逢人﹐采只不采雙﹐𨿽親識遇之﹐亦不能免。僧或婦人尢善﹐彼地人謂婦人和尙利市十倍於男子也。有老人教劉﹐凡宿時以足踐泥垢﹐履其家門限上﹐視之﹐須臾垢去者﹐其家必行此術。蓋鬼爲之掃除﹐急行勿宿﹐又其人采生時﹐或反被有力所縛﹐每人出銀五十兩﹐謂之買命錢。嘗有一僧野行﹐被采生者六人﹐悉以竿鉤其衣﹐僧知不免﹐佯謂眾曰「吾死固不可逃﹐但禪衣新受人賜﹐不欲滅其徳﹐脫下就死何如﹖」眾從之﹐僧素有力﹐甫脫衣﹐卽疾揮禪杖﹐擊倒六人﹐悉縛之。六人者求救﹐共出銀三百兩﹐僧遂釋之﹐持其銀去。

肇慶人言其鄕善捕虎者﹐嘗夜持藥箭﹐隱深山艸莽中﹐聚山木燃之﹐有虎與熊偕來﹐熊身兼三虎﹐時天寒﹐見燃薪﹐皆附之﹐其人潛以箭中熊喉﹐熊以掌拔箭﹐對虎似有怒意﹐虎伏地﹐旋痛甚﹐卽以所燃木擊虎﹐虎斃﹐熊亦繼之﹐其人並得二物以歸。

宿州民徐某者﹐嘗過其州一山﹐見鵲跳躑艸間﹐近之已不能飛﹐疑爲蛇傷﹐取視之﹐有小蛇蟠艸間﹐其臂不覺被嚙。徐知有毒﹐卽以所佩刀剜去臂肉如錢﹐急歸﹐以藥裹之﹐得無恙。無幾時﹐復往山中﹐見剜去肉大如升﹐心頗怪之﹐刺以物﹐感毒气﹐回家卽死。

金齒山中多猿﹐人家畜牛屢爲猿所害﹐每牧時﹐必眾守之。蓋猿見牛卽跨其背﹐以掌入牛穀道﹐盡取腸胃以出﹐牛痛甚奔﹐猿坐自若﹐竟不肯下﹐牛𨿽有力﹐無如何也。

薊州一僧寺﹐每年七月十三日有僧坐化﹐觀者如堵﹐布施財物﹐不可勝數。適禦史劉淸按其地﹐聞之﹐亦往觀焉。僧死﹐坐龕中﹐禦史有疑﹐命左右撼之不動﹐細視之﹐其身釘於榻上﹐由是僧皆服罪。蓋寺中每養丐者肥美﹐遇是日﹐用計死之﹐以規利耳。

南濠張曉初以授徒爲業﹐老而無子﹐嘗有舉子挈家將赴南雍﹐舟泊曉初河下。曉初延之登岸﹐胥會間﹐其人詢知曉初無子﹐乃以己女紿爲女奴﹐賣於曉初爲妾﹐以供路費。曉初憐其貧﹐以白金五兩內焉。入夜﹐問其女﹐則雲實舉子所生。曉初驚曰「吾士人而取衣冠女爲妾﹐以供路費﹐吾不忍也。」明早急遣還舉子﹐而不索其銀﹐舉子愧謝而去。逾年﹐曉初生子﹐廣東僉憲習是也﹐人以爲陰徳所致。

相城有丐者王姓﹐嘗操小舟往來乞食﹐每得酒肉﹐遇佳者﹐別貯一竹筒中﹐歸以奉母﹐母飲食﹐必起爲歌舞﹐欲其心之悅而後已。時陳先生繼主沈氏館﹐目擊其事﹐嘆曰「王某﹐眞孝子也。」

吾鄕沈徵士希﹐明正統初遇僧宏慈濟者﹐陜西人﹐年九十餘﹐言在元居李思齊幕下﹐思齊死﹐乃削髮爲僧﹐書無不讀。嘗爲徵士﹐講《周禮》與《易》﹐能前知未來事﹐尢精於星命﹐是沙滌先生再傳﹐盡以其書授徵士﹐且曰「今之推命者﹐動稱子平﹐蓋祖宋末徐顏升﹐非徐子平也。」子平名居易﹐五代人﹐與麻衣陳搏同隱華山﹐蓋異人也。沙滌之法較子平爲勝﹐徵士亦精其術﹐然祕其書﹐不肯輕與人推。

兵部侍郎李公蕡﹐居吳城之東﹐公自爲郡學生至歸老於家﹐每出﹐必於城外上馬﹐逮回﹐望城門卽步﹐未嘗一日易也。大理寺丞仰公瞻﹐少亦爲郡學生。時夏建中先生爲訓導﹐後公每經其門﹐必爲下馬﹐人識之﹐旦暮皆然。觀此二事﹐亦可見前輩謙徳。

四月十五日﹐相傳爲呂純陽誕日﹐吳中福濟觀﹐每年遇是日設大會﹐遊人往來﹐簫鼓不絕。觀主老道士爲餘言﹐是日必晴﹐𨿽陰霾亦必開霽。餘十數年來驗之果然。陸放翁筆記云﹕四月十九日﹐成都謂之浣花遨頭﹐宴於杜子美艸堂。余客蜀數年﹐屢赴此席﹐未嘗不晴。蜀人云﹕𨿽戴白之老﹐未嘗見浣花日雨也。放翁是說﹐正與此類相似﹐皆非偶然者﹐不可曉也。望信橋織工趙某產子﹐三足二陰﹐一足在左腹下﹐其一陰生於左股左脇上﹐復有塊如杯﹐裸一晝夜不死﹐人來觀者眾﹐遂壓殺之。

李都禦史實四川合江人﹐其鄕有土地祠﹐李微時﹐經祠前﹐見塑像起立﹐心竊怪之。歸以語母﹐欲碎其像﹐母止之。神忽托夢祠旁人云「李秀才過﹐吾敬之﹐起立﹐彼不知﹐乃欲碎我。微其母﹐吾不免矣。」李后復過其祠﹐戲書像背云「此人無禮﹐合送丰都。」人復夢神泣告曰「李秀才今將送我丰都﹐煩急求救於其母。」鄕人往告﹐母怒﹐李遂滌之﹐後果至大顯。

郡人沈氏兄弟二人﹐其兄嘗一日倚屋柱﹐有所思﹐忽雷碎其柱﹐半身爲雷火所焚﹐視之甚黑﹐但聞空中若有人云「誤矣﹐視其家則已如故﹐身亦絕無痛楚。」其弟讀書樓上﹐一日震雷碎其柱﹐其藏書木匣以鐵緣四角﹐盡熔爲汁﹐銅鎖與匣中數錢亦熔﹐而匣與書俱無恙﹐不可曉也。

石湖農民有管某者﹐其妻通於人﹐謀所以殺之﹐未果。一日與其母紿他事﹐載管於河﹐醉之酒﹐推墮水中。時水淺﹐管救於漁人﹐獲免﹐抵家﹐勿悟妻之謀也。妻見夫歸﹐大驚﹐天晚﹐遂誘其浴﹐復攜沸湯﹐欲因而灌之﹐湯未前﹐忽聞雷霆一聲﹐其妻已擊死矣。

閶門人陸某﹐嘗夜夢皂衣者四人至其家﹐再拜乞命。明旦﹐忽有人持四鱉來饋﹐陸笑曰「昨宵之夢﹐其殆汝耶﹖然吾必欲食汝﹐不能釋也。」竟烹食之。不二日﹐疽發於背﹐諸藥莫療而死。

成化末﹐內官阿丑年少機敏﹐善作教坊雜劇﹐憲宗每令獻技以爲戲。時汪直勢方赫赫﹐醜欲傾之﹐裝一醉人﹐僕臥於地﹐或呵之曰﹕某官至。醉人不起。又曰﹕皇帝駕至。臥亦如故。後云﹕汪直至矣。醉人倉惶驚起。或問之曰﹕汝不畏駕至而畏汪直﹐何也﹖曰﹕當今之世﹐吾知有汪直而已﹐他不知也。上悟﹐待直頓衰。保國公朱永治居第﹐私役軍士頗眾﹐丑一日裝兩人於上前﹐一人誦詩曰「六千兵散楚歌聲。」一人擊之曰「何爲誤八千爲六千。」一人答曰「二千在保國公家造房。」上疑之勿信﹐密令人視之﹐果然。保國懼﹐卽日撤工。

三原王公爲都禦史時﹐巡撫南畿﹐嘗一日至吳﹐有市井無賴乘其醉而罵公於道。公見之﹐略無怒色﹐但從容言曰「此人醉矣。」命吏卒遣之。若王可謂有輔相之量者矣。

沈石田先生嘗與陳起東會飲於吳太史家﹐時賀解元恩﹑陳進士策在座﹐先生不善飲﹐酒至輒辭。起東云「吾有一對﹐君能對之﹐吾當代君飲。」先生曰「然。」起東云「恩作解元﹐禮合賀其榮也。」先生應聲曰「策爲進士﹐職當陳嘉謨焉。」合座無不擊節。

右都禦史王越嘗出入太監汪直門下﹐又嘗從汪出徵北邊﹐官驟升至威寧伯。一日忽作詩曰「歸去來兮歸去來﹐千金難買釣魚臺。也知世事只如此﹐試問古人安在哉﹖白髮有情憐我老﹐黃花無主爲誰開﹖平生報國心如火﹐一夜西風化作灰。」未幾汪敗﹐越以附汪故竟削爵爲安陸州民﹐亦詩讖歟﹖僧起宗爲予言﹐紹興某寺有老僧﹐年七十餘﹐云五十年前曾手錄此詩﹐起宗近見其稿﹐始知非王所作﹐蓋好事者嫁之耳。

慈溪張禦史昺﹐字仲明﹐都禦史楷之子。成化間﹐知江西鉛山縣﹐縣有寡婦﹐止一子﹐爲虎所食﹐訟於張﹐張與之期五日來。乃齋戒作文﹐祭城隍神﹐大槪言神不能禦災捍患﹐而縱虎食人﹐五日內必驅虎伏辜﹐否則毀其廟而更置之。後五日﹐天未明﹐夢有人告曰「虎至矣﹐虎至矣。」張驚起佩箭升堂﹐急令啟門﹐忽二虎至﹐俯伏庭下﹐若有神人守之者。張曰「吾良民之子﹐而汝食之﹐法當抵死。」二虎有不傷人退﹐一虎起﹐繞伏虎一匝﹐低尾而出﹐其一不動﹐張素善射﹐拔所佩箭﹐三發三中其首﹐虎猶不死﹐命隸卒亂鞭殺之﹐召婦人歸其虎。甫到官﹐凡淫祠悉爲破毀﹐獨鄕落一祠﹐民祕之獲存。後張以公事經其地﹐夜忽夢神告曰﹕願公恕我﹐無毀我祠。翼日﹐詢於鄕民﹐急毀之﹐神忽降於鄰縣之民某曰「吾被張知縣毀祠﹐張公陽官﹐且正人﹐吾不敢近﹐願借片地﹐暫棲吾身。張公去﹐祠可復也。汝不從吾﹐五日內必禍及民。」初不信﹐不三日﹐果煩懣吐逆﹐神仍降﹐皆羅拜許之﹐遂爲立祠﹐張不知也。又有道士善隱形術﹐寓某觀中﹐淫人婦女﹐不可勝數﹐張一日擒至﹐重鞭之﹐殊無所苦。頃之﹐並其形不見﹐張紿以他出﹐竟馳觀中﹐縛之而歸﹐裸其身﹐用印於背﹐然後鞭之﹐隨聲稱冤﹐竟死杖下。

西番長耳僧法奴居中國三十年﹐善漢人語﹐丁酉歲遊吳﹐止禮拜寺﹐爲予言﹐其生彌西裏國在天方國西﹐五年可達﹐中國去其國一年之程。有藏國把國者﹐地廣千里﹐人長五丈﹐其聲聞一二里﹐日飯盡米一石﹐然膽怯﹐聞金鼓或炮聲必疾走﹐其小兒亦丈餘也。長耳僧宗回回教﹐遊行海上﹐凡數十國。其在中國﹐足迹徧天下﹐約其年﹐幾百歲﹐每日惟食飯一盂﹐雞鵝羊肉亦皆食之﹐或數日不食﹐亦不饑也。後渡錢塘江觀窯器﹐溺死。

松江有老醫張公壽者﹐神其術﹐然不肯輕售。其鄕嘗有一婦﹐懷孕將育﹐一日誤跌﹐遂悶絕﹐延公壽治之。公壽取頭上鍼﹐使開婦胸﹐當心鍼之﹐隨產一子。公壽命視手﹐果有鍼穴。蓋此婦被跌﹐爲子手捧其心﹐故悶絕耳﹐後此子竟曲一指。

嘉定縣八都有農家產一女﹐左股有肉塊甚薄﹐三日塊破﹐出一女﹐大如鼉﹐眉髮手足悉具﹐出時尙活﹐未幾﹐與此女同死。

湖廣劉長史梁﹐少年在學﹐景泰壬申﹐其兄一夕夢神人告之曰﹕明年秋﹐汝弟中舉﹐名在百十二﹐候費宏中狀元﹐汝弟才得進士。旦語長史﹐皆以爲湖廣解額九十人﹐夢必無應。明年開科﹐長史果中一百十二名﹐時年才十七。後屢試下第﹐頗憶夢中之言﹐不就教職。成化丁未﹐始第進士﹐榜首果費宏也﹐亦異哉﹗

河南都司有王指揮者﹐妾生一子﹐後繼室生子﹐病不離體。一日召女巫治之﹐巫云﹕所居屋有厭鎭。發之﹐果得木人﹐王疑庶子所爲。時庶子居城外莊屋﹐王命兩家人縛之回﹐禍至不測﹐家人勸子弗行﹐子以父命不可違﹐遷延至晚﹐至則城門已閉。是日適有劉憲副者﹐亦因病召此巫﹐巫亦詭言如王氏﹐發屋復得木人﹐巫云此必門子所爲。劉曰﹕門子無怨無徳﹐胡爲厭我﹖命搜女巫﹐於其懷得小木人甚多﹐卽杖殺之。王氏聞之亦悟﹐父子歡然如初。

揚州寶應縣有周秀才者﹐年少時﹐其父與聘同縣張禦史女。張卒﹐女患顚疾﹐周氏欲罷婚﹐女家亦許之﹐周生獨不肯﹐曰「女之疾﹐吾之命也。且張公已沒﹐人將不議吾家耶﹖」卒娶之﹐逾一年﹐生一子﹐女疾亦瘥。

無錫有金生者﹐嘗有役事至湖廣茶陵州﹐時暑天﹐經溪澗﹐浴之﹐忽陰中痛。及歸﹐痛時作﹐每作覺其中有物﹐用力出之﹐其物類棗核﹐堅硬如鐵﹐後每痛必出﹐不久竟死。又有周某者﹐蓄一黑犬﹐甚愛之﹐食必親飼。後犬病瘛﹐周恐傷人﹐鎖之屋柱。一日飼之﹐被嚙其臂﹐周且痛且怒﹐乃烹食之﹐食已疾作﹐口出犬聲﹐有物如蚯蚓狀﹐從陰中出﹐痛不可忍﹐諸藥莫療而死。

沈萬三之富﹐鑪火所致。其子旣戍邊﹐猶用以自給﹐蓄牛馬千計。無錫某禦史嘗按遼陽﹐友人知其事﹐勸取其方。禦史至﹐卽坐沈以彊盜系之獄。沈求免﹐禦史曰﹕能予我丹方者﹐貸爾罪。沈謝言無方﹐但先世所遺成藥耳。因獻數合得免。禦史歸﹐分友少許﹐友亦致富。

天順成化間﹐吳有龔馱子者﹐與妻僦居﹐每三五日一出市薪米而歸﹐歸卽閉門﹐不治生產﹐人不之疑也。龔後老死﹐鄰人於其家得鼎盎之屬﹐始知其有鑪火術云。

有道者語先君云﹕不生不殺。先君遂不畜雞豕。客至﹐市以供之。又云﹕人求道﹐須於功名上鬧一鬧﹐方心死。

朱晦翁有《乞汞帖》云﹕欲觀造化之理﹐今藏湖之道場山。

朱晦翁居白鹿洞﹐與白玉蟾善﹐一日登山值雨﹐有田父舉手指空﹐雨爲之不濡。門人問曰「何術也﹖」翁曰「偶然耳。」他日﹐翁患膝創頗劇﹐玉蟾取水爲洗之﹐隨手而脫。翁驚再拜曰「師何神哉﹖」玉蟾曰「偶然耳。」翁大慚﹐然終不窮其術。翁爲江西提刑﹐聞唐開府紫虛眞人尙在某山中﹐使人持書乞爲弟子﹐且曰「能以道相授者﹐當來﹐不爾不敢見。」紫虛復云「道不可傳﹐朱某必不至。」門人請曰「仙師嘗云傳道必擇世間忠孝之士﹐元晦眞儒﹐柰何拒之﹖」紫虛曰「吾道貴誠﹐朱某不誠耳。」弟子請其故﹐曰「朱某陰悅吾道而陽非之﹐是謂不誠﹐不可傳也。」

張三丰有遺墨僕﹐少好道﹐走四方無所得。至正末某歲﹐遇陸龍先生於嵩山﹐授以眞訣﹐遂而超悟。陸先生圖南之髙弟子也。

三丰去金陵﹐太祖欲見﹐不可得﹐命眞人張宇初求之﹐宇初懼﹐詣武當山﹐拜表云﹕望都差將吏訪於洞府名山。今其表見本山誌。

今世祈子奉張仙﹐其狀紗帽挾彈者﹐乃蜀主孟昶像也。初花蕊夫人得幸於昶﹐國仁入宋﹐藝祖亦寵之。夫人徳故主﹐日懸其像室中。一日藝祖入見而問之﹐夫人倉卒對曰「此張仙也﹐奉之宜子。」由是傳播民間。

孝宗皇帝山陵畢﹐有五色雲起於陵上﹐結成彩鳳飛去。聖主返仙﹐不偶然也。

予在禮曹﹐當郊天之前一日﹐與同官露坐﹐忽五色云見於日下﹐氤氳鮮翠。予急索酒跪飲之﹐亦平生奇觀也。

義門鄭氏藏書最多﹐永樂初﹐進其什之四五﹐今內閣多有其本。徐天全所藏﹐蓋多出此。予教徐之孫﹐嘗見有義門印記。後其子售逸狼藉﹐予貧不能買也﹐至今惜之。

浙江人錢知縣暘繼室許氏﹐臨平人﹐名璚姬﹐善於詞翰﹐嘗有絕句詩云「鵲噪未爲喜﹐鴉鳴豈是凶﹖人間吉凶事﹐不在鳥聲中。」又有新月詩云「三星明燦爛﹐一仰一鉤金。似吾深閨裏﹐春來夜夜心。」

江西袁禦史道爲太平知縣﹐時縣有老民﹐家深山中﹐以騾駝錢物﹐乘之出山﹐中途騾拗﹐不肯行﹐老人無以爲計。適一人乘驢而至﹐謂老人曰「汝何之﹖」曰「縣前耳。」其人紿以偕往﹐且曰「汝老人﹐騾拗若是﹐我驢馴﹐暫以代之﹐何如﹖」老人謝焉。其人乘騾﹐鞭之疾行﹐老人追不能及﹐失其所在﹐悔恨欲絕﹐不得已﹐訟於袁。袁命以驢置廳事﹐後四日來。袁餓驢四日﹐老人至﹐問曰「汝認騾去路乎﹖」曰「知之。」遂命隸卒牽驢﹐與老人抵失騾所﹐縱驢任其所之﹐驢以餓甚﹐且熟識故道﹐疾奔至家﹐則騾正系於門﹐吏卒縛其人見袁﹐竟服罪焉。

文宗儒宰永嘉縣日﹐有商人糴米﹐倩人擔之﹐其人出商不意﹐從別道去﹐商蹤迹不能得﹐訟於文。文受其訟﹐佯爲不理﹐命姑退。未幾﹐召倉官云﹕欲下倉視糧﹐命各鄕里正集腳夫於倉。是日﹐文人命商人立於門倉﹐腳夫一一過目﹐果獲其人﹐遂服辜。

本瀆市民張玉﹐性甚孝﹐父𨿽老﹐好爲人解紛。一日﹐爲鄕裏圓融訟事﹐與玉議﹐欲得白金數兩﹐賂公使﹐則事易平。玉初不欲翁往﹐恐拂其意﹐乃計所貿易有鋌﹐卽取其一﹐割白布尺許﹐裹以與翁﹐翁與眾至邑前﹐叢飲酒家﹐歡呼大醉﹐失所攜物﹐謂同行者曰「我與兒議﹐彼不欲吾來﹐而吾彊來﹐今物已失去﹐事亦無成﹐我何面目歸見彼耶﹖」乃畱宿邑西精舍。同行者歸語玉﹐玉曰「錢帛儻來之物﹐失之則已﹐何爲不歸﹖」復取所畱錠﹐裹以尺布﹐與眾人城﹐紿曰「翁昨日之物﹐乃眾相戲劇﹐藏挾而歸﹐今復攜來﹐勿驚惱也。」以鋌視翁﹐翁以爲然﹐遂與同歸。若玉可謂善孝其親者矣。

陸某﹐長洲農民也﹐嘗染風疾﹐須眉盡脫﹐累藥無效﹐自以爲必死﹐遂辭其家﹐操小舟﹐攜一孫自隨﹐往來江湖間﹐丐食爲活。嘗晚泊酒家求酒﹐適有白衣老人﹐惻然憫之曰「吾善治此疾。」卽以鍼刺其兩股﹐血流如注﹐命以河水沃之﹐須臾而止﹐復探囊中﹐以紅藥一丸如小指大﹐與之﹐曰「服此﹐至夜半﹐當出大汗﹐可急入水浴之。」問其姓﹐曰姓鍾。問其所居何地﹐曰黃村。某服其藥﹐至夜半果然。時暑天﹐如其言入水浴之﹐浴畢﹐呼其孫曰「吾疾去矣﹐吾疾去矣。」驚喜不勝。明日操舟還﹐人亦大驚訝﹐某具言其故﹐往其地謝之﹐則絕無所謂鍾先生者﹐始知爲鍾離仙云。或言某嘗救一投水婦人﹐亦陰徳所致。

弘治六年夏﹐吳中大疫﹐常熟尢甚﹐小民多闔門死﹐無棺以斂﹐往往推墮水中。雙鳳李氏﹐一門死者凡十二人﹐所存惟婦女小兒﹐然亦皆病臥。同鄕一匠與李氏翁善﹐一日忽李翁至門﹐言其家人疫死﹐欲棺十二口﹐每口之直酬米二石﹐兼浼倩壯夫數人﹐舉屍入棺。翁去﹐匠家惟六棺﹐載之以往﹐入門寂無一人﹐再入中堂﹐見屍十二臥於地﹐而翁在焉。匠大驚﹐欲返棺﹐則心有疑﹐且念舊交﹐乃尋壞█交於翁前﹐祝曰﹕玆來不知翁死﹐若許取米﹐仍載棺如數。言畢擲之﹐果如祝。匠者急回﹐造六棺﹐倩人一一斂之﹐遂載其米以歸﹐後亦無他異。

雙鳳鄕居民盛氏﹐家頗富﹐一日所藏錢盡飛入鄰家﹐盛親見之﹐然無以爲計。

鄕人朱某﹐居閶門之西﹐夏月﹐嘗夜半啟門就涼﹐見正北雲際露一龍頭﹐其大如屋﹐晴光燦然﹐旁立一披髮人﹐朱大驚欲僕。須臾﹐云擁不見﹐朱疑披髮者爲眞武神﹐以問於予。予曰﹕此司龍之神﹐非眞武也。

弘治壬子六月﹐浙江定海縣巨室某氏﹐一日忽血流溝中不止﹐漸至散漫﹐頃焉徧所居皆是。定海衛官與知縣聞之﹐皆來聚觀﹐不知何怪也﹖

白蓮橋有漁人﹐网得一物﹐鱉頭眼赤如火﹐█魚尾﹐四足如鴨﹐狀類小犬﹐鱗甲悉具﹐漁人以爲怪﹐鞭數百不死﹐復放水中而去。

滁州魏生﹐嘗夜乘馬過近州山間﹐時已昏黑﹐見一物如金盤﹐相去甚邇。魏疑其爲鬼﹐且進且卻﹐旣而漸近魏焉﹐不得已﹐以鞭擊之﹐墮地﹐視之乃一螢也。

予嘗遇一方士﹐自云嘗遊靑城山﹐見供佛水碗﹐乃大桃核﹐可一升許﹐異而扣諸小僧﹐僧云﹕吾師采之山後。力士俟其歸﹐求往﹐老僧怒其徒輕言﹐不得已易衣而往。初度嶺三四里﹐抵危磴﹐捫壁而步﹐僧行如飛。至一橋﹐窮橋得廣平石敞數畝﹐其下隱隱若聞雞犬之音﹐崖側偃臥一桃樹﹐長數十丈﹐枝葉四布﹐花方盛開﹐香芬異人世﹐崖上有「桃都」二字﹐大如席﹐遒勁可愛。後數年再遊﹐則其僧已亡﹐故道迷塞矣。

嘉興焦通判﹐陜西人﹐其叔焦三素狠戾﹐生子病疹﹐禱於城隍﹐不效﹐擊敗神鼻。其妹爲王妃﹐忽鼻痛不可忍﹐夜夢城隍訴焦三破鼻事。妃曰﹕吾兄無狀﹐何不病之﹐而乃病我﹖神蹙額曰﹕此人凶惡﹐吾不敢犯。妃告於王﹐以十金攺塑﹐乃差。諺所謂「鬼怕惡人」也。可發一笑。

鬼仙降筆﹐時有之﹐近在鄒氏所見頗奇。主人請撰春聯﹐時命攺易不厭。旣退﹐余語客曰﹕此靈鬼爾﹐然亦可謂罷軟無爲。明旦﹐仙至﹐遂書云﹕今日一字不易。予笑曰﹕當因吾言耶﹖月餘在江陰某氏﹐忽降筆云﹕爲我謝都少卿﹐如何考吾罷軟無爲﹖予爲拊掌﹐盡醉中一言﹐鬼亦聞之。其爲題淸曠樓絕句云﹕四周山色繞闌干﹐六月淸風入座寒。對此令人發佳句﹐襟期一片海天寬。亦可喜也。

正徳中﹐予在禮曹﹐安南會試訓導朴實堅﹐舟漂入廣﹐遂入達闕下。予遣使事檢其稿﹐得古抄《周易》﹐從而借觀﹐中與華異者數十處﹐如「盛徳大業至矣」﹐下無「哉」字」。「是興人物﹐以前民用」﹐「是」下有「以」字﹐可備異聞也。具見《周易考異》。

吳優有爲南戲於京師者﹐錦衣門達奏其以男裝女﹐惑亂風俗。英宗親逮問之﹐優具陳勸化風俗狀﹐上命解縛﹐面令演之。一優前云﹕國正天心順﹐官淸民自安。云云。上大悅曰﹕此格言也﹐柰何罪之﹖遂籍羣優於教坊﹐羣優恥之。駕崩﹐遁歸於吳。

陜西秦府有龜鈕金印﹐重九斤六兩﹐文曰秦王之寶﹐蓋太祖特賜秦府﹐他王所無也。秦府又有徑寸珠﹐一重七錢七分﹐一重八錢七分﹐名太歲彈成化末﹐取入內廷。

南昌鐵柱宮﹐晉許眞君鎭蛟之所﹐鐵柱在池水中﹐徑尺餘﹐水退可見。昔有人攜燈其上﹐水騰沸﹐急滅燈乃已。蓋眞君與蛟立誓﹐鐵柱開花釋之﹐蛟見火﹐將謂柱開花也﹐池上至今不敢燃燈。宮有眞君塑像﹐成化初﹐韓都憲雍總督兩廣軍務﹐道經南昌﹐入宮﹐塑像忽墮地﹐韓公驚愕﹐許殺賊勝﹐爲眞君鑄銅像。至廣東獲賊﹐像遂易焉。

南城羅侍郎玘﹐有異質﹐九歲﹐始能言﹐言卽知書。十五歲始寐﹐十五以前未嘗一瞑目。恆見一老婦紡緯其牀側﹐言旣通﹐不復見﹐蓋鬼媼也。又羅公爲士子時﹐遊鄕校尊經閣﹐見梯邊一狐皮﹐初亦不怪﹐行數步﹐返而取之﹐則已撤去﹐蓋妖狐所脫也。

正徳中﹐教坊莊賢素多貲﹐共父卒﹐求志墓於浙江一主事﹐不能撰﹐托一友爲之﹐其間有云﹕君配某氏﹐有賢徳﹐三女皆適名族。時人傳以爲笑。

張公元禎居翰林久﹐其門生之子又有出門下者﹐其人不敢稱門生﹐而通狀曰門孫。冢宰馬公文升齒徳並尊﹐鄕人以書通者﹐不敢稱鄕尊﹐而曰鄕祖﹐此亦可作對也。

錢山錢秀才兄應役糧長﹐縣令點名﹐兄偶不在﹐遂易服以代。令怒﹐欲鞭之﹐錢以實告。令曰﹕汝旣爲秀才﹐吾有一對。秀才糧長﹐打糧長﹐不打秀才。錢卽云﹐父母大人﹐敬大人﹐如敬父母。令笑而釋之。

華亭之王巷有王姓者居焉。一日王出﹐有女方十餘歲﹐偶於嫂室見一僧﹐長約二尺餘﹐從牀下出﹐牽其衣﹐女推之再四﹐得脫。驚告其嫂﹐嫂曰「汝無懼﹐第先入﹐我潛門外﹐如僧出﹐當執之。」女如言而入﹐僧果出﹐摟女如故﹐女髙叫曰「和尙來了。」嫂進執之﹐眞一小僧也﹐但不能語﹐似欲祈脫。有頃﹐則變一木塊﹐辧之﹐乃紡車輪心耳。王歸﹐怪而焚之﹐不滅。遂以刀碎之﹐視其中﹐隱隱有血﹐投之於水。後其家或不舉火﹐則釜中悉皆灰泥﹐間亦有不潔污其中﹐如是月餘乃息。

郡人王生自蜀回﹐言嘗見一驢而五蹄﹐其一生腹下﹐此四蹄稍長。人束起之﹐則其行如飛﹐𨿽善馬勿逮﹔解其束﹐則一步不能行。

南京一貴人家慶壽﹐命廚人於羊羣中取母羊﹐將宰爲享客之用。廚人置刀盆上﹐及羊取至﹐而失刀所在﹐頗怪之。乃盡逐羊尋之﹐惟一羔跪﹐不肯起﹐視其腹下﹐乃刀也﹐蓋此羔卽母羊之子﹐廚人感悟﹐遂棄其業。

有一道士善書符篆﹐人求之者﹐往往有驗。膚庵施先生文扣之曰「汝符何以能靈﹖」道士曰「信手揮將去﹐知他靈不靈﹖」先生曰「此名言也。大凡人之學術到純熟處﹐己亦不知﹐方見其妙。」

成化丁未八月廿九日﹐常熟之李墓﹐人有掘地得古磚一塊﹐乃唐顧府君墓志銘﹐其文曰﹕太和二年十一月八日﹐葬府君於黃屯舊塋﹐禮也。曾祖思緒﹐祖迪﹐父冀﹐府君諱良輝﹐字徳光﹐府君卽冑子也。性好幽居﹐邱園順徳﹐抑彊伸弱﹐非公不缺一字死﹐年五十有六﹐玆年九月十五﹐遘疾﹐終於私第。有子四人﹐長顧秀﹐次﹝缺一字﹞﹐次康﹐次芳﹐並哀號泣血﹐气竭而息。恐里巷移攺﹐勒磚爲銘。詞曰﹕赳赳丈夫﹐雄雄气色。倏忽遷化﹐幽魂莫測。身沒名在﹐嘆之何極﹖

常熟一鄕民﹐因歲歉﹐攜其妻將往溧陽﹐依大家以居。附舟至宜興﹐舟人欲圖其妻﹐乃紿夫曰「汝何必往溧陽﹐吾熟此處大家﹐與汝登岸﹐投可相依者﹐來取妻﹐詎不省跋涉﹖」夫然其言﹐令婦候舟中。與舟人行時﹐天色已暝﹐舟子負木桅隨行﹐至松林﹐以桅擊其夫﹐僕地﹐意其死矣﹐回舟謂婦曰「而夫已爲虎食﹐而今柰何﹖」婦人號哭。舟子曰「而弗哭﹐我亦有家﹐與爾完聚足矣。」婦叫號不已﹐欲尋其屍﹐舟子仍負桅引婦同行﹐欲並殺之。行至一林莽間﹐有虎躍出﹐直趨舟子﹐婦奔走宿野寺﹐明日回舟﹐與舟中伴同至溧陽某家﹐言其故﹐主人不納﹐婦復號哭。驀有里正經其旁﹐偶問故﹐婦具言其事﹐里正曰「適在縣前見一男子﹐訴在某處被舟人謀殺﹐幸而不死﹐豈汝夫耶﹖」導婦至邑門﹐夫婦大哭﹐復歸常熟。

朝鮮入貢﹐必遣六曹參判爲正使﹐其官卽中國之侍郎﹐別一人曰書傳者﹐蓋糾察參判之官。一或失禮﹐必歸奏於王以罪之﹐位卑而權重﹐參判不敢慢也。

朝鮮設官﹐名與天朝殊﹐故以官通。安南則同名﹐故總稱陪臣大頭目而已。正徳中﹐予在禮曹﹐正使劉徳光﹐其翰林學士由狀元及第來見﹐予語之曰「徳光在道﹐必有紀行之作﹐肯出示乎﹖」徳光謙謝﹐明旦與副使禦史阮秉和共作古風一篇﹐律詩三篇以呈﹐詩意大抵歸美於予﹐語亦有可取者﹐今藏於家。

洪武中﹐鄕試主考有儒士或致仕官﹐今惟兩京翰林官主試﹐其它止聘校官而已。鄕試有錄﹐謂之小﹐錄前必有序文。余見三十年前小錄前後序凡三四篇者﹐今則惟前後二篇﹐同考官不得作也。又嘗見永樂四年登科錄﹐第二甲在前列者﹐亦得刊策﹐今策惟第一甲得刊。永樂十年﹐會試《中庸》一題﹐刊義二篇﹐今則題止一篇﹐惟論或二篇耳。往時鄕試作減場﹐亦得中式。宣徳十年﹐應天府鄕試﹐吾鄕祝參政顥以減場得髙魁﹐今則凡減場者皆帖出矣。

釋氏磬口向上﹐上者陽也﹐求人於陽之義。鈴口向下﹐下者陰也﹐求人於陰之義。

僧入定﹐有至數十百日﹐欲其醒﹐不可呼撼﹐當以小磬向耳旁擊之。旣蘇﹐又當以人乳滴口中﹐待其腸胃復通﹐然後復以湯粥﹐乃得不死。

張士誠初據姑蘇﹐居承天寺佛殿﹐宋慧感夫人祠在其旁﹐每夜出﹐驚恐士卒﹐士卒不安﹐遷居府治。

慈溪楊名父子器﹐爲詩敏捷﹐下筆數百言﹐不屬艸。一日﹐余與楊君謙同會﹐名父濡毫立成數律﹐君謙曰「君之才敏捷﹐堪奉使外國﹐足以驚倒番人。」名父曰「吾詩不行於中國﹐僅可以驚番人乎﹖」相顧一笑。

周文襄公在吳﹐有部民負黃帕﹐直入廳事﹐公異而問之﹐曰某孫潼也。楷書《千字文》一本﹐進呈朝廷﹐乞公引拔。公取觀﹐爲給驛傳以行。及入﹐乃得旨云﹕孫潼書法粗俗﹐令再習小楷。潼失意而歸﹐自後每爲人作字﹐必題云﹕欽命再習小楷孫潼。又郡人吳英好作大字﹐往來徐武功之門﹐武功得罪﹐以黨被逮﹐有司無以入其罪﹐坐流民﹐配之廣西。後赦回﹐自署紙尾﹐曰欽調廣西民人吳英。

上饒婁諒以道學爲鄕人所尊禮﹐桑民懌爲太和訓導﹐往謁。時諒方構室﹐其柱且合抱﹐民懌因笑曰「顏氏陋巷﹐亦有是乎﹖」諒色不怡﹐堅定﹐民懌求觀所爲文﹐諒出一編﹐民懌覽數篇﹐卽還之曰「吾始聞先生名甚重﹐今觀先生之文﹐散漫無法﹐殆不滿余望也。」諒佛然曰「吾文何處無法﹖請明言之。」民懌抵掌笑曰「先生過矣。詩文不佳﹐道問學之功已欠﹐吾猶意先生能尊徳性也。今聞人毀己而怒﹐血气勃然﹐則所謂尊徳性者又安在﹖」言訖趨出﹐諒爲之气沮。

陽明王公爲刑部主事﹐決囚南畿﹐有陳指揮者殺十八人﹐系獄﹐屢賄當道﹐十餘歲不決。王公至﹐首命誅之﹐巡按禦史又爲立請﹐而王公竟不從。陳臨刑呼曰「死而有知﹐必不相捨。」公笑曰「吾不殺汝﹐十八人之魂必當不捨吾﹐汝死何能爲乎﹖」竟斬於市。市人無不嚙指稱快。陳之父死於陣﹐而其子又以禦賊失機伏誅﹐三世受刑﹐亦異事也。

都公諱穆﹐字符敬﹐吳縣人﹐弘治己未進士﹐官禮部郎中﹐加太僕少卿而歸。好讀書﹐至老不倦。裏有娶婦者﹐夜大風雨滅燭﹐羣然曰「南濠都少卿家有讀書燈在。」扣之﹐果得火。一時傳爲佳話。生平著作最富﹐如《西使記》《金薤琳瑯錄》《玉壺冰》《聽雨紀談》諸書﹐邑志稱其舊所刊行者二十種。近則《鐵网珊瑚》﹐公七世孫肇斌刻於吳門。《寓意編》﹐平湖陸烜氏刻入《奇晉叢書》﹐又皆次第梓行﹐膾炙人口。余向藏《譚纂》上下二卷﹐傳抄日久﹐亥豕較多﹐因與蔣子春雨略爲校訂﹐以公同好。春雨雲﹕「尙有南濠文跋﹐亦無刊本﹐容訪諸藏書家﹐倘得補刻﹐豈非藝林一大快事耶﹖」卷首門人陸采﹐乃先生之婿﹐號天池山人﹐年十九﹐卽撰《王仙客無雙傳奇》者﹐其編輯此書﹐亦殘膏勝馥不忍棄置之意云爾。甌山金忠淳識。

