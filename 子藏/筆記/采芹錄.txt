

欽定四庫全書

子部十

采芹錄

雜家類三【雜說之屬】提要

【臣】等謹案采芹錄四卷明徐三重撰三重有餘言已著錄是編第一卷

論養民教民第二卷

三卷多論學校貢舉政事利第四卷

多論明代人物臧否大抵皆考稽典故究悉物情而持論率皆平允無激烈偏僻之見亦無恩怨毀譽之私勝明人所作諸說部動涉巵言三重所作他語錄借周子之一言遂太極陰陽連篇累牘講學於天地之外惟力主均田限田之議反覆引據持之最堅究而論之自阡陌旣開以後田業於民不授於官二千年於玆矣𨿽有聖帝明王斷不能一旦舉天下之民奪其所有益其所無而均之亦斷不能舉天下之田淸釐其此在限外此在限內此可聴其買賣此不可聴其買賣而限之使黠豪反得隠蔽爲姦滑胥反得挾持漁利而閭裏愚懦紛紛然日受其擾故漢董仲舒北魏李安世唐陸防牛僧儒宋畱正謝方叔元陳天麟皆反覆言之而卒不能行此猶可曰權不屬時不可也宋承五季凋殘之後宋髙宗當南渡艸創之初以天子之尊決意行之亦終無效則三重所言其迂而寡當可見矣然而論漕粟則駁邱濬海運之非論養兵則駁徐階塞外不可屯田之謬皆卓然明論其他亦多篤實近理切於事情猶可謂畱心經世之學者也乾隆四十六年五月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

采芹錄卷一

明徐三重撰

牧民之職當以加惠孤窮爲首務蓋不能自食之民懸命於上之人者所當約已勞身圖其生事者也次當以卹災爲念蓋天災無時一方終嵗無望之人流移破散死亡所系拯救之防不但臨事多方尢當先期預備者也次則均田土戶役以抑豪右而扶齊民禁淫奢浮冗以節用度而端俗尙此古人治安本義常日行之以漸圖富庶實效者也至於貪猾吏卒藏蠧公庭煽殃鄕曲上閼淸明之化下亂寧一之規所當簡其人數信其約法令公私之情不隔於耳目淳和之俗毋琢於姧欺精察曲防正當加諸此徒不宜苟且聽狥者也乃若持廉一節欲行繩吏當先自盟潔已庶可格人無愧乃能督下此寔詩書之士所稱誦法聖賢不但名位之流僅欲兢持物論而已其他寛賦緩刑訓義重本恆若家庭之事並闗切身之情如此縱未便侈口王仁一郡一境有不實受其澤者鮮矣

洪武初令天下郡縣立養濟院收養孤獨殘病不能自生之人人月給米三斗柴三十斤冬夏布一疋小口三之一慈憫元元直同父子骨肉矣夫孤獨殘病饑寒之人上闗九重深念所以圖其生理者罔不周詳寧忍令海內丁夫壯女不安生事以至流亡失所知必無矣我祖宗徳澤下迨庶品何減乾坤雨露但遐深曲隱正賴長吏奉行若令藏於法之徒美實喪於文之虛具則大非矣夫國家不愛課稅徵求之額以全無告困窮殘命而中間稍有防出無論此升合脂膏有失救死存生之本意倘實政一化爲藪則必有萬分不能自生者又苦於不可得收而哀號稿死何由知之此在官司所宜推廣徳心體隱詢瘼而不得目爲案牘故事一切付之廷吏已也嗚呼士大夫所學何事四民之政童而誦之況國家懿典明章皎然方冊當其任者烏得忽諸

四民無告王政所最先洪武條章載列監司守令職事更爲殷切乃今號啼載塗當事者身逢目覩恬焉靡有詰其情狀爲之收卹毋論吾心爲忍卽吾職亦重慢國憲所學所任胥負之矣嗚呼儻謂人眾不能盡養今郡邑冗耗費何止一端在世途則難已在國典則不經若節此施彼所活何限謂嵗辦不能額外夫天下以富養貧天道人理然也在明白正大隨宜曲處焉耳我無防防私而以痛閔元元之意明布一境人有不同此心乎如是財固可多方畫也謂情僞不易得實夫上以誠感未有不以誠應法以仁立未有不以嚴行裏圖街坊烏容盡欺一時蒙矓豈能終掩且旣欲處之得所寧不審之周詳但使吾有實心終不令虛文冒濫也謂流乞勢難兼收夫宇宙同生寧分彼此或遂令寄命或使得還鄕各因其情與之生路但患吾心不竭毋患吾力不周也夫萬物爲已斯道本義一夫顚連痛切吾躬凡有斯人之責皆不可無此意而稱於天下曰士大夫也若鮮珍自奉而腹者哀號泥塗渺然乃若不聞髙倨快心而黔瘠者宛轉谿壑漠然不加動色此亦非人情矣

古今救荒惟蠲賑二事余不獲盡覩天下地土知其利害姑以身所經行耳目聞見竊謂長淮以北賑急於蠲大江以南蠲重於賑淮北居人星落地曠土瘠糧課甚薄田無畜泄之利一遭水旱千里極目卽不蠲亦無所得徴而流乞之民旦暮懸命溝壑之外便虞剽掠是賑之惠實於蠲也大江以南田賦浩繁生人駢塞無借之人居多升斗之給難徧若復以薄收之物充重額之輸則地方之存無幾而食貨之直必湧且饑寒交廹敲朴難堪斥賣流亡勢所不免是蠲之益重於賑也夫蠲賑二事荒嵗何可廢一顧於並行之中略計其虛實重輕則然耳然江南田多鉅室蠲亦難從防例列爲差等明示低昻亦厚業者之所不能怨也至於賑之一事苐責成良有司興發勸募公勤以行之多方以稽之務使無業者得濟必死者得全斯爲實政夫發帑遣官豈非聖朝徳意苐奉行乖方反滋騷動列郡之費不貲民間竟無大益此亦當事者所宜鑑往覺來先圖無而後可言其利也

爲郡守積谷備荒是第一務不入私室不爲饋遺買谷入倉擇部民有行父老主之倉須完繕髙燥用柴蓋防待主倉者如家之主計優以禮遇免其雜役不使左右羣小有所需求毎厫有定數折耗有罰再勤加檢問察其盈縮一遇凶歉發而平糶豫訪耆徳散布各鄕質盟於明神感動以誠懇間遣自愛屬吏巡行稽查或親乘小舟突詣亷問夫預備則有待無獘久而益饒散糶則民便利均不至羣聚而又身勞誠感不廢稽防庶幾民有實惠如此而百姓猶流亡喪亂始可委諸天矣

晦翁常論常平倉獘云米俱浮埃空殻不敢挑動又影射侵支有難理會愚謂此等事正生治人實希法從人獘故耳今談者亦苦口常平之難行謂害甚於利夫居位任職使國家良法無利而滋獘不知士大夫有生於世其處身利物當如何而漫無用心如此也

救荒一事士大夫稍以民物爲懷未有不惻然圖其實濟苐心𨿽欲盡而勢所不遂身所難親一人之心思耳目有限而閭閻不悉之情隱羣小乘便之姧欺不無此顧而彼遺名然而實否意美而法獘費實而惠虛縱有禹稷饑溺之思無禆溝壑顚連之苦防人乃言荒防無奇誠恨之也偶見世廟時廣東僉事林希元上荒政樷書內列綱六目二十有三曰有二難得人難審戶難有三便極貧之民便賑米次貧之民便賑錢稍貧之民便賑貸有六急垂死貧民急饘粥疾病貧民急醫藥病起貧民急湯米旣死貧民急墓瘞遺棄小兒急收養輕重囚繋急寛卹有三權借官錢以糶糴興工作以助賑貸牛種以通變有六禁禁侵漁禁攘盜禁遏糴禁抑價禁宰牛禁度僧有三戒戒遲緩戒拘文戒遣使其審勢立欵推情設防可謂幾盡若斟酌事宜務令實惠及民則在仁人君子自盡厥心焉耳竊思遣使之戒厥有前防往年江南被災發帑命官賑濟無益而更滋騷擾防司馬文正公謂不如專任監司守宰者眞爲石畫此在朝廷之上老成之識但爲責成核實而不牽惑於少年浮論則善矣若監司守宰身任其事又以得人爲急而難蓋苦心綜理𨿽在我而布散分任須用得其人茍一人失用卽一處一事爲其所誤而僵死不知幾何人矣防富鄭公在靑州所用官吏自前資待缺寄居者皆賦以祿使就民所聚選老弱病廢者廩之公感之以誠人人盡力今固無待缺寄居惟有見任本境官吏𨿽當民艱之日同有良心顧地方事任孔棘如欲付孤子於乳母所以審擇之伺察之亦不得不加之意也丘文莊則欲於所部致仕閒住待選依親等項官吏監生與夫僧道耆老醫卜人等凡平日爲鄕人所信服者俾各就所在因便給散是用本鄕士民也然又必爲人所信服亦豈得一槪付之天要各就一方人情土俗酌於才品而期其不負委任若官吏士民正不拘耳誠幸得慷慨盟天矢日與吾共志之人而卽屬以辧戶業之上下有無察丁口之老弱疾病孤苦或隨居給散以便民或就食其不能出入往來者令逺近饑寒赤子宛然若咸當吾前而凡荒政所施徳意靡不若吾躬行而人實受之豈非一方生靈厚幸歟至於牛種之貸宰牛度僧之禁則預爲荒後生事計者又不但茍舒今日一朝之急惟預備勸助二端不在明白開欵蓋勸助一事行之不善反成苛索預備一節當在平日臨廹則難倘被災太甚應用浩繁倉卒措置錢米不免巧婦束手之嘆若只倚辦官庫額少用浮中道稱竭安得委而坐視歟念此必當先事不忘經營臨事廣爲方略凡諸行仁之事以身倡之則好義者自眾不可彊廹以不堪及民之政以實致之則受惠者必得母令借竇以生獘要在賢明並濟經權一體上下倘按常守矩而盡其在我或用智多事而不通物情利益未施怨咨橫出矣嗟嗟志在蒼生者必不自專一人之見則於艱難倥之秋眞如一家一身之厄焦勞之外更務周詢凡所以集眾思借羣力察幽細行實然者宜更如何皇皇切切也

竊憶防年災荒官司出米煮粥然食粥者死甚眾非粥之能死人蓋饑寒雨濕人自無生理耳當知得食而生是粥之功餓傷疫染而死非粥之過倘歸過於粥而不爲料理則可生者亦死是與於不仁甚也惟官司出米或委任所屬官吏或差派地方富民中間苟且塞責又不無侵尅減省雜以他物乃足爲害聞有和入石膏沙土者久困瀕死之人膓胃豈堪著此是適以好生行殺也若擇人而任用意稽察當不至是食粥之人其間亦有自能食而冒濫支給者似所當裁已給粥而有室可歸者亦不必慮惟流集饑人聚守於此腹待食以次逓給日晏得餐數嵗丰穰饕恣之人僅僅得此已不能飫且老防疾病羣居一廠疫气相襲而又當陰兩彌月濕衣冷地俱足傷人此官司之所無可柰何者也夫丁壯濫食非曰惡之特分取無告之口且令官司勢不能徧亦爲未平饑人不下千百林立魚次取給鼎鑊之間豈能如期得食米珠薪桂欲令充飽其勢自難而逺村境外扶老提弱坐臥荒涼浮露之廠防穿下透漬骨侵肌以積羸之人備六气之賊疾病死亡又豈粥糜所能救療嗚呼羣公皆才名良吏猶然患此豈救荒眞無防耶竊議欲仿範文正營作之意令丁壯者以力得錢不虛坐食老弱則編名定額限米分炊數止貧廹給可從優而散處空閒各有覆借至於疾病醫藥自不可無脫有死亡瘞理亦不容己若預備實積以奉聖朝徳意勤亷自矢以憂百萬生靈此亦吾輩立心之事也嗚呼行之惟艱談何容易捉麈而論兵得無爲介冑嗤乎

程伊川與人論立賑濟法云不制民之產無儲蓄之備饑而後發廩以食之廩有竭而饑者不可勝濟也今不暇論其本救目前之死亡惟有節則及廣常見今時州縣濟饑之法或給之米豆或食以粥飯來者與之不復有辧中𨿽欲辧之亦不能也谷貴之旹何人不願得食倉廩旣竭則殍死者在前無以救之矣數年前一親戚爲郡守愛卹之心可謂至矣雞鳴而起親視俵散官吏後至者必責怒之於是流民歌詠至者日眾未幾谷盡殍者滿道愚常矜其用心而嗤其不善處事救饑者使之免死而已非欲其丰肥也當擇寛廣之處宿戒使晨入至己則闔門不納午而後與之食申而出之日得一食則不死矣其力自能營一食者皆不來矣比之不擇而與當活數倍之多也凡濟饑當分兩處擇羸弱者作稀粥早晚兩給勿使至飽俟气稍完然後一給第一先營寛廣居處切不得令相枕藉如作粥飯須官員親嘗恐生及入石灰不給浮浪遊手無是理也平日當禁遊惰至其饑餓則哀矜之一也按此議載於遺書斟酌事勢徴見已往似甚可行夫每日一食近傷於薄然仁人君子立愛欲廣而施澤當節節正所以成廣非不欲厚之也小有凶歉米粟易措饑人鮮少不妨如意優給若大荒疊荒之嵗流離在在充塞食貨無計宛轉救此不應遺彼丰前又恐嗇後則此法最爲長便夫日得一飽𨿽饑不死中間省兩飡之費以全活眾命衍易竭之財廣得生之路於人不爲忍於物不爲吝何妨於仁人君子之用心且羸病食之他所早晚兩給稀粥俟其气完而與健者同給所給粥飯並官員親嘗浮浪遊手亦弗拒遏處置存卹更爲周詳矣竊又謂食

者已給而出未必不可別營防防土毛水族亦皆接濟之物惟所給粥飯則須甘羙丰厚務令充足又不作病此正在官司委托得人每鑊親嘗驗給若但付之尋常色役任彼尅減濫惡粥或稀薄飯或虧少是每日一給當不待三五日而餓損枯瘠瀕死大不如一日兩給尢徼幸一度得救死之益縱它日事不能繼而一時猶幸有得生之人其利害相懸殆天壤矣故愚最善伊川此議而不敢輕言正恐或以虛文應事之心行節浮從實之政實之利未防虛之爲害更深是前賢苦心密議反爲厲階以殺人因用防之不才不良而致此防之遺禍可深慮哉可深慮哉伊川此議慮事最周然或在地窘極荒谷粟無可措置之處則宜用之又必須以勤敏精明身親目睹令事皆實際則可若少有虛漏則死亡無稽矣至如米可廣營量不至乏竭從優兩給何惜煩勞但此說亦不可知仁人君子酌時宜而贏縮摠於血气生靈盡同生一脈之念凡思曲防其未盡正欲實遂其生理古人不敢自惜焦勞胼胝之軀此意可想也

限田一事均產平役節富右貧最爲治安善政昔人每苦救荒之防無奇竊謂荒防亦孰奇於此蓋救於已荒則倉卒難展故無奇救於未荒則無臨事補苴之廹無多費不均之患且人各有賴荒自不能爲災玆非奇防歟大抵天生斯人食以此土以一方之土養一方之人是土與人常相均者也先王審於是乃方百里而制國君各民其人井其地而授之田人得百畝以贍老防至於余夫亦有分業所收旣足卒嵗餘者卽以待荒何有乏衣食而流亡者自阡陌旣開田無常制多者吞並至千萬無者不得置錐於是始有奴婢佃戶而貴賤有餘不足大懸殊矣丰稔之年貧者力作以養富防歉之嵗富者厚自畜而困貧此三代以下至今日政天下所由不均不平者胥是也夫言井田於郡縣之日非迂則妄然富貧何不可均量也今之富人有田千畆則古十餘家之產也有田萬畆則古百什余家之產也田之入千萬其所當食之口不過二三十止矣所餘皆耗於冗食浮用彼百十餘家之無田者其身其老防咸資於爲人力作以終嵗遇凶歉則束手而坐死亡是致此百十餘家之顚頓安得謂非千萬畆者之造孽耶今若令限其額數多者不得逾若干少者不失百畆或五十畆或二三十畆夫無論各百畆五十畆就令人得二三十畆男子力農婦女操織常年計所食用之不盡者卽可漸畜以備荒卽無有餘畜而田廬宛然猶可轉移質借以茍取給一嵗而彊待來嵗之復熟亦不遂至委頓溝壑也且人旣各有防產其鄕黨同籍有餘者尙可推以相濟而冀後日之取償官司之設法救濟者亦可按籍查審而不思於虛實之難據卽其間有無籍防漫伶仃孤寡者其人旣稀亦易爲推求別議周給必不苦於難稽而棄置無措也玆非灼然通利之道歟孟子曰明君制民之產必使仰足以事父母俯足以畜妻子樂嵗終身飽凶年免於死亡蓋千古聖帝明王救荒奇防具於王政中甚明聖賢明布其防於書傳而後人常患於無防豈忽而不講歟抑泥於古法而不善師其意以變通歟然則三代而下數千年間生靈饑困轉死者無算罪豈眞屬之嵗凶由豪彊恣肆兼並而上之人恬然不爲限制聖賢大有奇防而不能講究變通以見於施行均爲可恨也

梁惠王移民移粟是言救荒事孟子只云行王道始之以不違農時不用數罟不非時伐山林繼之以樹宅桑畜雞豚制田裏此言於嵗荒之日無乃近迂然平日審能行此荒亦自不足慮古人三年耕餘一年食九年耕餘三年食正爲此也魯哀公憂年饑乏用有若告以行徹徹者一夫受田百畆八家通力而作上之人賦什一而已生者得盡力取者不求贏人咸得以勤儉自致畜積何憂乎災祲周禮荒政凡十有二慮極周詳然要是聖人立法於官守盡曲防之事以待天行之數耳若桑林云漢之後則𨿽明聖不能不皇皇何者天災橫行不可力遏民間澤涸難以支吾財不得神運而鬼輸人不能家賜而戶給爾時卽欲爲奇防恐二帝猶病於博施是以王道貴預當令荒不爲災此古防養民善政有以輔相天地所不及者誠非小補也當今授田之法難行而民間產業可漸均量惟重禁兼並使富彊不得逾數多占貧弱衣食之資極意撫存令得保守苛徭繁賦悉意寛除要使戶有名田人鮮亡賴是乃當今王道而於荒嵗之備亦庶幾十之六七矣

江南差役以田爲序此經法也夫國家以民爲役以田制𨿽古盛世不能易後代人姧法獘民不皆有田役亦不盡從田於是有偏累不均之恨蓋舉海內皆然江南爲甚矣夫江南財賦劇地諸役最稱煩重廼今鉅產之家優遊丰盈坐作淫侈而徒使貧苦之民貲窘力單奔馳搞撲此當世所爲不平者誠於士大夫之產立有定例限其品額額外有餘更爲裁抑之法或卽從官途懲警或特設鄕政遏防務令不得任意逾越以侵削閭閻陵夷志節倘過營分外卽議在毀亷但令教肅風淸必無敢顯托不類者若夫登壠意重振濯心微彼旣欲自同庸民國家亦何難賤士此定士大夫之例當明布朝章以成畫一不得但委之郡縣者也此制旣定然後將防縣官民戶田履畆核實歸並造冊照產列名以次注役多寡不紊輕重不逾下毋得私營脫減上毋得曲法低昻此則於均役之中便有限田之意大要田多役不妨過重田少役不妨加輕將令富者勢不可多貧者無可使有需以嵗月之深徐俟推移之理此作法於無制之後寓意於常法之間在任事者以至公之心行至平之政而堅持之永守之庶乎齊均之效可以漸致卽末世無全功亦或可幾十五也至於因時隨勢法在必利而不至病人正行防行無失本意而摠歸合轍則在善行之人用意眞密審圖無獘焉耳顧其所以難行則有由然大要九重一人與閭閻萬口未有不知其便而當事及梗撓之夫皆大所不利言則爲仇行則爲賊所以歷千餘載而訖無成法定議無惑也

自貢助徹行皆計民授田下有養上有供蓋均天地大利爲帝王良法萬世不可易也春秋時猶未盡湮魯加履畆有子病之戰國辟土諸人遂大壊舊章流毒後代故孟子宅井經界之說諄諄於齊梁蓋宇宙非此法生人之理不均聖賢非此道推仁之事不逹因攷紀漢以下謀國之議於後大要建議因時仿古用意一也

漢董仲舒說武帝以秦用商鞅之法除井田民得賣買富者田連阡陌貧者亡立錐之地邑有人君之尊裏有公侯之富小民安得不困古井田法𨿽難卒行宜少近古限民名田以贍不足塞並兼之路去奴婢除專殺之威薄賦斂省徭役以寛民力然後可善治也【所云古井田法𨿽難卒行宜少近古限民名田此最爲徹論然卒未有能行非法難行無肯行之人也限名田塞兼並去奴婢除專殺無困貧苦無滋豪彊斯爲善治後之議治率云便民然所便者十九富厚之室而饑廹者鮮所沾及稱善治乎治天下者乃使商鞅之法尙至今在如何得善治】

漢哀帝時師丹建言今累世承平豪富吏民貲數鉅萬而貧弱愈困宜略爲限廷臣議請自諸侯王列侯公主名田各有限闗內侯吏民名田皆毋過三十頃奴婢毋過三十人期盡三年犯者沒入官時以貴戚近習不便遂寢不行【期盡三年犯者沒入官不爲苛矣獨緣貴戚近習不便使宇宙生靈大計竟廢格不行此正世事沈痼病根漢法嚴惟貴戚近習力能撓此吏民不敢也後代權門富室皆得以私意梗其事行之更難矣闗內侯吏民名田奴婢亦須有差等定限今槪云毋過三十此牛奇章所謂疏而未可行也】

北魏孝文時李安世上言嵗饑民流田業多爲豪右所占奪𨿽桑井難復宜更均量使力業相稱【力業人人殊便應人人均量事旣傷繁且田無定數惟力是稱卽爲他日多占之端而均量無己時矣時南北交爭兵事未息田制或難定限暫爲此融通便計以救時獘而拯民艱亦不爲無益也】唐陸贄論限田曰古者一夫受田不過百畆欲使人不廢田業無曠耕耘今富者連阡陌貧者無容足之居依托彊家服勞終嵗常患不充有田之家坐食租稅京畿田畆稅五升私家收租一碩官取一私取十宜爲占田條限此安富卹貧之善經也【所云依托彊家服勞終嵗者今奴婢佃戶皆是也惟兼並之後貧人失業乃有此等若計夫受田時則俱同井通作之夫各得自食其力何至依人服役乎】

唐牛僧孺論均田曰防周人井田之制逺而不可復漢氏名田之數疏而未可行今版籍不備遷徙無制富者得以專其利貧者不能專其業於是編戶逸爲遊惰良田並於豪家誠能詔天下官吏隨人所在皆備貢借來者根其所從去者審其方向居者詳其業疾者籌其數時貢籍於縣嵗貢籍於州州與縣相聞然後頒限田之科重兼並之律使公侯卿士方伯連帥下及於豪商大賈不得廣並吞以專厚利若然則均田之事寓其間矣【借民限田計口受業者當如是但於借時恐不無繁擾且旣非受田人借之何爲不若一意限田重禁兼並自然惠及無借至有田之後隨產立戶列於版圖則民不待借而自借矣】

宋太宗謂宰相曰井田之制實經國之要道後世爲天下者違井田則富貧不均朕深念黎庶𨿽井田之制不可卒復因時創法漸均貧富則朕別有規制終當行之以安四海【三代以下人主未有自能知此者惟宋太宗知之而卒未見所創規制豈當時佐理奉行之人莫或相成耶】

宋仁宗天聖間上書者言賦役未均田制不立因詔限田卿以下毋過三十頃牙前將吏應復役者毋過十五頃止一州之內過是者論如違制律以田賞告者旣而三司言限田一州而卜葬者牽於陰陽之說至不敢舉事又聽數外置墓田五頃而任事者終以攺田不便未幾卽廢【嗚呼任事之人卽是不便限田之人法如何得行古者無死徙出鄕以厚風俗今以陰陽小數復通卜葬墓田之例不知三代公卿世家何處皆得吉壤而子孫相繼賢良也】

宋髙宗初在河朔親見民間之苦嘗嘆知縣不得其人一充役次卽至破家及卽位深加講求至建炎四年十二月遂定差役法以材疃三十戶每科輪差甲頭一名催納租稅以二十五家爲一保十六保爲一都內選才力髙富者二人充都保主一都盜賊煙火之事其次有保長若品官則一品限田五十頃至九品五頃免差子孫防盡則同編戶太學生及得解試者許募人充役軍丁女戶及孤弱悉免【按此法卽今里甲差徭也今江南解頭收兌等項號稱糧長役更煩重】宋畱正役議曰自井田之政廢而賦役之法獘至於役法之不均未有甚於此時者豪右貴戚之家占田逾制𨿽有限田之法然其田百倍於編民縱能使之服役其何以救細民之困哉蓋其力旣有十家之田而特供一家之役則防之爲役之家九又將移之於平民矣限田之役誠不足以均之則不役之而限田庶乎其可行聖朝將以寛民而在廷議論未定豈非有待於今日而行之乎【三代盛王能使千八百國君民謹守井田之制後世人主不能禁豪右貴戚不逾制占田然則統一海宇所命令何事此當求其故而得根因矣畱公限而不役之論最爲精當】

宋理宗淳祐六年殿中侍禦史兼侍講謝方叔上言豪彊兼並之患至今日而極非限民名田有所不可是亦救世道之防權也國朝駐蹕錢塘百有二十餘年矣外之境土日荒內之生齒日繁權勢之家日盛兼並之習日滋百姓日貧經制日壊上下煎廹識者愳焉夫百萬生靈生養之具皆本於谷谷粟之產皆出於田今百姓膏腴皆歸貴勢之家租米有及百萬石者小民百畆之田頻年差充保役官吏誅求百端不得已則獻其產於巨室以規免役小民田日減而保役不休大家田日增而保役不及以此弱之肉彊之食兼並寢盛民無以遂其生於斯時也可不嚴立經制以爲之防乎去年諌官嘗以限田爲說朝廷付之悠悠乞諭二三大臣摭臣寮論奏而行之使經制以定兼並以塞於以尊朝廷裕國計陛下勿牽貴近之言以揺初意大臣勿避仇怨之多而廢良防則天下幸甚帝從之【種種卽是今日江南事不必別求民瘼敷陳矣陛下勿牽貴近二語是一篇中千斤擔子】

元世祖時趙天麟上防言臣嘗計方千里之地提封百萬井山川城市等除百分提封之三十六外定六十四萬井爲私田五萬一千二百萬畆其井中區除宅居二十畆之餘爲公田五千二十萬畆又乘除粟稻等子粒之多寡每畆嵗只率一石五斗而計之則私田子粒可得七萬六千八百萬石公田子粒可得七千六百八十萬石其鰥寡孤獨無告者須先賑惠焉上下相睦貧富相均此隆周所以防作穆穆迓衡而孟子所以不憚區區告人也自嬴秦變法之後富者田連阡陌而貧者無置錐之地回思古道矣哀哉越至於今王公大人之家或占民田近於千頃不耕不稼謂之艸塲專放孳畜又江南豪家廣占農地驅役佃戶無爵色而有封君之貴無印節而有官府之權恣縱妄爲靡所不至此而弗治化實難行又貧家樂嵗終身苦凶年不免於死亡荊楚之域至有賣妻鬻子者𨿽土風之常然亦衣食不足之所致也衣食不足由豪富之兼並故也方今之務莫如復井田尙恐驟然騷動天下豪富之家宜限田以漸復之凡宗親王公之家限田幾百頃凡巨族官民之家限田幾十頃凡限外退田者賜其家長以空名告身毎田幾頃官階一級不使之居實職也凡限田之外蔽欺田畆者坐以重罪凡限外田有佃戶者就令佃戶爲主凡未嘗墾辟者令無田之民占而辟之且全免第一年租稅次年減半第三年依例科徴凡占田不可過限凡無田之民不欲占田者聽凡以後有賣田者買田亦不可過限也私田旣定乃定公田之法凡九等一品者二十頃二品者十六頃三品者十五頃四品者十二頃以下俱以二頃爲差至九品但二頃而已庶乎民獲恆產官足養亷如是而行之五十年之後井田可望復興矣【九等公田此爲見任職官祿食之數豪勢大家田畆尙有限而無額也右者百乘之室乃有采地其下則皆祿食仕有常職亦有常祿今遷攺進退靡定不得禁其自營產業但無有限制任其縱橫力足自殖靡不極意利厭豪門役貽小戶使貧窶失業而凍餓轉死者固皆因此居位柄事與豪健巨室無一人不圖私家便利而莫肻公議施行良法者其病亦正坐是也】

愚謂限田均田異議而法相成也大贏有限則不足自均縱事難倉卒需以嵗數終自得平愈於任其自者豪貴之產限外加役亦是裁抑一法宋畱丞相又謂田多役輕無救細民之困不若不役而但限之毋令過度爲愈亦慮之宻而籌之深矣自秦法後董江都便倡言於漢後人人能言卒尠施行由梗議者多而且要任事者怯而不專也夫力能行者咸惡行之人身在事者無畢事之任宜乎其難然制產有規溢數有禁非私利國非慘毒人多田奪之不忍貧人無田任其死忍乎苐謂亟則不宜耳定以限而需令自裁損何云奪也誠得願治之朝奉公之佐彊力不阿之長吏上下齊心彼此無戾酌量一之制寛什年之期豪右不敢姧法而逾窶貧有所委曲而濟卽不得田井宅桑追復隆古之事當見墟裏之間煙火漸宻而鮮蕪田空舍也語又云有治人無治法非謂人可自治無所事法正謂法無人則不行然則限田均役歷數千載爲空談者非難其人哉

長民之吏其政事當以教化風俗爲本正倫理篤恩義定名分崇禮節凡曉諭聽斷之間無非此意行之期月必能有所挽回此亦修復古防之漸也嗚呼非逹於聖賢大學之道熟識帝治王風者不足與能於此

五帝三王世稱有道不過曰平而已後代亂亡相尋正爲反此夫三代而上王畿不逾千里而匹夫匹婦亦不失百畆口分公卿大夫士上食君之土下任民之事豈有厚植靡用自縱逸以厲人夫是之謂平周衰以後失平久矣然每代末運則彌甚焉夫不平之極不可以終極必有變終無不復反復之間此千古隆替之候所由致也余竊觀吳下貴室田業動以千萬所入旣厚卽僣濫無度華堂廣苑聲伎肥甘窮極縱恣勢固未有一人兼數千百家而猶謂無妨於人者當途亦厭惡之圖爲耗損屢矣秉正者罕任怨者艱卒亦莫能誰何竊謂事勢已極須一停平不停平將來必有反復平之更遲則事變更大我不敢防其後而徴見往迹知其不爽故不憚眾尢重爲惓惓也

天下之亂成於民貧民漸於過用過用由於文之盛而質之漓此往防固然之轍也長人之吏有意惇風援俗當先之朴素繩其侈浮凡厥靡耗之端一一明示本末而諄其教戒夫人非狂愚蕩敗鮮不喜於節損但以一時嗜好迷溺之偏有濫溢而不暇顧者若上以理曉下以習成莫不修雅而惡繁樂省而靳費庶富可幾風俗日美矣今舉末世費財之事有十一曰屋舍之壯二曰器用之工巧三曰廚饌之精腆四四服飾之華珎五曰奴婢之眾盛六曰玩好之收藏七曰倡優之嬉防八曰寺廟之修建九曰齋醮之祈防十曰婚喪之冗浮十事而外𨿽有未盡之欵大都亦足該之但能推類充余當亦無所不簡者至於一方士人君子又當與之共圖表正取徴詩書修盟古義毋或捨固而就不遜毋或昧義而作無益旣以儉而去奢復以禮而由儉夫上人官長之命令旣尊之鄕邦仕族之家規可慕人有不趨向而成淳風鮮矣如是世固可今而復古也其間富豪貴勢無意遵行倡率而更令人目其爲梗此足自闗身世門庭何論今日列諸禮樂政教之外也

太平有道之世民間風俗未有不淳厚儉朴亂世之事未有不由澆薄侈靡蓋侈則財耗財耗則人窮人窮則姧縱懷亂世道遂以多故古者百畆一家僅給終嵗雞豚績惟供老人士大夫羔羊素絲以質嗇爲寶上者不貴侈下者不能侈所以道隆俗美治稱雍熈自王道敝後上下無度貧富不均有一介而擬公卿服食供用任意丰麗惟力是爲無有限節富者習費而罔顧其繼窘者艷人而不安其初天下豈得竟冺然無有意外也漢賈生防中所謂屋壁帝服倡優後飾者信末代靡俗之所有又云饑寒切於肌膚欲其亡爲姦邪不可得國已屈矣盜賊直須時耳此亦豈漫於恐世亡效之論耶我髙皇立制庶民之家不得用金綉錦綺紵絲綾羅止用防絹首飾釧鐲並不許用金玉珠翠止用銀花又諭戶部曰朕思足食在於禁末作足衣在於禁華靡爾宜申明天下四民各守其業不許遊食庶民之家不許衣錦綉卓哉聖謨所爲足民保防之要端在是後人漫焉視若無闗治理者非也假令當今有此陳言設禁必應相笑以爲蔑屑卽施行亦罔肻盡心皆未暏實行之效耳試令長人者以此處家而驗其省煩惇素果有實益則推之諭眾齊俗必有灼然知其終利世道者矣

天下所恃以安全者刑政紀綱也昔賢以紊刑政紀綱爲亂邦亂者理之對刑政紀綱不得其理非亂而何政亂則國危而喪亡隨之此千古往事必然之成驗甚著明也然刑政紀綱之所以亂大要由人主柄臣各便其欲九列百執並撓其公賢愚不必稱其人陟黜不必據其事由是在外大小以守正而招尢以行私而起譽政淸刑平朝無聞而不逞者忌振綱肅紀上不察而被梗者讐茍非素厲節懷貞不肻自甘之士何苦困身危行孑立風波冰炭之間以營國家之務攄生民之憂也於是舉相附因循一切茍且以幸安妥而刑政紀綱日入玩敝不復料理積以成局乃至破壊廢滅勢必不可再振則上無制義之令下懷播弄之姦昧理者莫識爲恥扞罔者不伏其辜彊雄其力而孱者莫必其命富行其貨而窶者莫伸其抑智專其狡而愚者不逹其情吞啖撃之禍轉相加而日彌甚勢有所必窮理有所必反於是夫天思攺樹人懷別投大難勃發而神器不可保有矣故刑政紀綱者整齊一世民物之具而天命人心所由得喪去就誠可爲昭鑑定衡者後代人主欲自爲宗廟社稷計其得泄泄玩慢隨失此事耶

采芹錄卷一

欽定四庫全書

采芹錄卷二

明徐三重撰

先聖木主自洪武時已易設於太學蓋聖朝卓見超出萬古者也天順間林恭肅知蘇州府因廟像損壊奮然曰塑像非古我太祖易於太學百年敝習乃革使未壊猶當毀之今因壊而易有何不可或以毀聖賢像爲疑公曰此土泥豈聖賢耶孔子生於佛教未入中國前烏識所謂泥像哉況古人席地而坐正不如是遂並從祀諸賢俱易木主丘文莊亦云三代以前祀神惟有木主自佛教入中國始有塑像姚燧比例有造泥人銅人像者門誅則泥人固非前古祀聖人法也聖祖詔毀郡邑城隍塑像用其土泥壁以繪雲山載在令甲遵聖祖之制以革千古敝習豈非萬世儒道之幸歟觀二公語則知國初太學所設一時𨿽未遂通行而有識之論已皆心折此舉望釐正久矣至嘉靖間肅皇帝稽古法先始毅然詔天下文廟盡撤塑像易以木主數百年陋妄敝事一旦盡革遵典章以光大祀明神道以崇聖靈乃宇宙不易之定論定制神聖復起必無能別有異議者若乃淺陋俗見欲以衮冕名號榮大聖固失之無識而緇羽詭徒欲援大聖以扶彼說至詘而參諸老釋之行旣難與言萬世名教正當以國典裁之耳

治元年詔考正孔廟從祀名位當時建議者張給事九功欲黜荀況馬融王弼而進本朝薛瑄程侍講敏政欲黜戴聖劉向馬融何休王弼賈逹王肅杜預而別建啟聖祠祀叔梁紇配以顏無繇曽晢孔鯉孟孫氏二議最爲允當謝祭酒鐸欲黜吳防淸謂其仕不義亦非苛責者事下廷議吳學士寛則謂從祀茍有益於經傳則馬融揚雄昔皆不廢倪侍郎嶽亦謂馬融王弼之徒其立身不無可貶然六經賴以復存其說何可盡廢一時平章乃以意見不同卒無施行至嘉靖間世廟用大學士張孚敬言易置從祀諸人與建設啟聖配從皆如張程謝三公之議至於去土像設木主攺封爵而稱先師賢儒禮正義當極爲尊隆文物典章卓越萬古非聖明之主不能爲此舉動也竊謂此事所當持論者豈以先聖之崇祀由其但爲經傳耶抑以巍巍道徳云也諸人所講授未能妙契先聖防言大義而人品志行又不無有間於名實豈應以空言論著遂得參洙泗羣賢之行此正尙論者所宜權度也吳倪二公議不無憾於知徳焉

髙皇嘗與儒臣論學術陶姑孰安對曰道之不明邪說害之也上曰邪說害道猶美色目鮮不爲惑自非豪傑不能決去夫邪說不去則正道不興正道不興天下烏得而治公頓首曰此誠探本至論夫邪說之害莫甚佛老聖祖在禦於浮屠大有約束創立庵寺有禁私自披剃有禁書防求財有禁遊僧無冊有禁極不欲令其蔓衍任其猖狂蓋邪正所闗治亂聖明炯燭其端然一時不能遂爲殄絕良以沿流之日久沈溺之徒己繁且自三代後口分無業凡惰遊饑廹殘毀孤獨數者咸竄入依泊其中茍未有以處之不得不開此容納之俾暫以安其生理靖其異志但爲限有數爲防甚嚴需之嵗年民生日裕而不肻爲爲者又非所好而欲自脫則潛消嘿塞之機在是至於邪妄害正其惑世如淫冶禍人如疢毒早辧決去當如援溺沃焚必不可一日使其說譸張於世入人心志耳目此在少聞道者尙不昧而況開天創世神聖有道眞主哉後之學者妄附邪說而甘爲異徒不惟自絕聖賢名教其於憲章昭代亦大乖不倍之義矣

永樂二年七月有饒州人朱友季獻所著書毀濓洛闗閩之學上怒曰此儒之賊也押至饒州聲其罪杖之焚所著書成化二十年無錫人陳公懋刪攺朱子四書集注進呈命毀之仍逓回有司治罪我朝尊聖崇道邪正之辧謹嚴如此近來大有斯人於孔孟門庭如未視而敢妄言訾議程朱吾知其人耳竊虛空浮誕之語又自無眞得以辧識是否誤謂其說新奇可以附托爲名自掩菲薄遂以欺人亦明自欺然其狂肆不檢理法難容國典所裁卒伏顯僇夫亦天意衛道殛滅其亂正之人耶【萬曆間有閩人李贄罷官自髠爲僧著書邪妄不經所行亦狂恣爲言者防其罪狀下防捕繋毀其書贄隨自盡獄中】

濓洛闗閩之學傳述孔門而朱子又集其大成折定論此宇宙正理常經獨稱淵源宗防出入之間卽分邪正我聖祖造士興賢一以四書五經性理而又廣搜諸儒論說輯爲大全頒布誦法蓋聖賢之傳受大儒所發明灼然表正正的盡塞它岐矣柰何更有疏淺悍之徒妄以陋聞詖見誣詆先知變亂白黒離經叛道公肆猖狂先朝鳴罪正法允爲天理人常大計但覺尙有寛典而非枉濫也夫道無異防學有同歸何以經傳大明之餘復見紛紜乖錯之輩至幾與大義爲冦而不自覺其爲非良由自得之學旣希迂妄之說易好爲不經者侈口放議於前中鮮自執者聞風羣和於後不復以實詣眞修黙成往訓而相率傳聲托影自喜新奇乃至霧塞人彛有乖維世之大教蠅亂聖典蔑棄性命之防言邪說暴行正屬斯徒天下之亂由玆流昔人謂其害甚於洪水猛獸夷狄簒賊蓋推隱甚宻比類甚嚴也夫大聖人不殺無道而獨於兩觀之僇絕無不辜之疑豈其罪眞有浮於三苖工驩者蓋不法之姦惡顯而人知回慮亂正之毒禍漸而人易浸淫祖宗之罪二人仰見有道聖明之獨覺而一時匡輔諸賢亦大有遵聖崇道能分析其是非者猗歟休哉

髙皇嘗諭詹尙書同曰古人文章明道徳通世務如典謨之言皆明白易知無深怪險僻之語孔明出師表亦何嘗雕刻爲文而誠意溢出至今使人誦之自然忠義感激近世之士辭𨿽艱深意實淺近卽使過於相如揚雄何補實用自今翰林爲文但取通道術逹時務者無事浮藻數語曲盡古今文章之虛實卽往代才人奇士識見議論求一得或幾於此不能也豈非天縱聖明哉竊怪後之作家剽摘隱異補綴艱澁刋削脈絡以擬古易置次第以當奇驟句之須深心定其短長再繹之則理意已乏韻味所云道術世故者尢然無少當也大都自中葉後浮麗萎薾乃一變而至是但能反其柔靡而實踵其淺薄然於近古之制所謂以簡易之詞發眞實之義已殆絕然無復餘響嗚呼豈眞有闗乎世運然耶當代考文之主仰思聖祖明謨必有以振起釐正之以求實得實用也

元初設國學許衡爲祭酒每謂古生質朴未散視聽專一茍置之好伍曹中涵養三數年將來必能爲國家用夫沈厚之气往往出於顓而風聲一漓便難援防夫士已壊於聲華功利而欲求其實徳行能難矣此中世人士多不迨隆興之初也又嘗問諸生書義若推之自身於今日之事有可用否大凡欲其踐行不貴徒說夫理在躬修乃稱賢士不知後世言語文章便足爲其實行否而用人者又何所賴於言語文章也又云教人與用人正相反用人當用其所長教人當教其所短夫用人不問其長資途已耳教人不察其短課試已耳夫教而後用用必待教社稷生靈大計孰重於此乃所教所用果於世道咸所需乎此中代所以罕眞才善治也

元虞集學校議曰今天下學官以資格授彊加之諸生之上而欲望師道之立可乎爲今之計莫若使守令求經明行修者身尊師之庶可以觀感而化矣嗚呼經明行修乃士之的今學校立師與師之訓士果是物乎夫使守令能尊師經明行修之人則可以移風易俗奚止訓育士類

宋景定甲子詔崇經術考徳行謂進士科久蠧滋窮經學古者或病於詞華愼徳礪行者難究其蘊奧髙才大器者往往局於纎悉繩墨之末是以官甚冗而才愈乏家殊俗而風益漓至於冒國法以茍營假儒冠而挾防俚言亂雅勦說趨時使習之者反賊其良而取之者莫任其咎人情至此咸欲變通蓋嘗披閱先朝名臣奏議其論取士之法非一惟程顥頥兄弟深知治道酌古通今綱條詳明用意純切令三省詳議參酌其可行者條具以聞務於科舉令中無大更張以妥安士心而於進士舉之外所以崇尙經術考察徳行選用材能之道立爲一代之典陶成四方之風庶幾丰芑之仁垂之萬世按此詔發於理宗時其言科舉之士術之乖最明切矣苐榮利之習相沿日久道徳之具舉世蔑聞一旦欲以掄才不獨下之人未識趨向而上之人亦末由措手科條也至欲就科舉令中不大更張以妥士心則經術尙可以敷文折理徳行必難以空言求合若必於進士舉之外合經術徳行以取士非薦舉徴辟之制不可苐恐行之者不公應之者非實其復然耳宋理宗通儒學古其於道術髙行非不極意尊崇然才非英明下無同徳鼔舞非素耳目難親欲遂復成周舉士之令言何容易也

洪熈時鄭府審理正兪建輔言進賢之路莫重於科舉近年賔興之士率記誦虛文爲出身之階其實才十無二三蓋有年未二十者𨿽稱聰敏然未嘗究心修已治人之道一旦僥幸掛名科目而使之臨政往往率意任情民受其自今各處鄕試乞令有司先行審訪務得博古通今行止端重年過二十五者許令入試比試則務選其文詞典雅議論切實者進之會試尢加愼選庶防士務實學而國家亦得賢士之用上諭禮部行之論者謂科舉法若用建輔言可救時事一半近時止以正文體去鉤棘爲救者未爲知本其說然矣又謂知本之論莫善於唐楊綰之防考綰議欲去明經進士而令縣令察孝亷取行著鄕閭學知經術者薦於州刺史考升於省朝廷更擇儒學之士問經義對防而等第之此於選舉法善矣而教養之術不正且豫終爲茍道若始終造就選用之法莫備於宋程純公學校取士札子謂宜先命推舉明道好學之士延聘至京俾與諸儒朝夕講明正學稍久則擇其道明徳立者爲師自太學以次及於天下州郡縣縣令每嵗與學師以鄕飲禮會眾推舉經明行修材能可任者升於州州郡嵗會舉如縣法以賔興於太學太學聚而成之嵗論其賢能於朝謂之選士朝廷明試辧論而命秩焉大要所選皆以性行端潔居家孝弟有亷恥禮遜通明學業曉逹治道者夫旣一以道徳仁義教養之又專以行實材學升進之去其聲律小碎糊名謄錄一切無義理之不數年間學者靡然丕變矣豈惟得士浸廣天下風俗將日入於正王化之本也此實至當不易之定論但三代教化陵夷日逺一旦振起其難數端師儒卒未易得人選試恐未能中道貴要何以無所撓其間隱防何以必能察其實任事者安保必無所私登用者安得盡行所學此正在主張世道者以躬行心得爲規矩凖繩合天下之公辧正邪之路則庶其無或失人而古聖帝明王之治可期也

按古者四十曰彊而仕蓋少閒孝弟謹信詩書六防以正其習長而窮理盡性進徳修業以成其材道明徳立四十而後選舉及焉入則干國利民出則總師專對何艱巨之足難何事績之不光偉也夫端亮純懿之質非知道則徳性未充敏博雄傑之材非務學則義理未徹以此樹功濟世寧免小立偏成大約至四十而漸教積修行孚實懋不惟人才至是莫能隱其眞卽舉人者亦明見定品而必無爽失矣

生員納粟納馬入監之例始於景泰初年時土木變後國賦不充爲此權宜之術暫救時艱原非常法定制且限額甚寡當時意亦自知非體也此後遂爲一切理財之長策太學賢良十九錢客戶工二曹爲交闗之塲朝廟之上司牧之間以此物博得者大半夫祖宗舉辟徴召之典後世絕不復行而此等一作法便相沿不已且朝廷以貨取之而苦責其不賄無乃淆其源而欲食其流乎

治五年王端毅公爲冡宰具奏停止生員吏典上納事例其防謂自有此例雜進者日多一日以至正途監生吏典因而壅滯不得出身候選多至十五六年以上才得一官年已向衰誰肻用心職業不爲歸計況此等今日旣以財進他日豈能以亷律己欲不貪財害民天下治安何由可得十四年掌國子監禮部右侍郎謝鐸上言宜塞防徑以澄國學之源謂人才選之科貢猶恐未精柰何近年以來大開防徑如納粟納馬之例卽它日貪利害民之謀鬻爵賣官前史所鄙此等風聲豈盛世所宜有哉今邊事方殷謀國之徒必有以此防獻者萬一再行則彛倫之堂竟爲錢虜交易之地豈不大可恥哉二公防各言其職事之一則於選法開貪濁之門一則於興賢傷作人之軆夫太學所以培育英雋吏部所以銓別庶材而上納一節至彼此俱持籌之人何不一念而恆出此議至屢閉而復屢開豈萬方供輸絕無復別可斟酌者耶且此事實亦前代所未有聞其賣官鬻爵者以私營之非公行也一人創之非常制也我朝此例蓋創立於土木大難之後一時國勢倉廹參較存亡之數暫爲此明知故作萬萬大不獲已之事而不虞後代便宜之徒遂指爲舊章目爲奇畫蕩敗冠冕汗蔑教化以取辦目前之需茍塞應時之責罔顧國體士行吏道民生胥由此滋蠧此何但茍且謀國不足稱長慮之蓋臣抑其人不恥言利得無心市井駔儈之心乎

髙皇祖訓不設丞相著令甚嚴當時事皆親裁文翰亦多出睿思文皇始設內閣選儒臣以備顧問代筆札三楊在事最久與仁廟同出憂虞後加公孤代言議政權重勢尊居然丞相之事但未正名位以避祖宗禁令耳自後遂爲典故歷世不易其初尙不拘員局但入閣與機務者卽是後多由翰林序進遂以入館爲登樞之路而文苑政府乃爲一途宣廟而後以別衙門入者惟天順時李薛嘉靖間張桂方夏李文逹以英廟親政向信張桂方夏以世廟宻謨彚徵皆九重所特簡也若憑舉知爲必當信同升爲必公則類引序進恐必無復有防求者大要其事𨿽成於相沿然亦不得不爾何者庶政難親已須委代假借旣久事任遂歸夢卜無憑需之官次無足怪也大抵事柄不在上必在下不在外必在中已不在上不得不下與其中也寧令在外聖祖之意必欲外而上今日之事恐其下而中是寧得已乎前者閣臣詔防稱名稱卿稱先生後直云元輔次輔蓋亦遂以宰相目之矣嗚呼但使任皆忠賢官不侵攬庶不大失聖祖作訓之意云

國家何以罷革中書乃鑑前代獨任之因一時逆節而斷自聖令事有分屬勢無兼擅至長計也何以旋設內閣繼軆守文未親遐隱一自庶務能無滯疑商確咨詢不得不需俊乂蓋開天之雄斷豈易盡襲於撫盈文皇已不免防求而仁廟遂有此遜語矣然則內閣與中書異歟曰易其名耳其實則同易其名祖宗訓命森嚴也居其實一人聰明所寄也曰內閣初設官止五品供事左右代制撰票擬耳何以遂侔中書曰勢必至是也曰國家舊典分曹受事而乾剛獨裁蓋卽散中書之權於六部而何以六部卒不得侔中書也曰職不相統耳曰假令今日一人躬勤六卿盡瘁而內閣以庶僚匡直獻替可無闕事歟曰此祖宗所以綱維宇內者奚而不可也曰倘九重端拱而受成六卿各司而無統旣以代言摠理之責付之內閣相延旣久事任日隆今欲復如祖宗之制不適於時矣由今之道如何而可無歟曰三公論道載在周官其人豈可以藝文求歟豈可以官途格歟豈可以優遊淸華養望歟豈可以干敏小局登庸歟當歷試外內之艱明揚徳器之重學果足以格非正物績曾效於干國利民考鄕國素節之允符合朝野推賢之輿論其進也專以贊襄啟沃調燮平衡寄一世之命則置其身家念社稷爲安則不承喜怒至於上假恩威下侵職業非惟不見諸迹抑且不萌於中此則一代股肱心腹之良大學所謂能保子孫黎民者又安論前後銜級之崇卑也乃若一人以親攬爲明不妨兼聽六司以官守爲重不茍私狥毋令壅蔽得行太阿潛向此又聖祖昔日防維之良法深意所以永塞未流之者豈得以時移事變而忽乎

唐太宗問王珪曰近世爲國者益不及前古何也對曰漢世尙儒術宰相多用經術士故風俗淳厚近世重文輕儒參以法律此治法之所以益衰也太宗甚善其語而取士任人卒未能追迹前古以爲後世典刑終唐之世掄才格於詩詞旣非通經學古之實而柄用率多浮薄雜出欺妄誤國之姦一代紀綱風教皆無足言正由忽略儒術不識三綱九經之訓故也後之取士用人毋更因循陋轍而思其人信可以惇教化厚風俗者則不得以薄藝小材進矣

國家設科舉爲登晉賢良之路然非得已夫賢良之路最末於藝文髙皇初意欲專選舉罷科目蓋明隲才行與暗索藝文者虛實自殊其後卒専意科目者恐將來選舉之有更甚於科目科目𨿽未足灼見賢良亦徒取其公云耳柰何更有以私狥之如後來所聞人言及間形諸摘發者嗚呼國家以社稷蒼生重寄求人若饑渴患情僞之不易核不得已而辟其末路於藝文特欲借誦法先聖之門希幸獲有徳有言之彥膺此任者倘亦思藝文之間如何可以卜顏閔冉季之品而庶幾於不負聖祖欲専選舉之深意乎若止據篇牘之長目爲賢士之藻所錄固亦有如韓退之歐陽永叔其人矣但華實終二影響難眞聖人不免悔聽宰予而漢庭遂以厭忽儒者此亦文不足盡行之明說茍有以人事君之心正宜寢食不寧於此彼但欲栽培桃李光映私門卽此一念已不可對越於穆何況更爲幽昧如前所云然乎

賢才舉士兩漢猶然其後以詞賦文章相延蓋千載矣柄文者不能違今之制然古人求賢之道何可昧也夫制科難以擇賢爲賢士不可以藝文見耳然漢武曽以天人防董生胡安定又以顏子論識程叔豈盡屬華浮耶大要醇徳之士其通理自眞明道之儒其闡義必粹爲主司者若果自以心得躬行之實觀人之蘊借造詣於議論宣發而定其所養所得似亦有必不可僞虛襲者獨柰何剽掇摸揣一防莫辧但欲據誇奇鶩新之辭以識別仁義道徳之彥是不求魚髙木索鳥深淵耶

宣徳七年楊文貞公以方面郡守皆是要職吏部循資陞授不免愚良混進令京官三品以上及布政按察薦舉後有贓罪並坐舉者至正統二年有言專用保舉恩出於下欲仍洪武永樂吏部選除文貞復言保舉得人間有一二非才緣舉主審察不至亦或實是狥私所司不得紏舉以致如此近來有等京官無人保舉造爲謗語欲壊良法伏望聖斷於是保舉不廢至景泰初李文逹極言保舉之遂罷之夫吏部除授二祖時舊事苐爾時賢愚黜陟威斷如雷電晶燭如日月匪人亦自難容倘端拱優閒不親甄別則保薦之法重其責於舉主推耳目之公嚴一軆之罸意亦不爲不善但不知舉人者其人果何如失舉者其罸必行否有一於斯實滋矣夫君相之職專司任人其餘眾務乃在百執若廟堂之上加意人才公明並振遐邇不遺則保舉之法誠賢於資次若功罪鮮當名實混淆則竇百端又不若資次尙有不明之公也聖明在上安所議之

甚矣夫治法之不足憑也宣徳初以方面大職任吏部自舉未盡得人而令在京三品以上各舉所知當時極爲良法己則徇私防公至有拜官公朝受恩私室之議仍屬吏部遷擢此後但循資序進人未必皆賢用人又未必盡公也乃知銓敍庶官正由元首腹心並勵公明但求登晉賢良因才稱事無容防其後曲爲堤坊若設法以祛法立而生縱令帝典考績周官建才未有數百年常如一日者也

舉賢考功二者何可偏忽若聖主賢臣以公明綜核務盡名實何慮世不唐虞自舉賢不足憑而試以文論文論果足信賢良否也考功不足據而敍以年資年資果足防功狀否也嗚呼二者不足以用人而用人者乂不得不如是不如是當更有壊亂難齊者此後世之所無可柰何者也

宋範文正公選監司取班簿視不才者一筆勾之富鄭公曰一筆勾之甚易焉知一家哭矣文正曰一家哭何如一路哭耶遂悉罷之二公俱大賢借令今人議論必以鄭公爲長者然文正先憂後樂以天下爲己任其身之去就安危且不自顧況肻優容不肖以病天下蒼生始知富公尙有愛惜文正則以道行志惟其是而已嗚呼此可爲銓核庶官之定論

小人欲內結左右外擅國威未嘗不以獨斷之說陽愚人主而陰制外廷李斯末年欲自脫禍以此阿二世而亡秦族非忠言嘉謀也書曰好問則裕自用則小堯咨四嶽禹拜昌言大聖人豈以獨斷爲理耶夫人主旣已獨斷矣卽百執事惟諾奉行足矣又惡用斯人從中出納假密勿之重竊平章之司以陰持庶職而掣其股肱耶

獨斷之說可用之以杜小人不可用之以間君子英廟復辟之初曹石負功専橫要挾主勢操執朝常呼吸生禍福李文逹以孤蹤簡任患羣小之難禦進獨斷之說權收私門政歸皇極此獨斷之得者也然當時密謨防動公言之而上亦心識之用人行政由相成者實多不專獨斷也至若一人深居重陰蔽大姦欲専事其間患外廷公論復有開發而假獨斷之說隔中外之情使九重孤立而惟其所指防賢人正士懷忠憤而莫可誰何此獨斷之姦言非正義也李斯末年自盟罪戮以此曲媚秦主成其宗社之禍卒亦不克自脫九族之殃蓋天下後世所共斥責嗤詈者而後人敢蹈其前車其必非忠言嘉謀之臣不言可知矣

宋眞徳秀奏陳五事其一謂至公之論不可忽夫公論國之元气也元气痞鬲不可以爲人公論湮欝不可以爲國爾惟今日實公論屈伸之機朝廷之上若以言者爲愛君爲報國無猜忌之意而有聽用之誠則公論自此愈伸若以言者爲阻事爲徼名無聽用之誠而有猜忌之意則公論自此愈屈夫公論屈伸乃治亂存亡之所由分故臣於終篇反復極言惟陛下亮臣愚忠也愚謂公論二字其眞妄一按於天理而公私乃別於人心旣著事爲明有可否不相出入不少假借此公論之所由定也天地剖判非此無以立極皇王代起非此無以正世是以得之則吉失之則凶明之則治淆之則亂防於影響信如蓍上自混元下迨今日苐有通塞而無存亡長國家者何可忽諸

竊見使者行部往往詢地方興除事宜竟空言無用也使者之要在精察官邪公行舉劾夫周官法度在末世則爲秦漢律令在羣下則爲姦今欲以議論文移滌除宿惠養元元萬萬不能不若徑視民情之苦樂爲長吏之賢否奬善斥污不少顧忌輶軒所到終朝可明所謂提綱行簡而官肅民安視文案檢括功倍萬矣

髙皇帝初定天下與羣臣論元氏之亡曰當元之季君則晏安臣則防扈國用不經徵斂日促天怒人怨盜賊蜂起羣雄角逐竊據州郡天下已非元有矣向使元君克畏天命不自逸豫其臣各盡乃職罔敢驕奢天下豪傑豈得乘隙而起耶夫君晏臣偸用靡賦促古先喪敗如出一途明明聖謨當爲國家萬年寶訓

洪武時莒州日照知縣馬亮考滿入覲州上其考曰無勸課興學之績而長於督運吏部以聞上曰農桑衣食之本學校風化之原不知務此而曰長於督運是棄本務末民必受患宜降黜之使有所懲山西平逺縣主簿成樂考績州上其考曰能恢辦商稅吏部以聞上曰地之所產有數官之所取有制若曰恢辦是額外剝削主簿之職在佐理縣政撫安百姓豈以恢辦爲能州之考非是爾吏部其移文訊之夫二人者若在漢元狩唐建中宋熈寧時當考最課矣髙皇帝以其不務農桑學校撫安百姓而降黜責問無非以惠養元元爲念而風勵以重本惇化之事使任職長民者咸曉然知聖情闗念在是有不爲循良之吏鮮矣四海安得不其福乎

正徳時王守仁防有曰民已貧而斂不休是驅之從盜也外已竭而殫其內是復殘其本也嗚呼其慮深矣夫輕賦所以厚下足國亦以防危未有重徵而民心不揺未有財耗而舉事不困古今廢興存亡無不由此然二者原不相悖其道在大爲節省而已若國庫如漏巵而直以東南數十郡作孤罍注之無事已竭其內有事則勢窮計屈必斃其外萬世之防豈宜若此

許論計九邊後禍曰若一旦攺慮不爲狗防之計則久敝之鎭不免外憂供餽之擾或生內變誠不知國事所終此數語者當籌任計諸公所宜臥不安席而圖其一朝者也今日更有可慮者欵賂之費不可復減於外芻粟之用偶有不繼於中則不待背盟棄信而坐困之勢已成又不但往日所云而已

北邊自俺答輸欵後𨿽嵗費賚賞不貲而邊人得免血戰死命所全活殊眾一時主議之人功施亦良厚矣或又較和戰利害以爲相等夫國家以財養人誠令生人而費財財安得以人等也苐和戎息爭𨿽古今最盛美事而邊方後慮則不得一日少弛乘寛暇而益修封疆行伍則此舉誠爲勝算奇防若狃目前之安爲萬世之計財日耗於賂遺兵日消於玩愒卽所謂若一旦攺慮當不知其如何者此則後來相繼惰偸之獘而前人立事之功更成遺誤之咎爲可嘆惜耳

采芹錄卷二﹤子部﹐雜家類﹐雜說之屬﹐采芹錄﹥

欽定四庫全書

采芹錄卷三

明徐三重撰

成化初周文安公爲國子祭酒著處置荊襄流民說時因流民逋聚山谷易於生亂當事者下令驅逐多至困斃公說欲聽其近縣者附籍僻逺者另設州縣撫之置官吏編里甲寛繇役使得安生理蓋鑑於西晉李特之禍而彷東晉南雍松滋故事籌此便宜最爲訏畫都禦史李賔援其說具疏得請開設鄖陽撫治自此始安輯流民十二萬餘戶立言計效信仁人之利溥哉大抵士君子捉筆持論當使見之行事而有濟公此說因預修天下地裏志感見往事而作人得采而行之遂見實用蓋立事之功與立言之澤自當並埀不朽後人工文自負多識不知宏篇巨卷之中有幾許如此利物者乎吾徒讀書於此處正當注目省心毋徒剽掇浮華已也

世計弭盜賊嘗欲禁遊食僧徒是但知僧徒爲盜賊烏知盜賊之爲僧徒也自治不三代民失口業其不能自食又不食於人者中間未盡老弱殘廢安心行乞之徒茍不入此流豈遂將坐寒餓而待死耶竊恐深林大澤一有投聚其所爲不止穿攫矣故明主去盜惟在裕民民裕則不惟樂業之夫不事偸竊卽令少有衣食者廢人形去妻孥而樂遊手恐亦非人情也

永樂二年春命西僧尙師哈立麻於靈谷寺作法事上薦皇考妣卿雲天花甘雨甘露舍利祥光靑鳥白鶴連日畢集一夕檜栢生金色花徧於都城金仙羅漢化現云表白象靑獅莊嚴妙相天燈導引旛蓋施繞種種不絕又聞梵唄空樂自天而降羣臣上表稱賀學士胡廣獻聖孝瑞應歌頌十七年秋頒佛經於大報恩寺本寺墖見舍利光如寶珠又現五色毫光卿云捧日千佛觀音菩薩羅漢相畢集續頒禦制佛曲至淮安又見五色圓光彩雲滿天雲中菩薩及天花寶塔龍鳯獅象又有紅鳥白鸖盤旋飛繞續又命尙書呂震都禦史王彰賫捧諸佛世尊如來菩薩尊者名稱歌曲往陜西河南神明協應屢現卿云圓光寶塔之祥文武羣臣上表稱賀此等俱聖朝舊事越嵗二百未敢定斷虛實然竊有疑者自竺法入中華崇尙己非一代而此異未有前聞若果皆防無今有豈竺法靈響亦有盛衰歟靈谷之異人有謂西僧善幻此是其幻術夫幻不防所未暇論卽令眞爲瑞應我聖祖明靈陟降上帝斷不由竺法升沈而明主大孝隆繼述亦不以瑞應加萬分之一也載觀當時股肱諸賢納忠之意往往侈言符瑞如永樂十五年建北京宮殿督工夫臣奏聞瑞光慶雲諸異二十一年萬壽聖節太和山金殿現圓光紫雲大臣具圖以獻此等亦皆臣工遙奏聖主未親目覩也夫遊气浮光倐忽便爲消息萬一或指諸彷佛或據所相傳焉知泰山牽犬老父及呼萬嵗之聲今古不同出一機乎夫玉杯天書有亡已章前史乃並在英主之朝太平之日防意所及百巧橫投彼亦何待幻而後有聲影附會媚耳娛心遂以侈諸表章實諸竹帛不知聖朝粹徳崇功自足流光百代不以此類有無略闗輕重也

坊妓之設不知作俑何代羲皇聘娶以別室家周南正始以化江漢當時豈得有此必戰國燕趙及六朝淫冶穢俗流染至今者其傷敗禮教政化何待多言脫民間有之尙當痛革況可官爲作法耶夫開國經綸少此一事未爲千古之闕世邈祚移禮法代變而此事相沼永如三五豈別有闗系𨿽神聖亦無可柰何也

髙皇時觧縉上封事言律以人倫爲重乃有給配夫婦之條聽之於不義恐傷節義之化又言官妓非人道所爲可以禁絕當時嘉其識逹今給配之律止以處叛逆家徒似亦未甚足惜但官妓之設兩都皆有教坊居之累朝相延未見一議變革有謂祖宗設此所以綏懷逺人彷佛賔至如歸之意此或暫爲一時招集權宜之術耳而經國典刑固當以解學士之疏爲治世端風正論也

髙祖定鼎金陵便東南嵗供用度有節轉運又近所勸徙都長安聖諭以通漕艱難緩之睿思長矣文廟龍興北平後稱行在遷都之議往來籌度逾十數載而始決經營至仁廟則復稱行在竟宣廟一朝無攺焉英廟六年乃終去行在稱北京遂爲定都蓋控制外方則便北舒卹民力則便南祖宗深意徘徊四朝而後定誠不易也今列聖垂裳輸挽半天下信涖中撫外勝要神區苐宗廟朝堂百職六師之供給江淮河濟險阻上下之漕費妨農業涉寒暑牽挽往復數千里之人力且無論姦窟藪日繁橫其間邇者賦額日增而無減運道常壅而難通爲社稷萬年之慮者宜日討其利害而昭然逺覽惕然深思可焉

國家都燕西北地皆磽瘠財賦不得不仰給東南勢頗艱懸淮安漕臺之設所以引帶南北控扼咽喉督以文武大臣而參以諸曹屬各總將卒指臂相攝首尾相衘蓋隱然寓兵深意無事則以輸挽有事則方舟而進數十萬帶甲之士也若淸其部隊防其將領明其約束飭其旌旃嵗一往返於江淮之滸燕齊之疆兼足振厲國威潛消姦慝卽一旦片紙徴兵朝發而夕屯未有一舉兩得最便如此者至於臨徐淮徳四倉舊爲轉運而設今𨿽變長運而規制具在若使四百萬之粟所到可儲十餘萬之眾鼓行卽赴縱無禆大師禦冦之利而於漕河一帶卒然意外未必不爲緩急之一賴也

元虞集運糧議曰東南運糧實竭民力今京師之東瀕海數千里北極遼海南瀕靑齊萑葦之塲也而海潮日至淤爲沃壤宜用浙人之法築池捍水爲田聽富民欲官者合其眾分以地官定其畔以萬夫耕命爲萬夫長以千夫耕命爲千夫長三年而徵其稅如是則東南民數萬可以衛京師可以防島夷可以省海運矣時異議者多事竟寢今神京固元舊都也瀕海淤地應不異曩旹若行屯種之法卽彷古授田之意隨地縱橫畫墟定界招集逺近安挿墾耕計丁給產比戶編甲而相維相攝之制亦使行乎其間夫田從官給則非其本業而多寡可均人由初集則別無私梗而法制可定古井地兵農破壊已久不可行於民情不便之地今以閒曠之土遊逸之民小試行之且不必急一旦之利而從容規其便宜似亦無大段窒礙者且室廬棊布擁衛神都徴稅貯糧緩急可備此於國計亦非小補苐恐治人艱得任事鮮實心更法而生寡益而滋損則不免紙上空言矣

海運一事丘文莊力陳其利又備考元氏每嵗漂失之數計尙省河漕所費其言蓋爲天下一旦有事之備意非不善但未深思髙廟聖慮耳昔廷臣有勸都長安者上曰漕運艱難且已之又憫兩淛嵗運京師者自大江溯流而上風濤之險覆溺者多命崇山侯開胭脂河以便之當時惟遼左軍糧六十萬石嵗由海道然每謂事非獲已憂在朕心末年遂議屯田令彼處軍人屯種自給我皇祖矜痛元元眞同四體若嵗驅數十萬版圖赤子九死洪波怒濤之中必非在天之意自都燕之後勢不得不轉輸東南而漕河一帶𨿽有迂滯之耗可無漂沒之虞蓋捐浩繁輕於傷民命也夫當安計險不可謂非長慮之士而因險思懼聖賢更爲福基若國家兢兢於漕事之艱知來者之不易念卒然之可憂嗇內費核闗支保儲積量賦斂愼督理憫軍役重農業思民勞飭戎機察貪則社稷億萬年之計正在於此儻謂必通海運乃可防危濟國竊恐危之無救於海運與漕河等也

吾郡徐少師曾言建議者往往侈言屯田之利此何異諸生對防紙上空言耶試令沿邊按核可以屯種田畆圖其條理則莫可措手矣此語必有所據景泰間商文毅公曽言口外田地極廣因先前在京功臣等官將口外附近各城堡膏腴田地占作莊田其諸空閒田地又被鎭守總兵參將並都指揮等官占爲己業軍士無近便田地可耕夫且耕且守如漢趙充國諸葛亮晉羊祜皆有己行之明效今日守邊之要莫善於此若舎屯種之外而欲邊城充實𨿽傾府庫之財竭生民之力柰軍士數多嵗月久逺亦難繼矣王文恪公亦言國家邊費最大欲省轉運之費莫若興屯田兵法取敵一鐘當吾二十鐘屯田一石可當轉運二十石趙充國畱田湟中內有亡費之利外有守禦之備卒以困西羌唐韓重華營田之利東起振武西逾云州極於中受降城嵗省錢千三百萬緡此前事之明效也今三邊之地固在而人以爲不可者何哉二公之論又如是豈皆紙上空言耶大都便利易舉而積難祛徐公所謂莫可措手者豈正謂功臣鎭守等官占據日久目爲故業一旦淸刷旣無舊籍可稽又難一防斥奪況邇來國法不易振舉盤據倚托皆有力能梗之人縱言事者易爲指畫而主議者難於執持𨿽有深籌至計亦卒無如之何也

黃流衝決梗塞漕渠近今十餘年來何嵗不治亦何嵗無決糜膏脂塗肝腦蓋不知所數計功狀未核敗報踵聞智計之臣持議非不鑿鑿及卒然潰裂莫適措手重爲國家愁嘆非一朝矣論者謂大禹治河與今日大有難易大禹時直欲除害故順水下流不逆其性從徑便處疏泄入海自無他患今並欲興利須引之使東南流以濟漕水性旣紆曲不順而所經行處土疎地下衝潰之患在所不免卽令神禹治之未必便有長防此誠賭形審勢之論不爲憶度浮言也但載考已然國家定都通漕閱嵗非不久逺前者河不能無決然治之而定定則未便決也豈今日攄謀興事俱不迨曩時人哉是必有需一人昭格非迂談也詩曰懷柔百神及河喬嶽又曰允由翕河夫川嶽順度實由元气宣通惟聖明懋建中和乾坤不難得一而況山澤諸靈敢違大順此必非臣工手足之力所得貪天者也艸莽理度俟旦暮驗之

成化間禦史李瑢疏解納錢糧之獘有謂內庫所藏弓矢以億萬計漆角解脫羽幹蛀蠧皆不堪用官司惟取文移吏民並緣爲姦乞行申飭或量減嵗辧徴其價料爲修整成造之費事下工部議覆苐令如式督造而已薛方山言嘗監收太醫院藥材各處解戶通同本院官吏潛收價值將舊積藥材掩影觀此則知公府各項課程價料所解納收受虛名罔實其獘當類如此工部所覆蓋明知而故爲寛處者也又巡撫馬文升奏處陜西三邊軍餉戶部議陜西嵗徴稅糧及部運銀布三百十九萬八千三百三十二石彼處嵗攴糧料並銀布折支俸糧及冬衣布花折收止用二百一十六萬六百八十三石尙餘一百三萬一千六百四十九石此外又有開中鹽糧之類以三年計之可足年半之用以十年計之可足四年有餘其所不足者有司不能依期完納耳方山亦言嘗備兵延綏其嵗徴稅糧年例銀兩計應用有餘時屬張知府給散尅減侵欺數多動稱不足嘗揭其端以逹巡撫總制皆攴辭批答不肯查理知府亦竟得寅緣美陞觀此語則知各邊錢糧上下相作獘不可究詰亦類如此薛所自云二事皆據身歷而明著其獘非懸揣也此等錢糧方其催徴解納一毫未足動須搞撲詰治及其用之直如是耳靡於無實者指舊額而藏姦漏於有餘者匿本情而告匱誅求之目所系甚重陰耗之術習以爲常民財何以不竭而國用又焉得稱足也嗚呼生靈膏血朝廷軍國安危重計虛文侵冒不得爲實積實用者何可勝數任職之人因循忽漫猶稱不職況以染指自潤可爲良臣乎

京師訟獄到刑部者必由通政司已問理則送大理寺評允發落此國家於刑獄最稱詳愼者其巡城禦史所發覺小則便宜責遣應問罪者亦必參送刑部蓋令典非刑部不得定罪也錦衣衞之設止以譏察異常初非有聽斷之寄近緣馮借權璫播弄威福濫詞酷法羅織無辜都人目爲黑獄所置校尉不下數千悉京師健豪亡賴所至陵轢勢同翼虎窮捜蔓引以濟梟貪甚則投餌設機誘致顓魯一事相絓便遭覆禽賫畜頓空巢卵俱破寃掠之苦至不可言而此輩防室巍堂妖姬名馬出入鮮麗不減貴官皆剝剢閭閻所致臺省目撃而憚於觸忌事下該部便同再生而又束以明防亦不能大爲翻異蓋托迹城社莫可誰何蠧政賊民實爲首事是非淸穆之上洞見覆盆不惑左右未有能快然於蕩滌之下者也

天下獄囚每五年一差官審錄用刑部大理寺官共十五員謂之卹刑其在京師者則三法司堂上官會審而特勅司禮監一大璫主之至日大理寺獨設一座於上髙數尺司禮據案秉筆情罪出入悉屬定擬法司大僚俱卑坐左右侍畫諾而已偶閱詔令此事始永樂間然立法初意與當時行事殆不可考必是聖主好生欲布曠蕩之澤而慮守法之臣或格於常憲故特遣中官共事庶得通洪仁於法外耳然承命者愼毋以私行之則善矣

宣徳十年江西饑富民魯希恭鄭宗魯胡有初陳謙等並輸粟於官以助賑濟巡撫趙新上其事遣行人賫勅賜勞旌爲義民免其雜徭希恭等詣闕謝命光祿寺賜酒饌遣歸夫富民自捐粟非彊之也行人賫勅恩禮重矣然止稱義民不加官也夫民以義稱不爲不榮賜羊酒免徭役又非但虛數也惟不加官階亦先朝重愼名器之意與後日輸錢入粟輙與冠帶職衘者異矣

往昔倭夷之亂多由閩浙人通販誘至當時議禁遏収撫畫至詳矣夫亦知所由從賊乎坐困者投以資身逐利者緣而轉貨此皆中國之內利途競而口業虛也

嘉靖初禮部主事仵瑜上疏曰正徳間給事中禦史挾勢淩人趍權擇便交遊貴俠飲燕園亭凡朝廷大闕失羣臣大姦惡緘口閉目不復救正一時犯顏敢諌視死如歸或拷死廷闕或流竄邊隅者皆郎中員外主事評事行人庻吉士等官又張英本一武夫入諌就死行道悲傷諸給事中禦史揚揚出入若罔聞知今幸聖皇馭極褒卹忠諍此輩更無面目復立淸明之朝章下吏部寢之夫此疏醜詆往迹近於傷訐然積憤時而爲此激揚則不無創往警來之意竊謂國家任官當令人重官毋令官重人人以官重將徒愛其官而不復自顧其爲人則靡所不至矣給事中禦史止七品一官耳祖宗之意欲其視此官爲無足惜者以舉職今乃令廢職以存此官爲矜倨燕遊之地至狼藉如斯而不顧國家又何賴於此官也

髙皇時有內侍知文者從容言及政事上怒其干預卽日斥還鄕裏終身不復收用因令內侍不許讀書識字後又敇在外諸司毋與內官監文移往來以防交通窺伺之姦嘗言自古賢明之君有謀必與公卿大夫謀諸朝廷而斷之於己未聞近習嬖幸得預謀者卓哉聖慮蓋博觀前代而永爲萬世杜絕禍萌當時立法止供傳奉灑掃無有以謀議相及而況事任乎其教習識字及得預內外差遣文皇當別有深意而權侔元後呼吸禍福則乘英武二廟衝年得全攬焉蓋國家政事獨總於乾剛而典司不無委代自熈宣後內閣司禮實平分密勿之任彼又供奉內庭切側憑藉傳宣出入廟堂尙隱借低昻故其勢尢爲偏重一有狡悍無良則操縱陵轢有莫與持衡者矣

永樂元年八月命齊喜提督廣東市舶此國初內臣任外事之始水東日記謂中官之寵任肇於永樂中然猶未敢大恣自後益勝矣蓋髙廟手三尺與諸將臣起事行間其後創立宮府則俱掃除供給之人又監於前代防約甚嚴無有得幹外事者文廟起潛邸危廹艱難之間不無參宻謀任保防以勞瘁同濟大業者此一時緩急之賴乃委任假借之所由始也

正統十四年裕陵北狩學士周敍自南京貽書王文端公直曰永樂宣徳間嘗仰望少師東裏先生然迹其舉措究其底裏士大夫公論不容掩也易曰知幾其神乎書曰愼終於始又曰惟克果斷乃罔後艱竊思三楊輔政之初一幾也不深思熟慮身任其責惟陽斂陰施掩人耳目𨿽曰自保其實誤國故致今嵗七月之禍此時先生與諸君子輔政之初又一機也宜監覆轍爲宗社生靈永逺之謀失今不圖噬臍莫及豈得卽能效子房之從赤松晉公之營緑野乎此書略不見所指其語隱諷而規切必是爲國朝中官一事也其所致恨於三楊意亦見其時勢而度其可爲非汗漫苛責人者然則所謂公論不容掩又謂其實誤國者殆亦諸君子莫逭之責歟

賀給事欽陳事疏有遵祖訓以處內官者謂內府監司局庫衙門載之祖訓內官條其職掌不過灑掃供飬關防出入等事而己近年如王振喜寧舒良王誠曹吉祥牛玉汪直尙銘梁芳陳喜軰或防主敵庭身叛賊境或主易儲君禁錮南內或謀爲不軌賄易后妃或邀功啟釁流毒邊徼或恃寵招權納賂不貲或引用左道蠱惑上心或導進滛巧盜虛府庫此其防君誤國蠧政殃民昭昭在人耳目者也宜深鑑已往之獘永絕方來之禍內不可使職掌奏牘得預大政外不可使鎭守地方掌握兵權則非惟爲國家無疆之福亦宦官無疆之福也觀此疏則我朝內寺職任不無假借太優干預太重聖祖防閒之羙意良法失於積漸者殊多矣

景泰元年陜西蘭州舉人段堅上言二事其一曰逺閹寺乞徵回西寧陜西等處監工宦官二曰屏異端請銷釋道銅鐵像補造軍器以僧道少壯者實軍伍下禮部議以爲窒礙難行寢之此有何窒得而云然必是恐傷中貴而並老釋亦得曲意周全耳是年山西行都司天城衛令史賈斌上疏請除竊柄閹宦專備灑掃又集歷代盡忠守節及恃寵宦官名忠義集上之事下禮部亦議格之且罪以離役發回原籍此意可曉矣時尙禮部者胡公濙也

皇明防要記我太祖鑑前代宦官之失常置鐡牌計髙三尺許上鑄內臣不得干預政事八字在宮門內宣徳中猶存正統時王振專恣因失所在皇明通紀曽載此語萬曆間有臺臣言事執爲事實下防詰問鐵牌所在國典茫然幾爲中官所困委曲援引乃得解夫畱宮久虛權璫代起此牌卽有豈得尙存且事涉禁禦尢難檢實彼傳聞紀錄未必皆符惡得遂落封章自取輕誕此言事者之戒也

宣廟臨禦三年始舉正都禦史劉觀賍濫之罪而以顧佐代之諸禦史貪淫不律者皆論斥一時有位肅然儆動往日婪貨縱法及挾娼酣飲之習皆還就亷隅是後淫防一事遂重爲官刑物議迨今士大夫畏愼名檢鮮或敢蹈之者惟賍利因有曖昧上下不無假借監司論劾動列收受滿紙而議者每從寛涵恐於懲警之義有所未盡宣徳初有藩司坐賍遇赦部擬還職者上曰士大夫當務亷恥古人不飲盜泉蓋惡其名也貪污豈可復任悉罷爲民至五年考察朝覲官吏部奏貪污者二十五人上以爲民害悉發戍邊夫九重好惡如此持法者豈能曲庇而吏治亦安得不淸飭哉

嘉靖六年十月大學士張璁【後攺孚敬】疏曰人君以論相爲職宰相以正君爲功如楊綰相而子儀減聲樂黎幹省騶從崔寛毀第捨秦檜陰險納賂禍延國祚二人爲相得失甚明今之內閣宰相職也頃來部院諸臣有志者難行無志者聽令是部院爲內閣之府庫矣如之何民不窮且盜耶皇上欲宣徳流化必自近始近必自內閣始誠令內閣得人則淸明之治可奏臣見每年進表朝覲官率以饋送京官爲名科索小民怨詈載道宜加禁約犯者勿赦愚謂此事士大夫所所不肯言而在內閣尢不欲言若內閣能言士大夫必能從者張文忠柄用世皇恩眷莫貳嘗以抗論回天至宸語有執拗之訾然終始以爲可任危身奉上之諡亦定自聖衷正緣此事頗能矯勵與甘心俛仰者自殊耳苐當時執政同列多爲所侵朝士極口咸以姦邪目之大都其人才健而智敏逞才則涉於轢物運智則入於執機此二者世所指爲姦人也但不以厭阿充位不以比黨誤國有異於貪鄙狼藉之姦人論人者又當以此權衡之

治世之道禁貪爲先趙宋立國最稱忠厚而賍墨之禁特厲累世赦宥不及太祖太宗時所犯希得完免眞仁以還則多杖脊逺配故終宋世士飭亷節政鮮貪殘國初尢重其罰常於法外置刑蓋痛懲殘元積震以殊典所以爲一代維新計者甚棘其後以律太重從律定罪從例減科所以爲後世枉濫慮者甚深一平明仁恕百世不易矣但於施行推斷要在必申庶幾懲警之意期於無刑也曽聞永樂末年宮車內攝扈從官無所畏忌濫觴污風至宣徳初而滋甚九重惡怒特任顧佐劾治之斥譴多人乃始警戢一時在廷頓還亷隅賴此舉也然則利道可開而法紀可不肅歟夫以財貨輕蔑縉紳誠乖不辱之義若吞舟可令漏网則唐虞之投裔禦魅何傷大苛耶大要士亷女潔同闗世風名教不潔之科律皆如法決罰不爲彰穢者以創姦也若衣冠之屬果爾行比饕餮豈得更與士大夫同其矜惜乎

宋太宗注意刑辟哀矜無辜開寶以來犯大辟非情理深害者多從寛卹自三年至八年詔所貸死罪凡四千一百八人獨嚴貪墨之罪贓吏必誅太宗太平興國二年秋七月庚午詔諸庫藏敢變權衡以取羨餘者死

三年六月癸未詔職官賍罪𨿽會赦不得敍著爲令

端拱元年春正月乙酉大赦攺元除十惡官吏犯賍者不赦

至道二年春正月辛亥祀天地於圜丘大赦中外文武官加恩惟贓吏不原

眞宗景徳二年春正月甲戌以契丹講和大赦惟故殺放火彊盜僞造符印犯賍官吏不赦

仁宗天聖二年八月丙辰詔舉官已遷攺而貪污者舉主以狀聞聞而不以實者坐之

四年二月甲寅詔吏犯賍按察官失舉者並劾之七年三月乙丑詔受賍官勿防

八月己亥詔官犯賍毋使親民

九年冬十月丙戍詔公卿大夫厲名節

神宗寧三年四月癸未有知州坐枉法賍擬杖脊黥配海島者判審刑院蘇頌言於帝曰古者刑不上大夫今黥之使與徒爲伍𨿽其人無可矜所重者污辱衣冠耳帝曰善自後百官坐罪免杖黥而流海外因著爲令論曰宋以忠厚立國藝祖以來每事務從寛大惟於賍吏不以衣冠目之往往借產棄市大赦不減故𨿽中人以下不畏犯義亦畏犯刑吏治之善未必無助𨿽然罪法有死士體無辱免黥杖最當此已著令而髙孝時尙有用者豈亦間借不測之辱嚴警頑悍之徒所謂偶一行之者歟

髙宗紹興六年八月癸卯有以賍敗從黥者中書舍人呂本中奏近嵗官吏犯賍多至黥籍然四方之逺或有枉濫何由盡知異時察其非辜𨿽欲收拭其可得乎若祖宗以來此刑嘗用則紹聖權臣當國之時士大夫無遺類久矣願酌處常罰毋令姦臣得以借口於後世從之竊謂贓吏何足惜但在中世主徳不明姦人柄事或以此枉防正人又烏可不重爲慮也

二十八年夏四月丙申復詔文武官非犯贓罪並許以致仕恩子

孝宗淳熈六年二月壬辰錢良臣以失舉贓吏奪三官

十二月己亥詔自今鞫賍吏後𨿽原貸者毋以失入坐獄官

十二年十月甲子命舉攺官人犯賍者舉主降二官

十六年二月己夘詔官吏贓罪顯著者重罰毋貸寧宗開禧元年閠八月庚子詔官吏犯贓追還所受如舊法

嘉定十六年春正月戊申詔命官吏犯贓毋免約法

理宗寶慶元年八月丁巳詔戒貪吏

紹定二年二月庚戍詔嵗舉亷吏或犯姦賍保任同坐監司守臣其申嚴覺察

淳祐四年春正月帝制訓亷銘飭中外銘曰周典六計吏治條陳以亷爲本乃良而循彼肆貪虐與豺狼均肥於其家多瘠吾民縱逭於法愧其冠紳貨悖而入菑及後人我朝忠厚黜貪爲仁咨爾羣辟是訓是遵

五年三月庚子詔嚴贓吏法仍命有司舉行淳熙故事戒吏貪虐

四年十一月癸丑詔戒羣臣洗心飭行毋縱於貨賄其或不悛舉行淳熈成法

景定二年春正月癸亥詔監司率半嵗具劾去賍吏之數來上視多寡行賞罰守臣助監司所不及以一嵗定賞罰本路州無所劾而臺諌論列則監司守臣皆罰有治狀亷聲者具實以聞五年十二月壬寅戒賍吏

度宗咸淳二年十二月丁丑申嚴戢貪之令六月三月癸丑詔曰吏以亷稱自古有之今絕不聞豈不自章顯而壅於上聞歟其令侍從卿監郎官各舉亷吏將顯擢焉

七年春正月乙丑詔戒貪吏

此宋一代約束賍吏次第事也宋治仁厚然不難以財僇人正慮此輩婪財賊民耳其後漸從寛減然奬亷戢貪之諭終始諄諄茍非巨姦若秦韓史賈士大夫尙多以名檢自飭胡椒八百之賍借絕無聞於宋世其亦由風厲然歟

按大明律官吏受財計贓科斷有祿人枉法至八十貫者絞系雜犯照例發附近衛所充軍不枉法至一百二十貫者杖一百流三千里例減等坐徒無祿人枉法至一百二十貫亦擬絞發遣不枉法至一百二十貫以上坐流減徒並罷職役不敍又祖訓一條禁用黥刺腓劓閹割等刑云臣下敢有奏用此刑者文武羣臣卽時劾奏將犯人淩遲全家處死立禁至嚴重矣諸罪犯惟搶奪竊盜官私器物項刺字於臂諸賍法無刺者蓋甚不欲以刻畫之刑斷廢氓而況士儕乎夫法至黥墨破壊昭章至爲僇辱祖宗思深慮永恐有枉濫作戒森嚴洪恕之仁卓軼前代正士人所應奮身砥節以稱陶鈞其有徼漏寛紀甘姦名義者充類等惡正亦不待慘法而醜穢過當所謂不死之刑無生之道者也

采芹錄卷三

欽定四庫全書

采芹錄卷四

明徐三重撰

髙皇帝奮劍淮甸以布衣定天下眞所謂取之羣雄之手當時天兵北臨元主自遁其子姓被繋者寵以封爵防送歸庭絕無洛邑頑民之疑此聖度天容國家萬萬世無疆基命之盛徳也且又保全忠節厭薄降人以作興一代正气漢髙惟宥季布戮丁公兩事耳髙皇於勝國舊人彊項者明視其偃蹇而不忤其攺心推奉者卽有勤勞才藝終身疑之必獲罪而後己此所以培養志節鼔舞人心爲後世綱常大計聖謨逺矣嗚呼借令畱夢炎王積翁委身歸朝必不保其富貴而文丞相謝提刑抗節致命當更如何遇以不臣耶

英廟沖齡受壐姦璫王振竊柄禍國遂有土木之警天命眷祐卒得奉旋大運重新載履宸極躬嘗勞瘁勤攬萬防自曹石誅鋤以後陰翳並揭外弼刑政獨裁邊警已希中土樂業海內休裕復還熈明昔漢宣少遭戾園之厄出死得生其後踐位以賢明綜理致漢家隆郅絕域臣享𨿽成性特逹然不無涉歷焉嗚呼明主之不廢艱虞如是

孝廟生自覀宮六嵗而逹大內逾月而孝穆賔天蓋爲昭徳宮所間外庭深爲危疑然大命所在萬靈防持憲廟一念而泰山震動者七豈非天乎踐阼之後仁明恭儉委信耆賢以成一代太平極治正與宋仁宗事相脗合仁宗生於李宸妃爲章獻攘育以登寶位主徳世道皆略相當若追蹤前代則有漢孝文苐不知成康之世視此復何如耳臣謹按英廟復辟後與孝廟一朝俱躬裁萬防召問臣下羣小罕得任事故朝廷淸明海內康靜稱太平之世世廟承統睿哲天成雄防由已議禮折獄鼎新革故咸決廟謨故載振中葉及元修之後稍隔外朝柄臣尙得乘隙竊弄威福何況英廟初立中人全執大柄有不亂政生禍者耶乃知人主禦世惟親政勤事天下必受其福也

永樂間名臣職列外庭事任最重勲望亦最著者莫蹇夏二公若所稱二公質行皆恭謹溫厚以老成濟事若侃侃遂直風采振世則非二公所居蓋緣國紀當元政寛玩之後頗從嚴飭以合張弛文皇承之獨裁威命如周憲使解參議皆以觸忤抵戮蹇夏位望勲地已極巍崇然一事罣誤猶未免囚系折辱當時勤勵以圖稱塞周宻以免罪愆不得不私兢兢至如呂震陳瑛之徒以阿迎媚上以苛險完軀視二公則大天淵殊矣

永樂五年命戶科都給事中胡濙徧行天下以訪異人張三丰爲名或雲實爲蹤迹遜國事慮有別端耳彼異人何益而徧訪之且特煩朝使也是年令攺造海運船二百五十隻備使覀洋至七年正月遣中官鄭和領兵自福建之長樂五虎門航海徧通西南諸島夷西洋取寶船至仁廟登極乃詔停止夫勞人逺島小夷索取無用之物至耗費巨萬涉歷大險必非聖主本意明矣成化間中人遂援爲故事不有劉忠宣陰収舊案防成載舉

皇明內閣名臣三楊爲稱首歷事四朝預議宻勿文經武緯共濟升平可謂思皇楨國之彥云苐後之論者尙有未盡天順日錄謂格君心之非引之當道槪乎未聞綴錄謂王振之禍麓川之師皆三楊失政所致丘文莊雜著及防溪雜記中皆明指當前闕事而目爲輔理之責蓋瑕瑜自不相掩得失亦有定衡大要量其勢之可爲惜其事之不副又何嫌求備於賢者綴謂世稱賢相必曰三楊由所善者多亦不沒其大矣竊謂三公當成仁宣朝主徳剛健圖治勵精政令決於朝堂而三公以文墨議論參畫其間𨿽多所匡維而轉圜勢易未可盡謂是其拮據之力至昭聖上賔裕陵未能親政旁落宵閹不經黃閣蓋國家祖制原無秉鈞重任可以専制中外之威柄而一旦侵攘有挾而令不可盡咎是其委巽之過使前者主非克明咨詢罔及三楊何以爲功使後來英廟衝政遂如復辟之年三楊亦無遺憾如防溪所議兵馬律法諸不克釐革者或尙有思慮未周議論未合在廷當共任之丘文莊所議軒龍易位勅使旁午等事則三公不免俛首矣至於格君心之非引之當道此湏有先民學術負居潛之徳施文明之化乃可言之未容輕以望人也

國初理學名儒曹月川最在前人稱其學行在吳康齋右蓋康齋防通紀所論尙有未滿於人而月川純修雅教端已化人所到向信完養終始其所著諸書未獲見苐摘其夜行燭中語佛氏以空爲性非天命之性人受之中老氏以虛爲道非率性之道共由之路信精義所至造道名言也時宣廟在禦好學右文懷賢若渇常著猗蘭招隱諸篇以風示大臣一時館閣顧問諸僚防禮隆渥不異親舊則聖情傾慕可知乃有明聖賢之道如月川者卒於霍州校職不令一處論思之列惜哉正統間康齋爲石亨所薦勅書聘起龍光帝庭爲一代異數絕典而月川闇然下位公卿不爲稱揚方嶽不爲表逹道振一州聲不名世此豈在廷貴近眞不聞知抑或隔於好尙之殊方也

陳孝亷茂烈以禦史乞歸終飬身治畦圃以給供奉朝廷初與教職次給月米資之皆堅疏辭免其所以辭者以不仕不可受祿用力供飬之義也平日以顏曾自厲省身克己心體躬修識者謂得在孔門可防顏閔𨿽其至性純孝亦由學問淵深如此名賢眞不易屈指

王端毅剛直忠貞爲一代人物冠冕治初在吏部厄於劉吉有所舉措輙爲沮持賴賢璫懷防在內知公最深吉卒不得中傷當時海內輿論首推賢惟公而極賤斥劉萬如靈鳯妖梟倫類懸絕昭灼婦人稚子之口然吉所比結禦史尙有異議於其間乃知物情相逺人苟不畏名義𨿽令吠堯嚙舜猶爲之也

劉忠宣公人品表識表儀一代在治間受知最深防寵禮數冠絕羣宰至正徳時名列黨籍囚系折辱逺戍西荒躬執防戎伍之間操閫帥之國大賢君子遇與不遇何啻天升淵墜當時搆害公者劉宇焦芳二人也

治十七年左都禦史戴公珊求退不允私懇劉公大夏代奏上曰卿去說與他朕以天下事推誠付托猶家人父子太平未兆何忍舎朕先歸公聞之泣下曰吾不得還家矣考戴公祿仕十餘年家無餘貲常因面對與劉公各賜元寶一綻諭曰卿等將去買茶果用朕聞朝覲日有避嫌閉戶不與人接見者如卿等𨿽開門延客誰復有以賄賂通也夫上之慰眞識其忠亷下之求退非勉彊應例而劉戴二公寵任隆重絕無敢以苞苴及其門借令得請而退必不能爲子孫營厚業嗚呼此皆盛世名公太平懿事安得起斯人於九原爲後進巖巖觀仰

國朝大臣功在社稷而死不當罪者無若於忠湣竊疑公於景防間寵任最専易儲之事何無一語匡正豈緣九重情念所向難於轉旋故耶漢畱侯曰始上數在急困之中幸用臣防今天下安定𨿽臣等百人何益公似亦明料此事不易以唇舌濟者獨功髙位極猶秉樞筦其來側目而啟嫉口己非旦暮知防貞吉公似失此矣迨憲廟履極每念公功而不聞督其過重惜其勤身苦節而不苛責其所不得爲聖明睿照可謂無失秋毫亦由公重扶鼎運之大勲靑官所曾目覩而心眷必不輕以回謀疑之也

薛文淸公爲大理少卿以持正忤王振因駁議寃婦獄臺長阿振意欲防以死遂刻公受賄棄律故出入罪坐公重辟禁系至將決大臣有申救者乃得免放歸當時搆入公罪者都禦史王文而申救大臣未知何人又不知從何處何術救之也凶璫擅命憸人趨承至曲法誣害忠賢以悅其意恬不復爲後代淸論惜嗚呼如王總憲者戮死復辟時豈足惜哉豈足惜哉

吾學編記陳白沙謂張東海曰吳康齋以布衣爲石亨所薦以故不受職求觀祕書冀得開悟主上惜時相不悟以爲實然言之上令受職然後觀書殊戾康齋意遂決去如此則康齋去就亦不爲苟矣薦由石亨本不冝出顧朝廷禮命隆重義不可辭不受職而觀書因得以賔友之禮乘間啟沃豈不脫然勢位而兼有稱塞哉違其防志而決防髙蹈更極光朗也第陳釣叟編通紀則言康齋不受官之故以爲勅書聘以伊傅禮今嫌官僚而不居又謂曾防石亨族譜自稱門下士又謂曾因弟奪其田囚首跪訟公庭張廷祥編修有上告素王正名定罪之責俱不識誠有是事否果若云然則不惟難稱醇儒卽髙士亦未爲允也嗚呼名聲太溢者多遭毀嫉如康齋學行章聞一時豈應無實至是而白沙道其防意豈亦因故所受業爲之曲解者乎

吳聘君之薦由李文逹及承聘至京則又周旋其進退得全始終防禮𨿽聘君名實後來議者不無異同而一時崇奬深見風尙幽人之意蓋國家以學行聘起遺逸而有禮以成其去就大體當如是也若綴錄瘢索聘君疵垢極口不減唾罵縱令自取不無他累然論者猶當並存得失何得一切破壊如斯耶至如陳白沙學術淵源容有未合先正而人品卓朗見者多重其風格蘊借亦定不凡綴錄亦極爲醜詆似更出尋常之外此豈白沙所自待與蓋綴作於尹直詳直物情朝議則其捉筆肆論斷有不足深信者李文逹作天順目錄於聘君美行載之頗多卽由掩瑕存厚亦見君子用情夫善者好之不善者惡之於此觀人尢易彷佛也

孝廟沖齡內官覃吉輔道匡正之功居多其言曰吾老矣安望富貴但得天下有賢主足矣此可謂有賢士大夫之心憲廟嘗以五莊賜東宮吉勸辭之曰天下山河皆主所有何以莊爲徒勞民傷財爲左右之利而已東宮出講加禮講官皆吉道之曰尊師重傅當如此此可謂有賢士大夫之見

權姦擅政早能見防乞休者天順間薛公文淸正徳間王公文恪皆正人也而文淸險夷一徳幽顯同行至於淵源正學尢稱眞儒身受顧命不敢上負先皇志淸君側遭搆斥逐者正徳間劉公文靖謝公文正皆社禝臣也而文靖持議時推案悲憤溢出忠誠畢老山林獨終令譽商文毅抗言於汪直毒虐之時正不顧其私與恭謹保位者自別嶽文肅法語於曹石猖狂之日直不圖其濟與浮沈巧宦者亦殊

山懷逺云鎭廣西有老鄭牢性鯁敢言公呼牢試問曰世謂爲將者不忌貪廣西饒珍貨我亦可貪否牢曰白袍防墨終不可湔公笑曰人言土夷饋送苟不納彼疑且忿柰何牢曰居官黷貨國憲甚嚴公不畏朝廷乃畏蠻子耶公舉手禮牢曰教我教我山公智勇名將而亷正嚴潔又武籍中所希聞鄭牢人而明識端論乃如此公固知牢牢亦知公不難其語者可謂兩賢矣嗚呼士大夫以文儒致位卿宰可不迨山鎭戎寧可不迨鄭耶

何椒丘學行爲世名賢而宰公之失不能蓋也宰名實大防晚節而椒丘之美不爲累也宰爲溫州刑部日淸操自著不得以後事並沒爲宰日物議大垢又不得以先美特寛蓋瑕瑜得失各有定論聖人於仲弓父子不相假借而臧武仲之智作不順而施不恕終受責於春秋如是乃爲是非之正

成化二年二月李文逹父防奪情起復暫歸視葬旋卽還京羅一峯上疏乞令終制內批出羅提舉福建市舶至十二月文逹捐館相距才十月耳次年二月一峯復原官一峯之貶陳莊靜附和有力焉成化四年莊靜卒士人爲詩誚之末云九原若遇南陽李爲道羅倫已復官嗚呼人事反覆何常苐爲所當爲寧有生死兩截事也文達才識通明持論端雅被遇英廟隨事獻納委曲匡維多所濟獨此一事及處張嶽二賢不無遺議識者知其器羙而心未純焉

李文正在康陵時劉瑾初得事劉謝二公俱被逐而公得獨畱人謂隕名毀迹以保防善類然其時衣冠之禍最稱酷烈善類之得庇者固有而不獲脫免者未爲不多夫聖賢正人須先直已有莘之五就爲能全濟天下故耳倘以一二得濟者爲功而掩屈身之迹彼多所不得濟者又何以塞天下之望陳平謂王陵曰面折廷諍臣不如君安社稷定劉氏君亦不如臣後卒能踐之方劉謝去位亦有面質語而公竟無以答人遂有漏泄阿附之疑然其初旣不得與忠賢同謝而共事姦凶周旋其間者五歷年身安其官義不形色朝常日紊國祚防危縱眞有陰防善類之功終未有以解漏泄阿附之疑也

成化二十年以妖僧繼曉言發內庫銀數十萬建大鎭國永昌寺刑部員外郎林俊疏諫下獄後軍都督府經歷張黻救之亦下獄上怒且不測時萬安劉吉在內閣噤不出一語賴王端毅及賢璫懷恩苦救乃得釋是年山西陜西河南等處饑萬安等議令天下生貟納粟入監又令被災所在三年六年考滿官納粟賑濟免赴部給由濁賢闗以興利壊課法而生財大臣經綸如是耶何不一言以建寺帑銀活人也彼未嘗言不可謂上不能行他人有言而得罪者彼居大位而偶坐睜視況肯自言乎繼曉乃其所結納以希寵固位者建寺之事曉實倡之彼烏肯正言相忤也然則以名設防救災而苟應在位之事者非生員考滿官納粟無計矣至治初萬安去繼曉誅𨿽劉吉尙在而王端毅已召用掌銓懷璫又居中相左右大陰忮懷傾憸而不得肆故王公得少安位行意漸攺獘事元年奏停止生員吏典納銀例二年奏復官員給由例其復給由疏曰各官廩祿有限而雜職之俸尢微茍非取於民必至剝於下貪惰之風由玆而起考課之法不行大非政體自後考滿者仍赴部考覆上納例元年已具奏停止而災傷者輙復奏開公復疏曰訪得永樂宣徳正統間天下亦有災傷各邊亦有軍馬當時未聞有納銀兩納糧艸爲監生吏典等項事例糧艸不聞不足軍民不聞困敝近年以來守土等官止圖目前之利不爲國家久長之計輙奏開納粟等事項例彼此效尢遂爲長防自有此例雜進者日多一日以致正途監生吏典因而壅滯不得出身候選多至十五六年以上始得一官年已向衰誰肯盡心職業不謀歸計況又此等旣以財進他日豈肯以亷律已欲不貪財害民天下治安何由可得觀此二疏老臣謀國卓識長慮固如是與小人規巧阿世茍且言利而不惜大體者寧不天淵哉

楊文襄爲張永畫計誅劉瑾似挾數任祕非裁惡之正然昔王沂公曾用之祛丁謂論者快其事而不非也蓋豺斷虺豈必拘方擇械但能格裂投棄卽爲仁人天下人方怨苦毒惡一旦有旁出者計擒殺之凡在血气稱快如一人心所同願不得謂非事之正也石碏以詭言殺州吁石厚弒逆之賊春秋豈得非之哉

況公鐘知蘇州府請便宜勅以行初至佯爲不解事以試諸吏吏抱案立公一一問所行止輙聽吏至三日宣勅防不法吏栲掠擲殺數人一府皆振慴宿獘盡革時府稱大防吏姦獘不可詰公用彊眀先以威厲肅之而後政事施行吏乃不敢爲姦惠澤可究於下此亦弛張之一術第佯自愚以餂眾出其姦狀而遽責治之亦似非先教後戮推心變化之道也歷考前事中官借寵竊柄有矯命枉殺士大夫者矣未有內閣爲之者內閣枉殺縉紳自近日始蓋髙皇以政事分任六部而總於宸斷內閣自洪宣後漸有平章之寄然事必部院定議科道彈駁故𨿽有恩怨僅得借票擬通塞其間於生死威福不易得逞其敢爲此者必大以知數熒惑宸聰而收結中外挾制異已方得行之然快意一朝亦鮮能善其後國家威靈可欺耶

偶覩雜錄中所載成化正徳間二三柄人最爲公論所難容者其身咸得老斃首丘安享贏畜尢幸者死且蒙贈諡防典人心大未暢塞乃紀其家世後禍以章天刑𨿽於惡惡之義亦足懲警然春秋大法正不必如此公私記錄已咸有特書穢狀姦情暴列編簡遺詬萬代自足戮其生世甚於肆諸市朝且萬萬不可巧釋幸漏者若必拘於顯禍脫有一二不效小人必援以自寛縱意目前之利徼望天目之疎則靡所不爲矣聖人斥惡義正辭直皆明揭於就事令不得自匿於將來縱有孝子順孫無由湔黒爲白所以禠姦凶之死魄爲萬世之象刑嗚呼此正可懼哉

正徳四年冬劉宇由吏部尙書入內閣五年春曹元由兵部尙書入內閣皆以阿附劉瑾得之本年八月劉瑾被誅二人皆以罪斥免半載黃閣之榮與千萬年靑史之辱不知孰爲輕重

雙溪雜記言新都楊公初因劉瑾東宮共事之舊不越數年而入內閣似目爲瑾黨又云寧藩乞復防衛疏是公票擬以寧之亂爲公罪案而霍文敏曾爲梁文康辧誣亦謂票擬由公人乃疑文康文康恐傷同官而不言寧自當之蓋楊公在康陵朝誠鮮建明然雜記出王晉溪手晉溪與公釁甚深紀此不無慍筆詆誹霍公大禮議曽與公執異而與梁公俱粵產此豈重爲梁公地移誣他人耶要皆未足盡信也楊公自編視艸余錄咸次第閣中機事當逆瑾時公尙未柄政所錄無防寧藩復防衛公已爲元宰錄中云予與費鵞湖極力諫止鵞湖言近日夲府防載金銀數騾以謀此事聞者變色予曰我輩但知防衞不可復無問銀之有無也鵞湖曰正是蓋宸濠逆謀予料之久矣時權幸有納賂主其事者竟得請後謀爲不軌予與敬所礪庵請遣官賫勅往諭獻還防衞亦無及矣時忌予者謂寜府本不反因削防衞乃反何耶其自爲說如此雜記則云寜藩乞復防衞輦載金器銀寶藏於臧賢家分饋諸權要大學士費宏知之大言於內閣曰寧王以金寶巨萬打復防衞苟聽其所爲吾江西無噍類矣陸完知宏必爲梗乃宻謀於朱寧楊廷和時三月旣望廷試進士內閣官與部院大臣皆在東閣讀卷完於十四日投覆寧王乞復防衞疏次日中官盧明以疏下閣擬防過東閣言只請楊師傅到閣諸公不必動勞廷和趨出票防云旣王奏缺人使用防衞屯田都準與王管業費宏讀卷出知之因言納王賄許防衞者何人也防言官交章論其事諸近幸以爲宏嗾之乃共譛宏五月宏罷大學士致仕去此亦晉溪所記未敢遂謂皆實獨有可疑者復屯田防衞乃寧藩逆謀非細事楊公錄中於他事俱反復敍述甚詳惟此爲略當時且爲首相所云與鵞湖極力諫止者其諫說云何何無一語與中貴人往復可書也此覆疏防旣由閣擬竟屬何人曽有疑梁公者梁不自辧而霍爲辧之若楊公所謂權幸有納賂主其事者遂得請納賂得請由權幸矣而秉筆亦豈由中耶末復云忌予者曰寧藩不反由削防衞乃反是明指晉溪語然寧藩之反速於削防衞而成於復防衞公亦自謂料之已久然則公有獻替正當在復時何可但因循至削時而後言乃眞無及也且費公去位以持異此事見嫉於羣小公旣得安然又不聞曽爲費公地同極力諫止者似未應如是後代所疑不無在此數端耳王晉溪以正徳十年閏四月爲兵部尙書十一年九月王陽明爲南贑汀漳巡撫十二年七月加陽明提督軍務十四年六月寧藩反七月陽明討平之陽明防疏有世徒知嬖奚之多獲而不知王良之善禦蓋推功晉溪則先事委任假便宜使得成功者晉溪不爲無力楊公錄中所摘晉溪諸事甚猥陋或未盡虛但敍寧藩反與陽明成功則寂無二三語豈謀不由已而不肯語及耶抑不滿晉溪而並欲掩瑜耶其後江西功次多所沈抑人亦不無後言或又謂楊公之多議由陽明感晉溪知己而其徒遂有抑揚大禮持異者又加煩口此亦物情之所有也大要二公當命亂之日在羣陰之間才術智數不無濟事委曲權姦自圖厝足亦各有隱防其功過可論者或於新命之朝曽分慶讓若以槪生平優劣亦難輕言如記錄中事則皆彼此相詆私惡可據爲實然也楊公揆端風采雅見奉迎之初反獘除姦有利社稷若大禮一議旣局於古事之難合又堅於己意之莫回蓋前者偶未深詳而後者不無畱滯夫論人當觀偉度端持意見偶偏賢者不免顧持平之徳正在虛懷國家正名定典垂憲百代必欲執元老之成說不肯輕易以輸後生儻因誤爲過無乃非詢謀從善之意乎

憲皇之用汪直止以詗察外事獨向信大過致怙勢賊人內庭未必審察也商文毅抗疏諫罷舉朝稱快不兩月而復設𨿽九重之疑事未釋亦由縉紳輩附和成之部院大僚數人謟奉阿承以比黨要結禦史一二輩又稱功頌徳淆亂是非內閣自商公去後旣皆不能自振之人外廷諸司畏禍全軀則多爲宛順彌縫之計是以寵任彌專凶狂愈肆始禍臣庶後及邊方非天啟聖聰燭此姦蜮安能一旦放斥並鏟同邪大暢海內公憤耶

成化間汪直坐西廠酷害官民商文毅抗言論列時有禦史戴縉上疏頌直行事皆公又禦史王億言直所行不獨可爲今日法可爲萬世法二人因此俱得進用致通顯治初劉吉在內閣締姻戚裏曲媚科道以固位營私左庶子張升疏其惡有禦史魏璋阿吉意劾升爲輕薄小人又搆誣湯鼐以快吉私憤此三禦史不知何肺腸公犯天下淸議以側媚權貴眞世間最無忌憚者

成化癸卯蘇州諸生罵內臣王敬事通紀直謂王端毅公以巡撫至疏敬罪惡激變朝廷乃差官校械至京下獄論竄之楊循吉作吳中故語謂罵敬後王公已有疏言其事敬後至京亦以諸生上聞至動霆怒下巡按推治時巡按張淮故延緩之後敬事敗下獄諸生乃得末減則公言時未便械治敬也鄭淡泉名臣記言敬騷擾東南公上疏極言其苛暴失人心損國軆傷和气而召災沴上立詔戒敬久之敬等俱收捕下獄斬其黨中外稱快則一時未便收敬而敬之得罪實因公言也是時內竪之勢橫甚與佞幸戚裏表裏竊威福大臣不肖者內附外結以固祿位營姦私無有剛中毅色與相抵牾者公獨抗疏其非法直憑城之姦而略罔顧慮且得有所發舒亦無所顚躓孤忠壯气信爲宇宙一代偉人亦必當時潛扶大運者陰相持佑於宙漠之表不令醜類得有所齮齕所謂社稷有靈者其眞不虛耶

我朝中官之孽莫甚於正統正徳初而成化間次之汪直以昭徳小防宻借詗察之勢酷陵縉紳一時宵壬固多阿附而廟堂正人尙能持議相扼彼亦不至侵攬朝廷大政也及迹敗罪露覆手斥逐如孤腐耳王振劉瑾則乘主少之朝全握太阿之柄縉紳之受禍且無論也一則擅命弄兵南北致防辱乘輿防延廟社一則憑狡變亂祖法至流毒海內羣盜蜂屯蓋論罪逆則防主之刑爲極論凶禍則四海之亂爲深矣然振斃敵刅而翠華旋卽回輪瑾正天刑而國紀漸亦返舊是乃祖宗陟降上帝之靈佑而皇祚萬萬年無疆之明徴夫豈偶然哉

前人紀汪直用事時有部院二大僚進見相效跪拜叩頭者其說甚醜穢或謂事未必實有餘亦未敢以必有信之𨿽造化之內物理難齊然面目亦同靈生豈應頑鈍蕩敗若是至如邊巡搗蒜燒防之謡彼或爲呼吸禍福所震不恥含垢屈軆要亦非負气士流稍有志節者所甘矣正統初有王振同姓侍郎媚振云老爺無須兒子安敢有須以彼斯言甘同產育又何惜叩頭跪拜者哉天順時南科有疏言保全內臣云近有無恥大臣結交內臣或行叩頭之禮或有翁父之稱因而鬻獄賣官擅作威福此亦必非無據語然則縱二大僚事或不實亦必有實爲此事而誤傳二大僚者嗚呼詩書何言冠裳何物忍令如是掃地國家安所賴於斯人

成化末年內閣四人萬安劉吉彭華尹直萬劉俱贈太師一諡文康一諡文穆彭贈太子少傅諡文思尹諡文和夫易名以諡諡乃以名重也士大夫名不足貴諡亦罕所見稱然則華其諡毋寧羙其名乎

建文庚辰進士一甲三人首胡廣永樂時歷官文淵閣大學士卒贈禮部尙書諡文穆次王艮聞靖難兵起服毒死艮庭試防最優以貌不揚置胡廣後次李貫迎附後嘗奉命繙閱建文時指斥章疏曰臣獨無之文皇曰爾以獨無爲賢耶二甲以下吳溥迎附後以胡儼薦爲司業楊榮楊溥金防孜在內閣胡濙任禮部四人皆位公孤歿有贈諡世稱名臣陳繼之爲建文給事中革除後名在姦防二十九人之列黃鉞爲給事中死義投琴川橋下又有劉瑞王髙俱爲大理丞坐縱方孝孺息樹下劓鼻死顧都禦史佐由知縣歷憲職京尹宣徳時爲風紀名臣

河南道禦史劉景辰疏邊事言邊帥之官非可徒手得必借力於貴人而貴人之力又不可徒手借必假情於錢神一假錢神烏得有安疆立事之心不過刻軍充室求什伯之利而足耳所謂內安外寧者曷嘗一置於念乎賊不來時下之咽扼於上之手而恩義已離賊來時上之命懸於下之手而誅賞難措二三年後叢怨已深不可站足或謀升或謀調勢尢急者則告病均之爲脫身計而故套已精故路已熟又將操

其利以求利於是有旣入而復出者有旣去而復來者比至新任又復如是士馬憧憧送路迎轎諸邊軍政不待外冦之擾而已決裂於守圉之臣矣此萬曆丁酉四月疏也爾時邊垂交警海內徬徨而邊方情狀與將臣去來如此司其政者烏得謂有赤心疏中貴人蓋指宻勿與樞筦也

刑科給事中彭惟成有愼簡輔臣疏言選館入閣之獘云今專選科甲之新進而優之以不習民事之官又專選不習民事之官而隆之以股肱之任又云自初選庶常時或有一二熱中者桑梓同年之間不憚隱書蜚謗管鮑論交之素猶成攘臂爭先觧館乞畱則百計傾其勝已館資漸久則一路芟其礙人剝琢元气敗壊心田十五年之前結歡臺省以穩本官十五年以後結交近侍以希大拜前所云是宣正以後相延故事後所云則近年世變風衰之極獘也

劉文成公基勝國取士也負絕世才略三任幕職三被詘髙皇帝收攬雋傑乃束身歸命得親帷幄宻議光贊大業稱佐命謀臣此天與奇遇也如公之英資博識若早知廢知興而直以韋素際雲龍之會則子房何多遜焉傳者謂公歿不土葬遺命燔屍揚灰未得問公封域果有無誠若傳語是遵何法典蓋公曽以淡洋巡司事爲慍口所誣賴髙皇帝神聖直置不問公亦不敢自理入朝畱居京師病篤乃歸卒於家遺命之意毋慮身後指目由一抔土與公素博精占推算諸祕術以防髙皇帝兵謀國事皆奇中世所傳聞若神淡洋之事謗者謂公識其地有王气欲營葬而不得故假鹺盜奏設巡司以踞之言者巧乘其能公亦難以本情自解而知公之能者又何由信其不出此嗟哉乃術之爲累乎夫術數之事杳聖賢之所不道古之君子以道正世天下信其道尙不能無詘於其身況乎持世所不可知之術而欲天下必能諒其心亦難之矣

王文成公爲兵部主事疏救被逮言官戴詵忤劉瑾廷杖降謫龍塲驛丞瑾敗遷廬陵令薦歷部寺出建戎旌所至並樹膚功以膺列爵當瑾擅橫時公父吏部曽行賂於瑾事絓獄詞而公疏與之梗殆父子異趣蓋瑾威福震天下非矯然自竪者鮮不靡人謂吏部謹厚無所見稱而公沈機精識必不依回匪人可知也公初被謫南遷時或言瑾畜眼陰遣人間道行賊公紿以投江乃得免浮海入閩間闗至貶所此或由公自計防禍未必瑾有意殺公彼操外庭生死直示頥睫耳公時名位未振不遂斃挺下而得逺入瘴嶺豈盡天幸哉且公疏止救言事人拂瑾所惡非有直數瑾罪逆彼亦何顧忌而陰間行事若以公大臣子不得遽殺卽矯命與假手等耳彼何有於公卿間也談者每奇公事謂於武林題絕命詞入水七晝夜老人送至廣信半日而達千里皆類語怪不足深信公已受任仗鉞用師閩廣諸冦巢祕謀神料淵藏電發所加必株摧籜捲無幽不入無險不夷盤錯積逋鏟刈略盡籌亦奇矣苐攻心之道有所未試豈山箐別气必難化馴耶若田寧就撫乃緣威望素彰略法伸恩庶防不殺大藤一窟仍張剪薙夫亦招懷捜剔各有機宜乎至叛宗稱戈舉義式遏國無興發民釋屯危社稷宏勲堂堂正正矣惟講學立宗頗由自信如格物良知等說不欲襲守河閩蓋識心亦近道體而窮理乃可立誠從下學而入徳聖門於上智大賢猶恐廢序失路也當時朝論遂有以僞目之蓋緣公機藏神用有涉任數苐以此籠匪人罟猾敵濟緩急脫顚危人但見其利涉而莫測其變化此公才智所獨操而以槪其大本則醇疵尙當擬議耳論往者當知公奇資明略爲一代利國幹臣至於學術定論且俟折淵源是在後之有道

采芹錄卷四

