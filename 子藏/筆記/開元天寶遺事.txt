

欽定四庫全書

子部十二

開元天寶遺事

小說家一【雜事之屬】提要

【臣】等謹案開元天寶遺事四卷五代王仁裕撰仁裕字徳輦天水人唐末爲秦州節度判官後仕蜀爲翰林學士唐荘宗平蜀復爲秦州節度判官廢帝時以都官郎中充翰林學士晉髙祖時爲諫議大夫漢髙祖時復爲翰林學士承防遷戶部尙書罷爲兵部尙書太子少保周顯徳三年卒事迹具五代史傳晁公武讀書志曰蜀亡仁裕至鎬京采摭民言得開元天寶遺事一百五十九條分爲四卷洪邁容齋隨筆則以爲托名仁裕摘其中舛謬者四事一爲姚崇在武后時已爲宰相而雲開元初作翰林學士一爲郭元振貶死後十年張嘉貞乃爲宰相而云元振少時宰相張嘉貞納爲壻一爲張九齡去位十年楊國忠始得官而云九齡不肯及其門一爲蘇頲爲宰相時張九齡尙未逹而云九齡覧其文卷稱爲文陣雄師所駁詰皆爲確當然蘇軾集中有讀開元天寶遺事四絕句司馬光作通鑑亦采其中張指楊國忠爲冰山語則其書實在二人以前非云仙防錄龍城錄之流晚出於南宋者可比蓋委巷相傳語多失實仁裕采摭於遺民之口不能證以國史是卽其失必以爲依托其名則事無顯證劉義慶世說新語劉孝標注往往摘其抵牾要不以是謂不出義慶手也故今仍從舊本題爲仁裕撰焉乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

開元天寶遺事卷一

蜀王仁裕撰

玉有太平字

開元元年內中因雨過地潤防裂至夜有光宿衛者記其處所曉乃奏之上令鑿其地得寶玉一片如拍板樣上有古天下太平字百僚稱賀收之內庫

步輦召學士

明皇在便殿甚思姚元崇論時務七月十五日苦雨不止泥濘盈尺上令侍禦者擡步輦召學士來時元崇爲翰林學士中外榮之自古急賢待士帝王如此者未之有也

賜筯表直

宋璟爲宰相朝野人心歸美焉時春禦宴帝以所用金筯令內臣賜璟𨿽受所賜莫知其由未敢陳謝帝曰所賜之物非賜汝金蓋賜卿之筯表卿之直也璟遂下殿拜謝

截鐙畱鞭

姚元崇初牧荊州三年受代日闔境民吏泣擁馬首遮道不使去所乘之馬鞭鐙民皆截畱之以表瞻戀新牧具其事奏之詔褒美焉就賜中金一千兩

慙顏厚如甲

進士楊光逺惟多矯飾不識忌諱遊謁王公之門幹索權豪之族未嘗自足稍有不從便多誹謗常遭有勢撻辱略無攺悔時人多鄙之皆曰楊光逺慙顏厚如十重鐵甲也

七寶山座

明皇於勤政樓以七寶裝成山座髙七尺召諸學士講議經防及時務勝者得升焉惟張九齡論辧風生升此座餘人不可階也時論美之

癡賢

右拾遺張方回精神不爽時人呼爲癡漢子毎朝政有失便抗疏論之精彩昻然進不懼死明皇嘗謂右拾遺張方回忠賢人也

蜂蝶相隨

都中名姬楚蓮香者國色無雙時貴門子弟爭相詣之蓮香毎出處之間則蜂蝶相隨蓋慕其香也

掃雪迎賔

巨豪王元寶毎至冬月大雪之際令僕夫自本家坊巷口掃雪爲徑路躬親立於坊巷前迎揖賔客就本家具酒炙宴樂之爲暖寒之防

夢虎之妖

周象者好畋獵後爲汾陽令忽夢一乳虎相逼驚而睡覺因玆染疾後有僧海寧者因過象門謂鄰叟曰此居有妖气久則不可救也鄰叟遂聞於象象召僧令視之僧曰當與君禳之遂擇日設壇持劍禹步誦咒自大門而入至於寢所繞患人數徧而叱之忽於牀下作一虎聲家人悉驚奔散周象亦不覺投牀下伏死於地僧以水噀之須臾如故

記事珠

開元中張說爲宰相有人惠說二珠紺色有光名曰記事珠或有闕忘之事則以手持弄此珠便覺心神開悟事無巨細渙然明曉一無所忘說祕而至寶也

遊仙枕

玆國進奉枕一枚其色如瑪瑙溫溫如玉其制作甚朴素枕之則十洲三島四海五湖盡在夢中所見帝因立名爲遊仙枕後賜與楊國忠

隨蝶所幸

開元末明皇毎至春月旦暮宴於宮中使妃嬪軰爭揷艶花帝親捉粉蝶放之隨蝶所止幸之後因楊妃專寵遂不復此戲也

記惡碑

盧奐累任大郡皆顯治聲所至之處畏如神明或有無良惡迹之人必行嚴斷仍以所犯之罪刻石立本人門首再犯處於極刑民間畏懼絕無犯法者明皇知其能官賜中金五十兩璽詔褒諭焉故民間呼其石爲記惡碑

自暖杯

內庫有一酒杯靑色而有紋如亂絲其薄如紙於杯足上有縷金字名曰自暖杯上令取酒注之溫溫然有气相次如沸湯遂收於內藏

辟寒犀

開元二年冬至交趾國進犀一株色黃如金使者請以金盤置於殿中溫溫然有暖气襲人上問其故使者對曰此辟寒犀也頃自隋文帝時本國曾進一株直至今日上甚悅厚賜之

傳書鴿

張九齡少年時家養羣鴿毎與親知書信往來只以書系鴿足上依所寄之處飛往投之九齡目之爲飛奴時人無不愛說

牽紅絲娶婦

郭元振少時美風姿有才藝宰相張嘉正欲納爲壻元振曰知公門下有女五人未知孰陋事不可倉卒更待忖之張曰吾女各有姿色卽不知誰是匹偶以子風骨奇秀非常人也吾欲令五女各持一絲幔前使子取便牽之得者爲婚元振欣然從命遂牽一紅絲綫得第三女大有姿色後果然隨夫貴達也

豪友

長安富民王元寶楊崇義郭萬金等國中巨豪也各以延納四方多士競於供送朝之名寮往往出於門下毎科場文士集於數家時人目之爲豪友

喚鐵

太白山有隱士郭休字退夫有運气絕粒之術於山中建茅屋百餘間有白雲亭鏈丹洞注易亭修眞亭朝元壇集神閣毎於白雲亭與賔客看山禽野獸卽以槌擊一鐵片子其聲淸響山中鳥獸聞之集於亭下呼爲喚鐵

鸚鵡告事

長安城中有豪民楊崇義者家富數世服玩之屬僭於王公崇義妻劉氏有國色與鄰捨兒李弇私通情甚於夫遂有意欲害崇義忽一日醉歸寢於室中劉氏與李弇同謀而害之埋於枯井中其時僕妾軰並無所覺惟有鸚鵡一隻在堂前架上洎殺崇義之後其妻卻令童僕四散尋覓其夫遂經府陳詞言其夫不歸竊慮爲人所害府縣官吏日夜捕賊涉疑之人及童僕軰經拷捶者百數人莫究其獘後來縣官等再詣崇義家撿挍其架上鸚鵡忽然聲屈縣官遂取於臂上因問其故鸚鵡曰殺家主者劉氏李弇也官吏等遂執縛劉氏及捕李弇下獄備招情欵府尹具事案奏聞明皇嘆訝久之其劉氏李弇依刑處死封鸚鵡爲緑衣使者付後宮養餵張說後爲緑衣使者傳好事者傳之

瑞炭

西涼國進炭百條各長尺餘其炭靑色堅硬如鐵名之曰瑞炭燒於鑪中無焰而有光毎條可燒十日其气迫人而不可近也

敲冰煮茗

逸人王休居太白山下日與僧道異人往還毎至冬時取溪冰敲其晶瑩者煮建茗共賔客飲之

物外之遊

王休髙尙不親勢利常與名僧數人或跨驢或騎牛尋訪山水自謂結物外之遊

花妖

初有木芍藥植於沈香亭前其花一日忽開一枝兩頭朝則深紅午則深碧暮則深黃夜則粉白晝夜之內香艶各異帝謂左右曰此花木之妖不足訝也

花上金鈴

天寶初寧王日侍好聲樂風流蘊借諸王弗如也至春時於後園中紉紅絲爲繩密綴金鈴系於花梢之上毎有鳥鵲翔集則令園吏掣鈴索以驚之蓋惜花之故也諸宮皆效之

妖燭

寜王好聲色有人獻燭百炬似臘而似脂而硬不知何物所造也毎至夜筵賔妓間坐酒酣作狂其燭則昏昏然如物所掩罷則復明矣莫測其怪也

七寶硯鑪

內庫中有七寶硯鑪一所曲盡其功毎至冬寒硯凍置於鑪上硯冰自消不勞置火冬月帝常用之

夢玉鷰投懷

張說母夢有一玉鷰自東南飛來投入懷中而有孕生說果爲宰相其至貴之祥也

饞魚燈

南中有魚肉少而脂多彼中人取魚脂煉爲油或將照紡織機杼則暗而不明或使照筵宴造飲食則分外光明時人號爲饞魚燈

助嬌花

禦苑新有千葉桃花帝親折一枝插於妃子寶冠上曰此个花尢能助嬌態也

照病鏡

葉法善有一鐵鏡鑑物如水人每有疾病以鏡照之盡見臓腑中所滯之物後以藥療之竟至痊瘥

助情花香

明皇正寵妃子不視朝政安祿山初承聖睠因進助情花香百粒大小如粳米而色紅毎當寢處之際則含香一粒助情發興筋力不倦帝祕之曰此亦漢之愼防膠也

眼色媚人

念奴者有姿色善歌唱未嘗一日離帝左右毎執板當席顧眄帝謂妃子曰此女妖麗眼色媚人毎囀聲歌防則聲出於朝霞之上𨿽鐘鼓笙竽嘈雜而莫能遏宮妓中帝之鐘愛也

開元天寶遺事卷一

欽定四庫全書

開元天寶遺事卷二

蜀王仁裕撰

警惡刀

貴妃父楊琰少時嘗有一刀毎出入於道途間多佩此刀或前有惡獸盜賊則所佩之刀鏗然有聲似警於人也琰寶之

夢中有孕

楊國忠出使於江浙其妻思念至深荏苒成疾忽晝夢與國忠交因而有孕後生男名朏洎至國忠使歸其妻具述夢中之事國忠曰此蓋夫妻相念情感所致時人無不譏誚也

金籠蟋蟀

毎至秋時宮中妃妾軰皆以小金籠捉蟋蟀閉於籠中置之枕函畔夜聽其聲庶民之家皆效之也

燭奴

申王亦務奢侈蓋時使之然毎夜宮中與諸王貴妃聚宴以龍檀木雕成燭跋童子衣以緑衣袍系之束帶使執畫燭列立於宴席之側目爲燭奴諸官貴戚之家皆效之

醒醉艸

興慶池南岸有艸數叢葉紫而心殷有一人醉過於艸傍不覺失其酒態後有醉者摘艸嗅之立然醒悟故目爲醒醉艸

盆池魚

明皇以李林甫爲相後因召張九齡問可否九齡曰宰相之職四海具瞻任人不當則國受其殃只如林甫爲相然寵擢出宸衷臣恐他日之後禍延宗社帝意不悅忽一日帝曲宴近臣於禁苑中帝指示於九齡林甫曰檻前盆池中所養魚數頭鮮活可愛林甫曰賴陛下恩波所養九齡曰盆池之魚猶陛下任人他但能裝景致助兒女之戲爾帝甚不悅時人皆美九齡之忠直

看花馬

長安俠少毎至春時結朋聨黨各置矮馬飾以錦韀金並轡於花樹下往來使僕從執酒皿而隨之遇好囿則駐馬而飲

香肌暖手

岐王少惑女色毎至冬寒手冷不近於火惟於妙妓懷中揣其肌膚稱爲暖手常日如是

金衣公子

明皇毎於禁苑中見黃鶯常呼之爲金衣公子

花裀

學士許愼選放曠不拘小節多與親友結宴於花圃中未嘗具帷幄設坐具使童僕軰聚落花鋪於坐下愼選曰吾自有花裀何消坐具

銷恨花

明皇於禁苑中初有千葉桃盛開帝與貴妃日逐宴於樹下帝曰不獨萱艸忘憂此花亦能銷恨

醉輿

申王毎醉卽使宮妓將錦防結一兜子令宮妓軰擡舁歸寢室本宮呼曰醉輿

妓圍

申王毎至冬月有風雪苦寒之際使宮妓密圍於坐側以禦寒气自呼爲妓圍

風流藪澤

長安有平康坊妓女所居之地京都俠少萃集於此兼毎年新進士以紅牋名紙遊謁其中時人謂此坊爲風流藪澤

依冰山

楊國忠權傾天下四方之士爭詣其門進士張彖者陜州人也方學有文名志气髙大未嘗干謁權貴或有勸令修謁國忠可圖顯榮曰爾軰以謂右相之勢倚靠如泰山以吾所見乃冰山也或皎日大明之際則此山當誤人爾後果如其言時人美張生見幾後年張生及第釋褐授華陰尉時縣令太守俱非其人多行不法張生有吏道勤於政事毎申舉之日則太守令尹抑而不從張生曰大丈夫有淩霄直上之志而拘於下位立身於矮屋中使人擡頭不得遂拂衣長往歸遁於嵩山

禽擁行車

李元紘開元初年爲邑令賦役平允不嚴而治大有政聲遷潤州司馬出郊百里士民號泣遮路禽獸之飛擁行車有詔褒美之

鏡影成相字

宋璟未第時因於日中覽鏡見鏡中有影成一相字自此愈修相業後如其志

知更雀

裴耀卿勤於王政夜看案牘晝決獄訟常養一雀毎夜至初更時有聲至五更則急鳴耀卿呼爲知更雀又於防前有一大桐樹至曉則有羣鳥翔集以此爲出防之故呼爲報曉鳥時人美焉

枯松再生

明皇遭祿山之亂鑾輿西幸禁中枯松復生枝葉蔥蒨宛新植者後肅宗平內難重興唐祚枯松再生祥不誣矣

顚飲

長安進士鄭愚劉參郭保衡王衝張道隱等十數軰不拘禮節旁無人毎春時選妖妓三五人乘小犢車指名園曲沼借艸裸形去其巾帽叫笑喧呼自謂之顚飲

選壻窻

李林甫有女六人各有姿色雨露之家求之不允林甫防事壁間有一小窻飾以雜寶幔以絳紗常日使六女坐於窻中毎有貴家子弟入謁林甫卽使女於窻中自選可意者事之

四方神事

姚元崇爲宰相憂國如家愛民如子未嘗私於喜怒惟以忠孝爲意四方之民皆畫元崇之眞神事焉求之有福

立有禍福

盧奐爲陜州刺史嚴毅之聲聞於關內宗幸京師次陜城頓知奐有神政禦筆贊於防事曰專城之重分陜之雄仁𨿽惠愛性實謙沖亦旣利物存乎匪躬斯爲國寶不墜家聲尋除兵部侍郎陜州之民多有淫祀者州之士民相語曰不須賽神明不必求巫祝爾莫犯盧公立便有禍福

移春檻

楊國忠子弟毎春至之時求名花異木植於檻中以板爲底以木爲輪使人牽之自轉所至之處檻在目前而便卽嘆賞目之爲移春檻

冰山避暑

楊氏子弟毎至伏中取大冰使匠琢爲山周圍於宴席間座客𨿽酒酣而各有寒色亦有挾纊者其驕貴如此也

戲擲金錢

內庭嬪妃毎至春時各於禁中結伴三人至五人擲金錢爲戲蓋孤悶無所遣也

射團

宮中毎到端午節造粉團角黍貯於金盤中以小角造弓子纎妙可愛架箭射盤中粉團中者得食蓋粉團滑膩而難食也都中盛於此戲

探官

都中毎至正月十五日造面璽以官位帖子卜官位髙下或賭筵宴以爲戲笑

撤去燈燭

蘇頲與李乂對掌文誥宗顧念之深也八月十五夜於禁中直宿諸學士翫月備文酒之宴時長天無雲月色如晝蘇曰淸光可愛何用燈燭遂使撤去

刀槍自鳴

武庫中刀槍自鳴識者以爲不祥之兆後果有祿山之亂大駕西幸之應也

富窟

王元寶都中巨豪也常以金銀疊爲屋壁上以紅泥泥之於宅中置一禮賢室以沈檀爲軒檻以碔砆甃地面以錦文石爲柱礎又以銅綫穿錢甃於後園花徑中貴其泥雨不滑也四方賔客所至如歸故時人呼爲王家富窟

牀畔香童

元寶好賔客務於華侈器玩服用僭於王公而四方之士盡歸而仰焉常於寢帳牀前雕矮童二人捧七寶博山鑪自暝焚香徹曉其驕貴如此

龍皮扇

元寶家有一皮扇子制作甚質毎暑月宴客卽以此扇子置於坐前使新水灑之則颯然風生巡酒之間客有寒色遂命徹去明皇亦嘗差中使去取看愛而不受帝曰此龍皮扇子也

夢筆頭生花

李太白少時夢所用之筆頭上生花後天才贍逸名聞天下

醒酒花

明皇與貴妃幸華淸宮因宿酒初醒憑妃子肩同看木芍藥上親折一枝與妃子遞嗅其艶帝曰不惟萱艸忘憂此花香艶尢能醒酒

蛛絲卜巧

帝與貴妃毎至七月七日夜在華淸宮遊宴時宮女軰陳花酒饌列於庭中求恩於牽牛織女星也又各捉蜘蛛於小合中至曉開視蛛网稀密以爲得巧之密者言巧多稀者言巧少民間亦效之

夜明杖

士郭休有一拄杖色如朱染叩之則有聲毎出處遇夜則此杖有光可照十步之內登危陟險未嘗足失則杖之力焉

開元天寶遺事卷二

欽定四庫全書

開元天寶遺事卷三

蜀王仁裕撰

郡神迎路

張開爲荊州刺史至郡界風雨暝晦不辧面目惟聞空中有殿喝之聲相次雲中有衣紫披甲冑者十數人開問其故對曰某荊州內外所主之神久仰使君令名故相率迎引到任謁廟後各致謝及建飾廟貌自此政譽尢善也

縣妖破膽

李杲遷洛陽令嚴刑峻法民吏畏服縣之積獘杲盡革之逾月之中縣務淸簡時有進士劉兼赴舉上都捨於村邸至夜中聞戶外街衢中有數人相語曰李令今古正人也吾軰見其行事威猛令人破膽此中不可久居宜遷於他邑可求血食也兼訝其事遂啟門視之寂無影響方知乃邑之妖神也兼遂書贊一首於村邸之壁云狡吏畏威縣妖破膽好錄政聲聞於禦覽後明皇旌其能賜金百兩及章服焉

泥金帖子

新進士才及第以泥金書帖子附家書中用報登科之喜至文宗朝遂寢削此儀也

喜信

新進士毎及第以泥金書帖子附於家書中至鄕曲姻戚例以聲樂相慶謂之喜信也

被底鴛鴦

五月五日明皇避暑遊興慶池與妃子晝寢於水殿中宮嬪軰憑欄倚檻爭看雌雄二鸂鶒戲於水中帝時擁貴妃於綃帳內謂宮嬪曰爾等愛水中鸂鶒爭如我被底鴛鴦

半仙之戲

天寶宮中至寒食節競豎秋千令宮嬪軰戲笑以爲宴樂帝呼爲半仙之戲都中士民因而呼之

相風旌

五王宮中各於庭中豎長桿掛五色旌於桿頭旌之四垂綴以小金鈴有聲卽使侍從者視旌之所向可以知四方之風也

占雨石

學士蘇頲有一錦紋花石鏤爲筆架置於硯席間毎天欲雨卽此石架津出如汗逡巡而雨以此常爲雨固無差矣

向火乞兒

張九齡見朝之文武僚屬趨附楊國忠爭求富貴惟九齡未嘗及門楊甚銜之九齡嘗與識者議曰今時之朝彥皆是向火乞兒一旦火盡灰冷暖气何在當凍屍裂體棄骨於溝壑中禍不逺矣果然因祿山之亂附炎者皆罪累族滅不可勝數九齡之先見信夫神智博達也向火言附炎也

結棚避暑

長安富家子劉逸李閒衛曠家世巨豪而好接待四方之士疎財重義有難必救眞慷慨之士人皆歸仰焉毎至暑伏中各於林亭內植畫柱以錦綺結爲涼棚設坐具召長安名妓間坐遞相延請爲避暑之防時人無不愛美也

冰筯

冬至日大雪至午雪霽有晴色因寒所結澑皆爲冰條妃子使侍兒敲下二條看玩帝自晚朝視政回問妃子曰所玩何物耶妃子笑而答曰妾所玩者冰筯也帝謂左右曰妃子聰慧此象可愛也

雞聲斷愛

長安名妓劉國容有姿色能吟詩與進士郭昭述相愛他人莫敢窺也後昭述釋褐授天長簿遂與國容相別詰旦赴任行至咸陽國容使一女僕馳矮駒賫短書云歡寢方濃恨雞聲之斷愛恩憐未洽嘆馬足以無情使我勞心因君減食再期後防以結齊眉長安子弟多誦諷焉

占風鐸

岐王宮中於竹林內懸碎玉片子毎夜聞玉片子相觸之聲卽知有風號爲占風鐸

山猿報時

商山士髙太素累徴不起在山中搆道院二十餘間太素起居淸心亭下皆茂林秀竹奇花異卉毎至一時卽有猿一枚詣亭前鞠躬而啼不易其太素因目之爲報時猿其性度有如此

遊蓋飄靑雲

長安春時盛於遊賞園林樹木無閒地故學士蘇頲應制雲飛埃結紅霧遊蓋飄靑雲帝覽之嘉賞馬遂以禦花親插頲之巾上時人榮之

紅冰

楊貴妃初承恩召與父母相別泣涕登車時天寒淚結爲紅冰

投錢賭寢

明皇未得妃子宮中嬪妃軰投金錢賭侍帝寢以親者爲勝召入妃子遂罷此戲

精神頓生

明皇毎朝政有闕則虛懷納諫大開士路早朝百辟趨班帝見張九齡風威秀整異於眾僚謂左右曰朕毎見九齡使我精神頓生

口案

張九齡累歷刑獄之司無所不察毎有公事赴本司行勘胥吏軰未敢訊劾先取則於九齡囚於前面分曲直口撰案卷囚無輕重咸樂其罪時人謂之張公口案

言刑

燕公說有宰輔之才而多詭詐復貪財賄時亦多之亦污之毎中書議事及眾僚巡防或有所忤立便叱罵爲眾所嫌故朝彥相謂曰張公之言毒於極刑言好面辱人也

銷魂橋

長安東灞陵有橋來迎去送皆至此橋爲離別之地故人呼之爲銷魂橋

逐惡如驅蚊蚋

光庭累典名藩皆有異政明皇謂宰輔曰光庭性逐惡如扇驅蚊蚋

歇馬杯

長安自昭應縣至都門官道左右村店之民當大路市酒量錢數多少飲之亦有施者與行人解之故路人號爲歇馬杯

吹火照書

蘇頲少不得父意常與僕夫雜處而好學不倦毎欲讀書又患無燈燭常於馬廏竈中旋吹火光照書誦焉其苦學如此後至相位

金牌斷酒

安祿山受帝睠愛常與妃子同食無所不至帝恐外人以酒毒之遂賜金牌子系於臂上毎有王公召宴欲沃以巨觥祿山卽以牌示之云準勅斷酒

文陣雄帥

張九齡常覽蘇頲文卷謂同僚曰蘇生之俊贍無敵眞文陣之雄帥也

射飛毛

羽林劉洪喜騎射常對禦使人於風中擲鵝毛洪連箭射之無有不中帝賞嘆厚賜焉

涙妝

宮中嬪妃軰施素粉於兩頰相號爲淚妝識者以爲不祥後有祿山之亂

索鬭雞

李林甫爲性狠狡不得士心毎有所行之事多不協羣議而面無和气國人謂林甫精神剛戾常如索鬭雞

肉陣

楊國忠於冬月常選婢妾肥大者行列於前令遮風蓋借人之气相暖故謂之肉陣

傳書鷰

長安豪民郭行先有女子紹蘭適巨商任宗爲賈於湘中數年不歸復音書不達紹蘭目覩堂中有雙鷰戲於梁間蘭長吁而語於鷰曰我聞鷰子自海東來往復必徑由於湘中我壻離家不歸數嵗蔑有音耗生死存亡弗可知也欲慿爾附書投於我壻言訖涙下鷰子飛鳴上下似有所諾蘭復問曰爾相允當泊我懷中鷰遂飛於膝上蘭遂吟詩一首云我壻去重湖臨窻泣血書慇懃憑鷰翼寄與薄情夫蘭遂小書其字系於足上鷰遂飛鳴而去任宗時在荊州忽見一鷰飛鳴於頭上宗訝視之鷰遂泊於肩上見有一小封書系在足上宗解而視之乃妻所寄之詩宗感而泣下鷰復飛鳴而去宗次年歸首出詩示蘭後文士張說傳其事而好事者冩之

燈婢

寧王宮中毎夜於帳前羅列木雕矮婢飾以彩繪各執華燈自昏達旦故目之爲燈婢

解語花

明皇秋八月太液池有千葉白蓮數枝盛開帝與貴戚宴賞焉左右皆嘆羨久之帝指貴妃示於左右曰爭如我解語花

油幕

長安貴家子弟毎至春時遊宴供帳於園圃中隨行載以油幕或遇陰雨以幕覆之盡歡而歸

鬭花

長安士女於春時鬭花戴揷以奇花多者爲勝皆用千金市名花植於庭苑中以備春時之鬭也

裙幄

長安士女遊春野步遇名花則設席借艸以紅裙遞相揷掛以爲宴幄其奢逸如此也

鳳炭

楊國忠家以炭屑用蜜捏塑成雙鳳至冬月則燃於鑪中及先以白檀木鋪於鑪底余灰不可參雜也

開元天寶遺事卷三

欽定四庫全書

開元天寶遺事卷四

蜀王仁裕撰

文帥

明皇常謂侍臣曰張九齡文章自有唐名公皆弗如也朕終身師之不得其一二此人眞文塲之元帥也

乞巧樓

宮中以錦結成樓殿髙百尺上可以勝數十人陳以果酒炙設坐具以祀牛女二星嬪妃各以九孔鍼五色綫向月穿之過者爲得巧之候動淸商之曲宴樂達旦士民之家皆效之

吸花露

貴妃毎宿酒初消多苦肺嘗淩晨獨遊後苑傍花樹以手攀枝口吸花露借其露液潤於肺也

含玉嗛津

貴妃素有肉體至夏苦常有肺渴毎日含一玉魚兒於口中蓋借其涼津沃肺也

紅汗

貴妃毎至夏月常衣輕綃使侍兒交扇鼓風猶不解其毎有汗出紅膩而多香或拭之於巾帕之上其色如桃紅也

金函

明皇憂勤國政諫無不從或有章疏規諷則探其理道優長者貯於金函中日置座右時取讀之未嘗懈怠也

擊鑑救月

長安城中毎月蝕時士女卽取鑑向月擊之滿郭如是蓋云救月蝕也

歌直千金

宮妓永新者善歌最受明皇寵愛毎對禦奏歌則絲竹之聲莫能遏帝嘗謂左右曰此女歌直千金

肉腰刀

李林甫妬賢嫉能不協羣議毎奏禦之際多所陷人眾謂林甫爲肉腰刀又雲林甫嘗以甘言誘人之過譛於上前時人皆言林甫甘言如蜜朝中相謂曰李公𨿽面有笑容而肚中鑄劍也人日憎怨異口同音

隔障歌

寧王宮有樂妓寵姐者美姿色善謳唱毎宴外客其諸妓女盡在目前惟寵姐客莫能見飲及半酣詞客李太白恃醉戲曰白久聞王有寵姐善歌今酒殽醉飽羣公宴倦王何恡此女示於眾王笑謂左右曰設七寶花障召寵姐於障後歌之白起謝曰𨿽不許見面聞其聲亦幸矣

樓車載樂

楊國忠子弟恃後族之貴極於奢侈毎遊春之際以大車結防帛爲樓載女樂數十人自私第聲樂前引出遊園苑中長安豪民貴族皆效之

猧子亂局

一日明皇與親王棋令賀懷智獨奏琵琶妃子立於局前觀之上欲輸次妃子康國猧子放之令於局上亂其輸贏上甚悅焉

決云兒

申王有髙麗赤鷹岐王有北山黃鶻上甚愛之毎弋獵必置之於駕前帝目之爲決云兒

長湯十六所

華淸宮中除供奉兩湯外而別更有長湯十六所嬪禦之浴焉

錦鴈

奉禦湯中以文瑤密石中央有玉蓮湯泉湧以成池又縫錦繡爲鳬鴈於水中帝與貴妃施鈒鏤小舟戲翫於其間宮中退水出於金溝其中珠纓寶絡流出街渠貧民日有所得焉

夜明枕

虢國夫人有夜明枕設於堂中光照一室不假燈燭

金雞障

明皇毎宴使祿山坐於禦側以金雞障隔之

百枝燈樹

韓國夫人置百枝燈樹髙八十尺豎之髙山上元夜防之百里皆見光明奪月色也

千炬燭圍

楊國忠子弟毎至上元夜各有千炬紅燭圍於左右

有腳陽春

宋璟愛民卹物朝野歸美人咸謂璟爲有腳陽春言所至之處如陽春煦物也

粲花之論

李白有天才俊逸之譽與人談論皆成句讀如春葩麗藻粲於齒牙之下時人號曰李白粲花之論

醉聖

李白嗜酒不拘小節然沈酣中所撰文章未嘗錯誤而與不醉之人相對議事皆不出太白所見時人號爲醉聖

靈鵲報喜

時人之家聞鵲聲者皆爲喜兆故謂靈鵲報喜

走丸之辯

張九齡善談論毎與賔客議論經防滔滔不竭如下阪走丸也時人服其俊辯

探春

都人士女毎至正月半後各乘車跨馬供帳於園圃或郊野中爲探春之宴

冰獸贈王公

楊國忠子弟以姦媚結識朝士毎至伏日取堅冰令工人鏤爲鳳獸之形或飾以金環防帶置之雕盤中送與王公大臣惟張九齡不受此惠

嚼麝之談

寧王驕貴極於奢侈毎與賔客議論先含嚼沈麝方啟口發談香气噴於席上

醉語

李林甫毎與同僚議及公直之事則如癡醉之人未嘗問答或語及阿徇之事則響應如流張曲江嘗謂賔客曰李林甫議事如醉漢語也不足言

暖玉鞍

岐王有玉鞍一面毎至冬月則用之𨿽天气嚴寒而此鞍在上坐如溫火之气

百寶欄

時楊國忠因貴妃專寵上賜以木芍藥數本植於家國忠以百寶妝飾欄楯𨿽帝宮之美不可及也

四香閣

國忠又用沈香爲閣檀香爲攔以麝香乳香篩土和爲泥飾壁毎於春時木芍藥盛開之際聚賔客於此閣上賞花焉禁中沈香之亭逺不侔此壯麗也

任人如市

明皇召諸學士宴於便殿因酒酣顧謂李白曰我朝與天后之朝何如白曰天后朝政出多門國由姦幸任人之道如小兒市不擇香味惟揀肥大者我朝任人如淘沙取金剖石采玉皆得其精粹明皇笑曰學士過有所飾

雪刺滿頭

宋璟求致仕表云臣竊祿簮裳備員廊廟霜毫生頷雪刺滿頭求退歸耕養慵巖穴樂生堯世死荷聖恩

忍字

光祿卿王守和未嘗與人有爭嘗於几案間大書忍字至於幃幌之屬以繡畫爲之明皇知其姓字非時引對問曰卿名守和已知不爭好書忍字尢見用心奏曰臣聞堅而必剛剛則必折萬事之中忍字爲上帝善賜帛以旌之

風流陣

明皇與貴妃毎至酒酣使妃子統宮妓百餘人帝統小中貴百餘人排兩陣於掖庭中目爲風流陣以霞帔錦被張之爲旗幟攻擊相鬭敗者罰之巨觥以戲笑時議以爲不祥之兆後果有祿山兵亂天意人事不偶然也

望月臺

宗八月十五日夜與貴妃臨太液池憑欄望月不盡帝意不快遂勅令左右於池西岸別築百尺髙臺與吾妃子來年望月後經祿山之亂不復置焉惟有基址而已

竹義

太液池岸有竹數十叢牙筍未嘗相離密密如栽也帝因與諸王閒步於竹間帝謂諸王曰人世父子兄弟尙有離心離意此竹宗本不相疎人有生貳心懷離間之意覩此可以爲鑑諸親王皆唯唯帝呼爲竹義

美人呵筆

李白於便殿對明皇撰詔誥時十月大寒凍筆莫能書字帝勅宮嬪十人侍於李白左右令執牙筆呵之遂取而書其詔其受聖眷如此

開元天寶遺事卷四

