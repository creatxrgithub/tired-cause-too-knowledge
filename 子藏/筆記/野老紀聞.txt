野老紀聞宋王大成

先人舊在惟室陳先生講席﹐及見諸所從遊﹐如和靖尹先生之流﹐有《野老紀聞》數篇﹐未暇詮次﹐姑錄梗槪於此。林文節作啟謝諸公﹐於蘇子由﹐有一聯云「父子以文章冠世﹐邁淵云司馬之才﹔兄弟以方正決科﹐冠晁董公孫之對。」言淵云司馬皆蜀人。及紹聖中﹐行子由謫詞云「父子兄弟﹐挾機權變詐﹐驚愚惑眾。」子由捧之泣曰「某兄弟固無足言﹐先人何罪邪﹖」紹聖初﹐在外制行元諸公謫詞﹐是非去取﹐固時相風旨﹐然而命詞似西漢詔令﹐有五言體。於蘇子瞻一詞﹐尢不艸艸。蘇見之﹐曰「林大亦能作文章邪﹖」其詞有云「若譏朕過失﹐亦何所不容﹖乃代予言﹐詆誣聖考﹐乖父子之恩﹐害君臣之義﹐在於行路﹐猶不戴天﹔顧視士民﹐復何面目﹖」又曰「𨿽汝軾文足以惑眾﹐辯足以飾非﹐然而自絕君親﹐又將誰懟﹖」或問《新唐書》與《史記》所以異﹐余告之曰﹕不辧可也。《唐書》如近世許道寧輩畫山水﹐是眞畫也。《太史公書》如郭忠恕畫天外數峯﹐略有筆墨﹐然而使人見而心服者﹐在筆墨之外也。子瞻問歐陽公曰「《五代史》可傳後也乎﹖」公曰「修於此竊有善善惡惡之志。」蘇公曰「韓通無傳﹐惡得爲善善惡惡﹖」公默然。通﹐周臣也。陳橋兵變﹐歸戴永昌﹐通擐甲誓師﹐出抗而死。子由作文潞公麻詞云「郭氏有永巷之嚴﹐裴公有綠野之勝。」乃餞文公歸洛致語耳﹐非王言也。子由代兄作中書舍人啟﹐稱「伏念某艸茅下士﹐蓬蓽書生。」子瞻以筆圈「伏念某」﹐用「但卑末」三字。蔡元長作問宗良麻詞曰「遂升開府之司。」退之作平淮西碑﹐功歸裴度。李不服﹐後命段文昌爲之。東坡作上淸儲祥宮碑﹐後坐元黨人所爲﹐命蔡元長易之﹐文詞相去什伯矣。蔡元長題泗州塔﹐名「泗州大聖之塔」。及魯直過﹐攺題爲「大聖僧伽之塔」。靖康末﹐虜人立張邦昌﹐顏博文作赦書﹐云「無徳者亡﹐知謳歌之已去﹔當仁不讓﹐信歷數之有歸」等語﹐無非吠堯之辭﹐聞者駭愕。及以大寶歸﹐上表云「孔子從佛之召﹐意在尊周﹔紀信乘漢王之車﹐誓將誑楚。」宣和乙巳﹐上皇內禪﹐吳敏元中建議。及謝門下侍郎表云「上皇倦勤﹐授皇圖於元子﹔微臣攝直﹐適視艸於禁中。初無一言﹐以贊大議。」君子與其不伐。司馬文正不喜《孟子》﹐作《疑孟》十餘篇﹐皆求瑕語。余欲作《辧疑》示後人﹐未暇也。晁說之以道自云受學於司馬公﹐因作《詆孟》一書。江南僧宗杲云「晁以道可謂不善學柳下惠矣。」國朝修史書﹐盜賊王捉鬼之屬﹐不滿數千人﹐亦載於史﹐義似未安。齊豹書盜而不名﹐《春秋》之法也。狄靑爲樞密使﹐自恃有功﹐驕蹇不恭﹐怙惜士卒。每得衣糧﹐皆負之曰「此狄家爺爺所賜。」朝廷患之。時文潞公當國﹐建言以兩鎭節度使出之。靑自陳無功而受兩鎭節旄﹐無辜而出典外藩。仁宗亦然之。及文公以對﹐上道此語﹐且言狄靑忠臣。公曰「太祖豈非周世宗忠臣﹖但得軍情﹐所以有陳橋之變。」上默然。靑未知﹐到中書﹐再以前語白文公。文公直視語之曰「無他﹐朝廷疑爾。」靑驚怖﹐卻行數步。靑在鎭﹐每月兩遣中使撫問。靑聞中使來﹐卽驚疑終日。不半年﹐疾作而卒﹐皆文公之謀也。蔡京爲翰林承旨﹐陳瑩中已言「治亂之分﹐在京用否。」蔡元康濟問之﹐曰「京﹐小人也﹐尢好交諸宦者﹐京得志﹐則宦者用﹐京與宦者得志﹐天下何以不亂﹖」靖康初﹐貶京分司﹐與瑩中贈諫議大夫命齊下。方惟深子通隱於吳﹐吳人宗之。以詩行﹐其詩格髙下﹐似晚唐諸人。絕不喜蘇子瞻詩文﹐至云淫言褻語﹐使驢兒馬子決驟。胡文仲連因語及蘇詩云「淸寒入山骨﹐艸木盡堅痰。」子通曰「做多﹐自然有一句半句道得著也。」余問何至﹐曰「子通及識蘇公﹐蘇公之譏評詩文﹐殆無逃者。」子通必嘗見薄於蘇﹐故終身銜之。李景夏問章子厚曰「鄒浩諫立後﹐何不與閒曹塌可﹖卻置獄遠貶﹐就其名聲。」子厚自失良久﹐曰「君不知先帝怒甚。」李漢老云「汪彥章﹑孫仲益﹐四六各得一體﹐汪善鋪敍﹐孫善點綴。」林季野觀魯直詩﹐納繹再四﹐云「詩未必篇篇佳﹐但格制髙耳。」蔡京與了翁有筆硯之舊﹐了翁深疾之。嘗入朝﹐已立班﹐上禦殿差晚﹐杲日照耀﹐眾莫敢仰視﹐京注目﹐久而不瞬。謂同省曰「此公眞大貴人也。」或曰「公明知其貴﹐胡不少貶﹖而議論之間有不恕﹐何邪﹖」了翁誦老杜詩曰「射人先射馬﹐擒賊先擒王。且此人得志﹐乃國家之大賊﹐天下之大蜮。」遂以急速公事﹐請疏京悖逆姦詐十事。楊龜山見李伯紀﹐責降中造宅﹐謂人曰「李三好閒不得。」余嘗論作詩文﹐若不得其道﹐則千詩一詩﹐千句一句﹐自少壯至老熟﹐猶旦暮也。居仁之於詩﹐每一見一變﹐至於今乎其未已﹐此豈偶然哉﹖山谷云「詩意無窮﹐人之才有限。以有限之才﹐追無窮之意﹐𨿽淵明少陵﹐不能盡也。然不易其意﹐而造其語﹐謂之換骨法。規模其意形容之﹐謂之奪胎法。」韓退之《答李翺書》﹐老蘇《上歐公書》﹐最見爲文養气妙處。西漢自王褒以下文字﹐專事詞藻﹐不復簡古。而谷永等書﹐雜引經傳﹐無復己見﹐而古學遠矣。此學者所宜深戒。《漢髙紀》詔令雄健﹐《孝文紀》詔令溫潤﹐去先秦古書不遠﹐後世不能及。至孝武詔令﹐始事文采﹐亦浸衰矣。凡讀史﹐每看一傳﹐先定此人是何色目人﹕或道義﹐或才徳。大節無虧﹐人品旣定﹐然後看一傳文字如何。全篇文體旣已了然﹐後采摘人事﹐可爲何用﹐奇詞妙語﹐可以佐筆端者記之。如此讀史﹐庶不空遮眼也。若於此數者之中﹐只作一事功夫﹐恐未爲盡善耳。此惟室看史法。東坡三馬贊﹕「振鬣長鳴﹐萬馬皆喑。」此皆記不傳之妙﹐學文者能涵泳此等語﹐自然有入處。東坡云「意盡而言止者﹐天下之至言也。然而言止而意不盡﹐尢爲極致。如《禮記》《左傳》可見。」石林每夜必延諸子女兒婦列坐說《春秋》。聽者不悅曰「翁又講說《春秋》邪﹖」石林作文﹐必有格。昭慈上仙﹐石林入郡中制服﹐館於州北空相寺。方致思作慰表間﹐門人有見之者﹐方坐﹐復有謁者至﹐石林出迎接。案上有一編書﹐題云﹕文格十七。啟之﹐乃唐人慰表十三篇﹐皆當時相類者。石林凡看文字﹐采兩字以上對句﹐舉子用作賦﹐入仕用作四六﹐顯達用作制誥。兩字議論﹐舉子用作論策﹐入仕用作長書﹐顯達用作子。陳瑩中云「元丰乙丑﹐爲禮闈檢點官。時範淳夫同在院﹐與淳夫同捨﹐因語及顏子『不遷怒﹐不貳過』。範公言﹕『惟伯淳先生能之。』余問曰﹕『伯淳謂誰﹖』範公默然久之﹐曰﹕『君乃不知有程伯淳乎﹖』余謝曰﹕『生長東南﹐實未知之。』余時年二十九﹐自是常以寡陋自愧。」《易》乾卦一陰生爲後﹐二陰生爲遁。陰﹐小人像。陰至於二﹐則二與五相應﹐是君子與小人相應﹐而君子則當遁矣。故二陰生﹐卦則爲遁。此沈浚道源云。齊地有虫類蚯蚓﹐大者人謂之曲善﹐擘地以行﹐呼之聲也。孟子所謂﹕『吾必以仲子爲巨擘者』﹐卽蚯蚓之大者。蓋先嘗謂蚓﹐而後充其操。注以爲大指﹐非也。今之與楊﹑墨辯者﹐如追放豚。旣入其笠﹐又從而招之。說者以爲﹛艸立﹜闌也﹐非也﹐香白芷之類異名﹐豚之所甘﹐旣放之得所﹐又招之﹐非善治邪說者也。秦相檜﹐自遭施全見刺之後﹐常獨處一閣﹐𨿽奴僕﹐非命不敢輒入。季年違豫三衙﹐楊存中﹑成閔﹑趙密往問疾﹐召入室中﹐款語久之。言及近日表勛酒頗佳﹐表勛﹐賜酒名也﹐各贈兩器﹐皆降階謝復坐。顧無僕從﹐自攜出室﹐亦見駕馭之術。稅欲外嚴而內寬﹐酒欲內嚴而外寬。顯仁遺詔曰「東宮有千八百三十萬緡﹐奇數爲獻﹐遺世多疵。」文潞公遺張貴妃燈籠錦﹐事甚曖昧﹐蓋家人之節不謹故爾。文公初不知也﹐然公安受其謗而不辧﹐益見文公之容。釋氏但知極髙明﹐而不能道中庸。原其學本於和順﹐於道徳至理於義則違之﹐故治國不得。胡如村言「嘉以前士風﹐宰相與庶官書啟﹐具銜﹐前名後押字﹐外封全寫銜﹐封皮上頭乘簽子云﹕『書上某官』。士人用名紙﹐有官卽不用。弔慰人卽用名紙﹐如見士人。敬之者亦用門狀﹐見常人卽以手狀。」

