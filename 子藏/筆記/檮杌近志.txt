檮杌近志淸佚名

◎巴延三

巴延三制府﹐初任軍機司員﹐齷齪無他能﹐人爭鄙薄之。嘗當值宿﹐時西域用兵﹐夜有飛報至﹐大臣俱散出。淸乾隆帝問值宿者﹐以巴對。上呼至窗下﹐立降機宜﹐凡數百語。巴小臣﹐初覲龍顏﹐戰栗應命﹐出宮後一字不復記憶。時有上親侍小內臣鄂羅裏﹐人素聰黠﹐頗解上意﹐遂代其起艸。上閱之稱嘉者再﹐因問其名﹐默志之。數日語傅文忠曰「汝軍機有若等良材﹐奚不早登薦牘﹖」因立放潼關道﹐不數歲遂至兩廣總督。巴感激鄂切骨﹐常以恩人呼之。旣任封疆﹐毫無建樹﹐終以貪黷罷歸﹐爲鄂怨恚者再。以節鉞宗臣﹐而其才反不若閹豎﹐亦可醜也。

◎是鏡之詭詐

江陰是鏡﹐詭詐誕妄人也。胸無點墨﹐好自矜飾。海寧陳相國爲其所惑﹐髙東軒相國亦信之。尹健余侍郎督學江左﹐因二公之言﹐造廬請謁﹐結布衣交。鏡遂辟書院﹐招生徒﹐與當時守令往還﹐冠蓋絡繹。常州守黃靜山水年﹐亦與過從。其後因囑托公事不復往。鏡因於書院靜室中﹐供陳﹑髙﹑尹﹑黃四木主﹐俗所謂長生祿位也。稍有識者﹐皆非笑之。辛未﹐雷翠廷先生督學至﹐廣文以爲言﹐先生貽書令其來見﹐以覘其學。鏡不往而令廣文通意﹐欲先生造廬﹐如尹故事。先生笑曰「吾固知賢士不可召見﹐但恐吾往見後﹐則四公木主之外﹐又增一人﹐故不爲耳﹗」後數年﹐鏡爲鄕人告訐﹐亡命不知所終。鏡居村去市數里﹐有小路﹐如逾溝而行﹐則稍近數十步。鏡平生必由正路過橋﹐不趨捷也。一日市歸﹐途遇雨﹐行至溝旁﹐四顧無人﹐一躍而過。有童子匿橋下避雨﹐驚曰「是先生亦跳溝耶﹖」鏡餌以一錢﹐囑勿言。童子歸﹐其父詰錢所從來﹐遂爭傳是先生跳溝﹐聲名大損。

◎橫閈侍郎

雍正初年﹐大將軍羹堯寵眷甚渥﹐嘗入京陛見﹐世宗因命其於正大光明殿閱朝考卷﹐時復有所宣召。殿庭深邃﹐繞出前庭﹐路頗迂折。年方起座﹐聞後楹丹展欲然﹐四扉洞開。年趨視之﹐則某侍郎已橫閈於其旁﹐蓋啟扉以便其行也。時謂之橫閈侍郎云。

◎崇文門關吏需索之苛

吾國榷稅之關﹐以京師崇文門胥吏爲最侈且暴。言官屢劾﹐諭旨屢誡﹐而積習如故也。商賈行旅﹐赴試士子﹐均莫敢或抗。凡外吏入都﹐官職愈尊﹐則需索愈重。大臣展覲﹐亦從無與較者。吳江陸中丞以山東布政使陛見﹐關吏所索過奢﹐公實不能與﹐乃置衣被於外﹐攜一僕前行曰「我有身耳﹐何稅爲。」旣入﹐從故人借衾褥爲宿。事竣﹐還之而去﹐時以爲異聞。

◎崇文門兵役苛索

崇文門兵役﹐索難過客最苛﹐或有食物﹐羣攫食之。淸道光時﹐有何某者﹐嗜鼻煙﹐每行必攜精美古壺十數具﹐壺中皆貯美品。一日入城﹐盡爲門兵所攫。何某因告其友周姓﹐意極憤恨。周曰「此易耳﹐當爲君報之。」因研疥痂入鼻煙中﹐貯八九壺﹐僞爲過客入崇文門。門兵搜得煙壺甚喜﹐復攫之。越十餘月﹐周復入城﹐見門兵皆疥﹐大笑。兵詰之﹐周從容語前事﹐眾皆怒。周曰「疥已入髒﹐急懺猶可治﹐不然魚爛死矣。」眾懼﹐跪乞其方﹐誓以後不再索難。周因與藥﹐並屬急須懺罪。越數日﹐疥者皆瘥﹐自是門兵詰客稍稀矣。

◎淸初惟一之蠹吏

潘某者﹐忘其名﹐淸順治初京師大猾也。祖若父世爲部吏﹐明亡﹐悉收部中例案藏於家。淸人入關百度艸創﹐糾紛不可理﹐羣吏皆束手﹐潘以故得劫持上下爲姦﹐疆臣日輦金其門﹐富至累巨萬。初﹐潘窟穴於吏部﹐久之諸部吏皆歸之﹐奉爲宗主﹐由是日益發舒﹐起大宅京師﹐園林邸第﹐擬於王公。兩廊下如六部例﹐分置各房﹐榜曰某部某部。凡來關說某事者﹐則入某房而潘總其成。朝政交部議者﹐非盈其欲壑不得直﹐且遭嚴譴。家藏僞章﹐文書下行直省﹐多潛易之﹐奉行者莫辧焉。又招納豪猾亡命之徒﹐爲之耳目﹐有不慊意﹐輒暗殺之﹐莫得主名。內外大吏皆憚之﹐無有敢舉發者。已而流聞禁中﹐淸世祖以問大學士陳名夏﹐名夏不敢以實對。世祖震怒﹐命步軍統領逮之﹐發交刑部治罪﹐盡得其姦狀。爰書上﹐立置重典。並逮其羽黨數十人﹐治罪有差﹐京師爲之肅然。籍其家﹐得內外大吏交通文書兩巨篋﹐吏不敢匿﹐以聞。世祖不欲深治﹐詔焚之。翌日﹐世祖幸南書房﹐謂某翰林曰「潘一小吏﹐治之甚易。名夏輩何局促乃爾﹖」某翰林對曰「潘耳目多﹐聲气廣﹐恐朝廷未必盡治﹐言之或爲百口累。」世祖微哂曰「汝告名夏﹐今得安枕矣。」後數舉以戒廷臣。

◎包衣張鳳陽

康熙中﹐禮王邸中包衣人﹐有張鳳陽者﹐交結戚裏﹐專權弄威﹐气焰直傾朝右。時人諺曰「要做官﹐問索三。要講情﹐問老明。任之暫與長﹐要問張鳳陽。」蓋謂張與明﹑索二相也。張嘗憩於郊﹐有某中丞騶卒﹐呵張起立﹐張睨視曰「是何齷齪官﹐乃敢威焰若是。」未逾月﹐中丞卽遭白簡﹐一時勢焰﹐人莫之及。納蘭太傅髙江村等﹐款待賓客時﹐鳳陽裼裘露頂忝踞上位﹐座皆側目﹐禮王夙知其行﹐會董鄂公見罪於鳳陽﹐風陽卽率其徒入公宅﹐拆毀堂廡。公奔告王﹐王燕見仁皇帝時﹐遂免冠奏。上曰「汝家人﹐可自治之。」王歸﹐立斃杖下。未逾時﹐而孝惠章皇后之懿旨至﹐命免鳳陽罪﹐已無及矣。都人大悅﹐咸感王惠焉。

◎和珅姬妾

和珅有寵妾長二姑﹐所稱二夫人者。珅引帛時﹐賦七律二章挽之﹐並以自悼云「誰道今皇恩遇殊﹐法寬難爲罪臣舒。墜樓空有偕亡志﹐望闕難陳替死書。白練一條君自了﹐愁腸萬縷妾何如﹖可憐最是黃昏後﹐夢裏相逢醒也無。」﹝其一﹞「掩面登車涕淚潸﹐便如殘葉下秋山。籠中鸚鵡歸秦塞﹐馬上琵琶出漢關。自古桃花憐命薄﹐這番萍梗恨緣艱。傷心一派蘆溝水﹐直向東流竟不還。」﹝其二﹞又傳有吳卿伶者﹐蘇人﹐先爲平陽王中丞宣望妾﹐王坐事伏法吳門﹐蔣戟門侍郎錫棨得之﹐以獻於亶。珅敗﹐卿憐沒入官。作絕句八章﹐敍其悲怨云「曉妝驚落玉搔頭﹝正月初八日﹐曉起理鬟﹐驚聞籍沒﹞﹐宛在湖邊十二樓﹝王中丞撫浙時﹐起樓閣飾以寶玉﹐傳謂迷樓﹐和相池館皆仿王苑﹞。魂定暗傷樓外景﹐湖邊無水不東流。」﹝其一﹞「香稻入唇驚吐日﹝和處查封﹐有方餐者﹐囚驚吐哺﹞﹐海珍列鼎厭嘗時﹝王處查封﹐庖人方進燕窩湯﹐列屋皆然﹐食厭多陳幾上﹐兵役見之紛紛大嚼﹐謂之洋粉云﹞。蛾眉屈指年多少﹐到處滄桑知不知。」﹝其二﹞「緩歌慢舞畫難圖﹐月下樓臺冷繡褥。終夜相公看不足﹐朝天懶去情人扶。」﹝其三﹞「蓮開並蒂豈前因﹐虛擲鶯梭廿九春。回首可憐歌舞地﹐兩番俱是个中人。」﹝其四﹞「最不分明月夜魂﹐何曾芳艸怨王孫。梁間燕子來還去﹐害殺兒家是戟門。」﹝其五﹞「白雲深處老親存﹐十五年前笑語溫。夢裏輕舟無遠近﹐一聲款乃到吳門。」﹝其六﹞「村姬歡笑不知貧﹐長袖輕裾帶翠顰。三十六年秦女恨﹐卿憐猶是淺嘗人。」﹝其七﹞「冷夜癡兒掩淚題﹐他年應變杜鵑啼。啼時休向漳河畔﹐銅爵春深燕子棲。」﹝其八﹞珅死時年未六十﹐先患足軟﹐每夜半﹐生剝犬皮一﹐縛兩膝上﹐始入朝﹐𨿽盛暑不能去。

◎法和尙

乾隆中有法和尙者﹐居城東某寺﹐勢甚薰赫﹐所結交皆王公貴客。於寺中設賭局﹐誘富室子弟聚博。又私蓄諸女伎﹐日夜淫縱﹐富逾王侯﹐人莫敢櫻。裏毅公阿里衮惡其壞法﹐乃令番役陰夜逾垣擒之﹐盡獲其不法諸狀。阿恐獄緩﹐爲之緩頰者眾﹐乃徧集諸寺僧寮﹐立斃杖下。逾時要津之托始至﹐已無及矣﹐人爭快之。至於市井間繪圖鬻賣﹐久之未已。

◎西山活佛

乾隆乙巳﹑丙午間﹐有順義民婦張李氏善醫術﹐兼工符篆祈禱之事﹐病者服其藥輒瘥。又有宦家婦女﹐爲之延譽。大學士三寶之寡媳﹐巡撫圖思徳之媳﹐各施銀數萬兩﹐並拜張李氏爲母。爭建西山三教庵﹑西峯寺與之居﹐虔爲供泰﹐號爲西山老佛。後燒香者旣眾﹐男婦雜沓﹐頗有桑間濮上之疑﹐爲步軍統領所懲治﹐奉旨張李氏伏法。旗族婦女﹐交家長嚴加管束﹐其風始熄。事詳《秋坪新語》。

◎私造假印案

嘉慶己巳冬﹐工部有書吏王書常者﹐私鐫假印﹐冒支國帑。其於欽派歲修工程﹐皆假捏大員名姓﹐重復向戶曹支領﹐每歲耗銀至數十餘萬。久之爲工頭某告發﹐始置書常於法﹐大吏降黜有差。夫水曹支領銀兩﹐必須諸司空簽押畢﹐關知戶曹﹐度支大員復加查核﹐然後發帑。定例本爲詳愼﹐乃諸部曹夤緣爲姦﹐伺大員談笑會飲時﹐將稿文雁行斜進﹐諸大員不復寓目﹐仰視屋梁﹐手畫大諾而已﹐更有請幕友代畫者﹐其習已久﹐故使蠹胥得以肆其姦志。嗟夫﹐於照常供職之事﹐尙復泄沓若此﹐又安望其興利除獘﹐實心辦事哉﹗

◎伊桑阿之無恥

貴州中丞伊桑阿﹐髙文端公兄子也。累任封疆﹐以貪黷聞﹐爲下吏舉發。淸帝命初頤園侍郎往訊得實﹐解京正法。淸帝怒其暴虐﹐復遣侍郎瑚圖靈阿於中道賜死。伊初聞旨﹐以爲詐僞﹐不肯受命﹐瑚使人縛之﹐乃叩頭乞貸須臾﹐以待恩命之至。瑚笑曰「曩昔威望﹐皆往何處去也﹖」因以帛勒斃。夫以封疆世族﹐至於玩法致罪﹐已無顏以對人﹐乃搖尾乞憐﹐如犬彘就死狀﹐眞不知是何肺腑也。

◎劇盜陳阿尖

無錫北門塘陳阿尖﹐農家子也。六七歲時﹐有販魚蛋者過其門﹐陳赤體竊一尾﹐背貼墻上掩之。復竊兩蛋夾兩肋﹐手垂於地﹐客不知也。比去﹐陳持以歸﹐母大喜﹐陳亦自得計﹐因萌學竊意﹐由是專志拳棒﹐習輕身術﹐數歲藝成。所耕田左塘之南﹐須迂道從橋上過﹐方可耕作﹐陳能以鐵鋤點水超越而過。有巨盜泊舟塘岸﹐見而大驚﹐因從之。陳𨿽僞爲力田﹐實則行竊﹐數年後﹐家大裕﹐亦不作農矣。嘗於雪夜往蘇州﹐一夕竊二千金歸﹐藏圮橋下。去時雪上無迹﹐回則倒著艸履。至南門﹐天又未曙﹐故竊賣漿家銅具。爲主人所見﹐縛送邑宰﹐禁之。明日﹐蘇人失竊﹐鳴縣捕之。有老捕見艸履印﹐疑陳所爲。至錫探之﹐則是日行竊賣漿家﹐犯案非能至蘇州者﹐其艸履迹印﹐故示奇也。釋後﹐行竊他省﹐道經海鹽。時陳姓以富名天下﹐而家中上下﹐俱有絕技。有幼女年及笄﹐尢驍勇矯捷﹐與婢住旁樓﹐司守銀室。陳思竊之﹐而畏不敵﹐姑竄身入髙墻。望樓中一燈熒熒﹐人聲俱寂﹐疾下。出具燭之﹐見鐵柵封鎖甚固﹐知爲藏鏹所﹐扳去鐵條﹐方欲入﹐忽窗環作聲﹐一靑衣女自樓飛下。陳大驚﹐欲遁不及﹐出利刃與鬥。靑衣起一足踢去之﹐陳遂爲所執﹐提置樓上。見一女坐牀頭﹐紅裳繡衤頡﹐美麗絕倫﹐笑謂陳曰「子亦太不諒﹐欲錢則不妨明言﹐何作此不良行﹐試問汝有何術﹖」陳唯唯稱不敢。固問之﹐曰「輕身耳﹐」女顧靑衣取大藤笆至﹐置上樓﹐令陳足履其口﹐不得已走之五十餘周﹐汗出如瀋﹐遂下。蓋陳𨿽身輕﹐百餘步必一履地養力﹐乃可重走。女曰「如此伎倆﹐亦思作賊﹐吾家小婢﹐尙可勝汝。」命靑衣試之數百周方下﹐並無喘色。陳愈驚﹐知不能免﹐遙瞷樓後一窗未鍵﹐乘不備﹐聳身疾遁。女以蓮鉤蹴之曰「便宜汝﹐不追也。」陳覺臂奇痛﹐星夜回裏﹐燭之﹐靑紫已滿﹐醫數月而愈。然竊心未攺﹐後競被獲。邑令以陳案甚多﹐詳置重典。臨刑呼母至﹐謂欲一含乳﹐死乃目瞑。母憐其子﹐袒胸使含之。陳盡力咬去一乳﹐恨曰「若早勗我以正﹐何至今日﹖」

◎王國寶

王國寶者﹐明太湖盜也。國初歸降洪文襄公﹐以其人敏捷﹐因薦授蘇州巡撫。性殘暴﹐一時縉紳故老﹐無不被其害者。又因抗糧案株連生員數百﹐盡行斥革﹐震動一時。後又交通鄭氏﹐欲以地附﹐爲制府麻文僖公勒吉所知。因搬取其兵馬糧餉﹐盡赴江寧﹐然後露章劾之。國寶偵知﹐欲逃﹐城門已閉﹐因夫婦縊死鐘樓。

◎瞿圃狀元

乾隆初﹐有粵東殿撰﹐以少年擅巍科﹐揚歷中外﹐頗受上知遇。然不甚通文理﹐嘗讀孔子「觀射於矍相之圃﹐」讀「矍」爲「瞿」﹐人皆笑之﹐呼爲「瞿圃狀元」云。又有某殿撰任湖北道﹐丁艱歸。會有楚中人貌甚猙獰﹐挾巨斧於其宅旁﹐日相窺伺﹐爲其覺察﹐因遞解歸﹐終不知何事以致之﹐蓋有夙怨故也。後居家修池塘﹐猝中風卒。是日雷雨異常﹐眾皆謂其爲雷所擊云。

◎記閔鶚元

閔撫軍鶚元﹐烏程人。中乙丑進士﹐累任安徽江蘇巡撫。初任皖時﹐以廉潔白重﹐布衣蔬食。接見僚屬﹐必談《性理》《近思錄》諸書﹐背誦如瀉水狀﹐人皆懾服。袁簡齋先生笑曰「如其廉潔果實﹐不過髙辛氏之孽子流耳﹐況外木彊而內多狡詐﹐不近人情﹐乃公孫弘﹑盧杞之毒﹐徒貽害蒼生耳。」人皆以其言爲過當。及撫吳日﹐頗攺前節﹐苞苴日進﹐動逾千萬﹐人始服袁之言。時李昭信相國以貪墨獲罪﹐上嚴諭﹐令各督撫議其罪。人皆希上旨﹐以爲可誅。獨閔探知上有憐才意﹐乃以議貴﹑議功爲言﹐復以諸督撫養廉實不敷用﹐必須受諸陋規﹐始足以充公項等語。上𨿽嚴斥﹐心是其言。李相因之末減其罪﹐時以其弟獲罪﹐降爲三品頂戴。故吳人諺曰「議貴議功﹐一言活昭信中堂﹐難逃靑史。僞仁僞義﹐三品畱江蘇巡撫﹐無補蒼生。」後以庇屬員冒徵案獲罪遣戍﹐人爭快之。其家置產券約皆惟書文字﹐蓋防籍沒也﹐其用心溪刻如此。

◎好奇售僞

近代收藏家﹐往往胸無點墨﹐而自矜博雅。牟利之輩﹐遂不憚多方增飾﹐卽以其矜者紿之﹐使之人其彀中而不覺焉﹐亦可嗤矣。南昌賈人錢子明﹐饒於資﹐好藏古器。嘗以巨鏹置案頭曰「世有奇珍﹐余豈惜此﹖」或以彜鼎書畫來者﹐則曰「此縱佳﹐猶恆有物﹐何取乎﹖」一日客攜一古錦匣至﹐內有物﹐其形似繭﹐而大如瓢﹐長盡許﹐色白﹐微見靑斑﹐搖之內有聲。云「系某宦家藏﹐傳世旣久﹐子孫不知其名﹐並不識其用﹐惟承上世之囑﹐以故寶藏至今。聞君精於鑑古﹐特假一觀﹐冀有所示。」錢因笑置之。越日有同好某來訪﹐錢言及之。某曰「嘗觀《異物志》﹐載員嶠山有冰蠶﹐長七寸﹐色黑﹐有鱗角﹐以霜雪覆之﹐然後作繭。繭長一尺﹐織爲文錦﹐入水不濡﹐投火不燎﹐唐堯時海人獻之。堯以爲黼黻﹐此其是乎﹖若然﹐眞無價物也。」錢檢書閱之﹐良是。乃邀客﹐欲破繭以驗﹐客不可﹐錢曰「驗之若合﹐願以千金爲贈﹐否則亦以數縑之值償之可乎﹖」客遂商於物主﹐議旣定﹐乃破之。內果蠶臘﹐色純黑﹐麟角可辧﹐入水不濡。客曰「今惟投諸火矣﹐兩家其勿悔。」物主請置於金於前而後驗。時某亦在座﹐私謂錢曰「今已試數端﹐諒非僞物﹐盍減厥值而不竟其驗乎﹖」錢然其說﹐遂以半價得之。旣得視爲至寶﹐終亦不敢入火。後泄其謀﹐蓋同好者因其言誇﹐故紿之。入水不濡者﹐塗以白蠟也。

又某邑富室詹某﹐胥人子也。或譏其不學﹐乃出資市書﹐不數年而東觀西園之富﹐不是過矣。惟是牙纖錦帙﹐藉以飾觀﹐曾未寓目。同邑某羨書賈之獲殊厚也﹐乃於郡中覓得抄本書百卷﹐以五十金得之。冀售善價﹐而詹竟不閱﹐卻其書。某窘﹐乃商於詹之戚全某。全固稍通文墨﹐爲詹所信任者。問某需價幾何﹖曰「得三百金足矣。」全曰「然﹐則當售八百金耳﹐以四百金與我﹐尙有百金﹐分給其司籍者。書當假我一觀﹐緩七日來取。」某唯唯。及期﹐全令易一人將書去﹐並授其言﹐且曰「如我教﹐價可得矣。」其書詹本未閱﹐置而不疑。越日﹐全至詹處﹐翻閱諸本﹐檢得是書。佯詫曰「此籍何來﹖」詹曰「亦欲售者。」全曰「索價幾何﹖」曰「未之問也。」全曰「速與議價﹐遲恐爲識者所得。」詹問﹕「是書何所奇﹖」全曰「書成某代﹐素無刊板﹐世惟二部。一藏內府﹐一在民間。前朝某相國﹐懸萬金求之不得﹐不意今入賈人之手。」因於架上取四庫書目﹐檢示詹﹐果如所語。詹喜曰「余費金巨萬﹐藏書𨿽充棟﹐恰愧無祕本﹐今始得矣。」未幾﹐某往取書。詹問值﹐某曰「事不諧矣﹐此書系郡宦家藏﹐爲其子弟所竊﹐昨已有人蹤迹至﹐急欲收歸﹐不能售也。」詹曰「旣不欲售﹐何來我家﹐余有例﹐來書不售者﹐照書價罰其半﹐是書價幾何也﹖」某乞免﹐詹靳不許。某曰「若此勢必成訟﹐事將不可解矣。」時全亦在旁﹐從容言曰「竊書者﹐諒不敢歸﹐今姑厚賂來人﹐但言無蹤迹可耳。」詹令某卽往商﹐價固勿論。某再往返﹐始言非千金不可。全勸給八百金而成。詹旣得書﹐全曰「此宦家物﹐若泄於人﹐必滋訟累。」詹遂祕之﹐其謀終不泄。聞四庫書目所載﹐全蓋陰抽其架上之書﹐嵌鈔本名﹐僞撰提要﹐仿原樣鐫頁以易之耳。噫﹗是與冰蠶繭何以異哉﹖

◎達瓦齊之愚呆

伊犁之役﹐準汗達瓦齊被虜﹐淸帝以達人固庸愨可憫﹐特赦之。封以親王﹐賜第寶禪寺街﹐擇誠隱郡王孫女配之。然不耐中國風俗﹐日惟向大池驅鵝鴨﹐浴其中以爲樂而已。體極肥﹐面大於盤﹐腰腹十圍﹐羴气不可近。上命爲禦前侍衛﹐以優容之。

◎煤駝禦史

淸雍正時﹐凡滿漢科道﹐皆令輪班奏事﹐如曠職者﹐立加罷斥。有滿洲禦史某﹐奏禁賣煤人毋許橫騎駝背﹐以防顚越。上斥其官﹐時傳以爲笑柄﹐謂之「煤駝禦史」云。

◎王西莊之貪

王西莊未第時﹐嘗館富室家﹐每入宅時﹐必雙手作摟物狀。人問之﹐曰「欲將其財旺气摟入已懷也。」及仕宦後﹐秦諉楚訁垂﹐多所乾沒。人問之曰「先生學問富有﹐而乃貪吝不已﹐不畏後世之名節乎﹖」公曰「貪鄙不過一時之嘲﹐學問乃千古之業。余自信文名可以傳世﹐至百年後﹐口碑己沒﹐而著作常存﹐吾之道徳文章猶自在也。」故所著書多慷慨激昂語﹐蓋自掩貪陋也。

◎耿藩之白石獅

粵東旣定﹐建平南﹑靖南二王府﹐東西相望﹐備極雄麗。而靖藩性尢汰侈﹐謂門前兩獅﹐必用白石琢成﹐而石以星巖者爲良。乃飛檄肇慶﹐行髙要縣取之。時浙中楊自西雍建爲邑令﹐承命開鑿﹐督促頻繁﹐斧斤丁丁﹐晝夜不得暫息﹐僅獲胚石二具。駕以艨艟﹐至行峽口﹐舟不勝載﹐與石俱沈。復命更取﹐其督愈亟﹐藩官日暄詢於堂﹐令惟俯首隱忍而已。未幾雍建內擢兵垣﹐疏言粵東不堪兩王﹐條其累民之獘二十餘事﹐因遷耿於閩﹐後其府已攺將軍第。而猙獰列峙於門者﹐猶是楊公經營之石也。

◎五華山故宮

南五華山﹐永曆故宮在其上。順治丁亥﹐洪承疇督師由貴竹大路取滇﹐李定國拒戰曲靖。吳三桂由廣西﹑四川旁搗其虛﹐至黃艸壩﹐入省城。永曆遁至阿瓦﹐三桂重購得之﹐縊於貴陽府。三桂以功封平西王﹐遂據山上故宮﹐增修二十餘載﹐備極崇麗。康熙癸丑﹐三桂反﹐出攻長沙抗命﹐乙卯﹐僭尊號﹐丁巳﹐病死。僞周洪化其孫也。戊午﹐諸王貝勒討賊﹐駐軍曲靖。賴將軍平耿精忠﹐由福建進徵西粵﹐亦由四川黃艸壩直薄省城﹐俘僞洪化斬之﹐滇南大定。康熙癸亥﹐金陵邵子爲章赴幕楚雄﹐訪其父老得實﹐題四截句於壁﹐一時爭相傳和。詩曰「百萬雄師睥睨間﹐先朝一脈絕南蠻。擒人卽是人擒路﹐誰道天公不好還。」「軍威南朔敢稱雄﹐轉眼興亡一瞬中。他日龍門成紀傳﹐君臣父子總無公。」「行營歷歷艸萋萋﹐銅柱摩崖手自題。虎豹無睛威尙在﹐老軍猶說舊平西。」「天半起觚稜﹐不盡亭臺取次登。心力剛枯人事去﹐秋風誰與哭西陵。」邵子詩筆敏妙。惜有濡頭之癖﹐落魄寡儔﹐故不甚顯於時。

◎楊玉科逸事

楊玉科統領﹐以克復南大理府起家﹐得資不計其數。挾巨金﹐遊上海﹐揮霍無度﹐販珠玉者不絕於門。楊玉科遊滬時﹐備金釧數十事﹐盛之以匣﹐使僕挾之隨行。每有悅者﹐卽求肌膚親﹐勿問晝夜也。事已﹐呼僕進匣﹐令妓自擇金釧一雙。間有貪者﹐求其二﹐亦弗靳也。每悅一妓﹐則以數千金娶之去。鴇有不從者﹐則以勢劫之。然娶去後﹐稍拂其意﹐卽逐之去。鴇輩惡其攘奪錢樹子也﹐每布謠言﹐謂楊統領之待婢妾﹐若待軍士然﹐恆以軍法從事﹐稍不合意﹐卽殺頭云云。以故諸妓漸畏之。其實國家之軍法﹐楊何能施之於家庭﹖不過其人暴戾實甚。其妾某﹐偶觸其怒﹐時值六月﹐楊褫其衣﹐亦身縛之於烈日中﹐終日未已﹐經諸人環跪代求﹐始釋而逐之。類此者蓋不可勝紀云。中法之役﹐告奮勇﹐赴前敵﹐戰歿於陣前﹐事聞於朝﹐得旨優卹。楊在日﹐諸妾均令見客﹐不回避。一日﹐其友袁某至﹐適其妾花小寶在侍﹐袁屢顧之﹐楊曰「汝喜之耶﹖當以爲贈。」立呼肩輿﹐送至袁處。

◎紀應夔丞翁梅倩

翁梅倩矮而肥﹐腰圓背厚﹐面短而闊﹐膚色焦黃﹐頸縮肩聳﹐貌甚不揚﹐而以能歌稱於時。前《繁華報》曾戲以北裏諸姬﹐擬《水滸傳》中一人﹐所擬者𨿽未必皆洽﹐而擬翁梅倩爲豹子頭林沖﹐則見者無不絕倒。蓋非妙在林沖﹐而妙在豹子頭也。審是﹐則翁梅倩之尊範可想矣。時有應桂馨者﹐浙江鄞縣人﹐父文生﹐爲上海石匠包工頭﹐因此致富。桂馨性喜揮霍﹐好結納﹐耗去家資十餘萬﹐見翁大悅之﹐納爲室。豈眞嗜好與俗殊酸鹹者耶﹖或曰「彼石匠之子﹐非悅之也﹐將世其業﹐取翁梅倩去﹐將以爲翁仲之型模也。」是則近之矣。亡何﹐應以事涉訟﹐翁乘間逸出﹐仍理舊業。會寓滬西人賽馬﹐北裏積習﹐遇賽馬日﹐必乘車往觀﹐衣飾服禦﹐窮極奢侈。翁初出﹐窘甚﹐適有販珠寶者許某至﹐翁向購珠花爲飾﹐值近千金。僞稱三四日卽償其值﹐意將假以壯此數日觀瞻﹐而後壁還之也。許窺知其意﹐僅越二日﹐卽往索值﹐且急。翁無以應﹐許乃偕偵探者至﹐將窘之。翁猝然謂偵探曰「我於渠有肌膚親﹐渠故持此作纏頭費者﹐而索值也耶﹖」偵探乃轉憝許﹐許無可辯﹐翁遂從此擁有之矣。會客有購彩票者﹐贈以一紙﹐旣揭曉﹐中大彩﹐獲數千金。自是姊妹行皆艷羨之﹐謂翁梅倩之後福﹐正未艾也。詎有盜﹐夜入其室﹐盡捲所有以去。非獨數千金盡失﹐卽所詐得之珠花﹐亦不翼而飛矣。翁大窘﹐气焰盡殺。年漸長﹐貌益寢﹐乃由娼入優﹐往來於沽津長江一帶﹐演髦兒戲以自給。

◎蘇寶寶小傳

情天樓蘇寶寶﹐父浦東人﹐生三女﹐寶寶居次。幼時黃毛蓬首﹐呆稚蠢笨。其姊名媛媛﹐恣睢放浪﹐操淫業於上海鼎丰裏。尋遷於壽康弄﹐好暱細人優伶﹐盡得市井暴厲跳蕩不羈之習。每赴客召﹐昂頭大步﹐目無餘人﹐故狎客及北裏姊妹﹐以「老英雄」三字錫之﹐媛媛亦直受不辭也。寶寶幼年﹐依姊氏爲活﹐心竊羨之。於是舉止動作﹐悉模擬姊氏﹐嘗私語婢媼﹐謂他日者﹐或苟能與阿姊馳驅於壇坫間﹐俾人謂弱妹不弱﹐予願足矣。浸長﹐跳蕩不羈﹐一如乃姊所爲。又生有媚骨﹐能修飾﹐當其一曲淸歌﹐柔聲作態﹐人謂媛媛或不及也。先是嬡媛有面首任公子者﹐藉觀察公之餘焰﹐與媛媛歡好無間。任故美少年﹐揮霍無度﹐寶寶是年已十五﹐心愛慕之。會當盛暑﹐任二與媛媛約﹐以午夜駕車遊於避暑園。任至﹐則媛媛應召出。寶寶紿之曰「阿姊俟汝不及﹐已先行﹐予亦欲駕車夜遊﹐可共載也。」言畢﹐流目送盼﹐若不勝情。任本能手﹐知言外意﹐遂偕之同乘。及歸﹐則寶寶呻吟若受重疾。媛媛偵知其故﹐大暴怒﹐笞其妹﹐並與任絕。寶寶遂訴其母曰「兒年長矣﹐不欲倚姊爲食﹐且姊之所能者﹐兒胥能之﹐願母假以憑借﹐俾自建白。」母壯之﹐卜吉日﹐飾寶寶應觴。月餘﹐名大噪。顧寶寶志不在營業﹐日與無賴少年伍﹐凡達官巨商﹐臃腫蹣跚﹐或拳髭如蝟﹐聲如牛吼者﹐縱揮巨金﹐不與之交一語。嘗告姊妹行﹐謂頃來狎客﹐亦太不自量﹐不自省面目何狀﹐卽欲向美人作種種醜態﹐誠天下之恨事也﹗客微聞之﹐均自慚形穢而去。未幾生涯日趨冷淡﹐而寶寶落落如故。每謂吾儕操業﹐須有擒賊先擒王之气槪﹐若時會不來﹐毋寧自擇面首﹐以樂晨夕。遂日馳逐於劇場﹐見令人之膂力過人﹐技藝出眾者﹐輒回眸送睞﹐思得一當。先暱春桂某伶﹐次及新劇場某伶﹐尢悅花旦周蕙芳。周儇黠尢甚﹐謂寶寶閱人太多﹐誠愛我者﹐以盟誓爲要﹐以金錢爲質。是時﹐寶寶已見棄於嫖界闊人所謂胡九爺者。胡多金錢﹐初悅寶寶﹐擲纏頭無數﹐及與之絕﹐寶寶遂無所挹注﹐且怨周之要挾也。日爲流言醜語以詬周﹐固銜之﹐陰使人告於寶寶﹐謂願和好﹐請過其私室﹐圖良﹤賣見﹥。寶寶信之﹐驅車往。則周預約伶人無數﹐恣意辱之。寶寶號而出﹐車至泥城橋﹐復有輟業伶人某﹐自車中攫寶寶下﹐痛毆無算﹐血被其面。歸以語丹徒某公子﹐訴之警署。寶寶遂輟應召﹐養疾於鴻興裏私宅。寶寶放縱久﹐獨處無聊﹐舊態復作。有匠人子綽號機器炮者﹐往就之。匠人之子﹐性慳吝﹐一錢如命﹐不三日而絕交﹐於是寶寶益住傺。其母憂之﹐百方諭寶寶﹐復出操淫業﹐更名情天樓﹐而營業復不振。蓋寶寶常持擒賊擒王主義﹐苟不得者﹐毋寧美男子。而上海狎客之面目秀好者﹐皆非揮霍之流也。寶寶債臺百級﹐摒擋無術。會海上老妓梁溪李寓歸自都門﹐素契寶寶﹐謂是兒必終能貴顯﹐惜非其地。商諸寶寶及其母﹐爲措一千二百金償夙逋﹐攜之北上。會有浙人黃三者﹐充役於某洋行﹐能結交權貴﹐奔走邸府。遂以寶寶介紹於某邸某二爺﹐並私語寶寶﹐此貴人﹐汝能籠絡之﹐富貴且立致。寶寶欣然曰「今而後遂吾初志矣」遂曲致其曩在上海劇場流目倩笑之技﹐有過之無不及。某二爺大喜﹐及夕定情。翌日﹐卽令黃於原價一千二百金外﹐另加千金﹐由梁溪攜之登車﹐載往蘇州胡同黃三宅內暫住。事爲《燕報》揭載﹐滿城風雨﹐哄動一時。某二爺懼﹐商諸黃三及寶寶。爲暫避耳目計﹐移寓天津裕中旅館。寶寶以電告其母若姊﹐謂貴人遇我良厚﹐車馬衣服﹐玩好珍飾﹐靡不如志。曩者母姊謂我不成器﹐今何如矣。又言思親甚切﹐請以三月間來津﹐此間樂﹐可共富貴云。

◎王景琦之奇遇

《聆風﹛移﹜雜綴》云「淸穆宗禦極時﹐春秋鼎盛﹐好微服冶遊。然微行時從者僅一二內臣﹐苦無便給之士﹐爲其狎邪侶﹐未能曲盡遊興。京師著名之飯莊曰「宣徳樓」。一日﹐王景琦太史﹐偕某部郎小酌樓中。王擅二簧﹐某部郎長昆曲﹐乃以紅牙檀板﹐各獻所長。一曲旣終﹐隔座一客﹐欣然至前﹐詢太史等姓名官階。曰「所奏曲良佳﹐盍爲我再奏一曲。」視其人气度髙華﹐口吻名貴﹐太史心知其異﹐乃如命爲之再歌。歌未竟﹐驀有二少年被華服立簾外探望﹐見客則拱立肅然。俄而車馬喧闐﹐人傳恭王至。行馬數十﹐奉一朱輪車﹐停樓下。恭王從容下車﹐入與客耳語。久之客始微頷﹐怏怏從之去。客登車﹐恭王爲之跨轅﹐遊龍流水﹐頃刻已渺。太史與某部郎皆心驚不已﹐知遇上也。不數日﹐上諭下﹐二人皆不次晉秩。某部郎以枉道爲恥﹐辭不拜。太史則數遷至侍郎﹐宏徳殿行走。所以盅惑上者﹐無所不至。上竟以此得痼疾不起﹐所謂出痘者﹐醫官飾詞也。及薨﹐人有撰挽聯諷其事者云「宏徳殿﹑宣徳樓﹑徳業無疆﹐且喜詞人工詞曲﹔進春方﹐獻春策﹐春光有限﹐可憐天子出天花。」王后爲陳六舟彈劾革職﹐永不敍用。陳疏如神禹之鼎﹐而措辭又含蓄得體。惜不記憶云。

◎記萬人迷

數年前京諺有曰「六部三司官﹐大榮小那端老四﹔九城五名妓﹐雙鳳二姐萬人迷。」榮爲榮銓﹔那﹐那桐﹔端﹐端方也。雙鳳﹐大金鳳﹑小金鳳﹐二姐未詳。萬人迷本名不知云何﹐初爲某副都統婢﹐與僕私通﹐事覺﹐某都統並逐之。萬人迷語僕﹕「汝儂當自審所處﹐坐食當僵死矣。」又云「聞南城勾欄有百班順者﹐其掌班甚良善﹐某將往依之。」語畢﹐卽驅車自投﹐鬻身於百順﹐得價四百金。以百金與僕曰「以此爲決。」以三百金飾妝閣﹑購衾枕﹐陳設華麗。數日﹐萬人迷名大噪。武威張天石云「吾來京﹐猶及見萬人迷﹐貌亦平平耳。獨其英采煥發﹐精神肆應﹐見者眼熱﹐暱者心醉﹐不知所以然也。」海某﹐內務府郎中﹐以暱萬人迷故﹐傾其家。會歲終﹐索逋者麇集﹐海遁之百順班。萬人迷詢知其故﹐謂海曰「吾前言以身事君﹐君見容否﹖如諾我﹐今日卽返君宅﹐債事當爲君了之。」海大喜﹐萬卽代海出千金交鴇﹐返宅﹐出金料量債事畢。以其餘購田宅﹐數年富倍曩昔。萬人迷初精於擇術﹐繼明於知人﹐故十年後﹐聞萬人迷之名者﹐尢嘖嘖稱羨不置﹐非偶然也。

◎肅親王戲癖

晚淸王公貴人﹐嗜戲成癖。相傳肅王善耆﹐嘗與名伶楊小朵合演《翠屏山》。肅扮石秀﹐楊飾潘巧云。當巧云峻詞斥逐石秀之時﹐石秀抗辯不屈。巧云厲聲呵曰「你今天就是王爺﹐也得給我滚出去。」四座觀劇者﹐皆相顧失色﹐楊伶談笑自若﹐而扮石秀之善耆﹐乃更樂不可支也。叫天嘗語人曰「我死後得我傳者﹐惟某王爺一人而已。」或云卽肅王也。善耆在宗室中雅號明達﹐而所行所爲乃如此。當庚戌夏間﹐名省代表以請願國會集京師﹐晉謁肅﹐談次﹐邸忽取帽擲於案﹐大聲唱「先帝爺白帝城」云云。諸代表悚然大驚異。肅徐笑曰「諸君無爾﹐咱們都是好朋友。你們也不說是代表﹐我也不說是王爺﹐橫豎咱們樂一晌兒就得了。」卽此觀之﹐則知世所傳合演《翠屏山》一事﹐決非子虛烏有也。

◎記謝珊珊

淸季南妓北來者﹐自賽金花外﹐繼以林桂生﹑謝珊珊及珊珊之妹四寶。珊珊善歌﹐與貝子載振暱。一日招至東城余園侑酒﹐備極褻。禦史張元奇專摺參之﹐謂其爲珊珊傅粉調脂﹐失大臣體。摺上﹐慶王奕爲掩飾耳目計﹐下令盡封閉南城妓館﹐逐蘇妓南旋。一時鶯鶯燕燕﹐紛紛逃匿﹐亦小劫也。載振本童呆﹐使英返﹐卽任商部尙書﹐年未弱冠耳。庚子變後﹐淸廷旣知外人富彊﹐根於重商﹐特設商部以資董理。而乃任童呆若載振者主其事﹐則所謂重商者亦可想矣。謝珊珊貌平平﹐論丰致且不及其妹四寶﹐特善酬應耳。珊珊南返後﹐不敢北遊﹐惟四寶仍不時來往京滬。五年前傳其爲某貴人妾。無幾﹐復來京﹐張艷幟於韓家潭。時人擬之孫行者﹐又制燈虎譏之云「而今擱起成親事。」亦雅謔也。

◎定王笑語

榦隆末﹐定王屢攝金吾印信。一日正陽門火﹐延及民居﹐王馳救之。有娼家避火﹐羣立巷口﹐粉白黛綠者數十人﹐王不識﹐詫曰「是家女子﹐何若是之多也﹖」人爭笑之。胡亥不辧鹿馬﹐晉惠不知菽麥﹐世上癡人﹐可謂無獨有偶。𨿽然﹐是固乾﹑嘉時之貴冑也﹐使生光緒之季﹐則風流隊中﹐將推此輩爲領袖矣。

◎沈浚羣芳榜

華亭石臼鋪沈氏﹐饒於財。有沈浚者﹐幼孤﹐母甚姑息。旣遊庠﹐益聽其厚資出入﹐乃愈放蕩。時山陰王季重﹐秉鐸華亭﹐浚與交甚歡。王與學使李懋芳同鄕﹐自恃前輩﹐負才望﹐凡有言﹐無慮不從。值浚就試遺才﹐王曰「吾已爲子地矣﹐但於題下明書『華亭沈浚』四字﹐當無不取」。沈如其言。李見甚怒﹐檄府提究。乃挽要人﹐關說多方﹐僅免笞辱﹐仍除其名。越數年﹐攺名休文﹐復入泮。時更狂肆﹐縱爲狹邪遊。薄松郡無名姝﹐出遊蘇臺。日往來平康﹐品諸色技。作花案﹕某爲狀元﹐某榜眼﹐某探花。名羣芳榜。爭前列者﹐率厚賄之。擇日迎狀元﹐一郡若狂。按君李森先﹐廉得其實﹐飭差密捕﹐立斃杖下。沈貌寢﹐霍一目﹐而須長過腹。受杖時﹐頭著於階﹐宛轉支撐﹐幾致盡落。嗟乎﹐輕薄子以遊蕩賈禍﹐至於破家﹐甚且殞命﹐固咎由自取。然當時以花榜而置死刑﹐豈得謂罰當其罪歟﹖

◎燒坯

康熙末年﹐總督噶禮由晉撫升任兩江﹐辦事勤敏﹐喜著聲威。當以南闈號捨逼窄﹐請旨增建﹐卽今平江府各字號是也。而貪婪不法﹐無敢言者。辛卯歲﹐江南科場事發﹐噶禮護之﹐得銀數十萬兩。又大縱估客糶米出洋﹐米價一時騰躍﹐以至軍民交怨。時儀封張淸恪公﹝伯行﹞爲江蘇巡撫﹐密飭查拿﹐果得總督令箭﹐並訪獲張元隆等交通海賊情狀﹐以實參奏。聖祖震怒﹐正欽差張鵬翮出京審辦科場﹐兼訊噶禮。而噶禮權勢甚盛﹐遂以反誣革張伯行職。事聞﹐聖祖曰﹕朕素所知張伯行爲天下第一淸官﹐著加恩免議。旋調倉場侍郎。而罰噶禮修熱河城工﹐以贖前愆。五十一年九月﹐上知城工未完﹐懈於督辦﹐遂以噶禮拿交刑部。適噶禮之母詣都察院訟禮忤逆﹐令家人進毒殺母等事﹐奉旨廷訊﹐果然。發部議﹐以淩遲處死。上命先將噶禮眼珠打出﹐又割其兩耳。籍沒其家﹐妻子同謀﹐法皆斬首。其母恨禮甚﹐又詣刑部請照陶和气例﹐淩遲後焚屍揚灰。有旨賜帛﹐而噶禮又賄囑帛系未絕時﹐卽行棺殮。監絞官候至夜分﹐忽聞棺中語云「人去矣﹐我可出也。」聞者大駭﹐劈其棺。噶禮遽起坐﹐因耳目俱無﹐不知所之。監絞官懼事泄﹐一斧劈倒﹐連棺焚化﹐始行覆命。聖祖笑曰﹕這奴才眞燒坯也。此案見康熙五十一年邸抄。

◎張保

閩﹑浙海盜最劇者﹐人但知有蔡牽﹐而不知同時又有張保者。牽旣就戮﹐海洋安謐者久之。及保猖獗﹐屢勞王師﹐力竭請降﹐授官至參將。先是粵督百齡公貽上元董益甫先生詩云「嶺南一事君應羨﹐殺賊歸來啖荔支。」益甫先生覆書云「昔蒙贈詩﹐當攺一字﹐撫賊歸來也。」百公默然。保供職旣久﹐有擬薦擢總兵以示羈縻者。桐城姚石甫觀察言於大吏曰「保無尺寸功﹐窮蹙乞降﹐官至三品﹐國恩寬厚至矣。再加遷擢﹐何以服姦宄﹖不如以海洋緝盜責之﹐有功則遷擢不爲濫﹐有罪則謫降不爲苛。」保卒以此計奔走海上而死。

◎金臉盆

中國之大奢侈﹐莫如官場﹐然亦未聞有以金面盆爲器具者﹐有之自五少大人始。五少大人者﹐女扮男裝十七八歲之翩翩少年也。興祿者﹐又爲��帥之屬吏﹐思賄賂以得差﹐而以異想天開之法﹐請精工制成金鑲珠嵌之金臉盆﹐以孝敬五少﹐於是委洋務局﹑機器局﹑電報局﹑營務處﹑善後局等。札文疊至﹐而滇省之候補各局﹐皆奔走興祿之門。按淸季上海有女扮男裝之許阿妹﹐不料官場中亦有之。許已枷責監禁﹐五少大人將何如﹖以一金臉盆而得五六處之差使﹐又得一般候補者之奔走﹐其受賄賄人﹐何止利市三倍﹖嗚呼﹐淸季官吏﹐黷貨至此﹐𨿽欲不亡﹐得乎﹗

◎鳳山之婪貪

淸季炸死廣州之鳳山﹐當督練近畿軍時﹐其侵蝕軍餉﹐不可以數計。己酉﹐余友湯君官戎部﹐掌軍需﹐親見兩事﹕一﹑項城在樞府時﹐每鎭歲減發之三十萬﹐鐵良當事﹐仍還給之。一﹑某軍醫官控鳳山發餉按七成﹐舉例累累。其他賄賣差缺﹐醜聲載途﹐不可道也。風山有一女﹐嫁前皖撫誠勛子增齡。前年冬﹐誠宅被盜﹐勛大不懌。某君與勛有舊者﹐往慰之。勛慨然曰「他物盜去不足惜﹐獨次兒婦失去一篋﹐內藏物蓋值三十萬﹐此不無耿耿耳。」此可見鳳山婪贓之巨﹐不可臆測也。

◎書麻城獄

麻城塗如松娶楊氏﹐不相中﹐歸輒不返﹐如松兼之而未發也。亡何﹐塗母病﹐楊又歸﹐如松欲毆之﹐楊亡﹐不知所往。兩家訟於官。楊弟五榮﹐疑如松殺之﹐訪於九口塘。有趙當兒者﹐素狡獪。漫曰「固聞之。」蓋戲五榮也。五榮駭﹐卽拉當兒赴縣爲證﹐而訴如松與所狎陳文等﹐共殺妻。知縣湯應求訊無據﹐獄不能具。當兒父首其兒故無賴﹐妄言﹐請無隨坐。湯訪唆五榮者﹐乃生員楊同範也。因請褫同範﹐緝楊氏。先是楊氏爲王祖兒養媳﹐祖兒死﹐與其侄馮大姦。避如松毆﹐匿大家月餘。大母慮禍﹐欲告言。大懼﹐告五榮。五榮告同範﹐同範利其色曰「我生員也﹐藏之﹐誰敢纂取者。」遂藏楊氏復壁中﹐而訟如松如故。逾年﹐有鄕民黃某見河灘淺水中有一屍爲犬爬啖﹐告地保請應求往驗。會雨雷電以風﹐中途還。同範聞之﹐大喜﹐指其衣衿笑曰「此物可保。」與五榮謀僞認楊氏﹐賄仵作李榮使報女屍﹐李不可。越二日﹐湯往﹐屍朽不能辧﹐殮而置曷焉。同範﹑五榮不允﹐率其黨數十人﹐哄於場。事聞總督邁柱﹐委廣濟令髙仁傑重檢。髙試用令也﹐覬湯缺﹐所用仵作薛某﹐又受同範金﹐竟報女屍﹐肋有重傷。五榮等遂誣如松殺妻﹐應求受賄﹐刑書李獻宗舞文﹐仵作李榮妄報﹐總督信之﹐劾應求﹐專委髙鞫。髙掠如松等﹐兩踝骨見﹐猶無辭﹐乃烙鐵索使跽﹐肉煙起﹐焦灼有聲﹐𨿽應求亦不免。不勝其毒﹐皆誣服﹐李榮死杖下。然屍故男也﹐無發﹐無腳指骨﹐無血裙褲。逼如松取呈﹐如松瞀亂﹐妄指認抵攔。初掘一冢﹐得朽木數十片﹐再掘並木無有。或長髯巨靴﹐不知是何男子。最後得屍足弓鞋﹐官吏大喜。再視髑髏﹐上白髮﹐又驚棄之。麻城無主之墓﹐發露者以百數。每不得﹐又炙如松。如松母許氏哀其子之求死不得也﹐乃剪己發﹐摘去星星者爲一束。李獻宗妻剜臂血﹐染一褲一裙﹐斧其亡兒棺﹐取腳指骨﹐湊聚諸色﹐自瘞河灘﹐而引役往掘﹐果得。獄具﹐署黃州府蔣嘉平﹐廉其詐﹐不肯轉。召他縣仵作再檢﹐皆曰男也。髙仁傑大懼﹐詭詳屍骨被換﹐求再訊。俄而山水暴發﹐並屍衝沒﹐不復檢。總督邁柱﹐竟以如松殺妻﹐官吏受贓﹐擬斬絞奏。麻城民咸知其冤﹐道路洶洶﹐然卒不得楊氏﹐事無由明。居亡何﹐同範鄰嫗早起﹐見李榮血模糊﹐奔同範家。方驚疑﹐同範婢突至曰「娘子未至期遽產﹐非嫗莫助舉兒者。」嫗奮臂往﹐兒頸拗﹐胞不得下﹐須多人掐腰乃下。妻窘呼三姑救我﹐楊氏闖然從壁間出﹐見嫗大悔﹐欲避而面已露﹐乃跪嫗前﹐戒勿泄。同範自外入﹐手十金納嫗袖﹐手搖不止。嫗出語其子曰「天乎﹐猶有鬼神﹐吾不可以不雪此冤矣。」卽屬其子﹐持金訴縣。縣令陳鼎﹐海寧孝廉也。久知此獄冤苦﹐不得問聞﹐卽白巡撫吳應。吳命白總督﹐總督故邁柱﹐聞之以爲大愚﹐色忿然無所發怒﹐姑令拘楊氏。陳陰念拘楊氏稍緩﹐或漏泄﹐必匿他處﹐且殺之滅口﹐獄仍不具也。乃僞訪同範家畜娼﹐而身率快手直入毀其壁﹐果得楊氏。麻城人數萬﹐歡呼隨之。至公堂﹐召如松認妻﹐妻不意其夫焦爛至此﹐直前抱如松頸﹐大慟曰「吾累汝﹐吾累汝﹗」堂下民皆雨泣。五榮同範等叩頭乞命無一言。時雍正十三年七月二十四日也。吳應以狀奏﹐越十日而原奏勾決之旨下。邁柱不得已﹐奏案有他故﹐請緩決。楊同範揣知總督意護前﹐乃誘楊氏具狀﹐稱身本娼﹐非如松妻﹐且自伏窩娼罪。邁復據情奏﹐天子召吳﹑邁兩人俱內用﹐特簡戶部尙書史貽直督湖廣﹐委兩省官會訊﹐一切皆如陳鼎議。乃復應求官﹐誅範同﹑五榮等。袁子才曰「折獄之難也﹐三代而下﹐民之譎觚甚矣。居官者﹐又气矜之隆﹐刑何由平﹖彼枉濫者何辜焉﹗」麻城一事﹐與元人宋誠夫所書工獄相同﹐𨿽事久卒白﹐而曷葛變幻﹐危乎艱哉﹗慮天下之類是而竟無平反者正多也﹐然知其難而愼焉﹐其於折獄也庶幾矣。

◎記李長壽李巧玲

李兆受又名長壽﹐爲撚匪渠魁﹐其生平跋扈反覆﹐叛降撫剿之事實﹐具載淸史﹐不復錄﹐玆錄其與李巧玲遺事﹕長壽雄於財﹐挾資走上海﹐蓋耳李巧玲之艷名而來者也。時丹桂戲園﹐創於甬人劉維忠﹐廓式恢宏。李長壽至﹐據其中廳﹐責令戲園侍者﹐毋令他人入座﹐曰「爲我召北裏姝來。」侍者見頹然一老翁﹐裝束類鄕曲﹐不知其爲何如人也﹐姑諾之。然彼時北裏姝﹐聲價髙甚﹐所謂長三者﹐非有介紹不得近。侍者乃商之於麼二﹐擇其最下者﹐召十許人至﹐侍坐於旁。李視之若無睹焉。劇將終﹐命僕人輦金至﹐人賞百金﹐燦然列案上。於是一夜之間﹐李長壽之名大震。明夜又來﹐仍命召妓﹐則爲長三者﹐爲麼二者﹐妍者﹐媸者﹐紛至沓來﹐亦不及辧爲若干人也。長壽左顧右盼﹐意殊不慊。諸妓之當其一盼者﹐卽引以爲榮﹐竊竊然謂其同儕曰「李大人顧我。」同儕視李大人﹐則呼僕方奉黃金水煙筒以進也﹐是故晚近奢習﹐有以黃金爲煙筒者﹐實自李長壽始。劇將終﹐李長壽起﹐拂衣去﹐侍者請賞。則曰「上海妓者﹐例以三元爲一局﹐吾昨所發者﹐已溢今日之數矣。」侍者無如之何。是夕也﹐北裏諸姬空巷而至﹐後來者坐無隙地﹐中獨有一人岸然不顧者﹐則李巧玲也。長壽以巧玲不爲所屈﹐笑曰「婢子乃不爲動耶﹖」乃夤緣以識李巧玲﹐狂恣豪奢。巧玲之婢請盥﹐長壽臂金條﹐脫承其巾﹐微水濺脫條。婢曰「條脫著水矣。」長壽遽解下曰「旣著水﹐無所用之﹐卽以賞汝。」婢驚愕卻顧﹐目視巧玲。巧玲曰「此何物事﹐值得如許驚怪﹗」婢乃謝而受之。會新歲﹐長壽至﹐例賞而外﹐復以數百金擲庭際﹐俾婢輩爭拾爲戲。如是種種﹐皆所以媚巧玲也﹐而巧玲漠不爲動。夫長壽𨿽一世之梟雄﹐抑亦酒色之徒也﹐其所以如是者﹐以欲求得巧玲肌膚之親之故。巧玲乃僞爲不知也者﹐終不作畱髡之舉。至是﹐長壽術無所施。一日﹐懷五千金之券至﹐故置於案上﹐僞爲遺忘也者而去之。明日﹐匆匆來曰「昨誤遺一紙於是﹐盍檢以還我。」意蓋以利動之也。抑知巧玲布置之詭﹐應對之捷﹐神色之整以暇﹐有出夫長壽意料之外﹐抑亦出於今之讀者之意料之外者。嗚呼﹐其術可懼﹐其慧又令人可愛也﹗當其聞長壽之言也﹐從容顧其婢曰「奴輩不識字﹐可取出﹐俟李大人自檢之。」婢卽以紫檀小匣進﹐發其匣﹐金珠之類﹐幾充軔焉。余則契券之屬。檢之﹐則三﹑四千者﹐五﹑六千者﹐縱橫錯雜﹐不知其爲數之幾何也。長壽錯愕﹐不知所爲﹐幾不復斂其手。良久﹐乃徐徐言曰「吾亦不辧何者爲吾物矣﹐姑置此可也。」婢乃捧匣以退﹐至是而李長壽乃嗒然矣。揭竿起事之狂焰﹐至是無可施﹐攻城略地之詭謀﹐至是無可展﹐衝鋒陷陣之勇气﹐至是無可用﹐反戈相向之狡詐﹐至是無可逞。惟太息言曰「婢子可恨哉﹗」取一世之梟雄﹐玩之於股掌之上﹐李巧玲不可謂非人傑也。長壽旣喪其气﹐使人間接以叩之曰「李大人愛卿﹐卿何拒之甚也﹖」巧玲曰「大人姓李﹐奴亦姓李﹐禮同姓且不爲婚﹐而況其他。奴卽不自愛﹐李大人亦豈不自愛耶﹖」長壽聞之﹐气益爲之奪。自是始絕念於李巧玲﹐而巧玲之囊旣充盈矣。以一弱女子而能使恣雎暴戾之徒﹐無所施其技﹐此李巧玲之所以能獨享盛名於北裏也。當巧玲盛時﹐北裏名姬莫與之匹。乃時運不濟﹐命途多舛。未久卽結識某甲﹐盡出其資﹐股開畱春茶園﹐一敗塗地。復構訟事﹐禁獄中。旣釋出﹐則憔悴無人狀﹐竟不知所終。李巧玲賞識伶人﹐與胡寶玉有同嗜﹐曾以爭一黃月山之故﹐彼此據戲場而不歸﹐竟達於旦﹐卒於兩無所獲而後已。迨巧玲墮落﹐寶玉乃無敵於儕輩。

◎楊翠喜

楊翠喜者﹐直隸北通州人也。家素貧﹐十二歲時﹐其父母攜往天津。時拳匪勢張﹐乃逃避至蘆臺。匪亂旣熾﹐無可謀生﹐其父售翠喜於土棍陳某。聯軍攻破天津﹐陳某遂挈翠喜至津﹐居城中白家胡同﹐與楊茂尊爲鄰﹐轉售翠喜於楊﹐是爲翠喜墮落孽海之始。是時津沽間之聲伎﹐頗稱一時之盛。時有陳國壁者﹐購幼女二﹕一名翠鳳﹐一名翠紅﹐在上天仙演戲﹐均得善價。楊茂尊羨甚﹐乃謀於陳﹐令翠喜隨翠凰等學戲﹐專演花旦。所演諸戲﹐亦均淫哇之音﹐若《拾玉鐲》《珍珠衫》《賣胭脂》《靑雲下書》之類。年十四﹐在侯家後協盛茶園﹐初登舞臺﹐所人甚微。未幾受大觀園之聘﹐聲價爲之一振。津門豪客﹐多爲翠喜揄揚﹐爲一時女伶冠﹐時翠喜年方十八。後翠喜又就天仙之聘﹐聲名益髙﹐月獲包銀﹐可八百元﹐於是芳名籍甚。迨趙啟霖參奏出﹐而楊翠喜之名﹐遂哄動全國矣。餘同學楊君﹐謂趙奏本不實。當時趙摭拾影響之詞﹐張皇入奏﹐其意不過圖一己直聲振天下耳。蓋載振本儇薄少年﹐性喜漁色﹐與弟扶二﹐訪艷藏嬌﹐無所不至﹐風流趣史﹐廣爲流傳﹐宜世人多信爲實事也。

◎振貝子辭職疏

前淸貝子載振爲趙啟霖參揭﹐案結。趙以妄言落職﹐全臺大嘩。載振內不自安﹐亦具疏辭職。其詞略謂﹕臣系出天潢﹐夙叨門蔭。誦詩不達﹐乃專對而使四方。恩寵有加﹐遂破格而躋九列。倏因時事艱難之會﹐本無資勞才望可言。卒因更事之無多﹐遂至人言之交集。𨿽水落石出﹐聖明無不燭之私。而地厚天髙﹐有難安之隱。所慮因循戀棧﹐貽衰親後顧之憂。豈惟庸懦無能﹐負兩聖知人之哲。不可爲子﹐不可爲人。再四思維﹐惟有仰懇天恩﹐開去一切差缺﹐願從此閉門思過﹐得長享光天化日之優容﹐倘他時挽蓋前愆﹐或尙有墜露輕塵之報稱﹐云云。婉曲微妙﹐文詞斐然﹐或云﹐此疏系太倉唐文治捉刀也。

◎士大夫之諂媚

前淸乾隆間﹐汪太史諂事豪貴。其妻某氏﹐始拜金壇於相國妾爲母。嗣相國勢衰﹐梁瑤峯秉樞柄﹐又令其妻拜梁爲義父﹐蹤迹暱密。時相傳冬月嚴寒﹐梁早朝﹐汪妻輒先取朝珠﹐溫諸胸中﹐親爲懸掛。自來諧臣媚妾﹐悅人惟恐不工﹐至爲婢妾倡伎之所不爲﹐而未有甚於此者也。又聞某妻拜梁爲義父時﹐執贄登堂﹐拜畢﹐出懷中珊瑚念珠﹐雙手奉之。梁面發赤﹐疾趨而走。其妻持念珠﹐追至廳事﹐圜系其頸。時坐上客滿﹐皆大驚失措。紀曉嵐作詩譏之云「昔曾相府拜干娘﹐今日干爺又姓梁。赫奕門楣新吏部﹐淒涼池館舊中堂。君如有意應憐妾﹐奴豈無顏只爲郎。百八念珠親手捧﹐探來猶帶乳花香。」﹝此事詳見近人所著小說《傀儡記》﹞又泰州王某者﹐記名軍機章京﹐將傳到矣。忽一日呈請回籍﹐攜眷出京﹐眾皆大愕不解。有知其事者謂﹕王無意中得罪一人﹐其人持刀日夜伺於途﹐將得而甘心焉﹐故寧棄官歸耳。先是某日﹐署中派人遞摺件﹐時王已移居外城﹐夜半﹐倒趕城而入﹐將至東華門﹐忽摸索車中﹐忘攜朝珠﹐大窘﹐時已不能出城往取。因憶有汪某者﹐住東華門左近﹐盍往假用之。遂驅車至汪宅﹐汪已寢。聞王半夜至﹐披衣起﹐問何事﹐王以情告﹐請借用之。汪沈思曰「我軀體較爾長大﹐我珠恐不合用﹐我將內人珠借爾用之可也。」匆匆取珠出﹐卽掛於王項。王戲呤曰「百八牟尼珠一串﹐歸來猶帶乳花香。」汪登時面色大變﹐怒气勃勃﹐返身入內﹐王亦異之。不俟其送﹐卽出而登車﹐甫揚鞭﹐汪已趕至﹐手白刃大罵曰「爾糟踏人太甚﹐不殺爾﹐誓不干休。」迫斫其車尾﹐急馳不及而免。及事畢﹐欲遣人還珠﹐又見汪怒目持刀﹐立門外以俟。大懼而奔﹐汪追及大街而返。自是每出﹐必遇汪挾刃以俟﹐故決計棄官歸也。後有知者﹐謂汪卽乾隆間某夫人拜梁相爲義父者之曾孫也。王不知其爲汪某之後﹐誤揭其曾祖之短﹐宜乎汪某之恨入骨髓也。又道光朝一翰林﹐夙出濰縣陳官俊門下﹐陳喪偶﹐翰林爲文以祭之。有「喪我師母﹐如喪我妣」之句。翰林妻又嘗爲許乃普之義女。有詆之者﹐集成語作聯﹐揭之門外云「昔歲入陳﹐寢苫枕塊﹔昭玆來許﹐抱衾與稠。」二事略同﹐一詩一聯﹐皆爲言官登白簡﹐至今有餘臭焉。

◎入相奇緣

榦隆中葉﹐和珅以正紅旗滿洲官學生﹐在鑾儀衛當差﹐舉舁禦橋。一日大駕將出﹐倉猝求黃蓋﹐不得。髙宗云「是誰之過歟﹖」各員瞠目相向﹐不知所措。和珅應聲云「典守者不得辭其責。」髙宗見其儀度俊雅﹐聲音淸亮﹐乃曰「若輩中安得此解人﹖」問其出身﹐則官學生也。和珅𨿽無學問﹐而四子書五經﹐則尙稍能記憶。一路舁轎行走﹐髙宗詳加詢問﹐奏對頗能稱旨﹐遂派總管儀仗﹐升爲侍衛。薦擢副都統﹐遂遷侍郎﹐在軍機大臣上行走。尊寵用事﹐旋由尙書授大學士。蓋自乾隆四十二﹑三年以後﹐向用益專﹐其子丰紳殷得﹐復尙公主﹝公主府址﹐淸季攺爲北京大學堂﹞﹐而權勢愈燻灼矣。性貪黷無厭﹐徵求財貨﹐皇皇如不及。督撫司道﹐畏其傾陷﹐不得不輦貨權門﹐結爲奧援。當時督撫如國泰﹑王亶望﹑陳輝祖﹑福崧﹑伍拉納﹑浦霖之倫﹐贓款累累﹐屢興大獄﹐侵虧公帑﹐抄沒貲產﹐動至數十百萬之多﹐爲他代所罕睹﹐此輩未始不恃和珅爲奧援。迨罪狀敗露﹐和珅不能爲力﹐則亦相率伏法。然誅殛愈眾﹐而貪風愈甚﹐或且惴惴焉懼罹法网﹐惟益圖攘奪刻剝﹐多行賄賂﹐隱爲自全之地。非其時人性獨貪也﹐蓋有在內隱爲驅迫使不得不貪者也。當是時阿文成公以元勛上公首相﹐爲樞府領班﹐然十餘年中﹐常奉命出赴各省治河﹑賑災﹑查案﹐席不暇曖。和珅益得潛竊魁柄﹐行文各省﹐凡有摺奏﹐並令具副封﹐先白軍機處。專政旣久﹐吏風益壞﹐釀成川楚教匪之變。和珅復任意稽壓軍報﹐並令各路統軍將帥﹐虛張功級﹐以邀獎敍﹐而和珅亦得晉封公爵。且於核算報銷﹐勒索重賄﹐以致將帥不能不侵克軍餉。教匪且愈剿愈多﹐幾至不可收拾。蓋至榦隆末年﹐而康﹑雍﹑乾三朝之元气﹐殆盡斫喪於彼一人之手矣。

◎和珅之家財

和珅用事二十餘年﹐至嘉慶三年以前﹐未嘗一被彈劾。乾隆間﹐禦史曹錫寶𨿽嘗一劾其家奴劉全﹐藉勢招搖﹐家資丰厚。然廷臣查勘﹐竟以風聞無據覆奏。錫寶坐妄言﹐被詰責。及嘉慶四年正月三日﹐髙宗崩﹐而和珅始爲禦史廣興﹐給事中廣泰﹑王念孫等所劾﹐卽日奪職下獄﹐尋賜自殺。其家財先後抄出凡百有九號﹐就中估價者二十六號﹐已值二百二十三兆兩有奇﹐未估者尙八十三號﹐論者謂以比例算之﹐又當八百兆兩有奇。甲午﹑庚子兩次償金總額﹐僅和珅一人之家產﹐足以當之。政府歲入七千萬﹐而和珅以二十年之宰相﹐其所蓄當一國二十年歲入之半額而彊。𨿽以法國路易第十四﹐其私產亦不過二千餘萬﹐四十倍之﹐猶不足以當一大淸國之宰相云。

◎皇帝一員

孫可望在滇﹐劫永曆入營﹐日支糧五升﹐肉菜少許﹐餉司上日計簿曰「皇帝一員﹑皇后一口﹐太子一口。」可望怒罵曰「奴輩不書皇帝一尊﹐而云一員﹐使我得罪主上乎﹖」其可笑如此。

◎孀婦異材

明末﹐興邑有某太太者﹐孀婦也。時有部郎某﹐銜卹家居。一日晨起﹐假寐於其廳事﹐忽夢一白蟒蜿蜒過。驚起﹐至門外瞻之﹐則見此婦滿身縞素﹐自其夫之墓祭掃歸﹐過猶未久。部郎適喪偶﹐旣異其夢﹐復艷其姿。遣人媒合之﹐娶歸其家﹐尊爲太太。太太旣入門﹐持家井井。又善伺部郎意﹐甚嬖寵之。無何部郎服闋赴都﹐選知蜀中某府﹐挈之赴任。署中事皆委之經理﹐明察如神﹐內外咸憚之﹐不敢欺﹐不數年積鏹累千萬。已而部郎死﹐太太扶櫬歸裏﹐厚資居僻壤﹐所爲多不法事。少年佼好者﹐畱與之亂。裏中人稍忤其意﹐縛以歸﹐閉之一室﹐絕其飲食﹐死卽投之水火﹐前後殺無算。先是部郎前妻有二子﹐遇之虐﹐次第死。太太亦有二子﹐長子稍壯﹐心非其母所爲。太太怒﹐鴆殺之。次子懼﹐逃匿外家不敢回。由是益肆行無忌。久之爲大吏所訪﹐擒置太原獄﹐將治其罪。適是時闖賊旣破寧武﹐由宣大直薄都門。太原𨿽不被兵﹐而鶴唳風聲﹐警報疊至。太太乃以重金賄獄吏﹐自繪其貌﹐寓書於闖。大約謂﹕己之財可以佐軍資﹐己之貌可以充下陳﹐乞還兵太原﹐出之獄中﹐俾得侍巾櫛。闖得書大悅﹐自率輕騎疾馳至太原﹐築長圍攻之。太太知闖已至﹐先布置腹心數人於獄外﹐城破前一夕﹐自獄中破械出﹐遁歸興邑。比城破﹐闖求之獄中﹐不得﹐將移師興邑。而太原至興邑四百里﹐崇山疊﹐道窄僅一綫﹐兵不能至﹐乃已。太太自獄中歸﹐益橫於裏中。適淸定鼎燕京﹐中原猶未大定﹐亦無過問者﹐竟得以壽終於家。此事距今幾三百年﹐興邑人猶無不知有某太太者。

◎和珅善謔

和相𨿽位極人臣﹐然殊乏大臣體度﹐好言市井謔語﹐以爲嬉笑。嘗於乾淸宮演禮﹐諸王大臣多有俊雅者。和相笑曰「今日如孫武子教演女兒兵矣。」又安南貢金座獅象﹐空其底者﹐和詫曰「惜其中空虛﹐不然可多得黃金無算也。」爲夷官所姍笑﹐其器量淺隘若此。嘗閱《聞見後錄》載﹕章子厚好爲市衢之談﹐以取媚於神宗之語。可見今古權姦﹐如出一轍也。

◎權臣奢儉

世之論人者﹐莫不以奢爲驕汰﹐以儉爲美徳者﹐然大臣臧否﹐自當論其大節﹐初不在奢與儉也。汾陽王姬妾數十人﹐寇萊公蠟淚成堆﹐卒爲名臣。秦檜之不著黃衫﹐盧杞之惡食﹐非不儉朴﹐然終不免爲小人。此史策之尢著者。嘉慶間某閣臣歷任封圻﹐簋不飭﹐其家奢汰異常﹐輿夫皆著毳氈之衣﹐姬妾買花﹐日費數萬錢。嘗操演士卒﹐有司某適饋銀五萬﹐某揮散軍士﹐略無吝色。至於和相則賦性吝嗇﹐出入金銀﹐無不持籌握算﹐親爲稱兌。宅中支費﹐亦由下官承辦﹐不發私財。其家姬妾𨿽多﹐皆無賞給﹐日飧薄粥而已。然二公貪婪﹐如出一轍﹐初不以奢儉易其行也。

◎外臣賜花翎

淸初定制﹐外任文臣無賜花翎者。乾隆中﹐方敏愨觀承官直隸制府時﹐眷遇頗優﹐以古北口大閱﹐故公特乞賜花翎。上笑曰「若爾侏儒狀亦愛花翎耶﹖」因特賜之。嗣後外任督撫﹐屢有蒙恩賜者。惟劉文正公督陜時﹐特賜花翎﹐公回京時﹐卽日繳還。上亦優容﹐不加責也。以直隸總督之尊﹐請賞花翎﹐而上以調侃之詞出之﹐亦可見淸髙宗之驕泰無禮﹐與當時大臣柔媚無气節矣。

◎綫量美人

蔣賜棨爲文肅公孫﹐承先代家世﹐上頗優眷。侍郎乃附和和相﹐因與其家人劉全等聯爲友誼﹐分庭抗禮﹐頗自墮其家聲。朱文正公曰「使戟門不趨和相﹐自守家範﹐其侍郎固在也。今周旋若此﹐乃終未能攺一官階﹐徒自減其聲價﹐甚無謂也。」侍郎頗好色﹐以爲婦女頎而長者﹐其交始久﹐故預制墨綫﹐合其度者﹐方爲收用﹐時謂之「綫量美人」云。

◎糊塗官

福建有秦某者﹐官莆田令﹐正月署中宴客﹐演劇演至雷峯塔許仙合缽事﹐秦忽大怒﹐呼吏執許仙下堂笞之。優人訴曰「某戲子﹐非許仙也。」秦曰「吾原知爾戲子﹐若眞許仙﹐則笞死矣。」一時傳以爲笑。江蘇某官﹐攝太倉令﹐方審案﹐突有一人上堂呼冤﹐訴子業剃頭而忤逆者﹐某以瀆擾﹐叱令驅出。案畢退堂﹐忽憶此剃頭父呈忤逆事﹐卽令役速將在署剃頭之人縛至。某一見大怒曰「爾柰何忤逆其父。」叱令重責至一百﹐其人昂首辯曰「小人實系早年喪父者。」某始恍然﹐滿堂書役皆匿笑而散。因記黔中苗人稱天子爲京裏老皇帝﹐稱大﹑小官府皆曰皇帝﹐其私稱官府則曰蒙﹐粵西瑤人稱官府曰瞎。噫蒙瞎之稱﹐殆春秋一字之褒與。竊謂若二君眞當之而無愧者也。又有北人任淮安令﹐民有控雞姦者﹐訴曰「將男作女。」官不解其故﹐叱曰「江南下雨﹐與爾江北何干﹗」眾爲哄堂大笑﹐旣詢知其故﹐乃爲判斷。此則語音之誤﹐非二公之倫矣。

◎二百萬之部費

福康安平西藏凱旋﹐戶部書吏以軍需報銷之部費請。人問需幾何﹐曰「非數百萬不可。」眾咋舌﹐司閽者更峻拒而痛呵之。格不得達﹐退而輦金十餘萬徧賂王府左右﹐上剌請見﹐以賀喜求賞爲詞。福早有所聞﹐因大怒曰「麼麼小胥﹐敢向大帥索賄乎﹖顧膽大若是﹐必有說﹐姑令其見。」宣入﹐厲色詰之。對曰「索費非所敢﹐但軍需浩大﹐累至數千萬﹐冊籍太多﹐必數倍書手﹐日夜迅辦﹐數月之間﹐全行具奏﹐聖上方賞功成﹐天顏有喜﹐而大事因無罅隙可尋。若刻無巨資﹐僅就原有之人﹐分案陸續題達﹐非三數年不能了局。如是則今日所奏﹐乃西軍報銷﹐明日所奏﹐亦西軍報銷。皇上厭倦﹐必幹詰責﹐物議因以乘之﹐必興大獄。而中堂威望﹐遂一旦墮地。故非敢索費﹐特爲中堂計爾。」詞畢﹐福激賞不已﹐遽飭糧臺先予以二百萬。所謂王公有大勛勞於天下者﹐尙見劫於吏胥之手﹐如是其可畏也。疆吏之被其坑殺也﹐何俟言哉﹖吁﹗可慨也。

◎淸漢合璧之殿試策

淸初新庶常年少者多派習國書﹐蓋期其兼綜九能﹐儲承明制誥之選也。至殿試對策﹐則從無以淸書入捲者。康熙戊辰科進士仁和淩紹雯少習淸書﹐廷對日用淸漢合璧體書寫。讀卷諸臣﹐靡可位置﹐乃以之殿二甲。以闈場應奉之作﹐亦何必獨爲其異﹐雄才邃學﹐揚聲有期﹐側藝偏長﹐詭遇可恥。如紹雯者﹐設拘守常格﹐隨眾漢體﹝按漢體二字﹐嶽捲翁以之稱飛白書﹐蓋避鄂王諱也﹐借用也﹞﹐豈並此二甲末名﹐亦不得耶﹖

◎福康安威福自恣

大學士公福康安督蜀﹐勢張甚﹐竈下廝養﹐憑藉摶噬。一日輿夫入人家攫釵珥﹐都司徐斐見而詢之。其黨伍ㄏ徐撻辱﹐冠服皆毀。姚方伯令儀方爲成都太守﹐捕治之﹐斃其魁。公相怒曰「守敢爾﹗」詰之則抗詞以對。時姚已奏擢川東道﹐乃遣騎追前疏還﹐然姚直聲振西川矣﹐後卒開藩是省。同治間﹐浙江吳仲云制軍振或官蜀中﹐蜀人猶有言其事者。制軍爲制《太守怒》樂府。又綿州李觀察調元《童山詩集》有《淸江行》爲福公出徵後藏過錦而作。其述當時供張之盛﹐聲勢之赫﹐亦復窮極奢麗﹐尊若帝天。福以椒房貴戚專閫﹐因人成事﹐初無戰功之可言﹐而威福自恣如此。宜淸仁宗諭旨﹐每誡臣工﹐多以福康安與和珅並舉歟﹗

◎福康安輿夫之橫暴

福康安行軍時﹐遴選舁夫﹐皆壯狡者。四班更替﹐日馳百里。卽臨陣督戰﹐亦仿韋虎故事﹐不乘騎也﹐故輿夫尢橫。嘉慶初﹐以廓匪不靖﹐經理藏衛﹐方以地險寇道﹐紆籌乏策。一轎夫頭素暴橫﹐入苗人家﹐彊奪藏丫頭簪珥。巡視都司徐裴禁之﹐卽ㄏ徐下馬﹐裂其衣毆之。時隨營爲川北道楊荔裳﹐姚一如副之。姚剛直喜任事﹐聞之赴轅稟福。司閽林姓﹐卽林臬臺之叔﹐頗解事。曰「將軍以過勞﹐心少不豫﹐此等瑣屑﹐兩君決之可耳。」遂遣多役捕至﹐猶肆咆哮﹐怒呼用棍。眾憤旣深﹐痛予系撲﹐手摑至四十﹐放起已斃。復往稟知﹐福亦不怒﹐曰「搶奪鬥毆﹐軍政固應加重。但飭閽人急爲選充。」越數日移營﹐輿已駕而輿夫不集。嚴督之﹐則環跪崩角曰「役等捨命奔走﹐原止供奉貴人﹐今隨員均可專戮﹐役輩恐無遺孓﹐惟將軍主之。」福赫然﹐卽詢誰斃役者﹐姚昂然曰「姚令儀也﹐與楊揆無與。」福曰「何不告我﹖」曰「瑣事賤人﹐何敢上瀆﹖」福不得已曰「責之固當﹐斃之太過。」遂撤姚差。時姚已保升川東道﹐折已繕﹐並撤之﹐攺用李釒榮﹐則怒其對之戇也。久之乃得遷。時雲間許小歐先生在都門聞之﹐爲賦小樂府一章﹐紀之云「揚幹僕﹐叔向戮。涇水兵﹐段尉刑。書癡白面太憨生﹐一怒能使三軍驚。上公帳醉眠熟﹐狐鼠憑陵竊威福。就中輿皂尢猙獰﹐日日肩公作公足。入市手挈幼婦釵﹐毀垣刀扌甚門官腹。監紀咨嗟軍尉愁﹐忌器情多空促。闖然一騎來﹐意气顚如雷。亻臺令先遺近﹐何物此重亻臺。呼吏ㄏ之下﹐倔彊奚爲哉。赤棒摑盈百﹐血肉飛塵埃。上公慚謝首頻俯﹐實應且憎謂予侮。從此蛾媚謠諑多﹐雀紛嘵鴆鳥訴。片語何緣解忤公﹐三年終竟難淹我。巖廊傳說作奇聞﹐想象須眉爭起舞。君不見曹黃門糾劉禿子﹐幾輩寒蟬羞欲死。不分茸城彊項多﹐二妙同岑照靑史。」

◎王亶望之豪侈

王亶望喜食驢肉絲﹐廚中有專飼驢者﹐蓄數驢肥而健。中丞食時﹐若傳言炒驢肉絲﹐則審視驢之腴處﹐取一臠﹐烹以獻。驢到處血淋漓﹐則以燒鐵烙之﹐血卽止。鴨必食塡鴨。有飼鴨者﹐與都中塡鴨略同﹐但不能使鴨動耳。蓄之之法﹐以紹酒壇鑿去其底﹐令鴨入其中﹐以泥封之。使鴨頭頸伸於壇口外﹐用脂和飯飼之。壇後仍畱一窟﹐俾得遣糞。六﹑七日卽肥大可食﹐肉之嫩如豆腐。若中丞偶欲食豆腐﹐則殺兩鴨煎湯﹐以湯煮豆腐獻之。豪侈若此﹐宜其不能令終也。

◎劉第五

劉第五者﹐教匪林淸黨也。奉旨各省協擒﹐許以重賞。知葉縣廖寅子思芳﹐勇敢聞於時﹐思以奇功自見﹐而行多魯莽。一日投宿旅店﹐店中故有偉男子﹐口操齊音﹐腰懸利刃二。思芳震駭迫視﹐刀箭瘢歷落胸間﹐急出呼騎士兜擒之。問其名曰「劉第五。」喜而送諸縣。旣定讞﹐解刑部。而曲阜孔氏上言﹐廖所獲者孔氏佃農劉第五﹐非教匪逸酋劉第五也。上怒集廷臣鞫問﹐如孔氏言﹐乃釋劉而系思芳。都中士大夫﹐日以此爲談柄。一日恭值上躬耕籍田﹐百官祗候於望耕臺下。或向大司寇韓桂ぎ先生﹐詢問原委﹐會諸城劉侍郎信芳與徳州盧尙書南石並立。韓戲指二人曰「都是汝山東人不好。」劉未及答﹐盧目劉曰「都是他姓劉者不好。」劉應聲曰「都是汝第五者不好。」蓋徳州序第五也。眾皆大笑﹐其聲歡然。時上已出殿﹐似有所聞。前引侍衛飛趨而來﹐舉手揮之﹐始各屏息。明日糾儀禦史﹐欲上彈章。或以事涉徳州﹐力阻而止。卽此見戲言之有損無益。而思芳瘐死獄中﹐尢可爲恃勇貪功者戒。特不知承平世界﹐佃農帶刀何爲﹐刀箭創何由而至耳﹖

◎記齊王氏

蜀中妖婦齊王氏﹐軍中稱爲齊二寡婦﹐姿容絕艷﹐而驍勇特甚﹐兼善幻術。時桂涵羅思舉赴營投效﹐勒制軍以都司札付二張﹐元寶二錠給之﹐限七日斬齊王氏首級﹐遲則軍法從事。二人易服往探﹐齊王氏擁眾屯大寺內﹐夜臥紗帳中﹐一足翹帳外。室中燃巨燭如白晝﹐檐下持刀護者四十人。二人登樹伺之﹐竟夜不得其便。因相商曰「逾限當死﹐不勝亦死﹐不如徑往取之。」遂各執巨斧﹐從樹躍下﹐持刀者四散辟易。齊王氏躍起﹐從牀中飛出一鞭﹐幾爲所中﹐倉猝中﹐斫其一足而出。俄而賊營大擾﹐舉火如星。二人仍從樹上穿葉攀枝而遁﹐持足以獻。勒疑其僞﹐後知齊王氏受傷﹐越日死﹐遂復優賞之。有黑老頭者﹐每戰作先鋒﹐尢爲勇悍﹐曾一日手斬總兵二人﹐官軍望而畏之。有徽人裴某﹐能手舉五百斤﹐隨其同鄕某監司在營。一日大帥議出隊﹐裴出跪帳前﹐求派差使。帥問何人﹐監司稟稱系伊隨僕﹐不諳軍規﹐當責懲之。帥曰「此人頗有膽气﹐令帶百人出隊。」獲勝而回﹐賞以六品頂戴。裴大喜過望。月餘﹐又領眾巡行﹐遙見一女子單騎持槍至﹐眾兵望見盡逃。裴自念一女子耳﹐殺之﹐當不費力。策馬直前﹐舉矛刺之。女略一舉手﹐裴已翻身入溝內﹐幸素習水性。見女下騎﹐俯首尋覓﹐遂從水中躍起﹐矛中其喉﹐女出不意﹐僕地而死。卽登岸﹐拔刀斬其首以歸。因所殺一女子﹐不敢報功﹐私與同列言之。索觀其首﹐乃黑老頭也。立聞於帥﹐亦大喜。超擢參將﹐後官副將而終。

◎記紅娘子

崇禎末流寇四起﹐繩妓紅娘子亂河南﹐虜杞縣舉人李信去﹐彊委身事之。信不從﹐逃歸﹐有司疑信﹐執下獄。紅娘子來救﹐城中民應之﹐信仍歸紅娘子。遂與李自成約爲兄弟﹐決意爲逆。李信妻湯氏勸不聽﹐縊於樓﹐面色如生﹐未識何時死﹐乃出約隊復入殮之。得絕命詞一首云「三千銀界月華明﹐控鶴從容上玉京。夫婿背儂如意願﹐悔將後約訂來生。」信得詩﹐大慟欲絕。此事與汪燕庭所傳玉兒事相類。

◎紀髙道士

《京憲報》紀髙道士一則﹐頗足供人研究﹐錄如下﹕白雲觀﹐西便門外迆西路北髙道士﹐今已羽化﹐供職上淸矣。稽其生平功行錄﹐實以神仙中人兼政治中人者也。觀奉長春眞人﹐正月十九日﹐眞人誕辰﹐都中達官貴人﹐命婦閨媛﹐皆趨之。禮眞人者﹐必拜髙道士。言應酬者﹐遂以是日爲髙道士生辰﹐拜時或答或否。答者必其交疏﹐或名位未至者也。若直受之而不報﹐則頂禮者以爲榮。昔閱《石頭記》﹐心異張道士事﹐謂以史太君之貴﹐王熙鳳之驕﹐賈寶玉之卑視一切﹐何至與一老道周旋若此。比來都客﹐爲述髙道士事﹐乃知黃冠中其有此不可思議之人物也。客曰「往者吾就道士談﹐旋有一人來﹐與道士最稔者。道士謂之曰﹕『昨有某君屬予爲道地﹐欲得海關道。』余謝之曰﹕『且慢﹐今朝廷方徵捐於官﹐海關缺肥﹐監司秩貴﹐屬望奢﹐恐所得不足以應上求﹐恁可犯不著也。』此人曰﹕『僕有友某君﹐以知縣分發山東﹐聞師父與中丞有舊﹐欲求一八行書栽培可乎﹖』道士欣然曰﹕『此易耳﹐中丞新有書來﹐懶未及復﹐復時附數語足矣。』他日遇道士於南城酒肆。談次﹐道士語一人曰﹕『某侍郎之女公子﹐明日出閣﹐予幾忘之﹐適前日侍郎之夫人來談及﹐匆匆不及備奩物﹐卽以筐中所藏某總管貽我緞二端﹐乃大內物﹐總管所受上賜者﹐又以某總管贈我珍物二事﹐亦禦賜品﹐備禮而已。』」此皆客述道士言﹐而縷以語人者。南城酒肆﹐卽楊梅竹斜街萬福居。道士入城﹐每以是爲居停。其肆東偏一院﹐境頗幽寂﹐凝神煉气﹐或無妨焉。故客欲以杯酒結道士歡﹐及道士飲人以酒﹐悉於是肆。肆善治雞丁一品﹐其烹割術﹐爲道士祕授﹐肆人名之曰「髙雞丁」云。

◎禮部尙書趕車

聯軍入京淩辱王公貴人﹐若肅王善耆﹑禦史陳璧等﹐往往迫之擔糞運石﹐當時各日報爭載之。懷塔布者﹐時任禮部尙書﹐於孝欽後爲姻屬﹐爲人至齷齪無狀﹐適爲聯軍所獲﹐以之駕車。一洋人執禦時﹐以鞭撻其背作聲﹐懷回首斜睨而笑曰「老爺別打﹐橫豎這路﹐是我跑衙門跑熟的﹐包管不錯。」其意揚揚若甚自得者。嗚呼﹐此恥豈西江能濯耶﹗

◎淸季內務府之豪侈

前淸時﹐內務府員﹐各庫庫丁﹐吏﹑戶兩部書吏﹐其豪長皆歲入數十萬。然其人率不事家人生產﹐每歲所得﹐悉糜於聲色狗馬諸玩好。故凡歌樓妓館中傳呼某某等至﹐則羣呼大爺或二爺﹐其音盈耳﹐如向日六部司員之參謁堂官然﹐其乞憐之狀可掬也。內務府員多豪舉﹐繼三文某其尢也。繼三故內務大臣繼錄弟﹐以八千金爲花寶琴脫籍﹐以三千金爲翠云脫籍﹐又以巨金爲銀福﹑紅寶脫籍﹐費累巨萬。而其平日無夕不在勾欄中﹐每夕必費數百金。旁觀者無不張目咋舌﹐而繼出之怡然﹐不以爲異也。文某不眷眷於妓館﹐專以狎優爲事。光緒中葉﹐伶之稍有聲譽者﹐皆文某爲之脫籍﹐每費必萬金﹐其豪侈眞不可思議。大凡國之將亡﹐必有滅亡之道。當時書吏及內府員貪黷侈汰如此﹐而臺諫諸公﹐乃視爲當然﹐不一參劾。天怒於上﹐民怨於下﹐有國如此﹐其能幸存乎﹗

◎記陳小亭

陳小亭﹐戶部書吏子﹐家饒於財﹐暱素云三老板。三老板者﹐本名素云﹐十年前亦有聲於時﹐陳與之暱最早。十年間飲食宴處﹐悉在三老板家。三老板性揮霍﹐獨能供給。旣竭其藏金﹐則售賣房屋以繼之。陳在京房業計百所﹐平均以三千金約之﹐可得三十萬。以此推之﹐三老板所糜﹐當不可以數計﹐眞銷金窟也﹐今桐花莊等班房屋﹐小亭舊產也。小亭旣盡售其舊業﹐漸貧窘﹐乃自設伎寮﹐沾漑夜度資餘潤以糊口﹐前蘊香小班是也。三老板𨿽始終不薄視小亭﹐然其富過小亭且百倍﹐自奉之丰﹐視小亭蔑如也。小亭家世書吏﹐而富埒王侯。其祖若父舞文弄法﹐賺取污濁錢﹐非如小亭其人﹐烏能排斥迅速如此﹖傳曰「貨悖而入者﹐亦悖而出。」諒哉﹗

◎洋翰林不識字

有某某畱學生﹐識字無多﹐致書與何秋輦中丞﹐「輦」字誤作「輩」字﹐「究」字誤作「宄」字。秋輦作一聯嘲之云「輦輩並車﹐夫夫竟作非非想﹔究宄同蓋﹐九九難將八八除。」眞巧不可階。有唐某者﹐畱學生而得翰林者也﹐致何書﹐稱何爲秋輩老伯﹐又其中艸菅人命﹐作爲艸管人命。秋輦因作聯云「輦輩同車﹐夫夫竟作非非想﹔菅管爲官﹐个个多存艸艸心。」可謂工絕。京中有人將前記一聯﹐攺數字者﹐聯云「輦輩同車﹐人知其非矣﹔究宄並蓋﹐君其忘八乎。」則謔而近虐矣。

◎瑞識字無多

瑞性狡﹐未達時﹐在滬因拐騙珠寶事﹐公廨出票提之﹐旋遁去。逮任蘇撫時﹐輦巨金請人赴滬運動﹐將此案取消﹐遂得逍遙法外。瑞與淸室澤公爺爲葭莩親﹐有所求必有所應。故辦事一切﹐能得心應手﹐無人敢掣肘﹐職是故也。昔時某君嘗述一段佳話﹐堪足發噱。一日某提學使以學校畢業公文上院﹝時公已護院﹞﹐面呈且請示﹐公故詡其能﹐當大庭廣眾﹐持此公文髙聲朗誦﹐至肄業之「肄」字﹐乃讀作「肆」音﹐合座軒渠。公𨿽怒﹐然不敢言。卽此一端﹐其他可知。嗚呼﹐一省之廣﹐巡撫之責任﹐何等重大﹐一舉一動﹐莫不爲全省之矜式﹐豈可以此不學無術之徒﹐而貿然任之﹖淸室欲不亡得乎﹖蘇撫某公﹐亦旗人﹐才識之無。一日接見屬員﹐臨行叮嚀曰「太湖一帶﹐土匪出沒之處﹐宜遊戈遊戈。」蓋遊弋之「弋」字﹐竟作「戈」字讀。吁﹐怪矣﹗

◎滿員沒字碑之多

麟趾同治甲戌翰林﹐生長京師﹐且系世族﹐又爲國史纂修﹐當時僅二十餘歲。在館校對史傳﹐閱至羅澤南﹑劉蓉等列傳﹐拍案大罵曰「外省保舉之濫﹐一至如此。羅澤南何人也﹖一教官出身﹐不三年竟保至實缺道員﹐記名布政使﹐死且請謚。劉蓉更豈有此理﹖一候選知縣﹐遂賞三品銜﹐署布政使。外省眞暗無天日矣。」時同坐者爲陽湖惲彥彬﹐見其愈罵愈烈﹐萬元可忍。遂耳語曰「愼毋妄言﹐若輩皆百戰功臣﹐若非湘淮軍﹐我輩今日不知死所矣。」麟曰「百戰何事﹖天下太平﹐與誰戰者﹗老前輩所謂湘淮軍何物耶﹖歸誰將軍統之耶﹖」惲笑曰「卽與太平戰耳。南方大亂十餘年﹐失去大小五﹑六百城﹐君不知耶﹖」麟大詫曰「奇哉﹐奇哉﹗何以北方如此安靜﹐所謂與太平戰﹐更難索解。」惲曰「爾不知洪秀全造反﹐自稱太平天國耶﹖」麟又曰「賊之事﹐我如何能知道﹖」惲知其不足與言﹐遂不答而出。

又有阿勒渾者﹐在黑龍江爲副都統三十年﹐不識漢字﹐更無論漢文﹐所行公牘﹐除滿文外﹐他皆不閱。一生長技﹐惟騎射耳。一日有一滿人應試者﹐邀南方士人某君同飲於萬福居﹐阿與焉。坐間﹐阿突然問某君曰「聞前十餘年南方有大亂事﹐確否﹖」某君遂舉粵撚之亂略言之。阿大詫曰「如此大亂﹐其後如何平定﹖」某君曰「剿平之也。」又曰「聞南方官兵見賊卽逃﹐誰平之耶﹖」某君又舉胡﹑曾﹑左﹑李諸人以對﹐皆不知﹐但曰「奇哉﹐奇哉﹗此數人果眞能打仗者耶﹖」可謂天下無獨必有偶矣。

◎都門題壁詩

昔都門廣和居酒樓﹐有無名氏題壁一詩﹐詠江春霖奏參慶邸父子云「公然滿漢一家人﹐干女干兒色色新。也當朱陳通嫁娶﹐本來雲貴是鄕親。鶯聲嚦嚦呼爺日﹐豚子依依念母辰。一種風情誰識得﹐問君何苦問前恩﹖」又無名氏和作一首云「一堂兩世作干爺﹐喜气重重出一家。照例自然稱格格﹝王府女公子稱格格﹐滿洲語也﹞﹐請安應不喚爸爸﹝滇俗﹞。歧王宅裏開新樣﹐江令歸來有舊衙。兒自弄璋翁弄瓦﹐寄生艸對寄生花。」語妙解頤﹐都人士爭相傳誦﹐而諷刺之意﹐躍然於筆端。某酒樓又有題壁詩四絕云「翠鈿寶鏡訂三生﹐貝闕珠宮大有情。色不誤人人自誤﹐眞成難弟與難兄。」「竹林淸韻久沈寥﹐又過衡門賦廣騷。轉綠回黃成底事﹐誤人畢竟是錢刀。」﹝自注﹐吳音不辧王﹑黃﹐王竹林系天津巨商﹐黃系軍裝買辦。﹞「紅巾舊事說洪楊﹐慘戮中原亦可傷﹐一樣誤人家國事﹐血腥新化口脂香。」「嬌癡兒女豪華客﹐佳話千秋大可傳。吹皺一池春水綠﹐誤人多少好因緣。」詩意迷離﹐所指蓋卽女伶楊翠喜﹐曁載搜納名伎洪寶寶事。二詩當時哄傳都門﹐幾於萬口同聲。尢以「兒自弄璋爺弄瓦」一句最佳﹐或爲之對曰「兄曾偎翠弟偎紅。」眞所謂文章本天成﹐妙手偶得之。噫﹐懿親當國﹐貪污至此﹐求其國之不亡﹐得乎﹗

◎滿員笑柄

《蒓鄕漫錄》云﹕前淸乾﹑嘉間﹐內務司員某﹐外任揚州鹽院﹐值丁祭﹐吏人循例預白。某曰「何祀﹖」曰「祭孔夫子。」某不解﹐以問塾師曰「孔夫子﹐何人也﹖」師曰「孔子﹐聖人也。」仍不解﹐以問奏摺幕友曰「孔子曾居何官﹖」友曰「孔子爲魯司寇﹐攝行相事。」愈不解﹐友因曉之曰「卽今之刑部尙書﹐兼協辦大學士耳。」某恍然﹐召吏人及塾師﹐譙讓之曰「何物夫子﹖何物聖人﹖寧孔中堂而不知耶﹖」

吳縣潘文勤公﹝祖蔭﹞於前淸光緒初葉﹐長刑部。有滿司員某﹐聞其好尙文雅﹐思所以媚之者﹐乃急就成詩數十首﹐恭楷錄正﹐於堂上署諾時﹐揖而進之。文勤卽時翻閱﹐及首章題目﹐乃「跟二太爺阿媽逛廟」八字﹝都人謂從﹐曰跟。謂伯父曰﹐大爺。阿媽者﹐滿人稱父之詞。都中隆福等寺﹐月有常期﹐陳百物以待售。往遊者﹐輒謂之逛廟云﹞﹐不禁狂笑冠纓幾絕﹐某是時面若死灰﹐逡巡自退矣。

◎龔照棄旅順

前淸甲午之役﹐龔照棄旅順而逃﹐其罪與衛達三等。後衛被誅﹐龔運動得法﹐得久羈獄中。庚子拳匪亂﹐遂自出獄。和議成﹐復大加運動﹐脫身南歸。其年六月六日﹐爲其六十壽期﹐乃預定宴客三日。其邑人張陸先生者﹐素與龔有隙。第一日忽肅衣冠而入﹐長揖曰「六哥今日樂矣﹐容弟一言乎﹖」龔曰「請見教﹐實願聞之。」曰「弟近看新書數本﹐始知國民乃國家之主體﹐弟亦國民也﹐則中國土地之存亡﹐應負一分之責任。請問六哥﹐前年將弟之旅順﹐送向何處去也﹖今日能見還乎﹖」龔大窘﹐狂呼逐客。二日晨﹐其門首忽有聯云「稱六太爺﹐上六旬壽﹐欣占六月六日良辰﹐六數適相逢。曾聽得張陸先生﹐大踏步闖進門來﹐口叫六哥還旅順﹔坐三年監﹐陪三次斬﹐賺得三代三品封典﹐三生願已足。最可憐達三故友﹐小錢頭不如咱灑﹐冤沈三字赴黃泉。」龔憤甚大﹐索數日﹐不得其人。小錢頭不如咱灑者﹐合肥土語﹐言衛用錢之法不及龔﹐故卒得禍也。

