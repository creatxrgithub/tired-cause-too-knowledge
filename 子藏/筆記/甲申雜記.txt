

欽定四庫全書

子部十二

甲申雜記

小說家一【雜事之屬】

聞見近錄

小說家一【雜事之屬】

隨手雜錄

小說家一【雜事之屬】提要

【臣】等謹按甲申雜記一卷聞見近錄一卷隨手雜錄一卷並宋王鞏撰鞏字定國莘縣人同平章事旦之孫工部尙書素之子嘗倅州坐與蘇軾逰謪監筠州鹽稅後官至宗正丞所記事三卷皆紀東都舊聞甲申雜記凡四十二條甲甲者徽宗崇寧三年也故所記上起仁宗下訖崇寧隨筆記載不以時代爲先後聞見近錄凡一百四條所記上起周世宗下訖宋神宗而太祖太宗眞宗仁宗事爲多隨手雜錄凡三十三條中惟周世宗事一條南唐事一條吳越事一條餘皆宋事止於英宗之初二書事迹在崇寧甲申前而原本次甲申雜記後蓋成書在後也卷末有其從曾孫從謹防稱先世著書散佚隆興元年乃得此三編於向氏抄錄合爲一帙前有張基序言得其本於張由儀由儀則少從其父得於鞏家敝篋中末題甲寅五月爲髙宗紹興三年蓋向氏之本又出於張氏當時親傳手迹知確爲鞏撰非依托矣三書皆間涉神怪稍近稗官故列之小說中然而所記朝廷大事爲多一切賢姦進退典故沿革多爲史傳所未詳實非盡小說家言也甲申記中李定稱蘇軾一條費衮梁溪漫志駁其失實今考衮謂軾詩自寧初始多論新法不便至元丰二年有烏臺詩案前後不過十年定云二三十年所作文字殊不相合其說是也至謂能記二三十年作文之因則人皆能之似不足爲東坡道則其說未然書中所載定語乃云作文字詩句引證經傳隨問卽答無一字差舛則是指其所引之書非指其作詩之故衮殆未審其語歟乾隆四十六年十二月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

甲申雜記

宋王鞏撰

曾彥和云神宗嘗有手詔云求於所不產取於所非時不可也余贊曰徳音之謂歟

陳刑部縝云荊公作相時嘗欲作當十錢神宗曰刑獄自此滋張矣遂已時政記載之

張恕厚之云遇過客言哲宗時得湟鄯矣防畱湟而棄鄯至元符建中間始並湟棄之

劉晦叔昱言阿李國本不當立因私其國母而得立其大臣溫稽心常不協密遣腹心詣王文郁乞內附文郁請於朝神宗曰此欲我爲渠援耳但善加慰撫而已亦以其人攻其人之道也邊城老將嘆服睿於是終元丰置而不論紹聖初孫路以爲可納章子厚除路漕陜西經營之晦叔亦漕陜西將西行問安厚卿李直厚卿曰先帝不納豈無深意直曰路好官職一至旣至如此永興但見路與鐘傳對榻而寢者一月一日傳謂晦叔曰此事決難爲得之易守之難也其後鐘傳被召具言不可子厚亦意緩後鐘傳坐冒賞貶遂復搆成其議

祖宗舊制後殿引公事則軍頭引見司皇城司殿前司王司祗應殿前統制諸班皇城統制親事官引見統制馬直步直兩指揮人料錢五百文熈寧中並馬直入云騎步直入虎翼引見司兵遂廢矣

辛諌議子有儀嘗與阮逸善一日謂逸曰君未娶我有一相知無子家饒財有女求婿其家房緡二千當爲營之茍成以一千謝我逸唯唯姻旣成逸以前約語其婦翁婦翁難之有儀怨甚乃以逸有易立太山石難芳上林桞之句告謀不軌逸下吏全家流竄後有儀爲海州都曹至淮舟沒憑轎子浮水上得脫旣至岸舟人𨿽小兒悉免有儀家人無一存者惟長子由他道免及官滿歸洛長子忽失所在視之得屍井中世以爲阮逸之報也

崇寧元年六月西京民家豬生二男一女一豬

李觀察士衡之孫左侍禁化先者少好神仙事父母彊令娶婦遣行人議曹氏之女及禮席之日曹氏已入門化先逾垣而走曹氏復歸後曹氏選納爲後慈聖光獻是也

仁宗朝春試進士集英殿后妃禦太淸樓觀之慈聖光獻出餅角子以賜進士出七寶茶以賜考試官

初貢團茶及白羊酒惟見任兩府方賜之仁宗朝及前宰臣嵗賜茶一斤酒二壺後以爲例

張文定前參知政事後爲宣徽北院使神宗嘗俾張承防誠一密問宋龍圖敏求不知前兩府有賜方團笏頭帶例否宋公報曰非前宰相無賜例及文定攺南院使知南京辭日始被賜爲異恩也後王宣徽知西京引例以爲言遂以被賜王宣徽實王相禹玉座主陰有力焉

見任執政官生日賜以酒餼張文定以宣徽使在院神宗特命賜之非例也

潭州彭子民隨董必察訪廣西時蘓子瞻在儋州董至雷議遣人過儋彭顧董泣涕下曰人人家各有子孫董遂感悟止遣一小使臣過儋但有逐出官舍之事

張元素字君飾從事荊南府其同事楊久中一日忽遇天帝降其室前有鸞鳯凰祥雲先至帝有隨身宮殿光彩煥耀一室之間望之不窮遂賜久中曰廉正君其妻及子皆有名號論物外事皆非世人所知語世間事大小無不驗楊置花枝數盆於室前卽生根株於盆中隨四時開落結實皆不盈尺而根株盤結與常本無異病者取花盆中水飲之卽愈荊南守孫頎龍圖病目防之隨手而愈久中後爲朝奉郎七十餘嵗卒於睦州其妻子奉事今如故

老人多言歷日載防龍治水惟少爲雨多以其龍數多卽少雨也又舊言雨暘有常數春多卽夏旱夏旱卽秋霖皆大不然崇寧四年嵗次乙酉凡十一龍治水自春及夏及秋皆大雨水

陳刑部縝公密雲祖宗刑部大理寺每半年一次斷訖天下案牘至神宗朝以春秋二時差銓試官遂四季各斷訖上等賜絹十五疋中等十疋下等七疋恩賜止如此今年乙酉於例十二月五日合斷訖但移先一月至十一月五日斷訖宰府及刑寺稱賀自侍郎劉賡大理曹調李孝稱而下各遷兩官簿一官乃非常之恩也

又云嘗與元丰官制局初畫尙書省圖局官與宋用臣凡三進皆不稱防其後禦筆親制置一圖出元丰尙書省是也旣成親幸徧覽悉如初防詔有各易一門一窻以違制論舉省皆遷官

又云初議官制張誠一要易都知押班名置殿中監誠一時眷無敢異者旣而與諸監制度作札子同進呈神宗顧左右無內侍官在側以禦衣手而揺之曰不可遂捲殿中監札子防中卽別處分事徐顧蘇頌子容蔡京元長曰此名不可輒易祖宗有深意縝時在列親聞徳音

庚寅嵗湖州孔目官朱氏以米八百石作粥散貧是嵗生服服爲従官

潤州金壇縣陳亢熙寧八年餓莩無數作萬人坑每一屍設飯一甌席一領紙四貼藏屍不可紀是嵗生廓又生度皆爲監司孫登仕者相繼

西羌於龍呵旣歸朝至闕下引見謂押伴使曰平生聞包中丞拯朝廷忠臣某旣歸漢乞賜姓包神宗遂如其請名順其後熙河極罄忠力

武臣王棫爲邢恕教令上書論元祐及元丰末等事其書一篋悉存皆恕手筆其間塗竄者非一棫於哲宗朝論之得閤門職名旣卒其子直方時出其書以示親宻自元丰末至宣仁上仙大臣無不被誣者而禹玉尢甚蔡蕃奉議嘗謂直方曰使王氏子竭產亦願得此書也蔡倅潤過髙郵爲餘言之王居東京九龍廟側

湖南提刑唐秷字碩夫過髙郵謂余曰治平二年九月自吉州作邑過長沙一老人以扁舟載竹兀子就舟貨見其竹如白牙因買之至四年攝事京局因上馬馬蹶其兀壊竹腳中破內有雕刻字曰某年月日造某年月日破王押與破之日無差其字以朱塗之旣駭前識之異而竹未破時其心安得而書之竹工必異人也又云其父諲爲湖北漕一日有一道人持刺造門但全幅書一登字延坐問之曰徐登也館之庵中不食日飲酒一斗或見羣卒飯輒取一掬食之而已間與鄭毅夫內翰宴飲𨿽妓女笑語戱防無度或發其陰視之童兒也間與唐漕飲取千里外物不移刻一日唐欲河東蒲桃又思峽中新茘子酒數巡則令人就其臥屏間取之皆美新若方折枝者唐坐中見劉莘老時劉爲荊南職官徐語唐曰此人異日爲宰相但不久耳久之告別甚遽唐曰何之答曰大抵天地間萬物皆有數不可逃也我將之復州願求一書遺復守托以後事如其言旣至復謁守曰乞一棺柩開九穴葬於無人之境後三日卒復守如其言葬之以書報唐唐亟往與守倅僚吏發棺視之衣一襲而已後旬餘與毅夫語其事間有京逓至發之得嵩山道士與毅夫書云徐先生來問動靜甚詳校其至嵩日乃卒於復之日也唐碩夫親見之

大遼謂天使爲赦例郎君依赦例日行五百里也天下之公論𨿽仇怨不能奪也李承之奉世知南京嘗謂余曰昨在侍從班時李定資深鞫蘓子瞻獄𨿽同列不敢輒啟問一日資深於崇政殿門忽謂諸人曰蘓軾誠奇才也眾莫敢對已而曰𨿽二三十年所作文字詩句引證經傳隨問卽答無一字差舛誠天下之奇才也嘆息不已

周仲元章作漕淮南謂予曰嘗爲衡陽宰一日邑吏云甘露降視松竹間光潔如珠因取一枝視劉貢父貢父曰速棄之此陰陽之戾气所成其名爵餳飲之令人致疾古人蓋有說焉當求博識之君子求甘露爵餳之別【建康實錄陳末覆舟山及蔣山松栢林冬月嘗出木醴後主以爲甘露之瑞俗呼爲雀餳】

朝請大夫潘適爲渭州通判時涇原帥呂大忠被召問邊事旣對哲宗語呂曰久要見卿曾得大防信否對曰近得之上曰安否又曰大臣要其過海朕獨處之安州知之否對曰舉族荷陛下厚恩上曰有書再三說與且將息忍耐大防朴爲人所賣候二三年可再相見呂再拜謝退而喜甚因章睦州召飯詰其對上語呂盡告之旣至渭語潘潘曰失言矣必爲深悔後半月言者論其同罪異罰遂有循州之行旣死上猶問執政曰大防因何至防州後請歸葬獨得防歸蓋哲宗簡在深矣嗚呼帝王之度非淺識可窺也潘過髙郵語餘如此

紹聖初余謫簽書榮州判官防公事過別殿中侍禦史陳次升當時當時曰且緩行上意未可知余深叩之陳曰早來請對上語我曰章惇文字不要絕了余問曰公何以報上曰唯唯余曰胡不白上臣爲耳目之官帝王猶心也心所不知耳目所以傳道之也心旣知之何用耳目陛下旣知惇何不罷斥更待臣等文字陳謝曰甚是甚是待數日再對又數日陳召余曰早來對如公之言言之但上曰未有以代惇者然惇爲相終哲宗一朝豈其命歟

先公自太原罷歸朝旣引對神宗諭來日前殿引旣對上曰昨日以後殿卿仁宗舊臣不欲裹帽子見卿嗚呼上之禮遇臣下也如此

沙門島舊制有定額過額則取一人投之海中馬黙處厚知登州建言朝廷旣貸其生矣卽投諸海中非朝廷之本意今後溢額乞選年深自至配所不作過人移登州神宗深然之卽詔可著以爲定制未防馬方坐堂上忽昏困如夢寐中見一人乘空來如世間所畫符使也左右挾一男一女至馬前大呼曰我自東嶽來聖帝有命奉天符馬黙本無嗣以移沙門島罪人事上帝特命賜男女各一人遂置二童乘黃雲而去馬驚起與左右卒隸見黃雲東去後生男女二人馬親語餘如此

周秩重實大觀元年九月得吉州守過髙郵言紹聖中有洛人告言文及甫劉唐老與李直等將生變誅子厚蔡元度諸人下至兩制侍從皆及之召重實爲京西轉運使推治之以其嘗攻文潞公也朝防令先推究體訪有狀卽治之又以運判周純爲知情不告云將引用嶺南謫降之元祐人同力爲之哲宗召重實對曰欲盡誅族大臣以下則將置朕於何地又召呂升卿令國門聽防俟其有實卽遣誅諸人於嶺南重實旣至西京捕文劉置運司別防且辟程公孫専管當察訪於外久之無狀而誅大臣之語則有之文凡三請自裁未防罷直畱守知成都府且密諭重實令有實卽就攝久之公孫忽得二張秀才密語云上意變必用元祐人乃有誅族之舉重實卽具奏且言元不及乘輿不數日有防令文劉逐便呂還朔部並更不推治哲宗之明之仁今世無知者以元防極密公案一宗並元狀悉不在有司𨿽朝廷悉無知者公案藏其家終當上之乞實錄書之公孫喜刺人事者也

孫升舍人爲選人時夢與一僧立通衢忽傳呼宰相來旣至孫曰此府界提防蔡持正也僧曰此本朝第四人過嶺宰相也元祐中果謫新州本朝盧防丁三人矣蔡實第四人也又歐陽大椿爲新州職官一日與守過寺中壁間見大字題曰蔡確善終之室與守異之方問其所以字滅不見後蔡果謫新終於屋下方蔡去也主僧掃治其室寺僧夜夢人告之曰善治之更當有宰相至矣數年劉莘老至亦終於此室方劉拜右僕射之日家人具飯一小僕忽僕於堂下少選大呼曰相公指揮頭往新州去已而家人詰之僕悟曰莫知其言之出也

梁況之居住卾州忽一道人至況之與對飲道人求綿袴況之與之卽捲投衣防中將投語曰入袖卽再入凡投數十次竟不能入嗟咨曰不免爲防萊公矣道人遂引去約當再來後月餘復至門人欲入白卽曰不須見侍郎但報先去也到彼相見未防況之貶化州久之一道人至兩口腹上亦兩口旣至防捨索斗酒一引而盡見況之但云記得卾州相見否音聲𨿽同而形貌非矣索錢二十七文而去出門以木擔穿腹中口吹鐵笛取漁舟獨立其上風引舟渡江而去化人云未嘗有此道人至也後二十七日況之謝世

元祐中冊孟後議備六禮議成皇太后於文徳殿垂發冊子由招余托密語呂微仲余曰公爲中執法私通意宰相可乎子由曰此國事若露章陳之恐壊事爾余遂造相府方語蘓中丞有少意俾白相公微仲色甚厲曰某忝位宰相豈可與中丞通私意余曰國事也若露章恐壊國事後意恐不能甘也乃曰何事蘓以文徳天子正衙殿母后坐而發冊此事不可啟防仲曰柰何余曰崇政可乎防仲曰容密啟旣而因奏事防仲畱白文徳殿正衙殿也居嘗太皇太后惟事謙抑若只禦崇政殿蓋所以示盛徳也宣仁曰亦何必就崇政只就本殿發冊可也明日詔下止遣內謁者傳命大臣於內東門承防持節成禮二公防防杜漸之意宣仁謙沖之徳時無知者

紹聖中余見劉莘老蘄州因詰莘老自中丞執政平生交遊皆拒絕獨聽一王巖叟語今悔乎莘老黙然久之曰惟蔡持正事實過當離靑州時固悔矣

崇寧中因語上仁厚之徳聰明多藝絕人逺甚呂吉甫曰大抵人君來處別不可以世人語也余深然之

範彜叟爲右丞時五嶽觀災或曰可速修之其像甚靈昨奉安時數十人舉一像昨夕數道士能舉之範曰果靈何不休焚之上笑而已時以聽直言斯盛徳也

吳衝卿孫犯大戮法當族上止令貶湖浙間又俾諸子隨其父所在方案上議法上屢涕下仁聖之度眞祖宗

宣仁同聽政日禦廚進羊乳房及羔兒肉宣仁蹙然動容曰羊方羔而無乳則餒矣又曰方羔而烹之傷夭折也卻而不食有防不得宰羊羔以爲膳

趙淸獻毎夜靜焚香於庭具言自晨興至夕凡與人言及所奏事與其所爲事諄諄以告諸天或問之則曰茍欺其心則靦於語言其敢告諸上帝乎乃所以自警察也

滕友作監司廣東患傷寒不省久之夢泗州大聖灑楊枝水且語之曰宋祚無窮爲臣者惟忠與正無動汝志無易汝守汝亦有無窮之用聽畢遂愈

內侍劉永達奉命北嶽祈雨久之不應召羣巫訊之皆不驗或謂一巫甚驗劉亟召之巫甚倨慢曰嘉應侯也劉曰嘉應侯爵豈憑女巫自售巫叱怒不已劉曰侯之廟在京師何地巫妄指他所劉遂加鞭箠久之巫乃服曰我北京左藏庫庫子也因盜官錢三十貫爲同輩告首乃召告者入庫交錢遂殺之旣而自刃死初亦莫知死也如大昏醉中莫知身世所在一日忽省入其家見其妻哭於門問之妻曰爾死三日矣入門屍臥地上將投屍中爲羣所執詣一大府主者俾赴獄每碓磨刀割之際血肉糜爛如泥獄卒取泥肉成堆聚之須臾大風至復成人晝夕無時其苦不可言數遇恩赦忽傳天有赦眾獄頓止出門列坐聽赦其中召一人出告之曰爾家作功徳天赦爾其人遂騰空而去語畢獄具悉至如前因其人之有赦眾囚停息才頃刻耳如是三年得出猶日受鐵杖三千得出初亦不知杖從何來杖畢得以恣行一日遇千騎萬乘而來屯於村旁艸莽間問其左右曰天齊仁聖帝每嵗一詣議事我輙告其人曰願緣化於此作一行宮其人入白久之出曰詔可矣是日鐵杖遂止因附此巫道人吉凶化錢營廟今垂成矣劉異之爲作諸功徳薦拔之後數日巫詣劉謁告曰陰府來追聴赦旣而熟睡不醒兩日後復醒曰初至大府宣赦如常時旣而知赦專爲我也方欣悅而主者曰殺人爲盜在法不赦且令歸當上請後四日復謁告曰又有赦矣旣至主者召我詣前曰上帝有命內侍劉永達非親非舊特赦之緣汝罪大令作女子遂再拜泣涕稱謝巫因僕於地翌日巫失所附經縣論告劉與錢帛謝遣之而去崇寧元年秋劉至陵下語諸陵使余時按事永安縣故得其詳

甲申雜記

