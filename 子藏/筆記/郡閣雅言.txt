

杜牧

杜牧舍人罷任浙西郡﹐道中有詩曰「鏡中絲鬢悲來慣﹐衣上塵痕拂漸難。惆悵江湖釣魚手﹐卻遮西日向長安。」與杜甫齊名﹐時號大﹑小杜。

李遠

李遠體物緣情﹐皆謂臻妙﹐嘗有《贈箏妓伍卿》詩云「輕輕沒後更無箏﹐玉腕紅紗到伍卿。坐客滿筵都不語﹐一行哀雁十三聲。」《詠鴛鴦》云「鴛鴦離別傷﹐人意似鴛鴦。試取鴛鴦看﹐多應共寸腸。」又盧尙書哭李詩云「昨日舟還浙水湄﹐今朝丹旐欲何爲。才收北浦一竿釣﹐未了西齋半局棋。洛下已傳平子賦﹐臨川爭寫謝公詩。不堪舊裏經行處﹐風木蕭蕭鄰笛悲。」

王易簡

王易簡﹐蕭希甫下及第﹐名居榜位。不看榜﹐歸華山﹐尋就山釋褐﹐授華州幕官。後拜左拾遺﹐及辭官歸隱﹐畱詩曰「汨沒朝過愧不才﹐誰能低折向塵埃。靑山得去且歸去﹐官職有來且自來。」再入升朝官﹐位諫垣臺閣三十年﹐官至八座﹐乞致仕﹐歸華山﹐十年而終。

裴皞

裴皞﹐官至禮部尙書﹐放三榜﹐四人拜相﹕桑維翰﹑竇正固﹑張礪﹑馬裔孫。淸泰二年﹐馬裔孫知貢舉﹐才放榜﹐謝恩﹐引諸生詣座主宅謁拜﹐裴公以詩示云「宦途最重是文衡﹐天與愚夫著盛名。三主禮闈年八十﹐門生門下見門生。」未開宴﹐裔孫登庸。

崔公佐

崔公佐牧名郡﹐日宴賓僚。有一客﹐巾屨不完﹐衣破肘見﹐突筵而入。崔喜其來﹐令下牙籌﹐引滿數觥﹐神色自若。飲妓駭其藍縷﹐因大噱。客獻詩曰「破額襆頭衫也穿﹐使君猶許對華筵。今朝幸倚文章守﹐遮莫靑蛾笑揭天。」崔令掩口﹐無咍賢士。

張祜

張祜素藉詩名﹐知己者皆當世英儒。故杜牧之云「誰人得似張公子﹐千首詩輕萬戶侯。」祜有《華淸宮》詩﹐爲世所稱﹐云「龍虎旌旗雨露飄﹐鳳池歌斷玉山遙。明皇上馬太眞去﹐紅杏滿園香自銷。」

王定保

王定保﹐唐光化三年李渥侍郎下及第。吳子華侍郎臠爲婿。子華卽世﹐定保南遊湖湘﹐無北歸意。吳假緇服﹐自長安來﹐明日訪其良人﹐白於馬武穆王﹐令引見定保於定保寺。吳隔簾誚之曰「先侍郎重先輩以名行﹐俾妾侍箕帚。侍郎沒﹐慮先輩以妾攺適﹐是以不遠千里﹐來明侍郎之志。」定保不勝慚赧﹐致書武穆乞爲婿。吳確乎不拔﹐定保爲盟畢世不婚矣。吳歸吳中外家。沈彬有詩贈定保云「仙桂曾攀第一枝﹐薄遊湘水阻佳期。臯橋已失齊眉願﹐蕭寺行逢落髮師。廢苑露寒蘭寂寞﹐丹山雪斷鳳參差。聞公已有平生約﹐謝絕女蘿依兔絲。」定保後爲馬不禮﹐奔五羊﹐依劉氏﹐官至卿。

王著

王著﹐洛陽人也。七歲能屬文﹐十四進士及第。初依師宛勾縣張嘏﹐東京應舉﹐久不知消息﹐賃居相國寺東。因出通衢﹐忽遇張嘏﹐遂邀茶肆敍闊至﹐乃賦《蝴蝶詩》最嘉云「今夜君棲芳艸裏﹐爲傳消息到王孫。」嘏無言﹐忽然不見﹐但驚問鄕人云﹕卒已半年。著自及第﹐便歷華省﹐至翰林學士﹐只及中年而終。﹝以上八條﹐均取自《說郛三種》一百二十卷本卷第十七﹞

王貞白

王貞白﹐唐末大播詩名﹐《禦溝》爲卷首﹐云「一派禦溝水﹐綠槐相蔭淸。此波涵帝澤﹐無處濯塵纓。鳥道來𨿽險﹐龍池到自平。朝宗心本切﹐願向急流傾。」自爲冠絕無瑕﹐呈僧貫休﹐休公曰「此甚好﹐只是剩一字。」貞白揚袂而去。休公云「此公思敏。」取筆書「中」字掌中﹐逡巡貞白回﹐忻然曰「已得一字﹐云『此中涵帝澤』。」休公將掌中字示之。﹝此據《苕溪漁隱叢話》前八﹔《總龜》十一則標爲《靑瑣後集》條目﹞

齊己

僧齊己往袁州謁鄭谷﹐獻詩曰「髙名喧省闥﹐雅頌出吾唐。疊巘供秋望﹐飛雲到夕陽。自封修藥院﹐別下著僧牀。幾許中朝事﹐久離鴛鷺行。」谷覽之云「請攺一字﹐方得相見。」經數日﹐再謁﹐稱已攺得﹐詩云「別掃著僧牀。」谷嘉賞﹐結爲詩友。﹝此據《詩話總龜》前十一﹞

