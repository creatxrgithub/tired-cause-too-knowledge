

欽定四庫全書

子部十二

提要

集異記

小說家二【異聞之屬臣】等謹案集異記一卷唐薛用弱撰案唐書藝文志載用弱字仲勝長慶中光州刺史其裏籍則未之載此本卷首題曰河東然唐代士族率標郡望劉必彭城李必隴西其確生何地固未之知也是書所記凡十六條晁公武讀書志稱其首載徐佐卿化事此本亦以此條爲首與晁氏所記合蓋猶舊本世所傳狄仁傑集翠裘王維郁輪袍王積薪婦姑圍棊王之渙旗亭畫壁諸事皆出此書其良常山新宮銘洪邁隨筆推爲奇作蘇軾與子過詩所謂爾應奴蔡少霞我亦伯仲山卿者卽用其事卷帙𨿽狹而歷代詞人恆所引據亦小說家之可采者陳振孫書錄解題謂是書一名古異記然諸家著錄俱無此名不知振孫何本又唐比部郎中陸勲亦有集異記二卷與用弱書同名故文獻通考題勲書爲陸氏集異記以別於用弱書焉

博異記

小說家二【異聞之屬臣】等謹案博異記一卷舊本題唐谷神子還古撰不著姓氏考晁公武讀書志載老子指歸十三卷亦題谷神子注不著姓氏而唐書藝文志有馮廓注老子指歸十三卷與公武所言書名卷數皆合則谷神子其馮廓歟胡應麟二酉綴遺則曰唐詩人鄭還古嘗爲殷七七作傳其人正晚唐而殷傳文與事皆是書蓋其作也其說亦似有依據然古無明文闕所不知可矣其書載敬元頴許漢陽王昌齡張竭忠崔元微陰客岑文本沈亞之劉方元馬燧十人太平廣記三百四十八卷載李全質一條稱防昌壬戍濟陰大水谷神子與全質同舟云云此本無之蓋亦鈔合而成非完帙也所記皆神怪之事敍述雅贍而所錄詩歌頗工致視他小說爲勝惟師曠鏡銘一條不似三代語爾陳振孫書錄解題謂語觸時忌故其名前有自序亦稱非徒但資笑語抑亦麤顯箴規或冀逆耳之詞稍獲周身之戒今觀所載殊不見觸忌之語而證以太平廣記所引又確爲本書非出依托未審其寓言之防何在也乾隆四十六年十二月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

集異記

唐薛用弱撰

徐佐卿

明皇天寶十三載重陽日獵於沙苑雲間有孤徊翔焉上親禦弧矢一發而中其則帶箭徐墜將及地丈許歘然矯翰西南而逝萬眾極目良久乃滅益州城距郭十五里有明月觀焉依山臨水松桂深寂道流非修習精慤者莫得而居觀之東廊第一院尢爲幽絕每有自稱靑城道士徐佐卿者風局淸古一歳率三四而至焉觀之耆舊因虛其院之正堂以俟其來而佐卿至則棲焉或三五日或旬朔言歸靑城甚爲道流之所傾仰一日忽自外至神爽不怡謂院中人曰吾行山中偶爲飛矢所加尋已無恙矣然此箭非人間所有吾畱之於壁上後年箭主到此卽宜付之愼無墜失仍援毫記壁云畱箭之日則十三載九月九日也及宗避狄幸蜀暇日命駕行遊偶至斯觀樂其佳景因徧幸道室旣入此堂忽覩掛箭則命侍臣取而翫之蓋禦箭也深異之因詢觀之道士皆以實對卽是佐卿所題乃前歳沙苑縱畋之日也佐卿蓋中箭孤耳究其題乃沙苑翻飛當日集於斯歟上大奇之因收其箭而寶焉自後蜀人亦無復有逢佐卿者矣

王積薪

宗南狩百司奔赴行在翰林善圍棊者王積薪從焉蜀道隘狹每行旅止息中道之郵亭人舎多爲尊官有力者之所見占積薪棲棲而無所入因沿溪深逺寓宿於山中孤姥之家但有婦姑止給水火才暝婦姑皆闔戶而休積薪棲於檐下夜闌不寐忽聞堂內姑謂婦曰良宵無以爲適與子圍棊一賭可乎婦曰諾積薪私心奇之況堂內素無燈燭又婦姑各處東西室積薪乃附耳門扉俄聞婦曰起東五南九置子矣姑應曰東五南十二置子矣婦又曰起西八南十置子矣姑又應曰西九南十置子矣每置一子皆良久思惟夜將盡四更積薪一一宻記其下止三十六忽聞姑曰子已敗矣吾止勝九枰耳婦亦甘焉積薪遲明具衣冠請問孤姥曰爾可率已之意而按局置子焉積薪卽出槖中局盡平生之祕妙而布子未及十數孤姥顧謂婦曰是子可教以常勢耳婦乃指示攻守殺奪救應防拒之法其意甚略積薪卽更求其說孤姥笑曰止此已無敵於人間矣積薪防謝而別行十數步再詣則已失向之室閭矣自是積薪之藝絕無其倫卽布所記婦姑對敵之由罄竭心力較其九枰之勝終不得也因名鄧艾開蜀勢至今其圖有焉而世人終莫得而解矣

平等閣

隋開皇中釋子澄空年甫二十誓願於晉陽汾西鑄鐵像髙七十尺焉鳩集金炭細求用度周二十年物力乃辦於是告報遐邇大集賢愚然後選日而寫像焉及煙焰息滅啟鑪之後其像無成澄空卽深自咎責稽首懴悔復堅前約再謀鑄造精勤艱苦又二十年事費復備則又告報遐邇大集賢愚然後選日而寫像焉及啟鑪其像又復無成澄空於是呼天求哀叩佛請罪大加貶挫深自勤勵又二十年功力復集乃告遐邇大集賢愚然後選日而寫像焉及期澄空乃登鑪巓百尺懸絕揚聲謂觀者曰吾少發誓願鑄寫大佛今年八十兩已不成此更違心則吾無身以終志矣況今眾善虛費積年如或踵前失吾亦無面目見眾善也吾今俟其啟鑪欲於金液而捨命焉一以謝於諸佛二以表誠於眾善儻大像圓滿後五十年吾當爲建重閣耳聚觀萬眾號泣諫止而澄空殊不聴覧俄而金液注射赫耀踴躍澄空於是揮手辭謝投身如飛鳥而入焉及開鑪鐵像莊嚴端妙毫髮皆備自是並州之人咸思起閣以覆之而佛身洪大功用極廣自非殊力無由而致開元初李暠充天平軍節度使出遊因仰大像嘆曰如此好相而爲風日所侵痛哉卽施錢七萬緡周歳之內而重閣成就至今北都謂之平等閣者是也計僧死像成之日至暠正五十年矣以釋法推之則暠也得非澄空之後身歟

裴珙

裴孝廉珙者家在洛京仲夏自鄭西歸及端午以覲親焉下駟蹇劣日勢已晚方至石橋於是驅馬徒行情顧甚速續有乘馬而牽一馬者步驟極駿顧珙有仁色珙因謂曰子非投夕入都哉曰然珙曰珙有懇誠將丐餘力於君子子其聴乎卽以誠告之乘馬者曰但及都門而下則不違也珙許約因顧謂已之二僮曰爾可緩驅疲乘投宿於白馬寺西吾之表兄竇溫之墅來辰徐歸因上馬揮鞭而騖俄頃至上東門遂歸其馬珍重而別乘馬者馳去極速珙居水南日已半規卽促步而進及家暝矣入門方見其親與珙之弟妹張燈防食珙乃前拜曾莫顧瞻因俯階髙語曰珙自外至卽又不聞珙卽大呼弟妹之名字亦無應者笑言自珙心神忿惑因又極叫皆亦不知但見其親顧謂卑小曰珙在何處那今日不至邪遂涕下而坐者皆泣珙私怪曰吾豈爲異物邪何其幽顯之隔如此哉因出至通衢徘徊久之有貴人導從甚盛遙見珙卽以鞭指之曰彼乃生者之魂也俄有佩櫜鞬者出於道左曰地界啟事裴珙孝廉命未合終遇昆明池神七郎子案鷹回借馬送歸以爲戲耳今當領赴本身貴人微哂曰小兒無理將人命爲戲明日與尊父書令笞之旣去而櫜鞬者招珙復出上東門度門隙中至竇莊櫜鞬者令其閉目自後推之醒然而蘇其二僮皆曰向者行至石橋察郎君疾作語言大異懼其將甚因投於此旣至則已絕矣珙驚嘆久之少頃無恙及歸乃以其事陳於家余於上都自見竇溫細話其事

蕭穎士

蘭陵蕭穎士楊府功曹秩滿南遊行侶共濟瓜洲舟中有二少年熟視穎士相顧曰此人甚有肖於鄱陽忠烈王也穎士是鄱陽曾孫卽自欵陳二子曰吾識爾祖久矣穎士以廣眾中未敢詢訪俟及岸方將啟請而二子怱遽負擔而去穎士必謂非仙則神防心向矚而已明年穎士北歸止於盱眙邑長之署方與邑長下簾晝坐自門遽白雲某吏於某處禽獲發冢盜共五六人登令召入皆反接其手束縛甚固旅之於庭而穎士懸認江中二少年亦縲紲於內穎士驚曰斯二子非仙則神因具述曩事邑長卽令先窮二子須臾欵服佐驗明著皆云我之發邱墓今有年矣穎士卽以前說再令詢之皆曰我嘗開鄱陽王冢大獲金玉當門有貴人顏色如生年方五十髭鬢斑白僵臥於石榻姿狀正與穎士相無少差異我舟中遇子又知蕭氏固是鄱陽也因此啟言我豈有他術哉用弱嘗聞人之紹續其或三五世則必一人有肖其祖先之形狀者斯豈驗歟

韋宥

元和中故都尉韋宥出牧溫州忽忽不怡江波修永舟船燠一日晚涼乃跨馬登岸依舟而行忽逢淺沙亂流蘆葦靑翠因縱轡飲馬而蘆枝有拂鞭者宥因閒援熟視忽見新絲箏周蘆心宥卽拔蘆伸其長倍尋則試縱之應手復結宥奇駭因寘於懷行次江館其家室皆已維舟入亭矣宥故駙馬也家有妓樂卽付箏妓曰我於蘆心得之頗甚新然沙洲江徼是物何自而來吾甚異之試施於器以聴其音妓將安之更無少異惟短二三寸耳方饌妓卽置之赴食隨置復結及食罷就視則已蜿蜒舒展惴蠕揺動妓乃驚告眾來競觀而雙眸了然矣宥駭曰得非龍乎遽命衣冠焚香致敬盛於盂水之內而投於江才及中流風浪皆作蒸雲走電咫尺昏晦俄有白龍長百丈拏攫升天眾咸觀之良久乃滅

蔡少霞

蔡少霞者陳畱人也性情恬和幼而奉道早歳明經得第選蘄州參軍秩滿漂寓江淮者久之再授兗州泗水丞遂於縣東二十里買山築室爲終焉之計居處深僻俯近水石雲霞境象殊勝少霞世累早祛尢諧夙尙於一日沿溪獨行忽得美蔭因就憩焉神思昏然不覺成寐因爲褐衣鹿幘人之夢中召去隨之逺逺乃至城郭處所碧天虛曠瑞日曈曨人俗潔淸卉木鮮茂少霞舉目移足惶惑不寧卽被導之令前經歷門堂深邃莫測遙見玉人當軒獨立少霞遽修敬謁玉人謂曰湣子防心今宜領事少霞靡知所謂復爲鹿幘人引至東廊止於石碑之側謂少霞曰召君書此賀遇良因少霞素不工書卽極辭讓鹿幘人曰但按文而錄胡乃拒違俄有二靑僮自北而至一捧牙箱內有兩幅紫絹文書一賫筆硯卽付少霞曰法此而寫少霞凝神搦管頃刻而畢因覽讀之已記於心矣題云蒼龍溪新宮銘紫陽眞人山卿撰良常西麓源澤東澨新宮宏宏崇軒防防雕瑉盤礎鏤檀竦棨壁瓦鱗差瑤階肪截閣凝瑞霧樓橫祥霓騶虞巡徼昌明捧闑珠樹規連玉泉矩泄靈飈遐集聖日俯晰太上游儲無極便闕百神守護諸眞班列仙翁鵠駕道師冰潔飲玉成漿饌瓊爲屑桂旗不動蘭屋互設妙樂競臻流鈴間發天虛徐風簫泠徹鳳歌諧律舞防節三變云九成絳闕易遷虛語童初浪說如毀乾坤自有日月淸寧二百三十一年四月十二日建於是少霞方更周視遂爲鹿幘人促之怱遽而返醒然遂寤急命紙筆登卽紀錄自是兗豫好奇之人多詣少霞詢訪其事有鄭還古者爲立傳焉用弱亦常至其居就求第一本視之筆迹宛有書石之態少霞無文乃孝廉一叟耳固知其不妄矣少霞爾後修道尢劇元和末已云物故

集翠裘

則天時南海郡獻集翠裘珍麗異常張昌宗侍側則天因以賜之遂命披裘供奉雙陸宰相狄梁公仁傑時入奏事則天令畀座因命梁公與昌宗雙陸梁公拜恩就局則天曰卿二人賭何物梁公對曰爭先三籌賭昌宗所衣毛裘則天謂曰卿以何物爲對梁公指所衣紫絁袍曰臣以此敵則天笑曰卿未知此裘價逾千金卿之所指爲不等矣梁公起曰臣此袍乃大臣朝見奏對之衣昌宗所衣乃嬖幸寵遇之服對臣之袍臣猶怏怏則天業已處分遂依其說而昌宗心赧神沮气勢索莫累局連北梁公對禦就褫其裘拜恩而出及至光範門遂付家奴衣之乃促馬而去

王維

王維右丞年未弱冠文章得名性閒音律妙能琵琶遊歷諸貴之間尢爲岐王之所眷重時進士張九臯聲稱借甚客有出入於公主之門者爲其致公主邑司牒京兆試官令以九臯爲解頭維方將應舉具其事言於岐王仍求庇借岐王曰貴主之彊不可力爭吾爲子畫焉子之舊詩淸越者可錄十篇琵琶之新聲怨切者可度一曲後五日當詣此維卽依命如期而至岐王謂曰子以文士請謁貴主何門可見哉子能如吾之教乎維曰謹奉命岐王則出錦繡衣服鮮華奇異遣維衣之仍令賫琵琶同至公主之第岐王入曰承貴主出內故攜酒樂奉防卽令張筵諸伶旅進維妙年潔白風姿都美立於前行公主顧之謂岐王曰斯何人哉答曰知音者也卽令獨奏新曲聲調哀切滿座動容公主自詢曰此曲何名維起曰號郁輪袍公主大奇之岐王曰此生非止音律至於詞學無出其右公主尢異之則曰子有所爲文乎維卽出獻懷中詩卷公主覽讀驚駭曰皆我素所誦習者常謂古人佳作乃子之爲乎因令更衣升之客右維風流蘊借語言諧戲大爲諸貴之所欽矚岐王因曰使京兆今年得此生爲解頭誠爲國華矣公主乃曰何不遣其應舉岐王曰此生不得首薦義不就試然已承貴主論托張九臯矣公主笑曰何預兒事本爲他人所托顧謂維曰子誠取解當爲子力維起謙謝公主則召試官至第遣宮婢傳教維遂作解頭而一舉登第

王渙之

開元中詩人王昌齡髙適王渙之齊名時風塵未偶而遊處略同一日天寒微雪三詩人共詣旗亭貰酒小飲忽有梨園伶官十數人登樓會防三詩人因避席偎映擁鑪火以觀焉俄有妙妓四輩尋續而至奢華艷曳都冶頗極旋則奏樂皆當時之名部也昌齡等私相約曰我輩各擅詩名每不自定其甲乙今者可以宻觀諸伶所謳若詩入歌詞之多者則爲優矣俄而一伶拊節而唱乃曰寒雨連江夜入吳平明送客楚山孤洛陽親友如相問一片冰心在玉壺昌齡則引手畫壁曰一絕句尋又一伶謳之曰開篋淚霑臆見君前日書夜臺何寂寞猶是子云居適則引手畫壁曰一絕句尋又一伶謳曰奉帚平明金殿開彊將團扇共徘徊玊顏不及寒鵶色猶帶昭陽日影來昌齡則又引手畫壁曰二絕句渙之自以得名已久因謂諸人曰此輩皆潦倒樂官所唱皆巴人下裏之詞耳豈陽春白雪之曲俗物敢近哉因指諸妓之中最佳者曰待此子所唱如非我詩吾卽終身不敢與子爭衡兵脫是吾詩子等當須列拜牀下奉吾爲師因歡笑而俟之須臾次至雙鬟發聲則曰黃河逺上白雲間一片孤城萬仞山羌笛何須怨楊栁春風不度玊門關渙之卽揶揄二子曰田舎奴我豈妄哉因大諧笑諸伶不諭其故皆起詣曰不知諸郎君何此歡噱昌齡等因話其事諸伶競拜曰俗眼不識神仙乞降淸重俯就筵席三子從之歡醉竟日

張鎰

張相公鎰大歷中守工部尙書判度支因奏事稱防代宗面許宰相恩澤獨厚張公日日以冀而累旬無耗忽夜夢有人自門遽入抗聲曰任調拜相張驚寤因思中外初無其人尋繹不解有外甥李通禮者博學善智張公因召而示之令研其理李生沈思良久因賀曰舅作相矣張公卽詰之通禮答曰任調反語是饒甜饒甜無逾甘艸獨爲珍藥珍藥反語卽舅名氏也張公甚恱俄有走馬吏報曰白麻適下公拜中書侍郎平章

裴通逺

憲宗遷葬於景陵都城人士畢至時有前集州司馬裴通逺家在崇賢裏妻女輩亦以車輿縱觀於通化門及歸日勢已晚車馳馬驟自平康北街後乃有白頭嫗徒步奔走隨車而來气力殆盡至天門街夜鼓將動車馬轉速嫗亦忙遽而行車中有老靑衣從四小女其中或有哀其奔廹者則問其所居對曰崇賢卽謂曰與嫗同裏今亦將歸若步履不逮懼犯禁車中尙可通容能登車至裏門否其嫗乃荷愧丁寧因命同載及至則珍重辭謝而去乃於車中遺下小紅錦囊諸女笑而共開之中有白羅制爲逝者覆面之物四焉諸女驚駭登棄於路自是不旬日四女相次而卒

邢曹進

贈工部尙書邢曹進至徳以來名爲河朔之健將也守職魏郡爲田承嗣所縻曾因討叛飛矢中目左右與之拔箭而鏃畱於骨微露其末焉卽以鐵鉗遣有力者挾而出之痛毒則極其鏃堅然不可揺動曹進痛楚計無所施妻孥輩但爲廣修佛事用希慈防數日則又以索縛身於牀復命出之而特牢如故曹進呻吟忍耐俟死而已忽因晝寢夢見胡僧入於庭中曹進則以所苦訴之胡僧久而謂曰能以米汁注於其中當自愈矣及寤卽言於醫工醫工曰米汁卽泔也豈宜潰瘡哉遂令廣詢於人人莫諭者明日忽有胡僧詣門丐食因遽召入而曹進中堂遙見乃昨之所夢者矣卽延之座右告以危苦胡僧曰何不灌以寒食餳當知其神驗也曹進遂悟餳爲米汁況所見復肖夢中則取之如法以防應手淸涼頓減酸楚及旣夜其瘡稍癢卽令如前繃縛用力以拔鉗才及臉鏃已突然而出後傅藥不旬日而差矣吁西方聖人恩祐顯灼乃若此之明徴耶

韋知微

開元中士人韋知微者選授越州蕭山縣令縣多山魈變幻百端無敢犯者而前後官吏事之如神然終遭其害知微旣至則究其窟宅廣備薪火伺候集聚因環薪縱火眾持兵刃焚殺殆盡而邑中累月蹤迹杜絕忽一日晨朝有客詣縣門車馬風塵僕馭憔悴投刺請謁曰蘭陵蕭慥知微初不疑慮卽延入上座談論笑謔敏辧無雙知微甚加顧重因授館休焉客乃謂知微曰僕途經峽中收得猴雛智能可玩敬以奉貺乃出懷中小合開之而有獼猴大才如栗跳躑宛轉識解人情知微奇之因攜入誇異於宅內獼猴於是騰躍踴駭化爲虎焉扃閉不及兵仗靡加知微闔門皆爲啗噬孑遺無有矣

狄梁公

狄梁公性閒醫藥尢妙鍼術顯慶中應制入關路由華州闤闠之北稠人廣眾聚觀如堵狄梁公引轡遙望有巨牌大字云能療此兒酬絹千疋卽就觀之有富室兒年可十四五臥牌下鼻端生贅大如拳石根蔕綴鼻才如食筯或觸之酸痛刻骨於是兩眼爲贅所繩目睛翻白痛楚危亟頃刻將絕惻然久之乃曰吾能爲也其父母洎親屬叩顙祈請卽輦千絹置於坐側公因令扶起卽於腦後下鍼寸許仍詢病者曰鍼气已達病處乎病人頷之公遽抽鍼而肬贅應手而落雙目頓亦如初曽無病痛其父母親眷且泣且拜則以縑物奉焉公笑曰吾哀爾命之危逼吾蓋急病行志耳吾非鬻技者也不顧而去

寧王

寧王方集賓客談話之際鬻馬牙人麯神奴者請呈二馬焉寧王卽於中堂閱試步驟毛骨形相神駿精彩座客觀之不相上下寧王顧問神奴曰其價幾何牙人先指曰此一千緍次指曰此五百緍寧王欣然謂左右曰如言付錢馬送上廏賓客莫測其價之懸殊卽共咨詢寧王曰諸公未諭當爲驗之卽令鞭轡馳驅往復數四笑謂座客曰辧其優劣否皆曰不知寧王乃顧千貫者曰此馬緩急百返蹄下不起纎埃復顧五百緡者曰此馬往來十過足下頗生塵埃以此等衰其價之髙下焉座客乃伏

集異記

