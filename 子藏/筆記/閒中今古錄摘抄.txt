閒中今古錄摘抄

明黃溥

●卷一

宋太祖建隆庚申受禪後﹐聞陳希夷只怕五更頭之言﹐命宮中轉六更方鼓﹐嚴鳴鐘。太祖之意恐有不■﹝車丸﹞之徒﹐竊發於五更之時﹐故終宋之世﹐六更轉於宮中﹐然後鳴鐘殊不省。更庚同音也﹐至理宗景定元年﹐歷五庚申﹐越十七年末﹐宋亡而希夷五更頭之數信矣。到元朝延祐七年庚申﹐而至正帝生帝﹐乃宋少帝趙顯子。詳見後錄。我大明兵入燕都遁去。當時人只呼『庚申帝』。觀劉《尙賓集》﹐『庚申帝大事記』是也。後方號順帝云。由此觀之﹐則宋祖命轉六更之言益信﹐數之不爽。

本朝開進士科始於洪武四年﹐後止至十七年開科。鄕試例以子﹑午﹑卯﹑酉年﹐會試例以辰﹑戌﹑丑﹑未年。洪武十八年乙丑狀元丁顯﹐二十一年戊辰狀元任亨泰﹐二十四年辛未狀元許觀。吾鄞董恭禮﹑陳裕二人﹐皆此年進士。今有刊本《國朝登科錄》行世者﹐去許觀名﹐及此科進士姓名俱不刊﹐乃別錄第一甲一名韓克忠﹐二名王忠﹐三名焦勝﹐第二甲蔡彧等二十九名﹐第三甲蘇文等二十九名﹐俱北方人﹐無一名江南人﹐不知何謂而然﹖二十七年甲戌狀元張信﹐而榜眼﹑探花俱無。三十年丁丑狀元陳■﹝安阝﹞。巳後則革除年間﹐庚辰狀元胡靖﹐後更名廣者是也。永樂甲申狀元曾棨﹐厥後六十年爲天順七年甲申﹐狀元彭教也。噫﹗有數存焉﹐例以辰﹑戌﹑丑﹑未開科取進士﹐玆者兩度甲申進士爲號數﹐豈得而逃乎﹖

本朝狀元﹐洪武四年辛亥科起至正徳九年甲戌科﹐凡四十科﹐吾浙狀元自正統元年丙辰科周旋﹑十年乙丑科商輅﹐成化十一年乙未科謝遷﹑十七年辛丑王華﹑二十年甲辰李旻﹐五人之中周與商﹑王與李俱同鄕舉﹐一舉各兩狀元﹐固可美。而商﹑謝﹑李俱發解首冠﹐又可美。其商之三元﹐開科以來一人﹐尢可美也。然商與謝又皆入閣﹐豈但狀元乎哉﹖書此以感發吾浙之後學。

元順帝有一象﹐宴羣臣時拜舞爲儀。本朝王師破元都﹐帝北遁﹐徙象至南京。一日上設宴﹐使象舞﹐象伏不起﹐殺之。次日﹐作二木牌﹐一書危不如象﹐一書素不如象﹐掛於危素左右肩。由是素以老疾告﹐乃謫含山縣﹐尋卒。今墓在焉。

洪武初﹐吾鄞天寧寺有朱道人﹐能幻術。每夜五更出神﹐往南京早朝﹐乘雲在空中﹐自言姓名。朝畢還寺﹐日猶未出。其本體偃然﹐在寺之靜室中若酣於睡者。及還時﹐則欠伸起坐﹐若此者幾月。上賜童子十人俾學其術﹐且密命偵伺其動靜。久之﹐祕其術不泄。偶喜一童子﹐曰「我術傳汝﹐切勿食狗肉。」其童子得此言復命﹐後上乘其乘雲來時﹐灑以狗血﹐其神不能復體﹐差人取其屍﹐戮於京。今天寧寺軍戶者﹐咎其當時寺僧容之也。

王仲光﹐吳縣人﹐學貫天人。洪武中避地大湖中﹐戊寅歲儲君卽位。有詩云「數莖白髮亂蓬松﹐萬理千梳不得通。今日一梳通到底﹐任教春雪舞東風。」與袁柳莊至契﹑柳莊至燕﹐遣子忠徹見於太湖﹐以干象詢之曰「此數莫逃。」問兵仗曰「𨿽地窖無聲﹐聞一勝後卽多有矣。」回以告其父而知其言。後姚廣孝還蘇州﹐反初服往見﹐弗克見﹐但云「道衍一个和尙﹐做不結果。」後終於家。

蔣景髙﹐象山人﹐元末遺儒也。內附後仕本縣教諭﹐罹表箋禍赴京師斬於市。斯禍也﹐起於左右一言。初﹐洪武甲子開科取士﹐響意右文﹐諸勛臣不平。上語以故曰「世亂則用武﹐世治宜用文﹐非偏也。」諸勛進曰「是固然﹐但此輩善譏訕。」初不自覺。且如張九四厚禮文儒﹐及請其名則曰「士誠。」上曰「此名甚美。」答曰「《孟子》有『士誠小人也』之句﹐彼安知之﹖」上由此覽天下所進表箋而禍起矣。

方谷珍一女﹐年十八﹐患痘﹐禱延慶寺關王神。旣愈﹐躬往奉油謝之。寺僧作偈﹐用梵語誦於神前﹐名曰﹕《回回偈》云「江南柳嫩﹐綠未成陰。枝小未堪攀折取﹐黃鸝飛上力難禁。畱與待春深。」僧料女之莫諭﹐而女甚聰明﹑聞之恚﹐歸以語父知。谷珍怒﹐捕僧將戮之﹐其戮人用竹籠﹐狀若豬篰﹐籠之﹐投之浮橋急流中。僧旣至﹐谷珍曰「我亦作一偈送汝。」曰「江南竹巧﹐匠作爲籠。畱與吾師藏法體﹐碧波深處伴蛟龍。方知色是空。」僧又訴曰「死卽死﹐再容一言。」谷珍頷之﹐僧曰「江南月如鑑亦如鉤﹐如鑑不臨紅粉面﹐如鉤不上盡簾頭﹐空白惹場愁。」谷珍笑而宥之曰「饒你弄聰明的小和尙。」可見谷珍𨿽不讀書﹐而此詞亦可美﹐又且容人如此。內附後﹐此女配黔國公之子﹐在雲南。宣徳間﹐吾鄞徐憲副訓奉化﹐應方伯履平仕於彼﹐此女年已老。以鄕裏視之﹐往來如親戚云。

弘治十三年庚申四月望﹐後夜半﹐行者見彗星出北方。予時在京師﹐聞之特夜半起視﹐果出紫垣掃五尙書。竊思之﹐今不知何人而應此占也。未幾﹐白司寇昂先去位﹐而徐司空貫﹐徐宗伯瑗﹑周司徒經繼之。至五月二十七日﹐天官屠公亦去。五尙書之應不爽如此。孰謂天道遠而不可稽耶﹖

舊制﹐學校生員廩膳有額﹐增廣無額﹐故名之增廣。其亦有額者﹐自宣徳四年始﹐至景泰元年照舊無額。後成化三年又額。時京師語曰「和尙普度﹐秀才拘數。」禮部姚夔顚覆國祚﹐不得已又附學之﹐名立焉。

《祖訓條章》云「後代不許設丞相。」革除年間﹐又設其左丞相齊泰﹐右丞相黃子澄﹐故靖難後定其罪名曰「齊﹑黃黨惡是也。」不但設丞相﹐且更攺官名。如六部侍郎﹐攺曰侍中﹐如池州許觀爲禮部侍中﹔六部郎中﹑員外﹑主事攺曰上士﹑中士﹑下士﹔給事中攺曰左右拾遺﹐如嘉興朱進吉爲右拾遺﹔攺都察院爲禦史府。見《遜志集﹖禦史府記》。廷試策問攺皇帝制曰爲敕問諸生。皆變亂舊章﹐不守成憲如此。故靖難之師出有名矣。

《少保於公行狀》載﹐景泰七年﹐西湖水竭﹐爲公不祥之兆似矣。何不載是年七月間﹐晝湧當申刻之末﹐彗星如洗帚狀﹐微見於西方。至酉刻以後﹐漸長如掃帚﹐人呼曰「掃帚星。」日旣沒﹐其長竟半天。如此兩月而滅﹐人皆寒心﹐莫知何兆﹖明年正月﹐英廟復辟﹐而乃置公罪。則公上應干象﹐豈止一方之湖水哉﹖此予童時目擊者書以補狀之闕云。

洪武十八年乙丑﹐復開進士科。三月一日廷試畢﹐揭曉前夕﹐上夢一鐵釘掛■﹝絲白﹞於殿前﹐覺而語左右。及拆捲﹐乃狀元丁顯也。協於夢兆﹐不爽如此。後正統戊辰廷試前一月﹐上夢儒釋道三人來見﹐至揭曉﹐狀元彭時由儒士﹐榜眼嶽正幼曾爲慶壽寺書記﹐探花陳鑑幼曾爲神樂觀道童也。幼年出處﹐皆形夢兆﹐豈偶然哉﹖

國初﹐象山人錢唐貌魁梧善飲食。元末天下大亂﹐隱而不見﹐年將陸旬。見四海定於一﹐赴京敷陳王道﹐先獻一詩。其詩曰「大明洪武元年春﹐春雷一聲天地響。龍飛在天雨如膏﹐天地山河增气象。山人昔往東海山﹐山形如象山名丹。丹山之南有白石﹐山人隱遁松林間。一朝陰气蔽白石﹐天昏地暗人變顏。人人變顏心鐵黑﹐山人鐵心仍鐵肝。山人名不掛唇齒﹐山人不與人相似。吳江江上吳山靑﹐吳山有城髙百雉。好風吹步上京師﹐鐵仗麻鞋見天子。天顏悅懌天開明﹐謹身殿中承聖旨。致君堯舜端有時﹐山人事業當如此。」詩旣稱旨﹐授刑部尙書。明年己酉﹐條《孟子節文》﹐欲去其配饗﹐卽上疏。先是有旨﹐來諫者常射殺之。唐果置棺袒胸當箭。上見其諫甚切﹐命太醫院療其箭瘡﹐配饗得不廢。成化初﹐我先大父南山先生作四月八詠﹐有錢丈奇勛之詩曰「引棺絕粒箭當胸﹐■﹝扌棄﹞死扶持亞聖公。仁義七篇文莫蠹﹐冕旒千載繪仍龍。批鱗旣奮回天力﹐沒齒終成衛道功。那得洪恩偏寰宇﹐泮宮東畔置祠宮。」

成化間﹐曾見前元至正四年《江浙鄕試錄》。其解元許瑗﹐饒州樂平縣人﹐年二十八歲﹐治《易經》。後予官蕪湖學上﹐謁太平府官﹐見府治西忠臣祠進拜﹐乃國初太平路總官許瑗﹐判官王鼎二人也。蓋許𨿽中鄕試不仕﹐而入我朝得國之初﹐因陳友諒寇太平﹐與王鼎同死於敵。計其時當有四十餘歲矣。能識眞主於天造艸昧之時﹐而克忠於其職﹐載在祀典以示於後﹐宜哉﹗惜乎無碑以紀其事﹐特書於此﹐使知忠臣。乃許瑗﹐樂平人也﹐其王鼎尙俟考而書云。

元末﹐永嘉髙明﹐字則誠﹐登至正四年進土﹐歷任慶元路推官﹐文行之名重於時。見方谷珍來據慶元﹐避世於鄞之櫟社﹐以詞曲自娛。因劉后村有「死後是非誰管得﹐蒲村聽唱蔡中郎」之句﹐因編《琵琶記》﹐用雪蔡伯喈之恥﹐其曲調拔萃前人。入國朝﹐遣使徵辟﹐辭以心恙不就。使復命﹐上曰「朕聞其名﹐欲用之﹐原來無福。」旣卒﹐有以其記進﹐上覽畢曰「《五經》《四書》如五穀﹐家家不可缺。髙明《琵琶記》如珍羞百味﹐富貴家其可缺耶﹖」其見推許如此。今流傳華夷﹐不負所學云。

宋太祖與陳希夷論國祚五更六更之事﹐予述之篇首矣。而六更之說未竟﹐玆畢其說。嘗聞先大父南山先生曰﹐永樂間﹐一日謁尙寶袁公。公曰「昨日同太監二人侍上位﹐看歷代帝王像﹐看到宋太祖﹐上曰﹕『果然面方耳大。』又曰﹕『眞宗而下﹐諸像淸楚如今時太醫樣一般。』看到元世祖﹐上曰﹕『北人南相。』看順帝像﹐又曰﹕『此又如太醫樣﹐何也﹖』不能對而退。」大父答曰「公尙不曉此也。昔宋幼主顯之妻有娠﹐元明宗見貌美﹐悅之﹐乃生順帝也。」尙寶因嘆不得以此對爲恨﹐仍備述於《符臺外集》而不明大父所云。近觀葉文莊《水東日記》載一詩云「皇宋第十六飛龍﹐元朝降封瀛國公。元君召公尙公主﹐時承賜宴明光宮。酒酣伸手扒金柱﹐化爲龍爪驚天容。元君含笑語羣臣﹐鳳雛寧與凡禽同。侍臣獻謀將見除﹐公主泣淚沾酥胸。幸脫虎口走方外﹐易名合尊沙漠中。是時明宗在沙漠﹐締交合尊情頗濃。合尊之妻夜生子﹐明帝隔帳聞笙鏞。乞歸行宮養爲嗣﹐皇考崩時年甫童。元君降詔移南海﹐五年乃歸居九重。憶昔宋祖受周禪﹐仁義綽有三代風。至今兒孫主沙漠﹐吁嗟趙氏何其隆﹖」但此詩不知何人作。則順帝實幼主所生﹐其生之年大徳七年庚申歲也。由此可言之﹐則太祖六更之言旣不爽﹐而容貌之類又不誣天道﹐玄默歷數莫逭有若此夫﹖

世間治亂有數存焉。且如胡元只任胡族爲正官﹐中華人官佐二。到末年﹐數當亂﹐任非其人﹐酷刑橫斂。臺溫處之民﹐樹旗村落日﹕「天髙皇帝遠﹐民少相公多。一日三徧打﹐不反待如何﹖」由是謀叛者各起。黃巖方谷珍因而肇亂﹐江淮紅巾徧四方矣。初谷珍之亂也﹐又非因刑斂。其黃巖風俗貴賤等分甚嚴﹐若農家種富室之田﹐名曰佃戶﹐見田主不敢施揖﹐伺其過而復行。谷珍父爲佃戶﹐過於恭主﹐谷珍兄第四人旣長﹐谷珍謂父曰「田主亦人爾﹐何恭如此﹖」父曰「我養贍汝等﹐由田主之田也。何可不恭﹖」谷珍不悅。父卒﹐兄第戮力﹐家道漸裕﹐釀酒以伺田主之索租。一日﹐主僕至其家﹐盛饌宴主﹐先以美醖醉死其僕﹐而主亦醉死焉。皆醢其屍於酒甕。越數日﹐主家不見還﹐來詢﹐答以索租去久矣。詢其鄰答曰「但見主僕等到其家﹐何不見出也﹖」日久事漸露﹐主家訴於官﹐遣人捕之﹐至則拒而殺之。旣而官躬往捕﹐亦被殺。而兄弟亡命於海者十餘年﹐乃拉漳州賊船寇漳州﹐惟時文恬武嬉。一寇賊陷﹐朝廷命恭不華招降﹐墮其計亦死﹐勢日猖獗。竊據臺﹑溫﹑明十二郡。十有八年﹐而吾明久爲其窠窟﹐以上虞之通明壩爲界﹐民有死罪﹐惟沈於江耳。大明中天羣霾漸消﹐谷珍初逃於海﹐欲效徐福。旣而其下誘之內附焉。先是袁柳莊相其貌﹐出語人曰「南人胡相﹐每褻服見人則可觀。若正其衣冠﹐則鄙俗矣。終非成美名者。」谷珍肇亂﹐先天下而起兵﹐數之莫逭有如此。錄其始末﹐得於父老之傳聞云。

張《東海集》中載《書陳僉憲先生墓志後》云「臺郡陳先生璲﹐提學江西﹐語學者曰﹕『永樂修大全諸書﹐始欲詳緩爲之。後被詔﹐促成諸儒之言。間有不暇精擇﹐未免抵牾﹐虛心觀理﹐自當得之﹐不可泥也。』」蓋先生纂修官其言如此。則予前所錄永樂十三年﹐上還南京﹐問纂修事﹐而館中倉卒集成以進者﹐卽所謂被詔促成也。東海又載云「宣徳間章丘教諭余姚朱應吉疏於朝﹐言大全去取有未當者。下其議於禮部﹐禮部下之天下學校﹐許兼采諸說﹐一斷以理。」噫﹗纂修之言如此﹐廷議如此﹐蓋以萬世公論開來學也。泥者終無權度執以爲斷陋哉﹗此皆《東海集》所載﹐故予先祖南山先生每見大全抵牾輒發嘆云。

宣徳中﹐慈谿一新知縣因此縣刁風﹐視事之日﹐進里長老人而謂曰「汝等知得諺云﹕『滅門刺史﹐破家縣令。』」否﹖意欲潛消此風。老人桂姓者答曰「此間生員多讀《詩經》﹐某等只聞得豈第君子民之父母﹖」知縣默默。

子昔日應舉在杭﹐有吾鄕士人徐翁者年七十餘﹐寓居湖州市云漢坊。一日訪予旅邸云「我住三都髙錢﹐令祖南山先生作《字說》見贈﹐至今感仰。」且云「令祖《經書補注》有益後學﹐如欒肇作《四書駁》乃朱文公之忠臣。」予問其駁如何﹖答曰「我有殘編﹐止存《論語》數段。」其駁曰「注書不宜立例。集注云﹕『凡君問而稱孔子。』對曰﹕『者尊君之辭也。』《先進篇》『季康子問弟子孰爲好學』﹐孔子對曰﹕『是豈尊君乎哉﹖不有祝邸之佞章云﹐難乎免於今之世矣。』集注云﹕『非此難免本文。』旣云難乎免﹐注又云非此難免﹐不知所免者何也。食不語﹐寢不言。」漢儒注答述曰「語自言曰﹕『言此注非是﹐集注從之。』則食可言而寢可語乎﹖殊不知言與語互文也。」因誦此數段而別。予後見《韻府羣玉》。入聲韻中﹐「莫」字下引《欒肇語論駁》曰「燕齊謂勉彊爲文﹐莫由此言之。」則知徐公之言可徵矣。但欒之全書惜不克見耳。故朱子每云以俟後之君子﹐其以是歟﹖

奉化應方伯履平登洪武庚辰進士﹐除授福建徳化知縣﹐三年考滿﹐吏部試論一篇﹐文𨿽優而貌頗侏儒﹐不得列。乃題詩部門之前云「爲官不用好文章﹐只要胡須及胖長。更有一般堪笑處﹐衣裳糨得硬繃繃。」末不書姓名。閽者以此呈冢宰﹐冢宰曰「此必應知縣也。」取其文覽之﹐果髙。次日奏升考功司郎中﹐越三年出爲常徳知府﹐又三年升貴州按察使﹐仕終雲南左布政使。然一詩之感動於人﹐而冢宰亦知過能攺﹐皆可以示後﹐故錄之。

吾鄞袁尙寶公相術之驗﹐故具於墓志家傳矣。聞有一事人或未知﹐諺云「父命推其子祿﹐夫壽可以妻延。」永樂中﹐順天尹王公驥患傷寒﹐袁往視其疾﹐神色俱變﹐不可入目。亟請其妻出視之﹐云「疾𨿽云甚大事﹐不妨夫人之貌﹐直到一品命婦。」巳而疾果愈。後王公以徵麓川功封靖遠伯﹐是則一品命婦之言不爽﹐而夫壽可以妻延之諺不誣矣。

大凡人生而父命名亦系乎數。天順庚辰殿試﹐讀卷定祁順卷第一。旣而司禮監太監問所定捲﹐閣老以姓名對。太監曰「此卷固出人一等﹐但傳臚時北方人音與禦名相似。」閣老愕然﹐乃以王一夔捲易之﹐而祁第二甲中。祁廣東人﹐仕終郡守。司禮監之識見又出閣老一等﹐此五代史傳張承業豈無謂耶﹖

景泰中﹐於少保謙﹐王都憲文權重於時﹐後英宗復辟﹐石亨等誣奏以不■﹝車丸﹞。奉旨﹕「本該淩遲處死﹐從輕斬了罷。欽此。」二人赴死所﹐於則連呼皇天后土。王但云今巳到此﹐伸起頭來就斫﹐連呼「何爲久﹐後自明白」。噫﹗王之言其過於遠矣。

《鶴林王露》云「物無小﹐豹能殺虎﹐鼠可害象。」宣徳中王公驥徵麓川﹐調者回云「彼有象。」陣公思象畏鼠﹐此間何得鼠﹖乃廣收豬貓數百爲備﹐臨陣果然。悉放豬貓於前﹐象懼退。以此師遂得勝。寇旣平﹐論公封伯曰靖遠﹐此特紀其一端﹐而鶴林之言可徵。

永樂中﹐有親軍指揮三員﹕曰紀綱﹐曰劉江﹐曰袁剛。上喜其名﹐𨿽各異音﹐則相同﹐因號爲「三綱」﹐日侍上左右﹐每呼則呼「三綱」而不名。惟紀之權勢重灼。旣而劉調官遼東﹐袁調官寧波。紀後志蒲﹐怙勢以坐事伏誅﹐籍沒夷族。今北京貢院其遺址也。劉﹑袁子孫至今猶襲蔭之。

天順間﹐冢宰王公翺﹑左侍姚公夔一日試該選監生﹐出論題曰「道盛徳至。」就試者不敢斥言題目之差﹐但告云「題目甚難。」姚又不得顯言﹐惟體試士之意﹐從容請於王曰「此題果不容易﹐監生廢書已久﹐望易此題。」王曰「汝可一易。」姚曰「只易了《盛徳至善》﹐則諸生便可下筆。」王笑而然之。噫﹗冢宰但知道與徳之對言﹐而失記章句﹐訓道爲言也。年老病忘﹐非姚婉言以請﹐則試者情何由達﹐而皆閣筆矣哉﹗

洪武間﹐人有隨母攺嫁事繼父者。繼父病﹐割股愈之﹐有司以孝聞。上曰「繼父是伊父仇人﹐割父遺體以愈仇人﹐是不孝也。」乃置之法。睿斷若此﹐豈人能窺測哉﹖

宣徳中﹐先祖司訓南昌﹐爲崔太守彥俊題子昂《胡馬圖》曰「塞馬肥時首蓿枯﹐雞官早已著貂狐。可憐松雪當年筆﹐不識擅溪寫的盧。」胡祭酒謂此含畜褒貶﹐每誦之不輟。

人之識見不能皆同﹐如海虞吳先生訥戒學者曰「記得《韻府羣玉》﹐秀才猶如赴夜航船聽人說話者。」謂不必記者。我先祖則曰「世間學者不能見全書﹐只一部《韻府羣玉》撮故事之要﹐若欲考驗﹐一看便知來歷。」嘗謂溥曰「記問之學﹐先從《韻府》﹐使不離左右﹐其庶幾也。」溥佩服不忘。

本朝太和山卽古云武當山也﹐眞武祀典之盛亦有其由。昔洪武末當歲壬午﹐靖難起兵﹐勢如破竹﹐南方眾至四十餘萬﹐宜無當之者。然每兩陣相臨﹐南兵遙見空中「眞武」二字旗幟皆攻。後以北也旣而入正大統﹐崇重其祀典矣。溥嘗問故先祖﹐答曰「聖天子則百靈咸助﹐豈偶然哉﹖」

史云郎官上應例宿﹐誠哉是言也。矧三公九卿乎﹖故中臺星拆則張華應之﹐長庚入夢則李白應之。趙普乃紫薇垣一小星之類﹐其應歷歷不能枚舉。前元天歷戊辰﹐婁宿降靈﹐我髙皇帝以是年生﹐至洪武戊寅而婁星復明。又若洪武元年正月彗出昴宿﹐是年元運除舊﹐髙皇布新﹐是昴宿實應胡星也。正統己巳﹐熒惑入南斗﹐則車駕北狩。弘治庚申夏﹐彗犯紫薇垣五尙書﹐予以錄於前矣。此皆予所聞所見者﹐孰謂天道玄遠而不可稽哉﹗

文廟起兵靖內難﹐帷幄之功惟姚少師廣孝﹐姑蘇人﹐初爲僧於北平仰山寺﹐名道衍﹐字斯道。歲壬午靖難功成﹐反初服復姓名曰「廣孝」是名也﹐蓋因元世祖時﹐有僧曰「■﹝耳忽﹞書」﹐在慶壽寺﹐世祖召見﹐所言稱旨﹐授以官復其姓名曰「秉忠」﹐位至太保﹐卽《元史》劉秉忠也。姚因秉忠攺名廣孝﹐位亦至少師。吁﹗一忠一孝﹐皆官公孤﹐逃佛入儒﹐有如此人之出處﹐豈可決哉﹖

昔宋太祖微時﹐有《詠初日詩》云「太陽初出光赫赫﹐幹山萬山如火發。一輪頃刻上天衢﹐逐退羣星與殘月。」蓋宋以火徳王天下。及登極﹐削平僭竊﹐混一寰宇之志先形於言﹐規模宏遠矣。又有《詠月詩》﹕「未離海底千山暗﹐才到天中萬國明。」大哉王言﹐撥亂反正﹐見於詩如此。我太祖皇帝一日觀見新月時﹐諸皇子在侍﹐命皆作詩詠之。東宮詩云「𨿽然未到團圓夜﹐也有淸光照九州。」我太宗年尙幼﹐詩曰「誰將玉指甲﹐掐破靑天痕。影落寒潭底﹐魚龍不敢吞。」太祖甚異之。

元末﹐江西程國儒任余姚州判官﹐因亂來依方谷珍﹐與呂玄英爲友。國儒有《鶴傍牡丹圖》索呂題云「牡丹花畔鶴精神﹐飛並雲林似倚人。萬里靑霄不歸去﹐洛陽能有幾時春。」程得詩卽日促裝回番陽。

永樂末﹐詔許學官考蒲﹐乏功績者審有子嗣﹐顧自淨身入宮中訓女官輩。時有十餘人﹐後獨王振官太監正統初居中得寵﹐至張太后崩權傾中外。歲己巳﹐虜人也先犯邊﹐勸上親徵者是也。乃沒土木之難﹐世莫知其由教職﹐故識之以示後。

吾鄰先達鄭大參阜義﹐二十三歲時南京會試﹐有丰城監生與扶鸞云「藩府聲名重﹐家邦气象新。行年逢八九﹐天地一間身。」又云「之子靑年气不凡﹐九重深處受恩覃。如今若問之官去﹐南海功名事業全。」後永樂十年﹐北京殿試中進士。時上親選方面官問吏部尙書蹇義﹐小秀才寫兩名進來﹐當除鄭山東參政﹐張鸞廣東參政。次日又問兩个秀才那个有學問﹐蹇以鄭對。就調鄭廣東﹐張山東。後鄭任八九十七年﹐甫四十歲卒於北京﹐其官職南北﹐死生壽夭﹐莫不有命存焉。

世儒論陰陽激而爲雷﹐何神是。豈知一物必有一神乎﹖許敬觀明州衛兵也﹐事母孝。一日拉十兵駕舡販私鹽﹐至郡江北渡﹐忽霹靂一聲挈人舡上﹐江岸十人皆震死﹐獨敬觀昏絕中﹐默念我死了﹐我母靠誰﹐卽有人援之去死所三丈地而蘇﹐惟雷火燎發半禿。母歿卒於窀所﹐雷之有神如此。

宣徳間﹐大父南山先生與慈谿王公來﹐俱以教職同薦入憲臺﹐王巡按北直隸。時於少保謙任兵部侍郎﹐欲舉王自代﹐附書問消息。大父復詩云「出處𨿽同調﹐暌離各一方。只因交最厚﹐常是念難忘。賈誼曾陳策﹐曹參解促裝。明年二三月﹐延佇看翺翔。」西楊先生甚奇此詩。王在職幾五年﹐升山西參政。大父未蒲六年﹐受敕任廣西督學僉事﹐常奏保﹑明﹑經﹑章﹑致﹑和等六人堪任教職﹐不報。作詩云「意气日相信﹐交遊四十年。自甘楊炯後﹐誰意祖生先。散地宜藏拙﹐明時肯蔽賢。殷勤一封疏﹐消息竟茫然。」是宜出處窮通﹐有命存焉。

元薩公天錫常有一詩《送濬天淵入朝》﹕「地濕厭聞天竺雨﹐月明來聽景陽鐘。」聞者無不膾炙。惟山東有一叟鄙之﹐公以素愜意﹐特步訪問其故。叟曰「此聯措詞固善﹐但『聞』字與『聽』字一合耳。」公曰「當以何字易之﹖」叟徐曰「看天竺雨。」公詰其「看」字﹐叟曰「唐人有『林下老僧來看雨』。」公俯首拜爲一字師。

宣徳初﹐先祖在南昌題出帖於學門云「學冠西江﹐列郡仰詩書之府﹔道宗東魯﹐四方推文獻之邦。」方伯孟公見而請題藩司外門。先祖以「堂堂藩府襟三江而帶五湖﹐濟濟官僚順四時以宣八政」呈公﹐卽命刻之﹐至今不易。

正統己巳﹐先祖在湖臬﹐與巡撫侍郎王公一寧督漕湖南﹐聞木土之變﹐公與先祖笑於洛陽驛曰「不意今日亦見此事。」後景帝卽位﹐有詔開讀。「於戲後云。云先祖語王公一寧曰﹕『似虧王言體。』公曰﹕『如何而後可。』先祖語以對云﹕『於戲﹗漢髙帝誤圍白登﹐非無奇計﹔周宣王薄伐儼狁﹐正在中興。宣宗室休戚之相關﹐實天下臣民之攸望。」詔告天下咸使聞知﹐公稱善﹐後公以語徐武功﹐徐亦擊節嘆焉。

