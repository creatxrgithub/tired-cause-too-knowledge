貢愚錄

﹝淸﹞王晉之撰

●貢愚錄

薊州王晉之竹舫

歲甲申張公和大令蒞任盧龍招余幕中凡所商搉輒條錄代面歷時旣久得若干紙匯錄如左命曰貢愚或亦千慮之一耳

近日處士之橫議半出於書院故昨屬直卿轉達我兄撫寧書院遇考斷不可不考致有煩言然又不可因其言之可畏而不我用我法蓋欲易民風須先端士習今之士習𨿽己日下然不可遂謂無人且在昌校士之法與其所以取之者大約撫邑士子亦當知其梗槪愚意亦宜以性理論試之而臨試並出一小小紅諭略示讀書窮理之法但不可遽及聖賢上等功夫恐語之而不知反無益有損也

作州縣賬房乃要害之區近日積習相沿知利而不知義一不得人其獘不可言蓋虧累之獘多由於此一有其累則廉字之根株已斷𨿽能勤能愼而進退不能自如有因之而不能淸者矣卽能淸而官虧私債交迫有爲子孫貽無窮之累者矣

試撫邑雲從書院士子時文外兼以性理論辧俯從拙議足見虛懷若谷生捲粗閱十數本誠如尊示鮮有佳者少有筆力則多主張心學而又或出於代倩殊堪浩嘆然不可因而心灰近日士風日下溺於科舉父詔師勉與其心之所專注者惟有利祿一途卽試以性理亦仍是藉以圖利非有求學之心不然求人代倩與應人代倩皆有志者所不爲而恬然爲之𨿽日說性理何益乎胡文敬謂治世在才與徳以文詞取士與治道無干其言確不可易以文取士便不是況近日考試之文又低而又低者乎卽以文取士亦宜變其體裁不然方今時文夾帶汗牛充棟剽竊鈔襲而已矣文亦豈有眞實者卽有亦百不得�也但權不我假固不能不以文取士卽以文取士而變其體裁亦難以直革其獘則委曲補救亦只能於試帖時文之外加以正學而所拔取者又重正學而輕時文卽有代倩之作先止就文論文使人知腐爛時文之外尙有此等學問因之知讀此等書激發天良或亦由文見道士風少有轉機也故愚謂我兄居官不論升遷調轉久則久速則速人分而視之我合而爲之無論常暫無分彼此我止以實心行實政凡事如此校士亦然日久自可作出許多事業成就幾許人才

盧龍現無書院又加以歲將雲暮辦理賑撫無暇議及於此愚意明春我兄可以籌劃一筆款項或自己捐廉創辦仍如在昌黎時立一敬義書院以興正學蓋府中旣有敬勝書院專講科舉之文則此卽可徑試以性理論策等作而引之於正學之途盧龍人數無多錄取再嚴之又嚴獎勵便可從優但不必如尋常分列等次止有正取附取正取者資以膏火之費亦不分多寡使之漸明義利之辧其尢者並可加獎正學書以示鼓勵以指途徑並加獎以斷不可少之書如小學近思錄之類或他種正學書久則惟獎之以書而銀錢止作膏火積累至於縣試得人自易妙在原無書院可以爲所欲爲此等有用之錢當必我兄所樂費也

愚竟我兄試士亦當如朱子分年法先示之以所應致力之書而題目卽出之於此不至無所捉摸然須當日卽令交卷無論論策辧問止試一題交卷亦易體裁旣變文固不能僞爲扃門而試交卷又速代倩之獘亦不期免而自免間或有之懲其一二並嚴加訓示以動其羞惡之心亦當廢然思返題目亦不要過髙由淺入深由易入難人亦不至視爲畏途考試之時功課無多並可委曲開陳如父兄師長之教子弟貫之以誠持之以敬行之以恆當必有感而興起者起首一年擬春夏專試學論兼小學秋冬專試庸孟兼近思錄我兄所造深矣凡所學識弟多不能猝領矧近今士子未嘗聞此者乎尙望降心俯就焉

近日在官場者見人必云某人加倍送上司規費若干加倍送委員差費若干是爲善作官者作官最重聲名若不如此便不獲乎上不信乎朋友弟聞之熟矣其見識止能到此故止有此等議論然亦或因兄而發兄安有閒錢安能濫取格外妄費求此等聲名耶諺云寧可雪中送炭決不錦上添花兄之謂也但吾輩作事人言固可不卹而禮義之或愆卻不可不因人言而時加省察或有當與而偶爾疏忽者或已發而爲家人輩耽延者或差役玩疲而應交未交者有則力加整頓無則時刻畱心兄之所爲其不能取悅於時亦固其所而使之有詞可措亦反己而不能自慊者近又聞此故及之惟我兄察焉

近日時勢除是不出可以直情徑行旣已作官便不能不委曲求全就其時勢而準以天理不激不隨於事使有所濟一命之士存心愛物除此別無善法

我兄現在作官卽當以官事爲重書卷上止可擇其精要簡少者涵泳之無庸博覽以費精力且恐貪看卷軸或至耽誤公事近見事繁而食漸少再加以事外之勞於養身之道亦殊不宜愚謂涵養用敬爲要理已見極致知可從緩也且卽事盡可致知亦不事外求也

仁齋先生不令人看五種遺規呻吟語等書恐使人意緒不佳以其學識未臻絕頂視聖賢大中至正之道不能無差也今世所接之人所經之事則去道愈遠差而且謬人情不似從前官場愈甚耳之所聞目之所見節節不是一路人尢令人意緒不佳始猶惡之於心繼且形之於口始猶言之於同心之人繼且對人而卽言矣弟每犯此病細察我兄亦在所不免惟口出好興戎不可不愼兄處官場所系尢重隨便議論我本無心之言人作有心之聽且或有礙上憲則固將搬弄是非古人在國不非其大夫固是存心長厚亦未必非思以遠害也堂屬之際寅好之間果有當言不妨面諫或以書札通意背後論說無益有害竊意當以緘密爲是至於胥役之輩臧獲之流識卑品下拂意尢多當責懲者自難寬宥然亦宜假手於人自起撞郎便傷躁急明道先生謂於怒時遽忘其怒而觀理之是非忘字實非容易但當力平其怒斷以正理而因物付物譬如遇罪大惡極之人至於欲殺亦是當殺而殺且以自有殺之之人不必手刃也本是此輩過於頑梗激之使然弟之不憚煩言者欲我兄涵養深純擴充器量以待斧柯假手而肩重大之任也近日所去僕輩皆必當去者此亦退不肖之一端諸枉一錯人心便爾大快可善可惡者亦皆惕然自新以後遇玩法及偸漏銀錢者知則必須斥去古人謂寧有盜臣不畜聚斂此重言其極者耳其實已甘爲盜矣則聚斂玩法便可無所不至杜漸防微盜臣亦必不可畜方今惡劣旣去不大差者亦宜曲加矜全隨時教訓使之由革面而洗心舉直錯枉嘉善而矜不能其理徹上徹下未嘗不可施之於此輩也人苟不多事宜兼攝蓋兼攝事務則無暇外出而來項亦增再加之以教訓亦當思保其職守而漸知自愛官方治術兄所素諳學術髙明更非弟所能望其項背弟不過拾遺補闕吹毛求疵且因兄能受盡言故弟敢知無不言言無不盡耳然此皆屬末務扶植大本仍在主敬存誠敬義夾持工夫精密則此等皆可不勞而理也前所云整頓書院轉移士風一節並參末議未經呈教者附錄於後

頃面議縣試伊邇欲拔取眞才以興正學除正場核其時文試帖余場皆變通辦理參以古學而其題亦多擇其正大光明於身心性命有益者又以論場近多備數不求其實並先期出示不許艸率所見卓爾不羣於積重難返之際而求其委曲挽回之術非此不可竊有愚慮條之如左以備采擇

一首場試以詩文試帖而其題不可平易也搭截題割裂聖賢語气最爲無理故朱子謂爲文字妖中之妖然近今夾帶板文汗牛充棟直是無題無文不惟平正之題必至雷同鈔襲卽尋常虛小搭截亦不能出其範圍故正場及余場課以時藝皆須出極長截搭或短章之數章或長章之數節而又擇其段落畸零意緒參錯諸多棘手者使非自出機杼難以見長詩題只取冷僻惟將出處注明以免謬誤總之以正學爲主而不以時藝爲重而時藝之題又更難於古學庶可矯枉歸正也

一論題宜力避庸熟平易與四書不可有黏連也性理孝經論國家功令原與首場並重而司衡者旣皆視爲具文作論者遂竟出之兒戲不論何題但與四書少有關通卽任意鈔錄文則似是而非體亦不今不古殊可哂也然題目太難無法鈔襲又恐潦艸塞責不成事體出題後宜細爲講解並告以作論體裁則資質聰敏而根柢稍厚者必有佳章手筆平妥者亦可不差大致矣

一覆試偏重古學自易拔取眞才亦不可不開出四書題以弭多口也近今夾帶盛行凡時文無不有袖珍之木且題目彼此多有牽連卽無不可以鈔襲若多課之以古學則不復能施其伎倆而眞才可出然不問試以時藝則物議沸騰人言可畏亦不足關其口而奪其气惟時古兼試而意在於古且時藝之題尢難爲爲其難者又不必得意而好古者無不出頭人亦將翻然攺計矣

一古詩古賦之題宜出理學中之冷寂而平易者不可不限以體裁也賦題擬古試律中亦多有之惟理題之冷寂者甚少詩題較賦題易出或擬古或詠古或步元韻或不限韻但限以體裁自無躲閃擬古之賦步韻之詩隨卽將原本錄示若由古作拔取首卷不妨多試一二次果爲通場壓捲人自閉口無言題𨿽冷寂而不甚難而又示以出處爲之講解手筆果好亦可見長則取列在前必多爲此間可造之材猶有煩言付之不論可也

頃接敬孫來信現已偕眷到津渠極向暮我兄吏治屬弟致意秋間並有來慮相訪之意仍諄諄屬覓仁齋先生著作此次遜翁來直與敬孫相遇機會甚好仁齋先生著作可以趁此摘要刋行幾種以惠後學豫養編曩由我兄參酌之處未知稿木在案頭否祈擲下一讀弟思趁遜兄在此再細加商訂先交敬孫由廣仁堂發刋與兄所刻本可以並行且懇撥冗作一序文以述刻書原由並更定之故或作跋語亦可其詩文集已披覽一過果有詩文參錯宜分別歸並如兄所云者與遜兄略加詮次是否有當兄再細酌再與遜兄商酌全集如一時不能猝刋擬先將雜著中極精要數種先交敬孫發刻單行名曰仁齋先生遺集錄要未知我兄以爲何如現存兄手者尙有若干種有當整理髮刻者可先擲付弟粗加詮次再呈我兄細訂蓋因我兄過忙如此辦理可以略省目力也

貢愚錄

