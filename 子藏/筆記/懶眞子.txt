懶眞子宋馬永卿

提要卷第一卷

第二卷

第三卷

第四卷

第五

提要

《懶眞子》五卷﹐宋馬永卿撰。是編乃其雜記之書﹐然亦多述劉安世語。又開卷冠以司馬光事﹐書中亦多稱光﹐蓋其淵源所自出也。《宋史﹟藝文志》著錄﹐晁﹑陳二家書目乃皆不載。然袁文爲建炎﹑紹興間人﹐王楙爲慶元﹑嘉泰間人﹐費衮爲紹熙﹑開禧間人。文《甕牖閒評》駁其中印文五字一條﹐楙《野客叢書》駁其中承露囊一條﹐衮《梁溪漫志》駁其漢太公無名﹑母媼無姓一條﹐是其書未嘗不行於世﹐特二家偶遺之耳。其書末稱紹興六年﹐蓋成於南渡以後。中間頗及雜事﹐而考証之文爲多。如據《漢書》王嘉封事﹐謂「書無教逸欲有邦」﹐「教」當作「敖」。謂陶潛《遊斜川》詩「開歲倏五十」當作「五日」﹐與殷晉安別詩本十韻﹐傳本誤脫一韻﹐東坡亦誤和九韻。謂杜甫詩虯須十八九字出《漢書﹟丙吉傳》。謂韓愈《感二鳥賦序》﹐貞元十一年誤作十五年。又考正曹成王碑衍文訛字及《箋釋句讀》﹐謂前漢百官表少府之遵官﹐據《唐﹟百官志》當作導官。謂成元英《莊子疏》不知其時已有縣令﹐誤讀縣爲懸﹐解爲髙名令聞。謂古者席面之賓乃稱客﹐列座之賓皆稱旅﹐引《左傳》爲證。謂二十八宿中亢﹑氐﹑觜三星《韻略》皆誤音。謂賜酺始趙武靈王。謂河鼓之河當作何。謂唐中興頌復復指期﹐復復字本《漢書﹟匡衡傳》。皆引據確鑿﹐不同臆說。其謂《離騷》正則靈均乃小名小字﹐𨿽無所考﹐亦足以備一解。惟頗參雜以二氏﹐至謂韓愈亦深明佛理﹐是亦安世之學﹐喜談禪悅之餘派﹐存而不論可矣。

卷第一

溫公之任崇福﹐春夏多在洛﹐秋冬在夏縣。每日與本縣從學者十許人講書﹐用一大竹筒﹐筒中貯竹簽﹐上書學生姓名。講後一日﹐卽抽簽﹐令講﹔講不通﹐則公微數責之。公每五日作一暖講﹐一杯﹑一飯﹑一面﹑一肉﹑一菜而已。溫公先壠在鳴條山﹐墳所有餘慶寺。公一日省墳﹐止寺中﹐有父老五六輩上謁云「欲獻薄禮。」乃用瓦盆盛粟米飯﹐瓦罐盛菜羹﹐眞飯土簋﹑啜土鉶也。公享之如太牢。旣畢﹐復前啟曰「某等聞端明在縣﹐日爲諸生講書﹐村人不及往聽﹐今幸略說。」公卽取紙筆﹐書《庶人章》講之。旣已﹐復前白曰「自《天子章》以下﹐各有《毛詩》兩句﹐此獨無有﹐何也﹖」公默然﹐少許﹐謝曰「某平生慮不及此﹐當思其所以奉答。」村父笑而去﹐每見人曰「我講書曾難倒司馬端明。」公聞之﹐不介意。

廬州東林寺有畫須菩提像﹐如人許大﹐梵相奇古﹐筆法簡易﹐眞奇畫也。題曰「戊辰歲樵人王翰作。」此乃本朝開寶四年畫也。南唐自顯徳五年用中原正朔﹐然南唐士大夫以爲恥﹐故江南寺觀中碑多不題年號﹐後但書甲子而已。後戊辰七年﹐歲次乙亥﹐遂收江南。

僕友人陳師黯子直嘗謂僕云「漢諸儒所傳《六經》﹐與今所行《六經》不同﹐互有得失﹐不可以偏辭論也。王嘉奏封事曰﹕臣聞咎繇戒帝舜曰﹕『亡敖佚﹐欲有國﹐兢兢業業﹐一日二日萬幾。』師古曰﹕『《虞書﹟咎繇謨》之辭也。言有國之人不可敖慢佚欲﹐但當戒愼危懼﹐以理萬事之幾也。敖音傲。』」今《尙書》乃作「無教逸﹐欲有邦」﹐恐「敖」字轉寫作「教」字耳。若謂天子教諸侯逸欲﹐恐非是也。僕曰﹕《書﹟序》﹕「科斗書廢已久﹐時人無能知者﹐爲隸古更﹐定以竹簡寫之。」所寫訛﹐或有此理。

自唐以來呼太常卿爲「樂卿」﹐或云太常禮樂之司﹐故有此名。然不呼爲「禮卿」﹐何也﹖然此二字古有之﹕《前漢﹟食貨志》武帝「置賞官﹐名曰武功爵」﹐第八級曰「樂卿」﹐故後之文人因取二字用之﹐亦自無害耳。

元城先生有言﹕《魏徵傳》稱﹕帝僕所爲碑﹐停叔玉昏﹐顧其家衰矣。此言非也。鄭公之徳﹐國史可傳﹐何賴於碑而停叔玉昏﹖乃天以佑魏氏也。且房﹑杜何如人也﹐以子尙主﹐遂敗其家。僕後考魏氏之譜﹐鄭公四子﹕叔玉﹑叔瑜﹑叔琬﹑叔珪﹐而叔瑜生華﹐華生商﹐商生明﹐明生馮﹐馮生謩﹐至此五世矣。使其家尙主﹐而其禍或若房﹑杜﹐豈有再振之理﹖故先生曰「停叔玉昏﹐乃天以佑魏氏也」﹐信哉﹗

《杜牧傳》稱牧仕宦不合意﹐而從兄悰位將相﹐怏怏不平﹐卒年五十。僕以《杜氏家譜》考之﹕襄陽杜氏﹐出自當陽侯預﹐而佑蓋其後也。佑生三子﹕師損﹑式方﹑從郁。師損三子﹕詮﹑愉﹑羔。式方五子﹕憚﹑憓﹑悰﹑恂﹑慆。從郁二子﹕牧﹑顓。羣從中悰官最髙﹐而牧名最著。豈以富貴聲名不可兼乎﹖杜氏凡五房﹕一京兆杜氏﹐二杜陵杜氏﹐三襄陽杜氏﹐四洹水杜氏﹐五濮陽杜氏。而杜甫一派不在五派之中﹐豈以其仕宦不達而諸杜不通譜系乎﹖何家譜之見遺也。《唐史》稱杜不通襄州襄陽人﹐晉徵南將軍預遠裔。審言生閒﹐閒生甫﹐由此言之﹐則甫﹑佑同出於預﹐而家譜不載。未詳。

陜府平陸主簿張貽孫子訓嘗問僕魚袋制度﹐僕曰﹕今之魚袋﹐乃古之魚符也。必以魚者﹐蓋分左右可以合符﹐而唐人用袋盛此魚﹐今人乃以魚爲袋之飾﹐非古制也。《唐﹟車服志》曰﹕隨身魚符﹐左一右一。左者進內﹐右者隨身﹐皆盛以袋。三品以上飾以金﹐五品以上飾以銀。景雲中﹐詔衣紫者以金飾之﹐衣緋者以銀飾之。謂之章服﹐蓋有據也。

天道遠矣。漢再受天命﹐其兆見於孝景程姬之事。然長沙定王發﹐凡十有五子﹐並載於王子諸侯年表﹕元光六年七月乙巳受封者四人﹐元朔四年三月乙丑受封者六人﹐元朔五年三月癸丑受封者一人﹐其年六月壬子受封者四人。內舂陵侯買乃其一也。而舂陵侯者﹐乃光武之祖也。舂陵節侯買卒﹐戴侯熊渠嗣﹔卒﹐孝侯仁嗣﹔卒﹐侯敞嗣。建武二年﹐立敞子祉爲城陽王﹐蓋以祉者﹐舂陵之正統也﹐故光武立爲王。然則國之興廢﹐豈偶然哉﹖僕以光武出於舂陵買之後﹐而長沙定王發﹐本傳中不載﹐其詳因備載之。

張子訓嘗問僕曰「蒙恬造筆﹐然則古無筆乎﹖」僕曰「非也。古非無筆﹐但用兔毛﹐自恬始耳。《爾雅》曰﹕『不律謂之筆。』史載筆詩云『貽我彤管』﹐『夫子絕筆獲麟』。《莊子云》﹕『舐筆和墨。』是知其來遠矣。但古筆多以竹﹐如今木匠所用木斗竹筆﹐故其字從竹。又或以毛但能染墨成字﹐卽謂之『筆』。至蒙恬乃以兔毛﹐故《毛穎傳》備載之。」

田敬仲﹑田稚孟﹑田湣﹑田須無﹑田無宇﹑田開﹑田乞﹑田常﹐「五世之後﹐並爲正卿」﹐謂田無宇也﹔「八世之後﹐莫之與京」﹐謂田常也。自齊桓公十四年陳公子完來奔﹐歲在己酉﹐至簡公四年田常弒其君﹐凡一百九十二年﹐其事始驗。《史記》但云「舊敬仲完世家」﹐不謂之齊﹐不與其簒也﹐與《莊子﹟胠篋篇》同義。

元城先生嘗言﹕古之史出於一人之手﹐故寓意深遠。且如《前漢書》﹐每同列傳者﹐亦各有意。楊王孫﹐武帝時人﹔胡建﹐昭帝時人﹔朱云﹐元帝時人﹔梅福﹐成帝時人﹔云敞﹐平帝時人。爲一列傳﹐蓋五人者皆不得其中﹐然其用意﹐則皆可取。王孫裸葬﹐𨿽非聖人之道﹐然其意在於矯厚葬也﹔胡建爲軍正丞﹐不上請而擅斬禦史﹐然其意在於明軍法也﹔朱云以區區口舌斬師傅﹐然其意在於去佞臣也﹔梅福以疏遠小臣而言及於骨肉權臣之間﹐然其意在於尊王室也﹔云敞犯死救師﹐𨿽非中道﹐然忠義所激耳﹐稍近其中。故《敍傳》云「王孫裸葬﹐建乃斬將﹐云廷訐禹﹐福逾注云「遠也。」刺鳳﹐是謂狂狷﹐敞近其衷。注云「中也。」」言此五人皆狂狷不得中道﹐獨敞近於中耳。此其所以爲一列傳。

世言「五角六張」﹐此古語也。嘗記開元中有人獻俳文於明皇﹐其略云「說甚三皇五帝﹐不如來告三郎。旣是千年一遇﹐且莫五角六張。」「三郎」謂明皇也。明皇兄弟六人﹐一人早亡﹐故明皇爲太子時號「五王宅」。寧王﹑薛王﹐明皇兄也﹔申王﹑岐王﹐明皇弟也﹐故謂之「三郎」。「五角六張」﹐謂五日遇角宿﹐六日遇張宿。此兩日作事多不成﹐然一年之中﹐不過三四日。紹興癸丑歲只三日﹕四月五日角﹐七月二十六日張﹐十月二十五日角。多不過四日﹐他皆仿此。

王禹玉﹐年二十許﹐就揚州秋解試﹐《瑚璉賦》官韻「端木賜爲宗廟之器」。滿場中多第二韻用「木」字﹐云「惟彼聖人﹐粵有端木」。而禹玉獨於第六韻用之﹕「上睎顏氏﹐願爲可鑄之金﹔下笑宰予﹐恥作不雕之木。」則其奇巧亦異矣哉。

世所傳《五柳集》數本不同﹐謹按﹕淵明乙丑生﹐至乙巳歲賦《歸去來》﹐是時四十一矣。今《遊斜川詩》或云辛丑歲﹐則方三十七歲﹔或云辛酉歲﹐則已五十七﹔而詩云「開歲倏五十。」皆非也。若云「開歲倏五日」﹐則正序所謂正月五日﹐言開歲倏忽五日耳。近得廬山東林舊本﹐作「五日」﹐宜以爲正。又舊「气和天象澄」作「此象」﹐訛耳。集中如此類極多﹐今特舉此一篇。

《詩》《書》之序﹐舊同在一處﹐不與本篇相連﹐如《堯典》《舜典》以下﹐《關雎》《葛覃》以下﹐並一簡牘而書之﹐至孔安國乃移之﹐故曰《書序》。序所以作者之意昭然易見﹐宜相附近﹐故引之各冠其篇首。後毛公爲《詩傳》﹐亦復如是。故《逸書》《逸詩》之名可以見者﹐緣與今所存之序同此一處故也。若各冠其篇者﹐則亡之矣。蓋其餘則簡編眾多﹐故或逸之﹐今之《逸書》《逸詩》是也。

「成湯旣沒﹐太甲元年。」注云「太甲﹐太丁之子﹐湯之孫也。太丁未立而卒﹐及湯沒﹐而太甲立﹐稱元年。」「惟元祀十有二月乙丑﹐伊尹祠於先王。」注云「成湯崩逾月﹐太甲卽位﹐奠殯而告。」據此文意﹐則成湯之後﹐中間別無君也。然《孟子》云「湯崩﹐太丁未立﹐外丙二年﹐仲壬四年﹐太甲顚覆湯之典刑﹐伊尹放之於桐。」據此﹐則中間又有兩君矣。《史記》﹕「湯崩﹐太丁未立而卒﹐於是乃立太丁之弟外丙﹐是爲帝外丙。外丙卽位二年崩﹐立外丙之弟仲壬﹐是爲帝仲壬。帝仲壬卽位四年崩﹐伊尹乃立太丁之子太甲。太甲﹐成湯適長孫也。」以此考之﹐然則《書》所謂「成湯旣沒﹐太甲元年」者﹐蓋爲伊尹欲明言成湯之徳以訓嗣王﹐故須先言成湯旣沒﹐非謂中間無二君也。而注誤認此語﹐遂失之﹐當以《孟子》《史記》爲正。

五柳《與殷晉安別詩》舊本十韻﹐第九韻云「才華不隱世﹐江湖多賤貧。」第十韻云「脫有經過便﹐念來存故人。」今世有本無第十韻﹐故東坡詩《送張中》亦止於「貧」字﹐云「不救歸裝貧」。又今本云「遊好非久長﹐一遇盡因勤。」而舊本云「遊好非少長﹐一遇定因勤。」蓋其意云﹕吾與子非少時長時遊從也﹐但今一相遇﹐故定交耳。此語最妙﹐識者自知之。

唐祕書省吏凡六十七人﹐典書四人﹐楷書十人﹐令史四人﹐書令史九人﹐亭長六人﹐掌故八人﹐熟紙匠十人﹐裝潢匠六人﹐筆匠六人。且世但知鄕村之吏謂之「亭長」﹐殊不知唐諸司多有之。《尙書省誌》云「以亭長啟閉傳禁約。」則知三省亦有也。然裝潢恐是今之表背匠﹐然謂之潢﹐其義未詳。

元祐中﹐東坡知貢舉日﹐並行詩賦﹑經義﹐《書》題中「出而難任人﹐蠻夷率服」。注云「任﹐佞也。難者﹐拒之使不得進也。難任人﹐則忠信昭而四夷服。」東坡習大科日曾作《忠信昭而四夷服論》﹐而新經與注意同。當時舉子謂東坡故與金陵異說﹐以爲難於任人則得賢者﹐故四夷服。及東坡見說﹐怒曰「舉子至不識字。」輒以「難」去聲爲「難」平聲﹐盡黜之﹐惟作「難」去聲字者皆得。蓋東坡原不曾見新經﹐而舉子未嘗讀注故也。聞之於柴愼微。

古今之事有可資一笑者﹐太公八十遇文王﹐世所知也。然宋玉《楚詞》云「太公九十乃顯榮兮﹐誠未遇其匡。」合東方朔云「太公體行仁義﹐七十有二﹐乃設用於文武。」噫﹗太公老矣﹐方得東方朔減了八歲﹐卻被宋玉展了十歲。此事眞可絕倒。

古人吟詩﹐絕不艸艸﹐至於命題﹐各有深意。老杜《獨酌》詩云「步屧深林晚﹐開樽獨酌遲。仰蜂粘落絮﹐行蟻上枯梨。」《徐步》詩云「整履步靑蕪﹐荒庭日欲晡。芹泥隨燕嘴﹐花蕊上蜂須。」且獨酌則無獻酬也﹐徐步則非奔走也﹐以故蜂蟻之類微細之物皆能見之。若夫與客對談﹐急趨而過﹐則何睱視詳至於是哉﹖僕嘗以此理問僕舅氏﹐舅氏曰「《東山》之詩蓋嘗言之﹕『伊威在室﹐蠨蛸在戶。町畽鹿場﹐熠耀宵行。』此物尋常亦有之﹐但人獨居閒時乃見之耳。杜詩之源﹐出於此。」

「吳興老釋子﹐野雪蓋精廬。詩名徒自振﹐道心常晏如。想子棲禪夜﹐見月東峯初。淸磬落巖谷﹐焚香滿空虛。夙慕端成舊﹐未識豈爲疏。願以碧雲思﹐方君怨別余。茂苑繁華地﹐流水野僧居。何當一遊詠﹐倚閣吟躊躕。」右蘇州《招晝公》詩。晝公﹐卽皎然也﹐居於湖。舊說皎然欲見韋蘇州﹐恐詩體不合﹐遂作古詩投之。蘇州一見﹐大不滿意。繼而皎然復獻舊詩﹐蘇州大稱賞曰「幾誤失大名﹐何不止以所長見示﹐而輒希老夫之意﹖」且蘇州詩格如此髙古﹐而皎然卒然效之﹐宜乎不逮也。士欲迎合者﹐以此少戒。

同州澄城縣有「九龍廟」﹐然只一妃耳。土人云「馮瀛王之女也。」夏縣司馬才仲戲題詩云「身旣事十主﹐女亦妃九龍。」過客讀之﹐無不一笑。才仲名棫﹐兄才叔﹐名槱﹐皆溫公之侄孫﹐豪傑之士﹐咸未四十而卒。文季每言及之﹐必慘然也。

聖人之言何其遠哉﹐𨿽弟子皆可與聞﹐而又擇其中尢可與言者言之。仲尼之弟子皆孝也﹐而曾子爲上首﹐故孔子與之言《孝經》。佛之弟子皆解空也﹐而須菩提爲上首﹐故佛與之言《金剛經》﹐余弟子不與也。

《楚辭﹟山鬼》曰「若有人兮山之阿﹐被薜荔兮帶女蘿。旣含睇兮又宜笑﹐子慕予兮善窈窕。」僕讀至此﹐始悟《莊子》之言曰「西施捧心而顰﹐鄰人效之﹐皆棄而走。」且美人之容﹐或笑或顰﹐無不佳者﹐如屈子以笑爲宜﹐而莊子以顰爲美也。若醜人則顰固增醜狀﹐而笑亦不宜矣。屈﹑莊皆方外人﹐而言世間事﹐曲盡其妙﹐然亦不害爲道人也。

襄﹑鄧之間多隱君子。僕爲淅川令﹐日與一老士人鄭正字楚老往還。楚老之言可取者極多﹐今但記其論天一說。楚老之言曰﹕古今言天者多矣﹐皆無所考據﹐獨一說簡易可信。《列子》之言曰「終日在天中行止。」張湛注曰「自地以上﹐皆天也。」此言可信。僕初未信其言﹐俄被差爲金州考試官﹐行金房道中﹐過外朝﹑雞鳴﹑馬息﹑女媧諸嶺﹐髙至十里或二十里﹐然則自下望之﹐豈不在天中行乎﹖後又觀《抱朴子》言「自地以上四十里﹐則乘剛气而行。蓋自此以上﹐愈髙愈淸﹐則爲神靈之所居﹐三光之所縣﹐蓋天積气耳﹐非若形質而有拘礙﹐但愈髙則愈遠耳。」若曰自地至天凡若干裏﹐僕不信也。

杜工部《送重表侄王砯評事》詩云「秦王時在坐﹐眞气驚戶牖。」又云「次問最少年﹐虯須十八九。」然「十八九」三字﹐乃出於《丙吉傳》云「武帝曾孫在掖庭外家者﹐至今十八九矣。」其語蓋出於此﹐始信老杜用事若出天成﹐其大略如此﹐今特舉此一篇。

縣尉呼爲「少府」者﹐古官名也。《漢﹟百官表》云﹕大司農供軍國之用﹐少府則奉養天子﹐名曰「禁錢」﹐府是別藏﹐少者小也﹐故稱少府﹐以亞大司農也。蓋國朝之初﹐縣多惟令﹑尉﹐令旣呼「明府」﹐故尉呼「少府」﹐以亞於縣令。

東坡至黃州﹐邀一隱士相見﹐但視傳捨﹐不言而去。東坡曰「豈非以身世爲傳捨相戒乎﹖」因贈以詩﹐末云「士廉豈識桃椎妙﹐妄意稱量未必然。」此蓋用朱桃椎故事也。髙士廉備禮請見﹐與之語﹐不答﹐瞪目而去。士廉再拜曰「祭酒其使我以無事治蜀耶﹖」乃簡條目﹐州遂大治。東坡用事之切當如此﹐皆取隱士相見不言之意也。

今之契丹謂中國爲漢者﹐蓋有說也。《西域傳》載武帝《輪臺詔》曰「匈奴縛馬前後足﹐言秦人我丐若馬。」注﹕「謂中國人爲秦人﹐習故言也。」故今契丹謂中國爲「漢」﹐亦由是也。

《鄭吉傳》云「威振西域﹐並護西北道﹐故號都護。」「中西域而立幕府﹐治烏壘城﹐鎭撫諸國﹐誅伐懷集之。漢之號令班西域矣﹐始自張直﹐成於鄭吉。」僕以《西域傳》考之﹐烏壘去龜玆國三百五十里﹐而烏壘去陽關二千七百三十八里﹐於西域爲中。然烏壘戶百一十﹐口千二百﹐勝兵三百人﹐而西域五十餘國﹐咸聽指揮﹐蓋漢積威之所致也。始信女騫以三五胡人守中國一大郡﹐而人不敢圖者﹐良有以夫。

沈傳師《遊嶽麓寺》詩云「承明年老輒自論﹐乞得湘守東南奔。」蓋用嚴助故事也。嚴助爲會稽太守﹐數年不聞問﹐賜書曰制詔會稽太守君厭承明之廬勞侍從之事。今以《傳師傳》考之﹕穆宗時﹐「召入翰林爲學士﹐攺中書舍人。翰林闕承旨﹐次當傳師﹐穆宗欲面命﹐辭曰﹕『學士院長參天子密議﹐次爲宰相﹐臣自知必不能﹐願治人一方﹐爲陛下長養之。』因稱疾出。遂以本官兼史職。俄出爲湖南觀察使」。故傳師於詩以見其志。

元城先生曰﹕某之北歸﹐與東坡同途﹐兩舟相銜﹐未嘗一日不相見。嘗記東坡自言少年時與其父並弟同讀富鄭公《使北語錄》﹐至於說大遼國主﹐云﹕用兵則士馬物故﹐國家受其害﹔爵賞日加﹐人臣受其利。故凡北朝之臣勸用兵者﹐乃自爲計﹐非爲北朝計也。遼主明知利害所在﹐故不用兵。三人皆嘆其言﹐以爲明白而切中事機。時老蘇謂二子曰「古人有此意否﹖」東坡對曰「嚴安亦有此意﹐但不如此明白。」老蘇笑以爲然。

卷第二

仁宗皇帝道徳如古帝王﹐然禪學亦自髙遠。僕遊阿育王山﹐見皇祐中所賜大覺禪師懷璉禦書五十三卷﹐而偈﹑頌極多。內有一頌畱懷璉住京師云「虛空本無礙﹐智解來作祟。山卽如如體﹐不落偏中位。」又有一頌﹐後作一圓相﹐下注兩行雲﹕「道著喪身失命﹐道不著瞞肝佛性。」仰窺見解﹐實歷代祖師之上。宜乎身居九重﹐道超萬物﹐外則不爲姦邪所蔽﹐內則不爲聲色所惑﹐而享永年。推其緒餘﹐燕及天下﹔昆虫艸木﹐咸受上賜。故《宸奎閣記》云「古今通佛法者﹐一人而已。」至哉言乎﹗

本朝宰相銜帶譯經潤文使﹐蓋本於唐也。顯慶元年正月﹐玄奘法師在大慈恩寺翻譯西天所得梵本經論。時有黃門侍郎薛元超﹑中書侍郎李義府問「古來譯儀式如何」﹐師答云「苻堅時﹐曇摩瞿譯﹐中書侍郎趙整執筆。姚興時﹐鳩摩羅什譯﹐安城侯姚嵩執筆。後魏時﹐菩提畱支譯﹐侍中崔光執筆。貞觀中﹐波羅頗那譯﹐左僕射房玄齡﹑趙郡王李孝恭﹑太子詹事杜正倫﹑太府卿蕭璟等監閱。今獨無此。」正月壬辰勅曰「大慈恩寺僧玄奘所翻經論﹐旣新傳譯﹐文義須精﹐宜令太子太傅尙書左僕射燕國公於志寧﹑中書令來濟﹑禮部尙書許敬宗﹑黃門侍郎薛元超﹑中書侍郎李義府﹑杜正倫時爲看閱﹐有不穩當處﹐卽隨事潤色之。」右出《藏經﹟三藏法師傳》。

關中隱士駱耕耕道常言「修養之士﹐當書《月令》置坐左右﹐夏至宜節嗜欲﹐冬至宜禁嗜欲。蓋一陽初生﹐其气微矣﹐如艸木萌生﹐易於傷伐﹐故當禁之﹐不特節也。且嗜欲四時皆損人﹐但冬夏二至﹐陰陽爭之時﹐大損人耳。」僕曰﹕不獨《月令》如此﹐唐柳公度年八十﹐有彊力﹐人問其術﹐對曰「吾平生未嘗以脾胃熟生物﹑暖冷物﹐以元气佐喜怒。」此亦可爲座右銘也。耕道曰然。

舊說載﹕王禹玉久在翰苑﹐曾有詩云「晨光未動曉驂催﹐又向壇頭飲社杯。自笑治聾終不是﹐明年彊健更重來。」或曰「古人之詩有此意乎﹖」僕曰「白樂天《爲忠州刺史九日題塗溪》云﹕『蕃艸席鋪楓岸葉﹐竹枝歌送菊花杯。明年尙作南賓守﹐或值重陽更一來。』亦此意也。但古人作詩必有所擬﹐謂之『神仙換骨法』﹐然非深於此道者﹐亦不能也。」

六一先生作事﹐皆寓深意。公生於景徳之四年﹐至慶曆五年坐言者論張氏事﹐責知滁州﹐時方年三十九矣。未及彊仕之年﹐已有醉翁之號﹐其意深矣。後韓魏公同在政府﹐六一長魏公一歲﹐魏公諸事頗從之。至議推尊濮安懿王﹐同朝俱攻六一﹐故六一遺令托魏公作墓志。墓志中盛言初議推尊時﹐乃政府熟議﹐共入文字﹐欲令魏公承當此事﹐以破後世之惑耳。或云﹕張氏事𨿽下六一千百輩人﹐猶且不爲。至若推尊﹐則遽亡前朝盛徳﹐而大違典禮﹐故諸公攻之﹐不少貸也。然六一深以此事爲然﹐故於《五代史﹟義兒傳》極致意焉。噫﹗人心不同﹐猶其面也。此言得之。

溫公熙寧﹑元丰間﹐嘗往來於陜﹑洛之間﹐從者才三兩人﹐跨驢道上﹐人不知其溫公也。每過州縣﹐不使人知。一日﹐自洛趨陜﹐時陜守劉仲通諱航﹐元城先生之父也﹐知公之來﹐使人迓之﹐公已從城外過天陽津矣。劉遽使以酒四樽遺之﹐公不受。來使告云「若不受﹐必重得罪。」公不得已﹐受兩壺。行三十里﹐至張店鎭﹐乃古傅巖故地﹐於鎭官處借人﹐復還之。後因於陜之使宅建「四公堂」﹐謂召公﹑傅公﹑姚公﹑溫公﹐此四公者﹐皆陜中故事也。唐姚中令﹐陜之硤石人﹐今陜縣道中路旁有姚氏墓碑﹐徐嶠之書並撰。

僕少時在髙郵學﹐讀《送窮文》至「五鬼相與張眼吐舌﹐跳踉偃僕﹐抵掌頓腳﹐失笑相顧」﹐僕不覺大笑。時同捨王抃彥法問曰「何矧﹖」笑至甚爲矧。僕曰「豈退之眞見鬼乎﹖」彥法曰「此乃髑髏之深顰蹙頞﹐蓋想當然耳。且古人作文﹐必有所擬﹐此擬揚子云《逐貧賦》也。」僕後以此言問於舅氏張奉議從聖﹐舅氏曰「不然。規矩﹐方圓之至也﹐若與規矩合﹐則方圓自然同也。若學問至古人﹐自然與古人同﹐不必擬也。譬如善射﹐後矢續前矢﹔善馬﹐後足及前足﹐同一理也。」昨日讀韓文﹐忽憶此話﹐今三十年矣﹐撫捲驚嘆者久之。

詩人之言﹐爲用固寡﹐然大有益於世者﹐若《長恨歌》是也。明皇﹑太眞之事﹐本有新臺之惡﹐而歌云「楊家有女初長成﹐養在深閨人不識。」故世人罕知其爲壽王瑁之妃也。《春秋》爲尊者諱﹐此歌眞得之。

謚之曰「靈」﹐蓋有二義。《謚法》曰「徳之精明曰靈。亂而不損曰靈。」若周靈王﹑衛靈公是美謚也﹔若楚靈王﹑漢靈帝是惡謚也。《莊子》曰「靈公之爲靈也﹐久矣。」此褒之也。《漢﹟贊》之曰「靈帝之爲靈也優哉」﹐此貶之也。故曰﹕此一字兼美惡兩謚。

唐世士大夫崇尙家法﹐柳氏爲冠﹐公綽唱之﹐仲郢和之﹐其餘名士亦各修整。舊傳﹕柳氏出一婢。婢至宿衛韓金吾家﹐未成券﹐聞主翁於廳事上買綾﹐自以手取視之﹐且與駔儈議價。婢於窗隙偶見﹐因作中風狀﹐僕地。其家怪問之﹐婢云「我正以此疾﹐故出柳宅也。」因出﹐外舍問曰「汝有此疾﹐幾何時也﹖」婢曰「不然。我曾伏事柳家郎君﹐豈忍伏事賣絹牙郎也﹖」其標韻如此﹐想是柳家家法淸髙﹐不爲塵垢卑賤﹐故婢化之﹐乃至如此。𨿽今士大夫妻有此見識者﹐少矣。哀哉﹗聞之於田亙元邈。

僕友王彥法﹐善談名理﹐嘗謂世人但知韓退之不好佛﹐反不知此老深明此意。觀其《送髙閒上人序》云「今閒師浮屠氏﹐一死生﹐解外膠﹐是其爲心﹐必泊然無所起﹔其於世﹐必淡然無所嗜。泊與淡相遭﹐頹隨委靡﹐潰敗不可收拾。」觀此言語﹐乃深得歷代祖師向上休歇一路﹐其所見處大勝裴休。且休嘗爲《圓覺經序》﹐考其造詣﹐不及退之遠甚。唐士大夫中﹐裴休最號爲奉佛﹐退之最號爲毀佛﹐兩人所得淺深乃相反如此﹐始知循名失實﹐世間如此者多矣。彥法名抃﹐髙郵人﹐慕淸獻之爲人﹐卒於布衣。僕今日偶讀《圓覺經序》﹐因追書之。

退之《感二鳥賦》云「貞元十五年五月戊辰﹐愈東歸。」又云「讀書著文自七歲至今﹐凡二十二年。」以文集詳考之﹐是年乃貞元十一年也。今按貞元十一年退之年二十八﹐是年三上書宰相﹐不遇而出關﹐故曰「自七歲至今﹐凡二十二年」。至十二年七月從董晉平汴州﹐至十五年二月晉薨。退之護喪歸葬洛陽﹐半道聞汴州亂。退之旣至洛陽﹐徑走彭城﹐省視其家﹐遂復在徐州節度使張建封幕下。是年五月作《董晉行狀》﹐其後書云「貞元十五年五月十八日﹐故吏前汴﹑宋﹑亳﹑永等州觀察推官將仕郎祕書省校書郎韓愈狀。」是時退之年三十二﹐則知作《感二鳥賦》時貞元十一年明矣﹐但後人誤書十五年也。

杜牧之《華萼樓》詩云「千秋佳節名空在﹐承露絲囊世已無。惟有紫苔偏稱意﹐年年因得上金鋪。」「金鋪」出《甘泉賦》云「排玉戶而揚金鋪。」注云「金鋪﹐門首也。言風之所至﹐排門颺鋪﹐擊鼓鍰鈕。」蓋此樓久無人登﹐而苔蘚生其門上矣。漢以金盤承露﹐而唐以絲囊。絲囊可以承乎﹖此不可解。

襄﹑鄧之間多隱君子。僕嘗記陜州夏縣士人樂舉明遠嘗云「二十四气其名皆可解﹐獨小滿﹑芒種說者不一。」僕因問之﹐明遠曰「皆謂麥也。小滿﹐四月中﹐謂麥之气至此﹐方小滿而未熟也﹔芒種﹐五月節﹐『種』讀如『種類』之『種』﹐謂種之有芒者﹐麥也﹐至是當熟矣。」僕因記《周禮》﹕稻人「澤艸所生﹐種之芒種」。注云「澤艸之所生﹐其地可芒種﹐種稻麥也。」僕近爲老農﹐始知過五月節﹐則稻不可種。所謂芒種五月節者﹐謂麥至是而始可收﹐稻過是而不可種矣。古人名節之意﹐所以告農候之早晚深矣。

《莊子》之言﹐有與人意合者﹐今輒記之。《莊子》之言曰「地非不廣且大也﹐今之所用容足耳。然側足而墊之﹐致黃泉。」解之者曰﹕墊者﹐掘也。地亦大矣﹐人之所用﹐不過容足。若使側足之外﹐掘至黃泉﹐則人戰栗不能行矣。僕因從而解之曰﹕所以然者﹐以足外無餘地也。今有人廉也﹐而人以爲貪﹔正也﹐而人以爲淫。何也﹖以廉正之外﹐無餘地也。若云伯夷之廉也﹐柳下惠之正也﹐則人無不信者﹐以有餘地也。故曰﹕君子能爲可信﹐不能使人之必信。人若未信﹐當求之己﹐不可求之人。

政和中﹐僕爲鄧州淅川縣令﹐與順陽主簿張持執權同爲金州考試官。畢﹐同途而歸﹐至均州界中﹐宿於臨漢江一寺。寺前水分兩股﹐行十餘里復合。主僧年六十餘﹐極善談論。因言股河﹐主僧曰「不獨江漢如此﹐天漢亦復如是。」因取《天漢圖》相示﹕天漢起於東方﹐經箕尾之間﹐謂之漢津﹐乃分爲二道﹕其南道則經傅說星﹑天籥星﹑弁星﹑河鼓星﹔其北道則經龜星﹑南斗魁星﹑左旗下至天津﹐而合爲一道。故知股河﹐天地皆然也。僕曰「凡水之行﹐前遇堆阜﹐則左右分流﹐遂如股之狀。今天漢乃水象﹐亦有髙卑坳平之狀乎﹖」其僧笑曰「吾不知也。」後有知星者亦不能答。

天下之事有一可笑者﹐今輒記之。子路在弟子中號爲好勇﹐天下之至剛彊人也﹔而衛彌子瑕者﹐至以色悅人﹐天下之至柔弱人也﹐然同爲友婿。故《孟子》曰「彌子之妻﹐與子路之妻﹐兄弟也。彌子謂子路曰﹕『夫子主我﹐衛卿可得也。』」夷考其時﹐正衛靈公之時﹐何二人賦性之殊也﹖《爾雅》曰「兩婿相謂爲亞。」注云「今江東人呼同門爲僚婿﹐嚴助傳呼友婿。江北人呼連袂﹐又呼連襟。」

「壯士感恩起﹐變服不變姓。朋友攺舊觀﹐僮僕生新敬。」右孟東野《贈韓退之爲行軍司馬》詩。以《傳》考之﹐非也。東野卒於元和九年﹐時退之爲史館修撰﹐至元和十二年冬﹐乃以右庶子爲彰義軍行軍司馬﹐而東野不及見也。前詩乃退之從董晉入汴州爲汴州觀察推官時詩也。退之年二十五及第﹐四五年不得官﹐至貞元十二年乃爲董相從事﹐故有「舊觀新敬」之語。其後爲中書舍人﹐左遷右庶子﹐乃爲行軍司馬﹐位望隆盛久矣﹐何「新敬」之說哉。

《曹成王碑》句讀差訛﹐說不可解﹔又爲人轉易其字﹐故愈不可解。僕舊得柴愼微善本﹐今是正之。一本云「觀察使殘虛使將國良戎界﹐良以武岡叛。」柴本作﹕「初﹐觀察使虛使將國良戎界。」本無「殘」字。蓋虛使其將國良﹐往戎界﹐故良不往﹐以武岡叛也。又一本云「披安三縣﹐詠其州﹐斬僞刺史。」柴本「詠」字作「訹」﹐披音﹐鹿非反。蓋言披剝安州之三縣﹐故以威名訹懼其州人﹐使斬其不當爲刺史者。蓋當時刺史﹐李希烈之黨也。

今之僧尼戒諜云「知月黑白大小」及「結解夏之制」﹐皆五印度之法也。中國以月晦爲一月﹐而天竺以月滿爲一月。《唐西域記》云「月生至滿謂之白月﹐月虧至晦謂之黑月。」又其十二月所建﹐各以所直二十八宿名之﹐如中國建寅之類是也。故夏三月﹐自四月十六日至五月十五日﹐謂之額沙茶月﹐卽鬼宿名也﹔自五月十六日至六月十五日﹐謂之室羅伐挐月﹐卽柳星名也﹔自六月十六日至七月十五日﹐謂之婆達羅缽陁月﹐卽翼星名也。黑月或十四日或十五日﹐月有大小故也。故中國節气與印度遞爭半月﹐中國以二十九日爲小盡﹐印度以十四日爲小盡﹔中國之十六日﹐乃印度之初一日也。然結解夏之制﹐宜如《西域記》用四月十六日﹐蓋四月十五日乃屬道瑟吒月﹐乃印度四月盡日也。僕因讀《藏經》﹐故謾錄出之。

《隴石》詩云「旊大瓶甕小﹐所任各有宜。」《考工記》「摶埴之工陶旊」﹐注云「旊﹐讀如甫始之甫。」鄭元謂旊讀如放﹐《音義》甫岡切﹐《韻略》﹕「甫兩切﹐與昉同音。」注云「摶埴工。」以此考之﹐則旊者乃摶埴之工耳﹐非器也。而退之乃言「旊大瓶甕小」者﹐何也﹖《考工記》﹕「旊人爲簋﹐實一觳﹐崇直﹐厚半寸﹐唇寸﹐豆實三而成觳﹐崇尺。」注﹕「觳受斗二升﹐豆實四升。」故云「豆實三而成觳」。然則旊人所作器﹐大者不過能容斗二升﹐小者不過能容四升耳。《考工記》前作「陶旊」﹐後作「旊人」﹐當以後爲正。

退之《石鼓歌》云「鐫功勒成告萬世﹐鑿石作鼓隳嵯峨。從臣才藝咸第一﹐簡選撰刻畱山阿。」或云﹕此乃退之自況也。淮西之碑﹐君相獨委退之﹐故於此見意。此說非也。元和元年﹐退之自江陵法曹徵爲博士﹐時有故人在右輔﹐上言祭酒﹐乞奏朝廷﹐以十橐駝載十石鼓安太學﹐其事不從。後六年﹐退之爲東都分司郎官﹐及爲河南令﹐始爲此詩。歌中備載此事明甚。後元和十二年春﹐退之始被命爲《淮西碑》﹐前歌乃其讖也。又云「日消月鑠就埋沒」﹐而《淮西碑》亦竟磨滅﹐恐亦讖也。

《曹成王碑》云「王姓李氏﹐諱臯﹐字子蘭﹐謚曰成。其先王明﹐以太宗子國曹。」又云「太支十三﹐曹於弟季﹔或亡或微﹐曹始就事。」今按﹕曹王明之母楊氏﹐乃齊王元吉之妃也﹐後太宗以明出繼元吉後﹐此人倫之大惡也。故退之爲國諱﹐旣言「其先王明﹐以太宗子國曹」﹐又云「太支十三﹐曹於弟季」。其言「弟季」﹐尢有深意﹐蓋元吉之變在於蚤年﹐及其暮年﹐乃有曹王﹐故曰弟季﹐蓋非東昏奴之比也。前輩用意﹐皆出忠厚﹐誠可法哉。

李方叔初名豸﹐從東坡遊。東坡曰「《五經》中無公名﹐獨《左氏》曰﹕『庶有豸乎﹖』乃音直氏切﹐故後人以爲虫豸之豸。又《周禮》﹕『供具絼。』亦音治﹐乃牛鼻繩也。獨《玉篇》有此豸字。非《五經》不可用﹐今宜易名曰『廌』。」方叔遂用之。秦少遊見而嘲之曰「昔爲有腳之豸乎﹖今作無頭之廌乎﹖」豸以況狐﹐廌以況箭﹐方叔倉卒無以答之﹐終身以爲恨。

長安慈恩寺塔有唐新進士題名﹐𨿽妍媸不同﹐然皆髙古有法度﹐後人不能及也。宣和初﹐本路漕柳瑊集而刻之石﹐亦爲奇玩﹐然不載雁塔本末。僕讀《藏經》﹐因謾記之。唐玄奘法師貞觀三年八月往五印度取經﹐至十九年正月復至京師﹐得如來舍利一百五十粒﹐梵本六百五十七部﹐始居洪福寺翻譯。至二十二年﹐皇太子治爲文徳皇后於宮城南晉昌裏建太慈恩寺。寺成﹐令玄奘居之。永徽二年﹐師乃於寺造磚浮屠以藏梵本﹐恐火災也。所以謂之雁塔者﹐用西域故事也。王捨城之中有僧娑窣堵波。僧娑者﹐唐言雁也﹔窣堵波者﹐唐言塔也。師至王捨城﹐嘗禮是塔﹐因問其因緣﹐云「昔此地有伽藍﹐依小乘食三淨食。三淨食者﹐謂雁也﹑犢也﹑鹿也。一日﹐眾僧無食﹐仰見羣雁翔飛﹐輒戲言曰﹕『今日眾僧闕供摩薩埵宜知。』好施謂之薩埵。其引前者應聲而墮。眾僧欲泣﹐遂依大乘﹐更不食三淨﹐仍建塔﹐以雁埋其下。」故師因此名塔。先是﹐師先翻《瑜珈師地論》﹐成﹐進禦﹐太宗制《大唐三藏聖教序》﹐時皇太子治又制《述聖記》。有宏福寺僧懷仁﹐集王右軍字勒二文於碑。及雁塔成﹐禇遂良乃書二帝序記﹐安二碑於塔上﹐其後遂爲遊人咸集之地。故章八元詩云「七層突兀在虛空﹐四十門開面面風。卻訝烏飛平地上﹐自驚人語半天中。回梯暗路如穿洞﹐絕頂初攀似出籠。落日鳳城佳气合﹐滿城春睡雨蒙蒙。」此詩人所膾炙﹐然未若少陵之髙致也。杜詩人所易見﹐此更不錄。

唐人欲作《寒食》詩﹐欲押「餳」字﹐以無出處﹐遂不用。殊不知出於《六經》及《楚辭》也。《周禮》﹕「小師掌教簫。」注云「簫﹐編小竹管﹐如今賣飴餳者所吹也。管如篴﹐並而吹之。」《招魂》曰「粔巨籹密餌﹐有餦餭些。」注云「餦餭﹐餳也。」但戰國時謂之餦餭﹐至後漢時乃謂之餳耳。

尙書謂之八座﹐其來久矣﹐然學者少究其源。或以六曹二丞爲八座﹐或以六曹二僕爲八座﹐皆非也。此事載於《晉書﹟職官志》甚詳﹐今錄於左。漢光武以三公曹主歲盡考課諸州郡事﹐攺常侍曹爲吏部曹﹐主選舉祠祀事﹐民曹主繕修功作鹽池園苑事﹐客曹主護駕羌胡朝賀事﹐二千石曹主治地者。

得一序石刻﹐題云「前鄕貢進士韓愈撰」﹐乃知作此文時年未三十﹐故能豪放如此。今按退之年二十五及第﹐後三試博學宏辭科﹐皆被黜落﹐故曰四舉於禮部乃一得﹐三選於吏部卒無成﹐繼而以鄕貢進士三上書宰相﹐復不遇﹐卽出關﹐時年二十八矣。且以退之文辭宏放如此而被黜﹐何哉﹖蓋唐人之文﹐皆尙華麗妥貼﹐而退之乃聱牙如此﹐宜乎點額也。

卷第三

藝祖旣平江南﹐詔以兵器盡納揚州﹐不得支動﹐號曰「禁庫」。方臘作亂﹐童貫出徵﹐許於逐州軍選練兵仗。旣開禁庫﹐兩房將士望見所貯弓挺直﹐大喜曰「此良弓也﹗」因出試之﹐宛然如新。是日﹐弓數千張立盡。噫﹗自開寶之乙亥至宣和之辛丑﹐一百四十七年而膠漆不脫﹐可謂異矣。女眞犯闕﹐東南起勤王之師。僕時爲江都丞﹐帥臣翁彥國令揚州作院造神臂弓﹐限一月成﹐皆不可用。當時識者以爲國初之弓限一年成﹐而今成於旬日之間﹐宜乎美惡之相絕也。僕考《考工記》﹐然後知弓非一年不可用也。「弓人爲弓﹐取六材必以其時」。「凡爲弓﹐冬析幹﹐春液角﹐夏治筋﹐秋合三材。寒奠體﹐冰析灂﹐春被弦」。則一年之事。鄭氏注云「期年乃可用。」且三代之時﹐百工傳氏﹐孫襲祖業﹐子受父訓﹐故其利害如此詳盡。我藝祖奮起於五代之後﹐而制作之妙遠合三代﹐不亦聖謨之宏遠乎﹖

洛中邵康節先生﹐術數旣髙﹐而心術亦自過人。所居有圭竇﹑甕牗。圭竇者﹐墻上鑿門﹐上銳下方﹐如圭之狀﹔甕牗者﹐以敗甕口安於室之東西﹐用赤白紙糊之﹐象日月也。其所居謂之「安樂窩」。先生以春秋天色溫涼之時﹐乘安車﹐駕黃牛﹐出遊於諸公家。諸公皆欲其來﹐各置安樂窩一所。先生將至﹐其家無老少﹑婦女﹑良賤﹐咸迓於門。迎入窩﹐爭前問勞﹐且聽先生之言。凡其家婦姑﹑妯娌﹑婢妾有爭競﹐經時不能決者﹐自陳於前﹐先生逐一爲分別之﹐人人皆得其歡心。於是酒肴競進﹐厭飲數日﹐徐遊一家﹐月餘乃歸。非獨見其心術之妙﹐亦可想見洛中士風之美。聞之於司馬文仲楫。

《前漢﹟百官表》「少府」之屬官凡五十餘人﹐有導官掌米谷以奉至尊。然學者多疑「導」字之義。僕考《唐﹟百官志》導官令「掌導擇米麥﹐凡九谷皆隨精粗﹐考其耗損而供」。然《漢》「導」字下從「寸」﹐《唐》「」字下從「禾」。今按﹕《韻略》﹕「瑞禾一莖六穗謂之。」恐唐以瑞禾名官也。僕嘗以此問舅氏﹐笑云「此蓋讀司馬長卿《封禪書》誤耳。《書》云﹕『導一莖六穗於包。』注云﹕『導﹐擇也。一莖六穗﹐謂嘉禾之米也。』後人誤以瑞禾爲﹐遂並官名失之﹐可一笑也。」舅氏張文林相茂實﹐端方不偶﹐卒於銓曹。

前漢初﹐去古未遠﹐風俗質略﹐故太上皇無名﹐母媼無姓。然《唐﹟宰相世系表》敍劉氏所出云「昔士會適秦﹐歸晉﹐有子畱於秦﹐自爲劉氏。秦滅魏﹐徙大梁﹐生淸。徙沛﹐生仁﹐號丰公。生煓﹐煓音端。字執加﹐生四子﹕伯﹑仲﹑邦﹑交。邦﹐漢髙帝也。」噫﹗髙皇之父﹐漢史不載其名﹐而唐史乃載之。此事亦可一笑。

《唐史﹟韓退之傳》﹕「擢監察禦史﹐上疏極諫宮市﹐徳宗怒﹐貶陽山令。」此說非也。集中自載《禦史臺論天災人饑狀》﹐故退之《寄三學士》詩云「是年京師旱﹐田畝少所收。適會除禦史﹐誠當得言秋。拜疏詣閣門﹐爲忠寧自謀。上陳人疾苦﹐無令絕其喉﹔下言畿甸內﹐根本理宜優。積雪驗丰熟﹐幸寬待麥麰。天子惻然感﹐司空嘆綢繆。謂言卽施設﹐乃返遷炎州。」以此驗之﹐其不因宮市明矣。然退之所論﹐亦一時常事﹐而遽得罪者﹐蓋疏中有云「此皆羣臣之所未言﹐陛下之所未知」﹐故執政者惡之﹐遽遭貶也。旣貶﹐未幾有「八司馬」之事。使退之不貶﹐與劉﹑柳輩俱陷黨中﹐則終身禁錮矣。或云﹕退之豈與柳﹑劉輩同乎﹖僕曰﹕退之前詩又云「同官盡才俊﹐偏善柳與劉。」使其不去﹐未必不落黨中﹐然則陽山之貶﹐其天相哉﹖司空謂杜佑也﹐《宰相年表》十九年二月「佑檢校司空」。

俗諺云「一絇絲能得幾時絡。」以諭小人之逐目前之樂也。然「絇」字當作「緰」。《太玄經》「絡之次五」曰「蜘蛛之務﹐不如蠶一緰之利。」緰﹐音七侯反﹐與絇同音。今以《太玄》証之﹐故絇當作緰。

唐時﹐前輩多自重﹐而後輩亦尊仰前輩而師事之﹐此風最爲淳厚。杜工部於《蘇端薛復筵簡薛華醉歌》首云「文章有神交有道﹐端復得之名譽早。」又云「坐中薛華善醉歌﹐醉歌自作風格老。」一篇之中﹐直呼三人之名﹐想見當世士人一經老杜品題﹐卽有聲價。故當世願得其品題﹐不以呼名爲恥也。近世士大夫﹐老幼不復惇篤﹐𨿽前輩詩中亦不敢斥後進之名﹐而後進亦不復尊仰前輩﹐可勝嘆哉﹗

陳待制邦先字應賢﹐初任差作試官﹐發解進士程文中犯聖祖諱﹐衝替。問之﹐云「因用《莊子》『飾小說以干縣令。』而《疏》云﹕『縣字﹐古懸字﹐多不著心。懸﹐髙也﹐謂求髙名令聞也。』」然僕以上下文考之﹕「揭竿累以守鯢鮒﹐其於得大魚亦難矣。飾小說以干縣令﹐其於大道亦遠矣。」蓋「揭竿累」以譬「飾小說」也﹐「守鯢鮒」以譬「幹縣令」也。彼成玄英膚淺﹐不知《莊子》之時已有縣令﹐故爲是說。《史記﹟莊子列傳》﹕莊子「與梁惠王﹑齊宣王同時」。《史記﹟年表》「秦孝公十二年」﹕並諸小鄕聚爲大縣﹐縣一令。是年乃梁惠王之二十二年也﹐且周嘗往來於楚﹑魏之間﹐所謂監河侯﹐乃西河上一縣令也﹐時但以「侯」稱之耳。而《疏》乃以爲魏文侯﹐不知與惠王之時相去遠矣。且監河侯云「我得邑金」﹐是以知爲縣令也。若晉申公巫臣爲邢大夫﹐而其子稱邢侯之類是也。

唐人字畫見於經幢碑刻文字者﹐其楷法往往多造精妙﹐非今人所能及。蓋唐世以此取士﹐而吏部以此爲選官之法﹐故世競學之﹐遂至於妙。《唐﹟選舉志》云「凡擇人之法有四﹕一曰身﹐體貎丰偉﹔二曰言﹐言辭辯正﹔三曰書﹐楷法遒美﹔四曰判﹐文理優長。」或曰﹕此敝政也﹐豈可以字畫取人乎﹗難之者曰「今之士人於此狀貎奇偉﹐言辭辯博﹐判斷公事旣極優長﹐而更加以字畫遒美﹐有歐﹑虞﹑禇﹑薛﹑顏﹑柳之法﹐士大夫能全此美者﹐亦自難得﹐況銓選之間乎﹖」聞之者皆服。

天聖中﹐鄧州秋舉﹐舊例主文到縣﹐鄕中長上率後進見主文。是年﹐主文乃唐州一職官﹐年老﹐須鬢皓然。說贄﹐見有輕薄后生前曰「舉人所系甚大﹐願先生無渴睡。」旣引試﹐賦《桐始華》﹐以「姑洗之月﹐桐始華矣」依次用韻。滿場閣筆不下﹐乃復至簾前啟曰「前日無狀後進輒以妄言仰瀆先生﹐果蒙以難韻見困﹐願易之。」主文曰「老人渴睡﹐不能卒易﹐可來日再見訪。」諸生諾而退。是夜﹐主文遂遁去﹐車運司云「鄧州滿場曳白。」是年遂罷舉。聞之於南陽老儒李億。億又云「昔待監司極小﹐又士人多自重﹐不肯妄求﹐故多老於選調。」

今印榜文額有「之」字者﹐蓋其來久矣。太初元年夏五月正﹐歷以正月爲歲首﹐色尙黃﹐數用五。注云「漢用土數五﹐五謂印文也。若丞相﹐曰『丞相之印章』﹔諸卿及守相﹐印文不足五字者﹐以『之』字足之。」僕仕於陜洛之間﹐多見古印。於蒲氏見「廷尉之印章」﹐於司馬氏見「軍曲侯丞印」﹐此皆太初以後五字印也。後世不然﹐印文榜額有三字者足成四字﹐有五字者足成六字﹐但取其端正耳﹐非字本意。

五柳《與子儼等疏》云「汝等𨿽不同生」﹐又云「況共父之人」﹐則知五子非一母。或云﹕以五柳之淸髙﹐恐無庶出﹐但前後嫡母耳。僕以《責子》詩考之﹐正自不然。詩云「白髮被兩鬢﹐肌膚不復實。𨿽有五男兒﹐總不好紙筆。阿舒已二八﹐懶墮固無匹。阿宣行志學﹐而不愛文術。雍端年十三﹐不識六與七。通子垂九齡﹐但覓梨與栗。天運苟如此﹐且進杯中物。」且雍﹑端二子﹐皆年十三﹐則其庶出可知也已。噫﹗先生淸徳如此﹐而乃有如夫人﹐亦可一笑。醒軒云「安知雍﹑端非雙生子﹖」

富鄭公畱守西京日﹐因府園牡丹盛開﹐召文潞公﹑司馬端眀﹑楚建中﹑劉凡邵先生同會。是時﹐牡丹一欄凡數百本﹐坐客曰「此花有數乎﹖且請先生筮之。」旣畢﹐曰「凡若干朵。」使人數之﹐如先生言。又問曰「此花幾時開﹐盡請再筮之。」先生再三揲蓍﹐坐客固已疑之。先生沈吟良久﹐曰「此花命盡來日午時。」坐客皆不答﹐溫公神色尢不佳﹐但仰視屋。鄭公因曰「來日食後可會於此﹐以驗先生之言。」坐客曰「諾。」次日食罷﹐花尙無恙。洎烹茶之際﹐忽然羣馬廏中逸出﹐與坐客馬相蹄嚙﹐奔出花叢中。旣定﹐花盡毀折矣。於是洛中逾服先生之言。先生家有「傳易堂」﹐有《皇極經世集》行於世。然先生自得之妙﹐世不可傳矣。聞之於司馬文季朴。

元城先生嘗言﹕異哉﹐盧杞之爲人也﹐不獨愧見父祖﹐又且愧見其子也。盧氏﹐唐甲族也﹐而懷愼一派爲盛。懷愼以淸徳相玄宗﹐號爲名相。而生東都畱臺弈﹐弈罵祿山被害﹐在《忠義傳》。弈生杞﹐相徳宗﹐敗亂天下﹐在《姦臣傳》。杞生元輔﹐《元輔傳》云「端靜介正﹐能紹其祖。故歷顯劇任﹐而人不以杞之惡爲異。」亦附《忠義傳》。故曰﹕杞不獨愧見其父祖﹐又且愧見其子也。元城先生劉待制安世字器之云。

「葭灰秋吹季月管﹐日出卯南暉景短。友生招我佛寺行﹐正直萬株紅葉滿。光華閃壁見神鬼﹐赫赫炎官張火傘。然云燒樹火實駢﹐金烏下啄頳虯卵。魂翻眼暈忘處所﹐赤气沖融無間斷。有如流傳上古時﹐九龍照燭乾坤旱。」右韓退之《遊靑龍寺》詩。僕舊讀此詩﹐以爲此言乃諭畫壁之狀。後見《長安志》云「靑龍寺有柿萬株。」此蓋言柿熟之狀。「火傘」﹑「頳虯卵」﹑「赤气沖融」﹑「九龍照燭」﹐皆其似也。靑龍寺在長安城中﹐白樂天《新昌新居》詩云「丹鳳樓當後﹐靑龍寺在前。」以此可知。長安諸寺多柿﹐故鄭虔知慈恩寺﹐有柿葉數屋﹐取之學書。僕仕於關陜﹐行村落間﹐常見柿連數里﹐欲作一詩﹐竟不能奇﹐每嗟「火傘」等語﹐誠爲善諭。

東坡詩云「剩欲去爲湯餅客﹐卻愁錯寫弄麞書。」「弄麞」乃李林甫事。「湯餅」﹐人皆以爲眀皇王后故事﹐非也。劉禹錫《贈進士張盥》詩云「憶爾懸弧日﹐余爲座上賓。舉箸食湯餅﹐祝辭添麒麟。」東坡正用此詩﹐故謂之「湯餅客」也。必食湯餅者﹐則世所謂長命面者也。

古今之語大都相同﹐但其字各別耳。古所謂「阿堵」者﹐乃今所謂「兀底」也。王衍口不言錢﹐家人欲試之﹐以錢繞牀不能行﹐因曰「去阿堵物﹗」謂口不言去卻錢﹐但云去卻兀底爾。如「傳神寫照﹐正在阿堵中」﹐蓋當時以手指眼﹐謂在兀底中爾。後人遂以錢爲「阿堵物」﹐眼爲「阿堵中」﹐皆非是。蓋此兩「阿堵」﹐同一意也。然「去」有兩音﹕一邱據反﹐乃去來之去﹔世常從此音﹐非也﹐當作口舉反。《韻略》云「撤也。」然此義亦非也。蘇武掘鼠所去艸實而食之﹐乃鼠所藏者也。蓋衍之意﹐以謂此錢不當置於此﹐當屏藏之於他處也。

蔡忠懷確持正少年﹐嘗夢爲執政﹐仍有人告之曰「俟汝父作狀元時﹐汝爲執政也。」持正覺而笑曰「鬼物乃相戲乎﹗吾父老矣﹐方致仕閒居﹐乃云作狀元﹐何也﹖」後持正果作執政。一日﹐侍殿上聽唱進士第﹐狀元乃黃裳也。持正不覺失驚﹐且嘆夢之可信也。持正父名黃裳﹐乃泉州人﹐淸正恬退﹐以故老於銓曹。嘗爲建陽令﹐及替﹐囊無建陽一物﹐至今父老能道之。最後以贊善大夫爲鎭安軍節度推官。鎭安﹐陳州也。官滿﹐貧不能歸﹐故忠懷遂爲陳州人。此聞之於忠懷之孫橝子正。僕問子正﹕「爲幕職而帶贊善大夫﹐何也﹖」子正云「此祖宗時官制﹐蓋以久次而得之﹐自不可解。」

僕仕於關中﹐嘗見一方寸古印﹐印文云「關外侯印」。其字作古隸﹐气象頗類《受禪碑》。僕意必漢末時物也﹐然疑只聞有「關內侯」﹐不聞有「關外侯」。後於《魏志》見之﹕建安二十三年﹐始置名位侯十二級﹐以賞軍功﹐關外侯乃其一也。注云「今人虛封﹐蓋始於此。」

揚州檢法寇中大庠﹐河朔人也。好爲大言﹐以屈座人。一日﹐於客次中問坐客云「《左傳》『山木如市﹐弗加於山﹔魚鹽蜃蛤﹐弗加於海。』注云﹕『如在山海﹐賈不加貴。』何也﹖」庠乃以此八字平分作兩句﹐故座客卒然不能答﹐庠意气甚自得。時僕爲江都丞﹐獨後至﹐見諸人默然﹐庠復舉前語問僕。笑曰「此乃一句﹐何爲分爲兩句也﹖」庠笑曰「果然謾不得。」蓋晏子之意﹐以謂陳氏施私恩以收人心﹐故低價以授與民﹐是以山木魚鹽之類﹐𨿽在齊國﹐如在山海之中﹐不加貴也。「賈」讀如「價」﹐非「商賈」之「賈」。

今之同席者皆謂之「客」﹐非也。古席面謂之「客」﹐列座謂之「旅」﹔主謂之「獻」﹐客謂之「酬」。故「宋享晉楚之大夫﹐趙孟爲客」注云「客﹐一座所尊也。」「季氏飲大夫酒﹐臧紇爲客。旣獻﹐臧孫命北面重席﹐新樽潔之。召悼子﹐降逆之。大夫皆起﹐及旅﹐而召公鉏」注云「獻酬禮畢而通行爲旅。」然則古者主先獻客﹐客復酬之﹐然後同席皆飲﹔不如今之時﹐不待獻酬﹐而同席皆飲也。

韓退之《上宰相書》云「四舉於禮部乃一得﹐三選於吏部卒無成﹔九品之位其可望﹐一畝之宅其可懷。」僕嘗怪﹕貞元七年﹐兵部侍郎陸贄知禮部貢舉﹐退之是時及第。八年四月﹐贄拜相﹐而退之以宰相門生連三年試於吏部而不得﹐何也﹖十年十二月﹐贄罷爲太子賓客。十一年﹐退之於正月﹑二月﹑三月連三上書於賈耽輩﹐不亦疏乎﹖只取辱耳。後世之士﹐可以爲戒。

本朝取士之路多矣﹐得人之盛﹐無如進士﹐蓋有一榜有宰相數人者﹐古無有也。太平五年﹐蘇易簡下李沆﹑向敏中﹑寇準﹑王旦﹔咸平五年﹐王曾下王隨﹑章得象﹔淳化三年﹐孫向下丁謂﹑王欽若﹑張士遜﹔慶曆三年﹐楊置下王珪﹑韓絳﹑王安石﹑呂公著﹑韓縝﹑蘇頌﹔元丰八年﹐焦蹈下白時中﹑鄭居中﹑劉正夫。其餘名臣﹐不可勝數。此進士得人之明效大驗也。或曰﹕不然﹐以本朝崇尙進士﹐故天下英才皆入此科。若云非此科不得人﹐則失之矣。唐開元以前﹐未嘗尙進士科﹐故天下名士雜出他塗。開元以後﹐始尊崇之﹐故當時名士中此科者﹐十常七八。以此卜之﹐可以見矣。

佛果禪師川勤﹐極善禪﹐纚纚可聽。嘗云「閻浮提雨淸淨水﹐具諸天相。方時大旱﹐雨時忽降﹐莫知其價﹐此兜率天上雨摩尼也。方欲收禾﹐霖雨不止﹐實害人命﹐此阿修羅中雨兵仗也。甘雨得時﹐人皆飽足﹐此護世城中雨美膳也。但名不同﹐其實一也。」坐客云「經中所言﹐皆譬諭也﹐豈有雨寶珠等事乎﹖」僕曰「不然。雨金﹑雨血﹑雨土﹐皆班班載於前史﹐何況六合外事﹐其有無不可懸料也。」坐客咸以爲然。其上因緣出《華嚴經》第十五卷

。

二十八宿﹐今《韻略》所呼與世俗所呼往往不同。《韻略》宿音繡﹐亢音剛﹐氐音低﹐觜音訾﹐皆非也。何以言之﹖二十八宿﹐謂之二十八舍﹐又謂之二十八次。次也﹐捨也﹐皆有止宿之意。今乃音繡﹐此何理﹖《爾雅》云「壽星﹐角亢也。」注云「數起角亢﹐列宿之長。」故有髙亢之義﹐今乃音剛﹐非也。《爾雅》﹕「天根﹐氐也。」注云「角亢下系於氐﹐若木之有根。」其義如《周禮》「四圭有邸」﹑《漢書》「諸侯上邸」之邸﹐音低誤矣。西方白虎﹐而觜參爲虎首﹐故有觜之義﹐音訾誤矣。彼《韻略》不知﹐但欲異於俗﹐不知害於義也。學者當如其字呼之。

國初號令﹐猶有漢唐之遺風。大中祥符元年正月三日﹐天書降﹐大赦攺元﹐東都賜酺三日。此蓋漢遺事也。漢律﹐三人以上無故飲酒﹐罰金四兩。故漢以賜酺爲惠澤﹐令得羣飲酒也。酺﹐音蒲﹐注曰「王徳布於天下﹐而令聚飲食爲酺。」或問﹕「賜酺起於漢乎﹖」僕對曰「《趙世家》載﹕武靈王行賞大赦﹐置酒酺五日。則自戰國時已如此矣。」祥符詔書聖祖殿有刻石。

吾祖僕射忠肅公亮知荊南府日﹐常苦嗣續寡少。因聞玉泉山頂有道人艸庵其上﹐號白骨觀。道人年八十矣﹐宴坐庵中﹐常想自身表裏洞達﹐惟見白骨﹐以觀他人亦復如是﹐如此五十年矣。忠肅因使人問訊﹐亦不答﹔贈遺﹐亦不受。頻頻如此﹐亦略受。公繼而入山訪之﹐道人亦喜﹐因請出山﹐暫至府第﹐延之正寢安下﹐經月乃歸。一日﹐忠肅夢道人策杖徑入正寢﹐方驚愕間﹐夢覺。且嘆訝之﹐急使人往問訊﹐曰昨夕已遷化矣。旣茶毗﹐骨有舍利。後遂生給事子山仲南﹐兩歲已能趺坐﹐方學語時﹐但言凡所見人﹐皆是白骨。後至七歲﹐已往漸不見。噫﹗其性移矣。給事學佛有見處﹐古君子也。僕以此語長蘆了老﹐了老云「吾門謂之空門﹐今作白骨觀﹐已自墮落﹐況有人誘引之乎﹗」僕以此言爲然。

俗說以人嚏噴爲人說﹐此蓋古語也。《終風》之詩曰「寤言不寐﹐願言則嚏。」箋云「言我願思也。嚏﹐當爲不敢嚏咳﹐我眞憂悼而不能寐﹐如思我心如是﹐我則嚏也。今俗人嚏云人道我﹐此乃古之遺語也。」《漢﹟藝文志》雜占十八家三百一十卷內「《嚏耳鳴雜占》十六卷」﹐注云「嚏﹐丁計反。」然則嚏﹑耳鳴皆有吉凶﹐今則此術亡矣。

山濤見王衍曰「何物老嫗﹐生寧馨兒﹖」寧作去聲﹐馨音亨﹐今南人尙言之﹐猶言「恁地」也。前宋廢帝悖逆﹐太后怒語侍者曰「將刀來剖我腹﹐那得生寧馨兒﹗」此兩「寧馨」﹐同爲一意。

僕仕於關中﹐於士人王毖君求家見一古物﹐似玉﹐長短廣狹正如中指﹐上有四字﹐非篆非隸﹐上二字乃「正月」字也﹐下二字不可認。問之君求﹐云「前漢剛卯字也。」漢人以正月卯日作佩之﹐銘其一面曰「正月剛卯」﹐乃知今人立春或戴春勝﹑春幡﹐亦古制也。蓋剛者﹐彊也﹔卯者﹐劉也﹔正月佩之﹐尊國姓也。與陳湯所謂彊漢者同義。

《蘭亭序》在南朝文章中少其倫比。或云﹕絲卽是弦﹐竹卽是管﹐今疊四字﹐故遺之。然此四字﹐乃出《張禹傳》云「身居大第﹐後堂理絲竹管弦。」始知右軍之言有所本也。且《文選》中在《蘭亭》下者多矣﹐此蓋昭眀之誤耳。

蔡忠懷確持正﹐其父本泉州人﹐晚年爲陳州幕官﹐遂不復歸。持正年二十許歲時﹐家苦貧﹐衣服稍敝。一日﹐與郡士人張湜師是同行﹐張亦貧儒也。俄有道人至﹐注視持正久之﹐因謾問曰「先生能相乎﹖」曰「然。」又問曰「何如﹖」曰「先輩狀貎極似李徳裕。」持正以爲戲己﹐因戲問曰「爲相乎﹖」曰「然。」「南遷乎﹖」曰「然。」復相師是﹐曰「當爲卿監。家五十口時」﹐指持正云「公當死矣。」道人旣去﹐二人大笑曰「狂哉道人﹐以吾二人貧儒﹐故相戲耳。」後持正謫新州﹐凡五年。一日﹐得師是書云「以爲司農無補﹐然闔門五十口居京師﹐食貧﹐近蒙恩守汝州」﹐持正讀至此﹐忽憶道人之言﹐遂不復讀。數日得疾而卒。聞之於忠懷之孫橝子正。

有客問僕曰「古今太守一也﹐而漢時太守赫赫如此﹐何也﹖」僕曰「漢郡極大﹐又屬吏皆所自除﹐故其勢炎炎﹐非後世比。只此會稽郡考之﹕縣二十六﹐吳卽蘇州也﹔烏傷卽婺州也﹔毗陵卽常州也﹔山陰卽越州也﹔由拳注云『古之槜李』﹐卽秀州也﹔大末﹐衢州也﹔烏程﹐湖州也﹔余杭﹐杭州也﹔鄞﹐明州也。以此考之﹐卽今浙東西之地﹐乃漢一郡爾﹐宜乎朱買臣等爲之﹐气焰赫赫如此也。」

《前漢》凡三處載召平﹕《蕭何傳》﹐召平卽東陵侯也﹔《項羽傳》﹐召平卽廣陵人也﹔《齊悼惠王傳》﹐齊相召平﹐不知何許人﹐爲魏勃所紿至自殺﹐乃曰「嗟乎﹗道家之言﹐當斷不斷﹐反受其亂。」僕頃在海州﹐常與任景初﹑陳子直論之。景初曰「此必非東陵侯。且淮陰侯在蕭何術中﹐而東陵常爲何畫策﹐其術髙矣﹐必不爲勃所紿。」子直曰「不然。夫爲人畫策則工﹐若自爲計多拙﹐故曰傍觀者審﹐當局者迷。」二人爭論不已。僕從傍解之曰「謂之非東陵侯﹐旣無所據﹔必爲東陵侯﹐恐受屈。」子直曰「獨廣陵召平不在論中﹐何也﹖」僕因大笑曰「僕廣陵人也﹐上不敢望東陵﹐下不肯爲齊相。況僕平生處已常在於才與不才之間﹐宜乎不在論中也。」子直由此號余爲「廣陵召平」。

僕自南渡以來﹐始信前人言之可信也。蓋北人長於騎射﹐其所以取勝﹐獨以馬耳。故一人復有兩馬﹐此古法也。《北徵》詩云「陰風西北來﹐慘澹隨回鶻。其王願助順﹐其俗喜馳突。送兵五千人﹐驅馬一萬匹。」是知一人有兩馬也。中國若不修馬政﹐豈能勝之﹖蓋用兵之法﹐弓﹑馬必有副。《詩》云「交韔二弓」﹐畏毀折也﹐與兩馬同意。

元城先生與僕論唐十一族事。先生曰「甘露之事﹐蓋亦疏矣。考其時乃太和九年十一月二十一日也﹐是時﹐李訓謀以甘露降於禁中﹐詔百官入賀﹐因此欲殺宦官耳。十一月末豈甘露降之時耶﹖其謀之疏﹐想見大抵色色如此。吾意宦官知此謀久矣﹐故不可得而殺。且天下之事﹐有大於死者乎﹖凡可以救死者﹐無不爲也。若當時只貶黜之﹐其禍未必至此﹔今乃以死逼人﹐而疏略如此﹐宜其敗也。《易》曰﹕『君不密則失臣﹐臣不密則失身﹐幾事不密則害成。』聖人之言﹐信矣。」

卷第四

章聖皇帝東封﹐禮成﹐幸曲阜縣﹐謁先聖廟﹐時丁晉公扈從。前一日﹐與同輩兩三人先馳至廟﹐省視饌具﹐因入後殿﹐乃孔子妃也。問於孔氏族﹐孔氏之妃何姓﹐延祐﹑延渥同對曰「孔子年十九娶於宋之其官氏女﹐而生伯魚﹐伯魚年五十而卒﹐時孔子七十矣。」次日﹐上至妃殿﹐亦問其姓。眾人未及對﹐晉公以延祐之言對。上曰「出何典據﹖」晉公錯愕不及答。延祐徐前曰「出《孔子家語》。」時扈從者皆以此事爲恥。聞之於舒州下寨老儒兪汝平。

「淸時有味是無能﹐閒愛孤云靜愛僧。獨把一麾江海去﹐樂遊原上望昭陵。」右杜牧之自尙書郎出爲郡守之作﹐其意深矣。蓋樂遊原者﹐漢宣帝之寢廟在焉﹐昭陵卽唐太宗之陵也。牧之之意﹐蓋自傷不遇宣帝﹑太宗之時﹐而遠爲郡守也。藉使意不出此﹐以景趣爲意﹐亦自不凡﹐況感寓之深乎﹗此其所以不可及也。

元城先生與僕論《禮記﹟內則》「雞鳴而起﹐適父母之所」﹐僕曰「不亦太早乎﹖」先生正色曰「不然。禮事父與君﹐一等一體。父召無諾﹐君命召無諾﹔父前子名﹐君前臣名。今朝謁者必以雞鳴而起﹐適君之所﹐而人不以爲早﹐蓋以刑驅其後也。今世俗薄惡﹐故事父母之禮得已而已爾。若士人畏犯義如犯刑﹐則今人可爲古人矣。」僕聞其言﹐至今愧之。

余中行老﹑朱服行中﹑邵剛剛中﹑葉唐懿中夫﹑何執中伯通﹑王漢之彥昭﹐彥昭常於期集處自嘆曰「某獨不幸﹐名字無中字﹐故爲第六。」行老應之曰「只爲賢不中。」時以爲名答。

陽翟澗上丈人陳恬叔易﹐一日忽攺名欽命。或者疑之﹐曰「豈非欽若王之休命﹐而有仕宦之意乎﹖」叔易曰「不然。吾正以時人不畏天﹐故欲欽崇天道﹐永保天命。」

建中間﹐京西都運宋喬年以遺逸舉授文林。李方叔以詩嘲之曰「文林換卻山林興﹐誰道山人索價髙。」晁以道嘲之曰「處士何人爲作牙﹐盡攜猿鶴到京華。今朝老子成長笑﹐六六峯前只一家。」聞之於王元道惇古。

淳化二年﹐均州武當山道士鄧若拙善出神。嘗至一處﹐見二仙官議曰「來春進士榜有宰相三人﹐而一人極低﹐如何﹖」一人曰「髙下不可易也﹐獨科甲可易耳﹐不若以第二甲爲第一甲。」道士旣覺﹐與其徒言之。明年唱名﹐上意適有宮中之喜﹐因謂近臣曰「第一甲多放幾人﹐言止卽止。」遂唱第一甲﹐上意亦忽忽忘之﹐至三百人方悟。是年孫何榜三百五十三人﹐而第一甲三百二人﹐第二甲五十一人﹐丁謂第四人﹐王欽若第十一人﹐張士遜第二百六十人。後士遜三人入相。致仕歸鄕﹐遊武當山﹐若拙弟子常爲公言之。僕爲鄧州淅川令日﹐聞之於鄖鄕士人劉可道。

僕嘗問元城先生﹕「先儒注《太玄經》﹐每首之下必列二十八宿﹐何也﹖」先生曰「周天二十八宿﹐三百六十五度四分度之一。而《太玄經》凡七百二十九贊﹐乃此數也。」僕曰「七百二十九贊分而爲二﹐合三百六十四度有半而不相應﹐何也﹖」先生曰「揚氏之意﹐以謂其半不可合也。故有踦贊﹑嬴贊﹐以應周天之數。漢之正統﹐以象歲也﹔莽之僣竊﹐乃閏位也。故先儒於踦贊﹑嬴贊之下﹐注『以爲水火之閏』﹐而《王莽傳﹟贊》所稱『余分閏位』者﹐蓋謂是。」噫﹗子云之數深矣。

《同年小錄》載小名小字﹐或問﹕「有故事乎﹖」或曰「始於司馬犬子。」僕曰「不然。《離騷經》曰﹕『皇覽揆予於初度兮﹐肇錫予以嘉名。名予曰正則兮﹐字予曰靈均。』且屈原字平﹐而正則﹑靈均﹐則其小字小名也。所謂『皇』者﹐三閭稱其父也。後人遂以皇覽爲進禦之書﹐誤矣。」

《唐﹟外戚傳》云「外家之成敗﹐視主徳之何如耳。」至哉此言也。明皇之寵太眞極矣﹐故有馬嵬之事。故《老子》云「甚愛必大費。」《孟子》云「不仁者﹐以其所不愛及其所愛。」惟老杜於此事殊爲得體﹐詩云「不聞商周衰﹐中自誅褒妲。」謂若此事自出於明皇之意﹐與夫「君王掩面救不得」相去遠矣。

僕友司馬文季朴極知星﹐嘗云「《前漢﹟天文志》﹕牽牛爲犧牲﹐其北河鼓﹐大星﹐上將﹔左右星﹐左右將。此說非也。且何鼓乃牽牛也﹐今分爲二﹐則失之矣。《爾雅》云﹕『何鼓謂之牽牛。』注云﹕『今荊楚人呼牽牛爲擔鼓。擔者﹐何也。』蓋此星狀如鼓﹐左右兩星若擔鼓之狀﹐故謂之何鼓。何者﹐如『何天之休』之『何』﹐人但見何鼓在天潢之間﹐故易謂河﹐非也。」

僕爲夏縣令﹐寄居司馬文季朴家。出藏先聖畫像示僕﹐傳云王摩詰筆也。僕因令善工摹之﹐眼中神彩殊不相類﹐使人意不滿。畫像上長下短﹐其背微僂﹐以傳考之﹐想當然爾。《莊子》載﹕老萊弟子出薪﹐遇仲尼﹐反以告曰「有人於此﹐修上而超下﹐末僂而後耳﹐視若營四海。」注云「長上而促下﹐耳卻近後而上僂。末僂﹐謂背微曲也。」然此皆可畫。若夫「視若營四海」﹐乃聖人憂天下之容﹐非摩詰不能作。

關中名醫駱耕耕道曰﹕《莊子》之言﹐有於孫眞人醫方相合者。五苓散﹐五味而以木豬苓爲主﹐故曰五苓。《莊子》之言曰「藥也﹐其實堇也﹐桔梗也﹐雞壅也﹐豕零也﹐是時爲帝者也。」郭注云「當其所須則無賤﹐非其時則無貴。」故此數種﹐若當其時而用之則爲主﹐故曰是時爲帝者也。疏云「藥無貴賤﹐愈病則良。」斯得之矣。故藥有一君﹑二臣﹑三佐﹑四使。且如治風﹐則以堇爲君﹐堇﹐烏頭也。去水則豕零爲君﹐豕零﹐水豬零也。他皆類此。彼俗醫乃以《本艸》所錄上品藥爲君﹐中品藥爲臣﹐下品藥爲佐使﹐可一笑也。

「禍福茫茫不可思﹐大都早退是先知。當君白首同歸日﹐是我靑山獨往時。」「顧索素琴應不暇﹐憶牽黃犬定難期。蛟龍作醢麟爲脯﹐何似泥中拽尾龜。」右白樂天《遊玉泉寺》詩。李訓﹑鄭注初用事﹐公知其必敗﹐輒自刑部侍郎乞分司而歸。時宰相王涯好琴﹐舒元輿好獵﹐故及之﹐而「拽尾龜」所以自諭也。龍醢事見《左氏》﹐麟脯事見《列仙傳》。

《晉史》乃唐時文士所爲﹐但托之禦撰耳。《天文志》云「天聰明自我民聰明。」以民爲人﹐且太宗不應自避其名。又「洛書乾曜度」﹐以乾爲甄﹐則太宗又不應爲太子承乾避名也。以此足見乃當時臣下所爲爾。臣下之文駕其名於人主﹐已爲失矣﹔而人主傲然受之而不辭﹐兩胥失矣。

僕之故友柴愼微嘗云﹕開元太平宰相七人﹐五人出太平公主門下﹐謂岑羲﹑竇懷眞﹑蕭至忠﹑崔湜﹑陸象先也﹔二人明皇自用﹐謂張說﹑郭元振也。且象先賢者也﹐何爲預五人之列﹖按《象先傳》﹕太平公主欲相崔湜﹐湜力薦象先於主﹐故遂相之。噫﹗象先何爲交結崔湜也。開元元年七月﹐太平公主旣敗﹐而宰相出門下者如岑羲等四人皆被誅﹐獨象先免。使其不幸﹐與四人者皆死﹐豈不痛哉﹗然則士大夫之所處﹐宜以此爲戒。

老杜《遣悶》詩云「家家養烏鬼﹐頓頓食黃魚。」所說不同。《筆談》以爲鸕鶿﹐能捕黃魚﹐非也。黃魚極大﹐至數百斤﹐小者亦數十斤﹐故詩云「日見巴東峽﹐黃魚出浪新。脂膏兼飼犬﹐長大不容身。」又有《白小》詩云「白小羣分命﹐天然二寸魚。細微沾水族﹐風俗當園蔬。」蓋言魚大小之不同也。僕親見一峽中士人夏侯節立夫言「烏鬼﹐豬也。峽中人家多事鬼﹐家養一豬﹐非祭鬼不用﹐故於豬羣中特呼『烏鬼』以別之。」此言良是。僕又見浙人呼海錯爲蝦菜﹐每食不可闕﹐始悟「風俗當園蔬」之意。

始元五年春正月﹐夏陽男子張延年詣北闕﹐自稱衛太子。然《雋不疑傳》云「本夏陽人﹐姓成名方遂」﹐且「廷尉逮詔鄕裏識之者張宗祿等」﹐則人識之者多矣﹐不應如此差舛。然若以紀傳不相照﹐誤立兩姓名﹐則《不疑傳》末又云「一姓張名延年」﹐則是當時廷尉驗問之時﹐一人已有兩姓名矣﹐則是非未可定也﹐故史家於此微見其意。初﹐不疑縛送詔獄之時﹐已自云「衛太子得罪先帝﹐亡不卽死﹐今來自詣﹐此罪人也。」天子與大將軍聞而嘉之。史著此語﹐亦欲後人推原其意耳。

漢時送葬之禮極厚。武帝之葬﹐昭帝幼弱﹐霍光不學﹐取金錢﹑財物﹑鳥獸﹑魚鱉﹑牛馬﹑虎豹﹑生禽凡百九十物﹐盡瘞藏之﹐又以後宮守園陵﹐於是園妾自此始矣。後世因之﹐遂不復變。白樂天有《園陵妾》詩﹐讀者傷之。

今之闕角謂之「觚稜」﹐蓋取其有四稜也。僕友柴愼微云「觚﹐酒器也﹐可容二升﹐腹與足皆有四稜。漢宮闕取其制以爲角隅﹐安獸處也﹐故曰『上觚稜而棲金爵』。爵﹑觚﹐皆酒器名﹐其腹之四稜﹐削之可以爲圓﹐故《漢書》曰『破觚爲圜』。」

南方朱鳥。蓋未爲鶉首﹐午爲鶉火﹐已爲鶉尾。天道左旋﹐二十八宿右轉﹐而朱鳥之首在西﹐故先曰未﹐次曰午﹐卒曰已也。然南方七宿之中﹐四宿爲朱鳥之象。《漢﹟天文志》﹕柳爲鳥咮﹐星爲鳥頸﹐張爲鳥啄﹐翼爲鳥翼。或問﹕「朱鳥而獨取於鶉﹐何也﹖」僕對曰「朱鳥之象﹐止於翼宿﹐而不言尾﹐有似於鶉﹐故以名之。」然謂之鶉尾者﹐嘗問元城先生﹐先生曰「蓋以翼爲尾云故。《甘氏星經》云﹕『鳥之斗﹐竦其尾﹔鶉之斗﹐竦其翼。』以此知之。」

柴愼微言「《春秋》載二百四十二年之事﹐其爲簡冊無幾耳﹐故多從省文。後世妄行穿鑿﹐故其說不勝繁蕪。且如成十四年﹐『秋﹐叔孫僑如如齊逆女』。『九月﹐僑如以夫人婦姜氏至自齊』。《左氏》曰﹕『稱族﹐尊君命也。』『捨族﹐尊夫人也。』殊不知乃經之省文也﹐經中若此書者多矣。成十八年『公孫歸父如晉』﹐『歸父還自晉﹐至笙﹐遂奔齊』﹐昭十三年『晉人執季孫意如以歸』﹐十四年『意如至自晉』﹐二十三年『晉人執我行人叔孫捨』﹐二十四年『叔孫捨至自晉』﹐皆省文也。譬之水性本淸﹐塵泥汨之則濁也﹔若復去之﹐則水性明矣。今讀《春秋》者﹐但不爲諸家所汨﹐則聖人之意見矣。」

古人重譜系﹐故𨿽世冑綿遠﹐可以考究。淵明《命子》詩云「天集有漢﹐眷於湣侯。赫赫湣侯﹐運當攀龍。撫劍風邁﹐顯玆武功。泰誓山河﹐啟土開封。」今按《漢書﹟髙帝功臣表》﹕開封湣侯陶捨以左司馬從漢破代﹐封侯。昔髙帝與功臣盟云「使黃河如帶﹐泰山若礪﹐國以永存﹐爰及苖裔。」所謂泰誓山河﹐謂此盟也。髙帝功臣百有二十人﹐捨其一也。又云「亹亹丞相﹐允迪前從。渾渾長源﹐鬱鬱洪河。羣川載導﹐眾條載羅。時有語默﹐運同隆窊。」此蓋謂陶靑也。今按《漢﹟髙帝功臣表》﹕開封湣侯陶捨﹐封十一年薨﹔十二年夷侯靑嗣﹐四十八年薨。《漢﹟百官表》﹕孝景二年「六月﹐丞相嘉薨。八月癸未﹐禦史大夫陶靑爲丞相」。七年「六月乙巳﹐丞相靑免。太尉周亞夫爲丞相」。所謂「羣川眾條」﹐以諭枝泒之分散也﹔「語默隆窊」﹐以言自陶靑後未有顯者也。淵明乃長沙公之曾孫﹐然《侃傳》不載世家﹐獨於此見之。後世累經亂離﹐譜籍散亡。然又士大夫因循滅裂不如古人﹐所以家譜不傳於世﹐惜哉﹗

亳州祁家極收本朝前輩書帖。僕嘗見其家所收孫宣公奭書尺有云「行李鼎來。」蓋古之「行李」﹐乃今之「行使」也。魯僖公之三十年﹐燭之武見秦伯曰「若捨鄭以爲東道主﹐行李之往來﹐共其困乏。」注云「行李﹐使人也。」魯襄公之八年﹐鄭及楚平晉﹐責曰「君有楚命﹐亦不使一个行李告於寡君。」注云「一个﹐獨使也。行李﹐行人也。」然古之「李」字﹐從「山」下「人」﹑「人」下「子」﹐作「」﹐後人乃轉作「李」也。「一个行李」謂「一介行使」﹐今人以「行李」爲隨行之物﹐失之遠矣。

司馬溫公祖塋在陜府夏縣之西二十四里﹐地名「鳴條」﹐山有墳﹐寺曰「餘慶」﹐山下卽溫公之祖居也。僕爲夏縣令日﹐屢至其處。及十許裏有涑水﹐故溫公號「涑水先生」。鳴條山卽湯與桀戰之地﹐去解州安邑縣五十里﹐乃桀之都也。呂相《絕秦書》曰「伐我涑川﹐俘我王官。」以此見秦﹑晉兩國境上二邑也。涑川卽涑水也。王官屬今河中府虞鄕縣﹐唐末司空表聖隱於王官谷﹐有天柱峯﹑休休亭﹐乃一絕境也。

韓退之三上宰相書﹐但著月日而無年。今按李漢云「公生於大歷戊申。」而退之書云「今有生人二十八年矣。」大歷三年戊申至貞元十一年乙亥﹐退之時年二十八。以《宰相年表》考之﹐是年宰相乃賈耽﹑盧邁﹑趙憬也﹐但不知退之所上爲何人耳。且以前鄕貢進士上書﹐而文格大與當時不同﹐非賢相不能舉也﹐豈耽輩所能識哉﹖

今之士人簡尺中﹐或以「解茩」字易「邂逅」字﹐非也。《離騷經》云「制芰荷以爲衣兮。」王逸注云「芰﹐蓤也。秦人作『薢茩』。薢音皆﹐茩音苟。」僕仕於關﹑陜之間﹐不聞此呼﹐正恐王逸別有義爾。後又讀《爾雅》「薢茩芵茪」﹐注云「芵﹐明也。或云蓤也﹐關西謂之薢茩。」以僕所見﹐芵茪者﹐卽今之艸芵明也。其葉初出﹐可以爲茹﹐其子可以治目疾。蓋謂可以解去垢穢﹐或恐以此得名。又《爾雅》云「蓤﹐厥攗。」注云「蓤也﹐今水中芰。」然則蓤自有正名﹐不謂之薢茩明矣。或曰﹕然則王逸﹑郭璞皆誤乎﹖僕曰「古者信以傳信﹐疑以傳疑。郭璞多引用《離騷》注﹐故承王逸之疑。而多出此注﹐所以廣異聞也﹐學者幸再考之。」

「夜夢神官與我言﹐羅縷道妙角與根。提攜陬維口瀾翻﹐百二十刻須臾間。」右退之《記夢》詩﹐殊爲難解。僕嘗考之﹐此乃言二十八宿之分野也。《爾雅》曰「壽星﹐角亢也。」注云「數起髙亢﹐列宿之長。」又曰「天根﹐氐也。」注云「下系於氐﹐若木之有根。」「娵訾之口﹐營室東壁也。」注云「營室東壁﹐星四方似口﹐故以名之。」所謂「百二十刻」者﹐蓋渾天儀之法﹐二十八宿﹐從右逆行﹐經十二辰之舍次﹐每辰十二刻﹐故云百二十刻。所謂「壯非少者哦七言﹐六字常語一字難」者﹐只上所謂哦字也﹐退之欲神其字﹐故隱其語。

元城先生與僕論十五國風次序﹐僕曰「《﹟王黍離》在《鄴》《鄘》《衛》之後﹐且天子可在諸侯後乎﹖」先生曰「非諸侯也﹐蓋存二代之後也。周旣滅商﹐分其畿內爲三國﹐卽鄴﹑鄘﹑衛是也。自紂城以北謂之鄴﹐南謂之鄘﹐東謂之衛。故鄴以封紂子武庚也﹔鄘﹐管叔尹之﹔衛﹐蔡叔尹之﹐以監商民﹐謂之三監。武王崩﹐三監畔﹐周公誅之﹐盡以其地封康叔﹐故《鄴詩》十九篇﹐《鄘詩》十篇﹐共二十九篇﹐皆《衛詩》也。序詩者以其地本商之畿內﹐故在於《王﹟黍離》上﹐且列爲三國﹐而獨不謂之衛﹐其意深矣。」以毛﹑鄭不出此意﹐故備載之。

鄱陽湖水連南康軍江一帶﹐至冬湖水落﹐魚盡入深潭中。土人集船數百艘﹐以竹竿攪潭中﹐以金鼓振動之﹐候魚驚出﹐卽入大网中﹐多不能脫。惟大赤鯉魚最能躍﹐出至髙丈餘後﹐入他网中﹐則不能復躍矣﹐蓋不能三躍也。故禹門化龍者﹐是大赤鯉魚﹐他魚不能也。杜子美《觀打魚歌》云「綿州江水之東津﹐魴魚潑潑色如銀。魚人溠溠沈大网﹐載江一擁數百鱗。眾魚常材盡卻棄﹐赤魚騰出如有神。」僕親見捕魚﹐故知此詩之工。

亳州士人祁家﹐多收本朝前輩書帖﹐內有李西臺所書小詞﹐中「羅敷」作「羅紨」。初亦疑之﹐後讀《漢書》﹐昌邑王賀妻十六人﹐生十一人男﹑十一人女。其妻中一人嚴羅紨﹐紂音敷﹐乃執金吾嚴延年長孫之女。羅紨生女曰持轡﹐乃十一中一人也。蓋采桑女之名偶同耳。

自古中國與邊方戰多用弩。晁錯上疏曰「勁弩長戟﹐射疏及遠﹐則匈奴之弓弗能格也﹔遊弩往來﹐什伍俱前﹐則匈奴之兵弗能當也。」平城之歌曰「不能控弩。」李陵以連弩射單於﹐馬隆用弩陣取涼州﹐蓋中國各用所長。夫騎射﹐契丹所長也﹔弩車﹐中國所長也。蓋車能作陣而騎不可突﹐弩能遠而入深﹐可以勝弓﹐且得其矢﹐而契丹不可用。近世獨不用弩﹐當講求之。

《孝經序》云「魯史《春秋》﹐學開五傳。」韓退之云「《春秋》五傳束髙閣。」然今獨有三家。今按《前漢﹟藝文志序》云﹕《春秋》分爲五注﹐云左氏﹑公羊氏﹑谷梁氏﹑鄒氏﹑夾氏﹐而鄒氏﹑夾氏有錄無書﹐乃知二氏特有名爾。然《王陽傳》稱能爲騶氏《春秋》﹐何也﹖豈非至後漢之初﹐此書亦亡乎﹖故曰有錄無書。前漢「鄒」﹑「騶」同音通用。

《韓退之列傳》云「從愈遊者﹐若孟郊﹑張籍﹐亦皆有名於時。」以僕觀之﹐郊﹑籍非輩行也。東野乃退之朋友﹐張籍乃退之爲汴宋觀察推官日所解進士也﹐而李翺﹑皇甫湜則從退之學問者也。故詩云「東野窺禹穴﹐李翺觀濤江。」又云「東野動驚俗﹐天葩吐奇芬。張籍學古淡﹐軒昻避雞羣。」故於東野則稱字﹐而於羣弟子則稱名﹐若孔子稱蘧伯玉﹑子產﹑回也﹑由也之類。而《唐史》乃使東野與羣弟子同附於退之傳之後﹐而世人不知﹐遂皆稱爲韓門弟子﹐誤矣。

老杜《贈李潮八分歌》云「秦有李斯漢蔡邕﹐中間作者寂不聞。嶧山之碑野火燒﹐棗木傳刻肥失眞。苦縣光和尙骨立﹐書貴瘦硬方通神。」「嶧山之碑」至於「苦縣光和」人多未詳﹐王內翰亦不解。謹按﹕老子﹐苦人也﹐今爲亳州衛眞縣。縣有明道宮﹐宮中有漢光和年中所立碑﹐蔡邕所書。僕大觀中爲永城主簿日﹐緣檄到縣﹐得見之。字畫勁拔﹐眞奇筆也。且杜工部時已非嶧山眞筆﹐況於今乎﹖然今所傳摹本亦自奇絕﹐想見眞刻奇偉哉。

涑水先生一私印曰「程伯休甫之後」﹐蓋出於《司馬遷傳》﹐曰「重黎世序天地。其在周﹐程伯休甫其後也。當宣王時﹐官失其守﹐而爲司馬氏。」故涑水引用之耳。伯休甫者﹐其字也。古字一字多矣﹐如袁絲﹑房喬﹑顏籀之類﹐三字無之。獨本朝有劉伯貢父﹑劉中原父。或云二人本字貢甫﹑原甫﹐以犯髙魯王諱﹐故去「甫」而加「伯」﹑「中」﹐時人因並三字呼之。此說非也。六一先生作《原甫墓志》云「公諱敞﹐字中原父﹐姓劉氏。」「熙寧元年四月八日卒。」以此可知﹐彼但見錢穆甫以避諱﹐人或呼爲錢穆﹐或呼爲穆四﹐遂並二劉失之誤矣。

《曹成王碑》句法嚴古﹐不可猝解﹐今取其尢者箋之。「大選江州﹐羣能著直略反職。王親教之﹐摶徒官反力勾卒。羸越之法﹐曹誅五畀必利反。」今釋於此﹕著職者﹐各安守其職也。摶力者﹐結集其力也。勾卒者﹐伍相勾連也。羸越之法﹐「羸」當爲「嬴」﹐謂秦商君﹑越勾踐教兵之法。曹誅五畀者﹐曹﹐朋曹也﹔若有罪﹐則凡與之爲朋曹者﹐咸誅之。五﹐什伍也﹐凡有所獲﹐則分而畀其什伍之兵也。蓋利害相及﹐則戰不敢潰﹐而居不敢盜﹐此乃勾卒嬴越之法。或曰﹕羸﹐謂衰羸也﹔越﹐謂超越也﹔凡戰﹐罰其衰羸﹐賞其超越也。然無勾卒之義﹐當從前說。

「日臨公館靜﹐畫滿地圖雄。劍閣星橋北﹐松州雪嶺東。華夷山不斷﹐吳蜀水相通。興與煙霞會﹐淸樽幸不空。」右杜工部《嚴公廳詠蜀道畫圖》。是時﹐武跋扈﹐微有割據之意﹐故公於詩諷之。云「山不斷」﹑「水相通」﹐以言蜀道不可割據也。幕下有益於東道者﹐如此。

魯臧武仲名紇﹐孔子之父﹐鄹人。紇﹐乃叔梁紇也。皆音恨發反﹐而世人多呼爲核。有一小說﹕唐蕭穎士輕薄﹐有同人誤呼武仲名﹐因曰「汝紇字也不識。」或以爲瞎字也﹐不識誤矣。

亳州永城縣之七十里有芒碭山﹐山有巖曰紫气﹐此蓋髙帝避難所也﹐復有梁孝王墓。僕嘗與宿州知錄邵渡同遊﹐入隧道中百餘步﹐至皇堂。如五間七架屋許大﹐周回有石門子十許﹐上鐫作內臣宮女狀。中有大石柱四﹐所以懸棺﹐棺不復見矣。入時必用油圈以爲燭。其中盛夏極涼﹐如暮秋。時山下有居民數百家﹐今謂之保安鎭﹐蓋當時守冢之遺種也。土人呼墓爲梁王避暑宮﹐故老云「前數年﹐時有人入其中﹐常得黃金而出﹐今不復有矣。」《孝王傳》云﹕未死「財以鉅萬計﹐不可勝數。及死﹐府藏余黃金尙四十餘輿﹐他財物稱是。」想見當時送葬之物厚矣。魏武帝置發冢中郎﹑摸金校尉﹐如此冢蓋無不發者。然古人作事奇偉可驚﹐非後世比也。

卷第五

紹興三年夏六月﹐明州阿育王山住持淨曇﹐以宸奎閣所藏仁宗禦書詣行在。所獻書凡五十三軸﹐字體有三﹕一曰眞書﹐二曰飛白﹐三曰梵書。其上二書世多見之﹐而梵書亦自奇古可駭愕也。又有團絹扇三柄﹐皆有禦書。一長柄者三尺許﹐恐是打扇﹐用白藤縛柄。而三扇皆以靑箋紙爲上下承萼﹐制度極艸艸﹐今中產之民所恥也。大哉﹐仁宗之盛徳也﹗

《唐史》載﹕鄭虔集當世事著書八十餘篇﹐目其書爲《薈蕞》。老杜《哀故著作郎貶臺州司戶滎陽鄭公虔》詩云「薈蕞何技癢。」又按《韻略》﹕薈﹐烏外切﹐艸多貌﹐如「薈兮蔚兮」之薈。蕞﹐䢐外切﹐小也﹐如「蕞爾國」之「蕞」。虔自謂其書𨿽多﹐而皆碎小之事也。後人乃誤呼爲《會粹》﹐意爲會取其純粹也﹐失之遠矣。蓋名士目所著書多自貶﹐若《雞肋》《脞說》之類﹐皆是意也。「技癢」者﹐謂人有技藝不能自忍﹐如人之癢也﹐老杜以謂虔私撰國史﹐亦不能自忍爾。「蕞」一音在外切﹐小也﹐兩音一意。

楚子問齊師之言曰「君處北海﹐寡人處南海﹐惟是風馬牛不相及也。不虞君之涉吾地也﹐何故﹖」注云「馬牛之風佚﹐蓋末界之微事﹐故以取論。」然注意未甚明白。僕後以此事問元城先生﹐曰「此極易解﹐乃醜詆之辭爾。齊﹑楚相去南北如此遠離﹐馬牛之病風者﹐猶不相及。今汝人也﹐而輒入吾地﹐何也﹖」僕始悟其說﹐卽《書》所謂「馬牛其風」﹐注云「馬牛其有風佚」﹐此兩「風」字同爲一意。

僕讀《史記》﹐因嘆曰「天道遠矣。吁﹐可畏也﹗」秦昭王四十八年﹐始皇生於邯鄲﹐年十三卽位﹐是歲甲寅。然是年丰沛﹐已生漢髙皇帝矣。後十五年己巳﹐項羽生﹔二十七年﹐始皇南巡會稽﹐時年已二十三矣。其年七月﹐始皇崩。二世元年九月﹐沛公起沛﹐時年三十九﹔項羽起會稽﹐時年二十四。漢元年﹐髙帝至灞上﹐時年四十二。十二月﹐羽繼至﹐遂殺子嬰而滅秦。髙帝在位十二年﹐五十三而崩﹐時歲在丙午。噫﹗消長倚伏﹐其運密矣。

政和中﹐僕仕關中﹐於同官蒲氏家﹐乃宗孟之後﹐見漢印文云「輯濯丞印」。文奇古﹐非隸非篆﹐在漢印中最佳。輯濯﹐乃水衡屬官。「輯」讀如「楫」﹐「濯」讀如「棹」﹐蓋船官也﹐水衡掌上林。上林有船官﹐而楫濯有令丞﹐此蓋丞印也。然皆太初元年已前所刻﹐太初已後皆五字故也。

元城先生嘗與僕論魏丞相不能救蓋寬饒之死﹐今追錄之。神爵二年九月﹐司隸校尉蓋寬饒有罪下有司﹐自殺。三年三月丙午﹐丞相相薨。識者以謂有天道焉﹐且相嘗謂「次公醒而狂」﹐且以字呼之﹐是必平日朋友也。平日以狂待之﹐則宣帝之怒﹐相必無一言以救之。宣帝初下其書中二千石議也﹐執金吾議以爲大逆不道。然則中二千石共議以爲大逆不道﹐獨執金吾一人耳。《百官表》神爵二年﹐南陽太守賢爲執金吾﹐不知賢者何人也﹐必醜邪惡正﹐嘗爲蓋司隸所劾者也。賢不足道也﹐獨相號爲賢相﹐又與寬饒彼此皆儒者﹐平日交友﹐獨不能爲地﹐相可責哉﹗

《禮記》載﹕曾子數子夏之罪云「吾昔與女從夫子於洙泗之間﹐退而老於西河之上﹐使西河之人疑汝於夫子﹐汝罪三也。」注云「言其不稱師也。」蓋古之君子言必稱師﹐示有所授﹐且不忘本也。故《子張》一篇載羣弟子之語﹐子夏之言十一﹐而未嘗稱師﹔曾子之言五﹐而三稱曰「吾聞諸夫子」﹐則子夏爲曾子所罪﹐固其宜矣。《禮記》「樂正子春曰﹕吾聞諸曾子﹐曾子聞諸夫子」﹐蓋曾子稱師﹐故子春亦稱師也。又知古人注解﹐各有所本﹐不若後人妄意穿鑿也。

淵明之爲縣令﹐蓋謂貧爾﹐非爲酒也。聊欲弦歌﹐以爲三徑之資。蓋欲得公田之利﹐以爲三徑閒居之資用爾﹐非謂旋創田園也。舊本云﹕公田之利過足爲潤﹐後人以其好酒﹐遂有公田種秫之說。且仲秋至冬﹐在官八十餘日﹐此非種秫時也。故凡本傳所載﹐與《歸去來辭序》不同者﹐當以序爲正。

髙郵老儒黃移忠彥和﹐僕幼稚常師之。嘗謂﹕孟子去齊﹐三宿而出畫﹐讀如晝夜之晝﹐非也。《史記﹟田單傳》後載「燕初入齊﹐聞畫邑人王蠋賢」﹐劉熙注云「齊西南近邑﹐音獲。」故孟子三宿而出﹐時人以爲濡滯。

今之書尺稱人之徳美﹐繼之曰「不佞」。不佞﹐意謂不敢諂佞﹐非也。《左氏﹟昭公二十一年》載奮揚之言曰「臣不佞」﹐注云「佞﹐才也。」漢文帝曰「寡人不佞。」注云「才也。」《論語》云「不有祝鮀之佞。」注亦云「才也」。古人「佞」能通用﹐故佞訓「才」。《左氏》載祝鮀之言行極備﹐蓋衛之君子也。衛之宋朝姿貌甚美﹐衛靈公夫人南子通之。孔子之意﹐蓋爲無祝鮀之才﹐而有宋朝之容﹐則取死之道﹐故曰「難乎免於今之世矣」。

僕友孫亞之自呼曰「雅」﹐朱耆卿自呼曰「刑」。或問﹕有故事乎﹖僕曰「孟施捨之養﹐勇也。」又曰「捨豈能爲必勝哉﹖」注曰「施捨自呼其名。」但曰捨﹐蓋其好勇而气急也﹐恐起於此。

僕任夏縣令﹐一日﹐會客於蓮塘上﹐時苦蛙聲。坐中有州官﹐乃長安人﹐以微言相戲﹐妄謂僕﹕「南人食此也。」僕答曰「此是長安故事。」客曰「未聞也。」僕取《東方朔傳》示之﹐客始伏。武帝欲籍阿城以南﹐盩厔以東﹐宜春以西﹐爲上林苑﹐朔諫以謂﹕此「地土宜姜芋﹐水多魚﹐貧者得以人給家足﹐無饑寒之憂。」師方曰「卽蛙字﹐似蝦蟆而小﹐長腳﹐蓋人亦取食之。」

僕嘗與陳子眞﹑查仲本論「將無同」。仲本曰「此極易解﹐謂言至無處皆同也。」子眞曰「不然。晉人謂將爲初﹐初無同處﹐言各異也。」僕曰「請以唐時一事証之﹕霍王元軌與處士劉平爲布衣交。或問王所長於平﹐曰﹕『王無所長。』問者不解﹐平曰﹕『人有所短﹐則見所長。』蓋阮瞻之意﹐以謂有同則有異﹔今初無同﹐何況於異乎﹖此言爲最妙﹐故當時謂之『三語掾』。」二子皆肯之。

揚州天長道中地名甘泉﹐有大古冢如山﹐未到三十里已見之﹐土人呼爲「琉璃王冢」。按﹕廣陵王胥﹐武帝子也﹐都於廣陵。後至宣帝時﹐坐謀不軌﹐賜死﹐謚曰厲。後人誤以劉厲爲琉璃爾。漢制﹕天子﹑諸侯卽位﹐卽立太子﹐起陵冢﹐故能如此髙大。胥𨿽以罪死﹐尙葬其中﹐故胥且死﹐謂太子霸曰「上遇我厚﹐今負之甚﹐我死骸骨當暴﹐幸而得葬﹐薄之無厚也。」旁有居民數十家﹐地名「甘泉」﹐或恐胥僭擬云。

文房四物見於傳記者﹐若紙﹑筆﹑墨皆有據﹔至於硯﹐卽不見之。獨前漢張彭祖少與上同研席書。又薛宣思省吏職﹐下至筆研﹐皆爲設方略。蓋古無「硯」字﹐古人諸事簡易﹐凡研墨不必硯﹐但可研處只爲之爾。矛盾﹑螭蚴載於前世﹐不若今世事事冗長﹐故只爲之研﹐不謂之硯。然任緝之《北徵記》﹕孔子廟中有石硯一枚﹐乃夫子平生物。非經史﹐不足信。

荊公字解「妙」字云「爲少爲女﹐爲無妄少女﹐卽不以外傷內者也。」人多以此言爲質﹐殊不知此乃郭象語也。《莊子》云「綽約若處子。」注云「處子不以外傷內。」公之言蓋出於此。

退之以毛穎爲中山人者﹐蓋出於右軍《經》云「惟趙國毫中用。」蓋趙國平原廣澤﹐無雜木﹐惟有細艸﹐是以兔肥﹔肥則毫長而銳﹐此良筆也。

《孟子》云「有楚大夫於此﹐欲其子之齊語也」﹐又云「引而置之莊嶽之間數年」。蓋莊嶽乃齊國繁會之地﹐孟子在齊久﹐故知其處。今以《左傳》考之﹐可見莊嶽之地。襄公二十八年﹐齊亂﹐十一月丁亥﹐慶封「伐西門﹐弗克﹔伐南門﹐克之﹔又伐內宮﹐弗克﹔又陳於嶽。」注云「嶽﹐裏名也。」哀公六年夏六月戊辰﹐陳乞﹑鮑叔以甲入於公宮。國夏﹑髙張「乘如公﹐戰於莊﹐敗」﹐注云「莊﹐六軌之道也。」以最繁會﹐故可令學齊語。

古以「右」爲上﹐且以「左」相言之﹐謂非正相﹐如輔佐之「佐」耳。《左氏傳》﹕薛宰之言「仲虺居薛﹐以爲湯左相」。又「齊崔杼立景公而相之﹐慶封爲左相」。蓋伊尹者﹐湯之相也﹐而仲虺特輔佐伊尹耳﹐故曰左相。崔杼﹑慶封﹐亦復如此。故漢孝惠時﹐王陵爲右丞相﹔王陵旣免﹐徙平爲右丞相。文帝初立﹐周勃功髙﹐陳平謝病﹐上「視平病﹐問之。平曰﹕『髙帝時﹐勃功不如臣﹔及誅諸呂﹐臣功不如勃。願以相遜勃。』於是以太尉勃爲右丞相﹐位第一﹔平爲左丞相﹐位第二」。非獨如此﹐周昌自禦史大夫左遷爲趙相﹐黃霸以財入官兩府不與右職﹐與此同類。今人亦以降爲左遷。

古人姓名有不可解者。文公十八年季文子云「髙陽氏有才子八人」﹐注云「髙陽﹐顓頊帝號也。八人﹐其苖裔。」「蒼舒﹑隤敳﹑檮戭﹑大臨﹑尨降﹑庭堅﹑仲容﹑叔逵。」注云「此卽垂﹑益﹑禹﹑臯陶之倫。庭堅﹐臯陶字也。」然有可疑者﹕文公五年﹐楚滅六﹑蓼﹐臧文仲聞六滅﹐曰「臯陶庭堅﹐不祀忽諸。」注云「六﹑蓼﹐皆臯陶後也。」且旣云庭堅卽臯陶字﹐則文仲不應旣曰「臯陶」﹐又曰「庭堅」也。若據其意﹐則臯陶﹑庭堅又似兩人。山谷老人名「庭堅」﹐字「魯直」﹐其義不可解。或云慕季文子之逐莒僕﹐故曰「魯直」。

《唐史》載﹕崔湜執政時年三十八﹐嘗暮出端門﹐緩轡諷詩。張說見之﹐嘆曰「文與位固可及﹐其年不可及也﹗」僕初讀此﹐謂說之年遲暮﹐與湜相去絕矣。及以二人本傳考之﹐相去才四歲爾。今按《宰相年表》﹕湜執政時﹐乃景龍二年戊申﹐推而上之﹐生於咸寧二年之辛未。《張說傳》稱說開元十八年卒﹐年六十四。推而上之﹐乃生於乾封二年之丁卯﹔至景龍二年戊申﹐說本年四十二歲﹐而嘆慕之如此﹐藉使宋廣平見之﹐必無此語。廣平嘗見蕭至忠出太平公主第﹐謂至忠曰「非所望於蕭傅。」非獨不慕﹐且以爲戒。

眉山蘇氏《文集》著《權書》《衡論》。《衡論》﹐世皆知出處﹐獨《權書》人少知之。漢哀帝時﹐欲辭匈奴使不來朝﹐黃門郎揚雄上書諫曰「髙皇后嘗怒匈奴﹐羣臣廷議﹐樊噲請以十萬眾橫行匈奴中﹐季布曰﹕『噲可斬也﹗』於是大臣權書遺之。」注曰「以權道爲書﹐順辭以答之。」「權書」之名蓋出於此。衡取其平﹐權取其變﹔衡爲一定之論﹐權乃變通之書。

柴愼微云﹕淮陰信可謂忠矣﹐漢待之何其薄也。《贊》曰﹕天下旣定﹐命韓信申軍法。此乃信爲淮陰侯在長安奉朝請時也。漢五年二月﹐漢王卽皇帝位﹔六年十二月﹐執信於陳﹔十二年九月﹐伏誅。且信之長安也。漢實囚之﹐而乃能爲漢申軍法﹐卽其忠可知矣。蓋漢實畏其能﹐故信卒不免。田肯有云「陛下已得韓信﹐又治關中」﹐則知此兩事﹐乃當時安危存亡之機。且信之聲名﹐使人畏之如此﹐其不亡何待﹖

李百藥父與友陸人等共讀徐陵文﹐有「刈瑯邪之稻」之語﹐嘆不得其事。百藥進曰「《春秋》『鄅子籍稻』﹐杜預謂在瑯邪。」客大驚﹐號奇童。今按﹕昭公十八年《傳》「鄅人籍稻」注云「鄅﹐妘姓國也。其君自籍稻﹐蓋履行之。」昭公十八年經書「邾人入鄅」注云「鄅國﹐今瑯邪開陽縣也。」蓋「籍」當呼爲「典籍」之「籍」﹐謂履行之而記其數也。周之六月﹐夏之四月﹐稻方生也﹐而徐陵以爲刈﹐非矣。

《莊子》之疏﹐有可以一大笑者。《徐無鬼》語武侯相馬曰「直者中繩﹐曲者中鉤﹐圓者中規﹐方者中矩。」謂馬步驟回旋﹐中規矩鉤繩也。故東野後以禦見莊公﹐進退中繩﹐左右旋中矩﹐同一意也。《疏》乃以直爲馬齒﹐曲爲馬項﹐方爲馬頭﹐圓爲馬眼。且世間豈有四方馬頭乎﹖故可以一大笑。

《唐中興頌》云「復復指期。」或云﹕以復兩京﹐故曰復復。非也﹐此兩字出《漢書》。今按《匡衡傳》云「所更或不可行而復復之。」注云「下復扶目反。」又「何武爲九卿時﹐奏言宜置三公官﹐又與翟方進共奏罷刺史﹐更置甘州牧。後皆復復故。」注云「依其舊也。下復扶目反。」蓋上音服﹐下音福﹐謂復如故也。唐《中興頌》宜亦如此讀之。

「玉子紋楸一路饒﹐偏宜檐竹雨蕭蕭。羸形暗去春泉長﹐猛勢橫來野火燒。守道還如周伏柱﹐鏖兵不愧霍嫖姚。得年七十更萬日﹐與子同於局上消。」右杜牧之《贈國手王逄》詩。或云此眞贈國手詩也﹐棋貪必敗﹐怯又無功。「羸形暗去」﹐則不貪也﹔「猛勢橫來」﹐則不怯也﹔「周伏柱」以諭不貪﹐「霍嫖姚」以諭不怯﹐故曰髙棋詩也。杜牧嘗云「棋於貪勇之際﹐所得多矣。」「七十更萬日」者﹐牧之是時年四十二三﹐得至七十﹐猶有萬日。

韓魏公父諫議大夫國華﹐嘗仕於蜀。蜀中士人胡廣善相術﹐見諫議而奇之曰「是必生貴子﹐請納女焉。」後諫議出守泉州﹐祥符元年戊申歲七月二日生魏公於泉州州宅。僕與韓氏交遊﹐嘗見諫議﹑胡夫人畫像﹐皆奇偉﹐宜其生貴人也。世言魏公世居河朔﹐故其狀貌奇偉﹐而有厚重之徳。然生於泉州﹐故爲人亦微任術數﹐深不可測﹐有閩之風﹐皆其土風然也。聞者以爲然。

或問漢臣朝服﹐僕云﹕張敞議云「敞備皂衣二十餘年。」注云「𨿽有五等服﹐至朝皆著皂衣。」又谷永書云「擢之皂衣之吏﹐廁之諍臣之末。」則知漢朝之服皆皂衣也。《周禮》衮冕九章﹐鷩冕七章﹐毳冕五章﹐絺冕三章﹐元冕衣無文﹑裳刺黻而已。故曰﹕卿大夫之服﹐自元冕而下如孤之服﹐則皂衣者﹐乃周之卿大夫元冕也。漢之皂衣﹐蓋本於此。

《金陵》詩云「歲晚蒼官聊自保﹐日髙靑女尙橫陳。」蒼官謂松也﹐靑女謂霜也﹐言日髙而松上霜猶不消也。「橫陳」出《楞嚴經》﹐六欲界中云「我無欲應女行事﹐當橫陳時﹐味如嚼蠟。」以言道人處世間﹐𨿽有欲而無味也。蓋荊公自謂如蒼官自保﹐但靑女橫陳不能已耳。此言近於雅謔﹐殊有深意。

元城先生嘗論及漢髙帝功臣曰「屠狗販繒之徒」﹐呼「繒」字與「餳」相近﹐後檢《漢﹟灌嬰傳》注﹐云「帛之總名」而已。今按《韻略》﹕繒﹐慈陵切。注云「帛也。增﹐咨登切。」則世人以繒爲增﹐誠非也。《尙書》「厥篚玄纖縞」注云「玄﹐黑繒也﹔縞﹐白繒也。」釋音云「似陵反。」《禮運》云「瘞繒。」注云「獘帛曰繒。」釋音「似仍反」。《左氏》﹕衛文公大帛之冠。注云「大帛﹐厚繒。」「繒﹐疾陵切。」《晉書﹟地理誌》﹕「繒﹐才陵反。」以諸音義考之﹐當以疾陵爲正。

許﹑洛之間極多奇士。宣和中﹐崔朝奉鶠徳符監洛陽稻田公務。一日﹐送客於會節園。官客佐拘入會﹐節以爲景華禦苑﹐徳符不知也。晚春﹐復騎瘠馬﹐與老兵由園內﹐坐梅下哦詩﹐其間有曰「去年白玉花﹐結子深林間。少憩藉淸影﹐低顆遂微酸。」次日﹐佐入園﹐見地有馬糞﹐知是崔朝奉。是時﹐府官事佐恐不及﹐而徳符未嘗謁之﹐因此劾奏擅入禦苑作踐﹐遂勒停。徳符傳食於諸人家﹐久之﹐斂錢復歸陽翟。聞之田元邈云。

洛中士人張起宗﹐字起宗﹐以教小童爲生﹐居於會節園側﹐年四十餘。一日﹐行於內﹐前見有西來行李甚盛﹐問之﹐曰「文樞密知成都回也。」姬侍皆騎馬﹐錦繡蘭麝﹐溢人眼鼻。起宗自嘆曰「我丙午生相遠如此。」傍有瞽卜輒曰「秀才﹐我與汝算命。」因與藉地﹐卜者出算子約百餘布地上﹐幾長丈餘﹐凡關兩時﹐曰「好笑諸事不同。但三十年後﹐有某星臨某所﹐兩人皆同﹐當並案而食者九个月。」起宗後七十餘歲﹐時文公亦居於洛。起宗視其交遊飲宴者﹐皆一時貴人﹐輒自疑曰「余安得並案而食乎﹖」一日﹐公獨遊會節園﹐問其下曰「吾適來﹐聞園側教學者甚人﹖」對曰「老張先生。」曰「請來。」及見﹐大喜﹐問其甲子﹐又與之同﹐因呼爲會節先生。公每召客﹐必預﹔召赴人會﹐無先生則不往。公爲主人﹐則拐於左﹔公爲客﹐則拐於右。並案而食者﹐將及九月。公之子及甫知河陽府﹐公往視之。公所居私第地名東田﹐有小姬四人﹐謂之東田小藉﹐共升大車隨行。祖於城西﹐有伶人素不平之﹐因爲口號曰「東田小藉﹐已登油壁之車﹔會節先生﹐暫別玳筵之宴。」坐客微笑。自此潞公復歸洛﹐不復召之矣。瞽之言異哉﹗聞之於司馬文季朴。

蘇秀道中有地名五木﹐出佳酒﹐故人以「五木」名之。然白樂天爲杭州太守日﹐有詩序云「錢湖州以篛下酒﹐李蘇州以五酘酒相次寄到。」詩云「勞將篛下忘憂物﹐寄與江城愛酒翁。鐺腳三州何處會﹐甕頭一盞幾時同。傾如竹葉盈樽綠﹐飲作桃花上面紅。莫怪殷勤最相憶﹐曾陪西省與南宮。」僕嘗以此問於僕之七舅氏﹐云「『酘』字與『羖』同意﹐乃今之羊羔兒酒也。詳其詩意﹐當以五羔爲之。以是酒名﹐故從『酉』云。樂天詩云『竹葉盈樽綠』﹐謂篛下酒﹐取竹有綠之意也。『桃花上面紅』﹐謂五酘酒﹐取桃花五葉也。後人不知﹐轉其名爲五木﹐蓋失之矣。」僕檢韻中「酘」字乃竇同音﹐注云「重釀酒也。」恐「酘」難轉而爲「木」。

溫公私第在縣宇之西北數十里﹐質朴而嚴潔﹐去市不遠﹐如在山林中。廳事前有棣華齋﹐乃諸弟子肄業之所也。轉齋而東﹐有柳塢﹐水四環之﹐待月亭及竹閣西東水亭也。巫咸榭乃附縣城爲之﹐正對巫咸山。後有賜書閣﹐貯三朝所賜之書籍。諸處榜額皆公染指書﹐其法以第二指尖抵第一指頭﹐指頭上節微屈﹐染墨書之。字亦尺許大﹐如世所見「公生明」字﹐惟巫咸榭字差大爾。園圃在宅之東﹐溫公嘗宿於閣下﹐東畔小閣侍吏惟一老僕。一更二點卽令老僕先睡﹐看書至夜分﹐乃自罨火滅燭而睡。至五更初﹐公卽自起﹐發燭點燈著述﹐夜夜如此。天明﹐卽入宅起居其兄﹐且或坐於牀前問勞﹐話畢卽回閣下。

駙馬都尉之名﹐起於三國﹐故何晏尙魏公主﹐謂之駙馬都尉。然不獨官名以駙馬給之﹐蓋禦馬之副﹐謂之駙馬﹐從而給之﹐示親愛也。故杜預尙晉文帝妹髙陸公主﹐至武帝踐祚﹐拜鎭南大將軍﹐給追鋒車第二駙馬。且晏如傅粉﹐宜爲禁嚴。若預乃癭如瓠爾﹐何至妻帝之女也。始信前古帝婿惟擇人材﹐不專以貌也。後世浸失此意﹐惜哉﹗

後漢以來方書中有五石散﹐又謂之寒食散。論者曰「服金石人不可食熱物﹐服之則兩熱相激﹐故名謂之寒食。」則可也。然《晉史》載裴秀服寒食散﹐當飲熱酒而飲冷酒﹐薨﹐年四十八。據此則又是不可飲冷物也。後問一名醫﹐答云「食物則宜冷﹐而酒則熱耳。」僕初不信﹐後讀《千金方》第二十五卷

﹕「解五石毒﹐一切冷食﹐惟酒須令溫。」然則《裴秀傳》所謂「當飲熱酒」亦非。

王元道嘗言﹕《陜西於仙姑傳》云「得道術﹐能不食﹐年約三十許﹐不知其實年也。」陜西提刑陽翟李熙民逸老﹐正直剛毅人也﹐聞人所傳﹐甚異﹐乃往靑平軍自驗之。旣見﹐道貌髙古﹐不覺心服。因曰「欲獻茶一杯﹐可乎﹖」姑曰「不食茶久矣﹐今勉彊一啜。」旣食﹐少頃垂兩手出﹐玉雪如也﹔須臾﹐所食之茶從十指甲出﹐凝於地﹐色猶不變。逸老令就地刮取﹐且使嘗之﹐香味如故﹐因大奇之。

紹興六年夏﹐僕與年兄何元章會於錢塘江上。余因舉東坡詩云「天外黑風吹海立﹐浙東飛雨過江來。」元章云「立字最爲有力﹐乃水踴起之貌。老杜《三大禮賦》云﹕『九天之云下垂﹐四海之水欲立。』東坡之意﹐蓋出於此。或者妄易『立』爲『至』﹐只可一笑。」

