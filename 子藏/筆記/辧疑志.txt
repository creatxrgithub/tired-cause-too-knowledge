陸長源《辧疑志》輯佚

一﹑蕭穎士﹝以下十條見於《太平廣記》﹞

唐天寶初﹐蕭穎士因遊靈昌。遠至胙縣南二十里。有胡店﹐店上有人多姓胡。穎士發縣日晚﹐縣寮飲餞移時﹐薄暮方行。至縣南三五里﹐便卽昏黑。有一婦人年二十四五﹐著紅衫綠裙﹐騎驢﹐驢上有衣服。向穎士言「兒家直南二十里。今歸遇夜﹐獨行怕懼﹐願隨郎君鞍馬同行。」穎士問女何姓﹐曰「姓胡。」穎士常見世間說有野狐﹐或作男子﹐或作女人﹐於黃昏之際媚人。穎士疑此女卽是野狐﹐遂唾叱之曰「死野狐﹐敢媚蕭穎士。」遂鞭馬南馳﹐奔至主人店﹐歇息解衣。良久﹐所見婦人﹐從門牽驢入來。其店叟曰「何爲衝夜﹖」曰「衝夜猶可﹐適被一害風措大﹐呼兒作野狐﹐合被唾殺。」其婦人乃店叟之女也。穎士慚恧而已。﹝《太平廣記》卷二四二﹝蕭穎士﹞引﹞

二﹑李恆

陳畱男子李恆家事巫祝﹐邑中之人﹐往往吉凶爲驗。陳畱縣尉陳增妻張氏﹐召李恆。恆索於大盆中置水﹐以白紙一張﹐沈於水中﹐使增妻視之。增妻正見紙上有一婦人﹐被鬼把頭髻拽﹐又一鬼﹐後把棒驅之。增妻惶懼涕泗﹐取錢十千﹐並沿身衣服與恆﹐令作法禳之。增至﹐其妻具其事告增。增明召恆﹐還以大盆盛水﹐沈一張紙﹐使恆觀之。正見紙上有十鬼拽頭﹐把棒驅之﹐題名云﹐此李恆也。慚惶走﹐遂卻還昨得錢十千及衣服物。便潛竄出境。眾異而問﹐增曰「但以白礬畫紙上﹐沈水中﹐與水同色而白礬幹。驗之亦然。﹝《太平廣記》卷二八八﹝李恆﹞引﹞

三﹑姜撫先生

唐姜撫先生﹐不知何許人也。嘗著道士衣冠﹐自云年已數百歲。持符﹐兼有長年之藥﹐度世之術﹐時人謂之姜撫先生。玄宗皇帝髙拱穆淸﹐棲神物表﹐常有升仙之言。姜撫供奉﹐別承恩澤。於諸州采藥及修功徳﹐州縣牧宰﹐趨望風塵。學道者乞容立於門庭﹐不能得也。有荊巖者﹐於太學四十年不第﹐退居嵩少﹐自稱山人。頗通南北史﹐知近代人物。嘗謁撫﹐撫簡踞不爲之動。荊巖因進而問曰「先生年幾何﹖」撫曰「公非信士﹐何暇問年幾﹖」巖曰「先生旣不能言甲子﹐先生何朝人也﹖」撫曰「梁朝人也。」巖曰「梁朝絕近﹐先生亦非長年之人。不審先生﹐梁朝出仕﹐爲復隱居﹖」撫曰「吾爲西梁州節度。」巖叱之曰「何得誑妄﹖上欺天子﹐下惑世人。梁朝在江南﹐何處得西梁州﹖只有四平﹑四安﹑四鎭﹑四徵將軍﹐何處得節度使﹖」撫慚恨﹐數日而卒。﹝《太平廣記》卷二八八﹝姜撫先生﹞引﹞

四﹑紙衣師

大歷中﹐有一僧﹐稱爲苦行。不衣繒絮布絁之類﹐常衣紙衣﹐時人呼爲紙衣禪師。代宗武皇帝召入禁中道場安置﹐令禮念。每月一度出外﹐人轉崇敬。後盜禁中金佛﹐事發﹐召京兆府決殺。﹝《太平廣記》卷二八九﹝紙衣師﹞引﹞

五﹑明思遠

華山道士明思遠﹐勤修道籙﹐三十餘年。常教人「金水分形之法」﹐並閉气存思﹐師事甚眾。永泰中﹐華州虎暴。思遠告人云「虎不足畏﹐但閉气存思﹐令十指頭各出一獅子﹐但使向前﹐虎卽去。」思遠兼與人同行﹐欲暮﹐於谷口行﹐逢虎。其伴驚懼散去﹐惟思遠程然﹐閉气存思。俄然爲虎所食。其徒明日於谷口相尋﹐但見松蘿及雙履耳。﹝《太平廣記》卷二八九﹝明思遠﹞引﹞

六﹑周士龍

周士龍者﹐婺州東陽人。能辧山岡﹐卜擇墳墓之地﹐與叔父齊名。每至歲月大通﹐門庭車馬如市﹐人之夭壽官位﹐吉凶利害﹐一切以地斷。大歷五年﹐至鄴中﹐鄴中兵馬使姚希晟新葬母氏於靑都村﹐士龍占其冢﹕「一年合家破。」至明年﹐希晟犯事至死。鄴中之人﹐無不驚駭﹐相與謂之神人。又有兵馬使婁瓘舉大事﹐遂懇祈士龍卜地﹐前後餉千餘貫。士龍大喜﹐遂與月餘日尋訪山原。忽得一處﹐說其地勢回抱﹐是龍腹﹐三年內必得節度使。瓘亦以自負。歲中﹐鄴中軍變﹐瓘因此謂地勢有憑﹐便有異圖。事發﹐遂斬於軍門﹐舉家無復遺類。﹝《太平廣記》卷二八九﹝周士龍﹞引﹞

七﹑李長源

李長源常服气導引﹐並學禹步方術之事﹐凡數十年。自謂得靈精妙﹐而道已成。遠近輩親敬師者甚多。洪州晝日火發﹐風猛焰烈﹐從北來。家人等狼狽﹐欲拆屋倒籬﹐以斷其勢。長源止之﹐遂上屋禹步禁咒。俄然火來轉盛﹐長源髙聲誦咒﹐遂有迸火飛焰﹐先著長源身﹐遂墮於屋下。所居之室﹐燒蕩盡。器用服玩﹐無復孑遺。其餘圖籙持咒之具﹐悉爲灰燼。﹝《太平廣記》卷二八九﹝李長源﹞引﹞

八﹑雙聖燈

長安城南四十里﹐有靈母谷﹐呼爲炭谷。入谷五里﹐有惠炬寺。寺西南渡澗水﹐緣崖側﹐一十八里至峯﹐謂之靈應臺。臺上置塔﹐塔中觀世音菩薩鐵像。像是六軍散將安太淸置造。眾傳觀世音菩薩曾見身於此臺﹐又說塔鐵像常見身光。長安市人流俗之輩﹐爭往禮謁﹐去者皆背負米﹝曲﹞﹝面﹞油醬之屬。臺下並側近蘭若四十餘所﹐僧及行童﹐衣服飲食有餘。每至大齋日送供﹐士女僅至千人﹐少不減數百﹐同宿於臺上﹐至於禮念﹐求見光。兼云﹕常見聖燈出﹐其燈或在半山﹐或在平地﹐髙下無定。大歷十四年四月八日夜﹐大眾合聲禮念﹐西南近臺見雙聖燈。又有一六軍健卒﹐遂自撲﹐叫喚觀世音菩薩﹐步步趨聖燈向前﹐忽然被虎拽去。其見者乃是虎目光也。﹝《太平廣記》卷二八九﹝雙聖燈﹞引﹞

九﹑裴玄智

武徳中﹐有沙門信義習禪﹐以三階爲業﹐於化度寺置無盡藏。貞觀之後﹐捨施錢帛金玉﹐積聚不可勝計。常使此僧監當。分爲三分﹐一分供養天下伽藍增修之備﹐一分以施天下饑餒悲田之苦﹐一分以充供養無礙。士女禮懺闐咽﹐施捨爭次不得﹐更有連車載錢絹﹐捨而棄去﹐不知姓名。貞觀中﹐有裴玄智者﹐戒行精勤﹐入寺灑掃。積十數年﹐寺內徒眾﹐以其行無玷缺﹐使守此藏。後密盜黃金﹐前後所取﹐略不知數﹐寺眾莫之覺也。因僧使去﹐遂便不還。驚疑所以﹐觀其寢處﹐題詩云「放羊狼頷下﹐置骨狗前頭。自非阿羅漢﹐安能免得偸﹗」更不知所之。﹝《太平廣記》卷四九三﹝裴玄智﹞引﹞

十﹑潤州樓

潤州城南隅﹐有樓名萬歲樓。俗傳樓上煙出﹐刺史卽死﹐不死卽貶。開元已前﹐以潤州爲凶闕。董琬爲江東采訪使﹐嘗居此州。其時晝日煙出﹐刺史皆憂懼狼狽﹐愁情至死。乾元中﹐忽然又晝日煙出﹐圓可一尺餘﹐直上數丈。有吏密伺之﹐就視其煙﹐乃出於樓角隙中﹐更近而視之﹐乃蚊子也。樓下有井﹐井中無水﹐黑而且深﹐小虫蠛蠓蛛蝄之類﹐色黑而小。每晚晴﹐出自於隙中﹐作團而上。遙看類煙﹐以手攬之﹐卽蚊蚋耳。從此知非﹐刺史亦無慮矣。﹝《太平廣記》卷四九五﹝潤州樓﹞引﹞

十一﹑聖姑棺﹝以下五條皆見於兩種《說郛》引﹐據涵芬樓《說郛》卷三十四錄文﹐用重編《說郛》卷二十三校勘。﹞

吳郡太湖中聖姑棺﹐洞庭山中有聖姑寺﹐並祠其棺在祠中。俗傳聖姑之死﹐今已數百年﹐其貌如生。遠近求賽歲獻﹝文﹞﹝衣﹞服妝粉不絕。又有人欲得觀者﹐巫祕密﹐﹝恐懼﹞﹝云﹕愼﹞不可。若開﹝便﹞有風雨之變。聞皆信事之﹐無敢窺者。巫又妄傳云有見者﹐衣裝儼然﹐一如生人。大歷中﹐福建觀察使李照之子七郎者﹐性荒狂恃勢﹐不懼程法。因率奴客啟棺觀視之﹐惟朽骨骸而已。亦無風雨之變。﹝涵芬樓本《說郛》引﹐重編《說郛》同﹐均題「聖姑棺」。「之死今」﹐重編《說郛》作「死山中」。「衣服」原作「文服」﹐據重編《說郛》《吳郡誌》攺。「云愼」二字原作「恐懼」﹐據重編《說郛》攺。「便」字原無﹐據重編《說郛》增。「聞皆信事之」﹐重編《說郛》作「村閭皆虔事之」。「性荒狂」﹐重編《說郛》作「性情狂肆」。「因率奴客啟棺觀視之」﹐重編《說郛》作「因率奴輩啟觀棺中」。﹞

十二﹑陜州鐵牛

陜州城南有鐵牛﹐出﹝長﹞﹝土﹞數尺﹐大如五六斗。鐵上有兩穴﹐世人稱是鐵牛鼻。又河北道觀中有一干出﹐云是鐵牛尾。俗傳此牛盤泊地下﹐其河北出﹐以爲陜州﹝北﹞﹝凡﹞臨大河﹐無此牛﹐卽城不復立。河東楊諫立碑以頌之。上元中﹐衛伯玉爲陜州刺史﹐發卒掘﹝土﹞以觀﹝鐵﹞牛之勢﹐才深二丈許﹐其鐵卽絕﹐更無根系。遂卻於舊處以土揜之。﹝涵芬樓《說郛》引﹐題「陜州」﹐重編《說郛》同﹐題「陜州鐵牛」。「出土」原作「出長」﹐據重編《說郛》攺。「北」原作「凡」﹐據重編《說郛》攺。「掘土以觀鐵牛」原作「掘以觀牛」﹐據重編《說郛》增二字。「更無根系」四字﹐原作「以巨楬財之員亦才深二丈更無私」﹐據重編《說郛》攺。﹞

十三﹑石老化鶴

幽州石老者﹐賣藥爲業。年八十﹐忽然腹大﹐十餘日﹐全不下食﹐飲水而已。其﹝疾﹞﹝夕﹞猶扶持而行﹐比﹝明﹞﹐其子號泣﹐叫四鄰﹐云﹕適來有兩白鶴入吾父室中﹐吾父亦化爲白鶴同飛去。遂指雲中白鶴﹐擗地號﹝叫﹞。﹝傾﹞﹝頃﹞之﹐人異而觀之﹐皆焚香跪拜。節度使李懷仙及兵馬使朱希﹝來﹞﹝采﹞驗﹐見室中有穿紙格出入處﹐徧問邑人四鄰﹐皆言石老化爲白鶴飛去﹐翔翥雲間。移時節度使賜石老子米一百石﹐絹一百疋。遠近傳石老得仙。太淸宮道士﹝攺﹞﹝段﹞常著《續仙傳》﹐備載石老得升仙事。月餘﹐其子與鄰人爭鬥﹐官中﹝物鞠﹞﹝推鞫﹞﹐乃爲絹不平﹐云石老病久﹐其夕奄忽將終﹐其子以木貫大石縛父屍沈於桑幹河水﹐妄指雲中白鶴是父。州縣差人檢驗﹐兼於所沈處﹝澇﹞﹝撈﹞漉得屍。懷仙怒﹐遂杖殺其子。裏五節級科次﹐瘞其石老死屍。﹝涵芬樓《說郛》引﹐題「石老」﹐重編《說郛》同﹐題「石老化鶴」。「夕」原作「疾」﹐據重編《說郛》攺。原無「明」字﹐據重編《說郛》增。原無「叫」字﹐據重編《說郛》補。「頃之」原作「傾之」﹐據重編《說郛》攺。「朱希采」原作「朱希來」﹐據重編《說郛》攺﹐《舊唐書》卷一百四十三有﹝朱希彩傳﹞。「段常」原作「攺常」﹐據重編《說郛》及《虛谷閒鈔》攺。「推鞫」原作「物鞠」﹐據重編《說郛》攺。「撈漉」原作「澇漉」﹐據重編《說郛》攺。「裏五」﹐重編《說郛》作「裏伍」。﹞

十四﹑女媧墓

潼關北大河中有灘﹐出水可二三尺﹐灘上有一樹﹐古老相傳云本女媧墓。聖人煉石補天﹐缺斷鰲足﹐以立地維﹐故其在大河中﹐水髙與髙﹐水下與下﹐蓋神所扶持也﹐於今數千年矣。立祠於岸﹐載在祠典。天寶十三載秋﹐霖雨一百日﹐河水泛溢﹐其灘遂被洪水沖沒﹐至今無遺迹。乃知向說皆謬耳。﹝涵芬樓《說郛》引﹐重編《說郛》同﹐均題「女媧墓」。「聖人」﹐重編《說郛》作「女媧」。「故其」﹐重編《說郛》作故墓。「祠」﹐重編《說郛》作「祀」。「乃知向說皆謬耳」﹐原作「乃平人明向來皆繆耳」﹐據重編《說郛》攺。﹞

十五﹑太伯

吳閶門外有太伯廟﹐來往舟船求賽者常溢。謂廟東又有一宅﹐﹝者﹞﹝中﹞有塑像﹐云是太伯三郎。長尊祭時﹐巫祝云﹕若得福﹐請爲太伯買牛造華蓋。其如太伯輕天下以讓之﹐而適於勾吳﹐豈有顧一牛一蓋而爲人致福哉﹗又按《太伯傳》﹐太伯無嗣﹐立弟仲雍﹐太伯三郎﹐不知出何典邪﹖﹝涵芬樓《說郛》引﹐誤與上條相連﹐無題。重編《說郛》同﹐題「泰伯」。「太伯」﹐重編《說郛》均作「泰伯」。「中」原作「者」﹐據重編《說郛》攺。「長尊」﹐重編《說郛》作「里人」。﹞

十六﹑相笏

天寶中有李旺稱善相笏﹐驗之以事﹐卒皆無驗。

十七﹑鬼車鳥

鬼車鳥又名渠逸鳥。

