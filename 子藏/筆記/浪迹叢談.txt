浪迹叢談淸梁章鉅

●卷一

◎浪迹余於道光丙午由浦城挈家過嶺﹐將薄遊吳﹑會﹐問客有誦杜老「近侍卽今難浪迹﹐此身那得更無家」之句以相質者﹐余應之曰「我以疆臣引退﹐本與近侍殊科﹐現因隨地養屙﹐兒孫侍遊﹐更非無家可比﹐惟有家而不能歸﹐不得已而近於浪迹。」或買舟﹐或賃廡﹐流行坎止﹐仍無日不與鉛槧相親。憶年來有《歸田瑣記》之刻﹐同人皆以爲可助談資﹐玆𨿽地異境遷﹐而紀時事﹐述舊聞﹐間以韻語張之﹐亦復逐日有作。歲月旣積﹐楮墨遂多﹐未可仍用《歸田》之名﹐致與此書之例不相應﹐因自題爲《浪迹叢談》。「浪迹」存其實﹐「叢淡」則猶之瑣記云爾。

◎別北東園詩僑居浦城四載有餘矣﹐北東園中艸木日長﹐半畝塘中遊魚亦漸大﹐甚可閉戶自娛﹔而浦中風俗日偸﹐省中時局亦頓異﹐所聞所見多非意料所期﹐兒輩每勸余遠遊以避之。適浙中許芍友太守書書來招遊西湖﹐因於仲春之吉﹐幡然出門﹐挈恭兒眷屬過嶺。瀕行﹐成別北東園四律以紀﹐不知者尙以爲西笑也。詩云「浪迹原非計﹐懷居豈謂賢。本來同寄廡﹐何事不歸田。去住無安土﹝吳棣華廉訪舊贈句﹞﹐窮通總樂天﹝彭詠莪副憲舊贈句﹞。莫疑云出岫﹐漫學地行仙。」

「聳身泉嶺上﹝仙霞嶺卽古之泉嶺﹞﹐洗眼越溪行。且快鷗鳧性﹐都忘燕雀聲。

煙霞三竺麗﹐花柳六橋明。老尙耽遊事﹐無人會我情。「」婦孺競追隨﹐浮家亦自宜﹝時恭兒偕婦攜兩孫往揚州歸寧﹐余亦藉訪竹圃親家也﹞。分無羈旅感﹐眞慰友朋思﹝浙中許芍友﹑雲間練笠人太守邗﹝原作邦﹞上但云湖都轉﹐皆渴欲相見﹞。巳過懸車限﹐何煩運甓疑﹝時有謂余以舟車習勞將爲重出計者﹞。煙波憑所適﹐那有北山移。「」東園不能住﹐何況北東園。時事難髙枕﹐吾生慣出門。

棲棲竟忘老﹐耿耿未酬恩。且復添詩料﹐珍畱雪爪痕。「

◎西湖紀遊詩此番出門以遊西湖爲主名﹐旣小住武林﹐得許芍友連日導遊﹐遊事亦頗暢﹐此平生第一勝踐﹐僉謂不可無詩﹐而余正以遊事之忙﹐不暇爲詩﹐且老而倦吟﹐成詩實亦不易﹐惟於事後追憶成五古二百四十言﹐不過有韻之遊記云爾。其詞云「西湖我曾到﹐一別三十年。中間屢經過﹐人事多牽纏。今玆挈家來﹐盡將俗慮捐。佳遊非艸艸﹐莫嗤老來顚。吾徒許太守﹐分日排吟箋。吾友楊與甘﹝楊飛泉太守鶴書﹑甘小蒼邑侯鴻﹞﹐供帳隨所便。張郎善導遊﹝張仲甫中翰應昌﹞﹐勝踐開必先。金﹑王兩尊宿﹝金亞伯廷尉應麟﹑王蘭觀察有壬﹞﹐急急招湖舷。

南山達北山﹐往還若飛仙。外湖溯裏湖﹐六橋如梭穿。韜光最髙頂﹐目極東海ヂ。

更矜腰腳健﹐直躡丹臺巓。下山有餘興﹐齊尋古玉泉。纖鱗如不隔﹐濠上眞悠然。

煌煌表忠觀﹐屹立長堤邊。摩挲碑碣壯﹐照耀湖山偏。凡玆所歷區﹐恰能補從前。

況復儕輩愜﹐少長雜羣賢﹝逢﹑恭二兒皆侍遊﹞。嶽雲方再興﹐邂逅萍波圓﹝鄭仁圃大守瑞麒適北上過浙﹐同遊﹞。白頭不期遇﹐猶記霓裳翩﹝堤上遇張靜軒同年鑑﹐時已七十九歲﹞。山川古來美﹐時事難巧連。自非脫韁鎖﹐那能恣蹁躚。

天教遲算身﹐酬此登眺緣。作詩聊紀實﹐非期後人傳。「按余之初遊西湖﹐在乾隆五十九年﹐彼時詩膽甚粗﹐立成五言絕二十首雜紀之。至都門﹐伊墨卿先生知余新遊西湖﹐索觀近作﹐卽錄以應﹐先生不加批點﹐還之﹐且曰﹕」我生平不敢輕作紀遊詩﹐君此後遊事正盛﹐西湖當不止此一遊﹐愼勿再作五言絕句也。「余爲之愧赧者累日。此後屢過西湖﹐遂不敢再拈一字﹐惟此作藉以記事﹐本亦不敢言詩。回憶五十年前有道箴規﹐今老矣﹐而工夫不加進﹐曷勝悚然﹗記得《癸辛雜識》中載﹐江西有張秀才者﹐未始至杭州﹐胡存齋攜之而來﹐一日泛湖﹐問之曰﹕」西湖好否﹖「曰﹕」甚好。「曰﹕」何謂好﹖「曰﹕」靑山四圍﹐中涵綠水﹐金碧樓臺相間﹐全似著色山水﹐獨東偏無山﹐乃有鱗鱗萬瓦﹐此天造地設好處也。「語𨿽粗淺﹐然能道西湖面目形勢﹐爲可喜云云。今人爲詩﹐少能似此之質而韻﹑簡而該者﹐則轉不如存拙矣。

◎錢塘錢塘令甘小蒼問余曰「某以首縣﹑衙參輒居首坐﹐而外間率稱仁﹑錢﹐京師之仁錢會館其名亦已久﹐不知何故﹖」余曰「前明郡縣舊志﹐並先仁和﹐次錢塘﹐不知當時何所依據。伏查我朝《大淸會典》及《一統志》《皇輿表》﹐皆以錢塘居首﹐自應謹遵。且考《史記。秦本紀》﹕三十七年﹐過丹陽﹐至錢唐﹐臨浙江。《越絕書》﹕秦始皇造通陵道﹐到由拳﹔治陵水﹐到錢唐。《咸淳臨安志》云﹕」秦會稽郡爲縣二十六﹐錢唐居其一。唐字本不從土。舊志引《詩》『中唐有甓』﹐釋云「唐﹐途也。『迨唐時始加土﹐後遂因之。至仁和之爲縣﹐始於宋太平興國三年﹐見《元丰九域志》。《資治通鑑》注亦云﹐宋初始攺錢江曰仁和﹐其不應列錢塘之前審矣。」憶余巡撫粵西時﹐有杭人呈遞履歷者﹐偶書錢塘爲錢唐﹐有某太吏斥其誤﹐某員力辧非誤﹐而某太吏愈怒﹐至相詬厲﹐時兩譏之。

◎西湖船名杭州特鑑堂將軍特依愼﹐儒將風流而懷抱深穩﹐當道光壬寅﹐英夷犯東浙﹐公以參贊與揚威將軍相抗﹐揚威甚之﹐而朝廷素知其忠勇﹐故揚威蹶而公獨全也。公本吾閩駐防﹐相遇於杭﹐敍鄕誼甚篤﹐暇日嘗招同楊飛泉﹑甘小蒼及恭兒飲於西湖朱莊﹐竟日泛舟而歸﹐各賦詩紀之。余得一律云「郊垌小隊碧波灣﹐畫裏樓臺一再攀﹝三日前甫遊此﹞。邂逅客星依上將﹐招邀循吏話鄕關﹝楊﹑甘皆吾閩人﹞。雄談不覺花皆舞﹐縱飲渾忘鬢已斑。漫說鏡中緣偶聚﹐天教此會重湖山。」湖舫中小扁「鏡中緣」三字﹐將軍所題也。將軍詢余湖舫舊扁名目﹐可得聞乎﹖余舉《曝書亭集》中一則示之曰「西湖船制不一﹐以色名者爲遊紅﹐申屠仲權詩『紅船撐入水中去』﹐釋道原詩『水口紅船是妾家』是也。以形名者爲龍頭﹐白樂天詩『小航船亦畫龍頭』是也﹔爲鹿頭﹐楊廉夫詩『鹿頭湖船唱赧郎』是也。有形色雜者﹐中爲百花十樣錦﹐錢復亭詩『又上西湖十錦船』是也。

有以姓名者﹐如黃船﹑董船﹑劉船﹐見吳自牧《夢粱錄》。大者謂之車船﹐蓋賈秋壑所造﹐棚上無人撐駕﹐但用車輪腳踏而行﹐其速如飛。小者謂之瓜皮船﹐歐陽彥詩『瓜皮船子送琵琶』﹐張大本詩『瓜皮船小歌竹枝』﹐周正道詩『瓜皮船小水中央』是也。今時最著者爲總宜船﹐蓋取東坡居士『淡妝濃抹總相宜』之語﹐李宗表詩『總宜船中載酒波』﹐浚彥詩『幾度湧金門外望﹐居民猶說總宜船』是也。「按此朱竹坨先生自錄所見所聞﹐嗣厲樊榭先生又增廣爲《湖船錄》﹐今則名目愈多﹐殆難究詰矣。

◎金衙莊杭州城中園林之勝﹐以金衙莊爲最﹐初屬章桐門閣老﹐後爲嚴小農河帥所得。

余與河帥同官南河時﹐熟聞河帥盛稱此園之美﹐謂我若保得三年安瀾﹐定當乞身歸去﹐營此菟裘﹐後果符其願。聞初歸裏時﹐益加崇飾﹐蔚成巨觀。余初與嚴帥有約﹐他日過杭﹐必信宿園中爲快﹐及余果得引疾過訪﹐值嚴帥逭暑湖莊﹐但從門外遙望芙蕖一片而已。嚴帥歸道山後﹐聞此園又將出售﹐而皆嫌其屋後大池與城濠相通﹐夜間頗難防守﹐而余則正愛其一水盈盈﹐有浩渺之觀﹐非尋常園林所易得也。時余方在城中相宅﹐有爲此園蹇修者﹐謂但得二千緡之價便可賃居﹐余謂二千緡價本不昂﹐但修理之費亦非二千緡不辦﹐非力所能任﹐因置之。回思章閣老﹑嚴河帥皆有徳於余﹐華屋山邱之感﹐曷其有極﹗漫成一律﹐以記鴻泥﹐云「杭州第一好園林﹐我到紛來感舊心。相府潭潭兼曠奧﹐侯門鼎鼎半蕭森。天成夏木千章繞﹐地接城濠一水深。三十年來重易主﹐可堪回首痛人琴﹗」按此園爲前明金省吾中丞學曾別業﹐故至今尙稱金衙莊﹐入本朝爲臯園﹐歸少司農嚴顥亭先生沆﹐今歸嚴帥。城中又有庾園﹐順治中爲沈香巖紹姬所構﹐今歸沈蓮叔鹺使拱辰。臯園前後皆歸嚴姓﹐庾園前後皆歸沈姓﹐亦杭城一故實也。蓮叔之哲嗣小蓮孝廉觴余於庾園﹐導觀所謂玉玲瓏石。按厲樊榭《東城雜記》云「玉玲瓏﹐宋宣和花綱石也。上有字﹐紀歲月﹐蒼潤嵌空﹐叩之聲如雜佩﹐本包涵所靈隱山莊舊物﹐沈氏用百夫牽挽之力﹐致之庾園。」又沈香巖《玉玲瓏詩》自注云「石名玉玲瓏﹐靈隱包園中物也。髙數丈﹐大十圍﹐數百人挽之﹐歷兩月餘﹐始達庾園。」合二說觀之﹐則此石似非其舊矣。

◎慕園雅集詩畫冊舟泊吳門﹐董琴南觀察招同朱蘭坡同年﹑楊蕓士明經﹑髙復堂觀察集飲慕園﹐蘭坡疊前唱和韻﹐成二律﹐余與同人皆有繼聲。琴南復屬其嗣幼琴作爲畫冊﹐而和者益多﹐將成巨觀矣。蘭坡詩云「胥臺我欲掩柴荊﹐舊侶神馳本性情。感事難禁增首疾﹐吟詩漸賴斗心兵。幼安避地知匆遽﹐元亮歸田免驚。目覬前緣能續否﹐相逢不意蓋先傾。」「仙霞嶺外牡丹林﹐惜別虹橋直到今。五載光陰何迅速﹐千秋著述肯銷沈﹗梗萍莫慰安家願﹐葵藿終殷望闕忱。幸得西湖移宅近﹝聞將賃居杭州﹞﹐扁舟訪戴約登臨。」同時和作者﹐如琴南句云「宦途退比風中﹐兒戲憂深霸上兵。小圃茶瓜畱客易﹐故侯車馬避人驚﹝中丞小住胥江﹐往來屏謝騶從﹞。復堂句云﹕」蒿目橫流隨去住﹐撫膺碩畫付浮沈。率眞聊遣聯吟興﹐論世仍殷報稱忱。「蕓士句云﹕」意外忽教重捧衤藝﹐尊前且喜暫休兵。

湖山勝處居堪卜﹐烽火銷餘夢不驚。「語皆沈著。此外和題者尙十餘家﹐如彭詠莪副憲句云﹕」誰信山中無樂土﹐空聞海上久銷兵。「吳西谷京兆句云﹕」此日禽魚還識客﹐當年艸木盡疑兵。「李石梧督部句云﹕」重尋鴻雪痕如昨﹐偶憶鯨波骨尙驚。「潘功甫中翰句云﹕」竊思勇退諸公早﹐嘗答升平一疏沈。「皆蘊畜宏深﹐足增斯冊之重。附錄余和韻云﹕」橫流何地設柴荊﹐垂老奔波豈性情﹖到處棲遲思寄廡﹐無端塊壘便談兵﹐郵簽深愧頻煩報﹝吳中余舊治﹐至今往來尙煩郵吏探報﹞﹐園戶多嫌剝啄驚。難得五君繼髙詠﹐襟期都向酒杯傾。「」第一名園翰墨林﹝慕園佳勝甲於吳中各官宅﹞﹐主人知古又知今。欣聞梨棗新編富﹝蘭坡所輯《國朝文鈔》﹐卷帙甚巨﹐近正開雕﹞﹐肯聽丹鉛舊學沈﹝琴南以吳江新刻王西莊《蛾術編》見贈﹐中有拙序﹞。軟語依然談藝樂﹐狂歌同此濟時忱。靈巖淸曠穹隆奧﹐擬共秋來一再臨﹝席中有秋後遊山之約﹞「。

◎虎丘寺周鼎道光庚寅﹐余在蘇州藩任﹐曾偕程春海祭酒﹑錢梅溪參軍訪虎丘雲巖寺中周王子吳鼎﹐顧伊人《虎丘志》所稱大香鑪也。聞此物曾數轉入人家﹐乾隆間始復還寺。今寺僧十八房﹐輪月守之﹐未嘗輕出示人。余就僧房觀之﹐尙實灰於鼎腹﹐因與程﹑錢二君詳加審示﹐且話且吟﹐並制櫝刻銘﹐付寺僧鄭重守之。時吳中耆舊﹐同賦詩以紀﹐侈爲盛事﹐期與焦山南仲鼎並傳不朽﹐實江南第一吉金也。

今歲重遊吳門﹐忽聞此鼎已失去﹐不勝疑惑﹐而又未得其詳﹐惜行程匆促﹐尙須回棹時細按之。

◎張臯文編修過毗陵時﹐訪張臯文編修之後人﹐不得見﹔訪臯文之甥董晉卿後人﹐亦不得見。晉卿爲黎襄勤公所賞識﹐余官淮海監司時﹐與相契重﹐每藉以詢臯文梗槪。

臯文所著《茗柯文編》﹐聞其名而未得讀其書﹐惟閱惲子居《大雲山房文稿》中所載一條﹐不勝欽慕﹐惜此時無此人﹐亦不聞有此言也。子居之言曰「臯文前後七試禮部﹐而後遇散館﹐已以部屬用﹐朱文正公特奏﹐攺授爲編修。文正屢進達之﹐而臯文以善相諍。文正言天子當以寬大得民﹔臯文言國家承平百餘年﹐至仁涵育﹐遠出漢﹑唐﹑宋之上﹐吏民習於寬大﹐姦孽萌芽其間﹐宜大伸罰﹐以肅內外之政。文正言天子當優容有過之大臣﹔臯文言庸猥之輩﹐幸致通顯﹐復敢壞朝廷法紀﹐惜全之何用﹖文正喜進淹雅之士﹔臯文言當進內能治官府﹑外能治疆場者。皆詹詹大言﹐救時藥石。」臯文與曼云先兄同成進士﹐同入翰林﹐余曾於庶常館數晤接﹐承其靑睞﹐而不知其偉抱如此﹐彼時亦不知臯文工篆書﹐未及索其片紙數字﹐至今過其故里﹐時爲惋然。

◎劉芙初編修過陽湖時﹐訪劉芙初同年宅﹐不能見其後人﹔求《尙糸堂集》﹐亦不可得。

憶在京師與芙初結宣南詩社﹐芙初本驚才絕艷﹐而近作大不如前﹐同人比之江郎才盡。芙初以病出京家居﹐尢貧瘁﹐晚患風癉﹐聞每飯尙煩其母太夫人手哺之﹐才人末路至此﹐甚可傷也。或問才盡之說﹐於古果有徵乎﹖余考史稱江文通在禪靈寺夢張景陽索去匹錦﹐宿冶亭又夢郭景純索還五色筆﹐自爾才盡。此事自非子虛﹐惟前人論才盡者﹐以宋魏了翁之說爲最正﹐然是講學家言﹐未可以槪古今之才士。若文通之才盡﹐則信有可稽。文通雜擬詩三十首﹐載在《文選》﹐最爲著名﹐後人多效爲之﹐然如《陳思王贈友》云「日夕望靑閣。」以靑樓爲靑閣﹐豈非湊韻﹔《謝臨川遊山》云「石壁映初晰。」以初晰爲初陽﹐亦是趁韻﹔《劉文學感遇》云「橘柚在南園﹐因君爲羽翼。」以羽翼說橘柚﹐亦無解於就韻﹔《潘黃門述哀》云「徘徊泣松銘。」松是松楸﹐銘是志銘﹐二字連用﹐未免牽彊﹔《郭弘農遊仙》云「隱淪駐精魄。」此用《江賦》「納隱淪之列眞﹐挺異人之精魄」﹐卽郭語也﹐而合成一句﹐亦未免乖隔﹔《孫廷尉雜述》云「憑軒詠堯老。」謂堯及老子﹐則不倫﹔又云「南山有綺皓。」謂四皓中之綺裏季﹐則偏舉﹔又云「傳火乃薪艸。」此用《莊子》「爲薪火傳」之語﹐而艸字湊韻﹐可笑﹔《顏特進侍宴》云「瑤光正神縣。」赤縣神州豈可摘用神縣二字﹔又云「山云備卿靄﹐池卉具靈變。」以卿靄爲卿云﹐已屬生造﹐以靈變爲靈芝﹐更奇﹔《袁太尉從駕》云「云旆象漢徙。」謂如天漢之轉﹐《謝光祿郊遊》云「煙駕可辭金。」謂置身煙景而金印不足羨﹐則又成何語乎﹗凡此似皆可以才盡例之也。

◎金山余不到金山已十六年﹐今夏舟至丹徒﹐爲守風不能渡江﹐又貪看都天廟會﹐泊京口者三日﹐乘暇率恭兒偕其婦婉蕙﹐挈佳年﹑儔年兩孫﹐坐紅船遊金山。適丹徒縣官飭紀綱﹐就山中設午餐﹐遂憩而飲焉。婉蕙喜談詩﹐席間問余曰「金山寺詩﹐自以唐張一首爲絕唱﹐此外﹐果無人不閣筆乎﹖」余曰「記得孫魴亦有詩云﹕」萬古江心寺﹐金山名日新。天多剩得月﹐地少不生塵。櫓過妨僧定﹐濤驚濺佛身。誰言張處士﹐題後更無人﹖『可謂誇矣﹐而實不及張之自然。乃李翺亦有詩云「山載江心寺﹐魚龍是四鄰。樓臺懸倒影﹐鐘罄隔囂塵。過櫓妨僧夢﹐驚湍濺佛身。誰言題韻處﹐流響更無人﹖』後四句全襲孫意﹐不知何故﹐三人皆唐人也。郎仁寶謂明人莆田黃謙者﹐乃次張韻而又不及﹐尢爲可笑。余謂襲前人名作不可﹐次名作之韻尢難﹐然亦視其人之才力何如耳。在京師時﹐嘗與吳蘭雪談詩﹐蘭雪極笑黃仲則《黃鶴樓詩》必次崔顥韻爲膽大气粗﹐且悠韻如何押得妥﹖𨿽以仲則之才﹐我斷其必不能佳耳。適架上有《兩當軒詩鈔》﹐余因撿示之﹐蘭雪讀至『坐來云我共悠悠』﹐乃拍案叫絕曰﹕」不料云字下但添一我字﹐便壓倒此韻﹐信乎天才﹐不可及矣﹗『「飲次﹐有導佳年等觀郭璞墓者﹐婉蕙問曰﹕」竊聞郭璞善葬﹐而必擇此地﹐其理何居﹖「余無以判其說﹐但謂此是歷來相傳﹐究竟無碑碣可據﹐因舉《金山寺志》中所載前明日本使臣中天叟詩告之云﹕」遺音寂寂鎖龍門﹐此日靑囊竟不聞﹗水底有天行日月﹐墓前無地拜兒孫。「

﹝後尙有四句﹐忘不能舉其詞﹞又有沈石田一詩云「气散風衝豈可居﹐先生埋骨理何如﹖日中數莫逃兵解﹐世上人猶信葬書。」如扣晨鐘﹐寐者可以深省﹐然不如「墓前無地拜兒孫」七字深切而有味也。

◎焦山初到邗上﹐知好卽欲招遊焦山﹐憶官蘇藩時﹐以開壩催漕諸役﹐蓋無歲不登金﹑焦﹔又於乙未年﹐曾偕逢兒﹑英兒信宿焦山松寥閣﹐備領山中勝事﹐輒爲神往。或言焦山古名樵山﹐因漢處士焦光隱此﹐故名。羅茗香曰「聞之江鄭堂藩言﹐樵字當作譙﹐不知其義何居﹖」余曰「杜佑《通典》載京口有譙山戍﹐《太平寰宇記》亦以譙山爲戍海口之山﹐《嘉定鎭江府誌》云﹐江淹《焦山詩》舊本作譙山﹐是皆鄭堂所據﹐知北宋以前﹐尙名譙山。譙有望遠之義﹐故戍樓名譙樓﹐戍山亦名譙山也。宋以後始以焦孝然之事附會之。孝然避兵娶婦於揚州﹐見《三國誌》注。彼時孝然年尙幼﹐未必卽有隱焦山被三詔之事。且孝然爲魏以後人﹐蔡伯喈卒於漢末﹐在孝然之前﹐焦君之贊﹐當別是一焦君﹐似蔡亦無爲孝然作贊之事。但因孝然而名山﹐相傳已久﹐而古字之從譙﹐似我輩不可不知耳。」

茗香甚以爲然。焦山水晶庵中有長沙陳恪勤手書一聯云「山月不隨江水去﹐天風時送海濤來。」跋云「此山中舊聯﹐不知爲何人所作﹐今久無存﹐山僧數爲吟誦﹐余甚愛之﹐以屬對不甚工﹐或亦傳述之訛﹐因以江月易作山月﹐流水易作江水」云云。而自然庵中林少穆尙書亦書此聯﹐作「江月不隨流水去﹐天風直送海濤來。」跋云「此朱文公句﹐陳恪勤不審所出﹐易江月爲山月﹐流水爲江水﹐又誤以直作時﹐今重書以正之。」按陳恪勤固以意輕攺舊句﹐而少穆亦偶未審也。

此宋趙忠定公汝愚同林擇之﹑姚宏甫遊吾鄕鼓山詩句﹐朱子喜之﹐爲摘「天風海濤」四字﹐大書磨於Ю﹀峯頂﹐後人又爲建天風海濤亭﹐今亭久圮﹐而摩字猶存﹐此句亦長在人口﹐不知者遂誤以爲朱子詩。今趙詩載《鼓山誌》﹐厲樊榭《宋詩紀事》亦錄之。此聯以題鼓山固佳﹐今若移題焦山﹐則情景尢眞切﹐故樂爲辧之。記得水晶庵壁又有「入室果同水晶域﹐開門正對石公山」一聯﹐殊工雅﹐忘卻何人所題。石公山卽象山﹐正與焦山相對也。又記得丁未夏﹐余遊焦山時﹐借庵詩僧猶健在﹐前一年是其八十誕辰﹐借庵索余補贈聯句﹐時從遊者已停橈相待﹐乃手揮十四字與之云「山中鶴壽不知紀﹐世上詩聲早似雷。」句𨿽未工﹐而意頗切﹐借庵稱謝不絕口﹐而余則久忘之﹐今此聯尙懸海西庵壁﹐閱之如同隔世矣。

◎雲臺師唱和詩餘以五月廿日卸裝邗城﹐廿一日走謁阮雲臺師相﹐時吾師年八十有三﹐闊別五年﹐𨿽語言步履稍不逮前﹐而精神興致極好。廿五日卽承折柬招餘同畢韞齋茂才泛舟湖上﹐飲於長春橋畔之邗上農桑﹐吾師所修復別業也。歸輿率成一律奉謝云「溯洄邗上舊農桑﹐雅愛淸遊寂寞鄕。二客恰宜伴坡老﹐一湖早已屬知章。

舫中畫本資欣賞﹝適攜舊藏書畫數事﹐於舟中共觀﹐極爲吾師所欣賞﹞。市外盤餮許飽嘗。我本公門雜桃李﹐長春花柳共成行﹝師於門外湖塘新栽花樹甚夥﹞。

三十日復承招同詩人王望湖﹑阮愼齋﹑孟玉生﹑僧小支遊雙樹庵看竹﹐疊前韻一律云「洗眼精藍話宿桑﹐相逢都在水雲鄕。尋花乍入長春地﹐看竹還歌有斐章。

占調閒中欣靜契﹝時聽僧樹庵彈琴﹞﹐淸齋午後快同嘗﹝是日蔬食茶話﹐並不設酒﹞。谷人往矣伊人渺﹐珍重籠紗墨數行﹝寺中有吳谷人﹑伊墨卿二先生遺墨﹞。「

前詩正在錄呈﹐而吾師適以詩飛示﹐云「偶過雙樹聽琴韻﹐不向紅橋問玉簫。

平仲古陰濃蓋竹﹐辛夷新葉綠於蕉。悟開梧月鐙窗夜﹐擬待荷花池露宵。同是隨時愛光景﹐惜無覃老共今朝。「注云﹕」中丞適以蘇齋談詩畫冊索題﹝冊名《燈窗梧竹圖》﹞。「余復次韻奉呈云﹕」梧竹詩情久寂寥﹐鈞天復與振風簫。苔痕恰好連雙樹﹝孟玉生與雙樹庵僧並號樹庵﹞﹐茶話何煩配一蕉。謝絕春遊過僻地﹐直須云臥到深宵。笏庵近在安家巷﹐畫理眞堪永夕朝。「適吳笏庵京兆以《邗江寓居畫卷》屬題﹐卷中布景正連及虹橋以西雙樹庵一帶﹐故及之。吾師近以老眼模糊﹐嫩於作字﹐有以書畫求題者﹐輒艸艸應之﹐與人來往小簡﹐往往狂艸錯互﹐有須以意會通者。惟有求擘窠榜書者﹐則無不應﹐蓋不甚費目力﹐且易於縱腕力也。然亦極有斟酌﹐近有新庶常以匾式求大書﹐乞作」紹衣堂「三字﹐吾師應之﹔越日﹐將原紙送回﹐並加一小箋云﹕」此三字不難一揮﹐惟有人問所據何書﹐我不敢以《康誥》之言對也。「其矜愼有如此者。

◎眉壽說雲臺師嘗與余對坐良久﹐熟視而言曰「君眉間有二長毫﹐此壽徵也。經典中屢言眉壽﹐如『綏我眉壽』﹑『以介眉壽』﹑『眉壽無有害』﹑『眉壽保魯』﹑『眉壽萬年』﹝《儀禮》《士冠》《少牢》皆有此語﹞。鐘鼎文字中言眉壽尢多﹐其文象形爲﹝1234﹞﹐直是畫出壽眉之面。前數年嘉興老友張未來相見﹐其眉間亦有毫長出寸許﹐時未年已七十有六﹐余曾作《眉壽說》貽之。今君眉與未同﹐益足證經典中眉壽之象。惟眉壽古多而今少﹐豈今人固不如古人哉﹖」

按吾師今年八十有三﹐眉卻無毫。或曰﹕有壽而不必長眉者﹐未有長眉而不壽者。

然細察吾師耳間有長毫數莖﹐而余耳際亦微有毫﹐記得相書中云﹕眉毫不如耳毫﹐耳毫不如項下絳。今眉毫耳毫皆有徵﹐惟項下絳則尙未詳辧耳。

◎紅船今大江來往之船﹐以雲臺師巡撫江西時所制紅船爲最穩﹑且最速。嘉慶十八九年間﹐始創爲於滕王閣下﹐後各處皆仿造﹐人以爲利。今湖北﹑安徽以迄大江南北﹐吾師所制之船隨在﹐而有船中小扁﹐多師所手題﹐有滄江﹑虹木﹑蘭身﹑曲江舫﹑宗舫諸號﹐數十年來利濟行人﹐快如奔馬﹐開物成務之功偉矣﹗吾師嘗爲余述在江右時﹐偶以事遣家丁回揚州﹐恰值風水順利﹐朝發南昌﹐暮抵瓜州﹐若非紅船斷不能如此快速也。因制一聯懸於舟中云「揚子江頭萬里浪﹐滕王閣下一帆風。」

◎相府新舊門聯雲臺師舊宅在舊城之公道巷﹐自回祿後﹐始遷居新城南河下康山艸堂之右。

余於數年前初到揚州﹐卽謁師於舊宅﹐巷口有石牌樓﹐大書「福壽庭」三字﹐大門口貼八字大聯云「三朝閣老﹐一代偉人。」時觀者多以爲疑﹐謂師之枚卜在道光年間﹐何以有三朝閣老之稱﹖不知師於乾隆六十年九月已授內閣學士兼禮部侍郎﹐則閣老之稱由來已久。或又疑「一代偉人」四字頗嫌自誇﹐余初亦無以應之﹐後讀《雷塘庵主弟子記》﹐乃知師於嘉慶五年在浙江巡撫任內﹐奏陳籌海捕盜等﹐因曾奉有「顯親揚名﹐爲國宣力﹐成一代偉人」之諭﹐此是敬錄天語﹐並非自誇也。後吾師亦微聞人言﹐遂於新宅大門攺書云「三朝閣老﹐九省臣。」

則更不招擬議矣。按王蘭泉先生《湖海詩傳》中吾師詩下小傳﹐有「年華正盛﹐向用方殷﹐加之以開物成務之功﹐進之以誠意正心之學﹐洵一代偉人」云云﹐似亦敬本褒嘉之語﹐而吾師究以爲涉於自炫﹐故攺書之﹐老臣謙抑之盛心﹐可以風矣。

◎太傅銜雲臺師以今年丙午鄕試重宴鹿鳴﹐大吏奏入﹐得優旨﹐晉加太傅銜﹐並有三赴鹿鳴之望﹐榮寵極矣。按吾師本以太子太保原銜越加七級而至太傅﹐如斯曠典﹐前此所未聞也。謹考本朝滿﹑漢大臣生前以太傅加銜者﹐如金文通之俊﹑洪文襄承疇﹑範文肅文程﹑鄂文端爾泰﹑曹文正振鏞﹑長文襄齡﹐不過六人﹐餘如馬文穆齊﹑佟端純國維﹑佟忠勇國綱﹑奉文勤寬﹑謝淸義升﹑楊敏壯捷﹑顧文端八代﹑王文恭頊齡﹑張文端英﹑朱文端軾﹑錢文端陳羣﹑蔡文恭新﹑董文恭誥﹐皆由身後贈太傅銜﹐其由太子太保越贈太傅者﹐則惟劉文正統勛一人﹐若吾師之躬逢其盛﹐眞稽古之殊榮﹐科名之曠遇﹐宜邗江大夫﹑士歡欣鼓舞﹐嘖嘖以爲美談矣。

余客居無以爲賀﹐獻一聯云「異數超七階﹐帝眷東山謝太傅﹔嘉賓佇三肄﹐天畱南國魯靈光。」但求切﹐不求工也。是年江南副考官黃徵三通副贊湯爲吾師門下士﹐由金陵闈中寄聯相賀云「鸞詔親褒﹐歷相三朝賢太傅﹔鹿鳴重宴﹐同年一榜小門生。」亦工不足而切有餘也。又山西平定州張石洲穆以集杜句賀雲臺師重宴鹿鳴加太傅銜楹帖云「從來謝太傅﹐只似魯諸生。」師甚賞其巧切﹐而外人多不以爲工。按杜詩《奉觀嚴鄭公廳事岷山沲江畫圖詩》末聯云「從來謝太傅﹐邱壑道難忘。」又《奉送郭中丞兼太僕卿充隴右節度使詩》中一聯云「恥爲齊說客﹐只似魯諸生。」不稽其出曲﹐不知其渾成也。雲臺師有老妾劉恭人﹐卽嫡配江夫人之媵也。師兩次斷弦﹐得其內助力爲多。生子祜﹐登道光癸卯鄕薦﹐現官刑部山西司郎中。劉得四品恭人封典﹐女適吳刺史公謹崧圃閣老子。婦也今歲七十壽辰﹐師訐同人爲之制錦稱觴﹐余亦制一聯往祝﹐句云「鹿宴沐恩濃﹐正及臣門膺曠典﹔翟衣襄政久﹐更看子捨策淸名。」翼日師親來謝步﹐並曰「此番同人所贈聯軸頗多﹐惟閣下及右原所撰句最佳。」右原句云「溫溫恭人﹐母以子貴﹔潭潭相府﹐日引春長。」先是右原以酒筵獻﹐吾師以手簡謝云「此席恰爲暖壽而來﹐暖者溫也﹐所謂『溫溫恭人』是矣。」右原卽因此制成聯句﹐莊重渾成﹐眞可入余《聯話》與歟﹗

●卷二◎廣廈壬寅年因避海警到揚州﹐借居流芳巷張松郡丞容園中者三閱月﹐水木之勝甲於邗江﹔今歲重至揚州﹐則松已赴官袁浦﹐許小琴爲卜居南河下之支氏空宅中。宅無園圃而髙梁廣廈﹐亦是邗江第一家﹐於逭暑爲宜﹐而家人猶有苦熱者﹐因口占一律示之云「借人廣廈樂棲遲﹐隨分都忘故土思。但捨髙官何必隱﹐弗耽佳句易成詩。縱橫鉛槧家人笑﹐脫略衣冠過客疑。祗惜萬方同苦熱﹐淸涼心地有何裨。」嘗錄呈雲臺師﹐謂末聯別出一意﹐必如此詩方非空作。適修林少穆中丞信﹐亦附呈此詩﹐中丞回信云「讀寄詩﹐甚羨甚愧﹐末二句尢覺深人無淺語耳。」此宅前廳最崇敞﹐璧星泉制軍﹑梁楚香撫軍過訪﹐皆訝餘財力之雄﹐而不知其爲借居也。星泉曰「𨿽是借居﹐然不可無一題扁﹐以紀一時鴻爪。」余擬題爲「隨安室」﹐屬許珊林太守篆之。後進有大樓﹐兒輩亦請題扁﹐余笑曰「可署爲『見一樓』乎﹖」或請其說﹐余曰「『相逢盡道休官去﹐林下何曾見一人』﹐擬戲摘二字耳。」或曰「此句究出何典﹖」余曰「此唐人詩也。韋丹《寄靈徹》云﹕」王事紛紛無暇日﹐浮生冉冉只如雲。已爲平子歸田計﹐五老巖前必共聞。『靈徹酬云「年老身閒無外事﹐麻衣艸坐亦容身。相逢盡道休官去﹝或作好﹞。林下何曾見一人。』」客曰「旣有扁矣﹐可無聯乎﹖」余復戲集唐﹑宋人句云「卽知遠客𨿽多事﹐將謂偸閒學少年。」客爲囅然。

◎棣園揚城中園林之美甲於南中﹐近多蕪廢﹐惟南河下包氏棣園爲最完好。國初屬陳氏﹐號小方壺﹐繼歸黃中翰﹐爲駐春園﹐最後歸洪鈐庵殿撰﹐名小盤洲﹐今屬包氏﹐攺稱棣園﹐與余所居支氏宅﹐僅一墻之隔。園主人包松溪運同﹐風雅宜人﹐見餘如舊相識﹐屢招余飲園中。嘗以棣園圖屬題﹐卷中名作如林﹐皆和劉澄齋先生錫五原韻﹐故余亦次舊韻﹐率成一首云「人生適意在邱壑﹐底用豪名慕衛霍﹖

有山可壘池可鑿﹐閉戶觀書殊卓犖。何況耽耽盛樓閣﹐滿眼金迷復彩錯。二分明月此一角﹐南河名勝畫舫拓﹝《畫舫錄》中所未載﹞。永叔荷花魏公藥﹐千載風流春有腳。卸裝我憶寄廡昨﹐隔墻先聽鳴臯鶴。名園果冠綠楊郭﹐閒居永晝輿軒樂。何必緇塵混京洛﹐因依幸許芳鄰托﹐日日從君泥杯杓。「園中有二鶴﹐適生一鶴雛﹐逾月遂大如老鶴﹐余爲扁其前軒曰」育鶴「﹐松溪問余曰﹕」夙聞鶴爲胎禽﹐而此乃卵生﹐何也﹖「余曰﹕」鮑明遠《舞鶴賦》云「偉胎化之仙禽。『明言胎化而始爲仙禽也。《相鶴經》云﹕」千六百年形定﹐飲而不食﹐與鸞鶴同羣﹐脫化而產爲仙人之騏驥。』《博物志》云「鴻鵠千歲皆胎生。『鶴﹑鵠古今字﹐然則未千歲以前﹐固依然卵生矣。」

◎小玲瓏山館邗上舊迹﹐以小玲瓏山館爲最著﹐余曾兩度往探其勝﹐尋所謂玲瓏石者﹐皆所見不逮所聞。地先屬馬氏﹐今歸黃氏﹐卽黃右原家﹐右原之兄紹原太守主之。

余曾檢《揚州郡誌》及《畫舫錄》﹐皆不得其詳﹐遂固向右原索顚末﹐右原爲錄示梗槪云﹕康熙﹑雍正間﹐楊城鹺商中有三通人﹐皆有名園﹐其一在南河下﹐卽康山﹐爲江鶴亭方伯所居﹐其園最晚出﹐而最有名﹐乾隆間翠華臨幸﹐親禦丹毫﹐鶴亭身後﹐因欠帑﹐園入官。今儀徵太傅領買官房﹐卽康山正宅﹐園在其側﹐已荒廢不可收拾﹐終年鍵戶﹐爲遊蹤所不到。蓋康山以「康對山來遊」得名﹐揚郡無石山﹐僅三土山﹐平山﹑浮山及康山是也。康山若再過數年﹐無人興修﹐故迹必愈湮﹐恐無有能指其處者﹐而不知當日樓臺金粉﹐簫管煙花。蔣心余先生常主其園中之秋聲館﹐所撰九種曲﹐內《空谷香》《四弦秋》﹐皆朝拈斑管﹐夕登氍毹﹐一時觴宴之盛﹐與汪蛟門之百尺梧桐閣﹑馬半槎之小玲瓏山館﹐後先媲美﹐鼎峙而三。汪﹑馬之舊迹﹐皆在東關大街。汪﹑馬﹑江三公皆鹺商﹐而汪﹑馬二公又皆應詞科。汪氏懋麟﹐江都人﹐由丁未進士授中書﹐以薦試康熙鴻博﹐爲漁洋山人髙足弟子。園中有百尺梧桐﹐千年枸杞﹐今枸杞尙存﹐而老梧已萎﹐所茁孫枝﹐無復曩時亭苕百尺矣。此園屢易其主﹐現爲運司房科孫姓所有。至小玲瓏山館﹐因吳門先有玲瓏館﹐故此以小名。玲瓏石卽太湖石﹐不加追琢﹐備透﹑縐﹑瘦三字之奇。馬氏兩兄弟﹐兄名曰﹐字ㄍ谷﹐一字秋玉﹔弟名曰璐﹐字半槎﹐皆薦試乾隆鴻博科。開四庫館時﹐馬氏藏書甲一郡﹐以獻書多﹐遂拜《圖書集成》之賜﹐此《叢書樓書目》所由作也﹐然叢書樓轉不在園。園之勝處爲街南書屋﹐覓「句廊透風透月」﹑「兩明軒」﹑「藤花庵」諸題額。主其家者爲杭大宗﹑厲樊榭﹑全謝山﹑陳授衣﹑閔蓮峯﹐皆名下士﹐有《邗江雅集九日行庵文宴圖》問世。輾轉十數年﹐園歸汪氏雪礓。汪氏爲康山門客﹐能詩善畫﹐今園門石碣題「詩人舊徑」者﹐猶雪礓筆也。園之玲瓏石﹐髙出檐表﹐鄰人惑於形家言﹐嫌其與風水有礙﹐而憚鴻博名髙﹐隱忍不敢較﹐鴻博旣逝﹐園爲他人所據﹐鄰人得以伸其說﹐遂有瘞石之事。故汪氏初得此園﹐其石已無可蹤迹﹐不得已以他石代之。

後金梭亭國博過園中觴詠﹐詢及老園丁﹐知石埋土中某處﹐其時雪礓聲光藉甚﹐而鄰人已非復當年倔彊﹐遂決計諏吉﹐集百餘人起此石復立焉。惜石之孔竅爲土所塞﹐搜剔不得法﹐石忽中斷﹐今之玲瓏石巋然而獨存者﹐較舊時石質不過十之五耳。汪氏後人又不能守﹐歸蔣氏﹐亦運司房科﹐又從而擴充之﹐朱欄﹝此下衍一「漫」字﹐今刪﹞碧﹐爛漫極矣﹐而轉失其本色﹐且將馬氏舊額悉易新名﹐今歸黃氏﹐始漸復其舊云。

◎二十四橋揚州二十四橋之名﹐熟在人口﹐而皆不能道其詳。宋王象之《輿地紀勝》云﹕二十四橋﹐隋置。並以城門坊市爲名。後韓令坤者﹐省築州城﹐分布阡陌﹐別立橋梁﹐所謂二十四橋者﹐或存或亡﹐不可得而考。或謂二十四橋只是一橋﹐卽在今孟玉生山人毓森所居宅旁。玉生嘗導余步行往觀﹐橋榜上有陶文毅公題「二十四橋」大字﹐詢之左近建隆寺﹑雙樹庵僧人﹐俱未敢以爲信。按杜牧之《樊川集》云﹕揚州﹐勝地也。每重城向夕﹐倡樓之上﹐常有絳紗燈萬數﹐輝羅耀列空中﹐九里三十步街中﹐珠翠塡咽﹐邈若仙境云云。則所謂「二十四橋明月夜」者﹐自必羅布於九里三十步中﹐不得以一橋當之。沈括《補筆談》亦云「揚州在唐時最爲富盛﹐舊城南北十五里一百五十步﹐東西七里三十步﹝與《樊川集》微有不同﹞﹐所可紀者有二十四橋。最西濁河茶園橋﹐次東大明橋﹝原注﹕今大明寺前﹞。

入西水門有九曲橋﹝原注﹕今建隆寺前﹞﹐次東正當帥牙南門﹐有下馬橋﹐又東作坊橋﹐橋東河轉向南﹐有洗馬橋﹐次南橋﹝原注﹕見在今州城北門外﹞﹐又南阿師橋﹝『阿』原誤爲『河』﹐據《補筆談》攺﹞﹑周家橋﹝原注﹕今此處爲城北門﹞﹑小市橋﹝原注﹕今存﹞﹑廣濟橋﹝原注﹕今存﹞﹑新橋﹑開明橋﹝原注﹕今存﹞﹑顧家橋﹝此下《補筆談》尙有『通泗橋』﹞﹑太平橋﹑利園橋﹐出南水門有萬歲橋﹝原注﹕今存﹞﹑靑園橋﹐自驛橋北﹐河流東出﹐有參佐橋﹝原注﹕今開元寺前﹞﹐次東水門﹝原注﹕今有新橋﹐非古迹也﹞東出﹐有山光橋﹝原注﹕現在今山光寺前﹞。又自衙門下馬橋直南﹐有北三橋﹑中三橋﹑南三橋﹐號九橋﹐不通船﹐不在二十四橋之數。「然則卽沈括所紀﹐除九橋外﹐亦止有二十橋﹐所謂二十四橋者﹐究竟無由鑿指其地。適玉生以《二十四橋》畫卷索題﹐余漫應之云﹕」我居揚州不識路﹐二十四橋定何處﹖橋頭忽逢賢主人﹐手捧畫圖索題句。

或云此橋是陳迹﹐或云廿四此其一。二分明月非古時﹐一片彩虹豈疇昔。招提近接建隆龕﹐勝迹遙連雙樹庵。詩禪畫髓琴心並﹐我欲扶筇過再三。「跋云﹕」雙樹庵僧工琴﹐建隆寺僧工詩﹐玉生則詩畫並工﹐竹西精華萃於此地﹐則以二十四橋之名專屬之也固宜。「玉生亦自號樹庵﹐蓋二十四橋側﹐有古大銀杏一株﹐士人呼爲晉樹﹐樹中空處﹐恰可築室。得餘詩甚喜﹐越日卽成《樹庵圖》﹐兼次餘韻云﹕」蜀岡山下隋堤路﹐舊有樊川髙詠處。秋風涼夜渺餘懷﹐時倚紅蘭老覓句。

題橋片石久無迹﹝『煙花夜月』四字今不知所在﹞﹐橋是橋非名則一。古人風雅地因傳﹐安見今人不如昔﹖詩人何日來同龕﹐花爲四壁樹爲庵。於此間得少佳趣﹐舉杯月與先生三。「玉生曾受業於方茶山先生﹐故其詩筆迥不猶人。近擬於晉樹前添築艸堂三間﹐符南樵爲作《募貲小啟》﹐詞藻甚美﹐迄無應者﹐余瀕行時﹐曾述之但云湖都轉及許小琴分司襄成其事﹐亦竹西一美談也。

◎建隆寺建隆寺本後周李招討重進舊宅﹐宋師入城﹐招討力不能支﹐合室自焚﹐因敕建爲寺﹐卽以建隆年號爲名。近僧小支手輯《建隆寺志》﹐並繪《建隆寺圖》﹐徵名流題詠﹐余次雲臺師韻云「竹西講忠義﹐似梅香破臘。古寺抱冬心﹐千載不蕭颯。支公愛神駿﹐懷古如響答。冷緣與俗判﹐勝踐招我踏。闡幽合名流﹐好事仗老衲。咄哉《淮海濁》﹐鄙詞委塵劫﹝姜白石有《淮海濁》樂府﹐卽詠李招討事﹐宋臣之言自應爾也﹞。珍玆圖志傳﹐敬佇香火接。隔鄰梅花嶺﹐貞風共獵獵。」時小支欲於寺中西偏募建李招討祠龕﹐徵余楹柱之語﹐余集唐劉兼﹑陸龜蒙詩句應之云「萬疊雲山供遠恨﹐一家煙雨是元功。」近但云湖都轉亦題一聯云「宋史何妨稱叛宋﹐周親畢竟欲存周。」亦有味也。

◎桃花庵三賢祠揚州名勝以平山堂爲最著﹐平山堂詩以王荊公「一堂髙視兩三州」一律爲最佳﹐平山堂楹聯以伊墨卿太守「隔江諸山」十字爲最壯。余於壬寅夏初來遊﹐亦曾撰一聯云「髙視兩三州﹐何論二分月色﹔曠觀八百載﹐難忘六一風流。」謝椒石同年嘲之曰「聯句實佳﹐然二十二字中用數目字多至七八﹐非古人所譏卜算子乎﹖」余笑置之。丙午年重至邗上﹐遊桃花庵﹐登三賢祠堂﹐與黃右原比部﹑羅茗香茂才商撰楹帖﹐右原爲雜舉《東坡志林》《墨莊漫錄》《避暑錄事》﹐爲合擬一聯云「四朵兆金甌﹐是二千石美談﹐不因五色書云﹐誰識名流皆五馬﹔萬花停玉局﹐惟六一堂如舊﹐若溯三賢謚典﹔合將祠額署三忠。」時羅茗香亦擬一聯云「勝地景芳徽﹐卅載三賢俱典郡﹕同龕昭祀典﹐兩文一獻共稱忠。」按韓忠獻之守揚﹐在慶曆六年﹐歐陽文忠則在慶曆八年﹐距蘇文忠之元丰守揚時﹐恰三十餘年。此前後兩聯俱見典雅﹐非不學人所能辦﹐當不讓李蘭卿獨步於前矣﹝李蘭卿舊聯有「謚並稱忠」語﹐故卽具意而衍之﹞。因用前聯署余名﹐以後聯署恭兒名﹐懸之壁間﹐而疏其緣起於此。越日茗香又擬一聯云「楊柳拂堤塍﹐追溯前徽於宋歷仁神兩世﹔桃花徧祠宇﹐傳來美謚至今合文獻三忠。」亦佳制也。

◎眞一壇中秋後一日﹐羅茗香招同黃右原﹑巫小咸在眞一壇看桂花﹐並觀吳道子畫軸﹑趙松雪行書卷﹐徐問松道士所寶也。吳道子所畫﹐系眞武帝法身﹐气象極莊嚴。

此外﹐各道教皇畫像不下百十軸﹐末皆題「崇禎十年右都督田弘遇同妻一品夫人吳氏造」。按弘遇之女卽田妃﹐以崇禎元年冊爲禮妃﹐旋加貴妃﹐弘遇以女貴﹐繼妻吳氏有才藝﹐妃似之。居揚州新城田家巷﹐東起東關大街﹐西至缺口門大街。

《吳梅村集》中《永和宮詞》所謂「揚州明月杜陵花」﹐卽詠其事。崇禎十年正田氏貴盛之日﹐然此蘸多軸﹐亦非田氏夫妻所能創爲﹐蓋道教盛於嘉靖﹐京師道藏殿觀必多傳流﹐田氏所奉最夥﹐後載回揚州﹐又經流落各處﹐今問松道士陸續收回﹐故成此大觀﹐遂爲邗城一巨迹也。是日小咸爲余寫眞﹐庭前有三鶴疊鳴疊舞﹐坐桂香馥鬱中﹐觀遊人如織﹐因得一律云「暫辭入煙蘿﹐欲界仙都足浩歌。怪偉丹靑吳道子﹐纖妍翰墨趙鷗波。塵容愧寫頭陀老﹐香味渾忘鼻觀和。

坐聽庭階聲一一﹐明心𨿽迥待如何﹖「雲臺師曰﹕」結句別有寄托﹐可謂情深於文。「按吳道子畫迹﹐生平所未見﹐此會實關眼福﹐故特紀以詩。適問松索書楹聯﹐因卽以詩中」怪偉丹靑「十四字應之。

◎水倉揚州城內街巷多設水倉﹐其法甚善﹐他郡縣所宜仿行也。相傳乾隆五十九年四月﹐新城多子街一帶﹐不戒於火﹐每延燒徹晝夜﹐有餘觀徳者﹐人頗豪俠﹐視而憫之﹐因創設水倉。其地在人煙稠密距河稍遠之區﹐買屋基一所﹐前設門楹﹐中爲大院﹐置水缸百十隻﹐滿貯以水﹐復置水桶百十隻﹐兼設水龍一二具﹐揚州俗語謂之水炮﹐設有左近報火者﹐汲桶可以立集﹐炮夫可以卽行。孫春洲爲作門聯云「事有備以無患﹐門𨿽設而常關。」余嘗過皮市街﹐見有廣濟水倉﹐門上勒石扁﹐字極佳﹐詢之﹐則鮑崇城所作也﹐字體極得誠懸法﹐因增其名﹐入《隨安室書錄》中﹐羅茗香雲﹐水倉門聯原本出句系「井用汲以受福」﹐後始攺「事有備以無患」。余又攺爲「事前定則不合」﹐又別擬一聯云「玉瓚何煩裨竈禳﹐金蓮永免祝融災。」近日各衢路增設愈多﹐章程愈密﹐可謂法良意美。

◎喜雨唱和詩揚州今年之熱倍於往年﹐正在鬱蒸不可解間﹐聞但云湖都轉設壇祈雨﹐甫下令而濃云倏布﹐旋沛甘霖﹐徹三日始止﹐喜之不勝﹐因口占四截句簡云湖﹐並約同人和作。云「廣陵使者久宜民﹐牲璧關心果有神。側耳灌壇才肅令﹐阿香早已走飈輪。」「三日爲霖信不差﹐滂沱聲裏雜歡嘩。南河廡客猶飛舞﹐何況蕪城十萬家﹗」「但快祛炎見尙低﹐三農從此洽羣。放晴待上平山望﹐何處新秧不插齊﹖」「遊宦何如聽雨眠﹝陸放翁句﹞﹐三家村裏好相憐。荷衣云陣眞堪恃﹐亟獻新詩祝有年。」揚州人以雲臺師相﹑飴原總憲及余爲南河三老﹐以同居南河下街故耳﹐故末首有「三家村」語。飴原總憲和詩云「只合相公成二老﹐我慚諸葛大名齊。」云湖都轉和詩云「共傳邗上耆英會﹐夏气先淸三老家。」皆答此句意也。吳笏庵京兆和云「揚州民本是公民﹐催雨詩成筆有神。公自不居歸使者﹐非關使者始隨輪。」「應是龍行點不差﹐天瓢夜半瀉聲嘩。揚州萬戶連雲起﹐此雨偏宜是小家。」「曉起油然勢尙低﹐望云心果慰民。丰年豈獨占淮楚﹐一熟還應及魯齊。」「洗足關門聽雨眠﹝東坡句﹞﹐獨家村裏自相憐﹝公詩以」三家村「自比三老﹐故卽以獨家村爲比﹞。遙知三老風流劇﹐定說予今尙少年。」

此外和韻者尙十餘家﹐而此四詩最膾炙人口云。

◎下河舟中雜詩餘與楊竹圃親家別已五年﹐今夏挈眷屬來揚州﹐本擬卽可把晤﹐乃竹圃於今春抱重恙﹐𨿽已痊愈﹐而气體虛羸﹐憚於遠涉﹐且時方酷暑﹐祗宜養屙於安丰場署中﹐余因渴欲相見﹐遂於初秋四日﹐買舟徑爲東淘之遊。住署齋者十日﹐時竹圃已健勝如常﹐復拿舟同遊海陵﹐訪魏笛生觀察﹐又盤桓三日﹐始分手歸舟。時竹圃年七十一﹐余年七十二﹐笛生則年七十五﹐皆輕健無龍鐘態﹐海陵城中觀者嘖嘖﹐以爲老人星聚﹐殆不虛也。余有《下河舟中雜詩》十二首紀之﹐他日或可編入方誌乎﹖詩云「席帽山頭秋气淸﹐扁舟飛出綠楊城。來已厭箏琶耳﹐要作聽風聽水行。」「閩江邗水路三千﹐鳳泊鸞飄又幾年﹗誰信摶沙仍得聚﹐好風吹到月華圓。」「宦海前塵不倦談﹐家常情話轉訁南訁南。助君兒女團欒趣﹐記取當年老退庵﹝時三子婦亦挈小孫歸寧﹞。」「借人官閣避塵囂﹐豆架瓜棚亦足豪。繞座素蘭如客淡﹐倚墻紅蓼比人髙。」「不妨終夜聽滂沱﹐欹枕喧傳屋漏多。

我正歸舟要新水﹐東淘漲接海陵波。「」官舍融融子捨春﹐不嫌地僻不憂貧。累君小試調羹手﹐一醉饕翁動浹旬﹝謂雪峯世講﹞。「」承明舊侶猛回頭﹐海角天涯一聚漚。樽酒匆匆快談藝﹐便將三日抵千秋﹝謂笛生觀察﹞。「」連日歡筵雜醉醒﹐三人二百十餘齡。海城童叟齊驤首﹐信有天邊小聚星。「」此間刺史舊同官﹐助我淸遊續古歡。愛讀劍南碑記好﹐碧雲香雨一庭寬﹝張東甫州牧招遊光孝寺﹐寺建於晉義熙﹐南宋奉敕攺今名﹐陸放翁爲碑記。香雨樓在大殿後﹔方丈額「碧雲」二字﹐爲宋寧宗所書﹞。「」關形勢實Лヴ﹐往事迷離付浩嘆。眼底胸中今了了﹐何人眞措泰山安﹝登泰山墩望見山關﹐卽當年英夷由海入江之路。

山因州爲名﹐山頂有嶽忠武廟﹐蓋忠武嘗知泰州也。﹐市緣切﹐音遄﹔又是爲切﹐音垂﹐皆古音﹐並見《唐韻》及《集韻》。今江南皆呼山爲「徐山」﹐則因垂音而轉耳﹞。「」歸海歸江路不明﹐桑麻井裏總關情。須知得守眞須守﹐兩害相衡但取輕﹝近聞運河各壩齊開﹐所過下河低田﹐未免淹浸﹐爲之慨然﹞。「

「茱萸灣外最喧う﹐壁虎橋邊聽溯洄。舊日布帆無恙在﹐兼旬訪戴已歸來﹝初由灣頭進下河﹐卽茱萸灣也。歸途仍坐去時原舟﹐由壁虎橋出運河﹐以避灣頭閘之險浪﹞。」附錄竹圃和作云「濱海衙齋冷﹐長年無客臨。徑先荒艸滿﹐門掩白雲深。忽見故人刺﹐如傳空谷音﹝七月初六日閽人走報公來﹐始以爲誤也﹐旣見名柬乃信﹞。趨迎眞倒屣﹐狂喜自難禁。」「語笑分明是﹐相逢豈夢中。何期居僻地﹐竟得挹淸風。話舊供雞黍﹐稱觴薦韭菘﹝是日爲公誕辰﹞。更憐嬌弱女﹐隨侍省衰翁。」「已下懸陳榻﹐還乘訪戴舟﹝公在安丰住十日﹐復偕公同往泰州訪魏笛生觀察﹞。髙情方外約﹐遺迹篋中搜﹝張東甫招飲光孝寺﹐時公方有《師友文鈔》之刻﹐笛生爲搜羅叢殘附益之﹞。童叟各靑眼﹐主賓皆白頭。古歡只三日﹐良會足千秋。」「同是他鄕客﹐他鄕又別離﹝十九日公卽由泰州回揚州﹐余亦歸安丰﹞。一江分去路﹐兩地系相思。泥雪飛鴻迹﹐蒹葭白露詩。論文重剪燭﹐尊酒更何時﹖」

◎重陽今年重陽﹐初擬步遊平山堂﹐因阻雨不能出﹐遂閉門與家人煮酒持螯以遣之﹐適佳年孫背誦杜老《重陽詩》﹐余因戲借杜老詩句爲發端﹐得七截二首云「重陽獨酌又何妨﹐苦憶橫岡第一堂。滿擬扶藤微步上﹐滿城風雨正迷茫。」「老去悲秋別有因﹐支離早是掛冠身。茱萸酒熟霜螯美﹐何必相尋落帽人。」回憶仕宦中外數十年﹐遇重陽日無有不出遊者。或作賓﹐或作主﹔或盛集﹐或獨遊﹔或有詩﹐或無詩。惟在京師﹐戊寅重陽日﹐與顧南雅﹑龔季思二同年登西山上戒壇之遊﹐爲最奇絕﹐曾有句紀之云「誰能重九辰﹐眞造大千表。」此外遊事皆平平無奇耳。其有故而不出者﹐則扈蹕遼﹑沈時﹐以寒疾兀坐行帳中﹐又前數年提兵上海時﹐以軍務倥傯不暇出﹐及此次邗上阻雨而三云。重陽多晴﹐此雨亦數十年來所未見﹐故不可不記。吾鄕黃莘田先生詩云「誰能令節都無負。」信然。

◎喜雪唱和詩邗江一冬無雪﹐農民望澤孔棘﹐糧艘需水尢殷﹐乃於立春前數日﹐祥廣布﹐厚至一尺有餘﹐喜舞之餘﹐漫成四截句以紀之云「一冬望眼忽眉軒﹐亂舞橫飛肅不喧﹝」亂舞橫飛豈有涯「﹐朱文公詠雪句也﹞。千尺遺蝗萬家麥﹐歡聲早已浹郊原。」「坐看名園玉戲奇﹝是日張松郡丞招同陸夢坡藩伯飲容園中﹞﹐紅燈綠酒照霜髭。瓊思瑤想吾何有﹐漫與當場喜雪詩。」「聞說聯檣督罷難﹐京江定許助銀瀾。同云漠漠連朝合﹐更盼天膏萬里寬。」「居然盈尺表年丰﹐脈脈惟歸造物功。幾輩裹頭作吟事﹐先應挑動笏庵翁﹝謂吳西谷山長﹞。」時以詩呈雲臺師﹐師卽命駕過訪﹐並袖和詩見示﹐中一首云「一冬無雪麥苗幹﹐況復多藏逼歲殘。賴有丰年先表瑞﹐老夫拂袖不知寒。」蓋日內正有票鹽驗貲之役﹐邗城積金至千餘萬﹐甫於日前散出﹐而瑞雪旋來﹐此吾師所以喜中加喜也。翼日吳笏庵山長和詩云「亦知喜雪共憑軒﹐早有詩人笑語喧。卻道淸遊更多興﹐不辭一片踏寒原。」「我亦思吟句未奇﹐空教撚斷數莖髭。兒童爲報緘函到﹐說是先生又送詩。」「素怯尖叉和句難﹐東坡借雪每生瀾。公今幸未來相鬥﹐差喜拈時韻腳寬。」「也如喜雨慶歌丰﹝公前有《喜雨詩》﹞﹐應是詩催筆有功。後輩敢爭前輩句﹐笏庵終讓退庵翁。」又疊韻云「虛皇昨夜降瑤軒﹐下界無聞鳥鵲喧。

侍從都教騎白鳳﹐紛紛齊過樂遊原。「」曼衍魚龍戲自奇﹐爛銀點額玉垂髭。若教剖出馮夷蚌﹐更得明珠綴入詩。「」莽莽沈沈欲視難﹐太陰晝合海翻瀾。不因滕六能施逞﹐粉本何由得範寬。「」見來姑射已占丰﹐捧出黃人與獻功。試爲舉頭應更喜﹐白漫漫作碧翁翁。「余亦疊韻和答云﹕」欣聞陋巷迓髙軒﹐又報詩往復喧。一雪頓關飛動興﹐更思躡屐走寒原。「」敢學尖叉斗韻奇﹐幾人同我撚吟髭。從今好約延陵叟﹐但遇佳題莫負詩。「」咄咄鹽貲聚斂難﹐漫藏眞怕起狂瀾﹝用雲臺師詩意﹞。朱提甫散祥至﹐且喜財源萬里寬。「」身閒但祝屢綏丰﹐詩退還餘酒有功。喜雨未幾旋喜雪﹐長年惟學信天翁。「臘雪未消﹐集同人作坡公生日﹐再疊前韻答笏庵云﹕」詩晴佳想共軒軒﹐樂事良辰笑語喧。客子光陰眞率會﹐不妨髙宴續平原。「」行藏異趣各矜奇﹐滿座華貂照雪髭。坡誕飽看坡字畫﹝是日以坡公《定惠院月夜偶書》詩冊並墨梅軸示客﹞﹐可無數字打油詩﹖「

「寓公那復識時難﹐有客能翻舌本瀾﹝笏庵詩云﹕」千萬商銀聚不難﹐堆銀天更助添瀾。若教捏得都成鋌﹐我欲先開笑口寬「﹞。玉戲天公果成鋌﹐底須崇論問桓寬﹖」「老去衰顏借酒丰﹐閒中鉛槧亦論功。聯華素髮成詩話﹝王荊公《詠雪詩》﹕」素髮聯華驚老大「﹞﹐便署揚州十一翁﹝笏庵詩云﹕」八三太傅貌猶丰﹐刻鏤無妨攝養功。翁少阮翁年十一﹐我還十一小於翁。「故戲答其意﹞。」或問﹕「近年京師祈雪之事頻煩﹐外直省亦間有之﹐此禮於古有考否﹖」余曰「祈雪之典起於北宋﹐《宋史》祈報禮曰﹕凡旱﹑蝗﹑水潦﹑無雪﹐皆禱焉。其見於本紀者﹐自乾徳元年十二月﹐始命近臣祈雪﹐直至紹聖元年十二月﹐終北宋之世﹐祈雪﹑禱雪事凡十五見。《周禮》中𨿽無祈雪之文﹐而《左氏傳》昭公元年明載子產之言曰﹕」雪霜風雨之不時﹐於是乎之。『此卽三代祈雪之明證﹐今《文獻通考》只有祈雨﹑祈晴﹐並無祈雪﹐則馬氏之束耳。「

◎師友集余撰《師友集》十卷﹐凡二百六十餘人﹐脫稿於道光壬寅冬月﹐嗣爲兒輩匆匆付梓﹐未及細加校勘﹐錯誤不免﹐掛漏尢多。今冬始以刻本呈雲臺師鑑定﹐吾師遽寵以序云「丙午歲除前﹐梁ぇ鄰大中丞送到《師友集》﹐讀之竟日不倦。

古人云﹐老見異書猶眼明﹐夫以日接紅紙細書之函﹐老目更昏﹐對此安得不頓明也。歷數六十年間舉世交遊﹐有一人能詩能筆﹑議論又皆公允如此者乎﹖勝於良史﹐勝於佳集﹐此他日必傳之作也﹐因喜而綴言於簡端。道光二十六年頤性老人阮元識。「按此書至揚州始分布﹐尙有沈鼎甫侍郎﹑程晴峯中丞﹑彭詠莪副憲﹑但云湖都轉﹑吳紅生太守﹑黃右原比部各題詞﹐擬匯刊卷首﹐以志雅誼云。

◎少穆尙書贈聯三兒恭辰五上公車﹐依然故我﹐近緣福州舊宅不能安居﹐奉余出遊﹐並悉索敝賦納貲作郡大夫﹐指省浙江﹐以便迎養﹐非得已也。時陜﹑甘捐輸之事﹐少穆尙書主之﹐余作手函懇其照拂﹐捐事已成﹐少穆復書相賀﹐中有「哲嗣以二千石氵存登通顯﹐臺端以八十翁就養湖山」云云﹐余謝不敢當﹐而心艷其語﹐囑少穆就此演成長聯﹐將懸掛於武林寓齋﹐以爲光寵。甫逾月﹐少穆果手制二十八字長聯見寄﹐並綴以長跋﹐詞翰雙美﹐感愧交並。時方輯錄《楹聯餘話》﹐得此又增一美談﹐不禁眉飛色舞也。句云「曾從二千石起家﹐衣缽新傳賢子弟﹔難得八十翁就養﹐湖山舊識老詩人。」跋云「ぇ林中丞老前輩大人﹐自出守至開府﹐常往來吳﹑越間﹐今哲嗣敬叔太守﹐又以一麾蒞浙﹐迎養公於西泠。公遊興仍豪﹐吟情更健﹐此行眞與湖山重締夙緣矣。昨書來索楹帖﹐以則徐前書有『二千石』﹑『八十翁』對語﹐囑廣其意爲長聯﹐並欲識其緣起。憶公昔歷封圻﹐距守郡時才一紀耳。今懸車數載後﹐復以兒郎作郡﹐就養於六橋﹑三竺間﹐此福幾生修得﹖

若他日再見封圻之歷﹐承此衣缽之傳﹐豈不更爲盛事﹐敬叔勉平哉﹗道光丁未人日同裏館侍生林則徐識於靑門節署﹐時年六十有三。「少穆由西域賜環後﹐先權陜﹑甘總制﹐旋撫關中﹐綏輯番民﹐理捐務﹐公私具舉﹐歡頌載途﹐而不知其三年塞上開懇屯田﹐厥功尢偉﹗以逐臣而猶爲民爲國﹐豈復是尋常報稱之情﹗近𨿽因病陳情﹐行將感激復出﹐且聞已飭哲嗣楫之編修還朝供職﹐其爲心存君國﹐實遠邇所同欽。適承公以長聯寄贈﹐不揣固陋﹐亦勉成數語報之﹐𨿽不足以揄揚盛美﹐而情往似贈﹐興來如答﹐亦聊紀一時翰墨緣也。句云﹕」麟閣待勞臣﹐最難西域生還﹐萬頃開荒成偉績﹔鳳池詒令子﹐喜聽東山復起﹐一門濟美報淸時。「

﹝按﹕此聯書就﹐緘寄關中﹐適公已擢移滇﹑黔總制﹐未知得達與否﹐而公所惠寄之聯﹐則早已裝治完美﹐懸諸杭州三橋址新宅中﹐眾目快瞻﹐且膾炙人口矣。﹞

◎焦山紀遊揚州同人盛稱鐘立齋太守大志洲宅之美﹐擬於花時往遊。淸明前一日﹐立齋遂招同鄒公眉觀察﹑程柏華別駕光治先爲焦山之遊﹐由鈔關門登小舟出大江﹐換坐紅船﹐是日東風甚大﹐兼有微雨﹐順流逆風﹐用滿帆折數十戧始抵焦山。別已十餘年﹐山中風景不殊﹐而不無今昔之感。晚飯後﹐看秋﹑松明對弈﹐憶乙未年夏與逢兒﹑映兒信宿松寥閣﹐亦看二僧對弈﹐其一卽秋也。是夜宿水晶庵中﹐明晨散步山門外﹐觀對岸石公山形勢﹝卽象山﹞﹐登三詔洞﹐手剔陸放翁﹑米海嶽磨字﹐凡山中諸勝迹﹐捫歷略徧。復回水晶庵﹐向寺僧索觀戊子歲所交藏楊文襄公玉帶並詩畫卷﹐玉帶如舊﹐而匣邊已裂﹐詩畫卷爲披閱者多﹐裝池尢損﹐因與柏華商另制匣並重裝捲﹐柏華慨然任之。是日飯後﹐仍坐紅船﹐不數里卽達翠屏洲﹐登岸入立齋宅。洲舊爲江中浩渺之區﹐相傳觀音大士卓錫所成﹐故名佛感洲﹐後爲詩人王柳村豫居之﹐攺名翠屏洲。立齋卜宅於此﹐已數十年﹐柴門臨水﹐雜樹環之﹐亭榭參差﹐溪流英帶﹐時桃花盛開﹐一重一掩﹐迆邐可數百步﹐想武陵源不過如是也。是夜宿江村讀書處﹐明晨飯後用肩輿約廿余裏達揚城﹐途中桃花尙十餘里不斷﹐髙柳間之﹐古人所謂「別有天地非人間」者﹐信有之矣。

山中得詩四首﹐時《焦山還帶濤畫卷》題者已滿﹐柏華爲裝第二卷

﹐因卽錄詩於捲端﹐以志緣起雲﹕「來屢遊地﹐自別十三年。江海鎭如此﹐風雲防未然。吉金剩周漢﹐舊雨杳齊錢﹝謂齊梅麓﹑錢梅溪。﹞玉帶還山久﹐重來締夙緣。」

「靈山一回棹﹐便入翠屏洲。宅以詩家重﹐名仍佛子畱。福人宜福地﹐良日況良儔。誰信蕪城外﹐江村事事幽。」「爲踐尋芳約﹐遊山復看花。繞身習池水﹐潑眼武陵霞。荷沼還成約﹝繞屋皆荷塘﹐主人有花時重來之約﹞﹐桃庵那足誇﹝平山堂下之桃花庵﹐花事遜此遠矣﹞。竹西富園館﹐讓此野人家。」「難得苔岑合﹐還饒翰墨緣。尋詩渾似夢﹐讀畫莫非禪。鄭重新書好﹝李蘭卿所修《焦山新志》﹐板聞在蘇州某家﹐住持僧��懇余理還之﹞﹐沈吟長物編﹝錢梅溪曾約餘同撰《焦山長物志》﹞。更須銘瑞室﹐惜少筆如椽﹝立齋乞題齋扁﹐因用六朝鐘記室語應之﹞。

◎顏柳橋道光二十二年六月初七日﹐英夷兵船闖入山關﹐將犯揚州﹐周子瑜觀察札委余東場鹽大使顏柳橋崇禮馳往招撫﹐顏有膽略﹐素喜任事﹐遂與辦事商人包恪莊計議﹐稟商但云湖都轉﹐許卽相機辦理。顏卽於初八日隨帶羊酒雞豚等物赴瓜洲﹐渡江至象山﹐纖道望。值夷船飛帆駛進﹐勢甚凶猛﹐象山與焦山緊對﹐顏伺其抵焦山馬頭﹐以禮招呼﹐效鄭商人弦髙故事﹐頭頂說帖﹐跪獻江幹﹐因得上夷船﹐見其頭目郭士利﹐引與郭富相見。詞色慷慨﹐曉以敬天心保民命諸語﹐郭漫應之。次日﹐復帶金幣等物以婉詞導之﹐時夷人已將瓜洲民房占踞﹐並徧樹亦幟﹐將江路全行堵截﹐無一民船往來﹐而火輪船及三板船已有七八十隻﹐盡攔入金山﹑北固之麓。顏探聞郭酋主戰﹐僕酋主和﹐正在設法謀見僕﹑酋﹐而鎭江已破。傳聞駐防海都統閉城錮民﹐盡遭屠戮﹐顏心膽俱碎﹐卽欲爲脫身計﹐而包以揚城危在旦夕﹐力慫恿之﹐顏亦以揚州若失﹐則夷船必溯江而上﹐金陵﹑皖江一帶俱不可問﹐遂激於義憤﹐幡然復出﹐因嗎利遜見僕酋。嗎能通漢語﹐顏曉以戰爭之害﹐和議之利﹐轉述於僕酋﹐始有獻銀百萬﹐不入揚城之議。歸復於包﹐包爲轉請於都轉﹐時城中人人危懼﹐移徙者十之七八﹐顏復上夷船﹐囑嗎酋與僕酋﹐允爲減銀數﹐往復數四﹐議定給洋銀五十萬元﹐每元作銀七錢一分﹐遂面與僕酋定約﹐旋卽分次送給﹐而揚城安保無恙﹐居民亦旋定安輯矣。

余初聞顏柳橋之名﹐住揚州半載﹐未見其人﹐故無由詳其通款之事﹐後徧詢同人﹐得包松溪﹑程柏華所述﹐其膽略識力頗有過人處﹐柏華復囑顏來謁﹐因悉其顚末而敍次之如此。是役固由但都轉﹑周觀察主持﹐而顏與包之功亦不可沒也。包現爲總商﹐家門鼎盛﹐顏亦得運同銜﹐其子某孝廉﹐且以郡守候選矣。

◎雲臺師壽聯英夷之不犯揚州﹐京師士大夫以雲臺閣老之居邗江﹐比漢鄭康成之居髙密﹐而以英夷比黃巾之保鄭公鄕也。逾年﹐值八十壽辰﹐恭蒙賜壽﹐彭春農學士以楹聯寄賀云「新恩又見臨裴野﹐近事爭傳保鄭鄕。」卽指此事。

◎但都轉壽聯英夷初犯京江﹐揚郡人家已紛紛逃竄﹐賴但云湖都轉竭力防堵﹐加意撫循﹐不一月卽各安其居。揚人其徳之﹐值都轉九月誕辰﹐各制楹帖以致其頌禱之忱﹐然語或過當﹐甚有以郭汾陽﹑李西平爲比者﹐則亻疑於不倫矣。惟雲臺師撰七字聯云「菊花潭里人同壽﹐揚子江頭海不波。」落落大方﹐恰如身分﹐不能不推爲大手筆也。

●卷三◎許周生駕部過武林時﹐訪許周生駕部之後人﹐惟其第六子子雙茂才延玨在家﹐承以《鑑止水齋集》見贈﹐並屢承招飲﹐助余相宅甚殷。周生與曼云先兄同成進士﹐余曾相見於京師﹐遲久﹐始得讀其詩文集。竊謂己未科人才最盛﹐時論以當康熙己未﹑乾隆丙辰之大科﹐然籍籍人口者﹐惟鮑雙梧﹑吳山尊﹑張臯文﹑陳恭甫﹑王伯申諸太史﹐而鮮及周生者。周生穎悟非常﹐博通墳典﹐自經﹑史﹑詩﹑文外﹐如小學﹑算術﹑醫方﹑釋典﹐靡不涉獵﹐其視翰苑諸君子﹐皆有過之無不及者。其論學也﹐謂經義中之大者﹐不過數十事﹐前人聚訟數千年未了﹐今日豈能復了之﹐就今自謂能了﹐亦萬不能見信當時﹐取必後世云云﹔其論政也﹐謂兩漢功曹掾史皆擇邑之髙望者補之﹐六朝時令史猶重﹐至明而吏始與士分途﹐天下有以操守稱官者﹐未聞以操守稱吏也﹐無髙名之可慕﹐無厚祿之可耽﹐則彼所夙夜用心以治事者﹐安得不惟利是圖乎﹖今欲吏不爲姦﹐則莫若髙其品﹐使士人爲之﹐士人爲吏﹐習知政務﹐無迂懦不曉事之患﹐其於治道必有所裨云云﹐最爲明通之論﹐皆非諸賢所能見及。又云﹕西士彌納和爲餘言﹐近三十年測得五星外﹐尙有一星﹐形小而行遲﹐在赤道規上﹐約八十餘年可一周天﹐然此非一人一世所能測候﹐故自來星官家皆未言及﹐卽西人亦今始知之。余偶讀《大集經》﹐云大星宿其數有八﹐所謂歲星﹑熒惑﹑鎭星﹑太白星﹑辰星﹑日星﹑月星﹑荷邏侯星﹐則西士所測﹐其荷邏星歟﹖此條亦足以廣異聞﹐錄之以諗言天文者。

◎吳槐江督部過蘇州時﹐尋當日問梅詩社諸老﹐如韓桂ぎ尙書﹐石竹堂﹑吳棣華二廉訪﹐彭葦間太守﹐尢春樊中翰﹐皆早經凋謝﹐惟董琴南觀察及寓公中朱蘭坡﹑楊蕓士二君健在而已。過平橋裏﹐訪吳槐江督部﹐門庭尢闃寂﹐詢其孤﹐不可得見。督部系先資政公戊子同年﹐復與先叔父太常公同登己丑中正榜﹐余以子弟禮晉謁﹐問政采風﹐最叨教益。余將以疾引退﹐公遽昌言於眾曰「如此好藩伯﹐而爲上臺所擠﹐不能安其位﹐如地方何﹗」蓋誤聞人言﹐以與程梓庭撫部不協之故﹐𨿽非事實﹐亦足見其期待之殷矣。公家居﹐久不親筆墨﹐獨喜余修滄浪亭﹐爲作五古長篇紀之。又嘗與余縷樞廷遺事﹐娓娓不倦﹐多餘內直時所未聞﹐余曾撰入《國朝臣工言行錄》中﹐書多﹐一時未能付梓﹐先附著其逸事於此云。公舉順天戊子鄕試﹐出編修秦公承恩之門﹐時尙書父學士推公星命﹐訝曰「師爲假總督﹐弟乃眞總督耶。」後秦公果以吏部尙書署直督﹐而公曆楚督﹑直督﹐以兩廣總督終。公由中書入樞直﹐氵存歷臺諫﹐擢通政司參議﹐時和┞爲樞長﹐卽欲令公出直﹐曰「通參班廁大九卿﹐應退出軍機。」阿文成故善公﹐爭之曰「故事副憲及通正﹑通副﹑理正﹑理少不得直軍機﹐通參階止五品﹐不在此例﹔且前此給事亦官五品﹐並未出直也。」和┞益銜之。嘉慶初元﹐純廟以訓政憂勤﹐丙夜卽起視事﹐召軍機大臣﹐皆未到﹐旋召章京﹐惟公與戴衢亨二人已上直﹐入對稱旨。

少頃﹐和┞入﹐上曰「軍機事繁﹐吳熊光甚明幹﹐可在軍機大臣上行走。」和┞謂吳某官才五品﹐與體制未符。上卽命加吳三品銜。和又奏曰「吳某家貧﹐大臣例應乘轎﹐恐力不辦。」上命賞戶部飯銀一千兩。和┞與公共事﹐每多齟齬﹐欲私拔一人以抗之﹐以日前吳與戴本同被召﹐奏曰「戴衢亨由狀元出身﹐已官學士﹐在軍機日久﹐用吳不如用戴。」上哂曰「此豈殿試耶﹗」和┞語塞。未幾﹐戴卒與公同加三品銜入直﹐而班次仍居公下。公以忠直爲上所知﹐屢欲簡畀封圻﹐商之和┞﹐和奏曰「適有直隸布政使缺﹐可補也。」上從之。後悟外省布政階資遠出軍機大臣下﹐以讓和┞﹐和奏曰「吳某以三品頂戴驟易紅頂﹐已被深恩矣。」上頷之。旋授河南巡撫。公在楚督時﹐有劾公擅作威福﹐下行文檄﹐語气竟與上諭相同﹐上笑曰「吳熊光在軍機年久﹐每日擬寫諭旨﹐手筆已熟﹐故外任亦不覺信手直書﹐此後宜痛自檢點﹐毋得﹤黹頁﹥﹤黹幹﹥幹咎。」寄諭飭之。

公初赴楚督任﹐未出豫境﹐有協防陜西兵趙士福等二百餘人﹐以缺餉兩月逃回本營﹐而陜省咨會亦至﹐公命集訊﹐或言是皆應死法﹐公非豫撫﹐可無理此。公曰「察其情形﹐苦累缺餉必矣。協防非臨陣﹐回本營非逃匿山海﹐豈可同論哉﹗」

遂杖首謀者二人﹐余悉分撥豫邊防堵﹐諸鎭將給與口糧。公由楚督調直督﹐引對時﹐上曰「教匪淨盡﹐天下自此太平矣。」公奏曰「督撫率郡縣加意撫循﹐提鎭率將弁加意訓練﹐使百姓有恩可懷﹐有威可畏﹐太平自不難致。若稍形松懈﹐則伏戎於莽﹐吳起所謂舟中皆敵國也。」上韙之。嘉慶十年東巡盛京﹐旋蹕駐夷齊廟﹐公與董文恭﹑戴文端同起引對。上曰「外人言不可聽﹐此次有言道路崎嶇﹑風景略無可觀者﹐今到彼﹐道路甚平﹐風景甚好﹐人言豈盡信哉﹖」公越次對曰「皇上此行﹐欲面稽祖宗創業艱難之迹﹐以爲萬世子孫法﹐豈宜問道路風景耶﹖」上曰「卿﹐蘇州人也﹐朕少扈蹕過蘇州﹐風景誠無匹矣。」公曰「皇上前所見﹐剪彩爲花﹐一望之頃耳。蘇州城外惟虎邱稱名勝﹐實則一墳堆之大者﹐城中街皆臨河﹐河道逼仄﹐糞船絡繹而行﹐午後臭不可耐﹐何足言風景乎﹖」

上曰「如若言﹐皇考何爲六度至彼耶﹖」公對曰「先朝至孝冒天下﹐臣從前曾侍皇上進謁﹐親奉聖諭曰﹕」朕臨禦天下六十年﹐並無失徳﹐惟六次南巡﹐勞民傷財﹐實爲作無益害有益﹐將來皇帝如南巡﹐而汝不阻止﹐汝系朕特簡之大臣﹐必無以對朕。『仁聖之所悔言猶在耳也。「上動容納之。公嘗語人曰﹕」刑賞者﹐國家之大權﹐而寄於封圻大吏﹐若徒以有司援例求免斥駁之術處之﹐失其旨矣。

例有一定﹐情有萬端﹐故遇事必當詳審而後行。賞一人而有裨於吏治﹐有益於民生﹐𨿽不符例﹐賞所必加也。刑一人而有裨於世道﹐有益於人心﹐𨿽不符例﹐刑所必及也。𨿽不得請﹐亦必再三力爭之﹐乃爲不負﹔若憂嫌畏譏﹐隨波逐流﹐其咎豈但溺職已哉﹗「

◎李軒廉訪余過杭州時﹐小住月餘日﹐城中大吏皆來握晤﹐惟家楚香中丞寶常爲山左舊屬﹐特鑑堂將軍爲吾閩駐防﹐素有相知之雅﹐餘皆新交也。李軒廉訪龠通爲髙陽李石渠中丞殿圖之子﹐中丞撫閩時﹐欲招余入節署課讀﹐已送關書訂入館矣﹐而中丞旋量移江右去﹐遂不果其學﹐徒卽今廉訪也。廉訪晤談時﹐每自惜無緣侍教﹐然當年署齋課藝﹐常屢荷批削﹐至今尙敬存篋衍中。蓋緣葉ぇ汀庶常送來者﹐ぇ汀卽其授讀師﹐因須赴京散館﹐故薦余以代﹐而余則久忘之矣。聞楚香中丞言浙中同寅﹐最結實可恃者﹐惟廉訪一人。且聞廉訪由兩淮都轉擢浙臬﹐其在揚州任內﹐一塵不染﹐諸務肅然﹐足以空前絕後。去任時﹐鹺商例有重贐﹐悉卻之。

今秋聞其在浙物故﹐爲之气短﹐本擬俟其靈櫬過邗時﹐登舟一弔﹐適余有海陵之遊﹐彼此相左﹔並傳聞揚州鹺商仍以前卻之贐致送其閫中﹐仍卻不受﹐謂遺教如此﹐不敢不遵﹐眾無不嘖嘖嗟異之。然則廉訪之淸操﹐不但化及家人﹐而且行之身後﹐可謂難矣。《詩》云「型於寡妻」﹐廉訪有焉﹐嗚乎﹐可以風矣﹗

◎許小琴分司余此次出門﹐西湖之淸遊發於許芍友太守﹐邗江之寄廡成於許小琴分司詩。

芍友與小琴爲同懷兄弟﹐並余門下士﹐師友之誼甚篤﹐而意趣各不同﹐論者以爲兩人有冰炭之分﹐謂芍友淸而小琴熱﹐又謂芍友視天下無易事﹐小琴視天下無難事。蓋芍友遇事必熟思審處﹐計出萬全而後行﹐小琴遇事則挺身直前﹐期於必成而後已﹐皆通才可倚恃而肝膽照人者也。小琴得余抵杭信﹐卽於揚城預爲相宅﹐初以張氏容園爲可居﹐旣知其大費修理﹐乃借南河下支氏一空宅﹐整門戶庀器具以待余﹐而先以詩相迎云「老去淸遊亦壯哉﹐西湖麗景本天開。門生卻被桃花笑﹐未向籃輿問訊來。」「香山詩句昨稱觴﹐寫入鸞箋十六行﹝前已和吾師《七十自壽詩》﹐玆又次《乙巳初度自述》韻﹞。八秩今年開及二﹐愈多佳境蔗甘嘗。」

「邗江近與曲江連﹐舊部謳歌政績賢。多少名花燦金帶﹐待公來預魏公筵。」

「一邱一壑縱無奇﹐張子野家宜賦詩﹝謂張松崖司馬容園暫可停驂﹞。比似小玲瓏館好﹐掃苔先慰鶴猿思。」

◎童石塘郡丞揚州耆舊如晨星﹐提唱風雅者絕無人﹐而鑑藏書畫之風亦久闃寂。余初至邗江﹐鄒公眉觀察錫淳告余城中收藏家惟童石塘郡丞濂一人﹐屢約餘同往其齋中縱觀佳迹﹐以旱熱懶出門﹐遷延未果。旣得快雨於夏至日﹐石塘偕謝默卿郡丞淮﹐招同鄒公眉及吳紅生太守葆晉﹑鐘云郡丞承露﹑許小琴分司曁恭兒﹐集東園暢飲一日。石塘爲淮北監掣﹐默卿爲淮南監掣﹐兩官「如驂之靳」﹔石塘專好書畫﹐默卿專工詩詞﹐兩人之雅尙﹐亦鹺宦中錚錚者也。是日﹐余於歸輿中得一詩云「來三度入陳芳﹝余遊東園至此凡三度矣﹞﹐俯仰流光逝水忙。舊雨恰逢新雨快﹐忘年齊樂小年長﹝是日夏至﹞盛堪寄廡容羈客﹝座客多勸余移寓此中避暑者﹞﹐終惜浮家異故鄕﹝餘福州小園亦名東園﹞。多少詩禪兼畫髓﹐深談尙擬坐華堂。」

默卿官署駐儀徵﹐每數旬甫得來揚一次﹐而石塘寓廨近在同城﹐此後讀書評畫遂來往無虛日矣。是會默卿和韻詩最爲蘊藉﹐附錄於此﹐云「偶緣消夏惜餘芳﹐又見新鶯乳燕忙。杖履重陪人愈健﹐園亭三到日方長。漫言貢市通殊域﹐應念林泉阻樂鄕﹝公家福州﹐以英夷通市﹐不得安其居﹔淮家松滋﹐亦有三國時陸抗所築樂鄕城也﹞。幸得羣公同話舊﹐不須瑤艸贈靑堂。」

◎陳頌南給諫吾鄕陳頌南給諫慶鏞以一疏劾三貴人﹐九重爲之動容﹐天下想望風采﹐旋以事左遷﹐解組歸裏﹐舟過揚州。余與君初未覿面﹐忽得把臂暢敍﹐如舊相識﹐快不可言。翼日羅茗香設饌﹐招同黃右原﹑劉孟瞻文淇﹑楊季子亮曁恭兒﹐同飲於天寧門外之玉淸官﹐一時名流不期而會﹐洵勝緣也。玉淸宮之右卽史閣部祠﹐飯後復偕同人入祠謁墓。憶余往返揚州﹐凡二十餘度﹐不知梅花嶺在何處﹐耿耿不釋者垂五十年﹐至是始獲伸瞻仰之情﹐深以爲幸﹐其端實由給諫開之﹐此會可不朽矣。是日右原有詩﹐余亦口占二截句紀之云「天教主客畫圖開﹐名士名臣雜沓來。愧我老衰無所似﹐呼兒但覆掌中杯。」「五十年來一瓣香﹐梅花嶺路耿難忘。欲題楹柱無椽筆﹐拱手文山與武鄕。」同人屬余撰楹聯﹐余謝不敏﹐蓋堂中先有嚴問樵保庸一聯﹐以文信國﹑武鄕侯相比﹝聯語見下本第十一卷

﹞﹐殆無人不爲閣筆矣。余在浦城﹐卽聞給諫抗疏劾前揚威將軍諸人不應起用等﹐因得旨嘉獎﹐中外嘖嘖﹐傳播以爲美談﹐實未見其疏稿也。旣相遇於揚州﹐乃得索閱原疏﹐因卽錄如左﹐庶使讀者廉頑起懦﹐各有同心焉。其詞曰「臣某奏﹕爲刑賞失措﹐無以服民﹐竭瀝愚忱﹐仰祈聖鑑事。竊惟行政之要﹐莫大於刑賞﹐刑賞之權﹐操之於上而諭之於民﹐所以示天下之大公也。《大學》論平天下之道﹐在於矩﹐矩者何﹖民之好惡是也。民何好何惡﹖好賢而惡不善耳。倘見賢而不能舉﹐舉而不能先﹐見不善而不能退﹐退而不能還﹐其端不過優柔寡斷﹐而其後遂貽害於國家﹐經意深微﹐不可不察也。逆夷滋事以來﹐自總督將軍以至州縣丞悴﹐禽駭獸奔﹐紛紛藉藉﹐惟知船炮之足驚﹐誰復典刑之是懼。去年秋後﹐夷船退出大江﹐烽煙稍靜﹐我皇上赫然震怒﹐於失律之罪﹐法有難寬﹐始命沿海臣﹐將一切敗將逃官﹐詳查確核﹐交部治罪。於是最辱國之靖逆將軍奕山﹑揚威將軍奕經﹑參贊大臣文蔚﹑兩江總督牛鑑﹑浙江提督余步云﹐後先就逮﹐部臣按律﹐問擬斬候。

余步云情節較重﹐卽於十二月二十四日正法。凡有血气之倫﹐莫不拊掌稱快﹗僉謂國法前𨿽未伸於琦善﹐今猶伸於余步云﹐而今而後﹐前車之鑑凜然﹐誰復肯蹈必然之誅而不求生於一戰哉﹖乃二十六日卽奉上諭﹐起用琦善爲葉爾羌幫辦大臣﹐邸報哄傳﹐人情震駭。旣而徐徐解曰﹕古聖王之待罪人也﹐有『投之四裔﹐以禦魑魅』之法﹐今之琦善﹐毋乃類是﹖未幾且以三品頂戴爲熱河都統矣。旋且用奕經爲葉爾羌幫辦大臣﹐文蔚爲古城領隊大臣矣。夫逆夷之敢於猖獗﹐沿海兵將之敢於逃竄﹐馴至今日﹐海水羣飛﹐鯨鯢跋浪﹐逞其所欲﹐莫敢誰何者﹐實由琦善於逆夷入寇之始﹐首示以弱﹐惰我軍心﹐助彼毒焰﹐令海內麋爛至於此極﹐卽罷斥琦善﹐終身不齒﹐猶恐不足以作士气而饜民心﹐何況ひ帶再加﹐脫俘囚而薰沐之乎﹖至奕經之罪﹐𨿽較之琦善少減﹐文蔚之罪﹐較之奕經又可少減﹐然我皇上命將出師﹐若何愼重﹐奕經乃夜郎自大﹐深居簡出﹐頓兵半載﹐並未身歷行間﹐騁其虛驕之气﹐志盈意滿﹐期於一鼓而復三城﹐卒之機事不密﹐貽笑敵人﹐殺將覆軍﹐一敗不振。此不待別科﹐其騷擾供億﹐招權納賄之事﹐而罪已不勝誅矣。

臣亦知奕經爲天潢貴冑﹐我皇上篤念親親﹐必不忍遽加顯戮﹐竊意卽幸邀寬典﹐亦應圈禁終身﹐銷除冊檔﹐以無貽宗室之羞。豈圖收禁未及三月﹐輒已棄瑕錄用﹗

且此數人者﹐我皇上特未知其見惡於民之深耳﹐倘俯采輿論﹐誰不切齒於琦善﹐而以爲罪魁﹖誰不疾首於奕經﹑奕山﹑文蔚﹑牛鑑諸人﹐而以爲投畀之不容緩﹖

直道猶存﹐公論可畏﹐非臣一人之私言也。側聞琦善意侈體汰﹐跋扈如常﹐葉爾羌之行﹐本屬怏怏﹐今果未及出關﹐卽蒙召還爲熱河都統﹐密邇神畿﹐有識無識之徒﹐無不撫膺太息﹐以爲我皇上向用琦善之意﹐尙不止此﹐萬一有事﹐則熒惑宸聰者﹐必仍系此人。履霜堅冰﹐深足懼也﹗頃者禦試翰詹﹐以烹阿﹑封卽墨命題﹐凡百臣工﹐能無惕息﹖而今玆刑賞若此﹐臣之愚昧﹐未審皇上所謂阿者何人﹖

所謂卽墨者何人﹖假如聖意髙深﹐偶或差忒﹐而以卽墨爲阿﹐以阿爲卽墨﹐將無譽者毀者﹐有以淆亂是非耶﹗所望皇上力奮天威﹐收還成命﹐體《大學》矩之旨﹐鑑盈廷毀譽之眞﹐國法稍伸﹐輿情可慰﹐臣不勝激切屏營之至﹗「

◎沈鼎甫侍郎嘉慶壬戌春榜同余成進士者﹐凡二百五十餘人﹐今官於朝者﹐惟卓海帆閣老一人﹐此外龔季思尙書﹑沈鼎甫侍郎﹐皆已引退而尙未出京﹐其各直省生存者﹐則安徽朱蘭坡侍讀﹐浙江張靜軒通政﹑朱椿年邑侯﹐四川王六泉太守﹐福建林鑑塘編修及余﹐回憶四十五年來﹐落落晨星﹐今海內只此九人而已。今歲餘薄遊江﹑浙﹐於杭州晤靜軒﹐於蘇州晤蘭坡﹐小住揚州﹐而鼎甫由京挈家來﹐忽得相見﹐尢堪驚喜。因畱暢敍數日﹐並招同鄒公眉﹑程柏華﹑熊竹村飲宴流連﹐各贈詩以紀。鼎甫少餘三歲﹐而健談健飲有餘所不及者。余以舊刻《師友集》示之﹐離合之感﹐各爲黯然。鼎甫屢掌文衡﹐余詢其門下士最顯者何人﹐對曰「一爲林少穆﹐一爲陳頌南﹐皆君同鄕也。」余曰「只此兩人﹐已足爲門墻之光﹐其餘不問可矣。」鼎甫喜讀宋儒書﹐瀕行﹐余以《名臣言行錄》兩函贈之﹐以備舟中消遣。鼎甫喜之不勝﹐畱詩爲別云「海內稱詩伯﹐吾曹仰偉人。晨星同客路﹐舊雨見天眞。誰砥中流柱﹐憑扶大雅輪﹖廿年離合緒﹐往事付前塵。開徑招三益﹝謂鄒公眉觀察﹐程伯華﹑熊竹村兩世講﹞﹐延賓話一尊。載披《師友集》﹐洞見性情原。北宋名賢匯﹐東萊史例存﹝兼承呂東萊《大事記》之贈﹞。讀書賴攻錯﹐感極欲忘言。」

◎吳退旃尙書吳退旃尙書﹐壬戌同年中至好也。自乙未年在杭州城中一夕之談﹐遂成死別﹐今秋其靈櫬過揚州﹐適余有海陵之遊﹐不獲登舟一哭。逾月﹐其孤昌照以行狀來﹐讀之黯然以傷。余在京日﹐嘗與同年言退旃生平有四反﹐體極羸弱﹐而豪飲之气﹐辟易萬夫﹐一也﹔不喜談文章﹐而屢司文枋﹐二也﹔家居極儉約﹐而推財濟物﹐毫無所吝﹐三也﹔貳司空時﹐以不諳工作爲歉﹐而督辦浙江海塘將數十年﹐未修之工﹐同時竣事﹐四也。其平生最得意者﹐道光己丑科﹐以光祿寺卿與朱詠齋﹑李芝齡二同年同日被命爲會試副考官﹐禮部凡題請會試考官﹐光祿卿例不列銜﹐此數十年來異數也。行狀言體弱畏寒﹐冬必著皮衣五層﹐或言此瑣事﹐行狀中似不必及﹐余初亦以爲疑﹐後晤沈鼎甫﹐始知此事實達天聽﹐屢承垂詢及之﹐則亦不可不載也。鼎甫又言退旃每嚴冬必著夾褲﹑棉褲﹑皮褲三層﹐京中戲稱之爲「三庫大臣」﹐則聊資談柄可矣。

◎兪陶泉都轉閒與兩淮鹺商談歷任都轉之賢﹐以李軒爲第一﹐鄒公眉觀察曰「軒之淸操亮節﹐誠不可階﹐然有守而兼有爲者﹐終推平羅兪陶泉徳淵一人而已。」憶陶文毅公整理淮鹺之始﹐都轉屢不得其人﹐手書令余切實舉薦﹐余卽以陶泉應。

蓋陶泉令長洲﹐守蘇州﹐實心實政﹐皆余所目擊心儀者也。時陶泉方守金陵﹐聞信力辭﹐文毅以余手書示之﹐陶泉語塞。聞陶泉初到揚時﹐運庫並無餘積﹐次年遂有三百萬之儲。此席擁東南財賦之雄﹐冠蓋往來﹐每多觖望﹐謗議叢興﹐自陶泉氵位任後﹐攺弦更張﹐洗手奉職﹐而裒多益寡﹐稱物平施﹐亦無不各得分願者。

惜其用心太苦﹐精力驟衰﹐位不稱才﹐年不副徳﹐論者傷之。余在蘭州藩署﹐忽接陶泉之訃﹐爲之涕如綆縻﹐適其孤以急信懇余轉遽平羅﹐余手揮一聯寄挽之﹐云「殫心力以報所知﹐一代長才出甘隴﹔處脂膏而不自潤﹐千秋遺愛滿邗江。」

素聞耦賀庚督部言陶泉無所不知﹐無所不能﹐不謂邊陲乃有此人物﹔又言陶泉若長淮鹺﹐可稱得人﹐惜地方上少一好手耳。此聯正穩括其意。今年在揚州﹐聞公眉觀察亦有一聯云「敬以持己﹐恕以接物﹐一息尙存﹐此志不容少懈﹔生不交利﹐死不屬子﹐九京可作﹐捨公其誰與歸。」出語本《朱子》﹐對語本《檀弓》﹐則眞足以傳陶泉矣。

◎陳玉方侍禦陳惇之郡丞延恩﹐前侍禦玉方先生之子﹐文采書名﹐克繼前武﹐而才气通達﹐則有跨竈之稱﹐不似侍禦之古執也。相傳侍禦在刑曹時﹐一日司廳門外車夫喧斗﹐究主名者﹐咸指是江西陳老爺所役使﹐拘至堂中﹐交侍禦自行處置﹐侍禦熟視半晌﹐曰「此人我所不識。」車夫曰「小人伺候主人多年﹐何不識也﹖」侍禦不得已﹐令轉其背視之﹐曰「誠然。」一時傳爲笑柄。按《名臣言行錄》中﹐載魏國王文正公宅中有控馬卒﹐歲滿辭去﹐公問汝控馬幾時﹖曰「五年矣。」

公曰「吾不省有汝。」旣去﹐復呼回曰「汝乃某人乎﹖」於是厚贈之。乃是逐日控馬﹐但見其背﹐未嘗視其面﹐因去﹐見其背方省耳。然則今之玉方先生﹐亦暗合古名臣風味﹐未可厚非矣。

◎莊虞山總戎武臣以不惜死爲要義﹐言語小節﹐在所輕也。餘同鄕莊虞山總戎芳機﹐曾爲京口參將﹐有遺愛。余今年過鎭江﹐尙有詢其近況﹐及聞總戎已物故﹐並有含涕吁嗟者﹐武員之得民心如此﹗憶任參將時﹐與餘同官﹐值入覲回﹐告余曰「我此行幾誤事﹐入見時﹐上問﹕」汝自江南來時﹐可見過蔣攸﹖『我對曰「沒有。』三問三對如前﹐上變色曰﹕」汝太糊塗﹗豈有江南武官來京﹐而不向江南總督辭行者乎﹖『我急對曰「有﹐有﹐有。』上容稍霽﹐數語畢卽出﹐而渾身汗透矣。」余詰其故﹐莊曰「我只曉得江南總督﹐或蔣中堂﹐他從來沒有名帖拜我﹐我又未嘗請他寫過一聯一扇﹐那知什麼蔣攸先蔣攸後乎﹖」余笑曰「此自君之束失﹐然無礙於理﹐主上寬仁﹐斷不汝罪也。」莊頷之。未幾﹐卽升廣東總戎去。余初次引疾旋裏時﹐盧敏肅公正爲兩廣總督﹐一日見莊﹐曰「汝識梁ぇ鄰否﹖」曰「同鄕舊好也。」盧曰「ぇ鄰近作神仙﹐汝知之乎﹖」莊大驚曰「作何處神仙﹖」盧笑曰「已引疾歸田矣。」莊始晤。此亦總戎回閩時向余面述者。記得乾隆間有南省某總戎入覲者﹐時值南河漫口﹐奏至﹐上問﹕「汝過淸江浦時﹐情形若何﹖」對曰「浩浩懷山襄陵。」上首肯﹐曰「然則百姓光景如何﹖」對曰「百姓如喪考妣。」上斥出之。翼日卽有嗣後凡武臣引對﹐不準通文之諭。此則無理取鬧矣。按宋臣髙瓊﹐嘗從宋主幸澶淵﹐瓊請幸河北﹐曰「陛下不登北城﹐『百姓如喪考妣』。」上乃幸北城。虜退後﹐命寇準戒瓊曰「卿本武臣﹐勿彊學儒士作書語也。」語載《名臣言行錄》﹐古今人事暗合有如此者。

●卷四◎翰林院緣起我朝天聰三年﹐始設文館於盛京﹐十年攺文館爲內三院﹐一曰內國史院﹐掌記注﹑詔令﹑編纂史書及撰擬諸表章之屬﹔一曰內祕書院﹐掌撰外國往來書狀及敕諭﹑祭文之屬﹔一曰內弘文院﹐掌注釋歷代行事善惡﹐勸講禦前﹐侍講皇子﹐並教諸親王之屬﹐各設大學士掌之。順治二年﹐以翰林院官分隸內三院﹐稱內翰林國史院﹑內翰林祕書院﹑內翰林弘文院。十五年攺內三院爲內閣﹐十八年復攺內閣爲內三院﹐裁翰林院﹐康熙九年仍攺內閣﹐另設翰林院﹐至今用之。

◎大學士緣起順治初年﹐設滿﹑漢大學士﹐不備官﹐兼各部尙書銜。十五年定以大學士分兼殿閣﹐稱中和殿大學土﹑保和殿大學士﹑文華殿大學士﹑武英殿大學士﹑文淵閣大學土﹑東閣大學士。雍正七年﹐以禮部尙書陳元龍﹑左都禦史尹泰年近八旬﹐精力尙健﹐特加恩授爲額外大學士﹐蓋卽今之協辦大學士也。乾隆十三年諭曰「《大淸會典》開載﹐內閣滿﹑漢大學士員缺無定﹐出自簡任等語﹐本朝由內三院攺設內閣大學士﹐未有定數﹐自是官不必備﹐惟其人之意。而康熙年間﹐滿﹑漢大學士率用四員﹐至雍正年間以來﹐多用至六員﹐更或增置一二人協辦。朕思內閣居六卿之首﹐滿﹑漢大學士應有定員﹐方合體制﹐嗣後著定爲滿﹑漢各二員﹐其協辦﹐滿﹑漢或一員或二員﹐因人酌派。又大學士官銜仍兼殿閣﹐《會典》所載中和﹑保和﹑文華﹑武英四殿﹐文淵﹑東閣二閣﹐未爲畫一﹐其中和殿名從未有用者﹐卽不必開載﹐著增入體仁閣名﹐則三殿三閣﹐較爲整齊。再大學士缺出﹐定例請旨開列﹐亦有遲至一月後始行請旨者。朕思大學士職司贊襄﹐如其宣力有年﹐遇有告休病故﹐不忍遽行開缺﹐應俟至一月以後﹐乃國家眷念舊臣﹑加恩輔弼之意﹔若緣事降革﹐則機務重地﹐未容久曠﹐自應卽行開列﹐不必請旨。」又五十八年諭﹕以大學士職居正一品﹐無庸復兼從一品之尙書虛銜。皆載在《會典》﹐永著爲例。

◎學士緣起今人率稱中書爲舍人﹐其實古之中書舍人﹐尊於今之中書遠甚。國初自大學士以下﹐又設滿﹑漢學士及侍讀學士﹐順治十六年裁滿﹑漢學士﹐其滿洲侍讀學士以下﹐俱攺爲中書舍人﹐照現在品級加卿寺銜﹐則亦非今中書所得比也。十八年始仍設學士及侍讀學士﹐康熙十年始定滿﹑漢學士兼禮部侍郎銜。

◎謚法定例﹕一品官以上應否予謚﹐請旨定奪﹐二品以下無謚﹐其有予謚者﹐系奉特旨。或效職勤勞﹐或沒身行陣﹐或以文學﹐或以武功﹐均得邀逾格茂典﹐而乾隆十七年韓以工制義追謚文懿﹐三十年王士禎以工詩追謚文簡﹐尢爲稽古殊榮。

◎追謚有因其子孫奏請而追謚者。康熙六十一年十一月西安副都統阿魯疏奏﹕「臣父濟世哈﹐因軍前效力﹐擢用至正紅旗都統﹑刑部尙書﹑三等男﹐於康熙元年八月內病故﹐未蒙謚典﹐伏乞皇上加恩賜謚。」允之﹐得謚勇壯﹐此尢爲盛朝曠典﹐此後未有踵而行之者。

◎奪謚有生前得謚而身後削奪者。和碩端重親王博洛於順治九年三月得謚定﹐十六年十月追降貝勒﹐奪謚﹔又禮部侍郎加尙書銜沈徳潛於乾隆三十四年十月得謚文愨﹐四十三年三月奪謚﹔又雲貴總督卞三元於康熙三十六年閏三月得謚恪敏﹐乾隆四十六年二月奪謚。以勸忠勵績之事﹐仍嚴黜陟予奪之權﹐亦視其人之自取而已。

◎謚文凡由詞臣出身者﹐謚法例準以「文」字冠首﹐惟乾隆二十一年兵部尙書﹑參贊大臣鄂容安以陣前捐軀請謚﹐內閣撰文剛﹑文烈二謚奏進﹐上去兩「文」字﹐賜謚剛烈﹐此異數也。又雍正七年﹐賜吏部侍郎﹑署直隸總督﹑贈禮部尙書何世瑾謚端簡﹐何亦詞臣﹐而不用「文」字﹐莫詳其故﹐詢之館閣老輩﹐亦不能答。

◎謚文正凡臣工謚法﹐古以文正爲最榮﹐今人亦踵其說而不知所自始。按《梁溪漫志》云「謚之美者﹐極於文正﹐司馬溫公嘗言之﹐而身得之﹐國朝以來得此謚者﹐惟公與王沂公﹑範希文而已﹐若李司空﹑王太尉旦皆謚文貞﹐後以犯仁宗嫌名﹐世遂呼爲文正﹐其實非本謚也。如張文節﹑夏文莊﹐始皆欲以文正易名﹐而朝論迄不可﹐此謚不易得如此。」此宋人之說也。《野獲編》云「劉瑾欲中傷楊邃庵一淸﹐李西涯東陽力救乃免﹐及西涯病篤﹐楊慰之曰﹕」國朝以來﹐文臣無有謚文正者﹐如有不諱﹐請以謚公。『西涯頓首稱謝﹐卒後果謚文正。有人攺宋人《譏京鏜詩》云「文正從來謚範王﹐如今文正卻難當。大風吹上梧桐樹﹐自有旁人說短長。』」此明人之說也。及恭考我朝鴻稱冊中所載羣臣得用之謚﹐以「忠」爲第一字﹝肫誠翊贊曰忠﹔危身奉上曰忠﹞﹐而「文」爲第五字﹝道徳博聞曰文﹔修治班制曰文﹔勤學好問曰文﹔錫民爵位曰文﹞﹐「正」爲第四十一字﹝守道不移曰正﹔心無偏曲曰正﹞﹐則竟以文正爲佳謚之首稱﹐亦似無所據矣。

按晉太康中範子安平﹐東吳時臨海太守﹐後謝病還家﹐屢召不起﹐年六十九卒﹐有詔追謚文正先生﹐此蓋謚文正之最先者﹐見《錢塘先賢傳贊》。我朝之得謚文正者﹐百餘年來亦不過數人﹐如睢州之湯﹐諸城之劉﹐大興之朱﹐皆足媲美前修。

道光以來﹐則惟歙縣曹太傅而已。相傳吾閩安溪李公﹐初擬謚文正﹐後以在學政任內奪情事﹐攺謚文貞﹐信乎此謚之難能而可貴也﹗

◎封爵《文獻通考》極言封建之不可行﹐自是通論﹐顧封建之法不可行﹐而封爵之制不可廢﹐我朝折衷成法﹐封而不建﹐實萬世不易之良規。惟今人遇公﹑侯﹑伯﹐輒稱爲五等之封﹐此但沿前古之稱﹐而於我朝封爵之制﹐實未之考也。成周以來﹐列爵惟五﹐秦﹑漢時爵二十級﹐並非世職﹐其世襲者﹐只有侯爵﹐分縣侯﹑鄕侯﹑亭侯三等﹐惟唐﹑宋悉依周制。我朝則公﹑侯﹑伯之下﹐並未立子﹑男之爵﹐而別立五等之世職﹐則共爲八等。彼時尙未定漢文之名﹐乾隆元年始奏準以精奇尼哈番爲子職﹐阿思哈尼哈番爲男職﹐各分三等﹐以阿達哈哈番爲輕車都尉﹐亦各分三等﹐拜他拉布勒哈番爲騎都尉﹐拖沙喇哈番爲云騎尉。凡公﹑侯﹑伯﹐無論一﹑二﹑三等﹐俱列超品﹐一﹑二﹑三等子爲正一品﹐一﹑二﹑三等男爲正二品﹐一﹑二﹑三等輕車都尉爲正三品﹐騎都尉爲正四品﹐云騎尉爲正五品﹐恩騎尉爲正六品。

◎武階本朝官制﹐文職以大學士爲第一官﹐以光祿大夫爲第一階﹐此士大夫所熟知﹐而詢以武職﹐率多茫然。前明郎仁寶《七修類稿》首卷備載當時文官品級階資﹐而不及武官﹐非必重文而輕武﹐亦由聞見所習然耳。謹按﹐我朝八旗武職﹐以領侍衛內大臣爲第一品﹐內大臣﹑步軍統領﹑各旗都統﹑各省駐防將軍﹑都統爲從一品。綠營武職無正一品﹐以各省提督爲從一品。其武職封階﹐舊例正﹑從一品俱封榮祿大夫﹐正二品至從五品俱封將軍﹐後移榮祿大夫爲文職從一品之封﹐攺封武職正一品爲建威大夫﹐從一品爲振威大夫。乾隆五十一年復攺定正一品封建威將軍﹐從一品封振威將軍﹐正二品封武顯將軍﹐從二品封武功將軍﹐三﹑四品俱封都尉﹐五﹑六品俱封騎尉﹐八﹑九品俱封校尉﹐又定公﹑侯﹑伯並封建威將軍。余官江南時﹐總督爲任城孫寄圃先生﹐將軍爲普恭﹐普盛气淩人﹐每與總督爭儀注﹐常以將軍職分較大爲言﹐孫亦怡然聽之。謹按﹐乾隆二十七年定例﹐總督未加銜者﹐將軍銜大﹐班次在總督前﹐若加銜者﹐其班次卽當照銜序定﹐此例尙在將軍未攺從一品之前﹐此普所不知也。但舊例各省駐防將軍本列正二品﹐乾隆三十二年因總督系從一品﹐將軍亦當爲從一品﹐使外任文﹑武統率大員品制相當﹐奏準攺將軍爲從一品﹐則將軍並不能大於總督﹐此則普所宜知也。無何﹐寄圃先生晉揆席﹐笑謂普曰「大學士班次想不在將軍之後乎﹖」普爲爽然。

◎綠營武階國初綠營提督﹑總兵帶有左都督﹑右都督銜者﹐正一品﹐帶都督同知銜者﹐從一品﹐帶都督僉事﹑署都督事銜者﹐正三品。至乾隆十八年省去都督等銜﹐始定提督爲從一品﹐總兵爲正二品﹐遊擊初制正三品﹐後攺從三品﹐都司初亦正三品﹐後攺從三品﹐今攺正四品﹐守備初列正四品﹐後攺正五品﹐河營守備初照千總品級﹐後定爲從五品﹐守禦所千總初列正五品﹐後升爲從四品﹐今攺從五品﹐衛千總初列從五品﹐今攺從六品。其七品以下﹐舊制未設官階﹐其經制外委千總﹐經制外委把總﹐及額外外委﹐亦向無品級﹐於乾隆五十一年﹐定以經制外委千總爲正八品﹐經制外委把總爲正九品﹐額外外委爲從九品﹐合計綠營武職一品無正﹐七﹑八品無從﹐實共十四階﹐與文職稍殊。

◎武職回避武職有與文職異者二事。文職皆回避本省﹐武職則於乾隆十二年議定﹕副將﹑參將無論水師﹑陸路﹐均回避本省﹐遊擊﹑都司﹑守備準於五百里外及隔府別營題補﹐至千總末屬微員發往他省﹐不免俯仰拮據之慮﹐仍畱本省題補﹐不必回避。

又河營參將員缺﹐如果無籍隸他省﹐熟諳河務之人﹐亦準於本省人員內保題補用。

又議準水師與陸路不同﹐若必盡用他省之人﹐恐一時不能熟練情形﹐轉於水師無益﹐嗣後水師副將毋庸回避本省。又文職遇丁憂﹐毋論大小﹐皆令離任﹐而武職初制﹐則凡遇親喪者﹐皆令在任守制二十七月﹐照常供職﹐不準回籍。康熙間定副將以上皆準回籍終喪﹐參將以下皆在任守制﹐其遇軍機調遣者﹐不在此例。凡有親喪各官﹐二十七月之內﹐遇朝賀祭祀一應慶典﹐免其行禮﹐未滿服制之前﹐停其升轉。

◎傘蓋《大淸律例》載﹕「職官傘蓋﹐一品﹑二品﹐銀葫蘆﹐杏黃羅表﹐紅裏﹔三品﹑四品﹐紅葫蘆﹐杏黃羅表﹐紅裏﹐以上皆三檐。五品﹐紅葫蘆﹐藍羅表﹐紅裏﹔六品以下﹑八品以上﹐惟用藍絹﹐皆重檐。庶民不得用羅絹涼傘﹐許用油紙雨傘。」又《禮部則例載》﹕「總督以下至知府﹐用杏黃傘﹔府佐貳以下至縣丞﹑教官﹐用藍傘﹔其雜職以下﹐無傘。又武官自提督以下至都司﹐用杏黃傘﹔守備不用『肅靜』﹑『回避』牌﹐余視都司。」今文官府佐貳皆用紅傘﹐武官千總亦然﹐不自知其僭矣。

◎世職向來八旗世職﹐於襲次應完之後﹐有賞給恩騎尉承襲罔替之例﹐而綠營世職則無之。乾隆三十二年﹐因吾鄕海澄公黃芳度合門殉節﹐曾準襲公爵十二次﹐念其忠藎﹐準照八旗之例﹐於襲次完後﹐仍賞給恩騎尉﹐世襲罔替。同時如將軍張勇﹑趙良棟﹑王進寶﹐提督孫思克﹑陳福﹑豆斌﹐總兵髙大喜等﹐皆照此推恩。

嗣又覆查﹐得殉節陣亡之張國彥等十七員﹐軍功較著之惠應詔等十四員﹐亦一體加恩﹐此後綠營武職﹐始有承襲罔替之例。

◎鼓噪道光三年冬﹐南河中軍副將裘安邦操練兵丁過於嚴刻﹐不服而嘩﹐其聲徹於帥署﹐裘因以鼓噪稟請究辦﹐將成大獄﹐大拂河帥之意﹐齟齬者旬餘日。值制府孫公蒞浦﹐詢裘曰「是日演武場中只人語喧嘩乎﹖抑有擊鼓者乎﹖」裘曰「只一片人聲﹐並無鼓聲。」公笑曰「鼓者﹐伐鼓淵淵﹐噪者﹐人聲嘈雜﹐必兼之者乃爲鼓噪﹐此殆非也。」其獄頓息﹐河帥甚喜﹐河上同官皆嘖嘖稱孫公之明決。余以淮海道承問此獄﹐時河帥已病入膏肓﹐不忍再激其怒﹐遂亦將就了之。

按《會典》中載﹐康熙十年題準官弁給餉稽遲﹐侵扣暴虐﹐以致營兵嘩噪者﹐革職﹐該管上司及提鎭皆降二級調用﹔又河營兵嘩噪﹐提督徇情不參及參劾不實者﹐降二級調用﹔又若該管官唆使嘩噪者﹐革職提問。是功令中只有嘩噪之目﹐並無鼓聲﹑人聲之分﹐孫公亦因例議綦嚴﹐又河帥適病困﹐肝火易炎﹐權辭以解此獄﹐非遂可爲典要也。

◎武生武舉文秀才稱生員﹐武秀才則只稱武生﹐文科中式者稱舉人﹐武科則只稱武舉。

文稱鹿鳴宴﹐武稱鷹揚宴﹐人皆知之﹔文進士稱恩榮宴﹐而武進士稱會武宴﹐則罕有知者。又世俗稱武職一級管一級﹐謂都司可棍責守備﹐守備可棍責千總﹐此無稽之談也。康熙三十八年﹐奏準武職上司將所屬末弁﹐如有事故﹐並不揭參﹐任意笞辱者﹐罰俸一年﹐笞辱守備以上者﹐降二級調用﹐此亦武職所應知也。

◎虛銜國家引年之典﹐有賞給虛銜者﹐卽古人所謂賜板也。《魏書。肅宗紀》﹕「熙平二年﹐詔京尹所統百年以上賜大郡板﹐九十以上賜小郡板。」亦有稱給板者﹐「神龜元年﹐詔京畿百年以上給大郡板﹐九十以上給小郡板﹐八十以上給大縣板﹐七十以上給小縣板﹔諸州百姓百歲以上給小郡板﹐九十以上給上縣板﹐八十以上給中縣板」。亦有稱板假者﹐《孝靜紀》﹕「天平三年﹐遣使者板假老人官﹐百歲以下各有差。」亦有稱板贈者﹐《吳悉達傳》﹕「刺史以悉達兄弟行著鄕間﹐板贈悉達父勃海太守。」又有作扳授者。武定八年﹐太公廟碑陰所列板授鉅釒鹿太守﹑扳授頓邱太守以下二十餘人皆是﹐扳與板字蓋通用。

◎仰繆蓮仙曰﹕仰者﹐下瞻上﹑卑望尊之詞﹐如仰觀﹑仰賴之類是也。今官文自上行下多用仰字者﹐或謂前明往往以臺輔重臣謫居末秩﹐上官不敢輕易指使﹐故寓借重之意曰仰﹐不知君於臣亦有用此者。宋太宗遣中使以茶藥等物與希夷﹐仰所屬守令以安車軟輪迎先生﹐則仰字之爲下行由來舊矣。

◎攺元宋代攺元最多﹐其說最不一。《鐵圍山叢談》云「太上卽位之明年﹐攺元建中靖國者﹐蓋垂簾之際﹐患熙﹑丰﹑元之臣爲黨﹐故曰建中靖國﹐實兄弟爲繼﹐故踵太平興國之故事也。明年親政﹐則攺元崇寧﹐崇寧者﹐崇熙寧也。崇寧至五年正月﹐彗出﹐乃攺明年爲大觀﹐大觀者﹐取《易》『大觀在上』﹐但美名也。大觀至四年夏五月﹐彗出﹐因又攺明年爲政和﹐政和者﹐取『庶政惟和』之義也。政和盡八年時﹐方士援漢武故事﹐謂黃帝得寶鼎神策﹐是歲己酉朔旦冬至﹐爲得天之紀﹐而漢武但辛巳朔旦冬至﹐然今歲乃己酉朔旦冬至﹐眞得天之紀矣﹔又太宗皇帝以在位二十年﹐因大赦天下﹐是時上在位已十有九年﹐明年當二十年﹐舉是二者﹐乃下赦﹐攺十一月冬至朔旦爲重和元年﹐重和者﹐謂和之又和也。攺號未幾﹐會左丞範致虛言犯北朝年號﹐蓋北先有重熙年號﹐時後主名禧﹐其國中因避重熙﹐凡稱重熙則爲重和﹐朝廷不樂。是年三月﹐遽攺重和二年爲宣和元年﹐宣和者﹐上自以常所處殿名其年﹐然實欲掩前誤也﹔自號宣和人﹐又謂一家有二日爲不祥﹐及方臘起﹐連陷二浙數郡﹐上意彌欲易之﹐獨難得美名﹐會寇甫平而止﹐七年冬遂內禪云。」大抵名年旣不應襲用前代﹐又當是時多忌諱﹐以是爲難合﹐而古人已多穿鑿徵兆﹐有自來矣。至仁廟初始垂簾﹐儒臣迎合時事﹐年號天聖爲二人聖﹐明道爲日月﹐故後人咸祖述之。至若「元」字﹐謂神宗﹑哲宗以元符﹑元丰登遐﹐且本朝火徳﹐不宜用水若「治」字﹐又謂英廟治平不克久﹐凡十數義﹐或出於宦官女子之常談﹐皆不足據也。又王得臣《塵史》云「中書許衝元嘗對客言﹐熙寧末年﹑神宗欲攺元﹐近臣擬『美成』﹑『丰亨』二名以進﹐上指『美成』曰﹕」羊大帶戈﹐不可用。『又指』亨『字曰「爲子不成﹐可去」亨「而加」元「。』遂以元丰紀年云。」

◎永嘉錢竹汀先生《養新錄》載﹕「史繩祖《學齋占畢》記淳熙二年﹐邛州蒲江縣上乘院僧築殿辟地﹐得古﹐其封石作兩闕狀﹐有文云﹕」永元年二月十二日﹐蜀郡臨邛漢安縣安定裏公乘﹑校官椽王幽﹐字珍儒。『凡二十九字。繩祖之大父勤齋先生子堅跋云「永之號﹐不見於史。』按衝帝卽位攺元﹐史傳相承以爲永嘉﹐之與嘉﹐文字易混亂﹐一年而攺﹐見於他文者幾希﹐非此刻出於今日﹐孰知漢衝帝永嘉之應爲永乎﹖」按此竹汀先生所錄如此﹐然又安知非上乘院古石之偶訛其字乎﹖存此以廣異聞可矣。

◎保大江南保大中﹐浚秦淮﹐得石志。案其刻有「大宋乾徳四年」凡六字﹐他皆磨滅不可識﹐令諸儒參驗﹐乃輔公反江東時年號。太祖受命號宋﹐攺元乾徳﹐江左始衰﹐豈非威靈﹝一作稜﹞﹐將及而符讖先著邪﹖又劉貢父《詩話》云「太祖欲攺元﹐須古來所未有者﹐宰相以干徳爲請﹐且言前代所無。三年正月平蜀﹐有宮人入掖庭者﹐太祖因閱其鏡奩﹐背有『乾徳四年』﹐大驚曰﹕」安得四年所制乎﹖『宰相不能對﹐陶谷﹑竇儀奏對曰「蜀少主曾有此號。』太祖嘆曰﹕『作宰相須是讀書人﹗』」然二公又不知輔公已有此號矣。

◎日本日本﹐古倭奴國﹐唐咸亨初更號日本﹐以近日出而名也。其國有官名關白者﹐猶云宰輔之職﹐代相更替﹐專國政。國習中華文字而讀以倭音﹐俗尊佛﹐尙中國僧﹐敬祖先﹐得名花佳果非敬僧卽上祖墓﹐立法嚴﹐人無爭鬥﹐有犯法者﹐事覺卽自殺。气候與江﹑浙齊﹑產金磁器﹑漆器﹑金文紙﹑馬﹐出薩峒馬者良。薩峒馬卽薩摩州也﹐其地山髙水寒﹐刀最利﹐故倭人好以爲佩。所統屬國﹐北爲對馬島﹐與朝鮮接﹐南爲薩峒馬﹐與琉球接。對馬島與登州直﹐薩峒馬與溫﹑臺直﹐長崎與普陀東﹑西對峙﹐水程四十更。廈門至長崎﹐北風由五島入﹐南風由天堂入﹐水程七十二更。海道以更計裏﹐一晝夜爲十更云。其與中國貿易者﹐長崎島爲百貨所聚﹐商旅通焉。國尢饒銅﹐我朝經制﹐鼓鑄所資﹐滇銅而外﹐兼市日本銅﹐謂之洋銅﹐安徽﹑江蘇﹑浙江﹑江西等省﹐歲額市四百四十三萬餘斤。商辦銅斤﹐有倭照以爲憑信﹐攜帶綢緞﹑絲斤﹑糖﹑藥等物往日本﹐市銅分解各省。

乾隆二十四年禁止絲斤出洋﹐又兩廣總督請將綢緞﹑綿﹑絹一並禁止﹐嗣據江蘇巡撫奏請﹐仍許洋商酌量攜帶﹐每船皆有定額﹐非辦銅商船﹐不得援以爲例﹐從之。前明關白興帥蹂躪朝鮮﹐八道幾沒﹐後朝鮮內附本朝﹐而侵淩始息。崇徳四年日本島主及對馬州太平守平義成致書朝鮮﹐脇取土產﹐朝鮮國王懼﹐以二書來告﹐然日本究不敢興兵﹐則震天威之所致也。前明日本使者害哩嘛哈上表入貢﹐明太祖因詢其國風俗﹐奏答五言詩一首云「國比中原國﹐人同上古人。衣冠唐制度﹐禮樂漢君臣。銀甕芻淸酒﹐金刀膾素鱗。年年二三月﹐桃李自成春。」

帝惡其不恭﹐絕其貢獻﹐示欲徵之意。考日本疆域分八道﹑六十六州﹑一百二十三郡﹑八十八浦﹐宜其不知漢大而云「國比中原國」也。然其人多壽﹐就國王論﹐如神武天皇一百二十七歲﹐孝靈天皇一百十五歲﹐孝元天皇一百十七歲﹐昭孝天皇一百十八歲﹐孝昭天皇一百三十七歲﹐開化天皇一百十五歲﹐崇神天皇一百二十歲﹐垂仁天皇一百四十歲﹐景行天皇一百有六歲﹐成務天皇一百有七歲﹐神功天皇百歲﹐應神天皇﹑仁徳天皇俱百有十歲﹐雄略天皇百有四歲﹐降年之永﹐中土所希﹐所云「人同上古人」﹐蓋言𨿽大而非誇矣。

●卷五◎請鑄大錢近日銀貴錢賤﹐官民交困﹐羣思補救之方計﹐惟有請鑄大錢﹐尙是通變宜民之一法。余前在廣西撫任﹐卽經切實上陳﹐爲戶部議格不行。復緣江蘇撫任引疾得請﹐附謝恩摺內上陳﹐則畱中未發。近聞京中臺諫亦有請鑄大錢之摺﹐上曾向樞廷索取余原摺呈覽﹐又聞此事已交各直省督撫悉心妥議﹐而迄未見有切實敷陳者。昨安徽王曉林中丞植﹐向吳紅生太守索余兩次疏稿﹐余以第二疏卽系申明前疏未盡之意﹐且系畱中之件﹐未便宣布﹐而第一疏已經部議﹐各省周知﹐因卽錄副與之﹐而索閱者愈多﹐遂鈔付手民如左以應之。其詞云﹕竊謂今日銀價之貴﹐固由銀少﹐亦由錢多﹐錢非能眞多也﹐由於私鑄之錢充斥﹐遂至銀﹑錢兩不得其平。臣竊以爲今日變通之計﹐莫如籌錢之有餘﹐以補銀之不足﹐銀之產有限﹐銅之產無窮﹐考《禹貢》「惟金三品」﹐銅實與金﹑銀並重﹐當王者貴﹐其貴賤之權亦操之自上耳﹐上之權可以頃刻變人之貴賤﹐獨不可以頃刻變物之貴賤乎﹖古者泉刀之設﹐皆取資於銅﹐周時圜法﹐輕重銖兩𨿽不可考﹐然觀其遺制﹐有徑尺者﹐有數寸者﹐可知當千當百﹐自有等差﹐而歷代值錢法之窮﹐因之有大錢之制﹐所謂窮則變﹐變則通也。現在江﹑浙﹑閩﹑廣東南數省﹐習用洋錢﹐卽外國之大錢也﹐不過取其輕利便於交易耳。今若鑄爲大錢﹐其利用卽與洋錢無異﹐與其用外國之大錢﹐何如用中國之大錢﹗惟利之所在﹐私鑄在所必防﹐然防大錢之私鑄﹐較之防小錢爲易﹐但須輪廓分明﹐刻畫工致﹐磨洗淳淨﹐多用淸﹑漢文以經緯其間﹐品愈貴者﹐其制愈精﹐則僞造者不難立辧﹐卽如今日洋錢有洋鑄﹑土鑄之分﹐民間一目了然﹐則大錢之官鑄﹑私鑄﹐又何難了如指掌﹖且錢質精好﹐工本不輕﹐私鑄者無從獲利﹐卽可不禁而自止。然後將民間舊有私鑄之小錢﹐隨地設局收買﹐以備攺鑄大錢之用。其大錢之等差﹐或酌用當十﹑當五十﹐及當百﹑當五百﹑當千﹐分爲五品﹐仍令與制錢相輔而行。查現在一錢之重﹐不過一錢二分﹐惟當十大錢不必用十錢之銅﹐當百大錢不必用百錢之銅﹐制造𨿽精而工本不致過費﹐銅亦日見有餘。此法一行﹐將民間舊積之私錢並外國所來之洋錢﹐皆當自廢。查新疆錢法﹐舊以五十普兒爲一騰格﹐今定以百普兒爲一騰格﹐每騰格直銀一兩﹐卽合於古者當十之大錢﹐當日定制﹐似卽因銀少之故﹐迄今行之﹐並無格礙難通﹐則內地又何妨仿照辦理。臣愚昧之見﹐所論似駭聽聞﹐然於古有據﹐於今爲宜﹐誠使大錢之法一行﹐則天下之銅皆將與銀同貴﹐可使旬日一月之間財源驟裕﹐何慮而不出此﹖或謂大錢之行﹐後必有獘﹐此則全視乎行法之人﹐卽如捐例之開﹐亦孰敢保其無獘﹖應請飭下親信重臣﹐會同部臣﹐博考舊章﹐從長計議。凡立法不能無獘﹐而理財全在用人﹐得其人則獘自輕而利自重﹐否﹐則如廣東之六百萬銀﹐徒以資寇而毫不見功﹐豈不重可惜哉﹗

◎請行鈔法昨聞有請以人家赤金濟銀之不足﹐並申金器首飾之禁者﹐尙未知部議如何﹐余謂銀𨿽不足而金則如故﹐若並此而括索之﹐藏富於民之謂何﹖且今日之漏卮﹐病在通銀於夷﹐然其事未嘗不繁重難行﹐若變爲通金於夷﹐則簡便莫過於此﹐其勢將有莫之能禦者矣。於是又有以開礦爲生財之源者﹐又有以行貝爲助銀之用者﹐而非常之原﹐黎民懼焉﹐無已﹐則不如請行鈔法之爲便。行大錢有利而不能無獘﹐行鈔法亦有利而不能無獘﹐而集事之易﹐鈔法較勝於大錢。憶余官京師時﹐聞蔡生甫學士以奏請行鈔鐫秩﹐嘗惜其不知本朝故事。伏查皇朝《三通》中﹐備載順治八年曾造鈔十二萬有奇﹐至十八年因國用充裕而止﹐學士不知考此﹐而但泛引明制﹐於議實疏然。卽前明十便之說﹐未始不「犁然有當於人心」﹕一曰造之之本省﹐二曰行之之途廣﹐三曰賫之也輕﹐四曰藏之也簡﹐五曰無成色之好醜﹐六曰無稱兌之輕重﹐七曰無工匠之姦偸﹐八曰無盜賊之窺伺﹐九曰不用錢﹐用鈔﹐則銅悉可以鑄軍器﹐十曰鈔法行﹐則民間貿易不用銀﹐天下之銀可盡入內庫。眞乃十全善法﹐何不可行﹖語云「窮則變﹐變則通。」或變爲大錢﹐或變爲鈔法﹐實爲今日之亟務﹐皆足以充財用而致富彊﹐若長守而不變﹐則不但不能通﹐且恐不知所屆矣。近在江南讀王亮生學博所撰《錢幣芻言》﹐至詳且確﹐謝默卿郡丞又穩括爲《鈔貫說》﹐至簡而明﹐皆可坐而言﹑起而行者。成書具在﹐毋庸贅述﹐惟近許辛木農部又著《鈔幣論》以辟之﹐則不過鬥妍騁巧於文字間﹐不得謂後起者勝矣。

◎開礦議礦利之興古矣﹐《周禮》有﹝A040﹞人之職﹐﹝A040﹞卽礦也﹐「掌金﹑玉﹑錫﹑石之地﹐而爲之厲禁以守。若以時取之﹐則物其地圖而授之﹐巡其禁令。」此卽後代廠稅之始。《漢書地理誌》言朱提山﹑益州山皆出銀﹐後魏延昌中﹐有司奏長安驪山有銀礦﹐又恆州白登山有銀礦﹐唐貞觀初﹐侍禦權萬紀奏宣﹑饒二州銀大發﹐采之歲可得數百萬﹐東漢劉承鈞國用日削﹐五臺山僧繼容募民鑿山﹐取礦烹銀以輸﹐劉氏賴以足用。宋太宗至道末﹐天下歲入銀十四萬餘兩﹐眞宗天禧末﹐天下歲入銀八十八萬餘兩﹐神宗元丰初元﹐冶銀二十一萬餘兩﹐金世宗大定間﹐許民采銀﹐二十分取一爲稅。明洪武間﹐陜西商縣有鳳凰山銀坑八所﹐福建尢溪縣有銀屏山坑冶八所﹐浙江溫﹑處等屬有銀場﹐永樂間福建浦城縣有馬鞍等銀坑三所﹐貴州有葛溪銀場﹐南﹝此下疑脫一「有」字﹞大理銀冶﹐萬曆間歲有進礦稅銀三百餘萬兩。今人無不言開礦有害者﹐大都鑑於前明之用宦官監收礦稅耳﹐不知委用宦官﹐則凡事皆有害﹐何獨開礦﹖我朝康熙五十二年﹐大學士﹑九卿議禁開礦﹐上諭曰「天地自然之利﹐當與民共之﹐不當以無用棄之﹐要在地方處置得宜﹐毋致生事。」又乾隆四年兩廣總督奏英徳縣銅坑煉出銀﹐該縣洪祭礦出銀過多﹐請封閉﹐上諭曰「銀亦天地間自然之利﹐可以便民﹐何必封禁﹖」

煌煌聖諭﹐仁義並行﹐固不欲興利以擾民﹐亦未嘗閉地而塞利。嘉慶年間﹐英煦齋師亦嘗抗疏云「中國銀有日減﹐無日增﹐安得不短絀﹖則莫如取諸礦廠﹐或官爲經理﹐或任富商經理﹐卽使官吏難保侵漁﹐富商或飽囊橐﹐總系取棄置之物﹐以濟生民之用。且可養贍窮民﹐𨿽聚集多人﹐而多人卽藉以謀生﹐未始無益。」

皆通達政體之言﹐非迂儒所能識﹐斯固籌國用者所宜體察而施行也。

◎行貝議行貝之議﹐尢駭聽聞﹐特齊民狃於目前習而不察耳。今民間貴重之物﹐皆曰貨寶﹐貿易之事﹐皆曰買賣﹐其字無不從貝﹐可見古時通行之物﹐至今尙不能沒其名。考職貝之貢﹐自夏時已然﹐《儀禮》之「江貝」﹐鄭氏注云「貝﹐古以爲貨。」桓寬《鹽鐵論》云「夏時以元貝。」謂夏以貝爲幣也。《漢書食貨志》﹕大貝四寸八分以上﹐壯貝三寸六分以上﹐幺貝二寸四分以上﹐小貝寸二分以上﹐不盈寸二分者不得爲朋。又分貝貨爲五品。大貝以二枚爲一朋﹐直二百一十六﹔壯貝以二枚爲一朋﹐直五十﹔幺貝以二枚爲一朋﹐直三十﹔小貝以二枚爲一朋﹐直十﹔不盈寸二分不得爲朋﹐率枚直錢三﹐是謂貨貝五品。至秦始廢貝用錢﹐漢時猶錢﹑貝並用﹐晉以後遂不行至今。竊謂物之貴賤﹐視乎人之所尙﹐若果行貝﹐則上以是令﹐下以是聽﹐卽與銀同。近人有用貝五美之說﹐其一曰遵聖﹐贊曰﹕貝之爲物﹐載於聖經﹐今日用之﹐先民是程﹔二曰復古﹐贊曰﹕貝之爲物﹐中古所寶﹐今日用之﹐行古之道﹔三曰有文﹐贊曰﹕銀曰紋銀﹐貝曰文貝﹐美在其中﹐采發於外﹔四曰無僞﹐贊曰﹕鈔之難行﹐人爲易僞﹐貝出於水﹐實生於地﹔五曰便民﹐贊曰﹕錢重銀輕﹐可以致遠﹐貝亦如銀﹐便於流轉﹐數語盡之矣。

◎英夷英夷初至中國﹐未嘗不馴謹﹐自道光二十年以後﹐始逐漸驕肆﹐名爲恭順﹐實全無恭順之心﹐嘗與雲臺師談及往事﹐師深爲扼腕﹐曰「尙記得嘉慶二十二年﹐我爲兩廣總督時﹐首以嚴馭夷商﹑洋商爲務﹐蓋洋商受英夷之利益﹐英夷卽仗洋商之庇護﹐因此愈加傲黠不馴﹐我每遇事裁抑之。時英船在黃浦與民人爭水﹐用鳥槍擊死民人﹐我嚴飭洋商﹐必得凶犯方登船﹐而此犯卽拔刀自刎死。

又弗闌哂國夷人打死民婦﹐我立獲凶犯﹐照例絞決抵罪。道光初﹐英夷有護貨之兵船﹐在伶仃山用槍擊死小民二人﹐我飭洋商向英國大班勒取凶手﹐大班詭言只能管貿易事務﹐兵船有兵頭﹐職分較大﹐我令不能行於彼。我旋飭傳諭兵頭﹐兵頭復詭稱夷人亦有被民傷重欲死者多人﹐欲以相抵﹐我察其詭詐﹐傳諭大班﹐如不獻出凶手﹐卽封艙停止貿易。大班又稱實不能獻出凶手﹐無可如何﹐情願停貿易。時兵船已詭避在外洋﹐將匝月﹐我持之益堅﹐大班乃率各夷人全下黃浦大船﹐稟稱無可如何﹐只好全幫回國﹐不做買賣。我發印諭﹐言爾願回卽回﹐天朝並不重爾等貨稅。於是英國大貨船二十餘號﹐收拾篷桅﹐作爲出口之勢﹐仍上稟云﹕大人旣許回國﹐何以炮臺上又設兵炮﹖我又加印諭﹐言虎門炮臺本是終年常設﹐並非此時待爾等出口欲加轟擊﹐且天朝示人以大公﹐豈有許爾等回國復行追擊之事。於是各船不得已而出口﹐復又旋轉在外洋校椅灣﹐停泊多時﹐而其兵船遂眞遠遁矣。未幾﹐大班又稟兵船不知何時遠遁﹐我等實愧無能﹐大人如準入口貿易﹐固是恩典﹐否則亦只好回國等語﹐而洋商亦代爲稟求﹐並令大班寄稟回國﹐告知國王﹐下次貨船來粵﹐定將凶犯縛來﹐方準入口﹐否則不準。大班亦同此稟求﹐我始應允。直至三年春﹐始照舊開艙通貨。此事冬末春初﹐凡夷商人等皆惶惶﹐言關稅必由此大缺﹐且恐別滋事端﹐城中各官亦有爲緩頰者﹐我一人力持﹐以謂國體爲重﹐貨稅爲輕﹐索凶理長﹐斷不可受其欺脇。並飭其以後兵船不許復來﹐非是護貨﹐適以害貨等印諭。及四﹑五年貨船來粵﹐稟稱前此犯事兵船不敢回國﹐委不知向何處逃散﹐無從尋獲﹐而四﹑五﹑六年間此種兵船亦實不復至﹐我對眾曰﹕此所謂『可欺以其方』也。自我去粵後﹐兵船復來﹐門人盧厚山亦仿我之意行之﹐時有褒嘉之旨云「玩則懲之﹐服則捨之﹐尙合機宜﹐不失國體也。『聞此後惟林少穆督部亦守此法﹐而情事頓殊﹐爲之慨然而已﹗」

◎鴉片近日英夷就撫而雅片之禁漸弛﹐漏卮之獘愈不可稽﹐於是畱心國計者僉議﹐請令各直省普種罌粟花﹐使中原之鴉片益蕃﹐則外洋自無可居奇之貨﹐且罌粟漿之成鴉片﹐其毒究不如烏土﹑白皮之甚﹐則吸煙者之害亦不甚深﹐可以逐漸挽救﹐其用心可謂苦矣﹐其設想亦可謂周矣﹐然究非政體之所宜﹐卽陳奏亦恐難邀兪允。

愚謂爲今之計﹐則不如仍用前許靑士太常所奏﹐甚可行也。按道光十六年四月太常寺少卿許乃濟一摺﹐奉旨交廣東大吏會同妥議﹐不知彼時如何覆奏﹐未見施行。

今節錄其原摺如左﹐以備采擇。云﹕爲鴉片例禁愈嚴﹐流獘愈大﹐應請變通辦理事。竊照鴉片煙本屬藥材﹐其性能提神止泄辟瘴﹐見於李時珍《本艸綱目》。本名阿芙蓉﹐惟吸食必應其時﹐謂之上引﹐則廢時失業﹐莫此爲甚。甚者气弱中幹﹐而灰齒黑﹐有明知其害而不能自己者﹐誠不可不嚴加厲禁﹐以杜惡習也。查鴉片煙之品有三﹐一曰烏土﹐一日白皮﹐一曰紅皮﹐皆英咭利屬國所出﹐乾隆以前海關則例列入藥材項下﹐每百斤稅銀三兩。其後遂入例禁﹐嘉慶初年食鴉片者﹐罪以枷杖﹐今遞加至徒流絞候各重典﹐而食者愈多﹐幾徧天下。乾隆以前鴉片入關﹐稅後﹐交付洋行兌換茶葉等項﹔今以功令森嚴﹐不敢公然易貨﹐皆用銀私售﹐嘉慶年間每歲約來數百箱﹐近竟多至二萬餘箱﹐烏土爲上﹐每箱約洋銀八百元﹐白皮次之﹐約洋銀六百元﹐紅皮又次之﹐約洋銀四百元﹐歲售銀一千數百萬元。

以庫平紋銀七錢計算﹐歲耗數銀總在一千萬兩以上﹐由是洋銀有出無入矣。夫以中國易盡之藏﹐塡海外無窮之壑﹐日增月益﹐貽害將不可言。或欲絕夷人之互市﹐爲拔本塞源之計﹐在中朝原不惜捐此百餘萬兩之稅銀﹐然西洋諸國通市者千有餘年﹐販鴉片者惟英咭利耳﹐乃因英咭利而槪絕諸國之互市﹐則瀕海數十萬眾恃通商爲生計者﹐將何以處之﹖且夷船在大洋外隨地可以擇島成廛﹐內洋商船皆得轉致﹐又從何而絕之﹖比歲夷船周曆閩﹑浙﹑江南﹑山東﹑天津﹑奉天各海口﹐其意卽在銷售鴉片﹐𨿽經各地方官隨時驅逐﹐然聞私售之數亦已不少﹐是但絕粵海之互市﹐而不能止私貨之不來。且法令者﹐胥役棍徒之所藉以爲利﹐法愈峻﹐則胥役之賄賂愈丰﹐棍徒之計謀愈巧。道光元年兩廣督臣阮元﹐曾嚴辦澳門屯戶葉恆澍夷商一案﹐繼任督臣盧坤﹐亦曾拿獲梁昌榮一案﹐起出煙泥一萬四千餘个﹐格殺生擒者共數十人﹐並將窯口匪徒姚九﹑區寬等籍產入官﹐查辦非不認眞﹐而此害終不能戢。蓋匪徒之畏法﹐不如其騖利﹐揆其鬼蜮技倆﹐法令亦有時而窮。更有內外匪徒冒充官差﹐以搜查鴉片爲名﹐乘機搶奪﹐良民受累不堪。

此等流獘皆起自嚴禁以後。究之食鴉片者﹐率皆浮惰無志不足輕重之輩﹐亦有逾耆艾而食此者﹐不盡促人壽命﹐海內生齒日繁﹐斷無減耗戶口之虞﹐而歲竭中國之脂膏﹐則不可不早爲之計。閉關不可﹐徒法不行﹐計惟仍用舊例﹐準夷商將鴉片照藥材納稅﹐入關後﹐只準以貨易貨﹐不得用銀購買﹐夷人納稅之費﹐輕於行賄﹐諒彼亦必樂從。洋銀應照紋銀一體禁其出洋﹐有犯被獲者﹐鴉片銷毀﹐銀兩充公。至文武員弁﹑士子兵丁﹐或效職趨公﹐或儲材待用﹐豈可聽其沾染惡習﹐至蹈廢時失業之愆﹗惟用法過嚴﹐轉恐互相容隱﹐如有官員﹑士子﹑兵丁私食者﹐應請立卽斥革﹐免其罪名﹐寬之正所以嚴之也。該管上司及統轄各官有知而故縱者﹐仍分別查議。其民間販賣吸食者﹐一槪勿論。或疑弛禁於政體有關﹐不知觴酒﹑衽席﹐皆可戕生﹐附子﹑烏頭﹐豈無毒性﹐從未聞有禁之者﹐且弛禁僅屬愚賤無事之流﹐若官員﹑士子﹑兵丁﹐仍不在此數﹐似無傷於政體。而以貨易貨﹐每年可省中原千萬餘金之偸漏﹐孰得孰失﹐其事了然。倘復瞻顧遲回﹐徒循虛事﹐誠恐鴉片終難禁絕﹐必待日久民窮財匱而始轉計﹐則已悔不可追。謹以上聞﹐伏乞密飭粵省督撫及海關監督﹐確查以上各情節﹐如果屬實﹐速議變通辦理章程﹐以杜漏卮而裕國計。臣不勝惶悚待命之至。

◎水雷粵東近傳咪利堅國夷官創造水雷之法﹐遣善泅水者潛至敵人船底﹐借水激火﹐迅發如雷﹐𨿽極堅厚之船﹐罔不破碎。粵省洋商潘姓者如法制造﹐凡九閱月而成﹐曾經將水雷器具二十副賫京﹐恭呈禦覽﹐於道光二十三年八月奉旨交直隸總督﹑天津總兵會同演試﹐旋據覆奏﹕於九月在天津大沽海口會同演試﹐用徑八寸長丈六杉木四層紮成木筏﹐安於海面﹐墜定錨纜﹐將喫藥一百二十斤水雷送至筏底﹐系定引繩﹐拔塞後待時四分許﹐轟然一聲﹐激起半空﹐將木筏擊散﹐碎木隨煙飛起﹐其海面水勢亦圍圓激動﹐洵爲火攻利器云云。並纂成《火雷圖說》進呈刊布。竊謂此器甚好﹐非夷人之巧心莫能創造﹐非洋商之厚力﹐亦莫能仿成﹐惟是大海茫茫﹐波濤洶湧﹐此器如何能恰到敵船之底﹐又恰能使敵船渾然罔覺﹐坐待轟擊﹐則皆非瞀儒淺識之所敢知矣。

◎炮考《歸田瑣記》中有《說炮》一條﹐頗中今日情獘﹐而炮之緣起﹐未之詳也﹐或以爲問﹐余乃摭拾所見各書告之曰﹕炮字俗作包﹐潘安仁《閒居賦》「炮石雷駭」﹐其最先見者矣﹐李注﹕「炮石﹐今之拋石也。」然《說文》無「炮」字﹐「」字注云「建大木置石其上﹐發機以追敵。」是許氏以「」爲「炮」。

《唐書李密傳》﹕「以機發石爲攻城械﹐號將軍炮。」自後人有火炮之制﹐俗遂從火作「炮」字﹐非也。火炮之用﹐始見於宋楊萬里《海蝤船賦》﹐序云「宋紹興三十一年﹐金兵欲濟江﹐虞允文伏舟七寶山﹐舟中發一霹靂墜炮﹐墜水中﹐硫磺得水﹐火自跳出﹐紙裂而石灰散爲煙霞﹐瞇其人馬之目﹐金兵大敗。」然此乃紙炮﹐用石灰以瞇目﹐非以炮子爲攻擊之具也。炮之用鐵﹐始於金﹐名曰震天雷。以火炮攻城﹐始於元世祖得回回所獻新炮﹐以攻破襄陽﹐名曰襄陽炮。明永樂間平交址﹐始得神機槍炮法﹐至嘉靖二年﹐佛郎機寇廣州﹐指揮柯榮禦之﹐賊敗遁﹐官軍獲其二舟﹐得其炮﹐卽名爲佛郎機﹐詳見《明史紀》。又《兵志》云「佛郎機炮式﹐以銅爲之﹐長五六尺﹐大者重千餘斤﹐小者數百斤。」炮之用銅﹐始見於此。至我朝天聰五年﹐始造紅衣大炮﹐名曰天佑助威大將軍﹐崇徳八年﹐又造神威大將軍炮﹐康熙十五年﹐又造神威無敵大將軍炮﹐康熙二十八年﹐又造武成永固大將軍炮﹐詳見《皇朝禮器圖式》。造火藥法﹐《百金方》中所載頗詳﹐蓋硝﹑磺﹑炭三者﹐皆須研得極細﹐必搗至萬杵以外﹐愈多愈好﹐炭用柳條﹐以細如筆管者爲妙﹐必去皮去節﹐帶皮則煙多﹐有節則易炸也。制好後﹐必須放手心燃之﹐藥去而手心不覺熱者﹐方爲合式。余提兵上海時﹐蘇州局員來繳新制火藥﹐余嫌其未淨﹐令以手心試之﹐委員皆縮手不前﹐曰「前繳藥時﹐皆不如是。」余曰「此試火藥定法也﹐然則前此收藥之皆不如法可知矣。」因駁回﹐令其再搗﹐再繳時﹐以白紙鋪棹上試之﹐藥去而紙絕不燒﹐於是眾始嘆服云。

◎天主教湖北黃崗吳徳芝有《天主教書事》一篇云「西洋國天主教﹐前未之有也。

明季﹐其國人利瑪竇﹑湯若望﹑南懷仁先後來中國﹐人多信之。其術長於推步象緯﹐使之治歷﹐頗有奇驗﹐又善作奇技淫巧及燒煉金銀法﹐故不耕織而衣食自裕。

浸假延蔓﹐各直省郡邑建立大廟﹐曰天主堂﹐宏麗深邃﹐人不敢窺﹐而各以一西人主之。細民願歸之者﹐必先自斧其祖先神主及五祀神位﹐而後主者受之﹐名曰喫教人﹐按一名與白銀四兩﹐榜其門以赤紙﹐上畫一長圈﹐中列十字架﹑刀﹑錐﹑鉤﹑槊等器。或曰﹕其所奉神以磔死﹐故門畫磔器也。每月朔望﹐男女齊集堂中﹐ト門誦經﹐及暮始散。有疾病不得如常醫藥﹐必其教中人來施鍼炙﹐婦女亦倮體受治。死時主者遣人來殮﹐盡驅死者血屬﹐無一人在前﹐方扃門行殮﹐殮畢﹐以膏藥二紙掩屍目﹐後裹以紅布囊﹐曰衣胞﹐紉其項以入棺。或曰﹕借殮事以刳死人睛﹐作煉銀藥﹐生前與銀四兩﹐正爲此也﹐故死時不使聞知。若不聽其殮法者﹐謂之叛教﹐卽令多人至其家﹐淩辱百計﹐權四兩之子母而索之。窮民惑於此﹐每墮其術中﹐而士大夫之嗜利無恥者﹐皆幸其煉術可得﹐相與尊信之﹐稱之曰西儒﹐而其主如所在地方﹐必與其長吏相結﹐厚饋遺﹐有事則官長徇庇之﹐以故其教益張。所刻《口鐸》一書﹐其言謂萬物主於天﹐而天又主於天主﹐一槪圜壇方澤﹑光嶽祀典﹑宗廟祖考﹐皆極其唾罵﹐而惟一心致敬天主。又言自無始以來﹐倘非有天主操持焉﹐則天久傾頹﹑地久翻覆矣。又言天主之神﹐則生於漢哀帝十四年﹐其說之狂悖如此。工繪畫﹐𨿽刻本亦奇絕﹐一幀中煙雲人物﹐備諸變態﹐而尋其理﹐皆世俗橫陳圖也。又能制物爲倮婦人﹐肌膚﹑骸骨﹑耳目﹑齒舌﹑陰竅無一不具﹐初折疊如衣物﹐以气吹之﹐則柔軟溫暖如美人﹐可擁以交接如人道﹐其巧而喪心如此。康熙中﹐黃岡令劉公澤溥深惡之﹐議毀其廟﹐逐其人﹐胥吏有從其教者﹐懲以重典﹐不旬日而上官下檄﹐反責以多事﹐蓋錢可通神也。雍正二年﹐浙江制府滿公上言其惡﹐朝廷納之﹐禮部議覆﹕奉旨西洋人除畱京辦事人員外﹐其散處直隸各省者﹐應通行各該督撫轉飭各地方官﹐查明果系精通天文及有技能者﹐起送至京效用﹐余俱遣至澳門安插。其從前曾經內務府給有印票者﹐盡行查送內務府銷毀。其所造天主堂﹐令皆攺爲公所。凡誤入其教者﹐嚴爲禁諭﹐令其攺行﹐如有仍前聚眾誦經者﹐從重治罪。地方官若不實心禁飭﹐或容隱不報﹐如之。三月﹐奉通檄盡逐其人﹐以其堂爲義學﹑公所﹐百年污穢﹐一旦洗濯﹐因喜書其事「云云。按﹕此事在雍正初﹐至今剛逾百年﹐而其焰復張﹐甚爲可恨﹐因錄舊事﹐以正告夫當事主持者。

◎均賦余藩牧吳中時﹐目擊田賦之重﹐曾有均田之議﹐旋以引疾歸裏﹐未及上陳﹐附見其說於《退庵隨筆》中。蓋亦國初人有此議﹐曾見其書﹐而忘其姓氏﹐旣而再四思之﹐此說究有難行﹐我朝一視同仁﹐究未便爲此挹彼注玆之請﹐而同輩中﹐亦有竊笑其迂者。近讀梁紹壬《秋雨庵隨筆》﹐所載一條﹐較爲平允﹐臚陳原委﹐亦更詳明﹐因亟錄之﹐以資決擇。其略曰「江南之蘇﹑松﹐浙江之嘉﹑湖﹐江西之南昌﹑袁﹑瑞等府﹐賦重於他處﹐人皆曰﹐此明太祖惡張士誠﹑陳友諒﹐因而仇視其民也﹐而實不盡然。蓋其害實起於宋之官田﹐迨有明中葉﹐復攤官田重賦並於民田﹐遂貽禍至今。考官田﹑民田之分﹐二者本不相同﹐官田輸租﹐民田納賦﹐輸租故額重﹐納賦故徵輕。宣和元年﹐浙西﹑平江諸州﹐積水新退﹐田多曠業﹐當時在廷計利諸臣﹐獻議募民耕種﹐官自收租﹐謂之官田﹐厥後加以籍沒。蔡京﹑王黼﹑韓冑等﹐又充逾限三分之一之田盡屬之官﹐而官田於是乎浸廣矣。沿及元世﹐相沿不革﹐元末張氏竊據有吳﹐又並元妃嬪親王之產入焉。明祖滅張氏﹐其部下官屬田產﹐徧於蘇﹑松﹐明祖旣怨張氏﹐又籍其田﹐並後所籍富民田﹐悉照租額定賦稅。正統時﹐巡撫周忱奏請減官田額﹐又奏官田乞同民田起科﹐部議格不行。嘉靖中﹐嘉興知府趙瀛﹐請以官田重賦﹐攤於民田而均之﹐趙固以官田﹑民田﹐有同一丘而稅額懸殊﹐故創並則之議﹐不知官田自當減賦﹐民田不可增賦﹐同時蘇﹑松亦仿其議﹐奏請允行﹐自是官田之名盡去﹐而民田槪加以重賦。我朝平定江南﹐以萬曆時額賦爲準﹐時已無復有官﹑民之分﹐但官田𨿽減﹐猶未爲輕﹐民田旣增﹐彌益其重﹐然則江右南昌﹑袁﹑瑞浮糧所以早蒙豁免者﹐由官田名額未除﹐蘇﹑松﹑嘉﹑湖浮糧所以難邀蠲除者﹐以官田名額旣去﹐均於民田之賦﹐竟指定爲正供﹐不復推求往時攤之故。韓世琦﹑慕天顏先後披陳﹐卒格不行。雍正二年﹐特恩除蘇州額徵銀三十萬兩﹐松汀十五萬兩﹔乾隆二年﹐又除蘇州額徵銀二十萬兩﹐民力固可稍舒﹐然舊額太重﹐𨿽屢減仍無益也。

如有爲民請命者﹐誠能縷述其所以然之故﹐知宋不括官田﹐則無此重賦﹐明不攤民田﹐則亦無此重賦﹐爲今之計﹐莫若均賦一法﹔請卽以蘇﹑松鄰壤﹐東接嘉﹑湖﹐西連常﹑鎭﹐相去不出三四百里﹐其間年歲丰歉﹐雨早溢﹐地方物產﹐人工勤惰﹐皆相等也﹐以之較常﹑鎭賦額﹐則每畝浮加幾倍﹐宜查常﹑鎭之額﹐按其最重者﹐定爲蘇﹑松﹑嘉﹑湖之賦﹐則用以指陳入告﹐以普朝廷惠愛東南氓庶之至意﹐則百世蒙其福矣。

◎斛制今之官斛規制﹐口狹底闊﹐起於宋賈似道﹐元至元間﹐中丞崔言其式口狹底闊﹐出入之間﹐盈虧不甚相遠﹐遂行於世﹐至今沿之不攺。蓋斛口小﹐則斛面或淺或滿﹐盈虧固自有限﹐所以杜作姦者﹐其法至善﹐賈𨿽姦相﹐而此一物規制﹐固百世不可易也。

◎赦令謝梅莊曰﹕自匡衡﹑吳漢﹐不願爲赦﹐其後孔明惜赦﹐孟光責赦﹐而文中子乃甚其詞曰「無赦之國﹐其刑必平。」夫赦者﹐先王仁政之一﹐蓋愚民當創懲之後﹐未必無悔悟之心﹐而人主除已往之愆﹐亦與民更始之義﹐但當以數爲戒﹐不必以無爲美也。秦皇兩世﹐不聞有赦﹐唐徳宗之季﹐十年不赦﹐而陸宣公﹑陽道州皆死於貶所﹐此三主者﹐刑何嘗平哉﹗

◎科目近日捐輸之例﹐層見疊出﹐無識者流﹐乃竊竊憂之﹐以爲此風不止﹐必有礙於科目﹐且恐將來廢科目之說﹐或由此而開﹐則斷斷不然。捐輸自捐輸﹐科目自科目﹐不能舉一廢一﹐且恐轉瞬卽有停捐輸之事﹐而終古必無廢科目之虞。客不聞乾隆初有廢科目之疏乎﹖乾隆九年﹐兵部侍郎舒赫徳疏云「科舉而取﹐案格而官﹐已非良法﹐況積獘已深﹐僥幸日眾﹐古人詢事考言﹐其所言者﹐卽其居官所當爲之職事也﹐今之時文﹐徒空言而不適於用﹐此其不足以得人者一﹔墨卷房行﹐輾轉抄襲﹐贗辭詭說﹐蔓衍支離﹐以爲苟可以取科第而止﹐此其不足以得人者二﹔士子各占一經﹐每經擬題﹐多者不過百餘﹐少者僅止數十﹐古人畢生治之而不足﹐今則數月爲之而有餘﹐此其不足以得人者三﹔表﹑判可以預擬而得﹐答策就題敷衍﹐無所發明﹐此其不足以得人者四﹔且人材之盛衰﹐必於心術之邪正﹐今之僥幸求售者﹐獘端百出﹐探本淸源﹐應將考試條款攺移而更張之﹐別思所以遴拔眞才實學之道」云云。奉旨飭議﹐時鄂文端公爲首相﹐力持議駁云「謹按﹐取上之法﹐三代以上出於學﹐漢以後出於郡縣吏﹐魏﹑晉以來出於九品中正﹐隋﹑唐至今出於科舉。科舉之法﹐每代不同﹐而自明至今﹐則皆出於時文。三代尙矣﹐漢法近古而終不能復占﹐自漢以後﹐累代變法不一﹐而及其旣也﹐莫不有獘。九品中正之獘﹐毀譽出於一人之口﹐至於賢愚不辧﹐閥閱相髙﹐劉毅所云『下品無髙門﹐上品無寒士』者是也。科舉之獘﹐詩賦則祗尙浮華而全無實用﹐明經則專事記誦而文義不通﹐唐趙匡舉所謂『習非所用﹐用非所習﹐當官少稱職吏』者是也。時文之獘﹐則今舒赫徳所陳奏是也。聖人不能使立法之無獘﹐在乎因時而補救之。蘇軾有言﹐觀人之道在於知人﹐知人之道在於責實。蓋能責賓﹐則𨿽由今之道﹐而振作鼓舞﹐人才自可奮興﹔若專務循名﹐則𨿽髙言復古﹐而法立獘生﹐於造士終無所益。今舒赫徳所謂時文﹑經義﹐以及表﹑判﹑策﹑論﹐皆爲空言剿襲而無所用者﹐此正不責實之過耳。夫凡宣之於口﹑筆之於書者﹐皆空言也﹐何獨今之時文爲然﹖且夫時文取士﹐自明至今殆四百年﹐人知其獘而守之不變者﹐非不欲變﹐誠以變之而未有良法美意以善其後﹐且就此而責其實﹐則亦未嘗不適於實用﹐而未可一槪訾毀也。蓋時文所論﹐皆孔﹑孟之緒餘﹐精微之奧旨﹐未有不深明書理而得稱爲佳文者﹐今徒見世之腐爛抄襲﹐以爲無用﹐不知明之大家如王鏊﹑唐順之﹑瞿景淳﹑薛應等﹐以及國初諸名人﹐皆寢食經書﹐冥搜幽討﹐殫智畢精﹐殆於聖賢之義理﹐心領神會﹐融洽貫通﹐然後參之經史子集﹐以發其光華﹐範之規矩準繩﹐以密其法律﹐而後乃稱爲文﹐𨿽曰小校﹐而文武幹濟﹑英偉特達之才﹐未嘗不出於其中。至於姦邪之人﹐迂懦之士﹐本於性成﹐𨿽不工文﹐亦不能免﹐未可以爲時藝咎。若今之抄襲腐爛﹐乃是積久生獘﹐不思力挽末流之失﹐而轉咎作法之涼﹐不已過乎﹗卽經義﹑表﹑判﹑策﹑論等﹐苟求其實﹐亦豈易副﹖經文𨿽與《四書》並重﹐而積習相沿﹐慢忽旣久﹐士子不肯專心肄習﹐誠有如舒赫徳所云﹐數月爲之而有餘者。今若著爲令甲﹐非工不錄﹐則服習講求﹐爲益匪淺。表﹑判﹑策﹑論﹐皆加核實﹐則必淹洽乎詞章﹐而後可以爲表﹔通曉乎律令﹐而後可以爲判﹔必有論古之識﹐斷古之才﹐而後可以爲論﹔必通達古今﹐明習時務﹐而後可以爲策。凡此諸科﹐內可以見其本原之學﹐外可以驗其經濟之﹐何一不切於士人之實用﹖何一不可見之於施爲乎﹖必變今之法﹐行古之制﹐則將治宮室﹐養遊士﹐百里之內﹐置官立師﹐獄訟聽於是﹐軍旅謀於是。又將簡不率教者﹐屏之遠方﹐終身不齒﹐毋乃徒爲紛擾而不可行﹗又況人心不古﹐上以實求﹐下以名應。興孝﹐則必有割股﹑廬墓以邀名者矣﹔興廉﹐則必有惡衣菲食﹑獘車羸馬以飾節者矣。相率爲僞﹐其獘尢繁﹐甚至借此虛名﹐以干進取﹐及乎蒞官之後﹐盡反所爲﹐至庸人之不若﹐此尢近日所舉孝廉方正中所可指數﹐又何益乎﹗

若乃無大更攺﹐而仍不過求之語言文字之間﹐則論﹑策今所見行﹐表者賦頌之流﹐卽詩賦亦未嘗盡廢﹐至於口問經義﹐背誦疏文﹐如古所爲帖括者﹐則又僅可以資誦習﹐而於文義多致面墻。其餘若《三傳》科﹑史科﹑明﹝原誤爲名﹞法﹑書學﹑算﹑崇文﹑宏文生等﹐或駁雜蕪﹝原作無﹞紛﹐或偏長曲技﹐尢不足以崇聖學而勵眞才矣。則莫若懲循名之失﹐求責實之效﹐由今之道振作補救之爲得也。我皇上洞見取士源流﹐所降諭旨﹐纖悉畢照﹐司文衡﹑職課士者﹐果能實心仰體力除積習﹐杜絕僥幸﹐將見數年之後﹐士皆束身《詩》《禮》之中﹐潛心體用之學﹐文風日盛﹐眞才日出矣。然此亦特就文學而言耳﹐至於人之賢愚能否﹐有非文字所能決定者﹐故立法取士﹐不過如是﹐而治亂盛衰初不由此﹐無俟更張定制爲也。

舒赫徳所奏﹐應毋庸議。「奏上﹐奉旨依議﹐科目之不廢者﹐鄂文端公之力也。

◎冗員道光十二三年中﹐各直省皆奉敕裁汰冗員。直隸省自通判以下共裁去二十餘員。廣東省裁廉州府同知﹐肇慶府通判﹐髙﹑廉兩府司獄﹐南海﹑番禺兩縣河泊所大使﹐長寧﹑始興兩縣訓導。江南省裁江蘇華亭縣主簿一缺﹐所司水利﹐攺歸縣丞兼管﹔鎭江府照磨一缺﹐所司稽查渡江﹑救生船事﹐攺歸鎭江府知府兼管﹔金壇縣湖溪巡檢無巡防之實﹐江寧府照磨無專管事宜﹐揚州府檢校無專司之事﹐均裁去﹔所有稽查邗溝閘座﹑督夫啟閉事宜﹐攺歸揚州府經歷兼管。陜甘省裁丞ヘ等官五員。江西省裁建昌府水利通判一缺﹐九江府督糧通判一缺﹐又撫州﹑袁州﹑九江三府府磨﹐又武寧縣髙坪司巡檢﹑新淦縣山司巡檢﹑徳興縣白河司巡檢三缺。又雲貴省奏錦屏縣幅員偏小﹐所有知縣﹑典史﹑訓導﹐俱著裁汰﹐地丁錢糧﹐就近攺歸開泰縣管理﹐惟錦屏地方民﹑苗雜處﹐未便乏員﹐著攺設錦屏縣丞一員﹐仍歸開泰縣管轄﹐又裁磐石司巡檢一缺。又南河裁丹徒縣丞﹑儀徵縣閘官﹑如臯縣縣丞﹑興化縣縣丞。又南裁曲靖府同知﹐劍州所屬彌沙井鹽大使﹐並曲靖﹑永昌﹑大理三照司獄﹐順寧府知事。又浙江裁紹興府北塘通判﹐衢州府糧捕通判﹐杭州府屬之城北務﹐錢塘縣屬之西溪務﹐湖州﹑紹興二府司獄﹐寧波府屬象山﹑趙嶴巡檢﹐嚴州府屬建徳縣縣丞。又長蘆裁蘆東﹑滄州運判一缺﹐歸並天津運同﹔膠﹑萊運判一缺﹐歸並濱﹑樂運同﹔興國場大使一缺﹐歸丰財場兼管﹔又登寧場大使一缺﹐信陽場大使一缺﹐並著鄰境壽樂場兼管。又湖南裁嶽州同知一缺﹐永順﹑常徳兩府通判二缺﹐郴州﹑道州州判二缺﹐巡檢七缺﹐訓導六缺。又福建裁縣丞二缺﹐司獄六缺﹐巡檢九缺﹐皆雜見邸報中。所裁已不爲少﹐然此外尙有不實不盡者﹐惟在各督撫大吏隨時察看辦理﹐亦撙節之一端﹐聖經所謂生財大道﹐食之者寡﹐不得謂非當時之急務也。

●卷六◎鄭謙止之獄吾鄕黃石齋先生以疏救鄭曼阝事下獄﹐禍幾不測﹐而鮮有能詳其始末者。惟長洲沈歸愚先生曾論之云「前明鄭謙止曼阝﹐以非辜而被極刑﹐余初未知其詳。

見《雜說》所載﹐謂曼阝母吳性酷劣﹐殺婢者屢﹐鄭因假乩仙語﹐令其父杖之。

及讀曼阝前後對簿獄詞﹐司寇馮英讞語﹐與宮詹黃石齋及曼阝父鄭振先揭﹐而後知《雜說》爲訛傳。殺曼阝者﹐始終溫體仁一人也。曼阝初入翰林時﹐見文震孟指斥魏忠賢疏畱中不發﹐因上書極言畱中之獘﹐始勒歸﹐繼削籍﹐家居十有四年。

思陵詔復官﹐始入都謁首輔溫體十二﹐體仁問﹕「南方淸議若何﹖『曼阝謂﹕』人云國家需才﹐而廟堂未見用才。『體仁謂﹕」非不用才﹐天下無才可用。』曼阝謂﹕「用人則才出﹐不用人則才伏。方今防邊﹑蕩寇最急﹐能如蕭相國之識韓淮陰﹐宗畱守之識嶽武穆﹐何患不能成功﹖『體仁陽謝之﹐意彼鋒如刃﹐必糾彈我﹐動搖我相位﹐陰思有以剪除之。甫一月﹐以惑父披剃﹑迫父杖母糾曼阝﹐得旨下部嚴鞫。夫人必選懦無識﹑禍福縈心﹐而後可惑於二氏之說。曼阝父振先爲儀曹時﹐見中官宰執互相聯結﹐以』中朝第一權姦『劾沈貫一﹐幾蹈不測﹐中心不悔﹐則卓然有守可知矣﹐何所疑惑而披剃爲僧乎﹖曼阝母吳以禮教自律﹐儀曹貶官﹐萬里相隨﹐恬然自樂﹐胡爲有杖妻之事﹖又曼阝以建言被謫﹐曼阝母喜見顏色﹐曰﹕」蘇文忠母云「兒爲範滂﹐吾胡獨不能爲範滂母﹖」吾今始可云有子矣﹗』曼阝何憾於母﹐而迫父杖之﹖宜屢鞫而無罪可入也﹗體仁於是落司寇馮英職﹐移獄於鎭撫司。先是韓不俠從學於曼阝﹐交最厚﹐不俠女二歲﹐與曼阝次子曼阝三歲締婚﹐後不俠夫婦沒﹐女歸爲養媳﹐一載病死﹐時年一十二歲﹐此族黨周知者﹐至是體仁以厚貲屬姦人許曦﹐誣以姦媳致死﹐體仁更糾嚴刑﹐終不得實。體仁時以彈劾者眾﹐帝亦心動﹐放歸﹐然猶必欲殺曼阝﹐屬曦與陸完學編造穢褻歌詞﹐使閹寺上聞﹐上旣聞而怒不可回矣﹐崇禎己卯八月乃磔。死前一月﹐曼阝猶成《尙書講義訂正》《蘇文忠年譜》勗子﹔二十餘﹐則黃石齋先生謂『正直而遭顯戮﹐文士而蒙惡聲﹐古今無甚於此者』﹔越五年甲申﹐明亡。「按曼阝死固冤﹐然禍止及一家﹐而思陵之亡國﹐實由體仁。以體仁陰賊險狠﹐爲孤孑﹐結納宦官﹐窺伺上意﹐冀翻逆案﹐斥逐正人﹐使有體有用之士﹐無一立於君側﹐而後其心始快焉。由是曼阝喪國脈﹐至於魚爛瓦解而不能救﹐則體仁實爲魏藻徳﹑馬士英﹑阮大鋮之先聲﹐而思陵轉以爲忠﹐宜其國之亡也。因論鄭曼阝之獄﹐而推論及之。曼阝將死時﹐語其二子﹐謂世間殺人者﹐莫如才﹐吾身自殺者﹐莫如口。知口之爲禍而卒致禍也﹐此才人气盛而不能自抑也。禰衡以口得罪於曹瞞﹐以才見殺於黃祖﹐何獨不然﹗書此並爲尙口抱才者誡。吾鄕徐時作曰﹕」此論面面俱到﹐然尙有未盡之義﹐《易》言『同聲相應﹐同气相求』﹐觀其人之友﹐而其人可知﹐溫體仁所交者﹐劉志選﹑曹欽程﹑周延儒﹑薛國光之徒也﹔鄭謙止所交者﹐吳中則文文肅震孟﹐漳浦則黃石齋道周﹐上虞則倪文正元璐﹐山陰則劉念臺宗周諸公也。君子小人﹐若冰炭黑白之分矣﹐使謙止果有穢行﹐文肅﹑文正﹑念臺肯爲之哭泣於身後﹐石齋肯爲之辧冤於生前﹐幾至自罹其禍哉﹖「前文未及﹐因漫識之。

◎姚明山之誣古近名士褒貶人物﹐筆之於書﹐彼此傳聞失實﹐使正人被誣﹐不勝枚舉﹐然無關大節猶可也﹐若妄肆譏評﹐則大爲不可。如我朝姜西溟先生﹐有《姚明山學士擬傳辧誣》一篇云「何元朗稱文衡山先生在翰林﹐大爲姚明山﹑楊方城所窘﹐時昌言於眾﹐我翰林不是畫院﹐乃容畫匠處此﹗二人只會中狀元﹐更無餘物﹐而衡山名長在天壤間﹐今世豈有道著姚淶﹑楊維聰者哉﹖自錢虞山稱快此言﹐載之《列朝詩選》﹐而明山之後人未知也。余辛酉年以纂修之命﹐將北上﹐姚氏數人持東泉尙書父子傳志見示﹐復出明山存集刻本﹐中有《送文衡山先生南歸序》一篇﹐又《送衡山先生馬上口占絕句》十首﹐其序大略云﹕」自唐設科第以籠天下士﹐而士失自重之節者﹐幾八百餘年﹐然猶幸而有獨行之士時出其間﹐如唐世之元魯山﹑司空表聖﹑陸魯望﹐宋之孫明復﹑陳后山諸人﹐猶能以學行自立﹐而足以風厲乎天下。今則惟衡山先生足當之﹐而先生之秉道誼﹐立風節﹐明經術﹐工文章﹐尢有髙出於數子之上者。其卻吏民之賻﹐以崇孝也﹔麾寧藩之聘﹐以保忠也﹔絕猗頓之遊﹐以勵廉也﹔謝金﹑張之饋﹐以惇介也﹔不懾於臺鼎之議﹐以遂其剛志也﹔不混於褻之詔﹐以植其堅貞也。天子賢之﹐擢官翰苑﹐官僅三載﹐年方五十餘﹐慨然起南歸之興。吾每謬言晉之不得﹐竟三疏得請以去。榮出於科目之外﹐貴加於爵祿之上﹐羅之所不能取﹐樊籠之所不能收﹐翻然髙翔﹐如鳳皇之過疏圃而飲湍瀨﹐下視啄腐鼠以相嚇者﹐何不侔之甚也﹗『其言曲盡向往之志﹐備極贊揚之詞﹐而於詩末章則曰「豈是先生果忘世﹐悲歌盡在五噫中。』其知衡山也深矣。錢虞山不考﹐漫筆之書﹐近有史官自刻其稿者﹐復著其說﹐於《擬傳》不重誣耶﹖明山可傳﹐不獨議禮一節﹐其居官屢有建白﹐據古證今﹐義正辭核﹐惜其中年凋喪﹐不竟其志﹐而何氏謂今世遂無道及者﹐彼自不識明山﹐於明山固無損也。復按﹐家傳﹑志銘皆云楊文襄引公同修《明倫大典》﹐公恥不肯與﹐同館皆嫉之。而《擬傳》云﹕」淶𨿽以議禮受杖﹐後與修《明倫大典》﹐不終其節。『余在史館﹐疑而請之監修徐公﹐公命請取《大典》檢閱﹐同修者絕無姚名﹐遂命刪此一段﹐然其稿猶傳播人間也。此是姚公大節所系﹐彼旣罹禍於生前﹐復被誣於身後﹐史筆之陷人﹐豈必在張桂羣小下哉﹗「

◎三保太監前明三保太監下西洋﹐至今濱海之區﹐熟在人口﹐不知何以當日能長駕遠馭﹑陸水栗如是。按《明史鄭和傳》載﹕鄭和﹐南人﹐世所謂三保太監者也。成祖疑惠帝亡海外﹐欲蹤迹之﹐且欲耀兵異域﹐示中國富彊。永樂三年﹐命鄭和及其儕王景弘等通使西洋﹐治大舶修四十四丈﹑廣十八丈者六十有二﹐將士卒二萬七千八百餘人。自蘇州劉家河泛海至福建﹐復自福建五虎門揚帆﹐首達占城﹐以次徧歷諸番國﹐宣天子詔﹐賫金帛給賜其君長﹐不服﹐則以武臨之。和經事三朝﹐先後凡七奉使﹐星槎所歷﹐三十餘國。第一次在永樂三年六月﹐命鄭和﹑王景弘等﹐至五年九月還﹐諸國使者﹐隨和朝見﹐獻所俘三佛齊酋長﹐戮之。第二次在永樂六年九月﹐再使往錫蘭山﹐截破其城﹐禽其王﹐九年六月獻俘於朝。赦不誅﹐釋歸國。第三次在永樂十年十一月﹐再使往蘇門答刺。禽其僞王﹐並俘其妻子﹐以十三年七月還。第四次在永樂十四年﹐滿刺加﹑古裏等十九國咸遣使朝貢﹐因命和等往賜其君長﹐十七年七月還。第五次在永樂十九年春﹐和等復往﹐二十年八月還。第六次在永樂二十二年正月﹐舊港﹝卽三佛齊﹞酋長請襲宣慰使職﹐又使和賫敕印賜之。冬還﹐成祖已晏駕。第七次在宣徳五年六月﹐又使和等歷往忽魯謨斯等十七國而還。前後所得珍奇貢物﹐如眞臘國﹝卽今之柬埔寨﹞貢金縷衣﹑象五十九﹐阿丹國貢麒麟﹐蘇祿國貢大珠﹐重七兩有奇﹐忽魯謨斯國貢麒麟﹐又貢獅子﹐麻林國貢麒麟﹑天馬﹑神鹿之類﹐不能悉數﹐而中國之耗費亦不貲矣。

自宣徳以還﹐遠方時有至者﹐而和亦老且死。自和後﹐凡將命海表者﹐莫不盛稱和﹐以誇外番﹐故俗傳三保太監下西洋﹐爲明初盛事云。時通使西番者﹐有司禮少監侯顯。帝聞烏思藏僧尙師哈立麻有道術﹐善幻化﹐欲致一見﹐因通迆西諸番。

乃令顯賫書幣往迓﹐選壯士健馬護行。元年四月﹐奉使陸行數萬里﹐至四年十二月﹐始與其僧偕來。十一年春﹐復奉命賜西番尼八刺﹑地湧塔二國。尼八刺王沙的新葛遣使隨顯入朝。十三年七月﹐帝欲通榜葛剌諸國﹐復命顯率舟師以行﹐其國卽東印度之地﹐去中國絕遠﹐其王賽佛丁遣使貢麒麟及諸方物。榜葛刺之西﹐有國曰治納朴兒﹝「治」《明史》作「沼」﹞者﹐地居五印度中﹐侵榜葛剌。十八年﹐復命顯往宣諭﹐遂罷兵。宣徳二年﹐復使顯賜諸番﹐徧歷烏斯藏﹑必力工瓦﹑靈藏﹑思達藏諸國而還。途遇寇劫﹐督將士力戰﹐多所斬獲﹐還朝錄功升賞者四百六十餘人。顯有才辧﹐彊力敢任﹐五使絕域﹐勞績與鄭和亞。

◎獅紀文達師《如是我聞》云「康熙十四年﹐西洋貢獅﹐館閣前輩﹐多有賦詠﹐相傳不久卽逸去﹐其行如風﹐巳刻絕鎖﹐午刻卽出嘉峪關。此齊東語也﹐康熙間南巡﹐由衛河回鑾﹐尙以船載此獅﹐先外祖母曹太夫人﹐曾於度帆樓窗罅窺之。

其身如黃犬﹐尾如虎而稍長﹐面圓如人﹐不似他獸之狹削。系航頭將軍柱上﹐縛一豕飼之﹐豕在岸猶號叫﹐近船卽噤不出聲﹐獅俯首一嗅﹐已怖死﹐臨解纜時﹐忽一震吼﹐聲如無數銅鉦陡然合擊﹐外祖家廏馬十餘﹐隔垣聞之﹐皆戰栗伏櫪下﹐船去移時﹐尙不敢動。獅初至時﹐吏部侍郎阿公禮稗﹐曾橐筆對寫一圖﹐筆意精妙﹐阿公未署名﹐舊藏博晰齋前輩家﹐後售於余﹐嘗乞一賞鑑家題其邊云『元人獅子眞形圖』﹐以元代曾有獻獅事也。「余至京﹐曾以此事詢吾師﹐師卽出圖﹝原誤作國﹞見示﹐則翁覃溪師題字也。並云外間畫獅者﹐其粉本皆從此出﹐今又五十年矣﹐不知此圖尙在吾師家否也。鄭光祖《一斑錄》云﹕」獅產西域﹐土人覓孩獅豢而馴之﹐自元﹑明至今﹐屢入貢。康熙間貢獅二﹐帶往口外打圍﹐遇兩羆甚大﹐莫之敢攖﹐放獅搏殺之﹐一羆重一千三百斤﹐一羆重三百斤﹐老獅力盡亦斃﹐小獅旋亦逸去。「又云﹕」有小說記前明嘉靖四十四年﹐有會試舉子﹐倩內監引至虫蟻房看獅﹐黃色﹐酷似金毛狗﹐尾端茸毛大如斗﹐夷人名獅蠻者豢之。獅居之阱﹐渾鐵作柱﹐復以鐵索二條系其項﹐左右煉之﹐若欲放出﹐則先將大鐵樁長可六七尺﹐圍徑尺﹐末有二大圈﹐以樁釘入地中﹐止餘二圈在上﹐然後牽獅鐵索﹐出扣於上﹐兩獅蠻左右掣之﹐不令動。內監命戲彩球﹐蠻取兩球大如斗﹐五色綫結成﹐蠻先自戲舞﹐獅伏地注目﹐若欲起而攫者﹐乃擲與﹐獅以兩足捧之﹐玩弄不置。內監令從者取一犬來﹐未至數十武﹐犬卽倉皇驚僕﹐溲便俱下﹐獅亦似有覺者﹐撒去球﹐作嗔視狀﹐大吼一聲﹐艸木屋瓦皆震動﹐蠻稟曰「活生口至矣﹗『恐觸其怒﹐因斃犬﹐擲與﹐獅舒兩足擎之﹐吹气一口﹐犬毛散落﹐如秋風捲葉﹐犬亦軟如敗絮﹐類無骨者。內監曰﹕」凡物見獅﹐骨先自酥﹐故其食亦連骨﹐不若虎之食獸﹐必用舌恬去其毛﹐而食亦存骨﹐此獅之所以能食虎豹而爲百獸王也。』後不數年﹐是獅亦死﹐相傳獅糞卽蘇合香雲。「

◎龍神平生仕宦行役﹐往往觸暑長徵﹐回首猶有餘畏。偶閱《柳南隨筆》﹐中載有龍君贈白雲事﹐神爲之往﹔後復閱《鐵槎山房見聞錄》﹐載有龍君送烏雲事﹐常謂此等良緣﹐往往有之﹐惜吾生無此奇遇耳。因匯錄於此﹐以志景慕之忱云。

《柳南隨筆》稱江西貴溪令某﹐有循聲﹐與龍虎山張眞人往來甚熟。一日眞人畱某飯﹐有一侍者﹐貌甚怪醜﹐鮏气迫人﹐某屢目之。眞人曰「此龍神也﹐因獲罪天曹﹐謫令山中服役﹐今將屆滿﹐特無人爲之聲說耳。君居官淸正﹐爲天曹所重﹐若肯代渠一請﹐必可復登忉利天也。」某曰「余凡夫﹐何能爲力﹖」眞人曰「公但首肯﹐我當代爲章奏﹐公於名下用花押卽得矣。」某漫應之。逾數日﹐再至山中。則前侍者已來叩謝。眞人曰「荷公大力﹐已準還龍宮矣。」復顧侍者曰「先生之恩﹐豈可無物以報﹖」侍者曰「自獲咎破家後﹐龍藏已空無所有﹐無已﹐則當贈白雲一朵耳。」某亦不知白雲爲何語﹐姑頷之。後某以行取入都﹐盛夏北行﹐途中﹐日有白雲一片﹐護蔭其輿﹐毫無暑气﹐至京乃散﹐乃晤卽龍神所贈也﹐此康熙年間事。又《鐵槎山房見聞錄》稱文登叢少保蘭以工部尙書爲三邊總制﹐初通籍時﹐亦曾爲貴溪令﹐嘗於張眞人處遇同鄕李龍神﹐曾求公向眞人緩頰﹐欲回家視母﹐公爲代請﹐眞人曰「此非不可﹐但宜遵海濱而行﹐免傷禾稼耳。」忽霹靂一聲﹐龍神已不見矣。後公每暑日徒行﹐頂上必有烏雲一塊相覆﹐卽龍神之報也﹐此前明嘉靖年間事。

◎睢工神小住袁浦日﹐有一河員來謁﹐意气軒昂﹐語言無忌﹐自言系由衡工投效﹐得官甚速﹐並述彼時有一對句云「捷徑不在終南﹐河水洋洋大有佳處﹔補缺何須吏部﹐睢工衮衮競開便門。」且言親在睢口工次﹐目擊合龍時﹐實有神助顯應﹐眾目共睹﹐但不知此神何名耳。余記得嘉慶初在京﹐日閱邸抄﹐是時和┞初伏法﹐先是拿問入獄時﹐作詩六韻云「夜色明如許﹐嗟予困不伸。百年原是夢﹐卅載枉勞神。室暗難挨暮﹐墻髙不見春。星辰環冷月﹐累紲泣孤臣。對景傷前事﹐懷才誤此身。餘生料無幾﹐辜負九重仁。」賜盡後﹐衣帶間復得一詩云「五十年前幻夢眞﹐今朝撒手撇紅塵。他時睢口安瀾日。記取香煙是後身。」事後刑部奏聞﹐奉禦批云「小有才﹐未聞君子之大道也。」然則睢工之神﹐其卽和┞乎﹖

和┞音與河神同﹐或其名已爲之兆矣。

◎升官圖余有懷潘蕓閣河帥詩云「同舟本前定﹐一笑晤邢房。」閱者多不得其解。

蓋余於嘉慶乙亥年﹐與蕓閣同官京師﹐偶因獻歲﹐共在林少穆齋中賭升官圖﹐余與蕓閣適同入河防一路﹐至道光乙酉﹐蕓閣與余﹐果同從公淮浦﹐絮談及之﹐信是天緣前定﹐前後剛十年也。或問﹐升官圖仿於何時﹖按此圖相傳爲倪鴻宅所作﹐前人謂之選格﹐亦謂之百官鐸﹐所列皆明之官制。其實此戲自唐時卽有之﹐方千里《骰子選格序》云「開成三年春﹐予自海上北行﹐次洞庭之陽﹐有風甚緊﹐系船野浦下三日﹐遇二三子號進士者﹐以穴骼雙雙爲戲﹐更投局上﹐以數多少爲進身職官之差﹐數丰貴而約賤﹐卒局有爲尉掾而止者﹐有貴爲將相者﹐有連得美名而後不振者﹐有始甚微而倏然在上位者﹐大凡得失不系賢不肖﹐但卜其遇不遇耳。」又《文獻通考。經籍門》有《漢宮儀新選》一卷﹐劉敞撰﹐取西漢之官﹐而附以列傳黜陟可戲笑者雜編之﹐以爲博奕之一助。又《武林舊事。市肆記》有選官圖﹐列於《小經紀》內﹐亦卽此戲。余亡友李蘭卿曾手創一圖﹐取《明史》中職官﹐盡入其中﹐分各途各班﹐以定進取﹐極爲精核。余曾慫恿其鏤板以行﹐自分手外宦後﹐此局遂疏﹐今無從復問矣。

◎楊令公嘉慶間﹐余扈蹕灤陽﹐過古北口﹐見有大廟﹐土人呼爲楊令公祠。嗣閱《明一統志》及《密雲縣誌》﹐皆載之﹐《丰潤縣誌》亦有令公村﹐謂宋楊業屯兵拒遼於此﹐有功﹐故名。按楊業生平未嘗至燕﹐古北口又在燕東北二百餘里﹐地屬契丹久矣﹐業安得而至﹖此顧亭林已辧之。《宋史》楊業﹐《遼史》作楊繼業﹐遼人稱爲楊無敵。雍熙三年﹐大兵北徵﹐業副潘美連拔云﹑應﹑寰﹑朔四州﹐師次桑乾河﹐會契丹國母蕭氏與大臣耶律漢寧等陷寰州﹐護軍王亻先令業趨雁門北口﹐業以爲必敗﹐亻先逼之﹐行至狼牙村﹐惡其名﹐不進﹐左右固請﹐乃行﹐伏四起﹐中流矢墮馬被擒﹐不食﹐三日死。業子延昭爲保州防禦使﹐昭在邊城二十餘年﹐契丹憚之﹐呼爲楊六郎。延昭子文廣﹐字仲容﹐爲定州路副都總管﹐皆以驍勇聞﹐此今說部所演﹐不盡誣也。

◎趙普偶爲友人招觀劇﹐余不諳昆曲﹐而主人不喜秦腔﹐坐中客多爲余左袒者﹐適呈戲單﹐余點《訪普》一出﹐蓋昆曲與秦腔並有之﹐曲文初無小異﹐客謂余之善調停也。或問﹐此事果有之否﹖余謂《名臣言行錄》中引《邵氏聞見錄》﹐卽有此事﹐云太祖卽位之初﹐數出微行﹐以偵伺人情﹐或過功臣家﹐不可測。趙普每退朝﹐不敢脫衣冠﹐一日大雪﹐向夜﹐普謂帝不復出矣。久之﹐聞叩門聲﹐普亟出﹐帝立風雪中﹐普惶懼迎拜﹐帝曰「已約晉王矣。」已而太宗至﹐共於普堂中設重ブ﹐地坐熾炭燒肉﹐普妻行酒﹐帝以嫂呼之﹐此與今菊部所演略同﹐惟短秦王一節耳。

◎宋江《水滸傳》之作﹐亦依傍正史﹐而事迹不能相符。《宋史。徽宗本紀》﹕「宣和三年二月﹐淮南盜宋江等犯淮陽軍﹐又犯京東﹑江北﹐入楚﹑海州界﹐命知州張叔夜招降之。」《侯蒙傳》﹕「宋江寇京東﹐蒙上書言宋江以三十六人橫行齊﹑魏﹐官軍數萬﹐無敢抗者﹐其才必過人。今靑溪盜起﹐不若赦江﹐使討方臘以自贖。」《張叔夜傳》﹕「叔夜再知海州。宋江起河朔﹐轉略十郡﹐官軍莫敢攖其鋒。聲言將至﹐叔夜使間者覘所向﹐賊徑趨海濱﹐劫巨舟十餘﹐載鹵獲。

於是募死士﹐得千人﹐設伏近城﹐而出輕兵距海誘之戰﹐先匿壯卒海旁﹐伺兵合﹐舉火焚其舟﹐賊聞之﹐皆無鬥志﹐伏兵乘之﹐擒其副賊﹐江乃降。「按《侯蒙傳》𨿽有使討方臘之語﹐事無可考﹐宋江以二月降﹐方臘以四月擒﹐或借其力。但其時擒臘者﹐據《徽宗本紀》﹐以爲忠州防禦使辛興宗﹐據《童貫傳》﹐以爲宣撫制使童貫﹐據《韓世忠傳》﹐則世忠以偏將窮追至靑溪峒﹐問野婦得徑﹐渡險數里﹐搗其穴﹐辛興宗掠其俘﹐以爲己功﹐皆與宋江無涉也。陸次云《湖Й雜記》謂六和塔下舊有魯智深像﹐又言江滸人掘地得石碣﹐題曰」武松之墓「﹐當時進徵靑溪﹐或用兵於此﹐稗乘所傳﹐不盡誣﹐惟汪韓門以爲杭人附會爲之﹐恐不足信。

◎張居正近日梨園有演《大紅袍》全部者﹐其醜詆江陵張文忠與姦佞同科﹐並形容其子懋修等﹐爲亂臣賊子之不如﹐殊爲過當。張太嶽當前明神宗朝﹐獨持國柄﹐毀譽迄無定評﹐要其振作有爲之功與威福自擅之罪﹐俱不能相掩﹐卽其子懋修等﹐亦並非紈挎下流。考《湖北詩錄》載﹐張懋修字子樞﹐萬曆庚辰廷試第一﹐授修撰﹐遘文忠家難﹐冤憤投井﹐不死﹐絕粒累日﹐又不死﹐手抱遺籍﹐淚漬紙墨間。

天啟辛酉﹐文忠墓忽有白气﹐如雲如煙﹐越明年﹐奉特旨昭雪﹐時子樞年八十矣。

其《渡江津有感》云「秋色滿林臯﹐霜大雁唳髙。野花寒故細﹐濁酒醉偏豪。

白雪知孤調﹐靑山有二毛。從來仲蔚宅﹐匝地起蓬蒿。「弟允修﹐字建初﹐蔭尙寶司丞﹐崇禎甲申正月﹐獻賊掠荊州﹐憂憤不食﹐死。有《絕命詞》云﹕」八十空嗟鬢己皤﹐豈知衰骨碎干戈。純忠事業承先遠﹐捧日肝腸啟後多。今夕敢言能報國﹐他年漫惜未掄科。願將心化錚錚鐵﹐萬死叢中气不磨。「俱可想見其忠義之气。至文忠之曾孫別山先生同敞﹐在桂林死事尢著﹐然則文忠之澤﹐固久而未斬也。按說部中雜載江陵父喪設祭﹐所列果品皆像山形﹐甘蔗山倒。壓死野人觀者於其下﹐旣敗﹐楊禦史劾之曰﹕」五步一井﹐以淸路塵﹔十步一廬﹐以備茶竈。「

又云「迎其母赴京﹐其母畏長江之險﹐地方宮爲聯舟如岸﹐俾乘轅以濟。及敗﹐其母尙存﹐衣裳皆自浣焉。」有名下士批駁之云「江陵在江北﹐具母入都﹐正可陸行至襄陽﹐安有渡江之理﹖」不知江陵本傳明云「居正言母老﹐不能冒炎暑進京﹐帝令中官護太夫人﹐以秋日由水道行。」以所傳「五步一井」﹑「十步一廬」槪之﹐恐是由內河渡江﹝A12M﹞淮陸行入京也。

◎外夷月日余在粵西﹐見粵東有刻本載外夷月日者﹐姑存之﹐以廣異聞云。外夷英咭利﹑咪利堅及大小西洋﹑大小呂宋﹑弗闌哂﹑嗬蘭等國﹐每歲以冬至後十日爲元旦﹐足三百六十五日爲一年。每至四年﹐於二月內閏一日。自奉耶和﹝當穌﹞教之年計起﹐迄今一千八百三十九年﹐卽天朝道光十九年己亥也。今將外夷各月分名色及其日數開列於左﹕正月曰然奴阿釐﹐共三十一日﹔二月曰飛普阿釐﹐共二十八日﹔三月曰嗎治﹐共三十一日﹔四月曰嗾悖釐爾﹐共三十日﹔五月曰咩﹐共三十一日﹔六月曰潤﹐共三十日﹔七月曰如來﹐共三十一日﹔八月曰阿兀士﹐共三十一日﹔九月曰涉點麻﹐共三十日﹔十月曰屋多麻﹐共三十一日﹔十一月曰娜民麻﹐共三十日﹔十二月曰釐森麻﹐共三十一日。此各外夷相傳之月分名色也。其稱我中國各月分﹐亦別有名色﹐如正月曰乏士們﹐二月曰昔鯁們﹐三月曰塌們﹐四月曰氵活們﹐五月曰輝色們﹐六月曰昔士們﹐七月曰森們﹐八月曰噎們﹐九月曰那引們﹐十月曰鼎們﹐十一月曰林們﹐十二月曰都嗾爾們。

◎平淡張太嶽集中﹐甚有見道之語﹐如雲﹕「凡物顏色鮮好﹑滋味厚者﹐其本質皆平淡。丹砂之根色如水晶﹐謂之砂牀﹐煉之則極鮮紅﹔花卉含苞﹐率皆靑白色﹐至盛開﹐乃有彩艷﹔紅花色亦正白﹐洗之乃紅﹔解鹽初出池﹐其色紅白而味淡﹐𨿽少食之﹐不咸﹔茗之初采﹐其芽皆白。此皆物器之最佳者﹐故凡人之才性﹐以平淡爲上。」劉孔才《人物志》云「先求其平淡﹐而後求其聰明﹐至於才智勇敢﹐出羣絕倫﹐皆後來之彩色華艷﹑滋味厚者也。」

◎巧拙張太嶽曰「今吳中制器者﹐競爲古拙﹐其耗費財力﹐類三年而成一楮葉者﹐是以拙爲巧也。今之仕者﹐以上之惡虛文﹐責實效﹐又騖爲拙直任事之狀﹐以爲善宦之資﹐是以忠爲詐也。嗚呼﹗以巧爲巧﹐其敝猶可救也﹐以拙爲巧﹐其敝不可救也﹔以詐爲詐﹐其術猶可窺也﹐以忠爲詐﹐其術不可窺也﹐用人者於此又當進一解矣。」按汪稼門尙書督吾閩時﹐凡遇牧令之披敝衣﹑著舊靴者﹐必加靑眼﹐而不知皆被猾吏所欺也。

◎以意命名《吳志孫休傳》曰「五年春二月戊子﹐立子л爲太子。」注曰「休詔曰﹕『今爲四男作名字﹐太子名л﹐л音如湖水灣澳之灣﹐字﹝B10G﹞﹝原作」酋「﹐據《吳志》注攺﹐下同﹞﹐﹝B10G﹞音如迄今之迄﹔次子名﹛雷大﹜﹐﹛雷大﹜音如兕觥之觥﹐字о﹐о音如玄賢首之賢﹝音元﹞﹔次子名﹤巨﹥﹝原作」櫃「﹐據《吳志》注攺﹐下同﹞﹐﹤巨﹥音如艸莽之莽﹐字р音如舉物之舉﹔次子名寇﹐寇音如褒衣下寬大之褒﹐字﹝B137﹞﹐﹝B137﹞音如有所擁持之擁。此都不與世所用者同﹐故抄舊文會合作之。」不知其何取乎爾也﹗

◎以五行命名今人好以五行命名﹐遞及子孫﹐蓋取相生之義。此事蓋盛於宋時﹐如尹源弟洙﹐源子林﹐林子享﹐洙子構﹔朱子父松﹐孫塾﹑﹑在﹐曾孫鉅﹑鈞﹑鑑﹑鐸﹑銓﹐玄孫氵刑﹑洽﹑氵晉﹑濟﹑浚﹑澄﹔李燾子﹑﹛無土﹜﹑塾﹑岱﹑壁﹑﹐孫鎧﹑錫﹔陳源子櫟﹐孫照﹑勛﹐曾孫﹑圻﹑基﹐玄﹝原無此字﹞孫﹝1234﹞。然《昌黎集》有《王屋縣尉章墓志》﹐其大父名構﹐父名炕﹐弟名增﹐子四人﹕鎬﹑﹑﹑銳﹐則唐人已有之。又唐史崔鉉子沆﹐裴鉤子洙﹐髙釒弋弟鍇﹐釒弋子鍇﹐鍇子湘﹑渙﹐皇甫子松﹐皆同此意也。

◎惡名王漁洋先生《居易錄》云「明宗室諸藩生子﹐例由禮部制名﹐主者索賄﹐不滿意輒制惡字與之﹐如崇禎壬午舉人朱慈愁﹐衡府王孫也﹐字火西﹐詩文有盛名﹐『愁』字蓋取『愁人』二字牽合之。」宋趙彥衛﹝原脫此字﹞《雲麓漫鈔》云「宗籍凡袒免親已上﹐賜名授﹝原作受﹞官﹐或寓不典之言﹐如令誅﹑令鯀等﹐不可槪舉。」乃知此風宋人已有之。頃予在都堂閱揭帖﹐見苗蠻有名阿斬﹑阿亡者﹐尢可駭笑。

◎醜名古人以形體命名﹐如頭﹑眼﹑耳﹑鼻﹑齒﹑牙﹑手﹑足﹑掌﹑指﹑臀﹑腹﹑臍﹑脾之類皆有之﹐而《莊子達生篇》有祝腎﹐《列子湯問篇》有魏黑卵﹐《北夢瑣言》有孫卵齊﹐則不知所取何義。至以畜類命名﹐尢古人所不忌。衛之史狗與蘧伯玉﹑史魚同爲君子﹐衛宣公之臣司馬狗﹐漢書人表列之中中﹐司馬相如初名犬子﹐南齊有小吏亦名犬子。南齊張敬兒傳云「父醜﹐官至節府參軍。始其母夢犬子有角舐之﹐已而有娠﹐生敬兒﹐故初名狗兒。後又生一子﹐因狗兒之名﹐復名豬兒。」《遼史》﹕懿祖之後﹐有小將軍狗兒﹐聖宗第五子﹐南府宰相名狗兒。又有遼將赤狗兒﹐見《金史》。又金世宗子鄭王永蹈﹐名石狗兒﹔又《李英傳》有蘭州西關堡守將王狗兒﹔又有都統紇石烈豬狗。《元史》有石抹狗狗﹐以武功著﹐郭狗狗﹑寧豬狗﹐皆以孝行聞﹐又有中書參知政事狗兒﹐則不知何姓。

而《北夢瑣言》有李盍蛆﹑郝牛屎﹐《遼史皇族表》有遼西郡王驢糞﹐《金史宣宗紀》有四方館使李瘸驢﹐《元史。泰定紀》有太尉醜驢﹐則尢不雅矣。昔歐陽公家小兒有名僧哥者﹐或戲謂公曰「公素不重佛﹐安得此名﹖」公曰「人家小兒﹐要易於長育﹐往往以賤物爲小名﹐如狗羊犬馬之類﹐僧哥之名﹐亦此意耳。」此自是惡謔﹐亦可見古人所不忌﹐然亦何至行之仕宦﹐列之史書﹐如前所云者﹐此則眞不可解也。

◎避諱古人避諱﹐有絕可笑者﹐如唐代諱「虎」﹐以虎爲武足矣﹐乃又攺虎爲獸﹔諱「豫」﹐以豫章爲鐘陵足矣﹐乃又攺薯蕷爲山藥。或避字之外﹐又避其音﹐如宋髙宗諱構﹐乃並勾﹑鉤﹑苟皆避之﹐仁宗諱禎﹐乃並眞﹑貞﹑徵皆避之。至如子孫避祖父之諱﹐如淮南王父諱長﹐《淮南子》凡言長處﹐悉曰修﹐蘇文忠祖諱序﹐凡蘇文中序皆作敍﹐足矣﹔乃範蔚宗以父名泰﹐而不拜太子詹事﹐呂希純以父名公著﹐而辭著作郎﹐甚至劉溫叟以父名樂﹐而終身不聽絲竹﹐不遊嵩﹑岱﹐徐積以父名石﹐而平生不用石器﹐遇石不敢踐。若夫朱溫父名誠﹐以其類戊﹐攺戊巳爲武巳﹐楊行密父名Κ﹐以與夫同音﹐而於禦史大夫﹑光祿大夫﹐直去夫字﹐此尢可笑者也。

◎觸諱宋殷淑儀卒﹐謝超宗作誄﹐奏之﹐帝大嗟賞﹐謂謝莊曰「超宗殊有鳳毛。」

謂靈運有後也﹝靈運子鳳﹐早卒﹐超宗父也﹞。時右衛將軍劉道隆在座﹐出候超宗﹐曰「聞君有異物﹐可見乎﹖」超宗曰「懸罄之室﹐復有異物耶﹖」曰「旦侍宴﹐至尊說君有鳳毛。」超宗以觸諱﹐遽還內﹐道隆謂「檢覓鳳毛」﹐至暗乃去。及超宗候王僧虎﹐因往東齋詣其子慈﹐慈正學書﹐超宗曰「卿書何如虎公﹖」慈曰「慈書比大人﹐如雞比鳳。」超宗狼狽而還。嗚乎﹐如超宗者﹐所謂明於責人而恕於責己者乎﹗

◎九錫或問古有九錫之名﹐不知所自始。按《漢書。武帝紀》﹕「諸侯貢士得人者﹐謂之有功﹐乃加九錫。」張晏注云「九錫﹐經無明文﹐《周禮》以爲九命﹐《春秋說》有之。」臣瓚注云「九錫備物﹐霸者之盛禮。」《後漢書》章懷注謂九錫本於緯書《禮。含文嘉》﹐云「一曰車馬﹐二曰衣服﹐三曰樂器﹐四曰朱戶﹐五曰納陛﹐六曰虎賁﹐七曰斧鉞﹐八曰弓矢﹐九曰鬯」是也。近人宦場中﹐有戲指知縣擢同知﹑知州爲加九錫者﹐時節相孫公寄圃與餘數之﹐則一爲水晶頂珠﹐二爲白鷴補服﹐三爲朝珠﹐四爲紅傘﹐五爲紅心雨帽﹐六爲紅心拜墊﹐七爲馬前踢胸﹐八爲大夫誥軸﹐而偶忘其一﹐眾思索不得﹐或曰尙有宜人誥軸一分﹐可以當之﹐公大笑曰「所謂有婦人焉﹐八錫而已。」

●卷七◎巧對補錄前錄巧對﹐有未詳者﹐玆復補之云﹕王禹字元之﹐濟州人﹐擢進士第﹐事宋太宗﹑眞宗﹐官至知制誥。年七﹑八﹐已能文﹐畢文簡爲郡從事﹐始知之﹐問其家﹐以磨面爲生﹐因令作磨對﹐元之不思以對云「但取心中正﹐無愁眼下遲。」

文簡大奇之﹐畱於子弟中講學。一日﹐太守席上出詩句云「鸚鵡能言難似鳳。」

坐客未有對﹐文簡寫之屏間﹐元之書其下云「蜘蛛𨿽巧不如蠶。」文簡嘆息曰「經綸之才也。」遂加以衣冠﹐呼爲小友﹐至文簡入相﹐元之已掌書命矣。此事見《邵氏聞見錄》及朱子《名臣言行記》。

吾鄕宋時陳北山先生﹐子к﹐年十一﹐器度英偉。朱晦翁過訪北山﹐к侍側﹐晦翁令屬對﹐曰「一行朔雁避風雨而南來。」к應聲云「萬古陽烏破煙雲而東出。」晦翁大奇之﹐謂此子气象不凡﹐異日名位不可量也﹐後爲龍圖閣學士。

《韻語陽秋》云「東坡先生歸宜興﹐道遇孫仲益﹐方髫齔﹐問習何藝﹐答曰﹕」方學對句。『先生曰「衡門稚子器。』仲益應曰﹕」翰苑仙人錦繡腸。『先生撫之曰「眞也。』」

《錫金識小錄》云「郡丞吳及郡判董至無錫﹐飲紅白酒而醉﹐吳出對云﹕『紅白相兼﹐醉後不知南北。』董對﹕」靑黃不接﹐貧來賣了東西。『「又云﹕」有宴客食鱉﹐鱉有卵子﹐或口占云「雌鱉腹中龍眼蛋。』適王礎臣至﹐指席間應聲曰﹕」雄鷄頭上荔支冠。『座客服其工敏。「又云﹕」王召幼稱神童﹐學使者召至學宮﹐指鵲巢命對﹐云「烏尾鵲巢中﹐展翅學鶴未能。』王信口應曰﹕『錦鱗魚海內﹐揚化龍立就。』使者驚喜。」又云「施伯雨幼敏慧﹐其父遁思攜之賞月黃埠墩﹐宿焉。晨起入山﹐時重霧未霽﹐偶遇父友﹐試以對﹐云﹕『山徑曉行﹐嵐气似煙﹐煙似霧。』應曰﹕」江樓夜坐﹐月光如水﹐水如天。『「

又云「相傳華學士鴻山幼時﹐夢中常有人誦『芭蕉斜卷一封書』之句﹐後出使朝鮮﹐其國王出對云﹕」皂莢倒垂千錠墨。『學士略不思索﹐卽口應云「芭蕉斜卷一封書。』座皆驚異﹐敬禮逾等﹐及歸﹐贈賚倍於尋常。」

黃右原爲言《齊東野語》中《對偶》一門﹐尙有可采者。如雲﹕「《羲經》六子﹐《艮巽坎兌震離》﹔《周禮》一書﹐《天》《地》《春》《秋》《冬》《夏》。」「龜從筮從卿士從庶民從﹐人相我相眾生相壽者相。」「善待問如撞鐘﹐小應小﹐大應大﹔措天下若置器﹐安則安﹐危則危。」「《左氏》《公羊》《谷梁》《春秋》三傳﹐《卦爻》《系辭》《彖》《象》﹑大《易》一經。」「五形之屬三千﹐小過大過﹔一門之聚百指﹐家人同人。」

「知我《春秋》﹐罪我《春秋》﹐誰譽誰毀﹔待以國士﹐報以國士﹐爲己爲人。」

「迅雷風烈﹐烈風雷雨﹔絕地天通﹐通天地人。」「紀信韓信﹐假帝假王﹔仲尼牟尼﹐大聖大覺。」「蟬以翼鳴﹐不啻若自其口出﹔龍將角聽﹐謂其不足於耳歟。」

「司馬相如藺相如果相如否﹐長孫無忌費無忌能無忌乎。」「人有七情﹐喜怒哀樂愛惡欲﹔經存六藝﹐《詩》《書》《禮》《樂》《易》《春秋》。」

「九州旣別﹐冀兗靑徐揚荊豫雍梁﹔一道相傳﹐堯舜禹湯文武周孔孟。」「《正月》《六月》《七月》《十月之交》﹔《北風》《晨風》《凱風》﹐『終風且а』。」「張良借箸前籌﹐恨不食食其之肉﹔陳平刻木爲女﹐果能冒冒頓之圍。」「夫子天尊大士﹐頭上不同﹔宮妃宦者官人﹐腰間各別。」「調羹止渴﹐梅全文武之才﹔學舞貪眠﹐柳盡悲歡之態。」「方丈四方方四丈﹐南北東西﹔試場三試試三場﹐經賦論策。」「觀音大士﹐妙音梵音海潮音﹔諸相如來﹐人相我相眾生相。」「龍飛策士﹐狀元龍﹐省元龍﹝度宗龍飛榜﹐陳文龍爲廷魁﹐胡躍龍爲省元﹞﹔虎帳得人﹐殿帥虎﹐步帥虎﹝時範文虎爲殿帥﹐孫虎臣爲步帥﹞。」

按以上數聯﹐俱可爲談助﹐而「鄒孟子﹑吳孟子﹑寺人孟子﹐一男一女﹐一不男不女﹔周宣王﹑齊宣王﹑司馬宣王﹐一君一臣﹐一不君不臣。」尢爲妙合自然﹐只千古而無偶矣﹗

右原又言《石成金聯瑜》中載有數聯﹐𨿽非巧對﹐而天成格言﹐似可附錄。

如﹕「施恩望報﹐勢且成仇﹔爲善求知﹐獘將得謗。」「每想病時﹐塵心漸減﹔常防死日﹐善念自生。」「天最分明﹐只是性慢﹔人能算計﹐其如命何。」「浮躁一分﹐到處便招尢悔﹔因循二字﹐從來誤盡英雄。」「一生在君父恩中﹐問何報稱﹔凡事看兒孫分上﹐勸且從容。」「話𨿽來到口邊﹐三思更好﹔事縱放得心下﹐再愼何妨。」「悟恩是仇種﹐情是怨根﹐則往日之愛河得渡﹔知無學爲貧﹐無骨爲賤﹐則當前之地步頗髙。」「戒色有神方﹐惟聾耳﹑瞎眼﹑死心三味﹔養生無別法﹐只寡言﹑少食﹑息怒數般。」「處苦況而尙能甘﹐才是眞修之士﹔當樂境而不知享﹐畢竟薄福之人。」「苦辯爭彊﹐贏得也輸气力﹔窮奢極欲﹐算來何益精神。」

《堂節錄》云「客有戲以『梅香春意動』屬對者﹐謂此語意雙關﹐久無人對﹐予對以『桃葉晚情濃』﹐客喜其工穩。又有以長聯請對者﹕」八斗才人﹐要中解元會元狀元﹐連中三元﹐點翰林﹐壓十八學士。『予對曰「萬年天子﹐必尊爵一齒一徳一﹐達尊歸一﹐宣丹詔﹐曉億萬生民。』又有以藥名屬對者﹐曰﹕『白頭翁牽牛過常山﹐遇滑石跌斷牛膝。』予對曰﹕」黃女炙艸堆熟地﹐失防風燒成艸烏。『又有以字屬對者﹐曰「十口爲田四口方﹐申出上由下甲。』予對曰﹕」二人成天一人大﹐未來益夫添丁。『又有以古對屬對者﹐曰「一歲二春雙八月﹐人間兩度春秋。』舊已有人對過﹐但不工細﹐因爲更正上句云﹕六旬花甲再周天﹐世上重逢甲子。『又有屬對者﹐曰﹕二木成林﹐二火成炎﹐二土成圭﹐木生火﹐火生土﹐生生不息。』予對曰﹕」三瓜爲﹝B15T﹞﹐三水爲渺﹐三石爲磊﹐瓜滴水﹐水滴石﹐滴滴歸源。『又一屬對者﹐曰「二人合口成吞﹐口藏天下﹔又女變心成怒﹐心恨奴孤。』又一對曰﹕」天設奇方﹐曰雪曰霰曰霜﹐合來共成三白散。『對曰「地生良藥﹐名芩名連名柏﹐煎去都成大黃湯。』以上數對﹐𨿽未爲精巧﹐然於初學作對者﹐亦可開擴其心思焉。」按「梅香春意動」﹐羅茗香舊有對云「杜老壯心衰。」亦別調也。舊聞謝椒石言﹐鎭海陸生志道﹐少工屬對﹐不假思索﹐嘗九歲應童子試﹐邑侯令其屬對﹐曰「鎭海縣童生九歲。」

應聲曰「大淸國天子萬年。」侯奇之﹐攜入水閣面試﹐飲以茶﹐曰「入閣飲茶﹐連步可登麒麟閣。」復應聲曰「臨池染翰﹐何年得到鳳凰池。」年十二﹐補博士弟子員﹐卒年僅十有五。或謂此兒早慧﹐宜不永年﹐然余聞史望之前輩亦九歲應縣試﹐邑侯試之對﹐云「閒看門中月。」史應聲云「思耕心上田。」

後史位登正卿﹐壽逾八秩﹐何以早慧者又能永年乎﹖然「思耕心上田」五字﹐極有理致﹐可稱名對﹐且已爲福壽之徵矣。

餘同年果益亭將軍由四品宗室入翰林﹐自言「四品宗室中﹐有胸中甚不了了而口才頗佳者﹐或嘲之曰﹕」胸中烏黑嘴明白。『余爲代對曰「腰際鵝黃頂暗藍。』」以鵝黃對烏黑﹐暗藍對明白﹐皆極靈活﹐眾爲解頤。近年有因英夷之擾捐輸得花翎者﹐或嘲以楹聯云「頭上有情票彡翠羽﹐胸中無策退紅毛。」

語含譏諷﹐亦巧不可階也。

江南李義賢﹐字芝庭﹐熟於唐人詩集﹐嘗著《秀谷集》﹐集唐詩﹐气體自然﹐無異己出。如以張軫山「曉月初下」對蔣吉天「寒雪未消」﹔《寒食送別》﹐以王勃「野煙含夕渚」對王維「疏雨過春城」﹔《宿東巖寺與僧夜話》﹐以沈期「流澗含輕雨」對姚合「穿山踏亂雲」﹔《客中逢楊已軍》﹐以孫逖「今日逢新夏」對錢起「前程未夕陽」﹔《江邊閒眺》﹐以徐牧「慚無下釣處」對孟浩然「徒有羨魚情」﹔《宿瓜步》﹐以徐「淺水孤舟泊」對李商隱「殘燈獨客愁」﹔《途中》﹐以溫庭筠「門靜人歸晚」對趙嘏「枝閒鳥下空」﹔《元旦》﹐以譚用之「甕邊難負千鐘綠」對盧同「鏡裏堪驚兩鬢霜」﹔《詠柳》﹐以劉禹錫「一聲玉笛向空盡」對姚合「萬架金絲著地嬌」﹔《江口夜泊》﹐以冷然「巖邊樹動猿下澗」對羅鄴「溪上月沈人罷春」﹔《悼古詩》﹐以李商隱「蕭何只解追韓信」

對李忄登「賈誼何須弔屈平」﹔《遊吳氏林亭》﹐以許渾「山翠萬重當檻出」對杜光庭「煙嵐一帶隔簾浮」﹔《登江樓》﹐以羅隱「瓦尙攜京口酒」對薛據「布衣恐惹洛陽塵」﹐皆工穩絕倫。

吾師紀文達公嘗言﹐世間書籍中語﹐無不可成偶者﹐客舉「惟女子與小人爲難養也」。公應曰「有寡婦見鰥夫而欲嫁之。」又舉「孟子致爲臣而歸」。公應曰「伯夷非其君不仕。」皆信口拈出﹐不假思索﹐自是別才。

記得陳芝楣中丞﹐知余有《巧對錄》之輯﹐亦雜錄所集成語寄示﹐惜寄到在後﹐書已刻成﹐而中丞亦倏騎箕去矣。玆亟爲補錄如左﹕如「虛室生白﹐飛閣流丹。」﹝《壓子》語及王子安序﹞「千尋玉海﹐丈六金身。」﹝《梁書》佛經﹞

「酒香畱客住﹐詩成倩鳥吟。」﹝東坡﹑香山﹞「酒气和芳杜﹐詩篇占白。」

﹝集香山句﹞「淸泉瀉萬仞﹐落日銜千峯。」﹝同上﹞「秋艸獨尋人去後﹐水雲初起雁來初。」﹝劉長卿﹑崔塗﹞「閒拈蕉葉畱題詠﹐醉折花枝當酒籌。」﹝集香山句﹞「蒼藤翠壁初無路﹐野艸閒花各自春。」﹝集東坡句﹞「淸露晨流﹐新桐初引﹔太華夜碧﹐大河前橫。」﹝《世說》《詩品》﹞「小窗多明﹐俯拾卽是。」﹝《易林》《詩品》﹞「眾山倒影﹐乘空欲飛。」﹝《水經注》﹞「砥徳礪材﹐道徽髙扇。」﹝《易林》﹑唐文﹞「刂詩緝頌﹐思緯淹通。」﹝《文心雕龍》《世說》﹞「抱朴守貞﹐蓄爲玉寶﹔論仁議福﹐完若金城。」﹝《易林》《韓詩外傳》﹞「惟道集虛﹐人之水鏡」﹝《莊子》《世說》﹞「知足不辱﹐家有芝蘭。」﹝《老子》《易林》﹞「著手成春﹐暗與道合。」﹝《詩品》《世說》﹞「用心若鏡﹐淸恐人知。」﹝《莊子》《晉書》﹞「玉壺買春﹐酒爲歡伯」﹝《詩品》《易林》﹞「瑯函吐祕﹐詩雜仙心。」﹝唐文﹑《文心雕龍》﹞「春桃生花﹐黃鳥來葉﹔明月作晝﹐白雲帶山。」﹝《易林》《水經注》﹞「裁云制霞﹐一花千葉。」﹝《文心雕龍》《易林》﹞「纓巒帶阜﹐十步九尋。」﹝《水經注》《易林》﹞又輯《詩》篇名爲對者﹐如「《大明》《小必》。」「《思文》《常武》。」「《有必》《無羊》。」「《遵大路》《信南山》。」「《揚之水》《殷其雷》。」「《皇皇者華》《漸漸之石》。」

張南山維屏《詩人徵信錄》云「彭文勤公經進稿﹐其中多屬對工整﹑典重渾成者﹐偶錄數則於後﹐亦可爲初學開拓心胸之助。如《恭進禮器圖式表》云﹕『天下有三重﹐議禮制度考文﹔聖人等百王﹐夏造殷因周監。』《駕幸天津》云﹕『王者之治﹐三十年而後仁﹔天子所都﹐五百里曰甸服。』又云﹕」瀦流成池﹐有澱蓋七十二﹔阻濼爲界﹐其址自宋遼金。『《禦制節序詩跋》云「春七日﹐秋七日﹐七見來復之心﹔五重午﹐九重陽﹐重葉剛中之徳。』《萬壽經壇表文》云﹕」天子所至曰幸﹐以徳爲車﹐以樂爲禦﹐以人情爲田﹔大徳之致永年﹐如日之升﹐如月之恆﹐如南山之壽。『《萬福集成贊跋》云「兕觥田﹐豳龠之三曰無疆﹔鳳吉人﹐《捲阿》之四曰純嘏。』《禦制詩跋》云﹕」是謂太平之世﹐曰雨而雨﹐曰暢而暢﹔則知小人之依﹐先憂而憂﹐後樂而樂。『又云「有象之春夏秋冬﹐孰主張是﹐孰綱維是﹐孰居推行是﹔無形之陰晴雨雪﹐我潤澤之﹐我滲漉之﹐我泛布之。』《恩賜知過論謝折》云﹕」心惕若以干乾﹐聖原無過﹔言達之而﹐民可使知。『《恩賜鹿肉謝折》云「承筐肄《宵雅》之三﹐食蘋空愧﹔受祿頌《天保》之九﹝疑當爲六﹐《詩》《小雅》《天保》凡六章﹐稱六章之詩﹞﹐戩谷罄宜。』《恩賜雞雛待飼圖墨刻謝折》云﹕」在治忽﹐觀古人之象﹐繪作有虞﹔先稼穡﹐知小民之依﹐圖成《無逸》。『《恩賜臺灣墨刻謝折》云「十二時不翼而飛﹐天之所助者順﹔千萬里如指諸掌﹐聖不可知謂神。』《請編輯萬壽盛典折》云﹕」奉三無私﹐聖人之作也﹐如覆載照﹔致四必得﹐昊天其子之﹐以保佑申。請誦六章之詩﹐川至日升月恆山阜岡陵松柏之茂﹔廑惇九功之敍﹐利用厚生正徳水火金木土谷惟。『《恩撫江西偏災謝折》云「君上補造物﹐無不接之靑黃﹔父母篤恩勤﹐有必周之黔赤。』《恩免錢糧謝折》云﹕『國家丰亨豫大﹐再籌三十年之通﹔民戶朝饔夕餮﹐或鮮萬千斯之積。富非藏國﹐利本因民。矧當太倉之陳陳相因﹐何如髙廩之多多益善。』《禦制詩文十全集進表》云﹕」不得已而用﹐師往有功﹔無所爲而爲﹐我戰則克。『《恩賜居內城謝折》云「播晨綸於西苑﹐得爲氓而仁許受廛﹔曝冬日於南榮﹐將攺歲而恩謀入室。容身環堵﹐憶ㄣ江國之牛宮﹔待漏觚稜﹐不隔禁城之魚鑰。』《恩賜紫禁城騎馬謝折》云﹕」齒非加長﹐實維逾格之施﹔步本不工﹐彌切殊常之感。『「

雲臺師云「乾隆五十六年﹐余以大考第一﹐升少詹事﹐例應觴客﹐因邀同衙﹑坊﹑局諸君﹐在一枝軒看菊﹐坐中文遠臯庶子舉一句云﹕」墻上竹枝書个个。『請諸公對之﹐余應聲云「盒中棗子叱來來。』宮庶初不以爲工﹐遲日檢《漢書》﹐知爲東方朔故實﹐乃極口稱之。」

嘉慶年間大考﹐翰林有已開坊﹐因名在三等﹐攺部郎者五人﹐惟白小山熔得免﹐內有彭寶臣浚﹐乃乙丑殿撰﹐亦攺部﹐王楷堂比部爲作一對云「三等狀元﹐苦矣老彭辭柱下﹔五人郎署﹐危哉小白射鉤邊。」

《隨園詩話》云「詩中用經書成語﹐有對仗極妙者﹐前輩廬王巖云﹕」腹不負公公負腹﹐頭旣責余余責頭。『近人吳文溥云「我自注經經注我﹐人非磨墨墨磨人。』姚念慈云﹕」野無靑艸霜飛後﹐菊有黃花雁到初。『汪韓門云﹕』白鳧去後成衰老﹐黃雀飛來謝少年。『胡稚威云「春水綠波芳艸色﹐雜花生樹亂鶯飛。』朱鹿田得子﹐云﹕」我求壯艾三年藥﹐汝似王瓜五月生。『皆用經書﹑樂府成語也。余亦戲集樂府云「背畫天圖﹐子星歷歷﹔東升日影﹐雞黃團團。』」

前輯《巧對》﹐所錄繆蓮仙﹑湯春生四書對語﹐皆渾成可喜﹐今復閱其《文章遊戲二編》﹐尙多可采者﹐亟登之如左。二言云「子路﹐申棖。」「狼戾﹐虎賁。」「疾視﹐徐行。」「王豹﹐子羔。」「徙義﹐近仁。」「效死﹐捨生。」

「有李﹐以桑。」「孽子﹐嬖人。」「惡莠﹐揠苗。」「放踵﹐及肩。」「摩頂﹐服膺。」「蹙﹐脇肩。」「紅紫﹐玄黃。」三言云「樂其樂﹐憂亦憂。」

「行以告﹐坐而言。」「私妻子﹐危士臣。」「無慍色﹐不疾言。」「爲營窟﹐反﹛ぱ木﹜。」「仁者靜﹐頑夫廉。」「勿欺也﹐何畏焉。」「有喜色﹐尢怨言。」

「彊哉矯﹐恭而安。」「武王烈﹐太甲賢。」「何以異﹐是則同。」「疏逾戚﹐弱役彊。」「無他技﹐有餘師。」「要於路﹐遇諸塗。」「和無寡﹐徳不孤。」

「文勝質﹐實若虛。」「而彊酒﹐如探湯。」「蒲蘆也﹐膾炙哉。」「無齒決﹐不目逃。」「衣夫錦﹐書緒紳。」四言云「施於四體﹐執其兩端。」「原泉混混﹐維石巖巖。」「子曰忠矣﹐《書》云孝乎。」「其天爵﹐教以人倫。」

「言語必信﹐禮貌未衰。」「隱幾而臥﹐逾墻相從。」「忽然在後﹐毋以從前。」

「自衛反魯﹐由鄒之任。」「十目所視﹐四體不勤。」「睨而不視﹐過之必趨。」

「無見小利﹐則亂大謀。」「屨之相似﹐毛猶有倫。」「磨而不燐﹐鉆之彌堅。」

「父召無諾﹐嫂溺不援。」「好是懿徳﹐攻乎異端。」「內無怨女﹐下不尢人。」

「再斯可矣﹐一以貫之。」「樂只君子﹐哿矣富人。」「兵刃旣接﹐弓矢斯張。」

「以小易大﹐辭尊居卑。」「堯帥諸侯﹐舜爲天子。」「則何益矣﹐在所損乎。」

「夔夔齊栗﹐胥讒。」「若保赤子﹐如見大賓。」「友於兄弟﹐樂爾妻孥。」「以吾一日﹐加我數年。」「無目者也﹐惟耳亦然。」「各於其黨﹐不相爲謀。」「處士橫議﹐隱居放言。」「失諸正鵠﹐見手著龜。」「捨館未定﹐居處不安。」五言云「得其心有道﹐反諸身不誠。」「君爲來見也﹐吾其與聞之。」

「非助我者也﹐而由人乎哉。」「然後知長短﹐不能成方員。」「而後嫁者也﹐則將摟之乎。」「孳孳爲善者﹐鬱鬱乎文哉。」「而皆去其籍﹐則不如無書。」

「人病不求耳﹐女安則爲之。」「而從心所欲﹐然後耳有聞。」「無以賤害貴﹐將使卑逾尊。」「我不憾焉者﹐吾何慊乎哉。」「不願乎其外﹐又顧而之他。」

「士誠小人也﹐子絕長者乎。」「罪不容於死﹐愛之欲其生。」「其故家遺俗﹐𨿽孝子慈孫。」「上士倍中士﹐小賢役大賢。」「使已僕僕爾﹐其心休休然。」

「魯人爲長府﹐曾子居武城。」「非求益者也﹐其寡過矣乎。」六言云「必以告新令尹﹐此之謂大丈夫。」「則吾未之有得﹐於人何所不容。」「小人窮斯濫矣﹐君子病無能焉。」「吾斯未之能信﹐人皆有所不爲。」「何爲其號泣也﹐庶幾無疾病與。」「是聞也非達也﹐𨿽得之必失之。」「今願竊有請也﹐吾未嘗無誨焉。」「所以別野人也﹐豈爲厲農夫哉。」七言云「求水火無弗與者﹐於禽獸又何難焉。」「是皆穿窬之類也﹐則與禽獸奚擇哉。」八言云「民有饑色﹐野有餓莩﹔內無怨女﹐外無曠夫。」「故曰爾爲爾我爲我﹐信如君不君臣不臣。」

「非其道也﹐非其義也﹔在所損乎﹐在所益乎。」「爲君辟土地充府庫﹐抑王興甲兵危士臣。」九言云「王順長息則事我者也﹐管仲晏子猶不足爲與。」十言云「安而後能慮﹐慮而後能得﹔國之本在家﹐家之本在身。」

前閱湯春生《文章遊戲》中有杭州地名集對﹐以其地其名皆非所習﹐姑置弗錄。年來將卜居杭州﹐已賃得三橋址一宅﹐相宅時﹐周曆城廂﹐聞見頗熟﹐將來往復衢巷﹐亦不能不習其名﹐因擇其尢雅馴者﹐錄之如左。二言云「官巷﹐衙灣。」「泥壩﹐土橋。」「湖墅﹐山墩。」「倉巷﹐棚橋。」「古蕩﹐新橋。」

「馬弄﹐車橋。」三言云「五老巷﹐三元坊。」「黑亭子﹐紅廟兒。」「芭蕉弄﹐葫蘆兜。」「紅門局﹐白井亭。」「艸鞋嶺﹐篛帽灘。」「珠冠弄﹐玉帶橋。」

「硯瓦弄﹐棋盤山。」「石屋洞﹐艸橋門。」「金錢巷﹐元寶街。」「楚妃巷﹐越王山。」「獅子巷﹐貓兒橋。」「大倉後﹐小學前。」「助聖廟﹐興賢坊。」

「八仙石﹐三聖橋。」「十八澗﹐六一泉。」「佛慧寺﹐仙靈橋。」「渾水埠﹐淸河坊。」「鑿石巷﹐打鐵關。」「裏塘巷﹐後市街。」「六克巷﹐千勝橋。」

「六和塔﹐四宜亭。」「祖廟巷﹐宗宮橋。」「金門檻﹐石牌樓。」「朱霞弄﹐靑雲街。」「祥符寺﹐淳佑橋。」「桐枝巷﹐松毛場。」「羊角埂﹐狗毛灘。」

「塔兒巷﹐灞子橋。」「小娘弄﹐髙士坊。」「十字路﹐八卦田。」「髙銀巷﹐文錦坊。」「黃泥嶺﹐烏石峯。」「梅靑院﹐柳翠橋。」「倉基上﹐餉部前。」

「蕭山弄﹐余杭塘。」「百福巷﹐萬安橋。」「豬圈壩﹐雞籠山。」「威乙巷﹐拱辰橋。」「新塘上﹐舊府前。」「火徳廟﹐水香庵。」「八盤嶺﹐九曜山。」

「同安裏﹐太平橋。」「海會寺﹐江漲橋。」「老東嶽﹐賽西湖。」「城頭巷﹐湖心亭。」「棲霞嶺﹐登云橋。」「豬婆弄﹐鱉子門。」「林司後﹐薛衙前。」

「扇子巷﹐靴兒河。」「豬頭巷﹐鴨卵兜。」「虎跑寺﹐龍吟庵。」「延齡埠﹐流福溝。」「木屐弄﹐苕帚灣。」「夕照寺﹐初陽臺。」「三橋址﹐百井坊。」

「保叔塔﹐渡子橋。」「蝙蝠洞﹐螺螄門。」「燕子弄﹐雀兒營。」「白馬廟﹐靑龍街。」「髙麗寺﹐滿州營。」「孩兒巷﹐丈人峯。」四言云「張禦史巷﹐王狀元園。」「範郎中巷﹐李博士橋。」「胡打笤巷﹐嵇接骨橋。」「城南古社﹐梅東髙橋。」「神霄雷院﹐天漢洲橋。」六言云「二聖庵三聖廟﹐十字路五字橋。」「大方井小方井﹐南髙峯北髙峯。」「老龍井小龍井﹐新馬頭舊馬頭。」

「義井巷義門巷﹐孝子坊孝女坊。」「多子街多福弄﹐旌徳觀旌功坊。」「嚴官巷蔡官巷﹐成衙營莫衙營。」

羅茗香雲「向在京師﹐翁二銘學士以別字對難之出句云﹕」孫行﹝杏﹞者挑行﹝形﹞李上太行﹝杭﹞山。『余對云「服不﹝猛﹞氏穿不﹝本入聲。﹞借走華不﹝敷﹞注。』又出句云﹕」午夢未醒春睡足。『﹝未字虛實兼用﹞余對云﹕』朝妝莫整宿酲慵。『﹝莫字亦虛實兼用﹞又有男女人名互對者﹐如徐夫人對石公子﹐馮婦對王男之類。又有古今人名相對者﹐如公孫丑對王伯申﹐白乙丙對朱子庚之類。又有經書對﹐如』人涉否﹐人涉否﹔彼畱子嗟﹐彼畱子嗟『﹑』相鼠有皮﹐羊無血『﹑』藹藹王多吉人﹐渺渺予末小子『之類。又有數目巧搭者﹐如』唐四傑王楊盧駱﹐宋五子周程張朱『﹑』五行金木水火土﹐七音齒齶舌喉唇『﹑』三代夏商周﹐九賦上中下『﹑』四聲平上去入﹐八字年月日時『﹑』八音金石絲竹匏土革木﹐九宮休生傷杜景死驚開『之類﹐皆未經前人道過者。「

茗香讀書養親﹐其母年逾九十尙康彊﹐茗香有集句聯懸於廳事云「九十日有秩﹐八千歲爲春。」

茗香又云「揚州有缺口門﹑灣頭鎭﹐舊傳一對云﹕」缺口何嘗缺﹐灣頭自有灣。『頗自然。又』無錫錫山山無錫『之句久無屬對﹐朱蘭坡先生以』平湖湖水水平湖『對之。又有以節气作對者﹐句云「霜降如小雪﹐春分不大寒。』亦佳。又有一絕對云﹕」一掌擎天﹐五指三長二短。『久無人能對者﹐後爲徐靑藤所屬云「六和插地﹐七層四面八方。』」

羅茗香雲「今歲儀徵太傅重宴鹿鳴﹐同時有四佳話。大興兪恆潤爲太傅門下士﹐師生同科重宴﹐佳話也。浙江嘉慶戊午解元張廷濟亦太傅門下士﹐今科其子慶榮又領解﹐父子解元﹐佳話也。兩丙午一戊午﹐同屬午科﹐佳話也。而張﹑兪皆同出太傅門下﹐故余偶成一對句云﹕」丙象著文明﹐衣缽相傳﹐同賡鹿野﹔午科多勝事﹐箕裘領解﹐接武蟾宮。『亦紀實之言爾。「

茗香嘗自述其所撰地名對﹐如道士γ﹑和尙原﹐苦水鋪﹑甘泉山﹐蔥嶺﹑蒜山﹐黃河﹑靑海之類。又有木果木﹝地名﹞﹑花椒花﹝蔬名﹞﹐陰口﹝《左傳》地名﹞﹑陽膚﹝《四書》人名﹞﹐《夏小正》﹝書名﹞﹑魏大中﹝人名﹞之類。

又有書名對﹐如《春秋》對《申子》《春秋傳》對《山海經》《四元玉鑑》對《百子金丹》之類。

江南某年五月童試﹐題系「夫人自稱曰小童」﹐有某生初入泮﹔是秋鄕試﹐題系「君子不以言舉人」﹐某生遂連捷。有客戲撰聯語贈之云「端午之前﹐猶是夫人自稱曰﹔重陽而後﹐居然君子不以言。」出語歇後爲小童﹐對語歇後爲舉人﹐可謂巧湊。

俚俗對語有甚可解頤者﹐近在安丰場署與楊竹圃親家酒次劇談﹐竹圃云「有一田叟攜其子耕作者﹐值雨至﹐將釋耒而歸﹐命其子屬對﹐曰﹕」迷蒙雨至﹐難耕南畝之田。『適有一客徘徊田畔﹐遙對云「泥濘途遙﹐誰作東家之主。』叟因邀其至家避雨﹐語家人曰﹕」客已至矣﹐庭前整備茶湯。『客對云「賓旣來兮﹐廚下安排酒席。』叟曰﹕」不嫌茆屋小﹐略坐片時。『客對云「且喜華堂寬﹐何妨數日。』旣設席﹐飲至夜深﹐叟曰﹕」譙樓上﹐冬冬冬﹐鏗鏗鏗﹐三更三點﹐正合三杯通大道。『客曰「艸堂前﹐汝汝汝﹐我我我﹐一人一盞﹐但願一醉解千愁。』叟請客就寢﹐曰﹕」匡牀已設﹐今宵且可安身。『客曰「主意甚殷﹐明日定畱早膳。』次日客先起﹐叟出﹐見其磨刀﹐詰之曰﹕」借問嘉客﹐何故操刃而磨﹖『客曰「無故擾東﹐定當殺身以報。』叟驚曰﹕」倘死吾家﹐未免一場官府事。『客曰「欲全我命﹐必須十兩燒埋錢。』叟入內﹐移時捧銀進曰﹕」首飾湊成十兩。『客秤之曰「戥頭尙短八錢。』因揖別﹐叟送之門﹐曰﹕」千里送君終一別。『客曰「八錢約我必重來。』叟笑曰﹕」惡客惡客﹐快去快去﹗『客謝曰「好東好東﹐再來再來﹗』」按此客實惡﹐而此叟大佳﹐殊快人意。竹圃曰「『一醉解千愁』﹐我熟聞之﹐『三杯通大道』﹐究竟語作何解﹖」余曰「此李靑蓮句也﹐當問之古人。」相與一笑而罷。

◎雜謎續聞《歸田瑣記》中有近人雜謎數十條﹐所見所聞亦尙未盡﹐玆小住邗上﹐與嚴問樵﹑羅茗香劇談﹐復有所得﹐因雜次之﹐以爲酒邊茶次一解頤云爾。

古無謎字﹐自《鮑照集》始有井字謎﹐古人但謂之隱語﹐蓋莫古於《左氏傳》「麥曲」之語﹑「庚癸」之呼﹐降而爲《新序》之「狐白羊皮」﹐《世說》之「黃絹幼婦」﹐後又衍爲離合體﹐《石林詩話》載孔北海四言一章﹐﹝已見《瑣記》。﹞又《楊升庵集》云﹕後漢魏伯陽《參同契後序》云「鄶會鄙夫﹐幽谷朽生﹔委時去害﹐依托邱山﹔修遊寥廓﹐與鬼爲鄰﹔百世一下﹐遨遊人間﹔湯遭厄際﹐水旱隔屏」﹐隱「會稽魏伯陽」五字﹐皆謎語之權輿也。

《漢書。藝文志》有《隱書》十八篇﹐《新序》﹕「齊宣王發《隱書》而讀之。」皆卽今之謎語。《文心雕龍》云「謎者﹐回互其詞﹐使昏迷也。魏文﹑陳思約而密之﹐髙貴鄕公又博舉品物。」據此﹐知三國時已有輯之成書者。《七修類稿》云「隱語轉而爲謎。」至蘇﹑黃而極盛﹐有編集四冊曰《文戲》﹔金章宗曾爲刊本以行﹐曰《百斛珠》﹔元至正間﹐朱士凱編者曰《揆敍萬類》﹔前明賀從善編者曰《千文虎》﹐今皆不傳。

《越絕書》不知何人所作﹐楊升庵據其書《後序》云「以去爲姓﹐得衣乃成﹐厥名有米﹐覆之心庚」﹐謂漢人袁康所作。又《越絕篇外傳》云「文字屬定﹐自於邦賢﹐以口爲姓﹐承之以天﹐楚相屈原﹐與之同名。」乃隱「吳平」二字也。

黃佐曰「吳平因袁康所錄而成書也。」

古樂府「稿砧今何在」﹐言夫也﹕「山上復有山」﹐言出也﹕「何當大刀頭」﹐言還也﹕「破鏡飛上天」﹐言月半也。然稿砧之義﹐究不得其的解。

《靑箱雜記》云「徐鉉父延休﹐博物多聞﹐嘗事徐溫﹐爲義興縣令﹐縣署後有後漢太尉許馘廟碑文﹐卽許劭撰﹐碑陰有八字『談馬礪畢王田數七』﹐人莫能曉﹐延休解之曰﹕」談馬卽言午﹐許字也﹔礪畢卽石卑﹐碑字也﹔王田乃千里﹐重字也﹔數七是六一﹐立字也。『「

《三國誌》注﹕「曹操初作相國府門﹐自往觀之﹐題一活字﹐人皆不曉﹐楊修曰﹕」門中活﹐乃闊字也﹐相國嫌其太大耳。『「

宋陶谷使於南唐﹐書十二字於驛舍云「西川犬百姓眼馬包兒禦廚飯。」人皆不解﹐宋齊邱曰「乃『獨眠孤館』耳。」

洪﹛艸巽﹜《谷漫錄》載儉字謎云「一人立﹐三人坐﹐兩人小﹐兩人大﹐其中更有一二口﹐教我如何過﹖」或云此謎是王介甫所作。《平江記事》云「元達魯花赤八剌脫國公﹐倜儻爽邁﹐談吐生風﹐一日燕集﹐隨口行一令云﹕『一字有四个口字﹐一个十字﹐一字有四个十字﹐一个口字﹐不解者罰一巨觥。』坐中皆不能曉﹐叩之﹐乃『圖畢』二字。」

王介甫柄國時﹐有人題相國寺壁云「終歲荒蕪湖浦焦﹐貧女戴笠落柘條。

阿農去家京洛遙﹐驚心寇盜來攻剽。「東坡先生解之云﹕」終歲﹐十二月也﹐十二月爲靑字﹔荒蕪﹐田有艸也﹐艸田爲苗字﹔湖浦焦﹐水去也﹐水去爲法字﹔女戴笠爲安字﹔柘落木剩石字﹔阿儂是吳言﹐吳言爲誤字﹕去家京洛爲國﹔寇盜爲賊民﹐蓋言『靑苗法安石誤國賊民』也。「

《廬陵官下記》云「曹著機辧﹐有客試之﹐因作蛙謎云﹕」一物坐也坐﹐臥也臥﹐立也坐﹐行也坐。『著應聲曰「一物坐也臥﹐立也臥﹐行也臥﹐臥也臥。』客不能解﹐著曰﹕」我謎吞得汝謎。『客爲之大慚。「

陳亞自爲亞字謎云「若教有口便啞﹐且自無心爲惡﹔中間全沒肚腸﹐外面任生稜角。」按蔡忠惠嘗嘲陳亞云「陳亞有心終是惡。」亞答云「蔡襄無口便成衰。」亦巧謔也。

嘉定孫愷似致彌以詩名於世﹐常熟馮定遠班題其集云「蠶吐五采﹐雙雙玉童﹐樹覆寶蓋﹐淸談梵宮。」亦仿「黃絹幼婦」之意﹐謂「絕好宋詩」也。

有作《四書》謎者﹐「井田三萬六千里」﹐猜﹝「則是方四十里」﹞﹐「﹛人一﹜」猜﹝「有臧倉者阻君﹐君是以不果來也」﹞。「憑君傳語報平安」﹐猜﹝「言不必信」﹞﹐「《五木經》」﹐猜﹝「博學之」﹞﹐又「走馬燈」﹐猜﹝「明則動」﹞﹐「二九一十八﹐不是十八﹐三八二十四﹐不是二十四﹐四七二十八﹐不是二十八﹐五六方三﹐不是三十」﹐猜﹝「其實皆什一也」﹞。又「緣何懼內」﹐猜《詩經》一句﹝「伊威在室」﹞。

有人以「子丑寅卯辰巳午未申酉亥」十一字猜歲字﹐謂止少一戌也﹔又一人曰「我亦照此式猜一字。」叩之﹐曰蜀字﹐謂獨少犬也﹐皆有思致。

近日吳中多尙《西廂》謎﹐如「一鞭殘照裏」﹐猜﹝「馬兒向西」﹞。「連元」二字﹐猜﹝「又是一个文章魁首」﹞﹐皆妙。而「周公植璧秉乃告太王﹑王季﹑文王」﹐猜﹝「說哥哥病久」﹞﹐尢爲出人意表。

羅茗香述揚州有一俗謎云「一片丹心後代傳。」猜人事一﹝拉纖﹞。蓋丹字讀作當﹐代字讀作帶﹐傳字讀作船也。

●卷八◎方藥余稟賦素弱﹐晚年似轉健﹐勝於前﹐蓋常服百歲藥酒之力。惟時有目赤牙宣之患﹐因思昔人言治目如治民﹐治齒如治兵﹐常仿其意行之而不能﹐竟付之不治也。故每糸番舊籍所載及客談治眼治齒方﹐輒試行之﹐亦頗有效﹐因雜錄之如左﹐並旁及所聞雜方藥。藥取易求﹑方皆簡易者﹐附入《叢談》之後﹐亦利濟同人之公心也。適閱《舊唐書。孟詵傳》﹐云「保身養性者﹐常須善言莫離口﹐善藥莫離手。」竊取其意云爾。

◎目疾虛實《醫學心悟》云「目有五輪﹐合乎五臟﹐眼眶屬脾﹐爲肉輪﹔紅絲屬心﹐爲血輪﹔白色屬肺﹐爲气輪﹔靑色屬肝﹐爲風輪﹔瞳人屬腎﹐爲水輪。」是知目者﹐五臟精華之所系也﹐目疾須辧明虛實爲要義。凡暴赤腫痛﹐畏日羞明﹐名曰外障﹐實證也。久痛昏花﹐細小沈陷﹐名曰內障﹐虛證也。實者由於風熱﹐虛者由於血少﹐實則散風瀉火﹐虛則滋水養陰。然散風之後﹐必繼以養血﹐經曰「目得血而能視也。」養陰之中﹐更加以補气﹐經曰「气旺則能生血也。」數語盡其理矣。

◎天然水凡目疾初起﹐用潔淨開水﹐以潔淨茶杯盛之﹐用潔淨玄色絹布乘熱淋洗﹐後水混濁﹐換水再洗﹐及洗至水淸無垢方止﹐如此數次卽愈﹐水內並不用藥﹐故曰天然水也。

◎皮硝桑葉湯余偶患目腫﹐童石塘郡丞濂見之﹐曰「何不用藥水洗之﹖」余曰「我每日早起﹐必用洗面盆中熱水潑眼至一二百下﹐又常用桑葉煎湯洗之﹐仍有此患何也﹖」石塘曰「桑葉水須加皮硝﹐一同濃煎洗之﹐方有效。」如法果愈。因憶余向來洗眼方中﹐獨少皮硝一味﹐適閱《良方集錄》中﹐乃知皮硝﹝六錢﹐揀淨﹞﹑桑白皮﹝二兩﹐洗淨﹐生者更佳﹞二味本系洗眼仙方﹐法用二藥入新沙罐中﹐河水煎透﹐傾出澄淸﹐溫涼洗之﹐少頃又洗﹐每月止洗一日﹐須自早至晚洗十餘次。

洗期以正月初五﹐二月初二﹐三月初三﹐四月初九﹐五月初五﹐六月初四﹐七月初三﹐八月初十﹐九月十二﹐十月十二﹐十一月初四﹐十二月初四﹐每淸晨起﹐齋戒焚香﹐向東洗之。一年﹐患輕者已可見效﹐老年患重者﹐三十六个月定能復明如初﹐此系光明吉日﹐不可錯誤。按此方曾經翁覃溪師面授﹐日期相同﹐云系得之異人所傳﹐洗之已四十年。時吾師已年逾八十﹐自雲中年嘗仿文待詔故事﹐每歲元旦﹐用瓜子仁書坡公「金殿當頭紫閣重」絕句一首﹐六旬後﹐又以胡麻十粒黏於紅紙上﹐每粒作「天下太平」四字﹐至戊寅歲元旦﹐書至第七粒﹐目倦不能成書﹐始嘆曰「吾其衰矣﹗」果於是年正月二十七日歸道山云。

◎冰黃散童石塘曰「古方中有冰黃散﹐以治牙痛最靈。用牙硝三錢﹐硼砂三錢﹐明雄黃二錢﹐冰片一分五釐﹐麝香五釐﹐合共爲末﹐每用少許擦牙﹐有神效。」

◎揩牙方《雲煙過眼錄》中有一方云「生地黃﹑細辛﹑白芷﹑皂角各一兩﹐去黑皮並子﹐入藏瓶﹐用黃泥封固﹐以炭火五﹑六个煆﹐令炭盡﹐入白僵蠶一分﹐甘艸二錢﹐合爲細末﹐早晚用揩齒牙﹐方令堅固﹐並治衄血動搖等患。」按擦牙雜方極多﹐惟擇其經試有驗者錄之。如川椒﹑細辛各一兩﹐艸烏﹑蓽撥各五分﹐共研末﹐以擦欲落之牙﹐可使復固。又有用枯礬﹑松香﹑靑鹽各等分研末者﹐亦有效﹐然均不如支筠庵觀察方廉所傳一方﹐云「生大黃一兩﹐杜仲五錢﹐熟石膏八錢﹐靑鹽一兩﹐合研爲末。」值余牙痛頗劇﹐用此方頓瘥﹐則眞擦牙之第一善方也。

按世傳牙痛方﹐尙有用細辛﹑芫花﹑川椒﹑小麥各五錢煎湯漱口者﹐亦效﹐但不可咽下。或用好燒酒漱口﹐亦可。或用桂圓一个﹐開入食鹽﹐令滿﹐燒透存性﹐擦之。或用番瓜蒂焙研擦之﹐亦效。

◎固齒仙方《玉壺淸話》載﹕「蓮花峯有斷碑﹐讀之乃治齒烏須藥歌一首﹐修制以用﹐其效響應。歌曰﹕」豬牙皂角及生薑﹐西國升麻蜀地黃。木律旱蓮槐角子﹐細辛槐葉要相當。靑鹽等分同燒毀﹐研末將來使最良。揩齒牢牙須鬢黑﹐誰知世上有仙方﹗『「

◎物入肺管《一斑錄》云「常昭城中有巨姓子﹐甫七八歲﹐於四月食鮮蠶豆﹐以最大一粒弄於口﹐不料气吸而入於肺管﹐卽時委頓發喘﹐醫皆束手﹐自薄暮至夜半﹐竟死﹐其家只此一子﹐母悲悼不已﹐未久亦亡。惜其時未有諭其理者﹗但捉兒兩足使倒懸﹐則所入之豆﹐一咳卽出﹐本非藥可治﹐何用延醫﹖三十年前﹐珍門廟有小兒食海螄﹐誤吸其殼入肺管﹐又七八年前﹐有家僕之子十歲﹐亦吸海螄殼入肺管﹐並延至月餘日而死﹐皆不知治法而貽誤也。」又云「小兒以豆誤塞鼻管﹐而不能出﹐但將此兒兩耳與口掩緊﹐不使通气﹐乃以筆管吹其無豆鼻孔﹐則豆必自出﹐去之甚易矣。」

◎小兒脫肛不收用不落水豬腰破一缺﹐如荷包﹐中入升麻﹐濕紙厚包煨熟﹐後去升麻﹐令兒喫腰子﹑俟藥性到後﹐以溫水洗肛自收。

◎產婦胎衣不下鮮荷葉銼碎濃煎服﹐卽下。又一方﹐用日用酒瓶口一吹﹐卽下。

◎接骨仙方五加皮四兩﹐雄鷄一隻﹝黑者更妙﹞﹐去毛﹐連皮﹑骨﹑血合五加皮搗爛敷患處﹐用布包裹﹐一周時揭去﹐不可太過時﹐內自完好。再用五加皮五兩﹐用酒濃煎﹐盡量飲﹐醉﹐熟睡爲妙。

◎祛邪靈藥於蓮亭《聞見錄》云「有客言﹐人被邪蠱惑者﹐但用鱉甲和倉術燒之﹐其邪自退﹐試之屢驗。」

◎蛇咬蜂螫鮮梧桐葉嚼塗之﹐效。又方﹐用牛糞敷之﹐亦效。

◎疝气昨少穆中丞自關中來信﹐稱疝气復作﹐記得余《歸田瑣記》中載一方﹐未知已經試否﹖頃聞友人述有二方﹐亦甚簡便﹐一以大甕﹐燒紅炭塹其下﹐炭上放白胡椒數粒﹐使患者解衣坐甕上薰之﹐神效﹔一取鮮橙子一枚﹐略搗綻﹐以濃酒煮之﹐熟後去橙飲酒﹐亦神效﹐已作信與中丞矣。

◎鼻血降香﹑三七﹑槐花米各二錢﹐小生地五錢﹐煎服立止。

◎魚骨鯁威靈仙﹑桔梗各五錢﹐黃酒煎﹐衝黃糖﹐服立下。

◎服核桃核桃補下焦之火﹐亦能扶上焦之脾﹐但服之各有其法。舊聞曾賓谷先生每晨起必啖核桃一枚﹐配以髙梁燒酒一小杯﹐灑須分作百口呷盡﹐核桃亦須分作百口嚼盡﹐蓋取其細咀緩嚼﹐以漸收滋潤之功﹐然性急之人往往不能耐此。余在廣西﹐有人教以服核桃法﹐自冬至日起﹐每夜嚼核桃一枚﹐數至第七夜止﹔又於次夜如前嚼﹐亦數至第七夜止﹐如是周流﹐直至立春日止。余服此已五閱年所﹐頗能益气健脾﹐有同余服此者﹐其效正同。聞此方初傳自西域﹐今中土亦漸多試服者﹐不甚費錢﹐又不甚費力﹐是可取也。

◎服海參余撫粵西時﹐桂林守興靜山體气極壯實而手不舉杯﹐自言二十許時﹐因縱酒得病幾殆﹐有人教以每日空心淡喫海參兩條而愈﹐已三十餘年戒酒矣。或有效之者﹐以淡食艱於下咽﹐稍加鹽酒﹐便不甚效。有一幕客年八十餘﹐爲餘言海參之功﹐不可思議﹐自述家本貧儉﹐無力購買海參﹐惟遇親友招食﹐有海參﹐必喫之淨盡﹐每節他品以抵之﹐已四五十年不攺此度﹐親友知其如是﹐每招食亦必設海參﹐且有頻頻饋送者﹐以此至老不服他藥﹐亦不生他病云。

◎神仙酒神仙酒乃國初江南趙尙書傳自康親王者﹐當日王統大軍徵西藏﹐有道士詣軍中獻仙方﹐造酒以飲三軍﹐可驅除瘴癘﹐且多服能延年。方開燒酒十斤﹐醋一斤半﹐黑糖一斤半﹐河水二斤﹐川烏一枚﹐艸烏一枚﹐用麵包裹煨熱切片﹐淡竹葉三錢﹐菊花三錢﹐用小袋裝藥﹐將糖水調酒入壇﹐擇無雞犬處治理﹐其火候以炷香爲刻。王初見此方﹐了無異處﹐以道士爲妄﹐扶出﹐道士遂不見﹐王始驚異﹐依方制造﹐果有效。當時王與趙尙書契好﹐趙素患瘋疾﹐得此方飲之﹐宿疾頓除﹐夫婦俱年臻九十餘﹐此方遂徧傳於人﹐以療瘋疾﹐無不應者。

◎居易錄分甘餘話各方偶讀王漁洋先生《居易錄》及《分甘餘話》所載各方﹐喜其博雅而可以濟人﹐因摘錄其簡便者數條如左。

《居易錄》云「京師煤炭皆有毒﹐惟室中貯水盆盎中﹐毒卽解。又或削蘆菔一片著火中﹐卽煙不能毒人﹐如無蘆菔之時﹐預榦爲末﹐用之亦佳。」

又云「《續夷堅志》稱﹐阿魏散治骨蒸﹑傳屍勞﹑寒熱﹑羸弱﹑喘嗽。方用阿魏三錢﹐研靑蒿一握﹐切向東桃枝一握﹐細銼細艸﹐如病人中大童便二升半﹐先以童便隔夜浸藥﹐明早煎一大升﹐空心溫服之﹐服時分爲三次﹐次服調檳榔末三錢﹐如人行十里許時再服。丈夫病用婦人煎﹐婦人病用丈夫煎﹐合藥時﹐忌孝子﹑孕婦﹑病人及腥穢之物﹐勿令雞犬見﹐服藥後﹐忌油膩﹑濕面﹑諸冷硬食物﹐服一二劑後卽吐出虫或泄瀉﹐更不須服余藥﹐若未吐﹐卽當盡眼之。或吐或利﹐出虫皆如人發馬尾之狀﹐卽瘥。」「服阿魏散後﹐或虛羸魂魄不安﹐以茯苓湯補之。白茯苓﹑茯神各一錢﹐人參三錢﹐遠志去心三錢﹐麥門冬去心四錢﹐犀角五錢﹐銼爲末﹐生漧地黃四錢﹐大棗七枚﹐水二大升﹐煎作八分﹐分三服溫下﹐如人行五里許時更一再服﹐謹避風寒﹐若未安﹐更作一劑連服之。」

又云「治發背﹑腦疽﹐一切惡瘡﹐初起時﹐采獨科蒼耳一根﹐連葉帶子細銼﹐不見鐵器﹐但用砂鍋熬水﹐二大碗熬至一碗。如瘡在上﹐飯後徐徐服﹐吐出﹐吐定再服﹐以盡爲度﹔如瘡在下﹐空心服﹐瘡自破出膿﹐以膏藥傅之。」

又云「治一切惡瘡﹐用瓜蔞一枚﹐去皮﹐用瓤及子﹐生薑四兩﹐甘艸二兩﹝橫紋者佳﹞﹐無灰酒一碗﹐煎及半濃服之。煎時不見銅鐵﹐患在上﹐食後服﹐在下﹐空心服。」

又云「宋英宗禦書固齒及血衄方﹕生地黃﹑細辛﹑白花﹑皂角各一兩﹐去黑皮並子﹐入瓶﹐黃泥封固﹐用炭火五斤煆至炭盡﹐入白僵蠶一分﹐甘艸二錢﹐並爲末﹐早晚用。」

又云「《蘆浦筆記》載治喘方﹐用麻黃三兩﹐不去根節﹐湯洗過﹐訶子二兩﹐去核用肉﹐二味爲粗末﹐每眼三大匙﹐水二盞﹐煎減一半﹐入臘茶一錢﹐再煎作八分﹐熱服﹐無不驗者。」又云「一方用新羅﹝卽今髙麗﹞人參一兩﹐爲末﹐雞子淸和爲丸﹐如桐子大﹐陰漧﹐每服百粒﹐溫臘茶淸下立止。」

又云「治男婦气血虧損及喘嗽﹑寒熱重癥﹐用人參一分﹐眞三七二分﹐共爲末﹐無灰熱酒調服﹐日服三次﹐有奇效。」

又云「淸暇錄載陳剛翁云﹐痘瘡不可多服升麻湯﹐只須以四君子湯加黃芪一味爲穩。又括蒼陳坡分教三山日﹐其孫方三歲﹐發熱﹐七日痘出而倒﹔靨色黑﹐唇口冰冷﹐一士人教以用狗蠅七枚﹝蠅冬月則藏狗耳中﹞﹐擂細﹐和醇酒少許調服﹐移時紅潤如常。又其次女痘後毒上攻﹐遂成內障﹐一老醫用蛇蛻一具﹐淨洗焙燥﹐天花粉﹝卽瓜蔞根﹞﹐等分細末之﹐入羊肝內﹐麻皮縛定﹐用米泔煮熟﹐切食之﹐旬日而愈。」

又云「用未熟靑黃色大柿一枚﹐好酒煎至九沸﹐去酒﹐取柿食之﹐治失血癥﹐奇效。」

又云「四川提督總兵官吳英說﹐昔得祕方﹐治撲打跌傷極效﹐𨿽重傷瀕死﹐但一絲未絕﹐灌下立蘇。往在福建爲副將時﹐軍中有二弁相鬥﹐皆重傷﹐其一則死矣﹐吳馳往視之﹐惟心頭气尙微暖﹐亟命以藥灌入﹐覺胸間喀喀有聲﹐不移時﹐張目索食﹐翼日遂能起行﹐自後屢著神效。云其方以十一月采野菊花﹐連枝陰漧﹐用時﹐每野菊花一兩﹐加童便及無灰酒各一碗﹐同煎熱服而已。」「又一方﹐求退胎毛小雞一隻﹐和骨生搗如泥﹐作餅入五加皮傅傷處﹐接骨如神。」

又云「治咽食﹑倒食癥﹐用眞柿霜拌稻米蒸飯﹐食八日﹐不飲滴水﹐效。」

「又一方﹐用虎肚燒灰﹐存性﹐好酒調服﹐效。」

又云「治傷寒癥用糯米粽無棗者﹐和滑石末砸成錠﹐曝漧﹐燒炭浸酒﹐復去炭熱飲之﹐病在七日內者﹐卽汗﹐七日外者﹐次日亦汗。」

又云「陳說巖總憲說﹐蔚州魏敏果公象樞初無子﹐或教以每日空心服建蓮子數十粒﹐遂生子﹐李總憲奉倩有子十一人﹐云亦服此方有驗。」

又云「空中木通連白蔥須各三寸半﹐半酒半水煎服之﹐治疝气如神。」

又云「用生何首烏五錢﹐靑皮三錢﹐陳皮三錢﹐酒一碗﹐河水二碗﹐煎至一碗﹐溫服﹐治瘧癥﹐不久近卽愈。」

又云「周益公《二老堂雜識》一條﹕治頭風而吐瀉﹐用枳殼﹑白術煎湯下靑州白丸子﹐甚效。」

又云「牛膝﹐車前子三錢﹐共五錢﹐同銼爲粗末﹐將來白水煎﹐此乩筆也﹐空心服之。治病溺不下。」按犀角﹑玳瑁二物磨水服之﹐亦效﹐又見《分甘餘話》。

《分甘餘話》云「治腋气﹐熱蒸餅一枚﹐擘作兩片﹐糝蜜陀僧一錢許﹐急挾之腋下﹐少睡片刻﹐俟冷棄之。」

又云「治暴血﹐以蛛网爲丸﹐米湯送下﹐立止。」

又云「立秋日未出時﹐采楸葉熬膏﹐傅瘡瘍立愈。」

又云「皮硝入雞腹中煮食﹐消痞。」﹝以上方見《說苦》﹞

又云「治喉閉急癥﹐用鴨嘴﹑膽礬﹐研極細﹐以釅醋調灌﹐吐出膠痰卽愈。」

又云「熊膽少許﹐用淨水略潤開﹐盡去筋膜塵土﹐入冰腦一﹑二片﹐如淚癢﹐則加生薑粉些少﹐以銀箸點眼﹐能去瘴翳及赤眼﹐最效。」﹝以上方見《癸辛雜識》﹞

又云「《楓窗小牘》載東坡一帖﹐云足疾用威靈仙﹑牛膝二味﹐爲細末蜜丸﹐空心服。此方有奇驗﹐凡腫病﹑拘攣皆可愈﹐久服有走及奔馬之效。二物當等分﹐酒及熟水皆可下﹐獨忌茶耳﹝威靈仙難得眞者﹐必味極苦而色紫黑﹐如胡黃連之狀﹐且脆而不軔﹐折之有細塵起﹐向明視之﹐斷處有黑白暈﹐俗謂之鴝鵒眼﹞。

又云「新安羅某治痔方﹐用稀熬燒酒七斤﹐南荊芥穗四兩﹐槐豆五錢﹐搗爛煎沸﹐五次空心任意服﹐甚效。」

◎無顏錄兩方周櫟園《書影》云「唐開元錢燒之﹐有水銀出﹐可治小兒急驚﹐甚驗﹐見《無顏錄》。」

《無顏錄》又云「宋會之﹐杭州人﹐元時名醫也。鮮於樞記其治水蠱法﹕以干絲瓜一枚﹐去皮剪碎﹐入巴豆十四粒同炒﹐以巴豆黃爲度﹐去巴豆﹐用絲瓜炒陳倉米﹐如絲瓜之多少﹐以米黃爲度﹐去絲瓜﹐研爲末﹐和淸水爲丸﹐如桐子大﹐每服百丸﹐愈。其言曰﹕巴豆﹐逐水者也﹐絲瓜﹐象人脈絡也﹐去而不用﹐借其气以引之也﹔米﹐投胃气者也。」

◎解砒毒方紀文達師《筆記》云「歙人蔣紫垣流寓獻縣程家莊﹐以醫爲業﹐有解砒毒方﹐用之十全﹐然必邀取重貲﹐不滿所欲﹐則坐視其死﹐不救。一日暴卒﹐見夢於居停主人曰﹕」吾以耽利之故﹐誤人九命矣﹐死者訴於冥司﹐判我九世服砒死﹐令將赴轉輪。賂鬼卒﹐得來見君﹐以此方奉授﹐君能持以活一人﹐則我少受一世業報也。『言訖泣涕而去﹐曰「吾悔晚矣﹗』其方以防風一兩﹐研爲末﹐水調服之而已﹐無他祕藥也。又聞諸沈丈丰功曰﹕」冷水調石靑﹐解砒毒如神。『沈丈平生從不妄語者﹐此方當亦有驗。「

◎延壽丹前明華亭董文敏公有久服之延壽丹方﹐公年至耄耋﹐精神不衰﹐皆此丹之力。

傳之我朝﹐服者亦不乏其人﹐俱能臻老壽享康彊﹐須髮復元﹐腰腳增健﹐眞卻病延年之仙方也。聞康熙間有人珍公所手錄此方﹐字帶行艸﹐是晚年所書云。藥品開後﹕大何首烏﹐取赤﹑白兩種﹐先用黑豆汁浸一宿﹐切片曬漧﹐又用黑豆汁浸一宿﹐次早﹐用柳木甑﹑桑柴火﹐蒸三炷香﹐如是九次﹐不可增減﹐曬漧聽用。合後羣藥共若干兩﹐此味亦用若干兩。

兔絲子﹐先用淸水淘洗五六次﹐取沈者曬漧﹐逐粒揀去雜子﹐用無灰酒浸七日﹐入甑蒸七炷香﹐曬漧﹐如是者九次﹐爲末一斤聽用。

薟艸﹐五六月間采﹐用長流水洗淨曬漧﹐以蜂蜜同無灰酒拌勻﹐隔一宿﹐蒸三炷香﹐如是者九次﹐曬漧﹐爲末一斤聽用。

桑葉﹐四月采人家所種嫩葉﹐以長流水洗淨曬漧﹐照制薟法九制﹐爲末八兩聽用。

女貞實﹐用冬至日摘園林中腰子樣黑色者﹐用裝布袋﹐剝去粗皮﹐酒浸一宿﹐蒸三炷香﹐曬漧﹐爲末八兩聽用。

忍冬花﹐一名金銀花﹐四五月間摘取﹐陰漧﹐照制薟法九制﹐曬漧﹐爲末四兩聽用。

川杜仲﹐用厚者﹐去粗皮﹐以靑鹽同薑汁拌炒﹐斷絲八兩聽用。

雄牛膝﹐用懷慶府產者﹐去根蘆淨肉屈而不斷﹑粗而肥大者﹐爲雄灑拌﹐曬漧八兩聽用。

以上杜仲﹑牛膝﹐且莫爲末﹐待何首烏蒸過六次後﹐不用黑豆汁拌﹐單用杜仲﹑牛膝二味同何首烏拌﹐蒸曬各三次﹐以足九蒸之數。

生地﹐取釘頭鼠﹐尾原枝大枝者﹐曬漧﹐爲末四兩聽用。

按﹐以上共七十二兩﹐合何首烏亦七十二兩﹐再合旱蓮子熬膏一斤﹐金櫻子熬膏一斤﹐黑芝麻熬膏一斤﹐桑椹子熬膏一斤﹐同前藥末一百四十四兩﹐搗數千槌爲丸服之﹐如膏不足﹐用蜂蜜增補之。又按﹐陰虛人加熟地一斤﹐陽虛人加附子四兩﹐脾虛人加人參﹑黃芪各四兩﹐去熟地﹐下元虛人加虎骨一斤﹐麻木人加天麻﹑當歸各八兩﹐頭暈人加玄參﹑天麻各八兩﹐目昏人加黃甘菊﹑枸杞子各四兩﹐肥人多濕痰者加半夏﹑陳皮各八兩﹐各藥加若干數﹐則何首烏亦若干數。

◎三世醫偶聞家塾中爲孫曹講《曲禮》「醫不三世﹐不服其藥」﹐大抵皆沿俗解﹐以父子相承三世爲言。竊記少時讀注疏﹐似不如此。古之醫師﹐必通於三世之書﹐所謂三世者﹐一曰《黃帝鍼灸》﹐二曰《神農本艸》﹐三曰《素問脈訣》《脈訣》可以察證﹐《本艸》所以辧藥﹐《鍼灸》所以去疾﹐非是三者﹐不可以言醫﹐舊注甚明。若必云三世相承然後可服其藥﹐將祖﹑父二世行醫﹐終無服其藥者矣﹗

且歷考古近名醫﹐並未聞有三世相承者﹐知俗解之不可據也。

◎雄黃酒吾鄕每過端午節﹐家家必飲雄黃燒酒﹐近始知其非宜也。《一斑錄》云「雄黃能解蛇虺諸毒﹐而其性最烈﹐用以愈疾﹐多外治﹐若內服﹐只可分釐之少﹐更不可衝燒酒飲之。有表親錢某﹐於端午大飲雄黃燒酒﹐少時腹痛﹐如服砒信﹐家眾誤認爲痧﹐百計治之﹐有知者云﹕雄黃性烈﹐得燒酒而愈烈﹐飲又太多﹐是亦爲患也。急覓解法﹐而已無及矣。」

◎人參人參隨王气轉移﹐而東方尢爲生气所托始﹐故歷代人參多產於東南﹑東北﹐而西方無聞焉。《梁書。阮孝緒傳》云﹕母王氏有疾﹐「合藥須得生人參﹐舊傳鐘山所出﹐孝緒躬歷幽險﹐累日不值﹐忽見一鹿前行﹐孝緒感而隨後﹐至一所遂滅﹐就視﹐果獲此艸。母得服之﹐遂愈。」當時金陵有龍蟠虎踞之兆﹐故鐘山之參爲上品﹔而上黨爲天下之脊﹐亦王气所鐘﹐故前朝所用人參﹐皆卽今之黨參。

古方中用參率以兩計﹐以斤計﹐若非今之黨參﹐安得有許多人參乎﹖惟唐人林寬《送人歸日東詩》云「門外人參徑﹐到時花幾開。」日東卽今遼東﹐則在唐時已爲產參之區。迨入我朝﹐而東參遂甲天下﹐王气所鐘﹐非一朝一夕之故矣。

◎髙麗參髙麗參卽人參﹐同是長白山所產﹐在山之陽爲人參﹐在山之陰爲髙麗參﹐髙麗在山陰﹐其被陽光之气﹐自不及山陽之盛﹐故所出之參﹐性亦稍寒。嘉慶初﹐其價大貴﹐至近時而大減﹐相去不啻倍蓰﹐不知何故。有選大枝者﹐合糯米﹑薑汁屢蒸而屢曬之﹐其功亦不在人參下也。

◎參價人參之價﹐至今日而貴極矣。嘗讀趙雲嵩先生詩序云「曩閱國史﹐我朝初以參貿髙麗﹐定價十兩一斤﹐麗人詭稱明朝不售﹐以九折給價﹐而我朝捕獲偸掘參者﹐皆明人﹐以是知麗人之詐﹐起兵徵服之。迨定鼎中原﹐售者多﹐其價稍貴。

然考查悔余壬辰﹑甲午兩歲﹐俱有《謝揆愷功惠參詩》﹐一云『一兩黃參直五千』﹐一云『十金易一兩』﹐皆康熙五十年後事也。乾隆十五年﹐應京兆試﹐恐精力不支﹐以白金一兩六錢易參一錢﹐廿八年﹐因病服參﹐髙者三十二換﹐次亦僅二十五換﹐時已苦難買﹐今更增十餘倍矣。「詩中所云﹕」中人十家產﹐不滿一杯味。「

又云「乃因價不訾﹐翻若天勢利。但許活富人﹐貧者莫可冀。」良可慨也。揚州每年有奉發參斤﹐向由內務府按盛京等處所進參斤﹐分別奏明﹐發交兩淮變價﹐其參有四等﹑五等以及泡丁﹑渣末各項名目﹐其價由四百換以至一二十換﹐多寡不等﹐約計每年應繳變價銀十三四萬兩﹐例皆按年遞繳。所得之參﹐除呈送督部﹑運司外﹐余按各商家引數分派。聞近年因英夷滋擾﹐將所發粵海關參斤﹐又分派於各省關道變價﹐報解亦略同淮商之例﹐而外省之參﹐因此充足而不乏﹐但不甚佳耳。按人參實是靈藥﹐可以活人﹐而方與病違﹐則其禍亦不旋踵而至。余在京﹐親見伊雲林先生朝棟偶患風痺﹐其嗣墨卿比部訪求醫藥甚切﹐值紀文達師來視疾﹐謂切不可用參﹐墨卿不能守其言﹐先生遂成痼疾。又餘外舅鄭蘇年師﹐因隔鄰不戒於火﹐力移缸水撲救﹐致跌足受傷﹐先大夫往視﹐亦囑其不可急投參劑﹐適徐兩松中丞師以參相贈﹐服之亦成痼疾﹐此皆余所目擊。後先室淸河夫人篤疾幾殆﹐親眷皆勸服參﹐餘力持不可﹐最後始以髙麗參代之﹐亦竟愈﹐從此遂力勸人愼用參劑﹐而不知近日之參﹐遠不如乾隆間之性味﹐𨿽誤用而其害尙輕也。

憶紀文達師《筆記》中有《乩仙論參》一條﹐云「虛證種種不同﹐而參之性則專有所主﹐以藏府論﹐參惟至上焦﹑中焦而不至下焦﹐以榮衛論﹐參惟至气分而不至血分﹐且古方有生參﹑熟參之分﹐今采參者﹐得卽蒸之﹐安得有生參乎﹖古參出上黨﹐秉中央上气﹐故其性溫厚﹐先入中宮﹐今上黨气竭﹐惟用遼參﹐秉東方春气﹐故其性發生﹐先升上部﹐卽以藥論﹐亦各有運用之宜」云云。此恐非今醫家所及知也。

◎肉桂近日不但眞參難得﹐眞桂尢未之聞。吾鄕名醫陳卓爲常言肉桂之上品﹐其油飽滿﹐其皮不及分﹐稍觸之﹐油卽溢出﹐所以稱爲肉桂。有一客僅得二寸許眞肉桂一塊﹐包以油紙﹐藏於荷包中﹐滿座皆聞其香。適與一人對坐﹐聞噎嗝之聲不絕﹐詢其患此已兩年餘﹐乃出荷包中所藏﹐自以小刀削下約四分許﹐以開水沖半杯令服之﹐須臾噎聲頓止﹐因復削四分令再服﹐復以兩四分之渣合衝半杯令三服﹐未及燈時﹐而舊屙頓失矣。並云試此桂時﹐曾削幾分投開水壺中﹐其沸立止﹐其泡亦頓下﹐因此知眞桂能引火歸源﹐其下咽之效﹐殆亦如是矣。余官粵西五年餘﹐聞越南國入貢之桂﹐皆在粵西各郡中轉購以充數。嘉慶中﹐潘紅荼廉訪冊封越南﹐其國王以一枝相贈﹐云此系鎭庫之物﹐今庫中亦僅畱一枝﹐紅荼卽以轉贈李蕓圃水部﹐其實亦不過中土之常品也。余每年例辦土貢﹐精選好桂﹐實未得有愜心之品﹐大抵寬厚壯觀者﹐皆不可恃﹐惟潯州之瑤桂條狹而皮粗﹑肉薄而油足者較佳。紅油﹑紫油者﹐𨿽厚亦不佳﹐惟以黑油者爲上品﹐蓋黑油能滋陰入腎﹐以收引火歸源之功﹐紫油尙可﹐紅油則反助火上升。紅油﹑紫油者﹐其味必辣﹐惟黑油則甜潤﹐此可立試而辧也。

◎葉天士遺事雍﹑乾間吳縣葉天士﹐名桂﹐以醫名於當時。自年十二至十八﹐凡更十七師﹐聞某人善治某證﹐卽往執弟子禮﹐旣得其術﹐輒棄去。生平不事著述﹐今惟存《臨證指南醫案》十卷﹐亦其門人取其方藥治驗﹐分門別類﹐集爲一書﹐附以論斷﹐非盡天土本意也。世稱天士爲天醫星﹐亦非眞有確據。相傳江西張眞人過吳中﹐遘疾幾殆﹐服天士方得蘇﹐甚徳之﹐而籌所以厚報﹐天士密語之曰「公果厚我﹐不必以財物相加﹐惟於某日某時過萬年橋﹐稍一停輿﹐謂讓橋下天醫星過去。」眞人許之﹐而是日是時天士小舟適從橋下過去﹐城內外遂喧傳天士爲天醫星矣。天士宿學虛心﹐爲一時之冠。其老母病熱而脈伏甚似寒證﹐天士審證立方﹐其難其愼﹐中夜獨步中庭﹐搔首自言曰「若是他人母﹐定用白虎湯。」其鄰叟亦行醫者﹐竊聞之﹐次早到門獻技﹐用白虎湯一劑而愈﹐其名頓起﹐而不知其卽出於天士也。一日徒步自外歸﹐驟雨道壞﹐有村夫素識天士﹐負以渡水﹐天士語之曰「汝明年是日當病死﹐及今治﹐尙可活。」村夫不之信﹐屆期瘍生於頭﹐舁至天士門求治﹐與金遣之﹐曰「不能過明日酉刻矣。」已而果然。又嘗肩輿行鄕村間﹐適有采桑少婦﹐天士令輿夫往摟抱之﹐桑婦大怒詈﹐其夫亦扭輿夫毆打﹐天士從旁解之﹐曰「此婦痘疹已在皮膜間﹐因火盛閉不能出﹐此我設法激其一怒﹐今夜可遽發﹐否則殆矣。」已亦果然。有木瀆富家兒病痘閉﹐念非天士莫能救﹐然距城遠﹐恐不肯來﹐聞其好鬥蟋蟀﹐乃購蟋蟀數十盆﹐賄天士所厚者﹐誘以來﹐出兒求治。天士初不視﹐所厚者曰「君能治兒﹐則蟋蟀皆君有也。」

乃大喜﹐促具新潔大桌十餘﹐裸兒臥於上﹐以手展轉之﹐桌熱卽易﹐如是殆徧﹐至夜﹐痘怒發﹐得不死。有外孫甫一齡﹐痘閉不出﹐抱歸求活﹐天士難之﹐女憤甚﹐以頭撞曰「父素謂痘無死證﹐今外孫獨不得活乎﹖請先兒死。」卽持剪刀欲自刺﹐天士不得已﹐俯思良久﹐裸兒鍵置空屋中﹐自出外與博徒戲﹐女欲視兒﹐則門不可開﹐遣使數輩促父歸﹐博方酣﹐不聽﹐女泣欲死。至夜深歸﹐啟視﹐則兒痘徧體﹐粒粒如珠﹐蓋空屋多蚊﹐借其膚以發也﹐鄰婦難產﹐數日夜﹐他醫業立方矣﹐其夫持問﹐天士爲加梧桐葉一片﹐產立下。後有效之者﹐天士笑曰「吾前用梧桐葉﹐以是日立秋故耳﹐過此何益﹖」其因時制宜之巧如此。以醫致富﹐然性好嬉戲﹐懶出門﹐人病瀕危﹐亟請﹐不時往﹐由是獲謗﹐然往輒奏奇效﹐故房不能掩其名﹐以髙壽終。

●卷九◎石鼓文石鼓文﹐不知作自何代﹐言人人殊﹐余旣據唐韋蘇州﹑韓昌黎及蘇勗﹑竇眾言定爲成周之物﹐又據宋董言定爲成王所作﹐因考前人如歐陽公﹑朱子及鄭漁仲﹐皆疑莫能定﹐惟金人馬定國決爲宇文周物﹐近人武虛谷億又決爲漢人所制﹐馬定國僅以字畫爲斷﹐固難據依﹐武億則直指「六馬」句﹐以爲周制駕四﹐至漢始駕六﹐此必漢人目習漢制﹐脫手以見於文云云﹐則亦未見其審也。《書。

五子之歌》﹕「凜﹝應爲懍﹞乎若朽索之馭六馬。」《正義》云「經傳之文﹐惟此言六馬﹐漢世此經不傳﹐余書多言駕四者。」按今人以《五子之歌》爲僞古文﹐不可信﹐且不必辧﹔而《大戴禮。子張問入官》云「六馬之離﹐必於四面之衢﹕」《逸周書。王會解》云「天子車立馬乘六。」《荀子。勸學篇》云「六馬仰秣」又《修身篇》云「六驥不致。」又《議兵篇》云「六馬不和。」

《莊子》逸篇云「六鐵蒙以大紲﹐載六驥之上。」《呂氏春秋。忠廉篇》云「吳王曰﹕吾嘗以六馬逐之。」此皆出周人之書﹐則安得謂周制必不駕六乎﹖

◎﹛宄呂﹜伯卣蓋後釋余舊藏此器﹐前已載入《退庵金石跋》中﹐據《積古齋款以》﹐題爲「門犭支卣」﹐因參酌爲釋文﹐𨿽已梓行﹐實未能二詳盡也。道光丙午﹐僑寓揚州﹐適晉江陳頌南給諫﹐由京歸舟過訪﹐云數年前﹐曾承儀徵阮師相以此器拓紙寄京﹐令訂釋之﹐據拓紙﹐銘實七字﹐曰「闕作﹛宄呂﹜伯寶尊彜。」首字上從門﹐下從非﹐爲缺﹐合爲一字﹐卽闕字﹐《左昭十五年傳》「闕鞏之甲」﹐闕當卽所受封者。﹛宄邑﹜﹐本釋作﹛宄呂﹜﹐《說文》﹕宄﹐古文作﹛宄田﹜。器作﹛宄田﹜﹐未詳何字﹐惟檢鐘鼎文﹐邑旁多作﹝1234﹞﹐作﹝1234﹞﹐此字近﹝1234﹞﹐今定爲﹛宄邑﹜字。殷侯國有鬼侯﹐班氏彪曰﹕鄴西鬼侯國也。《隋圖經》臨水縣有九侯城﹐鬼﹑九﹑宄皆音相近﹐疑古本作﹛宄邑﹜﹐後省宀﹐作九﹐又誤邑爲﹝C050﹞﹐故或亦作九﹐九本侯爵伯者﹐吉金中多某伯﹐某甫之義乎﹖給諫之言如此。旣又索此原器摩撫之﹐定爲商尊﹐果爾﹐則與余齋之商爵爲儷﹐物必有偶﹐亦足豪矣。

◎焦山鼎銘焦山鼎銘﹐自顧亭林﹑程穆倩以下﹐釋文甚多﹐或以爲商器﹐或以爲周器﹐或爲文王時物﹐或爲宣王時物﹐迄無定說。余舊得徐興公釋文原紙﹐林吉人爲手錄諸家歌詩綴其後﹐曾裝潢成冊﹐呈之翁覃溪師﹐師爲題跋﹐並綴五言長篇。師有舊輯《焦山鼎銘考》一書﹐甚詳備﹐至晚年復疑此鼎之僞﹐曾於題徐冊中露其旨﹑且將舊輯鼎銘考之板毀棄不存﹐余藩吳中時﹐曾親至焦山﹐手量鼎腹﹐並精拓銘紙以歸﹐私欲參互審訂﹐折衷一是﹐而訖無悟入之處。今歲至揚州﹐復晤羅子茗香﹐乃得讀其《周無專鼎銘考》﹐獨於銘首「惟九月旣望甲戌」七字﹐冥搜而顯証之﹐定爲周宣王物﹐爲之心開目明。蓋茗香素精推步﹐先求之以四分周術﹐又證以漢統三術﹐參核異同﹐進退推勘﹐得文王自受命元年丙寅迄九年甲戌﹐凡日辰甲戌﹐皆不值九月旣望﹔更自文王元年丙寅迄厲王五十一年癸酉﹐凡十一正﹐共三百八歲﹐推得宣王之世﹐始甲戌終己未﹐計四十六年﹐惟十六年己醜得九月朔戊午﹐望癸酉﹐其旣望甲戌﹐爲月之十七日﹐與鼎銘吻合﹐斷此鼎爲周宣王時物。鼎中有「司徒南仲」字﹐憶儀徵師《積古齋款識》中謂南仲有二﹐《詩。出車篇》之南仲﹐《毛傳》以爲文王之屬﹐《常武篇》之南仲﹐《毛傳》﹕「王命南仲於太祖。」是宣王之臣也﹐此銘不類商器﹐當是宣王時臣﹐則已先茗香言之﹐特茗香實事求是﹐尢令人拍案稱快耳。按焦山此鼎﹐明以前人鮮著之﹐錄者惟徐興公一釋文耳。自國初王西樵士祿﹐始據韓吏部如石言﹐爲京口某公家物﹐嚴分宜之﹐嚴氏敗﹐鼎復歸江南某家﹐以爲不祥﹐捨之焦山寺。康熙間詩人﹐始競以此爲故實﹐其實自嘉靖以後﹐明人詩文集並無此說﹐《天水冰山錄》中備載分宜家物﹐銅器類只有銅鼎二件﹐共重一百一十四斤﹐且有蓋﹐並未言及款字﹐而今鼎之重已不止百餘斤矣﹐先竹坨先生及吾師蘇齋老人﹐皆深於考古者﹐其詠此鼎﹐皆不言是事﹐然則分宜一事﹐尙當以疑案處之也。

◎乙瑛碑《乙瑛碑》載「三月丙子朔二十七日壬寅﹐司徒雄﹑司空戒」云云﹑又「永興元年六月甲辰朔十八日辛酉」云云﹐以《後漢書》証之﹐雄爲吳雄﹐戒爲趙戒也。吳斗南《兩漢刊誤補遺》云「《三王世家》並載諸臣奏疏﹐其著朔可爲後世法程﹐曰『三月戊申朔乙亥﹐禦史臣光』云云﹐又『四月戊寅朔癸卯﹐禦史大夫湯』云云﹐前言戊申朔﹐則乙亥爲二十五日﹐言戊寅朔﹐則癸卯爲二十六日。

中興以後﹐有司失其傳﹐如《先聖廟碑》載『三月丙子朔二十七日壬寅』云云﹐又《修西嶽廟碑》載『十二月庚午朔十三日壬午』云云﹐烏有知朔爲丙子﹑庚午﹐而不知壬寅﹑壬午爲二十七日﹑十三日者哉﹖斯近贅矣﹐今世碑記﹑祭文踵先漢故事可也。「武虛谷云﹕」按中興之初﹐猶存西漢遺制﹐《後漢書》隗囂檄文﹐云『漢復元年七月己酉朔己巳』﹐言已巳﹐則爲二十一日也﹐吳氏之言信有本哉。「

◎張遷碑《張遷碑》﹕「葛正之亻蔡﹐休囚歸賀。」桂未谷謂﹐亻蔡卽蔡之異文﹐《小爾雅》﹕「蔡﹐法也。」《禹貢》﹕「二百里蔡。」鄭注﹕「蔡之言殺﹐減殺其賦。」《左傳》﹕「周公殺管叔而蔡蔡叔。」注﹕「蔡﹐放也。」蓋張君治谷城﹐末減獄訟﹐省刑釋囚﹐故下文有「《尙書》五教﹐君崇其寬﹐《詩》云愷悌﹐君隆其恩」之語。武億謂﹐亻蔡釋作蔡﹐與句內臘正無涉﹐當作祭祀之祭﹐漢正臘日有此舊典﹐歲終大祭﹐從吏人宴飲也。《後漢書。虞延傳》﹕「每至歲時伏臘﹐輒休遣徒系﹐各使歸家﹐並感其恩﹐應期而還。」《華陽國誌。王長文傳》﹕「試守江原令﹐縣收得盜賊﹐長文引見誘慰﹐時值臘晦﹐皆遣歸家。」此皆因臘縱囚﹐與碑正合。按武說勝桂說﹐然以祭祀爲說﹐似轉迂﹐亻蔡當與際通﹐臘正之際﹐卽《華陽國誌》所謂臘晦也﹐可不煩言而解矣。

◎碑中稱諱《西狹頌》首云「李君諱翕。」《曹全碑》首云「公諱全。」《饗孔廟後碑》首云「史公諱晨。」此三碑﹐皆卽時所立﹐可見生前不嫌稱諱也。《樊毅華嶽廟碑》云「樊府君諱毅。」《孫叔敖碑》云「段君諱光。」《修堯廟碑》云「濟陰太守河南師孟府君諱郁。」下及令﹑丞﹑尉皆稱諱。《靈臺碑》﹕「濟陰太守魏郡陰安審稭諱晃。」以下令亦稱諱﹐惟丞﹑尉但直稱名。蓋漢人尊上﹐體固宜然﹐不如後世之避忌也。

◎私謚《司隸校尉魯峻碑》云「於是門生汝南於﹝缺﹞﹑沛國丁直﹑魏郡馬萌﹑勃海呂圖﹑任城吳盛﹑陳畱誠屯﹑東郡夏侯宏等三百廿人﹐追惟在昔遊﹑夏之徒作謚宣尼﹐君事帝則忠﹐臨民則惠﹐乃昭告神明﹐謚君曰忠惠父。」又《玄儒先生婁壽碑》云「國人乃相與論徳處謚﹐刻石作銘。」此後世私謚所由﹐在漢時卽已盛行﹐至唐韓昌黎銘孟郊﹐書貞曜﹐柳子厚表陸先生﹐書文通﹐名儒亦用此例﹐《隸釋》以羣下私相謚爲非占﹐而不知其來已久矣。

◎昊與皓通《孔羨碑》以太昊作太皓。按《淳於長夏承碑》《冀州從事郭君碑》並言「皓天不弔」﹐《外黃令髙彪碑》「恩如皓春」﹐《李翕甫阝閣頌》「精通穹皓」﹐義並作昊。蓋古文昊﹑皓﹑浩﹑本通用﹐《荀子。成相篇》「皓天不復」﹐楊亻京注﹕「皓與昊同。」《楚詞。遠遊》「歷太皓以右轉兮」﹐注﹕「皓一作。」

劉熙《釋名》﹕「夏曰昊天﹐其气布散皓皓也。」班孟堅《幽通賦》「昊爾太素」﹐服虔曰「守死善道﹐不染流俗﹐是謂浩爾太素。」皆足爲證。

◎碑書夫人《漢金鄕長侯成碑》後書「夫人以延熹七年歲在甲辰十一月三日庚午遭疾終」。

顧亭林證以《郎中馬江碑》﹐云「夫人冤句曹氏終﹐溫淑愼言﹐曰女師﹐年五十五﹐建寧三年十二月卒。」此後人作碑並志夫人之始。朱竹坨《跋侯成碑》亦云「終漢之世﹐侯君而外﹐夫婦合藏﹐僅有《郎中馬江碑》﹐並書夫人曹氏焉。」按《戚伯著碑》云「太歲丁亥﹐娉妻朱氏﹐旬期奄遂沒。」《隸釋》考碑有「太歲丁亥」字﹐當是建武或章和年所刻﹐則已在建寧之前。又《相府小吏夏堪碑》亦有「娉會謝氏﹐並靈合柩」之語﹐朱﹑顧亦所見未到耳。

◎碑書遭憂《漢安平相孫根碑》云「遭公夫人憂。」《漢諒州刺史魏元丕碑》云「遭泰夫人憂。」按孫根父爲司空﹐故母稱公夫人﹐泰卽太字﹐漢制﹐惟列侯母稱太夫人﹐此蓋借稱以尊之耳。

◎總敍旁及今人爲人作志銘﹐往往有總計其生平所歷之官﹐而以數語括之者﹐其體亦自漢人開之﹐《車騎將軍馮緄碑》云「一要金紫﹑十二銀艾﹑七墨綬」是也。又今人立碑勒石者﹐往往附署刻石者姓名﹐亦自漢有之﹐《武梁碑》云「良匠衛攺雕文刻書。」《隸釋》云「此碑兼列良匠之名﹐與《甫阝閣》列石師﹐《孔耽神祠碑》所列治師名同。」

◎魏代兼用《魏書道武帝紀》﹕「天興元年﹐羣臣言國家萬世相承﹐啟基云﹑代﹐應以代爲號﹐帝下詔﹕宜仍先號以爲魏。」似當時攺號稱代﹐帝實不從。而《崔浩傳》又云「昔太祖道武皇帝應天受命﹐開拓洪業﹐諸所制置﹐無不循古﹐以始封代土﹐後爲魏﹐故代魏兼用﹐猶彼殷商。」則與《本紀》之言不應。今考太和二年《始平公造像記》云「曁於大代」﹐又太和七年《孫秋生造像記》首亦題「大代」﹐而《修中嶽廟碑》於「大代」字又凡兩見﹐又延昌三年《司馬景和妻墓志銘》首題「魏代」﹐皆與《崔浩傳》語合﹐則恐《本紀》疏矣。

◎碑有旁注大中六年杜殷撰《杜順和尙行記》﹐「見」字旁注﹕「胡甸反。」又咸通十三年鄭仁表撰《左拾遺孔紓墓志》﹐「將」字旁注﹕「去聲。」始知有病旁注句﹑字甚矣﹗旁注句﹑字﹐皆金石例所無也。又《孔碑》載故事﹐赤尉從相府得朱紱殿中﹐此縣尉得侍禦史之由﹐史誌並缺之。

◎中元後元劉禹錫撰《楊岐山廣禪師碑銘》﹐述廣公始生之辰﹐歲在丁巳﹐當玄宗之中元﹐生三十而受具更臘﹐五十二而終﹐終之夕﹐歲值戊寅﹐當徳宗之後元三月旣望之又十日。碑刻紀年稱中元﹑後元﹐亦他碑之希見也。

◎空格書唐人臨文遇推崇本朝字面﹐輒用空三格﹐或跳行書之﹐惟《汜水等慈寺碑》中獨空一格﹐而《任城橋亭記》乃有空四格﹑六格﹑七格﹑十格不等﹐不能詳其何義也。至《嵩髙靈勝詩碑》則以三川守及賢導等字亦空三格﹐更不可解。

◎人死別稱凡人死﹐曰卒﹐曰沒﹐曰疾終﹐曰溘逝﹐曰物故﹐曰厭世﹐曰棄養﹐曰捐館捨﹐此人所熟知也﹐而顏魯公撰《徐府君神道碑》云「夫人春秋六十有八﹐棄堂帳於相州之安陽。」又有稱啟手足者﹐獨孤及撰《夫人韋氏墓志》云「啟手足之日﹐長幼號兆。」又權徳輿撰《杜岐公志銘》云「十一月辛酉﹐啟手足於京師。」又梁肅撰《皇甫縣尉志銘》云「啟手足於嘉興縣私第。」又宋李宗諤撰《石保吉碑》云「啟手足於丰義坊私第。」又有稱隱化者﹐陳子昂爲其父元敬志銘云「隱化於私宮。」又有稱遷神者﹐柳宗元撰《崔敬志銘》云「遷神於舟。」又道士卒有稱解駕者﹐見《許長史舊館壇碑》﹐有稱遁化者﹐見顏魯公撰《李元靖碑》。又女僧卒亦有稱遷神者﹐見李志柬《唐興聖尼法澄銘》﹐亦有稱遷化者﹐見《唐宣化寺尼見行╊銘》﹐有稱捨壽者﹐見《唐濟度寺尼法願志銘》。僧卒有稱遷形者﹐亦有稱遷化者﹐見《唐道安禪師塔記》及僧維新等經幢﹐有稱示滅者﹐見劉禹錫《牛頭山融大師新塔記》。

◎塡諱《徐浩碑》爲次子峴所書﹐倩張平叔塡諱。《麻衣子神字銘》爲孛述魯所撰﹐二男孛述魯遠書文﹐時父已沒矣﹐因倩李珩塡諱。

◎尼稱和尙唐開元中﹐有《濟度寺故大徳比邱尼惠源和尙神空志銘》﹐又有《都景福尼靈覺龕銘》﹐亦稱尼爲和尙。按《通俗編》引《廣異記》﹕「大歷時﹐某寺尼令婢往市買餅﹐見朱自勸﹐問曰﹕」汝和尙好否﹖『又云「聞汝和尙未挾纊﹐今附絹二匹﹐與和尙作寒具。』」此皆唐時尼稱和尙之證。

◎顧命古人上下皆得稱顧命﹐《後漢書趙咨傳》云「子胤不忍父體與土並合﹐欲更攺殯﹐祗﹑建譬以顧命。」又《蔡中郎集》朱公叔墓前石碑﹕「其孤野受顧命。」

《陳太邱碑》﹕「臨沒顧命。」《司空臨晉侯楊公碑》﹕「寢疾顧命。」又《唐開元中鎭軍大將軍吳文碑》﹕「公夫人之顧命﹐願不合於雙棺。」

◎單名空格今人題名中﹐凡單名者﹐每於姓下空一格書﹐令與二名者齊﹐或以爲不典。

按唐梁升卿書《禦史臺精舍碑》﹐其碑額﹑碑陰﹑碑側題名者一千一百餘人﹐凡單名者﹐中皆空一格書﹐今此碑現存﹐是唐已有此例也。

◎碑誌異文昌黎作《王仲舒碑》﹐又作志﹐作《劉統軍志》﹐又作碑﹐東坡作《司馬公行狀》﹐又作碑﹐其事𨿽同﹐而文詞句律乃無一字相似者。蔡中郎爲陳太邱﹑胡廣作碑﹐及爲二公作詞銘﹐同者乃十七八。

◎李斯字少時﹐聞汀州府城外之蒼玉洞有秦李斯字﹐意其爲嶧山棗木﹐本好事者摹刻於玆﹐後至汀郡﹐往遊其地﹐巖石崎﹐如壁如廣﹐鐫前人題詠頗多﹐而無所謂李丞相字者。旣閱府誌﹐《古迹門》云「蒼玉洞中一石﹐膚理光瑩﹐鐫李斯『壽』字﹐與今篆文頗異。」乃知向所聞者卽此﹐夫李斯始作小篆﹐其時並無隸書﹐今此直是楷書﹐絕不見古朴之致﹐流俗傳訛﹐固無足怪﹐而周櫟園先生《閩小紀》亦以爲斯翁書﹐何哉﹖

◎諸葛磚四川成都貢院﹐相傳是蜀漢宮基﹐至公堂上屋瓦﹐尙多舊物﹐質堅而細﹐與銅雀瓦相似﹐可以爲研﹐每方縱橫約皆尺餘﹐旁有小字云「臣諸葛亮造。」素禁竊匿﹐故士子出場﹐亦必搜檢﹐後因防範匪易﹐於乾隆三十年盡行拆卸解京。

此《一斑錄》所據蜀人之言﹐並云伊家現有瓦一片﹐不知確否﹐姑志之﹐亦不知解京現存何所﹐何以無一人得見者。

◎瘞鶴銘舊拓本丁兒從吳門以重價購得《瘞鶴銘》舊拓本﹐有翁覃溪師跋﹐然楮墨未精﹐頗無神采﹐尙不及余齋舊藏之殘拓一紙。今年攜至揚州﹐呈雲臺師﹐以爲眞舊拓也﹐惜止七字耳。未幾﹐從孟玉生處購得一冊﹐存二十五字﹐冊前有姜鏞題八分字﹐似是康熙年間所作﹐此迹亦至寶﹐海內之所希﹐惜姜鏞未詳其人耳。

◎絕域金石紀文達師《筆記》云「嘉峪關外有闊石徒嶺﹐闊石徒譯言碑也﹐有唐太宗時侯君集平髙昌碑﹐在山脊﹐守將砌以碑石﹐不使人讀﹐云讀之則風雪立至﹐屢試皆不爽﹐故至今並無拓本。」又云「喀什噶爾山洞中石壁刂平處﹐有人馬像﹐回人相傳是漢時畫也﹐頗知護惜﹐故歲久尙可辧。漢畫如《武梁祠堂》之類﹐僅見刻本﹐眞迹則莫古於斯矣。後戍卒燃火禦寒﹐爲煙气所薰﹐遂模糊都盡。惜當時無畫手橐筆其間﹐描摹一紙耳﹗今人喜收羅金石書畫﹐而不知淪在絕域﹐爲耳目所不經見者﹐尙如此之多也。」

◎買王買褚宋﹑齊之際﹐人語曰「買王得羊﹐不失所望。」蓋時重大令﹐而敬元爲大令門人﹐妙有大令法者也。唐中﹑睿之季﹐人語曰「買褚得薛﹐不落節。」蓋時重河南﹐而少保爲河南甥﹐妙有河南法者也﹐二事可成切對。

◎蘇米署名相傳蘇行書署名艸頭右先橫﹐米行書艸頭右先直﹐此言於米﹐猶未盡合。蓋﹛業巾﹜之上半﹐乃從業﹐並非艸頭﹐作者當先兩直﹐後兩點﹐凡米款眞迹皆如此﹐其下半系先作一﹐次作門﹐次中直透上而下﹐實卽黹字省文耳﹐𨿽行艸皆可以此辧之。若僞米迹之款﹐則直於艸頭下加市矣﹐豈通人如海嶽﹐乃至自誤其名乎﹝米書款自元六年以前皆作黻﹐六年以後始攺書作﹛業巾﹜﹐是元辛未年也﹞﹖

◎書畫精鑑虞山錢曾云「唐太宗臨右軍書﹐作戩字﹐虛其戈﹐以令虞世南足之﹐示魏徵﹐徵曰﹕」聖作惟戈法逼眞。『明成祖觀一畫﹐羣臣皆以爲趙千里﹐滕用亨獨定爲王晉卿﹐展視捲尾﹐果有詵名﹐必如此始可謂之精鑑。「

◎王晉卿索蘇書王晉卿貽東坡書云「吾日夕購子書﹐近又以三縑博兩紙﹐子有近書﹐當稍遺我﹐毋費我多絹也。」東坡乃以澄心堂紙﹑李承宴墨﹐書黃州作《黃泥阪詞》並《跋》二百餘言遺之。

◎鮮於伯機詩刻余舊藏鮮於伯機揚州詩四十韻捲﹐付恭兒守之﹐今年小住邗上﹐恭兒偶以呈阮太傅師﹐師謂此元末詩翰一大觀﹐且有關邗江故實﹐亟應鉤摹上石﹐藏之揚州﹐適黃右原比部亦欣然爲市石察書﹐選工鐫勒。按鮮於款謂作於至元癸巳﹐是元世祖之三十年﹐鮮於生於元憲宗七年丁巳﹐終於大徳六年壬寅﹐此其三十七歲所作﹐捲後舊有範昌﹑劉天爵二跋﹐皆未詳其人﹐且字亦不甚佳﹐故均未入右。據劉跋謂﹐此詩爲困學集中所未載﹐余檢《揚州府誌》﹐亦無此詩﹐近日拓得察院廨中所立鮮於書《禦史臺箴碑》﹐似由展轉翻摹﹐非出困學手書﹐遠遜此迹﹐此吾師所以亟於勒石也。師有別業在邗上農桑﹐今卽將此石陷於亭壁﹐使遠近觀者皆可椎拓﹐亦公諸同好之盛心云爾。

◎李待問雲間李待問﹐字存我﹐自許書法出董宗伯上﹐凡裏中寺院有宗伯題額者﹐李輒另書以列其旁﹐欲以示己之勝董也。宗伯聞而往觀之﹐曰「書果佳﹐但有殺气﹐恐不得其死。」後李果以起義陣亡﹐宗伯洵具眼矣。又相傳宗伯以存我之書若畱於後世﹐必致掩己之名﹐乃陰使人以重價收買﹐得卽焚之﹐故李書至今日殊不多見也。此與趙松雪焚鮮於伯機書正同﹐皆恐系無稽之語耳。

◎思翁書品嘗見昔人論思翁書﹕筆力本弱﹐資制未髙﹐究以學勝﹐秀絕故弱﹐秀不掩弱﹐故上石輒減色。凡人﹐往往以己所足處求進﹐伏習旣久﹐必至偏重﹐畫家習气亦於此生。習气者﹐卽用力之過不能適補其本分之不足﹐而轉增其气力之有餘﹐是以藝成﹐習亦隨之。惟思翁用力之久﹐如瘠者飲藥﹐令舉體充悅光澤而已﹐不爲騰溢﹐故寧見不足﹐毋使有餘﹐其自許漸老漸熟﹐乃造平澹﹐此眞千古名言﹐亦一生甘苦之至言也。此惲南田與石谷論書畫語﹐頗有精理。

◎記筆三則盧言《雜說》云「世傳宣州陸氏世能作筆﹐家傳右軍與其祖求筆﹐後子孫猶能作筆﹐至唐柳公權求筆於宣州﹐先與二管﹐謂其子曰﹕」柳學士能書﹐當畱此筆﹐如退還﹐卽可以常筆與之。『未幾﹐柳以爲不入用﹐遂與常筆﹐陸云﹕』先與者非右軍不能用﹐柳信與之遠矣。『「世俗言蒙恬始造筆﹐非也。《尙書中候》言神龜負圖﹐周公援筆寫之﹔又《援神契》言孔子作《孝經》﹐簪縹筆﹐是周﹑孔時已有筆矣。成公綏有《棄故筆賦》云﹕」有倉頡之奇生﹐列四目而並明。乃發慮於書契﹐采秋毫之顚芒。加膠漆之綢繆﹐結三束而五重。建犀角之元管﹐屬象齒於纖鋒。「是筆之制﹐已備於倉頡時矣。《淮南子。本經訓》云﹕」倉頡作書﹐鬼夜哭。「髙誘注﹕」鬼或作兔﹐兔恐取毫作筆﹐害及其軀﹐故夜哭。「制筆率用兔毫﹐或用羊毫﹑雞毛﹑鼠須﹑狼毫﹑貂毫。此外有用鹿毛者﹐見《中華古今注》﹔有用麝毛﹑貍毛者﹐見《朝野僉載》及《樹萱錄》﹔有用狨毛﹑獺毛者﹐見黃山谷《筆說》﹔有用鵝毛者﹐見白香山詩﹔有用猩毛者﹐見王荊公詩﹔有用雉毛者﹐見《博物志》﹔有用豬毛者﹐見王佐《文房論》﹔有用胎發者﹐見唐齊已詩﹕有用人須者﹐見《嶺南異物志》。制筆謂之茹筆﹐蓋言其終日含毫也﹐《笠澤叢書》有《哀茹筆工詩》﹐林逋集有《美葛生所茹筆》詩。今制筆者尙守此法﹐但以口飠舌之使圓﹐而茹筆之名﹐鮮有人道者矣。

◎記紙四則昔蘇文忠公嘗書赫﹐云「吾此紙可以刂錢祭鬼﹐後五百年當受百金之享。」當時人或嗤之﹐然至今日﹐又豈止百金之事已哉﹗納蘭成徳《綠水亭雜識》云「文衡山曾見一紙廣二丈﹐趙文敏不敢作字﹐題記而已。不知紙工以何器成之。」王東漵《柳南續筆》云「太倉王文肅家有宋箋可長十丈﹐米元章細楷題其首﹐謂此紙世不經見﹐畱以待善書者。後公屬董思翁書之﹐思翁亦欣然曰﹕『米老所謂善書者﹐非我而誰﹖』遂書滿幅。」南唐澄心堂紙﹐陳后山以謂膚如卵膜﹐堅潔如五﹐此必親見其紙之言﹐然在宋時﹐已稱罕覯﹐故劉功父詩云「當時百金售一幅﹐澄心堂中千萬軸。後人聞此那復得﹐就使得之亦不識。」是也。余家藏李龍眠《白描羅漢捲》﹐文二水跋以爲是澄心堂紙﹐其堅白異於他紙﹐又藏李后主行書冊﹐則紙質稍厚。色又微黃﹐疑當時紙色不必一律﹐必謂澄心堂紙白色者﹐無據也。

◎特健藥往見收藏家於舊書畫之首尾﹐或題「特健藥」字﹐亦有取爲篆印者﹐考《法書要錄》載武平一《徐氏法書記》曰﹐駙馬武延秀閱二王之迹﹐彊學寶重﹐乃呼薛稷﹑鄭及平一評其善惡﹐諸人隨事答稱﹐爲上者題云「特健藥」﹐云是突厥語。其解甚明﹐乃《輟耕錄》不諭其義﹐而《香祖筆記》又以字義穿鑿解之﹐益誤矣。

◎寫眞吾閩曾波臣以傳神擅名﹐如鏡之取影﹐爲寫眞絕技﹐《圖繪寶鑑》稱其開辟門庭﹐前無古人。先此惟戴文進爲妙藝﹐相傳永樂間文進初到南京﹐將入水西門﹐轉盼之際﹐一肩行李被腳夫挑去﹐莫知所之﹐文進遂向酒家借紙筆﹐追寫其像﹐聚眾腳夫認之﹐眾曰「此某人也。」同往其家﹐果得行李。又相傳吳小仙春日同諸王孫遊杏花村﹐酒後渴甚﹐從竹林中一嫗索茶飲之﹐次年。復至其地﹐嫗已下世﹐小仙目想心存﹐遂援筆寫其像﹐與生時無異﹐嫗之子爲哭失聲。

◎黃要叔蜀廣政中﹐淮南道通聘信幣中﹐有生鶴數隻﹐蜀主命黃筌寫於殿壁﹐警露者﹐啄苔者﹐理毛者﹐整羽者﹐唳天者﹐翹足者﹐精采態度﹐更愈於生﹐往往致生鶴立於畫側﹐蜀主嘆賞﹐遂目爲六鶴殿。又新構八卦殿﹐命筌於四壁畫四時花竹﹑兔雉﹑鳥雀﹐時五坊使呈雄武軍所進白鷹﹐誤認殿上畫雉爲生﹐掣臂者數四﹐蜀主嘆異﹐命學士歐陽炯撰《壁畫奇異記》﹐見《益州名畫錄》。又蜀後主嘗詔筌於內殿觀吳道玄畫鐘馗﹐乃謂筌曰「此吳畫以右手第二指抉鬼之目﹐不若以拇指爲有力。」命筌攺進﹐筌於是不用道玄之筆﹐別攺以拇指抉鬼目者進焉﹐後主怪其不如旨﹐筌曰「道玄所畫者﹐眼色意思皆在第二指﹐今臣所畫。眼色意思俱在拇指。」後主視之不妄﹐乃喜﹐見《宣和畫譜》。米氏《畫史》云「蘇子美所藏黃筌《圖》﹐只蘇州有三十本﹐更無少異﹐今院中作屏風畫﹐率用筌格﹐稍舊退出﹐卻無處可辧。」又東坡與錢濟明書云「家有黃筌畫龍﹐跋起兩山間﹐陰威凜然﹐舊作郡時以祈雨﹐有應。」然則筌畫之難辧而可寶﹐自宋時已然矣。

◎蒲延昌蒲延昌於廣政中進畫﹐授翰林待詔。時福感寺僧模寫宋展子虔獅子於壁﹐延昌見之﹐曰「但得其樣﹐未得其筆。」遂畫《獅子圖》以獻。時王昭遠公有嬖妾患┲﹐以之懸於臥內﹐其疾頓減﹐怪而問之﹐對曰「昔梁昭明太子以張僧繇獅子愈疾﹐名曰辟邪﹐其來久矣。」亦見《益州名畫錄》。

◎小李將軍人但知李思訓之子昭道﹐稱小李將軍﹐而不知成都李升﹐小字錦奴﹐畫得思訓筆法﹐同時與昭道聲聞並馳﹐亦稱小李將軍﹐見《宣和畫譜》及《益州名畫錄》。

◎易元吉米襄陽《畫學》云「易元吉﹐徐熙後一人而已﹐世但以猿獐稱之﹐可嘆﹗」

或曰﹕元吉嘗畫孝嚴殿壁﹐院人妒其能﹐只令畫猿獐以進﹐後且爲人所鴆。

◎華光僧畫梅花者﹐始於北宋之僧仲仁﹐而著於南宋之楊補之。仲仁﹐會稽人﹐住衡州華光山﹐陶宗儀《畫史會要》所稱華光長老也。黃山谷詩﹕「雅聞華光能墨梅﹐更乞一枝洗煩惱。」其爲當時所重如此。曾敏行《獨醒雜誌》載﹐紹興初﹐有華光寺僧來居淸江慧力寺﹐士人楊補之﹑譚逢原與之往來﹐乃得仲仁之傳。

◎無李論宋劉道醇《聖朝名畫評》稱﹐景中﹐李成之孫宥爲開封尹﹐命相國寺僧惠明購成之畫﹐倍出金幣﹐歸者如市﹐米元章爲作《無李論》﹐耳食者遂謂世無李畫﹐不知米論但就一時言之也。〖T3〗合作畫南唐李后主有與周文矩合作《重屏圖》﹐見《淸河書畫舫》﹐關仝畫山水入妙﹐然於人物非工﹐每有得意者﹐必使胡翼主人物﹐見《徳隅齋畫品》﹐此皆後世畫人合作之始也。

◎倪雲林《式古堂畫考》有倪元鎭設色畫﹐款署「天順三年春三月松云隱林倪」。

其再題款﹐已作瓚字﹐則在至元四年也。董思翁跋云「雲林畫﹐世無設色者﹐此亦一奇。」

◎髙房山髙房山《春云曉靄圖》立軸﹐《銷夏錄》所載﹐乾隆間﹐蘇州王月軒以四百金得於平湖髙氏。有裱工張姓者﹐以白金五兩買側理紙半張﹐裁而爲二﹐以十金屬翟云屏臨成二幅﹐又以十金屬鄭雪橋摹其款印﹐用淸水浸透﹐實貼於漆幾上﹐俟其幹﹐再浸﹐再貼﹐日二三十次﹐凡三月而止﹐復以白芨煎水蒙於畫上﹐滋其光潤墨痕已入肌裏﹐先裝一幅﹐因原畫綾邊上有「煙客江村」圖記﹐復取「江村」

題簽嵌於內。畢澗飛適臥屙不出房﹐一見嘆賞﹐以八百金購之﹐及病起諦視﹐𨿽知之已無及矣。又裝第二幅攜至江西﹐陳中丞以五百金購之﹐今其眞本仍在吳門﹐乃無過而問之者。

◎寶繪錄前明崇禎間﹐有雲間張泰階者﹐集所選晉﹑唐以來僞畫二百件﹐刻爲《寶繪錄》﹐凡二十卷﹐自六朝至元﹑明﹐無家不備。宋以前諸圖﹐皆雜綴趙松雪﹑兪紫芝﹑鄧善之﹑柯丹邱﹑黃大癡﹑吳仲圭﹑王叔明﹑袁海叟十數人題識﹐終以文衡山﹐而不雜他人﹐覽之足以發笑﹐豈先流布其書﹐後乃以僞畫出售﹐希得厚值耶﹖《四庫書提要》云「《寶繪錄》二十卷﹐上海張泰階撰。泰階字爰平﹐萬曆己未進士﹐家有寶繪樓﹐自言多得名畫眞迹﹐持論甚髙﹐然如曹不興畫﹐據南齊謝赫《古畫品錄》﹐已僅見其一龍首﹐不知泰階何緣得其《海戍圖》。又顧愷之﹑陸探微﹑展子虔﹑張僧繇﹐卷軸累累﹐皆前古之所未睹﹐其閻立本﹑吳道玄﹑王維﹑李思訓﹑鄭虔諸人﹐以朝代相次﹐僅廁名第六﹑七卷中﹐幾以多而見輕矣﹐揆以事理﹐似乎不近﹐且所列歷代諸家跋語﹐如出一手﹐亦復可疑也。」

◎沈石田世家《式古堂畫考》載沈貞吉﹑恆吉山水兩種﹐貞吉名貞﹐字南齋﹐又字陶庵﹐又號陶然道人。其弟恆吉﹐名恆﹐字同齋﹐號糸見庵﹐卽啟南之父也。他書卽以貞吉﹑恆吉爲名﹐誤矣。貞吉自題畫云「一竿風月一﹛衰﹜煙﹐兩家傍釣臺西住。賣魚生怕近城門﹐況肯到紅塵深處。潮生解纜﹐潮平鼓﹐潮落放歌歸去。

時人錯認嚴光﹐自是無名漁父。八十三翁沈貞題於有竹居。「恆吉自題畫云﹕」此老粗疏一釣徒﹐服也非儒﹐狀也非儒。年來只爲酒糊塗﹐朝也村酤﹐暮也村酤。胸中文墨半些無﹐名也何圖﹐利也何圖。煙波染就白髭須﹐出也江湖﹐處也江湖。時雨方霽﹐寤寐北窗﹐展玩古法書名筆﹐聊爲作此﹐贈誠庵老友一笑。沈恆。「觀此﹐知啟南以詞畫名家﹐淵源有自。啟南壽至八十三﹐其父恆吉亦六十有九﹐貞吉則題畫之年已八十三﹐一家老壽﹐所謂煙雲供養者﹐良不虛乎﹗《淸河書畫舫》云﹕」傳聞糸見庵之父曰蘭坡﹐尢能鑑賞書畫﹐遊心藝苑。「而《州續稿》載啟南之弟名豳﹐字翊南﹐善畫。《梅村文集》又載啟南之孫名湄﹐字伊在﹐畫學趙承旨﹐則家學相傳﹐前輝後光﹐益遠矣。

◎江山雪霽捲王右丞《江山雪霽捲》﹐董思翁所稱﹐海內墨皇者也。本爲華亭王氏嫁奩中物﹐後歸婁東畢部郎澗飛﹐其值千三百金。捲長六尺﹐絹光膩如紙﹐其色略起靑光﹐畫絕工細﹐但有輪廓﹐都不皴染﹐而微露刻畫之迹﹐其筆意惟李成﹑趙大年略相似﹐北宋後無此畫法也。舊無題識﹐只文衡山隸書引首及董思翁﹑馮開之﹑朱元價諸跋而已。部郎之兄秋帆制軍欲得﹐靳固不與﹐揚州吳太史杜村數往就觀﹐部郎感其意﹐謂言能固守勿失﹐卽以付子﹐太史頷之﹐遂償值捧歸﹐坐臥必與俱。

後遊江右﹐陳望之中丞索觀﹐詭言不在行篋中﹐度必詣寓齋窮搜﹐乃對捲先叩頭致罪﹐權置榻下﹐雜混器之側﹐告之曰「紹浣今日有難﹐暫屈君處此﹐客去﹐卽請公出﹐焚香以謝。」中丞來﹐徧覓不得﹐目及榻下﹐太史色動﹐遂攫之而出。

因約假觀數日﹐至期索之﹐匿不出見﹐命其子婦﹑太史之妹轉述翁意﹐出三千金求此卷﹐復厚貲之﹐時太史旋囊已罄﹐妹以哀詞求之﹐堅持不可﹐彊索而歸。

◎海天落照捲王州跋李昭道《海天落照圖》云「眞本爲宣和祕藏﹐轉落吳城湯氏﹐嘉靖中﹐有郡守以分宜子太符意迫得之﹐湯見消息非常﹐乃延仇實父別室摹一本﹐將爲米顚狡獪﹐而爲怨家所發﹐守怒甚﹐將致叵測﹐湯不獲已﹐因割陳緝熙等三詩於仇本後﹐而出眞迹﹐邀所善彭孔嘉輩置酒泣別﹐摩挲三日﹐而後歸守﹐以歸太符。太符家名畫近千卷﹐皆出其下﹐尋坐法籍入天府﹐隆慶中一中貴攜出﹐其小竊之﹐時朱忠僖領緹騎﹐密以重貲購之﹐中貴詰責甚急﹐小懼而投諸火。

余歸息園﹐湯氏偶以仇本見售﹐爲驚喜﹐不論值收之。「按孫月峯言徐文貞家有此圖數本﹐多爲人乞去﹐今有最下一臨本尙存﹐猶自可喜。其所圖日光之閃爍明暗﹐及水中日色﹐海濱人瞻望﹐與夫薄暮人爭赴家﹐市人收拾市物﹐形狀踴躍如生﹐不可畢述云云。然則實父只摹一本﹐州所得﹐恐又是仇本之重亻臺﹐憶余少日﹐裏居亦曾見一本﹐但覺光彩奪目﹐惜爾時不知辧驗款跋﹑稽證源流耳。

◎秋山捲余在吳中﹐有以惲南田尺牘冊來者﹐因價昂﹐不果售﹐但錄其記《秋山捲》始末云「董思翁嘗謂黃一峯墨妙﹐在人間者﹐惟潤州修羽張氏所藏《秋山圖捲》爲第一﹐非《浮嵐》《夏山》諸圖所可伯仲﹐間以語王煙客奉常﹐謂君研精繪事﹐以癡老爲宗﹐然不可不見《秋山圖》﹐奉常忄矍然向宗伯乞書爲介﹐並載幣以行﹐抵潤州﹐先以書幣往﹐比至﹐門庭闃然﹐𨿽廣廈深﹐而廳事惟塵土﹐雞鶩糞艸幾滿﹐奉常大詫﹐心疑是豈藏一峯名迹家耶﹖已聞重門啟鑰﹐僮僕掃除﹐主人肅衣冠揖客人﹐張樂庀具﹐備賓主之歡﹐繼出《秋山圖》示奉常﹐一展視間﹐駭心洞目。其圖乃用靑綠設色﹐寫叢林紅葉﹐翕如火﹐上起正峯﹐純是翠黛﹐用房山橫點積成﹐白雲籠其下﹐云以粉汁澹之﹐彩翠爛然﹐村墟籬落﹑平沙小橋相映帶﹐靈奇而渾厚﹐色麗而神古﹐視向所見諸名本﹐皆在下風﹐始信思翁嘆絕非過。奉常旣見此圖﹐觀樂忘聲﹐當食忘味﹐神色無主﹐明日停舟﹐使客說主人﹐願以金幣相易﹐惟所欲﹐主人啞然笑曰﹕」吾所愛﹐豈可得哉﹗不得已﹐踅假往都下﹐歸時見還。『時奉常气甚豪﹐謂終當有之﹐竟謝去。旣而奉常抵京師﹐奉使南還﹐道京口﹐重過其家﹐閽人拒勿納矣。問主人﹐對以他往﹐因請前圖一過目﹐使三反﹐不可﹐重門扃鑰﹑糞艸積地如故﹐徘徊淹久而去。奉常旣晝夜念此圖不可得﹐後與石谷述其事﹐爲備言當日寓目間﹐如鑑洞形﹐毛髮不隔﹐口摹手擬﹐恍若懸一圖於眼中者。其時思翁葉世久﹐藏圖之家亦更三世﹐未知此圖存否何如﹐每與石谷相對嘆息。適石谷將有維楊之行﹐奉常曰「能一訪《秋山》否﹖』以手書屬石谷攜書往來吳﹑閶間﹐對客言寄之客奉常語。立袖書於貴戚王長安氏﹐王氏果欲得之﹐亟命客渡江物色﹐於是張氏之孫某﹐悉取所藏彜鼎﹑法書名迹來﹐王氏大悅﹐延置上座﹐出家姬合樂享之﹐張氏遂以彜鼎﹑法書名迹合抵千金爲壽﹐一時羣知《秋山》妙迹已歸王氏。王氏遣使招婁東二王公來會﹐時石谷先至﹐便詣貴戚﹐揖未畢﹐大笑樂曰﹕」秋山圖已在吾橐中。『立呼侍史取觀之﹐展未及半﹐貴戚與諸食客皆覘石谷辭色﹐謂當狂叫驚絕﹐比圖窮﹐惝恍若有所失﹐貴戚心動﹐曰「得無有疑乎﹖』石谷惟之曰﹕」信神物﹐何疑﹖『須臾﹐傳奉常來。奉常先在舟中呼石谷﹐驚問王氏果得《秋山》乎﹖石谷曰「昔日先生所說﹐歷歷不忘﹐今否否﹐烏睹所謂《秋山》哉﹖𨿽然﹐願先生勿遽語王氏。』奉常旣見貴戚展圖﹐辭色一如石谷﹐彊爲嘆羨﹐貴戚愈益疑。頃元照亦至﹐石谷又先諭意﹐元照亦諾之﹐乃入﹐大呼《秋山》來﹐披指靈妙﹐贊嘆糸麗糸麗不絕口﹐戲謂非王氏厚福﹐不能得此奇寶﹐於是王氏釋然安之。嗟夫﹗奉常曩所觀者﹐豈夢境耶﹖抑神物變化不可測耶﹖其家無他本﹐人間無流傳﹐昔奉常捐千金而不得﹐今貴戚一彈指而取之﹐可怪已﹗豈知旣得之﹐而復有淆訛顚錯﹐王氏諸人至今不寤﹐不亦重可怪乎﹖石谷爲予述此﹐且訂他日同訪《秋山》眞本﹐或當有如蕭翼之遇辧才者。」

◎米畫不過三尺米襄陽自言作畫只作橫掛三尺軸﹐寶晉齋中所懸長亦不過三尺﹐乃不爲椅所蔽﹐人行過肩汗不著。

◎楊二山鑑賞孫月峯《書畫跋跋》﹝原脫此字﹐王世貞先有《書畫跋》﹐孫月峯又跋其所跋﹐故云﹞謂楊二山太宰雅好書畫﹐每向飛鳧人曰「有假者持來我買﹐眞迹重價我買不起。」此是本色人語﹐然往往亦得佳者。

◎宋漫堂鑑賞宋漫堂自言善鑑別書畫﹐能於暗中摸而嗅之﹐便可定其眞僞﹐此語似欺人而實有此理﹐蓋所見古迹多﹐而又有神解悟人﹐非可與淺人道也。《筠廊隨筆》載﹕「合肥許太史孫筌家藏畫鶉一軸﹐陳章侯題曰﹕」此北宋人筆。『人不知出誰氏之手。公覽之﹐定爲崔白畫﹐座間有竊笑者﹐以爲姑妄言之耳。少頃﹐持畫向口中曝之﹐於背面一角映出圖章﹐文曰子西﹐子西卽白號﹐眾始嘆服。後此事傳至黃州﹐司理王俟齋絲猶未深信﹐一日宴客﹐廳事懸一畫﹐公從門外輿上辧爲林良畫﹐迨下輿視之﹐果然﹐俟齋爲心折。「

◎王州鑑賞朱國楨《湧幢小品》云「王州不善書﹐好談書法﹐其曰﹕」吾腕有鬼﹐吾眼有神。『此說一唱﹐於是不善畫者好談畫﹐不善詩文者好談詩文。古語云﹕』知者不言﹐言者不知。『吾友董思白於書畫一時獨步﹐然對人絕不齒及也。「

其詆訶州至矣﹐然州品題書畫﹐賞鑑家實不以爲謬也。王州購得趙文敏《濟禪師╊銘》﹐爲之跋云「月來買文﹐錢爲之一洗﹐恐兒輩厭﹐不能浮大白快賞之。」按此與王右軍以絲竹陶寫﹐恆恐兒輩覺﹐情事正同﹐然一恐覺﹐一恐厭﹐兩家兒遂分髙下﹐而一不廢絲竹﹐一不能浮大白﹐古今人信不相及乎﹖

◎王百谷題跋《式古堂書畫考》載趙巖《神駿圖捲》﹐後有松雪翁書蘇東坡詩﹐跋云「趙巖所畫﹐深得曹﹑韓筆法﹐余亦好畫﹐何能及也。故以杜子美詩書之。大徳五年菊節﹐子昂。」杜子美三字實偶筆誤﹐而王百谷跋乃謂「拾遺集無此作﹐古今詞人之作散逸不傳者﹐寧獨此歌﹖余按圖索駿﹐乃並得詩﹐恐非天廏眞龍﹐不傳老杜雕龍」云云。此何異癡人說夢乎﹗

◎牧牛圖《昨夢錄》載南唐李后主有《牧牛圖》﹐獻於宋太宗﹐圖中日見一牛﹐食艸欄外﹐而夜宿欄內。太宗以詢羣臣﹐皆莫知之﹐獨僧贊寧曰「此海南珠脂和色畫之﹐則夜見﹐沃焦山石磨色畫之﹐則晝見﹐各一牛也。」按珠脂別無經見﹐沃焦山亦非人迹所能到﹐恐此系一時取辧應對。邱至綱《俊林機要》則以爲﹐用大蚌含胎結珠未就如淚者﹐立取和墨﹐欲日見者於日下畫﹐欲夜見者於月下畫。此說似尙近理﹐然珠淚恐亦難得﹐此事究未經親試﹐不敢遽斷其是非矣。

◎考試畫師前明英宗試天下畫師於京中﹐以「萬綠枝頭紅一點﹐動人春色不須多」爲題﹐諸畫工皆於花卉上妝點﹐獨戴文進畫天松﹐頂立一仙鶴﹐一人畫芭蕉下立一美人﹐於唇上作一點紅﹐朝廷竟取畫美人者﹐時皆爲戴惜不遇。余謂戴畫用意固髙﹐然於春色二字究未關會也。或云﹐此是宋徽宗時畫工戴徳淳事。徳淳畫「蝴蝶夢中家萬里」﹐作蘇武牧羊臥艸蝶中﹐亦善用意。

◎張翼《蘭亭續考》載﹐王逸少嘗作意書表上穆帝﹐帝使張翼擇紙色長短相類者臨寫﹐而題後答之﹐初視亦不覺﹐詳視乃嘆曰「小兒亂眞乃爾耶﹗」是在當時已自疑如此。

◎任靖紀文達師曰「右軍雜帖多任靖代書﹐蓋靖學書於右軍﹐後大令又學書於靖也﹐事見陶弘景《與武帝論書啟》﹐今尙在《隱居集》中。此事人多不知﹐卽歷代書家傳記亦佚其名﹐蓋不幸而湮沒耳。

◎有筆有墨張靑父云「古人論畫﹐必曰有筆有墨﹐人多不深究其理﹐蓋但有輪廓而無皴法﹐卽謂之無筆﹐有皴法而無輕重﹑向背﹑明晦﹐卽謂之無墨。古人有云﹕『石分三面。』此語是筆亦是墨﹐可參之。」惟昔人嘗見王右丞《江山雪霽圖》﹐但有鉤勒而無皴染﹐則豈得謂之無筆乎﹖

●卷十◎詩話寄廡邗江﹐長夏無事﹐兒輩每喜聽余談詩。余謂論詩要旨已具《退庵隨筆》中﹐玆復記憶舊聞若干條應之。積日又成卷帙﹐不敢言詩話﹐仍附之《叢談》﹐以備遺忘云爾。

◎疊字詩詩中用疊字﹐實本三百篇﹐後人乃復錯綜變化之。有一句三疊字者﹐吳融《秋樹詩》「一聲南雁已先紅﹐槭槭淒淒葉葉同」是也﹐本朝查初白「滔滔浩浩滚滚然」句用之。有一句連三字者﹐劉篤詩「樹樹樹梢啼曉鶯﹐夜夜夜深聞子規」

是也。有兩句連三字者﹐《木蘭詞》「軍書十二卷﹐捲捲有爺名」及白樂天詩「新詩三十軸﹐軸軸金玉聲」是也。有一句四疊字者﹐古詩「行行重行行」﹑《木蘭詞》「喞喞復喞喞」是也。有兩句互疊字者﹐王冑詩「年年歲歲花常發﹐歲歲年年人不同」是也。有三聯皆疊字者﹐古詩「靑靑河畔艸」六句是也。有七聯皆疊字者﹐昌黎「南山延延離又屬」十四句是也。

◎倒用成字王漁洋《居易錄》云「韓詩多倒用成字。」蓋本諸三百篇﹐孫季昭《示兒編》所拈﹐如中林﹑中谷﹑中河﹑中路﹑中田﹑家室﹑裳衣﹑衡從﹑稷黍﹑瑟琴﹑鼓鐘﹑斯螽﹑下上﹑羊牛﹑甥舅﹑孫子﹑女士﹑京周﹑家邦﹑鼐鼎﹑息偃之類﹐不一而足。

◎宋左彜論詩宋左彜大樽《茗香詩論》﹐語多沈著﹐而尢有警切可以教人者。如雲﹕「物之無益於人者﹐人弗貴之﹐史稱嚴君平卜筮於成都市﹐以爲卜筮者賤業﹐而可以惠眾﹐人有邪惡是非之間﹐則依蓍龜爲言利害﹐與人子言﹐依於孝﹐與人弟言﹐依於順﹐與人臣言﹐依於忠﹐各因勢導之以善﹐從者已過半矣。然則詩之能益人﹐亦何間於窮達哉﹐如此則庶乎其道尊。」又云「曲寫閨怨﹐如水益深﹐如火益熱﹐非教也。『我心匪石』﹐言性不可攺﹔『不能奮飛』﹐言義不可去﹔『實命不猶』﹐言命不可挽﹔《蛛》止奔﹐曰『不知命也』。知命若此﹐不知命若彼﹐千古英雄失足﹐豈不以此哉﹗」

◎謝康樂詩謝康樂「池塘生春艸﹐園柳變鳴禽」之句﹐自謂語有神助﹐後人譽之者﹐遂以爲妙處不可言傳﹐而李元膺又謂﹐反覆此句﹐實未見有過人處﹐皆膚淺之見也。

記得前人有評此詩者﹐謂此句之根在四句以前﹐其云「臥屙對空牀﹐衾影昧節候。」乃其根也﹐「搴幃暫窺明」以下歷言所見之景﹐至「池塘生春艸」﹐始知爲臥病前所未見者﹐而時節流換可知矣﹐次句卽從上句生出﹐自是確論。若《吟窗雜錄》謂靈運因此詩得罪﹐托爲阿連夢中之語﹐遂有「王澤竭﹐時候變」之評﹐夫古來詩案之周納人罪者多﹐於論詩何與乎﹖

◎陶靖節詩陶淵明愛菊﹐人皆知之﹐而於松亦三致意焉。如「三徑就荒﹐松菊猶存」﹐下又云「景翳翳以將入﹐撫孤松而盤桓。」「靑松在東園﹐眾艸沒其姿。」下又云「連林人不見﹐獨樹眾乃奇。」皆以自況也。東坡論陶公《乞食詩》云「饑寒常在身前﹐功名常在身後﹐二者不相待﹐此士之所以窮也。」然《苕溪漁隱叢話》稱淵明隱約栗裏﹑柴桑之間﹐或飯不足﹐及顏延之送錢二十萬﹐卽日送酒家﹐其曠達又如此。

◎河梁詩今人贈行詩﹐輒以河梁爲言﹐謂托始於李陵《與蘇武詩》﹐有「攜手上河梁﹐遊子暮何之」句也﹐不知《河梁》之作﹐已見《吳越春秋》﹐云勾踐攻秦﹐軍士苦之﹐會秦怖懼﹐遂自引咎﹐越乃還軍﹐軍人悅樂﹐乃作《河梁》之詩。

◎太白詩客有語余曰「太白《早發白帝城》詩云『兩岸猿聲啼不住』﹐考《水經注》﹐瞿塘峽多猿﹐不生北岸﹐非惟一處﹐或有取之放著北山中﹐初不聞聲﹐將同貉獸渡汶而不生矣﹐然則白詩誤。」余曰「此考據固精﹐然詩家則不應如此論也。」

◎溫飛卿詩吳齡喬曰「凡詩意之隱僻者﹐詞多紆回婉轉﹐必須發明。如溫飛卿過陳琳墓﹐詩意有望於君相也。飛卿於邂逅無聊中﹐語言開罪於宣宗﹐又爲令狐所嫉﹐遂被遠貶﹔陳琳爲袁紹作檄﹐辱及曹操之祖先﹐可謂刻毒矣﹐操能赦而用之﹐視宣宗何如哉﹗又不可將曹操比宣宗﹐故托之陳琳﹐以便於措詞﹐亦未必眞過其墓也。起曰﹕」曾於靑史見遺文﹐今日飄零過古墳。『言神交以敍題面﹐引起下文也。』詞客有靈應識我『﹐刺令狐之無目也。』霸才無主始憐君『﹐憐字詩中多作羨字解﹐因今日無霸才之君﹐大度容人之過如孟徳者﹐是以深羨於君耳。

『石麟埋沒藏春艸』﹐賦實境也。『銅雀荒涼起暮云』﹐憶孟徳也﹐此句是一詩之主意。『莫怪臨風倍惆悵﹐欲將書劍學從軍』﹐言將受辟於藩府﹐永爲朝廷所棄絕﹐無復可望也。怨而不怒﹐可謂深得風人之意矣。「

◎李長吉詩王﹤廣吾﹥堂士俊《詹言云》﹕「向聞人言﹐《李長吉集》中無七言律﹐一日讀《南園》絕句第十一首﹐嫌語意未完﹐急以第十二首連讀之﹐始知本爲一首而誤分者。詩曰﹕」長巒谷口倚嵇家﹐白晝千峯老翠華。自履藤鞋收石蜜﹐手牽苔絮長蒓花。松溪黑水新龍卵﹐桂洞生硝舊馬牙。誰遣虞卿裁道帔﹐輕綃一幅染朝霞。『「﹝按﹐此條見淸黃之雋《詹言》下篇﹐淸王士俊字犀川﹐《詹言》非其所作﹐而黃之雋號﹤廣吾﹥堂﹐故王當作黃﹐士俊當作之雋﹐此系梁氏誤記。﹞

◎徐筠亭說唐詩徐筠亭時作曰「孟襄陽詩『气蒸云夢澤﹐波撼嶽陽城』﹐杜少陵詩『吳楚東南坼﹐乾坤日夜浮』﹐力量气魄已無可加﹐而孟則繼之曰」欲濟無舟楫﹐端居恥聖明「﹐杜則繼之曰」親朋無一字﹐老病有孤舟「﹐皆以索寞幽渺之情﹐攝歸至小﹐兩公所作﹐不謀而合﹐可見文章有定法。若更求博大髙深之語以稱之﹐必無可稱而力蹶無完詩矣。

◎陳午亭說杜詩陳澤州相國《午亭文編》中有《讀杜律話》二卷﹐所解有勝於前人者﹐如「晴窗點檢白雲篇」﹐前人求其說而不得﹐遂以漢武《秋風詞》「白雲飛」當之。

按《漢書郊祀志》﹕「天子封泰山﹐其夜﹝原誤爲從﹐據《漢書》攺﹞若有光﹐晝有白雲出封中。」《唐書》﹕「開元十三年封泰山﹐藏玉冊於封祀壇之感。」

所謂白雲篇﹐疑卽指此﹐時杜公方獻《三大禮賦》﹐又欲奏《封西嶽賦》﹐如此解白雲二字較明﹐上下文義亦貫。又「掖垣竹埤梧十尋」﹐埤字解者各異﹐不知埤與卑同﹐言竹卑梧髙也。《晉語》﹕「松柏不生埤。」《漢書。劉向傳》﹕「增埤爲髙。」《子虛賦》﹕「其埤濕則生蒼茛兼葭。」皆可證埤與卑之通用。

又﹕「曾驚陶侃胡奴異﹐怪爾常穿虎豹羣。」陶侃之奴﹐舊注皆不知所出﹐竊疑陶侃當是陶峴之誤﹐峴有昆侖奴名摩訶﹐善泅水﹐後峴投劍西塞江﹐命奴取﹐久之﹐奴支體磔裂﹐浮水上。陶奴入水﹐卒死蛟龍﹐公奴入山﹐宜防虎豹﹐因事相類而用之。又云﹕《諸將五首》﹐當合而觀之﹐又當分而觀之。一﹑「漢朝陵墓」﹐二﹑「韓公」﹑「三城」﹐三﹑「洛陽宮殿」﹐四﹑「扶桑銅柱」﹐五﹑「錦江春色」﹐皆以地名起。一﹑二作對﹐一責代宗時禦吐蕃諸將﹐一責肅宗初討祿山諸將﹐其事相對﹐其詩章法句法亦相似。三﹑四作對﹐一舉內地削﹐以責宰相臨邊之將﹐徒煩輸挽﹐一舉遠人畔﹐以責藩鎭兼相之將﹐不能鎭撫﹐其事相對﹐其詩章法句法亦相似。末則另爲一體﹐讀杜詩者以此類推﹐亦可想當日鑪錘之苦﹐所謂「晚節漸於詩律細」也。又云「夔府孤城落日斜。」此當與第一首「孤舟」

例看﹐蓋以客子言之﹐𨿽蜀麻﹑吳鹽﹐淸秋萬船﹐不礙其爲「孤舟」﹔𨿽白帝﹑夔州﹐兩城相連﹐赤甲白鹽﹐閭閻繚繞﹐不礙其爲「孤城」也。「每依北斗望京華」﹐北斗或作南斗﹐或又引《三輔黃圖》云﹐漢初長安城狹小﹐惠帝更築之﹐南爲南斗形﹐北爲北斗形﹐至今人呼斗城﹐謂之南﹑北皆可。其說亦非﹐秦城上直北斗﹐北斗之宿七星﹐第一主帝﹐爲樞星﹐上句言日﹐此句言斗﹐又言望京華﹐以類而言﹐非南斗明矣。公詩多用北斗﹐如「秦城近斗杓」之類。「奉使虛隨八月槎」﹐非謂乘槎到天河徒爲虛語﹐蓋此「乘槎」亦與第—首「孤舟」相映﹐乘槎可到天河﹐今系舟不能至京華﹐故曰「虛隨八月槎」也。「淸秋燕子故飛飛」﹐燕子是將去之物﹐「故飛飛」者﹐若見客不去﹐故以飛飛將去嘲之。云安《子規》詩﹕「客愁那聽此﹐故作傍人低。」兩故字意同。「匡衡抗疏功名薄」﹐舊解太略﹐公於天寶初應進士﹐不第﹐獻《三大禮賦》﹐授河西尉﹐攺右衛率府冑曹參軍﹐此與衡初以文學射策甲科﹝原作科甲﹐據《漢書。匡衡傳》攺﹞﹐不應令﹐除太常掌故﹐調平原文學略似。後於至徳初﹐拜行在左拾遺﹐以上疏救房獲譴﹐得免推問﹐未幾﹐出爲華州司戶參軍﹐遂棄官流寓於蜀﹐廣徳初﹐召補京兆功曹﹐不赴﹐二年﹐嚴武表爲節度參謀﹑檢校工部員外郎﹐未幾﹐辭幕府離蜀﹐大歷初至夔。視衡由史髙幕入朝廷﹐上疏﹐至丞相﹐奉﹝疑爲封﹞侯﹐果何如乎﹗注家於衡之文學經術與史髙辟薦本末﹐皆不及﹐然則古來抗疏者多﹐何獨以衡爲言乎﹖

「劉向傳經心事違」﹐舊注亦太略﹐公獻賦授官﹐與向初獻宣帝賦頌數十篇亦略同﹐後遂流滯於外﹐不能入朝﹐欲如向之數進數退﹐傳經以寄忠悃﹐得乎﹖衡之抗疏﹐多傳經義﹐向之傳經﹐亦諷時政﹐其前後疏多及經義﹐故云。

◎李文貞公說杜詩吾鄕安溪李文貞公於詩未爲精詣﹐而說詩則時有創解﹐如雲﹕「凡詩以虛涵兩意見妙﹐如杜《秦州雜詩》『水落魚龍夜﹐山空鳥鼠秋』兩句﹐夜則水落魚龍﹐秋則山空鳥鼠﹐此一說也﹔魚龍之夜﹐故聞水落﹐鳥鼠之秋﹐故見山空﹐又一說也。《秋興》詩『叢菊兩開他日淚﹐孤舟一系故園心』。居夔而園菊兩度開花﹐則羈旅之淚非一日矣﹐又見一孤舟系岸而動歸心﹐此一說也﹔觀花發而傷心﹐則他日之淚乃菊所開﹐見孤舟而思歸﹐則故園之心爲舟所系﹐又一說也。蓋二意歸於一意﹐而著語以虛涵取巧﹐詩家法也。」又云「能學杜者﹐無過於李義山﹐而義山詩中﹐又以『永憶江湖歸白髮﹐欲回天地入扁舟』二語爲最似杜。言已長憶江湖以歸老﹐但志猶欲斡回天地﹐然後散發扁舟耳﹐」按此解實前人所未及﹐杜老《寄章十侍禦》詩云「指揮能事回天地。」此義山「回天地」三字所本。

◎蘇齋師說杜詩餘弱冠卽喜爲五﹑七言詩﹐而於濤義實茫無所知也﹐四十歲還京師﹐遊蘇齋之門﹐始得略聞緒論﹐則悉非舊所得聞者。嘗以杜詩「陰何苦用心」語質之蘇齋師﹐師曰「杜言『孰知二謝將能事﹐頗學陰何苦用心』﹐此二句必一气讀乃明白也。所賴乎陶冶性靈者﹐夫豈謂僅恃我之能事以爲陶冶乎﹗僅恃在我之能事以爲陶冶性靈﹐其必至於專騁才力﹐而不衷諸節制之方﹐𨿽杜公之精詣﹐亦不敢也。

所以新詩必自攺定之﹐攺定之後﹐而後拍節以長吟之﹐苟其一隙之未中﹐一音之未中節者﹐仍與未攺者等也。說到此處﹐不覺擱筆而三嘆矣﹐孰知有如此之自擅精能﹐而如此之不敢寬假乎﹗二謝者﹐非果二謝有此事也﹐語意之間﹐直若欲雲杜陵野老將能事﹐不便直說﹐而假二謝以言之﹐曰﹕豈知具二謝之能事﹐而亦不能不學陰﹑何之艱苦﹐刻意以成之乎﹗苦字非正稱之語﹐乃是旁敲之語﹐試看有二謝如許之才力﹐而卻亦甘爲陰﹑何之刻苦乎﹗苦字神理﹐只得半面﹐苦字只似就陰﹑何一邊卑之﹐無甚髙論﹐若謙下﹐若斂抑之詞﹐其實亦何嘗陰﹑何果實如此﹐直是對上『二謝』『能事』﹐不得不如此。若似謙卑斂退之窘狀者﹐夫然後上七字『二謝』『能事』四字軒然飛揚而出。知此義﹐乃知下七字與比字陰陽收放之所以然。苦字曲向陰﹑何一邊﹐低下一著﹐乃使頗字笑而受之﹐然則所謂陶冶性靈者﹐非虛張架局也﹐實在其中﹐叩之有眞際焉。『新詩攺罷自長吟』﹐實實愈咀之愈有味﹐正恐索解人不得矣。卽此一篇﹐可作杜詩全部之總序矣。吾嘗謂蘇詩亦有一句可作通集總序﹐曰「始知眞放在精微」﹐眞放卽豪蕩縱橫之才力也﹐卽此上七字所云能事也﹔精微卽細肌密理之節制也﹐卽此下七字所云陰﹑何苦心也。二謝﹑陰﹑何﹐特借拈前人以指似之﹐《陰鏗集》《隋志》僅一卷﹐蓋所傳已無多﹐在杜公必尙見其全詣﹐必深得其祕要﹐是以又云『太白似陰鏗』﹐太白豪放之才﹐而以陰鏗爲比﹐則此間卽離含蘊之故﹐後人焉能窺見之﹐而漁洋直斥爲陰鏗蕪累﹐則亦非愼言之道耳。「又云﹕」老杜《望嶽》起句『夫如何』三字﹐乃是從下句倒捲而出﹐齊﹑魯二邦不爲小矣﹐顧不解其何以靑猶未了也﹖

晉人《望嶽》詩云「气象爾何物『﹖亦作訝而問之之詞﹐非到其境者不知也。

今人誤解作空喝起下之詞﹐則乖其義矣。「吾師於杜詩工力最深﹐自言手批杜集凡二十三過﹐最後始成《讀杜附記》之定本﹐凡字句之異同﹐皆詳列句下。然章鉅憶少時所見杜詩舊本﹐乃作」岱宗大如何「﹐」大如何「與」靑未了「﹐字則偶對﹐意則相生﹐气象更爲雄實﹐似較」夫如何「爲勝﹐惜見此本後﹐吾師已歸道山﹐不及相質耳。又云﹕」『今代麒麟閣﹐何人第一功﹖君王自神武﹐駕馭必英雄。』气勢淩厲﹐可爲後學入手門徑﹐須知自字乃自身之自﹐非自然﹑自是之自﹐『紫燕自超詣』句同。「按如此說詩﹐則作者精神愈出﹐若錢籜石先生必以麒麟與第一爲對偶﹐則又何關於詩律哉﹝亡友謝甸男震亦以」鳳歷軒轅紀﹐龍飛四十春。「四十與軒轅爲對偶﹐與錢說同﹞﹗又云﹕」『石門斜日到林邱』﹐或注石門屬齊州﹐或謂與澗道對﹐不必實指其地。然《居易錄》云﹕孔博士東塘言﹐曲阜縣東北有石門山﹐卽杜子美題張氏隱居處。李太白有《石門送杜二甫》詩﹕『何言石門路﹐復有金尊﹝原誤爲亭﹐據杜集攺﹞開。』亦其地。山不甚髙﹐大石峽對峙如門﹐故名。山南有兩小阜﹐俗稱金耙齒﹑銀耙齒者﹐子美詩『不貪夜識金銀气』﹐蓋偶然卽目耳。「又云﹕」『至尊含笑催賜金﹐圉人太僕皆惆悵。』說者曰﹕帝喜霸之能寫眞﹐故催金賜之﹐而圉人﹑太僕自愧嘆無技以蒙恩賚耳。

惟張邦基《墨莊漫錄》云「此深譏肅宗也。『考是詩始云﹕」先帝天馬玉花驄﹐畫工如山貌不問。是日牽來赤墀下﹐迥立閶闔生長風。』帝旣見先帝之馬。當軫羹墻之念﹐乃反含笑而賜金﹐不若圉人﹑太僕﹐見馬猶能惆悵而懷先帝也。「此解新奇而有理﹐始知深入無淺語也。又云﹕」『風簾自上鉤』﹐自字乃獨自之自也﹐江樓對酒﹐忽見月吐﹐徑自起鉤簾﹐納之其旁﹐無侍媵可知。自字正對末句寡字也﹐且此字露出自身﹐方與末句酌酒相貫﹐與五﹑六句鶴髮﹑貂裘相接。「

此論向無有拈出者。又云「《詠桃樹》﹝詠﹐杜集作題﹞一首。乃拈一物以慨時事耳。中四句乃指往日言之﹐舊字非字正相呼吸﹐正字卽首句不斜之注腳。回憶小徑不斜﹑五桃遮門之日﹐乃天下車書一家之日﹐非今作詩之寡妻羣盜日也。

蓋少陵之室門內五桃﹐原不禁人摘食﹐今當亂後﹐人自爲計﹐家自爲謀﹐不免爲籬垣以掩蔽之﹐因此入門之徑﹐不得不遷就斜曲以升堂矣。回思昔日直入門。直升堂﹐入門卽見桃樹﹐堂室不妨其遮﹐秋則食實﹐春又開花﹐不但人我同此食實看花之境﹐且鳥雀亦同此飛翔棲止之常。卽一居室﹐而胞與無私之景象﹐藹然在目。於是慨然遠想曰﹕此正天下一家之日﹐非今作詩寡妻羣盜之日也。就此一物﹐而俯仰之昔之感﹐所該非一事也。「

◎蘇齋師說蘇詩蘇齋師云「坡公《自普照遊二庵》七古一首﹐是坡詩一小結構﹐今偶爲拈出﹐自來學坡詩﹑讀坡濤者﹐皆不知也。入手四句云﹕」長松吟風晚雨細﹐東庵半掩西庵閉。山行盡日不逢人﹐野梅香入袂。『傳出淸幽孤峭之景﹐至此極矣。次云「山僧怪我戀淸景﹐自厭山深出無計。』妙在借此一托﹐則上四句之淸幽孤峭﹐更十分完足。次云﹕」我𨿽愛山亦自笑﹐獨往神傷後難繼。『此並自己亦抽出﹐則此遊之淸幽﹐竟到二十分。次云「不如西湖飲美酒﹐紅杏野桃看覆髻。』二句乃作俗艷以反形之﹐此鍼鋒也。結云﹕」作詩寄謝采薇翁﹐本不避人那避世﹖『言實覺此遊之太淸幽孤峭也。本應以淸幽孤峭作收場﹐卻反以俗艷作收裹﹐如此乃謂之圓筆。又《送文與可出守陵州》﹐起句云「壁上墨君不解語﹐見之尙可消百憂。』坡公有《墨君堂記》﹐謂竹也。次云『而況我友似君者』﹐此君字與上句之字皆指竹﹐題本是送其人﹐而詩則直以所畫竹爲主。次云『素節凜凜欺霜秋』﹐此七字切竹﹐亦切人﹐妙在於以竹寫其人。次云『淸詩健筆何足數』﹐淸詩健筆四字﹐二層雙頓而出﹐此句寫其人﹐則不必復以似竹說矣﹐故合其人之詩筆言之﹐此是著題之正面﹐然卻是宕開。所以要宕開者﹐本以似竹爲主也﹐通首用意全在竹﹐然而人之似竹﹐上句已說明。請問下句如何接法﹖次云『逍遙齊物追莊周』﹐此七字則眞化工之筆也。《逍遙》《齊物》《莊子》二篇名耳﹐坡公之意﹐卻取齊物二字﹐爲此詩之主﹐齊物者﹐己與物齊﹐卽南郭子答然喪我之意也﹐卽坡公《題文與可畫竹》『忘其身』之義也﹐直欲將文與可化作一竹矣。然若不先用逍遙二字﹐則其追莊周之妙不圓也﹐逍遙乍看似不及齊物之切﹐豈知坡公以其在集賢院與在陵州等而視之﹐所以齊物之上﹐必用逍遙二字﹐而後追莊周三字乃圓也﹐而後上句淸詩健筆乃圓也。次云『奪官遣去不自覺』﹐奪官遣去四字﹐又雙頓而出﹐奪官謂辭去集賢﹐遣去謂出守陵州﹐以此本題實事作接筆﹐而後逍遙齊物之旨乃圓也。處處有實境﹐而頂上圓光始出﹐此豈空言神韻者所知。次云『曉梳脫髮誰能收』﹐又是妙極化工之筆﹐並非寫其老態也﹐直是將文與可作一莖枯竹﹐寫其蕭蕭之落葉耳﹐然後知『逍遙齊物追莊周』之妙﹐眞化工之筆也。『奪官遣去不自覺』到此乃神圓也。又並非借竹爲諭﹐卽其上面素節欺霜秋﹐亦何嘗明言借竹爲諭﹐只緣此老筆有化工﹐不知不覺將一个文與可作爲一幅墨竹矣。此等明承暗接﹑圓合收裹之所以然﹐卽漁洋先生亦恐看不出也。次云﹕」江邊亂山赤如赭﹐陵陽正在千山頭。『此又是妙接﹐坡公是西蜀人﹐必親到此州﹐知其山如此﹐亦必此日席間﹐眞見文與可禿脫髮之老態﹐所以竟將陵州童山寫出一个無發之禿頂來。又是眞境﹐並非借諭。結句云「君知遠別懷抱惡﹐時遣墨君消我愁。』通首以竹爲正意﹐而文與可之形神全於竹得之﹐至此仍以墨君結住﹐而通首俱圓矣。此兩篇七古皆不過六韻﹐而上下明暗相承銜接之妙﹐他人數十韻之轉換﹐气力不足以當之。深味此二篇﹐卽坡詩數十韻之大篇﹐無以過此矣。必知此祕﹐而後能鋪陳排比﹑開拓縱橫也﹐如杜如韓﹐篇篇皆當如此用意讀之。」

◎劉宮保說杜詩劉金門宮保鳳誥《存悔齋集》中﹐有《杜詩話》五卷﹐多未經人道語﹐如雲﹕「杜老爲晉徵南將軍預之後﹐其《祭遠祖當陽君文》云﹕」《春秋》主解﹐稿隸躬親。『述預爲《春秋左傳集解》也﹔《進雕賦表》云「自先君恕﹑預以降﹐奉儒守官﹐未墜素業。』則其根柢經術﹐固有自來。詩中援引﹐如《懷李白》云﹕『更尋嘉樹傳﹐不忘《角弓》詩。』以季武不忘韓宣一事﹐翻成兩語﹔《兵車行》云﹕」新鬼煩冤舊鬼哭。『化用夏父弗忌』新鬼大﹐舊鬼小『語﹔《前出塞》云﹕』射人先射馬。『本』樂伯左射馬而右射人『語﹔《投贈哥舒開府》云「廉頗仍走敵﹐魏絳已和戎。』以翰年老風疾﹐比之廉頗﹐玄宗賜音樂﹑田園﹐比之魏絳賜女樂﹑歌鐘﹐運用神明﹐洵爲克承家學者矣。」又云「漢《地理誌》﹕『杜陵﹐古杜伯國﹐漢宣帝葬此﹐因曰杜陵﹐在長安南三十里。』按長安城東有霸陵﹐文帝所葬﹐霸南五里﹐卽樂遊原﹐宣帝築以爲陵﹐曰杜陵﹐東南十餘里﹐又有一陵差小﹐許後所葬﹐謂之少陵﹐其東卽杜曲﹐陵西卽子美舊宅﹐自稱杜陵布衣﹑少陵野老以此。」又云「公只有一妹嫁韋氏﹐從夫遠宦﹐有《元日寄韋氏妹》詩。《同谷歌》﹕」有妹有妹在鐘離『﹐則已嫠婦寓居時矣。曰』我已無家尋弟妹『﹐曰』弟妹蕭條各何往『﹐曰』弟妹悲歌裏『﹐曰』無由弟妹來『﹐曰』弟妹各何之『﹐曰』故鄕有弟妹『﹐曰』團圓思弟妹『﹐數數及之﹐重人骨肉之感。「又云﹕」公二子﹐宗武定是有才﹐宗文不過使樹雞柵﹐然《熟食日》詩並示兩兒﹐一則曰』汝曹催我老『﹐一則曰』他時見汝心『﹐舊解指公先塋在洛﹐流寓不能展省﹐故當節日回首邙山﹐仍囑二子以毋忘拜掃。其論良是。或據元稹《系銘》「宗武病不克葬」﹐疑爲宗文早世﹐然樊晃《小集序》明云「君有子宗文﹑宗武﹐近知所在﹐漂寓江陵﹐冀求其先集﹐論次之。』則宗文爾日尙存﹐且並非不能守先業者。宗文小名熊兒﹐《得家書》詩云﹕」熊兒幸無恙。『初無失愛。宗武小名驥子﹐特以幼見憐﹐故』驥子好男兒『﹐』驥子春猶隔『﹐』驥子最憐渠『﹐頻呼而念之。然《示宗武》詩﹐以精《文選》﹑飽經術勸其力學﹐卽以』休覓彩衣輕『﹑』莫羨紫羅囊『誡其惇行﹐安得謂公有譽兒癖乎﹖

《云仙雜記》載宗武以詩示阮嶽曹﹐阮旣答以石斧一具﹐並詩還之﹐宗武曰﹕『斧﹐父斤也﹐欲使我呈父斤削耶﹖』阮聞之﹐曰「欲使自斷其手﹐不爾﹐天下詩名又在杜家。『說者遂有三世爲將﹐道家所忌之諭。考史傳絕不載宗武詩﹐毋乃公所謂』失學從兒懶『﹐僅解記誦而不能精進者乎﹖』有子賢與愚﹐何其掛懷抱﹗『無怪公之借淵明以自解嘲也。」又云「詩評』許渾千首水﹐杜甫一生愁『之誚﹐論公處境宜然﹐然遂以公不善作愉樂語﹐則非也。公之寫喜事﹐專取神會﹐如﹕」家家賣釵釧﹐只待獻春醪。』喜官軍之壓賊也﹔『曉看紅濕處﹐花重錦官城。』喜好雨之知時也﹔『暫止飛烏將數子﹐頻來語燕定新巢。』喜浣花艸堂初成也﹔『捨南捨北皆春水﹐但見羣鷗日日來。』喜崔明府相過也﹔『共說總戎云鳥陣﹐不妨遊子芰荷衣。』喜嚴鄭公再至也﹕「炙背可以獻天子﹐美芹由來知野人。『是遷居赤甲之喜﹔』巡檐索共梅花笑﹐冷蕊疏枝半不禁。『是寄弟藍田之喜。《至艸堂》詩云﹕」舊犬喜我歸﹐低徊入衣裾。鄰捨喜我歸﹐沽酒攜葫蘆。大官喜我來﹐遣騎問所須。城郭喜我來﹐賓客隘村墟。』雅人深致﹐隨事生歡﹐善言喜者﹐宜莫如此老。「又云﹕」『蕩蕩萬斛船﹐影若揚白虹。自非風動天﹐莫置大水中。』此是何等洪量﹗『宮中聖人奏《雲門》﹐天下朋友皆膠漆。』此是何等醇誼﹗『丈夫垂名動萬年﹐記憶細故非髙賢。』此是何等髙識﹗『雞虫得失無了時﹐注目寒江倚山閣。』此是何等曠觀﹗『寄謝悠悠世上兒﹐不爭好惡莫相疑。』此是何等坦夷﹗《舊書。文苑傳》斥公『褊躁﹐無器度』﹐抑獨何歟﹗「

又云「公不佞佛﹐抑又深通佛理﹐如『楊枝晨在手﹐豆子雨已熟。是身如浮雲﹐安可限南北﹖』『夜闌接軟語﹐落月如金盆。惟有摩尼珠﹐可照濁水源。』『大珠脫玷翳﹐白日﹝杜集作」月「﹞當空虛。』『願聞第一義﹐回向心地初。』『如聞龍象泣﹐足令信者哀。吾知多羅樹﹐卻倚蓮花臺。思量入道苦﹐自哂同嬰孩。』『松根胡僧憩寂寞﹐龐眉皓首無住著。偏袒右肩露雙腳﹐葉裏松子僧前落。』絕妙機鋒﹐知自有證入處。」又云「昔人謂杜詩長於諷刺﹐多《小雅》變聲﹐於頌體或不相宜﹐此說非也。集中如﹕」君王自神武﹐駕馭必英雄。『』鳳歷軒轅紀﹐龍飛四十春。八荒開壽域﹐一气轉洪鈞。『』萬方頻送喜﹐毋乃聖躬勞﹗『』晝漏稀聞髙閣報﹐天顏有喜近臣知。『』今春喜气滿乾坤﹐南北東西拱至尊。

大歷三年調玉燭﹐玄元皇帝聖云孫。『』寸地尺天皆入貢﹐奇祥異瑞爭來送。不知何國致白環﹐復道諸山出銀甕。『此等語體﹐大聲宏粲﹐然盛明景象﹐非善於立言者﹐定只一味粗豪气耳。「又云﹕」《陪鄭廣文遊何將軍山林十首》﹐第一首』不識南塘路『是欲去未去﹐二首』百頃風潭上『是初到境﹐三首』淸池『﹑四首』旁捨『是入門所見﹐五首』隨意坐莓苔『是方坐定﹐六首』野老來看客『是坐已久﹐七首』陰益食單涼『﹑八首』醉把靑荷葉『是飲酒間情況﹐九首』醒酒『』聽詩『是已至夜分﹐十首』出門『』回首『是歸時情景﹐次第章法井然﹐不似後人作連章可隨意多寡顚倒位置也。《重過何氏五首》﹐一首』重來休沐地『﹐二首』犬迎曾宿客『﹐三首』自今幽興熟『﹐四首就』看君用幽意『推開說﹐五首將』到此應常宿『合攏說﹐處處是重遊﹐確乎不是初到。「

◎王東漵論詩兩則王東漵曰「古人詩於題中字必不肯放過﹐如老杜之《重過何氏五首》﹐其著眼處在重過二字﹐所以爲佳。吾觀王漁洋《三登髙樓》詩﹐於三登字全不照顧﹐已非古法﹐而字句雜出﹐尢所不解。如第二聯旣用晚霞殘照﹐而第五句又用雲煙早暮﹐第八句又用淸晨臨眺﹐一首之內﹐忽朝忽夕﹐可謂毫無倫次矣﹐不知《篋衍集》何以收之。昔王右丞《早朝》之作﹐以絳幘﹑翠裘﹑衣冠﹑冕旒﹑衮龍等字用在八句之中﹐前人猶病其太雜﹐若見漁洋此詩﹐能無掊擊﹖」又云「詩貴鍛煉精工﹐亦須疏密相間﹐若字字求工﹐則反傷眞气矣。詩貴含蓄蘊藉﹐亦不妨豪蕩感激﹐若句句求淡﹐則不見精神矣。詩貴意存忠厚﹐亦不妨辭寓刺譏﹐若語語渾淪﹐則全無作用矣。此語蓋亦專爲新城而發﹐正中新城之病。」按以上兩則皆應補入余《讀漁洋詩隨筆》中。

◎郭頻伽論詩兩則郭頻伽麟詩話云「余最厭宋人妄議昔賢優劣﹐元微之作《杜工部墓志》﹐軒輊李杜﹐退之蚍蜉撼樹之論﹐未必不爲此而發。山谷以杜《北徵》爲有關系之作﹐昌黎《南山》詩𨿽不作亦可﹐以此定《北徵》爲勝於《南山》﹐詩詎可如此論耶﹖」頻伽又有《樗園消夏錄》云「宋四靈之論五律曰﹕一篇幸止四十字﹐再加一字﹐吾未如之何矣。金源黨竹溪之論七律曰﹕五十六字皆如聖賢﹐中有一字不經鑪錘﹐便若一屠沽子廁其間也。語皆名俊﹐可爲東塗西抹者下一鍼砭。」

◎詩集之富古人之年髙而詩多者﹐在唐爲白樂天﹐在宋爲陸放翁﹐樂天自寫詩文﹐藏之名勝﹐前後七十五卷﹐詩筆大小凡三千八百四十首﹔放翁詩初編四十卷﹐再編通前八十五卷﹐此一家著作之多者也。宋紹熙輯唐人絕句﹐闌及前後代﹐第及萬首﹐而我朝輯《全唐詩》﹐一代三百年﹐凡得二千二百餘人﹐共四萬八千九百餘首﹐此古來總集之多者也。恭讀我朝乾隆一朝禦制﹐以集計者五﹐分卷者四百三十四﹐分篇者四萬二千七百七十八﹐而《樂善堂全集》三十卷﹐更在前焉﹐則眞亙古所未聞﹐穹昊之繁星﹐不足爲其燦列﹐廣輿之畫井﹐不足比其分羅矣。

◎旗字押韻康熙己未試博學鴻詞﹐施愚山捲﹐閣擬一等﹐上以旗字押韻﹐偶誤書﹐攺置二等﹐此施於旗﹑二字﹐素不甚分曉也。旗入支韻﹐《周禮》﹕司常所掌﹐「熊虎爲旗」。將軍所建﹐象其猛如熊虎﹐與眾期其下也。入微韻﹐《周禮》﹕「交龍爲。」《釋名》﹕「﹐倚也﹐畫兩龍相依倚也。」按從斤聲﹐實當入眞韻﹐《小雅》「夜向晨」與「言觀其」韻﹐《左傳》「龍尾伏辰」與「取虢之」韻﹐古音當如此﹐尢施所不及知也。

◎菊花詩梅花詩王荊公《菊花詩》有「千花萬卉凋零後﹐始見閒人把一枝」之句﹐馮定遠評云「上句凋零二字不妥﹐下句一枝亦似詠梅花。」不知凋零二字本鐘士季《菊花賦》「百卉凋瘁﹐菊花始榮」之語﹐一枝二字則陳羽詩「節過重陽人病起﹐一枝殘菊不勝愁」已先用之矣。顏黃門謂讀天下書未徧﹐不得妄下雌黃﹐誠哉是言也。自《說苑》有「越使以一枝梅遺梁王」之語﹐陸凱有「江南何所有﹐聊贈一枝春」之句﹐從此詠梅者遂多用一枝﹐然陶詩﹕「梅柳夾門植﹐一條有佳花。」

是一條亦梅花故實﹐而罕有承用者。

◎說詩謔語說古人詩有吹毛求疵者﹐𨿽未免刻謔﹐亦頗有理趣﹐如「盡日覓不得﹐有時還自來。」貫休覓句詩也﹐或以爲是失貓詩﹕「若教解語能傾國﹐任是無情也動人。」羅隱詠牡丹句也﹐或以爲是畫美人詩﹕「樹底有天春寂寂﹐人間無路月茫茫。」曹唐漢武帝宴西王母詩也﹐或以爲是鬼詩﹕「天末樓臺橫北固﹐夜深燈火見揚州。」楊蟠詠金山寺句也﹐或以爲是牙人量四至詩﹕「到江吳地盡﹐隔岸越山多。」吳僧詠白塔寺句也﹐或以爲是分界堠子詩﹕「上窮碧落下黃泉﹐兩處茫茫都不見。」白香山詠楊妃句也﹐或以爲是目連救母詩﹕「秦地關河一百二﹐漢家離宮三十六。」駱賓王詠古句也﹐或以爲是算博士詩﹕「每日更忙須一到﹐夜深還自點燈來。」程師孟詠所築堂句也﹐或以爲是登廁詩﹕「王莽弄來仍半破﹐曹公將去定平沈。」李山甫覽漢史詩也﹐或以爲是破船詩。至林和靖《梅花》詩﹕「疏影橫斜水淸淺﹐暗香浮動月黃昏。」膾炙人口﹐而陳輔之以爲有類於野薔薇。

夫薔薇叢生﹐初無疏影﹐花影散漫﹐焉得橫斜﹖此則肆口詆訁其﹐無理取鬧矣。

或有人謂坡公曰「此二句詠桃詠杏亦何不可﹖」坡公曰「有何不可﹐只恐桃杏不敢當耳。」斯言最爲冷雋。近有詠梅花者﹐云「三尺短墻微有月﹐一灣流水寂無人。」語亦幽靜﹐有輕薄子見而笑曰「此一幅偸兒行樂圖也。」亦可謂談諧入妙矣。

◎中興「中興」中字﹐古人每平仄兩用﹐毛公《詩。民》序「周室中興」﹐杜元凱《左傳序》「紹開中興」﹐陸徳明《釋文》並切去聲。杜老《達行在》詩「新數中興年」﹐坡公《送王雄州》詩「威聲又數中興年」﹐皆作仄聲用﹐與《釋文》合。然杜老《秋日夔府詠懷》詩云「側聽中興主﹐長吟不世賢。」《贈韋大夫》詩云「漢業中興盛﹐韋經亞相傳。」《諸將》云「神靈漢代中興主﹐勛業汾陽異姓王。」此三中字﹐又讀平聲。王觀國《學林新編》云「音鐘者﹐當二者之中﹐首尾均也﹔音眾者﹐首尾不必均﹐但在二者之間也。」則平仄皆可通矣。

至「中酒」之中字亦然﹑「中酒」二字﹐始於《漢書。樊噲傳》﹐卽《國策》所謂「中飲」也﹐顏注﹕「音竹仲反﹐謂不醒不醉﹐飲酒之中也。」然太白詩﹕「醉月頻中聖﹐迷花不事君。」李廓詩﹕「气味如中酒﹐情懷似別人。」坡公詩﹕「時復中之徐邈聖﹐無多酌我次公狂。」「君特未知其趣耳﹐臣今時復一中之。」

俱作平聲用﹐惟顧亭林必謂「中酒」猶云半席﹐當讀平聲﹐以顏注爲非是﹐則轉無所據矣。又「尙書」之尙﹐唐人詩多作平聲﹐然《夢溪筆談》云「尙書本秦官﹐尙音上﹐謂尙爲常者﹐秦人音也。」《輟耕錄》亦云「尙﹐主也﹐如尙衣﹑尙食﹑尙醫之類﹐並時亮反﹐後世乃訛爲辰羊反。」然卽以詩言﹐唐人原有仄用者﹐如杜老《題西艸堂》詩云「欲陳濟時策﹐已老尙書郎。」是也。

◎禪語翻進一層詩文之訣﹐有翻進一層法﹐禪家之書亦有之﹐卽所謂機鋒也。神秀偈云「身是菩提樹﹐心如明鏡臺﹐時時勤拂拭﹐莫使惹塵埃。」六祖翻之云「菩提本無樹﹐明鏡亦非臺。本來無一物﹐何處著塵埃。」臥輪偈云「臥輪有技倆﹐能斷百思想。對鏡心不起﹐菩提日日長。」六祖翻之云「惠能沒技倆﹐不斷百思想。對鏡心數起﹐菩提作麼長﹗」龐居士偈云「有男不婚﹐有女不嫁。大家團頭﹐共說無生話。」後有楊無知翻之云「男大須婚﹐女大須嫁。討甚閒功夫﹐更說無生話﹖」海印復翻之云「我無男婚﹐亦無女嫁。困來便打眠﹐管甚無生活﹗」後之主席者﹐多舉此公案相示﹐尢西堂《艮齋雜說》有三首云「樹邊難著樹﹐臺上莫安臺。本來不是物﹐一任惹塵埃。」「問君何技倆﹐有想還無想﹖心起心自滅﹐菩提長不長﹖」「木意須婚﹐石女須嫁﹐夜半吼泥牛﹐解說無生話。」

●卷十一﹝附﹞

◎人日疊韻詩丁未人日﹐在揚州集羅茗香﹑黃右原﹑嚴問樵保庸﹑魏默深源﹑吳熙載廷﹑畢韞齋光琦﹐作挑菜會﹐古無此目﹐借坡公「七種共挑人日菜」句爲名。揚州飲饌丰侈﹐習以爲常﹐聊存示儉之私忱﹐或可衍成竹西韻事也。

人日以七種菜餉客﹐約同人和之元日至人日﹐無日不晴天。自是太平象﹐能無行樂便﹖淸流宜冷集﹐陳冊要新篇﹝是日以《乾隆乙亥人日南齋諸老詩畫冊》示客﹞。莫笑寒庖儉﹐期傳挑菜筵。

次日右原倒用前韻飛示﹐卽倒疊和之大戶角三雅﹝是會問樵﹑熙載與恭兒以巨觥拇戰﹐皆大戶也﹞﹐雄談驚四筵。

如斯成勝踐﹐何可闕吟篇﹖未敢催詩急﹐徒慚趁韻便﹝拙作誤用暄字韻﹐右原以天字易之﹐因卽馳布在會諸君子﹞。揮觴增意气﹐結束好朝天﹝右原詩中有「將上計車」之語﹐時恭兒亦擬逐隊北行﹞。

試燈夕東園觀劇貂帽被竊﹐再倒疊前韻解嘲誰信試燈會﹐先成落帽筵。掛冠吾本色﹐搔首幾新篇﹖短髮人爭笑﹐科頭我最便。此心一無著﹝用內典「我頭有冠﹐我心無冠」語意﹞﹐歸路月中天。

云湖都轉招同陸夢坡方伯蔭奎﹑咸松甫觀察咸臨﹐吳紅生﹐許芍友二太守﹐飲運署中﹐三疊前韻謝之紙醉金迷地﹐風柔月大天。滿堂循吏貴﹐一个寓公便。頗憶停橈會﹐頻成刻燭篇。題襟髙館在﹐何日再開筵﹝從前每過邗江時﹐曾賓谷﹑張雲巢﹑鄭夢白﹑兪陶泉各都轉無不畱飲﹐無不在題襟館﹐有詩紀之﹞﹖

松甫觀察招同夢坡﹑紅生﹐曁鐘云﹑李敍堂安中二郡丞﹐集東園嶺上看梅花﹐四疊前韻謝之一洗鶯花眼﹐東園別有天。靜參鼻功徳﹐小試腳安便。孤岫林逋夢﹝時將移居武林﹞﹐揚州何遜篇。須防淸景失﹐弦管又開筵﹝是夜卽在園中觀劇﹞。

上元日右原招遊小玲瓏山館﹐五疊前韻謝之勝地當佳節﹐玲瓏小洞天。不妨途奧折﹐幸我腳輕便。舊事興衰感﹐名流唱和篇﹝右原爲余談小玲瓏石顚末﹐並檢示《邗江唱和集》﹞。直須花爛漫﹐重與醉瓊筵。

上元次日﹐吳紅生太守﹐鐘云﹑童石塘﹑謝默卿﹑李敍堂四郡丞﹐趙漱崖祖玉﹑洪芹野上庠﹑許小琴三分司﹐招同夢坡方伯觀劇﹐六疊前韻謝之八仙偕陸海﹐一叟樂堯天。笑柄正頭責﹝謂竊帽事﹞﹐老饕聊腹便。春韶花月夜﹐歌吹竹西篇。我欲斟商爵﹐齊登福壽筵﹝是會余挈恭兒及佳﹑儔兩孫同入座﹐三代一堂﹐同人以爲佳話。余藏商爵﹐銘作「子孫父」三字﹞。

小琴以鹿尾見餉﹐七疊前韻謝之似此珍奇味﹐來從朔雪天。分將情款款﹐負此腹便便。秋行廚記﹐春明退食篇。轉蓬重遇此﹐鄭重壓春筵。

羅茗香﹑吳熙載招同童石塘及恭兒集飲玉淸宮﹐八疊前韻謝之兼旬事徵逐﹐忽入玉淸天。地擅郇廚美﹐人皆邊腹便。搜尋嘉樹迹﹝《畫舫錄》言玉淸宮多古樹﹐今殊未見﹞﹐檢點白雲篇。跬步梅花嶺﹐還應薦菊筵。

石塘招同胡潤芝太守林翼﹑羅茗香﹑吳熙載及恭兒小飲﹐九疊前韻謝之欣聯墨緣侶﹐招集冶春天。淆核推精美﹝石塘治庖甲於邗上﹞﹐煙雲養靜便﹝是日飽觀新得書畫﹞。縱談新治譜﹝潤芝新以郡守分發貴州﹞﹐細酌舊吟篇﹝茗香﹑熙載俱以《人日疊韻詩》相質﹞。此會眞堪紀﹐非徒捉醉筵。

吳笏庵京兆以米貴詩見示﹐十疊前韻答之敢云詩卽史﹐自古食爲天。共有先憂感﹐難言果腹便。廩北極計﹐筻稻東吳篇。何以升平答﹐休誇爛漫筵﹝時有捐輸京米之例﹐民間米價驟昂﹞。

右原以人事牽率﹐不克上公車﹐作詩抒憤﹐十一疊前韻以廣其意好客孔文舉﹐耽詩白樂天。早登官衮衮﹐況復腹便便。一第眞塵土﹐千秋自簡篇。君家花事盛﹐金帶佇開筵﹝六年前在君家陪雲臺師看芍藥﹐有金帶圍之祥﹐去秋師蒙恩超加太傅﹐卽其應也﹞。

楊笠卿郡丞時行自金陵來訪﹐飲之以酒﹐十二疊前韻贈之客接黃初古﹝花曉亭方伯常稱笠卿似魏﹑晉間人﹞﹐春同白下天。不辭江路闊﹐來看寓公便。往復桂邕話﹐沈吟《師友》篇﹝以新刻《師友集》贈之﹐聞其盡兩夜之力讀竟﹞。六年一回首﹐艸艸此離筵。

恭兒北上﹐十三疊前韻送之宦遊須得地﹐久速總由天。射策原堪貴﹐分符亦自便﹝恭兒已由捐輸知府入都引見﹐尙擬順赴計偕﹞。平山新畫本﹐人日近詩篇。更羨長安會﹐團團櫻筍筵﹝時二兒﹑四兒均在都﹞。

逢兒自京到邗﹐十四疊前韻志喜憶從經歲別﹐到及暮春天。報國眞非易﹐移官聽所便﹝逢兒近擬由京員攺外﹞。

家常半時局﹐情話雜吟篇。喜值鶯花好﹐頻開主客筵。

建隆寺僧小支招看銀藤花﹐十五疊前韻別趣尋名剎﹐幽芳滿佛天。迎眸欣纂纂﹐摩腹愧便便﹝行篋無書﹐以未詳此花﹐故實爲愧﹞。初日瓊花觀﹐臨風玉樹篇。玆遊況非偶﹐洗眼起堂筵﹝募建李招討祠龕之議﹐是日始成﹐卽偕程柏華相度基址﹞。

董梓亭吏部作模偕嚴問樵邑侯招飲玉蘭山館﹐十六疊前韻謝之新來金芍地﹐舊是玉蘭天﹝樓前玉蘭一樹參天﹐揚城內外所僅見也﹞。退吏同瀟灑﹐名園最靜便。楹間黃老帖﹝楹帖有分書作「金丹學黃老」句者﹐筆法甚偉而不署姓名﹞﹐池上白公篇﹝臨池一亭子絕佳﹞。等是浪遊客﹐何妨爛醉筵。

恭兒以捐輸知府﹐召見於圓明園便殿﹐敬錄天語緘寄﹐十七疊前韻恭紀五度槐忙客﹐居然近九天。星辰通笑語﹐苑殿引淸便。洗手一麾始﹐拳膺六事篇﹝天語以操守諄勗﹞。名場能自致﹐何必羨櫻筵﹗

右原病痺月餘日﹐知余首塗有期﹐不能晤餞﹐以詩惜別﹐十八疊前韻答之隔月不相見﹐同城如各天。幸餘詩往復﹐差識體安便。勝地舊今雨﹐名山內外篇。文章交有道﹐何必惜離筵﹗

恭兒以三月二十二日出都門﹐四月初九日到揚州﹐計前後十八日耳﹐三月是小建。行程之速﹐意料所不及也﹐十九疊前韻志喜迢遞三千里﹐飛騰十八天。宣來天語速﹐眷極老臣便﹝恭兒敬述天語﹐備詢章鉅衰病情形﹐並有「不料也是七十歲外人﹐自然不能出來」之諭﹐伏地恭聆﹐不勝感激涕零也﹞。但切歸田恥﹐遑同誓水篇。惟應師衛武﹐日與警賓筵。

鄒公眉﹑童石塘招同逢兒﹑恭兒泛舟湖上﹐作竟日之餞﹐二十疊前韻謝之欣成湖上約﹐正值艷陽天。花柳三春過﹐壺觴竟日便。墨緣珍舊迹﹝過邗上農桑﹐觀雲臺師所勒鮮於伯機詩石﹞﹐弈理佇新篇﹝是日觀弈﹐夜分始罷﹞。屢促城鑰﹐猶團畫舫筵。

紅生招同逢兒飲於郡廨﹐二十一疊前韻謝之六一華堂宴﹐二分明月天。不知離別近﹐但快笑談便。易度銀壺箭﹝入席少頃﹐卽聞轅門初更炮聲﹐余約以二炮撤席﹐主人頷之﹐旣逾夜分﹐查不聞炮聲﹐始知揚州郡廨向不聲二炮也﹐相與一笑而起﹞﹐休忘玉帶篇﹝適以《焦山還帶》第二圖屬紅生補題﹞。沈沈良夜好﹐喜出漫驚筵﹝出郡署時﹐忽聞南河下火警﹐飛輿而回﹐乃知所距尙遠也﹞。

四月十八日登舟﹐公眉先一日過江﹐復餞於京口之來靑閣﹐二十二疊前韻謝之地主還分地﹐天涯別有天﹝公眉以丹徒人寓居揚州﹐故兩地並設餞席﹞。三山平檻出﹐一閣枕江便。爲感依依誼﹐休嗤艸艸篇。臨歧重回首﹐壓盡竹西筵。

◎畱別邗上諸同人﹐成七律一首索和綠楊郭外艸離離﹐藍尾筵前畫舫移。三宿浮屠猶有戀﹐一年寄廡可無詩﹖竹西名士趨吟席﹝謂羅茗香﹑吳熙載﹑劉孟瞻﹑黃右原﹑楊季子﹑謝夢魚﹑符南樵諸君子﹞﹐城北橫岡徧酒卮。此去浮家信煙水﹐春秋佳日最相思。

◎毗陵舟中有懷邗上諸君子﹐人系以詩﹐皆一年中往來至熟者也﹐卽以代柬奉寄△阮太傅師吾師蘊名徳﹐時方杜徳機。曠典天若縱﹐達尊今所稀﹝師以重宴鹿嗚﹐超加太傅﹐余適在揚﹐躬睹其盛﹞。巋然魯靈光﹐照耀桑楡暉。尙餘老門生﹐惜別增依依。

△沈飴原總憲總憲今耆英﹐長於我一歲。和詩速且工﹐捉飲醉不計。匝年歡比鄰﹐一別阻良會﹝余去揚州時﹐公適回通州﹐未及面別﹞。南河屹三老﹐惜未成妙繪﹝邗上人稱阮太傅師曁公及余爲南河三老﹐以同居南河下街也﹐余嘗欲貌爲一圖﹐而因循未果﹐今則天各一方矣﹞。

△吳西谷少京兆西谷蓬池老﹐辭官未及年。樂育本家法﹝君爲谷人先生少子﹐相繼爲揚州山長﹞﹐著作驚時賢。喜我作吟侶﹐唱酬無停篇。一椽小安家﹐棲遲亦可憐﹝君卜居城東小安家巷﹐爲足疾所困﹐經年不出戶庭﹞。

△但云湖都轉桓桓都轉公﹐兩淮一綱條。蕪城徧輿頌﹐霖雨當崇朝。閒情事鉛槧﹐大業非虫雕﹝君方批點溫公《通鑑》﹐卽付梓矣﹞。五年再分手﹐所期成久要。

△姚蓉舫觀察新交如故交﹐有道復有神。論政且論學﹐相親如飲醇。金焦固可戀﹐西湖尢淸新。敬當效前驅﹐有腳移陽春﹝臨別握手﹐惟願君擢移浙中時﹐余方卜居武林城內也﹞。

△吳紅生太守太守我世好﹐京華多酒痕。好風聚邗江﹐歡笑難具論。三間六一堂﹐容我羣紀喧。回頭想伊人﹐淸風共軒軒﹝嘉慶間過揚州﹐伊墨卿先生飲我於六一堂﹐直至此會繼之﹞。

△鐘云郡丞云侈經濟﹐一官不知老。此才宜守郡﹐廿年負襟抱。願君斂壯懷﹐修防亦自好。有人甘易地﹐聞之一笑倒﹝紅生太守嘗言﹐一官如可互易﹐實願以揚州守換江防廳也﹞。

△童石塘郡丞石塘楚之傑﹐名場順風行。北票與南綱﹐一手持其平。我來傾蓋交﹐相對無俗情。揩眸飽讀畫﹐捫腸飫調羹﹝君收藏極富﹐曾招餘發篋飽觀﹐又精烹飪﹐屢承召飲﹞。

△許小琴分司小琴遊俠气﹐於事靡不任。海陵一末秩﹐何足混其襟﹗雞虫競得失﹐世路多崎。我作壁上觀﹐願君但﹝時有泰州分司一席﹐君例可補﹐而爭者甚眾﹐可笑也﹞。

△鄒公眉觀察鄒公瑚璉器﹐乃隱鹽策間。卅年宦遊侶﹐奔走凋朱顏。臨歧一再餞﹐京江灣復灣。杯酒何足道﹐此誼髙於山﹝君在揚州已於湖舫暢餞﹐復過江再餞於京口之來靑閣﹐盤桓竟日﹐始鄭重分手去﹞。

△鐘立齋太守立齋老成人﹐鎭靜無囂紛。克家有令子﹐能武復能文﹝君長子以撫夷著效﹐次子以孝廉直祕閣﹐有聲﹞。信美翠屏洲﹐招我作《停雲》。感聲不絕口﹐舊事徒紛紜﹝君所居洲宅近焦山﹐土匪劫掠無忌﹐時余方撫蘇﹐頒發格殺勿論之示條﹐始獲肅然﹐君家受益尢深﹐屢爲余感述之﹞。

△支筠庵觀察支九京口彥﹐才情軼輩儕。談鋒落河漢﹐酒戶包澠淮。云司舊馳聲﹐隴幹民望偕。佇看嶽雲起﹐爲霖灑無涯﹝君由比部郎外任平慶道﹐以丁艱歸﹞。

△支菊溪觀察支十善幹事﹐義气薄霄穹。今年領商務﹐持平實公衷﹝君近請以北票灑帶南綱﹐持論甚暢﹞。潭潭好屋宇﹐借我作寓公。他年說寄廡﹐難忘髙伯通﹝余借居廣廈一年﹐君不受賃值﹐瀕行﹐以舊藏蘇文忠墨迹捲報之﹞。

△包松溪運同松溪俊異才﹐肝膽常照人。名園足奉母﹐名花足娛賓﹝棣園中牡丹﹑芍藥皆異凡種﹞。許我結勝緣﹐隔墻托芳鄰。居然綠楊城﹐分作兩家春。

△程柏華別駕柏華名家流﹐長才無不宜。至今綠軒﹐珠履多光儀。焦山一長物﹐建隆一忠祠。仗君能好事﹐千秋系人思﹝焦山玉帶匣及《詩畫卷》皆損敝﹐君重整之﹐並裝成第二圖捲﹐以供續題。建隆寺中募建李招討祠龕﹐已有成局﹐卽日可興工﹐此二事皆與余商酌行之﹞。

△黃右原郎中右原善讀書﹐頗不理於口。獨爲我傾心﹐風義兼師友。偶緣末疾纏﹐惜別呼負負。韓陵一片石﹐永好勝瓊玖﹝近因抱病﹐不獲晤別﹐臨行以奇石相贈﹞。

△羅茗香茂才茗香貧而樂﹐守道無凡情。讀書萬卷破﹐養親九旬盈。數學最精究﹐可接梅宣城。愧我非昌黎﹐何能重侯生﹝茗香歷爲常鎭榷使幕賓﹐余曾薦入周子瑜觀察處﹐而觀察忽去官﹐此席遂中斷者數年﹐近復於姚蓉舫觀察處說項﹐觀察與余善﹐諒可推愛相延也﹞﹖

△熊竹村指揮竹村愛風竹﹐卜居必瀟參。大言滿堂室﹐投轄多賢豪。飫我以精饌﹐醉我以醇醪。更期西子湖﹐淸秋共遊遨﹝臨別約秋後爲西湖之遊﹞。

△嚴問樵邑侯問樵老翰林﹐外宦殊蹉跎。滬濱始相逢﹐良晤苦不多。重尋竹西歡﹐酣飲復髙歌﹝余初識君於上海﹐在戎馬倥傯之間﹐今歲重聚揚州﹐始有詩酒之樂﹞。此才豈終棄﹐時命知如何﹖

△張松崖郡丞松崖喜結納﹐世交尢傾倒。容園割宅居﹐離合太艸艸﹝壬寅夏借居容園﹐旋聞英夷之警﹐匆匆分路而逃﹞。摶沙有聚時﹐觴酒罄懷抱。所惜河上官﹐先我掛帆早﹝君由袁江奉差回揚﹐小聚旬餘﹐卽先我而去矣﹞。

△範吾山觀察觀察我舊交﹐回頭十餘年。相見各衰老﹐相驚雪盈顚﹝吾山與餘同官江南﹐訂交吳下﹐越十餘年始重晤於邗上﹐則相見各已皤然矣﹞。邗江信佳麗﹐何似西湖邊﹖君如歸去來﹐我當先著鞭﹝吾山本家杭州﹐所居潛園爲城中勝迹﹐今春卽有歸杭之意﹐約爲余作湖山導遊﹐而展轉未能成行﹐玆余先期登舟﹐吾山期以秋中必到也﹞。

△張堯仙邑侯堯仙名父子﹐文采鮮瞳龍﹝堯仙爲雲巢先生哲嗣﹐由庶常攺邑宰﹐官蜀中﹐以公事鐫級﹐旋丁艱歸﹐寓居揚州﹞。宦海屢浮沈﹐中外如飄蓬。竹西徧棠陰﹐蕭然環堵宮。與我詩相磨﹐南河兩寓公﹝雲巢由兩淮都轉擢總鹺政去﹐思滿人口﹐而堯仙所寓敝盧﹐乃僅蔽風雨。與餘同居南河下街﹐日以詩相往復而已﹞。

△魏默深州牧默深名進士﹐而甘牧令卑。不默復不深﹐外宦豈所宜﹖比年富述作﹐時流多驚疑﹝默深著書甚富﹐近復成《聖武記》及《海國圖誌》﹐尢爲創辟﹞。此才合臺省﹐優爲國羽儀。

◎小泊吳門﹐長洲熊民懷傳栗﹑元和孫達齋琬﹑吳縣李麓原蒙泉三邑侯﹐招同海防郡丞何竹薌士祁﹑前太倉州牧蔡柳堂維新泛舟虎邱﹐登雲巖寺絕頂﹐訪寺中王子吳鼎不得﹐悵然作詩自別靈山十六年﹐門生故吏盡華顚。白公祠裏深深酒﹐感舊懷人已惘然﹗

千秋神物忽銷沈﹐負我當年一片心。幾个頑僧關劫數﹐爭如玉帶海云深﹝余官江南﹐以訪獲虎邱周鼎﹐贖還焦山玉帶﹐爲兩快事﹐今焦山經英夷蹂躪﹐玉帶尙完好無恙﹐而虎邱周鼎乃已得復失﹐詰之寺僧﹐語言恍惚﹐手無斧柯﹐無如之何矣﹞﹗

◎杭州三橋址新宅雜詩浪遊隨地足蘧廬﹐但傍湖山便卜居。賃廡尙非無艸宅﹐欣看繞屋樹扶疏﹝寓居揚州一年﹐𨿽極髙梁廣廈﹐而揚人謂之無艸之宅﹞。

架石疏池並雜花﹐尋常書畫客偏誇。居然吾亦吾廬愛﹐南北東園又一家﹝餘三徙宅﹐而東偏俱有小園﹞。

小山叢桂影迷離﹐二十年來夢屢移。信美他鄕似吾土﹐曼華精舍又哦詩﹝官河上時﹐曾作《小山叢桂行看子》﹐同人題詠甚盛。福州東園中有老桂一株﹐齋扁爲「曼華精舍」﹐今新宅中桂樹最多﹐故及之﹞。

刪卻芭蕉得地寬﹐補將新竹正檀欒。北窗一枕瀟瀟夢﹐可似黃樓六月寒﹝前後院中皆有芭蕉﹐因於竹醉日刪去後院數株﹐補栽新竹﹐憶初入東園時﹐亦於黃樓下補竹﹐今已成林矣﹞。

未能免俗有閒忙﹐家具無多自摒擋。笑與兒曹談宦趣﹐回頭鮑老久郎當﹝時恭兒以捐輸知府觀政浙中﹐逢兒適隨侍至此﹐亦有攺外之意﹐故連日與之絮談宦場情味也﹞。

隨常茶飯費經營﹐日有嘉魚入饌精。但笑俗腸無雅嗜﹐食單刪卻水晶羹﹝浙廚喜烹蒓菜以進﹐美其名曰水晶羹﹐則余所不下箸也﹞。

出門最喜近西湖﹐竹杖棕鞋是故吾。跬步湧金城外路﹐徐行尙不倩人扶﹝宅距湧金門不過半里﹐出城卽湖堤也﹞。

三橋址畔別成村﹐西壁坊中靜不喧﹝街門有舊題西壁坊三字﹞。畱與武林增故實﹐隨安室裏亦東園﹝許珊林太守爲作隨安室三字篆額﹐孫子和別駕爲作亦東園三字隸額﹞。

