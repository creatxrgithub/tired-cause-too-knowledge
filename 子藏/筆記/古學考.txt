今古學考

古史甄微自序一三皇五帝二歷年世系三上古開化四江漢民族五河洛民族六海岱民族七上古文化八虞﹑夏禪讓九夏之興替十殷之興替十一周之興替十二三代文化經學抉原序

舊史第一焚書第二傳記第三今學第四古學第五南學﹑北學第六內學第七魯學﹑齊學第八晉學﹑楚學第九文字第十

丙戍刊《學考》﹐求正師友。當時謹守漢法﹐中分二派。八年以來﹐歷經通人指摘﹐不能自堅前說。謹次所聞﹐錄爲此冊。以古學爲目者﹐旣明古學之僞﹐則今學大同﹐無待詳說。敬錄師友﹐以不沒教諭苦心。倘能再有深造﹐將再攺訂﹐海內通人不吝金玉﹐是爲切望。甲午四月廖平記。

1舊著《知聖篇》專明攺制之事﹐說者頗疑之。然旣曰微言﹐則但取心知其意﹐不必大聲疾呼﹐以駭觀聽。今則就經言經﹐六藝明文﹐但憑目見。或爲擇善取同﹐或爲新義創制﹐不能質言﹐都從蓋闕。專述經言﹐不詳孔意。非僅孔滋疑竇﹐抑以別有專篇也。

2舊以《王制》爲孔子爲《春秋》而作。崧師云「此弟子本六藝而作﹐未必專爲《春秋》與自撰。」按舊說誤也。《文選注》引《論語讖》﹕「子夏等六十四人撰仲尼微言以事素王。」由《論語》可推《王制》。凡《王制》所言﹐皆六藝之綱領﹐仲尼沒﹐弟子乃集錄之。六經制度﹐全同此書。當刪定時﹐不審其爲舊文新義。但六藝皆明王法﹐而此乃王者之制﹐宜無不同。聖作爲經﹐此篇在記。自系弟子推本孔經﹐作爲大傳﹐以諸經綱領﹐不必定爲孔筆。孟﹑荀於此書指爲周制者﹐則以六經周事爲多。就經說經﹐自爲時王之制。《左》《國》爲六藝事傳。凡系經說皆寓之時事﹐與董子「因時事加王心」之說實同﹐皆以發明經義。聖作爲經﹐賢述爲傳。《王制》旣不爲經﹐則是羣經大傳﹐出於弟子無疑。

3舊說《詩》《書》禮制有沿革﹐不入今古派﹐皆先師各據所學以說之者。周宇仁以爲四代同制﹐全合《王制》。按其說是也。《詩》《書》與他經﹐漢十四博士同據《王制》說之﹐別無異制﹐可見其同。及經同學細考《書》《詩》所言禮制﹐與《王制》無絲毫出入。今《尙書》﹑三家《詩》說可證也。又《書》有四代之文﹐《詩》兼二代﹑列國﹐而禮制並無沿革。唐虞舊典﹐下同《春秋》。《古書》《毛詩》乃盡棄今學而參《周禮》﹐然每與經不合。馬﹑鄭不能如伏﹑韓詳備者﹐勉彊自然﹐眞僞各異。舊以二經有沿革﹐不入今﹑古學派﹔旣實知其沿革與今禮符合﹐故不得不歸入今學也。﹝說詳《書﹑詩二經凡例》。﹞

4舊說以《周禮》與《左傳》同時﹐爲先秦以前之古學。宜賓陳錫昌疑《周禮》專條﹐古皆無徵。今按﹕前說誤也。此書乃劉歆本《佚禮》羼臆說糅合而成者﹐非古書也。何以言之﹖此書如果古書﹐必系成典﹐實見行事者。卽使爲一人擬作私書﹐亦必首尾相貫﹐實能舉行。今其書所言制度﹐惟其本之《王制》今禮者﹐尙有片段。至其專條﹐如封國﹑爵祿﹑職官之類﹐皆不完具﹐不能舉行﹐又無不自相矛盾。﹝如建國五等﹑出車三等之類。﹞且今學明說﹐見之載籍者﹐每條無慮數千百見。至《周禮》專條則絕無一證佐。如今學言封國三等﹐言三公九卿﹐毋慮千條。而《周禮》言地五等﹐以天地四時分六卿﹐則自古絕無一相合之明證。此可知其書不出於先秦。擬將其書分爲二集﹕凡《佚禮》原文﹐輯出歸還今學﹔至劉氏所羼補之條﹐刪出歸之古學。故今定《周禮》爲王莽以後之書﹐不能與《左氏》比也。﹝說詳《周禮刪劉》與《官禮凡例》。﹞

5舊表以《樂》與《古書》《毛詩》爲古學﹐非也。《樂》爲六藝之一﹐旣經手定﹐則同屬五經﹔以《韶》爲宗﹐則迥非周舊矣。孔氏寫定《尙書》﹐以今文數篇推其異者寫成隸字耳﹐有經無說。《毛公詩》﹐班云﹕自以爲子夏所傳。此二家亦今學也。孔﹑毛西漢之書﹐皆爲今學而不傳。東漢之漆書《毛傳》﹐則杜﹑賈﹑謝﹑衛托始於孔﹑毛以求勝﹐與西漢別爲一家。前今後古﹐不得因後以攺前。﹝說詳《古文尙書﹑毛詩凡例》。﹞

6舊以《儀禮》經爲古學﹐記爲今學。新津胡敬亭以爲皆今學。今按﹕其說是也。《儀禮》爲孔子所作﹐孺悲所傳﹐《士喪禮》可證爲《王制》司徒六禮之教﹐與《春秋》莫不合﹐此亦全爲今派﹐非果周之舊文尙爲古派﹐而記乃弟子所記也。今將經記同攺入今學﹐以此卽爲「經禮三百」﹐先師所謂「制禮正樂」是也。﹝詳說《儀禮凡例》。﹞

7舊說禮制以不同《王制》爲古派﹐以《左傳》《周禮》與《王制》同者爲今古所同。同邑胡哲波以爲不如分經。今按﹕舊說誤也。孔子以後惟今說盛傳﹐《左傳》及《官禮》皆爲今學﹐其與《王制》不同者﹐則儀節參差﹐一書不能全備﹐參差互見﹐潤澤經說以補之﹐非異說也。今《王制》與《穀梁》爲魯學一家﹐不能盡天下變﹐弟子七十人各學所聞﹐異地傳授﹐彼此各詳﹐不必皆同。如《公羊》﹐今學也﹐而禮與《穀梁》不盡同﹔《國語》﹐今學也﹐而廟祭與《王制》相迕。此非互文補義卽三統異說。六經旣定一尊﹐又以三統通其變﹐弟子各據所聞以立說﹐故異說亦引據孔子語可證。《王制》統言綱領﹐文多不具﹔《春秋》《詩》《書》《儀禮》《禮記》所言節目﹐多出其外﹐實爲《王制》細節佚典﹐貌異心同﹐如明堂﹑靈臺﹑月令之類﹐此佚脫之儀節也。《孟子》云「此其大略﹐若夫潤澤之﹐則在君與子。」《王制》所言﹐大略也﹔先師乃據各經所見﹐以相潤澤。故《王制義證》所采董子爵國﹑官職等詳細節目﹐文多互異。此在《王制》𨿽無明文﹐各經則有詳說。如今之祭祀祖先﹐本有日﹑月﹑時﹑歲之不同﹐必詳乃爲全文﹐此一定之理也。乃諸書多言時祭﹐而略於日﹑月﹑三年﹐此舉中以包上下也。《孝經》獨言春﹑秋二祭﹐則以諸侯歲只二祭﹐錯舉以見之。《國語》言日祀﹑月享﹑時祭﹑歲殷﹑終王﹐乃爲全文﹐特其中各有隆殺等差耳。今孔廟朔望皆行香﹐使謂祖廟一年只臨祭二次﹐未免過於疏略﹐非人情。一日一臨﹐又過瑣細。大約日祀爲廟祝所行﹐或如今禮於宮中別有日祀之事﹐皆未可知。總之﹐諸經所言禮節﹐苦不能全﹐必相參合﹐乃爲詳備。以今列古禮﹐緣人情﹐不能是丹非素﹐拘泥一家﹐非斥異己。此例一明﹐然後知今禮廣博﹐無所不包。今於劉歆以前異禮﹐統以參差例歸之。不立古學者﹐以其時尙無古學也。故今同一例﹐亦並刪之。

8舊說《儀禮》謂孔子所攺者少﹐不攺者多﹐不能據實。今以六藝爲斷﹐凡見於六藝者﹐統歸經制﹐不復問其攺與不攺。至於古書所言周之佚聞行事﹐其與六藝不合者﹐則別入《四代禮制佚存》中﹐當時有此行事﹐未必卽周舊典﹐亦未必人皆如此。馬﹑鄭𨿽嘗本此求異今學﹐然此爲誤解例﹐非古學之根原﹐其事亦不盡爲古學所祖。故別爲一書﹐不使古學家得專之也。

9舊以魯﹑齊﹑古爲鄕土異學﹐今﹑古爲孔子初年﹑晚年異義。同年黃仲韜不以爲然。今按﹕西漢旣無古學﹐則無論齊﹑趙﹐旣立參差例﹐孔語實歸一途。《公羊》與《穀梁》異義﹐舊以爲《公羊》用古學﹐今合勘之﹐乃得其詳。《左》《國》全本六藝佚禮﹐亦屬經說。西漢以前﹐道一風同﹐更無岐路﹐則鄕土未定之說皆可刪之。

10舊以《孝經》爲古學﹐爲其禮制與《王制》有異也。今按﹕《孝經》旣爲孔子所傳﹐其中所言祭祀﹑明堂𨿽與《王制》小異﹐然其說時見於他傳記﹐不應獨爲古學。今定《孝經》與六藝同爲今學。至其儀節異同﹐則統以補證《王制》。說經以異說爲貴﹐可以備證﹐非禮制偶異﹐便爲古學。又當時實無古派﹐謂後人以此求異則可﹐謂《孝經》爲古學家則不可也。

11舊表以《逸禮》《費易》爲古學﹐非也。《逸禮》卽《周禮》之原文﹐禮經非古﹐則逸者可知。又其文散見者﹐皆今學也。《易》西漢無古學﹐《費氏》𨿽經有異文﹐然其說禮制仍今學。故《異義》無《古易》《藝文志》於《費易》亦不云古﹐可見易無古學。總之﹐劉歆以前不可立古名﹐建武后古學乃成﹐則不得以《逸禮》《費易》爲古學也。

12舊以孔子晚﹑壯爲今古之分。鐵江師以爲未合。此因說有兩歧﹐誤爲此說。實則「從周」之言﹐專指儀節底冊﹐成憲足徵﹐據此攺定。不如夏﹑殷簡陋廢墜﹐故以「從周」爲言﹐卽「服周冕」之意。《公羊》專主攺周從質立說﹐實則孔子於周有損益﹐非但損無益也。﹝舊表以今學主薄葬﹐富順陳子元以爲疑﹐今從攺正。﹞如三年喪﹑親迎等事﹐皆繁難過於古制﹐可見非專主從簡。古用世卿﹐《王制》學禮乃興學校﹑選舉﹐踵事增華﹐與無爲儉朴相反。實晚年亦不盡主質。蓋孔子自五十知命以後﹐已著四教以教人﹐諸書所錄皆作述以後之言﹐又多由沒世弟子所記﹐宗主孔子﹐無敢異同﹐縱語有參差﹐義無出入﹐不能於聖言彊分壯﹑晚也。

13舊以今禮少﹑古禮多。李岑秋中書以爲失實。其說是也。蓋以《左傳》《儀禮》《周禮》皆爲古學﹐古學多﹔今學只一《王制》﹐則今少於古。今考定六藝與《左》《國》皆今學﹐並取《佚禮》原文歸入﹐則古不過劉歆所羼千餘字耳。且百家不折中於孔子者﹐書皆不傳﹔搢紳所言﹐皆爲孔義﹐傳記實無古名﹐何論多少﹖古學從興﹐浸淫《詩》《書》﹐故異禮古多於今。然非其實﹐當正之者也。

14舊表以今用質﹐古用文﹐今主救文獘﹐古主守時制。同邑董南宣以爲疑。今按﹕前誤也。孔子於周有所加隆﹐非因陋就簡﹐惟求質朴。故《論語》以損益爲言﹐而《荀子》主尙文爲說。從質義本三統。孔子旣定一尊﹐又以三統通其變﹐皆指後王法夏﹑法殷而言﹐非謂旣往之夏﹑殷﹑周。又其所用之法﹐亦於經制中分立三品。如社之松﹑柏﹑栗﹐如官職唐虞五十﹑夏一百﹑殷二百﹑周三百﹐旣已三百之後﹐則難攺爲一百也。古書三代之說﹐有可循環者﹐有不能循環者﹐皆經說之三品﹐以爲後王之法者。蓋忠質與文﹐本從後相較品騭之語。在三代皆爲因時制宜﹐非夏﹑商有文乃抑而不用﹐至周故意攺文也。文明日開﹐不能復守太素﹐非夏﹑殷舊制實可用﹐特爲三統而攺﹐繼周不能用夏禮﹐亦不能用殷禮﹐踵事增華。夏末已異禹制﹐湯承而用之。商末已變殷制﹐周承而用之。周末又漸攺﹐孔子承而用之﹐故有加文之事。三統之說﹐惟服色可變﹐以新民志﹔至人事宜俗﹐不能相循。孔子定制﹐旣攺獉狉余習﹐又補彬雅節目﹐文質合中﹐無復可易。《論語》云「百世可知」﹐《中庸》云「百世以俟聖人而不惑。」旣臻美善﹐𨿽百世不攺。若如舊說﹐則孔子用殷﹐繼乃用周﹐何以答顏子兼用四代﹐並屢有從周之言﹐今取周禮較多二代乎﹖大抵定制折中﹐一是可永行。三統主通變﹐亦五運﹑五徳之說。上古文明未備﹐可以攺易﹐後則不能攺制以新耳目。惟旗幟服色﹐後世互用之則可﹐若典制相循﹐秦漢以來全無攺易矣。

15《爾雅》舊不知歸隸何學。崇慶楊子純以爲聲音訓詁﹐無分今古。是也。蓋《爾雅》成於先秦﹐尙無古學名目﹐當歸今學爲是。𨿽與《王制》間有小異﹐是爲異義﹐不比《說文》成於古學已成之後。然《爾雅》𨿽爲今學﹐古學取用訓詁則無有不可。今古之分﹐不在此也。

16《論語》舊以爲今﹑古皆有。仁壽蔣芰塘以爲皆今學。其說是也。孔子撰六藝﹐此篇乃多論述作之旨﹐又爲弟子所記﹐皆傳今學﹐不能謂爲古文。𨿽間有參差﹐然多同實異名。

17《兩戴記凡例》以各篇分隸今古。同邑楊靜齋嘗疑之。今按﹕書出先秦﹐時無古學﹐篇章繁博﹐自非《王制》能盡。然當歸之異義﹔縱爲古學所宗﹐亦不能謂之爲古。如《祭法》專主《國語》《左》《國》皆爲今學。《曲禮》六大﹑五官﹑六府﹑六工爲周禮舊目﹐與《逸禮》《孝經》諸說槪同隸於今。《武王踐阼》《五帝徳》《帝系姓》等篇皆爲《尙書》師說。《喪禮》《喪服》《詩》《禮》小學﹐原於六藝﹐卽同《周禮》之《玉藻》《深衣》《盛徳》﹐仍爲今學。他如《朝事》所言朝﹑覲﹑宗﹑遇與巡狩年限﹐與《周禮》相同﹐然鄭注《周禮》不引以爲據﹐是鄭所見《朝事》無此語可知。今本所有﹐不審盧注﹐誤入經文﹐抑古文家所羼攺也。外如陰陽五行﹑經學儒家無論矣。總之﹐秦以前古學已成﹐則此類當歸附於古﹔其時旣無古名﹐不過同气之中各有門庭﹐一源之流其分兩派。若遂指爲異族﹐勢等讎仇﹐不惟前後失序﹐又且分合不明。今故以六藝定經學﹐不專主《王制》一篇﹐所有同異﹐悉爲融化﹐於《戴記》削去古學一例。

18舊以爲今古同重。李命三以爲古不如今。其說是也。六藝皆孔子作﹐禮亦爲孔子所傳﹐本同一源﹐纖毫悉合。以今禮說六藝﹐首尾貫通﹐無待勉彊。又秦漢皆今學﹐諸子博士莫非此派。義證詳多﹐今學所長也。《古書》《毛詩》本以立異﹐意主釋經﹐今禮卽由經文推出﹐欲樹別義﹐必背經文﹐古學受制於經之事也。明著之條﹐苦不能變﹐則於其細微枝節處變之。而輔以異例﹑異說以求自別。然其攺變﹐不過十中之二三﹐所攺旣於經嫌彊合﹐又與不變之條每相齟齬﹐此《古書》《毛詩》之所以不如今學也。至於《周禮》出於羼補﹐《王制》綱領貫串﹐節目詳明﹐實可舉行﹐而經傳載記﹑子﹑緯﹑史﹑志﹐符合師說﹐不可勝計。﹝長壽李命三《王制集說》可考﹞《周禮》其爲《佚禮》原文者無足諭﹐其專條不惟綱領不能尋﹐且與本書亦相矛盾。卽如封建﹑爵祿之類﹐全不能行﹐且諸書並無一明文確證。《周禮》本依托《王制》以行﹐若提出今學明條﹐更無以自立。至於《詩》《書》經文﹐全同今學。古學乃以《周禮》推說《詩》《書》﹐自張門戶。而經文與師說明說今欲變之﹐亦如《周禮》之變《王制》。故杜﹑賈﹑謝﹑衛諸家先錄經文舊說﹐不能驟攺﹐取可以通融之條簡略注之。至於《馬傳》﹐更加禮說﹔鄭君繼起﹐乃稍明備。然所加與經不符﹐勉彊衍說﹐臆撰無徵。﹝以《尙書》五服馬﹑鄭注考之﹐其義自見﹞今經專條﹐則避難不說﹐此其短也。今本《毛傳》略存訓詁﹐禮制缺略﹐此謝﹑衛開宗之本﹐杜子春說《周禮》與之略同。說者不識此意﹐以爲古學簡略。按秦傳記莫如《兩戴》﹐西漢之作則伏﹑董﹑韓﹑劉﹐莫不詳明﹐何嘗似此簡陋﹖今欲解經悉合古說﹐豈不大難﹖至《孝經》《論語》﹐不過意取備對﹐與今學相配﹐彼時未成家矣。蓋是非本有一定﹐今學旣爲正宗﹐而謂別派亦精確詳審與之相比﹐固非情理所有。若能精思果力﹐再補義例﹐突過前賢﹐亦勢所能。若謂足敵今學﹐則恐終難﹐願與治今﹑古者共勉之。

19舊以今學無異說﹐古多異說。周宇仁以爲今多古少。其說是也。今學弟子人多﹐數經不同﹐又歷年久遠﹐不能不有異義。曾子與子遊裼襲異同﹐儒家分爲五派﹐此其驗也。古學本只《周禮》﹐乃多與《詩》《書》不同﹐何況今學﹖舊說過拘《王制》﹐凡有異說皆歸古學。今於哀﹑平以前不立古學名目﹐則凡異說統歸今派﹐不必拘定《王制》﹐以六藝爲斷﹐爲得其實也。

20舊說以《周禮》《毛詩》《左傳》《古書》爲一派相傳。新繁楊靜亭以爲《毛詩》在後。是也。《左傳》建國立官﹐多仍今義﹐而《周禮》則故與相反﹐此二書不同之證。古文以其傳於劉歆﹐遂自爲古﹐非也。《古書》《毛傳》則經無明文﹐徒取《周禮》古制之專條﹐推以說之﹔二書今學名條﹐反致不敢直用。蓋欲取之以爲說﹐則適與今同﹐無以自成門戶。凡所主張皆古學專條﹐此述者之事﹐不能自由之苦衷也。其始𨿽欲立異﹐門戶尙未分明﹔其後門戶旣攺﹐從違不得不嚴﹐反於今學不敢襲用。此四書有明文﹑無明文﹐用今學﹑不用今學之分。所以古學之中又自有異同也。

21舊以今﹑古學皆有經。富順王復東疑其說。今按﹕前說誤也。經爲孔子所傳﹐凡經皆今學﹐卽《孝經》《論語》《左傳》《國語》亦然﹐則固無古經矣。《周禮》本爲傳記﹐今蒙經名﹐然其原本今學﹐不過劉歆所攺數條乃爲異耳﹐不得爲經。《書》《詩》與《易》﹐更無論矣。今定凡經皆爲今學﹐古之所以不如今﹐以其出於附會羼攺也。

22舊以古學漢初有傳授。劉介卿以爲始於劉歆。其說是也。古學以《周禮》爲主﹐𨿽《左傳》早出﹐非古學。古學始《周禮》《漢書﹟河間獻王傳》有得《周禮》之文﹐出於校補。劉歆頌莽功徳云「發得周禮﹐以明因監」﹐可知《周禮》出於歆手﹐以爲新室制作。其書晚出﹐故專條西漢無一引用﹐《移博士書》亦不援以自助。孔氏《書》有經無說。毛公本傳子夏。東漢以後之《古書》《毛傳》非西漢之舊。《費易》亦後來以配古學﹐實失其實﹐西漢無古學可知。𨿽叔孫通定禮有與《左傳》相同之處﹐此乃今學﹐實非古學專書。古文家所指之張丞相﹑賈子﹑孔氏﹑太史公﹑毛公皆實爲今學﹐得此考定﹐然後今﹑古之說乃明。

23舊以今學於古學有因革﹐於孔子前已立古名﹐孔子損益﹐乃爲今學﹐則先古後今矣。不知古學至東漢乃成﹐𨿽《左傳》出於先秦﹐然其書兼傳六藝﹐據《王制》立說﹐由劉歆立古學﹐援《左傳》以爲助﹐與《禮記》無異。歆所詳《周禮》本於《佚禮》﹐是古全由今學生﹐非古在今前也。舊誤以周制爲古學﹐故致顚倒﹐實在周制本不可考。《左傳》全用六藝師說﹐𨿽間有爲古文家所點竄﹐然其大綱不能有異﹐凡異處謂其生於今學可也。不得以古前今後﹐失先後之實。

24舊以傳古學者亦有弟子。此說非也。弟子本不止一說﹐然皆傳孔學﹐自當同爲今派。《左傳》經說亦爲弟子﹐孔子教授多在著述以後﹐弟子亦無聞古學先歸之事。《周禮》《書》《詩》事從後起者﹐更不待論矣。

25《詩》之魯﹑齊﹑韓三家﹐舊以魯純今學﹐齊﹑韓皆參用古學。按其時尙無古學﹐何緣參之﹖蓋多互文見義耳。《公羊》之與《穀梁》﹐本同此例。今以《穀梁》《魯詩》爲魯學﹐《公羊》《齊》《韓詩》爲齊學﹐不尊魯而薄齊﹐特以此示異同之例。齊學同祖孔子﹐特文義參差﹐後人不明此義﹐彊爲分別耳。今以韓附於齊﹐只分二派﹐以鄕土說之。至於古學﹐當時未成﹐東漢以後亦非鄕土所拘﹐不入鄕土之例﹐示區別焉。

26舊以孔子前子書歸入古學。華陽範玉賓以爲非。今按﹕範說是也。子書多春秋以後處士托名﹐管﹑晏未必自撰﹐半由後儒掇拾。又子書多采古書﹐如《管子》之《弟子職》及《地員》等篇﹐非《管子》書﹐或集《管子》者之采入﹐抑或漢以來乃附入﹐其中實多今學專家之語。今當逐書細考﹐不能據人據時以爲斷。至於兵謀﹑縱橫等書﹐本不入派﹐如其中有爲今﹑古學所同者﹐摘鈔備證可也。

27舊用古說﹐以爲五經皆爲焚書﹐有佚。康長素非之。今按﹕康說是也。博士以《尙書》爲備﹐歆憤其語﹐遂以爲五經皆有佚缺﹐然後古文可貴。《易》有《連山》《歸藏》《書》有《百篇序》《詩》有賦﹑比﹑興﹑笙詩﹐《春秋》有鄒﹑夾﹐《禮》有《佚禮》﹐托之壁墓﹐尊爲蝌蚪﹐羣仍其誤﹐以爲經缺﹐千年不悟。近來諸儒講西漢之學﹐牟﹑邵諸家乃證經全之說﹐信而有徵。文詳各經凡例﹐足相發明。

28舊以《春秋》爲孔作﹐《詩》《書》《易》《禮》則爲文王﹑爲國史﹑爲周公之遺﹐以四經與《春秋》不類。使孔但作《春秋》﹐則四經當爲舊制﹐必有異同。今一貫同原﹐知無新舊之異。六經垂教﹐不能參差﹔四代同文﹐必由一人手定可知。歆《移書》猶以經歸孔子﹔以後報怨﹐援周公以與孔子爲敵﹐遂以《易》爲文王﹑周公作﹐《春秋》爲魯史﹐《儀禮》出於周公﹐《書》爲歷代史筆﹐《詩》國史所存﹐撏掇仲尼﹐致使潔身而去。東漢以後﹐𨿽曰治經﹐實則全祖歆說。

29舊以史冊爲古學。華陽張盟孫以爲不然。是也。古學托始《左傳》﹐其書實以今禮爲本﹐非據史冊爲說。﹝其據史冊爲說者皆異例﹐非異禮也。須辧之。﹞旣不能加古名﹐安能指史冊與《左傳》同類﹖謂古學家祖之﹐則可﹔遂以史冊爲古學﹐不可也。凡屬史冊﹐今不以歸二派﹐舊例今﹑古同者亦附焉。

30舊專據《王制》以爲今學﹐凡節目小異者遂歸入古學。胡敬亭以爲文異義同。其說是也。蓋當時拘泥《王制》《穀梁》魯學爲今學專門﹐凡文不見二書者﹐不敢據爲己有。又以《左傳》爲古學﹐其文與魯學小異者﹐皆以爲古學。《周禮》《國語》多同孔語﹐故以爲孔子實傳古學。劉歆以前﹐如張蒼﹑賈誼﹑毛公皆傳古學﹐代有授受。及細考之﹐乃知《左》《國》全爲今學﹐其書早行﹐未經劉歆羼亂。《周禮》亦惟專條乃爲劉歆語﹐其與《戴記》同者皆爲今學。實古學之所以立者﹐全在今《周禮》羼攺數條﹐歆以前實無此等議論。今學廣大﹐不能僅據《王制》明文﹐有言有不言﹐要之皆其所統。由此觀之﹐則西漢以上無不爲今學者。《周禮》古文之學實至東漢中葉乃盛行。所指師傳﹐皆爲僞托。如《祭法》廟制﹑祭儀與《國語》同﹐而《荀子》亦有此說。《祭法》有祧﹑有明堂﹐《王制》無之﹐孔子之言祧﹐言明堂者不一而足﹐此不能盡屏爲異說也。蓋事理繁博﹐諸經每詳一端﹔細節門目﹐必須參合﹐乃能全備。犬綱之封國﹑職官﹑選舉﹑學校﹐羣書皆同﹐而細節文多互見。卽以廟制言﹐大綱之七廟﹐祀天神﹑人鬼莫不同﹐而祭期則小異。《詩》與《王制》詳四時﹐《祭法》有日﹑月﹑歲﹑終﹐《孝經》只春﹑秋二祭﹐《公羊》則言禘﹑祫﹐說各相歧。必合通乃爲全義。言大綱者則參互者傳記之細節。《王制》𨿽大綱略備﹐然事理非一書能詳﹐其大綱同﹐而節目不無小異。治《孝經》《國語》者亦然。又漢去春秋久﹐《王制》爲先師之本﹐《公羊》傳嚴﹑顏二本﹐猶自不同。考《白虎通》有《王度記》《王度》當爲《王制》副篇。《王度》有記﹐則《王制》有記可知。舉一家之本﹐以盡括今學﹐勢所不能。今欲舉《王制》括羣經﹐則以大綱爲主。如以《王制》說《公羊傳》﹐傳文不同者﹐則以尊卑異儀﹐差互見義﹐略舉示例。文異義同諸例之至羣經亦同﹐然後《王制》廣大。足以包括羣經﹐不致小有異同﹐輒屏爲異說。如《禮記》孔子禮說與《王制》多異﹐固有依托﹔然其說多與六藝合﹐則不能不以爲孔子說。必有此例﹐然後《王制》足以包之。﹝如《曾子問》《檀弓》所言禮制多與《王制》不同之類﹞然此爲專治《王制》言之。若各舉一經以合《王制》﹐宜專明本經﹐不關異說。若再牽涉﹐徒滋煩擾。師說參差﹐莫如《戴記》﹐今卽以治《戴記》之法治《王制》﹐參觀以求﹐思過半矣。

31治經須有次第﹐亦有年限﹐今略定爲此說﹐以待治經者之采擇焉。《王制》以後世史書推之﹐其言爵祿﹐則職官志也﹔其言封建九州﹑五服﹐則地理誌也﹔其言興學選舉﹐則選舉志也﹔其言巡狩﹑吉凶諸事﹐則禮樂志也﹔其言國用財富﹐則食貨志也﹔其言司馬所掌﹐則兵志也﹔其言司寇所掌﹐則刑法志也﹔其言四夷﹐則外夷諸傳也。大約宏綱巨領﹐皆具於此﹐宜爲一王大法。今立此綱﹐凡治經者﹐先須從此入手。此書已通﹐然後治《詩》。《詩》之東西通畿﹑大伯﹑二卿﹑四嶽﹑兩卒正﹐此陳九州風俗以待治也。﹝《尙書》之周公篇與末四嶽橫說與此同﹞《大雅》王事應《三頌》《小雅》應《國風》﹐移風易俗﹐所謂平治之具也。此一代一王之法。《三頌》者通其書於三統也﹐如《尙書》之四代。洽《詩》以後﹐可以治《尙書》。《尙書》專明三統﹐《帝典》規模全與《王制》相合﹐儼然一代之制。以下二十七篇則《帝典》細節。三代之文甚略﹐以《帝典》推之﹐列序三代﹐卽《詩》三統之意。《書》中又分禮制﹑行事二門。禮制專言制度﹐如《立政》言選舉﹑官人之法﹐《禹貢》言九州﹑五服之制﹐《呂刑》言司寇之事﹐《禹誓》《費誓》言司馬出徵之事﹐《文侯之命》言加命之事﹐《顧命》言繼位之禮﹐《洪範》言陰陽五行之事﹐爲全書大例。此數篇以制度爲主﹐朝庭典制﹐故文從字順。《商盤》《周誥》則多述時事﹐告下之文﹐故不易讀。言時事者近於國風﹐言制度者近於雅﹑頌。《詩》《書》已明﹐然後習禮樂。《儀禮》者﹐《王制》司徒所掌六禮之節文﹐異說甚少﹐全爲儀注之事﹐治之甚易。樂者﹐《王制》大樂所掌之實事﹐言止一端﹐易於循求。禮樂已明﹐然後治《官禮》。﹝據《周禮》刪去僞羼之條﹐易今名以別之。﹞《官禮》者卽《佚禮》原文﹐立官與《王制》冢宰三公相同﹐《曲禮》六大﹑五官﹑六府﹑六工卽其舊目。《王制》於諸官舉其大綱﹐此爲專書加詳﹐二書重規疊矩。《王制》已明﹐此書迎刃而解。然後可治《春秋》。《春秋》者舉《王制》之意衍爲行事﹐制度綱目全同《王制》。《王制》如宮室圖樣﹐《春秋》則營造已成者。羣經已明﹐《春秋》易治。然後治《戴記》《左》《國》。《戴記》者羣經傳記。《王制》爲大宗﹐又分類附各經﹐則說已大明﹐不嫌繁難矣。《左》《國》𨿽主《春秋》﹐羣經傳說皆見於本經﹐更以類相從﹐事最易舉。統計以三年學《王制》《詩》《書》《禮》《樂》《官禮》《春秋》《禮記》《左》《國》﹐一年治一經﹐十二年而羣經皆通。古之學者耕且養﹐三年通一經﹔今之學者終身不能一經﹐皆由失此祕鑰故也。

326經相通之事﹐如《春秋》親迎﹐《詩》《禮》莫不同。《春秋》三年喪﹐《詩》《書》《禮》皆同。《春秋》譏世卿﹐開選舉﹐《書》《禮》皆同。《春秋》九州﹑二伯﹑方伯﹐《詩》《書》《禮》莫不相同。《春秋》譏再娶娣侄﹐《詩》《禮》皆有明文。﹝約舉數端﹐餘可類推。﹞三公九卿﹐羣經皆同﹐惟僞《周禮》獨異耳。又九州五服﹐羣經皆同﹐亦惟《周禮》獨異﹐並無時代鄕土之異。又卽《尙書》而論﹐《禹貢》與典﹑謨同﹐《呂刑》與《帝典》同。《尙書》四代禮制實無沿革﹐使非孔制﹐四代當有異同﹐卽一經中不自矛盾乎﹖伏君《大傳》又何爲據《王制》以徧說四代乎﹖惟六經合爲一書﹐故此經所詳﹐彼經所略。如明堂辟雍﹐大典禮也﹐《詩》言之而《春秋》《書》《禮》可從略。制爵班祿﹐《春秋》詳之﹐而《詩》《書》《禮》不詳言。相濟相成﹐乃能全備。後人專學一經﹐便有所窮。故博士議禮﹐本經所無﹐則從闕略。經學須博通﹐乃備一王之制也。﹝漢人博士據《王制》以徧說羣經﹐使非相通﹐萬不能一律相合﹐觀十四博士同一制度﹐則經學之相通無疑矣。﹞

33自春秋至哀﹑平之際﹐其間諸賢諸子﹑經師博士﹐尊經法古﹐道一風同﹐皆今學也。𨿽其仁知異見﹐鄕土殊派﹐然譚六經必主孔子﹐論制度必守《王制》﹐無有不同。劉歆報復博士﹐創爲邪說﹐顚倒五經。攺《周禮》而《王制》毀﹐言鄒﹑夾而三傳闕﹐有《毛詩》而三家絕﹐有馬﹑鄭而今文佚﹐經學眞傳由歆一人而斬﹐所存二傳﹑二禮﹐又皆亂於歆說。東漢以來皆受其欺﹐甚且助虐。故自西漢以後﹐六經分裂﹐不能相通﹐經禮糾紛﹐徒滋聚訟。今欲正千餘年謬誤﹐不能不首重巨魁﹐臚其罪狀﹐與天下後世共証之也。

34王子雍與鄭君爭不勝﹐造僞書以自助﹔劉歆與博士爭不勝﹐攺變古書以自助﹐其智同也。初則博士假朝廷之權以遏抑歆﹐後則歆假王莽之勢摧擊博士。歆掌儒林﹐旣負權勢﹐得以自由﹐又淹博有作僞之才﹐遂足以翳蔽孔子﹐顚倒五經。自有劉歆﹐經學遂駁雜不純﹐掩蔽聖心﹐使後來治經者﹐無一人能窺見尼山微意。今刪汰古學四經﹐然後六經同源﹐微言可顯。

35劉歆官司儒林﹐職掌祕籍。方其攺羼《佚禮》﹐以爲《周禮》﹐並因博士以「尙書爲備」一語﹐遂詆六經皆非全書。弟子恐其無本﹐則私攺史書﹑緯書以自助。如《七略》之有《周禮》《左氏》《古書》《毛詩訓詁傳》﹐此劉歆所攺。他如《劉歆傳》《河間獻王傳》《後漢書﹟儒林傳》之《毛詩》《周禮》等字﹐則爲後來校史者所補。又範書以《毛詩傳序》爲衛﹑謝作﹐是晉宋間猶不以《毛詩傳序》爲西漢以前之書。今《鄭箋》《鄭志》別有以《傳序》爲子夏﹑毛公作之文﹐此爲後人記識刊本﹐誤以入箋。《孔疏》所引《古書》與古文同者多﹐多爲後人僞造﹐劉炫好作僞說﹐當出其手。﹝與六朝人造《左傳》淵源同﹞此等皆僞說﹐史﹑緯別有眞條。今人治經﹐先看陸氏《釋文序錄》《隋書﹟經籍》﹐宜其不得途徑。今先考明其眞者﹐然後僞說可祛。必先洗滌僞說﹐然後可以治經。﹝說詳《古學各經淵源證誤考》與《釋文證誤》《隋書經籍志證誤》中﹐《新學僞經考》甚詳。﹞

36劉歆顚倒五經﹐至今爲烈。眞爲聖門卓﹑操﹐庠序天魔。蓋其才力旣富﹐又假借莽勢﹐同惡相濟﹐黨羽眾多﹐流害深廣﹐不惟翻經作傳﹑攺羼《佚禮》而已。至於史書緯候﹐亦多所攺竄﹐後來流說﹐愈遠愈誤﹐至於不可究詰。今一旦起而正之﹐或者猶執流俗之經說﹑羼攺之史文以相難。此非好學深思﹐心知其意﹐固難爲淺見寡聞者道也。

37天下之事﹐是非不能兩立。而劉歆僞說乃與孔子六經並立千餘年﹐人不能止其非。𨿽攻《周禮》者代不乏人﹐然由於今學未深﹐不能心知乎眞﹐何能力辧乎僞。故前人所指《周禮》之僞﹐半多眞古書﹐於其僞者反不敢議﹐故遺誤至今。誠於今學多一分功夫﹐則古學多露一分破綻。今學大明﹐則古學不攻自破。惟流誤已久﹐若不辟之﹐恐不明白﹔然必於今學實有心得﹐方知其實。若但知其誤﹐而不能心悟乎眞﹐亦無益也。

386經傳於孔子﹐實與周公無干。哀﹑平以前﹐博士全祖孔子﹐不祖周公。劉歆《移書》亦全歸孔子﹐後來欲攻博士﹐故牽引周公以敵孔子﹐古文家說以經皆出周公是電。後人習聞其說﹐遂以周公﹑孔子同祀學宮﹐一爲先聖﹐一爲先師﹐此其誤也。古學以《詩》《書》《春秋》爲國史﹐《周禮》《儀禮》爲周公手訂﹐《易》爻辭﹑《爾稚》爲周公作﹐五經全歸周公﹐不過傳於孔子﹐與劉歆《移書》相反﹐與「作六經賢於堯舜」之文不合﹐此當急正者也。﹝崔氏《考信錄》已駁周公著作諸說。﹞

39博士以《尙書》爲備。本出微言。﹝詳見《尙書二十八篇敍例》﹞劉歆憤激其語﹐極力攻之﹐遂以五經皆爲不全。《連山》《歸藏》之說出而《易》不全。六藝之名立而《詩》不全。鄒﹑夾之書錄而《春秋》不全。﹝鄒﹑夾無師無書﹐何以爲學﹖又何以自立﹖此出歆僞說﹐欲以攻三傳不能盡《春秋》耳。﹞《周禮》出而禮不全。於五經之外臆撰經名﹔於博士經學之外別出師法。後人遂疑孔子之經不全﹐博士之本未足﹐經學雜而不純﹐博士缺而不備。引周公以攻孔子﹐造僞說以攻博士﹐皆歆一人之罪。公孫祿劾其顚倒五經﹐此之謂也。﹝今學《詩》《書》皆無序﹐《百篇書序》出於杜﹑賈﹐《毛序》則衛宏仿而爲之。舊以今學《詩》《書》皆有序﹐非也。﹞

40舊以古學劉歆以前有傳授﹐與今學同。徳陽劉介卿以爲西漢無傳授。其說是也。眞成﹑康之政至東遷時已多攺異﹐自孔子作六藝﹐儒者所傳皆孔子說。眞周制𨿽間有存者﹐學者皆以爲變古流失。﹝今《四代古制佚存》中所錄是也。﹞《左》《國》《戴記》諸子所言﹐均以孔子爲主。劉歆與今學爲難﹐始攺《逸禮》以爲《周禮》﹐劉歆以前實無古學派也。秦漢以前﹐所說禮制有與《王制》小異者﹐此三統異說之文﹐實非今學外早有古學專門名家﹐自成一派。劉歆取《佚禮﹟官職》篇刪補羼攺﹐以成《周禮》。劉氏弟子乃推其書以說《詩》《書》《孝經》《論語》﹐此皆東漢事。馬融以後﹐古乃成家﹐始與今學相敵。許﹑鄭方有今﹑古之名。今學以六藝爲宗﹐古學以《周禮》爲首。今學傳於遊﹑夏﹐古學張於劉歆。今學傳於周﹑秦﹐古學立於東漢。此今﹑古正變先後之分﹐非秦﹑漢以來已兩派兼行也。古學皆出東漢﹐故《後漢書﹟儒林傳》所言《周禮》《左傳》《古書》其說不誤。惟《毛詩傳序》流誤﹐以爲西漢毛公作﹐或又以爲先秦之人。以三事比之﹐其例自見。《毛傳》與杜林《周禮訓》相同﹐但明訓詁而已﹐非西漢以前之師說也。

41古學始於劉氏﹐當移書博士時﹐所尊三事﹐皆爲今學﹐不過求立《左氏春秋》﹑佚《書》《禮》耳。惜博士膠固﹐擯不與同。及後得志﹐乃挾《佚禮》攺《周禮》﹐今學諸經悉受其禍﹐至今未艾。「人而不仁﹐疾之已甚。亂也。」今欲見古學晚出﹐証之《移書》自明。史稱《移書》引事直﹐則無不盡之言﹐後來古學家羼托之說﹐皆與此事不合。今特注之﹐以見《周禮》《毛詩》《古書》之出於後起。「是故孔子憂道不行﹐歷國應聘﹐自衛反魯﹐然後樂正﹐﹝此以樂爲孔所訂﹐與古文家以爲周公作者不同。﹞《雅》《頌》各得其所。﹝此以《詩》爲孔子作﹐與以爲國史舊聞者不同。﹞修《易》﹝與修《春秋》同﹐以《易》爲本「坤乾」而加筆削﹐與後以爲周文王作﹑孔子贊十翼不同。﹞序《書》﹝與《詩》同﹞﹐制作《春秋》﹐以記帝王之道。﹝蓋此以爲孔子制作《春秋》﹐成王道﹐與博士緯﹑杜氏說同。《左傳》則以爲魯史舊文﹐周禮舊例。歆此時本同博士之學﹐後來攻博士﹐全與此說反。﹞及夫子沒而微言絕﹐七十子終而大義乖。」﹝微言卽今學所傳文王﹑素王作六藝攺制之說也。不能明言﹐謂之微言。﹞「至孝文皇帝﹐始使掌故晁錯從伏生受《尙書》《尙書》初出屋壁﹐朽折散絕﹐今其書見在﹐時師傳讀而已。《詩》始萌芽。天下眾書往往頗出﹐皆諸子傳說﹐猶廣立於學官﹐爲置博士。在漢朝之儒﹐惟賈生而已。﹝據《漢書﹟儒林傳》以張蒼﹑賈生爲傳《左傳》﹐今不言﹐足見其僞托。﹞至孝武皇帝﹐然後鄒﹑魯﹑梁﹑趙頗有《詩》《禮》《春秋》先師﹐皆起於建元之間。﹝據此﹐則謂張丞相﹑尹咸﹑翟方進等傳《左傳》以相授受者﹐誤矣。﹞當此之時﹐一人不能獨盡其經﹐或爲《雅》﹐或爲《頌》﹐相合而成。《泰誓》後得﹐博士集而讀之。﹝《泰誓》非博士舊傳﹐伏生只傳二十八篇。二十九篇之說﹐合《泰誓》數之也。《泰誓》蓋卽十六篇《中候》之一﹐非眞《尙書》文也。﹞故詔書稱曰﹕『禮樂壞崩﹐書缺簡脫﹐朕甚閔焉。』時漢興已七八十年﹐離於全經﹐固已遠矣。及魯恭王壞孔子宅﹐欲以爲宮﹐而得古文於壞壁之中。《逸禮》有三十九﹐﹝《佚禮》卽今《周禮》﹐乃傳非經。﹞《書》十六篇。﹝史公所錄三代事不見《尙書》者卽此﹐乃傳非經。〇據此﹐則孔壁所得惟《逸禮》《佚書》二種而已﹐此二書爲今學﹐博士所傳﹐得孔壁乃全本﹐博士本不全耳。是當別無河間獻王得《周禮》《毛詩》之說﹐而《左傳》亦不出於孔壁﹐如王充所云也。﹞天漢之後﹐孔安國獻之﹐遭巫蠱倉卒之難﹐未及旅行。及《春秋》左氏邱明所修﹐皆古文﹝經﹐古字﹞舊說﹐﹝卽解經釋例之文﹐《五行志》引「說曰」是也。﹞多者二十餘通﹐﹝指說微而言。﹞藏於祕府﹐伏而未發。﹝多二十餘通者﹐謂較通行《國語》多二十餘篇也。﹞孝成皇帝閔學殘文缺﹐稍離其眞﹐乃陳發祕藏﹐校理舊文﹐得此三事。﹝無《毛詩》。﹞以考學官所傳﹐經或脫簡﹐傳或間編。﹝謂以中古文本校博士本有脫誤也。﹞傳問民間﹐則有魯國桓公﹑趙國貫公﹑膠東庸生之遺學與此同﹐﹝得此三事﹐則校書時祕府書與博士所傳不同者﹐三種而已。校書作《七略》﹐今《班志》乃有《周禮》《毛詩》與《左傳》同學。何以劉氏不引二書爲據﹖乃引今學之遺。﹞抑而未施。此乃有識者之惜閔﹐士君子所嗟痛也。往者綴學之士﹐不思廢絕之闕﹐苟因陋就寡﹐分文析字﹐煩言碎辭﹐學者罷老且不能究其一藝。信口說而背傳記﹐是末師而非往古﹐﹝據桓﹑貫﹑庸三家皆傳《書》《禮》之學者﹐是《左傳》並無師也。劉氏捨朝廷執政本師﹐不引以爲據﹐而遠及異學民間之儒生平﹖且云遺學與之同﹐不免附會。何以不引翟方進等爲說哉﹗﹞至於國家將有大事﹐若立辟雍﹑封禪﹑巡狩之儀﹐則幽冥而莫知其源。猶欲保殘守缺﹐挾恐見破之私意﹐而無從善服義之公心﹔或懷妒嫉﹐不考情實﹐雷同相從﹐隨聲是非﹐抑此三學﹐以《尙書》爲備﹐謂《左氏》爲不傳《春秋》﹐或不哀哉﹗」﹝此攻撏《公》《穀》二家﹐專爲《左氏》而言。﹞「且以數家之事﹐皆先帝所親論﹐今上所考視。其古文舊書﹐皆有徵驗﹔內外相應﹐豈苟而已哉。」

42據以上所言﹐特欲於經學外立《左傳》古文耳。但云「古文舊書皆有徵驗﹐內外相應」。此兼《禮》《書》言之也。《漢書》以《周禮》《毛詩》並傳於河間﹐藏有祕府。《左傳》皆有師傳授受。《後漢﹟儒林傳》以建武立《毛詩》博士﹐皆六朝以後僞說行世﹐校史者據誤說所羼攺。如《後漢書﹟儒林傳》十四博士之有《毛詩》﹐是其明證。今據此書爲證﹐僞說自破。故以古學成於東漢﹐以《周禮》爲劉氏所刪補﹐《古文尙書》《毛傳》爲賈逵﹑謝曼卿始創之說﹐非西漢之書也。

43初用劉申受說﹐以《左氏傳》劉例﹐卽本傳所謂章句出於劉歆。細考《五行志》引「說曰」在劉歆前﹐史采歆說﹐可云詳矣﹐今傳中無其一語。又歆說例多同二傳﹐今傳說﹑「今說」多與二傳不同﹐簡略不全。使歆爲之﹐當不如此。且杜氏所引劉說﹐多與本傳不合﹐知不然也。《史記》引解說已十數條﹐則經說不由歆出﹐更不待言。﹝說詳《左氏凡例》中。﹞考劉歆文集初年全用博士說﹐晚乃立異。欲知其年限﹐因考《王莽傳》﹐乃知《周禮》之出﹐在於王莽居攝以後。《王莽傳》上言《周禮》者只二事﹐在居攝後﹔中﹑下以後則用《周禮》者十之七。可見《周禮》全爲王莽因監而作﹐居攝以前無之。歆當時意在亂博士禮﹐報怨悅主﹐不料後世其說大行﹐比之於經﹐並攺諸經而從之也。如天子十二女﹐博士說也﹔百二十女﹐《周禮》說也。《莽傳》上用十二女說﹐﹝莽納女事。﹞傳下用《周禮》說。﹝莽自娶一百二十人。﹞使《周禮》早出﹐抑劉歆早攺《周禮》﹐則當時必本之爲說﹐何以全無引用﹖是「發得周禮﹐以明因監」﹐是時《周禮》始出﹐中多迎合莽意而作。今定《左傳》出於《史》前﹐《周禮》出於居攝以後。《周禮》未出﹐《左傳》亦爲今學。《周禮》出﹐乃將《左傳》亦牽率入古學也。﹝劉歆初本今學﹐後爲古學﹐考言之甚詳。﹞

44劉歆作《周禮》﹐以爲新室法。竊取《公羊》爲漢制作之語﹐而《莽傳》不盡用其制。如《周禮》已出之後﹐猶用以三輔一百二十官之說。蓋當時今學甚明﹐不能遂掩﹐至於引《周禮》﹐亦寥寥數條。古學之興﹐始於鄭康成﹐盛於六朝。史誌遂以《周禮》爲主﹐今文附見志中矣。故《莽傳》皆今古並用﹐非全用《周禮》。當作《莽傳參用王制﹑周禮表》以明之。

45舊作《周禮刪劉》﹐將諸侯五等封地一條刪出﹐考《史記》於魯﹑衛皆云四百里﹐﹝《明堂位》七百里亦字之誤﹔方三百一十六里出《千乘》﹐四百里舉成數也。﹞是方伯食四百里有明文可證。旣知此條實《佚禮》原文﹐特劉氏有所損益。方伯閒田三百一十六里﹐此定說。二伯當加﹐故云五百里。以此推之﹐三爲卒正﹐二爲連帥﹐百里爲屬長。《王制》三等指本封﹐此五等指五長﹐閒田乃明。﹝互文相起制度﹐劉損益其文以爲實地﹐則失其旨。今將此條攺還今學﹐則羣經皆通﹐千載疑案渙然冰釋矣。﹞

46《周禮》不出於王莽居攝以前﹐於《莽傳》又得一確證。《莽傳》上實考周爵五等﹐地四等﹐有明文。殷爵三等﹐有其說無其文。《周禮》明以爲地五等﹐與緯書合﹐無附庸。今以爲四等﹐合附庸而數﹐是未見《周禮》五等封明文也。又帝娶十二女﹐與後用《周禮》百二十之說不合。使《周禮》果出於前﹐劉歆校書時已得見之﹐則居攝以前亦當引用﹐不致前後兩歧也。﹝說詳《周禮刪劉》中。﹞

47歆攺《周禮》﹐今爲刪出明條﹐不過千餘字﹐又雜有原文﹐然則合其零星所攺﹐不過千字耳。歆固爲攻博士﹐尢在迎合莽意。莽居攝以前﹐全用今說﹔意欲變古以新耳目﹐且自托於新王﹐歆乃攺《周禮》以迎合之﹐大約多莽私意所欲爲者。如引《周禮》爲攻顯君服緦﹐爲莽聚百二十女。漢疆域大﹐攺爲九服萬里之說。﹝諸如此類﹐此歆逢迎莽意而爲之者也。﹞

48古學以《周禮》爲主。《漢書﹟河間獻王傳》有得《周禮》之文﹐出於後人校史者據誤說羼補。劉歆等頌莽功徳云「發得周禮﹐以明因監」﹐可知《周禮》出於居攝以後﹐以爲新室制作。﹝凡《周禮》專條誤說﹐莽皆曾見施行﹐《王莽傳》之文可考。《凡例》中「徵莽」一條﹐卽謂此義。﹞其書晚出﹐故專條不惟西漢無一引用﹐卽居攝以前﹐莽歆亦不援以自助。《孔氏書》有經無說。毛公本傳子夏。東漢以後之《古書》《毛傳》非西漢之舊。《費易》後來以配古學﹐實失其實﹐則西漢無古學可知。𨿽叔孫通定禮有異同﹐然此爲三統參差例。非實有古學通行傳習。古文家所指之張丞相﹑賈子﹑孔氏﹑太史公﹑毛公皆實爲今學。

49舊以今學於古學有因革﹐是於孔子前已立古學名﹐孔子損益﹐乃爲今學﹐則是孔子亦有晚年定論矣。不知古學至東漢乃成。劉歆援《周禮》以爲主﹐其徒黨最盛﹐推之於《詩》《書》以成古學﹐是古全由今生﹐非古在今前。舊誤以周制爲古學﹐故致顚倒。實則周制本不可考﹐古學亦非用周制。不得前古後今﹐失先後之實。

50今﹑古學之分﹐師說﹑訓詁亦其大端。今學有授﹐故師說詳明。古學出於臆造﹐故無師說。劉歆好奇字﹐以識古擅長﹐於是翻用古字以求新奇。蓋今學力求淺近﹐如孔安國之「隸古定」﹑太史公之易經字是也。古學則好易難字以求古﹐如《周禮》與《儀禮》古文是也。古學無師承﹐專以難字見長﹐其書難讀﹐不得不多用訓詁﹔本無師說﹐不得不以說字見長。師說多得本源實義﹔訓詁則望文生訓﹐銖稱寸量﹐多乖實義。﹝西漢長於師說﹐東漢專用訓詁。惠﹑戴以來﹐多落小學窠臼。陳左海父子與陳卓人乃頗詳師說﹐踵事增華﹐易爲力也。﹞

51《春秋大傳》褚先生引爲例禮傳﹐《春秋譜牒》爲事傳。太史公據譜牒作世家﹑年表。此三傳言事之專書。《春秋》以十九國紀事﹐《十二諸侯年表》除許﹑曹﹑莒﹑邾﹑滕﹑薛﹑小邾子﹐七國不數﹐《杞世家》有明文。此全本《春秋》立說。以周史事例之﹐則不得獨詳山東也。經於諸國記卒﹐故史詳其世系。不惟《左氏》同之﹐卽《公》《穀》言事﹐亦當據此。史公兼通三傳﹐尢爲《左氏》本師。故本之爲世家年表。有《春秋譜牒》﹐本爲譯《春秋》之專書。若《左》《國》則不獨爲《春秋》而作﹐不爲《春秋》專書也。

52博士以《左氏》不傳《春秋》﹐初以爲專以說微別行之故﹐繼乃知其書實不獨傳《春秋》。﹝傳由《國語》而出﹐初名《國語》﹐後師取《國語》文以依經編年﹐加以說微﹐乃成傳本。﹞《春秋》編年﹐專傳當以經編年﹔今分國爲編﹐其原文並無年月﹐一也。依經立傳﹐則當首尾同經﹔今上起穆王﹐下終哀公﹐與經不合﹐二也。《公》《穀》所言事實﹐文字簡質﹐朴實述事﹔今傳侈陳經說﹐制度與紀事之文不同﹐三也。爲《春秋》述事﹐則當每經有事﹔今有經無傳者多﹐四也。解經則當嚴謹﹔今有經者多闕﹐乃侈陳雜事瑣細﹐與經多不相干﹐五也。旣爲經作傳﹐則始終自常一律﹔今成﹑襄以下詳﹐而文宣以上略﹐遠略近詳﹐六也。不詳世系與諸侯大夫終始﹐與譜牒世家之意不合﹐七也。《春秋》大事盛傳於世﹐載記紛繁。若於傳《春秋》當詳人所略﹐略人所詳﹐乃徵實用。今不羞雷同﹐而略於孤證﹐八也。有此八證﹐足見其書不專傳《春秋》﹐蓋仿經文「行事加王心」之意爲之。經皆有空言﹑行事二例。《詩》與《易》﹐空言也﹔《尙書》與《春秋》﹐行事也。兩《戴記》空言﹔《國語》行事也。空言未嘗不說事﹐而言爲詳﹔行事未嘗不載言﹐而事爲主。《尙書》《春秋》﹐孔子因事而加王心﹔《國語》《左傳》﹐因行事而飾經義。事爲實事﹐言不皆眞言﹐假借行事以存經說﹐本爲六經之傳﹐不區區一家﹐以爲不專傳《春秋》﹐乃尊《左氏》與《兩戴》相同﹐非駁之也。《檀弓》﹐齊學之傳也。﹝傳記惟《公羊》與《檀弓》稱邾婁﹐以齊語定之。﹞中言《春秋》例禮與事數十條﹐﹝言事與《左氏》文皆不同。﹞而兼及他經者亦多。《左氏》之書正如其體。《國語》本爲七十弟子所傳。與《戴記》同也。指爲邱明﹐始於史公。﹝與《論語》所言非一人。﹞其書決非史體﹐其決非史官﹐萬不可以史說之者。﹝新刊《左傳凡例》詳之。﹞

53《春秋譜牒》乃治《春秋》專書。若當時行事﹐則傳﹑記﹑子﹑緯各有傳述﹐言之甚詳。《譜牒》詳其世系終始行事﹐但有綱目﹐此眞正傳《春秋》之書。略人所詳﹐詳人所略﹐文字簡質﹐如是已足。若傳記所言﹐則據《譜牒》目而衍成文章。如殺申一事﹐傳記凡五﹑六見﹑言皆不同﹐事亦不合。﹝此類實繁﹐不能備舉。﹞此書皆借事各抒所聞見。事如題目﹐記述如文字﹐人各一篇﹐不能雷同。﹝如崔杼﹑趙盾﹑世子生﹑踐土盟之類。﹞總之今所傳者均非史。若周時眞事﹐皆怪力亂神﹐不可以示後人。如同姓爲婚﹑父納子妻﹑弒逐其君﹑恆公滅卅國﹑姑姊妹不嫁七人等﹐背禮傷教之言﹐乃爲眞奢。當時亦均視爲常事﹐並無非禮失禮之說。孔子全行掩之﹐而雅言以《詩》《書》執禮﹐不得於孔子以後仍守史文之說也。《春秋》《國語》皆經也﹐惟《譜牒》乃史耳。董子云﹕《春秋》有詭名﹑詭實之例﹕當時所無之制﹐欲興之﹐則不能不詭其人﹔義所當諱之事﹐欲掩之﹐則不能不諱其實。﹝《春秋》所見之監者﹐當其時並無其人其事。又凡所言夷狄﹐皆指中國﹐並非眞夷狄也。﹞意不欲言則削之。﹝如鄭厲公入櫟以後﹐十數年不一記鄭事﹐數經弒殺﹐終無其文是也。﹞制所特起則筆之。﹝如三國媵伯姬﹐當時無此禮﹐親迎亦無詳錄伯姬之類。﹞《春秋》有筆削﹐凡涉筆削﹐皆不可以史說之。﹝削者首尾不全﹐筆者當時尙無其制。﹞後人好以史說《春秋》﹐而無左氏又非史﹐則杜氏乃得售其術。故凡大事﹐眾人所共知﹐史原事也。至於一切外間小事﹐魯國細事﹐不惟當時多無記錄﹐卽使有之﹐亦其細已甚﹐史不得詳。總之﹐孔子之修《春秋》﹐正如劉歆之攺《周禮》。《周禮》爲劉氏之書﹐《春秋》亦爲孔子之書。《周禮》當復舊觀﹐《春秋》不可復言史法。如欲侈言史﹐太史爲聖人矣﹐則《通鑑綱目》眞可以繼尼山之傳矣。

54《春秋》爲孔子修﹐故爲經。杜氏承古文家法以爲魯史。《五十凡》爲周公舊例﹐多存史書原文﹐則十二公中至少亦經七八人之手。以爲據周禮凡例而書﹐故人多而文不一律。又據外國而書﹐並不問其得失及本國義例。似此﹐則眞爲斷爛朝報﹐無足輕重矣。聖人垂教之大經﹐至詆爲緣口代筆之雜說﹐非聖無法﹐至此已極。而世乃不悟﹐悲夫﹗

55《春秋》爲孔子繼《詩》而作﹐於史文有筆有削﹐各有精意。若但據赴告之文﹐則與今廣報﹑滬報相似﹐且廣﹑滬報亦自有義例﹐豈能不論可否﹐據赴直書之理﹖卽如以十九國爲主﹐餘者不記事﹐全從《王制》主義﹐與六藝皆通。若但據史文﹐則當時國多矣﹐何以只此十九國來赴卒﹑葬﹐而宿乃一赴卒乎﹖每經皆有師說﹑義例﹐在於語言文字之外。如筆削﹑褒貶﹑進退﹑隱見﹑二伯﹑方伯﹑卒正﹑連帥諸凡義例﹑禮制四五十類﹐此《春秋》精意﹐師說也。《左》例中皆已具之﹐與二傳同﹐與《周禮》異﹐此《左傳》不可以爲古學之實也。

56傳若爲國史原文﹐則一經應有一傳﹐前後一律﹐乃爲舊文。今傳襄公卅年與僖前百年多少相等﹐且莊公至七年不發一傳﹐此成何史體﹖又傳多不應經﹐且有無經而傳﹐所以不書之故﹐則又非史官所得言。故杜氏不敢以傳爲專據史文﹐尙屬畱心﹐不似後人魯莽也。﹝國史之說﹐出於古文家﹐隱駁孔子作六經之意。一言史﹐則其獘不可勝言。﹞

57《譜牒》爲《春秋》事傳﹐所謂「其義則丘竊取者也」。各詳一門﹐互相啟應。今《公》《穀》每因弟子問錄事迹﹐則《公》《穀》非不言事也。《春秋大傳》今《曲禮》《繁露》中有其文﹐與事傳初並不與經相連。依經附傳﹐此爲後出答問之書﹐故與今相比﹐《國語》者﹐弟子爲六藝作﹐本爲今學書﹐與僞《周禮》專條無一同者。古文家因傳歆手﹐牽爲古文﹐非是。劉歆羼《周禮》而不羼《左傳》﹐以《左傳》在前﹐迎合莽意後乃成﹐且心慕其書﹐不忍竄亂之也。

58《公羊》《穀梁》本一家也﹐由齊魯而分。劉歆更造僞鄒﹑夾之名﹐則《春秋》有四家矣。今會通齊魯﹐合爲一家﹐並收《國語》以補事實﹐則三傳精華會萃一書﹐卽鄒夾二家之僞說﹐亦不能自立矣。

59周宇仁據《大傳》文﹐主博士二十八篇爲備之說﹐予初不以爲然﹐以《古書》引用者甚多﹐不能以佚文爲非《書》﹔致考《百篇書序》﹐然後悟周說爲是。如《大傳》言五誥﹐《孟子》引《湯誥》不在五誥中﹐蓋孔子所筆削爲經者實二十八篇﹐其餘卽孔所論之餘﹐劉向云「周時誥誓號令」是也。及讀牟黔人《同文尙書﹟小傳序》力主此說。以二十八篇爲孔子刪定本﹐余存尙多﹐卽《藝文志》之《周書》七十一篇也。其《百篇序證案》﹐以百篇出於衛宏﹑賈逵。蓋聖作之經﹐不應亡佚過半﹐且旣經筆削﹐則聖經也。孟子於《武成》﹐取二三策﹐以爲原文則可﹐聖經則何以尙待孟子之甄別﹖當亦非所敢言。《書》分帝王﹑周公﹑四嶽二十八篇﹐各有起文﹐互相照應﹐其文已足﹐不能多加一篇。以義理事證包括無遺﹐不能於外再有所補。經貴簡要﹐傳貴詳明﹐人多以傳爲經。﹝孟子引「放勛曰」云云﹐或以爲《尙書》佚文﹐顧氏以曰爲日﹐如此之類甚多是也。﹞又《孟子》紀舜事﹐皆爲《尙書》師說﹐故文體與《尙書》不同。其誤源於《百篇序》《百篇序》以在《史記》而人不敢駁﹐實則其說皆不通。古無《舜典》﹐衛﹑賈創爲其名﹐以湊百篇之數﹐陳亦韓說﹐本無別出《舜典》《大學》引《書》通謂《帝典》。《子華子》《孔叢子》亦稱《帝典》。陳南浦誤於序說﹐並回護僞古文﹐疑「月正元日」以下﹐實古之《舜典》。按《帝典》古稱《虞書》﹐以虞包唐。故三統之說言有虞氏而不言唐堯﹐舉虞以包唐﹐不必別有《舜典》。且堯﹑舜均稱﹐二典當並重﹐西漢以前乃無人引其文﹐無人道其名﹐萬不能軒輊若此﹐可悟古無《舜典》矣。舊本堯﹑舜並說﹐合爲一篇﹐名曰《帝典》。《大學》《子華子》《孔叢子》所稱《帝典》﹐其本名也。後師因其首言堯﹐稱爲《堯典》。諸書之稱《堯典》者﹐非便文﹐則譯攺。《百篇序》本占文家仿張霸而作﹐羼入《史記》﹐以爲徵信。考張霸《百兩篇》備錄經文﹐其僞顯著。劉歆欲攻博士經不全﹐故本其書作序。有序無經﹐不示人以瑕。序襲《百兩》﹐非《百兩》襲序。《毛序》出於謝﹐《書序》則劉歆所爲。以百篇立名﹐憤博士二十八篇爲備之說耳。僞古文之作﹐僞《書序》實爲之俑。閻氏攻《僞孔》而不攻《書序》﹐未得罪魁矣。魏默深以《孟子》《史記﹟舜本紀》之文爲《舜典》﹐據而補之﹔陳南浦彊分「月正元日」以下爲《舜典》﹔皆誤於僞序之故。僞古文之《五子之歌》《咸有一徳》等篇﹐本非書名﹐杜﹑賈引以湊百篇之數﹐乃亦附會其名﹐而撰爲一篇﹐則不惟其文僞﹐並其篇名皆僞也。﹝牟黔人分二十八篇爲三十一篇呵也﹐以《史記》所引序爲眞書則非。據云﹕《書序》不見《史記》者三十七﹐恐不如此之多﹐試再考之。﹞

60初以《毛詩》爲西京以前古書。徵之《史》《漢》﹐積久乃知其不然。使《毛傳》果爲古書﹐《移書》何不引以爲證﹖《周禮》出於歆手﹐今《毛傳序》全本之爲說﹐劉歆以前何從得此僞說﹖﹝同學有《毛詩傳序用周禮﹑左傳考》甚詳。﹞《藝文志》之《毛傳》《劉歆傳》《河間獻王傳》《後漢書﹟儒林傳》之「毛詩」字﹐皆六朝以後校史者誤羼﹐原文無此。﹝舊有《毛詩淵源證誤考》一卷。﹞

61《周禮》出於劉歆﹐《古書》出於東漢﹐前人皆早疑之﹐惟以《毛詩》出東漢﹐古無此說。然《後漢書》明以訓爲謝曼卿作﹐序爲衛宏作。使魏晉間果以《毛詩》出於西漢﹐鄭君有以《毛序》爲子夏﹑毛公所作之說﹐範氏何敢以衛﹑謝當之﹖《後書﹟儒林傳》《古書》《周禮》創始之注皆名「訓」﹐皆馬氏﹑鄭氏注。以二書相比﹐足見其例。此等爲範書眞文﹐後人不能僞攺。若十四博士之有「毛詩」字之類﹐則後來史者所羼補﹐誤信後說﹐以攺古書。今當由此類推。至於《鄭志》書有以傳爲毛作者﹐則又劉炫等之僞說﹐証之本書﹐考之本傳﹐有明徵者也。﹝牟黔人先生《詩切》主此說﹐以《毛詩序》爲衛宏作﹐別爲序﹐並以笙詩五篇爲纂人之名。﹞

62孔子言「詩三百」者不一而足﹐今《詩》三百﹐是《詩》備也。劉歆憤博士「以《尙書》爲備」一語﹐欲詆博士之詩不全﹐於是於《周禮》僞羼六義﹐於風﹑雅﹑頌之外﹐添出賦﹑比﹑興。其意不過《三易》《百篇書序》故智。然賦﹑比﹑興之說﹐古今無人能通﹐亦別無明證﹐此必出於僞說無疑。如言《三易》﹐孔子本「坤乾」作《易》﹐商得「坤乾」﹐何緣有《連山》《歸藏》皆六十四卦之說﹖﹝舊《易》言「坤乾」﹐孔子修之﹐攺爲「乾坤」﹐扶陽抑陰之說所由出焉。﹞《書》實只二十八篇﹐十六篇特爲傳說。歆創爲百篇之序以攻博士﹐不惟雜湊乖謬﹐其病百出﹐卽捏造《舜典》《帝誥》二篇名﹐已萬不能通。《藝文志》鄒﹑夾二家《春秋》﹐按旣言「無書」﹐則《藝文志》何以列之﹖無師則不必有書﹐卽使有書無師﹐又何列之﹖而當日桓公﹑貫公﹑庸生之書所引用者﹐乃不收之﹖旣有二家﹐《移書》何不引之﹖凡此皆劉氏報復「《尙書》爲備」一語之說也。而《毛詩序》首引六義《周禮》之文﹐傳又於詩下加「興也」字﹐﹝朱子乃加比﹑興。﹞此謝﹑衛爲劉歆弟子﹐據《周禮》爲說之切證也。若《毛詩》爲古書﹐則必實能將六義說淸﹐與《三易》《百篇序》皆通﹐然後能信爲眞西漢以前之毛公﹐非謝﹑衛作也。﹝牟黔人先生以六義爲劉歆僞說。是其一證。﹞

636經皆爲孔子所傳﹐劉歆《移書》亦同博士說﹐此歆初議也。﹝歆於事莽以前﹐議理上書﹐皆本今學﹐與博士無異﹐如廟制用《王制》《穀梁》是也。﹞至後乃造僞說﹐以攻博士。《周禮》爲周公手訂之書﹐又有「三易」「六詩」﹐是經全爲周公舊文﹐非孔子作﹐明矣。《論語》云「雅﹑頌各得其所」﹐今歆創爲本之周公﹐而《毛詩》則據國史爲說﹐此亦不可通之明證也。

64古無大小毛公之說﹐始於徐整﹐此魏晉以下人依仿大小戴﹑大小夏侯僞造而誤。且有二說﹕一同時﹐一隔代﹔亨﹑萇之名﹐叔侄之分﹐均不能訂。凡此皆僞說。﹝同學《大﹑小毛公考》已極明矣。﹞《釋文》《隋志》多采六朝人無稽之談﹐捏造名字﹐妄編世代。如《公羊》之數世﹐《穀梁》之數名﹐《左傳》與《毛詩》之淵源授受﹐立爲二學。經學惟《易》授傳可考﹐《史記》有明文。此等如《唐書﹟世系表》臆造漢髙祖父母之名﹐與近世地誌姓氏俗說相同﹐不足以爲典要。若先入爲主﹐酷信其說﹐則亦聽之耳。﹝河間獻王以毛公爲博士﹐亦誤說﹐漢惟天子立博士。﹞

65今學《詩》有傳﹐如劉向﹑董子所引諸條是也。所說多在文字之外﹐是爲一經微言大義。故漢人重師法﹐如《樂緯》之先周後殷﹑絀杞故宋之類﹐亦是也。《毛傳》但言訓詁﹐與《周禮》杜林訓同﹐此爲謝氏之訓。﹝《馬傳》今有輯本。﹞蓋《毛公詩》不傳﹐劉歆弟子以《周禮》《左傳》二經不足以敵博士﹐乃推其說於《詩》《書》﹐務與博士諸經相比。劉歆攺《逸禮》爲《周禮》﹐弟子又從三家﹑歐陽﹑夏侯本翻攺《毛詩》《古書》。三家《詩》師說詳明﹐禮制俱備﹐非只言訓詁而已。粗言訓詁﹐不足以爲經說。﹝今陳輯本與《韓詩外傳》可見。﹞謝氏初翻經文﹐未有詩說﹐欲變博士則不能臆作﹐欲襲三家則無以自異﹐稱爲訓﹐與《周禮》《尙書》之稱訓同也。後來馬﹑鄭繼起﹐乃從而補之。《毛詩》之簡陋﹐正其門戶初立﹐窮窘無聊﹐非得已也。今欲只就傳序﹐欲通《詩》之意﹐則欲渡無津﹐勢不能行。陳石父疏亦惟有泛濫引用今說以濟其窮﹐非古學之眞。或以《毛詩》爲古師簡奧。夫《論語》《戴記》《國語》《孟子》說《詩》之文多矣﹐何嘗似此鈔錄《爾雅》﹐便爲經說哉﹗

66劉歆《周禮》中﹐暗寓攻擊聖經之言。除「三易」外﹐《詩》有「六義」﹐則經佚其半矣﹔有「豳雅」﹐「豳頌」﹐則《風》不及半矣﹔有「九夏」﹐則《肆夏》只得其一耳。此等說全無依據﹐歆悍然爲之而不顧者﹐明知其無益﹐特以此說迷惑後人﹐使人有疑經之心。故至今千餘年來誤說從無人正之也。

67東晉僞《古文尙書》﹐近人皆知其僞﹐作俑實始於歆造《百篇書序》羼入《史記》﹐使人疑史公從孔氏問故﹐必爲眞序。不知《移書》明云「增多十六篇」﹐安得有五十九篇之說﹐使歆不造僞序﹐後人何從而作僞﹖且僞書《周官》一篇﹐直爲《周禮》師說﹐由僞生僞﹐歆其罪魁矣﹗《孔叢子》《家語》僞書也﹐中多與《周禮》同﹐卽是其僞證。哀﹑平以前﹐《周禮》專條僞說無一佐驗﹐凡有與《周禮》同者﹐皆爲劉歆以後僞書﹐可由此決之。﹝《百篇序》爲攻「《尙書》爲備」﹐故自作之﹐《漢志》引用其文﹐出於歆手無疑。《毛序》則謝曼卿仿而爲之。﹞

686朝人物於劉學炎隆之際﹐篤信不疑。因其無本﹐反增撰僞說淵源﹐致成風气。凡《隋志》《釋文》所載﹐十無一眞。卽如《僞古文》﹐當時亦專信不疑﹐更爲之辭。幸閻氏講明此事﹐世知其僞﹐今並刪去《周禮》專條與《毛詩》《古書》之誤說﹐則道一風同﹐霧霰消而日月重光矣。

69博士說經﹐皆有傳授﹐經師說爲主。西漢中如伏﹑韓﹑賈﹑董﹑匡﹑劉諸書﹐全以經義爲主﹐不徒侈言訓詁而已。專言訓詁﹐是爲古文派﹐其學旣無本源﹐又多與經相反﹐今爲考訂﹐其誤自見。

附《周禮刪劉》敍例

1古今疑《周禮》﹑刪《周禮》者不知凡幾。惟其說淺略﹐故不足以爲定讞。今立十二門以證其讀。﹝說詳凡例。﹞此書乃劉歆本《佚禮》羼臆說糅合而成者﹐如果古書﹐必系成典﹐實見行事。卽周公擬作私書﹐﹝此朱子說。﹞亦必首尾相貫﹐可見施行。今所言制度﹐惟其原文同於《王制》者﹐尙有片段。至其專條如封國﹑爵祿﹑職官之類﹐皆不完具﹐不能舉行﹐又無不自相矛盾。﹝如建國五等﹑出車五等之類。﹞且今學明說見之載籍者無慮於百見﹔至《周禮》專條﹐則絕無明證。﹝如今學封國三等﹑三公九卿毋慮千條。而《周禮》地五等﹐以天地四時分六卿﹐則古絕無明證。﹞可知其書不出於先秦。今於其中刪去僞羼之條﹐並將原文補入﹐以還《佚禮》之舊。

2《左傳》本於《國語》﹐典制全同《王制》﹐與《周禮》相反﹔其云喪祭﹑喪樂﹑喪娶之類﹐多後人誤解傳意。至《周禮》﹐則劉歆迎合莽意所造之制﹐顯與今學爲難。如緯之殷爵三等﹑周爵五等﹑地三等﹐僞《周禮》則以爲五百里疊減。《曲禮》言五官與天官﹐《盛徳》言六官之名﹐《幹乘》以四官配四時﹐此皆今學家同實異名分配之說也。劉歆本之作六卿﹐以天地四時分配矣。今學之師﹑保﹑傅乃太子官僚﹐而三公九卿則又明說不可易。劉歆以三太爲三公﹐三少爲三卿﹐配之六卿﹐以合九卿之數。皆依傍今禮﹐推例小變﹐不惟不合《王制》﹐亦絕無明證。後來《古書》《毛詩》之學﹐則專從此異說﹐以爲宗派。其途愈隘﹐其說愈窘﹐馬﹑鄭繼起﹐尙不明備如今說也。﹝《書》《詩》於今學明條誤爲通義者﹐亦並用之﹐不相分別矣。﹞

3初以《周禮》爲戰國時作﹐《考工記》爲未修之底本﹔繼以爲劉歆采輯古學而成。皆非也。《周禮》原書卽孔壁之《逸禮》﹐本爲弟子潤澤官職之言﹐與《荀子》「序官」同爲《王制》之節目也。「序官」言名銜之事﹐其文甚略。《王制》冢宰在三公之外﹐所屬有太史﹑司會二官﹐不爲三公所統。常疑冢宰別爲一官﹐未必爲司徒兼攝﹐以掌職屬官﹐皆在三公外也﹐而別無明說以爲證。《考工記》一篇與五官文同﹐他書無此體。百工爲司空職﹐古無其說。故先儒以爲命博士作﹐乃補五官之缺。或又云﹕缺《冬官》﹐取《考工記》補之。然《冬官》篇首明云「國有六職﹐百工居一」﹐並不云缺補。若如前說﹐命博士撰補﹐則何不據古書司空事﹐乃言百工乎﹖若如或說﹐缺《冬官》卽以此記相補﹐除《考工記》外﹐他書並無此體。﹝《考工》三十官﹐《孟子》一書已見十官﹐確是古書。﹞不惟與本記文不合﹐於事理亦礙。則《考工》是與五官同一書﹐特非《冬官》耳。考《曲禮》天官﹐六大﹑五官﹑六府﹑六工文與《周禮》合﹐鄭注以爲其官皆見《周禮》﹐疑此與《周禮》合﹐而名目參差不同﹐﹝《周禮》六官之名﹐實本《盛徳》。﹞不敢據以爲說。蓄疑三四年﹐乃始悉其故。蓋《曲禮》實卽《佚禮》官職之舊題也。六大以大宰爲首﹐下五者卽其同職。大士﹐「士」卽「工」誤文﹐掌六工之事﹐後之六工卽屬之。大卜當爲太僕。大宰卽制國用之冢宰。六大卽董子通佐大夫﹐董子說七人﹐今言六大者﹐未數司會耳。司會掌會計﹐下六府卽其所統者也。此專主天子事。如今宗人﹑內務﹑大常﹑鑾儀﹑太醫﹑欽天﹑營造諸衙門﹐不統於部﹐直隸天子﹐故曰天官。此《王制》冢宰與三公別爲一官之說也。﹝《曾子問》之宰祝﹑宰史與卿﹑大夫﹑士各爲一事。又有五官之文﹐卿﹑大夫﹑士卽五官之堂屬也﹐與六大異事﹐卽此可見。﹞五官首之司徒﹑司馬﹑司空﹐則三公也。下司士﹑司寇﹐則《王制》三官之二也。今學本立三公﹐《王制》以樂正﹐司寇﹑市爲三官﹐三官皆卿也。而《千乘》以司寇配三公爲四官。﹝司士名見《夏官》﹐掌選舉者。﹞三公二官﹐配數則爲五官。《盛徳》篇﹑﹝《盛徳》篇文有與《周禮》六官同者﹐有注記混入正文﹐非《大戴》之舊﹐故康成注《周禮》不引以爲證。﹞《昏義》皆言六官﹐《昏義》六官﹐官讀如宮。《盛徳》之六官則以三公司徒﹑司馬﹑司空合數司寇與六大之大宰﹑大宗也。﹝《曾子問》稱大宗﹑宗人﹐則宗伯當卽大宗也。﹞三官﹑四官﹑五官名目配合𨿽不同﹐然皆爲今學說也。﹝正如今之言閣部科道﹑部院﹑部科﹑督撫﹑司道﹑道府﹐隨其類而言之例﹞六府則主爲天下理財。﹝卽《尙書》之六府也﹐爲司會所統。﹞六工則爲天下造器。﹝此爲工師所統﹐序官有工師﹐非大工是也。﹞此皆別屬﹐不統於三公﹐不歸入六官者也。《曲禮》僅有其名﹐職掌則全見《佚禮》﹔《曲禮》爲綱﹐《佚禮》爲其詳細。此書本弟子所傳﹐故其文與《朝事》《內則》等篇相合﹐出孔壁後﹐與《左傳》同藏祕書。《移書》所引《佚禮》﹐卽有此六篇在內﹐當時學者不習其書。劉氏因立《左傳》與博士積仇﹐莽將卽眞﹐更迎合其意﹐於是取此六大﹑五官﹑六府﹑六工之文﹐刪去博士之明條﹐而以己說羼補其間。歆頌莽功徳云「發得周禮﹐以明因監」﹐此《周禮》始於莽歆之明文。﹝故方氏苞《周禮辯》主此立說。﹞又不仍舊次﹐承《盛徳》篇六官舊文﹐以變三公九卿之說﹐於是以六大爲一卿﹐大宰卽冢宰也﹐天官卽仍其號。攺司徒禮官爲地官﹐以配天官﹐取司官所掌職盡歸之﹐以合地官之義。﹝宋儒欲取五官之文以備冬官者﹐此也。﹞卽以大宗代司徒主春﹐司馬﹑司空仍舊文。﹝其不用《曲禮》司士者﹐以《盛徳》言宗伯﹐不言司士也。﹞至於司空一官﹐則其職以歸司徒﹐並分見余官﹐六府可以分隸﹐而六工不能﹐故卽以司空作敍於首﹐以百工爲六職之一。此劉氏取《佚禮》爲《周禮》﹐變六大﹑五官﹑六府﹑六工以爲六卿之實迹也。鄭君注《王制》﹐以《周禮》爲眞周禮﹐以《王制》爲殷禮﹔其注《曲禮》﹐亦猶《王制》﹐以六大﹑五官﹑六府﹑六工爲殷禮。其所以指爲殷禮者﹐乃據劉歆臆撰之言耳。今定爲此說﹐羣疑皆通﹐劉歆顚倒五經之言﹐乃有實據。不依此義﹐則以司徒爲主地﹐司空主百工﹐天地四時分六官﹐西漢以前決無一明證。況眾證確鑿﹐無可疑乎﹖﹝按以《周禮》爲出《逸禮》﹐則《逸禮》未嘗亡也。﹞

4同學所撰《王制輯義》上舉六藝﹐次及傳記﹐又次及子﹑緯﹐下及經師。哀﹑平以前﹐莫不同條共貫﹐綱舉目張﹐實可見之施行。至於《周禮》專條﹐參於《佚禮》之中﹐不合經傳﹐又無徵據。因誦法眞文﹐連及羼僞﹐明知其說不通﹐然不能槪指爲僞﹐故以爲周公擬稿﹐未見施行。使周公初稿自相矛盾至廿四倍﹐亦失其聖。何以西周未行﹐廢稿乃流傳至於哀﹑平﹖況廢稿猶傳﹐何以眞者反絕﹖今《王制》全與經制合﹐何又不以《王制》爲周公曾舉行之書乎﹖何又以三代有沿革﹐不知爲何代書﹖果如此說﹐是亦沿變之制﹐況由百里攺方五百里﹐由五服攺九服﹐縱有奇變﹐亦萬不至此。《佚禮》本爲《王制》序﹐而全合六經﹐百世不易之制。今爲此僞羼數條﹐乃使其書爲廢稿﹐爲流失。無論其說無據﹐究得實其書﹐亦不足取。是名爲尊《周禮》﹐反以害之。今刪去數條﹐其書便與六經相通﹐爲百世不易之法﹐眞與聖經同尊。不惟經學杜絕爭﹐制度有實迹﹐且使孔子撰述苦心﹐不致經掩﹐道一風同﹐其樂何極。惡紫亂朱﹐惡莠亂苗﹐願與天下一証之也。

5《周禮》眞古書﹐眞者多﹐僞者少。劉歆刪去博士各條﹐參以臆說﹐以至眞僞相雜﹐彼此兩傷。今刪去劉說﹐據博士明文以補之﹐則鍼芥相投﹐合之兩美﹐以復《佚禮》舊觀。其刪出之條﹐與僞《古文尙書》編爲一類並行焉。

6劉歆《周禮》之學﹐在王莽卽不盡依﹐東漢亦不甚行。如《白虎通義》用古學者不過百分之一﹐《班志》用《周禮》者亦十無一焉。《周禮》盛行全在魏晉以後。盧子植以《王制》爲僞﹐鄭君注《周禮》﹐古學日興﹐今學浸以微亡﹐皆在六朝之際。於是古學造淵源﹐自彌其闕。後人習聞其說﹐幾以爲周禮自古已有二派者。然此以末爲本也﹐試考《史》《漢》﹐自知其事。

《周禮刪劉》舉例十二證目。﹝己丑作八證﹐辛卯作十汪﹐甲午乃益爲十二﹐後有結得﹐再爲補益。﹞

1違經﹕

凡歆所攺專條﹐皆與諸經違反。九州﹑五服﹑三等封﹐三公九卿六大﹐本皆詳明。僞說皆與相反﹐今學全與經合﹐卽此可知優劣。或因《周禮》不同經﹐以爲周公之私稿。卽能通之﹐亦與經無相干涉﹐況其萬不可通。

2反傳﹕

《左傳》傳於歆手﹐古文學家以爲古學﹐乃其制度無一條與《周禮》同者。劉旣攺《周禮》﹐何不並攺《左傳》﹖歆愛古籍﹐不忍亂之。攺《周禮》以爲莽制作﹐亦一時好奇喜事之舉﹐初不料遂傳爲經﹐支衍爲派﹐流毒至今如此之深。使歆早知如此﹐必攺《左傳》以自助。病心喪狂﹐尙更何忌。歆傳二書而自有同異﹐同者通義﹐異者孤文﹐則是非不待言矣。

3無徵﹕

劉歆專條﹐西漢以上從無明證﹐此人所共知。或以《明堂位》方七百里說公方五百里﹐不知其爲四字之誤。《千乘》亦閒田所出﹐非本封。以學禮師保證三公﹐不知太子宮官皆兼攝﹐非本職。又或以《朝事》證會同﹐不知乃注文誤入﹐故鄭注不引之。實則《周禮》條全出臆撰誤讀﹐無一明證也。

4原文﹕

凡歆所攺﹐皆經傳之明條大綱﹐刪去一條﹐﹝刪去大綱明條共千餘字﹐附刊於後。﹞乃羼以己意。今其原文皆存﹐去僞補眞﹐則全書血脈貫通。今刪一條﹐必以原文一條補之﹐其攺易字句者﹐則攺從原文﹐不臚舉其文。

5闕略﹕

《王制》文少﹐綱目分明﹐可舉行﹐以實出聖作賢述也。歆本非制作之才﹐喪心狂病﹐迎合莽意﹐故其所攺之新說﹐皆不能舉行﹐𨿽馬﹑鄭極意求通﹐亦不能明切。如九服﹐不知天下若干州﹑若干國﹔五等分封﹐四公一州﹐究不知其封幾公﹐與大小相維之制﹔九州則西只一州﹔北方二州﹐乃並封幽﹑並﹑兗﹑冀﹐多少懸殊﹐乖晝井之意。如鄭注百二十女分十五夕﹐弼成五服之爲千里﹐徒爲笑柄而已。

6攺舊﹕

歆意與博士爲難﹐非博士之名義宏綱不攺之。蓋惡其顯著﹐乃思立異幟。今於所攺之條﹐備引博士舊說以明之。初本名通﹐誤遭蒙蝕﹐試加考究﹐其迹顯然。

7自異﹕

劉歆未上《周禮》以前﹐與以後議論相反。如莽初嫁女十一媵﹐後娶百二十女﹔初以六藝歸孔子﹐後全屬之周公﹔初以地合附庸四等﹐後以地爵皆五等。一人之說﹐前後不同。蓋歆本今學弟子﹐爲莽攺《周禮》﹐兼以報博士怨﹐故前後不同如此。或乃猶以《周禮》爲校書所得﹐未嘗卽此考之。

8矛盾﹕

歆刪博士明條﹐亂以己說﹐刪攺未盡者﹐嘗有矛盾之事。如以地爲五等矣﹐而大國﹑次國﹑小國之文全同《王制》﹔如以百二十女爲內官矣﹐而九嬪乃與九卿對文。凡新攺之文與舊文血脈不能貫通﹐非其智力有窮﹐作僞勞拙﹐勢有必至﹐若《考工記》序本以爲《冬官》﹐後其弟子乃以《冬官》爲闕﹐久而誤其非﹐亦矛盾之一端也。

9依托﹕

劉所攺之文﹐每不標異樹的﹐必取經傳可以蒙循之文﹐以求取信。又時有名同實異之事﹐以此迷誤後學﹐久而不悟。如六卿之文取《甘誓》﹐然《甘誓》乃從行之卿﹐上有三卿﹐居守者以三孤爲卿﹐仍襲三公九卿之名。師﹑保爲太子官﹐三公所攝﹐卽以爲本職﹐而又以爲不必備。依稀恍惚﹐似皆有所本。然推考原﹐皆不如其所言﹐辧晰毫釐﹐要貴精識。

lO徵莽﹕

《公羊》師說以《春秋》爲漢制作﹐歆攺爲《周禮》﹐亦是此意。故云「發得周禮﹐以明因監。」考《莽傳》凡專條皆曾舉行與稱述之﹐如百二十女﹑九畿﹑五等封﹑六卿﹑六遂﹐九州無梁﹑徐﹐加並﹑幽之類是也。以此証之﹐足見專爲迎合莽意而攺﹐初非欲以《周禮》爲經也。

11誤解﹕

劉歆所羼之條﹐本出臆增﹐無所考證﹐故其說不定。如《周禮》之出有數說﹐《連山》《歸藏》有數說﹐賦﹑比﹑興之不可解﹐《考工記》之非《冬官》﹐𨿽馬﹑鄭極心推補﹐終不能明。至於唐﹑宋以後﹐尢爲疑竇﹐凡《通典》《通考》史誌書﹐一涉《周禮》專條﹐便成歧誤。觀其解說﹐其誤自明。此例最爲繁多﹐略舉是例而已。

12流誤﹕

誤解其病在《周禮》﹐流誤則因而害於他經。如劉炫之作《連山》《歸藏》﹐朱子之賦﹑比﹑興﹐《漢書》之鄒﹑夾﹐《尙書》之《百篇序》﹐束皙之《補亡詩》﹐以及馬﹑鄭之《詩》《書》注﹐降而至於《釋文﹟序錄》《隋經籍志》﹐疵謬百出﹐皆根源於《周禮》。今掘其根株﹐則枝葉自瘁。

今按﹕前人刪攺《周禮》者多矣﹐皆以意爲之﹐或乃去其眞者﹐許其僞者。今立十二證目爲主﹐必十二證全者乃刪之。如不能悉全﹐亦必有八九證者乃可。略舉九服示例﹐以下可以意推。

九服萬國九千里刪﹕

《夏官﹟大司馬》﹕「乃以九畿之籍﹐施邦國之政職﹕方千里曰國畿﹔其外方五百里曰侯畿﹔又其外方五百里曰甸畿﹔又其外方五百里曰男畿﹔又其外方五百里曰采畿﹔又其外方五百里曰衛畿﹔又其外方五百里曰蠻畿﹔又其外方五百里曰夷畿﹔又其外方五百里曰鎭畿﹔又其外方五百里曰蕃畿。」

《職方氏》﹕「乃辧九服之邦國﹕方千里曰王畿﹔其外方五百里曰侯服﹔又其外方五百里曰甸服﹔又其外方五百曰男服﹔又其外方五百里曰采服﹔又其外方五百里曰衛服﹔又其外方五百里曰蠻服﹔又其外方五百里曰夷服﹔又其外方五百里曰鎭服﹔又其外方五百里曰蕃服。」

違經﹕

《堯典》﹕「咨﹗四嶽。」「咨﹗十有二牧。」《臯陶謨》﹕「弼成五服﹐至於五千﹐州十有二師。外薄四海﹐咸建五長。」《康誥》﹕「侯﹑甸﹑男邦﹑采﹑衛。」﹝甸不當在侯字之下﹐「甸」蓋「男」字之誤﹐隸書「男」亦作「甸」。《左傳》「鄭伯甸也」﹐卽鄭伯男也。﹞

反傳﹕

《左傳》﹕「侯﹑甸﹑男邦﹑采﹑衛。」《國語》﹕「先王之制﹐邦內畿服﹐﹝卽甸服。﹞邦外侯服﹐五百里侯服。侯﹑衛賓服。﹝卽綏服。﹞蠻夷要服﹐戎狄荒服。」

攺舊﹕

《王制》﹕「千里之內曰甸﹐千里之外曰采﹑曰流。」博士說﹕「王者方五千里。」今《尙書》歐陽﹑夏侯說﹕「中國方五千里。」《公羊》說﹕「殷三千諸侯﹐周千八百諸侯。」《逸周書﹟殷祝解》﹕「湯放桀﹐而復薄三千諸侯大會。」《孝經說》﹕「周千八百諸侯﹐布列五千里內。」《王制正義》引《尙書大傳﹟洛誥傳》云「天下諸侯之來﹐進受命於周﹐退見文武﹐屍者千七百七十三諸侯。」《漢書﹟地理誌》﹕「周爵五等而士三等﹐蓋千八百國。」衛宏《漢官儀》﹕「古者諸侯治民﹐周以上千八百諸侯。」

無徵﹕

西漢前載記無九服之說。

原文﹕

《禹貢》﹕「五百里甸服。百里賦納總﹐二百里納銍﹐三百里納稭服﹐四百里粟﹐五百里米。五百里侯服﹕百里采﹐二百里男邦﹐三百里諸侯。五百里綏服﹕三百里揆文教﹐二百里奮武衛。五百里要服﹕三百里夷﹐二百里蔡。五百里荒服﹕三百里蠻﹐二百里流。東漸於海﹐西被流沙﹐朔南曁聲教﹐訖於四海。」

闕略﹕

唐宋人合九服﹑五服爲一﹐誤說。《尙書》內四嶽九州﹐外夷狄十二州﹐咸建五長﹐說最詳明。《周禮》不詳外州數目。計今學內九州﹑外十二州﹐共廿一州。《周禮》則九千里﹐九九八十一州﹐多今學四分之三。《王制》九州﹐千七百國。《周禮》多至十倍﹐爲萬七千國矣﹐其制不詳。

自異﹕

矛盾﹕

《大行人》﹕「邦畿方千里。其外方五百里謂之侯服﹐歲一見﹐其貢祀物﹔又其外方五百里﹐謂之甸服﹐二歲一見﹐其貢嬪物﹔又其外方五百里﹐謂之男服﹐三歲一見﹐其貢器物﹔又其外方五百里﹐謂之采服﹐四歲一見﹐其貢服物﹔又其外方五百里﹐謂之衛服﹐五歲一見﹐其貢材物﹔又其外方五百里﹐謂之要服﹐六歲一見﹐其貢貨物﹔九州之外﹐謂之蕃國﹐世一見﹐各以其所貴寶爲摯。」﹝《大司馬》《職方》九畿﹑九服名次相同﹐《大行人》則爲七服﹐以要易蠻﹐少夷﹑鎭二服。《職方》方千里爲州﹐九州方三千里。《大行人》九州之外﹐謂之蕃國﹐以方七千里爲九州。據《職方》方千里爲州推之﹐方七千里當四十九州。今以要服以上爲九州。多四十州之地。﹞

依托﹕

《堯典》「萬國」﹐《左傳》﹕「禹合諸侯於塗山﹐執玉帛者萬國。」《淮南﹟地形訓》與此似同實異。《康誥》「侯﹑甸﹑男邦﹑采﹑衛」。﹝按中五服名目本此﹐《康誥》用《禹貢》之文﹐不如所說。﹞《漢地理誌》﹕「東西九千三百二里﹐南北萬三千三百六十八里」。

徵莽﹕

《王莽傳》中﹕九州之內縣二千二百有三﹐公作甸侯﹐是爲惟城﹔諸在侯服﹐是爲惟寧﹔在采任諸侯﹐是爲惟翰﹔在賓服﹐是爲惟異﹔在揆文教﹐奮武衛﹐是爲惟垣﹔在九州之外﹐是爲惟藩。各以其方爲稱﹐總爲萬國焉。﹝此與大行人同。﹞

誤解﹕

鄭氏注﹕「周公斥大九州之界﹐七七四十九﹐而方千里者四十九國。九服合王畿﹐相距爲萬里。」﹝按《職方》《司馬》文皆九服﹐《大行人》乃作七服﹐尙是有誤服。鄭注北方七千里爲說﹐非是。當以九千里算之。﹞

流誤﹕

《古尙書說》﹕「五服方五千里﹐相距萬里」。《尙書釋文》﹕「至於五千」。馬云「面五千里爲方萬里。」《禮記﹟王制》《正義》引鄭《尙書﹟咎繇謨》注﹕「禹弼成五服﹐去王城五百里曰甸服﹐其弼當侯服﹐去王城千里。其外五百里爲侯服﹐當甸服﹐去王城一千五百里﹔其弼當男服﹐去王城二千里。又其外五百里爲綏服﹐當采服﹐去王城二千五百里﹔其弼當衛服﹐去王城三千里。又其外五百里爲要服﹐與周要服相當﹐去王城三千五百里。四面相距爲七千里﹐是九州之內也。要服之弼﹐當其夷服﹐去王城四千里。又其外五百里曰荒服﹐當鎭服﹐其弼當蕃服﹐去王城五千里﹔四面相距爲方萬里也。」鄭樵說﹕「五服九服之制𨿽若不同﹐詳考制度﹐無不相合。禹之五服﹐各五百里﹐自其一面而數之﹔《職方》九服﹐各五百里﹐自其兩面而數之也。大抵周之王畿﹐卽禹之甸服﹔周之侯﹑甸﹐卽禹之侯服﹔周之男﹑采﹐卽禹之綏服﹔周之衛﹑蠻﹐卽禹之要服﹔周之夷﹑鎭﹐卽禹之荒服﹔大率二畿當二服。而周鎭服之外又有五百里之藩服﹐去五城二千五百里地﹐增於《禹貢》五百里而已。故《行人》《職方》言『九州外謂之藩服』。」

《周禮》刪文﹝九服見前﹐故不錄。﹞

《天官冢宰》第一

惟王建國﹐辧方正位﹐體國經野﹐設官分職﹐以爲民極。乃立天官冢宰﹑使帥其屬。而掌邦治﹐以佐王均邦國。

建邦之六典﹐以佐王治邦國﹕一曰治典﹐以經邦國﹐以治官府﹐以紀萬民。二曰教典﹐以安邦國﹐以教官府﹐以擾萬民。三曰禮典﹐以和邦國﹐以統百官﹐以諧萬民。四曰政典﹐以平邦國﹐以正百官﹐以均萬民。五曰刑典﹐以詰邦國﹐以刑百官﹐以糾萬民。六曰事典﹐以富邦國﹐以任百官﹐以生萬民。

以府之六屬舉邦治﹕一曰天官﹐其屬六十﹐掌邦治。二曰地官﹐其屬六十﹐掌邦教。三曰春官﹐其屬六十﹐掌邦禮。四曰夏官﹐其屬六十﹐掌邦政。五曰秋官﹐其屬六十﹐掌邦刑。六曰冬官﹐其屬六十﹐掌邦事。大事則從長﹐小事則專達。

以官府之六職辧邦治﹕一曰治職﹐以平邦國﹐以均萬民﹐以節財用。二曰教職﹐以安邦國﹐以寧萬民﹐以懷賓客。三曰禮職﹐以和邦國﹐以諧萬民﹐以事鬼神。四曰政職﹐以服邦國﹐以正萬民﹐以聚百物。五曰刑職﹐以詰邦國﹐以糾萬民﹐以除盜賊。六曰事職﹐以寓邦國﹐以養萬民﹐以生百物。

《地官司徒》第二

惟王建國﹐辧方正位﹐體國經野﹐設官分職﹐以爲民極。乃立地官司徒﹐使帥其屬﹐而掌邦教﹐以佐王安擾邦國。

諸公之地﹐封疆方五百里﹐其食者半。諸侯之地﹐封疆方四百里﹐其食者參之一﹔諸伯之地﹐封疆方三百里﹐其食者參之一﹔諸子之地﹐封疆方二百里﹐其食者四之一﹔諸男之地﹐封疆方百里﹐其食者四之一。

《春官宗伯》第三

惟王建國﹐辧方正位﹐體國經野﹐設官分職﹐以爲民極。乃立春官宗伯﹐使帥其屬而掌邦禮﹐以佐王和邦國。

春見曰朝。夏見曰宗。秋見曰覲。冬見曰遇。時見曰會。殷見曰同。時聘曰間。殷頫曰視。

龡豳雅﹑龡豳頌。

三易之法﹕一曰連山﹐二曰歸藏﹐三曰周易。其經卦皆八﹐其別皆六十有四。

一曰連山﹐二曰歸藏﹐三曰周易。

教以六詩﹐曰風﹑曰賦﹑曰比﹑曰興﹑曰雅﹑曰頌。

《夏官司馬》第四

東北曰幽州。

正北曰並州。

凡邦國幹裏﹐封公以方五百里則四公﹔方四百里則六侯﹔方三百里則七伯﹔方二百里則二十五子﹔方百里則百男。

《秋官司寇》第五

春朝諸侯而圖天下之事﹔秋覲以比邦國之功﹔夏宗以陳天下之謨﹔冬遇以協諸侯之慮﹔時會以發四方之禁﹔殷同以施天下之政﹔時聘以結諸侯之好﹔殷頫以除邦國之慝﹔間問以諭諸侯之志。

邦畿方千里。其外方五百里謂之侯服。歲一見﹐其貢祀物。又其外方五百里謂之甸服﹐二歲一見﹐其貢嬪物。又其外方五百里謂之男服﹐三歲一見﹐其貢器物。又其外方五百里謂之采服﹐四歲一見﹐其貢服物。又其外方五百里謂之衛服﹐五歲一見﹐其貢材物。又其外方五百里謂之要服﹐六歲一見﹐其貢貨物。九州之外﹐謂之蕃國﹐世一見﹐各以其所貴寶爲摯。

十有一歲﹐達瑞節。

十有二歲﹐王巡守殷國。

凡諸侯之邦交﹐歲相問也﹐殷相聘也﹐世相朝也。

今諸侯春入貢﹐秋獻功﹐王親受之﹐各以其國之籍禮之。凡諸侯入王﹐則逆勞於畿﹐及郊勞﹐視館﹐將幣﹐爲承而擯。凡四方之使者﹐大客則擯﹐小客則受其幣而聽其辭。使適四方﹐協九儀賓客之禮。

朝﹑覲﹑宗﹑遇﹑會﹑同﹐君之禮也﹔存﹑頫﹑省﹑聘﹑問﹐臣之禮也。

《冬官考工記》第六

國有六職﹐百工與居一焉。或坐而論道﹔或作而行之﹔或審曲面勢﹐以飭五材﹐以辧民器﹔或通四方之珍異以資之﹐或飭力以長地財﹐或治絲麻以成之。坐而論道﹐謂之王公﹔作而行之﹐謂之士大夫﹔審曲面勢以飭五材﹑以辧民器﹐謂之百工﹔通四方之珍異以資之﹐謂之商旅﹔飭力以長地財﹐謂之農夫。給絲麻以成之﹐謂之婦功。

今按﹕六官所刪成段者於左﹐單字孤文不列於此。所刪之條﹐如能說通者﹐可以收入。﹝如豳雅﹑豳頌之類。﹞以外尙有未盡者﹐則俟補錄。_________________________________________________________________________________________________________________

《知聖篇》爲1888年與《辟劉篇》同作之姊妹篇﹐同爲廖氏經學二變時期之代表作。1902年又成《知聖續篇》﹐是年付梓﹐與正篇合爲《知聖篇》上﹑下卷。但捲內仍題爲《知聖篇》《知聖續篇》﹐蓋以示二篇非一時之作也。《知聖篇》蓋爲廖氏「尊今」之作﹐篇中盛言孔子素王﹑受命攺制之義﹐且以六經皆孔子爲攺制而作﹐言其「存空言於六經﹐托之帝王﹐爲復古反本之說」。故六經所稱之堯﹑舜﹑禹﹑湯﹑文王﹐並非「實錄其事」﹐而皆孔子托古攺制之言。書中亦多言「四代禮制」﹑「三統循環」之說﹐亦皆托古之意。康有爲於1889年得此書稿本於廣州﹐遂據之撰爲《孔子攺制考》﹐且於廖氏說大有發展。近世學林流行之托古攺制說﹐蓋卽肇始於此篇。又廖氏於1897年已啟大小﹑皇王以代今﹑古之論﹐故1901年重訂《知聖篇》時亦羼入大小﹑皇王之義。廖氏晚年又於家藏本《知聖篇》續有批攺﹐孔子造字等說亦已入之﹐蓋五變時之說也。今從《廖平學術論著選集》校勘中轉錄存之﹐以見廖氏晚期思想之一斑。又1902年撰《續篇》之時﹐已悟天﹑人之義﹐故《續篇》不僅盛言大小﹑皇王﹐且亦羼入天人六合內外之說﹐故此篇當視爲後三變時之作﹐已多窈眇之論﹐不復爲學林所重矣。本書除《新訂六譯館叢書》本外﹐另有張氏《適園叢書》初集本﹐1911年由上海國學扶輪社印行。巴蜀書社1989年出版李耀先主編之《廖平學術論著選集》﹝一﹞選有此書。﹡﹝﹞﹕廖氏晚年家藏本所攺者

知聖篇

測天之術﹐古有三家。秦漢以來﹐惟傳渾﹑蓋。西人創爲地動天虛之說﹐學者不能難之。或者推本其術﹐以爲古之宣夜。徵之緯﹑子﹐信中國遺法也。六藝﹝經﹞之學﹐原有本眞﹝原本孔作﹞。﹝五十頤卦﹐立頤以言立教。﹞自微言絕息﹐異端蜂起﹐以僞作眞﹐羲轡失馭﹐妖霧漫空。幽幽千年﹐積迷不悟﹐悲夫﹗援經測聖﹐正如以管窺天﹐苟有表見﹐無妨更端。踵事增華﹐或可收效錐管。若以重光古法﹐功同談天﹐則力小任重﹐事方伊始﹐一知半解﹐何敢謂然。獨是「旣竭吾才」﹐不能自罷﹐移山塡海﹐區區苦心﹐當亦爲識者所曲諒焉。光緒戊子季冬﹐四益主人識於黃陵峽舟次。

孔子受命制作﹐爲生知﹐爲素王﹐此經學微言傳授大義。帝王見諸事實﹐孔子徒托空言﹐六藝﹝經﹞卽其典章制度。與今六部﹐則例相同。素王一義爲六經之根株綱領﹝綱領二字刪﹞﹐此義一立﹐則羣經皆有統宗﹐互相啟發﹐鍼芥相投。自失此義﹐則形體分裂﹐南北背馳﹐六經無復一家之言﹝至聖立言﹞。以六經分以屬帝王﹝堯舜湯文﹞﹑周公﹑史臣﹐則孔子遂流爲傳述家﹐不過如許﹑鄭之比﹐何以宰我﹑子貢以爲賢於堯舜﹐至今天下郡縣立﹝大祀﹞廟﹐享以天子禮樂﹐爲古今獨絕﹝獨一無二﹞之聖人﹖《孟子》云「宰我﹑子貢﹐知足以知聖人。」可見聖不易知。今欲刪除末流之失﹐不得不表章微言﹐以見本來之眞。洵能眞知孔子﹐則晚說自不能惑之矣。

據《易緯》《孟子》《公羊》以文王爲文家之王﹐文家卽所謂中國﹐質家則爲海外。今按﹕此先師相傳舊說也。孔子不有天下﹐又不能不立教﹝受命爲制作﹞﹐卽「天將以爲木鐸」﹐「天下有道﹐庶人不議」之意也。而六藝﹝經﹞典章﹐據帝王爲藍本﹐從四代而攺﹐不便兼主四代﹐故托之於文王。欲實其人﹐則以周之文王當之。《中庸》云「文武之政﹐布在方策」﹐「憲章文武」﹔《論語》云「文武之政﹐未墜於地」﹐「文王旣沒﹐文不在玆乎」。除擇善而從之外﹐不能不取己所新創之事﹐並以爲古制﹐以時制爲反古。《論語》之所謂「從周」﹐「周監二代」﹐與《孟》《荀》之所謂「文王」名異實同。蓋經傳制事﹐皆有微顯﹑表裏二意﹐孔子制作﹐裏也﹐微也﹔托之「文王」﹐表也﹐顯也。自諭則爲作﹐告人則云述。以表者顯者立教﹐以攺作之意爲微言﹐故七十子以後﹐此義遂隱﹐皆以《王制》《春秋》爲文王西周之政﹐不復歸之制作。﹝卽劉歆﹞所謂「仲尼卒而微言絕﹐七十子沒而大義乖」也。

素王之說﹐義本《商頌》。﹝蓋謂少昊。﹝《論語》大昴星五老觀河洛﹞《殷本紀》伊尹說湯以素王之道﹐﹝「王」當讀爲「皇」﹐商法少昊﹐陳素皇之道﹐《詩》所謂「皇帝上帝」﹐「上帝是皇」﹐伊尹陳素統﹐商法之爲王。﹞此一義也。明文始於《莊子》﹐云「在下則爲玄聖素王」﹐所謂空王也。《孟》《荀》皆以孔子與堯﹑舜﹑湯﹑文﹑武﹑周公並言。漢人固持此說﹐卽宋程﹑朱亦主此義。或據「非天子不議禮﹐不制度」﹐孔子自云「從周」﹐不應以匹夫攺時制。然使實爲天子﹐則當見諸施行﹐今但空存其說於六經﹐卽所謂「不敢作」也。孔子惟托空言﹐故屢辧作﹑述。蓋天命孔子﹐不能不作﹐然有徳無位﹐不能實見施行﹐則以所作者存空言於六經﹐托之帝王﹐爲復古反本之說。與局外言﹐則以爲反古﹔與弟子商榷﹐特畱制作之意。總之﹐孔子實作也﹝旁批曰「卽頤卦」﹞﹐不可徑言作﹐故托於述。所云「述而不作」﹐自辧於作也﹔「不知而作﹐無是」。「天下有道﹐則庶人不議」﹐自任乎作也。意有隱顯﹐故言不一端﹐且實不作﹐又何須以述自明乎。

余立意表章微言﹐一時師友以爲駭俗﹐不知專詳大義。因之謂董﹑何爲罪人﹐子緯爲訛說﹐並斥漢師通爲俗儒。然使其言全出於漢師﹐可駁也。今世所謂精純者﹐莫如《四子書》﹐按《論語》﹐孔子自言攺作甚詳﹐如告顏子用四代﹐與子張論百世﹐自負「斯文在玆」﹐「庶人不議」﹐是微言之義實嘗以告門人﹐不欲自掩其迷。孟子相去已遠﹐獨傳「知我」「罪我」之言﹑「其義竊取」之說。蓋「天生」之語﹐卽不可以告途人﹐故須托於先王﹐以取徵信。而精微之言一絕﹐則授受無宗旨﹐異端蜂起﹐無所折衷。如東漢以來﹐以六經歸之周史﹐其說孤行千餘年。今之人才學術﹐其去孔子之意奚啻霄壤﹐不惟無儒學﹐並且乏通才。明效大驗﹐亦可睹矣。如當掩蓋﹐則孔子與諸賢不傳此義﹐後賢何從而窺﹖奚必再三申明﹐見於經記﹖若先入爲主﹐則道不同不相爲謀﹐各尊所聞﹐各行所知﹐不辯難駁擊﹐以立門戶﹐亦不敢依阿取悅於世﹐使微言旣申而再晦也。

宰我﹑子貢以孔子「遠過堯舜」﹐「生民未有」。先儒論其事實﹐皆以歸之六經。舊說以六經爲帝王陳迹﹐莊生所謂「芻狗」﹐孔子刪定而行之。竊以作者謂聖﹐述者謂賢﹐使皆舊文﹐則孔子之修六經﹐不過如今之評文選詩﹐縱其選擇精審﹐亦不謂選者遠過作者。夫述舊文﹐習典禮﹐兩漢賢士大夫與夫史官類優爲之﹐可覆案也﹐何以天下萬世獨宗孔子﹖則所謂立來﹑綏和﹑過化﹑存神之迹﹐全無所見﹐安得謂「生民未有」耶﹖說者不能不進一解﹐以爲孔子繼二帝三王之統﹐斟酌損益﹐以爲一王之法﹐達則獻之王者﹐窮則傳之後世。纘修六經﹐實是參用四代﹐有損益於其間﹐非但鈔襲舊文而已。執是說也﹐是卽答顏子兼采四代﹐《中庸》之「祖述」「憲章」﹐《孟子》之「有王者起﹐必來取法」也。然先師攺制之說﹐正謂是矣。如謂孔子尊王從周﹐則必實得文武之會典﹐周公之則例﹐謹守而奉行之。凡唐﹑虞﹑夏﹑殷先代之事﹐旣隻字不敢闌入﹐卽成﹑康以下明君賢相變通補救之成案﹐亦一槪刪棄﹐如是乃可謂之尊王﹑謂之不攺。今旣明明參用四代﹐祖述堯舜﹐集羣聖之大成﹐垂萬世之定制﹐而猶僅以守府錄舊目之﹐豈有合乎﹖夫旣曰四代﹐則不能株守周家﹔旣曰損益﹑折衷﹐則非僅繕寫成案亦明矣。蓋攺制苟鋪張其事﹐以爲必如殷之攺夏﹑周之攺殷﹑秦漢之攺周﹐革鼎建物﹐詔敕施行﹐徵之實事﹐非帝王不能行。若托之空言﹐本著述之常。春秋時禮壞樂崩﹐未臻美富﹐孔子道不能行﹐乃思垂教﹐取帝王之成法﹐斟酌一是﹐其有時勢不合者﹐間爲損益於其間﹐著之六藝﹐托之空言﹐卽明告天下﹐萬世亦不得加以不臣悖逆之罪也。祖宗之成法﹐後世有變通之條﹔君父之言行﹐臣子有諫諍之義。豈陳利獘﹐便爲無狀之人﹖論闕失者﹐悉有腹誹之罪﹖且孔子時值衰微﹐所論述者﹐雜有前代。乃賈生﹑董子﹐值漢初興﹐指斥先帝所施﹐涕泣慷慨﹐而請攺建﹐後世不以爲非﹐反從而賢之。且以今事論之﹐凡言官之封事﹑私家之論述﹐拾遺補闕﹐思竭愚忱﹐推類至盡﹐其與攺制之說不能異也。此說之所以遭詬病者﹐徒以帝王見諸實事﹐孔子托諸空言。今欲推求孔子禮樂政徳之實迹﹐不得不以空言爲實事。孔子統集羣聖之成﹐以定六藝之制﹐則六藝自爲一人之制﹐而與帝王相殊。故弟子據此以爲「賢於堯舜者遠」﹐實見六藝美善﹐非古所有。以六經爲一王之大典﹐則不能不有素王之說。以孔子爲聖﹑爲王﹐此因事推衍﹐亦實理如此。故南宮適以禹﹑稷相比﹐子路使門人爲臣﹐孟子屢以孔子與堯﹑舜﹑禹﹑湯﹑文﹑武﹑周公並論﹐直以《春秋》爲天子之事﹐引「知我」﹑「罪我」之言﹐則及門當時實有此說﹐無怪漢唐諸儒之推波助瀾矣。然後說𨿽表見不虛﹐非好學深思者﹐不能心知其意。若攺制﹐則事理平常﹐今不信古說﹐而專言著述有損益﹐亦無不可﹔至制作之說﹐亦欲駁之﹐則先入爲主﹐過於拘墟矣。

《詩》者﹐《春秋》之大成﹔《春秋》者﹐《詩》之嚆矢。孔子六經微意俱同﹐《詩》爲天﹐《書》爲人﹐《春秋》王伯﹐《禮》附《書》《樂》附《詩》﹐皆取舊文而潤色之﹐非僅刪定而已。故《尙書》所言堯﹑舜﹑夏﹑殷﹐禮制全與《春秋》相同。今《尙書》﹑三家《詩》諸書可證也。又《書》有四代之文﹐俗以爲有沿革﹐乃《大傳》無異同﹐有大小之分﹐無沿革之異。唐虞禮制﹐下與《春秋》相符﹐正孔子述作六藝之大例。所謂「其文則史﹐其義則某竊取之矣」。《古書》《毛詩》出於東漢﹐本誤讀《周禮》﹐以「大統」說小康﹐致與經文相舛﹐故賈﹑馬遠不能如伏﹑董之詳備符合。一眞一僞﹐各不相同也。然《禹貢》迄於四海﹐而「周公篇」與《洪範》則爲「大統」之先聲﹐所云「皇帝」﹑「上帝」﹑「多方」﹑「多士」﹑「小大」﹑「邦喪」云云者﹐已爲《詩》「大統」開先路。但中外之分甚嚴﹐此爲周公明堂朝諸侯之事﹐非皇帝大九州大同之治也。

經學四教﹐以《詩》爲宗。孔子先作《詩》﹐故《詩》統羣經。孔子教人亦重《詩》。《詩》者﹐志也。﹝卽「志在《春秋》」之「志」。﹞獲麟以前﹐意原在《詩》足包《春秋》《書》《禮》《樂》﹐故欲治經﹐必從《詩》始。緯云「志在《春秋》﹐行在《孝經》。」行事中庸﹐志意神化﹐《春秋》與《詩》﹐對本行事也。其又云「志者﹐則以對《孝經》言之」﹐實則《詩》與《春秋》虛實不同。《詩》乃志之本﹐蓋《春秋》名分之書﹐不能任意軒輊﹔《詩》則言無方物﹐可以便文起義。﹝《尙書》《春秋》如今人之文﹐《詩》《易》如今人之詩。體例不同﹐宗旨自別。﹞《公羊》「主人習其讀而不知其罪」﹐此本《詩》說﹐卽後世所謂「言者無罪﹐聞者足戒」。故凡緯說﹑子書非常可駭之論﹐皆《易》《詩》專說。故欲明《詩》《易》﹐須先立此旨。緯云「孔子受命爲黑統﹐卽玄鳥﹑玄王﹔」《莊子》所謂玄聖﹑素王之說﹐從《商頌》而寓之。《文王》篇「本支百世」﹐卽王魯﹔「商之孫子」﹐卽素王。故屢言受命﹑天命﹐此素王根本也。孟子以周公﹑仲尼繼帝王之後﹐荀子以周公﹑仲尼爲大儒。此從《魯》《殷》二《頌》而出者也。三統之說﹐本於三《頌》﹐凡一切舊說﹐皆當以此統之。董子王魯制﹐寓於《魯頌》。周公及﹝「世及」之「及」。﹞武王制禮作樂﹐故以王寓之。以其說解《詩》﹐則有徵信﹔董﹑何以說《春秋》﹐則不免附會矣。緯書新周﹐不可說《春秋》﹐而《詩》以魯後周﹐卽此意。《詩》明云「其命維新」﹐是經意直以《周頌》爲繼周之新周﹐非果述姬周也。先儒攺周之文﹐從殷之質﹐亦從此出。「魯﹑商」二字卽「文﹑質」﹐「文﹑質」卽中外﹑華洋之替字。中國古無質家﹐所謂質﹐皆指海外。一文一質﹐謂中外互相取法。爲今之天下言之﹐非古所有。絀杞之例﹐亦本於《詩》《春秋》杞不稱公﹐《三頌》絀杞不言﹐是其本意。今凡周亡﹑孔子王﹐一切駭人聽聞之說﹐皆以歸附於《詩》。治經者知此意﹐然後以讀別經﹐則迎刃而解。他經不復言此﹐而意已明﹐方可以收言語﹑政事﹑文章之效。《詩》爲志﹐則《書》爲行﹔《春秋》爲志﹐則《孝經》爲行。實則《春秋》與《書》同爲行﹐《春秋》《尙書》皆分《詩》之一體。《周》《召》伯道﹐分爲《春秋》﹔《王》《鄭》《齊》王道﹐分爲《尙書》。特以較《孝經》﹐則《春秋》爲志﹐而《孝經》爲行耳。今本此義﹐作爲義疏﹐不拘三家之書﹐以孔子之微言爲主。使學者讀《詩》﹐明本志﹐而後孟子「以意逆志」之效明。孔子重《詩》之教﹐顯以此爲經學之總歸﹐六經之管轄﹐與《論語》同也。

《孟子》「王者之迹熄而《詩》亾﹐《詩》亾﹝「亾」當爲|△﹐|△古作字。與亾字形似而誤。﹞然後《春秋》作」。《孟子》此意﹐卽「天下有道﹐則庶人不議」﹑《說苑》「周道不亡﹐《春秋》不作」之意。《孟子》言《詩》以志爲說﹐又引《詩》與《春秋》以證王迹﹐明《詩》與《春秋》同也。歷敍帝王﹐皆言周公﹑孔子﹐周公卽王魯﹐義本《魯頌》﹔孔子卽素王﹐義本《商頌》。周公實嘗王﹐故緯說有素王而無王魯。周公及武王﹐成公讓志以爲攝政﹐故言《魯頌》。不如此﹐則「詩亡」之義不顯。

《詩》言皇帝﹑八王﹑八監﹑十六牧事﹐就大一統言之﹐此百世以下之制﹐爲全球法者也。《尙書》言四代之制﹐由一化四﹐此三統變通之意也。一豎一橫﹐一內一外﹐皆「治」「平」之教。後以《詩》說百世﹐未能著明﹐分《周》《召》伯道﹐再作《春秋》以實之。六經重規疊矩﹐以大包小。《禮》以治外﹐《樂》以養中﹐《易》詳六合以外﹐皆自治之事。此外王之學﹐亦缺一不可。六經之中﹐三內三外﹐三天三人﹐三實三虛﹐三知三行﹐而歸本於《孝經》。六經統爲素王﹐萬世之大法也。﹝頤卦六爻配六經﹐以言大統﹐爲教萬世之大法也﹞

六經皆經孔子筆削﹐有翻攺舊文之處。或頗震驚其言﹐不知其說𨿽新﹐其理至爲平易。夫由堯舜以至成周﹐初簡陋而後文明﹐代有沿革﹐見之載記﹐人心所同信者也。孔子修六藝以爲後世法﹐考三王﹑俟百世﹐見之載記﹐亦人心所同信者也。然洪荒初開﹐禮制實爲簡陋﹐卽茅茨土階﹑大羹玄酒等類﹐若於文備之世﹐傳以爲法﹐不惟宜俗不合﹐且啟人輕薄古昔之心。是「帝典」不能實錄其事﹐亦一定之勢也。夫禮家議禮﹐易滋聚訟﹐旣折衷於聖人﹐後世猶多齟齬。今使《尙書》實錄四代之文﹐事多沿革﹐每當廷議﹐各持一端﹐則一國三公﹐何所適從﹖孔子不能不定一尊以示遵守﹐亦情勢之所必然也。旣丈質之迥殊﹐又沿革之互異﹐必欲斟酌美善﹐垂範後王﹐沈思默會﹐代爲孔子籌畫﹐則其筆削之故﹐有不待辯而自明者矣。

王符云「聖人天之口﹐賢者聖之譯。」聖人作﹐賢者述﹔聖所不備﹐賢者補之﹔交相爲用者也。《春秋》時﹐三皇五帝之典策尙多可考﹝典冊實爲孔作﹞﹐其言多神怪不經﹐與經相歧﹐實事實也。孔子翻經﹐增減制度﹐變易事實﹐掩其不善而著其善。但制度不合者人難知﹐行事不合者人易知。故《孟子》所載時人之論古事﹐孟子皆據經爲說辭而辟之﹐實則時人所言所載事實也﹐孟子所言﹐經教也。使孔子作於前﹐後無繼之者﹝後無賢述之﹞﹐則六藝何能孤行於後世﹖故必有賢者出﹐依經立義﹐取古人行事﹐皆緣附六藝﹐無攺作之嫌﹐並使後人不至援古事以攻駁六藝﹐此賢者所以爲聖譯。如《國語》之傳《春秋》﹐傳事實之意輕﹐附禮制之意重﹐凡一細事皆鋪寫古事古禮。經說之文﹐連篇累牘﹐當日事實﹐萬不如此瑣碎。此傳者托事以見禮文經義﹐亦如孔子假時事以取事義也。其於孔子事迹﹐皆緣六經以說之﹐合者錄之﹐不合者掩之。古與今合﹐方免後人據時事以攻六藝﹐此作者之苦心也。惟其書一意比附﹐遂足以掩蔽微言。如六藝皆孔子所作﹐而《左氏》則以爲孔前已有。如季札事﹐將《詩》《樂》師說衍說一篇﹐而後人遂以此爲未刪之本。《易》爻辭爲孔子作﹐其書所言筮辭﹐皆就《易》師說衍之﹐讀者遂以爲此眞《周易》﹐在孔子之先。𨿽有比附六藝之大功﹐不無少掩微言之小失。然此不善讀者之流獘﹐若以微言讀之﹐乃轉見其發明處不少﹔心無其義﹐故書中不見之。賢者於經﹐如疏家之於注﹐不敢破之也。﹝或云﹕自孔子後﹐諸賢各思攺制立教。最爲謬妄﹗制度之事﹐惟孔子一人可言之﹐非諸賢所得言也。﹞

緯云「孔子因道不行﹐作《春秋》﹐明王制﹐專就《春秋》立說。」《孟子》云「《春秋》天子之事。」先師言制作﹐多就《春秋》言之。《史記》﹕刪《詩》正《樂》在前﹐因獲麟作《春秋》。考其說﹐似《詩》《書》《禮》《樂》爲一書﹐因獲麟乃變前志而修《春秋》。前後若出兩歧﹐然實則非也。孔子知命在周遊之前﹐於畏匡引文王﹐於桓魅言天生﹐實是受命。故自衛返魯﹐作《詩》言志﹐以殷末寓素王之義﹐明三統之法。特後來以《詩》之空言﹐未能明切﹐恐後人失其意﹐故再作《春秋》﹐實以行事。《孟子》引《詩》與《春秋》明王迹﹐《史記》引「空言不如行事」﹐皆此義也。

制作知命﹐當從五十﹝生知﹞爲斷﹐非因獲麟乃起。《詩》《易》詳天事﹐言無方物﹐所謂空言。《春秋》《尙書》乃將天言衍爲人事。空言在後﹐行事在前﹐事有早遲﹐其義一也。諸經惟《春秋》晚成﹐絕筆獲麟﹐師說因以明著。實則諸經皆同﹐特《春秋》說獨顯耳。「《春秋》天子之事」﹐諸經亦然。一人一心之作﹐不可判而爲二。《春秋》未修之先﹐有魯之《春秋》﹔《書》《詩》《禮》《樂》未修之先﹐亦有帝王之《書》《詩》《禮》《樂》。修《春秋》﹐筆削全由孔子﹔修《詩》《書》《禮》《樂》﹐筆削亦全由孔子。《春秋》據舊史言﹐則曰「修」﹔從取義言之﹐則曰「作」。修卽所謂「述」。當日翻定六藝﹐是爲聖作﹐人亦稱孔子爲作。其云「述而不作」﹐言「不作」卽作也﹐言「述」卽非述也。與「其文則史﹐其義則竊取」同意。而作述之事﹐卽兼指六經﹐不獨說《春秋》。載記總言孔子事﹐則云翻定六經﹐制作六藝﹐其並稱之文﹐則多以「作」「修」加《春秋》﹐於《詩》《書》《禮》《樂》﹐言「刪﹑正」。文變而義同﹐無所分別。因「作」「修」多屬《春秋》﹐故同稱則六經皆得云「作」「修」﹐而並舉則惟《春秋》所獨。此爲異名同實。後來不識此意﹐望文生訓﹐於《春秋》言「作」「修」﹐得之﹔於刪《詩》《書》﹑正《禮》《樂》﹐「刪」則以爲如今刪定文籍﹐「正」則以爲如今鑑正舊本﹐遂與「作」「修」大異。亦如說殺殛爲死刑﹐與投四凶﹑化四裔之義迥乎不同。不知此義一失﹐大乖聖人本意﹐爲經學治術之妨害。判《春秋》與諸經爲二﹐離之兩傷﹐一也。以諸經爲舊文﹐非孔子之書﹐遂卑賤乎《春秋》﹐二也。諸經失其宗旨﹐不能自通﹐三也。離割形气﹐無貫通之妙﹐四也。獨尊《春秋》﹐使聖教失宏博之旨﹐五也。今力辟舊說之誤﹐獨申玄解﹐務使六經同貫﹐然後經學宏通﹐聖教尊隆。

孔子翻經以後﹐眞正周制﹐實無可考﹝皆字母書﹞。後世傳習﹐皆孔子之言﹝古文﹞。或疑古書不盡亡﹝僞經正名﹞﹐今試爲明之。《春秋》諸稱號﹐出孔子筆削﹐不必實爵﹐此定說也。乃經所稱之侯﹑伯﹑子﹑男﹐非諸國本爵﹐考之故書子﹑緯﹐所言諸國爵亦與《春秋》同。《史記》據《譜牒》﹐因《春秋》﹐書「蔡桓侯葬」。經一稱「侯」﹐《譜牒》遂以「侯」爲蔡定稱。又時祭烝嘗有明文﹐春夏無之。時祭異說﹐如《王制》《公》《穀》《禮記》《左傳》《爾雅》《孝經》互異﹐春夏異而秋冬不異。豈非據《春秋》爲說﹐實無遺文可證乎﹖如以喪服爲舊典﹐承用已久﹐同母異父之服﹐公叔木問子遊﹐狄儀問子夏﹐子夏曰「無聞乎。」向左向右有明文﹐何至不守舊而冒昧是從乎﹖《曾子問》所言變禮﹐如有舊文﹐則自向檢閱可也﹔不然﹐告以尋討可也﹐何必刺刺徒勞唇舌乎﹖魯行禮自有典冊可稽﹐何行一禮﹐涉一疑﹐動向孔子門人請問乎﹖曾子﹑子遊同習乎禮﹐似以襲裼始議而終服乎﹖典禮皆有明文﹐時祭自爲典禮﹐何以傳《孝經》者﹐僅就經文《春秋》立義﹐以爲二祭乎﹖喪葬有一定之則﹐何以孔子往觀季札葬﹐孔子葬﹐四方來觀乎﹖聖人之葬人﹐與人之葬聖人﹐豈聖人一禮﹐人又一禮乎﹖禮有成事﹐樂爲世掌﹐孺悲乃奉命而學﹐太師反待孔子之語乎﹖三年親迎﹐王朝舊典﹐子張﹑宰我以爲疑﹐哀公﹑子貢以爲問乎﹖禮樂出乎天子﹐知政知徳﹐匹夫何有禮樂之可言乎﹖從可知﹕自夫子一出﹐而帝王之徳皆變爲一人之事﹐而佚聞實寡﹔後世所傳習﹐皆孔子之說﹐而舊典全無。今欲於禮制指其孰爲舊也﹐難矣﹗

六經旨要﹐以制度爲大綱﹐而其辧等威﹑決嫌疑尢爲緊要。蓋周制﹐君臣上下尊卑之分﹐甚爲疏略。﹝大約與今西人相等。﹞諸侯實郊天﹐大夫實用八佾﹑反坫﹑三歸。孔子新制﹐細爲分別﹐故禮以定嫌疑﹑辧同異爲主。《春秋》於大夫﹑諸侯尊卑儀注﹐極爲區別。禮家﹑名家之學﹐全出於《春秋》。故孔子正名﹐子路猶以爲疑﹐非周公已有此制也。使周公已有之﹐則人所共明。《春秋》與《禮》﹐斤斤分別儀注不已細乎﹗子學﹑名家大有益於治﹐原出《春秋》《禮經》可見也。孔子已創制﹐不得不以魯郊爲成王賜爲失禮﹔八佾﹑反坫爲僭。在當日﹐特爲應行之禮。蓋等威一明﹐上下分絕﹐故亂臣賊子懼﹐失爲亂之資。孔子曰「惟名與器﹐不可假人。」以此。

《詩》以《魯》爲文﹑《商》爲質。﹝文主中國﹐卽六歌之《齊》﹔質主海外﹐卽六歌之《商》。﹞至新周合文質﹐乃爲極軌﹐所謂「文質彬彬」也。孔子因舊文而取新義﹐其意全見於《詩》。《詩》者﹐六經之始基也。《中庸》「仲尼祖述堯舜﹐憲章文武」﹐以匹夫繼帝王之統﹐卽《論語﹟堯曰》章﹑《孟子》「由堯舜至於湯」章之所謂「聞知」﹑「見知」﹐以繼帝王者是也。其所云「祖述」﹑「憲章」者﹐謂與帝王無出入﹐兼有其長﹐合爲定制。《中庸》之考而不謬﹐《論浯》之兼用四代是也。帝王之制由六經而定﹐謂爲孔子制﹐可﹔謂爲帝王制﹐亦可。惟兼采四代以酌定一尊﹐垂法百世﹐以爲永鑑﹔因不盡因﹐革不盡革﹐旣不可分屬四朝﹐又不能歸並一代﹐則不得不屬之孔子。《春秋》因魯史加筆削﹐《詩》與《書》《禮》《樂》﹐亦本帝王典禮而加筆削。合者畱﹐不合者去﹐則《詩》《書》乃孔子之《詩》《書》矣。《儀禮》《容經》﹐則本周之典籍。夏殷簡略﹐又文獻無徵﹐以周爲藍本﹐自然之勢。《論語》「鬱鬱」﹑「從周」﹐就簡略言也。《中庸》「今用」﹑「從周」﹐就無徵言也。由此而加因革﹐過者抑之﹐不及加隆﹐「百世可知」﹐謂此也。本周禮修爲《儀禮》《容經》﹐亦怍亦述﹐與《春秋》無異也。樂以《韶》爲主﹐兼用三代﹐《雅》《頌》得所﹐正樂亦同於禮。孔子見世卿之害﹐教學宜開﹐於是早定師儒選舉之計﹐預修四教﹐旣行於一時﹐並欲推萬世。四教中﹐《詩》𨿽言志﹐然與《書》爲一匯﹐《禮》《樂》爲一匯。《詩》以言志﹐《書》以述行﹐《禮》以治外﹐《樂》以養中。所言不能參異﹐一定之勢也。四教中以《詩》爲綱﹐以《書》與《禮》《樂》爲目。然《詩》爲空言﹐尙未明著﹐然後乃作《春秋》﹐以實《詩》意。所謂「深切著明」者也。孔子之意本在於《詩》﹐後來《春秋》說盛﹐遂全以《詩》說《春秋》。言「志在《春秋》」﹐不言《詩》之志﹐實則《書》《春秋》皆統於《詩》。特一爲空言﹐一爲行事。《春秋》與《書》《禮》《樂》皆主新制﹐同爲孔子之書﹐非獨《春秋》爲然。然《春秋》詳人事典制舊文﹐嚴於遵守﹐運用無方之道不與焉﹐故又作《易》以補之。《易》明變化消長﹐爲天道﹐與《春秋》全反。一天道﹐一人事﹔一循守舊職﹐一運用無方﹔一常一變﹐一內一外。知《春秋》而不知《易》﹐則拘於成法﹐無應變之妙。蓋《易》專以「通變」「不倦」爲宗旨﹐故欲知《易》﹐必先學《春秋》。旣學《春秋》﹐不可不知《易》。旣能窮《易》之精微﹐則內外交修﹐於治術方無礙。盡人事以通天道﹐《易》所以總學之成﹐而不沾沾名物理數之形迹。二者相反相成﹐《易》不立教﹐以其與《春秋》同也。六經之道以《春秋》爲初功﹐以《易》爲歸宿。治經者當先治《春秋》﹐盡明微言﹐以四經實之﹐然後歸本於《易》。此孔子作六藝之宗旨也。

孔子「五十知天命」﹐實有受命之瑞﹐故動引「天」爲說。使非實有徵據﹐則不能如此。受命之說﹐惟孔子一人得言之。以下如顏﹑曾﹑孟﹑荀皆不敢以此自托。﹝以九流派分﹐四科一體﹐原同末異﹐皆祖孔子。其說甚明。﹞故自衛返魯﹐正《樂》刪《詩》﹐非待獲麟乃然。羣經微言皆寓於《詩》《春秋》已不能全具﹐特孔子絕筆獲麟﹐後師以《春秋》爲重﹐遂以微言附會《春秋》﹐而《詩》反失其說。世卿﹐三代所同﹐欲變世卿﹐故開選舉﹐故立學造士。使非選舉﹐則亦不立學矣。作《詩》本爲新制。子貢﹑宰我以孔子賢於堯舜﹐緣文明之制﹐由漸而開﹐自堯舜至於文武﹐代有聖人爲之經營﹐至周大備。天旣屢生聖人﹐爲天子以成此局﹐不能長襲其事﹐故篤生一匹夫聖人﹐受命制作﹐繼往開來﹐以終其局。而後繼體守文﹐皆得有所遵守。又開教造士以爲之輔﹐故百世可以推行。或以秦漢不用《春秋》之制﹐不知選舉﹑學校﹑禮樂﹑兵刑﹐無一不本經制。𨿽井田﹑封建﹐禮制儀文﹐代有攺變﹐然或異名同實﹐或變通救獘﹐所有長治久安者﹐實陰受孔子之惠。且循古今治亂之局﹐凡合之則安﹐反之則危。孔廟用天子禮樂﹐歷代王者北面而拜﹐較古帝陵廟有加。若非天命﹐豈人力哉﹗又豈但鈔錄舊文﹐便致此神聖之績哉﹗

郡縣一事﹐秦以後變易經說者也。似乎經學在可遵﹑不必遵之間。不知秦攺郡縣﹐正合經義。爲「大一統」之先聲。禮制﹕王畿不封建﹐惟八州乃封諸侯。中國於「大統」爲王畿﹐故其地不封諸侯如王畿。諸侯不封而食祿﹐藩鎭部道﹐又立五長之意。漢制諸侯封國大﹐易亂之道也。秦之郡縣﹐漢之眾建諸侯﹐正師用《王制》。《王制》﹕諸侯世﹐郡縣不世。𨿽似相異﹐然此正用「不世卿」而推廣者也。又如井田﹐議者動謂不能行﹐不知《孟子》明云「大略」﹐潤澤則在臨時。田多則夫百畝﹐田少則相時酌減可也。平地則畫井﹐山地則但計畝相授可也。書文簡略﹐推行別有細章﹐豈可株泥舊文﹖今法有甚富甚貧之病﹐而《王制》無之﹐﹝按﹕井田乃百世下「大統」之法﹐於古實無徵。今泰西素有齊貧富之議﹐將來必出於此。﹞此乃殷法﹐非孔子特攺。當時用井田﹐孔子萬不能攺阡陌﹔今旣用阡陌﹐亦不便彊復井田也。此事變之故﹐不足爲井田病。夫治經貴師其意﹐遺迹則在所輕。除井田﹑封建外﹐亦不能拘守舊文而行。必欲行井田﹐則亦有變通之法在。若王莽﹑張橫渠﹐得其迹而遺其意者也。

六經﹐孔子一人之書﹔學校﹐素王特立之政。所謂「道冠百王﹐師表萬世」也。劉歆以前﹐皆主此說﹐故《移書》以六經皆出於孔子。後來欲攻博士﹐故牽涉周公以敵孔子﹐遂以《禮》《樂》歸之周公﹐《詩》《書》歸之帝王﹐《春秋》因於史文﹐﹝《移書》云「制作《春秋》以記帝王之道。」﹞《易傳》僅注前聖。以一人之作﹐分隸帝王﹑周公。如此﹐是六藝不過如選文﹑選詩。或並刪正之說﹐亦欲駁之﹐則孔子碌碌無所建樹矣。蓋師說浸亡﹐學者以己律人﹐亦欲將孔子說成一教授老儒﹐不過選本多﹑門徒眾﹔語其事業功效﹐則虛無惝恍﹐全無實迹。豈知素王事業﹝六書亦孔子翻經所作﹞﹐與帝王相同﹐位號與天子相埒。《易》與《春秋》﹐則如二公也﹔《詩》《書》《禮》《樂》﹝《莊子》以鄒魯之士能言之﹞﹐則如四輔條例也。欲爲之事﹐全見六藝。學校之開﹐當時實能攺變風气。學之者多﹐用其弟子者亦多﹐所謂立行和來是也。孔子初立四教﹐效已大顯﹐故欲推而行之。凡六藝學校﹐古無其事﹐《國語》《左傳》言以前有之者﹐皆賢者依經義之說﹐分仲尼之功﹐屬之帝王以前﹐托詞﹐非實事也。蓋自《春秋》以後﹐學術治法﹐全宗素王。天心欲變其局﹐孔子應運而生。漢﹑宋諸大儒﹐皆同此義。實理所在﹑人心相同者也。

古聖皆有神怪實迹﹐聖與天通﹑人與鬼謀﹐故能成「平定」之功﹐大禹是也。《山海經》神怪確爲﹝天學﹞實事﹐故《左傳》云﹕多著神姦﹐鑄鼎作象。至孔子時﹐先聖開創之功已畢﹐但用文教﹐已可長治久安﹐故力絕神怪﹐以端人心而正治法。「子不語」﹐則以前皆語可知。云「不語」﹐則實有神怪可知。《禹貢》者﹐孔子本禹事﹐以己意潤澤者也。禹不必立九州﹐當時亦無貢筐織縞一切名物。又五服﹑四嶽﹐與《王制》切合﹐儼然《王制》傳注﹐此孔子修《書》﹐亦如作《春秋》﹐據史文而筆削之實事也。古聖神怪之事﹐全經孔子所削﹐故云「不語」。不得因孔子之言﹐致疑前人之誤。蓋天人之交﹐孔子乃隔絕之﹐以奉法守文﹐無俟神奇也。

舊以《逸周書》著錄《漢書》﹐爲秦漢先師采綴而成﹐亦如《戴記》。今有《汲冢》舊名﹐或以爲實不出於西晉。﹝後有「蓋孔子正名乃有古文三代口口口」十四字。因晚年風疾左手書﹐後三字無法辧認。﹞然序文淺陋﹐必系僞作。篇中體制不純﹐間涉殷事。及《王子晉》《職方》《月令》等篇﹐必非周書。蓋晉人取舊本﹐而別以己意補足成書。中多《司馬法》與《書》《禮》佚文﹐而雜采古傳記者亦不少。其出汲冢﹐𨿽無明文﹐自必當時再出﹐故加此名。近人堅以爲漢出﹐不知此決非漢本。《竹書》亦同時所得﹐亦必有舊本。惟其書多蝕脫﹐各以已意釋補﹐如邾盟﹑滅夏陽之類﹐皆以爲《左傳》之助﹐至於乖異實事。故《逸周書》非眞古書也。

孔子爲素王﹐知命制作﹐翻定六經﹐皆微言也﹝﹐頤卦二五爻皆有經﹐六爻卽六經﹞。聖門師弟相傳﹐常語如此﹐《論語》是也。而又有隱微其言者﹐如周喪期﹐孔子制作定爲三年﹐三代通同之。《尙書》言三年者﹐非實事﹐新制也。宰我﹑子貢疑其事﹐孔子答以「古人皆然」。「古人」卽指《堯典》「三載﹐四海遏密八音」事﹐不明言攺制也。曾子問喪﹐亦有「夏后氏三年」之文﹐實則孔子爲主攺帝王以合己﹐使若帝王實已如此﹐不過取之爲說。孟﹑荀以來﹐微言已不盡傳﹐又有緣經立義之傳﹐與之互異。然古師皆傳此義﹐唐後學者誤解傳義﹐遂使孔子「作述」全爲帝王所奪﹐《易》《詩》《書》《禮》《樂》皆變爲古書﹐《春秋》則爲舊史﹐所不奪者﹐《論語》《孝經》而已。

六藝本爲孔子新義﹐特自托之於「述」﹐《左》《國》則以爲皆出於孔子以前。如韓宣子見《易象》﹝之言盡在魯﹐中包《詩》《書》《禮》《樂》﹐其實六經﹐故曰﹕周禮全在魯矣﹞﹐季札觀樂歌詩﹐與《書》《禮》皆多引用。以六藝當出於孔子前﹐蓋因「述而不作」語﹐遂舉六藝盡歸之國史舊文。後人不知此說出於依經立義﹐指以爲實﹐微言之說﹐遂全爲《左》《國》所亂矣。

《國語》爲六經作傳﹐或以左邱明卽子夏。「明」與「商」﹑「羊」﹑「梁」同音﹐左邱卽啟予﹐所謂「左邱明」﹐卽「啟予商」﹐左邱喪明﹐卽子夏喪明事。「三傳」始師﹐皆爲子夏。爲文學傳經之事﹐故兼言六藝﹐不僅傳《春秋》。然六藝推之舊文﹐此欲掩攺制之迹﹐卽孔子作而不述之微意也。不言孔子攺古書﹐而言古書合孔子心﹐本尊向孔子﹐非欲駁之也。而劉歆乘隙而入﹐襲此說以攻「今學」﹐以六藝爲舊文﹐孔子直未造作﹐於是素王攺制等說全變矣。劉歆之說﹐實《國語》爲之先路。同此一說﹐而恩怨各別﹐皆以當時微詞隱避﹐致使大義中絕﹐聖學晦而不彰。今孔廟旣封建王號﹐用天子禮樂﹐時勢遠異。又更無所避忌﹐正當急張微言﹐使其明著。不可再行隱避遷就﹐使異端得借口相攻。況此乃漢﹑宋先儒舊義﹐非一人私言。《論語》《中庸》《孟子》先有明文﹐精確不易。史公云﹕第勿深究﹐其所表見皆不虛﹐信然矣。素王以《詩》說爲本根﹐實卽道統之說。先儒誤據「從周」﹑「不議禮﹑制度﹑考文」以相駁﹐篇中已釋其義。然試再爲申之﹕云「從周」矣﹐何以答顏子兼用四代﹖旣云「不作」矣﹐何以獨辯「不知而作」﹖孔子﹐周之臣子﹐從周何待言﹗居今而言從本朝﹐豈非夢囈乎﹖聖人立身出言爲萬世法﹐宜何如愼密﹐今動以天自擬﹐又云「其或繼周」﹑「如有王者」﹐與「鳳鳥」﹑「河圖」之嘆﹔專禮樂徵伐之權﹐斥言「天下無道」﹔取亡國夏殷與本朝並論﹐而議其從違﹔又自負承先皇文王之統﹐無論道理不合﹐其有不賈口舌之禍者乎﹗庸愚皆知畏法﹐豈有聖人發隴上之嘆﹐與陳涉﹑吳廣同科﹐導人以發難乎﹖子貢以爲堯舜猶賢﹐南宮適以禹稷相比﹐子路使門人爲臣﹐仲弓許之南面﹐宰我輕攺舊章﹐孔門弟子豈皆妄希非分﹐自居不疑乎﹖孔子﹐周之臣子﹐並非宋君﹐乃敢以殷禮自用。或以爲異書不足信﹐《孟子》明云「《春秋》天子之事」﹐「王者之迹熄而《詩》亾﹐《詩》亾然後《春秋》作。」「仲尼不有天下」﹐又屢以帝王﹑周公與孔子並論。孔子受命制作﹐有不得不攺之苦衷。若夫尊君親上﹐別有明條﹐並非欲後人學其受命制作。何嫌何疑﹖必欲將孔子說爲一迂拘老儒乎﹖孔子教人忠孝﹐文在別經。許止趙盾﹐猶蒙惡名﹐人臣無將﹐《春秋》名義。若其自處﹐別有精義﹔若以此說有乖臣道﹐則舜﹑禹﹑湯﹑武爲帝王垂法﹐豈學舜﹑禹者務求禪讓﹐法湯﹑武者專力犯上乎﹖孔子之志與舜﹑禹﹑湯﹑武同符合貫﹐學之者﹐但當自審所處﹐不必以己之所必無﹐都爲古聖之所斷不有。且世之犯刑辟﹑坐不敬者﹐又孰爲孔子所誤哉﹗

聖人一言﹐必有一言之效。乃自今視之﹐多爲常語。常語則何待言﹖又何必傳流至今﹖凡今見爲常語者﹐在當日皆爲切要之說。蓋言如藥物﹐當時爲對癥﹐得聖言而病愈﹐積久成習﹐遂視爲故常。故學者於常語尢當畱意推考﹐因藥求病﹐足以見當日時事。又《春秋》常於嫌得者見不得﹐列國行事失禮﹐使乖舊制﹐人人所知﹐孔子何爲非之﹖又何以足傳爲經﹖可見孔子議貶﹐皆爲時制﹐眾人不知﹐故譏貶之。如魯之舞八佾﹐射之主皮﹐喪不三年﹐同姓婚﹐皆眞周制﹐孔子欲攺﹐故譏之。若人共知其非禮﹐又從而議之﹐則人云亦云﹐徒勞口舌。聖人吐辭爲經﹐故凡所言﹐都爲制作。今立此一例﹐於《春秋》《論語》諸經﹐凡所非議﹐皆爲攺制救獘﹔至當時所共明者﹐則絕不一語。以此求之﹐然後聖經可尊﹐聖功可見也。

三統以《尙書》爲本﹐乃經學大例。觀《四代禮制沿革表》《三統禮制循環表》﹐可見先儒𨿽主此說﹐於經少所依附。今按其說﹐當於《詩》《春秋》中求之。四代無沿革﹐而名號小有異同﹐此卽三統例之大端。至於服色﹑牲器﹐猶其小焉者矣。董子云「九而易者﹐大九州﹑九洛﹑九主之說也﹔五而易者﹐五帝循環﹑《小雅》五際說也﹔四而易者﹐《尙書》說也﹔以三而易者﹐三《頌》說也﹔以二而易者﹐《魯》《商》中外文質說也。」今以三統立爲一專門﹐先就各經立表﹐考其同異﹐更輯傳說之有明文者以補之﹐以爲一類。然後掇拾羣經異義﹐可以三統說者﹐歸爲《續表》。而《四代眞制之表》﹐附於其後﹐總爲一書。名曰《三統》。不惟經學易明﹐而孔子「百世可知」之意亦見矣。﹝今已攺三統不能循環者爲《三世進化表》矣。﹞

三統立說﹐孔子時已然﹐非後儒所附會。如宰我言社樹﹐《戴記》中所引孔子言四代者是也。《王制》《國語》《祭法》廟制﹐與《春秋》《詩》《孝經》時祭﹐皆當以三統說之。旣知此非眞四代制﹐又知此爲百世立法﹐又推本經書爲主﹐以收傳記之說﹐更推考異義以化畛域。此例一明﹐而羣經因之以明矣。

禮儀與制度有異﹐禮爲司徒所掌﹐如今之儀注﹐卽《儀禮》是也﹔制度則經營天下﹑裁成萬類﹐無所不包﹐如《王制》是也。制度最大最要﹐禮儀特其中一門。欲收通經致用之效﹐急宜從制度一門用功。若沾沾儀節﹐不惟不能宏通﹐人亦多至迂腐。劉子政《別錄》﹐制度爲專門﹐與禮儀別出。至《儀禮經傳通解》《禮經綱目》﹑秦氏《通考》﹐皆以禮包制度﹐大失經意。今特升《王制》爲制度統宗﹐禮經儀注之文﹐歸於司徒六禮而已。能悟此旨﹐經學乃爲有用之書。

舊用東漢許﹑鄭說﹐以同《王制》者爲「今」﹐同《周禮》者爲「古」。丁酉﹝公元一八九七年﹞以來始以帝王分門﹐不用「今﹑古」之說。蓋哀﹑平以前﹐博士惟傳《王制》﹐而海外《帝徳》之學﹐隱而未明。自漢以後﹐囿於海禁﹐專詳《禹貢》五千里之制。自明以後﹐海禁大開﹐乃知《帝徳》《詩》《易》之學﹐始有統宗。至於王道之學﹐亦各有宗派。魯學居近孔子﹐《穀梁》《魯詩》專爲魯學。齊學𨿽與魯小異﹐然實爲「今學」。弟子各尊所聞﹐異地傳授﹐不能皆同。如《公羊》﹐「今學」也﹐而禮與《穀梁》不盡同。《國語》﹐「今學」也﹐而廟祭與《王制》多反。此中多爲三統異說。孔子旣定《禮經》﹐更於其中立三統之制﹐以盡其變。弟子各據所聞以自立說﹐皆引孔子爲證。《王制》多大綱﹐故不能盡包羣經異義﹐此爲大宗。他如時制可徵者﹐《左傳》之世卿﹑昏同姓﹑不親迎﹑喪不三年﹐與《孟子》之徹法﹑魯滕不行三年喪﹐此皆當時之行事﹐與六經不同者也。又《王制》統言綱領﹐文多不具。《春秋》《詩》《書》《儀禮》《禮記》﹐所言節目﹐多出其外﹐實爲《王制》細節佚典﹐貌異心同。如《明堂》《靈臺》《月令》之類是也。此類經無明文﹐各以己意相釋﹐此潤澤之異禮也。又今《禮記》多先師由經文推得之文﹐如諸書皆言四時祭﹐當爲定制﹐而《孝經》先師只言春秋二祭﹐則以《孝經》無冬夏明文也。諸書時祭名﹐烝嘗皆同﹐而春夏祭名互異﹐則以烝嘗經中有明文﹐而春夏無明文也。凡此皆先師緣飾經文﹐別以聞見足成﹐非經之異說也。今於劉歆以前異禮﹐統以此四例歸之﹐不立「今古」學名目。

舊專據《王制》以爲「今學」﹐凡節目小異者﹐遂歸入「古學」﹐當入異義。如《祭法》廟制﹑祭期﹐與《國語》同﹐而《荀子》亦有此說。《祭法》有祧﹑有明堂﹐《王制》無之﹐而孔子言祧﹑言明堂者﹐不一而足﹐此不能盡指爲異義說也。蓋聖人訂制﹐先立大綱﹐細節則多備三統之文。大綱之封建﹑職官﹑選舉﹑學校﹐羣書皆同﹐而細節則小異矣。卽以廟制言﹐大綱之七廟祀天神﹑人鬼莫不同﹐而細節則小異。《祭法》有日月之祀﹐《孝經》只春秋二祭﹐配天郊禘說各不同﹐此三統文質攺變之說也。又漢去春秋久﹐今本《王制》爲先師之一本。嚴﹑顏《公羊》二本﹐猶自不同﹐欲以一本括盡「今學」﹐勢所不能。今欲舉《王制》括「今學」﹐當以經文爲主。如治《公羊》者欲用《王制》﹐而本傳說與《王制》說不同者﹐則先標舉經文﹐次錄傳記﹐以後再錄三統潤澤異說。然後《王制》廣大﹐足以包括羣經﹐不致小有異同﹐輒屏爲異說。如《禮記》孔子禮說與《王制》多異﹐固有依附﹐然其說多與六藝合﹐則不能屏爲異說。必有此例﹐然後《王制》足以包之。此爲專治《王制》者言。如專家﹐舉一經推合《王制》﹐則但明本經﹐不涉異說。若再牽涉﹐徒滋煩擾。師說參差﹐莫如《戴記》﹐今卽以治《戴記》之法治《王制》﹐使歸統制﹐參觀以求﹐思過半矣。

或以諸子皆欲傳教﹐人思攺制﹐以法孔子﹐此大誤也。今考子書﹐皆春秋後四科流派﹐托之古人。案以言立教﹐開於孔子。春秋以前﹐但有藝術卜筮之書﹐凡子家皆出於孔子以後。由四科而分九流﹐皆托名古人﹐實非古書。又今所傳子書﹐半由掇拾及雜采古書﹐如《弟子職》《地員》等篇﹐乃經傳師說﹐漢初收書祕府﹐附《管子》以行。《管子》亦非其自作﹐乃後人爲其學祖之﹐故其中多「今學」專家之語﹐並有明言《春秋》《詩》《書》之教者。今當逐書細考﹐不能據人據時爲斷。至於《司馬法》﹑縱橫等書﹐出於政事﹑言事科﹐亦爲四科流派。苟有會心﹐所見無非道﹐不僅於其中摘錄足證「今學」﹐以備考究已也。

欲知《王制》統宗「今學」﹐觀《輯義》自明﹕欲實明攺制之意﹐非輯四代古制佚說不能。﹝此書輯成﹐則攺制之說不煩言而解。﹞大約《春秋》所譏者﹐皆攺制事。又別以五經爲主﹐凡與經不合者﹐皆周制。《今古制佚存輯》以《左傳》《國語》爲大宗﹐子史傳記緯候皆在所取﹐與《王制輯證》同。如《孟子》言周人徹﹐此周人無公田之證﹔滕魯不行三年喪﹑齊宣短喪﹑公孫丑答以期﹐皆周喪期之證。俟周制輯全﹐然後補輯二帝﹑夏﹑殷之制﹐以見《尙書》之譯攺。如《墨子》夏喪三月﹐可見《堯典》《髙宗》三年之文﹐皆非原文。深通此旨﹐然後知《王制》爲新制﹐而《周禮》之爲海外會典與「古文家」之誤說者﹐亦可見矣。

六經有大小﹑久暫之分﹐《春秋》地只三千里﹐爲時二百四十年﹔《尙書》地只五千里﹐爲時二千年﹔《詩》地域至三萬里﹐爲時百世﹐所謂「無疆無斁」﹔《易》則六合以外。《莊子》云「六合以外﹐聖人存而不論﹐六合以內﹐論而不議﹔」《春秋》﹐先王之志﹐聖人切磋而不捨﹔此六藝大小之所以分。飲器有套杯﹐大小相容﹐密合無間。以六藝比之﹕《易》爲大﹐《詩》爲《易》所包﹐《書》爲《詩》所包﹐《春秋》爲《書》所包。《春秋》爲最小﹑最暫﹐《易》最大﹑最久。此層次之分﹐大小之別﹐而統歸於《孝經》。《孝經》一以貫之﹐總括六藝﹐歸入忠恕。此聖人一貫之學﹐謂「以孝貫六經」也。

西人《八大帝王傳》﹐亦如《尙書》之說堯﹑舜﹑禹﹑湯﹑文﹑武﹑周公。文字今古﹐有埃及﹑希臘之分。孔子翻經﹐正如西人用埃及古文說八大帝事﹐實以古言譯古書﹐所以謂之「雅言」﹐通古今語。而今之談西事者﹐謂耶穌以前西教﹐實同孔子﹐耶穌因其不便﹐乃攺之。此蓋西人入中國久﹐思欲求勝﹐遂謂西方古教亦同中國﹐耶穌攺舊教亦如孔子譯帝王之書以爲經。時人但知今言﹐不知古語﹐好古之士﹐遂可借古文而自行己意。其說𨿽不足據﹐然凡立教翻譯古書以爲說﹐則同也。

舊以《易》爲孔子作﹐《十翼》爲先師作﹐或疑此說過創。今按﹕陳東浦已不敢以《易》爲文王作矣。以《十翼》爲《大傳》﹐始於《史記》。宋廬陵﹑慈湖皆云非孔子作。黃東發﹑陳東浦以《說卦》爲卦影之學﹐非解經而作﹐必非孔子所作﹐尢與予說相合。《十翼》旣非孔子作﹐則經之爲孔子作無疑矣。或疑《十翼》多精語﹐非先師所能。今按《大傳》最古﹐當出於七十弟子之手﹐且多引孔子語﹐宜其精粹。又或疑《十翼》多孔子釋《易》之語﹐必不自作自釋。不知《喪服》《春秋》﹐皆孔子作﹐孔子解釋﹐不一而足。若孔子一人自作《十翼》﹐何以《乾》《坤》彖﹑象﹑文言重復別出﹐自相解釋﹐毫無義例乎﹖人但據《系辭》「文王與紂之時」一語﹐遂誤周文王﹔又因《三易》《周易》《左傳》引其文在孔子先﹐遂酷信俗說﹕經出文﹑周﹐孔子但作傳翼。故自古至今﹐迷而不悟也。﹝《經話乙篇》別有詳說。﹞

先儒以《易經》爲文﹑周作﹐皆誤解《三易》之《周易》。考《左》《國》言《周易》﹐皆一變五爻變。今以「周」爲「周遊六虛」之「周」﹐非代名﹐則文﹑周之說自潰敗矣。再以十二證明之﹕﹝頤卦二五爻兩言經字﹐六爻配六經﹐皆孔子作﹐有斷然據。頤卦乃十朋﹐小過卦乃十翼﹐孔子作一翼﹐卽小過﹐一也﹔下遞攺﹐至十三﹞作《易》之人﹐與文王﹑紂事相值﹐故詞多憂患﹐非以爲文王自作。今據《大傳》不質言文王作﹐其證一也。《十翼》乃先師記錄師說﹐引孔子語最多﹐與《公》《穀》《喪服傳》同例﹐必非孔子自撰。先儒以經歸之文﹑周﹐不得不以傳歸之孔子﹐二也。爻辭有姬文以後事﹐必不出於姬文﹐三也。《十翼》乃傳體﹐注疏之先路﹐孔子作經﹐必不爲姬文作注﹐四也。《郊特牲》﹝《禮運》﹞商得《坤乾》﹐此未修《易》之原名藍本﹐孔子本之作《易》﹐亦如本魯史修《春秋經》﹐並非文﹑周作﹐五也。汲冢本無《十翼》﹐司馬談稱《系辭》爲《大傳》﹐與《尙書》《喪服》同例﹐卽不能謂經文必作於孔子﹐若《大傳》則必不出孔子﹐六也。初以經屬文王﹐東漢乃添入周公﹐朱子遂謂「四聖人之《易》各不相同」﹐後人因割裂四分﹐《提要》比之殺人行劫﹐一國不止三公﹐流獘無窮﹐七也。三易分三代﹐說不確﹐卽使果分三代﹐孔子得之商人﹐本傳以爲殷末﹐亦必非周代之新本﹐八也。《序卦》《說卦》﹐皆先師推演之言﹐諸家傳本各不同。《系辭》體同外傳﹐引孔子說而以《易》証之﹐必非孔子作﹐九也。六經皆孔子據舊文﹐亦作亦述﹐以《十翼》歸之孔子﹐作傳不述經﹐與五經不一例﹐十也。必信《左》《國》《文言》四徳﹐早見穆姜﹐《十翼》亦多舊文﹐十一也。《易》與《詩》同爲「大統」下俟百世之書﹐重規疊矩﹐互相起發﹐必出一手。《系辭》文辭雜沓﹐非一人所作﹐吳氏曾經審訂﹐十二也。後師反因《系辭》而附會﹐以爲文王作﹐蓋誤讀《左》《國》《周禮》﹐三易文多出孔子以前﹐因而誤爲此說故也。

舊於《儀禮》經記分爲「今」﹑「古」﹐非也。按周時禮儀﹐上下名分不嚴。﹝大約如今西人之制。﹞孔子作「禮」﹐明尊卑﹐別同異﹐以去禍亂之源。凡禮多出於孔子﹐傳記以爲從周者﹐托辭也。《儀禮》爲孔子所出﹐孺悲傳《士喪禮》可證。蓋《儀禮》爲《王制》司徒六禮之教﹐與《春秋》禮制全同。亦爲經制﹐非果周之舊文。而《記》乃孔子弟子所記也。今將經記同爲經制﹐爲素王所訂之「禮經三百」﹐先師所云「制禮正樂」者是也。

《論語讖》﹕子夏等六十四人﹐撰孔子微言﹐以事素王。今按﹕孔子作六藝﹐撰述微意﹐全在《論語》。《詩》爲五經之凡例﹐《論語》者﹐又六藝之凡例也。其中多師弟傳心精微隱祕之言﹐與夫商酌損益之說﹐故其言攺制及六藝者百餘章。欲知六藝根源﹐宜從《論語》始。惟漢以後﹐此義失傳﹐舊解多誤﹐不可復見本意耳。

《戴記》《孟》《荀》所記史事﹐全本六藝爲說﹐此賢爲聖譯﹐緣飾經文﹐以聖爲歸者也。其中有時事一例﹐間與六藝相反。欲紀行事﹐不能全失其眞﹐固秉筆一定之勢。然緣飾例足以收合同之效﹐而時事例﹐更以見攺制之功。使必全淹沒實迹﹐反使人疑三代眞是如此。聖人制作之功﹐必全淹沒不可見。今人讀《史記》﹐皆知記《春秋》以前事﹐全爲經說﹐不可以史例之。乃欲以《國語》爲史文﹐左氏爲史官﹐無論其書非史﹐其人非史﹐萬不能以史立說﹗若果存一當時眞史﹐如《元朝祕史》與《紀年》之比﹐則誠如史公所言「其文不雅馴﹐薦紳先生難言之」矣。六藝無傳記﹐不能孤行﹔聖經非賢傳﹐亦難於自立。孔子攺舊文以爲經﹐左﹑戴假六經以爲傳。經存經義﹐傳存傳說﹐故有素王﹑素臣之稱。素王不傳說《春秋》﹐素臣實亦不可獨以《春秋》說之也。故讀《左》《國》當以經說讀之﹐不可以爲史文。若《左》《國》之《三墳》《五典》《八索》《九邱》﹐又爲「大統」師說。蓋史公尊信《尙書》以唐虞爲斷﹐又因《大戴﹟帝徳﹑帝系姓》﹐乃作《五帝紀》。則又「大統」道徳之說矣。

孔子雅推桓﹑文﹐孟子鄙薄五伯﹐此時勢不同故。孟子專言王天下﹐其言「仲尼之徒。無道桓文之事」﹐謂鄙薄不屑稱法。或遂疑左氏爲非弟子﹐故《公》《穀》爲《春秋》作傳例。弟子問及事實﹐師亦間引答之﹐不問則不詳﹐非不見事傳也。荀子稍後於孟﹐紀《春秋》遺事甚詳﹐亦《公》《穀》學。史公學《公羊》《世家》本《春秋》﹑譜牒爲說﹔又云鐸氏﹑韓非﹑呂氏﹐多本《春秋》。賈子用《左氏》尢多﹐此《左氏》通行之證也。董子云「《春秋》重義不重事」﹐但謂不重﹐非全不學。《公》《穀》師說不重事﹐謂義較事尢重﹐非先師不傳事也。後人重《左氏》者﹐輒以《左氏》爲史官﹐謂《公》《穀》不詳事。果爲史﹐則一經必有一傳﹐不應詳略懸殊。考二《傳》說事多出《左氏》外﹐凡二《傳》微文孤義不能詳備者﹐《左傳》亦皆無說。如「祭伯來」﹑「肆大眚」﹑「郭公」之類是也。不知《春秋》記大事﹐以明禍福得失﹐可以史例﹐如國史所紀。經所記小事﹐多詳禮制﹐闡發微義﹐其細已甚﹐史所不詳。且《春秋》有筆有削﹐史所有而削之爲「削」﹐史所無而加之爲「筆」。傳曰「我無加損」﹐是有「加」例可知。舊無而新創之制﹐則不得不見。祭伯﹑祭仲﹑祭叔﹑單伯﹑女叔﹑原仲﹐當時諸人曾否爲監﹐不可知也。此等事乃欲以史法言之﹐則難矣。《左氏》原書﹐本爲《國語》﹐惟有大事﹐不詳瑣屑﹐不能有一經必有一傳也。總之﹐《春秋》之功﹐全在定一王之制﹐以爲萬世法﹐不徒劉四罵人。「亂臣賊子懼」﹐謂其攺制作﹑絕亂源﹑失爲厲之階﹐非謂褒貶而已。經傳果爲史法﹐則不足重﹐古史﹑董狐之書故不傳。若以爲經學﹐則不徒以史例責之矣。

《論語》之左邱明﹐卽子夏﹐所謂「巧言令色足恭﹐左邱明恥之﹐某亦恥之﹔匿怨而友其人﹐左邱明恥之﹐某亦恥之」者﹐蓋倒裝句法﹐師生一气﹐賢爲聖譯﹐故見解好惡相同。

聖門文學爲傳經先師﹐以遊﹑夏爲主﹐卽博士之根源﹐爲儒家之統宗。道家專詳帝道﹐後來文學詳於王制﹐自命爲孔子嫡派﹐道家遂自外而別以黃老爲主﹐實則皆弟子所傳﹐爲徳行科。蓋徳行皆帝學﹐流爲道家。文學主六經﹐別爲儒家。學者須知二派皆孔子弟子。實則道家地步髙於儒家﹐以所祖顏﹑閔﹑冉﹑仲﹐固在遊﹑夏之上﹐所以《列》《莊》於顏﹑閔多所推尙。所詬病者﹐小人儒家之孔子也。

《國語》上始穆王﹐下終三家分晉﹐此不傳《春秋》之實據。孔子六藝﹐由舊文而翻新義﹐《國語》紀事﹐亦由史事而加潤色。孔子舉新事托之帝王﹐賢者舉六藝緣飾於史事﹐其用心正同。今於《左傳》分出《春秋》﹐原書不但傳《春秋》﹐兼足爲六藝之傳。所言皆佚聞軼節﹐蓋各經師說﹐《左》實爲總括﹐其書當與《戴記》同重。此爲弟子依經立義﹐非眞史文﹐當時亦絕無此等實事。若當日眞史文﹐則全爲《四代禮制佚存》所錄﹐與六藝相反者也。今言《左傳》不傳《春秋》﹐乃尊左氏之至﹐非駁之也。若以爲眞史文﹐專爲《春秋》而作﹐則反小視之。且其事不見於經﹐則史文皆在可刪之例矣。

泰西八大帝王﹐平大災﹐禦大難﹐與夫開辟疆宇如華盛頓之類﹐中國古之帝王﹐實亦如此。大約孔子未出之先﹐中國卽如今之西人﹐於保庶兵食之制﹐詳哉言之。而惟倫教未極修明﹐孔子乃專以言立教﹐詳倫理。六經一出﹐世俗盡變。以今日之中國論﹐則誠所謂文敝﹐先師所謂周末文敝者﹐爲今之天下言也。服習孔教久﹐則兵食之事多從簡略﹐故百世以下﹐則以文質合中爲一大例。合通地球﹐不能再出孔子﹐則以海外通中國﹐沾孔子教化﹐卽如孔子再生。今日西人聞孔子之教﹐卽與春秋時聞孔子之言相同。學者不見孔子未生以前之中國﹐觀於今之西人﹐可以悟矣。

《采風記》言﹕西人希臘教言君臣父子夫婦之綱紀﹐與中國同﹐耶穌出而攺之。蓋采之近人之說。竊以此言爲失實。三綱之說﹐非明備以後不能興﹐旣興以後則不能滅。西人舊法不用三綱﹐恐中人鄙夷之﹐則以爲古實有之﹐非中國所獨有﹐因其不便﹐乃攺之。則使中國教失所恃﹐西教乃可專行。中人不察﹐羣然附和﹐以爲耶穌大力﹐足以攺孔子之制﹐此最爲誤謬﹗六經中如《禹貢》言九州平治矣﹐周初乃「斷髮文身」﹑「篳路藍縷」﹐以爲由中國而變夷狄﹐則與耶穌攺三綱之說同。旣經立教﹐則萬無攺變之理﹗緣立教在文明以後﹐由人情而作﹐非逼勒彊迫。旣作之後﹐人人服習﹐則亦萬無議攺之理﹗今之西人﹐如春秋以前之中國﹐兵食之政方極修明﹐無緣二千年前已有教化。以中國言之﹐無論遠近荒徼﹐土司瑤僮﹐凡一經沾被教化﹐惟有日深一日﹐從無翻然攺變之事。故至於今﹐中國五千里皆沾聖教﹐並無夷狄之可言。以一經教化﹐則從無由夏變夷之理也。

歷觀前代﹐聚天下奇才博學﹐積久必成一絕技﹐超前絕後﹐實至名歸。唐之詩歌﹐明之制義﹐久爲定論。國朝諸事不及古﹐惟經學一門﹐超軼唐﹑漢﹐爲一代絕業。漢人𨿽近古﹐西漢舊籍﹐百不存一﹔東漢囿於古文﹐賈﹑馬﹑許﹑鄭別爲新派﹐不似國朝精心孤詣﹐直湊單微。由東漢以溯西漢﹐由西漢以追先秦﹐人才眾多﹐著述宏富﹐羣力所趨﹐數十年風气一變。每況愈上﹐燦然明備﹐與荀﹑鄒爭富美﹐一掃破碎支離之積習。前人云﹕神化之事﹐今不及古﹐惟算學奕棋﹐獨勝古昔。蓋形迹之事﹐心思日辟日開﹐前輩所能﹐後賢可以掇拾﹐踵事臻華﹐後來居上。亦如西人格致諸學﹐日盛一日﹐其進不已。經學之用心﹐與算奕同﹐故風會所趨亦同。西學目前已如此﹐再數百年後﹐其休明不知更爲何如﹗詩歌帖括﹐體用皆不及經學之尊。畱此至詣﹐以待時賢﹐百世可知。驗小推大﹐天意有在﹐其孤詣獨造﹐不有默默者爲之引導乎﹗

歷代科舉專精之業﹐皆數十年風气一變。唐﹑宋詩文無論已﹐明之制義﹐相傳有成﹑宏﹑正﹑嘉﹑隆﹑萬﹑天﹑崇等派﹐分年畫代﹐不爲苟同。亦如唐詩之初﹑盛﹑中﹑晚﹐宋詩之西昆﹑元祐﹑江西﹑四靈﹑江湖。國朝經學﹐大約可分爲四派﹕曰順康﹑曰雍乾﹑曰嘉道﹑曰咸同。國初承明季空陋之獘﹐顧﹑黃﹑胡﹑姜﹑王﹑萬﹑閻﹑朱諸老﹐內宋外漢﹐考核辧論﹐不出紫陽窠臼﹐遊心文﹑周﹐不知有尼山也。惠﹑戴挺出﹐獨標漢幟﹐收殘拾墜﹐零璧斷圭﹐頗近骨董家﹐名衍漢學﹐實則宗法莽﹑歆﹐與西漢天涯地角﹐不可同日語。江﹑段﹑王﹑朱諸家﹐以聲音訓詁校勘提倡﹐天下經傳﹐遂遭蹂躪﹐不讀本經﹐專據《書鈔》《藝文》隱僻諸書﹐刊寫誤文﹐據爲古本﹐攺易經字﹐白首盤旋﹐不出尋文。諸家勘校﹐可謂古書忠臣﹐但畢生勤勞﹐實未一飽藜藿。二陳著論﹐漸別「今」「古」﹐由粗而精﹐情勢然也。李﹑張﹑龔﹑魏﹐推尋漢法﹐訟言攻鄭﹐比之莽﹑操﹐罪浮桀﹑紂﹐思欲追蹤西漢﹐尙未能抵隙「古文」。咸﹑同以來﹐由委溯源﹐始知尊法孟﹑荀。開創難工﹐踵事易效﹐固其宜耳。綜其終始﹐窮則必通﹐以橫詆縱﹐後止終勝。廿年以來﹐讀遺書﹐詢師友﹐昔賢構室﹐我來安居。舊解已融﹐新機忽辟﹐平分「今」﹑「古」﹐不廢江河。初則周聖﹑孔師﹐無所左右﹔繼乃探源竟委﹐若有短長。博綜同學﹐分類研精﹐圖窮匕首乃見﹐附綴不類生成。乃如宋﹑元辟雍鐘鼓﹐獨享一人﹐六藝同原﹐貫以一孔。斯事重大﹐豈敢任情。旣風會之所趨﹐又形勢之交迫﹐營室求安﹐菟裘乃創。師友藥言﹐佩領夙夜﹐事與心違﹐未得輕攺。由衷之言﹐有如皦日。風疾馬良﹐時懼背道。

中國譚天家舊法﹐皆謂天動地靜﹐西人攺爲地動天虛。中土初聞﹐莫不河漢其言。積久相習﹐以爲定論。搜考古說﹐乃多與相同。舊說六經﹐誤據《左》《國》﹐以爲文﹑周國史所撰﹐孔子傳述之。今以爲孔子所作﹐托之帝王。地靜天動﹐與地動天虛﹐節气晝夜﹐事無二致。其所以斤斤致辯者﹐亦如西法得之目驗﹐積久推測﹐確有實驗﹐不能捨實據而談空理。且徵之古書﹐亦如地有四遊﹐明文朗載﹐且自東漢以後﹐皆主文﹑周。秦火經殘﹐以孔子爲傳述家﹐其說孤行二千年﹐道術分裂﹐人才困絕﹐其利獘可數。劉歆《移太常博士書》﹐於十四博士之外﹐請更立三事﹐謂以「廣異聞﹑尊道術」﹐今新學持之有故﹐言之成理﹐歲月積累﹐居然別成一家。舊說之外﹐兼存此義﹐未爲不可。如必深固閉絕﹐殊失博采兼收之道。況畱此以待後來審定﹐安知地動天虛﹐久之不成爲定論﹖事理無窮﹐聰明有限﹐是丹非素﹐未免不公。先迕後合﹐事所常有﹐姑妄言之﹐何妨妄聽之乎﹖﹝《勸學篇》以開民智爲主﹐上編蓋以中法開士智﹐使不以村學究自畫。﹞

徳陽劉介卿﹝子雄﹞舍人﹐心思精銳﹐好辟新說。因讀《今古學考》﹐遂不肯治經。以爲治經不講「今」﹑「古」﹐是爲野戰﹔講「今」﹑「古」又不免拾人牙慧。故捨經學﹐專工詩辭。又以《周禮刪劉》爲閹割之法﹐於己說相迕﹐指爲竄攺﹐不免武斷。必羣經傳記﹐無一不通﹐方爲精博。今以「大統」說《周禮》﹐舊所閹割之條﹐悉化朽腐爲神奇。惜舍人不及見之也﹗

國初蔣大鴻言墓宅理气之學﹐獨標玄解﹐宗法古初﹐力攻明中葉晚出之《玉尺經》。或乃不取其書﹐詆其以一人臆見﹐欲盡廢相傳之舊說﹐謂前人無一是處﹐殊屬偏執云云。竊以此事當論是非﹐不當論從違之多寡。如《尙書》三人占則從二人之言﹐《左傳》乃以一人爲眾﹐此論是非不計人數之明說。蔣說𨿽於時術不合﹐証之古書﹐實乃相同﹐則其所欲去者﹐晚近謬說耳。用備一說﹐奚不可者﹖南皮張尙書不喜《今古學考》﹐謂余但學曾﹑胡﹐不必師法虯髯﹐並謂「洞穴皆各有主﹐難於自立」。今乃由《春秋》推《尙書》﹐推《詩》《易》﹐六合內外﹐悉歸部屬。然皇帝各有分司﹐愚不過借箸而籌。淮陰之策楚項﹐諸葛之論魏吳﹐功成身退﹐與曾﹑胡實出一途。杖履逍遙﹐退耕畎畝。劉秉忠﹑劉靑田﹐何嘗不參預祕謀﹖亦終不失臣節。

《隋志》《陸錄》所談各經源流﹐謬種百出﹐百無一眞。證以《史》《漢》﹐其說自破。近人言經學﹐以紀曉嵐爲依歸。當時譚經諸家﹐融而未明。紀氏專心唐﹑宋小說雜聞﹐未能潛研古昔正書﹐以辭賦之才﹐攺而說經﹐終非當行。又以《隋志》《陸錄》爲宗旨﹐故所說經籍﹐不脫小說謏聞﹐疑誤後學﹐受患頗深。如說《周禮》以爲周公舊稿﹐後來人非周公﹐隨時修攺﹐久之﹐當時已不能行雲云。是比《政和禮》《開元禮》猶不足﹐何足以爲經﹐使人誦習﹐傳之萬世﹖《毛詩序傳》出於衛宏﹐如大小毛公名字﹑叔侄﹑官爵等說﹐皆出《範書》以後﹐乃誤爲眞。其說二人﹐眞如孫悟空﹑豬八戒﹐此等遊戲﹐評詩談藝則爲髙手﹐解經則成兒戲﹗又如書坊僞《端木詩序》《申培詩傳》﹐其書竄亂刪削﹐至爲陋劣﹗旣明知其僞﹐乃又摘論其中數條﹐以爲義可兼存。似此猶可存﹐則又何不可存﹗大抵紀氏喜記雜書﹐好行小慧﹐於史學辭章尙有微長﹐至於經說非其素業﹐故於各經論述﹐幾不知世間有博士﹐何論孔子﹗時賢推尙紀氏﹐故略發其說於此。大致悠謬者多﹐不足與細辯也。

國朝雍乾以後﹐鄭學盛行。誤信孔氏「疏不破注」之邪說﹐寧道周﹑孔錯﹐不言馬﹑鄭非。積習移人﹐牢不可破。嘉﹑道以後﹐龔﹑李諸賢﹐始昌言攻之。然亦如晉王子雍﹐一生專與鄭爲難﹐乃全不得其病痛所在。考鄭學自魏晉以後﹐盛行千餘年﹐其人人品髙﹐號爲經師完人。至細考其著作﹐實不見所長。《詩》《書》二經﹐推《周禮》以爲說﹐彊四代經文以就其誤解之《周禮》﹐固無論矣﹗平生著述﹐三禮爲優﹐《周禮》又其本中之本。《大行人注》言﹕周之疆域方七千里﹐天子以方千里者一爲王畿﹐州牧各得方千里者六。以一州牧大於天子五倍﹐似此謬妄﹐婦孺皆知其非﹗《周禮》以制度爲主﹐制度以封建爲首綱﹐根本已失﹐其餘均不足觀。《王莽傳》﹕莽女爲後﹐十一媵﹐是天子一娶十二女。王莽晚自娶﹐則有百二十女。明系歆等附會誤說﹐然經無明文﹐盡可攺正﹐﹝鄭說六鄕﹑六遂﹐與《王莽傳》不同﹐是鄭君攺其說。﹞乃造十五日進禦之說。其注百事多略﹐惟此條最詳。推考變節﹐無所不至﹗經所稱「孤」﹐本卽世子﹐指《春秋》齊﹑曹世子而言﹐乃以爲「三孤」﹔經所見諸「孤」字﹐皆非王臣﹐則又僞造「大國孤一人」之說。誤中又誤﹐夢中又夢﹗其注《儀禮》﹐至以「諸公」爲「卽大國之孤」﹐「孤」何得稱諸公﹖饗禮卽鄕飲酒﹐明知今古文「饗」皆作「鄕」﹐何不注於題下﹖乃以饗禮爲亡。饗禮﹐與鄕人飲酒禮節隆殺不同。鄭明知漢時所行鄕人飲酒禮儀節簡﹐爲欲實《周禮》「鄕」字之說﹐亦遂以爲眞鄕黨所行之禮。李氏但詆其破壞家法﹐不知卽以專家論﹐鄭君於《周禮》《儀禮》已多不能通﹐又何論其於「今」﹑「古」相亂之旁失﹗考鄭於各經大綱﹐𨿽多不得本旨﹐舊頗稱其細節﹐如宮室﹑衣服儀節﹐實爲精密﹐然大端已誤﹐細節殊無足取。且進而考其細節﹐亦多因彊附《周禮》而誤。余學專欲自明﹐不喜攻人﹐但鄭空負盛名﹐實多巨誤。後生以之爲天人﹐望洋而嘆﹐莫敢考索。故由鄭學入手者﹐如入迷途﹐久而迂謬成習﹐以所注之書﹐無一明通之條﹐後人讀之﹐如飲迷藥。爲後賢祛疑起見﹐但一言之﹐以示其例耳。近來談學校者﹐力求簡約﹐爲士人省力﹐以爲讀西書之地。觀諸家昕列諸書﹐仍無門徑﹑條理。過簡﹐則謂日月可完﹔少繁﹐則老死不能盡。且所列近人義疏﹐沈沒於聲音訓詁﹐卽使背誦如流﹐其於致用﹐奚啻千里﹗西人謂海王星光十二年方至地球﹐從諸賢仰望孔子﹐恐十二年其光仍不能到﹐以相去不止海王與地球之遠也。

近賢論述﹐皆以小學爲治經入手﹐鄙說乃易以《王制》。通經致用﹐於政事爲近﹔綜大綱﹐略小節﹐不旬月而可通。推以讀經﹑讀史﹐更推之近事﹐迎刃而解。《勸學篇》言學西藝不如西政。近賢聲訓之學﹐迂曲不適用﹐究其所得﹐一知半解﹐無濟實用﹐遠不及西人之語言文字﹐可俾實效。讀《王制》﹐則學西政之義﹐政髙於藝。如《段氏說文》﹑王氏《經傳釋詞》《經義述聞》﹐卽使全通其說﹐不過資談柄﹐繡槃帨﹐與帖括之墨調濫套﹐實爲魯衛之政﹐語之政事經濟﹐仍屬茫昧。國家承平﹐藉爲文飾休明之具﹐與吟風嘲月之詩賦﹐事同一律﹐未爲不可。若欲由此致用﹐則炊沙作飯﹐勢所不行。釋家有文學派﹐聲訓之訓﹐正如《龍龕手鑑》《一切經音義》﹐枝中之枝。從《王制》入手﹐則如直指心原﹐立得成果。以救時言﹐《王制》之易小學﹐亦如策論之易八比試帖也。﹝非禁人治訓詁文字﹐特不可錮沒終身耳。﹞

阮刻《學海堂經解》﹐多嘉﹑道以前之書﹐篇目𨿽重﹐精華甚少。一字之說﹐盈篇屢牘﹔一句之義﹐眾說紛紜。蓋上半無經學﹐皆不急之考訂﹔下半亦非經學﹐皆《經籍纂詁》之子孫。

凡事有末有本﹐典章流別﹐本也﹔形聲字體﹐末也。諸書循末忘本﹐纖細破碎﹐牛毛繭絲﹐棘猴楮葉﹐皆爲小巧。卽《詩經》而論﹐當考其典章﹑宗旨﹐毛﹑鄭所說相去幾何﹐而辯論其異同之書﹐層見疊出。「樂」之爲樂﹑爲療﹐「永」之爲羕﹑爲泳﹐有何關系﹐必不可苟同﹖以《尙書》論﹐「今」﹑「古」二家﹐宗旨在於制度﹐文字本可出入。不問辭﹐專考字﹔不問篇﹐專詳句﹔說《堯典》二字三萬言﹐詢以羲和是何制度﹐茫然也。近人集以爲《匯解》﹐一字每條所收數十說﹐問其得失異同之故﹐𨿽老師宿儒不能舉。又如用其法以課十﹐一題說者數十百人﹐納捲以後﹐詢以本義究竟如何﹖舊說孰得孰失﹖論辧異同之關系何在﹖皆茫然不能對。蓋嘗蹈沒其中十數年﹐身受其困﹐備知其甘苦利害﹐以爲此皆不爭之辯﹐無用之學﹐故決然捨去﹐別求所以安身立命之術。積久而得《王制》﹐握綱領﹐考源流﹐無不迎刃而解。以之讀羣經﹐乃知康莊大道﹐都會名區﹐絕無足音。考求舊遊之車轍馬迹﹐亦不可得﹐徒見荊棘叢中﹐窮隘巷港﹐積屍如麻。非黑暗不見天日﹐則磨旋不得出路﹐父子師弟﹐相繼冤屈﹐而不自悟其非。蓋得其要領﹐則枝自明。且悟其旨歸﹐文字可以出入。苟循枝委﹐則治絲而棼。予深入网羅﹐幸而佚出﹐舉覆敗以爲後來告﹐願不似余之再入迷人也。﹝爲今之計﹐以人才爲主﹐不願天下再蹈八比之理學﹑音訓之漢學﹐以困人才。﹞

初以《王制》說《春秋》﹐於其中分二伯﹑八伯﹑卒正﹑監者﹐同學大嘩﹐以爲怪誕﹔師友譏訕﹑教戒不一而足。予舉二伯﹑方伯﹐《穀》《公》傳有明文。或乃以爲《穀》言二伯﹐但可言二伯﹔《公》言方伯﹐但可言方伯。積久說成﹐乃不見可怪。近日講《詩》《易》﹐亦羣以爲言﹐不知實有所見﹐不如此萬不可通。苟如此﹐則證據確鑿﹐形神皆合﹐因多有。後信《詩》說﹐攺名「齊學」﹐自托於一家﹐亦以「大統」之說﹐《齊詩》甚多。非積十數年精力﹐盡祛羣疑﹐各標精要﹐不能息眾謗而杜羣疑。昌黎爲文﹐猶不顧非笑﹐何況千年絕學﹐敢徇世俗之情﹖又初得一說﹐不免圭角崚峋﹐久之融化鋒鍔﹐漸歸平易。使能卒業﹐如三傳則安置平地﹐任人環攻。世俗可與樂成﹐難與圖始。自審十年以後﹐必能如三傳之化險爲夷﹐藏鋒斂刃﹐相與雍容揖讓﹐以共樂其成。不敢因人言而自沮也。

盧﹑鄭之學﹐專以《周禮》爲主﹐因《王制》與之相迕﹐故盧以爲博士所造﹐鄭以爲夏殷禮。學者不知爲仇口之言﹐深信其說﹐入於骨髓。竊治經以求實用爲歸﹐違經則𨿽古書不可用﹐合經則卽近人新作亦可實貴。鄭君斥《王制》爲古制﹐本爲祖《周禮》以駁異己﹐乃其《周禮注》內外封國﹐本經缺略﹐反引《王制》以補其說。《左》《國》《孟》《荀》﹐以周人言周制﹐莫不同於《王制》﹐與《周禮》迕。北宮鑄明問周制﹐孟子答與《王制》同﹐則何得以爲夏﹑殷制﹖蓋因畿內封國﹐二書各舉一端﹐孟子所舉上中卿﹑上中大夫﹑上中士﹐《王制》則專指下卿﹑下大夫﹑下士。互文相起﹐其義乃全﹐﹝《王制圖表》中﹐立表已明。﹞使二書同文﹐反失其精妙。說者乃謂《王制》誤鈔《孟子》。此等瞽說﹐流傳已久﹐𨿽髙明亦頗惑之。此經學所以不明也。且鄭因《王制》異《周禮》而惡排之﹐不知二書不同﹐亦如《孟子》之異《王制》。《周禮》《王制》﹐分主「大小」二統﹐互文相起﹐妙義環生。亦如《孟子》《王制》﹐妙在不同﹐彼此缺文﹐以互見相起。《周禮》非用《王制》大綱﹐且多缺略不能備。本骨肉至親﹐乃視等寇仇﹐此東漢以下所以無通才子。之所以不敢苟同昔賢者﹐正以見二書合通之妙。兄弟夫婦﹐形體相連﹐同室操戈﹐互鬥何時了也﹗

王刻江陰《續經解》﹐選擇不精﹐由於曲徇情面與表章同鄕。前半所選﹐多阮刻不取之書﹐故精華甚少。後半道﹑咸諸書﹐頗稱精要。陳氏父子《詩﹑書遺說》﹐𨿽未經排纂﹐頗傷繁冗﹐然獨取「今文」﹐力追西漢﹐魏晉以來﹐無此識力。邵《禮經通論》以經本爲全﹐石破天驚﹐理至平易﹐超前絕後﹐爲二千年未有之奇書。考東漢以來﹐惟經殘秦火一說。爲庠序洪水猛獸﹐遺害無窮。劉歆《移書》﹐但請立三事﹐廣異聞﹐未嘗倡言六經爲秦火燒殘。「古文家」報復博士﹐乃徐造博士六經不全之說。﹝詳《古學考》。﹞妄補篇章﹐虛擬序目﹐種種流毒﹐原是而起。且自經殘一說盛行﹐學人平時追憾秦火﹐視諸經皆爲斷簡殘篇﹐常有意外得觀全文之想。其視經已在可增可減﹑可存可亡之例﹐一遇疑難﹐不再細考求通﹐有秦火一說可以歸獄。故東漢以下﹐遂無專心致志﹐推究遺經之人。殘經在可解不可解之間﹐安知所疑所考者﹐不適在亡篇內﹖故經殘一說爲儒門第一魔障﹗余因邵說﹐乃持諸經皆全﹐亦備爲孔修。蓋授初學一經﹐首飭之曰﹕經皆全文﹐責無旁貸。先求經爲全文之所以然﹐力反殘佚俗說﹐然後專心致志。精誠所至﹐金石爲開﹐專一之餘﹐鬼神相告。故學者必持經全﹐紮硬營﹐打死仗﹐心思一專﹐靈境忽辟﹐大義微言﹐乃可徐引。故予以邵書爲超前絕後﹐爲東漢下暗室明燈。﹝鄭以饗禮爲亡﹐不知「饗」卽本經之「鄕飲酒禮」。別有《饗禮補釋》一卷。﹞

初刊《今古學考》﹐說者謂爲以經解經之專書。天下名流因本許﹑何﹐翕無異議。再撰《古學考》﹐外間不知心苦﹐以爲詭激求名。嘗有人持書數千言﹐力詆攺作之非﹐並要挾以攺則削稿﹐否則入集。一似眞有實見﹐堅不可破者。乃杯酒之間﹐頓釋前疑﹐攺從新法﹐非《莊子》所謂是非無定﹐蓋馬﹑鄭以孤陋不通之說﹐獨行二千年﹐描聲繪影之徒﹐種種囈夢﹐如塗塗附。自揣所陳﹐至爲明通。然我所據﹐彼方持以自助﹐何能頓化﹖彼旣入迷已深﹐化虛成是﹐舉國皆狂﹐反以不狂爲狂。然就予所見﹐海內通人﹐未嘗相迕。蓋其先飲迷藥﹐各人所中經絡不同﹐就彼所持﹐一爲點化﹐皆反戈相向。歷考各人受病之方﹐投之解藥﹐無不立蘇。但其積年魔障﹐偶爾神光﹐何能竟絕根株﹖一曝十寒﹐羣邪復聚﹐所持愈堅。又或如昌黎《原毀》﹐爭意見不論是非﹐聚蚊成雷﹐先入固閉﹐自樂其迷﹐願以終老。當此﹐惟啜糟自裸﹐和光同塵。蓋彼無求化之心﹐不能與之莊語。萬物浮沈﹐各有品格﹐並育並行﹐何有定解哉﹗

通經致用﹐爲儒林之標準。漢儒引《春秋》折獄﹐立明堂﹐議辟雍﹐各舉本經以對。博士明達政體﹐其官多至宰輔。余旣立《王制》﹐以掃一切支離破碎無用之說﹑不急之辧。以《王制》爲經﹐以《典》《考》諸書爲之傳說。習《王制》者﹐先考《通典》《通典》旣通﹐然後再爲推廣﹐提綱挈領﹐期年卽可畢功。《通典》先經後史﹐源委分明﹐經史精華﹐皆在於是。《典》《考》之學﹐尢以《輿地》一門爲先務。所有職官﹑封建﹑井田﹑學校﹑選舉﹑兵制﹑食貨﹐治法大端﹐輿地在先﹐而後諸政因輿地而起。古今解經﹐必先疆域一門﹐而後諸事隨之而立。說《春秋》《尙書》者﹐必先考《禹貢圖》﹔說《詩》《易》者﹐必先考《車輻圖》。今於上卷附《禹貢圖》﹐下卷末附《車輻圖》以示學人入門之捷徑。《春秋》《尙書》﹐皆所以明五千里內之政事﹔《詩》《易》﹐皆所以明方三萬里之政事。《典》《考》旣通﹐如有餘力﹐各隨所近﹐推之別門。不能旁及﹐但明《典》《考》﹐亦不失爲通儒。

古人讀書﹐有闕疑﹑存疑兩條﹐所以愛惜精力﹐使得專心要理。諸葛武侯讀書﹐但觀大意﹐政事文章﹐超前絕後﹐蓋以此也。近賢不務大綱﹐喜矜小巧﹐如孔子生卒考﹐舊有兩說﹐參差不同﹐苟通其意﹐數言可了。孔氏著爲專書﹐海內矜爲祕本﹐轉相傳刻﹐學者閱讀已畢﹐詢其所以然之故﹐諸說紛紜﹐迄不能明﹐是有書如無書也。近人《長江圖說》﹐以文字說古地名﹐輾轉附會。苟用其法﹐𨿽以《禹貢》全域說在蜀亦可﹐俗謔所謂「山水遷居」者也。

壽陽祁相國約諸名士﹐以其先人「祁奚字黃羊」命題﹐使各撰一篇。諸名士以聲音通假說之﹐將三字互相攺變﹐至數十說﹐迄無定解。苟用其法﹐無論諸人各衍一說﹐使一人操筆﹐衍爲數十百說﹐亦數日可成。此眞所謂畫鬼神爲兒戲。在壽陽幾於玩弄其先人。乃互相傳刻﹐以爲美譚。經傳艸木鳥獸﹐旣今古變種異名﹐又南北方輿同異﹐專好矜奇炫博﹐漫衍魚龍﹐卽如九谷養生之原﹐人所易知。《九谷考》演爲圖說﹐集成捲帖﹐說者竟茫然不能指實。邵氏《爾雅》有闕疑不說之條﹐郝氏乃舉其闕略者﹐悉爲衍說。當時以郝氏晚出﹐後勝於前﹐積久考其所補諸條﹐實恍惚無實用﹐故近人轉謂邵勝於郝。「行有餘力﹐則以學文」﹐使綱舉目張﹐未爲不可。乃諸家謙讓未遑﹐以識小自居﹐謬種流傳﹐遂以小加大﹐若天地至要至急之物無過於此。不知《典》《考》之學﹐綱領最爲詳明﹐苟得要領﹐事半功倍。諸賢所望而生畏者﹐乃實簡要﹔所擇居之下流﹐乃實萬難。此等不急之辯﹐無用之學﹐《莊子》比之棘猴楮葉。余於《周禮凡例》﹐標《闕疑》一門﹐凡一切古有今無﹐及古法失傳之事﹐皆存而不論。削除荊棘﹐自顯康莊﹐不再似前人之說夢鈴癡也。

漢人「今」﹑「古」二派﹐「今」作﹐「古」述。竊以述爲主《左》《國》﹐作爲主《列》《莊》。考《公》《穀》說經﹐直稱「傳說」﹐以經主孔子﹐以傳主先師。稱心而譚﹐自我作古﹐此博士專主孔子制作六經之本旨也。其獘也悍肆遊移﹐《左》《國》立說以矯之﹐務以各經歸之古人。《易﹟文言》之「四徳」﹐《春秋》之「義例」﹐《論語》之「克己復禮」之類。有孔子明文者﹐皆歸之春秋時人﹐如穆姜﹑申須﹑子產﹑叔向之類﹐班氏所謂「不以空言說經」者也。「古學」專主此派﹐舉六藝一槪歸之古人。至於《列》《莊》﹐則以六經爲芻狗﹐諸書爲糟粕。托辭詆譏﹐其實所詆﹐非實孔子﹐蓋謂《左》《國》所言之孔子。如《左》《國》以孔子爲傳述家﹐雜取皇帝﹑王伯舊事陳言﹐收藏傳述﹐如昭明之《文選》﹑呂東萊之《文鑑》﹐拾人牙慧﹐不得與於作者之林。六藝分崩瓦解﹐殘脫割制。如近人經說﹐於刪《詩》﹑修《春秋》﹑序《書》﹐皆攻其說而不信﹐以六經皆原文﹐於孔子毫無相干﹐然其獘也庸昧顢頇。二說辟分兩門﹐互有利獘。《莊》《列》之說爲微言﹐《左》《國》之學爲大義。「古文家」孤行於餘年﹐其害於學術政事與八股等。經始萌芽﹐行之旣久﹐不能無獘。經說有文質相救之法﹐文敝繼以質﹐質敝繼以文。當其文質初攺之日﹐獘已深﹐不能不攺﹐亦不敢謂所攺者之無獘。陰陽寒暑﹐循環反復﹐相反相成。蓋《左》《國》大義近於文﹐《莊》《列》微言近於質。中國文法二千餘年而易以質﹐「古文」之說亦二千餘年而易以「今」。事實相因﹐宗旨亦相同也。

經學與史學不同﹕史以斷代爲準﹐經乃百代之書。史泛言考訂﹐錄其沿革﹐故《禹貢錐指》《春秋大事表》﹐皆以史說經﹐不得爲經學。讀《禹貢》﹐須知五千里爲百世而作﹐不沾沾爲夏禹之一代而言﹐當與《車輻圖》對勘。詳內八州﹐而略要荒十二州﹐以《禹貢》沿邊要荒不更別立州名之內。外十二州山水部屬﹐實附見於內八州。中九州惟豫﹑兗不見「夷」字﹐夷蔡皆要荒小服﹐附見邊州﹐非謂內州之夷。其敍九州﹐用大乙行九宮法﹐始東北﹐終西北﹐每正方見嶽名﹐余附嶽名以見。徐牧附東嶽﹐諸州可例推。五服加三卽爲九畿圖﹐九畿三倍乃爲《車輻圖》。《春秋》以九州分中外﹐是《春秋》以前﹐疆域尙未及三千里。《春秋》收南服﹐乃立九州﹐不及要荒﹐《尙書》乃成五千里定制。「周公篇」又由海內以推海外﹐此皆《禹貢》之微言大義。胡氏槪不詳經義﹐泛泛考證﹐故以爲史學﹐而不足以言經學。

經書以物﹑理爲二大門﹐《尙書﹟禹貢》爲物之主﹐《洪範》爲理之本﹐以《禹貢》爲案﹐而以《洪範》推行之。《禹貢》略如漢學﹐《洪範》略如宋學。一實一虛﹐一物一事。﹝《大學》﹕「物有本末﹐事有終始。」﹞據《禹貢》以言物﹐乃知漢師破碎支離之不足以爲學﹔據《洪範》言理﹐乃知理由事出﹐宋人空虛惝恍之不足以爲學。《尙書》此二篇﹐與諸篇體例不同﹐乃羣經之總例﹐不但爲《尙書》發。以此立學﹐明白簡要﹐與漢﹑宋同牀異夢。

《古制佚存凡例》與《春秋時人載記》﹐以傳皆言淸行濁﹐故於古制分新舊例。凡古事與經不同者﹐皆爲眞古事﹐以《禮》《樂》二經出於孔修﹐如同姓昏﹑三年喪﹑親迎﹑喪服﹑烝報諸條﹐其明證。箌室主人引東昏﹑齊髙﹑隋煬爲據﹐謂《禮》《樂》已定之後﹐未嘗無怪誕狂亂之人。竊以擬非其倫﹐所引諸人﹐皆後世所謂人面畜鳴﹐亡身喪家﹐當時羣相叱怪﹐後世引爲大戒。若周穆王﹑齊桓公﹑魯昭公﹑哀公﹑子張﹑子貢所行所疑﹐何得以惡鴟怪獸相比倫﹗禮喪必去官﹐《春秋》記魯大夫﹐父死﹐子卽服事出使﹔禮不世卿﹐列國卿大夫幾無不世者。在當時爲通行﹐與髙澄﹑東昏﹑隋煬﹐千萬中不得一二者過殊。因其相攻﹐本義愈顯﹐故予以春秋以前之中國﹐卽今日之西人。如齊桓姑姊妹不嫁者七人﹐衛宣﹑楚靈上烝下報者﹐西人近絕無其事。蓋其通商已近三百年﹐耳濡目染﹐漸革舊俗。今日之西人﹐實較春秋前之中人爲文明﹐是古非今﹐俗說與情事正相反。

「古學」祖劉歆﹐以周公爲六藝主﹐孔子爲傳述家﹐所言事事與《移書》相反。蓋《移書》本用博士舊法﹐以六藝歸之孔修﹐首以微言大義歸之孔門。若如馬﹑鄭諸家﹐旣不主孔子﹐更何有微言大義之可言﹖每經皆有義例﹐在文字之外﹐如數術之卜筮﹐以及鐵板數﹑《靑囊經》﹐皆別有起例﹐在本書之外。不得本例﹐但望文生訓﹐如何能通﹖不惟經說﹐卽李義山﹑吳梅村詩集﹐作注者必先於本文之外﹐詳其時事﹑履歷﹑性情﹑嗜好﹐並其交遊贈答﹐當時朝廷盛衰﹑政輔忠佞﹐然後能注。區區後人文詩﹐千萬不足與經比﹐猶於文字外﹐無限推索﹐方能得其本旨。乃東漢以下之經學﹐則不必先求本師﹐預考文例﹐但能識字解義﹐按照本文﹐詳其句讀﹐明其訓詁﹐卽爲經說。眞所謂望文生訓﹐不求其端﹐不竟其委﹐但能識丁﹐便可作傳。除《公羊》外。今所行之十二經注疏﹐一言以蔽之曰﹕望文生訓而已﹗靳注《吳集》﹐相去未遠﹐文字之外﹐究心實多。以今日初識筆畫之童蒙﹐說古昔聖神之微旨﹐而謂如盲詞市簿﹐一見能解﹐一聞能知﹐豈不哀乎﹗學者亦嘗假四字以爲說﹐實則阮王二刻﹐能逃望文生訓者﹐寧有幾人﹖蓋欲求義例﹐必先有師﹔不能得師﹐必先於各經先師傳說義例﹐未讀經先考之至精至熟﹐然後可以讀經。此法久絕﹐合宇內老師宿儒﹐誰能免此獘﹖劉歆初言微言﹐後力反其說。願學者讀漢臣劉歆書﹐勿用新室劉秀顚倒六經之法也。

井研庚子新修《縣誌》﹐所撰《四益叢書》﹐備蒙采入《經籍志》﹐四部共百四五十種。參用《提要》及《經義考》之例﹐序跋之外﹐別撰提要。子姓﹑友朋﹑及門分撰者﹐各錄姓名。先曾爲《序例》﹐志本以文繁﹐多從刪節。又家藏本如《楚詞文集》之類﹐續有增補。《詩》《易》二經﹐舊說未定﹐亦多刪攺。然庚子以前所有著述﹐《縣誌》詳矣。家藏本存以待攺﹐將來刊刻必與《志》本有同異﹐然「小」﹑「大」二統規模﹐《志》本粗具矣。

宋﹑元﹑明理學家皆有《學案》﹐予於《今古學考》外﹐別撰《兩漢學案》四卷。西漢主微言﹐東漢主大義。大義主《左》《國》﹐微言則主《列》《莊》。蓋《左》《國》以孔子爲述﹐爲不以空言說經之舊法。主持此說﹐必須用《論語》「好古」﹑「敏求」﹑「擇攺」﹑「並行」之說。六藝𨿽爲舊文﹐孔子手定﹐別黑白定一尊﹐凡沿革與不善之條﹐悉經刪削﹐蓋於歷代美善﹐皆別與定一尊。如田賦取助法﹐夏﹑周皆以公田說之﹐而貢徹之法不取﹔如譏世卿﹐《詩》與《春秋》同書尹氏﹔如行夏時﹐四代經文皆以夏時爲正﹐《周禮》仍爲「大統」皇帝之法﹐以《論語》「行夏時」及「述而不作」二章﹐「子張問十世」章爲主。擇攺因革﹐大有經營﹐特本舊文﹐卽爲述古。六藝合通﹐全由筆削﹐不可如東漢「古文」說經﹐皆文﹑周﹑國史原文﹐未經孔定﹐雜存各代﹐沿革棼亂。如《詩》以爲舊有撰人﹐可也﹔但旣編定﹐則編書之意﹐與作者不必全同。舊本歌謠﹐孔修後遂成爲經。《書》本多﹐斷定二十八篇﹐則變史爲經。其與《列》《莊》分別之處﹐則微言派直以六藝皆新文﹐並非陳迹芻狗過時之物。托之帝王﹐卽《莊子》「寓言」。如《春秋》《論語》所譏﹐皆爲新制﹐孔子以前﹐並無以言立教之事﹐周公舊制﹐未傳爲經。故一作一述﹐小異大同。亦如地靜﹑地動﹐晝夜寒暑﹐莫不相同。二說循環﹐互相挽救。如「古文」專以六藝屬古人﹐不言審定折中﹐以新代舊﹐變史爲經﹐則其病百出﹐萬不敢苟同者也。

嘗以《春秋》《書》《詩》《易》四經﹐比於套杯﹐以《書》容《春秋》﹐以《詩》容《書》﹐故舊說莊子﹑董子﹐皆以《易》與《春秋》對言。原始要終﹐而《詩》《書》《禮》《樂》四教在其內。以《大學》比諸經宗旨﹐《春秋》爲家﹐《尙書》爲國﹐《詩》《易》乃爲天下。﹝《詩》爲下﹐《易》爲天﹐以《詩》詳地球﹐《易》言天道。﹞蓋以大一統言之﹐「普天之下」﹐乃爲天下﹐則「國」字爲中國之定解。以禹州爲國﹐以王畿爲家。《春秋》書王室亂﹐合六經論之﹐則「王室」爲《春秋》標目。三千里爲家﹐五千里爲國﹐方三萬里爲天下﹐三十六《禹貢》九九畿﹐然後爲天下﹐是「家室」爲《春秋》標目。凡《詩》《易》中所言室﹑家﹑王家﹑王庭﹑王廟﹐皆指《春秋》《周禮》之《禹貢》九畿﹔所謂大家﹑富家﹐則指皇帝。凡國﹐如王國﹑南國﹑邦國﹑下國﹑四國﹑大邦之類﹐一國爲一王﹐一王爲一《禹貢》﹐以國屬王﹐一定不移。二帝爲後﹐中分天下﹐三皇乃爲至尊。羣經不言皇者﹐皆以「天」代之﹔凡言天下﹑言天子﹐皆爲「大統」之正稱。「小統」借用其說﹐遂失本義。以家﹑國﹑天下比四經疆域﹐必得此說﹐而後《大學》之義顯﹐羣經宗旨乃以大暢。

未修《春秋》今所傳者﹐惟《公羊》「星隕不及地尺而復」一條及《左傳》「不書」數條。學者皆欲搜考未修底本﹐以見筆削精意。文不槪見﹐莫不嘆惜。卽今日而論﹐得一大例﹐足以全見未修之文。蓋孔子未生以前﹐中國政教與今西人相同﹐西人航海梯山入中國以求聖教﹐卽《中庸》「施及蠻貊」之事。聖經中國服習﹐久成爲故事﹐但西人法六經﹐卽爲得師﹐故不必再生孔子。今日泰西﹐中國春秋之時﹐若無所取法﹐天故特生孔子垂經立教﹐由中國及海外﹐由春秋推百世﹐一定之例也。西人儀文簡略﹐上下等威﹐無甚差別﹐與中國春秋之時大致相同。孔子乃設爲等威﹐絕嫌疑﹐別同異。「惟名與器﹐不可假人」﹐由孔子特創之教﹐故《春秋》貴賤﹑差等斤斤致意也。《論語》旅泰山﹑舞佾﹑歌《雍》﹑塞門﹑反玷﹐上下通行﹐孔子嚴爲決別﹐故譏之以起義。當日通行﹐並不以爲僭。又如西人以天爲父﹐人人拜天﹐自命爲天子﹔經教則諸侯以下不郊天﹐帝王乃稱天子。西人君臣之分甚略﹐以謀反﹑叛逆爲公罪﹔父子不相顧﹐父子相毆﹐其罪爲均﹔貴女賤男﹐昏姻自行擇配﹔父子兄弟如路人﹔姓氏無別﹐尊祖敬宗之義缺焉。故孔子特建綱常﹐以撥其亂﹐反之正。「百世以俟」﹐正謂此耳。

此冊作於戊子﹐蓋輯同學課藝而成。在廣雅時傳鈔頗多。壬辰以後﹐續有修攺。借鈔者眾﹐忽失不可得。庚子於射洪得楊絢卿茂才己丑從廣雅鈔本﹐略加修攺﹐以付梓人。此冊流傳不一﹐先後見解亦有出入﹐然終以此本爲定云。辛丑五月十五日季平自識。

甲辰《四變記》成﹐以《易》《樂》詩》爲哲理之「天學」﹐《書》《禮》《春秋》爲實行之「人學」。三變「大小」﹐亦更精確。詳於《四譯館四變記》《天人學考》《尙書﹑周禮﹑楚辭﹑山經疏證》等編。此冊師席本不欲存﹐及門以存此蹤迹﹐以爲學者階級﹐因並存之。而附記於此。受業鄭可經識。

知聖續篇

初用東漢舊法﹐作《今古學考》﹐「今」主《王制》﹐「古」主《周禮》。一林二虎﹐合則兩傷。參差膠鎔﹐疑不能明。戊戍以後﹐講「皇帝之學」﹐始知《王制》專詳中國﹐《周禮》乃全球治法﹐卽外史所掌三皇五帝之典章。土圭之法﹐《鄭注》用緯書「大地三萬里」說之。《大行人》﹕藩以內皇九州。九九八十一﹐卽鄒衍之所本。故攺「今古」爲「大小」。所謂《王制》「今學」者﹐王霸小一統也﹔《周禮》「古學」者﹐皇帝大一統也。一內一外﹐一行一志﹔一告往﹐一知來﹔一大義﹐一微言。經傳記載﹐無不貫通。因本《詩》《易》再作《續篇》。方今中外大通﹐一處士橫議之天下。東南學者﹐不知六藝廣大﹐統綜六合﹐惑於中外古今之故﹐倡言廢經。中土誤於歧途﹐無所依歸﹐徘徊觀望﹐不能自信。此篇之作﹐所以開中土之智慧﹐收異域之尊親﹐所謂前知微言者﹐不在斯歟﹖將來大地一統﹐化日舒長﹐五歷周流﹐寒暑一致。至聖之經營﹐與天地同覆幬。六藝《春秋》小始﹐《易象》大終。由禹甸以推六合者﹐其說皆具於《周禮》。正浮海洋﹐施之運會﹐驗小推大﹐俟聖之義始顯。時會所值﹐不能笑古人之愚。而緣經立說﹐理據章明﹐亦不敢因知我者希而遂自阻也。光緒壬寅孟冬則柯軒主人序。

小康王道主《王制》﹐大同帝徳主《帝徳》。二篇同在《戴記》﹐一「小」一「大」﹐卽小大共球之所以分。自史公有「黃帝不雅馴」﹐及「刪《書》斷自唐虞」之說﹐學派遂有「王伯」無「皇帝」。𨿽《易大傳》有伏羲﹑神農﹑皇帝﹐《大戴》有《五帝徳》《詩》《書》所言「皇上帝」﹑「古帝」﹑「皇帝」諸文﹐皆以爲天神﹐於是六經全爲「王伯」﹐專治中國。《中庸》所云「凡有血气﹐莫不尊親」者﹐成虛語矣。海外襖教﹐眞足以自立於鬼方。各遵所聞﹐兩不相妨。中土言時務者﹐捨西書無所歸宿﹐何以爲百世可法之道哉﹖今故別撰《周禮皇帝疆域考》一書﹐以《五帝徳》爲藍本﹐經史子緯所有﹐皆附錄之。此書成﹐則言「皇帝」之學﹐方有根據﹐足與「王伯」之說相峙並立﹐亦如漢師之「今」﹑「古」學。以此爲時務之歸宗﹐庶幾人才盛而聖道昌乎﹗

博士𨿽爲儒家﹐間言大同﹐如《小戴﹟禮運》《伏傳》五極﹑《韓詩》說《關雎》《公羊》之「大一統」。儒與道時相出入﹐徳行出顏﹑閔﹐文學爲遊﹑夏﹐時有異同﹐則文學亦聞「皇帝說」也。《禮記》孔子與子遊論「大同」﹐《列》《莊》論呂梁﹐引子夏云「夫子能之而不行者也﹐商不能而知其說。」孔子論儒﹐有君子小人之分﹕君子儒﹐道家﹔小人儒﹐「王伯」﹐儒家。故子夏曰「小道可觀﹐致遠恐泥﹐君子不爲。」以經師魯齊二派而論﹐魯近儒﹐齊則間有「皇帝」。如鄒衍遊齊﹐而言「瀛海」﹑「五徳代謝」﹐皆五帝要旨。中國一隅﹐不可言五運也。《公羊》云「大一統」﹐「王伯」小﹐「皇帝」大。又云「王者孰謂﹐謂文王」。皇輻四十﹐大州﹔王八十﹐牧二十。四方﹕方命厥後﹐各有九州﹕中國﹐文王﹔西﹐武王﹔北﹐元王。又有湯王﹑平王﹑汾王﹑王后﹑王公及君王﹑侯王之稱。《北山》云﹕天下王土﹐率土王臣。舊以爲一王﹐不知一大州一王。西方爲三大井﹐《易》以二十四子卦當之﹐所謂「往來井井」。非天下只一王﹐故曰「王於出徵﹐以佐天子」﹐「王此大邦」﹐「四國有王」﹐「宜君宜王」。八伯十二牧﹐或六或三﹐皆可稱王。《齊詩》言「四始五際」﹐卽鄒氏「五徳運行」之說。緯詳「皇帝」﹐《公羊》多主之。故予新撰《詩解》﹐攺名「齊學」﹐以齊學宏闊﹐包《公羊》﹐孕鄒氏﹐列﹑莊﹑董﹑何﹐凡大統說皆有之。名齊以別魯﹐齊較魯亦略有「小」﹑「大」﹑文﹑質之別。中國一號「齊州」﹐歌《商》﹑歌《齊》﹐卽中外之分。

後世諸學﹐發源四科。儒祖文學﹐道原徳行。《論語》「志道」﹑「據徳」﹐「依仁」﹑「遊藝」。「藝」讀仁義之「義」﹐卽《老子》「道失後徳﹐徳失後仁﹐仁失後義﹐義失後禮」﹐乃四代升降之說。「皇帝」道徳﹐「王伯」仁義。政事科專言「王伯」﹐徳行科專言「皇帝」。《論語》言「皇帝」﹐崇尙道徳者﹐不一而足﹐「無爲」﹑「無名」﹐與道家宗旨尢合。道爲君道南面之學﹐爲顏﹑閔﹑二冉之所傳。治中國用仁義﹔以仁義洽全球﹐則致遠多泥。道家集四科之大成﹐用人而不自用﹐與孔子論堯舜同。惟道家詳大同﹐兼瀛海治法。宋元以前﹐中國閉關自守﹐仁義宗法﹐謹守勿墜。道家文字𨿽存﹐大而無用。學道者﹐又不知道徳詳百世以下治統專說﹐失其宗旨﹐以至爲世詬病。此非道徳之過﹐乃言道徳之過﹔又非言道徳者之過﹐時會未至﹐大而無當﹐不得不流於悠謬下論。「言志」章﹐子路﹑公西華﹑冉求爲政事言﹐語「王伯」之學。曾皙所言﹐與顏子農山宗旨全同。此章之曾皙﹐卽農山之顏﹑曾﹔「異撰」卽「皇帝」之所以異於「王伯」﹔「童冠」卽用人而不自用﹔「春服旣成」﹐卽無思不服﹔「詠而歸」﹐卽「皇帝」褰裳而去。全爲道家宗旨。司馬談《六家要旨》論道家云「使人精神專一﹐動合無形﹐贍足萬物。其爲術也﹐因陰陽之大順﹐采儒墨之善﹐撮名法之要﹐與時遷移﹐應物變化﹐立俗施事﹐無所不宜﹐指約而易操﹐事少而功多。儒者則不然﹐以爲人主天下之儀表也﹐主倡而臣和﹐主先而臣隨。如此則主勞而臣逸。至於大道之要﹐去健羨﹐絀聰明﹐釋此而任術。夫神大用則竭﹐形大勞則敝。形神騷動﹐欲與天地長久﹐非所聞也。」「夫陰陽﹑四時﹑八位﹑十二度﹑二十四節﹐各有教令。順之者昌﹐逆之者不死則亡﹐未必然也。故曰『使人拘而多畏』。」「夫春生夏長﹐秋收冬藏﹐此天地之經也﹐弗順則無以爲天下綱紀﹐故曰『四時之大順﹐不可失也』。」又云「儒家以六藝爲法。六藝經傳以千萬數﹐累世不能通其學﹐當年不能究其禮﹐故曰『博而寡要﹐勞而少功』。若夫列君臣父子之禮﹐序夫婦長幼之別﹐𨿽百家弗能易也。」又云「道家無爲﹐而無不爲﹐其實易行﹐其辭難知。其術以虛無爲本﹐以因循爲用。無成勢﹐無常形﹐故能究萬物之情。不爲物先﹐不爲物後﹐故能爲萬物之主。有法無法﹐因時爲業﹔有度無度﹐因物與合。故曰『聖人不朽﹐時變是守。虛者道之常也﹐因者君之綱』也。羣臣並至﹐使各自明也。其實中其聲者謂之端﹐實不中其聲者謂之窾。窾言不聽﹐姦乃不生﹐賢不肖自分﹐白黑乃形。在所欲用耳﹐何事不成。乃合大道﹐混混冥冥。光耀天下﹐復反無名。凡人所生者神也﹐所托者形也。神大用則竭﹐形大勢則敝﹐形神離則死。死者不可復生﹐離者不可復反﹐故聖人重之。由是觀之﹐神者生之本也﹐形者生之具也。不先定其神﹐而曰『我有以治天下』也﹐其何由哉﹗」﹝論儒道之分﹐精核分明。大抵儒爲中國方內之治﹐道則地中「黃帝」﹐兼包四極﹐綜合八荒而成者也。﹞

「無爲而治」﹐屢見於《論語》《詩》《易》﹐是爲微言﹐而後儒顧非之。今考《莊子﹟天道》篇曰「夫帝王之徳﹐以天地爲宗﹐以道徳爲主﹐以無爲爲常。無爲也﹐則用天下而有餘﹔有爲也﹐則爲天下用而不足。故古之人貴夫無爲也。上無爲也﹐下亦無爲也﹐是下與上同徳﹐下與上同徳則不臣﹔下有爲也﹐上亦有爲也﹐是上與下同道﹐上與下同道則不主。上必無爲而用天下﹐下必有爲而爲天下用﹐此不易之道也。故古之王天下者﹐智𨿽落天地而不自慮也﹐辯𨿽凋萬物而不自說也﹐能𨿽窮海內而不自爲也。天不產而萬物化﹐地不長而萬物育﹐帝王無爲而天下功。故曰『莫神於天﹐莫富於地﹐莫大於帝王』。故曰『帝王之徳配天地』。」《莊子》所謂「無爲」﹐乃君逸臣勞﹑「舜有臣五人而天下治」之義。此《莊子》所以爲徳行科嫡派﹐而《詩》《易》之大師。後來說「無爲」者﹐皆失此旨。

初考《周禮》﹐以爲與《王制》不同﹐証之《春秋》《尙書》《左》《國》﹑諸子﹐皆有齟齬。因以爲王劉有羼攺﹐作《刪劉》一卷。丁酉以後﹐乃定爲「大統」之書﹐專爲「皇帝」治法。書只五官﹐所謂「五官奉六牲」者﹐有明文。﹝《大戴》言「五官」數十見。﹞此「大統」以五官爲主之說也。五官者﹐所謂五行之官。﹝《曲禮》﹕「五官之長曰二伯」。﹝按《曲禮》無「二」字﹞皇帝有五官﹐亦如天皇之有五感生帝﹐合則五官共一統﹐分則每官自成一代﹐故每官不用官屬﹐而用官聯。惟其爲皇帝治法﹐故外史專掌三皇五帝之書﹐而不及王伯。又尺五地中及昆侖與神州﹐是合地球言之。鄒衍海外九州﹐或以爲必有傳聞。不知《大行人》之九州﹐實以方九千里開方﹐卽鄒衍之九九八十一州也。與《職方》《量人》﹐一小一大﹐小爲禹州與五服﹐大爲帝輻與皇輻。經云「九州之外曰蕃國」﹐是帝萬三千里制度。「藩」﹑「蕃」字通﹐藩以內爲蠻﹑夷﹑鎭三服﹐《大行人》合稱三服爲要服﹐鄭《注》遂以爲周制方七千里﹐大不合於海州﹐小不同於禹迹。八牧之地﹐至大於王五倍﹐乃戰國七雄所爲﹐非成康所有。鄭君撰述﹐此爲巨謬﹗又官有小大之分﹐《大行人》言大九州﹐則可知《小行人》爲小九州。其以「小大」分者﹐卽「小共大共」﹑「小球大球」﹑「小東大東」之義。「小」爲「王伯」。「大」爲「皇帝」。一書兼陳二統﹐「小」同《王制》﹐「大」者由《王制》加三加八以至卅五倍﹐所謂「驗小推大」是也。特不可於禹州中用其「大統」之說。如封建﹐一云百里﹐一云五百里﹔疆域﹐一云方五千﹐一云方三萬。則枘鑿不入﹐以致爭競數千年之久而不能定。今據本文爲分別之﹐則泮然冰釋﹐怡然理解矣。

道家尙黃帝。黃帝﹐卽宰我問五帝徳之首。《論語》言帝道無爲無名﹑志道據徳﹑文質合中﹑捨小取大者﹐不一而足。﹝已詳《道出徳行考》中。﹞《列子﹟仲尼》篇首﹐與顏子論憂樂﹐大約「樂天知命不憂」者﹐王伯也﹔旣已樂天知命﹐而憂方長者﹐百世以下﹐皇帝之事﹐《詩》之「百憂」是也。《詩》云「不長夏以革。」﹝不讀爲丕﹔「長」謂「幅員旣長」﹔「夏以革」﹐變禹州爲大州也。﹞《湯問》篇之夏革﹐與《詩》同。五山之爲《民勞》五章﹐今西人之謂五大州也。五山十五鰲﹐三番而進﹐謂三統。六幹年一更﹐三六十八﹐《詩》之所謂「素絲三五」﹑「三五在東」。言釣言弋﹐言禦言造﹐罕譬而諭﹐皆以發明《詩》《易》。諸篇言夢言覺﹐以神形相接分寤寐﹐尢爲《詩》之要例。中央﹐爲「夙夜在公」﹔《王》《鄭》《齊》﹐爲夙興﹐爲行﹑爲寤﹑爲覺﹔西方《豳》《秦》《魏》﹐爲夜寐﹐爲思﹑爲夢﹑爲神遊﹑爲飛。﹝凡言「飛」﹐皆謂過海﹐飛相往來。﹞舉一隅以反三﹐故每覺少夢多。其六夢思懼喜諸名﹐全與《周禮﹟占夢》同。《周禮》師說﹐乃在《列》《莊》﹐又可知同爲「大同」之書矣。

「小﹑大」二統﹐古今有六大疑案。以學論﹐則《公羊》《周禮》﹑道家﹑今古學﹔以帝王論﹐則秦始﹑漢武帝。經說「皇帝」﹐專指百世以後﹐非說古之三五。故《秦本紀》博士說﹕古之皇帝皆地不過千里。則包海外﹑總六合﹐乃俟聖﹐非述古也定矣。百世之事﹐無徵不信﹐博士空傳其文﹐河淸難俟﹐故於「小統」經傳﹑秦漢典章勉彊附會。「大統」如始皇並六國﹐威令不出《禹貢》外﹐仍小一統﹐而非「皇帝」。考《本紀》所有章奏制詔﹐全用「大統」﹐文辭斐然﹐實則羊質虎皮﹐非其事也。又如五帝運﹐本謂五大州﹐五帝各王其方。始皇自以爲水徳﹐當用嚴酷﹐遂以慘刻亡天下。不得不謂爲師說之誤。又如漢武帝徵伐夷狄﹐北方開通頗廣﹐然均在《禹貢》要荒內。當時經師博士﹐因「大統」之說無所附麗﹐亦遂移以說之。後世遂以秦皇﹑漢武眞爲經說之「皇帝」。一誤無外﹐一誤以「大」說「小」。如封禪爲皇帝典禮﹐「小統」王伯不得用之﹐秦漢乃躬行實舉。《史記》因之著《封禪書》﹐亦其失也。

《齊詩》「四始五際」﹐皆詳「大統」之學。新周王魯﹐故宋絀杞﹐皆爲後世言﹐故曰新周非舊周。周﹑召分陜﹐卽緯以十二國配律呂﹑十二次等條﹐皆爲「大統」專說。鄒子五帝終始﹐卽《齊詩》之「四始五際」﹐爲五大州言。漢師彊以說堯舜﹑三代。《周禮》與《王制》﹐「大」﹑「小」不同。《周禮》與《詩》﹐皆自以「小」﹑「大」分﹕「小」爲王伯﹐「大」爲皇帝﹔「小」爲《魯詩》說﹐「大」爲《齊詩》說。以「小」說《尙書》﹐爲今文之誤﹔以大說《詩》﹐則不免爲齊學之誤。如《周禮》本「大統」﹐鄭君誤以爲中國周朝典章﹐欲於中國五千里內並行。《王制》《周禮》﹐二說互鬥數千年不休﹐「今古學」之宗派由是以立。「古文家」並欲彊諸經堯舜夏殷之治﹐盡同於《周禮》。﹝如鄭《注》「弼成五服﹐至於五千」是也。﹞《魯詩》以王伯說《詩》﹐其失正同鄭君。三派𨿽早晚不同﹐亦互有得失。

儒家爲博士嫡派﹐以王伯爲主﹐兼言皇帝。如《大戴》《秦本紀》博士說﹐及伏﹑韓﹑董諸書所言「大統」之治是也。道家專言皇帝﹐鄙薄王伯﹐其正言莊論與博士如出一手﹐無有異同。今中國學派大抵宗儒家﹐泰西諸國皆於墨學爲近。子家爲合治全球之學術。風俗不同﹐政教亦略有損益。各家不無偏駁﹐然硝附姜桂﹐爲病而沒。矯枉過正﹐自成一家﹐必然之勢。道家「采儒墨﹐撮名法」﹐卽不主故常﹐因變設施之本旨。海禁未開以前﹐如冬葛夏裘﹐以無用而見輕﹐遂爲世所詬病﹔海禁旣開以後﹐乃知其書專言海外﹐爲《詩》《易》嫡派。取歸實用﹐各有因宜。舊所指目之條﹐率由誤解。今以「小」﹑「大」二派列爲宗旨﹐分說六經﹐舉古今所有爭辯﹐出入主奴﹐一掃而空。於前六事﹐融洽分明﹐無待煩言﹐自相投契。《中庸》﹕「萬物並育而不相害﹐道並行而不相悖。」天覆地載﹐美富具存。大同合一﹐先見於學問宗派。而後天下侯王隨之。《小雅》先《大雅》﹐下經殿上經﹐非卽此義歟﹖

說有宗主﹐言各一端﹐所謂「道不同﹐不相爲謀」。《易﹟井》﹕「無得無喪。」楚子言「楚失楚得」﹐孔子猶譏之。「小康」之治﹐以城郭爲固﹔「大統」則毀名城﹑銷鋒鏑。「小統」分土分民﹐諸侯疆域﹐或得或失﹔以皇帝言之﹐合地球爲一家﹐無此疆爾界﹐則何得失之足言﹖《莊子》云「凡之亡非亡﹐楚之存非存」﹐卽《易》之「無得無喪」。《老》《莊》說之可疑者﹐證以《詩》《易》而皆通。言不一端﹐各有本旨。如必攻《莊》﹐則亦必攻《易》矣。

《莊子》云「六合之外﹐聖人存而不論﹔六合之內﹐聖人論而不議。」《春秋》﹐先王之志。則聖人日切磋而不捨也。《荀子》云「《詩》不切。」緯云「《書》者如也﹔《詩》者志也。」又曰「志在《春秋》﹐行在《孝經》。」董子引孔子曰「吾欲托之空言﹐不如見之行事之深切著明。」按﹐由《莊子》之言以分畫諸經疆宇﹐六合之外﹐《詩》《易》﹔六合之內﹐謂《書》﹔先王之志﹐謂《春秋》。《春秋》與《尙書》爲述古﹐故爲「如」﹑爲行事﹑爲「深切著明」﹐以其皆古人已往成事﹐故文義明白。至於《詩》﹐乃百世以下之書﹐心之所之爲「志」。疆宇及乎六合﹐當時未見施行﹐專以俟聖﹐故曰「志」﹑曰「不切」。至於《易》﹐爲六合以外﹐推之無極﹑無盡。《列子》「夏革」﹐卽《詩》之「不長夏以革」。曰「天地之外有大天地」﹐卽《易》合干﹑坤爲泰﹑否之說也。泰爲大哉﹐否爲至哉。日屬世界﹐八行星繞日﹔日又帥行星以繞大日﹐釋氏所謂「大幹世界﹐恆河沙數」。《易下經﹟丰》言「𨿽旬無咎。」天有十日﹐十日爲旬。《彖》曰「宜日中」﹐下爻再言「日中見斗」﹑「見沫」。《下經》十首卦爲十日﹐《莊子》《山經》《楚辭》﹑古緯皆有「十日並出」之說。一日比一王﹐八方卽八日﹐合之二伯爲十日﹐此但爲大九州言之﹔至於大荒十六牧﹐比於八州﹐爲十六日。《易》又曰「先庚三日﹐後庚三日。」「先甲三日﹐後甲三日。」四三日合爲十二日。有甲庚則有壬丙﹐合四幹爲四嶽。四嶽各該四州﹐蓋合大荒爲二十日﹐於內爲十日並出﹐海外不通﹐專言中國﹐則爲射落九日﹐一日孤行。蓋日𨿽大﹐不過天地中之一物﹐故藉以比侯王。皇則如天﹐故曰配天。以天統日﹐則不可究詰﹐並不止十日而已。﹝近有像片﹐合地球十王聚照一紙之中﹐卽《易》之「𨿽旬」﹐《詩》之「侯旬」﹐卽所謂「十日並出」者。﹞合今日爲十日﹔當中國閉關之前﹐豈非一日獨明哉﹗車輻象一月三十日﹐內八州八日﹐合二伯爲旬﹐以十干當之﹐所謂天有十日。外大荒十六牧﹐合四首四嶽爲二十日﹐爲二旬。以十二支爲十二牧﹐加以震﹑兌﹑艮﹑巽爲十六牧﹐外四嶽爲乾﹑坤﹑坎﹑離﹐爲二十日。蓋干支二十二人﹐合八卦﹐共爲三旬﹐以象一月。二十五大州﹐中一州爲轂﹐外二十四州爲三十日﹐以象三十幅。

《詩》以長壽大年爲皇帝之盛事﹐又以疾病爲災厲﹐而福禍亦以剛彊與弱病分。《佐治芻言》謂文明之國極詳衛生﹐英國人民較前人年壽大有進境﹐較以上更加﹐將來進境更未可量云云。按﹕天王﹑海王二星﹐遠或百四十年乃繞日一周﹐而成一歲。《列》《莊》所謂楚之南冥靈﹐五百歲爲春﹐五百歲爲秋者﹐以本地球千年爲一歲。古之大椿以八千歲爲春﹐八千歲爲秋者﹐則以本地球萬六千年爲一歲。西人天文家以八行星爲日屬﹐日又帥八行星以繞大日﹐則日之行度﹐當遲於恆星者數十百倍。卽以本日繞大日計﹐或千年一周﹐萬八千年一周﹐皆屬常理。修短不同﹐各盡其理。

堯舜之登遐﹐說者以爲褰裳而去。《列子》有以死人爲「歸人」之說。《論語》之「詠而歸」﹐卽謂死也。古者天地相通﹐人可上天﹐所謂飛行﹑乘雲禦風者也。道家言聖人不死﹐董子亦云皇帝魂魄在廟。故「大統」之義﹐以四帝分四極而王﹐四帝統於一皇﹐二後統於一上帝。郊社之禮卽享二帝﹕所謂一上帝﹑一感生帝﹐徳配天﹐或稱「帝」﹐或稱「天」﹐名異實同。則郊祀卽所以受命於天﹐於上帝﹐感生八極之王﹐同郊上帝。分祀感生﹐故受享則降福﹐不弔則降喪亂。然則天子之郊祀﹐卽如諸侯之朝覲。天子有黜陟﹐天則有禍福﹐天之禍福﹐亦考功比績。《春秋》之書異﹐所以驚天變﹐亦如諸侯謹侯度。天子於諸侯有慶賞﹐天亦同之。且嵩嶽降神﹐生申甫以爲方嶽﹐則古皇帝亦必天皇所降﹐天皇太乙下降爲普天之皇。就地球言﹐日降爲皇﹐五方五行星下降爲五帝﹐八行星爲日屬﹐此本界之事﹐所謂日屬之世界。故生則爲人﹐死則仍爲星辰。傅說之說﹐卽可以驗皇帝﹐故曰「聖人不死」。生死來去﹐皆有所屬。故王者之法天﹐如臣之於君。人以言命﹐天以道命。日星有行道以示法﹐卽王者之誥命。《春秋》「小統」﹐兼通「大統」﹐郊祀與謹天變﹐皆是也。

常欲撰《大統春秋》﹐苦無皇帝。以八王而論﹐中國東方震旦﹐恰與《春秋》之魯相同。「小統」以周爲天子﹐齊﹑晉爲二伯。「大統」以日屬世界比﹐則以日爲天子﹐歲星﹑太白爲二伯。紀天行以合人事﹐皇帝以上爲神﹐王伯以下爲人。推日爲皇﹐推星爲伯﹐以合天人之道﹐仍與《春秋》之皇帝相同。特「小統」魯以上有二等﹐「大統」則王以上無二等。無二等而必求天道以實之﹐則記天事當較詳密﹐不似《春秋》之猶可疏節闊目。推究其極﹐則以皇配天日﹐不過比於方伯。天中之日無窮﹐不過取近者十日﹑十六日爲說耳。

日爲皇﹐行星爲伯﹐月爲小國﹐比於曹﹑許﹑鄶。此海禁初開﹐未能混一之法耳。將來「大統」至尊﹐配天爲皇﹐侯牧爲日。﹝故有十日﹑十六日之說。﹞二伯總統則爲大日﹐中國直如靑州一方伯﹐諸行省等於曹﹑莒﹑邾﹑滕﹑薛﹑杞。《春秋》於山東小國﹐別見二十一以爲連帥。將來大約一行省爲一連帥﹐諸行省之上再立七大卒正﹐而宰相必爲天子所命。一王三監﹐以配三卿﹐則今宰相之制也。考《春秋》﹕天子三監與本國三卿並立﹐大約方伯時有黜陟﹐不取一姓﹐亦不世卿之義。蓋諸侯可世﹐而伯牧不常﹐父死子不代繼﹐故凡本國之事﹐本國三卿治之﹔方伯之事﹐乃三監理之。三卿﹑三監﹐合爲六人﹐所職有公私之分。董子《順命》篇﹐首言天命須切實言之﹐亦如王之誥命。天不言而以道受命﹐道者﹐卽天之九道。順天布政﹐因時而變﹐如《月令》之文是也。

余初持先蠻野﹑後文明之說﹐以爲今勝於古。孔子之教﹐今方伊始﹐未能推及海外﹐必合全球﹐莫不尊親﹐方爲極軌。與道家之說亦相符合。《中庸》云「生今反古﹐災及其身。」《列》《莊》求新﹐不沾沾舊學﹐故以古人爲陳人﹐先王之書爲芻狗﹐迹爲履之所出而非履﹐皆重維新而鄙守舊。竊以古之皇帝疆宇﹐實未能及海外。皇帝通而三王塞﹐乃百世以後全球合通之事。孔子不以爲新刨﹐而以爲因陳。上古本大﹐中古漸小﹐百世以下又大。初則由大而小﹐後又由小推大﹐王伯由孔子制作﹐而以歸之三代古皇帝﹔亦猶王伯之制﹐由孔子制作﹐而以歸古之王伯。是孔子不惟制作王伯﹐兼制作皇帝。如說天之宣夜﹑大地浮沈﹑三萬里中﹑四遊成四季﹑五大州疆宇﹑大九州名目﹐凡《山海經》《天文﹑地形訓》《列》《莊》之所稱述﹐皆由孔子於二千年以前﹐預知百世以後之民運﹐而爲之制作。西人於二千年以後﹐竭知盡慮﹐銖積寸累﹐合數千年﹑數百國聰明才智﹐勉彊而成之事迹﹐孔子已直言無隱﹐中邊俱透。不似西人之欲吐若茹﹐不能推盡。如「三千大千世界﹑恆河沙數」﹐釋氏之說﹐發原《列》《莊》《列》《莊》之師法﹐本於孔子﹐何等明快﹗所謂「慧眼」﹑「天眼」是也。西人僅恃遠鏡之力﹐宜其不能與神聖爭聰明。初由王伯以窺孔子﹐已覺美富莫逾﹔再卽皇帝以觀﹐誠爲地球中亙古一人也已﹗

嘗舉朝覲﹑巡狩二例以說《二南》《鄘》《衛》﹐蓋朝覲則八伯至京﹐二伯帥以見天子。覲禮餐畢歸寧。《二南》之爲二伯﹐統八牧朝覲﹐各歸本國。周﹑召爲父母﹐八牧爲八之子。四見「之子於歸」﹐卽由朝覲後歸寧父母。故《二南》見八牧爲朝覲之禮﹐二伯居而八牧行。《鄘》《衛》則反此﹐爲二伯行而八牧居。大九州有九洛﹐二伯分巡八方﹐各至其國之都﹐爲《莊子》九洛舊說。故《鄘》《衛》以二十篇分四帝﹐四正三﹐四隅二﹐每方必有一洛﹐故二篇多言沫﹑淇﹑浚﹐其原泉諸地名皆近洛。﹝「未落」亦然。﹞以中國《尙書》主《康誥》「妹土」﹑「妹邦」﹝按「妹土﹑妹邦」不見於《康誥》﹐而見於《酒誥》﹞﹐以洛爲中心﹐故外八大州亦翻其意﹐以八洛爲八都會。九洛之制﹐全見《鄘》《衛》。而《易﹟下經》十首﹐《損》《益》居十合一﹐以外八卦﹐亦合爲九洛。《莊子》書多博士典禮﹐「九軍」與九洛﹐尢爲明著。故定《詩》例﹕以赤道天中爲居﹑爲北極﹐二黃道爲中心﹐外邊黑道爲南。四方之中皆爲北﹐四方之邊皆爲南。北爲衣﹐南爲表﹐南於卦爲《未濟》﹐﹝以黑道爲南﹐加《離》於《坎》上爲火水﹐《未濟》。﹞故於南巡方謂之「未見君子」﹔於北方居所朝諸侯爲《旣濟》《詩》曰「旣見君子」。﹝以赤道爲北﹐加《坎》於離上爲水火﹐《旣濟》。﹞《旣》以君爲主居中﹐《未》以伯爲主居外﹐若禹會諸侯於塗山﹑周公會諸侯於洛之義。王會圖則爲「旣見」﹐乃大一統之天下也。大約《鄘》《衛》法《春秋》﹐爲糾會之事。《二南》則大一統﹐居其所而朝諸侯也。

「大統」有天下一家之例。天下大同﹐比於門內和合。以皇爲祖﹐以二後爲父母﹐以八士﹑人﹑仲﹑叔﹑季爲弟兄姊妹﹐附十六外牧以卒正爲公孫。天下大同﹐爲婚媾﹑和好﹑宴樂﹑娶妻﹑生子﹐所謂「天作之合」﹐「篤生文武」。至於言「小」﹐則天下分裂﹐各君其國﹐各子其民﹐彼此不相通。東北乾陽﹐文家主「亨」﹔西南坤陰﹐質家主「貞」。東北相合﹐爲有父無母﹔西南相配﹐爲有母無父。《小雅》言﹕無父無母﹐悲傷憂苦﹐爲分而未合。𨿽亦言「宜樂」﹐但曰「爾」﹑曰「其」﹐則自顧其私﹐未能大通。必如《大雅》而後無憂悲哀傷之可言。《詩》《易》所謂鰥寡孤獨﹐皆謂「騫崩」。彼此畫疆自守﹐不婚媾而爲寇盜。﹝他如「獨行」﹑「寡婦」﹑「獨兮」﹑「煢獨」皆同。﹞所謂娶妻生子﹐「同車」﹑「同行」﹑「同歸」﹑「同室」﹑「婚媾」﹐皆爲大同言。此《詩》《易》「小」﹑「大」之所以分也。﹝別有《小大二雅文字不同表》。﹞

古今天下有二局﹐曰戰國﹐曰一統﹐分久必合﹐合久必分﹐﹝《春秋》一經則包二局﹐言一統則有周王﹐言分爭則有列國。﹞《詩》之《小﹑大雅》《易》之《上﹑下經》﹐皆以分合爲起例。航海梯山﹐彼此往來﹐如今日﹐可謂中外相通。然各君其國﹐各子其民﹐於《易》爲咎﹐仍爲戰國之局。𨿽曰交通﹐未能一統。﹝《小雅》之鰥寡孤獨﹐怨女曠夫﹐憂心悲傷﹐號咷哭泣﹐不可言宿﹐歸復邦族云云﹐爲今天下言之。﹞必至「大統」之後﹐同軌同文﹐旣淸旣平﹐乃爲《大雅》﹑爲大卦。然地球大﹐《云漢》三篇亦同﹐以後亦必如中國舊事﹐合久而分﹐故《大雅》言喪亂憂亡﹐流爲割據之局。故曰「維昔之富﹐不如時」。「今也日蹙國百里。」《小雅》前分後合﹐﹝從三《小》起算。﹞《大雅》前合後分。《旣濟》之後有《未濟》《未濟》之後有《旣濟》。大小分合﹐互相倚伏﹐故《上﹑下經》《小﹑大雅》﹐彼此有循環往來之例。

《易》曰卦有小大﹐《乾》《坤》八父母爲小﹐《否》《泰》八父母爲大﹐小卦內外重復﹐所謂坎坎﹑離離﹑乾乾﹑謙謙﹐必內外婚媾﹐天下大同﹐乃爲大卦。﹝如上經《乾》《坤》《坎》《離》﹐內外卦皆同者﹐《小雅》分崩之世也。大卦則《乾》《坤》合爲《泰》《否》《坎》《離》合爲《旣》《未》。父母相配﹐男女觀止﹐婚媾好合﹐所以爲大。﹞《易》之小大卦﹐卽《詩》之《小﹑大雅》。小大分合﹐《易》《詩》皆以「旣」「未」二字爲標目。大同爲「旣」﹐分崩爲「未」。《詩》之「未見則憂」﹐「旣見則喜」﹐凡數十見。「未」「旣」﹐卽「旣濟」「未濟」。未見之君子爲四嶽﹐四方分崩則鰥寡孤獨﹐故曰憂傷﹔旣見之君子爲二伯﹐二伯大同則娶妻生子﹐故爲喜樂宴好。初合《未濟》以臻《旣濟》﹐復由《旣濟》以成《未濟》。哀樂相循﹐亦如三統循環。必持盈保泰﹐方能克終。《易》順逆兩讀﹕逆則由《未濟》以成《旣濟》﹔順則由《旣濟》以成《未濟》。曰「始吉終亂」﹐示人持盈保泰之意也。

《周禮﹟大司徒》﹕「以土圭之法測土深﹐正日景﹐以求地中。日南則景短﹐多暑﹔日北則景長﹐多寒﹔日東則景夕﹐多風﹔日西則景朝﹐多陰。日至之影﹐尺有五寸﹐謂之地中。﹝《注》﹕凡日景之於地千里而差一寸。尺有五寸爲萬五千里。﹞天地之所合也﹐﹝《莊子》﹕天有六極﹑五常。﹞四時之所交也﹐﹝寒暑。﹞風雨之所會也﹐陰陽之所和也。然則萬物阜安﹐建王國焉。」《列子﹟周穆王》篇﹕「西極之南﹝如今南美洲﹞隅﹐有國焉﹐不知境界之所接﹐名古莽﹝音近洋壯﹞之國。陰陽之气所不交﹐﹝地中﹐則陰陽和。﹞故寒暑亡辧﹔日月之光所不照﹐故晝夜亡辧。﹝地中﹐則一晝一夜。﹞其民不食不衣而多眠。﹝冰海無晝夜﹐夜則久夜。﹞五旬一覺﹐﹝《詩》之「寐夢」。﹞以夢中所爲者實﹐覺之所見者妄。﹝尙寐無覺﹐此西南極。﹞四海之齊﹐﹝中國爲齊州。﹞謂中央之國﹐﹝卽今四海之內。﹞跨河南北﹐越岱東西﹐萬有餘裏。﹝東極萬二千里。﹞其陰陽之審度﹐故一寒一暑﹔﹝南北。﹞昏明之分察﹐故一晝一夜。﹝東西。﹞其民有智有愚。﹝知愚卽《詩》之「寤寐」。﹞萬物之滋殖﹐才藝多方。有君臣相臨﹐禮法相持。﹝中國儒家。﹞其所云爲不可稱計。一覺一寐﹐以爲覺之所爲者實﹐夢之所見者妄。﹝以中國爲中。﹞東極之北隅﹐﹝東北。﹞有國曰阜落之國﹐其土气常燠﹐日月餘光之照。其土不生嘉苗。其民食艸根木實﹐不知火食﹐性剛悍﹐彊弱相藉﹐貴勝而不尙義﹔多馳步﹐少休息﹐常覺而不眠。」蓋《列子》所雲南中北三段﹐卽《周禮》地中之師說也。以覺夢比晝夜﹐南北極冰海之地﹐半年晝夜﹐不足以言夢覺。積冰苦寒﹐故曰「寒暑無辧」﹐故曰「赤道常燠」。合地球而言﹐惟兩黃道﹑兩溫帶以內乃善地﹔兩黑道非善地﹐不足以爲地中也。又《月令》五衣﹐素靑黃之外﹐有黑赤﹐合爲五方五色。今《詩》取素靑黃﹐而不用赤黑﹐以赤黑當二冰海。《論語》﹕紺緅不飾﹐紅紫不服﹐卽不取黑赤二極之義。至於素靑黃﹐則在緯度之分﹐而不關經度之地。同在黃道﹐緯度相合﹐風雨寒暑亦相同。然則三統同爲一度﹐實本一地。因其周經長分爲三段﹐曰東西中﹑素靑黃。東西﹑素靑﹐皆彊立之名﹐實則一中一黃而已。故《周禮》「地中」與《列子》「中央之國」﹐以南北兩極言。北南與東西﹑素靑對文﹐故三統立都皆在地中。﹝二昊亦中﹐非黃帝獨爲中﹞此「地中」之「中」﹐指緯度﹐而以日月寒暑定者。由是以推﹐則凡日月寒暑﹑風雷雨露﹐皆不可以常解說之﹐皆當對二極起例。京邑居民﹐有寒暑晝夜風雷雨露﹐而地球中實有無晝無夜無寒無暑之地。《列子》云「其陰陽之度審﹐故一寒一暑﹔昏明之分察﹐故一晝一夜」﹐「一覺一寐」。「一」字實義﹐必須知地球中有無寒暑晝夜之地﹐而後此「一」字乃可貴﹐特爲地中獨有。以此推《詩》《易》日月﹑晝夜﹑寒暑﹑生死﹐皆爲地中之贊語矣。

《司服》云「掌王之吉凶衣服﹐辧其名物﹐與其用事。」﹝考三服之分﹐則吉以冕﹐凶以弁﹐齊以端﹐冕弁端﹐卽吉凶齊也。﹞按王之吉服五冕﹕衮冕﹑毳冕﹑希冕﹑玄冕﹑鷩冕。《喪服傳》錫衰不在五服之內﹐則以斬﹑齊﹑大功﹑小功﹑緦麻合爲五服。﹝《司服》云「凡兵事﹐韋弁服﹔視朝﹐則皮弁服﹔凡甸﹐冠弁服﹔凡凶事﹐服弁服﹔凡弔事﹐弁絰服。」﹞又云「其凶服﹐加以大功小功。士之服﹐自皮弁而下﹐如大夫之服。其凶服亦如之。」又云「其齊服﹐有玄端素端。」今就《司服》之文分爲三門﹕吉五冕﹐凶五弁﹐齊則言二端以示例。《三頌》以素靑黃起例﹐各五服以合爲三十服。《禹貢》「弼成五服」﹐而《喪服傳》有五服之文。蓋緦麻﹑小功﹑大功﹑齊﹑斬﹐共爲五服﹐與《禹貢》五服同文﹐《詩》素冠﹑素衣﹑素韠﹐舊說皆以爲凶服﹐是素統﹐方萬里﹐爲凶服﹐五服之比例無疑矣。東方《緇衣》《羔裘》﹐卽《鄕黨》「羔裘玄冠不以弔」﹐是緇衣﹑靑衿全爲吉服無疑。《詩》於《羔裘》云「逍遙」﹑「如濡」﹐合爲東方吉服之五。中央五服爲黃統﹐兼取吉凶﹐以《周官》言之﹐當爲齊服。齊服有吉有凶﹐兼用二服﹐故《司服》齊服有玄端﹑素端。玄端吉服﹐素端凶服。大抵中央以朝服三服居中﹐左取玄端﹐右取素端。故《詩》「狐裘以朝」﹐又曰「狐裘在堂」。車輻圖三十幅﹐三統三分﹐而借用吉﹑凶﹑齊之十五服以實之。此以輻隕比衣服之說也。且實而按之﹐《易》之吉﹑凶﹑無咎﹐亦就三服言之。吉謂東鄰文﹔凶謂西鄰質﹔咎從卜從各﹐各君各子爲「小統」﹐分裂合好則爲無咎。無咎卽合吉凶﹐卽無妄﹑無疆﹑無邪。《易》之吉凶無咎﹐亦以三服爲本義﹐而托之筮辭之吉凶無咎也。

《易》「元亨利貞」有四徳之訓﹐舊以分配四方。不知「元亨」皆屬東《乾》﹐「利貞」屬西《坤》。「元利」爲徳行﹐「亨貞」爲性情。《下經》以《咸》比《乾》《恆》比《坤》。《咸》卽亨﹐《恆》卽貞。乾坤有男女君臣之義﹐亨貞故可互文。迨二門平分﹐則男亨女貞﹐亨則志在四方﹐貞則「無非無儀」﹑「無遂事」之說。故《乾》主「元亨」﹐至「利貞」則指「變紳」。《坤》主「利牝馬之貞」﹐至「元亨」則主「承乾」。「亨貞」爲權經行居之分﹐亦卽中外文質之標目。《乾》之「利貞」爲「泰」﹐《坤》之「元亨」爲《否》﹐故「大哉乾元」爲《泰》﹐「至哉坤元」爲《否》。「元」於《乾》爲本義﹐於《坤》爲假借﹐故乾元曰統天﹐「坤元」曰順承天也。《乾》以亨爲主﹐不亨則貞﹔《坤》以貞爲主﹐變貞則亨。諸卦爻之亨﹑貞﹐皆從《乾》《坤》起例﹐亦如用九用六﹐以《乾》《坤》起例也。諸卦皆托體於《乾》《坤》﹐陽爻主行爲亨﹐反之則爲不變之貞。陰主居爲貞﹐而貞動則亦爲亨。《書》日﹕「用靜吉﹐用作凶。」大抵「亨貞」卽「作靜」之義。以《乾》《坤》爲起例﹐諸卦皆同之者也。

言經學者必分六藝爲二大宗﹕一「天學」﹐一「人學」。「人學」爲《尙書》《春秋》﹐行事明切﹐所謂「祖述堯舜﹐憲章文武」﹔「天學」爲《詩》《易》﹐當時海外未通﹐無徵不信﹐故托之比興。後世文體有詩﹑文二派﹐文取據事直書﹐詩取寄托深遠。《尙書緯》曰「《書》者如也﹔《詩》者志也。」又曰「志在《春秋》﹐行在《孝經》。」志行之分﹐卽詩文之別。孔子之所以必分二派者﹐人事可明言﹐六合以外地輿﹑國號﹑人名﹑事迹﹐不能實指﹐故托之艸木﹑鳥獸﹑卦圖﹑陰陽。自微言一絕﹐學者遂以孔子所言皆爲《春秋》之天下而發。不知「天」「人」之分﹐卽「古」﹑「今」之別。卽以《論語》言之﹐爲百世以下天下言者較多。於當時海禁未開﹐共球未顯﹐以百世以下之專說﹐附會時事﹐勿怪其然。特先入爲主﹐積非成是﹐非有明著曉鬯之專書﹐不足以發聾振聵。故別輯《百世可知錄》﹐專明此理。

三千年以前﹐不必有輪船﹑鐵路﹑遠鏡﹑顯微諸儀器﹔非有能合羣力以格致﹐如今日泰西之事者。而瀛海八十一州與四遊等說﹐乃遠在數千年上﹐不得其說之所本。且西人自明至今﹐言五大洲而已。而鄒子乃以爲八十一﹐合於禮制﹐比於經義﹐較西說最爲精密。此又何從得之﹖從可知天縱之聖﹐不學而知﹐不學而能﹐至誠前知﹐先天不違。且今日「大統」未成﹐諸經預設之文﹐已如此明備﹐他日實見行事﹐爛然明備﹐不知其巧合﹐又當何如此等識量﹖若徒推測預知﹐能者多矣﹐所謂因時立制。數千年以前﹐因心作則﹐以定鴻模﹐天地﹑鬼神﹑名物﹑象數﹐必曲折不違﹐密合無間﹐略窺一斑﹐已識梗槪。宜子貢﹑宰我之以爲天不可階。嗚呼﹐堯舜猶病﹐而謂維摩足以方物乎﹗

鄒子驗小推大﹐卽化王伯爲皇帝之法。方裏而井﹐可謂小矣﹐推之小九州而準﹐更推之大九州而準﹐六合之內﹐取譬於方裏而已足。此與富家﹐﹝一牧爲一家。﹞京師地中爲公﹐﹝如「公田」﹑「顚倒自公」﹑「退食自公」﹑「夙夜在公」。﹞以八州爲八家。「大田多稼」﹐卽謂八王爲八家﹐合車輻圖爲終三十里﹐象月望三五盈缺。左右前後爲十千﹐所謂「十畝之間」﹑「十畝之外」﹑「十千維耦」﹑「歲取十千」是也。《詩》以公田比天下。爲一大例﹐言耕卽井。《乾》「見龍在田」﹐有禽無禽﹐酒道食徳﹐飲食醉飽﹐皇道帝徳﹐隰畛﹑主﹑伯﹑亞﹑旅﹐疆以二䢐六侯﹐當卽八伯名目。皇祖卽上帝﹐多稌爲並家﹐饑饉爲騫崩。《禮記》禮耕樂耨﹐亦借田以比治天下之一說也。

《齊》《商》爲「文質」標目﹐如今之中外華夷。《論語》「文質彬彬﹐然後君子」﹐是以「君子」二字爲文質相合之稱。「君」爲君臣之君﹐爲東鄰﹐爲文家﹐尊尊﹐故目「君」也﹔「子」爲父子之子﹐爲女子﹐爲子姓﹐質家﹐親親﹐故目「子」。《周頌》合「文質」﹐則君子當直指《周頌》監於二代。《論語》﹕「君子質而已矣﹐何以文爲﹖」專以爲質﹐所謂子而不君者也。考二字平對﹐又如父母﹑君婦﹑屍且﹑漆且﹑君子﹑「民之父母」﹑「愷悌君子」﹑「君子偕老」是也。﹝又﹕二伯四嶽﹐皆得稱君子﹐八大州君子爲二伯﹐大荒君子爲四嶽。﹞

《列》《莊》言六經非陳迹芻狗﹐全爲特創百世以下新法﹑新理﹐作而非述明矣。故於《詩》以《雅》翻譯爲名﹐專言俟後維新﹐非眞言古人內地。則凡帝乙﹑髙宗﹐卽髙尙宗公之髙宗﹐故以配《震》。文王﹑武王﹑商王﹑玄王﹑平王﹑汾王﹑成王﹑康王﹑氐羌﹑荊楚﹑淮夷﹑豳營等字﹐固皆翻譯托號也。如箕子﹑穆公﹑周公﹑莊公﹑皇父﹑南仲﹑尹氏﹑家伯﹑巷伯﹑孟子﹐亦皆爲托號矣。《詩》述周家祖孫父子﹐如后稷﹑公劉﹑大王﹑王季﹑文王﹑武王﹐與大任﹑大姒﹑大姜﹐文義相連﹐不能謂非古人名號。不知托古以譯後﹐亦如山川﹑氐羌爲翻譯例﹐亦無不可。經旣云「周𨿽舊邦﹐其命維新」﹐又曰「本支百世」。詳其文義﹐爲翻譯無疑矣。不如此則「古帝命武湯」﹑「帝謂文王」﹐文王「在帝左右」﹐皆不能解。卽如《大明》﹕「摯仲氏任﹐自彼殷商﹐來嫁於周。」仲任與《燕燕》「仲氏任只」﹐同任姓國女﹐何以直目之曰殷商﹖又加之以彼二經古人﹑古地。按實求之﹐文義多在離合之間﹐故舊說於平王﹑文王﹑箕子﹐多有別解。必望文生訓﹐則《魯頌》眞魯僖公作矣。﹝詩序》以《魯頌》諸篇皆「頌僖公」﹐不謂僖公作﹐疑或於「魯僖公」前脫「頌」字﹞以此立說﹐又多可疑﹐則以變異舊文﹐不合己意﹐先師攺寫之事﹐亦知所不免耳。卽如后稷﹑王季﹑公劉﹐周之先祖也﹐經則托之爲二後﹑八王之父行。故以大妊爲殷之女﹐文質合爲父母也。又如文王﹑武王﹐父子也﹐經則東文西武。二王平列﹐實指文﹑質二鄰﹐東西大牧。定以父子說之﹐亦時形齟齬。知經非芻狗陳迹﹐則必非眞古人﹑眞古事。以《雅》之翻譯讀之﹐亦如淮夷﹑氐羌﹐「物從中國﹐名從主人」。藉古以諭後﹐亦無不可。特言在此﹐意在彼﹐不專爲古人古事而言﹐則固一定之例也。

《尙書》七政﹐古皆以日月五星解之。自八行星之說明﹐則七政當數天王﹑海王﹐不用日月明矣。惟西人之命名曰「天王」「海王」﹐則可異焉。以王命星﹐是十日爲旬﹐八州八王之說也。「天王」之名﹐直同《春秋》﹔「海王」之名﹐兼主海外﹐則如《商頌》矣。中國舊說﹐五星配五行﹐今加入二星﹐合地爲八。以配八方。八風則可以配四方。五行則取五去三﹐不可也。然古人五星之說據目見﹐久成定論。地球自爲主人﹐則不能與諸曜比﹐亦一定之比例。今因侯旬例擬於日屬世界中﹐以日爲上帝﹐爲《周頌》﹔天王如《魯頌》﹔海王如《商頌》。一主文﹐一主質﹐天王爲文王﹐海王則爲武王。《詩》所謂「文武維後」之比。以《小雅》言之﹐則《小弁》日﹐天王《小宛》﹐海王《小旻》《節南山》水。《正月》木兼土。《十月》火﹐《雨無正》金。地球爲主人﹐不入數焉。天王大於地球八十二倍﹐海王大於地球百二十倍﹐道家所謂「大者居外﹐小者居內」。又海王最遠﹐今以居中小者爲四嶽﹐以在外者爲二後。日爲天子﹐天王﹑海王帥五星以繞日﹐五行星又各有小星﹐如方伯卒正之職。古人無事不法天﹐則二伯﹑八伯﹑卒正﹐知法八行星及諸月而定。是卽《左氏》伯帥侯牧以見於王﹐而侯牧又帥子男以見於伯之義。八行星自外而內﹐海王﹑天王爲二伯﹐次土﹑﹝中央京師。﹞次木﹑﹝東方﹐「帝出乎震」。﹞次火﹑次金﹑次水。四時順行﹐始於春﹐終於冬。自內而外爲逆行﹐自外而內爲順行。亦順逆往來之說。

鄒子海外九州之說﹐至今日始驗。學者求其故而不得。余以爲經說引《大行人》九州爲證﹐或又以孔子先知爲嫌。案先知乃聖神常事﹐「百世可知」﹑「至誠前知」﹐古有明訓。宋元以下儒生乃諱言「前知」。然所謂「前知」﹐不過休咎得失﹑卜筮占驗之瑣細﹐非謂「大經大法」﹑「先天後天」之本領也。如以爲孔子不應知﹐鄒子又何以知﹖他如地球四遊﹐瀛海五山﹐海外大荒﹐與夫緯書所言《河圖》《洛書》之事﹐何以與今西人說若合符節﹖讖書占驗之前知﹐如京﹑郭之流﹐固不足貴。若夫通天地之情狀﹐洞古今之治理﹐何嫌何疑﹐必欲掩之乎﹖

《列》《莊》推尊孔子以爲聖神﹐其書爲《詩》《易》師說﹐學者匯能言之。顧道家之言不盡莊論﹐設辭訕譏﹐遂爲世詬病。推尋其旨﹐蓋一爲抉微﹐一爲防敝。近代「古文家」說孔子直如鈔胥﹑如書廚﹐墨守誦法﹐去聖人何啻千里﹗故二子著書﹐極言芻狗陳迹之非。所謂「迹而非履」﹐正以明孔子之爲作而非述﹐以抉其精微也。他如《詩》《書》發冢﹐盜亦有道﹐設爲恢詭﹐以立聖教之防﹐不使僞儒僉士假經術以文姦﹔又以見聖道自有所在﹐非誦其言詞﹐服其衣冠﹐遂得爲聖人之徒。大抵知人難﹐知聖尢難﹗《列》《莊》能知聖﹐遂舉後世之誤疑聖人之俗說誤解﹐極力洗抉﹐以見聖人之至大﹑至髙﹐非世俗所知﹐非微藐可托。故其詬厲之辭﹐使孔子聞之﹐亦相識而笑﹐莫逆於心﹐以見其衛道之嚴。世俗顧以爲眞詈訕孔子﹐使所訕辱者果眞﹐則「有過人必知」﹐孔子當引爲諍友矣﹗尙得以譏訕斥之乎﹖正當藉其所譏訕﹐以見吾心中之孔子﹐非眞孔子耳。

道家諸書全爲《詩》《易》師說。《詩》《易》之不明﹐不能讀諸書之過。其宗旨不具論﹐佚典墜義﹐有足以通全經之義例。如「夏革」篇爲《詩》「不長夏以革」之說﹐大塊爲《詩》「大球」﹑「夙夜」﹑「寒暑」之說﹐四極﹑地中﹑九軍爲天子軍制﹐九洛爲上皇﹑六極﹑五常﹑九土﹐各有一中﹐《鄘》《衛》兩風專詳此制。非是不能解《詩》《易》。以六情爲例﹐哀樂未﹑旣﹐層見疊出﹐非《列子》記孔﹑顏論憂樂之故﹐無以起例﹔《易》「月望」﹑「輪輻」﹐《詩》「幅員」﹐非《老子》「一轂三十輻」之象﹐﹝二十四州伯牧﹐合二伯﹑四嶽﹑六首﹐爲三旬。﹞無以立圖﹔《詩》「思服」﹑「寤寐」﹐非《列子》地中一夢一覺﹐與《莊子》夢覺神形之說﹐不得其旨。《乾》《坤》之龍﹑朋﹐《剝》之「貫魚﹐以宮人寵」﹐非鯤鵬之論﹐可以知蜩鷽之指﹐《周》《召》蟭虫之卽《椒聊》乎﹗博士亦傳「大統」﹐由子夏知其說而不能行﹐而推顏﹑閔﹑仲弓之主皇帝﹐亦由稱述而得。十日並出﹐爲「侯旬」﹑「維旬」之訓﹔南北二帝報中央之徳﹐乃「冥升」﹑「冥豫」﹑「幽谷」之解﹔《秋水》篇爲「河海」二字之起文﹔《齊俗訓》爲「顚覆厥徳」之作用。大抵道家說必深入其中。諸凡非常可駭﹐皆讀爲常語。然後二經可通也。

《中庸》云「萬物並育而不相害﹐道並行而不相悖。」並育萬物﹐人所能知﹔道之並行﹐世所罕論。閒嘗統天下諸教而合論之﹕道家本於徳行﹐是爲大成﹔釋出於道﹔天方﹑天主﹐又出於釋。不惟楊﹑墨並行不害﹔天主釋迦﹐是亦大同。中國夷狄之弱﹐由於崇尙佛教﹐談時務者類能言之。夫蠻夷狂獷﹐如冒頓番酋﹐非文教之所能遽化﹐又談時務者之常言。古之善醫者﹐因病施方﹐其術不一。鍼砭按摩﹐祝由湯藥﹐苟缺一長﹐不爲名醫。近世專尙湯藥﹐習醫者遂專擅一門﹐鄙屑他途。亦如言聖學者專習儒家﹐非毀異教。考釋氏出於老子化胡﹐由道變釋﹐因地施教。按其宗旨﹐實出《樂經》。「定能安慮」﹐《大學》之教﹐觀其初旨﹐大略相同。戒殺所以化夷俗之凶殘﹐貴貞所以防部落之繁庶﹔安坐乞食﹐諷誦梵咒﹐意在化彊爲弱﹐漸就繩墨。與唐宋以下開國大定以後﹐必開館修書﹐所以羈縻英雄﹑銷磨歲月者﹐事出一律。其中緣訛踵誤﹐節外生枝﹐萬派千奇﹐不能悉詰。然推其根原﹐未能大遠。若夫輪回﹑因果﹐亦神道設教﹑無終無始之常理。若以其與聖教不合﹐實與今之八股﹑試帖﹑白折﹑大捲﹐其去聖賢之途﹐未能相遠。孔子居中持正﹐老子自任化胡以爲先路﹐一粗一精﹐一終一始。至今日地球大通﹐各教乃會其極。天下已定﹐偃武修文﹐數百年之後﹐專行孔教﹐釋法盡滅。乃古之明說﹐亦或畱此一綫﹐以爲無告養生之途﹐亦未爲不可。人之惡之者﹐不過因其安坐享厚糈耳。天下耗財事多﹐不止此一端。又或因人崇奉太過﹐激而毀之﹐則非平心之論。總之﹐佛教孔子之先鋒﹐馬上可得天下﹐不足以治天下。將來大一統後﹐存亡聽之。若未能大統﹐則於化夷﹐不可謂無功也。

凡學問皆有中行﹑過﹑不及三等議論﹐不惟諸子﹐卽孔孟亦然。推類至盡﹐以詆楊﹑墨﹐此求深之說﹐非通論也。中行如《春秋》二分﹐不及與過如寒暑﹐天道有三等。藥物甘平﹐中行也﹔寒涼﹑辛熱不能廢。考《易》《乾》《坤》八卦﹐反覆不衰﹐中爻﹑綜卦皆中﹐此中行﹐晝夜寒暖適中之誼﹔長少二局﹐則互相救﹐必《損》《益》乃躋於中。故少綜長﹐長綜少﹐長少皆偏。救病則非偏不爲功﹐所謂矯枉過直。《論語》言孔子進退之法﹕由也過﹐則以不及救之﹔求也退﹐則以聞斯行告之。如就二賢所聞以立宗旨﹐未嘗非孔子之言﹐則偏執不能爲中法。故楊﹑墨二家﹐乃寒暑﹑辛涼﹐物極必反﹐不可專就一面推之。必如此推求﹐卽孔子之告二賢者﹐卽楊﹑墨之宗旨。

孟子爲中行﹐楊近始功﹐墨爲終究。蓋人方自修﹐則主楊氏﹐《大學》之「明徳」也。專於自明﹐不暇及物﹐迹近自爲。學業已成﹐推以及物﹐墨子之「兼愛」﹐乃「新民」之宗旨。以《孟子》考之﹐其言非「爲我」﹐則「兼愛」﹕非「兼愛」﹐則「爲我」。如伯夷之淸﹐爲我也﹔伊尹之任﹐兼愛也。《孟子》並推爲聖﹐所謂一夫不得其所﹐若己推而納之溝中者﹐與墨子相去幾何﹗聖夷﹑尹而斥楊﹑墨﹐貴遠賤近﹐亦以二說非中﹐自具利害﹐以利歸古人﹐以害詆時賢。二義互通﹐在讀者之自悟。所謂無父無君﹐乃推極其變之辭。推伯夷之教﹐可云「無君」﹔極伊尹之獘﹐亦近「無父」。諸子持論﹐自成一家﹐矯枉者必過其正﹐非過正則其反也必不能中﹐物極必反﹐如日之行﹐從黃道而黑﹐至於黑則必反。浮久必沈﹐久升必降﹐非永遠推究﹑一往不反。故讀諸子當知此義﹐欲明此義﹐當於《詩》《易》求之。

從荒陬中言治法﹐則必先「兼愛」而後可及差等。故外夷之教﹐必先「兼愛」﹐天方﹑天主﹑佛氏﹐莫不以「兼愛」爲主﹐實卽《西銘》之說。西人天主之義﹐發其仁心﹐可以止殺﹑爭先﹐除獷悍﹔示以樂羣﹐非愛不羣﹐非羣不立﹐此從古中外之分也。今耶穌救世教﹐較孟﹑荀寬廣﹐則以中國乃八十一分之九也。知「兼愛」爲中行先鋒﹐必至大同﹐然後示以等差﹐禮三本之說﹐所以如近人作以攻襖教者。然以從古地球初辟﹐人情必同﹐故今之天主﹑釋氏﹐全同墨氏。此一定之機局﹐非人力之所能爲也。

《易》之《損》《益》﹐以三四爲中﹐﹝《易》六爻分三統﹕三﹑四爲黃衣﹐二﹑五爲緇衣﹐一爲地中﹐一爲中國﹐皆有中可言﹔上﹑初失位之卦﹐爲素衣。中爲無咎﹐二﹑五爲吉﹐初﹑上爲凶。﹞反以二五之中爲過﹑不及﹐如《小過》《中孚》是也。故《下經》則以兩《濟》爲兩極﹐二《坎》占二黑道﹐二《離》占兩赤道﹐分合不同而中邊異位。經義「大統」以赤道中心爲居衣﹐臨馭四方﹔以兩黃道及冀弇爲黃裳﹔每邊極南爲裘﹐分爲三終﹐以比卦之三爻。如《乾》《坤》四初爲居﹐二五爲黃裳﹐三上爲裘服。四方顚倒﹐如《周》《召》《鄘》《衛》八方朝覲巡守圖。可見以居爲北﹐地於北極﹐周旋四邊皆南﹐故《周》《召》多「南」字。隨向背言﹐八方皆同。服﹑幅﹑福音同義同。卦之三爻﹐《詩》之三終﹐皆以衣﹑裳﹑裘爲起例。以赤道地球中心長綫爲地中﹐向南而背北﹐四方皆南流﹐中綫最長﹐於中分爲三段﹐統曰東﹑西﹑中。又以每統所居一方爲中﹐但不言南北﹐故取假用地中爲之三統﹐不用紺緅紅紫。然五帝之法﹐南北實有帝﹐旣有帝朝諸﹐則車輻圖像月﹐每方十五服﹐故曰「三五而盈」﹑「三五而缺」。如中國之豫州﹐中天下而立﹐南極向之﹐北極亦向之。赤道爲北居﹐以黑道爲南行﹐則亦爲顚倒﹐所謂「以北化南﹑以南化北」﹐爲《旣》《未》大顚倒。大與小有別﹐小顚倒﹐如初與三﹑四與上﹐於南北兩極分內外卦﹐仍爲以水益水﹑以火益火﹐此小變﹐非大變。必大顚倒﹐以北易南﹐以南易北﹐如《中孚》之以三四爲中。取初二以與上五相反覆。南北球寒暑全反﹐二分則平﹐取《春秋》平分以爲中﹐以一短一寒易一長一暑﹐先必分卦爲小顚倒﹐赤者不赤﹐黑者不黑﹐水火旣濟﹐平其寒溫二帶本位之陰陽﹔然後合爲大變﹐以夏冬之寒暑相易﹐集其大成。《詩》以「未﹑旣」爲說﹐今定巡守四方﹐分方別時者爲「未」﹔同主皇居﹐朝覲會同者爲「旣」。四帝分方﹐各主一時﹐南無定位﹐分居爲「未」﹔皇合四方王﹐以地中心爲「旣」。如此則三統各以地中爲北居﹐而衣裘之間爲裳﹐爲兩黃道及兩洛﹐《詩》之中多取此義。考天文家說﹐於長短圈加一斜綫﹐由北二十三度半至南二十三度半以爲黃道﹐則直以赤道之界合爲黃道﹐則不分二黃道而合爲一大黃道﹐《易﹟中孚》二五爲中之說。

地球中分有兩赤黑道﹐而兩黃道在赤黑中。《詩》之黃裳﹑黃鳥﹐指黃道言﹔赤狐﹑黑烏﹐指赤黑二道言。皇極在赤道中心爲衣﹐由衣推裘﹐則以黃道爲中。兩黑道爲南﹐合兩赤道地中之中爲居。從居至遠荒﹐每方三分。極邊之南﹐皆坐北向南﹐分三段臨馭四方﹐莫不從同。居乃地中赤道﹐以赤爲北極﹐非北方之極。所向爲南﹐四時朝宗覲遇﹐四面皆可爲南。故《二南》四方皆得稱「南」﹐《鄘》《衛》四方皆得言北也。《上經》北《坎》﹑南《離》﹐赤道中分﹐當反覆爲二局﹐如九宮法。﹝宋以下謂之《洛書》。﹞爲冬至局﹐《坎》一《離》九﹔顚倒爲夏至局﹐《離》一《坎》九。乃全《詩》之《王》《鄭》《齊》《尙書》之「周公篇」﹐《小雅》之分方而治﹐則如《易》之內外卦﹐各三爻﹐以三五爲中。如《乾》《坤》《坎》《離》﹐自卦自綜﹐則爲八卦是也。分方之法﹐如以二五爲中﹐《上經》以之。「大統」則南北合一﹐以兩赤道爲中。《詩》之「離離」﹑「憂心」﹐﹝絺﹑綌﹑紲﹑絆。﹞皆謂每方之南邊。

《易﹟上經》三十﹐《乾》《坤》《坎》《離》《泰》《否》六首卦﹐較《下經》少四卦﹐爲禹州起例。《禹貢》較皇輻圖少東荒四州﹐《上經》少四卦﹐則以《上經》配禹州八伯﹑十二牧﹐爲「小統」。《下經》益以《震》《艮》《巽》《兌》四卦爲十首﹐故曰「或益之十朋之龜」。﹝益故爲大絺。﹞《上經》法禹州﹐《下經》爲皇輻。《上﹑下經》亦如《小﹑大雅》﹐以「小大」二字爲標目。「小」爲古之分封﹐「大」爲後之合同。《詩》之「上下」字多指《上﹑下經》﹐言「上下」卽「古今」﹐「古今」卽「小大」﹐「小大」卽「文質」。故上下分圖﹐上爲分封之天下﹐下爲合同之天下。以三十卦分三統﹐上爲夏﹑殷﹑周﹐下爲天﹑地﹑人。三皇﹑小大相配以分古﹑今﹐此一說也。上下各三十六宮﹐上有化小爲大之法﹐所以四卦由《乾》《坤》《坎》《離》綜卦求之自得。旣已化小爲大﹐三十六宮與《下經》同﹐則以《上經》爲「大統」地圖。如《國風》六定局不入三統之風﹐又如《鹿鳴》之前﹐三十卦爲定局。但詳由小推大﹐不詳三統﹐《下經》乃蒙《上經》「大統」之文﹐別爲三皇三統循環之法。故《上經》三十爲三王之三統﹐《下經》爲三皇之三統。三皇之循環在《下經》﹐不在《上經》﹐亦如《小﹑大雅》之分「大統」。由禹州而推﹐所謂叔夏﹑有夏﹑禹甸﹑禹緒﹑禹績﹐由《禹貢》爲車輻﹐卽由《小雅》變《大雅》《上經》變《下經》之說也。《下經》三十四卦爲大三統﹐三十六卦中分﹐以十二卦爲一統﹐《咸》《恆》天統伯﹐《旣》《未》地統伯﹐《損》《益》人統伯。以《上經》爲案﹐《下經》每代以十二卦調劑之﹐故爲三統並陳之。如用則但詳一代﹐二後可從略。然《下經》有伯無君﹐君皆在《上經》。《乾》主《咸》《恆》《坤》主《旣》《未》《泰》《否》合主《損》《益》。蓋經取義不止一端﹐或合或分﹐宗例遂變。特以《下經》三統調用。《上經》定局﹐蓋仿《國風》六定﹑九行之例。上下各有一三統﹐皇王所以不同。始小終大﹐則卽變小爲大之本例。

《說卦》方位爲周都雍﹐故以《乾》居西北﹐八州合於方位。以「大統」而言﹐則如《下經》。以十卦分九洛﹐用大卦爲主﹐此方位八卦﹐有小大之分。卦以綜言之﹕長卽變少﹐少卽變長。《震》東﹐自西言之﹐則爲少男﹔《兌》西﹐自東言之﹐則爲長女。大卦合長男女爲《恆》《益》﹐少男女爲《損》《咸》﹐爲婚媾娶生﹔與小卦內外相同者有別。惟南北冰海﹐無晝夜寒暑之可言。《旣》《未》反覆﹐仍爲《坎》《離》﹐故《詩》於南北言極﹐東西言罔極﹐東西曰「東有啟明」﹑「西有長庚」。因地異名﹐無有定位。南北則曰「莫赤匪狐」﹑「莫黑匪烏」。三統定都不同﹐左右隨方而攺。於《詩》曰「匪鶉匪鳶﹐翰飛戾天。」「匪鱣匪鮪﹐潛逃於淵。」又曰「匪東方則明﹐月出之光。」皆南北有極﹐東西無極之說。

《下經》始《咸》終《未濟》﹐於四爻同言「貞吉﹑悔亡」﹐合內外爲一﹐爲六爻重覆之卦。故曰「悔亡」。「悔亡」之卦八﹐《乾》《坤》《中孚》《小過》《臨》《觀》《大壯》《遁》爲起例。而內變之八少父母﹐如《咸》《恆》《泰》《否》《損》《益》﹑兩《濟》﹐亦爲「悔亡」﹐共十六卦。外有十六卦同此例。

初說《詩》以日爲天子﹐月爲伯。據日屬世界﹐日統行星﹐行星統月之說言之。不如車輻日數﹐比於州輻。天有十日﹐故八州爲一旬。其外大荒十六牧合四嶽爲二旬。言車輻以象月﹐非獨一日﹐所謂「何多日」也。以地中爲主﹐左日右月﹐日月卽夙夜﹑朝夕之義。又日月𨿽小大不同﹐據目見則無別﹐故至尊無上﹐托之於天﹐而以日月寒暑分主四方﹐東日西月﹐北寒南暑。又以風雨分陰陽﹐雲從龍﹐龍在東﹔風從虎﹐虎在西。《小畜》「不雨」﹑「其雨」﹑「日出」﹐《東山》「零雨」﹐皆於日月寒暑外﹐再以風雨分方﹐而天乃爲之主宰。夫天不言而四時行﹐日東月西﹐寒北暑南。《易大傳》曰﹕日往月來﹐「寒往暑來」﹔《中庸》「日月霜露」。以雨比霜﹐以風比露﹐故用十於以取「天有十日」之說。八首卦比之旬日﹐大約經以日比王﹐王有三十﹐故日亦有三十。但就中國言﹐則一王一日。車輻卅王﹐則爲干支八卦卅日也。《易》之《丰》曰「𨿽旬無咎」﹐《桑柔》曰「其下侯旬」﹐又曰「維旬」﹑「維宣」。旬﹐十日﹔宣當爲二十日。維旬爲八州四維﹐宣則大荒四維﹐《泰》之「苞桑」爲之統屬。《詩》多言「桑」﹐以桑爲日也。

《詩》以文爲中國﹐質爲殷商。《蕩》七「文王曰咨﹐咨女殷商」。七章爲七襄﹑七子﹐爲以文化質﹑周監於殷。一文王爲中﹐東七殷商爲七州牧﹐以中國化海外﹐爲以一服八。除本方不計﹐故爲七子。一章比一州﹐與《民勞》五章比五大洲同。萬不可以爲文王諫紂。如「女炰烋於中國」﹐及「內奰於中國」﹑「覃及鬼方」﹐中國﹑鬼方﹐文義明白﹐使爲殷紂言﹐不應外之於中國。且「天不湎爾以酒」﹐卽西北無酒之說。「靡明靡晦」﹐「俾晝作夜」﹐非謂長夜之飲﹐乃謂西極與中國晝夜相反。且二﹑三﹑四章﹐與時下中西相詬之語﹐如出一轍。章首兩「上帝」﹐舊說皆指爲紂﹐至於「其命多辟」﹐卽「古帝命武湯」之義﹐殷武所謂「天命多辟」也﹐舊解乃以爲紂之命多邪僻﹐尢爲不合。文王之於紂﹐不應詬厲如此。如謂召康公所擬﹐以臣而擬爲君祖宗之言以諫君﹐且誣其祖宗以詬厲舊君﹐皆非情理所應有。似此議論﹐而垂爲經典﹐以爲世法﹐未免非懷刑之義。紂至惡﹐文王至聖﹐古來諫書多矣﹐又奚取此乎﹗

《周》《召》以「南」爲名﹐《鄘》《衛》則以「北」爲主。《周》《召》不言「北」﹐屢言南﹔《鄘》《衛》屢言「北」﹐而無「南」字。《柏舟》﹐北流﹑背堂﹑沫北﹐皆爲北﹐蓋四篇以居行分。《二南》爲朝覲諸侯會同之法。《鄘》《衛》爲巡守八洛之法。《邶》居中﹐《周》《召》南北﹐《鄘》《衛》東西﹐合爲五方五極。《民勞》五章﹐《邶》首五篇﹐《崧髙》五篇﹐與《易》上下經同﹐以五極﹑五元起例。此《詩》首五篇﹐當讀爲一篇。一皇二王后二大伯﹐《王會圖》之一成王﹐二夏公﹑殷公﹐二周公﹑召公也。天有五常﹐地有五極﹐《民勞》以下五篇﹐皆以五起例。《板》八章﹐九天八極﹔《蕩》八章﹐文質八荒﹔《抑》十二章﹐志言視聽以三分﹔《桑柔》十六章﹐首四方中央﹐爲謀爲毖﹐下由南而東﹑而西﹑而北﹐四方十二章﹔《嵩髙》五篇﹐五嶽分篇﹐一方一篇。此則合五方言之﹐每篇皆足。以《嵩髙》之五合數五方﹐多至五篇﹐仿五帝之法﹐一篇一帝﹐合數五方﹐五五合爲二十五﹐爲五帝。故爲大猷遠謨。《嵩髙》則一王之五嶽五篇﹐尙不敵《民勞》一篇之大﹐所以爲小也。

《說苑》言「北鄙殺伐﹐南方生育﹐王道流南不流北」﹔董子﹕「陽實陰空﹐王者貴徳賤刑之經義也。」北球以北極爲北﹐赤道爲南﹐東左西右﹔南球以南極爲北﹐赤道爲南﹐西爲左東爲右。顚倒反覆﹐同以所向南面赤道爲中心﹐而背北﹐黑道不取。今地中海正當赤道﹐兩冰海皆在北﹐是不北流之實義。所以二《南》同以《南》爲名。而五帶圖又以長短二圈中斜綫爲黃道﹐是又合南北二中以爲地中﹐所謂日中﹐又不在昆侖矣。以地中爲公﹐所謂顚倒召令。維南北緯度以赤道正中緯綫爲中﹐東西經度則無正中綫﹐隨地可中﹐故地中﹑中國﹐經傳已二中並見。

地球五大州﹐以五帝分司之﹐《逸禮》之說詳矣。《月令》五帝五色﹐東靑﹑夏赤﹑中黃﹑西白﹑北黑﹐乃《詩》於五色獨立三《頌》著之。素靑黃卽東西中﹐《論語》所謂緇衣﹑羔裘﹑素衣﹑麑裘﹑黃衣﹑狐裘是也。南北不立《頌》﹐故《論語》曰「不以紺緅飾﹐紅紫不以爲褻服」。而以二《南》司之﹐所謂火正﹑北正之重黎是也。考地球南北極同爲冰海﹐無晝夜寒暑﹔東西同在黃道緯度﹐故東西無極﹐特南北有之。《北風》「赤」「黑」之下﹐言「旣亟只且」﹐所謂南北極也﹔言無極者﹐「昊天罔極」﹑「士也罔極」﹑「畏此罔極」。昊天有二﹕東爲大昊﹐西爲少皞﹐「昊天罔極」﹐卽謂東西二帝。西北無極﹐而中央無極﹐可以起矣。考五帝分司之法﹐以地中爲都邑﹐則中國爲震旦﹐西美爲西極。靑帝建都於中國﹐則西美爲東﹐地中爲西﹔少昊建都於西﹐則以地中爲東﹐中國爲西。東西左右﹐由三統京城而定﹐平時背北向南﹐一定不易。此東西無極﹑南北有極之說也。﹝至於四朝﹑四巡﹐則以居中赤道爲北﹐所面遠服爲南。﹞東西二帝﹐互相左右。於《詩》爲「顚倒衣裳」。《齊風》云「顚之倒之﹐自公召之。」《小東》﹕「東有啟明﹐西有長庚。」公爲京師﹐東西爲左右﹐左右無定﹐由三統京城而顚倒名之﹐此啟明﹑長庚﹐一星所以有二名也。考《禮記》﹕「日生於東﹐月生於西。」分陰分陽﹐一定之例也。《詩》亦以日月分晝夜﹐乃《齊風》日月皆出東方。又云「匪東方則明﹐月出之光」﹔又《東門之枌》「昏以爲期」﹔與夫「不日不月」﹑「靡明靡晦」﹑「不夙則莫」﹐皆顚倒東西而言之。蓋素靑黃京城不同﹐則東西左右隨之而變。《風》《雅》中平分三統﹐各言一朝之制﹐故東西之例詳於南北。三統平居向南而治﹐非彼此相向。﹝巡行口皆口。﹞此《詩》南北二極有定﹐而東西無定之說也。南北有定﹐故《周》《召》爲小二伯﹔《唐》《陳》爲大二伯。唐爲堯都﹐陳爲舜後﹐《詩》不見堯舜﹐以二風爲伯﹐猶「大統」皇爲天子﹐帝爲二伯之意也。《小雅》三《小》後平分三統﹐《有菀》爲《周頌》黃帝﹐所謂「狐裘黃黃」﹐「行歸於周」。﹝二句不見於《菀柳》﹐而見於《都人士》﹞《魚藻》爲靑帝﹐王東方。﹝《魚藻》爲東方。﹞《常華》之「左」「右」﹐則指西極爲左﹐地中爲右。《瞻洛》爲西極﹐﹝由《瞻洛》而《魚藻》﹐由《魚藻》而《有菀》。﹞卽《小旻》《小宛》《小弁》素靑黃之次序。第三篇

之「左右」﹐則以地中爲左﹐中國爲右﹐此《小雅》平分三統﹐各見左右不同之證。各《風》中比例尢繁﹐東西左右﹐其文至於數十見﹐不能折中一是。今以《邶》《鄘》《衛》《王》《魏》《齊》《豳》《鄭》《秦》九風﹐平分三統﹐一君二臣﹐三三而九﹐以明三統左右無定之說。君居中﹐所從之二國﹐一左一右﹐卽《易》之一君二臣﹐《詩》之從兩牡﹑兩肩﹑兩狼也。以《邶》《鄘》《衛》爲三統之主﹐《王》《鄭》《齊》《豳》《秦》《魏》各風﹐爲其左右之公卿侯牧也。

《邶》爲《周頌》﹐如黃帝以地中爲京。《王》以王見﹐國在東﹔《豳》以伯見﹐主西極。《鄘》《衛》則《鄘》東北靑帝﹐以中國爲都﹔《衛》如西極。《鄭》與《秦》比﹐《鄭》東左﹐《秦》西右。《齊》與《魏》比﹐《齊》於中國爲東﹐《魏》於中國爲西。三《頌》三統﹐東西中無極﹐故隨在可爲東西。三《頌》爲皇帝﹑爲士﹐所謂「士也罔極﹐二三其徳」﹐「人之無良﹐二三其徳」。《唐》爲北方伯﹐如共工﹔《陳》爲南方伯﹐如祝融。五帝五方﹐以東西中爲皇帝﹐南北爲伯﹑爲女﹐所謂「女也不爽﹐士貳其行」。三統南北常爲伯﹐所謂「三歲爲婦」﹑「三歲貫女」﹑「莫赤匪狐﹐莫黑匪烏」。惟其如此﹐《唐》《陳》主南北﹐故兩《風》同言「冬之日﹐夏之夜」﹐爲南北二極。《陳風》三言「東門」﹐因三統有三東三西﹐故兩《風》連類言之。非得此說﹐《風》《雅》中東西左右無以馭之矣。

《王風》「一日不見」﹐如「三月」﹑「三秋」﹑「三歲」。以三倍之法推之﹕一秋爲三月﹐三秋爲九月﹐則三歲當爲二十七月。《喪服》﹕五服始於緦麻三月﹐終於斬衰三年。《禮記》三年之喪﹐其實二十七月。是《采葛》之三月﹑三秋﹑三歲﹐與喪期巧合。喪服皆麻葛所爲﹐舊說以素衣﹑素冠﹑素韠爲喪服。東帝爲「緇衣羔裘」﹐西帝爲「素衣麑裘」。素衣爲「麻衣如雪」。「羔裘玄冠不以弔」﹐以此知東西之緇衣﹑素衣﹐是以吉服凶服爲起例。蓋東南生育﹐西北肅殺﹐生育者樂﹐肅殺者哀﹐《詩》中哀樂實由吉服﹑凶服而起。《禹貢》「弼成五服」﹐與「衣服」之「服」同字。「大統」十五服﹐《羔羊》之「五紽」﹑「五緎」﹑「五總」﹐《幹旄》之「五之」﹑「四之」﹑「六之」是也。考《禮》凶服有五﹐吉服有五﹐齊服有五﹐合爲十五。以東服爲吉﹐西服爲凶﹐中服爲齊。吉服五﹐冠昏用之﹐冠用緇布冠。東南喜樂﹐冠昏屬之﹔西北哀﹐故用凶服﹔中央齊﹐《周禮》齊服有玄端﹑素端。東吉西凶﹐中央兼用之。玄端﹐卽《論語》之「不以弔」之玄冠。素端﹐卽《詩》之素冠。以喪服五服比疆域﹐則《周禮》九畿萬里爲緦麻三月﹐帝幅五千里爲三秋﹐皇幅萬里爲三歲。《齊詩》以哀樂爲《詩》大例﹐孔子論《關睢》亦言哀樂﹐哀樂實卽吉凶。吉服用緇用緣﹐凶服用麻用葛。必用吉凶二服立說﹐而後哀樂爲有根。且推之《易》之吉凶﹐疑皆爲此例。以齊吉凶三門之十五服立說﹐而後「大統」之十五服各有宗主。推之於《易》﹐無不可者也。﹝裳取七幅﹐在大八州﹑八荒之中﹐布帛幅十五升﹑三十升﹐皆於經各有取義。﹞

《易》上﹑下經有順逆兩讀之法﹐一卦六爻亦有順逆兩讀之法。《上經》以《乾》《坤》爲主﹐由中及外﹐則順行至《離》﹔再由《未濟》逆行至《咸》。如北斗﹑陽神之左行團團轉。《下經》陰神﹐由外至內﹐則由《咸》至《未濟》﹐順行﹔再由《離》至《乾》﹐則爲逆行。陽於陽地順﹐陰地逆﹔陰於陰地順﹐陽地逆。《公羊》「內中國外諸夏﹐內諸夏外夷狄」之法也。一卦順逆兩讀者。《上經》由初爻順行至上爻﹐《下經》由上爻逆行至初爻。此《下經》「貞吉﹑悔﹑亡」之例。而《上經》之客﹐亦有由上逆行至四﹐《下經》之客﹐亦由初順行至三。此互爲賓主之法也。﹝《上﹑下經》十卦二十四皆同﹐﹝按「二十四」疑爲「二首」之誤﹞惟《下經》多四首卦﹐合爲十首卦﹐故曰「益之十朋之龜」。﹞經六首惟《泰》《否》相綜連茹之說﹐由《屯》《蒙》綜﹐故亦有「漣如」﹑「邅如」之說。由《上經》《泰》《否》至《坎》《離》二十卦﹐似《坎》《離》爲終無統屬。不知《泰》《否》統八卦﹐由《臨》《觀》而止﹔《坎》《離》亦統八卦﹐逆行由《噬嗑》而終。一順一逆以示例﹐故中有十六小卦﹐與《下經》《咸》《恆》《損》《益》所統十六卦同。《下經》由《震》《艮》至《未濟》十四卦﹐共六首﹐《震》《艮》《巽》《兌》不計﹐以兩《濟》配《坎》《離》﹐各統四卦爲八卦﹐以配《坎》《離》。《損》《益》居中以統三十二卦﹐所以爲《下經》十朋大龜建侯之法也。《易》以順逆分古今往來﹐上自《泰》《否》﹐下爲大同﹐爲知來﹐《傳》「知來者逆」﹐「神以知來」。《中庸》﹕「至誠之道﹐可以前知。」前知所以爲下俟之根本。《詩》《易》之人名﹑事實﹐皆指後世以下翻譯之辭﹐斷斷乎不指古人古事。故其中名字﹐偶與古人同﹐萬不可以古人說之。以古立說﹐亦萬不能通。聖人不嫌苟同者﹐以二經專言俟聖。宗旨旣別﹐《尙書》《春秋》﹐則所指專爲古人﹐不待知者而決。此前賢以古人古事說二經﹐所以流獘無窮也。《易》之帝乙﹐卽後世假干支作記之法﹐「乙」卽所謂「某」。《易》之箕子﹑髙宗﹐《詩》之成王﹑平王﹐明明古有其人﹐而舊說不無異解﹐特以實指其人則文義多迕﹐不能不別立一說。因此可悟二經必無眞古人也。他如《長髮》曰商湯﹑曰商王﹑曰武王﹐又曰玄王﹔《有聲》旣曰文王﹑武王﹐又曰王后﹐曰王公﹐又曰皇王。望文生訓﹐左支右絀﹐故二經無一定說﹐無一通家。凡舊所傳二經解義﹐於經則實無一明切﹑文從字順﹑心安理得之境。所以不得不求古義﹐而變通其說﹐以求微言大義也。

《尙書》周公篇﹐兼言多士﹑多方﹐此從《王會圖》起義。內外已通﹐特未大同混一耳。《王》《鄭》《齊》爲三王起例﹐《王》比夏﹐《鄭》比商﹐《齊》比魯。卽《詩》之《魯頌》《尙書》之周公篇。《王風﹟揚之水》四篇爲四嶽﹔﹝五《山經》﹞《鄭風﹟羔裘》以下十六篇﹐爲要荒外十六州﹐卽《堯典》之十二州﹔﹝《海內經》﹞《齊風》之《東方》爲海外八紘八極﹔﹝《海外四經》﹞《邶風》每方二篇﹐初爲八殥﹐﹝《燕燕》《雄雉》《式微》《泉水》﹞次爲八紘﹐﹝《擊鼓》《匏葉》《旄邱》《北門》﹞次爲八極﹔﹝四《風》與《簡兮》﹞《鄭風》首五篇爲五《山經》《緇衣》東﹑《將仲子》南﹑《叔》西﹑《大叔》北﹐《淸人》居中。

《帝典》二十二人爲外諸侯﹐《春秋》不及要荒﹐故無外州十二牧。《尙書》八元﹑八愷﹐加入羲和﹑四凶﹐爲二十二人。《下經》則全有之。十首《損》《益》爲二伯﹐《震》《艮》《巽》《兌》《旣》《未》《咸》《恆》爲八伯﹐外有十六牧八監﹐共三十六﹝據《易﹟下經》只三十四卦﹐疑「六」爲「四」之誤﹞二十四侯監﹐小卦相綜爲十二﹐共爲二十二﹐以合《帝典》外諸侯之數﹔特首卦一卦爲一小卦﹐合綜爲二耳。然內八州﹐外當爲十六州﹐《尙書》如於十二牧外﹐再數四凶﹐亦爲十六。經有十二州十二牧明文﹐則必以東邊海不立州﹐故外州只十二。「大統」車輻圖﹐則內八外十六﹐不如中國東邊不置﹐此《咸》《恆》兩《濟》所以各統八卦﹐合爲十六牧。《損》《益》所統八小卦當爲監﹐一卦監一內州﹑二外州﹐內外共二十四州﹐一州三監﹐當得七十二監﹐今以八卦當之。是三州設一監﹐一監三大夫﹐一監一州以示例。監爲天子內臣。《易》「蠱」﹐《詩》作「盬」。﹝從監﹐古聲。盬卽爲蠱。﹞故曰「幹蠱」﹑「裕蠱」﹐曰「不事王侯﹐髙尙其志」。則「蠱」字當以「盬」爲正。王之卿爲從王事﹐監則爲天子臣﹐故曰「髙尙其志」。「王事靡盛」﹐謂從王事者﹐則不能爲監。《周禮》﹐「大統」之書﹐屢言立牧﹑設監﹔《詩》屢言天監﹑降監﹐皆爲《蠱》卦言也。皇爲《泰》《否》﹐大伯爲《損》《益》。二帝二《濟》﹐如《周》《召》爲君子﹐爲父母卦。所以云爲「浣父」﹑「浴母」。「盬」又作故﹑作胡﹐《易》「匪躬之故」﹐《詩》「胡能有定」﹑「胡然天帝」﹐「狼疐胡尾」﹐胡﹑故﹐皆謂爲監。由天子使﹐故曰「天命降監」﹑「天監在下」也。

《尙書》以妹土爲土中﹐推之大九州﹐當有八妹。故《莊子》有九洛之說﹐《詩》以此爲大例。《豳》《小雅》兩言「予未有家室」﹐「未」讀爲「妹」﹐謂西方妹土立有家室。如周公曰「予未」﹐﹝「未「讀如「妹」﹐不如舊讀。﹞言「予妹」以別於中國之「妹」。他如「彼其之子」﹐「其」爲「淇」。「姝者子」﹑﹝「姝」當爲「妹」。﹞淇上﹑浚下﹐皆謂各州土中﹐九州有九大荒﹐更有十六妹土。《易》曰「見妹」﹑曰「歸妹」﹐又曰「王家」﹑「王廟」﹑「王居」﹑「王庭」﹑「遇主於巷」﹐皆九洛之說﹐故不一而足。大凡《詩》《易》之主皆以侯牧爲正解﹐故以王比日而曰旬。《北山》﹕「普天之下﹐莫非王土﹔率土之濱﹐莫非王臣。」《易》曰「王臣蹇蹇。」九有則八王布滿天下﹐非一王一國故也。他如「四國有王」﹐「王國克生﹐惟周之楨」。以天下屬皇帝﹐以國屬王﹐國如中國﹐卽曰王國。天下不止一國﹐則必不止一王。又曰「王於出徵﹐以佐天子」﹔又曰「帝謂文王」。故二經之「王」﹐𨿽與《春秋》《尙書》之「王」同。而自皇帝言之﹐則爲侯牧﹐如秦始皇自稱皇帝﹐則諸侯得以王爲號之制也。

《詩》以上帝爲皇﹐所謂「皇矣上帝」﹑「上帝是皇」﹑「有皇上帝」是也。又以皇爲祖﹐所謂「皇祖后稷」﹑「先祖是皇」﹑「皇尸載起」是也。天下一家﹐故以皇爲祖﹐二後二帝爲父母﹐八王爲昆弟﹐十六二伯爲子﹐五十六卒正爲孫。﹝《檜》《曹》是也﹞朝廷君臣﹐閨門父子﹐不用君臣之義﹐而以祖父孫子言之﹐所謂天下一家﹐縮遠爲近﹐化疏爲親之法。「樂只君子﹐民之父母」﹐是以二伯爲父母﹐八王卽爲民。

五帝﹕《頌》標素靑黃﹐《論語》所謂「不取紺緅紅紫」﹐郯子名亦詳龍鳥云﹐而略水火﹐以二極爲伯﹐所謂「莫赤匪狐﹐莫黑匪烏」﹐「三歲爲婦」之說。郯子於北方﹐以爲共工伯而不王﹔《左傳》於五常墟外﹐言鄭爲髙辛氏火正祝融之虛。五極﹐三帝二伯﹐故《詩》但立三《頌》﹐而以南北爲重黎。考地球南北有極﹐冰海下不成晝夜寒暑﹐非黃中﹐故不入統。東西中則就黃道分爲三段﹐皆在地中心。《詩》云「女也不爽」﹐「士也罔極」﹐「畏此罔極」﹐「昊天罔極」﹐﹝「人之無良」﹐「良」讀爲「常」﹞皆爲東西中無極之說。同以有極爲惡﹐罔極爲美。《北風》云「旣亟只且」﹐「只且」爲鸕雎二鳩﹐爲南極北極﹐以二鳩分占冰海二極。南北經﹐東西緯。「涇以渭濁」﹐卽諭經緯。東西中無極﹐卽「中心有違」﹐「違」卽「緯」也。如今地球緯綫皆黃道﹐故「東有啟明﹐西有長庚」。隨地可以爲中﹐不似南北之以極定位。今故取地中無極之三統以立法。京在赤道地中﹐四面四時朝。今諸侯以所面爲南﹐所背爲北。《王》《鄭》《齊》﹐東皇﹐以西極爲左﹐地中爲右﹐故云「匪雞則鳴﹐蒼蠅之聲」﹔「匪東方則明﹐月出之光」。東以西爲東也。他如「匪鶉匪鳶」﹐「匪鱣匪鮪」﹐「匪兕匪虎﹐率彼曠野」﹐皆爲此例。《周頌》王中央﹐固以西極爲西﹐東極爲東。《商頌》王西極﹐則以地中爲東﹐東極爲西。﹝《魯頌》前已詳。﹞東西左右﹐隨所居之極而變﹐所謂東家之西﹐卽西家之東。《詩》東西左右有三等之辧﹐故其例最繁。《大雅》《三頌》爲三皇王地中正例﹔《小雅》三《小》以下﹐則就本統分封﹐各詳其左右之所在如戰國圖﹐以示三統平等之例。分而不合﹐故曰《小雅》﹔若《大雅》《三頌》﹐則以周王土中爲人皇﹐東西二極爲二皇﹐後《周》《召》爲二伯﹐《唐》《陳》《檜》《曹》爲四嶽﹐以地中爲主﹐不似《小雅》之平列三等﹑不分賓主。

火木二道諸小行星﹐近乃測得﹐西人皆以「女」名之。列於《談天表》中一百十餘星﹐皆以「女」名。如糓女﹑武女﹑醫女﹑王女﹑歌女﹐百二十名無異焉。中惟一星名天后。﹝後亦女也。﹞《詩》法天行﹐五際﹑五行爲五緯星。五緯爲君﹑爲男﹑爲士﹐則各小行星爲女﹐以女配子爲「好」。《詩》之以女比小國﹐卽西人以名諸行星之法也。尊大者爲士﹑爲王﹐小者爲後﹑爲女。《詩》之「士女」當爲此例﹐非眞男女也。諸小行星百二十可以比於內官﹐以諸行星各帶有月自繞﹐如八州牧小卒正。本地球只一月﹐如《詩》記曹﹐《春秋》之記許﹐實有七卒正﹐經只一見﹐舉以爲例耳。《禮運》言天下一家﹐中國一人﹐實《詩》《易》之大例。《佐治芻言》深明此理。以天下比室家﹐男女配合﹐卽平治天下之大綱。

董子言《公羊》諸說詳矣﹐五行諸文﹐則以爲子家緒說。今實考之﹐乃《詩》《易》之微言﹐所當細心推考。蓋《詩》《易》詳百世以下之事﹐故板土﹑君皆藉位起例。凡地土名號﹐皆久而必變﹐不足以與天地終始﹐如今海國名號﹐分合疆宇﹐水陸數十年小變﹐數百年大變。從開辟以至毀滅﹐不審作何等變象。故孔子之經﹐欲括囊終始﹐不得不藉天道以取象。所謂「萬古不失九道謀」﹐言天道則一成不變﹐名物象數方能定。所以不言人事而詳天﹐以人無常而天不變也。《詩》之言行皆謂五星陰陽﹐故陰陽五行爲《詩》《易》之專說﹐非子家﹐乃經說。

古文家專以「好古」﹑「敏求」說孔子﹐所謂「祖述堯舜﹐憲章文武」。《孟子》所謂「守先王之道﹐以待後之學者」。按《春秋》《尙書》爲行事﹐以述古說二經尙可﹔至於《詩》《易》﹐全爲百世以後言之﹐事非古事﹐人非古人。「靜言思之」﹐因心作則。後儒之說二經﹐亦以爲述古。「血气」﹑「尊親」﹐非古所有﹐事本創作。以爲師法帝王﹐則宗旨舛失。故《莊》《列》於諸經說﹐貴作賤述﹐至比諸經於芻狗﹑陳迹﹐其言「迹者﹐履之所出﹐而非所以爲履」諸條﹐皆以賤述貴作。「仲尼沒而微言絕﹐七十子卒而大義乖。」後世經說皆以孔子爲述﹐故極言述之不足貴﹐以明孔子作而非述之宗旨。述於「小統」爲近似﹔至於「大統」﹐斷爲作﹐而非述也。

《大學》「平天下」章﹐歸重「絜矩」。居中爲忠﹐前後左右皆得其宜爲恕﹐「絜矩」卽忠恕之道。《論語》由求進退﹐卽裁成狂狷以合中行。《中庸》子路問彊﹐孔子言南北之彊﹐事各不同﹐而折中於君子﹐「寬柔以教」﹐至君子居之﹐「中立而不倚」﹐中立爲忠﹐爲倚爲恕。以《下經》言之﹐《咸》東《恆》西﹐《旣》北《未》南。四首卦爲前後左右﹐而《損》《益》居中以化成之。東西以仁義比﹐南北以水火比。於東損柔而益以西方之義﹐於西損勇而益以東方之仁﹐北則損水而益火﹐南則損火而益水。損其本來之性情﹐而益以相反之學問。由也進﹐退之﹔求也退﹐進之。損益之後﹐則溫而厲﹐威而不猛﹔溫而厲﹐剛而無虐。聖人居中﹐調劑四方﹐化成萬物﹐不必有所作爲。取西方相成相反之義﹐去其有餘﹐以補不足。《大學》「所惡於前」﹐至「無以交於右」﹐人情好惡喜同﹔柔惡剛﹐勇惡法﹔熱惡寒﹐寒惡熱。損益之道﹐損其過﹐卽去其所惡﹔益其不足﹐卽進之以所喜。旣經損益之後﹐水不易深﹐火不易熱﹔柔者能剛﹐剛者能柔﹐此絜矩之道。自革純民以化成天下﹐功用全在損益。推究其義﹐未嘗不可曰﹕所欲與之聚之﹐所惡勿施爾也。但俗解「絜矩」﹐只能求悅於四方﹐不能化成於天下﹐乃伯主小康之屬﹐非皇帝甄陶萬物大經也。

《論語》「子張問十世」章﹐三統之法﹐專主「益損」﹐卽《易》二卦名。今按以《上經》言﹐則《乾》夏﹑《坤》殷﹐《泰》《否》爲損益﹔以《下經》言﹐則《咸》東﹑《恆》西﹐《損》《益》爲損益。夏殷爲《魯》《商》﹐卽文質二家。《損》《益》本兼四方﹐包《坎》《離》《未》《旣》而言。詳東西靑素﹐而略南北赤黑﹐故但言二代以成三統之制。猶「學而時習之」章﹐「時習」爲《坤》﹑爲殷﹔「朋來」爲《乾》﹑爲夏﹔「君子」﹐居中皇帝﹐時以損益爲文質以成爲「彬彬君子」之義。《月令》「鷹乃學習」﹔《坤》之二曰「不習無不利。」故「學而時習之」爲《坤卦》之說。考《坤卦》二五爻變爲《坎》﹐象二鳥子母雙飛之形。《乾》《坤》﹕《乾》主東北﹐《坤》主西南。《時則訓》﹕春則鷹化爲鳩﹔到秋則鳩化爲鷹。因時變化﹐故曰時。《坎》之《彖》曰「習坎」。《坤》主西﹐二五變《坎》﹐爲子母雙飛﹐如鷹之學習。「悅」從「兌」。《兌》西方﹐《坤﹟彖》曰「東北喪朋」﹐到《乾》﹐「東北得朋」﹐《乾》居東。二五變而爲《離》﹐二五變則上下皆從之﹐爲「朋來」之象。陽變陰﹐《乾》之五曰「飛龍在天」﹐由《坤》化「朋」。「飛龍在天﹐利見大人」﹐卽《詩》之「黃鳥於飛﹐其鳴喈喈」。《坤》變爲「時習」﹑爲「學習」﹔《乾》變爲「朋來不亦樂乎」。東方主樂﹐「樂」爲文﹐「悅」爲質﹐「文質彬彬」﹐合二代爲君子。《詩》曰「憂心悄悄﹐慍於羣小。」「知我者謂我心憂﹐不知我者謂我何求。」慍於羣小」則分崩不合﹐因爲憂心。不知不慍﹐則化一爲同。皆取二代以成彬彬之君子。孔子之「學」﹐以皇帝爲歸宿。《論語》首章卽言三皇﹐《詩》之三《頌》﹐非爲儒生言訓蒙束脩之事也。

言政有新舊黨﹐言學有新舊派。《大學》「新民」﹐《詩》之「污」﹑「浣」﹐《盤銘》曰「新」﹐皆取「維新」之義。由開辟以至今日﹐由今日以至千秋萬歲﹐初蠻夷而繼文明﹐日新不已﹐臻於美善。今之文明遠過古人﹐後來又必遠過今日﹐一定之例也。孔子之教﹐創始於春秋﹐推行於唐宋。今當百世之運﹐施及蠻貊﹐方始推行海外。數千百年後﹐合全球而道一風同。「凡有血气﹐莫不尊親」﹐乃將來之事﹐非古所有﹐而世俗之說﹐則與此相反﹐皆謂古勝於今。《中庸》言「大統」﹐有「生今反古﹐災及其身」﹐亦初蠻野﹑漸進文明之義。乃俗解道家亦貴古賤今﹐如上古之「民至老死不相往來」﹐「剖斗折衡﹐而民不爭」﹐「聖人不死﹐大盜不止」諸說﹐不知此乃道家之反言。貴大同﹐賤小康﹐道家定說也﹐今乃賤今貴古﹐必系有爲而言。蓋典章文物﹐後人勝於前人﹔至於醇朴之風﹐則實古勝於今。諸家言皇帝﹑王伯升降﹐皆以爲古風淳厚﹐後世澆薄﹐故皇帝功用﹐典章文物﹐則欲其日新月異﹐而性情風俗﹐則欲其反朴還純﹐至新之中有至舊之義。百煉鋼化爲繞指柔﹐新則至新﹐舊則至舊。由小康以臻大同﹐是由春秋以返古之皇帝﹐疆域最大﹐風俗最純。宰我所問之五帝徳。《詩》《易》所謂「不識﹑不知」「無聲﹑無臭」﹔西人所著之百年一覺。文明則極其文明﹐純朴則極其純朴﹐不用兵爭﹐恥於自私﹐相忘於善﹐不知所謂惡﹐二者並行不悖。惟其未能文明﹐所以不能純朴﹐文明爲純朴之根﹐文明之至﹐卽純朴之至。開辟之初﹐狉狉獉獉﹐乃未至文明之純朴﹐非君子所貴。文明之至﹐反於純朴﹐乃爲帝王盛業。比如孺子執筆書寫﹐天然古趣﹐有善書者所不到﹐然此乃蠻野之文明。必考古法﹐就準繩﹐精誠之至﹐神明於法度﹐老而合於赤子﹐文明與純朴﹐皆盡其長﹐乃爲盡美盡善。經傳古說兼存二義﹐相反相成﹐各有妙理。學者不通其義﹐偏持一解﹐以爲凡事皆今不如古。不知卽純朴一事﹐古來猶雜蠻野﹐必後世之皇帝一統大同﹐文明與純朴交盡﹐乃眞所謂純朴﹐則亦未嘗不後人勝於前人。

舊解《國風》﹐其分配近於百變矣。今以《易》勘合﹐於三終外﹐再詳五九例。首五國爲一天子﹑四上公﹐配《上經》六首﹔以下十《風》配《下經》﹐爲八伯二小國﹔所謂「其下維旬」。考《王會圖》﹐王立於中﹐﹝如《邶風》。﹞二伯周﹑召二公居左右﹐《公羊》所謂「天子三公稱公」﹐則《二南》是也。王后夏殷二公居堂下之左﹐《公羊》所謂「王者之後稱公」﹐《春秋》之杞﹑宋。《鄘》《衛》二《風》配之。五方五帝﹐《邶風》首五篇﹐《綠衣》爲邶﹔《柏舟》《燕燕》爲周﹑召﹔《日月》《終風》爲《鄘》《衛》。《上經》之《乾》《坤》《坎》《離》居四方﹐以《泰》《否》居中臨馭四方。一皇四帝﹐此爲《羔羊》之中「五紽」﹐左右合爲十千﹔《王》《鄭》《齊》《唐》《曹》爲「五緎」﹔《豳》《秦》《魏》《陳》《檜》爲「五總」﹔如《春秋》之八伯二卒正。以上五《風》爲王公﹐以下十《風》爲侯與小國﹐《下經》之「十日爲旬」也。合計全風爲一天子﹑二王后二﹑二伯﹑八侯牧﹑二卒正。以前五與後十相比﹐《邶》中居同《檜》《曹》《周》《召》比《陳》《唐》《王》《齊》《鄭》比《鄘》《豳》《秦》《魏》比《衛》。五王公分司五極﹐十牧庶邦亦分五極﹐於「大統」﹐爲一皇﹑二皇后﹑二帝後﹑八王牧﹑二伯公。以配《邶﹟擊鼓》以下十篇﹐則當合《式微》於《旄邱》﹐東北方三篇﹑西南方二篇。以配三《頌》﹐則《邶》《周》《魯》《鄘》《商》《衛》。配《大雅》﹐則《文王》十篇分三皇﹐《生民》《公劉》八篇以配《周》《召》《捲阿》以上十八篇配首五《風》《民勞》《嵩髙》大小五方以配侯牧之十風。《小雅》則三十輻﹐爲五際﹑五極﹐配首五篇。《鹿鳴》以下十二篇配侯牧﹐再分三統﹐《瞻洛》三﹐《衛》前四﹐《豳》《秦》《陳》﹔《魚藻》三﹐《鄘》前四﹐《王》《鄭》《齊》﹔《菀柳》三﹐《邶》後八﹐《唐》《陳》。總計之﹐則十五國風﹐合爲三皇﹕《邶》《鄘》《衛》。五帝﹕《周》《召》《唐》《陳》合《邶》。三王﹕《王》《豳》《周》。五伯﹕《鄭》《齊》《秦》《魏》合《周》。

西人重公﹐公理﹑公法﹐皆不主一偏﹐原本於經。《詩》以九州比井田﹐京爲公﹐八州爲私。所謂「薄污我私」﹐「駿發爾私」﹐皆謂八伯之私地﹔所云「退食自公」﹑「夙夜在公」﹐皆以「公」爲京邑。四隅顚倒﹐皆折中於公。公者不偏不倚﹐皇極居中。一貫之道﹐忠恕之訓﹐卽《詩》中心。「恕」卽「絜矩」﹐所謂上下﹑左右﹑前後﹐所惡忽施﹔「忠」不與詐僞對﹐而與偏倚對﹐卽西人公理之說。《尸子》言「孔子貴公」﹐﹝「孔」當爲字誤。﹞然「一貫」卽中卽公。《詩》所謂「進退維谷」﹔《論語》所謂「中行」﹑「狂狷」﹔《列》《莊》之言「公」者﹐尢不一而足。

天主之說﹐不維諸教同﹐經教亦然。卽其專尊天而薄諸神﹐經傳亦同其義。余以爲孔子未出﹐中國實亦如此。考《喪服傳》多主天﹐《禮三本》所言君親師三本﹐皆直刺專主天之非﹔《春秋》主天﹐《穀梁傳》明云「爲天下主者天也」云云﹔《詩經》有駁專於主天之文﹐如「天命之辟」﹐「多辟」卽不專主一天﹔董子《順命》篇尢爲精詳﹐所謂「臣以君爲天﹐子以父爲天﹐婦以夫爲天」者﹐蓋人人習聞專主一天之說﹐惟知尊天﹐故以三綱托之於天。因其所知而化一爲三﹐以爲之本﹐實卽《詩》「多辟」之義。

漢髙祖初定天下﹐遷豪傑於關中﹐以消亂也。唐﹑宋﹑元﹑明﹐初得天下﹐開文館﹐招致隱逸名宿於其中﹐此師漢髙遷豪傑之故智﹐而變其局者也。國朝崇尙黃教﹐蒙古﹑藏衛熬茶入貢﹐所以馭天驕﹑消外患﹐明效大驗﹐可計數者也。老子與孔子善﹐孔子畱駐中國﹐老子自任出關。一居一行﹐一精一粗﹐互相爲用。孔子爲老子之統帥﹐佛教爲聖門之前鋒。中國沿邊所有夷狄﹐今悉化歸孔教﹐皆由佛教開其先﹐而後徐引之﹐以進於聖人之道。蓋四夷風尙喜爭好殺﹐彊悍出於性生﹐若驟語以倫常尊親之道﹐勢必扞格不入。必先以守貞﹐使其生育不至繁衍﹐以慈悲戒殺消其狂悍之气﹐然後可以徐徐羈縻之。此一定之勢。考列子著書﹐昔人稱爲中國之佛﹐是釋出於道旣有明徵。凡各教之盛行﹐皆由與其地性情風俗相宜﹐然後能推行不絕。盛衰存亡皆視乎此。故教通行數百年﹐少有窒礙。必有豪傑爲之因時變通以順人情﹐始能歷久不絕。由道生釋﹐由釋生天方﹐由天方生羅馬﹐由羅馬生天主﹐由天主生耶穌。近今之釋﹑道﹑天方﹑天主﹑耶穌﹐與前百年或數百年﹐莫不各有變通。始則立教以繩人﹐後乃因人情而攺教﹐明效大驗﹐又一定之勢也。凡各島地開創﹐其民情風俗不甚相遠。中國當開辟之初﹐與今西國同。孔子未生以前﹐中國所尙之教﹐與海外亦無大異。天不生孔子於中國開辟之初﹐而必生於春秋之世者﹐開辟之始﹐狉狉獉獉﹐以能興利除害﹑治器利生爲要務﹐不暇及於倫常。語曰「衣食足﹐禮義興。」《孟子》曰「飽食暖衣而無教﹐聖人有憂之。」中國必待帝王捍災禦難﹐人民繁庶﹐天乃生孔子﹐進以倫常之道。海外必先之以天方﹑耶穌﹑天主開其先﹐而後徐引之以進於孔子﹐此又一定之勢也。海外開辟在後﹐以今日形勢觀之﹐大約如中國春秋時之風尙。孔子曰「百世可知﹔」《中庸》曰「百世以俟聖人而不惑。」孔子去今二千五六百年﹐正當百世之時。釋家自云佛滅之期﹐亦近在一二百年內。《荀子》「禮三本」發明聖人君親師三本﹐而斥異端一本尊天之非﹐一本卽西人尊天主而不用君親師﹐是孔教已行之後﹐中國尙有祆教一本﹐故荀子攻之。孔子與老子分道揚鑣﹐六藝所言﹐實中國之新教﹔化胡所用﹐乃帝王之舊教。開辟之初﹐《舊約》爲宜﹔新教已立﹐舊無所用﹐故移中國之舊教以化西方初開之國。孔子爲生民未有之聖﹐世界中一人已足。神州先開﹐不能不特生於中國﹐百世以下﹐天心作合﹐海外航海以求教於中國﹐卽如各國各生一孔子。釋教與孔子所定﹐法滅大通﹐期會皆在此時。曦陽一出﹐星月無光﹐佛法絕滅之期﹐卽聖教洋溢海外之日。「凡有血气﹐莫不尊親」﹐此世界中﹐盡用孔子之教以歸大同。老釋舊教﹐無所用之﹐不得不煙消火滅。天方﹑耶穌﹑天主爲釋教之支流﹐佛教之滅﹐統此數教而言﹐非如今之外教攻擊佛教﹐耶穌﹑天主盛行﹐而釋教獨滅也。《中庸》云「天之所覆﹐地之所載﹐日月所照﹐霜露所墜。凡有血气﹐莫不尊親。」六合以外﹐道一風同。老子𨿽有開創之功﹐陳涉﹑吳廣不過爲眞主驅除﹐然謂陳﹑吳無功於漢髙﹐則非也。

中國舊所稱異教﹕曰道﹑曰釋。今以道爲皇帝之學﹐歸於《詩》《易》﹐所統佛釋﹐𨿽爲聖教驅除﹐然謂其別爲一派﹐不屬六藝則非。考佛實出《列子》﹐其推測民物﹐譚空說有﹐皆出於《易》﹔天堂地獄﹐輪回一切﹐「遊魂爲變」﹐「方生方死」之說﹔其善談名理﹐皆出於名家﹐卽《論語》《孟子》「堅白異同」之說。至於不婚﹑戒殺﹐特因地制宜﹐所以消淫殺之風﹐其精微宗旨﹐流爲宋人道學﹐於樂教尢近﹐故宋人喜言《樂記》。蓋佛書皆梵語﹐其宗派亦不止一端﹐昔人謂經由翻譯﹐皆中人以《老》《莊》之說參入其中。然其議論實多出《莊》《老》之外﹐亦非譯者所能僞造。總其會歸﹐源出《老子》﹐與道家之說大同小異。《中庸》云「萬物並育而不相害﹐道並行而不相悖。」知其爲因俗立教﹐不必與中國彊同。聖教大明﹐自消歸無有﹐則又不必攘臂相爭矣。

王﹑韓以《莊》《老》說《易》﹐爲世詬病。今乃以《莊》《老》爲《易》《詩》先師﹐而不與王﹑韓同病者﹐蓋當時海禁未開﹐不知《莊》《列》專言皇帝﹐由徳行科出﹐但剽竊玄言﹐流於空渺。以《莊》《列》論﹐已失其宗旨﹐推之於《易》﹐愈見惝恍。蓋《莊》《列》所言諸經義例大同﹐典章制度﹐語語徵實。亦如《王制》《周禮》發明經傳義例﹐精確不移。如「凡之亡非亡﹐楚之存非存」﹐卽說《井卦》之「無得無喪」﹐惟自皇帝觀之﹐彼得此失﹐皆在疆宇之內﹐楚弓楚得﹐何得失之足言﹖又如「夏革」篇﹐卽《詩》之「不長夏以革」﹐「九雒」卽《鄘》《衛》二風八侯王之淇﹑沫﹑浚﹑妹之師說﹔「天地之外﹐更有大天地」﹐卽《乾》《坤》之外更有《泰》《否》﹔「八千歲爲春﹐八千歲爲秋」﹐卽《詩》之「君子萬年」﹑「萬壽無疆」﹔《逍遙遊》之北溟之鯤﹑圖南之鵬﹐卽《乾》之龍﹑《坤》之朋。《書》爲行﹐《詩》爲志。百世「大統」之治﹐未見之實行﹐故托之於思夢神遊。「《詩》言志」﹐《詩》無「志」字﹐以「思」代之。《詩》多言鬼﹑言遊﹐卽齊思神遊之說﹔「無爲而無不爲」﹐卽「君逸臣勞」﹐「舜無爲﹐有五臣而天下治」之意。孔子因百世以後之事﹐無徵不信﹐故托之於歌謠﹑占筮。《莊》《列》師此意﹐故不莊語而自托於荒唐。至「聖人不死﹐大盜不止」﹐謂聖人無死地﹐大道長存﹐而後人誤讀「大道」爲「大盜」。孔子作《春秋》以表桓文之功﹐孟子主王道﹐則斥二伯之非。《莊》《列》專言皇帝﹐故尊道徳而薄仁義﹐與孟子貴王賤伯之意同。韓昌黎不知道徳仁義爲皇帝王伯之分﹐乃以道徳爲虛名。王﹑韓之流以此說《老》《莊》﹐失其旨矣﹗其書於孔子有尊崇者﹐有詆毀者﹐其尊崇者爲莊語﹐其詆毀者皆隱指後世儒家不善學者之流獘。如「《詩》《書》發冢」﹑「盜亦有道」﹐皆指後世僞儒言之﹐所以峻其門墻。如盜跖﹐豈不知其不同時﹐以此見其寓言。王﹑韓不惟不知經﹐亦失《老》《莊》之意。今者車輻脫﹐地球通﹐由言內之意以推言外之旨﹐誠所謂「無爲而無不爲」。與王﹑韓之解﹐有虛實之不同﹐其相去不可以道裏計也。然亦時勢爲之﹐不得爲王﹑韓咎也。

子家爲專治海外之學﹐《莊子》所謂「方術」。今以太史公之六家分配五方﹐中國爲儒家﹐泰西爲墨學﹐前人皆有定論。今以刑法屬北方﹐《秦本紀》言﹕秦當水徳﹐尙慘刻﹔南方爲禮﹐爲兄弟﹐以名家歸之﹐決嫌疑﹐別同異﹔以道家居中﹐輔之以陰陽家。《史記》六家要指﹕「道家者流﹐因陰陽之大順﹐采儒墨之善﹐撮名家之要。」道家統五家﹐如上帝統五帝﹐上天統五天。《論語》﹕「夫子溫良恭儉讓以得之﹐」五者爲五帝徳。溫東﹑良西﹑恭南﹑儉北﹐讓爲土居中。溫儒家﹐良墨家﹐恭名家﹐儉法家﹐讓道家。此《民勞》五章五大洲﹐《周禮》五官奉六牲之說也。道家爲皇﹐陰陽家爲二伯﹐儒﹑墨﹑名﹑法爲四嶽﹐顚倒反覆﹐以濟其平。至《漢﹟藝文志》﹐六家之外再有四家﹐曰農﹑曰縱橫﹑曰小說﹑曰雜家。以居四隅﹐合而爲十。六家﹐爲《易》上經之《乾》《坤》《坎》《離》《否》《泰》﹔十家如下經之十首卦﹕《咸》《恆》《損》《益》《震》《艮》《巽》《兌》《旣濟》《未濟》。

《上經》小﹐《下經》大。今以由小推大例﹐以有定六《國風》比之《上經》﹐兩京《泰》《否》比《檜》《曹》﹐前《離》後《坎》﹐左《乾》右《坤》﹐二公二侯﹐比《唐》《陳》《周》《召》。六合五官爲小球。一定起例﹐如推則《下經》十首比三統。《風》旣推大﹐又循環﹐兩京《損》《益》﹔《邶》《王》﹝《咸》﹞﹑《豳》﹝《恆》﹞﹔前後三內公﹐《鄘》﹝《旣》﹞﹑《鄭》﹝《震》﹞﹑《秦》﹝《巽》﹞﹔左右三大伯﹐《衛》﹝《未》﹞﹐《齊》﹝《艮》﹞﹑《魏》﹝《兌》﹞。九風所編之篇目﹐以配十六牧﹑八監﹐此以《風》詩配上下六首﹑十首之法也。﹝六定卦九循環﹐《詩》六定風九循環。﹞至於推之《上經》﹐則合三十卦爲一統﹐《泰》《否》爲君﹐《坎》《離》前後﹐《乾》《坤》東西﹐爲八伯﹑﹝以一卦綜算成二卦。﹞十六牧﹑﹝《乾》《坤》《坎》《離》﹐各統八卦。﹞八監﹑﹝《泰》《否》所統八卦。﹞二客。﹝《大過》綜成二。﹞以一見以明由小推大之例。以《小畜》《大畜》《大過》《小過》爲之標識。一小一大﹐借以立法﹐不再推三統。《下經》不言小﹐故平列三統之徳﹐再以六合之法推之﹐《小雅》首四方三十輻三十篇﹐《節》四嶽四篇﹐三《小》三﹐上半由大而小﹐下半外牧十六篇。三統平分十五篇﹐終以八伯﹐先大後小。而《大雅》三十一篇﹐三皇十篇﹐二伯八﹐《生民》《公劉》統之﹔五極五﹐《民勞》以下﹔五嶽五﹐《嵩髙》以下﹔終三統﹐《云漢》三篇。上下二經﹐定局六風﹐循環九風。篇章爻卦﹐亦各有表。大約明用六合﹐實則三終始壯終衣裳裘之法﹐爲讀《易》一大例也。

予丁酉於資中以釋球課同學﹐頗有切合﹐因匯集諸作以聚珍板印﹐名曰《地球新義》。戊戌﹑己亥續有題﹐合原本共三十題。羅秀峯再刻於成都。﹝刻成僅二十題﹐餘多未刻﹔急於成書﹐故缺略﹐次序亦未精審。﹞因分小大﹐而有百種書目之刻。庚寅《縣誌﹟藝文志》采序跋﹐加提要﹐所錄「大統」各書如《大學》《大戴》《逸周書》《山海經》《老子》《列子》《莊子》《尹子》《尹文》《呂覽》《淮南》《管》《晏》《申》《韓》《河圖》諸緯﹑《七經緯》《史》《漢》﹑詞賦及釋典﹐「大統」皇帝之說﹐足與王伯相敵。因取其地輿諸說﹐輯爲《大共圖》﹔政事風俗典章注《周禮》﹐名《周禮新義》﹔並推考義例﹐以注《詩》《易》二經。辛丑春暮﹐艸稿初畢﹐乃晚得一巨證曰﹕《楚辭》屈宋﹐與《列》《莊》所學宗旨全同﹐《騷》爲《詩》余﹐蓋實《詩》說。先師舉《楚辭》以說《詩》﹐亦如《詩》《樂》諸緯﹐精確不移。考《山海》爲地球五洲之古說﹐《詩》《易》之於《海經》﹐亦如《春秋》《尙書》之於《禹貢》。《楚辭》本之爲說。地水﹑古帝﹑神祗﹑鳥獸﹑艸木﹐如《天問》諸篇﹐吳氏諸書皆據《海經》爲說。所云《遠遊》上下四旁﹐與《列》《莊》之神遊﹑飛升六合﹑置身於無何有之鄕。大約除名物以外﹐所有章句言語﹐不出於《詩》﹐則出《列》《莊》﹐本本原原﹐均可覆按。是屈﹑宋所學同於蒙莊﹐遊心泰素﹐步超黃老﹐所著諸篇﹐皆以發明道徳宗旨﹑風雅義例。如經之「求女」﹐卽《詩》之求諸侯﹐東釣魚﹐西弋隼﹐其事同。所云羣小﹑眾女﹐嫉妒﹑讒詬﹑怨詈﹑構陷﹐亦同於《詩》﹐以小言﹑邇言﹑邇猷爲讒言﹑爲憂傷﹑喪亂﹐眾女爲諸侯﹐卽《詩》之「慍於羣小」﹑「構閔旣多﹐受侮不少」。《小雅﹟巧言》《鹿鳴》四篇﹐《靑蠅》《柏舟》《谷風》篇皆同。蓋大同至公無我﹐凡自私自利﹐五伯攻取﹐諸侯並爭﹐蝸角蚊睫﹐所謂申﹑韓﹑孫﹑吳﹑蘇﹑張論述﹐以大人觀之﹐所謂讒間構昏。所云內美外修中情﹐衣裳冠服亦同於《詩》。爲中外地方言之﹐春秋﹑寒暑﹑日月﹑霜露﹐亦卽四荒﹑四極之起文。木蘭與秋蘭分東西﹐木卽《詩》木瓜﹑木桃﹑木李之字法﹔以瓊佩爲西﹐亦卽瓊瑤﹑瓊琚﹑瓊玖之佚文。赤松﹑王喬皆爲求仙。彭咸卽《山海經﹟大荒西經》「有山名曰丰沮玉門﹐日月所入。有靈山﹐巫咸一﹑巫彭四﹑及卽﹑朌﹑姑﹑眞﹑衣﹝《大荒西經》作禮﹞﹑抵﹑謝﹑羅﹐﹝共十巫。﹞從此升降﹐百藥爰在」。與《地形訓》所言「地中」相同。考彭﹑咸共五六見﹐經云「願依彭咸之遺則」﹐「吾將從彭咸之所居」﹐又「指彭咸以爲儀」﹐「思彭咸之故也」﹐「夫何彭咸之造思」﹐「昭彭咸之所聞」。按﹕靈山﹐日月所入﹐巫咸﹑巫彭從此升降﹐卽「彭咸之所居」。經中言「巫咸作卜」﹐別有《卜居》篇﹐則「咸」卽巫咸﹐「居」卽卜居﹐與靈山十巫升降之區明矣。﹝或云彭卽靈芬﹐靈山之巫彭﹐「彭」﹑「芬」字通。﹞屈﹑宋多用《海經》﹐則《卜居》從居﹐當卽《大荒》靈山﹑彭咸﹐爲十巫之二﹐蓋可知矣。王《注》以爲沈淵之人﹐經固無此意。使用沈淵事﹐則《列》《莊》故事甚多﹐奚必用此無徵之人﹖

《詩》專詳地球五洲之事﹐爲《莊子》「六合以內」﹔《易》專言天道﹐爲「六合以外」。道家之乘龍﹑禦風﹐《楚辭》之登天上徵﹐《國語》引《尙書》「絕地天通」﹐言顓頊以前﹐人能升天﹐傳述其說﹐蓋專爲「小統」言之。至於「大統」﹐則人實能登天。﹝如西人所云日輪中通商之說。﹞《列子﹟湯問》篇言天地之外﹐更有大天地﹔以《易》言之﹐《乾》《坤》爲小天地﹐《泰》《否》爲大天地。二氏登天之說﹐不盡虛空。其說皆發源於《易》﹐如《莊》《列》及《楚辭》所云﹐所謂「上窮碧落下黃泉」﹑開天門﹑騭帝京﹑詢太微者﹐百世後必有之事﹐如近西人气球﹐其權輿也。《易》「初登於天﹐後入於地」﹐及「上下求索」之意。日不動﹐地繞日而成晝夜。登天入地﹐本謂人事。舊說據渾天家說﹐以登天入地皆指爲日體﹐不謂人事。其實非也。禦風上徵之說﹐自《楚辭》﹑道家以後﹐詞賦家轉相習用。所謂遊仙﹐與海外九州之說﹐實足相敵。元﹑明以前﹐同以爲悠謬之談﹐無稽之說﹔乾﹑嘉以後﹐地球之說大顯﹐四方四極﹐晝夜反﹐寒暑異﹐近人皆知實有其地﹐實有其事﹐古說信而有徵。惟上天之說﹐人尙疑之。旣無其事﹐則無稽之談﹐何以人人傳習﹖老師宿儒﹑通人碩輔﹐夙以正學自命者﹐亦言之不諱。蓋談天說地﹐皆爲經學舊說。前人囿於耳目﹐斥爲虛誣。紀文達﹑阮文達於中學最號博通﹐乃疑西人五洲之說爲虛誣﹐此專任耳目之過。大地之說﹐今日大顯﹐登天舊義﹐安知千百年後﹐遊天球一周﹐不如今環遊地球一周乎﹖今用《莊子》說﹐六合以內﹐統歸於《詩》﹐六合以外﹐統歸於《易》。將秦漢以來所有登天之說匯集一書﹐詳其條例﹐據以說《易》。《列》《莊》談地之說﹐前人以爲寓言者﹐今一一皆可指實。由地推天﹐其事易也。乘雲上升﹐物理所有﹐聖神先知垂爲典訓。必推究其極﹐以爲羣經之歸宿﹐一如朱子輯《近思錄》﹐首卷髙談玄渺﹐采《太極》《通書》之例。夫明天道﹐說陰陽﹐儒家之常語﹐特未能推究其旨﹐猶守井蛙夏虫之見耳。

孔子制作﹐於一定之中﹐立爲三統之變。三統則爲三王﹐「大統」則爲三皇。三王之說﹐《尙書》《春秋》詳之﹔三皇之說﹐則義存《詩》《易》。考《詩》一《風》一篇﹐多兼言三統﹐一《風》不止當一代。如《王風》始三篇言蒼天﹐以東方爲主﹐爲天統﹕中四篇言四方﹐以中爲主﹐爲人統﹔末三章言畱﹑言采葛﹐爲素統﹐素統乘權爲西方之伯。一《風》兼三統﹐如《詩》著之素﹑靑﹑黃三章分三統﹐是三統爲循環大例。以此推之﹐《易》每卦六爻亦當分三統﹐如《乾》卦三﹑四爲六爻之中﹐此爲地球地中黃帝﹐故二爻多言「無咎」﹐無咎卽黃帝無疆無涯﹔二﹑五爻爲中國之中﹐爲天統﹐二﹑五多言吉﹐東方爲吉﹔初﹑上爲西極地中﹐中國爲三四﹑二五之中﹐西極邊遠無中可言﹐故初﹑上二爻爻詞多言凶。素衣麑裘爲凶服﹐一卦六爻分三統﹐三﹑四爲黃衣狐裘﹐二﹑五爲緇衣羔裘。六爻分應三統﹐如《詩》之一風分應三統。實則小王統見於《小雅》《上經》﹐大皇統見於《大雅》《下經》。二經𨿽以大爲主﹐亦以小配大。由小可推大﹐大亦可化爲小也。

