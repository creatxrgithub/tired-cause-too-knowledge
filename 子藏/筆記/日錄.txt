《日錄》明吳與弼著

吳與弼﹐字子傅﹐號康齋﹐撫州之崇仁人也。父國子司業溥。先生生時﹐祖夢有藤繞其先墓﹐一老人指爲扳轅藤﹐故初名夢祥。八九歲已負气岸﹐十九歲﹝永樂己丑﹞覲親於京師﹝金陵﹞﹐從洗馬楊文定﹝溥﹞學﹐讀《伊洛淵源錄》﹐慨然有志於道﹐謂程伯淳見獵心喜﹐乃知聖賢猶夫人也﹐孰云不可學而至哉﹗遂棄去舉子業﹐謝人事﹐獨處小樓﹐玩《四書》《五經》﹑諸儒語錄﹐體貼於身心﹐不下樓者二年。气質偏於剛忿﹐至是覺之﹐隨下克之之功。辛卯﹐父命還鄕授室。長江遇風﹐舟將覆﹐先生正襟危坐。事定﹐問之﹐曰「守正以俟耳。」旣婚﹐不入室﹐復命於京師而後歸。先生往來粗衣敝履﹐人不知其爲司成之子也。

居鄕躬耕食力﹐弟子從遊者甚眾。先生謂婁諒確實﹐楊傑淳雅﹐周文勇邁。雨中被蓑笠﹐負耒耜﹐與諸生並耕﹐談乾坤及坎﹑離﹑艮﹑震﹑兌﹑巽於所耕之耒耜可見。歸則解犁﹐飯糲蔬豆共食。陳白沙自廣來學﹐晨光才辧﹐先生手自簸谷﹐白沙未起﹐先生大聲曰「秀才若爲懶惰﹐卽他日何從到伊川門下﹖又何從到孟子門下﹖」一日刈禾﹐鐮傷厥指﹐先生負痛曰「何可爲物所勝﹗」竟刈如初。嘗嘆箋注之繁﹐無益有害﹐故不輕著述。省郡交薦之﹐不赴﹐太息曰「宦官﹑釋氏不除而欲天下之治﹐難矣﹐吾庸出爲﹗」

天順初﹐忠國公石亨汰甚﹐知爲上所疑﹐門客謝昭效張觷之告蔡京﹐徵先生以收人望。亨謀之李文達﹐文達爲艸疏上之。上問文達曰「與弼何如人﹖」對曰「與弼儒者髙蹈。古昔明王﹐莫不好賢下士﹐皇上聘與弼﹐卽聖朝盛事。」遂遣行人曹隆至崇仁聘之。先生應召將至﹐上喜甚﹐問文達曰「當以何官官與弼﹖」文達曰「今東宮講學﹐需老成儒者司其輔導﹐宜莫如與弼。」上可諭徳﹐召對文華殿。上曰「聞髙義久矣﹐特聘卿來﹐煩輔東宮。」對曰「臣少賤多病﹐杜迹山林﹐本無髙行﹐徒以聲聞過情﹐誤塵薦牘﹐聖明過聽﹐束帛丘園﹐臣實內愧。力疾謝命﹐不能供職。」上曰「宮僚優閒﹐不必固辭。」賜文幣酒牢﹐命侍人牛玉送之館次。上顧文達曰「人言此老迂﹐不迂也。」時文達首以賓師禮遇之﹐公卿大夫士承其聲名﹐坐門求見﹐而流俗多怪﹐謗議蜂起。中官見先生操古禮屹屹﹐則羣聚而笑之。或以爲言者﹐文達爲之解曰「凡爲此者﹐所以勵風俗﹐使奔競干求乞哀之徒觀之而有愧也。」先生三辭不得命﹐稱病篤不起。上諭文達曰「與弼不受官者何故﹖必欲歸﹐需秋涼而遣之﹐祿之終身﹐顧不可乎﹖」文達傳諭﹐先生辭益堅。上曰「果爾﹐亦難畱。」乃允之。先生因上十事﹐上復召對。賜璽書銀幣﹐遣行人王惟善送歸﹐命有司月廩之。蓋先生知石亨必敗﹐故潔然髙蹈。其南還也﹐人問其故﹐第曰「欲保性命而已。」己卯九月﹐遣門生進謝表。辛巳冬﹐適楚拜楊文定之墓。壬午春﹐適閩﹐問考亭以申願學之志。己丑十月十七日卒﹐年七十有九。

先生上無所傳﹐而聞道最早﹐身體力驗﹐只在走趨語默之間﹐出作入息﹐刻刻不忘﹐久之自成片段﹐所謂「敬義夾持﹐誠明兩進」者也。一切玄遠之言﹐絕口不道。學者依之﹐眞有途轍可循。臨川章衮謂其《日錄》爲一人之史﹐皆自言己事﹐非若他人以己意附成說﹐以成說附己意﹐泛言廣論者比。顧涇陽言先生一團元气﹐可追太古之朴。而世之議先生者多端﹐以爲先生之不受職﹐因敕書以伊﹑傅之禮聘之﹐至而授以諭徳﹐失其所望﹐故不受。夫舜且歷試諸艱﹐而後納於百揆﹐則伊﹑傅亦豈初命爲相﹖卽世俗妄人﹐無如此校量官爵之法﹐而況於先生乎﹖陳建之《通紀》拾世俗無根之謗而爲此﹐固不足惜。薛方山亦儒者﹐《憲章錄》乃復仍其謬。又謂與弟訟田﹐褫冠蓬首﹐短衣束裾﹐跪訟府庭。張廷祥有「上告素王﹐正名討罪﹐豈容久竊虛名」之書。劉先生言「予於本朝﹐極服康齋先生。其弟不簡﹐私鬻祭田﹐先生訟之﹐遂囚服以質﹐絕無矯飾之意。非名譽心淨盡﹐曷克至此﹗「然考之楊端潔《傳易考》﹐先生自辭宮諭歸﹐絕不言官﹐以民服力田。撫守張璝﹝番禺人﹞因先生拒而不見﹐璝知京貴有忌先生者﹝尹直之流﹞﹐欲壞其節行﹐令人訟之﹐久之無應者。璝以嚴法令他人代弟訟之﹐牒入﹐卽遣隸執牒拘之。門人胡居仁等勸以官服往﹐先生服民服﹐從拘者至庭。璝加漫侮﹐方以禮遣。先生無慍色﹐亦心諒非弟意﹐相好如初。璝以此得內貴心。張廷祥﹝元禎﹞始亦信之﹐後乃釋然。此爲實錄也。又謂跋石亨族譜﹐自稱門下士。顧涇凡﹝允成﹞論之曰「此好事者爲之也。先生樂道安貧﹐曠然自足﹐眞如鳳凰翔於千仞之上﹐下視塵世﹐曾不足過而覽焉。區區總戎一薦﹐何關重輕﹖乃遂不勝私門桃李之感﹐而事之以世俗所事座主舉主之禮乎﹖此以知其不然者一也。且總戎之汰甚矣﹐行路之人皆知其必敗﹐而況於先生﹖先生所爲堅辭諭徳之命﹐意蓋若將浼焉﹐惟恐其去之不遠也﹐況肯褰裳而赴﹐自附於匪人之黨乎﹖此以知其不然者二也。」以羲論之﹐當時石亨勢如燎原﹐其薦先生以炫耀天下者﹐區區自居一舉主之名耳。向若先生不稱門下﹐則大拂其初願﹐先生必不能善歸。先生所謂「欲保性命」者﹐其亦有甚不得已者乎﹖

康齋倡道小陂﹐一稟宋人成說﹐言心則以知覺而與理爲二﹐言工夫則靜時存養﹐動時省察。故必敬義夾持﹐明誠兩進﹐而後爲學問之全功。其相傳一派﹐𨿽一齋﹑莊渠稍爲轉手﹐終不敢離此矩矱也。白沙出其門﹐然自敍所得﹐不關聘君﹐當爲別派。於戲﹗椎輪爲大輅之始﹐增冰爲積水所成﹐微康齋﹐焉得有後時之盛哉﹗

此爲犁洲先生黃宗羲所記。載《明儒學案》。

日錄

夢孔子文王二聖人在南京崇禮街舊居官舍之東廂﹐二聖人在中間﹐與弼在西間。見孔聖容貌爲詳。欲問二聖「人生知﹑安﹑行之心如何」﹖又仿佛將文王書一冊在案披習﹐似文王世系。﹝巳乙﹞

夢侍晦庵先生側。先生顏色藹然﹐而禮甚恭肅焉﹐起敬起仰焉。

夜枕思宋太宗燭影事﹐深爲太宗惜之。人須有行一不義﹑殺一不辜而得天下不爲之心﹐方做得堯舜事業。不然﹐鮮有不爲外物所移者。學者須當隨髙痛懲此心﹐劃割盡利欲根苗﹐純乎天理方可語王道。果如此﹐心中幾多脫灑伶俐﹐可謂出世奇男子矣。與鄰人處一事﹐涵容不熟。旣已容訖﹐彼猶未悟。不免說破﹐此間气爲患。尋自悔之。因思爲君子﹐當常受虧於人﹐方做得益。受虧﹐卽有容也。

食後坐東窗﹐四體舒泰﹐神气淸朗﹐讀書愈有進益。數日趣同此﹐必又透一關矣。

聖賢所言﹐無非存天理﹑去人欲。聖賢所行亦然。學聖賢者﹐捨是何以哉﹗

日夜痛自點檢且不暇﹐豈有工夫點檢他人﹖責人密﹐自治疏矣﹐可不戒哉﹗明徳﹑新民𨿽無二致﹐然己徳未明﹐遽欲新民﹐不惟失本末先後之序﹐豈能有新民之效乎﹖徒爾勞攘成私意也。

貧困中事務紛至﹐兼以病瘡﹐不免時有憤躁。徐整衣冠讀書﹐便覺意思通暢。古人云「不遇盤根錯節﹐無以別利器。」又云「若要熟﹐也須從這里過。」然誠難能﹐只得小心寧耐做將去。朱子云「終不成處不去便放下。」旨哉言也﹗

文公謂延平先生終日無疾言遽色。與弼常嘆何修而至此﹗又自分𨿽終身不能學也。

文公又云「李先生初間也是豪邁底人﹐後來也是琢磨之功。」觀此﹐則李先生豈是生來便如此﹐蓋學力所致也。然下愚末學﹐苦不能克去血气之剛﹐平居則慕心平气和﹐與物皆春﹐少不如意﹐躁急之態形焉。因思延平先生所與處者豈皆聖賢﹐而能無疾言遽色者﹐豈非成湯「與人不求備﹐檢身若不及」之功效歟﹖而今而後﹐吾知聖賢之必可學﹐而學之必可至﹐人性之本善而气質之可化也的然矣。下學之功﹐此去何如哉﹗

夜病臥﹐思家務﹐不免有所計慮﹐心緒便亂﹐气卽不淸。徐思可以力致者﹐徳而已﹐此外非所知也。吾何求哉﹐求厚吾徳耳。心於是乎定﹐气於是乎淸。明日書以自勉。

南軒讀《孟子》甚樂﹐湛然虛明﹐平旦之气略無所撓﹐綠陰淸晝﹐燻風徐來﹐而山林闃寂﹐天地自闊﹐日月自長。邵子所謂「心靜方能知白日﹐眼明始會識靑天」﹐於斯可驗。

夜病臥﹐思家務﹐不免有所計慮﹐心緒便亂﹐气卽不淸。徐思可以力致者﹐徳而已﹐此外非所知也。吾何求哉﹐求厚吾徳耳。心於是乎定﹐气於是乎淸。明日書以自勉。

與弼气質偏於剛忿﹐永樂庚寅﹐年二十﹐從洗馬楊先生學﹐方始覺之。春季歸自先生官舍﹐紆道訪故人李原道於秦淮客館﹐相與攜手淮畔﹐共談日新。與弼深以剛忿爲言﹐始欲下克之之功。原道尋以告吾父母﹐二親爲之大喜。原道﹐吉安廬陵人﹐吾母姨夫中允公從子也。厥後克之之功𨿽時有之﹐其如鹵莽滅裂何﹗十五六年之間﹐猖狂自恣﹐良心一發﹐憤恨無所容身。去冬今春﹐用功甚力﹐而日用之間覺得愈加辛苦﹐疑下愚終不可以希聖賢之萬一﹐而小人之歸無由可免矣。五六月來﹐覺气象漸好﹐於是益加苦功﹐遂日有進﹐心气稍稍和平。𨿽時當逆境﹐不免少動於中﹐尋卽排遣﹐而終無大害也。二十日﹐又一逆事排遣不下﹐心愈不悅。蓋平日但制而不行﹐未有拔去病根之意。反復觀之﹐而後知吾近日之病﹐在於欲得心气和平而惡夫外物之逆以害吾中﹐此非也。心本太虛﹐七情不可有所。於物之相接﹐甘辛鹹苦﹐萬有不齊﹐而吾惡其逆我者﹐可乎﹖但當於萬有不齊之中詳審其理以應之﹐則善矣。於是中心灑然。此殆克己復禮之一端乎﹗蓋制而不行者硬苦﹐以理處之則順暢。因思心气和平﹐非絕於往日﹐但未如此八九日之無間斷。又往日間和平多無事之時﹐今乃能於逆境擺脫。懼學之不繼也﹐故特書於冊﹐冀日新又新﹐讀書窮理﹐從事於敬恕之間﹐漸進於克己復禮之地。此吾志也﹐效之遲速﹐非所敢知。

南軒柱貼云﹕幽靜無非安分處﹐淸閒便是讀書時。

知止自當除妄想﹐安貧須是禁奢心。

澹如秋水貧中味﹐和似春風靜後功。

力除閒气﹐固守淸貧。

病體衰憊﹐家務相纏﹐不得專心致志於聖經賢傳﹐中心益以鄙詐﹐而無以致其知﹔外貌益以暴慢﹐而何以力於行﹗歲月如流﹐豈勝痛悼。如何﹗如何﹗

數日家務相因﹐憂親不置﹐書程間斷﹐胸次鄙吝﹐甚可愧恥。竊思聖賢吉凶禍福一聽於天﹐必不少動於中。吾之所以不能如聖賢而未免動搖於區區利害之間者﹐察理不精﹐躬行不熟故也。吾之所爲者﹐惠迪而已﹐吉凶禍福﹐吾安得與於其間哉﹗大凡處順不可喜﹐喜心之生﹐驕侈之所由起也﹔處逆不可厭﹐厭心之生﹐怨尢之所由起也。一喜一厭﹐皆爲動其中也。其中不可動也﹐聖賢之心如止水﹐或順或逆﹐處以理耳﹐豈以自外至者爲憂樂哉﹗嗟乎﹗吾安得而臻玆也﹖勉旃勉旃﹐毋忽。

處家﹐少寬裕气象。

屢有逆境﹐皆順而處。

理家務後讀書南軒﹐甚樂。於此可識本心。

枕上思在京時晝夜讀書不閒﹐而精神無恙。後十餘年疾病相因﹐少能如昔精進﹐不勝痛悼﹐然無如之何。兼貧乏無藥調護﹐只得放寬懷抱﹐毋使剛气得撓﹐愛養精神﹐以圖少長。噫﹗世之年壯气盛者豈少﹐不過悠悠度日﹐誠可惜哉﹗

晝寢起﹐四體甚暢﹐中心灑然。安貧樂道﹐何所求哉。

當念歲月晚而學無成﹐可懼也。然旣往亦不得可追矣。繼今隨精力所到而進﹐勿怠其志而已。視古人自少至老始終一致者﹐不勝其慨愧矣﹗

一事少含容﹐蓋一事差﹐則當痛加克己復禮之功﹐務使此心湛然虛明﹐則應事可以無失。靜時涵養﹐動時省察﹐不可須臾忽也。苟本心爲事物所撓﹐無澄淸之功﹐則心愈亂﹐气愈濁﹐梏之反復﹐失愈遠矣。

觀分門《近思錄》﹐聞所未聞﹐熟所未熟﹐甚有益於自心性情。只感朋友之有﹐是書以相益也。

觀《近思錄》﹐覺得精神收斂﹐身心檢束﹐有歉然不敢少恣之意﹐有悚然奮拔向前之意。

二月二十八日﹐晴色甚佳﹐寫詩外南軒。嵐光日色﹐曨映花木﹐而和禽上下﹐情甚暢也。值此暮春﹐想劃舞雩千載之樂﹐此心同符。﹝丙午。﹞

夜讀《論語》﹐深感子思之說於目下用功最初﹐亟當服膺。

夜觀童子照魚﹐靜聽流水。自悟川上之嘆﹐及朱子安﹑行﹑體﹑用之旨。

夜立庭間﹐靜思踐履﹐篤實純粹。君子不可得也﹐誠難能也。心所深慕﹐而無由臻斯境﹐可勝嘆哉。

觀農。因瘡﹐籍芳閒臥塍間﹐靜極﹐如無人世。今日𨿽未看書﹐然靜中思繹事理﹐每有所得。

峽口看水﹐途中甚適。人苟得本心﹐隨處皆樂﹐窮達一致。此心外馳。則膠擾不暇﹐何能樂也。

晁公武謂康節先生隱居博學﹐尢精於《易》﹐世謂其能窮作《易》之本原﹐前知來物。其始學之時﹐睡不施枕者三十年。嗟乎﹐先哲苦心如此﹐吾輩將何如哉﹗

觀花木與自家意思一般。

看田﹐至靑石橋﹐遊觀甚適。歸﹐焚香讀書外南軒﹐風日和煦﹐攬景樂甚。讀書﹐理亦明著﹐心神淸爽。

一日﹐以事暴怒﹐卽止。數日事不順﹐未免胸臆時生磊塊。然此气稟之偏﹐學問之疵﹐頓無亦難﹐只得漸次消磨之。終日無疾言遽色﹐豈朝夕之力邪﹗勉之無怠。

枕上思近來心中閒思甚少﹐亦一進也。

寢起讀書﹐柳陰及東窗﹐皆有妙趣。晚二次事逆﹐𨿽動於中﹐隨卽消釋﹐怒意未形。逐漸如此揩磨﹐則善矣。

親農歸。以眼痛廢書。閒閱舊稿。十六﹑七年間﹐歲月如流﹐而學行難進。府仰今昔﹐爲之悵然。又感吾親日老﹐益自淒愴不勝。

大抵學者踐履工夫﹐從至難至危處試驗過﹐方始無往不利。若捨至難至危﹐其它踐履﹐不足道也。

適蔬園中﹐𨿽暫廢書﹐亦貧賤所當然。往親農途中﹐讀《孟子》﹐與野花相值﹐幽艸自生﹐而水聲瑯然﹐延停久之﹐意思瀟灑。

小童失鴨﹐略暴怒。較之去年失鴨﹐減多矣。未能不動心者﹐學未力耳。

觀《艸廬文集》﹝序﹞﹐諸族多尙功名富貴。恐吾晦庵先生不如是也。惜未睹先生《全集》。

外南軒﹐讀《孟子》一卷﹐容貌肅然。午後眼痛。四體俱倦﹐就寢。心無所用。思歸鄕十五年﹐歷艱辛實多﹐不堪回首。

坐外南軒。滌硯書課。綠陰淸晝﹐佳境可人﹐心虛气爽。疑此似躡賢境﹐惜讀書不博耳。

枕上默誦《中庸》﹐至「大徳必受命」﹐惕然而思﹕舜有大徳﹐旣受命矣﹔夫子之徳﹐𨿽未受命﹐卻爲萬世帝王師﹐是亦同矣。嗟乎﹗知有徳者之應﹐則宜知無徳者之應矣﹐何修而可厚吾徳哉﹗

夜徐行田間﹐默誦《中庸》字字句句﹐從容泳嘆﹐體於心﹐驗於事﹐所得頗多。

上不怨天﹐下不尢人﹐君子居易以俟命﹐小人行險以僥幸。燈下讀《中庸》﹐書此﹐不肖恆服有效之藥也。

與一鄰人談及不肖﹐稍能負重私心﹐稍悅。

每日勞苦力農﹐自是本分事﹐何慍之有﹖素貧賤﹐行乎貧賤。

小女瘡疾相纏﹐不得專心讀書﹐一時躁急不勝。𨿽知素患難﹐行乎患難。然歲月不待人﹐學問之功不進﹐不得不憂也。其實亦因早年蹉跎過了好時節﹐以致今日理會不徹。三十年前好用功﹐何可得耶﹖

緩步途間﹐省察四端﹐身心自然約束﹐此又靜時敬也。

知弗致﹐已弗克﹐何以爲學﹖﹝丁末﹞

因暴怒﹐徐思之﹐以責人無恕故也。欲責人﹐須思吾能此事否。苟能之﹐又思曰﹕吾學聖賢方能此﹐安可遽責彼未嘗用功與用功未深者乎﹖況責人此理﹐吾未必皆能乎此也。以此度之﹐平生責人﹐謬妄多矣。戒之﹐戒之﹗信哉「躬自厚而薄責於人﹐則遠怨」﹐以責人之心責己﹐則盡道也。

因事知貧難處﹐思之不得﹐付之無柰。孔子曰「志士不忘在溝壑」﹐未易能也。又曰「貧而樂」﹐未易及也。然古人恐未必如吾輩之貧。夜讀子思子素位不願乎外及遊呂之言﹐微有得。遊氏「居易未必不得﹐窮通皆好﹔行險未必常得﹐窮通皆醜」﹐非實經歷﹐不知此味誠吾百世之師也。又曰「要當篤信之而已」﹐從今安敢不篤信之也。

觀文章正宗﹐感學徳無進。四十向逼﹐終於小人之歸。豈勝背痛﹖

以事難處﹐夜與九韶論到極處﹐須是力消閒气﹐純乎道徳可也。倘常情一動﹐卽去道遠矣。

枕上熟思出處進退﹐惟學聖賢爲無獘。若夫窮通得喪﹐付之天命可也。然此心必半毫無愧﹐自處必盡其分﹐方可歸之於天。欲大書「何者謂聖賢﹖何者謂小人﹖」以自警。

自今須純然粹然﹐卑以自牧﹐和順道徳﹐方可庶幾。嗟乎﹗人生苟得至此﹐𨿽寒饑死﹐刑戮死﹐何害爲大丈夫哉﹗苟不能然﹐𨿽極富貴﹐極壽考﹐不免爲小人。可不思以自處乎﹗

與學者授《論語》﹐讀至年四十而惡焉。其終也﹐已不覺惕然。與弼年近四十矣。見惡者何限﹖安得不深自警省﹐少見惡焉﹐斯可耳。﹝請讀者自斷。﹞

燈下外南軒。觀年二十時所作論三篇﹐不勝悲嘆﹗何者﹖昔時志向的然以﹐後聖賢爲可學可至。今逡巡苟且二十年。多病侵陵﹐血气漸衰。非惟不能至聖賢﹐欲求一寡過人﹐且不可得。柰何﹖柰何﹖安得好學茂年﹐痛傾此意﹗

學徳無成﹐而年光空老﹐平生之志不得遂矣。感恨何窮﹖無容此身﹐傷哉﹗

凡事誠有所不堪﹐君子處之﹐無所不可﹐以此知君子之難能也。

胡生談及人生立世﹐難作好人。僕深味之。嗟夫﹐見人之善惡﹐無不反諸己﹐可也。

讀《易》倦﹐觀《晦庵先生年譜》。慨先哲之精勤﹐愧奴輩之減裂。惘然自失﹐柰之何哉﹖據今地位﹐努力向前。

途間與九韶談及立身處世﹐向時自分不敢希及中庸﹐數日熟思﹐須是以中庸自任﹐方可無忝此生。只是難能﹐然不可畏難而苟安﹐直下承當可也。

讀罷﹐思債負難還﹐生理蹇澀﹐未免起計較之心。徐覺計較之心起﹐則爲學之志不能專一矣。平生經營﹐今日不過如此。況血气日衰一日﹐若再苟且因循﹐則學何由向上﹖此生將何以堪﹖於是大書「隨分讀書」於壁以自警。窮通得喪﹑死生憂樂一聽於天﹐此心須澹然一毫無動於中﹐可也。

倦寢﹐夢寐中時時警恐﹐爲過時不能學也。

與九韶痛言﹕爲學不可不勇。而此人自無奮發激昂﹑拔俗出羣之志。予歸﹐深爲之太息。徐思﹐方自悼不暇﹐安有工夫於他人耶﹗嗚呼﹐日進無疆﹐屬之已乎﹐屬之人乎。勉之又勉﹐勿爲外物所困。

近晚往鄰倉借谷﹐因思舊債未還﹐新債又重﹐此生將何如也﹖徐又思之﹐須素位而行﹐不必計較。「富貴不淫貧賤樂﹐男兒到此是豪雄」。然此心極難﹐不敢不勉。貧賤能樂﹐則富貴不淫矣。貧賤富貴﹐樂與不淫﹐宜常加警束﹐古今幾人臻斯境也﹗

早枕思處世不活﹐須以天地之量爲量﹐聖人之徳爲徳﹐方得恰好。嗟乎﹐安得同志共勉此事。

處大事﹐不能盡善﹐意甚快快。兼以寒疾時作﹐風足攻人讀書﹐工夫間斷﹐昏昏竟日。痛感﹗何由得入聖賢境界也。

早枕思當以天地聖人爲之準則﹐因悟子思作《中庸》﹐論其極致﹐亦舉天地之道以聖人配之﹐蓋如此也。嗟夫﹗未至於天道﹐未至於聖人﹐不可謂之成人﹐此古昔英豪所以孜孜翼翼終身也。

食後處事暴﹐彼𨿽十分不是﹐然我應之自當從容。徐思﹐𨿽切責之﹐彼固當得﹐然不是相業。

人生但能不負神明﹐則窮通死生﹐皆不足惜矣。欲求如是﹐其惟愼獨乎﹗董子云「人之所爲﹐其美惡之極﹐乃與天地流通﹐往來相應。」噫﹗天人相與之際﹐可畏哉﹗

人須整理心下﹐使教瑩淨常惺惺地﹐方好。此「敬以直內」工夫也。嗟夫﹗不敬則不直﹐不直便昏昏倒了﹐萬事從此隳﹐可不懼哉﹗

與友人夜別徐家山。歸思一日﹐數事頗當。

凡事須斷以義﹐計較利害便非。

貧病相因﹐讀書不前。何以爲力行之資。

人須於貧賤患難上立得腳住﹐克治粗暴﹐使心性純然﹐上不怨天﹐下不尢人﹐物我兩忘﹐惟知有理而已。

觀《晉史》﹐成帝見王導必拜。及幸其宅﹐拜其妻。反復詳其始末﹐爲之掩卷太息。丈夫際遇如此﹐而功烈不過若是。其付托之重﹐不減伊周。而致主澤民﹐視伊周何如哉﹖𨿽其志安於小成﹐亦學力有所不逮耳。信知﹗人生須自幼力學﹐其於踐形必臻極﹐然後無愧也。孔子曰「居則曰﹕不吾知也。如或知爾﹐則何以哉﹖」又曰「用之則行」。嗚呼﹗安得反西飛之日而痛加學歟﹖

今日覺得貧困上稍有益。看來人不於貧困上著力﹐終不濟事﹐終是危愞。

教人須循循善誘。

玩《中庸》﹐深悟心學之要。而嘆此心不易存也。

克已逡巡﹐無所成就。四十而見惡焉﹐其終也已。

熟思平生歷試﹐不堪回首。間閱舊稿﹐深恨學不向前﹐身心荒怠﹐可憂可愧。今日所當爲者﹐夙興盥櫛﹐家廟禮畢﹐正襟端坐﹐讀聖賢書﹐收斂此心﹐不爲外物所汨﹐夜倦而寢﹐此外非所當計。窮通壽夭﹐自有命焉﹐宜篤信之。

數日守屯困工夫﹐稍有次第。須使此心泰然﹐超乎貧富之外﹐方好。

觀史﹐時見古人卓卓之行﹐不勝感激。益思自奮。

當學之難進﹐乃見希賢之易也。

心是活物﹐涵養不熟﹐不免搖動﹐只常常安頓在書上﹐庶不爲外物所勝。

看乙已年日新薄。惕然於心。繼讀《論語》觀聖賢教人丁寧之意﹐益思自奮。須用刻苦。

以事暴怒﹐卽悔之。須持其志﹐毋暴其气。

應事後﹐卽須看書﹐不使此心頃刻走作。

數日養得精神差好﹐須節節接續去﹐莫令間斷。

上無師﹐下無友﹐自己工夫又怠。此生將何堪耶﹗

細觀《近思錄》﹐乃知聖人教人之法。備在方策﹐而自己學力未至﹐以致齷齪無量﹐安得良朋共執此文﹐細細講明﹐以爲持已﹑處事之資也。

斬截日新。

精白一心﹐對越神明。

經旬﹐學徳廢怠。夢寐中亦屢悵嘆。爲小女授《論語》﹐感聖人之微言﹐悚然思奮。安得良朋輔我此心﹖

途逢故人。兩鬢已斑﹐不覺愴然。問其年方四十。頃之﹐此公熟視予鬢亦已斑矣。益爲淒惻﹐久之方別。旣而思平生碌碌﹐只此衰謝。少壯不努力﹐老大徒悲傷。豈不信哉﹖夜歸﹐書此於東窗。噫﹐書又終可得而讀耶﹐君子果不可得而成耶。

新居栽竹。夜歸。吾妻語予曰﹕昨夜夢一老人攜二從者相過止於門。令一從者入問﹕與弼在家否﹖答云﹕不在家。從者曰﹕孔夫子到此相訪﹐教進學也。與弼聞之﹐爲之惕然而懼﹐躍然而喜﹐感天地而起敬者﹐再三爲之寒栗。自此以往﹐敢不放平心气﹐專志學徳乎﹖敢吝駑駘之力乎﹖

往新居授書﹐甚喜。學有新益。

聞友人所爲顚倒。益自警省實下工夫。

看《禮記》倦﹐寢。思平生經歷之艱﹐益嘆古人之不易學。

看語略。惕然﹗尢念學徳不進﹐何以立世﹗﹝已酉﹞

苟一毫不盡其道﹐卽是自絕於天。

坐門外﹐圖書滿案﹐子弟環待。乘綠陰﹐納淸風﹐羣物生意滿前﹐而好山相賓主。覽玆勝趣﹐胸次悠然。

早枕細思學徳無進。歲月忽晚。回首平生﹐恍然一夢﹐可勝悼哉﹗繼今分明須用。痛惜﹗毋蹈前非也。

看《近思錄》﹐甚有所得。鄙吝之懷﹐爲之豁然。

夜大雨﹐屋漏無干處﹐吾意泰然。

夜默坐﹐思學不能進。朋友又無﹐向前者﹐此道日孤﹐意思忽忽﹐無聊者久之。

涵養本源﹐工夫日用間﹐大得。

靑石橋割稻。往回村外﹐與物接春。

晚谷不收。夜枕﹐思家用窘甚﹐不得專意於書。展轉反側﹐良久。因念困窮﹐拂郁能堅人之志而熟人之仁﹐敢不自勉﹖

夜觀《晦庵文集》﹐累夜乏油。貧婦嬈薪爲光﹐誦讀甚好。爲諸生授《孟子》﹝卒章﹞﹐不勝感激。臨寢﹐猶諷詠《明道先生行狀》。久之﹐頑鈍之資﹐爲之惕然﹗

途中看《言行錄》。歸及﹐隔溪藉艸﹐臨流觀書﹐甚樂。杏然塵外之趣。

中堂讀倦﹐遊後園歸﹐絲桐三弄﹐心地悠然﹐日明風靜﹐天壤之間﹐不知復有何樂﹖

早枕痛悔剛惡﹐偶得二句﹕「豈伊人之難化﹐信吾徳之不競。」

所得爲者﹐不敢不盡分。若夫利鈍成敗﹐非我所計也。此心須常教灑然。

時時痛加持志之功﹐務消气質之偏。

遊園﹐萬物生意﹐最好觀。

安貧﹑樂道﹐斯爲君子﹗

遇逆境暴怒﹐再三以理遣。平日自己無徳﹐難於專一責人。況化人亦當以漸﹐又一時偶差﹐人所不免。嗚呼﹗難矣哉﹐中庸之道也。

近來愈覺爲人之難。學不向前﹐而歲月不待人。柰何﹖柰何﹖

枕上思《晦庵文集》及《中庸》﹐皆反諸身心性情﹐頗有意味。昨日欲書戒語云「溫厚和平之气﹐有以勝夫暴戾逼窄之心﹐則吾學庶幾少有進耳。」今日續之云「欲進乎此﹐捨持敬窮理之功﹐則吾不知其方矣。」蓋日來甚覺此二節工夫之切﹐而於文集中玩此話頭﹐益有意味也。

夜思承父師傅托之重﹐士友期望之深﹐竦然增懼﹗思有以自拔於人欲而未知其方矣。

日來處困﹐稍覺有力。六月初一日﹐早枕念歲月如流﹐事業不立。豈勝嘆哉﹗

七月初五日﹐臨鐘帖﹐明窗淨幾﹐意思甚佳。平生但親筆硯及聖賢圖籍﹐則不知貧賤患難之在身也。

人之遇患難﹐須平心易气以處之﹐厭心一生﹐必至於怨天尢人。此乃見學力不可不勉。

貧困中事事纏人﹐𨿽則如此﹐然不可不勉﹐一邊處困﹐一邊進學。

七月十二夜﹐枕上思家計窘甚﹐不堪其處。反復思之﹐不得其方。日晏未起﹐久方得之。蓋亦別無巧法﹐只隨分節用安貧而已。誓𨿽寒饑死﹐不敢易初心也。於是欣然而起。又悟若要熟﹐也須從這里過。

中夜思日月逝矣。事業無進﹐輾轉不寐﹐以達於旦。

凡百皆當責己。

夜誦《明道先生行狀》﹐不勝感激。會心處﹐不知手之舞足蹈也。

日來正心工夫﹐稍有意思。

咋晚以貧病交攻﹐不得專一於書﹐未免心中不寧。熟思之﹐須於此處做工夫﹐教心中泰然﹐一味隨分進學方是。不然﹐則有打不過處矣。君子無入而不自得﹐煞是難事。於此可以見聖賢之分﹐可不勉哉。凡怨天尢人﹐皆是此關不透耳。

夜說朱子《感興詩》﹐因告誡諸生。語意抑楊﹐彼止皆極感激。

先哲云「身心須有安頓處」﹐蓋身心無安頓處﹐則日惟擾擾於利害之中而已。此亦非言可盡﹐默而識之可也。

暮春遊園﹐心廣體胖﹐豈虛語哉﹗﹝壬子。﹞

窮厄已極﹐不可支撐﹐兼病益困﹐然亦安分﹐不敢起怨尢之念﹐而所以益進吾之學﹐堅吾之志者﹐不敢不勉也。

臥看康節詩﹐遂熟睡。方醒﹐意思佳甚﹐不啻封侯賜金也。𨿽極貧窮﹐此命也不害其樂。

於《近思錄》中所得﹐比向日大有。徑庭中﹐心灑然﹐如沈屙去體。

觀百卉﹐生意可愛。

晴窗親筆硯﹐心下淸涼之甚﹐忘卻一身如是之窘也。康節云「𨿽貧無害日髙眠。」

窮通壽夭﹐一聽於天﹐行吾義而已。

月下詠詩﹐獨步綠陰﹐時倚修竹﹐好風徐來﹐人境寂然﹐心甚平澹﹐無康節所謂攻心之事。

倦後暫寢﹐起。書先哲格言。明窗淨幾﹐淸風徐來﹐不知天壤之間﹐復有何樂﹖此身﹐何幸至此也﹖

昨日於《文集》中又得處困之方﹐夜枕細思﹐不從這里過﹐眞也做人不得。「增益其所不能」﹐豈虛語哉﹗

日來甚悟「中」字之好﹐只是工夫難也﹐然不可不勉。康節詩云「泰山蓋世稱才力﹐到此分毫彊得乎﹗」

正月初一日夜來。心气和平﹐繼今學徳宜加勉也。﹝癸丑﹞

有困極詩云﹕困固平生甘﹐不意如此極。前程一聽天﹐多尢涼何益。又云﹕本心所主渾由已﹐外物之來一聽天。

早觀花艸﹐生意甚佳。食後﹐意思稍不快﹐以窘極﹐故也。尋開解之所得﹐爲者厚吾徳耳。窮通﹐非我所能也。

山中獨行﹐甚樂。萬物生意盎然。時步崗頂﹐回望﹐不勝之喜﹐欲賦山椒一覽詩。

處困之時﹐所得爲者﹐言忠信﹑行篤敬而已。

早觀﹐生意可樂。殘月尙在﹐露華滿眼﹐个中妙趣﹐非言語所能形容。東齋柱貼云﹕窗前花艸宜人意﹐幾上詩書悅道心。

寄身於從容無競之境﹐遊心於恬澹不撓之鄕﹐日以聖賢嘉言善行沃潤之﹐則庶幾其有進乎﹗

不怨天﹐不尢人。下學而上達。非聖人﹐其孰知此味也哉﹗

人之病痛﹐不知則已﹐知而克治不勇﹐使其勢日甚﹐可乎哉﹖志之不立﹐古人之深戒也。

勿忘勿助﹐近日稍知此味。天假以年﹐尙宜少進。窮通得喪﹐可付度外也。

患難中好做工夫。所謂﹕「生於憂患﹐死於安樂也。」然學力淺者﹐鮮不爲所困也。嗟乎﹗梁棟之具﹐非禁風耐水雪﹐安能勝其重哉﹖

男兒須挺然生世間。

三月二十一日﹐食後授書。宿雨初霽﹐生意競滿﹐甚可樂也。看《春秋》。近午﹐霽景可人﹐日甚舒長﹐天地闊遠。但病體全乏精神﹐不免寒饑﹐亦隨分耳。眼前隨分好光陰﹐誰道人生多不足﹖

夜枕深念﹐不得益精神﹐以進乎學也。

夜坐思一身一家﹐苟得平安﹐深以爲幸。𨿽貧窶太基﹐亦得隨分耳。夫子曰「不知命﹐無以爲君子也。」

東齋對月﹐花竹參差﹐淸景可愛﹐聽諸生誦聲﹐甚樂。時遊於外﹐綠陰淸夜﹐眞趣悠然。

昨夜思舊時歲月事迹﹐爲之慨然。今日時復在懷。嗟乎﹗徳業不立﹐而時侵侵﹐晚矣。

先儒云「道理平鋪在。」信乎斯言也。急不得﹐慢不得﹐平鋪之云﹐豈不是如此﹖近來時時見得如此﹐是以此心較之往年亦稍稍向定。但眼痛﹐廢書一年餘﹐爲可嘆耳。

處大事者﹐須深沈詳察。

早枕思平生踐履﹐愧於聖賢者多矣。至今不能自持。欲大書「不敢尢人」四字以自勵也。

眼痛﹐不敢看書。暫誦《詩經》﹐甚覺意味深長。但不敢久讀﹐爲之悵嘆者久之。﹝乙卯﹞

暫閱舊稿。二十八年前恍如一夢﹐豈勝感嘆。

讀《韓子與李翺書》﹐大有感於吾心。

看韓文﹐倦睡。夢中﹐恍思少年日月﹐不勝感愴而醒。聰明不及於前時﹐道徳日負於初心。信哉﹗

五月初一早看韓文。晴色滿簾﹐淸風透戶﹐花艸盈欄﹐幽景可愛。

時出門外﹐臥綠陰納涼﹐甚樂。

七月二十一日﹐對野講誦。近晚﹐曳杖逍遙野外﹐甚適。

看《晦庵文集》﹐大有感激。

十二月二十九日﹐祀先一日。多憂學者旣少﹐而有志者尢少。大爲世道慮也。

朱子云﹕縱容深宴養﹐旨哉言也﹗﹝丙辰﹞

看《言行錄》﹐龜山論東坡云「君子之所養﹐要令暴慢邪僻之气不設於身體。」大有所省。然志不能帥气﹐工夫間斷。甚矣聖賢之難能也。

累日看《遺書》﹐甚好。因思二程先生之言﹐眞得聖人之傳也。何也﹖以其說道理不髙不低﹐不急不緩﹐溫乎其夫子之言也。讀之自然令人心平气和﹐萬慮俱消。

倦睡。覺來﹐坐東齋。看朱子文集。天晴日永﹐竹樹扶疎﹐淸景可人﹐意思甚樂也。

觀晦庵先生語錄。慨然﹗慮斯道不自知年之邁﹑气之衰而病之多也。

涵養此心﹐不爲事物所勝﹐甚切日用工夫。

中夜夢中﹐痛恨平生不曾進學﹐卽今空老痛苦而寐。

出遊坡畔﹐遂於澗底坐。久向日適﹐省察身心﹐辛有少進。

村外閒行﹐《遺書》在手。徐步﹐自後坊坑過大同源。觀山玩水而歸於峽裏。憩久﹐枕石藉艸而臥﹐暖日烘衣﹐鳴泉淸耳﹐有浴沂佳致。

夜枕省已﹐稍有益﹐欲大書「多言害道」﹑「吉人之辭寡」﹑「躁人之辭多」﹑「思無邪」﹐康節吟於東西齋。

枕上思平生學徳不進﹐輾轉不安﹐雞鳴方寐。

看朱子「六十後長進不多」之語﹐怳然自失。嗚呼﹐日月逝矣﹐不可得而追矣。

觀《伊洛關閩言行錄》﹐惕然﹗大感於懷。益思奮勵。以往不知气之衰﹐病之憊也。

十一月單衾﹐徹夜寒甚﹐腹痛。以夏布帳加覆﹐略無厭貧之意。

閒遊門外而歸。程子云「和樂只是心中無事。」誠哉是言也。近來身心稍靜﹐又似進一步。

近來身心稍靜﹐又似進一步。

暫閱舊稿。偶得胡文定公蓋有名蓋天下﹐致位廟堂﹐得行所學﹐一叚不勝感慨。

枕上思﹐從今須進步﹐不敢自絕於天。窮通得喪﹐聽乎天命。𨿽餓死溝壑﹐不可喪此徳矣。

近日多四五更夢醒﹐痛省身心﹐精察物理。

世間可喜可怒之事﹐自家著一分陪奉他﹐可謂勞矣。誠哉是言也。

先哲云「大輅與柴車較逐﹐鸞鳳與鴟梟爭食﹐連城與瓦礫相觸﹐君子與小人鬥力﹐不惟不能勝﹐兼亦不可勝也。」

正月十七日﹐夜夢玉生花如闌﹐滿地。﹝巳已﹞

所憑者﹐天。所信者﹐命。﹝辛未﹞

八月初二﹐夜夢日有食之﹐旣與弼從旁吹之﹐火焰卽熾﹐尋復其明。

四月早寫稿﹕紅日當窗﹐秋花映日﹔淸風綠陰﹐意豁如也。﹝壬申﹞

涵養吾一。﹝癸酉﹞

沼上看《自警編》二三條﹐甚好。益知﹐人當以聖賢自任也。

學《易》稍有進。但恨精力減﹐而歲月無多矣。只得隨分用工﹐以畢餘齡焉耳。

山千形萬狀﹐觀之﹐自得之﹐可也。丈千形萬狀﹐作者自得之﹐可也。

讀奏議一篇﹐令人悚然。噫﹗淸議不可犯也。

今日思得隨遇而安之理﹐一息尙存﹐此志不容少懈﹐豈以老大之故而厭於事也。

累日思平生架空過了時日。

與學者話久﹐大槪勉以栽培自己根本﹐一毫利心不可萌也。

晚知書史眞有益﹐赴恨歲月來無多。﹝乙亥﹞

江西伍恆有書。知程庸奉府主王侯命去大司成家借《朱子語類》抄對。欲刊板以揚絕學惠後來。喜不自勝﹐恨不卽見盛事之成也。

東窗親筆硯。好學至於不尢人﹐學之至也。

浴罷﹐坐東窗親筆硯。竹風拂幾﹐綠陰滿地。

看《彈章》﹐令人竦然。付學者抄焉。

午前治圃。貧賤之理﹐當然不敢辭勞。

獨遊﹐隔溪數步﹐而回首﹐無可與者。

仁之至﹐義之盡。

見人之善惡﹐無不反諸已。

二月初一日﹐云昨夜被同三人觀漲。礙同訪朱子﹐不勝悵嘆而覺有詩云﹕曠百千秋相感深﹐依依不識是何心﹖金雞忽報春窗睹﹐惆悵殘愧帶病吟。﹝丙子﹞

吉人爲善﹐惟日不足。凶人爲不善﹐亦惟日不足。

得便宜是失便宜﹐失便宜是得便宜。

康節詩﹕親窗一覺從容睡﹐願當封候與賜金。亦不必如此說。朱子從容深宴養好。

傳羹送面。貧士克已爲義者。

萬事付之無心可也。

三綱五常﹐天下元气﹐一家亦然﹐一身亦然。

一日未死﹐一日要是當。

偶擷芳水尾﹐悵然舊遊﹐得二句﹕偶爾舊遊行樂處﹐擷芳溪曲玩春流。

動靜語默﹐無非自己工夫。

遊隔溪﹐擷芳。暮春天气﹐一團淸樂。

看漚田﹐晚歸﹐大雨﹐中途雨止﹐月白﹐衣服皆濕。貧賤之分當然也﹐靜坐獨處不難﹐居廣居﹑應天下爲難。

靜坐獨處﹐不難。居廣居﹑應天下﹐爲難。

事往往急便壞了。

不學﹐則老而衰。

五月二十五夜﹐夢孔子孫相訪﹐去承孔子命來。兩相感泣而覺﹐至今猶記其形容。

胡文定公云「世事當如行雲流水﹐隨所遇而安可也。」

臥看《自警編》﹐惕然﹗自省持已﹐不可不嚴也。

毋以妄想戕眞心﹐客气傷元气。

夜坐門屋。梧桐月照﹐淸風徐來。

料得人生皆素定﹐空多計較竟何如。

天意順時爲善汁﹐人情安處是良圖。

請看風急天寒夜﹐誰是當門定腳人。

十二月初十夜。夢云﹕萬家喬木動淸風。

凡事不可用心太過。人生自有定分﹐行已惻不可不愼。﹝康辰﹞

請看風急天寒夜﹐誰是當門定腳人。

不失人﹐亦不失言。

打點平生《日錄》﹐感慨系之矣。

人生須自重。

不怨天﹐不尢人。下學上達。當佩以終余齒。

夢云﹕自畫者﹐徳不進。又云﹕自知不足者﹐可大受而遠到。

日行吾義﹐吉凶榮辱非所計也。聽天所命。

食後﹐髙臥東窗﹐羲皇上人乎﹖

夢誦詩云﹕丁寧莫伐檐前樹﹐聽我髙堂紅杏歌。

又夢云﹕矯矯髙樓臥白雲。

食後倦寢。夢朱子父子來枉顧。﹝辛已。﹞

趨炎者﹐眾人所同。尙徳者﹐君子所獨。

夢云﹕等閒識得東風意﹐便是橋邊鳥鵲春。

髙臥閒窗﹐綠陰淸晝。天地何其闊遠矣﹗

遊後坊﹐登山椒﹐坐盤石﹐意甚適也。欲構覽秀亭於此﹐無陡降之勞。暮歸﹐新月一鉤也。

閒臥新齋﹐西日明窗意思好。道理平鋪在﹐著些意不得。

彼以慳吝狡僞之心待我﹐吾以正大光明之體待之。

看前去年《日錄》﹐倦寢。細思平生﹐學力止於此。精神日向衰憊。俯仰悵然﹐空生世間也。﹝壬午﹞

詩云「戰戰兢兢﹐如臨深淵﹐如履薄冰。」七十二歲方知此味﹐信乎希賢之不易也。

夜靜臥閣上﹐深悟靜虛動直之旨﹐但動時工夫尢不易。程子云「五倫多少不盡分處。」至哉言也。

程子云﹕五倫多少不盡分處。至哉言也﹗

學至於不尢人﹐學之至也。吾聞其語矣﹐未見其人也。

看《儀禮圖》﹐閱舊《目錄》﹐倦寢。程子七十歲化﹐犬馬之年。七十二矣﹐何如﹖何如﹖

夜來枕上靜思﹐一味聖學﹐帖然。終此余喘而已。﹝癸未﹞

觀《遺書》數條。西照明窗﹐玩夫子之言﹐如飲醇醪﹐不覺心醉也。

徐步墻內﹐看秧生塍。靜中春意﹐可樂也。﹝甲申﹞

靜中觀物﹐理隨處可得。

看乙巳﹑丙午《日錄》﹐感發多矣。﹝乙酉﹞

閱近數年《日錄》。萬事不必計較﹐徒勞心耳。廓然而大公﹐物來而順應。大公﹐仁也﹔順應﹐義也。

曉窗自誦云﹕欲成美績﹐須究良圖。非夢也乎﹐自然如此耶。誦﹐豈鬼神有以警我耶。當大書於壁﹐日求少進。

當事之危疑﹐見人之措置。邵子之教也。﹝丙戌。﹞

遺書云﹕人當審已如何﹐不必卹浮。志在浮議﹐則心不在內﹐不可應卒遽事。

玩聖賢之言﹐自然心醉﹐不知手之舞足蹈也。﹝丁﹞

曉枕誦《易》。看去年《日錄》﹐惕然興感﹗不敢不以聖賢自任。日思奮勵﹐庶不負朋友之誼也。

夜看《語類》﹐不忍釋卷﹐然虛病不敢久也。

徳性學問﹐不敢少怠﹐但恨歲月來日無多。

學聖人無他法﹐求諸已而已。吉凶榮辱﹐一聽於天。

君子顧自處﹐何如耳。豈以自外至者爲榮辱哉﹗

天道福善。禍淫君子﹐但當謹守先聖賢名教﹐居易以俟命而已。

昨夜夢誦云﹕豈能存養此心之一﹐豈鬼神教我哉﹗

午後看《陸宣公集》及《遺書》﹐一親聖賢之言﹐則心便一。但得此身粗安﹐頃刻不可離也。

倦寢。得句云﹕逐日從容深燕養﹐憧憧愼勿役私心。

閱舊稿。偶見先友羅徳昌先生手帖﹕不屑困於官糧事。嗚呼噫嘻﹗若要熟也﹐須從這里過。

聖賢气象﹐須臾不敢不勉。

觀壁間帖。故友孔諤縤衣巡按江西時。與先子書有云﹕前與與弼契兄接談時﹐頃探其中蓋有威武貧富之所不能屈移者。今𨿽蹇滯﹐異日當爲令器﹐不必慮也。惕然﹐重書以警惰。孔後任河南參議。戌寅﹐僕在金臺時﹐聞久亡矣。﹝戌子﹞

隨處﹗惟嘆聖人難學。

雨後生意可愛。將這身來放在萬物中﹐一例看大小﹐大快活。

日夜惟知聖人好。但庸資實難企也。

憩亭子看收菜﹐臥久﹐見靜中意思﹐此涵養工夫也。

程子云﹕天地間﹐可謂孤立﹗

憩亭﹐玩語類二三條﹐不甚痛快﹗

朱子云﹕此道日孤。

早夜思﹕餘齡一味學聖人﹐克其不似聖人者。

夜臥閣中﹐思朱子云「閒散不是眞樂」﹐因悟程子云「人於天地間﹐並無窒礙處﹐大小咸快活﹐乃眞樂也。」勉旃﹐勉旃﹗

張思叔詬罵僕夫。程子曰﹕何不動心忍性。朱子云﹕不哭的孩子誰不會抱﹖又云﹕處順不如常處逆﹐動心忍性始成功。

午憩亭。靜中胸次悠然。

午後看《日錄》。天晴﹐仰思物理。

今日觀《書》﹐感慨多矣。但精神短﹐不敢久。可惜少年日月也﹗

恰別處一近事﹐薄哉風俗。嗟乎﹗自己徳不可不厚也。戒之﹗戒之﹗

看《晦庵文集》﹐倦臥。仰思至理有契﹐不覺撫席。

寫《文集》一紙。曠百世而相感者﹐抑不知何心也。

觀《晦庵文集》﹐親先生之教。令人超然於世﹐萬慮俱消。竊思當時立於其門者﹐宜何如哉﹗

倦臥﹐仰思古今國﹑家治亂得失﹐及人﹑家盛衰得失﹐爲之凜然﹗

無時無處不是工夫。

暫遊大門之外﹐桃李爛然。日麗風喧。先王以茂時對育萬物。

日親聖賢嘉謨﹐何幸如之﹗但恨讀之晚矣﹗

早憩自得亭。親筆硯。水气連村﹐遊魚滿沼﹐畦蔬生意﹐皆足樂也。

施爲欲似千鈞駑﹐磨勵當如百煉金。

年老厭煩﹐非理也。朱子云「一日未死﹐一日要是當。」於事厭倦﹐皆無誠。

𨿽萬變之紛紜﹐而應之各有定理。

歲月如流﹐而學徳有退無進。有志之士﹐其興感乎﹖無感乎﹖

玩《遺書》﹐意不知所向﹐安知斯人之爲功。聖人責人也﹐常緩。便見﹐只欲攺正﹐無顯人﹑過惡之意。

觀《五峯舊稿》﹐感慨系之矣。

夜思平生經歷。五更方寐。聖人未嘗忘天下。果哉﹗未之難矣。

逐日觀聖賢名教﹐甚幸﹗但漸期寡過而未能也。

玩《易》﹐默而繹之。不勝痛快。但恨歲月無多。

早浴櫛後﹐東軒親簡編。竹日明窗。意初回鄕時﹐石泉柱帖云﹕欲到大賢地﹐須循下學功。回首近六十年矣﹗大賢地﹐休日到耶﹖

於事厭倦﹐皆是無誠。

天下之至頤而不可惡﹐天下之至動而不可亂。廓然而大公﹐物來而順應。倦臥﹐養病。思已生﹐踐履及聖賢名教。臥起﹐天向暝矣。

𨿽萬變之紛紜﹐而應之各有定理。

