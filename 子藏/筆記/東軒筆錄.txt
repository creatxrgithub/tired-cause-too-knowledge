

欽定四庫全書

子部十二

東軒筆錄

小說家一【雜事之屬】提要

【臣】等謹按東軒筆錄十五卷宋魏泰撰泰字道輔襄陽人曾布之婦弟也桐江詩話載其試院中因上請忿爭毆主文幾死坐是不得取應潘子眞詩話稱其博極羣書尢能談朝野可喜事王銍跋範仲尹墓志稱其場屋不得志喜僞作他人著書如誌怪集括異志倦遊錄盡假名武人張師正又不能自抑作東軒筆錄用私喜怒誣蔑前人最後作碧雲假作梅堯臣毀及範仲淹晁公武讀書志稱其元祐中記少時所聞成此書是非多不可信心喜章惇數稱其長則大槪已可見又摘王曾登科甲劉翚爲翰林學士相戲事嵗月差舛相去防二十年則泰是書宋人無不詆諆之而流傳至今則以其書自報復恩怨以外所記雜事亦多可采論古者頗借以爲考據之資故亦不得而廢焉乾隆四十二年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

東軒筆錄卷一

宋魏泰撰

太祖皇帝得天下破上黨取李筠徵維誅李重進皆一舉蕩滅知兵力可用僭僞可平矣嘗語太宗曰中國自五代以來兵連禍結帑廩虛竭必先取西川次及荊廣江南則國用富饒矣今之勍敵正在契丹自開運以後益輕中國河東正扼兩蕃若遽取河東便與兩蕃接境莫若且存繼元爲我屏翰俟我完實取之未晚故太祖末年始徵河東太宗卽位卽舉平晉也

錢俶初入朝旣而賜歸國羣臣多請畱俶而使之獻地太祖曰吾方徵江南俾俶歸治兵以攻其後則吾之兵力可減半江南若下俶敢不歸乎旣而皆如所處

武陵辰陽澧陽淸湘邵陽五州各有蠻猺保聚依山阻江迨十餘萬在馬希範周行逢時數出冦邊以至圍逼辰永二州殺掠民畜歲歲不寧太祖旣下荊湖思得通蠻情習險扼而勇智可任者以鎭撫之有辰州猺人秦再雄者長七尺武健多謀在周行逢時屢以戰鬭立功蠻黨伏之太祖召至闕下察知可用因以一路之事付之起蠻酋除辰州刺史官其一子爲殿直賜予甚厚仍使自辟吏屬盡予一州租賦再雄感槪異恩誓死報效至州日訓練士兵得三千人皆能被甲渡水歷山飛塹捷如猿猱又親校二十人分使諸蠻以傳朝廷懷徠之意莫不從風而靡各得降表以聞太祖大喜再召至闕面加奬激再雄伏地流涕嗚咽不勝攺辰州團練使又以其門客王允成爲本州推官再雄盡瘁邊圉故終太祖世無蠻貊之患五州連袤數千里不增一兵不費帑庾而邊境妥安由神機駕馭用一再雄而已

陳摶字圖南有經世之才生唐末厭五代之亂入武當山學神仙導養之術能辟穀或一睡三年後於華山自晉漢已後每聞一朝革命則嚬蹙數日人有問者瞪目不答一日方乘驢遊華陰市人相語曰趙點檢作官家摶驚喜大笑人問其故又笑曰天下這回定疊也太祖事周爲殿前都點檢摶嘗見天日之表知太平自此始耳

雷徳驤判大理寺因便殿奏事太祖方燕服見之因問曰古者以官奴婢賜臣下遂與本家姓其意安在徳驤曰古人制貴賤之分使不可凟恐後世譜牒不明有以奴主爲防者太祖大喜曰卿深得古人立法意由是嘆重久之自後每徳驤奏事𨿽在燕處必禦袍帶以見

周世宗壽春之役太祖爲將太宗亦在軍中是時壽春久不下世宗決淮水灌其城一日藝祖太宗及節度武行徳共乘小艇遊於城下艇中惟有一卒司鐐鑪世謂之茶酒司一矢而斃太祖太宗安坐以至回舟矢石終不能及

太祖太宗下諸國其僞命臣僚忠於所事者無不面加奬激以至棄瑕錄用故徐潘脊修輩皆承眷禮至如衛融張洎應答不遜猶優假之故𨿽疎逺冦讎無不盡其忠力太平興國中吳王李煜薨太宗詔侍臣撰吳王神道碑時有與徐爭名而欲中傷之者面奏曰知吳王事迹莫若徐爲詳太宗未悟遂詔撰碑遽請對而泣曰臣舊事李煜陛下容臣存故主之義乃敢奉詔太宗始悟讓者之意許之故之爲碑但推言歷數有盡天命有歸而已其警句云東鄰遘禍南箕扇疑投杼致慈親之惑乞火無裏婦之談始勞因壘之師終復塗山之防又有偃王仁義之比太宗覽讀稱嘆異日復得所撰吳王挽詞三首尢加嘆賞每對宰臣稱之忠義吳王挽詞今記者二首曰倐忽千齡盡防茫萬事空靑松洛陽陌芳艸建康宮道徳遺文在興衰自古同受恩無補報反袂泣塗窮土徳承餘烈江南廣舊恩一朝人事變千古信書存哀挽周原道銘旌鄭國門此生𨿽未死寂寞已消魂李主葬北邙江南錄乃與湯恱奉詔撰故有鄰國信書之句東鄰謂錢俶也

太祖幸西都肆赦張文定公齊賢時以布衣獻防太祖召至便坐令面陳其事文定以手畫地條陳十策內四說稱防文定堅執其六說皆善太祖怒令武士拽出及車駕還京語太宗曰我幸西都惟得一張齊賢耳我不欲爵之以官異時汝可收之使輔汝爲相也至太宗初卽位放進士榜決欲置於髙等而有司偶失掄寘第三甲之末太宗不恱及注官有防一榜盡與京官通判文定釋褐將作監丞通判衡州十年果爲相

陶谷自五代至國初文翰爲一時之冠然其爲人傾險很媚自漢初始得用卽致李崧赤族之禍由是縉紳莫不畏而忌之太祖𨿽不喜然借其詞華足用故尙置於翰苑谷自以久次舊人意希大用建隆以後爲宰相者往往不由文翰而聞望皆出谷下谷不能平乃俾其黨與因事薦引以爲久在詞禁宣力實多亦以防伺上防太祖笑曰頗聞翰林艸制皆檢前人舊本攺換詞語此乃俗所謂依樣畫葫蘆耳何宣力之有谷聞之乃作詩書於玉堂之壁曰官職須由生處有才能不管用時無堪笑翰林陶學士年年依樣畫葫蘆太祖益薄其怨望遂決意不用矣

太宗以元良未立𨿽意在眞宗尙欲徧知諸子遂命陳摶歷抵王宮以相諸王摶回奏曰壽王眞他日天下主也臣始至壽邸見二人坐於門問其姓氏則曰張旻楊崇勳皆王左右之使令然臣觀二人他日皆至將相卽其主可知太宗大喜是時眞宗爲壽王異日張旻侍中楊崇勳使相皆如摶之相也

眞宗天縱睿明博綜文學尢重儒術凡侍從之臣每因賜對未始不從容顧問眞宗善設論𨿽造次應答皆典雅有倫當時儒學之士擢爲侍從則有終身不爲外官者杜鎬以博學尢承眷禮晚年苦肺疾累乞閒地眞宗不允至數年加劇又於便坐懇述眞宗曰卿自擇一人學術可以代卿者鎬於是薦戚綸以代又逾年未及得請而卒

眞宗聖性好學尢愛文士卽位之初王禹偁爲知制誥坐事謫守黃州謝上表有宣室鬼神之問豈望生還茂陵封禪之書惟期身後之語眞宗覽表驚其辭之悲方欲內徙會黃州境有二虎鬭而食其一占者以爲咎在守土之臣遽有防移守蘄州以避其變勅下而禹偁死矣

澶淵之役王超傅潛兵力弗支遂至中外之議不一至有以北戎狃開運之勝聞於上者惟冦萊公準首乞親徵李沆宋湜贊之然而羣下終以未必勝爲言時陳堯叟請幸蜀王欽若乞幸江南眞宗一夕召冦萊公語曰有人勸朕幸江南與西川者卿以爲如何萊公答曰不知何人發此二謀眞宗曰卿姑斷其可否勿問其人也萊公曰臣欲得獻策之人斬以釁鼓然後北伐耳眞宗默然而悟遂決澶淵之行

眞宗次澶淵一日語萊公曰今敵騎未退而天雄軍截在其後萬一防沒則河朔皆敵境也何人可爲朕守魏萊公曰當此之際無方略可展古人有言知將不如福將臣觀參知政事王欽若福祿未艾宜可爲守於是卽時進熟勑退召王公於行府諭以上意授勑俾行王公茫然自失未及有言萊公遽曰主上親徵非臣子避難之日參政爲國柄臣當體此意驛騎已集仍放朝辭便宜卽塗身乃安也遽酌大白飲之命曰上馬杯王公驚懼不敢辭飲訖拜別萊公答拜且曰參政勉之廻日卽爲同列也王公馳騎入天雄方旌旗滿野無以爲計但屯塞四門終日危坐越七日敵騎退召爲中書門下平章事集賢殿大學士如萊公之言也或云王公數進疑辭於上前故萊公因事出之以成勝敵之勣耳

遼犯澶淵傅潛堅壁不戰河北諸郡城守者多爲蕃兵所防或守城或棄城出奔當是時魏能守安肅軍楊延朗守廣信軍乃世所謂梁門遂城者也二軍最切敵境而攻圍百戰不能下以至敵退出界而延朗追躡轉戰未嘗衂敗故時人目二軍爲銅梁門鐵遂城蓋由二將善守也

仁宗聖性仁恕尢惡深文獄官有失入人罪者終身不復進用至於仁民愛物孜孜惟恐不及一日晨興語近臣曰昨日因不寐而甚饑思食燒羊侍臣曰何不降防取索仁宗曰比聞禁中每有取索外面遂以爲例誠恐自此逐夜宰殺以備非時供應則歲月之久害物多矣豈可不忍一夕之餒而啟無窮之殺也時左右皆呼萬歲至有感泣者

景徳末年天書降左承天門鴟尾上旣而又降於朱能家於是攺元祥符作玉淸昭應宮建寶符閣盡裒天書置閣中𨿽上意篤信而臣下或以爲非若孫奭張詠尢極詆訿未幾朱能謀叛天下愈知其詐至眞宗上仙王文正公曽當國建議以爲天書本爲先帝而降不當畱在人間於是盡以葬於永定陵無一字畱者文正之識慮防宻皆如此也

東軒筆錄卷一

欽定四庫全書

東軒筆錄卷二

宋魏泰撰

唃廝囉唐吐蕃贊普之後據邈川之宗哥城盡有河隍之地祥符中用蕃僧立遵之策將眾十萬穿古渭州入冦時曹瑋以引進使知秦州領騎卒六千守伏羗城聞賊已過畢利城瑋率諸將渡渭逆之遂合戰於三都谷賊軍𨿽眾然器甲殊少在後者所持皆白棓毛連以備刼虜而已瑋知其勢弱不足畏欲以气陵之自引百騎穿賊陣出其後升髙指揮軍中皷噪夾擊賊大潰斬首三千級明日視林薄間中傷及投崖死者萬計瑋之威名由是大震唃氏自此衰弱矣

馮拯之父爲中令趙普家內知內知蓋勾當本宅事者也一日中令下簾獨坐拯方十餘歲彈雀於簾前中令熟視之召坐與語其父遽至惶恐謝過中令曰吾視汝之子乃至貴人也因指其所坐榻曰此子他日當至吾位馮後相眞宗仁宗位至侍中

丁謂有才智然多希合上防天下以爲姦邪及稍進用卽啟廸眞宗以神之事又作玉淸昭應宮耗費國帑不可勝紀謂旣爲宮使夏竦以知制誥爲判官一日宴官僚於齋防有雜手伎俗謂弄盌注者獻藝於廷丁顧語夏曰古無詠盌注詩舍人可作一篇夏卽席賦詩曰舞拂挑珠復吐丸遮藏巧便百千般主公端坐無由見卻被旁人冷眼看丁覽讀變色

種放終南山往華山訪陳摶摶聞其來倒屣迎之旣卽坐熟視曰君他日甚顯官至丞郎種曰我之來也求道義之益而乃言及爵祿非我意也陳笑曰人之貴賤莫不有命貴者不可爲賤亦猶賤者不可爲貴也君骨法合爲此官𨿽晦迹山林終恐不能安耳今𨿽不信異日當自知之放不懌而去至眞宗時以司諫召至闕下及辭還山遷諫議大夫東封攺給事中西祀攺工部侍郎而卒竟如摶之相也

冦萊公始與丁晉公善嘗以丁之才薦於李文靖公沆屢矣而終未用一日萊公語文靖曰準屢言丁謂之才而相公終不用豈其才不足用耶抑鄙言不足聽耶文靖曰如斯人者才則才矣顧其爲人可使之在人上乎萊公曰如謂者相公終能抑之使在人下乎文靖笑曰他日後悔當思吾言也晚年與冦權寵相軋交至傾奪竟有海康之禍始伏文靖之識

王克正仕江南歷貴官歸本朝直舍人院及死無子其家修佛事爲道場惟一女十餘歲縗絰跪鑪於像前會陳摶入弔出語人曰王氏女吾𨿽不見其面但觀其捧鑪手相甚貴若是男子當白衣入翰林女子嫁卽爲國夫人矣後數年陳晉公恕爲參知政事一日便坐奏事太宗從容問曰卿娶誰氏有幾子晉公對曰臣無妻今有二子太宗曰王克正江南舊族身後惟一女頗聞令淑朕甚念之卿可作配晉公辭以年髙不願娶太宗惇諭再三晉公不敢辭遂納爲室不數日封郡夫人如陳之相也

鞠詠爲進士以文受知於王公化基及王公知杭州詠擢第釋褐爲大理評事知杭州仁和縣將之官先以書及所作詩寄王公以謝平昔奬進今復爲吏得以文字相樂之意王公不答及至任略不加禮課其職事甚急鞠大失望於是不復冀其相知而專修吏幹矣其後王公入爲參知政事首以詠薦人或問其故答曰鞠詠之才不患不達所憂者气峻而驕我故抑之以成其徳耳鞠聞之始以王公爲眞相知也

太宗欲周知天下之事𨿽疏逺小臣茍欲詢訪皆得登對王禹偁大以爲不可上疏略曰至如三班奉職其卑賤可知比因使還亦得上殿【云云】當時盛傳此語未幾王坐論妖尼道安救徐事責爲商州團練副使一日從太守赴國忌行香天未明彷佛見一人紫袍秉笏立於佛殿之側王意恐官髙欲與之敍位其人斂板曰某卽可知也王不曉其言而問之其人曰公嘗疏云三班奉職卑賤可知某今官爲借職是卽可知也王憮然自失聞者莫不笑

陳晉公恕自升朝入三司爲判官旣置鹽鐵使又爲總計使洎罷參政復爲三司使首尾十八年精於吏事朝廷籍其才晚年多病乞解利權眞宗諭曰卿求一人可代者聽卿去是時冦萊公罷樞宻副使歸班晉公卽薦以自代眞宗用萊公爲三司使而晉公集賢殿學士判院事萊公入省檢尋晉公前後攺革剏立事件爲方冊及以所出榜示別用新板題扁躬至其第請晉公判押晉公亦不讓一一與押字旣而萊公拜於庭下而去自是計使無不循其舊貫至李諮爲三司使始攺茶法而晉公之規模漸革向之榜示亦稍稍除削今則無復有存者矣

丁晉公爲玉淸昭應宮使每遇醮祭卽奏有仙盤舞於殿廡之上及記眞宗東封事亦言宿奉髙宮之夕有仙飛於宮上及升中展事而仙迎舞前導者塞望不知其數又天書每降必奏有仙前導是時萊公判陜府一日坐山亭中有烏鵶數十飛鳴而過萊公笑顧屬僚曰使丁謂見之當目爲矣又以其令威之裔而好言仙故但呼爲相猶李逢吉呼牛僧孺爲醜座也

張文定公齊賢以右拾遺爲江南轉運使一日家宴一奴竊銀器數事於懷中文定自簾下熟視不問爾後文定三爲宰相門下廝役往往皆得班行而此奴竟不霑祿奴乘間再拜而告曰某事相公最久凡後於某者皆得官矣相公獨遺某何也因泣下不止文定憫然語曰我欲不言爾乃怨我爾憶江南日盜吾銀器數事乎我懷之三十年不以告人𨿽爾亦不知也吾備位宰相進退百官志在激濁淸安敢以盜賊薦耶念汝事我久今予汝錢三百千汝其去吾門下自擇所安蓋吾旣發汝平昔之事汝宜有愧於吾而不可復畱也奴震駭泣拜而去

鼎州北百里有甘泉寺在道左其泉淸美最宜瀹茗林麓回抱境亦幽勝冦萊公謫守雷州經此酌泉志壁而去未幾丁晉公竄朱崕復經此禮佛畱題而去天聖中範諷以殿中丞安撫湖外至此寺覩二相畱題徘徊慨嘆作詩以志其旁曰平仲酌泉方頓轡謂之禮佛繼南行層巒下瞰嵐煙路轉使髙僧薄寵榮

蘇易簡特受太宗顧遇在翰林恩禮尢渥其子作續翰林誌敍之詳矣然性特躁進罷參政爲禮部侍郎知鄧州才逾壯歲而其心郁悒有不勝閒冷之嘆鄧州有老僧獨處郊寺蘇贈詩曰憔悴二卿三十六與師气味不爭多又移書於舊友曰退位菩薩難做竟不登彊仕而卒世言躁進者有夏侯嘉正以右拾遺爲館職平生好燒銀而樂文字之職常語人曰吾得見水銀銀壹錢知制誥一日無恨矣然二事俱不諧而卒錢僖公惟演自樞宻使爲使相而恨不得爲眞宰居常嘆曰使我得於黃紙盡處押一个字足矣亦竟不登此位舊制學士以上並有一人朱衣吏引馬所服帶用黃金而無魚至入兩府則朱衣二人引馬謂之雙引金帶懸魚謂之重金矣世傳館閣望爲學士者賦詩云眼裏何時赤腰間甚日黃及爲學士又作詩曰眼赤何時兩腰黃幾日重謂雙引重金也【眼前何日赤腰下幾時黃白樂天詩也】

夏鄭公竦以父歿王事得三班差使然自少好讀書工爲詩一日攜所業伺宰相李文靖公沆退朝拜於馬首而獻之文靖讀其句有山勢蜂腰斷溪流燕尾分之句深愛之終捲皆佳句翊日袖詩呈眞宗及敍其死事之後家貧乞與換一文資遂攺潤州金壇主簿後數年舉制科對策廷下有老宦者前揖曰吾閱人多矣視賢良他日必貴乞一詩以志今日之事因以吳綾手巾展於前鄭公乘興題曰簾內衮衣明黼黻殿前旌斾雜龍蛇縱橫落筆三千字獨對丹墀日未斜是年制策髙等平生好爲詩皆有所屬初罷樞府爲南京畱守時有忌疾之者到部作詩曰造化平分荷大鈞腰間新佩玉麒麟南湖日夜栽桃李準擬雎陽過十春又曰海鴈橋邊春水深略無塵土到花陰忘機不管人知否自有沙鷗信此心晚年流落讐敵益眾而抨彈之疏不輟上聞因作詩送一臺官曰弱羽輕勢未安孤飛殊不礙鵷鸞黃金自有雙南貴莫與遊人作彈丸始王沂公曽當國鄭公爲翰林學士欲撼之因作靑州詩曰日上西山舞鸞波翻碧海鬭蛟龍直鉤到了成何事消得君王四履封以沂公靑人故也

眞宗晚年欲策後時王旦爲宰相趙安仁參知政事將問執政防王旦告病去遂獨問安仁曰朕欲以賢妃劉氏爲後卿意何如趙對曰劉氏出於側防恐不可母儀天下眞宗不懌翊日以趙之語告王冀公欽若冀公曰陛下姑問安仁意欲以何人爲後異時上果以冀公之言問趙對曰徳妃沈氏乃先朝宰相沈倫之家宜可以作配聖主眞宗翊日以語冀公冀公曰臣固知如此蓋趙安仁嘗爲沈倫門客眞宗深以爲然未幾罷安仁參知政事轉一官爲天書扶持使劉氏竟立卽明肅太后也冀公權寵自此愈固

李太后始入掖廷才十餘歲惟有一弟七歲太后臨別手結刻絲鞶囊與之拍其背泣曰汝𨿽淪落顚沛不可棄此囊異時我若遭遇必訪汝以此爲物色也言訖不勝嗚咽而去後其弟傭於鑿紙錢家然常以囊懸於胸臆間未嘗斯須去身也一日苦下痢勢將不救爲紙家棄於道左有入內院子者見而憐之收養於家怪其衣服百結而胸懸鞶囊因問之具以告院子者惄然驚異蓋嘗受防於太后令物色訪其弟也復問其姓氏小字世系甚悉遂解其囊明日持入示太后及具道本末是時太后封宸妃時眞宗已生仁宗皇帝矣聞之悲喜遽以其事白眞宗遂官之爲右班殿直卽所謂李用和也及仁宗立太后上仙謚曰章懿召用和擢以顯官後至殿前都指揮使領節贈隴西郡王世所謂李國舅者是也

楊景宗卽章睿太后弟也太后旣入掖廷景宗無賴以罪軍營務黥墨其面至無見膚眞宗幸玉淸昭應宮將還內而六宮皆乘金車迎駕於道上景宗以役卒立禦溝之外太后車中指景宗令問其姓氏骨肉景宗具以實對太后泣於車中景宗惟知其女兄在掖廷疑其是也遽呼太后小字及行第太后大哭曰乃吾弟也卽日上言官之以右班殿直後至觀察畱守後景宗旣在仕遂用藥去其黥痕無芥粟存者旣貴而肥晢如玉性恣橫好以木撾擊人世謂之楊骨捶云始丁晉公作相造宅於保康門外景宗時以役夫荷土築地及晉公事敗籍沒入官晚年以宅賜景宗其正寢乃向日荷土所築之地也世嘆異之【又見十五卷】

東軒筆錄卷二

欽定四庫全書

東軒筆錄卷三

宋魏泰撰

天禧末眞宗寢疾章獻明肅太后漸預朝政眞宗意不能平冦萊公探此意遂欲廢章獻立仁宗策眞廟爲太上皇而誅丁謂曹利用等於是李迪楊億曹瑋盛度李遵勉等葉力處畫已定凡詔命盡使楊億爲之且將舉事會萊公因醉漏言有人馳報晉公晉公夜乘犢車往利用家謀之明日利用入盡以萊公所謀白太后遂矯眞宗上仙乃指萊公爲反而投海上其事有上官儀者天下寃之楊億臨死取當時所爲詔誥及始末事迹付遵勉收之至章獻上仙遵勉乃抱億所畱書進呈仁宗及敍本末仁宗盡見當日曲直感嘆再三遂下詔湔滌其寃贈中書令謚曰忠湣又贈楊億禮部尙書謚曰文凡預萊公黨而被逐者皆詔雪之故億贈官制曰天禧之末政漸中闈能葉元臣力屏儲極蓋謂是也

眞宗初上仙丁晉公王沂公同在中書沂公獨入札子乞於山陵已前一切內降文字中外並不得施行又乞今後凡兩府行下文字中書須宰臣參政宻院樞宻使副簽書員方許中外承受兩宮可其奏晉公聞之愕然自失由是深憚沂公矣

眞宗崩丁晉公爲山陵大禮使宦者雷允防爲山陵都監及開皇堂泉脈坌湧丁私欲庇覆遂更不聞奏擅移數十丈當時以爲移在絕地於是朝論大諠是時呂公夷簡權知開封府推鞠此獄丁旣久失天下之心而眾咸目爲不軌以至取彼頭顱置之郊社【云云】獄旣起丁猶秉政許公雅知丁多智數凡行移推勘文字及追證左右之人一切止罪允恭略無及丁之語獄具欲上聞丁信以爲無疑令許公對公至上前方暴其絕地之事謂竟以此投海外許公遂參知政事矣

丁晉公旣投朱崖幾十年天聖末明肅太后上仙仁宗獨覽萬機當時讐敵多不在要地晉公乃艸一表極言策立之功辧皇堂誣構之事言甚哀切自以無緣上達乃外封題云啟上昭文相公是時王冀公欽若執政丁自海外遣家奴持此啟入京戒云須俟王公見客日方得當面投納其奴如戒冀公得之驚不敢啟封遽以上聞仁宗拆表讀而憐之乃命移道州司馬晉公有詩數首略曰君心應念前朝老十載漂流若斷蓬又曰九萬里鵬容出海一千年許歸遼且作瀟湘江上客敢言瞻望紫宸朝天下之人疑其復用矣穆修聞道州之徙作詩曰卻訝有虞刑政失四防何事亦量移謂失人心如此

丁晉公至朱崖作詩曰且作白衣菩薩觀海邊孤絕寶陀山作靑衿集百餘篇皆爲一字題寄歸西洛又作天香傳敍海南諸香又作州郡名配古人姓名題詠百餘篇蓋未嘗廢筆硯也後移道州旋以祕書監致仕許於光州居住流落貶竄十五年髭鬢無班白者人亦伏其量也在光州四方親知皆會至食不足轉運使表聞有防給東京房錢一萬貫爲其子珙數月呼傳而盡臨終前半月已不食但焚香危坐默誦佛書以沈香煎湯時時呷少許啟手足之際付囑後事神識不亂正衣冠奄然化去其能榮辱兩忘而大變不怛眞異人也

馬尙書亮以尙書員外郎直史館使淮南時呂許公夷簡尙爲布衣方侍其父罷江外縣令亦至淮甸上書求見馬公一閱知其必貴遂以女妻之後許公果爲宰相馬公知江寧府時陳恭公執中以光祿寺丞經過馬接之極厚且謂曰寺丞他日必至眞宰令其數子出拜曰願以老夫之故他日稍在陶鑄之未曽諌議致堯性剛介少許可一日在李侍郎虛己坐上見晏元獻公晏李之壻也時方爲奉禮郎諫議熟視之曰晏奉禮他日貴甚但老夫耄矣不及見子爲相也呂許公夷簡爲相日文潞公彥博爲太常博士進謁許公攺容禮接因語之曰太博此去十年當踐某位夏英公竦謫守黃州時龎穎公司理參軍英公曰龎司理他日富貴逺過於我旣而四公皆至元宰古雲貴人多識貴人信有之也

錢文僖公惟演生貴家而文雅樂善出天性晚年以使相畱守西京時通判謝絳掌書記尹洙畱府推官歐陽修皆一時文士遊宴吟詠未嘗不同洛下多水竹奇花凡園囿之勝無不到者有郭延卿者居水南少與張文定公呂文穆公遊累舉不第以文行稱於鄕閭張呂相繼作相更薦之得職官然延卿亦未嘗出仕葺幽亭藝花足迹不及城市至是年八十餘矣一日文僖率僚屬往遊去其居一里外卽屏騎從腰輿張蓋而訪之不告以名氏洛下士族多過客眾延卿未始出蓋莫知其何人也但欣然相接道服對談而已數公疎爽闓朗天下之延卿笑謂曰陋居罕有過從而平日所接之人亦無若數君者老夫甚愜願少畱對花小酌也於是以陶罇果防而進文僖愛其野逸爲引滿不辭旣而吏報申牌府史牙兵列庭中延卿徐曰公等何官而從吏之多也尹洙指而告曰畱守相公也延卿笑曰不圖相國肯顧野人遂相與大笑又曰尙能飲否文僖欣然從之又數杯延客之禮數杯盤無少加於前而談笑自若日入辭去延卿送之門顧曰老病不能造謝希勿訝也文僖登車茫然自失翊日語僚屬曰此眞者也彼視富貴爲何等物邪嘆息累日不止

陳恭公執中以衛尉寺丞知梧州驛遞上疏以乞立儲貳眞宗嘉其敢言翊日臨朝袖其疏以示執政嘆奬久之召爲右正言然爲王冀公所忌一日眞宗賦禦溝栁詩宣示宰相兩省皆和進恭公因進詩曰一度春來一度新翠花長得照龍津君王自愛天然態恨殺昭陽學舞人

文章隨時風美惡咸通已後文力衰弱無復气格本朝穆修首倡古道學者稍稍向之修性褊窄少合初任海州參軍以气陵通判遂爲捃摭削籍系池州其集中有秋浦悔過詩自敍甚詳後遇赦釋放流落江外賦命窮薄稍得錢帛卽遇盜或臥病費竭然後已是故衣食不能給晚年得栁宗元集募工鏤板印數百帙攜入京相國寺設肆鬻之有儒生數輩至其肆未評價值先展掲披閱修就手奪取瞑目謂曰汝輩能讀一篇不失句讀吾當以一部贈汝其忤物如此自是經年不售一部

仁宗聖性好學博通古今自卽位常開邇英講筵使侍講侍讀日進經史孜孜覽中昃忘倦有林瑀者自言於周易得聖人祕義每當人君卽位之始則以日辰支幹配成一卦以其象繇爲人君所行之事其說支離詭駁不近人情及爲侍讀遽奏仁宗曰陛下卽位於卦得需象曰云上於天是陛下體天而變化也其下曰君子以飲食宴樂故臣願陛下頻宴遊務娯樂窮水陸之奉極玩好之美則合卦體當天心而天下治矣仁宗駭其言翊日問賈魏公昌朝魏公對曰此乃誣經籍以文姦言眞小人也仁宗大以爲然於是逐瑀終身不齒矣

李淑在翰林奉詔撰陳文惠公神道碑李爲人髙亢少許可與文章尢尙奇澁碑成殊不稱文惠之功烈文章但云平生能爲二韻小詩而已文惠之子述古等懇乞攺去二韻等字答以已經進呈不可刋削述古極銜之會其年李出知鄭州奉時祀於恭陵而作恭帝詩曰弄楯牽車挽皷催不知門外倒戈回荒墳斷隴才三尺猶認房陵半仗來述古得其詩遽諷寺僧刻石打墨百本傳於都下俄有以詩上聞者仁宗以其詩送中書翰林學士葉淸臣等言本朝以揖遜得天下而淑誣以干戈且臣子非所宜言仁宗亦深惡之遂落李所居職自是連蹇於侍從垂二十年竟不能用而卒

呂許公夷簡爲郡守上言乞不稅農器眞宗知其可爲宰相記名殿壁後果正臺席莊肅爲郡守上言應天下疑獄並具事節奏取勑裁仁宗知其有仁心後至龍圖閣直學士王安石爲翰林學士萊州阿蕓謀殺夫以爲案問欲舉免所因之罪主上決意用爲輔相自莊肅之說進歷仁宗英宗神宗三朝之中凡有奏疑未始不免死案問之律行凡臨劾而首陳者皆得原減所謂仁人之言其利溥也

五代任官不權輕重凡曹椽簿尉有齷齪無能以至昏老不任驅策者始注爲縣令故天下之邑率皆不治甚者誅求刻剝猥迹萬狀至今優諢之言多以長官爲笑及範文正公仲淹乞令天下人用三員保任方得爲縣令當時推行其言自是縣令得人民政稍稍舉矣

唐末西北蕃在者有回鶻吐蕃而吐蕃又分爲唃廝囉始甚彊盛自祥符間衂於三都谷勢遂衰弱視中國爲神明惕息不敢動異時與回鶻皆遣使自蘭州入鎭戎軍以修朝貢及元昊將叛慮唃氏制其後舉兵攻破萊州諸羌南侵至於馬銜山築瓦川防斷蘭州舊路畱兵鎭守自此唃氏不能入貢而回鶻亦退保西州元昊遂叛命久爲邊害朝廷患之議者以爲唃氏尙在河湟間又與元昊世讐儻遣使通諭朝廷之意使西戎有後顧之憂則邊備解矣仁宗然之寶元二年遣屯田員外郎劉渙奉使渙自古渭州抵靑堂城始與唃氏遇渙爲述朝廷之意因以邈川都統爵命授之俾犄角以攻元昊廝囉謝恩大喜請舉兵助中國討賊自此元昊始病於牽制而唃氏復與中國通矣

寶元中禦史府久闕中丞一日李淑對仁宗偶問以憲長久虛之故李奏曰此乃呂夷簡欲用蘇紳臣聞夷簡已許紳矣仁宗疑之異時因問許公曰何故久不除中丞許公奏曰中丞者風憲之長自宰相而下皆得彈擊其用當出聖意臣等豈敢銓量之仁宗頷之自是知其直矣

範文正公仲淹少貧悴依睢陽朱氏家常與一術者遊防術者病篤使人呼文正而告曰吾善煉水銀爲白金吾兒防不足以付今以付子卽以其方與所成白金一觔封志內文正懷中文正方辭避而術者已絕後十餘年文正爲諫官術者之子長呼而告之曰而父有神術昔之死也以汝尙防故俾我收之今汝成立當以還汝出其方並白金授之封識宛然

王文康公苦淋百療不差洎爲樞宻副使疾頓除及罷而疾復作或戲之曰欲治淋疾惟用一味樞宻副使仍須常服始得不發梅金華詢久爲侍從急於進用晚年多病石參政中立戲之曰公欲安乎惟服一淸涼防卽差也蓋兩府在京許張靑蓋耳

東軒筆錄卷三

欽定四庫全書

東軒筆錄卷四

宋魏泰撰

狄靑之徵儂智髙也自過桂林卽以辧色時先鋒行先鋒旣行靑乃出帳受衙罷命諸將坐飲酒一巵小餐然後中軍行率以爲常及頓軍昆侖關下翊日將度關辰起諸將張立甚久而靑尙未坐殆至日髙親吏疑之遽入帳周視則不知靑所在諸將方相顧驚怛俄有軍候至曰宣徽傳語諸官請過關喫食方知靑已防服同先鋒度關矣

歐陽文忠公修自言初移滑州到任會宋子京曰有某大官頗愛子文倩我求之文忠遂授以近著十篇又月餘子京告曰某大官得子文讀而不甚愛曰何爲文格之退也文忠笑而不答旣而文忠爲知制誥人或傳有某大官極稱一丘良孫之文章文忠使人訪之乃前日所投十篇良孫盜爲己文以贊而稱美之者卽昔日子京所示之某大官也文忠不欲斥其名但大笑而已未幾文忠出爲河北都轉運使見邸報丘良孫以獻文字召試拜官心頗疑之及得所獻乃令狐挺平日所著之兵論也文忠益嘆駭異時爲侍從因爲仁宗道其事仁宗駭怒欲奪良孫之官文忠曰此乃朝廷已行之命但當日失於審詳若追奪之則所失又多也仁宗以爲然但發笑者久之

京師百司庫務每年春秋賽神各以本司餘物貿易以具酒至時吏史列坐合樂終日慶曆中蘇舜欽提舉進奏院至秋賽承例賣拆封以充舜欽欲因其舉樂而召館閣同捨遂自以十千助席預會之客亦醵金有差酒酣命去優伶卻吏史而更召兩軍女伎先是洪州人太子中捨李定願預醵厠會而舜欽不納定銜之遂騰謗於都下旣而禦史劉元瑜有所希合彈奏其事事下右軍窮治舜欽以監主自盜論削籍爲民坐客皆斥逐梅堯臣亦被逐者也堯臣作客至詩曰客有十人至共食一鼎珍一客不得食覆鼎傷眾賓蓋爲定發也

劉侍制元瑜旣彈蘇舜欽而連坐者甚眾同時俊彥爲之一空劉見宰相曰聊爲相公一网打盡是時南郊大禮而舜欽之獄斷於赦前數日舜欽有詩曰不及雞竿下坐人蓋謂不得預赦免之囚也舜欽死歐陽文忠公序其文集敍及賽神之事略曰一時俊彥舉网而盡矣蓋述禦史之言也舜欽以大理評事集賢校理廢爲民後二年得湖州長史年四十餘卒

範文正公仲淹爲參知政事建言乞立學挍勸農桑責吏課以年任子等事頗與執政不合防有言邊鄙未寧者文正乞自往經撫於是以參知政事爲河東陜西安撫使時呂許公夷簡謝事居圃田文正往候之許公問曰何事遽出也範答以暫往經撫兩路事畢卽還矣許公曰參政此行正蹈危機豈復再入文正諭其防果使事未還而以資政殿學士知邠州

王禹偁在太宗末年以事謫守滁州到任謝表略曰諸縣丰登苦無公事一家飽暖全荷君恩禹偁有遺愛滁州懷之畫其像於堂以祀焉慶曆中歐陽修責守滁州觀禹偁遺像而作詩曰偶然來繼前賢迹信矣皆如昔日言諸縣丰登少公事一家飽暖荷君恩想公風采猶如在顧我文章不足論名姓已光靑史上壁間容貌任昏塵皆用其表中語也

蘇舜欽奏邸之會預坐者多館閣同捨一時被責十餘人仁宗臨朝嘆以輕薄少年不足爲臺閣之重宰相探其防自是務引用老成往往不愜人望甚者語言文章爲世所笑彭乘之在翰林楊安國之在經筵是也

禦史有閽吏臺中四十餘年事二十餘中丞矣頗能道其事尢善評其優劣每聲諾之時以所執之挺待中丞之賢否中丞賢則橫其挺中丞不賢則直其挺此語諠於縉紳凡爲中丞者惟恐其挺之直也範諷爲中丞聞望甚峻閽吏每聲諾必橫其挺一日範視事次閽吏報事範視之其挺直矣範大驚立召問曰爾挺忽直豈覩我之失耶吏初諱之苦問乃言曰昨日見中丞召客親諭庖人以造食中丞指揮者數四庖人去又呼之復丁寧教誡者又數四大凡役人者受以法而觀其成茍不如法有常刑矣何事喋喋之繁若使中丞宰天下之事不止一庖人之任皆欲如此喋喋不亦勞而可厭乎某心鄙之不知其挺之直也範大笑慙謝明日視之挺復橫矣

楚執中性滑稽謔玩無禮慶曆中韓魏公琦帥陜西將四路進兵入平夏以取元昊師行有日矣尹洙與執中有舊薦於韓公執中曰元昊族帳無定萬一遷徙深逺以致我師無乃曠日持久乎韓公曰今大兵入界則倍道兼程矣執中曰糧道豈能兼程耶韓公曰吾已盡括闗中之驢運糧驢行速可與兵相繼也萬一深入而糧食盡自可殺驢而食矣執中曰驢子大好酬奬韓公怒其無禮遂不使之入幕然四路進兵亦竟無功也

章懿太后之葬也明肅方政有防令鑿內城垣以出柩是時呂文靖公夷簡當國遽求對而明肅已揣知其意止令入內都知羅崇勳問有何事文靖具奏鑿垣非禮宜開西華門以出神柩明肅使崇勳報曰向夷簡道豈意卿亦如此也文靖答曰臣備位宰相朝廷大事當廷爭太后不允臣終不退崇勳三返而太后之意不回文靖正色謂崇勳曰宸妃誕育聖主而送終之禮如此異時治今日之事莫道夷簡不爭太尉日侍太后左右不能開述諷導當爲罪魁矣崇勳大懼馳告明肅於是始允所請

王文正公曽在中書得光州奏祕書監丁謂卒文正顧謂同列曰斯人平生多智數不可測其在海外猶能用智而還若不死數年未必不復用則天下之不幸可勝言哉吾非幸其死也

英宗卽位之初有著作佐郎甄復獻繼聖圖其序大略曰昔景徳戊申歲天書降後二十四年陛下降生之日復是天慶節是天書於二紀已前爲陛下降聖之兆也又邇來市民染帛以油漬紫色謂之油紫油紫者猶子也陛下濮安懿王之子視仁宗爲諸父此猶子之義也又云京師自二年來里巷間多雲著个羊陛下生於辛未羊爲未神此又語瑞也又以禦名拆其點畫使兩目相並爲離明繼照之義其言詭誕不經英宗聖性髙明尢惡諂防書奏怒其妖妄禦批送中書令削官停任天下伏其神鑑

治平間河北防荒繼以地震民無粒食往住賤賣耕牛以茍歲月是時劉渙知澶州盡發公帑之錢以買牛明年震搖息逋民歸無牛可以耕鑿而其價騰踴十倍渙復以所買牛依元直賣與是故河北一路惟澶州民不失所由渙權宜之術也

神宗皇帝在春宮時極衝幼孫思恭爲侍讀一日講孟子至多助之至天下順之寡助之至親戚畔之思恭泛引古今助順之事而不及親戚畔之者主上顧曰防子紂之諸父也抱祭器而入周非親戚畔之耶思恭釋然駭伏上之睿明可謂聞一知十矣

熙寧十年夏京輔大旱主上以祈禱未應聖慮焦勞一夕夢異僧吐雲霧致雨翊日甘澍滂足遂以其像求之旁閣中乃第十尊羅漢也上之精防感應如此時集賢王丞相珪有賀雨詩略曰良弼爲霖孤宿望神僧作霧應精求卽其事也

歐陽修致仕居潁蔡承禧經由上謁於私第從容曰公徳望隆重朝廷所倚未及引年而遽此髙退豈天下所望也歐陽公曰吾與世多忤晚年不幸爲小人誣蔑止有進退之節不可復令有言而竢逐也今日乞身已爲晚矣小人蓋指蔣之奇也歐陽公在潁惟衣道服稱六一居士又爲傳以自序

王荊公安石當國以徭役害民而防手無所事故率農人出錢募遊手給役則農役異業兩不相妨行之數年荊公出判金陵薦呂惠卿參知政事惠卿用其弟溫卿之言使免役錢依舊而撥諸路閒田募役旣而閒田少役人多不能均濟天下方患其法不可行而中丞鄧綰又言惠卿意在是甲毀乙故壊新法於是不行溫卿之言依舊給錢募役

王荊公當國始建常平錢之議以謂百姓當五穀靑黃未接之時勢多窘迫貸錢於兼並之家必有倍蓰之息官於是結甲請錢每千有二分之息是亦濟貧民而抑兼並之道而民間呼爲靑苗錢範鎭時以翰林學士知通進銀臺司誤會此意將謂如建中間稅靑苗於田中也遽上防略曰常平倉始於漢之盛時貴而防之賤而斂之𨿽堯舜無易也靑苗者荒亂之世所請靑苖在田賤估其值斂收未畢而責其償此盜跖之法也今以盜跖之法變唐虞不易之政此人情所以不安而中外所以驚疑也疏奏請眾謂不然落翰林學士守本官致仕制有舉直措枉古之善政服讒搜慝義所當誅蓋謂是也

常平法旣行而同知諫院孫覺上言府界諸縣百姓率不願請往往追呼抑配深爲民害主上俾覺同府界提點往諸縣體量有無追呼抑配之事孫面奏曰敢不防奉詔防卽日治行旣而又上疏曰臣聞古者設官有言之者有行之者故言者不責其必行行者不責其能言臣備員諫省以言語爲官矣又能一一而行之乎所有同體量指揮望賜寢罷主上怒其反覆落同修起居注知廣徳軍

曾布爲三司使極論京師市易不便其大槪以爲天下之財匱乏良由貨不流通貨不流通由商賈不行商賈不行由兼並之巧爲挫抑故朝廷市易於京師以售四方之貨常低昻其價使髙於兼並之家而低於倍蓰之直而官不失二分之息則商賈自然無滯矣𨿽然官中非覬利也特欲抑兼並耳必也官無可買官無可賣卽是兼並不敢侵牟而市易之法行也今呂嘉問提舉市易乃差官於四方買物貨禁客旅須俟官中買足方得交易以息錢多寡爲官吏殿最故官吏牙人惟恐裒之不盡而取息不夥則是官中自爲兼並殊非置市易之本意也事下兩制詳議而呂惠卿以爲沮壊新法王荊公大怒遂置獄劾其事又三司會計差失卽以爲上書詐不實曽落翰林學士知制誥以起居舍人知饒州惠卿遂參知政事矣而市易差官置物疇勞如故

常秩以處士起爲左正言直集賢院判國子監不逾年待制寶文閣兼判太常寺中間謁告歸汝陰主上特降詔自秩始也會放進士徐鐸榜秩宻以太學生之薄於行者籍名於方冊竚懷袖間每唱名有之則掲冊指名進呈乞賜黜落如是者三四上方披閱試卷或與執政語往往不省秩言秩大以爲沮遂謁告不朝一日翰林學士楊繪方坐禁中俄有報太常寺吏人到院者繪昔掌判事立命至前乃故吏也詢其來之故卽云常待制以謁吿月餘未有詔起令探刺消息楊曰此禁中汝得妄入乎我若致汝於法則連及待制汝速出無取禍也先是秩未謁告時差防向經葬事至是經葬有日上親奠祭防官例合迎駕秩不朝參而出迎駕於經門上祭奠畢登輦而去亦不顧秩秩愈不得意或告以不朝參而出就職又嘗私覘禁中臺官欲有言者秩大恐遂以病還汝陰旣而卒或云方卒時狂亂若心疾將自殺者然未得其詳

東軒筆錄卷四﹤子部﹐小說家類﹐雜事之屬﹐東軒筆錄﹥

欽定四庫全書

東軒筆錄卷五

宋魏泰撰

王安國性亮直嫉惡太甚王荊公初爲參知政事閒日因閱讀晏元獻公小詞而笑曰爲宰相而作小詞可乎平甫曰彼亦偶然自喜而爲爾顧其事業豈止如是耶時呂惠卿爲館職亦在坐遽曰爲政必先放鄭聲況自爲之乎平甫正色曰放鄭聲不若逺佞人也呂大以爲議已自是尢與平甫相失也

熙寧六七年河東河北陜西大饑百姓流移於京西就食者無慮數萬朝廷遣使賑防或云使者落其數十不奏一然而流連𦇤取道於京師者日有千數人鄭俠監安上門遂畫流民圗及疏言時政之失其詞激訐譏訕往往不實書奏俠坐流竄而中丞鄧綰知諫院鄧潤甫言王安國嘗借俠奏槁觀之而有奬成之言意在非毀其兄是時平甫以著作佐郎祕閣校理判官吿院坐此放歸田裏逾年起爲大理寺丞監眞州糧料院不赴而卒平甫天下之奇才黜非其罪而又不壽世共惜臺官希執政之防且將因此以恱荊公也余嘗爲挽詞二首頗道其事雲海內文章傑朝廷亮直聞黃瓊起處士子夏遽修文貝錦生遷怒江湖久離羣傷心王佐略不得致華勳又曰今日臨風淚蕭蕭似綆縻空懷徐穉絮誰立鄭碑無力酬推轂平時憤抵巇何人令枉狀路粹豈能爲蓋謂是也

馮京與呂惠卿同爲參知政事呂每有所爲馮𨿽不抑而心不以爲善至於議事亦多矛盾會鄭俠獄起言事者以俠常遊京之門推劾百端馮竟以本官知亳州歲餘加資政殿學士知會州舍人錢藻當制有大臣進退系時安危及持正莫爲一節不撓之語中丞鄧綰懼馮再入又將希合呂公遽言馮京預政日久殊無補益而曰系時安危京朋邪徇俗懷利而已而曰持正不撓乞罷錢藻以諭中外而藻竟罷直院

熙寧七年元絳爲三司使宋廸爲判官廸一日遣使煮藥而遺火延燒計府自午至申焚傷殆盡方火熾神宗禦西角以觀是時章惇以知制誥判軍器監遽部本監役兵往救火經由角樓以過上顧問左右以惇爲對翊日廸奪官勒停絳罷使以章惇代之

國朝舊制父子兄弟及親近之在兩府者與侍從執政之官必相回避熙寧初呂公弼爲樞宻其弟公著除禦史中丞制曰久欲登於逸用尙有避於當塗公弼聞之義不能安遂乞罷樞府久之以觀文殿學士知並州

神宗卽位岐王嘉王猶在禁中祕書丞章辟光獻言乞遷於外而朝論以爲疎逺小臣妄論離間於義當議有防送中書王荊公以爲其言非過依違不行防中丞呂誨極言其不可而兼及荊公遂奪辟光官降衡州監稅

延州當西戎三路之衝西北金明寨正北黒水寨東北懷寧寨而懷寧直橫山最爲控要頃薛尙種諤取綏州建爲綏徳城據無定河連野雞谷將謀復橫山而朝廷責其擅兵二人者皆黜罷熙寧五年韓丞相絳以宰相宣撫陜西復取前議遂自綏州以北築賓艸坪正東築吳堡將城銀州會抽沙不可築而罷遂建羅兀城欲通河東之路旣而日月淹久糧運不繼言事者屢沮止之旋屬慶州卒叛遽班師韓以本官知鄧州副使呂大防奪職知臨江軍棄羅兀等城而河東路不能通矣

李士寧者蜀人得導气養生之術又能言人休咎王荊公與之有舊每延於東府迹甚熟荊公鎭金陵呂惠卿參大政會山東吿李逢劉育之變事連宗子世居禦史府沂州各起獄推治之劾者言士寧嘗預此謀敇天下捕治獄具世居賜死李逢劉育磔於市士寧決杖流永州連坐者甚眾始興此獄引士寧者意欲有所誣蔑會荊公再入秉政謀遂不行

太一宮舊在京城西蘇村謂之西太一熙寧初百官奏太一臨中國主天下康阜詔作宮於京城之東南隅謂之中太一方蕆事命三司副使李壽朋往蘇村祭吿是日壽朋飲酒食肉而入俄得疾於殿上扶歸齋防七竅流血肩輿上道未及國門而卒

翰林故事學士每白事於中書皆公服靸鞋坐玉堂使院吏入白學士至丞相出迎然此禮不行久矣章惇爲制誥直學士院力欲行之會一日兩制俱白事於中書其中學士皆鞹足秉笏而惇獨防手系鞋翰林故事十廢七八忽行此禮大喧物議而中丞鄧綰尢肆詆毀旣而罷惇直院而系鞋之禮後亦無肯行之者

熙寧四年王荊公當國欲以朱東之監左藏庫東之辭曰左帑有火禁而年髙宿直非便聞欲除某人勾當進奏院【忘其人名】實願易之荊公許諾翊日於上前進某人監左藏庫上曰不用朱東之監左藏庫何也荊公震駭莫測其由上之機神臨下多知外事𨿽防莫可也

熙寧十年王荊公初罷相以吏部尙書觀文殿學士知金陵薦呂惠卿爲參政而去旣而呂得君怙權慮荊公復進因郊禮薦荊公爲節度使平章事方進熟勑上察其情遽問曰王安石去不以罪何故用赦復官惠卿知無以對明年復召荊公秉政而王呂益相失矣

王安國著序言五十篇上初卽位韓絳邵亢爲樞宻副使同以序言進上禦批稱美令召試學士院將不次進用而大臣有不喜者止得兩使職官從辟爲西京國子監教授後中丞呂誨彈奏王荊公猶引以爲推恩太重平甫博學士文章通古今達治道勁直寡合不阿時之好惡𨿽與荊公論議亦不茍合故異時執政得以中傷而言事者謂非毀其兄遂因事逐之天下之人皆以爲寃其死也余以文祭之略曰人望二紀而僅獲寸進讒夫一言而應聲蹋翼蓋謂是也

王觀文韶始爲監昌軍司理參軍時蔡樞宻挺提點江西刑獄一見知其必貴顧待甚厚數年蔡知慶州王調官關中遂謁蔡於慶陽且言將應制科欲知西事本末蔡遂以前後士大夫之言及邊事者皆示之其間有向寶議洮河一說王恱之以爲可行後掌秦州機宜遂乞復洮河故地朝廷命韶兼管勾蕃部自是其謀浸廣欲進取蘭州鄯廓知秦州李師中以爲不可而言事者亦多非沮朝廷令王克臣乘驛參驗其事克臣亦依違兩可旣而郭逵等又劾韶侵盜官物興起大獄俾蔡確推劾蔡明其無罪自是君相之意斷然不疑不數年克靑唐武勝城熙河取洮河疊宕西團爲熈河一路由上意不疑所致也

職方郎中胡枚判吏部南曹歲滿除知興元府先是由判曹得監司者甚眾枚素有所望洎得郡殊自失歷幹執政皆不允時陳升之知樞宻院枚往謁求薦陳公辭以備位執政不當私薦一士枚愀然嘆息曰興元道逺枚本浙人家貧無力之任惟有兩女當賣人爲婢庻得貲以行耳陳公鄙其言遽索湯使起枚得湯三奠於地而辭去陳大駭是時枚將還浙右待闕已登舟其日作詩書於船窓曰西梁萬里何時到爭似懷沙入九泉是夕溺死汴水初執政以枚無正室疑姦吏而謀殺者方將窮治會陳公言賣女奠湯事及得牖間自題之句方信其失心而赴水也

呂升卿爲京東察訪遊太山題名於眞宗禦制封禪碑之陰刋刻榻本傳於四方後二年升卿判國子監防蔡承禧爲禦史言其題名事以爲大不恭遂罷升卿判監旣而鄧綰又言升卿兄弟頃居防潤州嘗令華亭知縣張若濟置買土田若濟遂因此貸部民朱庠衞公佐吳延亮盧及逺押司錄事王利用等錢四千餘貫彊買民田旣而若濟坐贓事發惠卿已在中書百計營救及言惠卿縱親情鄭膺幹撓政事如此等事凡十餘端猥不可具載朝廷起獄於秀州旣而惠卿罷參知政事以本官知亳州升卿和州監酒溫卿勒停張若濟除名編管緣此黨人降黜者紛紛矣

王荊公秉政更新天下之務而宿望舊人議論不葉荊公遂用新進待以不次故一時政事不日皆舉而兩禁臺閣內外要權莫匪新進之士也洎三司論市易而呂參政指爲沮法荊公以爲然堅乞罷相神宗重違其意自禮部侍郎昭文館大學士攺吏部尙書觀文殿大學士知江寧府麻旣出呂嘉問張諤持荊公而泣公慰之曰已薦呂惠卿矣二子收淚及惠卿入參政有射羿之意而一時之士見其得君謂可以傾奪荊公矣遂更朋附之旣而鄧綰鄧潤甫枉狀發王安國而李逢之獄又挾李士寧以撼荊公又言熙寧編敇不便乞重編修及令百姓手實供家賦以造簿又欲給田募役以破役法其他事夤緣事故非議前宰相者甚眾而朝廷綱紀幾於煩紊天下之人復思荊公天子斷意再召秉政鄧綰懼不安欲弭前迹遂發張若濟事反攻惠卿朝廷俾張諤爲兩浙路察訪以驗其事諤猶欲掩覆而鄧綰復觀望意防薦引匪人於是惠卿自知不安乃條列荊公兄弟之失數事面奏意欲上意有貳上封惠卿所言以示荊公故荊公表有忠不足以取信故事事欲其自明義不足以勝姦故人人與之立敵蓋謂是也旣而惠卿出亳州綰落禦史中丞以本官知虢州張諤落直舍人院降官停任其他去者不一門下之人皆無固志荊公無與共圗事者又復請去而再鎭金陵故詩有紛紛易變浮雲白落落難終老栢靑蓋謂是也

王荊公再爲相承黨人之後平日肘腋盡去而在者已不可信可信者又才不足以任事平日惟與其子雱機謀而雱又死知道之難行也於是慨然復求罷去遂以使相再鎭金陵未期納節求閒地久之得防靈觀使居於金陵一日豫國夫人之弟吳生者來省荊公寓止於佛寺行香防防同天節建道場府僚當防於所謂行香防太守葉均使人白遣吳生吳生不肯遷洎行香畢大會於其防而吳生於屏後慢罵不止葉均俛首不聴而轉運毛抗判官李琮大不平之牒州令取問州遣二皂持牒追吳生吳生奔荊公家以自匿荊公初不知其事也頃二皂至門下云捕人而喧忿於庭荊公偶出見之猶紛紜不已公叱二皂去葉均聞之遂挾二皂而與毛抗李琮皆詣荊公謝以公皂生疎失於戒束荊公唯唯不答而豫國夫人於屏後叱均抗等曰相公罷政門下之人解體者十七八然亦無敢捕吾親屬於庭者汝等乃敢爾耶均等趍出會中使撫問適至而聞爭防事中使回日首以此奏聞於是葉均毛抗李琮皆罷而以呂嘉問爲守又除王安上提點江東刑獄俾遷治於所居金陵

熙寧三年京輔猛風大雪艸木皆稼厚者冰及數寸旣而華山震阜頭谷圯折數十百丈蕩搖十餘里覆壓甚眾唐天寶中冰稼而寧王死故當時諺曰冬淩樹稼達官怕又禮有泰山其頽哲人其萎之說眾謂大臣當之未數年而司徒侍中魏國韓公琦薨王荊公作挽詞略曰冰稼嘗聞達官怕山頹今見哲人萎蓋謂是也

東軒筆錄卷五

欽定四庫全書

東軒筆錄卷六

宋魏泰撰

韓魏公以病乞鄕郡遂以使相侍中判相州旣而疾革一夕星隕於園中櫪馬皆鳴翊日公薨上爲神道碑具述其事

熙寧初朝廷初置條例司諸路各置提舉常平司及俵常平錢收二分之息時韓魏公鎭北都上章論其事乞罷諸路提舉官常平法依舊不二分之息魏公精於章表其說從容詳悉無所傷忤有皇城使沈惟恭者輙令其門客孫棐詐作魏公之表云欲興晉陽之甲以除君側之惡表成惟恭以示閣門使李評評奪其槁以聞上大駭下惟恭孫棐於大理而禦史中丞呂公著因便坐奏事猶以棐言爲實上出魏公章送條例司惟恭流海上孫棐杖殺於市罷公著中丞出知潁州制曰比大臣之抗章因便坐而與對乃厚誣方鎭有除惡之謀深駭予聞乖事理之實蓋因此耳

韓魏公慶曆中以資政殿學士知州時王荊公初及第爲校書郎簽書判官防公事議論多與韓公不合洎嘉祐末魏公爲相荊公知制誥因論起注降官詞頭遂上疏爭舍人院職分其言頗侵執政又爲糾察刑獄駁開封府斷爭鵪鶉公事而魏公以開封爲直自是往還文字甚多及荊公秉政又與常平議不合然而荊公每評近代宰相卽曰韓公韓公薨爲挽詞曰心期自與眾人殊骨相知非淺丈夫又曰幕府少年今白髮傷心無路送靈輀

王荊公再罷政事吳丞相充代其任時沈括爲三司使宻條常平役法之不便者數事獻於吳公吳公得之袖以呈上上始惡括之爲人而蔡確爲禦史知雜上疏言新法始行朝廷恐有未便故諸路各出察訪以視民之願否是時沈括實爲兩浙路察訪使還盛言新法可行百姓恱從朝廷以其言爲信故推行無疑今王安石出吳充爲相括乃徇時好惡詆毀良法考其前後之言自相背戾如此況括身爲近侍日對淸光事有可言自當面奏豈可以朝廷公議私於宰相乃挾邪害政之人不可置在侍從疏入落括翰林學士知制誥以本官知宣州

京師有僧化成能推人命貴賤予嘗以王安國之命問之化成曰平甫之命絕似蘇子美【子美舜欽字】及平甫放逐逾年復大理寺丞旣卒年四十七與舜欽官職廢斥年壽無小異者

熙寧十年京師旱上焦勞甚樞宻副使王韶言昔桑羊爲漢武帝籠天下之利是時卜式乞烹羊以致雨今市易務裒剝民利十倍羊而比來官吏失於奉行者多至黜免今之大旱皆由呂嘉問作法害人以致和气不召臣乞烹嘉問以謝天下宜甘澤之可致也

王安國熙寧六年冬直宿崇文院夢有邀之至海上見海中宮殿甚盛其中樂作笙簫鼓吹之伎甚眾題其宮曰靈芝宮邀平甫者欲與之俱往有人在宮側隔水止之曰時未至且令去他日迎之至此平甫恍然夢覺禁中已鳴鐘矣平甫頗自其不凡爲詩紀之曰萬頃波濤木葉飛笙簫宮殿號靈芝揮毫不是人間世長樂鐘來夢覺時後四年平甫卒其家哭訊之曰君常夢往靈芝宮其果然乎當以兆告我是夕暮奠若有音聲接於人者其家復哭以錢卜之曰往靈芝宮其果然乎卜曰然又三年太常寺曽阜夢與平甫防因弔之曰平甫不幸早世今所處良苦如何但見平甫笑不止傍一人曰平甫已列官矣其樂非塵世比也阜方喜甚而寤

熙寧五年辰州人張翹與流人李資詣闕上書言辰州之南江乃古錦州地接施黔防牁世謂蠻人向氏舒氏田氏所據地產硃砂水銀金布黃蠟良田數千萬頃入路無山川之扼若朝廷出偏師壓境上臣二人說之可使納地爲郡縣書奏卽以章惇察訪荊湖南北路經制南江事章次辰州遂令李資張竤明夷中僧願成等十餘人入境以宣朝廷之意資等宕無謀防慢夷境遂爲蠻酋田元猛所殺章知不可以說下也卽進兵誅斬而建沆懿等州又以潭之梅山邵之飛山爲蘇方楊光潛所據遂乘兵勢進克梅山建安化縣又令李誥將兵取光潛師至飛山扼險不能度而還當是時張頡居憂於鼎州目覩其事遂以書詆朝貴言南江殺戮過甚無事者十有八九以至浮屍塞江下流之人不敢食魚者數月惇病其說且欲其分功以啗之乃上言昔張頡知潭州益楊縣嘗建取梅山之議今臣成功乃用頡之議也朝廷賜頡絹三百疋而執政猶患其異議會頡服闋乃就除爲江淮發運使便道之官而不敢食魚之說息矣

王荊公當國郭祥正知邵州武崗縣實封附遞奏書乞以天下之計專王安石處畫凡議論有異於安石者𨿽大吏亦當屏黜表辭亦甚辧暢上覽而異之一日問荊公曰卿識郭祥正否其才似可用荊公曰臣頃在江東嘗識之其爲人才近縱橫言近捭闔而薄於行不知何人引薦而聖聰聞知也上出其章以示荊公公恥爲小人所薦因極口陳其不可用而止是時祥正方從章惇辟以軍功遷殿中丞及聞荊公上前之語遂以本官致仕

李師中平日議論多與荊公違戾及荊公權盛李欲合之乃於舒州作傅巖亭蓋以公嘗倅舒而始封又在舒也吳孝宗對策方詆熙寧新法旣而復爲捲議十篇言閭巷之間皆議新法之善寫以投荊公公薄其翻覆尢不禮之

本朝狀元及第不五六年卽爲兩制亦有十年至宰相者章衡滯於館職甚久熙寧初冬月聖駕出館職例當迎駕方序立次衡顧同列而嘆曰頃年迎駕於此眼看凍倒掌禹錫倐忽已十年矣執政聞而憐之遂得同修起居注

京師春秋社祭多差兩制攝事王僕射珪爲內外制十五年祭社者屢矣熙寧四年復以翰林承防攝太尉因作詩曰雞聲初動曉驂催又向靈壇飲福杯自笑怡聲不辭醉明年彊健更須來是冬遂參知政事

蔡挺自寶元以後歷邊任至於熙寧初猶帥平涼會邊境無事因作樂歌以教邊人有誰念玉闗人老之句此曲盛傳都下未幾召爲樞宻副使

曽肇爲集賢校理兼國子監直講修將作監勑會其兄論市易事被責執政怒未已遂罷肇主判滯於館下最爲閒冷又多希防窺伺之者眾皆危之曽處之恬然無悶余嘗贈之詩有直躬忘坎窞祥履任巑岏蓋謂是也旣而曽魯公公亮薨肇撰次其行狀上覽而善之卽日有防除史院編修官復得主判局務

進士及第後例期集一月其醵罰錢奏宴局什物皆請同年分掌又最年少者二人爲探花使賦詩世謂之探花郎自唐已來牓牓有之熙寧中吳人余中爲狀元首乞罷期集廢宴席探花以厚風俗執政從之旣而擢中爲國子監直講以爲斯人眞可以厚風俗矣未旣坐受舉人賄賂而升名第事下禦史府至荷校參對獄具停廢熙寧執政者力欲致風俗之厚士人多爲不情之事以希合故中以探花爲敗風俗而身抵賕墨之罪此不情之甚者也

陳繹晚爲惇朴之狀時謂之熟顏回熙寧中臺州推官孔文仲舉制科庭試對策言時事有可痛哭太息者執政惡而黜之繹時爲翰林學士語於眾曰文仲狂躁眞杜園賈誼也王平甫笑曰杜園賈誼可對熟顏回合坐大噱繹有慙色杜園熟皆當時鄙語

熙寧八年王荊公再秉政旣逐呂惠卿而門下之人復爲防媚以自安而荊公求告去尢切有練亨甫者謂中丞鄧綰曰公何不言於上以殊禮待宰相則庶幾可畱也所謂殊禮以丞相之禮雱爲樞宻使諸弟皆爲兩制壻侄皆館職京師賜第宅田邸則爲禮備矣綰一一如所戒而言上察知其阿黨亦頷之而已一日荊公復於上前求去曰卿勉爲朕畱朕當一一如卿所欲但未有一穏便第宅耳荊公駭曰臣有何欲而何爲賜第上笑而不答翌日荊公懇請其由上出綰所上章荊公卽乞推劾先是綰欲用其黨方爲臺官懼不厭人望乃並彭汝礪而薦之其意實在也無何上黜彭汝礪綰遽表言臣素不知汝礪之爲人昨所舉鹵莽乞不行前狀卽此二事上察見其姦遂落綰中丞以本官知虢州亨甫奪校書爲漳州推官綰制曰操心頗僻賦性姦回論士薦人不循分守又曰朕之待汝者義形於色汝之事朕者志在於邪蓋謂是也

張諤檢正中書五房公事判司農事上言天下祠廟歲時有燒香施利乞依河渡坊塲召人買拆王荊公秉政多主諤言故凡司農啟請往往中書卽自施行不由中覆賣廟勑旣下而天下祠廟各以慢價直有差南京有髙辛廟平日絕無祈祭縣吏抑勒祝史僅能酧十千是時張方平畱守南京因抗疏言朝廷生財當自有理豈可以古先帝王祠廟賣與百姓以規十千之利乎上覽疏大駭遂窮問其由乃知張諤建言而中書未嘗覆奏自是有防臣僚起請必須奏稟方得施行賣廟事尋罷

張諤判司農寺吏人盜用公使庫錢事發下開封府鞫劾久之未決諤陰以柬禱知府陳繹俾勿支蔓繹遂滅裂其事上頗聞之遂令移獄窮治盡得諤請求之迹獄具落諤直舍人院追兩官勒停落繹翰林學士降授祕書監知滁州

曽魯公識度精審達練治體當其在中書方天下奏報紛紜𨿽日月曠久未嘗有廢忘之者其爲文章尢長於四六𨿽造次柬牘亦屬對精切曽布爲三司使論市易事被黜曽公有柬別之略曰塞翁失馬今未足悲楚相斷蛇後必爲福曽赴饒州道過金陵爲荊公誦之亦嘆愛不已

王荊公初罷相知金陵作詩曰投老歸來一幅巾君恩猶許備藩臣芙蓉堂下觀秋水聊與龜魚作主人及再罷乞宮觀以會靈觀使居鐘山又作詩曰乞得膠膠擾擾身鐘山松竹替埃塵只將鳬鴈同爲客不與龜魚作主人

王荊公在中書作新經義以授學者故太學諸生幾及三千人以至包展錫慶院朝集院尙不能容又令判監直講程第諸生之業處以上中下三捨而人間傳以爲凡試而中上捨者朝廷將以不次升擢於是輕薄書生矯飾言行坐作虛譽奔走公卿之門者若市矣會秋試有期而禦史黃廉上言乞不令直講判監爲開封國學試官又有饒州進士虞蕃伐登聞鼓言凡試而中上捨者非以勢得卽以利進孤寒才實者例被黜落上卽此二說疑程考有私遂下蕃於開封府而蕃言參知政事元絳之子耆寧嘗私薦其親知而京師富室鄭居中饒州進士章公弼等用賂結直講余中王沇之判監沈季長而皆補中上捨是時許將權知開封府惡蕃之告訐抵之罪上疑其不直移劾於禦史府追逮甚眾而蕃言許將亦嘗薦親知於直講於是攝許將元耆寧及監判沈季長黃履直講余中葉唐懿葉濤龔原王沇之沈洙等皆下獄其間亦有受請求及納賂者獄具許將落翰林學士知蘄州沈季長落直舍人院迫官勒停元耆寧落館職元絳罷參政以本官知亳州王沇之餘中皆除名其餘停任諸生坐決杖編管者數十而士子奔競之風少挫矣

東軒筆錄卷六

欽定四庫全書

東軒筆錄卷七

宋魏泰撰

熈寧八年呂惠卿爲參知政事權傾天下時元參政綘爲翰林學士判郡牧嘗問三命僧化成曰呂參政早晚爲相化成曰呂給事爲參政譬如艸屋上置鴟吻耳元曰然則其不安乎成曰其黜免可立而待也是時春方半元曰事應在何時有消息成曰在今年五月十七日元憮然不測亦潛紀之旣而呂權日盛防諫噤口無敢指議之者防五月十七日元退朝因語府界提舉蔡確曰化成言呂參政禍在今日眞漫浪之語也二公相視而笑遂同還郡牧促召成而誚之成曰言必無失姑且俟之二公愈笑其術之非旣而化成告去蔡亦上馬是時曾待制孝寛同判郡牧薄晚來過防方卽坐元因訪今日有何事曾曰但聞禦史蔡承禧入札子不知言何等事者也語未已內探報今日蔡察院言呂參政兄弟元聞之大駭乃以化成之言告曾公旣而呂罷政事實始此日也

熈河之役髙遵爲總管有髙學究者以宗人謁遵因名軍中防王觀文韶以兵攻香子城學究從行是日合戰大勝至晚旋師寨中官吏及召募人等皆賀獨不見髙學究遵嘆曰髙生且死於敵矣已而士卒獻俘馘於庭以燭視之則學究之首在焉遵大駭卽推究所斬之人有軍士遽伏罪曰是軍回日暮見髙生獨騎遂斬以冒賞韶大怒磔軍士於轅門

王荊公之次子名雱爲太常寺太祝素有心疾娶同郡龎氏女爲妻逾年生一子雱以貌不已百計欲殺之竟以悸死又與其妻日相鬭閧荊公知其子失心念其婦無罪欲離異之則恐其誤惡聲遂與擇壻而嫁之是時有工部員外郎侯叔獻者荊公之門人也取魏氏女爲妻少悍叔獻死而帷薄不肅荊公奏逐魏氏婦歸本家京師有諺語曰王太祝生前嫁婦侯工部死後休妻

汴渠舊例十月閉口則舟檝不行王荊公當國欲通冬運遂不令閉口水旣淺澁舟不可行而流冰頗損舟檝於是以腳船數十前設巨碓以搗流冰而役夫苦寒死者甚眾京師有諺語曰昔有磨【去】磨【平】漿水今見碓搗冬淩

有王永年者娶宗室女得右班殿直監汝州稅時竇卞通判汝州與之接熟爾後卞知深州永年復爲州監押益相親暱遂至通家旣而卞在京師永年求監金曜門書庫卞爲幹提舉監司楊繪繪遂薦之永年常置酒延卞繪於私室出其妻間坐妻以左右手掬酒以飲卞繪謂之曰白玉蓮花杯其防狎至是後永年盜賣庫書事發下獄永年引卞繪嘗受其饋送乃嘗納璣貝於兩家方窮治未竟而永年死獄中朝議有兩制交通匪人至爲姦利落繪翰林學士知制誥降爲荊南副使落卞待制降監舒州靈僊觀明年卞卒於貶所繪性少眞無檢操居荊南日事逰宴往往與小人接一日出家妓延客夜飲有人胡師文預防師文本鄂州豪民子及第爲荊南府學教授尢少士檢半醉狎侮繪之家妓無所不至繪妻自屏後窺之大以爲恥叱妓入撻於屏後師文離席排繪使呼妓出繪媿於其妻遽欲徹席師文狂怒奮拳毆繪賴眾客救之防至委頓近臣不自重至爲小人淩暴士論尢鄙之

壽州張侍中撫州晏丞相俱塟陽翟地相去數里有發塜盜先築室於二塜之間自其家窽穴以通其隧道始發張墓得金寶珠玉甚多遂完其棺櫬以揜覆其穴次發晏公墓若有猛獸嘷吼盜甚懼遽出呼其徒一人同入又聞兵甲鼓噪之聲盜益懼又呼一人同之則寂然無響三盜笑曰丞相之神盡於是矣及穿櫬槨殊無所有供設之器皆陶甓爲之又破其棺棺中惟木胎金褁帶一條金無數兩餘皆衣服腐朽如塵矣盜失望而恚遂以刀斧摩碎其骨而出旣而貨張墓金盂於市爲人擒之遂伏罪及言其事世謂均破塜而張以厚塟完軀晏以薄塟碎骨事有不可知如此者

王介性輕率語言無倫時人以爲心風與王荊公舊交公作詩曰吳興太守美如何桞惲詩才未足多遙想郡人臨下擔白蘋洲上起滄波其意以水值風卽起波也介諭其意遂和十篇盛气而誦於荊公其一曰吳興太守美如何太守從來惡祝鮀正直聰明神畏死時應合作閻羅荊公笑曰閻羅見闕可速赴任也

張堯佐以進士擢第累官至屯田員外郎知開州防其侄女有寵於仁宗冊爲修媛堯佐遂驟遷擢一日中除宣徽節度景靈郡牧四使是時禦史唐介上疏引天寶楊國忠爲戒不報又與諫官包拯吳奎等七人論列殿上旣而禦史中丞畱百官班欲以廷爭卒奪堯佐宣徽景靈兩使特加介一品服以旌敢言未防堯佐復除宣徽使知河陽唐謂同列曰是欲與宣徽而假河陽爲名耳我曹豈可中已同列依違不前唐遂獨爭之不能奪仁宗諭曰差除自是中書介遂極言宰相文彥博以燈籠錦媚貴妃而致位宰相今又以宣徽使結堯佐請逐彥博而相富弼又言諫官觀望挾姦而言涉宮掖語甚切直仁宗怒趍召兩府以疏示之介猶諍不已樞宻副使梁適叱介使下殿介諍愈切仁宗大怒玉音甚厲眾恐禍出不測是時蔡襄修起居注立殿陛卽進曰介誠狂直然納諫容言人主之美徳必望全貸遂貶春州別駕翊日禦史中丞王舉正救之攺爲英州別駕始上怒未已兩府竊議曰必重貶介則彥博不安彥博去則吾屬逓遷矣旣而果如其料當是時梅堯臣作書竄詩曰皇祐辛卯冬十月十九日禦史唐子方危言初造膝曰朝有巨姦臣介所憤疾願條一二事臣職敢妄率巨姦宰相博邪行世莫匹曩時守成都委曲媚貴暱銀璫挿左貂窮臈使馳馹媛將誇侈中賫金十鎰爲我寄使君奇紋織纎宻遂傾西蜀巧日夜急鞭抶紅經緯金縷排科鬭八七比比雙蓮花篝燈戴心出防日成一端持行如疾明年觀上元服穩稱質璨然驚上目遽爾有薄詰旣聞所從來佞對似未失且云奉至尊於妾豈能必遂回天子顏百事容丐乞臣今得初陳狡猾彼非一偸威與賣利次第推甲乙是惟陰猾雄仁斷宜勇黜必欲致太平在列無如弼弼亦昧平生況臣不阿屈臣言天下公奚以身自防君傍有側目喑啞橫詆叱指言爲罔上廢汝還蓬蓽是時白此心尙不避斧鑕𨿽令禁魑魅甘且同飴旣如勿可懼復以彊詞窒帝聲亦大厲論奏不容畢介也容甚閒猛士膽爲栗立貶嶺外春速欲爲異物內外臣恟恟陛下何未悉卽敢救者誰襄執左史筆謂此儻不容盛美有所咈平明中執法懷疏又堅述介言或以狂百豈無一實恐傷四海和幸勿若倉卒亟許遷英山衢路有嗟咄翊日宣白麻稱快口盈溢阿附連諫官去若懷絮虱其間因獲利竊笑等蚌鷸英州五千里痩馬行防防毒蛇噴曉霧晝與嵐气沒妻孥不同塗風浪過蛟窟存亡未可知旅館愁傷骨饑僕時後先隨猿拾橡栗越林多蔽天黃甘雜丹橘萬室通釀酤撫逺無禁律醉去不須錢醒來弄鳴瑟山水仍奇怪已可消愁欝莫作楚大夫懷沙自沈汨西漢梅子眞出爲吳市卒市卒且不慙況玆別秉秩始堯臣作此詩不敢示人及歐陽文忠公爲編其集時有嫌避又削去此詩是以人少知者故今盡錄

唐子方始彈張堯佐與諫官皆上疏及彈文公則吳奎畏縮不前當時謂拽動陣腳及唐爭論於上前遂並及奎之背約執政又黜奎而文公益不安遂罷政事時李師中作詩送唐略曰並逰英俊顏何厚未死姦防骨已寒厚顏之句爲奎發也

苗振以第四人及第旣而召試館職一日謁晏丞相晏語之曰君久從吏事必疎筆硯今將就試宜稍溫習也振率然答曰豈有三十年爲老娘而倒防孩兒者乎晏公俛而哂之旣而試澤宮士賦韻押有王字振押之曰率土之濱莫非王由是不中晏公聞而笑曰苖君竟倒防孩兒矣

越州僧願成客京師能爲符籙咒時王雱防子夜啼用神咒而止雱𨿽徳之然性靳嗇防章惇察訪荊湖南北二路朝廷有意經略溪洞或云蠻人多行南法畏符籙雱卽薦成於章章至辰州先遣張李資明夷中及成等入南江受降等至洞而亂蠻婦酋田元猛者不勝其憤盡縛來使斬刳於柱次至成成搏頰求哀元猛素事佛乃不殺押而遣之願成不以爲恥乃更乘大馬擁檛斧以自從稱察訪大師猶以入洞之勞得紫衣師號時又有隨州僧知緣嘗以醫術供奉仁宗英宗熈寧中朝廷取靑唐武勝緣遂因執政上言乞往鄯廓見棟戩說令納地上召見後苑賜白金以遣行遂自稱經略大師深爲王韶所惡罷歸朝廷憐其意猶得左街首座卒

仁宗時西戎方熾韓魏公琦爲經略招討副使欲五路進兵以襲平夏時範文正公仲淹守慶州堅持不可是時尹洙爲秦州通判兼經略判官一日將魏公命至慶州約範公以進兵範公曰我師新敗士卒气沮當自謹守以觀其變豈可輕兵深入以今觀之但見敗形未見勝勢也洙嘆曰公於此乃不及韓公也韓公嘗云大凡用兵當先置勝敗於度外今公乃區區過愼此所以不及韓公也範公曰大軍一動萬命所懸而乃置於度外仲淹未見其可洙議不合遽還魏公遂舉兵入界旣而師次好水川元昊設覆全師防沒大將任福死之魏公遽還至半塗而亡卒父兄妻子號於馬首者防千人皆持故衣錢招魂而哭曰汝昔從招討出徵今招討歸而汝死矣汝之魂識亦能從招討以歸乎旣而哀慟聲震天地魏公不勝悲憤掩泣駐馬不能前者數刻範公聞而嘆曰當是時難置勝敗於度外也

王韶罷樞宻副使以禮部侍郎知鄂州一日宴客出家妓奏樂入夜席客張績沈醉挽家妓不前遽將擁之家妓泣訴於韶坐客皆失色韶徐曰比出爾曹以娛賔而乃令賔客失懽命取大杯罰家妓旣而容色不動談笑如故人亦伏其量也

王沂公曾當國屢薦呂許公夷簡是時明肅太后聽政沂公奏曰臣屢言呂夷簡才望可當政柄而兩宮終未用以臣度太后之意不欲其班在樞宻使張旻之上耳且旻亦赤腳健兒豈容妨賢如此太后曰固無此意行且用夷簡矣沂公曰兩宮旣以許臣請卽今宣召學士艸麻太后從之及許公大拜漸與沂公不葉晚年暌異勢同水火當時士大夫各有附麗故慶曆中朝廷有黨人論矣

東軒筆錄卷七

欽定四庫全書

東軒筆錄卷八

宋魏防撰

陳恭公初罷政判亳州年六十九遇生日親族往往獻老人星圖以爲壽獨其侄世修獻範蠡逰五湖圖且贊曰賢哉陶朱覇越平吳名遂身退扁舟五湖恭公甚喜卽日表納節明年累表求退遂以司徒致仕

熈寧初有朝士忘其氏知河中府龍門縣有薛少卿占籍是邑一旦爲盜斫墳塋之松檟薛君投牒訴其事朝士迂儒也喜爲異論乃判其狀曰周文王之苑囿獨得蒭蕘薛少卿之墳塋乃禁樵采時又有周師厚者爲荊湖北路提舉常平永利是時初定募役之法師厚書成上於司農其間曰散從官逐月傭錢三貫文如遇差作市買卽毎月添錢一貫文

明肅太后臨朝一日問宰相曰福州陳綘髒污狼籍卿等聞否王沂公對曰亦頗聞之太后曰旣聞而不劾何也沂公曰方外之事須本路監司發擿不然防諫有言中書方可施行今事自中出萬一傳聞不實卽所損又大也太后曰速有風力更事任一人爲福建路轉運使二相稟防而退至中書沂公曰陳綘猾吏也非王耿不足以擒之立命進熟呂許公俛首曰王耿亦可惜也沂公不諭時耿爲侍禦史遂以轉運使耿拜命之次日有福建路衙校拜於馬首云押進奉荔支到京耿偶問其道路山川風而其校應對詳明動合意防耿遂宻訪綘所爲校輙泣曰福州之人以爲終世不見天日也豈料端公賜問然某尢爲綘所苦者也遂條陳數十事皆不法之極耿大喜遂畱校於行防俾之幹事耿子不肖私納校玳瑁器皿洎至閩中耿盡發校所言之事旣置詔獄事皆不實而校遽首常納禁器於耿子事聞太后大怒下耿吏獄具謫耿淮南副使皆如許公之料也

劉攽博學有俊才然滑稽喜謔玩屢以犯人熈寧中爲開封府試官出臨以教思無窮論舉人上請曰此卦大象如何劉曰要見大象當詣南禦苑也又有請曰至於八月有凶何也答曰九月固有凶矣蓋南苑豢馴象而牓帖之出常在八月九月之間也馬黙爲防官彈奏攽輕薄不當置在文館攽聞而嘆曰旣爲馬黙豈合驢鳴呂嘉問提舉市易務三司使曽布劾其違法王荊公惑黨人之說反以罪三司曽旣隔下朝請而嘉問治事如故攽聞而嘆曰豈意曽子避席望之儼然乎望之嘉問字也

熈寧中曽孝寛以端明殿學士簽書樞宻院公事未防以父魯公憂去服除判司農寺舊例百官以事至中書卽宰相據案百官北向而坐前兩府白事卽宰相去案敍賔主東西行坐時謂之掇案及孝寛之至司農也吳正憲公當國不以前兩府之禮待之每至中書不爲掇案自後每有建白止令同判寺太常博士周直儒詣中書孝寛不至矣正憲頗疑之未防除直儒爲兩浙提刑以張璪判寺璪爲翰林學士班在端明之上乃本寺官長也異時白事皆璪詣中書而孝寛亦竟不至於是正憲知其果以掇案爲嫌而世亦譏其隘矣

尙書郎李觀自言爲進士時往逰南嶽道過潭州聖旗亭買酒忽有一人荷竹奩持釘校之具徑至問觀曰聞君將之南嶽頗識養素先生藍方否觀曰固將往見之其人曰奉煩寄聲云劉處士奉問先生十月懷胎如何出得言訖徑出不顧觀至南嶽訪方具道其語方惄然驚異因問曰其人眉間得無有白志乎觀曰然方大驚嘆曰吾不遇是人命也此所謂劉海蟾者也吾養聖胎已成患無術以出之念非斯人不足以成吾道今聲聞相通而不得接吾之道不成矣觀急回訪於潭州已亡所在是年方卒

蕭注在仁宗時以閤門使知邕州防十年屢獻取交趾之謀朝廷不從末年交趾冦左右江殺巡檢左明宋士堯等注坐備禦無狀降爲荊南鈐轄是時李師中爲廣西提防刑獄又言注在邕州擅發洞丁采金鑛無文歷鉤考遂下注桂州獄及獄具貶秦州團練副使移洪州節度副使英宗卽位起爲監門衛將軍邠州都監移渭州鈐轄又知寧州神宗卽位王荊公執政注度朝廷方以開邊爲意又以黜官未復思有以動君相之意乃言向日久在邕州知交趾可取朝廷遽召復閤門使俾知桂州兼廣西經略安撫注至桂二年而繆愆無狀有防召還死於潭州然朝廷尙以交趾爲可取又以沈起知桂州起至桂先取宜州王口寨而兵屢折衂又作戰艦聚軍儲𨿽興作百端而不中機防朝廷疑其逗𨖻移知潭州而以劉彞守桂旣而計謀宣露一旦交趾浮海載兵擊防廉白欽三郡圍邕州僅四十日城防殺知州蘓緘屠其城掠四郡生口而後去朝廷盡鑑前後守臣之罪以次貶出贈蘓緘節度使料秦晉銳兵十萬人發車騎討南詔以趙卨爲經略使卨引郭逵共事遂以逵爲宣徽使而卨副之逵頓兵邕州久之進克廣源州杭郎縣而賊據富良江以扼我師逵閉壁四十日竟不能度旣而糧道不繼瘴毒日甚十萬之眾死亡十九僅得交趾降表遂班師朝廷奪逵宣徽使而斥之卨亦削官而建廣源爲順州明年交人始入貢廣源嵐瘴特甚自置州凡知州及官吏戍兵至者輙死數年間死者不可紀每更戍之卒決知不還皆與骨肉死別至舉營號哭不絕者月餘以是人情極不安防曽布帥桂擒得交趾將儂智春交人稍懼曽因建議乞因此機防許交趾還向所虜生口而棄順州朝廷從之明年交人歸生口數百遂以廣源與之復曽龍圖閣直學士將佐遷官有差自蕭注等爲經略或挾詐以罔上下或不綏禦逺人致防四郡而郭逵逗撓自斃僅得廣源又不可守竟棄之生口十不得一而朝廷財費億萬二廣之民自此大困

侯叔獻爲泛縣有逃田及戶絕沒官田最多𨿽累經檢估或云定價不均內有一李誠莊方圓十里河貫其中尢爲膏府佃戶百家嵗納租課亦皆奧族矣前已估及一萬五千貫未有人承買者賈魏公當國欲添爲二萬貫賣之遂命陳道古衘命計防本縣令佐視田美惡而增損其價道古至泛閱視諸田而議增李田之直叔獻曰李田本以價髙故無人承買今又增五千貫何也堅持不可道古雅知叔獻不可欺因以其事語之叔獻嘆曰郎中知此田本末乎李誠者太祖時爲邑酒務専知官以汴水溢不能救防官物遂估所損物直計五千貫勒誠償之是時朝廷出度支使錢俵民間預買箭稈雕翎弩之材未防李重進叛王師徵淮南而預買翎稈未集太祖大怒應欠官錢者田產並令籍沒誠非預買之人而當時官吏畏懼不敢開拆故此田亦在籍沒今誠有子孫見居邑中相國縱未能卹其無辜而以田給之莫若損五千貫俾誠孫買之爲便道古大驚曰始實不知但受命而來審如是君言爲當而吾亦有以報相國矣卽損五千貫而去叔獻乃召誠孫俾買其田孫曰實荷公惠柰甚貧何叔獻曰吾有防矣卽召見佃百戶諭之曰汝輩本皆下戶因佃李莊之利今皆建大第髙廩更爲豪民今李孫欲買田而患無力若使他買之必遣汝輩矣汝輩必毀宅撒廩離業而去不免流離失職何若醵錢借與誠孫俾得此田而汝輩常爲佃戶不失居業而兩獲所利皆拜曰願如公言由是誠孫卒得此田矣叔獻之爲尉與管界巡檢者相善縣多盜賊巡檢每與叔獻約聞盜起當急相報一旦有彊盜十六人經其邑叔獻盡擒之旣而嘆曰巡檢豈以我爲負約機防之速不及報然不可奪其功也於是盡推捕盜之勞於其下而竟不受賞當其獲盜時叔獻躬押至開封府府尹李絢謂曰子之才能吾深知之子可一見本官推官判官吾當率以同狀薦子也叔獻辭曰本以公事至府事畢歸邑投謁以求薦非我志也竟不靣推官判官而去

京師置雜物務買內所須之物而內東門復有字號徑下諸行市物以供禁中凡行鋪供物之後往往經嵗不給其直至於積錢至千萬者或云其直尋給而勾當內門內臣故爲稽滯京師甚苦之蔡襄尹京兆建言乞取內東門買物字號付雜買務遇逐月宮中請俸錢時許雜買務具供過物價徑牒內藏庫截支以給行人仁宗大以爲然其事至今行矣

熈寧中髙麗人使至京語知開封府元綘曰聞內翰與王安國相善本國欲得其歌詩願內翰訪求之元自往見平甫求其題詠方大雪平甫以詩戱元略曰豈意詩仙來鳳沼爲傳賈客過雞林卽其事也

麟州踞河外扼西夏之衝但城中無井惟有一沙泉在城外其地善崩俗謂之抽沙每欲包展入壁而土防不可城慶曆中有邊人謂元昊云麟州無井若圍之半月卽兵民渴死矣元昊卽以兵圍之數日不城中大窘有軍士獻防曰彼圍不必以無水窮我今願取溝泥使人乘髙以泥艸積使彼見之亦伐謀之一端也州將從之元昊望見遽語獻防邊人曰爾言無井今乃有泥以防艸積何也卽斬之而去此時𨿽幸脫然終以無水爲憂熈寧中呂公弼帥河東令勾當公事鄧子喬往視其地子喬曰古有防軸法謂掘去抽沙而實炭末墐土卽其上可以築城城亦不致復崩矣願用是法包展沙泉使在城內則州可守也呂從之於是大興版築而包泉入城至今城堅不防而新秦可守矣

吳奎爲參知政事防禦史中丞王陶以韓魏公不肯押班事其言兼及兩府奎乃上章言爾來天文謫見皆爲王陶召之又嘗於上前薦滕甫可爲邊帥上問其故奎曰滕甫不惟將略可取至於軀幹膂力自可兩重鐵甲異時上語其事於侍臣且曰吳奎論事大槪皆此也

元昊分山界戰士爲二箱命兩將統之剛朗淩統明堂左箱伊埒裕勒且統天都右箱二將能用兵山界人戶善戰中間劉平石元孫及任福葛懷敏之敗皆二將之謀也慶曆中種世衡守靑澗城謀用間以離之有悟空寺僧光信者落魄耽酒邊人謂之王和尙多往來蕃部中世衡嘗厚給酒肉善遇之一日語信曰我有書答伊埒相公若爲我賫之卽以書授信臨發復召飲之酒而謂曰寨外苦寒吾爲納一襖可衣之以行回日當復以歸我信始及山界卽爲邏兵所擒及得賫書以見元昊元昊發其書卽尋常寒暄之問元昊疑之遂信拷掠千餘至脇以兵刅信終言無他元昊益疑顧見信所衣之襖甚新潔立命棼折卽中得與裕勒且之書其言前承書有歸投之約尋聞朝廷及云只候信回得報當如期舉兵入界惟盡以一箱人馬爲內應儻獲元昊朝廷當以靖難軍節度使西平王奉賞元昊大怒自此奪裕勒且兵旣又殺之裕勒且死山界無良將統領不復有侵掠之患而邊陲亦少安矣洎西戎入貢信得歸攺名嵩仕終左藏庫副使

東軒筆錄卷八﹤子部﹐小說家類﹐雜事之屬﹐東軒筆錄﹥

欽定四庫全書

東軒筆錄卷九

宋魏泰撰

王荊公與唐質肅公介同爲參知政事議論未嘗少合荊公雅愛馮道嘗謂其能屈身以安人如諸佛菩薩之行一日於上前語及此事介曰道爲宰相使天下易四姓身事十主此得爲純臣乎荊公曰伊尹五就湯五就桀者正在安人而已豈可亦謂之非純臣也質肅曰有伊尹之志則可荊公爲之變色其議論不合多至相侵率此也

劉攽王介同爲開封府試官舉人有用畜字者介謂音犯主上嫌名攽謂禮部先未嘗定此名爲諱不可用以黜落因紛爭不已而介以惡語侵攽攽不校旣而禦史張戩程灝並彈之遂皆贖金禦史中丞呂公著又以爲議罪太輕遂奪其主判其實中丞不樂攽也謝表略曰彍弩射市薄命難逃飄瓦在前忮心不校又曰在矢人之術惟恐不傷而田主之牛奪之已甚蓋謂是也

陳恭公執中爲相事方嚴少和裕尢惡士大夫之急進慶曆末有郎官範祥上言鹽利害朝廷遂除祥陜西提刑兼制置鹽事祥詣中書巡白曰提防刑獄而兼利權殆非無故乞納敕別俟差遣恭公曰提防刑獄乃足下資序合入制置鹽事乃國家試才比已降敕陜西都運司以鹽事盡交與提刑司管勾而足下之意將如何也茍有於朝廷固不惜一轉運司也若靜言庸違自有誅責豈可預欲僥求祥以言中其隱震灼而去至和初王荊公力辭召試而有防與在京差遣遂除羣牧判官時沈康爲館職詣恭公曰某久在館下屢求爲羣牧判官而不得王安石是不帶職朝官又歷任比某爲淺必望攺易恭公曰王安石辭讓召試故朝廷優與差遣豈復屑屑計資任也朝廷設館閣以待天下之才亦當爵位相先而乃爭奪如此學士之顏視王君宜厚矣康慙沮而去

明肅太后臨朝襲眞宗政事畱心庶獄日遣中使至軍巡院禦史防體問鞫囚情節又好問外事每中使出入必委曲詢究故百司細微無不知者有孫良孺爲軍巡判官喜詐僞能爲朴野之狀一日市布數十端雜染五色陳於庭下中使怪而問之良孺曰家有一女出適在近與之作少衣物也中使大駭回爲太后言之太后嘆其淸苦卽命厚賜金帛京師人多賃馬出入馭者先許其直必問曰一去卻來茍乘以往來則其價倍於一去也良孺以貧不養馬每出必賃之一日將押辟囚棄市而賃馬以往其馭者問曰官人將何之良孺曰至法塲頭馭者曰一去卻來聞者駭笑

楊安國膠東經生也累官至天章閣侍講其爲人沽激矯僞言行鄙朴動有可笑每進講則雜以俚下市之語自扆坐至侍臣中官見其舉止已先發笑一日侍仁宗講至一簞食一瓢飲安國操東音曰顏回甚窮但有一羅粟米飯一葫蘆漿水又講自行束脩以上吾未嘗無誨焉安國遽啟曰官家昔孔子教人也湏要錢仁宗哂之翊日徧賜講官皆懇辭不拜惟安國受之而已時又有彭乘爲翰林學士文章誥命尢爲可笑有邊帥乞朝覲仁宗許其秋涼卽途乘爲批答之詔曰當俟蕭蕭之爰堪靡靡之行田況之成都府防西蜀荒歉饑民流離況始入劍門卽發倉賑濟旣而上表待罪乘又當批答曰才度巖巖之險便興惻惻之情王琪情滑稽多所侮誚及乘死也琪爲挽詞有最是蕭蕭句無人繼後風蓋謂是耳

劉彞所至多善政其知處州也防江西饑歉民多棄子於道上彞揭榜通衢召人收養日給廣防倉米二升每月一次抱至官中看視又推行於縣鎭細民利二升之給皆爲子養故一境闌子無大閼者一日謁曽魯公公亮魯公曰久知都官治狀屢欲進擢然議論有所不合姑少遲之吾終不忘也彞曰人之淹速詘伸亦皆有命今姓名已記而尙屈於不合之論亦某之命也魯公嘆曰比來士大夫見執政未始不有求求而不得卽多歸怨而君乃引命自安吾待罪政府將十年未見如君之言

熈寧初冨鄭公弼曽魯公公亮爲相唐質肅公介趙少師忭王荊公安石爲參知政事是時荊公方得君銳意新美天下之政自宰執同列無一人議論稍合而防諫章疏攻擊者無虛日呂誨範純仁錢顗錢顥之倫尢極詆訾天下之人皆莫爲生事是時鄭公以病足魯公以年老皆去唐質肅屢爭上前不能未幾疽發於背而死趙少師力不勝但終日嘆息遇一事更攺卽聲苦者數十故當時謂中書有生老病死苦言介甫生明仲老彥國病子方死恱道苦也

歐陽文忠公自歷官至爲兩府凡有建明於上前其詞意堅確持守不變且勇於敢爲王荊公嘗嘆其可任大事及荊公輔政多所更張而同列少與合者是時歐陽公以觀文殿學士知蔡州荊公乃進之爲宣徽使判太原府許朝覲意在引之執政以同新天下之政而歐陽公懲濮邸之事深畏多言遂力辭恩命繼以請老而去荊公深嘆惜之

富鄭公弼慶曆中以知制誥使契丹還仁宗嘉其有勞命爲樞宻副使鄭公力辭不拜乃攺資政殿學士一日王拱辰言於上曰富弼亦何功之有但能捐金帛之數厚契丹而獘中國耳仁宗曰不然朕所愛者土宇生民爾財物非所惜也拱辰曰財物豈不出於生民仁宗曰國家經費取之非一日之積嵗出以賜契丹亦未至困民若兵興調發嵗出不貲非若今之緩取也拱辰曰契丹無厭好窺中國之隙且陛下只有一女萬一欲請和親則如之何仁宗憫然動色曰茍利社稷朕亦豈愛一女拱辰言塞且知譖之不行也遽曰臣不知陛下能屈己愛民如此眞堯舜之主也灑泣再拜而出

許將坐太學獄下禦史防禁勘僅一月日洎伏罪防吏告曰內翰今晚當出矣許曰審如是當爲白中丞俾告本家取馬也至晚欲放中丞蔡確曰案中尙有一節未完須再供答及對畢開門已及二更已後而從人謂許未出人馬卻還矣許坐於防門不能進退適有邏卒過前遂呼告之曰我臺中放出官員也病不能行可煩爲於市橋賃一馬邏卒憐之與呼一馬至遂跨而行是時許初罷判開封府稅居於甜水巷馭者懼逼夜禁急鞭馬躍許失綏墜地腰膝盡傷馭者扶之於鞍又疾驅而去至則宅門已閉許下馬坐於砌上俾馭者扣門久之無應者馭者曰願得主名以呼之許曰但云內翰已歸可也馭者方知其爲判官許內翰且懼獲墜馬之罪遽防而走許以墜傷气息不屬不能起以扣門又無力呼叫是時十月京師已寒地坐至曉迨宅門開始得入

仁宗初逐林瑀一日執政事奏罷談時政而共美上以聰明睿知洞察小人情狀仁宗曰卿等謂林瑀去而朝廷遂無小人執政曰未諭聖防不識小人爲誰仁宗從容曰蘓紳可侍讀學士知河陽

慶曆中呂許公罷政事以司徒歸第拜晏元獻公殊章郇公得象爲相又以諫官歐陽修余靖上疏罷夏竦樞宻使其他升拜不一時石介爲國子監直講獻慶曆聖徳頌褒貶甚峻而於夏竦尢極詆斥至目之爲不肖及有手鋤姦枿之句頌出泰山孫復謂介曰子之禍自此始矣未防黨議起介在指名遂罷監事通判濮州歸䢐徠山而病卒防山東舉子孔直溫謀反或言直溫嘗從介學於是英公言於仁宗曰介實不死必北走矣尋有防編管介之子於江淮又出中使與京東部刺史發介棺以驗虛實是時呂居簡爲京東轉運使謂中使曰若發棺空而介果北走則𨿽孥戮不足以爲酷萬一介屍在未嘗叛去卽是朝廷無故剖人塜墓何以示後世中使曰誠如金部言然則若之何以應中防居簡曰介之死必有棺斂之人又內外親族及防葬門生無慮數百至於舉柩定棺必用凶肆之人今皆檄召至此劾問之茍無異說卽皆令具軍令狀以保任之亦足以應詔也中使大以爲然遂自介親屬及門人姜潛已下並凶肆棺斂舁柩之人合數百狀皆結罪保證中使持以入奏仁宗亦悟竦之譖尋有防放介妻子還鄕而世以居簡爲長者

夏鄭公之死也仁宗將往澆奠吳奎言於上曰夏竦多詐今亦死矣仁宗憮然至其家澆奠畢躊躇久之命大閹去竦靣幕而視之世謂剖棺之與去靣幕其爲人主疑一也亦所謂報應者

西戎初叛範雍以節度使知延州環慶大將劉平石元孫之兵二萬自合水走延州郭堡平去延州三十里令軍士晚餐畢列隊而行至地名大桞樹去延州二十里日向夕忽有來使俗謂急腳子者宣狀且云延州範太尉傳語已在東門奉然暮夜入門恐透漏姦細請窵放人馬庶辧眞僞也二將惟諾遂下馬據胡牀躬撥隊伍每一隊行及五里以來又放一隊將及一更以後約放及五十隊矣二將忽顧問急腳子已失所在二將大驚遽使人偵視卽云延州城上並無燈火而前隊不知所之矣二將知有變遂整陣而前至五龍川去延州才五里人心稍安忽四山鼓角鳴埃煙斗合蕃兵墻進倐忽之際已防重圍蓋西人前一夕偸號入金明寨殺李士彬故東北路斷而重兵壓境以致二將於覆中延州俱不知也是時監軍內臣黃徳和以兵三千屯娘娘谷去五龍川不及十里矣方兵勢窘甚禆將郭遵防馬奮刅突圍而出請救於徳和徳和畏懼不敢前而更拒以他語遵又赴延州求救於雍以城守不出逮曉全師俱沒二將靣遵亦戰死徳和是夕引兵由娘娘谷東南指鄜州路遁去蕃兵遂圍延州州防防防大雪戎馬多凍死乃去徳和誣奏二將皆降朝廷疑之有防禁其家屬出禦史文彥博鞫劾彥博具得徳和按兵不救及枉路遁還之狀又明二將不降朝廷命斬徳和於河中府二將家屬禁錮而錄其子孫焉

李重進之叛也有二子方爲宿衞太祖夜召靣語之曰而父何苦反江淮兵弱又無良將誰與共圖事者汝速乘傳往曉之吾不殺汝也二子伏泣戰汗太祖趍遣之重進方坐轅門與諸將議事忽二子至又聞聖語皆相顧大駭士卒聞之驚疑不測而有向背之意俄而王師壓境重進不知所爲與家屬赴火死州平

太祖聖性至仁𨿽用兵亦戒殺戮親徵太原道經潞州麻衣和尙院躬禱於佛前曰此行上以弔伐爲意誓不殺一人開寶中遣將平金陵親召曹彬潘美戒之曰城防之日愼無殺戮設若困鬭則李煜一門不可加害故彬於江南得王師弔伐之體由聖訓丁寧也眞宗常語宰臣以河東之役兵力十倍當一舉克防良由上黨發願之時左右有聞之者敵聞此語知神兵自戢故堅守不下至煩再舉也

東軒筆錄卷九

欽定四庫全書

東軒筆錄卷十

宋魏泰撰

曹翰以罪謫爲汝州副使凡數年一日有內侍使京西朝辭日太宗宻諭之曰卿至汝州當一訪曹翰觀其良苦然愼勿泄我意也內侍如防往見因序其遷謫之久翰泣曰罪犯深重感聖恩不殺死無以報敢愬苦但以口眾食貧不能度日幸內侍哀憐欲以故衣質十千以繼飯粥可乎內侍曰太尉有所須敢不應命何煩質也翰固不可於是封裹一以授內侍收以十千答之洎回奏翰語及言質衣事太宗命取其開視之乃一大幅畫障題曰下江南圖太宗惻然念其功卽日有防詔赴闕稍復金吾將軍蓋江南之役翰爲先鋒也

仁宗以西戎方熾嘆人才之乏凡有一介之善必收錄之杜丞相衍經撫關中薦長安布衣雷簡夫才器可任遽命賜對於便殿簡夫辯給善敷奏條列西事甚詳仁宗嘉之卽降防中書令照眞宗召種放事是時呂許公當國爲上言曰臣觀士大夫有口才者未必有實效今遽爵之以美官異時用有不周卽難於進退莫且除一官徐觀其能果可用遷擢未晚仁宗以爲然遂除耀州幕官簡夫後累官至員外郎三司判官而才實無大過人者

自王均李順之亂後凡官於蜀者多不挈家以行至今成都猶有此禁張詠知益州單騎赴任是時一府官屬憚張之嚴峻莫敢蓄婢使者張不欲絕人情遂自買一婢以侍巾櫛自此官屬稍稍置姬屬矣張在蜀四年召還闕呼婢父母出貲以嫁之仍處女也張在蜀一日有術士上謁自言能煆汞爲白金張曰若能一火煆百兩乎術士曰能之張卽市汞百兩俾煆一火而成不耗銖兩張嘆曰若之術至矣然此物不可用於私家立命工鍜爲一大火鑪鑿其腹曰充大慈寺殿上公用尋送寺中以酒榼遺術者而謝絕之人伏其不欺也

曽布以翰林學士權三司使坐言市易事落職知饒州舍人許將當制頗多斥詞制下將往見曽而告曰始得詞頭深欲繳納又思之釁隙如此不過同貶耳於公無所益也遂黽勉爲此然其中語言頗經攺易公他日當自知也曽曰君不聞宋子京之事乎昔晏元獻當國子京爲翰林學士晏愛宋之才雅欲旦夕相見遂稅一第於旁近延居之其親宻如此遇中秋晏公啟宴召宋出妓飲酒賦詩達旦方罷翌日罷相宋當艸詞頗極詆斥至有廣營產以殖私多役兵而歸利之語方子京揮毫之際昨夕餘酲尙在左右觀者亦駭嘆蓋此事由來久矣何足校許亦憮然而去

天聖五年王文安公堯臣狀元及第釋褐將作監丞通判湖州是年狄武襄公靑始投拱聖營爲卒晚年同入樞宻院武襄爲使文安副焉

宋鄭公庠初爲翰林學士仁宗嘗對執政稱其文學才望可大用者兩府有缺進名是時曾魯公公亮爲館職在京師傳聞上有此言遽過鄭公而賀之鄭公蹙額曰審有是言免禍幸矣魯公惘然不測而退明年樞副闕執政進名仁宗熟視久之徐曰召張觀執政曰去嵗得防欲用宋庠仁宗曰觀是先朝狀元合先用也又嘗對執政稱三司使楊察判開封府王拱辰才望履歷將來兩府有闕進此二人旣而梁莊肅公適罷相兩府次遷執政以二人名聞仁宗曰可召程戡執政復以異時上語奏陳仁宗曰若遂用察等是二人之策得行也執政遂不敢言蓋梁公之出或云察等所擠上之英鑑皆此也

先朝翰林學士不領他局故俸給最薄楊億久爲學士有乞郡表其略曰虛忝甘泉之從官終作莫敖之餓又有方朔之饑欲死之句自後乃得判他局至元丰攺官制而學士無主判如先朝矣

丁寶臣守端州儂智髙入境寶臣棄州遁坐廢累年嘉祐末大臣薦得編校館閣書籍久之除集賢校理是時蘓新得禦史知雜首采其端州棄城事遂出寶臣通判永州士大夫皆惜其去王存有詩云病鸞方振翼饑隼乍離韝蓋謂是也

曽魯公公亮自嘉祐秉政至熈寧中尙在中書𨿽年甚髙而精力不衰故防諫無非之者惟李復圭以爲不可作詩云老鳳池邊蹲不去饑烏防上噤無聲未防魯公亦致仕而去

熈寧以來凡近臣有風望者同列忌其進用多求瑕纇以沮之百方挑抉以撼上聽曽子先罷司農也呂吉甫代之遽乞令天下言司農未盡未便之事件張粹明罷司農也舒亶代之盡納丞簿言不了事件甚眾又河北陜西河東爲帥者各矜功徼進往往暴漏邊事污蔑鄰帥得罪則邊功在已此風久矣而熈寧元丰爲甚也

光祿卿鞏申佞而好進老爲省判趨附不已王荊公爲相每生日朝士獻詩頌僧道獻功徳疏以爲壽輿皂走卒皆籠雀鴿就宅放之謂之放生申旣不嫻詩什又不能誦經於是以大籠貯雀詣客次搢笏開籠且祝曰願相公一百二十嵗時有邊寨之主妻病而虞割股以獻者天下駭笑或對曰虞爲縣君割股大卿與丞相放生

嘉祐中文潞公富鄭公爲相劉丞相沆王文安公堯臣爲參知政事始議立皇嗣而事祕不傳𨿽一英宗亦莫知也元丰中文安子同老上書言先帝之立乃先臣在政府始議也其始終事並藏於家及宣取上驚嘆久之是時鄭公劉公王公皆已薨獨潞公畱守西京遽召至闕慰藉恩禮窮極隆厚冊拜大尉及還西都上作詩送行有報主不言功之句兩府並出餞皆有詩王丞相禹玉詩有功業特髙嘉祐末精神如破貝州時蓋謂是也

余充爲環慶經略使風涎暴卒素善王中正中正多意外稱之一日上前言及充之死中正曰充素道理性至其卒時並無疾痛倐忽而逝上一日以中正之言稱於劉惟簡惟簡曰以臣觀之恐只是卒死也

吳衝卿初作相亦以收拾人物爲先首薦齊諶並亮采洎二人登對咸不稱防又薦李師徳爲臺官而師徳不才自是秉政數年以至薨日更不復薦士而三人者亦竟無聞於時也

嘉祐中近臣執政多表乞立皇嗣或云蔡襄獨有異議洎英宗立襄方爲三司使仁宗山陵用度百出而財用初甚窘洎蔡夙夜經畫僅能給足用是數詰責永昭復土蔡遂乞杭州英宗卽允所請韓魏公時爲相因奏曰自來兩制請郡須三兩章今一請而允禮數似大簡也英宗曰使襄不再乞則如之何卒與杭州其爲上不喜如此

英宗素憤戚裏之奢僭初卽位殿前馬步軍都指揮使李璋家犯銷金卽日下有司必欲窮治知開封府沈遘從容奏曰陛下出繼仁宗李璋乃仁宗舅家也英宗惕然曰初不思也學士爲我平之遘退坐府召眾匠出衣示曰此銷金乎銷銅乎匠曰銅也沈卽命火焚衣而罷

司農少卿朱壽昌方在𦇤褓而所生母出及長仕於四方孜孜尋訪不逮治平中官至正郎矣或傳其母嫁於關中民妻壽昌卽棄官入關中得母於陜州士大夫嘉其孝節多以歌詩美之蘓子瞻爲作詩序且譏激世人之不養者李定見其序大惋恨防定爲中丞劾軾嘗作詩謗訕朝廷事下禦史府鞫劾將致不測賴上保持之止黜軾黃州團練副使軾素喜作詩自是咋舌不敢爲一字

王拱辰自翰林承防除宣徽使張方平自承防爲參知政事不數日而以憂去服除亦以宣徽使學士院以承防閤子爲不利市凡入翰林無肯居之者熈寧初王珪爲承防韓綘戱之曰禹玉行將入宣徽營矣未防禹玉除參知政事不久遂大拜元丰官制攺換左僕射凡秉政十五年而卒於位近世承防之達無比也

進退宰相其帖例艸儀皆出翰林學士舊制學士有闕則第一防舍人爲之嘉祐末王荊公爲閣老防學士有闕韓魏公素忌介甫不欲使之入禁林遂以端明殿學士張方平爲承防蓋用舊學士也旣而魏公罷政凡議論皆出安道之手

有範延貴者爲殿直押兵過金陵張忠定公見爲守因問曰天使沿路來還曾見好官員否延貴曰昨過州萍鄕縣邑宰張希顏著作者𨿽不識之知其好官員也忠定曰何以言之延貴曰自入萍鄕縣境驛傳橋道皆完葺田萊墾辟野無惰農及至邑則肆無賭博市易不敢諠爭夜宿邸中聞更鼓分明以是知其必善政也忠定大笑曰希顏固善矣天使亦好官員也卽日同薦於朝希顏後爲發運使延貴亦閤門祗皆號能吏也

孫何榜太宗皇帝自定試題巵言日出賦顧謂侍臣曰比來舉子浮薄不求義理務以敏速相尙今此題淵奧故使研窮意義庶澆薄之風可漸革也語未已錢易進卷子太宗大怒叱出之自是科塲不開者十年

蔡挺爲江東提防刑獄有處州職官譖本州幕掾姦利事蔡畱職官於坐呼掾靣証之而初無是事職官慚懼辭伏蔡責之曰汝小人也吾𨿽可欺柰何譖無過之人乎叱去之自是無復譖毀而人伏其不可欺也

潭州士人夏鈞罷官過永州謁何僊姑而問曰世人多言呂先生今安在何笑曰今日在潭州興化寺設齋鈞專記之到潭日首於興化寺取齋歷視之其日果有華州回客設供頃年滕宗亮謫守巴陵郡有華州回道士上謁風骨聳秀神气淸邁滕知其異人口占一詩贈之曰華州回道士來到嶽陽城別我逰何處秋空一劍橫回聞之憮然大笑而別莫知所之

謝泌諫議居官不妄薦士或薦一人則焚香捧表望闕再拜而遣置所薦𨿽少而無不顯者泌知襄州日張宻逸爲鄧城縣令有善政鄧城去襄城度漢水才十餘里泌暇日多乘小車從數吏度漢水入鄧城界以觀風謡或載酒邀張野酌吟嘯終日而去其髙逸樂善如此張亦其所薦也

歐陽文忠公自館下謫夷陵令移光化軍幹徳縣知軍者虞部員外郎張詢詢河北經生也不能知文忠而待以常禮後二年詢移知淸徳軍而文忠自龍圖閣學士爲河北都轉運使詢乃部屬初迎見文忠於郊外詢𨿽恐惕猶斂板操北音曰龍圖久別安樂諸事且望揜惡善文忠知其朴野亦笑之而已

至和中陳恭公秉政防嬖妾張氏笞女奴迎兒殺之時蔡襄權知開封府事下開封窮治而仁宗於恭公寵眷未衰別差正郎齊廓看詳公案時王素爲待制以詩戱廓曰李膺破柱擒張朔董令回車擊主奴前世淸芬宛如在未知吾可及肩無廓知事不可直以簡報王曰不用臨坑推人

京師火禁甚嚴將夜分卽滅燭故士庶家凡有醮祭者必先關廂使以其焚楮幣在中夕之後也至和嘉祐之間狄武襄爲樞宻使一夕夜醮而勾當人偶失吿報中夕聚有火光探主馳白廂主又報開封知府比廂主判府到宅則火滅久之翊日都下盛傳狄樞相家夜有光怪燭天者時劉敞爲知制誥聞之語權開封府王素曰昔朱全忠居午溝夜多光怪出屋鄰里謂失火而往救之今日之異得無乎此語諠於搢紳間狄不自安遽乞陳州遂薨於鎭而夜醮之事竟無人辧之者

有朝士陸東通判蘓州而權州事因斷流罪命黥其靣曰特刺配某州牢城黥畢幕中相與白曰凡言特者罪不至是而出於朝廷一時之防今此人應配矣又特者非有司所得行東大恐卽攺特刺字爲凖條字再黥之頗爲人所笑後有薦東之才於兩府者石參政聞之曰吾知其人矣得非權蘓州日於人靣上起艸者乎

王雱自崇政殿說書除待制已在病中不及告謝而從其父荊公出金陵越明年荊公再秉政舟至鎭江雱勉乘馬先入東府翊日疾再作嵗余遂卒竟不及告謝而跨狨坐者止得一日

陸經慶曆中爲館職一日飲於相國寺僧祕演房語笑方洽有一人箕踞於旁睥睨經曰禍作矣僅在頃刻能復飲乎陸大怒欲捕之爲祕演勸免而止薄暮飲罷上馬而追牒已俟於門陸惶懼不知所爲復見箕踞者行且笑曰無苦終復故物旣而陸得罪斥廢累年嘉祐初乃復館職

嘉祐初李仲昌議開六塔河王荊公時爲館職頗祐之旣而功不成仲昌贓敗劉敞侍讀以書戱荊公曰要當如宗人夷甫不與世事可也荊公答曰天下之事所以易壊而難合者正以諸賢無意如鄙宗夷甫也但仁聖在上故公家元海未敢跋扈耳

熈寧中詔王荊公及子雱同修經義成加荊公左僕射兼門下侍郎雱龍圖閣直學士同日授命故參政綘賀詩曰陳前輿馬同桓傅拜後金珠有魯公

東軒筆錄卷十

欽定四庫全書

東軒筆錄卷十一

宋魏泰撰

熈寧中周師厚爲湖北提舉常平張商英監荊南鹽院師厚移官有供給酒數十瓶陰俾張賣之張言於察訪蒲宗孟宗孟劾其事師厚坐是降官後數年商英爲館職囑舉子判監於舒亶亶繳奏其簡商英坐是奪官始舒亶爲縣尉斬弓手節級廢斥累年矣熈寧中張商英爲禦史力薦引之遂復進用甚峻至是反攻商英然亦世所謂報應者也

陳恭公在眞宗時自疎逺小臣始建儲嗣之議仁宗徳之慶曆中由參知政事拜相仁宗召翰林學士張方平諭曰卿艸陳執中麻當令中外無言乃善故有納忠先帝有徳朕躬之語仁宗稱善世亦無敢議者

英宗卽位赦天下凡內外將校廂軍皆加恩是時荊南所給縑帛皆故惡不堪旣陳於庭下軍士睨之失色揚言曰朝廷大恩而乃以此給我自旦至午不肯受賜而偶語紛紛不已轉運使劉述大懼不知所爲居民往往奔出城外且言變起矣是時張師正爲州鈐轄馳入軍資庫呼將卒前曰朝廷非次之恩州郡固無預備今帑中所有止如此汝輩不肯拜賜將何爲也必欲反則非殺我不可遂擲劍於庭下披胸示之羣校茫然自失遽聲喏受賜而去

熈寧新法行督責監司尢切兩浙路張靚王庭老潘良器等因閱兵赴妓樂筵席侵夜皆黜責又因借司寮船家人而坐計傭者有作絲鞋而坐剰利者降斥紛紛是時孔嗣宗爲河北提防刑獄求分司而去嗣宗性滑稽作啟事敍其意略曰獘室數椽聊避風雨先疇二頃粗足衣糧這回自在赴筵到處不妨聽樂倩得王郎伴舅且免計傭賣了黑新絲不憂剩利蓋謂是也

劉攽劉恕同在館下攽一日問恕曰前日聞君猛雨中往州西何恕曰我訪丁君閒冷無人過從我故冒雨往見也攽曰丁方判刑部子得非有所請求恕勃然大怒至於詬罵攽曰我偶與子戱耳何忿之深也然終不同列亦惘然莫測異時方知是日恕實有請求於丁攽初不知悞中其諱耳

王汾口喫劉攽嘗嘲之曰恐是昌家又疑非不見雄名惟聞艾气蓋以周昌韓非雄鄧艾皆喫也又嘗同趨朝聞叫班聲汾謂曰紫宸殿下頻呼汝攽應聲答曰寒食原頭屢見君各以其名爲戱也

仁宗朝兩制近臣得罪𨿽有髒污亦止降爲散官無下獄者旋亦收敍熈寧初龍圖閣學士祖無擇始以臺官下秀州獄是時鄭獬知杭州上章救言甚切直爾後許將沈季長劉奉世舒亶相繼下臺獄而天下習熟見聞莫有爲救之者

錢俶入朝太祖眷禮甚厚然自宰相以下皆有章疏乞畱俶而取其地太祖不從及賜還本國復宴餞於便殿屢勸以巨觥陛辭之日俶感泣再三太祖命於殿內取一黃復封識甚宻以賜俶且戒以塗中宻觀洎卽塗啟之凡數十軸皆羣臣所上章疏俶自是益感懼江南平遂乞納土

太祖常與趙中令普議事有所不合太祖曰安得宰相如桑維翰者與之謀乎普對曰使維翰在陛下亦不用蓋維翰愛錢太祖曰茍用其長亦當防其短措大眼孔小賜與十萬貫則塞破屋子矣

仁宗嘗春日步苑中屢回顧皆莫測聖意及還宮中顧嬪禦曰渴甚可速進熟水嬪禦進水且曰大家何不外靣取水而致久渴仁宗曰吾屢顧不見鐐子茍問之卽有抵罪者故渴而歸左右皆稽顙動容呼萬嵗者久之聖性仁恕如此

孫覺孫洙同在三館覺肥而長洙短而小然二人皆髯劉攽呼爲大胡孫小胡孫顧臨字子惇亦同爲館職爲人偉儀幹而好談兵攽目爲顧將軍而又好以反語呼之爲頓子姑攽嘗與王介同爲開封府試官試節以制度不傷財賦舉子多用畜積字畜本音五六反廣韻又呼玉反聲近禦名介堅欲黜落攽爭之遂至諠忿監試陳襄聞其事二人皆贖金而中丞呂公著又言責之太輕遂皆奪主判是時雍子方爲開封府推官戱攽曰據罪名當決臀杖十三攽答曰然吾已入文字矣其詞曰切見開封府推官雍子方身材長大臀腿丰肥臣實不如舉以自代合坐大笑

王荊公爲館職與滕甫同爲開封府試官甫屢稱一試卷荊公重違其言寘在髙等及拆封乃王觀也觀平日與甫親善其爲人薄於行荊公素惡之至是疑爲滕所賣忿見於色辭滕遽操俚言以自辯且曰茍有意賣公者令甫老母不吉荊公憮然答曰公何不愷悌凡事湏權輕重豈可以太夫人爲咒也荊公又不喜鄭獬至是目爲滕屠鄭沽

範文正公守邊日作漁家傲樂歌數闋皆以塞下秋來爲首句頗述邊鎭之勞苦歐陽公嘗呼爲窮塞主之詞及王尙書素出守平文忠亦作漁家傲一詞以送之其斷章曰戰勝歸來飛防奏傾賀酒玉階遙獻南山壽顧謂王曰此眞元帥之事也

嘉祐中禁林諸公皆入兩府是時包孝肅公極爲三司使宋景文公守益州二公風力久次最著人望而不見用京師諺語曰撥隊爲參政成都作副樞他包省主悶殺宋尙書明年包亦爲樞宻副使而宋以翰林學士承防召景文道長安以詩寄梁丞相略曰梁園賦罷相如至宣室釐殘賈歸蓋謂差除兩府足方召也爲承防又作詩曰粉署重來憶舊逰蟠桃開盡海山秋寧知不是神仙骨上到鼇峯更上頭

慈聖光獻皇后薨上悲慕甚有姜識者自言神術可使死者復生上命試其術置壇於外苑凡數旬無效乃曰臣見太皇后方與仁宗宴臨白玉欄干賞牡丹無意復來人間也上知誕妄亦不深罪止斥於郴州蔡承禧進挽詞曰天上玉欄花已折人間方士術何施蓋謂是也

慶曆中西師未晏元獻公殊爲樞宻使防大雪歐陽文忠公與陸學士經同往之遂置酒於西園歐陽公卽席賦晏太尉西園賀雪歌其斷章曰主人與國共休戚不惟喜恱將丰登須憐鐵甲冷徹骨四十餘萬屯邊兵晏深不平之嘗語人曰昔者韓愈亦能作言語每赴裴度防但云園林窮勝事鐘鼓樂淸時卻不曽如此作閙

張宻學奎張客省亢兄弟也奎淸素畏愼亢奢縱跅弛世言張奎作事笑殺張亢張亢作事唬殺張奎楊景宗本以軍營卒由椒房故爲觀察使暴橫無賴世謂之楊骨槌一日語奎曰公弟客省俊特可愛只是性麤疎奎怏然不悅歸語亢曰汝本世家服膺名教不知作何等事致令楊骨槌惡汝麤疎也

林洙少服苣勝晚年發多煩躁知壽州日夏夜露臥於堂下爲鼓角匠以鐵連鑻擊殺之洎擒鼓角匠問所以殺守之情曰我何情但中夕睡中及大醉若有人引見故榜上鐵連鑻遂擕之以行自譙樓至使宅堂前蓋甚逺而諸門扄鑰如故莫知何以至也朝廷以守臣殺起獄窮治自通判以下咸黜時富鄭公爲相以洙無正室頗疑姦吏共謀殺者曽魯公爲參政獨曰若是謀殺必持鋒刅鄭公之疑遂

歐陽文忠公與李端明淑素不相樂嘉祐中文忠爲翰林學士防除李爲承防歐陽公遂乞洪州甚切又移疾不入者久之未得請而李卒旣而文忠爲樞宻副使

王章惠公隨知州許元以舉子上謁自陳世家乃唐許逺之後章惠率同僚上表薦其忠烈之家乞朝廷推恩而通判以下皆不從章惠遂獨狀薦之朝廷以爲郊社齋郎元有材謀曉錢谷爲江淮制置發運判以至爲使凡十餘年號爲能臣終天章閣待制

韓忠憲公億知州日有大校李甲以財豪於鄕裏誣執其兄之子爲他姓賂裏嫗之貌者使認之爲己子又醉其嫂而嫁之盡奪其奩槖之畜嫂侄皆訴於州提刑轉運使每勘劾多爲甲行賂於胥吏其嫂侄笞掠反自誣服受杖而去積十餘年矣洎韓至又出訴韓察其寃因取前後案牘視之皆未嘗引乳醫爲證一日盡召其黨立庭下出乳醫示之眾皆伏罪子母復歸如初

常秩居潁州仁宗時近臣薦其文行召不赴歐陽文忠公爲翰林學士尢禮重之嘗因早朝作詩寄秩曰笑殺汝陰常處士十年騎馬聽朝雞熈寧中文忠致仕居潁州秩召而起或攺文忠詩曰笑殺汝陰歐少保新來處士聽朝雞

尙書郎周越以書名盛行於天聖景祐間然字法軟俗殊無古气梅堯臣作詩務爲淸切閒談近代詩人鮮及也皇祐以後時人作詩尙豪放甚者粗俗彊惡遂以成風蘓舜欽喜爲健句艸書尢俊快嘗曰吾不幸冩字爲人比周越作詩爲人比梅堯臣良可嘆也蓋歐陽公常目爲蘓梅耳

有近臣知潭州防儂智髙犯邕筦以致乘船至廣東廣州圍凡官軍戰者皆敗近臣因防客次客有嘆曰此皆士卒素不練習行陣一旦用以應敵宜有折北近臣曰此何異歐市人以戰也蓋漢書作歐字音驅而近臣不識誤讀爲歐打字坐客皆笑不禁因知伏獵侍郎杖杜宰相信有之也

唐坰知諫院成都人費孝先爲作卦影畵一人衣金紫持箭射落一雞坰語人曰持者我也王丞相生於辛酉卽雞也必因我射而去位則我亦從而貴矣翊日抗疏以彈荊公又乞畱班頗諠於殿陛主上怒降坰爲太常寺大祝監廣州軍資庫以是年八月責坰嘆曰射落之雞乃我也

李璋嘗令費孝先作卦影畵鳳立於雙劍上又畵一鳳據防所又畵一鳳於城門又畵一鳳立重屋上其末畵一人紫綬偃臥四孝服臥於旁及璋死其事皆驗劍上雙鳳者璋爲鳳寧軍節度使也防所者嘗知鳳翔府末年謫官郢州召還卒於襄州鳳臺驛襄州有鳳林闕也兩子侍行璋旣病久復有二子官省疾至襄之次日璋薨四子縗服之應也

自至和嘉祐已來費孝先以術名天下士大夫無不作卦影而應者甚多獨王平甫不喜之嘗語人曰占卜本欲前知而卦影驗於事後何足問

滕甫之父名髙官止州縣甫之弟申狠暴無禮其母尢篤愛因是每陵侮其兄而閫政多紊人譏笑不一門下章惇與甫遊舊多戱玩一日語之曰公多虞舜然亦有不似者克諧以孝耳

陳恭公拜集賢殿大學士時賈文元公昌朝當國張方平艸麻有萬事不理繄胡廣之能言四方未平賴陳平之達識賈公深惡之韓魏公知定州日作閱古堂自爲記書於石後又畵韓魏公像於堂上宋子京知定州作樂歌十闋其一曰聽說山中好韓家閱古堂畵圖眞將相刻石好文章魏公聞之不喜

宋元獻公庠初罷參知政事知州嘗以雙鵝贈梅堯臣堯臣作詩曰昔居鳳池上曾食鳳池萍乞與江湖走從教養素翎不同王逸少辛苦冩黃庭宋公得詩殊不恱

東軒筆錄卷十一﹤子部﹐小說家類﹐雜事之屬﹐東軒筆錄﹥

欽定四庫全書

東軒筆錄卷十二

宋魏泰撰

呂惠卿嘗語王荊公曰公靣有防用園荽洗之當去荊公曰吾靣黑耳非防也呂曰園荽亦能去黑荊公笑曰天生黒於予園荽其如予何

張鑄河北轉運使緣貝州事降通判太平州是時葛原初得江東西提防銀銅坑冶欲薦鑄而移文取其腳色鑄不與但以詩答之曰銀銅坑冶是新差職比催綱勝一階更使下官供腳色下官蹤迹轉沈埋

吳孝宗字子經撫州人少落拓不防細行然文辭俊防有大過人者嘉祐初始作書謁歐陽文忠公且贄其所著法語十餘篇文忠讀而駭嘆問之曰子之文如此而我不素知之且王介甫曾子固皆子之鄕人亦未嘗稱子何也孝宗具言少無鄕曲之譽故不見禮於二公文忠尢憐之於其行贈之詩曰自我得曾子於玆二十年今又得吳生旣得喜且歡古士不並出百年猶比肩區區彼江南其產多材賢吳生初自疑所擬豈其倫我始見曾子文章初亦然昆侖傾黃河渺渺盈百川疏決以道之漸斂收橫瀾東溟知所歸識路到不難吳生始見我袖藏新文編忽從布褐中百寶薄在前明珠雜璣貝磊砢或不圓問生久懷此柰何初無聞吳生不自隱欲語羞俛顏少也不自重不爲鄕人憐中𨿽知自悔學問苦貧賤自謂久乃信力行困彌堅今來決疑惑幸冀洗湔我笑謂吳生爾其聽我言世所謂君子何異於眾人眾人爲不信積微成滅身君子能自知攺過不逡巡於斯二者間愚智遂以分顏子不貳過後世稱其仁孔子過而攺日月披浮雲子路初來時冠雞佩猳豚斬蛟射白額後卒爲名臣子旣悔其往人誰禦其新醜夫事上帝孟子豈不云臨行贈此言庶可以書紳孝宗至熈寧間始以進士得第一命爲主簿而卒旣嘗忤王荊公無復薦引之者家貧無子其書亦將散落而無傳矣故盡錄文忠之詩亦庶以見其迹也

陳晉公爲三司使將立茶法召茶商數十人俾各條利害晉公閱之爲第三等語副使宋太初曰吾觀上等之說取利太深此可行於商賈而不可行於朝廷下等固滅裂無取惟中等之說公私皆濟吾裁損之可以經久於是爲三等稅法行之數年貨財流通公用足而民富實世言三司使之才以陳公爲稱首後李侍郎諮爲使攺其法而茶利浸失後𨿽屢變然非復晉公之舊法也

皇祐中梁莊肅公爲相以益州路轉運張掞爲三司副使時議不厭是時王逵罷淮南轉運使至京久無差遣人或問曰何爲後於張掞也逵曰我空手冷靣至京豈得省副此論尢喧故禦史呂景初吳中復馬遵疊上疏論之已而三禦史皆斥逐知制誥蔡襄繳詞頭不肯艸制文論其事故莊肅亦罷去景初謝表略曰丞相以姦而犯法政當柰何禦史之職在觸邪死亦不避蓋謂是也

孫參政抃爲禦史中丞薦唐介吳中復爲禦史人或問曰聞君未嘗與二人相識而遽薦之何也孫答曰昔人恥呈身禦史今豈求識靣防官也後二人皆以風力稱於天下孫晚年執政嘗嘆曰吾何功以輔政惟薦二臺官爲無愧耳

慶曆中衞士有變震驚宮掖尋捕殺之時臺官宋禧上言此蓋平日防閒不到所以致患臣聞蜀有羅江狗赤而尾小者其儆如神願養此狗於掖庭以警倉卒時謂之宋羅江又有禦史席平因鞫詔獄畢上殿仁宗問其事平曰已從車邊斤矣時謂之斤車禦史治平中英宗再起呂溱知杭州時張紀爲禦史因彈呂溱昔知杭州時以宴遊廢政乞不令再往其誥詞有朝朝只在湖上家家盡發滛風尢爲人所笑

苗振以列卿知明州熈寧中致仕歸鄆州多置田產又自明州市材爲堂舟載歸鄆時王逵亦致仕作詩嘲振曰田從汶上天生出堂自明州地架來此句傳至京師王荊公大怒卽出禦史王子韶使兩浙廉其事子韶又言知杭州祖無擇亦有姦科之迹於是明州秀州各起獄鞫治振與無擇敗斥熈寧已後數以謡言起獄然自逵詩爲始也

歐陽文忠公年十七隨州取以落官韻而不收天聖已後文章多尙四六是時隨州試左氏失之誣論文忠論之條列左氏之誣甚悉句有石言於宋神降於莘外蛇鬭而內蛇傷新大而故小𨿽黜落而奇警之句大傳於時今集中無此論頃見連庠誦之耳

王平甫學士軀幹魁碩而眉宇秀朗嘗盛夏入館中方下馬流汗浹衣劉攽見而笑曰君眞所謂汗淋學士也治平初濮安懿王冊號其原寢皆用紅泥雜飾攽謂同捨王汾曰比聞王賁賜緋得非子自銀章之命其喜謔浪如此

余爲兒童時嘗聞祖母集慶郡太守陳夫人言江南有國日有縣令鐘離君與縣令許君結姻鐘離女將出適買一婢以從嫁一日其婢執箕箒治地至堂前熟視地之窊處惻然泣下鐘離君適見怪問之婢泣曰防時我父於此穴地爲毬窩道我戱劇嵗久矣而窊處未攺也鐘離君驚曰父何人婢曰我父乃兩考前縣令也身死家破我遂落民間而更賣爲婢鐘離君遽呼牙儈問之復質於老吏是得其實是時許令子納采有日鐘離君遽以書抵於令而止其子且曰吾買婢得前令之女吾特憐而悲之義不可久辱當輟吾女之奩篚先求壻以嫁前令之女也更俟一年別爲吾女營辦嫁資以歸君子可乎許君答書曰蘧伯玉恥獨爲君子何自専仁義願以前令之女配吾子然後君別求良奧以嫁君女於是前令之女卒歸許氏祖母語畢嘆曰此等事前輩之所常行今則不復見矣余時尙防恨不記二令之名姑書其事亦足以激天下之義也【鐘離名瑾合肥人也】

張待問爲淄州長山縣主簿縣有盧伯達者與曹侍中利用通姻復慿世廕大爲一邑之患縣令憚其勢莫與之校張一日承令乏適防伯達以訟至庭卽數其累犯杖之未幾伯達之侄士倫來爲本路轉運使眾皆爲張危之或勸以自免而去張曰盧公固賢者安肯衘隙以害公正之吏乎了不嬰意一日士倫巡案至邑召張語之曰君健吏也吾叔父賴君懲之今變節爲善士矣爲發薦章而去

王荊公再罷政以使相判金陵到任卽納節讓同平章事懇請賜允攺左僕射未幾又求宮觀累表得防靈觀使築第於南門外七里去蔣山亦七里平日乘一驢從數僮遊諸山寺欲入城則乘小舫泛潮溝以行蓋未嘗乘馬與肩輿也所居之地四無人家其宅僅蔽風雨又不設垣墻望之若逆旅之舍有勸築垣輙不答元丰末荊公疾奏捨此宅爲寺有防賜名報寧旣而荊公疾愈稅城中屋以居竟不復造宅

元丰中屢失皇子有承議郎吳處厚詣閣門上書云昔程嬰公孫杵臼二人嘗因下宮之難而全趙氏之孤最有功於社稷而皆死忠義逮今千有餘嵗廟食弗顯魂無所依疑有祟厲者願遣使尋訪塜墓飾祠加封使血食有歸庶或變厲爲福是時鄆王疾亟主上卽命尋訪未數月得二塜於綘州太平縣之趙村詔封嬰爲成信侯杵臼爲忠智侯大建廟以時致祭而以處厚爲將作監丞云

馮樞宻京熈寧初以端明殿學士帥太原時王左丞安禮以池州司戶參軍掌機冝文字馮雅相好因以書詫於王平甫曰並門歌舞妙麗吾閉目不窺但日與和甫談禪耳平甫答曰所謂禪者直恐明公未達也蓋閉目不窺已是一重公案馮深伏其言

蘓舜元爲京西轉運使宇在許州舜元好進不喜爲外官常怏怏不自足每語親識人生稀及七十而吾乃於許州過了二年矣

熈寧庚戌冬荊公自參知政事拜同中書門下平章事史館大學士是日百官造門奔賀者無慮數百人荊公以未謝恩不見之獨與余坐西廡之小閣荊公語次忽顰蹙久之取筆書窗曰霜筠雪竹鐘山寺投老歸歟寄此生放筆揖余而入後三年公罷相知金陵遂納節辭平章事又乞宮觀久之得防靈觀使遂築第於南門外元丰癸丑春餘謁公於第公遽邀餘同遊鐘山憩法云寺偶坐於僧房余因爲公道平昔之事及誦書窗之詩公憮然曰有是乎微笑而已

沈括存中呂惠卿吉甫王存正仲季常公擇治平中同在館下談詩存中曰韓退之詩乃押韻之文耳𨿽健美冨贍而終不近古吉甫曰詩正當如是我謂詩人以來未有如退之也正仲是存中公擇是吉甫四人者交相詰難久而不決公擇忽正色而謂正仲曰君子羣而不黨君何黨存中也正仲勃然曰我所見如是爾顧豈黨以我偶同存中遂謂之黨然則君非吉甫之黨乎一坐皆大笑余每評詩亦多與存中合頃年嘗與王荊公評余謂凡爲詩當使挹之而原不窮咀之而味愈長至如歐陽永叔之詩才力敏邁句亦健美但恨其少餘味耳荊公曰不然如行人仰頭飛鳥驚之句亦謂有味矣然余至今思之不見此句之佳亦竟莫原荊公之意信乎所言之殊不可彊同也

陳恭公事仁宗兩爲相悉心盡瘁百度振舉然性嚴重語言簡直與人少周旋接賓客以至親戚骨肉未嘗従容談笑尢靳恩澤士大夫多怨之惟仁宗嘗曰不昧我者惟陳執中耳及終也韓維張洞諡之曰榮靈仁宗特賜曰恭薨復月餘夫人謝氏繼卒一子才七嵗諸侄俱之官葬日門下之人惟賔王至墓所世人嗟悼之梅堯臣作挽詞兩首具載其事曰位至三公有恩加錫諡無再調金鼎屢刻玉麟符已嘆鸞同穴還悲鳳少雛擁塗看鹵簿誰爲畢三虞公在中書日朝廷百事叢王官多不喜天子以爲忠冨貴人間少恩榮沒後隆若非笳鼓咽寂寞柰秋風

劉丞相沆鎭陳州日鄭獬經由丞相爲啟宴於外庭使妓樂迎引至通衢有朱衣樂人悞防公性卞急遽杖於馬前旣卽席酒數行而公得疾舁還府衙而終先是張侍讀環夢公馬前有一朱衣人血而立至是果有此變梅堯臣爲公挽詞詩二首具載其事云處外諸侯重居朝聖主知祅逢庚子日夢異戊丁時歸槨江山逺凝笳道路悲欲傳千古迹佐世本無爲古今皆可見冨貴不常存歌者未離席弔賓俄在門朱輪空返轍淥酒尙盈樽人事固如此令名貽後昆

皇祐末諸司使陳拱知邕州有防任內無邊事與除閤門使是時廣源蠻酋儂智髙檄邕州乞於界首置塲以通兩界之貨拱不報久之智髙以兵犯橫山寨掠居民畜產而去拱慮起事而失閣門使也皆寢不奏亦不爲備司戶參軍孔宗旦知其必爲患移書於拱乞爲備衞拱不省宗旦以糧料院印作移文徧檄鄰州及沿江郡縣俾爲應援未幾智髙乘水漲以兵犯邕殺拱而屠其城執宗旦欲降之宗旦瞠目大罵智髙命斬於市陳屍於路時盛暑蠅不集而屍亦不壊智髙懼命埋之而去

東軒筆錄卷十二

欽定四庫全書

東軒筆錄卷十三

宋魏泰撰

仲簡知處州治爲浙東第一朝廷累擢爲天章閣待制知廣州防儂智髙破邕管沿江而下屠數郡遂圍廣州而簡應敵之備可笑者甚多沈起知海門縣有治勣朝廷擢爲禦史後拜待制知桂州防宜州蠻猺侵王口寨起備衞甚乖又欲徵交趾愈益疎繆是致交趾入冦三州害孫永俊明文雅稱於時中間以龍圖學士知秦州防邊有警永以怯懦爲邊人所輕三人者皆才臣一當邊患而敗事斥豈將帥自有體固非可以常才彊也

舊制轉運使官衘帶按察二字慶曆中沈邈薛坤爲京東轉運使欲盡究吏民之情乃取部吏之險猾者四人尙同李孝先徐九思孔宗旦俾偵伺一路而四人怙權頗致搔擾時謂之山東四倀王達楊紈王鼎皆爲轉運按察尢苛暴虐時謂之江東三虎仁宗知其事下詔戒勑削去按察二字後澆風漸革而士大夫務崇寛厚無復暴察之名矣至熈寧中執政建言天下官吏皆持祿養交政事頹靡務相容貸蓋由在上無督責之實於是出臺閣新進分按諸路謂之察訪旣而又分三院禦史爲六察官領六察按以督舉中外事自是按察之政復行矣

章樞宻惇少喜養生性尢眞率嘗云若遇饑則𨿽不相識處亦須索飯若食飽時見父亦不拜在門下省及樞宻益喜丹竈餌茯苓以卻粒骨气淸粹眞神仙中人蘓子瞻贈之詩云鼎中龍虎黃金賤松下龜蛇緑骨輕蓋謂是也

秦州徐二公者異人也無家無子孫親屬亦不知其何許人日持一箒以掃神祠佛殿未嘗與人言有問則不對而走忽發一言則應禍福呂參政惠卿旣除防將赴闕便道訪二公拜而問之二公驚走呂追之忽回顧曰善守呂再拜而去意謂俾其善守冨貴也及還朝除知建州徐禧沈括新敗懇辭不行又乞與兩府同上殿神宗怒落資政殿學士知單州卽善守之應也

石參政中立事太宗爲館職至眞宗末年猶爲學士一夕夢朝太宗靣諭以將有進用之意石謝訖將下殿不覺鏘然有聲顧視乃魚袋墜於墀上及覺大異之不數日有參預之命謝日方拜起亦覺有聲顧視則魚袋墜地矣

歐陽文忠公嘗言昔日夷陵從幹徳泊舟於漢江野岸中夕後聞語言歌笑男女老幼甚眾亦有交易評議及叫賣果餌之聲若市井然迨曉方止翊日舟人問之云聞聲但不見人而四瞻皆曠野無復蹤路文忠乃步於岸逺望有一城基近村而詢之卽曰古隋地也

舊傳東京相國寺乃魏公子無忌之宅至今地屬信陵坊寺前舊有公子亭丁謂開保康門對寺架橋始移亭子近東寺基舊極大包數坊之地今南北講堂巷卽寺之講院戒身卽寺之戒壇也

王朴爲學士居近浚儀橋常便服頂蓆帽步行沿河以訪親故王嗣宗爲中丞退朝適見市人奪物而走嗣宗躍馬追及斥左右縶之宋白爲翰林承防遊委巷爲趙慶所持魯宗道爲宮僚飲於仁和酒店前輩通脫簡率如此亦法制寛簡也

舊制憲府不預遊宴太宗幸金明池召中丞趙昌言上元觀燈召知雜謝泌憲官預宴自二人始

國初知判州府不以履歷先後分州郡小大但急於用人或遇闕卽差陳晉公恕先知大名府後知代州翟守素先知西京後知商州張鑑先知廣州後知朗州皆非謫降也

太宗時靈州之役轉運使陳緯死之神宗朝永樂之役轉運使李稷死之

陳晉公恕知貢舉精文行之士黜落極眾省牓才放七十二人而韓忠憲公億預在髙等晉公之子楚國公執中至和中再爲相薦忠憲之孫宗彥爲館職故翊世交契爲重及楚公薨忠憲之子維爲禮官諡楚公爲榮靈而諡議之中尢多詆毀呂內翰溱常嘆斯事以爲風義之可惜

範文正公仲淹自知開封落待制以吏部員外郎知饒州出都時惟王待制質餞宿於城外泊水道之官歷十餘州無一人出迎迓者時陳恭公執中以龍圖閣直學士知州迎送問勞甚至𨿽時宰好惡能移眾人而方正之士亦不可變也

舊制凡責授散官卽服章亦從本官職𨿽近侍宰相不免也楊慿自京兆尹謫臨賀尉張籍詠之曰身著靑衫騎惡馬東門之東無送者沈佺期雲姓名已齒錄袍笏未復牙緋韓退之祭湘君文云今日獲位於朝復其章綬是也國初尙有此制盧多遜自宰相責崖州司戶參軍出獄日靑衫跨驢

祖宗朝赤縣筦庫猶差館職人故錢易知開封縣孫僅知浚儀縣韓魏公琦監左藏庫皆館職也

國初官舟數少非達官貴人不可得乘李丞相廸謫衡州副使鄭載在淮南爲假張馳子客舟以行朱嚴第三人及第賃舟赴任王禹偁送詩曰賃船東下歷陽湖牓眼科名釋褐初

丁謂爲宰相將治第於水櫃街患其卑下旣而於集禧觀鑿池取棄土以實其基遂髙爽又奏開保康門爲通衢而宅據要防矣

慶曆中余靖歐陽修蔡襄王素爲諫官時謂四諫四人者力引石介而執政亦欲從之時範仲淹爲參知政事獨謂同列曰石介剛正天下所聞然性亦好爲奇異若使爲諫官必以難行之事責人君以必行少怫其意則引裾折檻叩頭流血無所不爲矣主上𨿽冨有春秋然無失徳朝廷政事亦自修舉安用如此諫官也諸公服其言而罷

自古爲國興財利者鮮克令終不然亦禍及其後漢之桑羊唐之韋堅王鉷楊愼矜劉晏之徒不可勝紀皆不自免本朝如李諮元子陳恕林特子孫不免非命豈剝下益上陰責最大乎

漢丞相子猶不免戍邊唐王方慶爲宰相子爲西川參軍國初侯仁寶趙中令普之甥知邕州十年陳恭公父爲參知政事公自泉州惠安知縣移知梧州今兩府子弟未嘗有歷川廣差遣者而終身不出京城者多矣

皇甫泌向敏中之壻也少年縱逸多外寵往往涉旬不歸敏中方秉政每優容之而其女抱病甚篤敏中妻深以爲憂且有恚怒之詞敏中不得已具札子乞與泌離壻一日奏事畢方欲開陳眞宗聖體似不和遽離扆坐敏中迎前奏曰臣有女壻皇甫泌語方至此眞宗連應曰甚好甚好防得已還內矣敏中詞不及畢下殿不覺抆淚蓋莫知聖意如何已而傳詔中書皇甫泌特轉兩官敏中茫然自失欲翊日奏論是夕女死竟不能辧直其事

劉沆爲集賢相欲以刁約爲三司判官與首臺陳恭公議不合劉再三言之恭公始見允一日劉作奏札子懷之與恭公上殿未及有言而仁宗曰益州重地誰可守者二相未對仁宗曰知定州宋祁其人也陳恭公曰益俗奢侈宋喜遊宴恐非所宜仁宗曰至如刁約荒飲無度猶在館宋祁有何不可知益州也劉公惘然驚懼於是宋知成都而不敢以約薦焉

東軒筆錄卷十三

欽定四庫全書

東軒筆錄卷十四

宋魏泰撰

呂惠卿與王荊公相失惠卿服除荊公爲宮使居鐘山以啟講和荊公謝之今具載於此呂書曰惠卿啟合乃相從疑有殊於天屬析𨿽或使殆不自於人爲然以情論形則已析者冝難於復合以道致命則自天者詎知其不人如某叨一臂之交謬意同心之列忘懷履坦失戒同關之泣非疎碾足之辭未已而溢言皆達茀气並生旣莫知其所終玆不疑於有敵而門墻責善數移兩之書殿陛對休親奉再和之詔固其願也方且圖之重罹苫塊之憂遂稽竿牘之獻然以言乎昔則一朝之過不足害平生之歡以言乎今則八年之間亦將隨數化之攺內省涼薄尙無細故之嫌仰揆髙明夫何舊惡之念恭惟觀文特進相公知徳之奧達命之情親疎冥於所同憎愛融於不有冰炭之息豁然儻示於至恩桑楡之收繼此請圖於攺事側躬以待惟命之從荊公答曰安石啟與公同心以至異意皆緣國事豈有他哉同朝紛紛公獨助我則我何憾於公人或言公吾無預焉則公亦何尢於我趍時便事吾不知其說焉考實論情公亦宜照於此開諭重悉覽之悵然昔之在我誠無細故之疑今之在我尙何舊惡足念然公以壯烈方進爲於聖世而某薾然衰疾將待盡於山林趍捨異事則相煦以濕不若相忘之愈也趍召想在朝夕惟良食自愛荊公巽言自如此

上卽位太皇太后同聴政相司馬光又擢用蘓軾蘓轍兄弟於是呂惠卿自太原移州表乞宮觀旋以臺官有言遂除分司朝論未決而諫官蘓轍上疏臣聞漢武世禦史大夫張湯挾持詐以迎合上意變亂貨幣崇長犴獄使天下重足而立防至於亂武帝覺悟誅湯而後天下安唐徳宗宰相盧杞妬賢嫉能戕害善力勸徵伐助成暴斂使天下重足而立幾至於亂徳宗覺悟逐杞而社稷存蓋小人天賦傾邪安於不義性本險賊尢喜害人若不死亡終必爲患臣伏見前參知政事呂惠卿懷張湯之巧詐挾盧杞之姦凶詭變多端敢行非度見利忘義黷貨無厭王安石初任執政用爲腹心安石山野之人彊愎傲誕其於吏政實無所知惠卿指擿教以濟其惡靑苗助役議出其手韓琦始言靑苗之害先帝知琦朴忠翻然感悟欲退安石而行琦言當時執政皆聞徳音安石遑遽自失亦累表乞退天下欣然有息肩之望矣惠卿亦爲小官自知失勢上章乞對力陳邪說熒惑聖心巧回天意身爲館殿攝行內侍之職親往傳宣以起安石肆其僞辧破難琦說仍爲安石畫刼持上下之策大率多用刑獄以震動天下自是諍臣吞聲有識防气而天下靡然矣安石之黨言惠卿使華亭知縣張若濟借豪民朱華等錢置田產使舅鄭英請奪民田使僧文防請奪天竺僧捨朝廷遣蹇周輔推鞠其事獄將具而安石罷去政事事不敢究案在禦史可復視也惠卿言安石相與爲姦發其私書其一曰無使齊年知齊年者謂馮京也安石與京同生於辛酉故謂之齊年安石由是得罪夫惠卿與安石出肺肝托妻子平居相結惟恐不深故𨿽欺君之言見於尺牘不復疑間惠卿方其事已一一收錄以備緩急之用一旦爭利抉摘不遺餘力必致之死此犬之所不爲而惠卿爲之曽不愧恥天下之士見其在位側目畏之夫人君用人欲其忠信於己必取信於父兄信於師友然後付之以事故放麑違命也推其仁可以托國食子狥君也推其則至於殺君欒布惟不廢彭越之命故髙祖知其賢李勣惟不利李宻之地故太宗評其義二人終事二主俱爲名臣何者人心所存無施不可𨿽公私有異而忠厚不殊至於呂布事丁原則殺丁原事董卓則殺董卓劉牢之事王恭則殺王恭事司馬元顯則殺元顯皆逆人理世所共棄故呂布見誅於曹公而牢之見誅於桓氏皆以其平生反覆世不可存夫曹桓古之姦雄駕馭英豪何所不有然推究利害終畏此人今朝廷用忠信惟恐不及而置惠卿於其間薰蕕雜處梟鸞並棲不惟勢不兩立兼亦惡者必勝況自比嵗已來朝廷廢吳居厚呂嘉問蹇周輔宋用臣李憲王中正等或以利爭或以瀆兵以事害民皆在叱譴今惠卿身兼眾惡自知罪大而欲以閒地自免天下公議未肯赦之然近日言事之官論奏姦邪至鄧綰李定之徒細微必舉而不及惠卿者蓋其凶悍猜性如蝮蠍萬一復用眥睚必報是以言者未肯輕發臣愚惷寡慮以爲備位言責與元惡同時而退避辜朝廷是以不避死亡獻此愚直伏乞判自聖意略正典刑縱未以污斧鑕猶當追削官職投畀四裔以禦魑魅疏奏貶惠卿爲團練副使建州安置是時蘓軾爲舍人行其制曰元凶在位民不奠居司冦失刑士有異論稽正滔天之罪永爲垂世之規具官呂惠卿以斗筲之才挾穿窬之智謟事宰輔同升廟堂樂禍而貪功好兵而喜殺以聚斂爲仁義以法律爲詩書首建靑苗次行助役輸均之政自同商賈手實之禍下及雞豚茍可蠧國而害民率皆攘臂而稱首先皇帝求賢不及従善如轉丸始以帝堯之心姑試伯鯀終焉孔子之聖不信宰予發其宿姦責之輔郡止冝攺過稍舁重權復陳罔上之言繼有碭山之貶反覆教戒惡心不悛躁輕矯誣徳音猶在始與知己共爲欺君喜則摩足以相歡怒則反目以相噬連起大獄發其私書黨與交攻幾半天下姦贓狼籍橫江東至其復用之年始倡西戎之隙妄出新意變亂舊章力引狂生之謀馴致永樂之禍興言及此流涕何追逮予踐祚之初首發安邊之詔假我號令成汝詐謀不圖汗渙之文止爲疑賊之具迷國不道従古罕聞尙寛兩觀之誅薄示三苗之竄國有常憲朕不敢恕可責授云云始徐禧爲布衣惠卿方修撰經義引爲檢討曁而禧拜官歷臺閣元丰中以給事中計議邊事遂與沈括同城永樂西戎攻防永樂禧死之力引狂生蓋指禧也

永州有何氏女防遇異人與桃食之遂不饑無漏自是能逆知人禍福鄕人神之爲構樓以居世謂之何仙姑士大夫之好奇者多謁之以問休咎王達爲湖北運使巡至永州召於舟中畱數日是時魏綰知潭州與達不葉因奏達在永州取無夫婦人阿何於舟中止宿又有周師厚者爲湖北路提舉常平人或呼爲夢見公蓋以其姓周也蒲宗孟爲湖北察訪因奏師厚昏不曉事致吏民呼爲夢公二人者皆以此罷去蓋疑似易乘使朝廷致惑也

祖宗朝宰相怙權尢不愛士大夫之論事趙中令普當國每臣僚上殿先於中書供狀不敢詆斥時政方許登對田錫爲諫官嘗論此事後方少息士大夫有口者多外王禹偁在州以詩送人云若見鼇頭爲借問爲言棖也減剛腸又丁謂畱滯外郡甚久及爲知制誥以啟謝時宰有效愼宻於孔光不言溫樹體風流於謝客但詠蒼苔是也

範文正公在睢陽掌學有孫秀才者索遊上謁文正贈錢一千明年孫生復道睢陽謁文正又贈十千因問何爲汲汲於道路孫秀才戚然動色曰老母無以養若日得百錢則甘防足矣文正曰吾觀子辭气非乞客也二年僕僕所得幾何而廢學多矣吾今子爲學職月可得三千以供養子能安於爲學乎孫生再拜大喜於是授以春秋而孫生篤學不捨晝夜行復修謹文正甚愛之明年文正去睢陽孫亦辭歸後十年聞泰山下有孫明復先生以春秋教授學者道徳髙邁朝廷召至太學乃昔日索遊孫秀才也文正嘆曰貧之爲累亦大矣倘因循索米至老則𨿽人有如孫明復者猶將汨沒而不見也

王沂公曾靑州發及南省程試皆爲首冠中山劉子儀爲翰林學士戱語之曰狀元試三塲一生喫著不盡沂公正色答曰曾平生之志不在溫飽

本朝狀元多同嵗比於星歷必有可推者但數問術士無能曉之爾前徐奭梁固皆生於乙酉王曾張師徳皆生於戊寅呂溱楊寘皆生於甲寅賈黯鄭獬皆生於壬戌彭汝礪許安世皆生於辛巳陳堯咨王整皆生於庚午

章郇公慶曆中罷相知陳州舟蔡河上張方平宋子京俱爲學士同謁公公曰人生貴賤莫不有命俱生年月日時胎有三處合者不爲宰相亦爲樞宻副使張宋退召術者泛以朝士命推之惟得梁適呂公弼二命各有三處合張宋嘆息而已是時梁呂皆爲小朝官旣而皇祐中梁爲相熈寧中呂爲樞宻使皆如郇公之言

晏元獻判西京範希文以大理寺丞丁憂權掌西監一日晏謂範曰吾一女及笄仗君爲我擇壻範曰監中有舉子富臯張爲善皆有文行他日皆至卿輔並可壻也晏曰然則孰優範曰富修謹張疎俊晏曰惟卽取富臯爲壻臯後攺名卽丞相鄭國富公弼

祖宗朝兩府名臣𨿽在外鎭亦以位勢自髙𨿽省府判官出按事至其所部亦絕燕飲之禮其時風尙如是武穆曹公瑋以宣徽南院判定州王自司判官計置河北軍糧至定武穆一見接之加禮往往親自伴食然酒止五行蓋已爲殊待矣一日語曰玁狁自保歡好可百年無事吾聞李徳明有子元昊者桀多謀能得士吾宻令畫史圖其狀觀之信英物也異日徳明死此子嗣事必爲西邊之患料此事不出十年君必當此變勉之勉之莫測其言後十餘年元昊叛西陲大擾王果當此時爲樞宻使處置失宜罷知西京嘗爲親僚言之深嘆武穆之明識也

東軒筆錄卷十四

欽定四庫全書

東軒筆錄卷十五

宋魏泰撰

秦皇帝諱政至今呼正月爲徵月僞趙避石勒諱至今攺羅勒爲蘭香朱髙祖父名誠至今京師呼城外有州東州西州南州北而韋城相城胙城等縣但呼韋縣相縣胙縣是也

唐小說載韓退之嘗登華山攀緣極峻而不能下發狂大哭投書與家人別蕐陰令百計取始得下沈顏作聱書辧之以爲無此事豈有賢者而輕命如此予見退之答張徹詩敍及遊華山事句有磴蘇逺拳梯飈泠俜悔狂已咋齒垂戒仍刻銘則知小說爲信而沈顏爲妄辧也【國朝王履道遊華山記云銅索鐵樁或扶之而過或攀之而升皆絕壁也】

易曰家人有嚴君父母之謂也範滂與母別曰惟願大人割愛是母亦可稱嚴君大人也近世書問自尊與卑卽曰不具自卑上尊卽曰不朋友交馳卽曰不宣三字義皆同而例無輕重之說不知何人世莫敢亂亦可怪也

唐初字書得晉宋之風故以勁健相尙至褚薛則尢極痩硬矣開元天寶已後變爲肥厚至蘇靈芝軰幾於重濁故老杜云書貴痩硬方有神𨿽其言爲篆字而發亦似有激於當時也貞元元和已後栁沈之徒復上淸勁唐末五代字學大壞無可觀者其間楊凝式至國初李建中妙絕一時而行筆結字亦主於肥厚至李昌武以書著名而不免於重濁故歐陽永叔評書曰書之肥者譬如厚皮饅頭食之味必不佳而皆命之爲俗物矣亦有激而云耳江南李后主善書嘗與近臣語書有言顏魯公端勁有法者後主鄙之曰眞卿之書有法而無佳處正如扠手並腳田舍漢耳

余爲兒童時見端溪硯有三種曰巖石曰西坑曰後歷石色深紫襯手而潤幾於有水叩之聲淸逺石上有防靑緑間暈圓小而者謂之鸜鵒眼此乃巖石也采於水底最爲土人貴重又其次則石色亦赤呵之乃潤叩之有聲但不甚淸逺亦有鸜鵒眼色紫緑慢而大此乃西坑石土人不甚重又其下者靑紫色向明側視有碎星光防如沙中雲母石理極慢幹而少潤扣之聲重濁亦有鸜鵒眼極大而偏斜不謂之後歷石土人賤之西坑硯三當巖石之一後歷硯三當西坑之一則其品價相懸可知矣自三十年前見士大夫言亦得端巖石硯者予觀之皆西坑石也邇來士大夫所收者又皆後歷石也豈惟世無巖石𨿽西坑者亦不可得而見矣

丁晉公治第楊景宗爲役卒荷土築基丁後借沒而景宗貴以其第賜景宗

錢思公嫁女令銀匠襲美打造裝奩器皿旣而美拜官思公卽取美爲妹壻向所打造器皿歸美家

邊人傳誦一詩云昨夜陰山吼大風帳中驚起紫髯翁平明不待全師出連把金鞭打鐵驄有張師雄者西京人好以甘言悅人晚年尢甚洛中號曰宻翁翁出官在邊郡一夕兵馬至界上忽城中失雄所在至曉方見師雄重衣披裘伏於土窟中已癡矣西人呼土窟爲空尋爲人攺舊詩以嘲曰昨夜陰山吼大風帳中驚起宻翁翁平明不待全師出連著皮裘入土空張亢嘗謂宻翁翁無可爲對者一日亢有侄不率教令將杖之其侄方醉大呼曰安能撻我但堂伯伯耳亢笑曰可對宻翁翁釋而不問

唐張祜宮詞云故國三千里深宮二十年一聲河滿子雙淚落君前天聖中章仲昌坐訟科塲其叔郇公奏乞押歸本鄕建州時王宗道爲王邸教授最久而殿中侍禦蕭定基發爲舉人作河滿子以嘲龍圖閣直學士王博文爲三司使自以久次泣愬於上前遂除爲樞宻副使時人增攺祜詩以志其事曰仲昌故國三千里宗道深宮二十年殿院一聲河滿子龍圖雙淚落君前

楊察侍郎謫信州及召還有士子十二人送於境上臨別察卽席賦詩皆用十二事而引諭精至士子無能屬和者其詩曰十二天之數今宵席客盈位如星占野人若月分卿極醉巫山側聨吟嶰管淸他年爲舜牧葉力濟蒼生

程師孟知洪州於府中作靜堂自愛之無日不到作詩題於石曰每日更忙須一到夜深長是防燈來李元規見而笑曰此無乃是登混之詩乎

段少連性夷曠亦甚滑稽陳州人晚年因官還裏中與鄕老防飲段通音律酒酣自吹笛坐中有知音者亦皆以樂器和之有一老儒獨嘆曰某命中無金星之助是以不能樂藝段笑曰豈惟金星水星亦不甚得力也

禮部引試舉人常在正月末及試經學已在二月中旬京師適淘渠矣舊省前乃大渠有三禮生就試誤墜渠中舉體沾濕中春尙寒晨興尢甚三禮者體不勝其苦遂於簾前白知舉石內翰中立乞給少火炙幹衣服石公素喜謔浪遽告曰不用炙當自安樂同列訝而詰之石曰何不聞世傳欲得安三禮莫教幹乎

張亢滑稽敏防有門客因防話亢問曰近日作賦乎門客曰近作坤厚載物賦因自舉其破題曰粵有大徳其名曰坤亢應聲答曰奉爲續兩句可移贈和尙續曰非講經之座主是傳法之沙門

章子平言其祖郇公初宰信州玉山縣以憂去服除再知玉山縣帶京債八百千赴任旣而玉山縣數豪僧爲償其債郇公作詩謝其僧僧以石刻流布四方而時無貶議者玉山有舉子徐生郇公與之遊嘗過生生置酒酣郇公作詩書於壁曰村醪山果簇杯盤措大家風總一般今日相逢非俗客慿君莫作長官看

宋子京博學能文章天資蘊借好遊宴以矜持自喜晚年知成都府帶唐書於本任刋修每宴罷盥潄畢開寢門垂燃二椽燭媵婢夾侍和墨伸逺近觀皆知尙書修唐書矣望之如神仙焉多內寵後庭曵羅綺者甚眾嘗宴於錦江偶微寒命取半臂諸婢各送一枚凡十餘枚皆至子京視之茫然恐有厚薄之嫌竟不敢服冷而歸

胡旦作長鯨吞舟賦其狀鯨之大曰魚不知舟在腹中其樂也融融人不知舟在腹內其樂也泄泄又曰雙竿直兩目星溢楊孜覽而笑曰許大魚眼何小也

王雱嘗言君子多喜食酸小人多喜食鹹蓋酸得木性而上咸得水性而下也

北番毎宴人使勸酒器不一其間最大者剖大瓠之半範以金受三升前後使人無能飲者惟方偕一舉而盡其王大喜至今目其器爲方家瓠每宴南使卽出之

唐盧氏逸史載斐晉公度與郎中庾威同生於甲辰斐嘗戱威曰郎中乃雌甲辰也程文惠公與龎頴公同生於戊子程已貴而龎尙爲小官常戱龎曰君乃小戊子耳後頴公大拜文惠致書賀曰今日大戊子卻爲小戊子矣頴公笑之

錢公輔與王荊公坐忽言荊公曰周武王眞聖人也荊公曰何以言之公輔曰武王年八十猶爲太子非聖人詎能如是荊公曰是時文王尙在安得不爲太子也

王韶在熈河多殺伐晚年知洪州學佛事長老祖心一日拜而問曰昔未聞道罪障固多今聞道矣罪障滅乎心曰今有人貧日債及貴而遇債主其債還乎否也韶曰必還曰然則𨿽聞道矣柰債主不相放邪怏然不恱韶未幾疽發於腦而卒

蘓子美謫居吳中欲遊丹陽潘師旦深不欲其來宣言於人欲拒之子美作水調歌頭有擬借寒潭垂釣又恐鷗鳥相猜不肯傍靑綸之句蓋謂是也

咸平中張文定公齊賢建議蕃部中族盛兵眾可以牽制繼遷者惟西涼而已眞宗皇帝用其議拜博囉幹爲西涼節度使彭尼瑪爲鄯州防禦使俾掎角攻討卒致繼遷之死捔氏遂保宗噶爾城用僧立遵奉爲謀主部落歸勁兵數萬祥符末遣使貢名馬請爲朝廷討夏州眞宗以其人多詐命曹瑋知秦州以備之果得其詐僞之情及瑋破魚角陣戮珪丹又於三都谷大破西涼入冦之兵復以奇計斬立遵於是西涼破膽矣

元昊未叛時先以兵破回鶻擊吐蕃修築邊障諒祚亦連年攻觕氏又破連珠城然後以兵犯邊世人每見西戎自相攻討以爲中國之利不知其先絕後顧之患然後悉力犯我此知兵者所冝察也諸葛亮豈樂爲渡瀘之役而矜能於孟獲輩哉亦欲先絕後患而専意於中原也

康定中元昊入延州東路犯安南承平兩寨又以兵犯西路聲言將襲保安軍故延州發兵八萬支東西二隅而元昊乃乘虛由北路擊破金明寨擒李士彬直犯五龍川破劉平石元孫遂圍延州嘉祐中麟州之役諒祚二年間連以兵屯庫哩葉河進逼邊界聚而復散故武戡郭思習以爲常輕兵而出至呼喇堆覆發而兵敗然則敵人出沒聚散蓋將有謀知【此下疑有兵者所三字】宜深察也西邊城寨皆在平地綏銀靈夏寛宥等州皆然也

太宗時錢若水言綏州不可城以其下有無定河嵗水害今綏州建於山上不惟水不能害而控制便利甚得勝勢元丰中收葭蘆米脂等寨亦據山而城及城永樂徐給事禧堅欲於平地建築未就爲西戎所防

眞宗與北蕃謀和約以逐年除正旦生辰外彼此不遣泛使而東封太山遣祕書監孫奭特報亦只到雄州而止奭牒北界請差人到白溝交授書函是時北朝遣閣門使丁振至白溝以授孫奭厥後北蕃欲討髙麗遣律寧持書來告是時知雄州李允則不能如約止絕乃遣人引道律寧至京泛使至京自此始矣至康定中西戎擾邊仁宗泛使郭積金奉使入北朝北朝亦遣蕭英劉六符等至京自此泛使紛紛矣

東軒筆錄卷十五

