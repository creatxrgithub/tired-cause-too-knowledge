賢博編

﹝明﹞葉權撰

●賢博編序

勛賢里人程涓巨源撰

夫學者宏辯典記﹐考衷於六藝﹐然於挽近當世上下之務靡幾焉。且以齷齪樞牖﹐自足管窺﹐而無與於通都大邑之觀﹐是亦捫日疑冰之所爲務也﹐壯夫何尙焉﹗余蓋讀葉中甫先生賢博編﹐而心爲折也。中甫故以才豪﹐善博弈﹐酒中與客賭采﹐客無偶者。居常醉﹐而仰天髙歌長嘯﹐異日得運一籌帷幄中﹐當使千里外無衡敵耳。中甫籍錢塘﹐諸生。會朝鮮內訌﹐錢塘患之﹐中甫條上禦倭十二策於督府李公。李公大奇之﹐將薦於朝﹐以諸生從行間﹐會被逮而事罷。而中甫西遊吳﹐遊越﹔東遊閩﹔北遊燕﹑趙﹔最後而南遊嶺表﹐居嶺表久且狎也。中甫所經歷都會﹐與其賢豪長者遊﹐博弈飲酒間﹐亡能角中甫﹐而中甫亦不欲挾其技角人人下也﹐乃謝博徒﹐不復試。閒暇無事﹐卽俛首著書。耳所的聞﹐目所習見﹐素心師友所臚述﹐輒札記而條列之。積久成帙﹐又以嶺南風土記附焉﹐命曰賢博編。夫博弈者﹐用有所用之心﹐而賢博者﹐又用所當用之心也﹐則足賢也已。中甫之編成而旋卽世﹐迄今且二十年矣。厥子復陽君業已梓其遺稿﹐乞胡計部序之﹐而復壽是編﹐屬余序。余受卒業﹐而瞿然興﹐悚然感﹐津津然有味乎其言之也。夫中甫﹐隆﹑萬間人也。隆﹑萬以著作名家未易指數﹐髙者采戰國而摭西京﹐挾建安而畫大歷﹐次乃沿習六代組繡之餘相傾上﹐又次則逃於理﹐托於易簡以掩其陋﹐然皆以矜名位縉紳相引重﹐海內靡然從之。中甫布衣耳﹐於文苑奮自雄﹐以記事則尙實﹐以引志則尙達。體有所裁﹐必不斥意以束法﹐情有所縱﹐必不抑寸以避格。詩若文﹐得兼長焉。玆編則事核而情近﹐直致纖悉不可窮﹐而其指固諄諄然取則而炯戒者不爽也。余固與中甫同邑屋﹐恨當世而失之﹐徒手其遺書﹐於是數家者謨象斟酌有深契焉﹐故不辭復陽君之請而亟爲序。有心哉是編也﹐其殆探無算之勝﹐而有慶多馬之思也夫。

●賢博編

余少好博弈﹐嘗酒中與客決賭﹐爭注有言﹐气平深自悔恨﹐遂斷此戲。以其暇追憶江湖瑣事﹐輒艸一篇﹐本無意見﹐聊舒悶懷耳。竊又怪農談野記﹐率多荒誕不經﹐自非實見眞聞﹐不爲古今增妄。孔子曰「不有博弈者乎﹖爲之﹐猶賢乎已。」夫博弈旣賢於無所用心﹐是𨿽無關世道﹐彼善於此﹐其有之乎﹖因名曰賢博編。

嘗與客語千字文﹐今人攺「鳴鳳在竹」爲「在樹」﹐何也﹖客以爲鳳止黃帝東園﹐集帝梧桐﹐食帝竹食故也。然則能攺爲「在梧」﹑「在桐」甚善﹐若「在樹」﹐豈若「在竹」之雅耶﹗且鳳方竹食時﹐安知其不一鳴﹐必使集梧桐時鳴耶﹖攺之者必別有見可也。

本艸云「伏翼居山洞中千歲﹐體白如雪﹐棲則倒懸﹐蓋腦重也。得而服之長生。」李太白贈僧中孚詩曰「嘗聞玉泉山﹐山峒多乳窟。仙鼠如白鴉﹐倒懸深溪月。」其序引仙經﹐蓋甚重之。餘一日飲裏中親家﹐天欲暗﹐燭未至﹐有二白物盤旋飛入堂中。因問主人﹕「鴿歸何遲也﹖」主人曰「此非鴿﹐乃蝙蝠耳。雙棲吾堂逾月矣。」體旣潔白﹐大復倍常﹐世所罕見﹐何其捨山峒乳窟而棲人梁棟耶﹖往見胡總制得二白鹿上獻﹕其一大而毛稍蒼﹐日中光焰閃閃﹐固自可奇﹔其一正如山羊﹐乃生而白者也。是時﹐亦有白猿﹑白兔﹐豈皆千歲漸化者耶﹖以是知物之生成變態﹐自有出常理之外者。

嘉靖甲子﹐因淳安山中出銀礦﹐聚無賴百餘人。官府絕不爲區處﹐乃於嚴州商貨經歷之處﹐逐船盤驗。凡銅﹑鐵﹑鉛﹑錫以至油﹑米﹑魚﹑肉之類﹐以爲將售於杭賊﹐勒寫報單﹐再三翻弄﹐甚至差人押入新安界始罷。胥徒生事﹐稍不如意﹐輒指爲通賊﹐並船入官﹐砌成招詞﹐至於充軍杖殺。良民屏气受害﹐而竟不問在山之寇。隅方僻府﹐使車所不通﹐小商受誣﹐力難控訴。宋人有言「以幸變之心﹐施激變之術。」正此之謂。賴龐巡按弛此禁。

嘉靖丙寅﹐余南歸。十二月初三日﹐雪後至獻縣。微風﹐天蒙蒙霧﹐約三時復開霽。則見萬木籠髟容﹐枝條凝結﹐參差綴下﹐宛然玉樹﹐瑩白可愛﹔細視如拖粟粉﹐輕盈柔弱﹐非冰非雪﹐遠近相同﹐蓋霧淞也。其兆爲丰年。楊升庵詩話極詳。歸問江南曠野亦然﹐特人不畱意耳。明年爲隆慶元年﹐果大有年。若冰若木如筯﹐甚於霧淞﹐則爲木介樹孝﹐主大喪﹐世宗是歲宴駕。兩有驗矣。

嘉興東塔寺後有朱買臣墓。隋唐嘉話云「玄宗東封之歲﹐洛陽平禦路﹐北市東南隅得銘﹐爲漢丞相長史朱買臣墓。」則嘉興者﹐其故宅也。

今時市中貨物姦僞﹐兩京爲甚﹐此外無過蘇州。賣花人挑花一擔﹐燦然可愛﹐無一枝眞者。楊梅用大棕刷彈墨染紫黑色。老母鶏撏毛插長尾﹐假惇鶏賣之。滸墅貨席者﹐術尢巧。大抵都會往來多客商可欺﹐如宋時何家樓故事。若吾鄕有僞物﹐行市中一徧﹐少刻各指之矣。

南都上新河﹐自大江口至江東門﹐十里而遠。嘉靖戊申﹐嘗寓此﹐每跨驢至門﹐必索十餘錢。丁卯歲再去﹐舊館淪入半江中﹐顧驢不過三四錢矣。俗言地爲豬婆龍打去。每秋天晴明無風浪﹐江水從一二里外徐徐逼岸﹐水頭髙尺許﹐隱然若有物憑之者﹐澎湃一激﹐則岸之舊坼者俱崩矣。然必先期而坼﹐故岸上人家得以徙避。嚙岸時﹐人皆聚觀﹐往見其怪異﹐因共大笑﹐至墜數十人以死﹐今惟默睹耳。度其勢﹐不數年當至山石處方止。而對江州渚平漲﹐亦滄海桑田之驗。

吳下新有打行﹐大抵皆俠少﹐就中有力者更左右之﹐因相率爲姦﹐重報復﹐懷不平。向見其侮一寺僧﹐每談絕倒。僧業醫﹐頗有貲﹐而出納甚吝﹐諸少年惡之。飾一妓爲女子﹐使一人爲之父﹐若農莊人﹐棹小船載魚肉酒果﹐俟無人﹐投寺中﹐乞僧爲女診脈﹐歷說病源﹐故爲癡態。列酒食飲僧﹐因與女坐﹐勸之﹐僧喜甚﹐無疑也。俄白僧﹐有少藥金在船中﹐當持來相謝。故又久不返。僧微醺﹐則已挑女子而和之矣。比返﹐女泣以語其父。父大叫哭﹕「吾以出家人無他意﹐女已許其村人﹐柰何彊奸之﹖」僧師徒再三解不已。喧鬧間﹐則有數貴人從樓船中攜童僕登寺。父哭拜前訴﹐貴人爲盛怒﹐縛僧拽登舟。僧私問是何士夫﹐則某官某官也。僧大懼﹐叩頭乞命﹐同行者爲勸解﹐罄其衣缽與女父遮羞。指授畢﹐各駕船去﹐僧竟不知其被欺也。其術之至惡至巧者甚多﹐瑣猥不堪悉記。後以數害良善﹐官府持之急﹐遂爲亂城中﹐舉火大噪﹐劫獄﹐幾殺翁巡撫大立。幸此時海寇已平﹐竟就擒執。若往年內外響應﹐豈小變哉﹗

民間造船﹐各因地利水勢﹐大抵皆捲篛蓬蓋之﹐或用鎖服板﹐則貨在板下﹐人宿板上﹐下重上輕﹐便於波浪。獨小航船厚板周札﹐髙方如櫬﹐僅畱一門﹐非傴僂不能出。又牢固如窒﹐上重下輕﹐旣難舉動﹐又易倒溺﹐此何拙也。有客對曰「此昔天下未平﹐江﹑淮間姦人爲盜﹐故造此以阱孤商﹐使不得倉卒應變。行之久遠﹐各效其式﹐遂成便利耳。今欲攺造﹐其夥中羣擠之矣。」此言𨿽近戲﹐細思未必不爾。

會稽山禹穴﹐𨿽無迹可探﹐但今廟之所在﹐四山尊嚴莊重。大松數十﹐挺然疏秀﹐上干霄漢﹐至其中﹐令人神淸骨聳﹐自非尋常褻遊之地。意穴去此不遠。窆石梅梁之眞贗﹐何足論哉﹗

紹興水利﹐三江閘最要害﹐乃蓄泄之地。蕭山西江塘據郡上游﹐塘決則巨浸矣。聞之長老﹐魏文靖公家居時﹐年九十餘﹐每天雨﹐則呼縣公與俱行視西江塘。此公非迂者。

蕭山湘湖出蒓﹐不下溧陽﹔千里楊梅﹐美於富陽﹐肉松而核特小﹔櫻桃嘗進奉﹐大倍他產﹕可謂三絕。

海寇之變﹐始於浙東而終於浙西。方嘉靖丙午﹑丁未間﹐海禁寬弛﹐浙東海邊勢家以絲緞之類與番船交易﹐久而相習﹐來則以番貨托之。後遂不償其值﹐海商無所訴﹐一旦突至﹐放火殺數十人。勢家緣宦力﹐官爲達於朝﹐朱紈巡撫之出以此。朱至浙﹐又禁過嚴﹐海商之畱者不得去﹐去者不得歸﹐因引誘爲亂。時﹐承平日久﹐民不習兵﹐招一切無賴﹐使紈袴將之以對敵﹐蔓延至是。及胡總制與戰﹐互有捷負。後乃以計取之﹐事未就緒有所待。人或疑胡有他心﹐不得已﹐遂進兵。幸寇首一意降﹐不設備﹐故能成功。向稍延緩﹐使寇聞兵期﹐離其巢﹐則殆矣。後胡收王直﹐散回各苗蠻﹐俱有智術。

杭州之奢侈﹐錢氏時已然﹐南宋更靡﹐有自來矣。城中人不事耕種﹐小民仰給經紀﹐一春之計全賴西湖。大家墳墓俱在兩山﹐四方賓旅渴想湖景﹐若禁其遊玩﹐則小民生意絕矣。且其風俗華麗﹐已入骨髓﹐𨿽無西湖﹐不能遽變。往遭兵饑﹐春來湖中寂寞﹐便非太平气象。余少時則見其逾遊逾盛﹐小民逾安樂耳﹐何煩禁之﹖此宋儒荒年建塔之意﹐可與智者道﹐但戒壇則不開可也。

錢塘江沙漸漲至洋泮橋上﹐將與門口﹑六和塔下﹐今爲上船埠﹐與昔異矣。

北方行旅苦響馬﹐今途中開塹築垣﹐阻其奔驟﹐其害減半。然此特可止一二馬而已﹐若三四馬﹐推垣塡塹何難哉﹗觀其地利﹐可於沿途參種梨﹑棗﹑蒲﹑柳等樹﹐缺則歲歲添補﹐長吏不時行視﹐數年之間﹐根株盤錯﹐𨿽無塹垣﹐卒難騰躍﹐不惟防害﹐且有利焉。如以地方寬廣﹐未易成功爲疑﹐則開築之費亦自不少﹐但在役民有方﹐經略有術耳。若徒取快目前﹐循二三年以待遷擢﹐而不任久遠之計以永逸後來者﹐則天下無可爲之事﹐井田封建﹐宜乎其不能行也。

郁離子大都爲元而發﹐詞意旣髙﹐心術復正﹐托物取譬﹐有關世道經世之文也。諸公擬作子書﹐極力敷陳﹐卒歸腐爛﹐讀之令人厭倦。

西湖孤山西溪別墅﹐洪氏所築﹐俄屬仇總兵。仇敗﹐歸陸錦衣﹐塑宣公像﹐漸增華美。今入官。三十年來﹐余目擊更三主﹐皆世家﹐而皆不終。

唐太宗傳呼閻立本畫池上容與甚適之鳥﹐伏地吮毫﹐不敢仰視﹐以至深自愧恨﹐誓不復畫。明皇召李白賦宮中行樂詩﹐必俟賜之無畏﹐兩宦扶掖﹐始展其技。方立本對物寫形﹐苟欲全其气運生動﹐豈「伏地吮毫﹐不敢仰視」所能仿佛耶﹖顧乃噤口無詞﹐退而自悔。要非太宗威嚴過於明皇﹐乃立本人品不及太白耳。斲輪解牛之人﹐皆能畢詞於上﹐畫之與詩﹐相去幾何﹖此不可歸之擇術之過。噫﹗安得儃儃不趨﹑受楫不立﹑解衣盤礡臝者﹐而與言眞畫耶﹖

天下之至難明者﹐莫若天文﹐自非傳之異人﹐得其微妙﹐不當妄談。徐有貞於土木之變﹐倡南遷之說﹐而京師卒保無虞。劉養正謂帝星明江漢﹐勸宸濠爲亂﹐而不知爲世宗之瑞。恃其聰明﹐依稀仿佛於紙上陳言﹐而用以預占休咎﹐適足爲殺身之術而已。此張華所以必俟雷煥而後決鬥牛間之紫气也。余觀史傳﹐古人往往以災祥致斃﹐劉誠意不以書遺子孫﹐豈無見耶﹗

隆慶元年十二月﹐江南一帶民間訛言選宮人﹐女子十二三以上﹐婚嫁殆盡﹐𨿽宦家往往搖動。途中轎相接﹐貧不能賃轎﹐則徒步投婿﹐未聘者無暇采擇。且云﹐每一宮人﹐令一寡婦伴之。姦民緣以誘惑﹐官愈禁愈以爲實﹐次年二月始息。

嘉靖間﹐咸寧侯仇鑾同毛伯溫都禦史徵安南。道杭州﹐仇喪耦﹐得城中洪遠女﹐納焉﹐畱杭未行。遠﹐洪中書澄家人﹐仇不知。比返役﹐將以女北去。洪妬遠故賤人﹐乃得佳婿﹐使人言其女八姐於仇。仇喜其爲尙書襄惠公孫﹐遂入聘﹐以八姐爲妻﹐遠女爲妾。遠女好而慧﹐仇嬖之。八姐顧無寵﹐惟虛名。仇後爲邊將﹐居重鎭﹐洪諸子寓京師遙倚仇。及仇敗﹐斲棺﹐妻八姐剮於市﹐遠女以侍妾賜功臣家。某公﹐求得之﹐復有寵。洪諸子走回杭﹐一日遊西湖﹐忽聞有密旨﹐將殺人﹐不知爲誰。俄禦史就途中獨綁五官去﹐至市中梟其首。嗚呼﹐始遠女不得爲仇嫡﹐未免怏怏﹐乃今何幸﹐而八姐﹑五官者﹐何不幸耶﹗

海寇初起時﹐不過五七十人﹐往來仁和﹑海寧。地方官軍民壯遇之輒敗﹐乃請遊僧月空爲之首。月空亦一偉人﹐所持鐵棒重四十餘斤﹐諸遊僧數十從之﹐亦各用鐵棒。相約﹐賊死不得割首級﹐以盡斃爲止。遂前擊殺二十餘寇﹐軍壯之。後隨者始則觀望﹐至是爭功﹐奪頭自相擾﹐賊得散走﹐僧亦解體矣。月空後不知所終。

嘉靖乙卯﹐海寇敗於浙西﹐走紹興﹐途中殺錢禦史。劉知府畏﹐不出﹐縱之渡江。入富陽﹑余杭﹑昌化界﹐直抵徽州﹐出太平﹐至南京﹐殺揮使及官軍百餘人﹐城門爲之晝閉。復由丹陽經蘇州﹐將入其故壘﹐陷於泖中﹐調中後所官軍始剿之。初﹐賊僅五十﹐行二千里﹐過數郡﹐經畱都而一轉﹐歸不失一﹐可恨可笑。中後所官軍三百人﹐皆精銳﹐立什伍相救護﹐各持長槍﹐帶短刀﹐不用弓矢及他器械。寇至與之戰﹐不爭利﹐不甚追北﹐戰罷方取首﹐貨財則均分之。浙西諸衛所﹐惟此軍號爲有紀律﹐然僅不大失﹐無他功。

胡總制王岡涇之捷﹐先以松陽兵與寇對﹐墮寇伏中﹐各郡兵觀望欲退走﹐胡急揮`刀﹐兵進。`刀本南蠻﹐初至甚銳﹐遂前鬭﹐松陽兵居中殊死戰﹐寇遂大敗。

宗將軍北兵甚精﹐與寇敵﹐屢捷。皂林之戰﹐寇首徐海幾獲﹐適麻葉引新寇至﹐寇駕鳥嘴銃﹐北兵不能支﹐遂敗﹐宗將軍死。寇進圍桐鄕。

湖州菱湖水繰絲﹐杭州西湖水漂綿﹐無錫惠山水烹茶﹐金華蘭溪水造酒﹐皆東南之美。

金鯽魚﹐孳生盆盎中﹐余弱冠時猶未見﹐今家家有之。食以紅虫﹐其赤如火﹐以少水置白磁碗中﹐並碗俱赤。又有赤白相間﹐生成花樣﹐各立名色﹐頭頭可愛。向飲一家﹐大盎蓄六魚﹐長俱五寸許﹐通身瑩白如玉。惟頭上朱點悉如骰窩﹐一點稍大﹐如骰之麼﹐兩點並列﹐如骰之二﹐三則斜而如骰之三﹐以至四﹑五﹑六﹐一一相似。其點更圓淨端好﹐無毫忽雜鱗。俟客半酣﹐則環坐盎邊﹐以指彈水﹐魚爭就掌﹐亦可貼水持玩少頃﹐初不驚跳。蓋素生盎中﹐與人習故也。以此變化爲酒令不窮﹐眞奇戲也﹐使東坡見之﹐當甚於愛南屏萬工池者矣。或言點稍有人爲﹐未知果否。

嘉靖辛酉﹐吳中大水﹐村墟皆漂沒﹐茫茫如海。有宦家少年駕樓船﹐攜妓載鼓吹﹐周遊玩賞﹐撐入阡陌中﹐停深闊處﹐歌舞歡笑﹐以爲奇觀。俄有小舟十餘﹐舟五六人﹐悉裸體持長柄杓﹐圍繞以水澆之。諸少年倉卒遮蔽不及﹐各污穢如墮溺﹐酒筵翻倒﹐驚駭號叫﹐莫之所以。小舟中且潑且罵﹐再三乞饒﹐至拜伏謝罪﹐始散去。彼膏粱不識世務﹐幸災樂禍﹐自取戮辱﹐聞者莫不痛快。

廣徳州一染家﹐爲事舉室逃匿﹐惟二犬守竇不去﹐鄰人以飯肉投之﹐亦不食。過數十日﹐犬不吠﹐以爲隨主行矣。半年餘﹐啟門﹐二犬俱死﹐空屋內有骨二具。古人云「敝蓋不棄﹐爲埋犬也。」宜哉。

杭按察司各道﹐前沙河之北﹐今爲大道。舊時沿路皆土墻﹐無門面﹐非正途﹐迨夜人迹稀少﹐素稱有鬼。淸明時﹐天蒙蒙雨﹐一人張傘獨行﹐俄一人來趁傘同行。少頃﹐兩人互相疑﹐有傘者捽趁傘者河中﹐走﹐河中之人起﹐亦走。歸﹐各以爲遇鬼﹐駭且病。他日愈﹐會浴所。或問趁傘者曰「何久不見也﹖」則以淸明河邊之事對。有傘者旁聽﹐事正協﹐遂相語大笑﹐釋其疑。此殆與飲蛇踏蛙相類﹐愚人爲疑似所誤﹐多如此。

伍公文定守嘉興﹐出﹐見一馬﹐回顧之﹐因問馬主﹐則海鹽尹令人從杭州買回﹐與其僕騎歸者。伍呼尹﹐問馬價幾何﹐尹言「裏胥以十二兩行﹐今用其半。馬甚駑﹐恐不能任。」伍曰「牽來吾再看。」方至階﹐伍迎笑曰「此良馬﹐日行可五百里。」復問裏胥買杭誰家者﹐胥曰「吳獸醫。」伍復笑曰「獸醫世養馬﹐竟不識耶﹖可與我。」因爲尹言馬相﹐且曰「是不飽耳。」千里馬常有﹐伯樂不常有﹐非虛言也。旣而攺任﹐宸濠之役﹐常乘之。

嘉靖丙辰九月﹐杭城南邊大火﹐延燒萬餘家。火正盛時﹐各搬鎭海樓下避。須臾火四路起﹐樓亦焚﹐居人走吳山。見火如流星飛過江﹐西興亦起烈焰。杭素多火災﹐此爲最。

正徳間﹐太平石埭縣有章仁者﹐故富家﹐任俠好施﹐雄裏閭。仁始爲邑諸生﹐屢試不中﹐遂聚眾將爲亂。旣而舉家就捕﹐仁獨逃﹐莫知所之。及唐狀元臯使髙麗﹐仁乃爲髙麗相﹐唐試南都時熟識之。仁戒唐勿泄﹐事事輒相告﹐唐大爲髙麗王所重。使回稱旨﹐每爲里人私言之。

祁門縣方復﹐有妾曰淑芹﹐杭州人﹐頗有姿﹐年未筓事復。復老﹐與諸子異居。俄卒﹐家人憐其少﹐欲移之去﹐不可﹐彊之至再三。淑芹知不免﹐詭曰「俟殯卽惟命。」將發引﹐淑芹乃沐浴更衣﹐縫其衽﹐縊於棺所﹐時年二十六。復子發坤義之﹐附葬父墓側。諺曰「朱樓紈綺﹐三夫未已﹐寒門荊布﹐一心惟故。」信夫﹗淑芹以色事人﹐主又垂老﹐乃能矢志不移﹐甘心從死﹐何異孤遠小臣﹐未蒙寵祿﹐一朝臨難有奇節者哉﹗彼二三其徳者﹐可以愧矣。

楊升庵詩話謂髙棅所選唐詩正聲﹐首以五言古詩﹐如陳子昂「故人江北去」﹐李太白「去國登玆樓」﹐劉虛「滄溟千萬里」﹐崔曙「空色不映水」﹐本是近體﹐原非古詩﹐病其不當分品﹐使觀者自爲區別﹐此言良是。但以新寡之文君﹐屢醮之夏姬﹐移怒子昂﹑太白﹐且有盲妁孱婿﹐損罐完璧﹐白練黃花之諭﹐乃閭閻輕薄子平康爭博之言﹐卽古人有誤﹐談藝者何忍痛罵至此極耶﹖楊升庵該博之士﹐見今人盡學唐詩﹐流入庸鄙﹐深可厭惡﹐獨取六朝淸新流麗之語﹐使耳目一新。卽如升庵議論﹐便當另開門戶﹐以古人所未道者爲佳﹐而取其髙出人意表可也。及觀所選朱射陂池上編﹐內中一句一字似六朝﹐如「紅羅綷縩」﹑「遙遙夜夜」﹑「三三五五」﹑「畱儂若个」﹑「靡靡纎纎」等語。一切圈點極贊﹐謂是六朝事﹐六朝句法﹐六朝遺音﹐遂以六朝爲詩人一定之式則﹐是唐詩不當蹈襲﹐六朝特可蹈襲矣。又若所選皇明詩抄﹐二百年間僅僅收此﹐然非諸公極致未能髙出唐人﹐痛罵髙棅何以服其心耶﹗此如短檠不工於自照者也。

蘄蛇酒治瘋癩病﹐似不當妄用﹐近裏中少年﹐素亦有量﹐無故飲數杯﹐卽大下死。又有陳媼飲烏稍蛇酒﹐徧體■﹝疒童﹞裂﹐流黃水﹐幾殆﹐此辧認不眞﹐誤食他蛇之故。又吳下一大家﹐因食鮮蕈﹐一時死七口。三事俱目睹﹐非常之物﹐類能殺人﹐尊生者不可不愼。

嘉靖間﹐慶都張參政勅遇一懸筆降仙者﹐因緣達於中貴。中貴以聞﹐上大敬信之。一日﹐上降仙﹐問可任軍國重事者﹐則書數人﹐以張勅名竄其中。俄爲通政司一參議發其姦﹐遂處以死﹐並逮張杖遣霸州。文安有張柱兄弟﹐信一僧行妖術﹐夢見其狀貌﹐以爲神異﹐尊奉之﹐舉家婦女悉爲淫惑。旣而恐事發覺﹐復以術使張自殺一家。官捕之急﹐爲首僧竟逃去﹐至榜天下求之﹐不能得。近有紅羅女﹑馬祖師﹐各煽惑爲變﹐其術大抵與嘉靖初馬禦史大獄事相類。用盆水洗面﹐照之顧見其形﹐以移易愚人耳目﹐競服從之。始於漢五斗米賊﹐各代俱爲所害﹐元因以亡。燒香說法﹐聚集大眾﹐不可不禁其始。

先師柴後愚公﹐陽明先生弟子也。嘗言先生疏救戴給事。時尙書公方宦京師﹐章旣上﹐侍食於尙書公﹐公覺其色有異﹐知必言事﹐慮禍及己﹐逐出之。方及門﹐劉瑾已令錦衣官校捕去矣。時忤瑾者皆死﹐先生庭杖八十﹐然而生亦緣尙書公之故。又言先生收諸蠻洞日﹐聚徒講學﹐蠻謂先生未卽至﹐多不設備﹐先生密檄進剿﹐至報捷﹐生徒方聽講﹐視其文移﹐則皆講日所發也。又言武宗大漸﹐先生密疏﹐預言世及之事﹐疏寢不報。嘉靖初﹐桂大學士與先生有隙﹐微發其奏﹐幸先生卒﹐止削爵﹐不爾﹐且有奇禍。又言﹐是時講學諸公𨿽淺深不同﹐然髙談泛泛﹐無裨實用﹐取世譏誚﹐宜也。先生聰明天授﹐有經濟才﹐非迂儒章句之學﹐旣已見之行事﹐假令一不知道﹐亦何害爲我朝第一流人物耶﹗

朱秀才﹐從師於杭之吳山寶乘講寺。俄有道者年可五十許人﹐偕一弟子﹐年亦相若也﹐止寺中。出則攜少酒食﹐歸相對樂飲﹐遇秀才出﹐必拱手呼相公。居半月﹐偶杭庠訓導來訪朱之師﹐坐定﹐道者自外入﹐訓導驚起曰「此吾師某老先生也﹐棄家五十年所矣。」走就謁之﹐良是。寺中人嘆異﹐謝不敏﹐邀與同飲。訓導因爲道者言「自先生出﹐太夫人已故﹐賢孫登髙第﹐宦京師。」道者唯唯。訓導又言「家事今甚盛﹐賢曾孫充弟子員者數人。」道者曰「吾久不欲聞此﹐勿多言。」訓導因又請先生幸顧某學捨﹐少盤桓﹐乃又應曰「惟﹗明當訪汝學宮。然汝年向衰﹐官卑﹐徒久畱無益﹐宜及端陽前抵家。」會日暮﹐訓導別去﹐道者俄亦行矣﹐諸秀才相與駭嘆。訓導卽罷歸﹐至家數日卒。計此道者百歲人也﹐世所謂隱君子行地仙者﹐非耶﹖

山西太原府靜樂縣民李良云﹐弟良雨﹐兄弟俱畢娶﹐家甚貧。嘉靖四十五年﹐良雨是時年二十餘﹐忽病心痛﹐窘之﹐因攺嫁其妻張氏。良雨有友白尙相﹐憐其病且貧﹐就其家扶持之。隆慶元年﹐良雨陽物忽漸縮入如婦人﹐俄行月事﹐病亦愈﹐遂與尙相通﹐同臥起如夫婦。其嫂疑之﹐良雨直以語嫂。嫂言良云﹐云驚怪告縣。縣驗之﹐婦人也。因拘其舊妻張氏﹐問往事。張言前爲其妻﹐實一男子﹐其陽更壯盛﹐交接無異﹐己以家貧夫病而嫁。事聞於朝﹐時隆慶二年八月十三也。良雨初變婦人﹐猶羞澀﹐至聞官﹐乃婦人妝矣。宋時婦人化男子﹐今男子化婦人﹐陰陽侵奪之象也。王充論衡曰「人受天地正气﹐故體不變。或男化女﹐女化男﹐由髙岸爲谷﹐深谷爲陵也﹐應政爲變。爲政變﹐非常性也。」其然乎﹖

嘉靖丙寅﹐邑中解囚犯於禦史﹐禦史與錄囚使者以鬮決之。有謀殺親夫者﹐其奸夫罪絞而鬮得焉﹐遂殺奸夫而畱當磔之姦婦﹐至今養獄中。愬明子聞而笑曰「諺有言﹐人憑鬮下死﹐果然。」

常州關王廟右一廳事﹐壁間有異僧所書心經。狂怒怪張﹐字畫垂右﹐聯綿一揮﹐不失艸法﹐殆非凡筆。旁有唐荊川短敍﹐今見存。

常州一士夫之兄極惡﹐歲暮謂羣僕曰「可尋事來﹐爲過年費。」僕四出無所得。卒至郊﹐有葬者﹐棺好而無持服之人﹐疑有故。夜發之﹐乃一少婦﹐衣飾如生﹐當是大家妾暴死者。羣僕舁至小船中﹐設四盒﹐縛一鵝於上﹐若訪親者。薄暮﹐遇貨船﹐故撞之﹐傾屍於河﹐鵝撲撲飛水面。大呼大船撞覆小船﹐吾娘子溺水﹐因縛商撈屍﹐延明日始得﹐果一婦人死矣。商大窘﹐願悉貨贖罪﹐並船戶所有盡擄之。商倉猝竟不知婦人實已死者也。其人後爲巡按訪察﹐緣弟宦免﹐至今買冠帶﹐駕樓船﹐出入鼓吹﹐虎視鄕裏。

嘉靖庚申四月二十三日午時分﹐余客嘉禾﹐地震有聲﹐如崩巨石﹐河水亦沸﹐少刻復震。

餘日從檇李回武林﹐同舟一縣吏與一書手﹐因公事解臬司﹐兩人爭辯不已。余問之﹐吏曰「爲某事﹐官升去﹐今累承行吏書。吾謂且可影射支吾﹐暫免刑責﹐彼必欲吐實淸白爲久遠計﹐於公何如﹖」書手曰「渠爲吏滿﹐卽進京依顯宦﹐因得規避。我本縣人﹐未卽出衙門﹐釋今事不白﹐後患不小。」余曰「汝兩人何不以前官爲詞﹖」書手曰「官打見在﹐吏打當該﹐官府不一二年轉﹐惟欲速完公事﹐誰與行移追究乎﹖」余因嘆此緣官不久任﹐一切因仍苟且致此獘。使如漢世﹐爲吏者長子孫﹐𨿽中才﹐亦必以書手未卽出衙門﹐後患不小爲心矣﹐尙敢含糊應過耶﹖

宋張南軒言「符離之役﹐諸軍皆潰﹐惟存帳下千人。某終夕彷徨﹐而先公方熟寢﹐鼻息如雷。」夫戰敗而意气自若﹐在鬭將武夫則謂之勇﹐光武稱吳漢爲「隱然一敵國者」是也。魏公身兼將相﹐處置失宜﹐喪師辱國﹐方當愧悔無地﹐寢食俱忘﹐以答君父倚重之心﹐必何如何如﹐斯可也。果若南軒所云﹐是悍然不顧矣﹐豈不動心之謂乎﹖以此爲髙﹐愚不敢取。

胡總制旣平海寇﹐所募守備客兵﹐雜居浙江省城寺觀中﹐稍爲民害。始胡有功﹐甚爲東南所仰﹐俄不免怨嗟﹐此亦一事。趙炳然公代之。按南宋胡元故迹﹐築羅木營以居客兵。營在永昌門外﹐與城相犄角﹐其中創置如法﹐宛然市井﹐啟閉有時﹐兵不得輕出入﹐民大稱便。余觀之﹐營前爲大江﹑銀杏樹﹐兵馬司下一帶﹐江沙平漲﹐一望無際。舊制﹐沙地東屬仁和場﹐對江屬西興場﹐爲竈戶艸蕩﹐今悉爲髙基肥沃﹐省城鄕宦生員有力者﹐請佃占作己業。夫沙地旣不歸竈戶﹐且與營相近﹐是天生屯田之處﹐若今軍士輪番耕作﹐以時操練﹐一則可省糧餉﹐一則不至惰佚﹐乃無窮之益。惜乎﹗趙公已去﹐城中流官不識此利﹐設有建言者﹐亦必指爲生事煩擾﹐誰有肯任其事哉﹖

一江西人﹐能召鬼﹐余族家嘗延之堂中﹐設帷障作法。人定後﹐有聲如鳥語﹐自遠而近﹐俄聲若從帷障中出。自稱某祖孺人﹐歷歷言往事﹐呼子姓如平生﹐舉家駭異。明日以語余﹐余意此服鬼法。蓋其人以術服一鬼而役使之﹐其聲要皆所使一黠鬼爲之耳﹐江湖間此等術甚多。余親見小木偶能語言﹐大段是采生之類﹐妖怪可惡﹐邑中多呼召之﹐亦有終夜寂然無聞者﹐必其鬼有所畏忌﹐不敢言耳。今已數年﹐未來事無一驗﹐我所不知﹐彼亦不能預道﹐人家不宜爲此﹐官司當痛禁。

余相識一監生﹐故富家﹐拜余姚縣丞﹐緣事罷歸﹐居常怏怏。余戲而勸之曰「公﹐白丁﹐以貲官八品﹐與明府分庭﹐一旦解官﹐家又不貧﹐身計已了﹐何不樂也﹖」丞以情告曰「自吾營入泮宮﹐至上納費金千兩﹐意爲官當得數倍。今歸不勾本﹐𨿽妻子亦怨矣。」嗚呼﹗以勾本獲贏之心爲民父母﹐是以商賈之道臨之也。賣爵之獘﹐何可言哉﹗

故杭州太守婁志徳公﹐後升浙江右布政使﹐居官始終淸正。洪襄惠公鍾子孫﹐邀三學諸生爲襄惠營入鄕賢。公謂﹕「襄惠顯宦﹐有聲則可﹐何得遽列鄕賢﹖」卒不署。茅狀元瓚自京回﹐公與同僚訪之﹐出稍遲﹐竟歸不相見。省內三知縣行取過辭公﹐公呼某知縣﹐某事未完﹐若輒行者﹐吾且提汝。此三事皆余所目見。公爲人黔﹐杭人呼黑婁靑天﹐後以不能挽仰﹐乞致去。

吳江毛圖南進士爲餘言﹐其妻父沈給事中﹐嘉靖初遇大獄事。有劉某者曉妖術﹐始從流賊反﹐後充南丹衛軍﹐復脫走。途間遇山西張指揮寅﹐謫嘹哨將之戍﹐兩人貌相似﹐劉賊因謀張殺之﹐代其行。已又夤緣得放歸山西﹐以其術遂有張之室﹐舉家惑焉﹐惟他人則皆知非張也。賊旣代張﹐乃就一寺作妖法﹐有活觀音出現﹐四方施捨至巨萬。馬禦史者﹐從他省過山西﹐求觀焉。先是﹐賊設盆水於門外﹐來觀者洗面目方許進。馬疑之﹐洗一目﹐畱一目。比入﹐以洗目觀則爲觀音﹐以原目視則惟一人步罡作法耳﹐無他也。馬密訪﹐悉知始末。及至京﹐卽差山西巡按。適有一人知賊事﹐從借貸﹐不滿﹐意舉首於馬。馬乃窮治﹐得其實﹐將置極典﹐賊大窘﹐盛行賄。是時郭武定侯方有寵﹐賊求救於武定。武定書與馬﹐乞不問此獄。馬並武定書奏之。武定懼罪且不測﹐盡力爲之主﹐因賂上左右﹐爲言馬禦史實誣妄﹐陷良人。上怒﹐遂拿問。科道省寺交章救﹐俱詔下獄﹐加以拷掠﹐首人死酷烈下。事無證﹐移文南丹衛﹐武定先使人抵伍矣。刑官爲詰馬禦史曰「汝且安知其非張指揮﹐而坑其一家乎﹖」馬禦史竟反坐﹐卽謫戍南丹衛。諸言官悉罷譴﹐文臣爲之奪气。賊先釋出﹐乘駿馬洋洋行天街﹐後以妖術升參將﹐善終。此獄嘉靖中名大獄。

杭州郡誌謂西湖故與江通﹐引水經及駱賓王﹑楊巨源詩爲證﹐此眞腐儒之言﹐不惟不知形勢髙下﹐亦且漫無根據。水經只云﹕江經靈隱山下﹐山側有明聖湖。固未嘗明言湖與相通也。至若賓王﹑巨源與李鄴侯相去不遠﹐設若唐時湖與江通﹐則江湖斥鹵無異矣﹐鄴侯何故開六井﹐鑿陰竇﹐引湖入市﹐以便居民﹐而至今賴其利耶﹖白樂天與巨源並世﹐何故又復修六井耶﹖況詩人眼界寬闊﹐百里之近如在目前﹐所謂「山月臨窗近﹐天河入戶低」者也。賓王﹑巨源登髙眺望﹐一時寫興雲耳。豈必靈隱山壁立江邊﹐而後爲「門對浙江潮」﹑「靈隱江邊寺」乎﹖且城去江將百里。謝玄暉詩﹕「澄江淨如練。」此可云宣城舊通江耶﹖田汝成副使西湖志辧之𨿽詳﹐惜未及此。

史記陳平傳云「陳平𨿽美﹐如冠玉耳。」此言平人物姣好﹐第如冠上玉頂﹐徒爲外觀﹐非如珪璋﹑瑚璉可薦廊廟﹐故云其中未必有﹐所謂玉巵無當者也。後人除一「耳」字﹐作一句讀之﹐失其本意﹐文勢索然矣。

古名賢多與僧徒往返﹐然必通禪理﹑有戒行﹑知文翰者方與之交。如今俗僧治家供役﹐酒色無賴﹐比常人尢甚﹐士大夫喜其應接殷勤﹐遂與相狎﹐且不論其深意莫測。但默睹其炎涼體態﹐桀驁形狀﹐已極可厭惡矣。諺云「不交僧與道﹐便是好人家。」此言有感而發。

今天下大馬頭﹐若荊州﹑樟樹﹑蕪湖﹑上新河﹑楓橋﹑南濠﹑湖州市﹑瓜州﹑正陽﹑臨淸等處﹐最爲商貨輳集之所﹐其牙行經紀主人﹐率賺客錢。架髙擁美﹐乘肥衣輕﹐揮金如糞土﹐以炫耀人目﹐使之投之。孤商拚性命出數千里﹐遠來發賣﹐主人但以酒食餌之﹐甚至兩家爭扯﹐彊要安落。貨一入手﹐無不侵用﹐以之結交官府﹐令商無所控訴﹐致貧困不能歸鄕裏。商中有姦黠者﹐又爲之引誘後至之人﹐使那前趲後﹐己得脫去﹐俗謂之做移夫。如此不數年﹐主人亦以奢敗﹐固所甘心﹐而不知曾坑幾商矣。爲民上者﹐當知此獘。

蘇長公謂孟浩然詩韻髙而才短﹐如造內酒法手而無材料。蓋不知浩然之詩得國風之餘意﹐故淸澹而有天然之趣﹐在盛唐爲獨步﹐王﹑李所深服﹐若多用故實以爲材料﹐是一團濁气矣。引證根據﹐乃作文之法﹐不可以言詩。所謂詩有別趣﹐非關理也﹐此言得之﹐且如古人所稱羨之句﹐若「池塘生春艸」之類﹐皆自胸中流出﹐固未嘗以其出何祕書而美其博物也。後人謂宋無詩﹐正坐此處。

今中人家葬者﹐用石灰於磚槨內四旁。其灰須篩過﹐使去火气﹐方可納之﹐久則縈結堅固。向聞一家用新灰實棺外﹐本以防濕﹐不知灰近木﹐兼土气蒸逼內中﹐遂自焚毀﹐櫬封隨墮陷。國語﹕夏父弗忌「葬而焚﹐煙徹於上。」以爲天殃。焚屍非小故﹐孝子慈孫不可不知。

曾尙書銑﹐欲復匈奴故河南地﹐余嘗見其復套議﹐爲之失笑。且未言其策之何如﹐將謀人之地﹐事未就緒而先刻書以布﹐其疏可知矣。管仲爲桓公圖霸﹐必曰「事可以隱。」故軍令寄政﹐逢同謂勾踐曰「鷙之擊也﹐必匿其形。」今虜歲入寇﹐安知其無姦人細作以教之備哉﹖

嘉靖丙寅二月﹐山寇入婺源﹐知縣李志學斂民財﹐修刺使人逆之﹐約從他道過。己因棄縣﹐走浮梁匿。寇遂入縣中﹐縱囚大掠。俄抵休寧界﹐本縣集民兵禦之。方逐北﹐有程啞力與黑劉文子奮勇先眾及寇﹐寇大駭走。眾忌其得功﹐因立視不進﹐寇返鬭﹐二人俱死。且寇不過百餘人﹐設眾隨二人以鳥銃﹑弓弩繼後追射﹐登可盡殺﹔乃觀望﹐致二人虛死﹐寇竟徐徐逸去﹐可恨也。初﹐啞力賃余家屋居﹐無妻子﹐𨿽不能言﹐然頗識字﹐尙气好鬭﹐嘗憤其嫂爲義男所欺﹐時時爲報之。黑劉文﹐拳師也﹐其子恃拳捷﹐故皆以能死。昔越王式怒蛙以激將士﹐齊莊公避螳螂而勇士歸之。二人𨿽微﹐然以捍寇戰而沒﹐何讓蛙與螳螂也﹖不聞有存卹其家者﹐卽後有急﹐誰肯勇往直前耶﹖

鳥嘴銃﹐卽佛郎機之手照。日本國制稍短而後有關捩可開。佛郎機制﹐長而後閉。人持一支﹐如中國之帶弓矢。最貴重者﹐上錯黃金﹐可值銀百兩。乃以精鐵先煉成莖﹐立而以長錐鉆之﹐其中光瑩﹐無毫髮阻礙﹐故發則中的。非若中國工人鹵莽﹐裹鐵心而合之﹐甚至三節接湊﹐然後鉆剉﹐其中旣不圓淨﹐又忽斷裂﹐萬不及也。余親見佛郎機人投一小瓶海中﹐波濤跳躍間﹐擊之﹐無不應手而碎。恃此爲長技﹐故諸番舶惟佛郎機敢桀驁。昔劉﹑項相距廣武間﹐羽數令壯士挑戰﹐漢王使樓煩輒射殺之。羽怒﹐自出﹐樓煩不敢動。使有此物數支﹐伏陣中攢指之﹐何懼項羽哉﹗三國時﹐鬭將令有此﹐𨿽十呂布可斃也。然以之押陣守城及舟車之戰﹐可蹶上將﹐以之倏忽縱橫﹐卽便利不及他器矣。

洪武中﹐歙長齡橋鄭桓﹐字居貞﹐舉明經﹐累官河南左參政。先是﹐夷人貢大人參一本﹐重可數斤﹐貯河南布政司庫﹐上有疾﹐命取之﹐參莫知所在﹐適長官缺﹐遂逮桓至京﹐坐欺罔棄市。桓從侄道同﹐時爲監察禦史﹐當監斬﹐欲申請﹐桓止之曰「我死事當已﹐請﹐必並誅﹐無益也。」因相對痛哭。就戮後﹐河南父老千餘抵京﹐爲桓申奏﹐且保舉之。上尋悔﹐問誰監斬﹐旣知道同﹐上怒﹐何不爲叔申理﹐命斬於市。桓有叔名晦﹐字子明﹐號■﹝齊上非下﹞非齋﹐元徵不就。有朝野詩選八卷﹐收趙松雪書畫甚多﹐子孫散逸﹐僅十之一二﹐余時時借觀之。

孔子「沽酒市脯不食」。朱子從鄭康成﹐作沽﹑市皆爲買。都玄敬聽雨紀談引毛氏注「一宿酒爲沽」﹐如詩「無酒酤我」之酤﹐謂三代無沽酒者﹐至漢武帝始有榷沽。此非也。蓋酒之一宿者﹐周禮謂之醴齊﹐王者以享宗廟﹐孔子何爲不食哉﹖晏子春秋云「人有酤酒者﹐爲器甚潔﹐爲表甚長﹐而酒酸不售。」是孔子時已有沽酒者。又若莊子所稱𨿽寓言﹐然去孔子不遠﹐其曰「捨於蟻丘之漿﹐吾嘗食於十漿。」戰國薛公﹐藏賣漿家。鶡冠子曰「伊尹﹐酒保也。」髙帝時﹐欒布爲酒家保。古之賣酒漿者眾矣﹐何言沽酒始武帝時耶﹖況「沽」﹑「市」二字對待﹐其爲買無疑也。

陶靖節詠荊軻詩云「惜哉劍術疏﹐奇功遂不成。」李太白亦云「舞陽死灰人﹐安可與立功﹖」蓋深惜之也。當軻瀕行有所待﹐爲丹所促﹐卒往不顧﹐使非舞陽震恐屍立﹐而少得佐之﹐無秦政矣。至於髙漸離之意﹐尢可悲。此皆天下奇男子﹐可以激發愚懦之人。儒者之說﹐道其常可也﹐死生在前而談笑不變﹐𨿽子房博浪沙中之事﹐未卽過之﹐幸不幸耳。

嘉靖中﹐鄕會考試官有以題目坐譏訕得罪者﹐後最一切偏責臣下﹐如曰「事君能致其身」﹑「臣事君以忠」﹑「爲人臣止於敬」﹑「爲人臣者懷仁義以事其君」。皆單出一句﹐而隻字不敢涉君身矣。

兩京帝王廟舊有元世祖像﹐嘉靖中除之。

嘉靖辛亥﹑壬子間﹐禦史劉錫淸軍南直隸﹐每淸一軍﹐有勾單冊取者﹐不問果否逃回及有無家屬﹐輒先窮治該圖裏排。裏排畏刑﹐至願代軍補伍。復以爲懷詐﹐加以酷暴﹐裏排死杖下者無數。直隸人號劉剝皮。後升紹興知府﹐適敗殘海寇數十至城下﹐山陰典史吳成器請剿殺之﹐劉不肯﹐反杖吳﹐令縱寇入別郡﹐寇遂殺錢禦史於途。事聞﹐撫按奏﹐劉謫戍﹐士民稱快。

蘇﹑松﹑嘉﹑湖﹐東南上郡。但有力之家買田﹐不收其稅糧。中下之戶﹐投靠仕宦以規避﹐故富民一充糧長﹑解頭﹐卽賠貱衰落矣。此間賢士大夫極多﹐無爲鄕裏除此獘者﹐何也﹖甚又不肯輸納﹐使糧裏不敢上門催辦。惡哉此事﹐吾上路無之。至海都禦史行一條編法﹐獘稍息。

東莞陳建皇明通紀﹐頗多直筆﹐但云成化中﹐內臣賢﹐稱懷恩乃宣徳中直臣戴綸之族﹑太僕卿希文之子﹐惡首汪直乃大藤峽瑤種﹐且謂「今日選內臣略宜論此」﹐則是欲啟國家閹忠臣孝子之裔爲宦寺矣。況人之善惡﹐若必有種﹐則丹朱﹑瞽瞍何以不類﹖金日磾﹑契苾何力非外國人耶﹖眞愚生之談。可削去此條。

嘉靖間﹐江西一商居京師﹐結嚴世蕃﹐上納馬艸致巨富。倚嚴勢徧交諸貴近﹐漸謀親陸錦衣炳。陸故與嚴聯姻﹐商假鄕親托世蕃爲盛饌召陸﹐己因爲嚴出陪客。方入坐﹐陸見其小帽耳撒﹐語言便利﹐必久居京師者﹐疑之。起如廁﹐問左右﹐左右以實告。陸大怒﹐反﹐坐未安﹐辭去﹐令校尉卽席間拿之。世蕃隨以行。陸度世蕃且來﹐戒閽者擁商先入﹐用銅夾棍兩副並夾以俟。世蕃進﹐爲謝罪﹐陸連呼放﹐商死矣。商家小八房﹐奴僕百餘﹐卽日竊貲﹐悉逃散。

隆慶三年六月十五日﹐海溢沿海郡縣﹐水暴長﹐溺死者甚眾。崇明一城俱沒﹐惟知縣帶吏胥往蘇州參謁得免。先是﹐東北風大發﹐海水騰沸數日﹐遂決入平地﹐壞田廬無算﹐至西南風起﹐水始退。

隆慶三年﹐歙縣儒學池中蓮開﹐一柄九花﹐又一色﹐已結房﹐從房上復出一柄相貫串﹐皆希世奇絕﹐古今罕見﹐時謂之臺閣蓮。往年此池中曾開並頭花﹐祥耶﹖抑花妖耶﹖

杭城官府好役鋪戶﹐有恰好鋪戶者﹐乃賣木梳之家﹐遇官府整酒筵處﹐則鋪戶一人持梳胚﹐備翣棹用。追求至此﹐可大笑。

嚴世蕃方貴盛時﹐與嘉興一張姓舉子爲莫逆之交。嘉興太守托舉子求見世蕃﹐候兩三日矣﹐未得間。適世蕃召舉子爲豪飲﹐因爲通白。世蕃暝然曰「且飲酒。」舉子因薦太守酒量﹐世蕃喜﹐遂呼入。跪堂下﹐世蕃不爲禮﹐直前拽起﹐大言曰「人謂汝能飲﹐然乎﹖」太守惶恐﹐不敢對。遂列巨觴痛飲﹐至明旦始罷。太守尋升副使。

吾鄕瞽者汪龍﹐自號養晦。爲人起卦數﹐多奇中﹐有聲於四方﹐甚爲士林所重。然余亦曾以數叩之﹐卒無一驗。特其談吐稍與他瞽者異耳。

嘉靖初﹐邑令李公升﹐縉雲人﹐在任爲家人阿馬所弒。先是﹐舉人張旭﹑兪廉以囑事﹐李不聽﹐頗有後言。及李遇害﹐遂有飛語﹐謂二舉人實挾李公自縊。聞於監司﹐二舉人竟至謫戍。時張已老﹐以其子學生補伍。李公死時﹐有小婢﹐家屬歸﹐後轉爲一生員妾。生員於李有連﹐一日問妾﹐李柰何自死。妾備言姦狀。生員遂發其事﹐闔室伏誅﹐張﹑兪始得釋還復業。近年彰徳趙王﹐亦以宮闈事自縊﹐府中人懼禍﹐賄用事貴璫﹐移之有司﹐知府謫戍﹐通判以挾王至棄市。二事頗相類﹐天下冤獄豈少哉﹗

嘉靖壬寅七月初一日﹐日食。卽當晝昏黑﹐樹間鴉鵲哀鳴﹐如投宿狀。食頃﹐始漸復。是年﹐遂有宮人陳芙蓉之變。隆慶庚午正旦﹐日食﹐皆非常之災。

西瓜﹐本艸不載﹐止載甜瓜。西瓜﹑甜瓜﹐本是二種。洪忠宣公松漠記聞﹐從虜中攜歸﹐今禁園鄕圃皆有﹐則是西瓜南宋始至中國。曹子建「浮甘瓜於綠水」﹐南史「梁武帝西園食綠沈瓜」﹐當是甜瓜。楊升庵謂綠沈爲西瓜皮色﹐恐非﹐蓋甜瓜亦有此色也。若「召平東門五色瓜」﹐則是本艸所謂胡瓜。故北人呼色黃者爲黃瓜﹐色靑者爲靑瓜﹐今南方俗呼爲南瓜。五色離離﹐秋後始熟﹐形如西瓜﹐而稜瓣稍深﹐不堪生食﹐蓋召平瓜也。

薛主事侃﹐號中離﹐廣東人。尙气節﹐陽明先生髙弟也。嘉靖十餘年間﹐上未有皇嗣﹐薛據祖訓艸奏﹐請擇親王子育宮中﹐俟皇嗣生﹐卻歸藩﹐艸成未上。同年友編修彭某﹐傾險士也﹐黨於張羅峯。時過薛﹐出艸示之﹐且求點攛。彭曰「意甚好﹐倉猝未可增損﹐請持歸細觀之﹐上未晚。」薛不疑﹐遂與艸去。彭持艸竟詣張﹐張方不樂夏桂洲﹐得艸大喜﹐因爲謄正奏之﹐將並中夏。上震怒﹐謂薛通藩窺伺﹐敕錦衣逮捕﹐會多官廷鞫。上服朱衣﹐坐便殿﹐命且不測。薛被拷﹐慷慨辯論﹐言「臣具艸﹐未敢奏﹐以示彭某﹐彼實謄上之。」就班中拽彭﹐並掠治﹐彭懵地。張遂大言「侃小臣﹐未應敢爾﹐當是大臣主使爲之。」且言且目夏。薛知張意﹐因曰「幸寬臣刑﹐待臣拜命﹐卽招主使者。」張令弛刑。薛叩頭畢﹐大呼﹕「太祖太宗皇帝鑑臨﹐張孚敬令臣爲稿﹐將有所中傷﹐不知其它。」夏旣得白﹐大ò孚敬姦臣﹐傾危善類。小黃門入奏﹐上起更黃衣。有旨﹕張不問﹔夏ò朝失儀﹐以尙書致仕﹔而薛與彭俱得謫戍。自是﹐上遂注意於夏而薄張矣。時薛有老奴﹐亦拿被拷﹐詞气不撓。向稍移易他指﹐死必矣。此事余在天眞聞之範半野先生。

單方藥非有眞見﹐不可妄用。往見鄕中一小兒患慢驚﹐殆甚﹐醫取蚵蚾膽滴兒喉中﹐置泥地﹐俄頃卽愈。陳朝鳴孫得此疾﹐余偶談及蚵蚾膽可瘳﹐朝鳴亦先聞此方﹐時冬月﹐徧求始得﹐醫如法治之﹐兒登死掌中。兒疾本革﹐固必死﹐然似促之。主人𨿽無怨意﹐顧餘多言慚矣。回思膽大寒﹐當察與病對否﹐詎可輕易勸人用藥哉﹗

鹽官詩人董羅石﹐晚年棄舊學﹐從陽明先生遊﹐卽所謂從吾道人者。一日﹐客爲羅石召口卜仙﹐使童子持箕﹐俄運箕稱洞賓降。題曰「鶴馭飄飄禹穴來﹐陽明夫子杏壇開。論心論性全無理﹐非老非儒小有才。投水屈原爲孔子﹐卻將董氏作顏回。考亭地下如知得﹐拍手長歌笑幾回。」羅石意眞仙降也﹐言於陽明先生。先生曰「何人持箕﹖」羅石曰「童子蔡其潮﹐渠豈能作乎﹖」先生曰「可一見否﹖」羅石引蔡見之。先生亟稱俊才﹐詩必出渠手﹐蔡亦不辯。蓋羅石晚進﹐道學非其本色。蔡或有所指授﹐特戲之耳。然詩於先生刺骨矣。後蔡弱冠登進士。

京師仕宦﹐無尊卑皆以貂鼠皮爲風領耳衣。其價甚貴﹐顯官貴人則以貂爲裘。𨿽一命之士﹐貧不能備新貂者﹐寧補綴舊物而禦之。惟庶人乃衣狐﹐毋亦以狐媚爲可憎﹐而以金貂可尙也。殊不知古人重狐裘﹐故千羊之皮﹐不如一狐之腋。孔子「狐貉之厚以居」﹐詩曰「狐裘以朝」﹑「取彼狐貍﹐爲公子裘。」狐誠可憎﹐何不食其肉而寢其皮﹖衣𨿽貂而有狐心﹐豈干服之不衷哉﹗

子書之最酷者﹐無過於韓非備內之篇矣﹐宜其身罹之也。

我朝禦將之法極髙﹐而養兵之道未善﹔故歷世無彊將﹐而各省多變兵。蓋緣無事則竭民膏以供軍﹐有事則雇民壯以剿寇。承平惰逸﹐如富家驕子﹐旣不治生﹐又能蕩產﹐勢使之然也。邊方且不必言﹐腹內如浙江溫州﹑福建福州﹑延郡﹐近時南都之殺黃侍郎﹐驕悍悖逆﹐日甚一日﹐其不至如唐之藩鎭者﹐以將無調發之權故也。南都之變﹐旣就招安﹐李侍郎遂徐以計除其渠魁﹐固爲善處﹐但後來事勢﹐當又不同﹐恐已行之策﹐不可復用﹐未然之禍﹐尢宜防範也。

王充論衡﹐𨿽稱辧博﹐足爲談助﹐其文法大類褚先生﹐酷似宋﹑元中一村學究﹐重復累贅﹐絕無兩漢气味。褚先生竄入史記﹐王仲任受知伯喈﹐廣狹不同﹐流傳千世﹐可謂附驥尾矣。

唐人詩中曖乃歌﹑欵乃歌﹐楊升庵詩話謂字不同而義一﹐以爲楚人歌﹐而不知所起。蓋此二字乃眾人用力﹐每一句歌畢﹐則齊呼云然。其音開口出喉中﹐如史記陳涉世家之「夥頤」﹐晉書王衍傳之「寧馨」﹐因字書原無此字﹐特假借以形容其聲﹐故云曖乃歌。今吳﹑楚間拖拽重物﹐齊力打號﹐猶作此聲﹐不可因劉言史泣舜斷腸之詞﹐而比之薤露﹑蒿裏之類也。

聞之長老﹐正徳間﹐中官畢眞者﹐寧濠黨也。鎭守浙江時﹐橫甚﹐視監察禦史如佐貳﹐三司行腳門承順之不暇。其參隨人等﹐恃勢求閭閻瑣屑入報於眞﹐稱緝訪姦獘﹐大爲民患。嘗求賄唐棲一富家﹐不如意。適眞得珊瑚﹐長三尺餘﹐誇示其下。參隨因陽不滿﹐曰「此未足奇。向見唐棲某家者髙七尺許﹐扶疏可愛﹐其色如火﹐傍一小枝﹐類石靑。顧其家富彊﹐珍惜過首領﹐不易得耳。」眞卽稱被旨取寶﹐逮捕其家數輩﹐榜掠必欲致之。百計不能釋﹐或教之﹐是參隨之故﹐解鈴須系鈴者﹐遂以重賂求救於參隨。參隨爲謀曰「此不可以口舌辯﹐乃令燒琉璃如所謂珊瑚者﹐貯之朱櫝﹐舁以獻。」眞方盛怒其欺以贗物﹐召參隨視之。參隨呼千歲﹐叩頭賀得寶。眞曰「汝所見是此耶﹖」參隨曰「然。」眞遂大笑﹐謂參隨誤﹐此琉璃也。其家始得釋﹐幾破產矣。

聽訟拷掠之用夾棍﹐不知起何代。施之盜賊﹐固不嫌其酷。余爲兒時﹐見官府猶重用之﹐今以爲常刑。民間詞訟左證幹連之人﹐一問失對﹐輒加夾棍。皂隸索杖錢﹐稍不如意﹐遂以夾棍之短而硬者﹐橫錯其足而夾之﹐往往成跛折廢棄。天色陰雨﹐疼不能步履。小民賴手足生活﹐告詞連逮﹐不過爲中見﹐有何大罪﹐而忍施酷烈﹐使成痼疾乎﹖可謂不仁之甚。與除肉刑﹑禁笞背之心相去遠矣。

浙之寧﹑紹﹑溫﹑處﹑臺﹑金﹑衢﹑嚴八府﹐俱有丐戶﹐一名墮民﹐俗呼大貧。蓋國初不治生理﹐遊手遊食之人﹐著於版籍﹐至今不齒於庶民。民間吉凶事﹐率夫婦服役﹐鼓吹歌唱﹐以至舁轎﹑篦頭﹑修足﹐一切下賤之事﹐皆丐戶爲之。嘉靖初﹐會稽董大貧﹐家巨富﹐有女甚美﹐欲嫁良民﹐良民𨿽貧徹骨﹐不與爲婚﹐婚卽閭裏不敍矣。吾鄕長老傳言﹐國初里人有一二姓﹐被籍破落戶﹐出入三尺竇﹐戴狗皮帽﹐不齒於眾。想此法處處行之﹐卽如浙江杭﹑嘉﹑湖必俱有﹐顧彼八府特嚴﹐故至今不落籍耳。又或吳王初﹐方國珍僞降﹐張士誠割據﹐法令不同﹐而沿襲因異也。余鄕人吳成器爲會稽典史﹐值海寇亂﹐籍丐戶三百人爲義勇﹐乘其素不平之气而厚遇之﹐嘗得其死力﹐超升府通判。吳去官﹐復散如故矣。

上虞進士葉經﹐自稱派出壽昌﹐嘗與余家合譜。兒時見之﹐亦一有守之士。初任推官﹐尋升禦史﹐巡按山東。主嘉靖丁酉科試﹐試題首篇「無爲而治者其舜也與」一節﹐大結有「繼體之君﹐亶聰明以作元後﹐任法術而亂舊章」等語﹐布政使陳儒及諸試官求削去數句﹐經不從。錄進﹐上怒﹐逮至京師﹐遂死杖下﹐餘各降黜有差。自是試錄多忌諱矣。

隆慶庚午四月﹐邑東門一酒家﹐鶏伏數雛﹐內一雛四足﹐後一足稍軟﹐不至地﹐餘三足並列如鼎。其家珍玩﹐置籃中﹐不能行。

嘉靖戊申﹐余遊京師﹐值霜降後朝審。囚多從刑部牢出。獨見夏少師枷鎖臥板門上﹐二人舁之﹐旁一人持白紙小旗﹐書「犯人夏言」四字﹐從錦衣鎭撫司俱入西華門。

世傳比目魚兩合則能游泳。今觀乃順邊者﹐旣順邊﹐則合亦無益﹐何必兩相假也﹖鸕鶿胎產。兔無牡。古人所傳此等頗多﹐乃比翼鳥又可類推矣。

吾鄕張梅巖旭﹐少年經魁南省﹐計偕北上。程篁墩先生在禮部﹐張以侄婿居門下。諸部屬以先生故﹐斂錢延張飲。一主事起爲壽﹐張少之﹐故不屬。主事憤甚﹐微有言﹐張大作色﹐眾尢主事﹐不樂而罷。後張以舉人任安吉知縣﹐時主事官至浙江廉使﹐張上謁﹐廉使曰「汝張經魁耶﹖程篁墩尙無恙否﹖」遂捃摭中之﹐賴鄕人爲監司得釋。調任福建﹐向廉使則又巡撫彼地矣﹐卒不敢往。海鹽董解元榖﹐博學有時名。其親將延一姚江人爲塾師﹐求董爲試之。師日往候董﹐董不爲意﹐師不獲試﹐竟失館而去。董后不第﹐亦拜知縣。是時﹐塾師舉進士已數年﹐適巡按其地﹐董方到官﹐上謁﹐禦史憤然曰「董解元可速歸養髙﹐不爾吾且按汝。」董大窘﹐熟思始悟前事﹐不得已﹐謝歸。仕途錄細怨﹐固不足道﹐然二公則俱以傲忽廢。

隆慶間﹐邑庠教諭四川巴縣夏邦瑞﹑訓導浙江常山毛應奎﹐俱歲貢士。二師淳篤長者﹐不任門子探察貧富﹐不責諸生一切禮物﹐不因饋送分別愛憎﹐不向有司妄行吹毀。夏更眞誠﹐𨿽誑之﹐亦坦然聽信無疑﹐近時學官所罕見。後夏以老致仕﹐毛升周府教授﹐諸生戀戀不忍別﹐立祠學宮祀之。

京師大明門禦道兩旁﹐商販雲集﹐百貨羅列。嘉靖戊申﹐因地震﹐禮科上言「大明門﹐朝廷正門﹐今官員人等乘馬﹐半闕始下﹔禦道﹐郊天往來之地﹐堆塞污穢﹐實褻天之一端。合無榜示﹐嚴禁弭災。」本中具此二事﹐何異鵝鴨諫議﹖令胡致堂見之﹐必絕倒。

余姚進士諸燮有時名﹐初拜京官﹐以浮躁調外任。遊桐江釣臺﹐諸素有气力﹐月下乘醉﹐恃善泅﹐偕門人浴江中﹐鼻浮度北岸。幾再返﹐門人力竭勸止﹐諸不從。振浪獨往﹐未半江﹐沈水底死。可爲輕率狂肆之戒。

紹興一張家充解戶﹐領錢糧上京﹐途中僞失水聞官﹐發原籍變產賠償。張產固薄﹐復賄當事﹐貴估其產﹐令納戶量分充貱﹐至片瓦出銀幾錢﹐被累者甚眾。事久靜﹐張徐出所匿﹐遂爲富室﹐子官八座﹐貴顯數世。紹興人謂「張家無天理﹐韓家無地理」。韓蓋醉墮江中﹐不得屍﹐子孫亦發達﹐可與禦史大夫湯並傳。此遵何徳也﹖

廣西東蘭﹑那地﹑南丹三州蠻硐中山谷之間﹐出一種金瘡藥﹐名三七。狀類土白朮﹐味甘如人參而厚﹐艸本生者。𨿽重傷﹐流血處量瘡附之﹐一二宿卽痂脫如故。又可治吐血等諸病。廣西靖江王府中﹐傳有服法。蠻嘗被調發中國誅剿他寇﹐人持數兩﹐多者數斤﹐防刀箭傷。歸時以其餘售﹐中國人重購得之。其贗者名水七﹐味薄惡不類人參。本艸﹑方書俱不載﹐一神效藥也。

海都禦史瑞﹐號剛峯﹐廣東瓊州人。由舉人初署教諭﹐謁太守﹐止長揖。後與兩訓導同見﹐訓導各跪﹐公獨中立。太守笑曰「左右低而中髙﹐似一筆架。」人因號海筆架。升淳安知縣﹐或戲之﹕「海筆架折卻中峯矣。」公曰「爲人師表﹐當恃風節﹐今有官守﹐上下之分定也。」居淳安﹐甚得民心﹐邑中大治。礦賊千餘﹐久聚山中爲患﹐公單騎往說散之。胡總制盛時﹐公嘗減其家人往來夫馬。胡大不平﹐公不爲屈。尋升工部主事﹐上書直諫﹐所言皆關大體。世宗皇帝手詔﹐謂公有比干之心﹐因情詞過激﹐庭杖八十﹐禁刑部獄。世宗殯天﹐穆宗在豫邸時聞其名﹐及卽位﹐首赦出之。連遷至僉都禦史﹐巡撫江南州郡。潔行廉約﹐志存經濟。減節驛傳﹐均平徭役。興利革獘﹐張膽敢爲。不避權貴﹐豪彊斂迹。海內肅然﹐觀聽頓攺。在官未周歲﹐以求治太急﹐雜之謠言﹐被劾罷去。公以天下爲己任﹐執法必行﹐不卹一身患害﹐足方古人。然徼枉過直﹐發顏動气﹐去國乏鬭生之量云。

鶏瘟相次死。或教以割開食囊﹐探去宿物﹐洗淨﹐縫囊納皮內﹐復縫皮﹐塗以油﹐十餘鶏皆如法治之﹐悉活。莊家所宜知﹐且華佗之術不誣也。

海公一條編之法﹐其立意固甚善﹐然可革倍輸之獘﹐不免復生鋪戶之擾。倍輸取之租稅人丁之家﹐而鋪戶延及負販之類。吏胥領出官錢﹐買辦雜物﹐𨿽蔥菜魚蝦﹐率賤其值。府縣之官﹐但求完事﹐而不問物之所從來﹐則小民之受害者多矣。故法之所行﹐權在府縣。府縣官賢﹐則任行何法﹐𨿽布靑苗﹐寬一分民受一分之賜。如其不賢﹐則興一利﹐重生一害﹐而不若守舊之無事矣。故曰「利不十﹐不變法。」又曰「有治人﹐無治法。」爲政者當求其本。

隆慶元年二月﹐蕪湖縣北門外二三里許﹐土名舜戈村﹐一貧民幹春家兒婦生子﹐初甚難產﹐自朝至夜半未娩。春見戶外明亮﹐以爲天曙。焚香啟戶﹐將出禱﹐見一龍﹐身伏當門短墻上﹐口吐火光﹐兩爪正據席門。春大驚﹐退走﹐龍從容騰空去﹐室內子生﹐方四鼓耳。鄰人居星散滿月時﹐見春屋上若火起﹐如龍形﹐好事者以米肉遺之。

吳江沈檢討位﹐故畱都解頭也。隆慶壬申﹐奉命南行﹐與運糧船爭河道﹐以書白漕運都禦史。都禦史執管船揮使﹐將責之﹐揮指詞直。都禦史回書送至沈船﹐令謝罪。沈怪都禦史庇武弁﹐輒自與杖十數。眾軍大不平﹐相聚噪ò。沈輕出﹐一軍持挺前擊﹐應手而斃。都禦史收禁諸揮使﹐馳奏上。會安慶守備馬負圖以激變與太守查志隆訐奏﹐俱逮至京師。翰林羣公緣沈故﹐大抑諸武弁﹐悉坐死﹐太守復職。沈竟死輕率﹐𨿽殺百指揮﹐奚補也﹖

今士夫好古﹐專以古官代今銜。如都禦史則稱明禦史大夫。旣云明矣﹐明安得有禦史大夫官哉﹖我朝洪武初﹐有宰相則有此官﹐旣不置丞相﹐此官亦廢久矣。若以古官名於文字中泛稱今人猶可﹐乃署卷首尾以自稱﹐甚至雜於郡縣乘志中﹐使初學不知此爲何官﹐是謂生今反古﹐於心何安哉﹖

琉球國﹐在福建泉州之東海島中﹐古未通中國。洪武間﹐其國分爲三﹐曰中山王﹑山南王﹑山北王﹐皆遣使入貢。後爲中山所並。嘉靖丙戌﹐中山王尙眞卒﹐其子尙淸表求襲封。越壬辰﹐朝廷遣吏科左給事中四明陳侃﹑行人司行人髙澄﹐充正副使﹐F詔以往﹐費且巨萬﹐官員軍民同行者四百人﹐三年始訖事。中間風濤之險怪﹐幾葬魚腹者數四。陳公有使琉球錄﹐備載始末。昔張博望使西域﹐欲斷匈奴右臂。使琉球得毋爲海島諸夷銜嚼耶﹖不然﹐指南鍼示之歸路足矣。

方太古﹐字質父﹐號寒溪﹐金華蘭溪人。少爲諸生﹐因事棄去﹐博學能文詞﹐大爲時輩所重。己遊吳下﹐吳下人方崇獎孫太初。太初性通敏﹐華藻澑亮﹔而質父交陽明先生﹐以道學自任﹐多矜執。吳人因聚噪之﹐失意﹐遁歸家居。有詩﹑文﹑雜著數十卷﹐嘉靖庚戌﹐余遊蘭溪﹐就其子求看之﹐祕不肯出﹐今想覆醬瓿矣。

陳建皇明通紀﹐𨿽識見未廣﹐文理疏淺﹐然非建臆說﹐乃博采諸書及各名士小說而成﹐使窮鄕下邑﹐略知本朝沿革﹐不爲無助。隆慶六年﹐下令禁毀﹐此必有不便者主之也。此書海內盛行﹐𨿽禁亦不泯矣。或誚其偏美鄕人﹐廣東無一不端之士﹐此作措大气耳﹐奚足深病。

太監李芳﹐穆宗皇帝東宮舊人也。旣卽位﹐芳從龍掌司禮監。時錢塘人葉先春居門下﹐官至錦衣正千戶。徐閣老當國﹐其子琨求遷秩﹐事須關司禮監﹐因以名馬大宅賂先春爲言芳﹐琨始得轉官都給事中。錢塘孫枝奏本字樣錯誤﹐從先春求援﹐候門三日乃得見。語以故﹐先春自芳所索本袖還枝。髙少師拱罷去時﹐途中以五書寄先春﹐竟不答一字﹐髙深怨之。旣徐閣老謝歸﹐芳亦被譴﹐髙還朝﹐兼掌吏部﹐遂中以他事﹐杖殺先春於獄。李芳掌司禮監非專權者﹐一任先春﹐致使宰相諫官求請不暇﹐況王振﹑曹吉祥﹑汪直﹑劉瑾之人﹐當何如耶﹖我朝宦官大勢可知矣。

萬曆元年三月間﹐婺源縣溪水中螺﹐首尾相接如繩﹐長十餘里。每數十必一大者爲首﹐若隊伍然。聞之長老云﹕正徳間﹐亦有此異﹐後饒寇王浩八餘黨犯縣界﹐殺掠甚眾。蓋螺﹐介虫也﹐有兵象﹐故爾漫記之。

溫州一葉姓者﹐通數學。張閣老孚敬微時﹐推之當暴貴﹐張極信之。薦於朝﹐拜翰林待詔。張罷歸﹐葉回原籍。與太守婺源洪覺山垣相善。一日﹐忽報洪﹕「今日當大難﹐欲就公避﹐恐不利於公。」洪因邀飲公署﹐且慰之曰「我爲一方之主﹐就我復何患﹖」談飲至暮﹐葉起謝﹕「難星過矣。」是時﹐溫州大荒﹐饑民數千候門﹐求放廩﹐怪葉久坐誤己﹐比出﹐爭前毆之﹐遂死拳下。洪爲杖殺爲首者二三人﹐竟緣此去官。數亦安可逃哉﹖

余在嶺南海上﹐見螺殼中有小蟹﹐時出﹐不離殼口﹐觸之卽縮入殼。此名寄居﹐實一體﹐非二物也。又有殼如蛤蚌﹐蟹居中﹐饑則出索食﹐飽則卻入蚌中﹐名海鏡。所謂海鏡以蟹爲腹﹑水母以蝦爲目者也。郭璞江賦亦云。

狐與貍本二種﹐皆能爲妖。江北多狐﹐乃犬類。江南多貍﹐乃犬類。

嘉靖初﹐張孚敬﹑桂萼二閣老﹐與吾鄕進士戴靜夫同官南京。二公將發大禮議﹐中夜扣門邀戴﹐戴惶恐辭謝﹐不敢同事。二公遂他顧﹐俱登顯要﹐戴後竟淹沈降落﹐將七十﹐僅至府同知﹐俄升僉事﹐則又先引年告歸﹐不可畱矣。

黃河通淮以來﹐淮多水患。嘉靖末﹐歸徳等處大築堤防﹐而淮患益甚。萬曆癸酉﹑甲戌之間﹐漕運王都禦史宗沐興役﹐沿淮築堤﹐幾二百里﹐然隨築隨壞。淮水污澭﹐河身隨堤而髙﹐其下泥沙深不可量﹐此非開浚廣其出沒﹐而欲以一淮泄黃河﹐𨿽隆淮之堤至於天﹐無益也。歲甲戌七月望﹐連日夜大風雨﹐水暴至﹐漂沒無算﹐有司無計可施﹐迨十月始退﹐淮民蕭索甚矣。

袁大學士煒喪偶﹐將立妾諸氏爲夫人﹐而嫌其微末。諸氏覺之﹐密令人訪鄕中科第士同姓者﹐圖與相認。新進士余姚朱朋裘認是其姑﹐遂造袁府投謁﹐歷歷言往事。袁曰「君所言良是﹐但小妾姓諸﹐非朱也。」朋裘泣數行下曰「此眞余姑。先人本姓諸﹐少孤貧﹐與姑相失﹐後依朱氏﹐生朋裘﹐遂冒朱氏﹐未暇攺也。」袁出數婦﹐令朋裘自認﹐朋裘先已悉諸狀貌﹐竟走前痛哭﹐遂爲姑侄。諸亦因得立。朋裘例選知縣﹐袁爲攺除行人﹐且夤緣科道。俄袁卒﹐朋裘被黜。談者絕倒﹐程松壽不得獨醜於前矣。

歙縣人方舟﹐弘治間﹐由舉人拜富陽知縣。或報江之北沙中露出一鐘﹐往發之﹐上儼然有「方舟」二字﹐遂移縣治江邊﹐構一樓﹐懸之。其聲淸越以長﹐無風可聞十餘里。今存其上二字﹐豈當時鑄鐘人名耶﹖然有數也。

●附遊嶺南記

遊嶺南記

乙丑年

大庾嶺﹐一名梅嶺。余以十月度﹐僅見梅三數株﹐臥叢薄間﹐未開。南頭怪石縱橫﹐或伏或起﹐稍似吳浙中人家假山﹐第艸盛不盡其底。至於松﹐實余所未睹者也。廣州記﹐大庾松﹐張曲江所種。可敬可愛﹐可喜可愕﹐變態至不能記悉。今姑想象一二形似。客有問我嶺南風物者﹐首爲談之。有大十圍﹐髙百尺﹐陰森茂密﹐上干紫霄者。有佝僂磬折﹐鞠躬垂委﹐如兩人作禮者。有挺榦直枝﹐團圞蔭庇﹐近視爲松﹐遠如他樹者。有誇條直暢﹐攢立叢倚﹐連捲累佹相樛錯者。有小枝結﹐委曲盤旋﹐如兔絲女蘿寄附喬木者。有枝榦端嚴﹐體勢莊重﹐如章甫立朝者。有野火延燒﹐頂露丫枯﹐狀如惡鬼猙獰者。有倒臥道旁﹐根出身腐﹐半死半生者。有肩髙頂縮﹐龐贅臃腫﹐支離其形者。有倔彊矯捷﹐擎拳抵掌﹐怒立狠視﹐如武夫欲鬭者。有枝連幹結﹐一偃一仰﹐交袂接臂﹐兩相牽扯者。有夾道離立﹐彼顧此瞻﹐風響泉鳴﹐儼如偶語者。有皮鱗項曲﹐禿爪挐云﹐如老龍出海者。有震雷劈身﹐斧痕環轉﹐如雙螭互盤者。有喬然上據﹐旁眾俯從﹐拱視卑聽﹐如七十子立孔門者。有山上魚麗﹐山下鳥聚﹐翼分隊進﹐形勢欲來﹐如擁甲兵相追逐者。有頂幹瘥落﹐身背隆起﹐小枝翩躚﹐如獨鶴欲舞者。有未經斧斤﹐下體稠密﹐婆娑地上如矮人者。有百尺無枝﹐圓頂上秀﹐偃蹇石旁如張蓋者。有孤形獨體﹐旁出一枝﹐拳曲零丁﹐如長竿掛物者。有紛容蕭蔘﹐旖旎從風﹐聲出金石﹐音如管鑰者。有千年老幹﹐鸛鶴巢頂﹐如禪師兀坐者。有絲枝下垂﹐柔而不禁﹐搖拽風中﹐如江南柳者。有意象髙古﹐身勢飛動﹐宛若洞仙﹐丰神迥別者。有平易疏秀﹐不偏不倚﹐淸顏都貌﹐如美丈夫者。有靑叢茂盛﹐蒼枝寬博﹐垂紳拽裙﹐如儒生者。有枝榦巉巖﹐剜皮去腹﹐慘然孤立﹐如餓佛者。其它怪不能狀﹐遠不可辧﹐隱不及視﹐俗不足取﹐不知其幾。今𨿽名之爲松嶺可也﹐何取梅哉﹗

嶺南昔號瘴鄕﹐非流人逐客不至。今觀其嶺﹐不及吳越間低小者﹐其下靑松表道﹐豁然寬敞。南安至南雄﹐名爲百二十里﹐早起半日可達﹐仕宦樂官其地﹐商賈願出其途。余裏中人歲一二至﹐未嘗有觸瘴气死者﹐卽他官長可知。何昔之難而今之易也﹖意者古昔升平﹐大抵不滿百年﹐卽南北阻隔。自南雄達省城﹐羣蠻出沒﹐無他陸路﹐舟行艱難﹐往來者少﹐故山嵐之气盛﹐如大室久虛﹐卽陰沈不可住﹐況山川有靈气者耶﹖客子在途﹐心搖搖多畏恐﹐觸之而病﹐宜矣。我朝自平廣東以來﹐迨今承平二百年﹐海內一家﹐嶺間車馬相接﹐河上舟船相望﹐人气盛而山毒消﹐理也。

嶺表山形與中州稍異。峯巒向背﹐率若自出己意﹐非若吳浙中脈絡相貫者﹐如繪家所謂馬蹄﹑鬼臉﹑礬頭﹑披麻﹑亂雲﹑雨點諸皴法﹐一一有之。石甑山仿佛礬頭﹐亂石山遠如雨點﹐觀音山酷似披麻﹐黃巢磯儼然鬼臉﹐迥岐山依稀亂雲﹐今繪家所圖﹐多平遠土﹐僅有峯文﹐大小劈斧盡之矣。以是知畫𨿽一技﹐必博聞廣見﹐乃能窮盡變態爲大家﹐卽如大庾松﹐馬遠﹑郭熙得一端而已。

自南雄至廣州可八九百里﹐大抵禿山怪石﹐人煙稀少﹐羣蠻出沒。韶州﹑英徳近水次﹐舟過稍安妥﹐餘皆荒落。有人家處﹐必據髙山重險﹐築堡壁。蠻至﹐驅牛羊婦女老弱居之﹐以毒弩自守﹐蠻亦不敢犯。但倉猝不能保堡則殆。然多不殺﹐視其人何如﹐以銀贖之﹐卽放回。余歸時﹐至漁梁灘﹐見男婦啼哭﹐裸而西渡﹐急問之﹐乃蠻夜出﹐去此二十里間﹐擄掠四散矣。比至平浦﹐男婦走益甚﹐意蠻在咫尺﹐同行者倉惶欲回韶州。余曰「此去韶遠﹐姑北行﹐得西岸深處輒匿﹐見蠻走未晚。且蠻初出﹐當先就村落﹐未卽來河口﹐不足大懼。」已亦無他﹐是夜泊私渡灘上。夜將午﹐有兵船五隻循舟來﹐舟人各駕銃注矢外向﹐兵不敢動。又二日﹐至修仁﹐令二僕岸上沽酒﹐僕衣類兵﹐居人見之走。旣知非兵﹐回笑曰「昨日外江兵至此﹐婦女逸去﹐幸不辱。雞犬盡矣。蠻來吾先知之﹐走堡﹔兵來吾不知﹐甚於蠻也。」

虔鎭之蠻﹐東逼福建﹐西近江廣﹐山峒溪壑﹐盤曲險峭﹐天地所無。自古及今﹐外夏內夷﹐非若平原曠野﹐無他隱蔽﹐可剿殺盡者。余未至廣西﹐不識瀧水﹑羅旁近江西﹑廣東者。嘗詢之土人矣﹐大抵皆峒口無賴教之虛實﹐使趨避也。若以大兵進剿﹐檄召間﹐則已藏匿遠去﹐卽軍有功﹐非眞蠻﹐土人之近蠻及去而未盡者遭殺戮耳。兵一退﹐又出如故﹐而糜費已巨萬﹐公私皆病﹐𨿽雄槪如韓襄毅﹐用兵如三廣公﹐知術如陽明先生﹐竟大加徵剿﹐隨服隨叛﹐亦無如之何也。今歲支若干養客兵﹐兵所在﹐蠻又不至﹔蠻所在﹐兵出又不及。百計取財爲糧餉﹐竭民膏脂﹐行坐困矣。且此處蠻其春耕夏耘﹐秋冬收﹐與居民等。必閒暇乃出﹐非閒暇而出者﹐必三二年間或一度。及出﹐野掠而已。鄕村堡壁﹐小而固者亦不能破﹐況敢近堅城哉﹗卽大出﹐中有主者連歲亦無幾﹐吾安能以重兵坐食郡縣﹐待之來哉﹖顧其勢可知﹐而無策以虛耗者﹐何也﹖

廣人以檳榔爲上品﹐一切行禮必用之。客至﹐必出檳榔﹑蔞葉﹑【其根卽漢書作蒟醬者。】蜆灰。【牡蠣也。】以檳榔探蜆灰少許﹐裹以蔞葉嚼之﹐吐其赤涎而咽其滓。余初到﹐不拂主人意﹐爲食一口﹐則辛竦過於姜芥﹐眼中淚欲出﹐去蔞葉獨嚼檳榔﹐又慘淡無味。廣城有少年官人束金帶﹐跨駿馬﹐行途間亦嚼不輟。潮州人以口紅齒赤爲富貴子。今年十一月﹐天忽寒﹐河南蔞葉俱黃壞﹐廣人食其梗﹐梗作泥土濕气﹐不厭也。婦人小子如啖嘉果云。

檳榔別有能醉人者﹐外江人不慣此物﹐誤食之﹐則昏悶如醉﹐茶頃始醒。

廣人以蜆殼砌墻﹐髙者丈二三﹐目巧不用繩﹐其頭外向﹐鱗鱗可愛﹐但不隔火。惟富家巨室則用磚云。

廣城人家大小俱有生意﹐人柔和﹐物價平﹐不但土產如銅錫俱去自外江﹐制爲器﹐若吳中非倍利不鬻者﹐廣城人得一二分息成市矣。以故商賈驟集﹐兼有夷市﹐貨物堆積﹐行人肩相擊﹐𨿽小巷亦喧塡﹐固不減吳閶門﹑杭淸河坊一帶也。

省城人柔和﹐俗亦淳龐﹐但去城五七里卽不同﹐水陸行人﹐必持刀劍﹑弓矢﹑火器。盜白晝出﹐有美丈夫行途間﹐或刼去﹐俟家人以銀贖始放回﹐行者常如對敵。此與嶺北大異﹐以多山而近海故也。

廣東軍餉資番舶。開海市﹐華﹑夷交易﹐夷利貨物﹐無他志﹐固不爲害。乃今數千夷團聚一澳﹐雄然巨鎭﹐役使華人妻奴子女。守澳武職及抽分官但以美言獎誘之﹐使不爲異﹐非能以力鈐束之也。蓋海市當就船上交易﹐貨完卽行﹐明年又至可也。捨船而屋居岸上﹐夷性變詐﹐叛賊亡人各相煽惑﹐知中國短長﹐一水竟達城下﹐其勢何可久哉﹗此肉食者謀之。

是年春﹐東莞兵變﹐樓船鼓行﹐直抵省城下。城門晝閉﹐賊作樂飲酒天妃宮中。湯總兵克寬與戰﹐連敗衂﹐乃使誘濠鏡澳夷人﹐約以免其抽分﹐令助攻之﹐然非出巡撫意。已夷平賊﹐湯剿爲己功﹐海道抽分如故。夷遂不服﹐擁貨不肯輸稅﹐省城官謀困之﹐遂阻道不許運米麵下澳。夷饑甚﹐乃聽抽分﹐因謂中國人無信﹐不知實湯總兵爲之也。中國亦謂夷難馭﹐不知湯固許之免也。天下事變每生於兩情不通。

島中夷屋居者﹐皆佛郎機人﹐乃大西洋之一國。其人白皙潔淨﹐髠發多髯﹐鼻隆隆起﹐眉長而低﹐眼正碧。頂紅帽﹐著褲襖﹐艾薩克哈喇爲之﹐或用雲彩綢緞鑿梅花八寶之類於其上﹐皆鮮艷美好。足登革履﹐俱勾身爲便利﹐以軟皮爲指套﹐套掌上。有時左手持念珠﹐右拽一杖。天稍寒﹐則戴氈笠子﹐披氅衣﹐如袈裟。富者用紅撒哈喇﹐以紫剪絨緣領﹐胸前綴金鎖雜飾﹐戒指鑲以西洋寶石﹐香油塗身﹐腰懸八剌烏﹐長咫尺﹐以金銀錯之﹐其色稍黑﹐乃匕首有毒者。隨四五黑奴﹐張朱蓋﹐持大創棒長劍。劍之鐵軟而可屈﹐縱則復伸。𨿽貧賤與羣奴服飾﹐亦不寂寞﹐惟有喪者衣靑長衫﹐戴靑帽﹐不用他顏色。婦人更潔白﹐華鬘被首﹐裹以幅布﹐或用錦繡﹐耳綴金環﹐拽皮履﹐以大幅布或錦繡從頂上披下拖地﹐止露其面﹐雜佩珊珊。男子以除帽半跪爲禮﹐婦人如中國萬福。事佛尢謹﹐番書旁行﹐捲舌鳥語﹐三五日一至禮拜寺﹐番僧爲說因果﹐或坐或起﹐或立或倚﹐移時﹐有垂涕嘆息者。其所事神像﹐中懸一檀香雕赤身男子﹐長六七寸﹐撐掛四肢﹐釘著手足﹐云是其先祖爲惡而遭此苦﹐此必其上世假是以化愚俗而遏其凶暴之气者也。下設木屏﹐九格﹐上三格有如老子像者﹐中三格是其先祖初生其母撫育之狀。下三格乃其夫婦室家之態﹐一美婦人俯抱裸男子不知何謂。通事爲餘言不了了。其畫似隔玻璃﹐髙下凸凹﹐面目眉宇如生人﹐島中人咸言是畫。余細觀類刻塑者﹐以玻璃障之﹐故似畫而作蒙蒙色﹐若畫安能有此混成哉﹗其屋室四面板壁﹐從脊下出﹐地藉軟艸﹐坐胡牀及凳。火食﹐飲西洋酒﹐味醇濃﹐注玻璃杯中﹐色若琥珀﹐無匙箸﹐用西洋布方尺許﹐置小刀其上﹐人一事手割食之。以瓦壺盥沐﹐水瀉下不更濯。役使黑鬼。此國人貧﹐多爲佛郎機奴﹐貌凶惡﹐須虯旋類胡羊毛﹐肌膚如墨﹐足趾疏灑長大者殊可畏。海水苦惡﹐中國人溺﹐須臾卽死﹐黑鬼能鎭日坐水底﹐取墮物如拾諸陸。元時仕宦家所用黑廝﹐國初西域進黑奴三百人﹐疑是此類。亦有婦人攜來在島﹐色如男子﹐額上施朱﹐更醜陋無恥﹐然頗能與中國交易。日余在番人家﹐見六七歲小兒啼哭﹐余問通事﹐番人所生耶﹖曰「非。是今年人從東莞拐來賣者﹐思父母哭耳。」番人多者養五六人﹐女子多者十餘人﹐俱此類也。男子衣服如其狀﹐女子總發垂後﹐裹以白布﹐上衣西洋布單衫﹐下以布橫圍﹐無內衣﹐赤腳﹐時十二月甚寒﹐亦止衣此。島中男女爲夷僕妾﹐何下千數﹐悉中國良家子﹐可恨可嘆。

廣城近海﹐潮直至城下﹐地斥鹵與松江同。廣州記晉時嘗導山泉入城給民﹐舊迹今不可尋﹐惟粵秀山下關王廟中有古井﹐頗美可飲﹐余俱咸惡。余以冬月至﹐猶可。若暑天﹐則不能堪矣﹐其所苦也﹐遊玆土者必遠汲乃可。

廣城人好著屐﹐不問晴雨。婦人女子行廚下﹐悉柝柝拖屐。

廣城貨物市與外江人﹐有獘惡者﹐五七日持來皆易與之﹐非若蘇﹑杭間轉身卽不認矣。

廣城佳致當以五層樓爲最﹐在粵秀山上觀音山後﹐國初﹐朱亮祖創始﹐後火毀。嘉靖中復建﹐重檐疊檻﹐髙逼霄漢﹐梁棟榱拱﹐窗戶磴道﹐五層間寸寸悉鐵力木爲之。木大者兩抱﹐人行其中﹐宏■﹝穴上曾下﹞如入洞室﹐閎敞壯麗。下瞰一城﹐萬山北接﹐大海南開﹐長江如帶﹐可謂偉觀。中州欲構此樓﹐安得此美材爲之哉﹗

嶺南民間所祀﹐不知何神﹐俗謂之鴨婆。水路行人居民﹐歲時朔望必殺鴨祀之﹐卽以鴨血塗其像上﹐腥穢滿面以爲敬﹐此夷風未變也。

廣州十月梅正花﹐歲底桃李悉放﹐如嶺北二月初。是時果實惟蕉子﹑葛根吾鄕所無﹐惜不能俟百花盛開﹐荔枝成熟耳。

有五色鳩﹐又有靑鶏﹐以爪揑嫩艸納喙中﹐不類他鳥啄食﹐夜則每更次必鳴﹐與所謂知更雀者相類。其五色鸚鵡及赤者﹐俱番舶攜至﹐但畏寒﹐間可帶回吾土。

城中六祖廟菩提樹﹐千餘年物也。正幹朽腐﹐新條從本中雜出﹐攢合爲一﹐大可六七人抱﹐葉似梨而稍大﹐墜爛地上﹐僅存絲筋如粗紗﹐用糊小燈﹐亦有趣。南宋時有菩提葉燈球﹐疑卽此也。廣中惟此一樹﹐今粵秀山亦有之﹐但未滿圍耳。

江西小民秋收畢﹐悉過梅嶺就傭﹐廣東地暖﹐可省寒衣﹐開春二三月復歸東作﹐歲歲如之﹐廣東人謂之使郎。

粵劍編

﹝明﹞王臨亨撰

●目錄

點校說明

粵劍編敍

卷一

志古迹志名勝

卷二

志時事志土風

卷三

志物產志藝術志外夷

卷四

志遊覽

●點校說明

賢博編一卷﹐明葉權撰。葉權﹐字中甫﹐安徽休寧人。生於嘉靖元年﹝一五二二﹞﹐卒於萬曆六年﹝一五七八﹞。休寧縣誌說葉權「少負穎質﹐通今博古﹐善詩﹐以經濟自豪。著有沙南集﹑平倭策﹑賢傳﹝當爲「博」﹞﹑紀遊諸編」。

此書是葉權根據他遊歷吳越﹑燕趙﹑福建﹑嶺表等地時「耳所的聞﹐目所習見﹐素心師友所臚述」編撰而成﹐附以遊嶺南記。它的內容廣博﹐舉凡民情﹑官場﹑物產﹑外務﹑風土﹑軍事等方面的見聞均曾涉及﹐對研究明中葉江南地區社會經濟﹑民族關系﹑對外貿易等方面﹐提供了一些史料。

賢博編的版本﹐據我們所知僅有萬曆間黃應臺刻本﹐這次點校﹐卽用此本做底本。

粵劍編四卷﹐明王臨亨撰。王臨亨﹐字止之﹐江蘇昆山縣人。生於嘉靖二十七年﹝一五四八﹞﹐卒於萬曆二十九年﹝一六０一﹞。萬曆十七年﹝一五八九﹞進士﹐授浙江衢縣知縣﹐又任海鹽縣知縣。二十三年﹝一五九五﹞調任刑部主事﹐二十九年﹝一六０一﹞任杭州知府﹐卒於任所。張大復梅花艸堂集卷十昆山人物傳有王臨亨傳﹐說他「性沈敏﹐多沈湛之思。遇事寬大﹐喜通脫﹐不屑爭咫尺之贏自快」。

萬曆二十九年﹝一六０一﹞王臨亨奉命到廣東審案﹐粵劍編就是他根據這次途中的見聞編撰而成。作者自稱「𨿽無陸賈千金裝﹐亦可當其百金劍矣﹐因以粵劍名編」﹝王安鼎敍﹞。全書分爲古迹﹑名勝﹑時事﹑土風﹑物產﹑藝術﹑外夷﹑遊覽八類﹐對研究明中葉廣東地區政治時事﹝如采使在廣東廉州﹑雷州橫徵暴斂﹐葡萄牙人占據澳門等﹞﹑社會習俗﹑山川物產﹑古今遺迹提供了許多史料﹐這些史料﹐或可糾正史書之謬誤﹐或可補它的不足。

粵劍編初刻於萬曆年間﹐鄭振鐸先生輯印玄覽堂叢書﹐搜集了元﹑明以來祕集三百餘種﹐粵劍編收在續集﹐這次點校﹐就是用這个本子做底本。原書沒有目錄﹐我們根據分類編了簡目﹐書中缺字的地方﹐用�表示。

原李耳載二卷﹐明末遺民李中馥撰。李中馥﹐字鳳石﹐山西太原人。生卒不詳。原李耳載有記載順治十一年事﹐大約卒於康熙初年。山西通誌李中馥傳說﹕「天啟四年﹝一六二四﹞舉人。性剛鯁﹐進退不苟﹐爲孝廉五十年﹐未嘗一入公府。明季直指使薦﹐辭不赴。雅嗜讀書﹐晚年益勤﹐朝夕不釋卷﹐揄揚後學不去。著有從好集﹑石鼓考﹑本艸目錄﹑銀杏園文集。」

原李耳載主要記載明末淸初山西太原等地區政治﹑經濟﹑社會習俗﹑士大夫言行。作者經歷了明末李自成農民起義﹑淸初姜瓖事變﹐這些政治事件﹐書中均有記載。另外﹐書中還記載了一些自然界的奇異現象。

本書由李中馥曾孫李從龍搜集編定﹐初刻於乾隆二十一年。我們點校是用上海天益書局本做底本。原書沒有目錄﹐我們根據書中細目編了目錄。

限於水平﹐點校中會有一些錯誤﹐希望讀者指正。

點校者淩毅

●粵劍編敍

萬曆辛丑﹐余侄比部止之奉命慮囚嶺南﹐期�事竣﹐歸而解其橐﹐出一編曰「此余使粵時所記也。𨿽無陸賈千金裝﹐亦可當其百金劍矣。因以粵劍名編。」編凡四卷﹐爲類者八﹐曰古迹﹐曰名勝﹐曰時事﹐曰土風﹐曰物產﹐曰藝術﹐曰外夷﹐曰遊覽。非目之所覩﹑迹之所歷與身之所接者﹐弗紀﹐志實也。蓋萬��粵臚列如指掌﹐讀之者若挹名區於幾席﹐��物於紳紟﹐爛然應指��而常恐其易盡。以爲止之文人之雄﹐非俗吏之陋乎﹖此未足以盡止之也。余惟漢初尉陀據南粵﹐負固稱王﹐驕侮漢使﹐箕踞不爲禮。陸賈以數言誚讓之﹐切中其罪而褫其魄﹐陀��然起﹐俛然服﹐卒稽顙��奉漢約。中國不領一兵而南粵晏然﹐嘿脫夷夏百萬生靈於鋒鏑而衽席之﹐至今讀其傳輙偉其伐。今覩是編﹐若柔中貴於片言之間﹐而釋珠盜六十餘人之死於剎那之頃﹔酌議紅毛鬼別居一澳﹐許之互市﹐以誚中國無窮之釁﹐而收外夷不貲之利。此兩者幾與陸賈使粵功等﹐是乃所以爲止之者也。然賈利陀千金之裝﹐歸授其子﹐以爲傳餐計﹐至兢兢於百金之劍﹐亦可鄙矣。止之獨於輶軒馳騖之餘﹐爰書旁午之隙﹐舉南粵山川﹑物產﹐古今遺W﹑逸事﹐目全收之﹐而�旋出之﹐匯爲一編﹐以充蕭然萬里之橐﹐此其所得孰與陸劍多耶﹖無何﹐客有探囊得是編者﹐請付之剞劂﹐以與海內好事者共。余聞而從臾之﹐因嘆曰﹕賈之劍去久矣﹐孰謂千秋而下﹐有我止之者借以名其編。是編之剡藻攄華﹐方之賈所著新語不知何如﹖而要以課能者嘉其績﹐披文者�其英﹐臥遊者攬其勝﹐獵異者搜其奇﹐���髙紙價也可知﹐而賈之劍不亦若發硎而新乎﹗余蓋於是編之出﹐而感此劍之遭也。

浮尊子王安鼎題

粵劍編元明史料筆記叢刊﹝明﹞王臨亨撰﹐淩毅點校﹐北京﹕中華書局﹐1987。8第一版﹐1997。11第二刷

●粵劍編卷之一

志古迹

志名勝

○志古迹

峽山﹐據淸遠之上游三十里。二禺穹窿對峙﹐束湞水而注之海﹐故名峽山。世傳黃帝二庶子﹐長太禺﹐次仲陽﹐降居南海。二子善音律﹐采昆崘竹爲黃鐘之管﹐與二臣曰初曰武俱隱峽中。禺居峽南﹐陽居峽北﹐故山號曰二禺。漢時海潮至此﹐經宿而反。五羊又名中宿峽。【見東漢譚子相海嶠志。余考南越志云「秦時﹐中宿縣有民至洛﹐見一人寄書云﹕『吾家在中宿縣之觀亭﹐亭廟前石間有懸藤﹐君叩之自有應者。』歸者如其言﹐果有人在水中出﹐取書而沒。」似中宿之名不始於漢。及考始興記與異苑﹐載寄書事乃是晉時。疑南越志誤也。】峽中洞巗泉石﹐說者多傅以謬悠之詞﹐似欲爲玆山增勝者。然文敏驅虎﹐事未百年﹐山中父老所目覩﹐其它種種﹐何至盡如齊諧﹑諾臯所傳也﹖因徵其事於山僧﹐略而識之。

飛來殿。梁普通中﹐有二居士往舒州叩上元延祚寺貞俊禪師﹐曰「峽據淸遠上流﹐江山郁秀﹐吾欲建一道場﹐師居之否﹖」師許諾。中夜﹐風雨大作﹐旦視佛殿金相﹐已失所在。師因至峽求之﹐則已莊嚴此山中矣。世傳二居士卽禺﹑陽二庶子所化也。殿移時﹐一角掛於梅關﹐今爲云封寺云。

獅石。梁時﹐跋多羅法師至禺山﹐見一老僧﹐形容怪甚﹐師問﹕「大徳何來﹖」曰「居此山中﹐不知幾寒暑矣。」因邀師過捨﹐偕行數里﹐忽轉林樾﹐遂失僧所在。顧視宿莽中﹐有怪石蹲踞﹐狀若狻猊﹐疑卽此石所化也。

縹幡嶺﹐在江之南﹐與飛來寺所踞山對峙﹐疑卽所謂南禺山也。唐時哥舒晃叛廣﹐朝廷遣帥討之。帥夢二神人語曰「見幡卽回。」及於此地平賊﹐果見幡掛嶺上﹐乃悟爲峽山神助。

釣鯉臺﹐在寺西。一大石從橫二丈許﹐當山之翠微﹐下俯江流﹐古樹覆之﹐如施幕然。昔趙佗於此釣一金鯉魚﹐重百斤﹐以獻秦王﹐故名。

達摩石﹐在釣鯉臺之上丈餘﹐又其上爲葛洪石。

犀牛潭﹐在寺西。舊云﹐昆侖國貢水犀牛﹐金鎖系項間﹐犀至此﹐忽斷鎖入潭。晉咸康間﹐漁者於此獲金鎖﹐索長尺餘﹐故又名金鎖潭。潭之上流爲放生池﹐正值峽山寺之中。又其上爲白泡潭﹐在寺東矣。總之湞水下注﹐自是一派﹐好事者隨地傅名耳。

歸猿洞。唐孫恪遊洛﹐至魏王池﹐有指旁院可僦者。恪欵扉久之﹐得戶隅以入。見一女子絕艷﹐庭中摘萱艸賦詩﹐見恪驚避。已而遣靑衣延恪入。恪私叩氏族﹐靑衣曰「含山袁長官女﹐擇對於此耳。」頃之﹐出見如禮﹐靑衣爲之除館而授室焉。居十餘年﹐袁生二子。恪謀仕﹐復入長安﹐謁王相國縉﹐俾依番禺帥幕﹐挈家而南。袁每遇崇山茂林﹐必爲延竚。一日﹐至峽山﹐謂恪曰「是間有僧曰慧豳﹐別數十載﹐徳臘俱髙﹐當飯眾﹐以資南徵之福。」恪許諾。袁遂詣老僧﹐持碧玉環授之﹐曰「此院中舊物也。」僧殊未解。忽有野猿數十﹐捫蘿悲嘯﹐袁愴然抱二子﹐語恪曰「好住﹐好住﹐吾從此逝矣。」遂裂衣﹐還故形﹐追嘯者而去。僧始悟曰「昔爲沙彌時﹐豢一小猿。髙力士使南海經此﹐喜其黠慧﹐易以金帛﹐並求胡人所施碧玉環置之項間﹐歸獻於上。每天使來﹐多言其馴擾上陽宮。安﹑史之亂﹐不知所在﹐詎意作如許怪異。」恪惘然自失﹐二子登舟﹐不復南矣。

定心泉﹐在寺中。昔跋多羅法師居此山﹐慮寺無泉﹐求之不獲。忽一老人指石謂曰「但定其心﹐何患無泉﹖」師因禪坐久之﹐石間果汩汩流泉出。今寺僧引以爲庖湢之用。

和光洞﹐宋安昌期隱處。昌期初爲永淳尉﹐以事去宮﹐遂不復仕﹐日放浪山水間。後至峽山﹐謂寺僧曰「久聞峽山有和光洞﹐來此一遊。」遂往﹐數日不返。僧迹之﹐莫知所在﹐但見深山絕壁間一詩﹐後題安昌期筆耳。說者謂昌期仙去也。

老人松﹐在飛來殿之坤方大觀中。五仙皇城使錢師愈北還﹐艤舟寺岸﹐從者執斧剮松。明年﹐殿直錢吉老過此﹐夢一老人揖曰「余居此山三百載矣。曩公族不戒﹐從者斧余膝下﹐余血流潰﹐迄今尙爾﹐公能一療治之否﹖」吉老叩其姓名居第﹐則曰「公當訪我於飛來殿之西南隅土扉蔀樓間﹐卽是矣。」覺而異之。會舟師已解維﹐去寺遠甚﹐大爲悒悒﹐因語所知彭球。球方移官嶺外﹐詣寺尋訪﹐得一斧松於飛來殿側﹐因命寺僧善護之。

伏虎碑﹐在寺右﹐正徳末﹐峽有虎患。霍文敏公韜入都門﹐維舟山下﹐聞虎白晝噬人無算﹐移文峽山神﹐切責之。因與神約﹕三月內誅擊必盡﹔不然者告於上帝﹐罰無赦。立石寺中。忽一日﹐迅雷擊殺四虎﹐余俱走死溪源﹐隨漲流出﹐遂無虎患。嘉靖中﹐文敏卒﹐僧僕其碑﹐虎出噬人如故。僧懼﹐豎碑祭告之﹐虎患復息。【已上俱峽山古迹。】

廣城東六十里爲南海神祠﹐門左有達奚司空立像。按宋阮遵記云「菩提達摩與二弟由天竺入中國﹐達奚其季也。經過廟﹐欵謁王﹐王畱與共治。達奚不可﹐揖欲去﹐俄死座間﹐化爲神。航海者或遇風波﹐呼司空輙有應云」。或曰司空本夷人﹐入中國﹐因植波羅樹﹐不克歸﹐立化於此。故至今海神廟土人皆呼爲波羅廟。又謂司空像本肉身也﹐而泥傅其外﹐未知眞否。

南海神廟中有銅鼓﹐唐僖宗朝鄭續鎭番禺日﹐髙州太守林靄所獻。初因鄕裏小兒聞蛇鳴﹐掘之﹐得此鼓於蠻酋大冢中。徑五尺餘﹐髙半之﹐制作精巧﹐徧體靑綠﹐的然出土物也。正統中﹐海賊謀取之去﹐才舁至廟門﹐忽鐵索斷絕﹐更不能舉移。賊懼﹐乃止。

官窯而下五里爲靈洲。周圍里許﹐髙可四五丈﹐浮出江心﹐故又名小金山。最上曰妙髙臺﹐蘇長公肖像其中。其陰曰環翠亭﹐長公手筆也。長公謫昌化時﹐過宿洲下﹐忽悟前身是徳云和尙﹐題詩曰「靈峯山上寶陀院﹐白髮東坡又到來。前世徳云今我是﹐依稀猶記妙髙臺。」今有石刻在。郭璞謂南海之間有衣冠之气﹐卽其地也。其上別有一院﹐奉景純像。

浮丘﹐在廣城西門外﹐不能半里﹐相傳爲浮丘丈人得道之地。一統志云「宋初有陳崇藝者﹐年百二十歲﹐自言兒時見舟泊山根。今四面篙痕宛然﹐已去海四里矣。」如志所云﹐浮丘本是一山。然餘數遊其地﹐夷然平壤﹐卽求一拳石亦不可得﹐豈滄桑數更﹐山亦有頹敝耶﹖此地本黃冠宮﹐其漸而升﹐行人不覺耳。東下六十里爲長樂縣﹐泉俱從東流﹐達潮州而入海。西下五十里爲龍川縣﹐泉俱從西流﹐過惠州而入海。余以五月初經此﹐爾時積雨初霽﹐萬壑皆泉聲﹐洪者如震雷﹐細者如蛙鼓﹐怒而駛者如萬馬赴敵﹐徐而衍者如一鶴橫江。諸泉會歸處﹐大小疾徐不一﹐其響又如數部鼓吹引客子出山也。上下山阪﹐紆回曲折﹐夾道多古木蔭之﹐雜以新篁﹐令人衣袂皆碧。時經阡陌﹐新稻已吐花﹐香拂人鼻矣。陸行得此﹐亦大忘疲。

程鄕而下百里爲蓬辣灘﹐懸澑百尺﹐澎湃喧豗﹐舟行最險道也。宦遊者經此﹐多從陸以避之。其地兩山夾程水而下注﹐逶迆屈曲﹐具有幽致﹐當出七里瀨上。

出潮之北關﹐折而西﹐是爲西湖。湖之東附城﹐城倚湖爲濠。其西則壽安巖﹑蓮花峯﹑南巖﹐若列障焉。諸山石理都不甚秀﹐而具有嵳峩偉怪磊砢驚人之勢。宋﹑元以來﹐人多就其削立處斧以爲碑記﹐或標識勝迹﹐或列載詩歌﹐或仿鴈塔以題名﹐或陟龍宮而紀事﹐無慮數十百。至有榷民間錢以浚湖者﹐一一紀之堤石﹐前人好事如此。

鳳凰臺﹐在鱷溪下流﹐當城之巽方﹐蓋江中一洲也。好事者構傑閣﹐以奉文昌神﹐二水夾之﹐宛在中央。四山環拱﹐以爲外護﹐足供覽眺﹐而尢宜於月下觀。余以六月望後一日遊此﹐舉杯邀月﹐長嘯淩風﹐身如在廣寒淸虛府矣。

會城五層樓﹐在城之北山﹐髙聳傑壯﹐無與爲比。登其杪﹐可以全收一郡之勝。有言會城地脈自西北諸山來﹐凝結於此﹐蓋王气所聚也﹐故作髙樓鎭壓之。城外一小山﹐與此樓對峙﹐不能里許﹐舊亦有崇構﹐志所稱越王臺是也。余始至會城﹐問臺所在﹐人言近已廢之。余頗以爲怪﹐柰何湮此名迹﹖及登樓而知臺不可不廢也。蓋此臺負郭而立﹐登之足以俯瞰城中﹐廢臺者有深意矣。

羅浮山﹐在博羅縣之西北六十里。周遭三百里﹐髙二十餘里﹐志稱髙三千六百丈﹐恐未盡也。其山半是宿莽﹐半是灌木﹐峯巒頗不甚秀﹐不知何以名滿天下。人言西樵山遠過羅浮﹐余以未及一遊爲恨。西樵在會城西南百里外。

海珠寺﹐在會城南門外海中﹐形圓若珠。宦遊者以爲餞別之所﹐故是煙雨樓之冢嫡﹐而黃婆墩之鼻祖也。

朱氏園﹐在會城東北﹐倚山爲之。松竹交蔭﹐花艸爭妍﹐馴禽飛舞於軒墀﹐圖史髙擁於左右﹐曲徑閒亭﹐髙堂密室﹐在在足娛心目﹐蓋幽居之最勝者也。主人兄弟皆博士弟子﹐每以園爲贄而遊搢紳間。余師大參晴翁不與交。一日﹐余問晴師﹕「曾遊朱氏園乎﹖」曰「未也。」問﹕「何以不一遊﹖」晴師笑而不答。晴師之愼密如此。

潮之廣濟橋﹐西連潮城﹐東接韓山﹐中跨惡溪﹐橫亙二里許。余嘗從月下觀﹐儼然蒼龍臥玉波也。倘推萬安冢嫡﹐應屬之廣濟矣。【粵稅之大者﹐無過此橋。舊屬制府﹐用以克餉﹐今爲稅使有矣。】

七星巗﹐在端城東北六七里﹐大小七峯﹐石骨矗立﹐參差如斗﹐故名。山石白質而黑章﹐森然如戈矛剱戟攢列羽林﹐而中復嵌空玲瓏爲巗洞者﹐不下十數。蓋表裏悉稱奇秀云。中一峯﹐形如筆架﹐周回可三里許﹐在水中央。水中徧栽蓮花﹐其西南更渺茫無際。面南一洞﹐從水竇入﹐漸入漸廣﹐亦以漸髙。其峯乳下垂﹐怪石怒起﹐■﹝山含﹞牙相錯﹐不可名狀。水窮而躡石磴以上﹐其石益奇。巗中供大士像﹐下石承而上石覆﹐奇巧奪目。人工耶﹗鬼工耶﹗令人怳然自失矣。又上爲羽士房﹐謂可通山北﹐而未陟也。渡水東北一山﹐亦七星之一。旁有含珠洞﹐最奇秀﹐然非冬杪水枯﹐不能入也。余舟過洞口﹐水離石尺許﹐不可入﹐僅呼靑州一桮﹐酹之而已。其旁一小洞可登。艤舟而上﹐秀色亦可餐而飽也。問之同遊﹐謂是含珠之輿臺耳。山巓巀嵲不可上﹐好事者攀援陟之﹐見有池三四處。池中有魚﹐見人不驚﹐取之則隨手可得。遊擊將軍劉繼寬目覩云。然余聞浙中天柱﹑江郎﹐其巓俱有魚﹐疑是傅會。今觀星巗﹐知彼中亦非妄。

湯泉去電白二十里﹐水從地噴出﹐其熱如湯﹐左方一泓更熱﹐長公詩所謂「僅可燖狐兔」﹐非虛語也。水甚潔淸﹐惜無好事者築一浴室以惠遊客耳。

海潮消長﹐以十五日爲期﹐與月相應。惟廉﹑欽之潮﹐消長以十四日爲期﹐每月退二日﹐理固有不可曉者。瓊海之潮﹐半月東流。半月西流﹐潮之大小﹐隨長短星﹐不系月之盛衰﹐益可異矣。

韓山﹐俗稱爲筆架山﹐在潮城之東。韓以人名﹐筆架以形名也。退之嘗植木其上﹐潮人因號曰韓木。

羅浮道士鄧守安﹐於惠州東門外合江渡口作浮橋﹐以鐵鎖石矴﹐連四十舟爲之﹐隨水漲落﹐榜曰東新橋。州西丰湖上有長橋﹐屢作屢壞。棲禪院僧■﹝文上巾下﹞固築進兩崖﹐爲飛閣九間﹐榜曰西新橋。東坡先生施犀帶﹐潁濱先生﹑史夫人出內賜金錢以助厥工。東坡先生有兩橋詩以紀之。今東新橋之制無攺於舊﹐西新橋不過如常﹐一石梁﹐內築石堤以捍湖水而已﹐似不若宋時之壯觀也。

大庾嶺﹐亦曰梅嶺﹐曰塞嶺﹐曰塞上﹐曰臺嶺﹐曰東嶠﹐曰橫浦關。漢武帝元鼎五年﹐越相呂嘉叛﹐殺漢將韓千秋﹐凾封漢使節置塞上﹐卽此地也。其明年﹐漢遣樓舡將軍楊僕出豫章﹐由橫浦下湞水擊嘉﹐其裨將庾勝戍此﹐故名庾嶺。然余觀張文獻公祠記﹐謂漢﹑唐以來﹐嶺路未辟﹐入廣者皆取道樂昌﹑連陽﹐水陸紆僻﹐不便行者。文獻上議﹐鑿嶺爲周行﹐以通百粵。乃知漢時用兵﹐緣鳥道趨利﹐蓋偶一由之耳。

云封寺﹐在梅嶺之巓。其創建甚久﹐而逼於地窄﹐規模徧淺。蘇長公有言「嶺南有佳山水﹐而無佳寺院。」誠哉是言也。然余聞六祖曹溪剎宇甚盛﹐余駐韶一月﹐而以病困﹐不能一往﹐念之憮然。

○志名勝

浴日亭﹐在扶胥口海神廟之西。孤峯突起﹐大海當其前﹐亦一大觀也。坡翁有詩﹐石刻其上。

韶州而下三十里曰大回龍山﹐又二十里曰小回龍山。兩山皆石壁﹐橫臥江澨﹐各長里許﹐髙可一二百尺。大回龍石紋作海潮起伏狀。小回龍則重重橫疊﹐雜樹生石隙中﹐掩映斐然﹐宛然陸叔平得意筆也﹐似更有致。又百里得一山﹐峭壁千尺﹐橫半里許﹐石紋皆作斧劈形﹐巗端時有石乳下垂﹐與山花野艸交映波心﹐視回龍更覺雄奇可喜。余問長年此山何名﹐對曰「舉目皆山﹐此寧有名﹖」余曰「噫﹗世之類是山者多矣。」

山之隸南雄者﹐大都紫泥所結﹐不耐斧鑿﹐蓋土石之間耳。至韶州而山始秀拔﹐稜稜石骨﹐若云興霞蔚﹐令人作殊異觀矣。其最奇絕處﹐山無論大小﹐只是一石﹐不繇湊合。余上所紀﹐三山皆然﹐以爲甚異﹐遂屬之楮穎﹐後所見悉類是﹐倦不復署筆矣。其卓然有名稱者﹐曰觀音山。山在淸溪﹑英徳之間﹐江畔一峯插天﹐其中半裂﹐若巨靈欲擘而復寘者。始緣石磴﹐更躡雲梯數百級﹐不覺窅然﹐非舉火莫適措趾。仰視石乳下垂﹐頗類陽羨之張公洞﹐然以地窄﹐僅足當張公一班耳。而有勝之者﹐竇窮而得大士靖。好事者架木巗端構之。俯臨江流﹐削立千尺﹐天外諸峯﹐環拱相向﹐令人飄然有飛舉意﹐不知身之半在空中也。余以仲春九日辰刻過此巖﹐時余猶未起﹐枕席間第見石壁從窗隙中飛度。問從者﹕「此非觀音山耶﹖」從者曰「然。」亟起櫛發一登﹐恨微名桎梏﹐不能箕踞浮白﹐對名山一傾倒耳。

金山﹐踞潮城之北﹐城亦附山而立。怪石嵳峩﹐喬木深秀。登其巓南望﹐則萬井鱗次﹐可以全收一郡之勝。程江從西來﹐遶山背東流﹐入惡溪而南達於海。澄波浩渺﹐近侵山趾﹐遠不知其所注。重巒疊嶂﹐環拱其外﹐髙下遠近﹐畢獻其奇﹐居然名勝也。上有濂溪先生祠及超然臺﹑憑虛閣﹐可以覽眺。余以六月九日遊此﹐地主苦以優人混之﹐未飽江山之勝云。

通衢驛﹐在老龍崗。地甚平衍﹐廬舍田疇相錯也﹐而實當萬山之脊﹐踞廣﹑惠﹑潮三郡最髙處。第以中近爲稅使所侵﹐復嫌其湫隘﹐買民間地以益之。今亭榭修飭﹐花木深秀﹐水竹幽闃﹐稱廣城勝地矣。然稅使令嚴﹐土人遊屐未敢窺外郛也。

潮陽有唐張﹑許二公廟﹐文信公所題沁園春詞﹐卽此地也。余謂二公之死難﹐烈矣﹗顧睢陽去玆甚遠﹐乃廟食於潮者何故﹖客言「宋時潮人有赴汴京者﹐以歸途遼遠﹐感而長嘆。已就枕﹐夢一神人謂曰﹕『若苦路遙耶﹖吾挈汝歸﹐旦日至矣。』因問神何爲者﹐神曰﹕『吾睢陽許太守也。上帝命我廟食爾土。爾爲裏中言﹐爲吾立廟﹐吾有以福爾土也。』其人驚寢﹐不覺身已在家矣。卽與邑父老立廟塑像﹐而並祀張公﹐邑中疾癘﹑水旱﹐禱靡不應。歲久﹐肹蠁稍息﹐而祠宇亦就頹。嘉靖戊午﹐海寇亟攻潮陽﹐潮陽令夢二公相勞苦﹐謂﹕『勉力謹守﹐吾兩人在﹐保無虞也。』賊爲云梯瞰城﹐見有二丈夫﹐甲冑而坐睥睨間者。四面瞰之﹐四面俱在﹐懼而解去。繇此廟貌復新。」

潮之東門﹐俯臨鱷溪﹐一曰惡溪﹐疑誤也。鱷形四足而修尾﹐似亦蛟龍之類。唐時韓公愈以文遣之﹐鱷患遂息。至宋﹐鱷復來噬人﹐陳公堯佐督漁者网得之﹐戮於市﹐鱷至今不復爲患。然則文徳之雍容﹐顧不勝斧鉞哉﹖君子亦可以觀世矣。或曰昌黎驅鱷實在潮陽﹐此傅會也﹐未知孰是。

宋時﹐羅浮道士鄧道立以廣城水俱鹹苦﹐欲以萬竿竹爲筒﹐絡繹相接﹐於二十里外蒲澗山引水入城﹐以供民汲。仍於循州置良田﹐令歲課租五七千﹐買竹萬竿作栰下廣州﹐以備抽換。時蘇長公在惠﹐以道立指語廣守﹐如法行之。余謂此法殊拙﹐不知何以得當於長公﹖且余居廣城三月﹐水亦在在可飲﹐豈地脈有時變耶﹖

竹葉符出羅浮山中。昔劉眞人修煉此山﹐嘗用殷中軍咄咄書作符﹐以祛邪祟。至今竹葉上皆自然生篆文若符然。人采以鎭宅﹐可除百妖。

丹竈丸﹐葛稚川丹竈中土也。相傳稚川煉丹時﹐火盛﹐丹壓竈中。今人取其土爲丸﹐可以已疾。

濂溪先生拙窩在金城山之半。其地巖石偉怪﹐林樾蔽虧﹐大有幽致。其陽爲小湖﹐一統志亦載之。今不能數畝﹐恐百年之後皆化爲桑田矣。

朝云墓﹐在丰湖之西山麓間。按長公集﹐朝云葬棲禪寺松林中﹐東南直大聖塔。今寺與塔皆亡之﹐香魂藏一壞土﹐猶然無恙﹐豈所謂附驥尾而益彰者耶﹗朝云侍長公南遷﹐涉關山﹐蒙瘴癘﹐苦辛共之﹐千載而下﹐名與墓俱不朽。長公所以報朝云者﹐亦厚矣。【耆舊續聞云「長公有妾曰朝云﹑橊花﹐朝云卒於嶺外﹐惟橊花獨存。」按長公朝云詩引云「予家有數妾﹐四五年相繼辭去﹐獨朝云隨余南遷。」似橊花未嘗從長公於嶺外者。又長公丙子九日詩云「狂風捲朝霞﹐使我如孤月。」亦一徵也。】

白鶴峯﹐在歸善縣之城北。城卽附山而立﹐蓋長公故居也。上有長公祠﹐及徳有鄰堂﹑思無邪齋﹑朱沼﹑墨池。其山於平地矗起﹐下俯江流。遙岫長林﹐掩映四野﹐大有勝槪﹐而蕪穢不治﹐有足慨者。豈長公歲暮淪落﹐身後猶爾耶﹖余始遊丰湖﹐問無長公祠﹐欲捐二十金爲有司倡。旣遊白鶴峯﹐見祠宇頹廢﹐知有司無可言者﹐躑躅而止。【按長公集云「居合江樓一年﹐得歸善縣後隙地數畝。父老云古白鶴觀也。意欣然欲居之。」今縣治適當白鶴峯之南麓﹐視宋時無攺。合江樓今郡西門之麗譙是也。】

丰湖﹐在郡城之西﹐今人呼爲西湖。延袤數里﹐東以城爲儲胥﹐而西﹑南﹑北三方皆重巒爲衛﹐儼然武林苗裔也。顧此中有司日鹿鹿案牘間﹐家其地者﹐勝情亦鮮﹐令十里湖山﹐闇然無色。昔蘇長公買丰湖爲放生池﹐出禦賜金錢築堤障水﹐人亦號曰蘇堤。今問之惠人﹐亦竟不知何所矣。疑欣樂驛一帶﹐其故址也。

韓昌黎祠﹐一在城中﹐一在韓山之麓。廟貌弘敞﹐修飭遠勝惠之白鶴。余謂韓﹑蘇二公﹐其文章節气﹐頗略相當﹐第韓公力學名儒﹐而蘇公風流文雅﹐差不同耳。在潮則山曰韓山﹐木曰韓木﹐閣曰仰韓﹐堂曰思韓。潮人所以崇事昌黎者﹐無所不至。長公於惠﹐僅白鶴一祠﹐遂無一人奉祀。數楹屋宇﹐上見白日﹐中受烈風﹐而下與牛羊共之﹐可嘆也。

石室﹐在端州城東北七八里﹐與七星巗相近。嶄然石骨﹐亦與星巗類。其上有小石屋數百間﹐每間有一石牀﹐光潔無纖塵﹐要是羣眞窟宅也。中一洞﹐方廣可十餘丈﹐石筍林立﹐多似人形。其傍一石竇﹐故老相傳﹐曩有一羽士修煉於此﹐饘粥不繼﹐竇中涓涓下米粒﹐日可升許﹐足供羽士食。久之﹐羽士化去。其徒謂竇小﹐所出有限﹐更鑿之﹐米絕﹐不復生矣。其竇至今猶在。洞口一石儼具舟形﹐土人呼爲番舶。中有一神﹐主人間嗣續事﹐最靈異。祠旁一石﹐祈子者以手摩之﹐多驗。石爲之滑。【唐李郢詩云「崧臺月照啼猿曙﹐石室煙含古桂秋。」卽此地也。崧臺在端城之東南。】

越王臺﹐卽尉佗拜漢之地﹐在廣城北門外數百步。臺左有流花橋﹐相傳佗嘗於此泛觴。今皆廢﹐僅存遺址耳。

黃野人﹐葛稚川弟子也。稚川仙去﹐畱丹於羅浮山柱石間﹐野人得一粒服之﹐遂爲地行仙。宋時﹐道士鄧道立嘗於庵前見其足迹﹐長二尺許。又有巡山啞虎﹐不噬人。蘇長公遊羅浮詩云「雲溪夜逢瘖虎伏」是也。至今山中人聞亦嘗有遇野人及啞虎者。

五仙觀﹐在會城之西南。昔有五仙人騎五羊持五穗至坡山﹐遽化爲石。後人因此立觀。

東坡先生桂酒方﹐刻石羅浮鐵橋之下。余登羅浮玉女峯﹐道士指點鐵橋所在﹐顧以險遠不能至。今石刻無搨本﹐其方亦不傳。按先生寓惠﹐著有酒經﹐見先生集中﹐豈卽此乎﹖

嶺南之山﹐惟韶州最秀﹐故盧居士駐錫焉。其次端州亦有一二﹐差堪頡頏。然而土堆艸壤亦旣多矣。其在惠﹑潮者﹐遠觀秀色﹐政爾藹然﹐顧石理頑甚﹐如市廛女子﹐亦復淡妝濃抹﹐而肌體粗率﹐舉止木彊﹐狎視者寧不掩口。惠﹑潮山石﹐其最粗頑者莫如羅浮。然余觀白樂天載牛僧孺所致天下奇石﹐以太湖爲甲﹐羅浮次之﹐李贊皇平泉莊石品﹐羅浮亦居髙等﹐豈山靈縕奇閟秀﹐不輕示我耶﹖旣而思之﹐羅浮爲嶺南名山第一﹐當時遊宦嶺南者﹐有意阿政府﹐覓佳石以獻﹐則假借羅浮以爲重耳。二公所得﹐或是韶石﹐必非羅浮產也。

●粵劍編卷之二

志時事

志土風

○志時事

初﹐中貴之入粵榷稅也﹐當事者慮其騷擾﹐願加派田丁以充稅﹐其策甚善。顧多寡持議敻絕﹐久而不決﹐時大參徐公榜爭之尢力。中貴怒甚﹐目攝徐公曰「旦日獨與公決之。」徐公曰「榜願得以不腆六尺﹐獨當一面。」徐公出﹐謂其吏士曰「旦日飽飯﹐人持一白掊至﹐隨吾鳴鏑所指而從事﹐不用命者死吾杖下。」是時中貴使人伺公﹐微聞之矣﹐念不往以我爲怯﹐往則壁間著阿堵物可畏也。次且久之﹐乃持酒榼數器﹐詣徐公所﹐笑謂徐公﹕「昨議事良苦﹐願以一樽解煩。」徐公曰「榜昨與公舌戰耳﹐何言苦辛﹖今願進乎舌矣。」中貴囁嚅良久﹐酌酒爲徐公壽﹐徐公亦遂解嚴歡飲﹐竟日不敢一言及稅也。時憲副章公邦翰亦羽翼徐公而持中貴。一日﹐中貴與章公議不合﹐嗔目謂章公曰「公抗老閹易耳﹐不憂夜半下一紙書﹐足籍公家耶﹖」章公曰「翰素食貧﹐藉吾家何慮﹖慮偕我而籍者﹐其金如山耳﹗」意蓋指中貴也。中貴默不自得而去。

閩商黃敬市緞疋數百﹐將鬻之廣州。廣有宦遊北方者﹐使其僕來聰﹑亞八歸家﹐適與黃敬同舟﹐三人相得甚驩。敬行至南安病甚﹐不能度嶺。敬謂來聰﹑亞八曰「公等先行﹐幸持我緞疋至廣城﹐付之某人家﹐令其先發賣﹐吾病愈﹐卽南下矣。」來聰﹑亞八許諾。行至中途﹐兩人爲盜所殺。盜以爲緞客已死﹐卽持所獲以市於廣城。黃敬病痊赴廣﹐詢來聰﹑亞八﹐猶未歸。正彷徨間﹐忽入市﹐見有鬻敬緞疋者﹐記號宛然。執﹐鳴之官﹐乃殺人賊也。一訊卽伏。

有孀婦與子同居者﹐一無賴貸之金﹐久而不償﹐孀婦向其家索負﹐而令其子守家﹐子僅數歲耳。無賴謬謂孀婦曰「家貧不能償負﹐願得他假以踐夙約﹐盍少待。」孀婦許諾。無賴卽馳至婦家﹐謂其子曰「汝母在吾家﹐欲往探親﹐令汝取牀頭首飾匣來。」其子信之﹐持匣與無賴偕行。中途熱甚﹐謂其子曰「溪流潔淸﹐可滌煩也。」遂偕浴於溪中﹐誘其子抵中流﹐推而溺之。無賴密藏其匣﹐徉爲無從稱貸者﹐於邑以歸﹐謝孀婦去。婦歸﹐索其子不得﹐哀號者竟夕。明旦其子從外來﹐謂無賴詒我共浴而溺我﹐水中若有物扶吾背者﹐泅而流十餘里﹐始傍岸得救。孀婦鳴之官。無賴謂其子已死﹐猶挺然彊辯﹐及見此兒﹐卽便俯首。

吾於潮得人命二事﹐而有感於人之幸不幸也。一人曰黃宗靜﹐盜屢竊其園蔬﹐夜持杖伺盜。有江二者﹐偶過其地﹐宗靜以爲盜也﹐大呼逐之。江二殊出意外﹐惶遽而走﹐宗靜追及﹐杖擊其顱﹐腦裂而死。有司謂宗靜以逐賊誤殺平民﹐法應收贖﹐讞於余。余謂宗靜因被盜而覓盜﹐因覓盜而遇似盜者﹐逞於一擊﹐有以也﹐誤殺是矣。又有陳玉者﹐族之刺賊陳阿不竊之。玉覺而追阿不﹐及於中途﹐杖擊之﹐折肋而倒。引火照賊﹐乃族人也。玉深以爲悔﹐扶之歸﹐贈以湯藥費。亡何﹐阿不死﹐復爲之收殮如禮。阿不之弟鳴之官﹐司憲者謂阿不縱來行竊﹐已離盜所﹐無擅殺之理﹐擅殺者應抵。今擬抵矣。余謂二人皆逐賊也﹐一人殺平民而收贖﹐一人殺眞賊而抵償﹐孰謂三尺有定乎﹖余深憫玉之情﹐將爲請命於上而未知得請否也。讞畢無事﹐獨坐春臺﹐感而記之。

粵東開采使﹐亦中貴也﹐稍著賢聲。開礦之所﹐委官督之﹐七分予民﹐三分進禦﹐累不及有司。其采珠也﹐盜池者亦不深詰。餘一日偶過其邸﹐中貴出珠百顆示余﹐爲餘言此爲值幾何﹐此爲值幾何。余曰「足下奉上命采珠﹐豈奉上命鬻珠耶﹖」中貴笑曰「此不佞所爲忠於主上者也。茫茫大海﹐海澨之民習窺池以覓利。吾旣不能以一切之法議其後﹐而不昂其值以鬻之﹐民間此累累欲吐光者﹐行且入金﹑張之室矣。何能爲一人有﹖」余曰「善。」

開采使下令民間﹐曰「有能造巨艦募夫役而從吾遊者﹐我與之共合浦之利。」一時豪民造船應募者百數﹐中使多之﹐汰其大半。其不得收者相與謀曰「吾竭貲畢力以應募﹐而使者弗收﹐吾舶安所用之﹖」皆集亡命﹐泛海而去﹐不知所之。今春有倭舶百餘﹐橫掠閩﹑廣﹐人頗歸咎使者云。

興寧有奸夫姦婦謀殺親夫者﹐夜半移屍棄於仇家之塘中﹐里人葉大者道遇之﹐畏事不敢發。明日﹐姦婦指告仇家﹐以爲殺其夫也﹐而無證﹐獄久不決。興寧莊尹鞫而疑之。是夕﹐夢一神人引一戴艸笠而著木屐者至前﹐謂尹曰「尹欲決疑獄耶﹖詢此人卽得矣。」覺而思之﹐豈有裏鄰中姓葉者知情乎﹖旦日執葉大至﹐一訊卽得。

興寧郭氏女﹐小字壽娘﹐及筓未嫁。鄰人羅萬祥者﹐瞷壽娘父母他出﹐踰墻而摟之。壽娘力掙不能脫﹐怒罵萬祥﹐聲徹於外﹐得鄰媼至﹐萬祥解去。父歸﹐壽娘以情泣訴。父故孱人也而貪﹐萬祥因納賂焉﹐父且止。壽娘聞之﹐嘆曰「兒所爲凶人僇辱者至矣﹐而吾父以賄息也。是兒可以賄辱也﹖」從容入房﹐絞頸而死。有司聞之﹐逮萬祥至﹐論斬。顧壽娘一壞土﹐十餘年猶寂寂也。余閱萬祥牒﹐爲署其尾曰「郭壽娘可謂烈女矣﹗始則奮力怒罵﹐以拒凶徒﹔旣而慷慨自裁﹐以媿貪父。爲凶徒死﹐遠過斷臂之風﹔爲貪父死﹐不忝摩筓之義。貞烈如此而不爲表揚﹐亦司世教者之責也﹐不佞未能越樽俎而代之耳。」

嶺南稅事﹐從來有之﹐凡舟車所經﹐貿易所萃﹐靡不有稅。大者屬公室﹐如橋稅﹑番稅是也﹔小者屬私家﹐如各埠各墟是也。各埠各墟﹐屬之宦家則春元退舍﹐屬之春元則監生﹑生員退舍﹐亦有小墟遠於貴顯者﹐卽生員可攘而有之。近聞當道者行部﹐過一村落﹐見有設公座﹐陳刑具﹐儼然南面而抽稅者。問爲何如人﹐則生員之父也。當道一笑而去。

鄭子用﹑潘世興﹐故羣盜也﹐而散久矣。子用挾妻女買一舟﹐往來廣﹑惠間行劫。一日﹐遇世興﹐世興窺其舟中有物﹐詒子用蹔泊舟僻所﹐而潛約鄭仕全等五六輩殺子用夫婦﹐瓜分其金。一女年七歲﹐羣盜欲投之江以滅口﹐仕全固請活之﹐世興遂攜入惠城﹐賣之民間。其家徵此女所從來狀﹐此女一一道之。聞於有司﹐捕羣盜寘之理﹐悉瘐死獄中矣。獨仕全猶在﹐讞於余。余曰「嗟夫﹐異哉﹗天巧若是耶﹗天厭子用之惡﹐假手羣盜而殺之。天厭羣盜之惡﹐復假口此女而殺之﹐報施已一毫不爽矣。然此女之命實繇仕全以生﹐今仕全亦後羣盜而死。夫以殺人之盜苟有一念之善﹐天亦有以報之﹐若衡錙銖而析毫毛也。積徳累行者尙三復於斯。」

己亥春﹐有一倭船飄入潮境而船壞﹐倭六十餘鼓噪登陸。千兵許旭中謁總戎請曰「事急矣﹗旭中願以三寸舌說之﹔不濟﹐願以六尺殉。」卽免冑而見倭曰「若屬非有入寇形﹐此來者豈見厄於風伯耶﹖」眾曰「然。」旭中曰「若屬室劍﹐吾爲請於主者﹐當具舟相送﹐愼勿驚吾土﹐自取誅滅爲也。」眾皆頓首謝。旭中請於總戎而許之。遂往報倭﹐倭畱旭中爲質而索舟。總戎與監司議﹐以舟送倭不可上聞﹐不若以一旅殲之。遂發兵往。倭聞之﹐以旭中爲賣己﹐磔旭中而來鬭﹐卒皆就擒。總戎駐師閩﹑廣間﹐受兩地開府節制。因獻馘閩中視廣差少﹐閩開府望之﹐不與敍功﹐廣自是亦不敢言。千兵之死﹐竟爾冺冺。余聞而悲之﹐爲紀其事﹐以俟後之傳死難者。

庚子漳﹑潮間地震﹐因有物自海中來﹐如火球﹐土人呼爲海流。每夜間飛入人家﹐著婦人身﹐卽昏僕﹐有至死者。每日暮﹐家擊金鼓﹐男子持桃柳枝以待。遇有火光飛入﹐亂撲之﹐其火盡碎散墜地﹐良久乃滅。程鄕之間﹐其物著六畜﹐亦有死者。余聞潮之父老言﹐嘉靖丁巳﹐漳﹑潮地震﹐後有人傳一札至﹐不知何自來﹐謂大災之後﹐鬼物奔騰﹐附火而行﹐號曰馬精﹐至﹐必有大殃。已而﹐果有燐火夜見﹐飛入人家﹐或化人形﹐或爲狐犬之狀﹐侵及婦女輙死﹐人謂卽黑眚也。亡何﹐倭難大作﹐桴鼓之聲﹐數十年不息。今是物再至爲妖﹐亂象固已兆矣。桑土衣袽﹐是在文武吏士哉﹗是在文武吏士哉﹗

南澳在潮﹑漳間大海中﹐故曾一本輩賊巢也。近設漳﹑潮副總戎﹐駐師於此。巢爲我有﹐賊之棲托鮮矣。其地山中獸多猿鹿﹐鱗多蚺蛇﹐而無鳥雀。黃將軍崗從內地捕鳥雀渡海縱之﹐大可稱好事。

冶葛﹐一名胡蔓艸﹐食之殺人﹐隨地有之。粵俗輕生﹐與人爭﹐不勝﹐每服此圖賴﹐人死訟之於官﹐多有因而抵償者。卽不然﹐官且斷給葬埋﹐死者之家亦利﹐人死而不悔。長樂張叔弢﹐賢尹也﹐下令民間﹐凡服毒圖賴者﹐其仇釋不問﹐主者之家﹐有父兄則以故殺子孫罪之﹐有子弟則以弒逆罪之。仍欲拔除其根苗﹐令民間以事投牒者﹐每一牒納毒艸三斤﹐官始收其牒﹐犯笞杖者﹐每一十納毒艸五斤以贖﹐積而焚之。行之二年﹐縣治數里內已絕此種矣。余謂當事者應仿此令﹐徧行粵地﹐此種或可絕也。【按嵇含艸木狀云「冶葛﹐以蕹汁滴其苗﹐卽萎死。魏武能噉冶葛至一尺﹐云先食蕹故也。」今粵中不聞蕹作何狀。】

有言於稅使者曰「廉池產珠﹐雷池亦產珠。今采使所有事者﹐廉池耳。公何不募民网之雷池以獻﹐足奪采使權。」稅使忻然從之﹐海上射利之徒雲起而應募矣。采之逾月﹐不得一珠﹐稅使下令罷之。其徒無從漁利﹐則潛往廉池盜珠﹐官兵追而擒之。事聞采使﹐采使欲以此傾稅使也﹐指爲大盜橫劫海上者﹐具疏上聞。事下﹐鞠治所捕﹐械六十餘人﹐悉論死﹐無一脫者。余將讞獄髙涼﹐今按君李公餞余會城﹐酒半﹐屬余曰「髙涼有寃獄﹐公往釋之。」余曰「公知其寃矣﹐何不先釋之﹐而以待不佞﹖」李公曰「是獄也﹐蓋采使所爲上請者也。吾欲釋之﹐聞於采使﹐而采使不肯釋也﹐吾悔之甚。公往﹐愼無聞采使而竟釋之﹐可以得志。」余曰「諾。」比至髙涼﹐問諸累囚﹐已瘐死二十人矣。余私念之﹐心知其寃﹐而壓於采使﹐寘之弗釋﹐非上所以遣我之意﹔竟釋之﹐采使必怒﹐怒必以蜚語中我﹐而再上疏矣﹐是諸累囚之命未生﹐而我且以一官殉也﹐不若請之采使。一日謂采使曰「聞公好積陰徳﹐樂施與﹐公時命駕﹐丐者塞途﹐而公悉飽其欲也﹐有之乎﹖」采使謝﹕「有之﹐恨未徧也。」余曰「聞有丐嫗貌類太夫人﹐公歲給廩餼以贍此嫗也﹐有之乎﹖」采使曰「此鄙人孝思所寄也﹐公奚稱焉﹗」余曰「今天下苦礦稅極矣。公蒞粵而民若安瀾﹐公之爲徳不淺﹐而又時行小惠以輔之﹐公異日者生天之福﹐寧有旣耶﹗𨿽然﹐僕願公更進之。近公擒治大盜﹐或以爲未實﹐僕願公非輕殺人者﹐其爲眞盜無疑﹐獨惜諸囚未有贓證耳。無贓證﹐竊恐諸囚死而心不死也。僕謂不若以盜珠之罪罪之。夫一二溝壑之瘠﹐公尙欲生之﹐而況四十餘命﹐公忍死之耶﹖」采使曰「唯唯﹐惟公釋之。」余遂爲之請命於上。

嶺南瘴癘﹐唐﹑宋以來皆爲遷人所居。至宋之季﹐賢士大夫投竄玆土者﹐更未易指數。然宋季待賢士如仇﹐待遷人如囚﹐𨿽曰安置﹐去囹圄不遠。範祖禹一代名儒﹐其卒於化州也﹐煢煢旅襯﹐其子請歸葬而不可得。趙鼎﹐中興賢相﹐貶吉陽軍時﹐賊檜令本軍月報存亡﹐吏人逼脇﹐卒以不食死。彼二蘇僦居官舍﹐爲有司所逐﹐又其小小者矣。如此待士﹐祚安得長﹗我國家遷客亦多處此﹐而近時尢夥。謫降者於地方本無事事﹐歸臥而需後命﹐理亦宜然。至戍遣者亦用遷客例﹐遣牌馳驛﹐儼然以原官自處﹐而當事者不問也。國家法网恢弘﹐視趙宋何如哉﹗歷數綿延﹐當以海籌量之矣。

韶州﹑淸遠二城﹐女墻之上盡施瓦房﹐以便守埤者。天下有事﹐此曹庶不苦風雨哉。余以爲天下城垣﹐當要害處﹐悉應如此。然一朝創造﹐每歲修葺﹐爲費不訾﹐固難言之矣。

天下郡城﹐必共邑而治。惟惠州﹑歸善﹐各自一城。

○志土風

粵俗賀壽不賀齊年﹐而賀齊年之後一年。其說曰「十者數之終﹐故不賀﹔一者數之始﹐故賀。」似理勝可從。

百粵之民﹐喜於爲盜﹐見利如膻﹐殺人如飴﹐其天性也。余閱獄牒中﹐有僅以數鐶而謀殺人者﹐有以斗粟而行刼者。至於擄人勒贖﹐尢是常事。或禁之船中﹐或圄之地窖﹐或幽之密室﹐意其能識認者﹐則蒙其首而去﹐公然揭示於通衢而索之金錢。飽其意﹐則人可生還﹔稍不滿意﹐多有財命俱喪者。或擄人家女子﹐則羣盜聚而姦之﹐贖不滿意﹐竟售之他鄕去矣。又有劫人屍棺而勒索者﹐其事尢可怪。

廣城多砌蠔殼爲墻垣﹐園亭間用之亦頗雅。

蟋蟀三月間已滿砌長鳴矣﹐廣城人至六七月間亦多取以鬭戲賭金錢。

南雄山多田少﹐而民頗力業。山中婦人跣足而肩柴入市者﹐趾相錯也。訊其男子﹐則皆擔客裝度嶺去矣。余閱南雄守所送須知冊﹐其孤老食廩餼者﹐僅僅數人耳。噫﹗孰謂務本力作不足免饑寒哉﹖

余初入粵﹐問其鄕歲事﹐云髙﹑雷之間歲三熟﹐惠﹑潮之間歲二熟。余怪其獲多稅薄﹐且國家北邊曾不得其升斗之用﹐何以不污邪滿篝也﹖及行部﹐從田間走﹐始知粵農之不講於農也殊甚。初以牛耕﹐下種後﹐悉聽之於天﹐農夫祇問刈獲已耳。如此﹐歲收安得不薄也﹖惜不驅吾鄕終歲勤動之民以治粵田﹐必有可觀者。或云潮之粟多以食閩人﹐廣之粟澳夷十餘萬皆仰給焉﹐故不見嬴。

髙﹑雷之間﹐內地不通舟楫﹐米谷最賤。馬豕之屬﹐日食粥糜。鶏豚魚蝦﹐𨿽山谷間數家之聚﹐亦在在皆有。樵山牧野﹐隨地可致衣食。然一見微利﹐劫殺隨之﹐乃至甘心死法而不悔。故曰粵人之喜於爲盜﹐其天性也。

粵人多染瘋疾﹐而雷陽爲甚。其始發也﹐指爪間卽不知痛癢﹐以爲病候。女子患此﹐卽謬爲私奔與迷失道狀﹐用以挑男子﹐一交感後﹐其疾頓移之男子矣。俗呼爲過瘋。粵之患瘋者﹐男子什七八﹐女子什二三﹐以此。

瑤民處深山之中﹐居無棟宇﹐以芒爲命。芒似芋﹐徧山種之﹐食一山盡﹐復往一山﹐與北虜之逐水艸駐牧者相類。其密邇正朔之地者﹐踐更之役稍稍與漢人等。有力者從藩司納銀若干﹐給札爲瑤官﹐諸瑤聽其約束﹐然亦僅能羈縻其下而已﹐不能用漢法也。

蜑民以船爲家﹐以漁爲業﹐沿海一帶皆有之。聚而爲盜﹐則橫劫海面。亦多爲大盜所劫。自相婚配﹐與瑤民同。

潮之金城山上有二石﹐土人呼爲石公﹑石母。無子者禱之﹐輙應。

日中爲市﹐北人謂之集﹐粵人謂之趁墟。柳子厚詩云「綠荷包飯趁墟人」是也。一月之中﹐爲市九日﹐其豪右因以抽稅。今稅已屬公家﹐公家所得者百一耳。嘗聞有一小墟歲收可得百金﹐僅納銀八錢﹐其大者可推矣。

粵中時候最早﹐桃李之屬﹐皆以冬杪發花。惟菊花獨遲﹐至仲冬始放。應是陽和早回﹐故羣芳先春而吐﹔炎蒸難散﹐故金英後秋而開也。

余以正月二十五日過廬陵﹐時桃李方吐萼﹐五日後抵南雄﹐枝頭桃實大已如荳矣。志稱「庾嶺梅花﹐南枝先放」﹐夫豈欺我﹗

髙州地最涼﹐故古名髙涼。髙涼東北連端州﹐西南接雷陽。端﹑雷地俱毒熱﹐而雷陽尢甚。不知髙界其中何以獨涼﹖天時地气有不可解者。

端州深山中﹐婦人悉裸體浴溪中﹐見人僅掩其乳﹐了不爲異。不知者見而哂之﹐則詬詈相隨矣。大抵皆瑤民也。

舊傳粵人善蠱﹐今徧問諸郡﹐皆無之。云此風盛於粵西。然解之亦甚易﹐中蠱者搗生蜆汁飲之﹐卽無患矣。未知果否。

諺云「十月小陽春﹐家家有病人。」南﹑贛之間尢甚﹐三歲必盛行一徧。範石湖虞衡志云「春曰靑艸瘴﹐夏曰黃梅瘴﹐六七月曰新禾瘴﹐九十月曰黃茅瘴。」土人以黃茅瘴爲尢毒﹐卽此是已。

粵中立社﹐多寘一石﹐以爲神之所棲。或依巨木奉祀﹐亦必立石﹐不塑神像﹐宛然有古人風焉。不謂夷方見之。

志稱粵俗尙鬼神﹐好淫祀﹐病不服藥﹐惟巫是信。因詢所奉何神﹐謂人有疾病﹐惟禱於大士及祀城隍以祈福﹔行旅乞安﹐則禱於漢壽亭侯。如此安得爲淫﹖以上二事﹐賢於吾鄕遠甚。

眞武﹐北方之神也﹐嶺南甚尊事之。四月十五日﹐人自爲黨﹐各出金錢﹐市花幣﹑果酒之屬以獻﹐至有進蟒衣而焚之者。先二三日﹐滿城已鼓吹不絕矣。

廣城人設醮﹐必用素馨花結成龍鳳等形﹐以當芻狗。花偶艱得﹐不難數十金市之。廣城富饒乃爾﹐他郡不能也。

■﹝艸登﹞葉產自粵西﹐粵東人徧用之。雜茶烹飲﹐呼爲茶■﹝艸登﹞。始入口﹐味苦甚﹔下咽﹐則齒頰間覺微甘。然終非佳品也。

寄酒產自粵西﹐采寄生釀之。色純白而味淸旨。然多以燒酒羼入﹐令人不能豪飲。粵東供貴客多用之。民間所用土酒到處不佳﹐而髙涼尢惡﹐稍可入口者通衢酒耳。大都茶酒二味﹐粵人全不解美惡。

慢帶蛇﹐長五六尺﹐粵人取以供膳﹐云能辟瘴去瘋﹐此猶可言也。田中有一種小虫名曰禾虫﹐樹中之蠹大如指而色白者﹐皆以油炒食之。舊傳粵人喜食蜜喞﹐此去蜜喞何遠﹖

穗城人富而俗侈﹐設席宴客﹐日費二三十金。常有蕩子以千金買一頑童者﹐𨿽希有之事﹐其奢淫亦可槪見矣。閭巷小民﹐新歲所放火爆﹐有大至合抱﹑長四五尺者。每一火爆﹐價值一金之外。噫﹗何其侈靡而無益也﹖近者中貴廣畜虎狼﹐四出噬人﹐獨會城被害尢酷﹐要是天厭之耳。

婚禮重檳榔﹐以貧富爲多寡﹐客至﹐必以爲供食。檳榔裹以蔞葉﹐雜蠔灰啖之﹐或用孩兒茶同食。

沿海多颶風而無霜雪。南﹑韶之間﹐稍有飛雪﹐糝糝如楊花飄墜耳﹐不能殺艸也。

嶺東人生子﹐多過繼與大樹﹐名之曰木生。猶吾鄕之過繼與神佛也。

●粵劍編卷之三

志物產

志藝術

志外夷

○志物產

椰子樹﹐葉如鳳尾﹐結實樹端。肉附殼而生﹐厚三四分﹐色純白﹐味微甘﹐稍帶乳气。肉之中有汁﹐卽所稱椰酒也。汁之中復產一物﹐乃其萌蘗處﹐亦可食。【椰子昔人呼爲「越王頭」。舊傳林邑王與越王有怨﹐遣俠客刺得其首﹐懸之於樹﹐俄化爲椰子。林邑王憤之﹐命剖以爲飲器。南人至今效之。當刺時﹐越王大醉﹐故其漿猶如酒云。】

桄榔木﹐與椶櫚相類﹐挺然拔起﹐別無傍枝﹐蓋僅離艸本耳﹐與木尙隔一塵。子在枝頭﹐下垂可三四尺﹐狀如纓絡﹐復類美髯云。【按嵇含艸木狀云「皮中有屑如面﹐食之與常面無異。」今不聞。】

葵樹﹐絕類椶櫚。廣人取其葉以爲扇﹐今天下通用之。

檳榔樹﹐類椰子﹐髙﹑雷之間有之。然二種多結子而不實﹐不能如瓊產也。以上四種大略相類﹐皆髙五六丈﹐下本不大﹐上枝不小﹐亭亭直立﹐森秀無柯﹐南方佳產也。

木棉花﹐二月中開。樹髙四五丈﹐花類山茶﹐而瓣尖大者如碗。其不及山茶者﹐著花時無葉耳。花落後﹐枝頭另生一物﹐卽攀枝花﹐吾鄕所用爲褥者也。

凡樹﹐枝頭多有寄生﹐寄生托根樹枝﹐不類吾鄕絲蘿之屬﹐猶從地起引蔓而長也。寄生日滋月茂﹐蟠結樹身﹐樹爲之敝﹐而寄生竟亦卽眞爲樹矣。吾鄕蘧蒢施戚之徒﹐托富貴之交而居門下﹐已而﹐竊其勢﹐盜其財﹐以自膏腴﹐遂從而欺壓之﹐其富貴者﹐反俯首聽命而不爲怪也。噫﹗吾鄕因有此輩﹐是以無寄生。【按﹕桂海虞衡志云「榕﹐易生之木﹐禽鳥銜其子﹐寄生他木上﹐便蔚茂﹐根下至地﹐得土气﹐久﹐則過其所寄。」以余所見寄生﹐枝葉絕類榕樹﹐始信虞衡志所載不謬。】

鷹爪蘭﹐艸本﹐葉類薝卜。春間發花﹐其香似蘭。

伯王樹﹐嶺東最多﹔路頭花﹐嶺西最多。伯王刺在幹﹐而路頭刺在葉。鄕人多樹之﹐以爲儲胥。伯王之幹﹐大類山藥﹐而色靑翠﹐卽新發者亦然﹐無細枝葉﹐如楊梅﹐冬脫春生。路頭花﹐色白而大﹐香味酷烈﹐以一葉著髻中﹐香彌月不散﹐粵人甚重之。然大雅不取。

芹菜﹐絕肥嫩﹐長可五六尺。

人面子樹﹐似含桃﹐實似梅而差小﹐味酸澀﹐不堪食﹐以蜜漬之始可食。其仁類榛仁之庾者﹐甘美松脆﹐略似楊梅仁﹐遠出榛杏仁之上。

棉花﹐經冬不雕﹐有大可拱把者﹐二月初已放花矣。此種原是木本﹐其字從木不從艸﹐良有以也。然其地亦不甚植之﹐多從楚中度嶺而來﹐有不可曉者。

豆蔻﹐莖葉如薏苡﹐花累累然綴於頂﹐色白微紅﹐暈之中一瓣正黃﹐亦可觀。

頳桐花﹐俗呼爲百日紅。莖葉絕似吾鄕臭梧桐﹐花亦略似﹐第花連枝萼皆深紅耳。夏秋之間盛開﹐不止百日。

夜合花﹐似茶花﹐而大倍之﹐微香。

波羅蜜樹﹐產於瓊州﹐嘗於髙州見之。其實無花而生﹐大如斗﹐味甘而拗﹐不堪食。八月間熟。余嘗食其蜜﹐淸者亦不佳。廣之南海神廟前﹐今有一株﹐蓋百餘年物也。舊傳梁時﹐達奚司空手植﹐恐非其故矣。土人云其實僅大如拳﹐蓋由風土更變故耳。

錦堂春﹐一名長春花﹐有紅﹑白﹑粉紅三種﹐其紅者又名大丹花。每叢可百餘朵﹐參差吐萼﹐一叢可開經月。夏秋間甚盛﹐朱顏難萎﹐綠葉常春﹐亦粵中名花也。

荔枝﹐近水則生﹐尢喜潮汐湍激之地﹐故鄕人多植之。其種類不同﹐味亦懸絕。嘗以最佳者問閩人﹐閩人弗取也。由閩產更有一種香味耳。然其熟候蚤於閩中月餘﹐廣城立夏已食荔枝矣。

圓眼﹐在在可植﹐城中夾道而實累累者﹐皆圓眼也。以潮產爲最。李先輩爲餘言﹕潮之圓眼可敵楓亭驛荔枝﹐一富民之家﹐其種尢美。有宦於潮者索之﹐其家恐需求無已﹐徑不應命。富民以此受責﹐恨而伐之﹐其種遂絕。今民間列植者皆凡種也﹐亦遠過他產。八九月間﹐荔枝已盡﹐圓眼始熟﹐故舊呼爲荔枝奴。

橘子﹐產自端之四會﹐伯仲八閩﹐而子姓二衢。衢﹑閩橘皆善潰﹐廣橘則否﹐五月間猶可食。一種蜜羅柑﹐大如碗﹐甚佳﹐不易得。

椹樹﹐不甚髙大﹐徧山谷間皆有之。四月已放花﹐六月猶開。才吐萼﹐白色淺紅微暈﹔開時﹐色正白﹔久之﹐色紅﹐絕類桃花﹐而心瓣俱整甚。結實大如指﹐味甘。人采食之﹐或摘以釀酒﹐謂之椹酒。

無花菓﹐葉類胡桃﹐其實可食﹐亦可用以代茶。李司徒與余遊壽安寺﹐指以示余﹐余第見其樹﹐未見其實也。

菩提﹐果形類花紅﹐色靑黃﹐味微甘香而肉薄﹐中藏大核﹐不甚適口。

蕉有三種。一種心中抽條﹐條端發花﹐花葉數層﹐日坼一兩葉﹐色正紅﹐經冬不歇﹐謂之觀音蕉。一種八月間實熟﹐實大如拇指﹐食之軟爛如芋﹐味甘而性冷。粵人每以啖小兒﹐長公詩所謂「蠻菓粲蕉荔」者是也。一種皮中縷縷如麻﹐織以爲布﹐絕類葛之粗者﹐謂之蕉布﹐性不耐久。三種各別﹐余觀嵇含南方艸木狀混而爲一﹐似未嘗目擊者。

藤菜﹐卽吾鄕紫艸﹐粵人成畦種之以食。東坡詩「丰湖有藤菜﹐似可敵蒓羹」是也。

蕨菜﹐狀如丘蚓之盤結者﹐紫綠色﹐味不甚美。

樹蘭﹐枝葉大類桂﹐七月著花。花黃而瑣碎﹐亦頗類桂﹐香濃於蘭而淡於桂﹐謂之桂弟可也。

榕樹﹐斬其枝插地﹐未有不生者。枝間多毿毿﹐垂根而下﹐如■﹝髟上木下﹞■﹝髟上思下﹞﹐得雨卽長﹐無雨亦竟不枯﹐其易生以此。衙捨及道旁﹐多列植之以取蔭。余於長樂署中見一本﹐大可十餘抱。張令叔弢爲餘言﹐此木頗有神﹐卽孫枝未易斧斤也。然嶺南大木亦多有神﹐蓋土人多依巨材立社﹐肹蠁攸萃耳。

何首烏﹐以羅浮爲第一﹐客有言其不佳者。余遊羅浮﹐徵何首烏狀。黃冠摘一枝以進﹐乃大謬不然。花如牽牛而色粉紅﹐葉如鴨腳而色綠﹐去何首烏遠矣。卽羅浮所稱麥門冬﹐枝葉與竹無異﹐特短小僅數寸耳。令人拔視其根﹐宛然麥門冬也。不知誰爲地道﹖

蘇長公題橄欖詩云「待得微甘回齒頰﹐已輸崖蜜十分甜。」吾鄕誦此詩﹐皆笑長公不韻﹐第不知吾鄕所食者閩產耳。此中橄欖五月已有之﹐堅韌酸澀﹐絕不適口。長公此詩﹐猶爲嶺南橄欖增價也。又有一種烏欖﹐味更惡﹐或以爲豉﹐亦不佳。

柚﹐花香味酷烈。其實有一種作桃花色者﹐色旣可愛﹐味復甘美﹔白者﹐亦可食。五六月間尙有之﹐七月間粵人復食新柚矣。

多羅樹﹐實稍似銀杏﹐累累然生樹身﹐覩其枝頭﹐無有也。故是凡材結實﹐亦頗異。

蘋婆﹐與北產絕不類。樹最髙大﹐所結實﹐其外色緋﹐遙掛枝頭﹐儼然五瓣花也。摘食之﹐味類栗。又有一種名水浪者﹐與蘋姿相似﹐葉與實較小耳。

散沫花﹐一名指甲花。搗其葉以染指甲﹐一夕成緋﹐故名。花瑣碎﹐黃白色﹐似樹蘭。香類桂﹐而淸幽過之﹐著髻中﹐香气彌日不歇。五六月開。

水松栢﹐狀貌半類松﹐半類栢。其木多生水涘﹐供爨則無焰﹐爲器則速朽﹐不材之木也。

槿花﹐紫﹑白二色﹐與吾鄕相同。又有鮮紅﹑金紅﹑粉紅﹑黃四色。枝似槿而柔﹐葉似槿而淺﹐卽佛桑也。粵人呼鮮紅者爲朱槿。

香圓﹐形與吾鄕者相類。皮作佛手柑香﹐而味稍辛。附皮之肉寸許﹐味與佛手柑無異﹐而甜嫩更勝。連皮肉食之﹐殊覺甘香。粵人食必去皮﹐可謂無風韻矣。以檳榔之澀﹑苦瓜之苦﹑葛根之息惡﹐粵人甘之若飴﹐而獨寘香圓皮不食﹐何也﹖【此種疑卽艸木狀所稱鉤緣子。】

扶畱藤﹐卽蒟醬也﹐一名蓽茇﹐俗呼爲蔞。蔓生﹐莖葉頗類刀荳。粵人采其葉﹐雜檳榔食之﹐味辛甚。

土瓜﹐大者逾拱﹐色白﹐味類蘿卜﹐而甘脆遠勝之。廣城席間多用以侑酒。葛根味殊惡劣﹐與土瓜同食﹐若此中人別具一口者。

芋﹐有一種可生啖者﹐嘗於潮之壽安寺見之。

茉莉﹐有黃者﹐有重瓣者﹐有藤本者。藤本者蔓生﹐本大可拱把﹐花最繁。

蘭種不一﹐以丫蘭爲首﹐其次曰公孫碧﹐曰出架白﹐曰金枝玉葉﹐若靑蘭﹑紫蘭﹑大紅蓮之屬﹐皆下品也。丫蘭﹐每一干其上復生旁枝﹐開花甚茂。出架白﹐花透出葉上。公孫碧﹐每幹分爲二歧﹐一長一短﹐故名。

素馨花﹐色白﹐形類睡香花。其香味在茉莉﹑睡香之間。

暹蘭﹐花與枝葉俱類樹蘭而俱細小﹐香味更淸遠﹐四季開花不絕。此種疑從暹羅來﹐故以暹名耳。

正月晦日﹐在南贛軍門署中﹐見庭中桂花二株盛開﹐芳馥襲鼻。吾鄕卽有四季桂花﹐好事者植之﹐亦那得如此。

吉水﹑廬陵之間﹐桃花多白。余以正月廿七過吉水﹐爾時桃正開。一村塢負山抱江﹐居民栽桃繁甚﹐不下千株﹐更無一紅者。吾鄕半醉玉貞﹐此則淡妝西子﹐不知誰勝。

臨江﹑吉安而南﹐已鮮美竹。民間多栽慈竹﹐以爲儲胥而已。嶺南村落間亦復如是。然竹種頗大﹐至逾於拱。有一種疏節而修幹者﹐亦大類慈﹐第勻適成林﹐不類慈之叢生也。此種爲最。有一種鉤棘屈曲者﹐其本亦大﹐絕無淸致﹐卽令吾家子猷見之﹐亦當掉臂。

桃絲竹﹐一云桃板竹。髙者不過四五尺﹐大者不過如指。好事者雜植之花階以供玩﹐蓋棕竹之云仍也。棕竹與湘妃諸竹皆產自粵西﹐粵東不可得。

筍有春間發者﹐味苦甚﹐不堪食。六七月間乃有巨筍入市﹐味僅不苦﹐遠輸吾鄕之甘美也。客有謂廣中食品祇具形質無一佳者﹐誠然﹐誠然﹗

荳蔻﹑蓿砂﹐殼俱可食﹐粵人取其嫩者蜜漬之﹐味亦辛香。

山雀﹐修尾丹喙﹐翠翎紅掌﹐粵鳥之最俊者。

冠髻雀﹐頂有羽如髻﹐音容俱似白頭翁﹐好羣飛。

鷓鴣﹐形如鶏﹐味亦如之。羽毛微有文彩﹐而尾短。其聲亦頗類鶏﹐第音節殊促﹐不堪聽。乃爲騷人遷客吟詠不輟者﹐何幸也﹖

孔雀﹐生嶺西﹐山中有獲而馴之者﹐亦能伏卵而化。余於朱氏園見之。

白鷴﹐雌雄大異。吾鄕所盡﹐皆雄像也。雌者﹐徧體灰黃色。

水鶏﹐形如鶏﹐黑羽朱頂。鶏鴨頗畏其喙﹐嘗遠避之。鄕人曬穀者多畜之﹐以驅鶏鴨。靑鶏﹐翠羽朱頂﹐稍大於水鶏。二物皆野禽也﹐多有馴者。

象﹐產安南﹐廉之欽州與安南界亦多象。

人熊﹐嗜人目睛﹐深山中有之。

鰣魚﹐近海江中皆有之﹐絕無味。緣江中皆沙土﹐瘠薄故也﹐人亦不重。

嘉魚﹐獨產端州江中﹐九十月間有之﹐粵人以爲名味。

鱟﹐形如箕﹐醜甚。行必雌雄相附﹐雄常在上﹐雌常在下﹐漁者舉网﹐每每兩得之。味如蟹。

沙螺﹐卽西施舌。沿海俱有之﹐味亦平平。聞肥者亦美﹐吾所食﹐殊瘠薄無味。

蚺蛇﹐巨頭方口﹐徧體綠色﹐不嚙人。而性喜淫﹐見婦人必來逐。識其性者﹐隨解一中衣與之﹐彼卽戀戀此衣﹐不復逐人矣。腹中有二膽﹐其一如常﹐其一則護身膽也。人有見而擊之者﹐此膽隨所擊處以爲內護﹐必不能傷。惟取一葛繩投之﹐彼卽伏﹐不敢動﹐旋以葛繩系其頸而牽之﹐俯首就戮矣。物性固有相制如此者。總戎黃君爲餘言﹐嘗至南澳﹐見一蚺蛇盤踞水次﹐視之有角﹐以爲龍也﹐逼而視之﹐蛇乃吞鹿﹐鹿角出其腹外耳。余憶雜識中有蚺蛇吞鹿角自腹腸而出者﹐以爲諾臯妄語﹐今信有之。

龍涎香﹐大海中山島下龍潛處有之﹐沒人覓取﹐多爲龍所害。致之甚難﹐不啻如頷下珠也。每兩價值百金。廣州府庫向有數兩﹐儲以備官家不時之需﹐稅使聞之﹐悉奪而進禦矣。余聞是香气腥﹐殊不可近﹐有言媚藥中此爲第一者。

珠﹐產廉郡東南大海中。冬春開采﹐夏秋輟事。緣海之北岸皆山﹐冬春北風多﹐采舟始無虞也。昔戰國時﹐魏居北鄙﹐去廉遠甚﹐獲有照乘之珠。隋時﹐宮中不用膏燭﹐懸珠數顆﹐其光如晝。今無論民間﹐恐內帑亦未聞有明月珠也。畢竟隋﹑唐以前﹐去古未遠﹐民尙顓蒙﹐未解漁利﹐海中猶得畱數百千年老蚌﹐所以夜光不乏。今海澨之民﹐家習窺池﹐富室又從而藪之﹐卽重法不能禁﹐隨產而隨网去矣﹐安望其久遠而發光也﹗近開采使示余珠二顆﹕一如獅形﹐重七錢﹔一面圓而底平﹐重三錢。皆附殼而生者﹐不足貴也。然采使以爲異寶﹐亟以進禦矣。

電白﹑石城二縣沙磧間產金。開采使聞之﹐令人采取﹐排沙揀之﹐往往見寶﹐大者如米粟﹐細者如糠粃﹐不由鎔化而成。余後駐淸遠﹐聞亦有之。想產金之地多﹐有司畏中貴騷動民間﹐祕不敢言耳。

端硯﹐出羚羊峽山中。峽去端城三十餘里﹐卽吳步隲取南海時與錢博決戰之地。從八桂來者﹐過端必由峽而下﹐亦一要害也。近稅使令人開山取硯﹐鸜鵒目睛幾抉盡矣。

英石﹐吾鄕好事者所蓄﹐其質皆黑而堅細﹐所以可貴。今觀英徳市中石﹐色靑而不潤﹐理粗而不堅﹐卽峯巒不乏﹐易於損壞。曩產佳石一山﹐聞已濯濯矣。今皆他山之石耳﹐不足重也。

石蠏﹐出崖州臨川水中。初采之﹐頗軟﹐出水則堅如石矣。【按海槎余錄云「石蠏生於崖之楡林港﹐港內半里許﹐土極細膩﹐最寒﹐蠏入則不能運動﹐片時成石矣。性能明目。」】

有一種白木﹐焚之有煙而無味。粵人采樹蘭花﹐雜而貯之﹐經時﹐焚其木﹐儼然蘭花香也。或以樹蘭雜牙香之最下者﹐久而焚之﹐亦如蘭香﹐終不若白木之美。

○志藝術

羊城劉思永﹐以上池之術行﹐兼通太素。吾鄕王梧崗按粵已及瓜﹐代者且至矣﹐劉胗王脈﹐謂王行未有期也。王問何故﹐曰「驛馬不動。」居亡何﹐代者中道以憂歸﹐王數月駐南雄不得去。去之日﹐劉復勸王亟反初服﹐王猶豫未決﹐赴京報命。未幾﹐王竟以言事得罪。大中丞陳如崗問劉﹕「吾何時得遷﹖」劉曰「相公遷期近矣﹐顧未得當意耳。」逾月而如崗報罷。

王太玄者﹐淸遠人﹐少以耕牧爲業。忽臥病不蘇者七日。太玄如從夢間聞空中有人語之曰「汝應爲地師﹐有寶印以貽汝。」卽有震雷擊裂一石﹐石中得一物﹐髙五寸許﹐從可三寸﹐橫殺其半﹐色如紫泥﹐隱隱有文﹐不可辧。太玄得之卽病已﹐而左手拘攣若鉤弋。因忽解靑鳥家言﹐能爲人作佳城圖﹐其人卽數千里外﹐按圖求之輙得。嘗有貴遊攜之入蜀﹐江中遇大風﹐鄰檣覆溺者無算﹐貴遊舟亦岌岌矣。太玄見舟傍有物﹐類黿首而擠舟者﹐手持所佩印﹐厲聲叱之﹐其物俯而逝﹐風浪遂息。人以此信太玄果有異術也。

廣城李生﹐年五歲﹐搦管作狂艸。不合處﹐𨿽似鬼畫符﹐間出佳筆﹐倘能潛心古帖﹐進未可量。朱生完善集右軍書自運﹐亦廣之翹楚。

水車﹐每輻用水筒一枚﹐前仰後俯﹐轉輪而上﹐恰注水槽中。以田之髙下爲輪之大小﹐卽三﹑四丈以上田亦能灌之﹐了不用人力﹐與浙之水碓﹑水磨相似。其設機激水﹐卽遠媿漢陰丈人。要之人巧極天工﹐錯﹝校﹕疑「惜」誤。﹞始制者不知何人﹐要當屍而祝之﹑社而稷之者也。

○志外夷

安南莫氏﹐自肅廟時篡黎氏代立。肅廟釋之弗誅﹐僅革其王號﹐稱爲都統。其孫敬章襲位﹐復爲黎氏所逐﹐竄處防城﹐潛結雷﹑廉間無藉惡少﹐志圖恢復。余讞獄雷陽﹐見一囚名黃甲﹐本博士弟子﹐因潛應敬章聘﹐號爲軍師﹐事發﹐以謀叛論死。余謂莫氏六十年來﹐不失藩臣禮﹐甲非謀叛比也﹐特其不請命於朝廷﹐而潛行結納﹐差可恨耳。因問敬章﹕「失國何不上聞﹐請師討賊﹖我國家之於朝鮮﹐不難發甲卒數十萬﹐錢谷數千萬以援外藩﹐天覆之仁﹐何所不曁﹐而肯以鄕鄰之鬭視安南者耶﹖」叩其故﹐則逐莫氏者﹐故主黎氏之裔也﹐其名正矣。敬章亡其國﹐黃甲亡其身﹐誰曰不宜﹖

西洋之人﹐深目隆準﹐禿頂虯髯。身著花布衣﹐精工奪目。語作撐犁孤塗﹐了不可解。稅使因余行部﹐祖於海珠寺。其人聞稅使宴客寺中﹐呼其酋十餘人﹐盛兩盤餅餌﹑一瓶酒以獻。其餅餌以方尺帨覆之﹐以爲敬。稅使悉以饋余。餅餌有十餘種﹐各一其味﹐而皆甘香芳潔﹐形亦精巧。吾鄕巨室畢閨秀之技以從事﹐恐不能稱優孟也。帨似白布﹐而作水紋﹐精甚﹐亦吾鄕所不能效。今與瓶酒俱擬持歸﹐以貽好事者。

西洋古裏﹐其國乃西洋諸番之會。三四月間入中國市雜物﹐轉市日本諸國以覓利﹐滿載皆阿堵物也。余駐省時﹐見有三舟至﹐舟各賫白金三十萬投稅司納稅﹐聽其入城與百姓交易。

西洋之人往來中國者﹐向以香山澳中爲艤舟之所﹐入市畢﹐則驅之以去。日久法弛﹐其人漸蟻聚蜂結﹐巢穴澳中矣。當事者利其入市﹐不能盡法繩之﹐姑從其便﹐而嚴通澳之令﹐俾中國不得輸之米谷種種﹐蓋欲坐而困之﹐令自不能久居耳。然夷人金錢甚夥﹐一往而利數十倍﹐法𨿽嚴﹐不能禁也。今聚澳中者﹐聞可萬家﹐已十餘萬眾矣。此亦南方一癕也﹐未審潰時何如耳﹗

澳中夷人﹐飲食器用無不精鑿。有自然樂﹑自然漏。制一木櫃﹐中寘笙簧數百管﹐或琴弦數百條﹐設一機以運之。一人扇其竅﹐則數百簧皆鳴﹔一人撥其機﹐則數百弦皆鼓﹐且疾徐中律﹐鏗然可聽。自然漏﹐以銅爲之﹐於正午時下一籌﹐後每更一時﹐籌從中一響﹐十二時乃已。其它傳神及畫花木鳥獸﹐無不逼眞﹐塑像與生人無異。劉天虞爲餘言「向往澳中﹐見塑像幾欲與之言﹐熟視而止。」

番人有一種﹐名曰黑鬼﹐徧身如墨﹐或云死而驗其骨亦然。能經旬宿水中﹐取魚蝦﹐生啖之以爲命。番舶渡海﹐多以一二黑鬼相從﹐緩急可用也。有一麗漢法者﹐讞於余﹐狀貌奇醜可駭。侍者爲餘言﹕此鬼犴狴有年﹐多食火食﹐視番舶中初至者皙白多矣。然余後讞獄香山﹐復見一黑鬼﹐禁已數年﹐其黑光可鑑﹐似又不系火食云。

辛丑九月間﹐有二夷舟至香山澳﹐通事者亦不知何國人﹐人呼之爲紅毛鬼。其人須髮皆赤﹐目睛圓﹐長丈許。其舟甚巨﹐外以銅葉裹之﹐入水二丈。香山澳夷慮其以互市爭澳﹐以兵逐之。其舟移入大洋後﹐爲颶風飄去﹐不知所適。

西番銀﹐範如錢形﹐有細紋在兩面。

天鵝絨﹑瑣袱﹐皆產自西洋﹐會城人效之﹐天鵝絨贗者亦足亂眞﹐瑣袱眞僞不啻霄壤。

黎人在瓊崖儋﹑萬之中﹐椎髻跣足﹐文身以花﹐細者爲貴。仇怨必報﹐時自攻殺。被創而死者﹐其家得屍則密瘞之﹐不爲悲泣﹐蓋諱其死﹐恐爲敵人笑也。近頗猖獗﹐時拉中國人入洞索贖。余閱訟牒中﹐有以檳榔及鶏豬食物種種入贖者。

●粵劍編卷之四

志遊覽

○志遊覽

紀行一

紀行二

鳳城遊紀

遊羅浮山記

九月十四夜話記附

△紀行一

萬曆庚子夏﹐余奉命慮囚嶺南。故事﹐使者被命﹐以遠近爲差﹐悉期明年正月入境視事。冬杪﹐余治裝者屢矣﹐顧慈闈戀戀﹐不忍言別。以獻歲之四日發舟﹐時方寒甚﹐河冰如砥﹐幾不成行。已而旭日漸髙﹐惠風徐扇﹐始得鼓枻。是夕泊跨塘。五日抵郡﹐謁辭直指何公曁府縣諸公。相送者亦以次別去﹐獨內弟微仲﹑弟貞夫﹑兄子和卿從。是夕次吳江。六日次黃崗涇。七日早抵嘉禾。嘉禾有故人子﹐人傳以鬩墻之釁遂至破家者。及訪之﹐僅剝牀以辧耳﹐爲之解顏相慰。是夕次石門。八日次塘棲。九日次武林。武林督郵使者治郵事方苛﹐而余司驛符吏復懵然不解事﹐以此逗𨖻不能遄發。十日治裝舟中。十一日偕微仲輩著葛巾從湖上游。追憶七年前﹐於堤上見一玉蝶梅﹐頗異他種﹐偕往視之﹐向不能把﹐今逾拱矣。攀枝泫然﹐寧獨宣武﹗日晡抵舟﹐與微仲輩別。十二日赴張都閫席。席設湖中﹐連三巨艦而進﹐金鼓軿闐﹐絲肉競奏﹐篙師所指﹐遊人辟易。憶昨與微仲輩遊﹐連袂紅妝招搖而過我者﹐不審淩波羅襪匿景何所﹐喝道松間﹐寧止貽笑山靈而已。十三日得騎從抵富陽﹐入舟夜行。十四日辰抵桐廬。十五日辰抵建徳﹐是夜遂抵蘭溪。十六日陸行抵龍遊。十七日停午抵三衢。三衢蓋不佞舊遊地﹐士民念故主﹐將迎者踵至。余亦感其來意﹐人爲之勞苦生平﹐不覺委頓﹐更以期限頗逼﹐客程甚修﹐遂謝諸父老﹐乘夜達常山﹐而痔疾作矣。十八日輿疾行至沙溪。十九次弋陽。二十次安仁。二十一次徐橋。二十二過進賢﹐中途雷電雨雹交作﹐踉蹌投入民家。蓋余從三衢來﹐起必五鼓﹐宿必夜分﹐積勞已甚﹐所苦因挾積勞以因我﹐勞日益深﹐疾日益熾﹐不腆六尺軀﹐幾付之何有。方思得一安寢﹐而其家復頹垣敗壁﹐不蔽風雨﹐視其上屋也﹐其旁乃似荒郊者乎﹐令人達旦不寐。二十三日勉彊就道﹐雷雨復大作。余念舁夫殊苦泥淖﹐而余亦病甚﹐勢不復能陸行﹐因先走急足﹐從丰城覓舟。顧其地水淺﹐民舟一葉耳﹐不可登﹐僅一官舫﹐邑侯物也。舟子畏跋涉﹐謬余以不可假。余至﹐索舟不得﹐正徘徊間﹐而署篆者郡丞蔡君見顧﹐慨然以舟相許﹐且囑余曰「長年傲不可使者﹐當效張徐州鞭之耳。」余遜謝而別。舟方溯流﹐復值淫雨﹐至二十五日始達臨江。僅僅一程﹐悉挽夫五十餘人﹐力窮兩晝夜而至﹐亦艱矣。然余病亦以兩晝夜安寢﹐坐此小瘥。是夕由臨江從陸復走四十里而宿。二十六次峽江。二十七次吉安。二十八過泰和﹐訪故司理龍君﹐頹然一老禿翁矣﹐感嘆久之而別。是夕宿腰站。二十九次烏兜驛。三十日過贛州﹐中丞李公招飲﹐辭以疾﹐次九牛驛。二月朔次南安。二日早發南安﹐平旦度梅嶺。其陰﹐石徑蛇行﹐屈曲而多委﹔其陽﹐峭壁林立﹐深秀而多致。要皆平坦靡咫尺﹐險隘足困客趾者。憶余嘗由金華過括蒼度一嶺﹐髙險倍之﹐而以僻﹐故其名不傳。此嶺獨以橫截南北﹐爲百粵數千里咽喉﹐犀象﹑珠翠﹑烏綿﹑白氎之屬﹐日夜輦而北以供中國用﹐大庾之名遂滿天下。山河大地亦自有幸不幸耶﹗度嶺後﹐更八十里﹐乃息肩於南雄府治。

王生曰「余覩學士搢紳紀行多矣。彼駕髙車﹐策駟馬﹐而稱皇華貴客者﹐其人皆履順自適﹐無之非樂境者也。迹其所稱述﹐靡匪山川之偉奇﹐景物之韶秀﹐登覽足以娛目﹐而詩酒足以娛心者耳。」以余所述﹐未逾月而走數千里道﹐間關勞瘁﹐不言可知﹐而況疾疚侵其內﹐風雨侵其外乎﹖則亦何適之有﹐而津津道之不寘﹖噫嘻﹗吾本鹿麋﹐偶被羈紲﹐顧長林丰艸﹐昔昔魂交矣。所爲述紀行者﹐欲令觀者知吾過也。夫一笠一瓢﹐起居惟適﹐家食顧不足而必嶺南哉﹖

△紀行二

故事﹐使者按部先從會城始﹐爲戒僕夫南下。初五日發淩江﹐三日而抵韶州。淩江而下﹐山皆庾嶺雲仍﹐與湞流旋遶不斷。然沙礫所積﹐不生峯巒﹐水亦僅可濫觴﹐毋足紀者。至韶而始爽然攺觀也。遂易輿而航﹐曰「吾將徼木蘭之惠﹐庶幾隱幾亦靑山哉﹗」第以輕楫赴順流﹐具有一日江陵之勢。卽重巒積翠﹐修嶺引靑﹐從流上者﹐當視如黃牛峽﹐而吾且以爲阿閃國也。顧其間一二名山﹐蠟屐亦稍稍一過﹐縱不敢謂勝遊﹐亦足解嘲矣。初九日遊觀音山。山在淸溪﹑英徳之半。江畔一峯怒起﹐髙可二百餘丈﹐橫過之石從中裂﹐緣石磴可百級而上﹐得方丈平衍地﹐兩道人棲焉。其上黝黑﹐不復辧色﹐從者舉火﹐導余而前﹐躡雲梯﹐宛轉數百級﹐始得大士﹐靖受日光矣。檐端石乳覆之﹐修短參差﹐眇然云漢。其下俯臨江流﹐削立千尺。隔江一山相向﹐似端拱而來朝者。天外諸峯﹐髙下近遠﹐爭獻奇於煙嵐吞吐間。吾不知於紫竹巖何似﹐亦足當大士一駐錫矣。午後過英徳﹐得一山﹐其嵌空玲瓏﹐姑未暇論﹐石皆側理生﹐勢若隨流奔赴者﹐豈霍嫖姚將鐵騎數千追虜賀蘭山前耶﹗其明日﹐遊峽山寺。峽踞淸遠之上流三十里﹐兩山夾湞水而注之海﹐故曰峽寺。始蕭梁普通中﹐古迹甚夥﹐而亦有影響疑似者。寺僧導余上﹐入涵碧堂小坐﹐啟右扉而北度石橋﹐過綠雲樓。樓後石徑參差﹐右斧石以通流泉﹐左則窪而爲澗﹐受泉之餘派者也。兩傍皆峭壁聳峙﹐漸由石級上折而西﹐復折而南﹐爲鳴琚亭。又上三四折﹐而懸崖益髙﹐流泉從崖顚來﹐汩汩下注。所恨者﹐泉脈差細﹐不能飛瀑耳。一亭面之﹐曰枕流漱石。至此則面面芙蓉﹐髙插云漢﹐石徑窮而遊人卻步矣。淸遠朱生數遊而樂之﹐名其地曰飛泉洞。余問寺僧﹕「峽有歸猿洞﹐安在耶﹖」僧以久湮對。余曰「噫﹗含山袁長官女﹐授僧碧玉環﹐隨返故形而去﹐本不離蘭若中﹐此何遽不爲『歸猿』﹐而彊名『飛泉』也﹖」因令僧導至飛來寺。僧指山杪松對曰「寺藏此中。」余意僧詒我﹐振衣而前﹐躡石磴里許﹐得一亭曰半云。半云而上﹐復數十百級﹐汗出浹背矣﹐顧視山杪松﹐尙在雲際。余以勝具劣﹐悒悒而下。下則觀達摩石﹑釣鯉臺﹑定心泉﹐而令舟子鼓枻。是夕宿淸遠。淸遠而下﹐漸廓爲平原﹐夾岸無名山足寓目者。越三日而始得小金山。小金山者﹐本名靈洲﹐以踞江心﹐視潤洲具體而微﹐故名。昔蘇長公謫昌化軍﹐經宿此洲﹐忽悟前身是徳云和尙﹐爲題詩付寺僧﹐由此靈洲之名滿天下。其地不過江中一潬耳。顧其陽﹐木棉花盛開﹐的如凝脂﹐其陰有環翠亭﹐匾卽長公手筆也。綠陰匝地﹐又類施黛﹐四圍江水環之﹐怳忽美人對鏡理曉妝者。嗟乎王生﹗四大坐欲火中躡名山﹐乃作如是觀耶﹖𨿽然﹐試質之子瞻﹐當得首肯。余命舟子移棹山陰﹐汲泉煮茗﹐飽噉嫩綠﹐因思旦日當抵會城﹐便營然與冠蓋相逐矣。況復有桁楊椄槢匍伏而過我者耶﹗追想今日坐罨﹐盡俯潺湲﹐與溪雲山鳥兩兩閒適﹐當如夢境﹐遂命筆爲之記。時辛丑仲春十三日也。

△鳳城遊紀

憶余從裏中來﹐周柱史爲餘言「足下游潮陽﹐無忘金城之勝。」玆過潮﹐讞畢無事﹐同兩別駕遊金城﹐顧而樂之﹐謂柱史之言不謬也。別駕何君舉觴進曰「金城良勝﹐特几案間物耳。大夫不棄﹐請得攜偏提﹐侍杖屨﹐而遊湖上諸山可乎﹖」余曰「善﹗請致期。」別駕期望日往﹐余曰「更善﹗遊興倘劇﹐而徼惠金魄﹐不憂虞淵迫人矣。」如期命駕出北關﹐稍折而西﹐湖已嚙山之趾﹐有石穹然不受嚙而怒立者﹐是爲壽安巖。巗端有亭﹐亭隅一洞﹐石磴具在﹐可循以攀躋。不知何人斷其脈﹐顧取別道以上﹐有不可曉者。巗多石刻﹐最久者爲元佑間遊人題名。徘徊久之而下﹐南行數百步爲壽安寺。寺已久廢﹐近好事者復芟刈而鼎新之。廟貌弘敞﹐法相莊嚴﹐不覺令人合掌。時何君已治酒榼相待矣。余聞寺左鄭氏園﹑寺右唐氏園可遊也﹐笑謂何君﹕「向如來浮白者﹐孰與對名園浮白耶﹖」則相與訪鄭氏園。初入門﹐得一石屋﹐傴僂乃入﹐顏曰谷口﹐從主人也。於是爲亭﹑爲榭者有五﹐名皆腐不堪紀﹐而各踞一勝﹐以媚遊目。引泉爲池﹐不中規矩﹐就石澗以爲大小曲折。爾時紅白蓮花盛開﹐散則如霞﹐聚則成綺。別駕觴我於池亭之上﹐意甚適也﹐以爲觀止矣。已循石磴而上﹐得一亭﹐遙見蓮花掩映於雕欄曲水之間﹐可望不可卽﹐豈巫之行雲﹐洛之驚鴻也耶﹖遠近湖山亦漸撲人眉睫矣。啟亭之陰﹐是爲霞光洞。洞當山半而面東﹐暘谷始光﹐此應先受。主人名洞之意﹐計當爾爾。右折而上數十級﹐復得一亭﹐則湖光如練﹐城市如鱗﹐金﹑韓諸山參差林立於云表﹐眞令人應接不暇﹐不覺大呼奇絕﹐急呼樽酬之。余聞何君端席猶在南巗﹐意不欲捨此而去﹐因問何君﹕「南巗之勝孰與此地多﹖」何君曰「柤梨橘柚﹐各有其美。」余忻然更有望蜀之想。遂與何君躡磴而下﹐揖何君先之南巗以待﹐而獨遊唐氏園。唐氏園者﹐故選部伯元氏之別業﹐舊名釣魚臺者也。選部遊道山﹐而別業蕪廢﹐所不與畫梁雕砌俱摧者﹐僅十數巨石耳。石多宋﹑元以來題名﹐更有三四梵字﹐大可如席﹐得之蒼苔剝蝕之間。知玆地曩時應是緇流窟宅﹐而不可考矣。又詎知百年之後來遊玆地者﹐知有選部園否耶﹖爲之慨然。因題一詩於石壁而出﹐遂登南巗。巗半廣以奉藏室史。循石壁而上﹐皆短墻曲徑﹐修竹疏松﹐最有幽致。更三四折﹐得一池﹐不能數席﹐而石梁逶迆﹐山花掩映﹐小景致足媚人。上爲石室﹐前除整潔﹐可坐﹐可眺。更上得一亭﹐更上復得一臺﹐而身已在山杪矣。視其下﹐一衣帶水﹐可吸而盡者﹐其西湖耶﹖滉瀁浩渺﹐日夜注尾閭而不返者﹐其惡溪耶﹖二水中分﹐一丘砥柱﹐有似白鷺洲者﹐其鳳凰臺耶﹖相對稱主賓者﹐蓮花諸峯﹐而俯視若云仍者﹐金城諸山耶﹖南望極眥﹐雲山微茫﹐吞吐出沒於有無恍忽之間者﹐豈大海耶﹖而吳閶之目力幾窮﹐不敢正視矣。爾時赫曦方厲﹐似妒遊屐者﹐顧逸興仙仙欲飛﹐殊不可禁﹐乃與炎威角而疾作矣。觴未數行﹐頭目都眩﹐跌宕不能住﹐遂別何君以歸。歸時﹐日尙未虞淵也。昔人稱有勝情者﹐必取給於勝具。余勝具差劣﹐而不量螳臂以鬭赫曦﹐不知其不勝任也。良宵有約﹐負此金魄多矣。明日病愈﹐命管城記之﹐以志余媿。

△遊羅浮山記

羅浮﹐粵東鎭山也﹐道書以爲十大洞天之一。昔者勾漏翁伏砂玆土﹐升爲天官。是山固羣眞之玄官﹐而仙令之丹府也。顧越在南荒﹐兼非孔道﹐煙霞之侶﹐秖勤夢思﹐圭組之倫﹐更多掉臂﹐而玆山已爲樵夫牧豎有矣。七月旣望﹐余讞獄惠陽﹐事竣﹐下博羅﹐挾一偏提﹐持四日糗以遊﹐戒縣令毋煩廚傳也。已出城﹐則擔供帳而往者踵相屬矣。時過一聚﹐田畯釋耜而來舁餘者動數十百夫矣﹐荷鋤而爲余除道者且先余矣。余念有司意良至﹐亦以此自媿。是日抵沖虛觀﹐蓋山之西麓也。觀之前除一亭﹐匾曰禦簡。黃冠爲餘言﹐文皇帝常賜禦書﹐瘞之亭下。余謂此「玉簡」之訛也﹐故是文皇帝瘞玉處耳。謂龍文鳳章而可著土中耶﹗然余先以羅浮志索縣中﹐不得﹐無從考證﹐僅以臆斷而已。因入肅稚川祠訪丹竈所在﹐而止宿焉。時方子夜﹐僕夫驛騷聲徹臥內﹐質明命駕﹐則有百餘人﹐各司事以待﹐至有執虎子以相從者。餘下令減之。時縣簿爲余督夫役﹐鄕民奉簿令若神明﹐余遣之不去也。因以兜輿行﹐過一石壁﹐有刻靑霞洞詩其上者。黃冠導余入一頹垣中﹐指示余曰「此靑霞書院遺址也。」無論無洞﹐亦遂無一石﹐余爲之掩口而出。黃冠言「石洞景饒﹐視靑霞輿臺耳。」則導往石洞。其地巨石偃臥長林中﹐稍稍不凡。第石無秀質﹐而林多灌莽﹐殊乏淸遠之致。至一別業﹐則葉民部所構也﹐去靑霞敗壁差遠。然數楹之室﹐截然如矩﹐周遭嚴密﹐疑是王﹑石諸公寶藏室耳﹐此何與人遊覽事﹖飯而出﹐登蝦蟆峯﹐更上登玉女峯。志稱羅浮髙三千六百丈﹐此可得二千餘丈矣。然而髙峻有之﹐奇秀不逮﹐竊意山靈欺人﹐示我以杜徳機耳。黃冠方指點其上曰「此爲仙女峯﹐此爲飛雲頂﹐此爲鐵橋﹐蘇長公桂酒方勒石處也。」忻然願往。忽罡風從東南來﹐萬竅怒呺﹐已而雲從足下起﹐忽失諸峯所在﹐知爲雨兆。顧其上無半椽可棲者﹐飲酒不盡一瓢﹐亟呼輿人下﹐未至蝦蟆峯而雨如注﹐頂踵盡濕矣。從兜中匿笑﹐豈其遊驪山賜浴華淸宮來耶﹖顧視從者﹐當其上時則汗而吻吁﹐下則怵而齒擊矣﹐意甚憐之。柰何以我一人故﹐一人僅以雙眥故﹐勞苦百里之民父子爲也。再抵沖虛觀﹐聞黃冠亨余從者﹐擊鮮無算﹐卽僕夫百人﹐一一仰食觀中。余問縣官何以不授餐﹐則曰「往事乃爾。」余始悔之甚。遊無所得奇不﹐﹝校﹕疑「石」誤。﹞藥鑪丹井﹐且爲余若洗也﹐則何以謝勾漏令。聞有黃龍洞可遊﹐蓋南漢劉氏所建天華宮也。第念勞費不訾﹐吾將遣五色雀報謁山靈而返矣。明日遵歸途﹐飯於胡鎭。三四諸生來謁﹐卽胡氏子姓也。問諸生山中何樂﹐對曰「有萬丈羅浮﹑十里芙蓉耳。」問﹕「芙蓉池有輕舠可致否﹖」對曰「大夫且飯﹐當爲大夫以寸晷致之。」亡何﹐報命具舟矣。余往﹐則胡氏以二小艇相維﹐而施木其上﹐四圍立柱﹐以靑油幕覆之。幾席間插芙蓉殆徧﹐居然畫舫也。下令放舟水中央﹐淸風徐來﹐暗香逆鼻﹐綠葉紅葩﹐簇簇迎人﹐似牽遊袂而不捨者。吾不知太華﹑玉井何如﹖卽昨所登最髙峯﹐亭亭霄漢﹐吾當攬玉女之裾而問之﹐何如我淩波羅襪矣夫﹖餘夢寐名山﹐半生神注﹐顧一往若驚﹐雙鳧遄返﹐而垂情冶艷﹐戀戀不忘﹐豈野馬之緣未斷﹐而煙霞之疾尙可瘳耶﹗吾滋懼矣﹐吾滋媿矣。處暑後二日記。

△九月十四夜話記附

大中丞戴公﹐再宴余於衙捨。爾時海夷有號紅毛鬼者二百餘﹐挾二巨艦﹐猝至香山澳﹐道路傳戴公且發兵捕之矣。酒半﹐余問戴公﹕「近聞海上報警﹐有之乎﹖」公曰「然。」「聞明公發兵往剿﹐有之乎﹖」公曰「此參佐意也。吾令舟師伏二十里外﹐以觀其變。」余問﹕「此屬將入寇乎﹖將互市乎﹖抑困於風伯﹐若野馬塵埃之決驟也﹖」公曰「未曉﹐亦半屬互市耳。今香山澳夷據澳中而與我交易﹐彼此俱則彼此必爭。澳夷之力足以抗紅毛耶﹖是以夷攻夷也﹐我無一鏃之費﹐而威已行於海外矣﹔力不能抗﹐則聽紅毛互市﹐是我失之於澳夷而取償於紅毛也。吾以爲全策﹐故令舟師遠伏以觀其變。𨿽然﹐於公何如﹖」余曰「明公策之良善﹐第不佞竊有請也。香山之夷﹐盤據澳中﹐聞可數萬。以數萬眾而與二百人敵﹐此烈風之振鴻毛耳。顧此二百人者﹐旣以互市至﹐非有罪也﹐明公乃發縱指示而殲之﹐於心安乎﹖倘未盡殲﹐而一二跳梁者揚颿逸去﹐彼將糾黨而圖報復。如其再舉﹐而禍中於我矣。彼犬羊之性﹐安能分別涇渭﹐謂曩之殲我者非漢人耶﹖不佞誠效愚計﹐竊謂海中之澳不止一香山可以互市﹐明公誠發譯者好詞問之﹐果以入市至﹐令一干吏﹐別擇一澳﹐以宜置之。傳檄香山夷人﹐謂彼此皆來賓﹐各市其國中之所有﹐風馬牛不相及也﹐愼毋相殘﹐先舉兵者﹐中國立誅之。且夫主上方寶視金玉﹐多一澳則多一利孔﹐明公之大忠也。兩夷各釋兵而脫之鋒鏑﹐明公之大仁也。明公以天覆覆之﹐兩夷各懾服而不敢動﹐明公之大威也。孰與挑釁構怨﹐坐令中國爲池魚林木乎哉﹗」戴公曰「善。」遂樂飲而罷。

附錄﹕王臨亨字止之昆山人萬曆己丑進士授西安知縣調海鹽守潔才敏讞獄如神擢刑部主事卹刑廣東故事減大辟不得過百人臨亨平反二百餘人吏執案請曰應活人耳寧計駁耶遷郎中大著明允之譽子志堅志長志慶皆知名時有一鳯三雛之目﹝四庫全書史部地理類都會郡縣之屬江南通誌卷一百四十﹞

原李耳載

﹝明﹞李中馥撰

●目錄

點校說明

原李耳載序

殷序

小引

許序

自記

李序

卷上

卷下

●點校說明

賢博編一卷﹐明葉權撰。葉權﹐字中甫﹐安徽休寧人。生於嘉靖元年﹝一五二二﹞﹐卒於萬曆六年﹝一五七八﹞。休寧縣誌說葉權「少負穎質﹐通今博古﹐善詩﹐以經濟自豪。著有沙南集﹑平倭策﹑賢傳﹝當爲「博」﹞﹑紀遊諸編」。

此書是葉權根據他遊歷吳越﹑燕趙﹑福建﹑嶺表等地時「耳所的聞﹐目所習見﹐素心師友所臚述」編撰而成﹐附以遊嶺南記。它的內容廣博﹐舉凡民情﹑官場﹑物產﹑外務﹑風土﹑軍事等方面的見聞均曾涉及﹐對研究明中葉江南地區社會經濟﹑民族關系﹑對外貿易等方面﹐提供了一些史料。

賢博編的版本﹐據我們所知僅有萬曆間黃應臺刻本﹐這次點校﹐卽用此本做底本。

粵劍編四卷﹐明王臨亨撰。王臨亨﹐字止之﹐江蘇昆山縣人。生於嘉靖二十七年﹝一五四八﹞﹐卒於萬曆二十九年﹝一六０一﹞。萬曆十七年﹝一五八九﹞進士﹐授浙江衢縣知縣﹐又任海鹽縣知縣。二十三年﹝一五九五﹞調任刑部主事﹐二十九年﹝一六０一﹞任杭州知府﹐卒於任所。張大復梅花艸堂集卷十昆山人物傳有王臨亨傳﹐說他「性沈敏﹐多沈湛之思。遇事寬大﹐喜通脫﹐不屑爭咫尺之贏自快」。

萬曆二十九年﹝一六０一﹞王臨亨奉命到廣東審案﹐粵劍編就是他根據這次途中的見聞編撰而成。作者自稱「𨿽無陸賈千金裝﹐亦可當其百金劍矣﹐因以粵劍名編」﹝王安鼎敍﹞。全書分爲古迹﹑名勝﹑時事﹑土風﹑物產﹑藝術﹑外夷﹑遊覽八類﹐對研究明中葉廣東地區政治時事﹝如采使在廣東廉州﹑雷州橫徵暴斂﹐葡萄牙人占據澳門等﹞﹑社會習俗﹑山川物產﹑古今遺迹提供了許多史料﹐這些史料﹐或可糾正史書之謬誤﹐或可補它的不足。

粵劍編初刻於萬曆年間﹐鄭振鐸先生輯印玄覽堂叢書﹐搜集了元﹑明以來祕集三百餘種﹐粵劍編收在續集﹐這次點校﹐就是用這个本子做底本。原書沒有目錄﹐我們根據分類編了簡目﹐書中缺字的地方﹐用�表示。

原李耳載二卷﹐明末遺民李中馥撰。李中馥﹐字鳳石﹐山西太原人。生卒不詳。原李耳載有記載順治十一年事﹐大約卒於康熙初年。山西通誌李中馥傳說﹕「天啟四年﹝一六二四﹞舉人。性剛鯁﹐進退不苟﹐爲孝廉五十年﹐未嘗一入公府。明季直指使薦﹐辭不赴。雅嗜讀書﹐晚年益勤﹐朝夕不釋卷﹐揄揚後學不去。著有從好集﹑石鼓考﹑本艸目錄﹑銀杏園文集。」

原李耳載主要記載明末淸初山西太原等地區政治﹑經濟﹑社會習俗﹑士大夫言行。作者經歷了明末李自成農民起義﹑淸初姜瓖事變﹐這些政治事件﹐書中均有記載。另外﹐書中還記載了一些自然界的奇異現象。

本書由李中馥曾孫李從龍搜集編定﹐初刻於乾隆二十一年。我們點校是用上海天益書局本做底本。原書沒有目錄﹐我們根據書中細目編了目錄。

限於水平﹐點校中會有一些錯誤﹐希望讀者指正。

點校者淩毅

●原李耳載序

耳養之不足貴也﹐信耳之不足憑也﹐耳載云乎哉。然目之所及有涯﹐而耳也無涯。舜達四聰﹐禹懸四擊﹐周采謠俗﹐孔子亦擇多聞﹐皆是物也。古今記載﹐大約得於耳者居多﹐亦視乎其人之耳﹐視乎其人之載而已。晉陽李鳳石先生﹐古君子也﹐一日以耳載示余﹐且索餘言。余讀之如讀異書﹐得未曾有﹐其所載皆可喜﹑可愕﹑可感﹑可嘆之事。可以啟人之善思焉﹐可以警人之慝志焉﹐可以堅人之信心﹑破人之攣見焉。是書也﹐其有功於名教不淺﹐非直爲紀聞誌怪之書而已也。先生之耳﹐豈猶夫人之耳﹐先生之載﹐豈猶夫人之載哉﹗讀者當以心會之﹐而以身試之﹐愼毋以過耳之談目之。抑余聞晉陽爲古名封﹐而志之所載殊覺寥寥。修志者於此一采取焉﹐未必不可爲蓀邑增光垂不朽也。余不敏﹐長者之命不敢辭﹐是爲序。古閬遜庵孫閎達拜書。

●殷序

予自蒞晉陽及罷官﹐前後凡八載。先是卽聞前明名孝廉鳳石李先生著述甚夥。丁未春﹐令嗣季君出耳載一編﹐受而卒業焉。事多通誌及邑志所未嘗有﹐因嘆遺聞軼事﹐非得畱心掌故者搜羅而掇拾之﹐其湮沒不傳者多矣。甚矣﹐文之不可以已也。若所載𨿽不盡系晉事﹐亦必信而有徵。蓋先生博學而篤行之﹐古君子也。今已俎豆宮墻﹐邦之文獻﹐其寄之矣。髙郵後學殷嶧拜書。

●小引

耳載小引

扶輿邈矣﹐庶類錯然其間。有平卽有奇﹐有常卽有幻﹐事之可驚﹑可喜﹑可法﹑可戒者何限﹐獨不得搜幽`玄之手探而出之﹐以故佚而弗傳。問有其人﹐又病於醜博﹐爲大雅所譏。若耳載者﹐傳之確﹐核之眞﹐吾知免矣。昔容齋有隨筆﹐沈氏有筆譚﹐多述宋﹑元間遺事﹐讀者無不服其該洽。今以是書準之﹐又何多讓焉。是爲一言以引之。古吳疁城義扶陳俶拜題。

●許序

稗官野乘﹐意在炫奇﹐而作者今古相望。莊子首述齊諧﹐班史藝文列小說十五家﹐平子西京賦亦云「小說九百﹐本自虞初。」是在漢時已充棟矣。爾後轉相擬述﹐無關體要﹐聊爲談笑資﹐而晉張茂先因瑯嬛所得﹐撰博物志四百卷﹐武帝詔使芟截浮疑﹐僅爲十卷﹐非以俶詭幻怪繁蕪耳目乎﹖唐人雜記﹐雅好附會﹐荒忽支離﹐以不奇爲病﹐乃適病不奇耳。夫天下之奇﹐不在奇事在常事﹐且在常理。鯨呿﹑鰲擲﹑牛魅﹑蛇妖﹐爲味轉淺。惟於倫常日用間無可見奇者﹐得其奇志之﹐覺明霞秀月﹐無非湧雪崩云。得其奇而不累於理者志之﹐覺鴈蕩﹑龍門﹐無非練川楮陸﹐而後至奇以見。晉陽李鳳石先生﹐學通今古﹐所著耳載一書﹐未嘗不標新領異﹐要皆目前常事﹐轉出奇境。復鄭重乎忠孝廉貞之行﹐風議乎嗔貪癡妄之爲﹐使人考鏡感發﹐自於言外得之。是事以正出奇﹐理以奇見正﹐而心則全乎正者也。蓋將以挽人心之好怪﹐而不愧爲天下之至奇﹐尙何算博士﹑鬼董狐之誚哉﹖吳興徐侍郎蘋邨嘗詆焚椒之穢褻﹐湘山野錄之妄誕﹐碧雲騢之誣謬﹐以爲傷風俗﹐淆是非。他若洞冥拾遺﹑云僊散錄諸編﹐亦譏其瑣屑鄙雜﹐可以無作。惟陶氏輟耕錄﹐則以廣見聞﹐紀風土﹐補史乘美之﹐稱許綦愼矣。而其年陳檢討復詆爲腕力孱弱﹐文采不足以發之﹐紀載固若是其不易乎﹗惜先生之書不令二公見之耳。獨訝古人有言﹐末學膚受﹐貴耳而賤目﹐似耳覩弗靈於目聽﹐命名之未安也者。觀其自序而爽然失矣。乾隆丁亥秋七月朔旦﹐兩海年家後進許道基拜書。

●自記

原李耳載自記

吾人一身﹐眼耳手口﹐其用孰勝﹖無勝不勝﹐一也。必求其勝﹐孰不曰眼長耳短﹐不知更可曰耳長眼短。眼視所有﹐耳聽所無﹐聽無長於見有也。孰不曰口多耳少﹐不知更可曰耳多口少。口言在己﹐耳聽在人﹐在人多於在己也。孰不曰手靈耳鈍﹐不知更可曰耳靈手鈍﹐手錄己歷﹐耳聽未經﹐未經應靈於己歷也。此余之所以名耳載也。載之義﹐惟地克稱﹐寥寥幾語﹐盍克云載﹖積丈在系﹐積兩在釐﹐積石在勺﹐積崇在簣﹐積深在掘﹐不可以少而忽之。惟不忽少﹐後自成多。若徒騖多﹐終是限少﹐自然之理也。此余之所以名耳載也。余之所載﹐奇不失幻﹐異不失怪﹐述必參實﹐事必參眞﹐準於理也。載鬼一車﹐可云載乎﹖耳﹐於易屬咸﹐於詩屬風﹐於書屬訓﹐於戴禮屬記﹐於春秋屬書。咸取受﹐風取入﹐訓取提。記取審物徵人月令檀弓﹔書取來巢退飛﹐夏五秋七﹐不戾於經也。耳屬於垣﹐可云耳乎﹖此余之所以名耳載也。眼﹑耳﹑手﹑口言之﹐鼻獨不言﹐何哉﹖先天之气﹐後天之气﹐一呼一吸﹐惟鼻司焉。鼻爲鼻祖﹐耳爲耳孫。鼻獨不言﹐何哉﹖祖從衣﹐衣以言乎成也。孫從系﹐系以言乎生也。不生不成耳﹐生﹐數也﹐此余之所以名耳載也。大荒曠曠﹐不知其寬﹔大■﹝瀛﹐羊代女﹞漭漭﹐不知其浩﹔大明懸懸﹐不知其照﹔大山行行﹐不知其長﹔大耳空空﹐不知其藏。此余之所以名耳載也。余惟以余之耳爲昭昭﹐爲撮土﹐爲拳石﹐爲一勺而已矣。亦任天下之耳﹑後世之耳之爲無窮﹑爲廣厚﹑爲廣大﹑爲不測也。此余之所以名原李耳載也。儻再有以耳問者﹐余則曰﹕是天下之耳相似也。再有以載問者﹐余則曰﹕天下莫能載焉。斯已矣﹐余何知耳載哉。太原李中馥鳳石。

●李序

憶自受書以來﹐聞庭訓﹐知曾祖鳳石公績學尙气節﹐不欲以文名家。舉孝廉﹐不仕。闖賊嘗遣宋獻策致書﹐脇以仕﹐婉辭之﹐賊卒不敢加禍。所交遊皆嚴正﹐如方崧生﹑傅靑主﹑張華陽諸先生﹐率常以節義相髙﹐時亦或以文章互砥礪。故生平所爲文﹐膾炙人口﹐以文求者無不應﹐應卽艸藳任攜去。遺篋中惟耳載一編﹐伏而讀之﹐筆髙古﹐不具論﹐大抵關名教者言必詳。從龍矢志搜羅﹐歷有年所。庚戌成進士﹐出爲邑宰﹐內擢部曹﹐日事簿書﹐違鄕裏者二十餘年。嗣攖疾﹐蒙恩予告歸﹐益竭力搜訪﹐卒不得一。嗚呼﹗殆不可得矣。予祖﹑父兢兢所守﹐手澤止此﹐謹繕寫成帙﹐詒後人﹐存什一於千百云爾。時乾隆二十一年三月﹐曾孫從龍謹志。

原李耳載元明史料筆記叢刊﹝明﹞李中馥撰﹐淩毅點校﹐北京﹕中華書局﹐1987。8第一版﹐1997。11第二刷

●原李耳載卷上

糧徵本色

兩賢異用

忠臣紀烈

袁公始末

尋親誠感

理奪巡方

不樂多金

指窖止貪

爲師白寃

袁薛相知

死孝死忠

義俠擒賊

才徳不符

心許身殉

憐才豪舉

謙吉明徵

三公三異

論人四驗

家傳五異

靑蠅不玷

兩公冰鑑

恃才昏鑑

井中心史

百錢大夫

有志竟成

樹上解元

會場失火

名捲錯悞

闈慘異兆

○糧徵本色

太原太守黃公洽中﹐存心愛民﹐欲更所轄二十八州縣徵糧舊例。謂糧因地起﹐地中出粟﹐本色是徵﹐正也。軍糈曰糧﹐義取養兵﹐本色是給﹐亦正也。易以折色﹐糧之名失矣。在納糧者有銀尙可﹐無則必以粟易銀。在領糧者有粟尙可﹐無則必以銀易粟。是折色一行﹐並糧之實失矣。至羨銀之侵收﹐大戶之消累﹐批解之搭架﹐種種獘害﹐苦毒民間﹐莫此爲甚。復徵本色﹐則農免於糶﹐軍免於糴﹐官淸火耗﹐解省添搭﹐便民未有過於此者。乃會集在省鄕先生議之﹐諸公齊聲稱頌﹐此從兵民兩便起見﹐眞可爲美意良法﹐堪垂永久。獨餘外祖從淮上監差復命回籍﹐與於會﹐曰「事系重大﹐還宜詳酌。愚以本色之廢﹑折色之行久矣﹐惟久則安。銀有紋潮﹐粟有美惡﹐秤有輕重﹐量有盈縮﹐其必須人監視也同﹔銀收用櫃﹐粟收用厫﹐櫃司大戶﹐厫司倉給﹐其必須人存貯也同﹔銀賠添搭﹐粟賠折欠﹐鞘累夫役﹐載累車輛﹐其必須人運載也同。其中苦累﹐本色更甚於折色。至車輛必從鄕中簽報﹐鄕至縣計羈遲五日﹐縣至府計羈遲十日﹐卽如太原一邑﹐本色近四萬石﹐計用車一萬輛﹐每輛費以五錢計﹐則已五千兩矣。此猶約略言之也。如給散於軍﹐卽領尙可﹔倘以粟色畱難﹐或不願得粟﹐孰得而彊之﹖百姓受累﹐更有難於言者。總之﹐銀之用活﹐粟之用滯﹐此軍國大計﹐望再詳酌之。」黃公勿聽﹐竟詳三院批允本色。時各州縣已春收矣﹐檄行攺造本色團簿舉行﹐民間紛紛稱不便。蓋收納折色﹐設櫃在縣大門內﹐銀苟足色﹐何從刁難﹖等有星位﹐末由勒掯﹐本分火耗外無他需索也。及收本色﹐借老倉暫貯﹐惟倉給主之﹐借驗粟美惡﹐賄通則中粟爲上粟﹐不賄則上粟亦中粟。納者累日不得歸﹐升斗之戶交費且逾於粟直。此交收時之不便民矣。簽報車牛則有告﹐賄免不肯報者告﹐畏勢不敢報者告﹐𨿽報而言有牛無車﹑有車無牛者﹐互相訐訟不已。此起解又不便民矣。至省﹐則上司倉給又以縣倉給爲可噬﹐亦借驗粟美惡苛求﹐照各都裏作一常規﹐如意方收。下車﹐則又以抵換侵克﹐苛責車戶﹐亦必納錢方收。此解納時又不但不便民矣。於是給軍﹐果終月不領﹐以至終季。黃公不得已﹐懇司道傳諭營弁﹐仍執前例不可。後催領稍急﹐遂嘩然鼓噪。黃公出示﹐言本色只此一次。覆云一領便成常例﹐終不可。是歲秋冬雨雪過多﹐𨿽加鋪苫﹐粟已朽蠹若干。黃公不得已﹐檄所屬仍造車載回﹐以易折色。民益大擾﹐詛怨沸騰。三院亦不得已會劾﹐得旨下禠職。臨行嘆曰「今而知侍禦馬公以忠言誨我也。」黃公居官端介﹐此舉志在利民﹐特拘牽古法耳。外祖馬姓﹐諱朝陽﹐字鳳鳴﹐別號岐崗﹐歷官陜西左布政使﹐加從一品俸。

○兩賢異用

萬曆庚子﹐各省遣中貴一人抽稅﹐名督稅府﹐橫甚。魏公允貞前爲給諫﹐因糾張江陵奪情﹐廷杖幾斃。後撫晉﹐惡中貴虐民﹐遂與巡方趙公議﹐欲共擊焉。趙公名文炳﹐有聲臺中﹐魏公料必同心﹐而趙公辭甚緩﹐云「官家正任此輩﹐若擊之﹐不惟不勝﹐適爲彼堅其信也。俟彼自斃爲得。」魏公訝之﹐意其差滿在邇﹐計在脫卸耳。後稅府議驛遞用馬牌﹐魏公檄各驛勿應付﹐趙公則令應之。魏公初疑脫卸﹐今直信爲阿從。不知趙公密行兩路之通京者固關與紫荊關﹐俱不許一人飛度。始自臨汾﹐卽記某日稅府遣人從某路發﹐兩路過關﹐驛遞厚其支應。旣畢﹐盡搜公私書札稿揭﹐並內外交際儀物﹐與大璫囑托密函﹐兩路搜獲﹐錮之密室。稅府見所遣不返﹐𨿽疑之﹐終不知其故。維時兩路已將所獲一切飛報矣﹐趙公見內有若干可動聖怒者﹐以爲擊彼正在此時。一日﹐傳陽曲令備大刑百副﹐快手百人﹐晚堂訪究大憝聽用。卽傳柬往督稅府﹐一吏一門子隨止﹐以大內囑托私書﹑禮帖扃貯匣內﹐使吏攜之﹐其兩路驛遞密揭﹐吏不與聞也。稅璫迎至賓館﹐趙公云「旣托深交﹐事當有密議﹐非無益公者。」遂延入內。令屏左右﹐言朝廷視督稅比巡方更重﹐不應如此罔上行私。璫尙支吾曲掩﹐趙公云「諸獘諸贓﹐久寄庫中﹐見照原書謄稿在匣。」使吏一一示之。未半﹐而璫跪伏請命矣。趙公曰「此難中止。」璫跪請不已。公徐曰「或姑爾爾﹐庶可少全。」璫無不聽命。遂傳快手百名﹐將爪牙百人從督稅府中拽出﹐士民觀者如堵。先是撫署諜者﹐已將按院拜稅府報聞﹐魏公正沈吟間﹐諜復報﹐卽詣趙公遜謝﹐曰「賢者固不可測。智勇擊姦﹐非惟愧不能及﹐抑愧不能相知也。」趙公遂重責百人﹐發司李錄供﹐依律遣戍﹐將賂內二千餘金分卹各府貧宗。閱三月﹐稅璫自求內旨撤回﹐督稅府遂爲閒署。吁﹗兩公俱賢者﹐始若相異﹐終自相同﹐而趙公之作用﹐更爲深密矣。

○忠臣紀烈

歲甲申﹐闖逆陷晉﹐撫晉者蔡公■﹝樊﹐心代大﹞徳與中軍應公時盛至書院三立祠縊焉。布政趙公建極﹑守道毛公文炳﹑巡道畢公拱辰俱被執﹐挺立不跪。闖逆令解趙公縛﹐言「素知公名﹐今入晉﹐萬民頌淸廉﹐果孚素望﹐復爾官﹐盡心供職。」趙公變色曰「凡爲臣者﹐不能守土﹐與城俱亡﹐宜也﹐無多言。」逆猶以溫語慰之﹐公與毛﹑畢二公厲聲大罵﹐遂駢首就戮。晉人無不哀感。

○袁公始末

晉提學袁公繼咸﹐風裁廉肅﹐撫軍吳公甡特薦卓異。巡按張孫振以先未關會嘲之﹐其意不過欲分功見徳﹐而袁公已不平矣。張言「貴道不可尙气。」袁曰「生人气可無乎﹖」張云「官常中不可認眞太過。」袁公怫然曰「雙白在堂﹐只條花銀﹐不怕今日解明日解也。」各銜而別。張見撫軍言「袁學道欺人過甚﹐如不言﹐則貽後日持斧者羞。」撫軍言「才薦卓異﹐若劾之不便﹐不止袁臨侯﹐少待大計﹐量予停罷可也。」張以他辭亂之而去。密屬陽曲令李翔南﹑刑廳袁翼隆集款送院﹐據以入奏。奉旨解京﹐並下旨﹕「袁繼咸旣贓私狼狽﹐撫臣因何薦舉卓異﹖著令自行回奏。」吳公訪知爲按院綫索者刑廳﹑陽曲也﹐傳至﹐卽令﹕「訪巡按劣迹﹐事稍泄﹐以爾性命從事。」且行五府各屬﹐將按院訪犯贓私﹐已解未解﹐一切密申﹐少匿則有本犯舌在。所訪旣實﹐卽具疏劾之。亦奉旨解京。三法司會勘﹐俱直袁公﹐張以坐贓下獄。袁公後總督江楚應皖﹐遇左良玉索餉之兵﹐激以忠義﹐良玉爲之引歸。後聞良玉東下﹐命諸將守九江﹐自至良玉舟中﹐相約兵不入城。已而兩營勾引﹐竟陷九江。良玉病中﹐望城中火光﹐大哭曰「我負袁臨侯。」嘔血而死。公爲良玉子夢庚所刼﹐挾見主帥﹐長揖不拜﹐宴之﹐不飲不語﹐自縊﹐被解。至良鄕﹐曰「此疊山盡節處。」又縊﹐又被解。至京﹐誓以一死報國。逾年斬於柴市。臨刑云「昔文先生死此﹐得死所矣。」都門親故﹐無一敢弔者。舊日老長班劉姓﹐哭斂其屍。閱三載﹐輿櫬還之江右。過江﹐至一處﹐忽棺重倍加﹐舁役終不舉。少駐間﹐一人言「昨年有少年自言江西袁姓﹐欲赴京省父﹐病卒於此﹐或其公子乎﹖」劉曰「有之。」訪所瘞地﹐取棺附行﹐則公柩輕易舉矣。見者無不稱異。抵家﹐雙親慟哭以迎。父嘆曰「余宜領單廷試﹐柰次餘者年邁﹐以情告﹐余本無名心﹐讓之﹐借以終老。今老景當此﹐夫復何堪﹗然吾子死忠﹐吾孫死孝﹐出自一門﹐堪垂千古﹐亦復何憾﹗」卜地葬之。此大略也﹐其詳載六柳堂集中。

○尋親誠感

原邑趙孝子﹐名威晉。其父好黃冠術﹐遇全眞雲水﹐無不以禮下之。孝子方五歲﹐父出訪道不歸者三十餘年矣。孝子日夕哀慕﹐始猶盼歸﹐愈久愈杳﹐銳意尋親。或謂行蹤已遠﹐茫茫世界﹐尋何益也。孝子曰「以此爲難﹐則父終不見﹐是我棄父也。道場多在東南三湘﹑五嶺﹐不能遇﹐誓不反。」遂孑身遠涉﹐從武當山始﹐徧歷諸場將三月﹐思他適矣﹐忽臨一山僻小庵﹐內止一老道﹐向投宿。老道曰「君語音似山西人。」孝子曰「師何以知之﹖」曰「余亦太原縣人﹐雲遊數十年﹐愛山庵僻靜﹐聊此寄迹。」孝子細詢年齒裏居﹐不覺大慟﹐曰「吾父也﹐若非此遇﹐又往他方﹐轉誤矣。」其父因問故鄕親族﹐存者無幾。自言旦夕就木﹐旋裏無庸也。孝子泣懇始還。闔邑奇之﹐邑侯屈五靖旌其門。初訪卽至武當﹐將行乃投一宿﹐非誠感﹐安能巧合若此也﹗

○理奪巡方

侍禦太原王公鑑﹐讀書風峪之泰山皇姑洞。夜讀無油﹐試取松柏脂灼之。以錐刺孔﹐用油筒納而承之﹐得脂一盞﹐可供讀三夜。食餼後﹐按君駐原視學。講書簽掣﹐公當講。公前請曰「大宗師命講某部﹖」按君曰「講洪武大誥。」意在難公﹐不知公無書不讀也。遂將大誥中勅禦史一段讀之。按君惡其侵己﹐面斥之﹐且詈以穢語。公申言曰「大誥﹐髙皇帝欽定頒示﹐生員讀注未畢﹐此穢詈﹐不知何著﹖生員不敢畢講也。」次及諸生﹐講罷﹐按君旣退﹐官師大有憂色﹐責公曰「胡輕躁若此﹖」公曰「有罪生自當之﹐不及父師也。」按君俄召官師言「適講書生﹐不曰某章曰某部﹐太狂﹔講大誥﹐不講別款講禦史一條﹐太野。書生性气未化﹐可令入謁﹐以示無心。」比進謁﹐謂曰「昨生應對侃侃﹐可卜立朝气節。」諭縣動行院應支公項﹐給生五金爲膏火資。公成進士﹐拜禦史﹐疏劾權璫﹐擅逆忤旨﹐廷杖幾斃。罷歸﹐不復起用而卒。同年何公喬新任晉陽中丞﹐祭以少牢﹐詣公家﹐存問公夫人﹐贈二百金卹焉。

公少讀書時﹐每至四鼓﹐呼「王秀才起來讀書」。起蚤不聞﹐稍遲則呼﹐甚異焉。一晚﹐出蹲巖下﹐伺至四鼓﹐果至﹐呼之﹐公見﹐乃紅衣婦也。公未及問﹐婦先紿曰「爾背後有人。」公甫回顧﹐其婦頓失。

○不樂多金

太原屬邑有進士繇給諫歷中丞﹐父以明經任別駕﹐乃大君子也。見子宦歸﹐輜重絡繹﹐愀然不樂﹐云「所入𨿽厚﹐不知其出何如﹖」老人不欲見也。後中丞卒﹐遺前妻子一﹐繼室子二。繼室妬悍﹐駕言前子非夫出﹐聳告兩臺﹐屢年不決。有司視爲奇貨﹐納其厚賂﹐前子竟瘐死於獄。中丞胞弟痛侄﹐爲之申理。其嫂復誣以他不法事﹐亦屢年不決﹐納賂如前﹐弟亦幽死。已而﹐所生子長者以拒刼盜遭手刃﹐並及其婦﹔次者舉於鄕﹐見母積惡﹐憂鬱而亡。宦囊半喪﹐殉之以滅嗣。封公洵知幾哉﹗然何不一整家教﹐殆以性成蛇蠍之不可化也。

○指窖止貪

三原王公恕﹐官至宮保﹐兩袖淸風﹐一塵不染。見公子有難色﹐公語曰「爾憂貧乎﹖家有素積﹐不必官常中作倉鼠也。」引至宅後﹐指一處云「此藏金所﹐有金一窖。」指一處云「此藏銀所﹐有銀一窖。」後公卒﹐向所指處掘之﹐皆空窖也。

○爲師白寃

張靑毛鳳翥﹐余長男嶽也。入陽曲庠﹐有名。潘侍禦延江南趙公鳴陽至晉爲子弟師﹐靑毛亦從受業。將三載﹐趙公南旋﹐爲仇者所陷﹐言逆璫魏忠賢票擬俱出鳴陽手。逮至京﹐下獄。靑毛奔命叩閽﹐言某年至晉課徒﹐某年方去﹐安能分身禁地也。趙公得白﹐出獄﹐嘆曰「吾將有以報子矣﹗」偕靑毛渡江南﹐遊蘇﹑杭諸勝地。將返﹐盡以所著舉業及行文科律授之。庚午薦元﹐更寘第二。趙公子名玉成者﹐亦中式北上﹐握手歡甚﹐言「家君見山西試錄﹐拍案大喜﹐曰﹕『吾言驗矣﹗』」

○袁薛相知

薛公亨者﹐陜西韓城人﹐少負異質。潞安袁公爲韓城令﹐童試取居首。見其貧﹐不能娶﹐謀擇富室女妻之﹐俾得資以讀書也。廉得某氏有女﹐遣役招至﹐諭意﹐且曰「吾爲汝門楣計耳。」富民不可。袁公力說﹐觸怒﹐幾欲撲之﹐則寧受撲。袁公曰「愚至此哉﹗」乃傳學中四齋長﹐持官帖﹐具幣四﹐送其家﹐始納之。卽於是月涓吉﹐婚焉。復招其父相慰曰「薛生眞汝佳壻﹐異日大貴﹐汝方知也。」未幾﹐袁公以憂歸。薛公鄕試掄元。袁公服除﹐仍補任韓城﹐師生誼甚密。一日﹐左右告云「今日薛解元娶親。」袁公曰「必是妾耳。」對曰「乃正室也。」袁公驚問前所主娶者安在﹐曰「歿已年餘矣。」袁公深慨惜。又問﹕「今娶誰氏﹖」曰「前室之妹也。」袁公拍案曰「村翁村翁﹐前一女不許﹐今何二女女焉﹖」後薛公成進士﹐任山西提學。時袁公已棄世﹐薛公至潞﹐親祭袁公﹐且厚贈其家焉。

○死孝死忠

同譜解首趙念懷﹐名之璽﹐樂平人。家世科第﹐爲少司馬紱之子。居父憂﹐山賊大熾﹐名紫金梁者﹐從贊皇突出念懷所居髙樂裏﹐因守父柩不敢避。賊脇之取金﹐凡刀錐﹑燔灸﹑繩絞﹑弦柞之刑﹐無不受。父官顯宦﹐囊橐蕭然﹐賊不滿欲﹐牽出砍之。念懷泣言「願柩前受死﹐庶魂魄相依。」遂復牽入。一賊舉刀劈額﹐其賊首止之﹐云「果有隱藏﹐豈見妻妾子女盡死﹐而終不言乎﹖彼亦孝子﹐生死任之﹐無手刃也。」念懷暈絕柩傍。俄蘇﹐求勺水不得﹐蓋僕從逃散盡矣。裏鄰素感其徳﹐憐其舉家被刃﹐將爲檢鬻殘器﹐斂瘞遺骸﹐詰朝入視﹐見其未絕﹐乃舁之別室調理﹐半載獲痊。匍匐赴省﹐呈吁少司馬卹典。中丞爲之疏請﹐父得旨祭葬如例。戚友唁之﹐念懷備陳慘毒﹐言「鰥寡孤獨四窮民﹐一身頃刻兼之。」從此不事進取﹐乞恩﹐除澤州廣文﹐晉國學助教﹐轉戶部員外郎﹑郎中。闖逆陷京師﹐死之。生死之際﹐忠孝之間﹐如念懷者可謂皎皎矣。過其閭者﹐無不感嘆。

○義俠擒賊

石鎭宇﹐名蘊咸﹐太谷固莊人也。少負气節﹐慷慨好施﹐遇人急難﹐捐軀赴之。流賊從沁源山口出﹐犯其地﹐鎭宇被執。諸賊羅坐﹐擁鎭宇前﹐賊曰「壯士也﹐能從我﹐解爾縛。」鎭宇曰「家世淸白﹐不敢從。」又言「以五百金贖﹐則放還。」鎭宇曰「家貧﹐安得此﹖」賊怒﹐拆屋椽燒紅﹐向兩脇炙之。自度不能生矣。有鄕人陷賊中者﹐達至其家﹐以二百金往贖。賊見鎭宇垂斃﹐可之。比贖歸﹐下體已炙熟矣。鎭宇豪壯﹐勉啖酒肉﹐竟得全﹐逾年﹐復故。擒賊之心﹐未嘗一刻置也。糾山鄕數百里諸村共偵之﹐遇有風聲﹐各山頭舉火爲號。越兩載﹐賊復來犯﹐不知鎭宇已有備也。賊中其伏﹐斬獲千餘﹐生擒五百餘﹐以斬級十顆掛生擒者之項﹐解上報功。撫軍宋公統殷嘆曰「秦﹑晉﹑兗﹑豫諸要地﹐若得此義勇數輩﹐何憂流賊哉﹗」大奬賞之。自後賊不敢再經其地。甲申﹐闖逆下晉﹐逮系諸縉紳解西安﹐魏楡桑公蕓至聞喜小水頭脫走﹐解役報僞官﹐檄邑責比家屬。桑公潛匿月餘﹐事少緩﹐將越嶺歸裏﹐過鎭宇所居地。山民疑是逃賊﹐奪驢搜資﹐執詣鎭宇。鎭宇素未相識﹐但見其人有異﹐止勿犯﹐禮而問之﹐桑公告以實。問﹕「失物否﹖」曰「路費二十金。」鎭宇使山民還之。桑公後歷廣東右布政使。余亦嘗避亂鎭宇莊﹐服其義气沈雄﹐以詩贈之云「季世人多險﹐君何揭肺肝﹖片言天日永﹐半面弟兄歡。心合千金易﹐情違一笑難。采風徵義士﹐莫作孟嘗觀。」歲己丑﹐姜瓖構亂﹐盤據晉祠堡。鎭宇與鄰邑令善﹐聞其眷屬陷賊﹐身入虎穴探之。會大軍破瓖﹐獲鎭宇於營中﹐將斬﹐適舊識縣役見之﹐以非賊稟官﹐得釋。人皆曰「此天所以活義士也。」

○才徳不符

三晉文宗文公﹐陜西人。歲丙戌﹐予兩同年張華陽﹑賀四明俱應聘陜西﹐入簾歸﹐備道文公續弦夫人事。夫人髙才博學﹐名噪關中﹐因罕其匹﹐摽梅不字。文公使議婚﹐曰「學相若矣﹐必須並頭蓮詩百首方可。」如數投之﹐始諾。親迎之夕﹐文公以紅緞裀鋪地﹐自下輿以至臥室﹐重其才品若此。好事者以謂相如﹑文君世稱雙絕﹐此更三絕﹐謂室女勝卓氏也。闖逆入關﹐宜一死以報夫子﹐乃受僞詔爲六宮司訓﹐復被虜﹐甘隨馬上。壁題「妾與王嬙同薄命﹐學騎匹馬渡陰山」之句﹐入韻「還」﹑「顏」二字。余因賦昭君問步韻寄嘅。【問一﹕】「和戎奉命去難還﹐靑艸年年不攺顏。今日馬前同去者﹐奉誰明旨度陰山﹖」【問二﹕】「子卿男子得南還﹐妾沒須髯卻有顏。一去不回羞漢將﹐生魂空自系家山。」【司訓僞官﹕】「豈是女爲君子儒﹐莫教鳴鼓問吾徒。深宮桃李都沾雨﹐錯認當年曹大家。」【被獲﹕】「憶昔曾盟白首諧﹐不知何日墜荊釵。曹瞞拆散夫妻願﹐不爲文姬爲伯喈。」【百詩允聘﹕】「惜哉文子愛才偏﹐百首詩辭寫素箋。今日花開非故苑﹐可曾賦得並頭蓮﹖」紅蕉葉載夫人九思﹐余深嘉其婉逸﹐尢不勝慨。惜徳不符才﹐反爲才累也。因步體附一思﹐以畢其數。「我所思兮在銀河﹐欲往從之雀橋過。玉宇無塵襪淩波﹐支機不動錦停梭。美人贈我並頭蓮﹐何以報之月涓涓。擘盆求子房空焉﹐斷節見孔思杳然﹔不記當初三五前」。余不能詩﹐聊記其事﹐亦一時有感而發﹐非欲以詩見也。

○心許身殉

原邑子衿郭長泰﹐諸生﹐郭禦所子也。英姿韶秀﹐十八遊庠。巾服謁諸親故﹐至一中表家﹐惟孀母與女在室﹐素不相避。鄰婦言「才郎淑女﹐合是佳耦。」母曰「然。」此女不作羞態﹐端靜自若。郭生心善之﹐言於父﹐父以女家貧﹐媒者至﹐𨿽唯唯而姑緩焉。後一富室重郭生才﹐欲壻之﹐父不令知﹐而委禽焉。或告孀氏﹐郭生已締姻矣﹐女聞言﹐手中扇不覺墜地﹐入室﹐無病而卒。生聞之曰「莊而靜﹐信而貞﹐可再得乎﹗」不數月亦卒。兩人可謂心許矣。譚友夏言「世上愚幻父母﹐誤卻多少良緣﹗」豈不重可嘆哉。

○憐才豪舉

妓有名秀云者﹐晉府樂長也﹐聲容冠一時。工小楷﹐善畫蘭。操琴愛漢宮秋﹐稱絕調﹔又能以琵琶彈普唵咒﹐與琴入化。性喜淸雅﹐凡宗藩臣賈﹐紈袴子弟﹐皆不畱意。文人學士多與遊﹐字之曰明霞。卒爲輕薄子所紿﹐傾囊相委﹐久知其負己也﹐抑鬱而逝。淹殯積歲﹐傅靑主聞而憐之﹐言「名妓失路﹐與名士落魄﹐賫志沒齒無異也﹐吾何惜埋香一壞土乎﹖」於是設旛旐﹐陳冥器﹐張鼓樂﹐召僧尼導引郊外﹐與所知詞客數輩酹之酒而葬之。更作頂鍼詩十四首﹐前後相承﹐其全不能記。首章云「芳魂栩栩自仙遊﹐走馬章臺滿目愁。疎雨細風淸夜永﹐可憐一曲漢宮秋。」【二﹕】「漢宮秋是古琴文﹐幾个知音坐上聞。流水不逢鍾子輩﹐當壚誰識卓文君﹖」【八﹕】「小樓塵土暗窗紗﹐不見樓頭解語花。碁冷文楸香冷篆﹐牀頭橫著舊琵琶。」【九﹕】「琵琶掩抑不堪聽﹐司馬江頭涕淚零。老大只教臒骨在﹐何須粉白與螺靑。」【末收云】「止教騷客弔芳魂」。晉人多傳誦之﹐無不嘆靑主憐才﹐不下古人買駿也。

○謙吉明徵

楊定一﹐名於國﹐太原府人﹐中丙午鄕試。爲人謙和醇篤。會城諸同袍以公事謁郡伯閻公熊耳﹐時賓館甚寒﹐聚元壇廟以俟。適壬子新貴魏元白亦至﹐同袍多自負﹐作驕態﹐相揖不以倫次﹐惟定一敍遠近焉。門吏先白會城諸君事﹐閻公云「不必相見﹐以事傳入可也。」眾遂哄然去﹐獨定一畱伴元白﹐互質詩文﹐俟元白終事方散。後元白癸丑聯第﹐定一屢躓南宮﹐授山東費縣令﹐時元白已入臺中矣。定一不善獲上﹐將罹計察﹐張新盤任東阿令﹐同裏也﹐代爲丐免郡。覆甑已破矣﹐宜早辦歸計。定一方委心時命﹐適聞元白巡靑﹑兗﹐𨿽不至濟南﹐而驛距費不遠﹐定一貽書以所誣事白之﹐冀垂桑梓之情﹐若元壇廟事﹐定一已了不記憶。元白見書﹐遂不之兗﹑靑而之濟南﹐力稱定一於諸當事。時元白望重臺中﹐竟攺六法﹐爲特薦焉。過費﹐定一迎謁﹐元白屏人語曰「君謙謙君子﹐乃爲時流傾陷﹐仕路險巇至此哉﹗元壇一別﹐至今懷想不忘。」定一茫然。元白雲﹕「壬冬廟聚﹐受教良深。胡遽忘之﹖」定一豁然省及﹐曰「向特景仰髙風﹐知惇鄕井﹐亦呼親呼天之意。不謂俄頃相依﹐猶憐舊雨也。」定一後遷戶部主事﹐歷山海兵備副使﹐謙爻皆吉﹐不益驗與﹖可爲士大夫持己接物之箴。

○三公三異

虎谷王公云鳳﹐晉之和順人﹐官副都禦史。須多而長﹐有旋文﹐如發中旋﹐捲作一筩﹐左向﹐然又疎朗見肉。晉溪王公瓊﹐太原人﹐官冢宰。目最大﹐滿眼黑輪﹐瞳子如漆。白巗喬公宇﹐樂平人﹐官大宗伯。少隨父任﹐登華嶽﹐見希夷千丈峽﹐手攬鐵鏁﹐一躍而過﹐從者股栗。公呼曰「吾從此轉入密室﹐共希夷一語﹐爾輩徐至可也。」時年十三。三公同登成化庚辰進士﹐天下稱「河東三鳳」。

○論人四驗

余昔見閻文川爲諸生﹐秀雅不羣﹐異之﹐果中萬曆壬子鄕薦﹐官葭州守。余後居梗陽外家﹐見羅懷天淸光外湛﹐色潤而瑩﹐與內兄言「此君作用﹐非他可埒。」後中萬曆戊午鄕薦﹐歷漢中兵備。餘同年汾陽劉念屯升祚﹐與年家曹古遺良直﹑王若竽鳳翼﹐道經原邑﹐主余家夜飲。古遺形體軒昂﹐獨怪聲音脫口卽散﹐是爲有聲無音﹐後行取爲名給諫。崇禎癸未秋中疫而卒﹐年僅三十有奇。曹映碧淸﹐除太原令。初之官﹐余往拜﹐歸﹐或問曰「人言此公爲美少年乎﹖」余曰「誠哉﹐美少年也﹗但目可議﹐若睡未足而尙倦者。」甫兩載﹐爲申撫劾去。前於未遇兩諸生﹐識其異而休驗﹔後於已發兩新貴﹐識其瑕而咎驗。𨿽偶中哉﹐然動乎四體﹐理有固然矣。

○家傳五異

先髙祖諱輔﹐少負重名﹐師事河津薛夫子。成化朝﹐循祖制﹐徵天下士入太學﹐授秩與甲榜同。髙祖應制北上﹐而諸生徵至者﹐或負气忤權貴﹐遂俱淹滯。髙祖授京衛經歷﹐考滿﹐授徵仕郎﹐贈父母如秩。先曾祖諱壽昌﹐隨任讀書。同邑戶部侍郎王恭襄公﹐以親舊往來﹐見幾上文一冊﹐閱之﹐大稱賞﹐問曰「此必所錄新貴行捲耶﹖」髙祖云「小兒窗課也。」王公曰﹕佳郎才出我輩上﹐區區升斗何足戀乎﹗」髙祖意動﹐遽解組歸。曾祖入學兩年﹐舉弘治乙卯科鄕薦。會試擬魁﹐以對策語觸時政﹐遂置乙榜。次科己未揭曉﹐已報雋八十五名﹐榜未展盡﹐忽燭潰被燼﹐補綴復繕榜﹐則錯落者十一人﹐曾祖與焉。乃慨然曰「前以策語忤目﹐今復以榜火落名﹐時命可知矣。」決意謁選﹐除陜西富平令。以髙祖母病﹐畱曾祖母奉養﹐獨攜兩僕赴任。歷俸四年﹐甫屆考滿而訃至。服闋﹐補山東濰縣﹐兩任俱膺薦章。因不事請托﹐量移眞定通判。奉直指委查盤所轄州縣﹐至一山縣﹐遇暴雨水發﹐輿蓋盡沒﹐繩拽髙阜﹐僅以身免。復慨然曰「餘生可知止矣。」事訖﹐以疾乞休。上游力挽不能畱﹐時年僅四旬耳。囊橐蕭蕭﹐乃於家塾講學﹐一時從遊者甚眾﹐卽旁郡英髦相率及門。家園狹不能容﹐則假奉聖寺聚講﹐遠近稱爲晉源先生﹐門弟子成名者相踵。生平有五異﹐識後﹕

一﹑爲諸生時﹐與諸友遊花塔寺﹐見一古碑﹐字半剝落﹐乃本寺一童僧喜讀儒書﹐就寺中卒業﹐後登第﹐蓋唐時人也。先曾祖甫讀竟﹐平地起雷﹐碑忽陷地沒頂。一老僧言「佛典曾載﹐古迹所存﹐一與前因人會﹐非隱卽滅﹐想秀才乃此事前因耳。」

一﹑公交車初上﹐偕諸同年謁座師﹐值公出﹐閽者云「近地有一寺﹐往暫遊覽﹐當至矣。」眾至寺﹐將入門﹐先祖言「諸君且止。予前夢中似入此寺﹐覺後甚悉。」遂舉前後左右塑像歷數之﹐無不如所言者。咸異之﹐以爲眞夢也﹐以爲夢則眞矣。吾人一身之神﹐信無不到﹐特所稟有靈不靈之分。

一﹑舉孝廉時﹐從晉祠過縣﹐出堡二里許﹐見縣城北鄙有城隍﹑樓閣﹑人物﹑車馬之類﹐沿西南彩色鮮艷。先曾祖恐一己目迷﹐呼僕從問之﹐答曰「非問幾忘﹐此素無城。」正在疑眩﹐道其所見﹐一一皆同。行六七里漸散。原邑志八景內有古城夕照﹐意卽此歟﹖曾傳國初晉王出封﹐議建府於此﹐已集材木﹐一夕爲大風徙去。

一﹑爲眞定通判﹐早堂將退﹐見一人從大門徑入﹐門吏不稟﹐然已至堂階﹐向上對立﹐乃己之身也。不一餔時而隱。退詢左右﹕「適爾等有所見乎﹖」曰「無。」又問﹕「見我身云何﹖」曰「見北面端立﹐少頃諭掩門入宅。」先曾祖殊不懌﹐經半載﹐身倍健﹐方釋然。

一﹑歸裏後﹐在石洞玩周易。時將午﹐忽陰雲四合﹐雷大作﹐霹靂一震而龍起矣。先曾祖以爲從近處起也﹐出園欲問房客﹐客正來慰問﹐云「見龍從洞中飛出。」鄰人亦來探望﹐言「適見震迅中﹐火龍從園左右洞起。」先祖云「否也。如在洞中﹐吾尙得存乎﹖」同眾返洞﹐則見石壁裂碗大一孔﹐一石墜地﹐孔旁有紫黑煙燻灸﹐窗破一眼﹐檐頭失一板﹐其窗眼正與坐處對向﹐始知龍從頂上過也。泐龍迹紀異文﹐乃門人東莊先生撰﹐有「理數明﹐故動靜不失其時﹔聲气通﹐故靈異亦從其類。不然﹐何潛於夫子之洞﹐而飛於玩易之時乎」云云。

○靑蠅不玷

余女行五﹐卽以五字之﹐適會城大參傅公孫襄。襄十七﹐補弟子員﹐學使袁公器之﹐忽感羸疾。余公交車北上﹐內子遣媼往門﹐女言「壻月前幾死﹐我已自辦死法﹐幸復蘇﹐若我死太躁﹐壻必悲殞﹐是我速之死也。」於是侍疾如常。俄延數月﹐餘下第歸﹐壻與女得相見。月餘﹐壻竟逝﹐女不移時亦逝。余偕內子至其家﹐見顏色如生﹐兩眉直上如戟。更可異者﹐壻簀驅蠅復來﹐女之體一蠅不集。始知英烈所感﹐卽纖微蠢動如有知也。斂後﹐余徐詢死節狀。俱曰「壻逝後﹐向祖姑﹑翁姑洎兩叔翁姑悉拜畢﹐入室未幾﹐卽報飲藥﹐速救之﹐不能起矣。」枕旁遺杏一枚﹐終不知所飲何物。聞者咨嘆。紳士裏民公吁請旌建坊﹐以鼎革遂寢﹐事載太原府誌。

○兩公冰鑑

晉督學袁公隨﹐江右人也。陸公檄﹐江左人也。袁公歲考原邑﹐一等二人﹐首崔嵩﹐次卽餘外祖方伯馬公朝陽。行賞日﹐與餘外祖言曰「此案宜生壓捲。因部文遵新旨﹐首名充貢﹐不敢悖也﹐爾姑讓焉﹗」庚午﹐首取領批﹐果中式。丁丑﹐成進士。崔以明經考授北直隆平令。陸公歲考生員﹐首取閻國寵﹐童生首取韓萬象。按臨平陽﹐經原邑﹐諸生迎至察院。參謁畢﹐呼閻生前語曰「明歲定魁選。」又呼韓生曰「爾兩榜才也﹐明歲亦可望。」轉歲乙酉﹐閻中第七﹐韓中十三。至今士子歷數文衡﹐必推袁﹑陸二公爲冰鑑云。

○恃才昏鑑

晉學使李公芳聯﹐蜀人也。少負異質﹐有神童名﹐十七領鄕薦﹐又數科發甲﹐而年未三旬也。負才任气﹐無所不至。督學時﹐值壬午科試﹐所屬名宿如魏伯陽輩﹐寘劣等者甚眾。文水拔貢郭鵬霄﹐名震久矣﹐不惟不錄﹐乃別寫一榜﹐書﹕「取五等拔貢郭某。」試文隨榜揭示﹐閱者嘆其蒼古典贍﹐不愧作手﹐抄刻傳誦。郭生計尙不悞北闈期﹐遂北詣成均﹐兩闈聯捷。又髙平畢振姬﹐試列四等。邑令求免﹐不可﹔澤州牧求免﹐不可﹔冀南宗觀察札懇﹐亦不可。畢生直指觀風首也﹐知學道有心相抑﹐恐抑而得雋﹐於己不光耳﹐乃徑送藩司入冊﹐預試畢﹐竟發元。遂有「五魁三落卷﹐一榜半遺才」之謠。從來掄才﹐失眞者有矣﹐未有若此公之甚者。蓋矜愎太過﹐造物故爲之昏其鑑也。

○井中心史

鄭思肖﹐字億翁﹐號所南﹐宋末福建人。易代後﹐僑居蘇州﹐不仕不娶﹐養父盡孝。能畫蘭竹﹐不畫土根﹐人問之﹐答曰「此土非吾有。」見宋遺民錄中。文徵明嘗題其畫﹐贊之極口。崇禎十三年﹐虎邱僧浚井﹐得如磚者﹐鐵鑄﹐有字一行雲鐵函經﹐供之佛前。一日﹐孝廉陸坦﹑鄭敷教彊僧啟視﹐鐵內爲錫﹐錫內爲蠟﹐蠟爲書數冊﹐乃所南手著詩文稿﹐分心史﹑大義集﹑咸淳集諸名﹐詳錄宋亡諸事。恐世不傳﹐是以深藏於此。「思肖」﹑「所南」﹐皆心語也。稱宋曰本穴世界﹐又曰大無空。詩曰「至今首陽山﹐不生周艸木。」餘多類此。紀宋歲月後﹐連寫十七甲字﹐不可解。陸氏爲之刊行。閩人林古度﹐字茂之﹐鍾竟陵﹑董華亭老友也﹐斂貲別梓於金陵﹐總名鄭所南井中心史。茂之今年八十五﹐無恙。所紀元事亦悉﹐惟事演揲兒佛尢詳。

○百錢大夫

晉人張公父應藩司硝黃戶﹐販硝北直。歸值北直歲荒﹐流徙載道。過獲鹿﹐見饑民夫婦避荒﹐擔內一子甫三歲﹐言愛此子者任攜去。張公父尙無子﹐欲撫之。夫婦喜諾﹐付以百錢﹐曰「非以言直﹐聊充一飯耳。」固辭﹐乃受。攜歸爲己子﹐讀書穎悟過人﹐登鄕薦﹐授知州。出京﹐過獲鹿﹐欲訪本生父母﹐以年幼失記名姓鄕裏﹐僅記別時在柳下。柳身拳曲於道上﹐仿佛遇之。祭以羊豕一﹐慟云「伊尹生於空桑﹐今某生於曲柳也。」公工書善詩﹐以無後散佚﹐得者珍焉。秦有五羖大夫﹔晉有百錢大夫﹐惟柳下一別﹐尢堪於邑耳。

○有志竟成

魯存雅名史﹐江南舉人。負宿望﹐艱於一第﹐不獲已﹐赴部候銓。堂吏呼甲科揖﹐鄕科不必揖﹐魯公憤甚﹐自言人至不容一揖﹐尙不知恥乎﹖遂趨而下﹐願再候一科。計禮闈尙隔兩載余﹐因同年蘇姓者﹐晉府郝承奉延爲西席﹐魯公乃偕遊吾晉。風雅善談笑﹐勝友酬答﹐傾動四筵﹐一時目以仙品。屆期同太原諸公北上﹐至書肆﹐偶見一新貴行捲﹐言「仿此足冠軍矣」。比試﹐果擬會元。後獲楊公守勤捲﹐置第一﹐以公亞之。可謂有志竟成矣。公選文一帙﹐寄郝氏子侄﹐獨許郝名聲﹐揣摹得神﹐奄有元度。名聲果中己酉山西解元。

○樹上解元

梗陽京兆王公福﹐生有殊質。家甚貧﹐爲諸生時﹐赴省試﹐艱於僦食﹐乃寓僻遠小廟﹐竟悞點名。至公堂墻外﹐有槐甚髙﹐公登樹大呼﹕「解元在樹上﹐門胡以扃﹖」先一夕﹐監臨禦史夢樹頭一人﹐自稱解元﹐聞呼猛省﹐啟門入之。榜發﹐果第一。正統乙丑登商輅榜進士﹐歷官順天府尹。自題小像云「身髙七尺﹐心小一粟。彼何人斯﹖淸源王福。」

○會場失火

晉溪先生王公﹐七歲見樹影﹐卽以手畫地﹐曰「是某字。」人呼爲天識字。舉神童﹐有仙女與處。鄕薦後北上﹐仙女云「今科會試﹐不得如期﹐臨時方可語耳。」將入場﹐仙女云「場中有火災﹐舉子傷者甚眾﹐輕重生死皆數定﹐君幸不罹此厄。明日場中火起﹐宜向某方避﹐後一人帶火趕來﹐勿顧﹐拽之﹐當用足蹬脫﹐火便熄﹐方可援升。此君後與君同榜。」至場﹐果火起﹐愈撲愈熾﹐如所言避之﹐仙女立墻頭俟焉。遂拽之﹐得上。後一人帶火以手拽﹐蹬之﹐火卽滅。王公與仙女共引手援之。公以會魁官至冢宰﹐加少保﹐爲經濟名臣﹐謚恭襄。所著有三邊奏議﹐宇內推重。所援同脫者﹐亦以同年位至卿貳。

○名捲錯悞

萬曆壬子﹐四川鄕試﹐榜中書名周士麒﹐而文卷實王應熊也。因三不全印字模糊﹐混拆所悞。王公雅量﹐尙以人事之悞卽是天意﹐周已列榜登錄﹐余何妨再俟三年﹐懇懇遜謝。而主試監臨皆謂﹐以王卷中周生﹐於理不可﹐會疏檢舉﹐更正王名。王癸丑聯捷﹐後拜相。

餘甲子榜王宗堯名﹐乃鄭州俊之捲也。亦以三不全印悞之。諸當事以魏璫吹求﹐恐坐不測﹐欲隱其事﹐獨臬司魏公成忠大聲曰「士子燈窗之苦﹐有幾三年﹐豈可奪彼與此﹖」羣議始息。院批王生免追坊金﹐鄭生候疏題補。王曾夢登髙山絕頂﹐入一宮殿﹐金碧奪目﹐聯班行禮畢﹐忽爲一人所逐。鄭亦夢至一處﹐如寺觀者﹐無意入內。聞呼聲曰「爾速進﹐非人所能代也。」正徘徊間﹐見眾士俱乘馬從內出﹐畱一空馬﹐眾曰「君宜乘﹐君宜乘。」躍而乘之﹐遂醒。

○闈慘異兆

順治丁酉﹐江南主考﹑同考贓私事發﹐皆伏誅﹐余不能知﹐其三人有異兆焉。聞之少司空李公呈祥﹐言己門生﹐河南人﹐除秦令﹐入簾﹐得一卷﹐气𨿽淸﹐力尙欠厚﹐置之別幾。方轉瞬﹐復在正取捲內﹐如是者三。心異之﹐意其家必有隱徳﹐欲呈薦﹐旣而曰「晚祈一夢何如﹖」果夢﹐正襟危坐﹐忽從仰塵墜一小僧於己懷﹐貌最秀﹐狀甚憂慘﹐屢詢不應。忽又墜一繩圈於僧項﹐其僧惶急﹐兩手解不脫﹐己亦代爲之解﹐愈解愈緊﹐驚迫而醒。次日薦之得雋。本生來謁﹐語之﹐言「門生乳名和尙」。年僅弱冠﹐但以繩系頸﹐解終未脫﹐恐非佳兆也。後成進士﹐除江南縣令。又山陽令李祥光﹐山西翼城人﹐最純謹自守。初蒞任日﹐吏役上謁﹐俱見坐一帶索官。又懷寧令周霖﹐陽曲人。赴任起程日﹐門前兩槐忽怪風吹折﹐痕如刀截。是科三人共入內簾﹐後俱繯首﹐幾亦微矣哉﹗

●原李耳載卷下

文昌現像

魁星現像

大士昭報

夢得正凶

夢獲逃僧

靈魂雪恨

秉理通神

注經掩骼

七日溺返

指甲出棺

冢气忌泄

趨吉奇災

神感聽琴

試法移栽

正術誅邪

女道歸山

一字速化

披云僊去

雲遊異術

扶乩召異

點金代府

火化成佛

前身行僧

擊磬回生

星夜飛龍

夜席龍飛

潭險龍升

西山移步

樓飛無迹

雲中井異

石佛之異

地獻石英

女變男形

木菌突生

怪石生蛇

點鐵隱身

○文昌現像

盂縣趙懷旋延慶乙卯棘闈﹐過午﹐於旁捨中遇一綠衣人﹐軟翅唐巾﹐貌端秀﹐向之拱手﹐言「用心作文。」趙歸號﹐思闈中士子皆儒巾﹐若教官﹐紗帽去翅﹐衣非絨亦必靑色﹐安得綠衣郎也﹖覆思其貌﹐大類文昌。作書義畢﹐將及經﹐燭甫至﹐火星飛噴﹐如炮炸聲﹐騰焰二尺餘。鄰捨疑失火﹐驚視之﹐見燭光可異﹐齊賀云「此奎光也。」揭曉果雋﹐北上聯捷。

附﹕餘甲子捲與一卷較量去取﹐在發榜前一夕也。餘夢至一處﹐如宮殿﹐進二門﹐見一神﹐兩手左右按膝﹐面北坐﹐若守護狀。余從旁上行﹐近階﹐又見一神向下行﹐如巡徼狀﹐與余相笑拱手﹐余登階﹐同諸衣靑者拜如禮。次日開榜中式。由是觀之﹐先正所云﹐闈中文昌主籍﹐神將圍繞﹐信夫﹗

○魁星現像

羅曙海日向﹐梗陽人。爲諸生﹐有聲﹐邑侯邵公延主西席。一日詣塾﹐見羅公憑幾而寢﹐旁立一藍面紅髮者。邵公止足﹐囑童候睡醒以告。邵公出﹐語曰「今科癸卯﹐君必大魁﹐兆已明示矣。但不可泄﹐先同我以淸酌奠之。」發榜﹐中十八名﹐乞恩﹐授南直績溪教諭﹐尋升陜西寧羌知州。爲人淸介有守。

○大士昭報

有河南孤客挾貲過太行﹐與潞安兩役賫文赴省者同寓﹐相得甚歡﹐邀役飲﹐露所攜貲。次蚤同行﹐至盤陀曠處﹐兩役將客以土塞口﹐毆斃﹐舁棄秫地﹐劫貲而去。客忽蘇﹐竟回昨寓﹐叩門﹐主人啟視﹐則見昨客受創而僕。大驚﹐訊之﹐言「賊卽同寓兩役﹐旣斃後﹐覺有人將所塞土去盡﹐掖之行。見是婦人﹐自言我居在前不遠﹐代爲叩門﹐卽去矣。」言訖﹐气遂絕。主人鳴鄕保驗報﹐多選健捕飛騎追之﹐恐少緩則逸去也。至省﹐適兩役入府領文畢﹐手捧香楮向元壇廟祈福。執之入府﹐擊鼓言狀。實時訊實﹐贓亦搜獲。抵兩役立斬。寓主歸詣劫殺處﹐才半矢地有觀音堂﹐方悟雪客寃者﹐大士現身也。

○夢得正凶

大司空王公永壽﹐原邑人。爲司理時﹐有殺人疑獄久不決。公蠲誠禱之﹐夢山下有豆一掬﹐雞食之。晨起沈思﹐悟得「凱」字﹐撿閱卷內有黃凱者﹐遂執凱抵法。凱𨿽系名數年﹐從不經問﹐以爲置身事外矣。突然嚴鞫﹐如有所失﹐詰之﹐盡吐其實﹐並致死凶器出焉。案遂定﹐諸無辜始得釋。

○夢獲逃僧

先大父任髙唐牧時﹐有重犯囚僧越獄﹐捕兩日未獲﹐大父慮焉。余姑行四者﹐代父祝之神。晚夢出髙唐城外可三四十里﹐見敗垣荒祠﹐入內﹐有淡妝女娥三人出迎﹐笑語曰「四妹來何晏也﹖積年契闊﹐今幸聚首。」相與拜坐。寒溫畢﹐曰「賊僧逋逃﹐貽大人憂﹐今以術愚之﹐使不敢行。」姑稱謝。三女言「妹父卽我父﹐敢不致力。」覺後﹐思情景逼眞﹐述告大父。俄聞外報越獄囚捕獲矣。升堂訊之﹐眾稟云「城南三十里有四姑廟﹐賊匿其中。昨暮牧羊人見祠敗垣間﹐有人逡巡探望﹐牧者風聞嚴緝﹐疑賊卽此﹐遂不離其地﹐候得鄕人傳言於眾而擒之。」大父賞鄕眾花紅﹐牧者倍之。後問祠建何代﹐皆言不知。惟傳系遭亂被執而不爲辱者﹐一門四烈女也。遂發俸金新之。想余姑必四人中之一也。

○靈魂雪恨

守道婁公惺伯﹐楚人也。喜交遊﹐重然諾。後轉廉使﹐與巡方王公七襄左。七襄﹐險譎人也。陰以誹刺訹中丞申公朝紀﹐申公信之﹐怒甚﹐摭拾文致以七可斬疏劾之。婁公自以事無影響﹐諒必無虞﹐不意疏詞中欵﹐煆煉成獄﹐竟以骫法棄市。寃哉婁公﹐竟罹旡妄之慘也。申公年正壯健﹐自枉殺婁公後﹐其長子無日不見鬼﹐以異疾死。不兩月﹐申公每晚見婁公索命﹐不能安寢﹐內則家人環侍﹐外則標兵環宿。後至大同﹐則白日見婁公對立案前﹐並飲食不得自如﹐卒爲婁公生擒之。繼申公者﹐祝公也。蒞任兩月﹐一夕﹐夢一人披髮跣一足﹐身中材﹐跪請曰「某婁廉使﹐爲人陷死﹐今對簿﹐乞將前卷宗示之﹐不煩撿發﹐止諭司案吏一言許之是已。」祝公夢中呼吏撿與﹐遂謝而去。次早﹐祝公問羣吏曰「婁廉使中身材乎﹖」曰「然。」曰「夜夢索卷宗﹐但不知因何跣一足耳﹖」吏曰「聞受刑時﹐止一足著履。」祝公曰「異哉﹐孰謂幽冥可欺哉﹗」王七襄亦坐事論斬﹐並籍其家﹐安知非卷宗質對後所處分耶﹖

○秉理通神

太原令金公﹐名勵﹐號太阿﹐西華縣進士。明敏英爽﹐有吏才。辛村鄕民婦爲魅所侵﹐自言關廟周將軍﹐尫羸日甚﹐其夫訪法師驅逐不去﹐遂列狀告之。金公諭﹕「不必還家﹐待喚問勘斷而返可也。」次日﹐僉役使持三票﹐至近村關廟中焚一票﹐卽報命曰「帶到矣。」役如言而行﹐遂示期聽訊。金公在署齋戒三日﹐至期吉服﹐詣朔望行香之關廟拜白其事﹐又令民叩頭瀝訴具牒。及第二票焚之﹐返署。以第三票付民云「此事明矣﹗不特關聖不容此魅﹐卽周將軍豈甘污蔑也﹖爾寧家一月後銷票。」民抵家﹐婦告曰「爾至縣第三夕﹐彼言事已敗露﹐不去恐遭殲滅﹐緣已盡﹐從此遁矣。」果一月寂然。其夫欣感叩謝﹐遂銷前票。金公此舉﹐與潮州刺史之驅鱷魚﹐同爲懾及無形也。

○注經掩骼

傅靑主山﹐性孤髙﹐不染塵習﹐因闖亂失家﹐僑寓楡關。河南獲姦細﹐扳山西有朱衣道人傅姓﹐咨行晉撫﹐密遣司李王秉乘率兵執靑主﹐下之獄。靑主容色自若﹐供系太原府諸生﹐食餼有年﹐以失家避荒﹐侍養老母﹐頗知醫藥。兩訊茹嚴刑﹐語言不亂。復核所扳日期﹐卽臬司經歷魏一鰲爲父疾求方於汾州日也。撫軍陳公憐其寃﹐具疏請釋﹐羈獄以候。靑主手錄金剛﹑法華二經注之。一年後如接形聲﹐種種惡業﹐現諸變相。一日﹐司李省囚﹐語靑主曰「君髙行動天﹐不日昭雪也。」靑主遂將獄中幽魂慘戚情狀訴之﹐乞拾棄骼埋郊外義冢﹐司李頷之。適太守邊公夜夢獄中諸厲哀鳴於前﹐次日司李以靑主所言請﹐邊驚嘆曰「怪哉﹗夢寐之靈也。」卽捐俸買地﹐多備席藳﹐撿瘞如法﹐仍勒石禁侵擾。有吏父﹐夢三婦人披髮藍縷哭言「恩出宰官﹐權在公子。今獨遺某三人黑獄﹐何時出耶﹖」一夕三夢之。明以語其子﹐果於墻之僻處掘得三婦屍﹐兩屍無姓氏﹐一屍於瓦上書姓氏﹐交城人也﹐裹而埋之。由是囹圄不爲蒿裏矣。此靑主注金剛﹑法華之所感也。

○七日溺返

原邑田村鄕民郭姓﹐有地十畝許﹐近汾水﹐衝塌不常。每年秋水將至﹐先將傍水禾先割飼牛﹐恐塌去無及也。一日﹐使子往割﹐午出﹐至晚不還。父亟趨視﹐則田已塌數隴﹐知子溺波中矣。舉家悲苦﹐並不知屍漂何所也。七日後﹐二更﹐忽聞剝啄聲﹐啟門﹐跌入一人﹐卽僕﹐問之﹐不應﹐燭之﹐乃其子也。水浸將腐潰﹐口微呻而不能語。以米汁徐沃之﹐一二日漸省人事。詢之﹐言「初塌河時﹐爲人拽入一堂﹐類見官者。尋復拽出﹐見金光萬道﹐空際布滿﹐須臾﹐米飯堆積﹐眾蜂擁爭食。兒正饑渴﹐恨不得沾一粒﹐有言爾不宜食者﹐有言爾不敢食者。頃聞傳呼﹕『宜還者遣還。』卽被兩人拽行至門﹐未識己家第﹐覺門開而兩人去矣。亦未知其已七日也。」其父思所云金光米飯﹐卽洛陽村中元放河燈﹐灑花米之夕也。此人現存﹐名郭希貴。

○指甲出棺

原邑韓公春宇﹐名萬象。未冠﹐舉鄕薦﹐會城傅侍禦公潤野以女妻之。踰十七年﹐成進士。傅氏早逝﹐生前好養指甲﹐有用鳳仙花染紅。最長者落下﹐斂時納棺中。及韓公以觀政給假家居﹐一日晝寢﹐夢傅氏笑語如常﹐曰「君耳中有塞﹐我爲出之。」遂用指甲去塞。韓微覺痛﹐以手揉耳﹐其指甲遂遺枕旁﹐卽當日納棺中者。棺中之物﹐安得而出﹖夢中之物﹐安得而眞﹖此理所不可解者。

○冢气忌泄

原郡傅公三子﹐長霖﹐仲震﹐季霈。孟與季成進士﹐仲登鄕薦﹐建河東三鳳坊。其大父壙中產花三枝﹐似蓮﹐色深紅﹐有榦無葉。取出﹐供之祠﹐經風而癟。厥後子孫𨿽繁﹐不乏名士﹐科第不繼﹐未必不由此也。梗陽京兆王公冢近縣城﹐有七世孫毓奇﹐見冢漸平﹐取冢旁土培之。一穴塌﹐見壙中淸泉滿注﹐棺浮水上﹐驚其淹浸﹐遂汲水使盡﹐棺著地。鳳靈登癸未進士﹐甲申遇變而傷﹐人皆謂祖壙去水故也。冢气忌泄﹐不益驗與﹖

○趨吉奇災

趙上捨者﹐梗陽富人﹐爲父母求善地遷葬。同邑羅生﹐術堪輿﹐得一地名九龍窩﹐常云「非大福徳不能享其地。」傳有山桃一株﹐身尺許而臃曲﹐髙僅三尺﹐枝九股。左紐有龍從一枝起﹐樹因震損。土人取其身﹐雕刻龍母﹐構廊一間﹐並刻九龍爲子祠焉。九龍窩之名以此也。祠年遠荒圮﹐羅與趙姻親﹐因舉此以應﹐言穴不可艸艸點﹐必須年﹑月﹑日﹑時會局﹐方盡美。趙屬羅擇吉。至期羅來言「少頃破土﹐惟相地者不可在側。」預以羅盤定穴而去。趙如法取土﹐甫下鍬﹐忽微雲中迅雷一聲﹐更掘得二石球﹐深紫色﹐膩而潤﹐持回家﹐漸堅漸燥。七日後﹐有雲從西山出﹐抵暮﹐濃云四合﹐雷聲隱隱﹐大雨如注。俄﹐雷大震。趙居縣之南關﹐電光如虹霓萬道﹐連閃不斷﹐倒掛檐頭﹐霹靂如悚頂上﹐居鄰悚懼。趙妻宿樓下﹐己與子臥樓上。夜二鼓﹐趙妻見火球從窗飛入﹐如斗大﹐自頭至足﹐連滚數次﹐若尋擊狀。夫從樓上呼女使名﹐聲甫脫口﹐火球與雷應響而升﹐後漸雨收雷息。次日家人鄰眾視之﹐見其婦𨿽斃﹐胸尙溫﹐急拳局救之﹐得生。兩耳實以土﹐述所見雷升狀﹐後不復知矣。登樓﹐見趙身有爪痕如煙炙者﹐通體無骨。子方十二歲﹐傷同父。遂無後﹐家業析於親族。趙父母仍速歸舊地﹐將所得石球還故掘處瘞焉。每雷﹐羅生輙惶恐避匿﹐久之﹐稍自安。

○神感聽琴

大中丞陳公端﹐太原府人﹐有古君子風。善琴﹐一夕操罷﹐更深籟寂﹐有五人入室而立﹐人各異形。公曰「人鬼殊途。昔之聖賢﹐邪有不敢經其戶者﹐有遠離其鄕者。余愧徳不如﹐有送之者﹐罵之者﹐逐之者。余愧膽不如﹐姑請通名。」同聲曰「某等五鬼也﹐雅與琴善。聞公雅操﹐乞不吝爲聲气之通。」公整襟焚香﹐操太古遺音一曲。將四鼓而謝去。次日令畫工摹所見之形﹐圖成﹐坐對玩之﹐符相書所言金﹑木﹑水﹑火﹑土五行之神。其云「雅與琴善」﹐是必琴之五音也。水中鐵躍﹐遊魚出聽﹐古人以聲相感﹐良不誣矣。

○試法移栽

蜀有薛眞人者﹐得墨符神咒眞傳﹐如七釜所云者。一日外出﹐其徒戲將幾上召神符焚之﹐並頌咒。須臾神至﹐問何用﹐弟子失措曰「墀下桂樹久在右﹐敢煩移左。」則果拔樹植左﹐土封如故﹐右亦無痕。徒異之。然不知送神咒﹐神瞠目言「胡嫚我﹗不念﹐爾師當加罰。」眞人歸﹐見桂樹忽左﹐問之﹐徒不能隱。眞人嚴責之﹐罰跪神前﹐諷咒解退。後符籙諸書謹笥之﹐不敢輕置幾上。張畱孺云。

○正術誅邪

蜀有妖巫﹐展裙坐江﹐飛渡不濡﹐而穩於舟。行人惑之﹐曉夜環聚投教者﹐日以百數。薛眞人知之曰「日月之下﹐可容靑燐鬼焰簧鼓人心﹖」乃頌咒律已﹐將一紙裙分裂。其巫正坐江欲渡﹐實時兩股劈開﹐浮江而斃﹐妖遂息。張畱孺云。

○女道歸山

外祖方伯公﹐任四川松藩兵備時﹐攝按察使事。見廨後空庭固扃﹐問吏曰「此內何貯﹖」云「錮妖女也。」外祖曰「此女妖言惑眾乎﹖」曰「否。」「夜聚曉散乎﹖」曰「否。」「香火斂錢乎﹖」曰「否。」「然則何以云妖也﹖」啟而驗之﹐女顏面充腴﹐形體安舒。問飲食孰供﹐答以初猶家給﹐後不能繼﹐則官給。因水火不便﹐道人已辟穀三載矣。外祖疑之﹐詢諸左右﹐皆曰「然。」問﹕「識字乎﹖」答以﹕「未讀書﹐胡由識字﹖」詢以道﹐曰「不過陰陽。」詢以陰陽﹐曰「不過無始。」細叩之﹐言言俱太極更有諸道書並性理所未及剖者﹐遂大異之。問何以見錮﹐答以因適夫家。語未畢﹐俯首不言。乃詢左右﹐言其夫娶此女﹐𨿽同宿﹐視其形在牀﹐聽其言在牀﹐若身近之﹐則隔如山也。久之如故﹐聲聞於外﹐因而訟之官﹐此入錮之由也。外祖旣詢實﹐曰「汝無罪﹐俟言於兩院而釋之﹐顧不知汝何欲也﹖」答曰「道人欲得深山小室﹐靜坐以俟天年﹐他何欲﹗」翌日﹐卽見撫軍﹐言「此女辟穀三載無恙﹐似有內力﹐如妖必飄忽不定﹐而恬靜如是﹐疑有前因。縱之未必爲害。」撫軍可之。申請直指﹐亦可之。遂召女之父母﹐以肩輿送峨眉石洞。道人臨行言「凡玄釋兩門﹐遇宰官生嗔喜心﹐皆本人自造黑白業也。」一稽首而別﹐畱椶扇一握。

○一字速化

蜀有縉紳先生﹐素好長生術﹐入山﹐習靜石洞中。一日﹐有羽士訪焉。童子以告﹐公謂僞托雲水者﹐辭不見。羽士拾瓜皮書午字於洞前石門﹐字痕穿石。童子反報﹐公視之曰「眞師見訪而不遇﹐罪甚矣﹗書午字﹐責之也﹐責我爲不出頭牛耳。」呼童取水﹐沐浴而逝。家人驚至﹐旣斂﹐舁棺不能動。公子云「想是羽化﹐無所用棺也。」掀蓋﹐惟雙履而已。張畱孺云。

○披云僊去

宋道人者﹐自號披云子﹐薊州河間人也。選勝名山﹐暮年至太原臥虎山之陽﹐曰「是吾大有緣之地也。」遂鑿石洞數龕隱焉。近山諸村好善者﹐供以銀粟﹐則受粟反銀。遇人怯弱者﹐授以導引之術﹔躁急者﹐教以調息之方。遠近欽信者二十餘年。一日﹐徧詣諸村友曰「道人老矣﹐將於某日告別﹐無他囑﹐惟至期一顧﹐卽二十年相愛情也。但不可過辰﹑巳兩時﹐過則無及矣。」聞者共挽畱之﹐力辭。至期﹐眾各具禮餞送﹐或擔負裹糧﹐抵山已近午矣。山間有鋤禾者呼云「頃見披云子乘一獸似驢﹐色蒼白﹐頭有角﹐向西南行﹐畱語山下諸道友﹐去急不及面也。」眾悵然﹐偕至山洞﹐則披云子固端坐蒲團﹐如入定狀。石壁左畱偈云「只个形骸許大﹐已是一場災禍。被誰節外生枝﹐彊要喚成那个。更分假像眞容﹐又是兩重罪過。近來耳目昏花﹐畢竟有些甚麼。」諸道友因各敍其來辭時日﹐皆同﹐信有分形出世之能﹐倍相嘆服。遂議作栢木八角盤﹐舁坐盤中﹐設淸醮三晝夜瘞焉。道人頗多著述﹐化後無存﹐或意不欲畱迹。止有雨淋淋詩餘一曲﹐爲人記誦而傳之﹐已入縣誌﹐不贅錄。

○雲遊異術

餘外祖方伯公族﹐有前輩在成化時充司吏﹐然學業不廢。值科舉﹐學道丁憂去﹐署者以闈期不遠﹐卽以歲試前等作科余赴錄遺試論題「三十六宮都是春」﹐因與教官闡論題意。此吏前言「吏曾讀書﹐是論題頗習。」文宗遂給捲試之﹐大爲欣賞﹐次日卽見按君﹐力薦入闈。初以異途難之﹐文宗言「祖制中﹐額內原有五名爲吏匠等有能文明經者而設。」乃準送司入本邑諸生冊。後試已入彀﹐竟以異途﹐擯置副榜。髮卷視之﹐乃正薦也。從此志在方外矣。雲遊四十年﹐至七十餘始返。好酒﹐一日至縣﹐醉歸﹐行至古城路僻處﹐有賊三人言「脫衣免死。」醉言「我衣爾得脫乎﹖」賊正欲肆侮﹐卽默持咒語﹐三賊遂挺立不動。至家亦不言﹐將曉﹐呼子﹐語以昨釘三惡少某地﹐爾去解之。授以咒。至彼﹐三賊猶瞪目僵立。咒解﹐遂醒而逸。遠近聞之﹐方知有異術也。凡疑難事﹐誠心叩之﹐無不奇中。享年百歲而終。

○扶乩召異

遷安郭金溪﹐名鞏﹐官歷工部左侍郎。少爲諸生﹐好鸞術﹐供乩書室﹐昕夕扶之﹐不必符咒而降。一日應友請﹐將舉手間﹐忽覺冷气從外入喉﹐一口能兩人言﹐且不一辭﹐大驚棄走﹐羣友共駭。以姜﹑蒜﹑犬膽﹑鷹脯藥之﹐桃符﹑鬼箭﹑雄黃﹑朱砂鎭之﹐且鍼灸鬼眼穴諸絡﹐毫不效。如是者三年﹐學業幾廢。一日午前﹐忽覺冷气從喉出﹐縷縷旋繞﹐嘆曰「今相別矣﹐君無憎焉。」郭公始得奮力成名﹐作鸞書一卷付梓。邑父母崔明涵云。

附﹕原邑郭大生好鸞。一日﹐乩大書﹕「予山妖也。」續一「斬」字。將乩擲地而去。少頃﹐正陽子至﹐問及山妖﹐言「山妖性狡而悍﹐已將爾魂攝往橫峪洞中﹐宜吸淸茶一口﹐書『罡』字如符狀﹐焚之﹐將所吸茶向正東噀之﹐可解。」郭亦因此戒鸞。後以明經授房山令。因公入山﹐見一峪﹐形闊而偏向﹐﹝校﹕疑當作「扁問」﹐問屬下。﹞土人云「此橫峪也。」又數里﹐有洞二﹐大可藏千人﹐小者半之。更可異者﹐洞中初入黯若漆﹐少立則須眉可辧﹐其气黝然﹐不知微光從何入也。或雲山之靈气自映耳。前云所攝魂橫峪洞中﹐不知卽此否也。

○點金代府

雲中代府﹐明初封建一字親王也。嘉靖時﹐王好道﹐信黃白之術﹐多爲方士所賺﹐王漸厭之。一日﹐有羽士以絲繩虎頸﹐手纜而行﹐至大同﹐城守者止之。道人曰「聞王好道﹐故來見。」竟入城。百姓見虎﹐紛紛竄避﹐道人言「我在﹐彼自馴﹐毋驚懼。」人終不敢前﹐遠行尾之。至代府東華門﹐通名﹐王召見﹐道人牽虎入﹐繩盤其頸﹐囑如法蹲此。唘云「山野道人﹐不嫻朝禮。」一稽首而立。王賜之坐﹐虎亦蹲坐旁。語良久﹐王大喜﹐以爲眞仙下降也。笑漢武受文成﹑五利之欺耳。卽與共食。是後﹐日夕講內事﹐爰及丹術﹐道人云「丹言黃白﹐此下焉者﹐最上天丹﹐道人爲王修合﹐當如軒轅﹑淮南挈宮眷而霞升也。」王問﹕「爲時幾何﹖」曰「不出一季。」又問﹕「用何法物﹖」曰「止在五祖七眞仙位前﹐用珠玉器﹐每位前供三百金。丹藥並不用此﹐止數種艸藥烹煎耳。但選宮中深密處爲善。」王引道人擇宮後閒院一所三進﹐道人曰「善。」擇吉入焉。設壇陳供俱如所言。道人不戒酒肉﹐每五日送水菜﹐飼虎於二門外。水菜至﹐道人自出運入﹐間有送至而不取者﹐言前次所積足用也。季將周﹐王甚喜﹐卽宮眷亦以爲霞升在指日也。匝三月﹐送水菜﹐則道人不出﹐猶以爲尙有所積也。越五日又至﹐道人竟不出矣。視其虎﹐寂然不動﹐非復從前虓猛狀。急唘﹐王入視﹐閴無其人﹐丹竈依然也﹐陳供依然也﹐五祖七眞之位依然也﹐惟珠玉器與所供三千六百之阿堵物﹐悉捲而空矣。獨怪以宮中至嚴之地﹐孑然一身﹐操何術挾之而去﹖亦奇矣哉﹗意尹祖七釜內所云「盡門可開﹐土鬼可使。」遁法果有驗與﹖

○火化成佛

原邑柳林莊木工韓姓﹐素向善﹐好與方士交﹐常助修寺觀﹐不受工值。居恆於屋上構小屋宿焉。一日二鼓﹐鄰人忽見火從小屋起﹐急救之﹐屋半毀﹐韓端坐火中﹐傳呼成佛。時萬曆某年三月上旬也。余親往觀之﹐眾已舁坐棹上。狀端嚴﹐兩手不拱﹐離胸遠近相稱﹐左右一仰一俯﹐皮肉亦不焦腐。首裹一帕﹐𨿽成灰﹐尙裹額顱。觀者無不稱異。邑宰關中涇陽張公往驗﹐長揖。觀察魏公拜之﹐復作偈贊之。遠近騰播﹐布施委積﹐構廟塑像事之。然不見所謂祥光瑞靄﹐而時有風霾﹐毫無益於玆邑焉。

○前身行僧

來公星海﹐名復﹐陜西三原人﹐萬曆丁未進士。父少參公亦進士﹐性恬退。公未生時﹐本鄕有一行僧﹐名來復﹐不識字﹐止熟誦觀音經與心經﹐皆得之口授者﹐余不知也。離鄕十數里﹐有沙河一道﹐常爲暴雨衝溢﹐行者苦之。僧身親塡道修橋﹐終日不憚勞﹐行人施助者卻謝﹐遠近稱爲佛和尙。見其食淡好勞﹐又稱爲拙和尙。至有嫌其不出應付﹐又稱爲懶和尙。獨少參公重之﹐曰有行和尙。僧雅不求人﹐來公常供其衣食之缺﹐間詣寺聽誦二經。一日﹐少參坐聽事﹐忽見此僧入﹐立而迎之﹐竟不顧﹐直入內室﹐呼亦不應。正異之﹐少頃內傳夫人生公子矣。少參亟遣人訪僧﹐則云適已坐化。乃知其子爲此僧托生也﹐因仍其名來復。少穎異﹐書無所不讀﹐精醫道﹑百工﹑技藝﹐乃至女紅﹑刺繡﹐皆優爲之。卽一切戲術﹐靡不奇異。凡名畫眞迹請鑑別者﹐畱旬日﹐臨之﹐令人不能辧識。或且攜其臨者去﹐公笑而曉之。善音律﹐能以筯代簫管﹐淸亮轉佳。任四川督學時﹐與藩臬諸公飲畢團坐﹐呼門子脫靴﹐用力頗重﹐腿從膝折。公呼﹕「蠢才﹐令爾脫靴﹐而折我腿乎﹗」解帶視之﹐腿竟落地。諸公大驚﹐門子伏地請死。公徐曰「將所落腿向膝按上﹐莫離原位。」用力按之﹐似相聯絡者。試行數步﹐躍然曰「更輕爽也。」後再燕會﹐諸公請戲術﹐公曰「無矣。」旣又令門子脫靴﹐眾以爲仍前術也。脫之﹐隨脫隨長﹐長至丈餘不斷。公曰「蠢才﹐一腿偏長﹐如舉步何﹖」門子叩頭乞收。公曰「試促之。」漸促漸短﹐如舊而止。問﹕「再促何如﹖」曰「促之﹐腳可至膝。」諸公絕倒﹐顧不知其何術也。曾任吾晉監司﹐遠近求醫﹐生全甚眾。後引疾歸裏﹐常語人曰「余本緇流﹐今逃楊歸儒。宦遊久矣﹐忘卻本來柰何﹗將言歸以完其功。」遂長逝焉。秦中多異才﹐韓城解公蔭樾選庶吉士﹐於來公諸戲技精妙略同﹐更善跑馬諸險術。或緣數丈髙竿﹐卓立其上﹐膽弱者不敢仰視。貴人多藝如兩公者﹐可云僅見矣。

○擊磬回生

餘外祖方伯公任西寧參政。西寧﹐古隍中地﹐巖疆也。西有吐魯番﹐東有火落赤﹐夷漢雜處﹐署中望見炊煙。更兼兵易生變﹐前道被戕﹐親從不遺一人。外祖承亂初定﹐百務盤錯﹐惟禮士愛民﹐優卹士卒。年餘﹐外報某寺僧坐化﹐外祖言「邇來僧最狡獪。覆勘眞實﹐當親往視之。」則眞化矣。謂諸僧曰「此僧坐化﹐自是髙行﹐但修果未知圓滿否﹖如有間隙﹐尙當喚回。」使小僧更番擊磬﹐撥二武弁監之﹐至十三日醒矣。此僧一生純養﹐次日體健如初。兩夷部酋長聞之﹐大駭﹐俱言馬太師天人也。喜則死者能令生﹐倘怒則生者何難令死﹖遂徙夷帳﹑馬牛羊犬﹐疾離寧城八百餘里﹐逐水艸便處屯插焉。邊民由是安堵。余父赴外祖任﹐曾見此僧。詢及化後有所見否﹐答以﹕「如行遠路﹐白气漫漫﹐非云非煙﹐在蒸籠中走﹐止空中頻喚﹐猛憶有要緊物未及隨者。此念一動﹐步遂停﹐目亦開﹐他無所知也。」外祖歸裏﹐欲攜此僧至晉﹐力辭曰「西人還西﹐不失本來。」後不知所終。

○星夜飛龍

原邑貳尹欒公斯羙﹐愛民醇篤﹐君子也。一日﹐公出甚蚤﹐四鼓唘門﹐見空中有龍從西北來﹐隨身火星無數﹐中有火球噴耀。龍色靑﹐向東南一直飛去。可異者﹐天色淸湛如碧﹐星斗爛然﹐毫無片雲也。獨龍身舒爪騰踏而行。經云「雲從龍」﹐此何無雲而龍也﹖欒公曆官江西廣信太守。

○夜席龍飛

魏楡侍禦張公浩庵家居﹐有庚辰進士授行人桑雲笈﹐給假歸裏﹐浩庵欵之﹐集優人演劇夜飲。二鼓將闌﹐怪雷異電﹐風雨大作﹐燭盡滅﹐內外僕從不得出入﹐鼓樂俱停﹐主賓離席端坐。初鼓時﹐後院樓脊左獸吻有白气從中出﹐及三鼓﹐霹靂一震﹐有龍遂從吐煙左獸吻飛去。二公淸談達旦﹐使人登梯視之﹐獸吻如故﹐但見煙痕數道而已。鄰人言﹐非兩貴人﹐幾何而不喪匕鬯耶﹖

○潭險龍升

原邑城東鄙有渠一道﹐灌漑數村﹐浚自段氏﹐故名段家渠。其渠旁以汾水泛漲衝突﹐匯爲深坎﹐人恆溺焉。遂以其地爲不祥﹐寧繞遠道﹐不敢經其處﹐卽稱段家潭口。萬曆間﹐田間人常於雨霽時﹐見紫煙騰其上﹐或盈丈大魚遊衍水面。一日大風雷﹐有金龍從潭躍出﹐隨云而升﹐遺斗大鱗片﹐水漸涸。今近五十年矣。𨿽風沙淤塞﹐而潭迹尙存。

附﹕汾水每五十餘年必大漲發。壬寅五月暴雨﹐陽曲鄕名西村者﹐近汾而土阜﹐大水暴發﹐怒濤奔迅﹐浪髙壁立十數丈。見水上一物如長橋﹐不見首尾。其前泥湧沙捲﹐水色蒼黃。其物色黑綠﹐浮戲水面﹐身所擺蕩﹐水卽騰越。陽﹑原﹑楡﹑徐﹑祁﹑谷六縣近汾地畝﹐漂沒數萬頃。有老人言已兩見此矣。先人雲此水撐子戲水也。但不知在水族中爲何名﹖而汾流細淺﹐不知素於何潛耳﹖

○西山移步

原邑去城十里許﹐爲晉祠鎭﹐祠奉唐叔虞﹐並建聖母邑姜祠﹐禱雨靈應﹐牲牢特盛。其間晉水分三河﹐卽水經注「源從懸甕山出」者。聖母殿後有山曰廟望山﹐距廟五七百步﹐山下奉聖寺﹐唐尉遲鄂國公奉勅建者。嘉靖末﹐廟望山南鄙﹐人見山行如水湧軸轉﹐前土傾陷﹐后土覆壓﹐猶幸其行之徐也。見之在寅﹑卯時﹐不知何時初起也。經所過﹐樹盡入地中﹐離奉聖寺僅一矢地耳。若陷不止﹐則卽夕並晉祠堡無有矣。鎭人危之﹐飛騎報縣。適郡司馬因公至止﹐偕縣令詣地﹐具吉服﹐禱以羊豕﹐猶層層翻壓﹐至未時而止。次日眾登山閱之﹐第見對面山頂凹處﹐拆深二丈餘﹐閱有年所﹐其迹尙顯。鎭中市樓竦特亦火。父老言﹐昔術者曾畱「山移火刼」之語﹐此其驗乎﹖

○樓飛無迹

潞安府城樓晝飛不見﹐原庠王先生問臣﹐潞人也﹐余細詢之﹐答云「庚寅歲仲夏望前﹐日過午﹐忽然城樓不見。其時樓下有三人乘涼臥﹐兩人驚斃﹐一人墜城下。後蘇﹐言見紅面四人﹐黑面四人﹐各衣色如面﹐俱戎裝。紅者立內四角﹐黑者立外四角﹐響聲似雷。身不知何以墜此也。廩梁柱礎﹐一物無存﹐宛如攝去﹐止畱空基一片。訪之遠近﹐無聞見者。」飛峯落於湖上﹐試卷飄於朝鮮。風雷攝移﹐俱有蹤迹﹐此樓不知飛落何處﹐更令人難索解矣。

○雲中井異

大同山陰縣有井深廿丈餘﹐必聯數家之綆以汲。順治庚寅歲﹐里人垂綆絞之﹐不得上﹐倍人絞之﹐至井口﹐乃一石。共舁至地﹐視之﹐膚頗膩潤﹐其色鐵﹐重餘千觔﹐體頗方。眾以供之玉皇閣。所可異者﹐汲水之器孰解之﹐而以綆系石也﹖舊傳有欲博權相歡者﹐購一奇石﹐玲瓏巧妙﹐人工不及﹐髙仞許。載渡江﹐舁至岸﹐忽墜於江。乃懸重賞覓善沒者入水摸之﹐其石直立﹐覺有一物爲座。遂攏船垂索至底﹐復令善沒者以索纏石﹐轉軸上之。其人復言「若倍其賞﹐水中有座﹐亦可力取﹐免覓他座﹐不更羙乎﹗」如言﹐復投水索纏而出。以石栽之﹐如有意成造者﹐雕鎪亦復精絕。豈其座本是原物﹐若劍還津﹑珠合浦與﹖然此石之落水出水﹐皆由人致﹐未若井中石一解一系之尢可異也。

○石佛之異

陽曲北鄕近山村落﹐農者聞山語云「我要出去。」如此者數日。一人答﹕「出來罷﹗」忽山崩一角﹐若削成然﹐露石佛﹐自首至膝﹐端立無欹。村民聚觀如堵。知向云「我出去」者﹐卽此佛也。若謂古寺殘毀﹐積久沒土中﹐何無瓦礫雜之﹐純屬淨土。遠近稱異﹐乃醵金建大閣護焉。至今廟貌巍然﹐村名土堂。

附﹕順治戊子﹐原邑城西民田茂者﹐佃地種茄﹐穿小闕土井﹐以備晉祠水程輪次之。闕井將成﹐旁忽開一竇﹐水滲漸大。茂塞以土不能禦﹐探之亦不甚深﹐舉鍬掘之﹐覺有物堅且長者。集眾﹐羣拽出土﹐乃香花菩薩白石雕琢者﹐髙五尺﹐拽至晚﹐得五尊﹐次日﹐又得二尊。色俱白﹐似保定石﹐而文理頗粗。四旁亦無瓦礫。再欲掘之﹐恐壞人田而止。不意縣尉聞之﹐執拘鄕耆﹐究其不報官之罪﹐令將拽佛人報名﹐將逮問﹐意疑別有所得也。闔城士民公白始釋。諸石佛置之城外金公祠。

○地獻石英

忻州金山鋪﹐爲行人憩息所﹐村眾列小肆﹐鬻酒食。忽見肆旁地隆起﹐不食頃﹐髙至二尺餘﹐未已﹐視如水沸狀﹐而土不濕。諸少年取鍬鐝掘之﹐至數尺土定矣﹐得紫石數斗﹐光明潤澤﹐不異水晶。面平而稜銳﹐有四楞者﹐長不過三寸﹐圍不過八分﹐見者爭取。乃議用力掘者倍與之。近村讀書家購之作鎭紙﹐遂有挾之會城求售者﹐藥市識之曰「紫石英也。不入方劑﹐惟道家煉丹需之。五色皆有。」丹房鏡源言﹐服之可霞舉﹐未知驗否。此所異者﹐勃然忽自土興﹐誰貯之而誰使之耶﹖

○女變男形

楊璜﹐字希周﹐江南當塗人﹐世居官圩之栗樹裏。爲學趨法先民﹐恥爲俗下文字﹐坐此困滯﹐乃焚棄筆硯。已而兵遶其鄕﹐泣曰「祖宗邱墓在此﹐何忍棄去﹖」因匿妻妾與子於林中﹐以身守墓。兵來將執之﹐璜急赴水死。子甫十齡﹐自林中望見父溺﹐號哭亦投於水。時丙戌三月十六日也。久之﹐父子兩屍攜手浮出﹐見者隕涕。妻陸氏痛夫之無後也﹐以妾張氏遺腹有身﹐冀延一綫﹐乃矢持長齋﹐迎佛像於家﹐晨夕對哭﹐以哭爲晨夕課。哭已﹐喃喃念佛。夜夢老嫗攜一子來﹐曰「以遺汝。」醒而嘆曰「佛賜也。」匍匐拜謝。歲暮﹐妾乃生女﹐陸氏慟曰「嗚呼已矣﹐無復望矣﹗」丁亥春﹐延集族中尊行﹐泣而告曰「絕產當分諸從子。未亡人妻妾﹐得粗給衣食﹐撫此女足矣。」遂悲不自勝。族人不忍﹐謂俟小祥追薦亡者﹐而後公議立繼。及期﹐會親族起道場﹐功果滿日﹐亦三月十六也。正陳齋供會食﹐女呱呱泣不已﹐抱之就枕﹐使張氏守之。張忽如夢魘﹐陸氏急呼﹐才醒復憒。女哭益甚﹐怪而視之﹐則此女已非女形矣。大驚﹐呼家人羣視之﹐面目肢體如舊﹐惟私處生長男根﹐其旁尙有新血痕。眾咸詫嘆﹐始悟前夢之不虛也。競至佛前羅拜﹐命名佛賜。次日﹐遠近觀者塡門﹐聞於邑令張公﹐猶未深信。其宗族異口一詞曰「脫變男非眞﹐吾儕小人﹐不願分其田宅耶﹖」侯乃首肯。貴池劉與父先生出記事一則﹐謂唐寅所撰。

○木菌突生

原邑離城十餘里﹐有村名東莊﹐多水﹐稻田環遶﹐其土岸多植柳。近村東南隅有枯柳一株﹐材可合抱﹐內因虫蛀腐爛﹐僅皮未剝落。夏日眾農饁於旁﹐忽見有物漸透樹中﹐頃刻長二尺餘。近視之﹐層折鱗次﹐潔白可愛﹐大類天花﹐經人手摩﹐其長遂止。乃爭取而食之﹐味最佳。殆古所云木芝也。若如丹房鏡源所載方﹐同云毋諸味合劑﹐服之可霞舉。

○怪石生蛇

平定州白面將軍嶺前﹐大石連亙﹐人從石上行﹐石有大孔向上。正徳年﹐行人從石孔過者﹐往往被傷。二月至十月﹐孔中隱隱有物﹐方知毒從孔出也。土人自遠投柴積孔上﹐引火焚之者三。後試以病驢﹐無恙。令石工鑿之﹐至二尺﹐見蛇頭焦腐﹐又三尺﹐而蛇盡矣。粗可杯許﹐尾連於石﹐鍬鏟始斷﹐石痕猶血出﹐是從石上生者。州人張日葵先生云。

○點鐵隱身

原邑西山風峪內有泰山寺﹐多古柏﹐讀書者靜習其中。一日來一遠方道人﹐諸生飲食之。偶疾﹐事之不倦﹐旣痊﹐別去。半載復至﹐言「諸公雅愛未酬﹐玆來作謝。」因畱信宿﹐問有銅錫器乎﹐曰「無有。」舉頭見鐵燈檠﹐言「卽此足矣。」舉之重觔許﹐錘碎﹐煉以熾火﹐成汁﹐撮土投入數次﹐口吹數次﹐曰「成矣。」候冷﹐則朱提一錠也﹐曰「聊充膏火耳﹗我將遠去﹐但未至縣﹐敢煩相挈。」次日﹐同詣縣城﹐還山﹐暮矣。或問﹕「倘公暮夜獨行﹐不有戒心乎﹖」曰「遇暴客自不令見。」曰「此時可令我輩不見乎﹖」曰「可。」遂撮土上拋﹐立時隱形﹐而步步問答﹐不離左右。眾懼﹐曰「知之矣﹐請亟現形。」卽聞似渾身抖土者﹐遂見如初。又一宿而別。諸生請煉燈檠法﹐則曰「此事不易﹐不敢泄。泄﹐恐有雷火災。」再約後期﹐笑而不言。

