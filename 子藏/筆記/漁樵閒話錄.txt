漁樵閒話錄﹝舊題宋﹞蘇軾撰

漁樵閒話錄引

堯夫漁樵問答字字名理﹐老坡漁樵閒話句句名諭﹐非理則不入﹐非諭則不啟。吾謂二書爲一經一緯﹐噫﹐理者其糟粕耶﹖諭者未嘗非筌蹄也。醉濃飽鮮﹐是在得其旨而已﹐是書前卷凡脫數則﹐俟博雅者續之。刻漁樵閒話錄時萬曆壬寅孟秋朔日海虞淸常道人趙開美識

東坡先生漁樵閒話卷上

上篇

有客謂漁樵曰﹕二老之談﹐於治世之鄙事﹑民間之俗務可也﹔不然﹐則議論幾席之間﹐有淸風明月可以嘯詠﹐有素琴尊酒可以娛樂﹐髙談而遣累忘懷﹐陶然以適物外之情可也。柰何其間往往輒語及朝政故事﹐非所謂漁樵之閒話者。吾所以不取焉。獨不聞莊叟曰﹐庖人𨿽不治庖﹐屍祝不越尊俎之間而代之﹖所以各存其分也。子得無失其分者乎﹗二老相顧而笑﹐曰﹕是客也﹐烏知吾閒話之端哉﹗伊尹耕於有莘之野﹐呂望釣於渭水之濱﹐世俗徒見其迹於耕釣之間﹐而不知之人也。心存乎先王之道﹐大率古者有道之士﹐𨿽不見用於時﹐而退處深山窮谷﹐亦未嘗暫忘聖人之道。今之所談﹐果有毫銖可補於見聞﹐亦足以發也。又且何間於野人之論哉﹖客深然之而退。漁曰﹕人之有禍福成敗盛衰得失窮達榮辱興亡治亂﹐莫非命也。知之由命﹐則事𨿽毫銖之微﹐皆素定也。一遇之而理不可以苟免﹐勢不可以力回﹐豈非命數﹐豈非素定歟﹖景云初有僧萬回者﹐善言人吉凶禍福﹐寓迹塵間﹐而出處言語不循常而特異於人﹐自恐因此見疑於時﹐或佯狂以自晦也﹐然而人見之﹐莫非恭敬﹐亦不敢以狂而見忽。是時明皇爲臨淄郡王﹐因卻左右而見之﹐萬回輒拊其背曰﹕五十年太平天子﹐已後不可知之﹐願自重。言訖佯狂而去。及明皇卽位﹐開元天寶中可謂太平矣﹔至祿山之亂﹐果五十年也。萬回之言驗如符契。然至於翠華西幸﹐蒙塵萬里﹐登橋望遠﹐納曲充饑﹐而困亦甚矣﹔揮涕馬嵬﹐馳雨棧道﹐貽羞宗社﹐受恥宮闈﹐辱亦至矣﹔華淸蕭索﹐南內荒涼﹐節物可悲﹐嬪婜零落﹐气亦憊矣。此皆人生至困至苦﹑至危至厄之事也﹐何爲萬回無一言以及之﹖抑知之而不言耶﹖如何﹖樵曰﹕非萬回之不知也﹐命之所有﹐分之所定﹐不可逃也。使當時言之﹐亦不足爲戒也﹐𨿽誡亦不能免也。天命之出﹐其可易乎﹖嗚呼﹐擥天下之權﹐擁天下之勢﹐賞罰號令速於雷霆﹐一喜則軒冕塞路﹐一怒則伏屍千里﹐天下豈有貴勢之可敵哉﹗不幸一旦時違事變﹐艱戚萬端﹐大都興廢成敗𨿽出乎天﹑系乎命﹐然亦必先有其兆以成其事也。開元中﹐用姚崇﹑宋璟﹐則天下四方熙熙然﹐丰富娛樂﹐無羨於華胥。天寶末﹐委國政於李林甫﹐此其所以召亂也﹔歸事權於楊國忠﹐此其所以召禍也。盛衰得失﹐豈不有由而然也﹗漁曰﹕天寶末明皇倦於萬機﹐思欲以天下之務決於大臣﹐而且將優遊於宮掖之間以自適也﹐無何得李林甫﹐一以國政委之。自此姦謀詭論交結以熾﹐而忠言讜議不復進矣。日以放恣行樂爲事。一夕因乘月﹐登勤政樓﹐命梨園弟子進水調歌。其間偶有歌曰「富貴榮華能幾時﹐山川滿目淚沾衣。不見只今汾水上﹐惟有年年秋雁飛」﹐是時明皇春秋已髙﹐遇事多感﹐聞此歌淒然出涕﹐不終曲而起。因問誰人作此歌﹖對曰李嶠詩。明皇嘆曰「李嶠眞才子也﹗」及範陽兵起﹐鑾輿幸蜀﹐過劍門關﹐登白衛嶺﹐周覽山川之勝﹐遲久而不懌﹐乃思水調所歌之詞﹐而再舉之﹐又嘆曰「李嶠眞才子也﹗」感慨不已﹐扶髙力士而下﹐不勝嗚咽。樵曰﹕天下之物﹐不能感人之心﹐而人心自感於物也﹔天下之事﹐不能移人之情﹐而人情自移於事也。李嶠之詩﹐本不爲明皇而作也﹐亦不知其詩他日可以感人之情如此也﹐蓋明皇爲情所溺﹐而自感於詩也。莊叟所謂「山林歟﹐臯壤歟﹐使我忻忻然而樂歟」。夫山林之茂﹑臯壤之盛﹐彼自茂盛﹐又何嘗自知其茂盛﹐而能邀人之樂乎﹖蓋人感於情﹐見其茂盛而樂之也。此謂之無故之樂也。有無故之樂﹐有無故之憂﹐故曰樂未畢也而哀又繼之﹐信哉是言也。漁曰﹕舊事有傳之於世﹐而人或喜得之﹐可以爲談笑之資者﹐時多尙之﹐以助燕閒之樂。然而歲月浸遠﹐語及同異。有若明皇﹐嘗燕諸王於木蘭殿﹐貴妃醉起舞霓裳羽衣曲﹐明皇大悅。霓裳羽衣曲﹐說者數端﹕逸史云﹐羅公遠引明皇遊月宮﹐擲一竹枝於空中爲大橋﹐色如金﹐行十數里至一大城闕﹐羅曰此乃月宮也。仙女數百﹐素衣飄然舞於廣庭中﹐明皇問此何曲﹖曰霓裳羽衣曲也。明皇素曉音律﹐乃密記其聲﹐及歸﹐使伶人繼甚聲﹐作霓裳羽衣曲。及鄭愚作津陽門詩﹐云「蓬萊池上望秋月﹐萬里無雲懸淸輝。上皇半夜月中去﹐三十六宮愁不歸。月中祕樂天半聞﹐玎璫玉石和塤箎。宸聰聽覽未終曲﹐卻到人間迷是非。」釋云﹕葉靜能嘗引上入月宮﹐時秋已深﹐上苦淒寒不堪久﹐回至半天﹐尙聞天樂。及歸﹐但記其半﹐遂於笛中寫之。西涼都督楊敬述進婆羅門曲﹐與其音相符﹐遂以月中所聞爲散序﹐用敬述所進作腔﹐名霓裳羽衣曲。又劉禹錫詩云「開元天子萬事足﹐惟惜當時光景促﹐三鄕陌上望仙山﹐歸作霓裳羽衣曲。仙心從此在瑤池﹐三淸八景相追隨。天上忽乘白雲去﹐世間空有秋雁辭。」﹝此下當有脫誤﹞樵曰﹕不然﹐非欲天下之人皆愚也。當戰國之時﹐諸子紛然各持詭異之說﹐惑於當世﹐且欲遊聞於諸侯以張虛名﹐而求其用矣。故誕妄邪怪之說充塞於道路﹐天下之人不識其是非可否﹐於是各安於習尙﹐以爲耳目之新。旣非聖人道徳之言﹐又非先王仁義之術﹐宜乎焚之。又恐其徒呼噪不已以亂天下﹐於是玩之。有何不可﹖

下篇

漁曰﹕世常傳云「欲人不知﹐莫若不爲」﹐以謂旣爲之也﹐安得人之不知。夫至隱而密者莫若中冓之事﹐豈欲人之知耶﹖然而不能使人不知。以此知凡事而不循理者﹐𨿽毛髮之細﹐不可爲也。明皇舊置五王帳﹐長枕大被﹐與兄弟同處於其間。無何妃子輒竊寧王玉笛吹之﹐始亦不彰﹐因張祜詩云「梨花靜院無人處﹐閒把寧王玉笛吹」﹐妃因此忤明皇﹐不懌﹐乃遣中使張韜光送歸楊銛宅。妃子涕泣﹐謂韜光曰﹕托以下情敷奏﹐妾罪固當萬死﹐衣服之外皆聖恩所賜﹐惟發與膚生於父母耳。今當卽死﹐無以謝上。乃引刀剪髮一結付韜光以獻。自妃之一逐﹐皇情憮然﹐至是韜光取發撘之肩上以奏﹐明皇見之大驚惋﹐遽令髙力士就召以歸。嗟乎﹐道路之言亦可畏也﹐使張佑不爲此詩事﹐亦何由彰顯之如此﹖然張亦何從得此爲之說﹖以此可驗其「欲人不知莫若不爲」亦名言也。樵曰﹕牀簀之事至隱密也﹐尙且揚於外﹐而況明目張口﹐公然爲不道之事﹐宜何如哉﹗隱衷潛慮﹐傾人害物﹐而謂人不知﹐誠自欺也﹗人其可欺乎﹖世有爲是者﹐不可不戒。漁曰﹕明皇以八月誕降﹐酺會於勤政樓下﹐命之曰千秋節大合樂﹐設連榻使馬舞於其上﹐馬皆衣紈綺﹑被鈴鑷﹐驤首奮鬣﹐舉跋翹尾﹐變態動容﹐皆中節奏。故養之頗甚優厚。末年﹐祿山寵數優異﹐遂將數匹以歸而習之﹐後爲田承嗣所得。而承嗣殊不知其馬舞也﹐一日大享士伍作樂﹐其馬於櫪上輒奮首舉足以舞。圉人惡之﹐舉足以擊﹐其馬尙謂不盡技之妙﹐愈更周旋宛轉﹐以極其態度。廝役以狀告承嗣﹐承嗣以爲妖而戮之。天下有舞馬﹐由此絕矣。樵曰﹕禍之與福命也﹐遇與不遇時也。命之與時﹐禍福會違者﹐幸不幸在其間也﹗是馬也﹐當明皇之時﹐衣紈綺被鈴鑷﹐論其身之所享﹐可不謂之福乎﹖謂其見貴於時﹐可不謂之遇乎﹖不幸一旦失之於廝役之手﹐而箠楚遽苦其體﹐可謂不遇也﹔旣而欲求免於箠楚﹐愈竭其能﹐而反爲不知己者戮之﹐可謂禍矣。莊叟又嘗稱﹐禍福相倚伏﹐誠哉是言也。嗚呼﹐馬之遇時則受其福﹐及夫不爲人之所知﹐則身被其禍。士之處世﹐豈不然哉﹖伸於知己﹐屈於不知己。遇與不遇﹐乃時命也﹗漁曰﹕張君房好誌怪異﹐嘗記一人﹐劍州男子李忠者﹐因病而化爲虎也。忠旣病久﹐而其子市藥歸﹐乃省其父。忠視其子﹐朵頤而涎出﹐子訝而視父﹐乃虎也﹐急走而出﹐與母弟返閉其室。旋聞哮吼之聲﹐穴壁而窺之﹐乃眞虎也。悲哉﹐忠受气爲人﹐俄然化之爲獸﹐事有所不可審其來也﹗觀其涎流於舌﹐欲啖其子﹐豈人之所爲乎﹖得非忠也久畜慘毒狠暴之心而然耶﹖內積貪惏吞噬之志而然耶﹖素有傷生害物之蘊而然耶﹖居常恃凶悖﹑恣殘忍﹐發於所觸而然耶﹖周旋宛轉﹐思之不得。樵曰﹕有旨哉﹐釋氏有陰隲報應之說﹐常戒人動念以招因果。若已向所述之事﹐失人身而托質於虎﹐是釋氏之論勝矣﹐子知之乎﹖昂昂然擅威福﹑恣暴亂﹐毒流於人之骨髓﹐而禍延於人之宗族者﹐此形𨿽未化﹐而心已虎矣﹐傾人於溝壑﹐以狥己之私意﹐非虎哉﹖剝人之膏血﹐以充無名之淫費﹐非虎哉﹖使人父子兄弟夫妻男女不能相保﹐而骸骨狼藉於郊野﹐非虎哉﹖吾故曰﹐形𨿽未化而心已虎矣。於戲﹐以仁恩育物﹐豈欲爲是哉﹗然而不能使爲之者自絕於世﹐又何足怪也﹗漁曰﹕唐末有宜春人王轂者﹐以歌詩擅名於時。嘗作玉樹曲﹐略云「碧月夜﹐瓊樓春﹐連舌泠泠詞調新。當時狎客盡丰祿﹐直諫犯顏無一人。歌未闋﹐晉王劍上粘腥血﹐君臣猶在醉鄕中﹐一面已無陳日月。」此詞大播於人口。轂未第時﹐嘗於市廛中﹐忽見有同人被無賴輩毆擊﹐轂前救之﹐揚聲曰﹕莫無禮﹐識吾否﹖吾便解道「君臣猶在醉鄕中﹐一面已無陳日月」者﹗無賴輩聞之﹐斂恥慚謝而退。噫﹐無賴者乃小人也﹐能爲此等事﹐亦可重也﹗方其倚力恃勢﹐勃然以發凶暴之气﹐將行毆擊﹐視其死且無悔矣﹐及一聞名人﹐則慚謝之色形於外﹐斯亦難矣。有攺悔之恥﹑向善之心﹐安得不謂之君子哉﹗樵曰﹕此亦一端也。古今富於詞筆者不爲不多矣﹐然或終身憔悴而不遇﹐士大夫𨿽聞之﹐亦未嘗出一言以稱之﹐況有服膺樂善之心哉﹗以此知其無賴者﹐迹𨿽小人﹐而其心有愈於君子之所存也。又豈知迹𨿽君子﹐而其心不有愈於小人之所存哉﹖漁曰﹕裴硎傳奇嘗記一事甚怪者﹐云有唐魏愽大將聶鋒﹐有女方十歲﹐名隱娘﹐忽一日爲乞丐尼竊去﹐父母不知其所向﹐但日夜悲泣嘆思而已。後五年﹐尼輒送隱娘還﹐告鋒曰「教已成矣﹐卻領取」﹐尼亦遂亡矣。父母且驚且喜﹐乃詢其所學之事﹐隱娘云「攜我至一巖洞中﹐與我藥一粒服之﹐便令持一寶劍﹐教之以習擊刺之法。一年後刺猿猱如飛﹐刺虎豹如無物﹔三年漸能飛騰以刺鷹隼﹐四年挈我於都市中﹐每指其人﹐則必數其過惡﹐曰爲我取其首來。某應聲而首已至矣。自此日往都市中剌人之首﹐置於大囊中而歸﹐實時以藥消之爲水。後五年忽曰﹐大僚某人者﹐罪已貫盈﹐欺君罔民﹑殘賊忠良﹐爲國之害﹐故已甚矣。今夜爲我取其首來。隱娘承命而往﹐伏於大僚居室之梁上﹐移時方持其首至。尼大怒曰﹐何太晚如是﹖隱娘再拜云﹐爲見前人戲弄一兒可愛﹐未欲下手。尼叱之曰﹐已後遇此輩﹐先斷其所愛﹐然後決之﹗隱娘拜謝﹐尼曰﹐汝術已成﹐可歸。遂還家。」父母聞其語甚怪﹐但畏懼而終不敢詰﹐亦不敢禁其所爲。後至陳許節帥之事﹐尢更怪巽。噫﹐吾聞劍俠世有之矣﹐然以女子柔弱之質﹐而能持刃以決凶人之首﹐非以有神術所資﹐惡能是哉﹖樵曰﹕隱娘之所學﹐非常人之能教也。學之旣精﹐而又善用其術﹐世有險詖邪惡者輒決去其首﹐亦一家之正也。嗟乎﹐據重位厚祿﹐造惡不悛以結人怨者﹐不可不畏隱娘之事也﹗及尼之戒曰「須先斷其所愛然後決之」﹐是欲姦凶之人絕嗣於世﹐尙恐流毒余及於後﹐深可懼也。漁曰﹕長慶中有處士馬拯﹐與山人馬紹相會於衡山祝融峯之精舍﹐見一老僧﹐古貌龎眉﹐體甚魁梧﹐舉止言語殊亦朴野﹐得拯來甚喜。及倩拯之僕持錢往山下市少鹽酪﹐俄亦不知老僧之所向。因馬紹繼至﹐乃云在路逢見一虎食一僕﹐食訖卽脫斑衣而衣禪衲﹐熟視乃一老僧也。拯詰其服色﹐乃知己之僕也。拯大懼﹐及老僧歸﹐紹謂拯曰「食僕之虎乃此僧也。」拯視僧之口吻﹐尙有餘血殷然。二人相顧而駭懼﹐乃默爲之計﹐因紿其僧云﹐寺井有怪物﹐可同往觀之。僧方窺井﹐二人並力推入井中﹐僧遂乃變虎形也。於是壓之以巨石﹐而虎斃於井。二人者急趨以圖歸計﹐值日已薄暮﹐遇一獵者張機於道旁﹐而居棚之上﹐謂二人曰「山下尙遠﹐羣虎方暴﹐何不且止於棚上﹖」二人悸栗﹐相與攀援而上﹐寄宿於棚。及昏暝﹐忽見數十人過﹐或僧或道﹐或丈夫或婦女﹐有歌吟者﹐有戲舞者﹐俄至張機所﹐眾皆大怒曰「早來已被二賊殺我禪師﹐今方追捕﹐次又敢有人張我將軍﹖」遂發機而去。二人聞其語﹐遂詰獵者﹕「彼眾何人也﹖」獵者曰「此倀鬼也﹐乃疇昔嘗爲虎食之人﹐旣已鬼矣﹐遂爲虎之役使﹐以屬前道。」二人遽請獵者再張機方畢﹐有一虎哮吼而至﹐足方觸機﹐箭發貫心而踣。逡巡﹐向之諸倀鬼奔走卻回﹐俯伏虎之前﹐號哭甚哀﹐曰「誰人又殺我將軍也﹗」二人者乃厲聲叱之曰「汝輩眞所謂無知下鬼也﹗生旣爲虎之食﹐死又爲虎之役使﹐今幸而虎之斃﹐又從而哀號之﹐何其不自疚之如此邪﹗」忽有一鬼答之曰「某等性命旣爲虎之所食啖﹐固當拊心刻志以報寃﹐今又左右前後以助其殘暴﹐誠可愧恥﹐而甘受責矣。然終不知所謂禪師將軍者﹐乃虎也。」悲哉﹐人之愚惑已至於此乎﹗近死而心不知其非﹐宜乎沈沒於下鬼也。樵曰﹕舉世有不爲倀鬼者幾希矣﹗苟於進取以速利祿﹐吮疽舐痔無所不爲者﹐非倀鬼歟﹖巧詐百端﹐甘爲人之鷹犬以備指呼﹐馳姦走僞﹐惟恐後於他人﹐始未得之﹐俛首卑辭﹐態有餘於妾婦﹔及旣得之﹐尙未離於咫尺﹐張皇誕傲﹑陰縱毒螫﹐遽然起殘人害物之勢﹔一旦失職﹐旣敗乃事﹐則愴惶竄逐﹐不知死所。然終不悟其所使﹐往往尙懷悲感之意﹐失內疚之責。嗚呼哀哉﹐非倀鬼歟﹗漁曰﹕李義山賦三怪物﹐述其情狀﹐眞所謂得體物之精要也。其一物曰﹕臣姓搰狐氏﹐帝名臣曰巧彰﹐字臣曰九尾﹐而官臣爲佞魃﹛鬼虎﹜焉。佞魃之狀﹐領佩丰﹝一作璇﹞手貫風輪﹐其能以烏爲鶴﹑以鼠爲虎﹑以蚩尢爲誠臣﹑以共工爲賢王﹑以夏姬爲廉﹑以祝鮀爲魯﹐誦節義於寒浞﹐贊韶曼於嫫姆。其一物曰﹕臣姓潛弩氏﹐帝名臣曰攜人﹐字臣曰銜骨﹐而官臣爲讒霝﹛霝鬼﹜。讒霝之狀﹐能使親爲疏﹑同爲殊﹐使父膾其子﹑妻羹其夫。又持一物﹐狀若丰石﹐得人一惡﹐乃鑱乃刻﹔又持一物﹐大如長篲﹐得人一善﹐掃掠蓋蔽。謟啼僞泣﹐以就其事。其一物曰﹕臣姓狼貪氏﹐帝名臣曰欲得﹐字臣曰善覆﹐而官臣爲貪魃﹛鬼委﹜。貪魃之狀﹐頂有千眼﹐亦有千口﹐鼠牙蠶喙﹐通臂眾手。常居於倉﹐亦居於囊﹐頰鉤骨箕﹐環聯瑯璫。或時敗累﹐囚於牢狴﹐拳梏履校﹐藂棘死灰﹔僥幸得釋﹐他日復爲。嗚呼﹐義山狀物之怪﹐可謂中時病矣﹗樵曰﹕然。夫怪物之爲害﹐充塞於道路矣﹐何所遇而非怪也﹖傳聲接響﹐更相出沒﹐捃摭人之陰私﹐窺伺人之間隙﹐羅織描畫﹐惟恐刺骨之不深。非怪物之爲害乎﹗殊不知此亦豕虱之義也﹐何足以怪而自恃哉﹗

