鐘情麗集﹝明﹞吳敬所撰

時有辜生者﹐輅其名﹐本貫廣東瓊州人氏﹐丰姿冠玉﹐標格魁梧﹐涉獵經史﹐吞吐雲煙﹐其士林中之翹楚者也。一日﹐父母呼而命之曰「爾有祖姑﹐適臨髙黎氏﹐乃子奉朝延命而爲土官﹐卽爾之表叔也。經今數載﹐音問杳然﹐疏間之甚也。孔子云﹕『親者毋失其爲親﹐故者毋失其爲故﹐』此人道之當然。卽辰春風和气﹐景物熙明﹐聊備微貨﹐代我探訪一度﹐以將意耳。」生唯唯聽命﹐收拾琴書﹐命僕僮佑哥從行。

生旣至﹐人謁表叔﹐見之盡禮。乃引赴中堂﹐進拜祖姑曁嬸並諸兄弟﹐皆相見畢。於是諸親勞苦﹐再三詢及故舊﹐生一答之﹐盡恭且詳。乃館生於西廡淸桂西軒之下。

明日侵晨﹐踵春暉堂﹐揖祖姑﹐適瑜侍焉﹐將趨屏後避生﹐祖姑止之曰「四哥﹐卽兄妹也﹐何避嫌之有﹖」瑜得命﹐卽下階與生敍禮。生奇視之﹐顏色絕世﹐光彩動人﹐眞所謂入眼平生未曾有者也。

厥後﹐祖姑甚鐘愛生﹐晨昏命生與瑜侍食左右。一日﹐謂生曰「諸生久失訓誨﹐汝叔屢求西賓無可意者。幸子之來﹐姑捨此發蒙﹐一二年間回﹐不晚矣﹐」復顧瑜曰「四哥寒暑早晚但有所求﹐汝一切與之﹐勿以吝嗇。」女唯唯聽命。生亦拜謝。然生𨿽慕瑜娘之容色﹐及察其動靜有常﹐言詞簡約﹐生心知﹐不敢有犯﹐又以親情之故﹐不敢少肆也。

表叔擇日設帳﹐生徒日至﹐𨿽注意於書翰之間﹐而眷戀之心則不能遏也﹐累累行諸吟詠﹐不下二三十首。不克盡述﹐特揭其尢者﹐以傳諸好事者焉。是夜﹐坐舒懷二律﹐詩曰﹕

連城韞匱已多時﹐恥效荊人抱璞悲﹔

白璧幾雙無地種﹐靈臺一點有天知。

靑燈挑盡難成夢﹐紅葉飄來不見詩﹔

寂寂小窗無个事﹐娟娟斜月射書幃。

又﹕

多愁多病不勝情﹐悵味蕭然似野僧﹔

綠綺有心知者寡﹐箜篌無字夢難憑。

帶寬頓覺詩腰減﹐身重應知別恨增﹔

獨坐小窗春寂寂﹐感懷傷遇思匆匆。

一日﹐生命侍僮佑哥問瑜娘取檳榔﹐遂以蠟紙封蜜釀者十顆饋生﹐並標書於其上曰「進禦之餘﹐敬以五雙奉兄﹐伏乞垂納。」生但謂其有容色﹐不意其亦識字也﹐見之﹐大悅曰「西廂之事﹐可得而諧矣。」乃制《西江月》一詞﹐命佑哥持以謝云﹕

「蠟紙重重包裹﹐彩毫一一題封。謂言已進大明宮﹐特取余甜相奉。﹣﹣﹣﹣﹣﹣﹣口嚼檳榔味美﹐心懷玉女情濃。物𨿽有盡意無窮﹐感徳海深山重。」

生情不能已﹐復繼之以詩曰﹕

有美蘭房秀﹐嫣然迥不羣﹔

淸才謝道韞﹐美貌卓文君。

秋水娟娟月﹐春空藹藹云﹔

何當階下拜﹐珍重謝深恩。

女見之﹐微微而哂﹐就以雲箋裁成小簡以復云「感承佳作﹐負荷良多﹐第以白雪陽春﹐難爲和耳。」生得此簡﹐歡喜欲狂﹐不覺經史之心頓放﹐花月之思愈興﹐他無所願也﹐惟屬意瑜娘而已。朝夕求間尋便﹐欲以感動於瑜。然瑜馴謹穩實﹐生挑之﹐不答﹔問之﹐不應﹐莫得而圖之。

一夕﹐月初出﹐叔嬸會飲於漱玉亭上﹐命使女召生。生以手揮之﹐使先行﹐生徐徐後至蘭房東軒之隅碧桃樹下﹐遇瑜獨歸。生曰「五姐何歸之速耶﹖」瑜曰「倦矣﹐故歸。」生曰「久懷一事﹐欲以相聞﹐不識可乎﹖」女以他辭拒之﹐曰「昨承佳作﹐健羨﹐健羨﹗」生曰「不爲是也。」女不答而去。生大慚﹐悒悒而赴宴﹐半酣而回。自是桃下之遇﹐不果所懷﹐遂制平韻《憶秦娥》以泄悒快之意云﹕

「憶秦娥﹐憶秦娥﹐無意柰渠何﹗一場好事﹐從此蹉跎茫茫日月如梭﹐悠悠光景逐流波。花天月地﹐畢竟閒過。」

一日﹐生在外館﹐女潛入其所居之軒﹐發其書笥﹐見所作之詩詞﹐知生之意有在也﹐默記歸錄﹐至「白璧」「靈臺」之句。感嘆移時﹐及察見生之容色變常﹐飲食減少﹐頗憐之焉。

一夕﹐女晚繡綠紗窗下﹐生行過窗外﹐偶念周美成詞「些小事﹐惱人腸」之句﹐瑜隔窗問曰「四哥何事惱愁腸也﹖盍爲我言之﹖」生曰「子自思之。」女曰「兄欲歸乎﹖」生曰「不然。」女又曰「兄思兄之情人乎﹖」生又曰「非也。」女又曰「春寒逼兄耶﹖」生曰「非寒也﹐愁也。」女曰「何不撥之乎﹖」生曰「誰肯與我撥之﹖」女笑而不答。生欲進而與之語﹐自度不可﹐於是退居軒間﹐思向者窗前之言﹐乃作《花心動》詞以識其事﹕

「萬緒千端﹐惱人腸肚事﹐有誰共說﹖多麗多嬌﹐有意有情﹐特地爲人撩撥。綠紗窗晚珠簾捲﹐繡牀上描花模月。如簧語﹐一聲才歇﹐千愁頓雪。惟恨衷腸未竭。空惆悵﹐歸來又成間絕﹐一片乍滅﹐千種仍生﹐擁就心頭如結。琴心未必君知否﹐何日也﹐山盟同設﹖休猜訝﹐不是狂蜂浪蝶。」

生命侍僮持以示女。女覽之﹐擲地曰「我本無此意﹐四哥何誣人也﹗」僮歸以告。生殆無以爲懷﹐乃於軒之西壁墨一鶯﹐後題一絕於上云﹕

遷喬公子匯金衣﹐獨自飛來獨自歸。

可惜上林如許樹﹐何緣借得一枝棲﹖

見者謂其題鶯﹐殊不知其托意於其中也。

一日﹐瑜之侍妾王皇桃偶過生軒﹐歸謂瑜娘曰「向來見西邊軒裏瓊州官人畫一鳥於壁上﹐甚是可愛。」瑜因伺生出﹐遂抵生軒﹐玩索良久﹐知其意也﹐乃作一詞﹐書於片紙之上﹐置於幾間而歸。詩曰﹕

金衣今已換人衣﹐開口如啼卻不啼﹔

自是傍墻飛不起﹐休悲無樹借君棲。

生歸﹐見瑜所和之詩﹐正想象間﹐忽見絳桃持一簡至。生視之﹐乃《喜遷鶯》之詞也。

「嬌癡倦極﹐禦柳困花柔﹐東風無力。桃錦才舒﹐杏花又褪﹐種種惱人春色。不恨佳期難遇﹐惟恨芳年易。不堪據處﹐有東流游水﹐西沈斜日。記得此意﹐早築盟壇﹐共定風流策。也不難﹐愁更休煩夢﹐務要身親經歷。欲使情如膠漆﹐失使心同金石。相期也﹐在西廂待月﹐藍田種壁。」

生得此詞﹐大喜過望﹐願得之心逾於平昔﹐每尋間﹐便思與女一致款曲﹐終不可得。

後二日﹐表叔赴縣﹐嬸又寧歸﹐女乃潛出﹐直抵生軒。生偶輟講而歸﹐適瑜在焉。揖而謝曰「往日之詞誠能踐之﹐𨿽死無憾。」瑜曰「前詞聊以寬兄之意耳﹐豈有他哉﹖」生曰「所以『身親經歷』者﹐果歷何事耶﹖」女不答﹐遂欲引去。生掩窗扉而阻之﹐因謂瑜曰「輅自二月來抵仙鄕﹐今則莢已三更矣。自從見卿之後﹐頓覺魂飛魄散﹐廢寢忘餐﹐柰何無間可乘。今蒙下顧寒窗﹐而輅偶出適歸﹐抑且不先不後﹐豈非天意乎﹖而卿又欲見拒﹐此輅之所深不識也。」瑜曰「兄言良是﹐妾豈不知而爲是沽嬌哉﹖抑以人之耳目長也。」生曰「爲之柰何﹖」瑜曰「俗言心堅石也穿﹐但遲之歲月而已。」生曰「靑春易擲﹐若遲之以歲月﹐豈不錯過了時節哉﹗」瑜曰「妾﹐女子也﹐局量偏淺﹐無有深謀遠慮﹐在兄之圖之﹐則善矣。」言未已﹐忽聞眾聲喧嘩﹐遂遁去﹐不得再語。生乃制《浣溪沙》以記其事云。歌曰﹕

雲淡風輕午漏遲﹐晝余乘興乍歸時﹔

忽驚仙子下瑤池﹐有意倉鳥庚鳥窗下語﹔無端百舌樹梢啼﹐教人如夢又如癡。

一日﹐生陪叔嬸宴於漱玉亭中﹐生辭倦先歸。和樂堂側聞有諷誦聲﹐生趨視之﹐見瑜獨立薔薇架下﹐拂拭落花。生曰「花已謝落﹐何故惜之﹖」女曰「兄何薄幸之甚耶﹖寧不念其輕香嫩色之時也﹖」生曰「輕香嫩色時不能佇賞﹐及其已落而後拂之而惜﹐𨿽有惜花之心﹐而無愛花之實﹐與薄幸何異﹖」女不答。生曰「往日『圖之』一言何如﹖」女曰「在兄主之﹐非妾所能也。」忽覺人聲稍近﹐遂隱去一生作《減字木蘭花》勸思其實焉。

「小亭宴罷﹐偶到薔薇花架下﹐忽驚蘭香﹐獨立花陰納晚涼﹐手拈花瓣﹐輕輕整頓頻頻看﹐花落花開﹐厚薄之情何異哉﹗」

又一夕﹐叔嬸俱赴鄰家飲宴﹐生獨視軒中﹐悵悵然若有所失正憂悶間﹐忽見瑜娘掀扉而入﹐謂生曰「兄何憂之多耶﹖」生曰「愁何兄惜﹐但腸斷爲可惜耳。」女曰「何事腸斷﹖」生曰「盡在不言中。」女曰「妾試爲兄謀之。」生曰「卿言旣許矣﹐不可只作一場話柄﹐恐斷送人性命。惟子圖之。」女曰「兄尙不念圖﹐況妾乎﹖」生曰「輅圖之熟矣。」女指墻﹐謂生曰「柰此何﹖」生曰「事至如此﹐𨿽千仞之山﹐尙不足畏﹐數仞之墻﹐何足道哉﹗」女曰「所能圖者﹐其計安出﹖」生乃以扇指示所達之路。女曰「是不言也﹐妾之一心﹐惟兄是從而已。事若不遂﹐當以死相謝。第恐兄之不能踐言耳。」生以手抱瑜﹐欲求合歡﹐女不從。正反覆間。忽聞叔嬸回﹐遂出迎接。次日﹐生乃作《鳳凰臺上憶吹簫》之句以示女云﹕

「水月精神﹐乾坤淸气﹐天生才貌無雙。算來十洲三島﹐無此嬌娘。堪笑蘭臺公子﹐虛想象﹐賦詠《髙堂》。何如花解語﹐玉又生香。﹣﹣﹣﹣﹣﹣﹣茫茫﹗今宵何夕﹐親曾見女娥﹐降下紗窗。又以將合﹐風雨來訪。記得何時﹐約言難踐﹐空愁斷腸。腸斷處﹐無可柰何﹐數仞危墻﹗」

生念瑜娘之言﹐欲實其心﹐柰何無路可達。因自思之﹕「惟有得向春暉堂安寢﹐則身可通矣。」遂稱病不起。表叔省之﹐生詐之曰「近來數夜臥此軒間﹐才瞑目﹐便見鬼魅或牛頭馬面等來相擊鬧﹐心甚怖焉。但以精神恍惚所至﹐不以爲意。昨夜又夢一長牙者﹐語余曰﹕『明日大王來請你﹐你勿復起。』不覺今日身體沈重﹐不能起也。」叔聞此語﹐大驚﹐遂移之東軒﹐命其小子名銘者伴生寢焉。生思念﹕「本欲設計尋人中堂﹐只得移向東軒﹐無以異於西軒也。」至夜半﹐佯狂大叫。舉家驚視﹐生良久始言曰「向見一人冠黃巾﹐同昨所見長牙者坐﹐罵余曰『我叫你莫起﹐你彊要起。』黃巾者曰﹕『大王請先生去作平賊露布耳﹐無他也。』言未已﹐又見一紅髮尖嘴者至﹐曰﹕『連忙去﹐無羈滯。』將促余出﹐我與京力敵良久﹐喜諸人起來﹐散去﹐不然﹐被伊捉去矣。」祖姑聞言大驚﹐令請良巫祈禳。生乃厚賂巫者﹐命伊言曰「若在此宿臥﹐恐性命難保。除非移入中堂﹐則無事矣。」彼時卽移生入中堂。生病漸安﹐日則肄業於軒間﹐夜則歸宿於堂上。

一日﹐夜靜﹐生步入蘭房西室之前﹐正見瑜於月桂叢邊焚香拜月﹐生立墻陰以聽之。吟﹕

鑪煙裊裊夜沈沈﹐獨立花間拜太陰﹔

心事不須重跪訴﹐女娥委是我知心。

瑜吟訖﹐突見生至﹐且驚且喜曰「聞兄被魅﹐今安能到此耶﹖」生曰「若非被魅﹐安能得此會乎﹖」乃相與攜手入室﹐明燈並坐﹐生熟視之﹐容貌愈嬌﹐肌膚愈瑩﹐情不能忍﹐乃曰「我腸斷盡矣。」欲挽女以就枕。女堅意不從﹐曰「妾與兄深盟密約﹐惟在乎情堅意固而已﹐不在乎朝朝暮暮之間也。苟以此爲念﹐則淫蕩之女者也。淫蕩之女﹐兄何取焉﹗」生曰「卿𨿽不從﹐輅之至此﹐設使他人知之﹐寧信無他事也﹖」女曰「但秉吾心而已。」生𨿽不能自持﹐然見其議論﹐生亦喜其秉心堅確﹐不得已而從﹐遂相與坐談。女曰「妾嘗讀《鶯鶯傳》《嬌紅記》﹐未嘗不掩卷嘆息﹐但自恨無嬌﹑鶯之姿色﹐又不遇張生之才貌。見兄之後﹐密察其气槪文才﹐固無減於張生﹐第妾鄙陋﹐無二女之才也。」生曰「卿知其一﹐未知其二。且當時鶯鶯有自選佳期之美﹐嬌紅有血漬其衣之驗﹐思惟今日之遇﹐固不異於當時也。而卿之見拒﹐何耶﹖抑亦以愚陋之迹﹐不足以當淸雅之意耳﹐將欲深藏固蔽﹐以待善價之沽焉﹖」女正色而言曰「妾豈不近人情者﹐但以情欲相期美滿於百年也。假使今日苟圖片時之樂﹐玉壺一缺﹐不可復補﹐合巹之際﹐將何以爲質耶﹖」生曰「此事輅任之﹐勿慮也。但不知此不足以大情之交孚﹐卿請勿疑。」女曰「諺語有云﹕『但得五湖明月在﹐不愁無處下金鉤。』正此之謂也。兄自此勿復舉矣。」生興稍闌﹐乃口念《菩薩蠻》以贈之﹕

不緣色膽如天大﹐何緣得入天臺界﹖辜負阮郎來﹐桃花不肯開。﹣﹣﹣﹣﹣﹣﹣芳心空一寸﹐柔腸千萬束。從此問花神﹐何常苦逼人。

女亦口念《西江月》以答生云﹕

「借問朝雲暮雨﹐何如地久天長」殷勤致語示才郎﹐且把芳心頓放。﹣﹣﹣﹣﹣﹣﹣苦戀片時歡樂﹐輕飄一點沈香﹐那時三萬六千場﹐樂汝無災無障。」

生自後每遇瑜娘﹐委道百端﹐略不經意﹐一見生有異志﹐則正言厲色以拒之。又作《望江南》詞以示生焉。

「堪嘆寶到碧紗廚。一寸柔腸千寸斷﹐十回密約九回孤﹐夜夜相支吾。﹣﹣﹣﹣﹣﹣﹣駒過隙﹐借問子知乎﹖弱艸輕塵能幾許﹐癡雲閣雨待何如﹐後會恐難圖。」

生情不能已﹐復繼之以詩一絕云﹕

靑鸞無計入紅樓﹐入到紅樓休又休﹔

爭似當初不相識﹐也無歡喜也無愁。

女見此詩﹐笑曰「兄豈不諭往夜之言乎﹖」生曰「余豈不諭﹖但以興逸難當﹐姑排遣之耳。」曁晚﹐生歸獨坐﹐自思﹕「費盡心機﹐得達女室﹐終不見從﹐必無意於己也。」

至夜﹐復思﹕「不如與女作別。」至﹐則長吁短嘆﹐憑幾而臥﹐終不與女一言﹐問之亦不答﹐百般開諭﹐逼勒再三﹐始一啟口曰「我今夜被你斷送了也。」女大悟﹐謂生曰「兄果堅心乎﹖」生曰「若不堅心﹐早回去矣。」因呼碧桃添香﹐呼生共拜於月下﹐祝曰「妾瑜﹐生居深閨﹐一十七歲於玆矣。今夕以情牽意絆﹐不得已﹐以千金之體許之於情人辜輅者﹐非惟有愧於心﹐亦且有愧於月也。敬以月下共設深盟﹐期以死生不忘﹐存亡如一﹐無負斯心﹐永遠無也。苟有違者﹐天其誅之。」祝罷﹐挽生就寢﹐因謂生曰「妾年殊幼﹐枕席之上﹐漠然無知﹐正昔人所謂『嬌姿未慣風和雨﹐分付東君好護持』。望兄見憐﹐則大幸矣。」生笑曰「彼此皆然。」遂相與並枕同衾﹐貼胸交股。春風生繡帳﹐溶溶露滴牡丹開﹔檀口香腮﹐淡澹雲生芳艸溫。曲盡人間之樂﹐不啻若天上之降也。𨿽鴛鴦之交頸﹐鸞鳳之和鳴﹐亦不足形容其萬一矣。輾轉之際﹐不覺血漬生裙﹐乃起而剪之﹐謂生曰「畱此以爲他日之驗。」生笑而從之。女以口念《虞美人》詞以贈生云﹕

「平生恩愛知多少﹐盡在今宵了。此情之外更無加﹐頓覺明珠減價玉生瑕。霎時喪卻千金節﹐生死從今決。祝君千萬莫忘情﹐堅著一鉤新月帶三星。」

生亦口念《菩薩蠻》以贈女云﹕

「春風桃李花開夜﹐燭燒鳳蠟香燃麝。魚水喜相逢﹐猶疑是夢中。﹣﹣﹣﹣﹣﹣﹣感情良不少﹐報徳何時了。細君問鶯鶯﹐何人解此情﹖」

瑜得生詞﹐謝曰「妾今溺於兄之情愛中﹐故至喪身失節﹐殊乖禮法﹐非緣兄亦不至此也。幸爲後日之圖﹐則妾之所托亦至此矣。」生曰「五姐千金之身爲我而喪﹐猶當銘肝鏤骨以報子之深恩矣﹐豈肯負月下之盟耶﹖」

自後生夜必至。一夕﹐謂女曰「我以親托於門下﹐人皆罔知﹐誠恐日此事彰聞﹐親庭譴責﹐何顏重上春暉堂乎﹖」瑜曰「妾𨿽女流﹐亦頗知禮﹐豈不知韞櫝之可嘉﹐失節之可醜乎﹗以子之情牽意絆﹐以至於斯﹐倘他日事情彰明﹐尋奉巾櫛於房幃之中。事若不果﹐當索我於黃泉之下矣。」遂相與泣下數行。又一夕﹐生復赴約﹐女目生良久﹐曰「觀子之容色辭气﹐決非常人﹐他日得侍房幃﹐則𨿽不得爲命婦﹐亦不失爲士夫之妻耳。苟流落俗子手中﹐縱使金玉堆山﹐田連阡陌﹐非所願也﹐惟兄之是從而已。」生感其節義﹐作詩以贈之﹕

水月精神冰雪肌﹐連城美壁夜光珠﹔

玉顏偏是蟾宮有﹐國色應言世上無。

翡翠衾深春窈窕﹐芙蓉褥軟繡模糊﹔

何當喚起王摩詰﹐寫出和鳴鸞鳳圖。

女亦吟一律以答生云﹕

深感陽和一气噓﹐吹開玉砌未生枝﹔

合歡幸得逢靑史﹐快睹曾應失紫芝。

碧沼鴛鴦交頸處﹐妝臺鸞鳳下來時﹔

此情共誓成終始﹐莫把平生雅志虧。

初﹐瑜父選民間女之艷色者以爲媵﹐得八人焉。分四與瑜﹕曰碧桃﹐曰絳桃﹐曰仙桃﹐曰小桃﹔分四與瓊﹕曰臘梅﹐曰月梅﹐曰紅梅﹐曰素梅。父命母誨之。自瑜交通生後﹐四桃心懷憂懼﹐惟恐事泄﹐罪及於己。一日﹐四桃上書諫曰﹕

「娘子生長名門﹐深居幽閫﹐世榮封襲﹐家極華腴﹐況兄神態芳菲﹐懿徳淸淑﹐才華充贍﹐妙手精工﹐芳名洋溢乎三洲﹐美譽昭彰於十邑。尙不保身律己﹐卻乃失節喪身﹐理義有虧﹐彜倫敗攸倘或閨中事露﹐門外風聞﹐非惟有損於己身﹐抑且玷辱於父母。親庭譴責﹐他人笑譏﹐名節蕩然﹐性命難保﹐誠恐楚國亡猿﹐禍延林木﹐城門失火﹐殃及池魚。後悔難追﹐噬臍莫及。苟能先事攺過自新﹐勿蹈前非﹐待時而動﹐則娘子幸甚﹐妾輩亦幸甚﹗」

瑜得書﹐覽畢﹐喟然嘆曰「爾言良是﹐但餘以死許辜生﹐背之不祥。今日之事﹐其咎在余﹐諒必不相累也。」碧桃曰「其然﹐豈其然乎﹗娘子若不自新﹐我輩終當去矣。」瑜泣而諭之曰「余與辜生牽情溺已而成痼疾﹐身可死而情不可解也。𨿽蘇張更生﹐不能移吾之初志耳。汝欲去之則去。」四桃同泣而應之曰「妾輩侍奉閨幃﹐已非一日。娘子開心見誠﹐推恩均惠﹐感戴不已﹐補報無由。倘若事露﹐娘子捐身﹐妾輩安能獨存哉﹖誓必不相負也。」乃相抱唏噓而泣。久之﹐拭淚吟詩一首﹐以釋悶云。至暮﹐生至﹐女乃出所吟詩並四桃所諫書以示。生讀之赧然。詩曰﹕

一輪明月本團圓﹐才被雲遮便覺殘﹔

欲把相思從此絕﹐別君容易望君難。

自後﹐暮聚曉散九月餘﹐溫存繾綣之情﹐益以加矣。不覺大火西流﹐金風又起。父母以生久別﹐遣僕持書促歸甚急。生得書﹐言之叔嬸﹐治裝行爲歸計。生至夜復抵女室。告以將別之由。二人不忍相別﹐悲不能已。女泣久之﹐拭淚曰「第無傷感﹐且盡綢繆﹐未知後會何時也。」生曰「我去三兩月﹐必至再來﹐子毋勞苦構思成疾﹐此時暫別而已。」女吟詩二絕以別生云﹕

烏啼月落滿天霜﹐執手相看淚滿眶﹔

明月相如歸去也﹐文君從此倍淒涼。

又詩

秋雨梧桐葉落時﹐悲秋懷抱正淒淒。

多情自古傷離別﹐莫笑鶯鶯減玉肌。

生乃以玉耳環饋女﹐並畱題一絕云﹕

黃雀銜來已數年﹐別時畱取贈嬋娟。

莫將閒事勞心曲﹐常把佳音在耳邊。

曁晚﹐生以他事不果行。至夜﹐女命侍女以白金十錠﹑靑布四端﹐花巾二十條﹐裙帶二十雙並詞一闋以贐生。詞名《柳梢靑》﹕

「南陌花殘﹐西廂月暗﹐風雨淒淒。見說君歸﹐頓松金釧﹐暗減玉肌。﹣﹣﹣﹣﹣﹣﹣吁嗟後會難期﹐將何物﹐表人別離。萬斛離愁﹐千行情淚﹐兩地相思。」

生亦立綴排十韻﹐以贈女別云﹕

「驅馳來戚裏﹐特地探仙鄕。推館開紗帳﹐攔階隨雁行。二天恩不斷﹐一徳感難忘。況復蒹葭質﹐親陪蘭蕙旁。塵埃沾潔節﹐襟袖染餘香。月下深明固﹐花邊思語長﹐絕勝魚得水﹐何異鳳求凰。只謂歡娛永﹐誰知歸思忙﹐百年終有在﹐一旦不須傷。若問重來日﹐花黃與菊香。」

生別﹐至家後﹐行止坐臥﹐無非爲女記憶也﹔經書﹑家事﹐略不介意﹐終日昏昏而已。先是﹐城之西北隅有林曰「邁遊」﹐山明水秀﹐多生佳麗。有名小馥者﹐字微香﹐亦美麗超羣。其欲有紡紗場之習﹐生嘗遊畋其間﹐與之亦相好也。生有詩以贈之曰﹕

生長茅茨在邁遊﹐微香兩字動炎舟﹔

玉般溫潤千般馥﹐花樣嬌妍柳樣柔。

巧笑千金蘇氏小﹐淸歌一曲杜家秋﹔

也知好事人人愛﹐不可明知但暗求。

微香緝知生歸﹐意其必訪己也﹐日日候待﹐杳無消息﹔疑其必有他遇而忘己也﹐仍效溫飛卿體作《懊恨曲》以怨之云﹕

「蓮藕抽絲哪得長﹖螢火作燈哪得光。薄幸相思無實意﹐可憐蝶粉與蜂黃。君何不學鴛鴦鳥﹐雙去雙飛碧紗沼。蘭房白玉尙縹緲﹐何況風流雲雨了。大堤男女抹翠娥﹐貴財賤徳君知麼﹖夭桃濃李𨿽然好﹐何以南山老桂柯。悠悠萬事回頭別﹐堪嘆人生不如月。月輪無古亦無今﹐至今長照丁香結。」

微香親書於鸞箋之上以寄生。適生之友王仲顯與生檢閱詩書﹐得此曲﹐問﹕「誰之筆也」生以實告。遂與王生共探之﹐微香以生久別﹐見生大喜﹐而生憂悶之心淒然可掬。微香以王生在彼﹐亦不敢詰生。

至夜﹐王生倦而寢矣。微香謂生曰「自從君之別妾也﹐不覺烏兔沈東西矣﹐而妾思君之心不啻若大旱之望云霓也﹐深藏固蔽以待君久矣。近聞君歸﹐喜動顏色﹐思得一見而無由。今夜旣蒙垂顧﹐正當繾綣以償契闊之情﹐而君之短嘆長吁﹐愀然不樂﹐何也﹖豈非疑妾有外意﹐抑亦君有外遇乎﹖」生曰「感子之情﹐亦已多矣。柰何以新變故易﹐以故變新難。」微香笑曰「妾之言果不差矣。君盍均而惠乎﹖」生不答。微香曰「君寓臨邑﹐所寓者得非臨邑之人乎﹖」生曰「然。」復問﹕「女爲誰名﹖何氏之女也﹖」生不肯言。再三逼勒﹐良久﹐始言曰「子亦我之情人也﹐語之何害。子宜祕之﹐勿言其姓名於人﹐斯可矣。」微香指燈而言曰「我若違子之祝﹐有如此燈。請言之﹐勿慮也。」生乃曰「黎氏﹐名瑜娘﹐字玉眞。」微香嘆息而言曰「此女無雙也。其面圓而光﹐其質富而溫﹐其目淡而澄﹐其聲淸而婉﹐果然乎﹖」生曰「子之言﹐若親見也。何以知之﹖」微香曰「妾之表親有善穿珠者﹐前日往臨髙﹐知黎土官宅有此人也。且聞其善詩﹐有作贈君否﹖」生乃誦其《柳梢靑》與微香﹐微香擊節嘆曰「才貌兼全﹐眞天上之人也。子之視我如土芥﹐宜乎﹗」乃綴《滿庭芳》一闋以贈生﹕

「月下歌聲﹐風前愈覺﹐遙思當日風流﹐枕邊言語﹐尢記在心頭﹐玉佩玎﹐別後空惆悵﹐永巷閒幽。行雲去﹐才離楚岫﹐卻又入瀛洲。仙境裏﹐奇逢姝麗﹐端好綢繆。羨金桃玉李﹐鳳偶鸞儔。一个文章淸雅﹐一个體態嬌柔。誰念我﹐雕欄獨倚﹐一日似三秋。」

生觀訖﹐答謝曰「余受卿之情不爲不多﹐負卿之罪不爲不少。」立綴《木蘭花》一闋以答之﹕

「念當時行樂﹐烏乍落﹐兔乍生﹐向花下重門﹐柳邊深巷﹐弄笛三聲。篳聲斷﹐柴門啟﹐見花顏玉臉笑相迎。喜气春風習習﹐歌喉山澑泠泠。自從別後阻歸程﹐非是我無情。柰故思漫漫﹐新歡款款﹐誓下深盟。情已固﹐心意誰評﹖從今長揖謝芳卿。腸斷紡紗場上﹐月輪依舊光明。」

明日﹐生與王仲顯回歸。抵家後﹐因念微香之語﹐乃賦長歌一篇以貽之云﹕

「我生幸值升平時﹐春風和气長熙熙。幸今喜在繁華地﹐山水淸佳人秀麗。此生此世豈徒然。好展情懷樂所天。不須貪富貴﹐何必求神仙。萬歲虛生耳﹐縱有千金亦須死。世間萬事非所圖﹐惟慕嬌嬈而已矣。君不見卓文君﹐至今千載芳名傳。古人今人同一致﹐有能逢之亦如是。人生年少不再來﹐人生年少早開懷。黃金買笑何足吝﹐白壁偸期休更猜。我曹不是風流客﹐懶向金門獻長策。腳跟踏徧海天涯﹐久慕傾城求未得。親家有貌傾長城﹐養在閨門十八齡。蕙性芳心眞慧默﹐玉顏花貌最嬌婷。春山遠遠秋波淺﹐嫩筍纖纖紅玉軟。暗麝芬芬百合香﹐綠云繞繞雙烏綰。上迫能字衛夫人﹐下視工詩朱淑眞。柳絮才華應絕世﹐梅花標格更超羣。雲閨霧閫深深處﹐羅幃錦帳重重貯。絕似女亙娥住廣寒﹐世人有恨無由睹。記得春光三月天﹐曾尋流水到桃源﹐春暉堂上分明見﹐晚繡窗前款語言。僮僕往來傳意緒﹐詩詞絡繹通情愫。數向花前密約時﹐同於月下深盟處。燭搖紅影照蘭房﹐香噴淸煙襲象牀。一綫枕痕生玉暈。碧梧枝上鳳求凰。芳情百紐丁香結﹐眞心一點薔薇血。个中頓覺兩心知﹐妙處偏難向人說。朝朝暮暮戀髙唐﹐忘卻人間日月忙。回首白雲歸思切﹐金刀寸寸斷人腸。美滿恩情呻吟絕﹐消魂怕唱陽關疊。依依牛女隔星河﹐杳杳行雲歸楚峽。香羅玉帶又何時﹐惆悵西風淚濕衣。舊摺牽連推不去﹐新愁構結有誰知﹖惟有多情舊知己﹐每把甘言慰愁耳。素承佳惠感難忘﹐自覺違心漸不已。徐徐思後更思前﹐回首西風一悵然。應是前生曾結種﹐今生偏得美人憐。」

微香得此歌﹐以示其同伴﹐眾口稱誇﹐乃作手卷以贈生焉﹐名《雙美》﹐請畫圖於其首。微香又攄妙思﹐作《並美序》一篇以冠其端﹐復繼之以長歌一篇﹐以傳好事者﹕

「瓊南人物傾天下﹐才子佳人兩無價。吳門越裏何足數﹐蓬島瑤池此其亞。畫堂重重閉廣寒﹐靑馬總白馬躍金鞍﹐奇才美貌皆潘嶽﹐膩體香肌盡弱蘭﹐弱蘭潘嶽今何許﹐聽說瓊林鶯鳳侶﹐鳳友鸞朋絕世無﹐一雙兩好眞無比﹐天與風流年少郎﹐聲名籍甚動炎荒﹐風流驥子麒麟種﹐繪句文章錦繡腸。生來灑落起塵俗﹐繡虎雕龍總入目﹐萬卷詩書千首詞﹐儒林聲價僉推獨。」

「淸風明月四淸香﹐勝景名山足徧經﹐曾向朱崖開絳帳﹐忽從戚裏遇嬌婷。嬌婷自是豪家子﹐長養綺羅叢隊裏。天上麗質自超羣﹐百媚千嬌誰與比。水月精神冰雪肌﹐芙蓉如面柳如眉。春山淡淡橫蛾黛﹐戛玉鏗金滿箱帙。光風澑澑泛崇蘭﹐碧澗溶溶淄皓月。久擅芳名蕩海天﹐風流年少總誇妍。笑他有眼何曾見﹐羨子相逢豈偶然。偶然相逢眞奇遇﹐時人哪得知幽趣。紅葉飄時傳麗情﹐緋花泛水知山路。直入蓬萊第一層﹐云軒謁拜許飛瓊。鮫綃帕上題佳句﹐鵲尾鑪前結好盟。黃鶯喚友遷喬木﹐丹鳳求凰棲翠竹。醉風芍藥暗生香﹐著雨夭桃紅杏肉。絕似女亙娥降月宮﹐宛如神女下巫峯。蟠嫌月殿非人世﹐卻笑巫山是夢中。何似相逢明盛世﹐早能償此風流債。負玆通古通今才﹐遇此傾國傾城態。傾國傾城世無多﹐通古通今誰復過。絕勝蘭香伴張碩﹐宛然蕭史共秦娥。秦娥蕭史𨿽無比﹐不過如斯而已矣。天香國色產南方﹐不讓中州獨專美。嗟予與子素相知﹐記紡紗場夜月時。求作狂歌贊並美﹐聊傳盛事記佳期。」

生自別瑜娘之後﹐倏爾斗柄三移﹐而相思之心常在目也。柰鱗鴻杳絕﹐後會無期。是月某日﹐適值祖姑生旦﹐乃托所親於父母曰「某日祖姑誕辰﹐理當往賀。何吝四哥一行﹐而不使這往慶之耶﹖」父從之。次日﹐遂命生起行。

旣至﹐表叔一家喜生再至﹐莫不欣然。於是復館生於淸桂西軒之下。生徧視窗軒如故﹐詩畫若新﹐惟庭前花木有異耳。不勝舊遊之感﹐遂吟近體一律以寓意云。詩曰﹕

一年兩度謁仙門﹐前值春風後值冬。

艸木已非前度色﹐軒窗還是舊遊蹤。

重臨桃柳三三徑﹐專憶髙唐六六峯。

知是盟言應不負。虛言萬事轉頭空。

生至數日﹐不能與瑜一語。因設臥中之計﹐尙未克果﹐而祖之壽日屆矣。乃制《千秋歲令》一首以慶壽云﹕

「菊遲梅早﹐報道陽春小。坡老說﹐斯時好。北堂萱艸茂﹐南極箕星皎。人盡道﹐羣仙此日離蓬島。

寶日紅光耀﹐金獸祥煙裊。絲竹嫩﹐蟠桃老。永隨王母壽﹐卻笑夭。畫堂年年﹐膝下斑衣繞。」

後一日﹐生侍祖姑於春暉堂上﹐忽見堂側新開一池﹐趨往視之﹐正見瑜倚墻而觀畫焉。生笑而言曰「不期而遇﹐天耶﹖人耶﹖」瑜娘曰「天也﹐豈人之所能也。不期然而然﹐非天而何﹖」遂挽生共坐於石砌之上﹐且曰「此地僻陋﹐人迹罕到﹐姑坐此﹐徐徐而入可也。」遂相與訴其間闊之情﹑夢想之苦﹐自未及酉﹐雙雙不離。輒聞嬸喚之聲﹐女遂辭去﹐復顧生云「自此路可以達妾室﹐兄其圖之。」生頷而歸館。

至更深夜散﹐生遂逾垣而入﹐直抵女室。時女已睡熟矣。生扣窗良久﹐女始驚覺﹐欣然啟扉相迓﹐謂生曰「待兄久不至﹐聊集古句一絕﹐方憑幾而臥﹐不覺酣矣。」生問﹕「詩安在﹖」乃出以示生。詩曰﹕

月娥霜宿夜漫漫﹐鬢亂釵橫特地賽﹔

有約不來過夜半﹐月移花影上欄桿。

生覽畢﹐亦口點律詩一首云﹕

再到天臺訪玉眞﹐入門一笑滿門春﹔

羅幃繡被𨿽依舊﹐璧月瓊枝又是新。

可喜可嘉還可異﹐相恰相愛更相親﹔

何當推廣今宵事﹐永作天長地久人。

女亦和云﹕

洞房今夜降仙眞﹐軟玉溫香滿被春﹔

慢說到離情最苦﹐且誇歡會事重新。

意中有意無他意﹐親上加親愈見親﹔

欲得此情常不斷﹐早尋月下檢書人。

自是﹐二人眷戀之情﹐逾於平昔。一日﹐生攜微香手卷示瑜﹐看未畢﹐怒曰「祝兄勿多言﹐卻又多言﹗妾之名節掃地矣﹗」生解說百端﹐女終不與一言。後夜復往﹐堅閉重門﹐無復啟矣。女方悔已前非﹐咎生薄幸﹐終日閉門愁坐﹐對鏡悲吟﹐一二日間才與生相見﹐見之亦不交半語。凡半月間﹐生不能申其情﹐悒怏滿懷﹐大失所望﹐乃述近體一律以示之。詩曰﹕

巧語言成拙語言﹐好姻緣作惡姻緣﹔

回頭恨撚章臺柳﹐赧面慚看大華蓮。

只謂玉盟輕蕩泄﹐遂教鈿誓等閒遷﹔

誰人爲挽天河水﹐一洗前非共往愆﹗

女玩味良久﹐始笑曰「兄寓此久矣﹐盍歸紡場之情人乎﹖」生曰「卿何爲出此言也﹖獨不記月下深盟乎﹖且輅當時不合失於漏泄﹐罪咎固無所逃矣。然古人有言曰﹕『往者不可諫﹐來者猶可追。』遽忍以往者之小過而阻來者之大事乎﹖」瑜拜謝曰「兄之心金石不諭﹐妾之怒聊以試兄耳。」亦續呤一律云﹕

一洗前非共往愆﹐從今整頓舊姻緣﹔

聲名蕩漾𨿽堪怨﹐情意殷勤尙可憐。

任是春光先漏泄﹐忍教月魄不團圓﹔

莫言幽約無人會﹐已被紗場作話傳。

自此之後﹐情好如初。一日﹐以前卷展開評論﹐瑜曰「微之才調何如﹖」生曰「卿乃天上之碧桃﹐月中之丹桂﹐彼不過微芳小艷而已﹐豈敢與卿爭妍媸也﹖正昔人所謂西施﹑王嬙爭洗腳臉與天下婦人鬥美者也。」女感其言﹐乃吟《長相思》詞一闋以戲生。詞曰﹕

「大巫山﹐小巫山﹐暮暮朝朝雲雨間﹐誰憐鳳偶閒﹖

〖JZ〗歌已闌﹐樂已闌﹐才向瑤臺覓彩鸞﹐金波依舊團。」

一夕﹐天色陰晦﹐生與瑜待月久之﹐乃同歸室﹐席地而坐﹐盡出其所藏《西廂》《嬌紅》等書﹐共枕而玩。瑜娘曰「《西廂》如何﹖」生曰「《西廂記》﹐不如何人所作也。記始於唐元微之﹐嘗作《鶯鶯傳》並《會仙詩》三十韻﹐淸新精絕﹐最爲當時文人所稱羨。《西相記》之權輿﹐其本如此與歟﹖然鶯鶯之所作寄張生﹕『自從別後減容光﹐萬轉千愁懶下牀。不爲旁人羞不起﹐爲郎憔悴卻羞郎。』如詩最妙﹐可以伯仲義山﹑牧之﹐而此記不載﹐又不知其何故也。且句語多北方之音﹐南方之人知其意味者罕焉。」又問﹕「《嬌紅記》如何﹖」生曰「亦未知其作者何人﹐但知其間曲新﹐井井有條而可觀﹐模寫言詞之可聽﹐苟非有制作之才﹐焉能若是哉﹗然其諸小詞可人者﹐僅一二焉。子觀之熟矣﹐其中有何詞最佳﹖」瑜曰「《一剪梅》。」生曰「以余看之﹐似有病。」女曰「兄勿言﹐待妾思之……」曰「誠有之。」生曰「何在﹖」曰「離有悲歡﹑合有悲歡乎﹗」生笑曰「夫離別﹐人情之所不忍者也。大丈夫之仗劍對樽酒﹐猶不能無動於心﹐況子女之交者﹗其曰離有悲﹐固然也﹔離有歡﹐吾不之信也。至若會合者﹐人情之所深欲者也。𨿽四海五湖之人﹐一朝同處﹐而喜气歡聲亦有不期然而然者﹐況男女交情之深乎﹖謂之合有歡﹐不言可知矣﹔謂之合有悲﹐吾未之信也。「瑜曰「兄以何者爲佳﹖」生曰「『如此鐘情古所稀﹐吁嗟好事到頭非﹔汪汪兩眼西風淚﹐灑向陽臺化作灰』一詩而已。」瑜曰「與其景慕他人﹐孰若親歷自己﹖妾之遇兄﹐較之往昔﹐殆亦彼此之間而已。他日幸得相逢﹑當集平昔所作之詩詞爲一集﹐俾與二記傳之不朽﹐不亦宜乎﹖」生感其意乃口占一曲﹐自歌以寫懷云。歌云﹕

「西江月上團團﹐錦江水上潺潺﹐荒墳貴賤總摧殘﹐回首眞堪嘆。回首眞堪嘆﹐可憐骨爛名殘。須要畱情種在人間﹐付與多情看。待月情懷﹐偸香手段﹐這般人眞好漢。想崔張行蹤﹐憶溫嬌气岸﹐相對著腸頻斷。此情此意﹐我爾相逢豈等閒。須教通慣﹐休教明判﹐若還團﹐且作風流傳。」

初交通後﹐收斂行蹤﹐無罅隙之議﹐故人無知者。因其再至﹐情欲所迷﹐罔有忌憚﹐一家婢妾﹐皆有所覺﹐所不知者﹐惟瑜父母而已﹐瑜亦厚禮諸婢﹐欲使緘口﹐柰何一家婢妾﹐皆欲白之。自度不可久畱乃設歸計﹐尙未果也。忽一婢懼事露而罪及己﹐竊言之祖姑。祖姑以生之馴謹達禮﹐必無此事﹐反笞其婢。自是眾口漸息﹐時又叔嬸同寓別館﹐祖姑昏耄﹐不知防備﹐始大得計﹐略無畏懼之心﹐暮樂朝歡﹐無所不至。

一日﹐生與女同步後園晴雨軒中﹐徘徊觀竹﹐正談謔間﹐而瑜之弟黎銘值而見之。生大駭﹐恐言於叔嬸﹑乃厚結銘心。初﹐生有一琴﹐名曰「碧泉」﹐平生所嗜好者﹐銘嘗問取﹐生不之與﹐至是而遺焉。𨿽得銘之歡心﹐然而諸婢切切含恨﹐惟待叔嬸回而發其事。生自思其形迹不寧﹐「設使叔嬸知之﹐負愧無地矣﹗」托以歸省﹐告於祖姑。祖姑固畱之再三﹐生終不從﹐瑜夜潛出。與生別曰「好事多磨﹐自古然也歡會未幾﹐讒言禍起﹑柰之何哉﹗兄歸﹐善加保養﹐方便再來﹐毋以間隙遂成永別﹐使設盟爲虛言也。」因泣下而沾襟。生亦掩淚而別。女以《一剪梅》詞一闋並詩一首授生﹐曰「妾之情意﹐竭於此矣。兄歸﹐展而歌之﹐卽如妾之在左右也。」

「紅滿苔階綠滿枝﹐杜宇聲歸﹐杜宇聲悲。交歡未久又分離﹐彩鳳孤飛﹐彩鳳孤棲。﹣﹣﹣﹣﹣﹣﹣別後相逢是幾時﹖後會難知﹐後會難期。此情何以表相思﹖一首情詞﹐一首情詩。」

又詩

萬點啼痕紙半張﹐薄言難盡覺心傷﹔

分明一把離情劍﹐刺碎心肝割斷腸。

生亦綴《法駕引》詞一首以別女云﹕

「歸去也﹐歸去也﹐歸去幾時來﹖峽口云行仙夢杳﹐雨中花謝鳥聲衰。落葉滿空階。眞个是﹐眞个是惱人腸。沙上鴛鴦棲未穩﹐枝頭鸚鵡叫何忙。相對淚沾裳。須記得﹐須記得月前盟。料必兩人扶一木﹐莫移鉤月帶三星。了此此生情。」

女覽畢﹐謂生曰「往者邁遊諸女﹐所贈之詩﹐意甚忠厚﹐今將薄禮寄兄以饋之﹐可乎﹖」生曰「可。」女乃命侍女取花巾十條﹑裙帶三十三雙﹐與生收訖。女含淚再拜而別。

生旣歸家後﹐命僕以女所寄之物以遺紡紗微香。微香寄聲與僕曰「寄語辜郎﹕彼豈不知趙姬之言乎﹖」僕歸以告。友王仲顯在焉﹐生微笑之。友曰「何謂也﹖」「按《左傳》趙姬之事﹐趙姬曰﹕『好新慢故易』﹐微香特諷予也。」次日﹐復命僕持書以貽。微香展而視之﹐乃唐體詩一律﹕

寄與多情舊故人﹐幾乎爲爾喪良姻。

空懷杜牧三生夢﹐難化瞿曇百憶身。

雨散雲收成遠別﹐花紅柳綠爲誰春﹖

不堪回首紗場上﹐風雨瀟瀟月一輪。

微香靜而思之﹐終疑於「爲爾喪良姻」之句﹐欲生之來以實之﹐亦次韻一律以答之。詩曰﹕

彼情人是我情人﹐就說無因亦有因﹔

千里相思愁裏句﹐幾番歡會夢中身。

天邊依舊當時月﹐洞口時非往日春﹔

若念小樓移手處﹐重來花下賞冰輪。

生感其意﹐復以詩一律而之焉﹕

紡紗場下好情緣﹐回首西風倍慘然。

已按赤繩先系足﹐免勞靑鳥再銜箋。

任從柳色隨風舞﹐莫惜韶光徹夜圓。

不是憐新違舊約﹐由來好事兩難全。

微香得此詩﹐知生之絕己也﹐然而慕生之心﹐未嘗少替﹐亦和一律以答生云﹕

紡紗場下舊情緣﹐怕說情緣只默然。

今日翻成班氏扇﹐當時休制薛淺箋。

玉簫已負生前約﹐金鏡偏教別處圓。

自是人心多變易﹐休教好事不雙全。

生時名籍甚﹐郡邑感欲舉生爲癢生。生父愛子﹐不欲遠涉利途﹐恐致離別之苦。然而眾論紛紛﹐無時休息。生潛喜﹐乘間言於父母曰「除非出外可避。」父喜曰「可往祖姑家少辟五六个月﹐眾口無不息矣。」生曰「如或官司逼勒﹐如何﹖」父曰「只言隨伯父之任矣。」生之伯父有爲髙官者。父卽日命促裝起行。

旣至﹐祖姑一家欣喜﹐待禮如初。生告所來之由﹐叔曰「倘若不厭寒微﹐姑寓於此﹐朝夕與諸少講明理義﹐此某之所深幸也。」生拜謝﹐退居所寓之軒﹐偶見綠紗窗上題詩一絕云﹕

壁上鶯還在﹐梁間燕已分。

軒中人不見﹐無語自消魂。

生知是瑜之筆﹐亦書一絕於其旁曰﹕

腸斷情難斷﹐春風燕又回。

東風和且暖﹐雅稱結雙飛。

生思玩間﹐忽見瑜娘獨至﹐且喜且悲﹐再拜謂生曰「兄眞信士也緣自兄歸之後﹐媒妁克諧﹐逮無虛日﹐父母亦有許之者﹐但未成事矣妾心想迫於父母之命﹐不得已而飲恨於九泉之下﹐不及與君決別爲懷。今幸不死﹐尙得相見﹐殆天意乎﹗未審計將安出﹖」生曰「此輅之所以日夜切思者也。蓋嘗思之有三﹕親戚不可爲婚﹐一也﹔父母之命不可違﹐二也﹔不敢言於父母﹐三也﹔爲今之計﹐惟在乎卿主之而已。瑜曰「凡妾可力爲者﹐敢不自效﹗望兄指引﹐則善矣「生密約於女耳邊之言。女曰「正合妾意。」言未已﹐忽聽籠中鸚鵡叫﹕「大人回大人回﹗」女聞之﹐遂遁去。臨行﹐反顧生曰「蘭房之約﹐三更後﹑四更前﹐正其時也。」

是夜﹐月明如晝﹐萬籟無聲﹐生視諸僕皆睡熟﹐輕步潛至女室。瑜見之﹐喜不自勝﹐且曰「醜陋之質﹐於兄故不敢辭﹐但以月明花開之景﹐不可常得﹐思與君少同佇賞﹐以度良宵耳。」生然其言﹐遂並枕於玩月亭右廂階下。俄而﹐婢女數輩捧饈肴至﹐羅列滿前。二人相與勸酬﹐極盡款曲。女曰「旣逢佳景﹐可無述作以記之乎﹖」生曰「短章寂寥﹐片文拘泥﹐與其合筆而和題﹐孰若同聲相應﹐亦足以見吾二人之京力敵也。」瑜曰「就以『月夜喜相逢』爲題﹐五十韻爲率。」生卽爲首倡曰﹕

「今夕是何夕﹐奇逢不偶然。況當明媚景﹐正是陽陽天﹝生﹞。爛爛星珠燦﹐圓圓月鑑圓﹝女﹞。風輕萬籟寂﹐露氵邑百花鮮﹝生﹞。河影淸還淺﹐奎纏斷復連。乾坤眞罔極﹐光景自無邊。大地冰壺隱﹐長空雪浪翻。連枝橫鑑發﹐索暈隔檐穿。更漏轉三鼓﹐槐陰過八磚。溶溶春似海﹐緩緩夜如山。織女偸情看﹐女亙娥著意憐。千年逢一會﹐二鳥降雙仙。談笑幽亭上﹐追隨小院前。各分雙美具﹐端的四兼全﹐舊恨應皆釋﹐新愁覺欲顚。重來諧素約﹐又共展華筵。何須金石奏﹐且把海螺傳。美酒傾珠落﹐香羹和玉涎。膾用金刀切﹐茶將活火煎。冰壺雙髻執﹐羅扇小鬟掾。並枕挨肩玉﹐低鬟動髻蟬。柔腸頻眷戀﹐蓮步漫周旋。紅袖深藏筍﹐羅衣懶上船。獻酬多節重﹐議論每牽纏。不必宣金石﹐何勞奏管弦。休亂同坐久﹐且共把詩聯。共吐珠璣唾﹐同裁月露篇。聲聲爭響亮﹐字字競鮮妍。可羨唐商隱﹐堪誇燕麗鮮。新淸開府句﹐秀麗薛濤箋。佳興如流水﹐神詞若湧泉。孟郊應退舍﹐蔡琰可齊肩。轉戰敵逢敵﹐擒詞玄又玄。剡藤煩字掃﹐香劑倩思研。宴罷情將困﹐吟成意尙牽。掀幃香自馥﹐入室步爭先。好事𨿽多舛﹐佳期喜獨偏。笑攜雙玉手﹐共臥五花氈。蓮步移紅玉﹐珊瑚墮翠鈿。交加連理樹﹐掩映並頭蓮。色膽大如斗﹐麗情深若淵。耳邊言切切﹐心上意懸懸。鳳蠟搖紅影﹐龍誕薰碧煙。情癡疑是夢﹐骨冷不成眠。繾綣兩情好﹐綢繆一意專。旣如魚水樂﹐又似漆膠堅。了畢平生願﹐深酬宿世緣。愈親須愈敬﹐相守莫相捐。密約長如此﹐深盟永不遷。任他滄海竭﹐此樂尙綿綿。」

聯成﹐女出雲箋﹐命小桃書皆﹐已四鼓矣。不復就枕﹐但立會而已。生口占一絕云﹕

名花並立笑春風﹐誰識常空一竅通﹔

欲驗佳期何處見﹐白羅襠上有殘紅。

自是之後﹐幽會佳期﹐殆無虛日﹔眷戀之情﹐親暱之意﹐有不可得而言語形容者。所作詩詞﹐不可盡述﹐姑記含蓄意深者十絕﹕

昨夜東風透玉壺﹐零零湛露滴眞珠﹔

寄言未問飛瓊道﹐曾識人間此樂無﹖

一綫春風透海棠﹐滿身香汗濕羅裳﹔

个中好趣惟心覺﹐體態惺忪意味長。

臉脂腮粉暗交加﹐濃露於今識翠華。

春透錦衾紅浪湧﹐流鶯飛上小桃花﹔

寶鴨香消燭影低﹐波翻紅浪枕邊欹。

一團春色融懷抱﹐口不能言心自知。

葡萄軟軟蟄酥胸﹐但覺形銷骨花熔﹔

此樂不知何處是﹐起來攜手問東風。

淡淡溶溶總是春﹐不知何物是吾身﹔

自驚天上神仙降﹐卻笑陽臺夢不眞。

形體𨿽殊气味通﹐天然好合自然同﹔

相憐相愛相親處﹐盡在津津一點中。

半夜牙牀戛玉鳴﹐小桃枝上宿流鶯﹔

露華濕破胭脂體﹐一段春嬌畫不成。

燭盡香消夜悄然﹐洞房別是一般天﹔

若教當日襄王識﹐肯向陽臺夢倒顚﹖

魚水相投气味眞﹐不覓不漆自相親。

兩身忘卻誰爲我﹐恐是天生連理人。

一日﹐祖姑獨坐春暉堂上﹐生侍之﹐顧生﹐謂之曰「昔傳姻事爲『下玉鏡』﹐何謂也﹖」生以溫嶠事爲對。祖姑曰「汝知發問之意乎﹖」生曰「不知「祖姑復曰「汝宜益加進修﹐吾之女孫﹐誓不他適﹐當合事汝﹐亦使溫嶠之下玉鏡臺也。」生拜謝。至暮﹐生以此告瑜。瑜喜﹐笑曰「古人有言﹕『人心同欲﹐天必從之。』豈虛語乎﹗」生曰「明日當辭歸﹐遣媒言議﹐勿失時也。」

明日﹐遂告歸。及抵家﹐以祖姑之語告其父。父欣然從之。

擇日命媒行。旣至﹐以所來之由告叔。叔曰「四哥才貌﹐出眾超羣﹐可敬可愛﹐得婿如此﹐足慰人心。柰他人譏笑何﹖「媒曰「何傷上﹖溫嶠之下玉鏡臺﹐娶姑之女。」又曰「老泉女適程氏﹐舅之子也﹐況乃孫乎﹖自古迄今﹐但聞傳其事以爲話﹐未聞以是病之者﹐夫何疑之有﹖」叔嬸允之﹐遂備黃金二錠﹑羊一牽爲定禮。生婢有名朝華者﹐從媒同至﹐乃出書以示瑜。瑜披讀曰﹕

「玉眞小娘子妝次﹕輅世忝姻緣之契﹐締結絲蘿﹔叨因叔侄之情﹐寓居門館。詎意天緣會合﹐親逢曠世之嬌嬈﹔人意交孚﹐果是前生之配偶。榮生意外﹐喜溢眉間。緬想淑候﹐蘭蕙其芳﹐冰霜其潔。秋水爲神玉爲骨。傾國傾城﹔芙蓉如面柳如眉﹐欺花欺月。柳絮因風起﹐藹然謝道韞之才﹔寒藻漾漣漪﹐粲若朱淑眞之文采﹐誠所謂天上之神仙﹐君子之好逑者也。輅一寒如此﹐百技無能才匪逮人﹐貌非出眾﹐忝得一拜於云階﹐幸已足矣。何況側身於玉樹﹐恩莫大焉。粉身不足報深恩﹐萬死亦難酬厚徳。捫心有愧﹐揣己何堪﹗曩間太夫人困親致親之言﹐歸心如箭﹔今見椿府君執柯伐柯之舉﹐喜意若川。倘若叔嬸再不他辭﹐想應汝我心諧所願。百歲姻緣﹐在此一舉﹔千金會合﹐於此片時。專望竭力贊襄﹐毋使靑蠅諧白玉﹔同心協力﹐庶教丹桂近嫦娥。則平生之心願足矣﹐月下之深盟遂矣。玆因媒氏之行﹐敬緘鸞而申微悃﹐犄訴鳳以候佳音。卽辰天地皆春﹐山川自秀﹐伏乞保重千金之體﹐永終百歲之斯。不宣。」

後二日﹐媒氏告歸﹐瑜乃出箋以寄生。書曰﹕

「伏自一別﹐倏爾旬餘。蝴蝶之粉未幹﹐麝蘭之香猶在。松竹之表﹐嘗仿佛於目睫之間﹔金石之盟﹐每念昭於心胸之內。忽喜冰人之傳事﹐又兼云翰之飛來﹐千欣﹗千喜﹗恭惟文侯﹐學貫天人﹐博通古今﹐風采聯賈少年之弱冠﹐文華負李長吉之奇才﹐誠所謂文苑中之英華﹐士林中之翹楚者也。瑜也﹐貌微無艷﹐才非道韞﹐自謂於世而無取﹐夫何在兄而見憐﹗幽谷發陽春﹐多感吹噓之力﹔葵花傾曉日﹐幸蒙光照之私。托庇二天﹐已非一日。詎意人心有欲﹐天意果從。因親復得致其親﹐莫非命也﹔發願竟能諧所願﹐不亦宜乎﹗忽然手舞足蹈不自知者﹐自此生順死安而無復憾。事已定矣﹐言更何云。惟冀尊所聞行所知﹐益勵占鰲之志﹔宜其家宜其室﹐佇看協鳳之祥。不須待月於西廂﹐正好挑燈於此牖。毋使前人獨專其美﹐免思微弱以喪厥躬。伏乞鼎調﹐以副時望。不宣。」

是月也﹐忽禦史按臨﹐遴選其民俊秀者補弟子員。鄕老舉生爲癢生。後數日﹐生父賫書以告瑜父。生乃吟詩一首﹐並寫花箋以寄瑜云。詩曰﹕

書寄平生故友知﹐白衣今已換藍衣﹔

微軀從此如鷹系﹐佳兆何時協鳳飛﹖

上苑杏花愁客去﹐西廂明月爲誰輝﹔

幾回暗想蘭房事﹐不覺臨風淚雨霏。

瑜得生書﹐亦作一啟並歌一篇以復云﹕

「寂寂蘭房愁獨倚﹐忽見長須致雙鯉。云是瓊林天上郎﹐如今已入黌宮裏。入黌宮裏爲何如﹖漸磨仁義樂菁莪。方巾員領眞超卓﹐黃卷靑燈好切磋。君不見買臣衣錦歸鄕裏﹐至今名姓光靑史。又不見縣官負弩迎相如﹐至今千載揚芳譽。男兒得志皆如此﹐男兒莫厭窮經史。上方治定崇文儒。彬彬濟濟紆靑紫夫君子﹐眞英豪﹐器宇堂堂气象髙。心通萬卷猶嫌少﹐日誦千篇不憚勞。此時已入文章島﹐如今遂卻平生志。鏖戰文場應可期﹐太平治化眞堪異。蒲柳應知得所依﹐鳳凰何日又同飛﹖坐看花誥班班降﹐羞殺人間俗子妻。」

僕歸﹐將詩以示生。生與同學生覽畢﹐無不嘆服稱美者。其啟中有儆句云「但能有理可明﹐不怕無官可做。」又云「前日之良心因妾旣喪﹐今日之放心在君當收。」又云「莫爲蒲柳之姿﹐墮卻云雷之志。」若此之言﹐非見理分明者﹐安能及此耶﹖但恨不見全篇以書記焉。

時生入泮宮﹐不兩月間﹐生父捐館。生哀毀逾禮﹐水漿不入口者三日。旣葬﹐躬自負土﹐不受人助。事喪之後﹐終日哭泣而已﹐不復視事。時有白鶴雙竹之祥﹐人以爲孝感所致。自是家道日益淩替﹐而瑜娘之父始有悔親之心﹐遂不復相往來。而生以守制不暇理事﹐故相聞者二載。

然而﹐瑜娘慕生之心曷嘗少置﹖風景之接於目﹐人事之感於心累累形諸詩詞﹐多不盡錄﹐姑記一二以語知音者﹕

《鵲橋仙》

徵鴻無信﹐遊鯉無信﹐更相望斷春潮無信。玉郎何處不歸來﹐怎禁許多愁悶。﹣﹣﹣﹣﹣﹣﹣靑山有盡﹐綠水有盡﹐惟有相思無盡眼中珠淚幾時幹﹐腸一寸截成千雨。

《瑞鷓鴣》

芭蕉葉上雨難畱﹐松柏梢頭風未收。萬悶千愁無著處﹐並歸心上與眉頭。﹣﹣﹣﹣﹣﹣﹣腸如襪綫條條斷﹐淚似源頭混混流﹔倚徧欄桿人不見﹐滿天風雨下西樓。

《長相思》

春望歸﹐秋望歸﹐目斷江山幾落暉﹖啼痕點點垂。

朝相思﹐暮相思﹐終日何時是盡期﹐腹心寄與誰。

一剪梅

雨打梨花深閉門﹐辜負靑春﹐虛負靑春。傷心樂事共誰論﹖花下消魂﹐月下銷魂。﹣﹣﹣﹣﹣﹣﹣愁聚眉峯盡日顰﹐千點啼痕﹐萬點啼痕。曉看天色暮看云﹐行也思君﹐坐也思君。

《滿庭芳》

愁鎖春山﹐淚潺秋水﹐時時獨向西樓。望窮千里﹐山水兩悠悠。惆悵故人獨在﹐離別後﹐日月難畱﹐腸斷處﹐愁愁悶悶﹐風雨五更頭。﹣﹣﹣﹣﹣﹣﹣相思何日了﹖無腸可斷﹐有淚空流。湘江潮信斷。楚峽云收。只恐尋春來晚﹐東君去﹐花謝鶯愁。蘭房下﹐何時與你﹐交頸綢繆。

時有同郡富室符氏者﹐素聞瑜娘才色﹐聞生久不至﹐遂散財賂﹐冀必得瑜娘爲婚而後已焉。故有與瑜娘父言者﹐非譽符家道之華腴﹐必稱符才貌之出眾﹔非言生家道之簫條﹐必毀生行止之落魄。瑜父遂欲解盟﹐然猶慮構成詞訟﹐猶豫未決。又有爲其畫策者﹐曰「內外兄弟姊妹﹐不可爲婚﹐法律所禁。倘或興訟﹐以此推之﹐何畏之有﹖」遂決意許符氏﹐然猶未敢輕動。或勸其家納符氏聘禮者﹐瑜父從之。

後瑜娘緝知﹐悲不自勝﹐以死自誓﹐終不他適。黎聞之怒。瑜乃以白巾自縊﹐賴眾知覺救解﹐得免﹐黎方覺悔。

然瑜之心𨿽不肯從﹐而符之盟終不可解。正憂悶間﹐忽值其姑適王氏者歸宅﹐黎命之解慰瑜心。乃從容勸瑜百端﹐瑜應之曰「結親卽結義﹐是以寸絲旣定﹐千金莫移。兒非不愛榮盛而惡貧賤﹐但以棄舊憐新﹑厭貧就富﹐天理有所不容﹐人心有所未安。」姑以瑜言告黎。黎曰「瑜言誠有理﹐柰彼符氏何﹗」凡瑜所親愛者﹐皆令勸之。

一日﹐碧桃乘間諫瑜曰「娘子懿徳嬌顏爲諸姊妹中之巨擘﹐然諸娘子俱適名門宦族﹐或田連阡陽﹐或金玉盈箱﹐娘子獨許塞酸﹐妾輩甚不愜意。近見大人別締良姻﹐甚喜﹐甚喜。娘子何故短嘆長吁﹐減卻飲食﹐損壞形容﹐而爲傷感之甚耶﹖」瑜曰「汝知其一﹐不知其二。古人有言﹕『今日之富貴﹐安知異日不貧賤乎﹖今日之貧賤﹐安知異日不富貴乎﹖』彼符氏𨿽富﹐而子弟之品不過一庸夫而已﹐縱有金玉盈箱﹐田連阡陌﹐生爲無名人﹐死亦作無名之鬼﹐何足道哉﹗且辜生𨿽貧﹐丰姿冠世﹐學問優長﹐他日折丹桂如采薪﹐取靑衿如拾芥﹐何患不至富貴乎﹖未受他人盟約﹐尙當求擇其人﹐況先受其人之聘而負之﹐可乎﹖有死而已﹐誓無他志﹗」

一日﹐絳桃復諫曰「自從定親於辜生之後﹐一別三年﹐諒必他娶矣。娘子何故勞心苦志以思之﹖」瑜曰「汝勿言﹐吾意已決矣﹐縱蘇張更生﹐不能搖動。且辜生久不至者何哉﹖蓋生之爲人﹐孝心純篤﹐乃翁捐館﹐方泣血而不暇﹐況有心相憶乎﹗」又曰「夫願相守而厭相離者﹐淫婦之道也﹔托終身而期遠大者﹐賢女之所慮也。爾何以淫婦期我﹐而不以賢女期我也﹖」絳桃拜謝而去。

未幾﹐生家蒼頭忽持書至﹐密以一箋付瑜。瑜泣讀之﹐乃疊韻詩一首。詩曰﹕

一自往年邊扁便﹐無柰鱗鴻專轉傳﹔

勸君莫把海山盟﹐移向他人擅閃善。

自是生卽礻覃之後﹐夜就枕間﹐忽夢往黎室。至相見﹐托延至於春暉堂後新創亭上﹐坐﹐顧其額曰「剪燈書窗」。壁間所掛吹彈歌舞四面﹐上題有詩﹐附錄於此﹕

誰家有女顏如玉﹐手持幾竿昆侖竹。鏤玉編云一片形﹐含商弄羽千般曲。一聲遲﹐曉起丹山彩鳳啼﹐一聲疾﹐半夜孤舟嫠婦泣。一聲喜﹐秦樓仙侶同飛起。一聲悲﹐異時忠臣乞食歸。十分妙趣眞無比﹐良工寫入霜縑裏。時人莫道是無聲﹐仙聲不入凡人耳。右調《佳人呂玉簫》﹞

中虛外實木一片﹐吟向佳人懷裏見。玎玎幾點聲﹐細細粗粗四條綫。一聲淸﹐半夜天空萬籟鳴。一聲濁﹐八月秋風羣木落。一聲苦﹐昭君馬上啼紅雨。一聲歡﹐妃子宮中洗祿山。風流畫史龍眠老﹐筆端寫出心機巧。勸君莫道是無聲﹐仙聲不入凡人耳。﹝右調《美人弄琵琶》﹞

及生至黎室﹐正想間﹐忽見瑜至﹐相見之際﹐再拜再悲。遂相攜手入於蘭房之內﹐二人席地而坐﹐歷道其夢想之苦﹐解盟之由﹐相對泣下。己而﹐瑜收淚言曰「今日相逢﹐將以爲可喜﹐則又可悲﹔將以爲可悲﹐則又可喜。悲耶﹖喜耶﹖吾不得而知之。」生曰「苦盡甘來﹐一定之理。前日之別固爲可悲﹐今日之逢則又可喜。可悲者旣已過矣﹐可喜者當以與卿共之。」瑜遂命絳桃取酒﹐與生共飲﹔復命仙桃以侑觴。仙桃請歌東坡《水調歌頭》。生曰「時勢不同﹐情懷各異﹐彼調𨿽妙﹐非吾事也。」乃止。綴《念奴嬌》一曲﹐命仙桃歌之。絳桃和之。

「牽情不了﹐嘆人生﹑無柰別離多少。一自殷勤相送後﹐天際歸舟杳。倩女魂消﹐崔微夢斷﹐瘦得肌膚小。寒閨深閉﹐腸斷幾番昏曉。﹣﹣﹣﹣悵望鳳鳥不至﹐妖禽怪鳥﹐恣狂呼亂叫。悄悄憂心何處告﹐且喜故人重到。滿酌流霞﹐浩歌明月﹐與爾開懷抱。等閒信筆﹐寫出《念奴嬌》調。」

曲盡﹐二人相顧﹐淚灑數行。已而﹐復相謂曰「今夜相逢﹐何啻夢中﹐可無述以記之乎﹖」生請其題。女曰「以『夢寐』爲題﹐不亦宜乎﹖」生遂援筆書於紙屏之上﹕

久別喜相會﹐春從何處來﹖四眼頻相顧﹐雙睛何快哉﹗對此一盞燈﹐如醉又如癡。大旱見云霓﹐和羹得鹽梅。憂心冰似泮﹐笑臉天如開。乎童且奉酒﹐與君開此懷。」

寫畢﹐忽聽角起樵樓﹐鐘鳴梵宇﹐推枕欠伸﹐乃是南柯一夢。

而且憶其詩詞﹐因起而錄之。始欲治裝竟尋舊約﹐柰何秋闈在邇﹐正吾人當發憤之際也﹐更兼有司催逼赴試甚急﹐生無柰何﹐只得起服回學肄業。故特命蒼頭北行﹐以申前好。豈知瑜父不以生爲念﹐終無一言以及親事﹐但厚賂以饋生耳。蒼頭臨行之際﹐瑜乃以箋付之﹐令持以獻生。

一日﹐蒼頭抵家復命﹐具言以結盟符氏﹐生心大恚。復聞瑜有書奉寄﹐生大喜﹐拆而視之﹐乃情札一紙﹐並詩十韻。生讀之﹐嘆曰「淸才麗句﹐𨿽李易安﹑朱淑眞不過是也。」書曰﹕

「妾瑜﹐蓋嘗因親致親﹐𨿽有慚於聖訓﹐以愛結愛﹐豈有負於初心﹖敬陳悃之誠﹐上達髙明之聽。伏念妾瑜三才末品﹑一介女流﹐愧無傾國傾城之姿﹐且有至愚至陋之累。叨蒙不棄﹐肯結契緣﹔復感納聘﹐重申結好。感恩有日﹐報徳無由。豈期凶變於門﹐山崩水竭﹐遂使魚沈湘水﹐雁杳衡陽。一別悠然﹐三年在邇。寸心千里﹐眼窮雲海之微芒﹔一日三秋﹐腸斷光陰之轉遞。前言難踐﹐後會何時﹖風風雨雨不曾停﹐悶悶愁愁何日了﹗罄南山之竹簡﹐寫意無窮﹔決東海之洪波﹐流情不已。愁如雲而常聚﹐淚若水以難幹。春苑花開﹐悵滿艷陽之景﹔夏涼燕乳﹐情嗟長養之天秋觀明月倍傷神﹐冬玩香梅增感慨。警於心﹐觸於目﹐無非惆悵之時﹔俯乎人﹐仰乎天﹐盡是相思之處。一心怏怏﹐兩淚汪汪。一日十二時﹐時時悵望﹔五更三四點﹐點點生愁。坐如屍﹐立如齋﹐形同枯木﹔瞻在前﹐忽在後﹐目若紫芝。簪折瓶沈﹐月下已幸向日約﹔香消玉減﹐鏡中無復舊時容。密約成虛﹐怕過舊時遊處﹔歡娛陳迹﹐難斯後會何時。深懷千言萬語﹐與誰說浼﹔決盡一心一意﹐惟子是從。願若果乖﹐𨿽生無益﹔情如不遂﹐便死何妨﹗凱拋彩鳳文鸞﹐去遂山雞野鷺﹖父縱許盟於異姓﹐妾肯委質於他人﹖誓於此生﹐靡敢失節﹐皇天后土﹐實所鑑臨﹗碧落黃泉﹐要同一處。天作比翼鳥﹐地成連理枝﹐允副王郎之願﹔生爲同室親﹐死爲同穴鬼﹐毋爲居易之言。趙璧重完﹐尙希躬往﹔樂鏡再合﹐早致良圖姑共挽桓君之車﹐庶免抱淑眞之恨。償足死生之債﹐莫負錙銖﹔未終龜鶴之齡﹐長堅金石。誠能如此﹐妾𨿽垂首九原之下﹐亦且甘心矣。惟兄是圖之﹐毋使落他人之手也。臨書腸斷﹐不知所云。更有平日所作鄙句﹐並用奉呈。

朝朝暮暮憶崔徽﹐鬢霧蓬松淚兩垂。蠶繭絲何日了﹐鷺鷥骨瘦幾時肥﹗西廂待月人何﹖在北裏鏘鸞事已違。腸斷畫梁雙紫燕﹐飛來飛去又飛歸。

相思相望淚頻傾﹐欲化云娘恨未能。簾外厭聞無喜鵲﹐窗前愁伴有心燈。千般嬌媚何在﹖一種風流病又增。可惜佳斯成阻隔﹐愁愁悶悶幾層層。

紅顏薄命古今同﹐不怨蒼天只怨儂。松柏歲寒終不攺﹐鴛鴦頸白也相從。要知趙客終完璧﹐莫學陳王只賦龍。今日西廂門下過﹐汪汪雨淚灑西風。

鸞風分羣失一友﹐朝思暮憶倍淒涼。當時何啻魚游水﹐今日方成參與商。流淚淚流流盡淚﹐斷腸腸斷斷無腸。風流有債難償子﹐獨對西風嘆幾場。

平生志願未能酬﹐百歲姻緣一旦休。兩股釵分誠有日﹐一根簪折整無由。愁攢眉上鉛難盡﹐淚落牀頭枕欲浮。倘若情緣中道絕﹐微軀此外復何求。

寂寂深閨盡日閒﹐傷情無語倚欄桿。恨從別後生千種﹐愁擁心頭結一團。藕斷也知絲不斷﹐燭幹信是淚難幹。他時若落庸夫手﹐璧碎珠沈也不難。

雨打梨花倍寂寥﹐幾回腸斷淚珠拋。睽違一載更三載﹐情緒千條有萬條。好句每從愁裏得﹐離魂多自夢中消。香羅重解知何日﹐辜負巫山幾暮朝。

兩地相思各一天﹐可憐辜負月團圓。每盟金石堅孤節﹐生怕紅塵隨俗緣。鸞鳥柔腸𨿽斷盡﹐鮫綃鮮血尙依然。花開月白人何處﹐無柰千愁萬恨牽。

濁紙鮮鮮染淚紅﹐遙傳長恨寄匆匆。須知身在情終在﹐務要生同死亦同。蘇雁影沈傳去後﹐秦簫聲斷月明中。雲收雨散知何處﹐目斷巫山十二峯。

如此鐘情世所稀﹐這般心事有誰知﹖丁香到死香猶在﹐竹節經霜節不移。有意有心常悵望﹐無言無語但呆癡﹐碧梧翠竹無由見﹐一日思君十二時。」

生得書後﹐遂整飭再尋舊約﹐柰何秋闈在邇﹐有司催逼赴試急﹐生不得已﹐卽時回學溫習舊業。與友人數輩﹐𨿽朝夕同學共榻﹐然而思慕瑜娘之心無時不然。他不暇及﹐集古人詩句十首﹐以思瑜焉。

豈是丹臺歸路遙﹐月魂潛斷不勝招。何因得薦陽臺夢﹐幾度難尋織女橋。慘慘淒淒仍滴滴﹐霏霏沸沸又迢迢﹔砌成此恨無量處﹐縱得春風亦不消。

丈夫身上淚沾襟﹐書盡誰憐得苦吟。紫府有緣同羽化﹐瑤臺無路可追尋。能消造化許多力﹐不受塵埃半點侵。惟有當時端正月﹐只應常照兩人心

花有淸香月有陰﹐斷腸魂夢兩沈沈。才開暖律先偸眼﹑莫爲遊蜂便吐心。薄霧浮雲愁永晝﹐落花流水怨離琴。相思一夜梅花發﹐夕夢時時到竹林。

魚在深淵月在天﹐魂歸冥漠魄歸泉。相思相見知何日﹐多病多愁損少年。獨坐獨行還獨立﹐相憐相愛莫相捐。兩情宛轉如心素﹐願作鴛鴦不羨仙。

擘破雲鬟金鳳凰﹐離人別處倍堪傷。雙雙瓦雀行書案﹐兩兩時禽噪夕陽。誰愛風流髙格調﹐我憐眞白重寒芳。而今往事誰重省﹐說與流鶯也斷腸。

路隔星河去往難﹐羅裳不暖午風寒。朱經玉樹三山礻壽﹐共待天池一水漧。閬苑有書難附鶴﹐碧桃何處共驂鸞。山長水闊人還遠﹐春色不由得再看。

臨髙萬丈日斜西﹐相望長吟有所思。白雪爲肌玉爲骨。芙蓉如面柳如眉。鴛鴦被合拋何處﹐紅葉蛾黃化爲遲。獨倚欄桿意難寫﹐援毫一詠斷腸詩。

云想衣裳花想容﹐美人千里思無窮。春從流水三分盡﹐心有靈犀一點通。長樂夢回春寂寂﹐館娃愁重雨氵蒙。不堪吟罷重回首﹐更隔巫山幾萬重。

寄語麻姑借大鵬﹐瓊臺重密許飛瓊。常疑好事皆虛事﹐誰識鸞聲似鳳聲。霧鬢雲鬟差玉頸﹐云裾月風想娉婷。此時爲汝腸肝斷﹐一片傷心畫不成。

月窟孀娥不惜栽﹐天花冉冉下瑤臺。獨教羅鄴能呤畢﹐曾是劉郎再看來。滿眼春愁無處著﹐半生懷抱向誰開﹖此時愁望情多少﹐一寸相思一寸灰。」

詩卽成﹐乃命僕持書報黎﹐稱「將赴試」﹐密付前詩﹐以寄瑜娘。瑜見之﹐不覺失聲長嘆﹐亦集古詩十首以復生曰﹕

「故園東望路漫漫﹐泣血悲風翠黛殘﹔去日漸多未日少﹐別時容易見時難。春蠶到死絲方盡﹐滄海揚塵淚始幹。無可柰何花落盡﹐五更風雨五更寒。

玉容寂寞倚欄桿﹐抱得秦箏不忍看。桂樹參天煙漠漠﹐月娥霜宿夜漫漫。春花秋月何時了﹐慕雨朝雲去不還。正是消魂時候也﹐金鑪香燼漏聲殘。

殘妝漏眼淚欄桿﹐睹物傷情死一般。三徑冷香迷曉月﹐十分消瘦怯春寒。黃花冷落不成艷﹐靑鳥殷勤爲探著。天若有情天亦老﹐可憐辜負月團圓。

黃菊枝頭破曉霜﹐此花不與俗人看。車輪生角心猶轉﹐蠟炬成灰淚始幹。雲鬢懶梳愁折鳳﹐曉妝羞對怕臨鸞。故人信斷風箏綫﹐相望長吟淚一團。

暑往寒來春復秋﹐故人別後阻山舟。世間美事難雙得﹐自古英雄不到頭。豆蔻難消心上恨﹐丁香空結雨中愁。欲知此後相思處﹐海色西風十二樓。

百歲中來不自由﹐同君身上屬誰憂。金丹擬注千年貌﹐仙鶴空成萬古愁。豈有蛟龍曾失水﹐敢教鸞鳳下妝樓。兩身願托三生夢﹐幾度髙吟寄水流。

枯木寒鴉幾夕陽﹐自從別後減容光。遙看地色連空色﹐人道無方定有方。披扇當年嘆溫嶠﹐此生何處問劉郎。愁來欲唱相思曲﹐只恐猿聞也斷腸。

天上人間兩渺茫﹐天涯一望斷人腸。多情不似無情好﹐塵夢哪如鶴夢長。滄海客歸珠送淚﹐墜樓人去骨猶香。人生自古誰無死﹐烈烈轟轟做一場。

天涯海角有窮時﹐此恨綿綿無絕期。明月淸風如有待﹐冷猿秋雁不勝悲。曾聽弄玉人間曲﹐只許髙人个裏知。寂寞日長誰問我﹐每因風景寄君詩。

眞成命薄久尋思﹐獨立滄浪自詠詩。粉面怕遭塵土浼﹐此心惟有老天知。詩成夜月人何在﹐花落深宮雁亦悲。今日春風亭上過﹐寒猿晴鳥逐時啼。」

寫畢﹐令僕持報以復。

生見瑜詩﹐嘆賞不已﹐思慕倍常﹐功名之心如霧之散﹐眷戀之意若川之流。不覺成疾﹐勿能言動。旁求良醫﹐拱手默然﹐莫知所以。有一後至者﹐嘆曰「此必害相思之病也﹐𨿽盧扁更生﹐亦莫能施其術誠能遂其懷﹐不治而自愈矣。」初﹐生之遇瑜﹐人莫知之也﹐至是﹐聞醫者之言﹐舉家失措﹐莫知其由。乃詢諸僕﹐咸曰「不知。」詢之哥﹐姑以實告。卽時命僕亟至臨邑﹐別以他事詣瑜父﹐而密以實告祖姑。祖姑得之﹐竊以言瑜。瑜卽解玉戒指一枚並魚箋一幅﹐以投僕﹐曰「〖HT5﹐7〗食〖KG﹣﹡3〗欠〖HT5〗之卽愈。」僕回抵家﹐遂以玉戒指磨水﹐與生飲之﹐頓覺輕減﹐稍稍能言。僕乃以瑜娘所與之箋呈上。生拆視之﹐乃詩一首云﹕

妾卽君兮君卽妾﹐君令有恙妾何安。

鳳凰倒了連云翼﹐松柏須宜保歲寒。

當日造端良不易﹐從今燃尾諒猶難。

天應憐憫人辛苦﹐破月應知自有圓。

生覽詩數次﹐忽覺身健﹐漸漸病愈。時槐黃在邇﹐生以病故﹐天不克赴試﹐始有重訪舊遊之意。

又月餘﹐仍催裝復抵黎室。旣至﹐表叔以生久別﹐眷待甚厚﹐廷於宣撫外堂之西廡。生見頗有外之之意﹐意甚不快﹐又以瑜娘平昔敬重於生﹐疑其必有交通﹐每使瑜弟黎銘伴在。生自念負疾遠來﹐思欲與瑜一致款曲﹐畱連半月﹐竟莫能得﹐悒怏殊深。

忽值瑜母壽旦﹐夜間設席慶壽﹐生入伴齋﹐至三更後﹐遂輕步入瑜房中。瑜正優間﹐見生前至﹐相與唏噓﹐嘆息久之。已而﹐細訴衷湯﹐論其間阻解盟之事﹑致病之由﹐不勝淒慘。言猶未盡﹐忽聞門外呼喚之聲﹐生遂含淚而別。臨行之際。瑜謂生曰「兄姑畱此﹐不數日父親將有遠行。」生曰「諾。」

後數日﹐黎與子果去。生大喜。卽日黃昏﹐外門未閉﹐生直至女室﹐相攜玉手﹐同至剪燭西窗。生顧窗中詩畫﹐宛如夢中﹐無有或異於始謀私奔之約﹐生深然之。旣而﹐參橫斗落﹐遂不復寢﹐乃相送而出。東方漸白﹐門猶未啟﹐二人相返於剪燭軒下﹐此軒遠僻﹐人迹罕聞﹐乃制《南宮一枝花》一曲﹐按琵琶歌贈生。夫瑜平昔善歌恐聞於外﹐昔時生每彊之不得﹐今請自歌之。生心欣聽﹐響遏行雲﹐聲振林木﹐駭然驚服。詞名《一枝花》﹐帶過《小梁州》。

「春愁艷色中﹐夏景繁華裏﹐秋悲霜降後﹐冬恨雪零時。觸目攢眉﹐許多情意﹐心事有誰知﹖三年裏幾不通﹐一日間百憂並集。

《小梁州》

望碧天﹐茫茫不盡﹔念靑鸞﹐杳杳無期。可憐辜負深盟誓。玉人何處﹖招之不至樂昌鏡破﹐鳳釵雙離。蕭郎簫斷﹐蔡琰笳悲。怪累朝鳥雀頻啼﹐喜今宵玉手同攜。《小梁州》﹐漫把曲兒歌﹐大都來細把離情訴﹐聲聲短嘆長吁。鐘情到此﹐悲歡離合都經歷。悵殺我無雙翼﹐安得雙雙花並蒂﹑對對鳳於飛﹖古人言﹕『在天願作比翼鳥﹐入地願成連理枝。』這言兒也﹑君須記。死生隨你。問我何歸﹐相思而已。」

歌畢﹐天明﹐生乃出。瑜遂書前曲﹐命婢持示生。

生制《耍孩兒》一曲﹐暮春同遊﹐命瑜歌之﹐生拂弦以和之﹐並附於此。

《耍孩兒》

老天生我非容易﹐把俺置入花天月地。歡娛正值少年時﹐況兩人貌美才奇。我便是瓊瑤藏中無雙寶﹐你便是紫陽場中第一枝。往古誰堪比﹖冠世才﹑風流曹子建﹐傾城色﹑窈窕太眞妃。

《五煞》

𨿽二人﹑只一身﹐十分佳﹑一樣齊﹐根如連理花同蒂。琪花瑤艸相暉映﹐玉蕊金英付護持。誰知得﹑眞情意。博山下深深密約﹐洞房中悄悄幽期。

《四熬》

情乍深漸妮親﹐頭妒交又解攜﹐回頭間別三年矣。爾思予兩行紅粉淚﹐予思爾幾句斷腸詩。鱗鴻絕﹑書難寄。百樣相思端緒﹐萬般離況情思。

《三煞》

可勝嘆嗟﹗椿樹倒﹑痛在心﹐那堪岸泮嚴束系。欲重來﹐柰多修阻不克諧。我的心情﹐秋冬春夏四時裏﹐恨怨悲傷四字兒。此無聊不在心﹐便在眉。令那割人腸的花開月白﹐那更苦人心的燕語鶯啼。

《二煞》

我只道破鏡不圓﹐誰承望去璧重歸。訴艱辛﹑一一從頭起耳才聞處腸先斷﹐口未言時淚早垂。相對幾聲長吁气﹕哀哀怨怨﹐噫噫唏唏。

《煞尾》

此意兒重若山﹐此情兒融似泥。兩人莫負平生志。情粘骨髓刀難割﹐病入膏肓藥怎醫﹖任先生死死﹐要一處相依。

《尾聲》

如此如此﹐永由伊。由伊肯嫁情人﹐殞身做一个風流鬼。休獨使崔張﹑卓司馬專美。

自是之後﹐多會於漱玉亭上。

次夜﹐生復至﹐且約以是月中秋﹐相與踐東門之約。瑜允之。

次日﹐生將辭歸﹐適黎亦回﹐乃設席以待生。酒至半酣﹐黎起﹐舉杯謂生曰「往日時誤結絲蘿﹐有乖國法﹐今思攺正。且瑜娘﹐老夫所鐘愛者﹐不欲外適﹐恐致相見之難﹐將求佳婿以贅之。況且子旣絆於文林﹐必歷乎仕路﹐但與瑜娘相呼爲兄妹﹐不亦宜乎﹖」生聽其言﹐唯唯從命。復以紅羅一匹以與生﹐曰「勞子遠來﹐無以爲饋﹐聊以表吾違約之過。子其納之。」生亦受之不辭。宴罷﹐日暮﹐生回室﹐思欲與瑜一會﹐重申舊約﹐柰何無間可乘﹐轉輾反復﹐莫能成寢。旣曉﹐瑜乃命碧桃以羅鱗趾一片並近體一首以別生云﹕

間別三年始得逢﹐才逢數日卻匆匆﹔

一身歸去輕如葉﹐萬恨生來重似蓬。

莫把仙桃輕漏泄﹐好教云翼早相從﹔

向來言約君須記﹐只在中秋一月中。

生歸家數日﹐復往舊約。及至﹐不復露身﹐但寓於佃夫之家﹐陰使老嫗爲通情焉。至中秋夜﹐賞月罷散﹐俱已醉寢﹐瑜乃竊開後門走出時生正佇立俟候﹐忽見瑜至﹐相與同到寓所。命佃夫擡轎﹐至海濱。時舟在岸﹐生乃抱瑜登舟﹐渡海而東。半月間﹐始得登岸。其程中所作《八景》﹐附此﹕

《蘭房寂寞》

素娥今夜到蟾宮﹐鶴怨猿悲惆悵中﹔

香冷博山人不見﹐秋風秋雨泣寒蛩。

《花檻蕭條》

繞欄濃艷四時開﹐都是區區手自栽﹔

此生鶯花誰自主﹐故園猿鶴不勝哀。

《仙門夜月》

慘淡中秋半夜天﹐相期私出小門前﹔

回首見月顏何厚﹐步未移時淚已漣。

《古道秋風》

野艸寒煙望眼荒﹐秋風颯颯樹蒼蒼﹔

不知此地是何處﹐怕聽猿聲恐斷腸。

《博浦開船》

平生不省出門前﹐今日飄零到海邊﹔

同駕木蘭從此去﹐鶴歸華表是何年﹖

《扁舟駕浪》

一葉輕舟鼓浪行﹐搖搖擺擺幾層層﹔

也知平日優遊好﹐爭柰安從險處成。

《孤掉搖風》

苦愛風流不肯休﹐西風吹起浪波流﹔

人言舟裏黃泉近﹐終日昏昏怕舉頭。

《列樓登岸》

沙白茅黃海气腥﹐人言此地是丰盈﹔

岸頭舉目非吾土﹐兩淚汪汪別二親。

登岸之際﹐忽見僕夫在彼俟候﹐迎瑜歸家。

卽至﹐擇日設花燭之會﹐行合巹之禮。二人交歡之時﹐不啻若仙降也。乃於枕上共成一詞﹐以識喜云。詞名《一剪梅》﹕

「金菊花開玉簟秋﹐鸞下妝樓﹐鳳下妝樓。新人原是舊交遊﹐魚水相投﹐情意相投。﹣﹣﹣﹣﹣﹣﹣舉案齊眉到白頭﹐千歲綢繆﹐百歲綢繆。頂香待月舊風流﹐從此休休﹐自此休休。」

自是之後﹐符氏緝知﹐具狀詞告於郡。

時亻卒郡者由進士出身﹐博學好事﹐亦重風情案﹐聞生之才名﹑瑜之佳譽﹐勒生與瑜供狀詞。輅供曰﹕

「伏以不告而娶﹐固知獲罪於聖門﹔竊負而逃﹐未免有乖於國法。𨿽然有咎﹐未必無因。謹具狀由﹐備陳始末。緣念我祖之妹﹑我父之姑﹐早適臨髙之縣﹐厥姓曰符﹐厥官曰土﹐世居臨邑之鄕。所有孫女﹐正及可笄之歲﹔念予小子﹐先成結誼之盟。自是冰人親斷千金一諾﹐復兼月老更交禮於雙壁。玉鏡之臺﹐吾已下矣﹔芙蓉之褥﹐余得隱焉。詎念人心不測﹐天地無常﹐俄焉時候﹐倏爾云亡。彼海翁遽然易慮﹐慕彼千金之值﹐欺予六尺之孤﹐棄舊好而結新歡﹐見小利而忘大義。父心母意𨿽欲更張﹐女願男情粘滯不了﹐是以犯在色之戒﹐通知好之私。日盛月新﹐膠堅漆固﹐兩情難捨﹐百計無由。萬慮千思﹐惟恐破樂昌之鏡﹔三更半夜﹐遂竊效桌氏之逃。自博浦而下船﹐至烈樓而登岸。艱於山﹐險於水﹐始克到家﹔寄諸東﹐轉諸西﹐未遑寧處。冤家有頭債有主﹐已被告明﹔官司無黨亦無偏﹐從公勘審。今蒙喚問﹐所供是實﹐得罪惟甘。尙冀審緣由﹐果孰先而孰後﹔曲成斯美﹐俾有始而有終。望大人寬宏法之仁﹐小子遂宜家之樂。生則仰天而祈禱﹐死則結艸以報恩。不在多言﹐伏乞臺鑑。」

瑜娘供狀﹕

「妾瑜告則不得娶﹐所以悖理而私奔﹔觀過斯知仁﹐尙望容情而恕罪。荷申悃﹑上瀆髙明。伏念瑜父生母育﹐忝處中閨﹐師順婉閒﹐謹訓內則。先時結誼﹐以締好於辜生﹔近日解盟﹐復許親於符氏。欲從乎先進﹐則不順乎親﹔欲適乎後人﹐則有於信是以猶豫而莫決﹐未知定向以適從﹐三思於心﹐兩端互執。出乎此則入乎彼﹐理勢必然﹔捨乎利而取乎義﹐心情方慊。況且符氏粗粗魯魯﹐孰若辜子昂昂﹐涇渭判然﹐薰蕕別矣﹔難離難合﹐不得不然。所以月下花前﹐預許偸香之約﹔更闌人靜﹐竟爲懷璧之逃。駕一葦之仙舟﹐淩千層之碧浪﹔渡蓬萊之仙境﹐抵瓊館之名區。誰想洞房之樂方深﹐而符氏誣詞已下﹔枕席之歡未已﹐而府中胥吏來拘。自作自歡﹐事已發矣﹔吐情吐實﹐伏乞鑑焉。尙冀秦臺之鏡照臨﹐孟母之刀剖析。庶俾一段良緣﹐始終美滿﹔免喪三分微命﹐翕剡云亡。夫如是﹐則妾再生之辰也。謹具厥由﹐詳情乎理。」

郡〖HT5﹐7〗扌卒覽畢﹐以朱筆判曰﹕

蓋聞《易》備三才﹐貴陰陽之正義﹔《詩》稱四始﹐開男女之及時。《春秋》著謹始之友﹐經書重大婚之禮。玆乃彜倫之大﹐實爲風化之原。著於理徑昭昭者也﹔傳諸後世﹐鬱鬱乎哉﹗矧今聖化﹐人物衣冠之盛﹐不異中州﹐尙期媲美於魯鄒﹐豈意猶存於鄭衛。切照書生辜輅﹐初知文墨﹐略涉詩書﹐況能懷席上之珍﹐何患無書中之玉﹖處子瑜娘﹐生長富華﹐性質婉娩﹐何不韞匱藏之寶﹐待夫善價之沽﹖處子瑜娘﹐生長富華﹐性質婉娩﹐何不韞匱藏之寶﹐待夫善價之沽﹗卻乃逞己私情﹐污吾淳俗﹐非獨有違於國法﹐抑且有叛於聖經。揆諸理而罪固難逃﹐原其心而情實可恕。再照土官黎稠﹐蠢小黎蠻﹐野哉羯者﹐不能修理幃幕﹐安能制服黎民﹖矧令背約欺孤﹐損貧就富﹐事由其始﹐罪所當先。原告符氏﹐猴頭曾尾﹐狼子野心﹐不能揣己自量﹐卻又奪人匹配。且復捏虛詞誣告﹐欺誑官司﹐理旣有虧﹐法當坐罪。牽連之人數﹐各科斷於本條。嗚呼﹗一理所存﹐兩端互執。欲斷地之符氏﹐恐開爭占之方﹔欲斷之辜生﹐慮起淫奔之路。是故度以中正之道﹐宜歸父母之家。風流案自此打開﹐陷入坑從今塡滿。曠夫怒女﹐永無間言﹔債主冤家﹐大家解結。一惟聖朝之律﹐深懲蕩俗之非。凡諸後生﹐當鑑前轍。判語已畢﹐合屬施行。」

於是命黎父領之回。

先是﹐二人淹滯囹圄﹐極情淒慘。乃至判斷明白﹐將使瑜父領瑜

前回﹐二人相語別曰「妾與君歷盡危險﹐備經辛苦﹐猶不得遂其美滿之情﹐今日系於囹圄之門﹐此人之意惡者也。非緣兄﹐亦不出此。我父又將領妾遠回﹐今夜與君於此﹐不知明日又在何處也。死則已矣﹐倘若不死﹐庶毋相忘於患難之中。」二人抱頭大慟﹐絕而復蘇者數次旣而﹐拭淚立會數次﹐極其綢繆﹐不覺樵閣日上三竿。女遂自摘其發

系生之臂﹐生亦摘發以系瑜臂。已而﹐仰天嘆曰「縱今生不得爲同室人﹐亦當死爲同穴鬼﹔縱有死生之殊﹐永無違背之異。皇天后土﹐其証之焉﹗」瑜乃口《沁園春》一闋﹐歌以別生。每歌一句﹐長嘆一聲。滿獄聞之﹐莫不掩泣。歌曰﹕

「夫爲妻去﹐妻爲夫死﹐死又何難﹖念狼虎叢中﹐曾經險阻﹐鑊湯獄裏﹐受盡辛酸。有口難言﹐含冤莫訴﹐碎了心腸爛了肝﹐愁殺處﹐見君尢縲泄﹐我獨生還。

恩情萬鐘千般﹐誓死死生生永不單。這三世冤家無解結﹐一條性命惜摧殘﹗生不同衾﹐死當同穴﹐付與符氏冷眼看。須記取﹐綿綿長恨﹐天上人間。」

女別時﹐生之婢女以酒送瑜。瑜出一簡以付之﹐使其與生。乃《醉春風》詞一曲﹕

「玉貌減容色﹐柳腰無气力。可憐好事到頭非。啾啾喞喞﹐彩鳳分飛。寶瓶墜井﹐魂招不得。﹣﹣﹣﹣﹣﹣﹣回頭長嘆息﹐血點蓋胸臆。乾坤有盡意無窮﹐惜惜愁愁﹐嗟嗟嘆嘆﹐相思罔極。」

瑜娘旣出﹐生亦疏放﹐而溺於所愛﹐恩愈厚而情愈深﹐終日不食﹐終夜不寐﹐癡癡呆呆﹐如醉如夢﹐動靜語默﹐皆思瑜之心形也。其至精神耗損﹐容有變色﹐所爲之事﹐旋踵而忘﹐不知其與荀情崔魄﹐孰果先而孰後來。嘗作《玉蝴蝶》令一闋云﹕

「憔悴玉人去也﹐深盟已負﹐幽怨難招。終日昏昏﹐無賴無聊。恨如山﹐重峯疊嶂﹔悉若綫﹐萬緒千條。想嬌娘﹐眼波波深恨﹐旆搖搖難招﹣﹣﹣﹣﹣﹣﹣遊魂飛散﹐金釵脫股﹐玉帶寬腰。被冷香殘﹐蘭房寂寂﹐長夜迢迢。僧金迦﹐倩誰解結﹖風流案﹐何日能消﹖可憐俏玉人何在﹐風雨瀟蕭。」

又詩曰﹕

「臨風長嘆息﹐好事到頭非。一點心難朽﹐千年願已違。離鸞終日怨﹐塞雁幾時回﹖寂寂寒窗下﹐無言但淚垂。誰想鳳和凰﹐翻成參與商。燈殘心尙在﹐燭冷淚還長。當日同司馬﹐如今似樂昌。相思成痼疾﹐自覺斷中腸。」

瑜娘自歸之後﹐黎幽之冷室﹐使之自盡。瑜終日獨自悲吟﹐欲殞命﹐然以未得與生決別﹐尙不能忍﹐乃作哀詞八首以弔云﹕

「暗室兮寥寥﹐」長夜兮迢迢。欣歡兮今何在﹐天涯兮亦何遙。愁頻結兮不能消﹐魂已飛兮不能招。風流債兮償未了﹐鴛鴦頸兮何時交。

妾心兮悲又悲﹐皇天兮知不知﹖想思兮此際﹐相見兮何時﹖雁兒東去﹐燕兒西歸﹐鏡已分兮釵已離。心盟有在兮君應不違﹐靈神作證兮吾將誰依﹖在天願作兮比翼鳥﹐在地願爲兮連理枝。天地兮無窮盡﹐此情兮無絕期。

日在兮靑天﹐魚在兮深淵。天與淵兮懸何切﹐我與君兮合無緣﹗不怨父兮不怨母﹐不怨人兮不怨天。但怨紅顏多薄命﹐倚門長嘆淚漣漣。

幽室無人兮與鬼交親﹐微喘苟存兮與鬼爲鄰。愁眉兮終日顰﹐幽恨兮幾時伸。誓此生兮不惜身﹐卽與子兮合其眞。生當爲兮同室人﹐死當爲兮同穴塵。

春風桃李兮今何在﹐秋雨梧桐兮增感慨。塡不平兮美滿坑﹐償未了兮風流債。香羅重解兮何時﹐佳期已失兮難再。

百年伉儷兮一旦分張﹐覆水難收兮拳拳盼望。倘若不遂所懷兮死也何妨﹐正好烈烈轟轟兮便做一場。莫教專美兮待月西廂﹐何心偃仰兮苦戀時光。

樹欲靜兮風不休﹐梗欲停兮波不流。海縱柘兮心尙在﹐石𨿽爛兮情猶存。於今堪嘆亦堪悲﹐無緣佳期不到頭。甘向牡丹花下死﹐便爲情鬼也風流。

只爲君情兮苦牽纏﹐遂使今日兮受斯愆。竊負而逃兮眞可慊﹐縲紲而拘兮猶可憐。父兮母兮不相見﹐只兮弟兮不相捐。與其苟生於人世﹐孰若飲恨於黃泉﹗」

詞成﹐黎以公幹之縣﹐祖姑乃竊開縱瑜潛而出。

時生家僕來探訪消息﹐瑜乃出一簡付之﹐命遺與生。生拆視之﹐不覺放聲大哭。其書曰﹕

「妾與君自交會以來﹐殆始四載於斯矣。吾兄使妾眷戀之心始終弗替﹐綢繆之意生死弗攺。瑜月下之盟﹐口血猶未幹也﹔燈前之語﹐徳音尙在耳也。妾拳拳是念﹐切切惟思﹐未嘗一日而去懷﹐惟冀與子偕老而已。曩者中秋之行﹐始得遂志﹐自謂可以馴至百年而不負﹐燈前月下之心遂矣。柰何無知惡小切齒﹐在州構成官訟﹐遂至釵分鏡破﹐簪折瓶沈。父母惡之﹐鄕人賤之﹐臭穢彰聞﹐閨門駢笑﹐良可悲夫﹗妾今幽居別室﹐風月不通。正欲自盡也﹐則恐自經溝瀆﹐人莫知之﹔正欲苟存也﹐則將何面目去見父母﹖是以猶豫未決﹐思欲與子一訣而後捐身也。嗚呼﹗百年伉儷﹐一旦分張﹔千載佳期﹐時難再得。想迎風待月之時﹐握雨攜雲之會﹐其可得乎﹖吁﹗不可得也。此妾之所以長嘆深悲者也﹐所以飲恨長逝者也。妾所以作哀詞錄之以奉呈焉﹐以表生死不忘之志。瑜泣血謹書。」

生覽畢﹐忽焉如有所失﹐乃作《嗟嗟鳳侶》六章以自廣云﹕

「嗟嗟鳳侶﹐在天一方。思之不見﹐我心孔傷。

嗟嗟鳳侶﹐在天一涯。思之不見﹐我心孔悲。

嗟嗟鳳侶﹐非梧不棲。胡爲乎哉﹐一東一西。

嗟嗟鳳侶﹐非竹不食。胡爲乎哉﹐一南一北。

嗟嗟鳳侶﹐遭幽囚兮。一日不見﹐如三秋兮。

嗟嗟鳳侶﹐落樊籠兮。一日不見﹐如三秋兮﹐使我心忡忡兮。」

生卽日促裝兼道而行﹐直抵黎之左右潛居焉。使人以密告祖姑。祖姑密以告瑜。瑜聞生至﹐思得一見而無由﹐乃作《首尾吟》二律以饋生云﹕

「生不從兮死亦從﹐天長地久恨無窮﹣﹣﹣﹣玉繩未上瓶先墜﹐全軫初調曲已終﹣﹣﹣﹣烈女有心終化石﹐鮫人何術更乘風﹖拳拳致祝無他意﹐生不相從死亦從。

生不相從死亦從﹐吁嗟好事轉頭空。睽違已似河邊柳﹐偶得全憑塞上翁。幽香未消幽恨結﹐此身𨿽異此心同。拳拳致祝無他意﹐生不相從死亦從。」

辜生是日又得此詩﹐越加憂慘。知瑜以死相許也﹐乃溺恨燥腸作賦﹐名曰《鐘情》﹐密以饋女云﹕

「予自與卿交合之後﹐悲歡離合﹐莫不備經。然後知吾二人鐘情之至﹐亙古至今﹐天上人間所未有者也。自前寓此﹐倉卒並日﹐埋身晦迹﹐一月餘矣。思與子一會﹐以敍往昔之好﹐以成往昔之盟﹐以諧往日之願﹐以踐往日之言﹐不可復得﹐可勝嘆哉﹗近得子所作《首尾吟》二律﹐感傷悲戚﹐怨恨淒慘﹐且以見吾子之無二志矣。讀之再三﹐感之不已。嗚呼﹗不知何時復得相見也。玆不揆愚魯﹐彊寫情懷﹐作成鄙賦一篇﹐名曰《鐘情》。夫情所鐘者﹐皆吾與子經歷之所履也﹐不待贅言已可知矣﹐然未有不因言而見心者也。吁﹗韓子所謂『物不得其平則鳴』﹐豈虛語哉﹗今因人便﹐敬述謬作以寄吾子﹐希吾子其采子。𨿽然﹐文華𨿽工﹐無補於事﹐要在踐言耳。同生死人辜輅拜獻賦曰﹕

心動爲情﹐與生俱生。蘊之而爲至中之徳﹐發之而爲至和之聲。至微至妙﹐惟純惟精。因乎萬物之感﹐故有二者之名。嘆夫人之所稟𨿽同﹐我之所鐘獨異。非憂懼之切心﹐匪愛惡之介意。杳杳焉莫究其由﹐茫茫焉莫窺其際。但見感乎物﹐應乎中﹐觸於目﹐著於躬。乾旋坤轉﹐吾情之無窮也﹔日往用來﹐吾情之交通也﹔春風和气﹐吾情之沖融也﹔驟雨濃去﹐吾情之朦朧也﹔淚之灑然﹐气之噓然﹐吾情之所以如山如峯也。然一身之有限﹐而萬狀之無涯。旣而樂之﹐樂忽變而哀﹐情之所鐘﹐爲何如哉﹗察其所由﹐源源而來。想其月明風淸﹐寂無人聲﹔蘭啟矣。情人止矣。爾乃一气潛消﹐兩情不已﹔貫兩玉而一串﹐洽兩身而一體。歲羽歲羽〖焉焉猗猗焉﹐不啻乎鳳之和鳴﹑枝之連理也。𨿽文蕭之絆彩鸞﹑三郎之幸妃子﹐天下鐘情之樂﹐又豈加於此哉﹗至若子規聲若秋閨夜雨﹐人旣歸兮﹐臂旣解兮﹐爾乃恨結於心﹐愁塞於眉﹑嗟赤繩之緣薄﹐嘆鱗雁之音稀﹐肅肅焉﹐切切焉﹐奚啻乎雁之失羣鸞之分飛也。𨿽溺愛之荀情﹑多情之崔魄﹐天下鐘情之苦﹐又豈有加於此哉﹗鳴呼﹗噫嘻﹗吾之與之﹐交情之至﹐此於此矣﹗粉墻﹐遊洞房﹐待月明﹐竊仙香﹐趕雲雨之幽會﹐期天地而長久﹐此情之鐘於樂之一也。及其辭閬苑﹐歸瓊館﹐赴﹣﹣﹣﹣﹣﹣﹣﹣﹣﹣﹣月之流邁﹐傷春景之不返﹐此情之鐘而爲若之一也及至久別而相逢﹐久窒而復通﹐攜琴以遂相如﹐舉案以待梁鴻﹐此又情之鐘而爲若之一也。詎意事發入於公門﹐身居於囹圄﹐埋尢劍於獄中﹐分明鏡於江滸﹐此又情之所鐘而爲苦之一也﹐情兮情兮﹐鐘情立此當何如﹗樂極衰生﹐言旣不虛﹔苦盡甘來﹐方豈我誣﹖悼往者之不可救﹐念來者之猶可圖。望趙卿之返璧期合浦之珠還哲此心兮﹐生死不殊﹔誓此情兮﹐生死不逾﹔身𨿽異處﹐情非二途。卿其我乎﹖我其卿乎﹖鐘情這賦﹐止於如斯﹐復何言之可言仍從而歌之曰﹕乾坤易盡兮﹐情不可極。雲霧可消兮﹐情難釋江海可量兮﹐情難測。情之起﹐先天地無地無始。情之穹後天地無終。微此人兮﹐吾誰與同﹖微此情兮﹐吾何以

瑜覽賦畢﹐不覺失聲大哭。旣而﹐援筆修書一覽以答生云﹕

同生死人妾瑜試淚含涕﹐謹布心聲﹐特令便人代爲申達微意﹐以瀆情人辜兄﹕妾惟悲歡相繼﹐𨿽事勢之必然﹐生死同途﹐人情之至原。皇上后土﹐鑑一生無二之心﹔霜竹雪梅﹐乘萬古不移之節。春情如海﹐永不枯漧﹔盟誓若山﹐何由轉動。但惹﹣﹣﹣短短﹐特在人亡﹐空垂首於九原﹐枉分身於兩處﹐爲此悲耳﹐豈不哀哉﹗妾今在幽房﹐何殊地獄。吞聲哽咽﹐絕如泣血之子規﹐顧影悲吟﹐恰似失羣之孤雁。欲苟延性會﹐親卻不後﹔將殞滅生身區兄又不至。傷心積恨﹐豈止一端﹕殘喘微軀﹐惟欠一死﹐感兄不棄﹐幸輕百里而來詢﹕嗟妾無緣﹐不得一朝而朝見室邇人遐懷恨焉﹔月缺花殘﹐實可傷也。近得情書飛墜﹐華翰傅來﹐別亮新奇﹐淒涼慘切﹐備盡悲歡離合之狀﹐極夫風流慷慨之言。蹙額開緘﹐含淚披讀﹐泄胸中之苦趣﹐開筆下之陳言。柰何紙短情長﹐未免言窮意並﹐伏乞采之﹐實爲幸也。」

黎歸﹐聞其母縱瑜﹐大怒﹐愈加禁錮﹐節其飲食。生潛往月餘﹐不﹣﹣﹣﹣通其消息﹐愈加憂快。然賴祖姑時加問﹐且命生姑畱於此﹐因便竊發。

又月餘﹐值黎嶽父之誕辰﹐黎偕其妻俱往之外氏。是夜﹐祖姑乃穴墻縱瑜而出﹐命佃人舁之﹐隨生東歸。

數日至家﹐再設花燭之宴﹐重誓山海之盟。生乃命婢把酒﹐與瑜共飲。歡甚﹐生口占一絕以侑女云﹕

經霜松柏愈森森﹐足見平生鐵石心﹔

今夜燈前一杯酒﹐故人端爲故人斟。

瑜接卮﹐亦吟一絕以答生云﹕

經霜松柏愈蒼蒼﹐足見平生鐵石腸﹔

今夜燈前一杯酒﹐故人端爲故人嘗。

瑜復酌酒﹐再酬生云﹕

經霜松柏愈班班﹐足見平生鐵石肝﹔

今夜燈前一杯酒﹐故人端爲故人談。

瑜接卮﹐亦吟以復云﹕

經霜松柏愈靑靑﹐足見平生鐵石盟﹔

今夜燈前一杯酒﹐故人端爲故人傾。

瑜歸之後﹐祖姑乘間勸黎﹐因許瑜歸寧。祖姑密使人報生如﹐夫妻遂備禮起行。旣至﹐俯伏請罪。居月餘方歸。

瑜娘孝敬其姑﹐恭順其夫﹐待姊妹以和友爲先﹐遇僕婢以恩惠爲本。一家內外﹐無不敬之。機杼之精﹐剪制之巧﹐爲一時之冠﹐時譽翕然稱之。暇日﹐則與生吟詠。厥後生掇巍科﹐偕老百年﹐永終天命。

玉峯主人與生交契甚篤﹐一旦以所經事迹﹑舊作詩詞備錄付予﹐今爲之作傳焉。旣成﹐乃爲之贊曰﹕

偉哉辜生﹗卓冠羣英﹐玉質金聲。懿哉瑜娘﹗秀出羣芳﹐國色天香。日秀日芳。今古無雙。可羨可嘉﹐千載奇逢。意密情濃﹐成始成終。洋洋美譽﹐流播鄕閭﹐莫不曰善。斯色斯才﹐生我瓊臺﹐猗歟休哉。玉峯主人﹐筆力通神﹐相像寫眞﹐作此傳讓﹐傳之天涯。」

玉峯主人慶生詩﹕

幾回離合幾悲歡﹐如此鐘情世所難﹔

雪凍不催松落落﹐飛蛾難掩月團團。

丰城龍劍分終會﹐合浦明珠去又還﹔

從此玄霜俱用盡﹐好將詩句詠關關。

俟軒陳隱公詩﹕

好將詩句詠關關﹐靑鳥何妨再探看﹔

無可柰何風大急﹐似曾相識月團團。

畫蛇笑彼安蛇足﹐失馬知君得馬還﹔

好把風流收拾起﹐早攜書劍上長安。

玉峯主人結﹕

早攜書劍上長安﹐莫戀人家歲月長﹔

金榜題名千古舊﹐布衣換卻錦衣還。

