靑眉浩歌子

【浩歌子﹐或稱長白浩歌子﹐乾隆間滿族作家﹐眞實姓名及生平不詳。所著《螢窗異艸》是仿效《聊齋誌異》而較有新意的作品。】

皮工竺十八﹐邑之鄙人也。年僅弱冠﹐貌姣好如女子﹐𨿽居市廛﹐裏之美少年﹐莫之能掩﹐以故有俊俏之號。其室曰靑眉﹐色尢殊麗﹐見者疑爲畫圖。初詰其所自﹐堅諱不言。後乃稍稍露之﹐則實北山之狐也。

蓋竺少傭於鄕﹐始學裁皮﹐年甫十六耳。師嗜酒﹐夜出恆不歸。肆中惟竺一人﹐縫紉至中宵﹐然後就寢﹐率以爲常。一夕﹐師又出﹐竺方夜作﹐聞彈指聲﹐意爲比鄰取履者﹐隔扉詢之。則答曰「儂。」其音絕嬌細﹐竺大駭。且慮爲市中惡女偵其師不在﹐來尋斷袖歡﹐心益惴惴。乃紿之曰「已臥矣﹐客請明日來。」外又曰「儂非暴客﹐實鄰女也。盍開﹐我與若一言。」竺不得已﹐從板缺覘之﹐果似女人垂鬟立於檐下﹐因啟之。女徑掩笑入。竺視其貌﹐容光照映斗室﹐𨿽少小﹐心亦不能無動。遂靦然詰所自來﹐答曰「家居距此咫尺﹐緣夜績﹐燭爲風火﹐特來乞取新火﹐非有他也。」竺素醇謹﹐慨然與之﹐不敢交一言。女亦持炬徑上。竺𨿽未通情話﹐而心頗愛好﹐冀其復來。乃師歸﹐女竟不再至。日夕坐肆中伺之﹐亦杳無其迹。無何﹐師又他往﹐女則又來乞火﹐兩情漸稔﹐欣然延入與坐談。女以年歲詢竺﹐答曰「一十有六矣。」女微笑曰「阿儂適與君同庚。」竺亦詢女之居址﹐答曰「久當自悉。」絮語移時﹐猶無去志。竺亦貪其貌﹐眷戀勿捨﹐四目癡凝﹐將不可解。女忽回顧衽席﹐謂竺曰「此卽君之臥榻耶﹖恐逼仄不足以容二人。」竺會其意﹐乃答曰「卿試先臥﹐看能容否﹖」女笑而起曰「來夕當試之。」又復去。竺終靦覥﹐弗能挽畱﹐然心志已蠱惑矣。晨起﹐無心操作﹐惟冀其師不歸﹐得以成此佳會。而師果爲麯蘗所羈﹐向晦不復﹐心益悅。及昏﹐明燈兀坐﹐形狀類癡﹐亦不再捆履。漏下二鼓﹐女果來。啟戶款之入﹐則靚妝艷服﹐迥異昨之朴素。詢之﹐笑而不答﹐徑登竺榻面壁臥。竺知其懼羞﹐乃先解己衣﹐熄火就枕。及寤﹐而東方已白。竺尙流連﹐女早攬衣先起曰「樂正未央﹐不可使他人窺見底裏。」乃去。

竺起而師返﹐女絕不來﹐竺亦不以爲訝。閱數夕﹐乘師之出﹐又復歡會﹐款洽且倍於初。起謂竺曰「依自見君﹐頓爲情系﹐以故不以自堅﹐致有前宵之事。今幸兩相歡愛﹐生死勿渝﹐君能不棄﹐卽以妾爲糟糠婦乎﹖」竺囁嚅良久﹐始答曰「阿誰不願﹖但予幼失怙恃﹐育於兄嫂﹐今從師習此末藝﹐將來尙未知若何﹐誰有餘資爲予納婦耶﹖且年齒尙卑﹐尢未敢漫然啟口。」女曰「然依儂計之﹐君能辭師出遊﹐妾自能相君立業﹐奚爲仰人眉睫﹐使我燕爾不歡﹖」竺恍然﹐乃詰之曰「若言有家在﹐豈無父母而可自主耶﹖」女笑曰「妾初紿君﹐今乃悟乎﹖儂字靑眉﹐居北山﹐實狐也。羨其玉貌﹐故假鄰女以相就﹐豈眞有髙堂爲予束縛者﹖」竺年幼﹐且貪新歡﹐茫不知懼。惟曰「聞狐恆爲人害﹐信然否﹖」女曰「亦信有之﹐而妾非其倫也。妾不愛君﹐亦不屑至此﹔愛之而復殺之﹐寧能見容於天地乎﹖」因侃侃鳴誓﹐竺亦相信不疑。臨去﹐授竺以策。竺如其教﹐啟於師曰「昨聞里人言﹐予嫂病且危殆。予少受其撫育﹐請給假一歸省視。」言已泣下。師亦微聞其嫂病﹐見其悱惻﹐心甚憫焉。乃自營肆務﹐遣之行。竺出肆未及里許﹐女早迎於道周﹐問之曰「君將奚適﹖」竺曰「將歸予家。」女大笑曰「君誤矣﹗若往汝家﹐有兄嫂在﹐其何能從之﹖」竺曰「爲之柰何﹖」女曰「儂視之﹐君業𨿽未遊刃有餘﹐而尙可以進乎技。妾幸有薄資﹐請與君遊於外郡﹐自立生計﹐必有以愈於爲人傭﹐君以爲何如﹖」竺本漫無主裁﹐欣然從之。女出白金一錠﹐覓舟南行。竺與女倡隨甚樂﹐亦不念及鄕族。

舟抵常熟﹐女猶欲前進﹐竺不願﹐乃僦居邑之北門。女又以金半笏爲營肆具﹐遂開設於市中。其後爲居室。女以竺齒尙稚﹐不令合人生理。凡竺所不能制者﹐女皆代庖爲之﹐式甚新奇﹐名乃大噪﹐邑中之履咸歸焉。女親操井臼﹐治饔飧﹐暇則織屨相夫子﹐怡怡然無怨色﹐竺益心徳之。明年﹐竺已十七﹐家小裕﹐志遂少荒﹐數從無賴遊。女禁之﹐弗聽。通常熟有富家子﹐性佻達﹐尢好龍陽君。時來肆中市履﹐見竺之色﹐深悅之。會竺與無賴交﹐乃以重金啖諸無賴。值望後﹐月色甚明﹐置酒於邑中慈覺寺﹐邀竺爲長夜飲。竺以他故紿女﹐遂從無賴行。至則富家子亦在座﹐極致款曲。竺素限於量﹐飲未畢﹐已不勝酒力﹐眾引至別室﹐使其小憩﹐實則以計嬲之也。竺方轉側欲眠﹐忽聞人小語曰「捨妾孤棲﹐君乃在此髙臥耶﹖」竺亟張目視﹐則靑眉立於榻側。因詰其何以至此﹐女曰「君之危﹐若履虎尾﹐猶問乎﹖請卽從妾歸。」竺內慚﹐因詐以醉辭。女以气噀竺面﹐冷若觱栗之風﹐酒頓醒﹐彊起隨之行。女曰「君未得其實﹐歸將怨妾﹐盍少畱﹐當有笑柄供君解頤。」隨捉一矮凳置牀頭以待﹐麾之﹐倏成人形﹐衣縷面容﹐與竺無差別。竺亦莫測其意﹐惟佇伺之。有頃﹐見富家子與眾嘻笑而入﹐狎褻之狀﹐不可勝言。竺面赤汗流﹐始悟眾等惡計。女以纖腕相握曰「去﹐去。」遂悄然出走﹐恍若夢寐﹐而身早在空中矣。旣歸﹐女延之坐﹐長跪且數之曰「妾攜君遠離故里﹐𨿽不敢望君大成﹐亦宜自愛。今君數作遊蕩﹐幾以丈夫之軀﹐陷入妾婦之隊。使狡謀果遂﹐不獨妾羞爲彌子之妻﹐君又有何面目歸向桑梓乎﹖」語甚悲咽﹐泣下數行。竺愧悔無以自容﹐顏色沮喪﹐莫措一詞。女恐其過慚﹐乃起以溫言慰藉曰「後勿復然﹐過﹐貴於能攺也。」遂仍歡好﹐不再言。乃富家子視之﹐竺之迹渺然﹐大驚﹐疑竺爲妖﹐與眾共首於縣。時﹐巴陵蘇藎臣以進士宰常熟。素稔富家子有邪行﹐不欲究其事。然因馬朝柱一案﹐逮捕妖術甚亟﹐爰命役拘竺。竺至﹐公見其少小﹐且事涉曖昧﹐略加研詁﹐竟笑遣之。

竺歸肆﹐女忽渭之曰「是地不可復居﹐將有禍至。」遂貨其器具﹐束裝北行﹐徙家於瓜步間﹐爰卜山陽之南郭而居之。女以竺少不更事﹐前因多資﹐致蕩其心﹐遂不復設肆﹐日令竺荷擔入市﹐所得者﹐僅足餬口。己乃茅屋數椽﹐紡績相助﹐此外別無贏餘。竺漸不能堪。每出﹐竊與市兒賭。始以獲采﹐少助杖頭﹐遂以爲欣欣得意。故女知而不問。一日﹐女出汲﹐突遇同巷某﹐瞥見之﹐驚以爲神仙中人。蓋某素業賭博﹐以博得罪於勢豪﹐方切優懼。見女﹐居爲奇貨﹐頓思假此爲釋憾之計﹐獻媚於豪。因乘間以言竺曰「子業此﹐欲贍兩口﹐勢必有所不能﹐且男子遠離鄕井﹐亦當思奮身立業﹐始可歸見裏族。若僅日覓蠅頭﹐竟同株守﹐不第不能歸﹐歸亦何顏也。」竺聞言﹐適中所患﹐乃咨嗟曰「君言良是﹐但無處措資﹐業何由立﹖」某又佯爲躊躇﹐徐曰「此事亦非大難﹐某同輩中某某﹐均以博起家﹐獲資巨萬。聞子采興甚髙﹐戰無不利﹐盍爲此不母而子之策﹐白手可致素封﹐猶愈於坐操會計多多矣。」竺本以此自負﹐又不禁歆羨之私﹐遽攘臂曰「君能貸我十緡我當試一爲之﹐看花骨子非我如意珠耶﹖」某慨然許諾。暮又偕一人來﹐曰「予適小匱乏﹐貸於此兄﹐幸如數﹐請卽署券。」竺素不能書﹐女𨿽能﹐又不敢以告﹐卽倩某捉刀。其名實卽某豪﹐竺不及知也。其一人得券﹐卽以資付竺﹐匆遽而去。竺亦未及致詰﹐﹐徑攜資就某家賭。其始小勝﹐後乃大虧﹐比及雞鳴﹐早已萬錢立罄。眾哄然散去﹐竺亦垂首而歸﹐抵家倦臥。女故悉其所爲﹐亦不致詰。又明日﹐竺詣某處﹐與商背城之策﹐數往皆不遇。瞬息月餘﹐某忽偕數人至﹐衣帽甚都﹐前人亦在內。某謂竺曰「積欠猝未能淸﹐其子可償也。」竺爲此故﹐已私蓄千錢﹐毅然曰「息幾何矣﹖」答曰「五十緡耳。」竺駭曰「其母僅十千﹐其子何反數倍耶﹖」眾嘩曰「語都不類。」亟出券令竺自閱﹐則已千緡實書其上矣。竺不覺頸赤﹐與某力爭﹐某亦不相下﹐手口交加。眾咸怒曰「逋欠者亦敢肆虐耶﹖」遂羣毆之﹐幾斃而後去。鄰人有憐竺者﹐扶掖入室。女爲之撫摸瘡痍﹐毫無詬誶﹐人益賢之。詰朝﹐豪僕又來取索﹐且風示其指曰「能以婦償﹐百緡尙可得。」竺大詈之。其人卽返﹐又引前數人來﹐撾門穢辱﹐比鄰俱掩耳惡聞。女背竺出﹐亟止之曰「若勿爾爾﹐若之意﹐在人不在資﹐儂已知之。但竺爲儂夫﹐今甚狼狽﹐伉儷之情﹐不忍遽絕。歸與若主言﹐果相悅﹐俟竺愈﹐徑來相迎﹐儂固不惜此一身。」豪僕聞之皆喜﹐敬諾而去。裏中有聆其言者﹐俱以女爲緩攻汁﹐卽竺亦不疑其有去心。浹旬﹐竺已復初﹐惟憂豪家來索逋﹐已而果至﹐女出與之約﹐竺亦不能盡知。晚間﹐女置酒室中爲竺慶。少酣﹐女起﹐滿酌而語之曰「妾爲君婦﹐三載於玆﹐不克有所裨益﹐旣致君離其鄕裏﹐骨肉不通笑言﹐今義以蒲柳之庸姿﹐辱君於狂奴之毒手﹐心實怍焉。刻下積逋無償﹐進退維谷﹐君將何以處之﹖」竺默然﹐旣而嘆曰「予誠不肖﹐重負吾卿﹐豪家之事﹐情甘與之涉訟﹐他復何言。」女泫然曰「君奚固執若此﹖君以異鄕之身﹐與豪右相較﹐危可翹足而待。若整裝急旋故土﹐上可廣先人之祀﹐下可酬兄嫂之恩﹐計誠莫逾於此。」竺已諭其指﹐因曰「我歸﹐子將若何﹖」女曰「豪之所圖者﹐色也。妾以色事君﹐卽以色事豪﹐渠必不追吾夫矣。」竺艴然色異曰「是何言也﹖予寧死﹐不以妻抵債﹗」女遂不再言。及寢﹐又以利害說之﹐竺方首肯。女卽起爲之治裝﹐促之行﹐曰「不可緩﹐遲則禍至矣。」竺尙流連﹐女彊之出門﹐以手鷹之﹐竺遂不能自由﹐大奔若狂﹐直至百里外﹐始復其故步。暮投旅店﹐計去山陽已二日程。竺終以女爲念﹐止不復前﹐將以探其耗。

閱五日﹐果有自淮上來者﹐且其熟識也。見竺﹐卽尢之曰「子誠負心﹗捐妻子而遠遁﹐令其死於彊暴﹐情何以堪﹖」竺故預料有此﹐乃大慟。詰其顚末﹐人曰「尊閫至豪家﹐涕泣不食﹐夜出縊於其門﹐屍重不能舉。官知之﹐檢其懷中﹐得血狀﹐具訴其冤。官將逮子﹐莫知所往﹐因執豪於法﹐並誘子者亦得罪﹐鄰里咸稱快。予來時﹐獄將具矣。」竺心又少慰﹐乃市楮鏹祭之於野﹐痛哭至嘔血。病臥傳捨﹐時時飲泣﹐旋復述惘。沈頓問﹐女忽歘然入﹐就榻撫視。且笑曰「妾已得生﹐君何爲欲死耶﹖」竺愕然曰「聞卿已殉節﹐今至此﹐得毋學桂英來索王魁命乎﹖予誠負心﹐歿亦無憾。」女又笑曰「年已如許大﹐何猶菽麥不辧﹖呱呱作小兒啼哉﹗妾本狐仙﹐寧無自全之策﹖向之歿者﹐特江間一片石﹐豈儂亦效癡婦人﹐作投繯鬼哉﹖」竺夙知其靈異﹐欣喜不勝。而病已甚憊﹐女投之以藥﹐遂霍然。女又謂竺曰「妾不可露形於此﹐致人疑怪﹐當仍往前途候君﹐君亦勿久滯。」乃先行。竺至次日亦就道。至夕﹐與女重圓於旅次。竺謀他適﹐女不可﹐曰「前因一時孟浪﹐屢躓於他鄕﹐今而知安樂莫如故土也。請卽偕歸﹐不再與君作汗漫遊矣。」於是﹐出金爲竺制衣履並已之妝飾﹐遂返本邑。

初﹐竺之兄不見弟﹐欲訟其師﹐鄕人有見竺遠行者﹐力止之。而兄嫂恆思憶不置。一旦﹐見竺攜艷妻復其邦族﹐咸驚喜。竺詭言娶於它邑﹐人亦不疑。女以資授竺﹐使仍設肆於市﹐而迎其嫂與兄奉養於家。曰「爲我約束狂郎﹐婦𨿽智﹐災難鉗制夫也。」自此﹐竺與女力作﹐家以日裕。余初見靑眉﹐深異其非常人﹐因再三詰﹐竺甫肯緬陳其槪。更謂予曰「微君之文﹐予妻將湮沒畢世矣。」余亦喜其相夫之智﹐持節之堅﹐遂援筆而爲之傳。

外史氏曰﹕靑眉固功之首﹐而亦罪之魁。其非誘竺遠出﹐何至屢瀕於險﹖幸而歸老首丘﹐差可自蓋。然亦竺之嗜飲嗜賭﹐自貽伊戚。豈眞婦有長舌﹐爲厲之階哉﹖溫柔鄕人慕﹐而慕醉鄕﹐宜其有兔脫之厄﹔恩愛海不貪﹐而貪苦海﹐宜其有鼠竄之危。故罪不可不專責之靑眉﹐究亦不能末減於竺皮。

本篇選自《螢窗異艸》初編卷三。

