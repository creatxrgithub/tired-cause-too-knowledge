申侯

申侯有寵於楚文王﹐文王將死﹐與之璧﹐使行曰「惟我知汝﹐汝專利而不厭﹐予取予求﹐不汝疵瑕也。後之人將求多於汝﹐汝必不免﹐我死﹐汝必速行﹐無適小國﹐將不汝容焉。」旣葬﹐出奔鄭﹐又有寵於厲公。及文公之世﹐以請城其賜邑﹐被譖見殺。宋朝

宋朝﹐宋公子名朝﹐有美色﹐事衛爲大夫﹐有寵於衛靈公。遂烝靈公嫡母襄夫人宣姜﹐已又烝公之夫人南子。朝懼﹐遂與齊豹﹑北宮喜﹑褚師圃作亂﹐逐靈公如死鳥﹐靈公旣入衛﹐與北公喜盟於彭水之上﹐公子朝出奔晉﹐旣自晉歸宋﹐衛靈公以夫人念南子之故﹐復召朝﹐太子蒯瞶獻盂於齊。過宋野﹐野人歌之曰「旣定爾婁豬﹐盍歸我艾豭﹖」太子羞之。禰子瑕

禰子名瑕﹐衛之嬖大夫也﹐稱子有寵於衛﹐衛國法﹐竊駕君車﹐罪刖。禰子之母病﹐其人有夜告禰子﹐禰子矯駕君車以出。靈公聞而賢之曰「孝哉﹗爲母之故﹐犯刖罪。」異日﹐與靈公遊於果園﹐食桃而甘﹐以其餘獻靈公﹐靈公曰「愛我忘其口﹐淡寡人。」及禰子色衰而愛弛﹐得罪於君﹐君曰「是嘗矯駕吾車﹐又嘗食我以余桃者。」向魋

向魋﹐宋大夫﹐有寵於桓公﹐公以爲司馬﹐時公子佗有白馬四﹐魋欲之﹐公取而朱其尾鬣以與之。公子怒﹐使從者奪之﹐魋懼欲走﹐公閉門而泣之﹐目盡腫。襄城君

楚襄城君始封﹐衣翠衣﹐帶玉鉤﹐履編舄﹐立乎水上﹐大夫莊辛見而說曰「願把君手可乎﹖」襄城君作色不言。辛遷延進曰「君不聞鄂君乎﹖乘靑翰之秀﹐張翠蓋﹐會鐘鼓之音﹐越人擁楫而歌曰﹕『今夕何夕兮﹐塞洲中流。今日何日兮﹐得與王子同舟。蒙羞被好兮﹐不訾詬恥﹐心幾煩而不絕兮﹐得知王子。山有木兮木有枝﹐心悅君兮君不知』。」於是鄂君舉繡被而覆之﹐襄城君乃奉手進辛。潘章

潘章﹐少有美容儀﹐時人盡慕之。楚國王仲先聞其名﹐來求其文﹐因願同學﹐一見相愛﹐情若夫婦﹐便同衾枕﹐交好無已。後同死﹐而家人哀之。因合葬於羅浮山﹐冢上忽生一樹﹐柯條枝葉﹐無不相抱﹐時人異之﹐號爲共枕樹。龍陽君

魏王與龍陽君共船而釣﹐龍陽君涕下。王曰「何爲泣﹖」曰「爲臣之所得魚也﹐」王曰「何泣也﹖」對曰「臣之所得魚也﹐臣甚喜﹐後得又益大﹐臣欲棄前得魚矣。今以臣之凶惡﹐而得爲王拂枕席。今四海之內﹐美人亦甚多矣﹐聞臣之得幸於王也﹐必褰裳趨王﹐臣亦影之所得魚也﹐亦將棄矣﹐臣安能無涕出乎﹖」魏王於是布令於四海之內﹐曰﹕敢言美人者﹐族。安陵君

江乙說安陵君主曰「君無咫尺之功﹐骨肉之親﹐處尊位﹐受厚祿﹐一國之眾﹐見君莫不斂衽而拜﹐俯首而服﹐何以也﹖」曰「遇主以色﹐不然無以至此。」江乙曰「以財交者財盡而交絕﹐以色交者華落而愛渝﹐是以嬖色不敝席﹐寵臣不敝軒。今君擅楚國之勢﹐而無以自結於王﹐竊爲君危之。」安陵君曰「然則柰何﹖」曰「願君必請從死﹐以身爲殉﹐如是必長得重於楚國。」曰「謹受命。」三年楚王遊於云夢﹐結駟十乘﹐旌旗蔽天﹐野火之起也﹐若云霓﹐兒犀之聲若雷霆。有狂兒﹐一觸眾皆踣﹐王親引弓而射﹐一發而毖。王抽旃旄而抑兒首﹐仰天而嘆曰「樂矣今日之遊也﹐寡人萬歲千秋之後﹐誰與樂此矣﹖」安陵君泣數行下﹐進曰「臣入則拂席﹐出則陪乘﹐大王萬歲千秋之後﹐願得以身試黃泉驅螻蟻﹐又何如得此樂而樂之﹖」王大悅﹐封纏爲安陵君。

魏阮籍詩曰「昔日繁華子﹐安陵於龍陽。夭夭桃李華﹐灼灼有輝光。悅澤若九春﹐罄折似秋霜。流盼發姿媚﹐言嘆吐芬芳。攜手等歡愛﹐宿昔同衾裳。」籍孺閎孺

《漢書》曰「漢興﹐佞幸寵臣。髙祖時﹐則有籍孺﹐孝惠時則有閎孺﹐此兩人非有才能﹐但以婉媚貴幸﹐與王同臥起﹐公卿皆有關說﹐故孝惠時﹐郎侍中皆冠鵕﹝義鳥﹞﹑貝帶﹑傳脂粉﹐皆若輩有以啟之也。」

按﹕《通鑑》﹐髙帝有疾﹐臥楚中﹐詔戶者無得入羣臣﹐絳灌等莫敢入。十餘日﹐樊噲排闥直入﹐大臣隨之﹐上獨枕一宦者臥﹐噲等見上流涕曰「始陛下與臣起丰沛﹐定天下﹐何其壯也﹗今天下己定﹐又何憊也﹗且陛下獨不見趙髙之事乎﹖」上笑而起﹐髙帝寵幸﹐蓋不止一籍孺矣。鄧通

鄧通﹐蜀郡南安人也。以濯舡爲黃頭郎﹐文帝嘗夢欲上天不能﹐有一黃頭郎推上天﹐顧見其衣﹐尻帶後穿﹐覺而之漸臺﹐以夢中陰自求推者﹐卽見鄧通。其衣後穿﹐夢中所見也。召問其姓名﹐姓鄧名通﹐鄧猶登也。文帝甚說﹐尊幸之日日異﹐通亦願謹﹐不好外交。𨿽賜洗沐﹐不欲出﹐於是文帝賞賜通以千萬數﹐官至上大夫。文帝時間至通家遊戲﹐然通無他伎能﹐不能有所薦達﹐獨自謹身以媚上而已。上使善相人者相通﹐曰「當貧餓死。」上曰「能富通者我也」﹐於是賜通蜀嚴道銅山﹐得自鑄錢﹐鄧氏錢布天下。文帝嘗病癰﹐鄧通常爲上嗽吮之。上不樂﹐從容問曰「天下誰最愛我者乎﹖」通曰「宜莫若太子。」太子入問疾﹐上使太子齰癰﹐太子齰而色難之﹐已而聞通嘗爲上齰之﹐太子慚﹐由是心恨通。及文帝崩﹐景帝立﹐鄧通免﹐家居﹐居亡何。人有告通盜出徼外鑄錢﹐下吏驗問﹐頗有。遂竟案盡沒入之﹐通家尙負賈數巨萬﹐長公主賜鄧通﹐吏輒沒入之。一簪不得著身﹐於是長公主乃令假衣食﹐竟不得名一錢﹐寄死人家。

按﹕史記文帝所幸﹐尙有宦者趙同﹐北宮伯子。北宮伯子以愛人長者﹐而趙同以星气幸﹐常爲參乘﹐景帝時亦有郎中令周仁﹐當時祖孫相繼﹐似有心傳﹐一何可笑﹗弄兒

金日磾﹐子二人﹐皆愛幸﹐爲武帝弄兒。常在旁﹐弄兒或自後擁上頂﹐日磾在前﹐見而目之﹐弄兒走且啼曰。翁怒﹐上謂日磾何怒吾兒爲﹖其後弄兒壯大不謹﹐自殿下與宮人戲﹐日磾適見之﹐惡其淫亂﹐遂殺弄兒。弄兒卽日磾長子也。上聞之大怒﹐日磾頓首謝﹐俱言所以殺弄兒狀。上甚哀﹐爲之泣﹐已而心敬日磾﹐遂膺托孤之任。

按﹕《漢書》﹐日磾二子賞建﹐俱侍中﹐與昭帝同年﹐共臥起﹐賞爲奉軍都尉﹐建爲駙馬都尉。及賞嗣侯﹐佩兩綬﹐上謂霍光曰「金氏兄弟兩人﹐不可使俱兩綬耶。」光不可乃止﹐疑日磾有三子﹐所殺弄兒﹐乃長子﹐而賞與建其次耳。各書皆云日磾子二人﹐似未詳。李延年

李延年﹐中山人﹐身及父母兄弟﹐皆故倡也。延年坐法腐刑﹐給事狗監中﹐善歌爲變新聲。是時方興天地諸祠﹐令司馬相如等作詩頌﹐延年輒承意弦歌﹐所造詩爲之聲曲﹐而女弟李夫人得幸﹐產昌邑。延年由是貴爲協律都尉﹐佩二千石印綬﹐而與上臥起﹐其愛幸埒韓嫣﹐久之延年弟季﹐與中人亂﹐及李夫人卒後﹐其愛弛﹐上遂誅延年兄弟宗族。是後寵臣﹐大抵外戚之家也。衛靑霍去病皆愛幸﹐然亦以功能自進。韓嫣

韓嫣﹐字王孫﹐弓髙侯頹當之孫也。武帝爲膠東王時﹐嫣與上學書相愛。及上爲太子﹐愈益親焉。嫣善騎射﹐聰慧﹐上卽位﹐欲事伐胡﹐而嫣先習兵﹐以故益尊貴﹐官至上大夫﹐賞賜擬鄧通﹐始時常與上共臥起。江都王入朝﹐從上至上林中﹐天子車駕未行﹐先使嫣乘副車﹐從數十百騎﹐馳視獸﹐江都王望見﹐以爲天子﹐辟從者﹐伏謁道旁﹐嫣驅不見。旣過﹐江都王怒﹐爲皇太后泣﹐請歸國﹐入宿衛﹐比韓嫣﹐太后由此銜嫣﹐嫣時出入永巷不禁。以姦聞﹐皇太后怒﹐使使賜嫣死。上爲謝終不得﹐嫣遂死﹐嫣弟說亦愛幸﹐以軍功封案道侯﹐巫蠱時爲戾太子所殺。

韓嫣好彈﹐常以金爲丸﹐所失者日十有餘。長安爲之語曰「若饑寒﹐逐金丸。」京師兒童每聞嫣出﹐輒隨之﹐望丸之所落而拾焉。馮子都

大將軍霍光監奴馮子都﹐有殊色﹐光愛幸之﹐常與計事頗浹﹐權傾都邑。後人爲語曰「昔有霍家奴﹐姓馮名子都﹐依倚將軍勢﹐調笑酒家胡。」光卒﹐顯寡居﹐與子都亂﹐顯廣治第室﹐作乘輿輦﹐加畫繡茵。馮黃金塗﹐韋絮薦輪﹐侍婢以五彩絲﹐挽顯及子都﹐遊戲第中。張放

富平侯張放者﹐大司馬安世曾孫也。母敬武公主﹐鴻喜中成帝欲遵武帝故事。與近臣遊宴﹐放以公主子﹐少年殊麗﹐性開敏﹐得幸上﹐放取皇后弟平恩侯許嘉女﹐上爲放供張﹐賜甲第﹐充以乘輿服飾﹐號爲天子取婦。皇后嫁女﹐大官私官﹐並供其第﹐兩宮使者﹐冠蓋不絕﹐賞賜以千萬數﹐放爲侍中中郎將。監平樂屯兵﹐置幕府﹐儀比將軍﹐與上臥起﹐寵愛殊絕。常從爲微行﹐出遊﹐北至甘泉﹐南至長楊五柞﹐鬥鷄走馬長安中﹐積數年。是時上諸舅﹐皆害其寵﹐白太后﹐太后以上春秋富﹐動作不節﹐甚銜放。於是丞相宣禦史大夫方進﹐以災異奏放驕蹇縱恣﹐奢淫不制﹐請免歸國。上不得已﹐左遷放爲北地都尉。數月復徵入侍中﹐太后以放爲言﹐出爲天水屬國都尉﹐永始元延間﹐比年日蝕﹐故久不還放﹐璽書勞問不絕。居歲餘﹐徵放歸第視母﹐公主疾數月﹐主有瘳﹐出放爲河東都尉﹐上𨿽愛放﹐然上迫太后﹐下因大臣﹐故常涕泣而遣之。後復徵爲侍中﹑光祿大夫﹐秩中二千石。歲餘丞相方進復奏放﹐上不得已﹐免放﹐賜錢五百萬﹐遺就國。數月成帝崩﹐放思慕哭泣而死。董賢

董賢﹐字聖卿﹐云陽人也。父恭爲禦史﹐任賢爲太子舍人。哀帝立﹐賢隨太子官爲郎。二歲餘傳漏在殿下﹐爲人美麗自喜﹐哀帝望見﹐說其儀貌﹐識而問之﹐曰「是舍人董賢邪。」因引上與語﹐拜爲黃門郎﹐由是始幸。問及其父爲雲中侯﹐卽日徵爲霸陵令﹐遷光祿大夫。賢寵愛日甚﹐爲駙馬都尉侍中﹐出則參乘﹐入禦左右﹐旬月間賞賜累巨萬﹐貴震朝廷。常與上臥起﹐嘗晝寢﹐徧籍上袖﹐上欲起﹐賢未覺﹐不欲動賢﹐乃斷袖而起﹐其恩至此。賢亦性柔和便辟﹐善爲媚以自固﹐每賜洗沐﹐不肯出﹐常畱中視醫藥。上以賢難歸﹐詔令賢妻得以引籍殿中止賢廬。若吏妻子居官寺捨﹐又召賢女弟以爲昭儀﹐位次皇后﹐更名其捨爲椒風以配椒房云。昭儀及賢與妻﹐旦夕上下﹐並侍左右﹐賞賜昭儀及賢妻亦各千萬數﹐遷賢父爲少府﹐賜爵關內侯﹐食邑﹐復徙爲衛尉。又以賢妻父爲將作大匠﹐弟爲執金吾﹐詔將作大匠爲賢起大第北闕下﹐重殿洞門﹐土木之功﹐窮極技巧﹐柱檻衣以綈錦﹐下至賢家僮僕﹐皆受上賜。及武庫禁兵上方珍瑤﹐其選物上第﹐盡在董氏﹐而乘輿服乃其副也。及至東園祕器﹐珠襦玉柙﹐豫以賜賢﹐無不備具﹐又令將作爲賢起冢瑩義陵旁﹐內爲便房剛柏題湊﹐外爲徼道﹐周垣數里﹐門闕罘罳甚盛。上欲侯賢而未有緣﹐會待詔孫寵息夫躬等﹐告東平王云後謁祠祀咒詛﹐下有司治仗其辜﹐上於是令躬寵爲因賢告東平事者﹐乃以其功下詔﹐封賢爲髙安侯﹐躬宜陵侯﹐食邑各千戶﹐頃之復益封賢二千戶。丞相王嘉內疑東平事冤﹐甚惡躬等﹐數諫爭﹐以賢爲亂國制度﹐嘉竟坐言事下獄。上初卽位﹐祖母傅太后﹐母丁太后皆在﹐兩家先貴﹐傅太后從弟喜﹐先爲大司馬輔政數諫﹐失太后旨﹐免官。上舅丁明代爲大司馬﹐亦任職﹐頗害賢寵。及丞相王嘉死﹐明甚憐之﹐上浸重賢﹐欲極其位﹐而恨明如此。遂冊免明曰﹕前東平王云貪欲上位﹐祠祭祝詛﹐云後舅伍宏以醫待詔﹐與校祕書郎楊閎結謀反逆﹐禍甚迫切﹐賴宗廟神靈﹐董賢等以聞﹐咸伏其辜。將軍從弟侍中奉車都尉吳族父左曹屯騎校尉宣皆知宏及栩丹諸侯王后親。而宣除用丹爲禦屬﹐吳與宏交通厚善﹐數稱薦宏﹐宏以附吳興其惡心﹐因醫技進﹐幾危社稷﹐朕以恭皇后故不忍。有云﹕將軍位尊任重﹐旣不能明威立義﹐折消未萌﹐又不深疾云宏之惡﹐而懷非君上﹐阿爲宣吳﹐反痛恨云等。揚言爲羣下所冤。又親見言伍宏善醫﹐死可惜也﹐賢等獲封極幸﹐嫉妒忠良﹐非毀有功。嗚呼﹗傷哉﹐蓋君親無將﹐將而誅之﹐是以季友鴆叔牙﹐春秋賢之﹐趙盾不討賊﹐謂之弒君。朕閔將軍陷於重刑﹐故以書飭﹐將軍遂非不攺﹐復與丞相嘉相比﹐令嘉有依﹐得以罔上﹐有司致法將軍請獄治﹐朕惟噬膚之恩未忍﹐其上驃騎將軍印綬﹐罷歸就第﹐遂以代明爲大司馬衛將軍。冊曰﹕朕承天序﹐惟稽古﹐建爾於公﹐以爲漢輔。往悉爾心﹐統辟元戎﹐折衝綏遠﹐匡正庶事﹐允執其中﹐天下之眾﹐受制於朕。以將爲命﹐以兵爲威﹐可不愼歟。是時賢年二十二﹐𨿽爲三公﹐常給事中領尙書﹐百官因賢奏事﹐以父恭不宜在卿位﹐徙爲光祿大夫﹐秩中二千石﹐弟寬信﹐代賢爲駙馬都尉﹐董氏親屬﹐皆侍中諸曹奉朝請﹐寵在傅之右矣。明年﹐匈奴單於來朝﹐宴見羣臣在前﹐單於怪賢年少以問譚上令﹐譚報曰「大司馬年少以大賢居位」﹐單於乃起拜賀漢朝得賢臣。初丞相孔光爲禦史大夫﹐時賢父恭爲禦史事光﹐及賢爲大司馬﹐與光並爲三公﹐上故令賢私過光﹐光雅恭謹﹐知上欲尊寵賢﹐及聞賢當來也﹐光警戒衣冠出門待﹐望見賢車﹐乃卻入﹐賢至中門﹐光入閣﹐旣下車﹐乃出拜謁﹐送迎甚謹﹐不敢以賓客鈞敵之禮。賢歸﹐上聞之喜﹐拜光兩兄子爲大夫常侍﹐賢由是權與人主侔矣。是時成帝外家王氏衰廢﹐惟平阿侯譚子去疾﹐哀帝爲太子時爲庶子得幸﹐及卽位﹐爲侍中騎都尉﹐上以王氏亡在位者﹐遂用舊恩親近去疾﹐復進其弟閎爲中常侍﹐閎妻父蕭咸﹐前將軍望之子也﹐久爲郡守。病免爲中郎將﹐兄弟並列﹐賢父恭慕之﹐欲與結婚姻﹐閎爲賢弟駙馬都尉寬信求咸女爲婦﹐咸惶恐不敢當。私謂閎曰「董公爲大司馬﹐冊文言允執其中﹐此乃堯禪舜之文﹐非三公故事﹐長老見者﹐莫不心懼﹐此豈家人子所能堪邪﹖」閎性有知略﹐聞鹹言心亦悟﹐乃還報恭﹐深達咸自廉薄之意。恭嘆曰「我家何用負天下﹐而爲人所畏如是﹗」意不說。後上置酒麒麟殿﹐賢父子親屬宴飲﹐王閎兄弟侍中中常侍皆在側﹐上有酒﹐因從容視賢笑曰「吾欲法堯禪舜﹐何如﹖」閎進曰「天下乃髙皇帝天下﹐非陛下之有也。陛下承宗廟﹐當傳子孫於無窮﹐統業至重﹐天子無戲言。」上默然不說﹐左右皆恐﹐於是遣閎出﹐後不得復侍宴﹐賢第新成功堅﹐其外大門無故自壞﹐賢心惡之。後數月﹐哀帝崩﹐太皇太后召大司馬賢引見東廂﹐問以喪事調度﹐賢內憂不能對﹐免冠謝。太后曰「新都侯莽﹐前以大司馬奉送先帝大行曉故事﹐吾令莽佐君。」賢頓首幸甚。太后遣使者召莽﹐旣至﹐以太后旨使尙書劾賢帝病不親醫藥﹐禁止賢不得入宮殿司馬門中﹐賢不知所爲﹐詣闕免冠徒跣謝﹐莽使謁者以太后詔卽闕下冊﹐賢曰「間者以來﹐陰陽不調﹐災害並臻﹐元元蒙辜﹐夫三公鼎足之輔也。髙安侯賢﹐未更事理﹐爲大司馬﹐不合眾心﹐非所以折衝綏遠也。」其收司馬印綬﹐罷歸第。卽日﹐賢與妻皆自殺。家惶恐﹐夜葬﹐莽疑其詐﹐有司奏請發賢棺至獄診視﹐莽復諷大司徒光奏賢質性巧佞﹐翼姦以獲封侯﹐父子專朝﹐兄弟並寵﹐多受賜﹐治第宅﹐造冢壙﹐放效無極﹐不異王制﹐費以萬萬計。國家爲空虛﹐父子驕蹇﹐至不爲使者禮﹐受賜不拜。罪惡暴著﹐賢自殺伏辜死後﹐父恭等不悔過﹐乃復以沙畫棺﹐四時之色﹐左蒼龍﹐右白虎﹐上著金銀日月玉衣珠璧以棺﹐至尊無以加。恭等幸得免於誅﹐不宜在中土﹐臣請收沒入財物縣官﹐諸以賢爲官者皆免﹐恭弟寬信﹐與家屬徙合浦﹐母別歸故郡巨鹿﹐長安中小民歡嘩﹐鄕其第哭﹐幾獲盜之﹐縣官斥賣董氏財﹐凡四十三萬萬﹐賢旣見發裸﹝訁爾﹞其屍﹐因埋獄中﹐賢所厚吏沛朱詡自劾去大司馬府買棺衣服﹐收賢屍葬之。王莽聞之大怒﹐以他罪擊殺詡。詡子浮﹐建武中貴顯﹐至大司馬司空封侯﹐而王閎王莽時爲牧守﹐所居見紀。莽敗乃去官﹐世祖下詔﹐曰﹕武王克殷﹐表商容之閭﹐閎修善謹敕﹐兵起吏民獨不爭其頭﹐今以閎子補吏﹐至墨綬卒官﹐蕭咸外孫云。

又

哀帝尙淫奢﹐多進諂佞幸愛之臣﹐競以妝飾妖麗﹐巧言取容。董賢以霧綃單衣﹐飄若蟬翼﹐帝入燕息之房﹐命聖卿易輕衣小袖﹐不用奢帶修裙﹐故使宛轉便易也。宮人皆效其斷袖﹐又曰割袖﹐恐驚其眠。秦宮

秦宮者﹐漢大將軍梁冀之嬖奴也。宮年少﹐而兼有龍陽文信之賢﹐冀與妻孫受爭幸之。李長吉爲詩云「越羅衫袂迎春風﹐玉刻麒麟腰帶紅。樓頭曲宴仙人語﹐帳底吹笙香霧濃。人間酒暖春茫茫﹐花枝入簾白日長。飛窗復道傳籌飲﹐午夜銅盤膩燭黃。禿衿小袖調鸚鵡﹐紫繡麻霞蹯哮虎。折桂銷金待曉筵﹐白鹿靑蘇半夜煮。桐英永巷騎新馬﹐內屋涼屏生色畫。開門爛用水衡錢﹐捲起黃河向身瀉。皇天厄運猶繒裂﹐秦宮一生花底活。鸞昆奪得不還人﹐醉睡氍毹滿堂月。」按﹕冀妻孫壽﹐以冀恩封襄城君﹐兼食陽翟﹐租歲入五千萬﹐加賜赤紱﹐比長公主﹐壽色美而善爲妖態﹐作愁眉啼妝﹐墮馬髻﹐折腰步﹐齲齒笑﹐以爲媚惑。壽性鉗忌﹐能制禦﹐冀甚寵憚之。初父商﹐獻美人支通期於順帝﹐通期有微過﹐帝以歸商﹐商不敢畱﹐而出嫁之﹐冀卽遣客盜還通期﹐會商薨﹐冀行服於城西﹐私與之居﹐壽伺冀出﹐多從蒼頭﹐篡取通期歸﹐截髮割面﹐笞掠之﹐欲上書告其事﹐冀大恐﹐頓首請於壽母﹐壽亦不得已而止﹐冀嬖愛監奴秦宮﹐官至太倉令﹐得出入壽所﹐壽見宮﹐輒屏禦者﹐托以言事﹐因與私焉﹐宮內外兼寵﹐威權大震﹐刺史二千石﹐皆謁拜之﹐冀大起第捨﹐而壽亦對街爲宅﹐殫極土木﹐互相誇競﹐時人謂之木妖。孔桂

孔桂﹐性便妍﹐曉博奕蹹鞠﹐魏祖愛之﹐在左右出入隨從。桂察太祖意歡樂﹐因言次﹐曲有所陳﹐事多見從﹐數得賞賜﹐又多饋遺﹐桂因此服食侯王。太祖旣愛桂﹐五官將及諸侯﹐亦皆親之﹐見《魏志》。曹肇

曹肇有殊色﹐魏明帝寵愛之。寢止恆同﹐嘗與帝戲賭衣服﹐有不獲﹐輒入禦帳服之徑出﹐其見親寵類如此。周小史

晉張翰周小史詩曰「翩翩周生﹐婉孌幼童﹐年有十五﹐如日在東。香膚朱澤﹐素質參紅。團轉圓頤﹐菡萏芙蓉。爾形旣淑﹐爾服亦鮮。輕車隨風﹐飛霧流煙。轉側綺磨﹐顧盼便娟。和顏善笑﹐美口善言。」

梁劉遵﹐繁華詩云「可憐周小童﹐微笑摘蘭叢。鮮膚勝粉白﹐齶臉若桃紅。挾彈雕陵下﹐垂鉤蓮葉東。腕動飄香麝﹐衣輕任好風。幸承拂枕選﹐侍奉華堂中。本知傷輕薄﹐含詞羞自通。剪袖恩𨿽重﹐殘桃愛未終。蛾眉詎須疾﹐新妝近入宮。」所謂周小童者﹐意卽周小史。古有其人﹐擅美名如子都宋朝者﹐而詩人競詠之耳。任懷仁

晉升平元年﹐任懷仁年十三﹐爲臺書佐鄕裏。有王祖爲令史﹐恆寵之﹐懷仁已十五六矣﹐頗有異意﹐祖銜恨﹐至嘉興﹐殺懷仁﹐以棺殯埋於徐祚家田頭。祚後宿息日﹐忽見有鬼至﹐朝中暮三時食﹐輒分以祭之﹐呼云﹕田頭鬼來就我食﹐至瞑眠亦云﹐來伴我宿﹐如此積時﹐後夜忽見形云﹐我家明日當除服作祭﹐祭甚丰厚﹐君可隨去﹐祚云我生人不當相見﹐鬼云我自隱君形﹐祚便隨鬼去。計行食頃﹐便到其家﹐家大有客﹐鬼將祚上靈座大食﹐食盡﹐合家號泣﹐不能自勝﹐謂其兒還﹐見王祖來﹐便曰「此是殺我﹐人猶畏之﹐何況於鬼﹖」便走出﹐祚卽形露﹐家中大驚。具問祚﹐因敍本末﹐隨祚迎喪﹐旣去鬼便斷絕。慕容衝

初秦主符堅之滅燕﹐衝姊爲淸河公主﹐年十四﹐有殊色﹐堅納之﹐寵冠後庭。衝年十二﹐亦有龍陽之姿﹐堅又幸之﹐姊弟專寵﹐宮人莫進。長安歌之曰「一雌復一雄﹐雙飛入紫宮。」咸懼爲亂﹐王猛切諫﹐堅乃出衝長安﹐又謠曰「鳳凰鳳凰止阿房。」堅以鳳凰非梧桐不棲﹐非竹實不食﹐乃植桐竹數十萬於阿房城以待之﹐衝後爲寇﹐止阿房軍馬﹐堅使使遺衝錦袍一領﹐稱詔曰「古者兵交﹐使在其間。卿遠來艸創得無勞乎﹖今送一袍﹐以明本懷﹐朕於卿恩分如何﹖」一朝忽爲此變﹐衝命詹事答之﹐亦稱皇太后有令﹐孤今心在天下﹐豈顧一袍小惠﹐苟能知命﹖君臣束手﹐早送皇帝璽﹐當寬貸符氏﹐以酬曩好﹐終不使旣往之施﹐獨美於前。堅大怒曰「吾不用王景略陽平公之言﹐使此虜敢至於此﹗」鄭櫻桃

鄭櫻桃者﹐襄國優童也。艷而善淫﹐石虎爲將軍﹐絕嬖之﹐以櫻桃譖殺其妻某氏﹐後娶某氏﹐復以櫻桃譖殺之。唐李頎有鄭櫻桃歌﹐誤以爲婦人﹐且不得其實﹐第取其辭耳。歌曰「石季龍﹐僭天祿﹐擅豪雄。美人姓鄭名櫻桃﹐櫻桃美顏香且澤﹐娥娥侍寢專宮掖。後庭捲衣三萬人﹐翠眉淸鏡不得親。官軍女騎一千疋﹐繁花照耀漳河春。織成花映紅輪巾﹐紅旗掣曳鹵薄新。鳴鼙走馬接飛鳥﹐銅馱琴瑟隨去塵。鳳陽重門如意館﹐百尺金梯倚銀漢。自言富貴不可量﹐女爲公主男爲王。赤花雙簟珊瑚牀﹐盤龍鬥帳琥珀光。淫昏僞位神所惡﹐滅不香陵終不悟。鄴城蒼蒼白露微﹐世事翻覆黃雲飛。」丁期

丁期﹐婉孌有容采﹐桓玄寵嬖之﹐朝賢論事﹐賓客聚集﹐恆在背後坐。食畢﹐便回盤與之﹐期𨿽被寵﹐而謹約不敢爲非。玄臨命之日﹐期乃以身捍刃。王確

王僧﹐達爲吳郡太守﹐族子確﹐少美姿容﹐僧達與之私款甚暱。確叔父休﹐永嘉太守﹐當將確之郡﹐僧達欲逼畱之﹐確知其意﹐避不往﹐僧達潛於所往後﹐作大坑﹐欲誘確來﹐別殺埋之。從弟僧虔知其謀﹐禁訶乃止。王韶

王韶﹐字徳茂﹐少美麗﹐善姿首﹐初襲父封都鄕侯﹐爲太子舍人﹐累遷郢州刺使。韶昔爲幼童﹐庾開府信愛之﹐有斷袖之歡。衣食所資﹐皆信所給。遇客﹐韶亦爲信侍酒﹐後爲郢州﹐信西上江陵﹐途經江夏﹐韶接信甚薄﹐坐靑油幕下﹐引信入宴﹐坐信別榻﹐有自矜色﹐信稍不堪﹐因酒酣﹐乃徑上韶牀﹐已復踐蹋肴饌﹐直視韶面謂曰「官今日形容﹐大異疇昔。」賓客滿座﹐韶甚慚恥。陳子髙

陳子髙﹐會稽山陰人也。世微賤﹐業織履爲生。侯景亂﹐子髙從父寓都下﹐是時子髙年十六﹐尙總角﹐容貌艷麗﹐纖妍潔白如美婦人。螓首膏發﹐自然蛾眉﹐見者磨不嘖嘖﹐卽亂卒揮白刃縱橫間﹐噤不忍下﹐更引而出之數矣﹐陳司空霸﹐先時平景亂﹐其從子茜﹐以將軍出鎭吳興﹐子髙於淮渚﹐附部伍寄載求還鄕﹐茜見而大驚﹐問曰「若不欲富貴乎﹖盍從我。」子髙許諾﹐子髙本名蠻子﹐茜嫌其俗攺名之﹐茜器頗偉﹐旣愛幸﹐子髙不勝﹐嚙被﹐被盡裂。茜欲且止﹐曰「得無創巨汝邪﹖」子髙曰「身是公身也﹐死耳﹐亦安敢愛﹖」茜愈益愛憐之。子髙膚理色澤﹐柔靡都曼﹐而猿臂善騎射﹐上下若風﹐性恭謹﹐恆執佩身刀。及侍酒炙﹐茜性急﹐有所恚﹐目若虓虎﹐焰焰欲啖人﹐見子髙則立解﹐子髙亦曲意傅會﹐得其歡。茜常爲詩贈之曰「昔聞周小史﹐今歌白下童。玉塵手不別﹐羊車市若空。誰愁兩雄並﹐金貂應讓儂。」且曰「人言吾有帝王相﹐審爾﹐當冊汝爲後﹐但恐同姓致嫌耳。」子髙叩頭曰「古有女主﹐當亦有男後﹐明公果垂異恩﹐奴亦何辭作吳孟子邪﹖」茜大笑﹐日與狎﹐未嘗離左右。旣漸長﹐子髙之具尢偉﹐茜嘗拊而笑曰「吾爲大將﹐君副之﹐天下女子兵﹐不足平也。」子髙對曰「政慮粉陣饒孫吳﹐非奴鐵纏梢﹐王江州不免落坑塹耳。」其善酬接若此。茜夢騎馬登山﹐路危欲墮﹐子髙推捧而升﹐將任用之﹐亦願爲將﹐乃配以寶刀﹐備心腹﹐王大司馬僧辧﹐下京師﹐功爲天下第一﹐陳司空次之﹐僧辧畱守石頭城﹐命司空守京口﹐推以赤心﹐結廉藺之分﹐且爲第三子頠約娶司空女﹐頠有才貌﹐嘗入謝﹐司空女從窗隙窺之﹐感想形於夢寐。謂其侍婢曰「世寧有勝王郎子者乎﹖」婢曰「昨見吳興東閣日直陳某﹐且數倍王郎子。」蓋是時茜解部﹐佐司空在鎭﹐女果見而悅之﹐喚欲與通﹐子髙初懼罪謝不可﹐不得已遂私焉。女絕愛子髙﹐嘗盜其母閣中珠寶與之﹐價值萬計。又題一詩於團扇﹐畫比翼鳥其上以遺子髙曰「人道團扇如圓月﹐儂道圓月不長圓。願得炎州無霜色﹐出入歡袖千百年。」事漸泄﹐所不知者司空而巳。會王僧辧有母喪﹐未及爲頠禮娶﹐子髙常恃寵﹐淩其侶﹐因竊團扇與頠﹐且告之故﹐頠仇恨以語僧辧﹐用他事停司空女婚。司空怒﹐且謂僧辧之見圖也。遂發兵襲僧辧﹐並其子縊殺之。茜率子髙實爲軍鋒焉﹐自是子髙引避不敢入﹐茜知之﹐仍領子髙之鎭﹐女以念極結气死﹐司空爲武帝﹐崩後﹐茜以猶子﹐入嗣大統﹐子髙爲右衛將軍散騎常侍﹐以功封文招縣子。廢帝時﹐坐誣謀反誅﹐人以爲隱報焉。張浪狗

唐僖宗﹐寵內園小兒張浪狗﹐一日以無馬告﹐因密與百金﹐俾自買之。浪狗求得馬﹐置宣徽南院中﹐帝因獨行往觀﹐繞馬左右﹐連稱好馬。其馬未調﹐忽爾騰躍﹐踏帝左脇﹐遂昏倒。浪狗驚惶以銀盂注尿灌之﹐良久方蘇。僞稱气疾﹐竟以大漸。王承休

蜀後主王衍時﹐宦官王承休﹐以優笑狎暱見寵﹐有美色﹐恆侍少主寢息。久而專房﹐承休多以邪僻姦穢之事媚其主﹐主愈寵之。承休娶妻嚴氏﹐亦嬖於後主﹐與韓昭爲刎交﹐所謀皆互相表裏。承休一日請從諸軍﹐揀選驍勇數千﹐號龍武軍﹐自爲統帥﹐特加衣糧﹐因乞秦州節度使﹐且云願與陛下於秦州采掇美麗﹐上從之。以此決幸秦之計﹐中外切諫不從﹐及車駕至漢州﹐而魏兵已圍鳳州﹐羽書飛報少主﹐猶使臣下設計﹐沮其東行曰「朕恰要親看相殺。」已聞諸將棄城走﹐乃倉皇遁還。王承休擁麾下之師﹐及婦女孩幼萬餘口﹐金銀繒幣﹐於西番買路歸蜀﹐沿路被掠迨至蜀﹐存者百餘人﹐魏主破蜀﹐斬之。王祭酒

相傳南京﹐舊有王祭酒﹐嘗私一監生﹐其人忽夢鱣出胯下以語人﹐人因爲謔語曰「其人一夢甚蹺蹊﹐黃鱣鉆臀事可疑。想是翰林王學士﹐夜深來訪舊相知。」兵子

一市兒﹐慕兵子色﹐而無地與狎﹐兵子夜司直通州倉﹐凡司直出入門者﹐必籍記之甚嚴﹐市兒因代未到者名﹐入與狎。其夜月明﹐復有一美者玩月﹐市兒語兵子曰「吾姑往調之。」兵子曰「可。」美者大怒﹐蓋百夫長胤子也﹐喧斗不已﹐市兒遂毆美者死﹐棄屍井中。兵子曰「君爲我至﹐義不可忘﹐我當代君死﹐君可應我名出矣。但囹圄中﹐願相顧也。」市兒遂出﹐而兵子自稱殺人坐死﹐兵子囚囹圄二年﹐食皆自市兒所饋﹐後忽不繼。招之﹐又不至﹐恚恨久之﹐訴於司刑者﹐司刑乃出兵子﹐入市兒﹐逾年行刑﹐兵子復曰「渠𨿽負義﹐非我初心﹐我終不令渠死﹐我獨生耳﹗」亦觸木死屍傍。車梁

陜西車禦史梁﹐按部某州﹐見拽轎小童﹐愛之。至州﹐令易門子﹐吏目以無應﹐車曰「如途中拽轎小童亦可。」吏曰「小童乃遞運所夫。」驛丞諭其意﹐進言曰「小童曾供役上官。」竟以易之﹐彊景明戲作拽轎行。云「拽轎拽轎﹐被狡童兮大人要。末云可惜吏目卻不曉﹐好个驛臣到知道。」梁生

梁生﹐東粵小吏也﹐所嬖狡重﹐爲邑長兪華麓所奪。兪每出﹐童乘馬隨之﹐梁憤甚﹐乃挾利刃﹐俟童於路﹐脇之。使下﹐遂挾以西竄﹐兪抵衙﹐問童何在﹐左右以馬不進對﹐久之徒馬耳﹐兪怒甚﹐左右亦驚疑。詢諸途人﹐言梁生也﹐而梁生家云﹐實未歸﹐有司承命旨﹐索之不獲﹐乃梏其父﹐而懸重賞購生。生居西粵歲餘﹐聞兪遷去乃歸。有司以兪漁獵外色已甚﹐頗不直之﹐以故釋生父﹐而縱生不問﹐生與童相好如初。萬生

龍子﹐猶萬生。傳云「萬生者﹐楚黃之諸生也。」所善鄭生曰孟哥﹐始遇鄭於觀優處﹐垂髻也﹐未同而言應﹐進以雪梨不卻﹐萬喜甚﹐期明日更會於此﹐將深挑之﹐而鄭不果來﹐訪其耗﹐則已奉父命從學中州矣﹐惘然者久之。凡歲餘復遇諸途﹐則風霜盈面﹐殊不似故吾﹐萬心憐乃更甚﹐數從周旋﹐遂締密好﹐邑少年以爲是鬼子者﹐而亦孌童耶。欲相與謫鄭以恥萬生﹐萬不顧也﹐匿鄭他所飲食焉。久之鄭色澤如故﹐稍行都市中﹐前邑少年更相與誇鄭生美﹐爭調之﹐鄭亦不顧﹐蓋萬與鄭出入比目者數年﹐而鄭齒長矣﹐萬固貧士﹐而鄭尢貧。萬乃爲鄭擇婚﹐且分割其捨三之一舍之﹐而迎其父母養焉。萬行則鄭從﹐若愛弟﹐行遠則鄭爲經理家事﹐若干僕﹐病則侍湯藥若孝子﹐齋中設別榻﹐十日而五宿﹐兩家之人﹐皆以爲固然﹐不之訝。叩其門﹐登其堂﹐亦復忘其爲兩家者﹐子猶曰「天下之人之於情﹐有如萬鄭二生者乎﹖」或言鄭生庸庸耳﹐非有安陵龍陽之資﹐而承繡被金丸之嬖﹐萬生誤矣﹐𨿽然﹐使安陵龍陽而後嬖﹐是以色升耳。烏乎情﹐且夫顏如桃李﹐亦安能久而不萎者哉﹖萬惑日者言﹐法當客死﹐乃預囑其內戚田公子皮﹐其友楊也萬﹐一如日者言。二君爲政﹐必令我與鄭同穴﹐吁﹗情疾若此﹐𨿽有美百倍﹐吾知萬生亦不與易矣。鄭生恂恂寡言﹐絕與浮薄子不類﹐而軀殊渺小﹐或稱之﹐才得六十斤﹐亦異人也。張幼文

張幼文與張千仞俱世家子﹐幼文美如好女﹐弱不勝衣﹐而尢善修飾﹐經坐處﹐如荀令之畱香也。千仞與之交甚密﹐出入比目。及院試發案﹐二人連名﹐人咸異之。旣娶歡好無倦﹐而婦人之不端者﹐見幼文無不狂惑失志﹐百計求合﹐幼文竟以是犯血癥。千仞日侍湯藥﹐衣不解帶﹐疾革﹐目視千仞不能言﹐千仞曰「吾當終身無外交﹐以此報汝﹐如違誓﹐亦效汝死法。」幼文點頭﹐含淚而逝﹐時年未二十也。千仞哀毀﹐過於伉儷﹐久之千仞復與朱生者爲密約﹐半載亦犯血癥。千仞之伯父伯起﹐臥園中﹐夜半忽夢承塵豁開﹐幼文立於上﹐伯起招之使下﹐幼文答曰「吾不下矣﹐只待八大來同行耳。」千仞八房居長﹐故小名八大也。又曰「欲得金剛經﹐煩楷書見慰。語畢忽不見﹐而叩門聲甚急﹐伯起驚覺﹐則千仞家報凶信者也﹐誓亦靈矣哉﹗伯起爲作小傳﹐並寫金剛經數部焚之。

伯起﹐亦好外﹐聞有美少年﹐必多方招至﹐撫摩周卹﹐無所不至。年八十餘﹐猶健﹐或問先生多外事﹐何得不少損精神﹖伯起嘆曰「吾於此道﹐心經費得多﹐賢經費得少﹐故不致病。」有倪生者﹐尢伯起所歡﹐親教之歌﹐便演所自編諸劇。及冠﹐爲之娶妻﹐而倪容驟減﹐伯起爲吳語謔之云「个樣新郎忒煞﹝矢差﹞﹐看看面上肉無多。思量家公眞難做﹐不如依舊做家婆。」時傳以爲笑。全氏子張氏子

蘇州山塘全大用﹐爲象山尉﹐有贅婿江漢﹐年弱冠﹐風儀修美﹐遂與五郎神遇﹐綢繆嬿婉﹐情同伉儷﹐其室人竟不敢與夫同宿。江郎病瘠日甚﹐全氏設茶筵宴之﹐終不能絕。後遇異人﹐飛符禳除乃已。萬曆丙午年事﹐又蘇城查家橋店人張二子﹐年十六﹐白皙美風儀﹐一日遇五郎見形其家﹐誘與爲歡﹐大設珍肴﹐多諸異味。白書命刀手置燒鰻數器﹐酣飲歡呼﹐倏忽往來﹐略無嫌忌﹐後忽欲召爲小胥﹐限甚促﹐父母哀之不許。尋二日﹐子死矣。朱淩溪

寶應朱淩溪﹐爲陜西提學時﹐較文至涇陽﹐與一士有龍陽之好。瀕歸﹐朱贈以詩云「欲發不發花滿枝﹐欲行不行有所思。我之所思在涇渚﹐春風隔樹飛黃鸝。」某督學

吾鄕一先達諱其名﹐督學閩中。閩尙男色﹐少年俱修澤自喜﹐此公閱名時﹐視少俊者暗記之﹐不論文藝﹐悉加作養﹐以此得謗。罷官之時﹐送者日數百人﹐皆髫年美俊﹐如一班玉筍﹐相隨數日﹐依依不捨。歸鄕不咎失官﹐而舉此誇人﹐以爲千古盛事。呂子敬秀才

吉安呂子敬秀才﹐嬖一美男韋國秀﹐國秀死﹐呂哭之慟﹐遂至迷惘﹐浪遊棄業。先是寧藩廢宮有百花臺﹐呂遊其地﹐見一人美益甚﹐非韋可及﹐因泣下沾襟。是人問故﹐對曰「傾國﹐傷我故人耳。」是人曰「君倘不棄陋劣﹐以故情親新人﹐新卽故耳。」呂喜過望﹐遂與相狎﹐問其裏族﹐久之﹐始曰「君無訝﹐我北人也。我卽世所稱善歌汪度﹐始家吳門﹐不意爲寧殿下所嬖﹐專席傾宮﹐亡何爲婁妃以妒鴆殺我﹐埋屍百花臺下﹐幽靈不昧﹐得遊人間﹐見子多情﹐故不嫌自薦﹐君之所思韋郎﹐我亦知之﹐今在蒲城縣南﹐仙霞嶺五通神廟中。五通所畏者天師﹐倘得符擇之﹐便可相見。」呂以求天師﹐治以符咒。三日﹐韋果來曰「五通以我有貌﹐彊奪我去﹐我思君未忘﹐但無由得脫耳。今幸重歡﹐又得汪郎與偕﹐皆天緣所假。」呂遂買舟挾二男﹐棄家遊江以南﹐數歲不歸﹐後人常見之﹐或見或隱﹐猶是三人云。兪大夫

兪大夫華麗﹐有好外癖﹐嘗擬作疏奏上帝﹐欲使童子後庭誕育﹐可廢婦人。其爲孝廉時﹐悅一豪貴家歌兒﹐與其主無生平﹐不欲令知。每侵晨﹐匿一廁中﹐俟其出。後主人稍覺﹐乃邀與歡焉。爲畱三日﹐主人曰「不須傾蓋之歡﹐竟成如蘭之臭。」兪曰「恨如蘭之臭﹐從廁中來耳。」牧童

滄州近海處﹐有牧童﹐年十四五﹐𨿽農家子﹐頗白皙。一日陂畔午睡醒﹐覺背上似負一物﹐然視之無形﹐捫之無質﹐問之亦無聲﹐怖而返﹐以告父母﹐無如之何。數日後﹐漸似擁抱﹐漸似撫摩﹐繼而漸似夢魔﹐遂爲所污。自是狎■無時﹐而無形無質無聲﹐則仍如故﹐時或得錢物果餌﹐亦不甚多。鄰塾師語其父曰「此恐是狐﹐宜藏獵犬﹐俟聞媚聲時﹐排闥嗾攫之。」父如所教﹐狐叫然破窗出﹐在屋上跳躑﹐罵童負心。墊師呼與語曰「君幻化通靈﹐定知世事﹐夫男女相悅﹐感以情也﹐然朝盟同穴﹐久過別船者﹐尙不知其幾。至若孌童本非女質﹐抱衾薦枕﹐不過以色爲市耳﹐當其傳粉燻香﹐含嬌流盼﹐纏頭萬錦﹐回笑千金﹐非不似碧玉多情﹐回身就抱﹐迨富者資盡﹐貴者權移﹐或掉臂長辭﹐或倒戈反噬﹐翻雲覆雨﹐自古皆然。王韶之於庾信﹐慕容衝之於符堅﹐載在史冊﹐其尢著者也﹐其所施者如彼﹐其所報者尙如此﹐然則與此輩論交﹐如摶沙作飯矣。況君所贈﹐曾不及五陵豪貴之萬一﹐而欲此童心堅金石﹐不亦僞乎﹖」語訖寂然良久﹐忽問頓足曰「先生休矣﹐吾今乃始知吾癡。」浩嘆數聲而去。女有淫具

某先達當訪友之北峯﹐夏夜散步村外﹐不覺稍遠﹐聞秋田中有呻吟聲﹐尋聲往視﹐乃一童子裸體臥﹐詢其所苦﹐言薄暮過此﹐遇垂髫艷女﹐招與語﹐悅其韶秀﹐就與調謔﹐女言父母皆外出﹐邀到家小坐﹐引至秫葉深處﹐有屋三楹﹐寂無一人﹐女闔其戶﹐出瓜果﹐共食﹐笑言旣洽﹐弛以登榻﹐比擁之就枕﹐則女忽變形爲男子﹐狀貌猙獰﹐橫施彊暴﹐怖不敢拒﹐竟受其污﹐蹂躪楚毒﹐至於暈絕。久而漸蘇﹐則身臥荒煙蔓艸間﹐並室戶失所在矣。蓋魅悅此童之色﹐幻女形以誘之也﹐見利而趨﹐反爲利餌﹐其自及也宜矣。某巨室

雜說稱孌童始黃帝﹐殆出依托﹐比頑童始見商書﹐然出梅賾僞古文﹐亦不足據﹐逸周書稱美男破老﹐殆指是乎。周禮有不男之訟﹐注謂天閹不能禦女者﹐然自古至今未有以不能禦女成訟者﹐經文簡質﹐疑其亦指此事也。凡女子淫佚﹐發乎情欲之自然﹐孌童則本無是心﹐皆幼而受紿﹐或勢劫利誘耳。相傳某巨室﹐喜狎狡僮﹐而患其或愧拒﹐乃多買端麗小兒﹐未過十歲者﹐與諸童媟戲時﹐使執燭侍側種種淫狀﹐久而見慣﹐視若當然。過三數年﹐稍長可禦﹐皆順流之舟矣。有所供養僧規之曰「此事世所恆有﹐不能禁檀越不爲﹐然因其自願﹐譬諸挾妓﹐其過尙輕﹐若處心積慮﹐鑿赤子之天眞﹐則恐幹神怒﹐某不能從﹐後卒罹禍﹐夫術取者造物所忌﹐況此事而以術取哉。」東鄕太歲

裏胥宋某﹐所謂東鄕太歲者也﹐愛鄰童秀麗﹐百計誘與狎﹐爲童父所覺﹐迫童自縊﹐其事隱密﹐竟無人知。一夕夢被拘至冥府﹐云爲童所訴﹐宋辧曰「本出相憐﹐無相害意﹐死由爾父﹐實出不虞。童言爾不相誘﹐我何緣受淫﹖我不受淫﹐何緣得死﹖推原禍本﹐非爾其誰﹖」宋又辧曰「誘𨿽由我﹐從則由爾﹐回眸一笑﹐縱體相就者誰乎﹖本未彊幹﹐理難歸過。」冥官怒叱曰「稚子無知﹐陷爾機阱﹐餌魚充饌﹐乃反罪魚耶﹗」拍案一呼﹐悚然驚寤﹐後官以賄敗﹐宋名麗案中﹐禍且不測﹐自知業報﹐因以夢備告所親。逮及獄成﹐乃僅擬城旦﹐竊謂夢境無憑也。比三載釋歸﹐則鄰叟恨子之被污﹐乘其婦獨居﹐餌以重幣﹐已見金夫不有躬矣﹐宋畏人多言﹐竟慚而自縊。然則前之幸免﹐豈非畱以有待﹐示所作所受﹐如影隨形哉。龍淫佃戶

河間馬氏家﹐一佃戶年近六旬﹐獨行遇雨﹐雷電晦冥﹐有龍探爪﹐按其笠﹐以爲當受天誅。悸而踣﹐覺龍碎裂其褲﹐以爲褫衣而後施刑也﹐不意龍挨轉其背﹐據地淫之﹐稍轉側縮避﹐輒怒吼磨牙其頂﹐懼爲吞噬﹐伏不敢動﹐移一二刻﹐始霹靂一聲去。呻吟塍上﹐腥涎滿身﹐幸其子持蓑來迎﹐乃負以返。初尙諱匿﹐旣而創甚﹐求醫藥﹐始道其實。耘苗之候﹐饁婦眾矣﹐乃狎一男子﹐牧豎亦眾矣。乃狎一衰翁﹐此亦不可以理解者。潘叟

潘園叟﹐年六十餘矣﹐與客作數人同屋寢﹐忽問其啞啞作顫聲﹐又呢呢作媚語﹐呼之不應。一夕燈未盡﹐見其布衾蠕蠕掀簸﹐如有人交接者﹐問之亦不言﹐旣而白晝或忽趨僻處﹐或無故閉門﹐怪而覘之﹐輒有瓦石飛擊﹐人方知其爲魅所據。久之不能自諱﹐言初見一少年﹐至園中﹐似曾相識而不能記憶。邀之坐﹐問所自來﹐少年言有一事告君﹐祈君勿拒﹐君四世前與我爲密友﹐後忽藉胥魁勢豪奪我田﹐我訴官反遭笞﹐鬱結以死﹐訴於冥官﹐主者以契交隙末﹐當以歡喜解冤。判君爲我婦二十年﹐不意我以業重﹐遽墮狐身﹐尙有四年未了﹐比我煉形成道﹐君已再入輪回﹐轉生今世﹐前因難昧﹐舊債𨿽消﹐夙命牽纏﹐遇於此地﹐業緣湊合﹐不能待君再墮女身。便乞相償﹐完此因果﹐我方駭怪﹐彼遽噓我以气﹐惘惘然如醉如夢。已受其污﹐自是日必一兩至﹐去後亦自悔恨﹐然來時又帖然意肯﹐竟自忘爲老翁﹐不知其何以故也。一夜初聞狎呢聲﹐漸聞呻吟聲﹐漸聞悄悄乞緩聲﹐漸聞切切求免聲。至雞鳴後﹐乃噭然失聲﹐突梁上大笑曰「此足抵此三十矣﹗」自是遂不至﹐後葺治艸屋﹐見梁上所畫圈﹐十圈爲一行﹐數之得一千四百四十﹐正合四年之日數。乃知爲所記淫籌﹐計其來去﹐不滿四年﹐殆以一度抵一日矣。或曰﹕是狐欲媚此叟﹐故造斯言﹐然狐之媚人﹐悅其色攝其精耳﹐雞皮鶴髮﹐有何色之可悅﹖有何精之可攝﹖其非相媚也明甚﹐且以扶杖之年﹐講分桃之好﹐逆來順受﹐亦太不情﹐其爲身異性存﹐夙根未泯﹐自然相就﹐如磁引鍼明甚﹐狐之所云﹐殆非虛語。然則怨毒糾結﹐變端百出﹐至三生之後而未已﹐亦愼勿造因哉。木工子

登萊間有木工﹐其子年十四五﹐甚姣麗﹐課之讀書﹐亦頗慧。一日自鄕墊獨歸﹐遇道士對之誦咒﹐卽惘惘不自主﹐隨之俱行﹐至山坳一艸庵﹐四無居人﹐道士引入室﹐復相對誦咒﹐心頓明了﹐然口噤不能聲﹐四肢緩彈不能舉﹐又誦咒﹐衣皆自脫。道士掖伏榻上﹐撫摩偎倚﹐調以■詞﹐方露體近之﹐忽蹶然卻坐曰「修道二百餘年﹐乃爲此狡童敗乎﹖」沈思良久﹐復偃臥其側﹐周身玩視﹐慨然曰「如此佳兒﹐千載難遇﹐縱敗吾道﹐不過再煉气二百年﹐亦何足惜﹗」奮身相逼﹐勢已萬萬無免理﹐間不容髮之際﹐又掉頭自語曰「二百年辛苦﹐亦大不易。」掣身下榻﹐立若木雞﹐俄繞屋旋行如轉磨﹐突抽壁上短劍﹐自刺其臂﹐血如湧泉﹐欹倚呻吟。約一食頃﹐擲劍呼此子曰「爾幾敗﹐吾亦幾敗﹐今幸俱免矣﹗」更對之誦咒﹐此子覺﹐如解束縛﹐急起披衣﹐道士引出門外﹐指以歸路﹐口吐火焰﹐自焚艸庵﹐轉瞬已失所在﹐不知其爲妖爲仙也。余謂妖魅縱淫﹐斷無顧慮﹐此殆谷飲巖棲多年胎息﹐偶差一念﹐魔障遂生﹐幸道力厚深﹐故忽迷忽悟﹐能勒馬懸崖耳。老子稱不見可欲﹐使心不亂﹐若已見已亂﹐則非大智慧不能猛省﹐非大神通不能痛割﹐此道士於欲海橫流﹐勢不能遏﹐竟毅然一決﹐以楚毒斷絕愛根﹐可謂地獄劫中證天堂果矣﹗其轉念可師﹐其前事可勿論也。法外縱淫

河南一巨室﹐宦成歸裏﹐年六十餘矣﹐彊健如少壯﹐恆蓄幼妾三四人﹐至二十歲﹐則治奩具而嫁之﹐皆宛然完璧﹐娶者多陰頌其徳﹐人亦多樂以女鬻之﹐然在其家時﹐枕衾狎暱與常人同﹐或以爲但取紅鉛供藥餌﹐或以爲徒悅耳目﹐實老不能男﹐莫知其審也。後其家婢媼私泄之﹐實使女而男淫耳﹐有老友密叩虛實﹐殊不自諱。曰「吾血气尙盛﹐不能絕嗜態﹐禦女猶可以生子﹐實懼爲身後累﹐欲漁男色﹐又懼艾豭之事﹐爲子孫羞﹐是以出此間道也。」兩叟

吉木薩﹝烏魯木齊所屬也﹞屯兵張鳴鳳調守卡倫﹝軍營■望之名﹞。與一菜園近﹐灌園叟年六十餘﹐每遇風雨﹐輒借宿於卡倫。一夕鳴鳳醉以酒而淫之﹐叟醒大恚﹐控於營弁﹐驗所創尙未平﹐申上官﹐除鳴鳳糧﹐時鳴鳳年甫二十﹐眾以爲必無此理﹐或疑叟或曾竊污鳴鳳﹐故此相報。然覆鞫兩造﹐皆不承﹐咸云怪事。有官奴玉保曰「是固有之﹐不爲怪也﹗」曩牧馬南山﹐爲射雉者驚﹐馬逸﹐懼遭責罰﹐入深山追覓﹐倉皇失道﹐愈轉愈迷。經一晝夜﹐不得出。遙見林內屋角﹐急往投之﹐又慮是盜巢﹐或見戕害﹐且伏艸間覘情狀。良久﹐有二老翁攜手笑語﹐出坐磐石上﹐擁抱偎倚﹐意殊褻狎。俄左一翁牽右一翁伏石畔﹐姿爲淫媟﹐我方以窺見陰私﹐懼殺我滅口﹐惴惴蜷縮﹐不敢動﹐乃彼望見我﹐了無愧怍﹐共呼使出﹐詢問何來﹐取二餅與食﹐指歸路曰「從某處見某樹﹐轉至某處﹐見深澗﹐沿之行﹐一日可至家。」又指最髙一峯曰「此是正南﹐迷卽望此﹐知方向。」又曰「空山無艸﹐汝馬已饑而自歸﹐此間熊與狼至多﹐勿再來也。」比歸家﹐馬果先返。今張鳴鳳愛六十之叟﹐非此老翁類乎﹖惟二翁不知何許人﹐遁迹深山﹐似亦修道之士﹐何以所爲乃如此﹖因樹屋書影﹐記仙人馬繡頭事﹐稱其比及頑童﹐雲中有眞陰可采﹐是容成術﹐非但禦女﹐兼亦禦男﹐然采及老翁﹐有何裨益﹖而修煉果有此法﹐亦邪師外道而已﹐上眞定無此也。兩寵僮

一士夫位已顯矣﹐不近女色﹐專幸狡重。有最寵者病﹐親侍湯藥﹐衣不解帶。及僮病不起﹐誓不再近男女﹐僮猶未之信﹐解所佩刀割其勢﹐爲家人所持不果﹐又一大夫有寵僮死﹐殯殮之厚﹐過於子弟﹐七七大作佛事以資冥福﹐爲文祭奠﹐哀毀過情。噫﹗外寵之好﹐漢哀幾於禪位﹐符主竟成敵國﹐季龍爲之殺妻﹐僧達遂將坑侄﹐然色衰寵弛﹐則罪及余桃﹐此龍陽君所以有前魚之泣也。若二君者﹐情則篤矣﹐安能免顚倒悖謬之譏乎﹖然以此篤摯之情﹐移之君則忠﹐移之親則孝﹐移之兄弟則友﹐移之妻則義﹐移之友則生死交。豈不爲人倫之芳軌歟﹖柰何溺而不悟也﹐悲夫﹗琴書

琴書姓胡氏﹐本名士賢﹐淮人﹐少失恃﹐父老而窮﹐傭於人﹐士賢寄食於舅氏﹐舅亦生計拙﹐薪水不能支。士賢乃擇主覓食﹐適章子客淮南郡守署﹐購小奚給使令﹐有介紹士賢來者﹐章子一見悅焉。士賢貌不逮中人﹐顧恂恂然如不勝衣﹐狀殊可憐﹐發多而長﹐體𨿽臒不足掩骨﹐章子默然喜曰「吾寂處﹐此一物足消我憂矣。」問其年﹐甫弱冠﹐問其值﹐歲四金﹐章子勉力許之。更名曰琴書。琴書在儕伍中﹐少而柔﹐羣思染指焉﹐以言挑之﹐佯不解﹐終不答﹐不逞者﹐思彊魚肉之。輒手擊而去﹐主人微伺焉﹐謂其介﹐未敢犯﹐恐遭伊拒爲恥。追隨數月矣﹐同起居一室中﹐惟心憐之﹐恆爲之下帷覆被﹐以將其愛﹐琴書防外侮﹐自扞甚嚴﹐𨿽暑夜不解褲而寢。一夕月色入室﹐光照四壁﹐琴書下帷熟睡﹐體與月映﹐玉潤瑩然。章子自外入﹐見之不勝情﹐微撫之﹐琴書自夢中驚躍﹐章卽抱持之﹐接以唇﹐咂咂有聲。琴書正色曰「相公﹐何爲者﹖請自重﹐無爲旁人窺﹐琴書何足惜﹐得不爲相公聲名累乎﹖」章子跽而請曰「自子來﹐吾卽有心憐子久矣﹐今發乎情﹐子忍漠然相抑耶﹖」琴書曰「人非艸木﹐豈竟無知﹐自某侍左右﹐相公未嘗以疾言遽色加我﹐豈眞我善事主人﹐不遭譴責哉﹗特相公姑息含容之耳﹐且某有時無禮﹐語不遜﹐相公若不聞﹐平日加惠於琴書者甚渥。相公家某稔知貧素﹐書記之祿又薄﹐日用費﹐尋常𨿽一錢不輕使﹐顧琴書有所請﹐必勉彊以徇﹐匪獨相公念琴書﹐琴書亦爲相公心死矣。思有以報主恩而未得當也﹐卑賤陋惡之軀﹐胡足酬徳﹐寧敢自惜﹖特恐爲相公累耳﹗」章子曰「子眞可兒哉﹐聆子言﹐兩情默契足矣。第此中怦怦動﹐何以慰我調饑耶﹖」琴書低頭語﹐主人抱而接之﹐從此寢處在一榻。其所以固結主心曲盡綢繆者﹐章子不忍言﹐余亦不得而知也。無何章子之妻死﹐踉蹌奔喪歸﹐勢有不可挈以偕行者﹐因與約一月爲期﹐給之費﹐時郡守方入觀就銓部候別補﹐瓜時尙有待﹐琴書計曰「相公待不來矣。」而琴書之父若舅﹐又皆不能存﹐琴書不獲已﹐委身商家﹐商故大猾﹐以貲自雄﹐驅策追隨﹐日不暇給。未幾章至﹐聞琴書別有主﹐神魂默然﹐寢食交廢﹐或解之﹐章曰「吾素知琴書此不得已而去﹐我負若﹐若不負我也。」日造新主所﹐訪之﹐不遇﹐遇諸塗﹐主人在焉﹐不得交一語。章遣人致殷情﹐琴書淒然對使者曰「君爲我好語相公﹐相公不言﹐某寧置之﹐且主人枉駕臨我﹐我反不一顧﹐天下有此禮乎﹖我所不得去者﹐迫於威也﹐吾必以計出﹐某日請無他適﹐以待我﹐此一刻千金時也。」屆時果至﹐耳日眾﹐難深言﹐相率往蕭寺中敍契闊﹐章子贈以貂領﹐一手記二﹐佩帨之屬種種﹐曰「吾今與子己矣﹐惟締來世緣耳﹐睹此領與手記﹐庶幾念吾交頸攜手時乎﹐善事後人﹐從此永訣。」琴書嗚咽不能言﹐旋自解其發﹐且解且泣﹐遂拔所佩刀截一縷以贈曰「平素相公愛吾發﹐今無以爲別﹐惟此爲父母遺﹐聊表吾意﹐相公請自愛﹐某此心惟天可表﹐𨿽海枯石爛﹐必不相負﹐倘得機緣﹐寸札相招﹐我立至﹐睹物思人﹐永訂後期。」言訖淚如雨下﹐古人云﹕一聲何滿子﹐雙淚落君前。誰謂男子之情異乎﹖章子歸而惆悵失次者無虛日﹐蓋始而戀戀﹐中而皇皇﹐終而倦倦﹐恆托之歌詠以見志云。

