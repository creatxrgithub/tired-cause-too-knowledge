無事爲福齋隨筆淸錢塘韓泰華小亭著

卷上

幹淸門侍衛差使謂之挑蝦家有順治十八年縉紳冊上刻禦前一等蝦某二等蝦某三等蝦某則蝦是淸話官名

自明以來縉紳齒錄俱刻於京師西河沿洪家老鋪余藏有嘉隆至康熙朝四十餘冊會試齒錄猶是洪氏匯集所印

髙祖純皇帝禦極六十年親以大寶授之仁宗眞千古稀有每歲頒朔二品以上大臣入幹淸宮仍給乾隆六十一年至六十四年曆紀文達公曾拜此賜親標月日於黃綾面上蓋紀恩也藏之足備掌故

盛京英崿峪其地產小果名英崿秋時以銀壺進貢薦奉先殿歲以爲常

蔣協揆攸銛有一目十行之敏在軍機曰睿皇欲觀會榜題名錄公卽默寫以進二百數十名其差者只一縣名耳此與宋張文定公綱記相國寺染簿皆天縱也

吳荷屋先生著帖鏡六卷旣列帖目次序復詳著某刻何字殘泐何處斷裂一覽了然帖賈無所容僞故曰鏡

李義山故處士姑臧李某志文狀以風水爲患松楸不立風水二字見此

毋將隆傳大司農錢自乘輿不以給共養共養勞賜壹出少府少府如今內府

黃昆圃先生萬卷樓故居在京師李鐵拐斜街

披靡二字可以分用種劭傳軍士皆披

元諸後太子諸陵皆在獨石口北氈帽山

耿王金印其制不甚大篆文耿王之印現貯禮部庫中

古人塋地於未安埋之先輒焚楮錠買諸冥司質諸神明其事𨿽不見於經傳而近年出土者有漢地節二年石刻楊舋買地券吳黃武四年磚文九江男子浩宗買地券陜西新得金明昌碑刻買地券其文曰維大金明昌七年歲次丙辰五月庚辰朔十七日祭於口口口口亡考元口已於明昌三年七月十三日歿故口口口口口相地口門吉宜於京兆府長安縣口西鄕口前口東南原安厝口口謹用餞九千九百九十九貫文兼五彩信幣買地一段東至靑龍西至白虎南至朱雀北至玄武內方句陳分掌四域口口墓伯封部口口道路將軍整齊阡陌千秋萬歲永無殃咎若口干犯訶禁者將軍停長收付河伯今以牲牢酒口口味香新奉口信契財地交相分付工匠修口安厝以後永保休吉知見人歲月主保人口口直口故口口亦將口先有居者永避萬里若違此約地府主使自當其禍主人內外存亡口皆安吉口口如五帝使者口口律命按明昌僅六年至次年十一月攺元承安此磚系五月埋刻故稱七年

年未不惑早見二毛心厭惡之讀山房隨筆載蔣復軒鑷白髮詩勸君休鑷鬢毛斑鬢到斑時已自難多少朱門少年子孽風吹上北邙山差堪自慰

宋張伯玉郎中公達贈陳虞卿之奇詩小圃移花山客瘦夜窗搗藥橘童寒橘童字頗新

石苞傳有毀家紓國幹幹匪躬之志幹幹應是蹇蹇異文扁舟之扁平聲杭大宗榕城詩話載黎士宏閩酒曲云新泉短水拍香浮十斛梨香載扁舟竟作仄用依其土音

柳渾詩近來無柰牡丹何數十千錢買一顆今朝始得分明見也共戎葵不校多顆字讀平聲

爨龍顏碑軺車越斧棨戟憧﹛忄蓋﹜越卽鉞憧﹛忄蓋﹜卽幢蓋

元耶律希亮傳甘州北黑水東沙陀中則言沙陀在巴裏坤者非也髙居誨於闐記亦曰甘州南山百餘里漢小月支故地有別族號鹿角山沙陀云朱邪氏之遺族

唐張巡殺愛妾享士金烏古論黑漢亦殺愛妾啖士忠義一而名有顯晦

藍菊自四月至七八月其開最久宋朱昱有五月菊詞云有意莊嚴端午不應忘卻重陽卽詠此花

攀龍附鳳四大字在今西安貢院爲虞世南書腕力千鈞系明時所翻原刻四川中江巖上會訪之未得

元太祖調白翎圖絹本太祖像魁偉雄邁雙金龍氈冦著紫龍袍皂靴手擎白翎於籠調之傍立內豎畫無姓名惟簽有題亦不知何所據也

馮開昌造像不知河人所收拓本文云大隋仁壽元年歲次乙卯三月辛巳朔八日佛弟子馮開昌爲七世父母所生父母造石像六區供養仁壽乃隋文帝攺元是歲辛酉非乙卯作僞者僅能假襲其文不能推測甲子考之立破

古於同時人手筆亦稱眞迹宋孝宗謂胡忠簡曰朕前日侍太上於徳壽宮閣上治疊書畫因得卿紹興戊午所上封事眞迹

晉陸機平復帖刻於秋碧堂後由梁氏入朝鮮人安氏儀周手再歸成王詒晉齋現存鄭親王府鄭王別刻一本

予性好讀史幼病元史蕪陋欲仿五代史記注凡有關於元一代典章制度名臣碑版墓志無不詳細錄載更訪求各家之文收羅十餘年得百數十家半系傳鈔精本或四庫中所無而元刊尙在者擬先爲元文選以十家作一集陸續刊刻道光庚戌首集旣成尙未散布卽毀於亂嗟乎文之顯晦數也余今心緒衰耗無能爲役矣僅存元文選目畱待後者

陜西碑文有石安字智疑匠名按魏地理誌咸陽郡領石安縣卽今咸陽縣

盛子昭寒山行旅圖絹本立幅寬三尺五寸髙亦如之樹木槎枒萬山寒色漁舟一葉江雁羣飛有戴笠策蹇於棧道中者有荷傘冒雪而行者兩三茅屋髙掛酒簾昔年江行入蜀景象宛在目前

漢厲王鈴見於京都廠肆阮雲臺相國跋云西漢侈宮室者二人一爲廣陵厲王一爲大司馬董賢董第在長安瓦文髙安萬世較未央瓦尢精致廣陵王宮名中殿遺址在揚州甘泉山麓都城髙聳故曰廣陵國鈴與石皆存石有中殿第廿八等字鈴有中殿言三字此鈴金質堅煉制度渾朴班駁陸離非唐宋所能及按中殿言三字取尙書工以納言之意故曰言冊書臣不作福不作威王其戒之厲王濟侈於廣陵不亡何待

放翁詩善用陰字以心地淸閒故體帖得到如乞借春陰護海棠正開卻要日微陰月過花陰故故遲春在輕陰薄靄中無不入妙一年佳處是初寒寒字妙處又爲放翁覓得

許有壬至正集灤陽驛東北四十里有雙冢昔有久戌不歸者其父求之適過此山下相抱大笑喜極而死皆葬於是謂之喜逢口俗呼喜峯口者誤

味之濃者曰釅音驗廣韻酒醋味厚也放翁詩茶釅無端廢午眠東坡詩江城白酒三杯釅

北周文王廟碑除原州刺史在任淸儉與民水菜不交水菜二字僅見

孟蜀時王鍇字鱣祥最著書名予於道光丙午出守潼川知城外有琴泉寺卽杜詩之慧義寺也昔有塔於乾隆年間爲雷震圯內貯法華經全部皆鱣祥所書一時分散恨不見之竭力訪求於老兵家獲數紙以二紙贈劉寬夫太守寬夫割其半給劉燕庭方伯予僅存一紙裝裱藏之筆法娟秀迥勝翻本靈飛經唐時小楷眞墨寶也當日更於田間搜得武成三年經幢移置寺內邀眾友聯吟繪琴泉寺捲付之住持

當十錢起於周武大布後唐第五琦鑄乾元重寶宋許天啟鑄崇寧通寶唐宋行之無不物價踴貴盜賊充斥甲申雜錄荊公作相嘗欲作當十錢神宗曰刑獄自此滋張矣遂已

筒瓦古制甚大如未央銅雀全者徑尺非若今之小而許民間用也石林燕語郭進守雄州宋太祖爲之造第盡用筒瓦有司言非親王公主不應用宋主大怒卒用之

趙孟俯書襄陽歌白紙本字大寸許沖和圓穩風神瀟灑當是松雪翁盛年書法款子昂爲仲寶書下有朱文趙孟俯印後人添蓋本紙趙麟趙肅二跋隔界有石田翁閔聲皇甫欽題

宋韓駒陵陽集殿幕書事花深曲水潺湲出柳暗長廊朧﹛月忽﹜﹝音弄送﹞明放翁詩雞已參差唱窗才朧﹛月忽﹜明﹝皆倒用朧﹛月忽﹜二字作仄聲﹞

李俊名詩功名大抵黃粱夢薄有田園便好閒餘謂人生若俟有田園方好閒恐有了田園又未必閒矣後見小坡詩必待三徑足何時賦歸田又云邯鄲一夢破懷抱良蹁躚

李允傳無所下借注下音假今有所假借於人而書下借必疑其誤

唐沈佺期則天門赦攺年詩籠僮上西鼓振迅廣陽雞籠僮疑是鼓聲

謝應方於元至元五年乙卯在鳴鳳王氏家塾作募朋友置十七史疏得中統鈔九百四十五貫印置共四百六十冊又裝潢作料費二百貫藏書淡泊齋蓋其時無汲古閣版故十七史之難得如此

宋王得臣麈史唐丞相乘馬故詩人有沙堤新築馬行遲之句至五代則乘檐子莊宗聞呵聲問之乃宰相檐子入內是也檐子卽轎國初京師無不乘轎惟有四人兩人之分不知何時多攺坐車今則一二品大臣方乘轎

屋之有廳所以聽事故古之廳卽作聽吳興有項羽廟土人呼爲憤王遂於郡聽事安牀幕爲神坐二千石皆於聽拜祠王儉曰魯有靈光殿漢之前廳也聽事爲崇光殿外齋爲宣徳殿晉王浚傳勒登聽事浚乃走出堂皇又謝奕攜酒就聽事引溫一兵帥共飲

宋孔端中紹聖間爲淳安令時譽翕然都下酒家至謂之語曰酒似淳安知縣徹底淸元泰不華爲臺州守夜宿村家聞鄰婦姊姒紡績者姊曰夜寒如此我有瓶酒在牀下汝可分其淸者畱以奉姑下濁者吾與爾飲之姒如言注淸者於他器且曰此達元師也吾等不得嘗矣姊曰到底淸耶笑而罷二事殊相類

淸眞寺徧天下莫知所創其寺中有天寶元年碑乃戶部員外郎侍禦史王鉷所撰其文不過援彼道以彊合於聖道謂西域有謨罕默徳生孔子之後居天方之國及隋開皇中其教遂入於中國散漫於天下至天寶時命工部督工官羅夭爵董理匠役創寺以處其眾而主其教者擺都而立也頗通經書蓋將統領羣眾奉崇聖教隨時禮拜以敬天而祝延聖壽云云按唐書珙由鄠縣尉遷監察禦史擢累戶部郎中正在元宗之時列銜𨿽與史合然詞義俚鄙字體惡劣疑非唐人手筆

土人掘地得軍持其形如今小提甬容水升許𨿽不甚舊磁質亦數百年物也放翁詩手挈軍持取澗泉

明陳霆兩山墨談曰中國宋前惟用團扇元初東南使者持聚頭扇人皆譏笑之我朝永樂初始有持者及倭充貢徧賜羣臣內府又仿其制天下遂通用之不知元鄭元佑有題趙千里聚扇上寫山詩又遊宦紀聞宣和六年髙麗國進奉折疊扇二隻又宋曾敏行獨醒雜誌予藏章伯益艸虫九便面皆宋以前折扇之制

八仙庵在長安城西爲道侶掛單之所咸豐乙卯冬初何子貞太史來自西蜀舊雨重逢同集庵中黃楊二株婆娑可愛趙耦村上捨福云在座歸賦髙陽調一闋落落非松亭亭似柏靈根拔地杈枒翠覆仙壇靑苔碧蘚交加關心怕厄來年閏把綠章上奏天家漫消磨一寸光陰一寸萌芽竹林雅結消寒會﹝同集者七人﹞試先摹粉本老幹無花慣耐冰霜何須濁酒澆他闌干拍徧人俱醉映酡顏寒日西斜聽城頭畫角頻催暝趁歸鴉豈知君方壯年負俊才竟以此絕筆耶

有以韋氏墓志來售者夫人諱檀特字毗耶梨卒於永隆二年名號皆用譯語可見當時佛法盛行志無書撰姓氏蓋唐代人人能書不以之矜貴也

邵才志墓志其銜曰唐故元從奉天定難功臣遊擊將軍守冀王府右親軍典軍上柱國勒畱堂頭髙平郡邵公墓志銘志云元和十四年八月廿七日偶遇朋友酒筵至夜有司糾刻以達聖聰詔下書刑貶於坊鎭則勒畱堂頭或貶官之制歟

金樓子傅咸集畫贊曰敬圖先君先妣之容像畫之丹靑曹休畫其父像對之流涕宋王禹偁畫紀云古者自天子至士皆有家廟祭祀其先以木爲神主唐季以來爲人臣者此禮盡廢𨿽將相諸侯多祭於寢必圖其神影以事之淳化甲午歲洛陽處士楊丹寫我顯考中允府君神采盡妙可知歷古皆重畫影此事何可廢也

明福旗人曾任甘肅大令應是乾隆時人於成輯軒觀察瑞處見其指畫土爾扈特投誠圖馳犬射雁氈裘駱駝攜女載婦欣欣然有感慕來王之意長洲顧霽堂掞題七古於上詩云皇威震疊平準夷將軍旗纛開伊犁聲教曁訖二萬里歡聲直動昆侖西是時鄂羅斯狡黠比鄰控噶鳴徵鼙所領部落困爭戰土爾扈特咸憚之其汗名曰烏巴錫率其臺吉哀陳辭願貢厥契獻厥雉望風膜拜心交馳馬駝牛羊綴如蟻老幼男婦還提攜數萬餘口盡內附一朝競渡伊江湄將軍奏聞帝曰兪列爵分土賚有差至今受封三十載沐浴聖澤慶恬熙披圖如見投誠意鞲鷹逐兔同遊嬉飛者走者各殊態彎弓如月生雄姿白髮赤顏相映照依稀莫辧妍與媸明駝美人閒且雅𦇤負其子行遲遲中外一家春滿路冰天雪塞祥風吹誰歟畫工與古會不數龍眠李伯時

陳子昂贈嚴倉曹乞推命錄詩云聞道沈冥客靑囊有祕篇九宮探萬象三算極重玄爲後世子平所始

崔駰傳庶幾夙夜以永眾譽眾當是詩異文

灤京雜詠海紅不似花紅好杏子何如巴欖良更說髙麗生菜美注髙麗人以生菜裹飯食之總輸山後蘑菇香蘑菇應卽磨菇生菜裹飯應卽北人以菜葉裹飯食之謂之菜包也巴欖曲洧舊聞云巴欖子如杏核色白扁而尖長來自西番樹似櫻桃小而極低然究不知爲何果湛然居士西遊記芭欖城邊皆芭欖園故以名其花如杏而微淡葉如桃而差小冬季而花夏季而實

元歐陽圭齋詩省垣東畔至公堂十五年前戰藝場系天歷庚午會試院中作也至公堂已久

坊間所刻二十四孝不知所始後讀永樂大典乃是郭守敬之弟守正所集謝應芳龜巢集有二十四孝贊序云常州王達善所贊二十四孝以孝經一章冠於編首蓋別是一書

耆舊續聞李嘉佑詩門臨蒼茫經年閉身逐嫖姚幾日歸張祜詩洛水暮天橫蒼莽邙山落日露崔嵬東坡詩崢嶸依絕壁蒼茫瞰奔流蒼茫二字古人用皆是平聲而此作仄聲按莊子釋文莽蒼近郊之色也莽莫浪反或莫郎反蒼七蕩反或如字蓋蒼莽二字有平仄兩讀茫卽莽字

元史呂思誠傳攺景州蓨縣尹買羊劉智社民李持酒來見劉智社應是今之劉智廟

又曰張復叔母孀居且瞽丐食以活思誠憐其貧令爲媒互人以養之媒互人疑官媒也

時人稱首府縣曰首臺按裴坦爲職方郎中知制誥命下詣丞相口口謝休曰此乃首臺謬選非休力也

馬朴譚誤左傳公膳日雙雞讀者皆誤爲二雞諸類書亦誤收雞類中不知雙雞自是一物最爲難得注雙雞當卽山海經之雙鳥頭尾並雙此說殊非旣稱難得則何能日爲公膳細玩文義甕人所以竊更者因圖一騖減易雙雞故騖不言二也何須更創新解

郿縣五會寺有碑兩面鑿佛寶鬘瓔珞不能以紙椎拓可辧者數十字有花歡喜三字制造奇古唐初之物無疑花歡喜乃閨秀小名別見歷城阿彌陁佛會碑

去韋杜南十里有村曰賈裏偶過之問諸土人則皆呼加利莫詳其義出郭古廟巍然得楊定至元二十七年瓶建遇仙觀記乃辧正之縣誌並其村不載後失碑記恐無考矣

藥品中有馬寶狗寶獨不聞羊寶元張仲深詩注同郡黃直夫於河間武淸縣得一羝刲之腸中所蓄如彈而黑者六十枚盡棄之畱一二以視其土人曰羊寶也可以療腸胃間疾

隋宋磨侯造像文曰開皇十二年歲次壬子九月八日佛弟子宋磨侯爲已弟伏生造像一區願亡者托生西方妙樂國萇在佛前及以前生父母合家大小一時成佛普同斯福字刻佛座下又一行佛弟子伏生奉養跪象於傍卽伏生也石潔白似玉得之供於玉雨堂中

國朝靳文襄置混江龍或謂特爲河工畱一開銷地步其實無益髙晉去之甚是觀宋實錄文彥博傳云初選人李公義爲鐵龍爪以浚河宦官黃懷信更作浚川把天下指笑以爲兒戲王安石獨信之除範子淵都水外丞置浚川司行其法子淵奏功求賞言疏導水勢悉歸故道退出民田數萬頃朝廷疑其妄下大名府保奏文彥博﹝時判大名府﹞言河水汗漫非把可浚𨿽甚愚之人皆知無益去年退地止因霜降水落今年未嘗用把而退地更多臣不敢雷同欺妄奏至上不悅命知制誥熊本與都水主簿陳佑甫河北漕臣陳知儉按視如彥博言是前人皆以爲妄矣聞顏魯愚中丞爲延楡綏道亦循故事置爬沙銀以治無定河未數年廢楡林人尙有言河患由於廢爬沙其然豈其然乎

張思道墓志出於長武墓中爲邠州韓寶臣刺史所得篆蓋大唐故處士張君之銘志云君諱思道字勤玉京兆涇陽人也思理淸遠心境沖虛膺五百之賢臣仕千年之聖主解褐授綿州參軍親連紫禁譴發丹墀望國門而斷心瞻岱峯而謝魄自貝州司兵參軍事如意元年四月廿八日殞於私第觀此是因事而降官何以猶題處士字特遒勁有初唐意趣

漢武紀太初三年遣光祿勛徐自爲築五原塞外列城西北至盧朐匈奴傳漢使光祿勛徐自爲出五原塞數百里遠者千里築城障列亭而盧朐使彊弩都尉路博徳築居延澤上按漢五原郡在楡林府直北河套之外其北又千餘里喀魯倫河則盧朐卽今盧朐河有疑爲懷遠蘆溝之訛者非也居延澤卽額濟納海在楡林府西張晏及顏注以盧朐爲山名誤

黑河卽黑水河在懷遠縣無定河之東離城五十里靑冢在其傍元人云夜四鼓時有气直上王逢詩聞道至今魂不返夜深直上气蒼然

北地冬間多用氈簾取重暖而壓風也其制應起於金元乃賢塞上曲雙鬟小女玉娟娟自捲氈簾出帳前楊允吉灤京百詠納寶盤營象輦來畫簾氈暖九重開火鐮亦遼金物中庵集有詠火鐮詩

岑參天山雪詩北風夜捲赤亭口一夜天山雪更厚能兼漢月照銀山復逐胡風過鐵關皆焉耆境地名惟赤亭口莫知所在其地有赤岸或卽赤岸之亭

西域凡南北兩路皆統於伊犁伊犁之境東界安西州東北界阿拉善及喀爾喀蒙古北界科布多西北界哈薩克部西南界布魯特及霍罕安集延等部南界四藏東南界靑海蒙古東西七千餘里南北三千餘里較漢時幅員尢廣

今有創爲欲棄西北兩路者以爲歲可省經費百餘萬聞上頗惑其說詢諸臣下文孔修相國奏言南路可棄北路不可棄殊不知南路僅費卅餘萬歲運布以濟北路軍餉無南路北路亦不能支北路則駐防萬餘戶已滋生四五萬口更有綠營兵數千設若割棄不第玉門以內無安插之所且厄魯特索倫諸部落必分投他國邊患四起何以禦之

嘗聞骨種羊系羊骨所種吳淵穎西域種羊皮書褥歌土城畱種羊脛骨四圍築垣聞杵聲羊子還從脛骨生靑艸叢抽臍未斷馬蹄踣鐵繞垣行羊子跳踉卻在艸鼠王如拳不同老湛然居士詩救旱河爲雨無衣壠種羊

湛然居士紀西遊事詩河中花木蔽春山注西域尋恩子城西遼目爲河中府當疑尋恩子爲尋斯幹之誤再讀河中春遊有感注果云尋思幹有西戎梭裏檀故宮在焉校刊古籍者地裏必先畱心

周癸子觚未見原器據拓本亞形中癸下作子蓋爲其父所作祭器中作爵形右子左作供爵形按說文爵禮器也中有鬯酒又持之此作捧爵狀正合說文右作立戟左作立矛曰戟曰矛古人銘器用旌武功而謹世守也

懷遠縣出地椒艸許有壬詩所謂凍雨催花紫輕風散野香刺沙尖葉嫩敷地亂條長者羊食之肉肥而香故灤京雜詠云地椒生處乳羊肥

元稹酬樂天醉別詩好住樂天休悵望匹如元不到京來匹如卽譬如

江湖上船走半面風謂之折槍項安世嶽州詩風顚下槍﹝去聲﹞刺泥深

西湖游船無帆惟靈隱齋飯船用之相傳湖水不宜用也按元張天雨詞注漫翁新制畫舫湖中予爲名其舫曰浮家泛宅翁姓李字仁仲湖船用布帆自李始然則湖船舊原有帆矣

宋金君卿有題晉羌廬先生廟言先生周威王時廬於山之下號廬君按羌廬卽匡廬宋避諱也兩湖讀匡如羌又朱翼寄胡明仲詩尺一催公甚疾驅盛傳今已過羌廬

萱繭鹿蔥也食之忘憂梁沈約反以作鹿蔥詩而死其詩云爾非蘋與蒿豈充麚鹿食讒者取白武帝大怒約以憂死

水陸商賈聚集之所曰馬頭何承天傳到彥之至馬頭承天自詣歸罪王逢詩有馬頭曲注云馬頭者大都名姬也目下馬頭調所由名

祝由科用符籙治病士大夫多不敢延請然考張融傳薛伯宗善徙癰疽金樓子中尉何登善能解作外典咒癰疽禹步之法此非祝由科而何

南史孔琳之傳議鑄印曰愚請眾官積用一印無煩攺作若新置官又官多印少文或零失然後乃鑄蓋古時授官必鑄印任滿後人代又更鑄故出土官印頗多

南史傅隆傳遷尙書左丞以族弟亮爲僕射緦服不得相臨徙太子率更令按此卽今之回避

唐賈惇頤爲瀛州刺史弟惇實爲饒陽令舊制大功之嫌不連官朝廷以其兄弟治行相髙故不徙以示寵此兄弟不回避之始

宋有兩晝錦堂一爲韓魏公琦一爲章文簡公得象居浦城作晝錦堂於縣南峯刻仁宗賜詩南渡後遷昌化至處士運之遷瀛川重建元舒迪作記

故非死之謂漢髙祖紀故衡山王吳芮張晏曰漢元年項羽立芮爲衡山王后又奪之地謂之番君是以曰故昭帝紀故廷尉王平等五人師古曰前此爲官今不居者皆爲之故也

困學齋雜錄撒舉字彥舉陜人有詩集行於世余每以詢關中人無有知者蓋撒本非姓或亦金遺

宜君縣玉華宮爲唐太宗避暑之地剩有娑羅二株其子燒灰能止胃痛常欲往遊聞敗瓦殘垣俱無存矣唐令汝成設法購求僅得半磚無年月惟匠人姓字僞者極多

蜀徼訪碑圖嘉興布衣文後山鼎所作也時年八十有一老筆蒼秀𨿽衡山復生無以過之後山精於賞鑑家藏鐘鼎書畫頗有雲林之風余弱冠卽聞其名介人致書求畫然未嘗一面而後山念余不忘古之所謂神交是矣

徐星伯太守松著西夏書將次成就而歿曾見一冊較吳氏西夏紀事遠勝

徐淞橋明府元禮浙之桐廬人淳謹朴實口無雌黃書法直造晉唐與郭蘭石大理齊名小楷或勝之以拔貢分發河南卒貧不克斂無子其妾余家婢也莧矢志守節亦以困苦而歿嗚呼觀淞橋字气厚而味醇何命之薄如是耶其名宦俱不顯

江西太湖石向不著聞錢直卿上捨師璟舟行偶拾一枚大僅三寸宛如秋後殘荷制爲小硯余塡髙陽臺一闋才老殘黃重看新翠掌中片葉呈妍醉艷吟紅愛伊猶憶當年冷香不到秋深處怎伴他鴛夢雙眠有誰憐／袖底攜來相賞風前文窗拂拭黛輕研悵搴芳去後露墜江邊莫是周郎相逢又惹塵緣專諸巷里人何在這天然不費雕鐫擘雲箋妙筆爭題舌上生蓮

金石錄明以來多傳鈔惟雅雨堂刻之阮文達有宋槧十卷卽讀書敏求記所載文達自撫浙至入閣恆攜以自隨旣屢跋之復爲其如夫人作記蓋竊比諸明誠易安云一日書賈來售驚喜欲狂古香古色眞可寶貴余得之亦刻金石錄十卷人家小印

唐子畏溪山秀遠絹本卷髙五寸五分長二丈二尺餘是眞賞齋舊物前有劍光閣錫山華氏補庵家藏印欵溪山秀遠正徳己巳九月唐寅畫南京解元唐子畏二朱印焦墨皴擦極似馬遠夏珪而溪橋竹木漁舟柳徑杖策看云茅亭閒話沙明雁落山轉溪來直覺子畏胸中有萬壑千山何止筆端秀遠也

陜西五嶽廟有漢玉鼎斑色陸離出於滿城土中畢秋帆中丞移置廟內欲雨則先潤眞漢玉之無上品

卷下

宋之問父令文富文辭且工畫有力絕人世稱三絕自寫其詩並畫以獻元宗大書署其尾曰鄭虔三絕肅宗謂李揆曰卿門地人物文學皆當世第一信朝廷羽儀乎故時稱三絕又謝瞻作喜霽詩靈運寫之琨詠之王宏在坐以爲三絕

呂憲墓表弘始四年十二月乙未朔廿七日辛酉秦故遼東太守略陽呂憲葬於常安﹝姚萇太元十一年攺長安曰常安﹞北陵去城廿里石出於口口鄕髙盈尺字大寸餘隸體六行額隸書墓表二字弘始爲姚興前秦紀年是時天下大亂金石流傳絕少以大守墓而稱陵足見當時無禁忌

邯鄲盧生祠過者必題於壁然皆陳言污墨獨天臺鄭家蘭一絕頗能翻新詩云人間別有大羅天不向先生借枕眠未報君恩與知己此身無暇作神仙

趙徳麟侯鯖錄契丹天祚文妃喜文墨嘗作史詩以諷諫云丞相朝來劍佩鳴千官側目寂無聲養成寇盜謀將及害盡忠良諫不行親戚盡連藩屏翰私門潛畜爪牙兵可憐二世秦天子猶向宮中望太平文妃被誅後其子晉王誦經受誅蓋母子俱賢也

澠水燕談錄張蕓叟奉使大遼宿州館中有題子瞻老人行於壁者聞範陽書肆亦刻子瞻詩數十篇謂大蘇小集子瞻才名重當代外至夷虜亦愛服如此蕓叟題其後曰誰題佳句到幽都逢著胡兒問大蘇此二條應補入詩話遼一代文獻無徵海鹽周春著遼詩話余爲之補綴三十餘條方將授梓毀於金陵寇難

小人於不干己之事輒如毀謗冀人敗壞此末世澆風無可挽救因憶放翁詩雲月明何與浮雲事正向圓時故故生實有慨而言之

元秦王夫人施長生錢記云秦王薨湣二忌三月廿五日是爲湣忌四月四日是爲薨辰又郭畀客杭日記十月十六月先妣憫忌日是憫忌生忌也今以憫忌爲死忌誤

宋丁晉公侍宴賞花釣魚詩鶯驚鳳輦穿花去魚畏龍顏上釣遲余曾爲人題美人釣魚圖云不知自有沈魚色卻怪魚兒不上竿同一著想又送友人行茅齋炊冷酒夜雨絮孤燈與唐李洞藥杵聲中搗殘夢茶鐺影裏煮孤燈相似

詩有偶得難於屬對者亡內沈夢蘅女史有句云蝴蝶夢迷蝴蝶艸屢對未上後勉聯杜鵑嗁損杜鵑花終不洽意也

道光己酉隨沈匏廬外舅榷稅九江訪琵琶亭舊址半已荒頹時余用唐榷使英原韻成二律幾株翠柳影交加寂寞荒亭未見花斷碣尋詩舒倦眼小舟破浪勝浮槎云來匡嶽山如畫秋老湓城客憶家此日風騷更誰主月明空自怨琵琶浪嚙濤翻剩此樓煙籠遠水尙淸幽千年弔古無仙筆盡日閒情有白鷗細雨斜飛多羃﹛罒歷﹜大江東去足遨遊蘆花楓葉蕭疏甚依舊潯陽十月秋外舅亦和二律潯陽選勝此何加瑟瑟依然蘆荻花動地干戈馳羽檄兼天波浪泛星槎賓筵閴寂誰爲主宦海飄零便當家東去大江西去月照人淸淚滴琵琶眼前突兀見飛樓杖策登臨逸興幽臺榭荒寒辭壘燕煙波浩蕩狎汀鷗勞人簿領風塵夢老我江湖汗漫遊白髮靑衫無限感不關彈出四弦秋幕中賦者甚眾余再疊前韻愛士憐才豈有加安排筆硯更栽花﹝唐榷使置筆硯於亭過客賦詩最有贈﹞那知露艸埋云地曾系詩人貫月槎不盡濤聲悲落木無邊秋色屬誰家白公仙去坡公杳空聽江城板與琶漫向當壚問酒樓且拚雙屐更尋幽舊巢難返僧如燕﹝亭舊有僧主守此來應客卽去﹞古剎全荒佛對鷗﹝亭後奉關聖廟圮樓中尙存大士像﹞一樣靑衫拋別淚百年幾輩不空遊江州猶自傷淪落我亦閒居易感秋

隨園有二袁子才隨園夫人而知之關中羅賢亦有隨園其自記云余辟地誅茅偶有怪石便疊爲山偶臨水便浚爲池偶折柳植而環之有艸不除落花不掃讀易其中喟然嘆曰隨之時義大矣哉隨地而安之亦隨地而樂之孔子曰樂在其中矣遂自號曰隨園云

汲古閣前漢書翟方進傳厥子堂而構之注師古曰父有作室之意則子當築室而禦名棼橑以成之禦名卽構字下文乃遣大夫下又注曰淵聖禦名可知汲古閣用宋本京師呼住屋爲宅子默記閻詢仁問荊公出處曰舍人何久召不赴答曰大人久病非有他也近以朝廷恩數至重旦晚且來雩不惟赴省試蓋大人先遣來京尋宅子爾又曲洧舊聞宋次道家藏書多善居春明坊當時春明宅子比他處僦置常髙一倍以士大夫善讀書者便於借置故也

宋人詩每以料峭對融怡孔武仲云春色著人寒料峭日光生野暖融怡華鎭云景陽不放融怡色密雨猶矜料峭寒蓋料峭疊韻字融怡雙聲字

宋劉應時頤庵居士集僅兩卷而詩味妙在鹽酸之外陸放翁楊誠齋各摘其佳句爲之序然不僅兩公所摘也如世味淡無染心源湛不波山色綠自足汀花細可描縱云舉世無靑眼敢忘終身誦白圭諸公有類隨陽雁此老方爲透网鱗北堂花在親何在幾對燻風淚海衣柳色肯如衰俗眼向人還似舊時靑拈出與賞音共之

宋朱翌灊山集刻於知不足齋乃從永樂大典收輯其原集數十卷想已不傳多用成語爲詩後村詩話亟稱許之餘獨愛其風流得見升平瑞气味初無世俗香﹝牡丹次韻﹞稍回妍暖曰自喜埽盡積陰天解顏從人指畫竹如意假手爬搔松養和滿地落花人病酒一簾明月夜登樓故人大半黑頭死老子何妨白髮生略無車馬閒猶好粗有詩書家亦肥何必蟠屈排奡也

山陰鍾世俊能詩僑寓鄞城以錫工爲業混於市廛時人謂之鑞隱年七十餘獨寄詩陳漁珊大令五律二七律一常年初出宰相送去延長及我句方摘而君帆已揚波濤千里目風雨九回腸此意憑誰達遙遙歸雁翔莖發都無黑辛勤尙未休雨中雙蠟屐秋老一羊裘家窘兒偏懶身衰婦幸畱何時重聚首別緒話綢繆憶君西去路漫漫回首光陰指數彈雞黍十年勞遠夢雲山萬疊隔長安春深漢苑鶯嗁曉月落句江雁唳寒聞道官閒詩日富可能桑梓念衰殘

袁聽濤不知何許人在河南獅子營旅店錄其七律款款雙輪碾月行水光人影馬蹄聲郵亭近曉猶聞柝灘路多歧每問程露重漸愁徵袂短身孤翻喜客囊輕扣轅喚醒輿人夢爲說朝陽樹杪生

吾鄕戴文簡公惇元少嗜酒不拘小節落拓裏市過目不忘家貧不能購書借讀於坊賈官至刑尙輒坐驢車入署數十載一布被歿後莫不欽公之淸徳聞公數理最精滿屋列小泥人暇則爲之推算云其成毀亦如人生死也

夢蘅女史有維揚吟社稿秋月云幾點疏星環北斗一行斷雁叫西風秋霜云古渡艷翻楓葉影板橋迹認馬蹏痕此豈十餘歲女子所能耶後更長篇大作幾不讓古歿之歲謂我豈獨能以小詞讓人數月詞又工惜存者無幾

澠水燕談錄咸平中孫冕乞於江淮荊湖通商賣鹽許商人於邊上入糧艸或京中納錢弔一年之內國家預得江淮荊湖三路賣鹽課額而又公私之利有十倍焉此卽先課後鹽之法也

漢京房傳房奏考功課吏法晉灼注曰令丞尉治一縣崇教化亡犯法者輒遷有盜賊滿三日不覺者則尉事也令覺之自除二尉負其辜率相準如此法此漢法之僅存者

放翁詩阿囝﹝音蹇﹞略如郎罷老稚孫能伴太翁嬉初不解後閱履齋示兒編閩俗呼父爲郎罷呼子爲囝乃知用方言也元蔡廷秀送閩人之巡檢云旌旗小小將軍隊行李蕭蕭郎罷船

旣齋詩忽見艸間長十八眾人分插帽檐前乃賢詩忽見一枝長十八折來簪在帽檐邊注艸花名聞卽牽牛北人呼爲喇叭花者

湯雨生貽汾其先武進人大父大奎爲臺灣令與雨生父荀業俱死林爽文之難雨生以蔭爲云騎尉蒙阮文達賞拔積官至樂淸副將能詩善書畫畫仿思翁字亦學之與予一見如故咸豐攺元過余陶谷慨論時事曰賊至金陵無可守者惟有殉之而已後金陵破雨生賦絕命辭從容自殺其別墅獅子窟藉古樹以爲墻垣面對鐘山流水環繞殊有勝槪

侯靑甫雲松上元人嘗官訓導善花卉以所得潤筆分養親族年已七十餘金陵破自縊死其取畫資有小詞二首極風趣

陶谷在儀鳳門內爲陶貞白隱居之所有六朝梅夭矯不羣匝地如古松梅實回異尋常中有落梅山房余借自張子春司馬句畱半截樓三楹藏宋刻書數十廚外爲園古木時花牡丹最盛亭臺樓榭各有命名余偕內子夢蘅女史竟日塡詞賦詩長夏門外綠陰如洗不知有紅塵十丈也

湯子厚上捨璥常之無錫人博覽彊記精研金石西雍外舅撰常山金石志曾延爲艸創

先兄小米君由蔭爲水部郎能詩善畫常撰揚州畫舫詞百首刻於玉雨堂叢書

守關者不識雙姓往往呼徐揚爲徐陸費爲陸司徒爲司乃讀石門銘王生履之可無臨淵之嘆葛氏若存幸息木牛之勞當時之爲文章者已如此割裂

北方諺語這一把子陳髙祖紀帝討侯景景望見不悅曰一把子人何足可打

兩唐白虎宋亦有全州進士唐伯虎見王鞏隨手雜錄

姜夔號白石道人黃煒亦號白石又錢文子號白石山人不止香祖所記之雙白石也

日有所思夜有所夢理或然歟然我之所思形諸彼之所夢豈靈物亦托人以傳耶道光庚戌在江右偕錢子師璟訪古城南得漢唐鏡數十面於是益加搜求八月十四之夜錢子忽夢有古鏡細字幾百售於南昌縣市醒以告余次夕中秋相邀閒遊於萬壽宮估衣攤有鏡一急視之銘字回環乃八子九孫也以靑蚨百購歸其地亦適相合異哉沈西雍外舅必欲得之爲作得鏡圖記以記易鏡將鏡歸於百鏡軒李寶之學博瑤繪圖題詠極多寶之詩雲天邊明月圓如鏡人間寶鏡光相映時值中秋月更淸淸光大來發髙詠成都太守志灑然早賦歸與心不競道出西江攬月華婦翁解榻談淸政漢唐金石重摩挲上下千秋同訂正聓鄕喜得鏡團欒銘泐丹文制特勝八子九孫兆吉羊子午規方十二命丰城劍气舊如虹物各有主緣有定猗與退翁藻鑑照秋豪矧有香奩唱和隨聲應曰歸曰歸試看西湖一鏡淸鸞舞龍蟠卜家慶又陽羨程大令嘉炢詩云成都太守雅嗜古琴鶴歸舟趁柔櫓辦裝多貰薛濤箋積俸先償馬援鼓丈人一峯江上靑巴船下水快重經繡衣使者今山斗甥館論交有客星膝王髙閣薄城闕勝友招邀踏明月天上玉臺如許淸人間金鑑相逢猝人天今夕兩團圓手捧芙蓉思悄然君是前身磨鏡者開奩如遇舊嬋娟鏡背銘辭四十五刻之成文互飛舞徑尺七寸圍二尺權十六兩布指數左龍右虎宜侯王陰陽配合出尙方八子九孫燕且喜漢宮春曉窺新妝自來物必聚於好前宵預聽燈花報錢郎恍惚夢見之一規端正容光照君不見長水詩中遺鏡篇君平卜肆增芳妍軸簾布卦仙平仙又不見王家阿婦承恩偏賜以蜀鏡值萬錢傅紅洗翠顏色鮮君自錦江來金石供雕鐫虛堂坐照涵靑天胡不載取奇字登幾筵集古錄附歐陽編我欲從公借讀一埽眼前無數之雲煙英山金上捨泰調寄水龍吟生平愛注虫魚靑眸雲水光中洗暫拋簪紱西江月夜玉臺雙倚說夢挑燈尋詩側帽錦坊花市卻人間天上一輪同滿團欒影吟懷墜細剔土花痕紫認蟬聯吉祥文字傳紅寫翠那回春曉六宮多麗劫換滄桑緣深金石古歡重締盡輸茶數曲聓鄕佳話付生綃繪邵上捨建詞調寄月華淸蘋葉延秋落花凝曉一規如月初湧載鶴人來換取便分淸俸是何年巧鏤螭龍想那日對飛鸞鳳吟諷有連環銘語尙方曾供早向虛堂懸影照九九峯頭錦城山聳此夜團圞圓到聓鄕鴛夢護庭前松栢幽姿添階下桂蘭仙種珍重定冰壺瑩澈更看髙擁

明顧汝和以端溪硯摹國學石鼓嘉慶間翁覃溪學士辧之其辛鼓之首二字從來諸家所未言此硯爲新安曹竹虛侍郎所得後轉入朱建卿助教家曾借揚一過硯亦仿鼓式上下面周圍刻十鼓之文精妙已極適余購文五峯畫上海顧氏園林冊卽裝其後翰墨因緣洵非偶然

宋會要載於永樂大典徐星伯太守曾鈔之約餘同爲編纂星伯亡而此書散

漢書西域傳罽賓國以金銀爲錢文爲騎馬幕爲人面注幕音漫故俗謂錢之正面曰字兒背面曰漫兒

口外馬轎猶是元制康裏脫脫傳武宗在馬轎中望見其來又見林兀兒傳

漢書地理誌顏師古注雲中古以來說地理者多矣或解釋經典或撰述方誌競爲新異妄有穿鑿安處附會頗失其眞後之學者因而祖述曾不考其謬論莫能尋其根本何義門批漢書云作日下舊聞者未讀小顏是義門不滿於竹垞矣

元陳基跋張彥輔畫拂郎馬圖云至正壬午拂郎之馬至龍鬃鳳臆八天廐備法駕又王逄詩流傳駿骨八十載始見拂郎天馬來周伯溫近光集西域拂郎國遣使進馬馭者其國人黃須碧眼服二色窄衣言語不可通以意諭之凡七度海洋始達中國拂耶疑是佛蘭

宋時邊將各有正副宋郝質夫人墓志男惟幾涇原路第六將孫男珪涇原路第五副將吳珪墓志累功轉忠訓郎權涇原弟十二將又云轉秉義郎擢本路弟十二副將與本傳異

金玉田縣永濟務大天宮寺記國朝故事凡寺名皆請於有司給授勅額其異恩者特加大字以冠之

元鈔版以銅爲之四園雕花甚細中橫刻壹拾貫文次又橫刻字號外旁大字壹拾貫下中都合同尙有合同數處爲靑綠繡澀惜僅存其半未能辧識

關中每歲打鹿必行圍相傳須俟見白鹿過然後有鹿否則無一鹿白鹿項掛銀牌乃唐物已千餘歲矣

丙穴不一處宋周去非嶺外代答蒼梧大江之南山曰火山下有丙穴嘉魚出焉四川石泉縣亦有丙穴出魚甚美

唐故同州司兵參軍上柱國京兆杜府君墓志銘姨弟尙書吏部侍郎鄭瀚撰姨弟之稱見晉王廙傳廙王丞相導從弟而元帝姨弟也石刻中絕少

何炯傳累遷南康王限內記室張緒傳王儉爲格外記室限內格外疑卽額外額缺之類

明馬朴譚誤引東方朔妻名細君樊崇字細君又烏孫公主劉細君謂細君非妻之通稱證以新出漢印王細君益信

馬鞭始制不用竹木晉王惇請王澄八宿陰欲殺之而澄左右有二十人持鐵馬鞭爲衛未之得發又李昌符詠鐵馬鞭詩引鐵馬鞭長慶二年義成軍節度使曹華進獻得之汴水有字則云貞觀四年尉遲敬徳字

劉燕庭方伯著有昭陵碑考聞底本在張松坪太守徳容處不知刻否惜未寓目余曾得豆盧基碑是豆盧寬之子恐燕庭亦未備也前在陜於昭陵細加物色無人知有此碑存者已不及廿種每經官拓土人必鑿損數十字故全文日見難得恐再過百年各碑愈不可問矣

髙詹事士奇硯銘丁巳己巳凡十三年夙夜內直與爾周旋潤色詔勅詮注簡編行蹤聚散歲月五遷直廬再八仍列案前請養柘上攜歸林泉勛華丹扆勞勩細旃惟爾之功勒銘永傳余喜其得紀事體

宋趙抃傳帝曰聞卿匹馬八蜀以一琴一鶴自隨爲政簡易亦稱是乎東坡淸獻碑作一琴一龜

唐語林朝廷百司諸廳皆有壁記敍官秩創制及遷授始末原其作意蓋欲著前政履歷而發將來健羨焉又元王克敬傳拜監察禦史用故事往監吏部選有履歷當升者吏故抑之可知履歷舊有而不書於紅柬

始發者相傳謂之破天荒獨醒雜誌江西自國初未有狀元紹聖四年何忠儒始以對策居第一故謝民師寄忠儒詩云萬里一時開驥足百年今始破天荒又中吳紀聞昆山自國朝以來無登第者郟正夫嘉佑二年進士獨破天荒

金樓子夏桀作爲璇臺瑤室象牙之席左太衝吳都賦桃笙象簞韜於筒中向見粵東有以象牙裁片細致涼軟編如竹席極爲侈麗桃笙東坡亦云竹簟五總志桃竹出巴渝間六朝人謂簟爲笙

麓堂詩話有無名氏紅梅詩押牛字曰錯認桃林欲放牛蛺蝶詩押船字曰跟个賣花人過船余少年喜用難韻和王惕甫茉莉花詞押鹽字韻點茶消得汗餘鹽又羅字韻金錢買得誇豪富別有溫柔勝越羅﹝用粵東茉莉帳故事﹞又彊字韻大南彊勝小南彊又荷字韻此是人間六月荷

道光甲辰盩厔耕夫於西駱峪河中得晉歸義侯金印獅鈕爲俗子所毀孫桂山二尹僅拓得之印方六分文曰晉歸義叟侯

百日禮懺追薦亡者大江以南行久宋王銍默記李后主手書心經賜其宮人喬氏喬氏後入太宗禁中聞後主薨自內廷出其經以資薦且自書於後曰故李氏國主宮人喬氏伏遇國主百日謹檢昔時賜妾所書般若心經一卷在相國寺西塔院伏願彌勒尊前持一花而見佛云云

左太衝吳都賦曰乘鱟黿鼉劉淵林注鱟形如惠文冠靑黑色十二足似蟹足悉在腹下長五六寸產於海濱嘗見閩浙制爲鱟醬云其味最美鱟醬之名見武林舊事

蝦蟇大者能土遁覆於盆下夜必失之張世南遊宦紀聞謂成都人最貴重以料物和酒炙之曰炙蟾親朋更相饋遺余在川絕不聞有嗜此者

遊宦紀聞宣和殿有玉等子以諸色玉次第排定凡玉至則以等子比之髙下自見又有金等子亦此法金玉𨿽玩好之物均不及古人品鑑之精

關午亭外舅由工部郎任正定守罣誤捐復選補大理秩滿引疾歸公爲晉軒公之元子以蔭入官山水仿麓臺兼善花卉人物余娶公弟三女書畫緣深情好遂契長於盛夏侍公點染故藏弆最多公在滇南曾寄點蒼圖題詩四律寄余京師余於咸豐癸丑南歸公先一年歿有詩二冊亟欲刻之而不得其稿

宋晁以道曰人材之於世譬於名方靈藥之於病也世之集名方儲靈藥者多矣然不肯先疾而備至於疾旣彌畱乃始閱方書而治藥材不如見成湯劑爲應所須而取效速也嗟乎誰能以此告有位者早爲國家人材計耶

本朝家法最嚴𨿽內臣奏事主上不冠則不進見故晝除冠則有小內侍捧立於旁盛暑見臣下亦不用扇俟一起畢﹝召見一人爲一起﹞稍揮數扇仍納於袖再見一起

元怯裏馬赤漢言通事也阿塔赤漢言羣牧所官也薩都剌者漢言濟善也葛邏祿氏譯言馬也只孫宴只孫華言口色衣也元太祖乎耶律楚材爲吾圖撒合裏吾圖撒合裏者謂言長髯人也松雪齋詩注討來國朝語謂兔也

說苑魏文侯謂西門豹曰人始入官如入晦室久而愈明明於朝章掌故也明於兵刑錢谷也非若後世之明於趨承應對也明於舞文弄法也嗟乎學問不講而廉恥喪廉恥喪而官不足輕重矣

杜預表伐吳曰今此舉十有八九利其一二止於無功耳裴秀傳秀薨其友人料理其書記得表艸言平吳之事人但知預而不知秀

宋王邁臞軒集有七律四皆注曰用進退韻其韻口豪和髙柯口評庭兄星鑾難間瀾關髙敖頗逃何二首由豪至歌一首由庚至靑一首由寒至刪蓋取兩部之相近者以是爲進退也

北地薪炭昂貴多拾馬糞燻燒灤京雜詠氈房納石茶添火有女蹇裳拾糞歸

柯敬仲宮詞千官一色眞珠襖寶帶攢裝穩稱腰灤京雜泳馬上琵琶仍按拍眞珠皮帽女郎回玩齋集上京大宴詩鳳簇珍珠帽龍盤錦繡袍只孫元制極爲貴重非上賜不得服周伯溫近光集國家之制乘輿北幸上京歲以六月吉日命宿衛大臣及近侍服所賜只孫珠翠金寶衣冠腰帶盛飾名馬淸晨自城外各持彩仗列隊馳入禁中於是上盛服禦殿臨觀乃大張宴爲樂名之曰只孫宴只孫華言一色衣也俗呼曰詐馬筵

長樂未央玉璽王逢賦陰文小篆云漢章盤螭作鈕徑二寸則天皇后玉璽﹝見梧溪集﹞董賢玉印程魚門作歌云龜銜方鈕二寸盈大司馬董不記名趙倢伃玉印歸粵東潘氏衛靑玉印爲元姑蘇陸友仁藏揭曼碩詩白玉蟠螭小篆文姓氏識得衛將軍蓋秦以上皆用璽漢以後方刻印而玉之流傳不多或由易於攺毀如王逢詩云皇朝內府多舊璽盡畀太師﹝後至元伯顏丞相﹞作鷹墜也

黃溍日損齋稿灤陽邢君隱於藥制芍藥芽代茗飲號曰瓊芽先朝嘗以進禦詩云千載茶經有遺恨吳儂元不過灤河

晉廬江太守梁龕明日當除父服今日請客奏伎丞相長史周顗等三十餘人同會劉隗奏曰夫嫡妻長子皆杖居廬故周景王有三年之喪旣除而宴春秋猶譏況龕匹夫暮宴朝祥慢服之愆宜肅喪紀之禮請免龕官削侯爵顗等知龕有喪吉會非禮宜各奪削一月以肅其違從之當今聖明在上士大夫家除服竟有請客設宴羣往賀喜者余謂應依劉隗嚴禁並治以罪庶幾禮教不至廢弛禁冒籍始於唐開元十九年六月六日敕諸州貢舉皆於本貫不得於所在附貫宋史紹興十七年以舉人多冒貫命州縣每三歲行鄕飲酒禮以貢士二十三年申嚴冒貫請舉法

劉生椒輔字贊廷江蘇甘泉人世居縣之邵伯埭幼孤母薛氏茹苦撫教之從學舅氏薛太史鳳翔未冠遊庠性聰慧經義外於分隸書鐵筆繪事靡不嫻習仿元宋人物气韻尢古雅然不多作故流傳絕少入鄕闈屢薦不售年未五十潦倒以終上元方伯雄觀察幼寓埭上從君遊故藏君畫余於觀察寓齋見其所作香山消夏圖深得老蓮筆法因詢知梗槪而惜其湮沒不彰也

唐子畏桃花庵圖絹本髙九寸五分長幾及丈峯巒竹樹點染精細廣廈長廊兩人對坐鳴琴童子移花而至春水溶溶桃花亂放神仙蹊徑不啻直入武林源矣末題長洲惠茂卿善鼓琴別號桐庵淸醇雅調善與人交是日雪壓竹窗香浮瓦鼎請其再一鼓行僕𨿽非延陵季子洋洋盈耳必能知君志趣所在正徳辛巳夏五月端午後二日晉昌唐寅畫於桃花庵之夢墨亭朱文南京解元印後有文休承題云唐先生伯虎名寅姑蘇人負俊才能文工詩翰墨極精與先君衡山公遊公以其書示刺史曹公鳳鳳奇之曰此龍門然尾之魚不夕當化去已而果得解北試復掇會魁發榜後因一俗子關節殃及先生不置辯竟至黜落悒悒浪迹江湖都宿僧房妓館晚年奉佛潛心聲律此圖正其得意之作也卽桃花庵先生摹寫一段別業景致三十年來惠君所藏不識幾易主人矣展捲不勝今昔之感耳嘉靖十七年十二月二十又三日文水道人文嘉記於居士山莊此段小楷極精

雲溪外史畫冊宣紙本共十頁水墨靑綠相間較余所收摹古山水冊更爲秀韻天成靈趣溢於楮上是蔡友石太僕世松所藏第一頁題云端木爲餘言楚山渾厚與吳山平遠不同極似董北苑蓋北苑有瀟湘夏口二圖楚山粉本也第二頁題云金光閃天半木葉如黃雲旌幢紛來下恍見雲中君楚楚閣望隔墻黃葉第三頁題云楊子江中渡楊子雲帆圖裏指雲帆江山雲霧楊子歸帆圖也第四頁題云秋夜與端木南星諸子立東臯柳汀月下屬余圖之並賦五言索和艸徑過橋汲晚煙橫秋叢深柳夾空渠月華貫其中笑言淸光下響答依吟蛩行穿暗樹影立盡豆花風壽平第五頁題雲龍潭江口望鐘山空翠藹然楊子雲帆東下時曾有詩記江行勝地不戲圖此問之第六頁題云楊子北郭尋秋有悠然見山之意第七頁題云老樹倚欹石古根綴虛廊落葉到空井寒翠侵半墻松鼠下煙蔦竹雞穿荒岡半亭棕櫚陰其下俯滄浪過橋望春曉碧瓦浮輕霜髙吟秋樹底坐攬淸翠光端木新構秋接根軒傍架一楹顏曰半亭以收東隅之勝因爲圖而系之以詩第八頁題云曉云江岸看京口江山雲煙吞吐米家父子一生得力處予以僧繇沒骨法求之似有合也端木屬予畫京口雲山拈此索笑山堂雨後壽平第九頁題云紫藤花下峯西閣東臯勝處也南田第十頁題雲春雨圖癸亥春南田壽平畫東臯春曉閣望隔池波岸隱然深崖磵道南嶽山莊聽雨時也

疑禪寺碑居士趙融嘆曰螻蟻無夕命椿柯亦凋零神飄生滅境如雀飛空瓶元李存詩畱世但知瓶有雀余挽人詩云雀瓶空躍本非眞

侯鯖錄今人言心中不快爲心曹北方時有此語而不辧曹字

燕王爲慕容翰造可手弓注可手便手也今俗稱物之合用者皆曰可菜則可口衣則可身皆有來歷

石田著色山水捲髙八寸長六尺餘絹本淺著色平淡古朴老筆紛披是石田晚年之作張茶農深跋云無一筆仿古人卻無一筆不與古會畫中之佛庶幾近之

衡山溪山淸遠圖捲髙一尺長八尺冷金箋園中林木聳秀兩人溪邊對語茅屋數椽小童遠遠渡橋而至極有逸致乃文畫之最佳者也

晉宣帝拜慕容廆曾祖慕護跋爲率義王劉曜拜苻洪爲率義侯此見於史者余有晉歸義羌王晉歸義胡王等印方寸許馬鈕銅質極堅

漢五鳳鏡爲張子春司馬築池所得余親見之冶造極精靑翠可愛五鳳二字尢淸楚眞漢鏡最古者兵燹之餘未知尙在人間否

祝枝山書懷雪賦捲白宣紙本引首許初八分書臥雪髙風系正徳五年京兆爲吳門袁氏始祖懷雪公作記文與字俱入髙古後失之萬曆己卯袁徳門進士復購得有文嘉李模彭行先題跋至國朝再失去袁振之又贖回經汪琬彭瓏顧汧諸先生重跋傳至袁又愷上捨卽五硯樓之主人也嘉慶己酉錢竹汀詹事題後云京兆生於天順庚辰作此書年已五十有一筆法溫潤如鍼裏綿眞得蘭亭丙捨之神髓世俗但以狂艸奇險目視祝書殆未識廬山眞面乎

只麈譚淸元峯胡承譜著

卷上

學校官

董仲舒在建元初對策願與太子置明師以養天下之士數考問以盡其材傳謂立學校之官自仲舒發之考武帝紀建元五年置五經博士此所謂學校之官也元朔五年始有禮官勸學之詔於是丞相宏請爲博士置弟子員儒林傳所載其紀功令也詳於取而略於教不過開利祿之途而已明經而志靑紫教子而擬籯金孰知古者爲已之學哉倘以仲舒爲相使正誼明道之學行於世則學者興於禮義豈止彬彬文學之士乎

橫革直成

成相曰禹敷土平天下躬親爲民行勞苦得益皐陶橫革直成爲輔注雲橫革直成未聞韓侍郎云此言益皐陶之功橫而不順者革之直者成之也按呂氏春秋云得陶化益眞窺橫革之交五人佐禹故功績銘乎金石著於盤孟陶卽皐陶也化益卽伯益也眞窺卽直成也﹝眞字與直字類﹞橫革卽橫革也皆禹輔佐之名之交二字未詳世本化益作井宋衷云伯益王伯厚困學紀聞內載此條亦未置辧豈以古來文字魯魚豕亥旣久或多傳訛𨿽博物君子不如闕疑與

俗語

俗語皆有所本如利市出易說卦難爲人出表記生活出孟子家數出墨子分付出漢原陟傳交代出蓋寬饒傳多謝出趙廣漢傳告示出荀子布施出周語行頭出吳語相於出晉后妃傳料理出王徽之傳長進出和嶠傳功夫出王肅傳手下出太史慈傳本分出荀子本色出唐劉仁恭傳商量出易商兌注家公出莊子謂主人也收拾出光武紀罷休出史記孫武傳慚愧出齊語安排出莊子見在出槁人注孩兒出書康誥注老境出曲禮正義可人出雜記主人公出史記範睢傳小家子出漢霍光傳不中用出史記外戚世家王尊十八九出漢丙吉傳年紀出光武紀雜碎出仲長統傳若干出禮記曲禮冗長出陸士衡文賦無狀出史記夏本紀生熟出莊子有瓜葛出後漢禮儀志新鮮出太元本貫出晉江統論十字街出北史李庶傳見錢出漢書王嘉傳

欞星門

學宮紅門世傳爲欞星門未知所出張列夫曰舊畱京國子監聖殿紅門每扇最上雕空窗欞九條下勻列圓點三層每層其數九遠望若攢星欞星名義或取此亦未確據毛萇詩序絲衣繹賓屍也髙子曰靈星之詩也杜佑通典注靈星龍左角北爲天田甘氏星簿錄右角南爲天門則靈星之象爲天門因謂之欞星門古靈與欞通以欞名門故加木也馬貴與通考宋紹興中郊祀前一日皇帝入齋宮乘黃令進玉輅於太廟欞星門外欞星門始見此聖殿之有欞星門蓋尊聖門如天門也

紙錢

歐陽子謂五代禮壞寒食野祭而焚紙錢按紙錢始於開元二十六年王嶼爲祠祭使祈禱或用紙錢類巫覡非自五代始也古不慕祭漢明帝以後有上陵之禮蔡邕議以爲禮有煩而不可省者舊唐書開元二十年寒食上墓編入五禮永爲例程寒食野祭蓋起於此朱文公謂漢祭河用寓龍寓馬以木爲之已是紙錢之漸唐範傳正謂惟顏魯公張司業家祭不用紙錢本朝錢鄧州﹝按鄧州乃錢若水﹞又不燒楮鏹呂南公爲文頌之浸淫旣久上下通行幾若祭祀非此無以展敬亦不溯所由來矣倘有通典故而效魯公先賢輩之所爲者則𨿽愚賤必羣起而非之以爲狂悖而不可訓矣

錢陌

梁武帝時錢陌減始有足陌之名唐末以八十爲陌漢隱帝王章又減三錢始有省陌之名

偶年俗忌

北史李繪年六歲求入學家人以偶年俗忌不許偶年之忌始見於此

三代鼎彜

三代遠矣鼎彜之傳至於今者絕少或幸而傳多損缺勢使然耳今好古者必欲其完殊可笑也其間自有一種黑色而文藻精細者皆宣和間禮制局依仿而造今人見其完備乃以爲三代物尢可笑也余嘗得三代器之不完者其饕餮一羊首瑩如綠玉其傍乃黃銅耳蓋古鑄器用黃銅歲久自然丹碧其元質不變者止黃銅耳後乃用藥染燻染而成殊失古意

玩古三說

古物之興由來尙矣魯榶衛柯夏璜殷琥封父之繁弱鍾叔之離磬此見於三代前者也任後爭罍尊欒大辧齊器竇憲取中父鼎此見於三代後者也然則物古皆足玩與曰非也未古貴眞已古貴精

玩古之病一在於好其名一在於彊爲解夫漢之爲言含也古以美玉爲死者之含莊子所謂死何含珠是也或曰汗也玉入土久則汗出而班頳今訛其音以爲漢豈非漢則無玉乎商之訓嵌也刻鐫也鄭箋所謂鶬金飾貌是也今昧其義以爲商豈非商則不飾金銀乎碧瓷見鄒陽賦花瓷見宋廣平語越窯翠色見魯望詩今釣奇者以爲始於柴世宗誤矣瓦無硯理而注而托之曰未央宮曰銅雀宣徳無焚庫鑄鑪事而眸而見之曰宣鑪又誤矣此所謂好其名也括異志曰銅入土千年而靑今見啟禎嘉萬錢才百年已如翠曾者何靑箱志曰書畫千年而絕迹今見韓滉畫五牛顏魯公自書告身𨿽千年赫然新者何志林曰世無眞玉而熯於火者方是然尙書云火炎昆岡玉石俱焚者何此所謂彊爲解也

或曰古物奚用而子若是其重之曰有用之用小無用之用大鳳不司晨麟不服軏鼎不烹飪固不可賤也曰博古有圖將循是以迹之與曰此函治氏所謂獨知之貨也其不可傳也死矣圖譜造於宣和南渡後物已淪於沙漠烏乎循然則子何獨玩之曰好生解解生悟悟生悔悔生懼懼生辧辧生疑疑生虛虛生明八者缺一不可也然則今之升奧渫度華幾者皆非古與曰是何言也制科百年而謂其無眞才也固不然然則古物存者幾何曰物隨年古今與古環流無窮則亦環流無窮也然而古弇今削古繁重今輕訬古幬而廉今庣而揱古奇侅而攫閷今薛暴而堙替今以往共佻巧儇變又不知其何所極也是三說也余蓋聞之隨園主人云

古硯

端溪下巖舊坑卵石黑如漆潤如玉扣之無聲磨墨亦無聲有眼中有暈或六七眼相連排星斗異形石居水底須千夫摳水汲盡深入穴中方得之此品南唐時已難得唐吳淑硯賦所謂點滴靑花是也故名靑花子石今訛爲靑花紫石李長吉詩已訛作紫字其實未嘗紫也／端溪中巖舊坑石色紫如新嫩肝細潤如玉有眼小如菉豆粒純綠色而無暈或有綠條紋或白紋如綫蓋豎而圓者爲眼橫而長者爲條紋此種亦是卵石外有黃鑣包絡叩之無聲磨墨亦無聲久用鋒鋩不退不假磨礲今此坑取之亦竭而中巖新坑色淡紫眼如雊鵒眼大重暈而緊小其瞳如人狀石老者叩之有聲嫩者無聲磨墨則微聲世人見其希有未嘗見古研遂目爲下巖舊坑不知此去下巖已低三等矣／金星乃是萬州懸金巖金星石色漆黑細潤如玉隱隱金星水濕則見幹則否發墨如泛油無聲今萬崖亦已取盡如得之不減端溪下巖／歙溪龍尾舊坑色淡靑黑湛如秋水並無紋以水濕之微似紫幹則否細潤如玉發墨如泛油並無聲久用不退鋒或有隱隱白紋如山水墨雲月異象水濕則見幹則否此亦是卵石故難得大者極不過四五寸多作月硯就其坯也或有純黑如角者東坡最貴重今得之不減端溪下巖／除端歙二石外惟洮河綠石北方最貴重綠如藍潤如玉發墨不減端溪下巖然石在臨洮大河深水之底非人力所致得之爲無價之寶耆舊相傳雅知有洮研然目所未覩今有綠石洮者多是﹛氵黎﹜石之表或長沙谷山石﹛氵黎﹜石潤而光不受墨堪作砥礪耳荊襄鄂渚之間有團塊黑玉璞正與端溪下巖黑卵石同而堅縝過之正堪作研

﹝朱靑川曰予往在漢臯見先生手用硯板有鴝鵒眼二一在面如菉豆大下通底一在橫旁背鐫銘三十二字云而飛而墜不而害而以妃而眼二從二而執玉奉盈後其式而乾隆庚辰韻仲氏銘蓋端溪中巖新坑石發墨無比者也今藏余族侄徳甫處﹞

骨鯁湯火咒

褚石農堅瓠集云凡骨鯁者以碗水虛空用手指寫天上金雞叫地下艸雞啼兩雞並一雞九龍下海喉嚨化如滄海二十五字口誦七徧飲此水愈骨鯁又書鳥飛龍下魚化丹邱八字亦佳治湯火咒雲龍樹王如來授吾行持北方壬癸禁火大法龍樹王如來吾是北方壬癸水收斬天下火星辰千里火星辰必降急急如律令手握眞武印吹之用少許冷水洗𨿽火燒成瘡亦可療爲人拯治輒效出行念儀方二字可卻蛇虫念儀康二字可避狼虎念林兵二字可避百邪夜行念主夜神咒曰婆珊婆演帝可避惡夢又渡江河者朱書禹字佩之可免風濤凡此皆古人身試之而效者書此以備用可也

說儲奇疾

說儲云世之奇疾都不可曉有身漸縮小卒成小兒者﹝宋呂縉叔知制誥﹞有忽不識字數載方復者﹝松滋令姜愚﹞有視直物皆曲弓弦界尺之類畫如鉤者﹝宋時女子犯數年方復﹞設逢盧扁不知何以療之噫觀於此者可見古今之遠宇宙之大怪怪奇奇何所不有如蟄夫之手足偏枯猶未爲奇也不逢盧扁那有醫藥人何不可以義命自安哉

禽獸通呼

陳澔禮記集說注云禽者鳥獸之總名鳥不可曰獸獸亦可曰禽如鸚鵡不曰獸而猩猩通曰禽是也然虞書後夔云簫韶九成鳳凰來儀而下節則云余擊石拊石百獸率舞又以百獸包鳳凰幾見鳥之不可通曰獸哉

哥字異稱

顧寧人曰唐人稱父曰哥舊唐書王琚傳元宗泣曰四哥仁孝同气惟有太平睿宗行四故也元宗子棣王琰傳惟三哥辧其罪元宗行三故也又元宗與寧王憲書稱大哥是唐宮中稱父稱兄皆曰哥甚矣其名不正也聞楚語稱兄曰況弟曰弔涇溪頭諺語呼兄曰大﹝無過切﹞漢楚語兄字增偏傍弟字減頭義皆無取涇諺從大亦是主敬尙未至如唐人名之不正也旌徳廟首江村諺語呼母曰姨嘗同呂秉儒同年集京邸偶述各鄕諺語作笈談秉儒曰此諸公誤認呼姨耳吾鄕並非呼姨乃詩經靡依非母之依耳諺語果如是其近古耶其信然耶又旌涇稱母亦曰阿姐此與稱父爲哥何別

文章科目

唐宏詞之論其傳於今者惟韓文公顏子不貳過制舉之策其書於史者惟劉蕡一篇可見文章之傳否不在乎科目之得失也按王應麟初登第言曰今之事舉子業者沽名譽得則委棄一切典章制度漫不省非國家所望於通儒於是閉門發憤誓以博學宏詞科自見假館閣書讀之寶佑四年中是科後弟應鳳亦中是科此卽昌黎所應之詞科也李燾傳子垕試賢良方正極諫直言科燾素謂唐三百年來不愧此科者惟劉去華心慕之嘗以所著通論五十篇見蜀帥張燾欲應詔不果其友晁公遡以書勉之燾答以當修此學必不從此舉旣不克躬試命二子垕塾習焉至是吏部尙書汪應辰薦垕可應詔故有是命此卽劉蕡所應之制科也人多混而莫辧

文選學

李善精於文選爲注解因以講授謂之文選學少陵有詩云續兒誦文選又訓其子熟精文選理蓋選學自成一家江南進士試天雞弄和風詩以爾雅天雞有二問之主司其精如此故曰文選爛秀才半熙丰之後士以穿鑿談經而文選之學廢矣按舊唐書儒學傳初江淮間爲文選學者本於曹憲而李善等繼之按蕭至忠傳嘗出太平公主第遇宋璟璟戲曰非所望於蕭傅此用潘安仁西徵賦語句司馬公作通鑑攺曰非所望於蕭君也便是不知出文選宋景文則自言手鈔文選三過矣按文選安陸王碑云弈思之微秋儲無以競巧弈秋見孟子儲字未詳蓋亦善弈之人注謂儲蓄精思非也

子思壽考

通鑑載子思言苟變於衛侯在安王二十五年大事記云去孔子沒已百有三年矣子思逮事孔子未必至此時尙存薛常州亦云子思之年毋乃過於壽考乎又按言苟變事出孔叢子書自不可信又云三代世表稷契皆爲帝嚳子堯亦帝嚳子左傳正義曰世族譜取史記之說又從而譏之案鯀則舜五世從祖也而及舜共爲堯臣堯則舜三從髙祖而妻其女皆史記中之最可疑者此王應麟困學記聞所以有史記正訛一卷也識者辧之

宰予

宰予與田常作亂楊龜山曰田常爲亂於齊齊君蓋弗勝也宰予附田常則誰得而殺之使其爲齊君而死則予何罪焉當是時有闞止字子我者死於田常之難是必傳之者誤而爲宰我也又按洪景盧曰孟子載三子論聖人賢於堯舜等語疑是夫子沒後所談不然師在而各出意見以議之無復質正恐非也然則宰我不死於田常可見矣此虛會爲尢妙按因闞止字子我與宰予字相涉而誤亦索隱之言而龜山氏特暢發其旨耳

四皓碑

任昉著文章緣起有漢惠帝四皓碑今考髙士傳髙車山上有四皓碑及祠漢惠帝所立金石錄右四皓神位神胙幾刻石四在惠帝陵傍驗其字畫蓋東漢時書按此一條云云𨿽伯厚亦爲所欺矣又按惠帝時並未設立司徒官碑稱夏黃公爲惠帝司徒尢可笑任昉據此以爲人臣賜葬之始與趙家屠岸賈事正相類向疑爲史公釣奇之作非實錄也善乎隨園太史之言曰髙祖謂戚夫人曰彼羽翼已成不可搖動其言尢可疑四皓無碩徳重望夾輔東宮苟搖動之彼冢中枯骨何足介意呂后時產祿封王惠帝搖動者數矣不得已而痛飲求早崩爲可悲也四皓安在羽翼又安在然則四皓何如人也史遷好奇於畱侯傳曰滄海君曰力士曰黃石公曰赤松子曰四皓皆不著姓名成其虛誕飄忽之文而已溫公作通鑑刪之宜哉宜哉

東林原委

故明時羣社紛起而以復社爲東林宗子咸以其社屬焉若幾社應社聞社澄社徵書社南社則社大社席社云簪社羽朋社匡社讀書社統合於復社而總以東林爲幟志方東林之盛也莫不砥礪磨礲扶正斥異以剛介節烈爲重以禮義廉恥爲貴而及其雜也或廝養爨下而托名都講或投足要津而寄籍聖賢或斥逐竄歸鄕裏不容而竊吹艸堂以洗其垢污或鄕賢名宦物議沸騰而謬依眾正以希夫俎豆逮其變也羣小集矢造言謗傷鉤黨成而門戶判於是有齊黨楚黨浙黨昆黨宣黨秦黨趙黨鄒黨孫黨東林黨之目因而作百官圖作前鋒後勁榜因而有天鑑錄同志錄雷平錄蠅蚋錄薙稗錄點將錄蝗蝻錄而又有續點將續蠅蚋並七錄而盡歸東林於是燻蕕並器雅鄭同聲淸流亦濁矣阮大鋮名在東林周之夔注名復社大鋮露刃以殺東林之夔反戈以攻復社其它或開門揖寇或勸進賊廷或投名受職或暮楚朝秦論其人品則死有餘辜誅不勝誅者皆東林之蘗也髙忠憲公攀龍嘗謂君子一點恥心被馮道滅盡一點畏心被王安石滅盡嗟夫獨馮王也哉

廷杖故事

亡明故事凡杖者以繩縛兩腕囚服逮午門外每入一門門扇隨闔至杖所列校百人衣襞執木棍林立司禮監宣駕帖訖坐午門西墀下左錦衣衛使坐右其下緋而趨左者數十人須臾縛囚定左右厲聲唱喝閣棍則人持棍出閣於囚股上喝打則行杖杖之三喝令著實打或伺上不測喝曰用心打而囚無生理矣五杖易一人喝如前每喝環列者羣和之喊聲動地聞者股栗凡杖以布承囚四人舁之杖畢舉布擲諸地幾絕者十恆八九司禮監錦衣衛使旣分坐左右烈校行杖之輕重必察二官之話言辧其顏色而黠者則又視其足足如箕張囚猶可生靴尖一斂囚無生理矣而諸惡少年之習行杖者縛艸爲人二一置磚其中一紙裹其外俱以衣覆杖置磚者視之若輕徐解而觀則磚都裂杖紙裹者視之極重而紙如故能如是則入選成化間猶用厚棉重氈正徳逆瑾用事則盡褫衣至於禦史枷項祭酒枷項侍郎尙書枷項又其刑之輕而辱之小者矣君子論明事至此未嘗不嘆二百七十餘年之享國爲獨幸也而不知者且以爲收養士之報何也

金子駿墨迹

家文濤侄齋頭藏有明季金子駿墨迹不知得之何地是赴南京時輿家人書書用奏本紙紙久而將腐其文以郡人萬不可復多事欲到南京見當事及江南百姓爲言又云夢中夜夜惟夢大兄及二叔父再夢見父母二度總因父母二柩未葬以此系念爾等再不必遠避只斂寂坐家中一切禍福安心順受之可也慈生送無易師處爲僧此我數年前本心繼昌外甥隨我到南京一路盼不見一親人家中可設法銀一百兩與公臺兄各五十兩萬一無銀可分田十畝與之家中有事畱相賢在家答應發進祿待信下來一行如相賢無事相賢來更好我下面事易處十月初八日南京字大兄長生慈生二叔父等同覽計共二十有二行共三百七十字有零是其從容就義視死如歸旣熟察於天人時勢之交亦詳審於人我生死之際微特綱常大義持之甚嚴卽家庭細故亦言之必盡俾讀之者誦其音良悲而又並無噍殺玩其志甚苦而又不爲激烈是蓋集古今來忠臣義士仁人孝子之大成以優入於大聖大賢之域而爲有明二百七十年來一完人也又聞公偕諸生江天一﹝歙縣諸生字文石同公講學裏中﹞同行過蕪湖天一突至閔遵古家﹝遵古字無作歙縣人與天一同補諸生家落僑居蕪湖﹞遵古亟呼家人作雞黍進酒因嘆息不得一見金先生也天一遽索敗紙筆書數字授遵古柬金公時余敗紙尺許因作一百三十三字遵古以錦軸裝潢之藏於家公之此書或亦其時耶何遵古當時莫之知亦越於今歷百四十有餘年而爲文濤侄珍藏之又令元峯老人及身見之耶元峯曰此希世之寶也慫慂文濤亟學遵古以錦軸裝潢之

蘇公碑

用修謂古碑有神物護持因引唐李邕書云麾將軍碑已斷裂正徳中劉遠夫禦史謫爲浦城主簿訪出以鐵釘之復爲完物按萬曆六年河南李蔭尹宛平構小軒廨西隅於礎石得之因以古墨名齋碑字可辧者百十有九前綴篆有唐故云三字黎明表爲作記斯與石鼓文當爲燕二寶惜其出晚用修無由觀之耳吾涇曩有趙子昂書蘇公碑書法遒勁比美道教元教二碑突過松雪齋諸法帖歲久埋學宮中人罕有知之者後於每夕忽無故放光燭天里人驚火趨視從光處掘之乃得是碑洗刷遂還故物神物護持不信然與

石辧

靈璧石出濠州靈璧縣其石不在山谷深山中掘地乃見色如漆間有細白紋如玉然不起峯亦無巖岫佳者如菡萏或如臥牛如蟠螭扣之聲淸越如金玉以利刀剖之略不動此必能收香齋璧中有之則香雲盤旋不散不取其有峯也僞者多以太湖石爲之蓋太湖石亦微有聲亦有白脈然利刃剖之則有屑太湖石出平江太湖石人取其材或髙一二丈者先雕刻置急水中舂撞之久如天成或用煙燻或染之色亦能黑微有聲宜作假山／東坡小有洞天石石下作一座子藏香鑪引竅正對巖岫間每焚香則煙滿岫今在豫章郡山谷家其家珍重嘗與告身同置一篋／英州出石如銅礦聲亦如銅倒懸生巖下以鋸取之墳底有鋸痕大者或七八尺起峯至二三十亦几案奇玩甚可愛枯燥者不足賞也／道州石亦起峯可愛但石麄又枯燥之甚且體脆不任舂撞／融州有老君洞所出石亦起峯粗燥體脆又甚於道州／川石奇聳髙大可愛然人力雕刻後置急水中舂撞之其色枯燥／桂州石靖江府所出𨿽出自然而色不佳質粗或有玲瓏者雅宜置之花檻中他無所用也／邵石寶慶府所出色黑多以作博棋子或刻作筆架並無自然峯巒

印章

印章文字非篆非隸非不篆隸別爲一種謂之摹印篆其法平方正直繁則損少則增與隸相通然一筆之增損皆有法度後世不曉以許氏說文等篆拘拘膠柱而鼓瑟至好自用者則又杜撰成文去古益遠故漢晉以後謂之無印章可也／印章莫難於刀法章法次之字法又次之章法字法俱可無學而至惟刀法之妙如輪扁斫輪偃僂承蜩心自知之口不可言／漢晉印章傳至於今不啻鍾王法帖何者法帖猶藉工人臨摹入石非眞手迹至若印章悉從古人手出刀法章法字法燦然具在眞足襲藏者也余每把玩恍然使人有千載意／印固須佳印色復不得惡譬如虎邱茶洞山芥必得第二泉煮之又如精毫非得妙墨亦不能佳／印章興廢絕類於詩秦以前無論蓋莫盛於漢晉漢晉之印古拙飛動奇正相生六朝而降乃始屈曲盤回如繆篆之狀至宋則古法蕩然矣

祝枝山跋宋三大家墨妙

祝枝山云夫書心華也亦性靈也苟心華性靈之不超則下筆自沾塵气曷所貴乎乃宋代蘇米與黃書開一代之奇名擅千秋之盛每有傳流無不珍惜如連城夜光此非超羣絕俗之才烏能有此耶是書爲三公合璧尢覺迥異向藏於尹殿撰殿撰欲求守溪先生文饋以金玉厚幣先生固辭不受殿撰因出是捲贈之先生喜甚寶愛過於球壁瑯玕余也素知其事迄今二十餘年未敢有請亦知先生之珍愛鄭重也一日公邀余翫牡丹先生歡甚余得婉辭道之而先生亦不爲吝遂以出示覽三賢墨妙殆非人間所得者拜觀殊覺花神香銷色褪奇哉余遊於先生之門蓋亦有年所見所聞亦云不少及見此卷令人恍然若失所謂觀乎海者難爲水不其然乎正徳十年歲在乙亥春二月望後二日枝山允明謹按此卷首爲東坡老人蘇軾墨迹書遊惠山詩詩用唐賢王武陵竇羣朱宿三詩原韻首東坡次秦少遊次僧參寥各三首共詩九首前有引後有跋字如大姆指大次爲襄陽米芾墨迹首書陸羽惠山寺記次書獨孤及惠山新泉記次書自作惠山流泉歌並跋字如小指大次爲山谷黃庭堅墨迹書惠山記一長篇字大與蘇書等而數亦如之後之跋者一元翰林學士揭徯斯文一篇一奎章閣學士虞集七言絕句詩一首一雲林生倪瓚志一篇查雲林志隸虞揭後而考其年月則在虞揭前又得梅道人吳鎭句曲外史張雨兩題名而終以祝跋諸跋中以祝爲最字亦酷肖襄陽小行嗚呼美矣盛矣觀止矣紙皆宋紙墨皆宋墨亦越於今八百年來諸賢印章如新裝褙完好如故不誠希世之寶哉夏五梅雨經旬礎濕蠅附瓦蒸煙集晨飱不能咽午睡不可耐適蒹人朱子賫是捲至亟命掃地焚香煮茗展幾正襟危坐而觀之蓋閱三晝夜無倦容幾忘手足之拘攣云

卷下

齊云輿夫

齊云輿夫某某同伴中不省所自來訊之旗人也住齊云者二十餘年適旗人有任徽州府太守者奉母氏太夫人進香齊云抵山腰遇輿夫某某訊得實情訝爲其父迎歸終養焉先是某某年二十許膂力方剛負气自豪與人鬭毆瀕死懼罪潛逃竄身大江南北各寺宇之齊云終焉方逃時妻有娠不知也逾八月生男又爲所毆者遇良醫不死得從末減亦不知也後二十餘年其子穎異以包衣進士筮仕知縣歷升徽州太守甚以不得父耗積痛於中太夫人長齋繡佛進香齊云爲夫祈冥福憇山腳換山輿而輿夫某某正肩太夫人輿於時春仲天暖日暄眾輿夫汗流被體羣焉赤膊某某以肩太夫人輿未敢袒裼太夫人輿中鑑貌察形輒怦怦心惻又聆其同夥話言若解若不解又道中未便致詰歸而語其子太守曰爾父存亡未卜卽有之聲音笑貌我亦不能記憶然左脇下有豬毛一撮是爲暗記昨見齊云輿夫不知何故心惻兒可徐辧之於是太守亟命役喚至至則喚進內堂太夫人垂簾坐簾內太守堂上立俟之見則命無跪亟命役去若衣輿人立堂下戰兢惕栗若重囚之觳觫去衣而脇下毛見太夫人亟步出簾外先審其旗籍祖父次省其妻族父母次問其因何至此何罪而逃輿人屏息不敢出聲太守下堂慰之曰毋畏有話可徐徐直說輿人色稍定乃以決廳對語未半太夫人泫然出涕曰是矣太守趨跪其前輿人亦跪太夫人曰是爾子也輿人戰栗不知所云太夫人攜之上堂曰爾還認得爾妻否耶於是輿人者身如木偶或推之或挽之心如死灰如醉焉如迷焉蚩蚩以立茫然終莫適所從太夫人挽入堂內沐浴易冠履而出太守扶登上堂須臾絲竹競奏水陸並陳飄飄乎羽化而登仙矣

宛平典史

桐城張總憲弟忘其名爲人有膽力初補宛平縣典史見上官不行跪叩禮直隸總督方觀城其同鄕也公見之益倨傲方以總憲公之故亦不甚挍也一日四更盡出巡夜至米市胡同見內監騎馬來戴藍頂拖雀翎甚橫公叱曰將何往內監訊之知其爲典史也因以鼻咲之曰若敢稽咱所往耶公曰吾職在巡夜何不敢也且汝系內監漏盡而遊蕩於外城將何爲使止之內監怒曰若多大官而止咱遂以馬策撾公公亦怒曰大小朝廷命官吾巡夜而汝敢無禮是抗朝廷也呼役執之役曰恐系內大臣不敢公曰吾知執犯夜人耳何問內大臣竟執之歸歸至署升鼓坐典史堂使內監跪不跪使人押之僕地公坐堂上數其罪而擲八簽於地命行杖役懼公曰有事吾獨當耳不累汝曹也乃杖內監四十凡杖內監例不去下衣蓋待以婦人禮也公不知命盡褫其裩褲而露其尻於階下杖之至流血內監气沮喪叩頭乞哀公曰汝亦知不怕死張典史耶乃釋之總憲公聞之懼大禍至乃反接其弟於朝門外待戮自入朝見天子叩頭乞死天子霽顏謂曰汝以弟爲狂悖耶然以典史而打內監有膽力且必吾內監實激之遂召見公明目張膽訴內監無狀宜杖侃侃而談聲徹殿陛天子顧宰相曰此人不宜辱以典史可予以縣宰相畏其在京多事遂徙以廣南遠縣公到任有治聲署後舊有一祠封皮厚有數寸數十年未啟鑰也訊之吏役僉云祠內有鬼怪新任必加以封條不則往往爲人祟公不信欲開示之吏人羣震栗不敢出一言公笑之至夜半公伺眾睡熟獨一人左持燭右握斧直至祠前忽聞祠內呼曰張公來矣張公來矣時陰風淅淅燭光如豆公持斧劈門秉燭直入祠內徧覓一無所有左廂有石板一塊公私念此中得毋有鬼怪乎遂以斧起之得白鏹數萬公以數忤上官恐遭傾覆遂告病乞歸以自娛其天年云其族內張孝廉爲大兒先聲言之最詳

佟符中元

佟符山東兗州府生員庚寅歲赴省鄕試行至中途遇一婦人攜兒子哭甚哀問故婦人曰吾子也因歲歉負債多端夫命以此償債母子分離在俄頃故哀爾佟問償債若干婦雲長錢六七千佟檢囊中貲斧盡與之曰此吾上省考費也今且贈爾以完骨肉婦拜謝攜兒回夫驚問故婦告以途遇好人贈金此兒可不須賣夫泣問如此好人是何姓名婦自悔倉卒昏亂忘問姓氏祇記得是上省應考相公夫曰若然尙好尋覓聞鄕試相公中秋畢場都當還家我與若俟彼時途中守候之當可識認也屆期夫婦同往遙見佟符跨蹇驢得得而來夫婦趨伏道側邀歸茅舍執禮甚恭夜闌引入寢室啟門直入中堂潔供神像紗帽紅袍員領角帶白須垂腮佟審視良久驚問何神夫曰吾祖也仕前朝爲顯官傳迄於今僅存愚父子兩口若非恩公盛徳賣去兒子則奉祀絕矣公徳逾覆載何以圖報佟聞言色動神飛瞿瞿然驚又孜孜以喜曰果若所言則令祖報我爲不薄矣我何福以當之耶蓋佟符者兗州寒儒硯田糊口大比之歲藉親友佽助不滿十金中途遇賣子者一念不忍盡以贈之赤身踉蹌抵省東食西宿悉假同儕拮據進場漏下二鼓方假寐忽夢有紗帽紅袍者呼告之曰今科闈題須宋魯分股方可掄元醒而題紙下首題孔子於鄕黨五字佟如夢中言用宋魯分股文思滔滔若有神助三場旣竣躊躇滿志自揣必售歸途遇賣子者邀之畱宿抵寢所見神像則卽夢中告以題義者也故不覺大驚而繼以大喜也逾月發榜果中山東解元君子曰佟子之獲報也宜哉然何其速也或曰贈人未滿十金而報之以元毋乃已過乎君子曰豈其然哉豈其然哉夫濟人之急忘己之困豈爭多寡且不計其報而報隨之豈論遲速嗚呼如佟子者可以風矣

先叔祖都閫公軼事

先叔祖都閫公諱鎭遠字定侯少習錦囊靑鳥家言兼精堪輿癸巳舉武孝廉三上公交車不第值寧夏建造滿城郡守趙公以書幣聘隨制府嶽公大司馬通公同出嘉峪關相度安西城堡並以查漢托護工程命之贊勷旋蒙保奏再往遷定安西鎭城一堡五墩臺一十有三距家萬里盡瘁六載特授湖廣長沙都司督修武漢江堤事竣以節省之項爲歲修建議詳明房均米朽請撥轉運以故堤工完固歷久不潰餘丁酉艤舟漢上故老猶有知者嘖嘖爲余頌徳政不衰嘗有詩志感云萬里岷江水滔滔下武昌分流漢陽郡滚滚向維揚鐵鎖千尋斷金堤百丈彊丰碑樹政迹對此感茫茫蓋實錄也善鍼炙施藥餌所至有惠澤後委勘烽墩日馳八百里積勞成疾卒卒之前一日病大漸已浹月矣忽侵晨署前吏役輩伺候廡下親見公纓帽葛衫羽扇偕一黃冠者從署內出趨上前請安兼請何之公笑指黃鶴樓曰余偕往樓上散步耳勿多言疾趨而去少頃署內哭聲鼎沸旋報公易簀矣嗚呼所謂羽化而登仙者不其信然也與

曹以南還魂

曹以南名學詩歙縣舉人晚任廣東某縣知縣以廉直著名彊項令未幾致仕山居養屙忽一日見有吏人持刺登堂延請辭以疾不獲彊起從之登髙涉淺備極勞勩每思倦憩則吏人挽之同行倏忽已越數十里至一都城見有宮闕如衙署狀吏人挽之進則見有深衣博帶峨冠而坐堂上者起問曰曹先生來乎適有人告先生某縣某案故延請一質耳曹省視堂下見有提頭厲鬼聲嗚嗚從胸前出曰曹老爺還我命來我廣東某縣某某也曹記憶良久曰果有此案乃前任定讞非吾殺爾也堂上者怒問曰𨿽前官定讞果系寃枉何不伸理何艸菅人命至此耶曹對曰已三稟臬司代爲伸理柰駁以審結之案不準開釋耳堂上者隨喚堂吏查驗果有稟稿三紙乃呼堂下提頭鬼而叱之曰前官寃爾曹老爺爲爾用心至此何得妄控鬼噑甚哀則許以卽拘官某對訊鬼乃斂形退呼前吏送曹暫回曹以頃間扶疾彊行足憊身殆不能步歸吏告以門外蹇驢可代步俄頃有走卒策蹇至曹跨驢得得馳甚迅速饑火內焚吻燥喉枯瞥見道旁古井下驢倚欄思汲吏倉皇趕上推曹墮井曹旋驚覺偃臥牀上見家人子婦輩環牀哭泣張目叱曰若等胡爲者家人對以昨午魂飛閱一晝夜胸口未冰未敢入斂曹告以似夢非夢所見歷歷旋命健足者曰廣東某縣前任某老爺家居相距二百里馳訊近狀越三日回則聞於夢覺日倉卒殞命矣曹以事關勸懲口述於人以爲艸菅人命者戒焉

徐存齋

徐存齋年未三十由翰林督學浙江一士子文中用顏苦孔之卓徐抹之批雲杜撰置四等及發落將領責生執捲進云大宗師見教誠當但此語出楊子法言實非生員杜撰也徐拱立曰本道少年科第未嘗學問今承教多矣攺置一等嗚呼此不猶有古大臣虛懷善下攺過不吝之風哉某聞叔髙祖階平公督學兩浙時諸名流皆所鑑拔一日按臨某縣首題回也其心三月不違仁一節一卷破題云有大賢之仁有諸賢之仁抹置下等批云仁不應有兩種及閱次藝方裏而井節文井田原委部署詳明乃信爲名手復拔取超等及揭曉乃甬東仇兆鱉捲也仇嘗梓其文示同學謂生平第一知己云此事可與徐存齋例觀

湯伯紀自儆

湯伯紀自儆云春秋責備賢者造物計較好人一點莫畱余滓十分成就全身此老晚節庶幾能踐斯言矣此可爲作善不獲報者增長許多志气許多學問又聞攻媿先生書桃符雲門前莫約頻來客座上同觀未見書眞絕妙佳話也

宛陵童子

旌邑呂翥字苞羽工書能得米南宮遺法年十三至吳門尢西堂學士贈以詩云宛陵童子世無雙大字能書一丈彊是也詩載西堂全集

髙道素乞夢

髙工部道素初名斗光萬曆丙辰公交車入都乞夢於泡子河呂公堂夢黃冠告之曰君與髙鬥光同年答曰是吾名也黃冠曰君乃是髙道素寤而異之遂更名後三年己未榜發中第三十六名其同榜第九十名爲髙斗光山東嘉祥人也余蓋見之問史掇遺云

資陽白石

朱梓字維恭涇東張香都人己卯孝廉以咸安宮教習筮仕四川資陽令十載歸訪余方山別墅時正抱屙家居扶杖迎之旣坐訊以宦況若何則對曰予有攺古人聯八字兩袖淸風一船白石兼有白石詩一首當爲君誦之詩云能吏肥囊橐裝載數舟溢我宦已十年歸舟祇一隻自笑無長物飄蕩輕如舄大風吹之回浪髙不可拍舟師苦難行沿江拾白石拾之亦何爲聊以充圭壁豈學南宮顚媿同郁林迹差可傲陳平免致袒背脊亟呼家人浮大白家人告以瓶罄並徐相誚曰縣令憂歸拾石可充金先生病還飲茶豈不可當酒乎主賓大笑而罷

折巍字

己亥江南鄕試題巍巍乎惟天惟大三句弟元音望捷情般同人守榜汪某在座見其神情迫切戲之曰吾爲君拆一字如何元音口報一巍字汪沈思良久指畫再四曰得之矣上爲出字之半半出學也偏旁有禾無乃秀字去半也有女無子是半好也加以魁字有鬼無斗其必中副車也無疑越三日揭曉果以副榜第五名報雋焉

南昌某屠

江西南昌府某屠操刀省城會城中有結香伴朝南海者屠商附伴眾以其所業不潔咸擯斥之屠彊從之晨尖暮宿僉不與俱屠一人無聊旣就寢忽自忖曰朝南海善行也我因業不善故眾棄我記來時匆匆將業屠家夥捆放池內設有人履之而傷不重餘罪乎不如回城取刀再行未晚且何必彊增眾侶嫌厭哉質明不辭眾而回眾競喜焉旣回出刀而行腰攜資斧不滿三日之糧伶仃獨走行三百餘里許忽亂山沓合莽野蕭條無人問徑腹中饑火如焚殊不自克忽傍山小溝流出菜葉數小片喜曰此中當有人家可謀晚餐矣溯溝而進放乎山腰則見修竹成圍蒼翠滿目中有老姥兀坐方績屠卑辭向問南海行程並告調饑姥曰南海吾不知可上問山巓老人於麻筐中取糕匕寸餌之覺腹便果然屠亟上山巓果見老人告以故老人喜曰若然則爾已親見菩薩矣不須再到南海我適有事省城可從我歸爾老人起身攜杖命屠手捉杖尾堅囑閉眼任有驚恐萬毋開眸俄聞風濤四起如置身雲霧中飄忽莫定踰時忽聞管鑰之音雜以唱贊禮拜聲眸子內癢不可耐悄起微眸窺之身已冉冉而墮丹墀內正值撫軍率各僚屬行香許眞君祠內爭前訊之見自半空中墜而不傷共疑妖人眾役有素認爲某屠者命權時收系之撫軍回晝夢眞君款門告以前因並請旌示下令傳眾官諭以新聞遂給彩亭給一鄕善士扁額賜旌焉君子曰諺有之放下屠刀立地成佛觀於南昌屠子而益信

﹝朱靑川曰此餘思泉四弟經商江右時所目見其給扁而歸而述之者益信南海不遠只在靈臺方寸間云﹞

衡水人命

陜右某甲賃車北上抵日將暮去衡水縣四五里有老人自言爲衡水西門外人赴飲某鄕泥醉腳倦思搭車還裏掌鞭兒弗肯客言老人醉倦搭行何害共扶至車上甫行二里許而老人偃臥气絕以死掌鞭兒惡聲埋怨客言拖累大家數定且又非吾輩謀命不如共商一脫身之術語次遙望旅店不遠客與掌鞭共商此系通衢車行絡繹不如委屍途側驅車徑去有誰知之商畢而夾途叢樹中有人突呼大言人命重事貽害地方理當鳴官前途店傍有甲長奔赴轅下驗明具呈報縣縣以日暮未遑批令甲長押客同掌鞭守屍天明相驗發落三人者守屍至半夜天大寒凍掌鞭曰此皆客多事連累甲長哥受此沍寒我等亦大癡呆夜半屍將焉往旅店又近不如擾客數十文沽飲市醪天明候官可也眾共以爲然因取車上蘆席覆屍道傍傍壓巨石而去去後五鼓老人凍極酒醒遽活手推蘆席而出恍惚記日間醉後曾搭車還家何得仍在路間又念去家不滿里許疾趨而回東方旣白沽飲者三人偕至屍所不見有屍驚惶莫措相顧無策甲長曰吾有一權宜之法事急且姑試之當亦無礙眾訊之則雲路北叢樹對面某於三日前聞有婦人哭其夫者想是新埋之屍寒天想尙未壞不如移掩眾眼權以了事質明官偕仵作至甫見屍命杖甲長數十甲長自稱無罪官怒曰昨報老人屍今乃變黑須壯男耶呈報不實何云無罪命拶之甲長大驚失色不得已以情告隨命仵作細驗腹下有膏藥一張封臍揭膏視之血漬臍間取出釘長二寸餘立簽差拘某婦至一拶訊而服則系某婦與捨榜寺僧私通交密夫歸自外共謀殺之遂定爰書姦僧斬決淫婦淩遲旣成讞矣而老人屍終不可得則命甲長押客與掌鞭尋屍立限十日內無屍帶比其事遠近播揚稍稍傳入老人耳中老人謂妻若子曰事頗類我將毋我累客耶當往觀之隨進城步至縣堂前正值官升難訟方以無屍命杖老人從眾中急呼莫杖莫杖屍現在此擠身上堂客與掌鞭遙見之大驚有鬼一堂官吏倉皇並大吆喝而老人已匍匐案前自陳前狀官沈思良久曰爾等亦知老人乍死乍活之故乎眾對以不知官曰奇哉此皆寃魂之所致也往者叢樹之呼亦此物爲之奇寃已雪諸人何辜均予開釋眾大悅服

婿賣妻母

維揚江於九太守攝篆涇綿時某鄕民某狂蕩無行千金之產耗立盡只遺一婦少艾婦母某氏年五十許孀居無子一日婿因賭虧逼債倉迫串通鄕棍私領少年娶婦者陰窺其妻暗立賣契五十金擇日過門屆期則迎妻母至以伴朝九華爲辭五鼓催起肅衣裙梳洗整簪珥裝旣畢而陰令娶婦家肩輿人臺歸質明抵門娶婦家放花爆迎進中堂陳設香鑪花瓶燭臺鼓樂作新郎拱候輿旁啟輿一老婦人走出問故新郎懊恨退避如不欲狀旁一婦人笑謂曰新娘子戳了包矣老婦人凝神片時乃攬旁婦祛徐徐步進內房曰我知之矣好語新郎君且莫聲張管在老身限七日內還爾一少年標致老婆也蓋老婦者私念其婿如此無行何能養女得所不如以女轉嫁此人卽訟之官亦爲自賣其妻於理無礙心口商旣定則呼新郎直告之故且命於三朝挑茶認女並遣婢告女老年嫁得所擇七朝迎女喜酌過門屆期女盛裝至則以前所陳香鑪燭瓶花爆鼓樂導進中堂老婦自來啟轎扶女出轎告以爾夫立契賣爾爾母主婚隨呼新郎展拜成禮送房合巹女始而勉彊繼而自然蓋居然燕爾新婚矣婿家聞之竟鳴於官官爲江公於九太守隨票拘兩造質審娶婦者以賣契呈驗婦母率婦跪訴根由江公拍案叫絕曰世上有此等有識有膽老婦人著實可嘉因喚其婿責之曰爾自賣老婆柰何以嶽母頂缸滅倫傷化莫此爲甚本應重責追沒財禮姑念爾已失婦且免爾責其追出財禮之半給爾嶽母養老女家焉讞成逐出其婿喪气而歸合邑稱快云

沈補蘿

江陰沈補蘿名鳳字凡民工詩書畫時稱三絕有登魁閣遠眺寫景自序云甲子長夏署篆涇溪登文明樓見四圍山色嵯峨蔥翠欲滴皆入圖畫時起故園之想拈得此山景頗近黃子久筆意題二絕句於後云四望雲山萬疊髙山中那復有麈囂雲山如此不歸去辜負滄洲水一篙山中何者是神仙消受風光不記年活火烹茶栗子飯興來把卷倦時眠歷江寧南捕通判徽州同知凡七攝縣事於吏事非所喜外皂唱衙畢諸吏抱案侍階下先生猶伸紙潑墨含毫沓然沒後葬金陵南門外湯窪二子恆慓俱早卒孫夢蘭隨寡母僑寓廬江余司訓日兒輩與締交嘗資助之

淸泉鬼告狀

淸泉縣者湖南衡州府衡陽縣之新分縣苗民雜處號稱難治江於九名恂片言折獄長於吏治任淸泉時方收訟牒有訟其鄰盜牛者至案前輒跪號曰我陽舜日也求伸寃舜日故非牒中人細詰之乃得舜日身死狀蓋舜日爲人毆死其戚屬得賄無首者其魂附訟牛者以鳴寃因逮毆舜日人及受賄者各抵以法淸泉人謂之鬼告狀云

述魯亮儕逸事

丙午春大兒先聲掌熙湖書院歸述魯亮儕逸事甚悉魯諱之裕字亮儕奇男子也田文鏡督河南嚴司道以下受署惟謹無遊目視者魯效力麾下一日命摘中牟李令印卽攝中牟魯爲微行布衣艸冠騎驢入境父老數百爭來問訊曰聞有魯公來代吾令客在開封知否魯曰若問云何曰吾令賢不忍其去故也又數里見儒衣冠簇簇然謀曰好官去可惜魯公來盍訴之或搖手曰咄田督有令𨿽十魯公奚能爲且魯方取其官而代之寧肯捨己從人耶魯心頷之至縣見李貌溫溫奇雅揖魯入曰印待公久矣魯拱手曰觀公狀貌被服非豪縱者且賢稱噪於士民甫下車而庫虧何耶李曰某滇南萬里外人也別母遊京師十年得中牟借俸迎母母至被劾命也言未畢泣魯曰吾暍甚具湯浴我徑詣別室且浴且思意不能無動良久擊盆水誓曰依凡而行者非夫也具衣冠辭李李大驚曰公河之曰之省與之印不受彊之曰毋累公魯擲印鏗然厲聲曰君非知魯亮儕者竟怒馬馳去合邑士民焚香送之至省先謁兩司告之故皆曰汝病喪心耶以若所爲他督猶不可況田公耶及詣轅則兩司先在名紙未投合轅傳呼魯令入田公南向坐面鐵色盛气迎之睨魯曰汝不理縣事而來何也曰有所啟曰印何往曰在中牟曰交何人曰李令田公漧笑左右顧曰天下摘印者寧有是耶皆曰無之兩司起立謝曰某等教勅無素致有狂悖之員請並劾魯付某等嚴訊朋黨情獘以懲余官魯免冠前跪昂首大言曰固也待裕言之裕一寒士以求官故來河南得官中牟喜甚恨不連夜排衙視事不意入境時李令之民心如是士心如是見其人知虧帑又如是若明公已知其然而令裕往裕沽名譽空手歸裕之罪也若明公未知其然而令裕往裕歸陳明請公意旨庶不負大君子愛才之心與聖上孝治天下之意公若以爲無可哀憐則裕再往取印未遲不然公轅外官數十皆求印不得者也裕何人敢逆公意耶田公默然兩司目之退魯不謝走出至屋澑外田公變色下階呼曰來魯入跪又招曰前取所戴珊瑚冠覆魯頭曰奇男子此冠宜汝戴也微汝吾幾誤劾賢員但疏去矣柰何曰幾日曰五日馬不能追也魯曰公有恩裕能追之裕少時能日行七百里公果欲追疏請賜契箭一枝以爲信公許之遂行五日而疏還中牟令竟無恙魯以此名聞天下後官江西忤巡撫某以才力不及攺教召見時見其髙眶大顙須彪彪然問曰汝才似可用者乃不勝州縣之任何也魯奏曰以臣自顧𨿽司道頗可勝任何論州縣但臣才短不能逢迎上官耳宰相以爲狂不可用特旨遷之後累官至淸河道云聞亮儕少時嘗學贏越勾卒擲塗跳賭之法故武藝尢絕人爲諸生時應試金陵寓鷲峯寺與人角戲嘗袒其左肩而右手挾鐵香鑪置堂上眾皆愕然失色舉其鑪重千二百斤不誠奇男子哉吁是皆可書也已

黃太松畫

黃太松者字耐巖吾郡太邑人誅茅黃山側性疎狂嗜酒善畫求者不輕與酣飲興發則揮毫頃刻可畢數幅人知其癖每招飲濡墨候之嘗遊皖城適制府校畫史松翎毛花卉皆列第一名益噪所畫山水尢不易得其黃山圖見收於張素存相國寶如拱璧孫夢彩字徳輝能得其傳嗜詩書鼓琴以伎遊縉紳間潔淸自好人爭禮之今其小幅翎毛藏於吾鄕士大夫家者猶可尋覽然識者珍之已不輕以示人矣

邵康節數

友人某某善邵康節數決事如神自亦莫解偶於市上買一白紙扇隨起一數其數應於某月某日破且必碎破某瞿然曰此理將奚解哉告收好畱待某時取出如何得破遂用重紙將宮扇裹好封固藏書笥中屆某月某日取出展視之並無破形於是懸之於書齋壁上再三審視自思斷無破理乃復移坐其傍目注之忽家中幼子暴犯驚風妻慌甚遣婢請歸往返三次則命之先行卽至意以稍停看扇破也妻責婢曰齋中何客曰無客有緊事曰無事然則奚爲不至曰相公身坐椅上目注一扇耳妻駭甚步至齋頭牕外斜窺之則見某危坐椅上目注壁扇趨前碎裂之擲地上幸幸而退大聲詈曰還不視兒子某恍然曰原來這个破法隨急視兒子則兒子已全安無事矣

杜孝廉妻

孝廉杜某天都人初娶某氏結褵三載琴瑟靜好已而有娠刺繡閫內俄見一垂髫女子自閫外趨入笑謂曰姐姐作何繡事曰替郎君繡香囊耳曰誰家郎君勞姐姐代繡耶此房是吾房姐姐何得久住某氏以其出言無狀思與理論气塞舌梗懼而啼女忽不見杜從母隔捨聞之趨至告以故母以爲不祥命諱之某氏膽怯心疑鬼魅移母寢所杜遂獨宿燈初上假寐榻上則見垂髫女子排闥直入杜問之不應徑升榻上橫臥裹所起而燭之倏忽不見越五月而某氏以產難暴亡杜痛悼傷神又恨邪祟之先見以義制情誓不再娶旣越三年矣忽與宴族人花燭事有動於中乃與族中諸同好嘀續鸞膠競勸之曰子靑年失偶悠忽至今已遲之遲矣豈容再遲適某氏望門新寡慫慂委禽涓吉合巹杜褰帳入視則儼然向所見垂髫女也杜大惶惑遂驚爲鬼不敢成禮告母氏母亦異之顧新婦淑愼其身上和下睦久而察之並非鬼物命杜成婚旣而琴瑟之好逾於某氏甫周一歲而寧馨舉矣杜訊以前事惘然莫解杜又問夢寐間至吾家否女艴然曰嘗看牡丹亭劇常薄麗娘爲不女閨中弱息何來斯夢何君言之悖也杜語塞而罷但念此一段姻緣在前之日非因非想何突如其來終身莫解每述於人以爲發難之端春圃海南兩侄並述以詰元峯元峯曰此古哲人之所謂存而不論論而不語者類如斯矣何惑焉

占夢奇驗

某孝廉筮仕新夢於神神告之曰爾明發出西城往大橋邊敬候有兩乘大轎貴人來爾親問功名何似但看貴人口中許爾云何卽知爾終身矣明發如神言橋邊伺候果見有兩乘大轎來一爲巡撫鍾老爺一爲布政司李老爺進揖轎前甚恭二公問何話說伊以夢兆對布政司先笑曰爾學鍾老爺罷巡撫亦笑曰爾學李老爺罷伊揚揚得意而去自謂不是巡撫亦是布政生平志願足矣後以廣文終其身暗嘆神言不驗回家後再占前夢神又告之曰我言固無不驗爾非學中老爺學裏老爺乎蓋以鍾爲中以李爲裏也伊夢中恍然大悟

梅巨源

梅驥字巨源宣城縣廩生文名噪江右生有膂力食兼數人嘗設帳某姓家抵館未三日不辭而步旋某姓以其名重遣伻迎於其家兼請罪愆先生曰余適有緊事未及辭耳夫何罪焉爾旣來迎當於飯後偕爾仝往隨於堂上設上下二席自坐上席而坐伻於下席隨呼具飯則以升罍飯奉使而以斗盆飯自奉盆隨磬笑顧曰我腹未果爾何量之窄也隨取罍飯並二席余殽大啖之伻大驚歸告主人主人笑謂人曰先生之歸乃以受餓故也又設帳某姓主人四十無子主婦悍妒不容納妾獅吼之聲每徹於館一日主人大憤哭訴先生先生曰吁我爲君治之可乎主人曰所患先生治未能服耳奚不可之有哉適館旁有招先生主人赴席者先生則挽主人同行雲且旣醉旣飽而後如約旣歸使主人先以言導之主婦方反唇詬誶先生大喝一聲手執夏楚疾趨內寢面數之曰世間有如此不孝不順惡婦人尙任其偸活乎奮拳擊之誤中牀柱爲折主婦大懼失色低聲告饒先生曰我聞若凶惡性成原不教而誅有如此柱斃於一拳爲若夫除害耳若且告饒若可知罪乎主婦曰不知曰忍絕夫嗣不孝與夫鬭口不順不孝不順罪在不赦又奮攀折其第二柱婦伏地請罪先生曰我拳可饒夏楚不可饒也則執夏楚連撻背數十主婦哀泣挽夫求饒先生曰與若約戒若妬屏若悍速與若夫納妾生子而後罪乃可恕主婦一一如命自是變爲良婦未及兩周連舉寧馨先生以授徒期滿方將他適主婦率妾各把嬰孩從夫詣館長跪先生前曰承君大徳鬼無餒而請髙坐受禮先生則一揖謝之曰向者粗暴實以不得已故敢冒小嫌爲此一舉尙何謝爲相與莞爾而散又日者云先生命造與馬章民先生同而馬以狀頭顯先生終身困諸生歸於秉性太武之故噫如此之武豈爲先生累哉

言稱堯舜

一劉秀才陳監生同見廣文劉送豬頭一个陳送耳鐙一對廣文戲嘲之曰承惠厚誼我有韻語奉贈秀才姓劉送一豬頭三斤三兩堯舜其猶監生姓陳送一耳鐙三分三釐堯舜與人於時監生嘿然秀才曰承老師過獎門生作一破題奉答可乎隨吟云時官兩責門人言必稱堯舜焉主賓兩笑而散

小木人

涇邑洪某在廬州府城以賣醬爲業屋後有園一頃置醬缸數十暑夜則去缸蓋受風露俾醬無竭園後有塘寬十畝許養鴨數十隻夜則欄之於園內俄一日有客來寓居樓上夜熱不能寐聞園內鴨飛呼拍拍聒噪入耳心焦躁啟樓後窗窺之時月明如晝見有小人數十長可五六寸許每人持一短鞭躍跨鴨背上不走則以鞭驅之馳騁以爲樂往者來者僕而復上者奪而爭騎者磬折作彎弓勢者持器械作鬭殺狀者竟居然一小操演也客睇觀久之俄馳驅皆倦競跳至缸上以指染醬爭含吮之客大叱一聲紛然競走有驚而墜於缸內者因喚主人語以故主人不信遂同至園內徧觀醬缸內尙有三四人昂首赴醬欲起不能見人至則奄奄不動矣舉視之系小木偶耳目口鼻皆備手中各持鮮艸一莖系新折者客勸主人焚之主人曰彼固未嘗我祟也仍送至園中俟其去天明視之尙在則塊然一小木耳後屢出以示人羣莫解其所由不數年主人竟以業醬起家矣蓋大兒先聲在金鬥時耳受於主人洪某並親見小木偶云

﹝漢藝文志有小說十五家至唐宋而尢盛其言𨿽不無汗漫之虞要其得意疾書有心手相應之樂而事多創見語必瑰奇亦博聞廣見之一助也胡元峯先生只麈譚四卷病中之所著本無意於求工而古今雜出細大不捐蓋深得段成式酉陽雜俎沈存中夢溪筆談陶九成輟耕錄之遺意余爲取其語之足以資考據事之足以備采錄者分爲上下卷意欲稍以類相從而非謂原書之可以刪節也若讀者欲窺全豹則蒹人朱子﹝名慶湄嘗爲先生刻是書於閶門亦好義之士也﹞之刻固久已不脛而走四方矣亦何藉余之贅云嘉慶五年十二月琴士趙紹祖識﹞

續只麈譚卷上

作文受謝

作文受謝續筆謂自晉宋以來有之至唐始盛李邕尢長碑碣天下多賫金帛求其文此亦未之深考耳按此豈起於晉宋哉其乞米受金爲人作傳者不足道矣漢陳皇后失寵於武帝別在長門宮聞司馬相如天下工爲文奉黃金百斤爲文君取酒相如因爲文以悟主上皇后復得幸孫登相如賦曰長門得賜金可知此風自西漢時已然矣

寄驛

曩昔品梅詩內有寄驛一首嘗按阮亭宋古詩選云陸凱與範蔚宗交善自江南寄梅花一枝詣長安與範兼贈詩云云考範仕宋宋都建康陸仕魏魏都雲中雲中系山西地與長安近若據當時範無在長安之理則陸先無在江南之理看來當是範寄與陸方爲人與地宜然不可考矣且陸已仕魏不應收入宋詩而阮亭亦不之考不知何故余疑此詩或是陸寄範或是範寄陸必有差誤相沿已久不能復正已與徵李先生辧之綦詳矣頃閱楊用修太史文集亦云範江南人陸凱字智君代北人當是範寄陸耳凱在長安安得梅花寄範乎此其考核大有先得我心者乃知讀書不宜粗率則古今人所見未有不相同者耳

綿花

通鑑梁武帝木綿皂帳史照釋文云木綿江南多有之以春二三月下種旣生須一月三薅至夏生黃花結實及熟時其皮四裂其中綻出爲綿土人以鐵錠碾去其核取爲綿者以竹爲小弓長尺四五寸許牽弦以彈彈令勻細捲爲筒就車紡之自然抽緒如繰絲狀織爲布按此卽今綿花也／綿有三種一曰絲綿出於蠶緝一曰木綿出於交廣樹甚髙名班枝花一曰艸綿史照釋文所言形狀是而以解木綿則非也其曰竹爲小弓長尺四五寸今制長五六尺以羊腸爲弦彈之聲如晴雷朱以眞有弓繃歌一首可證今之綿弓勝於舊矣邱文莊謂綿花元始入中國殆未考史照之說也唐李商隱詩木綿花發鷓鴣飛又王叡詩紙錢飛出木綿花南中木綿樹大盈抱花極厚紅似山茶而黃蕋花非江南所種藝者張勃吳錄云交趾安定縣有木綿樹實如酒杯口有綿亦可作布按此卽班枝花雲南阿迷州有之嶺南尢多汪廣洋有班枝花曲

謝公墩

冶城北有謝公墩謝靈運賦視冶城而北屬懷文獻之悠揚李太白有登金陵冶城西北謝公墩詩序云此墩卽晉太傅謝安與右軍王羲之同登處超然有髙世之志於時營園其上故作是詩有曰冶城訪古迹猶有謝公墩平覽周地險髙標絕人喧想象東山姿緬懷右軍言白鷺映靑洲靑龍見朝墩地占云物在臺傾禾黍繁我來酌淸波於此樹名園城東半山寺後別有謝公墩按慶元志城東半山寺舊名康樂坊因謝元封康樂公至孫靈運猶襲封今以坊及謝公墩名觀之恐是元及其子孫所居余前正疑王荊公我屋公墩之說與冶城北相遠今據此志乃知金陵自有兩謝公墩在冶城北與永慶寺南者乃謝安石所居若荊公半山寺所云謝公墩乃謝元所居在舊內東長安門外銅井庵傍所謂半山裏者荊公或誤以爲太傅也

押字

古人花押所以代名故以名字而花之凡官府文移人間私簡俱前書名後止押字宋末士大夫方始不用花押代名於文故範石湖有解其故於省職者唐韋殷卿陟署名自謂如五朶云時號郇公五云體桯史晉盆桿有押字則又非起於唐而晉已有之石林燕語說王荊公押石字作圈常不圓容齋五筆載熙寧中柳應辰常押字盈丈刻於浯溪等處使人莫識何字以怪取名實應辰二字也又王魯齋栢有古貴人押字碑跋其云司馬文正之押署名而小花爲不失制押之原自唐末五季諸人莫不飄蕩傾欹亦可以見當時之人物世變據此則押字必以名也而變化機巧則出於其人大抵破眞爲艸取其便書若柳之怪王之歪異矣國朝押字之制𨿽未必名而上下多用一畫蓋地平天成意有取爾也凡釋褐入官者皆於吏部畫字三日以驗異時文移之眞僞故京都有賣花字者隨人意欲必有宛轉藏頓苟知所本則當以名庶不乖古義蓋余聞諸郎子之辧證有如此云

澄心堂紙

李后主畱意筆札所用澄心堂紙李廷珪墨龍尾硯三物爲天下之冠按澄心堂乃徐知誥爲升州節度時府也紙極貴重宋初猶有存者歐公會以二軸贈梅聖兪梅以詩謝曰江南李氏有國日百金不許市一枚當時國破何所有帑藏空竭生莓苔但存圖書及此紙棄置大屋墻角堆幅狹不堪作詔命聊備粗使供鑾臺相傳淳化閣帖皆此紙所搨歐公五代史亦用此屬艸

﹛禾夷﹜稗

孟子曰五穀不熟不如﹛禾夷﹜稗說文稊﹛禾夷﹜也莊子云稊米之在太倉郭璞云稊似稗布地生穢艸也莊子又云道在稊稗呂氏春秋飯之美者陽山之穄髙誘注云關西謂之糜﹝麻﹞冀州謂之﹛臤黍﹜﹝堅﹞皆一物也廣雅解云如黍黑色一黃白一紫黑者芑有毛北人呼爲烏禾人不甚珍農家種之以備他谷之不熟耳合數解觀之以稷爲穄貴而爲五穀之長尊而配太社之神轉解詁以爲烏禾黑稗爲孟子莊生之所賤農人之所不甚珍亦由形色相類而誤大姦似忠大詐似信君子小人之不同往往以貌失之而況於物乎

﹝朱靑川曰今人見人家子弟性𨿽聰明而外似能事所爲實非名曰敗子殊不知乃是稗艸之稗蓋似苗而非苗也寶積經說僧之無行者曰譬如麥田中生稗子其形不可分別是也愚以此質之元峯元峯亦以爲然命采而存之﹞

新人傳代

鄕俗於新人進門初出彩輿時先請有子者數人用藍布袋二口鋪於輿外交換導至洞房謂之傳代查芥隱筆記輟耕錄俱云今新婦至門則傳席以入弗令履地唐人已然白樂天春深娶婦詩云靑衣捧氈褥錦繡一條斜按如傳席如氈褥皆不使新人足踐平地然按其意義固不如傳袋之俚而雅俗而古矣

吵新房

楊升庵曰抱朴子疾謬篇云世俗有戲婦之法於稠眾之中親屬之前問以醜言責以漫對其爲鄙瀆不可忍論或蹙以楚撻或系足倒懸酒客酗醟﹝音榮酒失也﹞不知限劑至使有傷於流血踒折支體者良可慨也古人感別離而不滅燭悲代親而不舉樂禮論娶者羞而不賀今旣不能動蹈舊典至於徳爲鄕裏之所敬言爲人士之所信宜正色矯而呵之何爲同其波流長此敝俗世尙多有之娶婦之家新婿避匿羣男子競作戲調以弄新婦謂之謔親或搴裳而鍼其膚或脫履而規其足以廟見之婦同於倚市門之倡誠所謂敝俗也然以抱朴子考之則晉世已然矣歷千餘年而不能變可怪哉我徽寧鄕俗娶婦之家親朋宴集多朝名曰暖房及曰吵新然或宴飲於堂前或圍棋度曲於房內不過取新婦進門競作熱鬧之意而新郎陪坐新婦一切皆伴嫂代言鮮有答問應聲者旣未有如抱朴之所疾亦不至若升庵之所譏然守正士目擊而心非之尙嫌其言無倫理事不雅馴猶思力挽頹風驟與變更之而苦於寡不勝眾也記此以見近今之習尙亦不無淳於古昔者云

梅雨

碎金集云芒種後逢壬入梅夏至後逢庚出梅神樞經云芒種後逢丙入梅小暑後逢未出梅人莫適從予意作書者各自以地方配時候而云然耳觀杜少陵詩曰南京犀浦道四月熟黃梅湛湛長江去冥冥細雨來蓋唐人以成都爲南京則蜀中梅在四月矣柳子厚詩曰梅實迎時雨蒼茫覺晚春此子厚嶺外之作則又知南粵之梅雨三月矣東坡吳中詩曰三旬過久黃梅雨萬里初來舶越風又埤雅云江湘二浙四五月間有梅雨黲敗人衣服予嘗亦戲爲詩曰千里殊風百里俗也知天地不相同江南五月黃梅黲人在魚鹽水鹵中是以知天地時候自有不同如此若今江南目下風气參以故老傳聞則寧國一帶以神樞經所云芒種後逢丙進小暑後逢未出者爲準姑蘇一帶又以碎金集所云芒種逢壬入梅夏至後逢庚出梅者爲準卽一省而時俗不同亦各從其便也記曩魯有詩柬又唐兄云黲黯兼旬梅雨候衣衫不柰麥秋時

夏書孥戮

本紀作予則帑僇汝案詩樂爾妻帑朱浮傳贊魴用妻帑注帑虜也是孥與帑通王莽傳禁私奴婢引夏書予則奴戮女師古注戮之以爲奴也漢文帝紀除收帑相坐律令師古注帑讀與奴同周禮司厲其奴男子入於罪隸女子入於春槁鄭司農云今之爲奴婢古之罪人也引書亦作予則奴戮女與王莽傳同又引論語箕子爲之奴以證成其義是古本作奴戮無疑奴孥帑𨿽並通以義論之當以作奴者爲長何以言之啟湯誓師並言孥戮說者以並妻子殺之皆由誤會孥字孟子稱文王治岐罪人不孥秦造參夷之誅至漢卽除文帝詔曰今犯法者已論而使無罪之父母妻子同產坐之朕甚不取三代盛王見必不在文帝下然則孥戮之必非並妻子殺之明矣說者以爲軍旅尙嚴非常刑可比不知軍正之法罪止於斬身非叛逆何至族誅晉殺顚頡舟之橋楚殺得臣公子側未聞戮及妻孥令狐之役先蔑奔秦晉人且送其孥況三代盛時必不以軍法而肆參夷之慘也又明矣然孥戮之說自古有之春秋傳士會曰臣死妻子爲戮吳語越王狥於軍曰身斬妻子鬻廉藺列傳趙括母曰妾得毋隨坐秋官司厲其奴男子入於罪隸女子入於舂槁蓋所以累其心使重犯死然止於曰妻子鬻曰隨坐曰罪隸舂槁而已非必並殺之而後爲戮也司厲注王莽傳並作奴戮蓋誅其身而以其妻子爲奴可以謂之奴戮又可以謂之孥戮正周官所謂罪隸舂槁越王所謂妻子鬻者然已謂非常刑矣故曰予則奴戮女重之也奴之一言實有功於聖經有造於民命未可以其出於王莽而忽之也況又有周禮注之明文乎今當從之說者又謂上旣云戮於社不應一戮字而有二義此又不然賞有厚薄戮亦有重輕如傳所云鞭七人貫三人耳者皆可謂之戮於社豈必殺人而後爲戮哉鍾繇詰毛玠云古者聖帝明王罪及妻子書云予則孥戮汝司寇之職男子入於罪隸女子入於舂槁漢律罪人妻子沒爲奴婢又云一以寬良民之命二以宥並罪之辜彼鍾繇欲復肉刑者猶不以戮爲殺是古之解無異義也解經一字之誤將禍無窮不可以不辧蓋予亡友戴敬咸博士嘗輯尙書協異一編亦力主是說云

三國正統

三國鼎峙司馬公通鑑以魏爲正統本陳壽朱子綱目以蜀爲正統本習鑿齒然稽於天文則熒惑守心魏文帝殂而吳蜀無他此黃權對魏明帝之言也若可以魏爲正矣月犯心大星王者惡之漢昭烈殂而魏吳無他權將何詞以對又按何屺瞻云宋書天文志曰案三國史並無熒惑守心之文黃初六年正月十六日壬戌熒惑入太微至二十七日癸酉乃出疑是入太微耳識天文者其再詳之可焉耳

周禮九拜

按周禮辧九拜之儀一稽首二頓首三空首四振動五吉拜六凶拜七奇拜八褒拜九肅拜注稽首頭至地也頓首頭叩地也空首頭至手也振動以兩手相擊也奇拜一拜也褒拜再拜也肅拜但俯下手卽今之揖也可見古者拜禮非特首至地然後爲拜凡頭俯膝屈手動皆謂之拜如禹聞善言則拜如揖之類是也豈僕僕之謂哉今人或以頓首施於卑下不知拜頭叩地豈卑下之所安乎今元峯老矣又嬰偏廢疾於凡所謂稽首頓首之儀皆不能以筋力爲禮矣而於九拜中之空首拜所謂頭至手者尙優爲之第施於友朋立而言拜人或鮮有解此者故詳著於談唐武后尊婦人始易今拜而不屈膝可見古者拜禮男女皆跪也古詞長跪問故夫引此可證女子之跪矣而不特此也吳越春秋云女子知子胥非常人長跪以餐與之此正婦人長跪事

洛書數

長洲呂種玉言鯖云時憲書白黑綠黃赤紫碧此洛書數洛書之數履一戴九一爲白九爲紫左三右七三爲綠七爲赤二四爲肩二黑四碧六八爲足俱白故陰陽家一六八爲白三綠四碧五黃七赤九紫上有紫黑赤下則見三白矣

置郵傳命

孟子置郵傳命古注置驛也郵馹也或問驛與馹有何分別乎曰考之說文馹傳也驛置也置緩而郵速驛遲而馹疾也置有安置之意如今制云日行一程郵有過而不畱之意猶今制云倍道兼行左傳楚子乘馹會師於臨品之上又祁奚乘馹而見範宣子又子木使馹謁諸王又云吾將使馹奔問諸晉以上馹字見於左傳者四條皆言速馳之意後世不達馹字之義而吏牘俗書又以馹爲驛之省文卽春秋大全亦認馹爲俗書盡攺左傳四馹字爲驛作者之精意沒矣／漢制四馬髙足爲置傳皆君與大夫所乘其行安舒故不得不遲一馬二馬爲軺傳軍書使命之用故不得不疾漢文帝自代來乘六傳車亦取其速驛與馹於文義爲小然混而不分則解經皆謬矣許白雲曰馬遞曰置步遞曰郵蓋想象妄說初無所祖不思在注郵訓爲馹若是步遞字何以從馬乎

三段石

上元縣學尊經閣下有石三段黝然而黑屹然而蟠云是孫吳時星化成者﹝碑頂有二角缺處若斷紐然﹞上勒皇象書天發神讖碑文嘗考金石文字記云石四方面背闊書各八行兩旁狹書四行其文書滿三方而虛其一﹝元佑跋鐫碑左旁虛一處崇寧跋鐫碑面上空處嘉靖跋鐫碑背上空處﹞辭𨿽不可讀其可識者百八十餘字今宮詹錢辛楣名大昕者掌教鐘山就石刻譯之得一百九十餘字余職教上元時反復考核以此碑自孫吳當日假擬神讖借托天言本屬謬妄歷年久遠殘缺遂多其文旣零落其字未模糊故不傳文而傳書蓋以其文本不足傳而皇象之書則足以超前而軼後故曰此碑以皇象書而傳者也金陵古迹當推此爲第一亦惟此爲最古矣顧余嘗有事棲霞山下憩足古廟中見供佛前有一香鑪形似古鼎而又與鼎不同上鐫篆文有數百字皆不可識銅似鐵色純黑而細膩發光余摩挲久之不忍釋手廟內惟一老僧傴僂重聽問至再三則云歷祖傳下多代記得說是周鼎是得於造庵掘土而出者省吾四弟視其底鐫有周鼒二字余驚爲三代法物更古於三段石碑叮囑珍重而別乃以一病蹩躠遂去金陵而所謂三段石者𨿽有詩有記以永其傳亦莫之能廣至所謂周鼒者竟擲於道旁一瞬迄今夢寐徒勞想象已不可復識天下物所遇有幸有不幸大槪若此矣可勝嘅哉

弓足

墨莊漫錄考婦人弓足起於李后主按樂府雙行纏云新羅繡行纏足趺如春妍他人不言好獨我如可憐知六朝已有之張禺山云臨淄女子彈弦纏屣又云搖修袖撚和履意秦漢前已然與再考襄陽耆舊傳云盜發楚王冢得宮人玉屐張平子賦金華之舄動趾遺光又云履躡華英又云羅襪躡蹀而容與曹子建賦羅襪生塵焦仲卿妻詩足躡花文履梁武帝莫愁歌足下絲履五文章卞蘭美人賦金蕖承華豆陶潛賦願在足而爲履附素足以周旋崔豹古今注晉世履有鳳頭重臺分梢之制唐詩便脫髙鞋出翠帷又麗情集載章仇公鎭成都有眞珠之惑或上詩以諷云神女初離碧玉階彤雲猶擁牡丹鞋應知子建憐羅襪顧步褰衣拾墜釵李義山詩浣花箋紙桃花色好好題詩詠玉鈞陶南村謂唐人題詠題辭略不及之蓋亦未之博考耳唐杜牧詩鈿尺裁量減四分碧琉璃滑裹春云五陵年少欺他醉笑把花前出畫裙段成式詩醉袂幾侵魚子纈彯影長戛鳳凰釵知君欲作閒情賦應願將身脫錦鞋花間集詞慢移弓底繡羅鞋則此飾不始於五代也明矣或謂起於妲己也亦非

﹝朱靑川曰余閱隨園詩話云杭州趙鈞臺買妾蘇州有李姓女貌佳而足欠裹趙曰似此風姿可惜土重土重者杭州諺語腳大也媒嫗曰李女能詩可以面試趙欲戲之卽以弓鞋命題女卽書云三寸弓鞋自古無觀音大士赤雙趺不知裹足從何起起自人間賤丈夫趙悚然而退按此詩大能爲足洗寃可以抹倒行纏玉鉤一切矣況出之錦心繡口正無妨唐突西施耳﹞

正五九月不到官

齊書有云五月不可入官犯之不終於其位乃知此忌相承已久大都不曉其義也然觀前漢張敞爲山陽太守奏曰臣以地節三年五月視事則知前漢之俗未嘗忌五月也又觀後漢朔方太守碑云延嘉四年九月乙酉詔書遷衙令五年正月到官則知拘忌之說不過起於兩漢之後耳然又觀獨孤及集有爲舒州到任表曰九月到州訖乃知唐人亦有不忌九月者因考諸州唐人題名見有不避正五九月者亦多則知拘忌之說乃後世穿鑿附會之詞眞無謂也嘗按發微歷載竇萍唐書音訓注髙祖紀正五九月不行刑引釋氏智論天帝釋以大寶鏡照四大神洲每月一移察人善惡正五九月照南瞻部洲故於此三月察惡修善禁刑斷屠士大夫於此三月不上官以其有斷屠之令也後人遂沿爲凶月而忌之尢系委巷之談無足道者頃閱郎仁寶云正月建寅五月建午九月建戌三建並屬火臣音商商屬金此恐火之受克於金故忌之此亦求其說而不得故爲說以通之尙喜其說之近理也爲采登於篇

宋題名錄

宋題名小字錄涇邑中有二一爲紹興某年狀元王佐榜錄內有朱考亭夫子名在五甲一爲寶佑四年狀元文天祥榜錄內有涇邑人包雲龍名雲龍祖伯騶國子進士今包氏子孫藏於家傳爲世寶其紹興某年爲翟及三所得包氏又藏有宋時國子單後書吏部尙書韓侘冑名國子包應雷也

卷下

拆道字

乾隆庚戍萬壽恩科進士一百零二名江南三十名安徽中十名會元朱文翰徽州歙縣人大兒先聲與中三十九名先是未揭曉時同人集翟公樹編修寓齋公樹出一道字問安徽進士可中幾名先聲大言曰定中十名且得會元而自身亦應與焉同人詢以故則曰道字已有進字筐子中首字非會元乎首字上兩點爲八字中一字下自字是爲自身合之非十名乎越日榜發竟如其言

王守善政

前明卿先輩王徳孚達守武昌日嘗宿政府夢寃人來告寃明日郊行有大蛇當道徳孚止輿與蛇言爾非夜來告寃者耶乃果寃卽徐行余令左右隨爾於是蛇蜿蜒行至山寺後俯首入池中不復見徳孚卽命竭池得枯骨乃圍山寺盡擒寺僧而鞠之得髡婦數口則知枯骨者卽髡婦夫旅宿夜謀殺之寘其屍於池而復髡其婦也徳孚乃盡殺寺僧瘞枯骨發髡婦而歸之當憲廟時妖僧繼曉善邪術得幸尊爲法王恩寵異常回籍祭掃所過屠戮玩弄兩臺不敢仰視徳孚怒擊案曰不殺此奴非丈夫也妻流涕諫之不可然繼曉善法變非力士可擒徳孚以蜜酒誘之坐中酣暢屏後忽出健丁一擊而斷繼曉左臂逮下獄中奏疏已馳數百里矣疏上值孝宗登極可其奏卽命錦衣衛械送法司會問伏誅天下快之

張白雲

張白雲先生名怡節義文章寰區推慕故明崇禎年闖賊陷燕京逼怡降怡不屈因好謂之曰聞善文章怡曰武人不解文章又曰聞善弓馬怡曰南人不習弓馬因更誘以美官怡大罵闖賊械置復壁中乘間歸來後復遁迹金陵攝山之白雪峯足不下山者垂五十餘年當事髙其節每造廬訪之非閉戶以謝卽踰垣而走惟日事著述以終老焉所著書目並載通誌中其三禮合纂一書於乾隆二年間開纂三禮館禮館總裁購取怡三禮一編到館采擇其它若史挈諸書怡之孫敬思遵怡遺命藏之名山不敢廢墜亦不輕以示人怡年至八十八歲將沒之日友人或遺以美木怡語其孫敬思曰先皇帝柳棺三寸先將軍槁殮孤城惟裸葬我於攝山之巓且使我魂魄得長依先莊節公賜祠之側足矣更囑敬思愼勿樹石墓前以增吾媿亟易美木怡乃卒卒後數十有餘年桐城方望溪苞過攝山乃易石以表其墓焉

﹝附白雲書目﹕讀易私鈔二十卷尙書策取十五卷白雲言詩十二卷四傳會通十六卷三禮合纂二十八卷大學古本鈔二卷中庸通一解二卷史挈二十四卷歷代文鈔七十二卷續鈔八卷玉光劍气集三十四卷云乳銷夏集三十八卷蠡約四十八卷金陵私乘八卷攝山誌略六卷周流天壤集十二卷養生主十六卷志林二卷虫天避暑日鈔八卷武闈經史匯八卷上律編四卷西窗夜雨錄四卷徽庵讀詩鈔二卷張氏一家言八卷濯足庵文集十六卷﹞

世襲云騎尉朱慶錦

蓋苗民之匪用靈也實助蚩尢氏爲寇賊黃帝阪泉涿鹿之師以徵蚩尢卽以徵苗也其尢甚者鴟義姦宄殺戮無辜延歷堯老舜攝命大禹率六師討之三旬而逆命七旬而來格有未格者則竄而逐之於三危書云苗頑弗卽工豈不驗哉故自洪水滔天之時毒蛇猛獸之虐焰實噴薄於窮林深箐間以蕃衍此醜類以長其子孫延至於今日髙天厚地之中亦聽其自生自長而莫能殄滅之矣而吾涇朱慶錦守備乃以從徵苗匪闔門殉難特聞按狀朱慶錦江南寧國府涇縣張香都人寄籍湖南常徳府武陵縣由提標行伍歷升永綏協左營守備公長身修髯多力善射雅嗜經史嘗護送安南貢使酬以金條不受故上游委任尢專暇時輒舉忠節大義與家人談乾隆六十年黔楚苗匪勾結滋事鎭筸鎭摠兵明安圖帶兵前赴鴉酉剿捕被困慶錦率領官兵隨同永綏協副將伊薩納馳赴鴉酉救援與苗打仗卽於是年正月二十三日力戰陣亡在署室女六口俱殉節先是守備赴援時語其婦孫氏江氏曰我以王事義無反顧爾曹可早自爲計兩氏泣曰閨房弱質復何計哉君仗王家威靈滅此朝食誠萬幸也否則惟有相從地下耳及聞陣亡信則又聚署內人誓之曰攘亂之際婦女須早謀死所方不受辱以故或投繯或刎頸皆視死如歸無一偸生求苟免者嗚呼何其烈也夫以逆苗之濟惡滔天𨿽以黃帝堯舜禹不能殄滅無遺育而士君子任疆場之事者身際其艱或畏險而逗澑或臨難而退避求其慷慨赴義殺身不顧難已至於婦人女子貪生畏死乃其常情求聞流言而捐軀蹈白刃而不辭尢難之難已如朱守備闔門非所云見危授命矢忠矢烈矯矯出羣者與於今苗民順命天家賜卹錄其嗣子朱安邦授給云騎尉世職候襲次完時給與恩騎尉世襲罔替所以慰忠魂而旌節烈者無所不至此又我國家深仁厚澤於以追黃帝堯舜禹之盛而超軼今古者也此皆其可傳者也是爲傳

枯棠兆瑞

康熙五十年涇縣二尹山東胡隆延請鄭漢林先生訓誨二子於時二月間署中枯棠忽生花五枝大如牡丹紅艷可掬鄭邀同人賦詩紀瑞意謂主人必有升擢主人亦雅自負重久久無應後乾隆四十年第二子文伯由縣丞仕至安徽巡撫觀風至涇縣策馬入舊署尋覓枯樹已無存者鄭氏子孫亦零落不振樹猶如此人何以堪爲徘徊竟日而去

裘文達公爲水神

余座師裘文達公臨薨語家人曰吾是燕子磯水神今將復位死後爾等送靈柩還江西時必過此磯有關帝廟可往求簽如系上上第三簽者我仍爲水神否則或有譴謫不能復位矣言終薨家人聞之疑信參半蒼頭某信之獨堅曰公爲王太夫人所生太夫人原籍江寧渡江時曾求子於燕子磯水神廟夜夢袍笏者來曰與爾兒並與爾一好兒果逾年公生公妻熊夫人挈柩歸至燕子磯如其言卜於關帝廟果得第三簽合家大哭燒紙錢蔽江立木主於廟之水神前有尹文端公詩碣浙西錢塘袁簡齋枚太史其己未同年也後僑居江寧小倉山時於役蘇州道經此嘗揖其主而題壁禱之曰燕子磯邊泊黃公鑪下過摩挲舊碑碣惆悵此山阿短鬢皤皤雪長江渺渺波江神如識我應送好風多次日果大順風時爲庚子歲之霜降月已編入子不語云

金陵佳麗

金陵佳麗仕宦者誇爲仙都遊談者指爲樂土宏正之間顧華玉王欽佩以文章立壇陳大聲徐子仁以詞曲擅場江山妍淑士女淸華才俊翕集風流宏長嘉靖中年朱子價何元朗爲寓公金在衡盛仲交爲地主皇甫子循黃淳父之流爲旅人相與授簡分題徵歌選勝秦淮一曲煙水競其風華桃葉諸姬梅柳滋其翠妍此金陵之初盛也萬曆初年陳寧鄕芹解組石城卜居笛步置驛邀賓復修靑溪之社於是仲交在衡以舊交而蒞盟幼於百谷以勝流而至止厥後軒車雜沓倡和頻煩𨿽詞章未嫻大雅而盤遊無已太康此金陵之再盛也其後二十餘年閩人曹學佺能始回翔棘寺遊宴冶城賓朋過從名勝延眺縉紳則臧晉叔陳徳遠爲眉目布衣則吳非熊吳允兆柳陳父盛太古爲領袖臺城懷古爰爲憑弔之篇新亭送客亦有傷離之什筆墨橫飛篇帙騰湧此金陵之續盛也天崇之際李宗伯本寧焦修撰弱侯倡率於前黃監丞明立兪少卿仲茅導揚於後一時詞人若韓孟郁範仲闇林茂之薛千仞輩同聲倡和分題刻燭不數八叉之奇選伎徵歌數聽六麼之奏茅止生秦淮五日之會賦得投詩弔汩作者凡三百餘人遊舫河亭坐客皆滿蓋盛自此而極矣

邯鄲貞烈

沈芝山明府作宰邯鄲時邑有李氏女者以姦僧某素冒認祖母干兒出入閨幃無間女在孩提亦任抱攜旣長呼爲叔相見弗避一日祖母往親串家父母俱他出僧某踰後墻入勒女行姦女不從力按女於坑上而殺之旋逸去父母歸上其事於縣勿疑殺人賊爲僧也縣命拘僧至一到卽承認如有鬼憑之復審則佯哭失聲曰我侄女也誰謂我忍淫之而忍殺之哉狡詞善賴夕承朝翻獄無定讞沈公虔誠指摘虛心鞠審卒得其情姦僧抵法斬決李氏女請旌貞烈徵諸同人肆爲詩文以紀其事次兒先聯爲作序文鐫碑隧道貞烈女其永以流芳百世可無遺憾九泉矣其辭曰照眉池畔舊稱歌舞之場學步橋邊半屬鶯花之地訪盧生之好夢未斷情根追趙孟之雄風幾成欲海臺成叢而艸蔓桑采陌而歌遙豈燕趙兮無人柰羅敷兮不再玆有李米姐者生成靜婉少小端莊瓜未及期梅還待實父牽車於遠道母覓杵於前村忽來般若之狂且竟是闡提之色鬼假絲蘿之可托遂欲牽襦欺蒲柳之無依居然入室始則調以謔語繼且脇以危詞菩薩未見其低眉金剛乃爲之怒目兔將反噬拚辣手以遂淫心鼠已穿墉不汝從能無餘毒而乃气凜於霜心堅似鐵喜黃泉之有路甘白刃以何辭嚼齒露齦張睢陽罵賊之槪握拳透爪顏平原殉節之風花含蘂以先凋玉無瑕而遂碎紅顏一慟碧血千秋今古之所甚難神人之所共憤然而魚翻脫网蝶已過墻只有天知情無人見到案則鬼物憑借不使求生轉計而賊智譸張冀猶可逭指袈裟以作證血未成斑呼猶子以鳴哀手何能刃經再三之研詰屢狡詐而遊移欲施笞朴而服以刑恐系縲紲而非其罪獄難成信情似可疑惟我賢侯作玆良吏淸融表裏明入毫釐凡糾纏構禍之端率談笑遊刃而解爰伸快論聿正刑書據初供之情形作當前之棒喝十問則問無可答五辧則辧之綦詳鑄鼎而姦可圖已破妖魔之膽懸鏡而物無遁遂梟魑魅之頭還寃債於人間慰貞魂於地下而且上之天子告於文人建華表以流芳徵詩歌而寫怨從此驚厖感帨城闕消佻達之風勁栢寒松巾幗吐須眉之气

饒靜庵鑄炮事﹝節錄﹞

公熟精五子連環鎗步法敏妙傳自異人各營將弁無不驚以爲奇當班滚煽亂時公由四川黔彭營調寧越都司隨建昌總兵查檄公監造大銅炮二位瞻對地極寒造炮罕有成功查蓋有隙欲中傷之勒限一月造至二旬有八日公仰天大嘆臣命無足惜顧此炮不成何以爲殺賊計嘆未畢銅液一傾而成時日正午公審視良久曰得之矣工匠請再造公諭以明日今時屆期亦一鑄而成軍匠驚訝問故公曰地寒火威不舉借正午之陽以克陰故克有成功此國家洪福也嗚呼亦豈非公之精誠有上格於冥漠者乎先是公守備臺州淸畫丈畝釐剔積逋八千餘兩軍民利之浙閩總督李謂公能勝文職欲題湖州太守會他省調不稱職例遂寢李督召公於庭慰之曰以汝之才而終於武命也余將重用汝公答曰文武皆爲國宣力某稱職之不遑而遑他求公諱建侯字樹屏號靜庵以旌徳縣武生中康熙甲午科舉人成戊戌進士歷任會鹽營遊擊防守西藏有功大將軍疏薦方升公以六十年邁乞骸骨歸以壽終於家其少子凱字調元元峯同年友也壬辰年選一等歷任直隸知縣

天下第四人

丙子丁丑間虞山有扶乩者王漢階先生來降時某學使方校士言自玉峯巡場來問某某有名未曰無某某何如曰已取案發果然頃之去乩復動稱天下第四人則何義門老人也來尋金壇王二或求題小圃書曰近自然筆迹宛如生前夫生英而沒神此理之常無足怪者獨漢階先生行本居一而易稱二未知何故義門老人旣稱爲天下第四人則以上三人未知其皆爲誰惜當時問者率意檮昧未曾逐細訊厥明白耳蓋聞之二山何飛鳳云

小東坡

前明邑有萬翁者當築室掘得一古墓空其地掩之遂不復動是夕翁夢戴巾者謝曰蒙君不壞占我屋無以報當覓一小東坡相酬居久之翁又夢其人偕某老者至身長須白兩目炯炯戴巾者指曰爲此公往西川兩年今始得之可以報君矣因扯老者撲萬嫗懷嫗夢中大呼曰蛇來矣翁曰有角否曰無之翌日言同已而有娠生三峯道吉公焉蓋無媿小東坡云

淄川誤殺姦

山東淄川縣有兄弟二人兄耕弟讀嫂某氏甚賢憐叔讀飲食則擇精饌與之而以粗糲供其夫久之夫疑妻與叔有私乃詭托貿易出門去戒弟可月餘歸弟見兄出嫂年少欲遠嫌乃送嫂回母家而己寄食於鄰鄰某故鰥夫也嫂有妹嫁近村某姓善淫一日與其姑反唇遂徒走至姐家值姐已歸寧獨叔在叔因嫂不在家不肯畱會天大雨不能去叔念少婦在家同住恐遭物議乃反鍵其戶而仍借宿於鄰鄰某詢知其由夜半乘弟熟睡徑啟其戶直至妹所妹以爲叔也亦不之拒兩人遂好合焉適其兄於是夜潛歸探其戶戶未扃遂悄步走至妻室則聞斷雲零雨之聲竊聽之狎褻不堪兄怒曰曩固知吾婦不良今果與吾弟有私焉怒火直衝不可遏徑至廚下覓廚刀磨厲之欲壞門入恐兩人不敵乃潛啟其窗踰而入聞牀上鼾呼聲以手撫之得兩人頭先引刀就男頸盡力一擦頭已落婦夢中驚醒則又以刀繼之頭亦落打火上燈血模糊漬面不辧誰何時已五鼓盡遂擔其頭出門去詣縣報官天明弟來家見門洞開謂其妹已去至嫂房中則見血流滿地牀上赫然兩無頭屍大駭失魄徑往外奔欲詣縣自訴家去縣五六里許嫂母家固在城住其兄擔頭進城值早市市聚觀者數百其妻弟亦來則見姐夫擔人頭行市中大呼曰姐夫何殺人耶答曰汝姐不端做出好事余故殺之耳曰汝不見鬼姐姐現已在家安能見殺且彼一人爲誰耶曰吾弟也正在諠鬧其弟亦倉皇奔至兄見之大驚以爲白日鬼現不得已同詣官所官訊知其由判曰姦所殺姦𨿽誤殺可無罪弟某見色不淫能守禮可旌乃薄笞其兄而厚賞其弟合邑傳之無不爲之稱快云

東井再世

陳公大綬之令涇也每於春秋臘日祭神倦而臥夢至一處坐堂上盤飡羅列食且飫旁一老姥哭甚哀旣覺喉吻間恍惚臭味在莫諭其故已而公事至湖衝故尙寶卿左東井公鎰第在焉入則夢中坐飱處也大駭以子侄禮請唐夫人出拜又其夢中哭甚哀之老姥也自知爲東井公再世矣遂厚禮唐夫人終任數年四時贈遺不絕並梓東井之遺文焉

魂赴鄕試

豸峯呂肇黃名律乙酉科拔貢生設帳西山別業主政呂瑤浦孝廉呂禮臣皆出門下顧文憎命達弟子知名而先生數奇沈頓秋闈試輒不售於戊子歲秋七月間抱病牖下憂愁鬱悶竟隕其生時屆中元節之前後同人赴省試者逐日邀伴啟行絡繹道上有萬戶門同族商販人呂某販豬下坊回行至破溪裏涼亭外親見肇黃口銜煙袋衣葛布短衫而來問訊云恭喜下場去今科定當髙捷則應之曰諾隨吸煙袋中火喫煙而走又半里許則見僕人髙萬背負黃包袱踉蹌而來問以何往則對曰送伯英老爺下場﹝伯英肇黃乳名也﹞語畢別去抵下午進廟首邨則聞肇黃已於先三日化去驚訝慘怛問及髙萬亦於一月前已物故矣方駭所遇之皆鬼也惕惕如有所失旋犯瘧疾兩月而後卽安嗟乎白日遇鬼固屬衰气之相乘而文士無命徒困頓矮屋以終其身以致身旣沒而目不瞑羈魂躑躅道途間不誠大可悲也哉

報羅使者

葉沃若字千里號樗林涇東鄕烏溪人工文章中雍正己酉鄕薦以舉人分校壬子楚闈中所拔萬年茂等皆知名士著有壺中嘯詩文諸稿自評經史而外旁及推步之學靡不精研乾隆辛未會試中式榜發時報錄方在門而已纊屬京邸矣士林悼之餘按雜記謂進士發榜須有一人謝世名曰報羅使言報大羅天上也而摭言乃引羅玠於貞元中及第開宴曲江泛舟以溺死謂凡後有開試前卒者謂之報羅今觀於葉公之事而知羅玠以溺死固不足言報羅也文人及第後得遊大羅天上已幸致身千佛名經矣塵俗下土之夫又何必泥執目前以爲之唏噓悼嘆也哉又聞千里與楊樗園朱斐園毛靜山之玉吳翼堂華孫皆癸卯選拔同年翼堂官京師日同楊朱爲扶鸞之戲忽乩書自稱葉千里諸君共訝未聞病訃何以降此乩言今秋某日卒於涇諸君疑不能決乩又言記否某年歲除日在寧國府督學署西園古梅下商某事時蓋樗園等在督學署閱文隱事他人不及知者眾方驚信爲眞閱數日制文設祭爲位以哭未幾聞扣門聲則千里披帷入矣諸公驚問何相逼太甚葉探懷出信曰某計偕來京爲諸公致信物耳諸公相視大笑具言所以卽於是年會試中式榜發卽卒豈遊魂無主亡機先兆耶再侄世琦云

教諭典試

徐禦史冠明宏治甲子以教諭典試山東發榜後詠詩曰鎖院沈沈蕋榜開一聲天鼓震如雷有莊不預寒氈事只爲皇朝儲俊才徐旭字啟東明天順壬午舉於鄕除隆慶州學正內艱復攺徳州所至以徳率人嘗聘典河南試舟次有受托代爲輸款者旭從容拒之其人不知止旭厲聲曰君不畏國法獨不畏天地鬼神耶讀書無以報國復敢爾耶卽白監臨出其人時論快之撤棘稱得人鄕同年爲侍禦密啟其所欲言正色卻焉處儒官二十年爲文必根理道與諸士講論不息焉按有明典試只取衡文之優不論官級之崇故𨿽以勝國之遺老學官之末秩皆得與聘從事又有東隅人劉泳字溥淵者宋進士劉亢宗後裔少博學洽聞明洪武己卯舉於鄕仕臨湘訓導升獻縣浦江蕭山縣教諭四典考試訓迪有聲致仕卒於家浦江人追念之私謚曰懿敏先生涇固多才又豈惟徐氏一門而已哉

探驪濟美

乾隆丙辰會元趙星閣太史辛酉再典試兩浙有和蘇子瞻催試官考校詩曰玆事千古骨理好最難識者郊與島憑君碧眼五色分慰我冬烘三村老生非擇地何時無物色風塵誰丈夫若使公孫誇儒術不知馬上眞屠沽明鏡止水絕意必驪龍珠在妙手得茫茫波浪煙雲生萬里寒空下黃鵠越六十年嘉慶丙辰會試其四子良澍字肖巖以髙魁授中書舍人戊午典試粵東驪龍珠在妙手得遂世濟其美焉

﹝余抄只麈譚已畢而世長星五﹝名先聯先生之次嗣君也﹞赴禮部會試過縣城以先生手函及續譚至拳拳以刪訂爲囑此足見先輩虛心善下不以所能自滿有如此也餘發書細檢知原本六卷而亦旣刪存二卷矣余何敢復有所云急謀付梓以續前璧而先生又以書來語及拙刻謬加獎譽且諄諄不已以持擇審愼爲言因復取原書略爲刪並蓋期無負於先生之盛徳至意而非敢以意爲去取也刻旣成因書之後嘉慶六年三月廿日世侄趙紹祖識﹞

