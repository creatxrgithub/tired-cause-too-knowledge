科舉論明黃淳耀

科舉論序

三代以後﹐設科取士之法﹐莫善於漢之賢良方正﹐莫不善於唐之詩賦取士。宋初稍沿唐制﹐及安石變法﹐始專用經義﹐而詩賦之科﹐終宋世數起數廢。要其所謂經義者﹐特安石之新說而已。𨿽紹興以後王學稍衰﹐而河南﹑荊舒對立爲兩﹐則學者猶多蹖駁也。至我明髙皇帝﹐釐正經術﹐宗濂洛之義理﹐存先漢之注疏﹐使士子有所據依﹐於是釋老莊列影響依附之言廓然盡矣。且其制有論﹐有詔誥表判﹐有時務策﹐三場並重。而科舉之外有辟舉﹐有歲貢﹐三途並用。故我國初得人之盛﹐雄視西京﹐士子之應科目者﹐無上書覓舉之獘﹐無羣聚京師之擾﹐無請謁舉主之隙﹐規制之善﹐漢唐宋皆不及也。自憲皇帝以後﹐所謂三途者遂廢其二﹐而科舉始獨重矣。近則三場之所重者﹐止於七義。七義之所重者﹐止於三義。而科舉之法獘矣。或者議欲廢之﹐或又以爲國家三百年來﹐文武忠孝之士皆出是科﹐但當遵行無變。余竊以爲﹐二者之論皆非也。廢科舉者﹐其意一出於薦辟﹐而不得其法﹐其獘更有甚於科舉也。

然科舉之法則誠獘矣。《易》曰「通其變﹐使民不倦。」今誠少變科舉之法﹐參用辟舉﹑歲貢之法﹐何爲不可﹖夫天之有象緯一定者也﹐然治歷者非隨時修攺﹐則數十年而一差。況人才气運之相推﹐如江河而未有極乎﹖使吾變之而畔違乎祖制﹐無變可也。其大者適與我祖制同﹐而其小者質之立法之意而無謬﹐何爲不可﹖愚不自揆﹐作爲《科舉論》三篇﹐以俟知言者折衷焉。

科舉論上

國家之以經義取士也﹐將以明經乎﹖抑以晦經乎﹖其出於明經也必矣。然吾觀今之經義﹐則其獘適足以晦經。夫晦經非設科意也﹐蓋宋人之有帖書墨義也﹐離其前後之文﹐以驗其記誦﹐其事至陋﹐才士恥爲之。至一變而爲經義﹐則剖析義理﹐不徒記誦矣﹐故當時名之曰大義。而我國朝因之﹐蓋其著爲功令者﹐不過以觀士之能通經術與否﹐而初非以此困之﹐使出於不可知之途也。今取洪﹑永間經義讀之﹐言約理明﹐渾厚朴直﹐亦何嘗剽剝割裂而爲無根之辭乎﹖起昔人於今日﹐而爲其剽剝割裂者﹐將或有所不能。進今人於洪﹑永﹐而爲其渾厚朴直者﹐歲月之間可至矣。惟昔之爲經義也易﹐而上下之好尙出於一﹐故士子气完力余﹐得以究心於天下之實學。惟今之爲經義也難﹐故士子勞精神﹑窮日夜以求工於無益之空言﹐而不可施於用。且爲之者益多﹐則其趨益亂。趨益亂﹐則上之人無所據以定其取捨﹐而其途益惑。趨亂而途惑﹐則士子益咎其文之不工﹐而無暇於實學。實學荒﹐則其不遇者文質無所底﹐而其遇者以貪冒爲得計﹐以廉恥爲迂疏﹐且盡舉其所以徼幸於科名者而推之於政事之間﹐而科舉之法遂大敝。夫科舉之法敝﹐則郡縣無循吏﹐疆場無能臣﹐欲寇盜平而四裔服﹐不可得也。

然而科舉之敝所以至此者﹐無他﹐上之人不知驅士子以出於實學﹐而聽其所趨﹐反相率而從之故也。嗟夫﹗如是而猶以科舉之設爲明經者﹐其亦不思而已矣。

吾故以爲﹐將驅天下之士而使之出於實學﹐則必宜復祖制五篇之法﹐於七義中減其二道﹐而閱卷必三場通較﹐不以一場爲去取。經義取辧析義理而已﹐浮華者務在必黜﹐則士子亦安肯故爲其難﹐以出於必不利之途哉﹖論則求其馳騁經史﹐表則求其駢麗四六﹐判則求其明習法令﹐策則求其曉暢治道。此𨿽與經義等爲空言﹐然工拙易辧也。宋人旣立經義﹐尙爲宏詞科﹐以收詞賦之士﹐以繼古者之制科。今獨不可推其意於二三場哉﹖

昔黃庭堅在貢院四十六日﹐九人半取一人。今主司鑑裁之明或不如古﹐而以數十人取一人﹐又程之於數日之中﹐日力無餘﹐故所棄之捲﹐有不及閱二三場者﹐有不及閱經義者﹐有並不及閱書義者。所棄如此﹐則其所取可知也。吾又以爲﹐當寬其較閱之期﹐使得研核再四﹐以定其去取。至於士子平日所習之書﹐若經若史﹐一以頒諸學宮者課之﹐而盡焚其私刻﹐使耳目不淆。此數者行﹐則天下之實學可以漸而復矣。

科舉論中

驅天下之士而出於實學﹐則制科之獘可革。𨿽然﹐所謂實學者﹐亦止於言詞之間而已矣﹐吾他日之所取而用者﹐非卽用其言詞也。夫宋世偉人如富弼﹐而猶以科舉文字爲難。如司馬光﹐而猶不長於四六。近世如陳眞晟﹑胡居仁之流﹐則又不屑爲科舉之文矣。使吾無以收之﹐則天下篤實之士皆格於科舉而不進﹐而吾之法又敝。將救其敝﹐非嚴薦舉之法﹑重歲貢之科不可。

夫薦舉近固行之矣﹐然而未睹其效者﹐是不得其方也。漢世之舉賢良方正也﹐天子臨軒親策﹐至於再﹐至於三。其所言﹐上自君身﹐中至貴戚大臣﹐下及宦豎﹐皆直言極論﹐無所忌諱。不稱者罪坐舉主﹐有保任之罰。夫人情畏罰﹐則不敢妄舉﹐而知上之重己也﹐則不憚於直言﹐故兩漢得才爲多。然猶曰此往事也。我明髙皇帝行薦辟法﹐親自較閱﹐不稱職者輒坐舉主﹐往往至於謫戍。故當時文武忠孝之士﹐布滿在位﹐內自卿宰﹐外至藩臬﹐皆是也。今則不然﹐名爲保舉﹐不復嚴重其事﹐士之被薦詣闕下者﹐吏部試以策論而已﹐天下不知其所謂策論者何等也。故其願仕者﹐得一官以去﹐而其不願仕者亦不至﹐彼豈眞不願仕哉﹖知薦舉之重不及科舉故爾。而薦人者則仍取諸有聲場屋而不第﹐與其平日所親幸之人﹐薦墨未漧﹐而責任已塞矣。夫薦至而不知其稱否﹐姑試之而姑爵之﹐而薦人者又不屍其罰﹐則又安能拒不肖之幸濫﹐而致奇偉非常之人哉﹗且不幾以漢世賢良方正之名而居魏晉九品中正之實哉﹗

今如吾說﹐不過兩言而已﹐曰﹕其求直言也必重﹐其罰不稱也必嚴。此所謂明薦舉之法者也。按國初歲貢之科﹐在薦辟之下﹑科舉之上﹐儒生之居學校者﹐先徳行而後文藝﹐歲課月考﹐其法甚嚴。成材者循序而進之於國學﹐與察舉之賢並擢爲給事中﹑參政﹑主事等官﹐故南北之二雍與郡國之學校表裏稱盛。今自歲貢之科輕﹐而士之廩於學而歷年多者﹐無賢不肖﹐皆得貢。旣貢﹐則使之爲學官。歷一二遷至縣令﹐或郡佐﹐輒注下考罷去之。故士之爲歲貢者﹐齒暮气衰﹐榮路有限﹐其自待甚輕﹐在學校則壞學校﹐在州郡則壞州郡。上之人知其如此﹐復姑寬之﹐曰﹕是齪齪者﹐爲可矜憐而已。夫舉朝廷之士民﹐姑寄此齪齪可憐之人以塞其無聊﹐豈理也哉﹗

竊以爲學校所急﹐在選學官。學官得人﹐則士子之賢不肖可辧﹐而歲貢之舊可復。然所謂學官者﹐不復可求之於今日之貢舉也。或取諸薦辟之中﹐或擇諸甲科之內﹐務求其徳醇而文髙者俾居其職﹐以行先之﹐以學課之。其廩於學者﹐不可專取文詞。苟孝友忠信發聞於鄕者﹐學官言於督學﹐核實而廩之﹐然後教以文學。而擇其士之尢異者﹐不待年而貢之闕下﹐而天子卽用薦辟之法親試之。試可﹐則不待選舉﹐卽爲錄用。其次則俟其材成﹐循次貢之國學﹐以待甄敍﹐一如祖宗朝授官之法。有文無行者勿貢﹐誤貢有罰。此所謂重歲貢之科者也。

薦舉之法明﹐歲貢之科重﹐則士之實勝者出此兩科﹐文勝者出於科舉﹐不出於此﹐必出於彼矣。

科舉論下

嗚呼﹗人才之生於今﹐其能自立也難矣。上所以成之者未嘗有法﹐而所以壞之者又不一端。吾每見大比之歲﹐禮臣申明學制﹐非嚴限字數﹐卽禁用子書﹐以爲文體士習蓋在是矣。而獘有積之甚久而其實不可以一日安者﹐則槪未之及﹐然則人材何由而成耶﹖蓋今有漢唐宋以來所無之獘而不幸有之者﹐有數十年以來名爲革獘而其獘彌甚者﹐此皆積於學校而病於科舉。吾故盡言之。

今夫太學者﹐天子所以教化天下之始﹐而禮義之宗也。虞周宏遠﹐吾不暇論﹐論後世之尢敝者。桓帝以鴻都學生入太學﹐士類恥之。夫鴻都者﹐天子之私學﹐其人本以經術相招﹐後爲尺牘及玉書鳥篆﹐其在今日﹐則亦材藝過人之士也。太學之士以其微蔑小道﹐爲天子私人﹐則恥之矣。宋世立三捨之法﹐朱子﹑呂東萊皆非之。夫三捨之法﹐考較藝文﹐參以行實﹐而降升其間﹐其在今日﹐則亦獎誘人才之方也。先儒以其試之以浮靡之文﹐誘之以利祿之途﹐則非之矣。然則太學之重可知也。太學之人才﹐宜有以長養成就之﹐可知也。非國子及四方之成材者﹐不宜入太學﹐可知也。今自援納例行﹐百餘年來﹐遂爲功令。士以廩﹑增﹑附之額分其入粟之等差﹐而其餘則學校之廢棄者入焉﹐紈絝之不學者入焉﹐商賈之多金者入焉。此何爲乎﹖入粟之後﹐掛名其間﹐有終身未嘗踧冑監之席者。問其人﹐則國子生也。此何爲乎﹖然而士之貢於學﹑舉於鄕者﹐猶施施然與之並列﹐則使東漢之士復興﹐南宋之儒可作﹐吾不知其嘆息又當何如也﹗此吾所謂唐宋以來所無之獘而不幸有之者也。

古者較士﹐有中年﹑比年之法﹐蓋掌教之官視有司不同。呂氏謂《周禮》六官﹐惟學校之官不在官聯官屬﹐其意所當深思者是也。今者師儒之說旣爲具文﹐而督學使者之官﹐其體尊嚴﹐與生徒相去遼絕﹐其所掌有歲試﹐有科試。其稽考行義也﹐不過俯聽於學官﹐而其殿最文義也﹐𨿽試有前後﹐而一人之目﹐無大相遠。今使督學官於三年之中﹐科﹑歲各一試﹐士方試歸﹐席未及暖﹐而繼試者又至矣。是一歲之中常得一再試也。然科試則郡縣之官必先去取之﹐而後進於督學﹐是受試無已時也。以不甚相異之殿最與不甚稽考之行義﹐而受試無已時﹐乃欲望其敬業樂羣﹑知類通達﹐則亦難矣。此吾所謂數十年來名爲革獘而其獘彌甚者也。

吾以爲﹐援納之例必當禁絕﹐而一以勛戚命官子弟及士之貢於學﹑舉於鄕者實之﹐妙簡儒臣﹐以爲祭酒﹑司業。其立教﹐則當以胡瑗之教湖學及朱子分年立課之法爲準。督學則簡其考較﹐卽以科試爲歲試﹐合格者使之試於鄕﹐否則黜之﹐而不必又爲歲試。使士子得休其力﹐以從事於學。此二說行﹐然後薦舉歲貢之法可漸施也。

抑吾又得一說焉。可暫罷而徐議之者﹐騎射是也。夫射者﹐學宮之古法﹐我明髙皇帝嘗用之以試士矣。然前此不習旣久﹐一旦舉而責之綴文之士﹐則不便者十九。夫將復古制﹐固不論其便否也。然吾以爲可暫罷者﹐以其本之未立﹐則不可齊其末也。

或曰「考較之簡﹐其法則誠善矣。今天下兵寇交訌﹐泥沙用財﹐取之援例入貲﹐足以贍軍。且騎射所以習兵也﹐在平世猶不可廢﹐況多難乎﹖」曰﹕子以東晉之南渡爲盛於今乎﹖東晉猶能立太學﹐徵生徒﹐而謂今世不能者﹐謬也。謂藉此以資財用者﹐無術也。且學校興﹐人材盛﹐則其所得有過於騎射者矣。今𨿽不罷騎射﹐騎射其有益乎﹖

科舉論後語

余旣作《科舉論》﹐向難餘者又曰「天之生斯人也﹐如置器然。苟生金玉﹐必不置之於泥途。苟生賢才﹐必不使之阨窮於牖下也。科名特寄徑耳﹐子何患焉﹖」曰「金玉之生於山川也﹐制之而後生焉﹐範之而後成焉。不遇良工﹐則沒於丹矸朽石之下而已矣﹐子何從知之﹖由今之道而不變﹐吾慮人材之日沒也。」難者又曰「今朝廷之所求者奇士耳﹐非中人也。經義能困中人﹐豈能困奇士乎﹖」曰「南宮三歲一試士﹐士之釋褐者必三百人﹐不知此三百人者皆奇士乎﹖抑中人雜出其間乎﹖如中人雜出其間﹐則其敗天下士多矣。所學非所用﹐所用非所學也。」又曰「賢良方正之科﹐固將器人於文辭之外也。信如子說﹐不過嚴責保任而已﹐而取士之法終不能有異於漢世之對策﹐是以行求之而以言取之也。」曰「豈獨漢世哉﹖敷奏以言﹐𨿽堯舜不外是也。今天子赫然震動﹐引見闕廷而親策之﹐假以言色﹐通以問難﹐則人之賢不肖出矣。夫人才之赴人主﹐如百鳥之追鸑鷟也。」又曰「學校之官﹐吾何以識其賢而用之乎﹖」曰「如東漢之先試博士可也。如虞集所云﹐令長各自禮聘亦可也。其任必久﹐其擢必優﹐所以廣教化﹑隆儒術也。」又曰「凡學之掌教者三人焉﹐試且聘之﹐則不勝其擾矣。」曰「固也。吾以爲三人者﹐可省其二也。無已﹐則虛其二焉以待。教諭之擇賢者而聘之﹐亦我國初之制也。」又曰「冑監入貲﹐不自今日始也。羅圭峯玘嘗以貲入矣﹐已而爲文人﹐爲名臣。近則學校之有文者入焉﹐何必禁也﹖」曰「玘不足法也。爲入貲濫觴者﹐未必非玘罪也。我國家近有璫禍﹐獻諂頌功者多出太學諸生﹐何無一人如範滂﹑陳東者乎﹖史推東漢之亂而不亡﹐歸功於太學數君子。靖康﹑建炎之間﹐三學生義聲震天下﹐彼皆養士之效也。今則非止失養而已﹐其混淆而挫辱之﹐抑亦甚矣。有文之士入焉者﹐倦於場屋﹑厭於考較﹐不得已而入焉也﹐非宜入也。」又曰「子之論則美矣﹐然子之論騎射也﹐猶謂待學校興乃可徐議。今一旦欲於二三場責經史時務之實學﹐於薦舉責賢良方正之全材﹐於太學﹑鄕學責有道之師儒﹑率教之生徒﹐不已亟乎﹖吾將以子之矛入子之盾也。」曰「宋臣葉適有言﹕今宜暫息天下之多言﹐進舉無親策﹐制舉無記誦﹐無論著﹐稍稍忘其故步﹐一旦天子自舉之﹐三代之英才未可驟得﹐亦不至如近世之冗長無取也。我明髙皇帝已行科舉法﹐仍停至十餘年﹐其時人材益出。今能遠采葉適之言﹐上師我髙皇帝通變宜民之意﹐何爲不成﹖何求不得﹖余之前論﹐特平平者爾。𨿽然﹐使以余之論告當路﹐則駭笑而目以爲狂者不知凡幾矣。時勢之變﹐日新月異﹐而天下大事獨曰守常﹐痛乎成俗之難回也﹗」

