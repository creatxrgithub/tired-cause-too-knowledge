●卷一

○幽人筆

司空圖陷於中條山﹐芟松枝爲筆管﹐人問之﹐曰「幽人筆正當如是。」﹝《汗漫錄》﹞

○飛雲履

白樂天燒丹於廬山艸堂﹐作飛雲履﹐玄綾爲質﹐四面以素絹作雲朵﹐染以四選香﹐振履則如煙霧。樂天著示山中道友曰「吾足下生云﹐計不久上升朱府矣。」﹝《樵人直說》﹞

○孫登琴

孫登琴遇雨必有響﹐如刃物聲﹐竟因陰雨破作數截﹐有黑蛟踴去。﹝《金徽變化篇》﹞

○棋聲與律呂相應

元順本棋枰聲﹐與律呂相應。蓋用響玉爲盤﹐非有異術也。﹝《棋天洞覽》﹞

○紅白二墨

楚王靈夔使人造紅白二墨爲戲﹐及書寫衣服﹐黑衣用白書﹐白衣用紅書﹐自成一家。﹝《大唐龍髓記》﹞

○龍耳李

崔奉國家一種李﹐肉厚而無核。識者曰「天罰乖龍﹐必割其耳﹐耳血墮地﹐故生此李。」﹝《琴莊美事》﹞

○硫黃碗

元載飲食﹐冷物用硫黃碗﹐熱物用泛水磁器。器有三千事。﹝《樞要錄》﹞

○夢裁錦

蕭穎士少夢有人授紙百番﹐開之皆是繡花。又夢裁錦﹐因此文思大進。﹝《文筆襟喉》﹞

○無塵子

方隱天門山﹐以棕櫚葉拂書﹐號曰「無塵子」。月以酒脯祭之。﹝《髙士春秋》﹞

○惜春禦史

穆宗每宮中花開﹐則以重頂帳蒙蔽欄檻﹐置惜春禦史掌之﹐號曰「括香」。﹝《玉塵集》﹞

○黑松使者

玄宗禦案墨﹐曰「龍香劑」。一日﹐見墨上有小道士如蠅而行。上叱之﹐卽呼萬歲曰「臣卽墨之精﹐黑松使者也。凡世人有文者﹐其墨上皆有龍賓十二。」上神之﹐乃以墨分賜掌文官。﹝《陶家瓶餘事》﹞

○柳神九烈君

李固言未第前﹐行古柳下﹐聞有彈指聲﹐固言問之﹐應曰「吾柳神九烈君。已用柳汁染子衣矣﹐科第無疑。果得藍袍﹐當以棗糕祠我。」固言許之。未兒﹐狀元及第。﹝《三峯集》﹞

○六鼻鏡生雲煙

黃巢陷京城南﹐唐王氏有鏡﹐六鼻常生雲煙﹐照之﹐則左右前三方事皆見。王氏向京城照之﹐巢寇兵甲如在目前。上平都邑﹐以映日紗囊取入禁中。﹝《纂異記》﹞

○文星典吏

杜子美十餘歲﹐夢人令采文於康水﹐覺而問人﹐此水在二十里外。乃往求之﹐見鵝冠童子告曰「汝本文星典吏。天使汝下謫﹐爲唐世文章海﹐九云誥已降﹐可於豆壠下取。」甫依其言﹐果得一石﹐金字曰「詩王本在陳芳國﹐九夜捫之麟篆熟。聲振扶桑享天福。」後因佩入蔥市﹐歸而飛火滿室。有聲曰「邂逅吾穢﹐令汝文而不貴。」﹝《文覽》﹞

○玄山印記

陳茂爲尙書郎﹐每書信印記曰「玄山典記」﹐又曰「玄山印」。搗朱礬﹐澆麝酒﹐閒則匣以鎭犀﹐養以透云香﹐印書遠數十里﹐香不斷。印刻﹐胭脂木爲之。﹝《玄山記》﹞

○水玉數珠

房次律弟子金圖﹐十二歲時﹐次律徵問葛洪仙中事﹐以水玉﹝一云玄珠﹞數珠﹐手節之﹐凡兩徧﹐近二百事﹐瑯瑯誦之不止﹐次律賞以轉枝梨。﹝《童子通神集》﹞

○爲梨花洗妝

洛陽梨花時﹐人多攜酒其下﹐曰爲梨花洗妝。或至買樹。﹝《唐余錄》﹞

○籠桶衫柿油巾

杜甫在蜀﹐日以七金﹐買黃兒米半籃﹐細子魚一串﹐籠桶衫柿油巾皆蜀人奉養之粗者。﹝《浣花旅地誌》﹞

○石斧銘

玄鍼子得石斧銘﹐曰﹕天雷斧﹐速文步﹐敲石柱。子如其言。詩如蒸云﹐千步千首。﹝《淸異志》﹞

○棠木印

張寶凡衣服采帛皆以所任官印印之﹐白黃物以墨﹐紅黑物以粉﹐常曰「此印賢於掌庫遠矣。」文字亦然。人收寶文以有棠木印者爲眞。﹝《張寶就印錄》﹞

○鳳窠羣女

姑臧太守張憲使倡妓戴拂壺中錦仙裳﹐密粉淡妝﹐使侍閣下。奏書者﹐號傳芳妓﹔酌酒者﹐號龍津女﹔傳食者﹐號仙盤使﹔代書札者﹐號墨娥﹔按香者﹐號麝姬﹔掌詩槁者﹐號雙淸子。諸倡曰鳳窠羣女﹐又曰團云隊曳云仙﹐亦佳話云。﹝《姑臧前後記》﹞

○地仙圓

虢州別駕竇淝﹐以當歸爲地仙圓﹐曰「使血海增光。」以棗木爲杵臼﹐號「金剛骨」。﹝《三堂往事》﹞

○涼物

房壽六月召客﹐坐糠竹簟﹐憑狐文幾﹐編香藤爲俎﹐刳椰子爲杯﹐搗蓮花制碧芳酒﹐調羊酪造含風﹐皆涼物也。壽勸吳田以轆轤甕﹐田懼其深曰「但見龍門溪水濯。」曲蘗腸耳﹗﹝《叩頭錄》﹞

○梅妝閣

郭元振落梅妝閣﹐有婢數十人。客至﹐則拖鴛鴦衤頡裙衫﹐一曲終﹐則賞以糖雞卵﹐明其聲也。宴罷﹐散九和握香。﹝《敍聞錄》﹞

○洛陽歲節

洛陽人家﹐正旦﹐造絲雞﹑蠟燕粉荔枝﹔正月十五日﹐造火蛾兒﹐食玉梁糕﹐寒食﹐裝萬花輿﹐煮楊花粥﹔端午﹐術羹﹑艾酒﹐以花絲樓閣插鬢﹐贈遺辟瘟扇﹔乞巧﹐使蜘蛛結萬字造明星酒﹐裝同心膾﹔重九﹐迎涼﹐脯羊肝餅﹐佩癭木符﹔冬至﹐煎飠易﹐彩珠﹐戴一陽巾﹔除夜﹐銅刀刻門﹐埋小兒硯﹐點水盆燈﹔臘日﹐造脂花飠炎。﹝《金門歲節》﹞

○梅檀寺春秋二會

梅檀寺悟本書春秋二會﹐斂牛乳爲龍﹐華飯供獻﹐結彩錢爲幡蓋﹐設客以吳興﹐臠團糟授戒者﹐施以般若錢。求男者﹐解密珠擋。﹝《僧國逸錄》﹞

○搔首問靑天

李白登華山落雁峯﹐曰「此山最髙﹐呼吸之气想通天帝座矣。恨不攜謝驚人詩來﹐搔首問靑天耳﹗」﹝《搔首集》﹞

○淸髙門戶

樂天語人曰「吾已脫去利名枷鎖﹐開淸髙門戶﹐但蓮龕子母丹﹐不知何時可成﹖」﹝《自慶傳》﹞

○午橋莊

裴令臨終﹐告門人曰「吾死無所系﹐但午橋莊松云嶺未成﹐軟碧池繡尾魚未長﹐《漢書》未終篇﹐爲可恨爾﹗」﹝《晉公遺語》﹞

○養硯墨筆紙

養筆﹐以硫黃酒舒其毫﹔養紙﹐以芙蓉粉借其色﹔養硯﹐以文綾蓋﹐貴乎隔塵﹔養墨﹐以豹皮囊﹐貴乎遠濕。逢溪子遵之。﹝《文房寶飾》﹞

○迷香洞

史鳳﹐宣城妓也﹐待客以等差。甚異者﹐有迷香洞﹑神雞枕﹑鎖蓮燈﹔次則交紅被﹑傳香枕﹑八分羹﹔下列不相見﹐以閉門羹待之。使人致語曰「請公夢中來。」馮垂客於鳳﹐罄囊﹐有銅錢三十萬﹐盡納﹐得至迷香洞。題九迷詩於照春屏而歸。﹝《常新錄》﹞

○袖裏春

玄宗爲太子時﹐愛妾號鸞兒﹐多從中貴董逍遙微行。以輕羅造梨花散蕊﹐以月麟香﹐號袖裏春。所至暗遺之。﹝《史諱錄》﹞

○金鳳凰

周光祿諸妓﹐掠鬢用郁金油﹐傅面用龍消粉﹐染衣以沈香水。月終﹐人賞金鳳凰一隻。﹝《傳芳略記》﹞

○三賢松

朝眞觀九星院﹐有三賢松三株﹐如古君子。梁閣老妓英奴﹐以麗水囊貯香遊之﹐不數日﹐松皆半枯。﹝《事略》﹞

○芋魁遭遇

李華燒三城絕品炭﹐以龍腦裹芋魁煨之。擊鑪曰「芋魁遭遇矣。」﹝《三賢典語》﹞

○山神以丰年相報

琴叟耕鳳嶺之田﹐以虎紋巾裹犁。推之曰「勞吾躬耕﹐山神必以丰年相報。」已而果然。﹝《鳳翔退耕傳》﹞

○綰龍臺

李神遇以楓溪鐵造綰龍臺﹐爲宴燈﹐花燈八層﹐間以三縫錦衤票﹐點紫菱﹐油燃鳳縷。﹝疑尙缺文。出《捃摭精華》﹞

○吳興米

吳興米﹐炊之甑香﹔白馬豆﹐食之齒醉。虢國夫人廚吏鄧連﹐以此米搗爲透花餈﹐以豆洗皮作靈沙霍﹐以供翠鴛堂。﹝《品物類聚記》﹞

○掃露明軒

王施避巢冠入天臺山﹐主人賀理以牛粥練﹤戶弔﹥。施謝曰「公乃命司延我光景﹐當爲掃露明軒﹐永爲明公下吏。」﹝《芳賢傳》﹞

○吞云夢澤

張曲江語人曰「學者常想胸次吞云夢澤﹐筆頭湧若耶溪﹔量旣並包﹐文亦浩瀚。」﹝《徵文玉井》﹞

●卷二

○田水聲遇吾師丈人

淵明嘗聞田水聲﹐倚杖久聽。嘆曰「秫稻已秀﹐翠色染人。時剖胸襟﹐一洗荊棘﹐此水過吾師丈人矣。」﹝《淵明別傳》﹞

○龍須友

郤詵射策第一﹐再拜其筆曰「龍須友﹐使我至此。」後有貴人遺金龜並拔蕊石簪﹐咸與弟子﹐曰「可市筆三百管。」退而藏之﹐貯以文錦﹐一千年後﹐猶當令子孫以名香禮之。﹝《龍須志》﹞

○隱士衫

成芳隱麥林山﹐剝薴織布﹐爲短桶衤闌寬袖之衣﹐著以酤酒﹐自稱隱士衫。﹝《梁福廬陵記》﹞

○俗耳鍼砭詩腸鼓吹

戴春攜雙秧鬥酒﹐人問何之﹖曰「往聽黃鸝聲。此俗耳鍼砭詩腸鼓吹﹐汝知之乎﹖」﹝《髙隱外書》﹞

○半月履

趙廷芝﹐安成人。嘗作半月履﹐乃裁千紋布爲之。更托以精銀﹐縝以糸蠟。唐輔明過之﹐因奪取以貯酒﹐已乃自飲。廷芝問之﹐輔明笑曰「公器皿太微﹐此履有滄海之積耳。」﹝《妙丰居士安成記》﹞

○菱角巾

王鄰﹐隱西山﹐頂菱角巾。又嘗就人買菱﹐脫頂巾貯之。嘗未遇而嘆曰「此巾名實相副矣。」﹝董愼《續豫章記》﹞

○大鯉五色

孫願夜行橫塘﹐見池中大魚﹐映月吸水﹐移時不去。池外數步﹐有一小坎﹐正涵北斗﹐有蝦蟆數十﹐共來飲啜。願異之。明日﹐汰池中﹐惟有一大鯉﹐身已五色﹐復來坎所訪求﹐蝦蟆得三足者數。﹝馮玉云《金溪記》﹞

○煙姿玉骨

袁丰居宅後有六株梅﹐開時爲鄰屋煙气所爍﹐屋乃貧人所寄﹐丰卽塗泥塞竈張幕蔽風。久之﹐拆去其屋﹐嘆曰「煙姿玉骨﹐世外佳人﹐但恨無傾城笑耳﹗卽使妓秋蟾出比之﹐乃云可與比驅爭先。然脂粉之徒﹐正當在後。」﹝張洞林《桂林志》﹞

○日精

陸展郎中見楊梅﹐嘆曰「此果恐是日精。然若無蜂兒采香﹐誰勝難和之味﹖」卽以竹絲籃貯千枚﹐並茶花蜜送衡山道士。﹝常奉眞《湘潭記》﹞

○火箸如兩儀

朱符謂火箸如兩儀﹐成變化不可缺一。本明大師在坐曰「當以玉爲之﹐貴能不熱。」﹝李明之《衡山記》﹞

○羔羊揮淚

程皓以鐵牀﹝A146﹞肉﹐肥膏見火則油焰淋漓﹐皓戲言曰﹕羔羊揮淚矣。」又云「我以三十萬錢償鐵匠﹐而得此奉養﹐豈不太過﹗」﹝方徳遠《金陵記》﹞

○屋龍更衣

饒子卿隱廬山康王谷﹐無瓦屋﹐代以茅茨。每年一易茅﹐謂之屋龍更衣。或時雨濕致漏﹐則以油幄承梁﹐坐於其下。初不愁嘆。﹝十三賢共注《廬山記》﹞

○掌有臥蛇文

傅咸掌有臥蛇文﹐指甲上隱起花艸如雕刻﹐是以文章過人。﹝逍遙公《南康記》﹞

○栗木爲關

凡門以栗木爲關者﹐夜可以遠盜。﹝《從容錄》﹞

○九華半臂

關文衍爲散騎常侍﹐畫九華山圖於勻綾半臂﹐號九華半臂。自云「令吾此身常在雲泉之內。」﹝時逢《靑陽記》﹞

○遷官面長額有光气

郭汾陽每遷官﹐則面長二寸﹐額有光气﹐事已乃復。﹝《隴王書》﹞

○壺中景

石崇砌上﹐就苔蘚刻成百花﹐飾以金玉﹐曰「壺中之景﹐不過如是。」﹝《耕桑偶記》﹞

○辧琴秦楚聲

李龜年至岐王宅﹐聞琴聲曰「此秦聲。」良久﹐又曰「此楚聲。」主人入問之﹐則前彈者﹐隴西沈妍也。後彈者﹐揚州薛滿。二妓大服。乃贈之破紅綃﹑蟾酥。龜年自負﹐彊取妍秦音琵琶﹐捍撥而去。﹝《辧音集》﹞

○臨光宴

正月十五夜﹐玄宗於常春殿張臨光宴。白鷺轉花﹐黃龍吐水﹐金鳧﹐銀燕﹐浮光洞﹐攢星閣﹐皆燈也。奏《月分光曲》﹐又撒閩江錦。荔支千萬顆﹐令宮人爭拾﹐多者賞以紅圈帔﹑綠景衫。﹝《影燈記》﹞

○水松牌

李白遊慈恩寺﹐寺僧用水松牌刷以吳膠粉﹐捧乞新詩。白爲題訖﹐僧獻玄沙缽﹑綠英梅﹑檀香筆﹑格蘭縑﹑紫瓊霜。﹝《海墨微言》﹞

○泛春渠

汝陽王﹐取云夢石泛春渠以蓄酒。作金銀龜魚﹐浮沈其中﹐爲酌酒具。自稱釀王兼曲部尙書。﹝《醉仙圖記》﹞

○百花獅子

曲江貴家遊賞﹐則剪百花裝成獅子相送。遺獅子有小連環﹐欲送則以蜀錦流蘇﹐牽之唱曰「春光且莫去﹐畱與醉人看。」﹝《曲江春宴錄》﹞

○桃花紙

楊炎在中書後閣﹐糊窗用桃花紙﹐塗以冰油﹐取其明甚。﹝《鳳池編》﹞

○酒器九品

李適之有酒器九品﹕蓬萊盞﹑海川螺﹑舞仙盞﹑瓠子卮﹑幔捲荷﹑金蕉葉﹑玉蟾兒﹑醉劉伶﹑東溟樣。蓬萊盞上有山﹐象三島﹐注酒以山沒爲限。舞仙盞有關﹐捩酒滿則仙人出舞﹐瑞香球子落盞外。﹝《逢原記》﹞

○暖香滿室如春

寶雲溪有僧捨﹐盛冬若客至﹐不燃薪火﹐暖香一炷﹐滿室如春。人歸﹐更取餘燼。﹝《雲林異景志》﹞

○啼猿生蕨

猿啼之地﹐蕨乃多。有每啼一聲﹐遽生萬莖。﹝《窮幽記》﹞

○買春錢

進士不第者﹐親知供酒肉費﹐號買春錢。﹝《承平舊纂》﹞

○苦吟

孟浩然眉毫﹝一作毛﹞盡落﹔裴袖手﹐衣袖至穿﹔王維至﹐走入醋甕﹐皆苦吟者也。﹝《詩源指訣》﹞

○蛻龍牙

取蛻龍牙一枚﹐手握之﹐臨局自然機變橫出﹐﹝《手參棋訣》﹞

○碎金面棋盤

蘇尙書八十猶參禪﹐大潙訪之﹐以手拍碎金面棋盤﹐尙書尋有悟解。﹝《舊相禪學錄》﹞

○琴價與武庫爭先

嵇康抱琴訪山濤﹐濤醉欲剖琴。康曰「吾賣東陽舊業以得琴。乞尙書令河輪玉﹐截爲徽貨﹐所衣玉簾中單買縮絲爲囊﹐論其價﹐與武庫爭先。汝欲剖之﹐吾從死矣。」﹝《金徽變化篇》﹞

○圍棋奪造化

王勃圍棋﹐率下四子﹐成一首詩。勃猶詫之﹐向人曰「吾材奪造化﹐𨿽一時之間﹐百用亦可。」﹝《棋天洞覽》﹞

○墨紋如履皮

墨紋如履皮﹐磨之有油暈者。一兩可染三萬筆。﹝成老伯《墨經》﹞

○換茶醒酒

樂天方入關﹐劉禹錫正病酒。禹錫乃饋菊苗齏蘆菔﹐換取樂天六班茶二囊以醒酒。﹝《蠻甌志》﹞

○腸胃文章映日

元稹爲翰林承旨﹐朝退﹐行鐘廊。時﹐初日映﹐九英梅隙光射﹐稹有气勃勃然。百僚望之曰「豈腸胃文章﹐映日可見乎﹗」﹝《常朝錄》﹞

○天峯煤與綾文刺孰勝

盧杞與馮盛相遇於道﹐各攜一囊。杞發盛囊﹐有墨一枚﹐杞大笑。盛正色曰「天峯煤和鍼魚腦﹐入金溪子手中﹐錄《離騷》古本﹐比公日提綾文刺三百﹐爲名利奴﹐顧當孰勝﹖」已而搜杞囊﹐果是三百刺。﹝《大唐龍髓記》﹞

○粥飼鳩

藺先生﹐坐琴莊﹐食蘭香粥。有鳩至階上﹐先生以匙擲飼之﹐漸進至肩﹐遂盡此粥。後日﹐鳩以千百至﹐先生皆飼之。﹝《琴莊美事》﹞

○花簪壓損帽檐

梁緒梨花時﹐折花簪之﹐壓損帽檐﹐至頭不能舉。﹝《祥雲志》﹞

○翡翠指環

何充妓於後閣﹐以翡翠指環換刺繡筆。充知﹐嘆曰「此物洞仙與吾﹐欲保長年之好。」乃令蒼頭急以蜻蜓幔贖之。﹝《妝樓記》﹞

○赤將軍

哥舒翰有馬﹐曰赤將軍。翰愛之甚﹐常以朝章如其背。曰「過吾北林兒遠矣。此駿材也。」﹝《馬癖記》﹞

○地脂

髙展爲並門判官。一日見砌間沫出﹐以手撮之﹐試塗一老吏面上﹐皺皮頓攺﹐如少年色。展以謂必神藥﹐問承天道士﹐答曰「此名地脂﹐食之不死。」展乃發磚﹐已無所睹。﹝《方鎭編年》﹞

○胡麻啖犬

以胡麻啖犬﹐則光黑而駿﹐使獵必大獲狐兔。又可得三十歲。﹝《好事集》﹞

○得意田

云陽段氏﹐值丰年則盡取金錢埋之﹐九里皆滿﹐曰「有得意田﹐遂可棄無用金。」﹝《丰年錄》﹞

●卷三

○過門錢

龍山康甫﹐慷慨不羈﹐每日置酒於門﹐邀畱賓客。不住者﹐贈過門錢﹐日費酒者鶴嘴瓶二十。﹝《放懷集》﹞

○虞永興書

有人收得虞永興與圓機書一紙﹐剪開字字賣之。礬卿一字得麻一斗﹐鶴口一字得銅硯一枚﹐房村一字得芋千頭﹐隨人好之淺深。﹝《字錦》﹞

○一醉六日

張麟一醉六日﹐嚙柱幾半。﹝《醉錄》﹞

○起宅刷以醇酒

蓮花巷王珊起宅﹐畢其門﹐刷以醇酒﹐更散香末﹐蓋禮神之至。﹝《宣武盛事》﹞

○題梁字

範溥題聽事梁﹐每字以木蓮花承之﹐歲旦一開。次日﹐復上之。﹝《河中記》﹞

○郇公廚

韋陟廚中﹐飲食之香錯雜。人入其中﹐多飽飫而歸。語曰「人欲不飯筋骨舒﹐夤緣須入郇公廚。」﹝《長安後記》﹞

○廁上以術湯盥手

陳宛盛其居止﹐廁上以術湯盥手﹐槐板覆蔽糞穴﹐爲都城第一。﹝《洛陽要記》﹞

○書北山移文

樂天女金鑾﹐十歲忽書北山移文﹐示家人。樂天方買終南紫石﹐欲刊文士傳﹐遂輟以勒之。﹝《丰寧傳》﹞

○爭春館

揚州太守圃中﹐有杏花數十。每至爛開﹐張大宴。一株令一倡倚其傍﹐立館曰「爭春」。開元中﹐宴罷夜闌﹐人或云「花有嘆聲」。﹝《揚州事迹》﹞

○薛家士風

成都薛氏家﹐士風甚美。廚司以半瓠爲杓﹐子孫就食﹐蝦羹肉臠一取之﹐飯再取之。﹝《蜀普錄》﹞

○食蒲桃

楊炎食蒲桃﹐曰「汝若不澀﹐當在太原尹相授。」﹝《河東備錄》﹞

○梅聘海棠橙子臣櫻桃

黎舉常云﹕欲令梅聘海棠﹑橙子臣櫻桃﹐及以芥嫁筍﹐但恨時不同耳﹗然牡丹﹑酴糜﹑楊梅﹑枇杷﹐幸爲執友。﹝《金城記》﹞

○檜生藥圓

幽燕思仙驛後有五樹檜﹐忽生藥圓﹐試摘服之﹐往往療疾有驗。﹝《幽燕記異》﹞

○過廳羊

熊翻每會客﹐至酒半﹑階前旋殺羊﹐令眾客自割﹐隨所好者﹐彩綿系之﹐記號畢﹐之﹐各自認取﹐以剛竹刀切食。一時盛行﹐號「過廳羊」。﹝《靑州集記》﹞

○軟漆纏桑枝爲籬障

杜勝宅以軟漆纏桑枝﹐編爲籬障。雨一過﹐黑光照四面﹐時通甫愛之﹐欲以銅官第取﹐不應。﹝《鄴郡中錄》﹞

○嚼雞舌香

飲酒者﹐嚼雞舌香則量廣。浸半天﹐回則不醉。﹝《酒中玄》﹞

○能詩

能詩之士﹐雨泡滅則得意﹐香煙斷而成吟。﹝《白氏金鎖》﹞

○朱書禹字渡江河

渡江河者﹐朱書「禹」字佩之﹐免風濤﹐保安吉。﹝《禹功記》﹞

○盡數天星徧知棋勢

人能盡數天星﹐則徧知棋勢。﹝《止戈集》﹞

○雌雄樹

九仙殿銀井有梨二株﹐枝葉交結﹐宮中呼爲雌雄樹。﹝《金鑾密記》﹞

○作詩如繡花

作詩如繡花女令籠絡枝葉而已。無過不及乃善。﹝《鍾嶸句眼》﹞

○化玉膏

衛盥面﹐用化玉膏及芹泥。故色愈明氵門﹐終不枯槁。﹝《金臺錄》﹞

○貯蘭蕙

王維以黃磁斗貯蘭蕙﹐養以綺石﹐累年彌盛。﹝《汗漫錄》﹞

○百齒梳

孫思邈以交加木造百齒梳﹐用之﹐養生要法也。﹝《樵人直說》﹞

○科斗箸魚尾匙

向範待客﹐有漆花盤﹑科斗箸﹑魚尾匙。﹝《樞要錄》﹞

○唾地成文

有人謁李賀﹐見其久而不言﹐唾地者三。俄而成文三篇。﹝《文筆襟喉》﹞

○菖蒲當拜此君

王徽之以菖蒲映竹﹐曰「菖蒲止以九節爲貴﹐而此君面目聳然﹐正當再拜此君。而此君亦安得而不受之耶﹗」﹝《髙士春秋》﹞

○界尺筆槽

有借界尺筆槽而破其槽者﹐白其主人曰「韓直木如常﹐孤竹君無恙。但半面之交﹐忽然折節矣﹗」主人爲之大笑。﹝《玉塵集》﹞

○犀如意

虞世南以犀如意爬癢。久之嘆曰「妨吾聲律﹐半工夫矣。」﹝《陶冢瓶餘事》﹞

○萱艸浣衣

鄭源令婢萱艸浣衣﹐萱艸輒云「郎君塵土太多﹐令人手皮俱脫。」﹝《三峯集》﹞

○虎毛紅管筆

有僦馬生甚貧﹐遇人與虎毛紅管筆一枚﹐曰「所須但呵筆卽得之。然夫妻之外﹐令一人知﹐則殆矣﹗」時方盛行凝煙帳﹑風篁扇﹐皆呵而得之。一日晚﹐思兔頭羹﹐連呵遽得數盤。夫妻不能盡﹐以與鄰家。自是筆𨿽存﹐呵之無應矣。﹝《纂異記》﹞

○一詩輒洗其筆

白傅每一詩﹐輒洗其筆。﹝《文覽》﹞

○句中喜得魚竹

孟浩然一日周旋竹間﹐喜色可掬。又見网師得魚﹐尢甚喜躍。友人問之﹐答云「吾適得句﹐中有魚竹二物﹐不知竹有幾節﹑魚有幾鱗﹖疑致疏謬﹐今見二物﹐吾心乃釋然矣。」﹝《玄山記》﹞

○洪兒紙

姜澄十歲時﹐父若無紙﹐澄乃燒糠協竹爲之﹐以供父。澄小字洪兒﹐鄕人號「洪兒紙」。﹝《童子通神錄》﹞

○束脩羊

倪若水藏書甚多﹐列架不足﹐疊窗安置﹐不見天日。子弟直日﹐看書偕書者﹐先投束脩羊。﹝《唐余錄》﹞

○惠一絲兩絲

杜甫寓蜀﹐每蠶熟﹐卽與兒躬行而乞﹐曰「如或相憫﹐惠我一絲兩絲。」﹝《浣花旅地誌》﹞

○蕨成金釵

王鯨逢賣蕨姥﹐黃衣破結﹐有饑色。憫之﹐乃以千錢買蕨﹐姥謝而去。及歸﹐蒸於烏頭甑﹐盡成金釵。蓋姥非常人也。﹝《淸異志》﹞

○雞鴨卵殼

張寶嘗使子弟巡市﹐乞雞鴨卵殼﹐雞卵以煮藥﹐鴨卵以金絲縷海棠花﹐名鮫胎盞。醉後畏酒﹐時多用之。﹝《就印錄》﹞

○八梭綾

鄴中老母村人織綾﹐必三交五結﹐號八梭綾。匹直米六筐。﹝《摭拾精華》﹞

○染花奩

郭代公愛姬薛氏﹐貯食物以散風奩﹐收妝具以染花奩。﹝《品物類聚記》﹞

○文享媚香無忝

張說攜麗正文章謁友生﹐時正行宮中媚香﹐號「化樓臺」。友生焚以待說﹐說出文置香上﹐曰「吾文享是香無忝。」﹝《徵文玉井》﹞

○少延淸歡

陶淵明得太守送酒﹐多以春秫水雜投之。曰「少延淸歡數日。」﹝《淵明別傳》﹞

○筆文章貨

羅隱喜筆﹐工萇鳳﹐語之曰「筆﹐文章貨也。吾以一物助子取髙價。」卽贈雁頭箋百幅。士夫聞之﹐懷金同價﹐或以采羅大組換之。﹝《龍須志》﹞

○降龍道者

戴磬見降龍道者﹐曰「生死外人﹐願陳三拜﹐獻護經簾﹑靑銅磬。」﹝《芳賢傳》﹞

○何徵君隱吳郡

何徵君隱吳郡﹐多遊臨華寺九金堂﹑飲鹿塘﹑靈寶院﹑函星澗。﹝《髙隱外書》﹞

○西昌逸士

郎詠隱西昌﹐采樵爲業﹐或擔至都中﹐人買之﹐則曰「我西昌逸士﹐酒中人也。今獻公所闕﹐公當惠我所好。」﹝《廬陵記》﹞

○享鹿肉

黃升日享鹿肉三斤。自晨煮至日影下門西﹐則喜曰「火候足矣。」如是四十年。﹝《安成記》﹞

○獵蠅記室

盧記室多作脯臘﹐夏則委人﹐於十步內﹐扇上塗餳以撲蠅﹐脯以靑紗障﹐隔塵土。時人呼爲「獵蠅記室」。﹝《金溪記》﹞

○種蔬助鼎俎

宋宇種蔬三十品﹐時雨之後﹐按行園圃﹐曰「天茁此徒助子鼎俎﹐家復何患﹗」﹝《豫章記》﹞

○蓄鴨

富揚庭蓄鴨萬隻。每飼以米五石﹐遺毛覆渚。﹝《桂林記》﹞

●卷四

○石鱉銜賦題

髙郢夜課於丰亭﹐忽見一鱉在案上﹐視之石也。郢異其事﹐取千題散置楮中﹐禱祝﹐令石鱉銜之﹐以卜來事。旣而﹐石鱉舉頭﹐乃是《沙洲獨鳥賦》題出﹐果然。其年首選。﹝《湘潭記》﹞

○自負書劍

淩倚隱衡山﹐往來自負書劍﹐削竹爲擔﹐裹以烏氈。倚旣死﹐山僧取以供事。﹝《衡山記》﹞

○松精成使者

茅山有野人﹐見一使者﹐異服牽一白羊﹐野人問居何地﹐曰「偃蓋山」。隨至古松下而沒﹐松形果如偃蓋。意使者乃松樹精﹐羊乃茯苓耳。﹝《金陵記》﹞

○龍窠石

中山僧表堅﹐面多瘢痕﹐偶溪中得石﹐如雞子。夜覺涼冷﹐信手磨面﹐瘢痕盡滅。後讀《博異志》曰「龍窠石磨瘡瘢大效。」﹝《廬山記》﹞

○召客念無魚

蘇郎中﹐召客無魚。念曲江多有而禁釣﹐乃令掌吏用油幕偸數頭﹐適濟其事。﹝《承平舊纂》﹞

○金雞抱卵時

封少卿問禪於龍華厚參師﹐曰「金雞抱卯時如何﹖」少卿歸而默坐三年﹐不能領解。至於發狂而死。﹝《禪學錄》﹞

○胡松節支琴

白傅用胡松節支琴。﹝《金徽變化篇》﹞

○竊咽棋子

李杓直與人棋而敗﹐乃竊數子咽之。尋問﹐乃鼓局大怒。﹝《棋天洞覽》﹞

○墨染紙不

墨染紙﹐三年字不﹐暗者爲上。﹝《成老相墨經》﹞

○茶ㄡ縛奴投火

陸鴻漸采越江茶﹐使小奴子看﹐焙奴失睡﹐茶ㄡ爍。鴻漸怒以鐵繩縛奴投火中。﹝《蠻甌志》﹞

○袖餅班中

於琮班中﹐有時袖餅而食。或以遺同列。﹝《常朝記》﹞

○石蓮匣

許芝有妙墨八廚﹐巢賊亂﹐瘞於善和裏第。事平﹐取之﹐墨已不見﹐惟石蓮匣存焉。﹝《大唐龍髓記》﹞

○鵝

藺先生上隱亭望九里山﹐七日不能下﹐但食鵝二十段。﹝《琴莊美事》﹞

○粉指印靑編

徐州張尙書﹐妓女多涉獵。人有借其書者﹐往往粉指痕並印於靑編。﹝《妝樓記》﹞

○一里更二馬

校書郎李蟠﹐蓄馬甚多。出遊﹐則一里更二馬。借給供應﹐可逮十家。﹝《馬癖記》﹞

○旋風筆

魏博田承嗣﹐簽治文案如流水。吏人私相謂曰「世罕有此旋風筆。」﹝《方鎭編年》﹞

○贈相得以鳩

毛傅好食鳩﹐人與已相得者﹐必以鳩贈之。一見李翺﹐贈十二籃。﹝《好事集》﹞

○物價至微

開成中﹐物價至微。村落買魚肉者﹐俗人買以胡絹半尺﹔士大夫買﹐以樂天詩一首兼與之。﹝《丰年編》﹞

○夜飛蟬

杜甫每朋友至﹐引見妻子。韋侍禦見而退﹐使其婦送夜飛蟬﹐以助妝飾。﹝《放懷集》﹞

○羲之鬼

虞世南書冠當時﹐人謂其有羲之鬼。﹝《字錦》﹞

○竹枝曲

張旭醉後唱《竹枝曲》﹐反復必至九回乃止。﹝《醉錄》﹞

○卻老先生

王僧虔晚年惡白。一日對客﹐左右進銅鑷﹐僧虔曰「卻老先生至矣﹐庶幾乎﹗」﹝《南康記》﹞

○小兒司命

郭汾陽語子弟曰「西陽庶寶方﹐小兒之司命﹐不可不讀。」﹝《從容錄》﹞

○靑蠅拜賀

術士相牛僧孺﹐若靑蠅拜賀﹐方能及第﹐公疑之。及登科訖﹐歸坐家庭﹐有靑蠅作八行立﹐約數萬﹐折躬再三﹐良久乃去。﹝《靑陽記》﹞

○葬得石牌

烏重胤葬先世﹐掘得石牌。有云﹕牛領岡前﹐紅簫隴下﹐葬用丙日﹐手板相亞。重胤依而用之。﹝《壠上書》﹞

○貪而圖婚

白厚貪而圖婚﹐娶劉純材女。厚送烏十事﹐麩紙爲書。純材大笑﹐答以象田珠十升﹑紫弱千餘頭。及使家僮撒燭﹑花盈路﹐厚閉門大慚。賓客走去。﹝《耕桑偶記》﹞

○以海駁皮爲鼓

凡鼓以海駁﹝疑是鮫字﹞皮爲之﹐泥以象骨﹐則雄而淸。用雜皮﹐則濁而易散云。﹝《辧音集》﹞

○上元影燈

洛陽人家﹐上元以影燈多者爲上。其相勝之辭﹐曰「千影萬影。」又各家造芋郎君﹐食之宜男女。仍云送雞肉酒﹐用六木瓶貯之﹐於親知門前畱地而去。﹝《影燈記》﹞

○軟棗糕

宣慈寺每求化人﹐先畱食軟棗糕。柳尙書來﹐方食糕﹐袖疏欲出﹐尙書急解連帶﹑緋袍﹑鎖子﹑魚袋﹐施之。﹝《海墨微言》﹞

○竊花

霍定與友生遊曲江﹐以千金募人竊貴侯亭榭中蘭花﹐插帽兼自持﹐住綺羅叢中賣之。士女爭買﹐拋擲金錢。又各以錐刺藕孔﹐中者﹐罰巨觥﹔不中者﹐得美饌。﹝《曲江春宴錄》﹞

○酒窟

蘇晉作曲室爲飲所﹐名「酒窟」。又地上每一磚﹐鋪一甌酒﹐計磚約五萬枚。晉日率友朋次第飲之﹐取盡而已。﹝《醉仙圖記》﹞

○詩成裁窗紙

段九章詩成無紙﹐就窗裁故紙﹐連綴用之。九章﹐字惠文。﹝《逢原記》﹞

○白羊妝點芳艸

午橋莊小兒坡﹐茂艸盈裏。晉公每使數羣白羊散於坡上﹐曰「芳艸多情﹐賴此妝點也。」﹝《窮幽記》﹞

○浮萍爲鴨作茵褥

浮光多美鴨。太原少尹樊千里買百支置後池﹐載數車浮萍入池﹐使爲鴨作茵褥。﹝《雲林異景志》﹞

○自爲小君裁剪

李紳爲相﹐時俗尙輕綃﹐染蘸碧爲婦人衣。紳自爲小君裁剪。﹝《鳳池編》﹞

○貴家棋子

開成中﹐貴家以紫檀心﹑瑞龍腦爲棋子。﹝《棋談》﹞

○弄葫蘆成詩

王筠好弄葫蘆﹐每吟詠﹐則注水於葫蘆﹐傾已復注﹐若擲於地﹐則詩成矣。﹝《詩源指訣》﹞

○好讀《離騷》

錢蕓士好讀《離騷》﹐手不暇揭﹐忘去肉味﹐半月如齋。﹝《姑臧記》﹞

○ソ花浸酒

楊恂遇花時﹐就花下取蕊﹐粘綴於婦人衣上﹐微用蜜蠟兼ソ花浸酒﹐以快一時之意。﹝《三堂往事》﹞

○挑野蔬

郭元申家貧無食﹐春月﹐攜兒挑野蔬。一日有餘﹐三日不出。﹝《叩頭錄》﹞

○簇酒

辛洞好酒而無資﹐常攜登人門。每家取一盞投之﹐號爲「簇酒」。﹝《敍聞錄》﹞

○祭詩以酒脯

賈島常以歲除﹐取一年所得詩﹐祭以酒脯。曰「勞吾精神﹐以是補之。」﹝《金門歲節》﹞

○段磨齋

都下寺院﹐每歲用除日段磨。是日﹐作段磨齋。﹝《僧園逸記》﹞

○斂衣

伊處士從眾人求尺寸之帛﹐聚而服之﹐名曰「斂衣」。﹝《搔首集》﹞

○淩虛宴

齊文宣帝淩虛宴﹐取香菌以供﹐品味廣。唐則出於石首銅官等處﹐銅釘菌分絲菌。﹝《自慶傳》﹞

○桃花醋

唐世風俗﹐貴重葫蘆醬﹑桃花醋﹑照水油。﹝《晉公遺語》﹞

○蟣肝龍首

毛重教授於導江。春日主人宴之﹐賦散語曰「蟣肝之奉何堪﹐龍首之攀可望﹗」主人曰「吾勸以陸源鯖﹐賞以柳綿肝。」﹝《文房寶飾》﹞

●卷五

○筆描窗竹影

宗測樂閒靜好松竹﹐嘗見日篩竹影上窗﹐以筆備描之。﹝《常新錄》﹞

○糖蜜莫逆交

陳得蜀糖﹐輒以蜜澆之﹐曰「與蜜本莫逆交。」﹝《傳芳略記》﹞

○風月常新印宮人臂

明皇開元初﹐宮人被進禦者﹐日印選以綢繆﹐記印於臂上﹐文曰「風月常新」。印畢﹐漬以桂紅膏﹐則水洗﹐色不退。﹝《史諱錄》﹞

○念金輪咒

敲兩耳﹐服桂心丸﹐念金輪咒﹐則所思之人不以存沒﹐是夜必夢見之。﹝《事略》﹞

○水晶環渡舟

蕭整嘗登陸渾沙洲﹐忽水漲不得下﹐急呼村童﹐折塵尾﹑水晶環與之﹐渡舟而過。﹝《三賢典誥》﹞

○鳴牙餅

許康年謁劉遜﹐贈遜鳴牙餅千枚﹐曰「𨿽微物也﹐助廚中兩日之費。」﹝《退耕傳》﹞

○棠棣之好

李初直遇與人相知﹐則曰「棠棣之好﹐何以過此﹖」喜慶倍常。﹝《敍聞錄》﹞

○金蘭簿

戴弘正每得密友一人﹐則書於編簡﹐焚香告祖考﹐號爲金蘭簿。﹝《宣武盛事》﹞

○鴨卵成花

向聲能於鐺中﹐以手撥鴨卵成花。﹝《河中記》﹞

○燭圍

韋陟家宴﹐使每婢執一燭﹐四面行立﹐人呼爲燭圍。﹝《長安後記》﹞

○宴客典斟

陳無咎宴客﹐一客用一婢典斟。必十二斟而後使滿﹐以盡誠敬之道。﹝《洛都要記》﹞

○金牌盈座

河間王夜飲﹐妓女謳歌。一曲下一金牌﹐席終金牌盈座。﹝《丰盈傳》﹞

○聚香團

揚州太守仲端﹐畏妻不敢延客。謝廷皓謁之﹐坐久饑甚﹐端入內﹐袖聚香團啖之。﹝《揚州事迹》﹞

○待闕鴛鴦社

朱子春未婚﹐先開房室﹐帷帳甚麗﹐以待其事。旁人謂之「待闕鴛鴦社。」﹝《妝樓記》﹞

○笑春紅

閬州參軍黃涉婢曰笑春紅﹐死﹐涉念之。淚灑犀簾﹐至皆捐壞。﹝《蜀普錄》﹞

○二花

阮文姬插鬢用杏花﹐陶溥公呼曰「二花」。﹝《河東備錄》﹞

○三鹿郡公

袁利見爲性頑獷﹐方棠謂袁生已封「三鹿郡公」。蓋譏其太粗疏也。﹝《幽燕記》﹞

○昆侖玉盞

宇文卓方執昆侖玉盞﹐聽左丞檀超髙談﹐不覺墜地。﹝《靑州雜記》﹞

○坐間牡丹花

宋語常帶華藻﹐李孺安曰「時方三月﹐坐間生無數牡丹花矣。」﹝《鄴郡名錄》﹞

○杜鵑喚歸

石誼未娶﹐聞杜鵑喚歸﹐嘆曰「此物催人使歸﹐使我何所歸耶﹖」﹝《金臺錄》﹞

○遇河神

顧希微﹐開成二年遇河神屈莫多曰「更二千年﹐大江所在堤岸﹐當崩沙九里。」﹝《禹功記》﹞

○口吻生花

張祜苦吟﹐妻孥喚之不應。以責祜﹐祜曰「吾方口吻生花﹐豈卹汝輩﹗」﹝《白氏金鎖》﹞

○贈詩勝爛黃魚

皇甫夤謁韓愈﹐愈贈以詩。夤退有言﹐怒愈不爲置酒。愈曰「豈不勝以爛黃魚待汝耶﹗」﹝《續鐘嶸句眼》﹞

○折箸不休

山濤酒後哺啜﹐折箸不休。﹝《酒中玄》﹞

○防風粥

白居易在翰林﹐賜防風粥一甌。剔取防風得五合余﹐食之口香七日。﹝《金鑾密記》﹞

○食蝤蛑

鹿宜孫食蝤蛑﹐炙於壽陽甕中﹐頓進數器。﹝《止戈集》﹞

○羣公對雪

羣公對雪﹐尙隆之曰「面堆金井﹐誰調湯餅﹖」吳永素曰「玉滿天山﹐難刻佩環﹗」坐間服其韻精。﹝《姑臧記》﹞

○屋瓦皆鏤

余宗伯屋瓦皆鏤竅穴千百﹐雨則散如眞珠。用陳畱瓦則堅而易鏤。﹝《三堂往事》﹞

○三年不見羊角

皮蕃去北﹐而復來鄱陽﹐食竹筍﹐曰「三年不見羊角﹐哀矣。」﹝《叩頭錄》﹞

○采星盆

嵇昌蓄采星盆﹐夏月漬果﹐則倍冷。﹝《敍聞錄》﹞

○作剪刀

姑園鐵作剪刀﹐以苜蓿根粉養之﹐裁衣則盡成。墨界不用人手而自行。﹝《搔首集》﹞

○左撚巾拭面

陽華用左撚巾拭面﹐倍有光彩。﹝《自慶傳》﹞

○碑石

李輔國葬父﹐碑石用豆屑一千團﹐磨瑩如紫玉。碑字四面﹐鐫葵花三百朵。﹝《晉公遺語》﹞

○淸紙

以竹梢甘露和天南星漬紙﹐一宿裁之﹐刀去如飛。﹝《文房寶飾》﹞

○除夜嘆老

裴度除夜嘆老﹐迨曉不寐。鑪中商陸火﹐凡數添也。﹝《金門歲節》﹞

○印普賢象

玄奘以回鋒紙印普賢象﹐施於四眾。每歲五馱無餘。﹝《僧園逸錄》﹞

○三辰酒

玄宗置麯淸潭﹐砌以銀磚﹐泥以石粉﹐貯三辰酒一萬車﹐以賜當制學士等。﹝《史諱錄》﹞

○桑木根可作沈香想

裴休得桑木根曰「若作沈香想之﹐更無異相。𨿽對沈水香﹐反作桑根想﹐終不聞香气。諸相從心起也。」﹝《常新錄》﹞

○皂蓋能與日輪爭功

韓愈刺潮州﹐嘗暑中出﹐張皂蓋。歸而喜曰「此物能與日輪爭功﹐豈細事耶﹗」﹝《傳芳略記》﹞

○雷門四老石

王維輞川林下坐﹐用雷門四老石﹐燈滅則石中鉆火。﹝《事略》﹞

○握麥芒刁字

牛僧孺進士時﹐常握麥芒刁字。有繆誤﹐隨手刪割點定。﹝《三賢典略》﹞

○麒麟艸

元和時﹐館閣湯飲待學士者﹐煎麒麟艸。﹝《鳳翔退耕傳》﹞

○魚藻洞

魚朝恩有洞房﹐四壁夾安琉璃板﹐中貯江水及萍藻﹐諸色蝦﹐號魚藻洞。﹝《南康記》﹞

○鼻出黃膠

賀知章忽鼻出黃膠數盆﹐醫者謂飲酒之過。﹝《從容錄》﹞

○數米而食

沈休文羸劣多病﹐日數米而食﹐羹不過一箸。﹝《靑陽記》﹞

○廬墓日影爲之不移

鄧寅廬墓墳土未乾﹐日影爲之不移。﹝《壠上記》﹞

○飼牛以天麻飯

靑齊間遇春耕﹐則飼牛以天麻飯﹐仍用錦縷系於角上。﹝《耕桑偶記》﹞

○髙麗絲結

張均妓多麗﹐彈琵琶曲﹐頂上有髙麗絲結。趙詩爭奪﹐致傷二指。﹝《辧音集》﹞

○元夜食牛肺犯天樞使

梁鄴上元後﹐忽發變如血。卜曰「元夜食牛肺﹐犯天樞巡使。夜行禱謝﹐可免。」﹝《影燈記》﹞

○菖蒲成獅子鸞鳳狀

僧普寂大好菖蒲﹐房中以菖蒲種成獅子﹑鸞鳳﹑仙人之狀。﹝《海墨微言》﹞

○鴨肝豬肚

王縉飲酒﹐非鴨肝豬肚﹐箸輒不舉。﹝《醉仙圖記》﹞

○吞花臥酒

虞松方春﹐以謂握月擔風﹐且畱後日吞花臥酒﹐不可過時。﹝《曲江春宴錄》﹞

○庭椿不染風

盧攜夢人贈句曰「若問登庸日﹐庭椿不染風。」初﹐不解其言。後數年﹐攜拜相﹐庭下古椿一株﹐𨿽狂風驟雨﹐不濕不搖。﹝《鳳池編》﹞

○屋竅如七星

鄭廣文屋室破漏﹐自下望之﹐竅如七星。﹝《逢原記》﹞

○日用斗面爲糊以供緘封

順宗時﹐劉禹錫干預大權﹐門吏接書尺﹐日數千。禹錫一一報謝﹐綠珠盆中﹐日用面一斗爲糊﹐以供緘封。﹝《宣武盛事》﹞

○面如棗核而中空

楊埏遊王釒共家﹐食一物如棗核﹐而中空﹐其實面也。埏詢其法﹐釒共笑而不言。﹝《河中記》﹞

●卷六

○讀書數眞珠以記

於授幼時﹐家以綠眞珠勝爲簾押﹐授讀書數眞珠以記。日輒一徧。﹝《長安後記》﹞

○竹粉湯

夏侯鉞謁盧懷愼﹐坐終日﹐得竹粉湯一盞。﹝《洛都要紀》﹞

○蜀中厚朴

蜀中厚朴﹐若酒後采之﹐紫色蕩散﹐用輒無力。﹝《窮幽記》﹞

○碎錦坊

晉公午橋莊﹐有文杏百株﹐其處立碎錦坊。﹝《曹林異景》﹞

○百年歌

李觀作《百年歌》﹐王請其法。觀向彈指曰「遺子爪甲淸塵﹐庶幾文思有加。」﹝《詩源指訣》﹞

○夢靑龍吐棋經

王積薪夢靑龍吐《棋經》九部授己﹐其藝頓精。﹝《棋訣》﹞

○白眼蜂

蠶退之後多爲乾臘﹐貨之。開元中春末﹐兩市多白眼蜂﹐如山﹐市人以此卜絲帛之丰歉。﹝《丰寧傳》﹞

○安石橊

李漢碎胡瑪瑙﹐盤盛送王莒曰「安石橊」。莒見之﹐不疑。旣食﹐乃覺。﹝《揚州事迹》﹞

○嗜鴨臘

彭幾嗜鴨臘﹐未曝前三日﹐置鎭石之下﹐時所共服。﹝《蜀昔錄》﹞

○壬癸席

申王謂豬旣供餐﹐不宜處於穢處。乃以氈龕粟粥待之﹐取其毛刷淨﹐令巧工織壬癸席﹐滑而且涼。﹝《河東備錄》﹞

○斂諸妓釵鈿以記意

金城多美妓﹐賀蘭劍曰「吾旣臨人﹐私情難展。」遇宴飲則斂奪諸妓釵鈿﹐退以記意。﹝《金城記》﹞

○沈祕景符

禹導河之際﹐沈祕景符﹐以鎭五千之水患﹐後人賴焉。﹝《禹功記》﹞

○沙上玩味成詩

柳宗元吟《春水如藍》詩﹐久之不成。乃取九腳牀於池邊﹐沙上玩味終日﹐僅能成篇。﹝《白氏金鎖》﹞

○吟詩落齒

謝靈運半日吟詩百篇﹐頓落十二齒。﹝《續鐘嶸句眼》﹞

○綠牝鞍

處士富麟翁﹐從縣令芮通源遊蘭居寺﹐通源給以綠牝鞍。﹝《幽燕記異》﹞

○鳳眼窗

龍道千卜室於積玉坊﹐編藤作鳳眼窗﹐支牀用薜荔千年桃﹐炊飯灑沈水香﹐浸酒取山鳳髓。﹝《靑州雜記》﹞

○巨栗殼爲杯

鄴中產巨栗﹐脫其殼﹐可以爲杯。﹝《鄴郡名錄》﹞

○眉分九聚

朱Г眉分九聚﹐相者告以大貴。Г信之。﹝《金臺錄》﹞

○洞天瓶

虢國夫人就屋梁上懸鹿腸於半空﹐筵宴則使人從屋上注酒於腸中﹐結其端﹐欲飲則解開﹐注於杯中。號「洞天聖酒將軍」﹐又曰「洞天瓶」。﹝《酒中玄》﹞

○賜成像殿茶果

金鑾故例﹐翰林當直學士﹐春晚困﹐則日賜成像殿茶果。﹝《金鑾密記》﹞

○冰雪至夏價等金璧

長安冰雪至夏月﹐則價等金璧。白少傅詩名動於閭閻﹐每需冰雪﹐論筐取之﹐不復償價﹐日日如是。﹝《止戈集》﹞

○蛙臺

桂林風俗﹐日日食蛙。有來中朝爲禦史者﹐朝士戲之曰「汝之居非烏臺﹐乃蛙臺也。」禦史答曰「此非蛙﹐名圭虫而已。然較圭虫之奉養﹐豈不勝於黑面郎哉﹗」黑面郎謂豬也。朝士大赧而退。﹝《承平舊纂》﹞

○棄官求道

丁系自尙書郎參靈度禪師﹐棄官修道﹐日食脫粟二升﹐諸僧缽水一盂。夏月夜禪﹐𨿽飛蚊咂食﹐終不搖動。坐夏旣滿﹐面爲破爛。﹝《舊相禪學錄》﹞

○攜琴就松風澗響之間

段由夫攜琴就松風澗響之間﹐曰「三者皆自然之聲﹐正合類聚。」羊曇節以金縷羊要之﹐曲終不去。﹝《金徽變化篇》﹞

○出遊必攜圍棋短具

王積薪每出遊﹐必攜圍棋短具﹐畫紙爲局﹐與棋子並盛竹筒中﹐系於車轅馬鬣間。道上𨿽遇匹夫﹐亦與對手。勝則徵餅餌牛酒﹐取飽而去。﹝《棋天洞覽》﹞

○墨難減者萬金不換

凡墨日用之一歲﹐磨減半寸者﹐萬金不換﹐然至難得。﹝《成老相墨經》﹞

○收茶三等

覺林院志崇收茶三等。待客以驚雷莢﹐自奉以萱艸帶﹐供佛以紫茸香。蓋最上以供佛﹐而最下以自奉也。客赴茶者﹐皆以油囊盛餘瀝以歸。﹝《蠻甌志》﹞

○笏囊笏架

會昌以來﹐宰相朝則有笏架。入禁中﹐逐門傳送至殿前。朝罷﹐則置於架上。百寮則各有笏囊﹐親吏持之。﹝《常朝錄》﹞

○徐峯善棋

徐峯善棋﹐段成式欲盡窮其術。峯曰「子若以墨狻猊與我﹐當使子過我十倍。」﹝《大唐龍髓記》﹞

○瞬碧侯

琴莊有溶溶軒﹐軒前皆池地也。度池得回筇磴上自在峯﹐藺先生日往峯上采蕨。蕨生九股﹐以釀醋異常。守臣取進之﹐封峯曰「瞬碧侯。」﹝《琴莊美事》﹞

○錢龍宴

洛陽人有妓樂者﹐三月三日結錢爲龍爲簾﹐作錢龍宴。四圍則撒眞珠﹐厚盈數寸﹐以斑螺令妓女酌之﹐仍各具數﹐得雙煮爲吉。妓乃作雙珠宴﹐以勞主人。又各令作餳緩帶﹐以一丸餳舒之﹐可長三尺者﹐賞金菱角﹔不能者﹐罰酒。﹝《妝樓記》﹞

○王武子好馬

王武子好馬﹐非馬不行。正旦則柳葉金障泥﹐上元則滿月韉﹐淸明則剪水鞭﹐重午則籠嬌皮﹔八月中秋則玉瓏絡頭。重陽則蟬兒登﹐春秋社則塗金鞍﹐冬至則嘶風登﹐除日則藥王鞍。每節日則餵馬以明紗豆﹑薔薇艸。﹝《馬癖記》﹞

○鸞手校尉

錢Α鎭吳越﹐尊賢渴士﹐使名畫工二三十人在。沿江號「鸞手校尉」。伺北方士子流移來者﹐咸寫貌以聞﹐擇淸俊福厚者用之。胡嶽方渡江﹐畫工以貌奏。Α見之﹐嘆曰「面有銀光﹐奇士也。」時卽召見。﹝《方鎭編年》﹞

○剪刀面月兒羹

柳公權以隔風紗作龍城記。及入朝﹐名品號錦樣書以進。上方禦剪刀面﹑月兒羹﹐卽命分賜。﹝《字錦》﹞

○玄祿

老子始生﹐其母名之曰「玄祿」。﹝《集眞記》﹞

○大雅之文

柳宗元得韓愈所寄詩﹐先以薔薇露盥手﹐薰玉蕤香﹐後發讀。曰「大雅之文﹐正當如是。」﹝《好事集》﹞

○二儀餅

開元中﹐長安物價大減。兩市賣二儀餅﹐一錢數對﹔胡桃灸﹐十錢一半。﹝《丰年錄》﹞

○槐膠彈子

李少微﹐子女頗多。每朝退﹐於亭榭散槐膠彈子數百枚﹐令諸小兒爭取之﹐以爲戲笑。終日不倦﹐戲已﹐復收於篋。﹝《放懷集》﹞

○酒神

酒席之上﹐九吐而不減其量者﹐爲酒神。﹝《醉錄》﹞

○九芒珠

王武子以九芒珠穿爲紉索﹐編華架用之﹐每月洗以鯉魚涎。﹝《捃拾菁華》﹞

○石綠鏡臺

張燕公有石綠鏡臺﹐得自明川道士。玄宗聞其有異﹐取以精炭十車燒之﹐不變乃已。﹝《類聚記》﹞

○自課庵

全子棲每爲文﹐則入自課庵﹐一文必三艸。及十年之後﹐悟其淺近﹐必盡付於火。生平凡三焚文集。﹝《徵文玉井》﹞

○淵明拜火

陶淵明日用銅缽煮粥﹐爲二食具。遇發火﹐則再拜曰「非有是火﹐何以充腹﹖」﹝《淵明別傳》﹞

○筆封九錫

薛稷爲筆封九錫﹐拜墨曹都統﹐黑水郡王兼毛州刺史。﹝《龍須志》﹞

○墨封九錫

稷又爲墨封九錫﹐拜松燕督護﹑玄香太守兼亳州諸郡平章事。是日﹐墨吐異气﹐結成樓臺狀。鄰里來觀﹐食久乃滅。﹝《纂異記》﹞

○紙封九錫

稷又爲紙封九錫﹐拜楮國公﹑白州刺史﹑統領萬字軍界道中郎將。﹝《事略》﹞

○硯封九錫

稷又爲硯封九錫﹐拜離石鄕侯﹑使持節卽墨軍事長史兼鐵面尙書。﹝《鳳翔退耕傳》﹞

○爲花樹洗瘡止痛

郭文在山間﹐有石橊楊梅等花爲樵牧所傷殆甚﹐賣簪沽酒以澆花樹。人問之﹐曰「爲二子洗瘡止痛。」﹝《芳賢傳》﹞

●卷七

○元白兩不相下

元微之﹑白樂天﹐兩不相下。一日同詠李花﹐微之先成﹐曰「葦綃開萬朵。」樂天乃服。綃練也﹐葦白而綃輕。﹝《髙隱外書》﹞

○仙人柏葉書

郭天民巧思橫生﹐能摺書簡﹐反覆如柏葉狀。鄕人謂之「仙人柏葉書。」﹝《安成記》﹞

○家庖百品

張元厚家庖百品﹐日日不變。有蔡機缸二千﹐盛貯皆滿。﹝梁福《廬陵記》﹞

○硯中出白影珠

侯道昌因雨﹐置龜頭硯於檐下承澑以滌之。俄而滴破硯﹐硯中出白影珠十顆。有患目者﹐煮珠水洗之﹐皆愈。﹝馮正云《金記》﹞

○陳蕃待客

陳蕃待客﹐拌飯以鹿脯﹔Ρ羹以牛脯。未嘗別爲異饌。﹝董愼《續豫章記》﹞

○桂人好食蝦蟆

桂人好食蝦蟆﹐仍重乾茵爲糝。赴食者至﹐以余俎包歸﹐遺兒女﹐𨿽污衫不恥。﹝張洞林《桂林志》﹞

○霜露能染紅紫

鵝管山霜可染紫﹐白庶潭露能染紅﹐爲天下冠。恨人無知者。﹝常奉眞《湘潭記》﹞

○蒲桃髻

小兒發初生﹐爲小髻十數。其父母爲兒女相勝之辭曰「蒲桃髻十穗勝五穗。」﹝李明之《衡山記》﹞

○方囊盛金錢

富人賈三折﹐夜以方囊盛金錢於腰間。微行市中﹐買酒﹐呼秦聲女置宴。﹝方徳遠《金陵記》﹞

○千眼仙人赴東林寺

廬山遠法師命盡之日﹐山中峯澗寺落皆見千眼仙人﹐成隊執幡幢香花赴東林寺﹐法師死乃止。﹝十三賢共注《廬山記》﹞

○洛如花

吳興山中有一樹﹐類竹而有實﹐似莢狀。鄕人見之﹐以問陸澄。澄曰「名洛如花﹐郡有文士則生。」﹝張寶《就印錄》﹞

○虱念阿房宮賦

揚州蘇隱﹐夜臥﹐聞被下有數人齊念《阿房宮賦》﹐聲緊而小。急開被﹐視之無他物。惟得虱十餘﹐其大如豆﹐殺之卽止。﹝《淸異志》﹞

○甲乙膏

蜀人二月好以豉雜黃牛肉爲甲乙膏。非尊親厚知不得而預﹐其家小兒三年一享。﹝《浣花旅地誌》﹞

○魚脊出金釵

寶歷中﹐酉陽人見釣魚師有魚﹐腦貫黃文﹐愛而買歸。食至脊上﹐出金釵一隻﹐長六寸。﹝《唐余錄》﹞

○團沙捏成睡嵇康

房少時﹐曾至洲渚上﹐團沙捏成睡嵇康﹐甚有標態﹐見者多愛之。﹝《童子通神錄》﹞

○樂音泉

彊村有水方寸許﹐人欲取之﹐唱《浪淘沙》一曲﹐卽得一杯。味大甘冷﹐村人因名曰「樂音泉」。﹝《玄山記》﹞

○石斧欲斫斷詩手

杜甫子宗武﹐以詩示阮兵曹。兵曹答以石斧一具﹐隨使並詩還之。宗武曰「斧﹐父斤也。兵曹使我呈父加斤削也。」俄而阮聞之﹐曰「誤矣﹗欲子斫斷其手。此手若存﹐天下詩名又在杜家矣﹗」﹝《文覽》﹞

○淸水郎君

司馬伯殊買得鴨卵一枚﹐非常珍重。夜猶未食﹐夢曰「此卵乃徐龍幼子﹐淸水郎君也。不殺將富」。殊乃放之。﹝《三峯集》﹞

○徐鳳儀杖

徐鳳儀有一杖﹐直如筆管。其後每年生一節﹐二十年每年縮一節﹐三月﹐則杖之四面靑﹑赤﹑白﹑黑﹐各開一花。不知何木也。﹝《陶家瓶餘事》﹞

○劍生神芝則天下晏淸

成都朱善存家﹐世寶一劍﹐每生神芝﹐則天下晏淸。如安史﹑黃巢之亂﹐劍皆吐黑煙﹐屬天下不差毫釐。﹝《玉塵集》﹞

○聚芳圖百花帶

宗測春遊山谷﹐見奇花異艸﹐則系於帶上﹐歸而圖其形狀﹐名聚芳圖百花帶。人多效之。﹝《髙士春秋》﹞

○李花如飛仙

伍貫卿居沅陵﹐家有李花一株。月夜﹐奴婢遙見花作數團﹐如飛仙狀上天去。花上露水倏然作雨數千點﹐花則亡矣。﹝《樞要錄》﹞

○起槁窗上

江扌爲文次至吟詠﹐得意則起槁於窗上﹐不堪示則投置混中﹐久而文遂工矣。﹝《文筆襟喉》﹞

○蜜浸烏梅解宿酲

陳永陽王宿酲未解﹐則爲蜜浸烏梅﹐每啖不下二十枚﹐淸醒乃已。﹝《樵人直說》﹞

○榕粉

小兒瘡痂﹐以榕粉日傅之﹐則易瘥而無痕。﹝《汗漫錄》﹞

○灰山

無棣有灰山﹐山南有石竅﹐其中二麥無數﹐取之不竭。﹝《三賢典略》﹞

○嗜蛤蜊

吐突承璀嗜蛤蜊﹐炙以鐵絲牀﹐數澆鹿角漿﹐然後食。﹝《傳芳略記》﹞

○諢衣

穆宗以玄綃﹑白書﹑素紗﹑墨書爲衣服﹐賜承幸宮人﹐皆淫鄙之詞。時號「諢衣」。至廣明中﹐猶有存者。﹝《史諱錄》﹞

○三樣錢買二色酒

西門李玄造二色酒﹐白酒中有黑花﹐斟於器中﹐花亦不散。其中有肝石故也。崔道旅以金﹑銀﹑銅錢來酤﹐曰「以我三樣錢﹐買君二色酒﹐欲辭得乎﹖」﹝《常新錄》﹞

○大筍中有眼睛

裴晉公於藍田得一大筍﹐破之有三四眼睛﹐而香美過甚。乃與曾序分食之。﹝《晉公遺語》﹞

○雨點螺磨紙

治紙之而不染墨者﹐用雨點螺磨紙﹐左右三千下﹐其病去矣。﹝《文房寶飾》﹞

○沈休文多病

沈休文多病﹐六月猶綿帽溫鑪﹐食姜椒飯﹐不爾﹐則委頓。﹝《自慶集》﹞

○盲郭璞

路巖幼病﹐有人稱善醫禳之術﹐巖用之不效。嘆曰「此盲郭璞也。」﹝《搔首集》﹞

○淨眼僧

傳法寺淨眼僧﹐能用藥煮烏頭﹗施人治百疾﹐皆驗。又以穢迹咒治癲破﹐鐵城倡除鬼祟﹐發無不捷。﹝《僧國逸錄》﹞

○竹節中神水

重午日﹐午時有雨﹐則急斫一竿竹﹐竹節中必有神水。瀝取和獺肝爲圓﹐治心腹塊聚等病。﹝《金門歲節》﹞

○釀換骨醪

憲宗采鳳李花﹐釀換骨醪。晉國公平淮西回﹐黃巴金瓶賜二斗。﹝《敍聞錄》﹞

○畏薯藥

李輔國大畏薯藥﹐或人因以示之﹐必眼中火出﹐毛皆瀝血﹐因致大病。﹝《叩頭錄》﹞

○分香蓮

三堂使宅有鉤仙池﹐一種蓮子﹐一歲再結實子十隻﹐其花時香兼桃﹑梅﹑萸﹑菊。郡人傳分香蓮﹐不論錢。﹝《三堂往事》﹞

○雪竹搔頭

趙綸妻死﹐遺雪竹搔頭於階下。不數日﹐化爲楊梅花朵如撒﹐時人異之。﹝《姑滅前後記》﹞

○遇棋仙

卞子京遇棋仙﹐束帶拜金鑄紫堂﹐仙仍坐於席上﹐勝克之利﹐萬不失一。﹝《手參棋訣》﹞

○焚杜甫詩飲以膏蜜

張籍取杜甫詩一帙﹐焚取灰燼﹐副以膏蜜頻飲之﹐曰「令吾肝腸從此攺易。」﹝《詩源指訣》﹞

○藏盤筵於水底

白氏履道裏宅有池水﹐可泛舟。樂天每命賓客﹐繞船以百十油囊﹐懸酒炙沈水中﹐隨船而行。一物盡﹐則左右又進之。藏盤筵於水底也。﹝《窮幽記》﹞

○七井生涼

霍仙鳴別墅在龍門﹐一室之中﹐開七井﹐皆以雕鏤木盤覆之。夏月﹐坐其上﹐七井生涼﹐不知暑气。﹝《雲林異景志》﹞

●卷八

○八角玉升

宣帝時﹐西夷怛ヌ國貢八角玉升﹐夏以水澆之﹐則無暑﹔冬以火迫之﹐無寒。異事甚眾。﹝《逢夏記》﹞

○失去周字知唐必興

則天初稱周﹐方具告天冊文。有吏人見大周字上有兩仙童﹐長二三寸﹐執刀劃削﹐斯須視之﹐失去周字。人知唐必復興。﹝《鳳池編》﹞

○曲江春遊

曲江春遊之家﹐以脂粉作紅飠炎﹐竿上成雙挑掛﹐夾雜畫帶﹐前引車馬。﹝《曲江春遊錄》﹞

○《毛詩》捲染油代燭

倪芳飲後必有狂怪﹐恬然不恥。或以《毛詩》捲染油代燭﹐醉遊徹曉。﹝《醉仙圖記》﹞

○眉睫間常化佛

淸涼僧海丰苦行二十餘年﹐人見其眉睫間﹐常化佛千百﹐大如黍米﹐往來遊行﹐己不覺也。﹝《淸涼僧海》﹞

○好李花致富

終南及廬嶽出好李花﹐兩市貴侯富民以千金買種﹐終廬有致富者。﹝《耕桑偶記》﹞

○一物如人眼睛

蕭余上元夜於宣陽裏酒盤下得一物﹐如人眼睛﹐其體類美石﹐光彩射人。余夜遊市肆﹐閒置掌中﹐每行黑暗衢巷﹐隨身光明﹐三尺毫末可鑑。後因而飛出。﹝《影燈記》﹞

○造笙

初造笙﹐每管中入荻根﹐細沙一豆許。遇吹時﹐飛沙於中﹐激揚聲愈淸徹。近世樂工﹐未有知者。惜夫﹗﹝《辧音集》﹞

○喬敷嗜魚

喬敷嗜魚而貧﹐日向漁人貸食。漁人送魚一斤﹐則以白堊標門記之。後日﹐償價﹐年律一終﹐白堊盈門。﹝《壠上書》﹞

○浮陽筍

九華小民浚池﹐得物狀類竹根。旁有一銘曰「浮陽筍﹐太古孕﹔舉投醬缶﹐三年不盡。」民不識字﹐使人讀之﹐試以豆一斗造醬﹐投物其中﹐果三年不減。﹝時逢道士《靑陽記》﹞

○爪甲間皆出雲煙

魏郡開成中大旱﹐徧禱山嶽﹐或言西沈陸先生道行精明﹐請之必驗。太守以下乃攜杏酒靑羊﹐以備牲醪﹐告於山中。先生受禮訖﹐對太守呼吸數過﹐五指連拂之﹐爪甲間皆出雲煙之气﹐惟中指气象甚盛。先生曰「郡中雨得足﹐諸縣皆獲八分﹐亦可小稔。」已而其說不誣。﹝《從容錄》﹞

○石魚

南康有狂人周可大﹐見魚必置數十頭﹐食餘棄於幾上﹐人謂「隨卽臭腐」。可大以手摩之﹐皆爲石魚。後年餘﹐友人訪之﹐見其紙裹石魚﹐煨以啖客﹐新香不異常魚。﹝《逍遙公南康記》﹞

○王母惜黃中李過蟠桃

西王母居龍月城﹐城中產黃中李。花開則三影﹐結實則九影﹐花實上皆有「黃中」二字﹐王母惜之﹐過於蟠桃。與紫陽眞官博戲﹐則以一二百枚遞分勝負。﹝《集眞記》﹞

○重黎盞酌水

宣武判官洪子﹐延嵩山練師在宅。值大雨﹐階庭彌滿。欲上堂戶﹐子升有憂色。練師取懷中重黎盞酌水﹐不滿杯而庭砌隨己乾矣。﹝《宣武盛事》﹞

○時元亨練眞

方山道人時元亨﹐練眞厭世三十餘年﹐精唾涕淚俱惜之。七十不白﹐走如奔馬。宋先生曰「吾以小術﹐令此子三日卽死。」乃於酒中以羊豕腦一拌﹐啖之。元亨不覺也﹐飲罷便苦頭痛下痢。明日﹐便出如剝淨雞頭肉者二三升許。又明日﹐元亨果卒。﹝《河中記》﹞

○孫逢年好酒色老不衰

長安孫逢年﹐日一醉﹐無虛席。妓妾曳綺羅者﹐二百餘人。晚年衰憊﹐齒皆中齲﹐空虛如樓閣﹐而舊好不衰。﹝《長安後記》﹞

○王維居輞川地不容塵

王維居輞川﹐宅宇旣廣﹐山林亦遠。而性好淨潔﹐地不容浮塵。日有十數掃飾者﹐使兩童專掌縛帚﹐而有時不給。﹝《洛都要記》﹞

○磁石益眼

益眼者﹐無如磁石﹐以爲盆枕可老而不。寧王宮中多用之。﹝《丰寧傳》﹞

○魚喜鹿胎香

揚州太守閭丘惠﹐會僚友於轉沙亭﹐集境內漁戶﹐令曰「所得魚多者﹐有金帛之賞。」有一漁人以肉物作塊﹐散懸於网上﹐取魚倍眾力。凡十网得魚三千六百﹐無甚小者﹐眾慚而退。太守詢之﹐曰「魚喜鹿胎之香。適散懸者﹐乃此物也。下网召之﹐萬魚畢聚矣。」﹝《揚州事迹》﹞

○降魔寺僧以名召魚

東川降魔寺僧吉祥﹐魁梧多力﹐受飯五缽﹐日夜誦經。九函池中魚知其數﹐以名召之﹐皆出水面﹐使去卽沒。﹝《蜀普錄》﹞

○並﹑代人喜嗜面

並﹑代人喜嗜面﹐切以吳刀﹐淘以洛酒﹐漆斗貯之﹐擊鼓集老幼﹐自以多寡取之﹐至飽。﹝《河東備錄》﹞

○鶴識字

衛濟川養六鶴﹐日以粥飲啖之﹐三年識字。濟川檢書﹐皆使鶴銜取之﹐無差。﹝《金城記》﹞

○洗心糖

茅地經冬燒去枝梗﹐至春﹐取土中余根﹐白如玉者﹐搗汁煎之﹐至甘。可爲洗心糖。﹝《幽燕異記》﹞

○桃花絲

靑﹑齊間有一種桃花﹐盛開時﹐垂絲至二三尺。采之﹐練以松脂﹐遞相纏結﹐織成鞋履﹐穿往首阝下﹐人皆不辧何物。﹝《靑州雜記》﹞

○祕密泉

甘塘社有一水﹐方丈瑩潔﹐春夏不竭。旱則禱之﹐應時雨下。然牛馬豬羊飲之﹐肥澤﹔雞鴨鵝雁飲之﹐必死。鄕民緣可以救早﹐號「祕密泉」。﹝《鄴郡名錄》﹞

○怯夜幡

胡陽白壇寺﹐幡剎日中有影﹐月中無影﹐不知何故。因號「怯夜幡」。﹝《金臺記》﹞

○魚鱉隨世安危

大禹治水功成﹐令江淮河海神曰「魚鱉衰盛﹐隨世安危。」自此之後﹐年必小減﹐使其價遞增﹐以食晚末之民。應天意也。﹝《禹功記》﹞

○書冊以竹漆爲糊

凡書冊以竹漆爲糊﹐逐葉微攤之﹐不惟可以久存字畫﹐兼紙不生毛﹐百年如新。此宮中法也。﹝《白氏金鎖》﹞

○眞脫絲布

人之爲文﹐語意疏慢者﹐眞脫絲布。文士之病﹐莫大乎此。﹝《鍾嶸句眼》﹞

○入酒中沐浴使毛識味

石裕方明造酒數斛﹐忽解衣入其中﹐恣沐浴而出﹐告子弟曰「吾平生飲酒﹐恨毛未識其味。今日聊以設之﹐庶無厚薄。」﹝《酒中玄》﹞

○龍口渠

翰林有龍口渠通內苑。大雨之後﹐必飄諸花蕊﹐經由而出﹐有百種香色﹐名不可盡﹐春月尢妙。﹝《金鑾密記》﹞

○口中現五色牙齒

孔好術藝﹐延接方士﹐多所傳授。能口中現五色牙齒﹐彩色光絢﹐一瞬卽攺。﹝《止戈集》﹞

○李有九標

蕭﹑陳叔達於龍昌寺看李花﹐相與﹝闕﹞香雅細淡潔﹐密宜月夜﹐宜綠鬢﹐宜白酒﹝闕﹞﹝《承平舊纂》﹞

○斗盆燒乳頭香

曹務光見趙州﹐以斗盆燒乳頭香十斤﹐曰「財易得﹐佛難求。」﹝《舊相禪學錄》﹞

○鼠精李

王侍中家﹐堂前有鼠從地出﹐其穴卽生李樹﹐花實俱好。此鼠精李也。﹝《好事集》﹞

○獵肝中有讖書

白浦氏割豬肝﹐肝中有一紙﹐大如手﹐色如新﹐書云「煙水蒼蒼﹐明年無糧。」次年巢寇起﹐州郡多荒。﹝《纂異記》﹞

○酒魔

元公輔不飲﹐羣僚百種彊之﹐辭以鼻間酒气己醉。其中一人謂﹕「可用術治之。」卽取鍼挑元載鼻尖﹐出一靑虫如小蛇﹐曰「此酒魔也。聞酒卽畏之﹐去此何患﹖」元載是日﹐己飲一斗﹐五日倍是。﹝《玄山記》﹞

○糠市

洛陽振徳坊皆貧民﹐例享糟糠之薄。賀知章目爲「糠市」。﹝《從容錄》﹞

○品物互徵古事

房至人家﹐凡閱四筵﹐摘其品物﹐互徵古事﹐一一切當。﹝《河中記》﹞

●卷九

○一杯羹三萬錢

李徳裕奢侈﹐每食一杯羹﹐其費約錢三萬。雜珠玉﹑寶貝雄黃﹑朱砂煎汁爲之﹐過三煎卽棄其滓。﹝《博異志》﹞

○縑系南山樹

明皇問富人王元寶﹑家財多少﹖對曰「請以一縑系陛下南山樹﹐南山樹盡﹐臣縑未窮。」﹝同上﹞

○心織筆耕

《翰林盛事》云﹐王勃所至﹐請托爲文﹐金帛丰積。人謂「心織筆耕」。﹝《北裏志》﹞

○燕奴

有衛士於腕間出彈子二丸﹐皆五色。叱令變化﹐卽化雙燕飛騰﹐名燕奴。又令變﹐卽二小劍交系﹐須臾﹐復爲丸入腕中。﹝《洞微志》﹞

○三斗爛腸

殷洪遠云﹕周旦腹中有三斗爛腸。﹝《金樓子》﹞

○金菜玉蔬

始皇遣徐福入海﹐求金菜玉蔬並一寸椹。﹝同上﹞

○無腸公子

蟹曰無腸公子。龜曰先知君。﹝缺﹞

○駭雞犀

通天犀中有白紋如絲者﹐置米其上﹐以飼雞﹐雞見驚走﹐名「駭雞犀」。刻爲魚形﹐持入水﹐水輒開。﹝《抱朴子》﹞

○天鼓

雷曰天鼓。雷神曰雷公。﹝同上﹞

○虎狼麋鹿狐鼠稱呼

山中寅日稱虞吏者﹐虎也﹔稱當路君者﹐狼也﹔稱東王父者﹐麋也﹔西王母者﹐鹿也﹔成陽公者﹐狐也﹔社君者﹐鼠也。﹝同上﹞

○鵲巢獺穴

鵲巢知風之所起﹐獺穴知水之髙下﹔暉日知晏﹝鴆鳥也﹞﹐陰諧知雨﹝鳩也﹞。﹝《淮南子》﹞

○靈運須

謝靈運美須﹐臨刑施南海祗洹寺﹐爲維摩詰須﹐寺中寶惜。中宗時﹐安樂公主五日斗百艸﹐遣人取之﹐仍剪棄其餘。﹝《國史纂異》﹞

○沒了期

錢Α封吳越王﹐工役大興﹐士卒嗟怨。或夜書府門曰「沒了期﹐沒了期﹗修城才了﹐又開池。」Α出見之﹐命吏書曰「沒了期﹐沒了期﹗春衣才了﹐又冬衣。」嗟怨頓息。﹝《五代史補》﹞

○拔釘錢

趙在禮在宋州﹐所爲不法﹐百姓苦之。一日制下﹐移鎭永興﹐百姓相賀曰「眼中拔卻釘矣﹗可不快哉﹗」在禮聞之﹐上表乞還鎭﹐朝廷許之。在禮每口率錢一千﹐號「拔釘錢」﹐遂獲百萬。﹝同上﹞

○釜中龍

南唐時﹐有蒼頭持龍水圖來貨﹐或得之﹐將練爲衣。忽釜中云蒸起﹐見二龍騰躍﹐穿壁而去。﹝同上﹞

○黃紙寫敕

貞觀中﹐太宗詔用麻紙寫敕詔。髙宗以白紙多虫蛀﹐尙書省頒下州縣﹐並用黃紙。﹝同上﹞

○食玉炊桂

蘇秦之楚﹐三日乃得見王。辭行﹐王曰「曾不少畱」。對曰「楚國食貴於玉﹐薪貴於桂﹐謁者難得見如鬼﹐王難得見如天帝。臣食玉炊桂﹐因鬼見帝。」王曰「聞命矣。」﹝《戰國策》﹞

○鷸蚌

趙旦伐燕﹐蘇代爲燕謂惠王曰「臣過易水﹐蚌方出曝﹐而鷸啄其肉。蚌合而箝其啄﹐鷸曰﹕『今日不雨﹐明日不雨﹐卽有死蚌。』蚌曰﹕『今日不出﹐明日不出﹐必有死鷸。』兩不相合﹐漁者得而並之。」﹝同上﹞

○嫠婦

魯人有獨處室者﹐鄰之嫠婦﹝寡婦也﹞亦獨處。夜暴風雨﹐嫠婦室壞﹐趨而托焉。魯人閉戶曰「男女不六十不同居﹐今子幼﹐吾亦幼﹐是以不敢納。」婦曰「何不學柳下惠﹐煦嫗不逮門之女﹖」魯人曰「下惠則可﹐吾固不可。吾將以吾之不可﹐學下惠之可。」﹝《孔子家語》﹞

○螳螂搏輪

齊莊公出獵﹐有螳螂舉足﹐將搏其輪。禦曰﹕『呲虫知進而不知退﹐不量力而輕就敵。」莊公曰「以爲人必爲天下勇士矣。」於是回車而避之﹐而勇士歸之。﹝同上﹞

○銅鶴樽

韓王元嘉有一銅鶴樽﹐背上注酒﹐則一足倚。滿則正﹐不滿則傾側。﹝《朝野僉載》﹞

○鵲尾杓

陳思王有鵲尾杓﹐柄長而直﹐置之酒樽。凡王欲勸飲者﹐呼之則尾指其人。﹝同上﹞

○麒麟楦

唐楊炯﹐每呼朝士爲麒麟楦。或問之﹐曰「今假弄麒麟者﹐必修飾其形﹐覆之驢上﹐宛然異物。及去其皮﹐還是驢耳﹐無徳而朱紫﹐何以異是﹖」﹝同上﹞

○喙長三尺手重五斤

陸餘慶爲洛州長史﹐善論事﹐而繆於決判。時嘲之曰「說事卽喙長三尺﹐判事則手重五斤。」﹝同上﹞

○鶴鳴雞樹

鳳閣侍郎杜景儉﹐文章知識並髙遠﹐時號「鶴鳴雞樹」。﹝同上﹞

○鳩集鳳池

王及善才行膺猥﹐爲內史﹐號「鳩集鳳池」。﹝同上﹞

○金剛舞夜義歌

隋諸葛昂髙瓚﹐爭爲豪侈。昂屈瓚﹐串長八赤餅﹐闊丈餘﹐飠炎粗如柱﹐酒行﹐自作《金剛舞》以送之。瓚復屈昂﹐以車行酒﹐馬行肉﹐碓斬﹐碾蒜齏﹐自唱《夜義歌》以送之。其角勝如此。﹝同上﹞

○金玉階

明光殿﹐金玉珠璣爲簾箔﹐金玉階﹐晝夜光明在桂宮中。﹝《三輔黃圖》﹞

○傳座

長安風俗﹐元日以後﹐遞飲食相邀﹐號「傳座」。﹝《南部新書》﹞

○寶苗

山中有蔥﹐下必有銀﹔有薤﹐下必有金﹔有姜﹐下必有銅﹑錫﹔山中有玉者﹐木旁枝下垂﹐謂之「寶苗」。﹝缺﹞

○築糠三尺

新羅人泛海漂墮鬼國。鬼執之曰「汝能與我築糠三尺乎﹖汝欲處長一丈乎﹖」其人請築﹐久不成。乃爲鬼拔其鼻如象。﹝《酉陽雜俎》﹞

○翻綽入水

玄宗嘗令左右提翻綽入池水中﹐復出曰「向見屈原笑臣﹕『爾遭逢聖明﹐何亦至此。』」﹝同上﹞

○龍巢翻

夷陵江或浮大木﹐蔽塞水面﹐土人謂之「龍巢翻」。﹝《北夢瑣言》﹞

○見李思戒

明宗不豫﹐馮道入間﹐因指果實曰「如食桃不康﹐他日見李思戒」。﹝同上﹞

○一步一計

李克用入魏博﹐覘之城上有旗幟來往。晉王曰「劉一步一計。」更令審探﹐果縛芻爲人﹐縛旗於上﹐以驢負之﹐循城而行。軍遁己二日矣。﹝同上﹞

○通神錢

張延賞判度支﹐有獄頗冤濫。公召吏嚴戒﹐旬日須了。明日案上有小帖子﹐曰「錢三萬貫﹐乞不問此獄。」公亦怒﹐更促之。明日帖子云「五萬貫。」公亦怒﹐明日復見帖子曰「錢十萬貫」。遂止不問。所親問之﹐公曰「錢至十萬﹐通神矣。無不可爲之事﹐吾懼及禍﹐不得不止也。」﹝《幽閒鼓吹》﹞

○九花虯

代宗時﹐範陽貢馬﹐額髙九寸﹐眞虯龍也。身被五花紋﹐號「九花虯」。後以賜郭子儀。﹝《杜陽雜編》﹞

○上淸珠

開元初﹐賓國王貢上淸珠﹐光照一室﹐有仙人玉女云鶴搖動其中。有水旱兵革之災﹐虔視無不應驗。﹝同上﹞

○急淚

宋世祖謂劉徳願曰「卿哭貴妃﹐悲者當厚賞。」徳願應聲慟哭﹐撫膺擗踴﹐涕泗交流。上甚悅﹐故用豫州刺史﹐以賞之。上又令醫術人羊志哭貴妃﹐志亦嗚咽極悲。他日有問志者﹐曰「卿那得此副急淚﹖」志曰「我爾日自哭亡妾耳。」﹝《通鑑》﹞

○五花館

荊南舊有五花館﹐待賓之上地也。故漢上成納詩曰「不是上臺憐姓字﹐五花賓館敢從容。」﹝《南部新書》﹞

○烏龍

會稽人張然﹐滯役﹐經年不歸。婦與奴私通﹐然養一狗﹐名曰「烏龍」。後然歸﹐奴懼事覺﹐欲謀殺然﹐狗注睛視奴﹐奴方興手﹐烏龍蕩奴。奴失刀仗﹐然取刀殺奴。﹝《續搜神記》﹞

○須髯如戟

山陰公主淫恣﹐悅褚彥回﹐以白帝。帝召彥回﹐上閣宿十日。公主夜就之﹐備見逼迫。彥回整身而立﹐從夕至曉﹐略不移志。公主謂曰「君須髯如戟﹐何無丈夫意﹖」彥回曰「回𨿽不敏﹐何敢首爲亂階﹖」﹝《通鑑》﹞

○田舍翁十斛麥

李入見﹐上問之曰「朕欲立武昭儀爲後﹐褚遂良固執﹐以爲不可。遂良旣顧命大臣﹐事當且已乎﹖」對曰「此陛下家事﹐何必更問外人﹖」上意遂決。許敬宗宣言於朝曰「田舍翁多收十斛麥﹐尙欲易婦﹐況天子立後﹐何豫諸人事而妄生議乎﹗」﹝同上﹞

○赤鳳凰

後所通宮奴燕赤鳳者﹐雄捷能超樓閣﹐兼通昭儀。十月五日﹐宮中故事﹐上靈女廟﹐吹塤﹑擊鼓﹑連臂踏歌《赤鳳凰來》曲。後曰「赤鳳凰爲誰來﹖」昭儀曰「赤鳳爲姊來﹐寧爲他人乎﹖」後怒﹐以杯擲昭儀裙曰「鼠子能噬人乎﹖」昭儀曰「穿其裙﹐見其私足矣﹗安在噬人乎﹖」帝微聞其事﹐以問昭儀。昭儀曰「以漢家火徳﹐故以帝爲赤鳳。」帝信之﹐大悅。﹝《趙后外傳》﹞

●卷十

○蕤賓鐵

樂工廉郊師於曹綱。綱曰「教授人多矣﹐未有此性靈弟子也﹗」郊常池止彈《蕤賓調》﹐忽聞茭荷間有物跳躍出岸﹐乃方響一片﹐有知者識是「蕤賓鐵」也。指撥精妙﹐致律呂相應﹐物類相感耳﹗﹝《琵琶錄》﹞

○截鐙畱鞭

姚崇牧荊州﹐受代日﹐闔境民泣撫馬首﹐截鐙畱鞭以表瞻戀。﹝《開元天寶遺事》﹞

○蜂蝶慕香

都下名妓楚蓮者﹐國香無及。每出﹐則蜂蝶相隨﹐慕其香。﹝同上﹞

○自暖杯

內庫有靑酒杯﹐紋如亂絲﹐其薄如紙﹐以酒注之﹐溫溫然。有气相吹﹐如沸湯﹐名自暖杯。﹝同上﹞

○遊仙枕

龜玆國進一枕﹐色如瑪瑙。枕之﹐則十洲﹑三島﹑四海﹑五湖﹐盡入夢中。帝名爲遊仙枕。﹝同上﹞

○辟寒犀

交國進犀一株﹐以金盤置於殿中﹐暖气襲人﹐使者曰「此辟寒犀也。」﹝同上﹞

○喚鐵

太白山居士郭休﹐有運气絕粒之術。以繩系一鐵片子﹐鳥獸聞之﹐卽集庭下﹐召曰「喚鐵」。﹝同上﹞

○冰山

進士張彖﹐力學有大名。楊國忠用事﹐爭詣門。彖獨不往。曰「爾輩謂楊公之勢可倚如太山耶﹗以吾所見﹐乃冰山也。皎日一照﹐則當誤人。」後登第爲華陰尉﹐嘆曰「丈夫有淩雲蓋世之志﹐拘於下位﹐若立身於矮屋中﹐使人擡頭不得。」遂拂衣長往。﹝同上﹞

○花茵

學士許愼與親友宴花圃中﹐聚花鋪座﹐曰「吾自有花茵﹐何消坐具﹖」﹝同上﹞

○風流藪澤

長安平康坊﹐妓女所居﹐新進士以紅箋名紙遊其中。時謂此坊爲「風流藪澤」。﹝同上﹞

○筆頭生花

李太白少夢筆頭生花。後天才贍逸﹐名聞天下。﹝同上﹞

○百寶欄

上賜國忠木芍藥﹐國忠以百寶爲欄。﹝同上﹞

○吸花露

貴妃每宿酒初消﹐多苦肺熟。淩晨傍花枝﹐口吸花露潤肺。﹝同上﹞

○含玉咽津

貴妃素有肉體﹐苦熱肺渴。每日含一玉魚﹐藉其涼津沃肺。﹝同上﹞

○夜明枕

虢國夫人有夜明枕。光照一室﹐不假燈燭。﹝同上﹞

○粲花

李白與人談論﹐皆成句讀﹐如春葩麗藻﹐粲於齒牙。時號李白粲花之論。﹝同上﹞

○二鶻擲卵

喜陵江上見二鶻擲卵﹐相上下以接之﹐蓋習其飛也﹐其胎教之意乎﹖又翅羽未成﹐躍出巢穴﹐往往墮崖而死。其天牲俊勇﹐是亦躁進之類。﹝缺﹞

○山雞自愛

山雞自愛其色﹐終日映水﹐目眩則溺死。﹝缺﹞

○天心月脇

皇甫稱愈文曰「穿天心﹐出月脇。」﹝缺﹞

○茗戰

建人謂鬥茶爲「茗戰」。﹝缺﹞

○金鹿銀

天子北徵﹐曹奴之人觴天子於洋水之上﹐賜金鹿銀。今有地上得銀犭屯金狗之類﹐皆古賂遠人奇貨。﹝《穆天子傳》﹞

○溫柔鄕

成帝謂合徳爲溫柔鄕曰「吾老是鄕矣﹗不能效武帝求白雲鄕也。」樊妮賀曰「陛下眞得仙者。」合徳號爲婕妤。﹝《趙后外傳》﹞

○六甲行廚

左慈明六甲﹐能役鬼神﹐坐致行廚。﹝《葛洪傳》﹞

○老子僕徐甲

老子西度關﹐關令尹喜知其非常人﹐從之問道。老子大驚﹐舌聃然﹐故號「老聃」。老子耳有三漏﹐手握十文﹐其僕徐甲﹐約日直百錢﹐自隨二百年﹐計欠七百二十萬錢。甲詣關﹐令索所欠。令問老子﹐對曰「甲久應死﹐吾以太玄淸生符救之﹐得至今日。」使甲張口向地﹐符出﹐丹書文字如新﹐甲立成一聚枯骨。令知老子神異﹐叩頭請命﹐復以符投骨上﹐甲乃復生。﹝缺﹞

○龍牀

韓志和有道術。憲宗時﹐獻一龍牀﹐坐則鱗鬣爪角皆動。又於禦前以蠅虎子數十﹐令分隊舞《梁州曲》﹐皆中音節。﹝《沈玢傳》﹞

○九色鳳雛

東方朔遊房林之野﹐獲九色鳳雛。﹝《洞冥記》﹞

○懷夢艸

鐘火山有香艸﹐武帝思李夫人﹐東方朔獻﹐帝懷之﹐卽夢見。名懷夢艸。﹝同上﹞

○靑翟

羽山之北﹐有鳥曰「靑翟」。聲如鐘磬。世語曰「靑翟鳴時太平。」﹝《拾遺記》﹞

○寶井

範蠡收四方難得之貨﹐或藏之井塹﹐謂之「寶井」。麗色溢於閨房﹐謂之「遊宮。」﹝同上﹞

○瓊廚金穴

光武皇后弟郭況家﹐工冶之聲不絕﹐人謂之「郭氏之室﹐不雨而雷」。東京謂況家爲「瓊廚金穴」。﹝同上﹞

○流香渠

靈帝起裸遊館千間﹐渠水繞砌﹐蓮大如蓋﹐長一丈﹐其葉夜舒晝捲﹐名夜舒荷。宮人靚妝﹐解上衣﹐著內服﹐或共裸浴。西域貢茵墀香﹐煮湯﹐余汁入渠﹐號流香渠。﹝同上﹞

○書倉

曹魯積石爲倉以藏書﹐名曹氏書倉。﹝缺﹞

○如願

有商人過淸湖﹐見淸湖君。君問所須﹐商曰「但乞如願。」君許之﹐果得一婢﹐如願卽其名也。商有所求﹐悉能致之。後因正旦﹐如願晚起﹐商人撻之﹐走入糞壤中不見。今人正旦以細繩系綿人﹐投糞掃中﹐云「乞如願」。﹝缺﹞

○金齏玉膾

吳郡獻松江鱸魚﹐煬帝曰「所謂金齏玉膾﹐東南佳味也。」﹝《南部煙花記》﹞

○閃電窗

帝觀書處﹐窗戶玲瓏﹐相望金鋪玉觀﹐輝映溢目。號爲閃電窗。﹝同上﹞

