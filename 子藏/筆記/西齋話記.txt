《西齋話記》宋祖士衡

《龍學文集》十六卷﹝浙江鮑士恭家藏本﹞

宋祖無擇撰。無擇字擇之﹐上蔡﹝今河南上蔡縣﹞人。登進士第。歷官龍圖閣學士﹑知通進銀臺司。坐事謫忠正軍節度副使﹐移知信陽軍﹐卒。事迹具《宋史》本傳。無擇受經於孫復﹐而文章則傳自穆修。世傳《穆參軍集》﹐卽所編次。著作頗富﹐南渡後僅存十之二三。紹熙三年﹐其曾孫袁州軍事判官行始裒爲十卷。取無擇知陜府日﹐歐陽修《餞行》詩中「右掖文章煥星斗」語﹐名之曰《煥斗集》。又采司馬光﹑梅堯臣等與無擇贈答之作﹐曰《名臣賢士詩文》﹐凡二卷。又輯無擇叔祖岊﹝音界﹐山曲折隱祕處﹞﹑叔起居舍人知制誥士衡﹑弟福建路提刑無頗等傳記敕書﹐及其侄知普州徳恭詩三首﹐曰《家集》﹐凡四卷﹐皆附之於後。見第十六卷

行所作《龍學始末》中﹐卽此本也。惟每捲標目﹐別題《洛陽九老祖龍學文集》。蓋無擇分司西京時﹐與文彥博等九人爲眞率會﹐當時推爲盛事。故行特舉之以爲重。然諸家書目﹐緣是並稱《龍學文集》﹐而《煥斗集》之名遂隱矣。集中詩一百二十三首﹑文四十二首。詩下間注所作時地﹐頗爲詳審。其中如《三教圓通堂》云「龍學時知制誥。」《蔡州壺仙觀》云「龍學四月八日遊。」《九老》詩云「英宗卽位﹐龍學充契丹國信使。」皆不類無擇自注。其《詠震山巖彭徵君釣臺》一首注中﹐有「紹興己未雷轟石斷」之語。無擇尢不及見﹐殆行編次之時﹐以所聞補入歟﹖又《上安撫張擇端薦孫復﹑牛仲容書》注云「初任齊州通判﹐居官十有一月﹐作此書。」案《宋史》無擇傳﹐但紀其舉進士後歷知南康軍﹐而不言嘗判齊州。與注不符﹐蓋史偶闕漏也。無擇爲文峭厲勁折﹐當風气初變之時﹐足與尹洙相上下。𨿽流傳者少﹐而掇拾散亡﹐菁華猶未盡佚。至所附《家集》中如士衡之《西齋話》﹐記載宋初故事﹐多他書所未及﹐亦可以備考據焉。﹣﹣﹣出《四庫總目提要》

狀元紫微始末

公諱士衡﹐字平叔﹐侍郎第四子。十八歲殿試﹐狀元及第﹐因有官移爲第二人。是時試《淸明象天賦》《明徵定保》詩﹐《盛徳大業論》﹐祥符九年也。尙書李宗訥之壻﹐後娶太師向文簡敏中之孫女。唱名日﹐文簡在殿上拜謝。歷祕書省校書郎﹐戶吏二部郎中﹐右正言﹐直集賢院﹐同修起居注﹐右司諫﹐同提舉在京諸司庫務司。文簡薨﹐恩及外族﹐例加一官﹐特授起居舍人。晏殊行制詞有告存焉﹐錄之於後。天禧四年八月﹐除知制誥。乾興元年七月﹐出知吉州。任滿歸京。天聖中﹐奏敕撰向文簡神道碑銘。卒﹐享年三十六。有《西齋話記》一冊﹐侄孫徳恭任資州太守日﹐嘗題跋云「每覽叔祖《話記》﹐乃見編次有序﹐記述甚詳。其間告戒亦有深意﹐使人讀之﹐當銘佩其言﹐不可遺也。書於資中郡捨坐嘯堂﹐時建炎二年八月初四日也。」其餘所作之文﹐遭兵革散失﹐而僅存一二。今編而次之﹐略見其大槪云。﹝四庫全書﹖集部﹖別集類﹖龍學文集卷十四﹞

紫微撰《西齋話記》共三十五事

蔡州褒信縣有文秀才者﹐名宏﹐惟夫婦同處﹐不知其甲子﹐耆舊見之約八九十年矣﹐容貌常若五十歲人。去邑城十數里﹐有田百餘畝﹐歲自耕耘﹐力不懈。凡春秋田﹐率只種一色。是歲所種之田﹐例必倍熟。凶年亦獨有收﹐而多辟穀。歲之所得﹐常募裏中尢貧乏者﹐輦負就寄其家﹐約日與之饘粥之費﹐以充傭直。鄕人服其義﹐弗之欺也。久之﹐又遷一處。凡遷數四﹐卽並盡矣。來歲復如之﹐未嘗言事﹐未嘗幹人。或有疑其有道術﹐輒哀祈之者﹐乃遷避遁逃。或旬月﹐或經歲﹐不可見矣。大中祥符初﹐今太府少卿蔡汶典郡﹐下車之日﹐首命牙校邀之言。前守眉州遇靑城隱者﹐托以達信﹐堅爲牙校所迫﹐不得已﹐偕至郡齋。每行必杖策﹐先其牙校。牙校鞭馬逐之不能及﹐相去常百步許。蔡卿盡禮迎佇﹐略無畱意﹐咨以化民之道﹐修身之術。對曰「六籍載之備矣。外復何求﹖」承間訪以黃白之術﹐笑而不答。數日求去﹐蔡卿欲厚遺之﹐悉無所受。旣歸故居﹐語其鄰黨曰「吾將遠遊﹐亦未期回日。幸各自努力也。」一日挈其妻潛去﹐於今莫知所適耳。

太平興國中﹐相國淸河張公齊賢爲江南轉運副使﹐河南向公敏中通判吉州。有水軍小校彭仲玄者﹐善袁許之術﹐言二人皆當位極人臣﹐富貴而復壽考。張先升而不久其位﹐向次得而最耐後。向比之張﹐官較一資﹐壽少一歲。旣而二公果相繼登庸。張終於司空﹐致仕﹐年七十三。向以左揆終於相位﹐年七十二。

《國史補》云﹕蜀人織錦初成﹐必濯於江﹐然後文采煥然。今則不然矣﹐未知何以言之。

翰林李學士宗諤休浣與子弟家宴﹐有太常丞劉仲宣是日與會。酒酣﹐因探題聯句或徵故事爲令﹐以俗語捉對。李氏諸子中昭述者﹐時年十數歲﹐飲酒先酡顏。而劉丞思若抽軋﹐每徵故﹐頗有難色。偶顧昭述﹐欣然得句云「三杯酒後眼睛赤。」述應聲答曰「一度令來唇口靑。」﹗﹗

太祖之禦極也﹐忠懿王錢俶親奉職貢﹐以修藩臣之禮。禮成﹐辭歸﹐面敍感遇﹐俯伏流涕﹐且曰「願子子孫孫盡忠盡孝。」太祖曰「但盡我一世﹐盡爾一世﹐子孫亦非爾所可及也。」

予姑程氏孀居誓志﹐攜其孤幼來依先大夫。淳化中﹐先大夫任通判河南府﹐姑嘗染疾沈劇﹐久之方愈。忽夢有力士數十﹐持符扣門﹐追攝甚急。將行十許裏﹐至一大城﹐入府署中﹐見一尊官據案決事﹐左右侍從甚嚴肅。尊官云「此人且去。」命授與白絲一結﹐令日數一莖﹐數盡卽來。至咸平三年﹐先大夫棄養﹐予奉姑氏﹐寓居蔡下﹐是歲始復夢向之力士追攝。洎往見尊官﹐復遣之還﹐一與前無異﹐而再以絲授之。其大一箸許﹐才踰月而姑淪逝。

祥符乙卯年﹐馬亮侍郎知荊南罷﹐赴闕﹐語朝士云「在任日﹐一日午際﹐有一道流詣郡署求相見。閽者以視事方退﹐請謁非時﹐固畱少頃以須。府公再出﹐道流曰﹕『固知潭州劉師道學士薦某求見﹐馬侯劉已爲衡山北門侍郎矣。今日禮上﹐某適赴會﹐退而來此。』閽者方驚訝其言﹐忽失所在。」

三司林侍郎特言﹐咸平中爲殿中丞﹐判戶部勾院﹐奉命京兆府﹐與府公張侍郎﹝詠時爲戶刑部﹞同定監法。張延於廨捨﹐忽一日絕早相過﹐云「夜來夢一大寮﹐經由召書吏修刺通謁。書吏未至﹐亟自染翰。洎畢﹐視之﹐乃誤結銜爲禮部尙書。凡三易之﹐而皆復然﹐莫知何祥也﹖」後十三載﹐張竟終於大儀。

龍圖閣待制李行簡言﹐隴川道士曹若虛者﹐善醫﹐尢得鍼砭之妙術。裏有寡婦再適人﹐遇疾且卒﹐經日而心間尙暖。家人因奔詣若虛﹐哀祈一往﹐庶幾可救。若虛旣至﹐熟視之﹐且止其哭泣。引鍼鍼之﹐卽時而蘇﹐良久乃能語﹐云「始都若夢遇故夫﹐相隨出郭外﹝故夫姓宋忘其名﹞﹐遠歷郊野橋梁﹐復入叢林艸莽﹐輾轉不相捨。俄而故夫爲一物刺中其足﹐不能屣步﹐由是獨行。忽若夢覺爾。」郡人競訪若虛詢之﹐若虛曰「向之所鍼﹐乃黃帝鍼八邪穴也。」若虛卽今尙藥奉禦姚可久之師耳。

予先人敝廬占數蔡下﹐郡人有與家兄遊者﹐忽夢有人自京師至﹐言科場事。其人問祖家二秀士安及第否﹐答曰「已成事。」人問三秀才士龍及第否﹐曰「滯他不得。」其人曰「滯他不得是何言﹖」答曰「先食祿時﹐天禧二年也。」來春﹐二兄長果策名﹐而適拘選限﹐三兄長不利而歸。都不測前夢何謂矣。秋九月﹐予自小諫遷中諫﹐長冬天子﹐有方望之事﹐得以三兄長之名上奏﹐恩補右職﹐卽時受俸﹐乃思「已成事」﹑「滯不得」﹑「先食祿」之言不差矣。

太尉文貞王公﹑左揆文簡向公﹐並久在相位﹐以疾以年累乞罷退。上悉堅不允﹐前後抗章非一。至遣中使傳宣合門通進司﹐不得受二公表狀。君臣終始恩顧﹐近來罕及也。

內殿承制鄧雅﹐前後將命四方﹐自題姓名云「登邑誰不言安﹐牙在左邊郵亭﹐廏置往往有之。」

戶部郎中直集賢院石中立﹐性詼諧﹐累居計省﹐同列多罹其善謔。戶部判官上官佖因戲曰「石君石君﹐何人奉﹐柰口何﹖」石應聲曰「下官口何干上官佖事﹖」又初爲禮部郎中﹐謁謝時執。時執戲之曰「今爲正郎﹐莫須不同自前也﹖」石曰「某𨿽塵忝﹐豈可攺常﹖況告勑之內並明言之。」時執因問﹕「告勑內何言也﹖」石曰「可授尙書禮部郎中﹐餘如故。」

孟氏在蜀末年﹐因除夜自書桃版云「新年納餘慶﹐嘉節號長春。」是歲﹐果王師受降﹐以呂餘慶知成都。長春卽太祖誕節之名也。

內臣張繼能﹐頗知書。嘗總戍兵於靈州﹐屬戎寇圍城﹐經歲不解。繼能作詩云「夜聞塞外鈴聲苦﹐曉聽城頭角韻哀。不是感恩心似鐵﹐何人肯向此中來﹖」

金陵瞽者王光贊﹐聞人言音﹐知其貴賤休咎﹐號爲「王聽聲」。太平興國中﹐先大夫爲贊善知句容縣﹐時故參政蘇公易簡初命將作監丞﹐倅府事。光贊言「蘇公甚貴﹐若年過四十﹐卽爵位不可涯也。」至道中﹐先大夫爲尙書外郎﹐通判淮揚﹐蘇公以春官貳卿自鄧移陳﹐方年三十九﹐彊盛無疾﹐晨接賓僚方退﹐踣於廳事之後。俄頃不救﹐時十二月矣﹐前去四十不累旬也。因思光贊之言一何神耶﹖然聞其爾後言事﹐則稍差矣。

執金曹翰自方鎭黜居環列﹐嘗爲《言懷詩》﹐有「曾因國難頒金甲﹐恥爲家貧賣寶刀」之句﹐頗爲時人所許。

廉使錢公若水善知人﹐太尉王公旦始直史館﹐錢已同知樞密院﹐每見而嘆曰「王二他日窮極富貴﹐世無與比﹗」翰林學士李宗譯新登第﹐大有聲望﹐皆謂可繼其先相國之躅﹝音鐲﹐足迹﹞。錢公云「李生文行﹐何官不作﹖而恐不滿五十歲。」咸平中﹐錢爲工部侍郎知開封府﹐李與梁顥﹑趙安仁並命掌誥。錢云「三舍人將來皆不及趙。」其後﹐李﹑梁並終翰林學士﹑諫議大夫。李年四十九﹐惟趙參與政事﹐官至右丞﹐壽六十一。

廬山遠師結社之所東林寺﹐有池極大﹐每歲芙蓉盛開之際﹐而今之郡人洎鄰境士庶﹐以八月一日爲期﹐競集於太平興國觀﹐捨施甚多﹐號爲蓮華會﹐而都不沾二林矣。主事僧但自以常住飯兩寺緇褐﹐爲遠師作忌日齋爾。

大貂武惠曹公彬盛徳殊勛﹐冠於當世﹐而謙退謹靜﹐稟之天資。嘗因候對﹐處於內殿幕次﹐導從悉屏於他處﹐蓋畏人知也。俄有使臣數人率銜命外方﹐未嘗識公者﹐因搴簾而入﹐一揖而坐﹐各恣談笑。久之﹐問公曰「賢甚處得替來﹖」公不得已曰「靑州得替。」又曰「合入遠近差遣﹖」公曰「遠近卽未知。」復曰「彼此班行何消藏機﹖應是已有好勾當處。」又曰「果然是﹐果然是。」乃問職位﹐公曰「某卽樞密使曹彬也。」聞之﹐並狼狽奔迸而去。曹公未嘗形於言﹐而京師尋悉知之﹐蓋其中自有以語人者。

屯田胡員外寂言﹐四十年前有供奉官楊﹝忘其名﹞﹐乃節帥楊義﹝所謂楊瘂﹝同啞﹞子殿前也﹞之弟﹐爲湘潭巡檢﹐年甚少。因至衡山﹐乘馬入司天帝祠庭﹐又於諸殿焚香﹐不甚恭肅。及出門﹐墜馬而卒。後有夜見被甲持戈步繞繚垣稱爲巡山使者﹐今之祭醮衡山者﹐皆設巡山使者位﹐卽其人也。

眞宗好文向學﹐孜孜不倦。祥符天禧之際﹐宸章睿藻宣示臣下者﹐不間於三五日。自宰執至貼職於三館者﹐皆得與賡載。刑部員外郎直集賢院梅詢﹐出爲陜西轉運使﹐奉辭之日面奏﹐乞遇有聖制﹐欲令勾當三館。中使劉崇超錄本附遞﹐至治所庶得和進﹐恩旨從之。

祠部江嗣宗郎中爲夔州路轉運使﹐奉詔討溪蠻﹐平之﹐獲先被掠生口千餘人。有谷伴舅者﹐江陵松玆人也﹐始年十歲﹐爲蠻人所驅﹐入山洞間﹐見本邑鄰居夫婦抱一子﹐才周歲爾﹐亦在劫中。以其夫婦潛謀遁歸﹐並殞於白刃之下﹐而棄其嬰兒。伴舅卽收之而行﹐得在一田斬斫家﹝蓋其官號也﹞充給使。伴舅養視其嬰兒甚至﹐日食以山果或火食之稍甘脆者﹐出則以布𦇤負之﹐田氏亦憐之而不害也。凡四歲而挈之以歸﹐得各還其家。噫﹐童子而知爲仁義也。

參政趙侍郎安仁言﹐故兵部員外郎直史館陳充﹐淳化中嘗染疾。一日﹐恍惚若夢中被人召至一府署中﹐云命爲山林主者﹐掌世人之先代亡靈久未生者。登廳據桉﹐僕使吏胥至多﹐簿書委積於階前。充甚駭焉﹐意謂已死矣。左右云「不妨陽間掌事﹐但不可泄於人爾。」因問﹕「充之先代何人尙在此﹖」左右曰「並已受生。」又問﹕「妻族何人尙在此﹖」亦曰「已受生矣。」因問﹕「馬家何人尙在此﹖」左右曰「有叔侄數人未得受生。」充曰「何故也﹖」答曰「爲證口舌事未了。」馬氏者﹐蓋充之內子前夫之家﹐充固不知其家世。旣寤﹐亦不敢言之。俄而疾愈﹐因暇偶與內子言「馬家骨肉爲事若何﹖」答曰「亦皆如常。」因語其性善惡﹐答曰「余無他﹐但諸子或忿爭﹐卽好於星斗下焚香作咒誓。」充默然﹐心知乃言口舌事驗矣。充自爾每月率三兩次如夢寐中至冥間﹐蒞職積一歲﹐頗厭怠之﹐且慮久而不祥﹐乃與親友言之﹐由是不復往矣。大中祥符初﹐始以疾終。

參政又言﹐應舉時﹐素未嘗至中書也﹐而忽夢入一公府﹐升堂坐而決事﹐回顧堂後室中﹐有四婦人並坐。旣寤﹐思之都莫曉矣。爾後由翰苑參大政﹐赴本廳上事﹐恍然宛同昔歲之夢﹐而凡四娶焉。

狀元梁固﹐予之朋執也。天禧丁巳歲三月﹐遇疾而逝。予往弔之﹐有女使如玉者﹐卒然而偃僕於服捨﹐如中風眩之狀﹐因作靈語。如玉吳人﹐而言音酷類狀元。狀元汶上人也。且戒家人曰「勿用悲啼﹐吾到此極快樂。已與先內翰相見冥間﹐喜吾至﹐錫賜甚頻。又得第宅莊田器皿鞍馬僕從近二百人﹐今爲陰山諫議矣。汝輩凡上食燒錢﹐須呼陰山諫議﹐我方領之。」或遇號哭﹐卽言學士恐外人聞之﹐以爲笑也。又予與石中立集賢協議於外﹐將共出俸錢以庀喪事﹐如玉又於室中云「可自貨卻馬﹐更家間收拾﹐亦恐得少許國家恩賜﹐足以了得送葬﹐不必更煩祖石二學士也。」俄而中使傳宣賻錢百千羊酒等及貨馬﹐自余家資果能營辦。又曰「可掃廳﹐安椅子﹐劉筠舍人來矣。」食頃﹐紫微至。又曰「後事並托祖學士﹐然正字年小﹐且與撰遺奏﹐懇切陳乞﹝正字名述狀元之弟﹞﹐亦合得五貫俸錢﹐且相兼支用。」因思正字未有料錢若是﹐攺轉太祝奉禮厥俸數﹐亦不同表。旣上朝旨﹐與在京差遣﹐得監鑄瀉務﹐特添支錢五貫文。旣擇日小斂﹐家人出銀器數副﹐將置壽木中。予以恐人之所覬覦﹐因撤去之﹐家人並不知矣。如玉又曰「祖學士不欲以銀稜椀碟入棺﹐何不換兩三副素漆器著時。」俟狀元堂弟名逸會葬未至﹐𨿽闔棺﹐尙未施釘。如玉又曰「有一物當面﹐甚爲妨礙。」啟棺視之﹐乃有贈作彩一束橫在面。又如玉素不識書﹐因索茶匣﹝狀元素好事﹐惟茶器必自爲鑰﹞﹐起坐自開﹐點啜一甌訖﹐依前封之。命筆題署一與狀元﹐同於今尙在。類此之事甚多﹐皆不可測。凡三日而愈﹐若酒醒者﹐自云不記矣。

海州觀察推官韓炳言﹐嘗爲隴州從事﹐會知成州屯田員外郎劉保衡經由召飡﹐不食葷肉。因語在郡日﹐有屠者宰一豕﹐旣去毛﹐而舉體有黥﹐俱若人之文身者。眾聚觀之﹐中有一鼓刀之士﹐慘然曰「此某之兄也﹐死且二歲。」諦視﹐所刻魚龍之狀宛然﹐及有文字歷歷可驗﹐乃以善價贖而瘞之。此家遂罷其業﹐保衡感是而不禦肉。

相國上谷寇準﹑始平馮公拯惟不爲禮部﹐而皆徧歷吏兵戶刑工部尙書﹐參政天水趙公昌言亦不爲禮部﹐而徧歷五行侍郎﹐相國廣平宋公琪自諫議拜刑部尙書參知政事﹐不歷丞郎﹐給捨太原王公欽若自學士左正言拜諫議參知政事﹐貳卿呂公祐之自右史掌誥拜諫議﹐並不歷郎中員外﹐中憲趙公安仁自學士工部員外郎拜諫議參知政事﹐內翰梁公顥自司諫掌誥拜諫議戶部使﹐中憲劉公筠自學士兵部員外郎拜諫議副翰﹐晏公殊自學士戶部員外郎拜左庶子充職﹐並不歷郎中。

僧贊寧者﹐頗有學問﹐近代罕有其比。著《僧史》﹐言今之車駕前﹐中使乘馬擁袍以繡帕覆之者﹐俗指爲駕頭。贊寧乃云「其中有人王經一部﹐蓋不知而妄作也。此乃大朝會時﹐殿中禦座爾﹐其形如杌子。」

予讀《髙僧傳》﹐有杯渡者﹐不知名氏﹐時人莫測之﹐但見以木杯渡水。因以目之今其傳﹐因事當指名之可云師。或云和尙或以「杯渡」兩字呼之﹐亦可辧矣﹐而乃十餘處全只稱度﹐似實單名者。此誤爲矣﹐亦猶今之鄙俗﹐有談開元天寶時事﹐指明皇自稱宗者﹐可絕倒矣。

阮都官中度言﹐陳詢爲太子中允﹐嘗夢人語之曰「爾之官止於此矣。」旣寤﹐甚惡之﹐而不敢泄。後遷太常丞﹐方以語其妻﹐翊日染疾而逝。

宋尙書白初爲貳卿日﹐嘗夢於一水邊見一人﹐立於水南﹐其人隔水輒拜白曰「素不與足下相識﹐何故下拜﹖」對曰「無答拜﹐某是將來狀元﹐侍郎卽將來主文也。」後累年﹐尙書果爲侍郎主文﹐以王世則爲狀元。及瓊林宴日﹐視之狀貌﹐乃昔夢中所遇人也。因問其方來﹐則曰「某湖南人也。」

王參政化基未及第時﹐嘗於齋中晝寢甚美﹐忽爲鼠嚙其指﹐覺而遂起。良久﹐寢所墻倒﹐自是家中不令畜貓﹐懼其殺鼠也。

古人作詩引用故實﹐或不原其美惡﹐但以一時中的而已。如李端於郭曖席上賦詩﹐其警句云「新開金埒教調馬﹐舊賜銅山許鑄錢。」善則善矣﹐而鑄錢乃比鄧通爾。旣非令人﹐又非美事﹐何足算哉﹖大凡用故事﹐多以事淺語熟﹐更不思究便率爾而用之﹐往往有誤矣。只如李商隱《路逢王二十入翰林》詩云「定知欲報淮南詔﹐急召王褒入九重。」漢武帝以淮南王安屬爲諸父﹐善文辭尊重之﹐每爲報書及賜﹐常召司馬相如等視艸乃遣。褒是宣帝時人。邇者王禹偁作《筍詩》﹐亦云「稚川龍過頻回首﹐認得靑靑數代孫。」稚川卽葛洪之字﹐投杖化龍乃費長房爾。蓋是使葛陂之事﹐此乃不思之由。又孫僅《傅巖》詩云「刑人一旦起幽深﹐功業煌煌照古今。」且傅說已非刑人﹐蓋當時有胥靡修築巖道﹐而說在困約中代之以假其資﹐是爲胥靡傭賃也﹐豈可謂說爲刑人哉﹖

廬山者﹐按山記並郡圖言匡廬山﹐本周武王時﹐自匡續隱居此山﹐學道歲久﹐累徵不起﹐仙而上升。至王時﹐以其結廬之所﹐賜號爲匡﹐召靖廬山。今山下有匡先生廟存焉﹐乃匡廬只是一山也。近張景匡先生詩序引葛洪所授《五嶽眞形圖記》云「黃帝署廬山爲使者。」是黃帝時旣有廬山﹐又取張密《廬山實錄》云「因廬水而曰廬山也。」是山本名廬﹐而因續曰匡也。唐李衛公《望匡廬賦序》曰「望匡廬之二山。」則不指其所出﹐莫得而詳焉。

龍學文集卷十四

