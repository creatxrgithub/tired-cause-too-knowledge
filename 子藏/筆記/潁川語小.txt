

欽定四庫全書

子部十

提要

潁川語小二卷

雜家類二【雜考之屬臣】等謹案潁川語小二卷宋史藝文志及諸家書目皆不著錄其散見永樂大典中者惟題爲陳叔方撰而不著時代書中稱呂祖謙爲呂成公考宋史列傳祖謙卒未得諡至理宗時始追爵開封伯賜諡曰成則是書在理宗以後矣周宻癸辛雜識載有叔方二事稱其字曰節齋宋無名氏詩家鼎臠載有節齋陳昉叔方宮詞一首在趙葵之後王邁之前宋詩紀事亦稱陳昉字叔方號節齋溫州平陽人以父蔭入官累除吏部尙書端明殿學士卒謚淸惠此一陳叔方也又倪瓚淸閟閣集有與陳叔方書二首鄭元祐僑吳集有元故愼獨處士陳君墓志銘一首稱吳有隠君子曰陳君叔方其名曰植爲宋遺民寧極先生陳深之子此又一陳叔方也是書無一字及元事其宋之陳昉所撰歟其考究典籍異同朝廷掌故酷似洪邁容齋隨筆其論文多辧別經史句法又頗似陳騤文則其中疎舛之處如謂履端爲閏月之名則未考左傳疏及史記注謂叵羅不知何器則未考北史祖珽傳及李白岑參詩謂隻字毛詩以外別無所出則未考楚詞大招謂防尾訛爲獺尾由黃幡綽則未考王建詩及王得臣麈史謂林逋詩郭索鉤輈用本艸語則未考揚子法言及李羣玉詩較之王觀國學林王應麟困學紀聞皆爲少遜然大致考據詳核如辧女媧補天非鏈石則取張湛之說辧同姓不必同氏則從許愼之論以及名稱字義沿訛習謬而不知者皆一一訂正尢足以砭流俗之非較之志俳諧述神怪者有益多矣裒而錄之亦考正家之所取裁也叔方舊本卷帙無徵今卽永樂大典所存者略以類從編爲二卷乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

潁川語小卷上

宋陳叔方撰

古文孝經罕有也字今人所讀乃明皇本用也字頗多漢書賈誼服賦罕有兮字史記本則多有之楚狂接輿歌史記作往者不可諫兮來者猶可追也比論語多二字宛是楚辭句法莊子所載亦有也字無兮字漢石經本同

古文孝經云子曰閨門之內具禮矣乎嚴父嚴兄妻子臣妾猶百姓徒役也司馬溫公指觧謂刑於寡妻至於兄弟以禦於家邦與此章何以異唐明皇時國子博士司馬貞議曰案其文是比妻子於徒役文句凡鄙不合經典必非宣尼正說二者之論不同愚謂賤百姓輕徒役乃後世庸暴之君耳古人未嘗不以民爲貴以徒役爲重事妻子臣妾𨿽下於我而其理有不可忽者存如待百姓徒役得其心則順失其心則違玆顧可不謹耶諸經皆有緯尙矣先儒謂防緯起漢哀平間然曹襃何休鄭康成樊英之徒好之甚篤康成之解經襃之定禮皆引以爲據今日至有不識其名者況復傳誦且如易之緯有六種曰稽覽圖曰幹鑿度曰坤靈圖曰通卦驗曰是類謀曰辧終備隋志所載乃有八卷鄭氏注今傳於世者稽覽圖二卷是類謀一卷辧終備一卷坤靈圖一卷通卦驗二卷又有乾元序制記一卷卻無干鑿度當俟識者諸書引孔子之語亦多見於緯文

文有以一字自爲經緯者如詩序所美非美然論語其然豈其然乎句法最嚴潔亦有一字自經緯於數句之間者誨女知之乎知之爲知之不知爲不知是知也又云施於有政是亦爲政奚其爲爲政又政者正也子帥以正孰敢不正獨樂樂與人樂樂孰樂是也道可道非常道上徳不徳是以有徳子治天下天下旣已治矣語亦近是有以兩字自爲經緯者祭如在祭神如神在此語猶復而成章若天一地二天三地四天五地六天七地八天九地十則旁無一語之助而經緯井然又有以句之上下兩字聨屬者訟上剛下險險而健訟訟有孚窒惕中吉又云兼三才而兩之故六六者非他也三才之道也道有變動故曰爻爻有等故曰物物相雜故曰文文不當故吉凶生焉又老子道生一一生二二生三三生萬物萬物負陰而抱陽又曰知常容容乃公公乃王王乃天天乃道道乃久莊子正則靜靜則明明則虛虛則無爲而無不爲也有以兩字錯綜而成文者如天保下報上也君能下下以成其政臣能歸美以報其上焉只用君臣二字爲經以上下二字爲緯似對不對以盡其義大扺作文之法變化無窮布在方冊讀而不玩其辭則其義不能盡見摭此數者余可以例通矣作文語法渾渾正正怪怪奇奇前輩評之詳矣洪文敏聚經子諸史句目曰法語精語者采擷尢宻卻未有考論文句之或長或短標之爲後作凖程者因摭諸書之語敍其大略於後凡句之短者二字三字爲奇其長有引而至於十五六字至二十字者亦爲奇讀之不覺其長而損其一字則不成句不可讀此古人至妙之法如南宮縚之妻之姑之防之類恐洪氏諸語未必盡收且如二字三字之嚴者曰敷賁肇禋才難是也曰天行健朋盍簮弔由靈胥皷南乘乘黃是也其稍寛者曰弗弔何居無違是也曰揚之水怨有同利艱貞美反正從夏南莫春者身中淸是也潘子眞詩話論檀弓云進使者而問故夫子之所以問使者使者之所以答夫子一進字足矣約不失一辭可謂至確愚觀約而理到固難若丰而不餘者尢難如詩大序云詠歌之不足不知手之舞之足之蹈之也亦一字不可損檀弓云所舉於晉國筦庫之士七十有餘家中庸云得一善則拳拳服膺而弗失之矣詩晉無衣序云其大夫爲之請命乎天子之使而作是詩也家語云徒謂以子之所能而加之以學問豈可及乎老子云江海所以能爲百谷王者以其善下之此數語者𨿽長而猶有句讀可析未見其爲奇也有一句而長不可去一字者如孝經云非至徳其孰能順民如此其大者乎內則云必求其寛裕慈惠溫良恭敬愼而寡言者使爲子師谷梁傳昭公四年云有若楚公子圉弒其兄之子而代之爲君者乎說苑稱子曰魯國之以眾相淩以兵相暴之日久矣又易系辭云其出入以度外內使知懼此𨿽十字而立言森宻望之使人敬畏可謂法語易有兩句皆長而奇甚者曰夫易彰往而察來而微顯闡幽開而當名辧物正言斷辭則偹矣論語未嘗以奇稱而語奇尢甚如曰豈若匹夫匹婦之爲諒也自經於溝瀆而莫之知也又曰且而與其從辟人之士也豈若從辟世之士哉此亦兩句俱長之法在史記多有之呂不韋傳云則子無幾得與長子及諸子旦暮在前者爭爲太子矣豫譲傳云然所以爲此者將以愧天下後世之爲人臣懷二心以事其君者也魯仲連傳云吾始以君爲天下之賢公子也吾乃今然後知君非天下之賢公子也韓文公深逹此意其文𨿽尙奇崛至上宰相第三書頗用長句如曰天下之所謂禮樂刑政教化之具皆已修理又曰豈復有所計議能補於周公之化者哉又曰設使其時輔理承化之功未盡章章如是又曰山林者士之所獨善自養而不憂天下者之所能安也又曰惴惴然惟不得出大賢之門下是懼此篇布置宏闊如長江大河非此句法則不相稱韓之所以爲奇也又有兩長句而語合者如前所謂辟人之士辟世之士爲賢公子非賢公子僅一二字不同此其句法尢不易得孟子乃有數句皆長而語復合者我豈若處畎畝之中由是以樂堯舜之道哉繼之曰與我處畎畝之中由是以樂堯舜之道吾豈若使是君爲堯舜之君哉吾豈若使是民爲堯舜之民哉吾豈若於吾身親見之哉天之生此民也使先知覺後知使先覺覺後覺也予天民之先覺者也予將以斯道覺斯民也非予覺之而誰也𨿽然以論語較之則又有大不侔者如雲夫子之求之也其諸異乎人之求之與譬猶一串白玉數珠顆顆圓淨連連而不雜語法之淸空精到無以復加矣

女媧氏古之女主也傳言女媧補天蓋補天道之闕猶仲山甫補衮職之闕爾列子云鏈五色石以補天斷鼇足以立四極舉世然之何也仲山甫之補衮果補衮衣哉陰之佐陽柔之承剛女之助男此正補天立極之義也【原注女媧古天子風姓出列子注】

史家罕載簡牘之語趙壹傳有皇甫規與壹書其略曰蹉跌不靣企徳懷風虛心委質爲日久矣側聞仁者湣其區區冀承淸誨以釋遙悚又云儻可原察追修前好則何福如之謹遣主簿奉書下筆气結汗流竟趾壹報曰君學成師範搢紳歸慕仰髙希驥歷年滋多旋轅兼道渇於言侍沭浴晨興昧旦守門實望仁兄昭其懸遲以貴下賤握發垂接又云仁君忽一匹夫於徳何損而遠辱手筆追路相尋誠足愧也其往復辭語稍近於今亦可見東漢時簡牘體制也

史書非出一手故其間多異同亦有一事而重見者如武后問狄仁傑薦宰相語仁傑傳所載甚詳張柬之傳中復有之漢書則不然每云語見某傳似不重復矣至於酈食其見漢髙祖輟洗事旣載之髙祖紀又載之食其傳果何謂也

揚子云後於太史公者也史記相如傳乃引揚雄語此後人續之非遷筆明矣韓昌黎作毛頴傳謂結繩之代以及秦事無不纂錄蓋謂秦始皇時也又曰及至浮圖老子外國之說皆所詳悉浮圖之書秦時未至中國不知何所考而云

駐蹕之地目爲天府蓋尊君也嘗考周禮春官有天府之職雲天者尊所藏若天物然莊子齊物篇孰知不言之辯不道之道若有能知此謂之天府荀子大略篇好士不倦是天府也史記蘓秦傳乃以燕爲天府姑摭此數處惟周禮之說爲尊且美耳

劍曰南劍雄曰南雄和曰西和蓋郡有同名以方別之溫爲永嘉郡俚俗因西有嘉州或稱永嘉爲東嘉然圖志曰永嘉譜曰永寧徧攷前軰題識處未嘗用東字爲傳記無有也近時綸誥中或用東嘉二字殆未詳考云尙書左右司謂之都司都司官不重戴者有罰所以嚴其人也都曹乃刑部都官古之司校尉今稱都司爲都曹非也檢正諸房文字乃中書門下省非尙書省謂檢正爲都司之長誤矣詞翰引用處當審其是

本朝奏事時𨿽宦者亦逺避而杜詩云朱衣只在殿中間不知所指朱衣爲何官今考朱衣者乃臺省引班之小吏耳朱衣引馬黃金帯蓋詠宰相之貴也今宰相出乘馬時二人朱衣而前趨者爲朱衣一人紫衣而騎導者爲引馬皆直省官也唐宰相早朝列炬甚盛今馬前惟秉燭一枝所謂煌煌火城安在哉

亞飯三飯四飯皆飯而作樂王燕飯食皆令奏鐘鼓孔子曰三飯謂朝夕日中此大夫之禮也

今省部曰帖皆公移也惟帖俗以子稱文昌雜錄上司尋常追呼下司吏屬只以片紙書所呼叫因依差走吏勾集

姓氏之學散漫久矣世鮮習者往往自幼至老竟莫知其身從何來且以陳姓言之左傳稱爲神明之後蓋自舜也古者天子建徳因生以賜姓胙之土而命之氏如舜生姚墟以姚爲姓封於虞卽號有虞氏其子孫更不得賜姓卽以虞爲氏舜之後封於陳則是陳與虞同姓而異氏可以類推史記稱自黃帝至舜禹皆同姓而異其國號者是也許氏云族者氏之別名也姓者所以統系百世使不別也氏者所以別子孫之所自出也故世本之篇言姓則在上言氏則在下此論最爲明白然觀史記之語則有未諭者其敍老子曰姓李氏注謂李氏女所生因母姓則姓氏亦有出於母者何也禹之母吞薏苡而生禹因姓姒契之母吞乙子而生契因姓子則又詭異之甚者要是眾仲及許愼之語柳芳之論爲可信余不必惑大觀中永嘉仰孝子忻有富族求婚忻忻辭之著同姓圖曰姬周鄭江與仰同姓百世不通婚姻正緣後世論氏而不及姓故忻特行之其知本之君子歟【原注朱文公解周易參同契乃稱鄒防多不曉其義蓋以鄒本春秋邾子之國氤氳防合防卽熹也司馬溫公在洛一日著深衣散步洛水堤上過邵康節天津之居謁曰程秀才旣見乃溫公也康節問其故公笑曰司馬出程伯休父故曰程也二公學問無所不通蓋詩所謂善戲云】

古者名與字皆可相呼於朋友間如曽子怒子夏曰商汝何無罪是也後世惟相呼以字而不相名矣乃有以字自稱於人而不名者昨見觀風堂帖所刋林和靖二詩皆直書君復奉呈某人秀才君復乃和靖字也而書之與名不異因攷顏籕髙儉房喬封倫皆隋末唐初人其時惟稱師古士亷齡徳彜而未嘗有名之者此蓋以字行於時故師古注漢書直稱顏師古齡注管子亦直稱房齡也但舊唐書旣明言房喬字齡而新唐書乃謂房齡字喬又謂顏師古字籕不知歐陽文忠公遂以字易其名何謂也後之覽者何以辧其名與字之是非耶劉子名知幾以字諱嫌故以字行徐有功本名宏敏避孝敬皇帝諱故以字行無可疑者髙儉傳稱儉字士亷閻遜傳稱遜字立徳崔元翰傳稱元翰名鵬其傳中乃悉以士亷立徳元翰爲稱是竟以字作傳而不名何也封徳彜旣以字顯而傳獨書名又何謂也若郭子儀字子儀張嘉貞字嘉貞李嗣業字嗣業白元光字元光侯仲莊字仲莊其字與名混而爲一甚簡便矣

俗稱爺爹父也嬢媽母也父母爲正名猶言天地也爺爹嬢媽尊之愛之之聲猶天之云髙髙明明不可得而名也凡所尊所愛而又敬之徳之如父如母者故亦以此稱之姆者女師也娘者少女之稱非母也爹本屠可切亦陟斜切又爸蒲可切防之邪切皆父之稱郎罷者爸之訛也爺古只作耶字姐亦母稱女之長者也哥本聲也無其義今人以配姐字爲兄姊之稱云

伯父叔父同姓尊長之稱爲父之兄弟也曰伯曰叔者長幼之序非實指其人也惟婦人稱其夫之兄弟則曰伯叔蓋不可隨夫而兄之弟之矣而又無他名遂因長幼之序以爲之稱焉伯舅叔舅異姓尊長之稱爲母之兄弟也妻之父曰外舅妻之母曰外姑此見於爾雅蓋婦稱夫之父母曰舅姑則以此稱妻之父母爲甚正俗呼丈人丈母竟亦近之然稱他人妻之父曰丈人則未穩惟曰令外舅可也若云令嶽鄙謬甚矣趙邠卿注孟子云禮謂妻父曰外舅堯以女妻舜故謂舜甥此甥謂婿也左傳楚文王過鄧鄧祈侯曰吾甥也此甥謂姊妹之子也謂我舅者吾謂之甥二者似可通稱若加外字則直爲姊妹之子矣史記作外生晉史亦作外生惟三國誌作男外甥其義一也

侄徒結切禮大夫不名世臣侄娣侄是妻之兄女娣是妻之妹又左傳侄其從姑謂我侄者我謂之姑是也今謂兄弟之子爲侄蓋取字林音義作丈乙切呼之古史傳所未詳自唐至本朝諸書稍見之如狄仁傑諫武后云姑侄與母子孰親猶指武姓人爲侄也此字惟可施之書問以便人情或有所著作不若稱兄之子弟之子從子族子之爲得也

兄弟之子猶子也正如孔子謂回視予猶父予不得視猶子之義乃視之如子也今人便以猶子爲稱殆不可曉凡文字中曰能曰猶曰果然皆獸名假借以爲義猶卽猶豫是也豈可單用左傳稱內嬖如夫人者六人亦如二君之義言待寵妾之過禮也今有上僣之妾便目爲如夫人或呼爲側室殊不知卿置側室乃眾子也卿得以立此一官也禮稱妻將生子居側室此又爲妻生子時所居之室豈妾之稱哉大抵世俗稱謂多失其義惟以令尊呼父以內稱妻尙可通若謂閤正爲令政令嗣爲令似令女爲令愛及僕妾稱盛寵盛綱之類傳習已深不覺其謬亦不可得而革矣惟立言之士宜審其辭防之雅馴者用之可也

俗稱叔父之妻作式荏切稱母兄弟之妻作巨禁切其字則從審從今而加女於左實無文義而舉世用之莫明其所從來案張太史明道雜誌云嬸者世母之聲妗者舅母之聲蓋二合也如張所說乃用梵音二合則如廣韻二十爲廿如捨切俗作念之類耳亦罔所稽據今姑存之集韻於嬸妗字下注但云俗呼叔母爲嬸舅母爲妗而已當俟博知者辧之

丈人蓋父行也稱人之父曰丈者所以父其父也以某丈相呼者尊之也史記荊軻傳雲家丈人召髙漸離擊築索隱曰劉氏云謂主人翁韋昭云古者名男子爲丈人尊婦嫗爲丈人又漢書宣元六王傳所云丈人謂淮陽憲王外王母卽張博母也古詩云三日斷五匹丈人故嫌遲是也據此所說其尊特甚自唐以來所稱猶可考且以杜少陵詩觀之或髙官或文人或貴盛有地望者皆以丈稱如射洪李四丈鄭十八著作丈薛十二丈南史李鄠縣丈人之類非一其最敬仰者韋左丞丈又曰河南韋尹丈人皆韋濟也濟嗣立子嘗爲太原尹文雅有政事著先徳詩四章世服其典雅三世居左轄故少陵詩云甚愧丈人厚甚知丈人眞則其人可知矣李十丈判官李曛也曰我丈時英特魏六丈少府魏佑也曰鄭公四葉孫李大夫七十丈李勉也曰王孫丈人行盧五丈參謀盧琚也又贈李十五丈祕書文薿云孤陋忝末親等級敢比肩沈八丈膳部東美云通家惟沈氏又云禮同諸父長此二者則以親戚或通家之舊亦行軰之長者惟蘓州李二十五丈長史云星拆臺衡地又曰一毛生鳳穴乃貴家子弟耳少陵亦以丈稱之有所敬也柳子厚寄許京兆孟容書稱五丈座前韓昌黎作扶風郡夫人盧氏墓志云吾父友惟韓丈人宋朝富鄭公素以丈事範文正一日取簿擇監司範公以筆勾倒某人富公呼範公曰十二丈則是一筆此又見之書牘見之銘墓見之口談皆可證也又案王岐公撰光祿卿王師言罕墓志銘云罕乃岐公之叔父行也第六旣以年徳尊又其子弟多與公卿遊故自今丞相臨川公而下皆稱爲六丈此最分曉

趙盾比夏日衰比冬日此以人況日也後有以月況人者春月如美女夏月如循吏秋月如翰林冬月如禦史周人以諱事神名終將諱之蓋禮旣卒哭而後諱不敢斥言其名故曰諱則是未祔之前猶以生事之不曰諱也生曰名死曰諱古今通義典籍昭然今世俗問人之名者類曰諱某而不曰名某是其人未死而先加之以諱儒冠搢紳亦且互相傳習略不悟其爲謬者況諱之爲言避也又忌也隱也不曰名某而謂之避某忌某又取何義下俚之人遂有臺諱之語猶言臺忌尢爲可笑也國之廟諱著於令甲臣子所當謹避凡作文者須易以他字不必科塲爲然禮所謂詩書不諱者謂教學之事恐失其本義臨文不諱者謂臨禮文之事行禮之時有所妨者非謂執筆作文也史記及前漢書諸帝本記不書名諱後漢而下皆異代人所述始有諱秀諱操之文莊嚴徹通避之惟謹此猶史之文也如唐之以治爲理不特陸宣公奏議爲多而韓文公諸人應有所作亦曰理亂蓋髙宗諱也國朝祖宗廟諱皆不難避其習熟於文字間者不過數字如聖祖名【元也】及嫌名第一字【垂也】仁廟嫌名第二字【正也】第六字【證也】英廟嫌名第八字【丕也】第十四字【孺也】神廟嫌名第一字【明也】第二字【勉也】欽廟嫌名第四字【全也】第五字【圓也】及舊諱三兩字耳辭章之士往往易犯而不自知卻有書治亂爲理亂者乃爲唐諱何也洪文敏公作夷堅支志以丙爲景此𨿽唐所諱而洪公曽祖少保名炳故借此字用之非無謂而然也

欽定四庫全書

潁川語小卷下

宋陳叔方撰

邵康節先生平生不爲訓解之學嘗曰經意自明苦人不知耳屋下蓋屋牀下安牀滋惑矣所謂陳言生活者也有詩曰陳言生活不須矜自是中才皆可了衝晦處士徐復平居以太授學者人或勸復著書復曰古聖諸書已具顧學者不能求吾復何爲以徼名後世哉晚取其所爲文章盡焚之今其家有書十餘篇皆出於門下故舊之家或問陸文安公何不注釋諸經以垂世公曰六經乃注我者也二三君子之言遠矣

君子小人之目始於大禹誓師之辭曰君子在野小人在位蓋謂廢仁哲任姦佞也自後諸篇罕以君子小人對言凡稱君子者皆貴而有位之人如曰我西土君子越庶伯君子凡我有官君子是也稱小人者皆微而在下之人如曰無伏小人之攸箴小人難保爰曁小人不聞小人之勞小人怨汝詈汝是也旅獒云狎侮君子狎侮小人下文旣謂小人罔以盡其力則所謂君子亦有位之士也無逸云君子所其無逸則知小人之依下文旣云相小人厥父母勤勞稼穡則所謂君子亦貴盛之稱也惟秦誓云截截善諞言俾君子易辭乃爲忠佞之分耳其次則周易稱君子小人又皆以卦體爻位吉凶而言者也論語一書首尾二章專論君子其中凡言君子者𨿽各有不同大抵二十篇之語無非教人爲君子之道君子二字至此大明小人情狀亦可見矣如雲諭於義諭於利坦蕩蕩長戚戚上逹下逹固窮窮斯濫求諸己求諸人成人之美成人之惡固若黒白之異然視其所以則碔砆似玉或者迷焉如雲小知大受有勇無義皆不甚相遠而況曰周與比曰和與同曰泰與驕皆毫釐之差千里斯繆不特辧君子小人者之爲難而學爲君子者與小人同門而異戶亦未易別也又況孔子於君子小人皆謂之儒則儒之一字君子小人實共之豈不深可懼哉惟孔子有一語防破此事最分曉君子而不仁者有矣夫未有小人而仁者也但儒者於仁之一字自是認識不確旣不知己之爲不仁又何以知小人之爲不仁世之治少亂多其病根在此故也傳稱彼爲善之小人又有小人之中庸若夫茍賤貪酷無禮無義此盜賊之靡不足爲小人而世俗乃以此類與君子爲反對大不然矣

萬字自古用之書之惟億萬心詩之千斯倉萬斯箱左氏傳之萬盈數漢書之賀錢萬是眞指爲十千之萬矣未知始於誰也案韻書萬舞名州名虫名又姓也非萬也佛胸之卍與此萬同【原注中興頌書萬旟萬年各不同】

句法有正有奇有呼有應呼應者一唱一和律呂相宣以成文也在經史傳記之中固有易見者若簡嚴而奇則爲難知有三字居上而兩字下應者子絕四毋意毋必毋固毋我樂驕樂樂佚遊樂宴樂損矣是也有四字居上而三字下應者知者樂水仁者樂山知者動仁者靜知者樂仁者壽先王以是經夫婦成孝敬厚人倫美教化移風俗是也有四字居上而兩字下應者天災流行國家代有救災防鄰道也有疊三字句而四五字應者振振鷺鷺於下鼓咽咽醉言舞於胥樂兮吾何執執禦乎執射乎吾執禦矣至虛極守靜篤萬物並作吾以觀其復有以三字自相呼應者曲禮曰毋不敬儼若思安定辭安民哉而又承之以四字四句曰敖不可長欲不可縱志不可滿樂不可極有以兩字二句自相呼應者臣哉鄰哉鄰哉臣哉有純用也字呼應者樂其可知也始作翕如也縱之純如也皦如也繹如也然後用以成二字以足其義有數句純用之字呼應而不假他助者知及之仁不能守之𨿽得之必失之又有甚簡而奇者以是語呼卽以是語應如剝剝也剛變柔也風風也教也又如觚不觚觚哉觚哉荀子云信信也疑之亦信也孟子云郤之郤之爲不恭何哉郊特牲云壻親禦授綏親之也親之也者親之也又云夫也者夫也夫也者以知帥人者也曲禮云在朝言禮問禮對以禮左氏傳云威公之子七人爲七大夫於楚其語稍長者如切切偲偲怡怡如也可謂士矣朋友切切偲偲兄弟怡怡又云君君臣臣父父子子公曰善哉信如君不君臣不臣父不父子不子𨿽有粟吾得而食諸所協而用者不過三兩字而昭晰塤箎有不可得而名狀者不亦奇乎然又有奇於此者如易云九四突如其來如焚如死如棄如疊五如字老子云道生之徳畜之長之育之成之熟之飬之覆之𨿽棄之之至而未必終棄也𨿽生之之至而惟恐不生也疊八之字無窮之用只在於用一助語中耳諸書中惟老子荀子作此奇語如老子云故物或行或隨或吻或吹或彊或羸或載或隳是以聖人去甚去泰去奢荀子云其冠進其衣逄其容良儼然莊然祺然蕼然恢恢然廣廣然昭昭然蕩蕩然是父兄之容也其冠進其衣逄其容慤儉然侈然輔然端然紫然洞然綴綴然瞀瞀然是子弟之容也荀子此類不一𨿽有倡有應而措辭近與孔子之言相去遠甚是特理有醇疵而辭亦然也葉文定公制科進捲君徳篇有云其於事天地尊宗廟也眞見其肅恭誠一而不敢懈而神祗祖考之來格也非貎爲之敬而意其不吾享也而況於簡慢廢缺而不知畏也此段用眞見其三字凡十其下句必兩用也字爲之應昔無此體惟荀子云孰知夫士出死要節之所以飬生也孰知夫出費用之所以飬財也孰知夫恭敬辭遜之所以飬安也孰知夫禮義文理之所以飬情也故人茍生之爲見若者必死茍利之爲見若者必害茍怠惰偸懦之爲安若者必危茍情悅之爲樂若者必滅故人一之於禮義則兩得之矣一之於情性則兩失之矣孰知夫之語卽眞見其類耳荀僅用四亟以六句應之蓋未易用也又莊子云與之配天乎彼且乘人而無天方且本身而異形方且尊知而火馳方且爲緒使方且爲物絯方且四顧而物應方且應眾宜方且與物化而未始有恆夫何足以配天乎𨿽然有族有祖可以爲眾父而不可以爲眾父父治亂之率也北面之禍也南面之賊也此八用且字而上下呼應則用兩乎字語法尢又用𨿽然二字作轉折以和之亦此意也【原注內荀子孰知夫一叚又見史記禮書】

字有不同而可通用者洪範曰雨曰霽史記霽作濟曰曰燠暘作陽燠作奧荀子葷菜百疎疎與蔬同用之皆雅又有古通用而今不可通者如舅犯咎犯今舅不可爲咎女紅女功今紅不可爲功又有字不同而可互音者如禮記何居音姬列子何姬卻音居其意則一也敬非恭恭非祗祗非欽其義本殊曰誠曰信曰忱曰孚亦然中庸一篇誠字最切皆不以忱信爲義如此之類古者未嘗互用也後因程文帖體承襲互用遂混無別多失其指然亦有可互用者如種曰稼斂曰穡本自不同詩書中種謂之力穡斂謂之納稼今但見其未嘗不通而不知其用之自有意又如聲與音言與語理與道米與粟水與泉過與失疾與病罪與戾等語其義𨿽通而用者自當審也

用事之誤𨿽杜少陵不能免而蘓文忠公頗多前軰評之詳矣止是不切之詩文亦何所害若告君之辭豈容不謹秦會之丞相請先至江上諭諸帥招討其札子云徳無常師主善爲師善無常主協於克一此伊尹相湯咸有一徳之言也又其末云臣言如不可行卽乞罷免以明孔聖陳力就列不能者止之義誤以告太甲爲相湯孔子引周任之言直指爲孔聖此乃中書舍人張嵲代作當時朝士作詩譏之事見周益公詩話然昔人更有可訝者唐太宗問孔頴逹曰孔子稱以能問於不能以多問於寡有若無實若虛何謂也對曰此聖人教人謙耳云云帝稱善除國子司業太宗以曽子爲孔子容或有誤頴逹八歳就學誦記日千餘言闇記三禮義宗及長明服氏春秋傳鄭氏尙書詩禮記王氏易能屬文兼善算歷一時老師宿儒出其下質疑問辯人畏服之乃不省論語所載曽子之言直以聖人教人爲對何也若以曽子爲聖人亦恐未允蘓文忠公謂武王非聖人也其上皇帝書有云未信而諫聖人不與此論語所載子夏之言耳公乃謂之聖人何也子夏可稱聖而武王非歟其再上皇帝書云孔子曰君子之過如日月之食焉過也人皆見之更也人皆仰之聖賢舉動明白正直不當如是耶論語所載乃子貢之言今直指爲孔子書之再上非孔頴逹倉猝對問之比以東坡彊記之才又嘗解注論語是爲熟讀之書何告君之際引用多誤如此石建奏事下驚馬字不足恐獲譴建父子𨿽無文學要不失爲謹重後之有文學者宜加謹重可也

作文者好摘兩字語但取飾其說而已遞相承襲背其本義而不暇問也且如賀正旦用履端二字意謂歲首也而不思乃是閏月事履者步之義步歷之始以爲術之端蓋推歷法非王正謹始之事也又如貨利自一孔以上根括無遺謂一穴之可取者無不取也而不思所語一孔二孔三孔四孔者乃人主之權分與不分耳予之在君奪之在君貧之在君富之在君此所謂利出於一孔故曰其國無敵非特財利之利凡慶賞刑威皆是也四孔者猶言政出多門故曰其國必亡唐書桞衝傳解之尢詳又如賀生子滿月用彌月字亦近矣而不思彌月不遲乃是滿十月而生卻非已生之後滿一月也又如賀生辰用慶誕字意謂慶生也而不思詩書中凡云誕者乃也大也闊也欺也生民詩上文明言載生載育故於下文云誕彌厥月誕寘之隘巷誕皆訓大非訓生育也近世名公乃多用之歐陽文忠公所艸賜文彥博生日禮物詔云適臨載誕之辰又賜宰臣以滿散乾元節道場香口宣云式因誕節祗率宷寮是直謂生辰爲誕節矣曰載大曰大節不知何義恐公必有所本其賜陳執中生日禮物詔云爰逄慶育之辰此語卻雅而實也又如公退之暇類曰退食意謂退而飲食也而不思退者減退之義節儉自公不以食爲重不以祿爲急故也範氏注文又謂退而食於私家則是去官而家食者也與今人所用之義絕不同杜少陵詩云退食從容出每遲自杜詩下此兩字後人遂襲用之未審杜少陵果用羔羊詩中語否也又如景行二字明皇孝經序云景行先哲殊不思景者明也景行行止謂有明行則行之非企慕之義眞文忠公初字景元樓宣獻公謂明元無義遂攺爲希元然洪文敏公博洽君子亦字景盧而不自覺何也兪淸老名軒曰景陶黃山谷答書云景陶軒名差誤遂相承謬耳亦如謂郡守爲一麾也輙爲公題爲今是軒山谷之語可謂明白如郡守用一麾事意謂旌麾之麾也而不思顏延年詩一麾乃出守是麾去之麾非旌麾也周益公詩話云後人誤用一麾出守以爲起於杜牧之然牧之自云擬把一麾江海去實用旌麾之麾未必本之顏詩後人因此二字自誤用顏詩耳愚考顏延年爲永嘉太守作五君詠其一詠阮咸云屢薦不入官一麾乃出守蓋咸因議荀勗所造樂不合遂左遷出守言爲勗所麾而出也延年出守永嘉亦非其意故借咸以自況若啟札中施此二字於他人恐未爲穏

善狀事物者讀之如親見韓昌黎作薛公逹墓志君執弓腰二矢指一矢以興揖其帥曰請以爲君歡遂適射所一座起隨之三發連三中的壊不可復射中輙一軍大呼以笑連三大呼笑前軰固評之矣然又有甚善於此者仲尼居曽子侍曽子避席復坐吾語汝此一叚分明是畫出一時气象豈後世文筆所能形容者文之隱顯起伏皆由語助𨿽西方之書猶或用之蓋非假此以成聲則不能盡意其精微幻眇惟在所用之確而不問乎少多也毛詩有一篇全用兮字者如猗嗟是也有全用矣字者如桑中是也亦有全用也字者如墻有茨君子偕老是也然也字用多最難韓文公祭潮州大湖神文一篇全用也字亦不過有韻腳而綴也字若毛詩然至歐陽文忠公作醉翁亭記乃散文爾首尾數百言悉用也字前此所未有因見論語云吾見其居於位也見其與先生並行也非求益者也欲速成者也又云回也視予猶父也予不得視猶子也非我也夫二三子也又云井有仁焉其從之也子曰何爲其然也君子可逝也不可陷也可欺也不可罔也此已有逐句用也字之體矣至荀孟最盛如雲我非愛其財而易之以羊也宜乎百姓之謂我愛也曰無傷也是乃仁術也見牛未見羊也君子之於禽獸也見其生不忍見其死聞其聲不忍食其肉是以君子遠庖廚也王說曰詩云他人有心予忖度之夫子之謂也荀子榮辱篇全用也字余篇亦多不若孔孟之粹爾

世以散語爲古文四六爲今文所以唐書不載詔令以其多四六對偶不古也宋景文公摘碎云予修唐史未嘗得一詔一令可錄於傳惟拾對偶之文近髙古者乃可著於篇愚謂宋公之說固是但唐人制作自不古耳若謂四六非古文則不可文辭之起莫先於尙書簡冊號令論議之宗也自堯典至咸有一徳率用四六語如堯典平章百姓對以協和萬邦此四字語也歷象日月星辰敬授人時湯湯洪水方割蕩蕩懷山襄陵浩浩淊天下民其咨此四六語也舜典納於大麓烈風雷雨弗迷三載考績三考黜陟幽明此四六語也敷奏以言明試以功剛而無虐簡而無傲此四字對也流共工於幽州放驩兜於崇山此六字對也大禹謨以後如雲罔違道以干百姓之譽罔咈百姓以從己之欲徳惟善政政在飬民水火金木土谷惟修正徳利用厚生惟和人心惟危道心惟微無稽之言勿聽弗詢之謀弗庸可愛非君可畏非民肆予以爾眾士奉辭罰罪爾尙一乃心力其克有勲日宣三徳夙夜浚明有家日嚴祗敬六徳亮采有邦兢兢業業一日二日萬幾無曠庶官天工人其代之臯陶方祗厥敍方施象刑惟明於予擊石拊石百獸率舞聖有謨訓明徴定保先王克謹天戒臣人克有常憲威克厥愛允濟愛克厥威允罔功天乃錫王勇智表正萬邦惟皇上帝降於下民若有恆性克綏厥猷惟後栗栗危懼若將隕於深淵似此之類皆用四六而成章者也至如立愛惟親立敬惟長奉先思孝接下思恭視遠惟明聽徳惟聰無輕民事惟難無安厥位惟危有言逆於汝心必求諸道有言遜於汝志必求諸非道克綏先王之祿永底蒸民之生七世之廟可以觀徳萬夫之長可以觀政則又諧協通暢漸有今體古之四六語至是稍坦平矣盤庚一變而爲詰屈聱牙幾不可讀此今之所謂古文者也韓昌黎以此作唐人之气柳仲塗以此傳本朝之脈文藝家遂指四六爲應用之學愈習愈下蠧蝕腐爛非惟不可復古而又並近世之體失之掌辭命之官若能以典謨爲法豈病四六之不古哉傳記中語自有確對如尹賞傳虎穴可對龍門元結傳哀丘可對京觀峽州郭景純爾雅臺可對文選閣陶淵明防扶老以流憩扶老防杖名也李長源嘗取松樛枝以隱背名曰飬和飬和對扶老亦佳

容齋三筆所聚四六名對皆可人意然止取比事警防而已愚謂前軰四六如勾龍田成都提刑謝表云愛民如愛身恪謹發膚之毀議法若議歷靡容毫黍之差辭防深切使人懍然

父輔婦道抱數字皆上聲也而以去聲讀之其杭浙之音歟不字隻字打字世所常用不本音否又平聲方鳩切只本音紙打本音頂又都冷切今所用者皆非本音矣打字不經見其義訓擊隔花催喚打魚人捕魚謂之打義或近之安樂窩中好打乖打乖於擊之義絕無相沾而皆謂之打何也隻字見毛詩他無所出惟不字最多諸經史盡作入聲讀若用本音當作平聲上聲可也及觀孟子有否不然之語注云否不也於否字下更用不然字則知不之與否自昔非同音明矣

作詞於滿庭芳換頭處第二字當押韻如秦少防云銷魂當此際周美成云年年如社燕魂年韻也沁園春亦然

臺臺星也言臺座台光是已鈞鈞衡鈞陶也言鈞造鈞範是已乃因臺墀臺照而亦以鈞爲墀爲照便失其義鈞翰鈞眷理尢不通公私習熟旣久勢難痛革當求稍近理者用之

如上啟啟上古者通上下用之而無申覆稟之語蓋由與覆二字乃重審之義而稟者受所命也皆非啟白之謂也今人有所啟白乃例用申覆稟三字失其本義矣今省部曰札皆公移也惟札俗以子稱而於札則直書曰札子子字不古乃吏文耳今友朋交書亦間用札子又寖失之

近年簡牘好用端拜肅拜端冠也端拜而議乃冠其首而後拜此非端人也之端周禮鄭注肅云但俯下手今時撎是也介者不拜故曰爲事故敢肅使者此非恭作肅之肅

俗言三平二滿蓋三遇平二遇滿皆平穏得過之日五角六張者五遇角六遇張其日不穏多乖故云乖角乖張也

俗語皆有來處語本常談二書詳矣折閱二字蓋出荀子閱者賣也知慧布施四字非特佛書有之荀子云知慧甚明又云布施天下而不病貧莊子亦云生不布施死何含珠爲逸詩詞也江浙間居室不利避寓他所謂之出爻妻妾不諧謂之不相宜利史記呂不韋傳云太后詐卜當避徙宮居雍此因卜而徙卽出爻也唐書云顏思魯與妻不相宜卽不諧也俗謂擊頭曰虓呂氏春秋云以楫虓其頭又謂去頭巾曰科史記科頭觀此則知𨿽猥細之語未有無所本者近士大夫好稱遊兵爲哨騎哨之爲義傳所不載有施於代言者殊爲不雅平分風月傳無所出前軰名公啟牘未嘗用之蓋曲句也呂成公謂晉宋間語及詩中語不典重者不可入制誥惟杜少陵詩特進羣公表可用之特進制中

有不假藥石專以湯火治疾者如建劍間村巫使病人燻蒸沐浴而病自去有以筋力治病者唐之按摩博士是也今市井間有爲人消息者其按摩之餘術歟古者兵刅不以鐡而以銅甲以革矢以砮或骨農器卻用鐡而耕不以牛長沮桀溺耦而耕是也李巡注爾雅金矢云以金爲箭鏑庾公之斯抽矢扣輪去其金銀銅皆謂之金自漢以後兵非鐡不利耕非牛不力人物之性與古異矣鄭氏注考工記矢人爲矢乃有鐡莖之說其後世之鏃歟

士大夫多好棊然名位稍髙者人每遜之不敢盡藝以敵由是益自髙有一事堪比唐莊宗喜優戱善角扺嘗詔王門開曰朕與作對供飬太后又先約之曰卿不可多讓門開退謝者數四又謂之曰卿如一拳致朕倒者與卿節度及出手果一拳下而僕尋除幽州節度花有瓶非古也蓋自釋道獻花始今人遂取古鼎鼐尊罍之範彊名而用之

冬間花瓶多凍破以鑪灰置瓶底下則不凍或用硫黃置瓶內亦得

邵氏聞見錄有叵羅不知何物葉文定公端午詩云立瓶叵羅銀價踴是直以沙羅爲叵羅沙羅者今之盥古之洗也當俟博古者

齋名自號近忽尙之朱文公最多晚年自筮得遁遂焚諫槀更號遁齋而終焉東萊乃呂成公之祖非公自謂而通國指成公爲東萊非也瑞安葉文定公族本龍泉凡公所題號皆曰龍泉葉某後居永嘉水心寺側水心寺名也趙蹈中序公遺文直目爲水心集當爲公辧之有馬者借人乘之孟之反防其馬皆謂車也古者乘車不跨馬服牛乘馬引重致遠是也跨馬乃北俗後人便之遂備韉鐙之用朝士大夫皆跨馬矣思陵在維雨中見扈從臣僚奔走泥淖甚苦至杭州令悉用肩輿汪浮溪撰謝表云臣勞於下宜無俟駕之行君卹其私至許肩輿之便又云懷塞翁折臂之憂從漢相小車之佚朝士之得用轎自此始唐武后時王求禮爲監察禦史上書云自軒帝以來服牛乘馬今輦以人負則人代畜張安道之父年九十餘一生不乘轎擔云豈可以人代畜司馬溫公不喜肩輿山中亦乘馬路狹防杖以行王荊公辭相位居鐘山惟乘驢或勸其令人肩輿公正色曰自古王公𨿽不道未嘗敢以人代畜今無貴賤盡肩輿矣而武臣軍帥亦用之何也

國朝之令非婦女小兒不許衣純紅黃唐制庶人服黃系銅鐡帶非庶人不服黃與本朝之制不同嶽陽有呂洞賔像烏帽革帯麻履而服黃袍或云禦賜服非也其唐庶人之服乎

帊襆之襆音服當如此寫故玉篇與帊字相連今通上下皆作復字乃福音如學士院自祖宗時賜外蕃及羣臣進物皆云夾復全旣云重復不應又用夾字

襆頭式範與淳熈以前微有不同祕閣奉藏藝祖禦容襆頭展腳倍今之長其制所未詳也

笏以象直者名正笏詘者名側笏所賜不同亦有定制腰帯下垂義取於順唐制謂之防尾字從金從宅小說云黃幡綽以伶官無魚袋揷獺尾於腰謂明皇曰賜緋毛魚袋或者不知防尾所出遂指爲尾非也

魚袋古之魚契也今虛設矣其制革嚢而以木楦其中銙束釘鈸凡二十四件飾以魚十七有終身佩之而莫之知者

詩多識鳥獸艸木之名名或訛則實必亂正其名可也且如桂爾雅名梫木斫卻月中桂以月中之影似之木犀乃巖桂詩人便引木犀作月中桂誤矣趙紫芝詩巖前未有桂花開卻下得好芙蓉蓮華也又名芙蕖其花菡蓞拒霜乃木芙蓉因其映水而艶直稱爲芙蓉誤矣沈元周詞云湖上秋來蓮蕩空年華都付木芙蓉此最分曉盧橘枇杷其名旣異實非一物桄榔子可以爲面而面不可稱桄榔蘭有國香澤蘭也又云卽零陵香也楚辭所稱者囊之可佩湯之可浴其气正可以祓不祥故比君子今之蘭花與牡丹花唐以前皆未得見愚觀嘉祐本艸凡艸木諸品多有莫辧其名莫名所用者至大觀重修悉刪去之斯不惑矣蕙至今莫辧

花似葉而實鳳巢其上者梧桐也

紫荷橐乃負荷之荷非蓮荷也或以紅藥對紫荷誤矣鞠華作菊花離支作荔枝荔艸名非木也然字旣雅潔用之有自來若以人葠爲人參防坊作櫃坊則全失本字又如十干十二枝術家以干支二字代之從筆之便甚可笑也驚蟄化爲京直矣太一數也乃用甲乙之乙至以務音戊以貴音癸久久成熟不覺其訛應與印二音本殊占者類寫世應爲世印旣失其字又混其音前軰詠子魚一曰通印言其巨也一曰通應謂所產之地也詩家至今不能辧

艸泥行郭索云木叫鉤輈乃用本艸語本艸中如黃精曰黃獨山蕷曰玉延蓮曰藕實荷曰水芝芋曰土芝蟹曰擁劍之類入詩文用之皆雅馬蹄香似細辛其名亦佳山海經云蛇谷上多少辛少辛卽細辛也本艸不載周益公啟濯濯祥麟爲聖人而出也鏘鏘鳴鳳覽徳輝而下之語甚新雅

果有實於幹者南海之波羅蜜也迸出自幹狀如大瓠膚若佛髻而肉厚白漬以蜜始可食腹中子類芋栗此果中之豪也

嶺南七十二子範石湖桂海虞衡志嘗取之皆猿狙之所甘彊名曰果如古買防粘毛韶火炭斤斗乃諸子申稍可名者然鄙澁已甚惟餘甘子一種以味諫果則婉比橄防則淸此果中之君子也

韓昌黎答柳州詩以食蝦蟇爲怪今海族怪者莫若魚其實非魚也張華博物志云東海有魚狀如凝血其名曰佛書曰目蝦蓋其形如笠覆纓絡而系以四襻無目得鰕則行故曰鰕紅白明瑩色如防子故曰海防海人膾之如絲固之以礬其色尢瑩故曰水母綫沃之以湯則捲縮如活若昌黎公見之深嘆驚矣韓昌黎初南食詩云鱟實如惠文骨眼相負行章舉馬甲柱闘以怪自呈馬甲柱卽江瑤也章舉今呼爲石拒以其有力能附石拒人取而脯之火炙之則動或謂之九尾魚

鱟雌常先雄其子如積珠毀殻而產殻甚銛利南人捲之爲杓戞釡無餘瀝吏之能席捲者故戱指爲鱟杓官人云

鰂魚本艸從魚從則世俗見其能吐黒沫且則賊之音通遂呼爲烏賊

