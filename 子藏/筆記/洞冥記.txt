

欽定四庫全書

子部十二

洞冥記

小說家二【異聞之屬】提要

【臣】等謹案洞冥記四卷舊本題後漢郭憲撰憲字子橫汝南宋人官至光祿勲事迹具後漢書方術傳是書隋志止一卷唐志始作四卷文獻通考又有拾遺一卷晁公武讀書志引憲自序謂漢武明雋特異之主東方朔因滑稽浮誕以匡諌洞心於道教使冥迹之奧昭然顯著故曰洞冥陳振孫書錄解題云其別錄又於禦覽中抄出則四卷亦非全書別錄當卽拾遺也今憲序與拾遺俱已佚惟存此四卷核以諸書所引皆相符合蓋猶舊本考範史載憲初以不臣王莽至焚其所賜之衣逃匿海濵後以直諌忤光武帝時有闗東觥觥郭子橫之語蓋亦剛正忠直之士範史徒以世傳噀酒救火一事遂抑居方術之中其事與欒巴相同或有或無已不可定至於此書所載尢皆俶詭之談似未必眞出憲手又詞采縟艶亦迥異東京或六朝文士依托爲之歟然所言影娥池事唐上官儀用以入詩時稱博洽後來詞賦引用尢多蓋以字句妍華足供采摭過而存之亦未嘗無禆於詞翰也乾隆四十二年五月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

洞冥記卷一

漢郭憲撰

漢武帝未誕之時景帝夢一赤從雲中直下入崇芳閣帝而坐於閣上果見赤气如煙霧來蔽戶牖望上有丹霞蓊郁而起乃攺崇芳閣爲猗蘭殿後王夫人誕武帝於此殿有靑雀羣飛於霸城門乃攺爲靑雀門乃更修飾刻木爲綺橑雀去因名靑綺門

東方朔字曼倩父張夷字少平妻田氏女夷年二百歳顏如童子朔生三日而田氏死時景帝三年也鄰母拾而養之年三歳天下祕防一覧闇誦於口常指防天下空中獨語鄰母忽失朔累月方歸母笞之後復去經年乃歸母忽見大驚曰汝行經年一歸何以慰我耶朔曰兒至紫泥海有紫水污衣仍過虞淵湔浣朝發中返何云經年乎母問之汝悉是何處行朔曰兒湔衣竟暫息都崇堂王公飴之以丹霞漿兒食之太飽悶防死乃飲天黃露半合卽醒旣而還路遇一蒼虎息於路傍兒騎虎還打捶過痛虎囓兒腳傷母悲嗟乃裂靑布裳裹之朔復去家萬里見一枯樹脫布掛於樹布化爲龍因名其地爲布龍澤朔以元封中遊蒙鴻之澤忽見王母采桑於白海之濵俄有黃翁指阿母以告朔曰昔爲吾妻托形爲太白之精今汝此星精也吾卻食吞气已九千餘歳目中瞳子色皆靑光能見幽之物三千歳一反骨洗髓二千歳一刻骨伐毛自吾生已三洗髓五伐毛矣

建元二年帝起騰光臺以望四逺於臺上撞碧玊之鐘掛懸黎之磬吹霜條之篪唱來云依日之曲方朔再拜於帝前曰臣東遊萬林之野獲九色鳳雛涔源丹瀨之水赤色西過洞壑得滄淵虯子靜海遊珠洞壑在虞淵西虯泉池在五柞宮北中有追云舟起風舟侍仙舟含煙舟或以沙棠爲枻檝或以木蘭文柘爲櫓棹又起五層臺於月下

釣影山去昭河三萬里有雲气望之如山影丹藿生於影中葉浮水上有紫河萬里深十丈中有寒荷霜下方香盛有降靈壇養靈池分光殿五間奔雷室七間望蟾閣十二丈上有金鐘廣四尺元封中有只國獻此鏡照見魑魅不獲形

都夷香如棗核食一片則歷月不饑以粒如粟米許投水中俄而滿大盂也

甘泉宮南昆明池中有靈波殿七間皆以桂爲柱風來自香帝旣耽於靈怪常得丹豹之髓白鳳之膏磨靑錫爲屑以蘇油和之照於神壇夜暴雨光不滅有霜蛾如蜂赴火侍者舉麟拂拂之

元光中帝起壽靈壇壇上列植垂龍之木似靑梧髙十丈有朱露色如丹汁灑其葉地皆成珠其枝似龍之倒垂亦曰珍枝樹此壇髙八丈帝使董謁乘雲霞之輦以升壇至夜三更聞野雞鳴忽如曙西王母駕鸞歌春歸樂謁乃聞王母歌聲而不見其形歌聲繞梁三帀乃止壇傍艸樹枝葉或翻或動歌之感也四靣列種軟棗條如靑桂風至自拂堦上游塵

董謁字仲武都郁邑人也少好學嘗逰山澤負挾圖書患其繁重家貧拾樹葉以代書簡言其易捲懷也編荊爲牀聚鳥獸毛以寢其上

波祗國亦名波弋國獻神精香艸亦名荃蘼一名春蕪一根百條其間如竹節柔軟其皮如絲可爲布所謂春蕪布亦名香荃布堅宻如紈冰也握一片滿室皆香婦人之彌月芬馥

翕韓國獻飛骸獸狀如鹿靑色以寒靑之絲爲繩系之及死帝惜之而不瘞掛於苑門皮毛皆爛朽惟骨色猶靑時人咸知其神異更以繩系其足往視之惟見所系處存而頭尾及骨皆飛去

旦露池西有靈池方四百步有連錢荇浮根菱倒枝藻連錢荇荇如錢文浮根菱根出水上葉沈波下實細薄皮甘香葉半靑半白霜降彌美因名靑冰菱也倒枝藻者枝橫倒水中長九尺餘如結网有野鴨秋鳬及鷗鷖來翔水上入此艸中皆不得出如繒网也亦名水网藻中有轉羽舫淩龍舫淩波舫帝嘗遊宴於此

洞防記卷一

欽定四庫全書

洞冥記卷二

漢郭憲撰

元鼎元年起招仙閣於甘泉宮西編翠羽麟毫爲簾靑璢璃爲扇懸火齊爲牀其上懸浮金輕玊之磬浮金者色如金自浮於水上輕玊者其質貞明而輕有霞光繡有藻龍繡有連煙繡有走龍錦有云鳳錦翻鴻錦閣上燒荃蘼香屑燒粟許其气三月不絕進嵻細棗出嵻山山臨碧海上萬年一實如今之軟棗咋之有膏膏可燃燈西王母握以獻帝燃芳苡燈光色紫有白鳳黑龍馵足來戲於閣邊有靑鳥赤頭道路而下以迎神女神女畱玊釵以贈帝帝以賜趙婕妤至昭帝元鳳中宮人猶見此釵黃諃欲之明日示之旣發匣有白燕飛升天后宮人學作此釵因名玉燕釵言吉祥也

元鼎五年郅支國貢馬肝石百斤常以水銀養之內玊櫃中金泥封其上國人長四尺惟餌此石而已半靑半白如今之馬肝舂碎以和九轉之丹服之彌年不饑渴也以之拂髮白者皆黑帝坐羣臣於甘泉殿有髮白者以石拂之應手皆黑是時公卿語曰不用作方伯惟須馬肝石此石酷烈不和丹砂不可近發

帝寢靈莊殿召東方朔於靑綺不隔綈紈重幕問朔曰漢承庚運火徳以何精瑞爲祥應朔跪而對曰臣嘗過吳明之墟是長安東過扶桑七萬里有及雲山山頂有井雲起井中若土徳王黃雲出火徳王赤雲出水徳王黑雲出金徳王白雲出木徳王靑雲出此皆應瑞徳也帝曰善元封中起方山像招諸靈異召東方朔言其祕奧乃燒天下異香有沈光香精只香明庭香金防香塗魂香外國所貢靑樝之燈靑樝木有膏如淳漆削置器中以蠟和之塗布燃照數里

起神明臺上有九天道金牀席琥珀鎭雜玊爲簟帝坐良久設甜水之冰以備沐濯酌瑤琨碧酒炮靑豹之脯果則有塗陰紫梨琳國碧李仙眾與食之

吠勒國貢文犀四頭狀如水兕角表有光因名明犀置暗中有光影亦曰影犀織以爲簟如錦綺之文此國去長安九千里在日南人長七尺被髮至踵乘犀之車乘入海底取寶宿於鮫人之舍得淚珠則鮫所泣之珠也亦曰泣珠

甜水去虞淵八十里有甜溪水味如東方朔遊此水得數斛以獻帝投水於井井水常甜而寒洗沐則肌理柔滑瑤琨去玊門九萬里有碧艸如麥割之以釀酒則味如醇酎飲一合三旬不醒但飲甜谿水隨飲而醒

塗山之背梨大如升或云斗紫色千年一花亦曰紫輕梨

琳國去長安九千里生玊葉李色如碧玊數十年一熟味酸昔韓終常餌此李因名韓終李

元封三年大秦國貢花蹄牛其色駮髙六尺尾環繞其身角端有肉蹄如蓮花善走多力帝使輦銅石以起望仙宮迹在石上皆如花形故陽關之外花牛津時得異石長十丈髙三丈立於望仙宮因名龍鐘石武帝末此石自陷入地惟尾出土上今人謂龍尾墩也

帝好微行於長安城西夜見一螭遊於路董謁曰昔桀媚末喜於膝上以金簮貫玊螭腹爲戲今螭腹餘金簪穿痕得此非耶曰白龍魚麟网者食之帝曰試我也元封四年修彌國獻駮騾髙十尺毛色赤斑皆有日月之帝以金埏爲鏁絆以寶器盛芻以飼之

元封五年勒畢國貢細鳥以方尺之玊籠盛數百頭形如大蠅狀似鸚鵡聲聞數里之間如黃鵠之音也國人常以此鳥時亦名曰候日虫帝置之於宮內旬日而飛盡帝惜求之不復得明年見細鳥集帷幕或入衣袖因名蟬宮內嬪妃皆悅之有鳥集其衣者輙愛幸至武帝末稍稍自死人猶愛其皮服其皮者多爲丈夫所媚

勒畢國人長三寸有翼善言語戱笑因名善語國常羣飛往日下自曝身乃歸飲丹露爲漿丹露者日初出有露汁如珠也

大初二年東方朔從西那汗國歸得聲風木十枝獻帝長九尺大如指此木臨因桓之水則禹貢所謂因桓是也其源出甜波樹上有紫燕黃鵠集其間實如油麻風吹枝如玊聲因以爲名帝以枝徧賜羣臣臣有防者枝則汗臣有死者枝則折昔老耼在於周世年七百歳枝竟未汗偓佺生於堯時年三千歳枝竟未一折帝乃以枝問朔朔曰臣已見此枝三過枯死而復生豈汗折而已哉裏語曰年未半枝不汗此木五千年一汗萬歳不枯

太初三年起甘泉望風臺臺上得白珠如花一枝帝以錦蓋覆之如照月矣因名照月珠以賜董偃盛以琉璃之筐

太初四年東方朔從支提國來國人長三丈二尺三手三足各三指多力善走國內小山能移之有澗泉飲能盡結海苔爲衣其戲笑取犀相投擲爲樂

東方朔逰吉云之地得神馬一疋髙九尺帝問朔是何獸也朔曰昔西王母乘靈光輦以適東王公之舍稅此馬遊於芝田乃食芝田之艸東王公怒棄馬於淸津天岸臣至王公之壇因騎馬返繞日三帀然入漢關關猶未掩臣於馬上睡不而至帝曰其名云何對曰因疾爲名步景朔當乘之時如駑蹇之驢耳東方朔曰臣有吉云艸十種種於九景山東二千歳一花明年應生臣走請刈之得以秣馬馬終不饑也朔曰臣至東極過吉云之澤多生此艸移於九景之山全不如吉云之地帝曰何謂吉云朔曰其國俗之雲气占吉防若樂事則滿室雲起五色照人著於艸樹皆成五色露珠甚甘帝曰吉云露可得乎朔乃東走至夕而返得露靑露盛靑琉璃各受五合跪以獻帝徧賜羣臣羣臣得嘗者老者皆少疾者皆愈凡五官嘗露董謁李克孟岐郭瓊黃安也

李克馮翊人也自言三百歳荷艸畚負五嶽眞圖而至帝禮待之亦號負圖先生也

孟岐河淸之逸人也年可七百歳語及周初事了然如目前岐侍周公升壇上岐以手摩成王足周公以玊笏與之岐嘗寶執毎以衣袂拂拭笏厚七分今鋭斷恆切桂葉食之聞帝好仙披艸蓋而來謁帝焉

郭瓊東郡人也形貌醜劣而意度過人曽宿人家輙乞薪自照讀書晝眠眼不閉行地無迹帝聞其異徴焉黃安代郡人也爲代郡卒自云卑猥不獲處人間執鞭懷荊而讀書畫地以記數日久地成池矣時人謂黃安年可八十餘視如童子常服朱砂舉體皆赤冬不著裘坐一神龜廣二尺人問子坐此龜防年矣對曰昔伏羲始造网罟獲此龜以授吾吾坐龜背已平矣此虫畏日月之光二千歳卽一出頭吾坐此龜已見五出頭矣行卽負龜以趨世人謂黃安萬歳矣

洞冥記卷二

欽定四庫全書

洞冥記卷三

漢郭憲撰

天漢二年帝升蒼龍閣思仙術召諸方士言逺國遐方之事惟東方朔下席操筆跪而進帝曰大夫爲朕言乎朔曰臣逰北極至種火之山日月所不照有靑龍銜燭火以照山之四極亦有園圃池苑皆植異木異艸有明莖艸夜如金燈折枝爲炬照見鬼物之形仙人封常服此艸於夜暝時轉見腹光通外亦名洞冥艸帝令剉此艸爲泥以塗云明之館夜坐此館不加燈燭亦名照魅艸以借足履水不沈

有夢艸似蒲色紅晝縮入地夜則出亦名懷夢懷其葉則知夢之吉防立驗也帝思李夫人之容不可得朔乃獻一枝帝懷之夜果夢夫人因攺曰懷夢艸

有鳳葵艸色丹葉長四寸味甘久食令人身輕肌滑赤松子餌之三歳乘黃蛇入水得黃珠一枚色如眞金或言是黃蛇之卵故名蛇珠亦名銷疾珠語曰寧失千里駒不失黃蛇珠

有五味艸初生味甘花時味酸食之使人不眠名曰卻睡艸末多國獻此艸此國人長四寸織麟毛爲布以文石爲牀人形𨿽小而室宇崇曠織鳳毛錦以錦爲帷幕也

鳥哀國有龍爪薤長九尺色如玊煎之有膏以和紫桂爲丸服一粒千歳不饑故語曰薤和膏身生毛

有掌中芥葉如松子取其子置掌中吹之而生一吹長一尺至三尺而止然後可移於地上若不經掌中吹者刖不生也食之能空中孤立足不躡地亦名躡空艸帝常見彗星東方朔折指星之木以授帝帝以木指彗星星防則沒也星出之夜野獸皆鳴別說謂之獸鳴星有紫柰大如斗甜如核紫花靑研之有汁如漆可染衣其汁著衣不可湔浣亦名闇衣柰

有龍肝瓜長一尺花紅葉素生於冰谷所謂冰谷素葉之瓜仙人瑕丘仲采藥得此瓜食之千歳不渴瓜上恆如霜雪刮嘗如滓及帝封泰山從者皆賜冰谷素葉之瓜帝解鳴鴻之刀以賜朔刀長三尺朔曰此刀黃帝采首山之銅鑄之雄已飛去雌者猶存帝臨崩舉刀以示朔恐人得此刀欲銷之刀以手中化爲鵲赤色飛去雲中

有鵲銜火於淸溪之上鵲化成龍

西域獻火龍髙七尺映日防之光如聚炬火有童子遙見有黃鵠白首鼓翅於帝前卽方朔著黃綾單衣頭已斑白漢朝皆異其神化而不測其年矣

善苑國嘗貢一蠏長九尺有百足四螯因名百足蠏煮其殻勝於黃膠亦謂之螯膠勝於鳳喙之膠也

帝常夕望東邊有靑雲起俄而見防白鵠集臺之上倐忽變爲二神女舞於臺握鳳管之簫撫落霞之琴歌靑吳春波之曲帝舒闇海落之席散明天發日之香香出胥池寒國地有發日樹言日從云出云來掩日風吹樹枝拂雲開日光也亦名開日樹樹有汁滴如松脂也有都翠水水中有菱碧色狀如雞飛亦名翔雞菱仙人鳬伯子常遊翠水之涯采菱而食之令骨輕兼身生毛羽也

有逺飛雞夕則還依人曉則絕飛四海朝往夕還常銜桂枝之實歸於南山或落地而生髙七八尺眾仙奇愛之剉以釀酒名曰桂醪嘗一滴舉體如金色陸通嘗餌黃桂之酒祝雞公善養雞得逺飛雞之卵伏之名曰翻明雞如鵠大色紫有翼翼下有目亦曰目羽雞

帝於望鵠臺西起俯月臺臺下穿池廣千尺登臺以眺月影入池中使仙人乘舟弄月影因名影娥池亦曰眺蟾臺酌云酒以艸黑蕨金蒲甜蓼果以靑櫻龍瓜白芋紫莖寒蕨地花气葛此葛於地下生花入地十丈乃得此葛其根倒出亦名金虎艸因名紫葛也影娥池中有逰月船觸月船鴻毛船逺見船載數百人或以靑桂之枝爲櫂或以木蘭之心爲檝練實之竹爲篙紉石脈之爲繩防也石脈出晡東國細如絲可縋萬斤生石裏破石而後得此脈縈緒如麻紵也名曰石麻亦可爲布也

影娥池中有鼊龜望其羣出岸上如連璧弄於沙岸也故語曰夜未央待龜黃

影娥池北作鳴禽之苑有生金樹破之皮間有屑如金而色靑亦名靑金樹

有司夜雞隨鼓節而鳴不息從夜至曉一更爲一聲五五爲五聲亦曰五時雞

有喜日鵝至日出時銜翅而舞又名曰舞日鵞

有升渠鴨赤色每止於芙蕖上不食五穀惟葉上垂露因名垂露鴨一名丹毛鳬

有女香樹細枝葉婦人之香終年不減

洞冥記卷三

欽定四庫全書

洞冥記卷四

漢郭憲撰

武帝末年彌好仙術與東方朔狎暱帝曰朕所好甚者不老其可得乎朔曰臣能使少者不老帝曰服何藥耶朔曰東北有地日之艸西南有春生之魚帝曰何以知之朔曰三足烏數下地食此艸羲和欲馭以手揜烏目不下也長其食此艸蓋鳥獸食此艸則美悶不能動矣帝曰子何以知乎朔曰臣小時掘井陷落地下數十年無所托寄有人引臣欲往此艸中隔紅泉不得渡其人以一屐與臣臣泛紅泉得至此艸之處臣采而食之其國人皆織珠玊爲業邀臣入云煓之幕設瑉雕枕刻黑玊銅鏤爲日月云雷之狀亦曰縷云枕又薦蛟毫之白褥以蛟毫織爲褥也此毫柔而冷常以夏日舒之因名柔毫褥又有水藻之屏臣舉手拭之恐水流濕其席乃其光也

帝所幸宮人名麗娟年十四玊膚柔軟吹气勝蘭不欲衣纓拂之恐體痕也每歌李延年和之於芝生殿唱回風之曲庭中花皆翻落置麗娟於明離之帳恐塵垢污其體也帝常以衣縛麗娟之袂閉於重幕之中恐隨風而去也麗娟以琥珀爲佩置衣裾裏不使人知乃言骨節自鳴相與爲神怪也

有丹蝦長十丈長八尺有兩翅其鼻如鋸載紫桂之林以纒身急流以爲棲息之處馬丹嘗折蝦爲杖後棄杖而飛須化爲丹亦在海傍

帝升望月臺時暝望南端有三靑鴨羣飛俄而止於臺上帝悅之至夕鴨宿於臺端日色已暗帝求海肺之膏以爲燈焉取靈布爲纒火光甚微而光色無幽不入靑鴨化爲三小童皆著靑文繻各握鯨文大錢五枚置帝幾前身止影動因名輕影錢

元封三年數過國獻能言龜一頭長一尺二寸盛以靑玊匣廣一尺九寸匣上豁一孔以通气東方朔曰惟承桂露以飲之置於通風之臺上欲往卜命朔而問焉言無不中

惟有一女人愛悅於帝名曰巨靈帝傍有靑瑉唾壺巨靈乍出入其中或戲笑帝前東方朔望見巨靈乃目之巨靈因而飛去望見化成靑雀因其飛去帝乃起靑雀臺時見靑雀來則不見巨靈也

洞冥記卷四

