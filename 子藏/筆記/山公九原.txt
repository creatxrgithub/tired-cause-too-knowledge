

山公九原

﹝淸﹞馮景著

山公九原錢塘馮景少渠著

原命

人所云云者命也﹐而莫有究其所以命者﹐故其言不讎。祭法曰「大凡生於天地之間者皆曰命」。屈狐庸曰「巢隕諸樊﹑閽戕戴吳」﹐是二王之命也。而邾文公則曰「死之短長﹐時也」﹐遷繹而卒﹐君子曰知命。然則命一定而不可變乎﹖曰﹕奚爲其然也﹗今使有人於此﹐以生辰干支問都利術士李彌幹﹐彌幹曰﹕法當死溺﹐吾言無不中。而其人戒畏﹐巖居終身﹐不乘船。吾知無死溺法也。易曰「各正性命﹐保合太和」﹐故君子修身以俟之。修者其可知者也﹐俟者不可知者也。至於不可知﹐則歸之命云爾。班彪曰「窮達有命﹐吉凶由人」﹐此志士所以專其功﹑庸人所以息其求之道也。天之命人﹐其意亦若是而已矣。孔子罕言命﹐而曉子服景伯則言之﹔孟子於臧倉之沮﹐則曰天也。非是無言天命者矣。傳曰「民受天地之中以生﹐所謂命也。是故有禮誼動作威儀之則以定命也。能者養之以福﹐不能者敗以取禍。」夫禍福﹐在能不能視其所養與取以分焉。而奚其云云命﹖

﹝毛會侯云﹕無奇理而有髙筆。吳荊山云﹕要言不煩﹐勝劉孝標辯命論。﹞

原性

孔子言性詳矣。莫正於孟子﹐而荀揚爲雜﹐韓子三品之言弗顧於始。仁義禮智信﹐孰而可謂不善也﹖王荊公說性曰「上智也﹐下愚也﹐中人也。其卒也﹐命之而已矣。」此又要終論其習﹐𨿽然﹐庶幾近之。董生純儒也﹐其言性若左孟子而與荀卿合者﹐何哉﹖曰﹕性比禾﹐善比米。「米出禾中﹐而禾未可全爲米也﹔善出性中﹐而性未可全爲善也。善與米﹐人之所繼天而成於外﹐非天在所爲之內也。」嗚呼﹐豈其然﹖禾無不米﹐米者常也﹐不幸而不米﹐而不可謂禾本然也﹔性無不善﹐善者常也﹐不幸而不善﹐而不可謂性本然也。今其言曰「中民之性如繭如卵﹐卵待復二十日而後能爲雛﹐繭待繰以綰湯而後能爲絲。性待漸於教訓而後能爲善。」待而後能云者﹐要終而果然耳﹐要終而果然﹐其本無不然可知矣。卵未雛﹐夫人而知其雛也﹔繭未絲﹐夫人而知其絲也。萬有一不然﹐亦決非其性本然﹐而惡乎而疑之﹖又謂「善當與教﹐不當與性﹐與性則多累而不精﹐自成功而無待賢聖。」夫誠以善予性﹐而因教之﹐以其所固然﹐其義精矣﹐胡多累之﹖有人果自成功而無待賢聖﹐是孟子所謂豪傑之士也﹐又何求哉﹐又何求哉﹖

﹝邵靑門云﹕董語殊雋﹐但未醇耳。據此駁正﹐亦一快也。﹞

原情

好善而惡惡者﹐情也﹔有善而無惡者﹐性也。孟子曰「乃若其情﹐則可以爲善矣」﹐情之爲善﹐視其性。性水也﹐情波也﹐動則波﹐靜則水。謂水無波﹐謂波非水﹐可乎﹐不可乎﹖傳曰「人生而靜﹐天之性也」﹐感於物而動﹐性之情也。情性者﹐動靜之謂也﹐一而已矣。李習之乃欲滅情以復性﹐曾是喜怒哀樂而可滅也乎﹖發而皆中節﹐則性可復也。滅情者傷性。

﹝吳荊山云﹕粹然無疵。﹞

原生

生也者﹐有與生俱生者也。其來也無始﹐其逝也無止。其中有主﹐托於逆旅。逆旅不可以久畱﹐一宿出門﹐主人安投﹖故曰「道無終始﹐物有死生」﹐人情莫不欲生。而聖賢之說曰「朝聞道﹐夕死可矣」﹐仁以爲己任﹐死而後已。是故道弗聞﹑仁未成﹐虛生浪死﹐若蜉蝣然。橫目二足﹐曾是以爲人耶﹗失道與仁而苟生﹐生理亡矣﹐𨿽謂之死﹐可也。盡道與仁﹐而考終命﹐而凶短折﹐生之理不亡﹐𨿽謂之生﹐可也。老子云「死而不亡者壽」﹐蘧廬毀矣﹐主人固在﹐然荷重涉遠﹐又不知其閱幾逆旅也。苶然疲役﹐不系馬而馳﹐而曾莫知返其眞。於是蘧廬毀﹐主人隨之亡﹐可哀也﹗夫人皆知養生﹐而莫知生之主。薪盡火傳﹐昧者頑然。作原生。

﹝邵靑門云﹕以吾儒爲主﹐而通二氏之微﹐亦奇作。﹞

原死

時有晝夜﹐物有死生﹐是故晝夜者天之死生也﹐死生者人之晝夜也。生人之大夢﹐死人之眞覺。世有假寐而夢經百年者﹐則無以疑今之百年非假寐之夢者也。入夢而不欲覺焉﹐惑矣。夫夢則戀﹑覺則畏﹐吾不知其明也。適來﹐時也﹐適去﹐順也﹐生爲我時﹐死爲我順﹐而皆我之生﹐故我耳﹔未始得死﹐亦我也﹐未始喪﹐何戀何畏而不釋然﹖其來也無而之有﹐其去也有而歸無﹐然則生也﹐逆旅也﹐客也﹔死也﹐故廬也﹐主也。古之人﹐與吾說同者五﹕列子之嘆行而忘歸﹐榮啟期之樂處常得終﹐晏嬰之善息伏﹐莊子無生﹐向秀無死。吾嘗樂此五達人之言﹐而世之貪夫以爲不祥而諱之。以爲不祥而諱之﹐而又動而之死﹐無怪乎動肉含气﹐生意盡矣。人之達也難。

﹝邵靑門云﹕貪生貪﹐貪死亦貪﹐大覺則兩忘。活潑潑地。﹞

原神

鳥能爲飛而不能爲走﹐獸能爲走而不能爲飛﹐無他﹐形限之也。是故形有局而神無間。今試語人曰﹐爾能爲魚乎﹐爾能爲鳥乎﹖人人皆曰不能。不能﹐誠然也﹐不能何病﹖彼夫神仙幻怪﹐亦好奇者寓言耳﹐吾蓋曠世而未有見也。然夢寐所通﹐眾爲魚﹐人化鳥﹐一切非意之所計﹐樊然無不有覺而乃非也。若是者何也﹖曰﹕神也﹐形之所官者實﹐而神之所運者虛也。今人入萬山之間﹐欲徧歷焉﹐非裹糧旬月不可﹐而又疲精殫力﹑流汗重繭而後能至﹐乃登髙者一呼而萬山皆應。萬山一聲﹐是萬山一我也。有形之我不能徧﹐而無形之我能徧﹐形至之逸耶﹐神至之逸耶﹖聲亦气之發而已﹐離乎形﹐形不能至﹐而聲至之者﹐惟其慮耳矣。目瞻前不顧後﹐視左弗能及右﹐又限於隔垣﹐而四方上下之響無不入於耳。故虛之所出也神﹐而所受也亦神。故道在集虛。

﹝吳荊山云﹕頗得莊列﹑楞嚴之解而發妙文。﹞

原怪

無形而形﹑無聲而聲者﹐物之自爲也。形於無形﹑聲於無聲﹐非物所能自爲也。見聞不恆﹐其妖乃興。惚兮怳兮﹐爰召咎徵。雷風無常﹐易乃取象於恆者﹐至變而不變。變化風雲之際﹐可以觀夫常﹐故曰恆。韓子曰「不能有形與聲﹐不能無形與聲者﹐物怪是也。故其作而接於民也無恆。」其爲禍﹑福﹐適丁民之有是時也。疇昔之夜﹐馮子燕於臯狼氏而見怪焉﹐其男也服女﹐其女也服男。噫﹐妹喜戴男子之冠以亡國﹐何晏服女子之帬以亡身﹐所謂陰陽反常﹐不祥甚哉﹗作原怪。

原怪二

凡妖之作﹐由人興也。人不以爲妖﹐𨿽興不害。故物之怪﹐物自怪也。物自怪者﹐人莫之怪﹐物將自及焉﹔人之所怪﹐怪物之怪也。怪物之怪者﹐怪不在物也。怪不在物﹐人將自及焉。神降於莘﹑石言於晉﹑豕人立而啼﹑白虎嚙二世之驂﹑蒼犬撠呂后之掖﹐若斯之類﹐皆由人興。是以君子自審﹐有致怪之道﹐則恐懼修省﹐以迓天休而已。不禳於物﹐不媚於鬼﹐苟自反無致怪之道﹐則泰然俯仰﹐安其故常﹐何惑焉﹗西門豹投巫於水﹐阮宣子伐樹於社﹐公沙穆戶外三呼不與語﹐其怪自息﹔李叔堅不詫狗戴冠﹐魏元忠不驚猿守火﹐數日狗暴死﹐而魏亦無他﹐可爲善處怪矣。周人之言方怪者自萇宏﹐而卒殺其身。彼梁孝王﹑賈誼﹑袁盎﹑霍禹山云﹑諸葛長民輩﹐見所怪而怪之。見所怪而怪之﹐怪不在物也﹐能無自及哉﹖

﹝邵靑門云﹕論正亦圓健。﹞

原怪三

孔子不語怪﹐而子原怪﹐何哉﹖曰﹕予非言怪也﹐言所以處怪之常道而已矣。周書曰「天子見怪則修徳﹐諸侯見怪則修政﹐卿大夫見怪則修職﹐士庶人見怪則修身。」易內傳曰「凡災異所生﹐各以其正﹐變之則除﹐消之亦除。」予惡夫世之見怪者﹐禱祠醮祭﹐厭勝巫蠱﹐靡所不爲。不軌與怪﹐怪甚無謂也。是故顏訓曰「吾家巫覡符章絕於言議。女曹所見﹐勿爲妖妄。」且訞禨之生﹐凡皆所以覺悟人﹐而使之率由典常者也。夫惟聖人見異﹐竦然修徳﹐則瑞物可保而有也﹐伏羲之圖﹑禹之九疇﹑周文武之騶虞鳳鳥白魚是也。庸君反道不修﹐𨿽瑞物化而爲妖孽﹐鄭之龍﹑魯之麟﹑漢之白雉﹑莽之黃犀﹑桓靈之河淸嘉禾芝艸生﹑懷湣之玉龜出霸水神馬鳴城南﹑石季龍之蒼麟十六白鹿七﹐皆是也。苟遇災而懼﹐反躬自敕﹐則孽可更而瑞也。商之桑谷﹑周成王之大風﹑宋景之熒惑﹐從可知也。竇武疏曰「瑞生必於聖世﹐福至則由善人。在徳爲瑞﹐無徳爲災。」誠哉是言﹗漢明日食詔云「昔楚莊無災﹐以致戒懼﹔魯哀禍大﹐天不降譴。今之動變﹐儻尙可救﹐有司勉思厥職﹐以匡無徳。」故孔子曰﹕天災地孽﹐所以警人主也。夫旣知儆矣﹐常道惟明。明﹐妖不勝徳﹐奚其性﹐奚其怪﹖

﹝吳荊山云﹕名言有補世教。毛會侯云﹕讀原怪三篇正論﹐運以健筆﹐方駕韓柳﹐實天下之奇作﹞

山公九原跋

山公先生以古文辭鳴浙右﹐身沒無後﹐遺書散佚。解春文集十四卷﹐皆客宋漫堂中歡幕中所作。十鑑﹑九原﹐則附刊集後者也。戊申歲暮﹐假知不足齋藏本閱之﹐抄玆帙入叢書。其十鑑﹐樹議稍迂﹐未及並錄。己酉孟春震澤楊復吉識﹝昭代叢書﹞

