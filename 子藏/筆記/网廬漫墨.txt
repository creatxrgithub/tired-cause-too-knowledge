《网廬漫墨》﹝淸﹞昂孫

余於丁未之秋﹐偕友人遊於淮。淮之北有奇人焉﹐年古稀﹐能辧鉤畫﹐衣冠古拙﹐若農家流。居傍淮水﹐能述沿革之歷史﹐自周秦起以迄當代﹐記憶不少紊。與之談時事﹐則精神矍鑠﹐幾忘其倦。而若人良﹐若人惡﹐某事成﹐某事敗﹐是非所及﹐如水之濯物﹐鏡之鑑形﹐與麟經狐筆以不朽。每日暮﹐農者輟其田﹐工者歇其作﹐相率而聚於社﹐必彊老者縱譚今古事﹐藉以刷新其耳鼓。老者雄於辯﹐且素以開通民智﹐攺良社會爲己任﹐故亦樂與村人共話。時淸廷惑於汪盛言﹐將蘇浙路權﹐抵借外債若干萬﹐業有成約矣。愛國之士﹐聯袂而興﹐「拒款」﹑「拒款」之聲﹐奔騰澎湃於錢塘﹑揚子之潮流。朝野抵觸﹐函電交馳﹐成命尙未收回也。是日﹐老者方剖談是事﹐村中人環坐於地﹐予適經其處﹐屏息而聽之。老者之言曰「一國猶一家然﹐家用拮據﹐向其戚友商借時﹐或有操契券及金飾以爲抵者﹐是款非不可借也。所以爲害者﹐則在款項到手﹐不審量其用途﹐而任意揮霍之。今日所抵款項﹐某署所營造洋房耗去若干萬﹐某軍隊攺壯觀瞻耗去若干萬﹐曾不轉瞬而不辦一事﹐而此大宗之借款已消歸烏有矣。地方生財﹐只有此數﹐計惟陸續商借﹐方能因應自如﹐初則百萬萬﹐還增至千萬萬﹐外人僅就此區區路權而沒入之﹐豈其苛哉﹖譬之蕩子破家﹐有出無入﹐此亡國之道也。」又曰「南方人物﹐距政府較遠﹐富有保國保家之思想﹐故能羣起而攻。其在皇帝較近之地﹐則噤若寒蟬﹐不敢出聲。爾輩不聞某宦者言﹐北京人氏譬若牛馬﹐非壓力猛重﹐必不進行乎﹖」言已﹐環而聽者闃然﹐老者亦引去。噫﹐此老也﹐愚魯類鄕農﹐蠢鄙似化外﹐而其政治之常識有如此者﹐孰謂中國人遜於歐美哉﹗予聞其言﹐峭然而悲﹐肅然而敬﹐思有以傳之﹐爲詰其姓氏於頃之環聽者﹐僉曰﹐若姓秦﹐不知名﹐以能道故事﹐裏中人咸呼之爲秦古董云。

後漢關羽一武夫﹐以好讀《春秋》﹐博軍界微譽﹐讀史者從而褒揚之。滿淸竊漢﹐人心久未定﹐思假神道以爲籠絡之計﹐遂崇其祀於通國﹐非禮也﹐而民國遽因以爲典。羽之生平﹐足以矜式者﹐僅秉燭達旦一事﹐然陳氏﹑裴氏俱略而不載﹐惟陽節潘氏則凜乎言之。余以爲此必稗官之說﹐潘氏故摭拾之以自矜其奇﹐非可據之事實也。曹瞞𨿽姦﹐必不鬼計陷入至於此極﹐是時瞞之涎羽﹐如惡渴然﹐若無禮遇之﹐予以輕視矣。況乎男女授受﹐自古不親﹐稍知自愛﹐便多謹愼﹐人非禽獸﹐寧有越墻而摟其嫂者﹖此村夫猶能爲之﹐果足以竊萬古之馨香乎﹖且羽之好讀《春秋》﹐以《吳志。呂蒙傳》﹐蒙謂魯肅之言証之﹐則僅讀《左傳》﹐略皆上口云云﹐而又不詳其謀略。今之頌羽者﹐至以經生儒將目之。胸無點墨﹐固無怪其誤會也。

蒲畱仙志庚娘一事﹐後之讀者多驚其神奇。以纖纖之弱質﹐玩巨寇於股掌﹐卒能刃仇出險﹐誠哉其不可幾也。𨿽然﹐婦女機警﹐豈出丈夫下哉﹖以予所聞﹐楚女英英﹐殆有過之。蓋巨盜之患﹐不過劫一家﹐其巢穴亦未深固﹐巧謀脫險﹐事尙可爲。至於地方變亂﹐匪徒四擾﹐搶掠奸淫﹐良家婦女鮮有免者﹐不能死節﹐則楊花飄泊以終。欲求一保全貞節﹐遠竄匪窩﹐如英英者﹐非特僅見僅聞﹐且僅所傳聞已。英英﹐楚中大家女也﹐美而慧﹐少澤詩書﹐具有須眉气。年十七﹐訂婚有日矣。時滿淸嘉慶初年﹐白蓮餘黨順流而下﹐騷擾川楚間。民不安其居﹐罹其災者﹐金玉財帛殆不可數計。匪魁好漁色﹐遇婦女必擄而姦之。英英家遭難﹐父母兄弟流離失所。不得已﹐隨鄰婦奔匿﹐爲盜魁所見﹐艷其色﹐欲畱以爲匹。英英慨言曰「得爲將軍妻﹐妾之願也。但妾生詩禮之家﹐將軍亦閥閱之族﹐𨿽亂離之中﹐不得父母命﹑媒妁之言以證婚約﹐燃花燭合巹﹐大禮昭然﹐妾非私奔﹐豈可艸艸﹖倘蒙天眷﹐將軍大事成功﹐王侯將相﹐意中事耳﹐妾以堂堂配偶﹐晉階王妃夫人﹐旣無苟合之嫌﹐爲妾終身之玷﹐且有倡隨之誼﹐以爲將軍之光。事出萬全﹐幸將軍熟思之。」匪魁聞其言﹐頗以爲情理﹐曰「微子言﹐吾且唐突矣。」乃下令﹐擇衣飾之美與脂粉之佳者﹐送與新夫人攺裝。英英入內室﹐笑語鶯鶯﹐濃濃裝艷服﹐益增嫵媚。旣成禮﹐匪魁派他婦數名﹐入伺其左右。英英悉退之﹐且傳令曰「今夕何夕﹖初見良人﹐不願與俗婦共笑語也。」匪魁以其含羞爲處女常態﹐乃遣散諸婦。時魚更已二躍矣﹐英英凝妝懷利刃﹐以待匪魁入。匪魁得英英﹐樂甚﹐其黨羽復設筵相慶﹐酒力已不支﹐而營內亦十有八九玉山頹倒矣。旣入室﹐見英英傍燈坐﹐光彩射目﹐遽前擁抱之。英英曰「天鵝落狗口﹐何躁急爲也。」起身闔雙扉﹐親爲匪魁去外衣﹐乘其不備﹐出利刃直刺心窩﹐匪魁應手倒﹐登時气絕矣。英英乃卸裝抹血﹐復搬屍於牀上﹐以己之裝飾飾其屍﹐爲之傅粉而塗朱焉﹐且剪己發貼賊首﹐又加之釵鈿﹐己則衣匪魁衣﹐雄冠劍佩﹐執令以出﹐仍閉其室門﹐若相與安寢者然。次日午刻﹐大營檢查失將軍馬匹﹐始疑爲將軍騎去。遂入室而詢諸夫人﹐則夫人猶濃睡焉﹐待者不敢驟近﹐方欲轉身出﹐而一股血鮏气自羅帳透出﹐乃呼眾而驗之﹐則知裝夫人者爲已死之將軍﹐扮將軍者固已不知去向矣。全營亂﹐徒驚駭無措﹐欲出追捕之﹐則去時已久﹐無從蹤迹矣。自是白蓮餘黨鹹有戒心﹐不復如曩時擄掠婦女畱宿營內矣。

溫公作訓儉文﹐極詆萊公奢侈﹐史家多和之﹐余獨以爲不然。公爲樞密時﹐賞賜優厚﹐乳母泣曰「太夫人殮時﹐求一縑爲衾衤遂不可得﹐豈知今日富貴哉。」公聞之慟哭﹐終身不娛聲色。由是觀之﹐溫公之言﹐似未盡實。或謂公欲變須髮取宰相。是說也﹐余更疑之。公年十九舉進士﹐時年少者多罷退﹐或教公增年﹐公曰「吾初進取﹐可欺君乎﹖」其立朝气節﹐畢露於此一語中。史又稱公歿後﹐子孫丐江南。以史考之﹐公又無子﹐然則史之誣公者多矣。

陳師道謂今代詞手﹐惟秦七﹑黃九﹐非他人所能望其項背。余以爲秦七尙已﹐黃九不足取也。山谷詞中﹐語多褻嘩﹐如《兩同心》《醜奴兒》之第二首﹐《好事近》之第四首﹐更穢瑣不作冠冕語。且其喜造新字﹐如《鼓笛令》第三首之「﹠lt﹔身差﹠gt﹔」字﹐第四首之「﹠lt﹔屍豕﹠gt﹔」字﹐皆莫名其來歷。𨿽間有別具慧心之句﹐然師道以擬秦七﹐毋乃有所私淑歟。

楊宗元字菊泉﹐居鑑水之旁。父霖﹐操奇算﹐資產累鉅萬。生五子﹐宗元其次焉。家世素賤﹐不齒於鄕裏。宗元之兄名宗詡﹐生而韶秀﹐霖延師課以讀﹐督責備至﹐能工舉子業。年十四﹐遊於癢﹐而成室而夭﹐霖痛至喪明。其自宗元以下﹐則皆蠢魯頑軟﹐不宜於詩書。逾年﹐霖亦死﹐而宗元兄弟固已次弟成年矣。霖將死之年﹐爲宗元娶於同邑沈﹐沈固劣董也。其子某﹐賄典試者三千金﹐得舉於鄕﹐而沈翁之勢遂咄咄逼人。當時宗元之父逆知諸兒之不保﹐以重金攀爲姻婭﹐蓋欲爲子孫築長城焉。然水炭相剝﹐薰蕕不入。沈氏所交盡顯宦﹐視宗元若豢養物﹐不令子伍。逮霖死﹐翁之威勢更炎炎不可近﹐時而鄙薄﹐時而呵斥﹐一不順意﹐則怒目厲色﹐童僕不如焉。以故宗元視沈翁一若行人之逢狼虎﹐膽戰心悸﹐栗栗不能聲。每罹此苦況﹐輒暗懲其父﹐甚至於啜泣。沈女粗知義﹐亦不直翁之所爲。然以宗元之村野不文﹐非其所匹偶﹐𨿽逆來順守﹐安其分命﹐而鬱鬱之積﹐經久成奇屙﹐於歸甫二年﹐香銷玉碎矣。大凡幼婦之死也﹐其母家無貧富貴賤﹐非富有道徳心者﹐必糾率多人﹐以與其婿爲難﹐此越中之陋習也。況當是時﹐翁之勢如烈火巨浪﹐浩漫不可制。而逢其惡者﹐又如蟻之附膻﹑蠅之集臭乎。烏乎楊家子﹐以順局之姻緣﹐貸無妄之災晦﹐東賄西賂﹐僅受薄懲﹐而遺貲已耗去大半矣。世之人以攀親而釀子孫之患者﹐獨楊霖一人哉﹖可以鑑矣。

世傳陳壽撰《三國誌》﹐多回護司馬氏而短孔明。是說也﹐可謂知一而不知二者矣。壽隸於晉﹐爲司馬氏諱﹐亦固其分。至於折服孔明﹐有非常識所幾者。觀其校定諸葛集﹐表言亮科教嚴明﹐賞罰必信﹐吏不容姦﹐人懷自勵﹐至今梁益之民﹐𨿽甘棠詠召﹐不是過也。又亮傳後評曰「亮之爲治﹐開誠布公。刑政𨿽峻而無怨者﹐用心平而勸戒明也。」表揚孔明純從大體﹐至將略非所長一語。壽於孔明﹐亦見有獨到處﹐不能引爲短亮之證。甌北史談殊爲武斷。

陳英如女士﹐閩縣螺江人。父建侯﹐滿淸孝廉也﹐宦遊於徳安。母龔氏﹐早卒。女士與弟依外祖居﹐年十二﹐始之徳安省。其父性通敏彊毅﹐意度超邁﹐精小篆文辭﹐凡一切什技﹐稍稍經意﹐靡不能﹐且工。在徳安時﹐祖母邱得危疾﹐得女鍼鐵灸立愈。女士心好之﹐學盡得其術。旋歸葉氏﹐夫誠篤嗜讀﹐不問他事。女士佐其翁治禹﹐馭下有法﹐門內外肅靜如廟堂。顧心實慈祥﹐貧乏以病謁﹐必畱之治﹐至愈乃遣﹐或從而周之。富家請治疾﹐多峻卻。若曰「力足致名醫﹐何混我爲﹖我豈以醫市者﹖」數請乃往﹐視已遽歸﹐封藥遣之曰「飲此病可愈。卽不信﹐寧勿服。毋問吾方。」或服之果愈﹐則相與疑怪﹐女士漠不爲動﹐仍獨行其意﹐數十年如一日也。女士憫閩之女紅勞而廉獲﹐聞以機刺繡纂組﹐力省而利優﹐因設女子機繡局﹐聚課之﹐不取費﹐數月﹐成績漸著。當時學生﹐有繡劉誠意伯行艸﹐生動如眞書﹔或繡女士所書小篆﹐圓勁秀麗﹐不遺其神者。性親愛﹐學生數十人﹐依之若慈母。然力行不求人知﹐其熱心時局﹐問之當道罕有知者。嘗欲盡出所蓄﹐倡辦醫學專科校﹐適林萬里議建左海大學﹐女士竊喜曰「吾聞外國大學﹐醫必居一。林君之議若成﹐則所造宏博﹐寧獨醫歟﹖」取房產契券值萬金﹐以授萬里。且曰「此區區數﹐當有資力志願十倍於我者﹐吾無所徳也。」其急公好義類如此。嗟乎﹐富貴之子﹐恆置時事於度外﹐吾無責於巾幗焉。中國地廣人眾﹐蕓蕓萬類﹐以創學垂不朽者﹐獨葉澄衷﹑楊斯盛諸人耳。然出身微賤﹐憤乎己之所不得學﹐乃推其利於後人﹐所謂有所激而發也。女士本膏粱之族﹐何樂而不得﹐而乃急斯人急﹑憂天下憂﹖其心慈﹐其願宏矣。是殆女界之模範歟。

南唐李后主﹐以工詞傳。據余所知﹐則後主其一指也。唐莊宗成功馬上﹐深嫻辭令﹐嘗制自度曲云「曾宴桃源深洞﹐一曲舞鸞歌鳳。長記別伊時﹐和淚出門相送。如夢如夢﹐殘月落花煙重。」細膩嫵媚﹐詎讓後主哉﹖惜風流造孽﹐聲色爲災﹐豪气銷沈﹐令人不制﹐可慨也﹗

吾鄕有懺悔僧者﹐本王姓子﹐屠戶也。少不讀書﹐而性甚烈。及壯﹐喜豪酒﹐一日必五飲﹐一飲必數斗﹐日行才中﹐而僧已沈沒醉鄕﹐不復知人間事。其父屢戒之﹐卒不悛﹐至以拳足相抵抗。逾年﹐飲益豪而性益烈﹐路遇不平事﹐必爲之昭雪。有時醉過甚﹐則不暇辧皂白﹐或里人有口斗﹐則痛罵痛毆﹐消自己之塊壘。甚有以曲爲直﹐以是爲非者。旁觀者與之辯﹐則盡兩造撻之﹐猶喃喃曰「問爾狗男女﹐欲再嘵嘵否也﹖」鄕中以是故﹐目之爲禽獸﹐遇其醉而迎面來﹐則羣起奔避﹐不與交一語。而僧猶未自厭也﹐必疾行尾之。旣入其家﹐則論三道四﹐東扶西倒﹐逐之亦不出。其規避者﹐或緊閉其門﹐而僧且盡力撞毀之﹐蓋每日必造惡三五次。其父怒之甚曰「是兒已滅其天理﹐吾不早爲之所﹐是自赤其族也。」乃聲之於縣﹐令鄰族聚而逐之。僧漠不介意﹐猶曰「吾無父母﹐吾更自由矣。」某年冬﹐僧之東鄰某甲妻久通於某乙﹐甲偵其來﹐持刀將斫之﹐乙與其妻狂喊救命﹐僧適經其地﹐飛奔而前﹐則雙扉扃焉。乃逞其酒力﹐破扉而入﹐至則怒甲之凶惡﹐拼命奪其刀﹐至傷其腦部﹐甲負傷而倒﹐气息已奄奄﹐乙乃唆婦誣僧以殺人﹐己則逍遙法外也。是時鄰里之來觀者﹐已排若山海﹐而僧猶憤憤不絕口﹐若甚怒甲之凶暴者。未幾﹐甲盡命﹐其妻乃大哭﹐當首之於官。左右𨿽悉其底蘊﹐然以其橫行鄕裏﹐多欲得而甘心之﹐不爲之代白﹐卒以凶酒殺人論罪。僧旣入牢﹐酒酲乃解﹐而手足已在縲紲﹐不復能自由行動矣。驚訝不已﹐乃問禁卒曰「吾何由至此﹖」禁卒曰「嘻﹐異哉﹐子殺人犯罪﹐而自猶未之知耶﹖」僧曰「吾不記殺人﹐吾惟知醉夢耳。」於是禁卒具以告﹐僧聞其言曰「果爾則吾之罪有應得也。但不知吾父作何狀﹖」禁卒曰「逐爾久﹐尙何感情乎﹖」自是冷坐囹圄﹐淒愴欲絕﹐而十餘年之惱海﹐澎湃心潮矣。逾年﹐滿後壽﹐大赦天下獄﹐僧以酗酒論罪﹐與故殺不同﹐且其父𨿽已逐其子﹐猶心冀其攺悔也﹐復出數百金以關說地方官﹐得援赦以免。僧旣出獄﹐逕入己宅﹐見其父﹐跪而大哭﹐且曰「兒以非人行爲累親憂﹐何顏復立於人世﹖吾將絞煩惱絲入空門﹐爲吾父禱福壽﹐以懺悔半生之罪惡也。」言已﹐起而叩﹐叩而別﹐父堅畱﹐卒不可﹐飛行而去。後有識者謂其隸相國寺﹐自號懺悔僧云。

曹子建作《洛神賦》﹐幾及於禍﹐後之讀者不察其文義﹐竟以感甄二字注之。書生造謠﹐可惡已極。其實植以盛才﹐爲世大詬﹐當日之媒孽其短者﹐欲得而甘心之﹐故以此相誣﹐冀聳君聽耳。植於手足間之變故料之已審﹐《七步詩》可以知之。卽令才子美人﹐果有同病之惜﹐或其父以甄賜丕﹐爲大不滿意事﹐亦決不願放誕至此﹐自入羅綱。況以名分論﹐親則嫂叔﹐義則君臣﹐篇中「贈以明﹐期以潛淵」等句﹐將置丕於何地乎﹖其自序中明是說洛神﹐與甄后何與也﹖總之逢君者於骨肉之間﹐亦敢輕爲嘗試﹐險矣哉小人也。

冑攬國權﹐最愛四夫人﹐美其名曰滿頭花﹐索名士題之。吮放翁以詩冠天下﹐獻詞諛之﹐有「飛上錦ブ紅芻」之句﹐葉紹翁《四朝聞見錄》具載其事。然冑不以放翁貴﹐而放翁卒爲冑污。此文字之禍﹐易於失身﹐子云其大戒也。放翁晚年﹐頗自知其誤﹐棄其稿不復存﹐然卒不能禁流傳﹐狡也何益歟﹖

王啞兒﹐名長齡﹐富家子也。父某爲滿淸某權貴人幕賓﹐親信逾恆﹐凡夤緣於權貴者﹐莫不奉之若神明﹐而權貴財政之出入﹐某又司其管鑰焉。越數年﹐私囊累累﹐精力亦就衰﹐乃作歸田計。然財旺丁弱﹐年近花甲﹐膝下猶虛﹐縱小星三五﹐不絕孕珠之望﹐而老夫旣耄﹐無能爲也。某於是自計曰「不孝有三﹐無後爲大。有財無子﹐若敖之鬼﹐不其餒而。夫螟蛉可負﹐式谷似之﹐吾未見其畛域也。」乃出錢五十貫﹐鬻市兒而養之﹐取名長齡。甫能解啼笑﹐眉目已淸秀﹐咿啞之聲﹐動人憐愛。某旣愛之如己出﹐而姬妾之戲弄﹐則鸚哥百靈不啻也。稍長﹐性靈敏﹐善窺人意﹐或父母稍有不豫﹐必以一啼一笑﹐爲之解頤。年七歲﹐延師課以讀﹐記誦能兼人﹐某鐘愛尢甚﹐嘗謂人曰「是兒果若此﹐無憂門楣矣。」讀三載﹐已能句讀﹐鄰里戚友咸器之﹐爭相論婚焉。王氏本居蠡城西﹐越俗喜佞佛﹐每年春夏之間﹐各村迎神賽會﹐沿爲成例。是年秋﹐城西人循例賽老包會﹐先聲頗奪人。屆日﹐觀者如堵﹐長齡心艷之﹐請於父。某曰「熱鬧場所﹐有自相踐踏者矣﹐兒體薄弱﹐其能堪此乎﹖」長齡堅不服﹐悲啼交作。某不得已﹐乃曰「兒毋哭﹐吾當令謹健者爲爾護﹐或無失足乎。」言已﹐謂女婢曰「詔王升來。」升至﹐某曰「護汝幼主觀會去﹐小心失足﹐歸當爾獎懲也。」王升唯唯去﹐某猶倚杖立門首﹐遠目而送之。長齡本幽居府第﹐少聞而寡見﹐𨿽天性穎悟﹐卒不辧山邱﹐東西南北何能記憶﹖況當人聲鼎沸﹐摩肩而過哉。升心地本謹愼﹐隨某已久﹐主僕甚相得﹐是日攜幼主手行至某橋側﹐遠見其戚屬﹐欲就與晤談﹐行過急﹐撒手不自知﹐比及覺時﹐而長齡已杳矣。王升經此大嚇﹐手足無所措﹐謂其親屬曰「吾不願生矣。主人只此珍寶﹐吾罪莫大焉。」戚屬曰「毋急﹐此間保甲與吾暱﹐當爲子訪之。」甫至局﹐諄托尙未已﹐見一保甲攜一孩入﹐則長齡焉。王升驟見之﹐驚喜過望﹐念聲佛曰「天不絕予﹐天不絕予。」長齡見王升﹐無一字半句﹐惟潸然涕下而已。王升固問以何往﹐保甲曰「是啞兒也﹐烏能彊以言﹖」王升曰「明明吾家小主人﹐分手才二小時耳。」保甲曰「余行經荒僻﹐是兒席帥亂跳﹐問其故﹐則以手指口。疑其爲人誘拐者﹐攜之入局﹐將以招領也。今旣爲爾小主人﹐想必中仇家毒物矣。」王升聞言﹐呆立半晌﹐卒不得主意。其親屬性頗狡﹐謂升曰「速具狀告主﹐遂幼主入門﹐己卽遠揚去﹐此兩全之道也。」升然之﹐如言以行。王氏𨿽不絕嗣﹐而靈活敏幹之小兒固已成爲廢人矣﹐惜哉﹗

今之稍有資財與稍有聲望者﹐人必呼其女爲小姐﹐若以爲非常尊貴者。其實小姐乃賤者之稱。《玉堂逢辰錄》﹕「營王宮火﹐起於茶酒宮人韓小姐。」是小姐者﹐宮婢也。《夷堅志》﹕「傅九者好狎遊﹐常與散樂林小姐綢繆。」又﹕「建康倡女楊氏死﹐現形與蔡五爲妻﹐一道士仗劍逐去之﹐謂蔡曰﹕」此建康倡女楊小姐也。『「是妓女稱小姐也。惟陸次云《湖ヂ雜記》載有銀瓶小姐字樣。余以初意推之﹐宋時實有小籍之稱。《賴眞子》云﹕」文樞密所居私第名東田﹐有小姬四人﹐謂之東田小籍。「疑籍卽」籍錄「之籍﹐無論官妓家妓﹐必有簿籍載之﹐因呼其稚者爲小籍。小籍之爲小姐﹐蓋聲之轉。而銀瓶小姐﹐疑非嶽武穆女﹐當爲嶽氏之小籍無疑。然滿淸以前﹐如宋周密《癸辛雜識》﹐元鄭元祜《重建精忠廟記》﹐明張應登修《湯陰縣誌》﹐田汝成《西湖志余》﹐皆稱銀瓶娘子﹐或銀瓶女﹐並無小姐字樣﹐於此可以見二字之不典矣。

同邑王孝子﹐佚其名﹐世居鑑湖濱﹐論定之日﹐鄕人以智烈謚之﹐並上其事於大吏。孝子於同治某年犯難死﹐年僅十四齡耳。先是﹐孝子之父紳於鄕﹐籌保甲以衛民。賊旣至﹐力不支﹐仰藥死。孝子年𨿽幼﹐頗勇悍﹐衷甲負母逸山中﹐久之不得食﹐母垂斃矣。孝子出覓食﹐爲賊所獲﹐脇之去。孝子挾利刃﹐欲刺其魁﹐不得間﹐乃竊出其父余藥。置之食中﹐斃賊二十餘人。賊魁推所自﹐孝子懼事泄將不免﹐亦食之﹐僕艸間﹐賊亦不之審﹐竟委以去。時有充保甲者在側﹐孝子泣謂之曰「我已不起﹐以一人而死二十餘人﹐盡得直﹗所哀者老母耳。」乃嚙指爲書別其母﹐且謂其人曰「倘生老母﹐當含環以報。我死能以衣冠入土中﹐不使暴露足矣。」俄而毒發竟卒。其母之存否﹐則鄕人無知者。此事與曲園所載馮福基事略同。蓋患難之中﹐方見眞才。若孝子者﹐使其處太平之時﹐則亦飽食終日﹐好行小慧而已。

張巡於開元末舉進士第三﹐博通羣書﹐爲文操紙筆立就。其守睢陽時﹐謝金吾一表﹐悲壯勁逸﹐傳誦千古。又有詩﹐城陷身殉﹐稿亦盡毀。《全唐集》只載二首﹐以資後學探驪﹐大可哀也。然如「不辧風塵色﹐安知天地心」﹐又「裹瘡猶出陣﹐飲血更登陴」數句﹐英魂浩气﹐躍躍紙上﹐文山之歌《正气》﹐遠乎未逮。所謂佳句﹐奚求其多歟﹖

政體新更﹐凡惡劣習慣﹐例在掃除。紀元而後﹐天子之聲浪已不入余之耳鼓﹐時之所趨然也。古人命名﹐意取代表﹐後者不察﹐習於阿諛。天子之稱﹐以是爲貴﹐非國君必尊爲天子也。前後漢時﹐有稱國君爲縣官者矣。《東平王宇傳》﹕「今暑熱﹐縣官年少。」《霍光傳》則曰「縣官非我家將軍﹐不得至是。」《劉盈子傳》﹕「當爲縣官﹐何故爲賊。」按﹕縣官皆指天子﹐是國君稱謂﹐不單獨天子也。唐韋堅唱《得寶》歌﹐有「三郎當殿坐」之句。按﹕三郎指玄宗也。李輔國罷相﹐憤謝代宗曰「老奴事郎君不了。」是又呼天子爲郎矣。梁武納余氏﹐頗妨於政事﹐範云諫未納﹐王茂曰「云言是﹐公必以天下爲念。」是又呼君爲公也。漢武見西王母﹐事𨿽不經﹐王母命侍者四非答哥哥﹐是又呼天子爲哥哥矣。按﹕縣官之說﹐是不便直指而言﹐不足爲國君之確稱﹐至於呼君爲郎爲公﹐而又呼之以哥哥﹐以古事証之﹐天子與庶人同貴賤﹐非有所區別於其間也。自專制之毒日積﹐而國君乃貴﹐而天子之稱謂乃不更。顧自其最大者考之。《左。僖九年》﹕「凡在喪﹐王曰小童。」則與庶人又何異﹖爰舉而述之﹐以資博古家一助﹐並以告之世泥古不化者。

世傳淸乾隆爲海寧某相國之子﹐雍正帝僞言己亦生子而易之者。其後三下江南﹐卽水源木本之意。其說吾甚信之。最妙者元時亦有易傳之說﹐則順帝爲宋瀛國公之子是也。《符臺外集》云﹐宋幼主北遷﹐降封瀛國公。一夕﹐元世祖夢金龍舒爪繞殿柱﹐明日瀛國來朝﹐立所夢柱下﹐世祖感其事﹐欲除之﹐謀諸臣下。瀛國公知之﹐大懼﹐遂乞從釋號合尊大師﹐往西天受佛法﹐事獲免。而《庚申外史》中又載瀛國爲僧白塔寺﹐已而奉詔居甘州山寺﹐有趙王者﹐因嬉遊至其地﹐憐國公年老且孤﹐畱一回回女子與之。延七年﹐女子懷娠﹐四月十六日夜生一男子﹐明宗適自北方來﹐早行﹐見其寺上有龍文五彩气﹐卽物色得之﹐乃瀛國所居室也。因問子之所居﹐得無有重寶乎﹖曰無有﹐固問之﹐則曰「今朝五更﹐舍下生一子耳。」明宗大喜﹐因求其子並其母歸。而《元史。順帝本紀》亦有「延七年四月丙寅生」之文﹐其年月日固符合也。余應有詩云「皇宋第十六飛龍﹐元朝降封瀛國公。元君詔公尙公主﹐時蒙賜宴明光宮。酒酣舒指爬金柱﹐化爲龍爪驚天容。元君含笑語君臣﹐鳳雛寧與凡禽同﹖侍臣獻謀將見除﹐公主夜泣沾酥胸。瀛國晨馳見帝師﹐大雄門下參禪宗。幸脫虎口走方外﹐易名合尊沙漠中。是時明宗在沙漠﹐締交合尊情頗濃。合尊之妻夜生子﹐明宗隔壁聞笙鏞。乞歸行宮養爲嗣﹐皇考崩時年甫童」等句﹐其言與外史𨿽有參錯﹐至爲瀛國子則已無疑義。楊鐵崖謂太宗之徳至矣﹐帝業不傳子而傳弟﹐而末孫卒承大統。旣爲元滅﹐而瀛國陰篡元緒﹐世爲漠北主﹐天之報太祖亦厚矣。余爲胡種最雜﹐而其气運亦最促。元祀不及百載﹐而順帝已非眞傳。淸祚𨿽有二百七十年﹐眞覺羅氏僅三傳耳。天道好還﹐又何爲者也。

今之文人偶能操筆﹐輒放浪不羈﹐以唐寅自命﹐至有用唐寅後身之印章者﹐其實輕薄浮浪﹐所謂風流者安在﹖起唐寅較之﹐則一麟一鶩耳。要知寅之風流﹐純以蘊藉出之﹐𨿽爲乞兒﹐𨿽傭奴﹐顚倒夢幻﹐滋人物議﹐然亦大丈夫不得於時者之所爲也。寅家起屠賈﹐輕財好施﹐此其俠也。年長於衡山﹐而傾服其品﹐此其謙也。以寅其才﹐使稍稍貶節﹐何患無人奧援﹐出入朱紫﹐「閒來寫幅靑山賣﹐不使人間作孽錢」﹐此其介也。若夫逆料宸濠之叛﹐佯狂卻聘﹐得聖賢歸潔其身之義﹐古之隱士﹐且有愧之。其生平造誼﹐可謂卓絕千古﹐淵明而後當爲第一人。而輕薄者乃羣起效之﹐不幾令四百年前之名士屈煞。

果報之說﹐旣疑似迷信﹐而主宰之者﹐且有時或爽﹐箴風規俗﹐理無取焉。以予觀之﹐善人獲福﹐淫者構禍﹐當爲一定之理。其有修徳而不獲報﹐與行不義而不自斃者﹐必其善之不誠﹐而惡之未貫耳。苟不然﹐則範圍人心﹐維持風俗﹐抑亦何賴乎﹖余友自保定來﹐爲予道故事一則﹐頗耐人尋味。嗟乎﹐拾金不昧﹐天壤曾有幾人﹖善人是富﹐經典垂爲名訓。爰筆述之﹐以告世之務善者。余友自滄州旋保定。道出河間﹐時驚沙夕起﹐金烏西沈﹐倦鳥歸林﹐炊煙籠樹﹐乃叩農莊而投宿焉。行李旣息﹐出莊眺覽﹐遙見荒煙中隱約之古墓﹐墓周圍有松樹八株﹐大可數抱﹐郁乎蒼蒼﹐宛若張蓋者然。心甚異之﹐奔其前﹐撫視墓碣﹐仿佛有義士二字﹐而姓氏已不可辧識。蓋天色漸昏黑色﹐旣回莊﹐詢之旅主人﹐主人告曰﹐此有明義士之冢也﹐不諗何年代﹐何姓名。相傳義士在生之日﹐開張旅捨﹐生涯頗不惡。東西南北﹐萬商雲集﹐客之投止者晨夕如穿梭。一日﹐有一客匆匆出門去﹐掃其臥榻﹐於塵埃中得布縛一囊﹐啟視之﹐貯白金五百。義士自忖曰「是必行客之所遺也﹐吾其祕藏之﹐以待其來索。」並檢布囊之記號﹐及白金整數﹐一一登記之﹐人莫之知也。越年餘﹐有客蒞止﹐入夜哭不已﹐義士駭而問之﹐客曰「我某省之布商夥也﹐客歲將闌﹐倉卒之間﹐擁三千金馳回鄕裏﹐比及點交主人﹐則失其五百。主人怒我不愼﹐自思無以對﹐乃變產以償之﹐不足則質其妻孥﹐又不足﹐願效力五載﹐主人素信我﹐亦憐而允之。今歲又將闌矣﹐回憶往事﹐此余之所以悲也。」義士曰「銀有囊否﹖」客曰「有。」曰「有記號否﹖」客曰「有。」曰「銀數若干﹖」客曰「五百。」曰「是整是零﹖」客曰「整寶一枚。」義士聞至此﹐笑容謂客曰「然則客毋悲﹐原物猶在也﹐待予取來﹐請客驗收之。」客見囊金如故﹐驚詫不已﹐意若曰「天下安有此拾金不昧者﹖」載欣載拜﹐願以半數爲壽。義士曰「客所爲﹐是污我也。」乃拜謝而去。去數日﹐其主人偕來﹐願結識義士﹐曰「我閱人多矣﹐從未見有寒儉士﹐而五百金不足以動其心者﹐願兄事義士﹐請言所欲焉。」義士笑曰「予年老無兒﹐多金何爲﹖縱天意富我﹐且願卻之。足下幸毋枉勞心也。」商主曰「敬聞命矣。」遂拜辭﹐徧覓女子溫厚端莊者﹐以重價鬻之﹐載以贈義士﹐且曰「不孝有三﹐無後爲大。此區區非敢言報﹐將以綿善入之後也。」義士之妻亦諄諄勸畱﹐義士不得已﹐乃納之﹐連舉丈夫子﹐七旬而有八男﹐俱敏於誦讀﹐先後登進士﹐義士夫婦蓋猶及親見之也。年九十餘﹐以上壽終。適商主之子過其墓﹐欲表頌徳之意﹐乃購異松八株﹐植於墓之左右﹐至於今三百餘年﹐而松木有盛而無衰也。或曰有神物護之﹐故采樵者不敢弄斧云。由是言之﹐天道之福善﹐固如是夫。

書社興讒﹐薏苡召謗﹐所謂道髙一尺﹐魔髙一丈﹐其理固不爽也。《野獲編》載給事中戴鳳翔疏參海忠介云﹕爲南京卿寺時﹐妻妾相爭﹐二人同日自縊。又云瑞出京師﹐用夫三十餘名﹐徳州而下﹐用夫一百餘名。昨年差祭海神﹐假稱敕訪民事﹐恐嚇當路﹐直至本鄕﹐𨿽柴煙亦取足云云。其《補遺》中又載給事中房寰劾忠介一疏﹐亦有居家九娶而易其妻﹐無故而縊其女等語。夫以忠介之剛正淸介﹐當時猶負此謗﹐然則濁世之毀譽﹐又安足憑耶﹖或謂公有五歲女﹐方啖餅﹐公問誰與﹐女曰「僮也。」公怒曰「女子豈能漫受僮餌﹖非吾女也。能卽餓死﹐方稱吾女。」女卽不飲啖﹐家人百計進食﹐卒拒之﹐七日而死。以是言推之﹐殺女之說﹐尙有影響﹐特非縊死而已。

姚彊﹐會稽人。父某官贛臬﹐彊其庶子也。彊之母嬖於父﹐子以母貴。計五六歲時﹐珍繡玩好之費﹐日需數十金﹐父寵弗之禁。先是﹐彊父任機要﹐往來多權貴﹐一般蠅營狗苟者﹐爭隸於其門﹐得太太公子歡﹐千金勿較也。以是歐美之新玩﹐悉供於其前。彊𨿽好之﹐而不耐久弄﹐逾時必破之。翌年秋﹐某以疾卒於官﹐虧負巨萬﹐賴某當道力﹐始交替任務。旣畢喪﹐彊母載其私積萬餘金﹐挈彊回京師﹐冀得享受如曩時。然從前政客已各鳥獸散﹐絕足不登姚氏門﹐所謂人在世情在者非歟﹖彊母猶未老﹐喜有所徵逐﹐而彊之暴殄天物﹐視金如灰﹐又性成而未可悛也。今僅十齡耳﹐再閱十年﹐有不爲窶人子乎﹖

會稽刑錢爲他方所不及﹐而紹興師爺之魔力﹐遂足以顚倒官僚。其實呈詳報略﹐亦猶是人﹐其勢力至於如此者﹐乃汲引爲之。譬之一人得意﹐則所親所知悉隸其門下﹐由一而二三﹐由二三而十數。過數十年﹐舉國之公門遂無一無紹興人﹐絕非專門之學也﹐顧其間亦有一二事可傳者。余戚家章姓﹐精於折奏者也﹐以年老目昏﹐歸養裏第。其門人某﹐則爲浙撫王有齡辦折奏。當粵軍入境時﹐王手疏報狀﹐大略謂匪勢如何猖獗﹑戰守如何進行雲云。不期咸豐帝妙想天開﹐密旨慰問﹐有「全省存亡﹐該撫臣能否早有把握」之語。旨到之日﹐王撫無所措手足﹐令幕友具稿﹐數易不得當。其章姓之門人懇於王撫曰「以予見﹐惟吾師能艸此稿﹐以贄行何如﹖」王撫曰「善。」令其星夜行﹐行之越﹐師大驚﹐謂之曰「現在軍書倉卒﹐子胡得來此﹐敢有別故乎﹖」某乃語以故。章幕曰「余老矣﹐屬稿事大難﹐子如有已成者﹐予當爲子筆削之。」某乃以其未定艸就正之。章幕曰「誠無一當。如通體易稿者﹐又費時日﹐以予見﹐無論何人手筆﹐只要增入八字便絕無而僅有矣。」某請何字﹐章幕曰「『城在臣在﹐臣在城在』八字也。」王撫爲之嘆服。卒以殉難完其節﹐此其識大體者也。

會稽潘子珍以幕世其家﹐據言傳至己身﹐已九代矣。越人恆謂刀筆之業﹐歷祚必不久﹐至有礙於論親者﹐潘氏何幸而若此﹖余嘗詰子珍﹐君先世必有大功徳者。子珍曰「余髙祖行璋公﹐乾隆時入和┞幕﹐時和攬權怙勢﹐公亟諫之﹐和卒不悟﹐以致於敗。晚年以老歸﹐立遺囑教子孫云﹕」兵可定國﹐亦可亂國﹔藥能生人﹐亦能殺人。刀筆之業猶是也﹐操之也其難其愼。『又云「居心忌貪﹐處事忌便。勿爲方所欺﹐勿爲威所迫﹔勿爲私所牽﹐勿爲得所誘。則操吾業者﹐佛菩薩不啻焉。』又云﹕」余入權貴幕垂二十年﹐常供所入﹐可在數十萬金以上﹐然已爲濟人活命諸端﹐揮霍罄盡。和公治其屬﹐恆有妻子流離者﹐余旣諫不聽﹐則又陰遣其妻子﹐俾有故鄕團聚之樂。人謂吾擁護權貴﹐必位尊而多金﹐而不知吾之入權貴門﹐乃以守吾徳也。『讀此數語﹐其行槪可以想見。吾祖蘭成公﹐年三十許時﹐遊幕丹陽。當粵軍犯境時﹐縣令以貲遣公去﹐且曰「君輩不食王家祿﹐守此胡爲者。』公憤然曰﹕」余𨿽不食王家祿﹐然己受公之厚養矣﹐安其常而背其變﹐非丈夫之所爲也。『卒佐公戰守﹐以及於難。「云云。余聞其言﹐甚敬服之。好務徳而知大義﹐殆幕僚之僅見者也。

時蓬萊守紹興時﹐行李多至三百數十號﹐其三百零五號乃太夫人之經堂陳設品也。中貯金質觀音﹑香鑪﹑念珠諸事﹐直價頗不貲。當其入署時﹐形勢甚匆促﹐亦不暇檢點﹐接篆而後﹐方按號開視之﹐則最寶貴者竟剩一空箱矣。太守怒甚﹐凡供差者無不比。時辦刑名者﹐乃一本城人﹐姓錢﹐字郁齋﹐老手也。謂太守曰「嚴比徒苦人耳﹐新官之聲勢﹐何如嚇嚇﹐必非供差者所爲。行李失已久﹐又不能知其何日何地﹐吾意非劇盜不辦﹐請給假三月﹐當爲公訪之。第公來此邦時﹐行程若何﹐須詳告我。」太守曰「吾自蘇省奉調來者﹐晝夜兼程不少停﹐惟棠棲鎭遇風﹐才畱一宿耳﹐然行李不絲毫動也。」錢乃攜健役二人﹐按程逆行﹐一路究察﹐終不得少異。惟嘉禾市上有操齊魯口音者三人﹐類北人之營商於是者﹐心頗疑之﹐蹤其行迹﹐乃某宿店之旅客焉。錢挈裝與之俱﹐更不獲少異。且此三人性恬靜﹐從不爲夜遊。與之談﹐則亦能操文墨語。暗詢之店役﹐則曰「魯商也﹐來玆兩月矣。」數其期﹐正時守過境時也。錢乃大惑﹐深夜向窗隙窺之﹐則此三人者﹐一據案觀書﹐兩履陳牀下﹐覆其帳﹐似已熟睡矣。如是者三五日﹐無日不如是。會事當敗露﹐一夜三人越窗出﹐竟忘覆其帳﹐惟觀書者則依然如昨。審之﹐乃木偶人也。錢乃詔兩役曰「事得矣。余今作一書﹐爾二人以情懇之﹐勿作彊硬語敗乃公事也。」其明日﹐二役如言行﹐盜固承不諱﹐且曰「來者系何人﹖」役曰「師爺也。」一盜曰「幕友能如是﹐亦諒不易才﹐爲我等言之﹐歸向爾太守索巨酬可也。」錢得其情﹐卽日治裝歸﹐詎未報命﹐而所失物﹐早妥設於太夫人之經堂矣。太守嘉其識﹐以三千金贈之﹐錢只受千金﹐分賞兩役﹐且曰「此何足奇﹐不過小施其技耳。」余謂西洋偵探家﹐亦不過爾爾。

會稽章某綽號皮老鼠﹐小人也。宰四川某縣時﹐邑中某富紳物故有年矣﹐其妻與某寺淫僧通。會伏暑日﹐僧來參歡喜緣﹐遽以暴疾卒。鄰族覬其富﹐羣起而攻之。婦不得已﹐乃亻免別紳與縣令商﹐且曰「未亡人縱不徳﹐薄有遺產百萬﹐如能爲掩者﹐當與官平分之。」章艷其財﹐顧牽於公論﹐又無所爲計﹐乃商之幕僚﹐幕僚曰「易易耳。婦之不徳者﹐姦也。鄰族之所控者﹐通僧也。僧已死﹐欲證其實﹐非開驗不可。公盍隱承差役﹐以尼屍代之﹖」章韙其言。乃當堂諭鄰族曰「婦不徳﹐誠可惡。證不實﹐胡以服﹖今以開棺驗﹐果僧也﹐則逐婦﹐其家產悉由爾等處分之。如不然﹐爾輩當認一誣告罪﹐本縣不負責任也。」鄰族以其明﹐各各簽不悔﹐詎驗之﹐則尼也。按誣告律一一減懲之﹐而五十萬竟不翼而來矣。章之幕僚亦會稽人﹐以其刁詐甚﹐非朋輩所尙﹐隱其名。

有明名士徐文長﹐世居越城之東﹐其讀書處曰「靑藤書屋」﹐至今𨿽沒入他姓﹐遺迹猶赫然如昨焉。文長以狂疾死﹐正史備載之。而父老之傳說﹐則又與正史互異。越中太守署﹐在龍山之麓﹐署後古有龍山寺﹐位置較府署稍髙﹐禪房花木陰深處﹐貼對署內妝閣。時太守某有女﹐年已及笄矣。文長與寺中方丈友善﹐飲食必過從。方丈能詩文﹐邑中紳士爭檀施之﹐气居體養﹐極一時之福。一日服參丸﹐爲價蓋不貲﹐文長則據而啖之。方丈惡其貪﹐隱以羊溺代之。文長知味變﹐遂深銜方丈﹐伺其化緣去﹐則僧帽僧衣﹐向太守署妝閣作種種簡褻不恭狀。女不堪其擾﹐乃亟請於父。太守𨿽怒其無禮﹐然又不能明治之﹐暗囑某紳嫁禍於方丈﹐以妖言惑眾罪置之獄。方丈含冤莫白﹐翌年竟斃。未半載﹐文長夜醉歸﹐陡見方丈與其妻同枕睡﹐急操刃而殺之﹐妻畢命於刃下﹐而所見之方丈乃文長之醉眼也。自是得狂疾﹐或以鍼自刺其耳﹐或以刀自截其指﹐至易簀之時﹐則體無完膚矣。此亦文人輕薄之結果也。報應之說﹐甚不足信﹐總之惟心造境﹐做虧心事者耐不過長夜。信然。

吾鄕先達孫公嘉猷﹐明代之名孝廉也。嘉靖時﹐選授山西孝義縣知事﹐淸愼勤廉﹐邑之人奉若神明焉。其裔孫孝侯﹐爲錢唐諸生﹐遷居武林﹐已三世矣。癸卯夏﹐余與二三友人避暑於西子湖畔﹐孝侯是時尙肄業詁經精舍﹐與予朝夕過從﹐久之益相得﹐恆述其家世﹐故孝廉之政績﹐余聞之綦詳。據言﹐孝義縣負山而城﹐郭外髙廟﹑孤歧諸山﹐虎穴甚多﹐采樵爲之裹足。鄕民李攸﹐貧而孝﹐家有老母﹐雙目盡盲﹐攸善事之。然生計困難﹐隔日不舉火。不獲己﹐乃采木貸薪米﹐出入髙廟以爲常。一日朝行菁叢中﹐舉足偶不愼﹐誤墮入虎穴﹐魂定省視﹐則兩小虎臥穴內。穴如覆釜然﹐三面石齒犀利﹐前壁稍平﹐髙約丈許﹐蘚苔肥滑﹐殆虎徑也。攸再躍再蹶﹐自分必死﹐惟念死亦有數﹐所痛者老母無人奉養耳。始焉而悚﹐繼焉而悲﹐終乃大慟﹐號啕之聲﹐山谷爲震。一豁目間﹐則虎已逾壁入﹐口銜生麋﹐分飼乳虎﹐見有人在﹐蹲伏張爪﹐勢將奮搏。攸驚駭無措﹐骨戰不能聲。不意虎熟視者再﹐一若有所動者﹐斂爪拾殘肉﹐示攸以飽食狀﹐自是入抱小虎臥﹐不復以怒目相向矣。攸私忖曰﹕是必虎腹已果﹐而延予一夕之殘喘也。詰朝起視﹐則虎已遠出﹐整午始歸﹐口銜一鹿﹐飼其子已﹐復分食攸﹐攸竟得不死。然心念老母不已﹐惟默默禱天而已。如是者月餘﹐漸與虎狎﹐而二小虎亦漸壯﹐虎嘗負之出遊。攸忽會意﹐曰「出險與否﹐在此一舉。」一日虎復負小虎出﹐攸緊攀虎足﹐若哀求者然。虎點首﹐復入穴內﹐俯身拳足﹐示攸跨其背﹐俄而一躍騰壁上﹐得復見天日。旣出穴﹐虎置攸攜子﹐周行陰崖。風聲獵獵﹐聲勢萬險﹐攸心益急﹐乃踵虎而跪哀之﹐虎會意﹐導攸入熟路。攸別虎曰「我一西關窮民也﹐家有老母﹐不知生死﹐一別之後﹐當不復再見。感荷厚徳﹐無以爲報﹐倘得母子重圓﹐當宰一豚﹐候於西關外三里郵亭下﹐屆時過饗﹐無忘吾言。」言已﹐攸泣﹐虎亦泣。迨歸家﹐則其母依鄰人食﹐聞其子來﹐且驚且喜﹐攸具告以故。至期具豚﹐方事宰割﹐而虎已先至郵亭﹐不見攸至﹐乃闖入西關﹐居民奔呼﹐獵者生擒之﹐將以獻邑宰。攸哀告曰「虎有大恩於我﹐願無傷﹗」眾不聽﹐攸乃擊鼓自首。孫公怒﹐詰其狀﹐攸曰「令若不信﹐乞一驗眞僞。如謊﹐願受笞﹐𨿽死不惜也。」孫公曰「姑從所請。」攸遂奔於虎前曰「救我者非子耶﹖」虎點首。又曰「子以赴約入關耶﹖」虎復點首﹐攸曰「然則當爲子請命﹐不得﹐以死從。」言未訖﹐虎淚墜地如雨﹐攸亦相抱而泣﹐觀者幾千人多爲之淚下。孫公大駭﹐下堂釋之﹐並令衙役送至於郵亭。攸復報以豚﹐虎背負而去﹐去數十步猶頻頻顧攸。役以報孫公﹐孫公甚義之﹐遂榜其亭曰「義虎亭」。

謀刺宋教仁之洪述祖﹐字蔭芝﹐北江之曾孫也﹐世居陽湖﹐以文學名其家。述祖不肖﹐未克承先志﹐性放浪﹐好與無賴交﹐鄕人多齒冷。年旣壯﹐從劉銘傳入臺灣。時法人內犯﹐防務分崩﹐述祖以能英文﹐參預軍事﹐動中劉意﹐劉頗倚任之。述祖遂驕侈無忌﹐侵吞國款巨萬﹐事爲劉察知﹐將治以軍法﹐述祖不得已﹐乃破其私囊﹐賄劉之私人斡旋之﹐得不死﹐僅下獄三年。旣而由臺流滬﹐運動得律師翻譯﹐舞文弄墨﹐藉端勒索﹐滬之人恨之刺骨。述祖自知爲怨府也﹐復挾策北上﹐遊說名公世卿。適李經芳使英﹐百計充隨員。將行﹐李辭於軍機瞿鴻礻幾﹐瞿備詢參隨﹐李以名單呈﹐閱至述祖。瞿驚然曰「此巨犯也﹐國人聲罪而致討之﹐君與同事﹐獨不慮騰笑外人﹐貽君一生之玷乎﹖」李深韙瞿語﹐歸卽辭述祖﹐述祖固詰其所以﹐李乃以瞿言告﹐述祖由是深銜瞿﹐謀傾其所短。時奕勗老病﹐議政多不預﹐瞿之承獨對非一日矣。滿淸西後﹐時以刻財訾奕﹐而禦史趙啟霖復抗疏嚴劾之﹐後頗有違言。瞿喜甚﹐歸以語夫人﹐輾轉而入於曾廣銓之耳。曾時方官部丞﹐又充《泰晤士報》之訪事﹐以謀缺不遂﹐久甘心於奕﹐乃以其情騰播於倫惇報界。會後以新春召各國公使夫人入宴﹐席間提詢奕出軍機事﹐後頗滋疑﹐旣而曰「出予之口﹐入瞿之耳﹐無第三者也。」立召奕女入﹐嚴斥其老父﹐而奕與瞿之惡感﹐遂不可解矣。奕子載振﹐私語其幕僚﹐事爲述祖所得﹐奔告學士惲毓鼎。惲與述祖同鄕﹐而亦不慊於瞿者﹐乃周內四大罪﹐上疏嚴劾之。後盛怒﹐將下旨褫瞿職﹐奕又力贊之﹐鐵良獨不可﹐乃以開缺回籍之旨下。述祖之心﹐陰險甚矣。嗟乎﹐滿淸之天下﹐破壞於小人﹔民國之江山﹐斷送於鐵血。述祖亦可以死矣。

《悼鳳集》中古近體數十章﹐芬芳悱惻﹐倍耐咀嚼。集爲山陰王生所著﹐蓋悼其情人張鳳玉者。鳳玉爲武林珠商未娶婦﹐性謹慧﹐面目亦可人。本蠡城世家女也﹐祖某知河南某府事﹐薄積宦囊﹐晚歲告病歸﹐逾年逝。父柱庵﹐幼不喜讀﹐長無恆業﹐家業日就衰。鳳玉年二九﹐猶未匹焉﹐從其從兄讀﹐𨿽未成文而記憶甚彊﹐凡詩詞歌賦﹐粗能成句豆。時邑中名士王生﹐賃張氏余屋而居﹐與鳳玉早夕嘗相見﹐各有所會意。會柱庵以販賣珠飾﹐束裝渡江去﹐恆經月不返﹐鳳玉慕生切﹐蹈隙輒就之﹐示以終身之托﹐且曰「此淸白者一副骨﹐勿以碎香斷玉例也。」生本瀟灑士。然紅絲早系﹐琴瑟旣賡﹐意爲始亂終成﹐君子猶訾其非徳﹐若玷辱白璧﹐中道捐棄之﹐旣壞禮教﹐更昧良心矣。乃婉詞卻之曰「卿𨿽無偶﹐我已成雙。侍妾之班﹐非敢辱命。若云三妻四妾﹐愧末生隸朱門﹐以私欲而潰大防﹐豈士人之所爲乎﹖天下不少美男子﹐以卿佳人﹐寧無佳士﹐好自物色之可也。」初鳳玉睨生少﹐料必不完娶﹐故含垢而就之﹐及聞生言﹐如冷水灌頂﹐怏怏若有所失﹐乃徐徐言曰「郎旣堅執﹐姑緩圖之。」赧顏回家﹐意態懶懶﹐茹荼不苦﹐食飴不甘。嗟乎﹐自古名媛﹐愛才若渴﹐綠珠碧玉﹐不我讓也﹐奚爭名分爲﹖一再思量﹐若疑若決﹐無精打彩﹐寢食爲魔。時方秋涼﹐蛩心絮絮﹐更鐘破夢﹐冷月鉤魂﹐老地荒天﹐爛石枯海﹐人世間曾不復有歡喜事矣。鳳母本誠篤﹐觀鳳玉行動﹐疑爲侵冒寒邪﹐延醫診治之﹐亦不審其誰何。而鳳玉則茶鐺爲朋﹐藥壚作伴﹐絕粒者蓋不知幾日也。旋柱庵自武林歸﹐言於鳳母曰「吾爲汝招得賢婿矣。」母因詰其實﹐始悉鳳玉已受聘於武林丁氏。先是柱庵集遺貲﹐賣買珠飾﹐往來滬杭間﹐億恆不得中。杭有丁某者﹐業是有年矣﹐與柱庵齒相若﹐柱庵暱交之﹐丁乃授以識別眞僞之法﹐柱庵奉以行﹐年占微利焉。積五六年﹐頗能贍衣食。深徳之﹐圖報不得間﹐會丁某有子﹐年已冠﹐自薦於柱庵﹐求爲東牀選。柱庵義不可卻﹐乃允之。其性情之澆厚﹐與夫品格之髙下﹐急不暇擇焉。鳳母以顚末告鳳玉。鳳玉佯聞之﹐夜旣半﹐自忖曰「商臭餘生﹐寧解風流乎﹖生爲女子﹐一終身之計且不得自主﹐何生爲﹖」自是謝絕飲食﹐不數日而香銷玉碎矣。

吾鄕有楊三者﹐世家子也。從幼不喜讀﹐過鄰家書房﹐必從而非笑之﹐謂其他人曰「此嗚嗚者得無和聲鳴盛乎﹖然而國家從此已矣。」語爲一長老所聞﹐怪其有別解﹐詰之曰「然則如子言﹐苟效秦皇之焚書也﹐國家其庶幾彊焉。」楊三曰「不然。莊子有言曰﹕」哀莫大於心死。『今若輩之從讀也﹐讀者固不審爲何所用﹐第聞有報入學者﹐則羣而羨之﹔有報中舉者﹐則駭而遠之。卽其父之培其子﹐兄之植其弟也﹐亦殊不於書上有所責報者﹐僅金錢問題﹐仿佛注一種大財者然。以予言之﹐中國之求學者皆無心者也﹐非惟無心﹐且死心者也。死其心而後讀書﹐則讀書者愈多而心且愈死矣。吾不忍國家之亡﹐所以不願讀書也。「後聞楊三卒爲通儒。

古之君主﹐𨿽殘戾睢忍不可一世﹐然亦有网外之恩﹐如以嬴政之橫而赦茅焦﹐以劉季之雄而封雍齒﹐皆不可多得事也。古史所傳者﹐猶有髙祖爲韓信收殮並爵其孥之兩說。《吳志》﹕諸葛恪已死﹐屍棄石子岡﹐臨淮臧均表乞葬恪﹐有「昔項王受殯葬之地﹐韓信獲收殮之恩」之句﹐論者謂髙祖葬羽﹐見於《史記》《漢書》﹐殮韓信則二書未載﹐疑臧均爲臆造。然《唐書。李懷光傳》云﹐懷光死﹐徳宗爲立後﹐詔曰「昔蔡叔圮族﹐周封其子﹔韓信干紀﹐漢爵其孥。」帝王出言﹐必有其章﹐非如臣工敷飾﹐可以臆造。則韓信之獲收殮而子孫得爵﹐當爲可稽之典矣。吾於今多一奇異之感想﹐觀夫黨禍株連﹐窮治無已﹐大總統之度量﹐曾不君主若也。若曰﹐大總統以是嘗自疚﹐必待登基之日﹐則网開四面云云。若然﹐毋怪李燮和﹑胡瑛以帝制爲媚品也。

四明虞姓者﹐父商於滬﹐置產數十萬﹐顧年久不歸。子某美丰儀﹐固翩翩年少也﹐慕西泠風景﹐挾巨資作名士遊。旣抵杭﹐則爲友人嬲至拱宸橋﹐值某妓暱焉。歷久貲且盡﹐衣飾亦零落﹐妓以相愛深﹐竟不變其好﹐卽鴇母亦以所輸多﹐且素知某父爲申江巨商也﹐亦未忍遽加白眼。某自知非久處計﹐欲歸而又苦無顏﹐密謀於妓﹐妓曰「姑暫止﹐有客則避他室宿﹐無則暱如故﹐何如﹖」某允之。妓更刻意謀私蓄﹐擬得一千或五百金爲之壯行色﹐以圖重聚。一日﹐妓家忽來一客商﹐操吳音﹐亦不辧其爲四明人﹐服禦暄赫﹐神采奕然﹐謂慕妓名來。一見如故﹐日必兩設宴﹐而又不邀他客﹐招羣妓環飲之﹐謂恐外人擾淸趣也。有所求﹐無勿應﹐如是者累日。然入夜輒去﹐或彊畱之﹐必托故謝。妓私心自喜﹐以爲倘與客能定情﹐無慮不多所貽贈﹐則某之成行易易事耳。顧來客少交際﹐心竊以爲異。然審之﹐絕無江湖气﹐則又泰然置之。一日﹐某不知客之來也﹐誤入妓室﹐與客遇﹐卽退出。客謂妓曰「彼年少而貌美者何人也﹖」妓以戚屬對。客坐近妓﹐密語之曰「欲有所白﹐必許我。」妓諾之。客曰「僕有斷袖癖﹐能令渠與我一通情素﹐當不惜以重資酬﹐且別有以厚報卿。」妓曰「此事當緩商。渠固良家子﹐允否未可必。君且去﹐妾試以意探之。」入夜﹐妓以客意告﹐某囁嚅甚。妓曰「君亦通人也﹐此事僅三人知﹐倘得紿千金﹐卽不妨試爲之。世之人表顯揚而裏曖昧者多矣﹐豈但君﹖」某曰「惟命。」明日客來﹐妓故作難色﹐曰「妾固謂其良家子。」客曰「然則未諧乎﹖」妓曰「其初怒甚﹐繼而曰﹐客有甚旅囊﹐而乃垂涎美男子﹖能千金﹐則戲之。」客笑曰「諺不云乎﹐以巨金塡糞窟﹐非我作俑者。我不惜金﹐渠亦不能反約。卿作特別之中保﹐以五百金爲酬。卽當並攜以來。」及夕﹐客果以金至﹐妓屢促某侍客寢﹐某不得已﹐乃登牀俟之。客起闔扉﹐以手拍案大聲呼某曰「汝眞不孝子﹐識我否﹖」某迷離正無所主﹐聞呼名聲﹐頓覺聲素稔。諦視之﹐非他人﹐乃年久不見之尊翁也。始而驚﹐繼而懼﹐終且泣。妓聞聲至﹐得其情﹐則亦代爲之乞哀﹐客始斂威挈其子而去。

蕭山朱文正公﹐蕩家子也。父在時﹐家產數十萬﹐爲公論婚於同邑汪姓。汪固邑巨族﹐時公已爲諸生矣。逾年父歿﹐公溺於聲色﹐日與無賴伍﹐盤剝者過眾﹐而世業以凋。年弱冠﹐將議娶﹐然房屋田產已沒入他姓。汪憎其貧而邪﹐有悔婚意。所牽掣者﹐朱氏亦邑中舊族﹐而與湯文端公家則世誼尢摯﹐朱汪聯姻誰不知之﹖故蓄之而未敢行。顧汪女殊懊喪﹐日作難於父母﹐謂不爲兒女終身一著想。汪父曰「悔婚事殊難﹐必不直於人口。旣吾女不慊於心者﹐則試以婢代之。陽遂周旋﹐隱無後患﹐此一舉而兩得者也。」僉曰「可」。遂選一極有姿色之婢﹐衡其年﹐與汪女不相上下者﹐僞爲己女以遣之。新婿來﹐則招待如恆﹐朱氏固未知﹐卽外人亦莫得而知之也。公家中落後﹐頗受盡揶揄﹐旣締新姻﹐聲勢稍稍復﹐曩時之掉頭而去者﹐今復笑顏而來。公乃恣飲浪遊﹐抑且尋人家釁以爲常。汪父𨿽鄙不與齒﹐然其中有曖昧事﹐亦不得不少少敷延。公則誤爲翁愛我甚﹐益肆無忌憚。汪家婢見其如此﹐自計曰「言之誠有罪﹐又不能知其志气若何﹔如不言也﹐是將誤其終身﹐且並誤余之終身也。且余入汪家作一假姑奶奶﹐亦殊乏味﹐不若揭其內幕﹐如不良者必仇視汪家﹐余當以死阻之。」計較定﹐夜績以待公。四鼓時﹐頹然歸矣﹐謂其夫人曰「東鄰某甲﹐屢無禮於我﹐我明日必商諸爾父﹐處治之。」夫人笑曰「大丈夫處世﹐貴所以自立﹐倚仗親勢﹐亦已可羞。且爾知汪姓者﹐是否爾之眞嶽丈也﹖」公急問曰「爾明是他女﹐胡爲而有眞假之別﹖」夫人益笑曰「卽令吾是他女﹐靠親久﹐亦必變心﹐吾今語汝以實。吾非他女﹐乃他婢也。」公沈思良久﹐宿厄都解﹐旣而曰「炎涼世態﹐大都如是。爾旣不必自悲﹐我亦不須自怨。所惜者﹐不與我早言之﹐辜負光陰多多矣。」遂屏絕朋輩﹐閉戶苦讀﹐以次年膺鄕薦聯捷南宮。時汪女尙未他字﹐擬請公補娶。公曰「余誓不二娶﹐仍以假姑爺來往可也。」宰相之度量有如此者。

淸初﹐會稽沈文魁﹐以軍功膺尙書及都統要職﹐《滿漢名臣傳》具載其歷史﹐視之年﹑嶽﹐不啻也。少之時﹐逾閒蕩檢﹐無所不爲。與其嫡親孀嬸通﹐爲裏黨公逐﹐乃匿身於曹娥廟。沈固曹娥江人也﹐廟之後楹﹐爲曹娥神香閨﹐每年只灑掃一次﹐其他無敢入者﹐恐褻神﹐此俗例也。文魁逃至此﹐裏黨人之執梃而來者﹐踵且至﹐無已﹐姑掩入神榻以避之﹐來者徧搜不可得﹐疑爲遠去矣﹐遂一哄而散。後其嬸蹤迹得之﹐贈以金﹐令遠去﹐不十年且衣錦歸矣。曹娥廟本不寬麗﹐今之屋宇宏壯﹐金碧輝煌者﹐皆文魁所重建﹐以謝神賜也。文魁貌如美女子。或謂尙滿淸某郡主﹐以微行被衛兵所殺。又一說﹐謂文魁之花燭卽其嬸也。宦場之祕穢﹐今不可得而據矣。

塗西沈修之茂才﹐好施與﹐而又極器婦女之有徳者。自述乙酉年自省中秋試歸﹐渡江後﹐爲暴風所阻﹐就西興鎭宿焉。生榻孤枕﹐受風雨之擊撞﹐更闌不得寐﹐忽聞喁喁之聲﹐自壁縫刺入﹐屏息而聽之﹐男音者曰「余父病﹐僅一發之間﹐不能厚所入﹐延良醫以治之﹐爲人子者殆愧死矣。」女音者曰「子一輿夫耳﹐日三餐猶虞不給﹐盜賊非可爲也﹐余尋常服飾亦已典質淨盡﹐家中無他物可鬻﹐無已﹐其鬻我乎﹖」男音者曰「余欲行孝而謀救父﹐若鬻汝﹐是重餘罪矣。且老父素徳汝者﹐使知之必怒斥余﹐是不能救余父之病﹐而適以速余父之死也。此種滅理喪倫事﹐余必不爲﹐子毋言。」女音者又曰「事有輕重﹐子宜權之。余能鬻身以救翁﹐是玉成余之孝名也。且余於萬不得已中﹐亦有惟一之計較。君財可得也﹐妾節不可毀也。」男音者曰「然則柰何﹖」女音者又曰「余俟君署券泣別後﹐則死耳。」男音者淚聲曰「不可﹐不可。」言未已﹐雄鷄已一聲矣。斯時風雨之惡﹐若助孝子孝婦以切切者。旋聞啟門聲﹐少頃﹐復聞男音者曰「今日天色惡﹐所得必倍於他日﹐余去矣﹐午前後必歸﹐子善視老人﹐猶有殘粥也。」女音者吞聲曰「子請釋懷﹐余何人也﹖」茂才聽之備﹐竊嘆此一對夫妻﹐爲世界所罕有。殆吾越山川之靈秀﹐鐘毓於此耶﹐吾今必有以慰善人。其次日詢之逆旅主﹐則曰比鄰張成者﹐鎭上之名孝子﹐而其婦李氏﹐亦近世中絕無僅有者。茂才乃招張婦至﹐饋以百金而去。今聞張父壽至七十餘﹐所謂張成者﹐則家已小康矣。作善必昌﹐其定理也。茂才嘗言﹐余必上其事於大吏﹐采入越志﹐以爲世之爲兒媳者榜。

曲園典試河南時﹐以命題幹廷議﹐卒罷官。其一爲「君夫人陽貨欲」﹐又其一爲「速出令反」﹐蓋不滿於合肥相公也﹐文人之好弄﹐可謂極矣。余自幼卽習問其說﹐然胡壽淸少司成典浙試時﹐亦以遊戲法命題。胡固剛直門下士﹐而絕不滿意於合肥者﹐試某某兩縣時﹐其一首題爲「老彭」﹐次題「社稷之臣也」﹐其一首題爲「有李」﹐次題「國人皆曰可殺。」似乎比曲園分外有稜﹐而胡獨得以免禍。蓋曲園一編修﹐其腳根固不足以方少司成也。州官放火﹐百姓點燈﹐信然哉。

浦陽陳某﹐壯年徒手﹐裏黨咸鄙之。一日忽發奇想﹐謂其母曰「男兒當自彊﹐老死牖下奚爲者﹖縱不能官﹐亦當以遠賈得利﹐乃不負此七尺耳。」母本愛其子﹐而又不願其終棄也﹐爲之遊說於戚黨間﹐得二百金。有謂酒利可十倍者﹐乃販而之滬。時租界新辟﹐北裏中之招徠屈如也﹐陳所暱妓徐娘矣﹐本願嫁作商人婦﹐相陳貌﹐許爲誠懇一流﹐顧陳此時已阮郎羞澀﹐不復能從諸王孫後﹐久之益不支﹐流爲茶居執壺者。一日妓輿行過﹐見陳訝甚﹐命輿止﹐囑侍者詢其何以至此﹐陳乃僞言營業失敗狀。妓曰「營業失敗﹐常事耳﹐君不虧餘一錢者﹐胡不來﹖」陳忸怩曰「衣衫落拓甚矣。」妓曰「此區區事﹐胡乃自苦如此﹖」當出三十金﹐囑其華服來。蓋是妓在風塵中﹐亦富有經濟者。未半載﹐竟嫁陳。庚子之變﹐陳復悉出所本以貸宮飾﹐得奇利﹐今則大腹便便﹐壓倒一般王孫矣。前世因造成今世果﹐若陳某者﹐其運命之謂歟﹖

老泉之斥王安石﹐總以不近人情斷之。余謂安石之立言欺世﹐殆無一不近人情者。老泉之論﹐其牛後也。如《上仁宗書》﹐意在法先王之政。而其所由法先王者﹐在於褡人才﹐修教養﹐因人力﹐足財用﹐一歸於至誠惻怛之心。果如其言﹐𨿽二帝三王之政莫逾於此。又如《議茶法》一篇﹐引桑弘羊權酤之利﹐霍光屈其論﹐罷其法﹐以爲義能勝利之鑑。繹其立言﹐皆當乎理而近乎人情者。安石之意﹐將以此種言說堅大臣之信﹐蠱人主之心。迨乎得君旣專﹐羽翼已布﹐卽盡反向日所言而行之﹐後日之不近人情﹐正其前日之近人情。故余以老泉之論爲牛後也。安石亂宋﹐盡以《周禮》﹐世之說者﹐類能言之。其實《周禮》之不可復行﹐安石豈不知之﹖特以富彊之說﹐必爲儒者所排擊﹐於是附會經義﹐以鉗儒者之口﹐卽鄕人所謂藤牌陣也。卽古維今﹐可謂一轍。欲爲帝則爲之﹐必假數次之誓言以昧本心者﹐堅國人之信﹐此其近人情也。欲主張復帝則主張之﹐必假數千年之歷史以箝反對者之口者﹐此其近人情也。有今日之近人情﹐必有後日之不近人情。俟其不近人情而痛斥之﹐則與老泉之牛後同譏矣。所謂論時事者不可不幾也。

嵊縣金某﹐傳者諱其名﹐皮匠也﹐爲豪族王氏司閽。娶婦某﹐有姿色﹐通於王之子。金知之﹐懼王勢﹐不得逞﹐怒而責其婦。婦笑曰「子眞盲人哉。如爲爾子孫萬世計者﹐毋怒我﹐我當爲爾謀。」金嗒然曰「咦﹐子試言之。」婦曰「彼奇貨也﹐縱余與之歡﹐得萬金或不難。今尙非其時﹐子第僞爲不知可也。」又數月﹐金請於婦曰「時至乎否﹖」曰「至矣。爾明日揚言入城執業去﹐必三日始歸﹐夜半時﹐打門入﹐無論若何要求﹐必得遂。」金如其言去﹐婦乃招王子來﹐至三更時﹐皮匠歸矣。金旣入門﹐見王﹐故作欲殺狀﹐王哀求不已﹐婦陰爲之曰「彼貪財﹐子力能爲也。」王乃許以三千金﹐不允﹐益以五千金﹐又不允﹐乃增至萬金。署券已﹐縱之去﹐金謂婦曰「嗣後當絕彼。」婦笑曰「子又來矣。子愛財﹐我之所愛者卻不在財﹐得隴望蜀﹐獨不慮署券者以勒寫罪乎﹖非我婦人口﹐一場空歡喜耳。」金無可柰何﹐遂遠商於滬﹐不問中事。今則開設茶號錢莊等﹐已累累鉅萬矣。其鄕人有老年者﹐猶謂人曰「我的皮鞋﹐乃金大人之大作也。」余載此事﹐因記余邑有韓姓者﹐綢商也﹐其起家事﹐與金某相類﹐而宦途中又有藉妻女以爲夤緣者﹐則無廉恥之尢甚者矣。

曾聞某公典試蜀省時﹐遇一絕奇異事。公弱冠時赴禮部試﹐道經蜀省某縣﹐寓於同年孫姓家。蜀中鄕俗﹐以年誼爲最貴﹐無論天下同年﹐相待如一家人。其時孫孝廉已赴修文﹐妻李氏絕色也﹐一身縞素﹐越顯得十分嬌媚﹐公頗艷之﹐偶涉於戲謔﹐則李氏殊矜持﹐並以儒者之品行爲勗﹐公爲之赧顏﹐不敢復起邪念。越數年﹐公奉朝命典試蜀省。閱城時﹐聞道路傳說﹐有某縣孫李氏謀死原奸夫者﹐頗以爲疑﹐陰令人往某縣探之﹐使者歸﹐則謂孫氏已犯命案﹐其事確也。詢其顚末﹐則云孫氏初與一書生通﹐後又暱屠夫﹐殺死書生耳。公聞之詫甚﹐私念孫家年嫂﹐乃冰霜節操者﹐以余曩日之風流﹐尙不足以勾致之﹐胡爲而犯是案﹖得毋鄰左右之不良﹐而長官懵於辧察耶﹖試事旣竣﹐乃移提是案而訊之。傳犯婦至﹐果孫李氏也。公和顏謂之曰「你是孝廉之婦﹐何以不顧廉恥﹖此案有無受冤之處﹐速供上來﹐本院當據情究辦。」婦乃固承不諱﹐且曰「小婦人也認得堂上大人﹐此乃前世事。爲屠夫死﹐心所甘也﹗」云云。公爲之愕然﹐至今談此事﹐尢懷疑不止。所謂孽緣﹐其信然耶。

溫公政績﹐昭昭史冊﹐而獨於《資治通鑑》一書﹐則顚倒過甚﹐蓋政治家非歷史家也。其最謬之點﹐如帝曹魏而寇蜀漢﹐君朱梁而寇河東﹐系武后之年﹑黜中宗之號﹐屈原﹑四皓之見削﹐揚雄﹑荀之見取。旣詭乎正﹐復輕乎節﹐殊於《春秋》懲勸之法﹐大相背戾。此今古學者類能言之。而余最不滿於溫公者﹐則推重揚雄端是也。揚雄何人﹖直千古第一之叛臣耳。安石姦邪也﹐方以類聚﹐尊之也宜焉。溫公自命爲一代偉人﹐而乃以揚爲大儒﹐孟荀都不足擬﹐且作《潛虛》以擬《太元》﹐采諸儒以注《法言》﹐名臣之丟醜甚矣。至於雄之文章或訾爲曼衍﹐或短爲誇大﹐姑不具論。第觀《法言》篇云﹐周公以來﹐未有如安漢公之懿。又《元後誄》曰火徳將滅﹐曰屬在聖新﹐曰赤傳於黃﹐其爲美新﹐可憐極矣。此種禍世文章﹐直當付之一炬。而溫公乃孳孳焉味之﹐非朱子「莽大夫」三字﹐後世尙有大義哉﹗如屈原﹐如陶潛﹐皆奇節之士也﹐以文章論﹐何者不及揚雄﹖而皆不得書於《通鑑》。溫公溫公﹐今古之黑白﹐被爾淆亂甚矣。今日者﹐揚雄之輩多於牛毛﹐吾料溫公尢在﹐必將作一篇《復帝以擬國體論》﹐采東西洋以注《君主論》也。可惜後數年﹐出了一个朱紫陽﹐一部《資治通鑑》被醬甕笑道﹐你也來了。

