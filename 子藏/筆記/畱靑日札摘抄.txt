畱靑日札摘抄

﹝明﹞田藝蘅撰

畱靑日札敍目

畱靑日札摘抄一

畱靑日札摘抄二

畱靑日札摘抄三

畱靑日札摘抄四

●畱靑日札敍目

田藝蘅

玄樓三徑翠竹萬竿田子敖詠林中聲金振玉偶聞瞥見則抽簪刻竹紀之標目銘心聊代鉛槧於是竹無空節節無完膚幾三十年除舊布新謄稿充宇第多則混肴人當散軼乃復枝分櫛比卷百餘永托梨編以示兒輩因思古人汗簡皆炙靑而後書余獨不忍以頻摹綠門汪勝弄紺珠得鐫瑯玕何減琬琰故遂命之曰畱靑日札焉嗟夫攘攘紅塵余常白眼悠悠靑盻孰具碧瞳憐貴紙之未期笑覆瓿之可卜矣詩以引之目列如左

有田誰肯藝秦蘅有力誰能事筆耕玉宇風來香葉長金莖露滴墨花生仙人超出世間劫男子獨畱身後名萬竹歲寒靑眼在窮愁我亦笑虞卿

此君玉立气淩虛談吐風生日起予愛彤竿飛白寫不須刀筆殺靑書老饕每惜常珍棄拙計空勞重寶儲幹載何人能掛眼還畱淸賞對林箊

目凡三十有九卷不盡錄錄其摘出者爲四卷云

●畱靑日札摘抄一

田藝蘅

聶大年書

倚馬萬言試

大誥減等

祭三代四代

文王夢太公

八夷

金牌馳驛

賭慱

人生夜

右

拜

許子弟隨任

詩談

日光摩蕩

七曜

星好風雨

五星聚營室

彗臨東井

熒惑入南斗

星變雜記

赤虹黑虹

天火

甘露

茂州雪

雷

雷擊人

雷擊屋樹

雷書

雷鍼

天鼓鳴

雹

風變

天算帳

文身

崇山

漢壽亭

山飛

江枯

浦陀洛迦山

輿地圖

三京三都三天

大明京師臨濠先讖

子陵耕釣處

楊墳

天目山崩

白雲宗田

埋土幹湖

○聶大年書

臨川聶東軒爲仁和縣訓導升教諭能詩文而灑翰深得李北海遺意余偶購得二幅其一免冑日趨丞相府解鞍夜宿五侯家一柱東南擎日月五城樓閣爛雲霞受命無忘軍旅事盛時須折掖垣花漢家未可輕韓信尙要生禽李左車其二皇明正朔承千載天下車書共一家玉杯行酒聽春雨紅燭照人如晚霞寶刀雷煥蒼精劍天馬郭家獅子花收拾全吳還聖主將軍須用李輕車筆法妙絕但瞿宗吉歸田詩話中載是張光弼詩與此不同乃云免冑日趨丞相府解鞍夜宿五侯家玉杯行酒聽春雨銀燭照天生晚霞世亂且從軍旅事功成須插禦筵花漢王未可輕韓信尙要生禽李左車又一首結云早晚平吳王事畢羽書飛捷入朝堂張昱廬陵人時在左丞楊完者幕下故所賦如此至正間爲浙省員外張士誠專擅棄位不仕以詩酒自娛號一笑居士又號可間老人嘗曰吾死埋骨西湖題曰詩人張員外墓足矣所居在今花市名曰宴居其墓在西湖山中此二詩或大年所攺定爲之也

○倚馬萬言試

宋太平興國五年試百篇科上親出松風雪月天花竹鶴雲煙詩酒春池雨山僧道柳泉二十字爲題篇率四韻趙國昌僅成數十首特賜及第或作孫又淳熙九年女童林幼玉求試中書行省經書四十三件並通詔封孺人時年一十二歲天下稱曰女神童我朝正徳間試倚馬萬言科上虞進士徐子熙獨成七篇授翰林院編修一作林妙玉賜爲女進士

○大誥減等

元世祖笞杖之刑旣定曰天饒他一下地饒他一下我饒他一下自是合笞五十止笞四十七合杖一百止杖九十七我朝洪武初以大誥頒示天下令官民人等有此一本者若犯笞杖徒流罪名每減一等無此者每加一等今之斷獄者不知其原凡案牘皆曰大誥減一等失其旨矣盧仝詩打汝九十九亦此

○祭三代四代

庶人祭三代曾祖居中祖左禰右士大夫祭四代髙居中左曾居中右祖左禰右乃國初用行唐縣知縣胡秉中之言也人多不知

○文王夢太公

文王夢天帝立於令狐之津謂曰昌賜汝望文王再拜稽首太公於後亦再拜稽首文王夢之之夜太公夢之亦然其後文王見太公而記之曰而名望乎答曰惟文王曰吾如有所於見汝太公言其年月與其日且盡道其言臣此以得見也文王曰有之

遂與之歸以卿士見汲縣太公碑夫文王之夢特非熊非貔云爾而好事者乃傳會若此其曰太公望者史言文王曰吾太公望子久矣故因號曰太公望而今以爲其名何其謬也太公呂涓字子牙一作姓姜名子牙殷髙宗之夢傳說亦曰帝賚良弼猶之可也宋徽宗之夢王老志又何爲哉後世異端方士有移夢之術想卽此也嘉靖四十三年冀州妖僧

先見夢於張柱而因奸淫殺其一家十有七人詔天下大獲疑宋王妖之流也豈爲夢邪

○八夷

四夷館舉東西南北而言之也其名有八曰西曰韃韃曰回回曰女直曰髙昌曰西番曰緬甸曰百夷成祖所立古稱東夷西戎南蠻北狄而東方之夷有九種故曰九夷卽今倭奴是也九夷八狄七戎六蠻是曰四海今總四方名曰八夷甚新

○金牌馳驛

唐制乘驛者給銀牌宋初因之後廢今上四十年間有一閣下公子出使江浙許馳驛遂制朱紅金字牌二面列於車前曰欽賜馳驛四大字勢甚赫炫人皆驚視此不知何典也

○賭慱

杭州初時遊手光棍賭慱者小則飲食大則錢鈔卽今風俗薄惡日甚一日𨿽富子弟皆習此風小者金銀珠玉大者田地房屋甚至於妻妾子女皆以出注輸去與人亦恝然不惜曾不知恥誠可殺也吾鄕一富家翁

輸其妻子妻子乃故家女因而縊死訟之此人破家亡身又城中一宦家子某姓者輸其婢妾訐訟按察司憲司之批有云頃刻而喪千金一擲而輸少艾連及者數十人皆學校士子多有問革者而不甚窮治可笑可惡之甚而蘇常一路尢甚士大夫歸家者則開賭坊蓋避禁也因記宋人嘗謂世有惡少無賴之人肆凶不逞小則賭慱大則屠牛馬銷銅錢公行不忌其輸錢無償則穿窬若黨類頗多則劫盜縱火行奸殺人不防其微必爲大患淳化二年閏二月詔令開封府嚴戒坊市捕之犯者定行處斬引匿不以聞與同罪愚謂此令今所當申明以塞亂門以厚民俗者也又唐蔡本賭慱負來操慱錢不能償以妻還之操納爲妻時巳有姙遂生男來俊臣爲禦史中丞後棄市則此風久矣

○人生夜

今人有產夜者正徳間杭州吳景隆妻產一夜靑面無發頭有雙角不能殺升屋而走用布囊百計擒之捶死嘉靖十六年上虞範家一媍忽生子乃一夜也離腹時將穩婆手指囓損而奔走不知去於何所每夜中俟母睡熟卽由四壁虩進仍竊飲其母乳母驚覺卽去每以常亦無可柰何后遇持肉羹者卽飛出奪而食之凡數月見入陰溝中呼眾以刀杖擊殺之乃絕如是而謂生之性善吾不盡信也

○右

禮爲事尙左凶事尙右毛晃曰人道尙右以右爲尊又或以爲手足便右以左爲僻也故凡曰左道曰左遷曰左計曰左官唐書退小人於閒左皆此意至於古之乘車則又尊左矣曲禮祥車曠左魏公子從車騎虛左以迎侯生我朝官制初尙右後攺尊左吳元年丁未十月丙午命百官禮儀俱尙左禮記聽卿任左注凡立者尊右坐者尊左今此禮猶古也

○拜

拜本作芔今首至地也今作拜服也蓋兩手下地曰拜又曰拜平衡也平衡曰磬折頭與腰平漢書酈生不拜長揖師古曰長揖者手自上而及下也周禮九芔今一曰稽首頭下至地稽畱乃起殆下衡服之甚也太甲拜手稽首蓋頭至地而畱之久也二曰頓首下手置首於地卽起也乃今之扣頭類於凶拜古之君臣相答拜或書啟稱頓首者皆尊重之意非伏地而拜也三曰空首下手首不至地蓋惟頭至手卽拜手也四曰振動頭振動而戰栗也或以爲兩手相擊非也五曰吉拜雍容而下手卽今之常拜或以爲拜而後稽顙非也六曰凶拜拜而後稽顙也七曰奇拜一拜也禮簡不再拜也八曰褒拜褒音報答拜也或以褒拜持節拜亦非也九曰肅拜直身肅容而微下手或曰兩膝齊跪手至地而頭不下曰肅拜如今之媍人拜也

又有曰雅拜者先下一膝唐人謂之雅拜或曰奇拜也曰之拜者兩膝齊屈而俱下如今之道士拜及鄕村老媍猶然曰膜拜者兩手合掌以承顙如今之僧拜本夷狄拜也周禮媍拜插地古樂府伸腰拜手跪是也後周天元令命婦人爲男子拜是古時婦人皆肅拜也今則但微屈其膝而躬不曲其名曰起曰福並男子之作楫皆曰相叫也後漢書髙句驪國跪拜曳一腳行步皆走古者郊祀天地止於再拜是神祗𨿽至尊至重其禮不可加也見天子亦曰稽首再拜董偃館陶公主家庖人也見漢武帝亦曰昧死再拜謁今君臣之四拜大朝則五拜三叩頭子弟之於父兄亦四拜甚至於朋友長幼亦四拜皆禮也至於致書父母則稱百拜

我朝洪武三年五月諭中書省曰今人書札多稽首頓首再拜百拜實非禮也宜定其式禮部議凡致書於尊者稱端肅奉書答則端肅奉復敵巳者稱奉書奉啟上與下稱書寄書答卑幼與尊長雲家書敬復尊長與卑幼云書付某乃今有亂禮敗法者如壻之於外舅姑婦之於舅姑皆行八拜名曰拖泥八拜甚可鄙恥也余在軍門時又見一姦諂者每一拜必四叩頭凡四拜共一十六叩頭此又小人中之小人想是夷狄禽獸之禮也罪不容誅矣宋賈似道柄國時浙曹朱浚每有札子白事必稱浚萬拜覆時人因號之曰朱萬拜浚字深源乃朱文公之曾孫也

○許子弟隨任

唐太宗貞觀元年許子弟年十九以下隨父兄之官所我朝未嘗限年皆得隨任但不許應試耳

○詩談

國初稱髙楊張徐若季迪才力雙全遠入唐境餘皆元習嗣後競稱何李若崆峒之文亦庶幾矣

莊定山陳白沙曾不可以言詩而公甫乃曰百煉不如莊定山此兩人所以合轍也而李西崖𨿽不滿之猶云陳詩極有聲韻莊詩苦思精煉不知聲韻苦思在何處亦有何益也解縉紳輕脫詩皆口號而當時人乃稱其才名絕世可謂遺笑萬世也不得其死所宜哉今類集者若皇明文選之類猶采入之何也皇明詩抄皇明雅音盛明風雅皇明風雅皇明文衡文選文統文苑文範諸集皆文獻之可徵者

福建張獻叔嘉猷爲龍泉教諭王禦史應箕亦同鄕人巡按至處州張欲王以出格之禮相待而王反甚踞王合槪府縣學官而試之張不得巳勉彊就試王以秋江曉霽命題張落句云芙蓉最是無情物又向前溪作晚陰王覽之大怒痛恨入骨蓋王之未遇時其母攺節適人前溪故張辱之也次日對眾官漫然嗔罵將別一教官重責十五下而張亦竟署最下考左遷其所作如獨憐芳艸別共醉菊花杯坐席流花气徵鞍拂柳絲可謂俊雅性嗜酒有晉人風致

永嘉候一麟酷仿右丞如四顧徒余壁一牀空有書好道發新白儒家舊貧每因枕上夢識得屋前山皆得意句也與其兄一元足稱華蕚在南海則有二黎曰民表民裏二難也如瑤石殿隨山勢轉池向水源開鑄金成九鼎翦葉建諸藩極渾雄矣

徐後余杭人偉貌豪襟詩復俊逸如綠醑醉空金鑿落銀缸暖映玉交枝芹湖沙暖眠鸂■﹝涑鳥﹞花塢春陰困海棠怪松當道似人立落葉滿林如雨飛亦可成家也西湖聞笛雲月白霜寒客夢醒笛聲迥出柳洲亭莫教吹過孤山去風裏梅花不耐聽一時傳之

○日光摩蕩

嘉靖二十四年十二月二十至二十五六日日光外時有黑气如盤往來與日摩蕩嘉靖三十四年十二月二十九日未申時日光忽暗有靑黑紫色日影如盤數十相摩視久則百千飛蕩滿天漸向西北散沒易通卦驗曰愚智同位日月無光

○七曜

日月二曜也水火木金土五星也共爲七曜今星術家增入羅堠計都月孛柴炁四星共謂之十一曜焉洪武十年春太祖與翰林應奉傳藻典籍黃鄰考功監丞郭傳論幹旋之理日月五星並行之道諸臣皆以蔡氏言必然乃曰天體左旋日月亦左旋復雲天健疾日日不及天一度月遲於日不及天十三度謂不及天天所棄也太祖深以爲蔡氏之謬曰吾聽諸儒蔡氏之論甚以爲不然𨿽百餘年巳往之儒朕猶因事而罵之蔡氏故作聰明以注書及觀書注語纏度所言幹旋之道但知膚不究其肌不格其物以論天象是以巳意之順亂乾道之順以巳意之逆亂乾道之逆夫何云蓋謂朕自起兵以來與知天文精歷數者晝夜仰觀俯察二十有三年矣知天體左旋日月五星右旋非此一日之辯辯非尋常之機所以非尋常之機者何因與羣雄並驅欲明休咎特用心焉故知日月五星右旋之必然也今蔡氏以進曰退以退曰進朕謂諸儒曰何故典籍黃鄰代蔡氏曰以理若是曰理者何曰首以天疾行晝夜三百六十五度行健也次以理日當繼之不及天一度未以太陰之行不敢過太陽特不及天十三度此因意僻著而理所以順亂逆逆亂順是也所謂蔡氏之僻者但見日月在天周流不息安得不與天順其道而並馳旣馳安得不分次序而進此蔡氏之機理不見也

吾以蔡氏此說審慮之知其不當其蔡氏平昔所著之書莫不多差矣夫日月五星之麗天也除太陽陽剛而人目不能見其行於列宿之間所行舍次盡在數中分曉其太陰與夫五星昭昭然右旋緯列宿於穹壤其太陰之行疾而可稽驗者若指一宿爲主使太陰居列宿之西一丈許若天晴气爽正當望日則盡一夜知太陰右旋矣何以見蓋列宿附天捨次定而不動者其太陰居列宿之西一丈比月未入地時而行過列宿之東一丈曉然今蔡氏所言不過一晝夜一循環爲之理說差多矣且天覆地以地上仰觀平視則天行地上所以行地上者以十二方位驗之定列宿之循環是也其日月附於天以天上觀之以列捨不動之分則日行上天右旋驗矣故天大運而左旋一晝夜一周三百六十五度小運之旋一晝夜西行一夜一年一周天太陽同其數太陰一晝夜行十三度一月一周天此日月細行之定數也其日月一晝夜一周天日月未嘗西行也乃天體帶而循環見其疾速也此卽古今歷家所言蟻行磨上的論吾斯而著意因蔡氏不窮稽於理以郭傳黃鄰等務本蔡氏之謬言意在刑其人以誡後人特敕三番入禁而又權釋之使習知天象而畢來告故遣行焉因爲之論

○星好風雨

書星有好風星有好雨孔安國曰箕好風畢好雨蔡邕曰風伯神箕星也其象在天能興風雨師神畢星也其象在天能興雨詩月離於畢俾滂沱矣春秋緯雲月離於箕則風揚沙是也又孫武子火攻之法曰起火在日月在箕壁翼軫風起之日也則月從壁翼軫亦好風矣辛酉五月五日日入酉時正三刻月在乾兌之交一星犯月其大如彈丸其光如太白初有芒如兩角與月相敵漸蕩漸離約去滿尺而寢六日七日皆大雨或月辰星入月或曰正離畢也故滂沱又閏五月初四日有星在月下甚大相去不五六寸月正仰瓦初六漸遠丈許十五六七日巳後大雨水田野陸沈從星何以風雨房星四表三道日月之行出入三道出北則水出南則旱或言北旱南水月天下占房九州島候月之行天三十日而周一月之中一過畢星孔子曰月離其陰故雨月離其陽故不雨是也

○五星聚營室

嘉靖三年甲申正月丙寅十一日五星卽聚於營室但太陽未到宮耳至十六日太陽躔室初度木星室四度火星室七度土星室二度金星室十一度水星室七度孛星室三度此天文所罕遘者每舉以問術士多不知其說者占主朝廷營建

○彗臨東井

嘉靖十一年八月初六日彗孛於井宿之間未及二歲凡巳三見未幾而首相永嘉張公罷去時人爲之謠曰石產房州胡明善禍從地出星臨井宿張孚敬災自天來胡公爲直隸巡按禦史時以采石去

○熒惑入南斗

嘉靖二十二年癸卯七月熒惑入南斗占主東南大饑荒是冬及明年春江南兩浙大饑斗米數百錢

○星變雜記

嘉靖辛酉六月一日黃昏有星流於牛女之間墜地如雞子大一路有光燭天

壬戌六月二十四日有流星大如月隕於西北其聲殷殷如雷其光燭天或曰火殃

甲子七月十七八日日正中時有星在日傍人皆見之大以爲異或曰此太白晝見也市中一老人獨嗟嘆而去或有所知問之不肯明言其故

乙丑六月二十日有大火如斗隕於西南

四十五年丙寅十一月十五日四更有一大星下隕羣星數百如雨隨之逾月上崩

○赤虹黑虹

辛酉閏五月二十九日酉時赤虹二道自西北經東南天又甲子六月初四日黑虹見北方此兵象也至十二月北虜果犯京畿內外戒嚴

○天火

左傳曰人火曰火天火曰災尙書曰火曰炎上古者五行皆有官火官失職則火不炎上春秋繁露曰火不炎上秋多電由王者視不明也人君惑於讒邪內離骨肉外疏忠臣咎及於火則大旱必有火國語曰火焚其彛器子孫疑由王者篾棄五則也嘉靖間火焚太廟九廟奉天殿午門者屢矣隆慶初火焚承運庫累朝寶器殆盡皆火失其道也可不復其官邪

○甘露

洪武二年十月甘露降於幹淸宮後苑蒼松上宋濂作頌又六年癸丑正月四日丙午上禦武樓便閣敕取膏露於宮中盛以翠罌玉潔珠圓世所未覩舁爨器至用金杓煉水二升以露投之須臾融化上取杓中瀉二內侍舉幕承之查滓巳淨重漉以絳紗囊上飲一爵而分賜與禦史中丞楊寧贊善大夫宋濂曰此天地至和所凝也卿等服之去沈痾而衍遐齡其味甘如飴而弗膩其气淸於蘭而不艷一入口間神觀如覺爽越飄飄然欲禦風而行見於學士甘露漿詩序又八年十一月十八日上詣圜丘見森松極杪露水凝枝垂懸上下有若明珠蜜蜂交雜采而啖之甘如餳糖見禦制甘露論

嘉靖某年十一月冬至日甘露降於承天園陵松樹守臣貢之以賜大學士夏言疏謝有曰蜜醇瑩傾仙掌於雲中委素流甘結珠琲於林表稽首以嘗憶金莖之沆瀣入口而化疑玉杵之玄霜云云蓋天地之气和則爲雨天气下降地气不應則爲露露本天气故極其淸也五行之質具於地而其气則行於天得之者其行水則色靑味酸而气生其行火則色赤味苦而气長其行金則色白味辛而气收其行水則色黑味鹹而气藏土則流行於四時而獨王於大夏其色黃其味甘其气沖和故甘露得五行之精而味甘大抵皆和气之應丰年之兆也瑞應圖云色濃爲甘露王者施徳惠則甘露降其艸木晉中興書曰甘露降耆老得敬則松栢受之尊賢容眾則竹葦受之甘露者仁澤也一名天酒有朱露丹露玄露靑露黃露白露之異者卽五行之異稟也

嘉靖三十五年乙卯十一月十六日遊小小洞天偶見甘露降於品嵓松竹葉上摘而飲之信如凝脂甘飴生平塵穢肺腸一旦洗淨因作詩曰仁澤聞天酒何當此降祥冬餐同沆瀣瑞應獨松篁綴葉珠生彩沾衣玉有香不須仙掌上端勝飲瓊漿後二十二日與諸友復遊品嵓忽遇甘露從空而降天無片雲正午時也蔣子久大駭異之作詩贈余曰忽看海上丹丘甕獨灑山中翰墨房樹樹珠如弄彩紛紛蕓葉盡凝香祗宜詞客分甘飲絕勝金莖屑玉嘗況是此邦耆舊在定知仁澤豫呈祥苕溪漁隱嘗載熙寧六年建昌松上甘露述華陰道人之言曰譬如人身精液流通均布六七十年中若其壽短促則湧並於未死之前此木蓋將槁故耳明春松果不復榮此妄言也無知傖子復信其言何哉今甘露降於空中視以十目指以十手非夜中松上所凝結者況竹木初未枯槁則漁隱之言不亦信乎其妄哉

○茂州雪

嘉靖三十八九年四川茂州六月初二日大雪七月初三日又雪余姚魏體元隨陳副使洪蒙在威茂道親見故言之又四十年方祿在寧波六月三日亦落雪似黃色小僕隨行亦目覩也嘉靖二十一年象山雨黃霧行人口耳皆塞

○雷

雷天地之義气也故春分而發秋分而收晝而作夜而息今則方春而震隆冬而轟無分於晝夜而霹靂此殆之其所暴怒而辟焉者矣甲子十一月十一日庚戌戌時雷鳴閃電夜分大霹靂屋瓦皆震有聲直至十二日辛亥寅時方止連陰雨十餘日忽大風大暖人皆祼體如春夏時令又十二月初一日己巳申酉時晴天雷鳴是夜大風適地初二日飛雪初三初四日甚寒𨿽晴明雪凍不消初五日復大雪初七日有風甚寒初八日丙子狂風終日翻屋拔木飛沙走石滿天地皆黃泥沙塞徧門戶不可開几案堆積如塵池沼浪湧舟楫不行人民恐懼隆慶二年九月八日大熱如夏雷震次日忽作寒如冬半夜雷電達旦

○雷擊人

王充有雷虛篇以雷之擊人爲偶然辧之甚詳此或未盡天道之妙天無妄災雷無虛擊今歷觀遠近所擊死者𨿽未必皆元惡之人而不善者實居多矣王大父朝議公嘗言正徳間余姚孫乙以假銀去寧波買牛一頭牛主持銀納官錢人詰其僞造悔恨無及因自縊死孫牽牛在途忽遇霹靂擊死昭昭之報可不畏哉嘉靖間余東鄰雷擊湯琦

隆慶六年四月二十八日雷擊西南里許王材滿野初聞香煙若神人經過者湯殞於桑樹上其妻在下王死於麥田中其兩兄在傍皆不傷及但後皆雷電三日人以爲天檢屍也是可異耳雷本有神嘉靖四十年餘杭溪西李氏婦與陳氏女共盆洗綿雷擊其婦卻將此女移開二三丈若見有神提去者婦家欲審其故次日求巫召將問有何罪雷神降箕書曰此媍初世爲僧貪色耽酒再世爲娼謀客姓柳三世爲人不敬父母其夫復叩之曰今在我家卻無罪也又大怒書曰安得無罪大秤小鬥於是其夫大懼卽剖斗折秤哀求悔過焉城中有弟恃彊淩虐其兄忽日雷震皆見紅袍金冠人進其門兄趨外避之交肩狹衖身若火炙其弟避於卓下及死反僵立卓上又一子逆其母乃反手自縛跪於街心咸見天神插一小白旗於頭上而擊死又八十老媍平生奉佛持齋誦經亦擊爲肉泥

○雷擊屋樹

雷擊房屋樹木皆不祥之兆徐二母舅雷擊樓柱爲四有使女坐於柱下但覺昏瞑家遂中衰從兄廩生芝雷擊小樓不久夫婦物故又雷擊從兄廸功郎蕙家後園大樹枯死父子皆亡絕嗣隆慶五年六月二十五日午時京師雷震三次圜丘廣利門鴟吻擊碎倒地次年五月二十六日卯時駕崩

○雷書

人言雷擊者其背必有朱書每每驗之未見但有靑紫火焰傷衣服亦焦煙气燻臭不可聞者王大父古川公言成化丁未七月二十五日申時雷擊吳縣張家園梓樹地上有字其文曰子乃言三字橫經五六寸長二尺餘畫如指大入土寸深雨洗不滅此又不知何理也

○雷鍼

雷擊之下入土二三尺必有物如豆靑色石上圓而大下細而尖如鍼曰雷斧可以入藥兼能辟邪余嘗見之數年前山北六七里雷擊死一人僵立田中其下掘得一鍼亦如之隆慶壬申夏擊死王材時腦後一穴如彈丸大從左腋而出此目擊者昔人云雷從地下奮起擊人則此物又安得從上入土也

○天鼓鳴

洪武元年八月六日之夜京師天鳴因大赦嘉靖四十四年十二月二十八日未申時天鼓震西北俗云乾雷響次年丙寅正月八九日夜半雷鳴或雲天皷震隆慶元年十二月七日甘肅西寧衛奏天皷聲從西南上鳴往東北方去又二年三月五日懷慶府東北方天皷鳴三聲又三月直隸新城縣空中迅響三次其聲如雷二聖廟前天皷鳴三次南面六十餘步天下火光一塊陷地一尺跑出黑石一塊如碗大許家莊亦落一星天皷鳴三次如火光落地陷一孔如拳大出黑石一塊重二斤十四兩五年十一月十二日天皷鳴二聲人謂之天爆諺雲天炮雉雞叫有米沒人要果然夏米反賤也

○雹

隆慶二年五月自京師延綏河東河南皆冰雹火光頻見宣府都禦史王遴奏馬韋堡大雨雹長四十里髙二尺連年虜犯西北破石州永平京師大震黃臺吉寇莊浪靖虜又三月二十四日未時遵化冰雹如雞子又四月五日萬全等處白晝晦冥雨雹擁至牛羊擊殞六年二月十日吾鄕晴天忽大雨雹四月又大雹長明莊人見黑霧中一物蜿蜒大可合抱黑形兩目閃電冰雹隨之屋瓦震舞次日竹林鳥雀擊死千萬自西北直去東南一路橫過吾鄕十五里此龍雹也左傳曰冬之愆陽夏之伏陰五行傳陰脇陽也

○風變

隆慶二年戊辰正月元旦大風走石飛沙天地昏黑湖市新馬頭官船火起沿燒民居二千餘家官民船舫焚者三四百隻死者四十餘人至初八九日民間訛言朝廷點選繡女自湖州而來人家女子七八歲巳上二十歲巳下無不婚嫁不及擇配東送西迎街市接踵勢如抄奪甚則畏官府禁之黑夜潛行惟恐失曉歌笑哭泣之聲喧嚷達旦千里鼎沸無問大小長幼美惡貧富以出門得偶卽爲大幸𨿽山谷村落之僻士夫詩禮之家亦皆不免時偶一大將官抵北關放炮三聲民間愈荒驚走曰朝使太監至矣倉忙激變幾至於亂

至十三日上司出榜嚴禁尢不能止人間之大變也未幾而知其僞悔恨嗟嘆之聲則又盈於室家然亦無及矣愚民無知搖惑此甚可笑也此風直播於江西閩廣極於邊海而止又何其遠也一富家偶顧一錫工在家造鑞器至半夜有女不得其配又不敢出門擇人乃呼錫工曰急起急起可成親也錫工睡夢中茫然無知及起而摹搓兩眼則堂前燈燭輝煌主翁之女巳艷妝待聘矣大出不意又一家相約一人黑夜送女往則巷門鎖柵未啟情甚極矣門內一賣豆腐者曉起磨豆見之偶無妻室固不肯啟鑰彊要而成親女父懼天明又見其人少年嘆曰亦得亦得卽以女與之又一人約一婿家及送女往則又一家送女先入門正結花燭矣

後去者爭之皆曰柰何柰何女父旣極曰吾女亦當送君爲副室也於是三人同拜遂得二妻焉又訛言並選寡媍伴送入京於是孀居老少之媍亦皆從人一民家母女二人嫁一家父子二人正相得也又一媍守制二十年幾四十五六誓不再適有女亦二十餘未嫁至此不得巳母東女西各從其人哭別而去此又大好笑事也時童謠曰正月朔起亂頭風大小女兒嫁老公又有人爲詩曰大男小女不須愁富貴貧窮錯對頭堪笑一班貞節媍也隨飛詔去風流因憶大元後至正丁丑六月民間謠言朝廷將采童男女以授韃靼爲奴婢且俾父母護送抵直北交割故自中原至江南人皆男女年十二三巳上便爲婚嫁六禮旣無片言卽合其始終遑迫之勢陶九成紀之與今勿口合

時吳僧子庭有詩戲之曰一封丹詔未三杯淡酒便成親夜來明月樓頭望惟有姮娥不嫁人又有人集古句云翡翠屏風燭影深良霄一刻值千金共君今夜不須睡明日池塘是綠陰余則攺之曰白日荒張夜又深只消一刻換千金大家今夜不得睡明日池塘徧綠陰蓋巽風命令之象又少女風自火出故元旦先火而災及家人傳曰四气皆亂故風又曰眾逆同志至徳乃潛厥異風

○天算帳

嘉靖二年溧陽一富翁家忽失其帳簿尋至檐澑下大雨水中取而視之紙復不濕凡得利於前而名猶存者悉皆消除亦天理也

○文身

文身見汲冢周書蓋周官有墨刑罰五百故曰刁墨皂巾之民後世謂之曰黥古稱勾吳乃文身之地亦同雕題繡面之俗吳太伯世家文身斷髮注以象龍子吳王夫差曰我文身不足以責禮後漢書南蠻傳雕題注題額也雕之謂刻其肌以丹靑涅也又云哀牢夷皆刻畫其身象龍文衣著尾見風俗通唐書疏勒人文身碧瞳卽碧眼胡雛也今雲南之羅鬼夷亦文面又可見文身之俗不止於勾吳也余始祖聞氏於元末居方山東夾塘灣飬少年亡賴三千人兵保障鄕土內家丁健兒五百餘口悉刺花拳繡腿以龍鳳蛇虫別其貴賤之分太祖夷滅之皆充花拳繡腿軍巳載之田氏本支譜中余幼時猶及見會城住房客名孫祿者父子兄弟各於兩臂背足剌花卉葫蘆鳥獸之形因國法甚禁皆在隱處不令人見余命解衣歷歷按之亦有五彩塡者分明可玩及詢其故乃云業下海鮮者必須黥體然後能辟蛟龍鯨鯢之害也方知揃發文身古亦有自

○崇山

沈佺期詩朝發崇山下暮坐越裳陰西從山谷變北上竹溪深竹溪道明水杉谷古崇岑序云按九圖崇山越裳四十里杉谷古崇山竹溪從道明國來於崇山北二十五里合木欹缺藤竹明昧有三十峯夾水直上千餘仞諸仙窟宅在焉我太祖髙皇帝送雲南僧崇證入崇山詩涉入崇山路杳冥心淒神愴足難行雲凝樹沒千嵓合雪積橋過百里平杖錫欲棲煙寺沒倚崖穩憇艸房寧後身必以身先造素福還應福愈盈詩十八首前有序後有記命中書舍人揭樞書之洪武十七年二月在笻竹寺中今以崇山在湖廣慈利縣者誤也

○漢壽亭

太常寺卿黃芳奏南京欽天山十廟內漢前將軍壽亭侯之神姓關名羽五月十三日致祭臣考之前少詹事程敏政言漢壽縣名在犍史稱費禕遇害於漢壽唐詩亦曰漢壽城邊野艸春是漢壽者封邑亭侯者爵也今大明會典亦只稱壽亭侯去漢而以壽亭封邑言具矣嘉靖十年八月家大夫在禮部復議云按漢書建安四年先主劉備使司馬關羽行徐州太守事五年曹操東伐擒羽歸袁紹遣其將顏良攻東郡羽獨剌良於萬眾之中操表羽漢壽亭侯三國紀勸進表漢壽亭侯關羽新亭侯張飛觀此則亭侯封爵之通稱而漢壽封邑無疑蓋漢壽在犍郡卽今之敍州府也後世訛以漢國號而以壽亭封邑會典未之釐正也予按禹貢潛水注水出岷山之西東流過漢壽南流有髙山上合下開水經其中曰沫水又復水從漢中沔陽縣南流至梓橦漢壽縣入穴中山海經可考而一統志皆失載

○山飛

自古山崩山鳴而山移之變甚少惟晉惠帝元康四年夏五月蜀郡山移正統十四年紹興府山移於平地又地動白毛生陜西山移有聲叫三日移去數里嘉靖二十六年七月二十四日陜西西安府同州澄城縣林陂界頭山未時吼起聲如風雷晝夜響至二十七日子時山嶺髙一百餘丈腰約七十餘丈劈裂一半而下東西移走三里南北五里東有土嶺深澗淤塞漫平又隆慶四年八月三日湖州山崩成川

○江枯

嘉靖丁未自夏至冬浙江潮汐不至水源漧涸中流可泳而渡夫江面十八里而今一綫之水災異甚矣

○浦陀洛迦山

浦陀洛迦山在定海縣東海中約一潮可到一名梅岑山或謂梅福煉丹於此因名有善才嵓潮音洞世稱觀音大士化現之地僧徳韶甃石橋宋寧宗題曰大士橋佛書所稱海嵓孤絕處是也愚民以爲甚著靈應唐大中間建寶陀寺嘉靖二十七年海寇焚掠占爲營窟其靈安在三十六年提督胡公建議遷於招寶山可謂趕得沒腳走矣何況愚民不逃避乎可笑之甚招寶山舊名候濤定海縣東北二里後以諸番入貢停泊攺名招寶山惟嵊縣淸風祠藏倭寇四百餘人官兵圍燒殿宇不燃當門弓弩雨注而烈媍神像無一鏃犯及遂乃束手就僇如有神助者此則王氏正气之靈也與觀世音菩薩邪正感應相去萬萬矣

○輿地圖

輿地圖見淮南王傳及後漢光武本紀易坤輿是卽坤象厚徳載物之義而蘇林盡載之注亦本諸此亦猶天形如倚蓋張衡作蓋天圖云洪武十八年三月上覽輿地圖侍臣有言今天下一統海外蠻夷無不向化輿圖之廣誠古所未有上曰地廣則教化難周人眾則撫摩難徧此正當戒愼天命人心惟徳是視紂以天下而亡湯以七十里而興所系在徳豈在地之大小哉大哉王言創業守成之龜鑑也我朝輿地之廣縱一萬九百里橫一萬一千七百五十里此寰宇通衢四至延袤之數若夫國初之東北若三衛西南若交趾蠻夷之道則不止此矣余嘗應聘纂修浙江通誌因檢舊志欲昉十郡誌例隋大業初內史舍人竇威崔祖浚替治侯偉等撰區宇圖志一部五百餘卷又著丹陽郡風俗乃以吳人東夷帝不悅遣柳達宣敕責之謂無次序各賜杖

卽日復遣祕書學士十八人修十郡誌內史侍郎虞世基總檢及奏帝曰學士修書頗得人意各賜帛二十共成一千二百卷捲頭有圖敍山川則卷首有山水圖敍郡國則卷首有郭邑圖敍城隍則卷首有公館圖其圖上山川城邑題字極細並用歐陽肅書若我朝一統志其中考據不精體式未備甚有重複可厭者須重修之可也後通誌成不能盡如吾意亦非隹制也後必有攺正者

○三京三都三天

洪武元年八月詔以大梁爲北京金陵爲南京旣立南京大業有司次第舉行北京之事三年以臨濠府乃龍興之地攺爲中立府定爲中都築新城於府西二十里有萬歲山皇城宮殿宗廟省臺皆備後上謂羣臣曰大梁四面受敵非建都之地且人民凋敝不可重勞興築罷之而劉伯溫言於上曰臨濠𨿽帝鄕然非建都之地七年十月攺中立府爲鳳陽府治於新城以舊會同館之因在鳳皇山之陽故名鳳陽府也太祖嘗禦謹身殿問廷臣曰北平建都可以控制胡虜而運掉東南北今南京何如翰林修撰鮑頻對曰胡主起自沙漠立國在燕今巳百年地气天運巳盡不可因也今南京興王之地宮闕巳完不可攺圖

傳曰在徳不在險也於是中止頻歙人又禦史胡子祺請遷都關中以漕運艱難不報及永樂以燕王龍興於北平後定鼎遂攺爲北京宮殿成仍稱行在正統辛酉始定北京革行在之稱我皇上由興府入承大統乃升安陸州爲承天府仍曰興都而南京曰應天府北京曰順天府可謂之三京三都三天矣太祖建都金陵啟於尙書陶安和尙金碧峯成祖建都金臺啟於尙書李至剛和尙姚廣孝弘治四年十月興王奏稱臣聞衛輝府地形瘠窪遞年黃河溢乞照崇吉等王更攺所封地方乞將湖廣安陸州撥賜與臣況本州島舊有梁王等王府基易攺造孝宗聖旨安陸州旣會議相應地方準奏遷徙也今獻陵之南五泉野古名天子墓今呼天子岡史無所考我朝初封郢王於安陸及府而薨乃應今兆也

○大明京師臨濠先讖

元世祖問劉太保曰今之定都惟上都大都耳何處最佳劉曰上都國祚短民風淳大都國祚長民風淫遂定都燕之計上都元開元今遼東口外大都元大興府卽今順天府大興縣地也萬年國祚之長卜矣今京師禁中之瓊花島梳妝臺皆金之故物也臺今訛爲蕭太后梳妝樓本金燕山故都城之東北隅入元攺爲萬歲山今在禁中西南方章宗建臺與李妃登焉得句云二人土上坐妃卽對曰一月日邊明時皆以警妙誇之殊不知今爲大明建都之地此其先兆也元主嘗召術士問以國祚對曰國家千秋萬歲不必深慮除日月並行乃可憂耳乃明字隱語也皆大明之讖云周世宗顯徳中至淮南嘗言荊塗二山爲濠州朝岡有王者气後三百年而我太祖實應其瑞可見天時地利人心皆非偶然也

○子陵耕釣處

余嘗辧嚴子陵耕釣處巳著爲記今見宋之廣輔云孫公守是邦疑範文正公旣爲先生立祠而碑刻不著搜訪久之乃得唐興元中戶部郎崔儒所爲記於頹垣間果言有田可力耕而田且不存命吏登山巓求之深谷釾然開爲平疇有泉注之大旱不枯袤二百畝史所謂耕於富春山者卽此也詰其主名則爲勢家所有公欲損公帑以歸田卒不從作詩傷之名曰浩嘆我太祖嘗作嚴光論有云漢之嚴光當國家中興之初民生凋敝人才寡少君者慮恐徳薄才疏致生民之受患禮賢之心甚切是致嚴光周黨於朝何期至而大禮茫然無所知故縱之飄然而往卻乃棲嵓濱水以爲自樂吁當時舉者果何人歟以斯人聞上及至不仕而往古今以爲奇哉在朕則不然假使赤眉王郎劉盆子等輩混殽未定之時則光釣於何處當時挈家艸莽求食顧命之不暇安得優遊樂釣歟今之所以獲釣者君恩也假使當時聘於朝拒命而弗仕去此而終無人用天子才疏徳薄民受其害天下荒荒若果如是樂釣歟優遊歟朕觀當時之罪人

大者莫過嚴光周黨之徒不正忘恩終無補報可不恨歟

○楊墳

宋楊和王沂中之墓在徳淸縣中鄰於錢塘去吾鄕甚近若至長明別業則相去不數里也規制甚大徑路猶存碑表盡滅惟一庵觀乃香火院此地有楊姓者云是後裔其像尙在楊悅家並髙孝禦札三十九道或石刻或墨迹其墳舊都盜掘正徳間一沈姓者發得玉盌二枚玉杯十板玉象棋一副並諸玩器讎人報於鎭守內監遂都沒入止存玉棋懼而攺作媍人首餙花朵余嘗見之爲可惜也又近年小民土中得一銅爵容酒一升沈子魁所得出以飲予腹下有子孫永享四篆字蓋宋內府賜物也當時殉葬之物何其太盛自宋元至今發之尙未能盡也

○天目山崩

天目杭之主山也嘉靖己亥六月天目山崩石下出蛇千餘條衢嚴水災傷人按度宗甲戌天目山崩宋社遂屋今未出十年倭寇大擾東南多事亦杭之气數然哉余後過崩處見其峯巒皆粉碎老僧歷歷指示又庚申七月日天目發洪臨安於潛新城大水杭嘉湖災傷詔卹又甲子四月二十一日余杭臨安大雨水黃湖雙溪尢甚只曾坑一所發洪二十八處

○白雲宗田

吾鄕有田名白雲宗田蓋我朝洪武初抄沒元僧之產也元有八思巴號金童少長學富五明故又稱曰班彌怛及卒賜號皇天之下一人之上宣文輔治大聖至徳普覺智佑國如意大寶法王西天佛子大元帝師至治間特詔郡縣建廟通祀泰定元年又頒各行省之塑像泰定二年西臺禦史李昌言西番僧佩金字圓符絡繹道途騶騎累百傳捨至不能容則假館民捨因迫逐男子奸污女媍白雲宗白蓮宗頗通奸利

○埋土幹湖

杭有貴公子以蔭得縣官略不知事體在任出郭門見一大土阜當道因亟呼地方人叱曰何不開掘平治耆老曰力固易但無處可容此土耳本官乃操吳音曰有捨子難快掘个潭埋了罷一時傳爲笑話因思宋王安石爲相有人獻計幹太湖可得良田數萬頃安石與客議之劉貢父曰此易爲也但旁邊別開一个太湖納了此水則成良田矣安石悟而大笑此古今的對

湖州府後學吳仕旦覆訂

建昌府督刊知事毛禎

督寫檢校季士俊

對讀教授徐文淵

訓導陸勝宗

●畱靑日札摘抄二

田藝蘅

田藝蘅

塩口馬丁

飬老

大漢

長人

竫人

生異類

姓

重瞳

宅

瓊鋪

戒石

琵琶記

疊角

禽鳥戲

復見兩木蘭

屧舄屐

媍衣

月運紅潮

龍井神女祠

王烈女

寒香晚翠

柳含春

弄新媍

繡花娘插帶婆瞎先生

宦官妻

瑞蓮池二女

貢服

我朝服制

金

鈔

剌紙

靉叇

貓睛祖■﹝王母﹞琭

賜酺

七件事

茶

誤餤

懸雞

張莊簡格言

○大明大統歷解

大明者國號也一人爲大日月爲明天大地大人大而宇宙人物如日月之明無所不照也

大統歷者取春秋大一統之義以名歷也統者系也總理也綱紀也撫禦也歷者象也歷象日月星辰是也數也天之歷數在爾躬是也通作歷過也傳也黃帝造歷天官書黃帝考正星歷又曰容成義和

洪武十七年欽天監慱士元統言今歷𨿽以大統爲名而積分猶授時之數見授時之法以至元辛巳爲歷元至洪武甲子積一百四年以歷法推之得三億七千六百一十九萬九千七百七十五分經云大約七十年而差一度每歲差一分五十杪辛巳至今年遠數盈漸差天度擬合修攺臣今以洪武甲子歲冬至爲大統歷元推衍聞磨勘司令王道亨有師郭伯玉者精明九數之理若得此人推大統歷法庶幾可成一代之制蓋天道無端惟數可以推其機天道至妙因子可以明其理是理因子顯數從理出可相倚而不可相違也書奏上是其言擢統爲監正其後二十六年欽天監監副李徳芳言故元至元辛巳爲歷元上推往古每百年長一日每百年消一日永久不可易今監正元統攺作洪武甲子歷元不用消長之法非是今當用至元辛巳爲歷元及消長之法方合天道疏奏元統復爭之上曰二統皆難憑只驗七政交會行度無差者爲是自是欽天監造歷以洪武甲子爲歷元仍依舊法推算不用捷法

國初歷有襲爵受封祈福求醫乘船度水登髙履險收斂貨財等名通曰宜不通曰忌與今式不同而紀年則由洪武元年以前吳元年遡上則但書甲子平行不用故元之年號也

洪武二十年禦史解縉上封事中有曰治歷用方向煞神天徳月徳之類最甚不經但宜申播種之時不必用建除之妙上嘉其識而不能用

回回歷者相傳西域馬可之地年號阿剌必時異人馬哈之所作也其元起於隋開皇十九年己未歲其法常以三百五十日爲一歲歲有十二宮宮閏日凡一百二十八年閏三十一日又以三百日曆千九百四十一年而宮月甲子再會其白羊宮第一日日月五星之行與中國春正定气日之宿直同其用以推步分經緯著陵犯之占歷家之最精密者元末時其歷始入中國我朝造大統歷得西域人之精於歷者於是命欽天監以其歷與中國歷相參推步至今用之按洪武壬戌十二月敕翰林編修馬沙亦黑馬哈有曰大將入胡都得祕藏之書數十百冊乃乾方先聖之書我中國無解其文者聞爾道學本宗深通其理命譯之今數月測天之道甚是精詳想卽此歷也

○塩口馬丁

今百姓計口而納塩糧國制頒民以塩乃收其鈔國初沈畱公差自杭赴京奏杭州市民不務生理專服美麗衣服出入公門結交官吏說事過錢壞法害民太祖曰浙江等處及直隸府州市民著他見丁出錢買馬往北地當驛站至今丁田馬丁云

○飬老

洪武十九年六月詔天下行飬老之政凡耆老年八十以上鄕黨稱善貧無產業者月給米五斗肉五斤酒三斗九十以上咸加賜帛一疋絮一斤若有田產足以目膽者止給酒肉絮帛其應天鳳陽二府富民年八十以上賜爵社士九十以上賜爵鄕士天下富民年八十以上賜爵裏士九十以上賜爵社士咸許冠帶與縣官平禮免雜泛差徭正官歲一存問給賜之物本州島縣委惇篤生員按月詣門禮送母得給與陳粟著爲令上復謂禮部試尙書李原名曰尙齒所以教敬事長所以教順虞夏商周莫不以齒爲尙而飬老之禮未嘗廢是以人興於孝弟風俗淳厚治道隆平曩者詔天下行飬老之政尙慮有司奉行不至爾其以朕命申之

十九年七月詔舉經明行修練達時務之士年七十以下者郡縣禮送京師太祖諭禮部郎中鄭居貞曰古之老者𨿽不任以政至於咨詢謀謨則老者閱歷多而聞見廣達於人情周於物理有可資者居貞對曰人至六十精力衰耗則不能勝事請六十以上者不遣太祖曰政比來有司不體朕意士有耆年便置不問豈知老成古人所重文王用呂尙而興穆公不聽蹇叔而敗伏生𨿽老猶足傳經豈可槪以耄而棄之也若年六十以上七十以下者當置翰林以備顧問四十以上六十以下者則於六部及布政司按察司用之洪武詔賜京師民七十以上天下民八十以上爵裏士京師民八十以上天下民九十以上爵鄕士名稱甚奇孟子友一鄕之善士一國之善士天下之善士春秋豫讓國士漢韓信國士戰國魯仲連天下士裏士鄕士皆有所本也

宣徳二年二月詔民年八十以上每名給絹一疋綿布一疋綿一斤肉十斤酒一斗米一石錢塘縣民人潘士廉等四十名皆如數給賜

○大漢

我朝直殿將軍專選人材長大者故曰大漢南方人少餘杭吳某正徳間曾選中在元名鎭殿將軍亦曰大漢今許將軍老而退直在寒族長不過九尺

○長人

河圖龍文曰龍伯國人長三十丈以東大秦國人長十丈又東十萬里佻人國長三丈五尺又東十萬里中秦國人長一丈天之東南西北極各有銅頭鐵額兵長三千萬丈又有金剛敢死力士長三千萬丈天中太平之都有都甲食鬼鐵面兵長三千萬丈神異經西南大荒中人長一丈腹圍九尺一名無不達西北海外人長二千里兩腳中間相去一千里腹圍一千五百里名曰無路之人東西隅大荒中有林父髙千里腹圍百輔崔鴻前秦錄曰符堅以乞活夏默爲左鎭郎胡人護磨那爲右鎭郎奄人申香爲拂蓋郎各身長一丈八尺並多力善射每食飯一石肉三十斤符健皇始四年長人見新平長五丈河流大履一隻長七尺三寸指長尺餘魏咸熙大人見襄武長二丈腳迹三尺二寸宋南渡武林兄妹二人各長一丈二尺隆慶三年寧國人施六來投軍門長一丈六寸是年又髙郵衛指揮僉事陳律腰大十圍腹垂幾至於膝重三百八十斤惜不甚長耳

○竫人

郭璞贊竫人小人也音淨柳子厚詩竫人長九寸漢武東郡送人長七寸名曰巨靈東方朔神異經西海外鶴國人長七寸西北荒中小人長一寸光武時穎川人張仲師長二寸又見陶九成所紀人臘事此種往往有之矣嘉靖三十四年衢州人胡秀號碧泉在余杭新街頭楊一松家寓下攜一小人至長可一尺眉目須髮種種皆備乃男子也約年五拾余歲云至海東大洋中泊岸時忽風浪中得此同輩男女一十七人眾救之各分其一乃以朱紅鳥籠盛之承以木板以米水食之口中但聞作喞喞聲不知所言何事見人亦不驚懼能周旋其間倦則睡息此卽竫人國人也務光黃帝時人皇甫謐云其長七寸

○生異類

虎之生豹鸛之生鶴鶻之生系爲鳥雀之生旃鳥馬之生驢騾猶可謂之同類未甚相遠也至於鵰之生犬生虵羊之生豬甚至羊狗與豬之生人豈莊子所論程生馬馬生人之謂邪兵部洪尙書公在四川報一民媍產卵四五十枚如雞鵝旦又塘南人家雞卵生牛後半身猶帶黃未化余杭豬生一人其身首俱人惟手足似豬嘉靖二十六年二月京師十王府前王健兒家豬生五子其一人首後二蹄人足生卽能行又崇徳羊生一人弘治間湖市民家生子一頭兩面二耳四足具男女形正徳間邵主簿家在鎭江一產五女嘉靖初西溪婦生一子兩頭一身五臟在外十三年臨安一產四子長六七寸二十四年良渚王本妻生一男兩頭隆慶元年餘杭周氏一產四蛇大異事

○姓

姓說文人所生也眾女生聲乃曰古者神母感天而生子故從女則非也蓋男女無不由母以生故制字從女生也非特諧聲本會意也古作生口口窓牗麗明象形也從生從口象人生所自出之門戶也白虎通曰姓生也人所稟以生也故祖父之相生𨿽百世此姓不攺唐玄宗問於張說曰今之姓氏皆云出自帝王之後古者無民邪說對曰古者民無姓有姓者皆有土有爵者也故左傳雲天子命徳因生以賜姓胙之土而命之氏黃帝之子二十五人得姓者十四而巳其後居諸侯之國土者其民以諸侯之姓爲姓居大夫之朵地者以大夫之姓爲姓莫可分辧

故云皆出自帝王也此論極正非鑿空臆度之言譬如今之大姓巨族之裏其旁義男家生多竊附主人之姓以長其世數代之後遂莫能辧其眞僞矣以今證古不亦尢著明也邪三代以前姓以別婚姻氏以辧貴賤三代以後姓氏浸廣年世旣遠族類益繁於是以氏爲姓而索之族矣自五胡金元華夷大混又有以部落爲姓者有因功賜姓者有因過因形攺姓者有避仇避難避嫌攺姓者有慕前賢名字爲姓者有音訛及音同文異或文同音異轉姓者有省文省言轉姓者又國初禁從蒙古之姓小民畏懼乃並古之覆姓去其一字若皇甫之爲皇呼延之爲呼赫連之爲連聞人之爲聞者又不可勝計也翰林編修吳沈爲千家姓表進凡一千九百六十八姓然尙有遺者

○重瞳

元末明玉珍重瞳後爲飛天損右目號明眼子

○宅

宅者擇也擇吉地而營之也孔子所謂裏仁美擇不處仁者是也周制五畝之宅注二畝半在田二畝半在邑禮曰儒有一畝之宮宮穹也穹窿而崇髙也又容也大能容物也古者上下可通稱也尉繚子曰天子宅千畝諸侯百畝大夫以下裏捨九畝我朝定制在京功臣宅舍後許畱空地十丈左右各五丈唐之屋舍王公以下不得施重栱藻井重栱者謂四鋪作五鋪作六鋪七鋪八鋪作卽今之疊栱也藻井者天花板井口內畫以水藻者也非常參官不得造抽心捨及施懸魚瓦獸乳梁抽心捨穿廊也懸魚慱風板合尖下所垂之物也瓦獸屋上獸頭及轉角飛仙海馬之類也乳梁壓糟方上之短梁也五品以上許作烏頭大門卽綽楔門也宋之梐枑卽官府門首拒馬乂子也鴟尾屋脊兩頭吻獸也拒鵲者瓦獸上鐵乂也今制官民房屋不許九五間數及歇山轉角重檐重栱繪畫藻井朱紅門窓其樓房不在重檐之例而品官皆有規則矣又浙江布政使司奏準故官之家曾依品級起造房屋者除因貪污黜罷著令攺拆外其能守法奉公終於本等職事許令子孫永遠居住如此不惟厲仕者廉謹之心亦祖父捨宅門蔭子孫之盛典也見皇明制書

○瓊鋪

楊冏靑苔賦曰暗瓊鋪謂扉上有金玉龍獸以衘環者我朝公侯一二品門用獸面擺錫環三品至五品惟擺錫環六品至九品用鐵環

○戒石

我朝立石於府州縣甬道中作亭覆之名曰戒石鐫二大字於其前其陰刻爾俸爾祿民膏民脂下民易虐上天難欺十六字此蓋作於蜀主孟昶其文尙多乃刪取於宋太宗者初用黃廷堅所書對面警省者能有幾人殊不知上天固難欺而下民亦難虐也民𨿽至愚虐甚則變欲安其上復可得乎戒之戒之

○琵琶記

髙明者溫州瑞安人以春秋中大元至正乙酉第授處州錄事後攺調浙東閫幕都事轉江西行臺掾又轉福建行省都事方國珍畱置幕下不從旅寓明州櫟社以詞曲自娛因感劉后村之詩死後是非誰管得滿村爭唱蔡中郎之句乃作琵琶記有王四者以學聞則誠與之友善勸之仕登第後卽棄其妻而贅於太師不花家則誠悔之因作此記以諷諫名之曰琵琶者取其上四王字王四云耳元人呼牛不花故謂之牛太師而伯喈曾附董卓乃以之托名也髙皇帝微時嘗奇此戲及登極召則誠以疾辭使者以記上進上覽之曰五經四書在民間譬諸五穀不可無此記乃珍羞之屬俎豆之間亦不可少也於是捕王四置之極刑或曰東嘉初以伯喈爲不忠不孝夢伯喈謂之曰公能易我爲善行當有以報公遂以全忠全孝易之東嘉後果發解未知然否後卒於寧海時陸徳暘以詩哭之曰亂離遭世變出處嘆才難墜地文將喪憂天寢不安名題前進士爵署舊郎官一代儒林傳堪入史刊

○疊角

黃帝吹角或曰出於越李衛公兵法吹角十二聲爲一疊後世制之以司晨昏說者曰五音三曰角民民者當儉約不奢僣故其聲防以約其和淸以靜動肝也今畫角所吹之曲其詞云軍難民難難又難蓋角民之事也天下之民不過軍民二者而巳而祭酒胡公儼乃曰爲君難爲臣難難又難是誤以軍爲君以民爲臣音之相近耳與角民之事全不相涉特表出之宋紹興初髙州有吹角老兵題詩譙樓曰畫角吹來歲月深譙樓無古亦無今不如歸我龍山去松竹靑靑何處尋遂遁去人以爲仙

○禽鳥戲

鳥有蠟嘴畫眉之戲獸有猢猻狗馬之戲虫有螻蟻蝦蟆烏龜之戲余幼時皆及見之蓋宸濠倡亂招致姦徒後敗而流落逃食山林故也因憶唐時有蝟戲乃場中以二剌蝟對打令旣合節奏又中章程山人王固能蠅虎子戲擊皷出筒數十行分爲二隊變陣合戰今不復見之

○復見兩木蘭

韓氏保寧民家女也明玉珍亂蜀女恐爲所掠乃易男子飾托名從軍調徵雲南往返七年人無知者𨿽同伍亦莫覺也後遇其叔一見驚異乃明是女攜歸四川當時皆呼之曰貞女黃善聰應天淮淸橋民家女年十二失母其姊巳適人獨父業販綫香憐善聰孤幼無所寄飬乃令爲男子裝飾攜之旅遊廬鳳間者數年父亦死善聰卽詭姓名曰張勝仍習其業自活同輩有李英者亦販香自金陵來不知其女也約爲火伴同寢食者踰年恆稱有疾不解衣襪夜乃溲溺

弘治辛亥正月與英皆返南京巳年二十矣巾帽往見其姊仍以姊稱之姊言我初無弟安得來此善聰乃笑曰弟卽善聰也泣語其故姊大怒且詈之曰男女亂羣玷辱我家甚矣汝𨿽自明誰則信之因逐不納善聰不勝憤懣泣且誓曰妹此身苟污有死而巳須令明白以表寸心其鄰卽穩婆居姊聊呼驗之乃果處子始相持慟哭手易男子裝越日英來侯再約同往則善聰出見忽爲女子矣英大驚駭問知其故快快而歸如有所失蓋恨其往事之愚也乃告其母母亦嗟嘆不巳時英猶未室母賢之卽爲之求婚善聰不從曰妾竟歸英保人無疑乎交親鄰里來勸則涕泗橫流所執益堅眾口喧傳以爲奇事廠衛聞之乃助其聘禮判爲夫婦嗚呼觀此二貞女則𨿽南齊之東陽婁逞五代之臨邛黃崇嘏又何以加之可謂我朝兩木蘭矣婁逞者女名變服爲丈夫仕至楊州從事黃崇嘏見詩女史有女狀元春桃記

○屧舄屐

屧履中薦也曰步屧曰舞屧吳王宮中有響屧廊以楩梓板藉地西子行則有聲故名響屧是媍女通服之韓偓屧子詩六寸膚圓光致致唐尺𨿽短謂之六寸膚圓想亦不纏足也梁詩畫屧重髙墻畫之者當是繪以五彩髙墻者想是闊頰也今之髙底鞋類履底曰舄以皮爲之舄以木置履下幹濕不畏古者祭服用之屐以木爲之卽今之木屐古媍女亦著之李白浣沙石上女詩一雙金齒屐兩足白如霜今廣東媍女𨿽晴天白晝亦穿木屐余嘗戲給事中李孺徵云樂府有雙行纏今南海可謂雙行屐矣因作雙行屐云荔枝醉頳顏末麗蟠淸馥孔雀隱蘭臯佳人出茅屋繡帛謝纏綿赤腳幸馳逐白足越羅裙紅屐奇南木金齒滑不磨玉趾纖可掬西子畫屐聲東陽素波沭不雨石琳瑯無雷車轣轆烈日響洞房良宵展郎腹非乏蓮花承頗厭筍茅縮知音美自然絲竹不如肉孺徵笑曰足可補香奩新詠也他日與李兵部少偕在西湖席上以金蓮小命題索賦余復戲之曰貴地惟有雙行屐耳舉以誦之軒渠不能自巳

○媍衣

禮媍人之服不殊謂衣裳上下同色也今惟越人服靑然我朝定制媍人止服絹布不許用綾錦綺繡其色只用藍紫桃花淺色不許用靑綠大紅深色農民之家方得服紬紗今則婢子衣綺羅倡媍厭錦繡矣

○月運紅潮

月運紅潮者媍女之桃花癸水也古名入月唐詩密奏君王知入月故名月事醫書名月經言按月而經脈行也取以入藥則名紅鉛漢律謂之姅變媍人污也又傷孕也蓋幼女未通老媼當絕故其字從半女也古人點朱於額以示進退之節所謂程姬之疾也故曰丹的曰玄的或曰今之手中金鐲亦所以止觸也周禮王之陰事陰令亦有掌之者漢掖庭令晝漏不盡八刻白錄所記推當禦見者我朝宮中欽錄簿女官掌之餘之髙祖姑蔡氏之姊杭之丰寧坊人也當憲廟時爲女官甚得幸以選繡女一差至杭宦官侍者四人與三司諸大夫抗禮所言宮掖事甚詳發巾左右系金錢兩鬢俱禿云伴駕蚤起用以掠發者有報宮之箋有衛門之寢有承禦之名有紀幸之藉其事甚詳且密𨿽聖上亦不得而觀覽也

○龍井神女祠

具區東山有井淵深叵測世呼柳毅井卽唐所傳洞庭君女歸柳毅事言至今風月夜往往見彼雙雙出遊嘉靖辛丑中書舍人王子子

子同遊酒酣因吟曰橘花垂蔭碧闌干此地曾經柳毅傳卿亦有書吾肯寄汲深千尺轆轤懸時林月漸明隱隱見橘柚影中一美人掩映若隔煙霧卻前遙吟曰橘花如雪晚風淸迢遞關山春夢驚明月一天涼似水不堪重省舊時情卽追討其迹杳不可得質明欲辟地祠之鋤下硜然有聲得一石碑題曰龍井神女祠因建宇於其上

○王烈女

王氏者山東人家貧八歲貨與淮安倡家及長卽知處身失所欲脫去無計倡婦百般誘之執意不爲動一日彊使與上客合巹因涕泣謂客曰妾本良人女因貧故至此妾久忍死者未及見父母一訣耳今忍遂污吾身邪引刀自刎客大驚駭抱救不及事聞於官令厚葬之後有吳主事在淮一夕夢女號泣拜堂下驚問之對曰妾烈女王氏也具陳其故且言家居五壩上願君白之黎明吳君訪得其墓遂令修葺之復會張禦史疏聞建祠祀之嘉靖年間事

○寒香晚翠

寒香晚翠者海塩張公寧之二妾也寧字靜之號方洲正統進士漳州知府寒香姓髙氏晚翠姓李氏年可十六七皆端潔慧悟公老益愛重之及病將革無子諸姬年長者悉命出之二氏獨不忍去因泣請曰妾二人有死無貳幸及公目未瞑願賜一閣同處且封鑰之第畱一竇以進湯粥誓以死殉公也遂引刀各截其發以示無他腸公命從之乃寂居小閣絕不與外間通聲問及卒乃設席閣中旦夕哭臨服三年喪不窺戶者五十餘年嗣子曰嘉秀字文英舉嘉靖己丑進士其晝錦歸也二氏因語人曰妾等犬馬之齒巳踰七旬幸不辱先公於地下他日相從可無汗顏矣又況有佳後邪於是卽日令啟鑰而出之則皤然雙老媼矣親戚莫不憐且敬之遂爲之奏聞旌之曰雙節云

○柳含春

含春姓柳氏國初明州女子也年十六患病禱於關王祠而愈因繡旛往酬之一少年僧頗聰慧窺柳氏之姿而悅之因以其姓戲作咒語誦之於神云江南柳嫩綠未成陰攀折尙憐枝葉小黃鸝飛上力難禁畱取待春深女亦甚慧聞之不勝其怒歸告於父父訟之於方國珍時國珍據明州捕僧至問之曰何姓對曰姓竺名月華國珍命以竹籠盛之將沈之江又曰我亦取汝姓當作一偈送汝歸東流因吟曰江南竹巧匠結成籠好與吾師藏法體碧波深處伴蛟龍方知色是空其僧痛哭哀訴曰死吾分也乞容一言國珍許之僧曰江南月如鏡亦如鉤明鏡不臨紅粉面曲鉤不上畫簾頭空自照東流國珍知其以名答大笑而釋之且令畜發以柳氏配爲夫婦

○弄新媍

今徽州等處人娶新媍入門眾親戚皆百般戲侮調弄名弄新媍甚有至於不堪毒謔死者云其衣服鞋履皆用綫縫綴恐有疏脫但不及於亂耳風俗薄惡之甚爲南蠻之遺習也唐時卽有此風曰娶媍之家弄新媍今越俗親友必將新壻灌醉於房中

○繡花娘插帶婆瞎先生

古人以尼姑道姑卦姑爲三姑以牙婆媒婆師婆虔婆藥婆穩婆爲六婆謂不容入門方成人家又如避虵蠍蓋惡其貽害之甚也今則三姑六婆之害處處有之而此外又有數種曰繡花娘者以善鍼剌出入大家因請以教導閨女他日多被誘引成花娘花娘者杭人罵倡伎淫婦之稱也曰插帶婆者富爲大家婦女赴人筵席金玉珠翠首餙甚多自不能簪妝則專顧此輩顏色間雜四面勻勻一首之大幾如合抱卽插帶頃刻費銀二三錢及上轎之時幾不能入簾輿也到人家坐席則須俊僕四五人回侍左右仰觀俯察惟恐一物之遺失一花之傾倒卽能解意以手拾取扶植每爲從者熟視動心遂致通奸露醜或有自早至晚坐久頭重不堪其苦眩暈扶歸者或遺失一物值數十金歸家悔恨涕泣數日成疾者亦有假借他人另置賠償者後聞江西建昌媍女妝餙亦然此風所當痛革也曰瞎先生者乃雙目瞽女卽宋陌頭肓女之流自幼學習小說詞曲彈琵琶爲生多有美色精技藝善笑謔可動人者大家媍女驕奢之極無以度日必招致此輩飬之深院靜室晝夜狎集飲宴稱之曰先生如杭之陸先生髙先生周先生之類若南唐女冠耿先生者淫詞穢語污人閨耳引動春心多致敗壞門風今習以成俗恬不知怪甚至家主亦悅之畱薦枕席愛而忘其瞎爲異事也

○宦官妻

石顯傳丞相禦史條奏顯惡免官與妻子徙歸故郡憂死唐髙力士娶呂玄晤女國妹李輔國帝爲娶元擢女爲妻宋梁師成妻死蘇叔黨範溫皆衰絰臨哭元趙伯顏不花年踰三十先有妻子順帝刑其勢爲奄人不花不捨其妻仍與之共處我朝宣徳中賜太監陳蕪兩夫人陳蕪賜姓名王瑾字門汪徳天順初賜太監吳誠妻余見傳記所載以爲此曹要媍人何用或曰𨿽去其勢男性猶在必須近媍女乃安夜也家君在京所善太監候玉亦有妻妾甚美且多及家君督學廣東出京玉送別出二女子相贈此內臣交好之至厚者一名白秀者乃絕色也云玉之寵姬暇日細詢其故如所傳言相愛淫謔甚於平人夫妻居室之事每一交接則將女人徧體抓咬必汗出興闌而後巳其女人每當值一夕則必倦病數日蓋欲火欝而不暢故也此女素爲狐貍迷染其後隨至嶺外在滁州時余曉起親見之形如貓而玄黑變態不常然亦不爲害因命小苗童曰淩鴻伴宿察之則狐自窓眼潛入伏於女身小童舒手摸之則亦不變形如毛狗而巳後家人畏懼與廣東僕周俊妻狐復不捨俊亦厭之歸杭又賣與徽州某爲今尙在杭不知何如矣

○瑞蓮池二女

元未施州向氏譚氏二女相與濯手於仙女池遂生嘉蓮時僞夏明玉珍據四川命選宮嬪二女皆在選中向氏立爲後譚氏退還乃自投池中而死

○貢服

周官九貢有服貢左傳則云諸侯不貢車服若今之絲葛錦紵出於方物諸侯安得不貢苟不貢則天子將自織之邪我朝蘇之致仕朱隆希以獻大極衣於今上而遂被寵何其諂侫也夫以文彥慱而獻燈籠錦則尙何怪於小人也哉不貢者命之貢也

○我朝服制

洪武攺元詔衣冠悉服唐制士民束髮於頂官則烏紗帽圓領束帶皂靴士庶則服四帶巾雜色盤領衣不得用黃玄士庶妻首餙許用銀鍍金耳環用金珠釧環用銀服淺色團衫用紵絲綾羅紬絹樂妓則帶明角皂褙不許同二十二年申嚴巾帽之禁儒生吏員人民常戴本等頭巾鄕村農夫許帶斗笠出入市井不禁不親農業者不許二十四年生員玉色絹布襕衫寬袖皂綫絳軟巾垂巾農家許著紬紗絹布商賈之家止許著絹布如農民之家但有一人爲商賈者亦不許著紬紗農民許戴斗笠蒲笠累朝遞有禁革隆慶四年奏革雜流舉監忠靖冠服士庶男女宋錦云鶴綾紗羅女衣花鳳通袖機坊不許織造今宋錦禁而漢錦出矣吾不知夏商周之錦又何如也

○金

五金黃金白銀赤銅靑鉛黑鐵書金作贖刑傳曰黃金也呂刑其罰百鍰傳曰黃鐵也漢賜有言黃金者其不言黃而賜金者凡一斤與萬錢古六兩曰鍰二鍰四兩曰斤是十六兩也二十四銖曰兩二十四兩曰鎰說文一丙曰一金周制一斤曰一金秦制一鎰曰一金漢制一斤曰一金若一斤爲萬錢則萬錢止今之十兩也董彥遠曰漢一斤金四兩直二十五百文又漢一貫千錢也王莽末年省中尙有黃金六十餘萬斤後世絕少由所耗之途廣也金一箔無復再還元矣唐六典有十四種銷金拍金鍍金織金砑金披金泥金鏤金撚金戧金圈金貼金山欺金褁金古又有鈿金大中祥符元年詔金箔金銀綫貼金銷金閒金蹙金綫裝貼什器土木玩弄之物並行禁斷非命媍不得以金爲首餙許人紏告並以違制論寺觀餙塑像者賫金銀並工價就文思院換易

四年又詔宮院苑囿等止用丹白裝餙不得用五彩皇親士庶之家亦不得用春幡勝除宣賜外許用綾不得用羅諸般花用通艸不得用縑又八年詔自中宮以下衣服並不得以金爲餙應銷金貼金綏金間金戭金圈金解金剔金撚金陷金明金泥金榜金背金影金闌金盤金織金金綫皆不許造慶曆二年申嚴其禁上自宮掖悉皆屏臣庶之家犯者必置於法仁宗明道二年詔冊寶法物凡用金者並攺用銀以金塗之洪武元年有司奏造乘輿服禦諸物應用金者命皆以銅爲之有司言費小不足靳上曰朕富有四海豈吝於此然所謂儉約者非身先之何以率下小用不節大費必至開奢汰之源啟華靡之漸未必不由小而至大也二年詔禁庶民之家不得用金繡錦綺紵絲綾羅止許用紬絹其首餙釧鐲並不許用金玉珠翠止用銀花

○鈔

我朝之鈔卽元之楮幣也劉秉忠曰錢用於陽楮用於陰華夏陽明之區沙漠幽陰之域是也

○剌紙

古者削竹木以書姓名故曰剌所云書姓名於奏白是也刺從刀束束亦聲俗作剌非剌來未切戾也後以紙書故曰名紙漢郭林宗載剌盈車禰衡懷剌漫滅孟宗家貧剌詣魏爵裏剌北齊李元忠取剌勿通唐李徳裕貴盛人始用門狀唐門狀競用善紙有識者尙非之嘉靖初年士夫剌紙不過用白鹿如兩指闊而書簡或用顏色蘇箋以爲大事亦止一尺長耳近則競用奏本白綠羅紋箋甚至於松江五色蠟箋臙脂球靑花鳥格眼白綠官司年節以大紅紙爲拜帖饋送則以銷金大紅紙爲禮書封筒長可五六尺闊不減四五寸爲帕書冊亦以紅紙封褁鄕士夫皆效之云此風起於京師勛戚之家可謂奢侈暴殄之極矣夫上司取之府縣而府縣取之庫子故縣中庫子之役未有不破家者不然亦取之槽戶殊不知此紙皆小民之皮膚也白者其骨髓紅者其膏血剝民之皮以書巳之名以充貴顯之美觀何忍心害理如是哉節用愛人爲民上者其試思之

○靉叇

提學副使潮陽林公有二物如大錢形質簿而透明如硝子石如琉璃色如雲母每看文章目力昏倦不辧細書以此掩目精神不散筆畫倍明中用綾絹聯之縛於腦後人皆不識舉以問余余曰此靉叇也出於西域滿剌國或聞公得自南海賈胡必是無疑矣後見張公方洲雜錄與此正同云見宣廟賜胡宗伯物卽此以金相輪廓而衍之爲柄紐制其未合則爲一岐則爲二如市肆中等子匣又孫參政景章亦有一具云以良馬易得於西域似聞其名爲僾逮則其二字之訛也蓋靉叇乃輕雲貌言如輕雲之籠日月不掩其明也若作靉叇亦可

○貓睛祖■﹝王母﹞琭

貓睛名貓兒眼一綫中橫四面活光輪轉照人次者名走水石無光祖■﹝王母﹞琭本琭寶石上者名助把避深暗綠色中者名助木剌明綠色下者名撒卜泥淺綠色帶石者皆出回回山坑中正徳嘉靖以來抄沒劉瑾江彬嚴嵩輩此寶最奇且多隆慶四年戶部進上金兩事內貓睛祖■﹝王母﹞琭等項一萬八千四百顆

○賜酺

趙武靈王行賞大赦置酒酺五日後世因之漢有大慶往往賜酺或三日或五日史臣紀之以爲盛典我朝初政許郡臣得飲於市樓臨川揭孟同軌宴南市樓詩詔出金錢送酒壚綺樓勝會集文儒江頭魚藻新開宴苑外鶯花又賜酺趙女酒翻歌扇濕燕姬香襲舞裙污繡筵莫道知音少司馬能琴絕代無此爲聖世太平之气象也所雲南市樓者曰醉仙樓樂民樓集賢樓謳歌樓皷腹樓輕煙樓淡粉樓梅妍樓翠柳樓凡十四所皆洪武間建以聚四方賓客者後爲都禦史顧佐奏革於是有官吏挾妓飲酒之禁

○七件事

諺雲開門七件事柴米油塩醬醋茶蓋言人家之所必用缺一不可也元人小詞有云倚蓬窓無語嗟呀七件兒全無做甚麼人家柴似靈芝油如甘露米若丹砂醬甕兒恰才夢撒塩瓶兒又告消乏茶也無多醋也無多七件事尙且艱難怎生教我折柳攀花此折桂令也我朝余姚王徳章者安貧士也嘗口占云柴米油塩醬醋茶七般都在別人家我也一些憂不得且鋤明月種梅花卽此可以知其操也

○茶

茶木萌也山中多產采葉作飲一曰茶二曰檟三曰蔎四曰茗五曰荈蓋早晚之別名也驚蟄爲上淸明次之谷雨又次之其事甚著陸羽有茶經三卷又茶記三卷唐溫庭筠采茶錄三卷張又新煎茶水記一卷蜀毛錫茶譜一卷丁謂北苑茶錄三卷又北苑拾遺一卷蔡宗顏茶山節對一卷又茶譜遺事一卷北苑煎茶法一卷曾伉茶苑總錄十四卷茶場易覽十卷蔡襄有進茶錄黃儒有品茶要錄熊蕃有宣化北苑貢茶錄熊克有北苑別錄余亦有煮泉小品論之詳矣唐徳宗時納戶部侍郎趙贊之議初榷茶漆竹木十取其一而茶極盛於宋我朝洪武二十四年詔天下產茶之地歲貢茶以建寧爲上其名曰探春曰先春曰次春曰紫筍不用碾龍鳳團皆芽茶也而西北茶馬之禁甚重其利亦甚厚詳見茶馬政考茶之僞者宋名盜葉有柿葉有孚襤葉今之僞者雜以苦燈樹楊柳芽小民不能辧其所得飲者名曰柳葉亦有止飲米湯而終身不知茶味者

○誤餤

王惇如廁誤食漧棗澡豆世以爲笑談王安石禁中與宴食釣餌盡楪仁宗言其詐殆未可知近見仁和學師茹苪有人饋龍涎餅一盒不知香每席各供一楪自旣餐盡復勉彊勸人食之眾皆掩口而不敢言秪稱其美而袖之則古今俗物異事往往有對也

○懸雞

家大夫在京師時有一蔣攬頭家請貴客八人每席盤中進雞首八枚凡用雞六十四隻矣一禦史性喜食因並家大夫席上者取而食之蔣氏以目視僕少頃復進雞首八盤亦如其數則凡一席之費一百三十餘雞矣況其它乎家大夫之坐不安席也因言先侍郎江公之儉嘗爲客設一雞而客卒不至時正暑熱遂懸之井中幾七晝夜京師因爲之語曰經年不請客屠文伯七日尙懸雞江景日義屠應坤嘉興人仕至副使先正儉徳可師也

○張莊簡格言

張時敏名悅華亭人也嘗有言曰客至畱饌儉約適情肴隨有而設酒隨量而傾𨿽新親不擡飯𨿽大賓不宰牲匪直戒奢侈而可久亦將免煩勞以安生此旣非陋而背禮實通俗而可行在君子謂之尙質在小人謂之不情

湖州府後學吳仕旦覆訂

建昌府督刊知事毛禎

督寫檢校季士俊

對讀教授徐文淵

訓導陸勝宗

●畱靑日札摘抄三

田藝蘅

戒壇

晏公廟

東明寺

火居火宅

妖僧

佛牙

假師姑

僧道托生僧道名子

姚廣孝

大光明佛

朱正增

道士主禮樂

布政使司城隍廟

武安王

神助陣

家神郤盜

呂紹先何仙姑

革天師

風流神

閉气道士

使鬼法

鬼殺咸寧

於肅湣公辟鬼

失母之妖

見鬼投井

四神四靈四祥

麒麟

獅子

大明名馬

龜

灌水鯉

龍鴨

羊哀狗寶

方正學蛇報之妄

蚶

赤雀

四時蠶

白花蛇

鴈足系帛書

雞鵝妖

豬妖

禽獸衣冠

文淵閣芍藥

練實

榕

玉色芝

惜花人

別花人

木中字

木拔自植

木生異實

○戒壇

杭州昭慶寺每年三月開戒壇爲天下僧人受戒之所故名曰萬善戒壇禪家五戒一曰不殺生命二曰不偸盜財物三曰不聽淫聲美色四曰不飲酒茹葷五曰不妄言戲語今則僧尼雜處道俗混淆四時遊戲羣集實爲淫亂葷膻之壇矣在宋時戒壇僧尼爲姦太祖深惡之開寶五年詔曰僧尼無間實紊教法應尼合度者只許於本寺起壇受戒令尼大徳主之如違重置其罪許人告也貽謀錄中載僧戒壇中公然招誘新尼受戒不至者反誣以違法噫獘也久矣嘉靖三十五年倭寇臨北關都禦史李天寵焚之乃五月六日也不數年總制胡宗憲重建煥然勝昔遊僧復來四十五年春巡按龐公按察徐公王公秦公毅然痛禁異端絕影爲一快事隆慶三年巳巳閏六月六日戌時爲雷火一夜焚盡蓋天將滅之也

○晏公廟

太祖渡江取張士誠舟將覆紅袍救上且指之以舟者問何神曰晏公也後豬婆龍攻崩江岸神復化爲老漁翁示以殺吅之法問何人又曰晏姓也太祖感之遂封爲神霄玉府都督大元帥仍命有司祀之今江海著靈甚顯昔宋髙宗渡河有泥馬引途之異故杭州有白馬廟祀之元世祖取江南欲渡黃河苦乏舟夢一老叟指引明日果見一人先涉濟軍遂封爲答剌罕與五品印撥三百戶食之信乎帝王之興天與人歸自有靈兆也

○東明寺

東明寺在錢塘安溪去吾鄕不二十里相傳建文皇帝爲僧曾居此寺舊傳廁制如樓與人家頗異後流廣西歸老北京宮中稱曰老佛崩時欲謚爲神宗而朝廷不允葬西山銘曰天下大法師之墓初建文之自焚也葬祭以天子之禮駙馬都尉梅殷軍中發喪縞素私謚爲孝湣皇帝後主事楊循吉致仕遣子奏復建文帝號孝廟亦不之罪

○火居火宅

今道士之有室家者名爲火居道士唐鄭熊番禺雜記廣僧有室家者謂之火宅僧又陶谷淸異錄京師大相國寺僧有妻曰梵女叜亦曰房老則道有妻者亦當曰道女叜俗言道婆佛妻名耶須見蓮經注洪武六年令民家女子未及四十者不許爲尼姑女冠二十年令民年二十以上者不許爲僧二十四年令民有效瑜珈教稱爲善友假張人名私造符錄者皆治以重罪二十七年令僧道有妻妾者許諸人趕逐相容隱者罪之有稱白蓮靈寶火居及僧道不務祖風妄爲議論阻令者皆治重罪永樂十年諭天下僧道多不守戒律民間修齋誦經輒較利厚薄又無誠心甚至飲酒食肉遊蕩荒淫略無顧忌又有無知愚民妄稱道人一槪蠱惑男女雜處無別敗壞風化卽揭榜申明違者殺不赦

○妖僧

妖僧行果云自海上來杭州多技善幻以符咒禁治病人輒愈人或訛言曰仙時劉郎中景寅吳員外郎鼎咸得告家食聞行果名召之與語大悅受辟穀運气法屏人扃室以一侲子守之行果則往來二子所指授也頃之劉忽瞑眩欲死以語行果行果曰是將遊神神遊而復可以升矣又頃之瞑眩益甚若有物冉冉自口脫於幾上麼人長不滿指盤辟而歌纖如蠅聲劉問曰爾何爲者曰吾君之元神也侲子駭而大謼麼人忽亡劉遂僵僕移時而蘇叩之若寱語不憶矣遂得悸病忽忽三月而卒吳旣受法瞑昡時作如劉然不知劉巳死惑於行果信之益篤一日忽大叫曰八仙至矣躍起若肅客狀吳病跛不良於行至是步武舒展剡如也俄而空中語曰吾將采白鳳之膏蒼龍之髓續爾筯骸吳謝曰謹俟命旣而家中百怪朋作犬登竈而嗥嬰兒反接若桎梏而啼家人大懼無何行果突至吳且擊且罵曰妖禿爾賊任氏刳其二稚爲幻世閒吾今訴帝殺汝矣行果瞿瞿狼竄出門不知所往而吳亦病悸半年始痊詢之二子之家果然怪亦甚矣妖僧所作不知果何術也家大夫言采生法吳之子遵晦爲按察副使余得其詳

○佛牙

西湖法相寺中藏一異齒其大如拳正碧綠色透明山僧云是佛牙以誘婦女奉禮請觀獲利也其狀如盤牙相是西域異獸口中者且云此佛丈六金身如有此牙則須十六丈長乃可容此頭也古人所載郍衍國有金輪玉齒長三寸豈是物耶唐傳奕以羚羊角扣碎婆羅門僧佛齒五代趙鳳以斧斫碎西域佛牙我朝正徳九年正月十六日幹淸宮災吏部尙書楊一淸上言五事其三謂不宜創梵宇於西內蓋禁中自來有佛堂釋殿惟正徳中因近習張銳張雄錢寧等以佛事蠱惑武宗引西番僧出入禁內至今上始議除去命武定侯郭勛大學士李時禮部尙書夏言入著大善殿內有金銀鑄像夷鬼淫褻之狀巨細不下千百餘金函玉匣藏貯名佛骨佛頭佛牙之類枯朽摧裂奇離傀儡亦計不下千百片言請瘞之艸野不得瀆畱淸禁以永杜愚冥眩惑之端請將佛骨佛牙一切付之於火以滅其迹其金銀銅像亦並令毀銷實爲千古稱快而萬代瞻仰者也實嘉靖十五年五月二十日夏言題請遂皆毀滅計佛骨牙齒不下千百斤又何其多也其所爲男女淫褻之像者名曰歡喜佛傳聞欲以教太子蓋慮長於深宮之中不知人事故也今皇上毀之誠可謂端本之教矣漢成帝畫紂踞妲巳而坐長夜之樂於屏又戴王子海陽立十五年坐畫屋男女臝交接置酒請諸父姊妹飲令仰視畫此淫圖之始也胡元伶人詹俊子爲淫亂之物此淫具之始也所謂歡喜佛者想亦此類其殿名曰大善乃大惡也

○假師姑

隆慶庚午妖僧圓曉穿耳纏足妝餙假師姑至余杭哄誘愚婦人淫媾甚多𨿽富貴之家不免其污事露送縣賄釋按察吳公擒之盡發其姦醜聲滿邑乃號令通衢致之死刑則又頌聲滿省矣總制郭公薦剡所雲開運河而百姓騰歡擒妖僧而一方稱快正謂此也吳公名教傳朝城人崇正辟邪王政也

○僧道托生僧道名子

房管是永禪師李白是金粟如來崔曙是泰山老師張方平是瑯琊寺僧蘇軾是杭州壽星院戒和尙王十朋是族叔之師嚴伯威史彌遠是覺闍黎馮京是五臺僧眞徳秀是浦城艸庵和尙我朝尙書常州胡濚是天池僧進士太原王瓊是西番僧豈輪回之徵邪又六朝文人多以僧道佛命名甚可鄙笑而文天祥正气君子也乃名其二子曰道生佛生今洪武時東川候胡海第七子名和尙第八子名行者見學士劉三吾所撰墓志鞏昌候郭子興次子名官僧永樂十五年丁酉福建榜有顧佛童楊佛童薛佛劉童皆生員中式

○姚廣孝

廣孝幼名天禧長洲人世醫從相城道士席應珍席通儒多異術質敏盡得其傳嘗白父不願醫願仕以顯父母父不從一日入城見僧官騶從之盛嘆曰僧亦富貴如此邪元壬辰年遂出家入裏之妙智庵攺名道衍遊學江湖工爲詩文洪武癸丑請給禮部度牒於覺林寺入冊四年詔取髙僧至則以病回八年詔通儒廣孝以僧試禮部中不願仕贈僧服還山及壬戌九月詔選髙僧分侍諸王廣孝往燕王府住持慶壽禪寺十五年孝慈皇后崩親王各奏乞僧修齋於是左善世宗泐季潭舉之遂見知於成祖豫建靖難之功壬午十月拜僧錄司左善世永樂甲申三月簡東宮輔導擢太子少師因賜今名不拜惟受章服仍居慶壽寺及太孫就學命設講席於文華殿之東復令廣孝及翰林內閣諸臣侍焉九年考滿壬辰二月給與誥命封贈祖菊山父妙心俱贈資善大夫祖母周氏母費氏俱贈夫人並本身凡五道終身不畜發不娶妻今寺中有方面紅袍玉帶髠頂戴唐帽像者存焉卒年八十四義子曰繼錄功爲尙寶司少卿廣孝贈榮國公謚恭靖配享成祖廟廷或曰初名衍字斯道成祖嘗賜兩宮人逾月不近上乃召還之嘉靖九年移祀大興隆寺罷侑享禮也

○大光明佛

烏思藏大乘法王居西天日落佛國東土永樂三年誥封萬行圓融如法最勝弘慈廣濟護國宣教正覺如來大乘法王西天上善金鋼普應大光明佛凡三十六字法號十一年喃葛兒藏卜來朝封爲灌頂弘慈通慧國師給金印嘉靖十年應襲昆葛鎖南紮叭堅參巴藏卜西番字表一通時通把人等譯之曰上位人皇帝主大法皇帝前烏思藏應襲大乘法王昆葛鎖南紮叭堅參巴藏卜差使臣昆葛班鳩兒等拜奏上位登大寶位萬萬年金身堅固猶如須彌天下太平四海一家聖意公無間遠邇我烏思藏髙僧剌僧俗人等時常祝延聖壽萬萬歲今幹鼠年具印信番本一道並年例方物赴京進貢銅佛銅塔舍利珊瑚犀牛角紫紅白足力左髻海螺黑香硼砂茜艸葫黃連毛纓紅白黑鐵刀氆氌等件又廂山欺甸子無量鍍金佛一尊畫像釋迦佛一幅舍利十顆金五錢

○朱正增

正增本姓穆正徳間魏彬誘見投充義子賜姓朱氏與周一澋卽周伴兒馬時明卽馬福壽人李云嵱卽李躧住右至靈聶一然卽聶道兒附權姦魏彬陳應循等以贓克軍嘉靖三年復以傳奉夤緣姦家大夫在儀制劾之曰先朝宿蠹盛世遺姦鉆剌榮身賄賕脫罪朦朧陳乞豈天聽之能周依附營求信國法之難宥有傷聖化自玷宗風乞正典刑以杜姦蘗十年十月有旨都饒他著照舊焚修又給還度牒皆顯靈宮靜虛觀道士也自後濫觴而左道興矣邵人陶人符籙妖惑最盛而陶之魁陶仲文黃岡人由倉官封恭誠伯祿一千二百石隆慶初追戮

○道士主禮樂

我朝祭祀贊禮者太常寺之道士奏樂者神樂觀之道士皆異端也天神何爲而格哉至於府州縣則樂奏於道士相禮者乃吾儒也聖賢與異端正相攻擊而侏儒在所必誅者安肯復來享乎周禮天子大祀禮主於大宗伯樂主於大司樂此所以盡誠盡物郊則天神格而廟則神鬼享也洪武四年擇監生及文武大臣子弟在學校者充樂舞生此祖宗崇正辟邪良法美意也何莫舉而行之哉又正統三年禁祀孔子於釋老宮祭物非所產者以所產代之如今之小縣不出鹿者以羊代鹿而近日上司至以山縣出鹿者令以羊代仍追鹿價入巳誠敬何在嗚呼爾愛其金我愛其禮也曾謂仲尼享此不及物之祭乎

○布政使司城隍廟

京師都城隍廟以天下十三省城隍之神配享禮也仲夏皇帝遣官致祭南京仲秋祭之則各省當立布政使司城隍廟乃禮也如浙江則當題其主曰浙江等處承宣布政使司城隍之神而以杭州府城隍之神配享置主於殿中之左又次而以仁和縣錢塘縣城隍之神分配於東西兩廡庶幾事體合宜今但稱杭州府城隍是上無一省而下無兩縣也與府縣分祀孔子之制有異又總制部院三司蒞任之日必齋宿謁廟而反行四拜禮於一府之神是以親臨上司而跪拜於屬官也何冠履倒置幽明悖禮之若是哉不若齋戒拜謁於先師孔子之廟亦爲合禮也世有議禮君子舉吾言而奏行之以正祀典以妥神靈亦可以補國家二百年之缺典也

○武安王

後漢延岑自稱武安王於漢中又秦將白起則封武安君後關雲長亦封武安王有客爲余召箕一日降壇其勢甚猛書云威鎭華夷義勇三分四海才兼文武英雄千古一人余曰公乃武安王邪復書曰諾余曰聞公之靈誓不入吳何以至此又書曰赤兔騰霜汗雨零靑龍偃月血風腥曉來飛渡烏江上始信天亡最有靈客皆愕然蓋不獨見公之英靈千古不昧而隱然非戰之罪自寓於言表矣神之無所不至故如此其著邪今通誌常徳府龍陽縣本漢武陵郡索縣地東漢爲漢壽縣而武陵縣陽嘉中一名漢壽吳曰吳壽又劉宋有晉壽郡今城都也亦其一證云

○神助陣

嘉靖乙卯倭寇大作一攻會城余鳩集鄕兵千人爲保障計猶恐人心不安乃擇日築髙壇於西郊以順金方肅殺之气刑牲歃血爲文告天以求助於古今名將自武成王而下三十餘人後賊臨方山四日不退鄕兵迎敵不戰而遁四方被擄人回云賊人西望見雲中神兵眾多金甲神將形甚長大旗幟分明是以不敢交戰而去也眾皆聞言踴躍感悅靈應巳略載之回瀾橋記中余憶古今此事常有如晉王導以儀物鼓吹求助於鐘山之神以禦符堅其後八公山艸木皆兵唐太山陰兵助戰以破李師道我朝眞武之神助成祖以破胡虜又杭州都指揮使李公祭告嶽武穆王墓請嶽雲所貽鐵創以破桃花洞賊是也此皆正神大道吾儒所當行者但如唐之使妖僧誦咒祈禳宋之宰相閉門修齋誦經則不可耳方倭寇焚燒湖市時城中官府及鄕士夫亦有就寺觀設醮燒香祈保退敵者左道惑眾可恥之甚也正神乃肯助正人若邪神必反助妖人矣因思國制旗纛止所圖天王等像又不知何名或昉於天寶間不空三藏之術也

○家神郤盜

燭溪湖胡家有羣盜破門而入見其家堂上有三四老人會飲燈燭掩映鼓吹不絕賊皆驚走實其夜無人也乃家之先神耳異哉

○呂紹先何仙姑

品嵓字洞賓幼名紹先京川人二十不從婚娶會昌咸通時舉進士滯場屋者二十三年五十道始成祖渭禮部侍郎父讓海州刺史余嘗召箕洞賓降書雲輕揮羽扇平分湘水煙霞泉石爲佳侶淸風雨袖膽气粗洞庭飛過經千里飽嚼瑤華醉斟玉髓乾坤收拾葫蘆裏一聲長笑海空秋數著殘棋山月起末書曰踏莎行余請作西湖賦卽運箕如飛筆不停輟有云攀碧落之兩峯臥白雲於三竺六橋水流漁與俱四贒堂寂鹿獨宿爲佳句也客有戲之者曰公之仙姑何在卽書云仙姑至矣箕停少選復書云閬苑蓬萊自可人東山人駐幾千春要知古女消息碧漢靑天月一輪余曰非藏何仙姑三字邪

復書曰然然然余出一句曰日月爲明分晝夜求之屬對箕卽應之曰此拘於字難對聊對一句乃書曰女生合姓別陰陽客又戲之曰適見洞賓否箕忽震怒者久之復書曰仙友從來有洞賓爾今問我是何因婉妗自許逢周穆姜女誰知與亂臣烈火精金應不鑠蒼蠅白璧未嘗燐道心淸淨渾如水不學凡間犬豕人何仙姑者廣東增城人生而頂有六毫所居地有雲母忽夢異人教之服餌唐景龍中仙去今有雲母嶺永州誌云何仙姑幼遇異人與桃食之遂不饑能知人禍福宋類苑云潭州夏鉤過永州問姑曰世多言呂先生今安在姑笑曰今日在潭州興化寺設齋鉤到潭日取寺中齋歷視之其日果有華州回客設供蓋呂洞賓自稱華州回道士見嶽州一統志又浙江志載嚴州婦女唐廣與夫相離從師修道徑謁何仙姑後遂得仙則仙姑之事信矣

○革天師

天師之名起於莊子徐無鬼篇曰黃帝再拜稽首稱天師而退在漢爲五斗米賊今於潛乃道陵所生處宋林積爲南劍太守送張天師之子於獄而奏曰其祖乃漢賊不宜使子孫襲封元詔三十六代張天師朝京錫以金印封畱國公主領江南三山符錄道教事太祖兵取江西張四十二代孫正常字仲紀遣人來見自後六朝京師洪武初上謂羣臣曰至尊者天天豈有師也以此爲號褻瀆甚矣遂命去其舊稱俾爲大眞人攺天師印爲眞人印秩正二品二十四年授眞人張宇二品銀印後別授六品銅印文曰龍虎山正一玄壇之印英宗易以金印文曰正一嗣教大眞人府之印弘治間賜以玉印文曰陽平治都功印蓋府有張道陵所傳玉印一枚其文如此乃雲篆而陽平治卽蜀之陽平山二十八治之一道陵起處也朝廷恐其隨身有失別作此賜之嘉靖十七年眞人朝覲與余舟聯泊彭蠡湖星子驛口半夜雷雨大作霹靂震死贊教一人亦快事也凡一千四百餘歲相傳五十代至隆慶元年乃革天師之號止稱眞人追奪其玉印又聖世一大快事也

○風流神

洞庭包山林木陰森居民稠蜜近有風流神在東灣茹家園軒中能呼人姓名談世隱事自言終南山道人每出酒果樂賓彼則暗處陪語蒙蒙洞洞言兼謔浪亦善吟詠有曰自入空山歷歲華幾經葉落幾經花諸君問我原蹤迹太華峯頭第一家洞庭秋水碧玻瓈日浸東方月浸西萬里紅塵渾不到可能著我道人棲瞑倒一抹起山城返照林間石壁晴多少樓臺衘倒景獨能容我看分明其所說事驗於前而昧於後不知其爲何妖也

○閉气道士

嘗見一道士能爲閉气之術每夏夜祼臥任蚊蝱噆身略不扇動待其齊集甚眾然後禁閉其气膚理輳實若吸住其喙牢不可脫者𨿽起而行走亦不失落飛聲嗡嗡然良久甚疲乃放气縱之使去其呅嘴敝再不復能噆人矣或有就身撲殺者亦不之禁曰此物毒人殺之無罪過也

○使鬼法

世有采生摘割之法今越人亦能之有宋文元者以教書在餘外祖余杭徐家能役使鬼每呼仙童則其鬼卽至但無形聲耳命之移卓椅則卓椅行動自能整齊命移置庭中自能出戶命之斟酒杯盤自行或翦紙爲神形貼於壁上以水一碗命之手執則其碗自吸於壁而水不傾覆一夕有錫工同寢宋惡之命擊其牀則飛磚走石魂驚魄喪乞哀移寢而止不知果何術也母舅歷山公從業今時時能言之

○鬼殺咸寧

嘉靖間大學士夏言侍郎曾銑皆不得其死及咸寧侯仇鸞疾篤親見二公守之乃於牀上稽首謝罪對妻子名言之竟以疽發背死復剖棺梟首人以爲報施之應云漢田蚡論竇嬰灌夫棄市乃十二月晦也春蚡疾一身盡痛若有擊者喍服謝罪上使視鬼者瞻之曰魏其侯與灌夫共守笞欲殺之竟死具見本傳二事正相類也

○於肅湣公辟鬼

肅湣公爲諸生時忽窓外有巨人持一扇乞詩公醉中卽揮筆書曰大造乾坤手重扶社稷時其人大驚悲躍而去乃鬼也所遺扇則蕉葉一片耳余祖言之

○失母之妖

上虞民家母捌拾餘夏月風雨大作忽失所在其子追訪七八日無可蹤迹遇樵人見於蒿山頂上端坐荊棘中問之不語乃呼其子視亦無知覺後數月乃復舊也又余姚郭家娶媍才十餘日行至竈前忽然不見家人尋覓不得後五日聞在山中巳將死家人往救醒問之云被三四人拖抱從屋脊上飛過與淫媾如醉夢中今偶從松樹墮下也後或看守不謹卽又攝去其夫大懼乃賣於王新建家其妖始絕因憶古人所記鬼攝少年美姬者多矣未聞娶此老媍尢怪也

○見鬼投井

張輝平南人廣西解元景泰元年爲香山教諭忽見官舍井中有紅衣人出而招之輝素有膽气呵之走上蓮花峯而滅次日會飲縣堂與縣丞爭位交毆歸而投井死馮定蘇州人進士成化中以副使赴京聽選朝罷徑至宗人府府中有一井甚大定忽下馬趨至井旁顧其中拱揖者三四從者見之方驚駭定忽解帶置地湧身而入急救之死矣

○四神四靈四祥

天有蒼龍白虎朱雀玄武四星之精降而在地則爲龍虎鳥龜四獸之象兵家爲之四神麟鳳龜龍禮謂之四靈麒麟獅子福祿玄虎我朝謂之四祥五充之論四靈有曰燕飛輕於鳳凰兔走疾於麒麟鼃躍躁於靈龜蛇騰便於神龍則是一無所靈矣惟甲可卜有國所寶不疑卜廢又何靈哉宣徳癸丑翰林院編修許彬進四祥詩此所謂一蟹不如一蟹也

○麒麟

麒麟雄曰麒雌曰麟字皆從鹿故說文於麒曰仁獸糜身牛尾一角從鹿其聲是也至於馬之曰騏者亦從馬其聲而曰文如慱棊則鑿矣夫棊本從木其聲又何文之有不知於麒於騏於蜝之取義皆有文如慱棊否也麟說文大牝鹿陸璣曰麕身牛尾黃色圓蹄角角端有肉音中鐘呂行中規矩王者至仁則出正義云有角示有武肉示不用郭璞曰角在鼻上京房曰五采腹黃髙丈二尺金獸之瑞今並州有麟如鹿非瑞應麟也牡鳴曰逝聖牝鳴曰歸和一作遊聖歸昌春鳴曰扶助夏鳴曰飬綏春秋運斗樞曰機星得所則生鶡冠子曰玄枵之獸陽之精也感精符曰一角明海內共一王也我朝永樂甲午榜葛剌國乙未林國皆貢麒麟成化七年常徳沅江縣產麒麟甲辰泗州牛武陵田家牛皆生麒麟俱殺之弘治辛亥蒲圻鄧榮家牛亦生麒麟不食而死嘉靖六年四月舞陽縣生麒麟雙角馬蹄口吐火煙其聲如雷野人怪而擊死其字又作麐鹿驎見春秋傳

○獅子

漢書烏弋山離國出獅子孟康曰獅子似虎正黃有冉頁耏尾端葺毛大如斗爾雅狻猊如虥貓食虎豹日走伍百里此常有不足異成化戊戌西夷貢獅子家大夫在京師虫蟻房曾見之至嘉靖四十二年又貢內兄張子文時爲陜西布政使親見之云大抵黃色如金毛狗而尾長有威夷人以鐵索二條鎖之載以鐵籠命之當堂放閱則先將大鐵椿長可六七尺釘沒地中方可帶索放縱任其盤旋不使見犬馬之類恐觸其怒也夷人與之狎習戲舞偶一犬失逐過前卽猙獰大吼一聲艸木屋瓦皆震此犬倉皇驚僕不知逃避之所夷人亦大忙迫遂收之官日供一羊或牛馬之肉數十斤須百夫扛荷且伴送夷人五六十名甚爲居民之害

夷人言初得小雛二頭飬之而斃其一此其雄也又家大夫言京中見飼獅子者不與活生口恐觸其怒𨿽犬羊亦與死者虎遇毛物必用舌餂去毛而後食惟獅子則舒前足擎物吹气一口則毛自飛落𨿽秋風之捲敗葉不如是之迅速此其異耳故虎豹亦畏之又陜西老人言五十年前曾貢一次與此正相類則知是成化戊戌嘉峪關所進是也西域又有黑獅子捧獅子其糞名蘇合香其筋爲弦鼓之則眾弦皆絕其尾爲拂子則夏月蠅蚋不敢集其上又犬生二子曰獅又虓一名師子

○大明名馬

靑驄赤驃飛越峯一名撞倒山皆太祖神駿洪武四年六月壬寅僞夏明升降獻良馬十其一白者云得之貴州飬龍坑身長十有一尺頭髙九尺足髙七尺有肉隱起項下約厚伍分廣三寸餘貫膺絡腹至尾閭而止精彩明晃振鬣一鳴萬馬辟易韉勒不可近近輒作人立而吼上親撰祝策詔祀馬祖乃敕典牧副使髙敬囊沙四百斤壓之人跨囊上遊行苑中性漸柔馴八月癸巳上行夕月禮於淸涼山壇上乘之而出如躡雲而馳一塵弗驚上大悅賜名飛越峯因命禦用監直長馬晉臣繪形藏焉詳見宋學士贊一名撞倒山者國初破陳友諒獲其戰艦有名曰混江龍曰撞倒山者與馬同也六蹄馬見張靖之集

龍馬成祖永樂庚子十二月靑州諸成縣民崔友諒家有牝馬浴於靑水潭雲霧興騰若有物與交及生駒色靑蒼而麟臆肉龍文徧體形狀非常有司進於上文武表賀名龍馬龍駒赤兔烏兔飛兔飛黃銀褐棗驑黃馬成祖八駿名龍駒戰於鄭村土散中箭都指揮醜醜拔赤兔戰白溝河中箭都指揮亞失鐵木兒拔烏兔戰東昌中箭都督童信拔飛兔戰夾河中箭都指揮貓兒拔飛黃戰槁城中箭都督子帖木兒拔銀褐戰宿州中箭都督亦賴冷蠻拔棗驑戰於小河中箭安順侯脫火赤拔黃馬戰靈壁中箭指揮雞兒拔學士劉定之詠之夫靖難八駿皆成祖所乘而皆臨陣中箭又皆大貴人之拔焉亦巳奇矣況駿皆傷而成祖聖躬無虞以重光大明之業不亦尢大奇駿也哉因繪之爲八駿圖視周穆王之八駿唐太宗之八駿超越當萬里矣龍馬宣徳九年甘肅獻

玉麟飛白玉馴碧玉橋照夜壁銀河練瑤池駿飛雲白皆天閒選乘也嘉靖十二年四月十三日上演馬南城召大學士張孚敬李時方獻夫翟鑾同遊環碧殿嘉樂館錫宴重華殿賜孚敬蟒服時等飛魚服上賦律詩二首紀之羣臣應制奉和張公詩云傳宣萬乘禦重華得賜同遊卽賜茶環碧殿前先看馬蒼龍門外更觀花君臣自古原同體海宇於今總一家錫宴從容還賜服聖恩莫報實無涯李公詩云聖王禦極萬方安試馬宸遊愜眾歡內苑艸茵迎玉輦行宮花气襲雕鞍燻風拂拂當朱夏翠靄蔥蔥映紫鑾千載明良不偶流傳靑史後人看方公詩云

禦林初夏晴明日天子乘龍喜色多共訝飛雲擎白玉渾看匹練下銀河同遊環碧臣何幸賜對重華詔更和應制慚無天馬賦南燻惟誦舜廷歌翟公詩云宸遊內苑禦飛龍盡是神駒渥產雄巧翦緋羅纏寶鐙分題玉篆佩花騌三千駿內名稱貴十二閒中品料崇從此受恩何以報願將赭汗從長風又云選得龍媒新賜名習從環碧殿頭行艸茵似錦蹄過軟宮路如弦踏去平立向天墀應自慶穿將仙仗絕無驚微臣得侍瑤池上願播聲詩頌聖明

○龜

孔子曰龍食於淸遊於淸龜食於淸遊於濁魚食於濁遊於淸丘上不爲龍下不爲魚中止其龜與因考周禮言龜四時所生者不同未聞有五色者嘉靖四十一年陜西散官王金表進五色龜云得之終南山此又異產也朝廷告廟錫之以官宋衛平曰龜者天下之寶壽蔽天地四時變色春蒼夏黃秋白冬黑王能寶之諸侯盡服王勿遣以安社稷故元王卒受之龜人掌六龜之屬各有名物天龜曰靈屬地龜曰澤屬東龜曰果屬西龜曰靁屬南龜曰獵屬北龜曰若屬張平子思玄賦東龜注靑色也抱朴子龜千歲五色異色如玉額上兩骨起如角解人言浮出蓮葉之上或在叢著之下禮甲虫三百六十神龜爲之長爾雅一神龜二靈龜三攝龜四寶龜五文龜六筮龜七山龜八澤龜九水龜十火龜神龜最神靈龜

本艸曰秦龜亦曰觜蠵其甲有文似瑇瑁而差薄耳故名鼊皮能鳴多出涪陵其甲可以卜攝龜小龜一名蠳龜一名來蛇龜好食蛇亦曰呷蛇龜腹甲曲折解能自張閉一名陵龜又云蛇所化故曰央黽龜寶龜傳國者所寶文龜甲有文彩者河圖曰靈龜負書丹甲靑文筮龜常在蓍叢下火龜生於火者猶火山生火鼠也龜之中一行五方勝以應五行兩旁左右各四方勝共八以應八節周外左右各一十二方勝共二十四以應二十四气通共三十七數以應干之策三十六而太極居中不動之一數底板下地左右各六凡十二方勝以應十二州分野之應通背上三十七數計四十九數卽合太極虛一之數說苑曰千歲五色背陰面陽上隆象天下平象地轉運應四時蛇頭龍頸左睛象日右睛象月知存亡吉凶二說頗合記曰能得名龜者財物歸之家必大富至千萬一曰北斗龜二曰南辰龜三曰五星龜四曰八風龜五曰二十八宿龜六曰日月龜七曰九州島龜八曰玉龜凡八名龜龜圖各有文在腹下不必滿尺二寸民人得長七八寸可寶矣能得百莖蓍並其下龜以卜者百言百當或曰百歲一尾千歲十尾

○灌水鯉

時有憲司一達官出令禁街坊灌水魚塞沙雞鵝等細務余適在一縣官席上燕會偶市鮮鱗作羹巡卒擒一魚牙行並二鯉魚灌水者至其人懼責乃涕泣哀辯非灌水者縣官方怒必欲加刑法餘醉中憐之乃叱之曰汝休再言不是灌水之鯉阿衡之珍味湯嗜之我亦嗜之耳縣官不解詢知其故遂笑而釋之蓋世傳伊尹於湯言天子可具三羣之虫而水居之珍有洞庭之鮒灌水之鯉也灌水地名今四川灌江

○龍鴨

弘治間徐徳輝鳳之任江西偶見河有鴨七頭毛色異常從者擊之俱向曠野飛去所過之地盡成川澤始知是龍所變也正徳間余姚燭溪湖童嶴潘家夜半風雨大作忽見房中窻間有物掩映其夫令媍推窓視之手上如有物擦過者少頃風雨遂息迨曉牀後地穿一穴廣六七尺深半之門外一望數里道路橋梁悉皆崩圯方知其爲蜃也嘉靖二十一年杭州八字橋胡獸醫家風雨晝作屋住傍穴地出蜃破椽瓦四五尺而起又三十二年龍過方山余祖塋松木大可數十圍者悉連根拔起七八株三十七年六月六日余避暑品嵓見一白龍掛於山南尾垂至地復引一龍而上並遊雲中少焉村民走報起於靑墩壞廬舍數十家其气如火勃勃然蒸人甚可畏也去此才二里許四十五年六月三十日龍過西湖風雨大作寶叔塔鐵頂墮下湖船翻三四隻接待寺新建千佛巨閣平地帶起丈餘者三次跌爲虀粉無完植者後有人自蘇州回云是日亦大風雨有龍過

○羊哀狗寶

羊哀在腸形如小鼠子可治鬲食翻胃余見其三狗寶凡狗有寶則羸瘦毛落不勝其熱入水自濡嘉靖四十四年春吾鄕一小民家屠一狗腹中有白石三塊如栗同胞破之可千葉入藥可治毒瘡

○方正學蛇報之妄

所傳方希直之父葬祖夢蛇而殺之之事以母見黑气入室而姙又云生而吐舌如蛇此爲小人好事之誣也遂以赤族蛇報此又佛氏之妄談以惑眾者夫蛇天地間之毒虫殺之何害畜之何益便使有黑气入室安知非玄武之神所托生者乎又安知非燕王起於北方以兆登極以成正學萬世之事業者乎生而吐舌又安知非能言語文章以明古今大道以陳君臣正義之用者乎身苟全矣名苟立矣使其先人後裔之遊魂死而無媿於天上地下何樂如之而反憂於族之赤不赤哉夫不忠不孝而赤族是可恥也忠矣孝矣而族赤焉是可榮也於蛇何與嗚呼小人之說不止蛇珠雀環之可笑也宋庠登科此常事耳而以爲救蟻之報甚至於繪之爲圖以惑世愚民倡爲佛氏不敢殺生之論鄙哉鄙哉是可謂螻蟻狀元矣不亦小乎其爲學問福量也邪

○蚶

蚶甲虫之肉最甘者也余得海濱一巨蚶可一尺五寸世所罕有畱殼以充酒器名之曰蚶舟其小者名瓦衕子言形如瓦壠也其種可種廣東有蚶田

○赤雀

品嵓有一赤雀如練雀長尾絳色志曰赤雀不見則國無賢白雀不降則國無嗣不知果何祥也嘉靖間曾貢白雀表賀者以爲前星之應是也

○四時蠶

雲南千宣撫司有四時蠶絲染五色以織上錦又僞越外紀一年再稻一歲八蠶今安南也吳都賦國稅再熟之稻鄕貢八蠶之錦永嘉記郡有八輩蠶一曰蚖珍蠶三月績二曰柘蠶四月初績三曰蚖蠶四月績四曰愛珍五月績五曰愛蠶六月末績六曰寒珍七月績七曰四出蠶九月初績八曰寒蠶十月績凡蠶再熟者皆謂之珍今溫州田稻一歲兩種廣東又有三熟田因地气暖也或疑無八蠶之說今吾鄕亦有三蠶曰頭蠶曰二蠶曰三蠶又有曰柘蠶食柘葉而生者有曰紅蠶三九二十七日而熟者

又廣西橫州有曰楓蠶楓葉始生有虫食葉如蠶赤黑色四月熟將吐絲土人劈取其絲光明如琴弦海濱蜑人買作釣緡史言野蠶成繭者其名曰蟓又尹思靑州刺史有治績蠶至一歲四熟吾鄕桑貴蠶饑則以米粉灑葉而餵之山海經臯塗山白石名礜蠶食之而肥蚖一作原原再蠶也一曰晚蠶也虫少初生也虫霆三眠也蠶三眠也蝩晚生也虫自死也虫勇又名螝蠶蛹也我蠶蛾也虫區子也有細繭有同工繭有白有黃有靑松繭有火蠶冷蠶蠶懶替蠶是亦八蠶類也或書作神虫神之也俗或作蠶非也蠶上聲天殄切名蜸寒蚓也卽今言地蠶之類

○白花蛇

白花蛇出蘄州背有白花出黃州者𨿽死兩目有光入藥甚效今臨安於潛山中亦出此蛇脊有白花方勝頭有一小角云亦能治病也

○鴈足系帛書

隆慶時督學林公試杭士論以鴈足系帛書爲題余讀禮家食不與子弟來言余曰子卿事人所共知者不足爲奇且僞也若能以爲鴈書答之便爲奇士矣漢書蘇武傳漢求武等匈奴詭言武死後漢使復至匈奴常惠請其守者與俱得夜見漢使具自陳道教使者謂單於言天子射上林中得鴈足有系帛書言武等在某澤中使者大喜如惠語以讓單於單於視左右而驚謝漢使因歸武故曰僞事也惟元郝伯常之事乃爲迹可異耳中統元年三月元世祖欲定和議於宋以郝經爲翰林侍講學士佩金虎符充國信使以行賈似道拘畱儀不遣至元十一年伐宋問執行人之罪時公在拘所巳十五載以音問不通乃於季秋甲戌用帛一方慱二寸髙五寸書曰霜落風髙恣所如歸期回首是春初上林天子援弓繳窮海累臣有帛書

中統十五年九月一日放鴈獲者勿殺國信大使郝經書於州忠勇軍營新館凡五十九字以蠟丸帛先是有以鴈獻公者命畜之鴈見公輒鼓翼引吭似有所訴者公感悟北向再拜以帛書親系鴈足祝之北飛十二月伯顏師渡大江十二年二月似道懼送公歸國三月虞人獲鴈於汴梁金明池四月公至燕七月卒年五十三謚文忠其書中統十五年卽至元十一年南北隔絕故不知也宋亡帛書爲安丰教授王時中所得

延佑五年學士郭貫見之奏聞仁宗中使取之裝黃成捲文臣各題識之藏祕書監陶宗儀所紀以霜落作零落誤也且云尺帛又獲之苑中以聞上惻然曰四十騎畱江南曾無一人鴈比乎皆附會也我朝宋學士題其後甚詳云帛背有陵川郝氏印方一寸文透於面所云漢昭帝使使者諭雲天子射上林得鴈足有帛書言武牧羝澤中則與本傳不合蓋詭計出於常惠耳此失考也後杭士果無一人知者由不見元史耳督學者亦知否又一學使試去後當見思論余曰此必何武事誤以常作當耳止作經書二義於此題下但書云當宜作常乃何武事邪投卷而出後果優等相知蓋資治通鑑不考本傳事旣疏略而坊本俗刻蒙童所習又多訛字形影想象甚誤後學師非師弟子非弟子誰能口正而心印之邪因並紀之以爲慱識之助

○雞鵝妖

嘉靖戊子閩中民家生一雞子上有故知吉凶之患六字其人驚異遂獻之官府疑而剖之則鮮血一腔耳其殼至今藏於布政司庫中又家長老言正徳間余族人家生一雞四足不食而死又嘉靖二十六年餘大兄家生一鵝止一掌懼而棄之其時余姚陳家一鵝生三掌

○豬妖

嘉靖六年吾鄕蔡家一母豬忽入房臥於牀上其家怪而欲殺之忽作言曰我欠汝家債今巳債完後當飬子以報杜家非汝所有也遂生小豬十二頭卽領至河濱叢棘中藏之偶杜某者來蔡家索債蔡因前怪卽以豬與之復生五乳訖無他異因思至正八年杭州施塩家有母豬自食其子餵者箠之卽作人言曰你不餵我食我饑而自食其子千你何事其主怪而將殺之又曰我只欠你家錢三千七百五文賣我足矣遂貨之得錢如數二事正相類

○禽獸衣冠

我朝內監虫蟻房虎豹犀象各有職秩有品料如虎之將軍象之指揮不尢甚於秦松之大夫漢栢之將軍乎唐舞馬衣以文繡猴能隨班起居賜之以緋昭宗號之曰孫供奉北齊後主馬犬有儀同郡公之號藉以方冉罽食物十餘種古人譏不仁之君鶴爲大夫也鸚鵡爲娘也肥馬而食人猶可乘也肥虎豹犀象而食人果何所用乎又甚至於漢之諸王役宮嬪與犬羊交接是爲禽獸而巳矣弘治初議放所畜禽獸以節冗費所司言虎豹之屬放卽害物殺之恐非諒闇新政孝宗曰但絕其食令之自斃可也

○文淵閣芍藥

宣廟幸文淵閣命於閣右築石臺植澹紅芍藥一本景泰初增植二本左純白右深紅後學士李賢命之以美名曰醉仙顏澹紅也曰玉帶白純白也曰宮錦紅深紅也與眾賦詩曰玉堂賞花集

○練實

竹實色白故名曰練實神農云通神明輕身益气陶隱居云竹實出藍田江東有花無實頃來班班有實狀如小麥堪可爲飯嘉靖二十年昌化徧山竹皆成穟實春碎若米而紫黑色炊之可食古人以爲荒年之兆余園中竹亦結實剝開甚淸香其竹卽枯死恐非鸞鳳之所食也後見予陽山所生竹實大如雞子竹葉層層包褁味甘勝蜜食之令人心膈淸涼生山林深茂處日久汁枯漧而味尙存此鸞鳳之所嗜也字書乃於楝木下云鵷雛食其實又云通作練引莊子非練實不食何也風俗通解豸食棟

○榕

桐城阮公督學時忽問余曰榕是何木余漫應之曰南方木之有榕者又問有何題詠余則舉柳子厚榕葉滿城鶯亂啼之句阮公首肯曰信然蓋適一嶺南士大夫以榕爲號者求作齋記也余退而檢字書止言初如葛藟緣木後乃成樹生於南方及詢之閩中一士夫乃云其樹最大葉最陰枝上生根垂地根上復生枝如藤蔓然幹闊三四丈中通不圓實木裏麤惡不堪作器用遂意以容者言其中空有容又其葉蔭可廣覆被也或曰新長未空者可旋作盤盒甚輕

○玉色芝

我皇上五色芝進自陜西玉金自後曾遣禦史巡行天下采芝浙江總督胡公亦有所進每本有髙尺許者云用芝以合仙藥芝曰菌五色加紫爲六芝靑曰龍芝赤曰丹芝黃曰金芝白曰玉芝黑曰玄芝紫曰木芝瑞艸也生則有雲气及禽獸之異蓋言其狀也余庭中產玉芝一竹林中木芝二其下皆有黃气

○惜花人

種花而弗愛猶弗種也愛花而弗惜猶弗愛也愛有貪情惜兼痛意辟諸學知不如好好不如樂也古之括香使司花女移春檻選勝亭買之千金贈之九錫無非愛之深耳懸金鈴燒紅燭付酒盞籍枕幃武仲不啟關子美不掃徑無非惜之至耳韓子云直把春償酒都將命乞花禪家所謂觸緣受受緣愛愛緣取有生老死十二因緣不能解脫者此也杜子云一片花飛減卻春風飄萬點正愁人所謂從愛生憂者也又云且看欲盡花經眼莫厭傷多酒入唇所謂從憂生愛者也綺囪紛紛無可柰何非與花命者又何足以知之也哉

甲子春三月六日香宇薔薇十二屏花開甚盛黃昏風雨大作無策蔽覆勉彊就枕子玹趣田子起曰爭忍羣芳落莫耶亟宜秉燭往探平安也至則紅愁綠慘俛首垂泣若訴若怨不忍相見者田子方太息而子玹忽囅然大笑田子曰何謂也子玹曰獨不念蘇子之詩乎曰蘇詩云何因長吟曰東風陣陣泛寒光大雨沈沈水滿廊只恐夜深花退去故燒髙燭照紅妝子藝不覺抵掌絕倒持燭翻滅徘徊竚惜者久之忍寒不能返室且曰此大佳話也不可無紀遂口占一篇用慰花神雲耳雨過三日便霖何況春來兩月陰撫景忽思燒燭詠不眠重起惜花心紅妝冷落燈花濕翠屋淋漓夜色深扶病細君能解事當年誰復伴知音噫亦庶幾不負賞花者矣退吞稛切上聲水流物去也其去聲卽褪蓋方言也亦可以補字書之不備者

○別花人

惜花人固難得而別花人亦難得未有能別花而不惜花者今俗人家不惟不種花𨿽好事者種之彼亦不知其名視之如凡艸鄙之如惡木爲殺風景也所以古人謂難得別花人夫紫薇薔薇特常植耳而白樂天猶惜之故其詩曰除郤微之見應愛世間少有別花人又云移他到此須主不別花人莫使看是則太傳可謂之別花主而微之可謂之別花人矣然古之文人亦有極殺風景事蓋折花極俗人惡事也而蘇子瞻歐陽永叔亦嘗犯之子瞻在東武南禪資福寺大會賓客翦芍藥七千餘朵置瓶盎中供佛賞翫永叔在揚州會客取荷花千朵插畫盆中圍繞坐席命客傳花人摘一葉盡處飲酒此皆忍心人也惜花之情安在余嘗於花開日大書粉牌懸諸花間曰名花猶美人也可翫而不可褻可愛而不可折擷葉一瓣者是裂美人之裳也搯花一痕者是撓美人之膚也抝花一枝者是折美人之肱也以酒噴花者是唾美人之面也以香觸花者是燻美人之目也解衣對花狼藉可厭者是與美人祼裎相逐也近而覷者謂之盲屈而嗅者謂之鼻爲甕語曰寧逢惡獷莫殺風景諭而不省誓不再請嗚呼此𨿽戲詞無非憐芳菲而惜香艷耳凡我同心共守此約

○木中字

余杭徐第之斫後園樹破之中有右衛王通所五字人皆怪之以之供神余爲考之南唐天歷間平江木中有天下太平之王六字齊永明秣陵安明寺木中有法大徳三字宋太平興國元年瑞安木中有天下太平字熙寧惠州木有王帝萬天下太平字政和武義木有萬宋年歲四字治平杭州南新街柿木中有上天大國四字類顏眞卿書法皆木妖也亦文妖也

○木拔自植

嘉靖三十九年七月臺州大雷雨東門外湖邊合抱大樹忽然拔起倒一宿復自植立有司皆往視之後倒其木爲神像立廟祀之宋嘉定六年嚴州大樹自拔占曰將亂晉孝武太元十四年建寧枯樹自立京房曰妃後有專木什反立亦木妖也

○木生異實

嘉靖三十年蕭山桃樹生橘上虞象山皆李樹生王瓜諺云李樹生王瓜千里無人家寧波志亦載此後海上皆被倭寇之禍按元順帝至正中李實如黃諺云李如黃民皆無家是也又象山柏樹開雞冠花古占艸木互妖也上下失所隆慶五年辛未四月錢塘湖市栗樹生桃形類油桃色紅小僕親見二枚無核

九月西溪栗樹生林檎三枚黃生藥采之唐太和中成都李生木宋紹興中建徳栗生桃紹熙中富陽栗生檎實占曰木生異實國主殃傳曰出入不節奪民農時及有姦謀則木不曲直注云姦謀者謂增賦履畝之事時兩浙丈量田土增賦煩民而吏胥爲姦千里受害也說曰木東方也於易爲觀其於五事威儀容貌亦可觀者也故行步有佩玉之度登車有和鑾之節田狩有三驅之制飲食有享獻之禮出入有名使民以時務在勸農桑謀在安百姓如此則木得其性矣今木生異實與夫桃李冬華百卉變色之類皆木失其性也

湖州府後學吳仕旦覆訂

建昌府督刊知事毛禎

督寫檢校季士俊

對讀教授徐文淵

訓導陸勝宗

●畱靑日札摘抄四

田藝蘅

沈萬三秀

劉瑾

錢寧

江彬

嚴嵩

鄢懋卿

陶世恩

馬祖師

李良雨

非夫過言

非文事

非武備

非民風

○沈萬三秀

今人言富者必曰沈萬三秀云蓋元末人也沈姓萬三行秀者元時稱人以郎官秀等第至今人之鄙人曰不郎不秀是言不髙不下也萬三名富字仲榮其弟萬四名貴字仲華本湖州南潯人父沈佑始徙蘇之長洲東蔡村貴之子漢傑又徙於化周莊今南京之會同館乃其故宅後湖中地乃其花園初居東蔡村時人以污菜之地歸之佑躬率子弟服勞糞治有方瀦泄有法由是致富不貲洪武中萬三萬四率先兩浙大戶輸稅萬石仍獻白金五千兩以佐用度上命其造廊房楹六百五十披甲馬軍者十務罄所獻金乃巳又命分築南京城自洪武門至水西門其工先畢太祖嘗犒軍萬三欲代出犒銀上曰朕有軍百萬汝能徧及乎萬三曰每一軍願犒金一兩上曰此𨿽汝好意然不湏汝也由此遂欲殺之太后苦諫以爲彼富固敵國然未嘗爲不法事柰何殺之上意乃釋然亦由此被人告訐或旁累所逮及往往曲宥之

後得流雲南其壻餘十金亦流潮州尋命選大戶家爲京官六曹令近侍各舉所知得漢傑之子曰玠者擢爲戶部倉曹員外郎受官辭祿上益器重之也至今傳二家子孫之在流所者尙富足或云善點化之術又當元末時吳人陸徳原者富而好古亦能詩文名振吳下沈萬三秀曾之治財入國朝徳原亦爲黃冠蓋懼法而逃云嘉靖間嚴嵩盜竊國柄貪墨滔天苞苴公行仕路污穢嘉興丙辰科一進士用金一萬三千兩買選吏部考功主事時人號之曰沈萬三官卒爲科道所劾以此形之奏章遂命錦衣擒治削藉大快政也因詳及之

○劉瑾

劉瑾陜西西安興平人景泰初以淨身進坐內臣李廣姦黨充南京海子口軍夤緣取用幹淸宮災復發配又召回僉書正徳元年十月掌司禮監事提督團營與馬永成谷大用張永羅祥魏彬丘聚等爲八黨肆惡無忌僞傳詔旨變亂成法謀爲不軌五年八月張永憾瑾因徵寧夏安化王歸疏瑾大姦一十七罪伏誅藉沒家產

平天冠一頂衮龍袍四領蟒衣四百七十襲八金龍盔甲三十副金甲二副金鉤三千金絲碧玉帶五條玉帶四千一百六十條玉印一顆玉琴一張寶石二斗牙牌二櫃穿宮牌五百面金銀湯鼓五百件金二十四萬錠碎金五萬七千八百兩銀元寶五百萬錠約計銀二十五千萬兩零銀一百五十八萬三千六百兩餘物不可勝計

○錢寧

錢寧幼名福寧兒雲南李巡檢之家生子也太監錢能鎭守雲南時飬以子故名錢寧後得寵於武宗賜以國姓號義子因稱朱寧正徳八年以左都督掌錦衣衛事干與國政鉗制百司罪惡貫盈十四年七月以宸濠事敗下詔獄伏誅籍沒家產

金七十扛共十萬五千兩銀二千四百九十扛共四百九十八萬兩碎金銀並首飾五百二十箱珍珠二櫃金銀臺盞四百二十副胡椒三千五百擔蘇木七十扛段疋三千六百扛餘物不可勝計

○江彬

江彬者大同遊擊也正徳時劉瑾旣誅餘黨逃竄義子劉六劉七趙風子邢老虎楊寡媍倡亂內地號爲流賊官軍屢敗因調邊兵入禦彬亦建功漸謀進用賜姓朱氏凶悍橫行公卿屏息導上逸遊禍幾不測十二年冬以左都督爲應州功封平虜伯明年上自稱威武大將軍太師鎭國公朱壽以朱彬爲威武副將軍欲巡行天下以窮逸樂十六年春駕崩三月以皇太后懿旨下獄伏誅籍沒家產

金七十櫃共一十萬五千兩銀二千二百櫃共四百四十萬兩金銀首飾五百一十箱金銀湯鼓四百个餘物不可勝計

○嚴嵩

嚴嵩江西袁州分宜人弘治乙丑進士仕至少師太子太師吏部尙書華蓋殿大學士詐僞百端貪酷萬狀結交內侍殺戮大臣干兒門生布滿天下妖人術士引入禁中三十年來流毒華夷蓋古今元惡巨姦罕與儔匹者也議者以爲李林甫秦檜不啻過焉其子嚴世蕃起白徒官工部左侍郎助父肆虐欺君誤國爲禍尢甚言官競劾嵩罷職世蕃充雷州衛軍後與羅龍文等怨望謀叛奉聖旨這逆情你每旣會問的確嚴世蕃羅龍文便會官決了盜用官銀財貨家產著各該巡按禦史嚴拘的親兒男盡數追沒入官送部不許親識人等侵匿受寄違者卽便拿問嚴嵩父子欺君大負恩眷並伊孫見任文武職官的都削職爲民有司拘管當差餘黨逆邪盡行逐治毋致貽患其餘俱依擬行奏內不言逆本是何法制且不查究所云逆本者指賊嵩也積焰所及死灰餘燼猶能焚灼臺察之吻況當炎炎炙手之時乎有其君無其臣古人痛惜良不誣也巡按禦史林門汪等抄沒江西家產略載其大綱嘉靖四十四年八月也

誥敕翰器等項共二百二十四件金共一萬三千一百七十一兩六錢五分純金器皿共三千一百八十五件重一萬一千零三十三兩三錢一分內有金海水龍壼五金龍耳圓杯二金龍盤三金廂珠寶器皿共三百六十七件共重一千八百零二兩七錢二分內有龍盤鳳杯龍壼鑲金器共二百五十三件內有金牌十二面金人三个共重四百零三兩九錢二分連前各項金器三千八百五件共重一萬三千三百三十九兩九錢五分金廂珠玉首飾共二十三副計二百八十四件共重四百四十八兩五錢一分內有貓睛六顆祖母綠二件金廂寶珠首飾共一百五十九副計一千八百零三件共重二千七百九十二兩二錢六分內有貓睛二十顆有天上長庚人間壽域慶無窮壽永喜心字等名件金玉珠寶頭篐圍髻共二十一條共重九十九兩六錢三分

金玉珠寶等耳環耳墜耳塞共二百六十七雙內有貓睛二顆共重一百四十九兩八錢三分金廂珠玉寶石等項墜領墜胸禁步事件共六十二件共重一百七十九兩二錢六分金廂珠玉寶簪共三百零九件共重九十二兩八錢四分金玉廂嵌珠寶等鐲釧共一百零五件共重四百二十兩一錢雜色金玉首飾內有美人夜遊玲瓏掩耳共七百七十六件共重九百四十九兩七錢六分金廂珠玉寶石帽頂共三十五个共重七十七兩一錢七分金廂玉寶絳環二百八件共重一千一百一十三兩零九分內有海內英雄五龍翫月福壽康寧等名色貓睛二十顆內墨貓睛一顆員月大珠不計金廂嵌珠寶絳鉤六十八件共重二百三十五兩七錢五分內貓睛二顆連前首飾等項共三千九百三十八件共重六千五百五十八兩二錢通共淨金淨器皿首飾等項共重三萬二千九百六十九兩八錢淨銀二百零一萬三千四百七十八兩九錢銀器皿共一千六百四十九件共重一萬三千三百五十七兩三錢五分內有滿池嬌銀山二座銀嵌寶首餙事件六百二十八件重二百五十三兩八錢五分連前銀器共計二千二百七十七件共重一萬三千六百一十一兩二錢通共淨銀銀器共重二百二萬七千九十兩一錢

玉器共八百五十七件共重三千五百二十九兩五錢內有漢始建國元年注水玉匜晉永和鎭宅世寶紫玉杯永和鎭宅世寶玉盤紫玉墨玉碧玉黃玉荒玉花玉等名番字玉板一片重一十三兩七錢千巖兢秀玉山一座重一十三兩二錢玉帶二百零二件金廂玳瑁犀角瑪瑙銀■﹝王母﹞珠鈿牙香等帶共一百二十四條金折絲帶環等項共三十三條內貓睛二顆金廂珠■﹝王母﹞犀象玳瑁器皿共五百六十三件共重一千三百三十一兩七錢金銀廂牙筯二千六百八十二雙金廂雙龍龍卵壼一把鍍金雙龍龍卵壼一把金廂龍卵酒甕二个連座未廂龍卵一枚共龍卵五个珍珠冠頭篐等項內有五鳳三鳳等冠共六十三頂件共重三百六兩三錢珍珠寶石琥珀共重二百六十兩五錢珊瑚犀角象牙等項共六十九件內有大學士司丞牙牌二面除珠不計件

珍奇玩器珠寶水晶珊瑚玻瓈瑪瑙哥窯柴窯嘉峪石鬥龍須席西洋席共三千五百五十六件副雙象牙簽八十五根洪熙宣徳古溂水熊膽空靑薔薇露共十三罐盒礦砂三百八十五兩朱砂二百五十斤六兩檀沈降速等香二百九十一根重五千五十八斤十兩奇南香三塊沈香山四座織金妝花段共一千一百五十一匹內有大紅妝花五爪雲龍過肩段二匹絹七百四十三匹羅六百四十七匹紗一千一百四十七匹紬八百一十四疋攺機二百七十四匹絨五百九十一匹內有西洋鐵色褐六匹錦二百一十四匹內宋綿一百一十七匹綾一十一匹瑣幅一百六匹零一段葛五十七匹布五百七十六匹內有西洋紅白棉布巳上共一萬四千三百三十一匹零一段織金妝花男女衣服段絹羅紗紬攺機絨宋錦葛貂裘絲布灑綫共一千三百零四件絲綿四百八十七斤刻絲畫補四十副件金銀鉸扇二萬七千三百零八把

古今名琴五十四張內有月下水玉琴咸通之寶淸廟之音響泉霜鍾淸流激玉玉壼蒼龍噴玉一天秋萬壑松秋澗泉雪夜鍾玉琮琤寒玉秋月春雪調古泉垂月松風鳴雷震殿九霄鳴佩流水髙山寒江落鴈等名大理石古銅琴古硯一十六方內有未央宮瓦研銅雀瓦研唐天策府研貞觀上苑研蘇東坡天成研宣和殿研文文山研都丞文具六副屏風圍屏一百零八座架大理石螺鈿玳瑁牀一十七張古銅器一千一百二十七件重六千九百九十四斤零二兩銅錢九千四百七十五文鈔二捆古今書籍八十八部二千六百一十三本石刻法帖墨迹三百五十八冊軸

古今名畫刻絲納紗紙織金繡手卷冊葉共三千二百零一軸內有唐九成宮避暑圖阿房宮圖宋周文矩學士文會圖金穀園圖唐閻文本職貢圖杏壇圖越王宮殿圖宋張擇端淸明上河圖西湖春曉圖南屏晚鐘圖劉松源西湖圖變價紬絹布匹二萬七千二百八十三匹共估價一萬五千零四十七兩六錢變價男女衣裘一萬七千四十一件共估價銀六千二百五兩零七分變價扇柄二百八十四把共估價銀八兩六錢四分變價銅錫器二項共估價銀二百七十九兩五錢五分變價螺鈿石牀六百四十張共估價銀二千一百二十七兩八錢五分變價帳幔被褥共二萬二千四百二十七件雙副共估價銀二千二百四十八兩二錢

轎三十五乘共銀七十兩卓椅櫥櫃七千四百二十四件共銀一千四百五兩盤盒家火九萬四千九百二十六件把雙瓦蠟膠藤通估價銀一千二百三十五兩九錢五分樂器神龕共四百二十零件估銀二十兩八錢四分兵器三百四十一件變價第宅房屋共六千七百四間所共價銀八萬六千三百五十兩變價田地山塘約三萬餘畝共價銀四萬四千四百九十三兩四錢六分七釐二毫變價船板稻穀馬牛等畜共銀二千七百八十七兩六錢八分通計淨銀並器皿首餙與變賣寄借銀二百三十四萬二千七百三十一兩七錢七分七釐二毫續追金七十四兩七錢九分續追銀一萬三千九百兩八錢九分二釐續追金玉器物共二百一十三件副又朱砂八十兩檀速香二百八十四根中書牙牌一面續追變價物件共估銀八百四十四兩四錢四分連淨銀銀器共一萬六千五百一十六兩二釐連先報通共銀二百三十五萬九千二百四十七兩七錢七分九釐二毫

又直隸巡按禦史孫丕揚抄沒嚴嵩北京家產

五彩金龍羅段等一千六百七十九匹金四百八十三兩二錢金珠寶首餙六百五十件重六百三十四兩金廂瑪瑙象牙金玉寶帶四十七條銀一萬二千六百五兩珍珠寶石二十四兩五錢玉石犀角珊瑚象牙器皿三百三十斤降眞等香一千五百三十斤牙笏三十七根牙牌三面牙筯四百三十一雙圖書古畫三千六百五部軸織金妝花衣服翠物二百一十三箱房屋共一千七百餘間所內有雕刻香十間金彩銅錫器皿共五千五百餘件地一百五十餘所畝寄出銀三千八百餘兩

傳聞二處所抄不及十四五蓋行賂於權要者十二三頓寄於親戚者十三四郿塢久營兔窟多術安能根連株拔風翦霆滅如我髙皇帝藉沒胡藍二黨時邪其籍中龍卵貓睛諸奇貨皆得之仇鸞海上將領並賊汪直求和易者越王宮殿圖乃仁和丁氏物文會等圖乃錢塘洪氏物皆總督胡公以數百金轉易者淸明上河圖乃蘇州陸氏物以千二百金月冓之才得其贗本卒破數十家其禍皆成於王彪湯九張四輩可謂尢物害民也嵩賊生辰總督諸公皆以紫金鐫爲文字綴以錦綺以珍珠爲纓絡以珊瑚爲闌桿雜以寶石襲以香藥网羅圍繞彩繡燦爛眩目駭人以供一時之翫以悅姦臣之心罪不容誅矣

又聞有八寶溺器金絲幃帳及違禁諸異具先巳毀滅而嵩當斥逐時身負奇珍狼倉道路爲人搜奪卒至乞食殞軀世蕃又縱姬妾宣媱以繁蔭襲飭美人隊伍以代樗蒱其孫嚴紹庚嚴鵠等嘗對人言一年盡費二萬金尙苦多藏無可用處於是競相窮奢極欲鬼殛神號而禍敗立至矣所恨者不父子祖孫駢斬槁街以爲天下後世快耳論者又曰若並其壻媍之家及鄢懋卿諸黨而盡發之則所得又當百十此也足國裕邊斯亦良策又何必丈量疆土加賦困民也哉

○鄢懋卿

鄢懋卿者江西丰城人嘉靖辛丑進士賊嵩義子也又結昏姻之好嵩之牙羽翼固未易屈指數而陰謀盜行則皆懋卿助之科道論劾自知難容而貪噬之心尙未厭足於是乞好差以圖歸計乃以都禦史經理東南塩課諸務聲勢赫戾睹記所未有者每歷淮揚諸大鎭則饋索不下二三百萬金風力所加甚於詔旨及至吾杭則三司望塵而詟懾府縣聞風而奔走如點選婦女以充內人八轎之夫役多至百名置造金銀湯鼓器皿以充筵席之供亦費千百兩猛如倭寇室家驚皇山嶽震搖又受竈戶贓私六萬之奏乞分外優免田丁貽害平民萬死有餘辜矣嗚呼山一傾今不知其所積竟何如邪

○陶世恩

陶世恩湖廣黃岡人其父仲文以倉大使當刑假符籙進用官至禮部尙書恭誠伯世恩以恩亦至尙寶少卿傅習僞書招聚姦黨妄造方藥希固寵榮乃進小亟等丹而陶仿者其從子也則進九白及兜肚香袍劉文彬進經驗仙丹陜西鄠人王金先以獻五色龜芝得幸亦進百花等酒令人飲之能使丹田卽刻火發三原申世文進丹名曰天水生元至於武當山道士太康髙守中進三元等丹皆用麝香附子諸熱毒之劑假以延年羽化名其實皆房中術耳未幾駕崩隆慶初伏誅嗚呼此輩妖人惑君不足深責當時師保諸公豈不與聞邪漠然付之不知坐視君父之阽危而不諫救尙自鳴曰贒相便當愧死矣

○馬祖師

嘉靖三十四年秋杭人訛傳馬祖師至云能入人家迷惑人至死變幻飛走異形多能蝴蝶人禦之則刀杖反傷其人或害及家人妻子於是晝夜鳴金擊鼓喊聲趕逐無分鄕市人不聊生不知所爲皆相傳書符貼於門戶𨿽深山窮谷皆然也蓋此言起於蘇常乃妖人馬道士幻術惑眾將謀不軌而特盛於湖州時余在金陵至蘇州則巡按禦史尙維持出榜諭眾擒其姦徒正法訛言者枷號以安民心而馬道士卒遁去余方抵家則吾鄕哄然矣惟湖州士民崇信𨿽仕宦大夫顯顯有名者亦受其愚云以盆水照影則貴賤迥別或有影帶貂璫襆頭紗帽兜鍪諸色種種奇怪者亦有帶平天冠如帝王像者彼卽署名簿籍豫定官爵大小髙下大率如所見之影羣居烏程雲霧山中乃三十六年秋也

約九月十四日舉事倡亂以白巾爲號先二日有鄔彩者發其謀於主簿田本渭白於知縣蔣弘徳合謀緝捕賊首蔣鵬蔣潮越城逸去集於烏鎭雙林燒劫民捨地方被害十六日總制胡宗憲檄知府李敏徳委千戶蔡懋恩李鉞督兵擒之亦放火殺害無辜數百人而馬道士終不獲搜得花名簿三五冊中多士大夫皆與胡公厚善者因焚其籍不治然而小民疑畏逃竄者多矣遺棄家產田地反漏名士夫所得如籍沒者然甚獲厚利此又可笑也使再遲數月則禍變綿延有大可憂者白蓮教之禍可不嚴禁之邪寧波志載三十七年春馬道人能翦紙爲兵念咒卽能布陳夜入人家男媍睡時多爲所壓不能醒𨿽醒气猶索索不蘇有因而死者書符作齕齒其齪齒定四字𨿽邊海州縣無不至後遇廣西人云亦被其擾也

○李良雨

隆慶二年五月陜西民李良雨本男子無恙忽變爲媍人與同夥一人合爲夫媍其弟李良云報官奏聞此陰盛陽衰之妖也因考建安七年越嶲男子化爲女子占主易代余作詩云日不可爲月山不可爲川如何天與地傾倒如轉圓山西古出將剛气今不全乃有彼丈夫而化爲嬋娟姓李名良雨艸木雨露偏木性失曲直克土不生煙同火自匹妃嗣續恐弗延玆謂陽從陰陰疑易陽權造化豈小兒變幻等滄田丈夫不雄飛雌伏亦自便把酒發浩嘆不飲空潸然聞諸山西人實無此事一縣官妄申巡按宋纁纁以奏報後取其人親驗行至某驛羞愧自縊死實縣官者絞殺之也

○非夫過言

古人有言君子居是都不非其大夫夫所大於夫者以其道大徳大而業大如孟子所謂大丈夫是也夫旣大矣而君子是之也固宜乃今或不然不大其道大其勢不大其徳大其財不大其業大其獘𨿽謂之小夫可也則吾之非之也亦宜是故非文事所以是經也非武備所以是緯也非民風所以是本也皆卽吾之所居所見而非之者也若夫其大者則吾嘗是之矣苟能因吾之所非者而自非其非則吾亦將因其是者而復是其是矣芻談蕘議或在上者之藥箴石諫也與

○非文事

國家用人率重科舉而科舉取士率重文章科舉制也不可易也文章華也不可核也又況文之未必盡章矣乎試卽其所舉者而考其實則言行未必其相符而徳業未必其相副也蓋是者恆十三而非者恆十七矣或有白頭之老叟亦有黃口之小兒富者以財而發身貴者挾勢以膺薦目不知書惟習括帖身不居業惟事鉆求主司以是而信其才銓曹以是而隆其選嗚呼科舉如此況於昏耄之貢途乎又況於卑賤之吏役乎吾見天下之事日敝矣善爲治者盍亦反其本邪

國朝經義取士卽往代之詞賦也五經四書聖學之本敷時義體制亦佳第流習漸靡淫泆自恣殆與詞賦不殊蓋洪武永樂之間渾厚純朴直而不俚宣徳巳後體格卑弱風骨斬然弘治正徳浸淫復振逮乎嘉靖局面忽更纖縟者麗而不雅棘鉤者怪而不典澶漫者濫而不裁嘗觀弘治間一二程文詞理明暢卽後學可式也當是時李公東陽程公敏政王公鏊皆以慱雅欝時宗而錢與謙顧士廉輩又以雋才唾手髙第是以靑衿之士咸取則焉自薛侃昌言欲以論孟古義式場屋而大學士張孚敬深以爲然又復奏遣京官出主省試少年初學兢奇妖無所顧憚文體頓壞反可慨也先大夫兩督學政首以正文體務惇實學教在廣東則名其堂曰崇正在福建則名其堂曰飬正規復舊制人文煥然攺觀所有興革條約布諸學政集者至明且悉也惜乎一倡十咻而時態復變耳豈气運之使然也哉

時義之奇怪者莫過於嘉靖十年之後有士子作孔子聖之時者一題其破承云聖易也夫易時也以時語聖神哉此殆以題釋義非以義釋題也與西昆之體何異而督學方首舉不亦駭哉

南海陳獻章當成化初會試𨿽負重名躁於趨進亦投時好兢出新奇作老者安之朋友信之少者懷之一題其破云物各有其等聖人等其等考官戲批其傍云若要中進士還須等一等傳者莫不絕倒使在今時更屬平易矣金編修璐嘗有詩云何處歌新調旖旎故不羣翦花金瑣瑣鬭葉玉紛紛巧疊空中錦輕翻水上云自慚心太拙到此不能文其言頗切纖縟之病豈特時義然哉古作亦有然者矣

括帖之說總屬時套舉子習熟取便於場屋耳先朝陸釴諸公號稱名家至如作易經時文亦有套數凡遇大吉無不利之類則云昏媾獲標梅之吉涉川膺舟楫之任行師有三錫之寵聽訟得金矢之利如此文法不一而足初不論其爲何卦何爻也亦可醜矣又如錦囊集一書人所罕覩得其片紙隻字不啻大貝南金率以厚賂購至抄錄七篇偶湊便可命中子孫祕藏以爲世寶其未得第也則名之曰撞太歲其旣得第也則號之曰敲門磚嗚呼祖宗立法惟此爲進賢選能之具而顧使人苟且輕忽之若此不尢爲聖世之一玷哉嗣後刻本日多套子日盛甚至於仁義忠孝之類各集美語編爲數聯遇題直書唾手發解三尺童子眞才實學不知果安在哉

文章賈禍不惟古人詩詞爲然𨿽我朝時義亦有自罹其災者當太祖時臣子往往以光字則字之類觸諱抵戮至於世宗之世亦有以程序獲罪者如山東試錄以無爲而治者其舜也與之文結用作聰明亂舊章等語皇上震怒以爲誹謗而禦史逮捕卒斃杖下其後又有斥罷試官者有停止會舉者於是監臨官慮犯忌諱必擇好題過爲逢迎甚至斷章取義不成文理及試錄呈進必用千金買求權要矣浙闈近以大本堂作表題試錄巳進有人語以此題乃懿文太子時事恐犯忌諱不宜禦史驚懼欲死數千金厚賂閣下而息又一科出優卹軍屬判語誤作軍士試錄巳發差人飛騎追至半途而易之亦費千金又有以幅員作幅巾員者爲不學無術者也

學士罕能通貫皆指別經客經素未曾句讀誤出題目一督學命易題云故無有師保如臨父母不知故字本屬上文一場喧異又一督學命詩題云彼美人兮西方之人兮有生員不知其義乃出而語人曰聖經中如何亦有西方菩薩之說非觀世音不能當也此生巨富不久卽中舉爲優人搬戲文也

楊公用修嘗恨舉業之陋有曰士罕通經嘩名苟進徒事末節五經諸子則割取碎語謂之蠡測諸史抄節碎事謂之策套其割取抄節之人巳不通涉經史而章句血脈皆失其眞有以漢人爲唐人唐事爲宋事者有以一人析爲二人二事合爲一事者余曾見考官程文引制氏論樂而以制氏爲致仕又士子墨卷引漢書律曆志先其算命作先算其命者近日書坊刻布士子珍爲祕寶轉相差訛殆同無目人說詞話宋人自尊其宋曰本朝家法與三代同過前代者五事今人亦云本朝家法與三代同宋人云漢有七制唐有三宗本朝有四聖成化中有殿試策襲用本朝及四聖字稱前代爲本朝稱前君爲四聖與三家村中學生稱人父爲家父何異而人莫之非也巳無特見一一隨人之聲而和之譬之應聲虫焉此言切中時俗尊信宋人之大病故余嘗曰今之學者宋儒之忠臣孔門之亂賊也近時俗學皆尙三蘇文字不復知有唐文矣況秦漢乎故不拘大小試卷主司大率批曰宛然蘇子口气或曰深得蘇氏家法卽中式矣有一士子素不喜眉山文集者乃笑曰眾人皆有蘇子倚靠偏我獨無蘇子可使喚耶於是論策中嘗引證曰蘇子有言爲君計者莫若安民無事且無庸有事於民也又云蘇子嘗曰良醫不能救無命疆梁不能與天爭仲尼棲棲墨子皇皇憂人之甚也又云此蘇氏所謂察微慮深愼在未形者也亦漫然批其旁曰此子固嘗畱心於三蘇者但未純熟耳此生見而大笑作詩嘲之云曾見東坡面目無試官驚得震蘇蘇分明指與平川路一个佳人兩丈夫一時傳訟以爲笑柄殊不知始之蘇子乃史記之蘇秦也繼之蘇子乃漢書蘇竟也終之蘇氏乃竇滔之妻蘇蕙也今不論秦漢不分男女一槪以老泉東坡穎濱當之不亦鄙陋之甚哉嗚呼誠可謂子誠齊人也巳

纂修實錄事宜浙江等處提刑按察司提督學校僉事林大春爲纂修實錄事案準本司關準浙江布政使司照會呈準禮部照會前事該本部題祠祭淸吏司案呈案照先奉本部送該本部奏節該欽奏敕諭纂修世宗肅皇帝實錄一應合行事宜悉照例舉行欽此云云爲照先朝纂修實錄例差辦事進士往各處采取事迹近因進士俱巳選授是以擬差職官今職官又無應差人員役當另行議處臣查得各處提學官職專文學之司兼有地方之責委之采取事尢易集合無本部將合行取勘事件一面移咨都察院轉行南北直隸提學禦史一面照會十三布政司轉行按察司各提學官將所屬地方各項事迹查照開去款目俱自正徳十六年四月起至嘉靖四十五年十二月止挨序年月分別事類務要考核精明收錄公當編類造冊俱限本年十二月以裏纂完徑自差官具奏冊送史館以備采擇如有稽遲及艸率者聽本部查出參究庶幾責任有歸事體簡便而纂修不致有誤云云

隆慶元年五月十三日奉旨一郡縣境內之人曾授內外文武官職有功迹顯著者及丘園之士曾遇優獎者今𨿽亡歿應有行狀神道碑墓志壙志等文及曾有所上章奏之類抄錄類進以憑去取不許將庸常之人狥情虛餙妄報一凡境內孝子順孫忠臣烈士義夫節婦曾經旌表及奉旨褒譽者詳悉開報一各處遞年行過事件有干系纂修可爲勸懲者今開去條件𨿽不盡載皆須逐一點檢具報

提學道札付本學廩生田藝蘅學有家傳文長紀事其諭本道合令前來恊同整理庶有裨於大典當無負厥初心也右札付杭州府儒學

因考弘治十八年十二月初七日欽奉敕諭纂修孝宗敬皇帝實錄欽差進士顧可學張文麟浙

江纂修官右布政使李瓚杭州府知府楊孟王莫一文武官員不問職之大小云云謹按今無大小二字以致卑職下僚𨿽有功迹不得入錄深可惜也況文非進士武非開府皆不得與與史漢之例不合一山林徳行之士曾經獎諭謹按今奉旨獎諭者能幾何哉抱道丘園遺名竹素者多矣一舊無壙志蓋有墓志不須重出也大率子孫不才遺失志傳僞作詭名假托貴顯甚可嗤鄙又或摭入些微功績附會影響以求合式尢欺罔也而纂者或節其繁文且因無銘字之語乃棄而不錄又可笑矣殊不知古人奇事多於銘中見之一章奏有傷見在權貴者亦不敢錄子孫貧弱不能自致者多不得錄所著文集皆不進呈亦不足以備史官采錄當詳之

○非武備

古之武事出於一今之武事出於二古者相卽將也民卽兵也後世文武分而將相異任兵農分而軍民異籍於是天下事如血脈之不通肩臂之相使無怪其聯屬之甚難矣況衛所有司之不相統攝錢糧刑名之各總理變起於倉卒之際而取辦於行移之間此虛文之所以日煩而實效之所以難責也

軍伍之中往往有習舉子業致身科第時名相者未必學校民家子無深解弢鈐素閒彀騎不能爲名將者也顧作飬任用之術何如耳

將不久任無以服兵心兵不久練無以諳敵勢兵心服然後可以得其死力敵勢諳然後可以幾其成功乃今才得一良將本善於陸也而忽移之於水本善於南也而忽調之於北地利旣巳不諳士卒又無固志及其僨事則一旦以文墨繩之嗚呼如是而謂之善將將吾見其以國與敵也矣

國家飬軍優渥本所以衛民也今則慮軍士之陣亡而律法太重也乃反區支民以衛軍因巧立之名色焉曰民壯曰勇士曰募兵曰鄕兵甚至此之不足又招及僧兵借及土兵張皇狼狽爲可恥也軍民旣雜紀律難齊反害地方元气頓索時人爲之語曰寧可倭子下顧不願官軍救護又曰官兵來猶自可土兵來苦殺我又使南北多事則將何所借兵也哉

數十年以來海上元戎如兪公戚公劉公盧公輩不惟智勇過人抑且紀律嚴明今皆爲名將矣如羅知縣以功而升僉事胡典史以功而升通判皆起於舉人吏員者惜乎拘於資格束於文法不得竟其材以致大用耳任人如此欲望天下之久安長治也得乎故曰時事之敗由書生也

團練鄕兵在治海巳有成效蓋大族之力旣能率人而久亂之鄕又皆固志加以守巡之恊助府縣之專督是以其勢易行其民易集在內地則大不相侔矣漫然曰團練鄕兵何可得哉故必得望重一邑才攝萬夫恩威兼著之家信義素孚之人而後可與談鄕兵也

嘉靖三十六年督練鄕兵事宜提督軍門牌二面瓶窯鎭系余杭緊關隘口仰知縣吳應徵分撥鄕義兵二千石恊同本地鄕兵並力防守毋致流賊西突悉聽生員田藝蘅操練調遣如違呈送治以軍法四月初十日卯時

差健步宋膺沈相

臨安精兵六百名撥守余杭橫瀆緊關隘口蓋東固則西安也四月十一日提督軍門差健步沈文此皆右僉都禦史阮公事也公諱鶚桐城人

仰錢塘縣瓶窯鎭里長卽團集各裏保甲鄕兵一千名聽軍門原委生員田藝蘅調度固守地方如違本生呈來拿究須至牌者四月十三日差健步陳龍此分守道事也左參政汪公諱

甲寅年餘客遊湖州適海寇逼近姑蘇而兵勢甚弱人無固志時知縣張公冕在烏程謂余曰兵不足用柰何余曰人人皆兵也安得不足但患不精耳爲今之計團練召募皆緩不及事莫若任怨悉點富貴家之僕隸以充行伍庶人力彊壯器械精明艛櫓完備可以應令齊集耳公欣然拍案起謝曰此策甚良吾不惜爲國任怨也卽以利害曉諭之不數日間兵食俱足矣自後王江涇之捷果得此兵之效乙卯年餘嘗紏集義兵千人爲保障一方之計具約一十八策呈諸本府李公蒙給帖遵行之亦首載此事

邊方則有夷狄內地則有盜賊夷狄手足之疾盜賊腹心之患小賊不止必爲大盜大盜不止其禍尢甚於夷狄蓋夷狄之來去也有限盜賊之滋蔓也無窮今之當道以催科爲急務以安民爲末節以小賊爲不足治以彊盜爲不足慮是武備之設豈專爲外國而官軍之飬豈專爲亂世也哉愚則以爲三五穿窬者當責之應捕民壯名擒而戶索若二三十人爲羣放火殺人者便當責之衛所官軍根薙而匯拔之可也然有土賊有客賊今保甲之法或可以淸其流惟族滅之令行庶可以絕其本平民之家一被彊盜皆隱忍而不敢呈告蓋苦捕役之需索也慮官司之縱放也在獄則妄攀良善以門汪牢吏發徒則逃回艸竊以納月錢及成死獄則又姑息而不忍決或困審錄之累或慮減刑之卹一賊未除全家反破諺云失賊遭官誠可痛哉陵夷疽潰之患所當深長思也

隆慶末鄕民夜獲一盜乃慣偸也送之里長里長懼而不受付之應捕應捕熟而不擒不得巳送之縣丞丞鞫之曰汝何處人曰余杭人丞曰余杭人如何來我錢塘爲盜堂下隸胥聞之皆掩口而笑是賊但不當越境邪又將自巳酒食勞之曰汝良苦矣且縱之使逃兩索其賄而罷或私語丞曰治賊何以如是丞笑曰此皆衣食父母也嗚呼此非巨盜之魁也哉時行保甲之政謠曰要民安先保官官飬賊賊生翼

○非民風

民之風上風之也故曰君子之徳風上奢則下侈上儉則下嗇上欲則下偸上仁則下惇龐上義則下正直上苟且則下支吾今上之人大率以智術籠絡黔黎耳或銳始以沽譽或守職以圖遷孰能誠心愛民治國如家而爲百年之計也哉往往稱能者亦先繭絲而後保障緩撫字而急催科彼猛此寬朝令夕攺而民風日敝矣又何望於貪墨闒葺之鄙夫乎故必上下不相回護甲第不相朋黨得一贒守令宜於民風安乎土俗則久任以展其才𨿽居官以長子孫可也不入京以登臺閣可也推之而守巡撫按皆然矣見一不肖者則爲之明正其罪速奪其職不事姑息之舉焉吾見官箴自正吏獘自革盜賊自化百姓自康而天下自治矣風豈在民也哉

百姓之病非病於天災也惟官邪之是病也水旱凶荒適然之遇流移自食可以逃生惟官之邪則賄賂公行是非不白利害莫卹控訴無門此民瘼之所以日深而積薪之憂可爲長嘆息而痛哭流涕者也其病有十曰官府剝削曰號令欺惑曰糧裏不均曰鄕宦詭寄曰竈戶免曰錢糧隱貱曰鬥級守盤曰塩捕詐害曰水利占塞曰風俗奢薄昔年民所大病者惟耳房鋪陳庫子館驛買辦諸役十九破家及南海禦史龐公大肆振作痛革此獘其它亦十去八九惜乎不得久任今復有萌孽之漸矣獨持風裁者豈無其人哉龐公名尙鵬癸丑進士有大造於東南曾無頌碑生祠此亦風俗薄惡之一端也

官箴易正吏獘難淸故吏胥上下亦有十獘曰上堂稟事曰棍徒充吏曰吏犯照會曰司府通連曰出巡關節曰閣滅卷宗曰積書把持曰那移錢糧曰仵作詐害曰白役下鄕嘉靖四十四年龐公亦洗滌二三惜乎有治法無治人耳

小民出賦稅以給公上有司徵常課以充國用此理也分也今成熟之時則比較太嚴期限太促不過欲完公事以衒能聲而巳初不計天道之陰晴農工之閒暇否也凶歲則又隱災而不建白或滅恩而不蠲除一切催並大戶以圖集事寬縱小民以沽美名殊不知凶荒貧富共之者也官府不免小民之一二而大戶巳免小民之四五矣又行勸借之巧令假賑濟之虛文權貴之家旣不敢犯乃獨於鄕村殷實良善而侵削焉豈仁心仁政也哉

洪武二年詔戶部藉天下戶口置戶帖書各戶之鄕貫丁口名歲以字號編勘合用半印鈐記籍於部帖給於民令有司點閘比對有不同者問發充軍官隱瞞處斬又二十年浙江布政司進魚鱗圖冊先是命戶部核實天下土田而兩浙富民畏避差役往往以田產詭寄親鄰佃僕謂之貼腳詭寄久之相習成風鄕裏欺州縣州縣欺府姦獘百出謂之通天詭寄而富者益富貧者益貧上遣國子監生武淳等往各處隨其稅糧多寡定幾區區設糧長四人使集糧長耆民躬履田畝以量度之圖其田之方員次其事悉書主名及田之四至編匯爲冊其法甚備謂之魚鱗圖至是冊成乃上之嘉靖末年兩浙田土復行丈量較成化之冊美惡頓異蓋古人法度精詳今時大率苟簡卽吾杭論之莫善於海寧莫不善於錢塘而余杭則曾不丈量含糊申報要皆無任事之人故耳許公天贈在戶部爲餘言海寧之政始終條理爲合魚鱗舊法至於錢塘則遷延七年而後成𨿽曰扒平猶爲不平也安得借許而重平吾杭也哉此久任之法所以當急也余見出思集

湖州府後學吳仕旦覆訂

建昌府督刊知事毛禎

督寫檢校季士俊

對讀教授徐文淵

訓導陸勝宗

