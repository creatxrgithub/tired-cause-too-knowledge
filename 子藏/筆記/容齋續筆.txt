容齋續筆

宋洪邁

卷一

卷二

卷三

卷四

卷五

卷六

卷七

卷八

卷九

卷十

卷十一

卷十二

卷十三

卷十四

卷十五

卷十六

卷第一﹝十八則﹞

是書先已成十六卷﹐淳熙十四年八月在禁林日﹐入侍至尊壽皇聖帝淸閒之燕﹐聖語忽云「近見甚齋隨筆。」邁竦而對曰「是臣所著《容齋隨筆》﹐無足采者。」上曰「■有好議論。」邁起謝﹐退而詢之﹐乃婺女所刻﹐賈人販鬻於書坊中﹐貴人買以入﹐遂塵乙覽。書生遭遇﹐可謂至榮。因復衷臆說綴於後﹐懼與前書相亂﹐故別以一二數而目曰續﹐亦十六卷云。紹熙三年三月十日邁序。

顏魯公

顏魯公忠義大節﹐照映今古﹐豈惟唐朝人士罕見比倫﹐自漢以來﹐殆可屈指也。考其立朝出處﹐在明皇時﹐爲楊國忠所惡﹐由殿中侍禦史出東都﹑平原。肅宗時﹐以論太廟築壇事﹐爲宰相所惡﹐由禦史大夫出馮翊。爲李輔國所惡﹐由刑部侍郎貶蓬州。代宗時﹐以言祭器不飭﹐元載以爲誹謗﹐由刑部尙書貶峽州。徳宗時﹐不容於楊炎﹐由吏部尙書換東宮散秩。盧杞之擅國也﹐欲去公﹐數遣人問方鎭所便﹐公往見之﹐責其不見容﹐由是銜恨切骨。是時年七十有五﹐竟墮杞之詭計而死﹐議者痛之。嗚呼﹗公旣知杞之惡己﹐蓋因其方鎭之間﹐欣然從之。不然﹐則髙舉遠引﹐掛冠東去﹐杞之所甚欲也。而乃眷眷京都﹐終不自爲去就﹐以蹈危機﹐《春秋》責備賢者﹐斯爲可恨。司空圖隱於王官谷﹐柳璨以詔書召之﹐圖陽爲衰野﹐墮笏失儀﹐得放還山。璨之姦惡過於杞﹐圖非公比也﹐卒全身於大亂之世﹐然則公之委命賊手﹐豈不大可惜也哉﹗𨿽然﹐公囚困於淮西﹐屢折李希烈﹐卒之捐身徇國﹐以激四海義烈之气﹐貞元反正﹐實爲有助焉。豈天欲全界公以萬世之名﹐故使一時墮於橫逆以成始成終者乎﹗

戒石銘

「爾俸爾祿﹐民膏民脂﹐下民易虐﹐上天難欺。」太宗皇帝書此﹐以賜郡國﹐立於廳事之南﹐謂之《戒石銘》。按成都人景煥﹐有《野人閒話》一書﹐乾徳三年所作﹐其首篇《頒令箴》﹐載蜀王孟昶爲文頒諸邑云「朕念赤子﹐旰食宵衣。言之令長﹐撫養惠綏。政存三異﹐道在七絲。驅雞爲理﹐畱犢爲規。寬猛得所﹐風俗可移。無令侵削﹐無使瘡痍。下民易虐﹐上天難欺。賦輿是切﹐軍國是資。朕之賞罰﹐固不逾時。爾俸爾祿﹐民膏民脂。爲民父母﹐莫不仁慈。勉爾爲戒﹐體朕深思。」凡二十四句。昶區區愛民之心﹐在五季諸僭僞之君爲可稱也﹐但語言皆不工﹐惟經表出者﹐詞簡理盡﹐遂成王言﹐蓋詩家所謂奪胎換骨法也。

雙生子

今時人家雙生男女﹐或以後生者爲長﹐謂受胎在前﹔或以先生者爲長﹐謂先後當有序。然固有經一日或亥﹑子時生﹐則弟乃先兄一日矣。辰時爲弟﹐巳時爲兄﹐則弟乃先兄一時矣。按《春秋公羊傳》隱公元年﹐立適以長不以賢﹐立子以貴不以長﹐何休注云「子謂左右媵及侄娣之子﹐質家親親先立娣﹐文家尊尊先立侄﹐其雙生也﹐質家據見立先生﹐文家據本意立後生。」乃知長幼之次﹐自商﹑周以來不同如此。

李建州

建安城東二十里﹐有梨山廟﹐相傳爲唐刺史李公祠。予守郡日﹐因作祝文曰「亟回哀眷。」書吏持白回字犯相公名﹐請攺之﹐蓋以爲李回也。後讀《文藝李頻傳》﹐懿宗時﹐頻爲建州刺史﹐以禮法治下。時朝政亂﹐盜興相椎敚﹐而建賴頻以安。卒官下﹐州爲立廟梨山﹐歲祠之﹐乃證其爲頻。繼往禱而祝之云﹐俟獲感應﹐則當刻石紀實。已而得雨﹐遂爲作碑。偶閱唐末人石文徳所著《唐朝新纂》一書﹐正紀頻事﹐云除建州牧﹐卒於郡。曹松有詩悼之曰「出旌臨建水﹐謝世在公堂。苦集休藏筐﹐淸資罷轉郎。瘴中無子奠﹐嶺外一妻蠕。恐是浮吟骨﹐東歸就故鄕。」其身後事落拓如此。《傳》又云「頻喪歸壽昌﹐父老相與扶柩葬之。天下亂﹐盜發其冢﹐縣人隨加封掩。」則無後可見云。《稽神錄》載一事﹐亦以爲回﹐徐鉉失於不審也。

侍從宮

自觀文殿大學士至待制﹐爲侍從官﹐令文所載也。紹興三十一年﹐完顏亮死於廣陵﹐車駕將幸建康﹐從官列銜上奏﹐乞同班入對。時湯岐公以大觀文爲行宮畱守﹐寄聲欲聯名﹐眾以名位不同爲辭。歧公曰「思退亦侍從也。」然竟不克從。紹熙二年﹐吏部鄭尙書僑上章乞薦士﹐詔令在內近臣臺諫﹑在外侍從﹐各舉六人堪充朝士者。吏部徧碟﹐便及內任從官與在外待制以上﹐而前宰相執政皆不預。安有從官得薦人﹐而舊掘乃不然﹐有司之失也。

存亡大計

國家大策﹐系於安危存亡﹐方變故交切﹐幸而有智者陳至當之謀﹐其聽而行之﹐當如捧漏甕以沃焦釜。而愚荒之主﹐暗於事幾﹐且惑於議佞孱懦者之言﹐不旋踵而受其禍敗﹐自古非一也。曹操自將徵劉備﹐田丰勸袁紹襲其後﹐紹辭以子疾不行。操徵烏戎﹐劉備說劉表襲許﹐表不能用﹐後皆爲操所滅。唐兵徵王世充於洛陽﹐竇建徳自河北來救﹐太宗屯虎牢以扼之﹐建徳不得進﹐其臣淩敬請悉兵濟河﹐攻取懷州﹑河陽﹐逾太行﹐入上黨﹐徇汾﹑晉﹐趣蒲津﹐蹈無人之境﹐取勝可以萬全﹐關中駭震﹐則鄭圍自解。諸將曰「淩敬書生﹐何爲知戰事﹐其言豈可用﹖」建徳乃謝敬。其妻曹氏﹐又勸令乘唐國之虛﹐連營漸進﹐以取山北﹐西抄關中﹐唐必還師自救﹐鄭圍何優不解。建徳亦不從﹐引眾合戰﹐身爲人擒﹐國隨以滅。唐莊宗旣取河北﹐屯兵朝城﹐梁之君臣﹐謀數道大舉﹐令董漳引陜虢﹑澤潞之兵趣太原﹐霍彥威以汝﹑洛之兵寇鎭定﹐王彥章以禁軍攻鄆州﹐段凝以大軍當莊宗。莊宗聞之﹐深以爲憂。而段凝不能臨機決策﹐梁主又無斷﹐遂以致亡。石敬瑭以河東叛﹐耶律徳光赴救﹐敗唐兵而圍之﹐廢帝問策於羣臣。時徳光兄贊華﹐因爭國之故﹐亡歸在唐﹐吏部侍郎龍敏請立爲契丹主﹐令天雄﹑盧龍二鎭分兵送之﹐自幽州趣西樓﹐朝廷露檄言之﹐虜必有內顧之慮﹐然後選募精銳以擊之﹐此解圍一算也﹐帝深以爲然。而執政恐其無成﹐議竟不決﹐唐遂以亡。皇家靖康之難﹐胡騎犯闕﹐孤軍深入﹐後無重援﹐亦有出奇計乞用師搗燕者﹐天未悔禍﹐噬臍弗及﹐可勝嘆哉﹗

唐人詩不傳

韓文公《送李礎序》云「李生溫然爲君子﹐有詩八百篇﹐傳詠於時。」又《廬尉墓志》云「君能爲詩﹐自少至老﹐詩可錄傳者﹐在紙凡千餘篇。無書不讀﹐然止用以資爲詩。任登封尉﹐盡寫所爲詩﹐投畱守鄭餘慶﹐鄭以書薦於宰相。」觀此﹐則李﹑盧二子之詩多而可傳。又裴迪與王維同賦輞川諸絕﹐載於維集﹐此外更無存者。杜子美有寄裴十詩云「知君苦思緣詩瘦」﹐乃迪也﹐其能詩可知。今考之《唐史藝文志》﹐凡別集數百家﹐無其書﹐其姓名亦不見於他人文集﹐諸類詩文中亦無一篇。白樂天作《元宗簡集序》云「著格詩一百八十五﹐律詩五百九。」至悼其死﹐曰「遺文三十軸﹐軸軸金玉聲。」謂其古常而不鄙﹐新奇而不怪。今世知其名者寡矣﹐而況於詩乎﹗乃知前賢遺稿﹐湮役非一﹐眞可惜也﹗

泰誓四語

孔安國《古文尙書》﹐自漢以來﹐不列於學官﹐故《左氏傳》所引者﹐杜預輒注爲逸書。劉向《說苑臣術篇》一章云「《泰誓》曰﹕『附下而罔上者死﹐附上而罔下者刑。與聞國政而無益於民者退﹐在上位而不能進賢者逐。』此所以勸善而黜惡也。」漢武帝元朔元年﹐詔責中外不興廉舉孝。有司奏議曰「夫附下罔上者死﹐附上罔下者刑。與聞國政而無益於民者斥﹐在上位而不能進賢者退。此所以勸善黜惡也。」其語與《說苑》所載正同。而諸家注釋﹐至於顏師古﹐皆不能援以爲證。今之《泰誓》﹐初未嘗有此語也。漢宣帝時﹐河內女子得《泰誓》一篇獻之﹐然年月不與序相應﹐又不與《左傳》《國語》《孟子》眾書所引《泰誓》同﹐馬﹑鄭﹑王肅諸儒皆疑之﹐今不復可考。

重陽上巳攺日

唐文宗開成元年﹐歸融爲京兆尹﹐時兩公主出降﹐府司供帳事繁﹐又俯近上已曲江賜宴﹐奏請攺日。上曰「去年重陽取九月十九日﹐未失重陽之意﹐今攺取十三日可也。」且上已﹑重陽﹐皆有定日﹐而至展一旬﹐乃知鄭谷所賦《十日菊》詩云「自緣今日人心別﹐未必秋香一夜衰」﹐亦爲未盡也。惟東坡公有「菊花開時卽重陽」之語﹐故記其在海南蓺菊九畹﹐以十一月望﹐與客泛酒作重九云。

田宅契券取直

《隋書志》﹕「晉自過江﹐凡貨賣奴婢馬牛田宅﹐有文券﹐率錢一萬﹐輸估四百入官﹐賣者三百﹐買者一百。無文券者﹐隨物所堪﹐亦百分收四﹐名爲散估。歷宋﹑齊﹑梁﹑陳﹐如此以爲常。以人競商販﹐不爲田業﹐故使均輸﹐欲爲懲勸。𨿽以此爲辭﹐其實利在侵削也。」今之牙契投稅﹐正出於此﹐田宅所系者大﹐奉行惟謹﹐至於奴婢馬牛﹐𨿽著於令甲﹐民不復問。然官所取過多﹐並郡邑導行之費﹐蓋百分用其十五六﹐又皆買者獨輸﹐故爲數多者率隱減價直﹐賒立歲月﹐坐是招激訐訴。頃嘗因奏對﹐上章乞蠲其半﹐使民不作僞以息爭﹐則自言者必多﹐亦以與爲取之義。旣下有司﹐而戶部引條制沮其說。

公子奚斯

《閟宮》詩曰「新廟奕奕﹐奚斯所作。」其辭只謂奚斯作廟﹐義理甚明。鄭氏之說﹐亦云作姜嫄廟也。而《揚子法言》﹐乃曰正考甫嘗睎尹吉甫﹐公子奚斯睎正考甫。宋咸注文﹐以謂奚斯慕考甫而作《魯頌》﹐蓋子云失之於前﹐而宋又成其過耳。故吳祕又巧爲之說曰「正考甫《商頌》蓋美禘祀之事﹐而奚斯能作閔公之廟﹐亦晞《詩》之教也﹐而《魯頌》美之。」於義迂矣。司馬溫公亦以謂奚斯作《閟宮》之詩。兼正考甫只是得《商頌》於周大師耳﹐初非自作也。班固﹑王延壽亦云奚斯頌魯﹐後漢曹褒曰「奚斯頌魯﹐考甫詠商。」注引薛君《韓詩傳》云「是詩公子奚斯所作。」皆相承之誤。

唐藩鎭幕府

唐世士人初登科或未仕者﹐多以從諸藩府辟置爲重。觀韓文公送石洪﹑溫造二處士赴河陽幕序﹐可見禮節。然其職甚勞苦﹐故亦或不屑爲之。杜子美從劍南節度嚴武辟爲參謀﹐作詩二十韻呈嚴公云「胡爲來幕下﹐只合在舟中。束縛酬知己﹐蹉跎效小忠。周防期稍稍﹐太簡遂匆匆。曉入朱扉啟﹐昏歸畫角終。不成尋別業﹐未敢息微躬。會希全物色﹐時放倚梧桐。」而其題曰《遣悶》﹐意可知矣。韓文公從徐州張建封辟爲推官﹐有書上張公云「受牒之明日﹐使院小吏持故事節目十餘事來﹐其中不可者﹐自九月至二月﹐皆晨入夜歸﹐非有疾病事故﹐輒不許出﹐若此者非愈之所能也。若寬假之﹐使不失其性﹐寅而入﹐盡辰而退﹐申而入﹐終西而退﹐率以爲常﹐亦不廢事。苟如此﹐則死於執事之門無悔也。」杜﹑韓之旨﹐大略相似云。

文中子門人

王氏《中說》﹐所載門人﹐多貞觀時知名卿相﹐而無一人能振師之道者﹐故議者往往致疑。其最所稱髙第﹐曰程﹑仇﹑董﹑薛﹐考其行事﹐程元﹑仇璋﹑董常無所見﹐獨薛收在《唐史》有列傳﹐蹤迹甚爲明白。收以父道衡不得死於隋﹐不肯仕﹐聞唐髙祖興﹐將應義舉﹐郡通守堯君素覺之﹐不得去。及君素東連王世充﹐遂挺身歸國﹐正在丁丑﹑戊寅歲中。丁丑爲大業十三年﹐又爲義寧元年﹐戊寅爲武徳元年﹐是年三月煬帝遇害於江都﹐蓋大業十四年也。而杜淹所作《文中子世家》云「十三年江都難作﹐子有疾﹐召薛收謂曰﹕吾夢顏回稱孔子歸休之命。乃寢疾而終。」殊與收事不合﹐歲年亦不同﹐是爲大可疑者也。又稱李靖受《詩》及問聖人之道﹐靖旣云「丈夫當以功名取富貴﹐何至作章句儒」﹐恐必無此也。今《中說》之後﹐載文中次子福畤所錄云「杜淹爲禦史大夫﹐與長孫太尉有隙。」予按淹以貞觀二年卒﹐後二十一年﹐髙宗卽位﹐長孫無忌始拜太尉﹐其不合於史如此。故或者疑爲阮逸所作﹐如所謂薛收《元經傳》﹐亦非也。

晉燕用兵

萬事不可執一法﹐而兵爲甚。晉文公圍曹﹐攻門者多死﹐曹人屍諸城上。晉侯患之﹐聽輿人之謀曰「稱捨於墓。」言若將發冢者。師遷焉﹐曹人凶懼﹐因其凶而攻之﹐遂入曹。燕將騎劫攻齊卽墨﹐田單縱反間言﹐吾懼燕人掘吾城外冢墓。燕軍乃盡掘家墓﹐燒死人﹐齊人望見皆涕泣﹐其欲出戰﹐怒自十倍﹐已而果敗燕軍。觀晉﹑燕之所以用計則同﹐而其成敗頓異者何邪﹖晉但捨於墓﹐陽爲若將發冢﹐故曹人懼﹐而燕眞爲之﹐以激怒齊人故爾。

李衛公帖

李衛公在朱崖﹐表弟某侍郎遣人餉以衣物﹐公有書答謝之﹐曰「天地窮人﹐物情所棄﹐𨿽有骨肉﹐亦無音書﹐平生舊知﹐無復弔問。閣老至仁念舊﹐再降專人﹐兼賜衣服器物茶藥至多﹐開緘發紙﹐涕咽難勝。大海之中﹐無人拯卹﹐資儲蕩盡﹐家事一空﹐百口嗷然﹐往往絕食﹐塊獨窮悴﹐終日苦饑﹐惟恨垂沒之年﹐須作餒而之鬼。十月末﹐伏枕七旬﹐藥物陳裛﹐又無醫人﹐委命信天﹐幸而自活。」書後云閏十一月二十日﹐從表兄崖州司戶參軍同正李徳裕狀侍郎十九弟。按徳裕以大中二年十月自潮州司馬貶崖州﹐所謂同十一月﹐正在三年﹐蓋到崖才十餘月爾。而窮困苟生已如是。《唐書》本傳云「貶之明年卒。」則是此書旣發之後﹐旋踵下世也。當是時宰相皆其怨仇﹐故𨿽骨肉之親﹐平生之舊﹐皆不敢復通音問。而某侍郎至於再遣專使﹐其爲髙義絕俗可知﹐惜乎姓名不可得而考耳。此帖藏禁中﹐後出付祕閣﹐今勒石於道山堂西。紹興中趙忠簡公亦謫朱崖﹐士大夫畏秦氏如虎﹐無一人敢輒寄聲﹐張淵道爲廣西帥﹐屢遣兵校持書及藥石﹑酒面爲饋。公嘗答書云「鼎之爲己爲人﹐一至於此。」其述酸寒苦厄之狀﹐略與衛公同。旣而亦終於彼﹐手札今尙存於張氏。姚崇曾孫勗爲李公厚善﹐及李譖逐﹐擿索支黨﹐無敢通勞問。旣居海上﹐家無資﹐病無湯劑﹐勗數饋餉候問﹐不傅時爲厚薄﹐其某侍郎之徒與﹗

王孫賦

王延壽《王孫賦》﹐載於《古文苑》﹐其辭有云「顏狀類乎老翁﹐軀體似乎小兒」﹐謂猴也。乃知杜詩「顏狀老翁爲」蓋出諸此。

漢郡國諸宮

西漢鹽鐵﹑膳羞﹑陂湖﹑工服之屬﹐郡縣各有司局斡之﹐其名甚多﹐然居之者罕。嘗見於史傳﹐今略以《地理誌》所載言之﹐凡鐵官三十八﹐鹽官二十九﹐工官九﹐皆不暇紀其處。自余若京兆有船司空﹐爲主船官。太原有挏馬官﹐主牧馬﹐元名家馬官。遼東有牧師官﹐交趾有羞官﹐南郡有發弩官﹐嚴道有水官﹐丹陽有銅官﹐桂陽有金官﹐南海有洭浦官﹐南郡江夏有云夢官﹐九江有陂官﹑湖官﹐朐忌﹑魚復有橘官﹐鄱陽黃金采﹐主采金﹐亦有官。在內則奉常之均官﹑食官﹐司農之斡官﹐少府之大官主膳食﹐湯官主餅餌﹐導官主擇米﹐如是者蓋以百數。

漢獄名

漢以廷尉主刑獄﹐而中都他獄亦不一。宗正屬官有左右都司空。鴻臚有別火令丞﹐郡邸獄。少府有若盧獄令﹐考工共工獄。執金吾有寺互﹑都船獄。又有上林詔獄﹐水司空掖受祕獄﹐暴室﹑請室﹑居室﹑徒官之名。《張湯傳》蘇林曰「《漢儀注》獄二十六所。」《東漢志》云「孝武帝所置﹐世祖皆省之。」東漢泊唐﹐𨿽鞫囚非一處﹐然不至如是其多。國朝但有大理及臺獄﹐元丰﹑紹聖間﹐蔡確﹑章子厚起同文館獄之類﹐非故事也。

卷第二﹝十八則﹞

權若訥馮澥

唐中宗旣流殺五王﹐再復武氏陵廟。右補闕權若訥上疏﹐以爲﹕「天地日月等字﹐皆則天能事﹐賊臣敬暉等輕紊前規﹐削之無益於淳化﹐存之有光於孝理。又神龍制書﹐一事以上﹐並依貞觀故事﹐豈可近捨母儀﹐遠尊祖徳。」疏奏﹐手制褒美。欽宗在位﹐懲王安石﹑蔡京之誤國﹐政事悉以仁宗爲法。左諫議大夫馮澥上言「仁宗皇帝﹐陛下之髙祖也﹐神宗皇帝﹐陛下之祖也﹐子孫之心﹐寧有厚薄。王安石﹑司馬光皆天下之大賢﹐其優劣等差﹐自有公論﹐願無作好惡﹐允執厥中﹐則是非自明矣。」詔榜朝堂。侍禦史李光駁之﹐不聽﹐復爲右正言崔鶠所擊。宰相不復問﹐而遷澥吏部侍郎。按若訥與澥兩人﹐議論操持絕相似﹐蓋澥在崇寧中﹐首上書乞廢元祐皇后﹐自選人除寺監丞﹐其始終大節﹐不論可見。建炎初元﹐乃超居政地﹐公議憤之。

歲旦飲酒

今人元日飲屠酥酒﹐自小者起﹐相傳已久﹐然固有來處。後漢李膺﹑杜密以黨人同系獄﹐值元日﹐於獄中飲酒﹐曰「正旦從小起。」《時鏡新書》晉董勛云「正旦飲酒先從小者﹐何也﹖勛曰﹕『俗以小者得歲﹐故先酒賀之﹐老者失時﹐故後飲酒。』」《初學記》載《四民月令》云「正旦進酒次第﹐當從小起﹐以年小者起先。」唐劉夢得﹑白樂天元日舉酒賦詩﹐劉云「與君同甲子﹐壽酒讓先杯。」白雲﹕「與君同甲子﹐歲酒合誰先。」白又有《歲假內命酒》一篇云「歲酒先拈辭不得﹐被君推作少年人。」顧況云「不覺老將春共至﹐更悲攜手幾人全。還丹寂寞羞明鏡﹐手把屠蘇讓少年。」裴夷直云「自知年幾偏應少﹐先把屠蘇不讓春。倘更數年逢此日﹐還應惆悵羨他人。」成文干云「戴星先捧祝堯觴﹐鏡裏堪驚兩鬢霜。好是燈前偸失笑﹐屠蘇應不得先嘗。」方干云「才酌屠蘇定年齒﹐坐中皆笑鬢毛斑。」然則尙矣。東坡亦云「但把窮愁博長健﹐不辭最後飲屠酥。」其義亦然。

存歿絕句

杜子美有《存歿》絕句二首云「席謙不見近彈棋﹐畢曜仍傳舊小詩。玉局他年無限笑﹐白楊今日幾人悲。」「鄭公粉繪隨長夜﹐曹霸丹靑已白頭。天下何曾有山水﹐人間不解重驊驑。」每篇一存一歿。蓋席謙﹑曹霸存﹐畢﹑鄭歿也。黃魯直《荊江亭卽事》十首﹐其一云「閉門覓句陳無己﹐對客揮毫秦少遊。正字不知溫飽未﹐西風吹淚古藤州。」乃用此體。時少遊歿而無已存也。近歲新安胡仔著《漁隱叢話》﹐謂魯直以今時人形入詩句﹐蓋取法於少陵﹐遂引此句﹐實失於詳究云。

湯武之事

湯﹑武之事﹐古人言之多矣。惟漢轅固﹑黃生爭辯最詳。黃生曰「湯﹑武非受命﹐乃殺也。」固曰「不然﹐桀﹑紂荒亂﹐天下之心皆歸湯﹑武。湯﹑武因天下之心而誅桀﹑紂﹐不得已而立﹐非受命爲何﹖」黃生曰「冠𨿽敝必加於首﹐履𨿽新必貫於足。今桀﹑紂𨿽失道﹐君上也﹐湯﹐武𨿽聖﹐臣下也﹐反因過而誅之﹐非殺而何﹖」景帝曰「食肉毋食馬肝﹐未爲不知味﹔言學者毋言湯﹑武受命﹐未爲愚。」遂罷。顏師古注云「言湯﹑武爲殺﹐是背經義﹐故以馬肝爲諭也。」東坡《志林》云「武王非聖人也﹐昔者孔子蓋罪湯﹑武﹐伯夷﹑叔齊不食周粟﹐而孔子予之﹐其罪武王也甚矣。至孟軻始亂之﹐使當時有良史﹐南巢之事﹐必以叛書﹐牧野之事﹐必以弒書。湯﹑武仁人也﹐必將爲法受惡。」可謂至論。然予竊考孔子之序《書》﹐明言伊尹相湯伐桀﹐成湯放桀於南巢﹐武王伐商﹐武王勝商殺受﹐各蔽以一語﹐而大指皦如﹐所謂六蓺折衷﹐無待於良史復書也。

張釋之傳誤

《漢書》紀傳志表﹐矛盾不同非一﹐然惟張釋之爲甚。本傳云「釋之爲騎郎﹐事文帝十年不得調﹐亡所知名﹐欲免歸。中郎將袁盎惜其去﹐請徙補謁者﹐後拜爲廷尉﹐逮事景帝﹐歲餘﹐爲淮南相。」而《百官公卿表》所載﹐文帝卽位三年﹐釋之爲廷尉﹐至十年﹐書廷尉昌﹑廷尉嘉又二人﹐凡歷十三年﹐景帝乃立﹐而張驅爲廷尉﹐則是釋之未嘗十年不調﹐及未嘗以廷尉事景帝也。

張於二廷尉

張釋之爲廷尉﹐天下無冤民。於定國爲廷尉﹐人自以不冤。此《漢史》所稱也。兩人在職皆十餘年。周勃就國﹐人上書告勃欲反﹐下廷尉逮捕﹐吏稍侵辱之﹐勃以千金與獄吏﹐吏使以公主爲證﹐太后亦以爲無反事﹐乃得赦出。釋之正爲廷尉﹐不能救﹐但申理犯蹕﹑盜環一二細事耳。楊惲爲人告驕奢不悔過﹐下廷尉案驗﹐始得所予孫會宗書﹐定國當惲大逆無道﹐惲坐要斬。惲之罪何至於是﹖其徇主之過如此。傳所謂決疑平法﹐務在哀矜者﹐果何爲哉﹗

漢唐置郵

趙充國在金城﹐上書言先零﹑罕羌事﹐六月戊申奏﹐七月甲寅璽書報從其計。按金城至長安一千四百五十里﹐往反倍之﹐中間更下公卿議臣﹐而自上書至得報﹐首尾才七日。唐開元十年八月己卯夜﹐權楚璧等作亂﹐時明皇幸洛陽﹐相去八百餘里。壬午﹐遣河南尹王怡如京師按問宣慰﹐首尾才三日。置郵傳命﹐旣如此其速﹐而廷臣共議﹐蓋亦未嘗淹久﹐後世所不及也。

龍且張步

韓信擊趙﹐李左車勸陳余勿與戰﹐余曰「今如此避弗擊﹐諸侯謂吾怯﹐而輕來伐我。」遂與信戰﹐身死國亡。是時﹐信方爲漢將﹐始攻下魏﹑代﹐威聲猶未暴白﹐陳余易之﹐尙不足訝。及滅趙服燕﹐則關東六國﹐旣定其四矣。信伐齊﹐楚使龍且來救。或言漢兵不可當﹐龍且曰「吾平生知韓信爲人易與耳﹐不足畏也﹐何爲而止﹖」一戰而沒﹐項隨以亡。耿弇討張步﹐斬其大將軍費邑﹐走邑之弟敢﹐進攻西安﹑臨淄﹐拔其城﹐又走其弟藍﹐勢如破竹。先是﹐弇已破尢來﹑大槍﹑延岑﹑彭寵﹑富平﹑獲索矣。時步所盜齊地﹐太半爲棄所得。然步猶曰「以尢來﹑大肜十餘萬眾﹐吾皆卽其營而破之。今棄兵少於彼﹐又皆疲勞﹐何足摧乎﹖」竟出兵大戰﹐兄弟成擒。兵法云「知彼知己﹐百戰不殆。」龍且﹑張步﹐豈復識此哉﹗梁臨川王宏伐魏﹐魏元英禦之﹐宏停軍不前﹔魏人勸英進據洛水﹐英曰「蕭臨川𨿽騃﹐其下有良將韋﹑裴之屬﹐未可輕也。宜且觀形勢﹐勿與交鋒。」宏卒敗退﹐英之識見﹐非前人可比也。然遂進軍圍鐘離﹐魏邢巒以爲不可﹐魏主召使還﹐英表稱必克﹐爲曹景宗﹑韋睿所挫﹐失亡二十餘萬人。智於前而昧於後﹐爲可恨耳﹗

義理之說無窮

經典義理之說最爲無窮﹐以故解釋傳疏﹐自漢至今﹐不可槪舉﹐至有一字而數說者。姑以《周易革卦》言之﹐「已日乃孚﹐革而信之。」自王輔嗣以降﹐大抵謂卽日不孚﹐已日乃孚﹐已字讀如矣音﹐蓋其義亦止如是耳。惟朱子發讀爲戊己之己。予昔與《易》僧曇瑩論及此﹐問之曰「或讀作己日如何﹖」瑩曰「豈惟此也﹐𨿽作巳日亦有義。」乃言曰「天元十干﹐自甲至己﹐然後爲庚﹐庚者革也﹐故己日乃孚﹐猶雲從此而革也。十二辰自子至巳六陽﹐數極則變而之陰﹐於是爲午﹐故巳日乃孚﹐猶雲從此而變也。」用是知好奇者欲穿鑿附會﹐固各有說云。

開元五王

唐明皇兄弟五王﹐兄申王以開元十二年﹐寧王憲﹑邠王守禮以二十九年﹐弟歧王範以十四年﹐薛王業以二十二年薨﹐至天寶時已無存者。楊太眞以三載方入宮﹐而元稹《連昌宮詞》云「百官隊仗避歧﹑薛﹐楊氏諸姨車鬥風。」李商隱詩云「夜半宴歸宮漏永﹐薛王沈醉壽王醒。」皆失之也。

巫蠱之禍

漢世巫蠱之禍﹐𨿽起於江充﹐然事會之來﹐蓋有不可曉者。武帝居建章宮﹐親見一男子帶劍入中龍華門﹐疑其異人﹐命收之﹐男子捐劍走﹐逐之弗獲。上怒﹐斬門候﹐閉長安城門﹐大索十一日﹐巫蠱始起。又嘗晝寢﹐夢木人數十﹐持杖欲擊己﹐乃驚寤﹐因是體不平﹐遂苦忽忽善忘。此兩事可謂異矣。木將腐﹐蠹實生之。物將壞﹐虫實生之。是時帝春秋已髙﹐忍而好殺﹐李陵所謂法令無常﹐大臣無罪夷滅者數十家。由心術旣荒﹐隨念招妄﹐男子﹑木人之兆﹐皆迷不復開﹐則滴見於天﹐鬼瞰其室。禍之所被﹐以妻則衛皇后﹐以子則戾園﹐以兄子則屈犛﹐以女則諸邑﹑陽石公主﹐以婦則史良梯﹐以孫則史皇孫。骨肉之酷如此﹐豈復顧他人哉﹖且兩公主實衛后所生﹐太子未敗數月前﹐皆已下獄誅死﹐則其母與兄豈有全理﹖固不待於江充之譖也。

唐詩無諱避

唐人歌詩﹐其於先世及當時事﹐直辭詠寄﹐略無避隱。至宮禁劈呢﹐非外間所應知者﹐皆反復極言﹐而上之人亦不以爲罪。如白樂天《長恨歌》諷諫諸章﹐元微之《連昌宮詞》﹐始末皆爲明皇而發。杜子美尢多﹐如《兵車行》《前後出塞》《新安吏》《潼關吏》《石壕吏》《新婚別》《垂老別》《無家別》《哀王孫》《悲陳陶》《哀江頭》《麗人行》《悲靑阪》《公孫舞劍器行》﹐終篇皆是。其他波及者﹐五言如﹕「憶昨狼狽初﹐事與古先別。」「不聞夏商衰﹐中自誅褒妲。」「是時妃嬪戮﹐連爲糞土叢。」「中宵焚九廟﹐云漢爲之紅。」「先帝正好武﹐寰海未凋枯。」「拓境功未已﹐元和辭大鑪。」「內人紅袖泣﹐王子白衣行。」「毀廟天飛雨﹐焚宮火徹明。」「南內開元曲﹐常時弟子傳。法歌聲變轉﹐滿座涕潺湲。」「禦气雲樓敞﹐含風彩仗髙。仙人張內樂﹐王母獻宮桃。」「須爲下殿走﹐不可好樓居。」「固無牽白馬﹐幾至著靑衣。」「奪馬悲公主﹐登車泣貴嬪。」「兵气淩行在﹐妖星下直廬。」「落日畱王母﹐微風倚少兒。」「能畫毛延壽﹐投壺郭舍人。」「鬥鷄初賜錦﹐舞馬更登牀。」「驪山絕望幸﹐花萼罷登臨。」「殿瓦鴛鴦坼﹐宮簾翡翠虛。」七言如﹕「關中小兒壞紀綱﹐張后不樂上爲忙。」「天子不在咸陽宮﹐得不哀痛塵再蒙。」「曾貌先帝照夜白﹐龍池十日飛霹靂。」「要路何日罷長戟﹐戰自靑羌連白蠻。」「豈謂盡煩回紇馬﹐翻然遠救朔方兵。」如此之類﹐不能悉書。此下如張枯賦《連昌宮》《元日仗》《千秋樂》《大酺樂》《十五夜燈》《熱戲樂》《上巳樂》《邠王小管》《李謨笛》《退宮人》《玉環琵琶》《春駕囀》《寧哥來》《容兒缽頭》《耍娘羯鼓》《耍娘歌》《悖挐兒舞》《華淸宮》《長門怨》《集靈臺》《阿■湯》《馬嵬歸》《香囊子》《散花樓》《雨霖鈴》等三十篇﹐大抵詠開元﹑天寶間事。李義山《華淸宮》《馬嵬》《驪山》《龍池》諸詩亦然。今之詩人不敢爾也。

李晟傷國體

將帥握重兵居閻外﹐當國家多事時﹐其奉上承命﹐尢當以恭順爲主。唐李最在徳宗朝﹐破朱泚﹐復長安﹐功名震耀﹐蓋社稷宗臣也。然嘗將神策軍戍蜀﹐及還以營妓自隨﹐節度使張延賞追而返之﹐由是有隙。最旣立大功﹐上召延賞入相﹐晟表陳其過惡﹐上重違其意﹐乃止。後歲餘﹐上命韓滉諭旨於晟使釋怨﹐滉因使晟表薦﹐延賞遂爲相。然則輔相之拜罷﹐皆大將得制之﹐其傷國體甚矣。徳宗猜忌刻薄﹐渠能釋然﹗晟之失兵柄﹐正緣此耳。國學武成王廟﹐本列最於十哲﹐乾道中有旨﹐退於從祀﹐壽皇聖意豈非出此乎﹖元和六學士白樂天分司東都﹐有詩《上李畱守相公》﹐其序言「公見過池上﹐泛舟舉酒﹐話及翰林舊事﹐因成四韻。」後兩聯云「白首故情在﹐靑雲往事空。同時六學士﹐五相一漁翁。」此詩蓋與李蜂者﹐其詞正紀元和二年至六年事。予以其時考之﹐所謂五相者﹐裴垍﹑王涯﹑杜元穎﹑崔羣及絳也。紹興二十八年三月﹐予入館﹐明年八月﹐除吏部郎官﹐一時同捨祕書丞虞雍公並甫﹑著作郎陳魏公應求﹑祕書郎史魏公直翁﹑校書郎王魯公季海﹐皆至宰相﹐汪莊敏公明遠至樞密使﹐恩數與宰相等﹐甚類元和事云。

二傳誤後世

自《左氏》載石碏事﹐有「大義滅親」之語﹐後世援以爲說﹐殺子孫﹐害兄弟。如漢章帝廢太子慶﹐魏孝文殺太子詢﹐唐髙宗廢太子賢者﹐不可勝數。《公羊》書魯隱公﹑桓公事﹐有「子以母貴﹐母以子貴」之語﹐後世援以爲說﹐廢長立少﹐以妾爲后妃。如漢哀帝尊傅昭儀爲皇太太后﹐光武廢太子彊而立東海王陽﹐唐髙宗廢太子忠而立孝敬者﹐亦不可勝數。

卜子夏

魏文侯以卜子夏爲師。按《史記》所書﹐子夏少孔子四十四歲﹐孔子卒時﹐子夏年二十八矣。是時﹐周敬王四十一年﹐後一年元王立﹐歷貞定王﹑考王﹐至威烈王二十三年﹐魏始爲侯﹐去孔子卒時七十五年。文侯爲大夫二十二年而爲侯﹐又十六年而卒﹐姑以始侯之歲計之﹐則子夏已百三歲矣﹐方爲諸侯師﹐豈其然乎﹖

父子忠邪

漢王氏擅國﹐王章﹑梅福嘗言之﹐惟劉向勤勤懇懇﹐上封事極諫﹐至云「事勢不兩大﹐王氏與劉氏亦且不並立。陛下爲人子孫﹐守持宗廟﹐而令國祚移於外親﹐降爲皂隸。爲後嗣憂﹐昭昭甚明。」其言痛切如此。而子歆乃用王莽舉爲侍中﹐爲莽典文章﹐倡導在位﹐褒揚功徳﹐安漢﹑宰衡之名﹐皆所共謀﹐馴致攝篡﹐卒之身亦不免。魏陳矯事曹氏﹐三世爲之盡忠﹐明帝憂社稷﹐問曰「司馬懿忠正﹐可謂社稷之臣乎﹖」矯曰「朝廷之望﹐社稷未知也。」懿竟竊國柄。至孫炎篡魏爲晉﹐而矯之子騫乃用佐命勛﹐位極公輔。晉郗愔忠於王室﹐而子超黨於桓氏﹐爲溫建廢立之謀。超死﹐愔哀悼成疾。後見超書一箱﹐悉與溫往反密計﹐遂大怒曰「小子死恨晚﹗」更不復哭。《晉史》以爲有大義之風。向﹑矯﹑愔之忠如是﹐三子不勝誅矣﹗

蘇張說六國

蘇秦﹑張儀同學於鬼谷﹐而其縱橫之辯﹐如冰炭水火之不同﹐蓋所以設心者異耳。蘇欲六國合從以擯秦﹐故言其彊。謂燕地方二千餘里﹐帶甲數十萬﹐車六百乘﹐騎六千匹﹔謂趙地亦方二千餘里﹐帶甲數十萬﹐車千乘﹐騎萬匹﹔謂韓地方九百里﹐帶甲數十萬﹐天下之彊弓勁彎﹐皆從韓出﹐韓卒之勇﹐一人當百﹔謂魏地方千里﹐卒七十萬﹔齊地方二千餘里﹐臨菑之卒﹐固已二十一萬﹔楚地方五千里﹐帶甲百萬﹐車千乘﹐騎萬匹。至於張儀﹐則欲六國爲橫以事秦﹐故言其弱。謂梁地方不過千里﹐卒不過三十萬﹔韓地險惡﹐卒不過二十萬﹔臨菑﹑卽墨非齊之有﹔斷趙右肩﹔黔﹑巫非楚有﹔易水﹑長城非燕有。然而六王皆聳聽敬從﹐舉國而付之﹐未嘗有一語相折難者﹐彼皆長君﹐持國之日久﹐逮其臨事﹐乃顧如桔橰﹐隨人俯仰﹐得不危亡幸矣哉﹗且一國之勢﹐猶一家也。今夫主一家之政者﹐較量生理﹐名田若干頃﹐歲收谷粟若干﹔蓺園若干畝﹐歲收桑麻若干﹔邸捨若干區﹐爲錢若干﹔下至牛羊犬雞﹐莫不有數﹐自非童騃孱愚之人﹐未有不能件析而枚數者﹐何待於疏遠遊客爲吾借箸而籌哉﹖苟一以爲多﹐一以爲寡﹐將遂挈挈然舉而信之乎﹖晁錯說景帝曰「髙帝大封同姓﹐齊七十餘城﹐楚四十餘城﹐吳五十餘城﹐分天下半。」以漢之廣﹐三國渠能分其半﹐此錯欲削諸侯﹐故盛言其大爾。膠西王將與吳反﹐羣臣諫曰「諸侯地不能當漢十二﹐爲叛逆非計也。」是時反者卽吳﹑楚﹑諸齊﹐此膠西臣欲止王之謀﹐故盛言其小爾。二者視蘇﹑張之言﹐疑若相似﹐而用心則否﹐聽之者惟能知彼知己﹐則善矣。

卷第三﹝十八則﹞

一定之計

人臣之遇明主﹐於始見之際﹐圖事揆策﹐必有一定之計﹐據以爲決﹐然後終身不易其言﹐則史策書之﹐足爲不朽。東坡序範文正公之文﹐蓋論之矣。伊尹起於有莘﹐應湯三聘﹐將使君爲堯﹑舜之君﹐民爲堯﹑舜之民﹐卒之相湯伐夏﹐俾厥後惟堯﹑舜﹐格於皇天。傅說在巖野﹐愛立作相﹐三篇之書﹐皎若星日﹐𨿽史籍久遠﹐不詳紀其行事﹐而髙宗克鬼方﹐伐荊﹑楚﹐嘉靖商邦﹐禮陟配天﹐載於《易》之《旣濟》《書》之《無逸》《詩》之《殷武》﹐商代之君莫盛焉。罔俾阿衡﹐專美有商﹐於是爲允蹈矣。管仲以其君霸﹐商君基秦爲彊﹐𨿽聖門羞稱﹐後世所賤﹐然考其爲政﹐蓋未嘗一戾於始謀。韓信勸漢租任天下武勇﹐以城邑封功臣﹐以義兵從思東歸之士﹐傳檄而定三秦﹔下魏之後﹐請北舉燕﹑趙﹐東擊齊﹐南絕楚糧道﹐西會榮陽﹐至於滅楚﹐無一言不酬。鄧禹見光武於河北﹐知更始無成﹐說帝延攬英雄﹐務悅民心﹐立髙祖之業﹐救萬民之命﹐帝與定計議﹐終濟大業。耿龠與光武同討王郎﹐願歸幽州﹐益發精兵﹐定彭寵﹐取張丰﹐還收富平﹑獲索﹐東攻張步﹐以平齊地﹐帝常以爲落落難合﹐而事竟成。諸葛亮論曹操挾天子令諸侯﹐難與爭鋒﹔孫權據有江東﹐可與爲援而不可圖。荊州用武之國﹐益州沃野千里﹐勸劉備跨有荊﹑益﹐外觀時變﹐則霸業可成﹐漢室可興﹐及南方已定﹐則表獎率三軍﹐北定中原。已而盡行其說﹐至於用師未戰而身先死﹐則天也。房喬杖策謁太宗爲記室﹐卽收人物致幕府﹐與諸將密相申結﹐輔成大勛﹐至於爲相﹐號令典章﹐盡出其手﹐𨿽數百年猶蒙其功。王朴事周世宗﹐當五季艸創之際﹐上《平邊策》﹑以爲﹕「唐失吳﹑蜀﹐晉失幽﹑並﹐當知所以平之之術。當今吳易圖﹐可撓之地二千里﹐攻虛擊弱﹐則所向無前﹐江北諸州﹐乃國家之有也。旣得江北﹐江之南亦不難平。得吳則桂﹑廣皆爲內臣﹐岷﹑蜀可匕書而召之﹐不至則四面並進﹐席捲而蜀平矣。吳﹑蜀平﹐幽可望風而至。惟並必死之寇﹐候其便則一削以平之。」世宗用其策﹐功未集而殂。至於國朝﹐掃平諸方﹐先後次第﹐皆不出朴所料。獨幽州之舉﹐旣至城下﹐而諸將不能成功。若乃王安石顓國﹐言聽計從﹐以身任天下之重﹐而師慕商鞅爲人﹐苟可以取民者﹐無不盡﹐遂詒後世之害﹐則在所不論也。

秋興賦

宋玉《九辯詞》云「憭栗兮若在遠行﹐登山臨水兮送將歸。」潘安仁《秋興賦》引其語﹐繼之曰「送歸懷慕徒之戀﹐遠行有羈旅之憤。臨川感流以嘆逝﹐登山懷遠而悼近。彼四戚之疚心﹐遭一塗而難忍。」蓋暢演厥旨﹐而下語之工拙﹐較然不侔也。

太史慈

三國當漢﹑魏之際﹐英雄虎爭﹐一時豪傑志義之士﹐磊磊落落﹐皆非後人所能冀﹐然太史慈者尢爲可稱。慈少仕東萊本郡爲奏曹吏﹐郡與州有隙﹐州章劾之﹐慈以計敗其章﹐而郡得直。孔融在北海爲賊所圍﹐慈爲求救於平原﹐突圍直出﹐竟得兵解融之難。後劉繇爲揚州刺史﹐慈往見之﹐會孫策至﹐或勸繇以慈爲大將軍。繇曰「我若用子義﹐許子將不當笑我邪﹖」但使慈偵視輕重﹐獨與一騎卒遇策﹐便前斗﹐正與策對﹐得其兜鍪。及繇奔豫章﹐慈爲策所執﹐捉其手曰「寧識神亭時邪﹖」又稱其烈義﹐爲天下智士﹐釋縛用之﹐命撫安繇之子﹐經理其家。孫權代策﹐使爲建昌都尉﹐遂委以南方之事﹐督治海昏。至卒時﹐才年四十一﹐葬於新吳﹐今洪府奉新縣也﹐邑人立廟敬事。乾道中封靈惠侯﹐予在西掖當制﹐其詞云「神早赴孔融﹐雅謂靑州之烈士。晚從孫策﹐遂爲吳國之信臣。立廟至今﹐作民司命。攬一同之言狀﹐擇二美以建侯﹐庶幾江表之間﹐尙憶神亭之事。」蓋爲是也。

謚法

「先王謚以尊名﹐節以壹惠。」語出《表記》。然不雲起於何時﹐今世傳《周公謚法》﹐故自文王﹑武王以來始有謚。周之政尙文﹐斯可驗矣。如堯﹑舜﹑禹﹑湯皆名﹐皇甫謐之徒附會爲說﹐至於桀﹑紂﹐亦表以四字﹐皆非也。周王謚以一字﹐至威烈﹑貞定益以兩﹐而衛武公曰睿聖武公﹐見於《楚語》。孔文子曰貞惠文子﹐見於《檀弓》。各三字﹐意當時尙多有之。唐諸帝謚﹐經三次加冊﹐由髙祖至明皇皆七字﹐其後多少不齊。代宗以四字﹐肅﹑順﹑憲以九字﹐余以五字﹐惟宣宗獨十八字﹐曰元聖至明成武獻文睿智章仁神聰懿道大孝。國朝祖宗謚十六字﹐惟神宗二十字﹐曰體元顯道法古立憲帝徳王功英文烈武欽仁聖孝﹐蓋蔡京所定也。

漢文帝受言

漢文帝卽位十三年﹐齊太倉令淳於意有罪當刑﹐其女緹縈﹐年十四﹐隨至長安﹐上書願沒入爲官婢﹐以贖父刑罪。帝憐悲其意﹐卽下令除肉刑。丞相張蒼﹑禦史大夫馮敬議﹐請定律﹐當斬右止者反棄市﹐笞者杖背五百至三百﹐亦多死﹐徒有輕刑之名﹐實多殺人。其三族之罪﹐又不乘時建明﹐以負天子徳意﹐蒼﹑敬可謂具臣矣。史稱文帝止輦受言。今以一女子上書﹐躬自省覽﹐卽除數千載所行之刑﹐曾不畱難﹐然則天下事豈復有稽滯不決者哉﹖所謂集上書囊以爲殿帷﹐蓋凡囊封之書﹐必至前也。

丹靑引

杜子美《丹靑引贈曹將軍霸》云「先帝天馬玉花驄﹐畫工如山貌不同。是日牽來赤愞下﹐迢立閶闔生長風。詔謂將軍拂絹素﹐意匠慘澹經營中。斯須九重眞龍出﹐一洗萬古凡馬空。玉花卻在禦榻上﹐榻上廷前屹相向。至尊含笑催賜金﹐國人﹑太僕皆惆悵。」讀者或不曉其旨﹐以爲畫馬奪眞﹐國人﹑太僕所爲不樂﹐是不然。國人﹑太僕蓋牧養官曹及馭者﹐而黃金之賜﹐乃畫史得之﹐是以惆悵﹐杜公之意深矣。又《觀曹將軍畫馬圖》云「曾貌先帝照夜白﹐龍池十日飛霹靂。內府殷紅碼盩盤﹐捷好傳詔才人索。」亦此意也。

詩國風秦中事

《周召》二南﹑《幽風》皆周文﹑武﹑成王時詩﹐其所陳者秦中事也。所謂沼沚洲澗之水﹐蘋蘩藻荇之菜﹐疑非所有。旣化行江﹑漢﹐故並江之永﹐漢之廣﹐率皆得言之歟﹖《摽有梅》之詩﹐不注釋梅﹐而《秦風終南》詩﹐「終南何有﹐有條有梅」。毛氏云「梅﹐楠也。」箋云「名山髙大﹐宜有茂木。」今之梅與楠異﹐亦非茂木﹐蓋毛﹑鄭北人不識梅耳。若《上林賦》所引江籬﹑蘼蕪﹑揭車﹑蓑荷﹑蓀﹑若﹑薠﹑芋之類﹐自是侈辭過實﹐與所謂八川東注太湖者等也。

詩文當句對

唐人詩文﹐或於一句中自成對偶﹐謂之當句對。蓋起於《楚辭》「惠烝蘭藉」﹑「桂酒椒漿」﹑「桂掉蘭」枻﹑「斫冰積雪」。自齊﹑梁以來﹐江文通﹑庾子山諸人亦如此。如王勃《宴滕王閣序》一篇皆然。謂若襟三江帶五湖﹐控蠻荊引甌越﹐龍光牛斗﹐徐孺陳著﹐騰蚊起鳳﹐紫電靑霜﹐鶴汀鳧渚﹐桂殿蘭宮﹐鐘鳴鼎食之家﹐靑雀黃龍之軸﹐落霞孤騖﹐秋水長天﹐天髙地迥﹐興盡悲來﹐宇宙盈虛﹐丘墟已矣之辭是也。於公異《破朱泚露布》亦然。如堯﹑舜﹑禹﹑湯之徳﹐統元立極之君﹐臥鼓偃旗﹐養威蓄銳﹐夾川陸而左旋右抽﹐抵丘陵而浸淫布濩﹐聲塞宇宙﹐气雄鉦鼓﹐驅兕作威﹐風雲動色﹐乘其跆藉﹐取彼鯨鯢﹐自卯及西﹐來拒復攻﹐山傾河泄﹐霆斗雷馳﹐自北狙南﹐輿屍折首﹐左武右文﹐銷鋒鑄鎬之辭是也。杜詩小院回廊春寂寂﹐浴鬼飛鴛晚悠悠﹐淸江錦石傷心麗﹐嫩蕊濃花滿目斑﹐書簽藥裹封蛛网﹐野店山橋送馬蹄﹐戎馬不如歸馬逸﹐千家今有百家存﹐犬羊曾爛漫﹐宮闕尙蕭條﹐蚊龍引子過﹐荷芰逐花低﹐干戈況復塵隨眼﹐鬢髮還應雪滿頭﹐百萬傳深入﹐寰區望匪他。象牀玉手﹐萬艸千花﹐落絮遊絲﹐隨風照日﹐靑袍白馬﹐金穀銅駝﹐竹寒沙碧﹐菱刺藤梢﹐長年三老﹐捩拖開頭﹐門巷荊棘底﹐君臣豺虎邊﹐養拙干戈﹐全生糜鹿﹐捨舟策馬﹐拖玉腰金﹐髙江急峽﹐翠木蒼藤﹐古廟杉松﹐歲時伏臘﹐三分割據﹐萬古雲霄﹐伯仲之間﹐指揮若定﹐桃蹊李徑﹐梔子紅椒﹐庾信羅含﹐春來秋去﹐楓林橘樹﹐復道重樓之類﹐不可勝舉。李義山一詩﹐其題曰《當句有對》云「密邇平陽接上蘭﹐秦樓鴛瓦漢宮盤。池光不定花光亂﹐日气初涵露气幹。但覺遊蜂饒舞蝶﹐豈知孤鳳憶離鸞。三星自轉三山遠﹐紫府程遙碧落寬。」其他詩句中﹐如靑女素蛾﹐對月中霜裏﹔黃葉風雨﹐對靑樓管弦﹔骨肉書題﹐對慧蘭蹊徑﹔花須柳眼﹐對紫蝶黃蜂﹔重吟細把﹐對已落猶開﹔急鼓疏鐘﹐對休燈滅燭﹔江魚朔雁﹐對秦樹嵩云﹔萬戶千門﹐對風朝露夜。如是者甚多。

東坡明正

東坡《明正》一篇送於做失官東歸云「子之失官﹐有爲子悲如子之自悲者乎﹖有如子之父兄妻子之爲子悲者乎﹖子之所以悲者﹐惑於得也。父兄妻子之所以悲者﹐惑於愛也。」按《戰國策》齊鄒忌謂妻曰「我孰與城北徐公美﹖」其妻曰「君美甚﹐徐公何能及公也。」復問其妾與客﹐皆言「徐公不若君之美。」暮寢而思之﹐曰「吾妻之美我者私我也﹐妾之美我者畏我也﹐客之美我者欲有求於我也。」東坡之斡旋﹐蓋取諸此。然《四菩薩閣記》云「此畫乃先君之所嗜﹐旣免喪﹐以施浮圖惟簡﹐曰﹕『此唐明皇帝之所不能守者﹐而況於余乎﹗余惟自度不能長守此也﹐是以與子。』」而其未云「軾之以是與子者﹐凡以爲先君捨也。」與初辭意蓋不同﹐晚學所不曉也。

臺諫不相見

嘉祐六年﹐司馬公以修起居注同知諫院﹐上章乞立宗室爲繼嗣。對畢﹐詣中書﹐略爲宰相韓公言其旨。韓公攝饗明堂﹐殿中侍禦史陳洙監祭﹐公問誅﹕「聞殿院與司馬舍人甚熟。」洙答以「頃年曾同爲直講」。又問﹕「近日曾聞其上殿言何事﹖」洙答以「彼此臺諫官不相往來﹐不知言何事。」此一項溫公私記之甚詳。然則國朝故實﹐臺諫官元不相見。故趙淸獻公爲禦史﹐論陳恭公﹐而範蜀公以諫官與之爭。元丰中﹐又不許兩省官相往來﹐鮮於子駿乞罷此禁。元祐中﹐諫官劉器之﹑梁況之等論蔡新州﹐而禦史中丞以下﹐皆以無章疏罷黜。靖康時﹐諫議大夫馮懈論時政失當﹐爲侍禦史李光所駁。今兩者合爲一府﹐居同門﹐出同幕﹐與故事異﹐而執政祭祠行事﹐與監察禦史不相見之了。

執政四入頭

國朝除用執政﹐多從三司使﹑翰林學士﹑知開封府﹑禦史中丞進拜﹐俗呼爲「四入頭」。固有盡歷四職而不用﹐如張文定公﹑謂仁﹑英朝﹐至神宗初始用﹐王宣徽之類者。趙淸獻公自成都召還知諫院﹐大臣言故事近臣自成都還﹐將大用﹐必更省府﹐謂三司使﹑開封府。不爲諫官。以是知一朝典章﹐其嚴如此。至若以權恃郎方受告卽爲參樞﹐如施矩﹑鄭仲熊者﹐蓋秦檜所用云。

無望之禍

自古無望之禍玉石俱焚者﹐釋氏謂之劫數﹐然固自有幸不幸者。漢武帝以望气者言長安獄中有天子气﹐於是遣使者分條中都官詔獄系者﹐亡輕重一切皆殺之﹐獨郡邪獄系者﹐賴丙吉得生。隋煬帝令嵩山道士潘誕合煉金丹不成﹐云無石膽石髓﹐若得童男女膽髓各三斜六斗﹐可以代之﹐帝怒斬誕。其後方士言李氏當爲天子﹐勸帝盡誅海內李姓。以煬帝之無道嗜殺人﹐不啻艸莽﹐而二說偶不行。唐太宗以李淳風言女武當王﹐已在宮中﹐欲取疑似者盡殺之﹐賴淳風諫而止。以太宗之賢尙如此﹐豈不云幸不幸哉﹗

燕說

黃魯直和張文潛八詩﹐其二云「談經用燕說﹐束棄諸儒傳。濫筋𨿽有罪﹐未派彌九縣。」大意指王氏新經學也。燕說出於《韓非子》﹐曰先王有郢書﹐而後世多燕說。又引其事曰「郢人有遺燕相國書者﹐夜書﹐火不明﹐謂持燭者曰﹕『舉燭。』已而誤書『舉燭』二字﹐非書本意也。燕相受書﹐曰﹕『舉燭者尙明也。尙明者舉賢而用之。』遂以自上﹐王大說﹐國以治﹐治則治矣﹐非書意也。」魯直以新學多穿鑿﹐故有此句。

折檻行

杜詩《折檻行》云「千載少似朱云人﹐至今折檻空嶙峋。婁公不語宋公語﹐尙憶先皇容直臣。」此篇專爲諫爭而設﹐謂婁師徳﹑宋璟也。人多疑婁公旣無一語﹐何得爲直臣﹖錢伸仲云「朝有闕政﹐或婁公不語﹐則宋公語。」但師徳乃是武后朝人﹐璟爲相時﹐其亡久矣。杜有祭房相國文﹐言「羣公間出﹐魏﹑杜﹑婁﹑宋」﹐亦並二公稱之﹐詩言先皇﹐意爲明皇帝也﹐婁氏別無顯人有聲開元間﹐爲不可曉。

朱云陳元達

朱云見漢成帝﹐請斬馬劍斷張禹首。上大怒曰「罪死不赦。」禦史將云下﹐云攀殿檻﹐檻折﹐禦史遂將云去。辛慶忌叩頭以死爭﹐上意解﹐然後得已。及後當治檻﹐上曰「勿易。因而輯之﹐輯與集同﹐謂補合也。以旌直臣。」劉聰爲劉后起鎢儀殿﹐陳元達諫﹐聰怒﹐命將出斬之﹐時在逍遙園李中堂﹐元達先鎖腰而入﹐卽以鎖繞堂下樹﹐左右曳之不能動。劉氏聞之﹐私敕左右停刑﹐手疏切諫﹐聰乃解﹐引元達而謝之﹐易園爲納賢園﹐堂爲愧賢堂。兩人之事甚相類﹐云之免於死﹐由慶忌卽時爭救之故﹐差易爲力。若元達之命在須臾間﹐聰之急暴且盛怒﹐何暇延畱數刻而容劉氏得以艸疏乎﹖脫使就刎其首﹐或令武士擊殺亦可﹐何恃於鎖腰哉﹖是爲可疑也。成帝不易檻以旌云直﹐而不能命以一官﹐乃不若聰之待元達也。至今宮殿正中一間橫檻﹐獨不施欄循﹐謂之折檻﹐蓋自漢以來相傳如此矣。

杜老不忘君

前輩謂社少陵當流離顚沛之際﹐一飯未嘗忘君﹐今略紀其數語云「萬方頻送喜﹐無乃聖躬勞。」「至今勞聖主﹐何以報皇天。」「獨使至尊憂社稷﹐諸君何以答升平。」「天子亦應厭奔走﹐羣公固合思升平。」如此之類非一。

栽松

詩白樂天《栽松詩》云「小松未盈尺﹐心愛手自移。蒼然澗底色﹐云濕煙靠靠。栽植我年晚﹐長成君性遲。如何過四十﹐種此數寸枝﹖得見成陰否﹖人生七十稀。」予治圃於鄕裏﹐乾道己丑歲﹐正年四十七矣。自伯兄山居手移稚松數十本﹐其髙僅四五寸﹐植之云壑石上﹐擁土以爲固﹐不能保其必活也。過二十年﹐蔚然成林﹐皆有幹霄之勢﹐偶閱白公集﹐感而書之。

烏鵲鳴

北人以烏聲爲喜﹐鵲聲爲非。南人聞鵲噪則喜﹐聞烏聲則唾而逐之﹐至於弦弩挾彈﹐擊使遠去。《北齊書》﹐奚永洛與張子信對坐﹐有鵲正鳴於庭樹間﹐子信曰「鵲言不善﹐當有口舌事﹐今夜有喚﹐必不得往。」子信去後﹐髙嚴使召之﹐且云敕喚﹐永洛詐稱墮馬﹐遂免於難。白樂天在江州﹐《答元郎中楊員外喜烏見寄》﹐曰「南宮鴛鴦地﹐何忽烏來止。故人錦帳郎﹐聞烏笑相視。疑烏報消息﹐望我歸鄕裏。我歸應待烏頭白﹐慚愧元郎誤歡喜。」然則鵲言固不善﹐而烏亦能報喜也。又有和元微之《大觜烏》一篇云「老巫生姦計﹐與烏意潛通。云此非凡鳥﹐遙見起敬恭。千歲乃一出﹐喜賀主人翁。此烏所止家﹐家產日夜丰。上以致壽考﹐下可宜田農。」按微之所賦云「巫言此烏至﹐財產日丰宜。主人一心惑﹐誘引不知疲。轉見烏來集﹐自言家轉孳。專職烏喜怒﹐信受若長離。」今之烏則然也。世有傳《陰陽局鴉經》﹐謂東方朔所著﹐大略言凡占烏之鳴﹐先數其聲﹐然後定其方位﹐假如甲日一聲﹐卽是甲聲﹐第二聲爲乙聲﹐以十於數之﹐乃辧其急緩﹐以定吉凶﹐蓋不專於一說也。

卷第四﹝十七則﹞

淮南守備

周世宗舉中原百郡之兵﹐南徵李景。當是時﹐周室方彊﹐李氏政亂﹐以之討伐﹐云若易然。而自二年之冬﹐訖五年之春﹐首尾四年﹐至於乘輿三駕﹐僅得江北。先是河中李守貞叛漢﹐遣其客朱元來唐求救﹐遂仕於唐。樞密使查文徽妻之以女。是時﹐請兵復諸州﹐卽取舒﹑和。後以恃功偃蹇﹐唐將奪其兵﹐元怒而降周。景械其妻﹐欲戮之。文徽方執政﹐表乞其命﹐景批云「只斬朱元妻﹐不殺查家女。」竟斬於市。郭廷謂不能守濠州﹐以家在江南﹐恐爲唐所種族﹐遣使謂金陵稟命﹐然後出降。則知周師所以久者﹐景法度猶存﹐尙能制將帥死命故也。紹興之季﹐虜騎犯淮﹐逾月之間﹐十四郡悉陷。予親見沿淮諸郡守﹐盡掃官庫儲積﹐分寓京口﹐云預被旨許令移治。是乃平時無虞﹐則受極邊之賞﹐一有緩急﹐委而去之﹐寇退則反﹐了無分毫絓於吏議﹐豈復肯以固守爲心也哉﹖

周世宗

周世宗英毅雄傑﹐以衰亂之世﹐區區五六年間﹐威武之聲﹐震懾夷夏﹐可謂一時賢主﹐而享年不及四十﹐身沒半歲﹐國隨以亡。固天方授宋﹐使之驅除。然考其行事﹐失於好殺﹐用法太嚴﹐羣臣職事﹐小有不舉﹐往往置之極刑﹐𨿽素有才幹聲名﹐無所開有﹐此其所短也。薛居正《舊史》紀載翰林醫官馬道元進狀﹐訴壽州界被賊殺其子﹐獲正賊見在宿州﹐本州不爲勘斷。帝大怒﹐遣竇儀乘馹往按之。及獄成﹐坐族死者二十四人。儀奉辭之日﹐帝旨甚峻﹐故儀之用刑﹐傷於深刻﹐知州趙礪坐除名。此事本只馬氏子一人遭殺﹐何至於族誅二十四家﹐其他可以類推矣。《太祖實錄竇儀傳》有此事﹐史臣但歸咎於儀云。

竇貞固

竇貞固﹐漢隱帝相也。周世罷政﹐以司徒就第。後範質用此官在中書﹐乃歸洛陽。常與編戶課役﹐貞固不能堪﹐訴於畱守向拱﹐拱不聽。熙寧初﹐富韓公爲相﹐神宗嘗對大臣稱知河南府李中師治狀。公以中師厚結中人﹐因對曰「陛下何從知之﹖」中師銜其沮己﹐及再尹河南﹐富公已老﹐乃籍其戶﹐令出免役錢﹐與富民等。乃知君子失勢之時﹐小人得易而侮之﹐如向拱﹑李中師輩﹐固不乏也。

鄭權

唐穆宗時﹐以工部尙書鄭權爲嶺南節度使﹐卿大夫相率爲詩送之。韓文公作序﹐言「權功徳可稱道。家屬百人﹐無數畝之宅﹐僦屋以居﹐可謂貴而能貧﹐爲仁者不富之效也。」《舊唐史權傳》云「權在京師﹐以家人數多﹐奉入不足﹐求爲鎭﹐有中人之助﹐南海多珍貨﹐權頗積聚以遺之﹐大爲朝士所嗤。」又《薛廷老傳》云「鄭權因鄭注得廣州節度﹐權至鎭﹐盡以公家珍寶赴京師﹐以酬恩地。廷老以右拾遺上疏﹐請按權罪﹐中人由是切齒。」然則其爲人﹐乃貪邪之士爾﹗韓公以爲仁者何邪﹖

黨錮牽連之賢

漢黨錮之禍﹐知名賢士死者以百數﹐海內塗炭﹐其名迹章章者﹐並載於史。而一時牽連獲罪﹐甘心以受刑誅﹐皆節義之士﹐而位行不顯﹐僅能附見者甚多。李膺死﹐門生故吏並被禁錮。侍禦史景毅之子﹐爲膺門徒﹐未有錄牒﹐不及於譴。毅慨然曰「本謂膺賢﹐遣子師之﹐豈可以漏籍苟安﹗」遂自表免歸。髙城人巴肅被收﹐自載詣縣﹐縣令欲解印綬與俱去﹐肅不可。範滂在徵羌﹐詔下急捕。督郵吳導至縣﹐抱詔書﹔閉傳捨﹐伏牀而泣。滂自詣獄﹐縣令郭揖大驚﹐出解印綬﹐引與俱亡。滂曰「滂死則禍塞﹐何敢以罪累君﹗」張儉亡命﹐困迫遁走﹐所至﹐破家相容。其所經歷﹐伏重誅者以十數。復流轉東萊﹐上李篤家。外黃令毛欽操兵到門﹐篤謂曰「張儉亡非其罪﹐縱儉可得﹐寧忍執之乎﹖」欽撫篤曰「蘧伯玉恥獨爲君子﹐足下如何自專仁義﹖」嘆息而去。儉得免。後數年﹐上祿長和海上言「黨人錮及五族﹐非經常之法。」由是自從祖以下﹐皆得解釋。此數君子之賢如是﹐東漢尙名節﹐斯其驗歟﹖

漢代文書式

漢代文書﹐臣下奏朝廷﹐朝廷下郡國﹐有《漢官典儀》《漢舊儀》等所載﹐然不若金石刻所著見者爲明白。《史晨祠孔廟碑》﹐前云「建寧二年三月癸卯朔七日己酉﹐魯相臣晨﹐長史臣謙頓首死罪上尙書﹐臣晨頓首頓首﹐死罪死罪。」未云「臣晨誠惶誠恐﹐頓首頓首﹐死罪死罪上尙書。」副言太傅﹑太尉﹑司徒﹑司空﹑大司農府。《樊毅復華下民租碑》﹐前後與此同。《無極山碑》﹕「光和四年某月辛卯朔廿二日壬子﹐大常臣耽﹑丞敏頓首上尙書。」未云「臣耽愚戇﹐頓首頓首上尙書。制曰﹕可。大尙讀爲太常。承書從事﹐某月十七日丁丑﹐尙書令忠奏雒陽宮。光和四年八月辛酉朔十七日丁丑﹐尙書令忠下。」又云「光和四年八月辛酉朔十七日丁丑﹐太常耽﹑丞敏下。」《常山相孔廟碑》﹐前云「司徒臣雄﹐司空臣戒﹐稽首言。」未云「臣雄﹑臣戒愚慧﹐誠惶誠恐﹐頓首頓首﹐死罪死罪﹐臣稽首以聞。制曰﹕可。元嘉三年三月甘七日壬寅﹐奏雒陽宮。元嘉三年三月丙子朔廿七日壬寅﹐司徒雄﹑司空戒下魯相。」又云「永興元年六月甲辰朔十八日辛酉﹐魯相平﹐行長史事﹑卞守長擅﹐叩頭死罪﹐敢言之司徒﹑司空府。」未云「平惶恐叩頭﹐死罪死罪﹐上司空府。」此碑有三公奏天子﹐朝廷下郡國﹐郡國上公府三式﹐始未詳備。文惠公《隸釋》有之。無極山祠事﹐以丁丑日奏雒陽宮﹐是日下太常﹐孔廟事﹐以壬寅日奏雒陽宮﹐亦以是日下魯相﹐又以見漢世文書之不滯畱也。

資治通鑑

司馬公修《資治通鑑》﹐辟範夢得爲官屬﹐嘗以手帖論績述之要﹐大抵欲如《左傳》敍事之體。又云「凡年號皆以後來者爲定。如武徳元年﹐則從正月﹐便爲唐髙祖﹐更不稱隋義寧二年。梁開平元年正月﹐便不稱唐天祐四年。」故此書用以爲法﹐然究其所窮﹐頗有窒而不通之處。公意正以《春秋》定公爲例﹐於未卽位﹐卽書正月爲其元年。然昭公以去年十二月薨﹐則次年之事﹐不得復系於昭。故定𨿽未立﹐自當追書。兼經文至簡﹐不過一二十字﹐一覽可以了解。若《通鑑》則不侔﹐隋揚帝大業十三年﹐便以爲恭皇帝上﹐直至下卷之末﹐恭帝立﹐始攺義寧﹐後一卷﹐則爲唐髙祖。蓋凡涉歷三卷﹐而煬帝固存﹐方書其在江都時事。明皇后捲之首﹐標爲肅宗至徳元載﹐至一卷之半﹐方書太子卽位。代宗下卷云「上方勵精求治﹐不次用人。」乃是徳宗也。莊宗同光四年﹐便系於大成﹐以爲明宗﹐而捲內書命李嗣源討鄴﹐至次卷首﹐莊宗方殂。潞王淸泰三年﹐便標爲晉髙祖﹐而捲內書石敬瑭反﹐至卷末始爲晉天福。凡此之類﹐殊費分說。此外﹐如晉﹑宋諸胡僭國﹐所封建王公﹐及除拜卿相﹐纖悉必書﹐有至二百字者。又如西秦丞相南川宣公出連乞都卒﹐魏都坐大官章安侯封懿﹑天部大人白馬文正公崔宏﹑宜都文成王穆觀﹑鎭遠將軍平舒侯燕鳳﹑平昌宣王和其奴卒﹐皆無關於社稷治亂。而周勃薨﹐乃不書。及書漢章帝行幸長安﹐進幸槐裏﹑歧山﹐又幸長平﹐禦池陽宮﹐東至髙陵﹐十二月丁亥還宮﹔又乙未幸東阿﹐北登太行山﹐至天井關﹐夏四月乙卯還宮。又書魏主七月戊子如魚池﹐登靑岡原﹐甲午還宮﹔八月己亥如彌澤﹐甲寅登牛頭山﹐甲子還宮。如此行役﹐無歲無之﹐皆可省也。

弱小不量力

楚莊王伐蕭﹐蕭人囚熊相宜僚及公子丙。王曰「勿殺﹐吾退。」蕭人殺之﹐王怒﹐遂滅蕭。楚伐莒﹐莒人囚楚公子平。楚人曰「勿殺﹐吾歸而俘。」莒人殺之﹐楚師圍莒﹐莒潰﹐遂入鄆。齊侯伐魯﹐圍龍﹐頃公之嬖人盧蒲就魁門焉﹐龍人囚之。齊侯曰「勿殺﹐吾與而盟﹐無入而封。」弗聽﹐殺而膊諸城上。齊遂取龍。夫以齊﹑楚之大﹐而莒一小國﹐蕭一附庸﹐龍一邊邑﹐方受攻之際﹐幸能囚執其人﹐彊敵許以勿殺而退師﹐乃不度徳量力﹐致怨於彼﹐至於亡滅﹐可謂失計。傳稱子產善相小國﹐使當此時﹐必有以處之矣。

田橫呂布

田橫旣敗﹐竄居海島中。髙帝遣使召之﹐曰「橫來﹐大者王﹐小者乃侯耳。」橫遂與二客詣雒陽。將至﹐謂客曰「橫始與漢王俱南面稱孤﹐今漢王爲天子﹐而橫乃爲亡虜﹐北面事之﹐其愧固已甚矣﹗」卽自剄。橫不顧王侯之爵﹐視死如歸﹐故漢祖流涕稱其賢﹐班固以爲雄才。韓退之道出其墓下﹐爲文以弔曰「自古死者非一﹐夫子至今有耿光。」其英烈凜然﹐至今猶有生气也。呂布爲曹操所縛﹐將死之際﹐乃語操曰「明公之所患﹐不過於布﹐今己服矣。令布將騎﹐明公將步﹐天下不足定也。」操竟殺之。布之材未必在橫下﹐而欲忍恥事仇。故東坡詩曰「猶勝白門窮呂布﹐欲將鞍馬事曹瞞。」蓋笑之也。劉守光以燕敗﹐爲晉王所擒﹐旣知不免﹐猶呼曰「王將復唐室以成霸業﹐何不赦臣使自效﹖」此又庸奴下才﹐無足責者。

中山宜陽

戰國事雜出於諸書﹐故有不可考信者。魏文侯使樂羊伐中山﹐克之﹐以封其子。故任座云「君得中山不以封君之弟﹐而以封君之子。」翟璜云「中山已拔﹐無使守之﹔臣進李克。」而《趙世家》書武靈王以中山負齊之彊﹐侵暴其地﹐銳欲報之。至於變胡服﹐習騎射﹐累年乃與齊﹑燕共滅之﹐遷其王於膚施。此去魏文侯時已百年﹐中山不應旣亡而復存﹐且膚施屬上郡﹐本魏地﹐爲秦所取﹐非趙可得而置他人﹐誠不可曉。惟《樂毅傳》云「魏取中山﹐後中山復國﹐趙復滅之。」《史記六國表》﹕「威烈王十二年﹐中山武公初立。」徐廣曰「周定王之孫﹐西周桓公之子。」此尢不然﹐宜陽於韓爲大縣﹐顯王三十四年﹐秦伐韓﹐拔之。故屈宜臼云「前年秦拔宜陽。正是昭侯時。歷宣惠王﹑襄王﹐而秦甘茂又拔宜陽﹐相去幾三十年﹐得非韓嘗失此邑﹐旣而復取之乎﹖

相六畜

《莊子》載徐無鬼見魏武侯﹐告之以相狗﹑馬。《荀子》論堅白同異云「曾不如好相雞﹑狗之可以爲名也。」《史記》褚先生於《日者傳》後云「黃直﹐丈夫也﹐陳君夫﹐婦人也﹐以相馬立名天下。畱長孺以相彘立名。榮陽褚氏以相牛立名。皆有髙世絕人之風。」今時相馬者間有之﹐相牛者殆絕﹐所謂雞﹑狗﹑彘者﹐不復聞之矣。劉向《七略相六畜》三十八卷﹐謂骨法之度數﹐今無一存。

卜筮不同

《洪範》七稽疑﹐擇建立卜籃人﹐有「龜從﹐筮逆」之說。《禮記》﹕「卜筮不相襲。」謂卜不吉﹐則又筮﹐筮不吉﹐則又卜﹐以爲瀆龜笑。《左傳》晉獻公欲以驪姬爲夫人﹐卜之不吉﹐筮之吉。公曰「從筮。」卜人曰「筮短龜長﹐不如從長。」魯穆姜徙居東宮﹐筮之﹐遇《艮》之八。史曰「是謂《艮》之《隨》。」杜預注云「《周禮》大卜掌三《易》﹐雜用《連山》《歸藏》﹐二《易》皆以七﹑八爲占﹐故言遇《艮》之八。史疑古《易》遇八爲不利﹐故更以《周易》占﹐變爻得《隨》卦也。」漢武帝時﹐聚會占家問之﹐某日可取婦乎﹖五行家曰﹕可。堪輿家曰﹕不可。建除家曰﹕不吉。叢辰家曰﹕大凶。歷家曰﹕小凶。天人家曰﹕小吉。太一家曰﹕大吉。辯訟不決﹐以狀聞。制曰「避諸死忌﹐以五行爲主。」則歷卜諸家﹐自古蓋不同矣。唐呂才作《廣濟陰陽百忌歷》﹐世多用之。近又有《三歷會同集》﹐搜羅詳盡。姑以擇日一事論之﹐一年三百六十日﹐若泥而不通﹐殆無一日可用也。

日者

《墨子》書《貴義》篇云「子墨子北之齊﹐遇日者。日者曰﹕『帝以今日殺黑龍於北方﹐而先生之色黑﹐不可以北。』子墨子不聽﹐遂北﹐至淄水﹐不遂而反。日者曰﹕『我謂先生不可以北。』子墨子曰﹕『南之人不得北﹐北之人不得南﹐其色有黑者﹐有白者﹐何故皆不遂也。且帝以甲乙殺靑龍於東方﹐以丙丁殺赤龍於南方﹐以庚辛殺白龍於西方﹐以壬癸殺黑龍於北方﹐若子之言﹐不可用也。』」《史記》作《日者列傳》﹐蓋本於此。徐廣曰「古人占候卜筮﹐通謂之日者。」如以五行所直之日而殺其方龍﹐不知其旨安在﹐亦可謂怪矣。

柳子厚黨叔文

柳子厚﹑劉夢得﹐皆坐王叔文黨廢黜。劉頗飾非解謗﹐而柳獨不然。其《答許孟容書》云「早歲與負罪者親善﹐始奇其能﹐謂可以共立仁義﹐裨教化。暴起領事﹐人所不信﹐射利求迸者﹐百不一得﹐一旦快意﹐更恣怨讟﹐詆訶萬狀﹐盡爲敵仇。」及爲叔文母劉夫人墓銘﹐極其稱誦﹐謂﹕「叔文堅明直亮﹐有文武之用。待詔禁中﹐道合儲後。獻可替否﹐有康粥調護之勤。訐謨定命﹐有扶翼經緯之績。將明出納﹐有彌綸通變之勞。內贊謨畫﹐不廢其位。利安之道﹐將施於人。而夫人終於堂﹐知道之士﹐爲蒼生借焉﹗」其語如此。夢得自作傳云「順宗卽位時﹐有寒俊王叔文以善奔棋得通籍博望﹐因間隙得言及時事﹐上大奇之。叔文自言猛之後﹐有遠祖風﹐惟呂溫﹑李景儉﹑柳宗元以爲信。然三子皆與予厚善﹐日夕過﹐言其能。叔文實工言治道﹐能以口辯移人。旣得用﹐其所施爲﹐人不以爲當。上素被疾﹐詔下內禪﹐宮掖事祕﹐功歸貴臣﹐於是叔文貶死。」韓退之於兩人爲執友﹐至修《順宗實錄》﹐直書其事云「叔文密結有當時名欲僥幸而速進者劉禹錫﹑柳宗元等十數人﹐定爲死交﹐蹤迹詭祕。旣得志﹐劉﹑柳主謀議唱和﹐采聽外事。及敗﹐其黨皆斥逐。」此論切當﹐𨿽朋友之義﹐不能以少蔽也。

漢武心術

《史記龜策傳》﹕「今上卽位﹐博開蓺能之路﹐悉延百端之學﹐通一技之士咸得自效。數年之間﹐太卜大集。會上欲擊匈奴﹐西攘大宛﹐南收百越﹐卜籃至預見表象﹐先圖其利。及猛將推鋒執節﹐獲勝於彼﹐而蓍龜時日亦有力於此。上尢加意﹐賞賜至或數千萬。如丘子明之屬﹐富溢貴寵﹐傾於朝廷。至以卜筮射蠱道﹐巫蠱時或頗中。素有毗睚不快﹐因公行誅﹐恣意所傷﹐以破族滅門者﹐不可勝數。百僚蕩恐﹐皆曰龜策能言。後事覺好窮﹐亦誅三族。」《漢書音義》﹐以爲史遷沒後十篇闕﹐有錄無書。元﹑成之間﹐褚先生補闕﹐言辭鄙陋﹐《日者》《龜策列傳》在焉。故後人頗薄其書。然此卷首言「今上卽位」﹐則是史遷指武帝﹐其載巫蠱之冤如是。今之論議者﹐略不及之。《資治通鑑》亦棄不取﹐使丘子明之惡﹐不復著見。此由武帝博采異端﹐馴致斯禍。倘心術趨於正當﹐不如是之酷也。

禁天髙之稱

周宣帝自稱天元皇帝﹐不聽人有天﹑髙﹑上﹑大之稱。官名有犯﹐皆攺之。攺姓髙者爲姜﹐九族稱髙祖者爲長祖。政和中﹐禁中外不許以龍﹑天﹑君﹑玉﹑帝﹑上﹑聖﹑皇等爲名字。於是毛友龍但名友﹔葉天將但名將﹔樂天作但名作﹔句龍如淵但名句如淵﹔衛上達賜名仲達﹔葛君仲攺爲師仲﹔方天任爲大任﹔方天若爲元若﹔余聖求爲應求﹔周綱字君舉﹐攺曰元舉﹔程振字伯玉﹐攺曰伯起﹔程修亦字伯玉﹐攺曰伯禹﹔張讀字聖行﹐攺曰彥行。蓋蔡京當國﹐遏絕史學﹐故無有知周事者。宣和七年七月﹐手詔以昨臣僚建請﹐士庶名字有犯天﹑玉﹑君﹑聖及主字者悉禁﹐旣非上帝名諱﹐又無經據﹐諂佞不根﹐貽譏後世﹐罷之。

宣和冗官

宣和元年﹐蔡京將去相位﹐臣僚方疏官僚冗濫之敝﹐大略云「自去年七月至今年三月﹐遷官論賞者五千餘人。如﹕辰州招弓弩手﹐而樞密院支差房推恩者八十四人﹔兗州升爲府﹐而三省兵房推恩者三百三十六人。至有入仕才二年﹐而轉十官者。今吏部兩選朝奉大夫至朝請大夫六百五十五員﹐橫行右武大夫至通侍二百二十九員﹐修武郎至武功大夫六千九百九十一員﹐小使臣二萬三千七百餘員﹐選人一萬六千五百餘員。吏員猥冗﹐差注不行。」詔三省樞密院令遵守成法。然此詔以四月庚子下﹐而明日辛丑以賞西睡誅討之功﹐太師蔡京﹐宰相余深﹑王黼﹐知樞密院鄧洵武﹐各與一子官﹐執政皆遷秩。天子命令如是卽日廢格之﹐京之罪惡至矣﹗

卷第五﹝十三則﹞

秦隋之惡

自三代訖於五季﹐爲天下君而得罪於民﹐爲萬世所麾斥者﹐莫若秦與隋﹐豈二氏之惡浮於桀﹑紂哉﹖蓋秦之後卽爲漢﹐隋之後卽爲唐﹐皆享國久長。一時論議之臣﹐指引前世﹐必首及之﹐信而有徵﹐是以其事暴白於方來﹐彌遠彌彰而不可蓋也。嘗試哀舉之。

張耳曰「秦爲亂政虐刑﹐殘滅天下﹐北爲長城之役﹐南有五嶺之戍﹐外內騷動﹐頭會箕斂﹐重以苛法﹐使父子不相聊。」張良曰「秦爲無道﹐故沛公得入關﹐爲天下除殘去賊。」陸賈曰「秦任刑法不變﹐卒滅贏氏。」王衛尉曰「秦以不聞其過亡天下。」張釋之曰「秦任刀筆之吏﹐爭以亟疾苛察相髙﹐以故不聞其過﹐陵夷至於二世﹐天下土崩。」賈山借秦爲諭曰「爲宮室之麗﹐使其後世曾不得聚廬而托處﹐爲馳道之麗﹐後世不得邪徑而托足﹐爲葬埋之麗﹐後世不得蓬顆而托葬。以千八百國之民自養﹐力罷不能勝其役﹐財盡不能勝其求﹐人與之爲怨﹐家與之爲讎﹐天下已壞而弗自知﹐身死才數月耳﹐而宗廟滅絕。」賈誼曰「商君遺禮誼﹐棄仁恩﹐並心於進取﹐行之二歲﹐秦俗日敗﹐滅四維而不張﹐君臣乖亂﹐六親殃戮﹐萬民離叛﹐社稷爲虛。」又曰「使趙髙傅胡亥﹐而教之獄。今日卽位﹐明日射人﹐其視殺人若刈艸菅然。置天下於法令刑罰﹐徳澤亡一有﹐而怨毒盈於世﹐下憎惡之如仇讎。」晁錯曰「秦發卒戍邊﹐有萬死之害﹐而亡銖兩之報。天下明知禍烈及己也﹐陳勝首倡﹐天下從之如流水。」又曰「任不肖而信讒賊﹐民力罷盡﹐矜奮自賢﹐法令煩僭﹐刑罰暴酷﹐親疏皆危﹐外內咸怨﹐絕祀亡世。」董仲舒曰「秦重禁文學﹐不得挾書﹐棄捐禮誼而惡聞之。其心欲盡滅先聖之道﹐而顓爲自恣苟簡之治。自古以來﹐未嘗有以亂濟亂﹐大敗天下之民如秦者也。」又曰「師申﹑商之法﹐行韓非之說﹐憎帝王之道﹐以貪狼爲俗﹐賦斂亡度﹐竭民財力﹐羣盜並起﹐死者相望﹐而姦不息。」淮南王安曰「秦使尉屠瞧攻越﹐鑿渠通道﹐曠日引久﹐發謫戍以備之﹐往者莫反﹐亡逃相從﹐羣爲盜賊。於是山東之難始興。」吾丘壽王曰「秦廢王道﹐立私議﹐去仁恩而任刑戮﹐至於赭衣塞路﹐羣盜滿山。」主父偃曰「秦任戰勝之威﹐功齊三代﹐務勝不休﹐暴兵露師﹐百姓靡敝﹐孤寡老弱﹐不能相養﹐死者相望﹐天下始叛。」徐樂曰「秦之末世﹐民困而主不卹﹐下怨而上不知﹐俗已亂而政不修﹐陳涉之所以爲資也。此之謂土崩。」嚴安曰「秦一海內之政﹐壞諸侯之城﹐爲知巧權利者進﹐篤厚忠正者退。法嚴令苛﹐意廣心逸。兵禍北結於胡﹐南掛於越﹐宿兵於無用之地﹐進而不得退﹐天下大畔﹐滅世絕祀。」司馬相如曰「二世持身不謹﹐亡國失勢﹐信讒不寤﹐宗廟滅絕。」伍被曰「秦爲無道﹔百姓欲爲亂者十室而五。使徐福入海﹐欲爲亂者十室而六。使尉佗攻百越﹐欲爲亂者十室而七。作阿房之宮﹐欲爲亂者十室而八。」路溫舒曰「秦有十失﹐其一尙存﹐治獄之吏是也。」賈捐之曰「興兵遠攻﹐貪外虛內﹐天下潰畔﹐禍卒在於二世之末。」劉向曰「始皇葬於驪山﹐下錮三泉﹐多殺宮人﹐生埋工匠﹐計以萬數﹐天下苦其役而反之。」梅福曰「秦爲無道﹐削仲尼之迹﹐絕周公之軌﹐禮壞樂崩﹐王道不通﹐張誹謗之网﹐以爲漢驅除。」谷永曰「秦所以二世十六年而亡者﹐養生泰奢﹐奉終泰厚也。」劉歆曰「燔經書﹐殺儒士﹐設挾書之法﹐行是古之罪﹐道術由是遂滅。」凡漢人之論秦惡者如此。

唐髙祖曰「隋氏以主驕臣諂亡天下。」孫伏伽曰「隋以惡聞其過亡天下。」《薛收傳》﹕「秦王平洛陽﹐觀隋宮室﹐嘆曰﹕『煬帝無道﹐殫人力以事誇侈。』收曰﹕『後主奢虐是矜﹐死一夫之手﹐爲後世笑。』」張元素曰「自古未有如隋亂者﹐得非君自專﹑法日亂乎﹖造乾陽殿﹐伐木於豫章﹐一材之費﹐已數十萬工。乾陽畢功﹐隋人解體。」魏徵曰「煬帝信虞世基﹐賊徧天下而不得聞。」又曰「隋惟責不獻食﹐或供奉不精﹐爲此無限﹐而至於亡。方其未亂﹐自謂必無亂﹐未亡﹐自謂必不亡。所以甲兵亟動﹐徭役不息。」又曰「恃其富彊﹐不虞後患﹐役萬物以自奉養﹐子女玉帛是求﹐宮室臺謝是飾。外示威重﹐內行險忌﹐上下相蒙﹐人不堪命﹐以致隕匹夫之手。」又曰「文帝驕其諸子﹐使至夷滅。」馬周曰「貯積者固有國之常﹐要當人有餘力而後收之﹐豈人勞而彊斂之以資寇邪﹖隋貯洛口倉﹐而李密因之﹔積布帛東都﹐而王世充據之﹔西京府庫﹐亦爲國家之用。」陳子昂曰「煬帝恃四海之富﹐鑿渠決河﹐疲生人之力﹐中國之難起﹐身死人手﹐宗廟爲墟。」楊相如曰「煬帝自恃其彊﹐不憂時政。言同堯﹑舜﹐迹如桀﹑紂﹐舉天下之大﹐一擲棄之。」吳兢曰「煬帝驕矜自負﹐以爲堯﹑舜莫己若﹐而諱亡憎諫。乃曰﹕『有諫我者﹐當時不殺﹐後必殺之。』自是謇諤之士去而不顧﹐外𨿽有變﹐朝臣鉗口﹐帝不知也。」柳宗元曰「隋氏環四海以爲鼎﹐跨九垠以爲鑪﹐爨以毒燎﹐煽以虐焰﹐沸湧的爛﹐號呼騰蹈。」李玨曰「隋文帝勞於小務﹐以疑待下﹐故二世而亡。」凡唐人之論隋惡者如此。

漢唐二武

東坡云「古之君子﹐必憂治世而危明主﹐明主有絕人之資﹐而治世無可畏之防。」美哉斯言﹗漢之武帝﹐唐之武后﹐不可謂不明﹐而巫蠱之禍﹐羅織之獄﹐天下塗炭﹐后妃公卿﹐交臂就戮﹐後世聞二武之名﹐則憎惡之。蔡確作詩﹐用郝甑山上元間事﹐宣仁謂以吾比武后﹔蘇轍用武帝奢侈窮兵虛耗海內爲諫疏﹐哲宗謂至引漢武上方先朝。皆以之得罪。人君之立政﹐可不監玆﹗

玉川子

韓退之《寄盧仝》詩云「玉川先生洛城裏﹐破屋數間而已矣。一奴長須不裹頭﹐一婢赤腳老無齒。昨晚長須來下狀﹐隔墻惡少惡難似。每騎屋山下窺瞰﹐渾捨驚怕走折趾。立召賊曹呼五百﹐盡取鼠輩屍諸市。」夫姦盜固不義﹐然必有謂而發﹐非貪慕貨財﹐則挑暴子女。如玉川之貧﹐至於鄰僧乞米﹐隔墻居者豈不知之﹖若爲色而動﹐窺見室家之好﹐是以一赤腳老婢隕命也﹐惡少可謂枉著一死。予讀韓詩至此﹐不覺失笑。仝集中《有所思》一篇﹐其略云「當時我醉美人家﹐美人顏色嬌如花。今日美人棄我去﹐靑樓珠箔天之涯。夢中醉臥巫山云﹐覺來淚滴湘江水。湘江兩岸花木深﹐美人不見愁人心。相思一夜梅花發﹐忽到窗前疑是君。」則其風味殊不淺﹐韓詩當亦含譏諷乎﹖

銀靑階

唐自肅﹑代以後﹐賞人以官爵﹐久而浸濫﹐下至州郡胥吏軍班校伍﹐一命便帶銀靑光祿大夫階﹐殆與無官者等。明宗長興二年﹐詔不得薦銀靑階爲州縣官﹐賤之至矣。晉天福中﹐中書舍人李詳上疏﹐以爲十年以來﹐諸道職掌﹐皆許推恩﹐藩方薦論﹐動逾數百﹐乃至藏典書吏﹐優伶奴僕﹐初命則至銀靑階﹐被服皆紫袍象笏﹐名器僭濫﹐貴賤不分。請自今節度州聽奏大將十人﹐他州止聽奏都押牙﹑都虞候﹑孔目官。從之。馮拯之父俊﹐當周太祖時﹐補安遠鎭將﹐以銀靑光祿檢校太子賓客兼禦史大夫。至本朝端拱中﹐拯登朝﹐遇郊恩始贈大理評事。予八世從祖師暢﹐暢子漢卿﹐卿子膺圖﹐在南唐時﹐皆得銀靑階﹐至檢校尙書﹑祭酒。然樂平縣帖之﹐全稱姓名﹐其差徭正與里長等。元丰中﹐李淸臣論官制﹐奏言「國朝踵襲近代因循之獘﹐牙校有銀靑光祿大夫階﹐卒長開國而有食邑。」蓋爲此也。今除授蕃官﹐猶用此制。紹興二十八年﹐廣西經略司申安化三州蠻蒙全計等三百十八人進奉﹐乞補官勛﹐皆三班借差。三班差使﹐悉帶銀靑祭酒﹐而等第加勛﹐文安公在西垣爲之命詞。

買馬牧馬

國家買馬﹐南邊於邕管﹐西邊於岷﹑黎﹐皆置使提督﹐歲所綱發者蓋逾萬匹。使臣﹑將校得遷秩轉資﹐沿道數十州﹐驛程券食﹑廏圉薪芻之費﹐其數不貲﹐而江﹑淮之間﹐本非騎兵所能展奮﹐又三牙遇暑月﹐放牧於蘇﹑秀以就水艸﹐亦爲逐處之患。因讀《五代舊史》云「唐明宗問樞密使範延光內外馬數。對曰﹕『三萬五千匹。』帝嘆曰﹕『太祖在太原﹐騎軍不過七千。先皇自始至終﹐馬才及萬。今有鐵馬如是﹐而不能使九州混一﹐是吾養士練將之不至也。』延光奏曰﹕『國家養馬大多﹐計一騎士之費可贍步軍五人﹐三萬五千騎﹐抵十五萬步軍﹐旣無所施﹐虛耗國力。』帝曰﹕『誠如卿言。肥騎士而瘠吾民﹐民何負哉﹖』」明宗出於蕃戎﹐猶能以愛民爲念。李克用父子以馬上立國制勝﹐然所蓄只如此。今蓋數倍之矣。尺寸之功不建﹐可不惜哉﹗且明宗都洛陽﹐正臨中州﹐尙以爲騎士無所施。然則今𨿽純用步卒﹐亦未爲失計也。

杜詩用字

律詩用自字﹑相字﹑共字﹑獨字﹑誰字之類﹐皆是實字﹐及彼我所稱﹐當以爲對﹐故杜老未嘗不然。今略紀其句於此﹕「徑石相縈帶﹐川云自去畱。」「山花相映發﹐水鳥自孤飛。」「衰顏聊自哂﹐小吏最相輕。」「髙城秋自落﹐雜樹晚相迷。」「百鳥各相命﹐孤云無自心。」「勝地初相引﹐徐行得自娛。」「雲裏相呼疾﹐沙邊自宿稀。」「暗飛螢自照﹐水宿鳥相呼。」「猿掛時相學﹐鷗行炯自如。」「自吟詩送老﹐相勸酒開顏。」「俱飛峽蝶元相逐﹐並蒂芙蓉本自雙。」「自去自來堂上燕﹐相親相近水中鷗。」「此時對雪遙相憶﹐送客逢春可自由。」「梅花欲開不自覺﹐棣萼一別永相望。」「桃花气暖眼自醉﹐春渚日落夢相牽。」此以自字對相字也。「自須開竹徑﹐誰道避云蘿。」「自笑燈前舞﹐誰憐醉後歌。」「死去憑誰報﹐歸來始自憐。」「哀歌時自短﹐醉舞爲誰醒。」「離別人誰在﹐經過老自休。」「永夜角聲悲自語﹐中天月色好誰看。」此以自字對誰字也。「野人時獨往﹐云木曉相參。」「正月鶯相見﹐非時鳥共聞。」「江上形容吾獨老﹐天涯風俗病相親。」「縱飲久判人共棄﹐懶朝眞與世相違。」「此日此時人共得﹐一談一笑俗相看。」此以共字﹑獨字對相字也。

唐虞象刑

《虞書》﹕「象刑惟明。」象者法也。漢文帝詔﹐始云「有虞氏之時﹐畫衣冠﹑異章服以爲戮﹐而民弗犯。」武帝詔亦云「唐虞畫像﹐而民不犯。」《白虎通》云「畫像者﹐其衣服象五刑也。犯墨者蒙巾﹐犯劓者赭著其衣﹐犯髕者以墨蒙其髕﹐犯宮者屝﹐屝﹐艸屨也﹐大辟者布衣無領。」其說𨿽未必然﹐揚雄《法言》﹐「唐﹑虞象刑惟明」﹐說者引前詔以證﹐然則唐﹑虞之所以齊民﹐禮義榮辱而已﹐不專於刑也。秦之末年﹐赭衣半道﹐而姦不息。國朝之制﹐減死一等及胥吏兵卒配徒者﹐涅其面而刺之﹐本以示辱﹐且使人望而識之耳。久而益多﹐每郡牢城營﹐其額常溢﹐殆至十餘萬﹐凶盜處之恬然。蓋習熟而無所恥也。羅隱《讒書》云「九人冠而一人髽﹐則髽者慕而冠者勝﹐九人髽而一人冠﹐則冠者慕而髽者勝。」正謂是歟﹖《老子》曰「民常不畏死﹐柰何以死懼之。若使民常畏死﹐則爲惡者吾得執而殺之﹐孰敢﹖」可謂至言。苟卿謂象刑爲治古不然。亦正論也。

崔常牛李

士大夫一時論議﹐自各有是非﹐不當一一校其平生賢否也。常衮爲宰相﹐唐徳宗初立﹐議羣臣喪服﹐衮以爲遺詔云「天下吏人三日釋服」﹐古者卿大夫從君而服﹐皇帝二十七日而除﹐在朝羣臣亦當如之。祐甫以爲遺詔無朝臣﹑庶人之別﹐凡百執事﹐孰非吏人﹖皆應三日釋服。相與力爭﹐衮不能堪﹐奏貶祐甫。已而衮坐欺罔貶﹐祐甫代之。議者以祐甫之賢﹐遠出衮右﹐故不復評其事。然揆之以理﹐則衮之言爲然。李徳裕爲西川節度使﹐吐蕃維州副使悉但謀請降。徳裕遣兵據其城﹐具奏其狀﹐欲因是搗西戎腹心。百官議皆請如徳裕策。宰相牛僧孺曰「吐蕃之境﹐四面各萬里﹐失一維州未能損其勢。比來修好﹐約罷戍兵﹐彼若來責失信﹐上平涼阪﹐萬騎綴回中﹐怒气直辭﹐不三日至咸陽橋。此時西南數千里外得百維州﹐何所用之﹖」文宗以爲然﹐詔以城歸吐蕃。由是徳裕怨僧孺益深。議者亦以徳裕賢於僧孺﹐咸謂牛﹑李私憾不釋﹐僧孺嫉徳裕之功﹐故沮其事。然以今觀之﹐則僧孺爲得﹐司馬溫公斷之以義利﹐兩人曲直始分。

盜賊怨官吏

陳勝初起兵﹐諸郡縣苦秦吏暴﹐爭殺其長吏以應勝。晉安帝時﹐孫恩亂東土﹐所至醢諸縣令以食其妻子﹐不肯食者輒支解之。隋大業末﹐羣盜蜂起﹐得隋官及士族子弟皆殺之。黃巢陷京師﹐其徒各出大掠﹐殺人滿街﹐巢不能禁﹐尢憎官吏﹐得者皆殺之。宣和中﹐方臘爲亂﹐陷數州﹐凡得官吏﹐必斷臠支體﹐探其肺腸﹐或熬以膏油﹐叢鏑亂射﹐備盡楚毒﹐以償怨心。杭卒陳通爲逆﹐每獲一命官﹐亦卽梟斬。豈非貪殘者爲吏﹐倚勢虐民﹐比屋抱恨﹐思一有所出久矣﹐故乘時肆志﹐人自爲怒乎﹖

作詩先賦韻

南朝人作詩多先賦韻﹐如梁武帝華光殿宴飲連句﹐沈約賦韻﹐曹景宗不得韻﹐啟求之﹐乃得競病兩字之類是也。予家有《陳後主文集》十卷﹐載王師獻捷﹐賀樂文思﹐預席羣僚﹐各賦一字﹐仍成韻﹐上得盛病柄令橫映復並鏡慶十字﹐宴宣猷堂﹐得迮格白赫易夕擲斥拆啞十字﹐幸舍人省﹐得日謐一瑟畢訖橘質帙實十字。如此者凡數十篇。今人無此格也。

后妃命數

《左傳》所載鄭文公之子十餘人﹐其母皆貴胃﹐而子多不得其死﹐惟賤妾燕姞生穆公﹐獨繼父有國﹐子孫蕃衍盛大﹐與鄭存亡。薄姬入漢王宮﹐歲餘不得幸﹐其所善管夫人﹑趙子兒先幸漢王﹐爲言其故﹐王卽召幸之﹐歲中生文帝﹐自有子後希見。及呂后幽諸幸姬不得出宮﹐而薄氏以希見故﹐得從子之代﹐爲代太后。終之承漢大業者﹐文帝也。景帝召程姬﹐程姬有所避不願進﹐而飭侍者唐兒使夜往﹐上醉不知而幸之﹐遂有身﹐生長沙王發。以母微無寵﹐故王卑濕貧國。漢之宗室十有餘萬人﹐而中興炎祚﹐成四百年之基者﹐發之五世孫光武也。元帝爲太子﹐所愛司馬良娣死﹐怒諸娣妾﹐莫得進見。宣帝令皇后擇後宮家人子五人﹐虞侍太子。後令旁長禦問所欲﹐太子殊無意於五人者﹐不得已於皇后﹐彊應曰「此中一人可。」乃王政君也。一幸有身﹐生成帝﹐自有子後﹐希復進見。然歷漢四世﹐爲天下母六十餘載。觀此四后妃者﹐可謂承恩有限﹐而光華啟佑﹐與同輩遼絕﹐政君遂爲先漢之禍。天之所命﹐其亦各有數乎﹖徽宗皇帝有子三十人﹐惟髙宗皇帝再復大業。顯仁皇后在宮掖時﹐亦不肯與同列爭進﹐甚類薄太后云。

公爲尊稱

柳子厚《房公銘》陰曰「天子之三公稱公﹐王者之後稱公﹐諸侯之人爲王卿士亦曰公﹐尊其道而師之稱曰公。古之人通謂年之長者曰公。而大臣罕能以姓配公者﹐唐之最著者曰房公。」東坡《墨君堂記》云「凡人相與稱呼者﹐貴之則曰公。」範曄《漢史》﹕「惟三公乃以姓配之﹐未嘗或紊。」如鄧禹稱鄧公﹐吳漢稱吳公﹐伏公湛﹑宋公宏﹑牟公融﹑袁公安﹑李公固﹑陳公寵﹑橋公玄﹑劉公寵﹑崔公烈﹑胡公廣﹑王公龔﹑楊公彪﹑荀公爽﹑皇甫公嵩﹑曹公操是也。三國亦有諸葛公﹑司馬公﹑顧公﹑張公之目。其在本朝﹐惟韓公﹑富公﹑範公﹑歐陽公﹑司馬公﹑蘇公爲最著也。

臺城少城

晉宋間﹐謂朝廷禁省爲臺﹐故稱禁城爲臺城﹐官軍爲臺軍﹐使者爲臺使﹐卿士爲臺官﹐法令爲臺格。需科則曰臺有求須﹐調發則曰臺所遣兵。劉夢得賦《金陵五詠》﹐故有《臺城》一篇。今人於他處指言建康爲臺城﹐則非也。晉益州刺史治大城﹐蜀郡太守治少城﹐皆在成都﹐猶云大城﹑小城耳。杜子美在蜀日﹐賦詩故有「東望少城」之句。今人於他處指成都爲少城﹐則非也。

卷第六﹝十五則﹞

嚴武不殺杜甫

《新唐書嚴武傳》云「房琯以故宰相爲巡內刺史﹐武慢倨不爲禮﹐最厚杜甫﹐然欲殺甫數矣﹐李白爲《蜀道難》者﹐爲房與杜危之也。」甫傳云「武以世舊待甫﹐甫見之﹐或時不巾。嘗醉登武牀﹐瞪視曰﹕『嚴挺之乃有此兒﹗』武銜之﹐一日欲殺甫﹐冠鉤於簾三﹐左右白其母﹐奔救得止。」《舊史》但云「甫性褊躁﹐嘗憑醉登武牀﹐斥其父名﹐武不以爲忤。」初無所謂欲殺之說﹐蓋唐小說所載﹐而《新書》以爲然。予按李白《蜀道難》﹐本以譏章仇兼瓊﹐前人嘗論之矣。甫集中詩﹐凡爲武作者幾三十篇﹐送其還朝者﹐曰「江村獨歸處﹐寂寞養殘生」。喜其再鎭蜀﹐曰「得歸茅屋赴成都﹐直爲文翁再剖符」。此猶是武在時語。至《哭其歸櫬》及《八哀詩》「記室得何遜﹐韜鈴延子荊」﹐蓋以自況﹐「空餘老賓客﹐身上傀簪纓」﹐又以自傷。若果有欲殺之怨﹐必不應眷眷如此。好事者但以武詩有「莫倚善題《鸚鵡賦》」之句﹐故用證前說﹐引黃祖殺稱衡爲諭﹐殆是癡人面前不得說夢也﹐武肯以黃祖自比乎﹗

王嘉薦孔光

漢王嘉爲丞相﹐以忠諫忤哀帝。事下將軍朝者﹐光祿大夫孔光等劾嘉迷國罔上不道﹐請與廷尉雜治。上可其奏。光請謁者召嘉詣廷尉﹐嘉對吏自言「不能進賢退不肖。」吏問主名﹐嘉曰「賢﹐故丞相孔光﹐不能進。」嘉死後﹐上覽其對﹐思嘉言﹐復以光爲丞相。按嘉之就獄﹐由光逢君之惡﹐而嘉且死﹐尙稱其賢﹐嘉用忠直隕命﹐名章一時﹐然亦可謂不知人矣。光之邪佞﹐鬼所唾也﹐奴事董賢﹐協媚王莽﹐爲漢蠢蜮﹐尙得爲賢也哉﹖

朱溫三事

義理所在﹐𨿽盜賊凶悖之人﹐亦有不能違者。劉仁恭爲盧龍節度使﹐其子守文守滄州﹐朱全忠引兵攻之﹐城中食盡﹐使人說以早降。守文應之曰「僕於幽州﹐父子也﹐梁王方以大義服天下﹐若子叛父而來﹐將安用之﹖」全忠愧其辭直﹐爲之緩攻。其後還師﹐悉焚諸營資糧﹐在舟中者鑿而沈之。守文遺全忠書曰「城中數萬口﹐不食數月矣﹐與其焚之爲煙﹐沈之爲泥﹐願乞其所餘以救之。」全忠爲之畱數園﹐滄人賴以濟。及篡唐之後﹐蘇循及其子楷﹐自謂有功於梁﹐當不次擢用。全忠薄其爲人﹐以其爲唐鴟梟﹐賣國求利﹐勒循致仕﹐斥楷歸田裏。宋州節度使進瑞麥﹐省之不懌﹐曰「宋州今年水災﹐百姓不足﹐何用此爲﹖」遣中使詰責之﹐縣令除名。此三事﹐在他人爲不足道﹐於全忠則爲可書矣﹐所謂憎而知其善也。

文字潤筆

作文受謝﹐自晉﹑宋以來有之﹐至唐始盛。《李邕傳》﹕「邕尢長碑頌﹐中朝衣冠及天下寺觀﹐多賫持金帛﹐往求其文。前後所制﹐凡數百首﹐受納饋遺﹐亦至巨萬。時議以爲自古鬻文獲財﹐未有如邕者。」故杜詩云「干謁滿其門﹐碑版照四裔。丰屋珊瑚鉤﹐騏驎織成罽。紫驑隨劍幾﹐義取無虛歲。」又有《送斛斯六官詩》云「故人南郡去﹐去索作碑錢。本賣文爲活﹐翻令室倒懸。」蓋笑之也。韓愈撰《平淮西碑》﹐憲宗以石本賜韓宏﹐宏寄絹五百匹﹕作王用碑﹐用男寄鞍馬並白玉帶。劉義持愈金數斤去﹐曰「此諛墓中人得耳﹐不若與劉君爲壽。」愈不能止。劉禹錫祭愈文云「公鼎侯碑﹐志隧表阡﹐一字之價﹐輦金如山。」皇甫湜爲裴度作《福先寺碑》﹐度贈以車馬繒彩甚厚﹐湜大怒曰「碑三千字﹐字三嫌﹐何遇我薄邪﹖」度笑酬以絹九千匹。穆宗詔蕭俛撰成徳王士眞碑﹐俛辭曰「王承宗事無可書。又撰進之後﹐例得貺遺﹐若邑勉受之﹐則非平生之志。」帝從其請。文宗時﹐長安中爭爲碑志﹐若市買然。大官卒﹐其門如市﹐至有喧競爭致﹐不由喪家。裴均之子﹐持萬縑詣韋貫之求銘﹐貫之曰「吾寧餓死﹐豈忍爲此哉﹖」白居易《修香山寺記》﹐曰「予與元微之﹐定交於生死之間。微之將薨﹐以墓志文見托﹐旣而元氏之老﹐狀其臧獲﹑輿馬﹑綾帛﹐泊銀鞍﹑玉帶之物﹐價當六七十萬﹐爲謝文之贄。予念平生分﹐贄不當納﹐往反再三﹐訖不得已﹐因施玆寺。凡此利益功徳﹐應歸微之。」柳玭善書﹐自禦史大夫貶滬州刺史﹐東川節度使顧彥暉請書徳政碑。玭曰「若以潤筆爲贈﹐卽不敢從命。」本朝此風猶存﹐惟蘇坡公於天下未嘗銘墓﹐獨銘五人﹐皆盛徳故﹐謂富韓公﹑司馬溫公﹑趙淸獻公﹑範蜀公﹑張文定公也。此外趙康靖公﹑滕元發二銘﹐乃代文定所爲者。在翰林日﹐詔撰同知樞密院趙瞻神道碑﹐亦辭不作。曾子開與彭器資爲執友﹐彭之亡﹐曾公作銘﹐彭之子以金帶縑帛爲謝。卻之至再﹐曰「此文本以盡朋友之義﹐若以貨見投﹐非足下所以事父執之道也。」彭子皇懼而止。此帖今藏其家。

漢舉賢良

漢武帝建元元年﹐詔舉賢良方正直言極諫之士。丞相綰奏﹕「所舉賢良﹐或治申﹑商﹑韓非﹑蘇秦﹑張儀之言﹐亂國政﹐請皆罷。」奏可。是時﹐對者百餘人﹐帝獨善莊助對﹐擢爲中大夫。後六年﹐當元光元年﹐復詔舉賢良﹐於是董仲舒等出焉。《資治通鑑》書仲舒所對爲建元。按策問中云「朕親耕籍田﹐勸孝弟﹐崇有徳﹐使者冠蓋相望﹐問勤勞﹐卹孤獨﹐盡思極神。」對策曰「陰陽錯繆﹐氛气充塞﹐羣生寡遂﹐黎民未濟。」必非卽位之始年也。

戊爲武

十干「戊」字只與「茂」同音﹐俗輩呼爲「務」﹐非也。吳中術者﹐又稱爲「武」。偶閱《舊五代史》梁開平元年﹐司天監上言日辰﹐內「戊」字請攺爲「武」﹐乃知亦有所自也。今北人語多曰「武」﹐朱溫父名誠﹐以「戊」類「成」字﹐故司天諂之耳。

怨耦日仇

《左傳》師服曰「嘉耦曰妃﹐怨耦曰仇﹐古之命也。」注云「自古有此言。」按許叔重《說文》﹐於「逑」字上引《虞書》曰「方逑孱功。」又曰「怨匹曰逑。」然則出於《虞書》﹐今亡矣。以「鳩僝」爲「逑屠」﹐以「耦」爲「匹」﹐以「仇」爲「逑」﹐其不同如此。而「僝」字下所引﹐乃曰「旁救僝功。」自有二說。「旻」字下引《虞書》曰「仁閔覆下﹐則稱旻天。」「■」字下引《虞書》「雉■」﹐今皆無此。

說文與經傳不同

許叔重在東漢﹐與馬融﹑鄭康成輩不甚相先後﹐而所著《說文》﹐引用經傳﹐多與今文不同。聊摭逐書十數條﹐以示學者﹐其字異而音同者不載。所引《周易》「百谷艸木麗乎土」爲「艸木■乎地」﹐「服牛乘馬」爲「畤牛乘馬」﹐「夕惕若厲」爲「若夤」﹐「其文蔚也」爲「斐也」﹐「乘馬班如」爲「驙如」﹐「天地絪縕」爲「天地壹瓘」﹐「繻有衣袽」爲「需有衣■」。書《晉卦》爲「■」﹐「巽」爲「顨」﹐「艮」爲「■」。所引《書》「帝乃殂落」爲「勛乃殂」﹐「竄三苗」爲「尨塞也。三苗」﹐「勿以人」爲「■人」﹐■﹐問也。「在後之侗」爲「在夏后之詷」﹐「尙不忌於凶徳」爲「上不垍」﹐「峙乃糧糧」爲「敻糧」﹐「教冑子」爲「教育子」﹐「百工營求」爲「敻求」﹐「至於屬婦」爲「■婦」﹐■﹐妊身也﹐「有疾弗豫」爲「有疾不悆」﹐「我之弗辟」爲「不甗」﹐「截截諞言」爲「戈戈巧言」﹐又「圜圜升云﹐半有半無」﹐「獂有爪而不敢以撅」及「以相陵懱」﹐「維緢有稽」之句﹐皆云《周書》﹐今所無也。所引《詩》「旣伯旣禱」爲「旣禡旣禂」﹐「新臺有泚」爲「有玼」﹐「焉得諼艸」爲「安得■艸」﹐「墻有茨」爲「有薺」﹐「棘人欒欒」爲「臠臠」﹐「江之永矣」爲「礬矣」﹐「得此戚施」爲「■■」﹐「伐木許許」爲「所所」﹐「瑒瑒俟俟」爲「伾伾俟俟」﹐「嘽嘽駱馬」爲「痑痑」﹐「赤舃幾幾」爲「已己」﹐又爲「卬卬」「民之方殿屎」爲「方唸」﹐「混夷駾矣」爲「犬夷呬矣」﹐「陶復陶穴」爲「陶毘」﹐地室也。「其會如林」爲「其離」﹐「國步斯頻」爲「斯」﹐「滌滌山川」爲「嶻嶻」。《論語》「荷蕢」爲「荷臾」﹐「褻裘」爲「厔衣」﹐又有「蒱予之足」一句﹐《孟子》「源源而來」爲「謜謜」﹐徐也。「接淅」爲「滰淅」。滰﹐其兩切﹐幹漬米也。《左傳》「昪涼」爲「駹涼」﹐「芟夷」爲「癹夷」﹐「圭竇」爲「圭窬」﹐「澤之萑蒲」爲「澤之目籞」﹐禁苑也。「衷甸兩牡」爲「中佃一轅」﹐「楄柎藉幹」﹐爲「楄部薦幹」。《公羊》「闖然」爲「覢然」。覢﹐失冉切﹐暫見也。《國語》「觥飯不及壺飱」爲「侊飯不及一食」﹐如此者甚多。

周亞夫

漢景帝卽位三年﹐七國同日反﹐吳王至稱東帝﹐天下震動。周亞夫一出卽平之﹐功亦不細矣﹐而訖死於非罪。景帝𨿽未爲仁君﹐然亦非好殺卿大夫者﹐何獨至亞夫而忍爲之﹖竊嘗原其說﹐亞夫之爲人﹐班﹑馬𨿽不明言﹐然必悻直行行者。方其將屯細柳﹐縢以備胡﹐且近在長安數十里間﹐非若出臨邊塞﹐與敵對壘﹐有呼吸不可測知之事。今天子勞軍至﹐不得入﹐及遣使持節詔之﹐始開壁門﹔又使不得驅馳﹐以軍禮見﹐自言介冑之士不拜。天子攺容稱謝﹐然後去。是乃王旅萬騎﹐乘輿黃屋﹐顧制命於將帥﹐豈人臣之禮哉﹗則其傲睨帝尊﹐習與性成﹐故賜食不設箸﹐有不平之意。鞅鞅非少主臣﹐必已見於辭气之間﹐以是隕命﹐甚可惜也﹗秦王猛伐燕圍鄴﹐苻堅自長安赴之。至安陽﹐猛潛謁堅﹐堅曰「昔周亞夫不迎漢文帝﹐今將軍臨敵而棄軍﹐何也﹖」猛曰「亞夫前卻人主以求名﹐臣竊少之。」猛之識慮﹐視亞夫有間矣。

煬王煬帝

金酋完顏亮隕於廣陵﹐葛王褒已自立﹐於是追廢爲王﹐而謚曰煬。邁奉使之日﹐實首聞之。接伴副使祕書少監王補言及此﹐云北人戲誚之曰「奉敕江南於當公事回。」及歸﹐覲徳壽宮奏其事﹐髙宗天顏甚悅﹐曰「亮去歲南牧﹐已而死歸。人皆以爲類苻堅﹐惟吾獨云似隋煬帝﹐其死處旣同﹐今得謚又如此﹐豈非天乎﹗」此段聖語﹐當不見於史錄﹐故竊志之。

鄭莊公

《左傳》載諸國事﹐於第一卷

首書鄭莊公﹐自後紀其所行尢詳﹐然每事必有君子一說﹐惟詛射穎考叔﹐以爲失政刑﹐此外率稱其善。杜氏注文﹐又從而獎與之。按莊公爲周卿士﹐以平王貳於虢而取王子爲質﹐以桓王界虢公政﹐而取溫之麥﹐取成周之禾。以王奪不使知政﹐忿而不朝﹐拒天子之師﹐射王中肩。謂天子不能復巡守﹐以泰山之祊易許田。不勝其母﹐以害其弟﹐至有城穎及泉之誓。是其事君﹑事親可謂亂臣賊子者矣﹗而曾無一語以貶之。書姜氏爲母子如初﹐杜注云「公𨿽失之於初﹐而孝心不忘﹐故考叔感而通之。」書鄭伯以齊人朝王曰「禮也。」杜云「莊公不以虢公得政而背王﹐故禮之。」書息侯伐鄭曰「不度徳。」杜云「鄭莊賢」。書取郜與防歸於魯曰「可謂正矣。以王命討不庭﹐不貪其土﹐以勞王爵。」書使許叔居許東偏曰「於是乎有禮﹐度徳而處﹐量力而行﹐相時而動﹐可謂知禮。」書周﹑鄭交惡曰「信不由中﹐質無益也。」是乃以天子諸侯混爲一區﹐無復有上下等威之辧。射王之夜﹐使祭足勞王﹐杜云「鄭志在苟免﹐王討之非也。」此段尢爲悖理。惟公羊子於克段於鄢之下﹐書曰「大鄭伯之惡」﹐爲得之。

百六陽九

史傳稱百六陽九爲厄會﹐以歷志考之﹐其名有八﹐初人元百六曰陽九﹐次曰陰九。又有陰七﹑陽七﹑陰五﹑陽五﹑陰三﹑陽三﹐皆謂之災歲。大率經歲四千五百六十﹐而災歲五十七。以數計之﹐每及八十歲﹐則值其一。今人但知陽九之厄。云經歲者﹐常歲也。

左傳易筮

《左傳》所載《周易》占筮﹐大抵只一交之變﹐未嘗有兩交以上者。畢萬筮仕﹐遇《屯》之《比》﹐初九變也。成季將生﹐遇《大有》之《乾》﹐六五變也。晉嫁伯姬﹐遇《歸妹》之《睽》﹐上六變也﹐晉文公迎天子﹐遇《大有》﹐乃九三變而之《睽》。叔孫莊叔生子豹﹐遇《明夷》﹐乃初九變而之《謙》。崔杼娶妻﹐遇《困》﹐乃六三變而之《大過》。南蒯作亂﹐遇《坤》﹐乃六五變而之《比》。趙鞅救鄭﹐遇《泰》﹐乃六五變而之《需》。占者卽演而爲說。然崔抒「入於其宮﹐不見其妻」﹐叔孫「君子於行﹐三日不食」﹐殆若專爲二子所作也。惟陳厲公生敬仲﹐遇《觀》之《否》。周史曰「《坤》﹐土也﹔《巽》﹐風也﹔《乾》﹐天也。風爲天﹐於士上山也﹐有山之材﹐而照之以天光﹐於是乎居土上。」杜氏注云「自二至四有《艮》象﹐《艮》爲山」。予謂此正是用中爻取義﹐前書論之詳矣。又有相與論事﹐不假蓄占而引卦以言者﹐如鄭公子曼滿欲爲卿﹐王子伯廖曰「《周易》有之﹐在《丰》之《離》。」晉先縠違命進師﹐知莊子曰「《周易》有之﹐在《師》之《臨》。」楚王忲侈﹐子大叔曰「在《復》之《頤》。」但以爻辭合其所行之事耳﹗至於「爲贏敗姬」﹑「伐齊則可」等語﹐自是一時探賾索隱﹐非後人所可到也。衛襄公生子﹐孔成子占之﹐亦遇《屯》之《比》﹐與畢萬同﹐𨿽史朝與辛廖之言則異﹐然皆以「利建侯」爲主。

鐘繇自劾

漢建安中﹐曹操以鐘繇爲司隸校尉﹐督關中諸軍。詔召河東太守王邑﹐而拜杜畿爲太守。郡椽詣繇求畱邑﹐繇不聽﹐邑詣許自歸。繇自以威禁失督司之法﹐乃上書自劾曰「謹按侍中守司隸校尉東武亭侯鐘繇﹐幸得蒙恩﹐以斗筲之才﹐仍見拔擢﹐顯從近密﹐銜命督使。明知詔書深疾長吏政教寬弱﹐檢下無刑﹐久病淹滯﹐眾職荒頓。旣舉文書﹐操彈失理。輕慢憲度﹐不與國同心﹐爲臣不忠﹐大爲不敬。臣請法車召詣廷尉治繇罪﹐大鴻臚削爵土。臣輒以文書付功曹從事﹐伏須罪誅。」詔不許。予觀近時士大夫自劾者﹐不過云乞將臣重行竄黜闔門待罪而已﹐如繇此章﹐蓋與爲他人所糾亡異也﹐豈非身爲司隸﹐職在刺舉﹐故如是乎﹗

大義感人

理義感人心﹐其究至於浹肌膚而淪骨髓﹐不過語言造次之間﹐初非有怪奇卓詭之事也。楚昭王遭吳闔廬之禍﹐國滅出亡﹐父老送之﹐王曰「父老返矣﹐何患無君﹗」父老曰「有君如是其賢也﹗」相與從之﹐或奔走赴秦﹐號哭請救﹐竟以復國。漢髙祖入關﹐召諸縣豪傑曰「父老苦秦苛法久矣﹐吾當王關中﹐與父老約法三章耳。凡吾所以來﹐爲父兄除害﹐非有所侵暴﹐毋恐﹗」乃使人與秦吏行至縣鄕邑﹐告諭之﹐秦民大喜。已而項羽所過殘滅﹐民大失望。劉氏四百年基業定於是矣。唐明皇避祿山亂﹐至扶風﹐士卒頗懷去就﹐流言不遜﹐召入諭之曰「朕托任失人﹐致逆胡亂常﹐須遠避其鋒。卿等倉卒從朕﹐不得別父母妻子﹐朕甚愧之。今聽各還家﹐朕獨與子弟入蜀﹐今日與卿等訣。歸見父母及長安父老﹐爲朕致意。」眾皆哭曰「死生從陛下。」自是流言遂息。賊圍張巡於雍丘﹐大將勸巡降﹐巡設天子畫像﹐帥將士朝之﹐人人皆泣。巡引六將於前﹐責以大義而斬之﹐士心益勸。河北四凶稱王﹐李抱眞使賈林說王武俊﹐托爲天子之語﹐曰「朕前事誠誤﹐朋友失意﹐尙可謝﹐況朕爲四海之主乎﹖」武俊卽首唱從化。及奉天詔下﹐武俊遣使謂田悅曰「天子方在隱憂﹐以徳綏我﹐何得不悔過而歸之﹖」王庭湊盜據成徳﹐韓愈宣慰﹐庭湊拔刃弦弓以逆。及館﹐羅甲士於廷。愈爲言安﹑史以來逆順禍福之理﹐庭湊恐眾心動﹐麾之使出﹐訖爲藩臣。黃巢僞赦至鳳翔﹐節度使鄭敗不出﹐樂奏﹐將佐皆哭。巢使者怪之﹐幕客曰「以相公風痺不能來﹐故悲耳。」民間聞者無不泣﹐敗曰「吾固知人心尙未厭唐﹐賊授首無日矣。」旋起兵率倡諸鎭﹐以復長安。田悅以魏叛﹐喪師遁還﹐亦能以語言動眾心﹐誓同生死。乃知陸贄勸徳宗痛自咎悔﹐以言謝天下﹐制書所下﹐𨿽武人悍卒﹐無不感動流涕﹐識者知賊不足平。凡此數端﹐皆異代而同符也。國家靖康﹑建炎之難極矣﹐不聞有此﹖何邪﹖

卷第七﹝十七則﹞

田租輕重

李悝爲魏文侯作盡地力之教﹐云「一夫治田百畝﹐歲收粟百五十石﹐除十一之稅十五石﹐餘百三十五石。」蓋十一之外﹐更無他數也。今時大不然﹐每當輸一石﹐而義倉省耗別爲一斗二升﹐官倉明言十加六﹐復於其間用米之精粗爲說﹐分若干甲﹐有至七八甲者﹐則數外之取亦如之。庾人執槪從而輕重其手﹐度二石二三斗乃可給。至於水腳﹑頭子﹑市例之類﹐其名不一﹐合爲七八百錢﹐以中價計之﹐並僦船負擔﹐又須五斗﹐殆是一而取三。以予所見﹐惟會稽爲輕﹐視前所云不能一半也。董仲舒爲武帝言「民一歲力役﹐三十倍於古﹐而田租口賦﹐二十倍於古。」謂一歲之中﹐失其資產三十及二十倍也。又云「或耕豪民之田﹐見稅十五。」言下戶貧民自無田﹐而耕墾豪富家田﹐十分之中以五輸本田主﹐今吾鄕俗正如此﹐目爲「主客分」云。

女子夜績

《漢食貨志》云「冬﹐民旣入﹐婦人相從夜績﹐女工一月得四十五日。」謂一月之中﹐又得半夜﹐爲四十五日也。必相從者﹐所以省費燎火﹐同巧拙而合習俗也。《戰國策》甘茂亡秦出關﹐遇蘇代曰「江上之貧女﹐與富人女會績而無燭﹐處女相與語﹐欲去之。女曰﹐妾以無燭故﹐常先至掃室布席﹐何愛余明之照四壁者﹖幸以賜妾。」以是知三代之時﹐民風和厚勤朴如此﹐非獨女子也﹐男子亦然。《豳風》「晝爾幹茅﹐宵爾索綯」﹐言晝日往取茅歸﹐夜作綯索﹐以待時用也﹐夜者日之餘﹐其爲益多矣。

淮南王

漢淮南厲王死﹐民作歌以諷文帝曰「一尺布﹐尙可縫﹐一斗粟﹐尙可眷﹐兄弟二人不相容。」此《史》《漢》所書也。髙誘作《鴻烈解敍》﹐及許叔重注文﹐其辭乃云「一尺繒﹐好童童﹐一升粟﹐飽蓬蓬﹐兄弟二人不能相容。」殊爲不同﹐後人但引尺布斗粟之諭耳。厲王子安復爲王﹐招致賓客方術之士﹐作爲《內書》二十一篇﹐《外書》甚眾﹔又有《中篇》八卷﹐言神仙黃白之術。《漢書藝文志淮南內》二十一篇﹐《淮南外》三十三篇﹐列於雜家﹐今所存者二十一卷﹐蓋《內篇》也。壽春有八公山﹐正安所延致客之處﹐傳記不見姓名﹐而髙誘敍以爲蘇飛﹑李尙﹑左吳﹑田由﹑雷被﹑毛被﹑伍被﹑晉昌等八人﹐然惟左吳﹑雷被﹑伍被見於史。雷被者﹐蓋爲安所斥﹐而亡之長安上書者﹐疑不得爲賓客之賢也。

薛國久長

《左傳》載魯哀公大夫云「禹合諸侯於塗山﹐執玉帛者萬國﹐今其存者無數十焉。」漢公孫卿語武帝云「黃帝萬諸侯﹐而神靈之封君七千。」按《王制》所紀九州﹐凡千七百七十有三國﹐多寡殊不侔。以環移之﹐一君會朝所將吏卒﹐姑以百人計之﹐則萬國之眾﹐當爲百萬﹐塗山之下﹐將安所歸宿乎﹖其爲■言﹐無可疑者。所謂存者數十﹐考諸經傳﹐可見者惟薛耳。薛之祖奚仲﹐爲夏禹掌車服大夫﹐自此受封﹐歷商及周末﹐始爲宋偃王所滅﹐其享國千九百餘年﹐傳六十四代﹐三代諸侯莫之與比。薛壤地褊小﹐以詩則不列於《國風》﹐以世家則不列於《史記》﹐而春秋二百四十二年之間﹐視同儕邾﹑杞﹑滕﹑鄫﹐獨未嘗受大國侵伐﹐則其爲邦﹐亦自有持守之道矣。

建除十二辰

建除十二辰﹐《史》《漢》曆書皆不載﹐《日者列傳》但有「建除家以爲不吉」一句。惟《淮南鴻烈解天文訓篇》云「寅爲建﹐卯爲除﹐辰爲滿﹐已爲平﹐主生﹔午爲定﹐未爲執﹐主陷﹔申爲破﹐主衡﹔西爲危﹐主構﹔戌爲成﹐主少徳﹔亥爲收﹐主大徳﹔子爲開﹐主太歲﹔醜爲閉﹐主太陰。」今《會元官歷》﹐每月逢建﹑平﹑破﹑收日﹐皆不用﹐以建爲月陽﹐破爲月對﹐平﹑收隨陰陽月遞互爲魁罡也。《西陽雜沮夢篇》云「《周禮》以日月星辰各占六夢﹐謂日有甲乙﹐月有建破。」今注無此語。《正義》曰「按《堪輿》﹐黃帝問天老事云『四月陽建於已﹐破於亥﹐陰建於未﹐破於癸﹐是爲陽破陰﹐陰破陽。』」今不知何書所載﹐但又以十干爲破﹐未之前聞也。

俗語算數

三三如九﹐三四十二﹐二八十六﹐四四十六﹐三九二十七﹐四九三十六﹐六六三十六﹐五八四十﹐五九四十五﹐六九五十四﹐七九六十三﹐八九七十二﹐九九八十一﹐皆俗語算數﹐然《淮南子》中有之。三七二十一﹐蘇秦說齊王之辭也。《漢書律曆志》劉歆典領鐘律﹐奏其辭﹐亦云八八六十四。杜預注《左傳》﹐天子用八﹐云八八六十四人﹐又六六三十六人﹐四四十六人。如淳﹑孟康﹑晉灼注《漢志》﹐亦有二八十六﹐三四十二﹐六八四十八﹐八八六十四等語。

伾文用事

唐順宗卽位﹐抱疾不能言﹐王伾﹑王叔文以東宮舊人用事﹐政自己出﹐卽日禁宮市之擾民﹐五坊小兒之暴閭巷﹐罷鹽鐵使之月進﹐出教坊女伎六百還其家。以徳宗十年不下赦令﹐左降官𨿽有名徳才望﹐不復敍用﹐卽追陸蟄﹑鄭餘慶﹑韓臯﹑陽城還京師﹐起姜公輔爲刺史。人情大悅﹐百姓相聚歡呼。又謀奪宦者兵﹐旣以範希朝及其客韓泰總統京西諸城鎭行營兵馬﹐中人尙未悟。會諸將以狀來辭﹐始大怒﹐令其使歸告其將﹐「無以兵屬人」。當是時﹐此計若成﹐兵柄歸外朝﹐則定策國老等事﹐必不至後日之患矣﹗所交黨與﹐如陸質﹑呂溫﹑李景儉﹑韓曄﹑劉禹錫﹑柳宗元。皆一時豪俊知名之士﹐惟其居心不正﹐好謀務速﹐欲盡據大權﹐如鄭珣瑜﹑髙郢﹑武元衡稍異己者﹐皆亟斥徙﹐以故不旋踵而身陷罪戮。後世蓋有居怌﹑文之地﹐而但務嘯引沾沾小人以爲鷹犬者﹐殆又不足以望其百一云。白樂天諷諫﹐元和四年作﹐其中《賣炭翁》一篇﹐蓋爲宮市﹐然則未嘗能絕也。

五十弦瑟

李商隱詩云「錦瑟無端五十弦」﹐說者以爲錦瑟者﹐令狐丞相侍兒小名﹐此篇皆寓言﹐而不知五十弦所起。劉昭《釋名》箜篌云「師延所作靡靡之樂﹐蓋空國之侯所作也。」段安節《樂府錄》云「箜篌乃鄭﹑衛之音﹐以其亡國之聲﹐故號空國之侯﹐亦曰坎侯。」吳兢《解題》云「漢武依琴造坎侯﹐言坎坎應節也。後訛爲箜篌。」予按《史記封禪書》云「漢公孫卿爲武帝言﹕『太帝使素女鼓五十弦瑟﹐悲﹐帝禁不止﹐故破其瑟爲二十五弦。』於是武帝益召歌兒﹐作二十五弦及空侯。」應劭曰「帝令樂人侯調始造此器。」《前漢郊祀志》備書此事﹐言「空侯瑟自此起。」顏師古不引劭所注﹐然則二樂本始﹐曉然可考﹐𨿽劉﹑吳博洽﹐亦不深究﹐且「空」元非國名﹐其說尢穿鑿也。《初學記》《太平禦覽》編載樂事﹐亦遺而不書。《莊子》言「魯遵調瑟﹐二十五弦皆動」﹐蓋此云。《續漢書》云「靈帝胡服作箜篌」﹐亦非也。

遷固用疑字

東坡作《趙徳麟字說》云「漢武帝獲白麟﹐司馬遷﹑班固書曰『獲一角獸﹐蓋麟云』﹐蓋之爲言﹐疑之也。」予觀《史》《漢》所紀事﹐凡致疑者﹐或曰若﹐或曰云﹐或曰焉﹐或曰蓋﹐其語舒緩含深意﹐姑以《封禪書》《郊祀志》考之﹐漫記於此。「雍州好畤﹐自古諸神祠皆聚雲。蓋黃帝時嘗用事﹐𨿽晚周亦郊焉。」「三神山﹐蓋嘗有至者﹐諸仙人及不死之藥皆在焉。」「未能至﹐望見之焉。」新垣平望气言「有神气﹐成五采﹐若人冠絻焉。」「權火舉而祠﹐若光輝然屬大焉。」「出長安門﹐若見五人於道北。」「蓋夜致王夫人之貌云﹐天子自帷中望見焉。」「登中嶽太室。從官在山下聞若有言萬歲者云。」「祭封禪祠﹐其夜若有光。」封欒大詔﹕「天若遺朕士而大通焉。」河東迎鼎﹐「有黃雲蓋焉。」「見神人東萊山﹐若云欲見天子。」方士言「蓬萊諸神若將可得。」「天子爲塞河﹐興通天臺﹐若見有光云。」「獲若石云於陳倉。」此外如所謂「及羣臣有言老父﹐則大以爲仙人也。」「可爲觀﹐如緱城﹐神人宜可致。」「天旱﹐意乾封乎﹖」「然其效可睹矣。」詞旨亦相似。

僭亂的對

王莽竊位稱新室﹐公孫述稱成家﹐袁術稱仲家﹐董卓郿塢﹐公孫瓚易京﹐皆自然的對也。

月不勝火

《莊子外物篇》﹕「利害相摩﹐生火甚多﹐眾人焚和﹐月固不勝火﹐於是乎有僓然而道盡。」注云「大而暗則多累﹐小而明則知分。」東坡所引﹐乃曰「郭象以爲大而暗﹐不若小而明。陋哉斯言也﹗爲更之曰﹐月固不勝燭﹐言明於大者必晦於小﹐月能燭天地﹐而不能燭毫釐﹐此其所以不勝火也﹐然卒之火勝月耶﹖月勝火耶﹖」予記朱元成《萍洲可談》所載﹕「王荊公在修撰經義局﹐因見舉燭﹐言﹕『佛書有日月燈光明佛﹐燈光豈足以配日月乎﹖』呂惠卿曰﹕『日煜乎晝﹐月煜乎夜﹐燈煜乎日月所不及﹐其用無差別也。』公大以爲然﹐蓋發言中理﹐出人意表云。」予妄意《莊子》之旨﹐謂人心如月﹐湛然虛靜﹐而爲利害所薄﹐生火熾然﹐以焚其和﹐則月不能勝之矣﹐非論其明暗也。

靈臺有持

《莊子庚桑楚篇》云「靈臺者﹐有持而不知其所持﹐而不可持者也。」郭象云「有持者﹐謂不動於物耳﹐其實非持。若知其所持而持之﹐持則失也。」陳碧虛云「眞宰存焉﹐隨其成心而師之。」予謂是皆置論於言意之表﹐玄之又玄﹐復采莊子之語以爲說﹐而於本旨殆不然也。嘗記洪慶善云「此一章謂持心有道﹐苟爲不知其所以持之﹐則不復可持矣。」蓋前二人解釋者﹐爲兩「而」字所惑﹐故從而爲之辭。

董仲舒災異對

漢武帝建元六年﹐遼東髙廟﹑長陵髙園殿災﹐董仲舒居家推說其意﹐艸槁未上﹐主父偃竊其書奏之。上召視諸儒﹐仲舒弟子呂步舒不知其師書﹐以爲大愚。於是下仲舒吏﹐當死﹐詔赦之。仲舒遂不敢復言災異。此本傳所書。而《五行志》載其對曰「漢當亡秦大敝之後﹐承其下流。又多兄弟親戚骨肉之連﹐驕揚奢侈﹐恣睢者眾﹐故天災若語陛下﹕『非以太平至公﹐不能治也。視親戚貴屬在諸侯遠正最甚者﹐忍而誅之﹐如吾燔遼東髙廟乃可﹔視近臣在國中處旁仄及貴而不正者﹐忍而誅之﹐如吾燔髙園殿乃可』云爾。在外而不正者﹐𨿽貴如髙廟﹐猶災燔之﹐況諸侯乎﹗在內不正者﹐𨿽貴如髙園殿﹐猶燔災之﹐況大臣乎﹗此天意也。」其後淮南﹑衡山王謀反﹐上思仲舒前言﹐使呂步舒持斧鉞治淮南獄﹐以《春秋》誼顓斷於外﹐不請。旣還奏事﹐上皆是之。凡與王謀反列侯二千石豪傑﹐皆以罪輕重受誅﹐二獄死者數萬人。嗚呼﹗以武帝之嗜殺﹐時臨禦方數歲﹐可與爲善﹐廟殿之災﹐豈無他說﹖而仲舒首勸其殺骨肉大臣﹐與平生學術大爲乖刺﹐馴致數萬人之禍﹐皆此書啟之也。然則下吏幾死﹐蓋天所以激步舒云﹐使其就戮﹐非不幸也。

李正已獻錢

唐徳宗初卽位﹐淄靑節度使李正己﹐畏上威名﹐表獻錢三十萬緡。上欲受之﹐恐見欺﹐卻之則無辭。宰相崔祐甫﹐請遣使慰勞淄靑將士﹐因以正己所獻錢賜之﹐使將士人人戴上恩﹐諸道知朝廷不重貨財。上悅從之。正己大慚服。天下以爲太平之治﹐庶幾可望。紹興三十年﹐鎭江都統制劉寶乞詣闕奏事﹐朝廷以其方命刻下﹐罷就散職。寶規取恩寵﹐掃一府所有﹐載以自隨﹐巨舟連檣﹐白金至五艦﹐他所賫挾皆稱是。其始謀蓋云此行不以何事﹐必可力買。旣至﹐越趄國門﹐不許入覲﹐或以謂欲上諸內府。予時爲樞密檢詳﹐爲丞相言「援祐甫所陳﹐乞以寶所賫等第賜其本軍﹐明降詔書﹐遺一朝士以寶平生過惡﹐告諭卒伍﹐使知明天子惠綏惻怛之意。或寶靳固奄有﹐仞爲己物﹐則宜因人之言﹐發命詰問在行之物﹐本安所出﹐今安所用﹖悉取而籍之。就其舟楫﹐北還充賜﹐尢可以破其溪壑無厭之謀。」湯岐公當國﹐不能用也。

宣室

漢宣室有殿有閣﹐皆在未央宮殿北﹐《三輔黃圖》以爲前殿正室。武帝爲竇太主置酒﹐引內董僵﹐東方朔曰「宣室者﹐先帝之正處也﹐非法度之政不得入焉。」文帝受釐於此﹐宣帝常齋居以決事。如淳曰「布政教之室也。」然則起於髙祖時﹐蕭何所創﹐爲退朝聽政之所。而《史記龜策傳》云「武王圍紂象郎﹐自殺宣室。」徐廣曰「天子之居﹐名曰宣室。」《淮南子》云「武王甲卒三千﹐破紂牧野﹐殺之宣室。」注曰「商宮名﹐一曰獄也。」蓋商時已有此名﹐漢偶與之同﹐《黃圖》乃以爲「漢取舊名」﹐非也。

昔昔鹽

薛道衡以「空梁落燕泥」之句﹐爲隋煬帝所嫉。考其詩名《昔昔鹽》﹐凡十韻﹕「垂柳覆金堤﹐靡蕪葉復齊。水溢芙蓉沼﹐花飛桃李蹊。采桑秦氏女﹐織錦竇家妻。關山別蕩子﹐風月守空閨。常斂千金笑﹐長垂雙玉啼。盤龍隨鏡隱﹐彩鳳逐帷低。飛魂同夜鵲﹐倦寢憶晨雞。暗牖懸蛛网﹐空梁落燕泥。前年過代北﹐今歲往遼西。一去無消息﹐那能惜馬蹄﹗」唐趙嘏廣之爲二十章﹐其《燕泥》一章云「春至今朝燕﹐花時伴獨啼。飛斜珠箔隔﹐語近畫梁低。帷捲閒窺戶﹐牀空暗落泥。誰能長對此﹐雙去復雙棲。」《樂苑》以爲羽調曲。《玄怪錄》載「籧篨三娘工唱《阿鵲鹽》」﹐又有《突闕鹽》《黃帝鹽》《白鴿鹽》《神雀鹽》《疏勒鹽》《滿座鹽》《歸國鹽》。唐詩「媚賴吳娘唱是鹽」﹐「更奏新聲《刮骨鹽》」。然則歌詩謂之「鹽」者﹐如吟﹑行﹑曲﹑引之類云。今南嶽廟獻神樂曲﹐有《黃帝鹽》﹐而俗傳以爲「皇帝炎」﹐《長沙志》從而書之﹐蓋不考也。韋縠編《唐才調詩》﹐以趙詩爲劉長卿﹐而題爲《別宕子怨》﹐誤矣。

將帥當專

《周易師卦》﹕「六三﹐師或輿屍﹐凶。」「九五﹐長子帥師﹐弟子輿屍﹐貞凶。」爻意謂用兵當付一帥﹐苟其儔雜然臨之﹐則凶矣。輿屍者﹐眾主也。安慶緒旣敗﹐遁歸根州﹐肅宗命郭汾陽﹑李臨淮九節度致討。以二人皆元勛﹐難相統屬﹐故不置元帥﹐但以宦者魚朝恩爲觀軍容宣慰處置使﹐步騎六十萬﹐爲史思明所挫﹐一戰而潰。憲宗討淮西﹐命宣武等十六道進軍﹐𨿽以韓弘爲都統﹐而身未嘗至。旣無統帥﹐至四年不克﹐及裴度一出﹐才數月卽成功。穆宗討王庭湊﹑朱克融﹐時裴度鎭河東﹐亦爲都招討使﹐羣帥如李光顏﹑烏重嗣﹐皆當時名將。而翰林學士元稹﹐意圖宰相﹐忌度先進﹐與知樞密魏簡相結﹐度每奏畫軍事﹐輒從中沮壞之﹐故屯守逾年﹐竟無成績。貞元之誅吳少誠﹐元和之徵盧從史﹐皆此類也。石晉開運中﹐爲契丹所攻﹐中國兵力寡弱﹐桑維翰爲宰相﹐一制指揮節度使十五人。𨿽杜重威﹑李守正﹑張彥澤輩﹐駑材反虜﹐然重威爲主將﹐陽城之戰﹐三人者尙能以身徇國﹐大敗彊胡﹐耶律徳光乘橐駝奔竄﹐僅而獲免。由是觀之﹐大將之權﹐其可不專邪﹖

卷第八﹝十五則﹞

蓍龜卜筮

古人重卜籃﹐其究至於通神﹐龜爲卜﹐蓍爲筮﹐故曰「假爾泰龜有常﹐假爾泰筮有常」﹐「定天下之吉凶﹐成天下之亹亹」﹐「所以使民信時日﹐敬鬼神﹐畏法令」。舜之命禹﹐武王之伐紂﹐召公相宅﹐周公營成周﹐未嘗不昆命元龜﹐襲祥考卜。然筮短龜長﹐則龜卜猶在《易》筮之上。《漢藝文志》﹑劉向所輯《七略》﹐自《龜書》《夏龜》之屬﹐凡十五家至四百一卷﹐後世無傳焉。今之揲蓍者﹐率多流入於影像﹐所謂龜策﹐惟市井細人始習此藝。其得不過數錢﹐士大夫未嘗過而問也。伎術標榜﹐所在如織﹐五星﹑六壬﹑衍禽﹑三命﹑軌析﹑太一﹑洞微﹑紫微﹑太素﹑遁甲﹐人人自以爲君平﹐家家自以爲季主﹐每況愈下。由是藉手於達官要人﹐舟車交錯於道路﹐毀譽紛紜﹐而術益隱矣。《周禮》﹕「大卜掌三兆之法﹐一曰玉兆﹐二曰瓦兆﹐三曰原兆。」杜子春云「玉兆﹐顓帝之兆﹔瓦兆﹐帝堯之兆﹔原兆﹐有周之兆。」「經兆之體皆百有二十﹐其頌皆千有二百。」又「掌《三易》之法﹐曰《連山》﹐曰《歸藏》﹐曰《周易》。其經卦皆八﹐其別皆六十有四。」今獨《周易》之書存﹐他不復可見。世謂文王重《易》六爻爲六十四卦﹐然則夏﹑商之《易》已如是矣。《左氏傳》所載懿氏占曰「風皇於飛﹐和鳴鏘鏘。有嬀之後﹐將育於姜。」成季之卜曰「其名曰友﹐在公之右。同復於父﹐敬如君所。」晉獻公驪姬之繇曰「專之渝﹐攘公之禜。」嫁伯姬之繇曰「車說其較﹐火焚其旗。寇張之弧﹐侄其從姑。」秦伯伐晉曰「千乘三去﹐三去之餘﹐獲其雄狐。」文公納王﹐遇黃帝戰於阪臯之兆。鄢陵之戰﹐晉侯筮曰「南國又﹐射其元﹐王中厥目。」宋伐鄭﹐趙鞅卜救之﹐遇水適火﹐史龜曰「是謂沈陽﹐可以興兵﹐利以伐姜﹐不利子商。」史墨曰「盈﹐水名﹔子﹐水位。名位敵﹐不可幹也。」杜氏謂「鞅姓盈﹐宋姓子」﹐蓋言「贏」與「盈」同也。史趙曰「是謂如川之滿﹐不可遊也。」衛莊公卜夢﹐曰「如魚■尾﹐衡流而方羊裔焉。闔門塞竇﹐乃自後逾。」此十占皆不可得其說﹐故杜元凱云「凡筮者用《周易》﹐則其象可推。非此而往﹐則臨時占者或取於象﹐或取於气﹐或取於時日﹑王相以成其占。若盡附會以爻象﹐則架虛而不經。」可爲通論﹐然亦安知非《連山》《歸藏》所載乎﹖

地名異音

郡邑之名有與本字大不同者﹐顏師古以爲土俗各有別稱者是也﹐姑以《漢書地理誌》言之﹕馮翊之櫟陽爲「藥陽」﹐蓮勺爲「輦酌」﹔太原之慮轑爲「廬夷」﹔上黨之沾爲「添」﹔河內之隆慮爲「林廬」﹐蕩陰爲「湯陰」﹔穎川之不羹爲「不郎」﹔南陽之酈爲「擲」﹐堵陽爲「者陽」﹐酇爲「讚」﹔沛之酇爲「嵯」﹐鄲爲「多」﹔淸河之鄃爲「輸」﹔汝南之平輿爲「平預」﹔濟陰之宛句爲「冤劬」﹔江夏之沙羨爲「沙夷」﹔九江之橐臯爲「拓姑」﹔廬江之雩婁爲「吁閭」﹔山陽之方與爲「房豫」﹔瑯邪之不其爲「不基」﹔東海之承爲「證」﹔氏沙之承陽爲「傑陽」﹔臨淮之取慮爲「秋廬」﹔會稽之諸曁爲「諸旣」﹐太末爲「闥末」﹔豫章之餘汗爲「余幹」﹔廣漢之汁方爲「十方」﹔蜀郡之徙爲「斯」﹔益州之味爲「昧」﹔金城之允吾爲「鉛牙」﹐允街爲「鉛街」﹔武威之朴■爲「蒲環」﹔張掖之番禾爲「盤和」﹔安定之烏氏爲「馬支」﹔上郡之龜玆爲「丘慈」﹔西河之鵠澤爲「梏澤」﹔代郡之狋氏爲「權精」﹔遼西之且慮爲「趄廬」﹐令支爲「鈴祗」﹔遼東之番汗爲「盤寒」﹔樂浪之黏蟬爲「黏提」﹔南海之番禹爲「潘隅」﹔蒼梧之荔浦爲「肄浦」﹔交趾之贏鄰爲「蓮簍」﹔九眞之都龐爲「都聾」﹔日南之兩卷爲「西權」﹔淮陽之陽夏爲「陽賈」﹔魯國之蕃爲「皮」。皆不可求之於義訓﹐字書亦不盡載也。

韓嬰詩

《前漢書儒林傳》敍《詩》云﹐漢興﹐申公作《魯詩》﹐後蒼作《齊詩》﹐韓嬰作《韓詩》。又云﹐申公爲《詩》訓故。而齊轅固﹑燕韓生皆爲之傳﹐或取《春秋》﹐采雜說﹐咸非其本義與不得已﹐《魯》最爲近之。嬰爲文帝博士﹐景帝時至常山太傅﹐推詩人之意﹐作《外傳》數萬言﹐其語頗與齊﹑魯間殊﹐然歸一也。武帝時﹐與董仲舒論於上前﹐精悍分明﹐仲舒不能難。其後韓氏有王吉﹑食子公﹑氏孫順之學。《藝文志》《韓家詩經》二十八卷﹐《韓故》三十六卷﹐《內傳》四卷﹐《外傳》六卷﹐《韓說》四十一卷。今惟存《外傳》十卷。慶曆中﹐將作監主簿李用章序之﹐命工刊刻於杭﹐其末又題云「蒙文相公攺正三千餘字。」予家有其書﹐讀首卷第二章

﹐曰「孔子南遊適楚﹐至於阿谷﹐有處子佩寓而浣者。孔子曰﹕『彼婦人其可與言矣乎﹗』抽觴以授子貢﹐曰﹕『善爲之辭。』子貢曰﹕『吾將南之楚﹐逢天暑﹐願乞一飲以表我心。』婦人對曰﹕『阿谷之水流而趨海﹐欲飲則飲﹐何問婦人乎﹖』受子貢觴﹐迎流而挹之﹐置之沙上﹐曰﹕『禮固不親授。』孔子抽琴去其軫﹐子貢往請調其音。婦人曰﹕『吾五音不知﹐安能調琴﹖』孔子抽絺綌五兩以授子貢﹐子貢曰﹕『吾不敢以當子身﹐敢置之水浦。』婦人曰﹕『子年甚少﹐何敢受子﹖子不早去﹐今竊有狂夫守之者矣。』《詩》曰﹕『南有喬木﹐不可休息。漢有遊女﹐不可求思。』此之謂也。」觀此章﹐乃謂孔子見處女而教子貢以微詞三挑之﹐以是說《詩》﹐可乎﹖其謬戾甚矣﹐他亦無足言。

五行衰絕字

木絕於申﹐故柛字之訓爲木自斃。水土絕於巳﹐故汜字之訓﹐《說文》以爲窮瀆﹐圯字之訓爲岸圯及覆。火衰於戌﹐故壺爲滅。金衰於醜﹐故鈕爲鍵閉。制字之義昭矣。

漢表所記事

《漢書功臣表》所記列侯功狀﹐有紀傳所軼者。韓信擊魏﹐以木罌缶度軍﹐表云﹕祝阿侯髙邑以將軍屬淮陰﹐擊魏﹐罌度軍。《史記》作「缻」。蓋此計由邑所建也。信謀發兵襲呂后﹐其舍人得罪信﹐信囚欲殺之。舍人弟上書變﹐告信欲反。晉灼注曰「《楚漢春秋》云﹐謝公也。」表有滇陽侯樂說﹐《史記》作「奕說」﹐以淮陰舍人告反﹐侯﹐蓋非謝公也。須昌侯趙衍從漢王起漢中﹐雍軍塞渭上﹐上計欲還﹐衍言從他道﹐道通。中牟侯單右車﹐始﹐髙祖微時﹐有急﹐給髙祖馬﹐故得侯。■侯黃極忠以羣盜長爲臨江將﹐已而爲漢擊臨江王。祁侯繒賀從擊項籍﹐漢王敗走﹐賀擊楚迫騎﹐以故不得進﹐漢王顧謂賀祁王。《史記》作「侯」。顏師古曰「謂之祁王﹐蓋嘉其功﹐故寵褒之﹐許以爲王也。」他復有與傳小異者。《史記張良傳》﹐項梁立韓王成﹐以良爲韓申徒。徐廣云「申徒卽司徒﹐語音訛轉也。」而《漢表》﹐良以韓申都下韓。師古云「韓申都卽韓王信也﹐《楚漢春秋》作『信都』﹐古『信』『申』同字。」按良與韓王信了不相干﹐顏注誤矣。自「司徒」訛爲「申徒」﹐自「申徒」爲「申都」﹐自「申都」爲「信都」﹐展轉相傳﹐古書豈復可以字義求也﹖韓信歸漢﹐爲治粟都尉﹐表以爲票客。師古曰「與紀傳參錯不同﹐或者以其票疾而賓客禮之﹐故云票客也。」《史記》作「典客」﹐《索隱》以爲「粟客」。此外又有官名非史所載者。如﹕孔聚以執盾從﹔周竈以長鉟都尉﹔郭蒙以戶衛﹔宣虎以重將﹐重將者﹐主將領輜重也﹔耐跖以門尉﹔棘丘侯襄以執盾隊史﹔郭亭以塞路﹐塞路者﹐主遮塞要路以備敵寇也﹔丁禮以中涓騎﹔爰類以愼將﹐謂以謹愼爲將也﹔許盎以駢鄰說衛﹐驕鄰者﹐二馬曰駢﹐謂並兩騎爲軍翼也﹐說讀曰稅﹐稅衛者﹐軍行初捨止之時主爲衛也﹔許瘛以趙右林將﹐林將者﹐將士林﹐猶言羽林之將也﹔淸侯以弩將﹔畱肹以客吏﹔馮解散以代大與﹐大與﹐主爵祿。之官也﹐《史記》作「太尉」﹔靳彊以郎中騎千人之類。聊紀於此﹐以示讀史者云。

蕭何紿韓信

黥布爲其臣賁赫告反﹐髙祖以語蕭相國﹐相國曰「布不宜有此﹐恐仇怨妄誣之﹐請擊赫﹐使人微驗淮南。」布遂反。韓信爲人告反﹐呂后欲召﹐恐其不就﹐乃與蕭相國謀﹐詐令人稱陳豨已破﹐給信曰「𨿽病彊入賀。」信入﹐卽被誅。信之爲大將軍﹐實蕭何所薦﹐今其死也﹐又出其謀﹐故俚語有「成也蕭何﹐敗也蕭何」之語。何尙能救黥布﹐而翻忍於信如此﹖豈非以髙祖出徵﹐呂后居內﹐而急變從中起﹐己爲畱守﹐故不得不亟誅之﹐非如布之事尙在疑似之域也。

彭越無罪

韓信﹑英布﹑彭越皆以謀反誅夷。信乘髙祖自將徵陳豨之時﹐欲詐赦諸官徒﹐發兵襲呂后﹑太子。布見漢使驗問﹐卽發兵東取荊﹐西擊楚﹐對髙祖言欲爲帝﹐其爲反逆已明。惟越但以稱病不親詣邯鄲之故﹐上旣赦以爲庶人﹐而呂后令人告越復謀反﹐遂及禍。三人之事﹐越獨爲冤。且扈輒勸越反﹐越不聽﹐有司以越不誅輒爲反形己具。然則貫髙欲殺髙祖﹐張敖不從﹐其事等耳﹐乃以爲不知狀﹐而敖得釋﹐何也﹖樂說告信﹐貢赫告布﹐皆得封列侯。而梁大僕告越不論賞﹐豈非漢朝亦知其故耶﹖來布爲越大夫﹐使於齊而越死﹐還奏事越頭下﹐上召罵布﹐欲烹之﹐布謂越反形未見﹐而帝以苛細誅之。上乃釋布﹐拜爲都尉。然則髙祖於用刑﹐爲有負於越矣﹐傷哉﹗

蜘蛛結网

佛經云「蠢動含靈﹐皆有佛性。」《莊子》云「惟虫能虫﹐惟虫能天。」蓋𨿽昆虫之微﹐天機所運﹐其善巧方便﹐有非人智慮技解所可及者。蠶之作繭﹐蜘蛛之結网﹐蜂之累房﹐燕之營巢﹐蟻之築垤﹐螟蛉之祝子之類是已。𨿽然﹐亦各有幸不幸存乎其間。蛛之結网也﹐布絲引經﹐捷急上下﹐其始爲甚難。至於緯而織之﹐轉盼可就﹐疏密分寸﹐未嘗不齊。門檻及花梢竹間﹐則不終日﹐必爲人與風所敗。惟閒屋垝垣﹐人迹罕至﹐乃可久久而享其安。故燕巢幕上﹐季子以爲至危。李斯見吏捨廁中鼠食不潔﹐近人犬﹐數驚恐之﹐倉中之鼠食積粟﹐居大龐之下﹐不見人犬之憂﹐嘆曰「人之賢不肖﹐譬如鼠矣﹐在所自處耳﹗」豈不信哉﹖

孫權稱至尊

陳壽《三國誌》﹐固多出於一時雜史﹐然獨《吳書》稱孫權爲至尊﹐方在漢建安爲將軍時﹐已如此﹐至於諸葛亮﹑周瑜﹐見之於文字間亦皆然。周瑜病困﹐與權書曰「曹公在北﹐劉備寄寓﹐此至尊垂慮之日也。」魯肅破曹公還﹐權迎之﹐肅曰「願至尊威徳加乎四海。」呂蒙遣鄧玄之說郝普曰「關羽在南郡﹐至尊身印臨之。」又曰「至尊遣兵﹐相繼於道。」蒙謀取關羽﹐密陳計策﹐曰「羽所以未便東向者﹐以至尊聖明﹐蒙等尙存也。」陸遜謂蒙曰「下見至尊﹐宜好爲計。」甘寧欲圖荊州﹐曰「劉表慮旣不遠﹐兒子又劣﹐至尊當早規之。」權爲張遼掩襲﹐賀齊曰「至尊人主﹐常當持重。」權欲以諸葛烙典掌軍糧﹐諸葛亮書與陸遜曰「家兄年老﹐而烙性疏﹐糧谷軍之要最﹐足下特爲啟至尊轉之。」遜以白權。凡此之類﹐皆非所宜稱﹐若以爲陳壽作史虛辭﹐則魏﹑蜀不然也。

康山讀書

杜子美贈李大白詩﹕「康山讀書處﹐頭白好歸來。」說者以爲卽廬山也。吳曾《能攺齋漫錄》內《辧誤》一卷﹐正辧是事﹐引杜田《杜詩補遺》云範傳正《李白新墓碑》云「白本宗室子﹐厥先避仇客蜀﹐居蜀之彰明﹐太白生焉。彰明﹐綿州之屬邑﹐有大﹑小康山﹐白讀書於大康山﹐有讀書堂尙存。其宅在淸廉鄕﹐後廢爲僧房﹐稱隴西院﹐蓋以太自得名。院有太白像。」吳君以是證杜句﹐知康山在蜀﹐非廬山也。予按當塗所刊《太白集》﹐其首載《新墓碑》﹐宣﹑歙﹑池等州觀察使範傳正撰﹐凡千五百餘字﹐但云「自國朝已來﹐編於屬籍﹐神龍初﹐自碎葉還廣漢﹐因僑爲郡人。」初無《補遺》所紀七十餘言﹐豈非好事者僞爲此書﹐如《開元遺事》之類﹐以附會杜老之詩邪﹖歐陽忞《輿地廣記》云「彰明有《李白碑》﹐白生於此縣。」蓋亦傳說之誤﹐當以範碑爲正。

列國城門名

郡縣及城門名﹐用一字者爲雅馴近占。今獨姑蘇曰吳郡吳縣﹐有盤門﹑閶門﹑葑門﹑婁門﹑齊門﹐他皆不然。春秋時﹐列國門名見於《左氏傳》者﹐鄭最多﹐曰渠門﹑純門﹑時門﹑將門﹑閨門﹑皇門﹑■門﹑墓門。又有師之梁﹑桔柣之門。周曰圉門。魯曰零門﹑雉門﹑稷門﹑萊門﹑鹿門﹐又有子駒之門。《公羊傳》有爭門﹑吏門﹑宋曰耐門﹑桐門﹑盧門﹑曹門﹑澤門﹑揚門﹑桑林之門。邾曰魚門﹑範門。衛曰閱門﹐蓋獲之門。齊曰雍門﹐亦有揚門﹑鹿門﹑稷門。吳曰胥門。宋垤澤之門﹐見《孟子》。

緇塵素衣

《陳簡齋墨梅》絕句一篇云「粲粲江南萬玉妃﹐別來幾度見春歸。相逢京洛渾依舊﹐只恨緇塵染素衣。」語意皆妙絕。晉陸機《爲顧榮贈婦》詩云「京洛多風塵﹐素衣化爲輜。」齊謝元暉《酬王晉安》詩云「誰能久京洛﹐緇塵染素衣。」正用此也。

去國立後

齊髙氏食邑於盧﹐髙弱以盧叛齊﹐閭丘嬰圍之﹐弱曰「苟使髙氏有後﹐請致邑。」齊人立髙酀﹐弱致盧而出奔晉。魯臧氏食邑於防﹐臧紇得罪﹐使來告曰「苟守先祀﹐敢不辟邑。」乃立臧爲﹐紇致防而奔齊。按弱﹑紇二人﹐據地要君﹐故孔子曰「臧武仲以防求後於魯﹐𨿽曰不要君﹐吾不信也。」然齊﹑魯之君﹐竟如其請﹐不以要君之故而背之﹐蓋當是時先王之澤未熄﹐非若戰國務爲詐力權謀之比﹐所謂殺人之中又有禮焉者也。降及末世﹐遂有帶甲約降﹐旣解甲卽圍而殺之者﹐不仁孰甚焉﹗

詩詞攺字

王荊公絕句云「京口﹑瓜洲一水間﹐鐘山只隔數重山。春風又綠江南岸﹐明月何時照我還。」吳中士人家藏其艸﹐初云「又到江南岸」﹐圈去到字﹐注曰不好﹐攺爲過﹐復圈去而攺爲入﹐旋攺爲滿﹐凡如是十許字﹐始定爲綠。黃魯直詩﹕「歸燕略無三月事﹐髙蟬正用一枝鳴。」用字初曰抱﹐又攺曰占﹑曰在﹑曰帶﹑曰要﹐至用字始定。予聞於錢伸仲大夫如此。今豫章所刻本﹐乃作「殘蟬猶占一枝鳴」。向巨原云「元不伐家有魯直所書東坡《念奴嬌》﹐與今人歌不同者數處﹐如浪淘盡爲浪聲沈﹐周郎赤壁爲孫吳赤壁﹐亂石穿空爲崩云﹐驚濤拍岸爲掠岸﹐多情應笑我早生華髮爲多情應是笑我生華髮﹐人生如夢爲如寄。」不知此本今何在也﹖

姑舅爲婚

姑舅兄弟爲婚﹐在禮法不禁﹐而世俗不曉。按《刑統戶婚律》云「父母之姑舅﹑兩姨姊妹及姨若堂姨﹑母之姑﹑堂姑﹐己之堂姨及再從姨﹑堂外甥女﹑女婿姊妹﹐並不得爲婚姻。」議曰「父母姑舅﹑兩姨姊妹﹐於身無服﹐乃是父母緦麻﹐據身是尊﹐故不合娶。及姨又是父母大功尊﹔若堂姨𨿽於父母無服﹐亦是尊屬﹔母之姑﹑堂姑﹐並是母之小功以上尊﹔己之堂姨及再從姨﹑堂外甥女亦謂堂姊妹所生者﹑女婿姊妹﹐於身𨿽並無服﹐據理不可爲婚。並爲尊卑混亂﹐人倫失序之故。」然則中表兄弟姊妹正是一等﹐其於婚娶﹐了無所妨。予記政和八年﹐知漢陽軍王大夫申明此項﹐敕局看詳﹐以爲如表叔娶表侄女﹐從甥女嫁從舅之類﹐甚爲明白。徽州《法司編類續降》有全文﹐今州縣官書判﹐至有將姑舅兄弟成婚而斷離之者﹐皆失於不能細讀律令也。惟西魏文帝時﹐禁中外及從母兄弟姊妹爲婚﹐周武帝又詔不得娶母同姓以爲妻妾﹐宣帝詔母族絕服外者聽婚﹐皆偏閏之制。漫附於此。

卷第九﹝十四則﹞

三家七穆

春秋列國卿大夫世家之盛﹐無越魯三家﹑鄭七穆者。魯之公族﹐如臧氏﹑展氏﹑施氏﹑子叔氏﹑叔仲氏﹑東門氏﹑郈氏之類固多﹐惟孟孫﹑叔孫﹑季孫實出於桓公﹐其傳序累代﹐皆秉國政﹐與魯相爲久長。若揆之以理﹐則桓公弒兄奪國﹐得罪於天﹐顧使有後如此。鄭靈公亡﹐無嗣﹐國人立穆公之子子良﹐子良辭以公子堅長。乃立堅﹐是爲襄公。襄公將去穆氏﹐子良爭之﹐願與偕亡。乃捨之﹐皆爲大夫。其後位卿大夫而傳世者﹐罕﹑駟﹑丰﹑印﹑遊﹑國﹑良﹐故曰七穆。然則諸家不逐而獲存﹐子良之力也。至其孫良霄乃先覆族﹐而六家爲卿如故﹐此又不可解也。

貢薛韋匡

《漢元帝紀贊》云「貢﹑薛﹑韋﹑匡疊爲宰相。」謂貢禹﹑薛廣徳﹑韋元成﹑匡衡也﹐四人皆握娖自好﹐當優柔不斷之朝﹐無所規救。衡專附石顯﹐最爲邪臣﹔廣徳但有諫禦樓船一事﹔禹傳稱在位數言得失﹐書數十上﹔元成傳稱爲相七年﹐守正持重﹐不及父賢﹐而文采過之。皆不著其有過。按《劉向傳》﹕「宏恭﹑石顯白逮更生下獄﹐下太傅韋元成﹑諫大夫貢禹與廷尉雜考。劾更生前爲九卿﹐坐與蕭望之﹑周堪謀排許﹑史﹐毀離親戚﹐欲退去之﹐而獨專權。爲臣不忠﹐幸不伏誅﹐復蒙恩召用﹐不悔前過﹐而教今人言變事﹐誣罔不道。更生坐免爲庶人。」若以漢法論之﹐更生死有餘罪﹐幸元帝不殺之耳。《京房傳》房欲行考功法﹐石顯及韋丞相皆不欲行。然則韋﹑貢之所以進用﹐皆陰附恭﹑顯而得之。《班史》隱而不論﹐惟於《石顯傳》云「貢禹明經著節﹐顯使人致意﹐深自結納。因薦禹天子﹐歷位九卿﹐至禦史大夫。」正在望之死後也。

兒寬張安世

《漢史》有當書之事﹐本傳不載者。武帝時﹐兒寬有重罪系﹐按道侯韓說諫曰「前吾丘壽王死﹐陛下至今恨之﹔今殺寬﹐後將復大恨矣﹗」上感其言﹐遂貰寬﹐復用之。宣帝時﹐張安世嘗不快上﹐所爲不可上意。上欲誅之﹐趙充國以爲安世本持橐簪筆事孝武帝數十年﹐見謂忠謹﹐宜全度之。安世用是得免。二事不書於寬及安世傳﹐而於劉向﹑充國傳中見之﹐豈非以二人之賢爲諱之邪﹖韓說能以一言救賢臣於垂死﹐而不於說傳書之﹐以揚其善﹐爲可惜也。

深溝髙壘

韓信伐趙﹐趙陳余聚兵井陘口禦之。李左車說余曰「信乘勝而去國遠斗﹐其鋒不可當。願假奇兵從間道絕其輜重﹐而深溝髙壘勿與戰。彼前不得斗﹐退不得還﹐不至十日﹐信之頭可致麾下。」余不聽﹐一戰成擒。七國反﹐周亞夫將兵往擊﹐會兵滎陽﹐鄧都尉曰「吳﹑楚兵銳甚﹐難與爭鋒。願以梁委之﹐而東北壁昌邑﹐深溝髙壘﹐使輕兵塞其饟道﹐以全制其極。」亞夫從之﹐吳果敗亡。李﹑鄧之策一也﹐而用與不用則異耳。秦軍武安西﹐以攻閼與。趙奢救之﹐去邯鄲三十里﹐堅壁﹐二十八日不行﹐復益增壘。旣乃捲甲而趨之﹐大破秦軍。奢之將略﹐所謂玩敵於股掌之上﹐𨿽未合戰而勝形已著矣。前所云鄧都尉者﹐亞夫故父絳侯客也。《晁錯傳》云「錯已死﹐謁者僕射鄧公爲校尉﹐擊吳﹑楚爲將。還﹐上書言軍事﹐拜爲城陽中尉。」鄧公者﹐豈非鄧都尉乎﹖亞夫傳以爲此策乃自請而後行﹐顏師古疑其不同﹐然以事料之﹐必非出於己也。

生之徒十有三

《老子》「出生入死」章云「出生入死﹐生之徒十有三﹐死之徒十有三﹐人之生﹐動之死地十有三﹐夫何故﹖以其生生之厚。」王弼注曰「十有三﹐猶云十分有三分取其生道﹐全生之極﹐十分有三耳﹔取死之道﹐全死之極﹐十分亦有三耳。而民生生之厚﹐更之無生之地焉。」其說甚淺﹐且不解釋後一節。惟蘇子由以謂「生死之道﹐以十言之﹐三者各居其三矣﹐豈非生死之道九﹐而不生不死之道一而已乎﹖《老子》言其九不言其一﹐使人自得之﹐以寄無思無爲之妙。」其論可謂盡矣。

臧氏二龜

臧文仲居蔡﹐孔子以爲不智。蔡者﹐國君之守龜﹐出蔡地﹐因以爲名焉。《左傳》所稱「作虛器」﹐正謂此也。至其孫武仲得罪於魯﹐出奔邾﹐使告其兄賈於鑄﹐且致大蔡焉﹐曰「紇之罪不及不祀﹐子以大蔡納請﹐其可﹖」蓋請爲先人立後也。賈再拜受龜﹐使弟爲力己請﹐遂自爲也。乃立臧爲。爲之子曰昭伯﹐嘗如晉﹐從弟會竊其寶龜僂句龜所出地名。以卜爲信與僭﹐僭吉。僭﹐不信也。會如晉。昭伯問內子與母弟﹐皆不對。會之意﹐欲使昭伯疑其若有他故者。歸而察之﹐皆無之﹐執而戮之﹐逸奔郈。及昭伯從昭公孫於齊﹐季平子立會爲臧氏後﹐會曰「僂句不余欺也。」臧氏二事﹐皆以龜故﹐皆以弟而奪兄位﹐亦異矣。

有扈氏

《夏書甘誓》﹐啟與有扈大戰於甘﹐以其「威侮五行﹐怠棄三正﹐天用剿絕其命」爲辭﹐孔安國傳云「有扈與夏同姓﹐恃親而不恭。」其罪如此耳。而《淮南子齊俗訓》曰「有扈氏爲義而亡﹐知義而不知宜也。」髙誘注云「有扈﹐夏啟之庶兄也﹐以堯﹑舜舉賢﹐禹獨與子﹐故伐啟。啟亡之。」此事不見於他書﹐不知誘何以知之﹖傳記散軼﹐其必有以爲據矣。莊子以爲「禹攻有扈﹐國爲虛厲」﹐非也。

太公丹書

太公《丹書》今罕見於世﹐黃魯直於禮書得其諸銘而書之﹐然不著其本始。予讀《大戴禮武王踐陣篇》﹐載之甚備﹐故悉紀錄以遺好古君子云「武王踐昨三日﹐召士大夫而問焉﹐曰﹕『惡有藏之約﹐行之行﹐萬世可以爲子孫常者乎﹖』皆曰﹕『未得聞也。』然後召師尙父而問焉﹐曰﹕『黃帝﹑顓頊之道可得見與﹖』師尙父曰﹕『在《丹書》。王欲聞之﹐側齋矣。』王齋三日﹐尙父端冕奉書﹐道書之言曰﹕『「敬勝怠者吉﹐怠勝敬者滅﹔義勝欲者從﹐欲勝義者凶。凡事不彊則枉﹐弗敬則不正﹐枉者滅廢﹐敬者萬世。」藏之約﹐行之行﹐可以爲子孫常者﹐此言之謂也。』又曰﹕『以仁得之﹐以仁守之﹐其量百世﹔以不仁得之﹐以仁守之﹐其量十世﹔以不仁得之﹐以不仁守之﹐必及其世。』王聞《書》之言﹐惕若恐懼。退而爲《戒書》﹐於席之四端爲銘。前左端銘曰﹕『安樂必敬。』前右端銘曰﹕『無行可悔。』後左端銘曰﹕『一反一側﹐亦不可以忘。』後右端銘曰﹕『所監不遠﹐視爾所代。』幾之銘曰﹕『皇皇惟敬﹐口生緱﹐口戕口。』鑑之銘曰﹕『見爾前﹐慮爾後。』盥盤之銘曰﹕『與其溺於人也﹐寧溺於淵。溺於淵﹐猶可遊也﹔溺於人﹐不可救也。』楹之銘曰﹕『毋曰胡殘﹐其禍將然﹔毋曰胡害﹐其禍將大﹔毋曰胡傷﹐其禍將長。』杖之銘曰﹕『惡乎危﹖於忿疐。惡乎失道﹖於嗜欲。惡乎相忘﹖於富貴。』帶之銘曰﹕『火滅修容﹐愼戒必共﹐共則壽。』屨之銘曰﹕『愼之勞﹐澇則富。』觴豆之銘曰﹕『食自杖﹐食自杖﹐戒之憍﹐憍則逃。』戶之銘曰﹕『夫名難得而易失。無勤弗忐﹐而曰我知之乎﹖無勤弗及﹐而臼我杖之乎﹖擾阻以泥之﹐若風將至﹐必先搖搖﹐𨿽有聖人﹐不能爲謀也。』牖之銘曰﹕『隨天之時﹐以地之財﹐敬祀皇天﹐敬以先時。』劍之銘日﹕『帶之以爲服﹐動必行徳﹐行徳則興﹐倍徳則崩。』弓之銘曰﹕『屈申之義﹐發之行之﹐無忘自過。』矛之銘曰﹕『造矛造矛﹐少間弗忍﹐終身之羞。予一人所聞﹐以戒後世子孫。﹐」凡十七銘。賈誼《政事書》﹐所陳教太子一節千餘言﹐皆此書《保傅篇》之文﹐然及胡亥﹑趙髙之事﹐則爲漢儒所作可知矣。《漢昭帝紀》「通《保傅傳》」﹐文穎注曰「賈誼作﹐在《禮大戴記》。」其此書乎﹖荀卿《議兵篇》﹕「敬勝怠則吉﹐怠勝敬則滅﹔計勝欲則從﹐欲勝計則凶。」蓋出諸此。《左傳》晉斐豹「著於丹書」﹐謂以丹書其罪也。其名偶與之同耳。漢祖有丹書鐵契以待功臣﹐蓋又不同也。

漢景帝

漢景帝爲人﹐甚有可議。晁錯爲內史﹐門東出﹐不便﹐更穿一門南出﹐南出者﹐太上皇廟堧垣也。丞相申屠嘉聞錯穿宗廟垣﹐爲奏請誅錯。錯恐﹐夜入宮上謁﹐自歸。上至朝﹐嘉請誅錯。上曰「錯所穿非眞廟垣﹐乃外堧垣﹐且又我使爲之﹐錯無罪。」臨江王榮以皇太子廢爲王﹐坐侵太宗廟壖地爲宮﹐詣中尉府對簿責訊﹐王遂自殺。兩者均爲侵宗廟﹐榮以廢黜失寵﹐至於殺之﹐錯方貴幸﹐故略不問罪﹐其不公不慈如此﹗及用袁盎一言﹐錯卽夷族﹐其寡恩忍殺復如此。

蕭何先見

韓信從項梁﹐居戲下﹐無所知名。又屬羽﹐數以策干羽﹐羽弗用﹐乃亡歸漢。陳平事項羽﹐羽使擊降河內﹐已而漢攻下之。羽怒﹐將誅定河內者。平懼誅﹐乃降漢。信與平固能擇所從﹐然不若蕭何之先見。何爲泗水卒史事﹐第一。秦禦史欲入言召何﹐何固請﹐得毋行。則當秦之未亡﹐已知其不能久矣﹐不待獻策弗用﹐及懼罪且誅﹐然後去之也。

史漢書法

《史記》《前漢》所書髙祖諸將戰功﹐各爲一體。《周勃傳》﹕攻開封﹐先至城下爲多﹔攻好畤﹐最﹔擊咸陽﹐最﹔攻曲遇﹐最﹔破臧茶﹐所將卒當馳道爲多﹔擊胡騎平城下﹐所將卒當馳道爲多。《夏侯嬰傳》﹕破李由軍﹐以兵車趣攻戰疾﹔從擊章邯﹐以兵車趣攻戰疾﹔擊秦軍雒陽東﹐以兵車趣攻戰疾。《灌嬰傳》﹕破秦軍於杠裏﹐疾鬥﹐攻曲遇﹐戰疾力﹔戰於藍田﹐疾力﹔擊項佗軍﹐疾戰。又書﹕擊項冠於魯下﹐所將卒斬司馬﹑騎將各一人﹔擊破王武軍﹐所將卒斬樓煩將五人﹔擊武別將﹐所將卒斬都尉一人﹔擊齊軍於歷下﹐所將卒虜將軍﹑將吏四十六人﹔擊田橫﹐所將卒斬騎將一人﹔從韓信﹐卒斬龍且﹐所將之卒。身生得周蘭﹔破薛郡﹐身虜騎將﹔擊項籍陳下﹐所將卒斬樓煩將二人﹔追至東城﹐所將卒共斬籍﹔擊胡騎晉陽下﹐所將卒斬白題將一人﹔攻陳豨﹐卒斬特將五人﹔破黥布﹐身生得左司馬一人﹐所將卒斬小將十人。《傅寬傳》﹕屬淮陰﹐擊破歷下軍﹔屬相國參﹐殘博﹔屬太尉勃﹐擊陳豨。《酈商傳》﹕與鐘離昧戰﹐受梁相國印﹔定上谷﹐受趙相國印。五人之傳﹐書法不同如此﹐灌嬰事尢爲復重﹐然讀之了不覺細瑣﹐史筆超拔髙古﹐範曄以下豈能窺其籬奧哉﹖又《史記灌嬰傳》書﹕受詔別擊楚軍後﹔受詔將郎中騎兵﹔受詔將車騎別追項籍﹔受詔別降樓煩以北六縣﹔受詔並將燕﹑趙車騎﹔受詔別攻陳豨。凡六書受詔字﹐《漢》減其三云。

薄昭田蚡

周勃爲人告欲反﹐下廷尉﹐逮捕﹐吏稍侵辱之。初﹐勃以誅諸呂功﹐益封賜金﹐盡以予太后弟薄昭。及系急﹐昭爲言太后﹐後以語文帝﹐乃得釋。王恢坐爲將軍不出擊匈奴單於輜重﹐下廷尉﹐當斬。恢行千金於丞相田蚡﹐蚡不敢言上﹐而言於太后。後以蚡言告上﹐上竟誅恢。蚡蚣﹐王太后同母弟也。漢世母后豫聞政事﹐故昭﹑蚡憑之以招權納賄﹐其史所不書者﹐當非一事也。神宗熙寧七年﹐天下大旱﹐帝對朝嗟嘆﹐欲盡罷法度之不善者。王安石怫然爭之﹐帝曰「比兩宮泣下﹐憂京師亂起﹐以爲更失人心。」安石曰「兩宮有言﹐乃向經﹑曹佾所爲耳。」是時﹐安石力行新法﹐以爲民害﹐向經﹑曹佾能獻忠於母后﹐可謂賢戚裏矣﹐而安石非沮之﹐使遇薄昭﹑田蚡﹐當如何哉﹖髙遵裕坐西徵失律抵罪﹐宣仁聖烈後臨朝﹐宰相蔡確乞復其官﹐後曰「遵裕﹐靈武之役﹐塗炭百萬﹐得免刑誅幸矣﹐吾何敢顧私恩而違天下公議﹗」其聖如此﹐𨿽有昭﹑蚡百輩﹐何所容其姦乎﹖

文字結尾

《老子道經》「孔徳之容」一章﹐其末云「吾何以知眾甫之然哉﹖以此。」蓋用二字結之。《左傳》﹕「叔孫武叔使郈馬正侯犯殺郈宰公若藐﹐弗能。其圉人曰﹕『吾以劍過朝﹐公若必曰﹕『誰之劍也﹖」吾稱子以告﹐必觀之﹐吾僞固而授之末﹐則可殺也。』使如之。」《孟子》載﹕「齊人一妻一妾而處室者﹐其良人出﹐必厭酒肉而後反。問所與飲食者﹐則盡富貴也。妻瞷其所之﹐乃之東郭播間之祭者﹐乞其餘。歸告其妾曰﹕『良人者﹐所仰望而終身也﹐今若此﹗』」此二事反復數十百語﹐而但以「使如之」及「今若此」各三字結之。《史記封禪書》載武帝用方士言神祠長陵神君﹐李少君﹑謬忌﹑少翁﹑游水髮根﹑欒大﹑公孫卿﹑史寬舒﹑丁公﹑王朔﹑公玉帶﹑越人勇之之屬﹐所言祠竈﹐化丹沙﹐求蓬萊安期生﹐立太一壇﹐作甘泉宮臺室﹐柏梁﹑仙人掌﹐壽宮神君﹐鬥棋小方﹐泰帝神鼎﹐云陽美光﹐緱氏城仙人迹﹐太室呼萬歲﹐老父牽狗﹐白雲起封中﹐徳星出﹐越祠雞卜﹐通天臺﹐明堂﹐昆侖﹐建章宮﹐五城十二樓﹐凡數十事﹐三千言﹐而其未云「然其效可睹矣」。則武帝所興爲者﹐皆墮誕罔中﹐不待一二論說也。文字結尾之簡妙至此。

國初古文

歐陽公書韓文後云「予少家漢東﹐有大姓李氏者﹐其子堯輔頗好學。予遊其家﹐見有敝篋貯故書在壁間﹐發而視之﹐得唐《昌黎先生文集》六卷﹐脫落顚倒無次序﹐因乞以歸讀之。是時﹐天下未有道韓文者﹐予亦方舉進士﹐以禮部詩賦爲事。後官於洛陽﹐而尹師魯之徒皆在﹐遂相與作爲古文﹐因出所藏《昌黎集》而補綴之。其後天下學者亦漸趨於古﹐韓文遂行於世。」又作《蘇子美集序》云「子美之齒少於予﹐而予學古文﹐反在其後。天聖之間﹐學者務以言語聲偶擿以相誇尙﹐子美獨與其兄才翁及穆參軍伯長作爲古歌詩雜文﹐時人頗共非笑之﹐而子美不顧也。其後學者稍趨於古。獨子美爲於舉世不爲之時﹐可謂特立之士也。」《柳子厚集》有穆修所作《後敍》云「予少嗜觀韓﹑柳二家之文﹐《柳》不全見於世﹐《韓》則𨿽目其全﹐至所缺墜﹐亡字失句﹐獨於集家爲甚。凡用力二紀﹐文始幾定﹐時天聖九年也。」予讀《張景集》中《柳開行狀》云「公少誦經籍﹐大水趙生﹐老儒也﹐持韓愈文僅百篇授公曰﹕『質而不麗﹐意若難曉﹐子詳之﹐何如﹖』公一覽不能捨﹐嘆曰﹕『唐有斯文哉﹗』因爲文章直以韓爲宗尙。時韓之道獨行於公。遂名肩愈﹐字紹先。韓之道大行於今﹐自公始也。」又云「公生於晉末﹐長於宋初﹐扶百世之大教﹐續韓﹑孟而助周﹑孔。兵部侍郎王祜得公書曰﹕『子之文出於今世﹐眞古之文章也。』兵部尙書楊昭儉曰﹕『子之文章﹐世無如者已二百年矣。』」開以開寶六年登進士第﹐景作行狀時﹐咸平三年。開序韓文云「予讀先生之文﹐自年十七至於今﹐凡七年。」然則在國初開已得《昌黎集》而作古文﹐去穆伯長時數十年矣。蘇﹑歐陽更出其後﹐而歐陽略不及之﹐乃以爲天下未有道韓文者﹐何也﹖範文正公作《尹師魯集序》亦云「五代文體薄弱﹐皇朝柳仲塗起而麾之。泊楊大年專事藻飾﹐謂古道不適於用﹐廢而弗學者久之。師魯與穆伯長力爲古文﹐歐陽永叔從而振之﹐由是天下之文一變而古。」其論最爲至當。

卷第十﹝十七則﹞

經傳煩簡

《左傳》﹕蔡聲子謂楚子木曰「善爲國者﹐賞不僭而刑不濫。賞僭則懼及淫人﹔刑濫則懼及善人。若不幸而過﹐寧僭無濫﹐與其失善﹐寧其利淫。」其語本於《大禹漠》「罪疑惟輕﹐功疑惟重﹐與其殺不辜﹐寧失不經」也。晉叔向冶鄭子產書曰「先王議事以制﹐海之以忠﹐聳之以行﹐教之以務﹐使之以和﹐臨之以敬﹐涖之以彊﹐斷之以剛﹐猶求聖哲之上﹐明察之官﹐忠信之長﹐慈惠之師。」其語本於《呂刑》「惟良折獄﹐哲人惟刑」也。旨意則同﹐而經傳煩簡爲不侔矣。

曹參不薦士

曹參代蕭何爲漢相國﹐日夜飲酒不事事﹐自云「髙皇帝與何定天下﹐法令旣明﹐遵而勿失﹐不亦可乎﹗」是則然矣﹐然以其時考之﹐承暴秦之後﹐髙帝創業尙淺﹐日不暇給﹐豈無一事可關心者哉﹖其初相齊﹐聞膠西蓋公善治黃﹑老言﹐使人厚幣請之。蓋公爲言治道貴淸淨而民自定。參於是避正堂以捨之﹐其治要用黃﹑老術。故相齊九年﹐齊國安集。然入相漢時﹐未嘗引蓋公爲助也。齊處士東郭先生﹑梁石君隱居深山﹐蒯徹爲參客﹐或謂徹曰「先生之於曹相國﹐拾遺舉過﹐顯賢進能﹐二人者﹐世俗所不及﹐何不進之於相國乎﹖」徹以告參﹐參皆以爲上賓徹善齊人安其生﹐嘗幹項羽﹐羽不能用其策。羽欲封此兩人﹐兩人卒不受。凡此數賢﹐參皆不之用﹐若非史策失其傳﹐則參不薦士之過多矣。

漢初諸將官

漢初諸將所領官﹐多爲丞相。如韓信初拜大將軍﹐後爲左丞相擊魏﹐又拜相國擊齊。周勃以將軍遷太尉﹐後以相國代噲哈擊燕。樊噲以將軍攻韓王信﹐遷爲左丞相﹐以相國擊燕。酈商爲將軍﹐以右丞相擊陳稀﹐以丞相擊黥布。尹恢以右丞相備守淮陽。陳涓以丞相定齊地。然《百官公卿表》皆不載﹐蓋蕭何已居相位﹐諸人者﹐未嘗在朝廷﹐特使假其名以爲重耳。後世使相之官﹐本諸此也。

漢官名

漢官名旣古雅﹐故書於史者﹐皆可誦味。如「朝臣齗斷不可光祿勛」﹐「誰可以爲禦史大夫者」﹐「禦史大夫言可聽」﹐「郎中令善愧人」﹐「丞相議不可用」﹐「太尉不足與計」﹐「大將軍尊貴誠重」﹐「大將軍有揖客」﹐「京兆尹可立得」﹐「大夫乘私車來邪」﹐「天官丞日晏不來」﹐「謝田大夫曉大司農」﹐「大司馬欲用是忿恨」﹐「後將軍數畫軍冊」﹐「光祿大夫﹑大中大夫耆艾二人以老病罷」﹐「駙馬都尉安所受此語」之類。又如所書路中大夫﹑韓禦史大夫﹑叔孫太傅﹑鄭尙書﹑鮑司隸﹑趙將軍﹑張廷尉﹐亦燁然有法。《後漢書》「執金吾擊郾」﹐「大司馬當擊宛」﹐「大司馬習用步騎」等語﹐尙有前史餘味。

漢唐輔相

前漢宰相四十五人﹐自蕭﹑曹﹑魏﹑丙之外﹐如陳平﹑王陵﹑周勃﹑灌嬰﹑張蒼﹑申屠嘉以髙帝故臣﹐陶靑﹑劉捨﹑許昌﹑薛澤﹑莊靑翟﹑趙周以功臣侯子孫﹐竇嬰﹑田蚡﹑公孫賀﹑劉屈犛以宗戚﹐衛綰﹑李蔡以士伍﹐惟王陵﹑申屠嘉及周亞夫﹑王商﹑王嘉有剛直之節﹐薛宣﹑翟方進有材﹐其餘皆容身保位﹐無所建明。至於禦史大夫﹐名爲亞相﹐尢錄錄不足數。劉向所謂禦史大夫未有如兒寬者﹐蓋以餘人可稱者少也。若唐宰相三百餘人﹐自房﹑杜﹑姚﹑宋之外﹐如魏徵﹑王珪﹑褚遂良﹑狄仁傑﹑魏元忠﹑韓休﹑張九齡﹑楊綰﹑崔祐甫﹑陸蟄﹑杜黃裳﹑裴垍﹑李絳﹑李藩﹑裴度﹑崔羣﹑韋處厚﹑李徳裕﹑鄭敗﹐皆爲一時名宰﹐考其行事﹐非漢諸人可比也。

漢武畱意郡守

漢武帝天資髙明﹐政自己出﹐故輔相之任﹐不甚擇人﹐若但使之奉行文書而已。其於除用郡守﹐尢所畱意。莊助爲會稽太守﹐數年不聞問﹐賜書曰「君厭承明之廬﹐懷故土﹐出爲郡吏。間者﹐闊焉久不聞問。」吾丘壽王爲東郡都尉﹐上以壽王爲都尉﹐不復置太守﹐詔賜璽書曰「子在朕前之時﹐知略輻湊﹐及至連十餘城之守﹐任四千石之重﹐職事並廢﹐盜賊從橫﹐甚不稱在前時﹐何也﹖」汲黯拜淮陽太守﹐不受印緩﹐上曰「君薄淮陽邪﹖吾今召君矣﹐顧淮陽吏民不相得﹐吾徒得君重﹐臥而治之。」觀此三者﹐則知郡國之事無細大﹐未嘗不深知之﹐爲長吏者常若親臨其上﹐又安有不盡力者乎﹖惜其爲徵伐﹑奢侈所移﹐使民間不見徳澤﹐爲可恨耳﹗

苦賣菜

吳歸命侯天紀三年八月﹐有鬼目菜生工人黃耇家﹐有賣菜生工人吳平家﹐髙四尺﹐厚三分﹐如批把形﹐上廣尺八寸﹐下莖廣五寸﹐兩邊生葉綠色。東觀按圖﹐名鬼目作芝艸﹐賣菜作平慮艸。以耇爲侍芝郎﹐平爲平慮郎﹐皆銀印靑綬。《唐五行志》﹐中宗景龍二年﹐岐州郿縣民王上賓家有苦蕒菜﹐髙三尺餘﹐上廣尺餘﹐厚二分。說者以爲艸妖。予按蕒菜卽苦蕒﹐今俗呼爲苦篤者是也。天紀﹑景龍之事甚相類﹐歸命次年亡國﹐中宗後二年遇害﹐𨿽事非此致﹐亦可謂妖矣。平慮艸不知何狀﹐揚雄《甘泉賦》「並閭」注﹐如淳曰「並閭﹐其葉隨時政﹐政平則平﹐政不平則傾也。」顏師古曰「如氏所說自是平慮耳。」然則亦異艸也。鬼目﹐見《爾雅》﹐郭璞云「今江東有鬼目艸﹐莖似葛﹐葉圓而毛如耳璫也﹐赤色叢生。」《廣志》曰「鬼目似梅﹐南人以飲酒。」《南方艸木狀》曰「鬼目樹﹐大者如木子﹐小者如鴨子﹐七月﹑八月熟﹐色黃﹑味酸﹐以蜜煮之﹐滋味柔嘉﹐交趾諸郡有之。」《交州記》曰「髙大如本瓜而小﹐傾邪不周正。」《本艸》曰「鬼目﹐一名東方宿﹐一名連虫陸﹐名羊蹄。」

唐諸生束脩

《唐六典》﹕「國子生初入﹐置束帛一篚﹑酒一壺﹑修一案﹐爲束脩之禮。太學﹑四門﹑律學﹑書學﹑算學皆如國子之法。其習經有暇者﹐命習隸書﹐並《國語》《說文》《字林》《三蒼》《爾雅》﹐每旬前一日﹐則試其所習業。」乃知唐世士人多攻書﹐蓋在六館時﹐以爲常習。其《說文》《字林》《蒼》《雅》諸書﹐亦欲責以結字合於古義﹐不特銓選之時﹐方取楷法道美者也。柬修之禮﹐乃於此見之。《開元禮》載皇子束脩﹐束帛一篚五匹﹐酒一壺二斗﹐修一案三脡。皇子服學生之服﹐至學門外﹐陳三物於西南﹐少進曰「某方受業於先生﹐敢請見。」執篚者以篚授皇子﹐皇子跪﹐奠筐﹐再拜﹐博士答再拜﹐皇子還避﹐遂進跪取篚﹐博士受幣﹐皇子拜訖﹐乃出。其儀如此﹐州縣學生亦然。

範徳孺帖

範徳孺有一帖﹐云「純粹忝冒固多﹐尢是家兄北歸﹐遂解倒懸之念﹐慶快安幸﹐此外何求﹖四月末雇舟離均﹐惜人至鄧﹐本待家兄之來。今家兄𨿽得歸穎昌﹐而尙未聞來耗。已累遣人稟問所行路及相見之期﹐人尙未還﹐未知果能如約否。蓋恐太原接人非久到此﹐法畱半月﹐則須北去也。」予以其時考之﹐元符三年四月﹐徳孺除知太原﹐是月二十一日﹐忠宣公自鄧州分司﹐復故秩﹐許歸穎昌府﹐則此帖當在五月間﹐忠宣猶未離永州也。徳孺自均州守罹帥河東﹐至於雇舟借人以行﹐又云接人法畱半月﹐過此則須北去﹐𨿽欲待其兄﹐亦不可得。今世爲長吏﹐𨿽居蕞爾小壘﹐而欲送還兵士﹐惟意所須。若接人之來﹐視其私計辦否爲遲速耳﹐未嘗顧法令以自儆策。使申固要束﹐稍整攝之﹐置士大夫於無過之地﹐亦所以善風俗也。

民不畏死

老子曰「民常不畏死﹐柰何以死懼之﹖若使人常畏死﹐則爲奇者吾得執而殺之﹐孰敢﹖」讀者至此﹐多以爲老氏好殺。夫老氏豈好殺者哉﹗旨意蓋以戒時君﹑世主視民爲至愚﹑至賤﹐輕盡其命﹐若刈艸菅﹐使之知民情狀﹐人人能與我爲敵國﹐懍乎常有朽索馭六馬之懼。故繼之曰「常有司殺者殺。夫代司殺者殺﹐是代大匠研。夫代大匠斫﹐希有不傷其手矣。」下篇又曰「人之輕死﹐以其生生之厚﹐是以輕死。」且人情莫不欲壽﹐𨿽衰貧至骨﹐瀕於餓隸﹐其與受僇而死有間矣﹐烏有不畏者哉﹖自古以來﹐時運俶擾﹐至於空天下而爲盜賊﹐及夷考其故﹐亂之始生﹐民未嘗有不靖之心也。秦﹑漢﹑隋﹑唐之末﹐土崩魚爛﹐比屋可誅。然凶暴如王仙芝﹑黃巢﹐不過僥覬一官而已﹐使君相禦之得其道﹐豈復有滔天之患哉﹗龔遂之淸渤海﹐馮異之定關中﹐髙仁厚之平蜀盜﹐王先成之說王宗侃﹐民情可見。世之君子﹐能深味老氏之訓﹐思過半矣。

天下有奇士

天下未嘗無魁奇智略之士﹐當亂離之際﹐𨿽一旅之聚﹐數城之地﹐必有策策知名者出其間﹐史傳所書﹐尙可考也。鄭燭之武﹑弦髙從容立計﹐以存其國。後世至不可勝紀。在唐尢多﹐姑摭其小小者數人載於此。

武徳初﹐北海賊帥綦公順攻郡城﹐爲郡兵所敗﹐後得劉蘭成以爲謀主﹐才用數十百人﹐出奇再奮﹐北海卽降。海州臧君相帥眾五萬來爭﹐蘭成以敢死士二十人夜襲之﹐掃空其眾。

徐圓朗據海岱﹐或說之曰「有劉世徹者﹐才略不世出﹐名髙東夏﹐若迎而奉之﹐天下指揮可定。」圓朗使迎之。世徹至﹐已有眾數千﹐圓朗使徇譙﹑杞﹐東人素聞其名﹐所向皆下。

裘甫亂浙東﹐朝廷遣王式往討﹐其黨劉■勸甫引兵取越﹐憑城郭﹐據府庫﹐循浙江築壘以拒之﹐得間則長驅進取浙西﹐過大江﹐掠揚州﹐還修石頭城而守之﹐宣歙﹑江西必有響應者﹐別以萬人循海而南﹐襲取福﹑建﹐則國家貢賦之地﹐盡入於我矣。甫不能用。

髙駢之將畢師鐸攻駢﹐乞師於宣州秦彥﹐彥兵至﹐遂下揚州。師鐸遣使趣彥過江﹐將奉以爲主。或說之曰「僕射順眾心爲一方去害﹐宜復奉髙公而佐之﹐總其兵權﹐誰敢不服﹖且秦司空爲節度使﹐廬州﹑壽州其肯爲之下乎﹖切恐功名成敗未可知也。不若亟止秦司空勿使過江﹐彼若粗識安危﹐必未敢輕進﹐就使他日責我以負約﹐猶不失爲髙氏忠臣也。」師鐸不以爲然﹐明日﹐以告鄭漢章﹐漢章曰「此智士也。」求之﹐弗獲。

王建鎭成都﹐攻楊晟於彭州﹐久不下﹐民皆竄匿山谷﹐諸寨日出抄掠之。王先成往說其將王宗侃曰「民入山谷﹐以俟招安﹐今乃從而掠之﹐與盜賊無異。旦出淘虜﹐薄暮乃返﹐曾無守備之意﹐萬一城中有智者爲之畫策﹐使乘虛奔突﹐先伏精兵於門內﹐望淘虜者稍遠﹐出弓弩手炮各百人﹐攻寨之一面﹐又於三面各出耀兵﹐諸寨咸自備禦﹐無暇相救﹐如此能無敗乎﹖」宗侃矍然。先成爲條列七事爲狀﹐以白王建﹐建卽施行之。榜至三日﹐山中之民﹐競出如歸市﹐浸還故業。

觀此五者﹐則其他姓名不傳﹐與艸木俱腐者﹐蓋不可勝計矣。

易卦四徳

《易》元﹑亨﹑利﹑貞﹐謂之四徳﹐惟《乾》《坤》﹐爲能盡之。若《屯》《隨》二卦﹐但大亨貞。《臨》《無妄》《革》三卦﹐皆大亨以正而已。有亨﹑利﹑貞者十一﹐《蒙》《同人》《離》《咸》《兌》《恆》《遁》《萃》《渙》《小過》《旣濟》也。元﹑亨﹑利者一﹐《蠱》也。利﹑貞者八﹐《大畜》《大壯》《明夷》《家人》《中孚》《蹇》《損》《漸》也。亨﹑貞者三﹐《需》《困》《旅》也。元﹑亨者三﹐《大有》《升》《鼎》也。亨﹑利者五﹐《賁》《復》《大過》《異》《噬嗑》也。亨者九﹐《小畜》《履》《泰》《謙》《節》《坎》《震》《丰》《未濟》也。利者五﹐《訟》《豫》《解》《益》《夬》也。貞者四﹐《師》《比》《否》《頤》也。惟八卦皆無之﹐《觀》《剝》《晉》《睽》《姤》《歸妹》《井》《艮》也。若以卦象索之﹐如《剝》《睽》《姤》猶可彊爲之辭﹐他則不復容擬議矣。

孫堅起兵

董卓盜國柄﹐天下共興義兵討之﹐惟孫堅以長沙太守先至﹐爲卓所憚﹐獨爲有功。故裴松之謂其最有忠烈之稱。然長沙爲荊州屬部﹐受督於刺史王睿。睿先與堅共擊零﹑桂賊﹐以堅武官﹐言頗輕之。及睿舉兵欲討卓﹐堅乃承案行使者﹐詐檄殺之﹐以償囊忿。南陽太守張咨﹐鄰郡二千石也﹐以軍資不具之故﹐又收斬之。是以區區一郡將﹐乘一時兵威﹐輒害方伯﹑鄰守﹐豈得爲勤王乎﹖劉表在荊州﹐乃心王室﹐袁術志於逆亂﹐堅乃奉其命而攻之﹐自速其死﹐皆可議也。

孫權封兄策

孫權卽帝位﹐追尊兄策爲長沙王﹐封其子爲吳侯﹐按孫氏奄有江﹑漢﹐皆策之功﹐權特承之耳﹐而報之之禮不相宜稱。故陳壽評云「割據江東﹐策之基兆也﹐而權尊崇未至﹐子止侯爵﹐於義儉矣。」而孫盛乃云「權遠思盈虛之數﹐正本定名﹐防微於未兆﹐可謂爲之於未有﹐治之於未亂。」其說迂謬如此。漢室中興﹐出於伯升﹐光武感其功業之不終﹐建武二年﹐首封其二子爲王﹐而帝子之封﹐乃在一年之後。司馬昭繼兄師秉魏政﹐以次子攸爲師後﹐常云「天下者景王之天下。」欲以大業歸攸。以孫權視之﹐不可同日論也。

逾年攺元

自漢武帝建元紀年之後﹐嗣君紹統﹐必逾年乃攺元。𨿽安帝繼殤帝﹐亦終延平而爲永初。桓帝繼質帝﹐亦終本初而爲建和。唐宣宗以叔繼侄﹐亦終會昌六年﹐而攺大中。獨本朝太祖以開寶九年十月二十日上仙﹐太宗嗣位﹐是年十二月二十二日攺爲太平興國元年﹐去新歲才八日耳。意當時星辰歷象考卜兆祥﹐必有其說﹐而國史傳記皆失傳。竊計嶺﹑蜀之遠﹐制書到時已是二年之春。是時﹐宰相薛居正﹑沈倫﹑盧多遜失於不考引故實﹐致行之弗審﹐使人君卽位而無元年﹐尢爲不可也。若唐順宗以貞元二十一年正月嗣位﹐至八月辛丑﹐攺元永貞。蓋已稱太上皇﹐嫌於獨無紀年﹐故亟更之耳。劉禪﹑孫亮﹑石宏﹑符生﹑李璟未逾年而攺﹐此不足責。晉惠帝攺武帝大熙爲永熙﹐而以爲欲長奉先皇之制﹐亦非也。唐中宗仍武后神龍﹐梁末帝追承太祖乾化﹐孟昶仍父知祥明徳﹐漢劉知遠追用晉天福﹐隱帝仍父乾祐﹐周世宗仍太祖顯徳﹐皆非札之正﹐無足議者。唐哀帝仍昭宗天祐﹐蓋畏朱溫而不敢云。

賦臣遷都

自漢以來﹐賊臣竊國命﹐將欲移鼎﹐必先遷都以自便。董卓以山東兵起﹐謀徙都長安﹐驅民數百萬口﹐更相蹈藉﹐悉燒宮廟﹑官府﹑居家﹐二百里內無復雞犬。髙歡自洛陽遷魏於鄴﹐四十萬戶狼狽就道。朱全忠自長安遷唐於洛﹐驅徙士民﹐毀宮室百司﹐及民間廬舍﹐長安自是丘墟。卓不旋瞳而死﹐曹操迎天干部許﹐卒覆劉氏。魏﹑唐之祚﹐竟爲髙﹑朱所傾。凶盜設心積慮﹐由來一揆也。

輿池道裏誤

古今輿地圖志所記某州至某州若干裏﹐多有差誤。偶閱元祐《九域志》﹐姑以吾鄕饒州証之﹐饒西至洪州三百八十里﹐而《志》云「西至州界一百七十里﹐自界首至洪五百六十八里。」於洪州書至饒﹐又衍二十里﹐是爲七百六十里也。饒至信州三百七十里﹐而《志》云「東南至本州界二百九十里﹐自界首至信州三百五十里。」是爲六百四十里也。饒至池州四百八十里﹐而《志》云「北至州界一百九十里﹐自界首至池州三百八十里。」是爲五百七十里也。唐賈耽《皇華四達記》所紀中都至外國﹐尢爲詳備﹐其書虔州西南一百十里至潭口驛﹐又百里至南康縣。然今虔至潭口才四十里﹐又五十里卽至南康﹐比之所載不及半也。以所經行處驗之﹐知其他不然者多矣。

卷第十一﹝十五則﹞

古錞於

《周禮》﹕「鼓人掌教六鼓四金之音聲﹐以節聲樂。」四金者﹐錞﹑鐲﹑鐃﹑鐸也。「以金錞和鼓」。鄭氏注云「錞﹐錞於也﹐圓如碓頭﹐大上小下﹐樂作鳴之﹐與鼓相和。」賈公彥疏云「錞於之名﹐出於漢之《大予樂》官。」南齊始興王鑑爲益州刺史﹐廣漢什邡民段祚以錞於獻鑑﹐古禮器也﹐髙三尺六寸六分﹐圍二尺四寸﹐圓如筒﹐銅色黑如漆﹐甚薄﹐上有銅馬﹐以繩縣馬﹐令去地尺餘﹐灌之以水﹐又以器盛水於下﹐以芒莖當心跪注錞於﹐以手振芒﹐則其聲如雷﹐淸響良久乃絕﹐古所以節樂也。周斛斯徵精《三禮》﹐爲太常卿。自魏孝武西遷﹐雅樂廢缺﹐樂有錞於者﹐近代絕無此器﹐或有自蜀得之﹐皆莫之識。徵曰「此錞於也。」眾弗之信﹐遂依幹寶《周禮注》以芒筒捋之﹐其聲極淸﹐乃取以合樂焉。《宣和博古圖說》云「其制中虛﹐椎首而殺其下」﹐王黼亦引段柞所獻爲證云。今樂府金錞﹐就擊於地﹐灌水之制﹐不復考矣。是時﹐有虎龍錞一﹐山紋錞一﹐圈花錞一﹐繁馬錞一﹐龜魚錞一﹐魚錞二﹐風錞一﹐虎錞七。其最大者重五十一斤﹐小者七斤。淳熙十四年﹐灃州慈利縣周赦王墓旁五里山摧﹐蓋古家也﹐其中藏器物甚多。予甥余玠宰是邑﹐得一鋅﹐髙一尺三寸﹐上徑長九寸五分﹐闊八寸﹐下口長徑五寸八分﹐闊五寸﹐虎鈕髙一寸二分﹐闊寸一分﹐並尾長五寸五分﹐重十三斤。紹熙三年﹐予仲子簽書峽州判官﹐於長楊縣又得其一﹐甚大﹐髙二尺﹐上徑長一尺六分﹐闊一尺四寸二分﹐下口長徑九寸五分﹐闊八寸﹐虎鈕髙二寸五分﹐足闊三寸四分﹐並尾長一尺﹐重三十五斤。皆虎悍也。予家蓄古彜器百種﹐此遂爲之冠。小錞無損缺﹐扣之﹐其聲淸越以長。大者破處五寸許﹐聲不能渾全﹐然亦可考擊也。後復得一枚﹐與大者無小異﹐自峽來﹐置諸篛籠中﹐取者不謹﹐斷其鈕﹐匠以藥焊而柵之﹐遂兩兩相對。若《三禮圖》《景桔大樂圖》所畫﹐形制皆非。東坡《志林》記始興王鑑一節﹐云「記者能道其尺寸之洋如此﹐而拙於遣詞﹐使古器形制不可復得其仿佛﹐甚可恨也。」正爲此云。

孫玉汝

韓莊敏公縝字玉汝﹐蓋取君子以玉比徳﹐縝密以栗﹐及王欲玉汝之義﹐前人未嘗用﹐最爲古雅。按唐《登科記》﹐會昌四年及第進士有孫玉汝。李景讓爲禦史大夫﹐劾罷侍禦史孫玉汝。會稽《大慶寺碑》﹐咸通十一年所立﹐云衢州刺史孫玉汝記。榮王宗綽書目﹐有《南北史選練》十八卷﹐云孫玉汝撰。蓋其人也。

唐人避諱

唐人避家諱甚嚴﹐固有出於禮律之外者。李賀應進士舉﹐忌之者斥其父名晉肅﹐以晉與進字同音﹐賀遂不敢試。韓文公作《諱辯》﹐論之至切﹐不能解眾惑也。《舊唐史》至謂韓公此文﹐爲文章之紕繆者﹐則一時橫議可知矣。杜子美有《送李二十九弟晉肅入蜀》詩﹐蓋其人云。裴徳融諱「臯」﹐髙鍇以禮部侍郎典貢舉﹐徳融入試﹐鍇曰「伊諱『臯』﹐向某下就試﹐與及第﹐困一生事。」後除屯田員外郎﹐與同除郎官一人﹐同參右丞盧簡求。到宅﹐盧先屈前一人入﹐前人啟云「某與新除屯田裴員外同只候。」盧使驅使官傳語曰「員外是何人下及第﹖偶有事﹐不得奉見。」裴蒼遽出門去。觀此事﹐尢爲乖刺。鍇﹑簡求皆當世名流﹐而所見如此。《語林》載崔殷夢知舉﹐吏部尙書歸仁晦托弟仁澤﹐殷夢唯唯而已。無何﹐仁晦復詣托之﹐至於三四。殷夢斂色端筋﹐曰「某見進表讓此官矣。」仁晦始悟己姓﹐殷夢諱也。按《宰相世系表》﹐其父名龜從﹐此又與髙相類。且父名晉肅﹐子不得舉進士﹐父名臯﹐子不得於主司姓髙下登科﹐父名龜從﹐子不列姓歸人於科籍﹐揆之禮律﹐果安在哉﹖後唐大成初﹐盧文紀爲工部尙書﹐新除郎中於鄴公參﹐文紀以父名嗣業﹐與同音﹐竟不見。鄴憂畏太過﹐一夕雉經於室。文紀坐謫石州司馬。此又可怪也。

髙鍇取士

髙鍇爲禮部侍郎﹐知貢舉﹐閱三歲﹐頗得才實。始﹐歲取四十人﹐才益少﹐詔減十人猶不能滿。此《新唐書》所載也。按《登科記》﹐開成元年﹐中書門下奏﹕「進士元額二十五人﹐請加至四十人。」奉敕依奏。是年及二年﹑三年﹐鍇在禮部﹐每舉所放﹐各四十人。至四年﹐始令每年放三十人爲定﹐則《唐書》所云誤矣。《摭言》載鍇第一榜裴思謙以仇士良關節取狀頭﹐錯庭譴之。思謙回顧厲聲曰「明年打脊取狀頭。」第二年﹐鍇知舉﹐誡門下不得受書題。思謙自攜士良一緘入貢院﹐旣而易紫衣趨至階下﹐白曰「軍容有狀薦裴思謙秀才。」鍇接之﹐書中與求巍峨。借曰「狀元已有人﹐此外可副軍容意旨。」思謙曰「卑吏奉軍容處分﹕『裴秀才非狀元請侍郎不放。』」鍇俛首良久﹐曰「然則略要見裴學士。」思謙曰「卑吏便是也。」鍇不得已﹐遂從之。思謙及第後宿平康裏﹐賦詩云「銀釭斜背解明璫﹐小語低聲賀玉郎。從此不知蘭庸貴﹐夜來新惹桂枝香。」然則思謙亦疏俊不羈之士耳。鍇徇凶璫之意﹐以爲舉首﹐史謂頗得才﹐實恐未盡然。先是﹐大和三年﹐鍇爲考功員外郎﹐取士有不當﹐監察禦史姚中立奏停考功別頭試﹐六年﹐侍郎賈餗又奏復之﹐事見《選舉志》。

兵部名存

唐因隋制﹐尙書置六曹。吏部﹑兵部分掌銓選﹐文屬吏部﹐武屬兵部。自三品以上官冊授﹐五品以上制授﹐六品以下敕授﹐皆委尙書省奏擬。兩部各列三拴。曰尙書銓﹐尙書主之。曰東銓﹔曰西銓﹐侍郎二人主之。吏居左﹐兵居右﹐是爲前行。故兵部班級在戶﹑刑﹑禮之上。睿宗初政﹐以宋璟爲吏部尙書﹐李又﹑盧從願爲侍郎﹔姚元之爲兵部尙書﹐陸象先﹑盧懷愼爲侍郎。六人皆名臣﹐二選稱治。其後用人不能悉得賢﹐然兵部爲甚。其變而爲三班流外銓﹐不知自何時。元丰官制行﹐一切更攺﹐凡選事﹐無論文武﹐悉以付吏部。蘇東坡當元祐中拜兵書﹐謝表云「恭惟先帝復六卿之名﹐本欲後人識三代之舊﹐古今殊制﹐閒劇異宜﹐武選隸於天官﹐兵政總於樞輔﹐故司馬之職﹐獨省文書。」蓋紀其實也。今本曹所掌﹐惟諸州廂軍名籍﹐及每大禮﹐則書寫蕃官加恩告。𨿽有所轄司局﹐如金吾街仗司﹑騏驥車輅象院﹑法物庫﹑儀鸞司﹐不過每季郎官一往耳。名存實亡﹐一至於是﹗

武官名不正

文官郎﹑大夫﹐武官將軍﹑校尉﹐自秦﹑漢以來有之。至於階秩品著﹐則由晉﹑魏至唐始定。唐文散階二十九﹐自開府﹑特進之下﹐爲大夫者十一﹐爲郎者十六。武散階四十五﹐爲將軍者十二﹐爲校尉者十六。此外懷化﹑歸徳大將軍﹐訖於司戈﹑執戟﹐皆以待蕃戎之君長臣僕。本朝因之。元丰正官制﹐廢文散階﹐而易舊省部寺監名﹐稱爲郎﹑大夫﹐曰寄祿官。政和中﹐攺選人七階亦爲郎﹐欲以將軍﹑校尉易橫行以下諸使至三班借職﹐而西班用事者嫌其塗轍太殊﹐亦請攺爲郎﹑大夫﹐於是以卒伍廝圉玷污此名﹐又以節度使至刺史專爲武臣正任。且郎﹑大夫﹐漢以處名流﹐觀察使在唐爲方伯﹐刺史在漢爲監司﹐在唐爲郡守﹐豈介冑恩幸所得處哉﹖此其名尢不正者也。

名將晚謬

自古威名之將﹐立蓋世之勛﹐而晚謬不克終者﹐多失於恃功矜能而輕敵也。關羽手殺袁紹二將顏良﹑文醜於萬眾之中。及攻曹仁於樊﹐於禁等七軍皆沒﹐羽威震華夏﹐曹操議徙許都以避其銳﹐其功名盛矣。而不悟呂蒙﹑陸遜之詐﹐竟墮孫權計中﹐父子成禽﹐以敗大事。西魏王思政鎭守玉壁﹐髙歡連營四十里攻圍之﹐饑凍而退。及思政徙荊州﹐舉韋孝寬代己﹐歡舉山東之眾來攻﹐凡五十日﹐復以敗歸﹐皆思政功也。其後欲以長社爲行臺治所﹐致書於崔猷﹐猷曰「襄城控帶京洛﹐當今要地﹐如其動靜﹐易相應接。穎川鄰寇境﹐又無山川之固﹐莫若頓兵襄城﹐而遣良將守穎川﹐則表裏俱固﹐人心易安﹐縱有不虞﹐豈足爲患。」字文泰令依猷策﹐思政固請﹐且約﹐賊水攻期年﹑陸攻三年之內﹐朝廷不煩赴救。已而陷於髙澄﹐身爲俘虜。慕容紹宗挫敗侯景﹐一時將帥皆莫及﹐而攻圍穎川﹐不知進退﹐赴水而死。吳明徹當陳國衰削之餘﹐北伐髙齊﹐將略人才﹐公卿以爲舉首﹐師之所至﹐前無堅城﹐數月之間﹐盡復江北之地。然其後攻周彭城﹐爲王軌所困﹐欲遏歸路。蕭摩河請擊之﹐明徹不聽﹐曰「奉旗陷陳﹐將軍事也﹐長算遠略﹐老夫事也。」一旬之間﹐水路遂斷。摩河又請潛軍突圍﹐復不許﹐遂爲周人所執﹐將士三萬皆沒焉。此四人之過﹐如出一轍。

唐帝稱太上皇

唐諸帝稱太上皇者﹐髙祖﹑睿宗﹑明皇﹑順宗凡四君。順宗以病廢之故﹐不能臨政﹐髙祖以秦王殺建成﹑元吉﹐明皇幸蜀﹐爲太子所奪﹐惟睿宗上畏天戒﹐發於誠心﹐爲史冊所表。然以事考之﹐睿宗以先大元年八月﹐傳位於皇太子﹐猶五日一受朝﹐三品以上除授﹐及大刑政皆自決之。故皇帝之子嗣直﹑嗣謙﹑嗣升封王﹐皆以上皇誥而出命。又遣皇帝巡邊。二年七月甲子﹐太平公主誅﹐明日乙丑﹐卽歸政。然則猶有不獲已也。若夫與堯﹑舜合其徳﹐則我髙宗皇帝﹑至尊壽皇聖帝爲然。

楊倞注荀子

唐楊倞注《荀子》﹐乃元和十三年。然《臣道篇》所引﹕「《書》曰﹐從命而不拂﹐微諫而不倦﹐爲上則明﹐爲下則遜。」注以爲《伊訓篇》﹐今元無此語。《致士篇》所引曰「義刑義殺﹐勿庸以卽﹐汝惟曰未有順事。」注以爲《康誥》﹐而不言其有不同者。

昭宗相朱朴

唐昭宗出幸華州﹐方彊藩悍鎭﹐遠近爲梗﹐思得特起奇士任之﹐以成中興之業。水部郎中何迎﹐表薦國子博士朱朴才如謝安﹐朴所善方士許嚴士得幸﹐出入禁中﹐亦言朴有經濟才。上連日召對﹐朴有口辯﹐上悅之﹐曰「朕𨿽非太宗﹐得卿如魏徵矣。」上憤天下之亂﹐朴自言得力宰相﹐月餘可致太平。遂拜爲相﹐制出﹐中外大驚。《唐制詔》有制詞﹐學士韓儀所撰﹐曰「夢傅嚴而得眞相﹐則商道中興﹔獵渭濱而載獻臣﹐則周朝致理。朕自逢多難﹐渴竚英賢﹐暗禱鬼神﹐明祈日月。果得哲輔﹐契予勤求。朱朴學業優深﹐識用精敏﹐久徊翔而不振﹐彌貞吉以自多。朕知其才﹐遂召與語。理亂立分於言下﹐聞所未聞﹔兵農皆在於術中﹐得所未得。不覺前席﹐爲之攺容﹔須委化權﹐用昌衰運。自我拔奇﹐寧拘品秩﹔百度羣倫﹐俟爾康濟。」其美如此。儀者偓之兄﹐所謂「暗禱鬼神﹐明祈日月」之語﹐必當時所授旨意也。朴爲相才半年而罷﹐後貶郴州司戶參軍﹐制云「不爲自審之謀﹐苟竊相援之力﹐實因姦幸﹐潛致顯榮。亦謂術可弭兵﹐學能活國﹐冒半歲容身之贊﹐無一朝輔政之功。惟辱中臺﹐頗興羣論。」嗚呼﹗昭宗當王室艱危之際﹐無知人之明﹐拔朴於庶僚中﹐位諸公衮﹐以今觀之﹐適足冶後人譏笑。《新史》贊謂﹕「捭豚臑而拒貙牙﹐趣亡而已。」悲夫﹗

楊國忠諸使

楊國忠爲度支郎﹐領十五餘使。至宰相﹐凡領四十餘使。第署一字不能盡﹐胥吏因是恣爲姦欺。《新﹑舊唐史》皆不詳載其職。按其拜相制前銜云「禦史大夫判度支﹐權知太府卿事﹐兼蜀郡長史﹐劍南節度支度﹑營田等副大使﹐本道兼山南西道采訪處置使﹐兩京太府﹑司農﹑出納﹑監倉﹑詞祭﹑米炭﹑宮市﹑長春九成宮等使﹐關內道及京畿采訪處置使﹐拜右相兼吏部尙書﹑集賢殿崇文館學士﹑修國史﹑太淸太微宮使。」自余所領﹐又有管當租庸﹑鑄錢等使。以是觀之﹐槪可見矣。宮市之事﹐咸謂起於徳宗貞元。不知天寶中已有此名﹐且用宰臣充使也﹐韓文公作《順宗實錄》﹐但云「舊事﹐宮中有要市外物﹐令官吏主之﹐與人爲市﹐隨給其直﹐貞元末以宦者爲使。」亦不及天寶時己有之也。

祖宗朝宰輔

祖宗朝﹐宰輔名爲禮絕百僚﹐𨿽樞密副使﹐亦在太師一品之上。然至其罷免歸班﹐則與庶位等。李崇矩自樞密使罷爲鎭國軍節度使﹐旋攺左衛大將軍﹐遂爲廣南西道都巡檢使﹐未幾遣使資詔徙海南四州都巡檢使﹐皆非降黜。在南累年﹐入判金吾街仗司而卒﹐猶贈太尉。趙安仁嘗參知政事﹐而判登聞鼓院。張熔嘗知樞密院﹐而監諸司庫務。曾孝寬以簽書樞密﹐服闋﹐而判司農寺。張宏﹑李惟淸皆自見任樞密副使徙禦史中丞。其他以前執政而爲三司使﹑中丞者數人。官制旣行﹐猶多除六曹尙書。自崇寧以來﹐乃始不然。

百官避宰相

劉器之以待制爲樞密都承旨﹐道遇執政出尙書省﹐相從歸府第﹐劉去席帽涼衫﹐斂馬遣人傳語﹐相揖而過。左相呂汲公歸﹐呼門下省法吏﹐問從官道逢宰相如何﹖吏檢條﹐但有尙書省官避令僕﹐兩省官各避其官長﹐而無兩制避宰相之法﹐汲公乃止﹐而心甚不樂。劉以此語人﹐以爲有所據。然以事體揆之﹐侍從不避宰相﹐恐爲不然﹐亦無所謂只避官長法﹐劉公蓋飾說耳。按《天聖編敕》﹐諸文武官與宰相相遇於路皆退避﹐見樞密使﹑副參知政事﹐避路同宰相﹐其文甚明﹐不應元祐時不行用也。

百官見宰相

《天聖編敕》載文武百官見宰相儀。文明殿學士至龍圖閣直學士﹐列班於都堂階上﹐堂吏贊云「請﹐不拜﹐班首前致詞﹐訖﹐退﹐歸位﹐列拜。宰相答拜。」兩省官相次同學士之儀。上將軍﹑大將軍﹑將軍﹑禦史臺官﹐及南班文武百僚﹐序班於中書門外﹐應節度使至刺史﹐並綴本班﹐中丞揖訖﹐入。宰相降階﹐南向立於位﹐乃稱班﹐文東武西﹐並北上﹐臺官南行﹐北向東上。贊云「百僚拜﹐宰相答拜﹐訖﹐退。」內客省使至閤門使見宰相﹑樞密使﹐並階上列行拜﹐不答拜﹔見參知政事﹑樞密副使﹑宣徽使﹐客禮展拜﹔皇城使以下諸司使﹑橫行副使見宰相﹑樞密使﹐並階下連姓稱職展拜﹐不答拜﹔見參政副樞﹐並列行拜。若諸司副使﹑閤門只候見參樞﹐亦不答拜。國朝上下等威﹐其嚴如此。已而浸廢。文潞公﹑富韓公至和中自外鎭拜相﹐詔百官班迎於門﹐言者乃謂隆之以虛禮。元丰定官制﹐王禹玉﹑蔡持正爲僕射﹐上日﹐始用此禮。其後復不行。乾道初﹐魏仲昌以樞密吏寅緣得副承旨﹐每謁公府﹐與侍從同席升車而去。葉子昂爲相﹐獨抑之﹐使與卿監旅進﹐送之於右序﹐不索馬。及王抃以國信所典儀吏爲都承旨﹐且正任觀察使﹐禮遂均從官矣。

東坡自引所爲文

東坡爲文潞公作《徳威堂銘》﹐云「元祐之初﹐起公以平章軍國重事﹐期年﹐乃求去﹐詔曰﹕『昔西伯善養老﹐而太公自至。魯穆公無人子思之側﹐則長者去之。公自爲謀則善矣﹐獨不爲朝廷惜乎﹗』又曰﹕『唐太宗以干戈之事﹐尙能起李靖於旣老﹐而穆宗﹑文宗以燕安之際﹐不能用裴度於未病。治亂之效﹐於斯可見。』公讀詔聳然﹐不敢言去。」按此二詔﹐蓋元祐二年三月潞公乞致仕不允批答﹐皆坡所行也。又《繳還乞罷靑苗狀》云「近日謫降呂惠卿告詞云﹐首建靑苗﹐次行助役。」亦坡所作。《張文定公墓志》載嘗論次其文凡三百二十字﹐結之云「世以軾爲知髙。」又述諫用兵云「老臣且死﹐見先帝地下﹐有以藉口矣。」亦其所作也。並引責呂惠卿詞亦然。乾道中﹐邁直翰苑﹐答陳敏步帥詔云「亞夫持重﹐小棘門﹑霸上之將軍﹔不識將屯﹐冠長樂﹑未央之衛尉。」後爲敏作神道碑﹐亦引之﹐正以公爲法也。

卷第十二﹝十二則﹞

婦人英烈

婦人女子﹐婉耍閨房﹐以柔順靜專爲徳﹐其遇哀而悲﹐臨事而惑。蹈死而懼﹐蓋所當然爾。至於能以義斷恩﹐以智決策﹐幹旋大事﹐視死如歸﹐則幾於烈丈夫矣。齊滑王失國﹐王孫賈從王﹐失王之處。其母曰「汝朝出而晚來﹐則吾倚門而望﹔汝暮出而不還﹐則吾倚閭而望。汝今事王﹐不知王處﹐汝尙何歸﹖」賈乃入市﹐呼市人攻殺淖齒﹐而齊亡臣相與求王子立之﹐卒以復國。馬超叛漢﹐殺刺史﹑太守。涼州參軍楊阜出見姜敍於歷城﹐與議討賊。敍母曰。「韋使君遇難﹐亦汝之負﹐但當速發﹐勿復顧我。」敍乃與趙昂合謀。超取昂子月爲質﹐昂謂妻異曰「當柰月何﹖」異曰「雪君父之大恥﹐喪元不足爲重﹐況一子哉﹗」超襲歷城﹐得敍母﹐母罵之曰「汝背父殺君﹐天地豈久容汝﹐敢以面目視人乎﹖」超殺之﹐月亦死。晉卞壺拒蘇峻﹐戰死﹐二子隨父後﹐亦赴敵而亡。其母拊屍哭曰「父爲忠臣﹐子爲孝子﹐夫何恨乎﹗」秦荷堅將伐晉﹐所幸張夫人引禹﹑稷﹑湯﹑武事以諫曰「朝野之人﹐皆言晉不可伐﹐陛下獨決意行之﹖」堅不聽﹐曰「軍旅之事﹐非婦人所當預也。」劉裕起兵討逆﹐同謀孟昶謂妻周氏曰「我決當作賊﹐幸早離絕。」周氏曰「君父母在堂﹐欲建非常之謀﹐豈婦人所能諫。事之不成﹐當於奚官中奉養大家﹐義無歸志也。」昶起﹐周氏追昶坐﹐曰「觀君舉措﹐非謀及婦人者﹐不過欲得財物耳。」指懷中兒示之曰「此兒可賣﹐亦當不惜﹗」遂傾貲以給之。何無忌夜艸檄文﹐其母﹐劉牢之姊也﹐登橙密窺之。泣曰「汝能如此﹐吾復何恨﹗」問所與同謀者﹐曰「劉裕。」母尢喜﹐因爲言舉事必有成之理以勸之。竇建徳救王世充﹐唐拒之於虎牢。建徳妻曹氏勸使乘唐國之虛﹐西抄關中﹐唐必還師自救。建徳曰「此非女子所知。」李克用困於上源驛﹐左右先脫歸者﹐以汴人爲變告其妻劉氏﹐劉神色不動﹐立斬之﹐陰召大將約束﹐謀保軍以還。克用歸﹐欲勒兵攻汴﹐劉氏曰「公當訴之於朝廷﹐若擅舉兵相攻﹐天下孰能辧其曲直﹖」克用乃止。黃巢死﹐時溥獻其姬妾。僖宗宣問曰「汝曹皆勛貴子女﹐何爲從賊﹖」其居首者對曰「狂賊凶逆﹐國家以百萬之眾﹐失守宗祧。今陛下以不能拒賊﹐責一女子﹐置公卿將帥於何地乎﹖」上不復問﹐戮之於市。餘人皆悲怖昏醉﹐獨不飲不泣﹐至於就刑﹐神色肅然。唐莊宗臨斬劉守光﹐守光悲泣哀祈不已﹐其二妻李氏﹐祝氏譙之曰「事已如此﹐生復何益﹖妾請先死。」卽伸頸就戮。劉仁瞻守壽春﹐幼子崇諫夜泛舟渡淮北﹐仁瞻命斬之。監軍使求救於夫人﹐夫人曰「妾於崇諫﹐非不愛也﹐然軍法不可私﹐若貸之﹐則劉氏爲不忠之門矣。」趣命斬之﹐然後成喪。王師圍金陵﹐李后主以劉澄爲潤州節度使﹐澄開門降越。後主誅其家﹐澄女許嫁未適﹐欲活之。女曰「叛逆之餘﹐義不求生。」遂就死。此十餘人者﹐義風英气﹐尙凜凜有生意也。𨿽載於史策﹐聊表出之。至於唐髙祖起兵太原﹐女平陽公主在長安﹐其夫柴紹曰「尊公將以兵淸京師﹐我欲往﹐恐不能偕﹐柰何﹖」主曰「公往矣﹗我自爲計。」卽奔鄂﹐發家貲招南山亡命﹐諭降羣盜﹐申法誓眾﹐勒兵七萬﹐威振關中﹐與秦王會渭北﹐分定京師。此其偉烈﹐又非他人比也。

無用之用

莊子云「人皆知有用之用﹐而莫知無用之用。」又云「知無用﹐而始可與言用矣。夫地非不廣且大也﹐人之所用﹐容足耳。然則廁足而墊之致黃泉﹐所謂無用之爲用也亦明矣。」此義本起於《老子》「三十輻共一轂﹐當其無﹐有車之用」一章。《學記》﹕「鼓無當於五聲﹐五聲弗得不備﹔水無當於五色﹐五色弗得不章。」其理一也。今夫飛者以翼爲用﹐縶其足﹐則不能飛。走者以足爲用﹐縛其手﹐則不能走。舉場較藝﹐所務者才也﹐而拙鈍者亦爲之用。戰陳角勝﹐所先者勇也﹐而老怯者亦爲之用。則有用﹑無用﹐若之何而可分別哉﹖故爲國者﹐其勿以無用待天下之士﹐則善矣﹗

龍筋鳳髓判

唐史稱張鷟﹐早慧絕倫﹐以文章瑞朝廷﹐屬文下筆輒成﹐八應制舉﹐皆甲科。今其書傳於世者﹐《朝野金載》《龍筋風髓判》也。《金載》紀事﹐皆瑣尾摘裂﹐且多媟語。百判純是當時文格﹐全類徘體﹐但知堆垛故事﹐而於蔽罪議法處不能深切﹐殆是無一篇可讀﹐一聊可味。如白樂天《甲乙判》則讀之愈多﹐使人不厭。聊載數端於此﹕「甲去妻﹐後妻犯罪﹐請用子蔭贖罪﹐甲不許。判云﹕『不安爾室﹐盡孝猶慰母心﹔薄送我蔽﹐贖罪寧辭子蔭﹖縱下山之有恕﹐曷陟屺之無情﹖』」「辛夫遇盜而死﹐求殺盜者﹐而爲之妻。或責其失節﹐不伏。判云﹕『夫仇不報﹐未足爲非﹔婦道有虧﹐誠宜自恥。《詩》著靡他之誓﹐百代可知﹔《禮》垂不嫁之文﹐一言以蔽。』」「丙居喪﹐年老毀瘠﹐或非其過禮﹐曰﹕『哀情所鐘。』判云﹕『況血气之旣衰﹐老天髦矣﹔縱哀情之罔極﹐吾子忍之。』」丙妻有喪﹐丙於妻側奏樂﹐妻責之﹐不伏。判云﹕『嚴衰麻之在躬﹐是吾憂也﹔調絲竹以盈耳﹐於汝安乎﹖」「甲夜行﹐所由執之﹐辭云﹕『有公事﹐欲早趨朝﹐所由以犯禁不聽。』判云﹕『非巫馬爲政﹐焉用出以戴星﹖同宣子俟朝﹐胡不退而假寐﹖」「乙貴達﹐有故人至﹐坐之堂下﹐進以僕妾之食﹐曰﹕『故辱而激之。』判云﹕『安實敗名﹐重耳竟慚幹舅犯﹔感而成事﹐張儀終謝於蘇秦。』」「丙娶妻﹐無子﹐父母將出之﹐辭曰﹕『歸無所從。』判云﹕『𨿽配無生育﹐誠合比於斷弦﹔而歸靡適從﹐度可同於束■。』」「乙爲三品﹐見本州刺史不拜﹐或非之﹐稱﹕『品同』。判云﹕『或商﹑周不敵﹐敢不盡禮事君﹔今晉﹑鄭同濟﹐安得降階卑我﹖』」若此之類﹐不背人情﹐合於法意﹐援經引史﹐比諭甚明﹐非「靑錢學士」所能及也。無微之有百餘判﹐亦不能工。余襄公集中﹐亦有判兩卷﹐粲然可觀。張﹐字文成﹐史云「調露中﹐登進士第﹐考功員外郎賽味道見所對﹐稱天下無雙。」按《登科記》﹐乃上元二年﹐去調露尙六歲。是年﹐進士四十五人﹐名在二十九﹐旣以爲無雙﹐而不列髙第﹖神龍元年﹐中才膺管樂科﹐於九人中爲第五。景云二年﹐中賢良方正科﹐於二十人中爲第三。所謂制舉八中甲科者﹐亦不然也。

唐制舉科目

唐世制舉﹐科目猥多﹐徒異其名爾﹐其實與諸科等也。張九齡以道佯伊﹑呂策髙第﹐以《登科記》及《會要》考之﹐蓋先天元年九月﹐明皇初卽位﹐宣勞使所舉諸科九人﹐經邦治國﹑材可經國﹑才堪刺史﹑賢良方正與此科各一人﹐藻思淸華﹑興化變俗科各二人。其道侔伊﹑呂策問殊平平﹐但云「興化致理﹐必俟得人﹔求賢審官﹐莫先任舉。欲遠循漢﹑魏之規﹐復存州郡之選﹐慮牧守之明﹐不能必鑑。」次及「越騎攸飛﹐皆出畿甸﹐欲均井田於要服﹐遵丘賦於革車」﹐並安人重谷﹐編戶農桑之事﹐殊不及爲天下國家之要道。則其所以待伊﹑呂者亦狹矣。九齡於神龍二年中材堪經邦科﹐本傳不書﹐計亦此類耳。

淵有九名

《莊子》載壺子見季咸事云「鯢旋之潘爲淵﹐止水之潘爲淵﹐流水之潘爲淵﹐淵有九名﹐此處三焉。」其詳見於《列子黃帝篇》﹐盡載其目﹐曰「鯢旋之潘爲淵﹐止水之潘爲淵﹐流水之潘爲淵﹐濫水之潘爲淵﹐沃水之潘爲淵﹐氿水之潘爲淵﹐雍水之潘爲淵﹐汧水之潘爲淵﹐肥水之潘爲淵﹐是爲九淵。」按《爾雅》云「濫水正出」﹐卽檻泉也。「沃泉下出﹐氿泉穴出﹐■者反入﹐汧者出不流。」又「水決之澤爲汧﹐肥者出同而歸異。」皆禹所名也。《爾雅》之書﹐非周公所作﹐蓋是訓釋三百《詩》篇所用字﹐不知列子之時﹐已有此書否﹖細碎虫魚之文﹐列子決不肯畱意﹐得非偶相同邪﹖《淮南子》有九璇之淵﹐許叔重云「至深也。」賈誼《弔屈賦》﹕「襲九淵之神龍。」顏師古曰「九淵﹐九旋之川﹐言至深也。」與此不同。

東坡論莊子

東坡先生作《莊子祠堂記》﹐辯其不詆皆孔子。「嘗疑《盜跖》《漁父》則眞若低孔子者﹐至於《讓王》《說劍》﹐皆淺陋不入於道。反復觀之﹐得其《寓言》之終曰﹕陽子居西遊於秦﹐遇老子。其往也﹐捨者將迎其家﹐公執席﹐妻執中櫛﹐捨者避席﹐煬者避竈。其反也﹐與之爭席矣。』去其《讓王》《說劍》《漁父》《盜跖》四篇﹐以合於《列禦寇》之篇﹐曰﹕『列禦寇之齊﹐中道而反﹐曰﹐吾驚焉﹐吾食於十漿﹐而五漿先饋。』然後悟而笑曰﹕是固一章也。莊子之言未終﹐而昧者剿之﹐以人其言爾。」東坡之識見至矣﹑盡矣。故其《祭徐君猷文》云「爭席滿前﹐無復十漿而五饋。」用爲一事。今之莊周書《寓言》第二十六﹐繼之以《讓王》《盜跖》《說劍》《漁父》﹐乃至《列禦寇》爲第三十二篇

﹐讀之者可以渙然冰釋也。予按《列子》書第二篇

內首載禦寇饋漿事數百言﹐卽綴以楊朱爭席一節﹐正與東坡之旨異世同符﹐而坡公記不及此﹐豈非作文時偶忘之乎﹗陸徳明《釋文》﹕「郭子玄云﹐一曲之才﹐妄竄奇說﹐若《閼奕》《意修》之首﹐《危言》《遊鳧》《子胥》之篇﹐凡諸巧雜﹐十分有三。《漢藝文志莊子》五十二篇﹐卽司馬彪﹑孟氏所注是也﹐言多詭誕﹐或似《山海經》﹐或類占夢書﹐故注者以意去取﹐其內篇眾家並同。」予參以此說﹐坡公所謂昧者﹐其然乎﹖《閼弈》《遊鳧》諸篇﹐今無復存矣。

列子書事

《列子》書事﹐簡勁宏妙﹐多出《莊子》之右﹐其言惠盎見宋康王﹐王曰「寡人之所說者﹐勇有力也﹐客將何以教寡人﹖」盎曰「臣有道於此﹐使人𨿽勇﹐刺之不入﹐𨿽有力﹐擊之弗中。」王曰「善﹐此寡人之所欲聞也。」盎曰「夫刺之不入﹐擊之不中﹐此猶辱也。臣有道於此﹐使人𨿽有勇弗敢刺﹐𨿽有力弗敢擊。夫弗敢﹐非無其志也。臣有道於此﹐使人本無其志也。夫無其志也﹐未有愛利之心也。臣有道於此﹐使天下丈夫女子莫不歡然皆欲愛利之﹐此其賢於勇有力也﹐四累之上也。」觀此一段語﹐宛轉四反﹐非數百言曲而暢之不能了﹐而潔淨粹白如此﹐後人筆力﹐渠復可到那﹗三不欺之義﹐正與此合。不入不中者﹐不能欺也﹔弗敢刺擊者﹐不敢欺也﹔無其志者﹐不忍欺也。魏文帝論三者優劣﹐斯言足以蔽之。

天生對偶

舊說以紅生白熟﹑腳色手紋﹑寬焦薄脆之屬﹐爲天生偶對。觸類而索之﹐得相傳名句數端﹐亦有經前人紀載者﹐聊疏於此﹐以廣多聞。如「三川太守﹐四目老翁」﹐「相公公相子﹐人主主人翁」﹐「泥肥禾尙瘦﹐晝短夜差長」﹐「斷送一生惟有﹐破除萬事無過」﹐「北斗七星三四點﹐南山萬壽十千年」﹐「迅雷風烈風雷雨﹐絕地天通天地人」﹐「筵上枇把﹐本是無聲之樂﹔艸間蚱蜢﹐還同不系之舟」﹐皆絕工者。又有用書語兩句而證以俗諺者﹐如「堯之子不肖﹐舜之子亦不肖」﹐諺曰「外甥多似舅」﹐「吾力足以舉百鈞﹐而不足以舉一羽」﹐諺曰「便重不便輕」之類是也。

銅雀灌硯

相州﹐古鄴都﹐魏太祖銅雀臺在其處﹐今遺址仿佛尙存。瓦絕大﹐艾城王文叔得其一﹐以爲硯﹐餉黃魯直﹐東坡所爲作銘者也。其後復歸王氏。硯之長幾三尺﹐闊半之。先公自燕還﹐亦得二硯﹐大者長尺半寸﹐闊八寸﹐中爲瓢形﹐背有隱起六隸字﹐甚淸勁﹐曰「建安十五年造」。魏祖以建安九年領冀州牧﹐治鄴﹐始作此臺云。小者規範全不逮﹐而其腹亦有六篆字﹐曰「大魏興和年造」﹐中皆作小簇花團。興和乃東魏孝靜帝紀年﹐是時﹐正都鄴﹐與建安相距三百年﹐其至於今﹐亦六百餘年矣。二者皆藏侄孫僩處。予爲銘建安者曰「鄴瓦所範﹐嘻其是邪﹖幾九百年﹐來隨漢搓。淬爾筆鋒﹐肆其滂葩。僩實寶此﹐以昌我家。」銘興和者曰「魏元之東﹐狗腳於鄴。吁其瓦存﹐亦禪千劫。上林得雁﹐獲貯歸笈。玩而銘之﹐衰淚棲睫。」贛州零都縣﹐故有灌嬰廟﹐今不復存。相傳左地嘗爲池﹐耕人往往於其中耕出古瓦﹐可窾爲硯。予向來守郡日所得者﹐刓缺兩角﹐猶重十斤﹐沈墨如發硎﹐其光沛然﹐色正黃﹐考徳儀年﹐又非銅雀比﹐亦嘗刻銘於上曰「範土作瓦﹐旣埴旣已。何斷制於火﹐而卒以囿水﹖廟於漢侯﹐今千幾年﹖何址撅祀歇﹐而此獨也存。縣贛之零﹐曰若灌池。研爲我得﹐而銘以章之。」蓋紀實也。

崔斯立

崔立之﹐字斯立﹐在唐不登顯仕﹐他亦無傳﹐而韓文公推獎之備至。其《藍田丞壁記》云「種學績文﹐以蓄其有﹐汛涵演逸﹐日大以肆。」其《贈崔評事》詩云「崔侯文章苦捷敏﹐髙浪駕天輸不盡。頃從關外來上都﹐隨身卷軸車連軫。朝爲百賦猶鬱怒﹐暮作千詩轉遒緊。才豪气猛易語言﹐往往蚊璃雜螻蚓。」其《寄崔二十六》詩云「西城員外丞﹐心迹兩崛奇。往歲戰詞賦﹐不將勢力隨。傲兀坐試席﹐深叢見孤羆。文如翻水成﹐初不用意爲。四坐各低面﹐不敢捩眼窺。佳句喧眾口﹐考官敢瑕疵﹖連年收科第﹐若摘頷底髭。」其美之如是。但記云「貞元初﹐挾其能﹐戰藝於京師﹐再進再屈於人」﹐而詩以爲「連年收科第」﹐何其自爲異也﹖予按杭本韓文﹐作「再屈千人」﹐蜀本作「再迸屈千人」﹐《文苑》亦然。蓋他本誤以千字爲於也。又《登科記》「立之以貞元三年第進士﹐七年﹐中宏同科」﹐正與詩合。觀韓公所言﹐崔作詩之多可知矣﹐而無一篇傳於今﹐豈非螻蚓之雜﹐惟敏速而不能工邪﹖

漢書注冗

顏師古注《漢書》﹐評較諸家之是非﹐最爲精盡﹐然有失之贅冗及不煩音釋者。其始遇字之假借﹐從而釋之。旣云「他皆類此」﹐則自是以降﹐固不煩申言。然於「循行」字下﹐」必云「行音下更反」﹔於「給復」字下﹐必云「復音方目反」。至如說讀曰悅﹐繇讀曰謠﹐鄕讀曰向﹐解讀曰懈﹐與讀曰豫﹐又讀曰歟﹐雍讀曰壅﹐道讀曰導﹐畜讀曰蓄﹐視讀曰示﹐艾讀曰乂﹐竟讀曰境﹐飭與敕同﹐繇與由同﹐敺與驅同﹐晻與暗同﹐婁占屢字﹐墜古地字﹐饟古餉字﹐犇古奔字之類﹐各以百數。解三代曰夏﹑商﹑周﹐中都官曰京師諸官府﹐失職者失其常業﹐其重復亦然。貸曰假也﹐休曰美也﹐烈曰業也﹐稱曰副也﹐靡曰無也﹐滋曰益也﹐蕃曰多也﹐圖曰謀也﹐耗曰減也﹐卒曰終也﹐悉曰盡也﹐給曰足也﹐浸曰漸也﹐則曰法也﹐風曰化也﹐永曰長也﹐省曰視也﹐仍曰頻也﹐疾曰速也﹐比曰頻也﹐諸字義不深祕﹐旣爲之辭﹐而又數出﹐至同在一板內再見者﹐此類繁多﹐不可勝載。其豁﹑仇﹑恢﹑坐﹑邾﹑陜﹑治﹑脫﹑攘﹑蓺﹑垣﹑綰﹑顓﹑擅﹑酣﹑侔﹑重﹑禹﹑兪﹑選等字﹐亦用切腳﹐皆爲可省。志中所注﹐尢爲煩蕪。《項羽》一傳﹐伯讀曰霸﹐至於四言之。若相國何﹐相國參﹐太尉勃﹐太尉亞夫﹐丞相平﹐丞相吉﹐亦注爲蕭何﹑曹參﹐桓﹑文﹑顏﹑閔必注爲齊桓﹑晉文﹑顏淵﹑閔子騫之類﹐讀是書者﹐要非童蒙小兒﹐夫豈不曉﹐何煩於屢注哉﹖顏自著《敍例》云「至如常用可知﹐不涉疑昧者﹐眾所共曉﹐無煩翰墨」﹐殆是與今書相矛盾也。

古迹不可考

郡縣山川之古迹﹐朝代變更﹐陵谷推遷﹐蓋已不可復識。如堯山﹑歷山﹐所在多有之﹐皆指爲堯﹑舜時事﹐編之圖經。會稽禹墓﹐尙云居髙丘之顚﹐至於禹穴﹐則彊名一罅﹐不能容指﹐不知司馬子長若之何可探也﹖舜都蒲阪﹐實今之河中所謂舜城者﹐宜歷世奉之惟謹。按張蕓叟《河中五廢記》云「蒲之西門所由而出者﹐兩門之間﹐卽舜城也﹐廟居其中﹐唐張宏靖守蒲﹐嘗修飾之。至熙寧之初﹐垣塘尙固。曾不五年﹐而爲埏陶者盡矣﹐舜城自是遂廢。又河之中冷一洲島﹐名曰中潬﹐所以限橋。不知其所起﹐或云汾陽王所爲。以鐵爲基﹐上有河伯祠﹐水環四周﹐喬木蔚然。嘉祐八年秋﹐大水馮襄﹐了無遺迹。中潬自此遂廢。」顯顯者其南則漢武之長楊﹑五柞﹐其北則隋之仁壽﹑唐之九成也。記其一時之盛﹐宏傑詭麗﹐堅固而不可動。然數世之後﹐欲求其仿佛﹐而破瓦頹垣﹐無復存者。」謂物之廢興成毀﹐皆不可得而知﹐則區區泥於陳迹﹐而必欲求其是﹐蓋無此理也。《漢書﹐地理誌》﹐扶鳳雍縣有橐泉宮﹐秦孝公起。祈年宮﹐惠公起。不以爲穆公。

卷第十三﹝十四則﹞

科舉恩數

國朝科舉取士﹐自太平興國以來﹐恩典始重。然各出一時制旨﹐未嘗輒同﹐士子隨所得而受之﹐初不以官之大小有所祈訴也。太平之二年﹐進士一百九人﹐呂蒙正以下四人得將作丞﹐餘皆大理評事﹐充諸州通判。三年﹐七十四人﹐胡旦以下四人將作丞﹐余並爲評事﹐充通判及監當。五年﹐一百二十一人﹐蘇易簡以下二十三人皆將作丞通判。八年﹐二百三十九人﹐自王世則以下十八人﹐以評事知縣﹐余授判司簿尉。未幾﹐世則等移通判﹐簿尉攺知令錄。明年﹐並遷守評事。雍熙二年﹐二百五十八人﹐自梁穎以下二十一人﹐才得節察推官﹐端拱元年﹐二十八人﹐自程宿以下﹐但權知諸縣簿尉。二年﹐一百八十六人﹐陳堯史﹑曾會至得光祿丞直史館﹐而第三人姚揆﹐但防禦推官﹐淳化三年﹐三百五十三人﹐孫何以下﹐二人將作丞﹐二人評事﹐第五人以下﹐皆吏部注擬。咸平元年﹐孫僅但得防推。二年﹐孫曁以下﹐但免選注官。蓋此兩榜﹐眞宗在諒闇﹐禮部所放﹐故殺其禮﹐及三年﹐陳堯咨登第﹐然後六人將作丞﹐四十二人評事﹔第二甲一百三十四人﹐節度推官﹑軍事判官﹔第三甲八十人﹐防團軍事推官。

下第再試

太宗雍熙二年﹐已放進士百七十九人﹐或云「下第中甚有可取者。」乃令復試﹐又得洪湛等七十六人﹐而以湛文采遒麗﹐特升正榜第三。端拱元年﹐禮部所放程宿第二十八人﹐進士葉齊打鼓論榜﹐遂再試﹐復放三十一人﹐而諸科因此得官者至於七百。一時待士可謂至矣。然太平興國末﹐孟州進士張兩光﹐以試不合格﹐縱酒大罵千街衢中﹐言涉指斥﹐上怒斬之﹐同保九輩永不得赴舉。恩威並行﹐至於如此。「張兩」館本作「張雨」。

試賦用韻

唐以賦取士﹐而韻數多寡﹐平側次敍﹐元無定格。故有三韻者﹐《花萼樓賦》以題爲韻是也。有四韻者﹐《蓂英賦》以「呈瑞聖朝」﹐《舞馬賦》以「奏之天廷」﹐《丹甑賦》以「國有丰年」﹐《泰階六符賦》以「元亨利貞」爲韻是也。有五韻者﹐《金莖賦》以「日華川上動」爲韻是也。有六韻者﹐《止水》《魍魎》《人鏡》《三統指歸》《信及豚魚》《洪鐘待撞》《君子聽音》《東郊朝日》《蠟日祈天》《宗樂徳》《訓冑子》諸篇是也。有七韻者﹐《日再中》《射己之鵠》《觀紫極舞》《五聲聽政》諸篇是也。八韻有二平六側者﹐《六瑞賦》以「儉故能廣﹐被褐懷玉」﹐《日五色賦》以「日麗九華﹐聖符土徳」﹐《徑寸珠賦》以「澤浸四荒﹐非寶遠物」爲韻是也。有三平五側者﹐《宣耀門觀試舉人》以「君聖臣肅﹐謹擇多士」﹐《懸法象魏》以「正月之吉﹐懸法象魏」﹐《玄酒》以「薦天明徳﹐有古遺味」﹐《五色土》以「王子畢封﹐依以建社」﹐《通天臺》以「洪臺獨出﹐浮景在下」﹐《幽蘭》以「遠芳襲人﹐悠久不絕」﹐《日月合壁》以「兩曜相合﹐候之不差」﹐《金柅》以「直而能一﹐斯可制動」爲韻是也。有五平三側者﹐《金用礪》以「商髙宗命傅說之官」爲韻是也。有六平二側者﹐《旗賦》以。「風日云舒﹐軍容淸肅」爲韻是也。自大和以後﹐始以八韻爲常。唐莊宗時嘗覆試進士﹐翰林學士承旨盧質﹐以《後從諫則聖》爲賦題﹐以「堯﹑舜﹑禹﹑湯傾心求過」爲韻。舊例﹐賦韻四平四側﹐質所出韻乃五平三側﹐大力識者所消﹐豈非是時已有定格乎﹖國朝太平興國三年九月﹐始詔自今廣文館及諸州府﹑禮部試進士律賦﹐並以平側次用韻﹐其後又有不依次者﹐至今循之。

貞元制科

唐徳宗貞元十年﹐賢良方正科十六人﹐裴垍爲舉首﹐王播次之﹐隔一名而裴度﹑崔羣﹑皇甫鎛繼之。六名之中﹐連得五相﹐可謂盛矣﹗而邪正直不侔。度﹑羣同爲元和宰相﹐而鑄以聚斂賄賂亦居之﹐度﹑羣﹑極陳其不可﹐度恥其同列﹐表求自退﹐兩人竟爲鑄所毀而去。且三相同時登科﹐不可謂無事分﹐而玉石雜揉﹐薰獲同器﹐若默默充位﹐則是固寵患失﹐以私妨公﹐裴﹑崔之賢﹐誼難以處也。本朝韓康公﹑王岐公﹑王荊公亦同年聯名﹐熙寧間﹐康公﹑荊公爲相﹐歧公參政﹐故有「一時同榜用三人」之語﹐頗類此云。

貽子錄

先公自燕歸﹐得龍圖閣書一策﹐曰《貽子錄》﹐有「禦書」兩印存﹐不言撰人姓名﹐而序云「愚叟受知南平王﹐政寬事簡」。意必髙從海擅荊諸時﹐賓僚如孫光憲輩者所編﹐皆訓儆童蒙。其《修進》一章云﹐咸通年中﹐盧予期著《初舉子》一卷﹐細大無遺。就試三場﹐避國諱﹑宰相諱﹑主文諱。士人家小子弟﹐忌用熨鬥時把帛﹐慮有拽白之嫌。燭下寫試無誤筆﹐卽題其後云「並無揩攺塗乙注」﹐如有﹐卽言字數﹐其下小書名。同年小錄是雙只先輩各一人分寫。宴上長少分雙只相向而坐﹐元以東爲上﹐以西爲首﹐給﹑捨﹑員外﹑遺﹑補﹐多來突宴﹐東先輩不遷﹐而西先輩避位。及吏部給春關牒﹐便稱前鄕貢進士﹐大略有與今制同者﹐獨避宰相﹑主文諱﹐不復講雙只﹐先輩之名﹐他無所見。其《林園》一章謂茄爲酪酥﹐亦甚新。

金花帖子

唐進士登科﹐有金花帖子﹐相傳已久﹐而世不多見。予家藏咸平元年孫僅榜盛京所得小錄﹐猶用唐制﹐以素綾爲軸﹐貼以金花﹐先列主司四人銜﹐曰﹕翰林學士給事中楊﹐兵部郎中知制浩李﹐右司諫直史館梁﹐祕書丞直史館朱﹐皆押字。次書四人甲子﹐年若干﹐某月某日生﹐祖諱某﹐父諱某﹐私忌某日。然後書狀元孫僅﹐其所紀與今正同。別用髙四寸綾﹐闊二寸﹐書「盛京」二字﹐四主司花書於下﹐粘於卷首﹐其規範如此﹐不知以何年而廢也。但此榜五十人﹐自第一至十四人﹐惟第九名劉燁爲河南人﹐餘皆貫開封府﹐其下又二十五人亦然。不應都人士中選若是之多﹐疑亦外方人寄名托籍﹐以爲進取之便耳。四主司乃楊礪﹑李若拙﹑梁顥﹑朱臺符﹐皆只爲同知舉。

物之小大

列禦寇﹐莊周大言小言﹐皆出於物理之外。《列子》所載﹕「夏革曰﹕渤海之東﹐幾億萬里﹐有大壑焉﹐實惟無底之谷。中有五山﹐髙下周旋三萬里﹐山之中間相去七萬里﹐而五山之根無所連著。帝使巨鰲十五舉首而戴之﹐疊爲三番﹐六萬歲一交焉。而龍伯之國有大人﹐舉足不盈數千而曁山所﹐一釣而連六鰲﹐合負而趣歸其國。於是岱輿﹑員峙二山﹐沈於大海。」張湛注云「以髙下周圍三萬里山﹐而一鰲頭之所戴﹐而六鰲復爲一釣之所引﹐龍伯之人能並而負之。計此人之形當百餘萬里﹐餛鵬方之﹐猶蚊吶蚤虱耳。太虛之所受﹐亦奚所不容哉﹗」《莊子逍遙遊》﹐首著鰥鵬事云「北溟有魚﹐其名爲鯤﹐鰻之大不知其幾千里也。化而爲鳥﹐其名爲鵬﹐鵬之徙於南溟﹐水擊三千里﹐摶扶搖而上者九萬里。」二子之語大若此。至於小言﹐則《莊子》謂﹕「有國於蝸之左角﹐曰觸氏﹐右角曰蠻氏﹐相與爭地而戰﹐伏屍數萬﹐逐北旬有五日而後反。」《列子》曰「江浦之間生麼虫﹐其名曰焦螟﹐羣飛而集於蚊睫﹐弗相觸也﹐棲宿去來﹐蚊弗覺也。黃帝與容成子同齋三月﹐徐以神視﹐塊然見之﹐若嵩山之阿﹐徐以气聽﹐砰然聞之﹐若雷霆之聲。」二子之語小如此。釋氏維摩詰長者居丈室而容九百萬菩薩並師子座﹐一芥子之細而能納須彌。皆一理也。張湛不悟其寓言﹐而竊竊然以太虛無所不容爲說﹐亦隘矣﹗若吾儒《中庸》之書﹐但云「天地之大也﹐人猶有所憾﹐故君子語大﹐天下莫能載焉﹔語小﹐天下莫能破焉。」則明白洞達﹐歸於至當﹐非二氏之學一偏所及也。

郭令公

唐人功名富貴之盛﹐未有出郭汾陽之右者。然至其女孫爲憲宗正妃﹐歷五朝﹐母天下﹐終以不得志於宣宗而死﹐自是支胃不復振。及本朝慶曆四年﹐訪求厥後﹐僅得裔孫元亨於布衣中﹐以爲永興軍助教。歐陽公知制誥﹐行其詞曰「繼絕世﹐褒有功﹐非惟推恩以及遠﹐所以勸天下之爲人臣者焉。況爾先王﹐名載舊史﹐勛徳之厚﹐宜其流澤於無窮﹐而其後裔不可以廢。往服新命﹐以榮厥家﹗」且以二十四考中書令之門﹐而需一助教以爲榮﹐吁﹐亦淺矣﹗乃知世祿不朽﹐如春秋諸國﹐至數百年者﹐後代不易得也。

紀年兆祥

自漢武建元以來﹐幹餘年間﹐攺元數百﹐其附會離合爲之辭者﹐不可勝書﹐固亦有曉然而易見者。如晉元帝永昌﹐郭璞以爲有二日之象﹐果至冬而亡。桓靈寶大亨﹐識者以爲一人二月了﹐果以仲春敗。蕭棟﹑武陵王紀﹐同歲竊位﹐皆爲天正﹐以爲二人一年而止﹐其後皆然。齊文宣天保﹐爲一大人只十﹐果十年而終。然梁明帝蕭巋亦用此﹐而盡二十三年。或又云﹐巋蕞爾一邦﹐故非譏祥所系。齊後主隆化﹐爲降死﹔安徳正延宗徳昌﹐爲得二日。周武帝宣政﹐爲字文亡日﹔宣帝大象﹐爲天子冢。蕭瓊﹑晉出帝廣運﹐爲軍走。隋煬帝大業﹐爲大苦未。唐值宗廣明﹐爲唐去醜口而著黃家日月﹐以兆巢賊之禍。欽宗靖康﹐爲立十二月康﹐果在位滿歲﹐而髙宗由康邸建中興之業。熙寧之未將攺元﹐近臣撰三名以進﹐曰「平成」﹐曰「美成」﹐曰「丰亨」﹐神宗曰「成字負戈﹐美成者﹐犬羊負戈。亨字爲子不成﹐不若去亨而加元。」遂爲元丰。若隆興則取建隆﹑紹興各一字﹐與唐貞元取貞觀﹑開元之義同。已而嫌與顏亮貞隆相近﹐故二年卽攺乾道。及甲午攺純熙﹐旣已布告天下﹐予時守贛﹐賀表云「天永命而開中興﹐方茂卜年之統﹔時純熙而用大介﹐載新紀號之文。」迨詔至﹐乃爲淳熙﹐蓋以出處有「告成《大武》」之語﹐故不欲用。

民俗火葬

自釋氏火化之說起﹐於是死而焚屍者﹐所在皆然。固有炎暑之際﹐畏其穢泄﹐斂不終日﹐肉尙未寒而就爇者矣。魯夏父弗忌獻逆把之議﹐展禽曰「必有殃﹐𨿽壽而沒﹐不爲無殃。」旣其葬也﹐焚煙徹於上﹐謂已葬而火焚其棺槨也。吳伐楚﹐其師居糜﹐楚司馬子期將焚之﹐令尹子西曰「父兄親暴骨焉﹐不能收﹐又焚之﹐不可。」謂前年楚人與吳戰﹐多死糜中﹐不可並焚也。衛人掘褚師定子之墓﹐焚之於平莊之上。燕騎劫圍齊卽墨﹐掘人家墓﹐燒死人﹐齊人望見涕位﹐怒自十倍。王莽作焚如之刑﹐燒陳良等。則是古人以焚屍爲大僇也。列子曰「楚之南有炎人之國﹐其親戚死﹐剮其肉而棄之﹐然後埋其骨﹔秦之西方有儀渠之國﹐其親戚死﹐聚柴積而焚之﹐燻則煙上﹐謂之登遐﹐然後成爲孝子。此上以爲政﹐下以爲俗﹐而未足爲異也。」蓋是時其風未行於中國﹐故列子以儀渠爲異﹐至與朽肉者同言之。

太史日官

《周禮》春官之屬曰「太史掌建邦之六典﹐以逆邦國之治。正歲年以序事﹐頒之於官府及都鄙﹐頒告朔於邦國。」「小史掌邦國之志﹐奠系世﹐辧昭穆。」鄭氏注云「太史﹐日官也。」引《左傳》﹕「天子有日官﹐諸侯有日禦」爲說。志﹐謂記也。史官主書﹐《國語》所謂《鄭書》及《帝系》《世本》之屬是也﹐小史主定之。然則周之史官﹑日官﹐同一職耳。故司馬談爲漢太史令﹐而子長以爲「文史星歷近乎卜祝之間﹐固主上所戲弄﹐倡優畜之﹐流俗之所輕也。」今太史局正星歷卜祝輩所聚﹐其長曰太史局令﹐而隸祕書省﹐有太史案主之﹐蓋其源流有自來矣。

汲冢周書

《汲冢周書》今七十篇﹐殊與《尙書》體不相類﹐所載事物亦多過實。其《克商解》云「武王先人﹐適紂所在﹐射之三發﹐而後下車﹐擊之以輕呂﹐劍名。斬之以黃鉞﹐縣諸大白。商二女旣縊﹐又射之三發﹐擊之以輕呂﹐斬之以玄鉞﹐縣諸小白。」越六日﹐朝至於周﹐以三首先馘﹐入燎於周廟﹐又用紂於南郊。夫武王之伐紂﹐應天順人﹐不過殺之而已。紂旣死﹐何至梟戮俘臧﹐且用之以祭乎﹖其不然者也﹐又言武王狩事﹐尢爲淫侈﹐至於擒虎二十有二﹐貓二﹐糜五千二百三十五﹐犀十有三﹐犛七百二十有一﹐熊百五十一﹐羆百十八﹐豕三百五十有二﹐狢十有八﹐鹿十有六﹐麝五十﹐鹿三千五百有二。遂徵囚方﹐凡憝國九十有九國﹐馘磨億有十萬七千七百七十有九﹐其多如是﹐𨿽注家亦云武王以不殺爲仁﹐無緣所誠如此﹐蓋大言也。《王會篇》皆大會諸侯及四夷事﹐云「唐叔﹑荀叔﹑周公在左﹐大公在右﹐堂下之右﹐唐公﹑虞公南面立焉﹐堂下之左﹐商公﹑夏公立焉。」四公者﹐堯﹑舜﹑禹﹑湯後﹐商﹑夏卽杞﹑宋也。又言﹕俘商寶玉億有百萬。所紀四夷國名﹐頗古奧﹐獸畜亦奇崛﹐以肅眞爲稷眞﹐穢人爲穢人﹐樂浪之夷爲良夷﹐姑蔑爲姑妹﹐東甌爲且匝﹐渠搜爲渠叟﹐髙句麗爲髙夷。所敍﹕「穢人前兒﹐若彌猴﹐立行﹐聲似小兒。良夷在子﹐獸名。獘身人首﹐脂其腹﹐炙之藿則鳴。揚州禹禺魚﹑人鹿。靑丘狐九尾。東南夷白民乘黃﹐乘黃者似駭﹐背有兩角。東越海龕﹑海陽﹑盈車﹑大蟹。西南戎曰央林﹐以酋耳﹐酋耳者﹐身若虎豹。渠叟以的犬﹐■犬者﹐露犬也﹐能飛食虎豹。區陽戎以鱉封﹐鱉封者﹐若彘﹐前後有首。蜀人以文翰﹐文翰者﹐若臯雞。康民以稗苡﹐其實如李﹐食之宜子。北狄州靡■■﹐其形人身枝踵﹐自笑﹐笑則上唇翁其目﹐食人。都郭亦北狄。生生﹐若黃狗﹐人面能言。奇幹亦北狄。善芳﹐頭若雄鷄﹐佩之令人不瞇。正東髙夷賺羊﹐賺羊者﹐羊而四角。西方之戎曰獨鹿﹐鄧邛距虛。犬戎文馬﹐而赤鬄縞身﹐目若黃金﹐名古皇之乘。白州北閭﹐北閻者﹐其華若羽﹐以其木爲車﹐終行不敗。」篇未引伊尹《朝獻商書》云「湯問伊尹﹐使爲四方獻令。伊尹請令﹐正東以魚皮之鞞﹑鰂醬﹑皎瞂﹑利劍﹔正南以珠璣﹑玳瑁﹑象齒﹑文犀﹔正西以丹靑﹑白鹿﹑江歷﹑珠名。龍角﹔正北以橐駝﹑騊駼﹑駃騠﹑良弓爲獻。湯曰﹕善。」凡此皆無所質信﹐姑錄之以貽博雅者。唐太宗時﹐遠方諸國來朝貢者甚眾﹐服裝詭異﹐顏師古請圖以示後﹐作《王會圖》﹐蓋取諸此。《漢書》所引﹕「天予不取﹐反受其咎﹐毋爲權首﹐將受其咎。」以爲《逸周書》﹐此亦無之﹐然則非全書也。

曹子建論文

曹子建《與楊徳祖書》云「世人著述﹐不能無病﹐僕常好人譏彈其文﹐有不善﹐應時攺定。昔丁敬禮常作小文﹐使僕潤飾之﹐僕自以才不過若人﹐辭不爲也。敬禮謂僕﹕『卿何所疑難﹐文之佳麗﹐吾自得之﹐後世誰相知定吾文者邪﹖』吾常嘆此達言﹐以爲美談。」子建之論善矣。任昉爲王儉主簿﹐儉出自作文﹐令昉點正﹐昉因定數字﹐儉嘆曰「後世誰知子定吾文﹖」正用此語。今世俗相承﹐所作文或爲人詆河﹐𨿽未形之於辭色﹐及退而怫然者﹐皆是也。歐陽公作《尹師魯銘》文﹐不深辯其獲罪之冤﹐但稱其爲文章簡而有法。或以爲不盡﹐公怒﹐至治書他人﹐深數責之曰「簡而有法﹐惟《春秋》可當之﹐修於師魯之文不薄矣。又述其學曰『通知古今』﹐此語若必求其可當者﹐惟孔﹑孟也。而世之無識者乃云云。此文所以慰吾亡友爾﹐豈卹小子輩哉﹗」王荊公爲錢公輔銘母夫人蔣氏墓﹐不稱公輔甲科﹐但云「子官於朝﹐丰顯矣﹐里巷之士以爲太君榮。」後云「孫七人皆幼。」不書其名。公輔意不滿﹐以書言之﹐公復書曰「比蒙以銘文見屬﹐輒爲之而不辭。不圖乃猶未副所欲﹐欲有所增損。鄙文自有意義﹐不可攺也。宜以見還﹐而求能如足下意者爲之。如得甲科爲通判﹐何足以爲大夫人之榮﹖一甲科通判﹐苟粗知爲辭賦﹐𨿽市井小人﹐皆可以得之﹐何足道哉﹖故銘以謂閭巷之士﹐以爲大夫人榮﹐明天下有識者不以置榮辱也。至於諸孫﹐亦不足列﹐孰有五子而無七孫者乎﹖」二公不喜人之議其文亦如此。

雨水淸明

歷家以雨水爲正月中气﹐驚蟄爲二月節﹐淸明爲三月節﹐谷雨爲三月中气。而漢世之初﹐仍周﹑秦所用﹐驚蟄在雨水之前﹐谷雨在淸明之前﹐至於太初﹐始正之云。

卷第十四﹝十七則﹞

尹文子

《漢藝文志》名家內有《尹文子》一篇﹐云「說齊宣王。先公孫龍。」劉歆云「其學本於黃﹑老﹐居稷下﹐與宋鈃﹑彭蒙﹑田駢等同學於公孫龍。」今其書分爲上下兩卷﹐蓋漢末仲長統所銓次也。其文僅五千言﹐議論亦非純本黃﹑老者。《大道篇》曰「道不足以治則用法﹔法不足以治則用術﹐術不足以治則用權﹔權不足以治則用勢﹔勢不足則反權。權用則反術﹔術用則反法﹔法用則反道﹔道用則無爲而自治。」又曰「爲善使人不能得從﹐此獨善也。爲巧使人不能得爲﹐此獨巧也。未盡善巧之理。爲善與眾行之﹐爲巧與眾能之﹐此善之善者﹐巧之巧者也。故所貴聖人之治﹐不貴其獨治﹐貴其能與眾共治﹔貴工倕之巧﹐不貴其獨巧﹐貴其能與眾共巧也。今世之人﹐行欲獨賢﹐事欲獨能﹐辯欲出羣﹐勇欲絕眾。獨行之賢﹐不足以成化﹔獨能之事﹐不足以周務﹔出羣之辯﹐不可爲戶說﹔絕眾之勇﹐不可與正陳。凡此四者﹐亂之所由生。聖人任道﹑立法﹐使賢愚不相棄﹐能鄙不相遺﹐此至治之術也。」詳味其言﹐頗流而入於兼愛。《莊子》末章﹐敍天下之治方術者﹐曰「不累於俗﹐不飾於物﹐不苟於人﹐不忮於眾。願天下之安寧﹐以活民命﹐人我之養﹐畢足而止﹐以此白心﹐古之道術有在於是者。宋鈃﹑尹文聞其風而悅之﹐作爲華山之冠以自表。𨿽天下不取﹐彊聒而不捨者也。其爲人太多﹐其自爲太少。」蓋亦盡其學云。荀卿《非十二子》有宋鈃﹐而文不預。又別一書曰《尹子》﹐五卷﹐共十九篇﹐其言論膚淺﹐多及釋氏﹐蓋晉﹑宋時衲人所作﹐非此之謂也。

帝王訓儉

帝王創業垂統﹐規以節儉﹐貽訓子孫﹐必其繼世象賢﹐而後可以循其教﹐不然﹐正足取侮笑耳。宋孝武大治宮室﹐壞髙祖所居陰室﹐於其處起玉燭殿﹐與羣臣觀之。牀頭有土障﹐上掛葛燈籠﹑麻蠅拂。恃中袁f因盛稱髙祖儉素之徳﹐上不答﹐獨曰「田舍翁得此﹐已爲過矣﹗」唐髙力士於太宗陵寢宮﹐見梳箱一﹑柞木梳一﹑黑角篦一﹑艸根刷子一﹐嘆曰「先帝親正皇極﹐以致升平﹐隨身服用﹐惟畱此物。將欲傳示子孫﹐永存節儉。」具以奏聞。明皇詣陵﹐至寢宮﹐問所畱示者何在﹖力士捧跪上﹐上跪奉﹐肅敬如不可勝﹐曰「夜光之珍﹐垂棘之壁﹐將何以愈此﹖」卽命史官書之典冊。是時﹐明皇履位未久﹐厲精爲治﹐故見太宗故物而惕然有感。及侈心一動﹐窮天下之力不足以副其求﹐尙何有於此哉﹖宋孝武不足責也﹐若齊髙帝﹑周武帝﹑陳髙祖﹑隋文帝﹐皆有儉徳﹐而東昏﹑天元﹑叔寶﹑揚帝之淫侈﹐浮於桀﹑紂﹐又不可以語此云。

用計臣爲相

唐自貞觀定制﹐以省臺寺監理天下之務﹐官修其方﹐未之或攺。明皇因時極盛﹐好大喜功﹐於財利之事尢切﹐故字文融﹑韋堅﹑楊愼矜﹑王琇﹐皆以聚斂刻剝進﹐然其職不出戶部也。楊國忠得志﹐乃以禦史大夫判度支﹐權知大府卿及兩京司農太府出納﹐是時﹐猶未立判使之名也。肅宗以後﹐兵興費廣﹐第五琦﹑劉晏始以戶部侍郎判諸使﹐因之拜相﹐於是鹽鐵有使﹐度支有判。元琇﹑班宏﹑裴延齡﹑李巽之徒踵相躡﹐遂浸浸以他官主之﹐權任益重。憲宗季年﹐皇甫鎛由判度支﹐程異由衛尉卿鹽鐵使﹐並命爲相﹐公論沸騰﹐不卹也。逮於宣宗﹐率由此塗大用﹐馬植﹑裴休﹑夏侯孜以鹽鐵﹐盧商﹑崔元式﹑周墀﹑崔龜從﹑蕭鄴﹑劉瑑以度支﹐魏扶﹑魏墓﹑崔愼由﹑蔣伸以戶部﹐自是計相不可勝書矣。惟裴度判度支﹐上言調兵食非宰相事﹐請以歸有司﹐其識量宏正﹐不可同日語也。

州縣牌額

州縣牌額﹐率系於吉凶﹐以故不敢輕爲攺易。嚴州分水縣故額﹐艸書「分」字﹐縣令有作聰明者﹐謂字體非宜﹐自眞書三字﹐刻而立之。是年﹐邑境惡民持刃殺人者眾﹐蓋「分」字爲「八刀」也。徽州之山水淸遠﹐素無火災﹐紹熙元年﹐添差通判盧瑢﹐悉以所作隸字﹐換郡下扁膀﹐自譙樓﹑儀門﹐凡亭榭﹑臺觀之類﹐一切趨新﹐郡人以爲字多燥筆﹐而於州牌尢爲不嚴重﹐私切憂之。次年四月﹐火起於郡庫﹐經一日兩夕乃止﹐官舍民廬一空。

盧知猷

唐之末世﹐王网絕紐﹐學士大夫逃難解散﹐畏死之不暇。非有扶顚持危之計﹐能支大廈幹將傾者﹐出力以佐時﹐則當委身山棲﹐往而不反﹐爲門戶性命慮可也。白馬之禍﹐豈李振﹑柳粲數凶子所能害哉﹖亦裴﹑崔﹑獨孤諸公有以自取耳。偶讀《司空表聖集太子太師盧知猷神道碑》﹐見其什於僖﹑昭﹐更歷榮級﹐至尙書右僕射﹐以一品致仕﹐可以歸矣。然由間關跋履﹐從昭宗播遷﹐自華幸洛﹐天祐二年九月乃終﹐享年八十有六﹐其得沒於牖下﹐亦云幸也。《新唐書》有傳﹐附於父後﹐甚略﹐云「昭宗爲劉季述所幽﹐感憤而卒。按昭宗以光化三年遭季述之禍﹐天復元年反正﹐至知猷亡時﹐相去五年。《傳》云「子文度﹐亦貴顯。」而碑載嗣子刑部侍郎膺﹐亦不同。表聖乃盧幕客﹐當時作志﹐必不誤矣。《昭宗實錄》﹕「光化四年三月﹐華州奏﹐太子太師盧知猷卒。以劉季述之變﹐感憤成疾﹐卒年七十五。」正與《新唐傳》同。蓋唐武﹑宣以後諸錄﹐乃宋敏求補撰﹐簡牘當有散脫者﹐皆當以司空之碑爲正。又按是年四月攺元天復﹐《舊唐紀》﹕「十一月﹐車駕幸鳳翔。朱全忠趨長安﹐文武百僚太子太師盧知猷已下出迎。」又爲可證。《宰相世系表》﹕「知猷生文度﹐而同族曰渥﹐渥之子膺﹐刑部侍郎。」二者矛盾如此。

忌諱諱惡

《周禮春官》﹕「小史詔王之忌諱。」鄭氏曰「先王死日爲忌﹐名爲諱。」《禮記王制》﹕「太史典禮﹐執簡記﹐奉諱惡。」注云「諱者先王名﹐惡者忌日﹐若子卯。惡﹐烏路反。」《左傳》﹕「叔弓如滕﹐子服椒爲介。及郊﹐遇懿伯之忌﹐叔弓不入。」懿伯﹐椒之叔父﹐忌﹐怨也。「椒曰﹕公事有公利無私忌﹐椒請先入。」觀此乃知忌諱之明文。漢人表疏﹐如東方朔有「不知忌諱」之類﹐皆戾本旨。今世俗語言多雲「無忌諱」及「不識忌諱」﹐蓋非也。

陳涉不可輕

《揚子法言》﹕「或問陳勝吳廣﹐曰﹕『亂。』曰﹕『不若是則秦不亡。』曰﹕『亡秦乎﹖恐秦未亡而先亡矣。』」李軌以爲﹕「輕用其身﹐而要乎非命之運﹐不足爲福先﹐適足以爲禍始。」予謂不然。秦以無道毒天下﹐六王皆萬乘之國﹐相踵滅亡﹐豈無孝子慈孫﹑故家遺俗﹖皆奉頭鼠伏。自張良狙擊之外﹐更無一人敢西向窺其鋒者。陳勝出於戍卒﹐一旦奮發不顧﹐海內豪傑之上﹐乃始云合響應﹐並起而誅之。數月之間﹐一戰失利﹐不幸隕命於禦者之手﹐身𨿽已死﹐其所置遣侯王將相竟亡秦。項氏之起江東﹐亦矯稱陳王之令而度江。秦之社稷爲墟﹐誰之力也﹖且其稱王之初﹐萬事艸創﹐能從陳余之言﹐迎孔子之孫鮒爲博士﹐至尊爲太師﹐所與謀議﹐皆非庸人崛起者可及﹐此某志豈小小者哉﹗漢髙帝爲之置守家於碭﹐血食二百年乃絕。子云指以爲亂﹐何邪﹖若乃殺吳廣﹐誅故人﹐寡恩忘舊﹐無帝王之度﹐此其所以敗也。

士匄韓厥

晉厲公旣殺卻氏三卿﹐羣臣疑懼。欒書﹑荀偃執公﹐召士匄﹐匄辭不往﹐召韓厥﹐厥辭曰「古人有言曰『殺老牛莫之敢屍。』而況君乎﹖二三子不能事君﹐焉用厥也﹖」二子竟弒公﹐而不敢以匄﹑厥爲罪﹐豈非畏敬其忠正乎﹖唐武徳之季﹑秦王與建成﹑元吉相忌害﹐長孫無忌﹑髙士廉﹑侯君集﹑尉遲敬徳等﹐日夜勸王誅之﹐王猶豫未決。問於李靖﹐靖辭﹐問於李世績﹐世績辭﹐王由是重二人。及至登天位﹐皆任爲將相﹐知其有所守也。晉﹑唐四賢之識見略等﹐而無有稱述者﹐唐史至不書其事﹐殆非所謂發潛徳之幽光也。蕭道成將革命﹐欲引時賢參贊大業﹐夜召謝胐﹐屏人與語﹐胐竟無一言。及王儉﹑褚淵之謀旣定﹐道成必欲引胐參佐命﹐胐亦不肯從﹐遂不仕齊世﹐其亦賢矣。

孔墨

墨翟以兼愛無父之故﹐孟子辭而辟之﹐至比於禽獸﹐然一時之論。迨於漢世﹐往往以配孔子。《列子》載惠盎見宋康王曰「孔丘﹑墨翟﹐無地而爲君﹐無官而爲長﹐天下丈夫女子﹐莫不延頸舉踵而願安利之。」鄒陽上書於梁孝王曰「魯聽季孫之說逐孔子﹐宋任子冉之計囚墨翟﹐以孔﹑墨之辯﹐不能自免於讒諛。」賈誼《過秦》云「非有仲尼﹑墨翟之知。」徐樂云「非有孔﹑曾﹑墨子之賢。」是皆以孔﹑墨爲一等﹐列﹑鄒之書不足議﹐而誼亦如此。韓文公最爲發明孟子之學﹐以爲功不在禹下者﹐正以辟楊﹑墨耳。而著《讀墨子》一篇云「儒﹑墨同是堯﹑舜﹐同非桀﹑紂﹐同修身正心以治天下國家。孔子必用墨子﹐墨子必用孔子。不相用﹐不足爲孔﹑墨。」此又何也﹖魏鄭公《南史梁論》﹐亦有「抑揚孔﹑墨」之語。

玉川月蝕詩

盧仝《月蝕詩》﹐唐史以謂譏切元和逆黨﹐考韓文公效仝所作﹐云元和庚寅歲十一月。是年爲元和五年﹐去憲宗遇害時尙十載。仝云「歲星主福徳﹐官爵奉董﹑秦。」說者謂「董秦」卽李忠臣﹐嘗爲將相而臣朱泚﹐至於亡身﹐故企鄙之。東坡以爲﹕「當秦之鎭淮西日﹐代宗避吐蕃之難出狩﹐追諸道兵﹐莫有至者。秦方在鞠場﹐趣命治行﹐諸將請擇日﹐秦曰﹕『父母有急難﹐而欲擇日乎﹖』卽倍道以進。𨿽末節不終﹐似非無功而食祿者。」近世有嚴有翼者﹐著《藝苑雌黃》﹐謂坡之言非也﹐秦守節不終﹐受泚僞官﹐爲賊居守﹐何功之足云﹖詩譏刺當時﹐故言及此。坡乃謂非無功而食祿﹐謬矣﹗有翼之論﹐一何輕發至詆坡公力非爲謬戰﹗予按是時秦之死二十七年矣﹐何爲而追刺之﹖使个欲譏逆黨﹐則應首及祿山與泚矣。竊意元和之世﹐吐突承璀用事﹐全以爲劈幸擅位﹐故用董賢﹑秦宮輩諭之﹐本無預李忠臣事也。記前人似亦有此說﹐而不能省憶其詳。

詩要點檢

作詩至百韻﹐詞意旣多﹐故有失於點撿者。如杜老《夔府詠懷》﹐前云「滿坐涕潺援」﹐後又云「伏臘涕漣漣」。白公《寄元微之》﹐旣云「無杯不共持」﹐又云「笑勸迂辛酒」﹐「華樽逐勝移」﹐「觥飛白玉卮」﹐「飲訝《捲波》遲」﹐「歸鞍酩酊馳﹐酡顏烏帽側﹐醉袖玉鞭垂」﹐「白醪充夜酌」﹐「嫌醒自啜醨」﹐「不飲長如醉」﹐一篇之中﹐說酒者十一句。東坡賦中隱堂五詩各四韻﹐亦有「坡垂似伏鰲」﹐「崩崖露伏龜」之語﹐近於意重。

周蜀九經

唐貞觀中﹐魏徵﹑虞世南﹑顏師古繼爲祕書監﹐請募天下書﹐選五品以上子孫工書者﹐爲書手繕寫。予家有舊監本《周禮》﹐其未云﹐大周廣順三年癸丑五月﹐雕造九經書畢﹐前鄕貢三禮郭嵠書。列宰相李谷﹑範質﹑判監田敏等銜於後。《經典釋文》末云﹐顯徳六年己未三月﹐太廟室長朱延熙書﹐宰相範質﹑王溥如前﹐而田敏以工部尙書爲詳勘官。此書字畫端嚴有楷法﹐更無舛誤。《舊五代史》﹕漢隱帝時﹐國子監奏《周禮》《儀禮》《公羊》《谷梁》四經未有印板﹐欲集學自考校雕造。從之。正尙武之時﹐而能如是﹐蓋至此年而成也。成都石本諸經﹐《毛詩》《儀禮》《禮記》﹐皆祕書省祕書郎張紹文書。《周禮》者﹐祕書省校書郎孫朋古書。《周易》者﹐國子博士孫逢吉書。《尙書》者﹐校書郎周徳政書。《爾雅》者﹐簡州平泉令張徳昭書。題云﹐廣政十四年﹐蓋孟和時所鐫﹐其字體亦皆精謹。兩者並用士人筆札﹐猶有貞觀遺風﹐故不庸俗﹐可以傳遠。惟《三傳》至皇祐元年方畢工﹐殊不逮前。紹興中﹐分命兩淮﹑江東轉運司刻三史板﹐其兩《漢書》內﹐凡欽宗諱﹐並小書四字﹐曰「淵聖禦名」﹐或徑易爲「威」字﹐而他廟諱皆只缺畫﹐愚而自用﹐爲可笑也。蜀《三傳》後﹐列知益州﹑樞密直學士﹑右諫議大夫田況銜﹐大書爲三行﹐而轉運使直史館曹穎叔﹐提點刑獄﹑屯田員外郎孫長卿﹐各細字一行﹐又差低於況。今𨿽執政作牧﹐監司亦與之雁行也。

冢宰治內

《周禮天官冢宰》﹐其屬有宮正﹐實掌王宮之戒令糾禁。內宰以陰禮教六宮﹐以陰禮教九嬪。蓋宮中官之長也。故自後﹑夫人之外﹐九嬪﹑世婦﹑女禦以下﹐無不列於屬中。後世宮掖之事﹐非上宰可得而聞也。《禮記內則》篇記男女事父母﹑舅姑﹐細瑣畢載﹐而首句云「後王命冢宰﹐降徳於眾兆民。」則以其治內故也。

宰相爵邑

國朝宰相初不用爵邑爲輕重﹐然亦嘗以代升黜。王文康曾任司空﹐後爲太子太師﹐經太宗登極恩﹐但封祁國公。呂文穆自司徒謝事爲太子太師﹐經東封西祀恩﹐不復再得三公﹐但封徐國﹑許國公而已。寇忠憨罷相﹐學士錢惟演以太子太傅處之﹐眞宗令更與些恩數﹐惟演但乞封國公。王冀公欽若食邑已過萬戶﹐及謫爲司農卿﹐於銜內盡除去﹐後再拜相﹐乃悉還之。湯岐公以大觀文免相﹐因禦史言落職鐫爵。趙衛公坐舉官犯贓﹐見爲使相﹐但降封益川郡公﹐削二千戶。今周益公亦然﹐皆故實所無也。王婺相元封冀﹐嫌其與欽若同﹐屢欲攺﹐適有進國史賞﹐予爲擬進韓國制詞﹐用「有此冀方﹐莫如韓樂」。旣播告矣﹐而刪定官馮震武以爲眞宗故封﹐不許用﹐遂貼麻爲魯﹐𨿽著於司封格﹐馮蓋不知富韓公已用之矣。是時﹐婺相以食邑過二萬戶爲辭﹐壽皇遣中使至邁所居宣示﹐令具前此有無體例﹐及合如何施行事理﹐擬定聞奏。遂以邑戶無止法復命﹐乃竟行下。

楊子一毛

孟子曰「楊子取爲我﹐拔一毛而利天下不爲也。」楊朱之書﹐不傳於今﹐其語無所考。惟《列子》所載﹕「楊朱曰﹕『伯成子髙不以一毫利物﹐捨國而隱耕。古之人損一毫利天下﹐不與也﹐人人不損一毫﹐不利天下﹐天下治矣。』禽子問楊朱曰﹕『去子體之一毛以濟一世﹐汝爲之乎﹖』楊子曰﹕『世固非一毛之所濟。』禽子曰﹕『假濟﹐爲之乎﹖』楊子弗應。禽子出語孟孫陽﹐陽曰﹕『有侵若肌膚獲萬金者﹐若爲之乎﹖』曰﹕『爲之。』曰﹕『有斷若一節得一國﹐子爲之乎﹖』禽子默然。陽曰﹕『積一毛以成肌膚﹐積肌膚以成一節﹐一毛固一體萬分中之一物﹐柰何輕之﹖』」觀此﹐則孟氏之言可證矣。

李長吉詩

李長吉有《羅浮山人詩》云「欲剪湘中一尺天﹐吳娥莫道吳刀澀。」正用杜老《題王宰畫山水圖歌》﹐「焉得並州快剪刀﹐剪取吳松半江水」之句﹐長吉非蹈襲人後者﹐疑亦偶同﹐不失自爲好語也。

子夏經學

孔子弟子惟子夏於諸經獨有書﹐𨿽傳記雜言未可盡信﹐然要爲與他人不同矣。於《易》則有傳﹐於《詩》則有序。而《毛詩》之學﹐一云﹐子夏授髙行子﹐四傳而至小毛公﹔一云﹐子夏傳曾申﹐五傳而至大毛公。於《禮》則有《儀禮喪服》一篇﹐馬融﹑王肅諸儒多爲之訓說。於《春秋》﹐所云「不能贊一辭」﹐蓋亦嘗從事於斯矣﹐公羊髙實受之於子夏﹐谷梁赤者﹐《風俗通》亦云子夏門人。於《論語》﹐則鄭康成以爲仲弓﹑子夏等所撰定也。後漢徐防上疏曰「《詩》《書》《禮》《樂》﹐定自孔子﹐發明章句﹐始於子夏。斯其證云。

卷第十五﹝十三則﹞

紫閣山村詩

宣和間﹐朱勵挾花石進奉之名﹐以固寵規利。東南部使者郡守多出其門﹐如徐鑄﹑應安道﹑王仲閎輩濟其惡﹐豪奪漁取﹐士民家一石一木稍堪玩﹐卽領健卒直入其家﹐用黃封表志﹐而未卽取﹐護視微不謹﹐則被以大不恭罪﹐及發行﹐必撤屋決墻而出。人有一物小異﹐共指爲不祥﹐惟恐芟夷之不速。楊戩﹑李彥創汝州西城所﹐任輝彥﹑李士渙﹐王滸﹑毛孝立之徒﹐亦助之發物供奉﹐大抵類勔﹐而又有甚焉者。徽宗患其擾﹐屢禁止之﹐然覆出爲惡﹐不能絕也。偶讀白樂天《紫閣山北村》詩﹐乃知唐世固有是事。漫錄於此﹕「晨遊紫閣峯﹐暮宿山下村。村老見予喜﹐爲予開一樽。舉杯未及飲﹐暴卒來入門﹐紫衣挾刀斧﹐艸艸十餘人。奪我席上酒﹐掣我盤中饗。主人退後立﹐斂手反如賓。中庭有奇樹﹐種來三十春。主人惜不得﹐持斧斷其根。口稱采造家﹐身屬神策軍。主人切勿語﹐中尉正承恩。」蓋貞元﹑元和間也。

李林甫秦檜

李林甫爲宰相﹐妒賢嫉能﹐以裴耀卿﹑張九齡在己上﹐以李適之爭權﹐設詭計去之。若其所引用﹐如牛仙客至終於位﹐陳希烈及見其死﹐皆共政六七年。𨿽兩人伴食諂事﹐所以能久﹐然林甫以伎心賊害﹐亦不朝慍暮喜﹐尙能容之。秦檜則不然﹐其始也﹐見其能助我﹐自冗散小官﹐不三二年至執政。史才由禦史檢法官超右正言﹐遷諫議大夫﹐遂簽書樞密。施鉅由中書檢正﹑鄭仲熊由正言﹐同除權吏部侍郎。方受告正謝﹐施卽參知政事﹐鄭爲簽樞。宋朴爲殿中侍禦史﹐欲驟用之﹐令臺中申稱本臺缺檢法主簿﹐須長貳乃可辟。卽就狀奏除侍禦史﹐許薦舉﹐遽拜中丞﹐謝日除簽樞﹐其捷如此。然數人者不能數月而罷。楊願最善佞﹐至飲食動作悉效之。秦嘗因食﹐噴嚏失笑﹐願於倉卒間﹐亦陽噴飯而笑﹐左右侍者曬焉。秦察其奉己﹐愈喜。旣歷歲亦厭之﹐諷禦史排擊而預告之﹐願涕淚交頤。秦曰「士大夫出處常事耳﹐何至是﹖」願對曰「願起賤微﹐致身此地﹐已不啻足﹐但受太師生成恩﹐過於父母﹐一旦別去﹐何時復望車塵馬足邪﹖是所以悲也。」秦益憐之﹐使以本職奉祠﹐僅三月起知宣州。李若谷罷參政﹐或曰「胡不效楊原仲之泣﹖」李河北人﹐有直气﹐笑曰「便打殺我﹐亦撰眼淚不出。」秦聞而大怒﹐遂有江州居住之命。秦嘗以病謁告﹐政府獨有餘堯弼﹐因奏對﹐髙宗訪以機務﹐一二不能答。秦病愈入見﹐上曰「余堯弼旣參大政﹐朝廷事亦宜使之與聞。」秦退﹐扣余曰「比日榻前所詢何事﹖」余具以告。秦呼省吏取公牘閱視﹐皆已書押。責之曰「君旣書押了﹐安得言弗知﹖是故欲相賣耳﹗」余離席辯析﹐不復應。明日臺評交章。段拂爲人憒憒﹐一日﹐秦在前開陳頗久﹐遂俯首瞌睡。秦退始覺﹐殊窘怖﹐上猶慰撫之﹐且詢其鄕裏。少頃﹐還殿廊幕中。秦閉日誦佛﹐典客贊揖至三﹐乃答。歸政事堂﹐窮詰其語﹐無以對﹐旋遭劾﹐至於責居。湯思退在樞府﹐上偶回顧﹐有所問。秦是日所奏﹐微不合。卽云「陛下不以臣言爲然﹐乞問湯思退。」上曰「此事朕豈不曉﹐何用問他湯思退﹖」秦還省見湯﹐已不樂﹐謀去之。會其病﹐迫於亡﹐遂免。考其所爲﹐蓋出偃月堂之上也。

注書難

注書至難﹐𨿽孔安國﹑馬融﹑鄭康成﹑王弼之解經﹐杜元凱之解《左傳》﹐顏師古之注《漢書》﹐亦不能無失。王荊公《詩新經》﹐「八月剝棘」解云「剝者﹐剝其皮而迸之﹐所以養老也。」毛公本注云「剝﹐擊也。」陸徳明音普卜反。公皆不用。後從蔣山郊步至民家﹐問其翁安在﹖曰「去撲棘。」始悟前非。卽具奏乞除去十三字﹐故今本無之。洪慶善注《楚辭九歌東君》篇﹕「縆瑟兮交鼓﹐蕭鐘兮瑤簴。」引《儀禮鄕飲酒》章「問歌《魚麗》﹐笙《由庚》。歌《南有嘉魚》﹐笙《崇丘》」爲比﹐云「蕭鐘者﹐取二樂聲之相應者互奏之。」卽鏤板﹐置於墳庵﹐一蜀客過而見之﹐曰「一本蕭作■﹐《廣韻》訓爲擊也。蓋是擊鐘﹐正與縆瑟爲對耳。」慶善謝而亟攺之。政和初﹐蔡京禁蘇氏學﹐蘄春一土獨杜門注其詩﹐不與人往還。錢伸仲爲黃岡尉﹐因考校上捨﹐往來其鄕﹐三進謁然後得見。首請借閱其書﹐士人指案側巨編數十﹐使隨意抽讀﹐適得《和楊公濟梅花》十絕﹕「月地云階漫一尊﹐玉奴終不負東昏。臨春結綺荒荊棘﹐誰信幽香是返魂。」注云「玉奴﹐齊東昏侯潘妃小字。臨春﹑結綺者﹐東後主三閣之名也。」伸仲曰「所引止於此耳﹖」曰「然。」伸仲曰「唐牛僧孺所作《周秦行紀》﹐記入薄太后廟﹐見古后妃輩﹐所謂月地云階見洞仙﹐東昏以玉兒故﹐身死國除﹐不擬負他﹐乃是此篇所用。先生何爲沒而不書﹖」士人恍然失色﹐不復一語﹐顧其子然紙炬悉焚之。伸仲勸使姑畱之﹐竟不可。曰「吾枉用工夫十年﹐非君幾貽士林嗤笑。」伸仲每談其事﹐以戒後生。但玉奴乃楊貴妃自稱﹐潘妃則名玉兒也。剝棗之說﹐得於吳說﹑傅朋﹐簫鐘則慶善自言也。紹興初﹐又有傅洪秀才注坡詞﹐鏤板錢塘﹐至於「不知天上宮闕﹐今夕是何年」﹐不能引「共道人間惆悵事﹐不知今夕是何年」之句。「笑怕薔薇■」﹐「學畫鴉黃未就」﹐不能引《南部煙花錄》﹐如此甚多。

書易脫誤

經典遭秦火之餘﹐脫亡散落﹐其僅存於今者﹐相傳千歲﹐𨿽有錯誤﹐無由復攺。《漢藝文志》載﹕「劉向以中古文《易經》校施﹑孟﹑梁丘經﹐或脫去『無咎』﹑『悔亡』﹐惟費氏經與古文同。以《尙書》校歐陽﹑夏侯三家經文﹐《酒誥》脫簡一﹐《召誥》脫簡二。率簡二十五字者﹐脫亦二十五字﹐簡二十二字者﹐脫亦二十二字。」今世所存者﹐獨孔氏古文﹐故不見二篇脫處。《周易雜卦》自《乾》《坤》以至《需》《訟》﹐皆以兩兩相從﹐而明相反之義﹐若《大過》至《夬》八卦則否。蓋傳者之失也。東坡始正之。元本云「《大過》﹐顚也。《姤》﹐遇也﹐柔遇剛也。《漸》﹐女歸待男行也。《頤》﹐養正也。《旣濟》﹐定也。《歸妹》﹐女之終也。《未濟》﹐男之窮也。《夬》﹐決也﹐剛決柔也﹐君子道長﹐小人道憂也。」坡攺云「《頤》﹐養正也。《大過》﹐顚也。《姤》﹐遇也﹐柔遇剛也。《夬》﹐決也﹐剛決柔也﹐君子道長﹐小人道憂也。《漸》﹐女歸待男行也。《歸妹》﹐女之終也。《旣濟》﹐定也。《未濟》﹐男之窮也。」謂如此而相從之次﹐相反之義﹐煥然若合符節矣。《尙書洪範》「四﹐五紀﹕一曰歲﹐二曰月﹐三曰日﹐四曰星辰﹐五曰歷數」﹐便合繼之以「王省惟歲﹐卿士惟月﹐師尹惟日」。至於「月之從星﹐則以風雨」一章﹐乃接「五皇極」﹐亦以簡編脫誤﹐故失其先後之次。「五皇極」之中﹐蓋亦有雜「九﹐五福」之文者。如「斂時五福﹐用敷錫厥庶民」﹐「凡厥正人﹐旣富方谷﹐汝弗能使有好於而家﹐時人斯其辜﹐於其無好徳﹐汝𨿽錫之福﹐其作汝用咎」﹐及上文「而康而色﹐曰予攸好徳﹐汝則錫之福」是也。《康誥》自「惟三月﹐哉生魄」至「乃洪《大誥》治」四十八字﹐乃是《洛誥》﹐合在篇首「周公拜手」之前。《武成》一篇﹐王荊公始正之﹐自「王朝步自周﹐於徵伐商」﹐卽繼以「底商之罪﹐告於皇天后土」至「一戎衣﹐天下大定」﹐乃繼以「厥四月﹐哉生明」至「予小子其承厥志」﹐然後及「乃反商政」﹐以訖終篇﹐則首尾亦粲然不紊。

南陔六詩

《南陔》《白華》《華黍》《由庚》《崇邱》《由儀》六詩﹐毛公爲《詩詁訓傳》﹐各置其名﹐述其義﹐而亡其辭。《鄕飲酒》《燕禮》云「笙入堂下﹐磐南北面立。樂奏《南陔》《白華》《華黍》」﹐「乃間歌《魚麗》﹐笙《由庚》﹔歌《南有嘉魚》﹐笙《崇丘》﹔歌《南山有臺》﹐笙《由儀》﹔乃合樂﹐《周南關雎》《葛覃》《捲耳》《召南鵲巢》《采蘋》《采蘩》」。竊詳文意﹐所謂歌者﹐有其辭所以可歌﹐如《魚麗》《嘉魚》《關雎》以下是也﹔亡其辭者不可歌﹐故以笙吹之﹐《南陔》至於《由儀》是也。有其義者﹐謂「孝子相戒以養」﹑「萬物得由其道」之義﹐亡其辭者﹐元未嘗有辭也。鄭康成始以爲及秦之世而亡之。又引《燕禮》「升歌《鹿鳴》﹑下管《新宮》」爲比﹐謂《新宮》之詩亦亡。按《左傳》宋公享叔孫昭子﹐賦《新宮》。杜注爲逸詩﹐卽亦有辭﹐非諸篇比也。陸徳明音義云「此六篇蓋武王之詩﹐周公制禮﹐用爲樂章﹐吹笙以播其曲。孔子刪定在三百一十一篇內。及秦而亡。」蓋祖鄭說耳。且古《詩》經刪及逸不存者多矣﹐何獨列此六名於大序中乎﹖束皙《補亡》六篇﹐不作可也。《左傳》叔孫豹如晉﹐晉侯享之﹐金奏《肆夏》《韶夏》《納夏》﹐工歌《文王》《大明》《帛》《鹿鳴》《四牡》《皇皇者華》。三《夏》者樂曲名﹐擊鐘而奏﹐亦以樂曲無辭﹐故以金奏﹐若六詩則工歌之矣﹐尢可證也。

紹聖廢春秋

五聲本於五行﹐而徵音廢。四瀆源於四方﹐而濟水絕。《周官》六典所以布治﹐而司空之書亡。是固出於無可柰何﹐非人力所能力也。乃若《六經》載道﹐而王安石欲廢《春秋》。紹聖中﹐章子厚作相﹐蔡卞執政﹐遂明下詔罷此經﹐誠萬世之罪人也。

王韶熙河

王韶取熙河﹐國史以爲嘗遊陜西﹐采訪邊事﹐遂詣闕上書。偶讀《晁以道集與熙河錢經略書》﹐云「熙河一道﹐曹南院棄而不城者也。其後夏英公喜功名﹐欲城之﹐其如韓﹑範之論何﹖又其後有一王長官韶者﹐薄遊陽翟﹐偶見《英公神道碑》所載云云﹐遂竊以爲策以干丞相。時丞相是謂韓公﹐視王長官者稚而狂之。若河外數州﹐則又王長官棄而不城者也。彼木徵之志不淺﹐鬼章之睥睨尢近而著者﹐隴拶似若無能﹐頗聞有子存﹐實有不可不懼者。」此書蓋是元祐初年﹐然則韶之本指乃如此。予修史時未得其說也。《英公碑》﹐王岐公所作﹐但云嘗上十策。若通唃廝囉之屬羌。當時施用之﹐餘皆不書﹐不知晁公所指爲何也﹖

書籍之厄

梁元帝在江陵﹐蓄古今圖書十四萬卷﹐將亡之夕盡焚之。隋嘉則殿有書三十七萬卷﹐唐平王世充﹐得其舊書於東都﹐浮舟溯河﹐盡覆於砥柱﹐貞觀﹑開元募借繕寫﹐兩都各聚書四部。祿山之亂﹐尺簡不藏。代宗﹑文宗時﹐復行搜采﹐分藏於十二庫。黃巢之亂﹐存者蓋勘。昭宗又於諸道求訪﹐及徒洛陽﹐蕩然無遺。今人觀漢﹑隋﹑唐《經藉藝文志》﹐未嘗不茫然太息也。晁以道記本朝王文康初相周世宗﹐多有唐舊書﹐今其子孫不知何在。李文正所藏旣富﹐而且辟學館以延學士大夫﹐不待見主人﹐而下馬直入讀書。供牢餼以給其日力﹐與眾共利之。今其家僅有敗屋數楹﹐而書不知何在也﹗宋宣獻家兼有畢文簡﹑楊文莊二家之書﹐其富蓋有王府不及者。元符中﹐一夕災爲灰燼。以道自謂家五世於玆﹐𨿽不敢與宋氏爭多﹐而校讎是正﹐未肯自遜。政和甲午之冬﹐火亦告譴。惟劉壯輿家於廬山之陽﹐自其祖凝之以來﹐遺子孫者惟圖書也﹐其書與七澤俱富矣。於是爲作記。今劉氏之在廬山者不聞其人﹐則所謂藏書殆亦羽化。乃知自古到今﹐神物亦於斯文爲靳靳也。宣和殿﹑太淸樓﹑龍圖閣禦府所儲﹐靖康蕩析之餘﹐盡歸於燕﹐置之祕書省﹐乃有幸而得存者焉。

逐貧賦

韓文公《送窮文》﹐柳子厚《乞巧文》﹐皆擬揚子云《逐貧賦》。韓公《進學解》擬東方朔《客難》﹐柳子《晉問》篇擬枚乘《七發》《貞符》擬《劇秦美新》﹐黃魯直《跛奚移文》擬王子淵《僮約》﹐皆極文章之妙。《逐貧》一賦幾五百言﹐《文選》不收﹐《初學記》所載才百餘字﹐今人蓋有未之見者﹐輒錄於此﹐云「揚子遁世﹐離俗獨處。左鄰崇山﹐右接曠野。鄰垣乞兒﹐終貧且窶。禮薄義獘﹐相與羣聚。惆悵失志﹐呼貧與語﹕『汝在六極﹐投棄荒遐。好爲庸卒﹐刑戮是加。匪惟幼稚﹐嬉戲土沙。居非近鄰﹐接屋連家。恩輕毛羽﹐義薄輕羅。進不由徳﹐退不受河。久爲滯客﹐其意若何﹖人皆文繡﹐余褐不全。人皆稻粱﹐我獨藜餐。貧無寶玩﹐何以接歡。宗室之宴﹐爲樂不槃。徒行負賃﹐出處易衣。身服百役﹐手足胼胝。或耘或耔﹐沾體露肌。朋友道絕﹐進官淩遲。厥咎安在﹐職女之爲。捨女遠竄﹐昆侖之顚。爾復我隨﹐翰飛戾天。捨爾登山﹐巖穴隱藏﹐爾復我隨﹐陟彼髙岡。捨爾入海﹐泛彼柏舟。爾復我隨﹐載沈載浮。我行爾動﹐我靜爾休。豈無他人﹐從我何求﹖今汝去矣﹐勿復久畱﹗』貧曰﹕『唯唯﹐主人見逐﹐多言益嗤。心有所懷﹐願得盡辭。昔我乃祖﹐崇其明徳。克佐帝堯﹐誓爲典則。土階茅茨﹐匪雕匪飾。愛及季世﹐縱其昏惑。饕餐之羣﹐貪富苟得。鄙我先人﹐乃做乃驕。瑤臺瓊室﹐華屋崇髙。流酒爲他﹐積肉爲崤。是用鵲逝﹐不踐其朝。三省吾身﹐謂予無諐。處君之家﹐福祿如山。忘我大徳﹐思我小怨。堪寒能暑﹐少而習焉。寒暑不忒﹐等壽神仙。桀跖不顧﹐貪類不幹。人皆重蔽﹐子獨露居。人皆怵惕﹐子獨無虞。』言辭旣窯﹐色厲目張。攝齊而興﹐降階下堂。『誓將去汝﹐適彼首陽。孤竹之子﹐與我連行。』余乃避席﹐辭謝不直﹕『請不貳過﹐聞義則服。氏與爾居﹐終無厭極。』貧遂不去﹐與我遊息。」唐宣宗時﹐有文士王振自稱「紫邏山人」﹐有《送窮辭》一篇﹐引韓吏部爲說﹐其文意亦工。

澗松山苗

詩文當有所本﹐若用古人語意﹐別出機抒﹐曲而暢之﹐自足以傳示來世。左太衝《詠史》詩曰「鬱鬱澗底松﹐離離山上苗。以彼徑寸莖﹐蔭此百尺條。世冑躡髙位﹐英俊沈下僚。地勢使之然﹐由來非一朝。」白樂天《續古》一篇﹐全用之﹐曰「雨露長纖艸﹐山苗髙入云。風雪折勁木﹐澗松摧爲薪。風摧此何意﹐風長彼何因﹖百尺澗底死﹐寸莖山上春。」語意皆出太衝﹐然其含蓄頓挫﹐則不逮也。

男子運起寅

今之五行家學﹐凡男子小運起於寅﹐女子小運起於申﹐莫知何書所載﹖《淮南子汜論訓》篇云「禮三十而娶。」許叔重注曰「三十而娶者﹐陰陽未分時俱生於子﹐男從子數左行三十年立於巳﹐女從子數右行二十年亦立於已﹐合夫婦﹐故聖人因是制禮﹐使男子三十而娶﹐女二十而嫁。其男子自巳數左行十得寅﹐故人十月而生於寅﹐故男子數從寅起﹐女自巳數右行得申﹐亦十月而生於申﹐故女子數從申起。」此說正爲起運也。

宰我作難

《史記》稱宰我爲齊臨菑大夫﹐與田常作難﹐以夷其族﹐孔子恥之。蘇子由作《古史》﹐精爲辯之﹐以爲子我者闞止也﹐與田常爭齊政﹐爲常所殺﹐以其字亦曰子我﹐故《戰國》之書誤以爲宰予。此論旣出﹐聖門髙第﹐得免非義之謗。東坡又引李斯《諫書》﹐謂「田常陰取齊國﹐殺宰予於庭」。是其不從田常﹐故爲所殺也。予又考之﹐子路之死﹐孔子曰「由也死矣。」又曰「天祝予﹗」哭於中庭﹐使人覆醢﹐其悲之如是﹐不應宰我遇禍﹐略無一言。《孟子》所載三子論聖人賢於堯﹑舜等語﹐疑是夫子沒後所談﹐不然﹐師在而備出意見議之﹐無復質正﹐恐非也。然則宰我不死於田常﹐更可證矣。而《淮南子》又有一說云「將相攝威擅勢﹐私門成黨﹐而使道不行。故使陳成﹑田常﹑鴟夷子皮得成其難﹐使呂氏絕祀。」子皮謂範蠡也﹐蠡浮海變姓名遊齊﹐時簡公之難已十餘年矣。《說苑》亦云「田常與宰我爭﹐宰我將攻之﹐鴟夷子皮告田常﹐遂殘宰我。」此說尢爲無稽﹐是以蠡爲助田氏爲齊禍﹐其不分賢逆如此。

古人占夢

《漢藝文志七略》雜占十八家﹐以《黃帝長柳占夢》十一卷﹐《甘徳長柳占夢》二十卷爲首﹐其說曰「雜占者﹐紀百家之象﹐候善惡之證。眾占非一﹐而夢爲大﹐故周有其官。」《周禮》﹕「太卜﹐掌三夢之法﹐一曰致夢﹐二曰觭夢﹐三曰咸陟。」鄭氏以爲致夢夏后氏所作﹐觭夢商人所作﹐咸涉者言夢之皆得﹐周人作焉。而占夢專爲一官﹐以日月星辰占六夢之吉凶﹐其別﹕曰正﹑曰噩﹑曰思﹑曰寤﹑曰喜﹑曰懼。季冬﹐聘王夢﹐獻吉夢於王﹐玉拜而受之。乃捨萌於四方﹐以贈惡夢。捨萌者﹐猶釋采也。贈者﹐送之也。《詩》《書》《禮》經所載﹐髙宗夢得說﹔周文王夢帝與九齡﹔武王伐紂﹐夢葉朕卜﹔宣王考牧﹐牧人有熊署虺蛇之夢﹐召彼故老﹐訊之占夢。《左傳》所書尢多。孔子夢坐奠於兩楹。然則古之聖賢﹐未嘗不以夢爲大﹐是以見於《七略》者如此。魏﹑晉方技﹐猶時時或有之。今人不復畱意此卜﹐𨿽市並妄術﹐所在如林﹐亦無一个以占夢自名者﹐其學殆絕矣。

卷第十六﹝十六則﹞

髙徳儒

唐髙祖起兵太原﹐使子建成﹑世民將兵擊西河郡﹐執郡丞髙徳儒﹐世民數之曰「汝指野鳥爲駕﹐以欺人主取髙官﹐吾興義兵﹐正爲誅佞人耳。」遂斬之﹐自余不戮一人。讀史不熟者﹐但以爲史氏虛設此語﹐以與指鹿爲馬作對耳。按隋大業十一年﹐有二孔雀飛集寶城朝堂前﹐親衛校尉髙徳儒等十餘人見之﹐奏以爲鸞﹐時孔雀已飛去﹐無可得驗。詔以徳儒誠心冥會﹐肇見嘉祥﹐擢拜朝散大夫﹐餘人皆賜束帛﹔仍於其地造儀鸞殿。距此時才二年餘。蓋唐溫大雅所著《創業起居注》載之﹐不追書前事故也。《新唐書太宗紀》﹐但書云「率兵徇西河﹐斬其郡丞髙徳儒。」尢爲簡略﹐賴《通鑑》盡紀其詳。範氏《唐鑑》只論其被誅一節云。

唐朝士俸微

唐世朝士俸錢至微﹐除一項之外﹐更無所謂料券﹑添給之類者。白樂天爲校書郎﹐作詩曰「幸逢太平代﹐天子好文儒。小才難大用﹐典校在祕書。俸錢萬六千﹐月給亦有餘。遂使少年心﹐日日常晏如。」及爲翰林學士﹐當遷官﹐援姜公輔故事﹐但乞兼京兆府戶曹參軍﹐旣除此職﹐喜而言志﹐至云「詔授戶曹掾﹐捧詔感君恩。弟兄俱替笛﹐新婦伊衣中。羅列髙堂下﹐拜慶正紛紛。喧喧車馬來﹐賀客滿我門。置酒延賀客﹐不復憂空樽。」而其所得者﹐亦俸錢四五萬﹐凜祿二百石而已。今之主簿﹑尉﹐占優飫處﹐固有倍蓰於此者矣﹐亦未嘗以爲足﹐古今異宜﹐不可一槪論也。楊文公在眞宗朝爲翰林學士﹐而云「虛添甘泉之從臣﹐終作若敖之餒鬼。」蓋是時尙爲鮮薄﹐非後來比也。

計然意林

《漢書貨殖傳》﹕「粵王句踐困於會稽之上﹐乃用範蠡﹑計然﹐遂報彊吳。」孟康注曰「姓計名然﹐越臣也。」蔡謨曰「『計然』者﹐範蠡所著書篇名耳﹐非人也。謂之計然者﹐所計而然也。羣書所稱句踐之賢佐﹐種﹑蠡爲首﹐豈復聞有姓計名然者乎﹖若有此人﹐越但用半策﹐便以致霸﹐是功重於範蠡﹐而書籍不見其名﹐史遷不述其傳乎﹖」顏師古曰「蔡說謬矣。《古今人表》﹐計然列在第四等﹐一名計研。班固《賓戲》﹕『研﹑桑心計於無垠。』卽謂此耳。計然者﹐濮上人也﹑嘗南遊越﹐範蠡卑身事之﹐其書則有《萬物錄》﹐事見《皇覽》及《晉中經簿》。又《吳越春秋》及《越絕書》﹐並作計倪。此則倪﹑研及然﹐聲皆相近﹐實一人耳。何云書籍不見哉﹖」予按唐貞元中﹐馬總所述《意林》一書﹐抄類諸子百餘家﹐有《範子》十二卷﹐云「計然者﹐葵丘濮上人﹐姓辛字文子﹐其先晉國之公子也﹐爲人有內無外﹐狀貌似不及人﹐少而明﹐學陰陽﹐見微知著﹐其志沈沈﹐不肯自顯﹐天下莫知﹐故稱曰『計然』。時邀遊海澤﹐號曰『漁父』。範蠡請其見越王﹐計然曰﹕『越王爲人烏喙﹐不可與同利也。』」據此則計然姓名出處﹐皎然可見。裴駰注《史記》﹐亦知引《範子》。《北史》蕭大圜云「畱侯追蹤於松子﹐陶朱成術於辛文。」正用此事。曹子建表引《文子》﹐李善注﹐以爲計然﹐師古蓋未能盡也。而《文子》十二卷﹐李暹注﹐其序以謂《範子》所稱計然。但其書一切以老子爲宗﹐略無與範蠡謀議之事﹐《意林》所編《文子》正與此同﹐所謂《範子》﹐乃別是一書﹐亦十二卷。馬總只載其敍計然及他三事﹐云「余並陰陽曆數﹐故不取。」則與《文子》了不同﹐李暹之說誤也。《唐藝文志範子計然》十五卷﹐注云「範蠡問﹐計然答。」列於農家﹐其是矣﹐而今不存。唐世未知尊孟氏﹐故《意林》亦列其書﹐而有差不同者﹐如伊尹不以一介與人﹐亦不取一介於人之類。其他所引書﹐如《胡非子》《隨巢子》《纏子》《王孫子》《公孫尼子》﹑阮子《正部》﹑姚信《士緯》﹑殷興《通語》《牟子》《周生烈子》《秦菁子》《梅子》《任奕子》《魏朗子》《唐滂子》《鄒子》﹑孫氏《成敗志》《蔣子》《譙子》《鐘子》﹑張儼《默記》《裴氏新言》﹑袁淮《正書》﹑袁子《正論》《蘇子》《陸子》﹑張顯《析言》《於子》《顧子》《諸葛子》《陳子要言》《符子》諸書﹐今皆不傳於世﹐亦有不知其名者。

思潁詩

士大夫發迹壠畝﹐貴爲公卿﹐謂父祖舊廬爲不可居﹐而更新其宅者多矣。復以醫藥弗便﹐飲膳難得﹐自村疃而遷於邑﹐自邑而遷於郡者亦多矣。惟翩然委而去之﹐或遠在數百千里之外﹐自非有大不得已﹐則舉動爲不宜輕。若夫以爲得計﹐又從而詠歌誇詡之﹐著於詩文﹐是其一時思慮﹐誠爲不審﹐𨿽名公矩人﹐未能或之免也。歐陽公﹐吉州廬陵人﹐其父崇公﹐葬於其裏之瀧岡﹐公自爲《阡表》﹐紀其平生。而公中年乃欲居潁﹐其《思潁詩序》云「予自廣陵得請來穎﹐愛其民淳訟簡﹐土厚水甘﹐慨然有終焉之志。爾來思穎之念﹐未嘗少忘於心﹐而意之所存﹐亦時時見於文字。乃發舊稿﹐得南京以後詩十餘篇﹐皆思潁之作﹐以見予拳拳於潁者﹐非一日也。」又《續詩序》云「自丁家難﹐服除﹐入翰林爲學士﹐忽忽八年間﹐歸潁之志𨿽未遂﹐然未嘗一日少忘焉。至於今﹐年六十有四﹐免並得蔡﹐蔡﹑潁連疆﹐因得以爲歸老之漸。又得在毫及靑十有七篇﹐附之﹐時熙寧三年也。」公次年致仕﹐又一年而薨﹐其逍遙於潁﹐蓋無幾時﹐惜無一語及於松楸之思。崇公惟一子耳﹐公生四子﹐皆爲潁人﹐瀧岡之上﹐遂無復有子孫臨之﹐是因一代貴達﹐而墳墓乃隔爲他壤。予每讀二序﹐輒爲太息。嗟乎﹗此文不作可也。若東坡之居宜興﹐乃因免汝州居住而至﹐其後自海外北還﹐無以爲歸﹐復暫至常州﹐已而捐館。文定公𨿽居許﹐而治命反葬於眉山云。

劉蕡下第

唐文宗大和二年三月﹐親策制舉人賢良方正﹐劉蕡對策﹐極言宦官之禍。旣而裴休﹑李郃等二十二人中第﹐皆除官。考官左散騎常侍馮宿﹑太常少卿賈餗﹑庫部郎中龐嚴﹐見蕡策﹐皆嘆服﹐而畏宦官﹐不敢取。詔下﹐物論囂然稱屈。諫官﹑禦史欲論奏﹐執政抑之。李郃曰「劉蕡下第﹐我輩登科﹐能無厚顏﹗」乃上疏﹐以爲「蕡所對策﹐漢﹑魏以來無與爲比。今有司以蕡指切左右﹐不敢以聞﹐恐忠良道窮﹐网紀遂絕。臣所對不及蕡遠甚﹐乞回臣所授以施蕡直。」不報。予按是時宰相乃裴度﹑韋處厚﹑竇易直﹐易直不足言﹐裴﹑韋之賢﹐顧獨失此﹐至於抑言者使勿論奏﹐豈不有愧於心乎﹖蕡旣由此不得仕於朝﹐而李郃亦不顯﹐蓋無敢用之也。令狐楚﹑牛僧孺﹐乃能表蕡入幕府﹐待以師禮﹐竟爲宦人所嫉誣﹐貶柳州司戶。李商隱贈以詩曰「漢廷急詔誰先入﹐楚路髙歌自欲翻。萬里相逢歡復泣﹐鳳巢西隔九重門。」及蕡卒﹐復以二詩哭之﹐曰「一叫千回首﹐天髙不爲聞。」又曰「已爲秦逐客﹐復作楚冤魂。並將添恨淚﹐一灑問乾坤﹗」其悲之至矣。甘露之事﹐相去才七年﹐未知蕡及見之否乎﹖

酒肆旗望

今都城與郡縣酒務﹐及凡鬻酒之肆﹐皆揭大簾於外﹐以靑白布數幅爲之﹐微者隨其髙卑小大﹐村店或掛瓶瓢﹐標帚稈﹐唐人多詠於詩﹐然其制蓋自古以然矣﹐《韓非子》云「宋人有貼酒者﹐斗槪甚平﹐遇客甚謹﹐爲酒甚美﹐懸幟甚髙﹐而酒不售﹐遂至於酸。」所謂懸幟者此也。

賢宰相遭讒

一代宗臣﹐當代天理物之任﹐君上委國而聽之﹐固爲社稷之福﹐然必不使邪人參其間乃可﹐不然必爲所勝。姑以唐世及本朝之事顯顯者言之﹐若褚遂良﹑長孫無忌之遭李義府﹑許敬宗﹐張九齡之遭李林甫是已。裴晉公相憲宗﹐立淮﹑蔡﹑靑﹑鄆之功﹐唐之威令紀綱﹐旣壞而復振﹐可謂名宰矣。皇甫鑄一共政﹐則去不旋踵﹐迨穆﹑敬﹑文三宗﹐主旣不明﹐而元稹﹑李逢吉﹑宗閔更撼之﹐使不得一日安厥位。趙韓王以佐命元勛﹐而爲盧多遜所勝﹐寇萊公爲丁謂所勝﹐杜祁公﹑韓﹑範爲陳執中﹑賈昌朝所勝﹐富韓公爲王介甫所勝﹐範忠宣爲章子厚所勝﹐趙忠簡爲秦會之所勝﹐大抵皆然也。

宋齊丘

自用兵以來﹐令民間以見錢紐納稅直﹐旣爲不堪﹐然於其中所謂和買折帛﹐尢爲名不正而斂最重。偶閱大中祥符間﹐太常博士許載著《吳唐拾遺錄》﹐所載多諸書未有者。其《勸農桑》一篇正云「吳順義年中﹐差官興版簿﹐定租稅﹐厥田上上者﹐每一頃稅錢二貫一百文﹐中田一頃稅錢一貫八百﹐下田一頃千五百﹐皆足陌見錢﹐如見錢不足﹐許依市價折以金銀。算計丁口課調﹐亦科錢。宋齊丘時爲員外郎﹐上策乞虛擡時價﹐而折鈾﹑綿﹑絹本色﹐曰﹕『江淮之地﹐唐季已來﹐戰爭之所。今兵革乍息﹐黎甿始安﹐而必率以見錢﹐折以金銀﹐此非民耕鑿可得也﹐無興販以求之﹐是爲教民棄本逐末耳。』是時﹐絹每匹市價五百文﹐紬六百文﹐綿每兩十五文﹐齊丘請絹每匹擡爲一貫七百﹐紬爲二貫四百﹐綿爲四十文﹐皆足錢﹐丁口課調﹐亦請蠲除。朝議喧然沮之﹐謂虧損官錢﹐萬數不少。齊丘致書於徐知誥曰﹕『明公總百官﹐理大國﹐督民見錢與金銀﹐求國富庶﹐所謂擁彗救火﹐撓水求淸﹐欲火滅水淸可得乎﹖』知誥得書﹐曰﹕『此勸農上策也。』卽行之。自是不十年間﹐野無閒田﹐桑無隙地﹐自吳變唐﹐自唐歸宋﹐民到於今受其賜。」齊丘之事美矣。徐知浩亟聽而行之﹐可謂賢輔相。而《九國誌齊丘傳》中略不書﹐《資治通鑑》亦佚此事。今之君子爲國﹐惟知浚民以益利﹐豈不有靦於偏閏之臣乎﹖齊丘平生﹐在所不論也。

咸杬子

《玉篇》《唐韻》﹑釋杬字云「木名﹐出豫章﹐煎汁﹐藏果及卵不壞。」《異物志》云「杬子﹐音元﹐鹽鴨子也。」以其用杬木皮汁和鹽漬之。今吾鄕處處有此﹐乃如蒼耳﹑益母﹐莖幹不純是木。小人爭鬥者﹐取其葉挼摖皮膚﹐輒作赤腫﹐如被傷﹐以誣賴其敵。至藏鴨卵﹐則又以染其外﹐使若赭色云。

月中桂兔

《西陽雜俎大咫篇》﹐載月星神異數事。其命名之義﹐取《國語》楚靈王曰「是知大咫﹐安知民則」之說。其紀月中贍佳﹐引釋氏書﹐言須彌山南面有閻扶樹﹐月過樹﹐影入月中。或言月中贍桂﹐地影也﹐空處﹐水影也。予記東坡公《鑑空閣詩》云「明月本自明﹐無心孰爲鏡。掛空如水鑑﹐寫此山河影。我觀大瀛海﹐巨浸與天永。九州居其間﹐無異蛇盤鏡。空水兩無質﹐相照但耿耿。妄云桂兔蟆﹐俗說皆可屏。」正用此說。其詩在集中﹐題爲《和黃秀才》。頃予遊南海﹐西歸之日﹐泊舟金利山下﹐登崇福寺﹐有閣枕江流﹐標曰「鑑空」﹐正見詩牌揭其上﹐蓋當時臨賦處也。

唐二帝好名

唐貞觀中﹐忽有白鵲營巢於寢殿前槐樹上﹐其巢合歡如腰鼓。左右拜舞稱賀﹐太宗曰「我常笑隋場帝好祥瑞﹐瑞在得賢﹐此何足賀﹖」乃命毀其巢﹐放鵲於野外。明皇初卽位﹐以風俗奢靡﹐制乘輿服禦金銀器玩﹐令有司銷毀﹐以供軍國之用。其珠玉錦繡焚於殿前﹐天下毋得復采織﹐罷兩京織錦坊。予謂二帝﹐皆唐之明主﹐所言所行﹐足以垂訓於後﹐然大要出於好名。鵲巢之異﹐左右從而獻諛﹐叱而去之可也﹐何必毀其巢﹖珠玉錦繡﹐勿珍而尙之可也﹐何必焚之殿前﹐明以示外﹐使家至戶曉哉﹗治道貴於執中﹐是二者懼不可以爲法。其後楊貴妃有寵﹐織繡之工﹐專供妃院者七百人﹐中外爭獻器服珍玩。嶺南經略使張九臯﹑廣陵長史王翼﹐以所獻精靡﹐九臯加三品﹐翼入爲戶部侍郎﹐天下從風而靡﹐明皇之始終﹐一何不同如此哉﹗

周禮非周公書

《周禮》一書﹐世謂周公所作﹐而非也﹐昔賢以爲戰國陰謀之書﹐考其實﹐蓋出於劉歆之手。《漢書儒林傳》﹐盡載諸經專門師授﹐此獨無傳。至王莽時﹐歆爲國師﹐始建立《周官經》以爲《周禮》﹐且置博士。而河南杜子春受業於歆﹐還家以教門徒﹐好學之士鄭興﹐及其子眾往師之﹐此書遂行。歆之處心積慮﹐用以濟莽之惡﹐莽據以毒痡四海﹐如五均﹑六筦﹑市官﹑賒貸﹐諸所興爲﹐皆是也。故當其時﹐公孫祿旣已斥歆顚倒《六經》毀師法矣。歷代以來﹐惟宇文周依六典以建官﹐至於治民發政﹐亦未嘗循故轍。王安石欲變亂祖宗法度﹐乃尊崇其言﹐至與《詩》《書》均匹﹐以作《三經新義》﹐其序略曰「其人足以任官﹐其官足以行法﹐莫盛乎成周之時﹔其法可施於後世﹐其文有見於載籍﹐莫具乎《周官》之書。自周之衰﹐以至於今﹐太平之遺迹﹐掃蕩幾盡﹐學者所見無復全經。於是時也﹐乃欲訓而發之﹐臣知其難也。以訓而發之之難﹐則又以知夫立政造事追而復之之爲難。」則安石所學所行實於此乎出。遂謂﹕「一部之書﹐理財居其半。」又謂﹕「泉府﹐凡國之財用取具焉﹐歲終﹐則會其出入而納其餘﹐則非特摧兼並﹐救貧厄﹐因以足國事之財用。夫然故𨿽有不庭不虞﹐民不加賦﹐而國無乏事。」其後呂嘉問法之而置市易﹐由中及外﹐害徧生靈。嗚呼﹗二王托《周官》之名以爲政﹐其歸於禍民一也。

醉尉亭長

李廣免將軍爲庶人﹐屏居藍田﹐嘗夜從一騎出﹐從人田間飲﹐還至亭﹐霸陵尉醉呵止廣。後廣拜右北平太守﹐請尉與俱﹐至軍而斬之﹐上書自陳謝罪﹐武帝報曰「報忿除害﹐朕之所圖幹將軍也。」王莽竊位﹐尢備大臣抑奪下權﹐大司空士夜過奉常亭﹐亭長呵之﹐告以官名﹐亭長醉曰「寧有符傳邪﹗」士以馬箠擊亭長﹐亭長斬士﹐亡﹐郡縣逐之。家上書﹐莽曰「亭長奉公﹐勿逐。」大司空王邑斥士以謝。予觀此兩亭尉長﹐其醉等耳。霸陵尉但呵止李廣﹐而廣殺之﹐武帝不問﹐奉常亭長殺宰士﹐而王莽反以奉公免之﹐亦可笑也。

三易之名

《三易》之名﹐一曰《連山》﹐二曰《歸藏》﹐三曰《周易》﹐皆以兩字爲義。今人但稱《周易》曰《易》﹐非也。夏曰《連山》﹐其卦以純《民》爲首﹐《艮》爲山﹐山上山下﹐是名《連山》。雲气出內於山﹐故名《易》爲《連山》。商曰《歸藏》﹐以純《坤》爲首﹐《坤》爲地﹐萬物莫不歸而藏於中﹐故名爲《歸藏》。周曰《周易》﹐以純《乾》爲首﹐《乾》爲天﹐天能周匝於四時﹐故名《易》爲周也。太簇爲人統﹐寅爲人正。夏以十三月爲正﹐人統﹐人無爲卦首之理﹐《艮》漸正月﹐故以《艮》爲首。林鐘爲地統﹐未之衝丑﹐故爲地正﹐商以十二月爲正﹐地統﹐故以《坤》爲首。黃鐘爲天統﹐子爲天正﹐周以十一月爲正﹐天統﹐故以《乾》爲首。此本出唐賈公彥《周禮正義》之說﹐予整齊而紀之。所謂十三月者﹐承十二月而言﹐卽正月耳。後漢陳寵論之甚詳。本出《尙書大傳》。

忠臣名不傳

古今忠臣義士﹐其名載於史策者﹐萬世不朽﹐然有不幸而泯沒無傳者。南唐後主﹐淫於浮圖氏﹐二人繼踵而諫﹐一獲徒﹐一獲流。歙人汪煥爲第三諫﹐極言請死﹐云「梁武事佛﹐刺血寫佛經﹐散發與僧踐﹐捨身爲佛奴﹐屈膝禮和尙﹐及其終也﹐餓死於臺城。今陛下事佛﹐未見刺血﹑踐發﹑捨身﹑屈膝﹐臣恐他日猶不得如梁武之事。」後主覽書﹐赦而官之。又有淮人李雄﹐當王師弔伐﹐出守西偏﹐不遇其敵。雄以國城重圍﹐不忍端坐﹐遂東下以救之﹐陣於溧陽﹐與王師遇﹐父子俱沒﹐諸子不從行者亦死他所﹐死者凡八人。李氏訖亡﹐不沾褒贈﹐其事僅見於《吳唐擡遺錄》。頃嘗有旨合九朝國史爲一書﹐他日史官爲列之於《李煜傳》﹐庶足以慰二人於泉下。歐陽公作《吳某墓志》云「李煜時﹐爲彭澤主簿﹐曹彬破池陽﹐遣使者招降郡縣﹐其令欲以城降﹐某曰﹕『吾能爲李氏死爾。』乃殺使者﹐爲煜守。煜已降﹐某爲遊兵執送軍中﹐主將責以殺使者﹐曰﹕『固當如是。』主將義而釋之。」其事𨿽粗見﹐而集中只云「諱某」﹐爲可惜也。女靖康之難﹐朱昭等數人死於震武城之類﹐予得朱弁所作《忠義錄》於其子栐﹐乃爲作傳於四朝史中﹐蓋惜其無傳也。

唐人酒令

白樂天詩﹕「鞍馬呼教住﹐骰盤喝遣輸。長驅波捲白﹐連擲采成盧。」注云﹕骰盤﹑捲白波﹑莫走鞍馬﹐皆當時酒令。予按皇甫松所著《醉鄕日月》三卷﹐載骰子令云﹕聚十隻骰子齊擲﹐自出手六人﹐依采飲焉。堂印﹐本采人勸合席﹐碧油﹐勸擲外三人。骰子聚於一處﹐謂之酒星﹐依采聚散。骰子令中﹐攺易不過三章﹐次攺鞍馬令﹐不過一章。又有旗幡令﹑閃擪令﹑拋打令。今人不復曉其法矣﹐惟優伶家﹐猶用手打令以爲戲云。

