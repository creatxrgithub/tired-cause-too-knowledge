

欽定四庫全書

子部十

靖康緗素雜記

雜家類二【雜考之屬】提要

【臣】等謹案靖康緗素雜記十卷宋黃朝英撰晁公武讀書志曰朝英建州人紹聖後舉子又曰所記凡二百事今本卷數與公武所記同而秖有九十事程大昌演繁露辧其誤引麥秋一條此本無之考王楙野客叢書亦具載麥秋之說稱緗素雜記知非大昌誤引又野客叢書載其辧李賀金銅仙人辭漢歌序誤以拆露盤爲靑龍九年一條麻胡僅得二事一條袁文甕牖間評載其辧谷陽一條辧蘆菔一條此本亦無之蓋明人妄有刪削已非完書矣袁文王楙於此書頗有駁正然考証之學大抵後密於前不足爲病晁公武譏其爲王安石之學又譏其解詩芍藥握椒爲鄙防劉敞七經小亦摭此條爲諧笑𨿽不出姓字殆亦指朝英觀其書頗引新經義及字說而尊王安石爲舒王解詩緑竹一條於安石之說尢委曲回防誠爲王氏之學者然所說自芍藥握椒一條外大抵多引據詳明皆有資考證固非漫無根柢徒爲臆斷之談敞本與安石異趣公武又以元祐黨家世與新學相攻擊故特摭其最謬一條以相排抑耳乾隆四十六年七月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

靖康緗素雜記卷一

宋黃朝英撰

黃閣

天子曰黃闥三公曰黃閣給事舍人曰黃扉太守曰黃堂凡天子禁門曰黃闥以中人主之故號曰黃門令秦漢有給事黃門之職是也天子之與三公禮秩相亞故黃其閣以示謙漢舊儀云丞相聽事門曰黃閣

又王瑩傳云旣爲公須開黃閣張敬兒謂其妻嫂曰我拜後府開黃閣是也黃門郎給事於黃闥之內入侍禁中後漢獻帝初置侍中給事黃門侍郎員各六人唐郭承嘏甞爲給事中矣文宗謂宰臣曰承嘏久在黃扉是也黃堂者太守聽事之堂也亦謂之雌堂杜詩爲南陽太守請郭丹爲功曹勑以丹事編署黃堂以爲後法是也或以大拜爲身到黃扉余所未諭故杜少陵與嚴閣老詩云扈聖登黃閣明公獨妙年宋子京與王相公云薰琴順署雌閣偃藩又和公序再入玉堂云七年辤玉署再入佐黃扉與徐舍人云果紆繡扆之知趣上黃扉之試又初到郡齋云姑俟天藏疾雌堂日燕居又謝寄公醪云老依滴曲作蕃飲月例黃堂給宴醪又重修諸亭記云太守牙居惟有黃堂便坐則三公爲黃閣給事舍人爲黃扉太守爲黃堂明矣

蚩尾

蘇鶚演義云蚩者海獸也漢武帝作栢梁殿有上疏者云蚩尾水之精能辟火災可置之堂殿今人多作鴟字顏之推亦作此鴟劉孝孫事始作此蚩尾旣是水獸作蚩尢字是也蚩尢銅頭鐵額牛角牛耳獸之形也作鴟鳶字恐無意義古老傳云蚩聳尾出於頭上遂謂之蚩尾顏氏家訓云東宮舊事呼鴟尾爲祠尾蓋張敞不甚稽古隨宜記注逐鄕俗訛謬取吳呼蚩爲祠遂爲祠尾又俗閭呼爲鴟吻見其吻如鴟鳶遂以此呼之自後蚩字因有作此者余案倦遊雜錄云漢以宮殿多災術者言天上有魚尾星宜爲其象冠於屋以禳之今亦有自唐以來寺觀舊殿宇尙有爲飛魚形尾上指者不知何時易名爲鴟吻狀亦不類魚尾又案陳書舊制三公黃閣防事置鴟尾後主時蕭摩訶以功授侍中詔摩訶開閤門施行馬防事寢堂並置鴟尾又北史宇文愷傳云自晉已前未有鴟尾用鴟字宋子京詩云久叨鴟尾三重閤兼撰新唐書皆用鴟字又江南野錄云初臺殿閣各有鴟吻自幹徳之後天王使至則去之使還復用至是遂除此又用鴟吻竟未詳其旨

木稼

舒王作韓魏公挽詩云木稼甞聞達官怕蓋用舊唐書寧王臥疾引諺語曰木稼達官怕必大臣當之吾其死矣此用故事誠工也然木稼之說齊世知其爲木冰而不解其義余甞讀班史五行志而得其說蓋自春秋成公十六年雨木冰劉歆以爲上陽施不下通下陰施不上達故雨而木爲之冰雰气寒木不曲直也劉向以爲冰者陰之盛而水滯者也木者少陽貴臣卿大夫之象也此人將有害則陰气脇木木先寒故得雨而冰也是時叔孫僑如出奔公子偃誅死一曰時晉執季孫行父又執公此執辱之異或曰今之長老名木冰爲木介介者甲甲兵象也是嵗晉有鄢陵之戰楚王傷目而敗屬常雨也由是知木稼當爲木介明矣蓋唐之諺語譌也案唐書五行志直書曰雨木冰乃引劉向之言爲證又云亦謂之樹介介兵象也是眞得春秋書災異之意矣又公羊傳雲雨木冰者何雨而木冰也何以書記異也何休云木者少陽幼君大臣之象冰者凝陰兵之類也冰脇木者君臣將執於兵之徵也然何氏此說蓋亦自於歆向云

夕郎

職林曰初秦漢別有給事黃門之職後漢並爲一官故有給事黃門侍郎余案漢舊儀曰黃門郎屬黃門令每日暮入對靑瑣門拜名曰夕郎亦謂之夕拜案劉公嘉話云崔造以夕郎拜相又南唐近事云相第有呼盧之會夕拜預焉蓋謂唐鎬時爲給事中也靑瑣門在南宮衞瓘注吳都賦曰靑瑣戶邊靑鏤也一曰天子門內有眉格再重裏靑畫曰瑣案柳子厚云夕之名則朝拜之偶也古者旦見曰朝暮見曰夕詩曰邦君諸侯莫肯朝夕左傳曰百官承事朝而不夕記曰暮不廢夕又曰日入而夕晉矦將殺豎防叔向夕楚子之畱幹谿右尹子革夕齊之亂子我夕趙文子礱其椽張老夕智防子爲室美士茁夕皆暮見也漢儀夕則兩郎向瑣闈拜謂之夕郎亦出此名也又應劭注漢書雲天子春朝日秋夕月朝日以朝夕月以夕又漢儀注郊泰畤皇帝平旦出竹宮東向揖日其夕西南向揖月顏氏云春朝朝日秋暮夕月此常禮也郊泰畤而揖日月此又別儀摭言云羅隱開平中累徴夕郎不起羅衮以詩贈之云向夕便思靑瑣拜近年尋伴赤松遊

孤負

世之學者多以辠辜之辜爲孤負之字殊乖禮意蓋公正眾所附私反而孤焉眾所附則有相向之意故不孤私反而孤則有相背之意非向之也孤負云者言其背負而已故李陵與蘇武書云陵𨿽孤恩漢亦負徳又云孤負陵心區區之意馬嚴上書云臣叔父援孤恩不報張俊上書云臣孤恩負義黃香上疏云孤忝聖恩謝莊月賦云孤奉明恩宋繇云孤負聖明謝晦云孤背天日桓榮祖云孤負恩奬江革云孤負朝廷北史后妃上云孤負遺旨隋宗室諸王傳云孤負付屬李白雲孤負夙願未甞用辜字今世先達士大夫亦未甞錯用如宋子京與李太云徒軫深仁有孤髙誼又云敢忘自修以孤大賜舒王云安能孤此意顚倒就衰颯又云予豈敢孤其意以受不腆之辭魯直云誤防器使孤奉國恩則孤負之孤宜用孤字明矣

耶

前書云趙將李左車設伏兵之計以禦韓信而趙王不用遂爲市中人耶之蘇鶚演義云耶者舉手相弄之貌卽今俗謂之冶由也耶之蓋音韻訛舛耳又後漢王霸傳王郎起兵光武在薊令霸至市中募人將以擊郎市人皆大笑舉手邪揄之注引說文曰歋手相笑也歋音弋支反音逾又音由此云邪揄語輕重不同又世說載襄陽羅友少好學性嗜酒當其所遇則不擇士庻桓宣武𨿽以才學遇之然以其誕率非宏逺才許而不用郡人有得郡者溫爲席送別友亦被命至尢遲晚溫問之答曰旦出門於中路逢一鬼大揶揄云我秪見汝送人作郡何以不見人送汝作郡遂慙悕卻回不覺淹緩之罪桓𨿽知其滑稽心頗媿焉後以爲襄陽太守故宋景文公詩云數領郡章君莫笑猶勝長被鬼揶

塗詔

舊唐書李藩傳曰王鍔以錢數十萬賂遺權幸求兼宰相權徳輿在中書有密旨曰王鍔可兼宰相宜卽擬來藩遂以筆塗兼宰相字卻奏上云不可徳輿失色曰縱不可宜別作奏豈可筆塗詔邪曰勢迫矣出今日便不可止日又暮何暇別作奏事果寢又案崔鉉會要曰此乃不諳故事者之妄傳史官之謬記耳旣稱奉密旨宣擬狀中陳論固不假以筆塗詔矣凡欲降白麻若商量於中書門下皆前一日進文書然後付翰林艸麻制又稱藩曰勢迫矣出今日便不可止尢爲疎濶蓋由史氏以藩有直亮之名欲委曲成其美豈所謂直筆哉舊唐書權徳輿曰初鍔來朝貴幸多舉鍔者上將加平章事李藩堅執以爲不可徳輿繼奏云云乃止今從之

貌侵

史記武安矦列傳云武安者貌侵韋昭注云侵音寢短小也又云醜惡也又漢本傳云蚡爲人貌侵服防注云侵短小也韋昭則以侵爲寢服防止讀如本字皆有短小之義而顏師古並無注釋余謂當以侵爲正案酉陽雜俎云今人謂醜爲貌寢誤也魏志曰劉表以王粲貌侵而體弱通侻不甚重也一云貌寢而體弱注云侵貌不足也又云貌寢謂貌負其實也通侻者簡易也侻他活切玉篇雲輕也晉書載左思貌寢口訥而詞藻壯麗唐書載歐陽詢貌寢侻敬羽貌寢甚又南史【闕】

寢小北史邢遜傳云祖效貌寢有風尙【闕】

思風貌寢陋皆以侵爲寢蓋循襲之誤【闕】

作寢

吹臺

西淸詩話云唐書杜甫傳云甫與李白髙適同登吹臺慨然莫測也質之少陵昔遊詩昔者與髙李同登單父臺則知非吹臺三人皆詞宗果登吹臺豈無防詞傑唱著後世邪余謂此論太疎案杜子美遣懷詩云憶與髙李輩論交入酒壚兩公壯藻思得我色敷腴气酣登吹臺懷古視平蕪注云兩公髙適李白也吹臺梁王歌臺也今謂之繁臺獨不見此何邪又名賢詩話云國初王仁裕暮春與門生五六人登繁臺飲酒題詩抵夜方散詩云柳陰如霧絮成堆又引門生上吹臺淑景卽隨風雨去芳尊宜命管弦來漫誇鼎食鳴鐘貴寕免朝烏夜兔催爛醉也須詩一首不能空放馬頭回卽知繁臺乃吹臺也

豹直

李濟翁資暇集云新官並宿本署曰爆直僉作爆迸之字余甞膺悶莫究其端近見惠郎中寔云捨作武豹字言豹性潔善服气𨿽雪雨霜霧伏而不出慮污其身案列女傳雲南山有文豹霧雨七日不下食者欲以澤其毛衣而成其文章南華亦云豹棲於山林伏於巖穴靜也則並宿公署雅是豹伏之義宜作豹直固不疑也余觀宋景文公有和龎相公聞余儤直見寄詩一篇乃用儤字又職林云凡當直之法自給捨丞郎入者三直無儤自起居郎官入者五直一儤禦史補闕入者七直兩儤其餘雜入者十直三儤亦用儤字案玉篇云儤連直也字當作儤非虎豹之豹

靖康緗素雜記卷一

欽定四庫全書

靖康緗素雜記卷二

宋黃朝英撰

陰康

漢書載相如遊獵賦云奏陶唐氏之舞聽葛天氏之歌注云陶唐當爲陰康傳寫之誤耳案古今人表有葛天氏陰康氏又呂氏春秋曰昔陰康氏之時民气郁遏筋骨不達故作爲舞以宣導之髙誘亦誤解爲陶唐堯有天下之號也案呂氏說陰康之後方一一歷言黃帝顓頊帝嚳乃及堯舜作樂之序皆有次第豈再陳堯而錯亂其序乎蓋誘不觀古今人表妄攺易呂氏本文耳余案書傳之訛非特此也如卻非譌而爲禦北皮傳譌而爲頗傳華表譌而爲和東者其類甚多

伎養

應劭風俗通甞論太史公記髙漸離變名易姓爲人庸保匿作於宋子久之作苦聞其家堂上有客擊築伎養不能無出言案伎養者謂懷其伎而腹癢也是以潘嶽射雉賦亦雲從心煩而伎養李善云有伎藝欲逞曰伎養今史記並作徬徨不能去每出言曰彼有善有不善或作徘不能無出言是爲俗傳寫誤也故景文公詩云技癢新禽百種啼蓋用此義

鄭重

漢王莽傳稱非皇天所以鄭重降符命之意注云鄭重猶言頻煩也顏氏家訓亦云吾亦不能鄭重聊舉近世切要以啟寤汝耳此眞得漢書之意近沈存中筆談言石曼卿事云他日試使人通鄭重則閉門不納亦無應門者卽以鄭重爲殷勤不知何所據而言然不爾曾謂使人通頻煩可乎魏志倭人傳云使知國家哀汝故鄭重賜汝好物也亦有頻煩之意今人有以鄭重者又誤矣

回紇

舊唐書回紇傳云元和四年裏迦可汗遣使請攺爲回鶻義取回旋輕捷如鶻崔鉉續會要云貞元五年七月公主至衙帳回紇使李義進請攺紇字爲鶻與統紀同鄴矦家傳云四年七月可汗上表請攺紇字爲鶻與李繁北荒君長錄及新回鶻傳同按李泌明年春薨若明年七月方攺家傳不應言之今從家傳君長錄書

扊扅

顏氏家訓云古樂府歌百里奚詞曰百里奚五羊皮憶別時烹伏雌吹扊扅今日富貴忘我爲家訓謂吹當作炊煮之炊案蔡邕月令章句曰鍵開牡也所以止扉或謂之剡移然則當時貧困並以門牡木作薪炊耳扊或作扂余染反扅或作扈余之反故何公送人序云話龍具之注歌扊扅之炊昔人述懷詩云囊空未省余釵釧薪盡何甞赦扊扅

借田

借田音慈夜反典籍音慈力反案舒王字說借從艸從來從借從艸若借用白茅是也凡借物如之從來從借若借而不稅是也凡借人如之借物者尙之借人者下焉籍從昔從來從竹借記昔事有實可利後除其繁蕪有節焉世之學者類不分借籍之義乃以借田爲籍田至書典籍之籍乃反爲借字是不究其本也案文帝紀詔曰農天下之本其開籍田朕親率耕以給宗廟粢盛應劭曰古者天子耕籍田千畝爲天下先籍者帝王典籍之常韋昭曰借借也借民力以治之以奉宗廟且以勸率天下使務農也臣瓉曰借謂蹈借也借田本以躬親爲義不得以假借爲稱師古曰國語云宣王不借千畝虢文公諫斯則借非假借明矣余考數家之說應劭以借爲典籍之籍謬也惟韋昭之說得之案王制曰古者公田借而不稅注云借民力治公田故不稅蓋帝王所親耕者公田也公田謂之借田者以借民力爲義故借之字所以從借也舒王云公田謂之耡猶親耕之田謂之借也宣王不借千畝者爲其不能親耕公田以勸農耳謂之借者豈不以假借爲義乎臣瓉與師古未之或知何耶余甞謂枕藉醖借狼藉顧借皆從艸音慈夜反而文籍圖籍篇籍與夫籍甚籍其家皆從竹音慈力反乃爲允當又許愼說文云祭借也一曰艸不編狼藉從艸耤聲慈夜切又秦昔切許氏乃以一字爲兩音尢見疎謬

重黎

楚世家云楚之先祖出自帝顓頊髙陽髙陽生稱稱生捲章捲章生重黎重黎爲髙辛氏火正命曰祝融其後誅重黎而以其弟吳回爲重黎後復居火正爲祝融案左氏春秋傳載蔡墨論社稷五祀木正曰勾芒火正曰祝融金正曰蓐收水正曰冥土正曰后土杜氏注云正官長也木生勾曲而有芒角其祀重焉祝融明貌其祀黎焉該爲金正修及熈爲水正勾龍爲土正又案蔡墨云少皥氏有四叔曰重曰該曰修曰熈實能金木及水使重爲勾芒該爲蓐收修及熈爲冥世不失職遂濟窮桑此其三祀也顓頊氏有子曰黎爲祝融共工氏有子曰勾龍爲后土此其二祀也左傳以重爲少皥氏之叔以黎爲顓頊氏之子則重與黎二人也而太史公乃以重犂爲一人而謂重犂爲顓頊之曾孫與左氏所載不同蓋太史公去上古之世爲差逺則所傳容有謬戾不若左氏之爲近故所載爲詳且悉也又況髙辛氏承顓頊髙陽氏之後髙陽氏黃帝之孫髙辛氏黃帝之曾孫世次差近故顓頊之子犂所以爲髙辛氏之火正也若以犂爲顓頊之曾孫則與髙辛氏世次相逺豈復爲其火正乎案律曆志云火正犂同地幽通賦云犂醇耀於髙辛皆其證也又許愼注淮南子云祝融顓頊之孫老童之子吳回也一名犂爲髙辛氏火正一云老童卽捲章也案楚世家云犂先爲祝融其後吳回代之則許愼之說又誤矣

湯餅

煮麵謂之湯餅其來舊矣案後漢梁冀傳云進鴆加煮餅世說載何平叔美姿容面至白魏文帝疑其傅粉夏月令食湯餅汗出以巾拭之轉皎白也又案吳均稱餅徳曰湯餅爲最又荊楚嵗時記云六月伏日並作湯餅名爲辟惡又齊髙帝好食水引防又唐書王皇后傳云獨不念阿忠脫紫半臂易斗麪爲生日湯餅邪倦遊雜錄乃謂今人呼煮麪爲湯餅誤矣嬾眞子錄謂世之所謂長命麪卽湯餅也恐亦未當余謂凡以麪爲食具者皆謂之餅故火燒而食者呼爲燒餅水瀹而食者呼爲湯餅籠蒸而食者呼爲蒸餅而饅頭謂之籠餅宜矣然張公所論市井有鬻胡餅者不曉名之所謂乃易其名爲鑪餅則又誤也案晉書云王長文在市中齧胡餅又肅宗實錄云楊國忠自入市衣袖中盛胡餅安可易胡爲鑪也蓋胡餅者以胡人所常食而得名也故京都人轉音呼胡餅爲胡餅呼骨切胡桃爲胡桃亦呼骨切皆此義也余案資暇集論畢羅云蕃中畢氏羅氏好食此味因謂之畢羅後人加食旁爲饆饠字非也又云元和中有姦僧鑑虛以羊之六腑特造一味傳之於今時人不得其名遂以其號目之曰鑑虛往往俗字又加食旁爲字然則胡餅謂之胡義可知矣又玉篇從食從固爲防字戶烏切注云餅也謂之防餅疑或出此余故並論使覽者得詳焉

屬車

胡廣漢制度曰天子出有大駕法駕小駕大駕則公卿奉引大將軍驂乘太僕禦屬車八十一乘備千乘萬騎法駕公不在鹵簿惟河南尹執金吾洛陽令奉引侍中驂乘奉車郎禦屬車三十六乘小駕太僕奉駕侍禦史整車騎也又隋志云古者諸矦貳車九乘秦滅九國兼其車服故爲八十一乘漢遵不攺武帝祠太乙甘泉則盡用之明帝上原陵又用之法駕三十六乘小駕十二乘隋開皇中大駕十二乘法駕減半大業初屬車備八十一乘煬帝問於閻毗毗曰此起於秦故張衡賦云屬車九九是也次及法駕三分減一爲三十六乘此漢制也故文帝紀云奉天子法駕迎代邸如淳曰屬車三十六乘是也又據宋孝建時有司奏議晉遷江左惟設五乘尙書令建平王宏曰八十一乘議兼九國三十六乘無所準馮江左五乘儉不中禮但帝王旗旒之數爰及冕玉皆用十二今宜準此設十二乘平陳之後有司請以大駕依秦法駕依漢小駕依宋帝曰大駕宜用三十六法駕宜用十二小駕除之

幹沒

漢書張湯始爲小吏幹沒與長安富賈田甲魚翁叔之屬交私服防曰幹沒射成敗也如淳曰豫居物以待之得利曰幹失利曰沒顏氏幹音幹魏志傳嘏曰豈敢傾根竭本寄命洪流自徼於幹沒乎晉潘嶽與賈謐爲廿四友其母數誚之曰爾當知足而幹沒不已乎裴松之注魏志曰服防直以干沒爲射成敗而不說幹沒之義如淳以得利爲幹失利爲沒又不可了愚謂幹讀爲漧燥之幹蓋謂有所徼射不計漧燥之與沈沒而爲之也又蘇鶚演義云幹沒之說如陸沈之義陸沈者因陸沈之水也又曰陸地而沈不待在於水中也幹沒者言幹地而沒不待沈於江湖也故謂之幹沒隋書王劭贊云幹沒營利得不以道頽其家聲良可嘆息又隋蕭吉見上好徵祥之說欲幹沒自進遂矯其迹爲悅媚焉又宋子京撰劉待制墓銘云財用旣積官爲簿受而吏得傍緣榦沒又葉府君行狀云民冒鹽權幹沒不悛

靖康緗素雜記卷二

欽定四庫全書

靖康緗素雜記卷三

宋黃朝英撰

湖陰

唐溫庭筠甞補古樂府湖陰詞其序云王惇舉兵至湖陰明帝微行視其營伍由是樂府有湖陰曲而亡其詞因附之云云按晉書王惇傳云惇至蕪湖上表又云帝將討惇微服至蕪湖察其營壘又司徒導與王含書曰大將軍來屯於湖明帝紀云惇下屯於湖又周琦傳云王惇軍敗於於湖又甘卓進爵於湖侯又王允之鎭於湖案晉書地理誌丹陽郡統縣十二有蕪湖縣讀史者當以帝微行至於湖爲防句謂之微行則陰察其營壘可知不當云湖陰也然則古樂府之命名旣失之矣而庭筠當攺曰於湖曲乃爲允當其湖陰詞云祖龍黃須瑚鞭鐵驄金面靑連錢謂明帝爲祖龍又誤也蓋史記載始皇爲祖龍者祖始也龍者人君之象也以其自號始皇故謂之祖龍耳其它安可稱乎

云夢

筆談云舊尙書云云夢土作乂本朝太宗時得古本尙書作云土夢作乂詔攺禹貢從古本案孔安國注云夢之澤在江南不然也據左傳吳人入郢楚子涉睢濟江入於雲中王寢盜攻之以戈擊王王奔鄖楚子自郢西走涉睢則當出於江南其後涉江入於雲中遂奔鄖鄖則今之安州涉江而後至云入云然後至鄖則云在江北也左傳曰鄭伯如楚子產相楚子享之旣享子產乃具田備王以田江南之夢杜預注云楚之云夢跨江南北曰江南之夢則云在江北明矣元丰中有郭思者能言漢沔間地理亦以謂江南爲夢江北爲云予以左傳驗之思之說信然余案漢髙祖用陳平謀僞遊於云夢注家無解釋又爾雅云楚有云夢注云今南郡華容縣東南也丘湖是也恐爲未當

耳孫

惠紀云上造以上及內外公孫耳孫有罪當刑應劭云耳孫者孫之子也言去其曾髙益逺但耳聞之也李斐曰耳孫曾孫也晉灼曰耳孫孫之曾孫也諸矦王表在八世顏氏曰耳孫諸說不同據平紀及諸矦王表說梁孝王孫之子耳孫耳音仍又匈奴傳說握衍朐鞮單於云烏單於耳孫以此察之李云曾孫是也然漢書諸處又皆云曾孫非一不應雜兩稱而言據爾雅曾孫之子爲孫孫之子爲來孫來孫之子爲昆孫昆孫之子爲仍孫從己而數是爲八葉則與晉說相同仍耳相近蓋一號也但班氏惟存古名而計其葉數則錯也上造秦第二爵名曰應劭以爲第十六誤矣又以耳孫音耳有耳聞之義又其謬戾如此

蒓羮

晉陸機詣王武子武子前有羊酪指示陸曰卿吳中何以敵此陸曰千里蒓羮末下【一作未下】鹽防所載此而已及觀世說又曰千里蒓羮但未下鹽防耳或以爲千里末下皆地名是未甞讀世說而妄爲之說也或以爲千里者言其地之廣是蓋不思之甚也如以千里爲地之廣則當云蒓菜不當云羮也或以爲蒓羮不必鹽防乃得其眞味故云未下鹽防是又不然蓋洛中去吳有千里之逺吳中蒓羮自可敵羊酪但以其地逺未可猝致耳故云但未下鹽防耳意謂蒓羮得鹽防尢美也此言近之矣今詢之吳人信然又沈文季謂崔祖思曰千里蒓羮豈關魯衛齊髙帝曰蒓羮故應還沈蓋文季吳人也子美詩曰我思岷下芋君思千里蒓張鉅山詩曰一出修門道重甞末下蒓二公以千里末下爲地名今詳陸答語千里蒓羮末下鹽防蓋舉二地所出之物以敵羊酪今以地有千里之逺但未下鹽防何支離也

軒渠

後漢薊子訓傳云兒識父母軒渠笑悅欲往就之音義無解釋以意測之蓋軒渠者欲舉其身體以就父母之狀案字說軒上下渠一直一曲受眾小水將達而不購也軒渠之義如此而東坡書魯直艸書後云他日黔安見之當捧腹軒渠也恐引此軒渠於義未安近世文士頌其人云少而渠振發亦未爲穩當惟世說載會稽王軒軒如朝霞之欲舉唐史乃用其語云神气軒舉舒王詩義云僊僊軒舉之狀乃爲盡善宋子京爲皇從侄孫撰石記云生二嵗軒渠有識矣病篤而夭又撰王文公墓志云公卽何夫人之子軒渠卓異魯公曰是天吾門八嵗終二防斬焉致毀是眞得漢書之意

婪尾

蘇鶚演義云今人以酒巡匝爲啉尾卽再命其爵也雲南朝有異國進貢藍牛其尾長三丈一云藍穎水其尾三丈時人仿之以爲酒令今兩盞從其簡也此皆非正行酒巡匝卽重其盞蓋慰勞其得酒在後也又云啉者貪也謂處於座末得酒最晚腹癢於酒旣得酒巡匝更貪婪之故曰啉尾啉字從口足明貪婪之意此說近之餘觀宋景文公守嵗詩云迎新送故只如此且盡燈前婪尾杯又云稍倦持螯手猶殘婪尾觴又東坡寒食詩云藍尾忽驚新火後遨頭要及浣花前注引樂天寒食詩云三杯藍尾酒一揲膠牙餳乃用藍字蓋婪藍一也

白波

景文公詩云鏤管喜傳吟處筆白波催捲醉時杯讀此詩不曉白波事及觀資暇集云飲酒之捲白波蓋起於東漢旣禽白波賊戮之如捲席然故酒席仿之以快人情气也疑出於此余恐其不然蓋白者罰爵之名飲有不盡者則以此爵罰之故班固敍傳云諸侍中皆引滿舉白左太衝吳都賦雲飛觴舉白注云行觴疾如飛也大白杯名又魏文矦與大夫飲酒令曰不釂者浮以大白於是公乘不任舉白浮君所謂捲白波者蓋捲白上之酒波耳言其飲酒之快也故景文公以白波對鏤管者誠有謂焉案漢書黃巾餘黨復起西河白波谷號曰白波賊眾十餘萬

五松

史記載秦始皇遂上泰山立石封祀祠下風雨暴至休於樹下遂封其樹爲五大夫墠梁父刻所立石蓋五大夫者秦官名第九爵也唐陸贄作禁中春松詩云不羨五株封案史記但云封其樹爲五大夫不聞有五株松之說而贄云爾者何耶然贄博極羣書不當有悞恐有所據而云然也或曰循襲之誤耳所未詳也又李商隱有五松驛詩云獨下長亭念過秦五松不見見輿薪只應旣斬斯髙後尋被樵人用斧斤而商隱亦謂五松如何又李白送人遊桃源序云登封太山風雨暴作𨿽五松受職艸木有知而萬象乖度禮刑將弛然太白亦以謂五松也惟舒王詠栢詩云老松先得大夫官乃爲切當

倚卓

今人用倚卓字多從木旁殊無義理字書從木從奇乃椅字於宜切詩曰其桐其椅是也從木從卓乃棹字直敎切所謂棹船爲郎是也倚卓之字𨿽不經見以鄙意測之蓋人所倚者爲倚卓之在前者爲卓此言近之矣何以明之淇奧曰猗重較兮新義謂猗倚也重較者所以爲愼固也由是知人所倚者爲倚論語曰如有所立卓爾說者謂聖人之道如有所立卓然在前也由是知卓之在前者爲卓故楊文公談苑有云咸平景徳中主家造檀香倚卓一副未甞用椅棹字始知前輩何甞謬用一字也

思恭

歐陽五代史作拓防思敬意謂薛史避國諱耳按舊唐書實錄皆作思恭實錄天復二年九月武定軍節度使李思敬以城降王建思敬本姓拓跋鄜夏節度使思恭保大節度使思孝之弟也思孝致仕以思敬爲保大畱後遂升節度又徙武定軍新唐書黨項傳曰思孝爲定難節度使卒弟思諫代爲節度使思孝爲保大節度以孝薦弟思敬爲保大畱後俄爲節度使然則思恭思敬乃是兩人思敬後附李茂貞因賜國姓故更姓李文忠公合爲一人誤也

靖康緗素雜記卷三

欽定四庫全書

靖康緗素雜記卷四

宋黃朝英撰

濌伯【音沓】

家訓云晉羊曼常頽縱任俠飲酒誕節兗州號爲濌伯此字更無音訓梁張纉呼爲嚃羮之嚃亦不知所出但耆老相傳世間又有濌濌語蓋無所不施無所不容之意也顧野王玉篇誤爲黑旁沓顧𨿽博物猶出張纉之下顏氏云吾所見數本並無作黑者重沓是多饒積厚之意從黑更無義旨故唐常衮窒賣官之路一切以公議格之非文辭者皆擯不用世謂之濌伯以其濌濌無賢不肖之辧云蓋兗州之遺意也

三鱣

漢書楊震傳云有冠雀銜三鱣【當作鱓】魚飛集講堂前注云冠音【卽雀也】鱣音善其字借爲鱣鮪之鱣俗因謂之鱣知然反案郭璞注爾雅鱣長二三丈又魏武四時食制云鱣魚大如五斗奩長一丈餘安有雀能致一者況三頭乎鱣又純灰色無文章鱓魚長不過三尺大不過三指黃地黑文故都講云蛇鱣者卿大夫服之象也數三者法三臺也孫卿云魚鱉防鱣說苑曰鱣似蛇並作鱣字蓋假鱣爲鱓其來久矣又杜少陵云敇廚惟一味求飽或三鱣又以平聲押之恐誤也

阿堵【猶今人言這个也】

晉王夷甫雅尙口未甞言錢一日其妻令以錢繞牀使不得行夷甫晨起見錢閡行謂婢曰舉阿堵物去其措意如此世之學者有賢愚類求阿堵之義而未之得殊不知阿堵初自無據作史者但記一時語言而已顧愷之傳亦云傳神冩照正在阿堵中獨不見此何耶宋景文公冩眞詩云誰謂彼己子而傳阿堵神又答書詩云久謝輪囷器羞言阿堵神皆用此也豈有它義

撐犁

後漢南匈奴傳云單於姓虛連題注云前書匈奴傳曰單於姓攣鞮氏其國稱之曰撐黎孤塗單於匈奴謂天爲撐黎謂子爲孤塗單於者廣大之貌也言其象天單於然也一云撐犂天子也匈奴號撐犂猶漢人稱天子也與此小異永叔代王狀元謝及第啟云陸機閱史尙靡識於撐犂枚臯屬文徒率成於骫骳又沈元用謝啟云讀撐犂而靡識敢謂知書問祈招而不知尙慙博學然陸機不識撐犂事竟不知在何書一云不識撐犂謂皇甫謐非陸機

招提

唐會昌五年七月上都東都兩街各寺畱僧三十人節度諸州各一寺三等七年八月毀招提蘭若四萬餘品余案會要云大歷二年薛平奏請賜中條山蘭若額爲大和寺蓋官賜額者爲寺私造者爲招提蘭若杜牧杭州南亭記所謂山臺野邑是也

人日

西淸詩話云都人劉克者窮該典籍之事多從之質甞注杜子美詩元日到人日未有不陰時人知其一不知其二惟杜子美與克會耳起就架上取書示之東方朔占書也嵗後八日一日雞二日犬三日豕四日羊五日牛六日馬七日人八日谷其日晴所主之物育陰則災少陵意謂天寶離亂四方云擾幅裂人物嵗嵗俱災此豈春秋書王正月意邪深得古人用心如此又案宗懍荊楚嵗時記云正月七日謂之人日采七種菜以爲羮剪防爲人或鏤剪金薄爲人以貼屏風亦戴之頭鬢求之經典罕有此事惟魏東平王倉爲安仁峯銘云正月元七厥日惟人乘我良駟陟彼安仁載在名集此爲證矣又北史魏收傳云魏帝宴百寮問何故名人日皆莫能知收曰晉議郎董勛答問禮俗云正月一日爲雞二日爲狗三日爲豬四日爲羊五日爲牛六日爲馬七日爲人然東方朔占書有八日爲谷而魏收所引董勛之語止及於七日何邪然安仁峯銘所用亦云七日爲人而宗懍指此爲證蓋宗懍又未甞見東方朔占書而妄爲之說也惟劉克爲博學余甞沈存中筆談亦以爲士人劉克按夔州圖經辧烏鬼事甚詳而西淸詩話又美其窮該典籍眞奇士也唐李義山人日詩云文王諭復今朝是子晉吹笙此日同舜格有苗旬太逺周稱流火月難窮鏤金作勝傳荊俗剪防爲人起晉風獨有道衡詩思苦離家恨得二年中

曲水

晉武帝甞問摯虞三日曲水之義虞曰漢章帝時徐肇以三月初生三女至三日俱亡村人以爲怪乃招攜之水濵洗祓遂因水以泛觴其義起此帝曰必如所言便非好事束晢進曰臣請言之昔周公城洛邑因流水以泛酒故逸詩云羽觴隨波流又秦昭王以三日置酒河曲見金人奉水心之劍曰令君制有西夏乃霸諸矦因此立爲曲水二漢相沿皆爲盛集帝大悅又韓詩曰鄭國之俗三月上巳之日於溱洧二水之上招防續執蘭艸祓除不祥上巳卽三日也曲水者引水環曲爲渠以流酒杯而行焉漢書八月祓霸水亦斯義也又荊楚嵗時記云案詩曰溱與洧方渙渙兮士與女方秉蕳兮注云今三月桃花水下以招魂續魄祓除氛穢並其義也元魏孝文帝還洛引見王公侍臣於淸徽堂因之流化渠帝曰此曲水者取乾道曲成萬物無滯風俗通曰周禮女巫掌嵗時以祓除疾病後漢志云是月上巳官民皆潔於東流水上曰洗濯祓除去宿垢疢爲大潔一說云後漢有郭虞者三月上巳產二女三日中並不育俗以爲大忌至此月日人家皆於東流水爲祈禳自潔濯謂之禊祠引流行觴遂成曲水劉昭注云郭虞之說良爲虛誕假有庻民旬內失其兩女何足驚彼風俗稱爲世忌乎杜篤乃稱王矦公主曁於富商用事伊雒帷幔黃本傳大將軍梁商亦歌泣於雒禊也自魏時不復用三日水宴之禮

著朔

甞怪世俗題梁記其年月及所爲祭文稱月朔乃用月建殊可嗤笑假如甲辰嵗正月初一庚戌朔初十日己未俗乃云丙寅朔殊不知正月斗當建寅而所謂丙寅者卽月建也習非承誤每每如此蓋不考古之過也余甞觀漢書律曆志載周公攝政五年後二嵗得周公七年復子明辟之嵗是嵗二月乙亥朔己丑望後六日得乙未故召誥曰惟二月旣望粵六日乙未又其三月甲辰朔三日丙午召誥曰惟三月丙午朏又云成王元年正月己巳朔此命伯禽俾侯於魯之嵗又成王十年四月庚戌朔十五日甲子哉生魄故顧命曰惟四月哉生魄又云康王十一年六月戊辰朔三日庚午故畢命丰刑曰惟十有二年六月庚午朏春秋書桓公三年秋七月壬辰朔日有食之鼓用牲於社又莊公二十五年六月辛未朔日有食之凡此所記月朔何甞用月建乎其餘史傳及唐韓柳之文與本朝先達士大夫文集未甞謬用一處蓋得孔子作春秋著朔之遺法也羅疇老書義云古之紀事者日之可也必曰朏曰望曰旁死魄曰哉生明曰哉生魄何也蓋月有小大故紀事者每志此以謹晦朔也先儒謂猶今之人將言日必先言朔蓋得之矣余觀博平王安世作白氏六帖敍末云元祐五年嵗次庚午二月己卯朔初一日丙申此正用月建也殊可嗤笑

祖道

周禮太馭掌王玉路以祀及祀軷注云軷祀者封土象山於路側以芻棘柏爲神主祭之以車轢軷而去詩云取羝以軷祖道之禮蓋封土爲軷壇也漢疏廣傳云公卿大夫故人邑子設祖道供張東都門外注云祖道餞行也供居共反張竹亮反劉屈犛傳云丞相爲祖道送至渭橋又景十三王傳云榮行祖於江陵北門注云祖者送行之祭因設燕飲焉顏師古云祖者送行之祭因饗飲也昔黃帝之子累祖好逺遊而死於道故後人以爲行神也又後漢荀彧傳云彧死帝哭之祖日爲之廢燕樂注云祖日謂祭祖神之日因爲燕樂也應劭風俗通曰案禮傳云共工氏之子曰修好逺遊舟車所至足迹所達靡不窮覽故祀以爲祖神漢以午日祖又案字說祖從示從且後所神事方來有繼行神謂之祖者祭於行始方來有繼之意余案左氏傳云五行之官是謂五官實列受氏姓封爲上公祀爲貴神重爲勾芒該爲蓐收修及熈爲冥犂爲祝融勾龍爲后土蓋祭必有神以主之故祖祭必用一神以爲祖神也所謂方來有繼者特言其意義如此耳然陳寵傳注云昔共工之子好遊嵗終死爲祖神荀彧傳注云共工氏之子曰修好逺遊故祀以爲祖神而顏氏又云昔黃帝之子累祖好逺遊而死於道故後人以爲行神三家之論自不同如此

膢臘

子曰不膢臘也歟注云膢八月旦也今河東俗奉以爲大節祭祀先人也臘蠟也玉篇云膢力矦切飲食祭也冀州八月楚俗二月臘力盍切說文云冬至後三戌爲臘祭百神也案禮記外傳云蠟祭卽臘祭也夏曰淸暑殷曰嘉平周謂之蠟祭秦曰臘黃衣黃冠而祭休息田夫也旣蠟而後臘又云蠟與臘二祭也案史記始皇本紀始皇三十一年十二月更名臘曰嘉平注云先是其邑謡歌曰神仙得者茅初成帝若學之臘嘉平父老具言此神仙之謡歌勸帝求長生之術於是始皇乃欣然有尋仙之意因攺臘曰嘉平則與外傳所載不同風俗通云夏曰嘉平殷曰淸祀周曰大蠟漢曰臘此云秦曰臘蓋漢仍之也余謂史遷不當有誤然史記外傳乃後人所集故錯亂其名號竊意殷曰臘秦曰嘉平乃爲允當隋開皇中攺周十二月爲臘蠟又白氏六帖云夏曰嘉平殷曰淸祀周曰大蠟漢攺爲臘注云夏曰嘉平出史記六案史記六所云始皇十二月始更名臘曰嘉平卽非夏后祭名疑六帖爲誤

靖康緗素雜記卷四﹤子部﹐雜家類﹐雜考之屬﹐靖康緗素雜記﹥

欽定四庫全書

靖康緗素雜記卷五

宋黃朝英撰

祖臘

後漢陳寵傳云曾祖父咸成哀間以律令爲尙書莽簒位謝病不仕時三子參丰欽亦令解官父子相與歸閉門不出猶用漢家祖臘人問其故咸曰我先人豈知王氏臘乎注云應劭風俗通曰昔共工之子好遊嵗終死爲祖神漢家火行火盛於午故以午日爲祖也臘者逺近祭眾神之名臘接也新故交接夫祭以報功也漢火行火衰於戌故臘用戌日也又案禮記外傳云漢則臘而不蠟受命之王皆以王日爲祖衰日爲臘又云周木徳漢火徳各以其五行之王日爲祖其休廢日爲臘也火王午木王卯水王子金王酉而臘各用其衰日如魏土行土衰於辰故魏臘用辰晉金行金衰於醜故晉臘用醜五運相承莫不皆然秦靜曰古禮出行有祖祭嵗終有蠟臘無正月必祖之祀

正陽

甞怪筆談論正陽爲兩事正謂四月陽謂十月乃引日月陽止爲證又謂先儒以日食正陽之月止謂四月爲不然按爾雅月名十月爲陽則謂十月爲陽月可矣然以正陽爲兩事誤也余考舒王字說云已正陽也無陰焉又詩七月新傳解四月秀葽處云四月正陽也秀葽言月何也秀葽以言陰生也陰始於四月生於五月而於四月言陰生者气之先至者也又正月繁霜處云夏之四月謂之正月又詩義云此所言皆夏時者蓋夏時據人所見所謂人正也由此觀之四月建巳之月巳爲正陽則正陽止謂四月明矣存中之說可不攻而自破又案西京雜記云陽徳用事則和气皆陽建巳之月是也故謂之正陽之月又歐公歸田錄云景祐六年日蝕四月朔以謂正陽之月自古所忌皆以四月爲正陽之月其理甚明

古昔

或謂古與昔有以異乎余案書之堯典於堯之時稱昔於堯之前稱古則昔於古爲近故日入至於星出亦謂之昔昔近故時變未甚殊也若之宜矣古逺則庸有稽焉故書於大誥言若昔朕其逝周官言若昔大猷微子之命言惟稽古崇徳象賢周官言唐虞稽古此古昔之辧也又那之詩曰自古在昔先民有作新義引國語云古曰在昔昔曰先民言嘉客如此非適今也其所由來久矣然或謂之在昔或謂之昔在何也蓋昔在者主其人而言之在昔者主其時而言之以人言之者謂其人昔在而今亡也以時言之者謂其在昔而非今也一說人𨿽往矣其流風遺烈猶在也故謂之昔在其時往矣其事必察而後見故謂之在昔

烏鬼

筆談甞論杜甫詩家家養烏鬼頓頓食黃魚世之說者皆不解其義惟士人劉克按夔州圖經稱峽中人謂鸕鷀爲烏鬼蜀人臨水居者皆養鸕鷀繩系其頸使之捕魚則倒提出之至今如此予在蜀中見人家養鸕鷀使捕魚信然但不知謂之烏鬼耳又按東齋記事云蜀之漁家養鸕鷀十數者日得魚可數十斤以繩約其吭才通小魚大魚則不可食時呼而取出之乃復遣去甚馴狎指顧皆如人意有得魚而不以歸者則押羣者啄而使歸比之放鷹鶻無馳走之勞得利又差厚所載此而已然範蜀公亦不知鸕鷀乃老杜所謂烏鬼也案夷貊傳云倭國水多陸少以小鐶掛鸕鷀項令入水捕魚日得百餘頭則此事信然

三伏

漢郊祀志秦徳公立二年卜居雍子孫飲馬於河遂都雍雍之諸祠自此興用三百羊於鄜畤作伏祠孟康云六月伏日也周時無至此乃有之顏師古曰伏者謂陰气將起迫於殘陽而未得升故爲藏伏因名伏日也立秋之後以金代火金畏於火故至庚日必伏庚金也謂金气伏藏之日也又荊楚嵗時記案歷忌云四時代謝皆以相生立春木代水水生木立夏火代木木生火立秋金代火金畏火立冬水代金金生水故至庚日必伏庚者金也是月之雨田家以爲甘澤邑裏相賀名曰嘉雨谷雨嘉雨也曹植大暑賦云席季夏之二伏潘嶽賦云初伏啟新節案陰陽書曰夏至後第三庚爲初伏第四庚爲中伏立秋後初庚爲末伏

端午

李濟翁資暇集云端五者案周處風土記仲夏端五烹鶩角黍端始也謂五月初五日也今人多書午字其義無取焉余家元和中端五詔書並無作午字處而近見醴泉縣尉防壁有故光福王相題鄭泉記處云端午日豈三十年端午之義別有見邪所載此而已余案宗懍荊楚嵗時記引周處風土記云仲夏端午烹鶩角黍乃直用午字與濟翁所載不同以余意測之五與午字皆通蓋五月建午或用午字何害於理余嘗效西昆體作端午詩云孟甞此日鐘英气王鳳今朝襲慶源五色呈祥文必顯丙時先誕位非尊蘭湯備浴傳荊俗冰馬浮江弔屈魂卻笑唐家公主騃預令馳驛剪祗洹

爲詩

孔子曰人而不爲周南召南其猶正墻面而立元澤謂爲學始於詩詩始於二南其意以爲爲者殆猶老子之爲學爲道論語之爲禮爲樂之謂也沈存中筆談乃云周南召南樂名也胥鼓南以雅以南是也關睢鵲巢二南之詩而已有樂有舞焉學者之事其始也學周南召南未至於舞大夏大舞所謂爲周南召南者不獨誦其詩而已何其抵牾耶案漢書王莽傳云初申屠建甞事崔發爲詩顏師古注云就發學詩也然則班固亦以學詩爲爲詩則存中之說非經意明矣

緑竹

李濟翁甞論詩淇奧云菉竹猗猗按陸璣艸木疏稱爾雅云菉王芻郭璞注云菉蓐也今呼爲鴟腳莎或云卽鹿蓐艸也又爾雅云竹篇蓄注云似小棃赤莖節好生道旁可食亦作築韓詩作音篤亦云篇竹則明知非筍竹矣今爲辭賦皆引猗猗入竹事大誤也當時謝莊竹贊云瞻彼中唐緑竹猗猗便襲其謬殊乖理趣茍謝贊若佳何不預文選所以爲昭明之棄也陸璣字從王旁非士衡者余按舒王新傳解緑竹雲虛而節直而和疑當時亦指篇竹而云非筍竹也又任昉述異記云衛有淇園出竹在淇水之上詩云瞻彼淇奧菉竹猗猗是也又謂竹何耶

遷鶯

劉夢得嘉話云今謂進士登第爲遷鶯者久矣蓋自毛詩伐木篇云伐木丁丁鳥鳴嚶嚶出自幽谷遷於喬木又曰嚶其鳴矣求其友聲並無鶯字頃嵗省試早鶯求友詩又鶯出谷詩別書固無證據斯大誤也余謂今人吟詠多用遷鶯出谷事又曲名喜遷鶯者皆循襲唐人之誤也故宋景文公詩云曉報谷鶯朋友動又云杏園初日待鶯遷舒王云鶯猶尋舊友惟漢梁鴻東遊作思友人詩曰鳥嚶嚶兮友之期念髙子兮僕懷思南史劉孝標廣絕交論云嚶鳴相召星流電激是眞得毛詩之意

踆鴟

貨殖傳云吾聞岷山之下沃野下有踆鴟至死不饑云踆音蹲踆鴟謂芋也根可食以充糧故無饑年華陽國誌曰都安縣有大芋如踆鴟也東坡云岷山之下凶年以蹲鴟爲糧不復疫癘知此物之宜人也本艸謂芋土芝益气充肌余案大唐新語載東宮衛佐馮光震入院校文選解蹲鴟云今之芋子卽是著毛蘿卜也蕭嵩聞之撫掌大笑又案顏氏家訓云江南有一權貴讀誤本蜀都賦注解蹲鴟芋也乃爲羊字人饋羊肉答云捐惠蹲鴟舉朝驚駭尢可嗤笑

靖康緗素雜記卷五

欽定四庫全書

靖康緗素雜記卷六

宋黃朝英撰

猗嗟

元度確論云猗倚也若曰猗嗟昌兮猗重較兮猗與漆沮猗與那與皆中有所倚而生嘆也至於猗彼女桑乃以謂采而薪之則不可以言倚而猗之義不通矣故經義以謂承彼女桑而猗之乃所以爲倚蓋詩人所記適其條桑之事而已其論誠工然說猗重較兮以猗爲嘆辭恐於義未安蓋亦不詳考舒王經義而誤爲之說也淇奧義云猗倚也重較者所以爲愼固也猗自訓倚而以爲中有所倚而生嘆豈其誤歟

免爰

古語云麞無膽兔無脾鴇無舌其說信然何以知其如此按字說云赤與白爲章麞見章而惑者也以此知其無膽脾屬土土主信故詩以兔爰刺桓王之失信以此知其無脾舌所以通語言無舌則無所告訴矣故詩以鴇羽刺君子下從徵役不得養其父母以此知其無舌又許愼注淮南子云反舌百鳥舌也能反易其聲以效百鳥之鳴也無聲者五月陽气極於上微陰起於下百舌無陰故無聲也

說貓

雜俎云貓目睛旦暮圓及午豎斂如綖其鼻端常冷惟夏至日暖沈存中甞論歐陽公曽得一古畵牡丹叢其下有一貓未知其精麄丞相吳正肅一見曰此正午牡丹也何以明之其花披哆而色正燥此日中時花也貓眼黑睛如綫此正午貓眼也有帶露花則房斂而色澤貓眼朝暮則睛圓逐漸狹長正午則如一綫耳正肅公𨿽曰善求古人之意然說貓處往往亦自於段氏云

武敏

詩生民篇云履帝武敏歆攸介攸止新傳云武足迹也敏拇也拇謂之敏者行能先人故也乃引爾雅云履帝武敏敏拇也列子曰后稷生乎巨迹蓋所謂帝武敏者巨迹之拇也姜嫄履巨迹之拇以祀郊禖之神助嚳祭事事成而止則當以履帝武敏爲斷句歆字連下句讀之乃爲允當今學者皆讀爲履帝武敏歆殊無義旨不然則爾雅所引何不連歆字邪

芍藥【握椒附】

先儒說詩溱洧刺亂也其詩卒章言贈之以勺藥以爲男淫女蓋勺藥破血令人無子贈之以勺藥者所以爲男淫女也又東門之詩疾亂也其詩卒章言貽我握椒以爲女淫男蓋椒气下達用以養陽貽我握椒者所以爲女淫男也其說𨿽近乎鄙俚然頗得詩人之深意故志之

太史

史記太史公自序云談爲太史公又云太史公旣掌天官不治民有子曰遷遷生龍門又云太史公畱滯周南不得與從事故發憤且卒又云太史公執遷手而泣曰余先周室之太史也予死汝必爲太史無忘吾所欲論著矣凡此以上所稱太史公者皆謂司馬談也又按本傳云太史公曰先人有言自周公卒五百嵗而有孔子又云太史公與上大夫壺遂對答又云太史公曰唯唯否否又云七年而太史公遭李陵之禍凡此以上所稱太史公者謂司馬遷也又文選報任少卿書云太史公牛馬走司馬遷再拜言五臣注曰太史遷之父走僕也言已爲太史公牛馬之僕蓋自卑之辭也又案孝武本紀云有司與太史公祠官寛舒等議韋昭注曰說者以談爲太史公失之矣史記稱遷爲太史公者是外孫楊惲所稱余甞攷之史記自序前所指司馬談爲太史公者蓋遷之辭也後所指司馬遷爲太史公者蓋後人所定也案漢儀注太史公武帝置位在丞相上後宣帝以其官爲令行太史公文書而已而臣瓉又曰百官表無太史公司馬談但以太史丞爲太史令余案班固郊祀志曰有司與太史令談班彪略論曰孝武之世太史令司馬遷則談遷父子相繼爲太史公明矣自序亦曰太史公仍父子相續纂其職又云司馬氏世主史官故𨿽爲令而皆可以公稱之也遷尊其父故呼談爲太史公後人又尊遷故呼遷爲太史公蓋所稱公者如周公召公太公廷尉吳公謁者僕射鄧公四皓有園公夏黃公之類是也非必是其外孫所稱韋昭乃以司馬談爲非太史公又以遷爲太史公者是楊惲所稱誤也

石鼓

倦遊雜錄云古之石刻存於今者惟石鼓也本露處於野司馬池待制知鳳翔日輦置於府學之門廡下外以木櫺護之其石質堅頑類今人爲碓磑者古篆刻缺可辧者幾希歐陽論石鼓元在岐陽初不見稱於前世至唐人始盛稱之而韋應物以爲周文王之鼓至宣王刻詩爾韓退之直以爲宣王之鼔在今鳳翔孔子廟中鼓有十先時散棄於野鄭餘慶置於廟而亡其一皇祐四年向傳師求於民間得之十鼓乃足其文可見者四百八十五磨滅不可識者過半余所集錄文之古者莫先於此然其可疑者三四今世所有漢桓靈時碑往往尙見在距今未及千嵗大書深刻而磨滅者十猶八九此鼔案太史公年表自宣王共和元年至今嘉祐八年實千有九百一十四年鼓文細而刻淺理豈得存此其可疑者一也其字古而有法其言與雅頌同文而詩書所傳之外三代文章眞迹在者惟此而已然自漢以來博古好奇之士皆略而不道此其可疑者二也隋氏藏書最多其志所錄秦皇帝刻石婆羅門外國書皆有而獨無石鼓遺近錄逺不宜如此此其可疑者三也前世所傳古逺奇怪之事類多虛誕而難信況傳記不載不知韋韓二君何據而知爲文宣之鼓也隋唐古今書籍麄備豈當時猶有所見而今不見之耶然退之好古不妄者余姑取以爲信耳至於字畫亦非史籕不能作也

慮囚

漢書何武傳云武爲州刺史行部錄囚又雋不疑爲京兆尹每行縣錄囚徒還其母輒問有所平反活幾何人顏師古注云省錄之知其情狀有寃滯與不也今云慮囚本錄聲之去者耳音力具反而近俗不曉其意訛其文爲思慮之慮失其源矣又案後漢盧延傳云帝乃臨禦道之館親錄囚徒又張奮傳云和帝幸洛陽獄錄囚徒又漢百官志云諸州常以八月巡行所部郡國錄囚徒胡廣凡縣邑囚徒皆閱錄視參考辭狀有侵究者卽時平理也又應奉爲郡決曹史行部四十二縣錄囚徒數百十人又北史太和四年帝親錄囚徒二十年幸華林園親錄囚徒隋開皇二年親錄囚徒前漢書及南北史皆謂之錄囚徒而新唐書本紀云甲午慮囚或云癸亥慮囚或以旱慮囚或遣使慮免汝州輕系皆以錄爲慮余案太云蹛於狴獄三嵗見錄集韻云錄音良倨切寛省也蓋唐亦循襲舊史語言以錄爲慮未之攺耳顏氏所謂近俗不曉其意訛其文爲思慮之慮蓋指唐人言也故劉餗嘉話稱髙祖平京師李靖見收太宗慮囚見靖引與語奇之又王涯說通作慮此唐人用慮字之明驗也

靖康緗素雜記卷六

欽定四庫全書

靖康緗素雜記卷七

宋黃朝英撰

固桑

新序云平公浮西河中流而嘆曰嗟乎安得賢士與此樂者乎固桑進曰君言過矣夫劍產於越珠產江漢玉產昆山此三寶者皆無足而至平公曰固桑來吾門下食客三千人朝食不足暮收市租暮食不足朝收市租吾尙可謂不好士乎對曰今夫鴻鵠髙飛衝天然其所恃者六翮耳夫腹下之毳背上之毛增去一把飛不爲髙下不知君之食客六翮邪將腹背之毛毳也平公黙然不應余案說苑云趙簡子遊於西河而樂之嘆曰安得賢士而與處焉舟人古乘跪而對曰夫珠玉無足去此數千里而所以能來者人好之也今士有足而不能來者吾君其不好之乎簡子曰吾門左右客千人朝食不足暮收市徵暮食不足朝收市徵吾尙可謂不好士乎古乘對曰鴻鵠髙飛逺翔其所恃者六翮也背上之毛腹下之毳無尺寸之數去之滿把飛不能爲之益卑益之滿把飛不能爲之益髙不知門下左右客千人者有六翮之用乎將盡毛毳也案新序說苑皆劉向所撰也新序作平公說苑作趙簡子新序作固桑說苑作古乘何異同如此又說苑第一卷

載楚文王爵筦饒事而新序文王作恭王筦饒作筦蘇又班固古人表云晉舩人固來顏師古曰卽固乘也又爾不同何邪

六璽

蔡邕獨斷曰皇帝六璽皆玉螭虎紐文曰皇帝行璽皇帝之璽皇帝信璽天子行璽天子信璽天子之璽皆以武都紫泥封之又國璽譜曰傳國璽是秦始皇初並天下所刻其玉出藍田山丞相李斯所書其文曰受命於天旣壽永昌髙祖至霸上秦皇子嬰獻之至王莽簒位就元後求璽不與以威逼之乃出璽投地璽上螭一角缺及莽敗李松持璽詣宛上更始更始敗璽入赤眉劉盆子旣敗以奉光武又西京雜記雲中書以武都紫泥爲璽室加緑綈其上又吳書云孫堅前入雒陽令人入井探得漢傳國璽方圓四寸上紐交玉龍上一角缺初黃門張譲等作亂天子出奔左右分散掌璽者以投井中袁術將僭號聞堅得璽乃拘堅夫人而奪之又太康初孫皓送金璽六枚案傳國璽不在六璽之數應氏漢官儀皇甫世紀其論六璽文義皆符漢官傳國璽文曰受命於天旣壽且康且康永昌二字爲錯不知二家何者爲得吳時無能刻玉故天子以金爲璽璽𨿽以金於文不異曩所得六璽者乃古人遺印不可施用也

三臺

李濟翁資暇集云今之啐酒三十拍促曲名三臺何如或曰昔鄴中有三臺石季倫常爲遊宴之地樂工倦怠造此以促飲也一說蔡邕自侍書禦史累遷尙書三日之間周曆三臺樂府以邕曉音律制此說動邕心仰希其厚遺亦近之又劉公嘉話云人以三臺送酒蓋因北齊髙洋毀銅雀臺築三个臺宮人拍手呼上臺因以送酒案魏武帝建安十四年冬作銅雀臺十八年九月作金虎臺古樂府云鑄銅爲雀置於臺上因名焉又案北史齊文宣帝發三十餘萬人營三臺於鄴因其舊基而髙博之大起宮室乃遊豫焉至是三臺成攺銅雀曰金鳳金虎曰聖應冰井曰崇光冬十一月登三臺禦乾象殿朝宴羣臣則三臺所建舊矣但魏之冰井臺不知起自何年至北齊但因其故基而髙博之耳嘉話乃云北齊髙洋毀銅雀臺築三个臺與北史所載不同以余意測之曲名三臺者蓋因北齊營三臺以朝宴羣臣得名也

厠牏

漢書萬石君傳云竊問侍者取親中帬厠牏身自澣灑蘇林云牏音投賈逵解周官云牏行圊也孟康曰厠行圊牏中受黃函者東南人謂鑿木空中如槽謂之牏余案說文以牏爲築墻短板度矦切而玉篇集韻以牏行圊字爲從廣從兪音投由是知中帬者謂其父之中衣也厠牏者謂其父圊混之板也是二物者建親自澣灑以見事親孝謹如此而顏師古不從此說乃謂親身之小衫若今言汗衫是也果如顏氏之說則汗衫謂之厠牏有害於理而石建澣灑汗衫亦未足爲孝謹之至也蓋其義當如蘇林孟康之說故後人循襲所以謂如厠爲厠牏其說良自於此余甞怪李濟翁資暇集云俗命如厠爲屋頭稱並州人咸鑿土爲室厠在所居之上故也一說北齊文宣帝怒其魏郡丞崔欽瓉以混汁沃頭後人或食或避親長不能正言混因影爲沃頭焉蓋濟翁當時著論亦不考究漢書厠牏之說但隨俗語謂爲屋頭或云沃頭誤也

樂部

楊文公談苑載伶人王感化少聰敏未甞執捲而多識故實口諧捷急滑稽無窮會中主引李建勲嚴續二相遊苑中適見系牛於株枿上令感化賦詩應聲曰曽遭寧戚鞭敲角幾被田單火燎身獨向殘陽嚼枯艸近來問喘更何人因以譏二相也又中主徙豫章潯陽遇大風中主不悅命酒獨酌指北岸山問舟人云皖公山愈不懌感化獨前獻詩曰龍舟萬里架長風漢武潯陽事正同珍重皖公山色好影斜不落壽杯中中主大悅賜束帛余讀江南野錄載李家明事當嗣主時爲樂部頭能滑稽善諷諫亦載二詩其詞大同小異詠牛詩曰曾遭寧戚鞭敲角又被田單火燎身閒背斜陽嚼枯艸近來問喘更無人龍舟詩曰龍舟輕颭錦帆風正值宸遊望逺空回首皖公山色翠影斜不到壽杯中嗣主因慟俛首而過談苑以感化爲建州人野錄以家明爲廬州人談苑謂中主野錄謂嗣主未詳孰是

寒鼈

唐李濟翁甞論文選曹植樂府云寒鼈炙熊蹯李氏云今之湆肉謂之寒蓋韓國事饌尙此法復引鹽鐵論羊淹雞寒劉熈釋名韓羊韓雞爲證寒與韓同又李以上句云膾鯉臇胎鰕因注詩曰炰鼈膾鯉五臣兼見上句云膾遂攺寒鼈爲炰鼈以就毛詩之句又子建七啟云寒芳蓮之巢膾西海之飛鱗五臣亦攺寒爲搴搴取也何以對下句之膾邪況此篇全說修事之意獨入此搴字於理未安上句旣攺寒爲搴卽下句亦宜攺膾爲取縱一聨稍通亦與諸句不相承接以此言之明子建故用寒字豈可攺爲炰搴邪斯類篇篇有之學者幸畱意所載此而已余觀荊楚嵗時記云雞寒狗熱歷玆承久乃引釋名云韓國之食又云崔植薄徒見史篇則作寒字語言錯亂竟未詳其旨意然以此考之益信其使寒字而五臣注解乃妄有攺易明矣

懼稅

南唐近事云金陵建國之初軍儲未實關市之利斂率尢繁農商苦之而莫達於上時屬近甸亢旱日久祈禱無應上他日舉觴苑中宣示宰臣曰近京三五十里皆報雨足獨京城不雨何邪得非獄市之間寃枉未伸乎﹤子部﹐雜家類﹐雜考之屬﹐靖康緗素雜記﹐卷七﹥諸相未及對申漸髙歷陛而進曰雨懼抽稅不敢入京上因是悟之翊日下詔停一切額外稅信宿之間膏澤告足故知優旃漆城那律瓦衣不爲虛矣又江南野錄載李家明從嗣主遊後苑登於臺觀盛望鐘山雨曰其勢卽至矣家明對曰雨𨿽來必不敢入城嗣主怪而問之家明曰懼陛下重稅嗣主曰不因卿言朕不知之遂令榷務半而徵之餘甞攷二說大同小異然近事及國初野錄以爲嗣主近事謂申漸髙野錄謂李家明其不同如此孰謂書可信邪

一麾

筆談云今人守郡謂之建麾蓋用顏延年詩一麾乃出守此誤也延年謂一麾者乃指麾之麾如武王右秉白旄以麾之麾非旌麾之麾也延年以阮始平詩云屢薦不入官一麾乃出守者山濤薦咸爲吏部郎三上武帝不用後爲荀朂一擠遂出始平故有此句延年被擯以此自托耳自杜牧爲登樂遊原詩云擬把一麾江海去樂遊原上望昭陵始謬用一麾自此遂爲故事凡此以上皆存中之語以余意測之杜樊川之意則善矣而謂之擬把則尢謬也蓋自作太守而謂之一麾於理無礙但不可以此言贈人作太守耳宋景文公詩云使麾得請印垂要又云一封通奏領州麾又云乞得一麾行又云竟獲一麾行是眞得延年之意未甞謬用也

靖康緗素雜記卷七

欽定四庫全書

靖康緗素雜記卷八

宋黃朝英撰

摟羅

酉陽雜俎云俗云摟羅因天寶中進士有東西堋各有聲勢稍窘者多會於酒摟食畢羅故有此語予讀梁元帝風人辭云城頭网雀摟羅人首則知摟羅之言起已多時一云城頭网張雀摟羅會人著又蘇鄂演義云摟羅幹了之稱也俗云騾之大者曰摟騾騾羅聲相近非也又云婁敬甘羅亦非也蓋摟者也羅者綰也言人善當荷幹辦了事者遂謂之摟羅摟字從手旁作婁爾雅云婁聚也此說近之然南史顧歡傳云蹲夷之儀婁羅之辧又談苑載朱貞白詩云太婁羅乃止用婁羅字又五代史劉銖傳云諸君可謂僂防兒矣乃加人焉

阿奴

晉書周顗傳云顗弟嵩甞因酒瞠目謂顗曰君才不及弟何乃橫得重名以所然蠟燭投之顗神色無忤徐曰阿奴火攻固出下策耳又案絡秀傳云甞冬至置酒絡秀舉觴謂三子曰吾本渡江托足無所不謂爾等並貴列吾目前吾復何憂嵩起曰恐不如尊旨伯仁志大而才短名重而識闇好乘人之獘此非自全之道嵩性抗直亦不容於世惟阿奴碌碌當在阿毋目下耳阿奴謨小字也觀世說所載正與此同注云阿奴周謨也然則投燭之事當云阿嵩火攻固出下策耳其稱阿奴蓋史誤也【顗嵩俱爲王惇所殺謨終丹陽尹】

摸索

劉夢得嘉話云許敬宗性輕傲見人多忘或謂之不聰敬宗曰卿自難記若遇何劉沈謝暗中摸索著亦可識之而東坡雜記又云徐陵多忘每不識人人以此咎之陵曰公自難識若曹劉沈謝輩暗中摸索亦合認得斯二說大同小異然徐陵南朝人不知東坡得之於何書或云非東坡議論案梁書何遜劉孝綽並見重於世世謂之何劉又沈約謝朓亦有詩名朓從月不從目故字暉故世祖論云多而能者沈約少而能者謝朓何遜杜少陵醉歌曰何劉沈謝力未工皆用何劉沈謝而雜記乃以敬宗爲徐陵何劉爲曹劉錯雜如此益知非東坡之說

醞借

漢書薛廣徳傳云溫雅有醞借顏師古注云醖言如醖醸也借言有所薦借也又云寛博有餘也醖於問切借才夜切或用蘊字而蘇鶚演義云蘊借者人雅度之稱也蘊者蓄也借者籍也籍者積也言蓄美積徳之謂乃引陸賈傳云聲名籍甚謂積累聲名之多也或曰聲名籍甚謂狼籍甚盛也蘇鶚解狼籍者物雜亂之貌狼謂豺狼也籍者借也言狼起臥遊戲多借其艸而艸皆雜亂遂成狼藉之名借爲籍者遂其語順也

臺烏

漢書朱博傳云禦史府史捨百餘區井水皆竭又其府中列栢樹常有野烏數千棲宿其上晨去暮來號朝夕烏烏去不來者數月長老異之及觀顏氏家訓乃云漢書禦史府中列栢樹常有野鳥數千棲宿其上晨去暮來號朝夕鳥而文士誤作烏鳶用之餘案白氏六帖與李濟翁資暇集其餘簡編所載及人所引用皆以爲烏鳶而獨家訓以爲不然何哉余所未諭

鴝鵒

字說鴝從勾鵒從欲解云鴝鵒多欲尾而足勾焉余少時讀字說而不解其義後因看段成式酉陽雜俎云鴝鵒交時以足相勾促鳴如鼓翼相鬭狀往往墮地人或就將掩之取其勾足爲魅藥今觀鴝鵒羣集木上其間或有雙墮地者以是驗成式之言果不妄而舒王於百家小說之書無所不取也唐耜注字說但云鳥名引考工記曰鸜鵒不逾濟而已其它無義蓋唐公亦未見段成式之說

秋千

許愼說文後序徐注云案詞人髙無際作秋千賦序云秋千漢武帝後庭之戲也本云千秋祝壽之詞也語訛轉爲秋千後人不知本意乃旁始加革爲秋千字案秋千非皮革所爲又非車馬之用不合從革又古今藝術曰秋千北方戎戲以習輕趫又開元遺事雲天寶宮中至寒食節皆戲秋千令宮嬪輩以爲燕樂帝呼爲半仙之戲都下士民因而呼之

州

唐李濟翁甞謂州者以其土俗輕故名其州今作楊柳之楊謬也又沈存中筆談云予奉使至古契丹界見大薊樹如車蓋中國無此大者其地名薊恐其因此也如楊州宜楊荊州宜荊之類余案古本尙書及太史公記班固漢書所載淮海惟州並無作楊字者乃知濟翁所論爲得經意而存中之說謬矣

靖康緗素雜記卷八

欽定四庫全書

靖康緗素雜記卷九

宋黃朝英撰

馬嵗

司馬溫公考異云張萬嵗掌國馬唐統紀云萬嵗三代典羣牧恩信行隴右故隴右人謂馬嵗爲齒爲張氏諱也案公羊傳晉獻公謂荀息曰吾馬之齒亦已長矣然則謂馬嵗爲馬齒有自來矣豈爲張氏諱哉

格五

漢吾丘壽王以善格五召待詔注云格五簺也說文曰行棊相塞謂之簺鮑宏簺經曰簺有四采塞白乘五是也乘五至五卽格不得行故云格五簺先代反又世俗有蹙融之戲謂以奕局取一道人各行五棊卽所謂格五也唐資暇集謂融宜作戎此戲生於黃帝蹙鞠意在軍戎也殊非圓融之義又引庾元威著著座右方所言蹙戎者卽今之蹙融也其說甚佳然謂生於黃帝蹙鞠則又誤矣案漢書枚臯傳云蹵鞠刻鏤又霍去病傳云尙穿域躢鞠顏師古注云鞠以韋爲之中實以毛蹵躢爲戲樂也則蹙鞠非蹙融明矣案西京雜記云漢成帝好蹙鞠羣臣以蹙鞠爲勞體非至尊所宜帝曰朕好之可擇似而不勞者奏之家君作彈棊以獻又唐薛嵩好蹙鞠劉鋼勸止之曰爲樂甚眾何必乘危邀頃刻之歡皆謂蹙鞠爲勞動則明知非蹙戎也今人又以蹙鞠爲擊鞠蓋蹵擊一也沈存中乃以擊鞠爲擊木毬子故謂與蹵鞠異反以爲傳寫之誤非也故唐書所載但云擊毬不謂之鞠其義甚明

餳粥

劉夢得嘉話云爲詩用僻字須有來處宋考功詩云馬上逢寒食春來不見餳徐盈切甞疑此字因讀毛詩鄭箋說吹簫處云卽今賣餳人家物六經惟此注中有餳字後輩業詩卽須有據不可學常人率焉而道也又本朝宋子京寒食詩云艸色引開盤馬路簫聲吹暖賣餳天其亦用鄭箋吹簫賣餳之義然詞致騷雅勝考功逺矣余常攷嘉話所載春來不見餳云是宋考功詩比因閱沈云卿詠驩州不作寒食詩云嶺外無寒食春來不見餳洛陽新甲子何日是淸明花柳爭朝發軒車滿路迎帝鄕遙可念腸斷報親情是時沈謫驩州故有是詩但未見宋全篇耳考其詞意似是云卿之詩蓋沈宋俱仕武后朝故所傳容有訛謬所未詳也李義山詩云粥香餳白杏花天省對流鶯坐綺筵又宋子京途中淸明詩云漠漠輕花著早桐客甌餳粥對禺中寒食淸明多用餳粥事

儲胥

雄甘泉賦云近則洪崖旁皇儲胥努阹又長楊賦云木雍槍累以爲儲胥呂延濟云槍累作木槍相累爲柵也蘇林注云木擁柵其外又以竹槍累爲外儲也顏師古云儲峙也胥須也以木擁槍及累繩連結以爲儲胥言有儲蓄以待所須也漢武帝作儲胥館故李義山詩云風雲長爲護儲胥宋子京傷孟昭圖云密疏叩儲胥又侍宴云秋色徧儲胥又思歸老云至今三籍在儲胥又答朱彭州云九番官樹老儲胥又續春詞云蒼龍驅暖入儲胥蓋儲胥猶言皇居也不必云有儲蓄以待所胥也故張平子西京賦云旣新作於迎風加露寒與儲胥又沈約應敎詩雲南瞻儲胥觀西望昆明池又南史武帝諸子傳檄云偃師南望無復儲胥露寒河陽北臨或有穹廬氈帳西京賦注云武帝先作迎風館後加露寒儲胥二館

名讖

歸田錄云宋鄭公庠初名郊字伯庠與其弟祁自布衣時名動天下號爲二宋其爲知制誥仁宗驟加奬眷便欲大用有忌其先進者譖之謂其姓符國號名應郊天又曰郊音交交者替代之名也宋交其言不祥仁宗遽命攺之公怏怏不獲己乃攺爲庠字公序公後更踐二府二十餘年以司空致仕兼享福壽而終而譖者竟不見用以卒可以爲小人之戒也又西淸詩話云宋元憲公始拜內相同列譖其姓宋而郊名非便公奉詔更名庠意殊怏怏不滿會用新名移書葉道卿乃呼同年葉戲答公曰淸臣宋郊牓第六中選徧閱小錄無宋庠者不知何許人公因寄一絕自解云紙尾勤勤問姓名禁林依舊玷華纓莫驚書錄題臣向只是當時劉更生又楊文公談苑云太平興國四年北戎寇邊車駕幸大名府方渡河有人持手版邀乘輿前驅斥之號呼道旁自言獻封事太宗令接取視之乃臨河主簿宋捷上甚喜卽以爲將作監此乃以姓名盜爵祿者也此與元憲公姓同而事異良可嗤笑

江爲

江南野錄載江爲者宋世淹之後先祖仕於建陽因家焉世習儒素少遊廬山白鹿洞師事處士陳貺酷好詩句居二十餘年有風雅淸麗之態所載此而已余觀南史淹傳字文通濟陽考城人宋少帝時黜爲建安吳興令終於梁天監中左衞將軍子蒍嗣又案吳均傳云先是有濟陽江洪工屬文爲建陽令坐事死案江洪齊時爲太學生竟陵王子良開西邸招文學時王僧孺與太學生虞義丘國賔蕭文琰丘令楷江洪劉孝孫以善辭藻遊焉而僧孺與髙平徐夤俱爲學林則洪仕於齊梁間明矣淹與洪其系皆出於濟陽考城而又俱仕於齊梁間淹甞爲建安令其後它遷洪爲建陽令而死於建陽則江爲之系實出於洪益明矣而野錄云宋世淹之後又云先祖仕於建陽因家焉彼乃不敢別白言之蓋未甞見吳均傳所載江洪之事乃妄臆度而爲之說也

房喬

沈存中甞謂予家有閻博陵畫唐秦府十八學士各有眞贊名字與史所載不同或以字爲名或書名而不書字者其論甚美然謂房眞齡字喬年舊史乃云房喬字眞齡旣而云唐書成於後人之手所傳容有訛謬甚非也末云以舊史考之魏鄭公對太宗曰目如懸鈴者佳則眞齡果名非字也何其謬歟蓋所謂懸鈴者乃鈴鐸之鈴而眞齡乃年齡之齡惟其爲年齡之齡故字以喬年此理甚明而存中乃不之省何也然房梁公名字大抵不同眞贊云房眞齡字喬皆未詳也又韓愈集中有王中神道碑云諱中字某案實錄新舊傳皆名仲舒字中愈又作燕喜亭記稱爲王中然則中必字也碑文誤耳政與房喬名字一同

髙陽

太史公記沛公引兵過陳畱酈生踵軍門上謁曰髙陽賤民酈食其時沛公方洗謂使者曰言我方以天下爲事未暇見儒人也酈生瞠目按劍叱使者曰走復入言沛公吾髙陽酒徒也非儒人也沛公遽雪足杖矛曰延客入又世說載季倫每臨習郁池未甞不大醉常曰醉我髙陽池也防陽小兒爲之歌曰山公時一醉逕造髙陽池劉義慶雲髙陽池在防陽案史記及漢書食其本傳稱食其陳畱髙陽人也又云沛公略地陳畱郊使人召食其食其至入謁則髙陽在陳畱明矣又案晉書載簡鎭防陽時諸習有佳園池簡每出遊之池上置酒輒醉名之曰髙陽池然則防陽習池謂之髙陽池者蓋取酈生髙陽酒徒之義也

靖康緗素雜記卷九

欽定四庫全書

靖康緗素雜記卷十

宋黃朝英撰

和松

晉庾傳云有重名爲縉紳所推而頗聚斂積實談者譏之都官從事溫嶠甞劾奏更器嶠曰嶠森森如千丈松𨿽磊砢多節施之大廈有棟梁之用而溫嶠傳曰嶠爲都官從事散騎常侍庾有重名而頗聚斂嶠舉奏之京都振肅蓋是時溫嶠爲都官從事爲散騎常侍二人同在朝廷是之所器者溫嶠非和嶠明矣及觀和嶠傳又雲從事中郎庾見而嘆曰嶠森森如千丈松𨿽礧砢多節目施之大廈有棟梁之用而世說亦云子嵩目和嶠云云何其謬歟良由修史者雜出於諸儒而非一人之筆故其謬戾如此今之學者至有云和氏之松千丈益謬矣

顏介

北史載顏之推齊文宣時爲黃門侍郎齊亡入周大象末爲禦史上士隋開皇中太子召爲文學深見禮重尋以疾終而唐書又曰自髙齊入周終隋黃門郎與北史所載不同北史云之推在齊有二子長曰思魯次曰敏楚蓋示不忘本也而唐書云師古父思魯以儒學顯武徳初爲秦王府記室參軍事又云師古叔遊秦武徳初累遷亷州刺史撰漢書決疑師古多資取其義又與北史不同南史載顏協二子之儀之推並早知名則之儀爲長推爲次明矣而北史載之推字介弟之儀字升則以之推爲兄之儀爲弟其不同又如此何耶

貴學

顏氏家訓云夫讀書之人自羲農以來宇宙之下凡識幾人凡見幾事世人不問愚智皆欲識人之多見事之廣而不肯讀書是猶求飽而懶營饌欲暖而惰裁衣也其說信然余案晉書虞嘯父仕孝武帝爲侍中甞侍飲宴帝從容問曰卿在門下初不聞有所獻替何耶嘯父家近海謂帝有所求對曰天時尙溫防魚蝦鮓未可致尋當有所尙獻帝大笑唐蘇良嗣髙宗時爲荊州刺史有河東寺本蕭詧爲兄河東王所建良嗣曰江漢間何與河東乎奏易之而當世恨其少學云又王元寶富而無學識甞會賔客明日親友謂之曰昨日必多佳論元寶曰但費錦纒頭耳良可嗤笑

刋詔

晉書劉邈傳云時孝武帝觴樂之後多賜侍臣文辭詔義有不雅者邈輒焚毀之其它侍臣被詔或宣之故誦者以此多邈又徐邈傳云帝宴集酣樂之後好爲手詔詩章以賜侍臣或文辭率爾所言穢雜邈輒應時收斂還省刋削皆使可觀經帝重覧然後出之是時侍臣被詔者或宣之故時議以此多邈

夢筆

梁江淹傳云淹甞宿於冶亭夢一丈夫自稱郭璞謂淹曰吾有筆在卿處多年可以見還淹便探懷中得五色筆一以授之爾後爲詩絕無美句時人謂之才盡又紀少瑜甞夢陸倕以一束靑鏤管授之云我以此筆猶可用擇其善者其文因此遒進又唐李嶠爲兒時夢人遺雙筆自是有文辭十五通五經薛元超稱之自梁至唐夢筆者凡三人今世爲文辭者多以江氏爲夢筆之裔然淹夢人取筆殆非佳語不知紀氏李氏亦自可稱夢筆之裔尢爲佳也然求注引典略云江淹少夢人授以五色筆因而有文章此一事又不載於本傳何耶

甘羅

史記甘羅者甘茂孫也茂旣死甘羅年十二事秦相文信矦呂不韋後因說趙有功始皇封爲上卿未甞爲秦相也世之人見其事秦相呂不韋因相傳以爲甘羅十二爲秦相大誤也唐資暇集又謂相秦者是羅祖名茂以史記考之又不然茂得罪於秦王亡秦入齊又使於楚楚王欲置相於秦範蜎以爲不可故秦卒相向壽而茂竟不得復入秦卒於魏以此觀之則茂亦未甞相秦也杜牧之偶題云甘羅昔作秦丞相其亦不考其實而誤爲之說也

金根

劉公嘉話云昌黎生名父之子𨿽敎有義方而性頗暗庸劣甞爲集賢校理史傳中有說金根處皆臆斷之曰豈其誤歟必金銀車也悉攺根字爲銀字至除拾遺果爲諫院不受又大唐新語云張由古素無學術歷官臺省甞於眾中嘆班固文章不入文選或謂之曰兩都賦燕山銘典引等並作文選中何云無由古曰此並班孟堅文章何關班固事聞者莫不絕倒

枤杜【枤音第】

舊唐書載明皇時宰相李林甫自無學術僅能秉筆有才名於時者尢忌之林甫典選部時選人嚴迥判語枤杜二字林甫不識謂吏部侍郎韋陟曰此謂杖杜何也陟俛首不敢言又太常少卿姜度妻誕子林甫手書慶之曰聞有弄麞之慶客視之掩口故東坡云甚欲去爲湯餅客惟愁錯寫弄麞書蓋用此也惜乎新史不載其事

靖康緗素雜記卷十

