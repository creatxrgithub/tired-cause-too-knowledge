春雨逸響

﹝明﹞田藝蘅撰

◎序

春雨閉門﹐良朋偶至﹐雅談終日﹐無非金玉之音。退而紀之﹐用志毋忘逸響云爾。錢塘田藝蘅子藝。

堯舜之愛身甚於愛天下﹐故讓天下幹許由﹑務光而不吝。許由﹑務光知其害﹐故不受天下以完其身。堯舜之愛天下﹐不如愛子﹐故不以天下與丹朱﹑商均。朱﹑均非不肖也﹐何以故讓天下與舜禹而不爭不賢而忍之乎﹖舜禹不知其害而受之﹐天下故有蒼梧﹑會稽之禍。不得死於故居而死於逆旅﹐不得死於中國而死於四夷。

形如稿木﹐不死之眞心﹐如谷種長生之仁﹐死生不測﹐造化之神。

隼𨿽鷙不能攫鳳﹐虎𨿽猛不能搏麟﹐人患不麟﹑鳳﹐若爾於隼﹑虎何患哉﹖

周公吐握以來天下之士﹐今則州縣之官屍於位﹐士有自至於門墻而不得一見者矣。或有見刺而詭卻云「飲食沐浴者矣。」誰能一飯三吐哺﹐一沐三握發也哉﹖夫以守令尙如此﹐又況於元聖之徳﹐叔父之親﹐冢宰之尊者乎﹖吁﹗世道人情兩可識矣。

耕﹐男之職也。今之業耕者﹐毀其鋤犁而教其子以盜﹔織﹐婦之事也。今之業織者﹐毀其機杼而教其女以淫。是何也﹖古之耕織也﹐得飽暖﹔而今之耕織也﹐饑寒因之矣。耕織反不若淫盜。噫﹗是孰使之然哉﹖

文王伐崇﹐而襪系解﹐自結之而弗役其所與處﹐君道也﹔武王伐紂﹐而襪系解﹐五人在前而莫肯結﹐臣道也。周之君臣兩得之矣。自是而下﹐君將自結耶﹖臣將結之耶﹖一舉足而見之矣。噫﹗

進速必退﹐成速必敗。《易》曰「咸速也﹐貞者所以善其速者也。」言久必錯﹐步久必弱。《易》曰「恆久也﹐貞者所以善其久者也。」

正月之令﹐以東風解凍爲始﹔十二月之令﹐以水澤腹堅爲終。天地之啟閉皆系於水﹐故曰「天包地﹐水包天﹐極浮水中﹐水周極外。」

人之初生以七日爲臘﹐人之初死以七日爲忌。一臘而一魄成﹐故七七四十九日而七魄具矣﹔一忌而一魂散﹐故七七四十九日而七魂泯矣。《易》曰「精气爲物﹐遊魂爲變﹐故知鬼神之情狀﹔原始要終﹐故知死生之說。」

地以海爲腎﹐故水鹹﹔人以腎爲海﹐故溺咸。

天道體明而用幽﹐故其福善而禍淫也﹐章章而昧昧﹔人道體幽而用明﹐故其賞善而罰惡也﹐默默而察察。

短狐射光而病瘍﹐蛷螋溺影而成疾﹐此有情而無情也﹔梅子望林而止渴﹐木瓜呼名而緩筋﹐此無情而有情也。昆虫艸木果知覺耶﹖人之與物果感通耶﹖气耶﹐理耶﹐孰居解耶﹖

文勝而周衰﹐淸談而晉敗﹐道學盛而宋亡國﹐無實也。拘儒不可與談玄﹐腐儒不可與論道。

天本明﹐云蔽之﹔心本明﹐欲蔽之。雲散欲消﹐天心同澈﹔云錮欲鉗﹐天心同閉。

五祖曰「不識本心﹐學法無益。若識自本心﹐見自本性﹐卽名丈夫。此心性之學也。性統於心﹐故達摩直指人心。見性成佛﹐所謂卽本相而尋面目也。其曰「妙性本空﹐無有一法﹐可得非心之虛乎﹖」又曰「一切萬法不離自性﹐非心之實乎﹖」其學可謂體用合一者也。

斃﹐從敝從死也鷩﹐禽之美者﹐人烹之﹔鱉介之美者﹐人庖之﹔幣﹐貨之美者﹐人貪之。物各以其美。斃此字之所以從敝也﹐人心𨿽靈﹐溺於物則敝。故曰「憋至於眼目手足皆有敝。」故曰瞥﹐曰挲﹐曰蹩。

夏禹受禪而迅風偃木﹐惡其忘父之仇也。周成受讒而大風拔木﹐警其忘父之恩也。風木同象﹐父子一體﹐感則相生﹐逆則相僕。

以熱攻熱﹐藥有附子﹔以凶去凶﹐治有干戈。善用則生﹐不善用則死。

大衍之數﹐五十虛其一﹐以象太極之無爲也。人之臍其百﹐竅之太極乎﹖聖人虛一策以成化﹐至人虛一竅以養生。

有一鄕一國﹐天下之量斯能受﹖一鄕一國﹐天下之善﹐故曰「量者量也﹐量其多寡而受之也。」

聖人孰不願學也﹖貌不爲聖人而心爲聖人﹐善學也。貌聖人而心盜跖者﹐其今之道學之士乎﹖

天地之气﹐亂於春秋之世﹐而正於孔子之身。

以色曰妒﹐以才曰忌。吾聞倉庚可以止妒矣。欲止忌者又何物哉﹖嗟乎﹗不烹麟鳳以食之﹐其忌不止也。

忍大師曰「死生大事。」禹曰「生寄死歸。」莊周曰「生浮死休。」知其爲大事﹐則人固不可輕於生死﹑而忽之﹔知其爲寄歸浮休﹐則人亦不可重於生死而感之。如是可爲了死生者。

螽斯春黍𨿽不足以濟饑﹐而惰農愧矣﹔莎雞促織𨿽不足以濟寒﹐而懶婦驚矣﹔丹鳥挾火𨿽不足以濟昏﹐而暗行懼矣。嗚呼﹗其諸造物者自然之治乎﹖

