文昌旅語

﹝明﹞王文祿撰

傳曰「古者於旅也語。夫旅眾也﹐眾聚不容無語﹐相成也。法兌麗澤。」嘉靖戊申季冬朔﹐廣呂約會文昌祠﹐凡十有一人。眾矣聚而語﹐語而紀﹐紀而成秩﹐題曰《文昌旅語》。姓名見語中﹐沂陽王文祿秉筆紀之﹐乃僭引云。

兩山徐子楩曰「秋間﹐子遊張公洞﹐勝槪﹐請悉言之。」沂陽王子文祿曰「山半一竅﹐秉火入﹐穹窿敞豁﹐由暗達明﹐如重窯﹐石白如玉﹐其底石板稜層如斧鑿下﹐其上有石膏流結爲柱﹐爲人掌﹑人形。北上一竅﹐由山頂出﹐天光照云。」兩山子曰「山阜厚也﹐曷奇巧如斯﹖」謙謙仇子俊卿曰「開辟初﹐土石相擁而成山﹐洪流蕩激﹐沙土汩去﹐如癰腫旣潰﹐惟石窿然﹐獨存仰崖。」胡子憲仲曰「花瓣之齊﹐色香之備﹐皆化工之巧。」沂陽子曰「山譬人骨﹐土譬人肉﹐骨中皆空。則凡山皆空﹐特無竅可入見﹐其阜厚耳。石膏鐘乳不猶骨髓乎﹖」

謙謙子曰「嘉靖初年﹐漁人於苕溪中网得一石﹐圓大如鵝﹐子內鏗然有聲﹐擊碎之有銅牌一方﹐上刻『宣聖』二字。東沙劉子熠曰﹕『其殆前次開辟有此牌。』渾沌之時灰砂滚而包裹之者乎﹖」

少丰顧子蓂曰「客有自雲中來者﹐云威遠有一男子﹐嘗習飛狀﹐遂飛去不復返。陽和有一女子﹐年可十六七﹐忽化爲男﹐此何異也﹖」兩山子曰「此陰陽失調所致也﹐男陽道也而能飛陽失節也。女陰質也而化男﹐陰气縱也。陽失節故佚而不寧﹐陰气縱故變而爲幻﹐气化不得﹐其樂理固然耳。」少丰子曰「然則冀北之山坼地震﹐冬月而龍見雷鳴﹐亦陰陽失調之故與﹖」兩山子曰「山與地皆靜物也﹐理宜貞以安﹐而坼且震焉﹐是陰精不固。龍與雷皆動象也﹐冬宜閉以蟄而且鳴焉﹐是陽精不藏。陽陰之精不固不藏﹐是發天地之房。」

謙謙子曰「近日海寇剽掠爲患﹐倏來忽去﹐備之無餘力﹐攻之無定形﹐問以保東南民社而安室家也。」東沙子曰「聞諸洪武﹑永樂間﹐倭夷數犯而莫禦。今惟漳寇耳﹐且敕巡撫嚴督之﹐是以激而變生。欲弭之請考前之無寇者﹐何謹微以防漸﹐不必過嚴不治﹐治之而寇息矣。」少丰子曰「禦海寇與山寇不同﹐故禦山寇利用攻﹐禦海寇利用守﹐攻貴神速﹐守貴招降。是以憲臣廣投檄文以誘其從﹐將臣勤加巡望以嚴其備﹐則海寇得生而居民無擾也。」沂陽子曰「禦寇無難在得人﹐在據險﹐在利器﹐在足餉﹐在令嚴。夫統率紈綺﹐士卒尪羸﹐人匪得也。南藍田以及興福東龍王以膺琴臺﹑北武場以至楊村﹐疏而且曠﹐險弗據也。戈矛漧脆而鐵繡﹐甲冑綫穿而紙糊﹐器不利也。歲久不支﹐包侵爲獘﹐枵腹稱貸﹐妻子啼饑﹐餉不足也。守而敵者無功﹐退而逃者不罪﹐令匪嚴也。必總戎者身先行伍﹐內守者勤加策應。伏兵以絕汲﹐道窵遠﹐居民則徙之入城﹐此保海鹽一隅之策。若欲海寇悉平﹐必須憲臣奏請﹐沿海凡泊船處所多設市舶司﹐有貨稅貨﹐無貨稅舡﹐舡出地方﹐給以票證﹐人皆好生而嗜利﹐化寇而爲善良﹐且因以裕國用矣。」仰崖子曰「破海寇其策有三﹐防其源﹐困其進﹐間其黨也。沿海出舡海口﹐查其家﹐注之冊﹐誘其親屬﹐俟寇回﹐諭其降以自新﹐不罪。又嚴禁不使招引下舡﹐則在海者日減而無增﹐此防之策也。海寇食必須米﹐飲必須泉﹐截其掠米汲泉之路可也。可泊之處悉立鐵尖撞樁﹐隱於水面﹐礙其來舡可也。調其聚泊﹐束芻灌油桴筏﹐隨之順風縱火可也。此困之策也。或取重囚許釋其罪﹐持檄往諭﹐能殺大舡寇首來降者賞以爵﹐能殺小舡寇首來降者賞以金﹐登岸對陣﹐投戈自降者不罪﹐或用木牌朱漆書寫﹐順流浮至海舡聚處﹐寇必取視﹐自相猜疑而黨不固矣﹐此間之策也。夫用間者﹐自古長勝之策﹐不特可消海寇而已也。」

鳳岡趙子黃金謂奇峯楊子春芳曰「學貴變化气質﹐气質變化甚難。」奇峯子曰「然躁者少容﹐雅者易隨﹐虛者輕諾﹐察者太險﹐詐者多匿﹐怯者能忍。躁斯直﹐雅斯親﹐虛斯誕﹐察斯鑿﹐詐斯罔﹐怯斯止﹐非學曷矯哉﹖」

霖川陳子鯉﹐易學也﹐與奇峯子論乾坤二象。奇峯子曰「孔子象乾之剛健以馬﹐象坤之順承以牛。文王以龍象乾﹐周公以馬象坤。是可見文王之爲君也﹐周公之爲相也﹐孔子之爲師也。」霖川子曰「象者﹐象志乎﹖」

仰樗虞子志髙問曰「《易》《詩》《書》《禮》《春秋》﹐皆經也。惟詩學不絕﹐何也﹖」奇峯子曰「易聖學之淵也﹐彊之下學則拂。書淳世之務也﹐施之末俗則窒。禮民情之恆也﹐律之君極則浕。春秋衰國之事也﹐稽之盛王則陋。詩者播上下﹐達貴賤﹐齊隱顯﹐觸憂樂﹐通治亂﹐其天地元聲乎﹖故三百篇後作者不可勝紀。或悼時幽憤﹐或經世唣謨﹐今時人文盛矣﹐觀風者盍亦采之陳治哉﹖」

熙臺劉子炌與奇峯子論夷狄盛衰﹐奇峯子曰「夷狄盛衰系中國﹐國治昌明﹐夷狄𨿽盛亦衰﹔國治微闇﹐夷狄𨿽衰亦盛。靖康﹐夷狄其盛之盛乎﹖熙寧﹐夷狄其衰之盛乎﹖」

《中庸》五達道﹐有曰朋友之交也。仰崖子嘆曰「交之義大矣哉﹗心孚道合之謂交﹐非特朋友﹑君臣﹑父子﹑夫婦﹑昆弟皆然﹐是以君臣之交見於唐虞﹐父子之交見於文武﹐夫媍之交見於梁孟﹐昆弟之交見於祥覽。吁﹗下此亦鮮矣。故阿衡之不惠﹐其君非不明也。孝已之見逐於父非不仁也﹐會稽之妻請去其夫非不貞也。薛氏之弟有訟其兄非不友也﹐其如心之未孚﹐道之未合﹐何哉﹖故君子明白以啟發之﹐誠惻以感動之。不見人之非﹐不見我之是﹐所以積久而待交也。交義合而國家之務成矣。或謂子之言交信大矣﹐聖人奚獨系之於朋友哉﹖曰朋友人倫之紀綱也﹐系之朋友而四倫可推也﹐人特未之察也。」

仰崖子曰「萬物從虛中來﹐故人心本虛﹐虛故靈﹐靈故與天地合徳。今人讀《中庸》稍知誠之爲貴﹐而不知虛之爲先。未有心之不虛而能誠者﹐故虛者物之始也﹐誠者物之成也﹐虛者善之入也﹐誠者善之實也。」

仰崖子曰「寂然不動﹐感而遂通。天下之故﹐孔子言人心素有也。天下之言性也﹐則故而已矣。孟子言吾心素有也﹐以吾心素有而通﹐人心素有其性﹐一也﹐此萬物皆備於我之徵也。故朱子曰﹕『天下無性外之物。』」

