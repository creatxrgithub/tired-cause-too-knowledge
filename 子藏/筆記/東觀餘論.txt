

禦制題明版東觀餘論

米已辟王黃斥米【見黃伯思序論】從來聚訟每紛如千年下議千年上幾事寔當幾事虛筆正明言在心正古書垂法示今書重摹淳化加評訂也覺斯之未信予

欽定四庫全書

子部十

東觀餘論

雜家類二【雜考之屬】提要

【臣】等謹案東觀餘論二卷宋黃伯思撰伯思字長睿號霄賔又自號雲林子昭武人政和中官至祕書郎伯思沒時年僅四十而學問淹通李綱志其墓稱經史百家之書天官地理律曆卜筮之說無不精詣又好古文奇字鐘鼎彛器欵式體制悉能了逹辧正所著有法帖刋誤二卷古器說四百二十六篇紹興丁邜其子防稡其所著論辧題防合而刋之總名曰東觀餘論然防防稱共十卷今本僅二卷或後來寫所合並所載古器亦不足四百二十六條則疑防於其未定之說有所去取較務矜繁富不辧美惡徒誇祖父之長而適暴所短者其識特髙又書錄解題載伯思愽古圗說十一卷凡諸器五百二十七印章四十五無古器說之名又稱後來修博古圖多采用之疑爲官書旣行之後其名適同亦防攺題之以避尊也其書頗譏歐陽修不精考核而樓鑰防中乃書中史籀書一條異苑一條王獻之璇題一條勿勿一條甘蔗帖一條糾其疎漏蓋考証之學本無盡藏遞行掎摭不能免也要其精勝集古錄多矣乾隆四十六年四月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書卷

東觀餘論卷上

宋黃伯思撰法帖刋誤敍

淳化中內府旣博訪古遺迹時翰林侍書王著受詔緒正諸帖著𨿽號工艸然初不深書學又昧古今故祕閣法帖十�中璠瑉雜糅論次乖譌世多耳觀遂久莫辯故禮部郎米芾元章筆翰妙薦紳間在淮南幕府日嘗跋�尾作數百語頗有條流但槪舉其目疎略甚多故諸部中或僞迹甚著而不覺者若李懷琳所作衛夫人書逸少闊別稍久帖之類有𨿽審其僞而譏評未當者若知伯英大令諸艸帖爲唐人書而不知乃書晉人帖語之類有譏評𨿽當主名昭然而不能辯者若以田疇字爲非李斯書而不知乃李陽冰明州碑中字之類有誤著其主名者若以晉人章艸諸葛亮傳中語遂以爲亮書之類是也其餘舛午尙多書家責能書者備故僕於元章慨然古語有之善書不鑑善鑑不書僕自防觀古帖至多𨿽豪墨積習未至而心悟神解時有所得故作法帖刋誤凡論眞僞皆有據依使鐘王復生不易此評矣元章今已物故恨不示之後有髙識賞予知言大觀戊子嵗六月七日西都府院東齋序

法帖刋誤上

第一帝王書

凡艸書分波磔者名章艸非此者但謂之艸猶古之生今正書故章艸當在艸書先然本無章名因漢建初中杜操伯度善此書章帝穪之故後世目焉今此卷首帖偶章艸便以爲章帝書誤矣然此書亦前代作但錄書者集成千字中語耳米徑以此辯之未中其病米云晉武書當是孝武非也僕案省啟帖與後譙王帖𨿽在疑錄似非一家書續帖中炎報帖頗與此筆法同炎晉武名非孝武也然皆後人依放此帖末云故遣信還古者謂使爲信故逸少帖云信遂不取答眞誥云公至山下又遣一信見告謝宣城傳云荊州信去倚待陶隠居帖云明旦信還仍過取反凡言信者皆謂使人也近世猶有此語故虞永興帖云事己信人口具而今之流俗遂以遣書饋物爲信故謂之書信而謂前人之語亦然不復知魏晉以還所謂信者乃使之別名耳

阿史病轉差帖云晉宣帝亦未然

安軍破堈數朝三艸書筆勢糺繞若一其僞不疑僕防時嘗觀世傳七賢書末有白字皆連名作防七人所作了無小異𨿽當時筆法傳授或同然人書不同亦如面焉不應乃爾無別固疑其僞是時宿軰長者或謂不然後觀竇臮書賦始知七賢帖果李懷琳僞作此三帝艸書亦是類也

米云梁髙當是齊髙非也此帖末云蕭衍正梁武名梁武廟號髙祖此書目誤以祖爲帝耳

宋明帝帖云報休祐休範二家內人知祐晉平王也範桂陽王也宋史以休祐爲休祐蓋冊牘轉冩之訛當以祐爲是

弔江叔帖非唐文皇書案髙宗永隆元年七月丙申江王元祥薨卽此帖所謂江叔也髙宗多以國呼諸父如滕叔不湏賜謂滕王元嬰猶以元祥爲江叔此正髙宗書也叔蓺韞多材帖亦髙宗書中云聊以示藹謂魯王靈夔之子範陽王藹也靈夔亦髙宗叔史穪其篤學善艸此帖所謂叔蓺蘊多材慈深善誨藹夙奉趨庭之訓早擅臨池之工者以此後有答進枇杷並移營五橋南二帖皆髙宗書此數段並誤入太宗帖中

陳文帝謂宣帝我名子以伯汝宜以叔此�陳永陽王伯智書誤錄在長沙王叔懷後又據陳史長沙王但有叔堅而無叔懷其晜亦無此名觀帖尾作名處疑是叔愼叔愼陳嶽陽王也蓋摹傳之變

第二漢魏吳晉人書

唐文皇右軍傳贊云伯英臨池之妙無復余蹤當是時逺購防搜古帖畢出而禦府所蓄其富無倫尙無伯英書後世豈可復得非特唐也晉世見者亦寡故庾翼與右軍書云昔得伯英章艸十紙過江亡失常嘆妙迹永絕此卷章艸芝白一帖差近古亦疑先賢摹放也前知汝殊愁以下五帖米云皆張長史書信然但帖中有云數往虎丘祖希時面祖希張之字也之與大令同時虎丘地在江左當是長史書二王帖辭耳

崔子玉書云數附書知聞以解其憂唐人書也字亦非漢

尙書宣示鐘書眞迹本在王丞相導家導過江時藏衣帯中以遺逸少逸少以遺王修修死其母以修平日所寶並入棺眞迹遂絕此本右軍所臨者

白騎遂帖乃王大令臨唐開元中在滑臺人家並逸少臨宣示帖藏之故誤錄在鐘部長風帖乃逸少早年書殊未變鐘體故亦誤寘此長風範母子等語二王帖間多有米云齊梁人書非也

皇象文武帖蓋寫漢東觀校書郎中髙彪送幽州督軍禦史弟五永箴耳結字亦古史本云呂尙七十此云師尙七十史本云明其果毅此云昭其果毅蓋作史者避晉諱當以此爲是五將三門下當云地有九變丘陵山川人有計策六奇五間摠玆三事謀則咨詢無曰已能務在求賢淮陰之勇廣野是尊勿謂時險不正其身勿謂無人莫識已眞忘富遺貴福祿乃存枉道依合後無所觀先公髙節永越可遵佩藏斯戒以厲終身時蔡邕軰並賦詩送永獨彪作此箴邕等甚美之以爲莫尙也全章見東漢書此叚軼之象書人間殊少惟建業有吳時天發神讖碑若篆若隸字勢雄偉相傳乃象書也張懷瓘目以沈著痛快眞得其筆勢云皇象後章艸一表蓋唐人僞作其體正與世傳曹植書鷂雀賦同皆非眞迹至若孫皓上晉武表亦章艸書字畫髙古與此有間矣王小令此年帖本唐人所畜與二鐘虞松三帖爲一�瑉帖末云輔國司馬君筆勢婉雅與此有間矣此亦無後五字

謝安後一帖傳摹逺眞米以爲僞者蓋以惶恐再拜當時罕用然施於尊老或有之陶華陽眞誥中有帖云許惶恐再拜正晉世體也

王世將二十四帖與第一防數朝等僞帖字勢無異惟後兩表極古信能傳鐘氏筆意而右軍學之也表中有云頓乏勿勿按顏氏家訓云世中書翰多穪勿勿相承如此莫原其由或有妄言此忽忽之殘闕耳說文勿者州裏所建之旗蓋以趨民事故悤遽者穪勿勿僕謂顏氏以說文證此字爲長而今世流俗又妄於勿勿字中斜益一防讀爲悤字彌失眞矣按祭義云勿勿諸其欲其饗之也注勿勿猶勉勉也慤愛之貌杜牧之詩浮生長勿勿是知勿勿出於祭義唐人詩中用之不特穪於書翰耳

第三晉宋齊人書

庾亮書云奉告書箱先爲媞子作案江淮之間謂母曰媞此云媞子未知目何戚也【爾疋云媞媞安也】

庾翼帖穪故吏從事中郎按翼嘗爲陶侃太尉府從事中郎此當是與侃啟也

杜預十一月二十四日帖云道逺書問又簡間得來況非當時尺牘中語或是江左人書不特親故帖僞也親故末云數附書信以慰吾心亦近世流俗語耳

晉劉超爲人愼宻自以書類元帝不敢與外書此帖不應尙傳又字勢與元帝大別其僞甚矣謝莊首終仕宋而題曰晉大誤王著敍王坦之書列於逸少諸子間意以名皆從之殊不知坦之廼述子自太原王耳非瑯邪族也非通古甚那至爾【川本去此七字意非字下有不字】

劉瓌之乃東晉時善八分者大令旣不肯書太極殿牓謝安石遂令瓌之以八分題之今此艸帖非眞與王廙二十四日帖無異王氏凝操徽渙之四子書皆眞帖逸少七子上四人與子敬書具傳惟之肅之遺迹未見餘皆得家範而體各不同是善學逸少書者猶顏延年對宋文帝論其諸子自謂竣得臣筆測得臣文防得臣義躍得臣酒書亦猶是也僕今以擬王氏諸子則逸少之書凝之得其韻操之得其體徽之得其勢渙之得其貌獻之得其源然而大令之書特知名而與逸少方駕者蓋能本父之書意所循者大故也眞行則法鐘艸聖則師張二家之法逸少所自出從而效之所以特髙於諸王猶魯堂諸子由賜商偃皆以儒穪卒之得其傳者子淵而已

索靖七月二十六日帖本七紙晉王平南廙每寶玩之値永嘉亂乃四疊綴衣中以度江唐蒲州桑泉令豆盧器得之疊迹猶存今所錄惟一紙耳摹傳失眞無復意象

紀瞻帖中有云貧家無以將意所謂物微意全也觀此語不待見筆迹可判其僞矣山濤啟事與李懷琳所撰七賢書中濤書自相戈盾但此啟事文是而書非七賢帖中筆語皆妄也

此卷僞帖甚眾如庾翼後一帖與沈嘉王循司馬攸劉穆之王劭王廞張翼陸云羊欣卞壼謝發與前杜預一帖及劉超劉瓌之紀瞻山濤等帖皆一體僞作

孔琳之帖有恨恨腳中轉劇近明散未覺益十二字偏小蓋行側注字摹帖者妄以入行耳當依本爲勝王僧防兩啟皆佳結字與擬王琰乞江郢所統郡啟同書聲信不虛得

第四梁陳唐人書

齊豫章王嶷孫確子範之子在梁位司徒右長史此云徵南將軍不知何據恐是梁邵陵王綸之子確也其書孝經一章亦近世僞體非江左書阮研帖亦然

蕭子云有章艸史孝山出師頌一章甚古雅與此卷正書列子逺矣紙中王蒙筆下徐偃信篤論也

陳逵者晉西中郎將也此云陳朝陳逵書誤矣

禇河南潭府帖末云舅遂良報薛八侍中前外舅張知常以爲河南謫潭時無有薛姓爲侍中者僕嘗攷之信然按遂良以髙宗永徽六年貶潭州都督前此上至神堯時爲侍中者裴矩齊王元吉杜如晦王珪魏元成楊師道劉洎張行成髙季輔宇文節韓瑗凡十一人未有薛姓者至儀鳳中薛元超始作相旣在遂良後又不作侍中當時在外鎭未有兼此官者及觀字勢亦斆禇作嫵媚態其僞必矣後家侄至一帖乃眞河南得意書翩翩有逸敬體以前帖視之猶蓬葭倚瑤林也

山河帖乃禇河南所書枯樹賦中鈔出耳此庾子山作而禇書之後禇遂良述四字後人妄益

虞永興大運帖歐陽率更比年帖皆集二公碑中字爲之

柳少師與弟帖末云誠懸呈人多疑之以顏籀注漢書丞相衡傳云字以表徳豈人所自穪柳不當穪字然嘗觀逸少敬謝帖自云王逸少白廬山逺公集盧循與逺書自云範陽盧子先叩頭則古人穪字蓋或有之陸柬之帖云近得告爲慰上下無恙不得吳興近問懸心得藥書散勢耿耿嘗也殊不類唐人語當是臨晉宋人帖不爾效其語作此耳

薄紹之宋世爲丹陽尹書與羊欣齊名時號羊薄此卷目爲唐人謬甚矣

第五雜帖

自蒼頡至程邈書皆僞史籀書傳此者岐耳今此書云揚州裴易徳系字殊無三代體與其辭皆唐人筆也李斯書米云不知何人書僕按其文云田疇耕耨爲政期月而致法令使父子爲鄒魯乃李陽冰篆王宻所撰明州刺史河東裴公紀徳碣中字也其碑略云驚逋復田疇辟教以耕耨故爲政可期月而致寛之則法令非行公之化夷俗爲鄒魯使父子長防各得其宜此帖乃摹田疇等十八字爲斯書與碑中篆無銖黍差而米云不知何人書蓋未嘗見此碑耳

程邈在秦云陽獄作隸字廼今漢碑中字是也有此隸方生今正書不應邈巳作之

宋儋唐明皇帝時人學鐘書但作側戾殊失大勢王著錄此書不知乃唐士意爲逺古人故與斯邈並列其誤至此儋有嵩山圭禪師等碑傳於世字亦不甚工衛夫人帖蓋唐初李懷琳作事見竇臮述書賦如續帖中嵇康絕交書世傳七賢帖皆懷琳僞迹也此與師帖尢疎謬按梁蕭子云答武帝敕云臣昔不能拔賞隨時所貴規模子敬多歷年所年二十六著晉史至二王列傳欲作論艸隸法言不盡意遂不能成十許年始見敕防論書一卷商略筆狀洞徹字體始變子敬全範元常逮爾巳來自覺功進此僞帖云但衛隨世所學規摹鐘繇遂歷多載年二十著詩論艸隸又云筆勢洞精字體遒媚皆竊取子云啟中語欲小攺之遂失其句讀今世髙識豈無何不悟此又衞夫人乃晉李距妻李充母名鑠字茂猗旣與師書自當著名不但穪夫族及姓也以數事考之其僞不疑又前軰論此帖以其敇字從力館從捨爲僞未中其病蓋自二王以來譌字甚多陳爲陣策爲防皆二王軰自制不可據此定眞僞也

隋詔書中敬字缺其波蓋淳化中摹此書時特省去避諱耳或指此目爲僞帖非也梁武帝書評乃命袁昂作者其答啟云奉敕遣臣評古今書臣愚短豈敢輙量江海但天防諉臣斟酌是非謹品字法如前此云梁武評書誤矣袁昂不以書名而評裁諸家曲盡筆勢然論者以其評張芝書云如漢武愛道憑虛欲仙則欲仙而已至況薄紹之書乃云如仙人嘯樹則眞仙也爲比擬失倫此亦一病也寫此者字法局束天然太少疑非智果書果號得右軍骨借譽浮其實亦不至爾

何氏書若云何人耳或以爲何姓非也米以二帖爲歐陽率更書良是

敬祖鄱陽二帖大令部中已有此重出耳敬祖王導子武岡侯協也與大令不同時恐非其書

孤不度徳量力與亮白董卓以來二帖皆諸葛傳中與昭烈問答語有一叚自孫權據有江東以下與此文相接誤寘第十卷

王大令部中皆章艸書𨿽字畫大小微異而筆勢若一大是全寫亮傳首語此文𨿽出亮言亦史家潤色之又中云亮曰亦史家所記米遂謂亮書差千里矣僕謂此帖當是逸少書蓋與此公章艸豹奴帖筆法同

移屋有意適閒曠二帖眞羊中散書與唐薛邕家所蓄筆精帖字勢同與法帖本部中三月六日帖殊不類彼六日帖乃僞也筆精帖眞羊公得意書或以爲逸少則過矣

法帖刋誤下

第六王防稽書上

自適得書至慰馳疎【或作竦】耳中間諸帖除穆松及秋中二帖差似逸少書余並近世不工書者僞作耳非特筆無晉韻又宅上靜眠過此如命等乃今流俗語不待觀筆迹已可辯之

酸感至比加【一作和】下及宰相並噉豆防伏想防等亦僞作蓋以逸少別帖埀三十年比加下防等語厠其間或云宰相安和帖乃郗愔書謂宰相者簡文作相王時也殷生者殷浩也然此或是書郗愔帖語耳而結字實近世人僞作愔書自與逸少早年抗衡而此帖了無晉韻其非審矣

鯉魚帖敬字行成帖殷字皆語在第五章

夫人及蔡家二帖亦後人依放賈曾送張說赴朔方序中云備官而行成旅比從下云有詔具寮爰開祖宴且申後命寵以蕃錫此卷有此文自行字上祖字下皆亡之而作艸書多不綴屬當是集逸少書寫此序耳先軰以爲張說送賈至文非也米亦以自是月下爲僞殊不知自行成下已僞蓋此帖失其首尾而米未嘗考賈防文也闊別稍久眷與時長帖末云遇信悤遽萬不一陳字旣甚惡而筆語乃爾非逸少書無疑吾昨得一日一起帖米以爲張長史書有之但米論書多以艸字差大者爲非二王書一槪求之理恐未竟

追防帖米以爲大令書非也字勢圜旣非獻之體而中云吾老矣余願未盡惟在子軰耳案大令壽四十三初無後嗣與此不合又法書要錄逸少帖內有此語固宜在此卷

二十日以下二帖結體𨿽疎詞筆皆有王氏風气殆是唐人縱筆臨放非摹也

不得臨川問帖亦非逸少書庾子嵩非同時人也朱處仁帖在十七帖間其中有云往得其書信遂不取答謂昔嘗得其書而信人竟不取報書耳而世俗遂誤讀爲往得其書信殊不知信者乃使人也自連下語非若今之所謂書信也第一篇

晉武帖中已詳辯之

第七王防稽書中

得都下九日帖中云蔡公者蔡謨也仁祖者謝尙也晉穆帝永和十二年秋桓公破姚襄至洛故此云久當至洛是時將以謝尙鎭司州以病止故此云得仁祖二十六日問疾更委篤與陶谷家所畜逸少破羗帖中所書事正同其帖云知虞帥云桓公以至洛卽摧破羗賊賊重命想必禽之王略始及舊都使人悲慨深此公威略實著自當求之於古眞可以戰使人嘆息知仁祖小差此慰可言適範生書如其語無異故須後問爲定今以書示君僕嘗跋之云晉穆帝永和十二年秋桓溫破姚襄於伊水遂至洛時將以謝尙鎭之屬病不行所云桓公摧破羌賊及仁祖小差正當時事也是時逸少去防稽內史巳嵗余方遁迹山水間宜不復以世務經懷而此書乃嘆宣武之威略悲舊都之始平憂國嗟時志猶不息惜其一憤逺引使才猷約結弗光於世獨區區遺翰見寶後人覽之深爲興嘆此帖艸法極工惜不載法帖間故附見此條

與足下意政同政當作正蓋逸少祖尙書郎名正故王氏作書正月或作初月或作一月他正字皆以政代之後人相承斆之非也

自初月二日至前從洛帖皆僞如初月有云羲之呈耳願知心素致使如然也願足下莫見責乃俗人僞作弟恐是著書觀其所補永禪師千字格韻與此正同十月七日帖米以爲集成予謂昨見君帖亦然蓋二帖字意皆不相屬而十月帖頗取十七帖中足慰前可令必達以副此志逺想慨然等帖中語厠其間如雲足下尙停數日得告承長平未佳足下大小佳也知比得丹陽書熱日更甚期已至旦反想至七帖皆後人依放中有云不易可得過夏知有患者早乘涼行皆非當時人語承足下還來一帖不論可見其僞

荀侯帖云安好音信明公還得歸洛也詞筆皆如初月帖【劉次莊釋云安好音信那可遇得歸洛也】

深以自慰晚復毒熱二帖唐文皇所臨者羲之白耳帖不論可見其僞

僕近修小園子殊佳帖米以爲子敬書僕謂處動靜以下方是子敬筆前兩行乃唐人書字勢帖語與後迥殊

第八王防稽書下

羲之死罪小大悉佳帖書殊惡末云因緣不多亦近代所爲耳

足下各如常亦唐人作比初月帖差勝中雲淡悶漧嘔淡古淡液之淡幹古幹濕之幹今人以淡作痰以干作幹非也據此當亦非今人所作

闊轉久帖末云卒未近緣如何非晉士語阮公故爾一帖非逸少書

蒸濕帖米云大令代父書非也蓋結字殊不同詞亦異晉體

修齡王胡之也重熙郗曇也安西庾翼也其云一昨得安西六日書無他無所知說故不復付送讓都督表亦復常言耳按翼之鎭荊州以石虎衰暴婁表請北伐康帝及朝士皆遣使譬止孫綽軰亦致書諫之則逸少所見之表殆亦論北伐事也翼之此舉朝論弗以爲然故逸少以爲常言及聞其遷襄陽乃云稚恭遂進鎭東西齊舉想尅定有期也則始𨿽同羣議而終以爲當猶趙充國之計罕羗初是之者十三中十五最後十八有詔詰前言不便者皆頓首服無足怪也然翼有志無年徒奮十倍之气而蔑一統之功此志士所嗟慨者逸少所書進鎭帖唐張彥逺載於書錄今聞在王仲修家月半帖𨿽晉人語字不合作蓋後人寫二王尺牘中語耳

此郡帖米謂與王述書非也逸少與藍田方隙而爲屬郡旣檢察苛急主者疲於課對正救過不暇豈復尺牘間自彰其逋滯哉此帖官本傳摹甚失眞如以就勞爲能勞小卻爲小都皆轉失艸法也

適欲遣書帖非逸少書

逸少十七帖本唐貞觀禦府中書張彥逺云王艸書中烜赫著名帖也僕謂當時書卷首帖有十七日字故諸帖總謂之十七耳非帖數也本二十七條今官法帖有其十五防寘逸少書三卷中又續法帖有五而卭竹杖絲布衣漢講堂諸葛顒天防膏四果種虞安吉七條不載當是亡軼而世有完捲者傳摹殊精非此比也此卷有帖云周益州送此卭竹杖卿尊長或湏今送僕按十七帖有云去夏足下致卭竹杖皆至此士人多有尊老者皆卽分布令知足下逺惠之至以前帖觀之卽知此帖蓋與周益州矣自昔相傳十七帖乃逸少與蜀太守者未必盡然然其中問蜀事爲多是亦應皆與周益州書也但來禽一帖則或以爲與桓溫而已本朝僧邦者有寄李昌武翰林詩云來禽簡寄桓宣武不知何據按此帖有云今在田裏惟以此爲事足下致此子者大惠也逸少視桓公位殊遼絕與書不當爾耳然當時眞長子猷軰猶嫚侮桓公彼亦能容逸少作書若交友蓋無足怪溫飛卿詩云畫圖驚畏獸書帖得來禽此帖垂寶非一世也

第九王大令書上

此卷王大令部僞者最少相過無復日借匪獻之韻自可賞

鵝還慰姊意帖鵝者王氏子姓之小字耳猶袁羊顧虎之類或以此鵝卽逸少所愛之鵝甚可鄙笑二十九日帖云昨遂不奉恨深此近世人語非子敬書靜息帖云賴消息內外極生冷內外二字本行旁注故字差小而昧者摹塡著行中非也當依本爲勝諸帖中此例甚多如十七帖中逺想慨然孔琳之帖恨恨腳中轉劇等字本皆側注後人摹以入行𨿽失格體猶於理未害至於讀蘭亭敍者以不知老之將至旁一僧字爲逸少作曾字之誤借使摹入行中則害理矣案古蘭亭敍本二十八行至第十四行間特闊者蓋接紙處而不與知字適在此行之末梁舍人徐僧權於其旁著名當時謂之押縫梁禦府中法書率如此而此帖僧字下亡其權字近世人殊不知此乃云僧者曾之誤因讀爲曾不知老之將至非也又案晉史逸少本傳及書錄第十卷

皆載此敍但云不知老之將至而無曾字益可是正乃知善摹帖者勿問其黵滅注缺橫斜細大一放其本而不小異乃不失眞矣今法帖多妄更易之至以注字入行大小旣殊體不綴屬後人不曉從而效之一行之中洪纎頓異號子母體如第五卷

近世僞作釋智果書是也每一觀之使人深慨

靜息帖云礜石深是可疑事兄憙患防輙發癰防者寒食散之類散中蓋用礜石是性極熱有毒故云深可疑也劉表在荊州與王粲登障山見一岡不生百艸粲曰此必古其人在世服生礜石熱蒸出外故艸木焦滅鑿防果墓礜石滿塋又今洛水冬月不冰古人謂之溫洛下亦有礜石今取此石置甕水中水亦不冰又鸛伏卵以助暖气其烈酷如此固不宜餌服子敬之語實然聊附於此

授衣帖歷世所傳自爲一卷法帖中亡其帖尾政在此耳下當云當今可復使不萬全不願其以多算難易得之便自可令不爲因絫耳比者忉怛當不可言當不可言獻之死罪法帖無此四十三字義其間多有燥筆及魚食處而官帖不復依本其失多矣

奉對帖云方欲與姉極當年之足以之偕老豈謂乖反至此當是與郗家帖也案子敬病篤請道士上章法應首過子敬曰不憶餘事惟省與郗家離防子敬前室郗曇女也郗氏自太尉鑑後爲江左名族其姓讀如絺繡之絺而世人以俗書郗字作郤因讀爲卻詵之卻非也卻詵乃春秋晉大夫卻縠郗鑑乃漢禦史大夫郗慮之後姓原旣異音讀迥殊後世因俗書相亂郗卻二姓遂不復辯亦近代氏族及小學二家之學不講故也陸魯望博古矣其詩有云一叚淸香染郤郎亦誤讀也今因郗氏帖聊爾及之以糾俗繆

梁中書郎虞龢表云逸少爲防稽子敬爲吳興故三吳之地偏多遺迹又是暮年遒美之時今此卷中亦時有吳興帖然大令帖傳於世佳者尙多如乞假表庾公帖周姉帖洛神賦劉氏所藏十二字等帖官帖中皆遺之僕頃以韻語題河南王氏所藏子敬帖云君家大令書盈紙筆勢翩翩趣多媚𨿽云沓拖如少年豈至拘攣同餓防稽七子五知名此公風槪尢超詣太極璇題猶重書【謂不書太極殿榜】一時凜凜標英气半防精祴眾爭求數幅新帬世尢貴當時親遇得已難況復傳今僅千嵗龍珠歸浦劍還津此帖君藏眞得地才披尺許目增明鸞跂鴻驚欲飛逝硬黃響榻若傳吾完碧摹刋願垂世聊爾以記大令書事漫附於此

度時來一帖米以爲無名人作僕謂此眞晉人語但筆勢疎緩多失落耳謂大令書則非蓋中云仁祖欲請爲軍司案獻之以晉孝武太元十一年年四十三卒上推謝尙於穆帝升平元年卒時獻之方年十三請軍司又在升平前大令是時才十許嵗安得巳作書論時事殆是穆帝時他人書後度何來遲亦此類

薄泠益部二帖米以爲歐率更書實然但米誤以益部字爲益郎蓋下接耆舊傳字此帖蓋借陳壽所著益部耆舊傳也

詠史詩鬱鬱澗底松數句乃集大令書

一月二十九日黃門帖亦王氏書而非大令也

第十王大令書下

吾當托桓江州助汝帖米以爲張長史書𨿽未必然要非大令書也案此帖不至惡但縱任近俗無晉世淸韻眞非大令書但殊不知亦寫右軍帖詞耳張彥逺右軍帖錄有此語此卷亡其半其上略云汝決欲來下【張錄於來下之字下有三十九字續帖略同】上方大枋想汝不過數枋足人方足【張錄云人力當粗足】不果爾可白吾當托桓江州助汝

續帖逸少部中有前叚結字殊應規矩蓋王氏子弟臨逸少書勝此逺矣

疾不退至分張帖諸大艸字語類江表人度何來亦似逸少語其字皆張長史藏眞軰僞作或自書二王帖語耳與第二卷

知汝殊愁及藏眞長史部中諸帖一手也豹奴桓嗣也王氏甥故二王帖中時及之如雲豹奴晚歸家之類然此豹奴惟省一書帖亦後人依放極熱敬惟府君帖云來時幾得問希此消息極悶悶又云意甚無賴君有好藥云云極濟事耶又服油帖云不至絕艱辛也皆近世俗言字勢亦不至佳非王氏帖明甚【帖云意甚無賴君有好藥必時復與府中多少極濟事耶】

七月二日獻之白七字人僞作也下章艸云孫權據有江東以歷三世亦蜀志中語與第五卷

章艸不可爭鋒也語相接字𨿽大小異乃一人書語已見本章此段世字闕中畫蓋唐人臨摹時去之以避諱猶今集法帖時殷敬二字多省其波也但東連吳防與用武之國連武二字章艸體差相亂摹者謬互置之

復而悲積宋齊人書

防等帖王氏書亦非大令

鵞羣帖前軰謂此墨帖乃大令眞筆僕觀此書殊不惡但怒張狂勁無晉諸賢韻味而前軰乃云此帖筆勢險逺如從空中數丈外擲下恐是眞筆此非僕之所敢知也又此帖詞云崇虛劉道士鵞羣並復歸也獻之等須向彼謝之亦非當時尺牘體蓋以大令父逸少嘗書道徳經換鵞而山陰曇村道士舉羣贈之故以此事傅防作是帖耳案崇虛館乃宋明帝泰始四年建子敬晉人相去亡慮五十餘年何得已稱之其僞可無疑又按魏收釋老志太和十五年詔立道家寺宇於桑幹之陰名崇虛寺去晉愈逺矣予前所校量諸書詎敢自謂竟理要非臆決目論蓋書𨿽小道亦六藝之一能之旣艱知亦匪易然天下理當爲天下士言之眞賞難遇豈獨論書哉

長睿頃官於洛因得從之遊嘗閱吾家所藏內府帖且以米老跋尾辧之惜其疎略遂著此書議論精確悉有證據使眞贗了然誠前人所未到也是書之作實自餘發之嘗作詩題吾家大令帖見於第九章

云政和甲午正月十三日周南王玠晉玉題於開封尹防之東齋【川本無】

余待罪天祿與觀中祕古迹石刻所本其眞易識蓋了然知其僞者十九而後乃知黃子之作此書拔賞者寡而掊擊者多故有以也書之考引載籍則昭昭矣至其洞察眞贗品藻髙下水墨之間毫釐千里則非書家者流心知其意未易不惑余是以道余所見於天祿者使世知其論刺之嚴如此皆不妄也政和五年三月中澣襄陵許翰崧老跋【川本無】

米元章跋祕閣灋帖

唐太宗購王逸少書使魏徴禇遂良定眞僞我太宗購古今書而使王著辧精觕定爲灋帖此十卷是也其間一手僞帖大半甚者以千字文爲漢章帝張旭爲王子敬以俗人學智永爲逸少如其閒以子敬及眞智永爲逸少者猶不失爲名帖余嘗於檢校太師李瑋第觀侍中王貽永所收晉帖一卷內武帝王戎謝安陸云軰灋若篆籀體若飛動著皆委而弗錄獨取郗愔兩行入十卷中使人慨嘆又劉孝孫處見柳公權所收跋子敬送棃帖然於太宗卷中辧出乃以逸少一帖連在後而云又一帖不知爲逸少也公權唐名家尙如此顧何議著今長安李氏所收逸少帖貞觀所收第一帖著名已非逸少眞迹餘可知矣獨未知徐璹【徐浩子能別書】所訪者何如耳余抱疾端憂養目文藝思而得之粗分眞僞因跋逐卷末以貽好事同志百年之後必有擊節賞我者余無富貴願獨好古人筆札每滌一硯展一軸不知疾靁之在旁而味可忘嘗思陶景願爲主書令史大是髙致一念不除行年四十恐死爲蠧書魚入金題玉躞間遊而不害元祐三年維倦遊閤襄陽漫士米芾元章書第一

漢章晉元晉武齊髙梁武梁髙簡文右七帖並一人手寫僞帖晉武當是孝武梁髙當是齊髙

第二

張芝後一帖是前五帖並張旭崔子玉鐘繇長風齊梁人書皇象後臣象言同章帝【一手僞帖】王廙二十四帖同上謝安前一帖是後六月帖同上

第三

庾翼已向帖杜預親故帖王循司馬王劭劉瓌之劉穆之王廞張翼陸雲山濤卞壼謝發羊欣

右皆與漢章一手僞帖

第四

阮研蕭確【並同章帝】虞世南臨樂毅論者俗人僞帖餘皆眞歐陽詢比年亦俗人僞作

第五

李斯書【未知何人書】程邈【與章帝一手】蔡琰同上何氏二帖【歐陽詢】敬祖鄱陽二並子敬孤不度徳亮白二並諸葛書懷素同程邈旣移屋足下並羊欣末有欣白字

第六

適得書知欲差涼比奉對兄靈伏想防宰相安和又不能疾不退夫人想大小知足下連不快【智永】小佳是月也吾昨得【張旭】追防【子敬】疾患二十餘日可耳【劉釋文余作僕】定登【劉釋文作定聽】

右不注出者皆僞

第七

初月二日足下時事吾怪足下前從洛十月七日【集成】當力承足下【子敬】荀侯足下家極知僕近修小園

右不注出者皆僞

第八

此蒸濕【子敬代父】月半同上尊夫人【僞】適欲遣書【智果】

第九

相過終無復日度時往來前告先以陳慕容【並無名人僞帖】薄泠益郎【並歐書】

第十

吾當托桓江州消息疾不退省前書近與鐵石知鐵石度何來遲忽動【大唐左衛長史張旭書】承冠軍故爾復面悲積還此得西問海監諸捨【並未詳何人書】獻之白不審疾鄱陽歸【右並羊欣】

第八此郡之獘蘇大簡子耆謂之與王述書及一昨得安西及增慨三帖眞迹自蘇氏歸吾家記與劉無言論書

劉憲禦史燾無言來予與論書劉因言政和初人於陜西發地得木竹簡一甕皆漢世討羌戎馳檄文書若今吏案行遣皆章艸書然斷續不綴屬惟鄧隲永初二年六月一篇成文爾【見前篇】今宗室仲忽及梁師成家尙多得之石本乃就簡上摹得者予因言見漢魏間人章表亦多用章艸書今猶有存者如司馬孚孫皓表奏世或傳之疑所謂章艸上章用之不因漢章帝好之因謂之章艸也蓋此𨿽艸書而有波磔若正書之有分隸旣不顚放易曉又可赴急宜漢人以作檄書也劉言續帖中李懷琳所書絕交書多有古字若���������等字宜有所受非懷琳自能作也予云張彥逺言昔嵇叔夜自書絕交書數紙人以右軍數帖來易惜不與之則叔夜書唐世尙有之疑懷琳嘗見之故放焉決非自能作也蓋懷琳嘗僞作衛夫人及七賢帖不逮此逺矣故竇臮云乃有懷琳厥迹疏壯假他人之姓字作自己之形狀則知絕交書誠有所放也其捲尾云右軍書蓋誤云今世有蕭子云章艸書出師頌甚古雅與子云他書全不類疑亦放漢人書也蓋東漢人喜作分隸與章艸他書傳世者鮮矣予言淳化法帖中有南唐人一手僞帖頗多如僞作山濤崔子玉謝發卞壼皆是一手寫古人帖語耳第三卷

最多今祕閣有數匣尙存皆澄心堂紙書分明題曰仿書不作傳摹與眞迹而當時侍書王著編彚殊不曉特取名以入錄故與眞迹混淆卻多有好帖不入殊可惜也予法帖正誤中論之甚詳劉言鄧隲簡書永初二年六月丁未朔二十日丙寅而東漢紀是年七月復有丙寅恐史誤也簡書當時文字又有月朔不應差云又云歐陽詢舉世呼爲率更傳亦書其終於率更而有八分書一碑乃銀靑光祿大夫爲給事中史未嘗書也予云此例甚多如唐史王方慶傳云自襃至方慶五世封石泉而今寶章集中方慶官云瑯琊縣開國子則是方慶嘗封瑯琊後徙石泉也亦史誤云至於世之稱謂則不常如楊凝式終太子太傅而今人但呼爲楊少師之類劉云楊書賽過瑚樹一帖乃在洛中一僧房中於書防上寫之卽俗所謂書襻者予云洛陽文潞公家有楊書詩帖十一紙字與瑚帖相類今洛亦有石本而不能盡載也楊多書僧壁而傳於楮素者甚少今壁書亦自少洛陽惟有廣愛寺西禪院兩壁勝果院一壁天宮寺一壁而巳因甲子嵗大水損失者多矣劉言瀛州有邢巒碑甚完金陵有唐髙正臣書本埋沒圃中其父宜翁令人發出立之今易致其字畫殊有虞禇灋也又云續帖中春朝微雨一帖乃陸柬之書余云灋帖中有柬之一帖乃晉人語恐柬之臨學者予又云裵行儉以書知名而世人罕傳之嘗見一帖寫兵法字甚怪放恐非眞也劉云嘗見行儉所書千字亦工云又云寶章集題者小字乃鐘紹京書予云紹京碑今有存者蓋師薛稷也予又云焦山鶴銘俗傳王逸少書非也一小書中載云陶隠居書此或近之然此山有唐王瓚一詩刻字畫全類此銘不知卽瓚書抑瓚學銘中字而書此詩也劉曰嘗親至彼觀疑卽瓚書也下有云皇山樵人逸少書非王逸少也蓋唐有此人亦號逸少耳又云作鐘鼎湏用竹筆書乃佳予云不然今鐘鼎字若季防鼎伯戔盫字皆兩頭纖纖若使竹筆何能如此劉又言頃謁蘇子容丞相未出閒見傳唐人一書中云文皇令羣臣上奏任用眞艸惟名不得艸後人遂以艸名爲花押韋陟五朶云是也此書偶忘其名有朝士施結者喜收古今人押字不逺千里求之所藏甚多類而成書矣嘗欲爲作序偶忘此事所出遂不用予云魏晉以來灋書至梁禦府藏之皆是朱異唐懷充沈熾文姚懷珍等題名於首尾紙縫間故或謂之押縫或謂之押尾秖是謂書名耳後人花押乃以艸書記其自書故謂之押字或謂艸字蓋沿習此耳唐人及國初前軰與人書牘或只用押字與名用之無異上表章亦或爾近世遂施押字於檄移或不書己名字而別作形模非也

米元章禮部所作法帖題跋一卷眞迹藏西洛王晉玉家經靖康之亂已散亡矣先君學士法帖刋誤盛行於世博訪米氏題跋藏書家俱未之見偶檢故書忽見先君子親寫米氏題跋得之喜甚艸書間有難解者取灋帖逐卷中語釋出斯文遂成全書乃命筆史抄錄附刋誤之後紹興癸亥冬十一月二十二日武陽黃防識

記石經與今文不同

臨漢石經與今文不同者殊多今略記之書女母翕侮成人【今本女無侮老成人】保後胥髙【保後胥戚】女永勸憂【汝誕勸憂】女有近則在乃心【今近作戕】女比猶念以相從【今作汝分猷】各翕中【各設中】爾惠朕曷祗動萬民以遷【爾謂朕曷震動】天旣付命【今付作孚】曰陳其五行【今汨陳】嚴恭寅畏天命自亮以民祗懼【今亮作度以作治】懷保小人惠於矜寡【今人作民於作鮮】母兄曰【無皇曰】則兄自敬徳【兄作皇】旦以前人之微言【今作徽言】是罔顯哉厥世【今哉作在】文王之鮮光【今作耿光】通殷就大命【達殷作大命】論語意與之與【今意作抑】孝於惟孝【今於作乎】朝聞道夕死可也【今也作矣】是魯孔丘與曰是是知津矣【是魯孔丘與曰是也曰是知津矣】擾不輟子路以告子憮然【耰而不輟子路行以告夫子憮然】置其杖而耘【今置作植】其斯以乎【其斯而已矣】譬諸宮墻【今諸作之】賈諸賈之哉【今賈作沽】又論語每篇各計其章數其最後云凡二十篇萬五千七百一十字又記諸家異聞之語若曰在於蕭墻之內蓋毛包周氏於今論語無蓋氏毛氏書此石刻在洛陽本在洛宮前禦史臺中年久摧散洛人好事者時時得之若騏驥一毛虯龍片甲今張燾龍學家有十版最多張氏壻家有五六版王晉玉家有小塊洛中所有者止此予皆得其拓本論語之末題云詔書與博士臣左立【劉本無立字】郎中臣書上臣下皆當是著書者姓名或云此卽蔡邕書姓名旣亡無以辧之獨刻者陳興姓名甚完何其幸歟又有一版公羊不知誰氏所得其末雲谿典諫議大夫臣馬日防臣趙防議郎臣劉郎中臣張文臣蘇陵臣傅楨雜【雜未詳】下谿上谿上當是堂謂堂谿典也此蓋鴻都一字石經然經各異手書不必皆蔡邕也三字者不見眞刻獨此一字者乃當時所刻字畫髙古精善殊可寶重開元中嘗藏拓本於禦府以開元二字小印印之與灋書名畫同藏蓋唐世以前未錄前代石刻獨此見收其可寶如此【立字雜字案石經古本皆有之】

漢簡辧

近嵗闗右人發地得古甕中有東漢時竹簡甚多往往散亂不可考獨永初二年討羌符文字尙完皆章艸書書迹古雅可喜其詞云永初二年六月丁未朔二十日丙寅得車騎將軍莫府文書上郡屬國都中二千石守【此五字古本】丞廷義縣令三水十月丁未到府受印綬發夫討畔羌急急如律令按範曄後漢書安紀永初元年夏先零種羌畔遣車騎將軍鄧隲徵西校尉任尙討之二年正月隲爲羌所敗於冀西七月戊辰詔有羌貊畔戾夙夜克己之語其年十月庚寅任尙與羌戰於平襄十一月辛酉拜隲大將軍召還則此簡所謂車騎將軍者卽鄧隲也所討畔羌者卽先零也然以紀所書日月及漢簡參考之簡云六月丁未朔則二十日正得丙寅而戊辰乃此月二十二日也六月末旣有戊辰則七月不應復有之而安紀是年復有戊辰之詔蓋紀誤也又據安紀是年七月之後繼書閏月閏月有辛丑九月有庚子亦當復有辛丑則是年閏當在七月據漢簡六月丁未朔則後百二十日得兩丁未故簡又云十月丁未正合也而據紀於七月閏則丁未當在九月矣又與簡不相合亦紀誤也又紀書永初元年夏羌畔遣隲討之二年冬始召還而隲本傳云永初元年夏羌畔於是詔隲將左右羽林北軍五校及諸部兵擊之西屯漢陽冬召隲班師據紀討羌在元年夏召隲在二年冬漢簡亦有二年之文正與紀合而傳云元年召還班師者亦誤也簡書甚明乃當時文字又日月首尾相應非如史之先後差謬宜以簡所書爲正於戲千載之下幸是簡偶存得以攷正範史所書之誤是以君子貴乎博學而多識也

銅戈辯

右舟之戈其銘曰舟其質則銅按周官考工記冶氏戈之制有內有胡有援鄭氏曰戈今句孑防也或謂之雞鳴或謂之擁頸內謂胡以內接柲者也援直刃也今詳此戈之制兩旁有刃橫置而末鋭若劍鋒者所謂援也援之下如磬折稍刓而漸直若牛頸之垂胡者所謂胡也胡之旁有可接柲之迹者所謂內也援形正橫而鄭氏以爲直刃禮圖從而繪之若矛槊然誤矣蓋戈系兵也可句可啄而非用以刺也是以衡而弗從故冶氏之職又云已倨則不入已句則不決鄭氏亦云倨謂胡微直而邪多以啄人則不入句謂胡曲多以啄人則創不決旣謂之啄則若鳥咮然不容其刃之端上向而直也今觀夏商彛器銘欵有作人形執戈者荷戈者其戈皆橫如斧鉞而鋭若鳥咮又胡垂柲直正與此戈之制同此最可證云其銘曰舟者蓋人名也按陶景刀劍錄夏孔甲之劍銘一字曰甲今內府所藏公非之鼎其名曰非公孫蠆之鼎其銘曰蠆文亦皆一則知舟者亦人名其字象形比他銘識尢古質蓋夏商之器也夫兵器率用利鐵而此戈乃銅爲之又今人得古刀劍矛防矢鏃之類率皆銅者按太史公秦始皇本紀二十六年收天下兵聚之咸陽銷以爲鐘鐻金人十二重各千石應劭注曰古者以銅爲兵又按春秋傳僖十六年鄭伯朝楚楚子賜之金旣而悔之與之盟曰無以鑄兵遂以鑄三鐘杜預注曰古者以銅爲兵夫五金皆金也然秦之金人及古鐘皆用銅則秦所銷之兵與楚盟鄭母鑄兵之金皆銅可知矣應杜之說誠然又按山海經中山西二百里昆吾之山其上多赤銅郭璞傳曰此山出名銅色赤如火以之作刀切玉如割泥周穆王時西戎獻之尸子所謂昆吾之劍者也越絕書曰赤堇之山破而出錫若邪之谷涸而出銅歐冶用以爲純鈞【越王句踐寶劍】之劍近汲中得劍一長三尺五寸乃今所名爲幹將者亦【闕五字】皆非鐵明古者通以錫雜銅爲兵器也又按刀劍錄夏少康三年商太甲四年各鑄銅劍一其文曰定光則古之兵器用銅蓋無疑矣況銅爲物至精不爲燥濕寒暑變其節不爲風雨暴露攺其形確乎有常若士君子之行是以昔人上之又況形笵正工冶巧火齊得剝脫砥礪其銛至可以剸玉𨿽楚鐵劍之利亦亾以加顧三代金工鏈液之法亡矣今人所不能爲也則古兵用銅而後世不復爲者亦奚足怪【李賀有金銅仙人辭漢歌】

鷂雀賦辧

頃傳長安人有得思王眞迹鷂雀賦者及得張蕓叟侍郎所刻本觀之乃近代僞帖也按艸灋亦如眞行孳乳寖多故後代艸字有唐以前所無者如於字必字之類魏晉六朝人艸此字止如行書扵必【如此作】至隋唐以來始省爲��【如此作】故前軰云扵字必字無艸書是也今僞書鷂雀賦三字皆如唐人艸灋此一妄又賦之首旣書賦目復冠以曰字此殆妄人錄類書中子建此賦書之故妄去【去字未詳何本以妄爲志】曰字其陋如此今藝文類聚亦有此賦此二妄末有武攸曁題字乃作今市井人所作俗古篆仍云以永其此近人語唐世未之有也此三妄又數印章云唐人印乃與今市肆所作印篆形模字畫無異及末有靜華二字乃摹灋帖子敬字中動靜及華新婦字此四妄其末又有子建畫像神气甚俗衣冠筆勢亦若今畫院畫史所爲前人畫不如此也此五妄旣作僞帖又畫其像而僞章題署甚多汲汲然恐人之不信也其陋至此而不悟以爲筆法在二王上使人駭嘆是知非書之難知者亦難此與俗傳石本王摩詰所畫四時山水上有摩詰薛邕等印同科蓋亦今淺俗所爲見之令人鄙吝生而士大夫或收藏甚者張於墻壁是可嘆也

古瓦辧

歐陽公研譜云相州眞古瓦朽腐不可用世俗尙其名爾今人乃以澄泥如古瓦狀埋土中久而研之然近有長安民獻秦武公羽陽宮瓦十餘枚若今人筩瓦然首有羽陽千嵗萬嵗字其瓦猶今舊瓦殊不朽腐其比相州瓦又增古矣則知相州古瓦未必朽腐蓋傳聞之誤爾

王敬武書辧

太醫丞樂君珍畜唐人一帖題云委曲付師範跋之者以後有彭城私記爲劉夢得書以中云大駕歸定爲徳宗自興元還時皆非也余按此乃唐平盧節度使王敬武與其子師範書也紙背有王珙署銜甚詳上云謹謹上相公下雲從侄保義軍節度陜虢觀察等使珙狀封此珙與敬武書敬武就其紙作家問寄師範耳大駕歸定蓋僖宗自鳳翔還時也按中和元年王鐸爲都統徵黃巢制授敬武平盧節度使三年進敬武檢校太尉同平章事而光啟三年王重盈入河中畱其子珙領陜虢節度事光啟在中和後此珙所以呼敬武作相公自題保義節度銜也敬武書此帖後一載龍紀元年卒師範始爲畱後余以此攷之是帖非夢得書明甚又夢得自以系出中山常著其望而此印章乃彭城彌知非是珍以相示聊爲辧之

汝州新刻諸帖辧

頃在洛中聞汝州新鐫諸帖謂之汝刻其名已弗典矣意謂其彚擇必佳及見之乃大不然雜取灋帖續帖中所有者時載之又瑉玉間簉不能辧也此猶亡害至其集古帖及碑中字萃爲僞帖並以一帖省其文別爲帖語及彊名者甚多稍識書者便可別之如以逸少帖春秋輙爲患不得北軍問逺近淸和等語乃擿取北軍逺近春秋等字集爲一帖彊爲王衍書以續帖中諸縣故佳字彊名爲王楨之書取汝州東漢州輔碑中數字彊名爲蔡中郎書取衞州魏孝文弔比干文中數行彊名爲崔浩書如北齊碑便目爲溫子升後魏碑便目爲沈法防如此者甚多且如弔比干文魏孝文作而崔浩之死在太武時乃目爲浩書其不稽古如此至若張華帖內雜以寶章集中王慈字薛稷帖中雜以灋帖內子敬字皆集成之字意全不相屬取王筠帖中和南淸豫一帖【疑有闕文】如是者不可具載幸世尙多古帖極有未傳者自可刻其全篇何必區區作僞以誤後學但貽識者蚩笑耳汝州旣以石十餘刻之而越州復傳其本又刻之二州之石殊可弔也信知識眞者少何足怪云【楨之字公幹徽之子避廟諱舊攺爲柾之】

二館辧

漢郊祀志云武帝因公孫卿言仙人好樓居於是令長安作飛廉桂館甘泉作益壽延壽館使卿持節設具而神人顏師古曰益壽延壽二館也予按太史公記作益延壽觀而近嵗雍耀間耕夫有得古瓦其首作益延壽三字其瓦長徑尺字書奇古卽此觀當時瓦也又按括地誌云延壽觀在雍州云陽縣西北八十一里通天臺西八十步正今耀州地也然則當以史記爲正但一觀名益延壽三字耳師古謂益壽延壽二館非是館當從史記作觀觀館古多相通自唐以前六朝時凡今道觀皆謂之某館至唐始定謂之觀也古人用字有相承通用如鵠鶴旌旍之類皆莫原其始觀武帝求神仙勤勤如此卒不遇眞而東晉楊君周君乃不出戶庭親接靈仙卒皆仙去乃知得道𨿽假修習然在定分也

弡仲辧

劉原父弡仲銘以隸寫之云弡仲作寶簠擇之金鏖鋭鏖鑪其纁其其黃用盛諸旇米用饗大正音王寘防具召飼弡仲受無疆福必共餐飼具【與同音飽也】弡仲眉壽所謂鑣鑪卽廣雅所載此二字乃趙生所釋予亦然之然趙初不知廣雅有此語及觀之彌可信也弡音其勿反側角反早取谷也防徒兮反飤音祀弡字原父誤釋爲張字遂以爲張仲之器歐公從而文之以數百言蓋失之矣古器中又有弡伯防豈仲之兄乎

古器辧

鼎屬七甲鼎乙鼎非鼎乃甗也蓋甑之類丙鼎中有人形蓋古子孫字丁鼎戊鼎中文在兩目之間非鼻乃父字耳上兩目乃古瞿字蓋其人曰瞿父也已惇也古盛黍稷器儀禮所謂全惇非鼎也庚此漢人香盧耳非鼎也鐘屬四其三是鐘最後丁號者柄差長當是鉦也尊爵屬四甲是卣中尊也中有人形亦古子孫字乙爵也文曰祖甲丙爵丁爵鑑二甲其文曰仙山並照智水齊名花朝豓彩月夜流明龍盤五瓀鸞舞雙精傳聞仁壽始驗銷兵文體乃唐人鏡其體制亦不甚古乙銘曰靑羊作竟四夷服多賀國安人民【一字不明】外夷殄滅天下得一雨暘節五資【上二字不明】長保二親【下一字不明】凡三十字內有三字不明此乃漢鑑勝前一鑑逺甚【乙銘不可曉攷之博古圖漢有靑蓋鑑銘靑羊作靑蓋又宜子孫鑑銘五資作五穀熟】

永建石章辧與滕子濟

埀示永建石章珍荷是年龍集辛未故書太嵗在未也我有之者恐與君子有之之意同意不以其魂無知而忘之尙冀其疾來歸也【舊有不字從川本去之】故云我有之來歸上一字於隸灋疑是疾字意謂爾未審果否

杜子美詩筆次序辧

董君新序稱甫爲淑妃皇父碑在開元二十三年最少作也予按是年甫才二十四嵗宜爲少作然按碑文妃卒葬皆在二十年然此碑乃其子壻鄭潛耀令甫作未必在是年碑末云甫忝鄭莊之賓客防竇主之園林以白頭之嵇阮豈獨步於崔蔡野老何知斯文見托若其葬年所作豈得序稱白頭嵇阮與野老何知哉又其銘云日居月諸丘壠荊列樹拱矣丰碑缺然則其立碑蓋在葬後六年非甫年二十四當開元二十三年皇父葬時所作也蓋董君不攷立碑年但攷其葬年故誤爾董君新序稱永防元年嚴武移山南崔旰亂甫避秦川定後還成都卽浮江東欲適吳楚案武卒於成都故有哭嚴僕射詩則武未嘗移鎭山南也又有將適吳楚畱別章使君當在武未再尹成都之前非崔旰亂之後此二事舛訛又至鄜迎家後收京扈從還長安董於歸鄜便言移華州漏還京一節王原叔集杜詩古詩甫與章梓州詩及逰惠義寺等皆武初尹之前律詩則在初尹之後二者必有一誤據王序武歸朝廷甫浮防左蜀往來非一則律詩所序是也古詩田父美嚴中丞一篇次序誤矣原叔以召補京兆功曹不赴欲如荊楚在嚴公初尹前非是蓋律詩寄巴州注云時甫除功曹在東川在武初尹之後故誤也政和四年八月十六日觀杜集二序因正之

論飛白灋

觀唐度十體書因思張懷瓘雲飛白全用隸灋蓋八分之輕者今世人爲此書乃全用艸灋正與古背馳矣又鮑照飛白用豪筆乃能成字或輕或重也蓋或輕若發或重若雲山濃淡相錯乃成字若不用豪筆書之則不能若此今觀十體中飛龍二字作飛白書正用豪筆作與散隸頗相近坦【當作但】增縹緲縈舉之勢又全用楷灋洛陽唐恭陵孝恭皇帝睿徳之紀及牛口紀功碑首唐太宗飛白亦如此作皆有豪筆防掃濃淡之勢而近世相承飛白皆用相思爲片板若髹刷然以書殊不用豪筆故作字無濃淡纎壯之變非古也當蔡邕於鴻都下見工人以堊帚成字歸而爲飛白之書非便用堊帚蓋用筆效之而已今人便謂所用木筆爲堊帚謬矣又雲飛而不白又云白而不飛蓋取其若絲髮處謂之白其勢飛舉謂之飛而俚俗讕語又謂蔡中郎見帛飛空中因作此字以白爲帛此尢無稽也

論臨摹二灋

世人多不曉臨摹之別臨謂以紙在古帖旁觀其形勢而學之若臨淵之臨故謂之臨摹謂以薄紙覆古帖上隨其細大而搨之若摹畫之摹故謂之摹又有以厚紙覆帖上就明牖景而摹之又謂之響搨焉臨之與摹二者迥殊不可亂也

論�字

小宋太一宮詩瑞木千防竦仙圖幾弔開注云眞誥謂一卷爲一弔殊不知眞誥所謂防卽卷字蓋從省文眞誥音亦爾非弔字也碧虛子陳景元據眞誥以此字卽篇字蓋亦誤云

論黃陵碑二女

黃陵碑引山海經云洞庭之山帝之二女居之郭璞疑二女舜後不當降小水爲其夫人因以二女爲天帝之女退之遂以璞爲失殊不知山海經凡言帝者皆謂天帝如所謂帝之密都帝之下都帝之平圃與帝之二女皆謂天帝也至言帝俊帝顓則各兼稱其號不但曰帝也其論二女一篇最爲詳確據列仙傳江婓二女與九歌湘夫人稱帝子者是矣退之難之非也余頃在道山與翁養源論此亦以爲然翁於江湘圖志論中其說蓋與余合

論書八篇示蘇顯道

章艸惟漢魏西晉人最妙至逸少變索靖法稍以華勝世傳書諸葛武侯對蜀昭烈語及豹奴等章帖皆逸少書也蕭景喬出師頌𨿽不迨魏晉人然髙古尙有遺風自其書中觀之過正隸逺矣隋智永又變此灋至唐人絕罕爲之近世遂窈然無聞蓋去古旣逺妙指弗傳幾至於泯絕邪然世豈無玆人顧俗未之識耳

二

張懷瓘論書以防稽艸書第八在世將茂宏軰諸人下意謂其拘法度少縱放也予謂艸之狂怪乃書之下者因陋就淺徒足以障拙目耳若逸少艸之佳處蓋與縱心者契妙寜可以不逾矩議之哉若懷瓘者以形模求字不可告以天下之馬也

三

昔人運筆側掠努趯皆有成規若法度禮樂不可斯湏離及造微洞妙則出沒飛動神防意得然所謂成規者初未嘗失今世人作一波畫尙未知厝筆處徒規規彊效古人縱成但若印刻字耳

四

篆法之壞肇李監艸法之獘肇張長史八分之俗肇韓擇木此諸人書非不工也而闕古人之【闕一字恐是淵字】原教俗士之升木於書家爲患最深夫篆之方穏艸之顚放八分之纎麗學便可至而天【一作大】勢失矣彼觀鐘彛文識漢世諸碑王索遺迹寜不少損乎此可爲知者道

五

流俗言作書皆欲懸腕而聚指管端眞艸必用此灋乃善予謂不然逸少書灋有眞一行艸三以言執筆去筆跗逺近耳今筆長不過五寸𨿽作艸書必在其三而眞行彌近今不問正艸必欲聚指管端乃妄論也今觀晉宋及唐人畫圖執筆者未嘗若此可破俗之鄙說

六

凡書橫難從易方正在二者間不悟書意而作衡灋不斜則濁此體惟鐘索逸獻眞知也宋齊梁人似之陳隋至唐皆不近也

七

陶隠居集楊許三仙君眞迹論其書云楊君書最工不今不古能細能大大較𨿽祖效郗灋筆力規矩兼於二王掾書乃是學楊而字體勁利偏善寫經畫符與楊相似郁勃峯勢殆非人功所逮長史章艸廼能而正書古拙隠居昔見張道恩善別灋書嘆其神識今覩三君迹一字一畫皆望影懸了自思非智藝所及特天假此鑑令有以顯悟爾三君書迹今無復存獨唐竇臮述書賦著楊眞人行書帶名六行觀隠居之論想見其淸致也惜哉今亦弗傳矣隠居書自奇世傳畫版帖及焦山下瘞鶴銘皆其遺迹也今人罕能辧之於戲妙識逺矣古人之知音益稀安得居道恩軰與之論書哉

八

王防稽七子凝操徽渙獻五人書迹具傳惟肅二子未見餘皆得家範而體各不同是善學逸少書者猶顏延年對宋文帝自謂竣得臣筆測得臣文防得臣義躍得臣酒書亦猶是也

論書六條

唐人更不作章艸書近來有濟及洪府人彊學之所謂不堪位置舉止羞澀終不似眞俗人未嘗知古人用筆處見其人書者隨眾穪善皆曰鐘索復出矣【不堪位置舉止羞澀乃梁武帝評羊欣書】

二

凡書衡【一作橫】難從易方正在二者間不悟書意者彊作橫書不斜則濁蜀中一人是已此體惟鐘索盡古人之妙宋齊時人似之梁陳隋至唐終不近也

三

後魏北齊人書洛陽故城多有遺迹𨿽差近古然終不脫氊裘气文物從永嘉來自北而南故妙書皆在江左

四

洛人好楊凝式少師書信可傳寶但自唐中世來漢晉書灋不傳如凝式軰所祖述者不逺防稽父子筆灋似不如是洛人得楊眞迹誇詡以爲希世珍所謂子誠齊人耳

五

我居淸空表君處紅埃中仙人持玉尺度君多少才玉尺不可盡君才無時休此上淸寶典李太白詩也

六

近世書人惟章申公能傳筆意𨿽精巧不迨唐而筆勢超超意出禇薛上矣比來【空一字疑襄字】陽號知古灋然但能行書正艸殊不工愛觀古帖而議論疎闊好摹古帖而防畫失眞世言其搨本與眞迹同然比李建中周越軰則小過也

論虞書千文

聞曾家所藏虞帖未曾見但前軰寫千文如智永軰不正卽艸未有以行書寫者世有歐率更行書千文一卷乃是集其字爲之者未知此虞本如何湏他日見乃可辯眞否也然世人藏虞行書帖如汝南公主墓志積時帖齋防帖【疑有闕文】

論張長史書

始觀張旭所書千字文至母圖隸防等字怪逸過甚好事者以長史喜狂書故效其迹及反覆徐觀至鴈門云亭愚防瞻仰等字與後題月日則雄隠軒舉槎枿絲縷千狀萬變𨿽左馳右騖而不離繩矩之內猶縱風鳶者翔戾於空隨風上下而綸常在手擊劍者交光飛刃歘忽若神而器不離身駐目視之若龍鸞飛騰然後知其眞長史書而不虛得名矣世人觀之者不知其所以好者在此但視其怪奇從而效之失其指矣昔之聖人縱心而不逾規矩妄行而蹈乎大方亦猶是也嘗觀莊周書其自謂謬悠荒唐而無端涯然觀其論度數形名之際大儒宗工有所不及其道之所以無爲而無不爲矣於戲觀旭書尙其怪而不知入規矩讀莊子知其放曠而不知其入律皆非二子之鐘期也

齊景公招虞人以旌說

周官全羽爲旞析羽爲旌又道路用旌節卽此旌也顧愷之畫蘇武所執之旌丄員如幢下復數層紅羽鬖鬖然如夜合花卽周官所謂析羽也今鹵簿中節亦頗類此其首亦員相去尺餘有數層員版以犛牛毛綴之亦鬖鬖然蓋析羽之遺法然漢節但旌節之制耳至於龍節虎節玉節之類乃後世虎符之屬是也但可合符者皆謂之節不必盡若旌幢也故漢人所持節俱【闕】合符之制今觀顧畫節首之下懸一物若書卷疑此可用合符也今鹵簿節乃無此

秦昭和鐘銘說

此鐘蓋慶曆中葉翰林淸臣守長安所得上之大樂攷之音中大呂胡恢題云世家言秦侯至穆公十三世而中間出子遇殺豈不得列於世數邪歐陽文忠題云據史記年表始秦仲至康公爲十二公此鐘則爲共公時作也據本紀始襄公至桓公爲十二公此鐘則爲景公時作也予按本紀周孝王命非子曰昔柏翳爲舜主畜畜多息故有土賜姓嬴今其後世亦爲朕息馬朕其分土爲附庸邑之秦使復續嬴氏祀號曰秦嬴嬴生秦侯次公伯秦仲莊公襄公文公靖【史記作竫】公不立寜公出子武公徳公宣公成公穆公康公共公桓公以銘所謂十二公攷之若以非子始爲附庸則至成公爲十二公若以秦仲始爲周大夫襄公始爲諸侯則如歐陽說至康公以桓公爲十二公然據銘云不顯朕皇祖奄有下國十有二公言皇祖奄有下國蓋謂始有土之君則當以非子爲始𨿽曰附庸蓋亦國也況有周錫命分土之文得不爲奄有下國乎自非子至成公十有二世則是鐘爲成公作無疑矣又所謂十有二公蓋自始祖而下至今爲公之數而歐陽公以爲十二公者先公也而言作鐘者爲十三世亦非也案銘之首稱秦公曰則知見爲君者固自穪公春秋時列國皆然不必言先公方謂之公也

商著尊說

按兩器皆皇祐中得之是時阮逸胡瑗等議以謂此器有脰無足據有脰則可名壺尊著地無足則可名著尊是時逸與瑗未能定其主名今按凡以尊名者未嘗無脰則脰不足以別尊之名而足之有無乃可爲異此器旣無足自可謂之著尊不必因其有脰而以壺尊致疑也鼎之無足者曰著鼎義亦如此禮明堂位商尊曰著今觀內府古器中有周之著尊文飾華巧脰作夔龍蟠屈之勢腹著云靁回旋之狀而足皆著地蓋因於商禮而加文耳今此二尊形模古質殊無虫鏤第以獸飾腹以雙耳挾肩比周物爲朴正商代之著尊也腹之獸首若傅翼而飛舉然觀古寶器有爲蚩尢之象者皆爲飛獸而傅以肉翅昔人著其狀於彛器者以示貪虣之戒此尊之飾蓋蚩尢也

商素惇說

按古惇之存於今者若周宰辟父惇防季惇牧惇戠惇虢姜惇之屬率皆有欵識言時稱伐比他器爲詳大抵皆周器也此惇中無欵識外無文鏤質古不華疑若商器然又諸惇之有銘者往往皆宗器也此旣無銘豈非燕饗所用與周大方鼎同義乎其制爲兩蜼首以吞吐雙耳下有兩珥承之猶其尾然蓋若宗彛之章以智爲義傳曰知人者智夫智足以灼見俊心而知之故得忠臣嘉賔而饗之然後得盡其心而成其禮然則燕饗之惇設飾以蜼其意或寓於斯

商山觚圜觚說

按禮爵一升觚二升此三觚容受宜其比爵爲多山觚之脰飾以四山下爲觚稜圜者但觚而已昔人所謂破觚爲圜故或稜或否具此二者不獨稜者謂之觚也此器用以酬酢故脰足之間可握可拱蓋臣拜君酢跽而受之端而飲仰而奠於地復拜與圭勿日相爲用【自與至用川本去上七字】故其爲拱握之制而其腰間有穿若交午然蓋奉執之際貫之組以防墜失與圭之必璧之好同義亦於宴飲之間象君臣之志通而無沈湎之失也三觚制作合度而鮮文飾蓋商器耳

周貍首豆說

按古寶器之有豆往往小殊而大同若姬寏母豆則鏤以山云疑生豆則承以四拱螭足豆之制有防可仰祖癸豆之像其足無趺此豆之足殊類祖癸𨿽冶鑄非精而模矩質素蓋商代所作云其側獸面若貍首者案射義諸侯以貍首爲節貍首之詩逸矣其義弗可知然卽名以求其義蓋取所田之物爲名貍獸之小者言小獸則大獸可知故國君用射於田以所獲禽一爲幹豆蓋以祀事爲先此豆飾以貍首義或出此其廟享之器歟

周史伯碩父鼎說

右二器形制欵識悉同而文字刓缺以二鼎參讀而互辧之可識者四十有三字不可見五字而已按史伯周宣王臣碩父其字也鄭桓公爲周司徒問王室於史伯史伯具以諸國及晉楚所以興對春秋外傳是之而漢書古今人表於厲王宣王時皆書史伯疑非二人蓋羨文耳此二鼎銘文著史伯碩父所以作鼎曰朕皇考釐仲王母舟母尊鼎而周器之拓文有曰史穎作朕皇考釐仲王母舟母尊鼎欵識字畫大致皆同則知穎者蓋碩父之名三鼎之文互相見耳考之經傳周有史佚衛有史防晉有史趙率以官爲氏故碩父之名與字皆冠以史曰伯者蓋五十所加猶伯陽父仲山父之類是也又幽王之臣有虢石父而晉有伯石於碩父亦近之然虢石父虢公也未嘗爲史而晉之伯石乃楊食我耳非天子之命卿弗可稱伐於鼎是知史伯碩父非此二人也古文周與舟同史伯周臣故稱其王母曰周母猶周之姜任大姒號曰周室三母亦以國著也以斯銘考之釐仲者史伯之皇考而周母其王母也今先釐仲而後周母則釐仲實王父耳下言王母則上爲王父可知故但曰皇考銘之首曰惟六年八月初吉己子以己配子則於十日剛柔疑若弗類然三代鼎彛銘刻若此者甚多有之兄癸彛文曰丁子周戠惇文曰乙子今此鼎文曰己子是也或曰戊與己同類古尙未分則所謂己子乃戊子也或曰易之五位相得而各有合以配十日若甲與己合古亦未分則所謂己子乃甲子也丁子乙子義亦如之其說未知孰是銘之卒章曰用蘄綽綰眉壽晉姜鼎銘亦有此語蓋祈天永命俾弗中絕故曰綰埀裕後昆俾昌而大故曰綽與萬年子孫永寶同意皆善禱之辭也鼎唇之文鏤爲龍與饕餮之象而腹皆作龍鱗與周寏父鼎頗相類皆合而成體防而成章之義所謂龍文之鼎蓋取諸此

周舉鼎說【銘欵一字】

案�古文舉字也三代彛器有此文者頗多如爵有己舉卣有丁舉之類是也戴記晉杜蕢洗爵觶以規平公時人因謂之杜舉蓋爵觶之屬可舉以獻酬之器故或目以舉今此鼎亦銘以舉而但一字又非可舉以獻酬之器則此所謂舉乃人名也與杜舉己舉異矣以載籍考之宋之僖公名舉楚有大夫伍舉下蔡有史舉燕有唐舉𨿽皆周人然史舉賤而爲監門唐舉微而爲相者又皆周末人而此鼎乃非晚周之器今驗其銘欵若非宋僖公舉則伍舉也僖公微子之後與周始終伍舉莊共之大夫爲楚聞臣宜其制作傳永而不亡然傳以諸侯言時計功大夫稱伐爲銘之灋而此鼎特著名而不紀績亦猶公非之鼎弟銘以非公孫蠆之鼎弟名以蠆亦一字爾

周宋公鼎說【銘欵六字】

有蓋銘六字按此鼎銘曰宋公防之餗鼎防者宋景公也以史記年表攷之則名頭曼以漢書古今人表攷之則名兜欒獨汲冡師春書宋之世次曰景公防者昭公子與此銘合當以防爲正然頭曼兜欒音讀相混漢書稍近之苐不知何據而云兜欒或景公初二名而後一之若漢昭帝初名弗陵而後但弗也此鼎與宋君夫人之餗釪鼎字畫體一而釪鼎之蓋文鏤繁縟此鼎則朴素無華豈當時以是別君與夫人之器邪以文字稽之乃一時物也至於周防女及�防亦人名苐字畫意象視餗鼎爲古則�防與防女之器疑非景公作蓋前此別自一防耳【微欵識作�與防同玅也】

周方鼎說

按古寶器鼎之方者多矣以其銘欵考之魯公文王方鼎則謂之尊彛單子方鼎則謂之從彛王伯方鼎則謂之寶齍惟陀員庚申方鼎乃謂之鼎然則諸器制度大防相類以其可尊而爲灋曰尊彛以其陪貳而非正故曰從彛以其或用於齊盛若九嬪之贊玉齍故曰寶齍其實皆鼎也故鄭公孫僑辧黃熊之夢晉平公賜以莒之二方鼎亦止謂之鼎今此二器制度與諸方鼎同蓋周器也故目以周方鼎其大也幾可以函犧牛之全體其文鏤也淳美而不太華其中也略無欵刻蓋用於王之燕饗而已與銘祖考之功而爲祀器著自作之時而爲養器異矣他器無欵刻者殆此類也此鼎腹之四周皆飾以乳其數比他器爲多蓋亦推己以致養之義夫天地養萬物聖人養賢以及萬民先王宴饗以厚羣臣以仁嘉賓亦以養之也易鼎之彖曰聖人亨以享上帝而大亨以養聖賢此鼎形特大而乳極多蓋大亨以養聖賢之意得不爲燕饗器乎鼎之四足皆銜以羊體所謂羊鼎也又養於文從羊庠也美也亦如之皆有致養充實之義此飾以羊意亦寓此鼎之唇緣其文鏤也合則爲饕餮以著貪暴之戒防則爲應龍以見居上澤物之功凡龍之有翼曰應龍此器之龍如之至於足之中空上徹於底而無礙則以澂肉洎之滓濁兼取其易飪耳三代制器其寓於理也詳其適於用也周故曰百工之事皆聖人之作也不然何以底此

周寶龢鐘說

右二鐘銘皆曰走作朕皇祖文考寶龢鐘走其萬年子子孫孫永寶用享按尓疋唐虞曰載夏曰嵗商曰祀周曰年以此銘考之祝以萬年蓋周器也走之名於經傳無見蓋昔人自以穪謂猶孤寡不谷臣僕愚鄙皆謙損之辭故司馬遷自穪曰太史公牛馬走班固自穪曰走【漢書作僕文選作走】亦不任厠技於彼列說者謂以猶今自穪下走之類此器所謂走者如此然則走之號非獨始於漢蓋亦上矣此銘上言走下言朕與左氏所謂吾祖也我知之同意其曰皇祖文考者按左氏衞莊公之禱曰敢昭告皇祖文王烈祖康叔文祖襄公此所謂皇祖文考者亦猶衞侯所謂皇祖文王也走者周之宗室亦文王后故穪文王曰皇祖昔武王伐商以造周嘗穪文王曰文考至其子孫距文王逺矣猶曰考者蓋推本而言之至若賡之文考尊師艅之文考彛戠之文考惇但曰文考而不曰皇祖其皆周初之器乎與此鐘異矣是鐘於於鼓之間飾以雙鳳側著一字亦象鳳形若周烏鐘之制昔周之興也鸑鷟鳴於岐山蓋在周文王之世而君奭有曰我則鳴鳥不聞孔子亦思鳳鳥之至皆有懷於文王鸑鷟鳳類也二鐘之飾其鸑鷟歟所謂作寶龢鐘者按國語泠州鳩之論鐘曰大昭小鳴和之道也和平則久久固則純純明則終終復作樂所以成政也故秦銘勲鐘名曰昭和鐘而此名曰寶龢鐘意蓋若此文王以徽柔懿恭之徳修和有夏后世於禮樂聲容之間皆象其徳故相禮於淸廟則曰肅雝作樂於鐘則謂之寶龢龢平則久克成厥政宜子子孫孫寶用以傳永也

周云靁鐘說

按此鐘形制與諸云靁鐘同特於於鼔之側別飾以一云一靁亦猶周鳳鐘烏鐘於於鼔之側特爲一鳳一烏以代銘欵則知是鐘蓋周器也靁動而風行所以鼓萬物云族而雨流所以澤萬物先王作樂崇徳感人心而天下和平鼔而澤之莫大於是故云靁之象不特識於鼎彛以設義於飲食之間而作樂之意蓋亦有寓乎此者

周罍周洗說

案冠禮設洗直【士冠禮音値】於東榮水在洗東燕禮設洗於阼階東南當東霤罍水在東說者以謂水器尊卑皆用金罍此罍與尊罍之罍名同而用異夫行禮之始務於自潔故以罍洗爲先洗於文從先用是故也罍洗設於東南而靁鼔以春夏罍於文從靁用是故也古之制罍旣用金洗亦當然此罍也洗也其制皆金洗之飾以魚以涓潔爲義罍之飾以云靁以潤澤爲義是二器也形制湻玅意象髙古非周人不能爲也又其出也同地其得也同時以罍承洗合若符棨而祕閣舊籍以洗爲瓫以罍爲缶初未知其爲是物也臣等因受詔撿校而攷辧之主上聖心灼見其然命有司取其制度以備新作禮器之一乃知此器自周訖今載祀千餘隠祕弗見以待聖人制作而後顯於戲豈不韙歟豈不韙歟

周一柱爵說【素爵附】

案古爵皆設兩柱用以反坫則相承而安此前二爵制皆一柱覆則欹倒豈以一於飲而不知節則有顚隮之患用爲彛酒之戒歟亦猶欹器以覆戒滿之義也四器皆無銘欵其一腹篆隠起爲饕餮云靁之象文鏤深明蓋周人所作其一差簡於前亦同時也後兩柱爵朴素無文然亦周器苐非燕享所用耳

周云靁斝說

按禮爵夏以琖商以斝周以爵三器之名𨿽殊其實皆爵也以其三足象戈故曰琖以其兩足文以禾稼故曰斝以其形若飛爵然故曰爵形若爵者取其猶爵集以春夏仁且有禮也柱以禾稼者取其飲以養陽而資於尊所以上之也戈其足者所以示飲之戒傷斯爲下矣斝之制與爵同但多無咮尾此爲小異耳其義則一也此斝腹柱皆飾以云靁柱則略爲禾稼腹則雜以饕餮饕餮之爲物食人未盡還齧其軀又其目在腋下山經所謂麅鴞者故多以飾器之腋腹象其本形示爲食戒而杜預謂貪財爲饕貪食爲餮以此器觀之則是象非特爲財與食之戒亦以儆彛酒也後一器文鏤差簡然皆周器周具三代禮所以兼用商爵

周螭足豆說

按此豆體中素質無文與姬寏母無異然器之足篆以盤螭是亦周器也其蓋則可覆可仰可用以食古之簠簋鼎惇之蓋亦如之其名曰防特牲饋食禮曰佐食啟防卻於豆南此謂佐食者取防卻置而奠之以待屍入而食也公食大夫禮曰賓卒食防飯此謂取飯於惇仰防而食置其餘以待餕也豆𨿽以盛菹醢其食也亦仰防取而嚌焉非特於義爲安蓋亦適於用

周素盫漢小盫說

按說文曰盫覆蓋也蓋盛滫飯之器加蓋以密之其蓋可卻以分食若鼎惇之防然觀晚周之器有卭仲孫伯戔之饋盫與此前二盫形制略同然彼有蓋文鏤繁縟此亡其蓋而復無文亦周物也後一小盫𨿽有文鏤而無古韻蓋漢世所爲

宋防鐘說

右宋防鐘六其銘欵曰宋公成之防鐘崇寜三年甲申嵗得於南都之崇福院防貢之內府考其文則宋鐘原其出則宋地也聖詔有曰得英防之器於受命之邦卽此鐘也是時帝作大晟卽取以爲鐘法謹案樂緯葉圖證曰帝顓樂曰六莖宋均注曰能爲五行之道立根莖也防卽古文莖�帝顓而後歷帝嚳唐虞夏商以及於周六莖之制其傳可謂逺矣然周備六代之樂雲門咸池韶夏濩武皆存特五英六防無之惟宋商之後故宋公猶得其傳成者平公名也宋自微子啟二十六世而至平公其名始見於魯昭公之十年春秋書曰宋公成與此鐘銘合而其立也以周簡王之十年乙酉嵗距皇朝崇寜三年甲申凡一千六百八十年而防之器出於受命之邦適丁聖上駿惠先烈登崇耆英制作之盛際也大晟旣成神人以和治音洋洋際天蟠地豈特爲五行之道立根莖哉且莖鐘𨿽鑄自宋公而實帝顓之樂今也地不愛其寶爲時而出蓋以昭聖上盛徳茂功比隆五帝夏商以還弗足儷也又古鐘之得於今者惟周爲眾其制類多上設衡甬旁傅旋虫或內實而側埀之或仰通而中貫之率皆振掉弗安惟防鐘也雙螭蹲踞以爲平紐大晟之鐘實取則焉故其埀之也正其鼓之也和而無振掉弗安之患此其制作所以過於三代也非五帝之樂何以及此

漢金錞說

案周官鼓人以金錞和鼓說者以謂其形圜如碓首上大下小今此器制度如此一名淳於南史穪齊始興王鑑爲益州刺史有以淳於獻者髙三尺六寸六分圍三尺四寸圜如筩色如桼甚薄上有銅馬以繩系馬去地尺餘灌之以水又以器盛水於下以芒莖當心跪注淳於則聲如靁淸響良久古所以節樂也今此器上有蹲獸可系以綆與南史之說同但錞首巨而圜下乃寖小非若筩也及舂之於地則聲自上發回旋鍧磕於錞之首磅礡不散甚大而宏亦若靁然淸響良久不必注以水而振以芒也此器本六長短相第其三已歸內府制作尢工皆周器也今此三器其一有漢泉文蓋漢器耳周錞之系獸卭首卷尾爲蜼之狀蜼智獸也智於方屬北陰陽相辧之時也王安石以錞於文從金從孰謂陰與陽和而孰故曰和鼓以義考之和則可否相濟辧而和和而孰陰陽辧於北之時如之宜和鼓之器飾以智物是器也祕閣舊籍目之爲鐘初未知其爲錞臣等受詔彚分而物辧之稽經而合庶可備采擇之一焉

漢螭文瓿說

按說文瓿甂也大口而卑用以食此器如之劉歆戲雄有覆瓿之語𨿽出於善謔然當時覆此器必以巾冪之屬爲無蓋故也今此器但可出納而無蓋又設飾纖巧頗乏古象正漢世物也

漢象形壺說

按壺之象如瓜壺之壺詩所謂八月斷壺蓋瓜壺也上古之時窪尊而抔飲蕢桴而土鼔因壺以爲壺後世彌文或陶或鑄皆取象焉然形模大致近之不必全體若眞物也今此壺形羨若眞壺然殆漢世取象太巧故爾

漢小方壺說

按燕禮司宮尊於東楹之西兩方壺今此壺形制絕小非所以尊於階楹銅薄而弗精非三代上齊之品與武安侯鈁相類蓋漢世物也鈁卽方壺之別名海上之山亦謂之方壺其象如此古之爲器必具方圜壺之有方壺猶鼎之有方鼎蓋備乾坤之象辧君臣之義故說者謂燕禮之方壺爲卿大夫而設以臣道直方義蓋地道也臣道也舉一器可以兼之宜其用於燕禮

漢漏壺說

按漢器有丞相府漏壺與此形制同而上有蓋蓋有方空所以出納箭下有流筩若渴烏然所以節水也此方有【疑作其字】蓋余制皆同然彼器修九寸耳而此乃長倍蓰之者蓋孔壺爲漏浮箭爲刻水之循環有升降則器之出納有大小視今之漏壺制大小長短相次若陛墄然則漏之有壺宜不一而足

東觀餘論卷上﹤子部﹐雜家類﹐雜考之屬﹐東觀餘論﹥

欽定四庫全書

東觀餘論卷下

宋黃伯思撰跋西嶽蕐山廟碑後

歐陽文忠集古錄云所謂集靈他書皆不見惟見此碑某按漢書地理誌云太蕐山在蕐陽南有祠集靈宮武帝起又桓譚仙賦敍云蕐山下有集靈宮漢武帝欲懷集仙者故名殿爲存仙門爲望仙二書所載其詳如是則集靈宮不獨見於此碑也文忠博古矣猶時有舛漏後學可忽諸黃某記

跋四皓碑後

四皓之目始見於灋言及漢書王貢傳序相承讀之曰園公曰綺裏季曰夏黃公曰甪裏先生前賢未始有異故王黃州元之在汝州有詩云未必頸如樗裏子也應頭似夏黃公而畢文簡公嘗譏評之以謂不當云夏黃公蓋杜子美詩云黃綺終辭漢謂之黃綺則四皓之目宜曰園公曰綺裏季夏曰黃公曰甪裏先生也僕初亦以爲然蓋逸少有尙想黃綺帖陶淵明詩亦云黃綺之南山又曰且當從黃綺皆可以爲證然近嵗商於耕夫得漢世石刻數種有云圏公神坐綺裏季神坐甪裏先生神坐又各有神祚機皆漢人隸書其號不應誤則與文簡之說異矣當以石刻爲正宜從舊目則前人所謂黃綺者特各取一字以目二人不必皆其首字也又園公石刻乃爲圏公蓋二字音文爲近或冊牘傳寫之差亦當以圏爲是按顏師古匡繆正俗有圏稱陳畱風俗傳自序云圏公之後圏公爲秦博士避地南山漢祖聘之不就惠太子卽位以圏公爲司徒以是書証之圏姓愈曉然矣今尙有圏姓者姓氏書多以圏爲園公之後此又可證云黃某題

跋幹祿字碑後

歐陽文忠言楊漢公謂此書以工人用爲衣食之業故模多而損速者非也蓋魯公筆法爲世楷模而字書辧正譌謬尢爲學者所資故當時盛傳於世所以模多爾豈止工人爲衣食業邪此論甚善但云漢公模本多失眞則不然今觀此書精隱勁媚殊得顏眞楊自以爲不差纖毫信矣然文忠又云幹祿之注持重舒和而不局促余輒易之曰持重而不局促舒和而含勁气廼盡魯公之筆意也崇寜壬午嵗九月十二夜試姑蘇仲璋筆余自得此碑幾三年凡三題卷後而字勢各不同𨿽似稍進然猶孩稚形骨嵗殊月異不同未若老成風格成就也更當力學以追昔人

跋逸少破羌帖後

破羌帖今在米淮陽家崇寜癸未春米在都下以泉十五萬得之後有開元印記及陶谷等題字余嘗防之云晉穆帝永和十二年秋桓溫破姚襄於伊水遂至洛時將以謝尙鎭之屬病不行此帖所敍桓公摧破羌賊及喜仁祖小差正當時事也是時逸少去會稽內史已嵗余方遁迹山水間宜不復以世務經懷而此書乃嘆宣武之威略悲舊都之始平憂國嗟時志猶不息蓋素心如此惜其一憤遠引使才猷約結弗光於世獨區區遺翰見寶後人覽之深爲興嘆

跋黃庭經後

黃庭世有數本皆刓缺不全獨此本字畫具存乃慶曆中摹者然气象猶在不可以近而忽之也

跋陳孝義寺碑後

徐陵文非佳而頗有內典故事又徐嶠之書有法故漫錄之

跋蘭亭傳後【川本無】

甲申嵗八月十一日夜因臨蘭亭閱法書要錄見此記文詞繁瑣戲爲刪潤但筆孏不能好書當俟他日別寫長睿題

防白傅書後

樂天書不名世然投筆皆契繩矩時有佳趣乃知唐士【一作世】書學之盛如此乙酉嵗閏月八日書

跋文防圖後

文防圖世傳閻令畫然圖中有奚官捧笏囊者予初疑之以爲唐史載張九齡體弱有醖借故事公卿皆搢笏於帶而後乘馬張獨使人持之因設笏囊自九齡始閻令之歿距九齡作相凡六十年不當此畫已作笏囊也然予按梁職儀云八坐尙書以紫裹手版通誌云令錄僕射尙書手版皮紫褁之梁中世以來惟八坐執笏者以紫囊之叚成式酉陽貶誤中嘗引此以爲不始於陳希烈則笏囊自蕭梁以來有之不特從九齡始也閻令之畫笏囊蓋無足怪崇寜乙酉嵗三月十二日手摹此圖因書卷末黃某長孺父記

跋李邯鄲撰禦書閣記後【川本無】

崇寜丙戌嵗元日黃某在興仁府外氏任太師第登閣敬觀美成龍章因覽是碑愛其文辭雄蔚遂躬錄之

跋崇寜所書眞誥冊後

眞誥所載楊許三公往返書牘語存而迹逸深可嗟慨故聊書之殊愧詞翰不倫也然予書格本出魏晉知者觀之亦可以求古人之筆意丙戌嵗三月二十日書陶貞白雲按三君手迹楊君書最工不今不古能大能細大較𨿽祖效郗法筆力規矩並於二王掾書廼是學楊而字體勁利偏善寫經畫符與楊相似郁勃鋒勢殆非人功所逮長史章艸乃能而正書古拙符又不巧故不寫經也隱居防見張道恩善別法書嘆其神識今觀三君迹一字一畫便望影懸了自思非智藝所及特天假此監令有以顯悟爾【此段見眞誥第十卷

去十七字】

跋眞誥書秦漢閒事後【此跋三十五字乃眞誥全文】

右此前十條並楊君所寫錄潘安仁關中記語也用白牋紙行書極好當是聊爾鈔其中事

防祕閣續法帖後

崇寜丙戌夏調官上都寓城南昭化坊李表伯捨旅食無事因假信安劉丈賜本自摹凡十卷用桐紙六十枚凡再浹月乃竟晴牕防幾寂無塵慮從容塡郭纎防弗差第此書當時緒次間有乖舛及第十一卷

文陋書惡姑因其舊弗刪除云惟此卷逸少諸子書中乃有白一帖書旣惡甚語尢淺俗繆厠諸王間殊爲不倫故十卷中止去此一帖耳然第四卷

中得四月三日問一帖尙可刪也長睿父書

跋杜正獻公艸書後

髙適五十始爲詩而與李杜抗行正獻公莫年乃學艸書筆勢翩翩遂逼魏晉孰謂秉燭不迨書遊哉於戲公之用也忠猷亮節著於朝廷其退也直心勁气寓於翰墨故觀此書者可以得公之爲人

跋劉次莊戲魚堂記後摹本

劉禦史書最妙小楷其原蓋出王大令褚河南而能兼采羣書爲一家𨿽體本媚弱行艸差劣然求之今世亦非多有此帙所錄魚記最善其後數刻皆不迨也石蒼舒書𨿽有骨气而失於麄俗視劉遠矣

防滑州崇壽寺杜師雄畱題後

某緣漕檄東郡事已還雒捨此觀壁因知宗將軍碑在胙城深慰懷明過當觀之大觀丁亥六月初十日胙城攝宰李顏送黃將軍碑乃黃景云父羅剎碑虞永興爲秦府學士時撰非其書也

跋鐘虞二帖後摹本

唐文皇論鐘元常書云體則古而不今字則長而逾制今觀世傳逸少臨鐘書尙書宣示及破關羽帖並此表字皆匾闊殊無長體豈文皇誤以廣爲修乎竇臮述書賦云小鐘帶名行書一紙六行虞松艸書具姓名一紙十一行此卷鐘虞二帖正與此同當是竇所見者虞松者所謂名防格髙復見叔茂體裁簡約肌骨丰嫭如空凝防雲水泛連鷺者也王小令一帖尢可愛淸麗婉雅將逼子敬駸駸欲度驊驑前非虛語也大觀元年十月五日長睿書

跋仁智圖後

右列女圖自密康公母至趙將括母凡十五圖考於劉向傳此乃畫仁智一卷像也所題頌卽傳所載王回傳序云人嘗見母儀賢明四卷於江南人家其畫爲古佩服而各題其頌像側與此正同予按列女之目七古皆有畫世所傳特母儀賢明仁智三圖而已今江南二圖亦復亡軼獨此仁智一卷在焉彌宜珍錄故手摹之大觀元年季冬望日【王回列女傳序云呂縉等各言嘗見母儀云云】

跋東府所書急就章後【川本無】

紹聖疆圉赤奮若春三月東府艸書急就章計書此倐十二年其中可興慨者多矣大觀二年二月二十四日夜長睿題

跋韋鶠十馬圖後

韋鶠十馬后有元和李丞相吉父題字眞佳迹也少陵有韋偃畫馬詩偃當作鶠蓋轉寫之誤閤中集名畫記唐志皆作鶠云大觀戊子嵗三月初吉黃某書【李伯時曾寫閤中集名畫記】

防晉人帖後

此帖字𨿽可愛而不類晉人語恐僞當是虞永興書自晚以下四帖亦非逸少語當是後人集其書爲之戊子嵗三月二十三夜觀

跋破跋尾防後川【本無】

此去年書今觀如覺防進何時一超直入古人地乎執筆增慨大觀戊子嵗七月二十八夜東齋書

跋所書眞誥數紙後【川本無】

數日夜旦考校殊無閒功今日已竟燈前觀陶華陽眞誥戲書此數條吾於書字比今人差知古意非於漢魏晉諸人書中遊心者不愛大觀戊子八月十九日夜論秀堂書

跋摹本王逸少尙書帖後【川本無】

右王逸少尙書十二帖凡六十二行五百十有三字黵二滅一注五缺七字大觀戊子嵗八月二十六日癸卯洛陽官廨裝雲林子書

跋世說第三卷

後【川本無】

大觀己丑嵗八月十日夜於洛北應天寺挍此卷時迎奉三聖禦容同捨宿者畱守判官劉亨道府推官張東美河南丞王質夫長睿書

跋漢小黃門譙君碑後

此碑穪敏之先譙贛能精微天意傳道與京君明卽漢書穪京房治易事梁人焦延壽字贛者也而碑乃云譙其氏姓不同如此豈聲文相近承傳之譌歟抑作碑者妄引以爲譙君之先歟然二漢相距非甚遠爲金石刻不應舛午是知冊牘所傳其失多矣左氏僖公二十三年秋楚成得臣帥師伐陳討其貳於宋也遂取焦夷城頓而還杜預謂焦今譙縣也據此說則焦譙亦通音也近世有信安何籀者以隸書知名目是碑爲蔡中郎書未知何據自謂學此法淸勁有古意與梁孟皇行筆正相反予謂漢世隸法至魏大變不必梁蔡勢自爾也此碑意象古雅在繁常侍蔡槀長二碑上借非中郎自可師法大觀三年八月癸未西都掾廨裝長睿書

跋世說新語後【川本無】

世說之名肇劉向六十七篇中已有此目其書今亡宋臨川孝王因錄漢末至江左名士佳語亦謂之世說梁豫州刑獄參軍劉峻注爲十卷采摭舛午處大抵多就証之與裴啟語林近出入皆淸言林囿也本題爲世說新書叚成式引王惇說澡豆事以證陸畼事爲虛亦云近覽世說新書而此本謂之新語不知孰更名之蓋近世所傳大觀己丑中夏七日從宗博張府美借觀兩月因讐正所畜本此本出宋宣獻家比世所行本殊爲詳備但絫經傳寫頗有脫誤耳己丑中秋日借張府美本校竟庚寅五月二十九日又以宗正趙士明發本挍竟八月晦又以西都監大內內省供奉李義夫本校第十卷

跋百家詩選後

王公所選蓋就宋氏所有之集而編之適有百餘家非謂唐人詩盡在此也其李杜韓詩可取者甚眾故別編爲四家詩而楊氏謂不與此集妄意以爲有微防何陋甚歟

跋章艸急就補亡後

自秦同書文丞相斯作倉頡篇中車府令髙作爰歷篇太史敬作博學篇至文園令相如作凡將篇黃門令遊作急就篇皆書文之林苑欲識字者不可不知惜哉凡將以上不可復見特急就存焉者以昔賢多喜書之故也其文𨿽出小學家而亦西京文气未衰之際詞致雅馴故顏籀賞其淸靡籀注此書嘗得皇象鐘繇衛夫人王防稽等篇本備加詳覈今世所傳惟張芝索靖二家爲眞皆章艸書而伯英本秖有鳳爵鴻鵠等數行至靖所書乃有三之二其闕者自母繜而下才七百五十字此本是已蓋唐人摹而弗塡者神韻筆勢古風宛然予遂手搨一通陶隱居謂之塡郭書近世謂之雙鉤書蓋欲知筆徑所自故爾予旣手搨復補其遺字於防終因以備忘云大觀己丑嵗十月朔黃某書

跋右軍甘防帖後摹本

此帖中云甘防【當從卄此姑存其說而見於後跋語中非】十丈初不可曉因思曹子建詩云都防𨿽甘杖之必折十丈云者恐若木千章竹萬个之類防似竹於文從焉此帖以之俗從艸非是

跋右軍論諸葛昬書後摹本

此卷有論諸葛昬書案晉謝石嘗求昬諸葛恢稚女恢不許及恢亡乃成昬於時王右軍往謝家看新婦猶有恢之遺則威儀端詳容服光整王嘆曰我在【世說作我在別本作諸葛在非】遣女裁得爾耳始不知此何與逸少事而嗟賞若此及觀此帖乃云二族舊對故欲結援諸葛若以家窮自當供助昬事又云欲速知決始知右軍爲主玆事故觀謝婦發此嘆也己丑嵗十一月十九夜長睿書

跋蜀道圖摸本

顧長康愛嵇叔夜詩因爲之圖而埀綸長川目送歸鴻等語彌灼灼在人耳目畫之不可已如此此畫【劉本此畫字作之畫也】云勢岫色林谷明藹皆有逸趣非嘗歷蜀道而知少陵詩意者未易迨此大觀四年二月日書

跋輞川圖後

世傳此圖本多物象靡密而筆勢鈍弱今所傳則賦象簡遠而運筆勁峻蓋摩詰遺迹之不失其眞者當自李衛公家定本所出云大觀四年三月初吉防稽黃某書

跋景福艸書卷後

唐昭宗景福三年正月攺元爲幹寜此書乃是月作而猶用舊號者當是詔令未至燕地也此卷作艸書應規入繩猶有遺法然僧書多蔬茹气古今一也大觀四年四月十一日長睿書

跋大滌翁論書帖後

章申公書暮年愈妙一以魏晉諸賢爲則此其正書殊類逸少所臨鐘書尙書宣示意象髙古非可以近世倫擬也而論據端確評裁曲盡非深於書者不能識之然此卷論薄紹之气質比羊欣以下乃申公自論前此皆法書要錄中語也申公戲寫之耳

防蘇顯道求章艸卷後【川本無】

蘇顯道以此紙求僕章艸急就篇旣爲之書並書出師頌等三篇及於紙尾論書數條以盡此卷字勢筆迹𨿽媿防人然不知魏晉以先書法者願勿示之大觀四年六月庚寅黃某長睿書

跋藏眞書後

藏眞此書殊合作授裳像爽等字雜章艸法彌足愛也大觀四年季夏九日

跋吉日圖後

顧長康畫列女圖中有蘧伯玉車形筆勢與此田車了無小異且三車【一作軍】之士方從禽馳騁而神韻安閒若中禮容非顧陸遺迹不能迨此博陵之筆縝細而此圖簡古裴公以爲無有異於閻令何邪大觀四年十月五日閩人黃某觀

跋章艸仙眞詩後

章艸法絕久矣予師友鐘索王蕭於千嵗或冀彷佛徐君求予書仙眞詩予所欲書詞指皆髙妙邈超然出陔紘之外不應以世俗書書之遂爲作章艸自靈山造太霞而下凡十有二篇云大觀四年十月六日

跋石晉熊曒詩後

劉夢得言八音與政通文章與時髙下昔人是之五季道衰文防當是操筆牘士率皆哇俚淺下亂雜無章其間能遠不忘君志在憂國文𨿽膚近而忠誠可取若曒者蓋鮮儷也余讀其上國音書絕二十篇及晉末感興諸詩而悲之蘇君又出當時集槁示余𨿽不脫尒日風範亦時有佳語自可傳後無疑大觀四年十一月望閩人黃某長睿觀

跋蘇氏篆後

漢甄丰稽正古文字其一古文魯堂壁中書也其二奇字卽古文而異者也古文髙質而難遽造若三代鼎彞遺篆是已奇字怪巧而差異工若漢劉棻從雄所學及近世夏鄭公集四聲韻所載是已今人往往不能辧之遂盡以奇字爲古文焉武功君於篆法工矣必能辯耳予恨不獲一靣苐觀遺迹使人慨然

跋蘇氏書後

僕自弱齡喜篆法初得岱宗秦刻及朝那石章學之後得歧壇山字及三代彞器文識又學之仰其髙古惟是之師而漢魏碑首印章亦時寓目下此者未嘗過而問焉今觀蘇君書規橅𨿽法李監而端勁方隱殊可珍傳信哉未易重古而忽今也

跋蘇氏遺迹後

洛陽漢魏晉唐舊都衣冠冑裔類多弗絕然園第轉徙或非其舊獨五代時蘇莒公禹圭之後保其故居巋焉尙存而子姓蟬聫以才徳聞者娓娓不墜今顯道又能裒彚先世遺迹寶藏於家時出示士大夫以求標顯累世美範尙不亡云大觀四年十一月望日書

跋海陵志後

海陵志在沈翰林括家沈慶曆中在金陵人以方石鎭肉視之有字刻乃此志也後爲人借去不還遂亡所在此本今世殊難得然海陵乃齊世而沈云宋海陵王非也又云謝朓撰並書而志但云朓立耳然暉自以艸隸名當時後人目以飛華滿目殘霞照人此志結字髙雅必朓書也沈載此文於其書亦小異如溫文著性石本云者性嗣徳方衰石本云方褰晚夜何長石本云曉夜當以石本爲是政和元年正月十一日黃某長睿父書

跋昌谷別集後

右李賀逸詩凡五十二首案唐李公藩嘗綴賀歌詩爲之敍未成間知賀有外兄與賀有筆硯舊召見托以搜采放失其人諾且請曰某盡記賀篇詠然黵攺處多願得公所輯視之當爲是正公喜並付之彌年絕迹復召詰之乃云某與賀中表自幼同處恨其倨忽常思報之今幸得公所藏並舊有者悉投匽中矣公大恚叱出之嗟慨良久故賀章什流傳者少今世行杜牧所敍賀歌詩篇才四卷耳此集所載豈非李藩所藏之一二乎政和元年三月望黃某長睿父從趙來叔借傳於河南右軍官舍

跋溫公新壺格七國戲二書後

新壺格七國戲二數【此一字更考】皆傳自溫公之孫樟文叔家圖本乃公手書頗有黵攺處蓋初艸定時本也政和元年六月十七日黃某長睿父書

跋九詠後

洛陽王晉玉好文愛古鑑裁殊髙予自爲此文首以一通贈之𨿽子淵九懷無以遠追靈均逸步然休文郊居欣遇王筠眞賞云

跋祕閣第三防法帖後

此卷僞帖過半自庾翼後一帖【首云已向季春】等十七家皆一手書而韻俗筆弱濫厠諸名迹間始予觀之但知其僞而未審其所從來及備員祕館因彚次祕閣【川本作禦府】圖籍見一書函中盡此一手帖毎捲題云仿書第若干此卷僞帖及他捲所有僞帖者皆在焉其餘法帖中不載者尙多並以澄心堂紙寫蓋南唐人聊尒取古人詞語自書之爾文眞而字非故斯人者自目爲仿書蓋但錄其詞而已非臨摹也國初論次法帖時如王著軰不悟其非故但采其名雜載眞帖間可勝嘆哉今列此卷內一手僞帖於左

庾翼後一帖沈嘉杜預後一帖【親故】王循劉超司馬攸劉瓌劉穆之王劭紀瞻王廞張翼陸雲山濤卞壼

右十五家並庾翼杜預後一帖皆一手僞書

庾亮庾翼前一帖杜預前一帖謝璠伯王徽之凝之操之渙之索靖王坦之謝莊王王恬王曇首孔琳之王僧防右十四家並庾翼杜預前一帖皆眞帖其餘盡一手僞書

跋舊題破羌帖後【川本無】

僕題此帖忽七寒暑光景如借【一作昔】正如詘伸臂頃耳政和辛卯嵗三月望長睿父

跋張天覺書後【張丞相書附川本無】

炎而附寒而去喜朝而惡暮者俗皆然方丞相謫漢東時通書牘接殷勤者潁川先軰一士而已乃知任安砥柱之心不獨稱於漢世政和元年七夕閩人黃某長睿父觀於洛陽

張丞相書【川本無】

予兩任江右今謫官漢東獨足下兩有書來臧洪曰仁義豈有常蹈之爲君子豈虛言哉十一月十七日商英白先軰足下

跋洛陽九詠瞻上淸後

右瞻上淸一首乃僕洛陽九詠之一也因此碑帙有五君桮柈文故書於帙右欲考桮柈所以者觀此可知也政和元年八月初吉黃某書

跋法帖逸少書後

玉局翁云希白作字自有江左風味故長沙法帖比淳化待詔所摹爲勝世俗不知爭購祕閣本誤矣此逸少一卷尢妙僕謂此語故當亦有不然白摹書眞似騎生馬不暇施鞚勒時有驟跌不害其妙處但搨字要當如陶蕐陽摹楊許書法乃佳耳此夲僕幼學者戲書其後政和元年九月夜書

跋唐人書蘭亭詩後

魏正始中務談勝及晉度江尢宗佛理故郭景純始合道家之言而韻之孫興公許度轉相祖尙又加以三世之辭而詩騷之體盡矣今山陰修褉諸賢詩體正爾然皆寄尙蕭遠軼迹塵外使人懷想深頃見晉人一帖云三日詩文旣佳興趣髙覽之增諸懷年少作各有心正謂此詩也是時與集者四十有一人今存者二十有六而已此卷𨿽唐人書故【一作固】自不凡亦可珍錄政和元年十一月戊寅觀於右軍樾堂

跋王大令授衣帖後

右摹本王大令獻之授衣帖一卷七十二行有徐僧權陳惠辧押尾蓋梁禦府法書也筆勢閎放實子敬書之合作者政和二年夏四月洛陽官舍裝

跋寶篋經後【乃王晉玉所蓄書凡五軸求予跋尾】

此經結字殊類褚河南河南書盛行正觀永徽間故𨿽經生亦皆慕【一作摹】放閻令署家令銜而不著太子當是東宮經也

跋蕐嚴經後

唐史載武后作十有二文此卷復有證聖等字當時制字不特十二而已捲後初校再校皆祕書郎桓彥範署名蓋桓王嘗作此官本傳亦不載

跋張長史帖後

賀八淸鑑風流千載人也沈吟此語恍若季眞在目長史此帖不獨艸聖可賞也

跋摹逸少帖後

世人摹書多作已態此卷搨右軍諸帖及搨歐軰跋字如人面目不同而翩翩各有佳趣深可珍愛冬初一帖乃虞永興書西上口等非晉人語也

跋藏眞書後

水從銀漢落山繞畫屏新李太白詩也藏眞書之可謂二寶謝康樂不得專美於前矣

跋錢氏書後

予家吳中毎聞故老言錢氏有國時賦厚役叢民不堪生今所營梵宮修楹穹極緜亙林壑它所興爲率稱是宜若不能長守然武肅以唐幹寜二年乙卯嵗兼東西淛至我朝太平興國二年戊寅嵗獻地傳四將八十四年自五代來偏據之雄久有國者莫吳越若也詎非久假伯術畏義尊王以克永世者乎今觀所下二書毎自抑損良可嘉也

跋玉谿集後【川本無】

政和壬辰嵗四月從河南王晉玉借東平呂氏本篇目頗弗倫因爲緒正之二十九日乙卯裝於西都右軍巡官舍之樾堂是夕防風暑气殊淸長睿父書

跋元和姓纂後【川本無】

此富鄭公家書甲子嵗洛陽大水公第書無慮萬卷率漂沒放失市人時得而粥之鎭海節度印章猶存是書尙軼數卷以鄭公物姑致而藏之政和二年夏五月初吉雲林子書

跋十七帖後

右王逸少十七帖廼先唐石刻本今世間有二其一於捲尾有敕字及褚遂良解如意校定者人家或得之其一卽此本也洛陽李邯鄲家所蓄舊本頗與此相近其餘世傳別本蓋南唐後主煜得唐賀知章臨寫本勒石寘澄心堂者而本朝侍書王著又將勒石勢殊疎拙又有一版本亦似南唐刻者苐敍次顚舛文爲十七帖而誤目爲十八帖摹刻亦瘦弱失眞獨敕字本及此防本乃先唐所刻右軍筆法具存世殊艱得誠可喜也按張彥遠法書要錄與余所著法帖刋誤論此帖本末頗完今並列於左方云政和二年五月初吉黃某書

十七帖長丈有二尺貞觀中內本也凡百七行九百四十三字逸少艸書中烜赫著名帖也文皇帝購二王書大王艸有三千紙率以一丈二尺爲捲取其迹以類相從綴成捲以貞觀兩字印印之褚河南監裝率多紫檀軸首白檀身紫羅褾織成帶開元皇帝又以元兩字印印之防尾列當時大臣名此帖號十七帖者以卷首有十七字故以名凡二王書後人亦有取帖一句語稍異者標爲帖名大約多取防首及帖首三兩字也右見張彥遠法書要錄

跋輞川圖後

輞川二十境勝槪冠秦雍摩詰旣居之畫之又與裴生詩之其畫與詩後得贊皇父子書之善幷美具無以復加宜爲後人寶玩摹傳永埀不刋然此地今遺址僅存園湖垞沜率爲疇畆未有髙士踵玆逸懷使人慨想深政和二年六月五日常山宋烜武陽黃某於河南官舍同觀

跋陶淵明集後【川本無】

政和二年嵗壬辰六月十四日己亥於洛都大福先寺挍竟時京西漕使張集仙晉父公易總運六路是日啟行與僚官送至白馬因遊福先黃某長睿父記

跋漢冀州刺史王純碑後【川本無】

是碑劉河淸沔元中見遺猶乃祖龍閣所畜本也但有二通此其一云政和元年十一月於河南右軍官舍裝黃某長睿父以二年六月二十四日書

跋漢太尉劉文饒碑後

漢太尉劉文饒碑二故吏李謙等立一門生商苞等立一在今西都上東門外官道之北洛陽尉射圃中近世好事者亭以覆之目其亭爲寶刻蓋以是碑爲蔡中郎書故名焉二碑陰各有題名唐湖城公劉爽修碑記亦存焉予官洛五年毎過上東必裵徊碑下想文饒之髙風玩中郎之妙楷與歐陽信本之觀索靖書碑坐臥不能去何以異云因令工椎拓二碑及陰文裝爲三帙而時觀之政和二年七月初吉黃某長睿父書

跋元和姓纂後【川本無】

政和二年九月初吉於河南致防首有鎭海軍節度使印蓋富韓公家舊本也防稽黃某書

跋何水曹集後

隋經籍志唐藝文志遜集皆八防晉天福本但有詩兩防今世傳本是也獨春明宋氏有舊本八防特完因借傳之然少陵嘗引昬鴉接翅歸金粟褁搔頭等語而此集無有猶當有軼者集中若團團月隱洲輕燕逐風花遠岸平沙合連山遠霧浮岸花臨水發江燕繞檣飛遊魚上急瀬薄雲巖際宿等語子美皆采爲己句但小異耳故曰能詩何水曹信非虛賞古人論詩但愛遜露滋寒塘艸月映淸淮流及夜雨滴空堦曉燈暗離室爲佳殊不知遜秀句若此者殊多如九日侍宴詩云疎樹翻髙葉寒流聚細紋日斜迢遰宇風起嵯峨云答髙博士云幽蝶弄晚花淸池映疎竹還度五洲云蕭散煙霞晚淒淸江漢秋答庾郎云蛺蝶縈空戲日暮望江雲水影漾長橋贈崔錄事云河流繞岸淸川平看鳥遠送行雲江暗雨欲來浪白風初起庾子山軰有所不逮其警語尙多如早梅云枝橫卻月觀花繞淩風臺銅爵妓云曲中相顧起日暮松栢聲句殊雄古而顏黃門謂其毎病辛苦饒貧寒气無乃太貶乎陰鏗風格流麗與孝穆子山相長雄乃沈宋近體之椎輪也政和二年九月十二日於河南右軍官舍挍黃某書

跋王易簡玉仙傳後

防東晉楊君羲精思句容夢登蓬巒與洛廣休等五仙人遇其遊觀奇山峙潄濯滄流淸語道家者流類能言之今觀玉仙傳後所書坐玉溪酌云腴二夢與楊君事殊世防符斯亦異矣於戲玉虛太漠之遊公其勉之政和二年十一月九日武陽黃某書新安周頴宜興蔣寜祖是日觀於道山之南榮

跋谷梁傳後【川本無】

柳子厚雲谷梁子甚峻潔又云參之谷梁氏以厲其气信哉政和二年十一月七日黃長睿書

跋三蕭碑後

此楷法自鐘元常後惟江左諸賢頗得之故蕭殿中書是碑古雅可喜然下至隋唐其法遂亡虞褚歐薛弗能逮也此可與識者論云政和癸巳嵗四月二十七日黃某長睿父書

跋顧誡奢書呂肅公碑後

少陵送顧八分文學詩雲中郎石經後八分蓋顦顇顧侯運鑪錘筆力破餘地防在開元中韓蔡同贔屓宗妙其書是以數子至此詩蓋謂誡奢也觀其遺迹乃知子美弗虛稱之碑首倒防亦自奇古不獨八分可賞云政和三年六月丁丑黃某長睿

跋楊少師詩後

少師此詩本題於西都長壽寺華嚴院東壁僕近嵗官洛因覽宋次道三川官下記知之亟往觀焉墨蹤石本皆不復存院僧云三十年前有士人寓是院數嵗及徙居他郡壁與石亦弗之見豈非好事者負之而趨乎今忽得此本殊可欣也政和三年六月二十八日黃某書

跋黃庭經後

黃庭世有數本或響搨或刋刻皆正書蓋六朝及唐人轉相摹放所以不同此防臨學殊工字勢源放歐率更固自合作殊可佳嘆世傳黃庭眞帖爲逸少書僕嘗考之非也按陶隱居眞誥翼眞撿論上淸眞經始末云晉哀帝興寜二年南嶽魏夫人所授弟子司徒公府長史【眞誥作舎人】楊君使作隸字寫出以傳護軍長史許君及子上計掾掾以付子黃民民以傳孔黙後爲王興先竊寫之始濟浙江遇風飄淪【以眞誥挍】惟有黃庭一篇得存蓋此經也僕按甲子嵗逸少以晉穆帝升平五年卒是年嵗在辛酉後二年卽哀帝興寜二年始降黃庭於世安得逸少預書之又按梁虞龢論書表雲山陰曇村養鵝道士謂羲之曰久欲寫河上公老子縑素早辦而無人能書府君若能自屈書道徳經兩章便合羣以奉於是羲之便停半日爲寫畢攜鵞去而晉書本傳亦著道士云爲寫道徳經當舉羣相贈耳初未嘗言寫黃庭也以二書考之則黃庭非逸少書無疑然陶隱居與梁武帝啟云逸少有名之迹不過數首黃庭勸進吿誓等不審猶有存否蓋此啟在著眞誥前故未之考證耳至唐張懷瓘作書估云樂毅黃庭但得幾篇卽爲國寶遂悞以爲逸少書李太白承之作詩山陰道士如相見應寫黃庭換白鵞苟欲隨之耳初未嘗考之而韓退之苐云數紙尙可博白鵞而不云黃庭豈非覺其謬歟然今此帖始見於梁代蓋晉興寜以後或宋齊人書也僕頃在洛見承直郎李鵬舉家畜此帖一防乃唐褚令摹單郭未塡筆勢精善乃錢思公家本號玉軸黃庭中有五行爲周越摹換之今歸禦府矣世所傳本無出其右今題此防聊爾論之政和三年九月望日黃某題傅墨卿同觀

跋孔耽碑後

是碑在亳州永城縣廨中僕向見滕同捨言其目復於上官仲雍知其所在政和癸巳嵗十月十九日余國噐聖求自永城寄至詞筆皆古雅因以章艸書其文一通以便覽觀云是夜鼓二於淸平坊第書長睿父記

跋袁仙夫帖後【川本無】

袁液仙夫貴戚子姓而好學趣尙不凡近殊可喜意其必大而年未三十不幸死矣深可嗟惜予在洛與之同僚投分素深覩其遺迹不覺潸然政和三年十月十九夜長睿書

跋師春書後

杜預記汲冢書有云別一防純集疏左氏傳卜筮事上下次第及其文義皆與左傳同名曰師春師春似是鈔集人名也僕近在館中求師春觀之乃與杜說全異杜云純集左傳卜筮事而此乃記諸國世次及三十八公嵗星所在幷律呂諡法等末乃書易象變卦又不專載左氏卜筮繇是知其非元凱所見師春也然杜記汲冢他書中有易陰陽說而無彖系又有紀年三代並晉魏事疑今師春蓋後人雜鈔冢書紀年等篇耳然杜云紀年起自夏商而此自唐虞以降皆錄之杜云紀年皆三代王事無諸國別而此皆有諸國杜云紀年特記晉國起殤叔次文侯昭侯而此記晉國世次自唐叔始不特起於殤叔則三者又與紀年異矣及觀其書嵗星事有徵南洞曉陰陽之語乃知此書亦西晉人集錄而未必盡出汲冢也然多古事可備考證固不可廢云政和癸巳嵗十一月初吉借睢陽滕子濟本傳會稽黃某長睿父書

跋髙彥休闕史後

政和三年秋於東都淸平坊傳此書敍云甲辰嵗編次蓋唐僖宗中和四年也而其間有已書僖號者或後人追攺之彥休敍事頗可觀但過爲緣飾殊有銑溪虯戶體【唐徐彥伯爲文多變易求新以鳳閤爲鶠閤以龍門爲虯戶以金穀爲銑溪云云後進效之謂之澀體語見朝野僉載】此其贅云次年三月七日再閱一過黃某書

跋何璧書後

是書字字應二王橅矩何璧者不知何物人艸法之工如是然所書月儀等帖辭太淺俚蓋唐中葉後人所爲觀者取其書略其語可也政和四年四月望黃某長睿父題

跋叚太常語錄後【川本無】

此防本是廬陵官下記上篇亦叚太常作政和四年四月以祕閣本挍長睿書

題集逸少書聖教序後

書苑云唐文皇制聖教序時都城諸釋諉福寺懷仁集右軍行書勒石絫年方就逸少劇迹咸萃其中今觀碑中字與右軍遺帖所有者纎微克肖書苑之說信然然近世翰林侍書軰多學此碑學弗能至了無髙韻因自目其書爲院體由唐吳通微昆弟已有斯目故今士大夫玩此者少然學弗至者自俗耳碑中字未嘗俗也非深於書者不足以語此政和四年四月二十四日黃某長睿父題

跋滕子濟所藏唐人出遊圖

宋之問王維李白髙適史白岑參

晉人深於畫者得意忘象其形模位置有不可以常法觀者顧陸王吳之迹時有若此如雪與蕉同景桃李與芙蓉並秀或手大於面或車闊於門使俗工睨之未免隨變安於拙目故九方臯之相馬略其黃取其駔雋惟眞賞者獨知之此防寫唐人出遊狀據其名題或有弗同時者而鑣並驅睇眄相語豈亦於世得意忘象者乎求畫者主名弗可知要非俗手作也政和甲午嵗四月二十四日觀於道山東序

跋王大令帖後

張懷瓘云子敬艸書防師父而後法張芝僕謂獻之行艸亦然模矩𨿽出於逸少而筆气飄飄已面元常庭域矣故自謂與尊故當不同人那得知非誇辭也觀此帖縱軼若此而唐文皇目以拘攣餓隸無乃大貶乎政和甲午嵗八月三日夜雲林子黃某觀

跋張閎道艸書後

王簡穆以書名齊世竇臮謂其密致丰富神髙气全今遺迹可見者有劉伯寵謝憲王琰三帖尙傳其論書一篇具載本傳意當時必自書之惜哉今亡矣張閎道遊心翰墨追爲之書殊可喜也僕見前軰效鐘王書自羊薄以還類多規規然𨿽精而弗肆至張融自謂不恨己無二王法乃恨二王無己法乃知一藝之至亦當克自植立融之言不爲過也今觀閎道眞艸亦矯然自作一家風範宜諸賢嘆賞之多雲政和四年十二月庚午黃某觀

跋四皓碑後

三輔舊事云漢帝爲四皓作碑於其所隱處此神坐及祚幾豈亦當時所立邪政和五年嵗乙未正月十五夕再書同觀者次明弟

跋細字蕐嚴經後

東漢師宜官善書大則徑丈一字細則能方寸千言書是經者亦以尺紙作七萬字殆得宜官法也晉衛巨山論書云其大徑尋細不容髮廹而察之心亂目奇姿譎詭不可勝原研桑所不能計宰賜所不能言僕於此經亦云政和五年二月甲寅雲林子黃長睿父書

跋陶華陽書後

陶隠居書故自入流其在華陽得楊許三眞君眞迹最多而學之故蕭遠澹雅若其爲人今金陵有許長史舊館壇碑最先一行乃隱居書又世有畫版帖四十三字與碑字筆勢同今觀其爲楊瓊瑤作奏章槁與前二書𨿽眞行不同要非異手作也袁昂論書以隱居若吳興小兒形狀未成長而骨體甚峭快今審其疏比之鐘王爲未成就然神韻閒曠那可以峭快目之獨竇臮謂其髙爽自然逸軌奮舉頗近實云政和乙未嵗二月二十二日黃某長睿觀

跋盤綫圖後

右盤綫圗唐王叡敍而傳之以爲唐諸王之遺迹然予頃於吳中見劉季孫景文家有此畫一防古題云宋武帝東徵劉毅道廬山隱士宗炳獻一筆畫一百事帝賜以犀柄麈尾與此本大同小異所畫物像存者亦五十餘種匠意簡古筆勢若出一手然後知是畫非唐人能爲王叡以爲唐諸王畫誤矣政和五年春於東都淸平坊手摹一通黃某長睿父題

跋趙韓王書後

蕭相國守關中因鮑生說遣子孫昆弟能勝兵者悉詣軍所漢王大說當楚漢相距京索間髙帝方暴衣露蓋有疑蕭公心故忻其此舉若夫我藝祖太宗則不然聖度廓任賢弗疑佐命之臣類以功名寵祿始終而忠獻王梁楹丕基爲國宗臣雍熈中四方底定久矣承平之際偃息近藩豈復見疑而因婦子取信以自明哉其遣夫人朝京師賀誕節蓋忠順之至誠見於禮非謂位髙多懼而然也至其家問中指防【川夲作規矩】審細字畫謹嚴又以見王之克勤小物如此政和五年三月二十一日黃某謹書

跋江南藏眞書後【唐慤通叟所寶求予題防】

頃見江南後主錯金書題藏眞書千字曰戴叔倫詩云詭形怪狀翻合宜誠哉是言今見藏眞書自敍乃有叔倫全章此防眞迹豈亦江南集賢所畜書乎

防龍眠九歌圖後

楚詞九歌凡十一篇九神而梁昭明取六章載於文選故是圖貝闕珠宮乘黿逐魚亦可施於繪素後人或能補之當盡靈均之淸致也

跋劉向列仙傳後

司馬相如雲列仙之儒居山澤間列仙之名當始此傳云劉向作而漢書向所序六十七篇但有新序說苑列女傳等而無此書又敍事並贊不類向文恐非其筆然事詳語約辭旨明潤疑東京文也

跋索靖章艸後

索將軍章艸下筆妙古今七月二十六日帖月儀急就篇此著名書也春蘭秋菊各不同而花花自有佳趣

跋王晉玉所藏韋鶠馬圖後

張彥遠謂鶠善畫川原小馬牛羊今晉玉所藏本皆沛艾【二字見子虛賦】余謂杜子詠鶠禿筆掃驊驑騏驎出東壁卽不特善小駟而已蓋曹將軍畫馬神勝形韓丞畫馬形勝神鶠從容二人間苐筆格差不及耳昔予見嘶囓二馬小圖於江左人家筆勢駸駸亦若此此本鶠畫不疑四月八日

防王方慶押尾後

王方慶𨿽系出瑯邪然自褒至方慶四世封石泉今寶章押尾乃云瑯邪縣男不解其義或方慶嘗攺封而史失其傳邪長睿父書

防西京雜記後

此書中事皆劉歆所記葛稚川采之以補班史之缺耳其稱餘者皆歆本語中有歆所記艸木名而叚柯古作酉陽書乃云稚川就上林令虞淵得朝臣所上艸木名非也蓋叚誤以歆自稱余爲稚川耳又按晉史葛未嘗至長安而晉官但有華林令而無上林令其非稚川決也柯古博洽時罕儔猶舛謬如此長睿題

跋步輦圖後

右晉明帝步輦圖南齊謝赫畫𨿽經傳摹意象髙古但所畫輦上設一幾旁施雙扛殊無輦制余按輦自漢以來始爲人君之乘魏晉小出則禦之過江遂亡制度太元中謝安率意造焉及破苻秦獲京都舊輦形制無差時人服其精記則明帝時輦無制度宜矣又東晉時袍尙未盛行而此圖侍臣服之豈當時五胡據中原江左已襲其風歟防首題云廣順癸丑季夏狂生摹嘗見陶谷家逸少帖後有顯徳初酒狂題字與此正同廣順顯徳相接當是此人苐未能名之耳

跋絳帖子敬書後

吿姜秀還二帖及得柰如告至晚或成傷皆子敬書廣袤肥瘦後先不同乃爾豈稚老結字固自異乎抑具諸家法別作體乎長睿父觀

跋法書五帖後

同�松來二妺三帖王氏書蚊幬一帖梁陳間人書損惠野禽一雙一帖近世僞作殊惡

防周陽侯家甗文後

此西漢時器在文潞公家字畫細淺難椎拓今以搨書紙帖器銘上就摹之殊不失眞也

跋王晉玉所藏桓宣武畫像後

竇蒙南齊畫目中有桓溫像一防上之上此防後題云上品上正此畫也但長康乃晉陵無錫人此云譙國人不知何謂袁倩毛惠遠宋人沈熾文姚懷珍梁人當時祕府書畫多此諸人題但此防以袁毛姚題於唐褚令後恐誤錄也

防陶徵士集後

淵明讀書不求甚解而僕丹鉛事防勘勤勤不去手良自可嗤也

跋眞誥眾靈教戒條後

此下方圍諸條皆與佛四十二章經同恐後人所附益非楊許書

跋紫陽先生李含光碑後

紫陽碑乃張從申書李陽冰題歐文忠不喜從申書集古錄屢言之殊不知從申乃效子敬書頗有東晉風尙唐人知書者多故見重於世今人反此歐陽公初不閒法書則從申之迹見棄宜矣

跋定本古器圖後【川本初】

政和五年十一月十一日於山陽以張丈人家本挍並補所乏黃某長睿父書

跋漢舊儀等書後【川本無】

此書帙中漢舊儀典儀官儀及詩譜幷劉邍父公食大夫義至寓辯凡十三篇中有先大門防稽公手書自增諫官而下十一篇並李外郎一詩皆先君手書於戲子子孫孫其永寶讀之政和五年十一月十一日某謹題

跋唐人書後

此十餘字在祕閣唐本藝文類聚內一防尾蓋貞元中人題因響搨之政和五年十一月甲午

跋弟所藏張從申愼律師碑後

張從申書其原出於王大令筆意與李北海同科故名重一時書苑雲從申結字縝密近古未有弟從師從義從約並工書皆得右軍風規時人謂之四龍書賦云張氏四龍名海內厥有季弟功夫少對右軍風規下筆斯在季謂從申也又雲從申近古所無恨於聞見不多右軍之外一步不窺予觀從申𨿽學右軍其原出於大令筆意與李北海同科名重一時宜不虛得但所短者抑低昂太過又眞不及行耳然唐人而有晉韻殊可佳尙近世歐陽文忠爲集古錄而雅不愛從申書故此碑見棄而特處其篆首至其書王師幹碑以見稱於秦玠故聊存焉信乎眞賞之難値也【旣雲從申有弟三人又云季謂從申不可曉】

跋洛陽所得杜少陵詩後

政和二年夏在洛陽與法曹趙來叔因撿挍職事同出上陽門於道北古精舍中避暑於法堂壁間獘篋中得此帙所錄杜子美詩頗與今行槧本小異如忍對江山麗印本對乃作待雅量涵髙遠印本涵乃作極當以此爲正若是者尙多予方欲借之寺僧因以見與遂持歸挍所藏本是正頗多但偶忘其寺名耳六年二月十一日舟中偶繙舊書見之因題得之所自雲山陽還丹陽是夕宿揚州郭外長睿父題

跋洛陽伽藍記後【川本無】

大觀二年三月二日緣檄行河陰縣城隄於北禪寺初挍一過四月七日於東齋再挍竟政和六年二月十二日丙戌於州南門舟中讀一過大觀戊子嵗寫此書時題字俯仰八載矣長睿父書

跋宗室爵竹畫軸後

張彥遠論畫以爲上古意簡而迹淡近代煥爛而求全故以气韻生動爲先經營位置爲下予嘗考其語以謂丹靑猶文也謝康樂則如芙蓉出水自然可愛顏光祿則如鋪錦列繡雕繢滿眼自然之與雕繢蓋不翅霄壤今觀唐人遺迹薛稷以羽毛聞然格遠而筆弱蕭悅以竹聞然筆勁而乏韻二子之畫但專萃精於一猶不得其全況梅竹集羽並秀筆端趣閒韻遠若師純公之此畫眞可尙己意其移是意於文則謝客之吐言天防詎足多慕政和六年五月二十一日防稽黃某觀

跋愼漢公所藏相鶴經後

按隋經籍志唐藝文志相鶴經皆一卷今完書逸矣特馬惣意林及李善注鮑照舞鶴賦鈔出大略今眞靖陳尊師所書卽此也而流俗誤錄著故相國舒王集中且多舛午今此本旣精善又筆勢婉雅有防賢風槪殊可珍也政和六年秋於山陽從愼漢公借覽並觀漢公題後行閒茂密勁古可喜此經蓋眞靖頃遺漢公者是時漢公甫八嵗耳眞靖已稱其喜學鐘王遺法以神童目之因贈此以結忘年友宜其書之工如此漢公學行髙士林間又博貫蘂經壺史多與方外士遊不特其書可賞云九月十六日雲林子黃某長睿父書

跋玉笥山淸虛館碑後

淸虛館者梁天監中京兆杜曇永於廬陵玉笥山建之以棲遁而蕭侍中子云景喬裔孫律守防州重刻玆記而書其後引玉笥山實錄以爲景喬自嶺南使還登此山師曇永而道成上帝賜之玉冊以爲元洲長史治郁木福庭舉族八十二人皆仙去又於碑書景喬之官乃曰黃門侍郎太子司徒左長史按梁初景喬自太子舍人移丹陽郡丞出爲臨川內史還除散騎常侍侍中國子祭酒又出爲東陽太守太淸元年復爲侍中及祭酒三年宮城失守犇晉陵餧卒於顯云寺僧房年六十有三與玉笥山錄所載乖異亦猶漢史書淮南王安自殺而仙史謂其盡室上賔者同也然方外之事固不可以常理測景喬仙去之事道家書載之甚著唐世亦有遇之於玆山者苐恐其餧卒晉陵道家所謂解化猶托劍驗火之類也至於山錄稱其嘗使嶺南及爲黃門侍郎太子司徒長史則誤蓋考之於傳景喬苐嘗爲太子舍人爲侍中爲臨川爲東陽未始位黃門及長史幷使嶺表也然予嘗見子云啟事梁武稱侍中南徐州刺史臣子云而傳亦不書其刺南徐則史家容有舛漏但太子官屬初無長史乃見碑所題之謬也景喬文詞𨿽六朝駢儷體故自淸靡可喜要不失爲佳文至律所刻玉笥上淸宮碑題雲杜曇永撰則詞格淺俚與景喬所制不侔然亦非當時語殆唐末五代人所爲假托杜君耳淸虛碑但雲杜君爲豫章王左常侍耳而上淸碑末題雲天監十五年立至題杜君之官則云禮部侍郎翰林學士其不稽古甚矣若律者其陋至此得無愧厥祖乎獨其能傳景喬之文於石及立祠室爲可取又所題碑後詞致【一作至】凡近弗倫予頗爲刪易幷錄二碑及南史景喬傳並寘右方使觀者有考焉苐律重刻淸虛碑字甚惡故但錄其文耳古樓觀之觀乃謂之觀而道家居皆目以館若宋崇虛館梁朱陽館【爲陶隱居置】之類甚眾至近古乃以館爲觀蓋亦取仙人樓居之義因辯此碑聊識於後政和六年嵗在丙申九月二十一日雲林子黃某長睿父書

跋叚柯古靖居寺碑後

叚柯古博綜墳素著書倬越可喜嘗與張希復軰敖上都諸寺麗事爲令以叚該悉內典請其獨徵皆事新對切今觀靖居碑亦晝上人以其博涉三學故諉錄寺贊也文傷太擁釀要爲不凡𨿽奇澀不至若樊紹述絳之甚然亦軋軋難句矣碑大中中作而左金吾長史顏稷所書殊有楷法唐中葉以後書道下衰之際故【一作固】弗多得云政和六年十月十八日黃某長睿父於楚棲鳳堂書

跋章艸彌陀經後【川本無】

黃某伏遇先大門大資政特進遠忌之辰謹自恭書佛說阿彌陁經一卷仰申追報伏願乘此尊經妙力超生極樂淨方一切有情並同今願政和六年九月二十三日謹題

跋所書十七帖後【川本無】

逸少十七帖書中龍也張彥遠以爲王艸中烜【一作炟】赫著名帖信然僕得善本毎喜臨學此卷𨿽不足以追蹤遐軌故自有合作者信筆偶書不暇擇紙尙不愧裴行儉云黃長睿父題政和六年嵗在丙申十月十八日於山陽棲鳳堂書

跋古文韻後

政和六年冬以夏鄭公四聲集古韻及宗室克繼所廣本二書參寫並益以三代鐘彜鼎噐欵識及周鼓秦碑古文古印章碑首幷諸字書所有合古者益之比舊本殊廣以備遺忘作隸字書者多有譌舛亦姑藏之以廣異聞觀者其自辯之十一月丙申於山陽棲鳳堂親寫十二月丙戌於廣陵瓜步舟中記之雲林子書

跋黃庭內景經後

東晉興寜二年太嵗甲子上眞司命紫虛元君南嶽魏夫人降丹陽之句曲山以上淸諸眞經授弟子瑯琊王公府舍人楊君使作隸書出以傳護軍長史許君父子魏傳靑籙文所謂起安啟年經乃始傳得道之子當修玉文黃庭內景乃其一也亦名琴心文又名太帝金書又名東華玉篇自楊許仙去大傳於世而積載旣久轉寫多誤如以尊爲前以通爲徧以胥爲骨以飛爲緋此例甚眾惟蕐陽登眞隱訣所載乃楊許舊本可以據依今參讐眾本而以隱訣是正庶幾不失眞語云政和七年嵗在丁酉正月丙辰雲林子黃某於丹陽東齋書

跋楊少師書迹年譜後【川本無】

政和七年二月十七日因觀景度諸帖聊次其嵗月先後及記其書迹所在以備考證云武陽黃某書

跋鐘繇賀捷表後

歐陽文忠集古錄謂世傳鐘繇賀捷表稱建安二十四年閏月以問孫思恭思恭以爲閏十月良是但云據吳志權閏十月才徵羽至十二月獲之正月乃傳羽首至洛陽則鐘繇安得於閏十月先賀捷也又再題云建安二十四年冬曹公軍於靡陂而曹仁等破羽後未嘗出徵履險冒寒之後又古人牋啟不書年此二事可疑今按魏志是年十月操自漢中還孫權上書以討羽自效王自洛陽南徵羽未至徐晃攻羽破之羽走王軍靡陂至正月始還洛陽孫權取首至吳志稱閏月權徵羽十二月獲之按志稱十月自洛陽南徵羽至來年正月始還則正當寒際故云履險冒寒也操未至而徐晃已攻羽破之羽走則此表所謂徵南將軍與徐晃幷力而羽已被矢【表中作�】刃者正是也則此表與魏志所書正合非僞也蓋此表特賀閏月徐晃之破羽非謂賀十二月權之殺羽也因此致疑又按古人箋啟多不用年至表奏則與箋啟異其稱年無疑又魏志是年九月相國鐘繇免故此表於閏十月但稱東武亭侯耳皆與史合其曰南蕃者蕃音皮謂南皮郡也東武南皮之屬故並著之今人讀爲蕃鎭之蕃誤矣此表世傳本有二字𨿽大小殊而其體小異不同蓋後人臨摹之變耳政和七年五月十三日

同前【此篇與前小異故兩存之】

今考魏志是年十月曹操自漢中還洛陽孫權上書乞討羽自效閏月王乃南徵未至徐晃攻羽破走之王軍靡陂至正月始還而權傳羽首至洛吳志稱閏月權徵羽十二月獲之按操以閏十月南徵以正月還洛往復正當寒際此繇表所謂踐險冒寒正是也操未至而閏月中徐晃已破羽走之此繇表所謂徵南將軍與徐晃並力而羽已被�刃者正是也徵南將軍卽權耳其曰�刃者謂羽爲晃破𨿽未卽殺之而羽已被創矣至十二月權始追獲之蓋徐晃之破羽在閏十月孫權之殺羽在十二月今繇以閏十月上操表乃賀是月之破羽非賀十二月之破羽也則此表與史書正合非僞明甚又按古人箋啟多不用年至表奏則用年者有之若劉琨上晉元帝表稱建興元年是也文忠謂古人表不書年者其未之考乎又魏志是年九月相國鐘繇免故閏十月表但稱東武亭侯耳皆與史合其曰南蕃者蕃音皮謂南蕃郡也東武南蕃之屬故並著之或讀爲蕃鎭之蕃誤矣

跋章艸雞林紙捲後

政和丁酉嵗五月二十一日於丹陽城南第暴舊書得此雞林小紙一卷已爲人以鄭衛辭書盈軸矣竊矜其遠物而所書未稱顧紙背尙可作字因以索靖體書章艸急就一卷藏於家運筆結字頗合作庶幾顏文忠牒背書囊舊事【川本無此二字】云紙凡十二枚共二千一百五十字武陽黃某長睿父書

跋艸書洛神賦後

此賦艸書世傳王大令書然結體殊不類獻之而頗似智永疑其遺迹也至洛神小楷則子敬書無疑矣世以小王好書此賦故凡有洛神書夲皆歸之子敬猶東漢諸碑流俗多以爲蔡邕書豈盡中郎筆迹哉要當鑑以心目而弗信耳傳爲佳政和七年六月六日黃某長孺父書

跋潯陽石本頭方後

治頭方世傳王逸少書今絳州石帖中有此帖甚著於世政和丁酉嵗六月七日襄州教授丹陽陳君孝友見過云崇寜間彭諫議君時守潯陽役兵於山間斸石得一大石中空內有小石若碑版然視之有刻文卽此碑也大石未破時堅完無際不解緣何中有此碑殊可異也陳之父時亦官潯陽得此拓本陳因以見遺視之比絳帖差縱逸結字互有工拙要之此本當在絳刻前但不知何世所刻按逸少嘗在江州豈晉以後好事者因移寫於斯石歟意其薶沒旣久土或變石故是刻藏於石間理不足怪世或以此帖爲虞永興書恐未必然或虞嘗臨此書故防翻其體今世所有魏晉諸帖中往往唐人臨橅爾洪纖拘放結體不一眞賞者自能辯之是月九日黃某於丹陽東齋書

跋王子敬帖後

袁昂論子敬書以爲河朔少年充恱防拖此書結體正爾而晉書謂其瘦如隆冬枯木非篤論也此帖摹傳殊逼眞與官帖所錄有間矣

跋楞嚴白繖蓋後

政和丁酉嵗六月於南徐州城南宅傳延慶精舍釋祖一祝本自書梵文二十二日於廣陵舟中書黃某題

跋北齊勘書圖後

僕頃嵗嘗見此圖別本𨿽未見【一作審】畫者主名特觀其人物衣冠蕐虜相雜意後魏北齊間人作及在洛見王氏本題云北齊勘書圖又見宋公次道書始知爲楊子華畫其所寫人如邢子才魏收軰豈在其間乎宜其模矩乃爾今觀此本益知北土人物明甚則知子華之迹爲無疑唐閻令稱子華自象人以來曲盡其妙簡易標美多不可減少不可逾今詳其迹信然苐他本尙餘兩搨有啟軸隱幾而仰觀者有執捲搘如意而沈思者數軰蓋當時畫此弗但一通也李正文【上字本太祖諱】資暇錄謂茶托始於唐崔寜今北齊畫圖已有之則知未必始自唐世亦猶蕭梁已有紫囊盛笏而唐史始於張九齡者同也觀者宜審定之政和丁酉嵗八月五日武陽黃某長孺父於楚州衮華堂觀

跋案樂圖後

周昉丹靑始以道佛像及寫眞知名故畫章敬寺壁圖趙縱像畫史稱之今洛城南宮有楊眞人降眞及瓊樓仙人等畫蓋妙絕一時今世但傳其子女而已是可嘆也此圖尢有思致而設色濃淡得顧陸舊法故可珍愛

跋織錦回文圖後

蘇蕙織錦回文詩所傳舊矣故少常沈公復傳其畫繇是若蘭之才益著然其詩回旋書之讀者惟曉外繞七言至其中方則漫弗可考矣若沈公之博亦謂辭句脫略讀不成文殊不知此詩織成本五色相宣因以別三四五七言之異後人流傳不復施采故迷其句讀非辭句之脫略也政和初予在洛陽於居士王晉玉許得唐程士南效此詩幷申諴之釋而後曉然是詩之初不舛脫蓋沈公未嘗見此本耳然申諴所釋但依士南之設色其七言數火其色反黃四言數金其色反緑於五行爲弗類意蘇氏詩圖之色爲不爾今因冠詩於畫遂別而正之三四五七言之詩各隨其行而爲之色觀者見其色則詩之言數可知已至於士南之文旣有釋者則賦采自從其舊而並錄於卷首云國初錢鎭州惟治嘗有寶子垂綬連環之詩亦錦文之遺範而世罕傳故聊附捲左以資書雋言鯖之餘味焉七年九月二十七日防稽黃某長孺父於山陽衮華堂書

跋錢鎭州回文後

錢鎭州詩𨿽未脫五季餘韻然回旋讀之故自娓娓可觀題者多雲寶子弗知何物以予考之乃迦葉之香鑪上有金華華內乃有金臺卽臺爲寶子則知寶子乃香鑪耳亦可爲此詩證但圜若重規然豈漢丁緩被中之制乎

跋張曲江集後【川本無】

讜言如在髙風可仰政和丁酉十月初吉楚衮華堂觀

跋陳碧虛所書相鶴經後

自秦易篆爲佐至漢世去古未遠當時正隸體尙有篆籀意象厥後魏鐘元常及士季晉王世將逸少子敬作小楷法皆出於遷就漢隸運筆結體旣圜勁淡雅字率扁而弗撱今傳世者若鐘書力命表尙書宣示世將上晉元帝二表逸少曹娥帖大令洛神帖𨿽經摹拓而古隸典刑具在至江左六朝若謝宣城蕭挹輩𨿽不以書名世至其小楷若齊海陵王志開善寺碑猶有鐘王遺範至陳隋間正書結字漸方唐初猶爾獨歐陽率更虞永興易方爲長以就姿媚後人競效之遽不及二人遠甚而鐘王楷法彌遠矣隋世善書者多其間丁道防者不今不古遒媚有法今觀碧虛子陳君小楷殊得道防筆勢亦可謂有意於古者也案隋經籍志唐藝文志相鶴經皆一卷今全書軼矣特馬惣意林及李善注鮑照舞鶴賦鈔出大略今此本是矣而流俗誤錄著王丞相集中且多舛午今本𨿽非全篇然比世傳他本最精善眞可垂永云政和七年十月十一日於山陽衮蕐堂觀武陽黃長睿父書

跋吳道地獄變相圖後

吳道作此畫視今寺剎所圖殊弗同了無刀林沸鑊牛頭阿防之像而變狀陰使觀者腋汗毛聳不寒而栗因之遷善遠罪者眾矣孰謂丹靑爲末技歟政和七年嵗丁酉十二月二日武陽黃某長孺父書同觀者外弟鄱陽張熹子昭建安翁招士修時寓楚之衮華堂

跋古文書武成篇後

劉邍父云此書簡冊錯亂兼有亡逸今次定之如右予小子其承厥志以下武王之誥未終當有百工受命之語計脫五六簡矣然後以乃偃武修文云

跋唐人所摹十七帖後

予嘗見畢文將叔雲家有唐初人所摹此帖來禽等四物外又有密蒙華一種先丞相文簡公答王黃門寄密蒙華詩云多病眼昬書讀煩君遠寄密蒙華愁無內史詞兼筆爲寫眞方到海涯蓋謂此也然余按今諸本並無此一種而法書要錄十七帖亦不載此不知何緣畢氏本有之但未嘗見此帖無從知其眞僞姑記於此以俟後觀云

跋寶王論後

夫子曰立則見其參於前也在輿則見其倚於衡也夫然後行漢書曰坐則見堯於墻食則見堯於羮道之不可須臾離也如此𨿽然此特域中之道耳首楞嚴經云若諸眾生憶佛念佛見前當來必定見佛不假方便自得心開予謂修念佛三昩亦當如參前倚衡與夫見堯之義行住坐臥皆應憶念何患不見佛哉此眞出世成道之要津也修是三昩者當以安養爲期蓋彌陀願力以接引羣生爲務大光普照攝取不捨凡存念者盡得往生其利溥哉豈特見堯於墻於羮但虛想乎政和七年十一月三日於符離境舟中因觀唐釋飛錫念佛寶王論因思吾夫子與漢史之言與佛若合符契乃紀於此帙冀時觀之以自防焉凡見聞者其亦勉諸黃某長孺謹書

跋施眞人集後

右唐施肩吾集其詩無慮五百篇有肩吾自敍冠焉而陳倩所敍才六十二篇蓋未嘗見完書也今合爲一集以雜筆三篇附於後肩吾隱豫章西山莫知其終江右人至今傳以爲仙觀其三住銘論气神形之指甚防眞得道者之言與其詩格韻𨿽若淺切【川本作近】然時有過絕人語頗可觀覽政和丁酉嵗十一月十二日武陽黃某長孺父於京路舟中校之

跋滕子濟所藏貘圖後

按山海經圖南方山谷中有獸曰貘象鼻犀目牛尾虎足人寑其皮辟溫圖其形辟邪嗜銅鐡弗食他物昔白樂天嘗作小屏衛首據此像圖而贊之載於集中今觀此畫夷考其形與山海圖樂天集所載同豈非白屏畫迹之遺笵乎政和丁酉嵗十二月十日武陽黃某長孺觀於子濟之書齋

跋米元章摹平章帖後

右米襄陽芾摹逸少平章帖筆趣翩翩固自佳但肆筆搨放殊不塡郭非古也昔人搨書欲如水月鏡像者故應郭塡乃造防耳

跋李西臺書後

西臺本學王大令書而拘攣若此猶韓非之學黃老李斯之師荀卿也然徐觀筆勢尙有先賢風气固自佳

跋所書詩軸後

張子昭弟雅善法書以此卷蘄僕諸體書聊書頃所爲歌詩數詞爲作正行艸章字四種屬疾小佳殊乏劣深愧大令之合作也然筆勢頗傳魏晉餘韻庻幾眞賞之擊節云子昭復欲漢碑字及鐘鼎古文二種因附卷末蓋曲終奏雅之義也

跋唐建中吿後

此吿建中三年八月二十九日其後具列中書省官所謂太尉兼中書令臣在使院者朱泚也中書侍郎同平章事臣張使者張鎰也知制誥臣劉太宣宣奉行者劉太眞弟也蓋前一年泚節度涇原還鎭鳳翔加中令拜太尉故云在使院然三年四月鎰已罷相出帥歧而猶帶平章事又當時惟盧在門下而中書闕眞相故是年八月尙具鎰銜而注使字也泚鎰皆在外中書官宣奉行者獨太宣也以鎰之忠藎而棄外之姦而當國泚之陰賊而位三公徳宗建中之政可知矣是吿所存惟尺素耳興衰之迹固已具見後之覽者寜不慨然黃長睿觀

跋郭忠恕所摹按樂圖後

開元按樂圖周昉畫是本蓋國初郭忠恕所摹中有髯者乃恕先自寫眞也黃某書

跋孔穎逹碑後

孔祭酒碑世傳虞永興書非也衝遠之沒乃後伯施十年豈非當時學永興法者書耶然筆勢遒媚亦自可珍

跋瘞鶴銘後

朱方鶴銘陶貞白書在焦山下石頑難刋且爲水泐故字無鋒穎若掘筆書昩者從而斆之深可一笑

跋瘞鶴銘後【邵資政考次銘文載在捲後】

右瘞鶴銘資政邵公亢嘗就焦山下缺石考次其文如左其不可知者闕之故差可讀然文首尾似粗可見𨿽文全亦止此百餘字爾而歐陽文忠集古錄謂好事者往往只得數字惟餘所得六百餘字獨爲多矣蓋印書者傳訛誤以十爲百當時所得蓋六十餘字故云比數本爲多此銘相傳爲王右軍書故蘇舜欽子美詩雲山陰不見換鵞經京口新傳瘞鶴銘文忠以爲不類王法而類顏魯公又疑是顧況云道號同又疑是王瓚僕今審定文格字法殊類陶景景自稱華陽隱居今曰眞逸者豈其別號歟又其著眞誥但云己卯嵗而不著年名其他書亦爾今此銘壬辰嵗甲午嵗亦不書年名此又可證云壬辰者梁天監十一年也甲午者十三年也按隱居天監七年東遊海嶽權駐防稽永嘉十一年始還茅山十四年乙未嵗其弟子周子良仙去爲之作傳卽十一十三年正在華陽矣此銘後又有題丹陽尉山陰宰數字及唐王瓚詩字畫亦頗似瘞鶴銘但筆勢差弱當是效陶書故題於石側也或以銘卽瓚書誤矣王逸少以晉惠帝大安二年癸亥嵗生年五十九至穆帝升平五年辛酉嵗卒則成帝咸和九年甲午嵗逸少方年三十二至永和七年辛亥嵗年四十九始去防稽而閒居則不應三十二年已自稱眞逸也又未官於朝及閒居時不在華陽以是考之此銘決非右軍也審矣

跋桓宣武傳後

此顧愷之畫溫像後人略其傳書於捲尾也予旣搨此畫未暇寫此傳聊爾存於斯

跋金樓子後

梁元帝金樓子自謂絕筆之制余久欲見之及觀其書但裒萃傳記殊無衿臆語恐所著諸書類若是然以帝子之尊不嗜聲色而沈酣文史纂述殆二百卷勤博至斯自可賞慕至於忿狷忌前伉儷之惡尋閼伯之兵以至守株延敵自忘其國深可嗟慨長睿父書

跋逸少升平帖後

晉史稱王逸少書暮年方妙此帖升平二年書詎其終才三載正暮年迹也故結字比樂毅吿誓諸帖尢古質殊類鐘元常渾渾然有篆籀意非遇眞賞未易遽識也長睿父題

跋陳文惠公記烏君事後

人之致力不勝天力之爲功不若命今昔所同知也故耆艾夭折丰泰阸窮運於防防契於昭昭其數之滋其時之防人之始生固已存矣所謂天命者不大示其兆不顯著其符莽渺昬黙實難稽揆豈非俾人懋徳勤行競時赴功兢業惕勵以自克耶不然則善將惰惡將肆人事將措而不修矣天之於人意殆以此今以陳文公與烏君窮逹之事觀之信乎有時數也竊惟仁宗皇帝禦天下四十二年考愼輔相類得賢傑以啟治功文公其人矣迹其興韋布位鼎司植志持身蓄徳惇義蓋非恃命之自爾者則日者之言𨿽可諶公之爲善亦不怠天人力命相須以行此其遺風所以想見於後世也故待烏君之禮足以厚交朋初終之契傳烏君之書足以抑時人詭躁之求論是文則淳深雅淡可以聞其言而知其徳觀是筆則端莊遒婉可以見其迹而推其心余𨿽不逮覿公之容承公之音卽是論之亦可知公之志矣於是乎書

跋楊夷甫提刑等帖後【川本無】

此冊以親友相聞帖紙綴屬才十簡八人耳適偶尋繹而三人已爲鬼錄撫捲慨然謂李富國宗儒範之彥邦直楊逹夷甫楊最好事此其書也長水紙爲物至微而易得楊欲得再三言之豈索於愛者也夷甫學𨿽未至然亦喜事佳子弟奉使巴夔遂沒不返觀此書已爲陳迹矣

挍正崇文總目十七條

髙氏小史名峻一作崚

山海經侍中秀領挍秀卽劉歆也

丹元子步天歌此但記列星所在並其象數使人易識耳非占說也

黃庭經此特梁丘子注爾

張萬福唐人有傳總目云不詳何代人

步虛洞章總目云不詳何代人修靜東晉道士隱廬山葛仙公序葛洪此恐是葛

元綱論此前已有所謂眞綱論卽此蓋避聖祖名三茅君內傳云唐李遵撰遵非唐人

徳山集徳山不詳何人徳山在朗州蓋宣鑑禪師乃唐僖宗朝人此云不知何人疎謬如此

破胡集後云釋氏興於西域自漢末始流於中國非漢末

文選按李善注在五臣之前此云因五臣而自爲注非是

中書省試題詠詩若集中純載詩卽不可謂之詩筆丹陽集己見總集此重出

酈炎集當在前

蔡融來朋皆唐人見丹陽集

質論李后主與徐書云爲爾於質論前作得一小序子卽此論也

論漢晉碑

與董彥遠同觀文翁學生題名予謂董云結體殊不類隸董雲集古錄以爲文翁學生予云嘗考此碑其郡望有云江陽寜蜀遂寜晉原以晉書志考之江陽蜀置此郡寜蜀遂寜晉原皆是宣武平蜀後置彥遠擊節此言以爲辧正精詳又問予云周公禮殿記云甲午年故府梓潼文君不審文君之名予云蕐陽國志載文參字子奇梓潼人平帝用爲益州太守記中文君乃此人也甲午乃光武建武十年云且如漢成臯令任碑云字伯嗣名已缺任延熹中守官按漢桓紀延熹八年桂陽太守任乃此人故其字伯嗣予又云備員祕館絫年禦府降出太淸樓奇書異傳甚富令參挍得失予喜觀未見書同捨出省後予嘗侵晚而歸董云異書不可不防逌初除正字供職未幾乃以平日所疑故事因閱傳記決疑者多自此後論議覺進信知書不負人也所恨未嘗獲覩太淸樓書予又論集古錄有疎脫處如跋漢倉頡廟碑云此碑有蓮勺左鄕有秩池陽左鄕有秩池陽集丞有秩皆不知是何名號予按前漢書張廠以鄕有秩補太守卒史後漢百官志鄕置有秩三老遊徼本注曰有秩郡所署秩百石掌一鄕人注引漢官儀載戶五千則置有秩風俗通云有秩則田間大夫言其官裁有秩爾蓋鄕吏之名號也又論水經與漢碑刻不同者多如王純碑道元注云王紛碑又州輔碑道元注云州苞如袁良碑道元注云袁梁又如屬國都尉王君碑道元注云蜀都太守姓王字子雅彥遠云恐忘記遂盡錄去

論靈臺碑

集古錄靈臺碑以爲史記地誌水經諸書皆無堯母葬處予按漢章帝紀注述徵記云成陽縣東南有堯母慶都墓上有祠廟又按水經注今成陽城西二里有堯陵陵南一里有堯母慶都陵於城爲西南稱曰靈臺而此碑云堯母葬於玆欲人不知名曰靈臺以二事証之堯與堯母葬處明白若此集古又云俗本多作城陽獨此碑爲成陽當以碑爲正予考成陽與城陽自別成陽縣屬濟陰城陽乃漢齊悼惠王之子章所封之國名帝堯碑云慶都與赤龍交生伊堯其事神異不可測集古又云廷尉某姓名摩滅予按漢廷尉仲定碑云遷廷尉卿托病乞歸修堯靈臺黃屋三十餘而靈臺碑中有云濟陰太守成陽令各遣大掾輔助仲君故知仲定無疑大凡考挍往古事迹先須孰讀彊記遇事加之精審決無疎略歐陽公集古其文章冠世後人豈可跂及然大要在考校而非所長是可嘆也【川本自大凡至嘆也無此五十四字】

論玉輅建太常用黃色

謹按春官巾車王之五路玉路建大常金路建大旂象路建大赤革路建大白木路建大麾而司常九旗之名物日月爲常交龍爲旂熊虎爲旗鳥隼爲旟蛇爲旐今以五路所建儷之太常大旂已著其名考其餘者大赤蓋旟也大白蓋旗也大麾蓋旐也何以知之以所飾之物辧而知之龍位東故旂之色宜靑鳥隼位南故旟之色當赤熊虎位西故旗之色當白蛇位北故旐之色當黑由鳥隼熊虎觀之則知大赤大白之爲旟與旗也蓋巾車或謂之太常大旂者以旗之名言之或謂之大赤大白者以物之色言之皆互相見也於玉路言常金路言旂則象爲旐可知矣於象路言大赤革路言大白則玉路所建之常爲黃金路所建之旂爲靑木路所建之旐爲黑可知矣而先儒乃謂大赤爲通帛之旃以大白爲用商之色大麾不在九旗之數而以九旗之帛皆用絳悉非也至於後世玉路以靑爲飾金路以赤革路以黃象路以白皆無經據失之遠矣獨木路用北方之色偶合經旨焉然日月爲常日月麗乎天天而地黃則太常之色黃其可乎曰日月所麗則天而所出則地車者王之待以載也車之所建爲出地之象不亦可乎又王之衮冕衣纁裳其衣者天之色而衣之章有山焉山麗於地矣今繢山於色之衣亦無害於義則飾日月於色黃之太常復何疑哉蓋巾車諸路之序金象革木相次則靑赤白黑四方之色各以其序而具矣由是觀之則太常之也非黃而何

挍定楚詞序

漢書朱買臣傳云嚴助薦買臣召見說春秋言楚詞帝甚恱之王襃傳云宣帝修武帝故事徵能爲楚詞者九江被公等楚詞𨿽肇於楚而其目蓋始於漢世然屈宋之文與後世依放者通有此目而陳說之以爲惟屈原所著則謂之離騷後人效而繼之則曰楚詞非也自漢以還文師詞宗慕其軌躅摛華競秀而識其體要者亦寡蓋屈宋諸騷皆書楚語作楚聲紀楚地名楚物故可謂之楚詞若些只羌誶蹇紛侘傺者楚語也頓挫悲壯或韻或否者楚聲也沅湘江澧修門夏首者楚地也蘭茝荃藥蕙若蘋蘅者楚物也他皆率若此故以楚名之自漢以還去古未遠猶有先賢風槪而近世文士但賦其體韻其語言雜燕粵事兼夷夏而亦謂之楚詞失其指矣此書旣古簡冊疊傳亥豕帝虎舛午甚多近世晁監美叔獨好此書乃以春明宋氏趙郡蘓氏本參挍失得其子伯以叔予又以廣平宋氏及唐本與太史公記諸書是正而某亦以先唐舊本及西都畱監博士楊建勲及洛下諸人所藏及武林吳郡槧本讐挍始得完善文有殊同者皆兩出之按此書舊十有六篇並王逸九思爲十七而某所見舊本乃有防反騷一篇在九嘆之後【此文亦見雄本傳】與九思共十有八篇而王逸諸序並載於書末猶古文尙書漢本法言及史記自序漢書敍傳之體駢列於捲尾不冠於篇首也今放此錄之又太史公屈原列傳班固離騷傳序論次靈均之事爲詳故編於王序右方陳說之本以劉勰辧騷在序之前論世不倫故緒而正之而天問之章詞嚴義宻最爲難誦柳柳州於千祀後獨能作天對以應之深傑異析理精博而近世文家亦難遽曉故分章辧事以其所對別附於問庻幾覽者瑩然知子厚之文不茍爲艱深也自屈原傳而下至陳說之序又附以今序別爲一卷附十通之末而目以翼騷云至於屈原行之忠狷文之正變事之當否固昔賢之所詳僕可得而略之也政和初元七月初吉武陽黃某長睿父序

校定焦贛易林序

承議郎行祕書省挍書郎臣黃某所挍讐中焦延壽易林定著十六篇篇中或字誤以快爲決以羊爲年如此者眾校讐已定又若喜或爲嘉鸛或爲鵲義可兩存皆並著可繕寫【川本無六字今存之】焦延壽者字贛梁人以好學得幸梁王王共其資用令極意學學成爲郡吏察舉補令小黃以候伺先知盜盜不得發舉最當遷吏民上書願畱詔許增秩卒於小黃其說長於災變以授京房又著易林十六篇其法毎卦變而之六十四爲林凡三千八百四臣謂延壽之法凡筮得某卦之某卦則觀其所之卦林以占吉凶或卦爻不發則但觀本卦林詞初未嘗分四時節候至於漢書京房傳所謂六十四卦更直日用事者蓋爻主一日六十卦當三百六十日餘四卦爲監司此法但以風雨寒溫爲候而占災變耳若房封事所謂辛酉太陽精明丙戌蒙气復起之類孟康注之甚詳此自延壽占災祥之一法非關易筮也後世昧者弗悟乃合二術而一之而於直日卦中求所得卦以考人之吉凶謬托燕薊士之祕法豈不誤甚歟蓋直日之法分至外餘日惟一爻用事而易林變卦則非止一爻也乃知林自林直日災祥之法自直日災祥之法二者𨿽皆本於易同出於焦贛而初未嘗一其用也又本朝有王佖者於雍熈二年春遇異人爲筮得觀之賁其林有西去華山遊子爲患之語乃贛易觀中賁林也若以直日之法用之觀及賁非白露之卦非春所宜用不當以觀中求之然其後事應甚著異人之占固不應誤是知直日之說非可用於筮占也章章矣後之觀者不可以不辧延壽所著𨿽卜筮之書出於陰陽家流然當西漢中葉去三代未遠文辭淡雅頗有可觀謹苐錄上

校定師春書序

承議郎行祕書省校書郎臣黃某所校讐中師春五篇以相挍除復重定著三篇篇中或誤以夢爲瞢以放爲依如此類者眾頗防皆已定可繕寫案晉太康二年汲郡民不準盜發魏襄王冡得古竹書凡七十五篇晉徵南將軍杜預云別有一卷純集左氏傳卜筮事上下次第及其文義皆與左傳同名曰師春師春似是鈔集人名也今觀中祕所藏師春乃與預說全異預云純集卜筮事而此乃記諸國世次及十二公嵗星所在並律呂諡法等末乃書易象變卦又非專載左氏傳卜筮事繇是知此非預所見師春之全也然預記汲冡他書中有易陰陽說而無彖系又有紀年三代並晉魏事疑今師春蓋後人雜鈔紀年篇耳然預云紀年起自夏商周而此唐虞以降皆錄之預云紀年皆三代王事無諸國別而此皆有諸國預云紀年特記晉國起殤叔次文侯昭侯而此記晉國世次自唐叔始是三者又與紀年異矣及觀其紀嵗星事有杜徵南洞曉陰陽之語繇是知此書亦西晉人集錄而未必盡出汲冡也然臣近考辧祕閣古寶器有宋公防餗鼎稽之此書防乃宋景公名與鼎銘合而太史公記及他書皆弗同繇是知此書尙多古事可備考證固不可廢云謹苐錄上

東觀餘論卷下

