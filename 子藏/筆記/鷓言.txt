鷓言淸朱克敬

鷓言內篇中華朱克敬瞑庵箸

總論

自古蠻夷﹐鮮不爲中國之患。中國所以禦之者無所不備﹐而卒無全勝之策。惟虞舜之於有苗﹑漢文帝之於南越﹑我聖祖仁皇帝之於俄羅斯﹐不戰屈人﹐爲萬世綏遠之經。外此﹐則和戰𨿽殊﹐皆因气之盛衰相爲勝負而已。是非蠻夷之獨難制也﹐蓋一气生人﹐本無畛域﹐疊盛疊衰﹐皆聽其人之自爲而天地之气隨之轉旋曠覽前史未有中國全盛而爲蠻夷所制者亦未有蠻夷崛起而其國人才政令了無可觀者劉淵石勒阿保機阿古達其雄桀堅忍皆超越羣倫懷湣之懦重貴之妄徽宗之昏淫縱無彊敵其國豈能久存是故禦蠻夷者不必求之蠻夷而當求之中國也。國家西洋之禍起於道光中當其時文武恬嬉不復講求遠略始則拒之太嚴及夫橫決則又畏之太甚浸淫潰溢遂至不可堤防頃歲以來士大夫爭談夷務各有短長而總其大要不過四端一曰客气不度彼己之情堅守古說以戰爲勝算和爲促亡議和者爲賣國究之於事理事勢均未深思本朝於西洋非不共戴天之讎不得以東晉南宋爲比國勢兵力實不相當緩師蓄謀未嘗非策逞一朝之憤以朝廷爲孤注戰而不勝何以善後此書生憤激之論可敬而不可聽也一曰敷衍知戰之危而委曲議和事事遷就苟免責言究之要求無厭應付難周通商數十國歲生一釁則中國歲輸數百萬金歲增和約數條地在賦空民隨利往十年以後彼卽不貪吾地我將無以自存此可暫而不可常者也一曰遊說知戰之危和之易敗則襲儀秦之故智來往列邦或怒楚絕齊或倚秦臨趙翕張捭闔中立以圖自全其用心可謂苦矣不知儀秦之時各國皆可戰可和故辯說得行今則彼有必戰之形我有必不敢戰之實情見勢絀𨿽巧辧不能置詞況泰西各國𨿽有異同而通商內地則利害相共豈肯暱我而自離其交此鑿空之終歸無濟也一曰摹擬有志之士知三者之難恃而發奮自彊於是不惜貨財廣造機器設招商之局開西學之科冀幸將來之制勝究之任非其人財費而器仍無用無練兵之將將將之才則利器與徒手同財匱民窮內亂先作欲自彊而適以自敝也凡此皆不揣其本而齊其末者夫謀國必有其本不治其本者其末必顚不察其本者其謀必舛中國之所以弱者非地之不廣民之不眾財之不足也紀綱不飭法令不行名實不副心志不齊耳委瑣弗論請論其大者何謂紀綱不飭朝廷詔旨疆臣敢於故違屬吏恣肆譸張長官知而不問京官至貴也而編檢部曹貧乏不能自存吏胥至賤也而巧文弄法權過臺司何謂法令不行受賕枉法刻扣軍糧罪皆當死而公然冒禁不以爲非盜賊殺人取財會匪撻人於市牧令無如之何何謂名實不副督撫國之大藩一方治亂所系而庸滑小夫皆可充數科目公卿所自出而涉獵講章抄襲時墨卽登上第何謂心志不齊和戰國之大事而政府主和卿部臺諫不盡同也官吏主和士民不能協也各主是非迄無定論此所以因循十年而國威愈損也夷人之所以彊者非果才徳之勝我也其法信其事核其眾和何以知之夷人在浙助剿守礟者離伍斬級主將卽戮以徇其法之必行如此洋街查夜者二人共直一更往來巡視絕不嬉畱其賤役盡職如此國有大政謀及庶人戰守之費皆商人公醵其上下同心又如此推此以例其國政令必有可觀此所以能遠越重洋而謀我也審乎彼己彊弱之故則知所以謀敵矣𨿽然謀敵而師敵之長以攻敵仍無當也必審敵之所恃而更上之夫然後可以制敵夷人所恃以立國者商韓之術耳夫商韓之術重利尙刑易彊難久其不及先王之道遠矣若我本堯舜周孔之道以用商韓之法則本末兼修上下一體其彊無敵夫何患於夷人此不待遠徵博辧而明者聖祖仁皇帝之平噶爾丹世宗憲皇帝之平靑海﹑髙宗純皇帝之平新疆其用人行政何如乎詔旨所下督撫卽日奉行將弁無敢偸安牧令守法惟謹一命之士皆可召對丞倅以上每得奏事文武之賢否小民之苦樂朝廷莫不周知用人不次貪惡必誅故百餘年間百廢具興威加無外今能盡復三朝之政則夷人將稽顙闕廷願爲臣僕矣不務出此而駭眩於西學之神奇齗齗於戰守和之利鈍不已末乎中國本也夷務末也輪船火器末之末也用人行政本之本也得其本則操之有其要圖之有其漸效𨿽緩而功可必成不得其本則張皇補苴無適而可譬之病人元气已傷邪气丙陷不急養其元气忿而自投多方而雜與之藥皆死也戰守和皆可用皆不可恃杜威以全軍降遼郭藥師以三十萬眾降金折彥質以十二萬人聞鼓而潰戰可恃乎姜維啟劍閣而降哥舒翰棄潼關而遁守可恃乎北漢南唐求稱藩而不得宋髙宗謝太后𨿽稱臣而金元之兵不退和可恃乎魏絳和戎而邊患息韓範謹守衛霍力戰而邊患亦息無他其本立也談夷務者盍亦返其本乎

求賢

自古無不安內而能攘外者安內之本在政府政府得人則督撫皆賢督撫得人則吏廉民阜將勇兵彊然後可以裕財用精器械以求勝於敵今論者皆嘆天下無才豈知天地生才有顯晦而無多寡但見諸功業則見其多伏於耕釣則覺其少耳易曰天地閉賢人隱不曰賢人絕也天地之大何患無才但患求之不切用之不當任之不專耳以順指爲能以避過爲智頤指气使而與之官銖核寸量以責其效則頑鈍無恥之人各出其不肖之心以相應任重而踣乃嘆天下無才抑亦過矣爲今之計宜首擇先朝舊臣及海內人望入居近禁出鎭封疆然後使之各舉所知量才授職庶賢俊匯徵一切善政可以次第而興非破格之賞不足以鼓舞豪傑之精神非不測之威不足以杜絕姦人之幸進是在聖神之妙用矣至若應接客使通好鄰邦必用篤誠廉介之人蓋十餘年來我之虛實敵已盡知才辧聰明皆無所用惟待以至誠示以介節或可冀其感動孔子曰行已有恥使於四方不辱君命可謂士矣明體達用本無二致彼圓通捷給者皆苟求富貴行己無恥之人也安望其使不辱命乎非特此也虛張敵勢以恫喝朝廷劫制鈞軸又輸中國之情以求媚於敵幸中外之有事而常得居奇利竇一啟禍水無窮尢當愼之於始也

酌變

國家立法本極周詳但洋人之入中國乃千古未有之變前聖豈能逆料而爲之防因時制宜固有不得不變者督撫同城𨿽賢者不能無異宜酌裁一人提督總兵與督撫權位相埒賞罰難行巡守道及佐雜教職無所事事徒費祿糈且增牽制宜一切裁省郡縣有事聽守令自擇士人用之本省文武槪聽督撫進退權一則政教易行官少則賢愚易別賢者無所束縛始得從容立政籌饟練兵吏盡其職民親其上以是戰守何向不利乎

制用

國之有財猶農之有力不守其畔則勞而無功不究其實以立制而因用以取盈則富者必貧彊者必躓況乎其未富未彊也國家歲入之數較幹嘉時有增無減而度支常苦不足者正坐濫費多耳濫費非必侵冒用而無益者皆是也冗官之薪水冗兵之饟糈脆薄之輪船歪斜之洋礟皆濫費也釐金之數中飽者十之六歸公者十之四歸公而用之有益者十不及一捐輸歲入幾何而選法大壞吏益貪民益困去爲盜者益多一方有事竭敷年之捐項不能戡定此又濫費之無形而最甚者也苟能去此數端量入爲出則不必開礦加釐而民气日舒國富可致矣

通情

方今天下之大患莫如壅蔽士民之情不得達於巡典巡典之情不得達於知縣知縣之情不得達於知府知府之情又不得達於督撫司道然而督撫所言司道不敢非也司道所言府縣不敢非也府縣所言吏民不敢非也及至行事則又面從腹誹各顧其私國事視若贅疣爵祿重於性命名實相悖上下相蒙平日支吾尙恐變生意外況欲使當彊敵哉西洋之百姓可以見國主而言情中國之屬官不得謁上司而論事卽此一端彊弱之勢不待臨事而知矣今宜盡汰虛文務求實是許中外臣民極言得失許三品官及在籍大臣非時請見各獻知能合天下之聰明才力以謀國則國自彊敵自卻矣

矯俗

近日士大夫專以無動爲大富貴自娛國計民生一切置之不問盡職者謂之喜事守義者謂之沽名直言者謂之躁妄巧文避過髙臥養癰亂天下而不受惡名臨患難則潔身以去仕宦所利人盡趨之展轉相師遂成一鄕願之天下流而不返則紀綱日垝風俗日偸吏治日荒民生日困中國之治亂且未可知何暇更謀海外乎是故籌夷務必以矯俗爲先凡今日所謂從容者妥當者和平安靜者一切掃而空之使天下曉然於前此之非而更其趨向臥薪嘗膽夙夜憂勤然後可語自彊而期實效耳

鷓言外篇中華朱克敬瞑庵箸

憤戒

洋人之入中國千古奇變其處心積慮專以殺人謀利爲事又從古蠻夷所未有十餘年來辱我大臣奪我地利脇我人民凡屬大淸臣子孰不欲食肉而寢處其皮但今日國家兵力實不能與之爭衡不得不委曲議和徐圖攘斥忠義之士旣恨國恥未雪當竭慮殫思日夜謀所以制敵學一技卽有一技之用畫一策卽有一策之功輸一錢卽收一錢之助師敵之長所以制敵之命蓄我之力可以驕彼之心至於夷人過境及教堂洋館所在務當巽以行權隱忍退避斷不可妄加殺害更貽君父之憂洋人日夜耽耽常欲伺釁以肆要挾我更投以口實則正墮其術中每發一難卽索兵費數十百萬增和約數條制朝廷之要害收中國之利權絕小民之生路夫使殺一夷人而大利於中國捐身命累鄕閭爲之可也無益而又害之是誠不可以已乎百姓之憤恨夷人豈不自知而朝廷旣與之和百姓卽守朝廷之約亦可見我國號令之行人心之一正所以養國威張國執也

嘩戒

臺諫以獻納爲直凡百政事皆當盡言惟夷務則可以置之不論何者戰陣之事非局外所能代亦非口舌所能爭今論者皆疑政府晏安疆臣怯懦故憚於用兵不盡然也夷人將佐之睦紀律之嚴器械之精餉糈之厚十倍於我勝負之數不待兵交而知暫與連和尙可徐圖振作若不忍小忿孟浪稱兵設有不虞則車駕倉皇宮城震蕩皆非意外之事爲臣子者能毋深念乎詣君果抱忠愛之忱當講求政本推獎人才以補朝廷之闕但憂中國之不治不憂海國之內侵但患兵餉之不足不患戰勝之無時伍員覆楚勾踐沼吳皆動心忍性多歷歲年成大事者不期近效傳曰主憂臣辱今上宵旰焦勞正臣子忍辱經營之日非激昂使气之時也且局外者當念局中之苦危疑倉卒之時羣情協贊則智勇倍增謗議橫生則中心慘沮應付必多舛錯毫釐千里轉致爲敵所持是愛國而轉以誤國也總之戰之一字理所必然勢有必至而非今日所宜言上下同心憂勤奮發二十年後乃可議之耳至若明知戰之不可而姑爲激論以取髙名此非純臣所爲亦鄙人所不敢逆億也

謬戒

近日學西法者多糟粕程朱粃糠孔孟贊美夷人以爲事事勝於中國用夷變夏卽可自彊此大悞也中國之法萬世不易之經今日之獘由學者不能實踐非孔孟程朱之罪也夫人知忠愛名分凜然中國之長也但守法令不習詩書夷人之短也今我方捨舊謀新而彼乃廣購經史教其國人誦習我專學彼之短彼盡得我之長則彊弱之勢愈懸猾夏之禍愈烈不數十年衣冠禮樂之邦將成獸蹄烏迹之道此鄙人之所大懼也故學西法者必先究心於理學庶不至猖狂橫決遺禍千秋

褊戒

近世賢者多以和議爲恥何其隘也和不可恥和而苟安乃可恥耳勾踐臣吳唐肅宗拜回紇後世不以爲非其所圖者大也宋髙宗時國勢日削非生聚教訓需以歲月斷不能戰而張浚趙鼎諸人不能屈伸變化導以自彊專主用兵力排和議使秦檜得探孱主之意而竊其權傾擠善類紊亂紀綱未始非賢者之過也方今主幼時艱捨和無可言者然惟君子乃可以言和君子而恥言和則天下事未有已也

兵謀

用兵莫重於始謀審敵勢敵情所在量吾力所能爲與爲之而可成者或戰或防命將幾人用兵若干某省轉饟某省應援先立一定之規模然後舉而行之𨿽事機錯雜應變無方而初定之謀始終不易然後可要於成功杜預平吳諸葛殼取蜀皆先決策而後奏功記曰事前定則不咎孫子曰勝兵先勝而後求戰皆謂謀之宜預也自庚申至今十七年矣言戰者以筆舌爭勝言和者以自彊解嘲兵船倏來舉朝皇駭一方有事各省騷然敵視爲戲而我已疲於奔命及至敵去則又處堂巢幕相與宴安年年修好歲歲渝盟重幣方輸責言復至和且無定何有於防於戰夷人之入中國專重通商不甚利吾土地故不求戰勝惟以虛聲脇我奪我之利此敵情也彼越重洋而來饗兵最厚又皆取辦商人故常利於速戰其兵至精而至少能專攻一處而不能合圍能直前決命而不能分軍肆應各道並攻此敵勢也國家此日兵力斷不能用武窮荒而選將練兵就歲入之餉養敢死之士嚴防各口絕其覬覦則吾力所能爲爲之而可成者也審乎彼己之故在彼者百變而不離圖利在我者百變而不離設防則虛疑恫喝無所用其憂皇激論大言無所用其叫噪惟當愛惜景光力求實效耳防之道餉宜重將宜愚兵宜少宜精宜土著國家經制之兵約八十萬而小有寇警卽須增募練勇是歲養數十萬人坐食也國安得不困今宜十汰其八而以三人之餉養一人嚴擇勤練計可得精兵十二萬人以二萬人駐京以二萬人分駐大沽上海往來應援海疆七省各駐兵六千人餘各三千人裁長江水師及沿海緝捕之船以養輪船水師各海口堅築礟臺環以舟師敵至則拒去則不追彼之來往無定我之防守如常致人而不致於人防邊之善策也

利權

何以守位曰人何以聚人曰財財者民所托命與天下共其利而不使天下擅其權則民安其業姦猾不敢生心國家於鹽茶行典諸事皆溥其利於民總其權於上猶此意也自西洋通商沿海紳民多詭托夷人貿販各國其於夷人甚比於中國轉疏每中外有事切切私議惟恐夷人之絀皆不賴中國之護持而倚夷人爲生計也夫以內地商民不仗國威而憑敵勢豈朝廷之福乎自今宜於各海口設總商之官擇廉朴有心計者爲洋商授以冠帶與以資本使之貿易各國分其餘息以充軍餉自具貲本而願利於官亦聽遇事力爲保護或有漂溺亦不責其賠償嘗見山陜富戶遣客夥貿於他省者皆不給身工而公分其和主客各半諸客夥又以所事爲等差照本攤派如派本萬金卽分萬金之息兩年一核其數其出入不能隱欺其子孫世相承襲故能歷久不敗今若仿而行之不專其利而陰攝其權官南多則餉源愈廣然後遣使分駐各國增置兵船彼以通商爲吞噬之徑我卽用其術以禦之亦伐謀之一道也

工藝

善戰者勝於廟堂之上其次鬭智其次鬭勇至於器械末之末矣然兵將相若則器利者勝器亦將所宜講夷人利器用於陸者曰開花礟曰後門鎗用於水者曰火輪船曰鐵甲船曰水雷曰水炮臺皆威敵制勝所向無前中國遣人購買雇匠仿造費倍而器不良非華人之獨拙也委員之更調無常工匠之良楛不辧其志先貳其藝何由而精古者百工皆有專官周禮所載甚詳今宜稍復古法設考工之官以領各匠厚與之祿而世守其職則心志易專功罪易著行之十年必不後於島國至於化學气學電气植物地質等學皆刻楮斵輪之類精思無不可能苟利於用何患百姓之不爲設科設學任以海疆徒傷政體亂風俗於用人固無當也況其器皆難成易毀利少害多電報鐵路動費數百萬金一夫鋤之立廢不用耕織裁縫刻書制餅諸器費皆倍於人工西洋地瘠專以商賈爲生機器或可營利中國專以農田爲本機器愈多民生愈隘其勢不能彊同目盤古至今未有以工匠治國者卽西洋各國其立政用人自有本末非僅恃其機器橫行海上也

鷓言雜錄中華朱克敬瞑庵輯

永康縣學碑記孫衣言

三代盛時自天子之都以至於比閭族黨莫不有爲學之地自天子諸侯卿大夫之元子以至於士庶人莫不有爲學之事而入學則必釋萊釋奠於先師師者教之所由立道之所由明也三代聖王莫不重道而隆師故荀子曰君師者治之本也曾子曰君子之行於道路其有父者可知也其有師者可知也師嚴故道尊道尊故學正孔子生於周之末世以匹夫明堯舜禹湯文武之道著書垂教爲萬世師至漢之賢君始爲廟以祀歷魏晉隋唐而其祀幾徧天下宋仁宗命郡邑皆得立學卽學以祀孔子而其事遂迄於今金華在浙江爲東南山郡永康又爲山邑地瘠而民醇明正統間邑人應士濂嘗以私財獨建縣學宏治間其孫尙端重建之成化正徳間尙道天澤相繼重葺之而益儲經費爲歲修計俾子孫兩支分掌其事蓋四百餘年矣咸豐辛酉之歲粵賊擾浙江破金華永康亦被寇學毀於火至同治癸亥城始復今尙端裔孫參申獨建大成殿尙道裔孫寶時等質常產輸私橐重建明倫堂思超振緒榮祖等並力籌辦閱兩載而告成永康始脫兵火邑人士卽喁喁向學可謂知本而應氏子孫又能承先人主志以無廢數百年之盛舉則其尢賢者矣夫學宮之設豈徒曰爲廟祀以崇我夫子而已哉蓋孔孟之時所謂詖辭邪說陷溺人心者楊氏而已墨氏而已降及後世亦不過佛氏而已老氏而已至今日而蠻荒絕域自古不通人迹之民挾其不經之說縱橫於中國誘之以貨財道之以聲色眩之以奇淫之技痼之以酖毒之媒中國之人趨之若流水𨿽儒生學士或貿然墮其計中不知其用心之毒與爲禍之深也則道之不明也甚矣天下豪傑有智術之士求所以禦之之方以爲必講富彊利器械使我之巧力足以敵彼而後可以勝之而不知其本固在於務學也夫孔子之學非有待於他求者也其人則士農工商之列乎四民者是已其事則君臣父子兄弟夫婦朋友之存乎五倫者是已其爲書則易禮詩書春秋之著乎五經者是已而其道之以所從入則曰義利之辧也視聽言動之不可以非禮也是非羞惡之各有其端也使舉天下之人凜然於不可無義不可無禮不可無羞惡是非則怪誕不經之說若糞穢臭腐之不可以一朝居而又何爲靡然從之哉故吾謂孔子之教不可一日不明於天下而以救今日之人心風俗則其事尢切而不可緩何也楊也墨也佛老也其亂吾道也猶依托於吾道也至今所謂怪誕不經之教則顯然與孔子爲敵而與今日好利無廉恥之人心適足以相中而相引則所以矯而正之者不可以無術矣今東南甫定聖天子方修中興之政中外士大夫亦漸有意於儒者之事蓋人心之窮而將有所轉也而金華固呂成公王文憲之所講學陳同甫經世奇才實產永康其獨先奮興於學也固宜而亦可見孔子之道無日不在人心而非怪誕不經之教所得而汨沒之也是在居民上有學校之事者倡率而風厲之耳故不憚極論之以爲之記

兼顧水陸之防郭嵩燾

東南防海大勢相持於海外曰兵船相拒於口岸曰礟臺其大略也而各口洋船洋樓縱橫布列乃反在內地西北邊防所恃兵力而已藩籬之固尙無議及者較而論之沿海各口環集數十國而英法彌三國互爲主盟其利分而其勢散必無敢公然發難者西北則俄人已踞伊犁西南英人亦漸通緬甸其力皆有所專注而西南之禍稍紓西北之勢相持而未有所定則禍且日棘故主東南海防者則謂宜緩西北主西北邊防者又謂宜緩東南是皆持之有故言之成理而以愚見度之其隱憂皆積而日深有未可偏重者體察俄人伊犁情形而可以得其故矣洋人之利在通商無覷覦中國土地之心而其蓄謀在求日進而有功故每得一荒島則急進而開墾之每得一口岸則急進而經營之伊犁之亂值中國兵力不能遠及俄人於是坐收以爲利而烏魯木齊喀什噶爾通及回人城俄人未嘗須臾忘也中國舉兵徵討則亦坐視而不與爭此其行之有其漸蓄之有其機自西洋各國皆然略就所知言之上海一口英人主盟寧波一口法人主盟粵匪之亂驟起各口商人驚惶失措相爲救護而上海一口被難而幸獲保全者數萬人百姓亦且與洋人相習其觀釁乘隙之心必不後於俄人是以中國百年治安英俄諸國亦必百年無事此可以理勢決者何也西洋諸國之法非積憾以求一泄無肯構兵者而南洋諸島數十中國不能經營洋人皆坐而收之所得口岸與所開辟諸島因勢乘便據以爲利其勢求進而不已而其蓄謀甚約其收功甚逸凡中國煤山金礦及寶气生眾之方皆其所心營而目注者也竊以爲中國與洋人交涉當先究知其國政軍政之得失商情之利病而後可以師其用兵制器之方以求積漸之功如今各口設立機器局及遣中國子弟赴西洋學習其法度程序皆積漸之功收效數十年之後者其行之之本則在乎審輕重之勢明曲直之機求通變之才務眞實之用西洋之法通國士民皆出於學律法軍政船政下及工藝皆由學升進而專習之而惟任將及出使各國必國人公推以重其選竊觀漢詔求使絕域與將相並重西洋猶存此意是二者皆據理勢之要持安危之機所宜愼選而專用之者也能通知洋人之情而後可以應變能博考洋人之法而後可以審機非但造船制器專意西洋新法以治海防者之宜亟求也

先明本末之序

自漢以來中國全盛之世邊患相尋常若不及而終宴然無事及衰且亂則必紀綱法度先弛於上然後賢人隱伏民俗日偸而邊患乘之故夫政教之及人本也防邊末也而邊防一事又有本末存焉敬繹六條之議如練兵制器造船理財數者皆末也至言其本則用人而已矣練兵制器造船非財不能舉辦理財之方盡於二者曰開源曰節流節流者省無用之煩費以歸有用者也皆疆吏應爲之事不待臨事張皇而多爲之制其造船制器購用西洋機器推而演之但令經費充盈漸次求精其事非難所難者練兵耳爲中國之人心習尙漸漬已深合官與民而皆懷一苟且之心無能與持久也自經寇亂名臣良將接踵於時能以律行師以權濟變者有矣然從無能統馭額設之兵以立功成名者其間或易一將而局遂變或更一時而气已衰何者用其方新之機而不能得其持久之力也沿海設防非能旦夕奏功者各口練兵又非能召募集事者傳曰有治人無治法法盡於一時而求人之效可以持至數十百年之久誠得其人而任之一切之政皆可舉而行也不得其人而任之已成之功已安之民亦無與善其後殆未可持此以建非常之業者也竊觀今日天下大患不在無才而在有才亦無以自見其獘有二一曰因循粉飾以求免過一曰優容縱弛以求寡怨粉飾工則得失利病全不能明縱弛久則賢否是非更無從辧故求人才尢以挽回風气爲先朝廷念念以培養人才爲心邪正公私較然不能揜風气一移士大夫之精神自振而吏治之功效亦必月異而歲不同人民日就乂安邊疆自臻綏謐必然之應也至於將弁之才州縣之吏天下自不乏人疆吏求之有餘非朝廷求才者之所急也

上恭邸書

竊嵩燾近聞有人劾奏去冬條陳滇案情形以爲嵩燾出使西洋將至辱國紛紛傳說似非虛語嵩土大夫議論爭持至於今不息所據爲至徳要道曰攘夷狄而已矣不知與我構難可攘與我交接往來無得而攘也遠在邊徼可攘深入腹地居處遊歷漫無限制無得而攘也狙伺鼠伏其變不測可攘以通商爲名所守者條約所托者信義要在準理度勢杜其覷覦防其要挾而已無得而攘也我朝建國之初通書日本罷兵息民沿海數千里解甲安寢定於一言康熙二十八年遣使俄羅斯而雅克薩尼布楚兩城之邊界定以是銷弭邊患二百年當時書問皆用敵體斷自宸衷此聖人之徳量所以包羅天地度越古今宜爲後世所宜法也西洋之患與前史所載爭戰情形又絕不同推原啟釁之由一誤於﹡﹡﹡再誤於﹡﹡﹡兩次用兵貿焉構難搶攘橫決以有今日諸臣之才力與其志願髙出一世而卒致此誤者惟不知洋務之過也而自通商以來十四口出入稅則漸增至一千二百餘萬皆洋人爲司會計沿海練兵制器及學習語言文字皆洋人爲司訓課其於中國富彊之計理當嫉忌也而反爲之經營理當抵牾也而反助之教練蓋其環伺中國觀釁而動久蓄蠶食虎噬之心而故爲無詐無虞之狀中國彊則輔而翼之弱則狎而侮之故今日與洋人交涉其勢有甚迫而不能緩其機有甚危而不可謂之安者惟恃朝廷忍心抑志急求西法之善者力起行之蓋西洋各國窮地利極人工互相仿效俄羅斯國主察罕汗至變服就荷蘭以習水師而後羣趨於富彊今其勢已逼而至中國上海租界安設電報黑龍江以東開通鐵路天地之機旣泄曲暢旁通而固不可遏抑不待智者而後知也且三代建國所以久長無他能疏通民气而已矣西洋立法亦然所興之利與民共之所行之政與民同之中國不能盡仿而行也及此時設法經理以與民同利期使利權操之中國地方官與百姓自相保護窮海萬里之地聲息畢通如在咫尺民气無扞格之虞三代有道之長何難再見於今日嵩燾初奉總署行走之命具疏陳其梗槪蓋亦通知古今事勢之變深究天下利病之源有非儒生俗吏所能辧知其得失者竊以爲經理洋務大要有三一曰去猜嫌之心而審事理之宜一曰泯遲難之意而求控制之術三曰化拘孿之見而立富彊之基熟思深計中國制勝之機當預籌而審處之行之以果決搏之以堅忍此固不待委曲周旋而揆事度情應之而有餘不待攺弦更張積久漸進行之而必有效也至於滇南一案地方措置失宜有不能爲之曲護者我朝列聖撫臨中外一視同仁乾隆二十九年西疆烏什之叛由辦事大臣蘇誠激變蘇誠已戕於賊猶禁錮其子孫不準仕進嘉慶二十五年回疆之變由參贊大臣斌靜肇釁經回民控訴立與褫逮道光二十九年雲南漢回仇殺道員羅天池辦理乖方總督賀長齡撤任降調二十九年甘肅誘殺番民總督琦善逮問遣戍內地民回及所隸屬之回番各部猶不肯任聽地方稍有寃殺統轄大員失於覺察立行譴責廓然一示以大公海宇人民統歸覆燾略無歧視嵩燾陳奏滇案情形不敢援引成案請與嚴譴亦謂控禦外人朝廷自有機宜不欲顯揭岑毓英之罪使無可解免稍被以展轉貽誤之失以待朝廷權衡處辦持事理之平而馴伏遠人桀驁之气一時士大夫訾毀有所不敢顧明知夷性貪婪議處一岑毓英未必遂厭其欲但此事中國之曲在疆臣辦事粗疏若旣將疆臣議處而彼猶妄肆要求則其曲在彼與之決裂我旣有辭卽召會各國共評彼亦難逃公論區區之心實在於此初非不足於岑毓英也迨聞人言藉藉誚讓百端亦遂自悔其愚開春以來閉門卻埽謝絕交遊以求自遠於人至今相距四月之久猶有窺探刺取據爲罪案上揭之君父之前者竊度岑毓英天資忠直而不學無術與蔣益澧等蔣益澧在粵東巡撫任內派勇看守內城經瑞麟奏參人無異言岑毓英以斃一洋人之故嵩燾平情上請致蒙一時之詬譏歷久而無能相諒往嘗語曾文正天下事萬變惟當以常道處之今人之視洋務驚憂駭愕莫測所爲而其實祗是一理凡事一折衷以理順者應之逆者拒之須使心目中無有洋人之見存而隨之以爲輕重卽所處裕如矣曾文正亦以嵩燾爲知言今以一馬加理無足重輕之洋人如何被戕情形亦漫不加考察而相與據爲岑毓英之功人心之不平日起而相激欲無召釁啟侮難矣西法以邦交爲重萬國公法言之至謹馬加理在西洋僅一微員在滇南卻爲戕斃使臣之案士大夫安坐譏評果能摧折洋人之气否乎一時紛紜之議論誠有不足據以爲信者而旣以辱國之名加之嵩燾不獨不敢求諒朝廷卽反之區區之微忱亦實不能自諒以當時一念懇懇之愚犯眾人之忌謀爲朝廷寬一日之憂遂使聲名隳壞莫能自解上負朝廷委任之重下煩廷臣咎責之嚴尙復何顏立於人世而又以辱國重情上動君父之疑則且進退狼狽無所措其手足朝命尊嚴欲據情辭免而不敢惡聲叢集欲彊顏供職而不能惟有披瀝下忱聽候指示可否容嵩燾自陳衰病求另簡派使臣以重職守庶朝廷有餘地以相處嵩燾亦得退歸田裏休養餘年以靳免於罪戾不勝悚息待命之至

簡器李鴻章

西國水陸戰守利器以鎗炮水雷爲大宗炮有前後門生熟鐵純鋼之分鎗有前後門滑膛來福之異水雷有用觸物磨鋼電气發火之別切嘗考究其圖與器而得其大略洋鎗一項谷國攺用後門鎗以其手法靈便放速而及遠其舊制前門鎗賤價售於中國每爲外人所輕英俄徳法美泰西五大彊國也其後門鎗名目英之至精者曰亨利馬梯呢其次曰士乃得俄曰俾爾打呶徳曰呢而根法曰沙土缽美曰林明登以利鈍遲速較之則英之亨利馬梯呢精於俄俄之俾爾打呶精於美美之林明登又精於英之士乃得及徳法諸鎗也林明登土乃得二種近年已運入中國臣處及沈葆楨均購存林明登數千枝上海機器局亦能仿照惟兵勇粗疏者務士乃得機簧較簡購價較省修攺較便現擬令各營酌換士乃得鎗而間以林明登認眞操習由漸而精並令津滬各局先購林明登造子機器仿制子藥銅捲以便接濟仍與俄領事訂購俾爾打呶鎗千枝以備將士選鋒者操用至炮位一項英徳兩國新式最精徳國克鹿卜大小炮五十餘尊分置大沾炮臺天津防營其最大者兩尊口徑八寸足抵前門炮口徑十一二寸之子力然每尊價約二萬元苦於無力多購或謂鋼炮過大藥力過猛用久或致損裂故英國多用前門熟鐵來福長彈大炮曰烏理治曰阿墨斯得郎曰四徳活特三家尢著大者口徑十一寸至十五寸重至八萬斤以上子彈重至六百磅能打穿二十餘寸厚之鐵甲惟起運維艱價值尢貴中國尙無購用者陸路行仗小炮則以徳國克鹿卜四磅彈後門鋼炮美國格林連珠炮爲最精捷臣又各定購數十尊以備遊擊要需目下滬寧谷局只能仿照十二磅至六十八磅之圓彈銅鐵炸炮淮軍習用已久勝中國舊制而不及西洋新式之精仍擬仿照烏理治墨斯得郎之式箝以熟鐵而機器未備外國每造鎗礟機器全副購價數十萬金再內洋購運鋼鐵等料殊太昂貴須俟中土能用洋法自開煤鐵再添購火鑪汽錘壓水櫃等機器仿造可期有成若克鹿卜之鋼礟回徳活特之熟鐵礟系用生鋼生鐵鑄成該廠自有祕法更未易學步矣至水雷一項轟船破敵最猛從前南北花旗之戰南兵獲雷力居多徳法之戰法國兵艘十倍於徳而波羅的海法艘未能深入全仗水雷之功其法分爲兩類一爲定而不動之水雷或連於木樁木排之間或用錨定其位使沈水中或陸地城堡被攻時於缺口要路安置此專爲自守而設一爲能行動之水雷或浮水面順風力飄動或用機器自行或於鐵船首伸出長竿置之或專作拖帶水雷之船此可爲攻敵之用近來格致之學曰精水雷之法亦曰精多以彊水觸物磨物及電綫發火其觸而發火磨而發火比用法點放者尢佳用藥僅五六十磅無論何種兵船皆能轟破其底聞各國皆講求此物制存極多其用時必於水中排列數行每口安放數十具使敵船疑畏不敢進滬津各局現只能仿造其粗者而電機銅絲鐵繩漿皮等件仍購自外洋須訪募各國造用水雷精藝之人來華教演庶易精進至火器盡用洋式礟子火藥兩項亦系要需津局有造藥機器四副日出二千餘磅已可敷用惟鎗礟多而子彈尙少滬局僅造藥機器一副日出無幾宜添購機器在徽寧推廣制造各省防江防海需用洋鎗炮之子藥均宜設局在內地仿造否則事事購之洋商無以備緩急且閩滬津各機器局逼近海口原因取材外洋就便起見設有警報先須重兵守護實非穩著嗣後各省籌添制造必須設局於腹地通水之處海口若有戰事後路自制可源運濟也

造船

查布國防海新論有云凡與濱海各國戰爭者若將本國所有兵船徑往守住敵國各海口不容其船出入則爲防守本國海岸之上策其次莫如自守如沿海數千里敵船數處可到若處處設防以全力散布於甚大之地而兵多力單一處受創全局失勢故必聚積精銳共保護緊要散處卽可固守等語所論極爲精切中國兵船甚少豈能往堵敵國海口上策固力不到欲求自守亦非易言自奉天至廣東沿海袤延萬里口岸林立若必處處宿以重兵所費浩繁力旣不給勢必大潰惟有分別緩急擇尢爲緊要之處如直隸之大沽北塘山海關一帶系京畿門戶是爲最要江蘇吳淞至江陰一帶系長江門戶是爲次要蓋京畿爲天下根本長江爲財賦奧區但能守此最要次要地方其餘各省海口邊境略爲布置卽有挫失於大局尙無甚礙爲旣欲固守必預將所有兵馬礟位軍械輜重並工局物力儲備堅厚𨿽軍情萬變而不離其宗廟謀閫算平昔之經營臨事之調度皆不可一毫錯亂道光二十二年夷船入長江而全局始震咸豐十年夷兵犯津通而根本遂危彼族實能覘我要害割我命脈而我所以失事者由於散漫設法東援西調未得全力聚於緊要數處今議防海則必鑑前轍揣敵情其防之之法大要分爲兩端一爲守定不動之法如口內礟壹壁壘格外堅固須能抵禦敵船大炮之彈而礟臺所用礟位須能擊破鐵甲船又必有守口巨礟鐵船設法阻擋水路並藏伏水雷等器一爲挪移泛應之法在兵船與陸軍多而且精隨時遊擊可以防敵兵沿海登岸是外海水師鐵甲船與守口大礟鐵船皆斷不可少之物矣現計閩廠造存輪船十五號內有二號已在臺灣遭風損壞滬局造成輪船六號內有二號馬力五百匹配炮二十六尊與外國大兵船相等其餘各船皆僅與外國小兵船根缽相等然已費銀數百萬有奇物料工匠多自外洋購致是以中國造船之銀倍於外洋購船之價今急欲成軍須在外國定造爲省便但不可轉托洋商誤買舊船徒縻巨款訪聞兵船及鐵甲船以英國爲最精英之官廠公司廠均以造鐵甲之優劣相與爭衡日新月異應揀派明於制造略知兵事之員選帶學生工匠前往由總理衙門會商駐京使臣移知該國兵部俾得親赴各廠考究系何等船制最爲堅致靈捷並宜於中國水道者與其議價定造卽將帶去華匠兵士附入該廠及武備院學習造工並講求駕馭操練之法俟成船後配齊礟位隨船回華庶有實濟而中國船廠仍量加開拓以備修船地步至擬設兵船數目如丁日昌所稱北東南三洋各設大兵輪船六號根缽輪船十號合共四十八號自屬不可再少除將中國已造成二十號抵用外尙短二十八號切謂北東南三洋須各有鐵甲大船二號北洋宜分駐煙臺旅順口一帶東洋宜分駐長江外口南洋宜分駐廈門虎門皆水深數丈可以停泊一處有事六船聯絡專爲洋面遊擊之師而以餘船附麗之聲勢較壯約計定造鐵甲船每只需銀百萬兩內外已費不資只有先購此項分年籌辦其有餘力再置他船或因閩滬各廠陸續仿照兵船總以足成四十八號爲度惟守口大炮鐵甲卽所謂水炮臺亦系西洋新制利器以小船配極重之礟輔助岸上礟臺四面伏擊阻遏中流能自行動最爲制勝凡要口須添設一二艘聞在外國定購每船連礟約價銀十餘萬兩但笨滯不能涉海須將礟位鐵甲分折運載來華裝配應俟委員到彼一並察辦如價省運便陸續再購造二十號分布南北各口抑或由外洋購大礟由華廠照式仿造鐵船更可次第添置至丁日昌奏稱裁並五十號艇船可養給一號大兵輪船裁並十號闊頭舢板可養給一號根缽輪船計各省沿海水師舊制各船縻費以之供養四十八號輪船尙覺有盈無絀等因查同治十一年五月臣於覆奏船政事宜折內擬請裁撒各省艇船卽以各船修造養兵之費抵給輪船月費經總理衙門議令各該督撫奏辦迄今並未議覆今添購鐵甲等船巨款必須另行籌集養船練兵一切費用應如丁日昌所議請旨勅下江蘇山東浙江福建廣東沿海各省將舊置及新添紅單拖罟艇船舢板等項分別裁並專養輪船以免虛縻而資實用

客難張自牧

客難曰言語不通則情志難孚也耆欲不同則趣向莫測也華夷交錯艸野致駴於雕題主客相猜蘭闍何悅乎彈指訶陵毒涎之可畏羅剎揜面而懷慚理有固然勢惡容已曰綏遠之道先求所以安之彼去國遠來誠欲世世昌樂永保其利斷無陵我之心乃或者無端而縱恣之使日長其驕奢又或者無端而鄙夷之使日卽於疑忌則處之者未能得其平也漢文帝與單於書曰天不頗覆地不偏載使兩國之民若一家子元元萬民下及魚鱉上及飛鳥跂行喙息蝡動之類莫不就安利避危殆故來者不止天之道也古之帝王約分明而不食言於戲此文帝之所以爲文也與嘗讀髙宗諭刑部讞英商嗡諭旨伏見聖心公平毫髮必當而燭微見遠若豫知百年後之有洋務者可不敬讀而深思乎詩曰惟此聖人瞻言百里乾隆

四十一年十一月二十四日奉上論刑部奏駁李質頴咨稱革監倪宏文賒欠暎咭唎國夷商嗡等貨銀萬餘兩無還問擬杖責未協議將倪宏文攺擬杖流監追一案已依議行並明降諭旨將李侍堯申飭李質頴交部察議令將倪宏文查產變抵仍勒限一年監追再照部議發遣如該犯限滿不完卽令該省督撫司道及承辦此案之府州縣官於養廉內照數攤出並傳朕旨賞給該夷商收領歸國以示體卹矣此等夷商估舶冒越重洋本因覓利而至自應與之公平交易使其捆載而歸方得中華大體若遇內地姦民設局賒騙致令貨本兩虧尢當如法訊究乃李質頴僅將該犯擬以薄懲而欠項則聽其自行淸結所謂有斷無追竟令外洋孤客負屈無伸豈封疆大臣懲惡綏遐之道幸而刑部奏駁朕始得知其詳爲之更正若部臣亦依樣葫蘆照覆其錯謬尙可問乎中國撫馭遠人全在秉公持正令其感而生畏方合政經若平時視之如艸芥任聽地棍欺淩而有事鳴官又復袒護民人不爲淸理彼旣不能赴京控訴徒令蓄怨於心歸而傳語島夷豈不輕視督撫鄙而笑之且或慮粵商姦惡至呼吁仍復成空將來皆裹足不前洋船稀至又復成何事體且朕此番處置非祗爲此事蓋有深慮漢唐宋明之末季多昧於柔遠之經當其弱而不振則忽而虐侮之及其彊而有事則又畏懼而調停之姑息因循卒致釀成大釁而不可救宋之敗明之亡皆坐此病更不可不引爲殷鑑也方今國家全盛諸屬國震懾威嚇自不敢稍生異志然思患預防不可不早杜其漸暎咭喇夷商一事皆督撫以爲錢債細故輕心掉之而不知其關系甚大所謂涓涓不息將成江河者也朕統禦中外一視同仁如內紮薩克諸藩恭順誠服其輩行本小朕皆撫若兒孫每至必歡欣踴躍與舊滿洲蒙古之執役無異而新附之準夷回部年班來者朕亦必聯之以情待之以禮厚其餼賫而遣之眾亦莫不懷徳戴恩幾與內紮薩克相等皆內外臣工所共知者卽如伊犁與哈薩克易馬一節辧理亦須妥善或哈薩克所驅至者本不皆善馬原不妨如法擇而取之若旣是可用之馬卽當按其所值與之市易始能經久無獘設或所給緞疋輕薄暗減其價致所得不償所售哈薩克貿易已非一日皆能悉其底裏口卽不言而心豈能允服卽違立法通市之本意其流獘且無所底止朕每以此廑懷該伊犁將軍不可不實力辦妥以裕永遠之規若聽其日趨日下而不知返朕一有所聞惟該將軍是問恐不能任其咎也又如朝鮮安南琉球日本南掌及東洋西洋諸國凡沿海沿邊等省分夷商貿易之事皆所常有各該將軍督撫等並當體朕此意實心籌辦遇有交涉詞訟之事斷不可徇民人以抑外夷卽苗疆番境諸省亦當推廣此意妥行若仍視爲具文再有此等事件一經發覺或經朕訪聞及爲言官糾劾必將該將軍督撫重治其罪不能似此案之僅予議處也將軍督撫皆朕委任之人惟當善體朕意毋怠毋違自可寓久安長治之計卽我世世子孫敬體朕訓守而勿失億萬年無疆之慶詎不在是耶此旨傳諭各將軍督撫一體遵錄並著入於交代令各後任永遠遵行勿稍玩忽並另照一分交上書房俾皆恪循罔懈欽此《挹秀山房叢書》

