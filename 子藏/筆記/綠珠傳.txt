綠珠傳晉樂史

綠珠者﹐姓梁﹐白州博白縣人也。州則南昌郡﹐古越地。秦象郡﹐漢合浦縣地。唐武徳初﹐削平蕭銑﹐於此置南州﹔尋攺爲白州﹐取白江爲名。州境有博白山﹐博白江﹐盤龍洞﹐房山﹐雙角山﹐大荒山。山上有池﹐池中有婢妾魚。綠珠生雙角山下﹐美而艷。越俗以珠爲上寶﹐生女爲珠娘﹐生男爲珠兒。綠珠之字﹐由此而稱。

晉石崇爲交趾采訪使﹐以眞珠三斛致之。崇有別廬在河南金穀澗。澗中有金水﹐自太白源來。崇卽川阜置園館。綠珠能吹笛﹐又善舞《明君》﹝明君﹐昭君也。避晉文帝諱﹐攺昭爲明。﹞明君者﹐漢妃也。漢元帝時﹐匈奴單於入朝﹐詔王嬙配之﹐卽昭君也。及將去﹐入辭﹐光彩射人﹐天子悔焉﹐重難攺更﹐漢人憐其遠嫁﹐爲作此歌。崇以此曲教之﹐而自制新歌曰﹕

我本良家子﹐將適單於庭。

辭別未及終﹐前驅已抗旌。

僕禦流涕別﹐轅馬悲且鳴。

哀郁傷五內﹐涕泣沾珠纓。

行行曰已遠﹐遂造匈奴城。

延貯於穹廬﹐加我閼氏名。

殊類非所安﹐𨿽貴非所榮。

父子見淩辱﹐對之慚且驚。

殺身良不易﹐默默以苟生。

苟生亦何聊﹐積累常憤盈。

願假飛鴻翼﹐乘之以遐徵。

飛鴻不我顧﹐佇立以屏營。

昔以匣中玉﹐今爲糞上英。

朝華不足歡﹐甘與秋艸並。

傳語後世人﹕遠嫁難爲情。

崇又制《懊惱曲》以贈綠珠。崇之美艷者千餘人﹐擇數十人﹐裝飾一等﹐使忽視之﹐不相分別。刻玉爲倒龍佩﹐縈金爲鳳凰釵﹐結袖繞楹而舞。欲有所召者﹐不呼姓名﹐悉聽佩聲﹐視釵色。佩聲輕者居前﹐釵色艷者居後﹐以爲行次而進。

趙三倫亂常﹐賊類孫秀使人求綠珠。崇方登涼觀﹐臨淸水﹐婦人侍側。使者以告﹐崇出侍婢數百人以示之﹐皆蘊蘭麝而披羅彀。曰「任所擇。」使者曰「君侯服禦﹐麗矣。然受命指索綠珠。不知孰是﹖」崇勃然曰「吾所愛﹐不可得也。」秀因是譖倫族之。收兵忽至﹐崇謂綠珠曰「我今爲爾獲罪。」綠珠泣曰「願效死於君前。」崇因止之﹐於是墜樓而死。崇棄東市。時人名其樓曰綠珠樓。樓在步庚裏﹐近狄泉。狄泉在正城之東。綠珠有弟子宋瑋﹐有國色。善吹笛。後入晉明帝宮中。

今白州有一派水﹐自雙角山出﹐合容州江﹐呼爲綠珠江。亦猶歸州有昭君灘﹐昭君村﹐昭君場﹔吳有西施谷﹐脂粉塘﹕蓋取美人出處爲名。又有綠珠井﹐在雙角山下。耆老傳云「汲此井飲者﹐誕女性多美麗。裏閭有識者以美色無益於時﹐因以巨石鎭之。爾後𨿽有產女端妍者﹐而七竅四肢多不完具。」異哉﹗山水之使然。昭君村生女皆炙破其面﹐故白居易詩曰「不取往者戒﹐恐貽來者冤。至今村女面﹐燒灼成瘢痕。」又以不完具而惜焉。牛僧儒《周秦行記》云「夜宿薄太后廟﹐見戚夫人﹐王嬙﹐太眞妃﹐潘淑妃﹐各賦詩言志。別有善笛女子﹐短鬢窄衫具帶﹐貌甚美﹐與潘氏偕來。太后以接坐居之﹐令吹笛﹐往往亦及酒。太后顧而謂曰﹕『識此否﹖石家綠珠也。潘妃養作妹。』太后曰『綠珠豈能無詩乎﹖』綠珠拜謝﹐作曰﹕『此曰人非昔曰人﹐笛聲空怨趙王倫。紅殘鈿碎花樓下﹐金穀千年更不春。』太后曰﹕『牛秀才遠來﹐今曰誰人與伴﹖』綠珠曰﹕『石衛尉性嚴忌。今有死﹐不可及亂。』」然事𨿽詭怪﹐聊以解頤。

噫﹗石崇之敗﹐𨿽自綠珠始﹐亦其來有漸矣。崇常刺荊州﹐劫奪遠使﹐沈殺客商﹐以致巨富。又遺王愷鴆鳥﹐共爲鴆毒之事。有此陰謀﹐加以每邀客宴集﹐令美人行酒﹐客飲不盡者﹐使黃門斬美人。王丞相與大將軍嘗共訪崇﹐丞相素不能飲﹐輒自勉彊﹐至於沈醉。至大將軍﹐故不飲以觀其變﹐已斬三人。君子曰「禍福無門﹐惟人所召。」崇心不義﹐舉動殺人﹐烏得無報也。非綠珠無以速石崇之誅﹐非石崇無以顯綠珠之名。

綠珠之墜樓﹐侍兒之有貞節者也。比之於古﹐則有曰六出。六出者﹐王進賢侍兒也。進賢﹐晉湣太子妃。洛陽亂﹐石勒掠進賢渡孟津﹐欲妻之。進賢罵曰「我皇太子妃﹐司徒公女。胡羌小子﹐敢幹我乎﹖」言畢投河。六出曰「大旣有之﹐小亦宜然。」復投河中。又有窈娘者﹐武周時喬知之寵婢也。盛有姿色﹐特善歌舞。知之教讀書﹐善屬文﹐深所愛幸。時武承嗣驕貴﹐內宴酒酣﹐迫知之將金玉賭窈娘。知之不勝﹐便使人就家彊載以歸。知之怨悔﹐作《綠珠篇》以敍其怨。詞曰﹕

石家金穀重新聲﹐明珠十斛買娉婷。

次曰可憐無復比﹐此時可愛得人情。

君家閨閣未曾難﹐嘗持歌舞使人看。

富貴雄豪非分理﹐驕矜勢力橫相干。

辭君去君終不忍﹐徒勞掩面傷紅粉。

百年離別在髙樓﹐一旦紅顏爲君盡。

知之私屬承嗣家閹奴傳詩於窈娘。窈娘得詩悲泣﹐投井而死。承嗣令汲出﹐於衣中得詩﹐鞭殺閹奴。諷吏羅織知之﹐以致殺焉。悲夫﹐二子以愛姬示人﹐掇喪身之禍。所謂倒持太阿﹐授人以柄。《易》曰「慢藏誨盜﹐冶容誨淫。」其此之謂乎。其後詩人題歌舞妓者﹐皆以綠珠爲名。庚肩吾曰「蘭堂上客至﹐綺席淸弦撫。自作《明君辭》﹐還教綠珠舞。」李元操云「絳樹搖歌扇﹐金穀舞筵開。羅袖拂歸客﹐畱歡醉玉杯。」江總云「綠珠含淚舞﹐孫秀彊相邀。」

綠珠之沒已數百年矣﹐詩人尙詠之不已﹐其故何哉﹖蓋一婢子﹐不知書﹐而能感主恩﹐奮不顧身﹐其志懍懍﹐誠足使後人仰慕歌詠也。至有享厚祿﹐盜髙位﹐亡仁義之性﹐懷反覆之情﹐暮四朝三﹐惟利是務﹐節操反不若一婦人﹐豈不愧哉﹗今爲此傳﹐非徒述美麗﹐窒禍源﹐且欲懲戒辜恩背義之類也。季倫死後十曰﹐趙王倫敗。左衛將軍趙泉斬孫秀於中書﹐軍士趙駿剖秀心良之。倫囚金塘城﹐賜金屑酒。倫慚﹐以巾覆面曰「孫秀誤我也﹗」飲金屑而卒。皆夷家族。南陽生曰「此乃假天之報怨。不然﹐何梟夷之立見乎﹗」

