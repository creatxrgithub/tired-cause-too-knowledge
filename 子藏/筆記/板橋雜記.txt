

《板橋雜記》淸餘懷

序或問余曰「《板橋雜記》何爲而作也﹖」

余應之曰「有爲而作也。」

或者又曰「一代之興衰﹐千秋之感慨﹐其可歌可錄者何限﹐而子惟狹邪之是述﹐艷治之是傳﹐不已荒乎﹖」

余乃聽然而笑曰「此卽一代之興衰﹐千秋之感慨所系﹐而非徒狹邪之是述﹐艷治之是傳也。金陵古稱佳麗之地﹐衣冠文物﹐盛於江南﹐文采風流﹐甲於海內。白下靑溪﹐桃葉團扇﹐其爲艷冶也多矣。洪武初年﹐建十六樓以處官妓﹐淡煙﹑輕粉﹐重譯﹑來賓﹐稱一時之韻事。自時厥後﹐或廢或存﹐迨至三百年之久﹐而古迹寢湮﹐所存者爲南市﹑珠市及舊院而已。南市者﹐卑屑妓所居﹔珠市間有殊色﹔若舊院﹐則南曲名姬﹑上廳行首皆在焉。餘生也晚﹐不及見南部之煙花﹑宜春之弟子﹐而猶幸少長承平之世﹐偶爲北裏之遊。長板橋邊﹐一吟一詠﹐顧盼自雄。所作歌詩﹐傳誦諸姬之口﹐楚﹑潤相看﹐態﹑娟互引﹐余亦自詡爲平安杜書記也。鼎革以來﹐時移物換﹐十年舊夢﹐依約揚州﹐一片歡場﹐鞠爲茂艸﹐紅牙碧串﹐妙舞淸歌﹐不可得而聞也﹔洞房綺疏﹐湘簾繡幕﹐不可得而見也﹔名花瑤艸﹐錦瑟犀毗﹐不可得而賞也。間亦過之﹐蒿藜滿眼﹐樓館劫灰﹐美人塵土﹐盛衰感慨﹐豈復有過此者乎﹗郁志未伸﹐俄逢喪亂﹐靜思陳事﹐追念無因。聊記見聞﹐用編汗簡﹐效《東京夢華》之錄﹐標崖公蜆斗之名。豈徒狹邪之是述﹐艷治之是傳也哉。」

客躍然而起﹐曰「如此﹐則不可以不記。」於是《板橋雜記》作。

上卷雅遊

金陵爲帝王建都之地﹐公侯戚畹﹐甲第連云﹐宗室王孫﹐翩翩裘馬﹐以及烏衣子弟﹐湖海賓遊﹐靡不挾彈吹簫﹐經過趙﹑李﹐每開筵宴﹐則傳呼樂籍﹐羅綺芬芳﹐行酒糾觴﹐畱髡送客﹐酒闌棋罷﹐墮珥遺簪。眞欲界之仙都﹐升平之樂國也。

舊院人稱曲中﹐前門對武定橋﹐後門在鈔庫街。妓家鱗次﹐比屋而居﹐屋宇精潔﹐花木蕭疏﹐迥非塵境。到門則銅環半啟﹐珠箔低垂﹔升階則猧兒吠客﹐鸚哥喚茶﹔登堂則假母肅迎﹐分賓抗禮﹔進軒則丫鬟畢妝﹐捧艷而出﹔坐久則水陸備至﹐絲肉競陳﹔定情則目眺心挑﹐綢繆宛轉﹐紈絝少年﹐繡腸才子﹐無不魂迷色陣﹐气盡雌風矣。妓家﹐僕婢稱之曰娘﹐外人呼之曰小娘﹐假母稱之曰娘兒。有客稱客曰姐夫﹐客稱假母曰外婆。

樂戶統於教坊司﹐司有一官以主之﹐有衙署﹐有公座﹐有人役﹑刑杖﹑簽牌之類﹐有冠有帶﹐但見客則不敢拱揖耳。

妓家分別門戶﹐爭妍獻媚﹐鬥勝誇奇﹐淩晨則卯飲淫淫﹐蘭湯灩灩﹐衣香一園﹔停午乃蘭花茉莉﹐沈水甲煎﹐馨聞數里﹔入夜而擫笛搊箏﹐梨園搬演﹐聲徹九霄。李﹑卞爲首﹐沙﹑顧次之﹐鄭﹑頓﹑崔﹑馬﹐又其次也。

長板橋在院墻外數十步﹐曠遠芊綿﹐水煙凝碧。迥光﹑鷲峯兩寺夾之﹐中山東花園亙其前﹐秦淮朱雀桁繞其後﹐洵可娛目賞心﹐漱滌塵俗。每當夜涼人定﹐風淸月朗﹐名士傾城﹐簪花約鬢﹐攜手閒行﹐憑欄徙倚。忽遇彼姝﹐笑言宴宴﹐此吹洞簫﹐彼度妙曲﹐萬籟皆寂﹐遊魚出聽﹐洵太平盛事也。

秦淮燈船之盛﹐天下所無。兩岸河房﹐雕欄畫檻﹐綺窗絲障﹐十里珠簾。主稱旣醉﹐客曰未晞。遊揖往來﹐指目曰﹕某名姬在某河房﹐以得魁首者爲勝。薄暮須臾﹐燈船畢集﹐火龍蜿蜒﹐光耀天地﹐揚槌擊鼓﹐蹋頓波心。自聚寶門水關至通濟門水關﹐喧闐達旦。桃葉渡口﹐爭渡者喧聲不絕。余作《秦淮燈船曲﹞中有云﹕遙指鐘山樹色開﹐六朝芳艸向瓊臺。

一圍燈火從天降﹐萬片珊瑚駕海來。

又云﹕夢裏春紅十丈長﹐隔簾偸襲海南香。

西霞飛出銅龍館﹐幾隊娥眉一樣妝。

又云﹕神弦仙管玻璃杯﹐火龍蜿蜒波崔嵬。

云連金闕天門迥﹐星舞銀城雪窖開。

皆實錄也。嗟乎﹐可復見乎﹗

教坊梨園﹐單傳法部﹐乃威武南巡所遺也。然名妓仙娃﹐深以登場演劇爲恥﹐若知音密席﹐推獎再三﹐彊而後可﹐歌喉扇影﹐一座盡傾﹐主之者大增气色﹐纏頭助采﹐遽加十倍。至頓老琵琶﹑妥娘詞曲﹐則只應天上﹐難得人間矣﹗

裙屐少年﹐油頭半臂﹐至日亭午﹐則提籃挈榼﹐髙聲唱賣逼汗艸﹑茉莉花﹐嬌婢捲簾﹐攤錢爭買﹐捉膀撩胸﹐紛紜笑謔。頃之﹐烏雲堆雪﹐竟體芳香矣。蓋此花苞於日中﹐開於枕上﹐眞媚夜之淫葩﹐殢人之妖艸也。建蘭則大雅不羣﹐宜於紗幮文榭﹐與佛手木瓜同其靜好﹐酒兵茗戰之餘﹐微聞香澤﹐所謂王者之香﹐湘君之佩﹐豈淫葩妖艸所可比擬乎。

南曲衣裳妝束﹐四方取以爲式﹐大約以淡雅朴素爲主﹐不以鮮華綺麗爲工也。初破瓜者﹐謂之梳櫳﹐已成人者﹐謂爲上頭﹐衣飾皆客爲之措辦。巧樣新裁﹐出於假母﹐以其餘物自取用之。故假母𨿽年髙﹐亦盛妝艷服﹐光彩動人。衫之短長﹐袖之大小﹐隨時變易﹐見者謂是時世妝也。

曲中女郎﹐多親生之﹐母故憐惜倍至。遇有佳客﹐任其畱連﹐不計錢鈔﹐其傖父大賈﹐拒絕弗與通﹐亦不怒也。從良落籍﹐屬於祠部。親母則所費不多﹐假母則勒索髙價﹐諺所謂「娘兒愛俏﹐鴇兒愛鈔」者﹐蓋爲假母言之耳。

舊院與貢院遙對﹐僅隔一河﹐原爲才子佳人而設。逢秋風桂子之年﹐四方應試者畢集﹐結駟連騎﹐選色徵歌﹐轉車子之喉﹐按陽阿之舞﹐院本之笙歌合奏﹐迥舟之一水皆香。或邀旬日之歡﹐或訂百年之約。蒲桃架下﹐戲擲金錢﹔芍藥欄邊﹐閒拋玉馬﹐此平康之盛事﹐乃文戰之外篇。若夫士也色荒﹐女兮情倦﹐忽裘敝而金盡﹐遂歡寡而愁殷。𨿽設阱者之恆情﹐實冶遊者所深戒也﹐靑樓薄幸﹐彼何人哉﹗

曲中市肆﹐淸潔異常。香囊﹑云舄﹑名酒﹑佳茶﹑餳糖﹑小菜﹑簫管﹑琴瑟﹐並皆上品。外間人買者﹐不惜貴價﹔女郎贈遺﹐都無俗物。正李仙源《十六樓集句》詩中所云「市聲春浩浩﹐樹色曉蒼蒼。飲伴更相送﹐歸軒錦繡香」也。

發象房﹐配象奴﹐不辱自盡﹔胡閏妻女發教坊爲娼﹕此亙古所無之事也。追誦火龍鐵騎之章﹐以爲嘆息。

虞山錢牧齋《金陵雜題絕句》中﹐有數首云﹕淡粉輕煙佳麗名﹐開天營建記都城。

而今也入煙花部﹐燈火樊樓似汴京。

一夜紅箋許定情﹐十年南部早知名。

舊時小院湘簾下﹐猶記鸚哥喚客聲。

借別畱歡恨馬蹄﹐勾欄月白夜烏啼。

不知何與汪三事﹐趣我歡娛伴我歸。

別樣風懷另酒腸﹐伴他薄幸柰他狂。

天公要斷煙花種﹐醉殺瓜洲蕭伯梁。

頓老琵琶舊典型﹐檀槽生澀響零丁。

南巡法曲誰人問﹖頭白周郎掩淚聽。

舊曲新詩壓教坊﹐縷衣垂白感湖湘。

閒開閏集教孫女﹐身是前朝鄭妥娘。

新城王阮亭《秦淮雜詩》中有二首云﹕舊院風流數頓楊﹐梨園往事淚沾裳。

樽前白髮談天寶﹐零落人間脫十娘。

舊事南朝劇可憐﹐至今風俗斗蟬娟。

秦淮絲肉中宵發﹐玉律拋殘作笛鈿。

以上皆傷今弔古﹑慷慨流連之作﹐可佐南曲談資者﹐錄之以當哀絲急管。黃山谷云「解作江南斷腸句﹐世間惟有賀方回。」倘遇旗亭歌者﹐不能不畫壁也。

中卷麗品

餘生萬曆末年﹐其與四方賓客交遊﹐及入範大司馬蓮花幕﹝卽幕府﹞中爲平安書記者﹐乃在崇幀庚﹑辛以後﹐曲中名妓﹐如朱鬥兒﹑徐翩翩﹑馬湘蘭者﹐皆不得而見之矣﹐則據余所見而編次之﹐或品藻其色藝﹐或僅記其姓名﹐亦足以徵江左之風流﹐存六朝之金粉也。昔宋徽宗在五國城﹐猶爲李師師立傳﹐蓋恐佳人之湮滅不傳﹐作此情癡狡獪耳﹐「風乍起﹐吹皺一池春水」﹐幹卿何事﹖彼美人兮﹐巧笑情兮﹐美目盼兮。彼君子兮﹐中心藏之﹐何日忘之﹗

尹春﹐字子春﹐姿態不甚麗﹐而舉止風韻﹐綽似大家。性格溫和﹐談詞爽雅﹐無抹脂鄣袖習气﹐專工戲劇排場﹐兼擅生﹑旦。余遇之遲暮之年﹐延之至家﹐演《荊釵記》﹐扮王十朋﹐至《見母》《祭江》二出﹐悲壯淋漓﹐聲淚俱迸﹐一座盡傾﹐老梨園自嘆弗及。余曰「此許和子《永新歌》也﹐誰爲韋靑將軍者乎﹗」因贈之以詩曰「紅紅記曲采春歌﹐我亦聞歌喚柰何。誰唱江南斷腸句﹐靑衫白髮影婆婆。」春亦得詩而泣﹐後不知其所終。

嗣有尹文者﹐色丰而姣﹐蕩逸飛揚﹑顧盼自喜﹐頗超於流輩。太平張維則暱寵之﹐惟其所欲﹐甚歡。欲置爲側室﹐文未之許﹐屬友人彊之﹐文笑曰「是不難。嫁彼三年﹐斷送之矣。」卒歸張。未幾﹐文死。張后十數年乃亡。仕至監司﹐負才華﹐任俠﹐輕財結客﹐磊落人也。

李十娘﹐名湘眞﹐字雪衣。在母腹中﹐聞琴歌聲﹐則勃勃欲動。生而娉婷娟好﹐肌膚玉雪﹐旣含睇兮又宜笑﹐殆《閒情賦》所云「獨曠世而秀羣」者也。性嗜潔﹐能鼓琴淸歌﹐略涉文墨﹐愛文人才上。所居曲房祕室﹐帷帳尊彜﹐楚楚有致。中構長軒﹐軒左種老梅一樹﹐花時香雪霏拂幾榻﹔軒右種梧桐二株﹐巨竹十數竿。晨夕洗桐拭竹﹐翠色可餐﹐入其室者﹐疑非人境。余每有同人詩文之會﹐必主其家。每客用一精婢侍硯席﹑磨隃麋﹑爇都梁﹑供茗果。暮則合樂酒宴﹐盡歡而散﹐然賓主秩然﹐不及於亂。於時流寇訌江北﹐名士渡江僑金陵者甚眾﹐莫不艷羨李十娘也。十娘愈自閉匿﹐稱善病﹐不妝飾﹐謝賓客。阿母憐惜之﹐順適其意﹐婉語辭遜﹐弗與通﹐惟二三知己﹐則歡情自接﹐嬉怡忘倦矣。後易名貞美﹐刻一印章曰「李十貞美之印」。余戲之曰「美則有之﹐貞則未也。」十娘泣曰「君知兒者﹐何出此言﹖兒𨿽風塵賤質﹐然非好淫蕩檢者流﹐如夏姬﹑河間婦也。苛兒心之所好﹐𨿽相莊如賓﹐情與之洽也﹔非兒心之所好﹐𨿽勉同枕席﹐不與之合也。兒之不貞﹐命也﹗如何﹖」言已﹐涕下沾襟。余斂容謝之曰「吾失言﹐吾過矣﹗」

十娘有兄女曰媚姐﹐十三才有餘﹐白皙﹐發覆額﹐眉目如畫。余心愛之﹐媚亦知余愛﹐嬌啼宛轉﹐作掌中舞。十娘曰「吾當爲汝媒。」歲壬午﹐入棘闈。媚日以金錢投瓊﹐卜余中否。及榜發﹐落第﹐余乃憤郁成疾﹐避棲霞山寺﹐經年不相聞矣。鼎革後﹐泰州刺史陳澹仙寓叢桂園﹐擁一姬﹐曰姓李。余披幃見之﹐媚也。各黯然掩袂﹐問十娘﹐曰「從良矣。」問其居﹐曰「在秦淮水閣。」問其家﹐曰「已廢爲菜圃。」問﹕「老梅與梧﹑竹無恙乎﹖」曰「已摧爲薪矣。」問﹕「阿母尙存乎﹖」曰「死矣。」因贈以詩曰「流落江湖已十年﹐雲鬟猶卜舊金錢。雪衣飛去仙哥老﹐休抱琵琶過別船。」

葛嫩﹐字蕊芳。余與桐城孫克咸交最善﹐克咸名臨﹐負文武才略﹐倚馬千言立就﹐能開五石弓﹐善左右射﹐短小精悍﹐自號「飛將軍」。欲投筆磨盾﹐封狼居胥﹐又別字曰武公。然好狹邪遊﹐縱酒髙歌﹐其天性也。先暱珠市妓王月﹐月爲勢家奪去﹐抑鬱不自聊﹐與餘閒坐李十娘家。十娘盛稱葛嫩才藝無雙﹐卽往訪之。闌入臥室﹐值嫩梳頭﹐長髮委地﹐雙腕如藕﹐面色微黃﹐眉如遠山﹐瞳人點漆。叫聲「請坐」﹐克咸曰「此溫柔鄕也﹐吾老是鄕矣﹗」是夕定情﹐一月不出﹐後竟納之閒房。甲申之變﹐移家雲間﹐間道入閩﹐授監中丞楊文驄軍事。兵敗被執﹐並縛嫩。主將欲犯之﹐嫩大罵﹐嚼舌碎﹐含血噴其面﹐將手刃之。克咸見嫩抗節死﹐乃大笑曰「孫三今日登仙矣﹗」亦被殺﹐中丞父子三人同日殉難。

李大娘﹐一名小大﹐字宛君﹐性豪侈﹐女子也﹐而有須眉丈人之气。所居臺榭庭室﹐極其華麗﹐侍兒曳羅縠者十餘人。置酒髙會﹐則合彈琶琶﹑箏﹐或狎客沈云﹑張卯﹑張奎數輩﹐吹洞簫﹑笙管﹐唱時曲。酒半﹐打十番鼓。曜靈西匿﹐繼以華燈﹐羅幃從風﹐不知喔喔雞鳴﹐東方旣白矣。大娘嘗言曰「世有遊閒公子﹑聰俊兒郎﹐至吾家者﹐未有不蕩志迷魂﹑沈溺不返者也。然吾亦自逞豪奢﹐豈效齪齪倚門市娼﹐與人較錢帛哉﹗」以此﹐得「俠妓」聲於莫愁﹑桃葉間。

後歸新安吳天行。天行鉅富﹐貲產百萬﹐體羸﹐素善病﹐後房麗姝甚眾﹐疲於奔命。大娘鬱鬱不樂。曩所歡胥生者﹐賂僕婢﹐通音耗。漸托疾﹐客薦胥生能醫﹐生得入見大娘。大娘以金珠銀貝納藥籠中﹐挈以出﹐與生訂終身約。後天行死﹐卒歸胥生。胥生本貧士﹐家徒四壁立﹐荻吳氏資﹐漸殷富﹐與大娘飲酒食肉相娛樂﹐教女娃數人歌舞。生復以樂死。大娘老矣﹐流落闤闠﹐仍以教女娃歌舞爲活。余猶及見之﹐徐娘𨿽老﹐尙有風情﹐話念舊遊﹐潸然出涕﹐眞如華淸官女說開元﹑天寶遺事也。昔杜牧之於洛陽城東重睹張好好﹐感舊傷懷﹐題詩以贈﹐未云「朋遊今在否﹐落拓更能無。門館慟哭後﹐水雲秋景初。斜日掛衰柳﹐涼風生座隅。灑盡滿襟淚﹐短歌聊一書。」正爲今日而說。余卽書於素扇以貽之﹐大娘捧扇而泣﹐或據牀以哦﹐哀動鄰壁。

顧媚﹐字眉生﹐又名眉﹐莊妍靚雅﹐風度超羣﹐鬢髮如雲﹐桃花滿面﹐弓彎纖小﹐腰肢輕亞﹐通文史﹐善畫蘭﹐追步馬守眞﹐而姿容勝之﹐時人推爲南曲第一。家有眉樓﹐綺窗繡簾﹐牙簽玉軸﹐堆列几案﹐瑤琴錦瑟﹐陳設左右﹐香煙繚繞﹐檐馬丁當。余嘗戲之曰「此非眉樓﹐乃迷樓也。」人遂以「迷樓」稱之。當是時﹐江南侈靡﹐文酒之宴﹐紅妝與烏巾紫裘相間﹐座無眉娘不樂。而尢艷顧家廚食﹐品差擬郇公﹑李太尉﹐以故設筵眉樓者無虛日。

然艷之者𨿽多﹐妒之者亦不少。適浙東一傖父﹐與一詞客爭寵﹐合江右某孝廉互謀﹐使酒罵座﹐訟之儀司﹐誣以盜匿金犀酒器﹐意在逮辱眉娘也。余時義憤塡膺﹐作檄討罪﹐有云「某某本非風流佳客﹐謬稱浪子﹑端王﹐以文鴛彩鳳之區﹐排封豕長蛇之陣﹔用誘秦誆楚之計﹐作摧蘭折玉之謀﹐種夙世之孽冤﹐煞一時之風景」云云。傖父之叔爲南少司馬﹐見檄﹐斥傖父東歸﹐訟乃解。眉娘甚徳余﹐於桐城方瞿庵堂中﹐願登場演劇爲余壽。從此摧幢息機﹐矢脫風塵矣。

未幾﹐歸合肥龔尙書芝麓。尙書雄豪蓋代﹐視金玉如泥沙糞土﹐得眉娘佐之﹐益輕財好客﹐憐才下士﹐名譽盛於往時。客有求尙書詩文及乞畫蘭者﹐縑箋動盈篋笥﹐畫款所書「橫波夫人」者也。歲丁酉﹐尙書挈夫人重過金陵﹐寓市隱園中林堂。值夫人生辰﹐張燈開宴﹐請召賓客數十百輩﹐命老梨園郭長春等演劇﹐酒客丁繼之﹑張燕築及二王郎﹐串《王母瑤池宴》。夫人垂珠簾﹐召舊日同居南曲呼姊妹行者與燕﹐李大娘﹑十娘﹑王節娘皆在焉。時尙書門人楚嚴某﹐赴浙監司任﹐逗畱居樽下﹐褰簾長跪﹐捧卮稱﹕「賤子上壽﹗」坐者皆離席伏﹐夫人欣然爲罄三爵﹐尙書意甚得也。余與吳園次﹑鄧孝威作長歌紀其事。嗣後﹐還京師﹐以病死。斂時﹐現老僧相﹐弔者車數百乘﹐備極哀榮。攺姓徐氏﹐世又稱徐夫人。尙書有《白門柳傳奇》行於世。

顧眉生旣屬龔芝麓﹐百計祈嗣﹐而卒無子﹐甚至雕異香木爲男﹐四肢俱動﹐錦繃繡褓﹐顧乳母開懷哺之﹐保母褰襟作便溺狀﹐內外通稱「小相公」﹐龔亦不之禁也。時龔以奉常寓湖上﹐杭人目爲「人妖」。後龔竟以顧爲亞妻。元配童氏﹐明兩封孺人﹐龔入仕本朝﹐歷官大宗伯﹐童夫人髙尙﹐居合肥﹐不肯隨宦京師﹐且曰「我經兩受明封﹐以後本朝恩典﹐讓顧太太可也。」顧遂專寵受封。嗚呼﹗童夫人賢節過須眉男子多矣﹗

董白﹐字小宛﹐一字靑蓮﹐天姿巧慧﹐容貌娟妍﹐七八歲時阿母教以書翰﹐輒了了。少長顧影自憐﹐鍼神曲聖﹐食譜茶經﹐莫不精曉。性愛閒靜﹐遇幽林遠澗﹐片石孤云﹐則戀戀不忍捨去。至男女雜坐﹐歌吹暄闐﹐心厭色沮﹐意弗屑也。慕吳門山水﹐徙居半塘﹐小築河濱﹐竹籬茅舍﹐經其戶者則時聞詠詩聲或鼓琴聲﹐皆曰「此中有人。」已而﹐扁舟遊西子湖﹐登黃山﹐禱白獄﹐仍歸吳門。喪母抱病﹐貸樓以居。隨如臯冒辟疆過惠山﹐歷澄江荊溪﹐抵京口﹐涉金山絕頂﹐觀大江竟渡以歸。後卒爲辟疆側室﹐事辟疆九年﹐年二十七﹐以勞瘁死。辟疆作《影梅庵憶語》二千四百言哭之﹐同人哀辭甚多﹐惟吳梅村宮尹十絕可傳小宛也。其四首云﹕珍珠無價玉無瑕﹐小字貪看問妾家﹔尋到白堤呼出見﹐月明殘雪映梅花。

又云﹕念家山破定風波﹐郎按新詞妾按歌﹔恨殺南朝阮司馬﹐累儂夫婿病愁多。

又云﹕亂梳云髻下妝樓﹐盡室蒼黃過渡頭﹔鈿盒金釵渾拋卻﹐髙家兵馬在揚州。

又云﹕江城細雨碧桃村﹐寒食東風杜宇魂﹔欲弔薛濤憐夢斷﹐墓門深更阻侯門。

卞賽﹐一曰賽賽﹐後爲女道士﹐自稱玉京道人。知書﹐工小楷﹐善畫蘭﹑鼓琴﹐喜作風枝裊娜﹐一落筆﹐畫十餘紙。年十八﹐遊吳門﹐僑居虎丘。湘簾棐幾﹐地無纖塵。見客﹐初不甚酬對﹔若遇佳賓﹐則諧謔間作﹐談辭如雲﹐一座傾倒。尋歸秦淮﹐遇亂﹐復遊吳。梅村學士作《聽女道士卞玉京彈琴歌》贈之﹐中所云「昨夜城頭吹篳篥﹐教坊也被傳呼急。碧玉班中怕點畱﹐樂營門外盧家泣。私更妝束出江邊﹐恰遇丹陽下諸船。剪就黃絁貪入道﹐攜來綠綺訴嬋娟」者﹐正此時也。在道作道人裝﹐然亦間有所主。侍兒柔柔﹐承奉硯席如弟子﹐指揮如意﹐亦靜好女子也。逾兩年﹐渡浙江﹐歸於東中一諸侯。不得意﹐進柔柔當夕﹐乞身下發。復歸吳﹐依良醫鄭保禦﹐築別館以居。長齋繡佛﹐持戒律甚嚴﹐刺舌血﹐書《法華經》﹐以報保禦。又十餘年而卒﹐葬於惠山只陀庵錦樹林。

玉京有妹曰敏﹐頎而白如玉肪﹐風情綽約﹐人見之﹐如立水晶屏也。亦善畫蘭鼓琴﹐對客爲鼓一再行﹐卽推琴斂手﹐面發赬色。畫蘭﹐亦止寫筱竹枝﹑蘭艸二三朵﹐不似玉京之縱橫枝葉﹑淋漓墨沈也﹐然一以多見長﹐一以少爲貴﹐各極其妙﹐識者並珍之。攜來吳門﹐一時爭艷﹐戶外屨恆滿。乃心厭市囂﹐歸申進士維久。維久宰相孫﹐性豪舉﹐好賓客﹐詩文名海內﹐海內賢豪多與之遊﹐得敏﹐益自喜﹐爲閨中良友。亡何﹐維久病且歿﹐家中替。敏復嫁一貴官潁川氏﹐官於閩。閩變起﹐潁川氏手刃羣妾﹐遂自剄。聞敏亦在積屍中也。或曰三年病死。

範玨﹐字雙玉﹐廉靜﹐寡所嗜好﹐一切衣飾﹑歌管艷靡紛華之物﹐皆屏棄之。惟闔戶焚香瀹茗﹐相對藥鑪﹑經卷而已。性喜畫山水﹐摹仿史癡﹑顧寶幢﹐檐丫老樹﹐遠山絕澗﹐筆墨間有天然气韻﹐婦人中範華原也。

頓文﹐字少文﹐琵琶頓老女孫也。性聰慧﹐識字義﹐唐詩皆能上口。授以琵琶﹐布指護索﹐然意弗屑﹐不肯竟學。學鼓琴﹐雅歌《三疊》﹐淸泠泠然﹐神與之浹﹐故又字曰琴心云。琴心生於亂世﹐頓老賴以存活﹐不能早脫樂籍﹐賃屋靑溪裏﹐蓽門圭竇﹐風月淒涼。屢爲健兒﹑傖人所厄﹐最後爲李姓者挾持﹐牽連入獄﹐𨿽緣情得保﹐猶守以牛頭阿旁也。客有王生者﹐挽余居間營救﹐偕往訪之﹐風鬟霧鬢﹐憔悴可憐﹐猶援琴而鼓彈別鳳離鸞之曲﹐如猿吟鵑啼﹐不忍聞也。余說內鄕許公﹐屬其門生直指使者縱之﹐復還故居。吳郡王子其長主張燕築家﹐與琴心比鄰﹐兩相慕悅。王子故輕俠﹐傾金錢﹐賑其貧悴。將攜歸﹐置別室﹐突遘奇禍。收者至﹐見琴心﹐詫曰「此眞禍水也。」憫其非辜﹐驅之去﹐獨捕王子。王子被戮﹐琴心逸﹐然終歸匪人。嗟乎﹗佳人命薄﹐若琴心者﹐其尢哉﹗其尢哉﹗

沙才﹐美而艷﹐丰而柔﹐骨體皆媚﹐天生尢物也。善弈棋﹑吹簫﹑度曲。長指爪﹐修容貌﹐畱仙裙﹐石華廣袖﹐衣被燦然。後攜其妹曰嫩者﹐遊吳郡﹐卜居半塘﹐一時名噪﹐人皆以二趙﹑二喬目之。惜也才以瘡發﹐剜其半面﹔嫩歸吒利﹐鬱鬱死。

馬嬌﹐字婉容﹐姿首淸麗﹐濯濯如春月柳﹐灩灩如出水芙蓉﹐眞不愧「嬌」之一字也。知音識曲﹐妙合官商﹐老伎師推爲獨步。然終以誤墮煙花爲恨﹐思擇人而事﹐不敢以身許人﹐卒歸貴竹楊龍友。龍友名文驄﹐以詩﹑畫擅名﹐華亭董文敏亟賞之。先是﹐閩中郭聖僕有二妾﹐一曰李陀那﹐一曰朱玉耶。聖僕歿﹐龍友得玉耶﹐並得其所蓄書畫﹑瓶研﹑幾杖諸玩好﹑古器﹐復擁婉容﹐終日摩挲笑語爲樂。甲申之變﹐貴陽馬士英冊立弘光﹐自爲首輔﹐援引閹兒阮大鋮構黨煽權﹐撓亂天下﹐以致五月出奔﹐都城百姓焚燒兩家居第。以龍友鄕戚有連﹐亦被烈炬﹐頃刻灰燼。時龍友巡撫蘇﹑松﹐盡室以行。玉耶久殉﹐婉容莫知所終。龍友父子殉難閩嶠﹐無遺種也。猶存老母﹐丐歸金陵﹐依家僕以終天年。

婉容有妹曰嫩﹐亦著名。又有小馬嫩者﹐輕盈飄逸﹐自命風流。眞州鹽賈用千金購得﹐奉溧陽陳公子。公子暱之未久﹐並奩具贈豫章陳伯璣﹐生一子一女﹐如王子敬之有桃根也。

顧喜﹐一名小喜﹐性情豪爽﹐體態丰華﹐雙趺不纖妍﹐人稱爲顧大腳﹐又謂之「肉屏風」。然其邁往不屑之韻﹐淩霄拔俗之姿﹐則非籬壁間物也。當之者﹐似李陵提步卒三千人抵鞮汗山﹐入狹谷﹐往往敗北生降矣。漢武帝《悼李夫人賦》有云「佳俠含光」﹐余題四字顏其室﹐亂後不知從何人以去﹐或曰歸一公侯子弟云。

朱小大﹐頗著美名﹐余未之見﹐然聞其纖妍俏潔﹐涉獵文藝﹐粉掐﹑墨痕﹐縱橫縹帙﹐是李易安之流也。歸昭陽李太僕。太僕遇禍﹐家滅。

王小大﹐生而韶秀﹐爲人圓滑便捷﹐善周旋﹐廣筵長席﹐人勸一觴﹐皆膝席歡受﹐又工於酒糾﹑觥錄事﹐無毫髮謬誤﹐能爲酒客解紛釋怨﹐時人謂之「和气湯」。揚州顧爾邁﹐字不盈﹐鎭遠侯介弟也﹐挾戚裏之富﹐往來平康。悅小大﹐貯之河亭﹐時時召客大飲﹐效陳孟公﹑髙季式﹐授女將軍酒正印﹐左右指麾﹐客皆極飲濫醉。有醉而逸者﹐鎖門脫履﹐臥地上至日中乃醒。時吳橋笵文貞公官南大司馬﹐不盈爲揖客﹐出入轅戟﹐有古任俠風﹐書畫與鄭超宗齊名。

張元﹐淸瘦輕佻﹐臨風飄舉。齒稍長﹐在少年場中﹐纖腰踽步﹐亦自楚楚﹐人呼之爲「張小腳」。

劉元﹐齒亦不少﹐而佻達輕盈﹐目睛閃閃﹐注射四筵。曾有一過江名士與之同寢﹐元轉面向裏帷﹐不與之接。拍其肩曰「汝不知我爲名士耶﹖」元轉面曰「名士是何物﹖值幾文錢耶﹖」相傳以爲笑。

崔科﹐後起之秀﹐目未見前輩典型﹐然有一種天然韶令之致。科亦顧影自憐﹐矜其容色﹐髙其聲價﹐不屑一切。卒爲一詞林所窘辱。

董年﹐秦淮絕色﹐與小宛姊妹行﹐艷冶之名﹐亦相頡頏。鐘山張紫澱作《悼小宛》詩﹐中一首云「美人生南國﹐余見兩雙成。春與年同艷﹐花推白主盟。蛾眉無後輩﹐蝶夢是前生。寂寂皆黃土﹐香風付管城。」

李香﹐身軀短小﹐膚理玉色﹐慧俊宛轉﹐調笑無雙﹐人題之爲「香扇墜」。余有詩贈之云「生小傾城是李香﹐懷中婀娜袖中藏。何緣十二巫峯女﹐夢裏偏來見楚王。」武塘魏子一爲書於粉壁﹐貴竹楊龍友寫崇蘭詭石於左偏﹐時人稱爲三絕。由是﹐香之名盛於南曲﹐四方才土﹐爭一識面以爲榮。

珠市名姬附見珠市在內橋旁﹐曲巷逶迆﹐屋宇湫隘。然其中時有麗人﹐惜限於地﹐不敢與舊院頡頏。以余所見﹐王月諸姬﹐並著迷香﹑神雞之勝﹐又何羨紅紅﹑舉舉之名乎﹗恐遂湮沒無聞﹐使媚骨芳魂與艸木同腐﹐故附書於捲尾﹐以備金陵軼史云。

王月﹐字微波﹐母胞生三女﹕長卽月﹐次節﹐次滿﹐並有殊色﹐月尢慧妍﹐善自修飾﹐頎身玉立﹐皓齒明眸﹐異常妖冶﹐名動公卿。桐城孫武公暱之﹐擁致棲霞山下雪洞中﹐經月不出﹐己卯歲牛女渡河之夕﹐大集諸姬於方密之僑居水閣﹐四方賢豪﹐車騎盈閭巷﹐梨園子弟﹐三班駢演﹐閣外環列舟航如堵墻。品藻花案﹐設立層臺﹐以坐狀元。二十餘人中﹐考微波第一﹐登臺奏樂﹐進金屈卮。南曲諸姬皆色沮﹐漸逸去。天明始罷酒。次日﹐各賦詩紀其事。餘詩所云「月中仙子花中王﹐第一姮娥第一香」者是也。微波繡之於蛻巾不去手﹐武公益婉孌﹐欲置爲側室﹐會有貴陽蔡香君名如蘅﹐彊有力﹐以三千金啖其父﹐奪以歸﹐武公悒悒﹐遂娶葛嫩也。香君後爲安廬兵備道﹐攜月赴任﹐寵專房。崇禎十五年五月﹐大盜張獻忠破廬州府﹐知府鄭履祥死節﹐香君被擒。搜其家﹐得月﹐畱營中﹐寵壓一寨。偶以事忤獻忠﹐斷其頭﹐蒸置於盤﹐以享羣賊。嗟乎﹗等死也﹐月不及嫩矣。悲夫﹗

王節﹐有姿色。先歸顧不盈﹐後歸王恆之。甘淡泊﹐怡然自得﹐𨿽爲姬侍﹐有荊釵裙布風。妹滿﹐幼小﹐好戲弄﹐窈窕輕盈﹐作嬌娃之態。保國公買置後房﹐與寇白門不合﹐復歸秦淮。

寇湄﹐字白門。錢虞山詩云「寇家姊妹總芳菲﹐十八年來花信違。今日秦淮恐相值﹐防他紅淚一沾衣。」則寇家多佳麗﹐白門其一也。白門娟娟靜美﹐跌宕風流﹐能度曲﹐善畫蘭﹐粗知拈韻吟詩﹐然滑易不能竟學。十八﹑九時﹐爲保國公購之﹐貯以金屋﹐如李掌武之謝秋娘也。甲申三月﹐京師陷﹐保國公生降﹐家口沒入官。白門以千金予保國贖身﹐匹馬短衣﹐從一婢南歸。歸爲女俠﹐築園亭﹐結賓客﹐日與文人騷客相往還﹐酒酣以往﹐或歌或哭﹐亦自嘆美人之遲暮﹐嗟紅豆之飄零也。旣從揚州某孝廉﹐不得志﹐復還金陵。老矣﹐猶日與諸少年伍。臥病時﹐召所歡韓生來﹐綢繆悲泣﹐欲畱之偶寢﹐韓生以他故辭﹐猶執手不忍別。至夜﹐聞韓生在婢房笑語﹐奮身起喚婢﹐自箠數十﹐咄咄罵韓生負心禽獸行﹐欲嚙其肉。病逾劇﹐醫藥罔效﹐遂以死。虞山《金陵雜題》有云﹕叢殘紅粉念君恩﹐女俠誰知寇白門﹖

黃土蓋棺心未死﹐香丸一縷是芳魂。

下卷軼事

金陵都會之地﹐南曲靡麗之鄕。紈茵浪子﹐瀟灑詞人﹐往來遊戲﹐馬如遊龍﹐車相接也。其間風月樓臺﹐尊罍絲管﹐以及欒童狎客﹐雜妓名優﹐獻媚爭妍﹐絡繹奔赴﹐垂楊影外﹐片玉壺中﹐秋笛頻吹﹐春鶯乍囀﹐𨿽宋廣平鐵石爲腸﹐不能不爲梅花作賦也。

一聲《河滿》﹐人何以堪﹖歸見梨渦﹐誰能遣此﹗然而流連忘返﹐醉飽無時﹐卿卿𨿽愛卿卿﹐一誤豈容再誤。遂爾喪失平生之守﹐見斥禮法之士﹐豈非黑風之飄墮﹑碧海之迷津乎﹗余之綴葺斯編﹐𨿽以傳芳﹐實爲垂戒。王右軍云「後之覽者﹐亦將有感於斯文也。」

瓜洲蕭伯梁﹐豪華任俠﹐傾財結客﹐好遊狹斜﹐久住曲中﹐投轄轟飲﹐俾晝作夜﹐多擁名姬﹐簪花擊鼓爲樂。錢虞山詩所云「天公要斷煙花種﹐醉殺瓜洲蕭伯梁」者是也。

嘉興姚北若﹐用十二樓船於秦淮﹐招集四方應試知名之土百餘人﹐每船邀名妓四人侑酒﹐梨園一部﹐燈火笙歌﹐爲一時之盛事。先是﹐嘉興沈雨若費千金定花案﹐江南艷稱之。

曲中狎客﹐則有張卯官笛﹐張魁官簫﹐管五官管子﹐吳章甫弦索﹐錢仲文打十番鼓﹐丁繼之﹑張燕築﹑沈元甫﹑王公遠﹑朱維章串戲﹐柳敬亭說書。或集於二李家﹐或集於眉樓﹐每集必費百金﹐此亦銷金之窟也。

張卯尢滑稽婉膩﹐善伺美人喜怒。一日﹐偶觸李大娘﹐大娘手碎其頭上鬃帽﹐擲之於地。卯徐徐拾起﹐笑而戴之以去。

張魁﹐字修我﹐吳郡人﹐少美姿首﹐與徐公子有斷袖之好。公子官南都府佐﹐魁來訪之。閽者拒﹐口出褻語﹐且詬厲﹐公子聞而撲之﹐然卒畱之署中﹐歡好無間﹐以此移家桃葉渡口﹐與舊院爲鄰。諸名妓家往來習熟﹐籠中鸚鵡見之﹐叫曰「張魁官來﹗阿彌陀佛﹗」魁善吹簫﹑度曲﹐打馬投壺﹐往往勝其曹耦。每晨朝﹐卽到樓館﹐插瓶花﹐爇鑪香﹐洗岕片﹐拂拭琴幾﹐位置衣桁﹐不令主人知也。以此﹐僕婢皆感之﹐貓狗亦不厭焉。後魁面生白點風﹐眉樓客戲榜於門曰「革出花面蔑片一名﹐張魁不許復入。」魁慚恨﹐徧求奇方灑削﹐得芙蓉露﹐治除。良已﹐整衣帽﹐復至眉樓﹐曰「花面定何如﹗」

亂後還吳﹐吳中新進少年﹐搔頭弄姿﹐持簫擫管﹐以柔曼悅人者﹐見魁則揶揄之﹐肆爲詆諆﹐以此重窮困。龔宗伯奉使粵東﹐憐而賑之﹐厚予之金﹐使往山中販岕茶﹐得息頗厚﹐家稍稍丰矣。然魁性僻﹐嘗自言曰「我大賤相﹐茶非惠泉水不可沾唇﹐飯非四糙冬舂米不可入口﹐夜非孫春陽家通宵椽燭不可開眼。」錢財到手輒盡﹐坐此不名一錢﹐時人共非笑之﹐弗顧也。年過六十﹐以販茶﹑賣芙蓉露爲業。庚寅﹑辛卯之際﹐余遊吳﹐寓周氏水閣。魁猶淸晨來插瓶花﹑爇鑪香﹑洗岕片﹑拂拭琴幾﹑位置衣桁如曩時。酒酣燭跋時﹐說靑溪舊事﹐不覺流涕。丁酉再過金陵﹐歌臺舞榭﹐化爲瓦礫之場﹐猶於破板橋邊﹐一吹洞簫。矮屋中﹐一老姬啟戶出曰「此張魁官簫聲也。」爲嗚咽久之。又數年﹐卒以窮死。

歲丙子﹐金沙張公亮﹑呂霖生﹑鹽官陳則梁﹑漳浦劉漁仲﹑如臯冒辟疆盟於眉樓。則梁作盟文甚奇﹐末云「牲盟不如臂盟﹐臂盟不如神盟。」

中山公子徐靑君﹐魏國介弟也。家貲鉅萬﹐性華侈﹐自奉甚丰﹐廣蓄姬妾。造園大功坊側﹐樹石亭臺﹐擬於平泉﹑金穀。每當夏月﹐置宴河房﹐日選名妓四﹑五人﹐邀賓侑酒。木瓜﹑佛手﹐堆積如山﹔茉莉﹑珠蘭﹐芳香似雪。夜以繼日﹐恆酒酣歌﹐綸巾鶴氅﹐眞神仙中人也。弘光朝加中府都督﹐前驅班劍﹐呵導入朝﹐愈榮顯矣。乙酉鼎革﹐籍沒田產﹐遂無立錐﹔羣姬雨散﹐一身孑然﹔與傭﹑丐爲伍﹐乃爲人代杖。其居第易爲兵道衙門。一日﹐與當刑人約定杖數﹐計償若干。受刑時﹐其數過倍﹐靑君大呼曰「我徐靑君也。」兵憲林公駭問左右﹐左右有哀王孫者﹐跪而對曰「此魏國公之公子徐靑君也﹐窮苦爲人代杖。其堂乃其家廳﹐不覺傷心呼號耳。」林公憐而釋之﹐慰藉甚至﹐且曰「君倘有非欽產可淸還者﹐本道當爲查給﹐以終餘生。」靑君頓首謝曰「花園是某自造﹐非欽產也。」林公唯唯﹐厚贈遣之﹐查還其園﹐賣花石﹑貨柱礎以自活。吾觀《南史》所記﹐東昏宮妃賣蠟燭爲業。杜少陵詩云「問之不肯道名姓﹐但道困苦乞爲奴。」嗚呼﹗豈虛也哉﹗豈虛也哉﹗

同人社集松風閣﹐雪衣﹑眉生皆在﹐飲罷﹐聯騎入城﹐紅妝翠袖﹐躍馬揚鞭﹐觀者塞途﹐太平景象﹐恍然心目。

丁繼之扮張驢兒娘﹐張燕築扮賓頭盧﹐朱維章扮武大郎﹐皆妙絕一世。丁﹑張二老並壽九十餘。錢虞山《題三老圖》詩末句云「秦淮煙月經遊處﹐華表歸來白鶴知。」不勝黃公酒壚之嘆。

無錫鄒公履遊平康﹐頭戴紅紗巾﹐身著紙衣﹐齒髙跟屐﹐佯狂沈緬﹐揮斥千黃金不顧。初場畢﹐擊大司馬門鼓﹐送試卷。大合樂於妓家﹐髙聲自誦其文﹐妓皆稱快﹐或時闌入梨園﹐氍毹上爲「參軍鶻」也。

柳敬亭﹐泰州人﹐本姓曹﹐避仇流落江湖﹐休於樹下﹐乃姓柳﹐善說書﹐遊於金陵﹐吳橋範司馬﹑桐城何相國引爲上客。常往來南曲﹐與張燕築﹑沈公憲俱。張﹑沈以歌曲﹑敬亭以譚詞﹐酒酣以往﹐擊節悲吟﹐傾靡四座﹐蓋優孟﹑東方曼淸之流也。後入左寧南幕府﹐出入兵間。寧南亡敗﹐又遊松江馬提督軍中﹐鬱鬱不得志。年已八十餘矣﹐間過余僑寓宜睡軒中﹐猶說《秦叔寶見姑娘》也。

萊陽姜如須﹐遊於李十娘家﹐漁於色﹐匿不出戶。方密之﹑孫克咸並能屏風上行﹐漏下三刻﹐星河皎然﹐連袂間行﹐經過趙﹑李﹐垂簾閉戶﹐夜人定矣。兩君一躍登屋﹐直至臥房﹐排闥開張﹐勢如盜賊。如須下牀跪稱﹕「大王乞命﹗毋傷十娘﹗」兩君擲刀大笑﹐曰「三郎郎當﹗三郎郎當﹗」復呼酒極飲﹐盡醉而散。蓋如須行三﹐郎當者﹐畏辭也。如須髙才曠代﹐偶效樊川﹐略同謝傅﹐秋風團扇﹐寄興掃眉﹐非沈溺煙花之比﹐聊記一條﹐以存流風餘韻云爾。

陳則梁﹐人奇文奇﹐舉體皆奇﹐嘗致書眉樓﹐勸其早脫風塵﹐速尋道伴﹐言詞激切。眉生遂擇主而事﹐誠以驚弓之鳥﹐遂爲透网之鱗也。掃眉才子﹐慧業文人﹐時節因緣﹐不得不爲延津之合矣。

十七﹑八女郎歌「楊柳岸﹐曉風殘月」﹐若在曲中﹐則處處有之﹐時時有之。予作《憶江南》詞有云「江南好景本無多﹐只在曉風殘月下。」思之只益傷神﹐見之不堪回首矣。

沈公憲以串戲見長﹐同時推爲第一。王式之中翰﹑王恆之水部﹐異曲同工﹐遊戲三昧﹐江總持﹑柳耆卿依稀再見﹐非如呂敬遷﹑李仙鶴也。

樂戶有妻有妾﹐防閒最嚴﹐謹守貞潔﹐不與人客交言。人客欲彊見之﹐一揖之外﹐翻身入簾也。亂後﹐有舊院大街顧三之妻李三娘者﹐流落江湖﹐遂爲名妓。忽爲匪類所持﹐暴系吳郡獄中。余與劉海門夢錫兄弟及姚翼侯﹑張鞠存極力拯之﹐致書司理李蠖庵﹐僅而得免。然亦如嚴幼芳﹑劉婆惜﹐備受箠楚決杖矣。三娘長身玉色﹐倭墮如雲﹐量洪善飲﹐飲至百觥不醉。時辛丑中秋之際﹐庭桂盛開﹐置酒髙會﹐黃蘭巖﹑方邵村及玉峯女士馮靜容偕來。居停主人金叔侃﹐盡傾家釀﹐分曹角勝﹐轟飲如雷﹐如項羽﹑章邯鉅鹿之戰﹐諸侯皆作壁上觀。飲至天明﹐諸君皆大吐﹐靜容亦吐﹐髻鬟委地﹐或橫臥地上﹐衣履狼藉。惟三娘醒﹐然猶不眠﹐倚桂樹也。蘭巖賈其餘勇﹐尙與翼侯喝拳﹐各盡三﹑四大斗而別。嗟乎﹗俯仰歲月之間﹐諸君皆埋骨靑山﹐美人亦棲身黃土。河山邈矣﹐能不悲哉﹗

吳興太守吳園次《弔董少君詩序》有云「當時才子﹐竟著黃衫﹔命世淸流﹐爲牽紅綫。玉臺重下﹐溫郎信是可人﹔金屋偕歸﹐汧國遂成佳婦。」是時﹐錢虞山作於節度﹐劉漁仲爲古押衙﹐故云云爾。辟疆老矣﹐一覺揚州﹐豈其夢耶﹗

李貞麗者﹐李香之假母﹐有豪俠气﹐嘗一夜博輸千金立盡﹐與陽羨陳定生善。香年十三﹐亦俠而慧﹐從吳人周如松受歌﹐《玉茗堂四夢》皆能妙其音節﹐尢工琵琶。與雪苑侯朝宗善﹐閹人阮大鋮﹐欲納交於朝宗﹐香力諫止﹐不與通。朝宗去後﹐有故開府田仰以重金邀致香。香辭曰「妾不敢負侯公子也。」卒不往。蓋前此阮大鋮恨朝宗﹐羅致欲殺之﹐朝宗跳而免﹔並欲殺定生也﹐定生大爲錦衣馮可宗所辱。

雲間才子夏靈首作《靑樓篇》寄武塘錢漱廣﹐末段云「二十年來事已非﹐不開畫閣鎖芳菲。那堪兩院無人到﹐獨對三春有燕飛。風弦不動新歌扇﹐露井橫飄舊舞衣。花艸朱門空後閣﹐琵琶靑冢恨明妃。獨有靑樓舊相識﹐蛾眉零落頭新白。夢斷何年行雨蹤﹐情深一調畱云迹。院本傷心正徳詞﹐樂府銷魂教坊籍。爲唱當時《烏夜啼》﹐靑衫淚滿江南客。」觀此﹐可以盡曲中之變矣﹐悲夫﹗

附錄一宋惠湘﹐秦淮女也。兵燹流落﹐被擄入軍。至河南衛輝府城﹐題絕句四首於壁間﹐云「風動江空羯鼓催﹐降旗飄颭鳳城開。將軍戰死君王系﹐薄命紅顏馬上來。」「廣陌黃塵暗鬢鴉﹐北風吹面落鉛華。可憐夜月《箜篌引》﹐幾度穹廬伴暮笳。」「春花如繡柳如煙﹐良夜知心畫閣眠。今日相思渾似夢﹐算來可恨是蒼天。」「盈盈十五破瓜初﹐已作明妃別故廬。誰散千金同孟徳﹐鑲黃旗下贖文姝﹖」後跋云「被難而來﹐野居露宿。卽欲效章嘉故事﹐稍畱翰墨﹐以告君子﹐不可得也。偶居邸捨﹐索筆漫題﹐以冀萬一之遇﹐命薄如此﹐想亦不可得矣。秦淮難女宋惠湘和血題於古汲縣前潞王城之東。」潞王城﹐潞藩府第也。

燕順﹐淮安妓女也﹐年十六﹐知義理﹐每厭薄靑樓﹐以爲不可一日居。甲申三月﹐鳳陽督師馬士英標下兵鼓噪而散﹐突至淮城西門外﹐馬步五六百人﹐擄掠甚慘。妓女悉被擒﹐順獨堅執不從﹐兵以布縛之馬上﹐順舉身自奮﹐哭詈不止﹐兵竟刃之。

又﹐山東郯城縣之李家莊﹐旗亭壁間題三絕句﹐云「不掃雙蛾問碧紗﹐誰從馬上撥琵琶﹖驛亭空有歸家夢﹐驚破啼聲是夜笳。」「日日牛車道路賒﹐徧身塵土向天涯。不因薄命生多恨﹐靑冢啼鵑怨漢家。」「驚傳縣吏點名頻﹐一一分明漢語眞。世上無如男子好﹐看他髡發也驕人。」末書云「吳中羈婦趙雪華題。」

凡此數者﹐皆羣芳之萎道旁者也。

附錄二盒子會沈石田作《盒子會辭》。其序云「南京舊院﹐有色藝俱優者﹐或二十﹑三十姓﹐結爲手帕姊妹。每上元節﹐以春檠﹑巧具﹑殽核相賽﹐名『盒子會』。凡得奇品爲勝﹐輸者具酒酌勝者﹐中有所私﹐亦來挾金助會﹐厭厭夜飲﹐彌月而止。席間設燈張樂﹐各出其技能﹐賦此以識京城樂事也。」辭云﹕平康燈宵鬧如沸﹐燈火烘春笑聲內。

盒奩來往鬥芳鄰﹐手帕綢繆通姊妹。

東家西家百絡盛﹐裝殽飣核春滿檠。

豹胎間挾鰉冰脆﹐烏欖分攙椰玉生。

不論多同較奇有﹐品色輸無例賠酒。

呈絲逞竹會心歡﹐裒鈔裨金走情友。

哄堂一月自春風﹐酒香人語百花中。

一般桃李三千戶﹐亦有愁人隔墻住。

