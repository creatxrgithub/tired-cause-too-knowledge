先進遺風明耿定向撰毛在增補

欽定四庫全書

子部十二

先進遺風

小說家類一

雜事之屬

提要

臣等謹案先進遺風二卷明耿定向撰毛在增補定向有碩輔寶鑑要覽已著錄在自署太倉人其始末則未詳也是書略仿宋人典刑錄之體載明代名臣遺聞瑣事大抵嚴操守礪品行存忠厚者爲多蓋明自嘉靖以後開國惇龎之气日逺日漓士大夫怙權營賄風尙日偸定向陳先進之懿行以救時獘故所紀多居家行已之細事而朝政罕及焉考其著書之時正分宜驕怙之日定向其有微旨乎其間如曲譽李東陽之類未免鄕曲之私提唱姚江之學亦未免門戶之見然著書大旨不在是略其小疵可也此本爲陳繼儒祕籍所刻體例混淆定向原書與毛在所續輯不甚可辧間有論斷亦不知爲誰語以行欵推之殆每條第一字跳行者爲定向之書其第一字平書者爲在之書歟今未見定向之原本不可考矣

乾隆四十六年四月恭校上

總纂官臣紀昀臣陸錫熊臣孫士毅

總校官臣陸費墀

●欽定四庫全書

先進遺風卷上

﹝明﹞耿定向撰毛在增補

學士宋文憲公濓公嘗曰古人爲學使心正身修措之行事俯仰無愧而已繁辭復說道之蔽也尢篤於倫品與人交和易任眞內誠外恕一見信服汲引後學如恐不及平居布衣疏食無異貧士或勸爲子孫計曰富貴一家物哉我乃所以遺之也自少至老未嘗一時去書致仕居靑蘿山閉門纂述人不見其面權要索文者非其人𨿽置金滿槖一字不與縱與之亦不受饋日本使奉勅請文以百金爲獻公郤不受上以問公公對曰天朝侍從之臣而受小夷金非所以崇國體也

參政陶姑孰郡公安上與儒臣論學術公對曰道之不明邪說害之也上曰邪說害道猶美色眩目鮮不爲惑自非豪傑不能決去夫邪說不去則正道不興正道不興天下烏得而治公頓首曰主誠探本至論

惟公當天造矢謨首以正學術爲主而髙皇都兪重懲邪說之爲惑伏覩教民榜崇正息邪赫然不顯矣毋亦公啟之耶宋學士稱說古人學術必証之心身行事先進之學術可覩已

楊文貞公士奇以元宰歸省過湖中邂逅一張參政者風駛舟上下則各舉手一笑竟別抵維揚郡守令先日候無耗翊日舟至守令竟不相聞過去訪友人則相與聨寢語逹旦自常廩外無別供鄕人得以只雞束薪相辭受其細如此其大可知也予因是又知當時上下省事殫力民務而化國日長矣予觀文貞爲此良有本文貞雅言天下事當以天下萬世心處之嗟夫末世之有天下萬世之心者誰哉﹝見胡子衡廬稿﹞公正統初毎朝罷歸邸或正襟危坐長吁不已或獨倚闌立或月下閒行通夕不寐夫人問其故不答一日早朝回忻然喜動顏色夫人問曰毎朝回多憂今獨喜何也曰主少國疑擔荷重任懼不克勝故多憂今早見上聰明已能覽章奏決事重任可釋矣先輩憂喜一系國事如此﹝見灼艾集﹞

李文逹賢入仕初公以不識爲歉南陽守公友也邀之往見文達不可曰素無識而造門是求知也士夫兩賢之

楊文敏公榮天臺魯中丞穆登進士後還鄕杜門讀書絕迹謁請嗣戒行還京有司具腆贐贈之固辭弗受或曰行以贐禮也柰何拒之魯公曰筮仕之始未有分毫益於鄕裏而先厲之忍乎嗣拜監察禦史尋擢福建僉事摧抑豪右無所顧避文敏時執政家人有犯者亦不少貸文敏以爲賢特薦於宣廟遂拜僉都禦史魯公曆仕二十餘年家無餘貲被服如寒士卒之日家無以殮賴諸公卿賻始克襄事迹公終始若此於文敏之知可謂亡負矣

論曰魯公初第時卽不忍厲其梓裏如此其衷篤其識逺哉嗣劉忠宣發解時臺司檄有司佐贐公念裏中阻饑懇辭之心與魯公同窮視其所不取逹可知已魯公僉閩臬時法繩執政之家亦不少貸剛正不阿其自立者素也乃文敏故以爲賢特薦之宣廟此與文定之薦範令同達視其所舉前輩之爲國爲民無以有已如此按魯範兩公皆天臺人人謂臺人多崢嶸有節槪其風自昔已然耶﹝挽近世俗子一離黌序希覬有司如責償夙負然旣列膴仕其媚權貴如脂韋然識趣若此世何賴焉﹞

楊文定公溥執政時其子自鄕來省至京邸公問曰一路守令聞孰賢其子曰兒道出江陵其令殊不賢曰云何曰卽待兒茍簡甚矣乃天臺範理也文定默識之卽薦升徳安府知府甚有惠政民到今頌之再擢爲貴州左布政使或勸範當致書謝範公曰宰相爲朝廷用人非私理也何謝竟不致一書逮後文定卒乃祭而哭之以謝知己云

程襄毅信公一見而奇之與論人品確有定見曰逺到器也薦爲吏科給事中卒爲名臣

憲副劉公仁宅華容人忠宣公父也永樂庚子貢士初仕爲瑞昌令同邑人嚴某令髙安同入覲文定遣一價往瞷之價還白公曰嚴丈富貴雅稱官也劉丈槁席布被瓦盆煤竈猶然窮人耳公心識之劉與嚴皆公鄰邑人且有■﹝女連﹞嚴賣劉特先見贄以幣公麾之劉嗣見具茗一袋蜜一缶耳公嘉納尋擢爲禦史劉公爲禦史時六七人共一馬更疊出入常與同僚約過除歲各具一肉一蔬或具肉二豆酒一壺同僚甚訝其奢公出所有惟一枯魚而已後升廣西憲副歸囊惟七金雲正統庚申文定以展墓歸裏劉公時爲禦史在京公還朝過華容便造焉問忠宣曰汝父在否曰在道中未回曰汝母安在曰適鄰家磨面去矣乃起徧視家中所有遂引忠宣詣寢室見牀上惟蒲席布被褥喜曰所操若是可稱禦史之職矣旣去劉公回忠宣白其事劉公曰此必鄕先生楊少保也其爲人縝宻故觀人於所忽若此﹝右忠宣爲蕭僉憲聰言見夢醒錄蕭僉憲河南新野人按文敏過華容忠宣時尙齔﹞

夢醒錄曰噫今有官侍禦而蒲席布被褥者乎其妻有躬操井臼以爲養者乎惟昔東漢王良爲大司徒布被瓦器司徒史鮑恢以事過其家良妻布裙曳柴從田中歸事類此蓋嘗嘆世之爲官者其行誼日薄一日其受用日丰一日其聲價日損一日其勢焰日張一日而民生則日憔悴一日豈不悲哉余按李文正著劉公狀述劉公令瑞昌其平亂功甚巨惠洽於民甚深人有不爲也而後可與有爲信哉文定初遣僕偵公於旅邸嗣過家又瞷之維時廟堂上急於知人也如此舉措如此吏治蒸蒸民生熈熈有以也

附余裏莊襄劉公天和任三邊總制時差健卒取其孤孫曁一孤侄來任所撫之比至華州其僕夫偶箠門役門役膚愬於州守州守怒弗爲禮封鎖其門卽薪米不供二孤至饑渇甚不得已令從者踰垣竊出乞食於素所知交家微行去州守隨投牒公所備陳從僕虐門役狀二孤旣抵任所環公夫人前泣訴途中爲守所苦云云夫人心憐甚嗣州守以事謁制府家眾跂足側窺計公必督過守已乃公故禮遇之有加後復特薦其賢能於朝

余裏劉端簡公采任右司馬時餘同年尙徳恆氏爲麻邑令故亷直不避貴勢公姻裏多不恱在京日譛於公所餘一日謁公意爲解之以同年故嫌於出口囁嚅不能盡詞公曰然吾故知尙令必潔亷人也不待公言何以知其然凡人有欲則不剛卽尙令君之懲治吾家諸僕更不少貸其操可知已余嘆公明決而能自克若此時時述爲諸公卿道之意凡爲鄕縉紳者胥識此意庶牧民者得展布云

論曰國家張官置吏凡以安民也吾儕誦詩讀書師法孔孟將以究安民之術也一旦躋膴仕或進據郡縣之上或退居閭左之間惟恱牧民者之曲意徇我骩法庇我而於斯民之瘼若蔑聞者則上負國家自負所學亦甚矣省夫

楊文懿公守陳以洗馬乞假覲省行次一驛其丞不知其爲何官公與之坐而抗禮卒然問曰公職洗馬日洗幾馬公漫應曰勤則多洗懶則少洗無定數也俄而報一禦史且至丞乃促令讓上舎處之公曰此固宜然待其至而讓未晚也比禦史至則公門人也跽而起居丞乃睨禦史不見蒲伏階下百狀乞憐公卒亦不較歸則讀書田間不輕謁官府時陸司寇卒有禦史過而不弔也公欲警之於其來謁令閽人辭曰適聞弔陸尙書先至彼以候以故失迓禦史旋復詣陸先令其子主事君至彼辭曰家大人遲公良久不至乃歸其人頗慚公偉才髙第藻詞淵學藝林推爲雄長而介潔自持未嘗干求恩澤爲翰林五品者十有六年而不調權幸有欲引之者使所親諭意公語所知曰吾猶嫠婦也茹荼積久乃以白首攺節耶濡遲散秩竟以三品終﹝見張東沙芝園集﹞

黎文僖公淳公素儉朴患鄕俗好侈躬自裁抑倡之婚塟飲宴之禮人多視以爲則重倫尙節痛違祿養極嚴廟祀兄嫂卒其子及女皆幼育爲己子嘗歸省至臨淸適山東按察副使董國器妻死而董使未還特使人舁其柩以歸太常卿余孟亨卒家貧不能舉塟公倡同鄕士紳合賻襄其事鄕吏鄧祿寓銀數十兩後祿死藏所寓物候其子長還之所居黃洋渡積潦病涉捐私帑築堤四十丈民到今利焉訓諸生日亹亹不倦登甲科仕中外者相接踵下逮胥吏有向學者輒優給之後亦多成名云惟公風致若惇朴醇厚長者乃主順天場試事時有試卷奇甚後場不類疑有獘勾稽墨卷得謄錄截捲姦狀按其事而取是捲爲解首則名士馬中錫也其精明又若此公能盡職殫心耳此獘聞時益多所從來矣李文正公東陽幼負儁才藉有淸譽藝林推爲神駿雲路比之祥鸞其推轂天下士孜孜如不及也其爲相也會逆豎劉瑾亂政毒螫縉紳公委曲周旋多所全濟眾頗賴之蓋瑾竊太阿之柄大肆憑陵目中已無天子獨公以素望稍加欽重其淸約之操出自性成冬月不鑪披冊操觚不勝其栗輒就日而暴之日移亦移其儉如此余家尙書邦奇公門人也一日侍坐有興化守者亦公門下士以覲事至京緘兩帕四扇令從吏饋公公曰扇以染翰固可但多帕柰何吏頓首於庭乃啟緘取扇而歸其帕云卽此一事古風可想已﹝見張東沙芝園集﹞

公致政後邃庵楊閣老載酒肴過懷麓堂爲壽觴以金公訝曰公近亦有此器耶邃庵有慚色自是不敢用以觴云

附趙司成永號類庵京師人一日過魯學士鐸邸魯公曰公何之司成曰憶今日爲西涯先生誕辰將往壽也魯公曰吾當與公偕公以何爲贄司成曰帕二方也魯公曰吾贄亦應如之入啟笥索帕無有躊躇良久憶裏中曾饋有枯魚令家人取之家人報已食僅存其半魯公度家無它物卽以其半載與趙公俱往公所稱祝公烹魚沽酒以飲二公歡甚卽事倡和而罷

右聞諸都人劉憲副效祖者劉耳承之趙司成云趙司成亦都人與魯公皆公門人也

耿子曰公仕宦五十餘年柄國且十有八年矣鄭端簡謂公卒之日不能治喪門人故吏醵金錢賻之乃克塟又謂嘗過其門蕭然四壁不足當分宜輩一宴之費云云則公平生所以禔身者可知已彼時權璫狂猘公卿鮮不受其螫者而卒不敢有加於公公豈有權術牢籠之哉毋亦貞操潔履有以服其心耶

羅文恭述楊文襄一淸爲相時有人饋美珠一斗者公直受之嗣諸邊將謁請畱侍左右詢邊事公隨出所受珠分勞之投之地頃刻立盡門生有以貧歸者發嚢助給率數十百金以爲常蓋以天下財爲天下用而不爲私蓄卽比於一介不取可也

近楊太宰述徐文貞公爲相時亦常捐千金爲邊將紓禍意亦若此昔寇萊公出入將相終身不蓄財產無聲色之娛寢處一靑幃二十餘年時有破壊則命補葺自入官所得俸祿賞賜金帛惟務施與史所謂內儉外奢如此古人肩巨任重志在國家者大都然耶余嘗尙論楊文簡躬淸儉郭令公減聲妓評唐之相業者未可以是爲低昻韓魏公有玉盞司馬溫公無茶具評宋之相業者未可以是較優劣視其所存所樹何如耳昔人云平仲儉矣夷吾則奢均爲齊良已若由今之世維今之風與其奢也寜儉

劉忠宣公大夏成弘間多碩人粹然皭然足稱古純臣者公是已公生而岐嶷頴敏楊文定一見目爲國器髫年從父憲副公任父按部歸履新靴公疑出時無是卽以請父示爲余廩易者乃釋門者手一銀釧遺公公引付父所善大參某所詰其從來迹維時識趣若此介其性成耶甫弱冠發解臺司檄有司佐贐公念裏中阻饑固辭謝焉已成進士選讀中祕懇願外補習民事執政嘉之旣授諌垣以親在辭乃授兵部主事已爲職方郎時警報旁午調發戰守諸巨務尙書餘子俊悉倚公畫才望燀著時權璫用事適兵侍缺欲援之超補尙書亦喜得公助已數趣之造謁且擬助之贄公固辭謂福薄不敢承久之以資擬晉冋卿公又以志在親民爲言乃出參閩藩其恬於進也如此泰陵初立廷臣奉詔薦公升督撫嗣祇以常調轉廣東右轄已轉浙江左轄揚歷藩司凡九年始以河患晉副都禦史踰三年晉戶侍理餉雲中還卽三疏乞休已乃起嶺南大制帥召爲大司馬無何泰陵升遐武宗嗣政在權璫遂乞骸歸歸三年而劉瑾之難作先是理河事竣余工費二千金瀕行藩臬舉爲公贐公令籍之府帑被逮經汴二司擬以遺瑾公曰此寧能飫彼意第舉殘骸畀之耳系詔獄將甘心焉同難者謀行賄紓禍子姓丐貸四方知舊擬醵金公曰如此而死一身耳如此免死則累一生且累子孫矣賴屠中丞得減死戍肅州行時故人贈遺悉謝絕止受同年李文正一羊裘至肅無資諸司憚瑾毋敢館榖三學生徒輪食之有總戎某公所舉者遺百金曰患難中非復在位時公曰不聞語云及其老也戒之在得乎參將某遣使致饋勅其使不受亡返公曰吾老惟一僕日食不過數錢若受此僕竊之逃不將隻身陷此耶尋同戍鍾尙書槖貲果爲僕竊而逃人服公先識云公自髫至老卽患難顚沛中介節不渝若此自理餉得請歸預爲壽藏紀其生平履歷歲月刻石載歸遺言子孫毋丐名人撰志銘毋援例求恩澤公蓋不獨生忘榮利身後名寵亦忘之矣公嘗曰居官以正已爲先所謂正已不特戒利亦當逺名不虛耶任職方時匿故牘寢交南之用兵﹝權璫汪直獻取安南策以中旨索永樂中調軍數公匿其籍謂司馬曰此策行死者何可萬計國脈民命所系也事乃寢﹞陳形勢阻朝鮮之攺貢道﹝朝鮮使請攺貢道朝議將許蓋有中官爲之地者公陳先朝迂道之深意乃止﹞其慮逺其識卓矣參閩經略海防分寨造艦建廩計餉政至今垂焉轄廣東以恩信撫諭田州叛不煩一旅繼平後山寇下生擒令不妄殺一人公卽經武亦仁心爲質耳在越提調棘圍忽遭水沴士人大嘩公權宜聴其出畱嘩乃戢且得士爲盛隨機應卒智亦圓矣河決張秋公身親量度疏上流以分水勢築長堤以捍橫流五旬而告成功督餉雲中行収市法糧艸少亦報中權貴不得把持公所至著績隨事奏功其通才哉抑有此純心也晚遇泰陵心膂是寄帷幄疇咨如謂去塞刼敵之非策謂兩廣鐸木香料之耗材謂漕運京操之累軍謂事由閣部大臣則權不旁落謂以掲帖論事則獘踵墨勅斜封議汰騰驤四衛之冒充議省光祿之冗費議革中貴鎭守之蠧害閔司寇讞獄忤旨救解之王文莊才堪大用亟薦之李本緣外戚幹大帥力格其傳奉魯麟挾部落要驟遷策任其還部造膝矢謨詳具宣召錄者無非宗社之至計經國之逺猷也惟公故無奧援第此朴忠蒙玆特眷同僚之■﹝女忌﹞言宮門之飛語咸能鑑之黃髮詢玆魚水孚契泰陵眞聖主哉公自戶侍予告歸構艸堂於先壠之次讀書其中作東山賦以見志平生不爲人通私書請托藩臬守令往造者不謁謝薄田僅足供衣食裏鄰或肆侵奪任弗與爭嘗有李某並其世產族人走書告公公署其尾曰昔詹尙書家亦有是詹報家人詩曰四鄰侵我我從伊畢竟須思未有時試上含光殿基望秋風秋艸正離離我𨿽不及古人望爾輩弗爲詹氏子孫也公言財貨惟務農服賈凡力得者獲用其餘易致之物終非己有子孫視之亦不愼惜況官貨悖入者乎後起大司馬歸仍居艸堂再著東山後賦戴笠乘驢往來山水間於始祖塋次作惇本堂歲舉二祭祭畢有燕以合族人爲家規誦於燕所訓之族人貧不能存死不能塟長而不能嫁娶者皆有賙值歲侵族阻饑鬻玉帶買榖賑之常欲效範文正置義田以無貲未就公居鄕忍讓惇睦類若此惟公轄廣東時常乘小艇訪白沙白沙問其學曰予存心之功十九致知之功十一公之建樹良有本哉又聞公語陸吉士曰仕途不可廣交受人知只如朋友若三數人得力者自可了一生惟公朝著之交如李文正張簡肅戴恭簡山林之交如陳白沙李大涯軰眞可了一生耶吳司空廷舉云憂民如有病對客若無官公之謂也李文正謂公與物無忤臨事有爲林司寇俊稱公淸約如知白先憂如希文公望如彥國能處大事如子明確評哉

於肅湣公謙被害時籍其家無長物惟上賜盔甲袍帶未幾代公尙書陳汝言敗上曰於謙嚢槖磬懸汝言贓穢山積賢否相去奚啻天淵石亨害公者從旁聴上言低頭大慚

秦襄毅公紘被逮時上命太監尙亨籍其家止得黃絹一疋故衣數事亨還言公貧狀上親閱其貲嘉嘆良久立釋公且賜鈔萬貫旌其亷

劉忠宣宣召時戶侍劉宇覬柄用泰陵鑑識其人曰某小人也而某故恨公不爲己地又童閹有伏綴衣後泄公革鎭守語者中貴亦恨之某尋附瑾得入政府嗾瑾曰籍劉尙書家可得幾萬金瑾因摭岑浚事矯制逮公屬官校羅某闞公貲產羅至亷知公貧饋之以酒器固辭不受惟索詩一律載之

論曰凡貨賄未有悖入不悖出者三公以籍沒益顯其亷先識此耳俾分宜輩蚤能識此奚肯以身爲溝壑以家爲縣家外府藏蠍嚢虺以自毒害其子孫哉當代明主亦不蔑視天下士矣悲夫識不蚤也

章文懿公懋公任翰林時朝廷舉張燈故事命下詞臣詠詩公率同官莊昶黃仲昭援蘇長公疏意直諌忤旨左遷尋升僉事年未及艾卽力辭官歸力田自給四方學者雲從家貧刈蔬脫粟而餉之或諷爲文章曰弗暇或請著述曰儒先之言至矣盡矣刪其繁蕪可也弘治中薦起爲南監祭酒以母喪力辭詔增設司業廳以居終制赴官世廟初進南禮部尙書致仕公嘗謂門人董遵曰待客之禮當存古意今人多以酒食相尙非也聞薛文淸公居家畱客止用以雞黍盛以瓦器酒三行就飯而罷又魏文靖公居家客至必畱飯止一肉一菜𨿽不之公府必回訪舟次有所相遺必答禮不虛受人惠此二公可法云

附太宰漁石唐公致政家居時出入惟徒步有陳大參良謨者說之曰翁官居八座年邁七旬故天下大老也孔子曰吾從大夫之後不可徒行翁學孔子者而顧欲過之耶公曰固然第吾楓山先師致政歸祗是步行未嘗乘轎乃侄朴庵公名拯侍郎及竹澗潘公希曽侍郎俱守此禮吾安敢違耶吁浙有楓山殆猶魯有岱嶽其遺矩所畱諸公皆率履弗越如此

論曰楊仲修誚公諌燈火非是謂詞臣職當應制中含納約如孟子告君意可也此說良是又公以玉堂蔬圃詩中秋賞月詩忤時相想公不欲以辭賦名家亦少時意气激昻如是顧公徳業問望焜耀士林流風懿範孚洽閭裏迹巨公名卿率其遺軌不敢違越若此豈可以言諭色取哉嘗聞其教學者謂心胸欲大必有窮理工夫心才會大又須心小必有涵養工夫心才會小云云晚蓋進於道矣不直以一諌燈火一忤相臣掲掲表樹已也且迹其難進易退眞有塵視軒冕槪矣

附論唐公以髙年太宰徒步裏中陳大參執孔子從大夫之後不可徒行語誚之亦是顧公以前軰風軌謹守不渝長厚哉後吳文定寛朱恭靖希周俱以淸華位至崇膴其居裏第也亦多儉約魚魚雅雅如一庠士古所謂鞠躬君子固不事澆薄矣王莊毅紘李襄敏秉俱以尙書懸車在裏王公抗志寡交非其人不與李公出入閭巷毎與市人對奕終日無忤王規李曰朝廷大臣而與閭巷小人戲狎何自輕之甚李曰所謂大臣豈能常爲之朝野固自不同何至以官驕鄕人哉意見不同如此余惟夫子之在鄕黨所謂恂恂如者想無容亦無狎也

羅文毅公倫性慷慨樂善不疑人欺自少勵志聖賢之學嘗曰舉業非能壊人人自壊之耳郡守嘉其學行而憐其貧命邑令周之謝弗受成化丙戍廷對幾萬言指切時獘拳拳以格君務學爲說中稱引程正叔親賢士大夫之時多親宦官宮妾之時少語執政欲節其下句不從賜及第授官修撰後會大學士李賢遭喪去朝廷畱之公詣其第告以不可踰數日曆陳起復非是援宋富弼及劉珙故事疏奏忤旨落職提舉泉州市舶明年商文毅相召復原官尋攺南京聞白沙陳先生緒論慕之以疾辭歸時與來往居金牛山山有洞名曰太玄結茅以居取給於隴畞往來共樵牧受徒講學以注經爲業若無意於世者嘗欲仿古置義田贍族或助之堂食錢弗受一日訪友值嚴寒衣單縷凍不可忍入其書室擁衾而坐友人知解衣衣之行遇乞人僵於途輒解以覆之去客晨至畱飯妻語其子曰瓶粟罄矣之鄰舎幹之比舉火日已近午亦曠然不以爲意生平不視惡色不聴惡聲不恥惡衣惡食與人子言依於孝與人臣言依於忠與居官者言言民疾苦見一饑寒凍餒之人則傾家所有以賑之大率義之所在毅然必爲人之毀譽欣戚事之成敗利鈍已之死生禍福皆所不顧云

嘗讀崔文敏銑洹詞詆公論文逹起復非是或亦自有見顧謂公忮此人登相云云則淺之乎知公矣何不迹公生平終始觀之也浚川云充公之操行一不義殺一不辜而得天下不爲者確論哉余聞公及第初嘗與叔父書曰所謂好子弟者非好田宅好衣服好官爵一時誇耀閭里爾也謂有好名節與日月爭光與山嶽爭重與天壌爭久云此可觀所志矣顧歸而依依白沙先生時與遊處乃白沙之學以致虛爲宗以自得爲至者而亦睠睠於公何哉蓋斯道之任重詣極須得剛毅如公而乃可與立也嘗誦白沙詠太玄洞什云太玄在何許乃在金鰲麓繡壁不可援丹房我當宿洞門俯深幽來者秉明燭呼童烹金鰲膏此千丈木所以效偲切於公者殷殷矣公之日進於髙明有以也慨挽近世抗節厲行者類視談性命爲虛罔是所謂劵外而內揵也而志性命學者又類以名節爲賈費則所謂外揵而內韄矣皆非也甚者裂維蕩矩忘亷恥而忍謑訽是則何足與議哉

吳文定公寛歷官翰林坊詹侍康陵東宮宮中侍豎不欲太子近儒臣數移事間講讀公率宮僚上疏諌﹝詳實錄﹞弘治十七年集議孝肅太后祔塟廟禮廷臣皆是公言定議上喜謂大義深恩並行不悖云﹝詳實錄﹞公爲人靜重醇實無慨慷激烈之行而能以正自持遇有不可未嘗碌碌茍隨好古力學至老不倦於權勢榮利則退避如畏又篤厚倫誼未第時嘗讓貢於其友同年賀解元遘疾京師歸其家朝夕視之死爲服一月喪其篤友誼如此旣官尙書歸至裏第步行未嘗乘輿

謝文正公遷初入翰林有禦史驟升都憲臺中循例丐公言爲賀文公諗其人素不爲公議所與竟辭不作

王文恪公鏊公初授翰林閉門力學避逺權勢弘治中充經筵講官中官李廣怙寵干政公進講意存諷諌上退謂左右曰講官云云意指若曹也後廣敗大臣多被污公獨不與戚畹壽寜侯與公有■﹝女連﹞絕不與通歲時問遺輒麾去或以爲過公曰昔萬循吉攀附昭徳吾嘗恥之乃今自附壽寜耶

鄒立齋公智年十六發解蜀省迎宴日閭巷覩者藉藉嘆羨公馬上占絕句雲龍泉山下一書生偶占三巴第一名世上許多難了事市兒何用喜相驚比上春官時鄕裏一尊官見而欣羨之謂曰某省一解元與子相若可以訪否尊官蓋俗軰第羨其均以妙齡掇巍科云爾公初以其爲同志也亟訪之才晤坐已其人忽問曰子省榜首坊金視眾舉子爲增幾何公大恚卽拂衣起不答而出吁燕雀安知鴻鵠志也昔人謂王孝先曰狀元試三場一生喫著不盡孝先艴然曰平生志不在溫飽類此公旣第選館中祕應詔陳言論進君子退小人大忤權貴謫某州吏目公年𨿽不永未竟所志其閎議偉節到今煥然烈矣

朱恭靖公希周公仕至南冢宰歸裏吳中市貨溢衢紛華滿耳入公之室蕭然如村落中見野翁環堵出與賓客逰魚魚雅雅宛然一邑庠中舊時弟子後生間有小不檢則相戒曰恐朱先生知也

新建伯文成王先生守仁今制刑部有提牢廳置獄吏若干員典守獄囚月更一主政總其事凡囚自大辟以下系獄中者日給糧飯之往獄吏相沿取囚飯餘豢豕豕肥則屠之分食先是堂卿或未之知故亦無禁也先生筮仕刑曹適輪提牢覩諸吏豢豕惻然恚曰夫囚以罪系者猶然飯之此朝廷好生浩蕩恩也若曹乃取以豢豕是率獸食人食矣如朝廷徳意何欲督過之羣吏跪伏請寛且諉曰相沿例也亦堂卿所知先生曰豈有是哉汝曹援堂卿以自文耳卽日白堂卿堂卿是其議先生遂令屠豕割以分給諸囚獄吏到今不復豢豕云先生晚年在告家居同裏有官刑部主政管姓者習其事一日侍先生喟然咨嘆曰先生平生經世事功亡論諸掀掲之大卽筮仕刑部時屠豕一事至今膾炙人口云先生聞已顰蹙曰此余少年不學作此欺天罔人事也玆聞之尙有餘慚子乃以爲美談諛我耶管不逹曰上宣朝廷之徳惠下軫囹圄之罪人本至徳事也先生顧深悔之以爲罪過何也先生復蹙然曰比時憑一時意見掲掲然爲此置堂卿於何地耶只此便不仁矣﹝右在此臺時聞臺長趙麟陽先生爲語此﹞嗣余貳刑曹時舉以語同志友符卿孟秋氏問曰然則豕當終不屠耶余曰藉令先生知學後處此必微婉默運令發自堂卿不使善歸已過歸人矣

先生家居時里人有求鬻其產者先生辭郤已一日先生偕董從吾王汝止諸門弟遊山偶經其處覩其風景佳勝衷黙悔前之未収也忽惕然內訟曰是何心哉有貪心便無恕心矣且悔且訟兩念交戰膺中行里許始化徐以告從行諸弟曰克己之難如此云﹝右見董蘿石語錄﹞

僕固陋平生篤信文成良知之學者類此粗淺事耳竊謂由前創悔屠豕一事推之實自致其知則進之立朝必不忍爲釣奇賈名事矣由後省訟鬻產一事推之實自致其知則退之居鄕必不忍爲侵人自殖事矣只此修持𨿽不能爲出世佛住世仙庶亦不爲世蠧也自分如此而已

附論嘗聞先生教指有曰無善無惡者心之體有善有惡者意之動知善知惡是良知爲善去惡是格物云由是以觀先生初與諸弟偕遊也載歌載詠熈然陶然維時心體何善何惡也見景而意動曰貪曰恕善惡分矣省而克克而化先生之致知格物如此此卽顏子之有不善未嘗不知知之未嘗復行也彼意動不知省竟成其貪者此下流冥頑亡論已卽賢而砥修者或亦知訟而攺顧意未動之前念旣化之後此間光景不知能體取否於此錯過終無歸根處正在名義上檢察耳非不逺之復也乃今有剿傳先生宗旨者曰心無善惡意亦無善惡知亦無善惡物亦無善惡云云是上乘法至謂見景卽動旣動卽爲者爲見性而以訟悔爲輪回以遷攺爲拙鈍此則淫詖之極傷風敗教尢甚有世道之責者謂何

余裏中郭孝亷慶字善甫者惇朴篤行人也從先生遊最久旣歸則以其聞諸先生者接引裏中後生裏有茂才吳良吉字仲修性資視孝亷頗髙明因發志鬻產爲資附孝亷舟偕往越中謁先生行將抵越孝亷一夕大憤悱中夜呼吳生語曰吾夜來自省胞中尙有俗念如許如此夾雜心安能領受先生教耶拊心痛自刻責不已徐質吳生曰不時自省如何吳對曰此來一志惟求教益更何俗念孝亷訶曰汝胞中猶蟊賊窩巢多少藏匿在未能細自省察便漫謂無耳吳生曰但此志一眞便雜念自消何須防檢至此孝亷曰不然必搜滌諸雜念盡淨廓淸後此志乃有樹也昕夕爭論如是旣至越謁先生已各就館先生故深居簡出出應四方來學者就質有常期一日值先生出應來學期孝亷趣吳以前論辯語往質正先生時燕居樓上飡饘聆吳生語已不答第目攝而指示之曰子視此盂中下便能載此饘此樓下便能載此盂地又下便能載此樓人貴能下下乃大語已更目攝吳生者再竟無他語吳生退就舎孝亷問曰先生時何言吳生咽哽不能應第潸然涕數行下也孝亷後仕爲邑令以循亷著吳生年八十力學不倦屢空終身晏如也皆無媿師門云

愚按先生之鑪錘人也不在言論辯析而在神情衡宇間卽於吳生可類知己𨿽然迹郭吳二君之舟中省憤若此卽來學初已自得師矣豈若世之漫然系籍者哉

有一屬官因久聴講先生之學曰此學甚好只是簿書訟獄繁難不得爲學先生聞之曰我何嘗教爾離了簿書訟獄懸空去講學爾旣有官司之事便從官司的事上爲學才是眞格物如問一詞訟不可因其應對無狀起个怒心不可因他言語圓轉生个喜心不可惡其囑托加意治之不可因其請求屈意從之不可因自己事務煩冗隨意茍且斷之不可因旁人譛毀羅織任人意思處之這許多意思皆私只爾自知須精細省察克治惟恐此心有一毫偏倚枉人是非這便是格物致知簿書訟獄之間無非實學若離了事物爲學卻是著空凡人言語正到快意時便截然能忍默得意气正到發揚時便翕然能収斂得忿怒嗜欲正到沸騰時便廓然能消化得此非天下之大勇者不能也然見得良知親切時其工夫又自不難緣此數病良知之所本無只因良知昏昧蔽塞而後有若良知一提醒時卽如白日一出而魍魎自消矣變化气質居常無所見惟當利害經變故遭屈辱平時忿怒者到此能不忿怒憂惶失措者到此能不憂惶失措始是能有得力處亦便是用力處

先生飬痾陽明洞時與一布衣許璋者相朝夕取其資益云璋上虞人淳質苦行潛心性命之學其於世味泊如也嘗躡屩走嶺南訪白沙陳先生其友王司輿以詩送之曰去歲逢黃石今年訪白沙云璋故精於天文地理兵法奇門九遁之學先生後擒逆濠多得其力成功歸贈以金帛不受先生毎乘筍輿訪之山中菜羮麥飯信宿不厭歿後先生題其墓曰處士許璋之墓屬知縣楊紹芳立石焉

往謂先生學無師承據璋曾經事白沙而先生與之深交諒亦有私淑之者夫先生天授之資猶然取於人者如此吾儕顧獨學而不藉師友望其有成也難哉

嘉靖初紹興有三尙書韓公邦問王公鑑之及先生也韓公與先生父海日翁同軰先生事之甚謹一日冬至節皆赴公所稱賀先生自謂勲臣貂蟬朝服乘馬而趨俄從人報韓尙書在後先生亟下馬執笏立道左韓公至不下輿第拱手曰伯安行矣予先往遂行先生俟其過乃上馬當是時韓公偃然以前輩自居先生欿然不以伯爵自重古道兩足徵云﹝張廷撰陽和言見紹興志﹞

魯文恪公鐸爲舉人時屬逺行雪雨泥濘夜止旅舎宿憐馬卒寒苦卽令臥之衾下因賦詩云半破靑衫弱稚兒馬前怎得浪驅馳凡由父母皆爲子小異閭閻我卻誰事在世情皆可笑恩從吾幼未難推泥途還藉來朝力伸縮相加莫漫疑又爲秀才時曾有詩云古樹岡頭屋數椽主人家世只殘編居臨江漢東南會運到雲龍五百年七澤鳶魚渾道體九州島兄弟或顚連西周老鳯雛將近會見梧桐月影圓卽公家食時其志趣如此今富貴家子弟鞭撻童僕不知輕重忍視骨肉疾苦殆猶秦越獨何心哉

何學憲公景明公初授中書舎人奉敬皇帝哀詔下雲南逺方君長及中貴人咸贈遺象犀珍貝謝弗受後逆瑾用事上書諸大臣言宜自振立以抑瑾權不用謝病歸踰年免官瑾敗李文正薦復原官直內閣制勅房經筵官其友李夢陽遭江西之訟眾多媒糵其短莫肯爲直者公獨上書爭之訟得辧幹淸宮災上書陳時政極言義子不可蓄宦官不當寵疏畱中不下人爲寒心時四方學士咸願知公交車馬塡門巷錢寧欲交驩公持古畫求題謝曰此名畫不可點污卒不許師禦史客死京邸中人廖鵬贈之棺公叱郤之曰吾友生不茍受豈以死受之哉遂自出金賻之公和粹衝夷人樂爲友眾目爲臺輔中人然性簡意寛不善事樞要遂出爲校文之職年亦不永人咸惜其未竟厥詣云

附待詔文公徵明以行誼文翰重一時諸造請戶外屨常滿然先生所與從請獨書生故人子屬爲姻黨而窘者𨿽彊之竟日不倦其它卽郡國守相連車騎富商賈人珍寶塡溢於裏門外不能博先生一赫蹏而先生所最愼者藩邸其所絕不肯還往者中貴人曰此國家法也前此周王以古鼎古鏡徽王以金寶缻他珍貨直數百鎰使者言曰王無所求於先生慕先生耳盍爲一啟封先生遜謝曰王賜也啟之而後辭不恭竟弗啟

論曰淸華地望實世之膻府蠅蟻所必集亦世之招的彈射所共指也先輩之交際來往愼重如此𨿽文字翰墨亦不輕假有以也若康徳涵拯友於急難義誠至髙亦蹈從井之愚矣惜夫

昔祭酒陳公敬宗王振慕其名因巡撫周公忱求見公曰某忝爲人師而求謁中貴他日無以見諸生忱乃謂振曰陳祭酒書法極髙以求書爲名先之禮幣彼將謁謝矣振然之乃遣彩段羊酒求書程子四箴敬宗爲走筆書之而反其禮幣竟不往見以此故爲祭酒十八年不遷

呂涇野先生柟旣入翰林力學慕古時逆瑾用事以先生鄕人欲引先生爲重啖先生驟與卿佐且援先朝故事得入內閣先生遜避不與往來瑾憾且中傷先生會瑾敗得已嘉靖中夏貴溪怙寵負材傲睨一世顧獨欽心先生先生遷南少宗伯時貴溪贈先生詩雲天下有道惟涇野其尊信也如此而貴溪故與霍文敏交惡文敏之爲南宗伯也時先生爲貳文敏時時噂詬貴溪先生常乘間規諷謂非大臣體文敏疑先生爲夏黨銜之所以加先生者人多爲不堪已先生以滿考來闕下時貴溪方柄國得先生甚歡亟欲援先生助己一日延先生飲座中數持文敏短至謂不可一日近者先生毅然曰霍君性𨿽少褊故天下才也公玆爲國斂才卽當推轂霍君柰何以寸朽棄連抱耶貴溪則以先生衷附文敏而異已大不恱先生以是竟數歲不遷卒以廟災策免云嗟夫卽先生之遇二公不阿勢不畱怨不隱賢惟古休休大臣如此哉抑余於先生猶有重感焉先生故與鄒文莊守益同官先生尊崇朱學主先知後行說文莊承服師傳時以知行合一旨啟先生先生咈不省毎晤必辧辧必至閧然而爭若聚訟然迹甚違忤矣乃先生與文莊交情不啻同胞夷險離合眞是一體初未嘗以議論異同少生間闗也或曰二先生意見𨿽殊其志行同矣乃若武功康廷撰豪邁任放人也人傳其靡麗侈汰聲伎不離左右而先生故平生淸約如寒酸卽嚬笑不茍者乃先生亦與之爲深分交更不以行己淸濁生分別其大如此比見譚學者意見相左則衷起戈鋋格調稍殊則眼分靑白記短則兼折其長貶過則並伐其善而猶曰吾心本來無物然耶否耶

文莊東廓鄒先生守益字謙之甘泉湛先生九十餘遊衡嶽便過吉州遊靑原山先生率郡中同志友二三百人走迎且戒之曰湛先生當玆髙年猶殷殷訪友如此卽此可證其學矣古云憲老不乞言吾儕第應憲之更不容出一語辯詰煩聒先生也晨夕定省食而執醬執酳一遵古養老禮惟謹維時先生年亦近七十矣蓋以湛先生爲師王文成莫逆友故事之謹如此嗣湛先生別歸先生送至境上別時淚潸然橫下沾襟湛先生顧慰之曰謙之何悲甚豈念予老不復再會耶余過十數年重來晤公也余緬想當時此段風光良知天理炯然在目卽唐虞之廷洙泗之間喜起誾侃之風何以尙諸先生有孫曰徳涵字汝海曰徳溥字汝光世紹其學云伯子汝海性資英發悟學後自信當仁無譲有狂簡趣仲子汝旋光性故沈潛自孺孩卽徇齊不弄旣志學充養益粹以此吉州鄕評多謂仲子賢尢加於伯兄云一日張廷撰元忭顧謂余曰鄒伯子之賢視仲子尢加也余曰云何曰卽吾身受伯子益厚矣昔吾叨及第後伯子一日儼然造我座已旣茶曰兄可再茶吾有一言奉告茶旣再吾攄誠以請伯子曰兄玆以掄大魁爲榮耶顧兄由玆益弘逺志崇令徳則大魁者今士林所歆艷豈不爲榮顧少不自愛卽淺鮮過失人皆得而指摘之矣是大魁者亦播惡之幟也可不日惕乎哉吾聆已頓首數四以謝到今耿耿服膺不敢忘也或聞之謂余曰進言者賢乎抑受言者賢也吾昔亦嘗如此效忠告於若輩矣徐察其意若忤自是交益暌由此以觀鄒伯子誠賢陽和尢賢乎哉

附太宰黙庵吳公鵬筮仕都水主事提督䢐徠泉前任爲湖州陳公良謨公特訪之別時問曰兄何以教我陳公具一小冊題曰交新忠告條於左曰某事吾所經畫頗當君宜仍之某事宜於前而今有獘吾欲攺未攺君宜易之某人可用君用之勿疑某人不可用吾欲黜未黜君宜黜之凡十餘條吳公初至按冊試一二眾以爲宜乃遂悉措諸行人翕然稱善吳公後官冢宰以是與陳公爲相知余姚楊二檀撫亦以都水管理濟寧以南閘河代者爲李某二檀亦告之如陳公所以告吳公者李唯唯而心銜之向人曰楊君聖人耶三代相承猶有損益渠必欲吾一一遵之何耶李后爲考功郎竟索楊公瘢去其官夫陳與楊之忠告一也一爲相知一成仇隙何相懸若是亦系夫人之所遇幸不幸耳而二公之所存固可知矣吁進言者亦視其人哉

念庵羅先生洪先魁天下時才弱冠時外舅官棘寺卿報初下喜甚趨告先生曰喜吾壻乃今幹此大事也先生聆已而項發赤對曰丈夫事業不知更有多少在此等三年逓一人耳奚足爲大事耶是日猶自袖米偕黃何二孝亷聫榻蕭寺中論學焉黃號樂村何號善山親受陽明之學者先生赴南宮附其舟嚴事之以相資切先生時兢兢然步趨不踰繩矩心疑二孝亷言動舉止若無異於人者一日有友來與二孝亷商學何孝亷慨曰近世號名講學者綜其衷微皆先人心耳先生側聆之戄然自省自是學益近裏篤信陽明良知之旨云旣官翰林踰年念其父憲副公不置請告歸至儀眞病幾殆畱數月有瓜洲富人王紀者坐事爲同年項甌東某按治乃飾名姝介萬金謁求解已峻拒之矣而項聞之微以意嘗先生先生辭益厲項嘆服遂定交爲深分旣歸悔曰紀所遺當拒而罪不當死久之有同年饒比部錄刑江北致書生之已弗逮矣爲之憮然是後二年先生侍雙泉公於家公訓飭不殊童穉言動少錯辭色必厲客至令衣冠行酒拂席授幾如命從事欣欣如也後入春坊進講與其友唐荊川順之趙浚谷時春居相比荊川每語先生之學輒傾誠嘆服而浚谷生西北未悉也一日邀先生出遊屬其內子謁曽夫人窺室中故啟一篋一無所有乃曰羅君內外皭然如此由是三公交好浸宻日相期許以天下自任中外咸稱異之曰三翰林云

論曰惟今寰內逢掖士育黌序志靑雲者麗不億也旣上公交車試南宮對大庭褎然居首選是數千萬人之一人也詎不稱俊傑乎哉惟我昭代自洪武辛亥制科以來膺是選者計百有奇乃其流鴻垂茂於奕世者幾耶先生立朝曽未卒歲尠所建樹矣乃今學者宗仰之不啻山斗則何以哉惟先生臚傳初聆外舅欣羨語輒面項發赤胞中故自無大魁也余讀先生集緬思先生晚年學之所進胞中不獨無大魁卽若所禔修若所解悟者諒亦自視若無矣何以明其然迹先生蚤知大丈夫事業無窮盡便知學問亦無盡也世爲禪者曰先生斤斤然好修者爾未徹性也頃陸司冦論宋儒獨推無垢謂其邃於禪宗云按史述無垢在越作幕官辭供給錢在館進書辭轉官人訝爲好名無垢曰旣請月俸又受供給偶然進書卽便受賞於心不安何名之好貪者往往不曽尋思此心病也心有病人安得知我知之當自醫別人旣不自知病又惡人醫病猶婦人妬者非特妬其夫且又妬人之夫其惑甚矣卽無垢此論其學亦以本心爲則聖學原如是也先生之禔修毋亦自得其本心耶抑聞無垢之言曰人於倉卒患難中處事不亂未必才識了得其必胸中器局不凡素有定力不然胸中先亂何以臨事古人平日欲涵飬器局者此也又曰處事速不如思便不如當用意不如平心卽此語觀之無垢未嘗離事言心也噫如此談禪吾於禪無間然矣

先進遺風卷上

●欽定四庫全書

先進遺風卷下

﹝明﹞耿定向撰毛在增補

吳冢宰公琳父應澍富好行徳與吳艸廬魯子翚軰諸名賢友善元朝徵詔不起書西山先生褒之至今稱西山先生公業儒通經術髙祖平陳歲用詹同薦召爲國子博士嗣遷浙江按察司僉事歷貳鹺臺著績入爲起居注吳元年命同魏觀求遺賢於四方升太常卿進兵部尙書京闈鄕試上曰琳經學優命與司業宋濓典試事洪武三年攺吏部尙書賜誥褒美公旣入吏部與詹同疊視事尋公以老乞致仕旣家居上嘗遣使察之使者潛至公旁舎見一農人坐小幾拔秧布田貌甚端使者問曰此有吳尙書者家何在其人尙在否公斂手對曰琳是也使者還白狀上益重之復召入爲原官後在吏部堂座上一旦瞑而逝

王忠肅公翺爲吏部尙書忠淸爲英皇所任信仲孫以蔭入監應秋試以有司印捲白公公曰汝才倘可登第吾豈忍蔽之顧汝學尙未萬一誤中選則妨一寒士矣且汝有階得仕何必彊所不能以幸冀非分耶裂捲火之公一女嫁爲畿輔某官某妻公夫人甚愛女毎迎壻固不遣恚而語女曰而翁長銓遷我京職則汝朝夕侍母且遷我如振落葉耳而故恡者何女寄言於母夫人一夕置酒跪白公公大怒取案上器擊傷夫人出駕而宿於朝房數旬乃還第壻竟不調公爲都禦史與太監某鎭守遼東某人亦循理守法與公甚得也後公攺督兩廣太監泣別贈大珠四枚公固辭太監泣曰是非賄得之昔先皇頒僧保所貨西洋珠於侍臣某得八焉今以半別公公固知某不貪也公受珠納所著披襖中紉之後還朝太監物故矣求太監後得二從子公勞之曰若翁亷若軰得無苦貧乎皆曰然公曰如有營予佐爾賈二子心計公無從辦特示故人意爾皆陽應曰諾公屢促之必如約乃僞爲屋券列賈五百金告公公拆襖出珠授之封識宛然

少保於肅湣公謙己巳之秋邊塵翳天皇輿播越於迆北戎馬躝蹂於郊坰變在呼吸間耳幸不至如靖康永嘉之禍者公之力也惟公時擘畫所最難者有七彼時闕庭閧然而嘩監國欲退已成甘露之變矣公上陛掖畱請立斃王毛二豎以紓眾憤請宣諭王振應族俟命行誅馬順應死擊死勿論而羣情乃定一也嗣監國新立法紀不章戰守無具邊患且方熾也公首正扈駕失律之罪亟請遣官募義勇集民夫更漕卒練營兵以備徵調且除戎器調兵食傳檄邊鎭近省並授方略遏敵勤王二也嗣徐珵倡議南遷踵宋季南渡之覆轍矣公慟哭抗言力排其議自是根本始固三也石亨請閉九門以避敵鋒幾以百萬生靈畀敵矣公令盡移郭外居人入城背城而軍徳勝門外堅壁淸野急散官軍通州倉糧百萬盡入都城不以資敵四也喜寧嗾敵邀大臣議和後參將許貴亦請與和緩師是季宋欵軍之愚計也公卽出徳勝門對疊約戰勵將誓師而敵始震沮五也喜寧異族以國爲市此姦細也公授計擒之以絕禍本六也嗣是額森悔禍奉上還京其時外患甫戢內釁漸萌奉迎之議上不樂聞調停少失於戚之事兆矣公昌言大位已定不敢異議惟君臣大義兄弟至情自應遣使奉迎上乃勉從七也且其時閩越嶺南劇盜鋒起南蠻西蕃亦復蠢動公內固京師外籌邊鎭防衛陵寢散遣降人抗控漕渠開鎭臨淸収復獨石八城堡蒼黃注厝動中機宜一時經畫奕世永賴者不可殫述殆若天授神啟豈公之智算異等抑公之精誠無二耳惟額森擁上皇大同城下勒降也大同人登城謝曰賴天地宗社之靈國有君矣至宣府城下亦然至京城下亦然公實引據孟子社稷爲重之言實合漢帝分羮之謾對襲鄭人伐許之故智也事以之成疑以之生悲夫公嘗言此一腔血不知竟灑何地嗟嗟公之血誠已灑於此矣太子之易南城之錮公何以自解於英皇顧九廟列聖享血食於無疆者當亦鑑公此血誠也抑世僉謂倜儻非常駘宕不覊者可濟緩急彼繩尺修謹士齷齪難與應卒支變云乃公故潔亷方正一錢不取力遜賜第止宿直房旁無姬妾數椽敝廬僅蔽風雨幾畞薄田才供饘粥食無兼味衣無累帛巡撫兩省幾二十餘年議事入京也不持一土物以賄貴要兩袖淸風之詠汴人至今傳誦之由是以觀論材品者尢重原本哉蓋未有侈於奉身而能致其身未有急於狥世而能以身狥國者也視公可鏡已

魏文靖公驥讀書山寺中見一毒蛇方化鱉惡而避之俄有漁者捕之以去公懼傷人追買棄之貸僧錢以償旣以博士起家累官吏部侍郎奉命往南都考察京官時官舎止攜一蒼頭歷年所積俸貲攜之不可歸之無人乃召同鄕同年子官刑曹郎者付之其人請封鑰公怫然曰後生軰何待前軰薄乎其人不敢復言時有子壻從官舎如其輕重欵識爲僞銀而盡盜其眞者比公南都竣事歸出俸銀令銀工碎之則僞也公意部司之獘嘆曰近來官員無良一至是乎乃又出柴薪銀猶夫僞也銀工私於蒼頭曰昔有某官舎人嘗爲此物出自予手將無是乎蒼頭以告公戒之曰愼勿泄彼將不安矣寧亡金可使失歡乎已而刑曹郎升辰州知府請教於公公曰君練事體又精刑名何郡之足爲第須勅舎中𨿽至親不可忘防檢刑曹郎恆念其語不置己舎中人稍稍露其事辰州入覲乃攜其俸入盡數以償公駭曰君誤矣柰何以不明迹加人不韙乎予銀具在未有以僞易者迄不受比以南京太宰致仕歸晨夕田間布衣艸履首竹笠以課傭作與野畯雜處不少崖異云年九十八卒遺書子完勿擾鄕裏營墳墓

周亷憲公鑑字孔明由會魁進士選授禦史公少受經千安成所友交皆名士嗣爲禦史按江西會監鄕試所交名士多中式者時執政吉州陳公某其子怙勢多不法虐其里人公出都門時陳曲意凂公爲庇公按部至吉州訊諸士民盡得其狀竟繩以法不少貸陳銜之而諸不舉者承其意奏公狥私嗣會試事竣奏中所指者多成進士而彭華者且掄大魁朝紳益藉藉嘆公得士陳無以中第諷詮司出之爲滇南憲副九年不調尋考績北上江行覆舟公瀕危幸免候吏檢其行李止二革笥故衣數襲積俸三百金耳嗣晉山東按察使公度執政者不能忘遂引疾歸歸而與董僉憲應軫李方伯正芳友善邑令構亭居之有大政必稟度焉蓋模古三老云孫廷徵字公賢由學博文行異等選爲山東道禦史巡鹽河東瑾貴賂不遂摭事下詔獄久之得釋已按陜西會寘鐇以寧夏叛戕撫臣曁總戎公時駐延綏聞變馳至楡林以先發義檄參將時源討逆而射書城中說廢將仇鉞者爲內應不浹旬寘鐇成擒露布未及達闕庭而朝議起楊文襄督京軍徵討太監張永監之永方至潼闗聞報馳入陜攘功時源兵憤而噪紀功黃門自經死公單騎馳入軍中折矢而誓之曰邊軍欲亂吾以京軍討之京軍欲奪而功吾以死爭諸軍乃戢公亟爲上疏列其功永旣入朝攘功不已會公亦事竣還朝永於禦前刼公歸功於己公於朝班中挺出抗言曰功如是如是臣卽死恥食言於軍士也於是寜夏之亂始定而永憾公不釋尋劉六劉七羣盜起畿內將溯江淮而上永嗾秉銓者以公習兵事出爲九江兵備公至踰月殫精調度劬而病賊再至公再以舟師郤之竟以是瘁卒卒無以殮當路括官錢備衣棺殮之以其喪歸旣歸流冦數千掠羅田入麻城經公之門將犯之旣入觀所居敝陋徒四壁立異之而賊魁趙鐩者故儒生尢咨嘆焉乃書空空二字於門屏而戒所部毋犯時邑中諸村所過皆煨燼矣吁盜亦有人心哉余按公平寘鐇與新建之平宸濠始末大略相方乃竟未有表公功者永故之以也時文襄又方用永圖逆瑾故𨿽心欽公爲眞禦史而竟不能顯公功云余聞公喪歸以貧久不能塟莊襄公爲卜兆塟之諸孤益貧莊襄撫教之如子前軰篤友誼如此

王莊毅公竑爲督漕開府淮揚時淸河衛指揮單姓者行不檢公嘗折抑之尋公遭煩言免官歸過淸河揮使祗候於江滸具餼致殷懃公嘉其誠欵擇受數缶以爲酰醤也旣發用之則皆糞穢單蓋藉以紓夙恨云乃公舟抵徐復有言者表公生平忠節旨下命公還官指揮乃逃遁遐方詐爲死家人故爲發喪治殯以愚里人人有仇指揮者蹤迹其所在執而訟之於公竟不較前侮平其訟而遣之淮揚間至今語曰王都堂不較單指揮不念舊惡云愚按王莊毅手捶死馬順幹殿陛間蓋矯矯剛方人也乃容忍又若此

丰布政公慶景泰初以給事中諌南城及易儲事言甚凱切逮系詔獄七年英廟復辟升河南左參政論周府內官不法事上嘉之升本司右布政使亷聲大著風裁振於郡邑一日行部有一知縣簠簋不飭聞至大懼無以紓解乃以白金爲燭饋之踰數公初未之省也旣而廳子以告公佯曰試燃之乎廳子曰燃而不燃也公又曰不燃則還之耳次日從容謂知縣曰汝燭不燃盡出之以易可燃者自今無復爾矣知縣大恐輒棄印綬而去終亦不明其爲銀燭事也論者曰此一事也而持己之亷待人之恕逺謗之智胥得焉凡納賄於上官者上官不忍其欺也而暴揚之眾謂其有以來之也嫌疑之際卒不免於禍若公者非當官之師法乎﹝右見張東沙芝園集﹞

附鄭端簡公曉官文選時裏中士宦有饋金首飾承篚以將而上覆之茗公直以爲茗也受之入夫人手撥茗知之面頸發赤亟擊柝請公入以語公公逌然不動聲色第整理其茗覆篚如初出坐亭中召其人還謂曰吾初以家適乏茗故拜君惠頃入內詢之家尙有餘茗心謝尊意已授之令持歸太宰孟山楊公爲北邊兵憲時有將官名將子也因事被勘於公所公勘得其實酌情法之中處之將官心徳公故假公移郵筒中具掲托名蔬菜具中緘銀幣若干致謝公卽公移中批發不収且告誡之踰時公轉大參行眾將官旅見其人獨惴惴惶恐伏地若無所容者公佇立亭階槪以溫語奨諭諸將官至其人曰汝父名將也觀汝貌誠不媿將種第汝年少更事少後當益努力以承父業其人神情恍然若更生云

愚按鄭公之郤賄也從容暇裕若此非素有養不能也且卽其夫人若此其刑於之化可知己若楊公之郤賄不獨裁之以義抑且濡育以仁卽一語間便令人有生色焉若徒自皦皦立節而令人惴惴媿懼終身生機息矣安能望之戮力於疆場哉憶余往處闗中一州守事義則未疚仁則有媿於公也

王端毅公恕由庶吉士授大寺評事升寺副出知揚州府屢辧疑獄歲饑發廩不俟報且給醫藥多所全活歷江西河南布政拜右副都禦史撫治荊襄南陽多平賊功帥欲縱兵搜山公不可下令擅殺者斬復榜示流民復業尋巡撫河南載巡撫雲南劾鎭守內臣錢能升右都禦史中貴有以黃鸚鵡上獻者公疏言漢末鼠巢於樹野鵲變色識者以爲不祥夫鸚鵡本緑羽而今黃非野鵲變色之類與書曰不貴異物則逺人格乞降詔痛絕貢獻時有駕帖下郎中鍾蕃所公言故事駕帖下諸司司禮監用印刑科掛號皇城諸闗防今皆無何以爲信在任九月疏凡廿上尋進右都禦史時中官王敬乘傳東南搜索奇玩公引唐太宗遣使梁州諷李大亮獻名鷹明皇令益州織半臂背子捍撥鏤牙大亮與蘇頲不奉詔事疏上詔下獄同惡伏誅中外快焉轉南京兵部尙書參贊機務時刑部員外郎林俊論妖僧繼曉下獄經歷張黻救俊亦下獄公言二人志在盡忠疏畱中尋有旨令致仕孝廟卽位召爲吏部尙書公薦諸名公卿引置執政抑僥幸奨名節拔淹滯中貴無敢幹以私通政司經歷髙祿以內批爲本司參議公言以天下官待天下才勿可以親戚妨公議公遇事輒言言有不合卽引退執政不恱者謂其好名會南臺薦公入內閣不恱者益忌之嗾禦醫劉文太指斥公公力求去遂致仕公家居時見子侄易左右鄰居爲業公呼而譲之曰是與我世比居者何忍俾之逺去乃召之各還居給以原券不問價年八十餘葺廬於先隴之次搜閱典籍編歷代名臣諌議一百二十卷又作石渠意見務剗俗學而又構玩易軒討究易理作後又作石渠意見拾遺二卷已又構玩易軒討究易理作石渠意見一卷讀書至耄不倦視衛武公之九十不忘交儆不殊也

昔趙淸獻家三衢所居甚隘子侄以厚貲易鄰翁居以廣其第公不樂曰此翁三世爲鄰忍棄之乎命亟還其居而不取值蘇長公買陽羨田聞田主嫗泣而還券事亦類此

耿文恪公裕授給事中以父九疇官尙書攺翰林官至禮部尙書時嘗語人曰吾暮自部歸必經過三原王公之門見其老蒼頭毎持枰買油念吾自入仕未嘗買油已心竊媿也後公代王爲吏書崔后渠洹詞亦及此朝士嘗言王公子自三原來京省公只如貧士自雇一騾毫不幹有司一女適宋監生止乘兩人所畀肩輿此在公亦其常也近見楊太宰家眷往回亦如是

附太宰屠襄惠公滽部堂燕居令辦事官捧硯時公新衣白綾甚澤其人誤傾墨汁狼籍公衣惶懼懾息頓顙請罪公曰去去汝何爲者吾方惡其泰白易污也適與意會汝何爲者此與韓魏公不責碎盞吏同襟度矣鄕有柴姓者假稱屠公子沿途騷動人以聞於公意公必大加譴責詰發其姦公但呼而戒之曰汝爲吾子亦不辱但難爲汝乃父耳法有眀禁自今愼無復爲此其人頓首而退歸營第宅規畫已定前爲老嫗敗屋二楹適當門樓之基屢使人從容譬說而欲券之其嫗堅不聽命旣得吉矣公於丙夜從一小奚往扣其門嫗曰扣門者爲誰小奚告之嫗曰此不過欲劵吾屋耳此吾死生所也券則須徙吾惸惸老寡將安歸乎公曰汝第起吾與汝商之汝意不過憚徙耳今券而不汝徙也但去敗屋而更之新聽汝居也不限以年令汝子以其貲賈販稍爲生殖俟別有家也而方議去住不亦可乎嫗曰卽如是幸甚但須明載券中公乃袖出柴薪二錠凡重二十四兩浮其直付之嫗乃以其子販粥日有生息久之告公辭去公遽止之曰此可相安不汝厭也嫗曰賴公之賜天亦助之今已立業娶婦矣擇日當徙復何待乎公曰嫗幸得所其如去舊鄰何欵以飯食爲之惆悵而遣之

鄞洞云張翁尙書文定公邦奇之父也公爲學憲時其廳事僅二楹上官過訪頗不便旁一楹乃其叔之居也適叔有宿逋願售公以倍價買之將重構焉告於翁翁問價幾何以若干對翁知其倍也甚恱己忽潸然淚下公訝問故翁嘆曰噫吾想至日拆彼屋以豎我柱使其夫婦何以爲情是以悲耳公乃惻然曰大人寛心兒當還之遽抽身取券翁又止之曰毋吾計其銀已隨入手償人去矣將若之何公曰第並其價不取可也翁乃忻然曰若然慰我甚矣吁翁之孝友仁慈載諸傳志允哉淳徳此特其遺事一節耳宜其篤生文定勲名道徳卓然爲一代純臣也﹝右聞屠竹墟公言﹞

愚按洞云張翁還券事本爲同胞至情視王屠二公及宋趙公之不忍亟徙鄰居尢其不容己者顧風澆俗薄世人第利目前子居之便孰推念叔氏異日不堪之情哉文定公先意承志得父歡心仁心孝友視範忠宣麥舟之能推父意尢爲當然憶昔吾友羅惟徳任寜國時一日謁余喜動顏色隨拊掌自鬯曰今日一大愉快事余問曰何事曰近貧宗有十數人以饑荒逺來乞周比積俸余施散殆盡家大人以下及諸眷屬無一阻撓我者爲是鬯然耳時聆之以爲淺談也今追思之難哉難哉惟徳時精神通於一家矣余儌天之幸父母兄弟妻孥原自一心從來出納施予更未經余相忘而不知爲可喜耳

少保秦襄毅公紘初爲南京禦史有風裁以劾中官降北黃驛丞嗣因薦升知雄縣又以禁中官捕獵被誣構禍幾不測民數千走擊登聞鼓訟寃得宥成化初爲鞏昌知府淸亷自守禁官府和市吏民畏愛十三年升陜西參政十八年升僉都禦史巡撫宣府破敵柴溝堡尋巡撫陜西時以約戢秦府旗校肆橫爲秦王訐奏被逮下詔獄上命內臣尙亨籍其家止得黃絹一疋故衣數事亨還言公貧狀上親閱其貲嘉嘆立釋公且賜鈔萬貫旌其亷調巡撫河南會汪直至他巡撫率屈禮公獨與抗宻疏直多帶旗校擾地方直還上問各省撫臣賢否直獨稱公亷能上出公疏示直直頓首伏罪益稱公賢弘治三年以右都禦史總制兩廣軍務多平賊功劾總兵安逺侯栁景不法詔逮下獄追贓巨萬褫其爵景幹內摭他事誣訐公亦被逮坐免臺交章論救三原在吏部極言公亷直忠信不可棄攺南戶部尙書十四年邊報急召公戶部尙書兼憲職巡撫陜西隨總制陜西三邊軍務尋召還部辭得致仕年八十卒贈少保謚襄毅公剛毅亷介歷官四十餘年提兵南北列位孤卿所居僅避風雨妻孥菜羮麥飯不攺其舊及卒家無餘貲未幾子孫有貧乏不能存者逆瑾專政時復以誣構公籍其家竟無所得許襄毅公進成化中公以禦史丁憂還裏已起復上京惟乘馬其配髙夫人素病眩暈不能禦車亦騎而從竟不索轎時仲子司徒誥方在𦇤褓叔子少傅讚娠在腹而司馬論則其季也三子旣皆登上卿諸子姓列大夫牧守郎官者以數十當代世家稱甚盛者鮮儷云

附司徒公誥嘗曰吾近見士人失官憤恚若喪吾甚惑之夫官朝廷物也來若被衣去若解帶豈吾支體若乎故𨿽屢進屢退不見喜慍之色其論學謂理气渾全本無支離宋儒力詆虛無以排二氏及自爲論析理气爲二不知自墮於佛老之見也浚川王公深然之

文簡公讚嘉靖中自家起爲太宰所過沿途有司殫力飭廚傳華供帳除治道途若迎乘輿然余裏陳公文者時方爲邑宰初尠治聲顧獨泛常視之諸艸艸不爲加意公過而識之曰此必雅志古道者旣蒞任亟升爲戶主政

陳司冦公壽由科給事中累官刑部尙書致仕後僑寓南京蒙詔進階一品羊酒彩幣存問公在諌垣指陳時政得失無隱惟不喜彈劾曰吾父戒我勿作刑官枉人而言官枉人尢甚顧可輕耶故公𨿽敢言而不搜索士大夫短長以沽直名云

附楊文襄公一淸曰宋王素爲諌官言人材難得無事之時當爲朝廷愛惜明道先生爲禦史神宗召問所以爲禦史對曰使臣拾遺補缺禆贊朝廷則可使臣掇拾臣下短長則不能本仁得之矣本仁公字余往待罪柱下時以職事有不容己者玆睹公語惕然心悚面發赤已平日彈章命子弟亟削其稿鄭端簡公曉曰予聞之貢禹云居官而致富者爲雄傑夫漢俗近古猶若此又何責於後世之靡靡者乎其軟黙狥時以終其身凡以利滑於心而不知戒也陳司冦立朝四十餘年於權姦歘赩無所跛倚屢起屢踣家貧不能歸流寓南都敝屋頹垣不蔽風雨卒不能爲殮具豈不爲雄傑者所姍笑耶然縉紳先生慕其風槪願爲執鞭可以媿墨夫矣

林司冦公俊公筮仕刑曹陳白沙薦至京公日與講學有得時妖僧繼曉挾近幸梁方以祕術進蒙殊眷公上疏請斬繼曉而黜梁方憲廟怒下詔獄加刑公對益厲謫姚州判王端毅在畱都疏乞還之以勵忠節會元日星變憲廟感悟敍復南部孝宗踐祚廷臣薦擢雲南憲副俗崇釋信鬼鶴慶玄化寺稱有活佛歲時士女會集動數萬爭以金泥其面公按鶴慶命焚之父老言犯之能致雹損稼公與約積薪伺之果雹卽止已而無驗遂焚之得金數百鎰悉輸之官代民償逋毀邊方諸淫祠三百六十餘區所在學宮敝撤其材新之肅皇在藩邸知公名召起公刑部尙書屢上章疏思竭忠愫以報知遇後以幸璫崔文事奏忤旨遂乞歸八疏得允公性簡儉居官尢亷約不取隸金不費公廩蕭然若寒素深厭末俗侈汰欲以身爲表率一時同徳請老推先焉旣遘疾且疏豫辭身後卹且及時政數事薦尙書羅欽順王守仁祭酒魯鐸修撰呂柟宜用輔徳云嘗過吳門訪二泉邵公寶於裏第及門見邵公經始建坊大詫曰盛徳如公亦效世俗子營此耶邵公曰公家科第云仍此故可省某門戶才起立如制表宅裏似亦非過也林公終不謂然由此以觀前軰名公以建坊爲詬矣嘗謂人茍修徳卽蓽門蓬戶後世仁賢且過而式之徳茍不類卽今市童甿豎多相指訕詬之矣然則坊表之建不爲播惡之具耶而士紳往往以此煩擾有司其識何卑卑也

董大參公朴公大父曰應軫解元官僉憲丈夫子七蟬聫科第有並時爲南北禦史者獨公父未仕公少魯攻苦誦讀日不能識數行鄰父見而憐之謂其父曰郎君不慧讀書非其質也柰何苦之曷不令牧耶公聞之憤丐工畫一牧子牧牛置座右益奮勵堅苦力學比長而發慧卒成進士以文學顯累官大參公中年家居時按楚直指使者公門人也其秋當主監臨欲中公子先時緘書起居公密封所擬秋試經旨寄公公發書覧而火之竟不以示子子故亦績學負儁材者後科遇別直指監臨亦卒中式是爲士毅號三泉公參江藩時三泉公爲舉人家食遣僕候公宦邸公召至榻前問舉人家居何爲僕對雲裏中比年大祲餓殍塞途舉人日募工瘞殍骼幾千計矣公惻然又問曰舉人故窶甚募工費何能辦曰毎一殍計工費榖若干斛皆貸於族叔某也公曰是義當爲者因還書勉三泉公大意云凡義所當爲者闇然黙而行之更勿以章示人人微有取名意則淺陋甚矣其書尙存余省覽之中數百言諄諄道此事更無一語及家私也公嗣致政歸林下不肯以片字幹公府嘗有鄰翁橫罹盜誣爲郡捕而過其門跪泣訴於公曰公素習我善良望活我公曰汝故知我素不幹公府也其人頓首泣而去已公徐復心憐之召之還曰憶汝昔年新築室余曽詩以賀汝尙在否其人曰在曰汝第持此往余不作別字也其人執詩以見郡守守覽公詩卽戄然曰而非良善董公肯以一字假汝耶遂釋之其見重於時若此公晚歲豫爲宅兆豫制挽歌中有平生師魯叟死不運門材之句三泉公嗣謁選爲蜀別駕己丑歲以公務至京其年新第進士黃劉陳三公候之邸公胥令之侍坐首戒之曰愼勿輕買田吾爲舉人時爲人欺買田數畞爲所累甚重謹識之嗣升州守宦十數年許僅一靑布袍一革靴耳赴任時諸子請曰大人平生志節兒軰能諒一切生事不敢少覬望大人矣第念大人年髙蜀中多美材後事可爲計也公曰唯唯旣致政歸諸子迎之水次問計於公曰往者兒請命爲後事計者如何公曰吾聞之人云杉不如栢也子曰大人今所具者栢耶公莞然曰吾玆載有栢子在種之可也吁公時子孫振振如是其所種栢子逺而蔽蔭耶余聞劉端敏公師事三泉公其淸節亦有自也哉

余聞長老述損齋公成進士後以差過嶽州聞劉忠宣公宅憂在裏造謁焉忠宣畱之飯飯麥糈饌惟糟蝦一碟無它具公因感省終生持雅操云噫嘻賢喆之相與以有成也豈在情好浹洽語言懇欵哉𨿽然亦存乎人耳昔胡紘訪晦庵無只雞鬥酒之共而釀成禁學之禍矣董公顧以是感奮勵修其識豈不逺哉

王文莊公鴻儒甫成童作書端勁得歐顏法以貧依親屬爲府史者從治文書郡守段公堅見而奇之畱居府中衣食之親課其業遂入郡學爲諸生提學副使陳選嘗識其文曰是經世之文也舉鄕試第一成進士授南京戶部主事遷山西提學副使劉忠宣公薦於孝皇歷遷吏部左侍郎以甄拔爲己任崇奨實行不純采虛名嘗曰濟天下事惟誠實者能之趣名者亦趣利無益也不見夏忠靖王塩山乎惟知有朝廷而不知有親黨惟知有天理而不知有身家如是社稷生民乃攸賴云公於書無所不讀大要以窮理致用爲主𨿽百家之異同亦必探其原而審其義之所安故所得宏博奧衍交發互益其於六經沛如也善觀史毎以前代君臣之行事爲案而已從中斷之審辧得失邪正上下數千年如指諸掌尢眀習國家故事自祖宗用人行政及前軰立朝行已之詳皆能一一言之嘗聞劉文靖誚丘瓊山有散錢而少貫索瓊山還誚曰公有貫索而卻欠散錢云乃公讀書以窮理致用爲主亦有貫索矣起家非詞林而得謚爲文有以哉𨿽然世博綜者恃此休休心爲貫索更妙也韓魏公爲相時或謂公之徳業無媿古人但公文章不逮歐陽永叔耳公曰吾爲相永叔爲翰林學士天下之文章孰大於是卽此一語永叔之文章便爲魏公一齊穿紐矣我朝最稱該博者莫如瓊山乃媢嫉白沙而陰擠三原𨿽博亦奚以爲文靖誚其無貫索不虛也或謂文靖爲篁墩短其不能詩銜之醸成廷鞫之獄文達之嗛葉文莊也亦以疵其詩文故余惟二公賢相也或未必然果若人言視魏公之度如何哉顧葉程兩公以能工詩文遭讒構於執政者如此然則知道者之於詩文直楡莢視之可也

吳司空公廷舉字獻臣筮仕順徳縣與白沙陳先生遊鄒立齋以直言謫石城吏目敬禮之有權璫市葛於縣公用其價買二疋送之曰奉此爲式如不可卽還金且葛雷產也璫怒取金去蓋舊買貢物縣率令民買辦而還原金公獨不從督府檄公爲權璫修廟且召見而欵語之公對曰守土官非奉舊例新恩一夫不敢役分金不敢用遂辭出嗣又以事忤逆瑾被逮荷校九日死而復蘇瑾誅復用累官至南京工部尙書卽疏歸公平生敝衣帶穿不修藻飾視財利如糞土妻子冒饑寒而施予不較有無居湫隘無郭外田丘墓之寄十餘畞卒之日殯殮無具禦史姚鏌助之平生篤友誼見良士身下之忘其人已在太學兄事羅玘玘病痢會僕死公爲煮粥負之登廁一晝夜十數返玘病瘥同登進士語人曰玘四十前生我者父母四十後獻臣生我也公好讀書積至萬卷慕薛文淸及胡敬齋錄采其要言作詩效陳白沙覽者見其志崔后渠曰銑平生頗識賢士大夫如吳公眞才潔履厚行定力鮮儷也

胡端敏公世寧正徳中公由南刑部升廣西太平府知府尋遷江西憲副時宸濠潛謀不軌吏於江西者勢怵利陷惟其欲之是聽間有稍知順逆者不過循黙自保觀望規避以脫虎口爲幸耳孰有奮不顧身如胡公者哉疏朝入而禍夕發竟以脫身間走得免灰滅及械系掖庭備嘗百毒朝之用事者悉受濠賂幾陷不測矣賴禦史徐文華等申救減死謫戍遼東躬履行間授徒以業嗣濠誅起官累仕至兵部尙書太子太保余惟己卯之變孫忠烈嬰其難王文成襄其勛燦然著矣由公觀之要皆焦頭爛額之儔也若公者其爲徙薪曲突之謀者乎公爲主事時嘗自贊云信而未孚者多言也正而未諒者多戲也周而若比者好稱人之善也恕而若刻者多發人之姦也過有甚於此者輕淺粗疎也然則無一長可取歟曰瞞人之事弗爲害人之心弗存有利於國之事𨿽死不避三者吾將持是以終身焉而前數者气質之偏則亦庶乎其有攺也云迹公生平不媿其言矣公早歲貧困寄食就學卓有經濟之志仕幾四十年𨿽祿一品被服飲食猶素士也

梁司徒公材平生淸苦自持嚴於操檢爲杭州守郡故以繁富稱於天下公練衣粗食屏斥華好泊如也會入覲止具一書二帕以贄京貴槖中無一長物知者詫之歷轉浙江按察方伯執法不撓時巡按禦史何鉞同里人也公以前軰不爲過禮何疑其易已積不能平乃誣十惡奏之銓曹察其非實量移雲南公居之恬然不以爲介曰禦史言果當卽譴死無恨否則自有公論在矣綰藩篆時凡入民課金輒令納戶自稱而親爲監督主藏者不得髙下其手凡往來傳置諸所饋遺卽果蔬弗受也旣爲戶部尙書夤緣請寄一切謝絕數令親信察市價低昂攬戶不得幹沒所省官錢不可貲算時相張永嘉新進寵幸常以意气折辱公卿一日於朝會勵聲語曰梁大用某處糧艸當辦則應曰己諭曰某處折銀當發復應曰己諭張意初輕之謂其中黯黯弗了也卽而偵之則無弗夙具者曰渠固若是辦耶心欽焉公終日約勵所屬坐部治事不得私有出入卽郊廟大祀與歲節朝賀不廢退食之室於幾榻恆置四書律例有間卽諷誦之以爲常公嘗曰秀才讀書做官不要錢是分內事不可向人說況恃以驕人乎公平生爲國薦賢不欲人知曰恐來物議也公又嘗曰昔顏子犯而不校某敢當之云卽遇同裏何禦史事公言不虛也可以爲難矣

蔣司空公瑤爲揚州太守會武廟南巡諸省騷動凡乘輿供禦及宦寺宮妾親軍賂遺莫可貲算公曰備亦罪不備亦罪備則患及於民不備則患止於身乃僅鳩供應之具不復橫斂以爲媚恱自衣靑布袍束黃金帶奔走周旋權幸江彬軰橫加折辱不爲動一日上捕得大鯉謀所鬻者左右正欲中公曰莫如揚州知府宜上乃呼而屬之公歸括女衣並首飾數事蒲伏而進曰魚有值矣他無所取惟妻女衣裝在焉臣死罪臣死罪上熟睨之曰汝眞酸子耶吾無須於此其亟持以歸魚亦不取值矣由是淸節動天下歷仕至工部尙書白首懸輿卒無攺於羔羊之節士論韙之

論曰維時乘輿至止天威所臨生死呼吸間耳公一身以翼蔽其民難矣難矣近世仕宦者競飭廚傳華供帳以取上官一時之媚剝民膏脂而不惜者獨何心哉

張少參公繼孟字子醇公以禮部儀制司郎中升山東布政司參議年未五十致政歸居林下家徒四壁立居旁建茅屋三楹鑿池爲橋植竹數竿扁爲一笑亭日觴詠其中禁足不出客至第肅至階送亦不出門卽朝貴枉訪止折柬相答於勢利紛華泊如也嘗言作人須要有趣對俗客嗒然無一語遇學士大人有道術者與之譚說名理揚搉風雅亹亹不倦令人灑然不能遽別前軰一時如西涯相公蒲汀尙書皆海內宿望常聫輿過訪公或畱坐所共脫粟之飯間出蔬果杯酒三五巡卽止諸老凡自公第出輒喜見眉宇相謂曰吾儕遇張子醇一飯勝倍別家盛筵矣其爲人愛重如此楊方伯守魯旣第筮仕揚州府推官瀕行候謁請教公謂曰只要做得人好不論做官做得人好時充軍也得爲民也得夫當後生筮仕初卽爲此厲語不爲忌諱楊公亦終身佩之不嗔爲不吉語古道如此年八十卒卒之日至無以爲殮其子以訃聞於諸同年在京宦者得贈若干金始克襄事云

方司徒公鈍當分宜柄國時寵賂滋章天下士宦靡然顧化卽下之簿倅丞尉無不賄其裏之尊貴人以儌庇植而裏之尊貴人亦多以是爲餌若軰計者公見裏中此軰以竿牘通者輒峻郤之其人或固以請曰此具薄俸非取諸民也公則蹙容曰汝俸幾何俯仰攸賴柰何推以遺我王法可畏民生可念汝不能其官我不能爲汝庇遺我何爲或復曲爲詞曰此書一帙耳公則又曰餘一自入任所習惟一大明律耳何暇讀他書書積不讀而徒以累他日歸途夫役大非陰徳事也竟片札不受裏中癡子反有以爲憾者余初魁南宮時謁公餘請拜公抗顏曰勿拜余乃揖己命予坐時有郎差臨淸者先在座公若不禮餘者第顧郎諄諄誨之嘗顰蹙曰往聞薦紳過此者必具丰餼華燕今民窮極矣如此皆膏脂非爾我所藉以奉人面皮者但遇相知夙契一飯相延道故商心自是欵洽柰何如此予初覩公遇予若甚倨乃聆其語戢戢有味於中不欲辭去已郎官別去仍一語不及予予起更端請曰小子起家蓬茅願領教公厲聲曰爾云蓬茅誰從母胎中卽成進士耶予惶恐不敢再更端請起辭公送之門屏間謂余曰予卽日廷試矣上發策必有所欲言汝對中須言敬天惟在愛民親賢當先逺姦謹識之毋泄予乃揖謝教而出公嘗謂新進者云作官無他言作到老學到老是矣嗣觀政時公數數召同鄕中士紳飲序以齒不論官座中常有進士以齒加於京堂上者具嘗惡艸而情固欵洽也嘗訊諸進士曰汝軰幾人一寓幾人一隸也大都所言皆前軰時事時套若勿聞已余初第時猶一及見此等風致幸矣今亡矣夫

周中丞公延初第時與其裏中進士曾同觀政刑部共賃一寓共租一馬更乘出入一日公先入部方回馬輒迎曽曽未及至而司冦公適蚤至鳴鐸升座矣司冦視班行曽不至詢其故公前以實對司冦公大詫曰今進士俱乘馬耶亦大異矣予觀政時一僮攜冠服徒步至三法司門乃服之入也今士風卽至於此爲之三慨焉公語今蕭右司冦廩云蕭公亦吉州人也吁使司冦公覩今士習慨又何如

吳太宰公嶽爲廬州守時中丞南眀王公廷爲蘇州守二公同年友也一日以公務會於鎭江吳折柬徵王公爲金山之遊載酒一瓶米數合肉斤許蔬一束於舟中屏騶從趣王公同舟而往王公熟視其具笑曰兄昨折簡相徵招將爲主延欵我也其具止是耶吳公曰足吾兩人用可矣多具何爲比至吳公命庖丁卽所載酒肉蔬米治具相與論心話舊或趺坐磯頭或倚徙水際盡歡竟日而還王公晤余淮上爲道其事余喜聞後嘗模之以待同志云惟今士紳宴會如此風致豈不可嘉尙哉公爲廬守無何以宅憂還裏行間阻陰雨持公署一傘歸歸舎仍還之屬貯庫余校士於廬廬人士至今口其事云公起復補保定守後嚴太宰淸亦任保定守余毎過保定遇此中士紳輒詢二公政績孰優一士紳謂余曰二公皆吾郡之名守也嚴之徳澤洽我民肌膚矣若吳公徳澤則尢入我民心髓也余嘆羨之後又遇一主政主政亦保定人也余又訊二公政主政曰二公淸約之節同仁愛之心同明敏之材同但吳公若有天授不可及者余曰云何曰吳公爲政未嘗用意摘姦剔獘而內之胥史隸卒外之市猾田甿若皆貫通於吳公之心而更無一作姦犯科者吾不知吳公何以至此也予爲之慨然嘆羨者久之蓋其誠能動物矣

黃憲副公捲初官比部出補山西僉憲晉陜西少參已晉憲副卽解紱歸歸年才四十又五耳公歸蓋卽眞眀農云春夏間家眾悉驅之田作而獨與其配操杵臼炊釡作飲食躬荷而饁之嘗假農具鄰舎鄰舎子欲舁送之公曰毋此何時也假我具卽徳厚矣柰何又妨汝務遂自肩之如田焉公性故孤介悃愊而逸興甚豪嬰情山水間域中山嶠水涘靡不遊至或乘敝輿或策欵段或曳杖躡蹻翛然詠嘯飄飄若仙焉家去城邑四十里而近經歲不一至至則市童撫掌歡呼相指曰黃公來也蓋識其輿敝陋云公居常好客客至座已徐起臨庖服犢鼻衣治具具無兼味治畢乃盥手更衣出卽新婣上客率以爲常餘一日偕元孚周進士候公公歡甚縱談名理因及疆場時事奮然有請纓之志移日不輟已有婢從屏間稟曰烹雞熟矣請割公曰少需蓋劇談方適無間也有頃婢稟如初公又曰少需如是者三而公談益劇乃命婢曰汝姑自割旣共饌出胾肋狼籍不爲意也公間起入室余從之闞其室一榻蕭然不啻僧舎已余時若泠然噓以淸風灑然沃以瓊漿也退謂元孚曰吾與子今幸遊羲皇世矣相與嗟嘆不置云耿子曰夫世約其躬爲苦節行者類多齷齪迂滯不能事事彼蓋矯飾爲名髙者也其眞漓其性牿矣公率性之眞從心之安孟子所謂人有不爲可與有爲者非乎藉令世誠重用之請纓之志計能酬賞不虛也余又嘗聞裏中前軰若鄒劉周李董阮諸公其風軌大都如是顧所及覩記者惟公因憶父老相傳宣正成弘間裏中民物殷盛閭巷熈熈有以也乃今裏中身有完服面無菜色父子兄弟相聚而無愁嘆聲者蓋鮮曷故哉吏治之日偸也吏治之日偸則士節之不立也士節之不立則古道之寖微而紛華之爲蔀甚也卽吾一鄕而天下可類知己嗟嗟孰謂公履爲細謹哉蓋古道之碩果矣余玆重有慨焉爰拾公一二淺事爲外傳云

徐主政公九思爲句容令其政專主養民自身及僚屬上吏供一切裁省行之三年上吏猶數撓之屹然不以撼也至六年乃定九年遷去邑舊有二簿一典糧一典馬糧簿歲啟倉有例金八百四百以啖糧判四百簿自取公聞遂躬往主収判簿不得取例金焉馬簿歲視馬馬九百餘匹匹例一金公亦自往視焉例金遂絕邑舊募民兵四百毎兵十金公両分之歳更畨募止二百一歲省金二千邑當吳越之衝民疲於供公令官厫養鵝雞官池魚閒地圃之賓至取供一不煩里甲歳自碎小而上數之省者胡啻萬計其養民如此﹝右胡正甫爲餘言﹞余聞公嘗語人曰吾昔筮仕之句曲也甫入境邑中蒸黎韁屬遮道迎我漸邇郊坰迎者漸夥■﹝亻鹿﹞■﹝亻鹿﹞詵詵無慮千萬計或趨前導我或擁後衛我更畨輿我也奉我堂上敷座坐我座已是千萬人者擁伏墀下無問倪旄聲閧閧僉曰爺曰爺吾時悚然內省曰嗟嗟是千萬人者均之圓首方趾橫目噉吻我無以異也卽皤皤黃耉亦相率而呼我曰爺曰爺彼蓋謂我爲父母云爾也若何施而乃能當玆父母稱哉爲之惕息深念者累夕云吁徐公之感念若此此所以汲汲於養民之政而九年如一日也嗣升任司空郎解紱幾年矣甲子歲餘督學駐句曲誤謂公已捐館舎檄趣祀之名宦祠維時境內蒸黎聞之歡呼奔趨環而拜伏祠下者亦千萬計猶初任登堂日也到今戴之眞不啻父母矣公之得民若此蓋感於此一念云顧今宇內受符爲令者其入境時蒸黎依依之狀想亦覩若此目覩之而悚然念者幾人哉又余嘗喋喋述公是語與筮仕者道耳之而悚然者可指數豈其目其耳人人殊哉未之思耳誠思之人人有同然者在也﹝子貞明辛未進士尙寶寺卿﹞

胡公壽安初任信陽調獲鹿永樂中任新繁在官未嘗肉食其子自徽來省居一月烹二雞胡怒曰飲食之人則人賤之矣吾居官二十餘年嘗以奢侈爲戒猶恐弗能令終爾好大嚼如此不爲吾累乎胡三宰大邑不攜妻子之任或誚之胡笑曰吾豈無糟糠之念嘗於是思之熟矣吾軰讀聖賢書論居官治民之法孰不欲砥礪名節哉及登仕路以耳目玩好聲色之物喪生平之守者多矣矧婦人小子尢易惑也以是計之故不欲妻子之爲累耳

附余裏詹太守瑩守漳州府已升長蘆塩運使皆脂膏地也淸操皭然居常麥粥竟月無肉食每飯茹塩耳致政歸子養饌間以肥脆進公怒推案曰何暴殄若此女適劉荘襄少子公貼書戒之今手筆尙存諄諄以崇儉爲教殺生爲戒中言已宦所朝夕惟麥饘以塩點之而已後子孫多食貧鄕人無識者或殷殷姍公爲拙今其孫淑舉湖廣乙酉鄕試稍足爲淸白吏增气云

少宰陶文懿公大臨餘同門同年也第進士鼎甲官翰林嗣爲今上講官累遷至少宰資望將柄用而卒公官翰林時曽以差出京便過家歸省尋還朝一日晤余慨然太息曰吾儕一列仕籍卽令念念濟人利物日行其徳一生罪業不能贖掩萬一況吾官此閒局𨿽名淸華未得親民將何修而可余曰云何公曰憶余往以差出京由京溯越寧家已由家自越還朝報命往還凡幾千里或由陸而輿所用負載役夫不知若干人或由水而舟所用牽挽役夫不知若干人念玆菜色枵腹之甿鶉衣裹體之黎彭彭林林皆亦人子也或當炎蒸淋汗如雨喘息若雷或值嚴寒■﹝必﹞跋淖濘衝冒風雪由此而踣頓道路委塡溝壑者何可數也此等罪業皆由我作如竺氏果報之說不誣能無惕然乎余聆亦爲之悚然者累日中心識之不忘今公倘得柄用推此一念天下必多食其福者惜夫

傅司馬公希摯亦餘同門同年也公曆官素厲冰蘗囊無餘貲家世以力產作業務農重榖廩粟頗有餘饒值裏中歲饑榖價騰貴公傾廩減價出糶以賑之計所糶粟得若十金止畱半以分諸子余復悉以賑里人焉惟公故與馮璫保者同裏閈公督撫山東時保權寵最盛棘欲交公相引重求公一識面而不得因銜之摭他事擠公落職歸保敗以薦起累官大司馬云惟公不屑意與裏中之權璫交而顧篤意於裏中之餓殍念是可以觀公矣或曰公所出糶粟乃厥考所積也非公所自積也其所畱金以遺諸子者亦約矣嘻推厥考之積以仁其裏玆所謂善承考者哉以此仁聲遺子孫所遺子孫者不旣多耶

耿大司徒公定向早聞道言論動履一率眞性而軌古人初由大行拜禦史巡按甘肅未期年推督南畿學闗中故多古書刻禦史得代行藩臬往往舁數篋送之境上公於書雅所好然不欲以篋笥煩輿夫乃曰吾入闗原三扛出亦宜如是耳他書付還収十三經石刻一部覽數日竟畱洛陽以賂洛中諸士子有司刻石記其事在禦史臺壁間余故聞其語頃按洛睹是石因嘆此風今何可復見焉公督南畿學五年得士甚盛士入長安多持贄來見公公他物無所受獨受書卽書中有緘金亦令去金而受之邸中書積與廩齊人頗疑訝一日公得差當出都盡以書送諸知交爲作別不攜一冊還也都門縉紳往來率循故事受謁紿人以爲常公戒門者毋紿人故知或同志有相論議者在卽入白不在直以故謁公門者人人能亮公不相疑一日余造公公方飯門者傳刺入公旋出且行且衣帶揖而就坐僮捧一盂茶上公公飲之曰飯己未漱口故先君耳公事事有先進風不直此卽此數者亦何可多見於晚近世哉余故增而入之

王符卿公汝訓余嘗與一再晤視其人衝夷恬雅竊疑必充養有道者因夷考其履諗家世素饒於貲足侔素封乃父封公尢善綜理毎晨起握籌課算計盈縮或至日昃未食貲以是日裕故鄕居時虞盜患毎至夜分則募數十人居守重鍵固鐍惴惴爲意外防竟夕或不能安寢也符卿家食時卽志聖賢之學覩其然深念之食寢亦不自安因諭其父曰天之生財以養人也人之理財以自養也世之切於人者莫重於身至切於身者又莫重於心也大人爲此蔑蔑者朝營營然暮兢兢然內累其心外累其身何爲者哉古誚厚積者曰守財虜自今觀之不虛也兒卽至愚不肖不能顯揚大人安忍大人墮此類哉封公諭一日盡招其族裏諗諸夙貸而負者悉裂券免之夙所積藏視戚屬族黨之殺差貧富之等而悉捐以散給之裏之人大恱徙而相依者數百家所居遂成聚無煩募人防守而符卿因益得肆力於學卒成進士雅望軒軒吉士林推重至今其鄕號稱仁裏而戴其封君爲仁人君子曰符卿純孝哉以其親顯者至矣噫亦其達如是也

李公謙值歲荒出粟千石以貸鄕人明年又荒人無以償公卽對眾焚券曰不須復償及歲熟人爭償之一無所受後復大荒公仍竭家貲煮粥濟之賴全活者以萬計死者復爲瘞之人鹹曰公陰徳可謂大矣一日夣紫衣人告曰上帝知汝有陰徳報在汝後言訖而去後謙百歲而終子孫位皆通顯

先進遺風卷下

