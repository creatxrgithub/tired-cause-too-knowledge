華陽博議

﹝明﹞胡應麟撰

●華陽博議上

﹝少室山房筆叢正集卷二十二﹞

累世不能窮其學當年不能究其禮仲尼之博也而以防風肅愼商羊萍實諸淺事當之則仲尼索隱之宗而語怪之首也秦漢以還家相沿襲荒唐悠謬此類實繁神異洞冥拾遺雜俎之屬率假托名流恣言六合要之莊列山海實始厲階浸淫大洞竺幹諸部極矣

學問之途千岐萬軌約其大旨四部盡之曰經曰史曰子曰集四者其綱也曰道曰事曰物曰文四者其撰也道多麗經事多麗史物多麗子文多麗集經難於精史難於核子難於洽集難於該四者之中各爲門戶古今鴻巨罕得二三大都上資天授下極人功纎毫弗備尙屬望洋咫尺未躋猶爲止簣此其難也經之流別爰有小學史之流別爰有諸志子之流別爰有眾說集之流別爰有類書凡此數端蹊徑尢廣昔人專一往往終身間遇兼長要非世用若貫穿玄宗融鏡內典求之方外時有其人文士儒流涉獵而已

六經之學廣大閎深歷世名儒第專其一有博於易者有博於書者有博於詩者有博於禮者有博於春秋者有博於爾雅者施孟梁京諸人博於易者也伏夏周劉諸人博於書者也齊魯毛韓諸人博於詩者也戴曹賀賈諸人博於禮者也公榖鄒夾諸人博於春秋者也劉郭張曹諸人博於爾雅者也若馬融鄭玄賈逵王肅劉炫崔浩潁逹徳明數子諸經並釋六籍兼該義或未精博斯稱極宋世巨儒精於析理博匪所先新安後出兼綜二家旣精且博矣﹝宋世博於經學亦不乏人此舉其重﹞

諸史之文汪洋浩瀚材質所詣咸自名家有博於正史者有博於雜史者有博於古史者有博於今史者左氏馬遷班固範曄諸人博於正史者也劉向崔鴻髙峻樂史諸人博於雜史者也譙周蘇轍劉恕羅泌諸人博於古史者也蔣乂蘇冕王珪李燾諸人博於今史者也治史則杜元凱之於春秋張守節之於史記顏師古之於漢書裴松之之於三國子玄之通君實之鑑伯恭之節元晦之綱綜兼諸史並以博稱他如兩司馬﹝彪貞﹞劉氏父子﹝顯臻﹞弟兄﹝敞攽﹞歷世有人未易枚舉

子則有博於儒者墨者法者名者辯者雜者兵者農者術者數者荀況揚雄諸人儒之博者也宋翟田俅諸人墨之博者也管仲韓非諸人法之博者也公孫魏牟諸人名之博者也鄒衍惠施諸人辯之博者也呂韋劉安諸人雜之博者也孫武尉繚諸人兵之博者也範勝賈勰諸人農之博者也張衡郭璞諸人術之博者也京房管輅諸人數之博者也漆園之評道術太史之論六家班氏之列九流任宏之錄四種稚川之篹仲容之鈔克構之林子原之辯皆博於子者與

集則有博於騷者賦者詩者文者屈宋唐景諸人騷之博者也揚馬班張諸人賦之博者也曹陸杜韓諸人詩之博者也任沈王駱諸人文之博者也彼皆目下十行胸羅萬卷旁搜廣擷集厥大成名世之稱良非襲取若劉勰之文心兼該體要鍾嶸之詩品歷遡淵源蕭統之銓擇鎔鑑古今李善之注釋詳備顚末以至虞世南之采輯詞章許敬宗之搜羅藝館李明逺之英華郭茂倩之樂府大溢千卷小逾百軸其皆博於集者與

經之纎賾而難明者莫大於小學小學之中又有博於文者義者音者迹者考者評者子云叔重陽冰楚金博於文景純介甫農師元澤博於義埜王徳明休文才老博於音懷瓘永叔景伯明誠博於迹元章長睿世昌順伯博於考嗣眞虔禮彥逺九成博於評總之楊許顧陸核字之源者也張李米黃研字之用者也楊許不明八法張李靡逹六書米黃罔會七音顧陸罕窺四體至徵奇辯怪若嵇康束晳又自名家卽小學一端門徑十數古今博洽蔑能相兼其可易哉

史之繁重而難悉者莫大於諸志諸志之中又有博於星歷者方輿者氏族者職官者禮樂者刑法者錢賦者藝文者張衡崔浩劉炫祖晅博於星歷郭璞陸澄賈耽李昉博於方輿王弘僧孺李守林寶博於氏族張說蔣乂楊侃李燾博於職官蔡邕徐堅荀朂陳暘博於禮樂杜預牛弘髙熲竇儀博於刑法桓寛劉晏田況洪遵博於錢賦劉向王儉任昉柳■﹝巬﹐言代夫﹞博於藝文總之又有博於古者博於今者如鄭樵五略苐述前朝張說六官特詳近典君卿貴與庶幾兼得之矣

子之浮誇而難究者莫大於眾說眾說之中又有博於怪者妖者神者鬼者物者名者言者事者齊諧夷堅博於怪虞初璅語博於妖令升元亮博於神之推成式博於鬼曼倩茂先博於物湘東魯望博於名義慶孝標博於言夢得務觀博於事李昉曽慥禹錫宗儀之屬又皆博於眾說者也總之脞談隱迹巨細兼該廣見洽聞驚心奪目而淫俳間出詭誕錯陳張劉諸子世推博極此僅一班至郭憲王嘉全構虛詞亡徵實學斯班氏所以致譏子玄因之絕倒者也

集之靡冗而難周者莫大於類書類書之中又有博於名物者典故者經史者詞章者劉峻之類苑徐勉之華林博於名物楊億之元龜李昉之禦覧博於典故樂天之六帖景盧之法語博於經史敬宗之玉彩李嶠之珠英博於詞章總之則玉彩珠英六帖法語之屬博於文禦覧元龜類苑華林之屬博於事歐虞祝謝兼載事文杜鄭馬王獨詳經制大抵書以類稱體多沿襲創造之力劉徐實難考究之功馬鄭爲大至纎微曲盡毫末咸該卽陸澄王摛並操觚翰未必亡憾也

夫小學經也而子錯焉諸志史也而經錯焉眾說子也而實史且經集錯焉類書集也而稱子又經史錯焉故其學各有專門也

總之史出於春秋禮樂史則經也子出於大易論語子亦經也集出於尙書毛詩集又經也百家之學亡弗本於經也一以貫之古今仲尼而已

三代下儒術之顯有出荀況仲舒王通韓愈乎然荀述禮樂董究天人王擬六經韓起八代其學皆極博也文章之顯有出左氏屈原司馬杜甫乎然左窮九丘屈羅萬彚馬探千古杜總百家其學皆極博也至於宋文盛於辭儒壹於道矣﹝左氏或云非倚相然左傳國語之宏富春秋博學之士當爲首稱﹞

老氏所貴虛無靜默然周室耼爲藏史特富典墳至莊列諸篇恣談百氏抑何浩瀚亡際也釋氏掃除文字一切俱空而西天經教品目之繁不可億舉阿難獨以多聞爲佛上首其人豈遂出唐宋諸儒下哉世恆以儒術寡要少功卽今中國二藏之文總踰萬卷彼其所謂無所謂空顧安能離博也第吾儒所博者實二氏所博者虛弗可同年語矣

道之博於經方且饒論述者漢河上公張道陵陰長生王方平於吉宮崇劉政茅盈司馬季主淳於叔通晉葛玄鮑靚宋陸修靜齊陳顯明梁章處玄魏寇謙之後秦王嘉唐司馬承禎張果張氤葉靜能羅公逺王逺知徐靈府成玄英文如海鍾離權胡慧超呂巖馬湘蜀杜光庭宋陳摶張伯端薛道光白玉蟾林靈素王中孚元馬玨譚處端劉處玄丘處機﹝王方平漢時孝亷顯於唐世﹞

釋之博於經典且富辯才者漢攝摩騰竺法蘭吳康僧會晉支道林道安惠逺法護法深世友宋惠通僧湣求■﹝冉阝﹞跋摩齊僧嵓梁寶志傳翕法暢四公惠皎僧佑惠敏寶唱法云陳洪偃眞觀秦鳩摩羅什曇無懴曇摩懴佛陀耶捨僧肇道融曇摩流支智猛僧伽提婆周靜靄衛元嵩隋智果彥琮唐玄奘法林惠琳玄琬玄禕一行宗密道宣道世慧忠智玄窺基流志玄覺志升澄觀神邕杜順法藏智顗法海義淨務靜慧旻五代義楚贊寜宋惟白道通宗杲了元克勤契嵩延壽道成慧邃正受道顯宗永智圓道濟元明本眞覺如意念常﹝諸方外士但據傳記中有著述或以博洽名者惠能希運從諗義玄等𨿽或有經觧以禪故不列詩詞顯者亦載別條﹞

文士儒流博通二典者漢淮南王東方朔魏伯陽徐景休劉向王褒嚴遵襄楷魏何晏王肅徐邈任嘏晉羊祜鍾會向秀嵇康王弼王烈王衍王戎郭象郭璞孫綽孫澄張湛張憑謝安謝尙樂廣衛玠劉惔葛洪齊張融顧歡梁陶弘景周弘正唐孫思邈王方慶顏眞卿張志和樊宗師陸希聲施肩吾王松年李泌李荃羅隱沈汾劉商王叡宋歐陽修王安石郭忠恕張君房蘇轍王旉曽慥彭曉樂史劉涇呂惠卿葉夢得林希逸程大昌諸人皆綜貫道書者也﹝諸人多據史傳及著述行世者下仿此﹞

漢傅毅牟融桓譚竺融晉許詢殷浩孫綽習鑿齒宋範王僧孺劉義宣齊張融周顒蕭子良明僧紹梁沈約劉勰裴子野阮孝緒劉之遴徐孝克元魏崔敏北齊顏之推周甄鸞王巾陳徐陵江總隋盧思道虞世南唐禇亮蕭瑀王維王縉梁肅李蘩白居易柳宗元李通玄李師正裴休房融劉軻李儼宋楊億楊傑王古王隨晁迥井度蘇軾李邴王安石黃庭堅張方平李遵最張商英張九成諸人皆覃研釋教者也

歷世文人學士有功經術者漢劉向劉歆杜欽杜鄴匡衡谷永班固蔡邕三國王粲劉楨何晏譙周韋昭陸績六代嵇康陸機戴逵孫綽千寶傅玄葛洪徐廣何承天裴松之顧埜王蕭子顯唐王勃顏籒韓愈李翺盧仝劉軻宋歐陽修司馬光三王﹝安石回旉﹞三蘇﹝眉山﹞二劉﹝敞攽﹞二葉﹝夢得適﹞李覯吳棫宋祁陸佃鄭樵董逌陳傅良楊萬里元吳澄吳萊劉因柳貫黃溍趙汸胡長孺吳師道等𨿽淺深純駁造詣各殊皆著述可徵有功經學者也﹝漢唐宋世文士通經術者尙眾此但據其名字烜赫著述盛行者丘明仲舒輩𨿽文章名世而經術專門故不槪列他率仿此﹞

古今人主才美之盛蓋無如梁武者陰陽算歷奕射琴書靡不冠代而賦詩譚道徵事綴文毎出一長輙與專門名世並驅至著述之饒尢爲驚絕經則九經義疏二百餘卷三禮斷疑一千餘卷史則歷朝通史六百卷子則二氏經觧數百卷集則自制詩文百二十卷其富皆古今未有而所命諸儒篹輯華林徧略六百卷弗與焉可謂學總三塗業兼七錄而表章六籍有功聖門世但譏其事佛而閎才博識絕口無稱余惜而志之﹝余嘗疑爲諸臣代筆然梁武素稱忌前寜肯事此惟三禮斷疑出羣下帝析其疑今諸書無一傳者湘東之亡付煨燼矣﹞

歷朝諸史各有儒林文苑二傳儒林以紀經術文苑以畜藝文輕重本自較然然古今烜赫之士恆得之文苑至儒林所列類有不能舉名氏者蓋務華賤實今古共然政猶唐世用人進士顯列明經下僚耳則實學胡以弗衰而靡文胡以弗盛也

唐制以明經爲孝亷詞賦爲進士凡仕宦淸華率進士得之孝亷冗散而已以故唐人詩歌極盛而經學式微間有一二兼通蓋不數見唐初孔穎逹徐文逺等各爲儒宗自是隋世之遺耳時繼起若三秦二蓋彬彬足數中髙嗣運尙聞祝郭諸人此後頓寥寥也

唐語林云大歷已後學士蔡廣成周易彊蒙論語啖助趙匡陸質春秋施士丐毛詩袁彜仲子陵韋彤裴■﹝艸洍﹞講禮章庭珪薛伯髙徐閡通經地裏則賈僕射兵賦則杜太保故事則蘇冕蔣乂歷算則董純天文則徐澤氏族則林寶此所載中唐後經術士皆史所略者中惟啖趙賈杜蘇蔣稍見唐書余大抵沒沒也漢魏六朝諸人儒林自有傳此不錄宋初邢昺等尙多以注疏顯至洛閩譚理而經學迥別前代矣﹝賈僕射耽也杜太保佑也﹞

隋劉炫徧直三省竟不得官縣司責其賦稅炫自陳於內史吏部尙書韋世康問其所能炫自爲狀曰周禮禮記毛詩尙書公羊左傳孝經論語孔鄭王何服杜等注凡十三家𨿽義有精麤並堪講授周禮儀禮榖梁用功差少史子文集嘉言故事鹹誦於心天文律數窮核微妙至於公私文翰未嘗假手吏部竟不詳試然在朝知名之士十餘人保明炫所陳不謬於是除殿中將軍余讀史至此未嘗不嗟異其能也三代以下窮經之士兼該融貫有若是乎而且泛濫羣籍綜核九流撰造典墳修明法律自古經籍子史學問文章蔑能合一炫悉有之傳稱其眸子精明視日不瞬彊記默識莫與爲儔左畫圓右畫方目數耳聽口誦五事仝舉無所遺失信異人也考之炫史學絕少發明文筆僅堪鼓吹要終以經術勝然亦豈易得哉同時劉焯亦博通五經算術九章周髀七曜推步星辰量度山海靡所不精二人俱生周時俱仕隋世俱劉姓俱北人非兄弟而名相類非邑裏而同室讀書閉戶十年宇宙奇事也﹝二人同應隋召仝得罪事尢可笑焯先卒炫以餒終惜哉﹞

文人以博雅名古今莫過劉氏蓋代不乏人矣錄其尢灼灼者漢劉向劉歆魏劉劭晉劉沈劉實宋劉瓛劉琎劉湛齊劉虯梁劉顯劉逖劉峻劉杳劉敲劉吁劉霽劉祥劉昭劉繩劉臻劉諒劉之遴北朝劉芳劉晝劉蘭劉懋隋劉焯劉炫劉善經唐劉孝孫劉知幾劉仁軌劉允濟劉軻劉鄴劉蛻五代劉希古宋劉載劉琦劉易劉敞劉攽劉恕劉羲仲劉弇劉淸之元劉因劉霖此外詩文之士如梁劉孝綽一時羣從七十餘人亦古今絕異而博雅不著二三殆各有天授也六代文人類耽載籍故該洽之士往往有聞晉則張華郭璞宋則袁豹陸澄齊則王摛何憲陳則虞荔姚察魏則崔浩髙允齊則邢劭魏収周則庾信王褒隋則劉炫蘇綽皆其著者餘人晉齊尙夥陳頗寥寥大都入北矣

梁自武帝好學諸子彬彬繼之故博洽之士彌眾任昉沈約江淹顧恊僧孺子野孝緒之遴二周﹝弘正弘襄﹞二張﹝纉綰﹞諸劉﹝峻顯杳吁﹞諸賀﹝瑒琛﹞肩摩轂接競爽一時殆古今所罕也此外淹通經術又十數人盛哉﹝六代經學盛於梁以武帝究心儒術故也﹞

魏興和二年遣崔敏陽休之來聘敏字長謙淸河武城人博學贍文當朝第一與太原王延業齊名加以天文歷律醫方藥品卜論旣至帝選碩學沙門十人並百寮與談多屈於敏四公進曰敏學問疎淺不足上軫衝襟臣■﹝棨﹐目代木﹞敵之必死帝從之初江東論學有十二沙門論以條疏徵核有中觀論以乘寄蕭然言名理者宗仰其術北朝有如實論質定宗禮有回諍論借機破義敏總南北二業皆精又桑門所專惟在釋氏若儒之與道蔽於未聞敏兼三教擅之頗有徳色■﹝棨﹐目代木﹞公嘗於五天竺國以梵語精理問論中分別論大無畏論因明論皆窮理盡妙其日■﹝棨﹐目代木﹞公與敏談論至苦三光四气五行十二支十干八宿風雲气候金丹玉液藥性鍼道六性五蘊陰陽曆數韜略機權飛伏孤虛鬼神情狀始自經史終於老釋凡十餘日辯揚六藝百氏與敏互爲主客立談絕倒觀者莫不忘歸然敏詞气沮於■﹝棨﹐目代木﹞不自得輿疾北歸未逹而卒按敏之學業總兼三教咸極其精殆古今所未有𨿽廣記未足深信要不爲盡誣也﹝南北史儒林傳悉不錄敏因記此﹞

自昔博學而擅文辭者公孫僑左丘明東方朔司馬遷劉向揚雄曹植王勃杜甫韓愈十數人耳陸澄李善輩咸負書簏之譏與作者幾絕轡矣漢桓譚蔡邕魏王粲劉楨晉郭璞張華梁任昉沈約齊邢邵魏収周庾信劉炫隋許善心李徳林唐虞世南許敬宗五代徐鉉徐鍇宋劉攽南渡洪邁尢袤元虞集吳萊參之前人蓋其次也

魏略云潁川邯鄲淳博學有才章太祖常遣詣臨菑侯植植得淳甚喜延入坐不先與談時天暑熱植因呼常從取水自澡訖傅粉遂科頭拍袒胡舞五椎鍜跳丸擊劍誦俳優小說數千言訖謂淳曰邯鄲生何如邪於是乃更著衣幘整儀容與淳評說混元造化之端品物區別之意然後論羲皇以來賢聖名臣烈士優劣之差次頌古今文章賦詩及當官政事宜所先後又論用武行兵倚伏之勢乃命廚宰酒炙交至坐席默然無與抗者及暮淳還對其所知嘆植之材謂之天人按植本傳但稱少能誦文賦數十萬言不謂博洽若此且事尢俊爽可喜錄之﹝史稱植經籍未嘗去手世以敏捷類以爲不讀書者故余特詳焉﹞

學問在賦中最爲本色故屈宋司馬班張皆冠古今以其繁碩也而入詩最易誤人古今惟老杜能耳宋人不以學爲賦而爲詩六朝不以學爲賦而爲文故皆失之然賦中又自有本色學問不可不知

陸澄著書力殫於經年文爲學困也任昉屬辭才盡於晚歲詩爲學困也束晳劉晝作賦並見譏藝士蹭蹬詞場是又稟賦所拘非必學問之累

王儉何憲齊之博者也而毎屈於陸澄沈約任昉梁之博者也而恆咨於劉杳此專門之說也至茂先得竹簡以問廣微世南談姓譜而畏李守乃一日之偶長或一曲之偏至執此以言張不如束李可並虞豈篤論哉

齊之有陸澄梁之有劉峻也鐵中錚錚矣然澄爲左丞坐以糾劾免官澄上章自理詔內外詳核褚彥回檢宋興以來類例甚眾竟以膚見謏聞白衣領秩峻作山棲志序以黃初平爲雨師蓋坐赤松子誤耳則劉於往事有所未詳而陸於近典憒憒甚矣博古通今儒名豈易稱哉

子產臺駘中壘貳負竇攸鼮鼠敬叔彭矦元遜傒囊賈逵神雀張華海鳬沈括天祿𨿽覩記殊常而簡籍具在按圖卽事往往足徵多繇人不能讀不能詳耳苐非洞徹心胸安得逢原左右三冬萬卷良不可誣至東方命酒怪哉滅諸葛伐薪元緒烹未必盡屬見聞要當得諸觸類若夫敬宗姦徒贊寜詭釋間操一得曷槪他長叚成式報時鐵不明出自何書亦難信也

曹沖刻舟以稱巨象懸鏡以舞山雞此類皆性識所鍾靡闗學習可名夙慧不屬多聞

茂先燔枯木班貍現形元遜伐老桑巨龜潰體二事絕類四妖語同或有一訛非必皆實余謂貍旣博識龜亦靈明張葛愛才何至相苦遂令二木並喪天年惜哉漫書發讀者一笑﹝括地誌載陳倉人獵得獸似彘遇二童子名之曰蝹亦名二童曰陳寶與此頗同﹞

楊修黃絹李彪金鐘𨿽捷冠一時而義非玄妙至賈淵之辯墟墓束晳之誦古文則又無假思維但憑考質而已惟鄭欽悅推繹銘記異哉淵思睿測一至是乎考之當時任昉沈約劉杳諸人世稱博洽積數十年不觧何語而鄭以頃刻徵之眞古今絕識也

天寶中商洛隱者任升之貽右補闕鄭欽悅書曰升之五代祖仕梁爲太常初任南陽王帳下於鐘山懸岸圯壙之中得古銘不言姓氏小篆文云龜言土蓍言水甸服黃鍾啟靈址瘞在三上庚墮遇七中己六千三百浹辰交二九重三四百圯文𨿽剝落仍且分明大雨之後才墮而獲卽梁武大同四年數日遇盂蘭大會從駕同泰寺錄示史官姚■﹝巬﹐言代夫﹞並諸學官詳議數月無能知者筐笥之內遺文尙在足下學乃生知前賢不及近古未聞願采其旨要著之遺簡以成先志深所望焉數日欽悅卽復書曰使至忽辱簡翰屬在途路無所披求據鞍運思頗有所得發壙者未知誰氏之子卜宅者實爲絕代之賢藏往知來有若指掌契終論始不差錙銖也謹稽諸曆術測以微詞試一探言庶會微旨當梁武帝大同四年歲次戊午言甸服者五百也黃鍾者十一也五百一十一年而圯從大同四年上求五百一十一年得漢光武帝建武四年戊子歲也三上庚三月上旬之庚也其年三月辛巳朔十日得庚寅是三月初葬於鐘山也七中己乃七月戊午朔十二日得己巳是初圯墮之日是日己巳可知矣浹辰十二也從建武四年三月至大同四年七月總六千三百一十二月毎月一交故云六千三百浹辰交也二九爲十八重三爲六末言四百則六爲千十八爲萬可知從建武四年三月十日庚寅初葬至大同四年七月十二日己巳初圯計一十八萬六千四百日故云二九重三四百圯也其所言者但說年月日數耳據年則五百一十一會於甸服黃鍾言月則六千三百一十二會於六千三百浹辰交論日則一十八萬六千四百會於二九重三四百圯從三上庚至於七中己據歷計之無所差也所言年歲月日但差一數則不相照會原卜者之意當待僕言之吾子之問契使然也從吏已久藝業荒蕪古人之意復難逺測足下更詢能者報焉李吉甫曰欽悅精思通玄蓋僧一行所不逮方升之貽書欽悅適授駕於長樂驛得銘而繹之至三十里釋然而悟所云據鞍運思頗有所得者此也按欽悅舊唐書不載新唐書特列於傳蓋異其人而知者特寡故詳著焉

酉陽雜俎云賈耽在滑州境內大旱秋稼甚損因召大將二人謂曰君可辱爲健步乙日當有兩騎衣慘緋經市出城可蹤之識其所滅處二將乃裹糧衣皂行尋之一如賈言映大冡而滅遂壘石標識而返賈大喜令軍健偕往發之得粟數十萬又芝田錄云賈相公耽退歸急召上東門卒至戒之曰明日午有異色人入門必痛擊之死無妨門卒稟命至午果有二尼自東百步相序而至施朱傅粉如倡人婦其內服殷紅下飾亦紅卒計尼髠未之有也因以撾痛擊之傷腦流血返走疾如奔馬旋擊之又傷其足狼籍毀裂百步已上落艸映樹更無蹤焉門卒報耽具述耽曰死否對傷腦折足痛楚殆極但不死而失所在無可尋之耽嘆曰然不免有小災矣翌日東市奏失火延袤百千家又耽見一病者謂惟飲黃龍浴水可愈卒如其言亦見太平廣記唐三百年惟耽博識可方東方朔張茂先而世絕無知者傳但稱耽入相與王叔文韋執誼不合罷略不言其博物因叢輯其說於此又一小說載耽好地理學毎外夷入朝輙延致訪其山川土俗歷三十年所得備盡因撰次爲華夷圖夫小說誠不足盡信而說者輻輳如斯豈皆妄幻哉

少室山房筆叢卷二十二

●華陽博議下

﹝少室山房筆叢正集卷二十三﹞

漢尙經術故學問之士在經術唐尙詞章故學問之士在詞章六朝兼斯二者而皆弗如也而名物之學興焉兩宋兼斯三者而皆弗屑也而義理之學出焉世之變也亦足觀矣

兩漢以迄六朝所稱博洽之士於術數方技靡不淹通如東方中壘平子景純崔敏崔浩劉焯劉炫之屬凡三辰七曜四气五行九章六律皆窮極奧眇彼以爲學問中一事也唐宋以還詞章學盛此道頓微王子安劉原父諸子稍能旁及余遂寥寥蓋技術𨿽非學問所急其業之難精殆有甚者信古人未易及也

古人之學有中絕弗傳者譜牒是也其學六朝最盛如王弘日對千賓不犯一諱梁武書成千卷僅紀數朝至唐李守林寶皆擅業專門老宿師儒莫敢與抗五代以還不崇門閥譜牒之學遂絕不傳宋惟鄭樵羅泌號能究心然率搜羅遼邈增益見聞而已非專門擅業者比也﹝鄭以員半千爲六朝大謬員唐人其父慕伍員之忠遂易此姓見本傳中﹞

凡譜系之學昉於漢衍於晉盛於齊極於梁唐稍左矣其學故不乏也鄭氏通誌譜系凡六種一百七十部端臨通考存者不過數家勝國以還殆絕此門閥之變亦古今興廢一大端也

漢之爲經者仲舒康成爲史者馬遷中壘爲子者子云淮南爲賦者孟堅平子無非博極之士六朝尙浮誇故博之名在張王劉陸諸子然玩物之意勝矣三唐尙藻繪故博之名在王楊杜韓諸子然修詞之意勝矣

漢以前其人其學實唐以後其人其學虛漢以前學者務博之實而忘其名唐以後學者先博之名而後其實此古今大較也至瓌偉絕特不羣之士則代各有之矣

退之云爾雅注虫魚定非磊落人似不屑屑玆途者乃唐之韻學韓獨爲冠又屢以奇字取稱何也歐蘇𨿽不以學顯然歐於詩蘇於書易皆有傳注世共推之亦前代文人所無介甫元晦自是學士不得以所長沒之﹝韓韻學見吳棫韻補﹞

古今博洽之士有稱府者﹝傅昭劉顯俱稱學府﹞有稱庫者﹝杜預號武庫房暉逺號五經庫谷那律號九經庫﹞有稱廚者﹝王儉稱陸澄書廚陳濟號兩腳書廚﹞有稱簏者﹝李善又傅廸﹞有稱笥者﹝許懋號經史笥任昉號五經笥﹞有稱篋者﹝柳璨號柳篋子﹞有稱神者﹝鄭康成號經神﹞有稱師者﹝曹曽弟子稱曽曰曹師爲立祠﹞有稱聖者﹝劉臻精漢書稱漢聖﹞有稱癖者﹝杜預﹞有稱淫者﹝皇甫謐劉峻俱號書淫﹞有稱癡者﹝竇威﹞有稱志者﹝虞世南呼李守爲人物志﹞有稱譜者﹝李守又號肉譜﹞有稱祕書者﹝虞世南行祕書﹞有稱總龜者﹝殷踐猷號五經總龜﹞有稱海者﹝何休號學海﹞有稱苑者﹝任末號經苑﹞有稱倉者﹝曹曽號書倉三事俱見拾遺記﹞有稱樓者﹝李磎號李書樓﹞﹝傅廸見禦覽讀書類與李善並譏誚之稱陸澄書廚亦此類﹞

古今績學之士靡弗以勤致者尼父韋編三絕亡論卽賢如仲舒聰如劉向穎如子建捷如孝標其勤咸百倍於世之學者盛名所集弗虛也厥有目下十行篇成萬字而終身沒沒艸木共年毋亦此道未至與余生平駑劣世事懵然獨癖嗜靑緗逾於飲食凡史傳敍稱有仝余好輙欣然領會踴躍於衷偶閱唐宋諸類書采摭前規漏遺泰甚因戲效昔人比事雥而錄之衰病耗忘目睫之譏自分不免異時仝好尙或有當余衷哉﹝中有一事數人或十數人者如不釋卷事百餘止錄稍異者余映雪隨月等不具錄﹞

絕韋﹝仲尼讀書韋編三絕鐵摘三折﹞滅漆﹝又漆文三滅亦仲尼讀書﹞割席﹝管寜絕華歆事﹞下帷﹝董仲舒崔祖虯鄭鮮之宋世景李密司馬光﹞穿榻﹝魏収讀書坐一木榻積久榻板中穿﹞結繩﹝李充讀尙書腰系細繩十尋毎一徧作一結計數萬餘徧﹞然穅﹝顧歡﹞屑豆﹝朱倉代糧﹞擁絮﹝江革﹞墜冠﹝朱穆讀書墜冠﹞負圖﹝董藹又李充亦號負圖先生﹞擔笈﹝髙允劉晝﹞閉戶﹝劉焯劉炫諸葛穎各十年馮偉節三十年餘陶泓景姚思亷裴行儉張衮魯恭劉晝韋陟孫敬﹞杜門﹝陸倕諸葛穎﹞懸梁﹝孫敬﹞鑿壁﹝匡衡﹞寄廡﹝劉峻少貧寄人廡下讀書﹞居樓﹝張建章所居有書樓﹞掘坎﹝遊明根掘土坎爲室讀書其中﹞墮坑﹝劉峻讀書失墮坑阱﹞掌錄﹝董藹錄書於掌世謂仲玄掌錄見禦覽﹞掌鈔﹝蘇秦張儀仝學見異書以掌題之見禦覽﹞舌畊﹝黃安讀書畫地成池又賈逵事見拾遺記﹞舌學﹝董藹鈔書於掌以舌舐之掌爲爛號舌學﹞等身﹝賈黃中少聰悟父取書與身等令讀之號曰等身書﹞刺股﹝蘇秦﹞折肢﹝樊深讀書墜馬﹞損目﹝王錫讀書致損右目﹞荷鋤﹝孔安國常林張紘兒寛崔逞﹞引杖﹝沈峻以杖自擊輙讀﹞鑄研﹝桑維翰鑄鐵研﹞據鞍﹝樊深讀書據鞍不輟﹞亡羊﹝王育﹞牧羊﹝王蒙﹞乘牛﹝李密﹞牧牛﹝張悕﹞棄豕﹝承宮聽經棄豕不覺﹞驅驢﹝李固驅驢負書﹞卻鹿﹝裴休﹞聚螢﹝車胤﹞伐薪﹝葛洪伐薪供書﹞拾薪﹝承宮拾薪聽經﹞負薪﹝劉貞素﹞采薪﹝劉仁軌又董藹﹞然薪﹝範任又畢諴﹞爨薪﹝侯瑾爨薪代燭﹞賣薪﹝朱買臣﹞乞薪﹝郭瓊乞薪照書仙鑑﹞截蒲﹝路溫舒以代簡﹞折蒲﹝王育折蒲冩書﹞熨瓜﹝鄭灼心熱以瓜熨之﹞種瓜﹝步隲﹞拾葉﹝董藹拾葉冩書﹞編柳﹝孫敬編柳冩經﹞蔭樹﹝魏収坐牀蔭樹讀書﹞斷虀﹝範仲淹﹞流粟﹝朱買臣見禦覽﹞漂麥﹝髙鳯﹞失稻﹝顧歡讀書失稻不覺﹞絕糧﹝王歆絕糧讀書不輟﹞燎麻﹝劉峻﹞畫荻﹝歐陽修﹞竊肉﹝王劭閉目精思家人竊肉不復覺﹞忘羮﹝劉恕﹞節燭﹝郎茂讀書家爲節燭﹞減油﹝沈約親爲減油﹞置燈﹝範純仁﹞藏火﹝祖瑩藏火灰中﹞廣鈔異書﹝劉峻袁漢﹞竊讀官書﹝楊誠﹞獄中受書﹝黃霸崔瑗﹞陌上懷書﹝崔琦﹞市肆閱書﹝王充徐曠﹞野地錄書﹝董藹﹞負板挾書﹝董遇﹞采梠誦書﹝隗禧﹞借讀人書﹝任孝恭劉焯劉恕張方平﹞畱讀人書﹝鄭樵遇人書必畱讀﹞臥用警枕﹝司馬光﹞臥不蓄枕﹝李銓﹞凝塵滿席﹝馮道韋愛﹞落燼數升﹝呂思禮﹞爲人傭書﹝闞澤崔光劉芳﹞爲人傭作﹝侯瑾王延衛颯﹞爲人都養﹝孔安國﹞爲人廝役﹝陳實﹞爲人僕隸﹝王蒙﹞爲人僮奴﹝遊明根並見傳﹞誤入人家﹝劉臻褚遂良﹞不交人事﹝薛瑞崔林﹞不問家產﹝崔玄伯譙周﹞不啟家書﹝胡瑗﹞不觀伎樂﹝王瞻﹞不通權貴﹝阮孝緒拒王晏不見﹞不窺天子﹝韋愛﹞不對吏人﹝狄仁傑﹞日進三卷﹝宋太宗﹞夜盡十卷﹝沈約﹞東觀讀書﹝黃香﹞祕閣觀書﹝張纘李邕﹞十年不歸﹝胡瑗﹞七年忘返﹝樂羊子﹞門庭著紙﹝左思﹞戶牖置筆﹝王充﹞廁上誦詞﹝錢惟演﹞廁上索文﹝歐陽修﹞寒暑不輟﹝劉宣徐曠蔣乂﹞晝夜不倦﹝鍾會範云沈峻李瑾樊深江總庾仲容溫子升﹞盥櫛不禦﹝虞世南﹞寢食不思﹝郎茂劉恕譙周皇甫謐等﹞慶弔不行﹝荀爽﹞徵辟不就﹝褚陶徐苖﹞目不窺園﹝董仲舒三年一云十年桓榮十五年何休十七年﹞手不釋卷﹝馬懷素呂思禮於休烈李磎仕宦不釋卷劉昺魯肅崔林辛術軍旅不釋卷劉實王起趙逸崔元翰耄耋不釋卷司馬光童稚不釋卷裴皥亂離不釋卷皇甫謐裴漢疾病不釋卷余不盡書﹞

讀巵言所記古今博物事偶憶史傳小說中有相類者並疏左方﹝中固多博極士然或由神觧或以術推不專問學至偶中亦有之巵言大略同﹞鄭公孫僑知實沈臺駘知黃熊﹝晉平公夢﹞魯展禽知爰居﹝海鳥避風﹞漢傅毅知西域金人胡僧知昆池刼灰蔡邕知焦尾琴柯亭竹魏嵇康知石髓晉荀朂知勞薪摯虞束晳並知曲水﹝二子各證舊文束事覺稍古耳﹞張華知蛇化雉知洛鐘鳴知武庫火﹝以積油故見太平禦覽樂藹下﹞郭璞知驢鼠﹝大如水牛灰色見景純傳﹞宋陸澄知崇禮門鼓齊徐之才知癅骨﹝作刀柄見禦覽﹞梁武帝知海濵巨黿﹝趙昭儀所化見飛燕別集﹞劉杳知張仲師﹝長尺二寸﹞知騫毘王傑公知蛇鶴二珠知火浣布知髙安國鹽知天竺國鏡知八風谷酒知扶桑繭絲﹝傑公事並見四公記﹞後魏趙逸知晉時寺址知宋世浮圖﹝見廣記異人類﹞隋崔頥知藍田玉人﹝漢文帝所造具冠幘見太平禦覽中﹞唐李百藥知瑯琊稻﹝徐陵文語﹞郝處俊知無脂羊張柬之知影蛾池﹝上官儀詩﹞唐玄宗知龍皮扇王維知霓裳第三拍葉法善知白蝙蝠精﹝張果眞形﹞靑城王老知太元仙衣鄭欽悅知中山石銘賈耽知虱癥知火尼知藏粟﹝見雜俎及廣記﹞江陵書生知息壤﹝太平廣記﹞建中時道者知脈望﹝蠧魚蝕神仙字所化其形如規發服之長生﹞又春秋陳章知胡充折齒﹝齊桓公得折齒方圓三尺陳章對曰此秦胡充齒也﹞知鳴鵠嗉中人﹝齊桓公得鳴鵠殺之嗉中有人長三寸三分陳章曰名李子敖見博物志﹞公孫僑知浮游﹝共工之卿化爲朱熊﹞晏嬰知盤庚﹝長九尺餘大下小上﹞知伊尹﹝大上小下赤色而髯三神俱夢中所見出汲冢璅語今載禦覽並陳章二事並見禦覽形體門﹞內史過知莘縣神﹝丹朱所化﹞觀射父知重黎郯子知鳥官蔡墨知豢龍氏介葛盧知牛鳴師曠知絳縣老人年﹝並見國語左傳﹞又知太子晉年﹝汲冢周書﹞漢東方朔知東都短人﹝禦覽﹞賈逵知神雀﹝漢書本傳﹞張敞知宣帝時美陽僞鼎﹝冊府元龜﹞終軍知鼮鼠﹝冊府元龜﹞魏管輅知宋無忌妖知易中九事王粲知漢時玉佩遺制本傳﹝元龜﹞吳諸葛恪知桑熟老龜﹝傳注﹞六朝雷煥知枯木照妖知丰城劍气﹝續齊諧記﹞劉杳知■﹝恡﹐木代忄﹞偏旁知姓譜血脈﹝並見南史本傳﹞劉顯知獅子何色﹝南史本傳﹞樂藹知積油爲灰﹝元龜﹞王僧孺知古人以石爲鍼﹝南史本傳﹞潘京知武陵郡名﹝止戈爲武髙阜曰陵見元龜﹞範云知白烏所由至﹝齊髙帝時事見元龜﹞裴子野知滑國﹝卽白題同貢者見南史子埜傳﹞續咸知有新氏衡石﹝元龜﹞崔賾知羊腸阪﹝本傳﹞魏収知人日徐之才知蛤精﹝並見北史本傳﹞傑公知六女國﹝梁四公記﹞唐許敬宗知濟水褚遂良知雄雉見秦﹝元龜﹞周焦君知古嶽瀆經﹝廣記﹞元行衝知樂器名阮咸﹝孔氏六帖﹞楊収知姑洗角﹝出處仝上﹞張一行知帝車七曜文﹝王勃文帝車南指遁七曜於中階華蓋西臨藏五云於太甲張燕公不曉以問一行一行知其上句下句遂無知者段成式云﹞劉禹錫知巨顙老拳詩﹝杜甫義鶻行語老拳見石勒傳﹞張率更知玉磬﹝隋唐嘉話﹞房叔道知湖目﹝蓮子也此事本六朝人附酉陽雜俎﹞陳倉童子知弗述﹝秦時事也以上二事皆在唐前以載雜俎附此﹞段成式知畫菩薩光﹝以曽靑和壁魚設色則近日有光此事在贊寜知畫牛前見雜俎廣知類﹞五代陳陶知狼星直日﹝江南主晨起於殿前得殘獸一足無知其故者以問陳陶陶對曰昨夜乃狼星直日也見詩話總龜﹞崇實知鼉﹝見葆光錄﹞江南士人知天雞有二﹝說載爾雅江南士人因主司出題問此無能答者見談苑﹞宋王介甫知玉樓銀海﹝玉樓肩也銀海眼也蘇子瞻雪詩用二事出道書見詩話﹞蘇子瞻知錦瑟詩﹝李義山詩寓適怨淸和意黃魯直不能觧眉山告之﹞黃魯直知喚起催歸﹝二鳥名也韓退之詩﹞劉貢父知黃耳﹝非犬也乃童僕名見詩話﹞劉克知人日陰詩﹝自元日至人日各有所屬某日陰則某物歉也﹞又知烏鬼﹝鸕鶿也說載圖經筆談云﹞王貽孫知男女皆跪﹝禮對太宗問也見玉壺淸話﹞李公麟知玉璽文﹝見宣和畫譜及宋史本傳﹞沈存中知棊局數﹝共享五十二萬子而盡局之數﹞胡旦知束帛﹝詩話總龜﹞黃常明知孟勞﹝寶刀也王介甫詩用之見詩話總龜﹞丁公言知唐酒價﹝眞宗問唐酒價丁以杜詩對時稱敏捷後人又舉王維新丰美酒斗十千駁之餘戲謂價之多寡由酒有美惡耳工部貧客又蜀酒固不得埒價新丰也﹞又仲尼知玉羊﹝見髙氏緯略引韓詩外傳云魯哀公穿井得一玉羊焉孔子見之曰水之精爲玉土之精爲羊此羊得之井中在水土之際其身玉其肝土也公使殺視之果然此又與羵羊事異﹞元萬頃知離合詩﹝見舊唐書本傳郭侍封被圍作離合詩示李績績怒萬頃爲觧之﹞朱子奢知燒尾事﹝新羊入羣爲諸羊所觸火燒其尾乃定故士人登進遷除設燕謂之燒尾貞觀中太宗以此問朱子奢朱子以此事對一說虎變爲人惟尾不變須燒乃似人見封氏見聞志﹞張果知漢武時鹿﹝唐玄宗時得鹿以問仙人張果果云此漢武上林鹿也驗之果然見神仙通鑑張果傳中﹞張氳知海蝦蟇齒﹝方圓二尺亦見仙鑑氳傳﹞祁玄觧知龍虎玉﹝見太平廣記唐憲宗時異人伊祁玄觧至時西域進方圓二玉舉朝莫能名憲宗以問玄觧玄觧對云圓者龍玉方者虎玉也詢諸貢者果云圓者漁人所得方者樵夫所致人始信服云﹞尹拙知白馬祠舊典﹝宋史本傳﹞劉恕知五代別將行履﹝本傳﹞王介甫客知虹玉圍腰語﹝見髙氏緯略虹玉圍腰唐人常衮語也王介甫作謝玉帶表而偶缺一故實作對一門下客曰何不用虹玉圍腰語介甫大喜卽用之惜門客名氏竟不傳﹞尢延之知河魨原起﹝楊廷秀與尢延之食河魨楊問尢河魨原起何典尢因舉左太衝賦及劉淵材注答之楊檢驗二處信然始大服尢之博洽呼之爲書廚云見說郛所鈔坦齋筆衡中﹞王仲行知天吳字音﹝見談藪云李大異爲廣西帥嘗誦杜天吳紫鳯之句顧坐客云吳當音華見山海經未知復見何書客莫對王獨云後漢書戴就被収獄吏燒鋘斧使就挾之注引何承天篹文鋘音華又詩不吳不敖不吳不揚亦皆音華李公稱善眾咸服其該洽云今刻說海無此事非也﹞葉寘知玉柙﹝坦齋筆談﹞湯思退知生婦人出處﹝本三國誌事見說郛﹞又六朝王筠知霓字音五代張策知僞鼎﹝見合璧事類中﹞徐鉉知象膽宋竇儀知幹徳四年錢沈括知天祿元耶律楚材知角端﹝並見史及諸雜說凡巵言引者悉不錄又說郛載宋某人知酋耳知肉芝﹞

古文奇字之難辧有甚於事物者別而錄之於後

李斯識周冢玉文八字叔孫通識周冢玉文二字嵇康識抱犢山神書束晳識汲冢竹書江淹識玉鏡竹簡古文劉顯識古文尙書斷篇又識魏人遺梁古器隱起文王僧虔識科斗書周官闕文範云識秦望銘韓愈識誅鮫雷文李協識漳泉界銘東平李生識石壁遺記兗州魯生識古銅盎篆文﹝又張敞識美陽鼎文髙佑識玉印文﹞李斯叔孫通不盡識周冢玉文﹝凡八十字斯通共識十字﹞郭璞束晳不盡識穆天子傳文郭又不識會稽鐘文﹝景純本傳﹞張華不識顯節陵科斗文﹝卽束晳所識者己見巵言﹞任昉不識尙書古文﹝王僧虔識﹞姚■﹝巬﹐言代夫﹞不識中山石銘﹝鄭欽悅識﹞鮑照徐爰蘇寶生不識靑州墓銘﹝賈希鏡識己見巵言﹞王僧虔不識玉鏡竹簡古文﹝江淹識之﹞王起不識■門二字段成式不識鹿杯古文沈括不識漢東雷文﹝扶疎類栢葉見筆談﹞至秦漢子書謂泰山封禪文字萬家仲尼觀之不能盡識則謬談也

埜客叢書云幽明錄曰楚文王獵有人獻鷹得異物時有博物君子曰此鵬雛也文王厚賞之異類傳曰漢武帝時西域獻黑鷹得鵬雛眾莫識惟方朔識之二說不同尙書故實謂孝武時嘗有獻異鳥者莫識東方朔曰此畢鸞也問何以知之曰見山海經洽聞記曰後漢時有鳥頭長五尺雞首燕頷備五色而多靑光武問百官咸以爲鳯蔡衡獨曰多靑者乃鸞也余歷考博識事自謂庶幾足補巵言之缺近讀此事遺數條學之難窮如是因續志之﹝畢鸞疑卽畢方事字之訛也﹞

叢書又云緗素雜記云永叔啟陸機閱史尙靡識於撐犁枚臯屬文徒自慚於骫骳沈元用啟讀撐犁而靡識敢謂知書問祈招而不知尙慚寡學撐犁事竟不知載何書僕謂此見玄晏春秋曰予讀匈奴傳不識撐犁事案傍有奚奴執燭顧而問之奴曰撐犁天子也言匈奴稱撐犁猶漢人稱天子也於是曠然發寤然則不識撐犁乃皇甫謐事歐公謂陸機者誤也按此書吳人王懋著當紹興淳熈間成而不見端臨通考蓋其時未行世也﹝說郛亦引不見此﹞

古書中奇字難識者已備載巵言中自余傳記所錄字率不存卽博雅所徵徒存故實而已獨玉磎編事所傳古鏡篆文十二字尙見太平廣記然其說甚詭誕不足信也

六代文人之學有徵事有策事徵者共舉一物各疏見聞多者爲勝如孝標對被王摛奪簟之類是也策者暗舉所知令人射覆中者爲優如沈約得三劉顯失一之類是也齊梁之交此風特盛亦猶晉之淸言

大約徵者如杞不足徵之徵策者卽漢世射策之策然梁武與劉峻徵錦被事亦謂策者自上臨下之詞實非策也惟隸事與徵義同

六朝策事唐宋挍士悉其遺風惟徵事絕不復覩僅段成式溫庭筠以一物傳簡往來遂成卷軸又段嘗出獵得兔數十頭遺父寮屬毎頭疏事若干其下比僚屬傳觀無一重者又元陳剛中呂徽之徵驢事數十條皆或有之惟徐氏兄弟徵貓事非實錄非段呂學過二徐以驢及兔事頗眾也徽之見輟畊錄其人快士第匪陶氏幾弗傳小說尙爾著述其可廢哉

南齊王儉自以博學多識過陸澄澄曰僕自少至老惟好讀書無他事以縈念今公少卽鞅掌王家𨿽復一覽便諳然所見卷帙未必勝僕儉不謂然後與何憲輩徵事咸屈於澄乃服其說余毎讀澄言輙嘆其親切有味非身有之弗能道儉在齊亦稱好學聞澄語便當了然顧驗而信卽此知儉徒豪舉爲名髙耳儉卒時年未四旬方身柄齊國又少負一時重望諸名士咸出其門詎容有餘力廣讀異書今問崇禮門鼓事尙載澄傳云

南部新書云大中好文嘗賦詩有金步搖未能對令溫岐﹝卽溫庭筠也﹞續之岐乃以玉跳脫應大中喜命以甲科處之爲令狐綯所沮除方城尉綯曽問其事於岐岐曰出南華眞經非僻書也冀相公燮理之暇時宜覽古綯怒甚後岐有詩曰悔讀南華第二篇

爲此也詩話總龜引宋某公謂南華經無玉跳脫事不知當時何據按唐詩紀事令狐綯嘗以舊事訪溫對如前非問跳脫也宋人訛而一之可笑北夢瑣言跳作條亦非蓋跳脫乃與步搖相屬耳﹝王懋云玉跳脫出眞誥當作華陽第二﹞

梁沈約策劉顯十事顯對其九約曰老夫昏忘不可受策聊試數事第毋至十顯問其五約對其二又韋載字徳基年十二見沛國劉顯顯問漢書十事隨問輙對按顯於十事尙不能全得而載獨舉對無餘者以漢書當時藝習者眾或載所專精且顯或以童子易之事非甚僻故也若劉沈五策則亷藺鬥於鼠穴各極所難勢自不能無得失凡評論古人文章學問務以此意求庶得其實不爾則韋之學乃過於劉而沈逺不及豈事實哉﹝又六朝張綰受策百事得九十四苐失六事因呼百六公﹞

又韋篹仕齊爲記室沈約嘗稱於梁武曰恨陛下不與此人仝時其學非臣輩也二韋一族載十二卽受策劉顯穎敏固已絕人異時第以職任稱而不聞學問著固知業廢於半途者眾矣

何憲傳稱其直閣日諸文士雜取四部書質之略無遺失可謂該矣然胡至一窘於陸而再奪於王也任昉不識尙書古文而王僧虔識之王僧虔不識竹簡古文而江文通識之然淹之該博實不逾昉大槪一事之短長耳必諸劉張陸輩斯無間然

南唐徐鍇與兄鉉徵貓事至七十餘古今貓事有限卽經史詩文單辭並舉亦不應若此之繁蓋兄弟一時自相誇詡世不詳察狃爲實然耳梁武沈約徵核事僅十餘條則吾頗恨其寡卻自實錄蓋六朝前世代差近事迹尙稀故也二徐𨿽宋初然李昉宋白及諸學士編禦覽廣記所収貓事不過十餘二書之輯鉉與其間胡不舉鍇七十事實之也蓋古今故實載籍具存歷世類書咸可挍核或間有漏遺決非懸絕余斯議自謂老吏斷獄博洽君子幸更詳焉

唐武宗制乃■﹝宀乃﹞二字以試王起起言臣於三教書所不識者惟周穆王傳■門二字耳此二字羣書未見武宗笑曰向試卿耳二字實吾所自制按起謂二字羣書未見可也謂三教書所不識者惟■門二字則大誣也卽穆天子傳中字不可識景純無注者不下十數況窮三教書寜止此乎蓋古文自有不可識者前人旣無訓釋後世曷自推詳若僞撰之書目所未接博極之士固能辧之然亦必徧窺四部夙究三倉庶幾斯語政恐非起所辦倘逢劉顯之策立見其窮矣

彊記則博聞博聞必彊記此常理而不盡然至博聞彊記而不觧把筆者又比比也乃文章烜赫之士於載籍涉獵而已淹通該洽之任往往謙讓未遑豈人力固所難兼將造物陰爲限制耶然漢唐以上諸大家則無不博涉也其獘自宋開之

張安道過目不忘而在宋人中無聞該洽此彊記而不博聞者也司馬君實幼稱不慧而淹通經史世號大儒此博聞而不彊記者也劉原父彊記絕人博聞無比而歐誚其文章未工此博聞彊記而短於文詞者也歐蘓俱以文章名世而安道訝子瞻再讀漢書原父惜歐九不甚讀書此文章烜赫而短於博聞彊記者也然歐蘓皆有功經學亦前文士所無﹝原父亦以文名宋此據前人論之﹞

或問蘇子瞻讀書之法蘇曰讀書如錢榖兵農及諸事物之類毎一事作一次理會可以終身不忘子瞻非彊記者卽此可見以餘論之長公所言實讀書要法苐頗費工力耳子瞻嘗問一後進近讀何書其人答讀某書子瞻輙問其中有某好亭子其人愕然罔措不知子瞻所問卽前意也

餘冬序錄云歐陽永叔爲文𨿽至熟故事亦檢出處然後下筆蓋其愼也東坡卽不如此觀洪景盧直院時所聞院卒之事可知隨筆摘東坡詩文與出處戾者數十事坡仙大才制作多出一時縱手信筆未嘗效人本子上尋行數墨古人事實固宜有誤用處後生可爲法耶按右二事二公俱非彊記者可見然得失大有歸也

劉原父兄弟皆博學窮經傲睨歐蘇王氏間而制作不甚傳沈存中筆談持論精確然往往有輕發者正坐不檢出處故也江鄰幾雜誌宋人極推今不傳略見說郛

兩山墨談謂洪景盧深服蘇子瞻以老卒言不檢冊子故然子瞻用事多誤病正坐此洪素以博洽自居其推服子瞻當別有謂苐洪所著隨筆事實矛舛處亦復不希古人所以嘆目睫也

宋人王介甫在當時諸文士中號爲究心問學者旉亦雋才假以年詎可量徒以新法流獘並終身所善沒之歐好古於金石頗覩一班蘇赤壁二賦淸空瀟灑大得盛唐景趣而詩反爲事束兩失之云

庚溪詩話云曽子固爲太平州司戶時張伯玉璪作守歐公荊公皆與伯玉書以子固屬之伯玉殊不禮一日就設廳召子固作大排惟賓主二人不交一談旣而召子固書室謂曰人皆謂公曽夫子必無所不學也子固辭避而退因請子固作六經閣記子固屢作終不可其意乃曰吾試爲之卽令子固書曰六經閣者諸子百家皆在焉不書尊經也其下文不能具載又令子固問書傳中隱晦事應答如流子固大服始有意廣讀異書晁丈以道言劉斯立跂初登科以賢稱就亳州見劉貢父談論皆劉所未知以道又言少年讀書時嘗鄙薄蔭補得官後從李徳叟遊徳叟輕賤科名議論髙逺方有意眞爲學也據右宋人所述則南丰似亦不甚讀書蓋文與歐王蘇氏等而學又不及伯玉非庚溪筆之殆同艸木謂小說可廢乎

又宋子京嘗與李邯鄲飲酒隸僻事不勝者輙飲之坐客遂皆潦倒而出宋人隸事僅見此張安道世推彊記止劉貢父所紀黃巢一事然余以唐書較之殊不合則所謂彊記安在並貢父亦失之不考也﹝詳二酉綴遺中﹞

夢溪筆談云嘗有人自負才名後爲進士狀首揚歷貴近曽謫官知海州有筆工善畫水召使畫便廳掩障自爲之記自書於壁間後人以其時名至今嚴護之其間敍畫水之因曰設於廳事以代反坫人莫不怪之予竊意其心以謂邦君屏塞門管氏亦屏塞門邦君爲兩君之好有反坫管氏亦有反坫其文相屬故謬以屏爲反坫耳麟謂反坫事出論語不應其人疎陋至此按宋黃東發云反坫鄭注爲坫在兩楹之間反爵其上坫字從土而云在兩楹間豈常設耶按郊特牲旅樹反坫內則曰士於坫明堂位曰反坫出尊崇坫康圭士虞禮僎於西坫土則累土而爲之皆可名坫而坫亦有髙卑東西之不同非必反爵之處也鄭氏以坫之反異於經文矣汲冢書曰回阿反坫注曰外向室也反主坫言非主爵言也據禮記反坫與臺門相連汲冢書反坫與回阿相連論語反坫與樹塞門相連恐均爲宮室僭侈之事若東發之言蓋亦以反坫爲屏障之類筆談所載某人見或同此存中持論多核然未免有輕發者玆類是也

朱元晦雲程泰之演繁露其零碎小議論亦多可取如辧罘罳之類某頃因看筆談中辯某人誤以屏爲反坫後看說文坫字下乃注云屏也因疑存中所辯未審後舉以問泰之曰存中辯是然不是某人誤乃說文誤耳右見語類所記近續讀得玆說並識之然則文公固亦疑此蓋某公自本說文非誤憶也余所見竊謂不誣世人幼習傳注忽覩此大是駭聞沈博洽自信故勇於譏之苐某公有知又將以沈爲不讀說文矣甚矣辯難不可不審而援引不必騖奇也

段成式酉陽雜俎記事多誕妄如雲一木五香根旃檀節沈香花雞舌葉藿膠燻陸此尢謬旃檀與沈香兩木元異雞舌卽今丁香耳今藥品中所用者亦非藿香自是樟葉南方至多燻陸小木而大葉海南亦有燻陸乃其膠也今謂之乳頭香五物迥殊元非同類右筆談所論段氏專記異國所出欲無根柢可謂漢庭吏筆然此譏亦本山海經余考成式所引書多出前代諸小說及釋道二藏者今本書大半不傳故沈謂成式之誕其傳者十九可徵也﹝惟唐本朝多誕則段爲之﹞

夢溪筆談云江南陳彭年博學善史於禮文尢所詳練歸朝列於侍從朝廷郊廟禮儀多委彭年裁定援引故事頗爲詳洽嘗攝太常卿導駕誤行黃道上有司止之彭年正色回顧曰自有典故禮曹素畏其該洽不復敢詰按郎瑛類槁載武林張某者毎縱談古今人詰其所出則厲聲曰太平廣記蓋其書世所罕也夫廣記何祕之有楊用修亦頗用此譏如衝波傳之類司馬君實講經爲村老難不介意眞仲尼徒也

又明道雜誌云楊大年奉詔修冊府元龜毎數卷成輒奏之比再降出眞宗常有簽貼有少差誤必見至有數十簽大年𨿽服上之精鑑而心頗自愧竊揣上萬幾少暇不應能如此稍訪問之乃毎進本到輒降付陳彭年彭年博洽不可欺毫髮故謬誤處皆簽貼以進大年乃大薦彭年文字請與同修自是進本降出不復簽矣較二說則彭年學問誠爲當世所服世但知江南有徐氏兄弟彭年殊寡稱者因記此然冊府元龜以楊陳二君及諸博雅同修當無復遺恨余間讀之疎漏處亦不少益知學問無窮也﹝彭年導駕或果有典故不可知觀反坫一事知沈語難盡憑也﹞

蘇長公用事多誤由才髙意爽不屑屑檢冊子耳洪景盧隨筆指摘凡數十處大槪得之苐亦有不盡然者費衮梁溪漫志一則云東坡和潛師放魚詩況逢孟簡對盧仝不用校人欺子美或云校人乃欺子產非子美也豈少陵曽用校人事遂直以爲子美耶予按左氏杜預注子產一字子美以上俱費氏說蓋事載六經語孟者人所童習通曉一出名公手一或抵牾必他有證佐不得視同諸書所出驟加誚議也苐坡亦應自注以免人疑

王伯原曰演繁露摶黍爲鶯不知何出蓋未考詩葛覃注也緗素雜記不知麥秋出月令熊攺齋漫錄考古語所出詳且博矣然首如飛蓬出於詩乃以左思賦爲始樹桃李者夏得休息見於說苑乃以狄梁公事爲始若此非一是以君子無輕立論又引筆談云彼䢐矣岐有夷之行朱浮傳疏作彼䢐者岐有夷之行今按後漢書朱浮傳無此語而西南夷傳朱輔疏中有之蓋沈誤以輔爲浮也噫程沈二氏宋世共稱博洽而猶若是考訂可不審哉﹝髙似孫有繁露語見齊東埜語今不傳﹞

夢溪筆談云熈寜中嘗發地得大錢三十餘文皆順天得一錢當時朝廷咸疑古無得一年號莫知何代物余按唐書史思明僭號鑄順天得一錢順天乃其年號得一特以名鑄錢耳非年號也按此與竇儀幹徳事相類而沈所徵叛臣年號尢僻世絕無傳之者因錄此﹝幹徳錢事石林燕語以爲盧多遜與他傳記互異當考﹞

又云國史篹異載潤州曽得玉磬十二以獻張率更叩其一曰晉某歲所造也是歲閠月造磬者法月數當有十三宜於黃鍾東九尺掘必得焉從之果如其言此妄也法月律爲磬當依節气閠月自在其間閠月無中气豈當月律此懵然者之爲也叩其一安知是晉某年所造旣淪陷在地中豈暇復按方隅尺寸埋之此欺誕之甚也按存中此辯甚精蓋記事者不能無溢詞耳

程泰之當廷中對事必援古引今備極證據人主不悅而出之此又與梁武惡劉孝標異宋時人主直是懵然不觧耳然程他日著北邊備對尙以鄕日所對未詳爲恨可謂不負所學矣

困學紀聞雲莊子楚狂之歌所謂迷陽人多不曉胡明仲云荊楚有艸叢生修條四時發穎春夏之交花亦繁麗條之腴者大如巨臂剝而食之其味甘美野人呼爲迷陽其膚多刺故曰無傷吾行﹝以上俱紀聞語﹞近王長公與余書云詞場尺寸地迷陽罥足大可怪也余時不觧罥足之義讀此了然

紀聞又云策扶老以流憩扶老藤名以爲杖也見蔡順傳注按此可與迷陽作對扶老尢僻非伯厚不能知然亦讀漢書偶得之伯厚嘗引王徽之言謂讀書得一義如獲一眞珠船此意非眞好學者未易驟領會也﹝又古今注禿鶖一名扶老扶老亦見太平禦覽艸木類﹞

夢溪筆談云崔融瓦松賦謂之木也訪山客而未詳謂之艸也驗農皇而罕記段成式難之曰崔公博學無不通曉豈不知瓦松已有著說引梁簡文詩依檐映昔耶成式以昔耶爲瓦松殊不知昔耶自是垣衣瓦松乃名昨葉何成式亦自不識豈得誚崔融耶然昨葉何艸不見爾雅神農等書而第見陳藏器本艸陳段俱唐人恐未足以難成式也﹝淸異錄拆瓦松字爲一元木公可笑﹞

楊用修藝林伐山云漢靈帝修南宮鑄天祿蝦蟆轉水入宮又作翻車渴烏灑路天祿卽大蝦蟆伯樂之子按圖索駿以蝦蟆爲馬卽天祿也天祿之形漢人多刻石肖之於墓古詩所謂天祿辟邪眠莓苔也按用修毎證一事必令阿平絕倒而此以天祿爲蝦蟆尢可笑陳晦伯但引瑞應圖以駁之似未明了余按沈氏筆談云至和中交趾獻麟如牛而大通身皆大鱗首有一角考之記傳與麟不類當時有謂之山犀者然犀不言有鱗今以予觀之殆天祿也後漢書中平三年鑄天祿蝦蟆於平津門外注雲天祿獸名今鄧州南陽縣北宗資碑旁兩獸鐫其膊一曰天祿一曰辟邪元丰中予過鄧境聞此石獸尙在使人墨其所刻天祿辟邪字觀之似篆似隸其獸有角鬛大鱗如手掌甚類交趾所獻異獸知其必天祿也據此則此獸宋時固已入貢沈存中辯之甚明用修於筆談亦不點目耶夫天祿與蝦蟆並言卽爲蝦蟆與辟邪並言卽爲辟邪耶天祿辟邪眠莓苔乃黃庻詠假山詩以天祿辟邪譬怪石耳豈丘墓謂哉﹝詩載韻語陽秋乃宋人絕句耳﹞

王性之鶯鶯傳跋云僕性喜討論考合同異毎聞一事隱而未見及可見而不同如瓦礫之在懷必欲討閱歸於一說而後已嘗謂讀千載之書而探千載之迹必須盡見當時事理如身履其間絲分縷觧終始備盡乃可以置議論若略執一言一事未見其餘則事之相戾多矣又謂前世之事無不可考特學者觀書少而未見爾以上俱王語余毎爲之擊節今去唐千餘載而微之事一經考訂萬口同然學者誠博閱古今漁獵旣廣識見自融而加以精心綜核卽前代之事信亡弗可考者至如身履其間數言尢爲曲盡如宋洪景盧明楊用修非不旁搜廣涉正以輕於立論遺誚後人讀王氏此跋可謂良工苦心至於斯極而斯人在宋未嘗以博洽知名且徒得贗書之詆何耶余讀王所著樹萱錄默記等大都小說家流其所論辯自鶯鶯一傳及魏泰碧雲騢外絕不復見豈其徒能空言未竟行事耶或因一事之得偶合立言耶余酷有考訂之癖視所稱瓦礫在懷等語不啻過之而證驗古今亦時時有自得者漫錄其說以驗後之君子

讀書大患在好詆訶昔人夫智者千慮必有一失昔人所見豈必皆長苐文字煙埃紀籍淵藪引用出處時或參商意義重輕各有權度加以魯魚亥豕訛謬萬端凡遇此類當博稽典故細繹旨歸統會殊文釐正脫簡務成曩美毋薄前修力求弗合各申巳見可也今偶覩一斑便爲奇貨恐後視今猶今視昔矣

昔人之說有當於吾心務著其出處而韙之亡當於吾心務審其是非而駁之毋先入毋遷怒毋作好毋徇名此稱物之衡而尙論之極也今明知其得而掩爲已有未竟其失而輙恣譏彈壯夫不爲大雅當爾耶

少室山房筆叢卷二十三

