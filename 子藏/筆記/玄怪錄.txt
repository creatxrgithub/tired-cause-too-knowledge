《玄怪錄》唐牛僧孺

卷一

○杜子春

杜子春者﹐周﹑隋間人。少落魄﹐不事家產﹐然以心气閒縱﹐嗜酒邪遊。資產蕩盡﹐投於親故﹐皆以不事事之故見棄。方冬﹐衣破腹空﹐徒行長安中﹐日晚未食﹐彷徨不知所往﹐於東市西門﹐饑寒之色可掬﹐仰天長吁。有一老人策杖於前﹐問曰「君子何嘆﹖」子春言其心﹐且憤其親戚疏薄也。感激之气﹐發於顏色。老人曰「幾緡則丰用﹖」子春曰「三五萬則可以活矣。」老人曰「未也﹐更言之。」「十萬。」曰「未也。」乃言「百萬。」曰「未也。」曰「三百萬。」乃曰「可矣。」於是袖出一緡﹐曰「給子今夕﹐明日午時俟子於西市波斯邸﹐愼無後期。」及時﹐子春往﹐老人果與錢三百萬﹐不告姓名而去。

子春旣富﹐蕩心復熾。自以爲終身不復羈旅也﹐乘肥衣輕﹐會酒徒﹐徵絲竹歌舞於倡樓﹐不復以治生爲意。一二年間﹐稍稍而盡。衣服車馬﹐易貴從賤﹐去馬而驢﹐去驢而徒﹐倏忽如初。旣而復無計﹐自嘆於市門。發聲而老人到﹐握其手曰「君復如此﹐奇哉﹗吾將復濟子﹐幾緡方可﹖」子春慚不對﹐老人因逼之﹐子春愧謝而已。老人曰「明日午時﹐來前期處。」子春忍愧而往﹐得錢一千萬。未受之初﹐憤發以爲從此謀生﹐石季倫﹑猗頓小豎耳。錢旣入手﹐心又翻然﹐縱適之情﹐又卻如故。不三四年間﹐貧過舊日。復遇老人於故處﹐子春不勝其愧﹐掩面而走﹐老人牽裾止之﹐曰「嗟乎﹗拙謀也。」因與三千萬﹐曰「此而不痊﹐則子貧在膏肓矣。」子春曰「吾落魄邪遊﹐生涯罄盡。親戚豪族﹐無相顧者﹐獨此叟三給我﹐我何以當之﹖」因謂老人曰「吾得此﹐人間之事可以立﹐孤孀可以衣食﹐於名教復圓矣。感叟深惠﹐立事之後﹐惟叟所使。」老人曰「吾心也。子治生畢﹐來歲中元﹐見我於老君雙檜下。」子春以孤孀多寓淮南﹐遂轉資揚州﹐買良田百頃﹐郭中起甲第﹐要路置邸百餘間﹐悉召孤孀分居第中﹐婚嫁甥侄﹐遷祔旅櫬﹐恩者煦之﹐仇者復之。旣畢事﹐及期而往。

老人者方嘯於二檜之陰﹐遂與登華山雲臺峯。入四十里餘﹐見一居處﹐室屋嚴潔﹐非常人居。彩雲遙覆﹐鸞鶴飛翔﹐其上有正堂﹐中有藥鑪﹐髙九尺餘﹐紫焰光發﹐灼煥窗戶。玉女九人環鑪而立﹐靑龍白虎﹐分據前後。其時日將暮﹐老人者不復俗衣﹐乃黃冠絳帔士也。持白石三丸﹐酒一卮遺子春﹐令速食之訖。取一虎皮鋪於內西壁﹐東向而坐﹐戒曰「愼勿語﹐𨿽尊神﹑惡鬼﹑夜叉﹑猛獸﹑地獄﹐及君之親屬爲所囚縛﹐萬苦皆非眞實﹐但當不動不語耳﹐安心莫懼﹐終無所苦。當一心念吾所言。」言訖而去。子春視庭﹐惟一巨甕﹐滿中貯水而已。

道士適去﹐而旌旗戈甲﹐千乘萬騎﹐徧滿崖谷來﹐呵叱之聲動天﹐有一人稱大將軍﹐身長丈餘﹐人馬皆著金甲﹐光芒射人。親衛數百人﹐拔劍張弓﹐直入堂前﹐呵曰「汝是何人﹐敢不避大將軍﹗」左右竦劍而前﹐逼問姓名﹐又問作何物﹐皆不對。問者大怒﹐催斬﹐爭射之﹐聲如雷﹐竟不應。將軍者拗怒而去。俄而猛虎﹑毒龍﹑狻猊﹑獅子﹑腹蛇萬計﹐哮吼拿攫而爭前﹐欲搏噬﹐或跳過其上。子春神色不動。有頃而散。旣而大雨滂澍﹐雷電晦暝﹐火輪走其左右﹐電光掣其前後﹐目不得開。須臾﹐庭際水深丈餘﹐流電吼雷﹐勢若山川開破﹐不可制止﹐瞬息之間﹐波及坐下。子春端坐不顧。未頃而散。將軍者復來﹐引牛頭獄卒﹐奇貌鬼神﹐將大鑊湯而置子春前﹐長槍刃叉﹐四面周匝﹐傳命曰「肯言姓名卽放﹐不肯言﹐卽當心叉取置之鑊中。」又不應。因執其妻來﹐捽於階下﹐指曰「言姓名免之。」又不應。乃鞭捶流血﹐或射或斫﹐或煮或燒﹐苦不可忍。其妻號哭曰「誠爲陋拙﹐有辱君子。然幸得執巾櫛﹐奉事十餘年矣﹐今爲尊鬼所執﹐不勝其苦。不敢望君匍匐拜乞﹐望君一言﹐卽全性命矣。人誰無情﹐君乃忍惜一言。」雨淚庭中﹐且咒且罵﹐子春終不顧。將軍曰「吾不能毒汝妻耶﹖」令取銼碓﹐從腳寸寸坐刂之。妻叫哭愈急﹐竟不顧之。將軍曰「此賊妖術已成﹐不可使久在世間。」敕左右斬之。

斬訖﹐魂魄被領見閻羅王﹐王曰「此乃雲臺峯妖民乎﹖」促付獄中﹐於是熔銅﹑鐵杖﹑碓搗﹑磑磨﹑火坑﹑鑊湯﹑刀山﹑劍林之苦﹐無不備嘗。然心念道士之言﹐亦似可忍﹐竟不呻吟。獄卒告受罪畢﹐王曰「此人陰賊﹐不合得作男身﹐宜令作女人。」配生宋州單父縣丞王勤家﹐生而多病﹐鍼灸醫藥之苦﹐略無停日。亦嘗墜火墮牀﹐痛苦不濟﹐終不失聲。俄而長大﹐容色絕代﹐而口無聲﹐其家目爲啞女﹐親戚相狎﹐侮之萬端﹐終不能對。同鄕有進士盧珪者﹐聞者容而慕之﹐因媒氏求焉。其家以啞辭之﹐盧曰「苟爲妻而賢﹐何用言矣﹐亦足以戒長舌之婦。」乃許之。盧生備禮親迎爲妻﹐數年﹐恩情甚篤﹐生一男﹐僅二歲﹐聰慧無敵。盧抱兒與之言﹐不應。多方引之﹐終無辭。盧大怒曰「昔賈大夫之妻鄙其夫才不笑爾。然觀其射雉﹐尙釋其憾。今吾陋不及賈﹐而文藝非徒射雉也﹐而竟不言。大丈夫爲妻所鄙﹐安用其子﹗」乃持兩足﹐以頭撲於石上﹐應手而卒﹐血濺數步。子春愛生於心﹐忽忘其約﹐不覺失聲云「噫﹗」

「噫」聲未息﹐身坐故處﹐道士者亦在其前﹐初五更矣。其紫焰穿屋上天﹐火起四捨﹐屋室俱焚。道士嘆曰「措大誤余乃如是﹗」因提其髻投水甕中。未頃火息。道士前曰「出。吾子之心﹐喜怒哀懼惡欲﹐皆能忘也。所未臻者﹐愛而已。向使子無『噫』聲﹐吾之藥成﹐子亦上仙矣。嗟乎﹐仙才之難得也﹗吾藥可重煉﹐而子之身猶爲世界所容矣。勉之哉﹗」遙指路使歸。子春彊登基觀焉﹐其鑪已壞﹐中有鐵柱大如臂﹐長數尺。道士脫衣﹐以刀子削之。

子春旣歸﹐愧其忘誓﹐復自效以謝其過﹐行至雲臺峯﹐絕無人迹﹐嘆恨而歸。

○裴諶

裴諶﹑王敬伯﹑梁芳約爲方外之友。隋大業中﹐相與入白鹿山學道﹐謂黃白可成﹐不死之藥可致﹐雲飛羽化﹐無非積學。辛勤采煉﹐手足胼胝﹐十數年間。無何﹐梁芳死﹐敬伯謂諶曰「吾所以去國忘家﹐耳絕絲竹﹐口厭肥豢﹐目棄奇色﹐去華屋而樂茅齋﹐賤歡娛而貴寂寞者﹐豈非覬乘雲駕鶴﹐遊戲蓬壺﹖縱其不成﹐亦望長生﹐壽畢天地耳。今仙海無涯﹐長生未致﹐辛勤於雲山之外﹐不免就死。敬伯所樂﹐將下山乘肥衣輕﹐聽歌玩色﹐遊於京洛﹐意足然後求達﹐垂功立事﹐以榮耀人寰﹐縱不能憩三山﹐飲瑤池﹐驂龍衣霞﹐歌鸞飛鳳﹐與仙翁爲侶﹐且腰金拖紫﹐圖影淩煙﹐廁卿大夫之間﹐何如哉﹖子盍歸乎﹖無空死深山。」諶曰﹔「吾乃夢醒者﹐不復低迷。」敬伯遂歸﹐諶畱之不得。時唐貞觀初﹐以舊籍調授左武衛騎曹參軍﹐大將軍趙朏妻之以女。數年間﹐遷大理廷評﹐衣緋﹐奉使淮南﹐舟行過髙郵。

制使之行﹐呵叱風生﹐行船不敢動。時天微雨﹐忽有一漁舟突過﹐中有老人﹐衣蓑戴笠﹐鼓棹而去﹐其疾如風。敬伯以爲吾乃制使﹐威振遠近﹐此漁父敢突過我。試視之﹐乃諶也。遽令追之﹐因請維舟﹐延之坐內﹐握手慰之曰「兄久居深山﹐拋擲名宦而無成﹐到此極也。夫風不可系﹐影不可捕﹐古人倦夜長﹐尙秉燭遊﹐況少年白晝而擲之乎﹖敬伯自出山數年﹐今廷尉評事矣。昨者推獄平允﹐乃天錫命服。淮南疑獄﹐今氵獻於有司﹐上擇詳明吏覆訊之﹐敬伯預其選﹐故有是行。𨿽未可言官達﹐比之山叟﹐自謂差勝。兄甘勞苦﹐竟如曩日﹐奇哉﹗奇哉﹗今何所須﹐當以奉給。」諶曰「吾儕野人﹐心近云鶴﹐未可以腐鼠嚇也。吾沈子浮﹐魚鳥各適﹐何必矜炫也。夫人世之所須者﹐吾當給爾﹐子何以贈我﹖吾與山中之友﹐或市藥於廣陵﹐亦有息肩之地。靑園橋東﹐有數里櫻桃園﹐園北車門﹐卽吾宅也。子公事少隙﹐當尋我於此。」遂倏然而去。

敬伯到廣陵十餘日﹐事少閒﹐思諶言﹐因出尋之。果有車門﹐試問之﹐乃裴宅也。人引以入﹐初尙荒涼﹐移步愈佳。行數百步﹐方及大門﹐樓閣重復﹐花木鮮秀﹐似非人境。煙翠蔥蘢﹐景色妍媚﹐不可形狀。香風颯來﹐神淸气爽﹐飄飄然有淩雲之意﹐不復以使車爲重﹐視其身若腐鼠﹐視其徒若螻蟻。旣而稍聞劍佩之聲﹐二靑衣出曰「阿郎來。」俄有一人﹐衣冠偉然﹐儀貌奇麗﹐敬伯前拜﹐視之乃諶也。裴慰之曰「塵界仕官﹐久食鮏羴﹐愁欲之火焰於心中﹐負之而行﹐固甚勞困。」遂揖以入﹐坐於中堂﹐窗戶棟梁﹐飾以錄寶﹐屏帳皆畫云鶴。有頃﹐四靑衣捧碧玉臺盤而至﹐器物珍異﹐皆非人世所有﹐香醪嘉饌﹐目所未窺。旣而日將暮﹐命其促席﹐燃九光之燈﹐光華滿座。女樂二十人﹐皆絕代之色﹐列坐其前。

裴顧小黃頭曰「王評事昔吾山中之友﹐道情不固﹐棄吾下山﹐別近十年﹐才爲廷尉屬。今俗心已就﹐須俗妓以樂之。顧伶家女無足召者﹐當召士大夫之女已適人者。如近無姝麗﹐五千里內皆可擇之。」小黃頭唯唯而去。諸妓調碧玉箏﹐調未諧而黃頭已復命﹐引一妓自西階登﹐拜裴席前。裴指曰「參評事。」敬伯答拜﹐細視之﹐乃敬伯妻趙氏也。敬伯驚訝不敢言﹐妻亦甚駭﹐目之不已。遂令坐玉階下﹐一靑衣捧玳瑁箏授之﹐趙素所善也﹐因令與妓合曲以送酒。敬伯坐間取一殷色朱李投之﹐趙顧敬伯﹐潛系於衣帶。妓奏之曲﹐趙皆不能逐。裴乃令隨趙所奏﹐時時停之﹐以呈其曲。其歌舞𨿽非云韶九奏之樂﹐而淸沈宛轉﹐酬獻極歡。天將曉﹐裴召前黃頭曰「送趙氏夫人。」且謂曰「此堂乃九天畫堂﹐常人不到。吾昔與王爲方外之交﹐憐其爲俗所迷﹐自投湯火﹐以智自燒﹐以明自賊﹐將沈浮於生死海中﹐求岸不得﹐故命於此﹐一以醒之。今日之會﹐誠難再得﹐亦夫人之宿命﹐乃得暫遊﹐雲山萬重﹐往復勞苦﹐無辭也。」趙拜而去。

裴謂敬伯曰「評公使車畱此一宿﹐得無驚羣將乎﹖宜且就館﹐未赴闕閒時﹐訪我可也。塵路遐遠﹐萬愁攻人﹐努力自愛。」敬伯拜謝而去。後五日﹐將還﹐潛詣取別﹐其門不復有宅﹐乃荒涼之地﹐煙艸極目﹐惆悵而返。

及京奏事畢﹐得歸私第﹐諸趙競怒曰「女子誠陋拙﹐不足以奉事君子。然已辱厚禮﹐亦宜敬之。夫上以承祖先﹐下以繼後事﹐豈苟而已哉。柰何以妖術致之萬里而娛人之視聽乎﹖朱李尙在﹐其筵足徵﹐何諱乎﹖」敬伯盡言之﹐且曰「當此之時﹐敬伯亦自不測。此蓋裴之道成矣﹐以此相炫也。」其妻亦記得裴言﹐遂不復責。

吁﹗神仙之變化﹐誠如此乎﹖將幻者鬻術以致惑乎﹖固非常智之所及。且夫雀爲蛤﹐雉爲蜃﹐人爲虎﹐腐艸爲螢﹐蜣螂爲蟬﹐鯤爲鵬﹐萬物之變化﹐書傳之記者﹐不可以智達﹐況耳目之外乎﹗

○韋氏

京兆韋氏女者﹐旣笄二年﹐母告之曰「有秀才裴爽者﹐欲聘汝。」女笑曰「非吾夫也。」母記之﹐𨿽媒媼日來﹐盛陳裴之才﹐其家甚慕之﹐然終不諧。又一年﹐母曰「有王悟者﹐前參京兆軍事﹐其府之司錄張審約者﹐汝之老舅也﹐爲王媒之﹐將聘汝矣。」女亦曰「非也。」母又曰「張亦熟我﹐又爲王之媒介也﹐其辭不虛矣。」亦終不諧。

又二年﹐進士張楚金求之。母以告之﹐女笑曰「吾之夫乃此人也。」母許之﹐遂擇吉焉。旣成禮訖﹐因其母徐問之﹐對曰「吾此乃夢徵矣。然此生之事皆見矣﹐豈獨適楚金之先知乎﹗某旣笄﹐夢年二十適淸河楚金﹐以尙書節制廣陵﹐在鎭七年﹐而楚金伏法。闔門皆死﹐惟某與新婦一人﹐生入掖庭﹐蔬食而役者十八年﹐蒙詔放出。自午承命﹐日暮方出宮關﹐與新婦渡水﹐迨暗及灘﹐四顧將昏然﹐不知所往﹐因與新婦相於灘於掩泣﹐相勉曰﹕『此不可久立﹐宜速渡。』遂南行。及岸數百步﹐有壞坊焉。自入西門﹐隨垣而北﹐其東大門屋﹐因造焉﹐又無人而大開﹐遂入。及壞戟門﹐亦開﹐又入。逾屏回廊四合﹐有堂旣扃。階前有四大櫻桃樹林﹐花發正茂。及月色滿庭﹐似無人居﹐不知所告。因與新婦對臥階下。未幾﹐有老人來詬逐﹐告以前情﹐遂去。又聞西廊步必履之聲﹐有一少年郎來詬﹐且呼老人令遂之。苦告之﹐少年郎低首而走。徐乃白衫素履﹐哭拜階下曰﹕『某尙書之侄也。』乃慟哭曰﹕『無處問耗﹐不知阿母與阿嫂至﹐乃自天降也。此卽舊宅﹐堂中所鎖﹐無非舊物。』慟哭開戶﹐宛如故居之地﹐居之九年前從化﹝本句疑有脫誤﹞。」其母大奇之。且人之榮悴﹐無非前定﹐素聞之矣﹐豈夢中之信﹐又如此乎﹖乃心記之。

俄而楚金授鉞廣陵﹐神龍中以徐敬業有興復之謀﹐連坐伏法﹐惟妻與婦�死﹐配役掖庭十八年﹐則天因降誕日﹐大縱籍役者﹐得�例焉。午後受詔﹐及行﹐總監緋閹走畱食﹐候之。食畢﹐實將暮矣。其褰裳涉水而哭﹐及宅所在﹐無差夢焉。

噫﹗夢信徵也﹐則前所敍扶風公之見﹐又何以偕焉。

○元無有

寶應中﹐有元無有﹐嘗以仲春末獨行維揚郊野。值日晚﹐風雨大至。時兵荒後﹐人戶逃竄﹐入路旁空莊。須臾霽止。斜月自出。無有憩北軒﹐忽聞西廊有人行聲﹐未幾至堂中。有四人﹐衣冠皆異﹐相與談諧﹐吟詠甚暢﹐乃云「今夕如秋﹐風月如此﹐吾黨豈不爲文﹐以紀平生之事﹖」其文卽曰口號聯句也。吟詠旣朗﹐無有聽之甚悉。其一衣冠長人曰﹕

「齊紈魯縞如霜雪﹐寥亮髙聲爲子發。」

其二黑衣冠短陋人曰﹕

「嘉賓良會淸夜時﹐輝煌燈燭我能持。」

其三故獘黃衣冠人﹐亦短陋﹐詩曰﹕

「淸冷之泉俟朝汲﹐桑綆相牽常出入。」

其四黑衣冠﹐身亦短陋﹐詩曰﹕

「爨薪貯水常煎熬﹐充他口腹我爲勞。」

無有亦不以四人爲異﹐四人亦不虞無有之在堂隍也﹐遞相褒賞﹐羨其自負﹐𨿽阮嗣宗《詠懷》亦不能加耳。四人遲明方歸舊所﹐無有就尋之﹐堂中惟有故杵﹑燭臺﹑水桶﹑破鐺﹐乃知四人卽此物所爲也。

○郭代公

代國公郭元振﹐開元中下第﹐自晉之汾﹐夜行陰晦失道。久而絕遠有燈火之光﹐以爲人居也﹐逕往投之。八九里有宅﹐門宇甚峻。旣入門﹐廊下及堂下燈燭輝煌﹐牢饌羅列﹐若嫁女之家﹐而悄無人。公系馬西廊前﹐歷階而升﹐徘徊堂上﹐不知其何處也。俄聞堂中東閣有女子哭聲﹐嗚咽不已。公問曰「堂中泣者﹐人耶﹐鬼耶﹖何陳設如此﹐無人而獨泣﹖」曰「妾此鄕之祠有烏將軍者﹐能禍福人﹐每歲求偶於鄕人﹐鄕人必擇處女之美者而嫁焉。妾𨿽陋拙﹐父利鄕人之五百緡﹐潛以應選。今夕﹐鄕人之女並爲遊宴者﹐到是﹐醉妾此室﹐共鎖而去﹐以適於將軍者也。今父母棄之就死﹐而令惴惴哀懼。君誠人耶﹐能相救免﹐畢身爲掃除之婦﹐以奉指使。」公憤曰「其來當何時﹖」曰「二更。」公曰「吾忝爲大丈夫也﹐必力救之。如不得﹐當殺身以徇汝﹐終不使汝枉死於淫鬼之手也。」女泣少止﹐於是坐於西階上﹐移其馬於堂北﹐令一僕侍立於前﹐若爲賓而待之。

未幾﹐火光照耀﹐車馬駢闐﹐二紫衣吏入而復出﹐曰「相公在此。」逡巡﹐二黃衣吏入而出﹐亦曰「相公在此。」公私心獨喜﹕「吾當爲宰相﹐必勝此鬼矣。」旣而將軍漸下﹐導吏復告之。將軍曰「入。」有戈劍弓矢翼引以入﹐卽東階下﹐公使僕前曰「郭秀才見。」遂行揖。將軍曰「秀才安得到此﹖」曰「聞將軍今夕嘉禮﹐願爲小相耳。」將軍者喜而延坐﹐與對食﹐言笑極歡。公於囊中有利刀﹐思取刺之﹐乃問曰「將軍曾食鹿臘乎﹖」曰「此地難遇。」公曰「某有少須珍者﹐得自禦廚﹐願削以獻。」將軍者大悅。公乃起﹐取鹿臘並小刀﹐因削之﹐置一小器﹐令自取。將軍喜﹐引手取之﹐不疑其他。公伺其無機﹐乃投其脯﹐捉其腕而斷之。將軍失聲而走﹐導從之吏﹐一時驚散。公執其手﹐脫衣纏之﹐令僕夫出望之﹐寂無所見﹐乃啟門謂泣者曰「將軍之腕已在於此矣。尋其血蹤﹐死亦不久。汝旣獲免﹐可出就食。」泣者乃出﹐年可十七八﹐而甚佳麗﹐拜於公前﹐曰「誓爲僕妾。」公勉諭焉。天方曙﹐開視其手﹐則豬蹄也。

俄聞哭泣之聲漸近﹐乃女之父母兄弟及鄕中耆老﹐相與舁櫬而來﹐將收其屍以備殯殮。見公及女﹐乃生人也。咸驚以問之﹐公具告焉。鄕老共怒殘其神﹐曰「烏將軍﹐此鄕鎭神﹐鄕人奉之久矣﹐歲配以女﹐才無他虞。此禮少遲﹐卽風雨雷雹爲虐。柰何失路之客﹐而傷我明神﹐致暴於人﹐此鄕何負﹖當殺公以祭烏將軍﹐不爾﹐亦縛送本縣。」揮少年將令執公﹐公諭之曰「爾徒老於年﹐未老於事。我天下之達理者﹐爾眾聽吾言。夫神﹐承天而爲鎭也﹐不若諸侯受命於天子而疆理天下乎﹖」曰「然。」公曰「使諸侯漁色於中國﹐天子不怒乎﹖殘虐於人﹐天子不伐乎﹖誠使爾呼將軍者﹐眞神明也﹐神固無豬蹄﹐天豈使淫妖之獸乎﹖且淫妖之獸﹐天地之罪畜也﹐吾執正以誅之﹐豈不可乎﹗爾曹無正人﹐使爾少女年年橫死於妖畜﹐積罪動天。安知天不使吾雪焉﹖從吾言﹐當爲爾除之﹐永無聘禮之患﹐如何﹖」鄕人悟而喜曰「願從公命。」

乃令數百人﹐執弓矢刀槍鍬之屬﹐環而自隨﹐尋血而行。才二十里﹐血入大冢穴中。因圍而屬刂之﹐應手漸大如甕口﹐公令束薪燃火投入照之。其中若大室﹐見一大豬﹐無前左蹄﹐血臥其地﹐突煙走出﹐斃於圍中。

鄕人翻共相慶﹐會錢以酬公。公不受﹐曰「吾爲人除害﹐非鬻獵者。」得免之女辭其父母親族曰「多幸爲人﹐托質血屬﹐閨闈未出﹐固無可殺之罪。今者貪錢五十萬﹐以嫁妖獸﹐忍鎖而去﹐豈人所宜﹗若非郭公之仁勇﹐寧有今日﹖是妾死於父母而生於郭公也。請從郭公﹐不復以舊鄕爲念矣。」泣拜而從公﹐公多歧援諭﹐止之不獲﹐遂納爲側室﹐生子數人。

公之貴也﹐皆任大官之位。事已前定﹐𨿽生遠地﹐而至於鬼神終不能害﹐明矣。

○來君綽

隋煬帝徵遼﹐十二軍盡沒﹐總管來護坐法受戮﹐煬帝盡欲誅其諸子。君綽憂懼連誅﹐因與秀才羅巡﹑羅逖﹑李萬進結爲奔走之友﹐共亡命至海州。

夜黑迷路﹐路旁有燈火﹐因與共投之。扣門數下﹐有一蒼頭迎拜君綽﹐君綽因問﹕「此是誰家﹖」答曰「科斗郎君﹐姓威﹐卽當府秀才也。」遂啟門﹐又自閉﹐敲中門﹐曰「蝸兒﹐外有四五个客。」蝸兒卽又一蒼頭也。遂開門﹐秉燭引客就館客位﹐牀榻茵褥甚備。俄有二小童持燭自中門出﹐曰「六郎子出來。」君綽等降階見主人。主人辭彩朗然﹐文辯紛錯﹐自通姓名曰「威污蠖」。敍寒溫訖﹐揖客由阼階﹐坐曰「污蠖忝以本州鄕賦﹐得與足下同聲﹐淸宵良會﹐殊是所願。」卽命酒合坐。漸至酣暢﹐談謔交至﹐眾所不能對。君綽頗不能平﹐欲以理挫之﹐無計﹐因舉觴曰「君綽請起一令﹐以坐中姓名雙聲者﹐犯罰如律。」君綽曰「威污蠖。」實譏其姓。眾皆撫手大笑﹐以爲得言。及至污蠖﹐攺令曰「以坐中人姓爲歌聲﹐自二字至五字。」令曰「羅李﹐羅來李﹐羅李羅來﹐羅李羅李來。」眾皆慚其辯捷。羅巡又問﹕「君風雅之士﹐足得自比雲龍﹐何玉名之自貶子耶﹖」污蠖曰「僕久從賓貢﹐多爲主司見屈。以僕後於羣士﹐何異尺蠖於污池乎﹖」巡又問﹕「公華宗﹐氏族何爲不載﹖」污蠖曰「我本田氏﹐出於齊威王﹐亦猶桓丁之類﹐何足下之不學耶﹖」旣而蝸兒舉方丈盤至﹐珍羞水陸﹐充溢其間。君綽及僕者無不飽飫。夜闌徹燭﹐連榻而寢。遲明敍別﹐恨恨俱不自勝。

君綽等行數里﹐猶念污蠖﹐復來﹐見昨所會之處﹐了無人居﹐惟污池﹐池邊有大螾﹐長數尺。又有蝸螺丁子﹐皆大常者數倍﹐方知污蠖及二豎皆此物也。遂共惡昨宵所食﹐各吐出靑泥及污水數升。

卷二

○崔環

安平崔環者﹐司戎郎宣之子。元和五年夏五月﹐遇疾於滎陽別業。忽見黃衫吏二人﹐執帖來追﹐遂行數百步﹐入城。城中有街兩畔﹐官林相對﹐絕無人家﹐直北數里到門﹐題曰「判官院」。見二吏迆邐向北﹐亦有林木﹐袴靴秣頭﹐佩刀頭﹐執弓矢者﹐散立者﹐各數百人。同到之人數千﹐或杻﹐或系﹐或縛﹐或囊盛耳頭﹐或連其項﹐或衣服儼然﹐或簪裙濟濟﹐各有懼色﹐或泣或嘆。其黃衫人一畱伴環﹐一入告。俄聞決人四下聲﹐旣而告者出曰「判官傳語﹕何故不撫幼小﹐不務成家﹐廣破莊園﹐但恣酒色﹗又慮爾小累無掌﹐且爲寬恕﹐輕杖放歸﹐宜卽洗心﹐勿復貳過。若踵前非﹐固無容捨。」乃敕伴者令送歸。環曰「判官謂誰﹖」曰「司戎郎也。」環泣曰「棄背多年﹐號天莫及。幸蒙追到﹐慈顏不遙﹐乞一拜見﹐死且無恨。」二吏曰「明晦各殊﹐去畱有隔﹐不合見也。」環曰「向者傳語云已見責。此身不入﹐何以受刑﹖」吏曰「入則不得歸矣。凡人有三魂﹐一魂在家﹐二魂受杖耳。不信﹐看郎脛合有杖痕。」遂褰衣自視﹐其兩脛各有杖痕四﹐痛苦不濟﹐匍匐而行﹐舉足甚艱。同到之人﹐嘆羨之聲﹐喧於歧路。

南行百餘步﹐街東有大林。二吏前曰「某等日夜事判官﹐爲日𨿽久﹐幽冥小吏﹐例不免貧。各有許惠資財﹐竟無暇取﹐不因送郎陰路﹐無因得往求之。請卽暫止林下﹐某等偕去﹐俄頃卽來。諸處皆是惡鬼曹司﹐不合往﹐乞郎不移足相待。」言訖各去﹐久而不來。環悶﹐試詣街西行﹐一署門題曰「人礦院」﹐門亦甚淨。環素有膽﹐且恃其父爲判官﹐身又蒙放﹐遂入其中。過屏障﹐見一大石﹐周回數里。有一軍將坐於石北廳上﹐據案而坐﹐鋪人各繞石及石上﹐有數十大鬼﹐形貌不同﹐以大鐵椎椎人爲礦石。東有杻械枷鎖者數千人﹐悲啼恐懼﹐不可名狀。點名拽來﹐投來石上﹐遂椎之﹐旣碎﹐唱其名。軍將判之﹐一吏於案後讀之云「傅某獄訖。」鬼亦捧云。其中有傅磑獄者﹐付火獄者﹐傅湯獄者。環直逼石前看之﹐軍將指之云「曹司法嚴﹐不合妄入﹐彼是何人﹐敢來閒看﹗」人吏競來傳問﹐環恃不對。軍將怒曰「看旣無端﹐問又不對﹐傍觀豈如身試之審乎﹖」敕一吏拽來鍛之。環一魂尙立﹐見其石上別有一身﹐被拽撲臥石上﹐大錘錘之﹐痛苦之極﹐實不可忍。須臾﹐骨肉皆碎﹐僅欲成泥。二吏者走來﹐槌胸曰「郎君﹐再三乞不閒行﹐何故來此﹖」遂告軍將曰「此是判官郎君﹐陽祿未終﹐追來卻放﹐暫來入者。無間地獄﹐入不須臾。遂道如斯。何計得令復舊﹖」軍將者亦懼曰「初問不言﹐忿而處置﹐如何﹖」因問諸鬼曰「何計得令復舊﹖」皆曰「惟濮陽霞一人耳。」曰﹔「遠近﹖」曰「去此萬里。昨者北海王與化形出遊﹐爲海人所愪。其王請出﹐今亦未回。」乃令一鬼召之。

有頃而到﹐乃一髯眇目翁也﹐應急而來﹐喘猶未定。軍將指環曰「何計﹖」霞曰「易耳。」遂解衣纏腰﹐取懷中藥末﹐糝於礦上團撲﹐一翻一糝﹐扁槎其礦爲頭頂及身手足﹐剜刻五臟﹐通爲腸胃﹐雕爲九竅﹐逡巡成形﹐以手承其項曰「起﹗」遂起來﹐與立合爲一﹐遂能行。大爲二吏所貴。相與復南行。將去﹐濮陽霞撫肩曰「措大﹐人礦中搜得活﹐然而去不許一錢。」環許錢三十萬。霞笑曰「老吏身忙﹐當使小鬼梟兒往取﹐見卽分付。」

行及城門﹐見一吏南走﹐曰「黃河欲分一枝﹐前者天令三丁取一﹐計功不計﹐今請二丁取一。」二吏以私行有礦環之過﹐恐宣之怒環而召也﹐謂環曰「彼見若問﹐但言欲觀地獄之法﹐以爲儆戒﹐故在此耳。」吏見果問﹐環答之如言。遂別去復行。

須臾﹐至滎陽﹐二吏曰「還生必矣。某將有所取﹐能一觀乎﹖」環曰「固所願也。」共入縣郭﹐到一人家中堂﹐一吏以懷中繩系牀上女人頭﹐盡力拽之﹐一吏以豹皮囊徐收其气﹐气盡乃拽下﹐皆縛之。同送環家﹐入門﹐二吏大呼曰「崔環﹗」誤築門扇﹐遂寤。其家泣候之﹐已七日矣。後數日﹐有梟鳴於庭﹐環曰「濮陽翁之子來矣。」遂令家人刻紙錢焚之﹐乃去。疾平﹐潛尋所見婦人家﹐乃縣糾郭霈妻也。其時尙未有分河之議﹐後數日﹐河中節度使司徒薛公平議奏分河一枝﹐冀減衝城之勢。初奏三丁取一﹐旣慮不足﹐復奏二丁役一﹐竟如環陰司所見也。

○柳歸舜

吳興柳歸舜﹐隋開皇二十年自江南抵巴陵﹐大風吹至君山下。因維舟登岸﹐尋小徑﹐不覺行四五里﹐興酣﹐逾越溪澗﹐不由徑路。忽道傍有一大石﹐表裏洞徹﹐圓而砥平﹐周匝六七畝。其外盡生翠竹﹐圓大如盎﹐髙百餘尺﹐葉曳白雲﹐森羅映天﹐淸風徐吹﹐戛爲絲竹音。石中央又生一樹﹐髙百尺﹐條幹偃陰爲五色。翠葉如盤﹐花徑尺餘﹐色深碧﹐葉深紅﹐異香成煙﹐箸物霏霏。

有鸚鵡數千﹐丹嘴翠衣﹐尾長二三尺﹐翺翔其間﹐相呼姓字﹐音旨淸越。有名「武遊郎」者﹐有名「阿蘇兒」者﹐有名「武仙郎」者﹐有名「自在先生」者﹐有名「踏蓮露」者﹐有名「鳳花臺」者﹐有名「戴蟬兒」者﹐有名「多花子」者。或有唱歌者曰「吾此曲是漢武鉤弋夫人常所唱。」詞曰﹕

「戴蟬兒﹐分明傳與君王語。

建章殿裏未得歸﹐朱箔金缸雙鳳舞。」

名阿蘇兒者曰「我憶阿嬌深宮下淚﹐唱曰﹕『昔請司馬相如爲作《長門賦》﹐徒使費百金﹐君王終不顧。』」又有誦司馬相如《大人賦》者曰「吾初學賦時﹐爲趙昭儀抽七寶釵橫鞭﹐余痛不徹。今日誦得﹐還是終身一藝。」名武遊郎者言「余昔見漢武帝乘郁金楫﹐泛積翠池﹐自吹紫玉笛﹐音韻朗暢﹐帝意歡適。李夫人歌以隨﹐歌曰﹕『顧鄙賤﹑奉恩私。願吾君﹐萬歲期。』」

又名武仙郎者問歸舜曰「君何姓氏行第﹖」歸舜曰「姓柳﹐第十二。」曰「柳十二自何許來﹖」歸舜曰「吾將至巴陵﹐遭風泊舟﹐興酣至此耳。」武仙郎曰「柳十二官人﹐偶因遭風﹐得臻異境﹐此所謂因病致妍耳。然下官禽鳥﹐不能致力生人﹐爲足下轉達桂家三十娘子。」因遙呼曰「阿春﹐此間有客。」卽有紫雲數片﹐自西南飛來。去地丈餘﹐雲气漸散﹐遂見珠樓翠幕﹐重檻飛楹﹐周匝石際。一靑衣自戶出﹐年始十三四﹐身衣珠翠﹐顏甚姝美﹐謂歸舜曰「三十娘子使阿春傳語郎君﹕貧居僻遠﹐勞此檢校。不知朝來食否﹖請垂略坐﹐以具蔬饌。」卽有捧水精牀出者。歸舜再讓而坐。阿春因呼鳳花臺鳥﹕「何不看客﹖三十娘子以黃郎不在﹐不敢接對郎君。汝若等閒﹐似前度受捶。」有一鸚鵡卽飛至曰「吾乃鳳花臺也。近有一篇﹐君能聽乎﹖」歸舜曰「平生所好﹐實契所願。」鳳花臺乃曰「吾昨過蓬萊玉樓﹐因有一章。詩曰﹕

露接朝陽生﹐海波翻水晶。

玉樓瞰寥廓﹐天地相照明。

此時下棲止﹐投迹依舊楹。

顧余復何忝﹐日侍羣仙行。

歸舜曰「麗則麗矣。足下師乃誰人﹖」鳳花臺曰「僕在王丹左右一千餘歲﹐杜蘭香教我眞籙﹐東方朔授我祕訣。漢武帝求太中大夫﹐遂在石渠署見揚雄﹑王褒等賦頌﹐始曉箴論。王莽之亂﹐方得還吳。後爲朱然所得﹐轉遺陸遜。復見機﹑云制作﹐方學綴篇什。機﹑云被戮﹐便至於此。殊不知近日誰爲宗匠﹖」歸舜曰「薛道衡﹑江總也。」因誦數篇示之。鳳花臺曰「近代非不靡麗﹐殊少骨气。」俄而阿春捧赤玉盤﹐珍羞萬品﹐目所不識﹐甘香裂鼻。

飲食訖﹐忽有二道士自空飛下﹐顧見歸舜曰「大難得﹗與鸚鵡相對。君非柳十二乎﹖君船以風便﹐索君甚急﹐何不急回﹖」因投一尺綺曰「以此掩眼﹐卽去矣。」歸舜從之﹐忽如身飛﹐卻墜巴陵。達舟所﹐舟人欲發。問之﹐失歸舜已三日矣。後卻至此﹐泊舟尋訪﹐不復再見也。

○崔書生

開元天寶中﹐有崔書生者﹐於東周邏谷口居﹐好植花竹﹐乃於戶外別蒔名花﹐春暮之時﹐英蕊芬郁﹐遠聞百步。書生每晨必盥漱獨看。忽見一女郎自西乘馬東行﹐靑衣老少數人隨後。女郎有殊色﹐所乘馬駿。崔生未及細視﹐而女郎已過矣。明日又過﹐崔生於花下先致酒茗樽杓﹐鋪陳茵席﹐乃迎馬首曰「某以性好花木﹐此園無非手植。今香茂似堪流盼。伏見女郎頻自過此﹐計僕馭當疲﹐敢具簞醪﹐希垂憩息。」女郎不顧而過。其後靑衣曰「但具酒饌﹐何憂不至。」女郎顧叱曰「何故輕與人言﹗」言訖遂去。

崔生明日又於山下別致醪酒﹐俟俟女郎至﹐崔生乃鞭馬隨之﹐到別墅之前﹐又下馬拜請。良久﹐一老靑衣謂女郎曰「車馬甚疲﹐暫歇無傷。」因自控女郎馬至堂寢下﹐老靑衣謂崔生曰「君旣未婚﹐予爲媒妁可乎﹖」崔生大悅﹐再拜跪﹐請不相忘。老靑衣曰「事卽必定﹐後十五日大吉辰﹐君於此時﹐但具婚禮所要﹐並於此備酒饌。小娘子阿姊在邏谷中﹐有微疾﹐故小娘子日往看省。某去﹐便當咨啟﹐至期則皆至此矣。」於是促行。崔生在後﹐卽依言營備吉日所要。至期﹐女郎及姊皆到。其姊亦儀質極麗。遂以女郎歸於崔生。

崔生母在舊居﹐殊不知崔生納室。崔生以不告而娶﹐但啟聘媵。母見女郎﹐女郎悉歸之禮甚具。經月餘日﹐忽有一人送食於女郎﹐甘香特異。後崔生覺母慈顏衰瘁﹐因伏問幾下﹐母曰「吾有汝一子﹐冀得永壽。今汝所納新婦﹐妖美無雙。吾於士塑圖書之中﹐未嘗識此﹐必恐是狐媚之輩﹐傷害於汝﹐遂致吾憂。」崔生入室見女郎﹐女郎涕淚交下﹐曰「本待箕帚﹐便望終天﹐不知尊夫人待以狐媚輩﹐明晨卽便請行﹐相愛今宵耳。」崔生掩淚不能言。

明日﹐女郎車騎至﹐女郎乘馬﹐崔生從送之﹐入邏谷三十餘里﹐山間有川﹐川中異香珍果﹐不可勝紀。館於屋室﹐侈於王者。靑衣百許﹐迎拜女郎曰「小娘子﹐無行崔生﹐何必將來﹗」於是捧入﹐畱崔生於門外。未幾﹐一靑衣傳女郎姊言曰「崔生遺行﹐使太夫人疑阻﹐事宜便絕﹐不合相見。然小妹曾奉周旋﹐亦當奉屈。」俄而召崔生入﹐責誚再三﹐辭辯淸婉﹐崔生但拜伏受譴而已。遂坐於中寢對食﹐食訖﹐命酒﹐召女樂洽飲﹐鏗鏘萬變。樂闕﹐其姊謂女郎曰「須令崔郎卻回﹐汝有何物贈送﹖」女郎遂出白玉合子遺崔生﹐崔生亦自畱別。於是各嗚咽而出。行至邏谷﹐回望千巖萬壑﹐無徑路﹐自慟哭歸家。常見玉合子﹐鬱鬱不樂。

忽有胡僧扣門求食﹐崔生出見﹐胡僧曰「君有至寶﹐乞相示也。」崔生曰「某貧士﹐何有見請﹖」僧曰「君豈不有異人奉贈﹐貧道望气知之。」崔生因出合子示胡僧﹐僧起拜請曰「請以百萬市之。」遂將去。崔生問僧曰「女郎是誰﹖」曰「君所納妻﹐王母第三个女﹐玉卮娘子也。姊亦負美名在仙都﹐況復人間。所惜君娶之不得久遠。倘住一年﹐君舉家必仙矣。」崔生嘆怨迨卒。

○曹惠

武徳初﹐有曹惠者﹐制授江州參軍。官舍有佛堂﹐堂中有二木偶人﹐長尺餘﹐雕飾甚巧﹐丹靑剝落。惠因持歸與稚兒。後稚兒方食餅﹐木偶卽引手請之。兒驚報惠﹐惠笑曰「取木偶來。」卽言曰「輕紅﹑輕素自有名﹐何呼木偶﹗」於是轉盼馳走﹐悉無異人。

惠問曰「汝何時來物﹐頗能作怪﹖」輕素曰「某與輕紅是宣城太守謝家俑偶﹐當時天下工巧﹐總不及沈隱侯家老蒼頭孝忠也。輕素﹑輕紅卽孝忠所造也。隱侯哀宣城無辜﹐葬日故有此贈。時輕素在壙中﹐方持湯與樂家娘子濯足﹐聞外有持兵稱敕聲﹐娘子畏懼﹐跣足化爲白螻﹐少頃﹐二賊執炬至﹐盡掠財物﹐謝郎時頷瑟瑟環﹐亦爲賊敲頤脫之。賊人照見輕紅等﹐曰﹕『二明器不惡﹐可與小兒爲戲具。』遂持出﹐時天正二年也。自爾流落數家﹐陳末麥鐵杖猶子咬頭將至此﹐以到今日。﹡﹖被縈治試唬骸霸悰判恍鞮撬魍蹙叢蚺巠籧麑五嵩評旨夷餇子﹖」輕素曰「王氏乃生前之妻﹐樂家乃冥婚耳。王氏本屠酤種﹐性粗率多力﹐至冥中猶與宣城琴瑟不睦﹐何宣城顏嚴﹐則磔石抵關以爲威脇。宣城自密啟於天帝﹐帝許逐之。二女一男﹐悉隨母歸矣。遂再娶樂彥輔第八娘子﹐美資質﹐善書﹐好彈琴﹐尢與殷東陽仲文﹑謝荊州晦夫人相得﹐日恣追尋。宣城嘗云﹕『我才方古詞人﹐惟不及東阿耳。其餘文士﹐皆吾機中之肉﹐可以宰割矣。』見爲南曹典銓郎﹐與潘典門同列﹐乘肥衣輕﹐貴於生前百倍。然十日一朝晉﹑宋﹑梁﹐可以爲勞﹐近聞亦已停矣。」

惠又問曰「汝二人靈異若此﹐吾欲捨汝﹐何如﹖」卽皆喜曰「以輕素等變化﹐𨿽無不可﹐君意如不放﹐終不能逃。廬山山神欲索輕素作舞姬久矣﹐今此奉辭﹐便當受彼榮富。然君能終恩﹐請命畫工﹐便賜粉黛。」卽令工人爲圖之﹐使被錦繡。輕素喜笑曰「此度非論舞姬﹐亦當彼夫人。無以奉酬﹐請以微言畱別。百代之中﹐但有他人會者﹐無不爲忠臣居大位矣。言曰﹕『雞角入骨﹐紫鶴喫黃角甲﹝疑此處有脫誤﹐「黃角甲」﹐《廣記》作「黃鼠申」﹐「申」字或屬下讀﹞﹐不害五通泉室﹐爲六代吉昌。』」言訖而滅。

後有人禱廬山神﹐女巫云「神君新納一夫人﹐要翠花釵簪﹐汝宜求之﹐當降大福。」禱者求而焚之﹐遂如願焉。惠亦不能知其微言﹐訪之時賢皆不識﹐或云﹕中書令岑文本識其三句﹐亦不爲人說云。

○滕庭俊

文明元年﹐毗陵掾滕庭俊患熱病積年﹐每發身如火燒﹐熱數日方定。召醫﹐醫不能治。後之洛調選﹐行至滎陽西十四五里﹐天向暮﹐未達前所。遂投一道旁莊家﹐主人暫出未至﹐庭俊心無聊賴﹐自嘆吟曰「爲客多苦辛﹐日暮無主人。」卽有老父﹐須髮甚禿﹐衣服亦獘﹐自堂西出而曰「老父𨿽無所解﹐然性好文章﹐適不知郎君來﹐正與和且耶聯句次﹐聞郎君吟『爲客多苦辛﹐日暮無主人』﹐𨿽曹丕『客子常畏人』不能過也。老父與和且耶同作渾家門客﹐門客𨿽貧﹐亦有鬥酒接郎君淸話耳。」庭俊甚異之﹐問﹕「老父居止何所﹖」老父曰「僕忝渾家掃門之客﹐姓麻﹐名束禾﹐第大﹐君何不呼爲麻大。」庭俊卽謝不敏﹐與之偕行﹐繞堂西隅﹐遂見一門﹐門啟﹐華堂復閣甚綺秀﹐館中有樽酒盤杓。麻大揖庭俊同坐。

良久﹐門中一客出﹐麻大曰「和至矣。」庭俊卽降階相讓﹐還坐﹐且耶謂麻大曰「適與君聯句﹐詩頭來未﹖」麻大自書題目曰「同在渾平原門聯句一首。予已爲四句矣。」麻大詩曰﹕

自與愼終鄰﹐馨香遂滿身。

無關好淸淨﹐又用去灰塵。

且耶良久乃曰「僕是七言﹐韻又不同﹐如何﹖」麻大曰「但自爲一章﹐亦不惡。」於是且耶卽吟曰﹕

冬日每去依煙火﹐春至還歸養子孫。

曾向苻王筆端坐﹐邇來求食渾家門。

庭俊猶未悟﹐見其館華盛﹐因有淹畱歇馬之計﹐乃書四言云﹕

田文稱好客﹐凡養幾多人﹖

如使馮驩在﹐今希廁下賓。

且耶﹑麻大笑曰「何得相譏﹖向使君得在渾家﹐一日自當足矣。」於是餐膳肴饌﹐引滿數十巡。主人至﹐覓庭俊不見﹐使人叫喚之﹐庭俊應曰「惟。」而館宇並麻﹑和二人一時不見﹐身在廁屋下﹐傍有大蒼蠅﹑禿帚而已。庭俊先有熱疾﹐自此後頓愈﹐不復更發矣。

○顧總

梁天監元年﹐顧總爲縣吏﹐數被鞭捶﹐嘗鬱鬱憤懷﹐因逃墟墓之間﹐彷徨惆悵﹐不知所適。忽有二黃衣見顧總曰「劉君﹐頗憶疇昔周旋否﹖」總驚曰「獘宗乃顧氏﹐先未曾面淸顏﹐何有周旋之問﹖」二人曰「僕二人﹐王粲﹑徐幹也。足下生前是劉楨﹐爲坤明侍中﹐以納賂金謫爲小吏﹐公今當不知矣。然公言辭歷歷﹐猶有記室音旨。」因出袖中五軸書示總曰「此君集也﹐當諦視之。」總試省覽﹐乃了然明悟﹐便覺藻思泉湧。

其集人多有本﹐惟卒後數篇記得。詩一章﹐題目曰《從駕遊幽麗宮卻憶平生西園文會因寄修文府正郎蔡伯喈》﹐詩曰﹕

在漢絕綱紀﹐溟瀆多騰湍。

煌煌魏世祖﹐拯溺靜波瀾。

天紀已垂定﹐邦人亦保完。

大開相公府﹐掇拾盡幽蘭。

始從眾君子﹐日侍賢主歡。

文皇在春宮﹐烝孝逾問安。

監撫多餘閒﹐園圃恣遊觀。

末臣戴簪筆﹐翊聖從和鸞。

月出行殿涼﹐珍木淸露溥。

天文信輝麗﹐鏗鏘振瑯玕。

被命仰爲和﹐顧徵成所難。

弱質不自持﹐危脆朽萎殘。

豈意十餘年﹐陵寢梧楸寒。

今朝坤明國﹐再顧簪蟬冠。

侍遊於離宮﹐髙躡浮雲端。

卻憶西園時﹐生死暫悲酸。

君昔漢公卿﹐未央冠羣賢。

倘若念平生﹐覽此同愴然。

其餘七篇﹐傳者失本。

王粲謂總曰「吾本短小﹐無何取樂進女﹐女似其父﹐短小尢甚。自別君後﹐攺娶劉荊州女。尋生一子﹐荊州與名似翁奴﹐今年十八﹐長七尺三寸﹐所恨未得參丈人也。當渠年十一﹐與餘同覽鏡﹐余謂之曰﹕『汝首魁梧於余。』渠立應余曰﹕『防風骨節專車﹐不如白起頭小而銳。』余又謂曰﹕『汝長大當爲將。』又應余曰﹕『仲尼三尺童子﹐羞言霸道。況某承大人嚴訓﹐敢措意於相斫道乎﹖』余知其了了過人矣。不知足下生來有郎娘否﹖」良久沈思﹐稍如相識﹐因曰「二君子旣是總友人﹐何計可脫小吏之厄﹖」徐幹曰「君但執前集﹐訴於縣宰﹐則脫矣。」總又問﹕「坤明是何國﹖」幹曰「魏開國鄴地也。公昔爲開國侍中﹐何遽忘也﹖」公在坤明國家累悉無恙﹐賢小娘子嬌羞娘﹐有一篇奉憶﹐昨者已誦似丈人矣﹐詩曰﹕

憶爺拋女不歸家﹐不作侍中爲小吏。

就辛苦﹐棄榮華﹐願爺相念早相見﹐

與兒買李市甘瓜。

誦訖﹐總不覺涕淚交下﹐爲一章寄嬌羞娘子﹕

憶兒貌﹐念兒心﹐望兒不見淚沾襟。

時殊世異難相見﹐棄謝此生當訪尋。

旣而王粲﹑徐幹與總殷勤敍別。

乃攜《劉楨集》五卷﹐並具陳見王粲﹑徐幹之狀﹐仍說前生是劉楨。縣宰因見楨卒後詩﹐大驚曰「不可使劉公幹爲小吏。」卽解遣﹐以賓禮待之。後不知總所在﹐集亦尋失矣。時人勗子弟皆曰「死劉楨猶庇得生顧總﹐可不進修哉﹗」

○周靜帝居延部落主

周靜帝初﹐居延部落主勃都骨低淩暴﹐奢逸好樂﹐居處甚盛。忽有人數十至門﹐一人先投剌曰「省名部落主成多受。」因趨入。骨低問曰「何故省名部落﹖」多受曰「某等數人各殊﹐名字皆不別造。有姓馬者﹐姓皮者﹐姓鹿者﹐姓熊者﹐姓獐者﹐姓衛者﹐姓班者﹐然皆名受。惟某帥名多受耳。」骨低曰「君等悉似伶官﹐有何所解﹖」多受曰「曉弄碗珠。性不愛俗﹐言皆經義。」骨低大喜曰「目所未睹。」有一優卽前曰「某等肚饑﹐臈臈怡怡﹐皮漫繞身三匝。主人食若不充﹐開口終當不捨。」骨低悅﹐更命加食。一人曰「某請弄大小相成﹐終始相生。」於是長人吞短人﹐肥人吞瘦人﹐相吞殘兩人。長者又曰「請作終始相生耳。」於是吐下一人﹐吐者又吐一人。遞相吐出﹐人數復足。骨低甚驚﹐因重賜賫遣之。

明日又至﹐戲弄如初。連翩半月﹐骨低頗煩﹐不能設食。諸伶皆怒曰「主人當以某等爲幻術﹐請借郎君娘子試之。」於是持骨低兒女弟妹甥侄妻妾等吞之於腹中。腹中皆啼呼請命﹐骨低惶怖﹐降階頓首﹐哀乞親屬。伶者皆笑曰「此無傷﹐不足憂。」卽吐出之﹐親屬完全如初。

骨低深怒﹐欲伺隙殺之。因令密訪之。見至一古宅基而滅。骨低聞而令掘之﹐深數尺﹐於瓦礫下得一大木檻。中有皮袋數千。檻旁有穀麥﹐觸卽爲灰。檻中得竹簡書﹐文字磨滅﹐不可識。惟隱隱似有三數字﹐若是「陵」字。骨低知是諸袋爲怪﹐欲舉出焚之。諸袋因號呼檻中曰「某等無命﹐尋合化滅。緣李都尉畱水銀在此﹐故得且存。某等卽都尉李少卿般糧袋﹐屋崩平壓﹐綿歷歲月﹐今已有命﹐見爲居延山神收作伶人﹐伏乞存情於神﹐不相殘毀。自此不敢復擾髙居矣。」骨低利其水銀﹐盡焚諸袋。無不爲冤楚聲﹐血流漂灑。焚訖﹐骨低房廊戶牖悉爲冤痛之音﹐如焚袋時﹐月餘日不止。其年骨低舉家病死﹐死者相繼﹐周歲無復孑遺。水銀後亦失所在。

○劉諷

文明年﹐竟陵掾劉諷﹐夜投夷陵空館﹐月明下憩。忽有一女郎西軒至﹐儀質溫麗﹐緩歌閒步﹐徐徐至中軒﹐回命靑衣曰「紫綏﹐取西堂花茵來﹐兼屈劉家六姨姨﹑十四舅母﹑南鄰翹翹小娘子﹐並將溢奴來﹐傳語道此間好風月﹐足得遊樂。彈琴詠詩﹐大是好事。𨿽有竟陵判司﹐此人已睡明月下﹐不足回避也。」

未幾而三女郎至﹐一孩兒﹐色皆絕國。於是紫綏鋪花茵於庭中﹐揖讓班坐。坐中設犀角酒樽﹐象牙杓﹐綠罽花觶﹐白琉璃盞﹐醪醴馨香﹐遠聞空際。女郎談謔歌詠﹐音詞淸婉。一女郎爲明府﹐一女郎爲錄事﹐明府女郎舉觴澆酒曰「願三姨婆壽等祇果山﹐六姨姨與三姨婆壽等﹐劉姨夫得太山府糾判官﹐翹翹小娘子嫁得諸餘國太子﹐溢奴便作諸餘國宰相﹐某三四女伴總嫁得地府司文舍人﹐不然﹐嫁得平等王郎君六郎子﹑七郎子﹐則平生素望足矣。」一時皆笑曰「須與蔡家娘子賞口。」翹翹錄事獨下一籌﹐罰蔡家娘子曰「劉姨夫才貌溫茂﹐何故不與他五道主使﹐空稱糾判官﹐怕六姨姨不歡﹐深喫一盞。」蔡家娘子卽持杯曰「誠知被罰﹐直緣劉姨夫年老眼暗﹐恐看五道黃紙文書不得﹐誤大神伯公事。飲亦何傷。」於是眾女郎皆笑倒。又一女郎起﹐傳口令﹐仍抽一翠簪﹐急說﹐須傳翠簪﹐翠簪過令不通卽罰。令曰「鸞老頭腦好﹐好頭腦鸞老。」傳說數巡﹐因令紫綏下坐﹐使說令﹐紫綏素喫訥﹐令至﹐但稱「鸞老鸞老」。女郎皆笑﹐曰「昔賀若弼弄長孫鸞侍郎﹐以其年老口喫﹐又無發﹐故造此令。」

三更後﹐皆彈琴擊築﹐齊唱疊和。歌曰﹕

明日淸風﹐良宵會同。星河易翻﹐歡娛不終。

綠樽翠杓﹐爲君斟酌。今夕不飲﹐何時歡樂﹖又歌曰﹕

楊柳楊柳﹐裊裊隨風急。

西樓美人春夢中﹐翠簾斜卷千條人。

又歌曰﹕

玉戶金釭﹐願陪君王。邯鄲宮中﹐金石絲簧。

衛女秦娥﹐左右成行。紈縞繽紛﹐翠眉紅妝。

王歡轉盼﹐爲王歌舞。願得君歡﹐常無災苦。

歌竟﹐已是四更。卽有一黃衫人﹐頭有角﹐儀貌甚偉﹐走入拜曰「婆提王屈娘子﹐便請娘子速來﹗」女郎等皆起而受命﹐卻傳曰「不知王見召﹐適相與望月至此。旣蒙王呼喚﹐敢不奔赴。」因命靑衣收拾盤筵。諷因大聲連咳﹐視庭中無復一物。明旦﹐諦視之﹐拾得翠釵數隻。將出示人﹐更不知是何物也。

○董愼

隋大業元年﹐兗州佐史董愼﹐性公直﹐明法理。自都督以下﹐用法有不直﹐必起犯顏而諫之。𨿽加削責﹐亦不懼﹐必俟刑正而後退。嘗因事暇偶歸家﹐出州門﹐逢一黃衣使者曰「太山府君呼君爲錄事﹐知之乎﹖」因出懷中牒示愼。牒曰「董愼名稱茂實﹐案牒精練﹐將分疑獄﹐必俟良能﹐權差知右曹錄事者。」印處分明﹐及後署曰倨。愼謂使者曰「府君呼我﹐豈有不行﹐然不識府君名謂何﹖」使者曰「錄事勿言﹐到府卽知矣。」因持大布囊﹐內愼於中﹐負之趨出兗州郭﹐致囊於路左﹐汲水爲泥﹐封愼兩目。

愼目旣無所睹﹐都不知經過遠近﹐忽聞大唱曰「範愼追董愼到。」使者曰「諾。」趨入。府君曰「所追錄事﹐今復何在﹖」使者曰「冥司幽祕﹐恐或漏泄﹐向請左曹匿影布囊盛之。」府君大笑曰「使一範愼追一董愼﹐取左曹布囊盛一右曹錄事﹐可謂能防愼矣。」便令寫出﹐抉去目泥﹐便賜靑縑衣﹑魚須笏﹑豹皮靴﹐文甚斑駁。邀登副階﹐命左右取榻令坐﹐曰「藉君公正﹐故有是請。今有閩州司馬令狐寔等六人﹐置無間獄﹐承天曹符﹐以寔是太元夫人三等親﹐準令式遞減三等。昨罪人程翥一百二十人引例﹐喧訟紛紜﹐不可止遏。已具名申天曹。天曹以爲罰疑惟輕﹐亦令量減二等。余恐後人引例多矣﹐君謂宜如何﹖」愼曰「夫水照妍蚩而人不怒者﹐以其至淸無情﹐況於天地刑法﹐豈宜恩貸姦慝。然愼一胥吏爾﹐素無文字﹐𨿽知不可﹐終語無條貫。常州府秀才張審通﹐辭彩雋拔﹐足得備君管記。」府君令帖召。

俄頃審通至﹐曰「此易耳﹐君當判以狀申。」府君曰「尹善爲我辭。」卽補充左曹錄事﹐仍賜衣服如董愼﹐各給一玄狐﹐每出卽乘之。審通判曰「天本無私﹐法宜畫一﹐苟從恩貸﹐是恣姦行。令狐寔前命減刑﹐已同私請﹔程翥後申簿訴﹐且異罪疑。倘開遞減之科﹐實失公家之論。請依前付無間獄﹐仍錄狀申天曹者。」卽有黃衫人持狀而往。少頃﹐復持天符曰「所申文狀﹐多起異端。奉主之宜﹐但合遵守。周禮八議﹐一曰議親﹐又元化匱中釋衝符﹐亦曰無不親。是則典章昭然﹐有何不可。豈可使太元功徳﹐不能庇三等之親。仍敢愆違﹐須有懲謫。府君可罰不紫衣六十甲子﹐余依前處分者。」府君大怒審通曰「君爲情辭﹐使我受譴。」卽命左右取方寸肉塞卻一耳﹐遂無聞。審通訴曰「乞更爲判申﹐不允﹐則甘罪再罰。」府君曰「君爲我去罪﹐卽更與君一耳。」審通又判曰「天大地大﹐本以無親﹔若使奉主﹐何由得一﹖苟欲因情變法﹐實將生僞喪眞。太古以前﹐人猶至朴﹐中古之降﹐方聞各親。豈可使太古育物之心﹐生仲尼觀蠟之嘆。無不親﹐是非公也﹐何必引之。請寬逆耳之辜﹐敢薦沃心之藥。庶其閱實﹐用得平均。令狐寔等並請依正法。仍錄狀申天曹者。」黃衣人又持往﹐須臾又有天符來曰「再省所申﹐甚爲允當。府君可加六天副正使﹐令狐寔﹑程翥等並正法處置者。」府君悅﹐卽謂審通曰「非君不可以正此獄。」因命左右割下耳中肉﹐令一小兒擘之爲一耳﹐安於審通額上﹐曰「塞君一耳﹐與君三耳﹐何如﹖」又謂愼曰「甚賴君薦賢以成我美﹐然不可久畱君﹐當壽一周年相報耳。君兼本壽﹐得二十一年矣。」卽促送歸家。

使者復以泥封二人﹐布囊各送至宅﹐欻如寫出﹐而顧問妻子﹐妻子云「君亡精魂已十餘日矣。」愼自此果二十一年而卒。審通數日額角癢﹐遂踴出一耳﹐通前三耳﹐而踴出者尢聰。時人笑曰「天有九頭鳥﹐地有三耳秀才。」亦呼爲雞冠秀才者。愼初見府君稱鄰﹐後方知倨乃鄰家也。

卷三

○開元明皇幸廣陵

開元十八年正月望夕﹐帝謂葉仙師曰「四方之盛﹐陳於此夕﹐師知何處極麗﹖」對曰「燈燭華麗﹐百戲陳設﹐士女爭妍﹐粉黛相染﹐天下無逾於廣陵矣。」帝曰「何術可使吾一觀之﹖」師曰「待禦皆可﹐何獨陛下乎。」俄而虹橋起於殿前﹐板閣架虛﹐欄楯若畫。師奏﹕「橋成﹐請行﹐但無回顧而已。」於是帝步而上之﹐太眞及侍臣髙力士﹑黃幡綽﹑樂官數十人從行﹐步步漸髙﹐若造雲中。

俄頃之間﹐已到廣陵矣。月色如晝﹐街陌繩直﹐寺觀陳設之盛﹐燈火之光﹐照灼臺殿。士女華麗﹐若行化焉﹐而皆仰望曰「仙人現於五色雲中。」乃蹈舞而拜﹐闐溢里巷。帝大悅焉﹐乃曰「此眞廣陵也﹖」師曰「請敕樂官奏《霓裳羽衣》一曲﹐後可驗矣。」於是作樂雲中﹐瞻聽之人﹐紛壇相蹈。曲終﹐帝意將回﹐有頃之間﹐已到闕矣。帝極喜。

人或謂仙師幻術造微﹐暫炫耳目。久之未決。後數旬﹐廣陵奏云「正月十五日三更﹐有仙人乘彩雲自西來﹐臨孝感寺道場上﹐髙數十丈。久之﹐又奏《霓裳羽衣》一曲﹐曲終西去。官僚士女﹐無不具瞻。斯蓋陛下孝誠感通﹐玄徳昭著﹐名應仙錄﹐道冠帝圖。不然﹐何以初元朝禮之晨而慶雲現﹐小臣賤修之地而仙樂陳。則垂衣裳者徒聞帝徳﹐歌《南風》者才洽人心﹐豈與盛朝同日而語哉﹗」上覽表﹐大悅﹐方信師之不妄也。

○袁洪兒誇郎

陳朱崖太守袁洪兒﹐小名誇郎﹐年二十﹐生來性好書﹐樂靜﹐別處一院﹐頗能玄言。嘗野見翠翠鳥﹐命羅得之。袁甚好玩﹐淸夜月明﹐徹燭長吟﹕「露濕寒塘艸﹐月映淸淮流。」忽失翠鳥所在﹐見一雙鬟婢子立在其左﹐曰「袁郎此篇甚爲佳妙﹐然未知我二十七郎封郎能押劇韻﹐人爲三言四言句詩﹐一句開口﹐一句合詠。春詩曰﹕『花落也﹐蛺蝶舞﹐人何多疾﹐吁足憂苦。』如劇韻押法之者﹐有一二百首﹐不能盡記得。」誇郎甚異之﹐曰「汝是誰家靑衣﹐乃得至此﹖且汝封郎﹐吾可屈致之乎﹖」婢子曰「某王家二十七娘子從嫁﹐本名翡翠﹐偶因化身遊行﹐使爲袁郎子羅得。封郎去此不遠﹐但具主人之禮﹐少頃封郎卽至。」誇郎乃命酒具茶器﹐未移時﹐翡翠至﹐曰「封郎在門外。」出見一少年﹐可二十餘﹐言辭溫雅﹐風流爽邁。揖讓登席﹐討論子史﹐自哺竟夕﹐賓主相得。誇郎曰「足下髙居﹐當垂見諭。」封郎曰「平仲來日當有蔬饌奉邀﹐然非僕本居﹐贅於瑯琊耳。」再三殷勤而別。

及明日辰後﹐有小童前拜曰「封郎使歸兒送書﹐令從二郎引路。」啟書讀曰「佳辰气茂﹐思得良會﹐駐足層臺﹐企俟光儀﹐惟足下但東馳耳。」誇郎卽策馬從之﹐可行十里﹐忽見泉石縈徹﹐異花駢植﹐賓館宏敞﹐窮極瑰寶。門懸靑綃幕﹐下宛一尺餘﹐皆爇獸炭。誇郎與封郎相見﹐方顧異之﹐平仲回叱一小童曰「捧筆奴﹐早令汝煎火浣幕﹐何故客至猶未畢﹗」但令去火﹐而幕色尢鮮。坐未幾﹐又有四人出宅﹐皆風雅士也。封生曰「主人王二兄﹑三兄﹑四兄﹑六郎子﹐其名曰準﹑曰推﹑曰惟﹑曰淮。﹖笨淅上嗉嚬淴掞鷩從辛斝嘁攏雜袪殊色﹐悉衣珠翠﹐捧方丈盤至﹐珍羞萬品﹐中有珍錄﹐無不殫盡。王淮曰「有少家樂﹐請此奉娛。」卽有女娃十餘人並出﹐別有胡優﹐咬指翹足﹐一時拜員外﹐資次卽爲給捨。淮指二妓曰「石崇妾仙娥娘也﹐名稱亞於綠珠。」於是絲竹並作﹐鏗鏘淸亮。日晚﹐王氏昆弟醉寢﹐封生謂誇郎曰「此亦足爲富貴﹐然丈人爲太守﹐當不以此盛。」誇郎曰「不以鄙賤﹐百倍行采﹐不審何以致之﹖」封生曰「君誠能結同心﹐僕便請爲行人。拙室有姨﹐美淑善音﹐請袁君思之。」誇郎曰「但恐龍門下難爲魚耳。」封生因入白王氏尊長﹐卽出曰「允矣﹗明日吉﹐便爲迎日。」誇郎大悅﹐許之。

明日﹐王氏昆弟方陳設於堂下﹐茵榻帷帳﹐赫然炫目。及誇郎入﹐簾下有女郎曰「袁郎行動趨蹌﹐猶似把書入學時。」又老靑衣過﹐誇郎拜謝訖﹐目之。卽又笑曰「禽霏�無乳久矣﹐袁郎何用目之﹗」將暮﹐儐來皆至﹐有靑衣持箋催妝詩﹐誇郎下筆賦詩曰﹕

好花本自有春暉﹐不偶紅妝亂玉姿。

若用何郎面上粉﹐任將多少借光儀。

其餘吉禮﹐無不畢備。篇詠甚多﹐而不悉記得。惟憶得詠花扇詩曰﹕

圓扇畫方新﹐金花照錦茵。

那言燈下見﹐更值月中人。

誇郎妻殊麗絕國﹐舉止閒雅﹐小名曰從從﹐正名攜。第二十七儀質亦得類娣娣﹐辯捷善戲謔﹐贈袁郎詩曰﹕

人家女美大須愁﹐往往醜郎門外求。

昨日金剛腳下見﹐今朝何得此間遊﹖

及後﹐班坐桐陰﹐封平仲鼓琴﹐顧謂誇郎曰「姨夫豈無一言相贈﹖」誇郎卽賦詩曰﹕

賓匣開玉琴﹐髙梧追煩暑。

商弦一以發﹐白雲飄然舉。

何必蒼梧東﹐激琴懷怨浦。

誇郎日恣余嗛﹐遂無歸思。忽覺妻皆慘﹐又飾行裝。誇郎問封生﹐封生曰「丈人晉侍中王濟也﹐久爲陰道交州牧﹐近攺並州刺史。若足下以賢尊在此﹐不能俱往﹐則當從此有終天之別。」其妻嗚咽流涕曰「君本自殊途﹐不期與會﹐致今日之別﹐亦封郎二兄之過。」遂聞外人呼聲﹐走出﹐回顧已蒼然不復見一物。太守求不得已近一年﹐及至﹐數月猶恍﹐往往奔至前所﹐別無所見﹐復涕泣而退﹐終歲乃如故。

○張左

前進士張左﹐嘗爲叔父言﹕

少年南次鄠杜﹐郊行﹐見有老父乘靑驢﹐四足白﹐腰背鹿革囊﹐顏甚悅懌﹐旨趣非凡。叟自斜徑合路﹐左甚異之﹐試問所從來﹐叟但笑而不答。至於再三﹐叟忽怒叱曰「年少子﹐乃敢相逼﹗吾豈盜賊椎埋者耶﹖何必問所從來。」左遜謝曰「向慕先生髙躅﹐願從事左右耳﹐何賜深責﹖」叟曰「吾無術教子﹐但壽永者。子當嗤我潦倒﹐欲噱吾釋志耳。」遂鞭乘促走﹐左亦撲馬趨﹐俱至逆旅。叟枕鹿囊﹐寢未熟﹐左方疲倦﹐取酒將飲﹐就請曰「簞醪期先生共之。」叟跳起曰「此正吾所好﹐何子解吾意﹖」飲訖﹐左覘其色悅﹐徐請曰「小生寡味﹐願先生賜言以廣聞見﹐然非所敢望。」叟曰「吾所見梁陳隋唐耳﹐賢愚治亂﹐國史已具。然請以身所錄者語子。」

吾宇文周時居岐﹐扶風人也﹐姓申名宗﹐慕齊神武﹐因攺爲歡。十八﹐從燕公於謹徵梁元帝於荊州﹐陷大將軍。旋夢靑衣二人謂余曰「呂走天年﹐人向主壽。」旣覺﹐吾乃詣占夢者於江陵市﹐占夢者謂余曰「呂走﹐回字也。人向主﹐住字也。豈子住乃壽也。」時畱兵於江陵﹐吾遂陳情於校尉托跋烈﹐許之。

因卻詣占夢者曰「住卽合矣﹐壽有術乎﹖」占者曰「汝生前梓潼薛君曹也﹐好服木蕊散﹐多尋異書﹐日誦黃老一百紙﹐徙居鶴鳴山下﹐艸堂三間﹐戶外駢植花竹﹐泉石縈繞。」八月十五日﹐長嘯獨飲﹐因酒酣暢﹐大言曰「薛君曹疏澹若此﹐何無異人降止﹖」忽覺兩耳中有車馬聲﹐因頹然思寢﹐才至席﹐遂有小車﹐朱輪靑蓋﹐駕赤犢出耳中﹐各髙二三寸﹐亦不知出耳之難。車有二童﹐綠幘靑帔﹐亦長二三寸﹐憑軾呼禦者﹐踏輪扶下﹐而謂君曹曰「吾自兜玄國來﹐向聞長嘯月下﹐韻甚淸激﹐私心奉慕﹐願接淸論。﹖本翽艽蠛霑唬骸熬薁出吾耳﹐何謂兜玄國來﹖」二童子曰「兜玄國在吾耳中﹐君耳安能處我﹖」君曹曰「君長二三寸﹐豈復耳有國土﹗倘若有之﹐國人當盡焦螟耳。」二童曰「胡爲其然﹗吾國與汝國無異﹐不信﹐盍從吾遊。或能使畱﹐則君無生死苦矣。」一童因傾耳示君曹﹐君曹覘之﹐乃別有天地﹐花卉繁茂﹐甍棟連接﹐淸泉翠竹﹐縈繞香甸。因捫耳投之﹐已至一都會﹐城池樓堞﹐窮極瑰麗。君曹彷徨﹐未知所之﹐顧見向之二童已在側﹐謂君曹曰「此國大小與君國﹐旣至此﹐盍從吾謁蒙玄眞伯。」蒙玄眞伯居大殿﹐墻垣階陛﹐盡飾以金碧﹐垂翡翠簾帷。中間獨坐眞伯﹐身衣雲霞日月衣﹐冠通天冠﹐垂旒皆與身等。玉童四人﹐立侍左右﹐一執白拂﹐一執犀如意。二人旣入﹐皆拱手拜伏﹐不敢仰視。有髙冠長鬣絳紗衣人﹐宣靑紙制曰「肇分大素﹐國旣百億﹐爾淪下土﹐賤卑萬品﹐聿臻於此﹐實由冥合﹐況爾淸乃躬誠﹐葉於眞宰﹐大官厚爵﹐俾宜享之。可爲主錄大夫。」君曹拜舞出門﹐卽有黃帔三四人﹐引至一曹署。其中文薄﹐多所不識﹐每月亦無請受﹐但意有所念﹐左右必先知﹐當便供給。因暇登樓遠望﹐忽有歸思﹐賦詩曰﹕

風軟景和麗﹐錄花馥林塘。

登髙一悵望﹐信美非吾鄕。

因以詩示二童子﹐童子怒曰「吾以君質性衝寂﹐引至吾國﹐鄙俗余態果乃未去﹐卿有何自憶耶﹗」遂疾逐君曹﹐如陷落地﹐仰視乃自童子耳中落﹐已在舊居處﹐隨視童子亦不見﹐因問諸鄰人﹐鄰人云「失君曹已七八年矣。」君曹在彼如數月。未幾而君曹卒﹐遂生於申家﹐卽今身也。

占者又云「吾前生乃出耳中童子。以汝前生好道﹐以得到兜玄國﹐然俗想未盡﹐不可長生。然汝由此壽千歲矣。吾授汝符﹐卽歸。」「因吐朱絹尺餘﹐令吞之。占者遂復童子形而滅。自是不復有疾﹐周行天下名山﹐迨玆向二百餘歲。然吾所見異事甚多﹐並記鹿革中。」

因啟囊﹐出二軸書甚大﹐字頗細。左不能讀﹐請叟自宣﹐略述十餘事﹐其半昭然可紀。此卷八事﹐無非叟之所說。其夕將明﹐佐略寢﹐及覺已失叟。後數日﹐有人於炭谷湫見之﹐叟曰「爲我致意於張君。」左遽尋之﹐已復不見。時貞元中。

○蕭至忠

唐中書令蕭至忠﹐景云元年爲晉州刺史﹐將以臘日畋遊﹐大事置羅。

先一日﹐有薪者樵於霍山﹐暴瘧不能歸﹐因止巖穴之中﹐呻吟不寐。夜將艾﹐似聞悉窣有人聲。初以爲盜賊將至﹐則匍匐於林木中。時山月甚明﹐有一人身長丈餘﹐鼻有三角﹐體被豹鞟﹐目閃閃如電﹐向谷長嘯。俄有虎﹑兕﹑鹿﹑豕﹑狐﹑兔﹑雉﹑雁駢匝百許步。長人卽宣言曰「余玄冥使者﹐奉北帝之命﹐明日臘日﹐蕭使君當順時畋臘。爾等若干合箭死﹐若干合槍死﹐若干合网死﹐若干合棒死﹐若干合狗死﹐若干合鷹死。」言訖﹐羣獸皆俯伏戰懼﹐若請命者。老虎洎老麋﹐皆屈膝向長人言曰「以某等之命﹐卽實以分。然蕭公仁者﹐非意欲害物﹐以行時令耳。若有少故則止。使者豈無術救某等乎﹖」使者曰「非余欲殺汝輩﹐但今自以帝命宣示汝等刑名﹐卽余使乎之事畢矣﹐自此任爾自爲計。然余聞東谷嚴四兄善謀﹐爾等可就彼祈求。」羣獸皆輪轉歡叫。使者卽東行﹐羣獸畢從。

時薪者疾亦少間﹐隨往覘之。卽至東谷﹐有茅堂數間﹐黃冠一人﹐架懸虎皮﹐身正熟寢。驚起﹐見使者曰「闊別旣久﹐每多思望。今日至此﹐得非配羣生獵日刑名乎﹖」使者曰「正如髙明所問。然彼皆求救於四兄﹐四兄當爲謀之。」老虎﹑老麋卽屈膝哀請﹐黃冠曰「蕭使君每役人﹐必卹其饑寒。若祈滕六降雪﹐巽二起風﹐卽不復遊獵矣。余昨得滕六書﹐知已喪偶。又聞索泉家第五娘子爲歌姬﹐以妒忌黜矣。若汝求得美人納之﹐則雪立降矣。又巽二好飲﹐汝若求得醇醪賂之﹐則風立至矣。」有二狐自稱多媚﹐能取之。「河東縣尉崔知之第三妹﹐美淑嬌艷。絳州盧司戶善釀醪﹐妻產﹐必有美酒。」言訖而去。諸獸皆有歡聲。黃冠乃謂使者曰「憶含質在仙都﹐豈意千年爲獸身﹐悒悒不得志。聊有《述懷》一章。」乃吟曰﹕

昔爲仙子今爲虎﹐流落陰涯足風雨。

更將斑毳被余身﹐千載空山萬般苦。

「然含質譴謫已滿﹐惟有十一日卽歸紫府矣。久居於此﹐將別不無恨恨。因題數行於壁﹐使後人知僕曾居於此矣。」乃書北壁曰「下玄八千億甲子﹐丹飛先生嚴含質﹐謫下中天被斑革﹐六十甲子血食澗飲﹐廁猿■﹐下濁界﹐景云元紀升太一。」

時薪者素曉書誦﹐因密記得之。少頃﹐老狐負美女至﹐才及笄歲﹐紅袂拭目﹐殘妝妖媚。又有一狐負美酒二瓶﹐香气酷烈。嚴四兄卽以美女洎美酒瓶﹐各納一囊中﹐以朱書二符﹐取水噀之﹐二符卽飛去。

薪者懼且爲所見﹐卽尋路卻回。未明﹐風雪暴至﹐竟日乃罷﹐而蕭使君不復獵矣。

○李汭言

漢中從事李汭言﹕

天寶中有士人崔姓者﹐尉於巴蜀﹐才至成都而卒。時連帥章仇兼瓊哀其妻少而無投止﹐因與靑城山下置一別墅。又以其色美﹐欲聘納之﹐計無所出﹐謂其夫人曰「貴爲諸侯妻﹐何不盛爲盤筵﹐邀召女客﹐五百里內﹐盡可迎致。」夫人甚悅。兼瓊因命衙官徧報五百里內女郎﹐卽日會成都﹐意欲因會便畱亡尉妻﹐不謂已爲族舅盧生納之矣。盧舅密知兼瓊意﹐令尉妻辭疾不行﹐兼瓊大怒﹐促左右百騎往收捕。盧舅時方食﹐兵騎繞宅亦合﹐盧談笑自若﹐殊不介懷﹐食訖﹐謂尉妻曰「兼瓊之意可知矣﹐夫人不可不行。少頃卽當送素色衣服來﹐便可服之而往。」言訖﹐乘驢出門﹐兵騎前攬不得﹐徐徐而去﹐追不及矣。俄使一小童捧箱﹐內有故靑裙﹑白衫子﹐綠帔子﹑緋羅縠綃素﹐皆非世人之所有。尉妻服之至成都﹐諸女郎皆先期而至﹐兼瓊覘於帷下。及尉妻入﹐光彩繞身﹐美色旁射﹐不可正視﹐坐皆懾气﹐不覺起拜。食歸﹐三日而卒﹐紅壞立盡。

兼瓊大駭﹐具狀錄奏聞。帝問張果﹐果云「知之﹐不敢言。請問靑城王老。」帝卽召兼瓊求訪王老進之。兼瓊搜索靑城山前後﹐並無此人。惟艸市藥肆云「常有二人日來買山藥﹐稱王老所使。」二人至﹐兼瓊卽令衙官隨訪。入山數里﹐至一艸堂﹐王老皤然鬢髮﹐隱幾危坐。衙官隨入﹐遂宣詔﹐兼致兼瓊意。王老曰「此必多言小子張果也。」因與兼瓊克期至京師﹐令先發表﹐不肯乘傳﹐兼瓊從之。使才至銀臺﹐王老亦到。帝召問﹐張果猶在席側﹐見王老﹐惶恐再拜。王老叱果曰「小子何不言之﹗又遣遠取吾來。」果言「小仙不敢﹐專俟仙伯言耳。」因奏曰「盧二舅卽太元夫人庫子﹐因假下游﹐以亡尉妻微有仙骨﹐故納爲媵。無何﹐盜太元夫人衣服與著﹐已受謫至重﹐爲郁單天子矣。亡尉妻以衣太元夫人衣服﹐墮無間獄矣。」奏訖﹐苦不願畱﹐帝放還﹐出後不知所在。

○南纘

廣漢守南纘嘗爲人言﹕

至徳中有調選得同州督郵者﹐姓崔﹐忘名字﹐輕騎赴任。出春明門﹐見一靑袍人乘馬出﹐亦不知其姓字﹐因相揖偕行。徐問何官﹐靑袍人云「新授同州督郵。」崔云「某新授此官﹐君豈不錯誤乎﹖」靑袍人笑而不答。又相與行﹐悉云赴任。去同州數十里﹐於斜路中﹐有官吏拜迎。靑袍入謂崔君曰「君爲陽道錄事﹐某爲陰道錄事。路從此別﹐豈不相送耶﹖」崔生錄之﹐卽與連轡入斜路﹐遂至一城郭﹐街衢局署﹐亦甚壯麗。

靑袍人至廳﹐與崔生同坐受謁﹐通胥徒﹑僧道等訖﹐次通辭訟獄囚﹐崔之妻與焉。崔生大驚﹐謂靑袍人曰「不知拙室何得至此﹖」靑袍人卽避大案後﹐令崔生自與妻言。妻云「被迫至此﹐已是數日﹐君宜哀請錄事耳。」崔生卽祈求靑袍人﹐靑袍人因令胥吏促放崔生妻令回。崔生試問妻犯何罪至此﹐靑袍人曰「君寄家同州﹐應同州亡人﹐皆在此廳勘過。蓋君管陽道﹐某管陰道。」崔生淹畱半日﹐卽請卻回。靑袍人令胥吏拜送﹐曰「𨿽陰陽有殊﹐然具是同州也﹐可不拜送督郵哉﹗」靑袍人亦偕餞送﹐再三勤款﹐揮袂﹐又令斜路口而去。

崔生至同州﹐問妻子﹐妻子云「病七八日﹐冥然無知﹐神不識生﹐愈才得一日。」崔生計之﹐恰放回日也。妻不記陰道見崔生時﹐崔生言之﹐妻始悟如夢﹐亦不審記也。

○侯遹

隋開皇初﹐廣都孝廉侯遹入城﹐至劍門外﹐忽見四黃石﹐皆大如斗。遹愛之﹐收藏於籠﹐負之以驢﹐因歇鞍取看﹐皆化爲金。遹至城貨之﹐得錢百萬﹐市美妾十餘人﹐大開第宅﹐近甸良田別墅﹐貨買甚多。

後乘春景出遊﹐盡載妓妾隨從﹐下車陳設酒肴。忽有一老翁﹐負大笈至﹐廁下坐。遹怒詬之﹐命蒼頭扶出﹐叟不動亦不嗔恚﹐但引滿杯啖炙而笑云「吾此來求君償債耳。君昔將我金去﹐不憶記乎﹖」盡取遹妓妾十餘人﹐投之於笈﹐亦不覺笈中之窄﹐負之而趨﹐走若飛鳥。遹令蒼頭馳馬逐之﹐斯須已失所在。自後遹家日貧﹐卻復昔日生計。十餘年﹐卻歸蜀﹐到劍門﹐又見前者老翁﹐攜所將妓妾遊行﹐儐從極多﹐見遹皆大笑。問之不言﹐逼之又失所在。訪劍門前後﹐並無此人﹐竟不能測也。

○巴邛人

有巴邛人﹐不知姓名﹐家有桔園。因霜後﹐諸桔盡收﹐余有兩大桔﹐如三斗盎。巴人錄之﹐卽令攀摘﹐輕重亦如常桔。剖開﹐每桔有二老叟﹐鬢眉皤然﹐肌體紅潤﹐皆相對像戲﹐身長尺餘﹐談笑自若﹐剖開後亦不驚怖﹐但相與決賭。決賭訖﹐一叟曰「君輸我海上龍王第七女須髮十兩﹐智瓊額黃十二枝﹐紫絹帔一副﹐絳臺山霞寶散二庾﹐瀛洲玉塵九斛﹐阿母療髓凝酒四鐘﹐阿母女態盈娘子躋虛龍縞襪八糸兩﹐後日於王先生靑城艸堂還我耳。」又有一叟曰「王先生許來﹐竟待不得﹐桔中之樂﹐不減商山﹐但不得深根固蒂﹐爲愚人摘下耳。」又一叟曰「僕饑矣﹐須龍根脯食之。」卽於袖中抽出一艸根﹐方圓徑寸﹐形狀宛轉如龍﹐毫釐罔不周悉﹐因削食之﹐隨削隨滿。食訖﹐以水噀之﹐化爲一龍﹐四叟共乘之﹐足下泄泄雲起。須叟﹐風雨晦冥﹐不知所在。巴人相傳云﹕百五十年來如此﹐似在陳隋之間﹐但不知的年號耳。

○劉法師

貞元中﹐華州雲臺觀有劉法師者﹐煉气絕粒﹐迨二十年。每三元設齋﹐則見一人﹐衣縫掖而面黧瘦﹐來居末座﹐齋畢而去﹐如此者十餘年﹐而衣服顏色不攺。法師異而問之﹐對曰「余姓張名公弼﹐住蓮花峯東隅。」法師意此處無人之境﹐請同往。公弼怡然許之﹐曰「此中甚樂﹐師能便往﹐亦當無悶。」

法師遂隨公弼行﹐三二十里﹐援蘿攀葛﹐才有鳥道﹐經過崖谷險絕﹐𨿽猿狖不能過也﹐而公弼履之若夷途﹐法師從行亦無難。遂至一石壁﹐削成﹐髙直千餘仞﹐下臨無底之谷。一逕闊數寸﹐法師與公弼側足而立。公弼乃以指扣石壁﹐中有人問曰「爲誰﹖」曰「某。」遂劃然開一門﹐門中有天地日月。公弼將入﹐法師隨公弼亦入﹐其人乃怒謂公弼﹕「何引外人來﹖」其人因闔門﹐則又成石壁矣。公弼曰「此非他﹐乃雲臺劉法師也﹐余交戰﹐故請來此﹐何見拒之深也﹖」又開門﹐內公弼及法師﹐公弼曰「法師此來甚饑﹐君可丰食遣之。」其人遂問法師﹕「便能住否﹖」法師請以後期。其人遂取一盂水﹐以肘後靑囊中刀圭粉糝之以飲法師﹐味甚甘香﹐飲畢而饑渴之想除矣。公弼曰「余昨雲山中甚樂﹐君盍爲戲﹐令法師觀之。」其人乃以水噀東谷中﹐乃有蒼龍白象各一﹐對舞﹐舞甚妙﹐威鳳彩鸞各一對歌﹐歌甚淸。頃之﹐公弼送法師回﹐回顧﹐惟見靑崖丹壑﹐向之歌舞﹐一無所見矣。及去觀將近﹐公弼乃辭。

法師至觀﹐處置事畢﹐卻尋公弼﹐則步步險阻﹐杳不可階﹐痛恨前者不住﹐號天叫地﹐遂成腰疾。公弼更不復至矣。

昭應縣尉薛公幹爲僧孺叔父言也。

○刁俊朝

安康伶人刁俊朝﹐其妻巴嫗﹐項癭者﹐初微若雞卵﹐漸巨如三四升瓶盎。積五年﹐大如數斛之囊﹐重不能行。其中有琴瑟笙磬塤篪之響。細而聽之﹐若合音律﹐泠泠可樂。積數年﹐癭外生小穴如鍼芒者﹐不知幾億。每天欲雨﹐則穴中吹白煙﹐霏霏如絲縷﹐漸髙布散﹐結爲屯雲﹐雨則立降。其家少長懼之﹐咸請遠送巖穴。俊朝戀戀不能已﹐因謂妻曰「吾迫以眾議﹐將不能庇於伉儷。送君於無人之境﹐如何﹖」妻曰「吾此疾誠可憎惡﹐送之亦死﹐拆之亦死。君當爲我決拆之﹐看有何物。」俊朝卽磨淬利刃﹐揮挑將及妻前﹐癭中軒然有聲﹐遂四分披裂﹐有一大猱﹐跳走騰踏而去。卽以帛絮裹之。𨿽癭疾頓愈﹐而冥然大漸矣。

明日﹐有黃冠扣門曰「吾乃昨日癭中走出之猱也。吾本獼猴之精﹐解致風雨。無何與漢江鬼愁潭老蛟還往﹐常與覘船。舸將至﹐俾他覆之﹐以求舟中﹐飠侯糧﹐以養孫息。昨者太一誅蛟﹐搜索黨與﹐故借君夫人蝤蠐之領﹐以匿性命。𨿽分不相干﹐然爲累亦甚矣。今於鳳凰山神處求得少許靈膏﹐請君塗之﹐幸當立愈。」俊朝如其言塗之﹐隨手瘡合。俊朝因畱黃冠﹐烹雞設食。食訖﹐貰酒欲飲﹐黃冠因囀喉髙歌。又爲絲匏瓊玉之音﹐罔不鏗鏘可愛。旣而辭去﹐莫知所詣。時大定中也。

○古元之

後魏尙書令古弼族子元之﹐少養於弼﹐因飲酒而卒。弼憐之特甚﹐三日殮畢﹐追思﹐欲與再別。因命斫棺﹐開已卻生矣。元之云﹕

當昏醉時﹐忽然如夢。有人沃冷水於體﹐仰視﹐乃見一神人衣冠絳裳霓帔﹐儀貌甚偉。顧元之曰「吾乃古說也﹐是汝遠祖。適欲至和神國中﹐無人擔囊侍從﹐因來取汝。」卽令負一大囊﹐可重一鈞。又與一竹杖﹐長丈二餘。令元之乘騎隨後﹐飛舉甚速﹐常在半天﹐西南行﹐不知里數﹐山河逾遠﹐欻然下地﹐已至和神國。其國無大山﹐髙者不過數十丈﹐皆積碧瑉。石際生靑彩簵筿﹐異花珍果。軟艸香媚﹐好禽嘲哳。山頂皆平正如砥﹐淸泉迸下者三二百道。原野無凡樹﹐悉生百果及相思﹑石橊之輩。每果樹花卉俱發﹐實色鮮紅﹐映翠葉於香叢之上﹐紛錯滿樹﹐四時不敢﹐惟一歲一度暗換花實﹐更生新嫩﹐人不知覺。田疇盡長大瓠﹐瓠中實以五穀﹐甘香珍美﹐非中國稻粱可比﹐人得足食﹐不假耕種。原隰滋茂﹐蕕穢不生﹐一年一度﹐樹木枝榦間悉生五色絲纊。人得隨色收取﹐任意糸任織。異錦纖羅﹐不假蠶杼。四時之气﹐常熙熙和淑﹐如中國二三月。無蚊﹑虻﹑蟆﹑蟻﹑虱﹑蜂﹑蠍﹑蛇﹑虺﹑守宮﹑娛蚣﹑蛛蠓之虫﹐又無梟﹑鴟﹑鴉﹑鷂﹑鴝﹑鵒﹑蝙蝠之屬﹐及無虎﹑狼﹑豺﹑豹﹑狐貍﹑驀駁之獸﹐又無貓﹑鼠﹑豬﹑犬擾害之類。其人長短妍蚩皆等﹐無有嗜欲愛憎之者。人生二男二女﹐爲鄰則世世爲婚姻。笄年而嫁﹐二十而娶﹐人壽一百二十。中無夭折﹑疾病﹑瘖聾﹑跛躄之患。百歲已下﹐皆自記憶﹔百歲已外﹐不知其壽幾何。壽盡則欻然失其所在﹐𨿽親族子孫皆忘其人﹐故常無憂戚。每日午時一餐﹐中間惟食酒漿果實耳。餐亦不知所化﹐不置混所。人無私積囷倉﹐餘糧棲畝﹐要者取之。無灌園鬻蔬﹐野菜皆足人食。十畝有一酒泉﹐味甘而香。國人日相攜遊覽歌詠﹐陶陶然﹐暮夜而散﹐未嘗昏醉。人人有俾僕﹐皆自然謹愼﹐知人所要﹐不煩促使。隨意屋室﹐靡不壯麗。其國六畜惟有馬﹐馴極而駿﹐不用芻秣﹐自食野艸﹐不近積聚。人要乘則乘﹐乘訖而卻放。亦無主守。其國千官皆足﹐而仕官不自知身之在仕﹐雜於下人﹐以無職事操斷也。𨿽有君主﹐而君不自知爲君﹐雜於千官﹐以無職事升貶故也。又無迅雷風雨﹐其風常微輕如煦﹐襲萬物不至於搖落﹔其雨十日一降﹐降必以夜﹐津潤條暢﹐不至地有淹流。一國之人﹐皆自相親﹐有如戚屬﹐人各相惠多與。無市易商販之事﹐以不求利故也。古說旣至其國﹐顧謂元之曰「此和神國也。𨿽非神仙﹐風俗不惡。汝回﹐當爲世人說之。吾旣至此﹐回旣別求人負囊﹐不用汝矣。」因以酒令元之飲﹐飲滿數巡﹐不覺沈醉。旣而復醒﹐身已活矣。

自是元之疏逸人事﹐都忘宦情﹐遊行山水﹐自號知和子﹐後竟不知其所終也。

○盧公煥

黃門侍郎盧公煥﹐爲明州刺史﹐屬邑象山縣﹐溪谷迥無人處﹐有盜發墓者云﹕初見車轍中有花磚﹐因揭之﹐知是古冢墓。乃結十人於縣投狀﹐請路旁居止﹐縣尹允之。遂種麻﹐令外人無所見。卽悉力發掘﹐入其隧路﹐漸至壙中﹐有三石門﹐皆以鐵封之。

其盜先能誦咒﹐因齋戒禁之。翌日﹐兩門開﹐每門中各有銅人銅馬數百﹐持執干戈﹐其制精巧。盜又齋戒三日﹐中門一扇開﹐有黃衣人出﹐傳語曰「漢徵南將軍劉使來相聞﹐某生有徵伐大勛﹐及死﹐敕令護葬及鑄銅人馬等﹐以象存日儀衛。奉計來此﹐必要財貨﹐所居之室﹐實無他物﹐且官葬不瘞貨寶﹐何必苦以神咒相侵﹐若更不見已﹐嘗不免兩損。」言訖卻入﹐門復合如初。

盜又誦咒數日不已﹐門開﹐一靑衣又出傳語﹐盜弗允說﹐兩扇欻辟﹐大水漂蕩﹐盜皆溺死。一盜解泅而出﹐自縛詣官﹐具說本末。黃門令覆視其墓﹐其中門內有一石牀﹐骸枕之類﹐水漂已半垂於下﹐因卻爲封兩門﹐窒其隧路矣。

○吳全素

吳全素﹐蘇州人﹐舉孝廉﹐五上不第。元和十二年﹐寓居長安永興裏。十二月十三日夜旣臥﹐見二人白衣執簡﹐若貢院引牌來召者﹐全素曰「禮闈引試﹐分甲有期﹐何煩夜引﹖」使者固邀﹐不得已而下牀隨行﹐不覺過子城﹐出開遠門二百步﹐正北行﹐有路闊二尺已來﹐此外盡目深泥。見丈夫婦人﹐捽之者﹐拽倒者﹐枷杻者﹐鎖身者﹐連裾者﹐僧者﹐道者﹐囊盛其頭者﹐面縛者﹐散驅行者﹐數百輩皆行泥中﹐獨全素行平路。約數里。入城郭見官府﹐同列者千餘人﹐軍吏佩刀者分部其人﹐率五十人爲一引﹐引過﹐全素在第三引中。其正衙有大殿﹐當中設牀幾﹐一人衣緋而坐﹐左右立吏數十人﹐衙吏點名﹐便判付司獄者﹐付磑司獄者﹐付鑛獄者﹐付湯獄者﹐付火獄者﹐付案者。聞其付獄者﹐方悟身死。見四十九人皆點付訖﹐獨全素在﹐因問其人曰「當衙者何官﹖」曰「判官也。」遂訴曰「全素恭履儒道﹐年祿未終﹐不合死。」判官曰「冥司案牘﹐一一分明。據籍帖追﹐豈合妄訴﹗」全素曰「審知年命末盡﹐今請對驗命籍。」乃命取吳郡戶籍到﹐檢得吳全素﹐元和十三年明經出身﹐其後三年衣食﹐亦無官祿。判官曰「人世三年﹐才同瞬息﹐且無榮祿﹐何必卻回﹗旣去卽來﹐徒煩案牘。」全素曰「辭親五載﹐得歸卽榮﹐何況成名尙餘三載﹐伏乞哀察。」判官曰「任歸。」仍誡引者曰「此人命薄﹐宜令速去。稍以延遲﹐卽突明矣。」引者受命﹐卽與同行。出門外﹐羨而泣者不可勝紀。

旣出其城﹐不復見泥矣。復至開遠門﹐二吏謂全素曰「君命甚薄﹐突明卽歸不得﹐見判官之命乎﹖我皆貧﹐各惠錢五十萬﹐卽無慮矣。」全素曰「遠客又貧﹐如何可致﹖」吏曰「從母之夫﹐居宣陽爲戶部吏者甚富﹐一言可致也。」旣同詣其家﹐二吏不肯上階﹐全素入告﹐其家方食煎餅﹐全素至燈前拱曰「阿姨萬福﹗」又曰「姨夫安和﹗」又不應。乃以手籠燈﹐滿堂皆暗。姨夫曰「何不拋少物﹖夜食香物﹐鬼神便合惱人。」全素旣憾其不應﹐又目爲鬼神﹐意頗忿之。靑衣有執食者﹐其面正當﹐因以力掌之﹐應手而倒﹐家人競來拔發噴水﹐呼喚良久方悟。全素旣言情不得﹐下階問二吏﹐吏曰「固然﹐君未還生﹐非鬼而何。鬼語而人不聞﹐籠燈行掌﹐誠足以駭之。」曰「然則何以言事﹖」曰「以吾唾塗人大門﹐一家睡﹔塗人中門﹐門內人睡﹔塗堂門﹐滿堂人睡。可以手承吾唾而塗之。」全素掬手﹐二吏交唾。逡巡掬手以塗堂門。才華﹐滿堂欠伸﹐促去食器﹐遂入寢。二吏曰「君入﹐去牀三尺立言之。愼勿近牀﹐以手搖動﹐則魘不悟矣。」全素依其言言之﹐其姨驚起﹐泣謂夫曰「全素晚來歸宿﹐何忽致死。今者見夢求錢﹐言有所遺﹐如何﹖」其夫曰「憂念外甥﹐偶爲熱夢﹐何足遽信﹗」又寢﹐又夢﹐驚起而泣﹐求紙於櫃﹐適有二百幅﹐乃令遽剪焚之﹐火絕﹐則千緡宛在地矣。二吏曰「錢數多﹐某固不能勝。而君之力﹐生人之力也。可以盡舉﹐請負以致寄之。」全素初以爲難﹐試以兩手上承﹐自肩挑之﹐巍巍然極髙﹐其實甚輕﹐乃引行寄介公廟﹐主人者紫衣腰金﹐敕吏受之。

寄畢﹐二吏曰「君之還生必矣﹐且思便歸﹐爲亦有所見耶﹖今欲取一人送之受生﹐能略觀否﹖」全素曰「固所願也。」乃相引入西市絹行南盡人家﹐燈火熒煌﹐嗚嗚而泣﹐數僧當門讀經﹐香煙滿戶。二吏不敢近﹐乃從堂後檐上﹐讓當寢牀﹐有抽瓦折椽﹐開一大穴。穴中下視﹐一老人气息奄然﹐相向而泣者周其牀。一吏出懷中繩。大如指﹐長二丈餘﹐令全素安坐執之﹐一頭垂於穴中﹐誡全素曰「吾尋取彼人﹐人來﹐當掣繩。」遂出繩下之﹐而以右手捽老人﹐左手掣繩﹐全素遽掣出之﹐拽於堂前﹐以繩囚縛。二吏更荷而出﹐相顧曰「何處有屠案最大﹖」其一曰「布政坊十字街南王家案最大。」乃相與往焉。旣到﹐投老人於案上﹐脫衣纏身﹐更上推撲。老人曰苦﹐其聲感人﹐全素曰「有罪當刑﹐此亦非法﹐若無罪責﹐何以苦之﹖」二吏曰「訝君之問何遲也。凡人有善功淸徳﹐合生天堂者﹐仙樂彩雲霓旌鶴駕來迎也﹐某何以見之﹖若有重罪及穢惡﹐合墮地獄者﹐牛頭奇鬼鐵叉枷杻來取﹐某又何以見之﹖此老人無生天之福﹐又無入地獄之罪﹐𨿽能修身﹐未離塵俗﹐但潔其身﹐淨無瑕穢﹐旣捨此身﹐只合更受男子之身。當其上計之時﹐其母已孕﹐此命旣盡﹐彼命合生﹐今若不團撲﹐令彼婦人﹐何以能產﹖」又盡力揉撲﹐實覺漸小﹐須臾﹐其形才如拳大﹐百骸九竅﹐莫不依然。於是依依提行﹐逾子城大勝業坊西南下東回第二曲北壁﹐入第一家﹐其家復有燈火熒煌﹐言語切切﹐沙門二人﹐當窗讀《八陽經》。因此不敢逼僧﹐直上階﹐見堂門斜掩﹐一吏執老人於堂中﹐才似到牀﹐新子已啼矣。

一吏曰「事畢矣﹐送君去。」又偕入永興裏旅捨﹐到寢房﹐房內尙黑﹐略無所見。二吏隨自後﹐乃推全素大呼曰「吳全素﹗」若失足而墜﹐旣蘇﹐頭眩苦﹐良久方定。而衙鼓方動﹐姨夫者自宣陽走馬來﹐則已蘇矣﹐其僕不知覺也。乘肩輿憩於宣陽﹐數日復故﹐再由子城入勝業生男之家﹐歷歷在眼。自以明經中第﹐不足爲榮﹐思速侍親。卜得行日﹐或頭眩不果去﹐或驢來腳損﹐或雨雪連日﹐或親故往來﹐因循之問﹐遂逼試日﹐入場而過﹐不復以舊日之望爲意。俄而成名﹐笑別長安而去。乃知命當有成﹐棄之不可﹔時苟未會﹐躁亦何爲。舉此端﹐足可以誡其知進而不知退者。

○掠剩使

杜陵韋元方外兄裴璞﹐任邠州新平縣尉﹐元和五年卒於官。

長慶初﹐元方下第﹐將客於隴右。出開遠門數十里抵偏店﹐將憩﹐逢武吏躍馬而來﹐騎從數十﹐而貌似璞。見元方若識﹐而急下馬避之﹐入茶坊﹐垂簾於小室中﹐其徒禦散坐簾外。元方疑之﹐亦造其邸。及褰簾入見﹐實裴璞也﹐驚喜拜之﹐曰「兄去人間﹐復效武職﹐何從吏之赳赳焉﹖」裴曰「吾爲陰官﹐職轄武士﹐故武飾耳。」元方曰「何官﹖」隴右三川掠剩使耳。」曰「何爲典耶﹖」曰「吾職司人剩財而掠之。」韋曰「何謂剩財﹖」裴曰「人之轉貨求丐也﹐命當卽�﹐忽遇物之箱稀﹐或主人深顧所得﹐乃逾數外之財﹐卽謂之剩﹐故掠之焉。」曰「安知其剩而掠之﹖」裴曰「生人一飲一啄﹐無非前定﹐況財實乎﹖陰司所籍﹐其獲有限﹐獲而逾籍﹐陰吏狀來﹐乃掠之也。」韋曰「所謂掠者﹐奪之於囊耶﹐竊之於懷耶﹖」裴曰「非也。當數而得﹐一一有成﹐數外之財﹐爲吾所運。或令虛耗﹐或潔橫事﹐或買賣不及常價﹐殊不關身爾。始吾之生也﹐常謂商勤得財﹐農勤得谷﹐士勤得祿﹐只嘆其不勤而不得也。夫覆舟之商﹐旱歲之農﹐屢空之士﹐豈不勤乎﹖而今乃知勤者徳之基﹐學者善之本。徳之爲善﹐乃理身之道耳﹐亦未足以邀財而求祿也。子之逢吾﹐亦是前定﹐合得白金二斤﹐過此遺子﹐又當復掠﹐故不厚矣。子之是行也﹐岐甚厚而邠甚薄﹐於涇殊無所得﹐諸鎭平平耳。人生有命﹐時不參差﹐以道靜觀﹐無復違撓﹐勉之哉﹗璞以公事﹐頃入城中﹐陰冥數限﹐不可逾越。」遂以白金二斤授之﹐揖而上馬。元方固請曰「闊別多年﹐忽此集會﹐款言未幾﹐又隔晦明﹐何遽如此﹖」璞曰「本司廨署﹐置在汧隴﹐阻吐蕃﹐將來慮其侵軼﹐當與陰道京尹﹐共議會盟。𨿽非遠圖﹐聊亦紓患﹐亦粗安之計也。戎馬已駕﹐來期不遙﹐事非早謀﹐不可爲備﹐且去﹗且去﹗」上馬數里﹐遂不復見。其所遺﹐乃眞白金也。悵然而西﹐所歷之獲﹐無差其說。

彼樂天知命者﹐蓋知事皆前定矣。俄而蕃渾騷動﹐朝廷知之﹐又慮其叛﹐思援臣以爲謀﹐宰相蒞盟﹐相國崔公不欲臨境﹐遂爲城下之盟﹐卒如其說也。

○葉天師

開元中﹐道士葉靜能講於明州奉化縣興唐觀。自升座也﹐有老父白衣而髯者﹐每先來而後去﹐必遲遲然﹐若有意欲言而未能者。講將罷去﹐愈更淹畱。聽徒畢去﹐師乃召問。泣拜而言﹐自稱鱗位﹐曰「有意求哀﹐不敢自陳﹐旣蒙不問﹐敢不盡其誠懇。位實非人﹐乃實藏之守龍也。職在觀南小海中﹐千秋無失﹐乃獲稍遷﹐苟或失之﹐卽受炎沙之罰。今九百餘年矣﹐胡僧所禁且三十春﹐其僧虔心﹐有大咒力﹐今憂午日午時﹐其術卽成﹐來喝水漧﹐寶無所隱。弟子當死﹐不敢望榮遷﹐然千載之炎海﹐誠不可忍。惟仙師哀之﹐必免斯難﹐不敢忘徳。」師許之﹐乃泣謝而去。

師恐遺忘﹐乃大書其柱曰「午日午時救龍。」其日赴食於邑人﹐旣回方憩﹐門人忽讀其柱曰「午日午時救龍。今方欲午﹐吾師正憩﹐豈忘之乎﹖」將入﹐師已聞﹐遽問曰「今何時﹖」對曰「頃刻未午耳。」仙師遂使靑衣門人執墨符﹐奔往海。一里餘﹐見黑雲慘空﹐毒風四起﹐有婆羅門仗劍﹐乘黑雲﹐持咒於海上連喝﹐海水尋減半矣。靑衣使亦隨聲墮焉。又使黃衣門人執朱符奔馬以往﹐去海一百餘步﹐又喝﹐尋墮﹐海水十涸七八矣。有白龍跳躍淺波中﹐喘喘焉。又使朱衣使執黃符以往﹐僧又喝之﹐連喝不墮。及岸﹐則海水才一二尺﹐白龍者奮鬣張口於沙中。朱衣使投符於海﹐隨手水復。婆羅門撫劍而嘆曰「三十年精勤﹐一旦術盡﹐何道士之多能哉﹗」拗怒而去。旣空海恬然﹐波停風息﹐前墮二使﹐亦漸能起﹐相與偕歸﹐具白於師。未畢﹐老父者已到﹐泣拜曰「向者幾死於胡術﹐非仙師之力﹐不能免矣。位也﹐懼不克報﹐然終天依附﹐願出門人﹐可指使也。若承師命﹐𨿽秦越地阻﹐江山路殊﹐一念召之﹐卽立左右矣。」自是朝夕定省﹐若門人焉。

師以其觀在原上﹐不可穿井﹐童稚汲水﹐必於十里之外﹐闔觀患之。他日﹐師謂髯父曰「吾居此多日﹐憐其汲遠﹐思繞觀有泉以濟之﹐子可致乎﹖」曰「泉水之流﹐天界所有﹐非力可致。然師能見活﹐又脫千年之苦﹐豈可辭乎﹗夫非可致而致之﹐界神將拒﹐俟戰勝然後可。令諸人皆他徙。其日晦明三復﹐然後歸﹐庶幾有從命��之功。」合觀從之。過期而還﹐則石甃繞觀﹐淸流潺潺﹐旣周而南﹐入於海﹐黃冠賴焉。乃題渠曰「仙師渠」。師所以妙術廣大天下﹐蓋龍之所助焉。

○許元長

許元長者﹐江陵術士焉﹐客淮南。禦史陸俊之從事廣陵也﹐有賢妻﹐待之情分倍愈於常。俄而妻亡﹐俊之傷悼﹐情又過之。每至春風動處﹐秋月明時﹐眾樂聲悲﹐徵鴻韻咽﹐或展轉忘寐﹐思苦畏嘆﹐或佇立無憀﹐心傷永日。如此者逾年矣﹐全失壯容﹐驟或雪鬢。

他日元長來﹐陸生知有奇術﹐試以漢武帝李夫人之事誘之﹐元長曰「此甚易耳。」曰「然則能爲我致亡妻之神乎﹖」曰「彼所致者﹐但致其魂﹐瞥見而已。元長又異焉。」陸曰「然則子能致者何﹖」曰「可致其身若生人﹐有以從容盡平生之意。」陸喜極拜曰「先生誠致之﹐顧某骨肉﹐手足無所措矣。」曰「亡夫人周身之衣﹐亦仿佛能記乎﹖」曰「然。」於是擇癸丑日﹐艮宮直音﹐空其室﹐陳設焚香之外﹐悉無外物。乃備美食﹐夜分﹐使陸生公服以俟焉。老靑衣一人侍立。元長曰「夫人之來﹐非元長在此不可。元長若去﹐夫人隱矣。侍禦夫人久喪﹐枕席單然﹐魂﹝以下缺﹞。」

卷四

○馬僕射總

檢校右僕射總﹐元和末節制東平。長慶二年六月十日午時﹐寢熟﹐夢二軍吏乘馬入中門﹐及階而下﹐一人握刀拱手而前﹐曰「都統屈公。」公驚曰「都統誰耶﹖」曰「見則知矣。」公欲不去﹐使者曰「都統之命﹐僕射不合辭。」不覺衣服上馬。一吏引﹐一吏從﹐遂出鄆州北郭門數百里﹐入城又數十里﹐見城門題曰「六押大都統府」。門吏武飾﹐威容甚嚴。

入一二百步﹐有大衙門﹐正北百餘步﹐有殿九間﹐垂簾下有大聲曰「屈上階。」陰知其聲﹐乃杜司徒佑也﹐遂趨而升﹐二閹豎出卷簾。旣而見之﹐果杜司徒也。公素承知友﹐交契甚深﹐相見極喜﹐慰勞如平生。遂揖坐﹐都統曰「莫怪奉邀否﹖佑任此官﹐年勞將轉﹐上司許自擇替。中朝之堪付重權者﹐今揣量無逾於閣下者﹐將欲奉托耳。此官名『六押大都統』﹐��不是過也﹐且以大庇親族知友耳。人之生世﹐白駒過隙﹐誰能不死。而又福不再遇﹐良時易失﹐苟非深分﹐豈薦自代。權位旣到﹐幸勿因循。」公曰「生爲節制﹐死豈爲民﹖陽祿方崇﹐陰位誰顧。直使爲王且不願﹐況都統哉﹖」杜曰「上請授公﹐天命難拒。文符卽下﹐何能違天﹗」公曰「天聽甚卑﹐亦從人欲﹐柰何自取求替﹐誣其天命乎﹖」杜曰「終與公﹐公豈能免。」公曰「終不受﹐都統安能與﹖必若以鬼相逼﹐豈無天乎﹖」杜乃顧謂羣吏曰「公旣拒﹐事不諧矣﹗」公曰「渴﹐請兩盂茶。」杜仍促煎茶。從吏曰「僕射旣不住﹐不合飲此茶。況時熱﹐不可久住﹐宜速命駕。」

俄而牽馬立於故處﹐公辭將去﹐都統步步送之。旣下階﹐執手曰「勉修令圖﹐此位終奉。」遂乘馬南行﹐舊吏引從如初﹐乃卻從故道﹝以下疑有闕文﹞

○華山客

黨超元者﹐同州郃陽縣人。元和二年隱居華山羅敷水南。明年冬十二月十六日﹐夜近二更﹐天晴月朗﹐風景甚好﹐忽聞扣門之聲。令童候之﹐云「一女子﹐年可十七八﹐容色絕代﹐異香滿路。」超元邀之而入﹐與坐﹐言詞淸辧﹐風韻甚髙﹐固非人世之材。良久﹐曰「君識妾何人也﹖」超元曰「夫人非神仙﹐卽必非尋常人也。」女曰「非也。」又曰「君知妾此來何欲﹖」超元曰「不以陋愚﹐特垂枕席之歡耳。」女笑曰「殊不然也。妾非神仙﹐乃南冢之妖狐也。學道多年﹐遂成仙業。今者業滿願足﹐須從凡例﹐祈君活之耳。枕席之娛﹐笑言之會﹐不置心中有年矣﹐乞不以此懷疑﹐若徇微情﹐願以命托。」超元唯唯。又曰「妾命後日當死於五坊箭下。來晚獵徒有過者﹐宜備酒食以待之。彼必問其所須﹐卽曰﹕『親愛有疾﹐要一獵狐﹐能遂私誠﹐必有殊贈。』以此懇請﹐其人必從。贈禮所須﹐今便畱獻。」因出束素與黨﹐曰「得妾之屍﹐請夜送舊穴。道成之後﹐奉報不輕。」乃拜泣而去。

至明﹐乃鬻束素以市酒肉﹐爲待賓之具。其夕﹐果有五坊獵騎十人來求宿﹐遂厚遇之。十人相謂曰「我獵徒也﹐宜爲衣冠所惡。今黨郎傾蓋如此﹐何以報之﹖」因問所須﹐超元曰「親戚有疾﹐醫藉獵狐﹐其疾見困﹐非此不愈。」乃祈於諸人﹕「幸得而見惠﹐願奉五素爲酒樓費。」十人許諾而去。南行百餘步﹐有狐突走繞大冢者﹐作圍圍之﹐一箭而斃。其徒喜曰「昨夜黨人固求﹐今日果獲。」乃持來與超元﹐奉之五素。旣去﹐超元洗其血﹐臥於寢牀﹐覆以衣衾。至夜分人寂﹐潛送穴中﹐以土封之。

後七日夜半﹐復有扣門者﹐超元出視﹐乃前女子也﹐又延入。泣謝曰「道業𨿽成﹐準例當死﹐爲人所食﹐無計復生。今蒙深恩﹐特全斃質﹐修理得活﹐以證此身。磨頂至踵﹐無以奉報。人塵已去﹐云駕有期﹐仙路遙遙﹐難期會面。請從此辭。藥金五十斤﹐收充贈謝。此金每兩值四十緡﹐非胡客勿示。」乃出其金﹐再拜而去﹐且曰「金烏未分﹐有靑雲出於冢上者﹐妾去之候也。火宅之中﹐愁焰方熾﹐能思靜理﹐少息俗心﹐亦可一念之間﹐暫臻涼地。勉之﹗勉之﹗」言訖而去。明晨專視﹐果有靑雲出於冢上﹐良久方散。

人驗其金﹐眞奇寶也。卽日攜入市﹐市人只酬常價。後數年﹐忽有胡客來詣﹐曰「知君有異金﹐願一觀之。」超元出示﹐胡笑曰「此乃九天掖金﹐君何以致之﹖」於是每兩酬四十緡﹐收之而去。後不知其所在耳。

○尹縱之

尹縱之﹐元和四年八月肄業中條山西峯。月朗風淸﹐必吟嘯鼓琴以怡中。一夕﹐聞檐外履步之聲﹐若女子行者。縱之遙謂曰「行者何人﹖」曰「妾山下王氏女﹐所居不遠﹐每聞郎君吟詠鼓琴之聲﹐未嘗不傾耳向風﹐凝思於蓬戶。以父母訓嚴﹐不敢來聽。今夕之親有適人者﹐父母俱往﹐妾乃獨止。復聞久慕之聲﹐故來潛聽。不期郎之聞也。」縱之曰「居止接近﹐相見是常。旣來聽琴﹐何不入坐﹖」縱之出迎﹐女子乃拜。縱之略復之﹐引以入戶﹐設榻命坐。儀貌風態﹐綽約異常﹐但耳稍黑。縱之以爲眞村女之尢者也。山居閒寂﹐頗積愁思﹐得此甚愜心也。命僕夫具果煮茗﹐彈琴以怡之。山深景靜﹐琴思淸遠﹐女意歡極。因畱宿﹐女辭曰「父母如何﹖」縱之曰「喜會是赴﹐固不夜歸。五更潛復閉戶爲獨宿者﹐父母曙到﹐亦何覺之。」女笑而止。相得之歡﹐誓將白首。綢繆之意﹐無不備盡。

天欲曙﹐衣服將歸﹐縱之深念﹐慮其得歸而難召也﹐思畱質以系之。顧牀有靑花氈履﹐遽起取一隻鎖於櫃中。女泣曰「妾貧﹐無他履﹐所以承足止此耳。郎若畱之﹐當跣足而去﹐父母召問﹐何以說告焉﹖杖固不辭﹐絕將來之望也。」縱之不聽﹐女泣曰「妾父母嚴﹐聞此惡聲﹐不復存命。豈以承歡一宵﹐遂令死謝﹖繾綣之言﹐聲未絕矣﹐必忘陋拙﹐許再侍枕席﹐每夕尊長寢後﹐猶可潛來。若終畱之﹐終將殺妾﹐非深念之道也。綢繆之歡﹐棄不旋踵耳﹐且信誓安在﹖」又拜乞曰「但請與之﹐一夕不至﹐任言於鄰里。」自五更至曉﹐泣拜牀前﹐言辭萬端。縱之以其辭懇﹐益疑﹐堅畱之。將明﹐又不敢住﹐又泣曰「妾前生負郎君﹐送命於此。然郎之用心﹐神理所殛﹐修文求名﹐終無成矣﹗」收淚而去。

縱之以通宵之倦﹐忽寢熟﹐日及窗方覺﹐聞牀前鮏气﹐起而視之﹐則一方凝血在地﹐點點而去。開櫃驗氈履﹐乃豬蹄殼也。遽策杖尋血而行﹐至山下王朝豬圈﹐血蹤入焉。乃視之﹐一大母豬﹐無後右蹄殼﹐血引墻下﹐見縱之怒目而走。縱之告王朝﹐朝執弓矢逐之﹐一矢而斃。其年縱之山下求貢﹐𨿽聲華籍盛﹐終終無成﹐豈負之罪歟﹖

○王煌

太原王煌﹐元和三年五月初申時﹐自洛之緱氏莊。乃出建春門二十五里﹐道左有新冢﹐前有白衣姬設祭而哭甚哀。煌微覘之﹐年適十八九﹐容色絕代。傍有二婢﹐無丈夫。侍婢曰「小娘子秦人﹐旣笄適河東裴直﹐未二年﹐裴郎乃遊洛不復﹐小娘子訝焉﹐與某輩二人﹐偕來到洛﹐則裴已卒矣。其夫葬於此﹐故來祭哭耳。」煌曰「然卽何歸﹖」曰「小娘子少孤無家﹐何歸﹖頃婚禮者外族﹐其舅已亡。今且駐洛﹐必謀從人耳。」煌喜曰「煌有正官﹐少而無婦。莊居緱氏﹐亦不甚貧﹐今願領微誠﹐試爲咨達。」婢笑﹐徐詣姬言之。姬聞而哭愈哀﹐婢牽衣止之﹐曰「今日將夕矣﹐野外無所止﹐歸秦無生業。今此郎幸有正官而少年﹐行李且贍﹐固不急於衣食。必欲他行﹐捨此何適﹖若未能抑情從變﹐亦得歸體﹐柰何不聽其言耶﹖」姬曰「吾結髮事裴﹐今客死洛下﹐綢繆之情﹐已隔明晦。碎身粉骨﹐無謝裴恩。未展哀誠﹐豈忍他適。汝勿言﹐吾且當還洛。」其婢以告煌﹐煌又曰「歸洛非有第宅﹐決爲客之於緱﹐何傷﹖」婢復以告。姬顧日將夕﹐回稱所抵﹐乃斂哀拜煌﹐言禮欲申﹐哀咽良久。

煌召左右師騎。與煌同行十餘里﹐偕宿彭婆店﹐禮設別榻。每聞煌言﹐必嗚咽而泣﹐不敢不以禮待之。先曙而到芝田別業﹐於中堂泣而言曰「妾誠陋拙﹐不足辱君子之顧。身今無歸﹐已沐深念。請備禮席﹐展相見之儀。」煌遽令陳設﹐對食畢﹐入成結褵之禮﹐自是相歡之意﹐日愈殷勤。觀其容容婉娩﹐言詞閒雅﹐工容之妙﹐卓絕當時。信誓之誠﹐惟死而已。

後數月﹐煌有故入洛。洛中有道士任玄言者﹐奇術之士也﹐素與煌善﹐見煌顏色﹐大異之﹐曰「郎何所偶﹐致形神如久耶﹖」煌笑曰「納一夫人耳。」玄言曰「所偶非夫人﹐乃威神之鬼也。令能速絕﹐尙可生全。更一二十日﹐生路卽斷矣﹐玄言亦無能奉救也。」煌心不悅﹐以所謀之事未果﹐白不遺人請歸﹝此句疑有脫文﹞﹐其意尢切。纏綿之思﹐不可形狀。

更十餘日﹐煌復入洛﹐遇玄言於南市﹐執其手而告曰「郎之容色決死矣﹐不信吾言﹐乃至如是﹐明日午時﹐其人當來﹐來卽死矣。惜哉﹖惜哉﹖」因泣與煌別﹐煌愈惑之。玄言曰「郎不相信﹐請置符於懷中。明日午時﹐賢寵入門﹐請以符投之﹐當見本形矣。」煌及取其符而懷之。旣背去﹐玄言謂其僕曰「明日午時﹐芝田妖當來﹐汝郎必以符投之。汝可視其形狀﹐非靑面耐重鬼﹐卽赤面者也。入反坐汝郎﹐郎必死。死時視之﹐坐死耶﹖」其僕潛記之。

及時﹐煌坐堂中﹐芝田妖恨來﹐及門﹐煌以懷中符投之﹐立變面爲耐重鬼。鬼執煌﹐已死矣﹐問其僕曰「如此﹐柰何取妖道士言﹐令吾形見﹗」反捽煌﹐臥於牀上﹐一踏而斃。日暮﹐玄言來候之﹐煌已死矣。問其僕曰「何形﹖」僕乃告之。玄言曰「此乃北天王右腳下耐重也﹐例三千年一替﹐其鬼年滿﹐自合擇替﹐故化形成人而取之。煌得坐死﹐滿三千年亦當求替。今旣臥亡﹐終天不復得替矣。」前睹煌屍﹐脊骨已折。玄言泣之而去。此傳之僕。

○岑曦

進士鄭知古﹐睿宗朝客於相國岑公門下﹐有日矣。一夕﹐寢於內廳。夜分﹐遠聞眾鬧祈哀之聲。傾耳聽之﹐聲聲漸近。旣而分明聞其所救人曰「岑氏寒微﹐未達於天下﹐幸而生之。曦謬掌朝政﹐其心畏懼﹐未嘗敢危人。設使婦人而持權者﹐其心亦猛於曦也。卽曦��禦物﹐生無怨人﹐死無怨鬼﹐何所觸犯﹐而當此戮﹖惟使者恕之。某等當使曦以陰錢百萬奉謝。」泣告之聲盈路。俄見大鬼丈餘﹐蓬頭朱衣﹐執長劍逾墻而入﹐有丈夫﹑婦女﹑老者﹑少者亦隨之入﹐或自投於墻下遮拜﹐其辭懇切。大鬼不顧﹐又逾中門﹐眾已紛紜而入。食頃﹐聞闔門大哭之聲﹐驚起聽之﹐大鬼者執曦頭仍出﹐門內哭聲極哀﹐若有大禍。衙鼓將動﹐稍稍似息。知古徨不知所爲﹐行於廊下﹐以及鳴鼓。

鼓發﹐中門大開﹐廏吏乃驚焉。導從之士﹐儼立於門下矣。知古微覘之﹐聞曦起而腆矣。有頃﹐朝天時至﹐執炬者告之。曦簪笏而出﹐撫馬欲上﹐忽捫其頸曰「吾夜半項痛﹐及此愈甚﹐如何﹗」急命書吏爲簡﹐請展前假小憩之。遂復入﹐行數步﹐回曰「今晨有事﹐須自對敭。」彊投簡而登馬。知古所見中夜之事小驗﹐益憂。有頃﹐一騎奔歸曰「相國伏法�﹐家當籍沒﹗」知古逾垣而出﹐免焉﹐法司所詰。前拜泣而求恕者﹐蓋岑氏之先也。

僕常聞人之榮辱﹐皆稟自陰靈。惟此鬼吏﹐其何神速矣。乃知幽晦之內﹐其可忽之乎﹗

○李沈

隴西李沈者﹐其父嘗受朱泚恩﹐賊平伏法﹐沈乃逃而得免。旣而逢赦﹐以家產童僕悉施洛北惠林寺而寓生焉。讀書彈琴﹐聊以度日。今荊南相公淸河崔公羣﹐羣弟進士於﹐皆執門人禮﹐卽其所與揚者﹐不待言矣。常與處士李擢爲刎頸交。

元和十三年秋﹐擢因謂沈曰「吾有故將適宋﹐回期末卜﹐兄能泛舟相送乎﹖」沈聞其去﹐離思浩然﹐遂登舟。初約一程﹐程盡則曰「兄之情﹐豈盡於此﹖」及又行﹐言似有感﹐竟不能別﹐直抵濉陽。其暮﹐擢謝舟人而去﹐與沈乃下汴堤﹐月中徐曰「承念誠久﹐兄識擢何人也﹖」沈曰「辯博之士也。」擢曰「非也。擢乃冥官﹐頃爲洛州都督﹐故在洛多時。陰道公事﹐故不任晝﹐乃得與兄同遊。今去陰遷陽﹐托孕於親已五載矣。所以步步邀兄者﹐意有所托。」沈曰「何事﹖」曰「擢之此身﹐藝難爲疋﹐惟慮一捨此身﹐都醉前業﹐祈兄與醒之耳。然擢孕五載﹐寓親腹中﹐其家以爲不祥﹐祈神祝佛之法﹐竭貨而爲。擢尙未往﹐神固何爲。兄可往其家﹐朱書「產」字令吞之﹐擢卽生矣。必奉兄絹素。兄得且去﹐候擢三歲﹐宜復來視之﹐且曰「主人孫久不產者﹐某以朱字吞之﹐生兒奇惠﹐今三載矣﹐思宿以告之﹐故復來也。」可取兒抱臥﹐夜久﹐伺掌人閉戶﹐卽抱於靜處呼曰「李擢記我否﹖」兒當啼﹐啼卽掌之。再三問之﹐擢必微悟。兄宜與擢言洛中居處及遊宴之地﹐擢當大悟﹐悟後此生之業無孑遺矣。此事必醒素以歸﹐擢乃後榮盛﹐兄不可復得從容矣。兄聲名籍甚﹐不久當有大諫之拜﹐愼勿赴也﹐赴當非壽。此郡北三十里有胡村﹐村前有車門﹐卽擢新身之居也。言訖﹐泣拜而去。

遲明﹐沈策杖訪之﹐果有胡村。叩門求憩﹐掌人翁年八下余﹐倚杖延入。旣命坐﹐似有憂色﹐沈問之﹐翁曰「新婦孕五載矣﹐計窮術盡﹐略無少徵。」沈因曰「沈道門畱心﹐頗善咒術﹐不產之由﹐見之卽辧。」遽令左右召新婦來﹐沈診其臂曰「男也﹐甚明惠﹐有非常之才﹐故不拘常月耳。」於是令速具產所帷帳牀榻畢﹐沈執筆若祝者﹐朱書「產」字令吞之。入口﹐而男生焉。翁極喜﹐奉絹三十疋﹐沈乃受焉﹐曰「此兒不常也﹐三歲當復來爲君相之。」言訖而去。

及期再往﹐乃曰「前所生子﹐今三歲矣﹐願得之一宿占相之。」掌人喜而許之。沈夜伺人靜﹐抱之遠處﹐呼曰「李擢﹐今識我否﹖」兒驚啼﹐沈掌之﹐曰「李擢何見我不記耶﹖」又掌之﹐兒愈啼。而問之者三四﹐兒忽曰「十六兄果能來此耶﹖」沈因與言洛中事﹐遂大笑言若平生﹐曰「擢一一悟矣。」乃抱之歸宿。及明朝﹐告其掌人曰「此兒有重祿﹐乃成家之貴人也﹐宜保持之。」胡氏喜﹐又贈絹五十疋﹐因取別。乃憶醒素之言﹐蓋以三才五星隱其成數耳。

以沈食祿而誅﹐不食而免﹐其命乎﹖足以警貪祿位而不知其命者也。

輯佚

◇杜巫

杜巫尙書年少未達時﹐曾於長白山遇道士貽丹一丸﹐卽令服訖﹐不欲食﹐容色悅懌﹐輕健無疾。後任商州刺史﹐自以旣登太守﹐班位已崇而不食﹐恐驚於眾﹐於是欲去其丹﹐遇客無不問其法。

歲餘﹐有道士至﹐甚年少。巫詢之﹐道士教以食豬肉仍喫血。巫從之食喫﹐道士命挲羅。須臾﹐巫吐痰涎至多﹐有一塊物如栗。道士取之。甚堅固。道士剖之﹐若新膠之未乾者﹐丹在中。道士取以洗之﹐置於手中﹐其色綠瑩。巫曰「將來﹐吾自收之﹐暮年服也。」道士不與﹐曰「長白吾師曰﹕『杜巫悔服吾丹﹐今願出之。汝可教之﹐收藥歸也。』今我奉師之命﹐欲去其神物。今旣去矣﹐而又擬畱至耄年。縱收得﹐亦不能用也。自宜息心。」遂吞之而去。巫後五十餘年﹐罄產燒藥﹐竟不成。

○崔尙

開元時﹐有崔尙者﹐著《無鬼論》﹐詞甚有理。旣成﹐將進之﹐忽有道士詣門﹐求見其論。讀竟﹐謂尙曰「詞理甚工。然天地之間﹐若云無鬼﹐此謬矣。」尙謂「何以言之﹖」道士曰「我則鬼也﹐豈可謂無﹖君若進本﹐當爲諸鬼神所殺﹐不若焚之。」因爾不見﹐竟失其本。

○鄭望

乾元中﹐有鄭望者自都入京。夜投野狐泉店宿﹐未至五六里而昏黑。忽於道側見人家。試問門者﹐云是王將軍﹐與其亡父有舊。望甚喜﹐乃通名參承。將軍出﹐與望相見﹐敍悲泣﹐人事備之。因爾畱宿﹐爲設饌飲。中夜酒酣﹐令呼蘧蒢三娘唱歌送酒﹐少間三娘至﹐容色甚麗﹐尢工唱《阿鵲鹽》。及曉別去﹐將軍夫人傳語﹐令買錦褲及頭髻花紅朱粉等。

後數月﹐東歸過﹐送所求物﹐將軍相見歡洽﹐畱宿如初。望問何以不見蘧蒢三娘。將軍云「已隨其夫還京。」以明日辭去。出門不復見宅﹐但餘丘隴。望憮然﹐卻回。至野狐泉﹐問居人﹐曰是王將軍冢。冢邊﹐伶人至店﹐其妻暴疾亡﹐以葦席裹屍﹐葬將軍墳側﹐故呼曰蘧蒢三娘云。旬日前﹐伶官亦移其屍歸葬長安訖。

○元載

大歷九年春﹐中書侍郎平章事元載﹐早入朝。有獻文章者﹐命左右收之。此人若欲載讀﹐載云「候至中書﹐當爲看。」人言「若不能讀﹐請自誦一首。」誦畢不見﹐方知非人耳。詩曰﹕

城東城西舊居處﹐城裏飛花亂如絮。

海燕銜泥欲下來﹐屋裏無人卻飛去。

載後竟破家﹐妻子被殺云。

○魏朋

建州刺史魏朋﹐辭滿後﹐客居南昌。素無詩思﹐後遇病﹐迷惑失心﹐如有人相引接。忽索筆抄詩言﹕

孤墳臨淸江﹐每睹白日晚。

松影搖長風﹐蟾光落巖甸。

故鄕千里餘﹐親戚罕相見。

望望空雲山﹐哀哀淚如霰。

恨爲泉臺客﹐復此異鄕縣。

願言惇疇昔﹐勿以棄疵賤。

詩意如其亡妻以贈朋也。後十餘日﹐朋卒。

○岑順

汝南岑順字孝伯﹐少好學有文﹐老大尢精武略。旅於陜州﹐貧無第宅。其外族呂氏有山宅﹐將廢之﹐順請居焉。人有勸者﹐順曰「天命有常﹐何所懼耳﹗」卒居之。

後歲餘﹐順常獨坐書閣下﹐𨿽家人莫得入。夜中聞鼓鼙之聲﹐不知所來。及出戶﹐則無聞﹐而獨喜﹐自負之﹐以爲石勒之祥也。祝之曰「此必陰兵助我﹐若然﹐當示我以富貴期。」數夕後﹐夢一人被甲冑前報曰「金象將軍使我語岑君﹐軍城夜警﹐有喧諍者﹐蒙君見嘉﹐敢不敬命。君甚有厚祿﹐幸自愛也。旣負壯志﹐能猥顧小國乎﹖今敵國犯壘﹐側席委賢﹐欽味芳聲﹐願執旌鉞。」順謝曰「將軍天質英明﹐師眞以律﹐猥煩徳音﹐屈顧疵賤。然犬馬之志﹐惟欲用之。」使者復命。順忽然而寤﹐恍若自失﹐坐而思夢之徵。

俄然鼓角四起﹐聲愈振厲。順整巾下牀﹐再拜祝之。須臾﹐戶牖風生﹐帷簾飛揚﹐燈下忽有數百鐵騎﹐飛馳左右﹐悉髙數寸﹐而被堅執銳﹐星散徧地。倏閃之間﹐云陣四合。順驚駭﹐定神气以觀之。須臾﹐有卒賫書云「將軍傳檄。」順受之﹐云﹕

地連獯虜﹐戎馬不息﹐向數十年。將老兵窮﹐姿霜臥甲﹐天設勁敵﹐勢不可止。明公養素畜徳﹐進業及時﹐屢承嘉音﹐願托神契。然明公陽官﹐固當享大祿於聖世﹐今小國安敢望之。緣天那國北山賊合從﹐克日會戰﹐事圖子夜﹐否滅未期﹐良用惶駭。

順謝之﹐室中益燭﹐坐觀其變。夜半後﹐鼓角四發。先是東面壁下有鼠穴﹐化爲城門﹐壘敵崔嵬﹐三奏金革﹐四門出兵﹐連旗萬計﹐風馳雲走﹐兩皆列陣。其東壁下是天那軍﹐西壁下金象軍。部後各定﹐軍師進曰﹕

天馬斜飛度三止﹐上將橫行系四方。

輜車直入無回翔﹐六甲次第不乖行。

王曰「善。」於是鼓之﹐兩軍俱有一馬﹐斜去三尺﹐止。又鼓之﹐各有一步卒﹐橫行一尺。又鼓之﹐車進。如是鼓漸急而各出﹐物包矢石亂交。須臾之間﹐天那軍大敗奔潰﹐殺傷塗地。王單馬南馳﹐數百人投西南隅﹐僅而免焉。先是西南有藥臼﹐王棲臼中﹐化爲城堡。金象軍大振﹐收其甲卒﹐輿屍橫地。順俯伏觀之﹐於時一騎至禁﹐頒曰「陰陽有厝﹐得之者昌。亭亭天威﹐風驅連激﹐一陣而勝﹐明公以爲何如﹖」順曰「將軍英貫白日﹐乘天用時﹐竊窺神化靈文﹐不勝慶快。」如是數日會戰﹐勝敗不常。王神貌偉然﹐雄姿罕儔。宴饌珍筵﹐與順致寶貝明珠珠璣無限。順遂榮於其中﹐所欲皆備焉。後遂與親朋稍絕﹐閒間不出。

家人異之﹐莫究其由。而順顏色憔悴﹐爲鬼气所中。親戚共意有異﹐詰之不言。因飲以醇醪﹐醉而究﹐泄之。其親入潛備鍬鍤﹐因順如廁而隔之。荷鍤亂作﹐以掘室內八﹑九尺﹐忽坎陷﹐是古墓也。墓有磚堂﹐其盟器悉多﹐甲冑數百﹐前有金牀戲局﹐列馬滿枰﹐皆金銅成形﹐其干戈之事備矣。乃悟軍師之詞﹐乃象戲行馬之勢也。旣而焚之﹐遂平其地。多得寶貝﹐皆墓內所畜者。順閱之﹐恍然而醒﹐乃大吐。自此充悅﹐宅亦不復凶矣。時寶應元年也。

○韋協律兄

太常協律韋生﹐有兄甚凶﹐自云平生無懼憚耳。聞有凶宅﹐必往獨宿之。其弟話於同官﹐同官有試之者﹐且聞延康東北角有馬鎭西宅﹐常多怪物﹐因領送其宅﹐具與酒肉﹐夜則皆去﹐獨畱之於大池之西孤亭中宿。韋生以飲酒且熱﹐袒衣而寢。

夜半方寤﹐乃見一小兒﹐長可尺餘﹐身短腳長﹐其色頗黑﹐自池中而出﹐冉冉前來﹐循階而上﹐以至生前。生不爲之動﹐乃言曰「臥者惡物﹐直又顧我耶﹖」乃繞牀而行。須臾﹐生回枕仰臥﹐乃覺其物上牀﹐生亦不動。逡巡﹐覺有兩个小腳緣於生腳上﹐冷如水鐵﹐上徹於心﹐行步甚遲。生不動﹐候其漸行﹐上及於肚﹐生乃遽以手摸之﹐則一古鐵鼎子﹐已欠一腳矣。遂以衣帶系之於牀腳。明旦﹐眾看之﹐具白其事。乃以杵碎其鼎﹐染染有血色。自是人皆信韋生之凶而能絕宅之妖也。

○蘇履霜

太原節度馬侍中燧小將蘇履霜者﹐頃事前節度使鮑防﹐從行營日﹐並將伐回紇。時防臨陣﹐指一旗劉明遠﹐以不進鋒﹐命履霜斬之。履霜受命﹐然數日明遠遽進﹐得脫喪元之禍。後十餘年卒。履霜亦遊於冥間﹐見明遠﹐乃謂履霜曰「曩日蒙君以生成之故﹐無因酬徳﹐今日當展素願。」遂指一路﹐路多榛棘﹐云「但趨此途﹐必遇舍利王。王平生會爲侍中之部將也﹐見而訴之﹐必獲免。」告之命去﹐履霜遂行一二十里間﹐果逢舍利王弋獵。舍利索識履霜﹐驚問曰「何因至此﹖」答曰「爲冥司所召。」乃曰「公不合來﹐宜速反﹗」遂命判官王鳳翔﹐令早放回﹐兼附信耳。謂履霜曰「爲余告侍中﹐自此二年﹐當罷節﹐一年之內﹐先須去入赴朝廷。郎君早棄人世﹐愼勿泄之。」鳳翔檢籍放歸。至一關門﹐逢平生飲酒之友數人﹐謂履霜曰「公獨行歸﹐余曹企慕所不及也。」

生五六日﹐遂造鳳翔。鳳翔逆已知之﹐問云「舍利何詞﹖」曰「有之﹐不令告他人也。」鳳翔曰「余亦知之﹐汝且歸﹐余侯隙當白侍中。」旬日﹐遂與履霜白之。侍中召履霜訊之﹐履霜亦具所見。鳳翔陳告﹐後所驗一如履霜所言﹐蓋鳳翔生自司冥局﹐隱而莫有知之者﹐因履霜還生而泄也。

○景生

景生者﹐河中猗氏人也﹐素精於經籍﹐授冑子數十人。歲暮將歸﹐途中偶逢故相呂潭﹐以舊相識﹐遂以後乘載之而去。羣冑子乃散﹐報景生之家。而景生到家﹐身已卒訖﹐數日乃蘇﹐云「冥中見黃門侍郎嚴武﹑朔方節度張或然。」

景生善《周易》﹐早歲兼與呂相講授﹐未終秩﹐遇呂相薨﹐乃命景生﹐請終余秩。時嚴﹑張俱爲左右臺郎﹐顧呂而怒曰「景生未合來﹐固非冥間之所勾畱﹐柰何私欲而有所害﹖」共請放回。呂遂然之。張尙書乃引景生﹐囑﹕「兩男﹐一名曾子﹐一名夫子﹐閏正月三日當起比屋﹐妨曾子新婦﹐爲報止之。令速罷﹐當脫大禍。」及景蘇數日﹐而後報其家﹐屋已立﹐其妻已亡矣。又說﹕「曾子當終刺史﹐夫子亦爲刺史﹐而不正拜。」後果如其言。

○盧頊表姨

洺州刺史盧頊表姨常畜一猧子﹐名花子﹐每加念焉。一旦而失﹐爲人所斃。後數月﹐盧氏忽亡。冥間見判官姓李﹐乃謂曰「夫人天命將盡﹐有人切論﹐當得重生一十二年。」拜謝而出。

行長衢中﹐逢大宅。有麗人﹐侍婢十餘人﹐將遊門屏﹐使人呼夫人入﹐謂曰「夫人相識耶﹖」曰「不省也。」麗人曰「某卽花子也。平生蒙不以獸畜之賤﹐常加育養。某今爲李判官別室。昨所囑夫人者﹐卽某也。冥司不廣其請﹐只加一紀。某潛以攺十二年爲二十﹐以報存育之恩。有頃李至﹐伏願白之本名﹐無爲夫人之號﹐懇將力祈。」李逡巡而至﹐至別坐語笑。麗人首以圖乙攺年白李。李將讓之﹐對曰「妾平生受恩﹐以此申報﹐萬不獲一﹐料必無難之。」李欣然謂曰「事則匪易。」感言請之切﹐遂許之。臨將別﹐謂夫人曰「請收余骸﹐爲瘞埋之。骸在履信坊街之北墻委糞之中。」夫人旣蘇﹐驗而果在。遂以子禮葬之。後申謝於夢寐之間。後二十年﹐夫人乃亡也。

○狐誦通天經

裴仲元家鄠北﹐因逐兔入大冢﹐有狐憑棺讀書。元仲搏之不中﹐取書以歸﹐字不可認識。忽有胡秀才請見﹐曰行周﹐仍憑棺讀書者。裴曰「何書也﹖」曰「《通天經》﹐非人間所習。足下誠無所用﹐願奉百金贖之。」裴不應。又曰「千鎰。」又不應。客怒﹐拂衣而起。裴內兄韋端士﹐已死﹐忽逢之﹐曰「聞逐兔得書﹐吾識其字。」乃出示之。韋云「爲胡秀才取爾。」遂失不見。裴亦尋卒。

