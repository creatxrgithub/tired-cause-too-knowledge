

花底拾遺番禺黎遂球美周○小引

花者﹐美人之小影。美人者﹐花之眞身。若無美人﹐則花徒虛設耳。然花則常有﹐而美人不常有﹐使旣有花而復有美人。吾知美人之於花﹐必且休戚相關﹐好惡相合﹐殆所謂我與我周旋耳。其可與相往還者﹐在人則有三﹐在物則有五。

曰郎﹑曰小婢﹑曰鄰姬﹐皆人之屬也。曰蝶﹑曰蜂﹑曰鶯﹑曰鴛鴦﹑曰鸚鵡﹐皆物之屬也。此外﹐一切塵俗﹐安可使闌入耶﹖第思開辟之初﹐造物者欲生百花﹐以泄其華英之祕﹐不知費幾許經營﹐而始各臻其妙。於色﹐則有淺深濃淡之不同﹔於香﹐則有淸濁重輕之各別﹔於形狀﹐則有圓單復之各極其致﹐而且妖嬈其態﹐艷冶其容﹐卽下至須之多寡短長﹐葉之大小奇正﹐莫不皆有可觀。而且不病於雷同﹐不傷於怪誕。造物一番苦心﹐使非有美人焉爲之領略﹐而鑑賞之﹐不幾虛費之無用之地哉﹗吾輩須眉丈夫﹐亦未嘗不與名花爲友﹐然終是以人愛花﹐固不若以花愛花之更爲親切而有味也。則花之受愛於人﹐又何如受愛於美人之爲浹洽而無間耶﹖心齋張潮撰。

○﹝正文﹞

花事如羅虯張翊﹐簡舉無遺矣﹗然而生香解語﹐顧影相憐﹔深院曲房﹐別饒佳致。道人讀書之暇﹐聊爲譜之﹐不必溺其文情﹐聊堪裁作詩骨。

春朝姊妹爲嫩蕊乞晴。下珠簾寫種樹書。選芳名字小婢。戲拈橊瓣貼臂﹐作守宮砂。湖山背浴起落紅粘玉。金籠懸鸚鵡作花監。帶花香睡﹐惹浪蝶闌入紅綃。白衣稱檐卜。避人入深叢﹐低枝鬢。摭拾花事作佳謎。摘發系茉莉與郎。調鸚鵡舌﹐教誦百花詩。聞席上有詞人自摘新紅。紅袂護風。深夜疏燈刺蠹。著輕睡蕉陰石幾納涼。摟人搖落緋桃成陣。薛濤箋榜移種事宜。郊遊遺失夜合﹐憂爲俗漢取得。臨萱艸帖。餐菊。妝樓上誤擲荼蘼﹐賺酸措大作情詩。花朝慵病彊起。花時深閉小閣怕觸香煙。砌香篆作情字﹐恨春風吹散。暗祝桂花前。梨香下內集。碧紗窗下﹐摹疏影作刺繡譜。寒食後寫落花詩寄人。浴怪石待水仙開。揀古今名姬與花名合者﹐編作列傳。制香藕。梳頭碎紅圍地。燒手炮紙片雜飛花迸落。佩忘憂艸﹐羞人喚作宜男。近枝頭呵積雪。閒以綠絲碎桃自況。借郎書拾殘紅點記。妝臺畔雜置小盤松竹。誦郎詩偸識竹下。燈下剪石菖蒲。嘆素馨不得作牡丹比鄰。唱小詞餘聲繞值花飛。搗鳳仙染甲彈箏。自撰根苗分種。晏起知有夜雨忙出芳階。采相思豆。令小婢傳情字﹐折葳蕤作郵筒。芙蓉水醮筆﹐自譜春容。踏靑拜花田古冢。占花小婢報喜。姊妹夜集各出名花共賭。卸妝後杏黃衫子襯玉簪花。罨繡榭閉蘭。嗤郎麝气。春病倩女巫禳解戒林下紅妝。嚙指血摘荷葉寫書。拆荷花网藕絲纏臂。寫秋葉。憑闌細數落花亂風時一聲嬌怨。玉簪破葳蕤藏稚蝶。采百藥勘方療春病。簡方采合歡藥。折花荊枝刺臂玉暈微紅。新構朱蘭勒名筆顏題。小滿覓鄰嫗嫁杏。墮馬急挽垂楊。聞叢邊鈴索聲﹐低喚誰人。低聲誦取紅花咒。閉丁香庵雙跏習內觀。掃檻外待鄰姬踐約。七夕懸素馨燈乞巧。夜度芳徑帶。胭脂徑上縱橫小屐迹。仿燭。花制春釀。雨中架琉璃覆並頭花。系采縷束披枝。霧裏捉迷藏錯攬垂枝失足。俏步向園林尋媚蝶。敕侍兒理枕畔殘香。斗譚花媒事臉。綠陰深處。作鳥語賺人。摘花連雙蝶送鄰姬﹐開盒時忽驚飛出。綠荷池自放鴛鴦。夢回失芍藥﹐知是郎至。佇立柳絮風前。坐階前砌紅白春茵嗔人行。就流紅送老蠻蛾﹐稱是薄幸事。扮壽陽妝。考訂花名。怨枝上啼鶯卻惜花不敢驚起。水閣對荷池繡佛浣灑莊嚴。鬥艸濕羅裙。玉蘭片學寫春詞。串結瑞香球貽贈小郎。還妝閣喚小婢摘去刺衣蕪絮。嚼香蕊。剪花須。撾小鼓催花作酒政﹐爲意中人緩急。百蝶譜收藏桃花片。剪花目臺婢發嬌嗔。縱郎衣綴吉祥艸護行。滴葉上天泉煮茗。脫繡鞋掛花間代幄。簡歷日覓種花佳期。插寒梅檀口輕呵。買古窯盤鹵作花金屋。胭脂花染唇﹐含毫寫相思字。雜佩贈人。避人轉入深叢驚怯。曉睛滴上池水傳粉。纖手捧紅蓮供佛。觀落紅有悟皈命空王。扶畱葉雜木犀蕊結鴛鴦檳榔包。覓桐花鳳。元日結彩勝綴臘呆贈郎稱是宮花。紉蘭。作齋供采制春葩。藝蘭月令。裁芭蕉簟。花關待人濃葩隱面。洗敗葉裝作春燈。春夜出荼蘼露酒。飲次澆與海棠扈酒。簪花簇發倩郎分理。書帶艸作同心結。明月疏陰長嘆。曲逕避殘絲。回腰逐飛絮。玉指撥山茶教開。閒二三月廢罷女紅。結丁香庵﹐供事神女。執磁瓶自灌合歡。消渴吸香露。歌扇斥遊蜂。金丸彈破簇萼。侍兒分部司栽灌。拈花瓣盛相思淚。潮花結子太早﹔惜過墻枝入他人手。放蓮瓣喚作小船。修竹裏別建文房。攜銀燭探竊脂巢處。紗內懸膽瓶。對鏡比花發妒。上秋千飛紅如雨。行酒觸繁英有罰。唾香脂染損紅心。摹蘭竹影學畫。靑絲一縷系狂蜂。除夜朱砂染柏葉。結束上采蓮船。串金剛子念珠。花祥瑞禱郎中甲。藏冰水制王色菊。

○跋

黎忠湣公明季來廣陵﹐時值吾邑鄭超宗先生作黃牡丹會於影園﹐忠湣制七律十首﹐奪得狀頭。口口口先生評﹐抑何榮也。玆《花底拾遺》百五十餘條﹐約束芬芳﹐平章佳麗﹐誠可謂入名花隊以藏身﹐現美人身而說法者矣。心齋居士題補花底拾遺歙縣張潮山來

嶺南黎美周先生﹐著《花底拾遺》百五十餘則﹐約束芬芳﹐平章佳麗﹔現美人身而說法﹐入名花隊以藏身﹐眞令人艷動心魂﹐香生齒頰。竊效顰於西子﹐同避世之東方﹐補其缺略。空慚狗欲續貂﹐仿厥體裁﹐或者蠅能附驥云爾。

百花生日﹐約鄰姬共祝。藏花瓣裝繡枕﹐紉ぇ。制小幡倩郎書字﹐戲以松鍼柳綫爲郎制荷衣。聞雨聲﹐命侍兒爲花張蓋﹐選佳花彩蝶入繡譜。夏月﹐以蕉葉代簟臥﹐席艸坐。晨起吸花梢露﹐選古人詠花詩﹐自繡梅花帳。收柳絮作茵褥﹐數花須﹐剜蓮房作茗碗。出巧思作花下朱欄。共郎考訂花譜。戲學鳥語﹐采百花可入藥者﹐蓮瓣書佛偈﹐纖指剝蓮房送郎口內。制花菹﹐握蓮子教郎射覆。制小詞鐫竹上﹐散花供佛﹐調丹靑諸彩色染菊蕊。薛濤箋自寫藝蘭月令﹐梧葉落取制鑪灰。搗花汁染詩箋﹐桐葉學書。嗔鳥啄含桃﹐剪桐葉作弓鞋樣。約鄰姬鬥艸﹐花露和粉傅面。中秋夜艷裝種鶯粟。制花謎﹐倩郎簪花。荷葉貯水盥纖指﹐屑香瓣實錦囊﹐爲郎制踏靑鞋。擷花釀酒﹐折垂柳作同心結。洗桐﹐紉五色紗囊貯花種。制菊苗柳芽作茗﹐坐桐陰待月。囑郎命奚奴采紅葉﹐課婢灌花。花下晚妝﹐教鸚鵡百花詩。拜花神﹐囑郎攀桂花露與兒洗面。浣花﹐搗鳳仙花汁和粉傅面。噴水潤莓苔﹐鄭花蕊賺金魚。燈下位置花影﹐縛花球。

