悅容編長洲衛泳懶仙訂

情之一字﹐可以生而死﹐可以死而生。故凡忠臣孝子﹐義士節婦﹐莫非大有情人。顧丈夫不遇知己﹐滿腔眞情﹐欲付之名節事功而無所用﹐不得不鐘情於尢物﹐以寄其牢騷憤懣之懷。至婦人女子一段﹐不可磨滅之眞﹐亦文之以色事人一道。昔云﹕士爲知己死﹐女爲悅己容。每感斯言﹐大抵女子好丑無定容﹐惟人取悅﹐悅之至而容亦至。眾人亦收國士之享﹐𨿽然﹐悅容者寄也﹐編悅容者寄所寄也。使索我以眞﹐則余且爲扁舟五湖人矣﹐豈獨向空山續禪火哉﹖夫不身履其境而摹其事﹐調停愛護﹐款則欲周﹐詞旨欲暢﹐設非曲解其情﹐了不可得。正如髙唐一夢﹐想象自眞﹐然猶不敢自匿。用以公之好事﹐爲閨中淸玩之祕書﹐以見人生樂事﹐不必諱言帷房。庶女子有情﹐不致埋沒云爾。

◇隨緣

天地淸淑之气﹐金莖玉露﹐萃爲閨房。遇之者若前世﹐若夢中。瑟鳴鐵躍﹐劍合龍飛﹐一切關河歲月﹐都不能間隔。然非奇緣不遇﹐必欲得此麗容﹐而後加意﹐是猶謂秦漢以後無文﹐唐以外無詩也。要以隨其所遇﹐近而取之﹐則有其樂而無其累。如面皆芙蓉﹐何必文君。眉皆遠山﹐何必合徳。口皆櫻桃﹐何必樊素。腰皆楊柳﹐何必小蠻。足皆金蓮﹐何必潘妃。歌卽念奴﹐笑卽褒姒﹐顰卽西子﹐點額卽壽陽。肥者不失其爲阿環﹐瘦者不失爲飛燕﹐奇醜不失爲無鹽。當其怨﹐出塞之明妃也。當其恨﹐長門之阿嬌也。當其雲雨﹐巫山之神女也。他如稍識數字﹐堪充柳絮髙才﹐略減妒心﹐已有小星遺意。無才便爲徳﹐大貞出於淫。皆當棄短取長﹐安知不買骨致馬﹐而天龍降於好畫者哉﹖閨閣之事古來不廢﹐則知婚姻非假。第緣自爲之合﹐非可彊爲﹐則𨿽人而實天也。隨之一字大有理解。

◇葺居

美人所居﹐如種花之檻﹐插枝之瓶。沈香亭北﹐百寶欄中﹐自是天葩故居。儒生寒士﹐縱無金屋以貯﹐亦須爲美人營一靚妝地﹐或髙樓﹐或曲房﹐或別館村莊。淸楚一室﹐屏去一切俗物。中置精雅器具﹐及與閨房相宜書畫﹐室外須有曲欄紆徑﹐名花掩映。如無隙地﹐盆盎景玩﹐斷不可少。蓋美人是花眞身﹐花是美人小影。解語索笑﹐情致兩饒。不惟供月﹐且以助妝。

修潔便是勝場﹐繁華當屬後乘。

◇緣飾

飾不可過﹐亦不可缺。淡妝與濃抹﹐惟取相宜耳。首飾不過一珠一翠一金一玉﹐疏疏散散﹐便有畫意。如一色金銀簪釵行列﹐倒插滿頭﹐何異賣花艸標。服色亦有時宜。春服宜倩﹐夏服宜爽﹐秋服宜雅﹐冬服宜艷﹔見客宜莊服﹐遠行宜淡服﹐花下宜素服﹐對雪宜麗服。吳綾蜀錦﹐生綃白薴﹐皆須褒衣闊帶﹔大袖廣襟﹐使有儒者气象。然此謂詞人韻士婦式耳。若貧家女典盡時衣﹐豈堪求備哉﹖釵荊裙布﹐自須雅致。

花鈿委地無人收﹐方是眞緣飾。

◇選侍

美人不可無婢﹐猶花不可無葉。禿枝孤芷﹐𨿽姚黃魏紫﹐吾何以觀之哉﹖佳婢數人﹐務須修潔。時令烹茶澆花焚香披圖展捲捧硯磨墨等項﹐兼其命名﹐亦猶齋頭品具﹐可無佳稱乎。聊摘古靑衣美名以備擇用﹐如墨娥﹑綠翹﹑白薴﹑紅綃﹑紫玉﹑麗華﹑輕紅﹑云容﹑曉妝﹑佛娥﹑輕娥﹑紅香等俱佳。一切花名近屬濫套﹐所謂號俗子不出山泉溪橋﹐敬愛仰慕也﹐必洗去。

待月抱衾﹐選侍最工。

◇雅供

閒房長日﹐必需款具。衣廚食櫃﹐豈可混入淸供﹖因列器具名目﹕天然幾﹑藤牀﹑小榻﹑醉翁牀﹑禪椅﹑小墩﹑香幾﹑筆﹑硯﹑彩箋﹑酒器﹑茶具﹑花樽﹑鏡臺﹑妝盒﹑繡具﹑琴簫﹑棋枰。至於錦衾褥畫帳繡幃﹐俱令精雅﹐陳設有序﹐映帶房櫳。或力不能辦﹐則蘆花被絮茵布簾紙帳﹐亦自成景。

又須以蘭花爲供﹐甘露爲飲﹐橄欖爲肴﹐蛤蜊爲羹﹐百合爲薺﹐鸚鵡爲婢﹐白鶴爲奴﹐桐柏爲薪﹐薏苡爲米﹐方得相稱。

◇博古

女人識字﹐便有一種儒風。故閱書畫﹐是閨中學識。如大士像是女中佛﹐何仙姑像是女中仙﹐木蘭紅拂女中之俠﹐以至舉案提翁截髮丸熊諸美女遣照﹐皆女中之模範。閨閣宜懸﹐且使女郎持戒珠﹐執塵尾﹐作禮其下。或相與參禪唱偈說仙談俠﹐眞可攺觀鬯意﹐滌除塵俗。如《宮閨傳》《列女傳》《諸家外傳》《西廂》《玉茗堂》《還魂二夢》《雕虫館彈詞》六種﹐以備談述歌詠。

間有不能識字﹐暇中聊爲陳說。共話古今﹐奇勝紅粉﹐自有知音。

白首相看﹐不下堂者必不識一丁﹐博古者未必占便宜﹐然女校書最堪供役。

◇尋眞

美人有態有神有趣有情有心。唇檀烘日﹐媚體迎風﹐喜之態。星眼微﹐柳眉重暈﹐怒之態。梨花帶雨﹐蟬露秋枝﹐泣之態。鬢云亂灑﹐胸雪橫舒﹐睡之態。金鍼倒拈﹐繡屏斜倚﹐懶之態。長顰減翠﹐瘦靨消紅﹐病之態。惜花踏月爲芳情﹐倚闌踏徑爲閒情﹔小窗凝坐爲幽情﹐含嬌細語爲柔情。無明無夜﹐乍笑乍啼﹐爲癡情。鏡裏容﹐月下影﹐隔簾形﹐空趣也。燈前目﹐被底足﹐帳中音﹐逸趣也。酒微醺﹐妝半禦﹐睡初回﹐別趣也。風流汗﹐相思淚﹐雲雨夢﹐奇趣也。神麗如花艷﹐神爽如秋月﹔神淸如玉壺水﹐神困頓如軟玉﹐神飄蕩輕揚如茶香﹐如煙縷﹐乍散乍收。數者皆美人眞境。然得神爲上﹐得趣次之﹐得情得態又次之﹐至於得心難言也。姑蘇臺半生貼肉﹐不及若耶溪頭之一面。紫臺宮十年虛度﹐那堪塞外琵琶之一聲。故有終身不得而反得之一語﹐歷年不得而反得之邂逅。廝守追歡渾閒事﹐而一朝隔別﹐萬里系心。千般愛護﹐萬種殷勤﹐了不動念﹐而一番怨恨﹐相思千古。或苦戀不得﹐無心得之。或現前不得﹐死後得之。故曰﹕九死易﹐寸心難。

態之中吾最愛睡與懶。情之中吾最愛幽與柔。趣則其別者乎﹐神則其頓困者乎﹐心則卻以不得爲大幸矣。客曰﹕癡心婦人負心男子。其來也﹐一非日矣。負心吾不忍爲之﹐癡心又不能禁也。自此緣情深重﹐展轉愛戀﹐交互纏綿﹐流浪生死海中﹐何時出頭﹖不若暫時籠鳥瓶花點綴光景﹐到頭來各奔前程﹐大家不致擔誤。何如何如﹖說至此﹐亦自知殺風景極矣。然不能不殺風景也。昔日袁中郎在天蘭大士前祝曰﹕但願今生得壽夭﹐不生子﹐侍妾數十人足矣。極得此意﹐固知中郎自是慧人﹐然不可與俗人共賞鑑也。

◇及時

美人自少至老﹐窮年竟日﹐無非行樂之場。少時盈盈十五﹐娟娟二八﹐爲含金柳﹐爲芳蘭芷﹐爲雨前茶。體有眞香﹐面有眞色。及其壯也﹐如日中天﹐如月滿輪﹐如春半桃花﹐如午時盛開牡丹﹐無不逞之容﹐無不工之致﹐亦無不勝之任。至於半老﹐則時及暮而姿或丰﹐色漸淡而意更遠。約略梳妝﹐徧多雅韻。調適珍重﹐自覺穩心。如久窨酒﹐如霜後橘。知老將提兵﹐調度自別﹐此終身快意時也。春日艷陽﹐薄羅適體﹐名花助妝﹐相攜踏靑﹐芳菲極目。入夏好風南來﹐香肌半裸﹐輕揮紈扇﹔浴罷﹐湘簟共眠﹐幽韻撩人。秋來涼生枕席﹐漸覺款洽﹐髙樓爽月窺窗﹐恍擁嬋娟而坐。或共泛秋水﹐芙蓉映帶。隆冬六花滿空﹐獨對紅妝擁鑪接膝﹐別有春生﹐此一歲快意時也。曉起臨妝﹐笑問夜來花事闌珊。午夢揭幃﹐偸覷嬌姿。黃昏著倒眠鞋﹐解至羅襦。夜深枕畔細語﹐滿牀曙色﹐彊要同眠﹐此又一日快意事也。時乎時乎不再來﹐惟此時爲然。

了此則日日受用﹐時時受用﹐以至一生受用。無半日虛度﹐都是不枉做了一世人。但一日也要有嗔怪時方有趣﹐一年也要有病苦時方有韻﹐一生也要有別離時方有致。紅顏易衰﹐處子自十五以至二十五﹐能有幾年容色。如花自蓓蕾以至爛漫﹐一轉過此便摧殘剝落﹐不可睨視矣。故當及時。

◇晤對

焚香啜茗淸談心賞者爲上﹐諧謔角技攜手閒玩爲次﹐酌酒鋪肴沈酣潦倒爲下。晤對何如遙對﹐同堂未若各院。畢竟隔水閒花礙云阻竹﹐方爲眞正對面。一至牽衣連坐﹐便俗殺不可當矣。

◇鐘情

王子猷呼竹爲君﹐米元章拜石爲丈。古人愛物﹐尙有深情。倘得美人而情不摯﹐此淑眞所以賦斷腸也。故喜悅則暢導之﹐忿怒則舒解之﹐愁怨則寬慰之﹐疾病則憐惜之。他如寒暑起居﹐殷勤調護﹐別離會晤﹐偵訊款談﹐種種尢當加意。蓋生平忘形骸﹐共甘苦﹐徹始終者﹐自女子之外﹐未可多得。

尾生抱橋柱﹐而女子終不至者﹐此最是有情人。若遂至同溺﹐便鐘情不深矣。

◇借資

美人有文韻﹐有詩意﹐有禪機。非獨捧硯拂箋﹐足以助致。卽一顰一笑皆可以開暢元想﹐彼臨去秋波那一轉﹐正今時舉業之宗門。能參透者﹐文無頭巾气﹐詩無學究气﹐禪亦無香火气。

◇招隱

謝安之屐也﹐稽康之琴也﹐陶潛之菊也﹐皆有托而成其癖者也。古未聞以色隱者﹐然宜隱孰有如色哉。一遇冶容﹐令人名利心俱淡。視世之奔蝸角蠅頭者﹐殆胸中無癖﹐悵悵靡托者也。眞英雄豪傑﹐能把臂入林﹐借一个紅粉佳人作知己﹐將白日消磨﹐有一種解語言的花竹﹐淸宵魂夢﹐饒幾多枕席上煙霞。須知色有桃源﹐絕勝尋眞絕欲﹐以視買山而隱者何如。

曰隱曰借﹐正所謂有托而逃。寄情適興﹐豈至深溺如世之癡漢﹐顚倒枕席﹐牽纏油粉者耶﹖如此則不爲桃源而爲柳巷矣。不曰買山而隱﹐卻要買山而埋矣。

◇達觀

誠意如好好色﹐好色不誠﹐是爲自欺者開一便門矣。且好色何傷乎﹖堯舜之子﹐未有妹喜妲己﹐其失天下也。先於桀紂﹐吳亡越亦亡﹐夫差卻便宜一个西子。文園令家徒四壁﹐琴挑卓女而才名不減。郭汾陽窮奢極欲﹐姬妾滿前﹐而朝廷倚重。安問好色哉﹖若謂色能傷生者尢不然。彭未聞鰥居﹐而鶴齡不老。殤子何嘗有室﹐而短折莫延。世之妖者病者戰者焚溺者札厲者相牽而死﹐豈盡色故哉﹖人只爲虛怯死生﹐所以禍福得喪﹐種種惑亂﹐毋怪乎名節道義之當前﹐知而不爲﹐爲而不力也。倘思修短有數﹐趨避空勞﹐勘破關頭﹐古今同盡﹐緣色以爲好﹐可以保身﹐可以樂天﹐可以忘憂﹐可以盡年。

色空空色皆虛話﹐斬盡藤蘿我獨存﹐此悟得眞身而觀有獨至也。癡女戀男﹐正無達觀。昔一妓被逼﹐苦吟曰﹕自嘆身爲妓﹐遭淫不敢言。此其觀身﹐最爲髙潔。充此一念﹐可證仙果。

○跋

《悅容編》之載於快書者﹐易名《鴛鴦譜》﹐又有枕函小史評林本﹐首標長水天放生輯﹐俱不載撰人姓氏。因《樹屋書影》指爲梁溪葉文通所作﹐然亦擬議之辭。初無灼見﹐間考《綠窗女史》﹐則署名吳下衛泳﹐其次序詳略﹐互有異同﹐究未知孰是也。今春購得《懶仙枕中祕》二冊﹐內有是編﹐因據以錄入叢書。懶仙字永叔﹐吳中韻士﹐順治甲午歲﹐嘗選刊古文冰雪攜皆幽奇蒼古﹐味在鹹酸外者。甲辰仲春震澤楊復吉識

