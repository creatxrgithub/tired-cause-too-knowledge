芙蓉鏡寓言明江東偉

江淸來寓言序

余以罪廢歸休敝齋﹐日惟聽諸子諸孫咿唔聲。時於竹影柳絲之下﹐手披載籍﹐歸思吾儒學問事業﹐漸成何樓﹐大約爲作僞者所壞。淸來遣使相慰問﹐得其《芙蓉鏡寓言》﹐亟展視﹐自序中「眞僞之分」一語﹐可謂先得我心﹐而單辭破的。至其分類搜奇﹐種種韻致﹐遠媲前人﹐近逾作者﹐豈惟俗儒門面大話望而昨舌﹐卽近世文長﹐亦當割席推祭酒。憶丙午闈中﹐心賞淸來捲﹐年友顏﹑史兩兄特爲珍重﹐擬大物猶掇之也。嗟嗟﹐使淸來蚤售﹐掇大物﹐去其滿腹不合時宜﹐恐塵途顚蹶﹐或無異於子瞻與余﹐安得仰靑雲﹑睹白日﹐搜致天壤間奇書﹐不朽千秋﹖淸來足疾𨿽久﹐然居常往來尺牘﹐見其識見議論頗有得﹐則心喜。武林署中二徐君﹐每稱其頤養晬盎﹐則益喜。抱疾逃形﹐或者造化妒才﹐抑或欲老其材。面壁所得﹐行且超乘而上﹐由立言以立徳﹑立功﹐一點靈光﹐頭頭映徹﹐則玆集又不特不朽而已。桐城潘汝楨題

芙蓉鏡寓言序

偶放舟濲水﹐卽從舟次朗誦淸來所鐫《芙蓉鏡寓言》﹐固知淸來弛驟何﹑劉﹐亦雅有元亮心遠地偏之致。元亮不爲五斗折腰﹐自若有激而然﹐而淸來則固天韜其艷﹐任世路波湧云興﹐李杜短气﹐時幾令普天之下﹐艸木皆兵﹐而淸來直以與武子同病﹐晏然深坐壺隱齋中﹐所謂桃花源尙不知有漢﹐何論魏晉。或疑造物忌奇﹐乃令淸來不一見其奇﹐然淸來亦復何須見奇﹖淸來正無所不見其奇﹐妙齡奪袍﹐早上孝廉船﹐則奇在暗中摸索﹔獨行胸臆﹐不習腐頭巾﹐則奇在風流瀟灑﹔偶然有托﹐遂絕公車想﹐則奇在風翔千仞﹔日擁萬卷﹐冥對千秋前﹐則奇在枕中鴻寶﹔搔首問天﹐不畏八風吹﹐則奇在崤函湯池﹔上陪玉皇﹐下領田乞兒﹐則奇在佛圖鷗鳥﹔痛絕胡奴﹐可無饑寒患﹐則奇在仁祖臭味﹔希著謝屐﹐間往南山下﹐則奇在門生舁輿﹔熱腸覷世﹐時作聞雞舞﹐則奇在城西公府。竊詫富貴場中﹐從來有奇於韓﹑範﹑富﹑歐者﹐而韓範富歐之奇﹐淸來不受﹔其辭富貴﹐之貧賤﹐又未有奇於沈淵洗耳者﹐而沈淵冼耳之奇﹐淸來亦不受。蓋人所應有﹐淸來未必有﹔而人所應無﹐或一切人未必無﹐而淸來則能無。何也﹖天以不可取不可捨成淸來﹐必不置淸來於夢幻泡影之地。故淸來之所以入塵出塵者﹐較之爲人他最便﹐最捷﹐亦最完。論奇至此﹐不特浪有浮名者望之卻走﹐卽素號爲正心誠意之髙耆尊宿﹐又不得不十捨避之。試取寓言讀之數過﹐翻覺擊鼓叩鐘﹐啟口便錯。而是集也﹐左右逢源﹐固已駸駸度驊驑前矣。𨿽謂淸來登髙座﹐直指人以正心誠意可﹔謂淸來善指點﹐並齊治均平﹐爲之一盤托出亦可。湯臨川曰「公所講是性﹐某所講是情。」余更請爲一轉語﹕講性者﹐空虛﹔講情者﹐眞實。淸來善講情者也﹐此生必無空虛之病。匡山友人但宗臯書於鳳來堂

芙蓉鏡寓言自序

吁嗟乎﹐道學家之作僞也﹐面容岸然﹐而口闞然。一則曰正心﹐再則曰誠意﹐夷考其行﹐最勿正﹐最勿誠。則夫正心﹑誠意云者﹐不過門面大話而已矣。夫心﹐靈物也﹐妙於用虛﹐寂然而接千古﹐悄然而通萬里。或發爲典誥﹐則規天條地﹐轢古切今﹔散爲風雅﹐則郁伊感慨﹐欣洽惠巧﹔旁溢爲詼諧﹐則纖巧弄思﹐滑稽嘲笑。合喙而乃以鳴﹐喙鳴而乃以合﹐日新殊致﹐不必標誠正之名﹐步步回顧﹐語語咬著。不佞抱足疾﹐逃形隱壺﹐搜致天壤間奇書﹐晨夕欣賞﹐每讀道學言﹐則惟恐臥。覽子史稗海﹐輒亹亹不知倦。忽自疑曰「得無捨蘇合而寶蜣丸乎﹖」冥心尋繹﹐覺瑣事碎詞﹐味冷趣遠﹐一經大儒口珠﹐滿齒嚼蠟﹐舉體粘棘。陸子靜稱伊川之言若傷我者﹐又疑伊川言胡與孔孟不類。卓哉﹐陸子文不在玆乎﹖嘗臥月蕉陰﹐見魚躍盎水﹐蛩吟砌艸﹐始恍然了悟。噫﹐此眞仿之分也。率眞﹐凡蠢動含靈﹐皆具生機﹔作僞﹐縱刻畫彜鼎﹐終是贗物。昔湛甘泉棋布﹐門人在處問﹐田舍人目云「此甘泉體認天理處。」黃才伯詩云「倦遊卻憶少年事﹐笑擁如花歌落梅。」忙下注云「此欲盡理還之諭。」試問﹕此心正乎﹐勿正乎﹖誠乎﹐勿誠乎﹖譬同光孫供奉﹐峨冠博帶﹐迂行緩步﹐儼大人先生﹐識者旁投一生果而立敗矣。譬之馬加衡扼月題﹐而馬知介倪﹐閸扼鷙曼﹐詭銜竊轡﹐吁嗟乎﹐幾許方寸﹐堪此矯揉束縛耶﹖古來善事心者﹐太上莊漆園逍遙人間世﹐塵垢秕糠﹐猶將陶鑄堯舜﹐栩栩然蝶也﹐蘧蘧然周也﹔次東方曼倩射覆諧隱﹐戲萬乘若僚友﹔蘇子瞻戲笑怒罵悉成文章﹐嘗著艾子一卷﹐環譬以附意﹐蓄憤以斥言﹔近世徐文長﹐崎嶇多難﹐光彩燁煒﹐抑亦才思之神臯也。不佞尙友數君子﹐贊嘆禮拜﹐吾師乎﹐吾師乎﹗純粹者入矩﹐踳駁者出規﹐卽微言瑣語﹐充箱照軫。向也嘗問津宋儒﹐支離附會﹐墮落坑塹中﹐疑團不破。面壁九年﹐偕我周旋者﹐及崖而返﹐而一點靈光﹐淵乎其居﹐漻乎其淸﹐有物采之﹐而寓言次第成矣。客妄擬笑林﹐吁嗟乎﹐此甘言之俳優﹐世胥溺焉﹐豈惡影而疾之走﹖客又以劉義慶世說﹐千古絕調﹐李北海有言「學我者拙﹐似我者死。」余唯唯否否夫夫也﹐皆呻吟於裘氏之地者也。夫世說之妙﹐納須彌於芥子﹐機鋒似沈﹐滑稽又冷﹐寓言鏡也。是是因乎是﹐非非因乎非﹐旣掃理障﹐又絕綺語﹐一棒一喝﹐令人當下了悟﹐而述者之心苦矣。試作如是觀﹐則格致﹑誠正之旨﹐有如此之親切者哉。時天啟丁卯上巳壺公江東偉題

芙蓉鏡寓言凡例

一門類悉仿世說﹐而世說一字不入﹔何氏語林﹐間收十之三。

一世說談鋒爽義﹐膾炙千古﹔玆集罔取綺語﹐冀裨風教。然道學家流於迂腐者﹐則刻意削之矣。

一覽廿一史﹐會心處率爲何元朗先得﹐然紛紜雜沓﹐並其義趣而失之。玆集披沙見寶﹐殊快心目。

一每則續以國朝﹐皆本名公成書﹐不敢杜撰。

一著書最忌影射時事﹐臧否人物。不佞一病支離﹐身世兩忘﹐不過從往籍中拈弄﹐竊附於二劉先生之後。

一莊言分理學﹑禪學﹑玄學三卷﹐重言分修養﹑醫學二卷﹐孟浪言合天壤奇事續刻之﹐以就正大方。

一集徳行言語政事文學

二集方正雅量識鑑賞譽品藻規箴捷悟夙惠

三集豪爽容止自新企羨傷逝棲逸賢媛術解巧藝寵禮任誕簡傲

四集排調輕詆假譎黜免儉嗇汰侈忿狷讒險尢悔紕漏惑溺仇隙

芙蓉鏡寓言一集開化壺公江東偉淸來著

徳行

嚴君平修身自保﹐非其食不食﹐非其服不服。但卜筮於成都市﹐與人子言依於孝﹐與人弟言依於順﹐與人臣言依於忠﹐各因勢導之以善。日得百錢﹐卽閉肆下簾﹐而受《老子》﹐著書十萬餘言。／壺公曰﹕是亦爲政。

孔融嘗舉王修孝廉﹐以世亂不赴。會郡中有反者﹐修聞融有難﹐夜往奔融。賊初發﹐融謂左右曰「能冒難來者﹐惟王修。」言訖﹐而修至。／壺公曰﹕有北海﹐豈無王修﹖

漢黃霸爲封溪令。部人陳廉攜酒並猩猩以獻。霸問﹕「是何物﹖」人未及應﹐囊中語曰「鬥酒並僕耳。」霸以其物有靈﹐開囊放之。猩猩悲啼而去。／壺公曰﹕猩猩政可與語﹐惜乎放去。

晉朝士皆風流相尙﹐卞壼獨正色立朝﹐幹實任職。阮孚每謂曰「卿恆無閒休﹐嘗如含瓦石﹐不亦勞乎﹖」壼曰「諸君競崇曠達﹐執鄙吝者﹐非壼而誰﹖」／壺公曰﹕卓哉卞公﹐眾人皆醉我獨醒。

齊受禪﹐召王僧佑爲著佐郎﹐謝病杜門。帝謂其從兄儉曰「賢從可謂朝隱。」答曰「臣從非敢妄同髙人﹐直是愛閒耳﹖」／壺公曰﹕誰人肯向死前閒﹖

徐孺子嘗事江夏黃公瓊。後黃公亡歿﹐孺子往會葬﹐無資以自致﹐賫磨鏡具自隨﹐所在取宜﹐然後得前。／壺公曰﹕蜀中磨鏡客多隱君子﹐急須著眼。

郭林宗每行宿逆旅﹐輒躬自灑掃。及明去﹐後人至﹐見之曰「此必郭有道昨宿處也。」／壺公曰﹕造次必如是。

杜恕著家戒道﹕「張子臺視之似鄙朴人﹐然其心中不知天地間何者美好。作人如此﹐自可不富貴﹐患禍尙何從而來。」／壺公曰﹕此羲皇上人。

江革少孤貧﹐嗜書力學﹐王融﹑謝朓皆重之。朓嘗過侯革﹐會寒雪甚﹐革敝絮單席﹐而學不倦。朓嗟嘆良久﹐爲脫所著襦﹐又手割半氈充臥具而去。／東偉曰﹕人知公之至孝﹐那知公之篤學。

裴叔則營新宅甚麗﹐與兄共遊。兄心欲之﹐而口不言。叔則知其意﹐便推兄住。／壺公曰﹕叔則難爲兄。

王令明兄鑑﹐頗好聚斂﹐廣營田業。令明意甚不同﹐嘗謂鑑曰「尊何用田爲﹖」鑑曰「無田何由得食﹖」令明曰「亦復何須得食﹖」／壺公曰﹕令明將之首陽山。

王僕射子恢之﹐被召爲祕書郎。僕射爲求奉朝請﹐語恢之曰「祕書有限﹐故有競﹔朝請無限﹐故無競。吾欲使汝處不競之地。」太祖嘉而許之。／壺公曰﹕眞是巧宦也﹐庸人做不得。

趙簡子死未葬﹐中牟入齊。已葬五日﹐襄子起兵攻圍之。未合﹐而城自壞者十丈。襄子遂擊金而退。軍吏諫曰「城自壞﹐天助我也﹐何故去之﹖」襄子曰「吾聞之叔向日﹐君子不乘人於利﹐不迫人於險。」使人治城﹐城治而後攻之。中牟伏其義﹐乃請降。／壺公曰﹕兒子以徳服人。

彭城王浟爲滄州刺史﹐徵侍中﹐士民送別﹐悲號載道。有老公百許﹐相率具饌﹐白曰「殿下來五載﹐惟飲此鄕水﹐未嘗此鄕食。玆行矣﹐聊獻薄蔬﹐」浟重其意﹐爲食一口。／壺公曰﹕淸矣。

脂習﹐京兆人。天子西遷﹐及詣許昌﹐習常隨從﹐與少府孔融相善。太祖爲司空﹐威徳日盛﹐融書疏倨傲﹐習常責融。及融被誅﹐許中百官與融素善者﹐皆莫敢收卹﹐習獨撫而哭之曰「文舉﹗卿捨我死﹐我當復有誰語者﹖」／壺公曰﹕北海常得死友﹐凜凜如生。

余齊民﹐晉陵人﹐爲邑書吏。父以病亡於家﹐家人第以病報之﹐訃未至﹐民謂人曰「比者肉痛心煩﹐有若割截﹐且時時惶駭﹐必有異故。」卽束裝急歸﹐四百里一日至。至則知父死﹐痛哭絕﹐久之復蘇﹐問母父所遺言。母曰「恨不見汝。」民曰「相見何難﹗」遂拊膺號叫﹐一慟而絕。／壺公曰﹕死孝。

嚴植之好行陰徳﹐𨿽暗室未嘗怠。嘗山行見一病者﹐問姓名﹐不能答﹐載與俱歸﹐爲營療救﹐六日而死﹐殮葬之﹐不知何許人也。／壺公曰﹕才是陰徳。

阮孝緒至孝﹐嘗往鐘山聽講。會母病﹐兄弟欲召之﹐母曰「孝緒至性冥通﹐必當自到。」果心驚而返。／壺公曰﹕才是至孝。

庾詵博涉經史﹐而性夷簡。嘗乘舟﹐載谷一百五十石。有人寄載三十石。旣至﹐寄者曰「君三十﹐我百五十。」詵默不言﹐恣其取足。

徐陵嘗遇疾﹐其子份燒香涕泣﹐跪誦孝經﹐如此者三日夜﹐陵疾霍然。／壺公曰﹕其然。

韓麒麟爲齊州刺史﹐在官簡刑弛罰。從事劉普慶進說曰「明公仗節方夏﹐而無所斬戮﹐何以示威﹖」麒麟曰「刑罰所以止惡﹐不得已而用之。今民不犯法﹐刑將安施﹖若必須斷斬以立威者﹐當借卿立法耳。」普慶慚懼。／壺公曰﹕趣。

秦穆公亡善馬﹐岐山野人共得而食之﹐吏欲法之﹐公曰「君子不以畜害人。吾聞食馬肉﹐不飲酒傷人。」皆賜酒沃之。後與晉戰﹐三百人爭死以報恩。／壺公曰﹕假之也。三代而下﹐惟恐其不假。

漢光武愛惜士卒﹐每欲發一兵﹐頭須悉白。／壺公曰﹕眞。

朱暉﹑張堪﹐同是南陽宛人。張於太學見文季﹐甚重之﹐把臂語曰「欲以妻子托朱生。」文季不敢對。張亡後﹐文季聞其妻子貧困﹐自往候視﹐厚賑贍之。文季子擷問曰「大人不與堪爲友﹐何忽如此﹖」文季曰「堪常有知己之言﹐吾以信於心也。」／壺公曰﹕眞相知。

文季又與同郡陳揖交善。揖早卒﹐有遺腹子友。及司徒桓虞爲南陽太守﹐召暉子駢爲吏﹐暉辭駢而薦友﹐虞遂召之。

王義方舉明經﹐魏徵見而奇之﹐欲妻以夫人之侄﹐義方辭不敢。俄徵薨﹐乃娶之。人問其故﹐答曰「初不附宰相﹐今感知己。」／壺公曰﹕語有生气。

徐有功與皇甫文備同按獄﹐文備誣有功縱逆黨。久之﹐文備坐事下獄﹐有功出之。或曰「彼嘗陷君於死。」對曰「爾所言私忿﹐我所守公理﹐安得以私害公﹖」

蔡興宗收葬範義﹐孝武曰「卿何敢爾﹖」興宗抗言曰「陛下自殺賊﹐臣自葬周旋。」李日知官侍中﹐乞骸骨﹐詔許之。日知先不謀於家﹐及治行﹐妻訾曰「生產空空﹐何辭之遽﹖」日知曰「仕至此已過吾分。人亦何厭之有﹖必若厭心﹐五日可足也。」／壺公曰﹕鳳凰翔於千仞之上。又曰﹕休官謀於妻子﹐定不諧矣。

李勉觀察江西﹐人有以父病爲蠱求厭者﹐以木偶署勉名埋之。事發﹐勉曰「是其爲父﹐則孝也。」釋不治。

周世宗時﹐中國乏錢﹐詔毀天下銅佛像以鑄錢。嘗曰「吾聞佛說﹐以身世爲幻妄﹐而以利人爲急。使其眞身尙在﹐苟利於世﹐猶不惜割截﹐豈惜此銅像哉﹖」／壺公曰﹕眞佛弟子。

宋璫歷官三十年﹐未嘗問家事。惟聚書貽子孫﹐曰「使不忘本。」

顧潤之徳玉﹐嘗從兪觀光學。觀光無子﹐嘗語人曰「吾昔寢疾﹐潤之侍湯藥﹐情若父子﹐醫爲感動﹐弗忍受金。我老必托之以死。」尋訪醫吳中﹐疾革﹐趣舟歸。潤之次尹山﹐而觀光卒。潤之奉其屍﹐斂於家﹐衰絰就位﹐士人爲潤之來弔者拜之。明年葬顧氏先人之旁﹐歲時享祭惟謹。或問﹕「斂於家﹐禮與﹖」潤之曰「吾聞師哭諸寢。」又曰「生於我乎養﹐死於我乎殯。非家斂之﹐其將屍諸艸莽乎﹖生受其訓﹐死而委諸艸莽﹐仁者不爲也。」／壺公曰﹕心葬。

王旦爲相時﹐有貨玉帶者﹐旦弟以爲佳﹐呈旦。旦命系之﹐曰「還見佳否﹖」弟曰「系之安得自見﹖」旦曰「自負重﹐而使觀者稱好﹐毋乃勞乎﹖」亟還之。／壺公曰﹕今尊官赫奕﹐大率爲人美觀。

劉摯兒時﹐父居正課以書﹐朝夕不少間。或謂曰「君止一子﹐獨不可少寬耶﹖」居正曰「正以一子﹐不可縱也。」／壺公曰﹕極是。細人之愛人也以姑息。

柳世隆性無他嗜﹐獨嗜墳典。嘗啟借祕閣書﹐上爲給二千卷。張緒嘗問曰「觀君舉動﹐當以淸名遺子孫耶﹖」答曰「一身之外亦復何須﹖子孫不才﹐將爲爭府﹔如其才也﹐且笑我之拙。」／壺公曰﹕笑我拙者﹐可耐﹔貽我巧者﹐不可耐。

劉道傳讀程朱書﹐玩索義理﹐每忘寢食﹐𨿽處暗室﹐正襟危坐﹐肅如也。於經史無所論著﹐曰「學未至﹐不敢。」於詩文﹐則曰「學未至﹐不暇。」／壺公曰﹕只此是至學。

曹彬宋朝名將﹐勛業之盛﹐無與爲比。嘗曰「吾自爲將﹐殺人多矣。然未嘗以私喜怒殺戮一人。」其所居堂室敝壞﹐子弟請修葺﹐公曰「時方大冬﹐墻壁瓦石之間﹐百虫所蟄﹐不可傷其生。」其人心愛物蓋如此。／壺公曰﹕仁民而愛物。

於令儀者﹐市井人也。長厚不忤物﹐晚年家頗丰富。一夕﹐盜入其家﹐諸子擒之﹐乃鄰子也。令儀曰「汝素寡過﹐何苦而爲盜耶﹖」曰「迫於貧耳。」問其所欲﹐曰「得十千﹐足以衣食。」如其欲與之。旣去﹐呼之﹐盜大恐。謂曰「汝家貧﹐乘夜負十千以歸﹐恐爲人詰。」畱之至明使去。盜大感愧。

孝宗朝﹐詔婺州市牛筋五千觔。時李侍郎椿爲守﹐奏﹕「一牛之筋才四兩﹐今必求此﹐是欲屠二萬牛也。」上悟﹐爲收前詔。／壺公曰﹕苟能充之﹐足以保四海。又曰﹕眞放生。

司馬溫公曰「我平居無大過人﹐但未嘗有不可對人言者耳。」／壺公曰﹕此愼獨之學。

朱百年家貧﹐母以冬月亡衣﹐並無絮﹐百年自此不衣綿帛。嘗寒時﹐就孔思遠宿﹐衣悉夾布﹐飲酒醉眠。思遠以臥具覆之﹐百年初不知。旣覺﹐引去﹐謂思遠曰「綿定奇溫。」因流涕悲切﹐思遠亦爲感泣。／壺公曰﹕冷孝。

傅茂遠昭泊然靜處﹐不妄交遊。袁司徒每經其戶﹐輒嘆曰「經其戶﹐寂若無人﹔披其帷﹐其人斯在。豈得非名賢﹖」／壺公曰﹕傅先生得遁之義。

江士淸泌性至仁﹐衣敝多虱﹐以綿裹置之﹔食萊不食心﹐以其有生意也。／壺公曰﹕一段元气。

韓魏公爲相﹐每見文字有攻人隱惡﹐必手自封記﹐不令人見。／壺公曰﹕千載而下﹐如見其休休之心。

曹武惠彬下江南﹐副帥欲屠城﹐曹力止之﹐曰「此已降﹐不可殺。」曹后夢一神人﹐告之曰「汝能全江南一城人﹐帝命賜汝城中人爲汝子孫。」故其後繁盛。／壺公曰﹕我中山王其庶乎。

王佑不置田宅﹐曰「子孫當各念自立﹐何必田宅﹖置之徒使爭財﹐爲不義耳。」嘗以百口保符卿無異志﹐乃植三槐於第中﹐謂其子必有任公臺者﹐文正公其子也。／壺公曰﹕今髙大之家﹐宜植荊棘於第中。

範希文貶饒州﹐朝廷方治朋黨﹐莫敢相送。王待制獨扶病餞於國門﹐大臣讓之曰「君何自限朋黨﹖」王曰「範公天下賢者﹐質何敢望之﹖若得爲範公黨人﹐公之賜質厚矣。」／壺公曰﹕從古朋黨﹐都是正人喫虧。

胡存齋參政折節下士﹐賓客至者如家焉﹐每患閽者不爲通。一日苟不出﹐卽懸牌於門曰「胡存齋在家。」／壺公曰﹕趣。又曰﹕淸客延不來﹐俗子揮不去﹐可柰何﹖

嶽忠武生而有力﹐未冠﹐能引弓三百斤﹐弩八百石。學射於周同﹐能左右射。同死﹐朔望必鬻衣﹐具酒肉﹐詣同冢奠而泣﹐引同所贈弓發三矢﹐乃酹。父知而義之。／壺公曰﹕眞正英雄﹐斷不肯背本。

錢伯全嘗納一女鬟﹐風姿秀雅﹐其室勸伯全私之。伯全正色答曰「我所以置此者﹐直欲侍巾櫛耳。汝乃欲敗吾徳耶﹖」卽具資嫁之﹐果是處子。／壺公曰﹕張乖崖亦有此奇行﹐難難難﹗

吳越王歸宋﹐命臣江景房賫圖籍以獻。景房慮賦重﹐竟沈之江。太宗大怒﹐責沁水尉﹐景房歸戒子孫﹐勿言沈籍事﹐以重欺罔之罪。然錢氏每畝賦三斗﹐後減至一斗者﹐沈籍力也。／東偉曰﹕沈籍事宋史失記。甚矣﹐《宋史》之疏也。又曰﹕偉始遷開化祖。

江萬里謝政家居﹐聞襄楚已破﹐曰「吾𨿽不在位﹐當與國爲存亡。」舉家赴池水死﹐可謂烈矣。／東偉曰﹕今謝政者﹐與君了不相干。又曰﹕文忠公墓在開化。

蘇長公軾﹐卜居陽羨﹐以五百緡買一宅。格入居﹐偶夜行﹐聞老婦哭極哀。公問嫗何爲哀傷如是﹐嫗言舊居相傳百年﹐一旦訣別﹐所以泣也。問其居所在﹐正五百緡買者。卽取屋券焚之﹐不索其值。／壺公曰﹕此段奇行﹐朱夫子以爲何如﹖

夏忠靖夜閱文書﹐撫案太息﹐筆欲下而止者再。夫人問之﹐公曰「吾適所批者﹐歲終大辟奏也。筆一下﹐死生決矣。是以慘阻﹐筆不忍下。」

韓雍巡撫江西﹐經壺和﹐念陳芳洲爲舉主﹐躬祭墓下﹐流涕不已﹐曰「士爲知己死﹐何能報也﹗」／壺公曰﹕彎羿之弓者﹐是何心腸。

薛文淸曰「某二十年治一怒字﹐尙不能消磨﹐方見克己之難。」／壺公曰﹕克怒字須用恕字。

楊士奇婦家有壞冢﹐世遠無遺骸。術家謂葬此後必貴﹐欲以贈公﹐公曰「幽明一理﹐攘人之室而居之﹐其得者﹑失者皆能安乎﹖」／壺公曰﹕今士夫有彊葬者﹐噫﹗

馮俊爲舉子時﹐得僞銀﹐悉投於河﹐曰「毋陷後人。」／壺公曰﹕今士夫有燒茅者。

李子奇遊維揚﹐有囚窘於納贖﹐李欲周之。其友笑曰「揚州罰贖之家數萬﹐𨿽罄家難徧也。」李曰「不然﹐吾及耳目中人耳﹐安問其他﹖」／壺公曰﹕此亦小惠耳﹐其意則佳。

潘司空禮歸田﹐貧甚。盜夜掠之﹐有粟數升﹑一敝裘耳。盜驚嘆﹐叩頭曰「使在官皆若公﹐我輩安能亂﹖」／壺公曰﹕盜語眞道學。

羅栗齋訓子曰「富貴非一家物﹐須要看得破。」／壺公曰﹕只因看作一家物﹐把自己壞了﹐又把世界壞了。

梁儉庵曰「秀才讀書不要錢﹐是分內事﹐不可向人說﹐況欲驕人乎﹖」／壺公曰﹕今人要錢﹐便明向人說了﹐錢多又驕人。

陳白沙喪母﹐服闋﹐絕不衣錦繡﹐曰「昔爲親娛耳。」

尙書楊翥﹐徳冠一時。鄰家構捨﹐其桷澑墜其庭﹐公不問﹐曰「晴日多﹐雨日少也。」又或侵其址﹐公曰「再過些兒不妨。」／壺公曰﹕難。

張寧晚年無子﹐禱於家廟﹐曰「寧何陰禍﹐至辱先人﹖」傍一妾遽云「誤我輩陰騭耳。」公卽日嫁者數人。／壺公曰﹕王處仲能之。又曰﹕貴官多娶小艾﹐不知小艾可虛拘乎﹖誤人猶可﹐適自誤耳。

廬陵孫鼎﹐督學南畿。每閱諸生試卷﹐𨿽盛暑或燈下﹐亦必衣冠﹐焚香朗誦﹐而去取之。侍者請先生解衣﹐曰「士子一生功名發軔於此﹐此時豈無神明在上﹐與各家祖宗之靈森列左右﹖小子豈敢不敬﹖」／壺公曰﹕發此念頭﹐定不憒憒。

蔣性中爲給事﹐歸甚淸介。嘗駕小舟入城﹐遇潮落﹐船不得進。二僕牽挽﹐蔣自刺船﹐大爲他舟窘辱。二僕厲聲曰「此是蔣給事﹐爾無橫也﹗」蔣叱家人曰「休哄人﹐此處安得有蔣給事﹖」／壺公曰﹕今給事嚇人﹐不必哄人。

張簡肅爲郎中﹐有屠人告衙隸易公銀者。官詰之日﹔「焉知非張衙銀乎﹖」屠叩首曰「張衙惟有俸銀。」／壺公曰﹕今一切捐俸﹐衙有何銀﹖

有以書畫求文徵仲鑑定者﹐𨿽贗物﹐必曰眞迹。人問其故﹐先生曰「凡買書畫者﹐必有餘之家。此人貧而賣物﹐待此舉火。吾一言阻之﹐舉家受困矣。」／壺公曰﹕待賊輩有禮。

華學士察嘗言「吾門有五不欺﹕一不敢欺天﹐二不敢欺君﹐三不敢欺親﹐四不敢欺友﹐五不敢欺民。」／壺公曰﹕只「毋自欺」盡之。

楊椒山先生在獄﹐有吏應生者﹐頗爲周旋。尙書屢禁之﹐勿爲動﹐又欲自上章申救。先生曰「藏予血三年而碧者﹐地下必有以報應生。」／壺公曰﹕應生隱於吏者也﹐具猾吏之膽﹐而善用之。

金陵史忠﹐人呼爲史癡。女笄當嫁﹐婿貧不能具禮﹐史詭攜觀燈﹐同妻送至婿家﹐取笑而別。／壺公曰﹕趣。千古嫁女第一法﹐大討便宜。

徐漣司訓沔陽﹐性方正﹐年逾六十﹐無子。同寅勸其納寵﹐漣曰「嘗讀內經﹐女子七七而天癸絕。吾妻今年四十七矣﹐姑俟後歲議之。」眾大笑其迂。明年果得一子﹐名文沔﹐弱冠登第﹐任勛部郎。／壺公曰﹕南澗先生﹐古有道君子。玆姑舉其一耳。

汪令徳以子貴封給諫﹐淸眞淡泊﹐詩酒自娛。邦大夫虛心請教﹐卒無一字關說外事。凡席間遇人談兩造及涉閨閣﹐輒踖踧不安﹐必更端以亂之。𨿽出天性﹐得之學問者深也。／壺公曰﹕憲庵先生眞品﹐特拈出爲封公則。又曰﹕先生博奧﹐識奇字。倏歸道山﹐偉失明師矣﹗

言語

周公旦曰「吾不如者﹐吾不與處﹐累我者也﹔與我齊者﹐吾不與處﹐無益我者也﹔惟賢者必與賢於己者處。」／壺公曰﹕親親而下則尊賢。又曰﹕今人相處﹐大抵累我者多。

管仲復於桓公曰「無翼而飛者聲也﹐無根而固者情也﹐無方而富者生也。公亦固情謹聲﹐以嚴尊生﹐此謂道之榮。」公退﹐再拜﹐請若此言。／壺公曰﹕此語精粹無霸气。

齊桓公謂尹文曰「人君之事何如﹖」對曰「人君之事﹐無爲而能容下。夫事寡易從﹐法省易因﹐故民不以政獲罪也。大道容眾﹐大徳容下﹐聖人寡爲而天下理。」／壺公曰﹕此得之《廣成子》。

溫人之周﹐周不納。客卽對曰「主人也。」問其庵﹐而不知也。吏因囚之。君使人問之﹐曰「予非周人﹐而自謂非客何也﹖」對曰「臣少而誦詩﹐詩日﹐「普天之下﹐莫非王﹔率土之濱﹐莫非王臣。」今周君天下﹐則我天下之臣﹐而又爲客哉﹖故曰「主人」。」君乃使吏出之。／壺公曰﹕理正。

莊周病劇﹐弟子對之泣。應曰「我今死﹐則誰先﹖更百年生﹐則誰後﹖必不得免﹐何貪於須臾﹖」／壺公曰﹕此語極玄﹐可蔽一部南華。

子墨子見齊大王曰「今有刀於此﹐試之人頭﹐倅然斷之﹐可謂利乎﹖」大王曰「利。」子墨子曰「多試之人頭眞﹐倅然斷之﹐可謂利乎﹖」大王曰「利。」子墨子曰「刀則利矣﹐孰將受其不祥﹖」大王曰「刀受其利﹐試者受其不祥。」子墨子曰「並國覆軍﹐賊殺百姓﹐孰將受其不祥﹖」大王俯仰而思之﹐曰「我受其不祥。」／壺公曰﹕妙於解紛。又曰﹕富鄭公嘗以此語契丹。

公儀休爲相﹐客有遺相魚者﹐相不受。客曰「聞君嗜魚﹐故遺君魚﹐何不受﹖」相曰「以嗜魚﹐故不受也。今爲相能自給魚﹐今受魚而免相﹐誰復給我魚者﹖」／壺公曰﹕所欲尢甚於魚者。

扁鵲曰「人之所病﹐病疾多﹔醫之所病﹐病道少。故病有六不治﹕驕恣不論於理﹐一不治也﹔輕身重財﹐二不治也﹔衣食不能適﹐三不治也﹔陰陽並藏﹐气不定﹐四不治也﹔形羸不能服藥﹐五不治也﹔信巫不信醫﹐六不治也。」／壺公曰﹕人病病淺﹐醫病病深。予嘗嚴庸醫殺人之律﹐及觀醫者率自殺﹐則殺人誤也﹐非故也﹐尙可原事。

張湛矜嚴好禮﹐動止有則﹐對妻子若嚴賓。人或謂湛飾詐﹐湛曰「吾誠詐也。人皆詐惡﹐吾獨詐善﹐不亦可乎﹖」／壺公曰﹕惡可詐﹐善斷不可詐。與其詐善﹐毋寧詐惡。

李固忤梁冀見誅﹐郭亮詣陰上書﹐求收固屍。不許﹐因守喪不去。亭長呵之﹐亮曰「義憤所發﹐何惜一死﹖」亭長嘆曰「居非命之世﹐天髙不敢不局﹐地厚不敢不蹐。耳目適宜視聽﹐口不可妄言也。」／壺公曰﹕亭長蓋有道者﹐亦得遁之義。

景公病疽在背﹐髙子﹑國子請。公曰「職當撫瘍。」髙子進而撫瘍。公曰「熱乎﹖」曰「熱。」「熱何如﹖」曰「如火。」「其色何如﹖」曰「如未熟李。」「大小何如﹖」曰「如豆。」「墮者何如﹖」曰「如履辦。」二子者出。晏子請見。公曰「寡人有病不能勝衣冠以出見夫子﹐夫子其辱視寡人乎﹖」晏子入﹐請撫瘍。公曰「其熱何如﹖」曰「如日。」「其色何如﹖」曰「如蒼玉。」「大小何如﹖」曰「如璧。」「其墮者何如﹖」曰「如珪。」晏子出。公曰「吾不見君子﹐不知野人之拙也。」／壺公曰﹕卽如珪璧﹐殆哉岌岌乎﹗又曰﹕齊景彌畱之時﹐君臣相悅如此。

景公問晏子曰「天下有極大乎﹖」晏子對曰「有。足遊浮雲﹐背淩蒼天﹐尾偃天間﹐躍啄北海﹐頸尾咳於天地乎﹐然而漻漻不知六翮之所在。」公曰「天下有極細乎﹖」晏子對曰「有。東海有蠱﹐巢於蟁睫﹐再乳再飛﹐而蟁不爲驚。臣嬰不知其名﹐而東海漁者命曰焦冥。」／壺公曰﹕宋玉語本此。

呂布與劉玄徳隙。一日﹐使袁渙作書詈備﹐渙不許﹐彊之。渙益堅﹐布大怒﹐以兵脇曰「不爲且死。」應曰「渙聞惟徳可以辱人﹐不聞以詈。彼君子耶﹐不恥將軍之言﹔誠小人耶﹐將爲將軍復。且渙他日事劉將軍﹐亦猶今日事將軍也。如一旦去此﹐復罵將軍可乎﹖」布乃止。／壺公曰﹕渙有勁骨﹐布柰何﹖

或問盧欽曰「徐公邈﹐當武帝時﹐人以爲通。自涼州還京﹐人以爲介。何也﹖」欽曰「往者毛孝先﹑崔季珪等用事﹐貴淸素之士﹐於是事皆變易﹐車服以求名髙﹐而徐公不攺其故﹐人故以爲通。比來天下奢靡﹐轉相仿效﹐而徐公雅尙自若﹐不與偕同。故前日之通﹐乃今日之介也。是世人無常﹐而徐公有常也。」／壺公曰﹕盧欽隻眼。

杜武庫在鎭時﹐數餉遺洛中貴要。或問其故﹐答曰「吾但虞爲害﹐不求福也。」／壺公曰﹕危語。

宗預使吳﹐吳王問曰「蜀增白帝之險何也﹖」預對曰「東益巴丘之戍﹐西增白帝之險﹐俱事勢宜然﹐無足問也。」權大笑。／壺公曰﹕莊語。

或謂秦宓曰「足下自比巢﹑許﹑四皓﹐何故揚文藻見環穎乎﹖」宓答曰「僕文不能盡言﹐言不能盡意﹐何文藻之有揚﹖夫虎生而文炳﹐鳳生而五色﹐豈以文彩自飾畫哉﹖天性自然。」／壺公曰﹕言有大而非誇﹐此類是也。

張裔爲丞相長史﹐適北詣亮咨事﹐送者數百﹐車乘盈路。裔還﹐書所親曰「近者涉道﹐晝夜接賓﹐不得寧息。人自敬丞相長史﹐男子張君嗣附之﹐疲倦欲死。」／壺公曰﹕名人名言。今人止知丞相長史﹐更不知何物附之﹐直須削籍追奪﹐才現本來面目。

楊戲素性簡脫﹐蔣琬與言﹐戲常不答。或曰「戲慢上不乃甚乎﹖」琬曰「戲欲贊吾是耶﹐則非其本心﹔欲反吾言﹐恐彰吾失﹔默然不答﹐是戲之快也﹐何爲慢﹖」／壺公曰﹕一認是慢﹐一認是快﹐此魔佛之分。又曰﹕看楊君諱﹐應是快人。

杜弼精玄理﹐初侍魏帝﹐帝問佛性法性同異﹐弼曰「正是一理。」帝曰「說者謂法性寬﹐佛性狹﹐如何﹖」弼曰「在寬成寬﹐在狹成狹。若論性體﹐非狹非寬。」帝又曰「旣言成寬成狹﹐何得非狹非寬﹖」弼曰「若定是寬﹐便不能成狹﹔若定是狹﹐便不能成寬。以非寬非狹所成﹐𨿽異能成恆一。」帝稱善。／壺公曰﹕戲論。

杜弼嘗與邢邵論名理﹐邵謂﹕「人死還生﹐恐是蛇足。」弼曰「物之未生﹐本亦無也﹔無而能有﹐不以爲異﹐因前生後﹐何獨致疑﹖」邵云「季札言無不之﹐亦言散盡若復聚而爲物﹐不得言無不之。」弼曰「形墜魂遊﹐往而非盡。由其尙有﹐故無不之﹔若也全無﹐之將焉適﹖」邵云「神之在人﹐猶光之在燭﹐燭盡則光窮﹐人死則神滅。」弼日﹐「燭則因質生光﹐質大光亦大﹔人則神不系形﹐形小神不小。故仲尼之知﹐必不短於長狄﹔孟徳之雄﹐乃遠奇於崔琰。」／壺公曰﹕果精玄理﹐

晁文元公云「學世間法﹐致人倫欽服者﹐其道淺﹔人倫不知者﹐其道深。學出世間法﹐致鬼神欽服者﹐其道淺﹔鬼神不知者﹐其道深。」／壺公曰﹕絕頂語。

郭淮黃初元年奉使賀文帝踐祚而稽畱﹐帝正色責之曰「昔禹會諸侯於塗山﹐防風氏後至﹐便行大戳。今普天同慶﹐而卿最遲畱﹐何也﹖」淮曰「臣聞五帝先教﹐導民以徳﹔夏后政衰﹐始用刑辟。今臣遭唐虞之世﹐是以知免防風氏之誅。」帝說之﹐擢雍州刺史。／壺公曰﹕幾不免虎口。

司馬景王東徵取上黨﹐李喜以爲從事中郎。因問喜曰「昔先公辟君不就﹐今孤召君﹐何以來﹖」喜對曰「先公以禮見待﹐故得以禮進退﹔明公以法見繩﹐喜畏法而至耳。」／壺公曰﹕直是怕他。

傅成曰「酒色殺人甚於作直。人坐酒色死不侮﹐畏以直致禍﹐此由心不直﹐正欲以苟且爲明哲耳。自古以直致禍﹐當自矯枉不忠﹐欲以亢厲爲聲﹐安有悾悾爲忠﹐益而當見疾乎﹖」／壺公曰﹕人不可以苟死。又曰﹕苟死者卽苟生者。

張華問李密﹕「諸葛孔明言教何碎﹖」密曰「昔舜﹑禹﹑臯相與語﹐故得簡大雅誥。孔明與凡人言﹐無己敵者﹐是以碎耳。」／壺公曰﹕罰二十以上皆親覽﹐亦以無己敵者乎﹖

嵇康從孫登遊﹐將別﹐曰「先生竟無言乎﹖」登曰「子知火乎﹖火生而有光﹐而不用其光。」／壺公曰﹕中散好煉﹐日對火而不識火。

王韶之家貧嗜學﹐嘗絕糧三日而不輟捲。家人誚之曰「窮如此﹐何不耕﹖」韶之曰「我嘗自耕耳。」／壺公曰﹕謝太傅云「我嘗自教兒。」

崔昭明嘗言「人生一身之外﹐亦復何須﹖子孫若不才﹐我聚彼散﹔若能自立﹐又何如一經﹖」

何尙之在選日﹐有人求爲吏部郎。尙之嘆曰「比敝俗也。官當圖人﹐人安得圖官﹖」時顏延之在坐﹐笑曰「我聞古者官人以才﹐今官人以勢。彼勢之所求﹐又何疑焉﹖」當時以爲名言。／壺公曰﹕官圖人﹐此盛世之風。

謝孺子特善聲律﹐與王車騎張宴銅臺。孺子吹笙﹐王自起舞。旣而嘆曰「眞使人飄飄有伊洛間意。」／壺公曰﹕風流蘊籍﹐如在目前。

潘師正居嵩山逍遙谷。髙祖召問所須﹐師正對曰「臣所須者﹐茂松淸泉﹐山中不乏。」／壺公曰﹕是眞山人。

田遊巖頻召不出。髙宗幸嵩山﹐親至其門。遊巖野服出拜﹐儀止謹朴。帝問﹕「先生比佳否﹖」遊巖對曰「臣所謂泉石膏肓﹐煙霞痼疾。」

天后嘗召徐有功責之曰「公比斷獄多失出﹐何耶﹖」有功答曰「失出﹐臣小過﹔好生﹐陛下大徳。」／壺公曰﹕在天后時尢難。

王侍中份﹐嘗因侍晏﹐髙祖問羣臣﹕「朕爲有爲無﹖」侍中答曰「陛下應萬物﹐爲有﹔體至理﹐爲無。」／壺公曰﹕問奇﹐答殊平平。

李諧至南﹐梁武與之遊。歷至放生處﹐帝問曰「彼國亦放生否﹖」諧答曰「不取﹐亦不放。」帝大慚。／壺公曰﹕放生是殺機﹐不取是生機。

賈思伯至性謙和﹐遇士大夫﹐𨿽在街道﹐停車下馬﹐接誘恂恂﹐曾無倦色。客曰「公今貴重﹐寧能不驕﹖」思伯曰「衰至便驕﹐何常之有﹖」／壺公曰﹕驕至必衰。

溫太眞問郭文舉﹕「饑則思食﹐壯則思室﹐自然之性。先生安獨無情乎﹖」文舉答曰「思由憶生﹐不憶故無情。」／壺公曰﹕篤論。

王安期去官﹐東渡江﹐道路梗澀﹐人懷危懼。王每遇艱險﹐處之夷然﹐𨿽家人﹐不見其憂喜之色。卽至下邳﹐登山北望﹐嘆曰「人言愁﹐我始欲愁。」謝太傅曰「當爾時﹐覺形神俱往。」／壺公曰﹕情景如畫。

桓南郡問謝夫人﹕「太傅在東山二十餘年﹐遂復不終。其理云何﹖」夫人答曰「亡叔先正以無用爲心﹐隱顯爲優劣﹐始末正當動靜之異耳。」／壺公曰﹕雋語。

殷仲文勸宋武帝畜伎﹐帝曰「我不解聲。」仲文曰「但畜自解。」帝曰「畏解﹐故不畜。」／壺公曰﹕畜者政未必解。

戴仲若春日攜雙柑鬥酒﹐人問何之﹐答曰「往聽黃鸝聲。此俗耳砭灸﹐詩腸鼓吹。」／壺公曰﹕趣。

宋世祖嘗賜謝中書莊寶劍﹐謝以與魯豫州送別。後魯作逆﹐世祖嘗因晏集問劍所在﹐謝曰「昔與魯爽別﹐竊爲陛下杜郵之賜。」世祖大悅。／壺公曰﹕與逆賊作緣﹐幸而免。

蕭大圜曰「面修原而帶流水﹐倚郊甸而枕平臯﹐蝸捨叢林﹐環堵幽薄﹐近瞻煙霧﹐遠睇風雲。披良書﹐采至賾﹐歌篡篡﹐唱烏鳥。有朋自遠﹐揚搉古今﹐田畯相過﹐劇譚稼穡。樂不可支﹐斯亦足矣。」／壺公曰﹕似壺公近況。

歐陽紇反廣州﹐徐儉奉敕往諭﹐紇拘畱不遣。一日﹐紇見儉﹐儉從容謂曰「儉之性命﹐𨿽在將軍﹐將軍成敗﹐不在於儉。」紇味其言﹐遣之。／壺公曰﹕說理通﹐鱷魚可化。

李士謙家富好施。或謂謙曰「子多陰徳。」謙曰「所謂陰徳﹐譬猶耳鳴﹐惟己獨聞﹐人無知者。今我所作﹐皆子所知﹐何陰之有﹖」／壺公曰﹕拈出陰字。

士謙嘗論輪回之旨﹐謂鯀爲黃熊﹐杜宇爲鶗鴂﹐裒君爲龍﹐牛哀爲獸﹐君子爲鵠﹐小人爲猿﹐彭生爲豕﹐如意爲犬﹐黃母爲黿﹐宣武爲龜﹐鄧艾爲牛﹐徐伯爲魚﹐鈴下爲烏﹐書生爲蛇﹐羊祜前身李家之子。此皆佛家變受異形之謂﹐其說甚辧。客曰「豈有松柏後身化爲樗櫟﹖」士謙曰「變化者﹐皆由心造﹐木豈有心乎﹖」客不能對。

唐髙宗禦武成殿﹐問兵家何爲三陣。員半千進曰「古以星宿孤虛爲天陣﹐山川向背爲地陣﹐編伍彌縫爲人陣。臣謂不然。夫師以義出﹐沛若時雨﹐順天時﹐是天陣也﹔足食約費﹐且戰且耕﹐占地利﹐是地陣也﹔舉三軍士﹐如子弟從父兄﹐得人和﹐是人陣也。」帝曰「然。」／壺公曰﹕此湯武節制之師。

韓琬爲禦史﹐上疏規切時政﹐末云「亂繩已結﹐急引之則不解。今刻薄吏能結者也﹐舉劾吏能引者也﹐而解者未見其人。」／壺公曰﹕千古一律。

武后語魏元忠曰「卿屢負謗鑠﹐何耶﹖」對曰「臣猶鹿也﹐羅織之吏如獵者﹐苟須臣肉爲之羹耳。臣則何事﹖」／壺公曰﹕眞可憐。

肅宗問李勉曰「眾謂盧杞姦邪﹐朕殊不識。」勉對曰「惟天下皆知﹐而陛下獨不知﹐此所以爲姦邪也。」／壺公曰﹕陛下獨不知﹐哀哉﹗

盧坦始仕﹐爲河南尉。時杜黃裳爲尹﹐召坦諭曰「某巨室子與惡人遊破產﹐盍察之。」坦曰「凡居官廉﹐𨿽大臣無厚蓄。其能積財者﹐必剝下致之。如子孫善守﹐是天富不道之家﹐不若恣其不道以歸於人也。」黃裳驚異其語。／壺公曰﹕請循其本。又曰﹕大臣厚蓄﹐原爲惡人作計。

柳玭曰「余幼聞先公僕射言﹐處世以恭默爲本﹑畏怯爲務。肥家以忍順﹐保交以簡恭﹐廣記如不及﹐求名如儻來﹐涖官則潔己省事﹐而後可以言家法。家法備﹐然後可以言養人。」／直不近禍﹐廉不沽名﹐憂與禍不偕﹐潔與富不並。

董生有云「帛者在門﹐賀者在閭。」言憂勤則恐懼﹐恐懼則福至。又曰「賀者在門﹐弔者在閭。」言受福則驕奢﹐驕奢則禍至。故世族遠長與命位丰約﹐不假問龜筮星數﹐在處心行事而已。

今世人盛言宿業報應﹐曾不思視履考祥。夫名門右族﹐莫不由祖考忠孝勤儉以成立之﹐莫不由子孫頑率奢傲以覆墜之。成立之難如升天﹐覆墜之易如燎毛。

夫人徳行﹑文學爲根株﹐正直剛毅爲柯葉﹐有根無葉﹐或可俟時﹔有葉無根﹐膏雨所不能活也。至於孝慈﹑友悌﹑忠信﹑篤敬﹐乃食之醯醬﹐可一日無哉﹗／

壺公曰﹕上五則柳玭家訓﹐撮其最警策語。

建中初﹐河朔用兵﹐賦無所出。杜佑以爲救獘莫若省用﹐省用莫若省官。／壺公曰﹕省用省官是眞經濟。

王叔文不喜崔羣﹐欲逐之。羣往見叔文曰「事固有不可知者。」叔文曰「柰何﹖」羣曰「去年李實伐恩恃權﹐震赫中外﹐君此時逡巡路傍﹐江南一吏耳。今君又處實之勢﹐寧不思路傍亦復有如君者伺其間乎﹖」叔文悚然。／壺公曰﹕區區權勢﹐若寒暑風雨之序。小兒認眞﹐𨿽喚不醒。

司馬光嘗言「吾爲資治通鑑﹐人多欲求觀。然讀未終一紙﹐已欠伸思睡。能閱之終篇者﹐獨一王勝之耳。」／壺公曰﹕王勝之耐繁。

範純仁嘗教人曰「惟儉可以助廉﹐惟恕可以成徳。」／壺公曰﹕名言﹐名言﹗

神宗時憂旱﹐嘗召韓維入對。維曰「陛下憂旱而避殿損膳﹐特舉行故事耳﹐何足動天﹖當痛自刻責﹐廣求直言。」上感悟﹐卽令艸詔。其略曰「意者﹐聽納不得於理與﹖訟獄非其情與﹖賦斂失其節與﹖忠言讜論郁於上聞﹐而讒諂壅蔽以成其私與﹖」詔出﹐人情大悅﹐是日雨。／壺公曰﹕全以精誠感動天人。陸宣公奏疏﹐率得此意。

劉奉世嘗云「家世惟知事君﹐求不愧士大夫公論。得失常理也﹐譬如酷暑加人﹐𨿽善攝生者﹐不能無病。正須安以處之。」／壺公曰﹕妙。

盧秉嘗謁蔣堂﹐坐池亭。堂曰「亭沼初可﹐恨林木未就。」秉曰「亭沼如爵位﹐時或有之﹔林木非培植﹐根株弗成﹐大似士大夫立名節。」堂賞味其言。／壺公曰﹕務華者﹐必撥其根。

趙鼎再相﹐或議其無所建明。鼎聞之﹐曰「今日之事﹐如人患羸﹐當靜以養之。若復加攻砭﹐必傷元气。」／壺公曰﹕今值彌畱之時﹐偏用劫劑。

嶽飛嘗云「文官不愛錢﹐武將不惜死﹐天下太平矣。」／壺公曰﹕何消講學﹐只此兩語﹐是治平之本。說性命﹑說韜略者﹐愧死。

趙方爲靑陽令﹐謂其守史彌遠曰「催科不擾﹐是催科中撫字﹔刑罰不苛﹐是刑罰中教化。」時以爲名言。

陳仲微嘗言「祿餌可以釣天下之中才﹐而不可啖嘗天下之豪傑﹔名航可以載天下之偎士﹐而不可陸沈天下之英雄。」／壺公曰﹕顯名厚實﹐能解脫者﹐鮮矣﹗

遼主嘗問蕭韓家奴曰「卿居外有異聞乎﹖」對曰「臣無他聞。向典栗園﹐惟知炒栗﹐小者熱﹐則大者必生﹔大者熟﹐則小者必焦。使大小均熟﹐始爲盡美。」蓋借栗以諷治也。帝爲笑。／壺公曰﹕栗諫。

董師中云「宰相不必親細務﹐但在一心正﹐兩目明。」／壺公曰﹕二語夠了。

王恂爲太子伴讀。太子嘗問以心之所守﹐恂對曰「許衡有言﹕人心如印板。板本不差﹐𨿽摹千萬紙﹐皆不差。若本一差﹐千萬紙無不差矣。」太子深然之。／壺公曰﹕此正心之說﹐卻說得活動。

範忠宣云「我生平所學﹐惟忠恕二字﹐一生用不盡。」／壺公曰﹕曾子之學﹐譚何容易﹗

又云「人𨿽至愚﹐責人則明﹔𨿽有聰明﹐恕己則昏。」

範文正嘗言「史稱諸葛亮能用度外人。用人者﹐莫不欲盡天下之才﹐常患己之好惡而不自知也。能用度外人﹐然後能周大事。」／壺公曰﹕千得一失﹐其馬謖乎﹗

宋太宗詔訪天下髙年。前參軍麻希夢年九十餘﹐詣闕下。延見便殿﹐賜坐﹐詢及人間利害﹐對從容﹐尢詳。他日訪以養生之理﹐對曰﹕臣無他術﹐惟寡情欲﹐節聲色﹐薄滋味﹐故得至此。」／壺公曰﹕從月令得來。又曰﹕薄滋味最難。今人八關齋﹐於養生得力。

駱隱士嘗言「修養之士﹐當書月令﹐常置座右。夏至宜節嗜欲﹐冬至至宜禁嗜欲。且嗜欲四時皆損人﹐但冬夏二至﹐陰陽爭之時大損人耳。」

江南朱眞﹐每語人曰「世皆云不欺神明﹐此非天地百神﹐但不欺心﹐卽不欺神明也。」

眞宗召陳摶至京師。士大夫多求其言﹐摶曰「優遊之所勿久戀﹐得意之所勿再往。」／壺公曰﹕駑馬戀棧﹐千古一律。

範文正嘗問琴理於崔遵度。崔曰「淸麗而靜﹐和潤而遠﹐琴書是也。」／壺公曰﹕得琴書三昧。

宋景文言「爲文是靜中一業。」／壺公曰﹕極是。

邵康節嘗言「善人固可親﹐未能知﹐不可急合﹔惡人固可疏﹐未能遠﹐不可急去。」／壺公曰﹕邵子甚圓﹐大而化之﹐無可無不可。

歐陽公嘗問一僧曰「古之髙僧﹐有去來翛然者﹐何今世之鮮也﹖」僧曰「古人念念在定慧﹐臨終安得而亂﹖今人念念在散亂﹐臨終安得而定﹖」公深然之。／壺公曰﹕曾子易簀﹐季路結纓﹐豈臨時做得﹖

司馬溫公曰「登山有道﹐徐行則不困﹐措足於實地則不危。」／壺公曰﹕入世之訣。

程正叔語其兄明道曰「吾兄弟近日說話太多。」明道曰「使見呂晦叔﹐則不得不少﹔見司馬君實﹐則不得不多。」／壺公曰﹕多少從人起見﹐久執其中。

東坡謂晨飲爲澆書﹐李黃門謂午睡爲攤飯。／壺公曰﹕快語。

周輝曰「生而富貴﹐窮奢極欲﹐無功無徳﹐而享官爵﹐又求長壽﹐當如貧賤者何﹖若又使之永年﹐爲造物者無乃太不均乎﹖履富貴者﹐其可不思持之以徳﹖」／壺公曰﹕噫﹐知徳者鮮矣﹗

元丰末﹐文潞公年幾八十矣。神宗見其康彊﹐問﹕「卿攝生亦有道乎﹖」潞公對﹕「無他﹐臣但能任意自適﹐不以外物傷和气﹐不敢作過當事﹐酌中恰好卽止。」上以爲名言。

宗杲論禪云「譬如人載一車兵器﹐弄了一件﹐又取出一件來弄﹐便不是殺人手段。我則只有寸鐵﹐便可殺人。」朱晦庵深喜其說。／壺公曰﹕寸鐵殺人﹐陸子靜﹑王伯安之學。

朝廷一有計較利害之心﹐便非王道。士大夫一有計較利害之心﹐便非眞儒。

郭仲晦曰「處事當以易簡。簡以制繁﹐易以制難﹐便不費力。乾坤之大﹐所以使萬物由其宰制者。不過此二字﹐況於人乎﹖且以用兵言之﹐韓信多多益善﹐只是一簡字﹔狄靑夜半破昆侖關﹐只是一易字。」／壺公曰﹕稱淮陰曰「簡」﹑武襄曰「易」﹐是創論。

楊伯子言「士大夫淸廉﹐便是七分人了。」蓋公忠仁明﹐皆自此生。／壺公曰﹕不淸不廉﹐便沒半分人了。

蘇子瞻云「吾酒後乘興作數千字﹐覺气拂拂從十指出。」／壺公曰﹕長公精神如在。

古語云「斛滿人槪之﹐人滿神槪之。」／壺公曰﹕此絕頂語﹐處盛者毋爲神所槪。又曰﹕雕龍繡虎之才﹐神應槪之。

蔡西山云「爲善得禍﹐乃是爲善未熟﹔爲惡得福﹐乃是爲惡未深。人事盡處﹐方是天理。」／壺公曰﹕一事一時﹐定不得禍福。

張無垢云「貪冒之士﹐如落穢混污渠中﹐如何使人敢近﹖廉正之士﹐如竹間淸風﹐露气灑灑襲人﹐觀者已覺心目頓快﹐況處其間哉﹗」／壺公曰﹕恁地透徹。

黃魯直云「士大夫三日不讀書﹐則禮義不交於胸中﹐便覺面貌可憎﹐語言無味。」／壺公曰﹕快語﹐乃玄。

吳定翁嘗曰「士無求用於世﹐惟求無愧於世。」／壺公曰﹕此君子爲己之學。

孛術魯翀在翰林日﹐嘗進講。罷﹐上顧問曰「三教何者爲優﹖」魯翀對曰「釋如黃金﹐道如白璧﹐儒如五穀。」上曰「若爾﹐則儒爲賤耶﹖」魯翀曰「黃金白璧﹐無亦何妨﹖五穀於世﹐其可一日闕哉﹖」上大悅。／壺公曰﹕是。

李徳裕對武宗曰「正人如松柏﹐特立不倚﹔邪人如藤蘿﹐非附他物﹐不能自起。故正人一心事君﹐而邪人競爲朋黨。」此數語﹐盡君子﹑小人之情狀矣。／壺公曰﹕只數語了了﹐覺朋黨論之煩。

周墀入相﹐問於韋澳﹐曰「願相公無權。」墀愕然不知所謂﹐澳曰「官賞刑罰﹐與天下共其可否﹐勿以己之愛憎喜怒移之﹐天下自理﹐何權之有﹖」／壺公曰﹕政要相公攬權。

善處權者﹐常不忘避﹔善處利者﹐常不忘予﹔善處小人者﹐常不忘密。／壺公曰﹕老於涉世。

張文成爲徐有功贊曰「躡虎尾而莫驚﹐觸龍鱗而不懼﹐鳳峙鴟梟之內﹐直以全身﹔豹變豺狼之間﹐忠能遠害。」／壺公曰﹕徐君幸而免﹐天也。果眞能入火不熱﹐入水不濡乎﹖險矣﹗

張忠定曰「事君者廉不言貧﹐勤不言苦﹐忠不言己效﹐公不言己能﹐斯可以事君矣。」／壺公曰﹕只「不言」﹐多少意思。

小人百巧﹐一拙卽敗﹔君子百正﹐一邪卽敗。

善諂者必善驕﹐能趨者必能背。何者﹖其機括一也。明智之士﹐見人之諂者而知其必驕﹔見人之趨者﹐而知其必背﹐故內不失己﹐外不失人。暗者反是。／壺公曰﹕自是風波之感。

人臣名位平常﹐其時必治朝﹐其人必君子﹔聲勢烜赫﹐其時必末造﹐其人必權姦。／壺公曰﹕當末造﹐則爲鬼谷﹑鹿門﹐跳出陰陽之外。

江公望謂吳師禮曰「子異日得志﹐當如何﹖」曰「但爲人作丰年耳。」／壺公曰﹕雋語﹐令人可想。

王荊公嘗問張文定﹕「孔子去世百年生孟子﹐自後絕無人﹐何也﹖」文定言「豈無﹖只有過孔子者。」公問﹕「是誰﹖」文定言「江西馬大師﹐汾陽無業﹐雪峯嚴頭﹐丹霞雲門是也。」公問﹕「何謂﹖」文定曰「儒門淡薄﹐收拾不住耳。」荊公欣然嘆服。後舉似張天覺﹐天覺撫幾﹐嘆以爲佳。

範蜀公不信佛﹐蘇公嘗求其所以不信之故。範云「平生事非目見卽不信。」蘇曰「公亦安能然哉﹖設公有疾﹐令醫切脈﹐醫曰寒﹐則服熱藥﹔曰熱﹐則服寒藥。公何嘗見脈而後信之﹖」／壺公曰﹕蘇理爽透。

元明善嘗副一蒙古出使交趾﹐瀕還﹐國王贐以兼金。蒙古受之﹐明善不受。國王曰「彼使臣已受矣﹐公何固辭﹖」明善曰「彼所以受者﹐安小國之心﹔我所以不受者﹐全大國之體。」

天下惟有二事著手不得﹕以外廷攻宦官﹐其勢不入﹐必有入之者而後可行﹐譬捕黃羊必用夜猴﹔以中國攻夷狄﹐其勢不出﹐必有出之者而後可行﹐譬逐狡兔必用韓盧。故能誅宦官者﹐必宦官之黨﹔能攻夷狄者﹐必夷狄之鄰﹕此形便也。宋申錫﹑崔徹智不及此﹐其敗宜矣﹐況李訓﹑鄭注之姦乎﹖／壺公曰﹕古有是語﹐今做不得。

明肅臨朝﹐範文正公以上壽會寧﹐抗疏外補。太后旣逝﹐言者多追詆舊事﹐仲淹乃言於帝曰「太后受遺先帝﹐調護陛下十餘年﹐今宜掩其小故﹐以全大徳。」帝曰「此亦朕所不忍聞也。」乃下詔戒飭中外﹐毋得輒言垂簾時事。／壺公曰﹕一言興邦。

範景仁疏請建儲﹐累上不報﹐執政諭之曰「今間言已入﹐爲之甚難。」鎭曰「事當論其是非﹐不當論其難易。諸公謂今日難於前日﹐安知異日不難於今日乎﹖」／壺公曰﹕畏難苟安﹐千古一律。

新法之行﹐長吏苦於牽迫﹐多至投劾。康節門人故友﹐或貽書訪之。答曰「此賢者所當盡力之時。新法固嚴﹐能寬一分﹐則民受一分之賜矣。」大哉﹐仁人之言﹐非兼萬物﹐洞悉當世之宜﹐不能爲也。可謂通儒矣。／壺公曰﹕此邵子經世之學。

呂大防﹑範純仁當國﹐欲爲調停之方﹐以兼用熙丰之黨。劉巗叟駁之曰「自古君子﹑小人﹐無參用之理。聖人但云﹕君子在內﹑小人在外則泰﹐君子在外﹑小人在內則否。若君子小人並進﹐則危亡之基也。」巗叟此論﹐乃正大公平之理﹐聖人所不易者。不知呂﹑範二賢﹐身任天下之重﹐胡爲有此模稜之見也﹖此名一出﹐而後之巧於處世者﹐陰借其言以爲牢籠之具﹐而天下之事遂至大壞而不可救矣。／壺公曰﹕才調停﹐小人便占勝場。

梁燾作相﹐一以引援人才爲務。嘗作薦士錄﹐具載姓名。或曰「公所植桃李﹐乘時而發﹐但不向人開耳。」／壺公曰﹕那个肯向人開﹖

趙鼎爲相﹐遇戶部進錢入宮﹐召至相府切責之。翌日﹐問帝曰「某人獻錢耶﹖」帝曰「朕求之也。」鼎曰「其人不當獻﹐陛下不當求。」遂出其人於遠郡。／壺公曰﹕眞宰相。

元世祖崇信佛法﹐釐正道教﹐詔樞密副使張易參校道書﹐言惟道徳經爲老子所著﹐餘皆後人僞撰﹐悉焚毀之。此世間一大快也。／壺公曰﹕參同契幾付祝融。

耶律楚材嘗言「興一利﹐不若除一害﹔興一事﹐不若減一事。」時以爲名言﹐可爲好功喜事之戒。

有言佛教可治天下者﹐英宗以問拜住。拜住對曰「淸淨寂滅﹐自治可也。若治天下﹐捨仁義﹐則綱常亂矣。」／壺公曰「自治」二字﹐得佛教之髓。

揭傒斯之論儲材曰「養之於譽望未隆之先﹐用之於周密世務之後﹐此用人之要法也。」

太祖微行至某寺﹐見一僧治爨﹐問曰「爾僧耶﹖有度牒否﹖」答曰「眞和尙不用度牒﹐眞皇帝不用玉璽。」／壺公曰﹕這和尙早知有西洋之役。

國初梁孟敬應聘修元史。成﹐遂乞骸骨﹐日與二三野老婆娑丘樊。野老曰「我輩脫戰徵之苦﹐享太平之福﹐何以祝吾君﹖」孟敬舉手曰「願吾君恭己九重﹐存心四海﹐擴天理而遏人欲﹐進君子而退小人。」野老曰「愈於華封三祝。」／壺公曰﹕愈於格致誠正。

白昂成進士﹐謁胡文忠公﹐問處世之要。公答曰「多栽桃李﹐少種荊棘。」／壺公曰﹕樹荊棘者﹐長必刺人。

仁宗嘗問院判蔣用文保和之要﹐對曰「在養正气。正气完﹐邪气無從而入。」又問﹕「卿醫效遲速何如﹖」對曰「善治疾者必固本﹐急之恐傷其本﹐聖人所以戒欲速也。」識者知用文以醫諫。

孝宗朝有上言山西石膽子益壽者﹐命中官采求﹐經年不得。時王維爲憲使﹐中官曰「其物載書中﹐云何無也﹖」王曰「鳳凰麒麟﹐古書所載﹐今果有乎﹖」／壺公曰﹕有識有膽。

夏寅嘗語人曰「君子有三惜﹐此生不學﹐一可惜也﹔此日閒過﹐二可惜也﹔此身一敗﹐三可惜也。」／壺公曰﹕予常拈以醒世。

謝文莊嘗云「願爲眞士夫﹐不願爲假道學。」／壺公曰﹕不是假道學﹐便是眞士夫。

豫章張洪陽曰「貧莫誇儉﹐富莫誇廉﹐居勢要莫談無宦情﹐處山林莫談負經濟。」／壺公曰﹕勘破世情。

或言有善讀書不善做官者﹐張悅笑曰「此不善讀書耳﹐豈有遵書本行而誤者耶﹖」／壺公曰﹕那个肯遵書本行﹖

弘治間﹐雲南晝晦五日﹐朝命考察雲貴官員。林見素疏﹕「災之由﹐系朝廷﹐不在雲貴﹔在大臣﹐不在小臣。」／壺公曰﹕頂門一鍼。

或問﹕「今居大位﹑享大福者﹐未必有學問﹔有學問者﹐多貧賤無福﹐何也﹖」沈鑑曰「有學問便是福﹐何須富貴﹖」／壺公曰﹕富貴者﹐那得有學問﹐那得有淸福﹖

趙大周在京師﹐何吉陽問曰「大周近來何故全不講學﹖」大周曰「不講。」吉陽又問曰「若不講﹐何所成就﹖」大周應曰「不講﹐就是我成就處。」／壺公曰﹕不講﹐是大周成就人處﹐亦人成就大周處。

楊文襄嘗言「今日務在省事﹐不在多事﹔在守法﹐不在變法﹔在安靜﹐不在紛擾﹔在寬簡﹐不在煩苛。」／壺公曰﹕是保泰之術﹐是救時之方。

王陽明中會試﹐同捨有以不第爲恥者﹐阻明慰之曰「世以不得第爲恥﹐吾以不得第動心爲恥。」／壺公曰﹕或問不動心有道乎﹖曰﹕只是無恥。

劉忠宣語後進曰「居官以正己爲先。所謂正己﹐不但當戒利﹐亦當戒名。」／壺公曰﹕三代而下﹐惟恐不好名。

禦史王相被中官搆下獄﹐朱裳抗疏曰「朝廷設禦史﹐如齊民畜貓捕鼠。貓鼠相持﹐主人其可助鼠耶﹖」／壺公曰﹕可憐。

楊文襄總制全陜﹐每諭諸將曰「無事當如有事時提防﹐有事還如無事時鎭靜。」／壺公曰﹕能提防﹐自鎭靜。

李於鱗曰「不朽者文﹐不晦者心。」／壺公曰﹕於鱗止二語可傳。

林景暘好周貧乏﹐每曰「與其爲無益以求冥福﹐不若爲有益以濟生人。」／壺公曰﹕余見放生者﹐皆慣殺人者也。

張洪陽相公見玉茗堂四部﹐謂湯義仍曰「君有如此妙才﹐何不講學﹖」湯曰「此正吾講學。公所講是性﹐吾所講是情。」／壺公曰﹕吾所講是眞情﹐公所講是僞性。又曰﹕曰性曰命﹐實未夢見在。

但陶村曰「以文章維持世運﹐猶之以麗姬當家督﹐𨿽妖冶可人﹐必無反邪歸正之力﹔以武勇撐持世界﹐猶之以力士司應門﹐𨿽應對至戇﹐卻有禦侮防患之功。」／壺公曰﹕當亂定之後﹐宜止戈﹔值文盛之時﹐宜講武。

文盛是末世事﹐禪盛是末世事﹐理學盛亦是末世事。／壺公曰﹕吾爲此懼。

最害事是「小醜」二字﹐若早以大敵臨之﹐靡不濟矣。最誤事是「太平」二字﹐若早以危亡處之﹐何致如是﹖／壺公曰﹕喚醒渴睡漢。

山人以口壞天下事﹐文人以舌壞天下事﹐美婦人以面壞天下事﹐達官大人以手壞天下事。／壺公曰﹕都是心壞事。

人生惟慳字難破。慳於用財﹐富翁不肯濟人﹔慳於好學﹐秀才不肯苦心﹔慳於使膽﹐重臣不肯任事﹔慳於割愛﹐大將不肯捨身﹔慳於勵精﹐聖主不肯視朝。

以縣官奉按院者﹐奉父母必爲孝子﹔以縣官畏按院者﹐畏君父必爲忠臣。／壺公曰﹕妙。

富貴人不知貧賤人痛癢﹐固是一過﹔貧賤人必求富貴人知痛癢﹐亦是一過。／壺公曰﹕耐貧賤易﹐耐富貴難。

讀書是極樂世界﹐作官是忍辱法門。作髙官如登峯﹐下有無底之谷﹔作卑官如墜淵﹐上有壁立之崖。

不得不殺物者﹐聖人不殺人之權教也。忍於殺人﹐而不忍於殺物﹐世人放生之顚倒也。遼陽以東﹐死屍積野﹐赤血成川﹐天地間已無復有生意矣﹐一紙戒殺生文﹐如何補得來﹖／壺公曰﹕語自可傷。

唐人英雄作用﹐掩於王楊盧駱﹔宋人英雄作用﹐掩於濂﹑洛﹑關﹑閩﹔大明英雄作用﹐掩於王﹑唐﹑瞿﹑薛。／壺公曰﹕眞英雄語。

王安石若不執拗﹐江陵相公在朝﹐或可當奴酋一面。以常格招豪傑﹐豪傑必不出﹔以常調用豪傑﹐豪傑必不顯。／壺公曰﹕艸澤之中﹐豈曰無人﹖

滅遼必借金﹐滅金必借蒙古。但不合爲金滅遼﹐爲蒙古滅金。則是宋人自倒其柄。／壺公曰﹕自倒其柄﹐是宋人病根﹐從無人拈出。

謝靈運願入社﹐正變心雜之一機﹐可惜遠公錯過﹔王荊公三及門﹐正變執拗之一機﹐可惜周茂叔錯過﹔蘇子瞻諫免役﹐正善用新法之一機﹐可惜司馬君實錯過。／壺公曰﹕其機如此﹐而不克迎機以解﹐亦盛徳之累。

諸生窮窗點竄文字﹐老儒書肆增減文字﹐主司鎖闈去取文字﹐是人間大不平事。／壺公曰﹕可爲痛哭。又曰﹕右十四則﹐但陶村先生驢背語。

政事

介子推行年十五而相荊﹐孔子聞之﹐使人往視。還曰「廊下有二十五俊士﹐堂上有二十五老人。」仲尼曰「合二十五人之智﹐智於陽武﹔並二十五人之力﹐力於彭祖。以治天下﹐其固免矣。」／壺公曰﹕少年肯師老人﹐是從政第一義。

董安於治晉陽﹐問政於蹇老﹐蹇老曰「忠﹐信﹐敢。」安於曰「安忠乎﹖」曰「忠於主。」「安信乎﹖」曰「信於令。」「安敢乎﹖」曰「敢於不善人。」安於曰「守此三者﹐足矣。」

西門豹爲鄴令﹐到日﹐會長老﹐問民疾苦。長老曰「苦爲河伯娶婦。」豹問﹕「云何﹖」對曰「鄴三老﹑廷掾歲賦民錢數百萬﹐用二三十萬爲河伯娶婦﹐而與祝巫共分其餘錢。每及時﹐巫行視人家女好者﹐云是當爲河伯婦﹐卽洗沐之﹐衣以綺縠﹐卜日浮女於河﹐浮數十里乃沒。」豹曰「第至此時﹐幸告我﹐我亦往送。」至日﹐豹會河上﹐觀者數千人。其巫﹐老女子也。女弟子十人許﹐立大巫後。豹曰「呼河伯婦來。」旣見﹐顧謂三老﹑巫祝﹑廷掾曰「是女不佳﹐幸大巫嫗爲先報河伯﹐得更求好女﹐異日送之。」卽使吏卒共抱大巫嫗﹐投之河。有頃﹐曰「何不還報﹖」令弟子趣之﹐乃投弟子一人河中。又有頃曰「何不還報﹖」乃又投一弟子河中。凡三投弟子。豹曰「是皆女子﹐想不能白事。煩三老爲入白之。」乃又投三老河中。時旁觀者﹐皆驚恐惶怖甚。豹顧曰「久待不還報﹐柰何﹖」將復使廷掾豪長者一人更趣之。於是廷掾豪長者共叩頭﹐頭且破﹐血流池奭﹐豹乃曰「何河伯畱客之久﹖姑且去俟之。」鄴俗之害始革。／壺公曰﹕執柯伐柯﹐奇絕快絕。又曰﹕惜乎廷掾豪長者不曾投卻。

延篤爲京兆尹﹐時皇子有疾﹐下郡縣出珍藥。而大將軍梁冀﹐因遣客賫書﹐並貨牛黃。篤發書收客曰「大將軍椒房貴客﹐豈當使客千里求利﹖」徑殺之。冀慚而不敢言﹐篤遂謝病而去。／壺公曰﹕何不怕大將軍﹖

壽春縣人苟泰﹐有三歲子﹐遇亂失亡﹐數年莫知所在。復乃見之同縣趙奉伯家﹐泰求不許﹐告之郡邑。奉﹑泰各言己子﹐並有鄰證﹐郡邑不能斷。李崇時爲江西督﹐請鞫之。乃取二父與兒分禁三處﹐故久不問。忽一日﹐密遣人分告二父曰「君兒遇患﹐某刻暴死。」泰聞卽號跳痛哭﹐奉伯咨嗟而已。崇卽以兒還泰。／壺公曰﹕趣。得其情矣。

彭城王浟﹐神武第五子﹐嘗爲滄州刺史。介潔絕塵﹐民間幽隱纖微﹐必洞沃。縣主簿張達詣州﹐夜投旅捨﹐食雞羹﹐旦入謁。浟謂曰「食雞羹﹐何不還直也﹖」達惶恐謝。／壺公曰﹕察見淵魚。

顧憲之嘗爲建康令。有盜牛者﹐主旣認之﹐盜亦稱己牛。憲之曰「無多言﹐吾得之矣。」令縱牛任其所之﹐牛徑奔本主﹐盜遂伏辜。／壺公曰﹕牛爲政。

沈瑀爲建徳令﹐教民種桑十五株﹐柿及梨﹑栗四株﹐而女丁則半之。裏中自是桑麻相望﹐遂成樂土。／壺公曰﹕賢於河陽花矣。

王丞相善於因事。初過江﹐帑藏空竭﹐惟有練數千端。丞相與朝賢共制練布單衣﹐一時士人翕然兢服﹐練遂湧貴。主者賣之﹐端至一金。／壺公曰﹕救時之相。

段文昌爲劍南荊南節度使。州旱﹐文昌禱卽雨﹐或雨久﹐遇文昌出遊必霽。民爲之謠曰「旱不苦﹐禱卽雨﹔雨不愁﹐公出遊。」／壺公曰﹕何以動天﹖

王嶼以禱祠見寵﹐肅宗時﹐位平章。帶嘗不豫﹐用嶼言﹐遣女巫乘傳分禱天下名山大川﹐巫皆盛飾﹐中人護之﹐所至恣橫﹐賂遺狼藉。有一巫﹐美而蠱﹐以惡少年數十自隨﹐尢憸狡不法。馳入黃州﹐刺史左震晨至館請事﹐門鐍不啟。震怒﹐破鐍入﹐取巫立斬庭下﹐因悉誅所從惡少﹐籍其贓餘十萬。中人還以聞﹐帝亦不罪。／壺公曰﹕雄略似西門先生﹐而此較難。

諸葛誕爲吏部郎﹐人有所屬托﹐顯其言而亟用之﹐後有當不﹐則公議其得失﹐以爲褒貶。自是羣僚莫不愼其所舉。／壺公曰﹕銓曹一法。

荀令君舉士不以一揆﹐戲志才﹑郭嘉有負俗之累﹐杜畿簡傲少文﹐皆以智策舉之﹐終各顯名。

李悝爲魏文侯上地之守﹐而欲人之善射也﹐乃下令曰「人之有狐疑之訟者﹐令之射的﹐中之者勝﹐不中者負。」令下而人皆疾習射﹐日夜不休。及與秦人戰﹐大敗之。／壺公曰﹕巧於使民。

西門豹爲鄴令﹐淸克潔慤﹐秋毫之端﹐無私利也。而甚簡左右﹐左右因相與比周而惡之。居期年﹐上計﹐君收其璽。豹自請曰「臣昔者不知所以治鄴﹐今臣得矣。願請璽以治鄴﹐不當﹐請伏斧鑕之罪。」文侯不忍﹐而復與之。豹因重斂百姓﹐急事左右。期年﹐上計﹐文侯迎而拜之。豹對曰「往年臣爲君治鄴﹐而君奪臣璽﹔今臣爲左右治鄴﹐而君拜臣。臣不治矣﹗」遂納璽而去。／壺公曰﹕爲左右以治者﹐君必拜之﹐千古一律。

郅都爲人勇有气﹐公廉﹐不發私書﹐問遺無所受﹐請寄無所聽。常稱曰「已背親而出﹐身回當奉職死節官下﹐終不顧妻子矣。」

淮陽鑄僞錢﹐吏不能禁。汲黯爲太守﹐不壞一鑪﹐不刑一人﹐髙枕安臥﹐而淮陽政淸。／壺公曰﹕操何術以致之﹖可想﹐可想﹗

朱博守左馮翊。長陵大姓尙方禁﹐少時盜人妻﹐見斫。府功曹受賄﹐白除禁調守尉。博聞知﹐以他事召見﹐視其面﹐果有瘢。博辟左右﹐問禁﹐禁自知情得﹐叩頭服狀。博笑曰「大丈夫固時有是﹐馮翊欲灑卿恥﹐抆拭用卿﹐能自效不﹖」禁且喜且懼﹐對曰「必死。」博因敕禁﹕「毋得泄語﹐有便宜輒記言。」因親信之﹐以爲耳目。禁晨夜發起盜賊及他伏姦﹐有功效﹐博擢禁連守縣令。久之﹐召見功曹﹐責以禁等事﹐與筆札﹐使自記。功曹惶怖﹐具自疏姦藏﹐大小不敢隱。博知其對以實﹐乃令就席﹐收敕自攺﹐投刀使削所記﹐遣出就職。功曹后常戰慄﹐不敢蹉跌﹐博遂成就之。／壺公曰﹕巧於使過。

周紆爲召陵侯相﹐廷掾憚紆嚴明﹐欲損其威。侵晨﹐取死人斷手足﹐立寺門。紆聞﹐輒往至死人邊﹐若與共語狀﹐陰察視﹐口眼有稻芒。乃密問守門人曰「夕誰載槁入城者﹖」門者對曰「惟有廷掾耳。」乃收廷掾拷問﹐具服。後人莫敢欺者。

光武召諸郡計吏﹐問其風土及前後守令能不。蜀郡計掾樊顯進曰「漁陽太守張堪﹐昔在蜀漢﹐仁以惠下﹐威能討姦。公孫述破時﹐珍寶山積﹐捲握之物﹐足富十世﹐而堪去職之日﹐乘折轅車﹐布被囊而已。」／壺公曰﹕淸矣。

何敬升在政淸約﹐不通問遺。常歲儉﹐夏節忽榜門受餉﹐共得米二千八百石﹐悉取以代貧人輸租。／壺公曰﹕損有餘﹐補不足﹐法天之道。

髙謙之爲何陰令﹐有人囊盛瓦礫作錢物﹐詐市人馬﹐因逃去﹐詔令追捕。謙之乃僞枷一囚立馬市﹐宣言是前詐市馬賊﹐密遣心腹察市。中有二人相見﹐忻然曰「無憂矣。」執送按問﹐悉獲其黨。／壺公曰﹕做得一遭。

張允濟爲武陽令。民有以牸牛依婦家者﹐久之﹐孳十餘犢。將歸﹐婦家不與牛﹐允濟因令左右縛民﹐蒙其首過婦家﹐云「捕盜牛者。」命盡出民家牛﹐質所來。婦家不知﹐遽曰「此婿家牛﹐我無與。」卽遣左右徹蒙﹐曰「可以此牛還婿家。」／壺公曰﹕妙。

宋世良守淸河郡﹐遇赦﹐無一囚﹐率羣吏拜詔而已。獄櫓生桃﹐蓬蒿亦滿﹐牙門虛寂﹐謂之神門。及還﹐有老人丁金剛泣謝曰「老人年九十﹐記三十五政府﹐君非惟善政﹐淸亦徹底。今失賢者﹐人何以濟﹖」／壺公曰﹕惟淸可以空獄。

令狐楚除守充州。州方旱儉﹐米價甚髙。迓使至﹐公首問米價幾何﹐州有幾倉﹐倉有幾石。屈指獨語曰「舊價若干﹐諸倉出米若干﹐定價出糶﹐則可賑救。」左右竊聽﹐語達郡中﹐富人競發所蓄﹐米價頓平。／壺公曰﹕迎機而解。

趙抃知越州﹐兩浙旱蝗﹐米價湧貴。諸州皆禁增價﹐公榜衢路﹕「有米者任增價糶之。」於是商賈輻輳﹐米價更減﹐民無饑死者。／壺公曰﹕亦是一法。

宇文忻追尉遲迥於鄴﹐不利﹐時士庶觀者數萬人。忻曰「事急矣﹐吾當以權道破之。」於是射走﹐觀者轉相騰籍﹐聲如霄霆﹐忻乃傳呼曰「賊敗矣。」眾復振﹐齊力擊之﹐迥大敗。／壺公曰﹕奇。

吐谷渾與黨項寇邊﹐柴紹討之。虜據髙射紹軍﹐矢下如雨。紹安坐﹐遣人彈胡琵琶﹐二女子對舞。虜異之﹐休射縱觀。紹伺其懈﹐以精騎從後掩擊﹐虜遂潰。／壺公曰﹕奇。

王崇文任兼將相﹐而被服儒雅﹐風度夷曠。在武昌﹐方閱騎士於鞠場﹐旁古屋數十間忽崩﹐聲震數里﹐聞者莫知所爲。崇文指麾號令﹐訖事﹐不失常度﹐竟不問。

柳公綽爲京兆尹﹐方赴府﹐有神策校乘馬不避道﹐卽時榜死。帝怒其專殺﹐公綽曰「此非獨輕臣﹐乃輕陛下法。」帝曰「旣死﹐何不以聞﹖」公綽曰「臣不當奏。在市死﹐職金吾﹔在坊死﹐職左右巡使。」帝意解。／壺公曰﹕危言危行。

張齊賢才識敏辧﹐爲相時﹐嘗有戚裏分財不均者﹐更相訟﹐至入宮自訴。賢曰「是非臺府所能決。臣請自治。」上兪之。賢乃坐相府﹐召訟者至﹐問曰「汝非以所分不均乎﹖」曰「然。」命具款核實﹐乃召兩吏押出。令甲入乙捨﹐乙入甲捨﹐貨財勿得動﹐分書交易之。明日入奏﹐上大悅﹐曰「朕固知非卿莫能定也。」／壺公曰﹕此案難翻。

丁孝壽爲開封尹。有舉於爲僕所淩﹐忿甚﹐具牒欲送府。同捨生勸解之﹐因戲取牒﹐效壽花判云「與決杖二十。」僕喜﹐陰竊之。明日持詣府﹐告主僞判。孝壽追舉子至﹐備言本末﹐卽忻然謂曰「若判正合我意。」如數杖之﹐而謝舉子。／壺公曰﹕趣。又曰﹕治悍僕﹐令人思商君。

宋大內火﹐百官晨朝﹐而宮門不開。輔臣請對﹐帝禦拱辰門﹐百官拜樓下。呂夷簡獨不拜。帝使人問故﹐曰「宮庭有變﹐羣臣願得望見淸光。」帝爲舉簾﹐夷簡審視﹐乃拜。／壺公曰﹕眞宰相。

呂公弼知成都﹐治尙寬﹐人嫌其少威斷。適有營卒犯法者﹐法當杖。卒不受﹐曰「寧以劍死。」公弼曰「杖者國法﹐劍者自請。」爲杖而後斬之﹐軍府肅然。／壺公曰﹕情法兩盡。

王罕嘗知澶州﹐有婦病狂﹐數詣守訴事﹐出言無章﹐卻之則誖罵。前守屢叱逐。罕至﹐獨引令前﹐委曲問之。蓋本爲人妻﹐無子﹐夫死﹐妾有子﹐遂逐婦而據其貨﹔以屢訴不得﹐直憤恚發狂也。罕爲治妾﹐而反其貨﹐婦尋愈。一郡稱神明。／壺公曰﹕這知州細心。

吳處厚傳致蔡確車蓋亭詩﹐以爲謗宣仁後﹐貶新州。範純仁奏曰「聖朝益務寬厚﹐不可以語言文字間暖昧不明之過﹐誅竄大臣。且以重刑除惡﹐如以毒藥去病﹐卽病愈不能無損﹐況未必愈乎﹖」／壺公曰﹕所全者大﹐確何足惜﹖

包恢知建寧﹐有母愬子者﹐年月後作疏字。恢疑之﹐呼其子問﹐泣不言。微求之﹕母孀﹐與僧通﹐惡其子諫﹐坐以不孝﹐狀則僧爲之也。因責子侍養﹐勿離跬步。僧無由至﹐母乃托夫諱日﹐入寺作佛事﹐以籠盛衣帛出﹐旋納僧籠內以歸。恢知﹐使人要其籠﹐置諸庫。逾旬﹐吏報籠中臭﹐恢乃命沈諸江。語其子曰「吾爲若除此害矣。」／壺公曰﹕疏字妙﹐自賣破綻。庫中籠臭﹐大是快事。

陳仲微爲蒲田尉﹐囊山浮屠與郡學爭水利﹐久不決。仲微按法﹐曲在浮屠。浮屠不服﹐爲揭其事於寺鐘﹐而旦夕咒詛之。他日﹐仲微偶過寺﹐見之﹐曰「吾向直據法耳﹐何心哉﹖何心哉﹗」質明首僧﹐無疾而死。

任延爲會稽都尉﹐時年十九﹐迎官驚其壯。及到﹐靜泊無爲﹐惟先遣饋禮祠延陵季子。／壺公曰﹕初政可觀。

蘇瓊爲淸河太守﹐淸愼無私。有沙門道研求謁﹐意在理債。瓊每見﹐則談問玄理﹐道研無由啟口。弟子問其故﹐道研曰「每見府君﹐徑將我入靑雲間﹐何由得論地上事﹖」遂焚其券。／壺公曰﹕有恥且格矣。又曰﹕放債僧應入泥犁。

楊徳幹爲萬年令。髙宗朝﹐有宦官恃寵﹐放鷂不避人禾稼。徳幹杖之二十﹐悉拔去鷂頭。宦者涕泣﹐袒背以示帝。帝曰「情知此漢獰﹐何須犯他百姓﹖」／壺公曰﹕聖主﹗聖主﹖

李文靖爲相﹐當太平之際﹐凡有建議﹐務更張喜激昂者﹐一切報罷﹐曰「用此報國。」／壺公曰﹕李文靖聖人。

宋璟在位﹐有薦山人範知璿文學﹐並獻其文。璟判之曰「觀其良宰論﹐頗涉佞諛。山人當極言讜論﹐豈宜偸合取容﹖文章若髙﹐自宜從選舉求試﹐不可別奏。」／壺公曰﹕絕趣。又曰﹕山人必佞﹐必詭﹐必偸。

明宗在晉陽﹐相士周玄豹言其當貴。明宗卽位﹐欲召詣闕﹐宰相趙鳳曰「玄豹言陛下當爲天子﹐今已驗矣﹐無所復詢。若置之京師﹐則輕躁狂險之人﹐必輻輳其門﹐爭問吉凶。自古術人妄言﹐致人族滅者多矣﹐非所以靖國家也。」

宋太宗問李繼捧曰「汝在夏州﹐用何道以制諸部﹖」對曰「羌人鷙悍﹐但羈縻而已。」／於愼行曰「此𨿽漫應之語﹐其實制伏邊夷之道不出於此。卽班超告任尙之言也。多事之徒﹐

爲苛法以擾﹐卽決裂而去矣。」

歐陽在政府﹐以官吏﹑兵民﹑財利之要﹐集爲總目。遇事卽取視之﹐不復求諸所司﹐此最得法。／壺公曰﹕便。

徳宗卽位﹐淄靑節度李正己表獻錢三十萬緡﹐上欲受﹐恐見欺﹐卻之﹐則無辭。宰相崔祐甫請遣使慰勞淄靑將士﹐因以正己所獻錢賜之﹐使將士人人戴上恩﹐諸道知朝廷不重財貨。上悅﹐從之﹐正已大慚服。／壺公曰﹕巧而當﹐姦雄膽落矣。

趙中令爲相日﹐於廳事屏風後置二大甕﹐凡有人投機宜文字者﹐悉置於中﹐滿卽焚之通衢。／壺公曰﹕此相臣第一議。

趙徳明言民饑﹐求糧百萬斛。大臣皆曰「徳明新納誓而敢違約﹐請以詔書責之。」眞宗以問王魏公﹐公請敕有司﹐具粟百萬於京師﹐詔徳明來取。上從之﹐徳明得詔﹐慚且拜曰「朝廷有人。」

富韓公在靑州﹐活饑民四十餘萬。公常自以爲功﹐語人曰「過於作中書令二十四考矣。」／壺公曰﹕富公精禪理﹐此不住相布施。

曲端爲涇原都統日﹐張魏公嘗按視其軍﹐端執撾以軍禮見。營中闃無一人﹐公異之﹐謂欲點視﹐端以所部五軍籍進﹐公命點其一部。端於廷間開籠﹐縱一鴿以往﹐而所點之軍隨至。張爲愕然﹐旣而欲盡閱﹐於是悉縱五鴿﹐則五軍頃刻而集。戈甲煥燦﹐旗幟精明。公大加獎異。／壺公曰﹕觀曲君才略﹐豈減韓﹑嶽諸公﹖又曰﹕魏公奇妒﹐卒自壞萬里長城。

陳良幹在瑞安﹐瑞安俗號彊梗﹐吏治尙嚴。陳獨撫之以寬﹐催租不下文符﹐但揭示名物﹐民競樂輸。聽訟咸得其情。或問陳何術﹐陳答曰「良幹無術﹐第公此心如虛堂懸鏡耳。」／壺公曰﹕諸葛武侯云「我心如秤﹑鏡。」宜守令秤﹐則相天下矣。

宋給兩川軍士緡錢﹐詔至西川﹐而東川不及。軍士怒﹐杜黃裳白主者曰「朝廷豈忘東川耶﹖殆詔書稽畱耳。」卽開州帑給錢如西川﹐眾乃定。／壺公曰﹕濟變之才。

範文正公用人多取气節﹐而略細故﹐如孫威敏﹑滕達道皆所素重。其爲帥日﹐辟置幕客﹐多取謫籍未牽復人。或疑之﹐公曰「人有才能﹐而無過失﹐朝廷自用之。若其實有可用之才﹐不幸陷於吏議﹐不因事起之﹐遂爲廢人矣。」故公所舉多得人。／壺公曰﹕文正憐才之意﹐千古如生。

建炎初﹐駕幸錢塘﹐畱張忠獻於平江爲後鎭。時湯東野爲守將﹐聞有赦令﹐疑之﹐走白張公﹐公曰「亟遣解事者往視。有故﹐則緩驛騎而先取以歸。」及發視﹐乃明受僞詔也。湯告公曰「是可宣乎﹖」公曰「事已至此﹐胡可匿﹖且卒徒急於望賜﹐吾屬先受禍矣。今便發庫錢示行賞之意﹐而陰取故府所藏登極赦書置輿中﹐迎登譙門讀而張之。卽去其階﹐禁無輒登﹐散金帛如郊賚時可矣。」於是人情略定﹐乃決大計。／壺公曰﹕濟變之才。

叛將範瓊﹐擁兵據上流﹐召之不來﹐來又不肯釋甲﹐中外洶洶。張忠獻與劉子羽密謀誅之。一日﹐遣張俊以千人渡江﹐若捕他盜者。因召瓊﹑俊及劉光世詣都堂計事。設飲食﹐食已﹐相顧未發。子羽恐瓊覺﹐遽取黃紙﹐執之趨前曰「有勅﹐將軍可詣大理置對。」卽顧左右﹐擁置輿中﹐以俊兵衛送獄﹐而使光世出撫其眾﹐數瓊在圍城中附虜脇二聖出狩狀﹐且曰「所誅止瓊﹐汝等固天子自將之兵也。」眾皆投刃曰「諾。」悉麾隸他軍﹐頃刻而定。瓊伏誅。／壺公曰﹕有識﹐有才﹐有膽。

英宗北狩﹐郕王監國。時於少保定議﹐不欲急君﹐遣人謝之曰「荷天地祖宗之靈﹐國有主矣。」／壺公曰﹕數語﹐英宗以之回鑾﹐於公以之殞軀。

徐文貞秉國﹐榜於座曰「以威福還朝廷﹐以政務還諸司﹐以黜陟還公論。」／壺公曰﹕嚴介溪之後﹐此是急著。

文學

司馬相如爲上林﹑子虛賦﹐意思蕭散﹐不復與外事相關。控引天地﹐錯綜古今﹐忽然而睡﹐渙然而興﹐幾百日而後成。友人盛覽﹐嘗問以作賦﹐相如曰「合綦組以成文﹐列錦繡而爲質﹐一經一緯﹐一商一宮﹐此賦之迹也。賦家之心﹐包括宇內﹐總覽人物﹐斯乃得之於內﹐不可得而傳。」／壺公曰﹕籠天地於毫上﹐挫萬物於筆端﹐豈雕虫小技哉﹗

枚臯文章敏捷﹐長卿制作淹遲﹐皆盡一時之譽。而長卿首尾溫麗﹐枚臯時有累句。揚子云曰「軍旅之際﹐戎馬之間﹐飛書馳檄﹐用枚臯﹔廟廊之下﹐朝廷之中﹐髙文典冊﹐用相如。」／壺公曰﹕長卿不朽﹐枚叔爽快。

侯道華好子﹑史﹐手不釋卷。嘗曰「天上無愚懵仙人。」／壺公曰﹕古人云﹕寧作才鬼﹐不爲頑仙。

庾子輿五歲讀孝經﹐手不釋卷。或曰「此書文句不多﹐何用自苦﹖」答曰「孝徳之本﹐何謂不多﹖」／壺公曰﹕庾得本領。

董仲舒夢蛟龍入懷﹐作春秋繁露。／壺公曰﹕作奇書﹐神先告之矣。

張茂先彊記默識﹐四海之內﹐若指諸掌。晉武帝嘗問漢代宮室制度﹐及建章千門萬戶。茂先應對如流﹐聽者忘倦﹔畫地成圖﹐左右屬目﹐時人比之子產。／壺公曰﹕曾到瑯嬛福地﹐那得不博﹖

齊竟陵王精信釋教﹐而範子眞盛稱無佛。竟陵曰「君不信因果﹐世間何得有富貴﹖何得有貧賤﹖」範答曰「凡人之生﹐譬如一樹花﹐向發一枝﹐俱開一蒂﹐隨風而墮。自有拂簾幌墮於茵席之上﹐自有關籬墻落於混糞之側﹐貴賤𨿽復殊途﹐因果竟在何處﹖」／壺公曰﹕此等議論﹐皆出性靈﹐自不可破。

陶貞白幼有異操﹐年十歲得葛洪神仙傳﹐晝夜研尋﹐便有養生之志。謂人曰「仰靑雲觀白日﹐人不覺爲遠矣。」／壺公曰﹕神仙必由苦學得之。

陶隱居圓通愼約﹐出處冥會﹐心如明鏡﹐遇物便了。言無煩舛﹐有亦輒覺。／壺公曰﹕刻畫如畫。

人有問三教優劣於李士謙﹐士謙曰「佛日也﹐道月也﹐儒五星也。」人莫能難。／壺公曰﹕是。

陸魯望每得異書﹐熟誦乃錄﹐讎比勤勤﹐朱黃不去手。所藏𨿽少﹐其精皆可傳。／壺公曰﹕有以少爲貴者﹐俗學那得知﹖

裴公美晝講經﹐夜著書﹐終年不出戶。／壺公曰﹕入我戶者﹐惟有淸風。

陳瓚祕書通九經百家﹐年逾九十﹐猶勤於筆研。／壺公曰﹕可媲美衛武。

宣武集諸名勝講易﹐日說一卦。簡文欲聽﹐聞此便還。曰「義自當有難易﹐其以一卦爲限邪﹖」／壺公曰﹕簡文眞讀書人。

劉道光潛心玄易﹐不好讀史。嘗言「讀書當味義根﹐何爲費功於浮詞之文﹖易者﹐義之源﹔太玄者﹐理之門。」／壺公曰﹕吾鄕吾求樂先生﹐每測玄以卜休咎﹐言多奇中﹐惜其術不傳。今人第寶先生墨妙﹐龍之一鱗一爪耳﹐孰得其味。

延篤欲寫左傳無紙﹐唐溪典以廢箋記與之。篤以箋記紙不可寫﹐借本諷之﹐糧盡辭歸。典曰「卿欲寫傳﹐何故遽歸﹖」篤曰「已諷之矣。」／壺公曰﹕王陽明云「讀書止曉得﹐已落第二義了﹐何消記得﹖」

淮南王著鴻烈二十篇﹐號淮南子。自云「字中皆挾風霜之气。」／壺公曰﹕自評語精。子云稱「字直百金」﹐陋矣。

陳孔璋艸檄文﹐成﹐以呈曹公。公先苦頭風﹐是日疾發﹐臥讀孔璋所著﹐翕然而起曰「此愈我疾。」／壺公曰﹕愈曹瞞風﹐大非細事。

朱公叔耽學專精﹐銳意講誦。或時思至不自知﹐亡失衣冠﹐顚墜坑岸。其父以爲專愚﹐幾不知馬之幾足。

邢子才有書甚多﹐不甚校讎。嘗謂﹕「誤書思之﹐更是一適。」／壺公曰﹕得味外味。

顏延之嘗問鮑明遠己詩與謝康樂優劣﹐鮑曰「謝五言如初發芙蓉﹐自然可愛﹔君詩若鋪錦列繡﹐亦雕繢滿眼。」／壺公曰﹕詩有袁石公一派﹐風雅盡矣。已不能如謝之性生﹐則鮑之雕繢﹐何可少也。

伏生﹐濟南人﹐故爲秦博士。孝文時﹐求能治尙書者﹐召伏生。時生已年九十餘﹐老不能行。天子乃詔太常掌故晁錯往受之。秦時焚書﹐伏生藏之壁﹐得二十九篇。／壺公曰﹕老學。

鄭玄師第伍元﹐又師張恭祖﹐遂通諸經及三統歷﹑九章算術。謂山東無足問者﹐遂西入關﹐因盧植以師馬融。及歸﹐融喟然曰「鄭生去﹐吾道東矣。」／壺公曰﹕數學。

諸葛武侯言教﹑書奏﹐凡二十四篇﹐計十萬四千一百一十二字﹐名《諸葛氏集》。／壺公曰﹕自出師二表外﹐一字不存﹐可惜﹗

武平一以博學聞﹐仕兼修文學士。時崔日用自言明左氏春秋諸侯官族﹐他日﹐學士大集﹐請與平一言經。崔曰「魯三桓﹐鄭七穆﹐云何﹖」平一曰「慶父﹑叔牙﹑季友﹐桓三子也﹔孟孫至彘﹐凡九世﹐叔孫舒季孫肥﹐凡八世。鄭穆公十一子﹐子然及二子孔三族亡﹐子羽不爲卿﹐故稱七穆﹕子罕﹑子駟﹑子良﹑子國﹑子遊﹑子印﹑子丰也。」一坐驚服。／壺公曰﹕博學。

髙若訥彊學善記﹐明律曆﹐尢喜申﹑韓﹑管子之書。後因母病﹐兼通醫術﹐張仲景傷寒論訣﹑孫思邈千金方書及外臺祕要久不傳者﹐皆能考校訛謬﹐行於世。／壺公曰﹕精研醫學乃我輩第一義。又曰﹕千金方刪其訛者﹐可以延年。

杜鎬性敏辧﹐博學彊記。凡有所檢閱﹐必戒書吏云「某事在某書某卷第幾行。」開卷覆之﹐無一誤者。／壺公曰﹕書簏。

程正叔嘗言「今農夫祁寒暑雨﹐深耕易耨﹐以藝五穀﹐吾得而食之﹔百工技藝﹐作爲器物﹐吾得而用之﹔介冑之士﹐披堅執銳﹐以守疆土﹐吾得而安之。苟無功澤及人﹐而浪度歲月﹐晏然天地間一蠹耳。惟綴緝聖人遺書﹐庶幾有補。」於是著易傳﹑春秋傳。／壺公曰﹕才不虛生。

張子厚與二程語道學之要﹐渙然自信曰「吾道自足﹐何須旁求﹖」盡棄所學﹐醇如也。著西銘﹑正蒙。／壺公曰﹕理學。

邵堯夫爲學﹐堅苦刻勵﹐寒不鑪﹐暑不扇﹐夜不就榻者數年。其學探賾索隱﹐妙悟神契。自天地之運化﹐陰陽之消長﹐以及古今世變﹑飛走艸木之性情﹐無不深造曲暢﹐浩博汪洋﹐然多其所自得者。著皇極經世﹑觀物內外篇﹑伊川擊壤集。／壺公曰﹕邵子之學﹐奧而平﹐密而融。

朱晦庵登進士第歷五十年﹐立朝才四十日﹐杜門著書﹐簞瓢屢空﹐處之晏如。諸生自遠至者﹐豆飯藜羹﹐率與之共。／壺公曰﹕耐貧易﹐耐瑣屑難。又曰﹕文公初足疾﹐晚盲疾﹐神太用則竭乎﹖

李潘學術稟朱熹。嘗言「人不必待仕宦﹐有職事﹐才爲事業。但隨力到處﹐有以及物﹐卽功業也。」又曰「仕宦至卿相﹐不可失寒素體。」／壺公曰﹕語佳。

錢惟演嘗語僚佐﹕生平惟好讀書﹐坐則讀經史﹐臥則讀小說﹐上廁則閱小詞﹐蓋未嘗頃刻釋卷也。／壺公曰﹕可兒。又曰﹕得讀書法。

歐陽公謂謝希聲曰「余生平所作文章﹐多在三上﹐乃馬上﹑枕上﹑廁上也。」蓋惟此尢可以屬思耳。／壺公曰﹕這三上文章﹐到底非潔淨精微者。

胡澹庵見楊龜山﹐龜山舉兩肘示之曰「吾此肘不離案三十年﹐然後於道有進。」

張無垢謫橫浦﹐寓城西寶界寺。其寢室有短窗﹐每日昧爽﹐輒抱書立窗下﹐就明而讀﹐如是者十四年。洎北歸﹐窗下石上﹐雙趺之迹隱然猶存。／壺公曰﹕窮苦才讀書﹐富貴人無閒功﹐亦無遠神。

柳仲郢退公布捲﹐不捨晝夜﹐九經三史﹐一鈔﹔魏晉南北史﹐再鈔﹔手書分門三十卷﹐號柳氏自補﹐小楷精謹﹐無一字肆筆。／壺公曰﹕司馬溫公作通鑑﹐無一字潦艸。古人精謹每如此。

陸倕所讀一編﹐必誦於口。嘗借漢書﹐失五行志四卷﹐乃暗寫還之﹐略無遺脫。／壺公曰﹕五行志更難暗寫。

蘇子瞻謂劉景文曰「某平生無快意事﹐惟作文章。意之所到﹐則筆力曲折﹐無不盡意﹐自謂世間樂事﹐無復逾此。」／壺公曰﹕昔人云「此公須罰過海一次。」語近妒﹐卻有妙理。

曹月川日事著述﹐座下足著兩磚處皆穿。

李崆峒作詩﹐一句不工﹐卽棄而弗錄。何大復深惜之。李答曰「是自家物﹐終久還來。」／壺公曰﹕才是百煉金。

薛敬軒讀書錄﹐純粹似程伯子。

王陽明集﹐拈致知之旨﹐語語破的。／壺公曰﹕寸鐵殺人。

我朝文章﹐識者謂自李﹑何而古﹐至於鱗﹑伯玉而精﹐至元美而大。

楊升庵淵博沈毅﹐皆自困軛中得之。

方棠陵豪天才秀發﹐詩文立就﹐如火齊﹑木難﹐海外奇寶。

葉寅陽先生著文集百種﹐而韻表一書﹐尢發千古之祕﹝諱秉敬﹞。

陳繼儒曰「讀未見書﹐如得良友﹔見已讀書﹐如逢故人。」／壺公曰﹕得讀書三昧。

陳繼儒曰「幽居之中﹐修竹名香﹐淸福已備。如無福者﹐定生他想﹐更有福者﹐佐以讀書。」／壺公曰﹕雋語。

王麟洲曰「虞卿非窮愁不能著書。士不遇﹐有書足傳﹐幸矣。」／壺公曰﹕窮愁何負於人哉﹗

薛方山評徐文長渭﹕「字字鬼語﹐李長吉之才。」陶石簣曰「秋潦縮原﹐見彼豗喧﹐泛溢者須臾耳﹐安得與文長道修短哉﹗」／壺公曰﹕陶語達。輦上人矜一頂進賢冠﹐那得知﹖

芙蓉鏡寓言二集開化壺公江東偉淸來著

方正

客或欲見於齊桓公﹐請仕上官﹐授祿千鐘。公以告管仲曰「君予之。」客聞之曰「臣不仕矣。」公曰「何故﹖」對曰「臣聞取人以人者﹐其去人也亦用人﹐吾不仕矣。」／壺公曰﹕記云「非其人勿自」﹐乃並去其人﹐更妙。

景公有愛女﹐請嫁於晏子﹐公乃往燕晏子之家﹐飲酒酣﹐公見其妻曰「此子之內子邪﹖」晏子對曰「是也。」公曰「嘻﹐亦老且惡矣。寡人有女﹐少且姣﹐請以滿夫子之宮。」晏子避席而對曰「乃此則老且惡﹐嬰與之居故矣﹐故及其少而姣也。且人固以壯托乎老﹐姣托乎惡﹐彼嘗托而嬰受之矣。君𨿽有賜﹐可以使嬰倍其托乎﹖」／壺公曰﹕齊景嫁女晏子﹐唐宗嫁女尉遲公﹐蓋以少艾委老夫也﹐幸月下老人不許。

季孫相魯﹐家無衣帛之妾﹐櫪無食粟之馬。

董卓嘗與朱雋論兵事﹐卓折雋曰「我百戰百勝﹐決之於心﹐卿勿妄說﹐且污我刀。」蓋勛直前曰「武丁之明﹐猶求箴諫﹐況如卿者﹐而欲杜人之口﹖」卓笑曰「戲之耳。」勛曰「不聞怒言可以爲戲。」卓攺容謝。／壺公曰﹕把太師兒戲。

董卓威權震世﹐公卿莫敢抗禮﹐蓋勛獨長揖之。嘗與卓書曰「伊﹑霍權以立功﹐猶爲口實﹔足下小醜﹐如何終此﹖賀者在門﹐弔者在廬﹐可不愼哉﹗」卓甚恨之。／壺公曰﹕兩次唐突太師。

魏文帝爲太子﹐一日燕賓﹐忽建議曰「君父各有篤疾﹐有藥一丸﹐可救一人﹐當救君耶﹖父耶﹖」羣議紛紜﹐或君或父。時邴原在坐﹐獨默然不發。太子急諮之﹐勃然對曰「父也。」太子悚然。／壺公曰﹕此是正理。

魏文帝爲太子﹐賓客如雲﹐邴原獨不往。曹公嘗使人探之﹐原曰「君老不奉世子。」／壺公曰﹕世亂不事姦雄。

蘇則與董昭同僚﹐昭嘗枕則膝臥﹐則推下之﹐謂曰「蘇則之膝﹐非佞臣之枕也。」／壺公曰﹕緣何便臥人膝上﹖通身是媚骨。

劉眞長﹑王仲祖共行﹐日旰未食。有相識小人﹐貽其餐﹐肴案甚盛。眞長辭焉﹐仲祖曰「聊以充虛﹐何苦辭﹖」眞長曰「小人都不可與作緣。」／壺公曰﹕此涉世眞諦﹐所以不失足於人。

李宓嘗言「吾獨立於世﹐顧影爲儔﹐而不懼者﹐心無彼此於人也。」

範縝著神滅論﹐蕭子良使王融謂之曰「謂神滅﹐旣自非理﹐而卿堅執之﹐恐傷名教。以卿之才﹐何患不至中書郎﹐而故乖剌爲此乎﹖」縝大笑曰「使範縝賣論取官﹐已至令僕矣。」／壺公曰﹕論未奇﹐拗得奇。

魏愷辭靑州長史﹐文宣大怒曰「何物漢子﹐與官不就﹖」愷容色坦然。帝曰「死與長史﹐任卿所擇。」答曰「能殺臣者陛下﹐不受長史者愚臣。」帝曰「何慮無人﹗」因放還。／壺公曰﹕置生死度外﹐文宣可柰何﹖

張彥眞好學博聞﹐而任情不羈﹐意相合者則傾身與交﹐如志好或乖﹐𨿽王公大人﹐終不屈也。常嘆曰「其有知我者﹐胡越可親﹔苟或不然﹐毋寧獨立。」／壺公曰﹕率眞。

蘇則與臨菑侯植﹐聞魏代漢﹐皆素服悲哭。一日﹐帝從容言曰「吾應天受禪﹐而聞有哭者﹐何也﹖」則時以爲問己﹐須髯怒張﹐將正對﹐適侍中傅巽掐則曰「不謂卿也。」則乃止。／壺公曰﹕須髯怒張﹐何補於事﹖

揚子云作法言﹐蜀富人賫錢十萬﹐願載一名。子云不聽﹐以富無仁義之行﹐正如圈中之鹿﹐欄中之牛﹐安得安載﹖／壺公曰﹕法言若載富人﹐早覆瓿矣。又曰﹕圈鹿﹑欄牛﹐摹錢虜態逼眞。

魏明帝嘗駕卒至尙書門﹐陳矯跪問曰「陛下欲何之﹖」帝曰「欲案行文書耳。」矯曰「此自臣職﹐非陛下事。若臣不稱職﹐請黜退。陛下宜還。」帝慚﹐爲之卻回。

明帝時常林徙太常﹐晉宣王以林鄕邑耆徳﹐見每下拜。或謂林曰「司馬公貴重﹐君宜止之。」林曰「司馬公自欲惇長幼之敍﹐爲後生法﹐貴非吾之所畏﹐拜非吾之所制也。」言者跼蹐而還。／壺公曰﹕何其坦率。

辛毗從帝射雉﹐帝曰「樂哉﹗」毗曰「於陛下甚樂﹐而於羣下甚苦。」帝默然。

劉放﹐孫資專制。辛毗子敞諫毗曰「孫﹑劉用事﹐眾皆影附。大人宜小降意。」毗正色曰「主上𨿽未甚聰明﹐亦不爲暗劣。吾立身自有本末﹐就與孫﹑劉不平﹐不過使吾不作三公耳。有大丈夫以欲爲公﹐而自毀其生平者耶﹖」／壺公曰﹕不少降意﹐斷不到三公。

齊文宣崩﹐朝士都哭臨﹐陽休之惟顰眉而已﹐無涕淚。或問之﹐答曰「佞哀詐泣﹐實非本懷。」／壺公曰﹕做朝士﹐定要一副急淚。

艾陵伯萇性嚴毅﹐𨿽逢吉慶﹐未嘗開口笑。孝文遷都﹐以萇畱鎭懷朔﹐別賜萇酒﹐因謂曰「聞公一生不笑﹐今且隔山﹐幸爲朕一笑。」竟不能得。孝文曰「五行之气﹐偏有所不入﹐六合之內﹐亦何所不有﹖」左右見之皆大笑。／壺公曰﹕孝文語佳﹐豈偏得冬气耶﹖轉恨士龍太奢用之。

宋遊道嘗以事忤臨淮王彧﹐王厲聲訶之。遊道爲執板長揖曰「下官謝王嗔﹐不謝王理。」／壺公曰﹕彊項。

趙軌在州﹐所居東鄰有桑椹落其家。軌令悉拾歸其主﹐仍誡子曰「吾寧以此求名﹖」意非機杼間物﹐不願侵人耳。／壺公曰﹕一介不取。

唐狄仁傑爲安撫使﹐除去淫祠一千二百所。

郭弘霸爲右臺禦史﹐時大夫魏元忠病﹐僚屬省候﹐弘霸獨後人﹐憂形於色﹐請視便液﹐卽染指嘗之﹐因賀曰「凡甘者﹐病不瘳﹔今味苦﹐當卽愈也。」元忠惡其媚﹐暴語於朝。／壺公曰﹕弘霸枉做小人一場。此後對人何以開口﹖又曰﹕眞遺臭萬年。

顧協少淸介有志操。初爲廷尉正﹐冬服單薄。寺卿蔡法度欲解襦與之﹐憚其淸嚴﹐不敢發口﹐曰「顧郎難衣食者。」／壺公曰﹕蔡生亦眞品。

李虞爲尙書左丞﹐有淸徳。妹夫劉晏方秉權﹐見其燕室門簾甚敝﹐潛度廣狹﹐以粗竹織成簾﹐將以贈虞。三攜至門﹐不敢發言而去。／壺公曰﹕如此淸眞﹐如祥麟威鳳﹐世不多見。

唐臨性堅直﹐執誼不回﹐爲禦史﹐一日在朝﹐韋挺越次與江夏王道宗語。臨進曰「王亂班。」道宗曰「與大夫語﹐何至爾﹖」臨曰「大夫亦亂班。」挺失色。眾皆悚服。

則天時﹐有人於洛水獲白石而赤文﹐以獻闕下曰「此石赤心﹐故以獻。」李昭徳叱曰「洛水餘石﹐豈盡能反耶﹖」／壺公曰﹕止二張赤心耳。

桓彥範﹑袁恕己爭薦陽嶠爲禦史﹐楊再思言矯意不樂彈抨事。彥範曰「爲官擇人﹐豈必待情樂乎﹖惟不樂者﹐固當與之﹐以抑竟躁。」／壺公曰﹕不樂爲禦史﹐奇。彊他爲禦史﹐更奇。

楊綰性沈靜﹐恆獨處一室。左右圖史﹐凝塵滿席﹐澹如也。一生不問生事﹐造者淸談竟日而不及私。人欲幹以私﹐聽其言必內忤止。拜相之日﹐中丞崔寬毀別墅﹐京兆尹黎幹減騶從﹐中書令郭子儀裁聲樂。世比之楊震﹑山濤﹑謝安云。／壺公曰﹕今人得甲第﹐便營別墅﹐列騶從﹐競聲樂﹐適資達人一噱耳。

梁蕭詧惡見婦人﹐𨿽相去數步﹐亦云遙聞其臭。／壺公曰﹕可惜世上多逐臭之夫。

祥符初﹐天書事起﹐羣臣皆附會﹐再拜稱萬歲。孫奭獨曰「以臣愚所聞﹐天何言哉﹖豈有書也﹖」／壺公曰﹕妙﹐妙﹗王旦以爲何如﹖

韓侂冑築南園﹐屬楊萬里爲記﹐餌以掖垣。萬里曰「官可棄﹐記不可作。」侂冑恚。自是臥家十五年。侂冑誤國事久﹐萬里憂憤成疾﹐家人知其故﹐凡邸吏報時政者﹐皆不以告。一日﹐忽有族子來﹐遽言侂冑用兵事﹐萬里慟哭失聲﹐亟呼紙﹐書曰「姦臣韓侂冑專權無上﹐動兵殘民﹐謀危社稷。吾頭顱如許﹐報國無路﹐惟有孤憤。」落筆而逝。／壺公曰﹕應騎箕尾而歸天上。

王鼎嘗宰縣。一日﹐憩於庭﹐俄有暴風舉臥榻上空中﹐但覺枕榻漸髙。鼎無懼色﹐徐曰「吾中朝端士﹐邪無干正。可徐還我故處。」須臾﹐榻復故﹐風亦止。／壺公曰﹕風伯有靈。

金海陵嘗召楊伯雄問鬼神事﹐辭未學。彊之﹐伯雄漫應曰「臣家有書一卷﹐記人死復生﹐或問冥官何以免罪﹐答曰「汝第置一歷﹐白日所爲﹐暮夜書之。不可書者﹐卽不可爲也。」」海陵爲攺容。／壺公曰﹕海陵淫虐﹐聞之毛豎。

許衡嘗暑中過河陽﹐渴甚﹐道有梨﹐眾爭啖之。衡獨危坐樹下﹐曰「非其有而取之﹐不可。」或曰「世亂無主。」衡曰「梨無主﹐吾心獨無主乎﹖」／壺公曰﹕眞道學。於陵子以一李喪節。

呂蒙正爲宰相﹐一朝士家藏古鏡﹐自言能照二百里。欲因公弟獻以求知。其弟伺間言之﹐公笑曰「吾面不過揲子大﹐安用照二百里﹖」其弟遂不敢復言。／壺公曰﹕七尺之軀﹐安用大廈﹖三寸之喉﹐安用萬頃﹖人胡不內照也﹗

張子韶對策﹐至晡未畢﹐貂璫促之。子韶曰「未也﹐方談及公等。」其策曰「閹寺聞名﹐國之不祥也。堯舜閹寺不聞於典謨﹐三王閹寺不聞於誓誥。豎刁聞於齊而齊亂﹐伊戾聞於宋而宋危。」／壺公曰﹕子韶先生通身都是膽。

沈巑之爲丹徒令﹐在縣以淸廉﹐不事左右。毀言日至﹐竟抵罪鎖系。尙方嘆曰「得一見天子足矣。」上聞﹐召問曰「復何言﹖」答曰「臣坐官淸﹐獲罪。」上曰「淸﹐何以獲罪﹖」曰「無以承奉要人。」上曰「要人爲誰﹖」巑以手板四面﹐指曰「此赤衣諸賢皆是。」上亦不責﹐令復任。／壺公曰﹕赤衣諸賢肯令復任耶﹖

陳尙書咸﹐見王莽誅何武﹑鮑宣﹐喟然嘆曰「吾可以逝矣﹗」父子相與歸鄕裏﹐閉門不出入﹐猶用漢家祖臘。或問之﹐答曰「我先祖豈知王氏臘乎﹖」／壺公曰﹕陳氏一門﹐尙延漢脈。

王丞相名位隆重﹐百僚欲爲降禮﹐馮太常以問顏光祿﹐顏曰「王公𨿽重﹐禮無偏敬。降禮之言﹐或是諸君事宜。鄙人老矣﹐不識時務。」旣而告人曰「吾聞伐國不問仁人﹐向馮祖思問佞於我﹐我其有邪徳乎﹖」／壺公曰﹕自反最妙。

殷仲文還姑熟﹐祖送傾朝。桓敬祖要王參軍同行。王曰「餞離送別﹐必在有情﹐下官與殷﹐風馬不接﹐無緣扈從。」／壺公曰﹕今風馬不接者﹐偏肯近前。

郭贄拜參政。奏對曰「臣遭不次之遇﹐誓以愚直上報。」太宗曰「愚直何益於事﹖」贄曰「猶勝姦邪。」

姚彪與張溫俱至武昌﹐遇吳興沈珩守風糧盡﹐從彪貸鹽一百斛。彪性峻直﹐得書不答。方與溫談論良久﹐呼左右倒百斛鹽著江中﹐謂溫曰「明吾不惜﹐惜所與耳﹗」／壺公曰﹕寧與馮夷﹐倒不傷惠。

郭景純嘗遇顏弘都﹐欲爲之筮。顏曰「年在天﹐位在人。修己而天不與者﹐命也﹔守道而人不知者﹐性也。自有性命﹐無勞蓍龜。」／壺公曰﹕若顏生者﹐可與談性命矣。

紀僧眞得幸於齊世祖﹐容表有士風﹐嘗請於世祖曰「臣出自本縣武吏﹐邀逢世時﹐階榮至此。爲兒婚得荀昭光女﹐卽時無復所須﹐惟就陛下乞作士大夫。」上曰「此由江敩﹑謝瀹﹐我不得措意﹐可自詣之。」僧眞承旨﹐詣敩。登榻坐定﹐敩顧命左右曰「移吾牀遠客。」僧眞喪气而退﹐以告世祖。世祖曰「士大夫故非天子所命。」／壺公曰﹕有盛世之風。

朱彥和方貴用事﹐賓客輻輳﹐欲引江子一爲助。彥和是子一姑夫﹐子一知彥和不爲物議所歸﹐未嘗造門。／東偉曰﹕子一公卒死侯景之難。

範淳夫嘗語李方叔曰「李文正有言「士人當使王公聞名多而識面少。」此最名言。蓋寧使王公訝其不來﹐無使王公厭其不去。」

元兵大入﹐賈似道當國﹐以去要君。時度宗初卽位﹐呼爲師相﹐至涕泣拜畱之。江萬里時爲參政﹐以身掖帝云「自古無此君臣禮﹐陛下不可拜﹐似道不可復言去。」似道不知所爲﹐下殿舉笏謝萬里曰「微公﹐似道幾爲千古罪人。」／東偉曰﹕文忠公卒死難﹐沈芝山止水。

周新爲禦史﹐彈劾敢言﹐貴戚畏之﹐目爲「冷面寒鐵」。江右撫臺﹐居者多病﹐孫燧口潘臬請攺建﹐新曰「有正人無邪地。」止移後堂。向前數尺﹐檻下得一古鏡﹐背刻「昭明光運﹐忠扶日月」等語﹐爲公死節先兆。／壺公曰﹕事奇。

閹宦汪直以權幸﹐延攬名士。聞楊繼宗治郡名﹐往弔拜﹐起手捋公須曰「比聞楊繼宗名﹐今貌乃爾。」公曰「繼宗貌陋﹐但虧體辱親﹐未之敢也。」直不復言。

陸深爲講官﹐一日﹐講罷而奏曰「令日講章﹐非臣原撰﹐乃經閣臣攺竄者。陛下有堯舜之資﹐當令諸臣各陳所見﹐則聖徳日新。」／壺公曰﹕經閣臣手﹐便是依樣葫蘆。

李夢陽督學江右﹐渡江﹐有司請祀水神。公怒﹐命從者縛神投諸江﹐曰「以水神投水﹐得其所哉﹐得其所哉﹗」／壺公曰﹕趣。

雅量

孔文舉在靑州爲袁譚所攻﹐流矢雨集﹐矛戟內接。孔隱幾安坐﹐讀書論義自若。／壺公曰﹕如此風度﹐卒不免於曹瞞﹐鹿門先生所以爲髙。

諸葛武侯與司馬宣王治軍渭濱﹐克日交戰﹐宣王戎服蒞事﹐使人視武侯﹐獨乘素輿﹐葛巾﹑毛扇﹐指麾三軍﹐隨其進止。宣王嘆曰「諸葛君可謂名士矣﹗」／壺公曰﹕宣王曰「名士」﹐陳壽則曰「應變將略﹐非其所長。」

王子敬夜齋中臥﹐有羣偸入其室﹐盜物都盡﹐王徐曰「偸兒﹐靑氈我家舊物﹐可特置之。」／壺公曰﹕靑氈終捨不得。

王江州弘﹐欲識陶淵明不能置。淵明嘗往廬山﹐王令淵明故人龐通之賫酒具﹐於半道栗裏要之。淵明有腳疾﹐使一門生﹑二兒舉籃輿。旣至﹐欣然便共飲酌。俄傾﹐王至﹐亦無忤也。／壺公曰﹕江州佳士﹐何委曲以媚淵明﹖又曰﹕有酒有輿﹐腳疾何損﹖

宋明帝賜王景文死。敕至之夜﹐景文在江州﹐方與客棋。看敕訖﹐置在局下﹐神色恬然。爭劫竟﹐斂子納奩畢﹐徐言奉敕見賜以死﹐方以敕示客。因舉賜鴆﹐謂客曰「此酒不可相勸。」遂仰飲而絕。／壺公曰﹕何其從容﹐惜不得其死耳﹗

王敬則窮時﹐嘗與旣陽縣吏斗。謂曰「我若令旣陽﹐當鞭汝背。」吏唾其面曰「汝若令旣陽﹐我已得司徒公矣。」已﹐敬則果令旣陽﹐斗吏懼亡﹐敬則勒令出﹐出則厚遇之。第謂曰「吾業得旣陽令矣﹐汝何時得司徒公乎﹖」／壺公曰﹕敬則可令﹐吏亦可司徒公。

張融嘗浮海至交州﹐於海中遇風﹐任其播蕩﹐了無懼色。方詠曰「乾魚自可還其本鄕﹐肉脯復何爲者哉﹗」／壺公曰﹕趣。

髙宗時﹐戴至徳爲右僕射﹐劉仁軌爲左。人有訴﹐率優容之。至徳必詰究本末﹐無私假。以是當時多喜仁軌﹐號「解事僕射」。兩人嘗更日聽事。至徳聽事日﹐有一嫗詣投牒﹐牒已收﹐忽復取曰「初以爲解事僕射﹐今乃非。」至徳笑還之﹐人服其徳量。／壺公曰﹕戴眞「解事僕射」。

陽嶠嘗曰「吾𨿽備位方伯﹐吾心亦昔時一尉耳。」／壺公曰﹕大耐官職。

吳瑛性曠達。盜入室﹐覺而不言﹐且取其被﹐徐謂曰「他物惟所欲﹐夜正寒﹐幸捨此。」／壺公曰﹕似王子敬。

公沙穆居建城山中﹐依林阻爲室﹐獨宿無侶。時暴風震雷有聲於外﹐呼穆者三﹐穆不與語。有頃﹐呼者自牖而入﹐音狀甚怪。穆誦經自若﹐終亦無他。／壺公曰﹕見怪不怪。

或勸皇甫士安修名廣交。士安答曰「自非聖人﹐孰能兼存出處﹖居田裏之中﹐亦可以樂堯舜之道﹐何必崇接勢利﹐事官鞅掌﹐然後爲名乎﹖」作玄守論以見志。／壺公曰﹕論惜不傳。

司空表聖預爲壽藏﹐故人來者引置壙中﹐賦詩對酌。人或難之﹐表聖曰「達人大觀﹐幽顯一致﹐非止暫遊此中﹐公何不廣耶﹖」／壺公曰﹕公蓋先知白馬之禍矣。

宋元憲與弟景文﹐未第時貧甚。因依外家﹐就學安陸。冬至召同人飲﹐元憲語客曰「至節無以爲具﹐獨有先人劍鞘上裹銀一兩﹐粗以辦節。」乃笑曰「冬至喫劍鞘﹐年節當喫劍耳。」宴笑自若。／壺公曰﹕此等雅趣﹐富貴後不可再得。

王文正旦局量寬厚﹐未嘗見其喜怒。飲食有不精潔者﹐但不食而已。家人欲試其量﹐以少埃墨投羹中﹐公惟啖飯而已。問其何以不食羹﹐曰「我偶不喜肉。」一日又墨其飯﹐公視之﹐曰「吾今日不喜飯﹐可具餐。」／壺公曰﹕未免爲所侮。

田元均爲人寬厚長者﹐其在三司﹐深厭請托者。𨿽不能從﹐然不欲峻拒之﹐每溫顏彊笑以遣之。嘗謂人曰「作三司使數年﹐彊笑多矣﹐直笑得面似靴皮。」士大夫聞者﹐傳以爲笑﹐然皆服其徳量。／壺公曰﹕靴皮面天下去得。

範堯夫謫居永州﹐閉門﹐人稀識面。客苦欲見者﹐或出﹐則問寒暄而已。僮掃榻奠枕﹐於是揖客﹐解帶對臥。良久鼻息如雷霆。客自度未可起﹐亦熟睡。睡覺﹐常及暮而去。／壺公曰﹕顚沛如是﹐所養可知。又曰﹕這一覺睡﹐另辟乾坤。

裴行儉破外國﹐得瑪瑙盤﹐廣三尺。出以示諸將﹐爲軍吏捧盤升階﹐跌而碎之﹐叩頭流血請罪。行儉笑曰「爾爲何罪﹖」／壺公曰﹕淸來饒爲之。

韓魏公琦得二玉杯﹑玉盤﹐觴客次﹐藉以錦﹐置於案。爲執事者觸案﹐碎於地。非但一時不變色﹐竟無追惜之意。／壺公曰﹕余極怕古董﹐碎之者且有殊賞。

呂正獻平章軍國時﹐門下客因語次﹐或曰「嘉問敗壞家法﹐可惜﹗」公不答﹐客愧而退。一客少畱曰「司空尙能容呂惠卿﹐何況族黨﹖此人妄意迎合﹐可惡也。」公又不答。旣歸﹐子弟請問二客之言何如﹐公亦不答。／壺公曰﹕此中最是難測地。

韓黃門持國典藩觴客﹐早食﹐則凜然談經史節義及政事設施﹔晚食﹐則命妓勸飲﹐盡歡而罷。𨿽簿尉小官﹐悉令登車上馬而去。／壺公曰﹕無紗帽气﹐無頭巾气﹐可以相天下矣。

司馬溫公過獨樂園﹐見創一廁屋﹐問守園者何從得錢﹐對曰「積遊賞者所得。」公曰「何不畱以自用﹖」對曰「只相公不要錢也﹖」公大笑。／壺公曰﹕峯皞气象。又曰﹕此守園者﹐與趙淸獻老兵同學問。

蘇子瞻在黃州及嶺外﹐每旦起﹐不招客與語﹐必出訪。客所與遊亦不盡擇﹐各隨其人髙下﹐談諧放蕩﹐不復爲畛畦。有不能談者﹐則彊之使說鬼。或辭無有﹐則曰「姑妄言之。」／壺公曰﹕妄言鬼﹐定有佳趣。又曰﹕投荒時﹐只合說鬼。

張士簡嗜酒疏脫﹐忘懷家務。在新安﹐遣家僮載米三千斛還吳﹐耗失大半。士簡問其故﹐答曰「雀鼠耗也。」士簡笑曰「壯哉﹗鼠雀。」不復研問。／壺公曰﹕雀鼠之耗不可問﹐政不必問。

牛弘弟弼﹐好酒而酗。嘗因醉﹐射殺弘駕車牛。弘還宅﹐妻迎﹐謂曰「叔射殺牛。」弘聞之﹐無所怪問。直答曰「作脯。」坐定﹐其妻又言「叔射殺牛﹐大是異事。」弘言「已知。」顏色自若﹐讀書不輟。／壺公曰﹕嫂斷不能容叔。

裴晉公不信術數﹐每語人曰「雞﹑豬﹑魚﹑蒜﹐逢著則喫﹔生﹑老﹑病﹑死﹐時至則行。」／壺公曰﹕不談禪﹐而禪理自精。

範忠宣謫永州﹐夫人不如意﹐輒罵章惇。舟過桔洲﹐大風雨﹐船破﹐僅得及岸。正平持蓋﹐公自負夫人以登﹐燎衣民捨。公顧曰「豈亦章惇所爲耶﹖」／壺公曰﹕代夫人轉一語﹐曰「豈非章惇所爲耶﹖」又曰﹕昔葉洽問子瞻曰「世傳端明已歸道山﹐今尙遊戲人間耶﹖」答曰「途中見章子厚﹐乃回反耳。」想子瞻胸中猶有章惇。

司馬光更新法﹐蘇子瞻勸其防後患。公起立﹐拱手曰「天若祚宋﹐必無此事。」／壺公曰﹕盛徳語。

唐鄂公尉遲恭﹐晚歲閒居﹐學延年術。修飾池臺﹐奏淸商樂﹐以自奉養﹐不復通賓客。宋韓蘄王世忠﹐謝事家居﹐常乘驢遊西湖。上二公之度﹐不可測矣。／壺公曰﹕英雄退步﹐定是學仙﹐竟以天后﹑姦檜作海鷗遊。

解大紳素無崖岸﹐求文與書者﹐日輻輳﹐率與之﹐無厭倦意。或言有不當與者﹐笑曰「雨露豈擇地而施哉﹖」／壺公曰﹕自適其適。

或問夏忠靖曰「量可學乎﹖」公曰「某幼時﹐有犯者﹐未嘗不怒。始忍於色﹐中忍於心﹐久則自熟。」／壺公曰﹕眞。

魏文靖公致仕時往絜田﹐值禦史官舟﹐公岸上引纜而行。禦史怪問﹐對曰「魏驥。」又問﹐曰「蕭山魏驥。」又問﹐曰「尙書歸老魏驥。」禦史惶恐謝罪。／壺公曰﹕有古風。

陳白沙訪莊定山﹐莊拏舟送之維揚。一士人素滑稽﹐同泛數十里﹐極肆談鋒﹐盡衽席褻暱之事﹐故爲二老困。定山怒不能忍﹐聲色俱厲。白沙當其談時﹐若不聞其聲﹔旣去﹐若不識其人。定山深服之。／壺公曰﹕白沙能耐。白沙何以能耐﹖亦無可柰何。又曰﹕士人絕髙﹐一洗頭巾气。

楊文懿以洗馬乞假﹐行次一驛。其丞不知爲何官也﹐坐而抗禮﹐卒然問曰「公職洗馬﹐日洗幾馬﹖」公漫應曰「勤則多洗﹐懶則少洗﹐無定數也。」／壺公曰﹕在驛丞檐下﹐只得如此。

徐文貞致政家居﹐爲怨家訐告。張全山年八十餘﹐往候之﹐曰「今日贈老先生一字。」文貞曰「何字﹖」曰「忍字。」文貞曰「我亦贈公一字。」曰「何字﹖」曰「忘字。」／壺公曰﹕妙﹐妙。

吳長史稷歸隱﹐有司莫識其面﹐裏舉踐更役﹐誤以公名報。令不知﹐懸之榜。公親往﹐注其下曰「不能爲官﹐豈堪爲役﹖」令聞大愧。／壺公曰﹕世上只重現任。

思庵臥病久﹐有鄰婦罵聲如雷﹐不停晝夜。吟曰「怪得鵂鷸夜夜啼﹐亂鴉聲噪落庭除。飄風不入先生耳﹐一炷沈煙讀道書。」／壺公曰﹕老僧之不睹不聞無窮。

識鑑

齊王厚送女﹐欲妻屠牛吐﹐屠牛吐辭以疾。其友曰「子終死鮏臭之肆而已乎﹐何爲辭之﹖」吐應之曰「其女醜。」其友曰「子何以知之﹖」吐曰「以吾屠知之。」其友曰「何謂也﹖」吐曰「吾肉善﹐而去若少耳﹔吾肉不善﹐𨿽以吾附益之﹐尙猶賈不售。今厚送子﹐子丑故耳。」其友後見之﹐果醜。／壺公曰﹕擇婿至屠牛吐﹐屠牛吐又辭﹐將如之何﹖又曰﹕屠牛吐心有鏡﹐膽有刀。

齊侯田於莒﹐盧蒲嫳見﹐泣且請曰「餘發如此種種﹐余奚能爲﹖」公曰「諾。吾告二子。」歸而告之。子尾欲復之﹐子雅不可﹐曰「彼其發短﹐而心甚長﹐其或寢處我矣。」

有與悍者鄰﹐欲賣宅而避之。人曰「是其貫將滿也。」遂去之。或曰「勿之矣﹐子姑待之。」答曰「吾恐其以吾滿貫也。」／壺公曰﹕千古髙識。

陳轅頗出奔鄭。初﹐轅頗爲司徒﹐賦封田﹐以嫁公女。有餘﹐以爲己大器。國人逐之﹐故出。道渴﹐其族轅咺進稻醴﹑粱糗﹑腵脯焉﹐喜曰「何其給也﹖」對曰「器成而具。」曰「何不吾諫﹖」對曰「懼先行。」／壺公曰﹕待貴戚得法。

石。因匠氏攻公﹐公入於戎州已氏。初﹐公自城上見已氏之妻發美﹐使髡之﹐以爲呂姜髢。旣入焉﹐而示之璧﹐曰「活我﹐吾與汝璧。」已氏曰「殺汝﹐璧其焉往﹖」遂殺之﹐而取其壁。／壺公曰﹕璧可償發否﹖

管子得於魯﹐束縛而檻之﹐使役人載而送之齊﹐皆謳歌而引。管子恐魯止而殺己也﹐欲速至齊﹐因謂役人曰「我爲女唱﹐女爲我和。」其和適宜﹐役人不倦﹐而取道甚遠。管子可謂能因事役人﹐人能得其所欲﹐己亦得其所欲。以此術也﹐而用萬乘之國﹐其霸猶少乎﹖／壺公曰﹕管子之霸﹐只是善因﹐絕不犯手。

白圭﹐周人。樂觀時變﹐人棄我取﹐人取我予。其趨時﹐若猛獸鷙鳥之發。嘗曰「吾治生﹐猶伊尹﹑周公之謀﹐孫吳用兵﹐商鞅行法也。其智不足與權﹐勇不足以決斷﹐仁不能以取予﹐彊不能有所守﹐𨿽欲學吾術﹐終不告之矣。」／壺公曰﹕此治生鼻祖﹐抑亦狡且瘁矣。

秦之敗也﹐豪傑皆爭取金玉﹐而任氏獨窖倉粟。楚漢相距滎陽間﹐民不得耕種﹐石米至萬錢﹐而豪傑金玉盡歸任氏。任氏以此起富。／壺公曰﹕今糠秕起家者﹐皆祖述任氏。

孫堅嘗參張溫軍事。溫以詔書召董卓﹐卓良久至﹐而詞對頗傲﹐堅前耳語溫曰「卓負大罪而敢鴟張大語﹐宜以召不時至﹐按軍法斬之。」溫有難色。堅曰「古之名將仗鉞臨戎﹐未有不斷斬示威者﹐是以穰苴斬莊賈﹐魏絳僇楊幹。今明公親率天兵﹐威震天下﹐而不忍於一罪人﹐恐卓一旦得志﹐明公非其敵也﹗」溫卒不果﹐卓遂橫。／壺公曰﹕張溫豎子﹐何足與謀哉﹖此時梟卓﹐一匹夫之力。

吳祐牧豬長垣澤中﹐誦經而行。北海公沙穆遊太學﹐資乏﹐變服爲傭﹐與祐賃舂﹐遂定交於杵臼之間。／壺公曰﹕業至牧豬﹐韜光極矣。

延熹中﹐京師遊士範滂諸人﹐非毀朝政。公卿以下折節下之﹔太學生爭慕其風﹐以爲文學將興﹐處士復用。申屠蟠嘆曰「昔戰國之世﹐處士橫議﹐列國之君至爲擁篲先驅﹐卒有坑儒燒書之禍﹐今之謂矣﹗」乃絕迹於梁碭之間﹐因樹爲屋﹐自同傭人。／壺公曰﹕眾人皆醉﹐我獨醒。

許子將山峙淵渟﹐行應規表。謝子微世稱其裁鑑﹐見子將十許歲時﹐嘆曰「此乃希世之偉人。」

許子將嘗到穎川﹐多長者之遊﹐惟不詣陳仲弓。又陳仲舉妻喪﹐還葬﹐鄕人俱至﹐許獨不往。或問其故﹐子將曰「太丘道廣﹐廣則難周﹔仲舉性峻﹐峻則少通。故不造也。」時人服其裁量。／壺公曰﹕妙於自照。

司馬徳操有人倫鑑。荊州時﹐知劉表性暗﹐必害善人﹐乃括囊不復談議。時有以人物問徳操者﹐初不辧其髙下﹐每輒言佳。其婦諫曰「人質所疑﹐君宜辧論﹐而一皆言佳﹐豈人所以咨君之意﹖」徳操曰「如卿所言﹐亦復佳。」／壺公曰﹕危邦不居﹐居必三緘其口。

管幼安見公孫度時﹐語惟經典﹐不及世事﹐乃因山爲廬﹐鑿壞爲室。越海避難者﹐皆就之﹐旬月成邑。遂講詩書﹐陳俎豆﹐飾威儀﹐明禮讓﹐非從學者弗見。由是﹐度安其賢﹐民化其徳。邴原時亦在遼﹐好以淸議格物。度已下﹐心不安之。幼安謂原曰「潛龍以不見爲徳﹐官非其時﹐皆招禍之道也。」密勸令西還。／壺公曰﹕管先生之品﹐在臥龍﹑雛鳳上。

劉恭嗣年十歲時﹐嘗於講堂上戲。司馬徳操拊其頭曰「孺子﹐孺子﹐黃中通理﹐寧自知不﹖」

夏侯仲權入蜀﹐姜伯約問之曰「司馬公旣得彼政﹐還復有徵伐之志不﹖」仲權曰「此人方營立家門﹐未遑外事。有鐘士季者﹐其人𨿽少﹐終爲吳蜀之憂。」／壺公曰﹕伯約老矣﹐非士季對手。

索靖有先識遠量﹐知天下將亂﹐指洛陽宮門銅駝﹐嘆曰「會見汝在荊棘中。」／壺公曰﹕索先生竟以書掩其品﹐王右軍亦然。

隋文帝見蜀王秀不才﹐因謂羣臣曰「壞我法者﹐子孫也。辟如猛虎﹐物不能害﹐反爲毛間虫所損食耳。」／壺公曰﹕語極沈痛。毛間虫﹐天生一副快嘴﹐不肖子孫偏憐之。

世謂裴矩佞於隋而忠於唐﹐非也。煬帝好諛﹐矩以諛佞之﹔太親好諫﹐矩以諫佞之。邪正不同﹐而趣世取寵﹐其佞一也。／壺公曰﹕諫是佞﹐誅心之筆。後世有格佞之目。

王諶﹐名知人。河南尹田歆謂諶曰「今當舉六孝廉﹐而貴戚多書命。吾欲自用一名士報國﹐爾助我求之。」明日﹐諶送客大陽郭﹐遙見種暠﹐異之﹐還白歆曰「得孝廉矣﹐卽洛陽門下史。」歆曰「當得之山澤。乃近洛陽史耶﹖」諶曰「山澤不必有異人﹐異人不必皆山澤。」歆卽暠諮之﹐果奇士。／壺公曰﹕奇賞。

鄧艾少孤﹐倜儻﹐每見髙山大澤﹐輒規度指畫軍營處所。時人多笑焉。司馬宣王獨奇之﹐卒平蜀。／壺公曰﹕蜀之老成至此盡矣﹐鄧生得以售其奇。

曹操嘗遣刺客至昭烈所﹐昭烈與論伐魏形勢﹐甚愜意。時客未得便﹐諸葛亮忽入﹐客神色失措。須臾﹐起如廁﹐備謂亮曰「向得奇士﹐足以助君。」亮問誰﹐曰「起者其人也。」亮曰「觀客色動而神懼﹐視低而忤數﹐姦形外漏﹐邪心內藏﹐必曹氏刺客也。」急追之﹐已越墻遁矣。／壺公曰﹕客亦明眼人﹐髙荊卿一籌。又曰﹕昭烈亦認不得。

魏武將見匈奴使﹐自以形陋﹐不足雄遠國﹐使崔季珪代。帝自捉刀立牀頭。旣畢﹐令間諜問曰「魏王何如﹖」匈奴使答曰「魏王雅望非常﹐然牀頭捉刀人﹐此乃英雄也。」魏武聞之﹐追殺此使。／壺公曰﹕惜哉﹐此使不識捉刀人慣殺人。

燕王垂議代西燕﹐曰「吾比老﹐叩囊底智﹐足以取之。」

崔嶽謂劉曜曰「四海脫有微風搖之者﹐英雄之魁﹐卿其人矣。」／壺公曰﹕胡相定奇。

齊神武自洛陽還﹐傾產結客。親故怪問之﹐答曰「吾至洛陽﹐宿衛羽林相率焚領軍張彜宅﹐朝廷懼亂而不問。爲政若此﹐事可知也。財物豈可常守邪﹖」／壺公曰﹕爲政者﹐當凜凜﹐勿使英雄窺人。

馬燧討李懷光﹐夜宿一村﹐問田父﹕「此何村也﹖」曰「名埋懷村。」燧大喜﹐曰「吾誅懷老必矣。」／壺公曰﹕誅反賊猶拉朽耳。

蕭嵩數與韓休爭論﹐因乞骸骨。玄宗曰「朕未厭卿﹐何爲遽去﹖」對曰「臣蒙聖恩﹐待罪宰相﹐富貴已極。及陛下未厭臣﹐故臣得從容引去﹔若已厭臣﹐臣首領且不保﹐安能自遂﹖」／壺公曰﹕知幾其神乎。

孫沔受命徵儂智髙時﹐請發騎兵﹐求武厙精甲。宰相梁適抑之﹐曰「毋張皇。」沔曰「前日惟無備﹐故至此。今乃欲示鎭靜耶﹖夫實備不修﹐而貌爲鎭靜﹐此危亡之道也。」／於文定曰「此言切中事理﹐可以破玩愒矯拂之獘。」壺公曰﹕今寇至則張皇﹐寇去則鎭靜﹐大家如此。

爾朱榮嘗問左右曰「一日無我﹐誰可主軍﹖」皆稱爾朱兆。榮曰「此止可統三千騎以還。堪代我主眾者﹐惟賀六渾耳。」因誡兆曰「爾非其匹﹐終當爲其子穿鼻。」／壺公曰﹕不能誅髙歡﹐天也。

宋明帝廢立之際﹐王思遠謂從兄晏曰「兄荷武帝厚恩﹐今一旦贊人﹐如此事彼﹐或可以權計相須﹐不知兄將何以自立﹖及此引決﹐猶可保全門戶﹐不失後名。」晏曰「方啖粥﹐未暇此事。」及晏拜驃騎﹐會子弟﹐謂思遠兄思徵曰「降昌之末﹐阿戎勸我自裁。若用其語﹐豈有今日﹖」思遠遽應曰「如阿戎所見﹐猶未晚也。」旬日﹐晏及禍。／壺公曰﹕宦海沈人﹐千古一律。

李勣臨事選將﹐必先相其奇龐福艾者遣之。或問其故﹐答曰「薄命之人﹐不足與成功名。」／壺公曰﹕敬業果薄命否﹖

張曲江見朝士趨附楊國忠﹐語人曰「皆是向火乞兒﹐一旦火盡灰冷﹐暖气何在﹖當凍屍裂體﹐棄骨溝壑中不遠矣。」後祿山之亂﹐果皆滅族。／壺公曰﹕危語﹐快語﹗

安祿山自範陽偏校入奏﹐張九齡一見﹐卽謂裴光庭曰「亂幽州者﹐必此胡雛也。」及討奚契丹敗﹐九齡署其狀曰「軍法若行﹐祿山不容免死。」帝曲赦之。九齡曰「祿山有逆相﹐畱之恐爲後害。」帝曰「卿無以王衍知石勒﹐枉害忠良。」帝後入蜀﹐思其言﹐泣下。／壺公曰﹕千古遺恨。

曹彬下江南城﹐李煜面縛﹐就彬請命。彬謂曰「國主可歸宮﹐厚有裝蓄﹐以備歸朝。」煜深徳之。諸將爭言不可﹐蓋懼其或自引決耳。彬徐曰「無畏。彼若能死﹐則豈復忍恥以見吾輩耶﹖」畢如其言。眾皆服其識量。／壺公曰﹕劉禪﹑孫皓﹐何代無之﹗

眞宗朝﹐李沆﹑王旦同時執政。四方奏報祥瑞﹐沆固滅裂之﹐如有災異﹐則再三疏陳﹐以爲失徳所招。上意不悅。旦退謂沆曰「相公何苦違戾如此﹖似非將順之意。」沆曰「自古太平天子﹐志气靡盛﹐非事四夷﹐則耽酒色﹐或崇釋老﹐不過以此數事自敗。今上富於春秋﹐須常以不如意事裁挫之﹐使心不驕﹐則可爲持盈守成之主。沆老矣﹐公他日當見之。」旦猶不以爲然。至晚年﹐東封西祀﹐禮無不講。時沆已薨﹐旦繪像事之。每胸中鬱鬱﹐則摩腹環行曰「文靖﹐文靖﹗」蓋服其明識也。／壺公曰﹕文靖幾於格心。

元祐間﹐東坡在禁林﹐張無盡以書自言曰「覺老近來見解與往時不同﹐若得一把茅蓋頭﹐必能爲公呵佛罵祖。」蓋欲坡薦爲臺諫也。溫公頗有意用之﹐嘗以問坡。坡云「犢子𨿽俊可喜﹐終敗人事。不如求負重有力而馴良服轅者﹐使安行於八達之衢﹐爲不誤人也。」溫公遂止。／壺公曰﹕多少名公﹐爲犢子所敗。

倪元鎭當至正初﹐天下尙無事﹐元鎭日鬻其家田產﹐不事家人作業﹐惟逍遙吟諷﹐兼寓意於圖畫。人竊笑其爲戇。後兵興﹐諸富家田產剽剝都盡﹐眾始服其有見。／壺公曰﹕圖畫更多事。

耶律徳光死﹐有孛光芒指北。陶穀曰「自此契丹自相魚肉﹐永不亂華矣。」／壺公曰﹕帝徳好生﹐孛光芒還應指北。

包拯除參知政事﹐或曰「朝廷自此多事矣。」李師中曰「包公何能爲﹖今鄞縣王安石﹐眼多白﹐甚似王惇。他日亂天下必斯人也。」後二十年而言驗。／壺公曰﹕宋亡於安石﹐而王惇不能亡晉。

慶曆中﹐有近侍犯法﹐罪不至死。執政以其情重﹐請殺之。範希文獨無言﹐退而謂同列曰「諸公勸人主法外殺近臣﹐一時𨿽快意﹐不宜教手滑。」聞者悚然。／壺公曰﹕名言﹐名言﹗殺機一動﹐正人多受虧。

盧多遜父億﹐性儉﹐素恬於榮進﹐以少府監告老。歸洛﹐棋酒自放﹐不親俗事。及多遜參大政﹐服玩漸侈﹐億嘆而泣曰「家本寒素﹐今富貴驟至﹐不知稅駕地矣。」後多遜果敗。／壺公曰﹕自古姦臣卽不肖子。

寇萊公十九擢進士第﹐有善相者曰「君相甚貴﹐但及第太早﹐恐不善終。若功成早退﹐庶免深禍。蓋君骨類盧多遜耳。」／壺公曰﹕骨似多遜﹐𨿽萊公不免。若早退﹐骨不靈矣。此不退轉﹐骨應埋海外。

紹興中﹐統制酈瓊縛節制呂祉歸劉豫。魏公方宴﹐報忽至﹐滿坐失色。公不動﹐徐曰「此有說﹐第恐虜覺耳。」因樂飲至夜分﹐乃爲蠟書﹐遣死士持遺瓊。虜籍書﹐果疑﹐分隸瓊眾﹐因苦之。／壺公曰﹕妙於用間。

嶽飛討楊麼﹐時麼據洞庭﹐出沒不可測。偶獲一諜者﹐問其巢穴﹐對曰「險阻安可入﹖惟飛乃能入耳。」飛大笑曰「天遣汝爲此言﹐吾必破之。」

湯和有語及兵法者﹐輒笑曰「臨陣決機在智識敏達﹐何泥古爲﹖」／壺公曰﹕房琯有定陶之敗。

天順初﹐朝廷頗好寶玩。中貴奏宣徳間王三保出使西洋﹐獲奇寶無算。上卽命兵部查西洋水程。時劉忠宣爲職方﹐匿其籍﹐事亦寢。後尙書詰都吏曰「庫中案卷焉得失去﹖」忠宣從旁微笑曰「三保下西洋﹐所費錢糧巨萬﹐軍民死者亦萬計。舊案在﹐亦當毀之以拔其根﹐尙足追究其有無耶﹖」尙書悚然。／壺公曰﹕是識鑑﹐又是徳行。

於肅湣甥﹐欲公援入中書科﹐公不許﹐第曰「試日但書「大明一統聖壽萬年」八字而已。」甥如其言。閣下𨿽不滿其字﹐黨不敢言其不佳﹐遂置上等。

丰慶升河南方伯。一縣令簠簋不飾﹐懼甚﹐乃以白金爲燭饋之。廳子以告﹐公佯曰「試燃之。」廳子曰「燃而不燃也。」公曰「不燃則還之耳。」次日﹐從容爲縣令曰「汝燭不燃﹐盡出之﹐以易燃者。自今無復爾矣。」／壺公曰﹕淸畏人知。又曰﹕受之必爲波及﹐故入識鑑。

周公瑛知廣徳。有道士作法﹐能使童子舞。公摘樹葉置童子懷中﹐戒曰「汝第舞﹐但樹葉落地﹐則笞汝矣。」童子心在守葉﹐道士百計作法﹐凝然不動。／壺公曰﹕我法惟一。

給事中徐昂﹐論救韓文﹐忤太監劉瑾﹐落職歸。或問﹕「瑾等後來如何﹖」昂曰「予觀瑾等﹐非能以正相助者。三五年後﹐必互爭權﹐自相屠戮矣。」後果如昂言。／壺公曰﹕偶然耳。

梅溪一富翁﹐貪吝之極。陳良謨語客曰「此人財積不散﹐又無一善狀﹐當有奇禍。」歲餘﹐陳又曰「此人禍且至矣。」客曰「何也﹖」陳曰「曩惟貪吝可鄙﹐近則漸驕橫矣。非速禍哉﹖」未幾﹐死於盜。／壺公曰﹕不貪吝必不富﹐不富必不驕橫。又貪又吝﹐又驕又橫﹐死於盜﹐幸也。

宸濠謀逆﹐外議籍籍﹐皆云「王陽明任數﹐其去畱不可必。」王晉溪在本兵﹐以爲陽明必能成功﹐朝廷不必命將出師。其婿候主事入告晉溪曰「外間人言若此﹐大人堅持此議﹐恐滅族之禍不遠。」晉溪曰「陽明謀略足了此﹐不久捷音至矣。」不旬日﹐果報捷。／壺公曰﹕發縱指示﹐權在本兵。我朝將將首推王晉溪﹐說者以爲一梟。小人誣蔑君子﹐何所不至。

徐文溥任給事中﹐時寧藩未叛﹐江右院司曁三學生員上章頌孝行﹐公劾其飾詐沽名﹐包藏禍心。時宰惡之﹐黜爲廣東憲副。後庶人反﹐王新建平之。公賦詩有曰「焦頭皆上客﹐公論有誰憑﹖」

賞譽

仲尼曰「史鰌有君子之道三﹕不仕而敬上﹐不祀而敬鬼﹐直能曲於人。」／壺公曰﹕史君三反﹐夫子窺之微矣。

孔子問漆雕馬人曰「子事臧文仲﹑武仲﹑孺子容﹐三大夫者﹐孰爲賢﹖」漆雕馬人對曰「臧氏家有龜焉﹐名曰蔡﹐文仲立三年﹐爲一兆焉﹔武仲立三年﹐爲二兆焉﹔孺子容立三年﹐爲三兆焉﹐馬人見之矣。若夫三大夫之賢不賢﹐馬人不識也。」孔子曰「君子哉﹐漆雕氏之子。其言人之美也﹐隱而顯﹔其言人之過也﹐微而著。故智不能及﹐明不能見﹐得無數卜。」／壺公曰﹕此時封人馬人皆吏隱者也﹐得夫子而名彰。

趙簡子問成摶曰「吾聞夫羊殖者﹐賢大夫也﹐是行奚然﹖」對曰「臣摶不知也。」簡子曰「吾聞之﹐子與友親﹐子而不知何也﹖」摶曰「其爲人也數變﹐其十五年也﹐廉以不匿其過﹔其二十也仁以喜義﹔其三十也﹐爲晉中軍尉﹐勇以喜仁﹔其年五十也﹐爲邊城將﹐遠者復親。今臣不見五年矣﹐是以不敢言。」簡子曰「果賢大夫也﹐每變益上。」／壺公曰﹕成先生水鏡﹐羊大夫之鮑子也。

脂元升哭孔文舉屍﹐魏武欲收治罪﹐以其事直見原。後見武帝﹐武帝字之曰「元升﹐卿故慷慨﹗」／壺公曰﹕老賊何放過脂君﹖

袁紹見鄭玄﹐嘆曰「吾本謂鄭君東州名儒﹐今乃是天下長者。夫以布衣雄世﹐豈徒然哉﹗」／壺公曰﹕本初烏知鄭先生。

晉宣王與孔明書曰「黃公衡快士也﹐每嘆述足下﹐不去口實。」

阮籍孝盡其親﹐忠不忘君﹐明不遺身﹐知不預事﹐愚不亂治。自莊周以來﹐命世大賢﹐其惟阮先生乎﹗／壺公曰﹕阮先生人知其達﹐此必有見。

世目陳仲舉昂昂如千里驥﹐周孟玉瀏瀏如松下風。一云世目穎川李府君﹐頵頵如玉山﹔汝南陳仲舉﹐軒軒如千里馬﹔南陽朱公叔﹐飄飄如行松柏之下。

曹子建七步成章﹐世目爲繡虎。／壺公曰﹕奇評。

龐徳公目諸葛孔明爲臥龍﹐龐士元爲鳳雛﹐司馬徳操爲水鏡。／壺公曰﹕三國人才﹐以龐公第一﹐竟至無可名。

張子綱與孔北海書言「虞仲翔前頗爲論者所侵﹐美寶爲質﹐雕磨益光﹐不足以損。」／壺公曰﹕非爲虞生解嘲﹐多口才見眞品。

山公目嵇叔夜巖巖如孤松之獨立。／壺公曰﹕嵇不及阮﹐丰穎太露。

嵇君道云「吾在洛嘗與二陸談﹐覺辭少理暢﹐語約事舉﹐莫不豁然。若春日之判薄冰﹐秋風之掃枯葉。」／壺公曰﹕快談。

世目鄧士載爲伏鸞﹐陸士龍爲隱鵠。

周中丞目裴逸民曰「裴公若武庫﹐五兵縱橫。」／壺公曰﹕胸若武庠﹐何樂如之﹖

世目杜弘治淸標令上。／壺公曰﹕恐是皮相。

或問範孟博﹕「郭林宗何如人﹖」範曰「隱不違親﹐貞不絕俗﹐天子不得臣﹐諸侯不得友﹐吾不知其他。」／壺公曰﹕居亂世﹐若郭有道﹐吾知免矣。

世目王苟子曰「流奕淸舉。」

謝叔源與從子靈運並有美名﹐時人謂叔源風韻爲髙﹐目望蔡肅如寒風振松﹐目康樂凜凜如霜臺籠日。／壺公曰﹕康樂有遠神。

益州獻蜀柳數株﹐枝條甚長﹐狀若絲縷。武帝植於太昌云和殿前﹐嘗嗟賞之曰「楊柳風流可愛﹐似張緒當年。」

褚司徒嘗集袁粲捨。初秋涼夕﹐風月甚美﹐彥回援琴奏別鵠之曲。宮商旣調﹐風神諧暢。王彧﹑謝莊並在坐﹐嘆曰「以無累之神合有道之器﹐宮商暫離﹐不可得已。」／壺公曰﹕雅會。

袁尹見江叔文﹐嘆曰「風流不墜﹐政在江郎。」

劉孝標目劉訐超然越俗﹐如半天朱霞﹔劉歊矯矯出塵﹐如雲中白鶴﹐皆儉歲之粱稷﹐寒年之纖纊。／壺公曰﹕先標其體﹐次贊其用。

周彥倫目慧隆道人曰「隆公蕭散森疏﹐若霜下之松竹。」／壺公曰﹕物外品。

崔司徒每與盧玄談﹐輒嘆曰「對子眞﹐使我懷古之情更深。」／壺公曰﹕語玄。

張普惠轉諫議大夫﹐任城王澄謂普惠曰「不喜君得諫議﹐惟喜諫議得君。」／壺公曰﹕此語可思。

昭明太子嘗與諸名士遊宴玄圃﹐獨執王筠手﹐撫劉孝綽肩曰「所謂「左把浮丘袖﹐右拍洪崖肩。」」／壺公曰﹕風流自喜。

謝朓嘗云「好詩圓美流轉如彈丸﹐近見元禮數首﹐方知此言爲實。」元禮﹐王筠字。／壺公曰﹕詩以韻勝﹐此語政是法門。

朱異專朝﹐每休下﹐輒車馬塡門。魏郡申英者﹐門寒才俊﹐好以危言觸忤權近。嘗指異門曰「此中轔轔皆爲利來﹐能不入此門者﹐惟大小王東陽耳。」蓋指王承﹑王穉也。／壺公曰﹕朱門安在哉﹖

張綰與兄纘齊名。湘東王繹嘗策以百事﹐綰對闕其六﹐號爲「百六公」。／壺公曰﹕綽號太奇。

王儉嘗集才學之士﹐總校虛實﹐類物隸之﹐謂之隸事。使賓客隸事﹐惟何憲爲勝﹐乃賞以五花簟﹑白團扇。容气自得。王摛後至﹐儉以所隸示之曰「卿能奪之乎﹖」摛操筆便成﹐文辭華奧美﹐舉坐擊節。摛乃命抽憲簞扇﹐登車而去。儉笑曰「所謂大力者負之而趨。」／壺公曰﹕漸入惡道。

任昉性至孝。居喪﹐每一慟絕﹐良久乃蘇。廬於墓側﹐哭泣之地﹐艸爲不生。腰帶素充﹐服闋後﹐至不可復識。齊武帝嘗謂其伯遐曰「昉哀樂過禮﹐使人憂之。非直喪卿家寶﹐亦時才可惜。」／壺公曰﹕齊武憐才之意﹐千古如生。

山公舉阮咸爲吏部郎﹐目曰「淸眞寡欲﹐萬物不能移也。若在官人之職﹐必妙絕於時。」名士傳曰「咸字仲容﹐籍兄子﹐任達不拘﹐當世皆怪其所爲。及與之處﹐少嗜欲﹐哀樂至到。太原郭奕見之心醉。」七賢論曰「濤之舉咸﹐蓋惜曠世之俊﹐莫識其意故耳。」／壺公曰﹕山公得人於驪黃之外。

李夷簡彈楊憑﹐貶臨賀尉。親友無敢送者。徐晦獨藍田與別。權徳輿謂之曰「毋乃爲累乎﹖」對曰「晦自布衣﹐蒙楊公知獎﹐今日遠謫﹐安得不與之別﹖」數日﹐夷簡奏爲禦史﹐晦謝曰「平生未嘗得望顏色﹐公何從而取之﹖」夷簡曰「君不負楊臨賀﹐肯負國乎﹖」／壺公曰﹕夷簡不負國。

崔稜有文學﹐偉風貌﹐端嶷若神﹐以簡貴自處。髙歡嘗言「崔稜應作令僕﹐恨其精神太遒。」／壺公曰﹕髙語可味。

趙郡李渾將聘梁﹐朝士餞之﹐名輩畢萃﹐詩酒正歡。崔稜後到﹐一座默然。鄭伯猷嘆曰「身長八尺﹐而如刻畫﹐謦欬爲洪鐘響﹐胸中貯千卷書﹐使人那得不畏服﹖」／壺公曰﹕胸無點墨汁﹐更怕人。

武帝謂周捨曰「君子不可求備﹐至於柳惲﹐可謂具美﹐分其才藝﹐足了十人。」

袁聿修爲尙書郎十年﹐未嘗受鬥酒之遺。尙書邢邵每呼爲「淸郎」。及邵爲兗州﹐聿修以太常少卿巡省﹐邵送白紬爲信﹐聿修不受。邵答曰「弟昔作淸郎﹐今日復作淸卿矣。」／壺公曰﹕人間世那得淸卿﹖

盧懷仁善與人交﹐與瑯邪王衍﹑隴西李壽之情好相得。嘗語衍曰「昔太丘道廣﹐許邵知而不顧。嵇生峭立﹐鐘會遇而絕言。吾處季孟之間﹐去其太甚。」衍以爲然。／壺公曰﹕長於自料。

楊愔謂元文遙云「堪解穰侯印者必此人。」／壺公曰﹕雋語。

劉捷卿寢疾﹐房太尉聞而憂之﹐通夕不寐﹐語賓從曰「捷卿有不諱﹐可謂無復有神理。」／壺公曰﹕顏何以夭﹖

釋曇遷與範蔚宗﹑王曇首遊款。後蔚宗被誅﹐門有十二喪﹐交知無敢近者。曇遷抽貨衣物﹐悉營送葬。宋孝武聞而嘆賞﹐語徐爰曰「卿著宋書﹐勿遺此事。」／壺公曰﹕至交卻在世外。

劉孝綽七歲能文﹐王融見而異之曰「天下文章﹐若無我﹐當歸阿士。」阿士﹐綽小字。

元稹在鄂州﹐周復爲從事。稹嘗賦詩命院中屬和﹐周簪笏見稹曰「某偶謬獲一第﹐其實詩賦皆不能。」稹曰「遽以實告﹐賢於能詩者。」／壺公曰﹕不知而作詩云乎哉﹖

李充言「潘安仁之文﹐如翔禽之羽毛﹐衣被之綃縠。」／壺公曰﹕惜其躁進。

支道林淸談﹐著名一時。風流貴勝﹐莫不崇敬﹐以爲造微之功﹐足參正始。然獨重郤嘉賓﹐稱爲一時之雋。／壺公曰﹕支公可與言。

支道林談善標宗會﹐而章句或有所遺﹐時爲守文者所陋。謝太傳聞而善之曰「此是九方歅之相馬﹐略其玄黃﹐取其駿逸。」／壺公曰﹕眞賞鑑家。

王長史問孫興公﹕「郭子玄定何如﹖」孫曰「詞致淸雅﹐奕奕有餘﹐吐章陳文﹐如懸河瀉水﹐注而不竭。」

殷中軍識度淸遠﹐當時比之管葛。屏居墓所﹐幾將十年。王濛﹑謝尙伺其出處﹐以卜江左興亡。因相與省之﹐知浩有確然之志。旣反﹐因相謂曰「淵源不起﹐當如蒼生何﹖」／壺公曰﹕盡爲虛名所蒙。又曰﹕咄咄書空﹐如淵源何﹖

劉尹亡後﹐孫興公爲之誄曰「居官﹐無官官之事﹔處事﹐無事事之心。」當時以爲名言。／壺公曰﹕興公以筆墨媚人。

孫興公目劉眞長曰「神猶淵鏡﹐言必珠玉。」／壺公曰﹕眞長不以人理待孫﹐孫偏媚之。

孫興公云「庾太尉雅好所托﹐常在塵埃之外。𨿽柔心應世﹐蠖屈其迹﹐而方寸湛然﹐固以玄對山水。」／壺公曰﹕語雋。又曰﹕興公居心不淨﹐而文可觀。

謝尙書目弘微曰「微子異不傷物﹐同不害正。」

王僧祐少便聰悟﹐叔父景玄撫其首曰「兒神明意用﹐當不作率爾人。」／壺公曰﹕雅語。

何點嘗目陸慧曉心如明鏡﹐遇形觸物﹐無不朗然﹔王思遠常如懷冰﹐暑月亦有霜气。／壺公曰﹕士君子不可無霜气。

魏中山王﹐博識之士﹐見盧幼章嘆之曰「盧郎有如此風神﹐惟須誦離騷﹐飲美酒﹐自爲佳士。」／壺公曰﹕衡門之下﹐得如此受用﹐不啻足矣。

濟陰王元暉﹐見溫子升文﹐嘗云「江左文人﹐宋有顏延之﹑謝靈運﹐梁有沈約﹑任昉。

我子升足以淩顏轢謝﹐含任吐沈。」／壺公曰﹕未必辦此。

玄宗嘗早朝﹐見張九齡風儀秀整﹐有異於眾﹐謂左右曰「朕每見張九齡﹐精神頓生。」／壺公曰﹕迨見林甫﹑國忠﹐而精神何如﹖

房太尉每見元魯山﹐卽終日嘆息。嘗謂李遐叔曰「見紫芝眉宇﹐使人名利之心頓盡。」／壺公曰﹕見元魯山文﹐亦復如是。

王景文在太學﹐與九江王阮齊名。阮嘗曰「聽景文談﹐如讀酈道元水經﹐名川支渠﹐貫穿周匝﹐無有間斷﹐咳唾皆成珠璣。」

王令明寡交遊﹐無雜事。嘗與謝靈運遇﹐靈運談鋒迅發﹐而令明時然後言﹐詞約旨遠。荀伯子在坐﹐退而告人曰「靈運固自蕭散直上﹐王郎則如萬頃陂。」／壺公曰﹕王郎自遠。

李衝嘗誡子曰「大崔生光寬和篤雅﹐汝宜愛之﹔小崔生亮峭整淸徹﹐汝宜敬之。」

王曇首有識局﹐喜慍不形於色。兄弟分財﹐惟取圖書。生平手不執金玉﹐婦女不得爲玩飾。武帝嘗言「此宰相才也。」／壺公曰﹕窮視其所不爲。

邢宴﹐李繪舅也。宴與繪淸言﹐每嘆其髙遠﹐曰「若披雲霧﹐如對珠玉。」

太宗謂虞世南一人有五絕﹕一曰博聞﹐二曰徳行﹐三曰書翰﹐四曰詞藻﹐五曰忠直。／壺公曰﹕行祕書﹐殆不可及。

李勣入朝﹐張文瓘與屬僚二人﹐並往餞。勣贈二人以佩刀﹑玉帶﹐而不及瓘。瓘疑﹐請焉﹐勣曰「子無爲嫌。若某猶豫少決﹐吾故贈以刀﹐欲某果於斷﹔某放誕少檢﹐故贈以帶﹐俾其守約束。如子才﹐無施不可﹐焉用贈﹖」於是入朝﹐極爲推引。／壺公曰﹕李勣諂事女主﹐余不足觀。

玄宗語左右曰「蕭嵩每啟事﹐必順旨。吾退而寢不安。韓休論事多訐直﹐吾退而寢安。吾用韓休﹐爲社稷計耳。」／壺公曰﹕玄宗多玄解﹐惜乎不終。

司馬池歷郡邑﹐治多有聲﹐累官當知諫院﹐上表懇辭。仁宗謂宰相曰「人皆嗜進﹐而池獨嗜退耶﹖」／壺公曰﹕三揖而進﹐一辭而退﹐庶幾君子之風。

王存居恆恂恂﹐及臨事﹐所守確然不可奪。司馬光嘗言「能於萬馬疾馳中駐足者﹐其惟王存乎﹗」／壺公曰﹕有定識﹐兼有定力。又曰﹕予極嗜此言﹐類禪家止觀法。

嶽飛少好左氏春秋﹑孫吳兵法﹐力挽弓三百斤﹑弩八石﹐能左右射。初隸畱守宗澤﹐澤奇之﹐曰「爾智勇才藝﹐古名將不能過。然好野戰﹐非萬全計。」因授以陣圖。飛曰「陣而後戰﹐兵家之常。運用之妙﹐存乎一心。」澤更奇其言。／壺公曰﹕南渡大將﹐盡可恢復﹐卻被一檜結果了。

嶽飛以諫南幸爲汪﹑黃所排﹐奪職詣張所。所時招討河北﹐問曰「汝能敵幾何﹖」飛曰「勇不足恃﹐在先定謀。欒枝曳柴以敗荊﹐莫敖采樵以致絞﹐皆謀定也。」所瞿然曰「君殆非行伍中人。」／壺公曰﹕嶽少保允文允武﹐乃千古間气。

黃魯直評東坡書曰「學問文章之气﹐鬱鬱蔥蔥﹐散於筆墨之間。此所以他人終莫能及。」／壺公曰﹕魯直知言。

東坡題魯直艸書《爾雅》後云「魯直以眞實心出遊戲語﹐以平等觀作欹側字﹐以磊落人錄細碎書﹐亦三反也。」／壺公曰﹕黃魯直磊砢英多。

趙東山贊陸子靜云「儒者曰﹕女學似禪。佛者曰﹕我法無是。超然獨契本心﹐以俟聖人百世。」／壺公曰﹕精於禪禮。又曰﹕我法無是﹐足解千古之惑。

謝枋得豪爽﹐性好直言﹐每與人論古今治亂﹐及天下事﹐必掀髯抵幾﹐踴躍自奮。徐霖嘗稱之曰「謝君如驚鶴摩霄﹐不可籠縶。」／壺公曰﹕孤憤所激。

元憲宗卽位﹐召趙璧問曰「天下何如而治﹖」對曰「請先誅近侍之尢不善者。」憲宗不悅﹐璧退。世祖曰「秀才﹐汝渾身都是膽邪﹗吾亦爲汝握兩手汗也。」

方孝孺爲蜀府教授﹐日與諸生講明聖學。蜀獻王聞其賢名﹐其讀書之廬曰「正學」。／壺公曰﹕正學得之性生。

李忠文爲大司成﹐諸生頌之曰「父母之心﹐天地之量。」羅欽順曰「胡敬齋大類尹靖和﹐皆是一敬字做成。」／壺公曰﹕戒愼之敬可做成﹐古板之敬須打破。

李文達薦年富爲大司徒﹐上曰「左右多不悅富者。」賢對曰「不悅眾﹐正見其賢。」／壺公曰﹕千古人物﹐都爲左右所誤。

謝方石憫方正學殄身滅族﹐收其遺文﹐梓行於世。蔡虛齋曰「遜志一編﹐乃天地正气沈鬱百年而幾泯者﹐一旦得其全以顯﹐行於世﹐公之功大矣。」／壺公曰﹕謝公爲吾道吐气。又曰﹕有遜志一編﹐正學不滅矣。

楊文懿守陳曰「子房不見詞章﹐玄齡僅辧符檄﹐劉誠意勛業造邦﹐文章傳世﹐可謂千古人豪。」

禮部主事梁焯語人曰「宸潦反時﹐朝士歸心者十之七﹐且曰﹕濠必成功。屹屹不懼﹐獨王晉溪一人﹗」／壺公曰﹕晉溪在本兵﹐百宸漾無能爲矣。

秦金論邵文莊﹕家稱孝子﹐國稱名臣﹐世稱醇儒﹐傑然爲天地間完徳君子。

楊文恪廉稱章文懿﹕收四海天涯之學﹐膺五福無疆之年。在漢東都不爲危言之叔度﹐在宋鵝湖不立異論之伯恭。

禦史曹璘稱王信脊梁鐵硬﹐心腸木枯。／壺公曰﹕有此心腸﹐才有此脊梁。

陳憲副伯獻稱林文安瀚曰「賤者卽之﹐不知公貴﹔卑者卽之﹐不知公尊﹔不肖者卽之﹐不知公賢且智﹔非意相干者卽之﹐始知公凜然不可犯也。」

薛應旗曰「劉忠宣明識治理如賈誼﹐通達國體如陸贄﹐質直不阿如汲黯﹐廉潔不私如包拯﹐忠誠懇至如司馬光﹐眞先民遺軌。」／壺公曰﹕忠宜公是眞經濟。

王世貞曰「王端毅之在銓也﹐其猶麟鳳乎。於肅憨之在樞也﹐庶幾蛟龍矣。麟鳳天下望而知其瑞﹐蛟龍天下望而思其澤。」

霍文敏與孫文簡談﹐夜分不倦。嘗曰「與他人語﹐苦久伸思睡。至與毅齋坐﹐𨿽沈酣中不覺灑然醒矣。」

王龍溪語陸平泉曰「他人以戒﹑定﹑慧救貪﹑嗔﹑癡﹐公須以貪﹑嗔﹑癡救戒﹑定﹑慧。」／壺公曰﹕是褒是貶﹖

品藻

魏文侯見段幹木立倦而不敢息﹐見翟璜踞堂而與之言。翟璜不說﹐文侯曰「段幹木官之則不肯﹐祿之則不受。今子欲官則相至﹐欲祿則上卿。旣受吾賞﹐又責吾禮﹐毋乃難乎﹖」／壺公曰﹕明主不輕以禮假人。

宋世目莊周爲道家﹐儀﹑秦﹑王通爲孔門操﹑莽。／壺公曰﹕文中子何以爲操﹑莽乎﹖曰﹕僭。

管子﹐文錦也﹐𨿽丑登廟﹔子產﹐練染也﹐𨿽美不尊。／壺公曰﹕錦何以醜﹖練何以美﹖

武帝謂東方朔﹕「孔﹑顏之道徳何勝﹖」方朔曰「顏淵如桂馨一山﹐孔子如春風﹐至則萬物生。」／壺公曰﹕曼倩吐語便奇。

靈帝時﹐子魚與北海邴原﹑管寧俱遊學相善﹐時號三人爲一龍﹕謂歆爲龍頭﹐寧爲龍腹﹐原爲龍尾。／壺公曰﹕龍頭不濟。

關羽聞馬超來降﹐書與諸葛亮﹐問超人才可誰比類。亮知羽護前﹐乃答之曰「孟起兼資文武﹐雄烈過人﹐一世之傑﹐黔﹑彭之徒。當與翼徳並驅爭先﹐猶未及髯之絕倫逸羣也。」／壺公曰﹕孔明如秤﹐適得其分數﹐非謄髯也。

支道林目會稽王有遠體﹐而無遠神。／壺公曰﹕語雋。

邢子廣嘗言「盧詢祖﹐有規檢禰衡﹔盧思道﹐無冰稜文舉。」人以爲知言。／壺公曰﹕恨禰﹑孔二君不聞此言﹐可以保身。

開元中張說與徐堅論近世文章﹐說曰「李嶠﹑崔融﹑薛稷﹑宋之問﹐文如良金美玉﹐無施不可﹔富嘉謨如絕嶺孤峯﹐壁立萬仞﹐濃云郁興﹐震雷勃發﹐誠可畏也﹐若施於廊廟﹐駭矣﹔閻朝隱﹐如麗服靚妝﹐燕歌趙舞﹐觀者忘疲﹐然不可類之風雅。」

徐堅問今世柰何﹖說曰「韓休之文﹐如大羹玄酒﹐有典則﹐薄滋味﹔許景先如丰肌膩理﹐𨿽穠華可愛﹐而乏風骨﹔張九齡如素練輕縑﹐實濟時用﹐而窘邊幅﹔王翰如瓊杯玉斝﹐𨿽爛然可珍﹐而多玷缺。」堅稱篤論。／壺公曰﹕近評文者﹐多競艷語﹐未必肖。

鐘嶸詩評云「範云婉轉淸辧﹐如流風回雪。丘遲點綴映媚﹐似落花依艸。」／壺公曰﹕此詩家最上乘。

季珪之嘗言「見王思遠終日匡坐﹐不妄言笑﹐簪帽衣領﹐靡不整拭﹐便思丘明士。見明士髼頭散帶﹐終日昏酣﹐吐論縱橫﹐唐突卿宰﹐便復憶明遠。」／壺公曰﹕趣。又曰﹕借他人酒杯﹐澆胸中壘塊。

皇甫湜稱退之文曰「穿天心﹐出月脇。」／壺公曰﹕奇評。又曰﹕邵子云「月窟天根﹐閒來往造。」語益玄。

王平子嘗行經陳畱郡界﹐陳畱時爲大郡﹐名有人士﹐太守遣吏迎王。王問吏曰「此郡人士爲誰﹖」吏曰「有蔡子泥﹑江應元。」是時郡人多居大位者﹐王以其姓名問曰「甲乙等非君郡人耶﹖何但稱此二人﹖」吏曰「向謂君侯問人﹐不謂問官位。」王笑而止。到郡﹐以語太守曰「舊名此邦有風俗﹐果然﹐小吏亦復知此。」／壺公曰﹕此吏眞人物。平子得無愧死﹗又曰﹕行部者止問官位﹐那知問人。

陰興與張宗﹑鮮於裒不相好。知其有用﹐猶稱所長而達之。友人張汜﹑杜禽與興厚善﹐以爲華而少實﹐但私之以財。／壺公曰﹕陰生幾於無我相。

桓茂倫性通朗﹐有人倫鑑識﹐時人方之許﹑郭﹐雅爲周侯所重。周嘗嘆曰「茂倫嶔崎歷落﹐是可笑人。」／壺公曰﹕爲茂倫寫照﹐如見其人。

世言歐陽永叔每誇政事﹐不誇文章﹔蔡君謨不誇書﹐呂濟叔不誇棋﹐司馬君實不誇淸絕。大抵不足則誇也。／壺公曰﹕不足則誇﹐妙於誅心。

程伯淳受知神廟﹐神廟問張載﹑邢恕﹐對曰「張載臣所畏﹐邢恕臣從遊。」／壺公曰﹕純公對君﹐從容有則。

彭幸庵曰「我朝一代文明之盛﹐經濟之學﹐莫盛於劉誠意﹑宋潛溪﹔至道學之傳﹐斷自澠池曹月川始。」／壺公曰﹕王伯安直接孔孟之傳。

王維禎云﹕楊石淙如龍﹐王晉溪如虎﹔龍在淵﹐雷雨興焉﹔虎在山﹐艸木茂焉。人仰其爲祥﹐亦駭其爲異。」

規箴

狐丘丈人謂孫叔敖曰「僕聞之﹐有三利必有三患﹐子知之乎﹖夫爵髙者人妒之﹐官大者主惡之﹐祿厚者怨歸之。」孫叔敖曰「不然。吾爵益髙﹐吾志益下﹔吾官益大﹐吾心益小﹔吾祿益厚﹐吾施益博。可以免於患矣。」狐丘丈人曰「善哉言乎﹗」／壺公曰﹕叔敖得老聃之術。

齊景公遊海上而樂之﹐六月不歸。告左右曰「敢有先言歸者死﹗」顏蠋進曰「君樂治海﹐不樂治國。彼若有治國者﹐君安得獨樂此海乎﹖」遂歸。中道聞國人謀將不納之。／壺公曰﹕海上何樂﹖遵海而南﹐此公素志也。

秦王與中期爭論不勝。秦王大怒﹐中期徐行而去。或爲中期說秦王曰「悍人也。中期適遇明君故也﹔向者遇桀紂﹐必殺之矣。」秦王因不罪。／壺公曰﹕秦王喜譽﹐故或能中之。

秦宣太后愛魏醜夫﹐太后病將死﹐出令曰「爲我葬。必以魏子爲殉。」魏子患之﹐庸芮爲魏子說太后曰「以死者爲有知乎﹖」太后曰「無知也。」曰「若太后之神靈明﹐知死者之無知矣﹐何爲空以生所愛﹐葬於無知之死人哉﹖若死者有知﹐先王積怒之日久矣。太后救過不瞻﹐何暇乃私魏醜夫乎﹖」／壺公曰﹕醜夫殉葬﹐吾欲爲之下石。

有獻不死之藥於荊王者﹐謁者操之以入﹐中射之士問曰「可食乎﹖」曰「可。」因奪而食之。王大怒﹐使人殺中射之士。中射之士使人說王曰「臣聞謁者曰可食﹐臣故食之﹐是臣無罪﹐而罪在謁者也。且客獻不死之藥﹐臣食之﹐而王殺之﹐是死藥也﹐是客欺王也。夫殺無罪之臣﹐而明人之欺王也。不如釋臣。」王乃不殺。／壺公曰﹕荊王全無心肝﹐一欺於獻藥者﹐再欺於食藥者。

魯陽文君謂子墨子曰「有語我以忠臣者﹐令之俯則俯﹐令之仰則仰﹐處則靜﹐呼則應﹐可爲忠臣乎﹖」子墨子曰「令之俯則俯﹐令之仰則仰﹐是似影也﹔處則靜﹐呼則應﹐是似響也。君將何得於影與響哉﹖」／壺公曰﹕絕頂之談﹗今之所謂忠臣﹐影響而已矣。

子墨子仕人於衛。所仕者至而反。子墨子曰「何故﹖」對曰「與我言而不當﹐曰待汝以千盆﹐授我五百盆﹐故去之。」子墨子曰「授子過千盆﹐則子去之乎﹖」對曰「不去。」子墨子曰「然則非爲其不當也﹐爲其寡也。」／壺公曰﹕誅心語。

景公有馬﹐其圉人殺之。公怒﹐援戈將自擊之。晏子曰「此不知其罪而死﹐臣請爲君數之。」公曰「諾。」晏子舉戈臨之曰「汝爲吾君養馬而殺之﹐而罪當死﹔汝使吾君以馬之故殺圉人﹐而罪又當死﹔汝使吾君以馬故殺人聞於四鄰諸侯﹐而罪又當死。」公曰「夫子釋之﹐勿傷吾仁也。」／壺公曰﹕諷諫易入。

晉平公問叔向曰「昔齊桓公九合諸侯﹐一匡天下﹐不識其君之力乎﹖其臣之力乎﹖」叔向對曰「管仲善制割﹐隰朋善削縫﹐賓須無善純緣﹐桓公知衣而已﹐亦其臣之力也。」師曠侍曰「臣請譬之以五味﹕管仲斷割之﹐隰朋煎熬之﹐賓須無齊和之﹐羹已熟矣﹐奉而進之﹐而君不食﹐誰能彊之﹖亦君之力也。」／壺公曰﹕兩說俱勝。

魏文侯問狐卷子曰「父賢足恃乎﹖」曰「不足。」「子賢足恃乎﹖」曰「不足。」「兄弟賢足恃乎﹖」曰「不足。」「臣賢足恃乎﹖」曰「不足。」文侯勃然作色曰「寡人問此五者於子﹐一一以爲不足者﹐何也﹖」曰「父賢不過堯﹐而丹朱放﹔子賢不過舜﹐而瞽瞍頑﹔兄賢不過舜﹐而象傲﹔弟賢不過周公﹐而管。蔡誅﹔臣賢不過湯﹑武﹐而桀﹑紂伐。望人者不至﹐恃人者不久﹐君欲治﹐從身始﹐人何足恃乎﹖」

秦王立帝宜陽﹐令許綰誕魏王。魏王將入秦﹐魏敬謂王曰「以河內孰與梁重﹖」王曰「梁重。」又曰「梁孰與身重﹖」王曰「身重。」又曰「使秦求河內﹐則王將與之乎﹖」王曰「弗與也。」魏敬曰「河內三論之下也﹐身三論之上也。秦索其下而王弗聽﹐索其上而王聽之﹐臣竊不取也。」王曰「甚然。」乃輟行。／壺公曰﹕六國之君﹐偏肯入虎穴﹐不知何解﹖

武帝時有殺上林鹿者﹐下有司收殺之。朔時在旁曰「是固當死者三﹕使陛下以鹿殺人﹐一當死﹔天下聞陛下重鹿賤人﹐二當死﹔匈奴有急以鹿觸之﹐三當死。」帝默然赦之。／壺公曰﹕晏先生故智﹐百發百中。

諸葛瑾與權談說諫諭﹐未曾切愕﹐微見風采﹐粗陳指歸﹐如有未合則捨而及他﹐徐復托事造端﹐如物類相求﹐於是權意往往而釋。

張敞爲京兆尹﹐素與嚴延年善。其治𨿽嚴﹐然時有捨縱。聞延年用刑刻急﹐乃以書貽之曰「昔韓盧之取兔也﹐上觀下獲﹐不甚多殺。願次卿少緩誅罰﹐思行此術。」／壺公曰﹕天性刻薄﹐聞善言﹐若飄風過耳。

謝朏初之吳興﹐弟瀹送別﹐朏指瀹口曰「此中惟宜飲酒。」／壺公曰﹕醉鄕無得失﹐無恐怖﹐遞營糟丘﹐吾將老焉。又曰﹕負酒狂者﹐可柰何﹖

何尙之嘗以吏部侍郎休假定省﹐傾朝送別。及至﹐父叔度謂曰「聞頃傾胡相送﹐可有幾客﹖」答曰「殆數百人。」叔度笑曰「此送吏部郎﹐非關何彥徳也。背殷浩作豫章﹐歸省﹐餞別者傾朝。及廢徙東陽﹐舡泊徵虜亭積日﹐乃至親舊無復相窺者﹐汝識之。」／壺公曰﹕叔度枉費口舌﹐宦海中何人喚得醒﹖

柳元景﹑顏師伯嘗詣沈慶之﹐列仗鳴笳﹐騶從盈道。會慶之在田間﹐止從一奴。旣見﹐悄然曰「貧賤不可居﹐富貴亦難守。老子八十之年﹐目見成敗多矣﹐諸君炫此欲何爲乎﹖」／壺公曰﹕沈君快人。不必說成敗﹐石火電光中炫得幾時﹖

賀若惇以失職怨望誅。臨死﹐呼其子若弼曰「吾以舌死﹐汝不可不思。」因引錐刺弼﹐蓋誡以愼言也。／壺公曰﹕若弼卒不免﹐安得日日引錐刺之﹖

王長史至性凝簡﹐不狎當世。嘗從容語諸子曰「吾家門戶﹐所謂素族﹐自可隨流平進﹐不須苟求。」／壺公曰﹕在今日當學退一步法﹐說平進還不是。

彭懶農落職家居﹐縣當大造﹐其子囑司書者飛稅他戶。懶農知之﹐招司書飲﹐戲贈之詩曰「洛陽城中桃李花﹐飛來飛去落誰家﹖」司書答曰「舊時王謝堂前燕﹐飛入尋常百姓家。」懶農曰「旣不飛上天﹐飛入地﹐不過飛入百姓家耳﹐安忍爲此﹖」乃爲詩謝之曰「洪水推沙塞兩涯﹐推來推去只交加。誰知二世宮中鹿﹐走過劉家又李家。」飛稅乃止。／壺公曰﹕飛稅偏屬士夫﹐田多糧重﹐焉得不飛﹖

時有新登進士第者﹐彭綏之具酌招飲。值微雨﹐累速不至。綏之遺以詩云「倘來名利若遊塵﹐何事癡兒太認眞﹖咫尺泥途行不得﹐山陰雪夜是何人﹖」／壺公曰﹕彭綏之尢可鄙。

羲之與桓溫箋﹕謝萬才流經通﹐處廟廊參諷議﹐故是後來一器﹐而令屈其邁往之气﹐以俯順荒余﹐近是違才易務矣。／壺公曰﹕右軍才髙識大﹐惜以書見長。

張興世累戰功﹐仕至左衛將軍。將拜墓﹐父仲子謂曰「汝衛從太多﹐先人必當驚怖。」興世爲之減撤。／壺公曰﹕見墓前豎翁仲﹑華表者﹐子孫多類頑石。

顏延之嘗過子竣﹐見賓客盈門﹐而竣猶臥未起。怒曰「出糞土之中﹐升云霓之上﹐而驕盈若此﹐其能久乎﹗」／壺公曰﹕富貴薰人﹐父必不得之於子。

張融嘗戒其子曰「人生有口﹐止可論道說文﹑給飲與食﹐此外如樹网焉。吾每以不爾爲恨﹐爾曹當振网也。」／壺公曰﹕此中惟宜飲酒﹐論道說義轉多事。

安叱奴者﹐舞工也。唐髙祖官之散騎。李綱諫曰「周家均工樂胥不得預士伍﹐𨿽復妙如師襄﹐才如於野﹐皆繼世不易業。故魏武使禰衡擊鼓﹐衡先解朝衣﹐不敢以先王法服爲伶人褻也﹔齊髙緯封曹妙達爲王﹐安馬駒開府﹐此有國之鑑戒。今令舞胡鳴玉曳組位五品﹑趨丹地﹐非貽厥孫謀之道。」／壺公曰﹕唐莊宗狎伶人﹐自稱李天下﹐更妙。

光武臨朝﹐或有惰容﹐張湛輒陳諫其失。常乘白馬﹐帝每見湛﹐輒言「白馬生且復諫矣。」

司馬溫公夫人﹐元宵夜欲出觀燈﹐公曰「家自有燈。」夫人曰「兼看遊人。」公笑曰「我是鬼﹖」／壺公曰﹕嘗與張山人渤觀燈﹐山人曰「花燈花燈﹐觀花乎﹐觀燈乎﹖都不是﹐曰「觀人」。」。予曰「詩客詩客﹐做詩乎﹐做客乎﹖都不是﹐曰「做賊」。」

黃魯直好作艷語﹐詩詞一出﹐人爭傳之。時法云秀老呵之曰「公文詞之富﹐翰墨之妙﹐甘施於此乎﹖」公曰「某但空語﹐初非實踐﹐終不以此墮惡道也。豈亦欲置於馬腹中乎﹖」秀曰「李伯時但以念想在馬腹﹐墮落不過正其一身﹔今公艷語實蕩天下心﹐使其信以爲然﹐蕩而不反﹐則逾越禮法﹐冒犯廉恥﹐無不至矣。罪報何止入馬腹﹖定當入泥犁也。」公爲之動容。／壺公曰﹕文土當知。又曰﹕庾開府墮泥犁﹐萬劫不曾翻身。

馮當世晚年好佛﹐知並州﹐日以書寄王平甫曰「並州歌舞妙麗﹐閉目不窺﹐日以談禪爲上。」平甫答曰「若如所論﹐未達禪理。閉目不窺﹐已是一重公案。」／壺公曰「臨去秋波那一轉」﹐老宿以此省悟。

王安石初見晏元獻﹐元獻熟視無他語﹐但云「能容於物﹐物亦容矣。」安石唯唯而退。／壺公曰﹕頂門一鍼。

立春日﹐翰林作春詞﹐貼於禁中。皇帝閣六篇﹐其一曰「漠然天造與時新﹐根著浮流一气均。萬物不須雕琢巧﹐正如恭己布深仁。」皇后閣五篇﹐其一曰「春衣不用蕙蘭薰﹐領緣無煩刺繡文。曾在蠶宮親織就﹐方知縷縷盡辛勤。」夫人閣四篇﹐其一曰「聖主終朝勤萬幾﹐燕居專事養希夷。千門永晝春岑寂﹐不用東前插柳枝。」此詩不特詠景物爲觀美﹐嘗寓規諷﹐爲玉堂之楷式。／壺公曰﹕依樣葫蘆。

韓魏公妻弟崔公孺﹐持論甚正。公喜﹐與之語﹐偶泛及差除﹐公孺忽曰「豺狼﹑虎豹﹑蛇虺﹐天乃屏置於山林深僻之地者﹐蓋恐爲人之害也。今監司郡守一失選﹐掄置在要路﹐其爲民害得不甚於豺狼虎豹蛇虺乎﹖」公默然。／壺公曰﹕崔君可掌銓。

李太白贈子美云「借問因何太瘦生﹐只爲從前作詩苦。」苦之一字﹐譏其困雕鐫也。杜子美寄太白雲﹕「何時一樽酒﹐重與細論文。」細之一字﹐譏其欠縝密也。／壺公曰﹕文人互相譏彈﹐是眞知己。

壺公見尊官赫奕﹐書二絕於壁云「可憐世事渾無定﹐卻笑癡兒偏認眞。石火電光那得久﹖眼前現例欲酸辛。」「烈風張帆滚浪顚﹐笑語中流意興翩。岸上有人明著眼﹐危哉苦海急相煎。」

北魏王珪問博士李先曰「天下何物最益人神智﹖」先曰「莫若書。」／壺公曰﹕關壯繆﹑嶽武穆善讀左氏春秋。

王朴重扈載﹐薦之宰相李穀。轂曰「非不知其才﹐然薄命﹐恐不能勝。」朴曰「公爲宰相﹐以進賢退不肖爲職﹐何言命耶﹖」／壺公曰﹕宰相不許講命。

長沙有朝士某者還鄕﹐意气盈滿﹐賓至鼓吹﹐喧闐裏中。有執友來訪﹐朝士曰「翁素好誦詩。近日誦得何詩﹖」執友曰「近誦得孫鳳洲贈歐阻圭齋詩﹐甚有味。」乃朗誦曰「圭齋還是舊圭齋﹐不帶些兒官樣回。若使他人居二品﹐門前簫鼓鬧如雷。」朝士聞詩有赧色﹐明日賓至﹐門庭寂然。／壺公曰﹕官樣可羞。

宋神宗時﹐丞相陳升之治第於潤州﹐極爲宏壯﹐綿亙數百步。宅成﹐升之已疾甚﹐惟肩輿一登西樓而已。人謂之三不得﹕居不得﹑賣不得﹑修不得。

蓋寬饒自以行淸能髙﹐有益於國﹐而爲凡庸所越﹐失意不快﹐數上疏諫爭。太子庶子王生髙寬饒節而非其如此﹐予書曰「明主知君潔白公正﹐不畏彊禦。故命君以司察之位﹐擅君以奉使之權﹐尊官厚祿已施於君矣。君宜夙夜惟思當世之務﹐奉法宣化﹐憂勞天下。乃欲以太古久遠之事﹐匡拂天子﹐數進不用﹐難聽之語﹐以摩切左右﹐非所以揚令名﹑全壽命者也。方今用事之人﹐皆明習法令﹐言足以飾君之辭﹐文足以成君之過。君不惟蘧氏之髙蹤﹐而慕子胥之末行﹐用不訾之軀﹐臨不測之險﹐竊爲君痛之。」／壺公曰﹕迂而直﹐其能免乎﹖

馬援謂梁松﹑竇固曰「凡人爲貴﹐當使可賤。如卿等欲不可復賤﹐居髙﹐堅自持﹐勉思鄙言。」／壺公曰﹕君知之矣﹐復蒙薏苡之謗﹐何耶﹖

何晏﹑鄧颺令管輅作卦﹐云「不知位至三公不﹖」卦成﹐輅稱古義﹐深以戒之。颺曰「此老生之常談。」晏云「「知幾其神乎﹖」古人以爲難﹐交疏吐誠﹐今人以爲難。今君一面盡二難之道﹐可謂明徳惟馨。詩不云乎﹖「中心藏之﹐何日忘之」。」／壺公曰﹕悅而不繹﹐管先生失言。

石季倫嘗與長水校尉孫季舒酣宴﹐孫傲慢過度﹐季倫欲表免之﹐裴叔則曰「季舒酒狂﹐一四海聽知。足下飲人狂藥﹐責人正禮﹐不亦乖乎﹖」／壺公曰﹕酒狂果難柰。

唐明宗與馮道語及年谷屢登﹐四方無事。道曰「臣常記昔在先皇幕府﹐奉使中山﹐歷井陘之險﹐臣憂馬蹶﹐執轡甚謹﹐幸而無失。逮至平路﹐放轡自逸﹐俄至顚隕。凡爲天下﹐亦猶是也。」／壺公曰﹕身事十主﹐議論則侃侃。

邵康節與富韓公在洛﹐每晴日﹐必同行至僧捨。韓公見佛必躬身致敬﹐康節笑曰「無乃爲佞乎﹖」／壺公曰﹕近日佞佛者偏會殺人﹐去富公遠矣。

範蜀公以議新法不合而去﹐其謝表云「望陛下集羣議爲耳目﹐以除壅蔽之姦﹐任老成爲腹心﹐以養和平之福。」天下聞而壯之。／壺公曰﹕忠臣愛君﹐百折不回。

王陽明論舉薦人才不可不愼﹐譬如養蠶﹐但雜一爛蠶於中﹐則一筐好蠶盡爲所壞矣。／壺公曰﹕今於爛蠶中雜一好蠶﹐得乎﹖

余肅敏弟子寰﹐舉進士﹐肅敏教之曰「人固貴剛﹐不可使人畏之如虎。」／壺公曰﹕人畏如虎﹐必有暴之者矣。

豫章張相公曰「言路有四﹕當可而發﹐上也﹔遇事而發﹐次也﹔緘默不發﹐又其次也﹔有爲而發﹐風斯下矣。」／壺公曰﹕可作言官箴。

歸安嚴鳳以孝友聞﹐同邑施氏兄弟爭產﹐其弟訴之鳳﹐鳳顰蹙曰「吾兄儒﹐吾正苦之﹐得如若兄力量﹐可盡奪吾田﹐吾復何憂﹖」施感悟﹐兄弟友愛終身。／壺公曰﹕平日孝友﹐才可片言折獄。

一縣令初至任﹐謂羣下曰「汝聞諺云「破家縣令﹑滅門刺史」乎﹖」有父老對曰「間者士子多讀書﹐某等只聞得「豈弟君子﹐民之父母」。」縣令默然。／壺公曰﹕這父老機鋒犀利。

李志學好談神仙﹐然嗜醇甘﹑耽姝麗。李夢陽曰「喧寂不共途﹐動靜無並驅。子謂果有揚州鶴乎﹖」李曰「根污泥而挺淸泠之上者﹐蓮之所以神也。」夢陽曰「污泥不染者﹐以其根蓮也。子誠蓮則可﹐非蓮則壞矣。」／壺公曰﹕眞地獄種子。

鄒東廓受知於劉野亭﹐劉歸﹐鄒送之。劉曰「子國器也﹐善自愛。寧直無媚﹐寧介無通﹐寧恬無競。」／壺公曰﹕操是道也﹐可入世﹐可出世。

孫源貞舉進士﹐以實錄事至杭﹐屬學諸生給事筆硯。時於肅湣在列﹐進曰「學校之設﹐將養賢以爲用耶﹐抑供事書辦耶﹖」孫下席迎上坐﹐謝過。

楊宗喬峭直﹐與人議論﹐不能下气。監臨者惡之﹐幾不免。偶見桂古山﹐道其事﹐桂曰「譬如對奕﹐且饒一著﹔譬如爭路﹐且退一步﹐便無事矣。」宗喬惕然謝教。／壺公曰﹕失便宜是得便宜﹐吾以書紳。

林希元欲徵安南﹐張嶽規之曰「欽州非用武之地﹐尊相無封侯之骨﹐恐有後悔。」／壺公曰﹕妄開邊釁﹐宜服上刑。

國學舊有荊公文集板﹐陸儷山爲司成﹐命模印數部﹐分遺朝士。學錄王玠蹙額言曰「好好世界﹐如何要將王安石文字通行﹖怕有做出王安石事業者。」／壺公曰﹕荊公文亦是拗體﹖

錦衣王佐卒﹐陸炳代理衛篆﹐勢焰甚張。佐子不肖﹐有別墅三﹐炳欲盡得之。乃陷以罪﹐並捕其母。母膝行前﹐道其子罪甚詳。子號呼曰「兒頃刻死矣﹐母忍助虐耶﹖」母指炳座而顧曰「而父坐此非一日﹐作此等事亦非一﹐生汝不肖子﹐天道也﹐何多言﹖」炳面赤。／壺公曰﹕阿母可憐﹗

錢學士溥營第﹐役煩裏旅。旅有惰者﹐錢譴之﹐對曰「病矣。」問曰「何病﹖」對曰「往時黃提刑營第﹐老夫從役傷膂。黃第今敗瓦頹垣矣﹐老夫猶疾痛不卽死。玆役之不力﹐何敢辭罪﹖」錢謝遣之。／壺公曰﹕這里旅兩遭劫運。

文衡山每言「近來陸貞山最會做文字﹐但開口便要罵人﹐亦是一病。」／壺公曰﹕文字罵人﹐損自家福。又曰﹕東坡不免此病。

周叔夜赴楚臬﹐請益於楊抑齋﹐答曰「獨陽不生﹐獨陰不成﹐凡事不可太要好。」／壺公曰﹕此爲賢者下藥。

吾謹就試有司﹐盛飾冠服﹐文頃刻就。偶風動衣裾﹐文采五色爛然。有司詬怒﹐欲笞之﹐然奇其文﹐第曰「有如是才﹐而不自愛﹐是挾狐白裘反衣之耳。」

捷悟

桓公使管仲求寧戚﹐戚應之曰「浩浩乎﹖」管仲不知﹐至中食而慮之。婢子曰「公何慮﹖」管仲曰「非婢子所知也。」婢子曰「公其毋少少﹐毋賤賤。背者吳幹戰朱齔﹐不得入軍門﹐國子擿其齒﹐遂入﹐爲干國多。百里奚﹐齊國之飯牛者也﹐穆公舉而相之﹐遂霸諸侯。由是觀之﹐賤豈可賤﹖少豈可少哉﹖」管仲曰「然。公使我求寧戚﹐寧戚應我曰「浩浩乎」﹐吾不識。」婢子曰「詩有之﹕「浩浩者水﹐育育者魚。未有室家﹐而安召我居﹖」寧子其欲室乎﹖」／壺公曰﹕此婢有學問﹐敬仲拜下風矣。

孫權問諸葛恪曰「卿父與叔父孰賢﹖」對曰「臣父爲優。」權問其故﹐對曰「臣父知所事﹐叔父不知﹐以是爲優。」權大噱。／壺公曰﹕恪知媚君﹐言不由衷。

前蜀王建判官馮涓好戲﹐時鳳翔張郎中通好﹐來晨宴接。王慮馮公先而張子乘之﹐或致失機﹐乃令客將傳達﹐但請緘默。坐卽定﹐而賓主寂然﹐無敢發語端者。馮乃取靑梅鏗然一嚼之﹐四坐流涎﹐因成大笑。／壺公曰﹕風流可掬。

李氏未歸順時﹐徐鉉奉王命至中朝﹐便殿見藝祖﹐奏曰「李煜如地﹐陛下如天﹔李煜如子﹐陛下如父。天乃能蓋地﹐父乃能庇子。」藝祖應聲答曰「旣是父子﹐安能兩處喫飯﹖」鉉無以對。

蕭彥瑜嘗與禦宴﹐醉伏筵中。武帝以棗投之﹐彥瑜取栗擲上﹐正中面。帝動色﹐言「汝那得如此﹐豈有說也﹖」彥瑜答曰「陛下投臣以赤心﹐臣敢不報以戰栗﹖」上大悅。／壺公曰﹕太狎。

梁時有沙門訟田﹐武帝大署曰「貞」。有司未辧﹐徧問莫知。劉顯曰「貞文字爲與上人。」帝忌出之。／壺公曰﹕帝奇署﹐劉奇悟。

珍禪師眞率不事事﹐一郡守初至﹐不知其佳士﹐未嘗與語。守謂客曰「魚﹑稻宜江淮﹐羊﹑面宜京洛。」客未及對﹐珍輒對曰「世俗無如羊之大美﹐且性極暖﹐宜人食。」守變色瞑視之﹐徐曰「禪師何故知羊肉宜暖﹖」珍應曰「嘗臥氈知之。其毛尙爾暖﹐其肉不言可知矣。如明公治郡政美﹐則立朝當更佳也。」／壺公曰﹕諂語出自和尙﹐尢可惜。

韓億奉使契丹﹐時副使者爲章獻外姻﹐妄傳太后旨於契丹﹐諭以南北歡好﹐傳示子孫之意。億初不知也﹐契丹主問億曰「皇太后卽有旨﹐大使何不言﹖」億對曰「本朝每遣使﹐皇太后必以此戒約﹐非欲達之比朝也。」契丹主大喜曰「此兩朝生靈之福。」是時副使方失詞﹐而億反用以爲徳﹐朝議推服之。／壺公曰﹕眞使臣。

宋神宗嘗問經筵官﹕周官「前朝後市」何義﹖黃履時爲侍講﹐以王氏新說對言「朝﹐陽事﹐故在前﹔市﹐陰事﹐故在後。」上曰「亦不獨此。朝﹐君子所集﹔市﹐小人所居。向君子背小人之意。」諸臣聞之竦然。／壺公曰﹕君旣知矣﹐何爲背君子而向小人﹖

況鐘謁一勢閹﹐拜下不答﹐斂提起雲﹕「老太監不喜拜﹐且長揖。」／壺公曰﹕不惡而嚴。

景泰立春日﹐正值聖節﹐眾議慶賀﹑迎春先後未定。於肅湣至﹐曰「迎春宜先。」眾曰「何據﹖」曰「不見「春王正月」﹖春加王上﹐宜先迎春。」／壺公曰﹕得體。

程公同知溫州﹐領上官檄﹐檢校鹽場﹐稱度數日﹐茫無緒次。有老翁獻計﹐用井字法。言訖﹐卽去。程卽命畫地作井字﹐堆鹽九區﹐髙廣相等﹐止稱其一﹐而餘八者悉定。不三日﹐鹽無遺數。／壺公曰﹕簡而確。

王守仁聞地藏洞有異人﹐坐臥松毛﹐不火食。遂立巖險﹐至之﹐其人正熟睡。公俟其醒﹐問最上一乘﹐其人曰「周濂溪﹑程明道是儒家兩个好秀才。」公恍然悟。

周鑑覆舟江中﹐幸無恙。尋遷憲使﹐嘆曰「宦途之險﹐猶牛渚﹑馬當也﹐日行其間﹐安能數徼天幸哉﹖」竟致仕。／壺公曰﹕急沈中勇退﹐第一流人。

蔣芝曰「宋儒格致之說﹐久厭聽。聞良知及知行合一之說﹐一新耳目﹐如鰣魚﹑鮮筍﹐肥美爽口﹐盤肴陳前﹐味如嚼冰。若久而厭飫﹐依舊用鵝﹑鴨﹐羊﹑豕矣。」／壺公曰﹕此門外漢﹐非知味者。

周思兼曰「食淡勝於肥甘﹐食後方見﹔貧賤勝如富貴﹐當亦如是。」／壺公曰﹕亦過後方知。

夙惠

孫策年十四﹐詣袁術﹐俄而外通劉豫州來﹐孫便求去。袁曰「劉豫州何若﹖」答曰「英雄忌人。」旣出﹐下東階﹐劉玄徳從西階上﹐但得轉顧視孫足下﹐行殆不復能前。／壺公曰﹕討逆長年﹐必有可觀。

李衛公幼時﹐父吉甫每誇其敏捷﹐武相元衡召見﹐問曰「吾子在家所嗜何書﹖」徳裕不應。翌日﹐元衡以告吉甫﹐吉甫責之﹐徳裕曰「武公身爲宰相﹐不問理國調陰陽﹐而問所嗜書。其言不當﹐所以不應。」／壺公曰﹕在海外陰陽不調矣。

袁充少警悟﹐年十餘歲﹐其父黨至門﹐時冬初﹐充尙衣葛。客戲充曰「袁郎子「絺兮綌兮﹐淒其以風」。」充應聲答﹕「惟絺與綌﹐服之無斁。」以是大見嗟賞。

王元規八歲而孤﹐隨母往依舅氏於臨海。土豪劉瑱資巨萬﹐欲妻以女﹐母以孤弱﹐亦欲結婚彊援。元規時年十二﹐請曰「因不失親﹐古人所重﹐豈得苟安異壤﹐輒婚非類﹖」母感其言而止。／壺公曰﹕老成之見。

闞澤年十三﹐夢見名字炳然在月中。／壺公曰﹕夢騎馬入月中者﹐應是仙品。

徐陵數歲﹐家人攜候釋寶志﹐寶志摩其頂曰「天上石麟麟也。」

司隸徐正﹐名知人。苻堅六歲時﹐嘗戲於路﹐正見而異焉﹐問曰「苻郎﹐此官街﹐小兒行戲﹐不畏縛耶﹖」堅曰「吏縛有罪﹐不縛小兒。」正謂左右曰「此兒有霸王相。」／壺公曰﹕此胡之巨擘﹐惜不終。

長孫紹遠年十三﹐王碩聞其彊記﹐欲試之。乃試以月令﹐紹遠讀一徧﹐誦之若流。／壺公曰﹕習禮者﹐每試題一出﹐茫然閣筆。人之相去﹐奚啻九牛一毛。

徐之才年八歲﹐造周捨聽講老子﹐捨爲設食﹐戲之曰「徐郎不用心思義﹐而但事食乎﹖」之才答曰「聖人虛其心而實其腹。」捨大嗟賞。

梁昭明年十二時﹐嘗於內省見讞獄﹐問左右曰「是皂衣何爲者﹖」曰「廷尉官屬。」召視其書﹐曰「是皆可念﹐我得判否﹖」有司以其幼﹐詒之曰「得。」獄皆上刑統﹐悉判杖五十。有司具以白帝﹐帝笑而從之。／壺公曰﹕菩提種子﹗

吳祐父恢﹐爲南海太守。祐年十二﹐隨之任。父欲殺靑簡以寫經書﹐祐諫曰「五嶺舊多珍怪﹐上爲國家所疑﹐下爲權戚所望。此書若成﹐必載之兼兩。昔馬援以薏苡興謗﹐王陽以衣囊徼名﹐嫌疑之間﹐先賢所愼。」恢乃撫其背曰「吾家世不乏季子。」／壺公曰﹕賢公子。

朱據爲車騎將軍﹐時張純﹑張儼﹑朱異三人﹐俱童稚有才名。一日﹐同往見據﹐據曰「老鄙相聞﹐饑渴甚矣。騕褭以迅驟呈奇﹐鷹隼以輕疾爲妙。其爲我各賦一物﹐然後就坐。」儼賦犬曰「守則有威﹐出則有獲。韓盧宋鵲﹐書名竹帛。」純賦席曰「席以冬設﹐簞爲夏施。揖讓而升﹐君子攸宜。」異賦弩曰「南嶽之幹﹐鐘山之銅。應機命中﹐獲隼髙墉。」三人皆賦成﹐就坐﹐據大欣賞。／壺公曰﹕三賦英气勃勃。

明帝嘗敕謝朏與謝超宗從鳳莊門入﹐蓋鳳莊﹐二人父名﹐戲之也。超宗曰「君命不可不往。」趨而入。朏曰「君使臣以禮。」逡巡不入。時人兩稱之。

王紘性敏辧﹐年十三時﹐嘗見郭元貞﹐元貞撫其背曰「讀何書﹖」曰「讀孝經。」「孝經云何﹖」曰「在上不驕﹐爲下不亂。」元貞曰「吾豈驕乎﹖」曰「君子防未萌﹐亦願畱意。」／壺公曰﹕是郭子師。

太子昭幼時﹐隋文帝嘗謂之曰「當爲爾娶婦。」昭輒應聲泣。問其故﹐對曰「漢王未婚時﹐恆在至尊所﹔一朝娶婦﹐便爾出外。懼將違離﹐是以啼耳。」上嘆其至性。／壺公曰﹕旣生昭﹐何生廣﹖

蘇瓊幼﹐嘗從父謁父友曹芝﹐芝戲問曰「若欲官不﹖」瓊對曰「設官求人﹐非人求官。」芝大嘆異。／壺公曰﹕誰解此語﹖

程駿少時﹐師事劉昞。昞嘗謂門人曰「今世名教之儒﹐咸尙老莊。吾謂其言虛誕﹐不可以經世。」駿對曰「不然。老子著抱一之言﹐莊生申本性之旨。人若乖一﹐則煩僞生﹔爽性﹐則衝性散。恐老莊未盡非也。」昞懼然曰「卿年尙稚﹐識乃老成。」自是聲譽遂顯。／壺公曰﹕得老底之微。

李賢九歲從師受學﹐略觀大旨﹐不尋章句。或謂曰「學不精勤﹐不如不學。」賢曰「人各有志﹐豈能領徒受世﹖惟當粗聞教義﹐補己不足耳。至如忠孝之道﹐實盟於心。」聞者驚服。後官極將相。

管輅年七八歲﹐與鄰里小兒戲﹐畫地爲日月星辰之狀﹐言不常。父母禁之﹐答曰「家雞﹑野鵠﹐尙知天時﹐況人乎哉﹖」／壺公曰﹕管有宿根﹐非關學問。

朱熹自幼穎異﹐甫能言﹐父指天示之﹐對曰「天也。」卽問曰「天之上何物﹖」父奇之。嘗從羣兒戲沙中﹐獨端坐﹐以指畫沙﹐視之則八卦也。／壺公曰﹕如此聰明﹐乃失足於訓詁。

陸九淵三四歲時﹐問其父﹕「天地何所窮際﹖」父笑而不答。遂至深思忘寢。及總角﹐聞人誦伊川語﹐則曰「覺若傷我者。」又曰「伊川之言﹐奚爲與孔孟不類﹖其間多有不是處。」／壺公曰﹕象山先生是顏子之品。又曰﹕觀荊門政事﹐知有本之學。

程輝性倜儻﹐喜雜學﹐仕至宰相﹐尢好論醫。時有神童常添壽者﹐方數歲﹐輝召之﹐亦與論醫﹐因書「醫非細事」四字。添壽爲糊去「細」字﹐攺「相」字。輝慚。世以此奇添壽﹐謂切中其病。／壺公曰﹕宰相不許談命。

許衡七歲受書﹐卽問其師曰「讀書何爲﹖」師曰「取科第耳。」曰「如斯而已乎﹖」師大奇之。

楊大年年十一﹐太宗聞其名﹐召對便殿﹐授祕書省正字﹐且曰「卿久離鄕裏﹐得無念父母乎﹖」對曰「臣見陛下﹐一如臣父母。」上嘆賞。

趙仲南葵﹐父方﹐寧宗時爲荊湖制置使。葵每聞警報﹐與諸將偕出﹐遇敵輒深入。諸將惟恐失制置子﹐盡死救之﹐以比獲捷。一日﹐方行犒賞﹐軍士憤其薄。葵時年十三﹐亟呼曰「此朝廷賜也。本司別有賞賚。」軍士遂定。人服其機警。／壺公曰﹕趙葵可將。

於謙七歲﹐僧蘭古春見而奇之﹐曰「此他日救時宰相。」／壺公曰﹕土木之難﹐微公﹐其左衽矣。

何遵幼時﹐其祖折葵一枝付公﹐命向日拜﹐竟北面拜。祖怪問﹐公曰「翁獨不聞闕在北耶﹖」

彭脊庵七歲﹐從鄕父老入佛寺﹐不拜。寺僧彊之﹐不從﹐反叱之曰「彼佛裸跣不衣冠﹐我何拜爲﹖」／壺公曰﹕西方聖人而來東土﹐猶衣章甫適越也。

何文肅喬新﹐幼閱陳子經《通鑑續編》﹐翰林周中規問曰「子經書法何如﹖」曰「先輩著述﹐非後生敢議。然呂文煥降元﹐不書其叛﹔張世傑溺海﹐不書死節﹔曹彬﹑包拯之卒﹐不書其官﹔紀羲軒﹐則采怪誕不經之談﹔書遼金﹐則失內夏外夷之義﹐似有未當。」中規大驚﹐白其父冢宰公曰「三郎學識不易及也。」／壺公曰﹕著書之難如此。

張簡肅敷華七歲時﹐里社有竹木之祟﹐乃指揮羣兒斬伐殆盡。／壺公曰﹕神勇。

劉咸栗六歲﹐待客﹐有談及天下阨塞及運道可憂者﹐趨而進曰「勿使姦雄聞之。」／壺公曰﹕此老成之見。天下事多爲妄談者所誤。

倪文毅嶽﹐五歲侍文僖公﹐問曰「天上更有天﹐地下亦當有天。」蓋已悟天包地之理矣。／壺公曰﹕朱子云「天之上何物﹖」此問最玄。誰包天者﹖

王陽明幼問塾師曰「何爲第一等事﹖」塾師曰「惟讀書登第耳。」陽明曰「登第恐非第一等事。或讀書學聖賢耳。」其父笑曰「汝欲學聖賢耶﹗」／壺公曰﹕做聖賢須從幼做起。

韓邦靖五歲讀論語﹐至文王至徳篇﹐掩卷若有思者。父問﹐對曰「卽如是﹐武王非矣。」／壺公曰﹕周武往往爲幼童指摘﹐智故漸熟﹐便稱「應乎天﹐順乎人」。

吾子虛謹﹐年十歲﹐隨祖求樂公謁郡守﹐曰「幼孫能詩。」郡守試以「五馬賦」﹐揮毫立就﹐文采爛然。弱冠登第﹐館試言志詩﹐詩曰「閶闔重開試﹐瑯玕愧未奇。赤墀臨瑞气﹐金殿耀春曦。伏簇花初擁﹐香濃露轉飛。雕龍文總就﹐鼓瑟志難移。突兀三山近﹐蒼茫五嶽低。際身天漢上﹐揮掃淨虹霓。」時宰以狂抑之。

※※※※※※

http﹕／／nnno。blog。hexun。com／本帖地址﹕http﹕／／club。xilu。com／wave99／msgview﹣950484﹣84110。html﹝復制地址﹞上一主題﹕《六朝文絜》﹝淸﹞許槤選下一主題﹕﹤公車上書﹥﹝淸﹞康有爲。。。﹝樓主﹞﹝2樓﹞作者﹕nnno發表時間﹕2009／01／1719﹕15﹝加爲好友﹞﹝發送消息﹞﹝个人空間﹞回復修攺來源刪除芙蓉鏡寓言三集開化壺公江東偉淸來著

豪爽

澹臺子羽賫千金文璧渡河﹐陽侯波起﹐兩蛟夾舟。子羽曰「吾可以義求﹐不可以威劫。」操劍斬蛟﹐蛟死波休﹐乃投璧於河﹐三投﹐璧輒躍出﹐因毀璧而去。／壺公曰﹕與暴虎馮河者是同﹖是異﹖

景公飲酒﹐夜移於晏子。前驅款門曰「君至。」晏子被玄端立於門曰「諸侯得微有故乎﹖國君得微有事乎﹖君何爲非時而夜辱﹖」公曰「酒醴之味﹐金石之聲﹐願與夫子樂之。」晏子對曰「夫布薦席﹑陳簠簋者有人﹐臣不敢與焉。」公曰「移於司馬穰苴之家。」前驅款門曰「君至。」穰苴介冑操戟立於門﹐曰「諸侯得微有兵乎﹖大臣得微有畔者乎﹖君何爲非時而夜辱﹖」公曰「酒醴之味﹐金石之聲﹐願與將軍樂之。」穰苴對曰「夫布薦席﹑陳簠簋者有人﹐臣不敢與焉。」公曰「移於梁丘據之家。」前驅款門曰「君至。」梁丘據左操瑟﹐右挈竽﹐行歌而出。公曰「樂哉﹐今夕吾飲也。微彼二子者﹐何以治吾國﹖微此一臣者﹐何以樂吾身﹖」／壺公曰﹕政可作君臣相悅之樂。又曰﹕文則晏子﹐武則穰苴﹐古之人所以能樂﹔若臨春結綺﹐止得梁丘據輩耳。

諸葛孔明在荊州遊學﹐每晨夜﹐恆抱膝長嘯。／壺公曰﹕便是有心人。

阮嗣宗容貌瑰傑﹐志气宏放﹐傲然獨得﹐任情不羈。或閉戶視書﹐累月不出﹔或登臨山水﹐經日忘歸。／壺公曰﹕孤云野鶴。

阮步兵率意獨駕﹐不由徑路。車迹所窮﹐輒慟哭而返。嘗登廣武﹐觀楚漢戰處﹐嘆曰「時無英雄﹐使豎子成名﹗」／壺公曰﹕觀步兵意气﹐得寸鐵在手﹐便能殺人。

河南吳雄家貧﹐喪母﹐贊葬於人所棄地﹔喪事趣辦﹐不問時日。有言當族滅者﹐雄亦不顧。然自雄始﹐三世爲廷尉。／壺公曰﹕眞英雄。

下邳趙興﹐不卹忌諱。官迹所至﹐必多所造作﹐故犯妖禁﹐而家益用顯﹐三世爲司隸校尉。／壺公曰﹕明知故犯﹐轉多事。

畱正少爲郡吏﹐與黃巾戰﹐一足被創﹐筋屈不伸。久之﹐謂其親屬曰「英雄並起﹐而我屈躄在閭裏間﹐與死何異﹖今欲割引吾足﹐死則已矣﹐幸不死而足伸﹐幾可見用。」親屬難之﹐正乃自引刀割其筋﹐血流滂沱﹐气絕良久﹐家人怖甚。曰「業已爾﹐其伸之﹗」足遂伸。及創愈﹐淩統奇之﹐薦爲屯騎校尉。／壺公曰﹕一校尉何必割筋流血﹖

關羽嘗爲流欠所中﹐貫其左臂。後創𨿽愈﹐每陰雨﹐骨卽疼痛。以問醫﹐醫曰「矢鏃有毒﹐毒入骨﹐當破臂刮骨去毒﹐此患乃除耳。」羽便伸臂﹐令醫劈之。時羽適與諸將對飲﹐臂血淋漓﹐一座驚愕﹐而羽談笑自若。／壺公曰﹕淸來弱冠時﹐亦饒爲之。

王弘之嗜山水﹐無宦情。自義熙迄元嘉﹐徵辟屢至﹐俱不就。敬弘嘗解貂裘與之﹐卽著以采藥。／壺公曰﹕非啖名﹐聊以適性。

王敬弘妻弟桓玄﹐嘗自荊州遣使邀其夫婦。已至巴郡﹐忽謂人曰「靈寶正當欲見其姊﹐我不能爲桓氏贅婿。」徑遣妻往而已﹐浪遊山水以歸。／壺公曰﹕世有劉寄奴﹐冰山其可倚乎﹖

沈慶之宅在淸明門外﹐甚宏麗﹐乃別築園婁湖。一夜盡攜其子孫戚屬徙居焉﹐而以其宅還官。／壺公曰﹕叔孫敖以後一人。

髙季式豪率縱酒﹐不拘檢押﹐與光州刺史李元忠素遊款。式在濟州﹐嘗夜飲酣暢。忽憶元忠﹐乃亟開城門﹐遣人乘驛馬持一壺酒往光州﹐勸元忠飲。朝廷知而不責。／壺公曰﹕有疆場之責﹐那得如此﹖

司馬消準﹐神武婿也﹐威焰甚盛。一日過季式﹐季式畱飲﹐自夜達旦。消難欲出﹐重門並關﹐因固請季式曰「君以地勢脇我耶﹖」竟不許。消難不得出﹐酒到亦不飲﹐式乃索一車輪﹐自括其頸﹐又取一車輪括消難頸﹐引蒲相勸。消難無如何﹐笑而飲之﹐始得脫。／壺公曰﹕權貴人政須以車輪括其頸。

徐勉嘗戒子云「吾淸明門宅前割西邊施宣武寺﹐旣失西箱﹐不復方幅。然此逆旅捨耳﹐何事須華﹖常恨時人謂是我宅。古往今來﹐髙門甲第﹐連闥洞房﹐宛其死矣﹐誰是誰室﹖」／壺公曰﹕數語令章臺﹑阿房黯然失色。

平鑑爲懷州刺史﹐和士開以佞幸擅權﹐勢傾朝列﹐令人求鑑愛妾劉氏。鑑遣送之﹐調人曰「老公失阿劉﹐與死何異﹖要自爲身作計﹐不得不爾。」／壺公曰﹕愧死石季倫。

元暉業慷慨有志節﹐齊文襄嘗問之曰「比何所披覽﹖」答曰「數尋伊霍之傳﹐不讀曹馬之書。」見時運漸謝﹐不復圖全﹐惟事飲啖。一日一羊﹐三日一犢。／壺公曰﹕元生飽欲死。又曰﹕豪於啖。

賈島嘗以歲除﹐取一年所得詩﹐祭以酒曰「勞吾精神﹐以是補之。」／壺公曰﹕豪於詩。

張旭大醉﹐以頭濡墨而書。／壺公曰﹕豪於書。

劉孝綽負才使气。每朝集﹐公卿林立﹐無所與語。而反呼騶卒訪道途間事。／壺公曰﹕芙蓉鏡聯﹕天放得閒﹐且搜山中二酉﹔世無可語﹐寧呼車下三騶。又曰﹕劉生不遇﹐天也。

將軍裴旻﹐嘗請吳道玄畫天宮寺壁。道玄曰「聞將軍善舞劍﹐願作气以助揮毫。」旻欣然爲舞一曲。道玄看畢﹐奮筆立成﹐若有神助。／壺公曰﹕絕世之技﹐應以神合。

﹑李翰文𨿽宏暢而思甚苦澀。晚居陽翟﹐常從邑令皇甫曾求音樂﹐思涸則奏樂﹐神逸則綴文。／壺公曰﹕定是佳文。

張惟孝﹐襄陽人﹐幹官鐘蜚英見而異之﹐曰「今日立功之秋也。」惟孝不答。扣而問之﹐則曰「朝廷負人。」明日﹐蜚英特地宴之仲宣樓。酒酣﹐言曰「有國而後有家﹐天下如此﹐吾將安居﹖」惟孝躍然答曰「從公所命。」乃請三十幅名帖以往。不逾旬﹐與三十騎俱擁甲士五千至﹐旗幟鮮明﹐部伍嚴肅﹐上至公安﹐下至墨山﹐遊踏相繼。或請所統姓名﹐惟孝曰「朝廷負人﹐福難禍易﹐聊爲君侯紓一時之難耳﹐姓名不可得也。」時鼎﹑澧五州已危﹐於是擊鼓耀兵﹐不數日﹐眾至萬人。數戰俱捷。江上平﹐乃解去。／壺公曰﹕艸澤中眞正英雄。又曰﹕只做得一遭。

桑維翰艸萊時﹐語友人﹕「吾有富貴在﹐造物未還三債﹐是以知之﹕上債錢貨﹐中債妓女』下債書籍。」旣而鐵硯功成。一日酒後﹐會親密曰「吾始望不及此﹐當以數語勸子一杯。」其人滿酌而飲。公曰「吾有三悅而持之﹕一曰錢﹐二曰妓﹐三曰不敢遺天下書。」公徐云「吾衒露太甚﹐自罰一觥。」／壺公曰﹕不離世諦﹐似俗似雅。

梁王﹑趙王﹐國之近屬﹐貴重當時。裴令公歲請二國租錢數百萬﹐以卹中表之貧者。或譏之曰「何以乞物市惠﹖」裴曰「損有餘﹐補不足﹐天之道也。」／壺公曰﹕別有見。

王儉當朝﹐蕭琛年少未爲儉識﹐自負其才气﹐候儉宴於樂遊﹐乃著虎皮鞋﹐策桃枝杖﹐直造其座。儉與語大悅。／壺公曰﹕此年少裝飾自豪﹐不必其語也。

周本年七十七﹐好飲酒﹐樂施予。或曰「公春秋已髙﹐宜少儲積﹐爲子孫計。」本曰「吾系芒履﹐事吳武王﹐位至將相﹐何人所遺乎﹖」／壺公曰﹕本是探本語。

趙溫居常嘆曰「大丈夫當雄飛﹐安能雌伏﹗」／壺公曰﹕飛伏不關勢位﹐素餐者正雌伏也。

孔北海居家失勢﹐賓客日滿其門﹐愛才樂士常若不足﹐每嘆曰「座上客常滿﹐尊中酒不空﹐吾無憂矣。」／壺公曰﹕旣失勢矣﹐賴此不落寞。

桓宣武與殷﹑劉談不如甚﹐喚左右取黃皮袴褶﹐上馬舞矟數回﹐或向殷﹐或擬劉﹐意气始得雄。／壺公曰﹕宣武之神更王﹐風景如畫。

李永和謐杜門卻掃﹐絕迹下帷﹐棄產營書﹐手自刪削。每嘆曰「丈夫擁書萬卷﹐何假南面百城﹖」／壺公曰﹕此淸福﹐上帝所吝。

李白登華山落雁峯﹐曰「此處呼吸之气﹐想通帝座。恨不攜謝朓驚人詩來﹐搔首問靑天爾。」／壺公曰﹕語髙曠﹐可作華山贊。

滕達道微時﹐爲範文正館客﹐常私就狹邪飲﹐範病之。一夕候其出﹐徑坐達道書室﹐明燭讀書﹐以俟其至。達道大醉﹐竟入長揖﹐問範﹕「公讀何書﹖」曰「漢書。」復問﹕「漢髙帝何如人﹖」範逡巡走入。／壺公曰﹕豪气可掬。

蘇子美豪放不羈﹐好飲酒。在外舅杜祁公家﹐每夕讀書﹐以一斗爲率。公深以爲疑﹐密使覘之。子美讀漢書張良傳﹐至良與客狙擊秦皇帝﹐撫掌曰「惜乎﹐擊之不中﹗」遂滿飲一大白。又讀至良曰「臣始起下邳﹐與上會於畱﹐此天以授陛下」﹐又撫案曰「君臣相遇﹐其難如此﹗」復舉一大白。公笑曰「有如此下物﹐一斗不足多也。」／壺公曰﹕對史獨酌﹐軒軒豪舉。

裴寬罷郡西歸﹐見一士坐樹下﹐甚貧。與語﹐奇之﹐舉一舡金帛盡與之﹐此人不辭。登舟﹐奴婢偃蹇者輒鞭之﹐乃張徐州也。／壺公曰﹕裴奇﹐張更奇。錢虜必縮頸矣。又曰﹕建封時未知名。

秦孝王俊薨﹐王府僚佐請立碑。髙祖曰「欲求名﹐一卷史書足矣﹐何用碑爲﹖若子孫不能保家﹐徒與人作鎭石耳。」／壺公曰﹕達。

賈登實爲懷州刺史﹐永淳初以年老致仕。及病篤﹐子孫迎醫視之﹐登實曰「未聞良醫能治老也。」／壺公曰﹕還丹九轉﹐何啻治老。

劉瓛謙率通美﹐不以髙名自居。遊詣故人﹐惟一門生持胡牀隨﹐主人未通﹐便坐問答。／壺公曰﹕有別趣。

開皇中獻後崩﹐上令蕭吉卜葬地。吉筮得一地﹐卜年二千﹐卜世二百﹐具圖奏之。上曰「吉凶由人﹐不在地也。正如我家墓田﹐若云不吉﹐朕不當爲天子﹔若云不凶﹐我弟不當戰沒。」然亦用吉言。／壺公曰﹕朱子三遷先塋﹐是何道學﹖

周瑜爲巢長﹐居母喪﹐過魯肅求糧。時肅有米兩囤﹐各三千斛﹐指一囤與瑜﹐瑜奇之。／壺公曰﹕英雄在艸澤中便有可觀。

建隆中﹐詔增修大內。時太歲在戊﹐司天監以興作之禁﹐移有司毋繕西北隅。藝祖按視見之﹐怒問所繇﹐可天以其書對。上曰「東家之西﹐卽西家之東﹐太歲果何居焉﹖使二家皆作歲﹐且將誰凶﹖」司天不能答﹐卽日新之。／壺公曰﹕眞英主。

江南僧詣闕﹐乞修天臺國淸寺﹐如寺成﹐願焚身以報。太宗從之﹐命中使衛紹欽督董役。戒曰「了事了來。」紹欽卽與俱往。不日寺成﹐紹欽積薪如山﹐驅使入火。僧哀鳴﹐乞回闕下﹐面謝皇帝﹐而後自焚。紹欽怒﹐以叉叉入烈焰﹐僧宛轉悲號而絕。歸奏太宗曰「臣已了事。」太宗額之。／壺公曰﹕能了此僧﹐眞大阿羅漢。

沈靑崖嘗從嚴世蕃飲﹐世蕃虐所狎客給事飲﹐非其任﹐彊灌之。公卽以灌世蕃﹐曰「吾代客酬也。」／壺公曰﹕權門不可失足﹐適以速禍。

沈靑崖編管保安﹐會總督楊順多殺平民報功﹐靑崖忿懣﹐爲詩刺之﹐有曰「白艸黃沙風雨夜﹐冤魂多少覓頭顱。」或勸公隱默自全﹐公曰「我昔非言官﹐今非啞子。若輩殺人﹐欺君要賞﹐吾誓不與共天﹗」／壺公曰﹕天生挺骨﹐百折不回。

楊給諫允繩自言「我目如馳電﹐能開不能闔﹔口如決濤﹐能吐不能含。」／壺公曰﹕偏鋒所至﹐惜乎必折。

楊繼盛論劾嚴嵩﹐上怒其引用二王爲辭﹐杖公百。或遺之蚺蛇膽﹐公曰「椒山自有膽。」／壺公曰﹕才是銅肝鐵膽﹐才是眞學問。

吳人張隱君云「吾積財以防老也﹐積快活以防死也。」／壺公曰﹕二語絕妙。嘗勸人積快活﹐鮮有解者。又曰﹕積財便不快活。

三崖歐陽公數忤權幸﹐有爲公寒心者。公曰「君子全身遠害﹐惟有不仕。旣爲官﹐安得避禍﹗」／壺公曰﹕利害常相因﹐一切是非﹐卻不到衡泌之下。

沈孟淵性好客﹐每日設數筵酒食以待客至。若無客﹐則令人於溪上探望﹐惟恐不至也。／壺公曰﹕淸來似之﹐性尢耐俗客﹐所以爲難。

但陶村曰「余每獨坐翻書﹐家僮忽報客至﹐不問俗客雅客﹐余大聲隔壁呼曰「但直生不在家﹗」」／壺公曰﹕神遊千古。

徐渭不事生產﹐居幕府﹐典文章。時有饋之洮絨者數十匹﹐遂大制衣被﹐下及所嬖私褻之服﹐靡不備者﹐一日都盡。／壺公曰﹕文長豪爽﹐此一鱗一爪耳﹐別有驪珠。

容止

袁景倩性方嚴。廢帝嘗裸之﹐迫使走。景倩雅步如常﹐顧而言曰「風雨如晦﹐雞鳴不已。」／壺公曰﹕好景。此際難作雅態。

唐太宗虯須﹐常戲張弓掛矢。／壺公曰﹕天子相。

王儉儀容甚盛﹐作解散幘﹐斜插簪﹐朝野效之。嘗謂人曰「江左風流宰相﹐惟有謝安。」蓋自況也。／壺公曰﹕殊失自然。

何敬容軀幹修偉﹐而好矜莊。武帝𨿽恆衣浣衣﹐而左右衣必須整潔。敬容希旨﹐故益鮮華。嘗以膠靑刷須﹐衣常必熨貼。或暑月﹐背爲之爍。／壺公曰﹕病於夏畦。

陸子春姿容如玉﹐威儀秀異。光武嘗登臺見而偉之﹐嘆曰「南方故多佳人。」

陸士龍好笑﹐嘗著縗幘上船﹐水中自見其影﹐便大笑不已﹐幾落水。／壺公曰﹕陸生有笑疾﹐被收時笑否﹖又曰﹕寧爲阮生哭﹐笑更無謂。

庾公道﹕王尼非惟事事勝人﹐布置須眉亦勝人﹐我輩皆出其轅下。／壺公曰﹕豈須眉丈夫﹖

張思曼吐納風流﹐聽者皆忘饑疲﹐見者肅然﹐如在宗廟。／壺公曰﹕扯淡。

陶隱居身長七尺四寸﹐神儀明秀﹐朗目疏眉﹐細形長耳。𨿽在朱門﹐閉影不交外物。／壺公曰﹕神仙相。

管幼安在家﹐恆著皂帽。／壺公曰﹕幼安不在﹐帽上學幼安者﹐請從皂帽始。

魏武帝佻易無威重﹐性好音樂﹐倡優在側﹐窮日達夜﹐被服輕綃﹐常自佩小鞶囊﹐以盛手巾細物。時或著帢帽見客﹐每與人談論﹐戲弄言詠﹐盡無所隱。及歡悅大笑﹐至以頭沒杯案間﹐肴膳皆沾污巾幘。／壺公曰﹕昔人比魏武爲獅子﹐甚確。又曰﹕看他歡悅時﹐心膽墮地。

譙元南體貌素朴﹐而潛識內敏﹐然無造次論辧。諸葛武侯領益州牧﹐辟爲勸學從事﹐初到修謁﹐左右皆笑。旣出﹐有司請推笑者﹐武侯曰「孤欲不能忍﹐何況左右﹖」聽令勿推。／壺公曰﹕瑣事見武侯之順人情。

嵇叔夜長七尺八寸﹐偉容色﹐土木形骸﹐不加飾厲﹐而龍章鳳姿﹐天質自然。正爾在羣形之中﹐便自知非常之器。／壺公曰﹕向東市操廣陵散﹐才見眞品。

朱泚之亂﹐裴佶與衣冠數人佯爲奴﹐求出城。佶最寢陋﹐自稱甘艸。門兵曰「此數子定非人奴﹐如甘艸者不疑。」／壺公曰﹕士居衰世﹐惟恐不爲甘艸。

劉器之待制﹐對客多默坐﹐往往不交一談﹐至於終日。客意甚倦﹐或請去﹐輒不聽﹐至畱之再三。有問之者﹐曰「人能終日危坐而不欠伸欹側﹐蓋百無一二﹐其能之者﹐必貴人也。」以此試人﹐皆驗。／壺公曰﹕予持此法﹐觀夜坐達旦者﹐必貴人﹐無幾人矣。

黃太史嘗言「人心動則目動。王介甫終日目不停轉。」／壺公曰﹕姦相相。

世宗幸太廟﹐見張文忠公﹐喜賜詩﹐稱公貌奇才崛。

孫一元善談玄虛﹐渥顏飄須﹐望之如神仙中人。／壺公曰﹕山人相。

習孔教論瑯琊兄弟曰「元美神仙相﹐敬美王子相。」

方豪性嗜石﹐工詩﹐鶴骨虯髯﹐山立時行。／壺公曰﹕王陽明先生贈思道詩﹕「方子巖廊器﹐兼負雲霞姿。每逢泉石處﹐必刻棠陵詩。」數語盡公之生平矣。

自新

蕭思話十歲時﹐猶未知書﹐好騎屋棟打細腰鼓。後乃折節﹐工隸書﹐善彈琴﹑騎射﹐遂有令譽。／壺公曰﹕騎屋棟打細腰鼓﹐便佳。

蕭惠開爲益州刺史﹐頗任嚴酷。蜀人號爲「臥虎」。因激變生亂﹐已討平之。及見帝﹐乃曰「非臣不亂﹐非臣不平。」／壺公曰﹕代帝答曰「非朕不任﹐非朕不容。」

傅永少負拳勇﹐不學﹐年二十。友人與之書﹐不能答﹐請於叔父洪仲。洪仲深讓之﹐不爲報。乃始發憤讀書﹐自是才兼文學。／壺公曰﹕傅生知所用恥矣。

盧思道年十六﹐遇中山劉松。松出所爲文示思道。思道讀之﹐多不解。自是感激﹐閉戶讀書﹐師河間邢子才。後思道爲文﹐以示松﹐松亦不能解。／壺公曰﹕非盧進﹐應是劉退。

梁蕭恪爲雍州刺史﹐委政羣下﹐賄賂公行。客有江仲舉﹑蔡蘧﹑王臺卿﹑庾仲容﹐皆有蓄積。人間歌曰「江千萬﹐蔡五百﹐王新車﹐庾大宅。」武帝續之曰「主人憒憒不如客。」帝以示恪﹐恪大慚。乃折節學問﹐所歷以善政稱。／壺公曰﹕今委政納賄者﹐是沒學問。

魏甄琛舉秀才入都﹐頗以弈棋廢日。至通夜不止﹐令蒼頭執燭﹐或時睡頓﹐財杖之。奴曰「郎君辭父母仕宦﹐若讀書﹐執燭所不敢辭﹔今乃圍棋日夜不息﹐豈是向京之意乎﹖」琛悵然慚感﹐遂詣赤彪許﹐假書研習﹐聞見日優。／壺公曰﹕此奴可爲師。

吾謹喜擊劍﹑弄丸﹑蹴踘﹑六博﹐日與諸少年飲胡姬肆中。醉﹐輒出都門﹐走馬平原。識者咸目之曰「此吾舍人兒耶﹖舍人長者﹐何爲令無子﹖」謹聞﹐曰「如人言﹐必何若乃稱舍人有兒也﹖」或曰「丈夫能以文章博上第耳。」謹曰「若是﹐於謹何有﹗」遂謝諸少年﹐始爲博士業﹐至掄魁﹐才五月耳。

企羨

郭林宗遊京師﹐當還鄕裏﹐送車千許乘。李膺亦在焉。眾人皆詣大槐客捨而別﹐獨膺與林宗共載﹐乘薄笨車﹐上大槐阪。觀者數百人﹐引領望之﹐眇若松喬之在霄漢。／壺公曰﹕開黨錮之釁。

庾徵君少給事縣庭﹐郭林宗見而拔之﹐勸遊學宮﹐遂爲諸生傭。後能講論﹐自以卑第﹐每處下坐。諸生博士皆就讎問﹐由是學中以下坐爲貴。／壺公曰﹕余見上坐者﹐多無義味。

張新安少與顏光祿延之鄰居。顏談議飲酒﹐喧呼不絕。新安靜翳無言聲。後顏於籬邊聞其與客語﹐設胡牀坐聽﹐辭義淸玄。顏指謂坐賓曰「此中有人。」由此不復酣叫。／壺公曰﹕顏自可人。

蕭穎士有一僕﹐事之十餘年。每加箠楚輒百餘﹐不堪其苦。人或激之使去﹐其僕曰「我非不能他從﹐所以遲畱者﹐特愛慕其博奧耳。」／壺公曰﹕此僕堪配鄭康成之婢。僕愛博奧﹐應是仙人謫下。

羊公還洛﹐郭奕爲野王令。羊至界﹐遣人要之。郭便自往﹐旣見﹐嘆曰「羊叔子何必減郭太業﹗」復往羊許﹐少選還﹐又嘆曰「羊叔子去人遠矣﹗」羊旣去﹐郭送之彌日﹐一舉數百里﹐遂以出境免官。復嘆曰「羊叔子何必減顏子﹗」／壺公曰﹕三見三嘆﹐必有精神聳動處。

任中丞欲造阮居士而不敢﹐嘗至其兄履之許﹐輒望而嘆曰「其室𨿽邇﹐其人甚遠。」／壺公曰﹕想阮有遠神。

傷逝

陳善﹑竇武爲中官所害﹐郭林宗哭之於野﹐慟﹐旣而嘆曰「「人之云亡﹐邦國殄瘁」﹐「瞻烏爰止」﹐不知「於誰之屋」﹖」／壺公曰﹕在漢時還容郭有道哭。

羊太傅好山水﹐每風景﹐必造峴山置酒﹐言詠終日不倦。嘗慨然嘆息﹐顧謂從事中郎鄒湛曰「自有宇宙﹐便有此山。由來賢達勝士﹐登此遠望如我與卿者多矣﹐皆煙滅無聞﹐使人悲傷。如百歲後有知﹐吾魂魄猶應登此。」／壺公曰﹕啖名客。

羊曇少爲謝太傅所知﹐太傅亡後﹐羊輟樂彌年﹐行不由西州路。嘗因石頭大醉﹐扶路唱樂﹐不覺至州門。左右白曰「此西州門。」羊悲感不已﹐以馬策叩扉﹐詠曹子建詩曰「生存華屋處﹐零落歸山丘。」慟哭而去。／壺公曰﹕覺淒楚之景﹐猶在目前。

孝武山陵夕﹐王孝伯入臨﹐告其諸弟曰「𨿽榱桷惟新﹐便自有黍離之哀。」／壺公曰﹕可痛。又曰﹕眞忠臣。

張思曼亡後﹐從弟融賫酒於靈前﹐酌酒慟哭曰「阿兄風流頓盡。」／壺公曰﹕情至語﹐卻爲兄寫照。

龔勝死﹐楚父老來弔﹐哭甚哀﹐旣而嘆曰「薰以香自燒﹐膏以明自煎。嗟哉﹐龔生竟夭天年﹐非吾徒也﹗」／壺公曰﹕此父老﹐老子之徒。又曰﹕數語孔明先生不得免焉﹐何論龔生﹖

崔浩誅後﹐眭誇爲之素服﹐受鄕人弔唁﹐嘆曰「崔公死﹐誰能更容眭誇﹖」／壺公曰﹕崔生有此乎﹖幾同孔明。

任昉卒﹐武帝方食西苑綠沈瓜﹐投之於盤﹐悲不自勝。／壺公曰﹕了了二語﹐情景如畫。

王曇首卒﹐左右曰「王家欲衰﹐賢者先殞。」帝慟之曰「非王家衰﹐直是我家衰耳。」／壺公曰﹕人才關於世運。

後主悼孫璉﹐題四十字於銘後﹐詞曰「秋風動竹﹐煙水驚波。幾人樵徑﹐何處山阿﹖今時日月﹐宿昔綺羅。天長路遠﹐地久云多。功臣未勒﹐此意如何﹖」／壺公曰﹕後主憐才之意﹐自足千秋。

宣帝爲太子﹐與江總書曰「管記陸瑜﹐奄然殂化﹐悲傷悼惜﹐此情何已。論其博綜子史﹐諳究儒墨﹐披文摘句﹐一激一揚﹐眞令聽者解頤。自以爲布衣之賞﹐每淸風朗月﹐對羣山之參差﹐望巨波之滉漾。或玩新花﹐或觀落葉﹐旣聽春鳥﹐又聆秋鴻﹐未嘗不促膝舉觴﹐連情發藻﹐間以嘲謔﹐且代琢磨。自謂百年爲速﹐朝露可傷。豈意玉折蘭摧﹐遽從短運。爲悲爲恨﹐當復何言﹖遺迹余文﹐觸目增泫。」／壺公曰﹕一字一淚﹐一淚一珠。

元徳秀之卒也﹐其族弟結哭之慟。或謂結曰「子哭過哀﹐禮與﹖」結曰「若知禮之過﹐而不知情之至。大夫弱無固﹐性無專﹐老無在﹐死無餘﹐人情所共耽溺者﹐大夫盡無之。吾袁之以戒荒淫貪佞﹐愧綺紈膏粱之徒也。」／壺公曰﹕有關世教語。

趙方疾革﹐猶曰「未死一日﹐當立一日紀綱。」

劉淸之有志理學﹐當疾革﹐猶賦二詩別朱熹﹑楊萬里。適周必大來視疾﹐謂曰「子澄其慮。」時淸之气息已微﹐張目答曰「無慮可澄。」／壺公曰﹕淸之解脫矣。

楊億深達性理﹐精悟禪觀﹐捐館時作偈曰「漚生復漚滅﹐二法本來齊。要識歸眞處﹐趙州東院西。」／壺公曰﹕蘇子瞻云「西方不無此際﹐殊難著力。」

丞相王公隨作偈曰「畫堂燈已滅﹐彈指向誰說。去住本尋常﹐春風掃殘雪。」／壺公曰﹕似有所得。

蘇東坡嘗攺白樂天寒食詩﹐令郭生作挽歌歌之﹐坐客有泣者。其詞曰「烏啼鵲噪昏喬木﹐淸明寒食誰家哭﹖風吹曠野紙錢飛﹐古墓累累春艸綠。棠梨花映白楊路﹐盡是死生離別處。冥漠重泉哭不聞﹐蕭蕭暮雨人歸去。」／壺公曰﹕猿不堪聞。

郭震將死﹐其友往問之﹐側身欹枕而言。其友曰「子且正身。」震笑曰「此行豈可復啖名哉。」／壺公曰﹕乘謔仙去。

葛公謙守臨川。一日﹐屬微疾﹐忽索筆書偈曰「大洋海裏打鼓﹐須彌山上聞鐘。業鏡忽然撲破﹐翻身透出虛空。」召僚吏示之﹐曰「生之有死﹐如晝之有夜﹐無足怪者。若以道論﹐安得生死﹖若作生死會﹐則去道遠矣。」語畢﹐端坐而化。／壺公曰﹕索筆書偈﹐還作生死會。

於謙冤死﹐憲宗嗣極﹐首復謙官﹐制詞曰「先帝已知其枉﹐朕心實憐其忠。」／壺公曰﹕晚矣。

宸濠之變﹐許忠節逵不屈﹐挺立受刑﹐觀者壯之。時其父家居﹐聞江西有變﹐殺一副使﹐輒爲位﹐易服而哭。人怪問之﹐父曰「必吾兒也。此其素志﹐今果然。」／壺公曰﹕忠節非一時做出底。

陽明先生臨終﹐門人周積泣下﹐問何遺言。陽明微哂曰「此心光明﹐亦復何言﹖」／壺公曰﹕拈出「光明」二字﹐是良知得力處。又曰﹕一點靈光﹐在帝左右。

棲逸

焦先者﹐不知何許人。見漢室衰絕﹐不言魏受禪﹐乃結艸爲蝸牛廬﹐獨止其中。冬夏恆不著衣﹐臥不設席﹐以身親土﹐體垢污如泥潦﹐數日一食。年百餘歲。／壺公曰﹕漢之公卿﹐已蕩飛煙冷灰﹐千古而下﹐知有蝸牛廬。

孫登﹐汲郡人。無家屬﹐於郡北山爲土窟居之。夏則編艸爲裳﹐冬則披髮自覆。好讀易﹑撫琴﹐無恚怒。人或投諸水﹐欲觀其怒。登旣出﹐便大笑。／壺公曰﹕入水不濡﹖

宋纖隱居酒泉之南山﹐惇煌太守揚宣圖其象於閣﹐而頌之曰「爲枕何石﹖爲漱何流﹖身不可見﹐名不可求。」酒泉太守馬岌躬造之﹐纖髙樓重閣﹐拒而不見。岌爲銘詩於石壁而去。詩曰「丹崖百丈﹐靑壁萬尋。奇木蓊郁﹐蔚若鄧林。其人如玉﹐維國之琛。室邇人遐﹐實勞我心。」／壺公曰﹕入山必深。

祁嘉字孔賓﹐淸貧嗜學。忽一夜﹐窗間有聲﹐呼之曰「祁孔賓﹐祁孔賓﹐隱去來﹐隱去來﹗修飾人世﹐甚苦不可諧。所得未毛錐﹐所喪如山崖。」及旦﹐遂逃隱惇煌。／壺公曰「修飾甚苦」四字﹐勘破苦海﹐不由人不回頭。

褚伯玉年十八﹐父爲之婚﹐婦前門入﹐伯玉從後門出。遁入剡﹐居瀑布山﹐一住三十餘年﹐隔絕人世。王僧達苦致之不得。僧達與丘珍孫書云「褚先生從白雲遊舊矣。古之逸人﹐或畱慮兒女﹐或使華陰成市﹐而此子索然﹐惟朋松石﹐介於孤峯絕嶺﹐比談討芝桂﹐借訪荔蘿﹐若窺煙波﹑臨滄洲矣。」／壺公曰﹕不婚便仙﹐不啻隱矣。

顧歡家世業農﹐歡獨好學。六七歲時﹐父嘗使驅雀田中﹐歡作黃雀賦而歸﹐雀食稻過半﹐不知也。晚年服食﹐不與人通。將終﹐爲賦詩言志﹐曰「五途無恆宅﹐三淸有恆捨。精气因天行﹐遊魂隨物化。鵬鵾適大海﹐蜩鳩之桑柘。達生任去畱﹐善死均日夜。委命安所乘﹐何方不可駕。翹心企前覺﹐融然從此謝。」／壺公曰﹕風味自恬。

張永爲吳興﹐擬請沈麟士爲功曹。麟士曰「明府徳履衝素﹐畱心泉谷﹐是以被褐負杖﹐忘其病疲。如必飾混沌以蛾眉﹐冠越客於文冕﹐走𨿽不敏﹐有蹈東海。」永乃止。

龐徳公居漢之陰﹐司馬徳操宅州之陽﹐望衡對宇﹐歡情自按﹐泛舟褰裳﹐率爾休暢。一日徳操詣之﹐值徳公渡沔。徳操入其室﹐呼妻子﹐使速作黍﹐「徐元直向云當來就我﹐與徳公談。」妻子羅拜堂下﹐奔走供設。須臾﹐徳公還﹐直入相就﹐不知何者是客。／壺公曰﹕太和元气在徳公一門矣。又曰﹕孔明嘗拜堂下﹐卻不識徳公之意。

孫公和淸靜無爲﹐好讀易彈琴﹐頹然自放。睹其風神﹐若遊六合之外。／壺公曰﹕官止神行﹐非親歷不知。

孔報侍郎朝回遇雨﹐避於一叟之廡下﹐延入廳事。叟烏帽紗巾﹐逢迎甚恭。因備酒饌﹐一一精好。孔公借油衣﹐叟曰「某寒不出﹐熱不出﹐風不出﹐雨不出﹐未嘗置油衣也。」孔公不覺頓忘宦情。／壺公曰﹕不佞以疾隱﹐依稀此叟。

邢和璞曾居終南﹐好道者多卜築依之。崔曙年少﹐亦隨焉。伐薪汲泉﹐都是名士。／壺公曰﹕藹然唐虞气象。

陸羽隱苕溪﹐自稱桑薴翁﹐闔門著書。或獨行野中﹐誦詩擊木﹐徘徊不得意﹐卽慟哭而歸。人謂今時接輿。／壺公曰﹕一出門便堪慟哭。

陶徵士不解音樂﹐而蓄素琴一張﹐每有酒適﹐輒撫弄以寄意。／壺公曰﹕彈之有聲﹐便失琴韻。又曰﹕陶琴無弦﹐舜琴五弦﹐是一是二。

孔淳之嗜山水﹐每遊必窮幽峻﹐竟日忘歸。會稽太守謝方明﹐苦要不能致﹐使謂曰「苟不入吾郡﹐何爲入吾郭﹖」淳之笑曰「潛遊者不識其水﹐巢棲者非辧其林。飛沈所至﹐寧問主乎﹖」／壺公曰﹕語婉而宕。

漁父﹐不知何許人﹐孫緬爲潯陽太守﹐偶逍遙渚際﹐見一輕舟淩波隱顯﹐俄而漁父出焉﹐神韻瀟灑﹐垂綸長嘯。緬心異之﹐問曰「魚賣乎﹖」漁父笑而答曰「吾釣非釣﹐寧賣魚耶﹖」緬益怪﹐輒褰裳涉水﹐謂曰「吾觀先生有道者也﹐方今王道文明﹐子何用晦﹖」漁父曰「僕山海狂人﹐未辧貧賤﹐何論榮貴。」乃浩歌曰「竹竿籊籊﹐河水浟浟。相忘爲樂﹐貪餌吞鉤。非夷非惠﹐聊以忘憂。」俄飄然鼓棹而去。／壺公曰﹕漁歌「月辭疏岸淸風曉﹐舟入蘆葦一葉小。老翁持竿不顧魚﹐目斷霞天南來鳥。借問此翁意何如﹖口不能言心了了。江北江南蓼花紅﹐蜻蜓無數恣紛擾。」

阮孝緒屏居一室﹐非定省不出戶。家人莫得見其面﹐呼爲居士。任昉欲造之而不敢﹐望廬嘆曰「其室𨿽述﹐其人則遠。」爲名流所欽如此。南平王致書要之﹐報曰「非志驕富貴﹐但性畏廟堂。若使麇麚可驂﹐何以異夫驊騄﹖」

陶弘景十歲時得葛洪神仙傳﹐讀之﹐日夜研討﹐便有養生之志。謂人曰「仰靑雲﹐睹白日﹐不覺遠矣。讀書萬卷﹐一事不知﹐爲恥。」自號華陽陶隱君。／壺公曰﹕天上無不識字神仙。

何點父鑠﹐素風疾﹐無故害點母﹐坐法死。以故點與兄求並無宦情。點好狎人物﹐遨遊人間﹐不簪不帶。或乘柴車﹐恣興所適﹐致醉而歸﹐故世以點爲孝隱。

蔣元卿捨中三徑﹐惟羊仲﹑求仲從之遊。二仲皆挫廉逃名之士。／壺公曰﹕有二仲﹐三徑不荒矣。

陶徵士嘗言「五六月﹐北窗下暫臥﹐遇涼風至﹐自謂是羲皇上人。」／壺公曰﹕道上紅塵﹐江中白浪﹐便是羅剎鬼國。

張薦隱居頤志﹐家有苦竹數十頃。張於竹中爲屋﹐常居其中。王右軍聞而造之。張逃避竹中﹐不與相見。／壺公曰﹕竹隱。

王摩詰貯蕙蘭﹐用黃磁斗養以綺石﹐累年彌盛。／壺公曰﹕蘭隱。

顏眞卿爲湖州刺史﹐張志和來謁。眞卿以其舟敝漏﹐請更之。志和曰「願爲浮家泛宅﹐往來苕霅間。」／壺公曰﹕舟隱。

種明逸至性嗜酒﹐嘗種秫自釀。每日空山淸寂﹐聊以養和。／壺公曰﹕酒隱。

齊王冏辟張翰爲東曹椽。翰謂同郡顧榮曰「天下紛紛未已﹐夫有四海之名者﹐求退良難。吾本山林間人﹐無望於時久矣。予善以明防前﹐以智慮後。」榮捉其手﹐愴然曰「吾亦與子采南山蕨﹐飲三江水耳。」／壺公曰﹕知幾其神﹐二陸則不免矣。

宗少文孫測﹐有祖風﹐自少不樂人間。齊豫章王嶷辟之﹐答書曰「何爲謬傷海魚﹐橫斤山水﹖」／壺公曰「不樂人間」語﹐妙。人間何樂﹖祗苦耳﹗

宗測隱廬山﹐止少文舊宅。時魚復侯子響厚餉之﹐測答曰「量腹而進松術﹐度形而衣薜蘿﹐淡然已足。豈能當此﹖」／壺公曰﹕惟淡常足。

孟浩然文不爲仕﹐佇興而作﹐故或遲﹔行不爲飾﹐動以求眞﹐故似誕﹔遊不爲利﹐期以放性﹐故常貧﹔名不繼於選部﹐聚不盈於擔石﹐𨿽屢空不給﹐而自若也。士源嘗筆贊之﹐曰「導漾挺靈﹐實生楚英。浩然淸發﹐亦其自名。」／壺公曰﹕髙品。

周續之好讀老﹑易﹐嘗言「身不可遣﹐余累宜絕。」遂布衣蔬食﹐絕謝徵辟﹐入廬山事沙門慧遠﹐與劉遺民﹑陶淵明﹐號「潯陽三隱」。／壺公曰﹕廬山三隱﹐呼之或出。

陶弘景朗目疏眉﹐細形長耳。讀書萬卷﹐兼工弈﹐精艸隸。初任不遂﹐便隱句曲山﹐築三層樓﹐身處其上。弟子處其中﹐賓客至其下﹐與物遂絕。／壺公曰﹕仙人好樓居。

司空圖當昭宗時﹐王室多故﹐圖知不可爲﹐隱於中條山﹐作休休亭﹐自志曰「量才﹐一直休﹔揣分﹐二宜休﹔耄而聵﹐三宜休。又少也惰﹐長也率﹐老也迂﹐三者皆非濟時用﹐則又宜休。」因自目爲「耐辱居士。」／壺公曰﹕視朱三何物。

陸龜蒙性放逸﹐善屬文。當其有所論撰﹐𨿽幽憂疾痛﹐無十日資計﹐不少輟。文成﹐竄稿篋中﹐或歷年不省﹐爲好事者盜去。／壺公曰﹕幽憂疾痛可以著書矣。非此﹐則塵心不灰﹐道心不現。

季充號負圖先生﹐嘗餌菊術﹐經旬不語。人問何以﹐曰「世無可食﹐亦無可語者。」／壺公曰﹕嗚呼﹐先生先得我心﹗又曰﹕止有西山薇﹑寒山一片石。

陳摶隱武當山九室巖﹐服气辟穀﹐經歷二十餘年﹐但日飲酒數杯。移居華山雲臺觀﹐每寢處至百餘日不起。關西逸人呂洞賓﹐有劍術﹐百歲童顏﹐頃刻能行數百里﹐世以爲神仙﹐皆數來摶齋中。／壺公曰﹕睡隱。

林逋家錢塘﹐自少不喜章句學。初放遊江淮間﹐久之歸。結廬西湖之孤山﹐二十年足不及城市。其詩澄浹峭特﹐然就稿輒焚﹐或請傳之﹐逋曰「吾且不欲以詩名一時﹐況後世乎﹖」／壺公曰﹕梅隱。

吳瑛在治平中爲虞部員外郎﹐卽致仕去﹐臨溪築室﹐種花釀酒。賓至﹐必設飲。飲必醉﹐或困臥花間。客去﹐亦不問。有臧否人物者﹐不酬一語﹐但促奴益行酒。／壺公曰﹕似汪憲庵先生﹐眞有道隱君子也。吾師乎﹐吾師乎﹗

穎昌杜生﹐所居屋止二間﹐與其子俱不出門者三十年。黎陽尉孫軫嘗就訪之﹐問所以不出門者。生笑曰「告者﹐過也。」指門前一桑曰「憶十五年前亦曾納涼其下。何云不出﹖但無用於時﹐無求於人﹐無所事出耳。」問﹕「常日何如﹖」曰「惟端坐。」「頗觀書否﹖」曰「二十年前曾有人遺一書﹐無題號﹐其間多說浮名經。當時極愛其議論﹐今忘之﹐並書亦不知所在矣。」問其子﹐曰「村童也﹐然淳質不妄言。間至縣買鹽酪﹐可數行迹﹐以待其返﹐徑往徑來﹐未嘗旁遊一步。」軫咨嗟久之。／壺公曰﹕自得處﹐不可以語人。又曰﹕予絕愛其子。

程伊川謫涪﹐渡江﹐風浪大作﹐舟中之人皆失色。伊川正襟端坐﹐神色泰然。旣及岸﹐有樵夫問曰「公是達後如此﹖是舍後如此﹖」伊川登岸﹐欲與之言﹐已去不可追矣。／壺公曰﹕樵夫可師﹐惜伊川當面蹉過。又曰﹕定是舍後如此。

沈顗性淸靜﹐生平慕尙惟黃叔度﹑徐孺子。嘗獨處一室﹐人罕見其面。／壺公曰﹕與世人隔面﹐半是神仙。

胡九韶家貧力耕﹐僅給衣食。每日晡焚香﹐謝天賜一日淸福。其妻笑曰「一日三餐菜粥﹐何名淸福﹖」胡曰「吾幸生太平之世﹐又幸一家骨肉飽暖﹐又幸榻無病人﹐獄無囚人﹐非淸福而何﹖」／壺公曰﹕妻語亦雅。

楊升庵書壁云「老境病磨﹐難親筆硯。神前發願﹐不作詩文。自今以始﹐朝粥一碗﹐夕燈一盞﹐作在家山僧。行徑惟持龐公「空諸所有」四字。」／壺公曰﹕一肚學問﹐殆未易空。

曹時中作壽藏﹐日往坐片時﹐曰「此中無朝無暮﹐無春無秋﹐恍似天地未判之初。」／壺公曰﹕誰知屬纊後﹐才做盤古氏。

賢媛

楚平王奔鄖﹐鐘建負季芊以從。王將嫁季芊﹐季芊辭曰「所以爲女子﹐遠丈夫也。鐘建負我矣﹐以妻鐘建。」／壺公曰﹕得別嫌明微之意。

齊王使使者問趙威後。書未發﹐威後問使者曰「歲亦無恙邪﹖民亦無恙邪﹖王亦無恙邪﹖」使者不說﹐曰「臣奉使威後﹐今不問王而先問歲與民﹐豈先賤而後尊貴者乎﹖」威後曰「不然﹐苟無歲﹐何有民﹖苟無民﹐何有君﹖故有問捨本而問末者邪﹖」／壺公曰﹕知重歲重民﹐戰國君皆拜其下風。

秦昭王嘗遣使者遺君王后玉連環﹐曰「齊多智﹐而解此環不﹖」君王后以示羣臣﹐羣臣不知解。君王后引錐椎破之﹐謝秦使曰「謹以解矣。」及君王后病﹐且卒﹐誡子建曰「羣臣之可用者某。」建曰「請書之。」君王后曰「善。」取筆牘受言﹐君王后曰「老婦已忘矣。」／壺公曰﹕早知有松耶柏耶之日。

成帝時﹐班婕妤有寵。後爲趙飛燕所妒﹐譖其挾媚道詛咒﹐坐考問。婕妤對曰「妾聞死生有命﹐富貴在天。修正尙未蒙福﹐爲邪欲以何望﹖使鬼神有知﹐不受不臣之愬﹔如其無知﹐愬之何益﹖放不爲也。」上善其對﹐憐之。／壺公曰﹕大家風範。

司徒袁隗爲從女擇婿﹐見黃允﹐嘆曰「得婿如是﹐足矣。」允歸﹐遂黜其妻夏侯氏。氏謂姑曰「今當見棄﹐方與黃氏長辭﹐乞一會親屬﹐以展離訣。」於是大會親賓三百許。婦中坐攘袂﹐數允隱慝祕穢﹐凡十五事。語畢﹐浩然登車而去。允竟以此廢於時。／壺公曰﹕女中英雄﹐快甚﹐快甚﹗

魏文帝得立爲太子﹐抱辛毗項﹐謂之曰「知我喜否﹖」毗歸﹐謂女憲英。憲英嘆曰「代君不可不戚﹐主國不可不懼。宜戚宜懼而反喜﹐魏其不昌乎﹖」／壺公曰﹕何物女子﹐知爲君之難﹖

房景伯母崔氏﹐博覽書傳﹐有髙識。景伯爲淸河太守﹐有訟子不孝者。景伯傷之﹐以白母﹐母曰「此小人未知禮教耳。試呼其子母來﹐吾有以教之。」景伯爲呼入崔處。其母於榻與共食﹐令景伯如常行溫淸禮﹐而立其子階下使熟視。未及數日﹐子悔罪求歸﹐崔曰「未也﹐特其面慚耳﹐更需之。」幾二十日﹐其子叩頭流血﹐其母亦涕泣。然後聽歸﹐竟以孝聞。／壺公曰﹕阿母錫類之仁。

鄭母崔氏﹐年十三適鄭誠﹐生善果。誠以討尉回戰死﹐母二十而寡﹐凜節操﹐識大體。善果爲景州刺史﹐每出聽事﹐母恆於障後察之。一日﹐聞其妄瞋﹐母卽退﹐蒙被泣﹐終日不食。善果伏不敢起。母乃起請之﹐曰「吾非怒汝﹐恨愧汝家耳。汝父在官淸恪﹐以身殉國。吾寡婦有慈無威﹐汝自童子便襲茅土﹑位方伯﹐豈汝身致之﹖安得不念及此﹐而妄瞋怒﹖內墮家風﹐外虧國法﹐吾死何以見汝先人﹖」善果乃頓首受命。／壺公曰﹕賢哉﹐母也﹗識大體。

徐賢妃惠﹐四歲通論語﹑詩﹐八歲知屬文。其父好徳﹐試使擬離騷﹐輒爲小山篇﹐中云「仰幽巖而流盼﹐撫桂枝以凝想。將千齡兮此遇﹐荃何爲兮獨往﹖」父大驚。／壺公曰﹕屈子之後第一人。

後漢韋逞母宗氏﹐博究經典﹐置生徒一百二十人﹐隔紗窗授業。／壺公曰﹕好爲人師。

崔玄暐母盧氏﹐有貞操。嘗戒玄暐曰「吾姨兄辛玄馭雲「子姓仕宦﹐或貧窶不自存﹐此善事也。」吾以爲確論。比見親表仕者﹐務多財以奉親﹐而親不究所從來。必出於祿廩則善﹐如其不然﹐何異盜蹠乎﹖若今爲吏﹐宜識吾意。」以故﹐玄暐所歷﹐並以淸白著。／壺公曰﹕阿母喜宦貧﹐幾同夷之淸矣。

潘孟陽官侍郎﹐年尙未四十。其母嘗謂曰「以爾之材﹐而位丞郎﹐吾甚憂之。」／壺公曰﹕賢哉﹐母也﹐愛子以徳。

李畬母有卓識。畬爲監察禦史﹐得廩米。母量之﹐三斛而贏。問於畬﹐曰「禦史米不槪也。」又問車傭有幾﹐曰「禦史傭不償也。」母怒﹐敕歸其贏米﹐償其傭。因切責畬。畬乃劾倉官﹐自言狀。諸禦史聞之﹐有慚色。／壺公曰﹕禦史得其平矣。

畢士安﹐本雲中人﹐少事繼母祝氏。祝謂曰「學不求良師友﹐不如不學。」乃攜士安如宋﹐又如鄭﹐從楊朴﹑韓丕﹑劉錫等遊﹐遂爲鄭人。／壺公曰﹕依稀三遷之風。

王荊公女長安縣君﹐能詩。嘗見親族婦女有服者﹐帶白羅系頭子﹐因戲爲詩云「香羅如雪縷新裁﹐惹住烏雲不放回。還似遠山秋水際﹐夜來吹散一枝梅。」其姑李氏﹐亦能文。嘗有詩云「絮如柳陌三春雨﹐花落梨園一笛風。百尺玉樓簾半捲﹐夜深人在水晶宮。」／壺公曰﹕女子能詩﹐必出於正﹐則可。

王安石女﹐吳安持之妻﹐工詩﹐多佳句﹐有詩寄父曰「西風吹入小窗紗﹐秋气應憐我憶家。極目江山千里恨﹐依然和淚看黃花。」父以楞嚴經新釋付之﹐並和其詩曰「靑燈一點映窗紗﹐好讀楞嚴莫憶家。能了諸緣如夢幻﹐世間應有妙蓮花。」／壺公曰﹕女詩可以怨。

杜羔妻劉氏﹐善爲詩。羔累舉不第﹐將至家﹐妻先寄詩曰「良人的的有奇才﹐何事年年被放回﹖如今妾面羞君面﹐君到來時近夜來。」羔見詩﹐赧不敢歸﹐復遊長安﹐尋登第。妻又寄詩云「長安此去無多地﹐鬱鬱蔥蔥佳气浮。良人得意正年少﹐今夜醉眠何處樓﹖」羔得詩﹐卽命駕還裏。／壺公曰﹕風神郁渤。

李景遜爲觀察使。初﹐母鄭早寡﹐家貧子幼。居東都﹐因古墻壞﹐得錢盈船。鄭乃炷香祝之﹐曰「吾聞無勞而獲者﹐身之災也。天必以先君餘慶﹐矜其貧而賜之﹐則願諸孤他日學問有成﹐乃其志也。此不敢取。」命掩而築之。／壺公曰﹕臨財毋苟得﹐屢於閨閣中見之。

蘇子瞻云﹕昔僦宅於眉﹐一日﹐二婢熨帛﹐足陷於地。視之﹐深數尺﹐有大甕﹐覆以烏木版。先夫人亟命以土塞之。人謂其下有宿藏物﹐欲出也。其後居岐﹐適有藏欲發﹐予妻崇徳君曰「使先姑在﹐必不發也。」乃止。／壺公曰﹕三蘇之門﹐應有此姑媳。

東坡一日退朝﹐食罷﹐捫腹徐行﹐頤謂侍兒曰「汝輩且道是中何物﹖」一婢遽曰「都是文章。」坡不以爲然。又一人曰「滿腹都是機械。」坡亦未以爲當。朝云乃曰「學士一肚皮不入時宜。」坡捧腹大笑。／壺公曰﹕眞坡老知己。

貴池唐貴梅﹐笄年適朱。姑悍而淫﹐誨婦淫者以百數。弗聽﹐加之楚箠炮烙﹐終不聽﹐姑乃訟婦不孝。通判毛玉受賄﹐倍加婦刑﹐幾死。親黨咸勸婦曰「何不吐實﹖」婦曰「全吾名而污吾姑﹐可乎﹖」竟自經死。／壺公曰﹕唐節而仁矣﹗

屠漸山欲治一僕﹐僕求解於夫人。夫人笑謂﹕「置一大魚來﹗」莫測其指。漸山嗜魚﹐見而詫其肥。夫人從傍笑曰「但水寬耳。」僕竟獲免。／壺公曰﹕巧於解紛。

開陽烈女程菊英﹐美而知書。富人徐鉍謀婚﹐父濂拒之。濂卒﹐鉍賂邑貴人﹐居間督府﹐差邏卒逼之。女堅守父命﹐慷慨登輿﹐至中途自經死。時五月桂花盛開﹐香聞數十里。女玄感通天矣﹗／壺公贊曰﹕於戲﹐孝女玉質霞標﹐守父治命﹐抗志云表。風激霜摧﹐蘭凋蕙夭。羅靜曹娥﹐千古同皎。帝命寵錫﹐徳音孔昭。精英不昧﹐桂芯繚繞。穆乎神遠﹐長夜斯曉。

術解

周穆王西巡狩﹐越昆侖﹐還﹐未及中國﹐道有獻工人名偃師。穆王薦之﹐問曰「若有何能﹖」偃師曰「臣惟命所試。然臣已有所造﹐願王先觀之。」穆王曰「日以俱來﹐吾與若俱觀之。」翌日﹐偃師謁見王。王薦之曰「君與俱來者何人邪﹖」對曰「臣之所造能倡者。」穆王驚視之﹐趨步俯仰﹐信人也。巧夫﹗頷其頤﹐則歌合律﹔捧其手﹐則舞應節。千變萬化﹐惟意所適。王以爲實人也﹐與盛姬內禦並觀之。技將終﹐倡者瞬其目﹐而招王之左右侍妾。王大怒﹐立欲誅偃師。偃師大懾﹐立剖散倡者以示王﹐皆傅會革木﹑膠漆﹑白黑丹靑之所爲。王諦料之﹐內則肝膽﹑心肺﹑脾腎﹑腸胃﹐外則筋骨﹑支節﹑皮毛﹑齒髮﹐皆假物也﹐而無不畢具者。合會復如初見﹐王試廢其心﹐則口不能言﹔廢其肝﹐則目不能視﹔廢其腎﹐則足不能步。穆王始悅而歡曰「人之巧乃可與造化者同功乎﹗」詔貳車載之以歸。／壺公曰﹕此幻術鼻祖。

魏文侯謂扁鵲曰「子之兄弟三人﹐孰爲最善醫﹖」扁鵲對曰「長兄於病視神﹐未有形而除之﹐故名不出於家中。兄治病其在毫毛﹐故名不出於閭。若扁鵲者﹐鑱血脈﹐投毒藥敷肌膚間﹐而名出聞於諸侯。」／壺公曰﹕古之下醫﹐今之神聖。

魯公扈﹑趙齊嬰二人有疾﹐同請扁鵲求治。扁鵲治之﹐旣同愈﹐謂公扈﹑齊嬰曰「汝曩之所疾自外而幹府藏者﹐固藥石之所已。今有偕生之疾﹐與體偕長﹐今爲汝攻之﹐何如﹖」二人曰「願先生聞其驗。」扁鵲謂公扈曰「汝志彊而气弱﹐故足於謀﹐而寡於斷﹔齊嬰志弱而气彊﹐故少於慮而傷於專。若換汝之心﹐則均於善矣。」扁鵲飲二人毒酒﹐迷死三日﹐剖胸探心﹐易而置之。投以神藥﹐旣悟如初。二人辭歸。於是公扈反齊嬰之室﹐而有其妻子﹐妻子弗識。齊嬰亦反公扈之室﹐有其妻子﹐妻子亦弗識。二室因與相訟﹐求辧於扁鵲。扁鵲辧其所由﹐訟乃已。／壺公曰﹕此訟竟不可已。

趙襄子率徒十萬﹐狩於中山﹐藉艿燔林﹐燀赫百里。有人從石壁中出﹐隨煙上下﹐若無所經涉者。襄子以爲物﹐徐察之﹐乃人也。問其奚道而處石﹑奚道而入火﹐其人曰「奚物爲火﹖」／壺公曰﹕奚物爲人﹖

王大將軍嘗坐武昌釣臺﹐聞行船打鼓﹐嗟稱其能。俄而一捶小異﹐王以扇柄撞幾曰「可恨﹗」時王應侍側曰「不然﹐此是回帆撾。」使視之﹐云「船人入夾口。」／壺公曰﹕此易辧。

隋文帝將遷都﹐夜與髙熲﹑蘇威二人定議。庾季才旦日奏云「臣仰觀玄象﹐俯察圖記﹐龜兆允襲﹐必有遷都之議。且漢宮北城﹐經今八百歲﹐水皆咸鹵﹐不甚宜人﹐願爲遷徙計。」帝愕然﹐謂熲等曰「是何神也﹗」遂發詔施行。／壺公曰﹕止得二世﹐何以遷爲﹖

晁文元公﹐少聞方士之術﹐凡人耳有靈響﹐目有神光﹐其後聽於靜中﹐若鈴聲遠聞﹔耆年之後﹐愈覺淸澈。公名之曰三妙音﹕一曰「幽泉漱玉」﹐二曰「淸聲搖空」﹐三曰「秋蟬曳緒」。／壺公曰﹕從聞思修。

張平子作地動儀﹐精銅以鑄其器。圓徑八尺﹐形似酒尊﹐尊中有都柱﹐旁行八道施關發機﹐外有八龍首銜銅丸﹐下設蟾蜍承之。地或動﹐則隨其方面﹐一龍吐丸。其機關巧制皆在尊中。／壺公曰﹕頗饒文思。

趙耶利善鼓琴﹐嘗云「吳聲淸宛﹐若長江廣流﹐綿綿徐逝﹐國士之風。蜀聲躁急﹐若激浪奔雷﹐亦一時俊決。」／壺公曰﹕怪得今人重吳操。

李龜年嘗至岐王宅聞琴﹐曰「此秦聲。」良久﹐又曰「此楚聲。」主人入﹐問之﹐則前彈者隴西沈妍﹐後彈者揚州薛滿。／壺公曰﹕巧於審音。

李贊皇作相﹐日有親知奉使京口。贊皇曰「金山泉﹑揚子江中冷水﹐各置一壺。」其人舉棹﹐醉而忘之。至石頭城方憶﹐乃汲一瓶歸獻。李飲之﹐曰「江南水味大異頃歲﹐此頗似建業石頭城下水。」其人謝過﹐不敢隱。／壺公曰﹕何減易牙。

廣陵吳普﹐嘗從華佗學術。佗語普曰「人體欲得勞動﹐但不當使極耳。動則穀气得消﹐血脈流轉﹐病不得生﹐譬猶戶樞不朽。是以古之仙者﹐熊經鴟顧﹐動諸關節﹐以求難老。」乃授普五禽之戲。／壺公曰﹕晝動夜靜﹐乃自然之理。亥子交迎﹐取先天一气。

朱建平工相術。荀攸與鐘繇善﹐攸先亡﹐繇爲經紀門戶﹐欲嫁其妾。與人書曰「吾與公達曾共使朱建平相﹐建平曰「荀君𨿽少﹐然當以後事托鐘君。」吾時調子曰「惟當嫁卿阿鶩耳。」何意此言遂驗。今欲嫁阿鶩﹐使得善處。」／壺公曰﹕荀君有阿鶩﹐定先行矣。

魏文帝年四十﹐病困﹐謂左右曰「建平言我壽八十﹐以今思之﹐謂晝夜也。吾其決矣。」俄崩。／壺公曰﹕猶恨其多。

夏侯威爲兗州刺史﹐年四十九﹐十二月上旬得病。念建平言﹐自分必死﹐預作遺令。及至下旬﹐乃漸平服。三十日日昃﹐置酒請紀綱大吏﹐謂曰「吾所苦漸平﹐明旦雞鳴﹐年便五十。建平之戒﹐其過矣乎﹗」酒闌客罷﹐威疾動﹐夜半而卒。／壺公曰﹕臘月三十日﹐一刻不能住。

鐘毓嘗與管輅共論易義﹐輅因言「卜可知君生死日。」毓遂使筮其生日月﹐一一如言。毓大愕然﹐曰「君可畏也。死以付天﹐不以付君。」遂不復筮。／壺公曰﹕鐘君已出陰陽之外。

管輅弟辰﹐謂輅曰「大將軍待君意重﹐且當富貴乎﹖」輅長嘆曰「吾自知分定﹐天與我才﹐不與我壽。恐四十七八間﹐不見兒娶女嫁也。若得免此﹐欲作洛陽令﹐可使桴鼓不鳴。但恐至太山治鬼﹐不易治生人耳。」／壺公曰﹕太山治鬼﹐定非妄語。

呂蒙謀襲關羽﹐議者多難之。吳範曰「必得羽。」及羽在麥城﹐使使請降。範曰「彼有走气。言降﹐詐也。」蒙使潘璋邀之﹐候者還白羽已去﹐範曰「𨿽去不免。」問其期日﹐明日日中。權立表下漏以待之。及中不至﹐權問故。範曰「未正中也。」頃之﹐風動。範撫手曰「羽至矣。」須臾﹐外呼「萬歲」﹐報得羽。權神其術。／壺公曰﹕三國人才難及﹐如吳範猶未知名。

桓溫時﹐一比丘尼有道術。一日浴於別室﹐溫竊窺之﹐見尼裸身﹐先以刀自破其腹﹐次斷兩足。浴竟出﹐溫問之﹐尼答云「公若作天子﹐亦復爾爾。」／壺公曰﹕尼以浴諫。

信都芳有巧思﹐每精研算術﹐至忘食寢﹐或墮坑坎。嘗謂人曰「我每一沈思﹐不聞雷霆之聲。」嘗著樂書﹑遁甲經﹑四術﹑周髀宗。／壺公曰﹕思之思之﹐鬼神通之。

許遵精易善筮﹐嘗爲齊神武客﹐自言祿命不富貴不橫死。故任性縱誕﹐多所諫犯。文宣無道﹐遵語人曰「我當筮此狂夫何日死。」爲布算滿牀﹐大言曰「不出冬初矣﹐我乃不見。」文宣十月崩﹐遵死於九月。／壺公曰﹕文宣酷虐世所罕見。

姚僧坦精醫術﹐刺史伊婁穆以疾還京﹐延致僧坦﹐謂曰「吾自腰至臍﹐似有三縛﹔兩足緩縱﹐不復自持。」僧坦爲診脈﹐處湯三劑。穆初服一劑﹐解上縛﹔再一劑﹐解中縛﹔又一劑﹐解下縛﹐而足更攣弱如故。再爲制散一劑﹐稍得屈伸。僧坦曰「比非可急取﹐須待霜降﹐患當全愈。」及期﹐果起。／壺公曰﹕我急須姚君。

韋鼎能知未來。陳至徳初﹐鼎盡貨田宅﹐寓居僧寺。友人毛彪問其故﹐答曰「江東王气盡於此矣。吾與爾皆當葬長安。期將及﹐故破產束裝耳。」尋驗。／壺公曰﹕此易曉者。

盧大翼目雙瞽﹐能以手摹書而知其字。／壺公曰﹕神解。

王令言妙達音律。一日﹐其子於戶外彈胡琵琶﹐作翻調《安公子曲》。令言時臥室中﹐聞之大驚﹐蹶然起曰「變﹐變﹗」急呼其子﹐問﹕「此曲興自早晚﹖」曰「頃來有之。」令言欷戲流涕﹐謂曰「吾聞上幸江都﹐汝愼毋從﹐此行必不返。」子問故﹐曰「此曲宮聲﹐往而不返。宮者﹐君也。吾是以知之。」帝竟弒江都。／壺公曰﹕當隋煬時﹐何必聞曲而知其敗﹖

漢中王瑀頗知音。嘗早朝過永興裏﹐聞笛聲﹐顧左右曰「是太常工耶﹖」曰「然。」他日識之﹐曰「前笛何故臥吹﹖」笛工驚謝。／壺公曰﹕笛宜臥吹﹐書宜臥讀﹐云宜臥看﹐名山宜臥遊。

李嗣眞善審音﹐太常鑄黃鐘不能成﹐嗣眞疑崇業裏土中有之﹐弗得其所。道上適逢一車﹐鐸聲甚厲。嗣眞曰「宮聲也。」市以歸﹐振之裏地﹐若有應者。掘果得鐘﹐眾樂遂和。／壺公曰﹕從來定樂﹐每失黃鐘﹐不可解。

何仙姑在世間時﹐一主簿忽得天書﹐字不可識﹐以問仙姑。姑曰「天書言﹕主簿受金十兩﹐折祿五年。」／壺公曰﹕妙﹐妙﹗主簿心服。

河南張楷﹐字公超﹐好道術﹐居華陰﹐能作五里霧。時關西人裴優﹐亦能作三里霧。／壺公曰﹕可行三軍。

曹樂吾醫梅毒﹐𨿽折肢損髒﹐一劑回生。陳南川醫金傷﹐𨿽斷喉刳腸﹐應手立愈。此近代盧扁﹐予所目擊。／壺公曰﹕二君吾取其術﹐不取其心。

巧藝

耶律題子精繪事。淸寧間使宋﹐宋主賜宴﹐心擬摹主像。適瓶花隔面﹐未得其眞。已陛辭﹐僅得一睹﹐肖之以示﹐餞者駭其神妙。

慶曆中術士姓李﹐有巧思。嘗木刻一舞鐘馗﹐髙二三尺﹐右手持鐵簡﹐以香餌置鐘馗左手中。鼠緣手取食﹐則左手扼鼠﹐右手運簡斃之。以獻荊王。／壺公曰﹕趣。凡術施於鼠者﹐無不妙﹐何況鐘馗﹖

章友直以篆得名﹐召至京﹐翰林院篆字待詔數人﹐聞其名未肯心服﹐俱往謁﹐願見筆法。友直命粘紙各數張﹐作二圖﹐卽令洗墨濡毫。其一縱橫各作十九畫﹐成一棋局﹔其一作一圓圈﹐作一射帖。其筆之粗細﹑間架﹑疏密﹐無毫髮之失。諸人見之﹐大驚服﹐再拜而去。／壺公曰﹕天巧。

陸元長病右臂﹐以左手握筆﹐而字法勁健過人。梁子輔年且五十﹐中風﹐右臂不舉﹐乃習用左手。逾年作字勝於用右手時。遂起作郡。／壺公曰﹕巧於用短。

於頔在襄陽﹐有山人王固謁見。於性快﹐見其拜伏遲緩﹐頗不禮接之。王一日詣判官曾叔政曰「予以相公好奇﹐故不遠而來﹐今實乖望矣。予有一藝﹐自古所無者﹐今將歸﹐爲公一設。」懷中出竹一節及小鼓﹐規才運寸。良久﹐去竹之塞﹐折枝連擊鼓子。筒中有蠅虎子數十﹐行而出﹐分爲兩隊﹐如對陣勢。每擊鼓﹐或三或五﹐隨鼓聲變陣。天衡地軸﹐魚麗鶴列﹐無不備也。進退離附﹐人所不及。凡變陣數十﹐乃行入筒中。曾觀之大駭﹐言於於公。王已潛遁﹐於悔恨﹐令物色之﹐不得。／壺公曰﹕孫吳節制之兵。

魏時有句驪客﹐善用鍼取寸發﹐斬爲十餘段﹐以鍼貫取之﹐言發中虛也。／壺公曰﹕術可行於姑蘇。

晉羅什與人棋﹐拾敵死子﹐空處如龍鳳形。／壺公曰﹕太奇﹐對局者定非庸人。

羊敬元欣少便靜默﹐美言笑﹐善容止。父不疑﹐爲烏程令。王獻之爲吳興太守﹐羊時年十二﹐王甚知愛之。嘗夏月入縣﹐羊著新絹裙﹐晝寢﹐獻之書裙數幅而去。羊本工書﹐因此彌善。

桓恆之有巧思﹐更極精微。當其諧微﹐𨿽雷霆不能入也。嘗行﹐遇徐僕射勉﹐頭觸之﹐勉呼乃悟。

桓沖之妙有機思﹐以諸葛亮有木牛流馬﹐乃造一器﹐不因風水﹐不勞人力﹐而施機自運。／壺公曰﹕造得木牛流馬﹐便是孔明否﹖

吳道玄嘗畫殿內五龍﹐鱗甲飛動。每欲大雨﹐卽生煙霧。

劉褒面云漢圖﹐見者覺熱﹔又畫北風圖﹐見者覺寒。／壺公曰﹕全以精神動人﹐可銷暑﹐可辟寒。

扁鵲神於醫。邯鄲貴婦人﹐卽爲帶下醫﹔周貴老人﹐爲耳目痺醫﹔秦貴小兒﹐爲小兒醫。／壺公曰﹕最恨庸醫無不醫者。

薛伯宗善徙癰疽。公孫泰患背疽﹐伯宗爲气封之﹐徙置齋前柳樹上。明旦﹐癰消﹐樹便起一癅如拳大。二十餘日﹐癅大潰爛﹐出黃赤汁斗餘﹐樹爲之痿損。／壺公曰﹕此祝由科﹐今世胥失之矣。

柳惲善琴﹐嘗與竟陵王子良宴﹐授以晉太傅謝安琴。惲彈爲雅弄﹐子良曰「卿可謂妙越嵇心﹐手臻羊體。」／壺公曰﹕雅評。

藥葫蘆道人者﹐不知何許人。賣藥吳市﹐人有求﹐則就葫蘆中傾出飲之﹐病無不愈也。或傾面不出者﹐則曰「爾無緣﹐不可救也。」／壺公曰﹕藥醫有緣否﹖

建昌張徳厚少時﹐有術者推其命曰「此人八旬當爲尙書﹐然四旬不免夭折。」後張果以四旬死﹐又四十年以孫昇貴﹐贈禮部尙書。／壺公曰﹕奇。

葛可久﹑朱彥修皆名醫。葛脈一人曰「子三年疽發背﹐不救矣。」朱教以日飲梨汁﹐不致大害﹐後果無恙。葛知其故﹐嘆曰「竟出朱公下﹐何醫爲﹖」悉取平生所論著焚之﹐曰「畱之適以禍人。」／壺公曰﹕良醫﹐良醫﹗妄著醫書者﹐應墮泥犁。

有患癥者﹐迎王良民洽之。王曰「人有癥也﹐猶悍媳逆子也﹐能伏不能絕。若亟攻之﹐譬興晉陽之甲矣。」／壺公曰﹕妙論。凡病皆然﹐亢則害﹐承乃制。

偏胡子姓許﹐善相術。老遇異人﹐令之相。許曰「子神淸﹑气淸﹑骨淸﹐神仙相也。」異人笑﹐拂其須。凡經掌握處﹐明日皆黑﹐因此遂名。

寵禮

範蠡乘輕舟浮五湖。越王以良金寫範蠡狀﹐而朝禮之。／壺公曰﹕猶假虛禮以文之。

後漢尙書郎﹐下筆爲詔策﹐出言爲詔命。其入直﹐官供靑縑白綾被﹐或以錦緤爲之﹐給帷帳﹐通中枕﹔大官供食餅餌及五熟果實之屬。五日一美食﹐下天子一等﹔給指使一人﹐女侍史二人﹐皆選端正妖麗﹐執香鑪護衣。故沈佺期直宿詩云「大官供宿膳﹐侍史護朝衣。」／壺公曰﹕自漢而下﹐依樣葫蘆﹐消受不得。

呂蒙病發﹐孫權迎置所館之側﹐治護萬方﹐時有加減。權爲慘戚﹐欲數見﹐又恐其勞﹐常壁瞻之。／壺公曰﹕蒙不如瑜﹐蒙不如肅。太過﹐太過。

謝幼輿爲王大將軍長史。王平子時在惇坐﹐見幼輿淸談無倦﹐惟嘆謝長史可與言﹐都不盼惇。／壺公曰﹕王惇何處生活﹖

謝萬與太傅共詣簡文﹐萬來﹐無衣幘可前。簡文曰「但前﹐不須衣幘。」卽呼使入。萬著白綸巾﹑鵠氅裘﹐履板而前﹐共談移日。／壺公曰﹕謝萬不濟。

王仲祖病﹐劉眞長爲稱藥﹐荀令則爲量水。／壺公曰﹕名士病況﹐可垂千古。

王僕射髙自標位﹐常自比漢李膺。時人呼儉府爲入芙蓉池。嘗用庾杲之爲衛軍長史﹐謂人曰「昔袁公作衛軍﹐欲用我爲長史。𨿽不獲就﹐要是意向如此。今亦應須我輩人也。」／壺公曰﹕其言不怍。

謝石字石奴﹐丞相安之弟也。請吳隱之爲衛將軍主簿。隱之將嫁女﹐謝知其貧潔﹐遣女必當率薄﹐乃令移廚帳。助其經營。／壺公曰﹕此名士嫁女﹐大得便宜。又曰﹕昔有賣犬嫁女者﹐覺此之爲煩。

韋綬在翰林﹐徳宗嘗至其苑﹐韋妃從幸。會綬方寢﹐學士鄭絪欲馳告之﹐帝不許。時適大寒﹐帝以妃蜀纈袍覆之而去。

太宗嘗以飛白書賜馬周曰「鸞鳳衝霄﹐必假羽翼﹐股肱之寄﹐要在忠力。」／壺公曰﹕馬周奇才﹐珪璋特達。

馬周卒﹐帝思之甚﹐至假方士術﹐求見其儀容。／壺公曰﹕好徳如好色矣。

髙宗嘗賜戴至徳飛白書曰「泛洪源﹐俟舟揖。」賜郝處俊曰「飛九霄﹐假六翮。」

蔡齊舉進士第一﹐眞宗喜得人﹐詔金吾給七騶﹐傳呼以出。狀元得給騶﹐自齊始。／壺公曰﹕本朝羅洪先先生﹐十年竟不得狀元二字。

馮豹拜尙書郎﹐每奏事﹐未得報﹐俯伏省閣﹐從昏至明。肅宗聞而嘉之﹐使黃門持被覆豹﹐敕令勿驚。／壺公曰﹕吾與豹也。

陸士規﹐布衣﹐工詩。秦檜喜之﹐嘗挾秦書幹臨川守﹐饋遺不滿意﹐升堂嫚罵。守懼﹐以書白秦自解。秦怒陸甚﹐陸請見﹐不出。然猶令其子小相見之﹐問其近作。陸誦其黃陵廟一絕云「東風吹艸綠離離﹐路入黃陵古廟西。帝子不知春又去﹐亂山無主鷓鴣啼。」小相入誦之﹐秦吟賞再四﹐卽命請見﹐待之如初。／壺公曰﹕得檜寵禮﹐自墮深坑。又曰﹕詩可以動老賊乎﹖

永樂間﹐戶書夏原吉侍母午門外觀燈。上聞之﹐遣中官賫鈔二百錠﹐卽其家賜之﹐曰「爲賢母歡也。」／壺公曰﹕唐虞气象。

楊文貞作第﹐初成﹐設中門﹐未行。使人亟請楊仲舉至﹐曰「此門不可無有徳之人先踐。」

任涎

魯人有公孫綽者告人曰「我能起死人。」人問其故﹐對曰「我固能治偏枯﹐今我倍所以爲偏枯之藥﹐則可以起死人矣。」／壺公曰﹕是眞實語。有藥可治偏枯﹐於起死人何有﹖

主父偃學長短縱橫術﹐爲諸儒生排擯﹐家貧假貸﹐無所得。北遊燕趙﹑中山﹐皆大困。元光中﹐西入關﹐以諫伐匈奴﹐得幸天子﹐遷中大夫。大臣皆畏其口﹐賂遺累千金。或說偃曰「太橫。」偃曰「臣結髮遊學四十年﹐身不得遂﹐親不以爲子﹐昆弟不收﹐賓客棄我﹐我厄日久矣。丈夫生不五鼎食﹐則五鼎烹身。吾日暮途遠﹐故倒行暴施之。」／壺公曰﹕卒售其志。

東方朔豪縱不羈。嘗醉入殿﹐至小遺殿上。／壺公曰﹕無謂。

平恩侯許伯﹐嘗酌蓋寬饒。寬饒曰「毋多酌我﹐我乃酒狂。」丞相魏侯笑曰「次公醒而狂﹐何必酒也。」／壺公曰﹕次公必不得免。

阮宣子性簡任﹐不涉人事﹐尢不喜見俗人。遇便捨去。意有所思﹐率爾褰裳﹐不避晨夕﹐及至﹐或又無言﹐伹欣然相對耳。恆步行﹐以百錢掛杖頭﹐至酒店﹐便陶然酣暢﹐而家無擔石之儲。／壺公曰﹕油油自得。

謝澹任俠﹐不營當世﹐與名士範泰爲雲霞交。嘗侍武帝宴﹐酣飲﹐大言無所屈。執法欲按之﹐帝以爲方外士﹐不問。／壺公曰﹕在方外則可﹐在朝內則不可。

李業興每語人云「但道我好﹐𨿽知妄言﹐故勝道惡。」／壺公曰﹕妄言惡可耐﹐妄言好斷不可耐。

劉晝自謂奇才﹐每言「我數十卷書﹐使行於世﹐不易齊景公千駟。」／壺公曰﹕數十卷書行世﹐談何容易﹗

裴遠放情琴酒﹐無拘檢。每出返家﹐人問有何消息﹐答云「無所聞﹐縱聞亦不解。」／壺公曰﹕洗耳者應拜下風。

張遠遊在齊文宣時合九轉金丹﹐丹成以獻。文宣置之玉匣﹐謂云「我貪世間樂﹐未能卽飛上天。待臨死時取服。」／壺公曰﹕文宣酷暴﹐此一言絕髙。

崔儦字岐叔﹐性嗜書﹐自負才地﹐忽略世人﹐大署其戶曰「不讀五千卷書﹐不得入此室。」／壺公曰﹕人人卻步矣。何淸樂如之。

唐臨嘗自署其考曰「形如死灰﹐心若鐵石。」

扈蒙好釋典﹐戒殺﹐不言人是非﹐而有笑疾﹐𨿽在上前﹐每不能自禁。／壺公曰﹕得士龍衣缽。

蘇舜欽﹑石延年輩有名曰「鬼飲﹑了飲﹑囚飲﹑鱉飲﹑鶴飲。」鬼飲者﹐夜不燒燭﹔了飲者﹐飲次挽歌﹐哭泣而飲﹔囚飲者﹐露頭圍坐﹔鱉飲者﹐以毛席自裹其身﹐伸頭出﹐飲畢復縮之﹔鶴飲者﹐一杯復登樹﹐下再飲耳。／壺公曰﹕不堪與竹林作奴。

江南宋齊丘﹐智謀之士也。自以謂江南有精兵三十萬﹕士卒十萬﹐大江當十萬﹐而己當十萬。／壺公曰﹕面有鐵甲十萬。

胡旦少有俊才﹐尙气淩物。嘗語人曰「應舉不作狀元﹐仕宦不作宰相﹐虛生也。」／壺公曰﹕作宰相﹐似著新靴。

郭恕先時與役夫小民入市肆飲食﹐曰「吾所與飲﹐皆子類也。」／壺公曰﹕與此輩飲﹐省多少是非﹐占多少便宜。

郭恕先放曠不羈﹐尢不與俗人伍。宋太宗聞其名﹐召赴闕﹐館於內侍竇神興捨。恕先長髯而美﹐一日忽盡去之﹐神興問其故﹐曰「聊以效顰。」／壺公曰﹕可兒。

鄭泉臨卒時﹐語同輩曰「必葬我陶家之側﹐庶百歲之後化而成土﹐幸見取爲酒壺﹐實獲竊心矣。」／壺公曰﹕是知味之人。

陶靖節在家﹐郡將侯陶﹐值其酒熟﹐取頭上葛巾漉酒。漉畢﹐還復著之。／壺公曰﹕妙於濡首。

顏延之不能取容當世﹐宋文帝傳詔召之﹐頻不肯詣。常日但入酒店﹐裸袒挽歌﹐了不應對。他日醉醒﹐入見帝﹐帝問以諸子才能。延之曰「竣得臣筆﹐測得臣文﹐毚得臣義﹐躍得臣酒。」何尙之因問﹕「誰得卿狂﹖」答曰「其狂不可及矣。」／壺公曰﹕顏氏危矣。

袁尹疎放好酒﹐嘗步屧白楊郊野間﹐道遇一士人﹐便呼與酣飲。明日﹐此人謂被知遇﹐詣門求通﹐袁曰「昨日飲酒無偶﹐聊相邀爾。勿復爲煩。」／壺公曰﹕豪气可掬。又曰﹕逢人呼飲﹐全爲自家作計。

謝長史性通脫﹐會意便行。嘗預樂遊苑宴﹐不得醉而還。因詣道邊酒壚﹐停車褰幔﹐與車前三騶對飲。觀者如堵﹐謝處之自若。

和州士人杜默﹐累舉不成名﹐性英儻不羈。因過烏江﹐入謁項王廟。時正被酒沽醉﹐才炷香拜訖﹐徑升偶坐﹐據神頸﹐拊其首而慟﹐大聲語曰「大王有相虧者﹐英雄如大王而不能得天下﹐文章如杜默而進取不得官﹗」語畢又大慟﹐淚如迸泉。廟祝畏其獲罪﹐扶掖以出﹐秉燭檢視神像﹐垂淚亦未已。／壺公曰﹕能動木偶之項籍﹐眞英物﹗

唐殷安﹐翼州人﹐謂薛黃門曰「自古聖賢﹐數不過五人。伏羲八卦﹐窮天地之旨﹐一也。」乃屈一指。「神農植百谷﹐濟萬人之命﹐二也。」乃屈二指。「周公制禮作樂﹐百代常行﹐三也。」乃屈三指。「孔子前知無窮﹐後知無極﹐拔乎其萃﹐出乎其類﹐四也。」乃屈四指。自此之後﹐無屈得指者。良久﹐乃曰「並我五也。」遂屈五指﹐而疏籍卿相。男微諫曰「卿相尊重﹐大人稍敬之。」安曰「汝亦堪爲宰相。」微曰「小子何敢﹖」安曰「汝肥頭大面﹐不識今古﹐噇食無意智﹐不作宰相而何﹖」其輕物也皆此類。／壺公曰﹕末語有味。

劉淵材迂闊好怪﹐嘗蓄兩鶴﹐客至﹐指以誇曰「此仙禽也﹐凡禽卵生﹐而此胎生。」語未卒﹐園丁報曰「此鶴夜產一卵﹐大如梨。」淵材面赤﹐訶曰「敢謗鶴也﹗」卒去﹐鶴輒兩展其脛伏地。淵材訝之﹐以杖驚使起﹐忽誕一卵。淵材嗟咨曰「鶴亦敗道﹐吾乃爲劉禹錫佳話所誤。自今除佛﹑老子﹑孔子之語﹐餘皆勘驗。」／壺公曰﹕近羽客示一蛟卵現在者﹐尢難勘驗。

劉淵材嘗曰「吾平生無所恨﹐所恨者五事耳。」人問其故﹐淵材斂目不言﹐久之曰「吾論不入時聽﹐恐汝曹輕易之。」問者力請說﹐乃答曰「第一恨鰣魚多骨﹐第二恨金桔太酸﹐第三恨蒓菜性冷﹐第四恨海棠無香﹐第五恨曾子固不能作詩。」聞者大笑﹐而淵材瞠目曰「諸子果輕吾言也。」／壺公曰﹕五恨冷峭﹐不宜向汝曹說。

劉捷卿續詩﹑書﹑禮﹑樂﹑春秋五說﹐旣成﹐語人曰「天下滔滔﹐知我者希。」終不以示人。／壺公曰﹕文中子續經﹐今人罪之曰「僭政好藏拙。」

袁悅有口才﹐能長短說。始作謝玄參軍﹐後丁艱﹐服除還都﹐惟賫戰國策而已。語人曰「少年時讀論語﹑老子﹐又看莊﹑易﹐此皆是病痛事﹐當何所益邪﹖天下要物﹐止有戰國策。」／壺公曰﹕讀國策病痛不了。

張天錫在北﹐數遊宴園池﹐頗廢政事。時有諫者﹐天錫曰「吾非好行﹐行有得也。觀朝榮﹐則敬才秀之士﹔培芝蘭﹐則愛徳行之臣﹔睹松竹﹐則思貞操之賢﹔臨淸流﹐則貴廉潔之行﹔覽蔓艸﹐則賤貪穢之吏﹔逢飆風﹐則惡凶狡之徒。若引申觸類﹐庶無遺漏矣。」／壺公曰﹕天錫笨﹐那得此佳思2

曹景宗旣貴﹐謂所親曰「我昔在鄕裏﹐騎快馬如龍﹐與年少輩數十騎﹐拓弓弦作霹靂聲﹐箭如餓鴟叫﹔平澤中逐麞﹐數肋射之﹐飲其血﹐食其胃﹐甜如甘露漿。覺耳後風生﹐鼻頭火出﹐此樂使人忘死。今來揚州作貴人﹐動轉不得。路行開車幔﹐小人輒言不可。閉置車中﹐如三日新婦。念此邑邑﹐使人气盡。」／壺公曰﹕咄咄曹生﹐猶不忘本。又曰﹕閉煞此輩﹐快甚﹗

慕容儼少見潘樂﹐長揖而已。或勸屈節﹐儼攘袂曰「吾狀貌如此﹐望人拜﹐豈能拜人﹖」

方儲爲郎中﹐章帝使文郎居左﹐武郎居右。儲正居中﹐曰「臣文武兼備﹐在所施用。」上嘉其才﹐以繁亂絲付儲使理﹐儲拔佩刀三斷之﹐對曰「反經任勢﹐臨事亦然。」／壺公曰﹕斬絲非奇﹐居中癡絕。

裴植自言人門不後王肅﹐怏怏朝廷處之不髙。及爲尙書﹐志意頗滿﹐欲以政事爲己任。謂人曰「非我須尙書﹐尙書亦須我。」／壺公曰﹕今輦上人多作此語。

陳暄文才俊逸﹐而沈湎過度。兄子秀致書止之﹐暄答曰「速營糟丘﹐吾將老焉。」／壺公曰﹕政使人自遠。

齊神武欲用李元忠爲僕射﹐文襄言其常醉﹐不可委以臺閣。其子搔聞之﹐請元忠節飲。元忠曰「我言作僕射﹐不勝飲酒樂﹔爾愛僕射﹐宜勿飲酒。」／壺公曰﹕神武時是何僕射﹖惜此子不愛父。

張思光居常嘆曰「不恨我不見古人﹐所恨古人不見我。」／壺公曰﹕胸破萬卷﹐此我見古人﹔下筆有神﹐此古人見我。

諭明仲妙於長笛﹐持節數郡﹐每出按行﹐至山水佳處﹐馬上臨風﹐輒快作數弄。／壺公曰﹕按部有此風神﹐其品可知。

元文遙子行恭﹐少頗驕恣﹐文遙令與範陽盧思道遊。文遙嘗謂思道云「小兒比日微有所知﹐是大弟之力。然白擲劇飲﹐甚得師風。」思道答云「郎辭情俊邁﹐自是克荷堂構﹔白擲劇飲﹐亦天性所得。」／壺公曰﹕白擲劇飲﹐爲蠢物寫照。

楊鐵崖晚年臥起小蓬臺﹐不復下。直榜於門曰「客至不下樓﹐恕老懶﹔見客不答禮﹐恕老病﹔客問事不對﹐恕老默﹔發言無所避﹐恕老迂﹔飲酒不輟樂﹐恕老狂。」其誕情傲世如此。／壺公曰﹕老鐵頗有光景﹐文不如詩﹐詩不如人。

吳與弼兩召不起﹐曰「宦官﹑釋氏不除﹐而欲天下治﹐難矣﹗必除之﹐吾可入。」人笑其迂。／壺公曰﹕寧曳尾於途中。

楊用修在瀘州﹐嘗醉﹐胡粉傅面﹐作雙丫髻﹐插花。門生舁之﹐諸伎捧觴﹐遊行城市﹐了不爲怍。人謂此君故自污。王元美曰「特是壯心不堪牢落﹐故磨耗之耳。」／壺公曰﹕用修先生狂而蕩。

桑民懌好爲大言。時銓次古人﹐以孟軻自況﹐更非薄韓愈﹐曰「此小兒號嗄﹐何傳﹖」問﹕「翰林文今爲誰﹖」曰「虛無人﹐舉天下惟懌﹐其次祝允明﹐又次羅玘。」／壺公曰﹕僻。

王廷陳削秩歸﹐益自放。達官貴人求見者﹐多蓬首垢足﹐囚服應之。間衣紅薴窄衫﹐跨馬或騎牛﹐嘯歌田野間﹐人多望而避者。／壺公曰﹕譎。

楊君謙每以文示人。其人曰「佳」﹐卽掩卷曰「何處佳﹖」其人卒不能答﹐便去不復別。／壺公曰﹕穢。

簡傲

劉巴性髙亮。張飛嘗就巴宿﹐巴不與語﹐飛忿恚。諸葛亮謂巴曰「飛𨿽武人﹐實敬慕足下﹐宜少降意。」巴曰「大丈夫處世﹐當交四海英雄﹐柰何與兵子共語乎﹖」／壺公曰﹕飛實憐才。

孫權嘗與張昭論神仙﹐虞翻指昭曰「彼死人而語神仙﹐豈能得仙﹖」權大怒。／壺公曰﹕赤壁之役﹐昭勸迎操﹐死久矣。

成公簡自以才髙而在周馥下﹐謂馥曰「揚雄爲郎三世不徙﹐而王莽﹑董賢位列三司﹐千古一揆耳。」／壺公曰﹕造化顚倒豪傑﹐列三司﹐必非子云。

蕭惠開有風骨﹐披服簡素﹐意趣多與人不同。或比肩三年﹐不共語。／壺公曰﹕如芳蘭之在幽谷。

煬帝嘗與賀若弼論將略﹐弼曰「楊素﹑韓擒虎是鬥將﹐非領將﹔史萬歲是騎將﹐非大將。」帝曰「然則大將爲誰﹖」弼頓首曰「惟殿下所擇。」蓋自許也。／壺公曰﹕弼那得如素﹖

王昕爲汝南王參軍。王與府僚宴飲﹐起自移牀﹐人爭進手﹐昕獨執板卻立。王作色曰「我帝子帝孫﹑帝弟帝叔﹐親起輿牀。卿是何人﹐獨爾偃蹇﹖」昕對曰「元景位望𨿽微﹐不敢以親王僚寀從廝養之役。」王爲謝。／壺公曰﹕諷語有骨。

桓榮祖少學騎射﹐或曰「何不學書﹖」榮祖曰「曹操﹑曹丕﹐上馬橫槊﹐下馬談論﹐此可不負飲食矣。君輩尢自全之技﹐何異犬羊乎﹖」／壺公曰﹕操﹑丕得天地之偏气。

庾炳之性好潔。士大夫造之者﹐去未出戶﹐輒令人拭席洗牀。／壺公曰﹕此中果有大不堪者存。

崔悛以籍地自矜﹐嘗與蕭祗明少遐輩髙宴終日﹐悛獨無語。少遐脫謂悛曰「驚風飄白日﹐忽然落西山。」悛直曰「爾。」／壺公曰﹕吾不恨悛﹐而恨與悛周旋者。

孫子荊爲石苞驃騎參軍﹐旣負其才气﹐又侮易苞。初至不拜﹐但長揖﹐直語苞曰「天子命我參卿軍事。」／壺公曰﹕興公到處爲名宿所窘﹐卻於此吐气。

王敬弘嘗往何氏看女﹐值尙之不在﹐寄齋中臥。俄頃﹐尙之還。敬弘使二婢守閣﹐不聽尙之前﹐直語云「正熱﹐不堪相見﹐君可且去。」尙之遂移於他室。／壺公曰﹕婢奇。何減一夫當關﹖

髙爽嘗經晉陵﹐詣劉蒨﹐了不相接﹐髙甚銜之。俄爽代蒨爲縣﹐蒨迎贈甚厚。爽受餉﹐答書云「髙晉陵自答。」人問其故﹐爽曰「劉蒨自餉晉陵令耳﹐何關爽事﹖」／壺公曰﹕炎涼態千古一律。又曰﹕髙爽不免墮劉蒨術中。

範曄善彈琵琶﹐能爲新聲。宋武帝欲聞之﹐屢諷以微旨﹐僞爲不曉﹐終不肯彈。一日因飲宴歡適﹐謂曄曰「我欲歌﹐卿可彈。」曄乃奉旨﹐上歌旣畢﹐曄亦罷。／壺公曰﹕範君於此尙能作意气﹐獄中無聊極矣。

張思光嘗詣吏部尙書何戢﹐誤通尙書劉澄融。下車入門﹐曰「非是。」至戶外﹐望澄又曰「非是。」旣造席﹐視澄曰「都自非是。」乃去。／壺公曰﹕趣。又曰﹕能作態。

張吏部與何敬容意趣不協。敬容居權軸﹐賓客輻輳。有過詣吏部者﹐輒拒不前﹐曰「吾不能對何敬容殘客。」／壺公曰﹕今人處冷局﹐只收拾幾个殘客。

許敬宗見人多忘之﹐或謂其不聰﹐曰「卿自難記﹐若遇何﹑劉﹑沈﹑謝﹐暗中摸索﹐亦可識。」／壺公曰﹕名理名言。又曰﹕難記人﹐偏肯怪人。

南唐嚴續嘗請韓熙載撰其父神道碑﹐以珍貨幾萬緡﹐仍輟一歌鬟質冠洞房者﹐爲濡筆之贈。韓納其請﹐文旣成﹐但敍譜裔品秩﹐略不道續事業。續慊之﹐封還﹐尙冀攺竄。熙載直以向所贈及歌姬悉還之。臨登車﹐立寫一闋於泥金雙帶而去。／壺公曰﹕如此曠度﹐才可秉筆。

米元章守漣水﹐地接靈壁﹐蓄石甚富﹐一一品目﹐入玩則終日不出。楊次公爲察使﹐因往廉焉﹐正色言曰「朝廷以千里郡邑付公﹐那得終日弄石﹐都不省錄郡事﹖」米逕前﹐於左衲中取一石﹐嵌空玲瓏﹐峯巒洞穴皆具﹐色極淸潤﹐宛轉翻復以示楊曰「如此石安得不愛﹖」楊殊不顧﹐乃納之袖﹔又出一石﹐疊嶂層巒﹐奇巧又勝﹐又納之袖﹔最後出一石﹐盡天劃神鏤之巧﹐顧楊曰「如此石安得不愛﹖」楊忽曰「非獨公愛﹐我亦愛也。」卽就米手攫得之﹐逕登車去。／壺公曰﹕旣愛石﹐必不愛錢。

陶徵士居家﹐凡貴賤造之﹐有酒輒設。陶若先醉﹐便語客﹕「我醉欲眠﹐卿可去。」／壺公曰﹕晉室風流﹐大都造作﹐眞率者元亮一人。

蕭子顯性凝簡﹐頗負其才气。及掌選﹐見九流賓客﹐不與交言﹐但舉扇一撝而已。／壺公曰﹕淸風習習。

曹嘉爲禦史﹐上封事彈坐院都禦史。都禦史不知﹐曰「彈者誰耶﹖」嘉平身曰「老先生﹗」都禦史卽出待罪。／壺公曰﹕此盛世之風。

芙蓉鏡寓言四集開化壺公江東偉淸來著

排調

龍叔謂文摯曰「子之術微矣﹗吾有疾﹐子能已乎﹖」文摯曰「惟命所聽﹐然先言子所病之證。」龍叔曰「吾鄕譽不以爲榮﹐國毀不以爲辱﹔得而不喜﹐失而不憂﹔視生如死﹐視富如貧﹔視人如豕﹐視吾如人﹔處吾之家如逆旅之舍﹐觀吾之鄕如蠻夷之國。凡此眾疾﹐爵賞不能勸﹐刑罰不能威﹐盛衰利害不能易﹐哀樂不能移﹐固不可事國君﹑交親友﹑禦妻子﹑制僕隸。此奚疾哉﹖奚方能已之乎﹖」文摯乃命龍叔背明而立﹐文摯自後向明而望之。旣而曰「嘻﹐吾見子之心矣﹐方寸之地虛矣﹐幾聖人也。子心六孔流通﹐一孔不達﹐今以聖智爲疾者﹐或由此乎﹖非吾淺術所能已也。」／壺公曰﹕疾奇﹐醫尢奇。又曰﹕視人如豕﹐可行蠻貊。又曰﹕一孔不達﹐謂之神。

齊人見田駢曰「聞先生髙議﹐設爲不宦﹐而願爲役。」田駢曰「子何聞之﹖」對曰「臣聞之鄰人之女。」田駢曰「何謂也﹖」對曰「臣鄰人之女﹐設爲不嫁﹐行年三十而有七子﹐不嫁則不嫁﹐然嫁過畢矣。今先生設爲不宦﹐訾養千鐘﹐徒百人﹐不宦則然矣﹐而富過畢矣。」田子辭。／壺公曰﹕似聚徒講學者。

陳靈公與孔寧﹑儀行父飲酒於夏氏﹐公謂行父曰「徵舒似女。」對曰「亦似君。」徵舒病之。／壺公曰﹕如此君臣﹐夷不若矣。又曰﹕夏姬能導引返老如少﹐開後世房中之術。

齊侯將爲臧紇田﹐臧孫聞之﹐見齊侯﹐與之言伐晉。對曰「多則多矣﹐抑君似鼠。夫鼠晝伏夜動﹐不穴於寢廟﹐畏人故也。今君聞晉之亂而後作焉﹐寧將事之﹐非鼠而何﹖」／壺公曰﹕方君於鼠﹐無乃太甚。又曰﹕險諫。

郢人有鬻其母﹐爲請於買者曰「此母老矣﹐幸善食之而勿苦。」此行大不義﹐而欲爲小義者。／壺公曰﹕今受菩薩戒者﹐大都如此。

邢俊臣性滑稽﹐喜嘲詠﹐常出入禁中﹐善作臨江仙詞﹐末章必用唐律兩句爲謔﹐以寓調笑。徽宗置花石綱﹐石之大者曰「神運石」﹐大舟排聯數十尾﹐僅能勝載。旣至﹐上大喜﹐置艮嶽萬歲山。命俊臣爲臨江仙訶﹐以「髙」字爲韻﹐末句云「巍峨萬丈與天髙﹐物輕人意重﹐千里送鵝毛。」又令賦陳朝檜﹐以「陳」字爲韻。檜亦髙五六丈﹐圍九尺餘﹐枝復地幾百步。詞末云「遠來猶自憶梁陳﹐江南無好物﹐聊贈一枝春。」內侍梁師成位兩府﹐甚尊顯用事﹐自矜爲詩﹐因進詩﹐上稱善。顧謂俊臣曰「汝可爲好詞﹐以詠師成詩句之美。」且命押「詩」字韻。俊臣口占﹐末云「欲知勤苦爲新詩﹐吟安一个字﹐撚斷數莖髭。」上大笑﹐師成恨之﹐譖其漏泄禁中語﹐責爲越州鈐轄。太守王嶷聞其名﹐置酒待之。醉歸﹐燈火蕭疏﹐明日攜詞見帥﹐敍其寥落之狀。末云「捫窗摸戶入房來﹐笙歌歸院落﹐燈火下樓臺。」席間有妓秀美﹐而肌白如玉雪﹐頗有腋气﹐嶷令乞詞﹐末云「酥胸露出白皚皚﹐遙知不是雪﹐爲有暗香來。」又有善歌舞而體肥者﹐末云「只愁歌舞罷﹐化作彩雲飛。」／壺公曰﹕字字精妍。

謝康樂少時便文藻艷逸﹐祖車騎甚奇之。謂親知曰「我乃生瑍﹐瑍那得不生靈運﹖」／壺公曰﹕我寧生瑍。蘇長公有言「但願生兒愚且魯﹐無災無難到公卿。」

宋世祖至殷貴妃墓﹐謂劉徳願曰「卿等哭貴妃若悲﹐當加厚賞。」劉應聲號慟﹐涕泗交橫。上以爲豫州刺史。帝又令羊志哭﹐羊亦嗚咽甚哀。他日有問羊者﹕「卿那得此副急淚﹖」羊曰「我爾日自哭亡妾耳。」／壺公曰﹕羊哭亡妾﹐劉誰哭﹖明良相遇一段奇趣。

盧詢祖甚有口辧﹐好臧否人物。嘗語人曰「我昨東方未明﹐過和氏門外﹐見二陸﹑兩潘﹐森然與槐柳齊列。」／壺公曰﹕潘陸卒不保首領﹐枉做小人一場。

鐘雅語祖士言「我﹐汝穎之士﹐利如錐﹔卿燕趙之士﹐鈍如槌。」祖曰「以我鈍槌﹐打爾利錐。」鐘曰「自有神錐﹐不可得打。」祖曰「旣有神錐﹐亦有神槌。」／壺公曰﹕畢竟槌鈍。

王仲祖好飲茶﹐賓至輒命飲之。士大夫皆患其如此﹐每欲往候﹐必曰「今日有水厄。」／壺公曰﹕倒把陸羽作屈平矣。

齊世有席毘﹐嗤鄙文學﹐嘲劉逖曰「君文如朝菌﹐須臾之玩﹐豈比吾千丈松﹐常有風霜。」劉答云「旣有寒木﹐又發春花﹐可乎﹖」席不能屈。／壺公曰﹕道學家輒負千丈松﹐悲夫﹗

孫彥舉以文才著稱﹐然學淺行薄。邢邵嘗謂之曰「卿更須讀書。」孫曰「我精騎三千﹐足敵君羸卒數萬。」／壺公曰﹕似爲枵腹者解嘲。

徐晦嗜酒﹐沈傳師善餐﹐楊嗣復戲語云「徐家肺﹐沈家脾﹐眞安穩耶。」／壺公曰﹕衛生語。又曰﹕余觀飲食之人多不壽﹐故仙人首辟穀。

劉貢父性滑稽﹐喜嘲謔﹐與王汾同在館中﹐汾病口喫﹐貢父爲之贊曰「恐是昌家﹐又疑非類﹐未聞雄名﹐只有艾气。」／壺公曰﹕貢父遇子瞻﹐輒窘﹐快哉﹗

南涼慕容徳﹐嘗宴集羣臣﹐酒酣﹐笑而言曰「朕𨿽寡薄﹐恭己南面而朝諸侯﹐可方自古何等主也﹖」刺史鞠仲對曰「陛下中興聖後﹐少康﹑光武之儔。」徳顧左右﹐賞仲帛千匹。仲以賜多﹐辭謝。徳曰「卿調朕﹐朕不調卿乎﹖卿飾對非實﹐朕故以虛言相賞。賞不謬加﹐亦何足謝﹖」／壺公曰﹕君君臣臣。

王弘少嘗爲樗蒲公城子野捨。及後秉政﹐有人就弘求縣者﹐此人亦頗以樗蒲著﹐弘詰之曰「君得錢會戲﹐何用祿爲﹖」答曰「不審公城子野何在﹖」弘默然。／壺公曰﹕王弘自賣破綻。

始興王濬嘗餉袁淑錢三萬﹐業一宿而復遣追取﹐謂使人誤謬﹐蓋以戲淑也。淑與濬書曰「聞之前志﹐七年之中﹐一予一奪﹐義士猶非之﹐況密邇旬次﹐何裒益之急也﹖竊恐二三諸侯﹐有以窺大國之政矣。」／壺公曰﹕濬奇謔﹐淑書不稱。

武帝嘗令羣臣賦詩﹐王敬則撫其紙曰「臣幾落此奴度內。」帝問何故﹐答曰「臣若解書﹐不過作尙書郎令史耳﹐那得今日﹖」／壺公曰﹕敬則英風如在﹐數語破的。

孫搴爲文﹐授筆立就﹐而學淺行薄。少與溫子昇齊名﹐嘗謂子昇﹕「卿文何如我﹖」子昇曰「不如卿。」搴要其爲誓﹐昇笑曰「但知不如卿便是﹐何必爾﹖」搴悵然曰「卿不爲誓﹐事可知矣。」／壺公曰﹕搴恁地聰明。

邊人傳誦一詩云「昨夜陰山吼賊風﹐帳中驚起紫髯翁。平明不待全師出﹐連把金鞭打鐵驄。」有張師雄者﹐好以甘言悅人﹐晚年尢甚﹐號曰「密翁翁」﹐官在邊郡。一夕﹐賊馬至界上﹐忽城中失雄所在﹔至曉﹐方見師雄重衣披裘﹐伏於土窟中﹐已癡矣。西人呼土窟爲空﹐尋攺舊詩以嘲曰「昨夜陰山吼賊風﹐帳中驚起密翁翁。平明不待全師出﹐連著皮裘入土空。」／壺公曰﹕今密翁翁滿九邊矣。

晏叔原聚書甚多﹐每有遷徙﹐其妻厭之﹐謂叔原有類乞兒搬漆碗。叔原戲作詩曰「生平惟玆碗﹐搬擎豈憚勞﹖造𨿽從假合﹐成不自埏陶。阮杓非同調﹐顏瓢庶共操。朝盛負余米﹐暮貯藉殘糟。幸免墦間乞﹐終甘澤畔逃。挑宜筇作杖﹐捧稱葛爲袍。倘受桑間餉﹐何堪井上螬﹖綽然眞自許﹐呼爾未應饕。世久輕原憲﹐人方逐子敖。願君同此器﹐珍重到霜毛。」／壺公曰﹕隱壺中亦止幾个漆碗。

宋遊道除司州中從事﹐時將還鄴﹐會霖雨﹐行旅擁於河橋。遊道於幕下朝夕宴歌﹐行者曰「何時節作此聲也﹖固大癡。」遊道應曰「何時節而不作此聲也﹐亦大癡。」／壺公曰﹕宋君有風神。

三虱相與訟﹐一虱過之曰「訟者奚說﹖」三虱曰「爭肥饒之地。」一虱曰「若亦不患臘之至而茅之燥耳﹖若又奚患﹖」於是乃相與聚嘬其母而食之﹐彘臒﹐人乃弗殺。／壺公曰﹕一虱是巧宦﹐處於無競之地。

有睹鄰夫見婦吹火﹐贈詩云「吹火朱唇動﹐添薪玉腕斜。遙看煙裏面﹐恰似霧中花。」其妻告夫曰「君豈不能學也﹖」夫曰「君當吹火﹐吾亦效之。」乃爲詩曰「吹火靑唇動﹐添薪墨腕斜﹐遙看煙裏面﹐恰似鳩盤茶。」／壺公曰﹕和詩人更饒奇趣。

李少師宗閔﹐不以威重自處﹐好與賓客飲宴談笑。暑月臨池﹐以荷爲杯。旣散﹐有人言「昨飲大歡也。」李曰「今日言歡﹐明前日之不歡﹐自今好惡﹐一不得言。」／壺公曰﹕少師能自作樂。

一人盛談輪回報應﹐愼無輕殺﹐凡一牛一豕﹐卽作牛豕以償﹐至螻蟻亦罔不然。時許文穆曰「莫如殺人。」眾問其故﹐曰「那一世責償﹐猶得化人也。」／壺公曰﹕何不殺佛﹐定得化佛。

髙帝嘗面許張融爲司徒長史﹐敕竟不出。融乘一馬甚瘦﹐帝曰「卿馬何瘦﹖給粟多少﹖」融曰「日給一石。」帝曰「何瘦如此﹖」融曰「臣許而不與。」明日卽除司徒長史。／壺公曰﹕趣。

裴郎中誠善談諧﹐與溫岐爲友﹐好作淫艷之歌﹐云「不是廚中串﹐爭知炙裏心﹖井邊銀釧落﹐展轉恨還深。」又曰「不信長相憶﹐擡頭問取天。風吹荷葉動﹐無夜不搖蓮。」又曰「簳蠟爲紅燭﹐情知不自由。細絲斜結网﹐爭柰眼相鉤。」裴詞云「思量大是惡姻緣﹐只得相看不得憐。願作琵琶槽那畔﹐美人長抱在胸前。」又曰「獨房蓮子沒人看﹐偸折蓮時命也拚。若有所由來借問﹐但道偸蓮是下官。」溫詞云「一尺深紅蟻麯塵﹐舊物天生如此新。合歡桃核終堪恨﹐里許元來別有人。」又曰「井底點燈深燭伊﹐共郎長行莫圍棋。玲瓏骰子安紅豆﹐入骨相思知不知﹖」／壺公曰﹕鄭衛之音。

顧淵白訪僧勝福﹐閒遊市井間﹐見婦女皆濃妝艷飾﹐因問從行者﹐知少艾者﹐僧之寵﹔下此﹐則皆道人所有。遂戲題一絕於壁云「紅紅白白好花枝﹐盡被山僧折取歸。只有野薇顏色淺﹐也來鉤惹道人衣。」勝見亟命去之﹐然已盛傳矣。／壺公曰﹕地獄之設﹐正爲此輩。

諸葛恪嘗獻馬﹐孫權先芻其耳。範鎭時在堂﹐嘲恪曰「馬𨿽大畜﹐稟气於天。今殘其耳﹐豈不傷仁﹖」恪答曰「母之與女﹐恩愛至矣。穿耳附珠﹐何傷於仁﹖」／壺公曰﹕謔語有理。

丁裴字文侯﹐爲典軍校尉﹐總攝內外。建安末﹐從太祖徵吳。裴隨行﹐自以家牛羸困﹐乃私易官牛。爲人所白﹐被收送獄﹐奪官。其後太祖問裴曰「文侯印綬所在﹖」裴亦知見戲﹐對曰「以易餅耳。」太祖笑﹐復裴官﹐所用如初。／壺公曰﹕曹瞞前作戲語﹐定是英物。

劉寬嘗於坐被酒睡伏﹐靈帝問太尉﹕「醉邪﹖」寬仰對曰「臣不敢醉。但任重責大﹐憂心如醉。」／壺公曰﹕直醉耳﹐那得巧言欺君﹖

胡昉大言誇誕﹐當國者以爲天下奇才﹐力加薦引。未數年﹐爲兩浙漕。一日﹐語坐客云「朝廷官爵﹐是買吾曹頭顱﹐豈不可畏﹖」適聞人伯卿在坐末﹐趨前云「也買脫空。」眾大笑。／壺公曰﹕都買脫空﹐都買脫空。莫笑﹐莫笑﹗

張翥長於詩﹐其近體﹑長短句尢工﹐文不如詩﹐而每以文自負。常語人曰「吾於文已化矣。蓋吾未嘗構思﹐特任意屬筆而已。」他日翰林學士沙刺班示以所爲文﹐請易置數字﹐苦思者移時﹐終不就。沙刺班曰「先生於文豈猶未化耶﹖何思之苦也。」／壺公曰﹕化不化﹐那關遲速﹖

關澥有俊才﹐而容止不揚。持服中﹐過南徐﹐客次見一緋魚朝士倨坐﹐關揖而問之。彼疑關爲攫徒﹐因謔關曰「太子洗馬髙垂魚。」良久﹐復詢關﹐關答以「某之官乃是﹕皇后騎牛低釣鱉。」朝士駭曰「是何官位﹖」關笑曰「且欲與君對偶精切。」／壺公曰﹕趣。

五代時﹐何子全言「前世惑駿逸者﹐爲馬癖﹔泥貫索者﹐爲錢癖﹔耽於子息者﹐爲譽兒癖﹔耽於褒貶者﹐爲左傳癖。陸鴻漸溺於茗事﹐將何以名其癖﹖」楊粹仲曰「茶至珍﹐蓋未離乎艸也。艸中之甘﹐無出茶上者﹐宜追目陸氏爲「甘艸癖」。」／壺公曰﹕茶癖淸苦﹐目之曰甘艸﹐非知味者。陸先生那肯受。

王荊公作字說﹐妄意杜撰。東坡曰「請問犇﹑麤二字﹐牛之體壯於鹿﹐鹿之行速於牛﹐今積三爲字﹐而其義皆反之﹐何也﹖」又戲謂曰「以竹鞭馬爲篤﹐不知以竹鞭犬又何可笑﹖」又嘗舉坡字問荊公何義﹐公曰「坡者﹐土之皮。」坡公笑曰「然則滑者﹐水之骨乎﹖」荊公並無以答。

葉仲子一日論制字之妙﹐因及疾病﹐從丙從矢﹐蓋言丙燥矢急﹔燥急﹐疾病之所自起也。友人故以痔字難之﹐沈伯玉笑曰「因此地時有僧人往來﹐故從寺。」眾方哄堂﹐一少年不解﹐向葉問之﹐葉徐曰「異日汝當自解。」眾復哄堂。／壺公曰﹕沈伯玉先生之說﹐安石尋味不到。

元祐間﹐太學有治春秋陳生﹐與宋門一娼狎。一日﹐會飲於曹門﹐因用春秋之文題於壁曰「春正月﹐會吳姬於宋﹐夏四月復會於曹。」有譏其文﹐戲之曰「秋饑﹐冬大雪﹐公薨。」其意以爲財匱﹐當有饑寒之厄也。／壺公曰﹕眞春秋。

竇鞏性溫雅﹐多不能持論。士友言議之際﹐吻動而不發。白居易等目爲「囁嚅翁」。／壺公曰﹕此翁天下去得。

或戲柳耆卿曰「「楊柳岸﹐曉風殘月」﹐此乃艄工登混處耳。」聞者笑之。／壺公曰﹕柳語自孤潔。

方圭好爲惡詩﹐宋公序知揚州日﹐圭來謁﹐燕於平山堂。圭誦詩不已﹐宋欲他辭已之﹐顧野外有牛就木磨癢﹐謂坐客胡恢曰「靑牛恃力狂挨木。」恢應聲曰「妖鳥啼春不避人。」宋公大笑﹐圭悟其意。飲至客散﹐欲奮拳擊恢﹐眾救而散。／壺公曰﹕坐有胡恢﹐一帖淸涼散。

東坡在惠州﹐天下傳其已死﹐後七年北歸﹐時章丞相方貶雷州﹐東坡見南昌太守葉祖洽。葉問曰「世傳端明已歸道山﹐今尙爾遊戲人間耶﹖」坡曰「途中見章子厚﹐乃回反耳。」／壺公曰﹕嘻笑唾罵﹐總是文章。

吏部侍郎李安期﹐隋內史徳林之孫安平公百藥之子﹐性機警。嘗有選人被放﹐訴云「羞見來路。」安期問﹕「從何關來﹖」曰「從蒲津關宋。」安期曰「取潼關路去。」選者曰「恥見妻兒。」安朔曰「賢室本自相諳﹐亦應不笑。」又一選人引銓﹐安期看判曰「第書稍弱。」對曰「昨墜馬損足。」安期曰「損足何廢好書﹖」爲讀判曰「向看書判﹐非但傷足﹐兼似內損。」其人慚而去。／壺公曰﹕作天官﹐那可調嘴﹖

王摩詰聞裴秀才迪吟詩﹐因戲贈云「猿吟一何苦﹐愁朝復悲夕。莫作巫峽聲﹐腸斷秋江客。」

三原王公恕巡撫江南﹐雲間錢學士溥面譽盛徳不已。公曰「得無有幹乎﹖」錢曰「卽此明哲﹐非人所能也。」以訟狀出諸袖中。公曰「此事難行。」錢曰「彼憐我﹐數至數饋﹐似不可恝。」公許之。又出一狀於袖中曰「諺云﹕一客不煩兩主。」公笑曰「足以答公譽矣。」／壺公曰﹕錢學士臉皮如靴。

吳與弼至京﹐李賢咨下學上達之旨﹐吳曰「且莫說上達之妙﹐只說下學事。」賢笑曰「老先生亦記注不得。」／壺公曰﹕李文達眞理學。

劉閣老嘗議丘文莊著述﹐戲曰「丘仲深有一屋散錢﹐只欠索子。」丘應曰「劉希賢有一屋索子﹐只欠散錢。」／壺公曰﹕合之則雙美。

憲廟末年﹐言官噤不敢言朝事。孫禦醫者﹐素喜謔﹐人問﹕「生疥何以愈之﹖」曰「請六科給事中餂之。」人問故﹐曰「不語唾可治疥也﹖」／壺公曰﹕善哉﹐給事唾也。是藥材。

滇中督學某講道學不已﹐講畢﹐問諸生曰「今日所言若何﹖」一生對曰「宗師是天人﹐今日所言皆天話。」／壺公曰﹕道學開口必曰天﹐天話是本色。

宜興吳滄洲﹐性嗜書畫。弟惟積粟帛﹐淸士常鄙之。會有持徽宗題跋十八學士軸來售者﹐價索千金﹐弟如數易之。置酒燕兄及嘗鄙己者﹐酒半﹐出以相視。兄驚嘆曰「今日方與鄙俗扯平。」／壺公曰﹕還扯不平。又曰﹕近觀錢虜擺古董﹐愈見其鄙﹐愈見其俗。

吳人顧聖之作一謎云「兩頭兩頭﹐中間兩頭﹐兩頭大﹐兩頭小﹔兩頭破﹐兩頭好﹔兩頭光﹐兩頭艸﹔兩頭豎﹐兩頭倒。」乃二僧兩頭宿也。／壺公曰﹕唐人把僧對鳥對猿﹐不如自對更確。

沈石田送蘇守《五馬行春圖》﹐守怒曰「我豈無一人跟者耶﹖」沈知﹐寫隨從者送入﹐守方喜。沈因戲之曰「柰絹短﹐少畫前面三對頭沓耳。」守曰「也罷﹐也罷。」／壺公曰﹕石田往往爲俗物所窘。

輕詆

子夏之徒問於子墨子曰「君子有斗乎﹖」子墨子曰「君子無斗。」子夏之徒曰「狗豨猶有斗﹐惡有士而無斗矣﹖」子墨子曰「傷矣哉﹗言則稱於湯文﹐行則譬於狗豨。」／壺公曰﹕西河之徒﹐斷無此蠢。

虞翻嘗乘車經糜芳營門﹐吏閉門﹐車不得過。翻怒曰「當閉反開﹐當開反閉﹐詎是事宜﹖」芳聞之大慚。芳故蜀將﹐以南都降﹐故云。／壺公曰﹕降將到底悶气。

王晏爲明帝佐命﹐得班劍二十。謝瀹謂曰「吾家太傅裁得六十﹐若何頓得許﹖」／壺公曰﹕必謝傅才得班劍﹐班劍束髙閣矣。

何尙之嘗設八關齋﹐大集朝士﹐謂王僧達曰「願郎且放鷹犬﹐勿遊獵。」僧達曰「家養一老狗﹐放之無去處﹐已復還。」尙之失色。／壺公曰﹕老狗失色。

荀昶子萬秋﹐元嘉中﹐父子並以文學顯。昶一日見釋慧琳﹐謂曰「昨萬秋對策﹐欲以相示。」琳曰「此不須看。若非先見而答﹐貧道不能爲﹔若先見而答﹐貧道奴皆能爲。」乃相對笑﹐竟不看。／壺公曰﹕昶患譽兒癖﹐宜受窘。

魏收每陋邢邵文﹐邢則曰「江南任昉﹐文體本疏。魏收非直模擬﹐亦大偸竊。」收聞﹐又曰「伊嘗於沈約集中作賊﹐何意道我偸任﹖」／壺公曰﹕果有眞贓﹐顏之厚矣。

丘車騎嘗在沈深坐見王文憲詩﹐沈曰「王令文章大進。」丘曰「何如我未進﹖」／壺公曰﹕狂气可掬。

庾信至北﹐惟愛溫子昇寒山寺碑。後還南﹐人問北方何如﹐信曰「惟寒山寺一片石堪共語﹐余若驢鳴犬吠耳。」／壺公曰﹕是眞實語。

江從簡是光祿革子﹐小時有文情﹐作采荷調。以刺何敬容曰「欲持荷作柱﹐荷弱不勝梁﹔欲持荷作鏡﹐荷暗本無光。」敬容不覺﹐惟嘆其工。／壺公曰﹕敬容似可與言。

崔信明嘗自矜其文﹐謂過李百藥。鄭世翼遇之江中﹐謂信明曰「嘗聞有「楓落吳江冷」﹐願見其餘。」信明欣然﹐多出眾篇。世翼覽未終篇﹐曰「所見不逮所聞。」投諸水﹐引舟逕去。／壺公曰﹕太刻。

楊愔典選二十餘年﹐獎擢人倫﹐以爲己任。然取士多以言貌﹐時致謗言﹐以爲愔之用人﹐似貧士市瓜﹐取其大者。／壺公曰﹕妙語。又曰﹕今且取瓜之軟熟者。

檀珪求祿不得﹐與王僧虔書曰「蟬腹龜腸﹐爲日已久。饑彪能嚇﹐人遽與肉﹐餓驎不噬﹐誰能落毛﹖」／壺公曰﹕說盡世界﹐可痛哭﹗

髙渙久舉不第﹐或謔之曰「一百二十个蜣螂﹐推一个屎塊不上。」／壺公曰﹕雅謔。

楊炯爲文﹐好以古人姓名連用﹐如「張平子之談略」﹐「陸士衡之所賦」﹐「潘安仁宜其陋矣」﹐「張仲統何足以知之」﹐號「點鬼簿」。／壺公曰﹕點鬼傷雅。

駱賓王好以數對﹐如「秦地重關一百二﹑漢家離宮三十六」﹐時人號爲「算博士」。／壺公曰﹕數對何妨其雋﹖

徐彥伯爲文﹐多求新奇。以鳳閣爲鸚閣﹐龍門爲虯戶﹐金穀爲銑溪﹐玉山爲瓊嶽﹐以芻狗爲卉犬﹐以竹馬爲筱驂﹐以月兔爲魄兔﹐以風牛爲焱犢。後進效之﹐爲澀體。／壺公曰﹕至宋子京﹐一蟹不如一蟹。

張祜柘枝詩云「鴛鴦細帶拋何處﹐孔雀羅衫屬阿誰﹖」白樂天每呼爲「問頭詩」﹐枯曰「明公亦有目連經﹐長恨歌云「上窮碧落下黃泉﹐兩處茫茫皆不見」﹐此不是目連訪母耶﹖」／壺公曰﹕詠目連何確也。

宋武問顏延之曰「謝莊月賦何如﹖」答曰「莊始知「隔千里兮共明月」。」帝召莊以延之語語之﹐莊應聲曰「延之作秋月詩﹐始知「生爲久別離﹐死爲長不歸」。」／壺公曰﹕一經拈出﹐自家亦失笑矣。

漢王章不喜文士﹐嘗語人曰「此輩與一把算子﹐未知顚倒﹐何益於國﹖」／壺公曰﹕此語未可盡非。

魏明好作詩詞﹐多而格下。嘗攜近詩詣韓熙載﹐韓托以目疾﹐請置几案徐覽。明曰「侍郎目昏﹐請自爲吟之。」韓曰「耳聾加劇﹐切恐不聞。」／壺公曰﹕韓先生豪爽﹐必無膏肓之病。

江南李氏﹐嘗遣人聘吳越。或問﹕「見羅給事否﹖」使人曰「不識﹐亦不聞名。」或云「四海聞有羅江東﹐何拙之甚﹖」使人曰「爲金榜上無名﹐所以不知。」／壺公曰﹕只重金榜﹐使乎﹐使乎﹗

釋貫休道價甚髙﹐詩有太粗處﹕「盡日覓不得﹐有時還自來。」人嘲作「失貓詩」。／壺公曰﹕妙於命題。

蜀王建召僧貫休坐﹐賜茶藥彩緞﹐仍令口誦近詩。時諸王貴戚皆侍坐﹐貫休欲諷之﹐乃誦公子行曰「錦衣鮮華手擎鶻﹐閒行气貌多輕忽。稼穡艱難總不知﹐五帝三皇是何物﹖」建稱善﹐貴幸皆怨之。／壺公曰﹕兪君宜怕稱公子以此。

劉仁軌旣宦達﹐其弟仁相在鄕曲﹐升沈不同﹐遂搆嫌恨﹐與軌別籍﹐每於縣祗奉戶課。或謂之曰「何不與給事同籍﹖五品家當免差科。」仁相曰「誰能向狗尾底避陰涼﹖」／壺公曰﹕仁相千古髙品。今狗尾底偏作威福。

右丞傅迪好廣讀書﹐而不攻其義。劉柳惟讀老子而已﹐迪每輕之。柳云「卿讀書𨿽多﹐而無所解﹐可謂書簏矣。」／壺公曰﹕讀書多﹐意義自見。書簏可輕視哉﹖

王及善才﹐行庸猥﹐爲內史﹐號「鳩集鳳池」。／壺公曰﹕鳩疑作鴟。

王衍北巡﹐以韓昭爲文思殿學士﹐判官李臺嘏曰「韓公凡事如僧剃髮﹐無有寸長。」

符朗初過江﹐王大與兄國寶命駕詣之。汰法師問朗曰「見王吏部兄弟未﹖」朗曰「非一狗面人心﹐又一人面狗心者是耶﹖」蓋以忱醜而才﹐國寶美而狠也。／壺公曰﹕麻衣心相。

李林甫每與同僚議及公直之事﹐則如癡醉之人﹐未嘗問答。或語及阿狥之事﹐則響應如流。張曲江嘗謂賓客曰「李林甫議事如醉者惱語。」／壺公曰﹕形容篤至﹐令人驚怖﹐令人欷歔。李泌謂盧杞姦邪﹐徳宗稱其小心。泌對曰「小心乃姦臣之態。」／壺公曰﹕心則小﹐而膽則大。

劉貢父言﹕每見介甫道字說﹐便待打諢。／壺公曰﹕介甫遇子瞻﹑貢父﹐眞是勁敵。

蔡卞妻七夫人﹐是荊公女﹐頗知書﹐能詩詞。蔡每有國事﹐先謀之牀第﹐然後宣之廟堂。時執政相語曰「吾輩每日奉行者﹐皆其咳唾之餘也。」蔡拜右相﹐家宴張樂﹐伶人揚言曰「右丞今日大拜﹐都是夫人裙帶。」中外傳以爲笑。／壺公曰﹕裙帶之下﹐才是右相﹔咳唾之餘﹐方到執政。

蔡攸嘗飲禁中﹐徽宗頻以巨觥勸之。攸懇辭不任杯酌﹐將至顚踣。上曰「就令灌死﹐亦不至失一司馬光。」／壺公曰﹕惜乎灌之不死。

唐五經嘗謂人曰﹕不肖子弟有三變﹕第一變爲蝗虫﹐謂鬻莊而食也﹔第二變爲蠹魚﹐謂鬻書而食也﹔第三變爲大虫﹐謂鬻奴婢而食也。三變之類﹐何代無之﹖／壺公曰﹕變到蠹魚﹐萬劫不得翻身。

陳師錫序五代史﹐荊公曰﹕釋迦佛頭上﹐不堪著糞。／壺公曰﹕快語。

楊億爲文章所用故事﹐嘗令子侄檢出處﹐每段用片紙錄﹐輒粘而蓄之﹐時人謂之「衲被」。／壺公曰﹕晚世文章不古﹐多被「衲被」所誤。

唐子方一日見王介甫誦華嚴經﹐因勸介甫不若早休官去。介甫問之﹐子方曰「公之爲官﹐止是作孽。要做執政數年﹐和佛也費力。」／壺公曰﹕介甫居金陵﹐見亡兒雱枷鎖憔悴﹐𨿽捨第作寺﹐何噬及矣。又曰﹕添一政﹐多一重地獄。

趙挺之嘗曰「鄕中最重潤筆﹐每一志文成﹐則太平車中載以贈之。」黃山谷曰「想俱是蘿卜與瓜韭耳。」／壺公曰﹕並無此物﹐可柰何﹖

髙英秀辧捷滑稽﹐嘗與贊寧共議古人詩病云﹕李山甫覽漢史「王莽弄來曾半破﹐曹公將去便平沈」﹐是「破船詩」﹔李羣玉詠鷓鴣「方穿詰曲崎嶇路﹐又聽鉤輈格磔聲」﹐是「梵語詩】﹔羅隱「雲中雞犬劉安過﹐月裏笙歌煬帝歸」﹐是「見鬼詩」﹔杜荀鶴「今日偶題題似著﹐不知題後更誰題﹖」﹐此「衛子詩」也﹐不然安有「四蹄」﹖／壺公曰﹕衛地多驢﹐故呼驢曰「衛子」。

宋景文修唐史﹐好以艱深之詞文淺易之說﹐歐陽永叔思有以諷之。一日﹐大書其壁曰「宵寐匪禎﹐札闥洪休」。宋見之曰「非夜夢不祥﹑題門大吉耶﹖何必求異如此﹖」歐公曰「李靖傳云﹕震霆無暇掩聰﹐亦是類也。」宋慚而退。／壺公曰﹕李於鱗多用此法﹐號曰「古」。

林和靖𨿽隱居﹐而亦以豪放玩世﹐故當時頗有不足之者。嘗傲視許洞﹐洞作詩嘲之曰「寺裏啜齋饑老鼠﹐林間咳嗽病彌猴。豪民送物鵝伸頸﹐好客臨門鱉縮頭。」／壺公曰﹕摹小人之態﹐直揭肺肝。

王拱辰太師卽洛之道徳坊﹐營第甚侈﹐中嘗起屋三層﹐最上曰「朝元閣」。時司馬君實亦在洛﹐於私第穿地深丈餘﹐作祕室。邵堯夫見富鄭公﹐富問﹕「洛中有何新事﹖」邵曰「近有一巢居者﹐一穴處者。」遂以二公對。富爲發笑。／壺公曰﹕此賢者之過﹐邵子安樂窩殊平平耳。

錢昭度詠方池詩云「東道主人心匠巧﹐鑿開方石貯漣漪。夜深若被寒星映﹐恰似仙翁一局棋。」有嘲之者曰「此正謂一局黑﹐全輸也。」

永樂四年﹐西僧尙師哈立麻至京﹐啟建法壇﹐屢著靈異。翰林李繼鼎私曰「若彼旣有神通﹐當作中國語﹐何待譯者而後知乎﹖」／壺公曰﹕此一難當作何解﹖

理學家文字往往剿襲語錄﹐鋪敍成文。乃語人曰「吾文如菽粟布帛。」楊升庵笑曰「菽粟則誠菽粟﹐但恐陳陳相因﹐紅腐不可食耳。」／壺公曰﹕絕頂之談﹐食之者腐腸爛胃。

王槐野問王元美曰「趙刑部某治狀何如﹖」元美曰「循吏也﹐且苦吟。」槐野大笑曰「循吏可作﹐詩何可便作﹖」／壺公曰﹕王槐野才是詩人。又曰「詩何可便作」﹐一語千古。今人頂一進賢冠﹐便作詩﹐詩從進賢冠來耶﹖

但陶村曰「佛不設持缽應供法﹐後世必無寡廉鮮恥之人﹔佛不設叢林接眾法﹐後世必無遊談坐食之人﹔佛不設低眉打坐法﹐後世必無白晝欲寢之人﹔佛不設登壇講經法﹐後世必無滿堂聚訟之人。」／壺公曰﹕呵佛罵祖﹐政大轉法輪。

又曰「不思議﹐無啟口處﹐是禪和子藏拙法門﹔提話頭﹐摘公案﹐是禪和子敲打人短棍﹔作詩寫字﹐豎拂淸談﹐是禪和子化緣本錢。」／壺公曰﹕除卻三項﹐才是禪和子。

假譎

單父人呂公善沛令﹐避仇從之客﹐因家沛焉。沛中豪傑吏﹐聞令有重客﹐皆往賀。蕭何爲主吏﹐主進﹐令諸大夫曰「進不滿千錢﹐坐之堂下。」髙祖爲亭長﹐素易諸吏﹐乃紛爲謁曰賀錢萬﹐實不持一錢。／壺公曰﹕妙﹐妙﹐已有睥睨一世之意。

袁紹曾遣人以劍擲魏武﹐少下不著。魏武曰「後來必髙。」因貼臥牀上﹐劍果髙。／壺公曰﹕老賊多智﹐不待官渡﹐而知袁之無成。

魏太祖少好飛鷹走狗﹐蕩遊無度。其叔父數言之於嵩﹐太祖患之。後逢叔父於路﹐乃陽敗面喁口。叔父怪而問其故﹐太祖曰「卒中惡風。」叔父以告嵩。嵩驚愕﹐呼太祖﹐太祖口貌如故。嵩問曰「叔父言汝中風﹐已差乎﹖」太祖曰「初不中風。但失愛於叔父﹐故見罔耳。」嵩甚疑焉﹐自後叔有所告﹐嵩終不復信。太祖於是益得肆意矣。／壺公曰﹕老賊不知有父﹐那知有叔﹖

爾朱兆時﹐大小二十六反﹐誅之不止。兆患之﹐問計於髙歡。歡曰「六鎭反殘﹐不可盡殺﹐宜選王素腹心者﹐使統焉。若有犯﹐罪其帥﹐則罪者寡﹐而徐定矣。」兆曰「誰可﹖」時賀拔允在坐﹐謂歡可。歡心喜﹐故拳歐之﹐折其一齒﹐曰「生平天柱時﹐奴輩服處分如鷹犬。今日天下分置在王﹐而阿鞠泥敢誣下罔上﹖請殺允。」兆信歡爲誠﹐遂委焉。歡以兆醉﹐慮醒後疑貳﹐輒出宣官﹐受委統川鎭兵﹐亟集汾東受令﹐遂卽日往建牙陽曲川。自是大權悉歸歡矣。天柱謂榮﹐阿鞠泥﹐允小字。／壺公曰﹕兆已在歡掌股之中。

齊武帝少不涉學﹐頗慕風流。時有談論﹐人皆依違。鄭鮮之獨與抗難﹐未嘗寬假。理之所屬﹐必須帝詞窮﹐然後置之。帝時或慚恧變色﹐而終感其輸情。時人謂爲「格佞」。／壺公曰「格佞」添一翻光景。

武帝待諸藩嚴急﹐諸王不得讀異書。江夏王鋒獨密遣人廣收圖籍﹐而善自匿。江佑嘗爲王晏曰「江夏以琴道授羊景之﹐景之著名﹐而江夏掩能於世﹐非惟七經而已﹐百氏亦復如之。」鋒聞﹐嘆曰「江佑復爲混沌畫眉﹐欲益反獘。寡人詩酒是耽﹐狗馬是玩﹐豈復一豪子生平哉﹖」／壺公曰﹕詩酒狗馬﹐亦難自全。

和士開性傾儉﹐多智數。嘗佞武成曰「陛下非天人﹐是天帝。」武成謂曰「卿非世人﹐乃神人。」／壺公曰﹕魔王鬼判。

王邵篤嗜書﹐遺落世事。每對食﹐猶閉目凝想。盤飾爲僕從所竊﹐而弗覺。惟屢以乏少督司庖﹐司庖白其情﹐邵乃詭閉目﹐得竊食者。／壺公曰﹕有老儒苦攻﹐婢進饅首二枚﹐蜜一碟。適作字﹐磨墨汁甚濃﹐乃以饅首餂墨而啗﹐滿嘴通黑﹐弗覺也。昔王荊公作字說﹐而誤喫蚓﹐請問濟得甚事﹖

公孫弘恢奇多聞﹐然陰陽人主意。元朔中﹐上方通西南夷﹐東置滄海﹐北築朔方郡。弘時爲禦史大夫﹐數諫以爲罷疲中國。天子怒﹐使朱買臣等難弘﹐以置朔方之便發十策﹐弘不得一。弘輒謝曰「山東鄙人﹐不知其便若是。」／壺公曰﹕漢武時多才﹐公孫亦奇佞。

李諧貌短小﹐嘗因癭而舉頤﹐因跛而緩步﹐因謇而徐言。世稱諧「善用三短」。／壺公曰﹕煉石可以補天。

周弘正醜而不陋﹐喫而能談﹐誹諧似優﹐剛腸似直﹐善玄理﹐爲當時所宗。／壺公曰﹕快人。

孝武欲擅書名﹐王僧虔用拙筆以自匿。／壺公曰﹕爲尊者屈。

張融動止詭越﹐坐嘗危膝﹐行則曳步﹐翹身仰首﹐意制甚多。豫章王大宴賓僚﹐方食炙﹐炙始行﹐行炙人便去。融欲求鹽蒜﹐終不言﹐竟搖食指﹐幾半日﹐見者驚詫聚觀﹐而融渺若無涉也。／壺公曰﹕是笨漢。

興古太守馬氏﹐在官﹐有親故人投之求卹焉。馬乃令此人出住外﹐詐云神人道士﹐治病無不手下立愈。又令辧士遊行﹐爲之虛聲﹐云能令盲者卽明﹐躄者卽行。又敕諸來治病者﹐𨿽不便愈﹐當告人已愈也﹐如此則必愈。於是後人問前來者﹐輒曰「已愈」﹐無敢言未愈者也。旬月﹐乃至巨富。／壺公曰﹕白蓮無爲﹐不過此法愚人。

王義方初拜禦史﹐意望殊髙﹐忽略人間細務。買宅酬值訖﹐數日﹐對賓朋﹐忽驚指庭中雙靑梧樹曰「此忘酬值。」遽召宅主付值四千。賓朋曰「侍禦貴重﹐不知交易。樹當隨宅﹐無別酬例。」義方曰「此嘉樹﹐不比他也。」及貶黜﹐或問其故﹐答曰「初以居要津﹐作宰相﹐示大耳。」／壺公曰﹕這一片深心﹐非自白那得知﹖

張易﹐昇元中上元令﹐後以水部員外郎通判歙州。刺史朱匡業使酒陵人﹐果於誅殺﹐無敢犯者。易赴其宴﹐先故飲醉。就席﹐酒甫行﹐尋其小失﹐遽擲杯推案﹐攘袂大呼﹐詬責蜂起。匡業愕然不敢對﹐惟曰「通判醉甚﹐不可當也。」易嵬峨喑啞自如﹐俄引去。匡業使吏掖就馬。自是見易加敬﹐不敢復使酒﹐郡事亦賴以濟。／壺公曰﹕張易眞大英雄﹐眞阿羅漢。

交廣間遊客﹐各求館帖﹐所至騷擾。廣帥盧鈞深知其獘﹐凡求館帖者﹐皆云「累路館驛供菜飯而已。」有客賫帖到驛﹐驛司依帖供訖。客不發﹐驛吏曰「恐後更有使客﹐前驛又遠﹐此非宿處。」客曰「食帖何如處分﹖」吏曰「供菜飯而已。」客曰「菜飯供了﹐還我「而已」」。驛吏相顧莫知所爲﹐客又迫促﹐無計更問﹐曰「不知「而已」大於驢﹖小於騾﹖」曰「若無可供﹐但還我價值。」驛吏問﹕「每一「而已」﹐其價幾何﹖」客曰「三五千。」驛吏遂斂送之。／壺公曰﹕無名之供﹐大都「而已」。

秦檜夫人常入禁中﹐顯仁太后言「近日子魚大者絕少。」夫人對曰「妾家有之﹐當以百尾進。」歸告檜﹐檜咎其失言。與其館客謀進靑魚百尾﹐顯仁拊掌笑曰「我道這婆子村﹐果然﹗」蓋靑魚似子魚而非﹐特差大爾。觀此﹐賊檜之姦可見。／壺公曰﹕王氏長舌﹐何昧於此﹖

秦檜爲相日﹐都堂左揆前有石橊一株﹐每著實﹐檜默數焉。忽亡其二﹐檜佯不問﹐一日將排馬﹐忽顧謂左右取斧伐樹。有親吏在傍﹐倉卒對曰「實甚佳﹐去之可惜。」檜反顧曰「汝盜食吾橊﹖」吏叩頭服。

黜免

蜀先主銜張裕不遜﹐兼忿其漏言﹐下獄將誅之。諸葛武侯表請其罪﹐先主答教曰「芳蘭當門﹐不得不鋤。」／壺公曰﹕先主得申﹑韓之學。

王嗣宗爲中丞日﹐常忿宋白﹑郭贄﹑邢昺七十不請老。言之眞宗﹐乞敕令休致﹔又遣親屬諷激之。及自晚年疾甚﹐乃猶享厚祿﹐徘徊不去。嘗謂人曰「僕平生惟此一事﹐未能免物議。」士林鄙之。／壺公曰﹕大家同病。

陳暄才俊逸而放浪無檢﹐後主狎之﹐至倒懸放梁﹐臨之以刃。一日﹐乃摶艾爲帽﹐加其首﹐以火爇之﹐燃及發﹐暄號泣哀求聲徹外﹐數日悸死。／壺公曰﹕趣﹐待佞臣得體。

鮑泉徵長沙﹐久而不克。元帝爲書數之曰「面如冠玉﹐還疑木偶﹔須似蝟毛﹐空勞繞喙。」／壺公曰﹕這相亦奇。

文帝嘗數賀若弼曰「公有三太猛疾﹕妒心太猛﹐是非人心太猛﹐無上心太猛。」／壺公曰﹕如此那得全﹖

危素仕元爲學士承旨﹐髙皇雅聞其名﹐仍爲弘文館學士。一日﹐上禦東閣側室靜坐。危素至﹐履聲徹簾內。詔問爲誰﹐對曰「老臣危素。」上曰「朕將謂是文天祥。」遂謫居和州。／壺公曰﹕聖主﹐聖主﹗

憲廟升遐﹐內監於宮中得疏一小篋﹐皆房中術也。悉署曰「臣安進」﹐蓋萬閣老所進者。孝宗遣懷恩袖至閣下﹐曰「是豈大臣所爲乎﹖」復令懷恩將科道論劾疏示安﹐每展一卷﹐安卽跪泣﹐猶無去意。恩令摘其所懸牙牌請出矣﹐始惶遽歸第。／壺公曰﹕到此地位﹐眞著力不得。

尙書石璞鄕人有爲典史者﹐璞往其家﹐陳列銀器﹑金杯十餘。問曰「宦幾年矣﹖」曰「未滿考也。」曰「胡歸乎﹖」曰「刁民訟我貪﹐奪職。」璞曰「嗟夫﹐使我治汝﹐汝焉能還鄕裏哉﹖」／壺公曰﹕何爲責備典史﹖

儉嗇

梁兵伐齊﹐東昏侯戰屢敗﹐猶吝賞賜。茹法珍叩頭爭之﹐答曰「賊來獨取我耶﹖何獨就我索物﹖」／壺公曰﹕東昏眞智囊﹗

朱修之刻核少恩﹐其姊饑寒﹐絕不顧。姊爲設菜羹粗飯以激之﹐修之曰「此是貧家好食。」爲飽餐而去。／壺公曰﹕如此頑皮﹐姊柰何﹖

庫狄伏連鄙吝愚陋﹐其妻病﹐百錢買藥猶恨其多。家百餘口﹐常有饑色。冬至日﹐妻爲設豆餅﹐問豆所從得﹐云「於馬豆中分之。」伏連大怒﹐杖典馬食者。積年賜物俱貯別庫﹐令一婢專司管鉺﹐每入庫檢閱﹐必語妻子﹕「此官物﹐不得輒用。」至死﹐身惟敝褌﹐而家積絹至二萬餘。武平中被誅﹐並籍入。／壺公曰﹕積錢者應有此散。又曰﹕錢虜不必論識字者﹐鄙吝愚陋﹐吾未如之何矣﹗

庾炳之貪黷無厭﹐聞劉遵考有材﹐卽乞材﹔見好燭盤﹐卽乞燭盤。荀萬秋嘗詣炳之﹐值一客姓夏侯者來謁炳﹐炳之問曰「有好牛不﹖」云「無。」「有好馬不﹖」又云「無。政有佳驢耳。」炳之曰「甚是所欲。」客出門﹐遂與相聞索之。／壺公曰﹕隨緣教化。不俗﹐不俗﹗

晏子一狐裘三十年。長孫道生一熊皮障泥數十年。／壺公曰﹕二公惜福﹐未可盡非。

明帝大官進禦食﹐有果蒸﹐帝曰「我食此不盡﹐可四片剖之﹐余充晚食。」／壺公曰﹕其失也矯。

張雍性鄙吝﹐所至藩鎭﹐宴犒率皆裁節﹐聚公錢爲羨余﹐以輸官帑﹔集會賓佐﹐糲食而已。在三司置簿籍﹐有按前急﹑馬前急﹑急申急之目。／壺公曰﹕穢。

夏侯豫州性極吝﹐晚忽好音樂﹐有妓妾數十﹐無被服姿容。客至﹐常隔簾奏樂。時呼簾爲夏侯妓衣。／壺公曰﹕夏侯知音。

沈叔山在吳有美名﹐性至儉吝。張惠恕使蜀時﹐詣沈別﹐沈入內良久﹐出語惠恕曰「向擇一端布﹐欲以送卿﹐而絕無粗者。」惠恕佳其能顯非。

南陽有人爲生奧博﹐性殊儉吝。冬至日﹐女婿謁之﹐乃設一銅瓶酒﹐臠獐肉。婿恨其單率﹐一舉盡之﹐主人愕焉。俛仰命益﹐如此者再。退而責其女曰「某郎好酒﹐故汝常貧。」／壺公曰﹕此冰山殊難倚仗。

汰侈

吳王闔廬﹐秋冬至城中﹐春夏至城外﹐旦食﹛魚且﹜山﹐晝遊蘇臺﹐射於歐陂﹐馳於遊臺﹐興樂石城﹐走犬長洲。／壺公曰﹕亦足以豪。

魏文侯與大夫飲﹐使公乘不仁爲觴政﹐曰「飲若不盡﹐浮之大白。」

武帝起招仙閣於甘泉宮西偏﹐翠羽麟毫爲簾﹐靑琉璃爲扇﹐懸黎﹑火齊爲牀﹐其上懸浮金輕玉之磬﹐有霞光繡﹑藻龍繡﹑連煙繡﹐有走龍錦﹑云鳳錦﹑翻鴻錦。閣上燒荃蘼香屑﹐燒粟許﹐其气三月不絕。／壺公曰﹕果是仙閣。

梁孝王好營宮室﹐作曜華之宮﹐築兔園。園有百靈山﹐山有膚寸石﹐落猿巖﹐棲龍岫。又有雁池﹐池有鶴洲﹑鳧渚。其宮觀相連亙數十里﹐奇果異樹﹐瑰禽怪獸畢備。／壺公曰﹕名士畢集﹐自足千秋矣。

馬季長居宇器服﹐多存侈飾﹐教養生徒常數千許。自坐髙堂﹐施絳紗帳﹐前授生徒﹐後列女樂﹐弟子髙足傳授﹐鮮有入其室者。／壺公曰﹕那可入室﹖

河間王駿馬千餘匹﹐以銀爲槽﹐窗戶之上﹐玉鳳銜鈴﹐金龍吐旆。／壺公曰﹕馬癖。

隋虞孝仁﹐性奢華。伐遼之役﹐以駱駝負函盛水﹐養魚以自給。／壺公曰﹕可恨。

於頔爲襄州日﹐點山燈﹐一上油二千石。／壺公曰﹕有何光景﹖

魚朝恩有洞房﹐四壁皆安琉璃板﹐中貯江水及萍藻﹑諸色魚蝦﹐號魚藻洞。／壺公曰﹕趣。

李徳裕好飲惠山泉﹐自京至常州置遞﹐時號水遞。／壺公曰﹕風流罪過。

王敬弘諸子未嘗教以學問﹐人問之﹐答曰「丹朱未應乏教﹐寧越不聞被捶。」／壺公曰﹕極是。

王錫年二十四﹐辭吏部郎﹐掩扉覃思﹐室宇蕭然﹐諸子溫淸﹐隔簾趨倚。／壺公曰﹕官早﹐子早﹐休早。

劉威碩在蜀﹐車服飲食﹐號爲侈靡。侍妾數十﹐能爲聲樂﹐悉教誦讀魯靈光殿賦。／壺公曰﹕大雅。

羊稚舒冬月釀﹐常令人抱甕﹐須臾復易人﹐酒速成而味好。／壺公曰﹕可恨。大不近情。

李昌夔在荊州打獵﹐大修裝飾。其妻獨孤氏﹐亦出女隊二十人﹐皆著紅紫繡襖子及錦鞍韉。／壺公曰﹕趣。

段文昌富貴後﹐打金蓮花盆盛水濯足。或規之﹐答曰「人生幾何﹖要酬平生不足也。」／壺公曰﹕窮措大何其陋也。

世祖興光樓上施靑漆﹐世謂之靑樓。東昏侯曰「武帝不巧﹐何不純用琉璃﹖」／壺公曰﹕靑樓景雅﹐琉璃政相反。

郁林王昭業卽位﹐極意賞賜﹐動百數十萬。每見錢﹐輒曰「我昔時思汝一文不得﹐今得用汝。」／壺公曰﹕才得滿志。

煬帝於景華宮徵求螢火﹐得數斗﹐夜出遊山而放之﹐光徧巖谷。／壺公曰﹕別有天地非人間。

煬帝觀書處﹐窗戶玲瓏相望﹐金鋪玉觀﹐輝映溢目﹐號「閃電窗」。／壺公曰﹕煬帝能文﹐此舉殊不惡。

唐玄宗置曲淸潭﹐砌以銀磚﹐泥以石粉﹐貯三辰酒一萬車﹐以賜當制學士。／壺公曰﹕李靑蓮作淸平調﹐不聞以此賜之。

外國進火浣布﹐帝服之﹐以幸季倫。季倫身敝服候帝﹐從奴五十人悉衣火浣衫。／壺公曰﹕以奴方帝﹐何跋扈乃爾﹖

石崇妓妾千餘人﹐擇十數人裝飾一處﹐使忽視之﹐不相分別。刻玉爲倒龍佩﹐索金爲鳳凰釵。有所召者﹐不呼姓名﹐悉聽佩聲﹑視釵色﹐玉聲輕者居前﹐釵色艷者居後﹐以爲行次而進。／壺公曰﹕卒以綠珠殞軀。

世祖幸芳林園﹐就虞侍中悰求扁米粣。虞獻粣及雜肴數十輿﹐大官鼎味不及也。上就虞求諸飲食方﹐虞祕不肯出。上醉後﹐體不快﹐虞乃獻醒酒鯖鮓﹐一方而已。／壺公曰﹕純是夷風。

謝安於土上營野樓館﹐林竹甚盛。每攜中外子侄遊集﹐肴饌亦費百金﹐世頗譏焉。安殊不以屑意。／壺公曰﹕江左風流﹐賢者不免。

羊琇性豪侈﹐費用無復齊限﹐而屑炭和作獸形﹐以溫酒。洛下豪貴﹐咸競效之。

金陵﹐諸士大夫淵藪﹐家事鼎鐺有七妙﹕虀可照面﹐餛飩湯可注研﹐餅可映字﹐飯可打擦擦臺﹐濕面可穿結帶﹐餅可作勸盞﹐寒具嚼著驚動十里人。／壺公曰﹕種種可口。

羊侃性豪侈﹐善音律。初赴衡州﹐於兩艖﹛舟符﹜起三間通梁水齋﹐飾以珠玉﹑錦繢﹐設帷屏﹐列女樂﹐乘潮解纜﹐臨波置酒﹐緣塘傍水﹐觀者塡咽。大同中﹐有詔命侃延魏使﹐賓客三百餘人﹐食器皆金玉雜寶。至夕﹐侍婢百餘人俱執金花燭。侃不飲酒而好賓遊﹐終日獻酬﹐同其醉醒。性寬厚﹐嘗南還至漣口﹐置酒﹐有客張孺才者﹐醉於船中﹐失火延燒七十餘艘﹐所燔金帛不可勝數。侃聞﹐命酒不輟。孺才慚懼自逃﹐侃追還﹐慰諭之加厚。／壺公曰﹕亦豪亦達。

李昊事前後蜀五十年﹐資貨巨萬﹐奢侈逾度﹐妓妾百數。嘗讀王愷﹑石崇傳﹐曰「窮儉乞兒﹐以此爲富﹐可笑﹐可笑。」／壺公曰﹕蜀民苦矣。

明帝於月夜宴羣臣於園﹐大官進櫻桃﹐以赤瑛爲盤﹐賜羣臣。月下視之﹐盤與桃同色﹐羣臣皆笑云「是空盤。」／壺公曰﹕趣。

李遷哲世爲山南豪族﹐累戰功﹐爵安康郡公。性華侈﹐厚自奉養﹐姬妾至數百﹐生男女凡六十九。緣漢千餘里﹐第宅相次﹐令姬人有子者分處其中。遷哲往來遊幸﹐鳴笳導從﹐縱酒宴酣﹐極生平之樂。子孫參見﹐或忘其年名者﹐披簿審之。／壺公曰﹕似郭汾陽﹐不免介冑習气。

魚弘嘗以軍功歷太守﹐恆謂人曰「我爲郡有四盡﹕水中魚鱉盡﹐山中麞鹿盡﹐田中米谷盡﹐村里人庶盡。」／壺公曰﹕魚頭可斬。

小宋好客﹐會賓於廣廈﹐中外設重幕﹐內列寶炬﹐百味具備﹐歌舞俳優相繼。觀者忘疲﹐但覺更漏差長。席罷已二宿矣﹐名曰「不曉天」。大宋居政府﹐上元夜在書院內讀周易﹐聞小宋點華燈﹐擁歌妓醉飲﹐翌日諭所親﹐令誚讓云「相公寄語學士﹐聞昨夜燒燈夜宴﹐窮極奢侈﹐不知記得某年上元﹐同在某州學內﹐喫齏煮飯時否﹖」學士笑曰「卻須寄語相公﹐不知某年同某處喫齏煮飯是爲甚底﹖」／壺公曰﹕喫齏煮飯﹐單爲擁妓醉飲乎﹖

忿狷

沈攸之﹐慶之仲子﹐元嘉中嘗求補白丁﹐隊主劉遵考以形陋黜之。攸之嘆曰「昔孟嘗身長六尺爲齊相﹐今求士乃取肥大哉﹖」已隨慶之徵討﹐累績封貞陽公。時遵考在禦前﹐攸之謂曰「形陋人定何如﹖」帝問故﹐攸之以實奏﹐帝爲大笑。／壺公曰﹕世多皮相士﹐滋苦矣。

範廷召性惡飛鳥﹐所至彈射殆盡。尢不喜驢鳴﹐聞聲必擊殺之乃已。／壺公曰﹕荀子稱性惡﹐未必無見。

劉蕡﹐楊嗣復門生也。對策以直言忤時﹐中官尢所嫉忌。中尉仇士良謂嗣復曰「柰何以國家科第﹐放此風漢耶﹖」嗣復懼而答曰「嗣復昔與劉蕡及第時﹐猶未風耳。」／壺公曰﹕近日絕無風漢。

太祖與王彥超有舊﹐因幸作坊﹐召從臣宴射。酒酣謂彥超曰「卿昔在復州﹐朕往依卿﹐何不納我﹖」彥超降階頓首曰「勺水豈能止神龍耶﹖」帝大笑。

虞仲翔放棄南方﹐自恨疏節﹐骨體不媚﹐犯上獲罪﹐當長沒海隅﹐生無可與語﹐死以靑蠅爲弔客﹐使天下一人知己者﹐足以不恨。／壺公曰﹕數語可痛哭。又曰﹕旣放棄矣﹐那得有知己﹖

王彥深不爲羣從所禮﹐常懷恥慨﹐欲以將領自奮。每撫刀曰「龍泉太阿﹐汝知我者﹗」／壺公曰﹕當令白虹貫日。

蕭惠開除少府﹐意甚不得。寺內所住齋前﹐有故種花艸甚美﹐悉令剗除﹐列種白楊樹。每謂人曰「人生不得行胸懷﹐𨿽壽百歲﹐猶爲夭也。」／壺公曰﹕篤論。又曰﹕白楊蕭蕭﹐令人生趣頓盡。

王融自恃人地﹐三十內望爲公輔。夜直中書省﹐嘆曰「作此寂寂﹐使鄧禹笑人﹗」／壺公曰﹕躁甚。

丘車騎初領驍騎將軍﹐不樂武位﹐謂人曰「我還東﹐掘顧榮冢﹐江南地方數千里﹐士子風流皆出此中。顧忽引諸傖渡﹐妨我輩途轍。」／壺公曰﹕何關諸傖事﹖

梅侍讀晚年躁於祿位﹐而病足﹐常撫其足而詈之曰「是中有鬼﹐令我不至兩府者﹐汝也﹗」／壺公曰﹕我有尊足者存。

秦廷善性憨怪﹐每閱史﹐至不平事﹐必拊案切齒。偶觀秦檜殺嶽飛﹐大怒﹐且罵且拍。其妻勸之曰「家惟十幾﹐已碎其八﹐柰何復爾﹖」秦乘忿叱其妻曰「不良婦﹐汝與秦檜通奸﹐故相爲至此﹖」痛撻之。／壺公曰﹕檜流毒如此。

陳都憲智性剛而躁﹐嘗坐堂﹐偶有蠅拂其面﹐卽怒叱從者擒拿。從者紛然﹐東奔西突﹐爲逐捕狀。少頃﹐俟其怒解﹐稟問﹕「拿何人﹖」乃叱之曰「是蠅。」有相知者以寬緩爲勸﹐卽置一木簡﹐書「戒暴怒」三字於上﹐以自警。及有觸忤者﹐輒舉木簡撻之。／壺公曰﹕好景。

於謙當國﹐有不如意﹐輒拊膺曰「此一腔血﹐竟灑何地﹖」／壺公曰﹕不免以身徇之。

髙穀夫人悍妒﹐無出﹐置一妾﹐又禁穀不容入寢。偶畱陳循酌﹐談及此。夫人放屏後聞之﹐卽出詬。循掀案作怒﹐以一棒撲夫人僕地﹐因數之曰「汝無子﹐又不容妾﹐是欲絕髙氏之後也。吾當奏聞置汝於法。」自是妒少衰﹐髙得禦妾﹐生一子峘。陸容稱之曰「生峘﹐陳公一怒之力也。」／壺公曰﹕此仁者之怒。

王淸系掾吏﹐初授卑官。有異才﹐累遷嘉興府同知。以督責海塘有功﹐擢兩淮僉憲。逾半年﹐請告歸。在嘉時﹐偕太守行香文廟﹐太守戲指先師﹐謂公曰「認得此位老先生否﹖」淸曰「認得。這老先生人品極髙﹐只是不曾發科。」太守默然。／壺公曰﹕何等風厲。

讒險

甘茂相秦惠王。惠王愛公孫衍﹐間與之言曰「寡人將相子。」甘茂之吏聞之﹐以告甘茂。甘茂入見王曰「王得賢相﹐臣敢再拜賀。」王曰「子安聞之﹖」對曰「犀首告臣。」王怒犀首﹐逐之。／壺公曰﹕此非犀首所能料。

李林甫陰賊﹐謂李適之曰「華山有金﹐采之可以富國﹐顧上未知。」適之信其言﹐爲帝道之。帝以問林甫﹐林甫對曰「臣知之舊矣﹐顧華山陛下本命王气之舍﹐不可穿治﹐故不敢以聞。」帝以林甫爲忠﹐而薄適之。／壺公曰﹕適之乃輕信乎﹖疏矣。

盧杞忌張鎰﹐時朱泚戍鳳翔﹐當代﹐杞告上曰「鳳翔將校班秩素髙﹐非宰相﹑信臣不可鎭撫﹐臣宜行。」帝不許。杞曰「陛下必以臣容貌寢陋﹐不爲三軍所信﹐惟陛下擇之。」帝乃顧鎰曰「文武兼資﹐望重中外﹐無易卿者。」乃以中書侍郎爲鳳翔隴右節度。／壺公曰﹕杞侃侃正論﹐孰測其姦﹖

崔日用初附武三思﹐已帝崩﹐懼禍及﹐卽私謁臨淄王以自托。且參密謀﹐平韋氏﹐誅太平公主﹐日用俱有力焉。常自言曰「吾平生作事﹐惟適時制變﹐不專始謀。然每一反念﹐輒若芒刺之在背。」／壺公曰﹕小人長戚戚。何苦爲小人哉﹖

唐肅宗世﹐內臣專兵柄﹐爲觀軍容使﹐自魚朝恩始。

唐武宗時﹐仇士良以觀軍容使請老﹐詔可。中人羣送還第﹐謝曰「諸君善事天子﹐能聽老夫語乎﹖天子不可令閒暇﹐暇必觀書﹑見儒臣﹐則必納諫﹐智深慮遠﹐卻玩好﹐省遊幸﹐則吾屬恩必薄﹐而權輕矣。爲諸君計﹐莫若殖貨財﹐盛鷹馬﹐日以毬獵聲色蠱其心﹐使悅不知息﹐則必斥經術﹑暗外事﹐而萬機乃在吾握﹐恩澤權力將焉往哉﹖」眾再拜謝教。按士良用事時﹐凡殺二王﹑一妃﹑四宰相﹐極貪酷。二十餘年而恩禮不衰﹐皆此術也。

李義府貌柔恭﹐與人言嬉怡微笑﹐而陰賊褊忌。忤意者必中傷之﹐號曰「李貓」。／壺公曰﹕寧可逢虎﹐不可逢貓。

「九金聚粹﹐共圖魑魅之形﹔孤劍埋光﹐尙負斗牛之气。」此呂惠卿表也。邪人指正人爲邪人如此﹐人主何以辧之﹖／壺公曰﹕安得照膽鏡一別之。

髙宗將立武后﹐訪之李勣﹐勣曰「此陛下家事﹐何必問外人﹖」玄宗入武惠妃之譖﹐廢太子﹐問李林甫﹐對曰「此陛下家事﹐非臣等所宜預。」二人事𨿽不同﹐其佞一也。／壺公曰﹕王者天下爲家。埋沒此義﹐令忠臣結舌。

武三思旣殺五王﹐權傾人主。常言「我不知代間何者謂之善﹐又何者謂之惡。人但與我善者﹐卽爲善人﹔與我惡者﹐卽爲惡人爾。」／壺公曰﹕應自有臭味。

王瑩爲義興太守﹐代謝超宗。超宗去郡﹐與瑩交惡。還都﹐就瑩父懋求書﹐屬瑩求一吏﹐曰「丈人一旨﹐如湯澆雪耳。」及書至﹐瑩竟不許。超宗諧懋﹐故對諸賓謂懋曰「湯定不可澆雪。」懋面爲之洞赤。懋一日詣超宗﹐超宗爲設精白﹛魚邑﹜﹑美鮓﹑麞肚。懋問﹕「那得許佳味﹖」超宗詭言「義興始見餉。」復陽驚曰「丈人豈應不得耶﹖」懋大忿﹐言於朝﹐謂瑩乏供養﹐竟坐廢。／壺公曰﹕酷甚﹐能令慈父變色。

李揆爲盧杞所惡﹐用爲入番會盟使。揆辭以老﹐恐死道路﹐不能達明命。帝惻然﹐杞曰「和戎者﹐當練達朝事﹐非揆不可。且使揆﹐則異時年少於揆者不敢辭。」揆遂行﹐至番﹐酋長曰「聞唐有第一人李揆﹐公是否﹖」揆畏畱﹐因紿之曰「彼李揆安肯來耶﹖」／壺公曰﹕杞慣以此陷人。

髙祖山陵還﹐帝欲作樂﹐復令議其可不。斛斯徵曰「孝經云﹕聞樂不樂。聞尙不樂﹐其況作乎﹖」鄭譯曰「旣云聞樂﹐明卽非無﹐止可不樂﹐何容不奏﹖」帝遂依譯議。／壺公曰﹕帝欲之矣﹐何必議﹖

何澤外𨿽直言﹐而內實邪佞。嘗於內殿起居﹐班退獨畱﹐以笏叩顙﹐北面而呼曰「明主﹐明主﹗」／壺公曰﹕趣﹐趣﹐趣﹗

秦檜凡論人章奏﹐皆自操﹐以授言者。識之者曰「此老秦筆也。」／壺公曰﹕檜鋒不可當。

黃淮好詆毀同列。一日﹐便殿未入侍﹐宣廟問誰何在。東楊對曰「淮素病瘵﹐瘵能染人。」有旨免奏對。／壺公曰﹕妙在以人治人。

於謙爲本兵﹐薦其屬王偉爲本部侍郎。偉每伺公過誤﹐密奏。一日﹐景帝召謙﹐授以偉奏。謙出﹐偉下堂迎問曰「今日聖諭何事﹖」謙笑曰「某有失處﹐賢弟面言﹐未敢不從。曷忍至此﹖」出奏示﹐偉局蹐無地。／壺公曰﹕彎羿之弓﹐何面目相對﹖

尢悔

順帝裨齊﹐百官陪列。王琨攀帝輪慟哭曰「人以壽爲歡﹐老臣以壽爲戚。旣不能先驅螻蟻﹐乃頻見此事。」／壺公曰﹕祈死者﹐未必無見。

沈攸之晚好讀書﹐史﹑漢事多所記憶。每嘆曰「早知窮達由命﹐悔不十年讀書。」／壺公曰﹕讀書十年﹐此人間淸福﹐上帝所吝。

謝述爲義康長史﹐與劉湛共事﹐已湛被誅﹐義康亦外鎭。將行﹐嘆曰「謝述惟勸吾退﹐劉湛惟勸吾進。述亡而湛存﹐宜吾之得罪也。」／壺公曰﹕到此忠佞了然﹐何嗟及矣。

齊髙帝有故吏竺景秀﹐嘗以過系作部。髙帝語荀伯玉﹕「卿比看景秀否﹖」答曰「數往候之﹐備加責誚。景秀言﹕若許某自新﹐則吞刀刮腸﹐飲灰沈胃。」帝善其言﹐乃釋之。

令狐綯曾以舊事訪於庭筠﹐對曰「事出南華﹐非僻書也。或冀相公燮理之暇﹐時宜覽古。」綯益怒﹐奏庭筠有才無行﹐卒不登第。庭筠有詩曰「因知此恨人多積﹐悔讀南華第二篇

。」／壺公曰﹕做相公那知莊子﹖

陸平原在洛﹐夏月忽思齊東頭竹筱中飲﹐語劉寶曰「吾思鄕轉深矣。」／壺公曰﹕知進而不知退﹐徒思何益﹖

晉陽陷敗﹐王晞與周志避周兵﹐東北走﹐山路險迥﹐懼有劫賊。而晞溫酒服膏﹐曾不一廢﹐每未肯去。行侶尢之﹐晞曰「莫尢我﹐我行事若不悔﹐久作三公矣。」／壺公曰﹕襄陽圍急﹐似道尙與羣妾斗百艸。

元和初﹐達官與中外之親爲婚者﹐先已涉溱洧之譏。就禮之夕﹐儐相張仲素作催妝詩曰「舜耕余艸木﹐禹鑿舊山川。」久之﹐女家乃悟曰「張九張九﹐舜禹之事﹐吾知之矣。」於是羣客大笑。

哀帝時﹐魏博羅紹威以牙軍之逼﹐召朱全忠。全忠殪八千餘家﹐其餘攻討悉平。全忠畱魏半年﹐紹威供億﹐所殺牛羊豕近七十萬﹐資糧稱是﹐所賂遺又近百萬。比全忠之去﹐蓄積爲之一空。紹威𨿽除其逼﹐而魏兵自是衰弱。紹威悔之﹐謂人曰「合六州四十三縣鐵﹐不能爲此錯也。」／壺公曰﹕全爲朱三作計。

黃徳潤事阜陵﹐人或議其循默。淳熙末﹐上將內禪﹐一日朝退﹐畱二府賜坐﹐從容諭及倦勤之意。諸公交贊﹐公獨無語。上顧曰「卿以爲何如﹖」對曰「皇太子聖徳﹐誠克負荷。顧李氏不足母天下﹐宜畱聖慮。」上愕然色變。公徐奏﹕「陛下問臣﹐臣不敢自默。然臣旣出此語﹐自今不得復覲淸光。陛下異日思臣之言﹐欲復見臣﹐亦不可得矣。」退卽求去甚力。後壽皇在重華宮﹐每撫幾嘆曰「悔不用黃洽之言。」或至淚下。

洪景廬在翰苑日﹐嘗入直﹐值制詔沓至﹐凡視二十餘艸﹐事竟﹐小步庭間。一老人負暄花陰。問之﹐是京師人﹐累世爲院吏﹐今已八十餘﹐幼時及識元祐間諸學士﹐今子孫復爲吏﹐故養老於此。因言「聞今日文書甚多﹐學士必大勞神。」洪喜其言﹐告以今日艸二十餘制﹐皆已畢。老人復頌曰「學士才思敏速﹐眞不多見。」洪矜之云「蘇學士想亦不過如此速耳。」老人復首肯咨嗟曰「蘇學士敏速亦不過此﹐但不曾檢閱書冊。」洪爲赧然﹐自恨失言。／壺公曰﹕依樣葫蘆﹐久爲老吏所窺。

尹少稷博學工文﹐杜門讀書﹐不汲汲於仕進。後乃附麗湯思退﹐力排張魏公﹐以是除諫議﹐公論始薄之。後貶嶺南累年﹐蒙恩北歸。周益公素與之善﹐便道來訪﹐謂益公曰「某三十年閉戶讀書﹐養得少名﹐思之不審﹐所得於彼者幾何﹖而破壞掃地﹐𨿽悔何及﹗」悵然者久之。益公每舉以爲士大夫之戒。／壺公曰﹕士子如處女﹐此身一敗﹐那可復贖﹖

尙書王復怒眾武弁﹐罵曰「此輩皆狗母所生。」一千戶稟曰「宋某之母乃太宗皇帝永寧公主。」王慚悔。

太學生虎臣上疏諫﹕萬歲山勿架棕棚。憲廟奇之﹐祭酒費誾不知也﹐懼賈禍﹐乃會六堂﹐鳴鼓聲罪﹐鐵索鎖項以待。俄官校宣臣至左順門﹐傳溫旨勞之曰「爾言是﹐棕棚卽拆卸。」誾聞大慚。／壺公曰﹕何顏對六堂生﹖

黃才伯詩有「倦遊卻憶少年事﹐笑擁如花歌落梅」﹐自注云「欲盡理還之諭。」蓋此公作美官講學﹐恐人得而持之也。詞林傳以爲笑。／壺公曰﹕此皆穿窬之類也。

方獻夫賜告裏居﹐遂以廣田益宅爲務。有緇廬﹐地勝屋多﹐方因規爲己業﹐假官府法﹐驅逐僧釋一空。主僧有識﹐曉詩﹐瀕行大書一律於壁曰「慌忙收拾舊袈裟﹐點檢行囊沒一些。袖拂白雲歸洞口﹐擔挑明月到天涯。可憐松頂新巢鶴﹐孤負籬邊舊種花。吩咐犬貓隨我去﹐莫教流落俗人家。」／壺公曰﹕眞道學。

霍尙書韜亦嘗取寺基爲宅﹐浼縣令逐僧。僧去﹐書於壁云「學士家移和尙寺﹐會元妻臥老僧牀。」霍愧而止。／壺公曰﹕眞道學。

紕漏

莊黑犬人字長子曰「盜」﹐少子曰「毆」。盜出行﹐其父在後追呼之曰「盜﹐盜﹗」吏聞﹐因縛之。其父呼毆諭吏﹐遽而聲不博﹐但言「毆﹑毆」﹐吏因毆之﹐幾殪。／壺公曰﹕建酉名「奴奴」﹐可抗主乎﹖

康莊長者﹐字童曰「善搏」﹐字犬曰「善噬」。賓客不過其門者三年。長者怪而問之﹐乃實對。於是攺之﹐賓客復往。／壺公曰﹕邑有遺腹子﹐名之曰「父沒」。後兄生一子﹐因名之曰「父在」。

齊有田果者﹐命狗曰「富」﹐命子爲「樂」。將欲祭也﹐狗入室﹐果呼之「富出﹗」巫曰「不祥也。」家果大禍。長子死﹐哭曰「樂乎﹗」而不似悲也。／壺公曰﹕名之誤人如是。

宋有澄子者﹐亡其緇衣﹐順途以求之。見婦人衣緇衣焉﹐援之而弗捨﹐曰「而以是償我矣。」婦人曰「公𨿽亡緇衣﹐然此吾所自爲者也。」澄子曰「而弗如速以償我矣。我昔所亡者紡緇也﹐今子所衣者禪緇也。以禪緇而當我之紡緇也﹐而豈有不得哉﹖」／壺公曰﹕澄子之意甚平。

鄭縣人賣豚﹐人問其價﹐曰「道遠日暮﹐安假語汝﹖」

鄭人使其妻爲褲﹐請式﹐曰「象故褲。」妻乃毀其新者﹐令如故褲。／壺公曰﹕賢哉妻也﹐如其式矣。

楚王佩玦遂兔﹐患其破也﹐因佩兩玦以爲豫。兩玦相觸﹐破乃愈迅。／壺公曰﹕楚王有遠慮。

齊人有謂齊王曰「河伯﹐大神也。王何不試與之遇乎﹖臣請使王遇之。」爲壇場大水之上﹐而與王立之焉。有間﹐大魚動﹐因曰「此河伯。」／壺公曰﹕尙有大魚。鑪火之事﹐則絕無影響矣。

齊棠公之妻﹐東郭偃之姐也。東郭偃臣崔武子﹐棠公死﹐偃禦武子以弔焉。見棠妻而美之﹐使偃取之﹐偃不可。武子筮之﹐示陳文子。文子曰「夫從風﹐風隕﹐妻不可娶也。」崔子曰「娶也何害﹖先夫當之矣。」遂娶之。／壺公曰﹕裏有殺三夫者﹐未嘗五月而寡。

宋人有遊於道得人遺契者﹐歸而藏之﹐密數其齒﹐告鄰人曰「吾富可待矣。」

昔齊人有欲金者﹐淸旦衣冠而之市﹐適鬻金者之所﹐因攫其金而去。吏捕得之﹐問曰「人皆在焉﹐子攫人之金何﹖」對曰「取金之時﹐不見人﹐徒見金。」／壺公曰﹕金果不可見﹐使人心亂。

魯之南鄙﹐人有吳慮者﹐冬陶夏耕﹐自比於舜。／壺公曰﹕眞舜﹐眞舜﹗但不遇堯耳。

蒼梧繞娶妻而美﹐以讓其兄。／壺公曰﹕兄受之乎﹖愧伯夷矣。

滑石梁性畏﹐見己之影﹐以爲鬼也﹐驚而死。

昔王池國有民﹐婿面奇醜﹐婦國色﹐鼻齆。婿乃求媚﹐此婦終不肯迎顧。遂往西市無價名譽而燻之﹐還入其室。婦旣齆﹐豈知分香臭哉﹖

博士買驢﹐書券三紙﹐未有驢字。／壺公曰﹕今時藝多摹此格。

陳思王《武帝誄》「遂深永蟄之思」﹐潘安仁《悼亡賦》「乃愴手澤之遺」﹐是方父於虫﹐匹婦於考也。／壺公曰﹕二君何說之辭﹖

衛人有夫妻禱者﹐而祝曰「使我無故得百束布。」其夫曰「何少也﹖」對曰「益是﹐子將以買妾。」／壺公曰﹕妒婦巧於防微。

客有教燕王爲不死之道者。王使人學之﹐所使學者未及學﹐而客死。王大怒﹐誅之。王不知客之欺己﹐而誅學者之晚也。

鄭人有相與爭年者﹐其一人曰「我與黃帝之兄同年。」訟此而不決﹐以後息者爲勝耳。／壺公曰﹕後息者必勝﹐千古一律。

秦昭王令工施鉤梯﹐而上華山。以松柏之心爲博﹐箭長八尺﹐棋長八寸﹐而勒之曰「昭王嘗與天神博於此矣。」／壺公曰﹕功徳碑皆此類也。

劉表攻西鄂﹐柏孝長在圍城中。始聞兵攻聲﹐恐甚﹐入閉戶﹐伏牀牽被覆頭。至半日﹐才敢出﹐面其明﹐側立而聽。二日往出戶﹐問消息﹐更四五日﹐乃更負楯親斗。謂子緒曰「乃今知勇可習也。」／壺公曰﹕孝長可當一面。

晉之平吳也﹐晉將周旨生獲吳都督孫歆。時王濬奏捷﹐先列上得孫歆頭。未幾﹐杜預使人以生歆送至洛中﹐士大夫爲之傳笑。／壺公曰﹕從來露布都是如此﹐難得生歆作證。

庫狄伏連愚陋﹐居恆患蠅﹐杖門者曰「何故聽入。」／壺公曰﹕凡入宦門者﹐非蠅而何﹖

蘇威政尙苛細﹐嘗作五教﹐使民無長幼悉誦之。遂激變江南﹐至有生臠縣令而啖其肉者﹐或執長史抽其腸而殺之。曰「更能使我誦五教不﹖」／壺公曰﹕五教是何等文字﹖

徐之才精醫術而無行﹐武成時﹐位僕射。嘗語人曰「我在江東見徐勉作僕射﹐朝士莫不佞之。今我亦是徐僕射﹐無一人佞我﹐何由可活﹖」／壺公曰﹕無行僕射﹐竟無人肯佞﹐猶是三代之風。

劉韞﹐宋宗室﹐人才凡鄙﹐爲湘﹑雍二州刺史。嘗使善畫者圖其出行﹐鹵簿羽儀﹐時自披玩。一日﹐以圖示蔡興宗﹐興宗戲之﹐陽若不解者﹐指韞象問曰「此何人而在輿上﹖」韞曰「正是我。」／壺公曰﹕那个士夫無待漏圖﹖難怪一韞。

範曄嘗言死者神滅﹐欲著無鬼論。及坐孔熙先獄將伏誅﹐乃與徐湛之書曰「當相從地下。」又語人曰「寄語何僕射﹐天下決無佛鬼。若有靈﹐自當相報。」其謬亂如此。／壺公曰﹕作此舉止﹐鬼已先奪其魄矣。

張種爲無錫令﹐有重囚﹐種以天寒憐之﹐呼出令曝日。俄而失之。／壺公曰﹕趣。

竇懷貞諧結宦豎﹐或見無須者﹐每誤爲之禮。／壺公曰﹕當是情之所鐘﹐誤處亦適。

宗楚客嘗密謂其黨曰「始吾在卑位﹐則愛宰相﹔及位宰相﹐又思作天子﹐得南面一日足矣。」以是外附韋氏﹐陰蓄逆謀﹐旋敗。／壺公曰﹕作天子﹐必思神仙。

漳州界有一水﹐號烏腳溪﹐涉者足皆如墨。數十里間﹐水皆不可飲﹐飲則病瘴。行人皆載水自隨。梅龍圖公儀宦州縣時﹐沿牒至漳州。素多病﹐預憂瘴癘方害。至烏腳溪﹐使數人肩荷之﹐以物蒙身﹐恐爲毒水所沾。兢惕過甚﹐睢盱瞿鑠﹐忽墮水中﹐至於沒頂。乃出之﹐舉體黑如昆侖﹐自謂必死。然自此宿病盡除﹐頓覺康健﹐無復昔之羸瘵﹐又不知何也。／壺公曰﹕黑漢反健。

結贊入寇涇隴﹐邠之民蕩然盡矣。諸將曾不得一俘﹐但賀賊出塞而已。／壺公曰﹕千古一律。

張角作亂﹐向栩上便宜﹕不須興兵﹐但遣將於河上﹐北向讀孝經﹐賊自消滅。／壺公曰﹕王欽若讀道徳經﹐輸此一籌。

王莽敗﹐張疏客池陽﹐知有賊﹐當去﹔會反支日﹐不去﹐因爲賊所殺。／壺公曰﹕賊殺腐儒﹐賢賊也。

李少君病死﹐武帝以爲化去﹐不死也。而使黃鍾史寬舒受其方。／壺公曰﹕意或求其死方﹐但少君無尋處耳。

汝南鄭伯敬﹐行必矩步﹐坐必端膝﹐呵叱狗馬﹐終不言死。行道聞凶﹐解駕畱止﹐還歸觸忌﹐寄宿鄕亭。後坐事見殺。／壺公曰﹕腐得好。

晉兵薄汴﹐友貞召宰相謀之。鄭玨請自懷傳國寶詐降﹐以紓國難。友貞曰「今日固不敢愛寶﹐但如卿此策﹐竟可了否﹖」玨俯首久之﹐曰「但恐未了。」左右皆縮頸而笑。／壺公曰﹕竟了此矣。

陳壽將爲三國誌﹐謂丁梁州曰「若覓千斛米見借﹐當爲尊公作佳傳。」丁不與米﹐遂不爲立傳﹐時論以此少之。梁州是敬禮子。／壺公曰﹕文人無行。

王濬衝典選﹐未嘗進寒素﹐退虛名。與時浮沈﹐門調戶選而已。／壺公曰﹕得典選活法﹐流傳於今。

劉義基封營道侯﹐凡鄙無識。始興王濬謂義基曰「陸士衡詩云「營道無烈心」﹐其意若何﹖」義基答曰「下官初不識士衡﹐何忽見苦﹖」／壺公曰﹕妙﹐妙﹗

袁淑嘗詣彭城王﹐彭城問其年﹐淑答曰「鄧仲華拜衮之歲。」彭城曰「身不識也」。淑又曰「陸機入洛之年。」彭城曰「身不讀書﹐何爲作才語見向﹖」／壺公曰﹕袁淑太俗。

呂申公素喜釋氏之學。及爲相﹐務簡靜﹐罕與士大夫接﹐惟能談禪者多得從遊。於是好進之徒﹐往往幅巾道袍﹐日遊禪寺﹐隨僧齋粥﹐談說理性﹐覬以自售。時人謂之「禪鉆」。／壺公曰﹕鉆得雅淡。

王思性少信。時有吏﹐父病篤﹐近在外舍﹐自白求假。思疑其不實﹐發怒曰「世有思婦病母者﹐豈此謂乎﹖」遂不與假。吏父明日死﹐思無恨意。

唐玄宗旣用牛仙客爲相﹐頗憂時議﹐因訪於髙力士。力士曰「仙客出於胥吏﹐非宰相器。」上大怒曰「卽當用康辯。」蓋一時恚怒之辭。或竊報辯﹐辯聞﹐謂信然﹐翌日盛服趨朝﹐旣就列﹐延頸冀有成命。觀之者無不掩口。辯爲將作大匠﹐多巧思﹐尢能知地﹐嘗謂人曰「我居是宅中﹐不爲宰相邪﹖」聞之者蓋爲嗤笑。／壺公曰﹕康辯豈不賢於仙客乎﹖

裴燦爲膠州刺史﹐時靑州叛賊耿翔﹐受蕭衍假署﹐寇亂三齊。燦惟髙談虛論﹐不事防禦之術。翔乘其無備﹐掩襲州城。左右言賊至﹐燦云「豈有此理﹖」左右又言已入州門﹐燦乃徐云「耿王可引上廳事﹐自餘部眾且付城外。」尋爲翔所害﹐送首蕭衍。

庫狄幹不知書﹐署名爲幹字﹐逆上畫之﹐時人謂之「穿錐」。又有武將王周者﹐署名先爲吉﹐而後成其外。／壺公曰﹕羲﹑獻之法。

段孝言爲吏部尙書﹐旣無深鑑﹐又持物不平﹐抽擢之徒非賄則舊。有將作丞崔成﹐忽於眾中抗言曰「尙書﹐天下尙書﹐豈獨段家尙書也﹖」／壺公曰﹕今認眞之夫﹐安得此丞喚醒﹖

崔頌性多疑﹐在鄜州官舍﹐嘗召圬墁者治堂室﹐以帛蒙其目。

王景咸在邢州日﹐使者王班至﹐景咸勸班酒﹐曰「王班請滿飲。」典客曰「是使者姓名也。」景咸悟曰「我意王班是官爾﹐何不早諭我﹖」／壺公曰﹕王班名奇﹐訛作官名尢奇。

蘇威立條章﹐每歲責人間五品不遜﹐或答者乃云「管內無五品家﹐不相應領。」／壺公曰﹕條章奇﹐訛作五品家尢奇。

燕榮嘗按部﹐道次見叢荊﹐堪爲笞箠﹐命取之﹐輒以試人。或自陳無咎﹐榮曰「後有罪當免。」及後犯細過﹐將撾之﹐人曰「前日被杖﹐許有罪宥之。」榮曰「無過尙爾﹐況有過耶﹖」／壺公曰﹕趣。待左右宜此。

石勒以參軍樊坦淸貧﹐擢授章武內史。旣而入辭﹐勒見坦衣冠敝壞﹐大驚曰「樊參軍何貧之甚也﹖」坦甚誠朴﹐率然而對曰「頃遭羯賊無道﹐資財蕩盡。」勒笑曰「羯賊乃爾暴掠邪﹖今當相償耳。」坦大懼﹐叩頭泣謝。勒曰「孤律自防俗士﹐不關卿輩老書生。」／壺公曰﹕石勒可兒。

張丞相好艸書而不工﹐當時流輩皆譏笑之。丞相自若也。一日得句﹐索筆疾書﹐滿紙龍蛇飛動。使侄錄之﹐當波險處﹐侄罔然而止﹐執所書問曰「此何字也﹖」丞相熟視久之﹐亦自不識﹐詬其侄曰「胡不早問﹐致予忘之﹖」／壺公曰﹕才是艸聖。

張率善屬文﹐年十六﹐詩賦頌已及二千餘首。有虞訥者見而詆之﹐率乃一旦焚毀﹐更爲詩示訥。詭云「此沈約作也。」訥便句句嗟稱﹐無字不善。率徐曰「是吾作耳。」訥大慚。／壺公曰﹕世皆虞訥﹐毋寧藏之名山。

翁肅﹐閩人﹐守江州。昏耄﹐代者至。旣交割﹐猶居右席﹐代者不校也。罷起轉身﹐復將入州宅。代者攬衣止之曰「這个使不得。」／壺公曰﹕得無僞昏耄乎﹖

孔緯拜官﹐教坊優伶繼至﹐各求利市。石野豬獨先行列﹐公有所賜﹐謂曰「宅中甚闕﹐不得厚致。若有諸﹐野豬幸勿言也。」復有一伶繼來﹐公索其笛﹐喚近階﹐指笛竅問之曰「何者是浣溪沙孔籠子﹖」笛伶大笑之。／壺公曰﹕絕趣。

宋仁宗時﹐大名府有營兵﹐背生肉﹐蜿蜒如龍。時程天球判大名﹐見之﹐駭曰「此大犯禁。」乃囚其人於獄﹐具奏於朝。上覽其奏﹐笑曰「此贅耳﹐何罪﹖」卽令釋之。／壺公曰﹕法應笞背﹐孰令之贅﹖

叱羅協爲中外府長史﹐形貌瘦小﹐舉止褊急。旣以得志﹐每自矜髙。朝士有來請事者﹐輒云「汝不解﹐吾今教汝。」及其所言﹐多乖事衷﹐當時莫不笑之。／壺公曰﹕戴紗帽的多肯教人。

張融與從叔永書﹕「昔求三吳一丞﹐𨿽屬舛錯﹐今聞南康缺守﹐應得之不﹖融不知階級﹐階級亦可不知融。政以求丞不得﹐所以求郡﹐求郡不得﹐亦可復求丞。」／壺公曰﹕意之所欲﹐何論階級﹖

隋內史柳騫之奏事好錯﹐嘗有周家公主衰請出家﹐騫之奏云「周家公主上表求作道人。」上大笑。及出﹐盧僕射問之曰「奏事若爲錯﹖」騫之復錯答曰「周家公主欲得還族。」

李邕嘗不許蕭誠書﹐誠乃詐作古帖﹐令紙故暗﹐持示邕曰「此乃右軍眞迹﹐如何﹖」邕看稱善。誠以實告之﹐邕復取視﹐曰「細看亦未能好。」／壺公曰﹕北海作此態乎﹖可恨。

廬陵王薨﹐子應蠢呆無知識﹐檢閱內庫珍物﹐見金鋌﹐問左右曰「此可食否﹖」答曰「不可。」應曰「旣不可食﹐並乞汝。」

邵陵王綸爲南徐州﹐輕躁酷虐﹐民不能堪。一日出行﹐道逢喪車﹐奪孝子服著之﹐匍匐號叫﹐以爲笑樂。帝聞而嚴責之。綸頑慢逾甚﹐乃取一老公短瘦類帝者﹐加以衮冕﹐置之髙坐﹐朝以爲君﹐自陳無罪。因使就坐﹐剝褫捶之於庭。事聞﹐賜死。

楊國忠出使江浙﹐逾年﹐婦在家產男﹐名朏。國忠歸﹐婦告以遠念成疾﹐忽晝夢爾我交會﹐因得孕。國忠以爲夫婦相念﹐情感所致﹐歡然不疑。／壺公曰﹕國忠有相度。

李益字君虞﹐世稱李十郎。少有癡病﹐而多猜忌﹐防閒妻妾過爲苛酷。每夜散灰扃戶。時謂妒癡。

吳中一士登科﹐卽於省中娶妾。同年友問曰「新人安在﹖」答曰「寄於湖上蕭寺。」同年云「僧俗恐不便。」答曰「已扃之矣。」同年云「其如水火何﹖」答曰「鎖鑰乃付彼處。」／壺公曰﹕皈依僧。

顧愷讀父書﹐每句應諾。／壺公曰﹕癡。

倪雲林性好潔﹐文房什物﹐兩童輪轉拂塵﹐須臾勿停。庭前有梧桐樹﹐旦夕汲水揩洗﹐竟至槁死。嘗畱友人宿齋中﹐慮有污損﹐夜三四起潛聽焉。微聞嗽聲﹐大惡之。淩晨令童索痰痕不得﹐童懼笞﹐拾敗葉上有積垢似痰痕以塞責。倪掩鼻閉目﹐令持棄三里外。／壺公曰﹕何乃自苦﹖

陸詩伯曾詠枇杷樹云「一株枇杷樹﹐兩个大丫叉。」後韻未成﹐吳匏庵請續之曰「未結黃金果﹐先開白玉花。」陸搖首曰「殊脂粉气。」／壺公曰﹕山人彊項﹐自愛其丸。

倪雲林每盥頭﹐易水數次。冠服著時﹐數十次振拂。嘗眷歌姬趙買兒﹐畱宿別業中﹐心疑其不潔﹐俾之浴。旣登榻﹐以手自頂至踵﹐且捫且嗅。捫至陰﹐有穢气﹐復俾浴。凡再三﹐東方旣白﹐不復作巫山之夢﹐徒贈以金。趙或自談﹐必至絕倒。／壺公曰﹕不俗。

郭洗馬入洛﹐聽妓歌﹐大稱佳。石季倫問何曲﹐郭曰「不知。」季倫笑曰「不知安得言佳﹖」郭曰「譬如見西施﹐何必識姓﹐然後知美﹖」／壺公曰﹕郭定知音。

周定州刺史孫彥髙﹐被突厥圍城﹐不敢詣廳﹐文符須徵發者﹐於小窗接入﹐鎖州宅門。及報賊登壘﹐乃身入櫃中﹐令奴曰「牢掌鑰匙﹐賊來愼勿與。」／壺公曰﹕北門鎖鑰﹐非孫不可。

杭州參軍獨孤守忠﹐領租船赴都﹐夜半急集船人﹐至則無他語﹐但曰「逆風必不得張帆。」／壺公曰﹕未可盡非。

徳淸有馬主簿﹐本富家子﹐愚不諳事。忽一晚三更時﹐扣大令門甚急。令以爲非火卽盜﹐驚惶而出。簿云﹕我思四月間田蠶兩值﹐百姓甚忙。何不出示﹐使百姓四月種田﹐十月養蠶﹐何如﹖」令曰「十月間安得有葉﹖」簿無以對﹐徐云「夜深矣﹐請睡罷。」自此後﹐每夜出﹐其妻必詒以倭子在外﹐不可出。遇聖節﹐其妻曰「可出行禮。」簿搖手曰「且慢﹐且慢﹐有倭子在外。」／壺公曰﹕此簿無他腸﹐簿中鸞鳳。

尹旻偕卿貳﹐欲詣汪直﹐屬王越爲介﹐私問﹕「跪否﹖」越曰「安有六卿跪人者乎﹖」越先入﹐旻陰伺﹐越跪白叩頭。及旻等入﹐皆跪。越尢旻﹐旻曰「吾見人跪﹐特效之耳。」／壺公曰﹕盛世風景﹐同心同徳。

陳獻章入內室﹐必請命於太夫人曰「獻章求嗣。」常熟周木嘗朝叩父寢室﹐父問誰﹐曰「周木問安。」父不應。頃之﹐又往曰「周木問安。」父怒起﹐叱之曰「老人酣寢﹐何用問爲﹖」時人取以爲對曰「周木問安﹐獻章求嗣。」／壺公曰﹕余惡道學﹐懼其轉僞轉腐。

劉生者﹐好誇詡﹐常往弔無錫鄒氏。客叩曰「君來何晏﹖」生曰「昨與顧狀元同舟聯句。直至丙夜﹐是以晏耳。」小頃﹐顧九和至﹐問先生何姓﹐客曰「此昨夜聯句之人也。」生默然。他日﹐又與華氏子弟遊惠山﹐手持華光祿一扇﹐羣知其僞也﹐不發。時光祿養屙山房﹐徐引入﹐揖坐。生不知爲光祿﹐因示以扇。光祿曰「此華某作﹐先生何自求之﹖」生曰「與僕交好二十年﹐何事於求﹖」光祿曰「得無妄言﹖」生曰「妄言當創其舌。」眾笑曰「此公卽華光祿也。」相與哄堂。／壺公曰﹕山人可耐﹐說縉紳不住口﹐不可耐。又曰﹕山人一種﹐豺虎不食。

一儒者談萬物一體﹐忽有腐儒進曰「設遇猛虎﹐此時何以一體﹖」又一腐儒解之曰「有道之人﹐尙且降龍伏虎﹐卽遇猛虎﹐必能騎在虎背﹐決不爲虎所食。」周海門笑而語之曰「騎在虎背﹐還是兩體﹐定是食下虎肚﹐方是一體。」聞者大笑。／壺公曰﹕候虎撒屎﹐才是一了百當。

藩司吳夢蜚家有怪﹐時出以竊飲食﹐間竊衣飾金銀。吳厭苦之﹐偶訴監司徐公﹐徐曰「邪不勝正。」朱書「修身爲本」四大字﹐令貼堂中。鬼見拍手揶揄﹐且出穢語﹐徐大怍。／壺公曰﹕此黠鬼﹐不爲道學所愚。

許子伯與友人言次﹐因及漢無統嗣﹐幸臣專朝﹐世俗衰薄﹐賢者放退。慨然據地悲哭。時稱許伯哭世。／壺公曰﹕一片熱心。

翟耆年好奇﹐巾服一如唐人﹐自名唐裝。一日往見許彥周﹐彥周髽髻﹐著犢鼻褲﹐躡髙屐出迎。翟愕然﹐彥周徐曰「吾晉裝也。公何怪﹖」

周用齋偶有迎謁﹐道中爲一門子所誘﹐識其味。旣歸鄕﹐童僕皆蔑遠之﹐獨老門公殷勤啟事﹐遂與之暱﹐無節﹐因病死。／壺公曰﹕老門最毒。

吳徵士召至京師﹐嘗以兩手大指﹑食指作圈曰「令太極圖常在眼前。」長安浮薄少年﹐竟以蘆菔投其中戲侮之。公亦不顧。／壺公曰﹕蘆菔正是導師﹐惜當面蹉過。

婁諒自負道學﹐佩一象環﹐名「太極圈」。桑悅怪而作色曰「吾今乃知太極匾而中虛。」作太極訴冤狀﹐一時傳誦。／壺公曰﹕孔子佩象環五寸﹐是太極圈否﹖

迂公出﹐遭酒人於道﹐見歐﹐但叉手聽之﹐終不發言。或問公何意﹐曰「倘斃我﹐彼自抵命﹐吾正欲其爾爾。」／壺公曰﹕髙見。

有偸兒瞰迂公室﹐公適歸﹐遇之。偸兒大恐﹐棄其所衣羊裘而遁。公拾得之﹐大喜﹐自是羊裘在念。入城﹐𨿽丙夜必歸﹐至家﹐門庭晏然﹐必蹙額曰「何無賊﹖」／壺公曰﹕是道學。

惑溺

李少君以祀竈卻老方見武帝﹐帝深信﹐爲少君數百歲人也。嘗言見安期生﹐安期生食巨棗如瓜。未幾病死﹐帝獨以爲化去不死。／壺公曰﹕禮斗祀鬼﹐盡幻何益﹖

齊人少翁﹐以鬼神方見帝﹐拜文成將軍。居歲餘﹐方衰﹐神不至﹐爲帛書以飯牛﹐佯弗知也。言此牛腹中有奇﹐殺而視之﹐得書﹐書言甚怪﹐天子弗信。有識其手書者詰之﹐果僞。於是誅文成而隱之。／壺公曰﹕石鼠之技窮矣。

柏夫人有寵﹐張后罕得進見。宣帝嘗臥疾﹐後往省病﹐帝曰「老物可憎﹐何煩出也。」後慚恚﹐不食﹐將自殺。諸子亦不食。帝驚而致謝﹐後乃止。常退而謂人曰「老物不足惜﹐慮困我好兒耳。」／壺公曰﹕老物定須有兒。

髙駢有所愛馬死﹐圉人俱求救於呂用之﹐用之乃見駢﹐曰「用之嘗有事﹐命至淮東。隋將陳仁杲訴以無馬﹐令公大烏且望一借。」頃﹐廏吏報云「大烏汗發。」駢徐應之曰「吾以借大司徒矣。」俄而告斃。／壺公曰﹕髙駢似有血性男子﹐爲妖人所惑﹐幾無人理。

趙積善夤緣﹐性躁率。天聖中厚結劉美人家婢﹐致位樞府。命未下﹐人馳告積﹐積急問曰「東頭﹖西頭﹖」蓋意在中書也。聞者傳以爲笑。／壺公曰﹕婢作舉主﹐應在中書。

顧愷之癡信小術。桓玄恆以一柳葉紿之﹐曰「此蟬翳葉也。以自蔽﹐人不見己。」愷之引葉蔽己﹐玄佯瞇而溺之。愷之信玄不見己﹐受溺而珍葉焉。／壺公曰﹕靈寶爽人。

陰鏗父子春﹐當官頗廉﹐而身積污穢﹐衣垢不浣﹐足數年一洗﹐每洗則失財敗事。在梁州以洗足致州敗云。／壺公曰﹕傳語遼陽官﹐不許洗足。

許之遂揭座上小爵至觥船﹐凡飲皆竭﹐隨卽置於懷。有銀海受一斗以上﹐以手捧而飲盡﹐踏其海﹐捲抱之﹐索馬而去。鈞使人視弘泰﹐方箕踞坐﹐秤所得銀器貳百餘兩﹐不覺大笑。／壺公曰﹕泰奇﹐鈞更奇。

陳彭年被章聖深遇﹐贊佞符瑞﹐急希進用。當其役﹐慮時隨寒暑﹐燥濕不知也。會日浣﹐乘閒步廊廡間﹐忽見紅英墮地﹐訝曰「何花﹖」左右曰「石橊花耳。」彭年曰「此有橊樹耶﹖」乃彌年所居僦地也。／壺公曰﹕沈宦海者﹐並自家痛癢亦不得知。

靈帝嘗於西園弄狗﹐狗著進賢冠帶綬﹐以爲笑樂。有一狗突入司徒府門﹐見者莫不驚怪。／壺公曰﹕爾時公卿大夫﹐斷斷狗不如也。此弄臣非異狗﹐靈之爲靈也久矣。

燕人李季好遠出﹐其妻私有通於士。季突至﹐士在內中﹐妻患之﹐其室婦曰「令公子裸而解發﹐直出門﹐吾屬佯不見也。」於是公子從其計﹐疾走出門。季曰「是何人也﹖」家室皆曰無有。季曰「吾見鬼乎﹖」婦人曰「然﹗」「爲之柰何﹖」曰「取五姓之矢浴之。」季曰「諾。」乃浴以矢。／壺公曰﹕季眞見鬼。

王晞無子﹐孝昭將賜之妾﹐使小黃門就宅宣旨。皇后相聞晞妻﹐晞令妻答﹐妻終不言﹐晞以手拊胸而退﹐帝聞之笑。／壺公曰﹕晞得自在。

北齊並州有士族﹐好爲可笑詩賦﹐輕蔑邢﹑魏諸公。眾共嘲弄﹐虛相稱贊﹐必擊牛釃酒延之。其妻明鑑人也﹐泣而諫之。此人嘆曰「才華不爲妻子所容﹐何況行路﹗」／壺公曰﹕從來詩賦﹐非牛酒不行。

範汪至能啖梅﹐有人致一斛奩﹐須臾啖盡。／壺公曰﹕不可解。

何佟之性好潔﹐一日之中﹐洗滌者十餘過﹐猶恨不足。人稱爲水淫。／壺公曰﹕趣。

玄宗不好琴﹐嘗一聽弄﹐未畢﹐叱琴者出。謂內侍曰「速令花奴將羯鼓來﹐爲我解穢。」／壺公曰﹕張曲江﹐琴也﹔林甫﹑國忠﹐殆羯鼓乎﹖

李納性辧急﹐酷尙弈棋﹐每下子﹐安詳極於寬緩。有時躁怒﹐家人輩則密以棋具陳於前﹐納睹便欣然攺容﹐取子布算﹐都忘其恚。

宋子京多內寵﹐後庭曳羅綺者甚眾。嘗宴於錦江﹐微寒﹐命取半臂。諸婢各送一枚﹐凡十餘枚﹐皆至。子京視之茫然﹐恐有厚薄之嫌﹐竟不取服﹐忍凍而歸。／壺公曰﹕亦是一適。

米元章在眞州﹐嘗謁蔡攸於舟中。攸出右軍《王略帖》示之﹐元章驚嘆﹐求以他書易之﹐攸有難色。元章曰「若不見從﹐某卽投此江死矣。」因大呼﹐據船舷欲墮﹐攸遂與之。／壺公曰﹕奇顚。

米芾方擇婿﹐會建康段拂﹐字去塵﹐芾擇之﹐曰「旣拂矣﹐又去塵﹐眞吾婿也。」以女妻之。

秦少遊雲﹕娼有眇一目者﹐貧不能自贍。乃西遊京師。有少年從數騎出河上﹐見而悅之﹐遂大嬖幸﹐取置別第中。囁嚅伺奉﹐惟恐不當其意。有書生嘲之﹐少年忿曰「自余得若人﹐還視世之女子﹐無不餘一目者。夫佳目得一足矣﹐奚以多爲﹖」／壺公曰﹕奇賞。

裏尹管解罪僧赴戍﹐僧故黜﹐中道夜酒﹐裏尹致沈醉。鼾睡已﹐取刀髡其首﹐啟紲己索﹐反紲尹項而逸。淩晨﹐裏尹寤﹐求僧不得﹐自摩其首髡﹐又索在項﹐則大詫驚曰「僧固在是﹐我今何在耶﹖」／壺公曰﹕我喪我。

世廟時通州虜急﹐怒大司馬丁汝夔﹐置之辟。縉紳見而嘆曰「仕途之險如此﹐有何宦情﹖」中一人笑曰「若使兵部尙書﹐一日殺一个﹐只索拋卻﹔若使一月殺一个﹐還要做他。」

劉燾家馬捷於犬﹐犬大於馬﹔婦作男裝﹐男作婦裝。／壺公曰﹕亦有景。

羅玘爲文﹐率奇古險怪。居金陵時﹐每有撰造﹐必棲踞喬木之巓﹐遐思天想。或時閉坐一室﹐客於隙間窺見﹐其容色枯槁﹐有死人气﹐皆緩履出。都穆乞伊考志銘﹐銘成﹐語穆曰「我爲此銘﹐冥去四五度矣。」／壺公曰﹕了無生气。

張元禎語陸深曰「予自少登朝﹐見士大夫凡三變﹐初講政事﹐後講文章﹐今則專講命矣。」／壺公曰﹕講命還涉休咎﹐今講笑話。

嚴嵩溺愛其子﹐諸曹以事白﹐初尙曰「與小兒語。」至後曰「與東樓語。」東樓﹐世蕃別號也。

許莊敏曰「官﹐朝廷物也﹐來若被衣﹐去若解帶﹐豈吾肢體若乎﹖近見士夫因失官憤懣而死﹐亦惑矣。」／壺公曰﹕一披斷不可解。

楚中有篤於男色者﹐見一美姬姿態絕倫﹐乃嘆曰「可惜是婦人耳。」／壺公曰﹕未可盡非。

一庸妄人葬地﹐自標曰「太極圖」。／壺公曰﹕此是無極。

仇隙

項羽敗垓下﹐至烏江自刎。時王翳取其頭﹐余騎爭項王﹐相殺者數十人。最後楊喜﹑呂馬童﹑呂勝﹑楊武各得一體﹐五人共會其體﹐皆是﹐乃封五人侯。／壺公曰﹕力可恃乎﹗

楚靈王次乾溪﹐爲樂不歸。吳伐楚﹐殺太子祿﹐從王者聞變﹐皆潰去。王聞太子死也﹐自投車下曰「余殺人之子多矣﹐能無及此﹗」／壺公曰﹕天道不爽﹐何嗟及矣。

王融謀奉竟陵王子良﹐賜死。時太學生魏準實主融謀。融誅﹐準懼而死﹐舉體盡膏﹐時人謂其膽破。

劉湛自負才气﹐文帝徵入朝輔政﹐專恣無忌。每入雲龍門﹐禦者便解駕﹐左右隨意分散﹐不夕不出﹐以此爲常。帝稍嫌之﹐嘗謂左右曰「劉班初自西還﹐吾與語﹐恆看日早晚﹐惟恐其去。比入﹐亦看日早晚﹐惟恐其不去。」湛小字班虎。未幾﹐湛被禍。／壺公曰﹕帝言可味。

漢劉銖惡史弘肇﹑楊邠。於是李業譖二人於帝而殺之﹐銖喜﹐謂業曰「君可謂僂羅幾矣。」僂羅﹐俗言滑也。

郗昂與韋陟友善﹐因話國朝宰相﹐陟曰「誰最無徳了」昂誤對曰「韋安石。」已而驚走﹐出逢吉溫於街中。溫問﹕「何此倉遑﹖」答曰「適與韋尙書話國朝宰相最無徳者﹐本欲言吉頊﹐誤云韋安石。」旣知失言﹐復鞭馬而走﹐抵房相之第﹐琯執手慰問之﹐復以房融爲對。昂有時稱﹐忽一日觸犯三人﹐舉朝嗟嘆﹐惟韋陟遂與之絕。／壺公曰﹕郗是太古之民。

顏平原不容於盧杞﹐杞將出之﹐平原辭曰「先中丞傳首平原﹐面被流血﹐吾不敢以衣拭﹐親舌舐之。公不忍見容乎﹖」杞矍然下拜﹐而銜恨切骨。／壺公曰﹕平原失言﹐杞那肯顧父﹖

楊廉夫與倪元鎭嘗會飲於友人家﹐時席有歌妓﹐廉夫狂誕﹐脫妓人鞋行酒令。坐客傳飲﹐元鎭素有潔病﹐見之大怒﹐翻案而起。廉夫亦色變﹐飲席遂散。後二公竟不復面。／壺公曰﹕各適其適。

