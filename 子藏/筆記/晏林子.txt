晏林子

明趙釴

●引

晏林子退耕山中五年﹐因避俗駕﹐日把書坐茂林﹐見尺鸚往來飛鳴﹐聲如互答﹐輒輾然大笑曰「此吾忘形友也。」意有所得﹐取木葉書之﹐漸至數筐。兒子輩易以剡藤﹐復穴敗葉樹下﹐畱此笥中。昔戴顒持柑聽黃鸝﹐以爲俗耳鍼砭﹐詩腸鼓吹﹐此吾與尺晏論事耳。故曰《晏林子》云。嘉靖戊午秋日。

●卷一

閻立本善畫﹐至荊州見張僧徭舊迹﹐曰「徒虛得名耳。」明日又往﹐曰「猶近代佳手。」明日又往﹐曰「名下定無虛士。」因坐臥觀之﹐畱宿其下。嗚呼﹗吾輩見前輩著作﹐初盛气觀之﹐自爲能過。及學稍有得﹐然後覺其用意深遠﹐邈然難及﹐因手之終日不忍釋去。是以學者甚不可有易心﹐易心生則學不進。

昔晦堂老子嘗問山谷「吾無隱乎爾」之義。山谷詮釋再三﹐晦堂終不然其說。時暑退涼生﹐秋香滿院﹐晦堂因問曰「聞木犀香乎﹖」山谷曰「聞。」晦堂曰「吾無隱乎爾。」山谷乃服。此正吾夫子無隱之教﹐得晦堂發明透徹。所謂四時自行﹐百物自生者也﹐但學者不能隨處見得。

蘇子由云「讀書須學爲文﹐餘事作詩耳。」吾有旨於其言﹐學者覃一生精力﹐白首於王﹑孟之門而不忍去。然竟何所發明﹐信詩者文之餘也。

範景仁與司馬溫公﹐皆上疏諭律尺之法﹐又與光往復論難﹐凡數萬言。往在館職﹐惟議樂不合﹐弈棋以決之﹐君實不勝。後二十年﹐君實在西京﹐往候之﹐不持他書﹐惟持向所說樂論八篇﹐爭論者數夕不能決﹐又投壺以決之﹐景仁不勝。君實嘆曰「大樂還魂。」二公論樂而終之以戲何﹐所以平勝气也。勝气難平﹐惟在虛心觀理。若詞鋒甚銳﹐則宜暫止﹐少選气和﹐是非自見。故人知有言之辧﹐而不知無言之辧﹐辧之至者也。如復墨守﹐牢不可攺﹐知者代作﹐畱俟百世可也。

徐師川﹐山谷外甥也﹐晚年欲自立名。客有稱其源自山谷者﹐不樂。答以小啟曰「涪翁之妙天下﹐君其問之水濱﹐斯道之大域中﹐我獨知之濠上。」夫古人稱人之善﹐必本其所自﹐而學者自述﹐亦曰「某氏某氏之學﹐今師川名成職重。」遂俯視外家﹐不有涪翁﹐以至後世父子兄弟﹐亦各立門戶﹐自成一說﹐以相雄長。古道蕩然盡矣。嘗聞潁濱於東坡亡後亦曰「此後文字﹐人不謂家兄手定矣。」潁濱且然﹐他尙何責哉﹖昔陳無己與晁以道﹐俱學文於曾子固﹐無己晚得詩法於黃魯直。他日二人論文﹐以道曰「吾曹不可負曾南丰。」旣而論詩﹐無己曰「吾此一瓣香﹐須爲山穀道人燒也。」二公自能用情。

柳惔與兄悅小時齊名﹐王僕射一日造世隆宅﹐世隆謂詣己。及至門﹐惟求悅與惔﹐遣爲世隆曰「賢子俱有盛才。一日見顧﹐今故報禮。若仍相造﹐似非本意﹐恐年少窺人。」嗚呼﹐安有入人之室﹐見其子而遺其父者乎﹖𨿽爲愛才﹐實已長傲。而爲之子者﹐挺然受長者之顧﹐亦自忘其有父﹐賢者若是乎﹖噫﹗年少未能窺人﹐人可以窺年少矣。

張新安少與顏光祿鄰居﹐顏談議飲酒﹐喧呼不絕。新安靜翳無言﹐後顏於籬邊聞其與客語﹐設胡牀坐聽﹐辭義淸玄。顏指謂坐賓曰「此中有人﹐由此不復酣叫﹐此吾人最受傷處也。」然則昔之酣叫﹐盡謂坐上無人乎﹖因人以爲疏密﹐所失多矣。古人閨閣之中﹐相對如賓﹐何況見客﹖然聞言知謹﹐亦見省發。

賈淑性至險害﹐邑裏患之。林宗遭母喪﹐淑來修弔﹐旣而孫威直後至﹐見林宗受惡人弔不進而去。林宗遽追謝曰「賈子厚誠凶徳﹐然洗心向善﹐仲尼不逆互鄕﹐故吾許其進也。」後淑憾悟﹐終成善士。此正見吾儒作用﹐隘者不爲﹐孔孟之後﹐惟明道識得此意。

建元中﹐都下舛雜﹐且多姦盜。上欲立符伍﹐家家以相檢括。王仲寶曰「京師翼翼﹐四方是腠。必也持符﹐於事旣煩﹐理成不曠。」謝安所謂不爾何以爲京師﹐人皆以是稱謝太傅。然則京師之所謂廣大﹐顧在是乎﹖邇來都城多盜﹐往往候門相第﹐陰入篡取﹐莫能窮詰。而姦作不時潛入﹐中朝事體﹐夷庭無不詗知。欲立保伍﹐人至不敢夜行﹐殊亦廢事。識治體者當自有說。

張九齡獎愛李泌﹐常引至臥內。九齡與嚴挺之﹑蕭誠善﹐挺之惡誠好佞﹐勸九齡絕之。九齡獨念嚴太苦勁﹐不若蕭軟美可喜﹐方命左右召蕭。泌在旁率爾曰「公起布衣﹐以直道至宰相﹐顧喜軟美者乎﹖」九齡攺容驚謝﹐因呼小友。以九齡猶喜軟美﹐交道可知矣。然則正直難偶﹐何但君臣﹐此古人所以有惡繩之嘆也。

今道家用符法禁咒﹐不甚信之。及讀《稽聖賦》﹐謂鴆善禁咒﹐其性甘帶﹐能咒大石使起﹐取蛇食之。其禁石時﹐舉翅而行前卻﹐如道士禹步﹐則石力然而起。斷木善爲禁法能曲爪畫地爲印﹐則穴之塞自開﹐飛輒以翼墁之。今鼠竊用其印﹐以發扃鑰﹐信然。則天地間有正術必有邪術﹐未可謂全無也。

蕭穎士嚴酷異常﹐有一僕事之十餘年﹐潁士每加箠楚﹐輒百餘﹐不堪其苦。人或激之使去﹐其僕曰「我非不能他從﹐所以遲畱者﹐特愛慕其博奧耳。」嗚呼﹗主人博奧﹐於僮僕何與﹖𨿽受鞭撻﹐猶不忍棄去。此其好徳之心﹐可與汶汶者道哉﹗今人子弟之於父師﹐少加訶責﹐已不能堪﹐去此僕遠矣。

陸相知舉放崔羣﹐後羣知舉。陸氏子簡理被黜﹐羣妻李夫人謂羣曰「子弟成長﹐盍置莊園。」公曰「今年已置三十所矣。」謂知舉放三十人也。夫人曰「君非陸贄門生乎﹖君掌文柄﹐陸氏子無一得仕者。如以君爲良田﹐陸氏一莊荒矣。」羣無以對。夫舉士﹐公典也。寧樹桃李爲門戶地乎﹖崔之言﹐市道也﹐羞稱爲宣公弟子。然則不舉陸氏子﹐是乎非乎﹖曰「顧其才何如耳﹖如其不才﹐黜之非我。」𨿽然﹐世少厚徳﹐嘗見霍渭崖有門人請宴﹐諾之。至日不往﹐封書一冊﹐送之宴上﹐乃羅峯張相公祭文也。當時霍與張同主試﹐張公故﹐門人獨無言﹐霍以是愧之。曰「死且不奠﹐生而食我﹐寧有敬心乎﹖」一時門人皆慚謝而退。由是觀之﹐良田多失﹐不獨陸氏就荒也。

王求玉除尙書僕射﹐素有腳疾﹐常還家臥﹐不時入直。江夏王啟宋文帝曰「王球誠有素譽﹐頗以物外自許。端任要切﹐或非所長。」帝曰「誠知如此﹐要是時望所歸。昔周伯仁終日飲酒而居此職﹐蓋所以崇素徳也。遂見優客﹐後以白衣領職。」嗚呼﹗收時望者﹐要在得賢任事。乃僅取充位﹐惡得爲賢﹖宋之君臣﹐兩失之矣。近世亦有以虛名得美地﹐縱職業不能﹐人猶恕之。盛名亦復累人若此。唐常衮當國﹐崔祐甫在中書﹐舍人岑參初掌綸誥﹐稱疾不宿直。崔以舍人職在樞密﹐今疾久雜局﹐衮曰「此子羸疾﹐諸賢豈不能容﹖」崔曰「相公若知岑疾﹐不當遷授。旣居此地﹐安可以疾辭王事乎﹖」亦自有見。

宋龐籍以工部侍郎爲樞密使﹐言近世養兵務多而不精﹐請與中書議簡汰之法﹐仁宗疑焉。籍曰「償有一夫之呼﹐臣請以百口償之﹐卒省兵八萬人。我朝營兵𨿽多﹐老弱居半﹐又皆京師遊蕩之夫。及內臣家僮子侄﹐代役其中﹐蓋隱射月糧馬匹﹐租艸衣絮﹐實未嘗身親行伍也。」昔馬文升在本兵時﹐嘗奏白簡汰卒﹐訛言騰沸。孝廟呼至禦前止之﹐及今以爲口實﹐莫敢議及。余巡視團營時﹐以是爲言﹐逆鸞竟不行﹐豈眞不可汰耶﹖能行之有道﹐亦自無嘩。大抵士君子苟且立朝﹐不肯任怨﹐率多類此。

蜣螂﹐五六月之間﹐經營穢場之下﹐車轉糞丸﹐至濁者也。久之成蠕白﹐如尸解仙去﹐其尸解時必入土。余嘗掘而視之﹐其形似蟬。夫蟬飲露﹐至淸者也。而蜣螂能化而爲之﹐豈非惡濁而求爲淸者乎﹖則貪夫亦可化而爲廉矣。抱朴子曰「玄蟬潔饑﹐不羨蜣螂穢飽﹐卒能去穢忍饑﹐則又足嘉。」然則淸者必多饑乎﹖故君子不以饑渴之害爲心害也。

陳穎﹐南昌人﹐業進士﹐題漢祖廟曰「項羽英雄猶不懼﹐可憐容得辟陽侯。」遂得狂疾而卒。夫醇謹者自無口過﹐而憸夫不但好訐人私﹐往往輕伐古昔﹐卒被人非神譴﹐以口滅身﹐孰爲幽冥可欺﹖傷哉﹗

石季倫嘗與長水校尉孫季舒酣宴﹐孫慢傲過度﹐季倫欲表免之。裴叔則聞而謂之曰「季舒酒狂﹐四海所知﹐足下飲人狂藥。責人正禮﹐不亦乖乎﹖」吾聞長者之言﹐不覺瞿然。夫以醉語細故﹐動相苛責﹐誠非曠度。飲者不自操持﹐率以酒失求原﹐大非善事。如遇偏心人﹐則灌夫之禍﹐前車可鑑。今又有人假酒佯狂﹐敢行欺侮﹐酲醒謝過﹐罪歸曲生﹐則又濟惡助姦﹐蔑徳甚矣。

陽城年長不肯娶﹐語羣弟曰「吾與若孤煢相育﹐旣娶則間外姓﹐𨿽其處而益疏﹐我所不忍。」羣弟義之﹐亦不娶﹐遂兄弟同處終身。嗚呼﹗此吾之所未解也。異姓入門﹐最易離間﹐有道者處此﹐亦自有法。今欲全友愛﹐忍廢人倫﹐所謂因噎去食者也。賢者之過﹐亦能害事。抱朴子曰「免不牝牡﹐騰蛇不交﹐不可謂貞。」此未足稱也。

溫大雅將攺葬其祖父﹐筮者曰「若葬此地﹐當害兄而福弟。」大雅曰「若得家弟永康﹐我當含笑入地。」葬訖歲餘果卒。嗚呼﹗術者每持是說以惑人﹐令益疑翳。吾鄕有張姓者﹐兄弟甚友愛﹐喪母卜地﹐一僧指曰「近捨有佳兆﹐但弟不利。」弟卽拜謝曰「兄如富盛自當卹我。」葬後﹐季室子孫﹐遂至逃絕。與此相類。然則地理天道﹐不相統貫耶﹖一言偶中﹐百世傳疑。今兄弟眾多﹐常有數年爭勝﹐不葬其親者﹐誰與決之﹖

崔公儒是韓魏公夫人之弟﹐魏以執政日﹐用監司有非其人者。公儒曰「公居陶鎔之地﹐宜法造化爲心。造化以蛇虎者害人之物﹐故置蛇於藪澤﹐置虎於山林。公今何乃置之通衢﹐使爲民害。」嗚呼﹗此古人所以物物爲之所也。後世當軸者﹐率引用子弟私人﹐列置要地﹐不復問其修職與否。甚至亂政﹐亦所不計。其亦未以造化爲心乎﹖吾嘗三復斯言。

陸慧曉爲晉熙王長史﹐立身淸肅。僚佐造見﹐必起送之。或語曰「長史貴重﹐不宜妄自謙屈。」陸曰「我性惡人無禮﹐不陸不以禮處人。」又未嘗輕士大夫。或問其故﹐陸曰「貴人不可輕﹐而賤者乃可輕。人生何容立輕重於懷抱﹖」嗚呼﹗此長者之言也。今人於坐立稱謂之間﹐好爲低昂﹐自爲持體﹐往往顏色詞气﹐變態立異﹐殊爲可笑。吾師歐陽南野公﹐嘗見一士夫方歡洽﹐忽報屬吏見﹐卽斂容厲聲。公曰「安得爲此﹖」曰「見屬吏當如是。」公大笑曰「此好作生人相也。」亦是涵養朱未定。

司馬徳操盛徳絕倫﹐有人臨蠶求簇箔﹐徳操自棄其蠶而與之。或言凡損己贍人﹐謂彼急我緩﹐今彼此正等﹐何緣如此﹖徳操曰「人未嘗求己而不與。將慚﹐何有以財物令人慚者﹖」此與微生乞醯事何異﹖」孔子美之。

蓋微生好直﹐嘗以佞譏孔子。孔子舉乞醯以美微生﹐能委曲以行其徳。非徒直者﹐後人以爲貶辭﹐非矣。此自盛徳事﹐何庸貶刺﹖與纖纖以有無爲情者不同。

範孟博遷光祿勛主事時﹐陳仲舉爲光祿勛﹐範執公儀詣陳﹐陳不止之﹐範懷恨投板棄官而去。郭有道聞而讓仲舉曰「若範孟博者﹐豈官以公禮格之。今成其老﹐就之名﹐得無自取不優之議﹖」仲舉乃謝孟博。裴澥爲陜府錄事參軍時﹐李洴公充觀察。始至﹐官屬謁訖﹐令別召裴錄事﹐坐與之語﹐且云少頃有燕﹐便請隨判官同赴。及燕﹐三召不至﹐公怒﹐召澥讓之曰「某忝公之官長﹐以素聞公名﹐兼朝中親友話公美事﹐思接從容﹐故超越禮分﹐而約赴燕。遂累召不來﹐何相忽之甚也﹖」澥正色言曰「中丞細思之﹐未知誰失﹐必也正名。各司其局﹐古人所守﹐其敢忘之﹖中丞府中﹐自有賓僚﹐某走吏也﹐安得同之﹖」洴公曰「老夫過矣。」澥退﹐洴公﹐命駕訪之﹐置在賓席。嗚呼﹗君子以禮自處﹐亦以禮處人。禮者何﹖名分之謂也。孟博以公儀見﹐乃責人以禮外相崇﹐裴澥則堅自卑執﹐不受人分外之禮﹐賢者器識何別﹖

何思澄終日造謁﹐每宿豫作名紙一束﹐曉便命駕﹐朝賢無不悉狎。所在命食﹐有人方之婁護﹐思澄欣然當之。嗚呼﹗此巧宦之一端也﹐人至今能之。昔範蜀公有子弟赴官乞書詣見朝貴﹐公不許﹐曰「仕宦不可廣求人知﹐受恩多則難爲立朝。」抑何超然遠覽﹐彼肯向人庭前與槐柳並列者耶﹖」

法秀師嘗語黃魯直曰「公作艷歌小詞﹐可罷之。」魯直曰「空中語耳。非殺非偸﹐不至坐此墮惡道。」師曰「君以邪言蕩人淫心﹐使逾禮越禁﹐其罪豈止墮惡道而已﹖」魯直由此不作詞曲﹐此眞可以戒矣。今人好爲淫詞﹐使歌者習之﹐媟褻閭裏。如聖人作﹐當在流放之列。其有以前賢爲戲﹐罪且無赦﹐豈止墮冥道而已﹖儒者亦復爲之。法秀之言﹐誠爲善誘。

連庶爲壽春令﹐縣有淮南王舊壘在山間﹐州守議取其甓爲城。庶曰「弓矢舞衣﹐傳之百世﹐藏於王府﹐非爲必可用。蓋以古之物傳於今﹐尙有典刑也。」壘因是得存。嗚呼﹗今人好壞前賢遺像﹐其亦未聞此論乎﹖嘗見仕人﹐因邑中碑刻﹐世多求者﹐輒令斷毀。曰「爲地方去累。」非惟不知好古﹐其忍心甚矣。使輸議﹐當與祖龍焚書同科可也。

苕谷謂古今人作明妃辭曲多一意﹐惟呂居仁獨不蹈襲。其詩云「人生在相合﹐不論胡與秦。但取眼前好﹐莫言長苦辛。君看輕薄兒﹐何殊胡地人﹖」夫詩在言志﹐豈貴新奇﹗此何指諭﹖嗚呼﹗是詩也﹐使李陵聞之﹐誠中阿堵。若誦於蘇子卿之側﹐當咋舌自愧矣。

唐王義方爲魏徵所知﹐徵欲妻以夫人之侄﹐王辭不取﹐俄而徵薨﹐王乃取女。人問其故﹐曰「初不附宰相﹐今感知己故也。」元移刺子敬有良馬﹐平章政事完顏元宜索之。子敬以元宣爲相﹐不與﹐後元宜罷守東京﹐子敬乃以此馬贐行。古人用情乃若此。今人有求﹐率意取色受﹐朝有抗詞﹐暮有隱禍﹐不得申臆於去住存沒之時也。二相忘情得失﹐並足嘉尙。

向子平讀《易》至損益卦﹐嚼然嘆曰「吾已知富不如貧﹐貴不如賤﹐但不知死何如生耳﹖」爲子嫁娶畢﹐敕家事斷之云「當如我已死。」與同好禽子夏俱遊五嶽名山﹐不知所終。嗚呼﹗今人常虛懷物外﹐雅慕向公曰「嫁娶未畢﹐尙滯佳期。夫嫁娶何與吾事﹖吾人自爲兒女作駔僧耳。俗緣難斷﹐終阻遐蹤。兒女催人﹐何能了了﹖終是透此關竅不得爾。」每念及此﹐常曰「天地不仁﹐以萬物爲芻狗﹔聖人不仁﹐以萬民爲芻狗﹔父母不仁﹐以兒女爲芻狗。」

崔彥玄淸虛寡欲﹐以簡正見稱。初和士開擅朝﹐曲求物譽﹐諸公因此頗爲子弟幹祿。世門之冑﹐多處京官﹐彥玄二子﹐並爲外任。弟廓之從容言曰「拱擴幸得不凡﹐何爲不在省府之中﹐淸華之所﹐而並出外藩﹐有損家代。」彥玄曰「吾立身以來﹐恥以一言自達。今若進兒﹐與身何異﹖」卒無所求。此眞可以勵俗。近世紛紛乞恩﹐抑何不達﹖

張﹐熙寧中﹐夢行入空中﹐聞天風海濤﹐聲振林木。徐見海中樓闕金碧﹐瓊琚瑯佩者數十人﹐揖出紙請賦詩。細視筆硯﹐皆碧玉色。且戒之曰「此間文章﹐要似隱起鸞鳳﹐當與織女機杼分巧﹐過是乃人間語耳。」成一絕句云「天風吹散赤城霞﹐染出連云萬樹花。誤入醉鄕迷去路﹐旁人應笑忘還家。」有仙人曰「子詩佳絕﹐未免近凡。」觀此可以知作詩之旨。夫詩貴情景穩稱﹐作帝王家詩﹐不得用田間語。若賦野叟林翁﹐使內殿祕閣事﹐恐菜餡中著麟脯不得。

趙承旨孟ぽ初至京﹐會詔集百官於刑部議法﹐眾欲計至元鈔二貫贓滿者死。承旨抗言其非﹐曰「始造鈔時以銀爲本﹐虛實相權。今二十年間﹐輕重相去至數十倍﹐故攺中統爲至元。又二十年後﹐至元必復如中統。使民計鈔抵法﹐疑於太重。古者以米絹民生所須﹐謂之二實﹐銀錢與二物相權謂二虛﹐四者爲直﹐𨿽升降有時﹐終不大相遠也。以絹計贓﹐最爲適中。況鈔乃宋時所創﹐施於邊郡﹐金人襲而用之﹐皆出於不得已。乃欲以此斷人死命﹐似不足深取也。」卒奪眾議。又論王虎臣不宜往按總管趙全及諭奉禦徹裏論桑哥丞相之惡﹐吾常偉之。曰「承旨立朝大節﹐總總可稱。乃獨稱其字畫﹐何也﹖」史官楊載亦稱孟ぽ之才﹐爲書畫所掩。知其書畫者﹐不知其文章﹔知其文章者﹐不知其經濟之學。乃知多技累人也。故法秀師亦嘗讓李伯時﹐爲士大夫而以畫名。行已可恥。又作馬﹐忍爲之耶﹖伯時恚曰「作馬無乃例能蕩人心墮惡道乎﹖」師曰「公業已習此﹐則日久思其情狀﹐求爲神駿﹐系念不忘。一日眼光落地﹐必入臺胎無疑﹐非惡道而何﹖」伯時大驚﹐不覺身去坐榻。曰「今當何以洗此過﹖」師曰「但當畫大士像。」伯時遂畫此像﹐妙絕天下。夫以冥道相誘﹐𨿽非至論﹐謂士夫作畫﹐行已可恥﹐亦名言也。學者當知所重﹐毋托辭於遊藝焉。

虞伯生與元明善﹐俱以文章著﹐二人相得甚歡﹐至京師乃復不相下。董士選自中臺行省江浙﹐二人送至都門。士選曰「伯生以教道爲職﹐當早還。復初宜更送我。」伯生還﹐明善送至二十里外﹐士選下馬入邸捨中﹐爲席酌酒同飲﹐舉酒屬明善曰「士選以功臣子出入臺省﹐無補國家﹐惟求得佳士數人﹐爲朝廷用。如復初與伯生﹐他日必皆光顯﹐然恐不免爲人構間。復初中原人﹐仕必當道。伯生南人﹐將爲復初摧折。今爲我飲此酒﹐愼勿如是。」明善受卮酒﹐跪而嚼之﹐起立言曰「請公再賜一卮﹐明善終身不敢忘公言。」乃再飲而別。嗚呼﹗古人愛才﹐曲爲保護若此。今朝中有一人以此爲心﹐則善類全矣。

呂子義往省一友人﹐嫌其設酒食﹐懷幹糲而往。主人盛爲供饌﹐子義出懷中幹糲﹐求一杯冷水食之。此古今人所共髙者﹐但置主人何地﹖如不可共食﹐則不當往省。因思王江州欲識陶淵明﹐不能致。淵明嘗往廬山﹐王令淵明故人龐通之賫酒具於半道栗裏要之。淵明有腳疾﹐使一門生二兒舉籃輿。旣至﹐欣然便共飲酌﹐俄頃王至﹐亦無忤也。終是胸中灑練。

富鄭公爲樞密使﹐英宗初卽位﹐賜大臣永昭陵遺畱器物。已拜賜﹐又例外獨賜鄭公如幹。鄭公力辭﹐東朝遣小黃門諭公﹐此微物﹐不足辭。𨿽家人亦以爲不害大體﹐屢辭恐違中旨。公曰「此固微物﹐要是例外也。大臣例外受賜不辭﹐若人主例外作事﹐何以止之﹖」竟辭不受﹐此王魏公所以有美珠之憾也。

魏文帝爲五官中郎將時﹐天下向慕﹐賓客如雲。邴根矩獨守道持常﹐若非公事﹐自不妄舉動。曹公微使人從容問之﹐邴答曰「吾聞國危不事冢宰﹐君老不奉世子﹐此典制也。」曹公深重其言。徳宗令王叔文直東宮﹐太子欲言宮市之獘﹐人皆贊美﹐叔文獨無言。罷坐﹐太子謂叔文曰「君何獨無言﹖」叔文曰「太子視膳問安外﹐不合輒預他事。陛下在位歲久﹐如小人雜間﹐謂殿下收取人心﹐則安能自解﹖」太子聞之曰「苟無先生﹐安得聞此言﹖」觀此二事﹐則知所以安儲君﹐全臣節矣。昔王勃在沛王府時﹐諸王方共鬥鷄﹐勃戲爲沛王檄英王雞。髙宗見之大怒曰「此殆交構之漸﹐卽日竄勃﹐輕動若此﹐豈不悲哉﹗」

禦史臺有閽吏﹐隸臺中四十餘年﹐善評其優劣。每以所執之梃﹐待中丞之賢否﹐中丞賢則橫其梃﹐否則直其梃。此語喧於縉紳。凡爲中丞者﹐惟恐者梃之直也。範諷爲中丞﹐聞望其峻。一日視事次﹐閽吏忽直其梃。範大驚﹐立召問曰「爾梃忽直﹐豈覬我之失耶﹖」吏初諱之﹐苦問﹐乃言曰「昨見中丞召客﹐親諭庖人造食﹐指揮數四。庖人去﹐復丁寧之。大凡役使者﹐受以法而觀其成﹐苟不如法﹐有常刑矣。何事喋喋﹖若使中丞宰天下﹐不止一庖人之任﹐皆欲知此喋喋﹐不亦勞而可厭乎﹖某心鄙之﹐不知其梃之直也。」範大笑慚謝。此言似覺知大體者。嘗見達官分置下人﹐語多不詳﹐及其失誤加責﹐亦已後時。大都與庸人言﹐不得不多﹐與君子言﹐不得不簡﹐自有詳略耳。昔張茂先問孔明言教何碎﹖李密曰「昔舜禹臯陶相與語﹐故得簡大溫誥。與凡人語宜碎﹐孔明與言者無己敵﹐言教是以碎耳。」茂先大善其對﹐此眞得君子之心。若直梃者﹐所謂下人彊作解事者。

裴晉公不信術數﹐每語人曰「雞豬魚蒜﹐逢箸則喫。生老病死﹐時至則行。」《詩》曰「民之質矣﹐曰用飲食﹐不識不知﹐順帝之則﹐此之謂也。」今人慕仙悅佛﹐妄念盈腔﹐乃欲變食﹐便可永算﹐可謂不知順天者矣。然淸心寡欲﹐節食頤貞﹐亦是美事﹐但不可有妄心耳。

晉朱伺有武勇﹐江夏太守楊瑉問將軍擊賊﹐何以多勝﹖伺曰「兩敵相對﹐惟當忍之。我能忍﹐是以勝。」夫兩軍相向﹐勇者先登﹐今不貴勇而貴忍﹐此眞一字千金﹐兵法也。」嘗問教師曰「兩人相鬥﹐勝負未分﹐能先決乎﹖」曰「後動者勝﹐蓋已見形故耳。」是以君子貴養气。老子曰「君子知天下之不可先也﹐而後之﹐以此。」

慶曆中﹐余靖歐陽修蔡襄王素在臺中﹐力引石介爲諫官﹐執政亦欲從其請。時範文正爲參政﹐語同列曰「石介剛正﹐天下所聞﹐然性亦好異。若使爲諫官﹐必以難行之事﹐責人主以必行。少拂其意﹐則引裾折檻﹐叩頭流血﹐無不爲矣。主上𨿽富有春秋﹐然無失徳﹐朝廷政事﹐亦自修舉﹐安用如此﹖」人服其言。後溫公欲用張無盡﹐嘗問東坡﹐坡云「犢子𨿽俊可喜﹐終敗人事﹐不如求負重有力﹐而馴良服轅者。使妥行於八達之衢﹐爲不誤人也。」溫公遂止。觀此﹐可見志剛气銳﹐終非遠到。東坡以气節自負﹐乃爲此言﹐亦是作劊子斬人後﹐漸有覺悟耳。

宋帝嘗問丈夫冠婦人髻﹐皆髙大﹐何耶﹖令狐徳對曰「冠髻在首﹐君之象也。晉之將亡﹐君弱臣彊﹐故江左士女﹐衣小而裳大。宋武帝受命﹐君徳尊嚴﹐衣裳隨亦變攺。此近事驗也。」由是觀之﹐服之不衷﹐所關甚重﹐君子必不隨時變遷﹐以媚時好。重服所以重吾身也。

獸之中﹐聞獬豸觸邪﹐又有名牛形狗聲者食禽獸。逢忠信之人﹐則嚙而食﹔逢姦邪之人﹐則捕禽獸以餉之。邪正不同﹐獸類且然。世固有崇顯姦回﹐屏黜善良者﹐亦其秉懿好徳之心﹐得於天者自少耶﹖噫﹗

魏元忠上封事曰「漢拜韓信﹐舉軍驚笑。蜀用魏延﹐羣臣觖望。此富貴者易爲善﹐貧賤者難爲功也。故陰陽不和﹐拔士爲相﹐蠻貊不庭﹐擢校爲將。」予嘗謂選將求材﹐無論卒伍﹐擢校之言﹐足爲至論。夫世祿損智﹐紈生愚﹐專屬將門﹐往往失士。今募兵乃取之民間﹐而論將多拘於世類﹐此僨師所以成風﹐而軍威由之不振﹐主國是者當有遠鑑。

昔仲長統著《昌言》﹐人皆謂詳觀時蠹﹐成昭政術。其《損益篇》有曰「彼君子居位﹐爲士民之長﹐固宜重肉累帛﹐朱輪四馬。今反謂薄屋者爲髙﹐藿食者爲淸。旣失天地之性﹐又開虛僞之名﹐使小智居大位﹐庶績不咸熙﹐未必不由此也。得拘潔而失才能﹐非立功之實也。以廉舉而以貪去﹐非士君子之志也。夫選用必取善士﹐富者少而貧者多﹐祿不足以供養﹐安能不少營私門乎﹖從而罪之﹐是設機置阱﹐以待天下之君子也。」噫﹗以是爲言﹐是導貪長欲﹐顧足以厲人臣之節乎﹖今聞有道之士﹐亦曰居鄕則一介不取﹐柄用則揮金不顧﹐人皆以爲通﹐似亦非中正之論也。

●卷二

昔白樂天素善李紳而不入徳裕之黨﹐素善牛僧孺﹑楊虞卿而不入宗閔之黨﹐素善劉禺錫而不入亻丕文之黨。嘗賦有木八章﹐其弱柳櫻桃枳橘杜梨野葛水檉淩霄﹐以諷在位與附麗權勢者。其八章則曰有木名丹桂云云﹐則托以自謂。若然﹐其眞可以羣矣。

郤超少卓犖﹐父好聚斂﹐積錢數千萬﹐嘗開庫任超所取。超性好施﹐一日中散與親故都盡。若超可謂能掩父之過者矣。嘗聞呂涇野以少宗伯歸﹐其子向家僮索求宦資﹐無有﹐遂致笞責。涇野覺﹐竟聞於官﹐治其罪。夫以涇野爲父﹐乃有是子。以郤爲父﹐乃得郤超。然則鸞寧有種乎﹖子之才不才﹐信有命矣。

褚彥宣少秉髙節﹐常非從兄彥回身事二代﹐聞彥回拜司徒﹐嘆曰「彥回少立名行﹐不意披猖至此。門戶不幸﹐乃復有今日之拜。使彥回作中書郎而死﹐不當是一名士耶﹖名徳不昌﹐遂令有期頤之壽。」嗚呼﹗人之所至難得者壽﹐而彥回反爲多壽所累。此孔子所以責原壤也。昔箕子論五福﹐亦必以好徳爲言。好徳非福﹐乃所以致福者爾。人而無徳﹐𨿽親如兄弟﹐而反望其促。𨿽聖友如孔子﹐而亦惡其不死﹐然後知夭死不足惜﹐而死有餘責﹐然後足悲耳。

唐待制先與丁晉公爲友﹐後居水櫃街﹐宅正相對。丁將有弼諧之命﹐唐遷居州北。或問其故﹐唐曰「謂之入則大拜﹐數與往還﹐事涉依附。經旬不見﹐情必猜疑﹐故避之耳。」後晉公南遷﹐唐曰「丁之才術李贊皇之流﹐動多靜少﹐任智而鮮仁﹐可以佐三事﹐但不可冢百官耳。」嗚呼﹗此不惟有知人之明﹐亦且得避嫌之道﹐可謂善處友者取以爲法。

戴叔鸞少便誕節﹐居母喪時﹐兄伯鸞居廬啜粥﹐非禮不行。叔鸞食肉飲酒﹐哀至乃哭﹐而二人俱有毀容。或以問叔鸞﹐「子之居喪﹐禮乎﹖」叔鸞曰「禮所以制情佚﹐情苟不佚﹐何禮之論﹖夫食旨不甘﹐故致毀容之實。若味不存口﹐食之可也。論者不能奪。」嗚呼﹗此情實之論也。今人哀不足而禮有餘。詞甚戚而貌益腴﹐視此愧矣。但情旣不佚﹐又能中禮﹐食旣不甘﹐並能變食﹐始爲善道。叔鸞此舉﹐要亦矯世者﹐非自以爲當也。

武侯將軍田仁會誣奏侍禦史張仁﹐髙宗臨問﹐仁惶懼失次。韋仁約歷階進曰「臣與連曹﹐頗知事由。仁懦不能自理﹐若仁會眩惑聖聽﹐致仁非常之罪﹐則臣事陛下不盡﹐臣之恨也。請專對其狀。」詞辯縱橫﹐音旨朗暢﹐髙宗深納之。乃釋仁。夫代人辧對﹐非素致爲時所重者不能﹐而髙宗雅能容之﹐君徳恢然大矣。今人𨿽有密友﹐稍蒙外議﹐恆恐餘波相及。卽推而遠之﹐能代直於當事者之前尙少﹐況以君父臨之乎﹖然仁一遭誣奏﹐便惶懼失次﹐亦非雅度。嘗見吏郎林東城﹑許石城二公﹐爲臺官所論﹐例應奏辧。林恚郁﹐不能作一詞。許旣自陳﹐又復爲林公代作﹐朝士以是觀二公器度。

蔣公琰在大司馬府﹐東曹掾楊戲素性簡略﹐公琰與語﹐不時答應。或構戲於公琰曰「公與戲語而不見應﹐其慢上殊甚。」公琰曰「人心不同﹐各如其面。面從後言﹐古人所戒也。文然欲贊吾是耶﹖則非其本心。欲反吾言﹐則顯吾之非﹐是以默然。是文然之快也﹐乃更以爲慢耶﹖」嗚呼﹗當國者必有如此度﹐然後可與言天下事﹐否則從風靡矣。後人未及拜官﹐先學作諾﹐時事可知已。

潘孟楊在徳宗朝爲翰林學士﹐恩渥極異。有一京尹伺候累日不得見﹐乃遺閽者三百縑﹐劉夫人知之﹐謂潘曰「豈有爲人臣﹐使京尹願一見﹐遺奴三百匹縑﹖其危可知。」遽勸潘避位。夫遺縑求見﹐其人足鄙﹐而其權勢能使人以一見爲重。夫豈無﹖自今士夫欲倚權門﹐先交歡僮僕﹐甚至投刺稱號﹐卒以此敗。皆用權者炫赫之過也。善乎胡存齋參政﹐能折節下士﹐南北士大夫﹐有經其地﹐無不願見者。每患閽人不爲通。是日苟不出﹐卽懸一牌於門曰胡存齋在家。嗚呼﹗開門延賢﹐猶恐賢者不至﹐豈有拒賢者於門庭之外乎﹖可以鑑矣。

韋斌謫靳春時﹐李鄴侯以處士放逐。中夜同宴﹐屢聞鴟音﹐韋流涕。鄴侯曰「此聲﹐人以爲惡。苟以好音聽之﹐則無足悲。」請飲酒不聞音者浮以大白﹐坐客皆企其聲﹐終夕不厭。夫自有聲﹐無與人事﹐而人苦忌之﹐抑何不達﹖昔有牝雞夜鳴﹐主人烹之。明日懷憂以問伊川先生﹐先生曰「彼妄鳴﹐自合烹耳。於人何與﹖然其家亦無他。嘗聞道家言人姓名﹐具在陰司。欲學道﹐須變姓名﹐遠遊四方﹐庶可逃避。」此亦掩耳避者也。

衛玆弱冠﹐與同郡巷文生同稱盛徳。郭林宗與二人俱到市﹐衛子許買物﹐隨價酬直﹐文生訁此訶﹐減價乃取。林宗曰「子許少欲﹐文生多情。此二人﹐非徒兄弟﹐乃父子也。」後文生以穢貨見捐﹐子許以烈節致譽。予於服飾器用之類﹐率不能辧﹐往往托之於人﹐一售卽止﹐不復相疑。見士友中﹐必手自揣量驗估﹐償不相值﹐數反不已。嘗側厭其多事﹐及其旣用之後﹐予物先獘﹐乃嘆爲人所欺。今見子許﹐亦足自解。

孔恂及齊王修識劉元海必亂﹐許劭知曹操爲亂世之姦雄﹐潘糸舀知王惇必反﹐王衍識石勒將爲天下患﹐漢髙知吳王濞必亂東南﹐王叔文知劉辟必亂蜀﹐張九齡識安祿山必亂﹐呂誨知王安石必誤天下﹐陳識蔡京爲國家賊。天下之大蜮﹐數公不知從何而知﹐眞爲先見。

今內府財物﹐未進十庫﹐先戶﹑工二司主政驗之﹐然後從西安門入。又特敕臺諫各一人﹐同內臣驗收。其法非不甚密﹐近內臣用事﹐專論常例﹐不復辧其物之美惡﹐𨿽臺諫亦不能主持。以致百姓交納倍費﹐又不足以供國家之用。𨿽府庫充盈﹐實皆朽濫﹐所謂官民俱困也。嘗見唐開元初﹐楊崇禮爲太府少卿﹐𨿽錢帛充牣﹐丈尺間皆躬自省閱。時議以爲前後爲太府﹐無與爲比﹐擢拜太府卿。時太平且久﹐禦府財物山積﹐以爲經楊卿者無不精好﹐輒爲悵然。感念獘政﹐何時可已﹖

明帝末年﹐頗多忌諱﹐因之犯忤致戮者十有七八。僧瑾每以匡諫﹐恩禮遂薄。時周顒入侍帷幄﹐瑾謂顒曰「陛下比日所行殊非。俗事諷諫﹐無所復益﹐妙理深談﹐彌爲賒緩。惟三世苦報﹐最切近情。檀越儻因機候正當﹐陳此而已。」顒乃習讀法句﹑賢愚二經﹐每見談說﹐輒以爲言。帝驚曰「報應眞當如此﹐亦寧可不畏。」因此犯忤之徒﹐屢被全宥。夫諂佛阿上﹐固非直道。因事啟納﹐多所解悟﹐亦不失其爲忠。張文隱公嘗欲詮釋《道徳經》﹐刪《正道藏》諸書﹐定爲一說以獻﹐竟不獲就﹐賫志而沒。惜哉﹗

昔陸羽著《茶經》﹐常伯熊復廣煮茶之功。李季卿宣諭江西﹐知伯熊善煮茶﹐召伯熊執器﹐季卿爲再舉杯。至江南﹐有薦羽者﹐召之。羽衣野服﹐挈具入﹐季卿不爲禮。羽愧﹐更著《毀茶論》。至宋蔡君謨著《茶錄》﹐造大小龍團﹐歐公聞而嘆曰「君謨士人﹐奚至作此﹖作俑者可罪。」夫飲食﹐細事也﹐君子處世﹐豈不能隨時表見﹖乃於茶鐺水甕中立名﹐其於激頑起廉﹐風猷劣矣。學者猶稱雅致﹐反讓季卿。吾謂季卿能賑水厄﹐功亦不小。

舒州醫人李惟熙善論物理﹐云菱芡皆水物﹐菱寒而芡暖。菱開花背日﹐芡開花向日故也。今仕人以近侍爲熱官﹐以外臣爲冷官﹐亦以去日有遠近與﹖

河間王次子晦私第有樓﹐下臨酒肆﹐其人嘗候晦言曰「微賤之人﹐𨿽禮所不及。然家長幼不欲外人窺之﹐家迫明公之樓﹐出入非便﹐請從此辭。」晦卽日毀其樓。吾嘗遊江南﹐見一士人﹐忌鄰家髙第﹐乃計向背造宅舍﹐使樓脊直犯其門﹐以相厭害。夫古人不欲臨髙窺人﹐況肯損人自利耶﹖風俗薄惡甚矣。

楊城召爲諫議大夫﹐見諸諫官紛紜言事﹐細碎無不聞達﹐天子厭苦之。城方與二弟痛飲﹐人莫窺其涯際。有謁城者﹐城引之與坐﹐輒彊以酒。客辭﹐城輒自飲。客不得已﹐乃與城酬酢。或客先醉臥於席上﹐或城先醉臥客懷中﹐竟不聽客語﹐嗚呼﹗此韓公諍臣之論所由作也。夫言官貴知治體﹐或人言其細﹐我舉其巨﹐人或多言﹐我獨無言。鶴立雞塒羽儀自在﹐乃以酒自亂﹐豈君子安身之術耶﹖後韓熙載在南唐﹐多置女僕﹐晝夜歌舞﹐客至雜坐。熙載語僧徳明云「吾爲此行﹐正欲避國家人相之命。」僧問何故避之﹐曰「中原常虎視於此﹐一旦眞主出﹐江南棄甲不暇﹐吾不能爲千古笑端。」噫﹗相命可逃﹐亂世易避﹐達人玄識﹐嘉遁有途﹐豈网羅眞能彌空﹐而黃鵠無由舉耶﹖此皆以劉院爲宗﹐佯狂避世﹐君子中庸﹐殆不如此。

人之所以貴長年者﹐豈無謂哉﹖以父子兄弟﹐日相保聚﹔親戚朋友﹐日相呼樂而貪生。乃欲一旦滅情去性﹐超然仙境﹐縱能得道﹐以風爲馭﹐以云爲車﹐以時爲月﹐以日爲年﹐以琳瑯爲宮﹐以珠玉爲食。五倫盡去﹐四大以解﹐亦何益乎﹖昔老子有云「大塊勞我以生﹐佚我以死。夫以死爲佚﹐正謂耳目不交﹐心志無慮。復還大化﹐冥然忘形﹐若猶彊畱人世﹐浪寄乾坤﹐時異世殊﹐亦自感愴。便使頹然忘念﹐而生人之理﹐蕩然俱失。旣不能經綸宇宙﹐又不能興亂持危。𨿽神气常生﹐亦與鬼物無異。」吾嘗謂仙者有形之鬼﹐日中可見。鬼者無形之仙﹐幽暗乃出。況四大彊合﹐終難久存。而世人紛紛﹐遐想舉﹐反致揠苗喪生﹐求延得促﹐覺也晚矣。昔範忠宣公云「人或相勉以攝生之理﹐不知人非久在世之物。假如丁令威千歲化鶴歸鄕﹐見城郭人民皆非﹐獨存亦何足樂與﹖」吾心豁然相契﹐乃益信其灼灼耳。

今之學者﹐得一把茅覆頂﹐便非朱攻陸﹐毀道罵佛﹐實陰藉其意﹐而陽乙其文。標置門戶﹐爭爲一祖。細求其實﹐無甚發明﹐畢竟何所裨益﹖昔唐文宗喜經術﹐宰相李石因言施士匈《春秋》可讀。帝曰「朕嘗見之﹐穿鑿之學﹐徒爲異同。學者如浚井﹐得美泉而已﹐何必勞苦旁求﹐然後爲得。」美泉之言﹐有味哉﹗殊可深繹。

唐文宗嘗謂左右曰「若不甲夜視事﹐乙夜觀書﹐何以爲人君﹖」此言當爲帝王法。此所以姦宦相戒﹐毋令帝王讀書﹐見前古治亂興亡之迹﹐亦是仿此。

王介甫﹑呂晦叔同爲館職﹐當時館中皆名士﹐每評論古今人物治喪﹐眾人之論﹐必於於介甫。介甫之論﹐又爲晦叔止。能止人言﹐必識見過人始得。介甫偏執一生﹐獨心服晦叔。急於引用﹐後論新法不合﹐乃嘆晦叔有共工兜之姦﹐不知平日心服者何﹖可見知人不明。一日諸士論劉向言天下事﹐反復不休﹐或以爲知忠義﹐或以爲不達時變﹐未決。介甫來﹐眾問之﹐曰「劉向彊聒人耳。」眾意未滿﹐晦叔來﹐又問之﹐則對曰「同姓之卿與﹖」眾乃服。觀此﹐則知止人言不易也﹐而二公深淺見矣。

孫權謂呂蒙蔣欽曰「宜學問﹐自開益。」蒙曰「軍中多務﹐不及讀書。」權曰「孤豈用卿治經爲博士耶﹖但今涉獵見往事耳﹖」蒙始就學﹐所覽見﹐舊儒弗及。夫將以智爲上﹐將不知學﹐則智無由生﹐𨿽勇力過人﹐僅百夫之敵耳。今人論將﹐不知出此。昔楚子及諸侯圍宋﹐宋公孫固如晉告急﹐於是乎搜於被廬﹐作三軍﹐謀元帥。趙衰曰「可﹐臣亟聞其言矣。說禮樂而惇詩書。詩書﹐義之府也。禮樂﹐徳之則也。徳義﹐利之本也。君其試之。」乃使將中軍﹐卒退楚師。由是觀之﹐將可不知學哉﹗今之將者一字不識﹐徒以弓馬爲事﹐亦何當於折衝。稍能談說前事﹐則又趙括者流。此武事所以不競也。噫﹗

司馬文正公云「登山有道﹐徐行則不困﹐措足於實地則不危」。此遊山訣也﹐不但可以登髙﹐予且用以涉世。

黃巢作亂﹐帝遣田令孜擊之﹐親餞章信門﹐賫遺丰優。然衛兵皆長安髙資﹐世藉兩軍得廩賜﹐侈服怒馬﹐以詫權豪。初不知戰﹐聞選皆哀哭﹐陰出資雇販以備行陣﹐不能持兵﹐觀者寒栗。今團營兵大率類此。前庚戌之變﹐參將陳燦領兵三千﹐防守陵寢。迨賊忽至﹐止四五十騎﹐兵皆跪迎瞑目﹐令解甲先獻﹐引頸受刃。後燦坐以失律﹐餘兵例猶給賞。禁兵不足用﹐自古然矣。

祖士言深好弈棋﹐王處叔謂之曰「禹惜寸陰﹐不聞數棋。」祖云「聊用忘憂耳。」處叔曰「古人遭時﹐則以功達其道。不遇﹐則以言達其才。故否泰不窮也。今晉未有書﹐而天下傾覆﹐舊事蕩滅。君少長王都﹐遊宦四方﹐華夷成敗﹐皆在耳目﹐何不記述﹖使有裁成。昔應仲遠作《風俗通》﹐崔子眞作《政論》蔡伯喈作《勸學篇》﹐史遊作《急就章》﹐猶行於世﹐便爲沒而不朽。當其同時﹐人豈少哉﹗而皆無聞﹐由無述作也。故君子疾沒世而名不稱﹐況國史明乎得失之迹﹐何必博弈而後忘憂哉﹗」祖喟然嘆曰「非不悅子之道﹐力不足也。」嗚呼﹗吾嘗有感於玆言。今悠悠之徒﹐一登仕籍﹐卽傲然自足。謂簿書奔走﹐可以長守祿位﹐不復事詩書矣。又有好誕任達﹐率以遊燕爲歡﹐見人著作﹐轉相嗤笑曰「爲人辦覆瓿者﹐動以蕭雍州恭爲言。」恭見梁元帝居藩﹐動心著述﹐厄酒未嘗妄進。每語人曰「下官歷觀人世﹐多有不好歡樂﹐乃仰眠牀上﹐看屋梁而著書。千秋萬歲﹐誰傳此者﹖勞神苦思﹐竟不成名﹐豈如臨淸風﹐對朗月﹐登山涉水﹐肆意酣歌﹖夫未能聞道﹐輒自著述求名﹐誠爲可笑。」然與潦倒杯酒﹐沈惑揪枰﹐浪度一生者﹐亦自有間。昔李琰之每休假之暇﹐恆閉門讀書﹐不交人事。常語人曰「吾所以好讀書﹐不求身後之名﹐但異見異聞﹐心之所願。是以孜孜搜討﹐欲罷不能﹐豈爲聲名勞七尺也﹖此乃天性﹐非爲力彊。」嗟夫﹗吾嘗云「得書能遂生前樂﹐好學非干身後名。」每誦琰之此語﹐不覺神鬯。同心之言﹐何可多得﹖

二王是韓持國婿﹐一日訪蘇端明﹐端明因問訊持國。王曰「公自致政來﹐尢好爲歡。嘗謂身已癃老﹐且以樂聲自娛。不爾﹐無以度日。」東坡曰「殘年正不應爾﹐願爲某傳一語於持國。」頃有一老人﹐未嘗參禪﹐而雅合禪理﹐死生之際﹐極爲了然。一日置酒大會﹐酒闌語眾曰「老人卽今且去。」因攝衣正坐﹐奄奄欲逝。諸子惶�遽呼號曰「大人今日乃與世訣﹐願畱一言爲教。」老人曰「本欲無言﹐今爲汝懇﹐只且第一五更起。」諸子未諭。老人曰「惟五更可以干當自家事。」諸子曰「家中幸丰﹐何用早起﹖舉家諸事﹐皆是自家﹐豈有分別﹖」老人曰「所謂自家事﹐是死時將得去者。吾平時治生﹐今日就化﹐可將何者去﹖」諸子頗悟。今持國自謂殘年﹐請二君言與持國﹐但言某請持國幹當自家事﹐與其勞心聲酒﹐不若爲可以死時將去者計也。夫以暮年耽於聲樂﹐固爲過計﹐而坡老善誘其說止此﹐豈無有別說更可怡老者乎﹖然亦可爲吾輩小歇肩方也。

武三思妓素娥﹐有殊色﹐狄梁公請出之﹐忽失所在。於堂奧中聞蘭麝芬馥﹐附耳而聽﹐卽素娥語曰「某花月之妖。帝遣奉公言笑。梁公﹐時之正人﹐不敢見。」邪不幹正﹐於此可見。

向雄經事鐘會﹐會誅後﹐雄收斂營葬。晉文王召雄責之曰「往者王經之死﹐卿哭於東市﹐我不問也。今鐘會作逆﹐又輒收葬﹐若復相容﹐如王法何﹖」雄對曰「昔先王掩骼埋﹐仁流枯骨﹐當時豈先卜其功罪﹖今王誅旣加﹐於法已備﹐雄感義收葬﹐教亦無闕。法立於上﹐教宏於下﹐何必使雄違生背死﹐以立於時﹖殿下讎枯骨﹐以爲將來仁賢之資乎﹖」晉王稱善。後柳仲逞先爲牛奇章辟客﹐後李衛公知其無私﹐奏爲京尹。仲逞謝曰「自言不期太尉恩獎及此﹐仰報盛徳﹐敢不如奇章公門館。」衛公不以爲嫌。仲郢常感衛公之知。大中朝﹐李氏無祿仕者﹐仲郢領鹽鐵﹐特取衛公兄子從質爲推官﹐知蘇州院﹐令以祿利瞻南宅。時令狐爲宰相﹐不悅。仲郢與書曰「任安不去﹐嘗自愧於昔人。吳詠自裁﹐亦何施於今日﹖李太尉受責旣久﹐其家已空﹐遂絕丞嘗﹐誠深痛惻。」深嘆美﹐卽與從質正員官。夫二賢之言﹐不惟理卽順正﹐而辭亦暢達﹐能使怒者忘怨。抑其厚誼髙致﹐自能感悟。世人𨿽有恩姦﹐儻遇嫌忌﹐遠自遜避﹐背徳忘交﹐亦所不惜。用情之薄﹐遂至於此。存此二事﹐以惇世風。

龐相判太原日﹐司馬溫公適ヘ並州。一日﹐彼檄巡邊﹐溫公因便宜命諸將築堡於窮鄙而不以聞。後爲西羌所敗﹐殺一副將﹐朝廷深訝龐公擅興﹐詰責不已。龐公旣素重溫公﹐略弗自言。久之﹐遂落使相﹐以觀文殿學士罷歸﹐龐公益默不一語﹐溫公用是得免。夫以身庇人﹐尢人所難。昔聞石塘公爲大司寇時﹐嘗與三法司會題﹐適廷尉後奏﹐上怒﹐降首事者一級。時公已兼宮保﹐腰玉矣﹐乃削兼官﹐僚屬勸公自明﹐公不辧曰「尙書猶在也。」後任冢宰一考﹐復賜玉。人皆服其雅量﹐見前輩風流﹐令人羨慕無已﹐然溫公輕舉﹐亦自可戒。

王令明兄鑑頗好娶斂﹐廣營田業﹐令明意甚不同。嘗謂鑑曰「尊何用田爲﹖」鑑曰「無由何由得食﹖」令明曰「亦復何須得食﹖」昔王思寂舊野在鐘山﹐有田八十餘頃﹐與族及故舊共佃之。常語人曰「我不如鄭公業有田四百頃﹐而食常不周﹐以此爲愧。若有田能如此作用﹐亦自不惡﹐但以聚斂營之﹐誠無用田爲。」

範忠宣旣薨﹐朝廷賜碑額曰「世濟忠直」。時唐君益知潁昌﹐爲表其居曰「忠直坊」。正平語尹益﹕「荷公厚意﹐但上命揭於墓隧﹐假寵於範氏。若施之康莊﹐以爲往來之觀﹐非朝廷意也。」君益言「此州郡之事﹐於君家無與。」正平曰「先人功名﹐何待此而顯﹖且十室之邑﹐必有忠信﹐流俗所尙﹐識者所止。異時不獨吾家爲人嗤誚﹐公亦寧逃於指議﹖故敢以力請。」時李端叔官於許﹐語君益曰「頃胡文恭知蘇州時﹐蔣希魯致政歸﹐文恭嘗學於蔣﹐乃表其第爲『難老坊。』蔣公見之不樂﹐曰﹕『此俚俗歆艷﹐內不足而假之人以爲誇者﹐非所望於故人也。』時營繕已畢﹐文恭因其嘗獲芝艸﹐遂更爲『靈芝坊』。文恭退而語人曰﹕『識必因徳而後達﹐蔣公之識如此﹐非吾所及也。』」君益聞端叔言﹐遂撤範氏之坊。嗚呼﹗昔人識度乃爾。今率假重於人﹐得有司片板數字﹐懸之宅裏﹐以相誇耀甚有乞建求助﹐上以此爲惠﹐下以此爲恩﹐一時成風﹐恬不之愧﹐亦見世變。

凡新羊入羣﹐爲羣羊所觸﹐不相親附﹐火燒其尾則定。夫羊﹐義獸也﹐見虎不避﹐羣鬥爭死﹐乃觸新附者何耶﹖不輕合耳。惟不輕合﹐故能相許以死。此所以有道者不輕定交﹐一與之交後﹐死生患難﹐不相背棄﹐故不得不難其始。

王克敬嘗爲兩浙鹽運使﹐溫州逮鹽犯﹐以一婦人至﹐克敬大怒曰「豈有逮婦人行千里外﹐與吏卒雜處﹐污教甚矣。自今毋得逮婦人。建議著爲令﹐今法司中鞫獄﹐每事必�有一二婦人﹐啟釁證佐皆由此等。常見男子易屈﹐婦人足智難理﹐京師四方之極﹐乃爾混亂﹐竟莫能革﹐何由興化﹖外郡以逮婦爲最辱﹐往往構訟連年不解﹐亦司理者無復以克敬爲心耳。」

盧思道聰明俊辧﹐年十六﹐中山劉松爲人作碑﹐以示思道。思道讀之﹐多所不解﹐乃感激讀書﹐師事刑子才。後復爲文示松﹐松不能甚解﹐乃喟然嘆曰「學之有益﹐豈徒然哉﹖」因就魏收求異﹐書數年才學兼著。以此知士不可一日不學。若更知所以學﹐不但善變素絲﹐天地造化在我矣。

向玄季有義學才能﹐立身方雅﹐與袁太尉﹑徐司空﹐顏揚州並相友善。後揚州貴勢當朝﹐玄季猶以素情自負﹐不相推下。範伯玉戒之曰「名位不同﹐禮有異數﹐卿何得作曩時意耶﹖」玄季曰「我與士遜心期久矣﹐豈可一旦以勢利處之﹖」噫﹗交道甚難﹐在士遜則當忘勢﹐在玄季猶當異禮﹐非曰曲徇﹐所以全交爾。

明皇友悌﹐古無有者﹐嘗以書賜弟憲等。魏文帝詩曰「西山亦何髙﹐髙髙殊無極。上有兩仙童﹐不飲亦不食。賜我一丸藥﹐光耀有五色。服之四五日﹐身輕生羽翼。」朕每言服藥而生羽翼﹐寧如兄弟天生之羽翼乎﹖陳思王之才足以經國﹐詔止朝謁﹐卒使優郁。魏祚未終﹐司馬氏奪之﹐豈神效丸耶﹖嗚呼﹗吾每讀天生羽翼之言﹐不覺愴然動念。嘗見家人翁止生一子﹐念其孤立﹐每以爲憂。及連舉數子則喜﹐以羣枝相附﹐飆風不驚。及其長大﹐各立門戶﹐則互相讎隙﹐反結外姓﹐以爲彊輔。恐其室人﹐是自翦其羽翼﹐而假人爲重者﹐卒生禍亂。而昔之彊輔﹐終非一體﹐亦皆散棄。始知友生不如兄弟﹐嗟無及矣。

●卷三

讀書貴神散。昔支道林談﹐善標宗會﹐而章句或有所遺時爲守文者所陋。謝安聞而善之﹐曰「此乃九方之相馬﹐略其玄黃﹐取其駿逸﹐善學者顧不以記誦爲能也。」故謝顯道誦史不遺一字。程子以爲玩物喪志﹐亦是此意。

昔戴安道就範宣學﹐視範所爲﹐範讀書亦讀書﹐範鈔書亦鈔書。惟獨好畫﹐範以爲無用﹐不宜勞思於此。戴乃書《南都賦圖》﹐範看畢咨嗟﹐甚以爲有益﹐始重畫﹐謂看畫有益於讀書。吾所未解。

劉獻之博觀眾籍﹐人有從之學者﹐輒曰「人之立身﹐𨿽百行殊塗﹐準以四科。要惟徳行爲首﹐子若能入孝出悌﹐忠信仁讓﹐不待出戶﹐天下自知。儻不能然﹐𨿽復多聞博識﹐不過爲士龍乞雨﹐眩惑將來。其於立身之道何益乎﹖」由是學者髙其行義﹐不敢造門。今見博學之士﹐以才華耀世﹐羣競尙之﹐因是驕縱﹐竟以惡終。則昔之彊記多識﹐適以助過遂非。𨿽不足以欺目前﹐而後世誦其言﹐或有想見其爲人者﹐又殊可深罪。

劉尹郡爲政淸整﹐門無雜賓。時百姓好訟官長﹐諸郡往往爲相舉正。劉曰「夫居下訕上﹐此獘道也﹐古之善政﹐司契而已﹐豈不以惇本正源﹐鎭靜末流乎﹖君𨿽不君﹐下安可以失禮﹖若此風不革﹐百姓將往而不反。」遂寢不問。夫官多不法﹐若置而不問﹐則畱民害。若因訟言以去長吏﹐則來者不振。嘗與一當道言曰「宜卻民言而以他事去之﹐則法行而堤不裂﹐始爲政體。然又有因是而大與民讎者﹐可勝嘆論。」

王粲好驢鳴﹐將葬﹐文帝臨其喪﹐顧語同遊曰「王好驢鳴﹐可各作一聲送之。」赴客各一作驢鳴。噫﹗此可爲令乎﹖驢鳴本無可悅耳。王好孫子荊驢鳴﹐張南渠亦好驢鳴﹐亦何咄咄異人﹖戴叔鸞母好驢鳴﹐叔鸞每作驢鳴以悅之。夫子以是悅母﹐友以是悅朋﹐君以是悅臣﹐皆不可曉。

王汝南少無婚﹐自求郝普女﹐父昶以其癡﹐會無處﹐任其意﹐便許之。旣婚﹐果有令姿淑徳﹐生東海﹐遂爲王氏母儀。或問汝南﹐何以知之﹖曰「嘗見井上取水﹐舉動容止不失常。未嘗忤觀﹐以此知之。」嗚呼﹗今人不知擇婦﹐惟重世系﹐豈知鸞鳳寧有種乎﹖王公超識至此﹐其英才挺生﹐不獨有女徳云。

《孔氏誌怪》曰「盧充者﹐範陽人。家西三十里﹐有崔少府墓。充先冬至一日出家西獵﹐見一獐﹐舉弓而射﹐卽中之。獐倒而復起﹐充逐之﹐不覺遠﹐忽見一里門如府捨﹐門中一鈴下有唱家前﹐充問此何府也﹖」答曰「少府府也。」充曰「我衣惡﹐丹阝得見貴人﹖」卽有人提補新衣迎之。充著盡可體﹐便進見少府﹐展姓名﹐灑炙數行。崔曰「近得尊府君書﹐爲君索小女婚﹐故相延耳。」卽舉書示充。充父亡時𨿽小﹐然已見父手迹﹐便戲嘆無辭。崔卽敕內令女郎莊嚴﹐使充就東廊。充至﹐婦已下車﹐立席頭﹐其拜﹐爲三日畢﹐還見崔。崔曰「君可歸矣。女有娠相﹐生男當以相還﹐生女當畱自養。」敕外嚴車送客。崔送至門﹐執手零涕﹐離別之感﹐無異生人。復致衣一襲﹐被褥一副﹐充便上車﹐去如電逝﹐須臾至家。家人相見﹐悲喜推問﹐知崔是亡人﹐而入其墓﹐追憶懊惋。居四年﹐三月三日臨水戲﹐忽見一犢車﹐乍浮乍沒﹐旣上岸﹐充往開車後戶﹐見崔氏女與三歲男兒共載﹐充見之欣然﹐欲捉其手﹐女舉手指後車曰「府君見人﹐卽見少府。」充往問訊﹐女抱兒還充﹐又與金碗別﹐並贈詩曰「煌煌靈芝質﹐光麗何猗猗﹖華艷當時顯﹐嘉異表神奇。含英未及秀﹐中夏罹霜萎。榮曜長幽滅﹐世路永無施。不悟陰陽運﹐哲人忽來儀。會淺離別速﹐皆由靈與祗。何以贈余親﹖金碗可頤兒。愛恩從此別﹐斷絕傷肝脾。」充取兒碗及詩﹐忽不見二車處。將兒還﹐四坐謂是鬼魅﹐僉遙唾之。形如故﹐問兒誰是汝父﹐兒徑就充懷。眾初怪惡﹐傳省其詩﹐慨然嘆死生之玄通也。充詣市賣碗﹐髙舉其價﹐不欲速售﹐冀有識者﹐欻有一老婢問充得碗之由﹐還報其大家﹐卽女姨也。遣視之﹐果是。謂曰「我姨姊崔少府女﹐未嫁而亡。家親痛之﹐贈一金碗著棺中﹐今視卿碗甚似﹐得碗本末﹐可得聞不﹖」充以事對﹐卽詣充家迎兒。兒有崔氏狀﹐又似充貌。姨曰「我舅甥三月末間產﹐父曰春B12溫也﹐願永彊也。」卽字溫休﹐溫休蓋幽婚也﹐其兆先彰矣。兒遂成爲令器﹐歷數郡二千石﹐皆著績。其後生植﹐爲漢尙書。植子毓﹐爲魏司空﹐冠蓋相承至今也。余嘗聞髙太史談﹐河南有一鬼戶﹐甚奇﹐竊疑其說。今讀孔氏傳﹐若相符云。河南村中有一婦﹐負娠以疾逝﹐後二年﹐其夫至一酒肆﹐見架上布被﹐目屬久之﹐蓋其婦斂時物也。問曰「此物奚至﹖」酒保曰「有一婦人時以市餅。」曰「此婦何在﹖」曰「薄暮當至。」因竊視之。至夕﹐其婦果至﹐懷數餅而去﹐乃蹤迹之﹐及墓遂隱。次日告親友﹐發冢開棺﹐見屍如故﹐有一兒坐其旁﹐舉而視之﹐笑語俱人。因扌歸﹐後成立﹐生數子﹐今將四五十丁﹐鄕人稱爲鬼戶。由此觀之﹐宇宙間何所不有﹐但人不及見耳。

五色﹐尾有毛﹐如船柁﹐小於鴨﹐性食短狐﹐在山澤中﹐無復毒气。故�賦云「尋邪而逐害。」此鳥蓋溪中之敕邪逐害者﹐故取以爲服。陳昭裕《建州圖經》曰「溪於水渚宿﹐先少﹐若有敕令然。又其浮游﹐雄者左﹐雌者右﹐羣伍皆有式度。」今科中皆服﹐而揖獨尙左﹐或取義於此。

李文靖所居陋巷﹐廳事無重門﹐頹垣敗壁﹐不以屑意。堂前藥闌壞﹐夫人戒守舍者勿葺以試公﹐公經月終不言。夫人以語公﹐公笑謂其弟曰「豈可以此動吾一念哉﹗」而韓魏公所至﹐輒起宮室﹐務求廣大莊麗﹐人亦未嘗以是短之。可覘二公所存不同﹐故規模亦別。

余友汪子苦性急﹐櫛發不順﹐卽拔發。蒙巾偶引他發﹐卽裂其巾。諸事稱是。余嘗笑曰「人七情互用﹐安得獨行多怒﹖人皆憂其達日何以居位。」餘日政爾不達﹐後果以貧卒。一日讀中興書﹐見王述性急﹐嘗食雞子﹐以箸刺之﹐不得﹐便大怒﹐舉以擲地。雞子於地圓轉未止﹐仍以屐齒輾之﹐又不得﹐嗔甚﹐復取入口中﹐嚙破吐之。王羲之聞而大笑。此與汪子何異﹖述固急﹐後遇謝無逸﹐以事相忤極罵。述正色面壁不動﹐謝去良久﹐問左右曰「去未﹖」答云已去﹐然後復坐。性急乃爾能容﹐此固小巫見大巫﹐不覺自屈。知世復又有善怒者﹐因書以爲誡。

恆衝以將相異宜﹐才用不同﹐忖己徳量﹐不及謝安。故解揚州以讓安。自謂少經軍鎭﹐乃爲荊州﹐聞苻堅自出淮淝﹐深以根本爲慮﹐遣其隨身精兵三千人赴京師。時安已遣諸軍﹐且欲外示閒暇﹐因令衝軍還。衝大驚曰「謝安乃有廟堂之量﹐不嫻將略﹐吾量賊必破襄陽而並力淮淝。今大敵果至﹐方遊談示暇﹐遣諸不經事年少而實寡弱﹐天下誰知﹖吾其左衽矣。」俄聞淝上大捷﹐漸慨而薨。嗚呼﹗此何足死也﹖吾方美之。夫讓揚任荊﹐推賢也。遣兵內援﹐忠國也。知賊所向﹐審機也。淝水成勛﹐當共爲國喜﹐反重爲己愧﹐此桓車騎之所以止於車騎也。

王戎子綏﹐欲取裴遁女。綏旣早亡﹐戎過傷痛﹐不許人求之﹐遂致老無敢取者﹐此亦用情太過也。裴室亦能久畱其女﹐此誼倍篤。後庚亮兒會遭蘇峻難﹐其婦諸葛彪女也﹐將攺適﹐與亮書及之。亮答曰「賢女尙小﹐故其宜也。感念亡兒﹐若在初沒﹐彪視遁何如哉﹖」

呂夷簡生四子﹐皆穎異。與夫人語﹐四兒它日皆顯重﹐不知誰作宰相﹐吾將驗之。一日﹐四子居外﹐夫人令小鬟擊四寶器﹐貯茶而往﹐教令至門﹐故跌而碎之。三子皆失聲﹐獨公著凝然不動。夷簡謂夫人曰「此兒必作相。」元祐中果大拜。夫父母之視子﹐自言語學識﹐起居動作﹐皆可覘驗﹐必待碎器而後見乎﹖蓋人之器量﹐於成敗得喪處最易見﹐故以此試之。然文靖獨先忍碎四寶器﹐亦見量處。大丈夫以量爲先。

彭城元伯楚歷典二郡﹐早喪妻﹐不肯娶。臨終敕子便畱葬﹐無取汝母喪柩。若亡者有知﹐往來不難。若無知﹐只爲煩耳。此可爲超識遠邁常情。今仕人在外﹐幼子弱女𨿽間關﹐必載還本土﹐祗是俗情不割耳。昔有友人爲小官﹐卒於貴州﹐予勸卜葬於彼﹐人皆以爲不情﹐不知古有行之者﹐書此以證吾言之非妄。

王司徒謐與遠公書曰「身年始四十﹐而衰同耳順。」遠答曰「古人不愛尺璧而重寸陰﹐觀其所存﹐似不在年耳。檀越旣履順遊性﹐何羨遐齡」﹖人稱善誘。此與孔子朝聞夕死之語﹐互相發明。

吉安永丰山中﹐有地名回龍坑﹐極爲崇峻。文山先生一日奉皇后避亂過此﹐爲元兵所追﹐走入坑中﹐兵益近﹐自度不免﹐乃禱於山曰「若趙室尙可延長﹐此峯當傾﹐橫絕山口﹐以遏來兵。」山峯遂崩。兵至路迷﹐遂不能。度山中有毛姓者﹐族甚眾﹐因畱其家﹐凡二日﹐始去。村中蛙聲甚鬧﹐後問曰「亂鳴者誰﹖」曰「蛙也。」曰「何用苦鬧﹖」蛙聲遂絕。至今此村蛙不鳴。先時毛姓造一牀﹐甚華﹐但寢其上﹐則搖動不寧﹐遂不敢用。適後至﹐則以奉後﹐牀不復動﹐亦異事也。毛姓到今猶繁﹐毛與郭給捨有親﹐給捨與餘言如此。郭永丰人﹐名汝霖。

元文敏公元善參議中書日﹐會朝廷遣蒙古大臣一員使交趾﹐公副之﹐將還。國主賫以金﹐蒙古受之﹐公固辭。主曰「彼使臣已受矣﹐公獨何爲﹖」公曰「彼所以受者﹐安小國之心。我所以不受者﹐全大國之體。」主嘆服。今使臣冊封宗室﹐或封外國﹐多用武臣爲正﹐文臣副之。武臣不但受其贈金﹐反多索焉。文臣則不受﹐或原於此。其所儀刑者甚遠也。

余嘗讀水心葉公進捲曰「今俗吏欲抑兼並﹐破富人以扶貧弱者﹐意則善矣。此可隨時施之於其所治耳﹐非上之所恃以爲治也。夫州縣獄訟繁多﹐終日之力不能勝﹐大半爲富人役耳。是以吏不勝忿﹐常欲起而誅之。縣官不幸而失養民之權﹐專歸於富人﹐其積非一世也。小民之無田者﹐假田於富人﹐得田而無以爲耕。借資於富人﹐歲時有急﹐求於富人﹐其甚者﹐傭作奴婢﹐歸於富人。遊手末作﹐俳優技藝﹐傳食於富人﹐而又上當官輸﹐雜出無數。吏常有非時之責﹐無以應上命﹐常取具於富人。然則富人者﹐州縣之本﹐上下之所賴也。富人爲天子養小民﹐又供上用。𨿽厚取贏以自封殖﹐計其勤勞﹐亦略相當矣。乃其豪暴過甚﹐兼取無已者。吏當教戒之﹐不苛宰相﹐顧喜軟美者乎﹖」九齡攺容居。不宜豫置疾惡於其心﹐苟欲以立威取名也。夫人主旣不能自養小民﹐而吏先已破壞富人爲事﹐徒使其客主相怨﹐有不安之心﹐此非善爲治者也。」此論甚得治體。按《周官》十二政﹐曰安富﹐曰卹貧﹐貧者卹﹐富者安﹐此聖人之政所以爲平﹐故萬物各得其所。

衛靈王死﹐夫人無子﹐傅妾有子。一日謂傅妾曰「孺子養我甚謹﹐子奉祀而妾事我。吾聞主君之母﹐不妾事人。今我無子﹐於禮斥絀之人也﹐得畱幸矣﹐又煩孺子﹐我甚慚。願出居外﹐以時相見﹐甚便。」傅妾泣曰「夫人欲使妾氏受三不祥耶﹖事君不終﹐一不祥也﹔夫人無子而婢妾有子﹐二不祥也﹔夫人欲出居外﹐使婢子反居內﹐三不祥也。妾聞忠臣事君無懈﹐孝子養親患無日也。妾豈敢以少貴之故變妾之節哉﹖」退而謂其子曰「吾聞君子奉上下之儀﹐修先古之禮﹐順道也。今夫人難我﹐將欲居外﹐使我居內﹐逆道也。處逆而生﹐豈若守順而死。」欲自殺﹐夫人聞之懼﹐許畱終養。噫﹗若衛夫人者﹐可善處子母嫡庶之間者矣。夫子王則母后﹐禮也。禮無二後﹐則忌生矣。忌則不終﹐故秦尊華陽則廢芊後﹐與其廢也寧外﹐故曰善處子母嫡庶之間也。而傅妾則自以爲罪﹐而要之以死﹐則尢難矣。亦夫人素所處者得其心也。不然﹐長信宮之行﹐恐自不免矣。

吾聞徳淸有女獄山﹐問之﹐曰「有姚恢者﹐縣之千秋鄕人﹐東漢時爲淸州刺史﹐時與沈戎爲婚姻。縣東北有柯田﹐山水嘉甚﹐恢謀定居﹐其女泄之沈氏﹐爲戎所奪。恢憤﹐賺女歸寧﹐竟囚之薴溪之北山墟間﹐至死不悔。戒其後三世不得舉女。」女獄山﹐卽恢囚女處也。嗚呼﹐異哉﹗田居﹐細事也。竟以是而滅天性之恩﹐世固有若人者。語云「𨿽有親父﹐安知其不爲虎。𨿽有親兄﹐安知其爲狼﹐人情大可畏矣。」

昔景公成路寢之臺﹐逢於何遭喪﹐請於晏子曰「於何之母死﹐兆在寢臺牖上﹐願請合骨。」晏子曰「嘻﹐難哉﹗爲子復之不得﹐將若何﹖」曰「小人將左手擁格﹐右手捆心﹐立餓枯稿而死﹐以告四方之士曰﹕『於何不能葬其母者也。』」晏子見公﹐爲於何請。景公作色曰「古之及今﹐子亦嘗聞有葬人主之宮者乎﹖」曰「古之人﹐其宮室節﹐不侵民居﹐今奪人之居﹐廣爲臺榭﹐使死者畜哀﹐生者畜憂﹐不如許之。」公曰諾。於何葬其母﹐涕氵夷而去。噫﹗景公晏子﹐俱盛徳事也。難哉﹗於何又能誓死﹐得如所請﹐則尢難矣。余甚疑之。夫人主之宮﹐死者穴之﹐世寧有是理乎﹖但當卜地﹐官爲之攺葬﹐使得合焉。則民得償地之便﹐而宮亦無入鬼之凶矣。晏子亦未之思耳。嗚呼﹗若此者﹐可以爲難矣﹐仁則吾不知也。

嘗讀《後漢書》﹐見李固旣策罷知禍遣三子歸。時燮年十三﹐姊文姬﹐爲趙伯英妻﹐賢而有智。見二兄歸﹐其知事本﹐泫然獨悲。曰「李氏滅矣。」密與二兄謀﹐豫藏匿燮﹐托言還京。有頃﹐難作﹐下郡收固三子﹐二兄受害﹐文姬乃告父門生王成曰「君執義先公﹐有人古之節﹐今委君以六尺之孤﹐李氏存滅在君矣。」成乃將燮乘江東下﹐入徐州界﹐令變名姓﹐爲酒家傭﹐而成賣卜﹐各爲異人﹐陰相往來。燮受從學﹐酒家異之﹐因以女妻燮﹐燮專精經學十餘年﹐聞梁冀誅而災靑屢見﹐史官上言﹐宜有赦令﹐又當存錄大臣冤死者子孫。於是大赦﹐並求固後嗣﹐燮乃以本末告酒家﹐酒家具車重厚遣之﹐皆不受﹐遂還鄕裏追服。姊弟相見﹐悲感旁人。旣有戒燮曰「先公正直﹐爲漢忠臣﹐而遇朝廷傾亂。梁冀肆虐﹐吾令宗祀血食將絕﹐今弟幸而得濟﹐豈非天耶﹖宜杜絕眾人﹐勿妄往來。愼無一言加於梁氏﹐加梁氏則連主上﹐禍重至矣。惟引咎而已。」燮謹從其誨﹐後王成卒﹐燮以禮葬之﹐四節爲位祠焉。晉辛憲英﹐辛田女也﹐適羊耽。憲英弟敞﹐爲大將軍曹爽參軍﹐司馬宣王將誅爽﹐因爽出閉城門﹐司馬魯芝將爽府兵斬關出城赴爽﹐來呼敞俱去。敞問憲英曰「天子在外﹐太傅閉城﹐門人云將不利國家﹐於事可得爾乎﹖」憲英曰「天下有不可知﹐然以吾度之﹐太傅不得不爾。明皇帝崩﹐把太傅臂以後事付之﹐此言猶在朝士之耳。且曹爽與太傅﹐俱受寄托之任﹐而獨專權勢﹐於王室不忠﹐於人道不直﹐此舉不過誅爽耳。」敞曰「然則事就乎﹖」憲英曰「得無殆就﹐爽才非太傅之偶也。」敞曰「然則敞可以無出乎﹖」憲英曰「安可不出﹖職守﹑人之大義也。凡人在難﹐猶或卹之﹐爲人執鞭而棄其事﹐不祥。」敞遂出﹐宣王果誅爽。敞嘆曰「吾不謀於姊﹐幾不獲於義。」逮鐘會爲鎭西﹐憲英謂從子羊祐曰「會在事縱恣﹐非持久處下之道﹐吾畏其有他志也。」祐曰「季母勿多言。」其後會請子爲參軍﹐憲英憂曰「他日見鐘會之出﹐爲吾國憂之﹐今日難至吾家。」固請國馬文王不聽。憲英語曰「行矣戒之。古之君子﹐入則致孝於親﹐出則致節於國﹐在職思其所司﹐在義思其所立﹐不遺父母憂患而已。軍旅之問﹐可以濟者﹐其惟仁恕乎﹖」竟以全。吾於史中見二女才智﹐有非丈夫所能及者﹐俱以知全其弟﹐全其子﹐可易得哉﹗因錄以傳﹐孰謂生女不關門戶哉﹖

汝南周翁仲婦產一女﹐會屠者妻產一男﹐翁仲妻密以錢易屠者之男。後翁仲作北海相﹐使見鬼主簿周光與兒同祭先塋﹐主簿回﹐謂翁仲曰「祭所但見屠兒﹐獘衣襤褸﹐持刀割肉﹐別有人帶靑綬﹐彷徨東廂不進﹐何也﹖」翁仲乃持劍問妻﹐妻具陳其事。翁仲曰「凡有子者﹐欲承先祖﹐先祖不享﹐何用﹖」遂以車馬送還屠家﹐往迎其女﹐此於《風俗通》﹐因知祭享誠不可妄。古云神不歆非類﹐信矣﹗近聞湖南一學士無子﹐陰構有娠者﹐取以爲妾﹐遂生五男。今族人皆外之﹐不許入廟編牒。若然﹐是不但欺其先祖﹐實自欺耳。作此何益﹖

汝南王叔漢父子方﹐出遊二十年不還﹐叔漢作尙書郎﹐人告子方死於汝南﹐卽遣兄往迎喪。叔漢發哀﹐詔賻錢二十萬。旣而子方從蒼梧回﹐叔漢詣闕乞納賻錢﹐受虛妄罪詔將相大夫會議之。博士任敏議云「凡人中壽七十﹐視父同儕亡﹐可制服也。子方任遠﹐人指其處﹐不可驗也﹐罪不可加焉。」詔許還錢復本官。此事世多有之。昔一仕人誤傳病故﹐銓曹遂作缺補注一官二人﹐因以一人他徒﹐銓曹遂遭浮議落職﹐良以遠言易僞﹐不可不審。

今之仕人﹐率多拘忌。凡營造婚葬行來﹐必選日卜時﹐少有違礙﹐則以爲不吉。坐客言笑﹐偶犯所諱﹐輒終身仇之。及見東漢順帝時﹐廷尉吳雄自孤宦致位司徒﹐雄少時家貧喪母﹐營人所不封土者﹐擇葬其中﹐喪事趣辦﹐不問時日。醫巫皆言當族滅﹐而雄不顧及。子訴﹐孫恭﹐三世廷尉﹐爲法名家。初肅宗時司隸校尉下邳趙興﹐亦不卹諱忌﹐每入官舍﹐輒更繕修館宇﹐移穿攺築﹐故犯妖禁。而家人爵祿﹐益用丰識﹐官至穎川太守。子峻﹐太傅﹐以才器稱。孫安世﹐魯相﹐三葉皆爲司隸﹐時稱其盛。桓帝時汝南有陳伯敬者﹐行必矩步﹐坐必端膝﹐呵叱狗馬﹐終不言死。目有所見﹐不食其肉﹐行路聞﹐便解駕畱止。還捨觸忌﹐則寄宿鄕亭﹐年老方舉孝廉。後坐女婿亡吏﹐太守邵夔怒而殺之。時人多談爲證﹐因錄之以開世俗一禁云。

隋起居注王劭以古有鉆燧攺火之義﹐近代廢絕﹐於是上表請變火。其略曰「臣謹按周官四時變火﹐以救時疾。明火不數變﹐時疾心興﹐聖人作法﹐豈徒然也﹖在晉時有以洛陽火度江者﹐代代事之﹐相續不滅﹐火色變靑。昔師曠食飯﹐云是勞薪所焚。晉平公使視之﹐果然車軸。今溫酒及炙肉﹐用石炭柴火﹐竹火艸火﹐麻ぼ火﹐气味各不同。以此推之﹐新火舊火﹐理應有異。伏願遠尊先聖﹐於五時取五木以變火﹐用功甚少﹐救益方大。縱使百姓習久﹐未能頓同。尙食內廚﹐及東宮諸主食廚﹐不可不依古法。吾味其言﹐以古人攺火﹐其意義至深遠也。然亦非難行之之事。後世偸惰﹐於細事不肯一爲之﹐況望其他乎﹖」余謂不能行之天下﹐猶可行之一家。卽毋論順時救患﹐亦足以見師古之一端也。

隋牛弘嘗從容問劉炫曰「案周禮士多而府史少﹐今令史百倍於前﹐判官減則不濟﹐其故何也﹖」炫對曰「古人委任責成﹐歲終考其殿最﹐案不重校﹐文不繁悉﹐府史之任﹐掌要目而已。今之文簿﹐恆慮覆治﹐鍛煉若其不密﹐萬里追證百年舊案。故諺曰『老吏抱案死』。古今不同﹐若此之相懸也。事繁政敝﹐職此之由。」噫﹗此後世通獘也。今簿書委積﹐而磨勘之使﹐冠蓋相接﹐自謂盡法﹐實徒滋姦﹐亦何益於政理﹖故省官不若省事﹐千載名言﹐何時得去掾吏﹐使我心目豁然﹐亦一快也。

隋辛彥之拜徐州刺史時﹐州牧多貢珍玩﹐惟彥之所貢並供祭之物﹐髙祖善之。顧謂世臣曰「人安可無學﹖彥之所貢﹐稽古之力也。」髙祖以是爲學力﹐尢爲有見。

儀同三司左僕射劉臻無吏幹﹐又性恍惚﹐取悅經史﹐終日覃思。至於世事﹐多所遺忘。有劉訥者﹐亦任儀同﹐俱爲太子學上﹐情好甚密。臻住城南﹐訥住城東﹐臻嘗欲尋訥﹐謂從者曰「汝知劉儀同家乎﹖」從者不知﹐尋訥謂臻還家﹐答曰「知。」於是引之而去。旣扣門﹐臻尙未悟﹐謂至訥家﹐乃據鞍大呼曰「劉儀同可出矣。」其子迎門﹐臻驚曰「汝亦來耶﹖」其子答曰「此是大人家。」於是顧盼久之乃悟﹐叱從者曰「汝大無意﹐吾欲造劉訥耳。」嘗聞莆學士陳公音終日誦讀﹐脫略世故。一日往謁故人﹐不告從者所之﹐竟策騎而去。從者素知其性﹐乃周回街衢﹐復引入故捨。下馬升座﹐曰「此安得似我居﹖」其子因久候不入﹐出見之﹐曰「渠亦請汝來耶﹖」乃告以故捨。曰「我誤耳。」與此大相類。乃知天下事未嘗無對﹐可資一噱。除公嘗考滿﹐當造吏部﹐乃造戶部﹐見徵收錢糧﹐曰「貨賂公行﹐仕途安得淸﹖」司官見而揖之﹐曰「先生來此何爲﹖」曰「考滿來耳。」曰「此戶部非吏部也。」乃復出。其可笑者多類此。

河東柳﹐隋帝甚重其學﹐嘗引入內閣論事。每與嬪後對酒時﹐逢興會﹐輒遣命之至﹐與同榻共席﹐恩若友朋﹐帝猶恨不能夜召。於是命匠刻木偶人﹐施機關﹐能坐起拜伏﹐以像。帝每在月下對酒﹐輒令宮人置之於座﹐與相酬酢而爲歡笑。夫古今君臣相得者多﹐未有如此之甚者﹐其何術致此﹖觀其與嬪後同榻共食﹐大低便佞爲人主所狎耳。然亦大異事。

阮裕在剡﹐曾有好車﹐借者無不皆給。有人葬母﹐意欲借而不敢言﹐阮後聞之﹐嘆曰﹔「吾有車而使人不敢借﹐何以車爲﹖」遂焚之。夫古人有車﹐惟恐人之不借。今人有車﹐惟恐人之借。古今人相遠若此。要之﹐能以物公之於人﹐非有道者不能。昔孔子不借。蓋於子夏以護其短﹐而子路之志願﹐惟以車馬衣裘與人共﹐在賢者且以爲難﹐他可知矣。

許詢﹑王循論理﹐共決優劣﹐苦相挫折﹐王遂大屈。許復執王理﹐王執許理﹐更相覆疏。王復屈許﹐謂支道林曰「弟子向語何似﹖」支從容曰「君語佳則佳矣﹐何至相苦﹖耶豈是求理中之談哉﹗」今人請學論事﹐各求理勝﹐往往詞色俱厲﹐甚至作書互爭﹐多至千百言﹐使者往返四三不止﹐亦是涵養未定。

戴安道從東出﹐謝安石往看之。謝本輕戴﹐相見但論琴書﹐戴旣無吝色﹐而談琴書甚妙。謝悠然知其量﹐此安道之所以爲安道也。其視不對米價何如有道者﹐其度量語言自別。

王莽之子宇﹐非莽所爲﹐身先被殺。褚淵之子賁﹐非淵失節﹐遂不復仕。人之無道﹐父子之間﹐亦不能容﹐況他人乎﹖士誠不可以世類論也。

《齊循吏傳》載周洽歷句容﹑曲阿﹑上虞﹑吳令﹐廉約無私﹐卒於都水使者﹐無以殯斂﹐吏人爲買棺器。齊武帝嘗非洽曰「洽累歷名邑﹐而居處不理﹐遂坐無宅死﹐令吏衣冠之。此故宜罪貶﹐無論袤卹。」乃敕不給贈賻。嗚呼﹗此豈人君之言乎﹖今仕人亦復有是其說者﹐是亦仲長統之見也。

梅聖兪作《碧雲》﹐其言專訐士人﹐而於範仲淹﹑文彥博﹑龐籍攻之尢力﹐且言多涉陰私﹐穢媟可笑。以聖兪乃爲此﹐其終身坎軻﹐不得大用﹐得非天道與﹖孰云外史之言爲可信哉﹗讒舌一鼓﹐千載受誣﹐姦人多以是害人﹐於百世之下可罪也已。

●卷四

林時隱博學多聞﹐深明象緯﹐聚書數千卷﹐皆自校仇。語子孫曰「吾與汝曹獲良產矣。」昔先正亦云「積書以遺子孫﹐子孫未必能讀。」吾嘗笑其言。夫積書所以尙友古人﹐自廣聞見﹐豈徒遺子孫爲功名計耶﹖若恃是爲產﹐恐亦易徒。昔杜暹家藏書﹐皆自題跋尾﹐以戒子孫﹐曰「損俸買來手自校﹐子孫讀之知聖道。鬻及借人皆不孝。」似亦過爲著意。與李贊皇惜平泉花艸﹐其意相同。噫﹗此豈一家能數百年物耶﹖吾每蓄書﹐輒祝之曰「願長有賢者披閱﹐不使虫魚相侵﹐更得展用。卽爲得所﹐但惜書過甚﹐不輕批點。友朋相借﹐猶有吝心﹐亦是癡態未除。」

平繼叔研綜經籍﹐多所通究。安貧樂道﹐不營資產﹐衣食常不足﹐妻子不免饑寒。二子並不率父業﹐好酒自棄。繼叔忿其世衰﹐植杖巡捨��而哭﹐不爲營事婚宦。親知每以爲言﹐繼叔曰「此輩會是衰頓﹐何煩勞我﹖」乃別媾精廬﹐置經籍其中。一奴自給﹐妻子莫得而往。時有珍味﹐呼時老東安公刁雍等共飲敢之﹐家人無得嘗焉。處不肖子﹐只得如此。昔丁晉公在光州﹐親知皆會﹐至食不足﹐轉運使表聞﹐有旨給京東房錢一萬貫﹐爲其子數月呼博而盡。臨終前半月﹐已不食﹐但焚香危坐﹐默誦佛書﹐以沈香煎湯。時呷少許﹐臨化之際﹐神識不亂﹐奄然而逝。此則爲不肖子所苦矣。殊失料理﹐可爲一槪。

何敬叔在政淸約﹐不通問遺嘗。歲儉﹐夏節忽榜門受餉﹐共得米二千八百石﹐悉取以代貧人輸租。有問餘者曰「此可爲法乎﹖」笑曰「此急救良方也。」

馮京知制誥日﹐韓琦爲相﹐京數月不一見。琦謂其傲﹐以語富弼京婦翁也﹐使往見之。京曰「公爲宰相﹐而京不妄詣﹐乃所以重公也。豈傲哉﹖」昔王旦以張師徳可惜﹐謂其三見宰相。以此觀之﹐京此處髙於師道﹐王公此處髙於韓公﹐韓公猶責人往見﹐他可知矣。

曾布以翰林院學士權三司使﹐坐言市易事﹐落職﹐知饒州。舍人許將當制﹐頗多斥詞。制下﹐將往見曾曰「始得詞頭﹐深欲繳納﹐又思釁隙如此﹐不過同貶耳﹐於公無益。其中語言﹐頗經攺易﹐公他日當自知。」曾曰「公不聞宋子京事乎﹖昔晏元獻當國﹐子京爲翰林學士﹐晏愛宋才雅﹐稅一第於近處居之。遇中秋﹐晏公啟宴召宋﹐出妓飲酒﹐達旦方罷。翌日罷相﹐朱當艸詞﹐極詆斥。方子京揮毫之際﹐昨夕餘酲尙在﹐觀者亦駭。蓋此事由來久﹐何足校耶﹖」許亦憮然而去。余嘗聞諫垣中一人與一部卿甚厚﹐偶以事相忤﹐已具奏論列﹐猶飲其家﹐傾倒而去﹐少選而言章上矣。明日又復往﹐顧曰偶議論不合﹐故相辧證﹐非傷之也。古今人情反覆多同﹐可慨也已。

周墀節度鄭滑﹐表韋澳在幕府﹐會墀入相﹐私語澳曰「卿何以教我﹖」澳曰「願公無權。」墀愕然。澳曰「爵賞刑罰﹐人主之柄﹐公無以喜怒行之﹐俾庶官各舉其職﹐則公斂衽廟堂﹐天下治矣。烏用權﹖」墀嘆曰「吾先居此﹐得無愧乎﹖」嗚呼﹗此眞可以爲萬世法。誠使爲相者﹐以人才進退之權付之天官﹐兵馬之權付之司馬﹐錢谷之權付之司徒﹐刑罰之權付之司寇﹐而吾一一責其成功。如不得人﹐則亟請易之﹐天下何憂不治﹖後世以公家之權﹐濟私家之用﹐政事日非﹐率皆由此。𨿽然﹐權亦自能累人。昔王安石在侍從時﹐每言唐太宗令諫官隨宰相入閣﹐最切於治道﹐所當舉行。及入政府﹐孫莘老李公擇請舉行之。安石不可﹐曰「是又益兩參政。」何與前言異也﹖此惟恐太阿之柄﹐持之不專﹐其志難行。寧能免於用權﹐故卒以專僨事。

範蜀公鎭﹐至和中﹐嘗論中書主兵﹐樞密主民﹐三司主財﹐各不相知。故財已匱而樞密益無兵窮﹐民已困而三司取財不已。今戶部司錢谷﹐兵部司軍馬﹐連歲虜騎日驕﹐邊塞多事﹐議者興言築墻增堡﹐募兵紛紛不已。戶部轉輸﹐多出額外數百萬﹐度支不繼﹐率請裁抑。二部題請﹐常令廷臣會議不決﹐與此何異﹖嘗見戶部王柳濱在部時﹐每抗沮兵部所議。未幾﹐轉兵部職方﹐戶部諸郎相慶曰「柳濱去﹐知錢糧詘乏﹐不致妄與矣。」已而所用日增﹐且言某藏可動﹐某儲可支﹐戶卿夏松泉銜之﹐竟表免削職。一人之身﹐旬月異官﹔一人之心﹐旬月異趨。此無他﹐地分不同耳。以是知會計不可不詳且豫也。

祕書監姜皎得罪﹐張嘉貞附會權幸﹐請加詔杖。俄而皎死﹐後廣州都督裴先下獄。帝問法當如何﹐嘉貞復援皎例。時張說進曰「臣聞刑不上大夫﹐以其近於君也﹐故曰士可殺不可辱。向者姜皎官是三品﹐亦有微功﹐若其有犯﹐應死卽殺﹐應流卽流﹐不宜庭辱﹐以卒伍待。況律有八議﹐勛貴在焉。皎事旣不可追﹐先豈容復濫﹖」上然其言。嘉貞退謂說曰「何言事之深也﹖」說曰「宰相者﹐時來卽爲﹐豈能長據﹖若貴臣盡當可仗﹐但恐吾等行當及之。此言非爲先﹐乃爲天下士君子也。」嘉貞有慚色。由此觀之﹐殿陛鞭撲﹐至宋始弛耳。所以養成士習﹐正直滿朝﹐大都士不憚削職﹐亦不避遠竄。但惡辱體受刑﹐死於杖下﹐當國者往往藉是以箝諫官之口﹐頓忘國體﹐恐亦自不免也。

王佛大臨荊州﹐甚得民和。桓南郡時在江陵﹐旣爲本國﹐且奕葉故舊﹐常以才雄駕物﹐王每裁抑之。南郡嘗詣王﹐通人未出﹐南郡乘輿徑入﹐王對南郡鞭門幹﹐南郡怒去﹐王亦不畱。﹐夫對客鞭人﹐長者不爲﹐而乘輿徑入﹐亦非所以事邦大夫禮也。士者往往恃故舊﹐望人以格外相容﹐不惟難行﹐抑且自損。

張安道與歐陽文忠﹐素不相能。安道守成都日﹐文忠爲翰林﹐蘇明允父子﹐自眉州走成都﹐將求知於安道。安道曰「吾何足爲重﹖」乃爲作書辦裝﹐使人送至京師﹐謁文忠。文忠得明允父子所著書﹐亦不以安道所薦爲嫌﹐大喜曰「後來文章當在此。」卽極力推挽﹐天下髙此兩人。夫愛才公心﹐人皆以引用爲私。近見楊費諸公﹐人之所用﹐己必斥之。未幾﹐己之所用﹐人亦斥之。往往才智之士﹐遭相臣一盼者﹐動擯棄終身﹐更不追論公私﹐以爲進退﹐良可嘆惜﹐視前輩風流遠矣。

蔡子度自豫章徵爲吏部尙書﹐傅季友時與徐羨之共管朝政﹐蔡因傅隆以問季友。若選事悉以見付不論﹐不然﹐不能拜也。季友以語羨之﹐羨之曰「黃門郎以下﹐悉以委蔡﹐吾徒不復厝懷。自此以上﹐故宜共參同異。」蔡曰「我不能爲徐幹木署紙尾也。」遂不拜。夫審而後入。旣不忤人﹐亦不失己﹐眞可爲法。

學者要有偉量淵衷﹐使人不能窺其涯矣。方爲人道之器﹐常見士夫羣聚﹐少負寸長﹐急於自見﹐往往以聲色示人﹐令其望而知辧﹐皆不能善藏故耳。昔徐羨之自布衣以局度超居廊廟﹐朝野推服﹐謂有宰臣之望。沈密寡言﹐不以憂喜見色﹐頗工弈棋﹐觀戲常若未解﹐當世倍以此推之。嘗與謝晦﹑傅亮宴聚﹐晦﹑亮才學辯博﹐羨之風度詳整﹐時然後言。鄭鮮之嘆曰「觀徐﹑傅言論﹐不復以學問爲長。」魏陽元爲鐘毓後將軍長史﹐毓每與參佐射﹐陽元嘗爲籌畫。後遇朋人不足﹐以陽元滿數﹐毓初不知其善射﹐陽元旣容範間雅﹐兼發無不中﹐舉莫能敵。毓謝而嘆曰「吾之不盡卿才﹐有如此射矣。夫使人知之不盡者﹐必其藏之有餘。若一見而知底裏﹐淺也甚矣。」

李光顏初任都統﹐韓弘惡光顏忠力﹐乃飾名姝﹐教歌舞﹐遣使以遺光顏曰「公以君暴露於外﹐恭進侍者﹐慰君徵行之勤。」光顏大會將校﹐引使者以待姝至﹐秀曼都雅﹐一軍驚視。光顏曰「戰士皆棄妻子﹐蹈白刃﹐柰何以女色爲樂﹖爲我謝公。」因嗚咽泣下﹐將卒數萬皆感激。嗚呼﹗感人原不在多﹐僅僅數言﹐已足以奪韓弘之魄﹐而收軍士之心﹐卒致斂手削地﹐皆由於此。大抵姦雄巧於伺人﹐多以聲色貨利﹐少不自持﹐卒爲所窺。有識者自能察識。所謂上將伐謀﹐殆多類此。

庾哀嘗與諸兄過邑人陳準﹐諸兄友之﹐皆拜其母﹐哀獨不拜。準弟徽曰「子何以不拜吾親﹖」哀曰「夫拜人之親者﹐將自同於人之子。其義至重﹐哀敢輕之乎﹖」遂不拜。昔侯霜欲與王仲回交友﹐仲回被徵﹐霸遣子昱候於道﹐昱迎拜車下﹐仲回下答之。昱曰「家公欲與君納交﹐何爲見拜﹖」仲回曰「君房有是言﹐丹未之許也。」夫不輕拜人之親﹐與不輕受人子之拜﹐可見古人交道最謹。彼豈輕爲然諾﹐有匪人之吝者耶﹖

紀僧眞得幸於齊世祖﹐容表有士風﹐嘗請於世祖曰「臣出自本縣武吏﹐逢聖時階榮至此。爲兒婚﹐得荀昭光女﹐卽時無復所須﹐惟就陛下乞作士大夫。」上曰「此由江謝淪﹐我不得措意﹐可詣之。」僧眞承旨詣﹐登榻坐定﹐顧命左右曰「移吾牀遠客。」僧眞喪气而退﹐以告世祖。世祖曰「士大夫故非天子所命。」嗚呼﹗世祖安得有此人君之言﹖以天子不能與人一士大夫。然後爲天子﹐後世官階多從中賜﹐以致紛紛陳乞﹐朝政濁亂﹐皆由官職不重故耳。惜哉惜哉﹗昔優人李可及﹐擢爲威衛將軍﹐曹確曰「太宗著令﹐文武官六百四十三﹐謂房喬曰﹕『朕設此待天下之賢人士﹐工商雜流﹐正當厚給以財﹐不可假以官也。今而位將軍﹐不可。』此謂至論﹐愚嘗謂工匠雜流﹐官當止於文思院﹐但因功以品祿﹐若以卿寺之銜與之﹐終非所以別九流也。」

司馬溫公言﹐昔與王介甫同爲郡牧判官﹐包孝肅爲使﹐時號淸嚴。一日牡丹盛開﹐包公置酒賞之﹐公舉酒相勸﹐某素不喜酒﹐亦彊飲。介甫終席不飲﹐包公不能彊也﹐以此知其不屈。昔王丞相導﹐同大將軍惇﹐飲於石季倫崇家。崇出妓勸酒﹐不飲則殺之。導素不能飲﹐是日沽醉﹐惇獨不飲。至殺三妓﹐導勸之﹐惇曰「殺彼家人耳﹐於我何與﹖」竟不飲。此皆大不近人情者﹐所爲必如此﹐然後能亂天下。呂公以安石貌似王惇﹐信然。

王述初因家貧﹐求試宛陵令﹐願受賂遺﹐爲州司所檢﹐有一千三百條。王丞相使謂之曰「名父之子﹐不患無祿﹐屈臨小縣﹐甚不宜爾。」述答云「足自當止﹐時人未諭也。」後屢居州郡﹐淸潔絕倫﹐祿賜皆散之親故﹐始爲當時所歡。然則仕人必先自足其欲﹐而後可以爲廉乎﹖後𨿽淸潔﹐亦何補於宛陵之塗炭﹐然始爲蜣吉﹐終爲玄蟬﹐猶爲善變。今人初第﹐刻意厲行﹐要致虛名。及其位髙﹐乃縱濫。如孫盛爲長沙太守﹐頗營資貨﹐桓溫遣部從事至郡察知之﹐重其髙名不效﹐反與溫箋﹐辭旨放蕩則又出﹐淸波人污池﹐去述遠矣。

晁祕監以集句示劉貢父﹐貢父曰「君髙明之識﹐輔以家世文學﹐何至作此等伎倆﹖殊非我素所期也。」吾嘗謂集古人句﹐譬如蓬蓽之士﹐適有佳客﹐旣無自己皰廚﹐而器皿肴蔌﹐悉假貸於人。收拾﹐意欲彊學豪奢﹐而寒酸之气﹐終是不去。非如貴公﹐供帳不移﹐水陸之珍﹐咄嗟而辦。由此觀之﹐集句眞不足重。昔王介甫素好集句﹐嘗以此困人﹐人嘗以久假不歸譏之。後詠石硯﹐爲東坡所屈﹐使聞此言﹐嘗更愧恨。

韓持國喜聲樂﹐遇極暑﹐輒求避。屢徒不如意﹐則臥一榻﹐使婢執板緩歌不絕聲﹐展轉徐聽﹐或頷首撫掌﹐與之相應。往不復揮扇﹐以此避暑﹐恐不如姚崇騎驑遊茂林中﹐更爲淸適。

慶曆中﹐上用杜衍﹑範仲淹﹑富弼﹑韓琦任政事﹐孫之翰爲諫官﹐嘗家居﹐石介過之。介言富公言滕宗諒等守慶州﹐用公使錢坐法﹐杜公則欲置宗諒重法﹐範公則欲薄其罪﹐富公欲抵重法﹐則懼違範公﹐欲薄其罪﹐則懼違杜公﹐不知所決。翰曰「守道以爲如何﹖」介曰「竊慮之。」乃嘆曰「法者﹐人主之操柄﹐今富公是不知有法﹐而未嘗意在人主也。」嗚呼﹗不論法而先論宰相之意﹐此天下之所以不平也。不如此﹐則法且不行﹐可柰何﹖此亦難過責富公。夫法者君相所持以平天下者﹐今宰相以意爲重輕﹐苟一於任法﹐𨿽不失平﹐然互有異同﹐終不成獄。衰季之世﹐事多若此。不然﹐徒成一去國之名耳。若杜範則猶可以理事﹐非凡相比。

昭宗時﹐有一弄猴﹐頗馴﹐能隨班起居﹐昭宗賜以緋號「孫供奉」。朱梁僭號﹐令此猴隨班起居﹐猴望見全忠﹐徑趨跳躍奮擊﹐遂被殺。吾嘗嘆明皇之象﹐後唐之猴﹐可流芳百世矣。此二獸者﹐其亦國土之報與﹖衛懿公之鶴﹐乃獨不然。愧之愧之﹗

景徳中﹐李迪﹑賈邊皆舉進士﹐省試皆不與。迪以賦落韻﹐邊以「當仁不讓於師論以師爲眾﹐」與汪疏畱﹐乃奏乞特收。王文正公爲相﹐曰「迪𨿽犯不考﹐然出於不意﹐其過可恕。邊特立異說﹐將令後生務爲穿鑿﹐破壞科場﹐漸不可啟。」遂收迪而黜邊。今人不遵朱注﹐務爲奇說﹐致令後生方習六甲﹐卽欲彈射朱陸﹐亦自多事。

曾子固與王荊公友善﹐後神宗以問子固云「卿與王安石相知最早﹐安石果何如﹖」子固曰「安石文章行誼﹐不減楊雄﹐以吝故不及。」神宗遽曰「安石輕富貴﹐似不吝也。」子固曰「臣所謂吝者﹐以安石勇於有爲而吝於攺過耳。」神宗頷之。孔子曰「如有周公之才之美﹐使驕且吝﹐其餘不足觀也。」吾是益驗﹐訓吝謂吝於攺過﹐尢妙。

李觀作文﹐不旁沿前人﹐時謂與韓愈相上下。及觀少夭﹐而愈後文益工﹐議者以爲觀文未極﹐愈老不休﹐故卒擅名。陸希聲以爲觀上辭﹐故辭勝理。愈尙質﹐故理勝辭。𨿽愈窮老﹐不能加觀之辭。觀後愈死﹐亦不能逮愈之質。夫文貴質多而不貴文多﹐於此可見。此韓公所以起八代之衰也。

桓文林姑是楊司空夫人﹐文林父卒﹐姑赴哀﹐止於傳捨﹐整飾而入﹐文林心非之。及勞問﹐終無所言﹐號哭而已。司空遣吏奉祀﹐因縣發取祀具﹐悉拒不受。後每至京師﹐未嘗捨宿楊氏﹐用情若此﹐良可據矣。今人率以貴盛驕其戚屬﹐令人茹恨﹐可以爲鑑。

後唐張文禮素不知書﹐亦無方略﹐惟於懦兵之中﹐萋菲上將﹐言甲不知進退﹐乙不識軍機﹐以此軍人推爲良將。嗚呼﹗士人中亦有得此術而取髙位者﹐大都馳中駟以當下駟﹐愈自覺其駿逸耳。孔子惡子貢好與不若己者處。亦是此意。

《眞經》曰「學道如穿井﹐形愈深而去土愈難出。」此與《孟子》掘井之論相似。顏子未達一間﹐還是有餘土在。

馬季良善鼓琴﹐好吹笛﹐達生任性﹐不拘儒者之節。大將軍鄧騭聞季長名﹐召爲舍人﹐非其好也﹐遂不應命。後客遊涼州﹐會羌亂米貴﹐關西道堇相望﹐季長旣饑困﹐乃嘆息曰「古人有言﹐左手據天下之圖﹐右手刎其喉﹐愚夫不爲﹐所以然者﹐生貴於天下也。今若較尋尺羞﹐滅無資之軀﹐殆非老莊所謂矣。」遂應騭召。嘗見後人有非爲貧而仕之﹐言以未免爲饑寒所累。要之﹐聖賢涉世﹐不苟求異﹐祿仕亦未爲害道。

昔羅友少有美韻﹐不持檢節﹐好伺人祠﹐往乞餘食﹐𨿽營署市肆﹐不以爲羞。時在桓溫府﹐桓責之曰「君太不達﹐須食﹐何不就身求﹖乃至於此。」友傲然不屑﹐答曰「就公乞食﹐今乃可得﹐明日已復無。」桓大笑之。後舉爲襄陽太守﹐舉其宏綱﹐不存小察﹐甚爲吏民所安。裴休披毳衲於歌嫗院﹐持缽乞食﹐曰「不爲俗情所染﹐可以說法爲人。」賢者何得爲是﹖吾恐脫俗﹐良不在此。近聞唐伯虎髙才被棄﹐遂恣意放浪﹐狂態百出。嘗變服乞食虎丘山﹐遇遊客賦詩不就﹐遂從旁續成﹐朗吟數聯。客驚前視﹐卽大笑而去。人皆以爲達﹐而不知越禮違教﹐所損甚大﹐亦由羅友﹑裴休作俑於前也。以是爲通達﹐君子恥之。

張天錫在北﹐數遊宴園池﹐頗廢政事。時有諫者﹐天錫曰「吾非好行﹐行有得也。」觀朝榮則敬才秀之士﹐玩芝蘭則愛徳行之臣﹐睹松竹則思貞操之賢﹐臨淸流則慕廉潔之行﹐覽蔓艸則賤貪穢之吏﹐逢飈風則惡凶狡之徒。若引申觸類﹐庶無遺漏矣。夫與其得之於心﹐不若見之於事﹐實政未能及人﹐慢遊徒爲玩物﹐此止可間一行耳。昔東坡在杭﹐嘗云了郡事於湖中﹐吾猶病之﹐此飾詞欺人﹐何足爲法﹖

《紫微貞經》曰「爲道者譬持火入冥室中﹐其冥卽滅而明燭存。財色於己﹐如小兒貪刀刃之蜜﹐其甜不足美口﹐卽有截舌之患。」夫蜜刀之諭﹐可謂切譬﹐但不知冥室中自有常明者在﹐不待持火自外來也。

景祐末﹐西鄙用兵。大將劉平死﹐議者以宦官監軍﹐主帥不得專﹐致平失利。或請罷諸帥監軍﹐仁宗以問宰臣呂文靖公﹐公曰「不必罷﹐但擇謹厚者爲之。」仁宗委公擇之﹐對曰「臣待罪宰相﹐不當與中貴私交﹐何由知其賢否﹖願詔都知押班保舉﹐有不稱者與同罪。」仁宗從之。翊日﹐都知叩頭乞罷監軍宦官﹐士夫嘉公有謀﹐夫不動聲色﹐坐罷監軍。哲人舉事﹐固自不凡﹐陳竇之禍﹐皆由謀之不足也。是以君子立朝貴有智。

參寥嘗與客評詩﹐客曰「世間故實小說﹐有可以入詩者﹐有不可以入詩者﹐惟東坡全不揀擇﹐入手便用。如街談巷說﹐一經坡手﹐似神仙點瓦礫爲黃金﹐自有妙處。」參寥曰「老坡牙頰間﹐別有一副甫釒盧﹐他人豈可學耶﹖」座客無不以爲然﹐城詩不及文﹐亦坐此病。詩若淘洗不盡﹐則珠玉瓦礫﹐雜然並陳﹐總不成文。此數十位聖賢中﹐著一个屠沾兒不得。

有眞人問人曰「子嘗彈琴﹐弦緩何如﹖」答曰「不鳴不悲。」又問弦急何如﹖曰「聲絕而傷悲。」又問緩急得中何如﹖答曰「眾音和合﹐八音妙奏矣。」眞人曰「學道執心調適﹐亦如彈琴﹐道可得矣。」此言見道。

李文靖爲相﹐專以方嚴重厚﹐鎭服浮躁﹐尢不樂人論說短長。胡祕監謫商州﹐久未召﹐嘗與文靖同爲制誥﹐聞其拜參政﹐以啟賀之﹐詆前居職罷去者﹐云呂參政以無功爲左丞﹐郭參政以酒失爲少監﹐辛參政非才謝病﹐優拜尙書﹐陳參政新任失旨﹐退歸兩省﹐其譽文靖甚力。文靖慨然不樂﹐命小吏封置別篋﹐曰「吾豈眞優於是﹐亦適遭遇耳。乘人之後而譏其非﹐吾所不爲﹐況欲揚一己而短四人乎﹖」終爲相﹐祕監不復用。嗚呼﹗此眞足以塞諂佞之途矣。夫執政之門窺伺者眾﹐不以賄進﹐則以佞人。賄進者其害淺﹐佞入者其機深﹐一不加察﹐則顚倒是非﹐贊成邪僻﹐其害有不可勝言者﹐噫﹗秉政者了此﹐則事可過半矣。

王沂公在閣下日﹐楊文公性詼諧﹐一時僚友﹐無不被其狎侮。於沂公﹐獨曰「第四廳舍人﹐不敢奉戲。」夫自不爲戲易﹐使人不敢戲難﹐此豈無道至此﹖然戲謔最害事﹐文公竟以此得罪。吾有此病﹐故存前車﹐用誡後乘爾。

宋朝引試﹐率在八月中。韓魏公當國日﹐二蘇將就試﹐黃門忽臥病﹐魏公輒奏上曰「今歲召制科之士﹐惟蘇軾﹑蘇轍最有聲望。今聞蘇轍偶病﹐未可試﹐如此人兄弟中﹐一人不得就試﹐甚非眾望﹐欲展限以俟。」上許之。

黃門病中﹐魏公數使人問訊﹐旣聞全安﹐方引試﹐比常例展二十日。夫古人欲得一士﹐𨿽裂防破格﹐不以爲私。今人嚴於避嫌﹐一字之差﹐率標黜之﹐安能得士﹖然防之益密﹐而用意益姦﹐往往厚棘叢中。私植桃李﹐乃知禁密不足以杜姦﹐而適足以滋姦也。噫﹗

唐李景莊老困場屋﹐每被黜﹐母輒撻其兄景讓。一日﹐宰相謂主司曰「李景莊今歲不可不收﹐可憐彼兄每歲被撻。」由是始得第。釴爲弟子時﹐家君甚嚴﹐每試有司﹐不在前列﹐輒怒。自吾母以及於兄弟﹐皆辱及之。吾少嬉戲﹐吾母與吾兄弟皆含淚勸學﹐曰「勉之。吾等不見爾榮﹐先受爾累。」後得第﹐皆私賀曰「自是父可無罵矣。」今見景莊﹐不覺愴然。

李錫之爲蘆城令﹐變苦泉爲甘泉。包山舊無三班﹐謂蛇﹑虎﹑雉也。自侯景之亂﹐乃有蛇虎。是山川之气﹐因人而變也。又聞人有飲狂泉而狂者﹐有飲盜泉而貪者﹐是人心反因山川而變﹐可謂不善變矣。昔吳隱之有淸操﹐曰「泉安能易我心﹖」一飲而去﹐後不聞飲盜泉者化而爲廉。則隱之淸徳﹐乃不如李錫之政乎﹖理不可窮若此。

漢崔璦臨終顧命曰「夫人稟天地之气以生﹐及其終也﹐歸精於天﹐還骨於地﹐何地不可藏形骸﹖勿歸鄕裏。」遂畱葬洛陽。嗚呼﹗然首丘之論非乎﹖要其終與季札之意相同﹐亦達者之髙致也。

漢姜伯淮與弟仲海﹑季江﹐俱以孝行聞﹐友愛天至﹐常共臥起。及各娶妻﹐兄弟相戀﹐不能別寢。以系嗣當立﹐乃遞往就室。噫﹗此可以砭楊氏兄弟之謬矣。

金華長仙鄕民十有一家﹐自以甲乙第其產﹐相次執義役﹐幾二十年。吳芾輿致十一人與宴﹐更其鄕曰循理﹐裏曰信義。此十一人者﹐惜不知其姓名﹐眞可師也。今一家兄弟子侄﹐每遇戶役﹐輒相告爭﹐況鄰里乎﹖當以此爲法﹐惜未一試行之。

宋張孝祥早負才俊﹐殿試問師友淵源﹐人皆攻程氏專門之學﹐孝祥獨不攻。髙宗擢第一人﹐召對百言﹐皆切時政。後所至有聲﹐但初登第﹐出湯思退之門﹐後知平江﹐張浚薦之﹐召赴行在。渡江初﹐朝議惟「和戰」二字﹐張浚主戰﹐思退祖秦檜之說﹐力主和﹐孝祥出入二公之門﹐而兩持其說﹐君子惜之。夫孝祥於思退﹐今所謂座主門生也﹔於張浚﹐今所謂舉主門生也﹐是皆有恩於我者﹐固當報之。然皆同立危朝﹐當以國事爲重﹐不當以私議爲黨。何則﹖所重有甚於恩者﹐故私情有不暇顧也。若以恩言﹐則師生之恩﹐孰如君父﹖君父有過﹐尙且諫諍﹐而況於師生乎﹖如孝祥者﹐能調和其間﹐同歸於正﹐上也。否則直言是非﹐奉身而退﹐乃依附隱忍而兩可之﹐下矣。吾友李一吾﹐趙甬江門生也。嘗恥出其門﹐未有一言相假借﹐在孝祥上矣。

延熹元年黨事起﹐太尉陳蕃爭之不能得﹐朝廷寒心﹐莫敢復言。賈彪謂同志曰「吾不西行﹐大禍不解」。乃入洛陽說城門校尉竇武﹑尙書霍武等訟之桓帝﹐以此大赦黨人。李膺出曰「吾得免﹐此賈生之謀也」。先是岑至以黨事逃亡﹐親友多匿焉。彪獨閉門不納﹐時人望之﹐彪曰「傳言相時而動﹐無累後人。公孝以要君致釁﹐自遺其咎﹐吾以不能奮戈相待﹐反可容隱之乎﹖」於是咸服其裁正﹐以黨禁錮卒於家。夫賈公能奮身以救黨人﹐而不肯開門以納公孝﹐其視破族屠身相繼滅亡者何﹖如東漢諸公𨿽慷慨澈昂﹐徒自取釁端﹐亦何補於國家﹖若賈公眞可爲法﹐處波蕩之中而獨能自立﹐信非有道者不能。

●卷五

張龍湖先生拜相內直﹐旬日始出﹐門人往賀﹐先生曰「何不弔我﹖」人皆謂先生不樂撰文﹐故有是說﹐竟不壽。余曰「不然。昔岑文本拜中書令﹐有憂色﹐母問之﹐答曰﹕『非勛非舊﹐責重任髙﹐所以憂也。』」有來賀者﹐輒曰「今日受弔不受賀。」先生之意﹐或本於此。

宋慶曆中﹐劫盜張海橫行數路。將過髙郵﹐知軍晃仲約度不能禦﹐諭軍中富民﹐出金帛﹐具牛酒。使人迎勞﹐厚遺之。海悅﹐徑去﹐不爲暴。事聞﹐朝廷大怒。時範文正公在政府﹐富鄭公在樞府﹐鄭公議欲誅仲約以正法﹐範公欲宥之。爭於上前﹐富公曰「盜賊公行﹐守臣不能戰﹐不能守﹐使民醵錢遺之﹐法所當誅﹐不誅郡縣無復肯守者矣。聞髙郵之民疾之﹐欲食其肉﹐不可釋也。」範公曰「郡縣兵械足以戰守﹐遇賊不禦而反賂之﹐此法所誅也。今髙郵無兵與械﹐事有可恕。小民醵財免於殺掠﹐理必喜而云食其肉﹐傳者過也」。仁宗從之﹐仲約由此免死。夫賂賊安民﹐此仲約一時苟全之計﹐然猶可諉曰猝至無備。至於邊防﹐則戍守素嚴。近日邊將力不能拒﹐每先期賫金帛方物﹐求免入寇﹐寇問所之﹐則指示他路。故上谷賂﹐則犯雲中﹐雲中﹑上谷俱賂﹐則犯遼薊﹐紛紛效尢﹐遂致邊備大弛﹐以至海防亦有然者。是皆仲約之遺術也。可勝嘆哉﹗

唐文宗自太和乙卯後不樂事﹐稍聞則必有嘆息之音。會幸三殿東亭﹐因見橫廊架巨軸於其上﹐謂修已曰「斯開元東封圖也。」因命懸於東廡下﹐舉玉如意指張說輩數人﹐嘆曰「使吾得其中一人來﹐則吾可見開元矣。由是惋惜之意﹐見於顏色。遂命進美酎盡爵﹐從步輦歸寢殿。」又一日語李右相曰「吾思天下事難理﹐則進飲醲酎以自醉解。」夫爲君上乃亦憂事不治而以酒自解者乎﹖夫事不治﹐則當廣求賢才以自輔。如張說輩﹐豈絕世而難得者﹐此其不足有爲可知已。近聞上谷有撫臣報虜至﹐輒呼火酒﹐連進三觥。再報﹐則鼻息轟轟如雷﹐及覺﹐則虜已鈔掠出境﹐又抽毫作報捷疏矣。乃知曲生能掃愁﹐其功甚大。

梅宛溪爲餘言﹐山東有人能腹中語聞於有司﹐有司鞫之﹐腹中人能自言其冤。曰「吾山西布客﹐一日出遊﹐偶醉臥道旁﹐道人李美者﹐與張成兄厚﹐能采生折割人﹐見吾醉臥﹐夜私殺之﹐取其心肺並七竅﹐烹熟﹐與張成食之﹐吾遂入於腹中而不能去。」問張成﹐成輸服﹐曰「初食時昏醉﹐二日始省人事。」後覺腹中有物相礙﹐喞喞如人語﹐呼之輒應。每飯﹐吾不能多食﹐食多﹐內輒喧呼擊之。」又曰「夜臥則從口出﹐出時如蚯蚓然﹐長可五六寸。天將明﹐則從鼻中入﹐入則復言。」問曰「李美旣殺汝﹐汝能知李美處﹐吾擒治之以報汝仇。」曰「李美者﹐淮安人也﹐可無擒治﹐吾今當死。」曰「何也﹖」曰「成化時﹐吾爲賊﹐夜遇李美途中﹐因殺之奪其資。張成兄弟與吾有隙﹐爲吾所殺﹐吾當死酬之。」李美昔爲誰﹐張成昔爲誰﹐皆能言其名字裏地。曰「汝能出﹐何不他去﹖」曰「旣受約﹐不能背﹐十年後當自去也。」曰「汝夜出爲何﹖」曰「出則入寺廟﹐竊聽其言﹐卽日所語於人者也。」曰「寺廟有神乎﹖」曰「有。大都與人間事同。」曰「日中有神否﹖」曰「有。與人出入道中﹐或乘馬﹐或徒行﹐遇貴人則避﹐余則行走無妨也。」張成兄弟遂坐法。此皆二司並兩院所親問得其言如此。因知殺人者必殺之﹐縱能逃於有司﹐而不能逃於鬼神。故曰「明則有刑罰﹐幽則有鬼神﹐可畏也己。」後與毛雙渠語﹐雙渠曰「吾巡歷山東時﹐親聞其言如是。」書此爲報應之一端云。

山東有一耕者﹐侵及鄰人之壠﹐鄰人與之哄﹐擊殺之﹐已抵其罪。後一年﹐近鄰有生子者﹐能言前世事。曰「吾前爲某人所擊殺者﹐吾妻子尙在﹐欲往觀之。」父母怪而問故﹐曰「吾死後見陰司﹐陰司憫其誤斃﹐因命復生﹐曰﹕『當爲某人子』。以二鬼押送。時日尙早﹐引避混中﹐頃有登混者﹐鬼曰﹕『此卽汝父也』。曰﹕『我與之友久矣。年且長﹐寧爲若子』﹖卽欲去﹐鬼彊持之。將暮﹐挾至房櫳外﹐見婦人將產﹐曰「此卽汝母也』。吾復乞脫﹐二鬼持之益力﹐須臾子誕﹐二鬼將吾從囟門送入﹐其子卽哭﹐二鬼行﹐吾力出脫﹐其子不能哭。二鬼復入視曰﹕『果逃矣』。時吾隱及架腳下﹐鬼尋獲﹐復送入囟門﹐忽按之﹐吾遂昏頓﹐其子復哭﹐良久始放﹐吾附形矣。後𨿽欲避去不能。今吾家門戶事﹐吾盡知之﹐可負吾往。至其家﹐歷歷述說生平事。其暖昧人所不及知者﹐與妻言之不妄。」又指示前所耕地疆界具悉﹐前抵罪者猶未決﹐因訴於官曰「吾殺人﹐罪當死。今所殺者復生﹐吾可無死。不然﹐則死者生矣﹐而生者復死。吾以死酬誰乎﹖」有司召而問之﹐果如其言﹐罪𨿽不釋﹐良可笑也。因知吾人果四大彊合﹐形有時而盡﹐而神則無所不之也。故得道者逸形以育神﹐乃能久視。是日曹憲副復言此事。曹名金﹐河南人﹐與宛溪同入允者。宛溪名守徳。寧國人﹐先爲山東提學﹐故所聞同。

宋呂獻可沒﹐溫公志其墓﹐論獻可爲中丞時﹐有幸臣棄官家居者﹐朝野稱其才﹐天子引參大政﹐獻可抗章條其過失﹐曰「誤天下蒼生者必此人也」。所謂幸臣﹐蓋指荊公云。志未成﹐監牧使劉航仲通自請書石﹐旣見其文﹐仲通遲回不敢書。時安石在相位也。仲通之子安世因代書曰「成父之美可乎﹖」仲通又陰屬呂氏諸子勿摹本﹐恐非二家之福。時蔡天申爲西京察訪﹐厚賂鐫工﹐得書以獻安石。初欲中溫公﹐安石得之掛壁間﹐曰「君實之文﹐西漢之文也。」昔庚戌科大學士張公主試事﹐策引蘇轍「重臣權臣論」爲問。時王翰林與張公論文有隙﹐試錄未上﹐先使人馳進一冊於首相﹐其意有在﹐後相公亦不問。小人之中傷人﹐率多如是﹐可畏也己。

禮曰「凡執技以事上者﹐祝史射禦醫卜及百工﹐不二事不移官﹐出鄕不與士齒」。觀於此﹐古人輕技甚矣。今如工作之類﹐以卿大夫之官官之﹐反有齒先於士者﹐與先王之意大相遠矣。

周建外朝之法﹐左九棘﹐孤卿大夫位焉﹐羣士在其後﹔右九棘﹐公侯伯子男位焉﹐羣吏在其後﹔面三槐﹐三公位焉﹐州長眾庶在其後。夫樹棘﹐取其心赤而外刺﹔槐﹐懷也﹐言懷來人於此而與之謀也。古人植一木﹐且有深意﹐使人懍而感焉。如唐之退朝花底散﹐歸院柳邊迷﹐則無所取義﹐徒爲佳麗耳﹐去古遠矣。

昔韓公雍作鎭兩廣時﹐峒蠻方熾﹐公追斬大藤峽﹐嶺表悉安﹐遂於梧州開府聽治。每賓客過﹐必厚贈﹐軍前所費無算﹐而士皆盡力。後代者至﹐則拘拘繩墨﹐無復公之洞達﹐而政績亦不逮前。至今稱度量廓大者﹐猶誦說韓公﹐而不知韓公之平兩廣﹐不在於用物之侈﹐而在於謀略之妙也。嘉靖中﹐東南倭亂﹐趙甬江往督戰﹐能以喜怒禍福人﹐自巡撫下至有司﹐無不惴惴趨命﹐以賂相悅﹐動以數千﹐往往諱僨軍爲有功﹐以詭獲爲眞俘。又有力至於內者﹐言無不應﹐稍拂意﹐則詆以罪﹐輒致喪身。東南緣此大困﹐仕人以是競進。賂愈重則遷轉逾速﹐議者反目爲邊才﹐指顧視理法者爲狹小多忌﹐不足重任。一時遠近化之。凡軍中糧餉﹐皆爲饋遺﹐不復顧念尺籍﹐而浙中尢甚。士夫過者﹐視其官之淸要﹐多者三四百金﹐少亦不下一二百金﹐士夫亦以此多之。彼蓋以韓公爲法﹐韓公且以是敗﹐而況不及韓公者乎﹖此捧心學西子者也。

五季時﹐歐陽紇召陽春太守馮僕至南海﹐誘與同反﹐僕遣使告其母冼夫人﹐夫人曰「我忠貞兩世﹐今不能惜汝而負國也。」遂發兵拒境﹐帥諸酋長迎章昭達﹐昭達至始興﹐紇懼﹐出屯淮口﹐多聚沙石﹐盛以竹籠﹐置於水柵之外。昭達令人潛行斫籠﹐因縱火艦突之﹐紇敗﹐擒之﹐斬於建康市。馮僕以其母功﹐封信都侯﹐遷石龍太守﹐遣使者持節冊命冼氏爲石龍太夫人﹐賜以繡寧安車鼓吹麾節鹵簿﹐如刺史之儀。昔漢髙以天下之故﹐不顧太公﹐而卒全其太公。冼氏以守國不顧其子﹐而卒全其子。漢髙以智﹐冼氏以義﹐合而觀之﹐兩奇事也。若婦人則尢爲難矣。

字書謂倀爲虎役﹐蓋人不幸斃於虎者﹐其神魂不散﹐被虎所役﹐爲之前導﹐是倀可謂鬼之愚者矣。噫﹗今人國破家亡﹐反臣事其人﹐爲之致力﹐豈非倀之類也哉﹖不自以爲愚﹐反謂明於去就﹐可哀也已。

東平有東門子王徳元者﹐學全眞之道有得﹐後學者至﹐必問其姓名。其人曰「某姓甲名乙。」則斥之曰「何誑我也﹖」其人駭而問焉。是誨之曰「汝未生之前﹐豈有姓耶﹖且生於其家﹐則姓某姓﹐彊名耳。汝執其彊名者以爲眞姓﹐非汝姓也。彼蓋以眞性爲姓﹐故以今得者爲彊耳。」學者如是﹐可謂吾忘我矣。其言大有開發﹐又嘗問人曰「汝年幾何﹖」曰「某若干歲矣。曰「若干歲﹐何處安身立命乎﹖所謂若千歲者﹐世以此約言之耳。共所以爲汝者﹐自無始劫以來﹐不可以歲數也。」此眞足以齊死生﹐等彭殤矣。視蒙莊之言﹐更易覺悟﹐讀之豁然。

隋詔牛弘等議定輿服儀衛制度﹐以何稠爲太府少卿﹐使之營造。稠參會古今﹐多所損益。衮冕畫日月星辰﹐皮弁以漆紗爲之﹐務爲華盛以稱上意。課州縣送羽毛﹐民求捕之﹐殆無遺類。烏程有髙樹﹐逾百尺﹐上有鶴巢﹐民欲取之不可﹐乃伐其柯。鶴恐殺其子﹐自拔氅毛投於地﹐時人稱以爲瑞。吾聞鶴千年始巢於木﹐木必喬枝﹐可謂靈矣﹐然猶不免焉。至於拔翮救子﹐得者不以爲愧而反瑞之﹐則是自斷其尾﹐自嚙其臍﹐以遺人者﹐亦可表賀獻頌矣。如此而欲不亡﹐得乎﹖

韓昭侯謂申子曰「法度甚未易行也」。申子曰「法者見功而與賞﹐因能而受官﹐今君設法而聽左右之請﹐所以難行也」。昭侯曰「吾自今以來﹐知行法矣。寡人奚聽乎﹖」一日﹐申子請仕其從兄官﹐昭侯曰「非所學於子也」。聽子之謁﹐敗子之道﹐可乎﹖申子辟捨請罪。噫﹗今之論政者﹐何以異於﹖是嘗見臺諫建言崇儉素﹐而己之宮室衣服宴飲則侈。諭驛傳之苦則言可出涕﹐而於親故則假文乘傳﹐惟恐應之不恭﹐於奔競者則醜詆禁止﹐而於己則計日求升﹐甚有俸在人下﹐以力超出之﹐名曰閏位。他日可升四品京堂者求補五品﹐可升大九卿衙門者求補小九卿﹐不一年卽復他轉﹐是何自敗於其言耶﹖恐亦當避申子之舍。

東坡有曰「日日出東門﹐尋步東城遊。城門抱關卒﹐怪我此何求。我亦無所求﹐駕言寫吾憂」。章子厚評之云「前步而後駕﹐何其上下紛紛也﹖」東坡聞之曰「吾以尻爲輪﹐以神爲馬﹐何曾上下乎﹖」參寥子謂其文過似孫子荊曰「所以枕流﹐欲洗其耳﹐然終是詩病」。此皆不善論詩者﹐非惟不能詩﹐且不能遊。夫遊覽者﹐遇山水花木佳處﹐緩步縱觀﹐稍遠方倦﹐亦多命駕。如江南遊者﹐多泛舟至山麓﹐迆邐尋徑﹐徑有肩輿候客﹐多乘以入山賞。畢﹐復還舟中﹐儻有詩紀行﹐便兼言舟車﹐亦不爲復。且步且駕﹐方見其妙。若無是事﹐而虛爲是言﹐則爲病矣。必如子厚之論﹐則竹竿之論曰「淇水悠悠﹐檜楫松舟。駕言出遊﹐以寫我憂」。亦紛紛上下矣。

徐子仁篆書甚工﹐嘗見千文篆本﹐以爲當傳。有道士沈祖鵬曰「惜一字差耳。」曰「何字﹖」曰「『晉楚更霸』﹐『霸』字當篆作『伯』字。今作霸﹐謬耳。」余曰「是誰爲之說﹖」曰「耶雉山之言也」。余莫能辧。及讀《左傳》﹐成公二年﹐齊國佐對晉人曰「四王之王也﹐樹徳而濟同欲焉。五伯之霸也﹐動而撫之以役王命」。黃震曰「天下之主謂之王﹐諸侯之長謂之伯﹐此指其定位而名也。《左傳》四王之王﹐上如字﹐下音旺。五伯之霸﹐上伯字﹐入聲﹐下霸字﹐去聲。王字無別體﹐故同用王字。伯字有霸字爲別體﹐故上用伯﹐下用霸。正音爲靜字﹐旁聲爲動字﹐則齊楚更霸﹐用霸﹐未爲謬也。」

石季龍造大武殿﹐初成﹐圖畫自古聖賢忠臣孝子烈士貞女﹐皆變爲胡狀。旬餘﹐頭悉縮入肩中﹐惟冠衮發仿佛微出﹐季龍大惡之﹐祕而不言。吾讀至此﹐不覺毛髮豎立。夫古之賢聖忠烈﹐亡者或數百年﹐或千年﹐猶不肯爲人所辱﹐胡後之人乃甘心臣虜﹐亦獨何心﹖人謂死者無知。由此觀之﹐其賢聖忠烈精英不爽之气﹐𨿽千載尙流行宇宙間也。

初鄒浩召自新州﹐入對﹐帝首及諫立後事﹐獎嘆再三。詢諫艸安在﹐對曰「已焚之矣」。退告陳﹐曰「禍其在此乎﹖」異時姦人妄出一緘﹐則不可辧矣。蔡京用事﹐乃使其黨僞爲浩疏﹐有劉后殺卓氏而奪其子以爲己出﹐欺人可也。詎可以欺天乎之語。帝詔暴其事。遂冊立茂爲太子﹐而竄浩於昭州。夫焚諫章﹐美事也﹐乃亦有不盡然者﹐此類是也。

