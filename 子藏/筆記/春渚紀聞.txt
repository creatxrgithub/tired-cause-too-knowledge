春渚紀聞宋何薳●卷一○木果異事元丰間﹐禁中有果名鴨腳子者四﹐大樹皆合抱。其三在翠芳亭之北﹐歲收實至數斛﹐而托地陰翳﹐無可臨玩之所﹔其一在太淸樓之東﹐得地顯曠﹐可以就賞﹐而未嘗著一實。裕陵嘗指而加嘆﹐以謂事有不能適人意者如此﹐戒圃者善視之而已。明年﹐一木遂花﹐而得實數斛。裕陵大悅﹐命宴太淸以賞之﹐仍分頒侍從。又朝廷問罪西夏﹐五路舉兵﹐秦鳳路圖上師行營憩形便之次﹐至關嶺﹐有秦時柏一株﹐𨿽質幹不枯﹐而枝葉略無存者。旣標圖間﹐裕陵披圖顧問左右﹐偶以禦筆點其枝﹐而嘆其閱歲之久也。後郡奏秦朝柏忽復﹐一枝再榮。殿中有記當時奏圖嘆賞之語﹐私相聳異﹐以謂天人筆澤所加﹐回枯起死﹐便同雨露之施。昔唐明皇曉起苑中﹐時春候已深﹐而林花未放﹐顧視左右曰「是須我一判斷耳。」亟命取羯鼓﹐鼓曲未終而桃杏盡開﹐卽棄杖而詫曰「是豈不以我爲天公耶﹗」由是觀之﹐凡爲人君者﹐其一言動﹐固自與造化密契﹐𨿽於艸木之微﹐偶加眷矚﹐而榮謝從之﹐若響應聲﹐況於升黜賢否﹐意所與奪生殺貴賤之間哉﹗○陵符兆哲宗皇帝卽位旣久﹐而皇嗣未立。密遣中貴往泰州天慶觀問徐神公﹐公但書「吉人」二字授之。旣還奏呈﹐左右皆無知其說者。又元符已來﹐殿庭朝會﹐及常起居﹐看班舍人必秉笏巡視班列﹐懼有不盡恭者﹐連聲云「端笏立。」繼而哲宗升遐﹐徽宗卽位﹐自端邸入承大統。而吉人二字﹐合成潛藩之名﹐無小差。○定陵兆應信州白雲山人徐仁旺﹐嘗表奏﹐與丁晉公議遷定陵事。仁旺欲用牛頭山前地﹐晉公定用山後地﹐爭之不可。仁旺乞禁系大理以俟三歲之驗﹐卒不能回。仁旺表有言山後之害云「坤水長流﹐災在丙午年內﹐丁風直射﹐禍當丁未年終﹐莫不州州火起﹐郡郡盜興。」聞之者﹐初未以爲然。至後金人犯闕﹐果在丙午﹐而丁未以後﹐諸郡焚如之禍﹐相仍不絕﹐幅員之內﹐半爲盜區。其言無不驗者。○夢宰相過嶺四人蔡丞相持正爲府界提舉日﹐有人夢至一官居﹐堂宇髙邃﹐上有具衮冕而坐者四人﹐傍有指謂之曰「此宋朝宰相次第所坐也。」及仰視之﹐末乃持正也。旣寤﹐了不解。至公有新州之命﹐始悟過嶺宰相盧﹑寇﹑丁﹐至公爲四也。﹝其侄子口云﹞○兩劉娘子報應入內都知宣慶使陳永錫言﹕上皇朝內人有兩劉娘子。其一年近五旬﹐志性素謹﹐自入中年﹐卽飯素誦經﹐日有程課﹐宮中呼爲「看經劉娘子」﹔其一乃上皇藩邸人﹐敏於給侍﹐每上食﹐則就案所治脯修﹐多如上意﹐宮中呼爲「尙食劉娘子」﹐樂禍而喜暴人之私。一日有小宮嬪微忤上旨﹐潛求救於尙食﹐旣諾之﹐而反從之下石。小嬪知之﹐乃多取紙筆焚之云「我且上訴於天帝也。」卽自縊而死。不逾月﹐兩劉娘子同日而亡﹐時五月三日也。至輿屍出閣門棺斂﹐初舉尙食之衾﹐而其首已斷﹐旋轉於地﹐視之則羣蛆叢擁﹐而穢气不可近。逮啟看經之衾﹐則香馥襲人﹐而面色如生。於是內人知者皆稽首云「善惡之報﹐昭示如此﹐不可不爲之戒也。」○亂道侍郎元符間﹐宗室有以妾爲妻者﹐因罷開府儀同三司及大宗正職事。蔡元長《行詞》曰「旣上大宗之印﹐復捐開府之儀。」章申公謂曾子宣曰「此語與『手持金骨之朵﹐身坐銀交之椅』何異﹖」曾復顧申公曰「頃時記得有行侍禦史詞頭﹐云『爰遷侍禦之史』﹐不記得是誰﹖」申公顧許衝元曰「此是侍郎﹐向日亂道。」曾時爲樞密﹐許爲黃門也。○烏程三魁余拂君厚﹐川人也。其居在漢銅官廟後﹐溪山環合。有相宅者言「此地當出大魁。」君厚之父朝奉君云「與其善之餘一家﹐不若推之於一郡。」卽遷其居於後﹐以其前地爲烏程縣學。不二三年﹐君厚爲南宮魁﹐而莫儔賈安宅繼魁天下。則相宅之言爲不妄。然君厚之家不十年而朝奉君歿﹐君厚兄弟亦繼殂謝﹐今無主祀者。則上天報施之理又未易知也。○丑年世科第先友提學張公大亨﹐字嘉甫﹐川人。先墓在弁山之麓﹐相墓者云「公家遇丑年﹐有赴舉者必登髙第。」初未之信。熙寧癸丑﹐嘉甫之父通直公著登第﹔元丰乙丑﹐嘉甫登乙科﹔大觀己丑﹐嘉甫之兄大成中甲科﹔重和辛丑﹐嘉甫之弟大受復中乙科。此亦人事地理相符之異也。○張無盡前身張無盡丞相爲河東大漕日﹐於上黨訪得李長者故墳﹐爲加修治﹐且發土以驗之。掘地數尺﹐得一大盤石﹐石面平瑩無它銘款﹐獨鐫「天覺」二字。故人傳無盡爲長者後身。○坡谷前身世傳山穀道人前身爲女子﹐所說不一。近見陳安國省干云「山谷自有刻石記此事於涪陵江石間。石至春夏﹐爲江水所浸﹐故世未有模傳者。刻石其略言﹐山谷初與東坡先生同見淸老者﹐淸語坡前身爲五祖戒和尙﹐而謂山谷云「學士前身一女子﹐我不能詳語﹐後日學士至涪陵﹐當自有告者。」山谷意謂涪陵非遷謫不至﹐聞之亦似憒憒。旣坐黨人﹐再遷涪陵。未幾夢一女子語之云「某生誦《法華經》﹐而志願復身爲男子﹐得大智慧﹐爲一時名人。今學士某前身也。學士近年來所患腋气者﹐緣某所葬棺朽﹐爲蟻穴居於兩腋之下﹐故有此苦。今此居後山有某墓﹐學士能啟之﹐除去蟻聚﹐則腋气可除也。」旣覺﹐果訪得之﹐已無主矣。因如其言﹐且爲再易棺﹐修掩旣畢﹐而腋气不藥而除。○李偕省試夢應李偕晉祖﹐陳瑩中之甥也。嘗言其初被薦赴試南宮。試罷﹐夢訪其同捨陳元仲﹐旣相揖﹐而陳手執一黃背書﹐若書肆所市時文者﹐顧視不輟﹐略不與客言。晉祖心怒其不見待﹐卽前奪其書曰「我意相念﹐故來訪子﹐子豈不能輟書相語也。」元仲置書﹐似略轉首﹐已而復視書如初。晉祖復前奪書而語曰「子竟不我談﹐我去矣。」元仲徐授其書於晉祖曰「子無怒我乎﹐視此﹐乃今歲南省魁選之文也。」晉祖視之﹐卽其程文﹐三場皆在﹐而前書云「別試所第一人李偕。」方欲更視其後﹐夢覺。聞扣戶之聲﹐報者至焉﹐後刊新進士程文﹐其帙與夢中所見﹐無纖毫異者。○馬魁二夢證應馬魁巨濟之父﹐旣入中年﹐未得子。母爲置妾媵﹐偶獲一處子﹐質色亦稍姝麗﹐父忻然納之﹐但每對鏡理髮﹐卽避匿﹐如有沮喪之容。父密詢其故﹐乃垂泣曰「某父守官某所﹐旣解官﹐不幸物故﹐不獲歸葬鄕裏﹐母乃見鬻﹐得直將畢葬事。今父死未經卒哭﹐尙約發以白繒﹐而以絳彩蒙之﹐懼君之見耳﹐無他故也。」涓父惻然﹐乃訪其母﹐以女歸之﹐且爲具舟﹐載其資裝遣之。是夕涓母夢羽人告之云「天賜爾子﹐慶流涓涓。」後生巨濟﹐卽以涓名之。涓旣赴禦試畢﹐夢人告之曰「子欲及第﹐須作十三魁。」涓歷數其在太學﹐及預薦送﹐止作十二魁﹐心甚憂之。殆至賜第﹐則魁冠天下﹐果十三數也。○貢父馬謔劉貢父初入館﹐乃乘一騍馬而出。或謂之曰「此豈公所乘也﹐亦不慮趨朝之際﹐有從羣者﹐或致奔是之患耶。」貢父曰「諾﹐吾將處之也。」或曰「公將何以處之﹖」曰「吾令市靑布作小﹐系之馬后耳﹗」或曰「此更詭異也。」貢父曰「柰何﹐我初幸館閣之除﹐不謂俸入不給桂玉之用﹐因就廉直﹐取此馬以代步。不意諸君子督過之深﹐姑爲此以扌言者之口耳﹐有何不可。」○種柑二事東坡先生《惠州白鶴峯上梁文》云「自笑先生今白髮﹐道傍親種兩株柑。」時先生六十三歲也﹐意謂不十年不著子﹐恐不能待也。章申公父銀靑公兪﹐年七十集賓親爲慶會。有餉柑者﹐味甘而實極瑰大﹐旣食之﹐卽令收核種之後圃﹐坐人竊笑蓋七八也。後公食柑十年而終。○元參政香飯陳秀公丞相與元參政厚之同日得疾。陳忽寄聲問元安否﹐曰「參政之疾﹐當卽痊矣。某𨿽小愈﹐亦非久世者。」續請其說﹐秀公曰「某病中夢至一所﹐金碧煥目﹐室間羅列甕器甚多﹐上皆以靑帛ゥ之﹐且題曰『元參政香飯也』﹐某問其故﹐有守者謂某曰﹐元公自少至老﹐每食﹐度不能盡﹐則分減別器﹐未嘗殘一食也。此甕所貯﹐皆其餘也。世人每食不盡﹐則狼籍委棄﹐皆爲掠剩﹐所罰至於減算奪祿﹐無有免者。今元公由此當更延十年福算也。」後數月﹐而秀公薨﹐元果安享耆壽。其孫中大公紹直云。○楊文公鶴誕楊文公之生也﹐其胞蔭始脫﹐則見兩鶴翅交掩塊物而蠕動﹐其母急令密棄諸溪流﹐始出戶而祖母迎見﹐亟啟視之﹐則兩翅開﹐中有玉嬰轉側而啼﹐舉家驚異﹐非常器也。余宣和間於其五世孫徳裕家見其八九歲時《病起謝郡官》一啟﹐屬對用事﹐如老書生﹐而筆迹則童稚也。○了齋排蔡氏陳瑩中爲橫海軍通守﹐先君與之爲代﹐嘗與言蔡元長兄弟。了翁言蔡京若秉鈞軸﹐必亂天下。後爲都司﹐力排蔡氏之黨。一日朝會﹐與蔡觀同語云「公大阮眞福人。」觀問何以知之﹐了翁曰「適見於殿庭﹐目視太陽﹐久之而不瞬。」觀以語京﹐京謂觀曰「汝爲我語瑩中﹐旣能知我﹐何不容之甚也。」觀致京語於陳﹐了翁徐應之曰「射人當射馬﹐擒賊當擒王。」觀默然﹐後竟有郴州之命。○姚麟奏對姚麟爲殿帥﹐王荊公當軸﹐一日折簡召麟﹐麟不卽往。荊公因奏事白之裕陵﹐裕陵詢之。麟對曰「臣職掌禁旅﹐宰相非時以片紙召臣﹐臣不知其意﹐故不敢擅往。」裕陵是之。又有語麟馭下過嚴者﹐裕陵亦因事勵之﹐麟恐伏而對曰「誠如聖訓﹐然臣自行列﹐蒙陛下拔擢﹐使掌衛兵於殿庭之間﹐此豈臣當以私恩結下爲身計耶﹗」裕陵是之。○李右轄抑神致雨二異李右轄公素﹐初爲吉州永丰尉﹐夜夢二神赴庭﹐一神秉牒見訴云「某﹐縣境地神也﹐被鄰邑地神﹐妄生威福﹐侵境以動吾民﹐民因爲大建祠宇﹐日饜牲牢之奉﹐某之祠香火不屬也。以公異日當宰衡天下﹐故敢求決於公。」公素爲折鄰神越疆之罪﹐二神拜伏而出。旣覺﹐聞報新祠火起﹐神座一熱而盡。又大觀間﹐公自工部郎中出典泗州﹐是歲淮甸久不雨﹐至於苗谷焦垂﹐郡幕請以常例啟建道場﹐禱於僧伽之塔。公曰「惟容作施行。」郡民憫雨之心﹐晨夕爲遲。而至旬日﹐略無措置事件。殆至父老扣馬而請﹐及怨ゥ之言﹐盈於道路。往來親舊與僚屬﹐乘間委曲言者再三﹐公但笑答曰「某忝領郡寄﹐凶旱在某之不徳﹐無日不念也﹐且容更少處之。」一日晨起﹐視事畢﹐呼郡吏亟令告報塔下﹐具佛盤﹐啟建請雨道場。仍報郡官﹐俱詣行香﹐且各令從人具雨衣從行。一郡腹誹﹐以爲狂率。旣至塔下﹐焚香致敬訖﹐復令具素飯﹐畱郡官就食﹐待雨而歸。飯罷﹐烈日如焚﹐公再率郡僚﹐詣僧伽前炷香默禱者久之﹐休於僧寺。須臾﹐雷起南山﹐甘澤傾注﹐舉郡歡呼﹐集香花迎擁公車﹐還郡而散。一雨三日﹐千里之外﹐蒙被其澤。時郡ヘ曾紱帥郡官﹐賀雨之次﹐密以前日公漫不省眾請﹐而一出便致霈澤﹐如宿約者﹐何謂也。公徐語之曰「某自兩月前﹐意念天久不雨﹐必爲秋田之害。卽於治事廳後﹐齋居飯素﹐取僧伽像﹐嚴潔致恭﹐晨夕供禱﹐非不盡誠。前夕忽夢僧伽見過﹐具言上帝以此方之民﹐罪罰至重﹐敕龍鎭水。老僧晨夕享公誠禱﹐特於帝前﹐以公罪己憂歲之心﹐陳於帝。今已得請﹐來日幸下訪﹐當以隨車爲報也。某拜謝再三。旣覺﹐知普照王非欺我者﹐遂決意帥諸公﹐同諸塔下﹐焚禱俟之﹐無他異也。」○生魂神余嘗與許師正同過平江﹐夜宿村墅﹐聞村人坎鼓羣集﹐爲賽神之會﹐因往視之。神號陸太保者﹐實旁村陸氏子﹐固無恙也﹐每有所召﹐則其神往﹐謂之生魂神。旣就享﹐村人問疾﹐𨿽數百里﹐皆能卽至其家﹐回﹐語患人狀。師正之室余氏﹐歸川省其母﹐忽得疾。師正憂之﹐因禱神往視以驗之﹐神應禱而去。須臾還曰「我至汝婦家﹐方潔齋請僧誦《法華經》﹐施戒諸神滿前﹐皆合爪以致肅敬﹐我不得入。頃刻鄰人婦來觀﹐前炳二燭﹐乃是牛脂所爲﹐但聞血腥迎鼻﹐而諸神驚唾而散。我始敢前﹐病人能啜少粥﹐自此安矣。」余與師正始未深信﹐及歸驗之﹐皆如其言。因相戒以脂爲燭云。●卷二○天繪亭記昭州山水佳絕﹐郡圃有亭名天繪。建炎中﹐呂丕爲守﹐以天繪近金國年號﹐思有以易之。時徐帥川避地於昭﹐呂乞名於徐﹐久而未獲。復乞於範滋﹐乃以「淸輝」易之。一日徐策杖過亭﹐仰視新榜﹐復得亭記於積壤中﹐亟使滌石﹐視之乃丘浚寺丞所作也。其略云「余擇勝得此亭﹐名曰天繪﹐取其景物自然也。後某年某日﹐當有俗子易名『淸輝』﹐可爲一笑。」考範易名之日﹐無毫髮差也。○赤天魔王蔣穎叔爲發運使﹐至泰州謁徐神公﹐坐定﹐了無言說。將起﹐忽自言曰「天上也不靜﹐人世更不定疊。」蔣因扣之﹐曰「天上已遣五百魔王來世間作官﹐不定疊﹐不定疊。」蔣復扣其身之休咎﹐徐謂之曰「只發運亦是一赤天魔王也。」○二富室疏財宣和間﹐朝廷收復燕云﹐卽科郡縣敷率等第出錢增免夫錢。海州懷仁縣楊六秀才妻劉氏﹐夫死﹐獨與一子俱﹐而家素饒於財。聞官司督率嚴促﹐而貧下戶艱於輸納﹐卽請於縣﹐乞以家財十萬緡以免下戶之輸。縣令欣然從之﹐調夫輦運數日﹐盡空其庫藏者七間。因之掃治﹐設佛供三晝夜。旣畢﹐明旦視之﹐則屋間之錢已復堆垛盈滿﹐數之正十萬緡﹐而皆用紅麻爲貫﹐每五緡作一辮﹐辮首必有一小木牌﹐上書「麻靑」二字。觀者驚異﹐莫知其然。或有釋之者曰「如聞靑州麻員外家至富﹐號「麻十萬家」﹐豈非神運其錢至此耶。」劉氏因密令人往靑州蹤迹之﹐果有州民麻氏﹐其富三世﹐自其祖以錢十萬鎭庫﹐而未嘗用也。一夕失之﹐不知所往。劉氏卽專人致殷勤於麻氏﹐請具舟車復歸此錢。麻驚嗟久之﹐而遣介委曲附謝云「吾家福退﹐錢歸有徳﹐出於天授。今復往取﹐違天理而非人情﹐不敢祗領也。」劉氏知其不可﹐曰「我旣誠輸此錢以助國用﹐豈當更有之。」卽散施貧民及助修佛道觀宇﹐一錢不畱於家﹐家益富云。昔唐明皇顧視一龍﹐橫亙南山﹐而首尾皆具。詢之左右侍臣﹐或有見有否者。所見者﹐俱止見龍之一體﹐未見全龍也。帝曰「朕聞至富可敵至貴。」令召王元寶視之﹐元寶奏稱﹐所見與帝一同。然則所謂富家大室者﹐所積之厚﹐其勢可以比封君。而錢足以使鬼神﹐則於剝取之道﹐惟恐無間。若二家之視十萬緡之積於天授人與之際﹐其處之如此﹐蓋有可嘉者。○《后土詞》瀆慢金陵邵衍﹐字仲昌﹐篤實好學﹐終老不倦。年八十二﹐以大觀四年五月十五日﹐無疾而終。臨終時﹐一日顧謂其甥黃子文曰「老子明日與甥訣矣。疇昔之夜﹐夢黃衣人召至一官居﹐侍衛嚴肅﹐據案而坐者冠服類王者﹐謂余曰﹕『世傳《后土詞》瀆慢太甚﹐汝亦藏本﹐何也﹖』卽令黃衣人﹐復引余過數城闕﹐止一殿庭。余傍視殿廡﹐金碧奪目﹐但寂不聞人語聲。須臾﹐簾間忽有呼邵衍者曰﹕『帝命汝爲圓眞相﹐俾汝禁絕世所傳《后土詞》﹐當何以處之﹖』余對以傳者應死。呼者曰﹕『可也﹐仍卽日蒞職。』余拜命出門﹐足蹶而覺。所夢極明﹐予亦欲吾家與甥知此詞之不可復傳。志之﹐志之。」子文未之深信。翌日淩晨﹐往視之。衍謂子文曰「甥更聽吾一頌。」卽舉聲髙唱曰「𨿽然萬事了絕﹐何用逢人更說﹐今朝拂袖便行﹐要趁一輪明月。」言訖而終。子文余侄婿也﹐余亦素與仲昌遊雲。○吳觀成二夢首尾儒林郎吳說﹐字觀成﹐始爲靑陽縣丞﹐江西賊劉花三挾黨暴掠﹐所在震驚。吳時被檄捕賊﹐夢肩輿始出﹐而回視其後﹐皆無首矣。心甚惡之﹐意謂賊必入境。已而獲於他郡﹐觀成卽解官而歸。至臨安﹐會富陽宰李文淵以憂去郡﹐以吳攝邑事。月餘﹐淸溪賊方臘引眾出穴﹐官軍不能拒。吳有去官意﹐而素奉北方眞武香火﹐卽誠禱乞夢﹐以決去畱。至晚﹐夢一黃衣人云「上司有牒。」吳取視之﹐則空紙耳。逮覆紙視之﹐紙背有題云「富陽知縣第一將。」旣覺﹐思之﹐曰「吾禱神去畱﹐而以第一將爲言﹐豈不當去此﹐更合統兵前鋒拒賊否﹖」已而﹐縣民逃避者十七八﹐吳引獄囚疏決﹐始訊問次﹐賊已奄至。急匿小舟泛江得免﹐其從者半爲賊殺。則前在靑陽時﹐夢視後無首者驗也。後官軍旣平賊﹐而郡縣避賊官吏﹐俱從安撫司克復之功﹐盡獲還任。吳適丁母憂﹐不能從也。旣行賞黜﹐而有司莫能定罪﹐卽具奏裁﹐有旨﹕縣官臨賊﹐擅去官守﹐例同將官擅去營陣﹐法除名﹐編置鄰郡。同例者六人﹐富陽系第一人﹐始悟第一將之告云。○風和尙答陳了齋金陵有僧﹐嗜酒佯狂﹐時言人禍福﹐人謂之「風和尙」。陳瑩中未第時﹐問之云「我作狀元否﹖」卽應之曰「無時可得。」瑩中復謂之曰「我決不可得耶﹗」又應如初。明年時彥禦試第一人﹐而瑩中第二﹐方悟其言無時可得之說。○畢斬趙諗畢漸爲狀元﹐趙諗第二。初唱第﹐而都人急於傳報﹐以蠟板刻印﹐漸字所模點水不著墨。傳者厲聲呼云「狀元畢斬第二人趙諗。」識者皆云不詳。而後﹐諗以謀逆被誅﹐則是畢斬趙諗也。○霍端友明年狀元毗陵李端行與鄕人霍端友同在太學﹐時霍四十餘矣﹐一日倦臥﹐忽起坐微笑。端行詢之﹐霍云「我適睡﹐聞窗外有人云﹕『霍端友子明年作狀頭。』故自笑也。」端行素輕之﹐因謂之曰「爾遲暮至此﹐得一第幸甚﹐若果爲大魁﹐則何天下乏才之如此也。」旣而二人俱中禮部選﹐禦試唱第之次﹐端行志銳意望魁甲﹐卽前立以俟臚傳﹐忽聞唱「霍端友」﹐而色若死灰矣。○沈晦夢騎鵬摶風沈晦赴省﹐至天長道中﹐夢身騎大鵬﹐摶風而上。因作《大鵬賦》以記其事﹐已而果魁天下。○預傳汪洋大魁汪洋未唱第十日前﹐余於廣坐中見中貴石企及甫云「外間皆傳汪洋作狀元﹐何也﹖」至考卷進禦﹐洋在第二﹐魁乃黃中。以有官人﹐奏取旨。聖語云﹐科第本以待布衣之士﹐卽以洋爲魁。○黃涅讖語黃公度﹐興化人。旣爲大魁﹐郡人向登第者幾三十人。餘一日於江路茶肆小憩﹐繼一士人坐側﹐因揖之﹐且詢其鄕裏﹐云「興化落第人也。」余因謂之曰「仙裏旣今歲出大魁﹐且登科之數﹐復甲天下﹐是可慶也。」其人嘆息曰「昔黃涅有讖語云『拆了屋﹐換了椽﹐朝京門外出狀元』﹐初徐鐸振文作魁時﹐攺建此門。近軍爲變﹐城門焚毀﹐太守復新四門﹐而此門尢增崇麗。黃居門外區市中﹐而左右六人同遇﹐𨿽一時盛事﹐亦皆前定﹐非人力所能較也。」○夢中前定江淮發運使盧秉﹐元初發解赴闕。至泗州﹐夜夢肩輿詣郡守而回過漕司﹐有頂帽執過﹐而督視工役丹飾門墻者﹐問之﹐云「修此以俟新官也。」盧曰「新官爲誰﹖」執過者厲聲而對曰「盧秉」。秉意甚怒其以名呼。旣覺﹐以語其室﹐亦云「我亦夢君得此官﹐卽入新宇﹐而二小女在輿前﹐嘗聞入新捨恐有所犯﹐小兒不可令前﹐因呼令後﹐卽夢覺。」繼曉﹐未及盥濯﹐而郡將公文一角至﹐卽除盧領大漕事。總遽交職而趨漕衙﹐所監視執過者﹐與其室呼女之事﹐皆與夢無差也。○銀盤貯首夢餘杭裴豹隱嘗爲餘言﹕建炎己酉秋﹐詔檄自建康至臨安昌化縣﹐與縣宰魯士元坐教場按閱士兵。士元云﹕疇昔之夜﹐夢身乘大舟﹐滿舟皆人首也﹐內有銀盤貯數首者﹐同舟人云﹐系今次第一綱也。士元熟視銀盤中首﹐內一首乃鄕人錢塘令朱子美之首也。士元因戲謂豹隱曰「如聞北寇將欲南犯﹐若豕突南渡﹐則子美將不免矣。」十一月﹐士元暴卒﹐旅櫬歸安吉﹐未及葬﹐十二月九日﹐虜寇東至﹐賊發士元之柩﹐掠取衣衾﹐暴屍於外。明年二月﹐始聞子美初報賊至﹐棄縣先遁村落﹐爲鄕兵所殺。則銀盤之貯不可逃。士元同舟﹐𨿽不爲兵死﹐亦是一會中同舟之人﹐而銀盤所貯﹐又不知有何甄別也。○《金剛經》二驗湖州安吉縣沈二公者﹐金寇未至﹐夢一僧告之曰「汝前身所殺冤報至矣﹐汝家皆可遠避﹐汝獨守舍﹐見有一人長大﹐以刀破門而入者﹐汝無懼﹐卽語之曰﹕『汝是燕山府李立否﹖』但延頸受刃﹐俟其不殺﹐則前冤解矣。」不數日﹐金人奄至﹐其家先與鄰人竄伏遠山。二公者𨿽欲往﹐不可得也﹐因坐其家視賊之過。明日果有一少年破門而入﹐見公怒目以視。沈安坐不動﹐仰視之﹐曰「汝非燕山府李立耶﹗」其人收刃﹐視之曰「我未殺汝﹐汝安知我姓名鄕裏如是之詳也﹖」沈告以夢。李方嘆息未已﹐顧案間有佛經一帙﹐問沈曰「此何經也﹖」沈曰「是我日誦《金剛經》也。」李曰「汝誦此經何時也﹖」曰「二十年矣。」李卽解衣取一竹笥﹐中出細書《金剛經》一卷﹐指之曰「我亦誦此經五年矣﹐然我以前冤報汝﹐汝後復殺我﹐冤報轉深﹐何時相解。今我不殺汝﹐與結爲義兄弟﹐汝但安坐無怖﹐我畱爲汝護。」至三日﹐賊盡過﹐取資糧金帛與之而去。又方臘據有錢塘時﹐羣賊散捕官吏﹐慘酷害之。有任都稅阮者﹐其家居祥符寺之北﹐府十里﹐每曉起赴衙集﹐卽道中暗誦《金剛經》﹐率得五卷﹐二十年不廢。賊七佛子者執之﹐令眾賊射於郡圃。任知不免﹐但默誦經不輟﹐而前後發矢數百﹐無一中其體者。賊驚問之﹐疑有他術。語以誦經之力﹐賊皆合爪嘆息釋之﹐且戒餘賊﹐勿得復犯其居也。至今猶在﹐年八十餘矣。○金甲撞鐘夢建安徐國華﹐宣和間將入太學﹐夢髙樓中懸大金鐘﹐有金甲人立鐘傍﹐視國華擊鐘而言曰「二十七甲復一擊﹐云系第七科。」國華悟而心私喜之﹐曰「吾此行取一科第必矣﹐官不過郎列﹐亦何所憾也。」因記於書帙之末﹐獨不曉其二十七甲與系第七科之語。旣而丙午年﹐金寇犯闕﹐太學生病腳气而死者大半﹐徐以病終。鄕人董縱舉爲棺殮葬於東城墓園﹐至卽垣中已無葬穴﹐後至者俱葬垣外﹐董因記其葬所﹐冀後日舉歸裏中﹐數其行列﹐則第二十七行中第七穴也。歸唁其父﹐且出其手書﹐神告與葬所略無少差者。○龍神需舍利經文涵山令李兗伯源﹐余妻之內兄也。宣和間侍其季父仲將爲廣東憲﹐解秩由江道還楚﹐舟過小孤﹐風勢𨿽便而蒿櫓不進﹐卽與季父焚香禱龍以祈安濟﹐當致牢醴之謝﹐乞不獲。旁有言者曰「龍知還自番禺﹐或有犀珠之要。」顧視行李﹐實無所攜﹐獨有番琉璃貯佛舍利百餘﹐供事奕世矣。因以啟龍﹐一擲而許。伯源乃跪船舷以瓶下投﹐而水面忽大開裂。顧見其間﹐神鬼百怪﹐寶幢羽蓋﹐鳴螺﹑擊鼓鈸﹑執金鑪﹐迎導者甚眾﹐而不沾濕﹐一人拱手上承。舍利旣下﹐水卽隨合﹐舟柁輕揚。轉首之間﹐已行百里矣。又閣門宣事陳安上言﹕元丰初﹐安燾厚卿﹑陳睦和叔二學士﹐奉使三韓﹐濟海神舟﹐安貯佛經及所過收聚敗經余軸﹐以備投散。放洋之二日﹐風勢甚惡﹐海濤忽大洶湧﹐前後舟相失。後舟載者俱見海神百怪﹐攀船而上﹐以經軸爲求。先舉軸付之﹐繼來者眾﹐度不能給﹐卽拆經隨紙付之。又度不給﹐則翦經行與之﹐至翦經字而得一字之授者﹐莫不頂戴忻悅而去。字又隨盡﹐獨餘一鬼﹐懇求甚切﹐云「都綱某所頂之帽﹐願以モ我也。」舟人詰其由﹐云「此人嘗赴傳經之集﹐是帽戴經久矣﹐此有大功徳也。」亟取付之﹐稱謝而去。指顧之間﹐風濤恬息﹐卽安行﹐晚與前舟相及﹐往還皆獲安濟焉。○龍蛻放光橫海淸池縣尉張澤居於鄆州東城﹐夜自莊捨還﹐而月色昏暗﹐殆不分道﹐行遇道傍木枝﹐燁然有光﹐因折以燭路。至家插壁間﹐醉不復省也。晨起怪而取視﹐則枝間一龍蛻﹐才大如新蟬之殼﹐頭角爪尾皆具﹐中空而堅﹐扣之有聲如玉石﹐且光瑩奪目﹐遇暗則光燭於室﹐遂寶之於家﹐傳玩好事。沈中老云﹐紹聖間其從兄爲靑州幕官﹐因修庭前蒲桃架﹐亦得一蛻﹐形體皆如張者﹐獨無光彩耳。神龍變化﹐故無巨細﹐但不知有光無光又何謂也﹖○瓦缶冰花宣義郎萬延之﹐錢塘南新人﹐劉輝榜中乙科﹐釋褐﹐性素剛﹐不能屈曲州縣。中年拂衣而歸﹐徙居余杭。行視苕陂澤可爲田者﹐卽市之。遇歲連旱﹐田圍大成﹐歲收租入數盈萬斛。常語人曰「吾以萬爲民﹐至此至矣。」卽營建大第﹐爲終老之計。家蓄一瓦缶﹐蓋初赴銓時﹐遇都下銅禁嚴甚﹐因以十錢市之﹐以代沃盥之用。時當凝寒﹐注湯面﹐旣覆缶出水﹐而有餘水畱缶﹐凝結成冰﹐視之桃花一枝也。眾人觀﹐異之﹐以爲偶然。明日用之﹐則又成開雙頭牡丹一枝。次日又成寒林滿缶﹐水村竹屋﹐斷鴻翹鷺﹐宛如圖畫遠近景者。自後以白金爲護﹐什襲而藏。遇凝寒時﹐卽預約客張宴以賞之﹐未嘗有一同者﹐前後不能盡記﹐余與賞集數矣。最詭異者﹐上皇登極﹐而致仕官例遷一秩。萬遷宣徳郎﹐誥下之日﹐適其始生之晨﹐親客畢集﹐是日復大寒﹐設缶當席﹐旣凝冰成像﹐則一山石上坐一老人﹐龜鶴在側﹐如所畫壽星之像。觀者莫不咨嗟嘆異。以爲器出於陶﹐革於凡火﹐初非五行精气所鐘﹐而變異若此﹐竟莫有能言其理者。然萬氏自得缶之後﹐𨿽復資用饒給﹐其剝下益甚﹐後有誘其子結婚副車王晉卿家﹐費用幾二萬緡而娶其孫女﹐奏補三班借職﹐延之死﹐三班亦繼入鬼錄﹐餘資爲王氏席捲而歸。二子日就淪替﹐今至寄食於人。眾始悟萬氏之富﹐如冰花在玩﹐非堅久之祥也。後歸蔡京家云。○正透翔龍犀都下犀玉工董進﹐項有一癅瘢﹐其輩行止以董喫提呼之。一日禦藥郝隨呼至其第﹐出數犀示之。內指一犀曰「此犀大異余常物也。」郝語之曰「汝先名其中物狀爲何﹖」董曰「不知此犀曾經眾工審定否﹖」郝曰「眾工皆具名狀﹐供證已畢﹐獨候汝以驗汝之精識也。」卽盡出眾所供具﹐凡三十餘狀。董閱畢﹐內指一工所供﹐云「是正透牙魚者。」且言「不意此人目力至此﹐以進觀之﹐乃一翔龍﹐所恨者左角短耳。」郝未誠其言﹐亦大異之﹐卽令具軍令狀﹐云「若果如所供﹐當爲奏賞。」蓋禦庫所藏先朝物﹐有旨令解爲帶也。刳成則盡如所言﹐卽以進禦﹐哲廟大嘉賞之﹐錫賜之外﹐更以太醫助教補之。○劉仲甫國手棋棋待詔劉仲甫﹐初自江西入都﹐行次錢塘﹐捨於逆旅。逆旅主人陳餘慶言﹐仲甫捨館旣定﹐卽出市遊﹐每至夜分方扣戶而歸﹐初不知爲何等人也。一日晨起﹐忽於邸前懸一幟云﹕江南棋客劉仲甫﹐奉饒天下棋先。並出銀盆酒器等三百星﹐云以此償博負也。須臾﹐觀者如堵﹐卽傳諸好事。翌日﹐數土豪集善棋者會城北紫霄宮﹐且出銀如其數﹐推一棋品最髙者與之對手。始下至五十餘子﹐眾視白勢似北。更行百餘棋﹐對手者亦韜手自得﹐責其誇言﹐曰「今局勢已判﹐黑當贏籌矣。」仲甫曰「未也。」更行二十餘子﹐仲甫忽盡斂局子﹐觀者合噪曰「是欲將抵負耶。」仲甫袖手徐謂觀者曰「仲甫江南人﹐少好此伎﹐忽似有解﹐因人推譽﹐至達國手﹐年來數爲人相迫﹐欲薦補翰林祗應﹐而心念錢塘一都會﹐髙人勝士精此者眾﹐棋人謂之一關。仲甫之藝﹐若幸有一著之勝﹐則可前進。凡駐此旬日矣﹐日就棋會觀諸名手對奕﹐盡見品次矣。故敢出此標示﹐非狂僭也。如某日某人某﹐白本大勝而失應棋著﹐某日某局。黑本有籌﹐而誤於應劫﹐卻致敗局﹐凡如此覆十餘局。」觀者皆已愕然﹐心奇之矣。卽覆前局﹐旣無差誤﹐指謂眾曰「此局以諸人視之﹐黑勢贏籌固自灼然。以仲甫觀之﹐則有一要著﹐白復勝不下十數路也。然仲甫不敢遽下﹐在席髙品﹐幸精思之。若見此者﹐卽仲甫當攜孥累還鄕裏﹐不敢復名棋也。」於是眾棋極竭心思﹐務有致勝者﹐久之不得﹐已而請仲甫盡著。仲甫卽於不當敵處下子﹐眾愈不解﹐仲甫曰「此著二十著後方用也。」卽就邊角合局﹐果下二十餘著﹐正遇此子﹐局勢大變﹐及斂子排局﹐果勝十三路。眾觀於是始伏其精至﹐盡以所對酒器與之﹐延款十數日﹐復厚僉以贐其行。至都試補翰林祗應﹐擅名二十餘年無與敵者。○祝不疑奕勝劉仲甫近世士大夫棋﹐無出三衢祝不疑之右者。紹聖初﹐不疑以計偕赴禮部試﹐至都爲里人拉至寺庭﹐觀國手棋集﹐仲甫在焉。眾請不疑與仲甫就局﹐祝請受子。仲甫曰「士大夫非髙品不復能至此﹐對手且當爭先。」不得已受先﹐逮至終局﹐而不疑敗三路。不疑曰「此可受子矣。」仲甫曰「吾觀官人之棋﹐若初分布﹐仲甫不能加也﹐但未盡著耳。若如前局﹐𨿽五子可饒﹐況先手乎。」不疑俯笑﹐因與分先﹐始下三十餘子。仲甫拱手曰「敢率請官人姓氏與鄕裏否﹖」眾以信州李子明長官爲對。劉仲甫曰「仲甫賤藝﹐備乏翰林。𨿽不出國門﹐而天下名棋﹐無不知其名氏者。數年來﹐獨聞衢州祝不疑先輩﹐名品髙著﹐人傳今秋被州薦來試南省﹐若審其人﹐則仲甫今日適有客集﹐不獲終局﹐當俟朝夕﹐親詣行館﹐盡藝祗應也。」眾以實對。仲甫再三嘆服曰「名下無虛士也。」後𨿽數相訪﹐竟不復以棋爲言﹐蓋知不敵﹐恐貽國手之羞也。○張鬼靈相墓術張鬼靈﹐三衢人﹐其父使從里人學相墓術﹐忽自有悟見﹐因以鬼靈爲名。建中靖國初﹐至錢塘﹐請者踵至。錢塘尉黃正一爲餘言﹕縣令周君者﹐括蒼人﹐亦畱心地理者﹐具飯延款﹐謂鬼靈曰「凡相墓或不身至﹐而指示圖畫﹐可言克應否﹖」鬼靈曰「方位山勢不差﹐合葬時年月亦可言其粗也。」因指壁間一圖問之﹐鬼靈熟視久之﹐曰「據此圖﹐墓前午上一潭水甚佳﹐然其家子弟若有乘馬墜此潭﹐幾至不救者﹐卽是吉地﹐而發祥自此始矣。」令曰「有之。」鬼靈曰「是年此墜馬人﹐必被薦送﹐次年登第也。」令不覺起握其手曰「吾不知靑烏子郭景純何如人也﹐今子殆其倫比耳。是年春祀﹐而某乘馬從之﹐馬至潭仄﹐忽大驚躍﹐銜勒不制﹐卽與某俱墜淵底﹐逮出气息而已。是秋發薦﹐次年叨忝者﹐某是也。」蔡靖安世先墓在富春白升嶺﹐其兄宏延鬼靈至墓下﹐視之﹐謂宏﹕「此墓當出貴人﹐然必待君家麥甕中飛出鵪鶉﹐爲可賀也。」宏曰「前日某家臥房米甕中﹐忽有此異﹐方有野鳥入室之憂。」鬼靈曰「此爲克應也﹐君家兄弟有被魁薦者﹐卽是貴人也。」是秋﹐安世果爲國學魁選。鬼靈常語人曰「我亦患數促﹐非久居世者﹐但恨無人可授吾術矣。」後二歲果歿﹐時年二十五矣。○謝石拆字謝石潤夫﹐成都人。宣和間至京師﹐以相字言人禍福。求相者但隨意書一字﹐卽就其字離析而言﹐無不奇中者﹐名聞九重。上皇因書一「朝」字﹐令中貴人持往試之。石見字卽端視中貴人曰「此非觀察所書也﹐然謝石賤術﹐據字而言﹐今日遭遇卽因此字﹐黥配遠行亦此字也﹐但未敢遽言之耳。」中貴人愕然﹐且謂之曰「但有所據﹐盡言無懼也。」石以手加額曰「朝字離之爲十月十日字﹐非此月此日所生之天人當誰書也。」一坐盡驚﹐中貴馳奏。翌日召至後苑﹐令左右及宮嬪書字示之﹐皆據字論說禍福﹐俱有精理﹐錫賚甚厚﹐並與補承信郎。緣此四方來求相者﹐其門如市。有朝士﹐其室懷妊過月﹐手書一「也」字﹐令其夫持問石。是日座客甚眾﹐石詳視字謂朝士曰「此閣中所書否﹖」曰「何以言之﹖」石曰「謂語助者焉哉乎也﹐固知是公內助所書。尊閣盛年三十一否﹖」曰「是也。」「以也字上爲三十﹐下爲一字也。然吾官人寄此﹐當力謀遷動而不可得否﹖」曰「正以此爲撓耳。」「蓋也字著水則爲池﹐有馬則爲馳。今池運則無水﹐陸馳則無馬﹐是安可動也。又尊閣父母兄弟近身親人當皆無一存者﹖以也字著人則是他字﹐今獨見也字而不見人故也。又尊閣其家物產亦當蕩盡否﹖以也字著土則爲地字﹐今又不見土也﹐二者俱是否﹖」曰「誠如所言也。」朝士卽謂之曰「此皆非所問者﹐但賤室以懷妊過月﹐方切憂之﹐所以問耳。」石曰「是必十三个月也。以也字中有十字﹐並兩傍二豎下一畫爲十三也。」石熟視朝士有曰「有一事似涉奇怪﹐因欲不言﹐則吾官人所問﹐正決此事﹐可盡言否﹖」朝士因請其說﹐石曰「也字著虫爲蛇字﹐今尊閣所妊﹐殆蛇妖也﹐然不見虫蠱﹐則不能爲害﹐謝石亦有薄術﹐可爲吾官人以藥下驗之﹐無苦也。」朝士見虫蠱﹐則不能爲害﹐謝石亦有薄術﹐可爲吾官人以藥下驗之﹐無苦也。」朝士大異其說﹐因請至家﹐以藥投之﹐果下數小蛇而體平。都人益共神之﹐而不知其竟挾何術也。○雍邱驅蝗詩米元章爲雍邱令。適旱蝗大起﹐而鄰尉司焚瘞後遂致滋蔓﹐卽責里正並力捕除﹐或言盡緣雍邱驅逐過此﹐尉亦輕脫﹐卽移文載里正之語致牒雍邱﹐請各務打撲收埋本處地分﹐勿以鄰國爲壑者。時元章方與客飯﹐視牒大笑﹐取筆大批其後付之云「蝗虫元是空飛物﹐天遣來爲百姓災。本縣若還驅得去﹐貴司卻請打回來。」傳者無不絕倒。○中ニ神中ニ之神﹐實司一家之事﹐而陰佑於人者﹐晨夕香火之奉﹐故不可不盡誠敬。余少時過林棣趙ヘ家﹐見其莊僕陳靑者﹐睡中多爲陰府驅令收攝死者魂識﹐云「每奉符至追者之門﹐則中ニ之神先收訊問﹐不許擅入。靑乃出符示之﹐審驗反覆得實﹐而後顰蹙而入。靑於門外呼死者姓名﹐則其神魂已隨靑往矣。其或有官品崇髙之人﹐則自有陰官迎取﹐靑止隨從而已。建安李明仲秀才山居﹐偶赴遠村會集﹐醉歸侵夜﹐僕從不隨﹐中道爲山鬼推墮澗仄﹐醉不能支。因熟睡中其神徑還其家﹐見母妻於燭下共坐﹐乃於母前聲喏﹐而母略不之應。又以肘撞其婦﹐亦不之覺。忽見一白髯老人﹐自中ニ而出﹐揖明仲而言曰「主人之身﹐今爲山鬼所害﹐不亟往則眞死矣。」乃拉明仲自家而出﹐行十里許﹐見明仲之屍臥澗仄﹐老人極力自後推之﹐直呼明仲姓名。明仲忽若睡醒﹐起坐驚顧﹐而月色明甚﹐乃扶路而歸﹐至家已三鼓矣。乃語母妻其故﹐晨起率家人具酒醴敬謝於神云。又朝奉郎劉安行﹐東州人﹐每遇啜茶必先酹中ニ神而後飲。一夕忽夢一老人告之曰「主人祿命告終﹐陰府已下而少遲之﹐幸速處置後事﹐明日午時不可逾也。」劉起拜老人﹐且詢其誰氏﹐曰「我主人中ニ神也﹐每承主人酹茶之薦﹐常思有以致效﹐今故奉報也。」劉旣悟﹐點計其家事﹐且語家人神告之詳﹐云「生死去來﹐理之常也。我自度平生無大過惡﹐獨有一事﹐吾家廚婢采者﹐執性剛戾﹐與其輩不足﹐若我死必不能久畱我家﹐出外則必大狼狽﹐今當急與求一親﹐使之從良﹐且有所歸﹐則我瞑目矣。」因呼與白金十星﹐以爲資遣。語畢沐浴易服﹐以俟時至。過午﹐忽覺少倦﹐就憩枕間﹐復夢其神欣躍而告曰「主人今以嫁遣廚婢之事﹐天帝嘉之﹐已許延一紀之數矣。」已而睡起安然﹐後至宣和間無病而卒。●卷三○乖崖劍術祝舜兪察院言﹕其伯祖隱居君與張乖崖公居處相近﹐交遊最密﹐公集首編《寄祝隱居》二詩是也。隱居東垣有棗合拱矣﹐挺直可愛。張忽指棗謂隱居曰「子モ我勿惜也。」隱居許之﹐徐探手袖間﹐飛一短劍﹐約平人肩﹐斷棗爲二。隱居驚愕問之﹐曰「我往受此術於陳希夷而未嘗爲人言也。」又一日﹐自濮水還家﹐平野間﹐遙見一舉子乘驢徑前﹐意甚輕揚﹐心忽生怒。未至百步而舉子驢避道。張因就揖﹐詢其姓氏﹐蓋王元之也。問其引避之由﹐曰「我視君昂然飛步﹐神韻輕舉﹐知必非常人﹐故願加禮焉。」張亦語之曰「我初視子輕揚之意﹐忿起於衷﹐實將不利於君。今當回宿村捨﹐取酒盡懷。」遂握手俱行﹐共話通夕﹐結交而去。○楊醇叟道術余杭沈野字醇仲﹐權智之士也﹐喜蓄書畫﹐頗有精識。嘗於錢塘與一道士楊希孟醇叟相遇﹐喜其開爽善談﹐卽延與同邸而居。沈善談人倫﹐而不知醇叟妙於此術也。時蔡元長自翰長黜居西湖﹐日遣人邀致醇叟。一日晚歸﹐沈語楊曰「余嘗觀翰林風骨气宇皆足以貴﹐而定不入相。」楊徐曰「子目力未至﹐此人面如美玉琢成﹐百體完就﹐無一不佳者。是人當作二十年太平宰相位﹐但其終未可盡談也。」楊復善笛﹐蓄鐵笛大如常笛﹐每酒酣必引笛自娛﹐聽者莫不稱善。一日與沈飲於娼樓﹐月色如晝而笛素不從﹐客有舉酒而言曰﹕今夕月色佳甚﹐杯觴之樂至矣﹐獨恨不聞笛聲也。」楊徐笑曰「俟令往取﹐實無所遣也。」酒再行﹐忽引袖出笛﹐快作數弄﹐座客皆不知笛所從來。徐扣之﹐云「小術耳﹐乃某左右常驅役使鬼也。俾之取物﹐𨿽千里外可立待﹐但不可使盜取耳。子欲學之﹐當以奉授。然又有切於性命者﹐子不問﹐何也﹖」沈始敬異之﹐擇日焚香跪請其術。且言「吾術斷欲爲先﹐子欲得之﹐當先誓於天尊像前﹐無不可者。」沈與一姓闞人﹐同授盟戒﹐而行其教。闞未滿百日而輒有所犯﹐卽夜夢受杖於像前﹐晨起背發癰﹐數日而卒。旣而楊辭以有行﹐沈問所之﹐楊亦知沈有河朔之遊﹐云「我此行且先適淮南﹐子若北行﹐過楚﹐幸訪我於紫極宮﹐以八月十五日爲約﹐逾期恐行止無定﹐不能再見也。」楊旣行而沈以事畱﹐逮至楚則九月初矣。徑往紫極宮訪之﹐了無所聞﹐回過殿角﹐有老道士坐睡﹐因揖以詢楊之存亡。道士驚顧對曰「左右與醇叟何處相期﹐且當約以何日也﹖」沈告之故。道士嘆息而言曰「楊誠奇士奇士﹐左右之來﹐惜較旬日之遲也。楊至此月餘﹐一日無疾﹐焚香趺坐﹐與眾道士語﹐久之﹐揖座人曰﹕『希孟今當有所適﹐然此行學道未竟﹐更當一來也。』語訖長嘯而逝﹐正八月十五日也。今殯東城矣。」沈於是卽觀中設位﹐拜泣醮謝而後行。沈後亦不能畢行其所授而終。◎王樂仙得道道人王樂仙﹐或云潭州人。初爲舉子﹐赴試禮部﹐一不中﹐卽裂冠從太一宮王道錄行胎養之術﹐歲餘勤至不怠。王云「我非汝師﹐相州天慶觀李先生汝師也。汝持我書訪之﹐當有所授。」樂仙得書﹐徑至湯陰﹐求之﹐無有也。一日坐觀門﹐有老道士見之﹐呼與語曰「子尋李先生﹐此去市口茶肆中。」候之﹐果見赤目蓬首攜瓶至前淪茶者﹐因揖之﹐便呼李先生。李佯驚曰「汝何人也﹖」樂仙探懷出王書授之。李微笑曰「王師乃爾管人間事耶。此非相語處﹐三日黎明﹐候我於觀門也。」樂仙辭謝而歸。三日雞鳴﹐坐門未久﹐李至﹐以手撩發則兩目燁然﹐如巖電燭人﹐握手入觀中﹐謂樂仙曰「汝刳心求道而燒假銀﹐何也﹖」樂仙謝誠有以備乏絕無告耳﹐然是乾水銀法﹐非若世人點銅爲之﹐以誤後人也。」李探懷出銀小鋌﹐請以是易子所作如何﹖樂仙取以示之﹐範制輕重與李所授無異也。卽令取油鐺於前﹐投樂仙所作烹之﹐須臾粉碎還元。曰「豈不誤後人耶。」樂仙悔謝久之。李勉之曰「知子不妄用﹐亦欲子知此術於子無益耳﹐我且歸﹐後更就汝語也。」明日訪之﹐主人云「夙昔折券而去﹐不云所適也。」樂仙旣蹤迹數日﹐不復再見。乃西遊黨山中﹐寓一僧捨﹐主僧亦喜延客﹐因畱止旬日。而主僧復善壬遁﹐旦旦必焚香轉式以占一日之事﹐忽謂樂仙曰「今日當有一大貴人臨門﹐不然亦非常之士見過﹐當與子候之。」並戒其徒掃室以待﹐至日欲入﹐略無貴達至者。忽遠望林下有一舉子從羸童負書篋竹笥而來。主僧揣之曰「我所占貴人﹐豈此舉子異日非常之兆耶﹗」更當復占以驗之﹐卽喜躍而出﹐謂樂仙曰「貴者審此人也。」因相與迎門﹐延至客室﹐相語甚久。雲姓蔡﹐嘗舉進士也。旣而主僧請具飯。蔡曰「某行李中亦自有薄具﹐二公居山之久﹐若不拘葷素﹐當可共享也。」卽呼燭設席﹐命其僮於竹笥中出果實數種﹐旣皆遠方珍新。至傾酒﹐樂仙味之﹐元是潭州公廚十香酒也。酒行﹐笥中出三大煎鮭魚﹐尙未冷。酒再行﹐又出三肉餅﹐亦若新出鑪者。至余品﹐燒羊鵝炙﹐皆若公侯家珍饌﹐而取諸左右﹐笑語至夜半而罷。二公大異之﹐而不敢詰其所從至也。蔡繼云「某亦於此﹐候一親知罷官者﹐當與二公少周旋也。」日復一日﹐亦問及養煉事﹐樂仙心獨喜之﹐亦意其有道者。至夕﹐主僧與僕從皆已熟寢﹐樂仙卽炷香前拜﹐而請其從來﹐卽以先生禮之﹐且哀懇言其罷舉求道﹐了未有遇﹐願賜憐憫生死骨肉也。蔡徐笑曰「我南嶽蔡眞人也﹐固知子棲心之久﹐更俟與子勘問之也。」樂仙稽首謝其垂接。次夕復扣戶伺之﹐忽見一大人﹐膝與檐齊﹐而不見其面目﹐音響極厲﹐云「仙童萬福。」投一白紙於蔡前﹐蔡取以示樂仙曰「與子勘問至矣﹐紙間有書云﹕『某於十洲三島究訪﹐並無此人名籍。後檢蓬萊謫籍中﹐始見其名氏鄕裏也。某人供呈。』」蔡語樂仙曰「子無憂也﹐因授以內丹眞訣﹐數日別去。云「汝有未解處﹐但焚香啟我﹐我當自告汝也。」後樂仙聞通直郎章子才﹐自九江棄官遷居錢塘金地山﹐行符水救人疾苦﹐外丹已成。因南遊過之﹐夜語及蔡眞人事﹐取所授白紙示章。視其供呈人姓名﹐乃其法篆中六丁名字也。卽熾炭於鑪﹐取紙投之﹐炭盡而紙字如故﹐因相與驚異﹐且乞之以藏其家。樂仙旣去﹐了不知所向。或傳其解化矣。章亦數歲而終。將葬之夕﹐有一道人不言姓字﹐來護葬事﹐且畱物以助其子﹐或疑是樂仙也。○啖蛇出虱身輕滄州泥姑寨循塘濼而至界河﹐與北寨相望。自乾寧軍穿濼而往止一徑。每春初啟蟄時﹐塘路羣蛇橫道﹐遞送者甚苦之。寨卒有蕭愁者﹐爲人性率﹐同儕多狎侮之。一日當送檄文至郡﹐而有大蛇枕道。其首如甕﹐兩目燁然可畏也。旣不敢前﹐卽醉宿旁鋪。鋪卒夜以利刃殺蛇而脯之﹐至滿數缶。蕭醉醒聞肉香甚﹐問安所從得﹐鋪卒紿云「夜漁於海﹐得大魚﹐方將共羹而食也。」蕭不待羹﹐取數臠就火燎食之﹐美甚。自郡回﹐因求其餘﹐歸食數日而盡﹐不知其爲蛇也。食蛇之後﹐更不喜聞食气﹐但覺背膂間腫癢﹐至不可忍﹐時就樹揩癢﹐瘡破﹐中湧細虱不知其數。時郡卒陸靖者適居寨中﹐與之助取余虱﹐計前後出虱數斗﹐癢止瘡復。因憩樹陰﹐見濼中鶴雛羣戲﹐念欲取之﹐卽身在鶴仄﹐攬雛而歸。復視鶴巢﹐又念可登而取﹐卽身已在樹杪矣。寨卒視之﹐率皆驚異﹐以謂此人偶食成器之物﹐盡出屍虫﹐而輕身自如﹐得地仙矣。因逃兵籍而去。○翊聖敬劉海蟾眞廟朝有天神下降﹐憑鳳翔民張守眞爲傳靈語﹐因以翊聖封之。度守眞爲道士﹐使掌香火﹐大建祠宇奉之。自廟百里間﹐有食牛肉及著牛皮履ヒ過者﹐必加殃咎﹐至有立死者。一日有人薴袍靑巾﹐曳牛革大履直至廟庭﹐進升堂宇﹐慢言周視而出。守眞卽焚香啟神曰「此人悖傲如此﹐而神不卽殛之﹐有疑觀聽。」神乃降靈曰「汝識此人否﹐實新得道劉海蟾也。諸天以今漸入末運﹐向道者少﹐上帝急欲度人﹐每一人得道﹐九天皆賀。此人旣已受度﹐未肯便就仙職﹐折旋塵中﹐尋人而度﹐是其所得﹐非列仙之臒者﹐我尙不敢正視之﹐況敢罪之也。」○噓气燒腸陳無求宣事云﹕嘗赴鶴林寺供佛﹐旣飯﹐有一舉子𨿽衣褐不完而丰神秀穎﹐居於座末。主僧顧謂無求曰「此道人頗有戲術﹐今日告行﹐當薄贈之﹐且求其一戲爲別也。」舉子亦欣然﹐呼一僧雛﹐取碗器付之﹐令相去二丈餘而立﹐舉子謂之曰「我此噓气﹐汝第張口受之﹐覺腹熱急言﹐不爾﹐當燒爛汝腸也。」言訖噓气向之。須臾﹐僧雛覺腸間如沸湯傾注﹐乃大呼曰「熱甚﹐不可忍。」因使溺碗中﹐舉子徐舉碗示座人曰「誰能飲此者。」舉座穢唾之。乃大笑舉碗自飲﹐言別而去。明日﹐僧雛遂大惡聞食气﹐日惟飲水數杯。月餘出寺﹐不復見也。○仙丹功效余族兄次翁鼻間生一癅﹐大如含桃﹐而懼其浸長﹐百方治之不差。行至襄陽﹐於客邸遇一道人﹐喜飲﹐而日與周旋﹐臨別解衣﹐出一小瓢如棗大﹐傾藥如粟粒三﹐授次翁曰「汝夜以鍼刺癅根﹐納藥鍼穴﹐明日癅當自落。其二粒畱以救奇疾也。」次翁如其言﹐因夜取鍼剔癅根納藥。至夜半但覺藥粒巡癅根而轉。至曉﹐捫之則癅已失去。取鏡視之﹐了無瘢痕也。因大神之﹐祕其餘藥﹐不令人知。其女爲兒時﹐蹙倒折齒不生。次翁取藥納齒根﹐一夕齒平復。因以水銀一兩﹐置銚間﹐取藥投之﹐則化爲紫金﹐方知神仙所煉大丹也。○居四郎丹密院編修居世英﹐彥實之父﹐人謂之居四郎者。遇異人得丹竈術﹐常使一僕守火﹐歲久不懈﹐因度之爲僧﹐居京師定歷院﹐幾二十年。時曾子宣當軸﹐有堂吏通解可喜﹐其婦得急勞﹐數日而殂﹐繼而病傳堂吏﹐國醫不能療。吏與居素善﹐居視之云「應須我神丹療之。」爲啟鑪取刀圭與服﹐十數日卽完復如初。出參丞相﹐子宣大驚云「汝非遇仙丹﹐不能起此病。」吏拜謝起白雲﹕「某實幸獲居四郎之丹﹐服之﹐奪命鬼手耳。」子宣神之﹐使人邀居﹐不能至也。卽使門下之人﹐宛轉啖其僧﹐前後資給備至﹐約竊丹爲贈﹐而僧誓不負心。丞相亦延顧不替。僧一日謁丞相﹐而許分竊爲獻。子宣喜甚﹐送僧降階﹐而僧退揖爲馬臺蹶倒﹐應時折足﹐舉之而歸﹐數日遂卒。子宣卽遣人厚貽其徒﹐並鑪取之﹐不知所用﹐但取丹膏﹐圓如粟粒﹐服之一粒﹐卽引水燥甚﹐分諸子服﹐皆然。獨子糸虧公衮服兩粒無異也。後不復加火﹐亦不敢服。子宣薨﹐丹盡付石藏用矣。○孫道人尸解孫道人﹐不知何許人﹐寄居嚴州天慶觀﹐爲人和易﹐初不挾術及言人禍福。但袖中嘗畜十數白鼠子﹐每與人共飲﹐酒酣出鼠爲戲﹐人欲捕取﹐卽走投袖中﹐了無見也。至約人飲﹐則就酒家市一小尊﹐酌之不竭﹐人告酒困﹐卽覆尊而去。否則自晨至夕﹐亦不別取也。酒家是日必大售﹐人頗以此異之。紹興三年三月三日﹐觀中士庶駢集﹐道人拱手告眾曰「我今年九十歲矣﹐久寓此土﹐荷郡人周旋﹐暫當小別﹐各勉力事善。」言訖坐逝﹐一郡驚異。瘞之城南﹐而塑其像觀中。歲餘有南商﹐手持香一瓣﹐封題甚固﹐云「我去年三月三日﹐於成都府觀禊事。有一道人云﹕『我始自嚴州來﹐知子不久回浙﹐幸爲我達於嚴州天慶觀﹐尋孫道人付之也。』」入觀見塑像﹐驚﹐禮之曰「此我成都所見付書人也。」因共發其藏﹐則空棺矣。○綦革遇三皇宮綦革先生﹐內相叔厚之族兄也。大觀中﹐叔厚之父守甘陵﹐革自密往省之。過北州河灘﹐見三老人皆布裘靑巾﹐獨坐而語。革視其神矩淸峻﹐疑非常人。卽憩馬前揖之﹐初不相領略﹐革心益竦異﹐復前致敬。一老人徐顧革而言曰「汝往恩州省汝兄耶﹐汝兄感時疾﹐已向安矣。然時將亂離﹐汝之業儒竟無補於事﹐當求遁世修眞﹐超脫塵累也。」革嘗畱意於內外丹事﹐益異其說。且曰「日晏矣﹐汝行二十里可少止﹐當再相見也。」革再拜而前﹐果二十里至一旅邸﹐遂休僕馬﹐散步邸旁﹐瞻視叢祠﹐因前視其榜﹐乃三皇宮也。革卽整衣冠﹐肅容進謁祠下﹐仰視塑像﹐其容服儼然河灘三老人也。革自甘陵﹐卽屏居絕欲﹐專以修眞爲務﹐隱於密之九仙山。後又徙海中徐福山。宣和乙巳﹐故人陳某者調雄州兵曹﹐聞金人犯邊﹐意未敢往﹐乃詣革密扣其去畱之事。乃書一絕與之云「三月楊花滿路飛﹐胡人遊騎拍鞍歸。髙天二聖猶難保﹐誰道雄關是可依。」陳解其意﹐遂輟行李。至明年丙午三月﹐二聖北狩﹐始知革有前知之見。後範溫起海州﹐李實以布衣被虜﹐溫待實甚厚﹐每事多訪之﹐溫意欲歸朝﹐又擬投僞齊﹐議未決。實與革有舊﹐密往見之﹐且告以情。革曰「公來年今日已升朝﹐合食宋祿﹐餘人無使知也。」實由是爲溫決歸朝之策。及溫引眾歸朝﹐朝廷定賞﹐以實嘗與溫謀﹐自白身授朝奉郎﹐一如革言。○仙桃變人首余妻之祖父朝議君馬餘慶﹐元末爲巴郡守﹐遣健步王信者持書至都。始出郡城數十里﹐道傍顧見二道士野酌﹐食桃甚大。信亦休其仄﹐因乞之。道士以殘桃與之﹐信聲喏而食之﹐道士復探懷取一大如盂者授之﹐信益喜﹐跪謝﹐引裾裹桃而行。未數里﹐探桃將食﹐則一人首也﹐血漬殷然﹐卽驚懼﹐急投之澗水。疾走還郡﹐狀若狂人﹐見人卽作怖畏狀﹐口稱「怖人怖人」﹐而不食不飲。郡守呼之﹐徐問其故﹐旣語所遇﹐卽復奔逸狂言。因使以病告而縱之﹐後蜀中時有見之者。○聖和尙前知汴渠第五鋪有異僧﹐眾名之聖和尙﹐時語人禍福﹐扣之﹐則不復道也。熙寧初﹐余伯父朝奉君與先博士君同章申公詣闕﹐時申公攺官未久﹐先博士未第也。申公所在喜訪異人﹐至鋪具飯﹐遇僧過門﹐卽延之。入座﹐孰視先君曰「福人福人﹐宰相是你手裏出。」已而回視申公曰「承天一柱﹐判斷山河。」視伯父獨無言。旣去﹐先君戲申公曰「承天一柱﹐判斷山河﹐則當是正拜之徵﹐然一柱爲何﹖」申公曰「我作宰相﹐更容兩人也。」後果如其言﹐而先君宰相之出﹐獨未有徵驗云。○張道人異事張道人﹐福州福淸人﹐生以樵采爲給。一日樵歸﹐於山道遇二道人對棋﹐弛擔就觀。棋者忽顧之而語曰「子頗憶與吾二人同學之勤否﹖我亦以子沈滯人間﹐未能遠引也。今子困躓亦已至矣﹐復能從我竟學乎﹖」張忽醒然悟解通知宿命﹐且語之曰「我安能從爾學神仙也﹐我將學大乘法﹐爲浮圖氏﹐不久吾師至矣。」棋者問子師爲誰﹐曰「今敕住秀州崇徳福嚴寺眞覺大師志濟是也。」卽負樵還家。翌日入城市﹐以相字爲名﹐而言人禍福﹐率皆如見。歲餘﹐黃八座裳自明守移鎭至郡﹐實攜志濟而來。張卽投之﹐祝發﹐郡人但以道人呼之。每擇佛宇敝壞者﹐輒入居之﹐不俟遣化﹐而施者雲集﹐至鼎新而遷他所。福人甚欽敬之。一夕﹐郡城火﹐自郡將監司而下﹐環視無策﹐或有言「何不呼張道人也﹖」郡官曰「張道人何知郁攸之事﹐而須呼之也。」旣而火迫郡署﹐至取郡額投火﹐以從厭勝之說﹐其烈愈熾。不得已使召之﹐應呼而至。卽長揖郡官曰「俱面火致敬﹐同音誦『心火滅凡火滅』六字。張乃攜瓶水上履層檐﹐騰踔如飛﹐亦大稱誦六字﹐水所過處﹐火不復延﹐須臾遂止﹐今尙存。所傳異事不止此也。○雀鰍蛇蟹之異戒殺之事﹐得於傳聞者甚眾。目視五事﹐不可不記爲後人之戒也。富陽春明村趙二﹐以网捕爲業﹐年五十﹐臥病逾年﹐艱餓備至﹐求死者屢矣。一日覺頭癢不可堪忍﹐爬搔之極﹐至指甲流血﹐乃取梳齒痛戛﹐終不快意。遂呼其婦ㄐ發搖頭﹐癢似少止。頃之復甚﹐則以手助力提ㄏ﹐遂致腦脫落﹐而腦間雀嘴叢咂﹐不知其數。鄰里環觀﹐助其誦佛懺罪﹐以覬速死。兩日﹐始遂气絕﹐錢塘北郭呂五以炙鰍鰻爲給﹐而鰍至難死﹐每以一大斛﹐置鰍滿中﹐投以鹽醯﹐聽其咀啖至困﹐然後始加刀炙。云令鹽醯之味﹐漬入骨中﹐則肉酥而味美﹐以故市之者眾。不數年﹐呂五得疾﹐但覺胸腹間﹐燥渴不勝﹐飲水不快﹐而口復念鹽醯爲味。以盂置牀﹐時時飲之﹐且言焦也﹐與翻過著﹐令家人轉仄其體﹐日夜數十百番﹐至體肉消潰﹐腸胃流進而卒。湖州膾匠嚴進忽得狂疾﹐曝日城壁下﹐自嚙其指﹐至十指皆盡﹐血流被體﹐號呼而終。蘇州薛氏小兒年十三﹐探鵲雛於木杪。不知先有大蛇啖雛巢中﹐兒始驚視張口﹐則蛇徑投兒口﹐與兒俱墮木下。人救之﹐則蛇食兒心﹐與蛇俱死矣。河朔雄霸與滄棣皆邊溏濼﹐霜蟹當時不論錢也。每歲諸郡公廚糟淹﹐分給郡僚﹐與轉餉中都貴人﹐無慮殺數十萬命。余寮婿李公愼供奉﹐侍其季父守雄州。會客具飯。始啟一藏甕﹐大蟹滿中﹐皆已通熟可啖。而上有一巨螯﹐肌體爲糟漿浸漬﹐亦已透黃﹐而矍索甕面﹐往來不可執。眾客驚異﹐徐出而縱之濼中。用以戒殺者甚眾。○牛王宮飠芒飯陶安世云﹐張覲鈐轄家人﹐嘗夢爲人追至一所。仰視榜額﹐金書大字云「牛王之宮」。旣入﹐見其先姨母驚愕而至云「我以生前嗜牛﹐復多殺﹐今此受苦未竟﹐所苦者日食飠芒飯一升耳。」始語次﹐卽有牛首人持飯至。視之皆小鐵蒺藜﹐其大如麥粒而鋒甚利。飯始入咽﹐則轉次而下﹐痛貫腸胃。徐覺臂體間燥癢﹐卽以手爪爬搔﹐至於癢極血肉隨爪而下﹐淋漓被體。牛首人則取鐵杷助之﹐至體骨現露﹐飠芒飯盡出。一呼其名﹐則形體復舊。家人視之﹐恐怖欲逃。牛首人卽呼持之曰「汝亦嘗食此肉四兩﹐今當食飯二合而去。」號呼求解不可得﹐卽張口承飯﹐飯才下咽﹐則痛楚不勝。宛轉之次忽復夢覺。頰舌皆腫﹐不能卽語。至翌日﹐始能言﹐因述其夢云。○殯柩者役於伽藍余馬嫂之季父承奉郎察﹐字彥明﹐錢塘人﹐赴調至山陽﹐感時疾而終。婦家卽山陽李氏也。遺孤始十歲﹐未克扶護歸先隴﹐因權厝城北水陸寺凡十五年。其母金華君終﹐始獲從葬。其子初至啟殯﹐致夢其子曰「我自旅殯此寺﹐卽爲伽藍神拘役﹐至今未得生路﹐今獲歸掩眞宅﹐始神魄自如﹐而轉生有期矣。」又丹陽方可大言﹕建中靖國間﹐有時相夫人終於相府﹐未獲護葬還裏﹐權厝城外普濟寺。忽見夢於其門人﹐云「爲語我家﹐我日夕苦於伽藍神之役﹐得速歸瘞﹐則免此矣。」門人請曰「夫人而見役何也﹖」夫人曰「我生享國封﹐不爲不尊﹐而死亦鬼耳。況以遺骸滓穢佛界之地﹐得不大譴罪﹐而姑役使之﹐亦幸矣。」二事適相類者﹐則知精廬所在﹐在人則以爲托之闃寂﹐聞鐘梵之聲﹐可資亡者依向之福﹐必不慮因循失葬﹐明則致羈魂之尢﹐幽則苦護神之役﹐反俾亡者不安﹐不得不爲戒也。○魚菜齋僧吳興蘭村沈氏子﹐嘗具舟載往平江。中道有僧求附舟尾﹐生因容之。行十餘里﹐生晨炊﹐僧求飯﹐遂分共之﹐且謂僧曰「適與舟人羹魚爲饌﹐無物爲盤羞﹐不罪也。」僧曰「無問魚與菜﹐施當在子心耳。」生意僧欲得羹﹐因分餉之﹐食竟﹐僧謂生曰「汝量出數金爲襯施。」生曰「食魚而須襯施﹐非余所當獻也。」僧曰「無問魚與菜﹐在汝心施耳。」生復意其欲金﹐量與襯﹐僧問生齋僧一員﹐欲何所獻。生曰「食魚非齋﹐何獻之有。」僧曰「無問魚與菜﹐在汝心獻耳。」生不得已﹐戲謂之曰「請獻藺村大王。」僧遂合爪祝獻﹐旣行數里﹐登岸而去。明年正月﹐生與社人祭神廟中﹐神降於稠人中謝生曰「去歲深承輟飯齋僧﹐而無心布施﹐得福最多。以是一僧之故﹐我甚增威力。」生已忘前事﹐神人謂生曰「汝至某村﹐有僧附舟﹐汝以魚飯之次﹐有惡獸欲截汝舟﹐我時已陰護之矣。」生始記憶﹐因語其詳於社人云。○挽經牛裴亞卿言﹕紹興九年﹐湖州普安院尼沈大師者﹐聞吳江縣潘氏兄弟析居﹐而家有《華嚴經》一部﹐惜不忍分﹐試往求之。眾議皆允﹐而尼請歸﹐具香花及舟載迎取。潘老謂尼曰「爾往﹐則恐有中變者。我今並具小舟﹐假汝載往﹐如何﹖」尼欣然更過所望。經旣登舟﹐而歲適大旱﹐川港漧涸不能寸進。翁曰「我更假汝一牛﹐挽引而前也。」經旣至院﹐牛船還家。公中夜忽語其媼曰「吾之舍經得供養矣﹐而吾牛何慮也。」媼問之﹐云「我適夢牛而人言曰﹕『謝公數年豢養之力﹐又承公遣以挽經之功。今得脫此畜身﹐徑生安樂處﹐感徳無窮也。』」亟往視之﹐牛已死矣。○蝤蛑黑鯉見夢餘杭尉範達﹐夜夢介冑而拜於庭者七人﹐云「某等皆錢氏時歸順人。今海行失道﹐死在君手﹐幸見貸也。」旣覺﹐有人以蝤蛑七枚爲獻﹐因遣人縱之於江。編修元時敏夜夢頂星冠而見謁者九人﹐且稽首祈命﹐其詞甚哀﹐元𨿽異之﹐而了不知其由。曉起﹐經廚間﹐正見以盤覆一大盆﹐啟視之﹐乃黑鯉九枚﹐潑剌盆中。因舉盆放之﹐而記其事。○懸豕首作人語秀州東城居民韋十二者﹐於其莊居豢豕數百﹐散市杭秀間﹐數歲矣。建炎初﹐因幹至杭﹐過肉案見懸一豕首﹐顧之而人言曰「韋十二﹐我等償汝債亦足矣。」從者亦聞其言﹐韋愕然悔過﹐還家盡毀圈牢﹐取所存豕市之。得錢數千緡﹐散作佛事及印造經文。冀與羣豕求免輪回刀刃之苦。知者謂韋善補過矣。●卷四○宗威湣政事宗尹汝霖﹐其遇事𨿽用權智﹐而濟難於談笑之間﹐士大夫多能道之。建中靖國間﹐爲文登令。同年靑州教授黃策上書﹐自姑蘇編置文登州﹐遣牙校押赴貶所﹐過縣而黃適感寒疾﹐不能前進。牙校督行﹐𨿽加厚賂﹐祈爲一日之畱﹐堅不可得。不得已﹐使人致殷勤於公。公卽具供帳於行館﹐及命醫診候﹐至調理安完﹐而了不知牙校所在。密訊其從行者﹐云「自至縣﹐卽爲縣之胥魁約飲於營妓﹐而以次胥史﹐日更主席﹐此校嗜酒而貪色﹐至今不肯出戶。」屢迫促之﹐乃始同進。金寇犯闕﹐鑾輿南幸﹐賊退以公尹開封。初至而物價騰貴﹐至有十倍於前者﹐郡人病之。公謂參佐曰「此易事耳﹐都人率以食飲爲先﹐當治其所先﹐則所緩者不憂不平也。」密使人問米麵之直﹐且市之﹐計其直﹐與前此太平時初無甚增。乃呼庖人取面﹐令準市肆籠餅大小爲之﹐及取糯米一斛﹐令監庫使臣如市酤醞酒﹐各估其值。而籠餅枚六錢﹐酒每角七十足。出勘市價﹐則餅二十﹐酒二百也。公先呼作坊餅師至﹐訊之曰「自我爲舉子時﹐來往京師今三十年矣。籠餅枚七錢﹐而今二十﹐何也﹖豈麥價髙倍乎﹖」餅師曰「自都城離亂以來﹐米麥起落初無定價﹐因襲至此﹐某不能違眾獨減﹐使賤市也。」公卽出兵廚所作餅示之﹐且語之曰「此餅與汝所市重輕一等﹐而我以日下市直﹐會計新面工直之費﹐枚止六錢﹐若市八錢﹐則已有兩錢之息。今爲將出令﹐止作八錢。敢擅增此價而市者﹐罪應處斬﹐且借汝頭以行吾令也。」卽斬以徇。明日餅價仍舊﹐亦無敢閉肆者。次日呼賈撲正店任修武至﹐訊之曰「今都城糯價不增﹐而酒值三倍﹐何也﹖」任恐悚以對曰「某等開張承業﹐欲罷不能﹐而都城自賊馬已來﹐外居宗室及權貴親屬私釀至多﹐不如是﹐無以輸納官曲之直與工役油燭之費也。」公曰「我爲汝盡禁私釀﹐汝減直百錢﹐亦有利入乎﹖」任扣額曰「若爾則飲者俱集﹐多中取息﹐足辦輸役之費。」公熟視久之曰「且寄汝頭頸上﹐出率汝曹。」卽換招榜﹐一角止作百錢足﹐不患乎私醞之攙奪也。明日出令﹕「敢有私造酒曲者﹐捕至不問多寡﹐並行處斬。」於是傾糟破觚者不勝其數。數日之間﹐酒與餅直旣並復舊﹐其它物價不令而次第自減。旣不傷市人﹐而商旅四集﹐兵民歡呼﹐稱爲神明之政。時杜充守北京﹐號南宗北杜云。○膠﹤黍離﹥取虎忻代種氏子弟﹐每會集講武﹐多以奇勝爲能。一夕步月莊居﹐有莊戶迎白曰「數夕來﹐每有一虎﹐至麥場軟稿間﹐輾衮取快﹐移時而去。宜徐往也。」從者有言「請付我一矢﹐當立斃以獻。」其一子弟在後笑謂羣從曰「我不煩一矢之遺﹐當以膠﹤黍離﹥取之﹐如粘飛雀之易也。」眾責其誇言﹐曰「請醵錢五千具飯會﹐若不如所言﹐我當獨出此錢也。」眾許之而還。翌晨集莊戶散置膠﹤黍離﹥﹐至暮得斗餘﹐盡令塗場間麥稈上﹐並系羊以餌之﹐共伺其旁。至月色穿林﹐果有徐行安尾而至者﹐遇系羊攫而食之﹐意若飽適﹐卽顧麥場﹐轉舒其體。數轉之後﹐膠稈叢身﹐牢不可脫﹐至於尾足頭目蒙暗無視﹐體間如被錮束。畜性剛烈﹐大不能堪﹐於是伏地大吼﹐騰躍而起﹐幾至丈許﹐已而屹立不動。久之﹐眾合噪前視之﹐則立死矣。○銅章異事靑社土軍髙閻耕地得古銅印﹐文曰「宣州觀察使印。」卽謹藏之﹐不以示人。後金寇犯闕﹐髙統勤王之師﹐屢立戰功﹐遂除察使﹐如印章云。每有移文﹐卽借用此章。又承務郎王淵﹐洛陽人﹐鎖試赴省﹐過黃河灘﹐因憩所乘籃輿渡口﹐輿腳小兀﹐旁拾塊土就支輿。而土破﹐中得一銅章。視之﹐乃其姓名也。○死馬醫有名士爲泗ヘ者﹐臥病旣久﹐其子不慧。郡有太醫生楊介﹐名醫也。適自都下還﹐眾令其子謁之﹐且約介就居第診視。介亦謙退﹐謂之曰「聞尊君服藥﹐且更數醫矣﹐豈小人能盡其藝耶﹗」其子曰「大人疾勢𨿽淹久﹐幸左右一顧﹐且作死馬醫也。」聞者無不絕倒。○鹽龍蕭注從狄殿前之破蠻洞也﹐收其寶物珍異﹐得一龍長尺餘﹐云是鹽龍﹐蠻人所豢也。藉以銀盤﹐中置玉盂﹐以玉箸摭海鹽飲之﹐每鱗甲中出鹽如雪則收取﹐用酒送一錢匕﹐專主興陽﹐而前此無說者何也。後因蔡元度就其體舐鹽而龍死﹐其家以鹽封其遺體三﹐數日﹐用亦大有力。後聞此龍歸蔡元長家云。○宿生盲報於潛主簿沈純良﹐字忠老﹐余從兄之婿也。初﹐兄之子許歸內兄黃升有年矣﹐繼而黃被薦中禮部選﹐以書約唱第後成禮。女一夕得目疾﹐便不分明﹐醫視之云「目睛已破﹐不可療也。」卽以疾報黃乞罷婚﹐而黃雲「昔許我固無恙人也﹐我豈以一第而黜盲妻也。」後竟不敢違其母兄之命﹐因循告罷。女年齒浸長﹐謀與披帶入道﹐不復有適人之議也。然端麗明悟﹐不知者以爲無病人也。余兄弟寓居烏墩﹐與忠老遊﹐愛其和易多學。忠老諸兄各宦遊相遠﹐亦欲相依爲生﹐願得盲女爲家。旣成婚數日﹐忠老夢至一官居﹐兩廡皆囚系人也。忠老方顧視之次﹐忽見有緋衣人﹐升廳事據案而坐者﹐羣吏庭集﹐聲喏而退。緋衣者遽呼市物人﹐怒其物不至﹐使杖之。其人應言不順﹐怒益甚﹐亟呼左右取束稿周其身﹐以火薰灼其目。忠老視之﹐忽若微笑者。旁一人謂忠老曰「子視此不加惻然﹐更復嬉笑﹐以助其怒心。此緋衣人乃子今日之妻也。」語竟而覺。忠老遽以所夢語盲妻曰「異哉﹗冥報之事不爲誣也。汝以一怒之熾﹐至於火灼人目﹐遂獲半生無目之報。我以一笑之緣﹐不免今日有盲妻之累。」且一笑一怒之失﹐其報如此。況夫妻以樂禍爲心﹐而積惡如陵京者哉﹐豈不爲它生之慮耶。○馬武復得妻陶節夫爲定帥﹐而本州駐泊都監馬武﹐官期逾年﹐始至﹐旣交割參府﹐公退衙至屏後﹐而侍人髙姐者﹐就收袍帶涕泗交頤﹐公訝而訊之﹐云「適參府都監﹐某之本夫也。」公愕然﹐問其故﹐乃言馬歷官﹐並相失之詳。公頷之。明日具酒肴﹐獨約馬將會飲閣中。三爵之後﹐徐謂馬曰「公之官之期﹐何爲稽緩爾耶﹗」馬離席隕涕曰「某去春攜家京師﹐因與家人輩至大內前觀燈﹐稠人中忽與老妻相失﹐求訪不獲﹐因循幾年﹐迫於貧乏﹐不免攜孥就祿﹐無它故也。」公卽呼取大金卮﹐注酒滿中﹐揖馬而笑謂之曰「能盡此卮﹐當有好事相聞。」飲訖﹐語馬曰「天下事有出於非意﹐而適然相遇如此﹐賢閣縣君於睽索中﹐適某過澶州﹐得之逆旅間﹐了不言其所自也。昨日窺屏見公﹐且語其詳。某適已令具兜乘﹐護歸將司矣。」馬始驚喜。次而軍校聲喏云「已送駐泊宅眷歸衙訖。」一郡驚嗟﹐共嘆其異也。○僧淨元救海毀錢塘楊村法輪寺僧淨元﹐年三十通經﹐祝發卽爲禪比丘﹐徧參明目。得法之後﹐歸隱舊廬﹐人不之異也。政和癸巳﹐海岸崩毀﹐浸壞民居。自仁和之白石﹐至鹽官上管﹐百有餘裏。朝廷遣道士鎭以鐵符﹐及大築堤防﹐且建神祠以禳禦之﹐毀益不支。至紹興癸丑﹐師忽謂眾曰「我釋迦文佛﹐歷劫以來﹐救護有情﹐捐棄軀命﹐初無少靳﹐而吾何敢愛此微塵幻妄﹐坐視眾苦而不赴救。」卽起禪定﹐振履經行﹐視海毀最甚處﹐至於蜀山﹐時六月五日也﹐從而觀者數百人﹐而海風激濤﹐噴湧山立﹐師將褰衣而前﹐眾爭挽引﹐且請偈言﹐以示後來。師笑之曰「萬法在心﹐底須言句﹐我不能世俗書﹐亦姑從汝請耳。」卽髙舉曰「我捨世間如夢﹐眾人須我作頌﹐頌卽語言邊事﹐了取自家眞夢。」又曰「世間人心易了﹐只爲人多不曉﹐了卽皎在目前﹐未了千般學道。」頌畢舉手謝眾﹐踴身沈海。眾視驚呼﹐至有頓足涕流者﹐謂卽葬魚腹矣。移時風止﹐海波如鏡。遙見師端坐海面﹐如有物拱戴者﹐順流而來﹐直抵崩岸﹐爭前挽掖而上﹐視師衣履不濡也。逮視岸側﹐有數大鯉昂首﹐久之沈波而去。卽揚聲謂眾曰「自此海毀無患也。」不旬日﹐大風漲沙﹐悉還故地。蜀山之民深徳之﹐卽其地共營庵居畱事之。至紹興乙卯四月八日﹐忽集眾說偈告寂曰「會得祖師眞妙訣﹐無得無物又無說。喝散烏雲千萬重﹐一點靈心明皎潔。」咄安坐而化。○受杖準地獄杭州寶藏寺主藏僧志詮﹐其所得施財﹐無毫髮侵用也。偶寺僧有謂詮曰「子所積施﹐貸我十千﹐後當以三千爲息歸子。」拒之不獲﹐卽如數付之。數月﹐果以十三千償詮。詮曰「三千之息﹐非常住物。」因以爲香燭之費。而常蓄一貓﹐甚馴﹐起居之間﹐未常輒相捨也。後貓死﹐詮晝夢至一官居﹐有金紫人出迎﹐執禮甚恭﹐如舊相識。詮回語之曰「弟子今此何所職掌﹐且於老僧有何緣契﹐而勤勤若此也。」金紫人曰「某前身有過﹐合受畜身﹐而經爲貓﹐償報旣盡。以宿性直剛﹐今得爲冥官。方爲貓時﹐蒙師六年愛育之恩﹐每思有以報效。今日召師之來﹐蓋有說也。師前受寺僧貸藏施錢三千之息﹐𨿽用爲佛供﹐利歸一己﹐是亦準盜法﹐當受地獄一劫之苦。更作無量功徳﹐不可免也。」詮因求哀﹐金紫人曰「某亦常爲師參問比折之報﹐只有於世間受十三杖之苦可代﹐此外無策也。」語訖夢覺。詮卽私念曰「我幸主藏之久﹐頗爲僧俗所敬。若一受杖責﹐何面目於叢林也。當作苦行以規救免。」於是盡捨衣缽爲佛僧供﹐及躬修長懺甚自刻苦。歲餘﹐會錢塘縣官攜家累入寺﹐僧適盡赴供﹐無一人迎門者。縣官已懷怒心﹐始登方丈而足爲貓糞所污﹐意大憤躁。從者徑於懺堂ㄏ志詮而出﹐云「此住持僧也﹐怠於卻掃﹐故此避匿耳。」詮亦不測其由﹐應對不順﹐卽呼五百﹐杖之十三而去。詮始悟前夢﹐不復介意。而常戒其徒﹐不可以常住之物爲己用者﹐如此云。○古道者披胸燃臂錢塘淨慈寺古道者﹐主供侍病僧僚。一日病僧有告之曰「我病少愈﹐念少鳧血爲味﹐汝能爲我密致之﹐幸甚。」至暮夜﹐袖血餉僧﹐食之美甚。一二日﹐復多以金付之﹐再有所須。同僚僧雛﹐窺道者於隙處披其胸﹐取漆盂以利刃刺心血﹐覆盂其上﹐解衣帶纏繞。久之﹐開視盂中血凝矣。卽以蔥醯依前法制之﹐以進病僧。僧雛大駭﹐出以所見語其徒﹐且告病僧﹐皆大驚異。後堂頭闕人﹐府請明老住持﹐明辭之堅甚﹐至東坡先生以簡督之﹐尙未之許。道者聞之曰「須我一行耳。」時明老出寓北山昭慶寺﹐道者卽以油布裹手及臂﹐至前禮請曰「道者請燃此手﹐以爲和尙導。」卽跪膝然火﹐了不變色﹐燃至手腕﹐明老卽命駕從之﹐觀者雲集﹐莫不咨嗟駭異﹐至有流涕者。逮至明老安息方丈﹐始稱謝而退﹐燃至半臂矣。○花木神﹑井泉監建安黃正之之兄行之﹐客寄桐廬。方臘之亂﹐爲賊所害。賊平﹐正之素奉天師道﹐卽集道侶與邑人啟建黃篆道場﹐追薦殺賊之眾﹐俱有報應。而正之特夢其兄告之曰「我以罵賊不屈而死﹐上帝見賞﹐已補仙職矣。汝無憂也。」凡世人至忠至孝及貞廉之士﹐與夫有一善可錄者﹐死有所補授。如花木之神﹐井泉之監﹐不可不知也。○磨刀勸婦裴亞卿言﹐爲童稚時﹐侍其祖母文安縣君。聞語居宣城之日﹐鄰有俗子﹐忘其姓名﹐娶婦甚都而悍於事姑。每夫外歸﹐必泣訴其淩虐之苦﹐夫常默然。一夕於燈下出利刃﹐示其婦﹐婦曰「將安用此。」夫好謂之曰「我每見汝﹐訴我以汝姑之不容﹐我與汝持此去之如何﹖」婦曰「心所願也。」夫曰「今則未也。汝且更與我謹事之一月﹐令汝之勤至﹐而俾姑之虐暴﹐四鄰皆知其曲﹐然後我與汝可密行其事﹐人各快其死﹐亦不深窮暴死之由也。」婦如其言﹐於是怡顏柔語﹐晨夕供侍﹐及市珍鮮以進飲饌。姑不知其然﹐卽前撫接﹐頓加和悅﹐幾月矣。復乘酒取刃玩於燈下﹐其气憤憤﹐呼其婦語之曰「汝姑日來於汝若何﹖」曰「日來視我非前日比也。」又一月﹐復扣刃問之﹐婦卽歡然曰「姑今於我﹐情好倍加﹐前日之事﹐愼不可作也。」再三言之。夫徐握刃怒視之曰「汝見世間有夫殺婦者乎﹖」曰「有之。」「復見有子殺母者乎﹖」曰「未聞也。」夫曰「人之生也﹐以孝養爲先﹐父母之恩﹐殺身莫報。及長而娶婦﹐正爲承奉舅姑﹐以長子息耳。汝歸我家﹐我每察汝恃少容色﹐不能承順我母﹐乃反令我爲此大逆﹐天地神明其容之乎。我造此刃﹐實要斷汝之首﹐以快我母之心。姑貸汝兩月﹐使汝攺過怡顏﹐盡爲婦之道﹐於我母待汝之心﹐知曲不在母﹐而安受我刃也。」其婦戰懼﹐淚如傾雨﹐拜於牀下曰「幸恕我此死﹐我當畢此生前承順汝母﹐常如今日﹐不敢更有少懈也。」久之乃許。其後婦姑交睦﹐播於親黨﹐有密知此事者﹐因竊語之。聞者皆謂此𨿽俗子而善於調禦﹐轉惡爲良﹐𨿽士君子有不能處者矣。○紫姑大書字政和二年﹐襄邑民因上元請紫姑神爲戲。旣書紙間﹐其字徑丈。或問之曰「汝更能大書否﹖」卽書曰「請連粘襄表二百幅﹐當爲作一福字。」或曰「紙易耳﹐安得許大筆也﹖」曰「請用麻皮十斤縛作﹐令徑二尺許﹐墨漿以大器貯﹐備濡染也。」諸好事因集紙筆﹐就一富人麥場﹐鋪展聚觀。神至﹐書云「請一人系筆於項。」其人不覺身之騰踔﹐往來場間﹐須臾字成﹐端麗如顏書。復取小筆書於紙角云「持往宣徳門賣錢五百貫」文。旣而縣以妖捕羣集之人﹐大府聞之﹐取就鞠治﹐訖無他狀﹐卽具奏知。有旨令就後苑再書驗之。上皇爲幸苑中臨視﹐乃書一「慶」字﹐與前書「福」字﹐大小相稱﹐字體亦同。上皇大奇之﹐因令於襄邑擇地建祠﹐歲祀之。○夢吳興溪魚之美﹐冠於他郡。而郡人會集﹐必以斫爲勤﹐其操刀者名之匠。沈忠老言﹐其外祖丁學士君﹐𨿽湖人而生平不喜食。一日忽夢登對﹐已而少休殿廡間﹐傳言以縷一盤爲賜﹐食之美甚。旣覺﹐忽念其味。會鄕人有以鮮鯉餉其子者﹐卽取具﹐舉箸而盡。自後日進一器。歲餘復夢登對﹐賜如初﹐食訖而寤﹐但聞鮏气逆鼻﹐遂不復食。至終身云。○謔魚姑蘇李章﹐敏於調戲。偶赴鄰人小集﹐主人者𨿽富而素鄙。會次章適坐其傍﹐旣進饌﹐章視主人之前一煎鮭特大於眾客者。章卽請於主人曰「章與主人俱蘇人也﹐每見人書蘇字不同。其魚不知合在左邊者是在右邊者是也。」主人曰「古人作字不拘一體﹐移易從便也。」章卽引手取主人之魚示眾云「領主人指扌爲﹐今日左邊之魚﹐亦合從便﹐移過右邊如何﹖」一座輟飯而笑﹐終席乃已。○龔正言持缽巡堂龔彥和正言自貶所歸衛城縣﹐寓居一禪林﹐日持缽隨堂供。暇日偶過庫司﹐見僧雛具湯餅﹐問其故﹐云具殿院晚間藥食﹐龔自此不復晚餐云。○繪像答語毗陵胡門下宗回夫人﹐錢塘關氏女。數歲時﹐晨起致敬尊長前﹐而壁間有天妃像。家人戲指之曰「此亦可致禮﹖」夫人卽前斂躬起居﹐忽若卷子有云「夫人萬福」之應者﹐左右皆聞驚異。旣長﹐果歸胡氏﹐卒享翟之榮。關仲子云。○花月之神建安章國老之室﹐宜興潘氏女﹐二族稱其韶麗﹐旣歸國老﹐不數歲而卒。其終之日﹐室中飛蝶散滿﹐不知其數。聞其始生﹐亦復如此。旣設靈席﹐每展遺像﹐則一蝶停立﹐久之而去。後遇遠諱之日﹐與曝像之次﹐必有一蝶隨至﹐不論冬夏也。其家疑其爲花月之神。建安張端公伯玉﹐始生而鬼哭於家﹐三日而止。旣死鬼嘯於梁﹐至大斂始寂然。蓋其母初禱子於郡之黎山王廟﹐夢神指其旁鬼官與之。二家俱余姻家也﹐得之不誣。○施爾婆湖州烏墩鎭沈氏婢﹐其鄰里呼之施爾婆者﹐年六十餘﹐ヮ兩髻﹐明其尙處子也。年二十爲沈氏婢﹐會大疫﹐主公主母繼亡﹐獨餘二女子﹐各十數歲﹐無旁親可依爲生。施卽傭舂旁捨﹐或織艸履與縫紉之事﹐得錢以給二女﹐且教護之。至於長大﹐擇良爲配﹐更爲撫抱其子﹐盡力奴事。鎭人皆知敬愛之﹐每大家出遊﹐則假守舍﹐餘物滿前﹐一毫不移也。至今尙在。○孫家呂媼湖州孫略教授家婢名呂媼者﹐服勤孫氏有年矣。性謹朴﹐無它能﹐但常日晨起﹐就廚中取食器潔之﹐聚所棄余粒﹐間有落溝渠者﹐亦拾取淘濯﹐再於釜中或加五味煮食之﹐未嘗一日廢也。年七十餘﹐一日微疾﹐卽告其家人曰「爲我髡發﹐著五戒衣﹐我將去矣。」家人從之﹐因起以左手結印而化。家人遂龕置開元寺中﹐觀者逾月﹐了無穢气﹐而發漸生﹐因與剃之﹐後一月一剃。●卷五○章有篆字吳興章有﹐以小篆名世。其用筆簡古﹐得石鼓遺法﹐出文勛章友直之右。所作《復古編》﹐以正篆隸之失﹐識者嘉之。嘗爲餘言「心字於篆文只是一倒火字耳﹐蓋心火也﹐不欲炎上﹐非從包也。」畢少董文簡之孫﹐妙於鼎篆﹐而亦多見周秦以前盤盂之銘﹐其論水字云「中間一豎更不須曲﹐只是畫一坎卦耳﹐蓋坎爲水﹐見於鼎銘多如此者。」並記之。○唐子西論史唐子西言﹐司馬遷敢亂道卻好﹐班固不敢亂道卻不好﹐不亂道又好﹐是《左傳》﹐亂道又不好﹐是《唐書》﹐八識田中﹐若有一毫《唐書》﹐亦爲來生種子矣。○玉川昌黎《月蝕》詩施彥質言﹐玉川子詩才極髙﹐使稍入法度﹐豈在諸公之下﹐但韓以詩人見稱﹐故時出狂語﹐聊一驚世耳。韓退之有《效玉川子月蝕詩》﹐讀之有不可曉者﹐旣謂之效﹐乃皆是玉川子詩﹐何也﹖亦常聞葉天經云﹐玉川子旣作此詩﹐退之深愛之﹐但恨其太狂﹐因削其不合法度處﹐而取其合者附於篇﹐其實攺之也。退之尊敬玉川子﹐不敢謂之攺﹐故但言效之耳。○明皇無心治天下周正夫言﹐人君所識只一宰相。唐明皇欲相張嘉貞﹐卻忘其名字﹐不知用心向何處。又河北皆陷﹐顏眞卿獨全平原﹐乃始云「朕不謂有此人。」夫小大一个顏眞卿﹐自不知姓名。又顏杲卿忠義貫日月﹐後其子不免饑寒。不知平日勾當甚事﹐乃知明皇本無心治天下也。○古書托名先君爲武學傳授日﹐被旨校正武舉《孫》《吳》等七書。先君言﹐《六韜》非太公所作﹐內有考證處﹐先以稟司業朱服﹐服言﹐此書行之已久﹐未易遽廢也。又疑《李衛公對問》亦非是。後爲徐州教授﹐與陳無己爲交代。陳雲﹐嘗見東坡先生言﹐世傳王氏《元經》《薛氏傳》﹑關子明《易傳》《李衛公對問》﹐皆阮逸著撰。逸嘗以艸示奉常公也。非獨此﹐世傳《龍城記》載六丁取易說事﹐《樹萱錄》載杜陵老李太白諸人賦詩事﹐詩體一律。而《龍城記》乃王釒至性之所爲﹐《樹萱錄》劉燾無言自撰也。至於書刻亦然﹐小字《樂毅論》實王著所書。李太白《醉艸》則葛叔忱戲欺其婦翁者﹐山穀道人嘗言之矣。○畫字行棋古人作字﹐謂之字畫。所謂畫者﹐蓋有用筆深意。作字之法﹐要筆直而字圓﹐若作畫則無有不圓勁﹐如錐畫沙者是也。不知何時攺作寫字﹐寫訓傳﹐則是傳模之謂﹐全失秉筆之意也。又弈棋﹐古亦謂之行棋。宋文帝使人賫藥賜王景文死﹐時景文與客棋﹐以函置局下﹐神色不變﹐且思行爭劫﹐蓋棋戰所以爲人困者﹐以其行道窮迫耳。行字於棋家亦有深意﹐不知何時攺作著棋。著如著帽著屐﹐皆訓容也﹐不知於棋有何干涉也。且寫字著棋﹐天下至俗﹐無理之語﹐而並賢愚皆承其說﹐何也﹖○酒借書杜徵南《與兒書》言﹐昔人云「借人書一癡﹐還人書一癡。」山谷《借書詩》云「時送一鴟開鎖魚」﹐又云「明日還公一癡」。常疑二字不同。因於孫忄面《唐韻》五之字韻中字下注云「酒器大者一石﹐小者五斗﹐古借書盛酒瓶也。」又得以證二字之差。然山谷鴟夷字必別見他說。當是古人借書﹐必先以酒醴通殷勤﹐借書皆用之耳。○定武《蘭亭敍》刻定武《蘭亭敍》石刻﹐世稱善本。自石晉之亂﹐契丹自中原輦載寶貨圖書而北﹐至眞定徳光死。漢兵起太原﹐遂棄此石於中山。慶曆中﹐土人李學究者得之﹐不以示人。韓忠獻之守定武也﹐李生始以墨本獻﹐公堅索之﹐生乃瘞之地中﹐別刻本呈公。李死﹐其子乃出石散模售人﹐每本須錢一千﹐好事者爭取之。其後李氏子負官緡無從取償﹐宋景文公時爲定帥﹐乃以公帑金代輸﹐而取石匣藏庫中﹐非貴遊交舊不可得也。熙寧中﹐薛師正出牧﹐其子紹彭又刻副本易之以歸長安。大觀間﹐詔取其石﹐龕置宣和殿﹐世人不得見也。丙午金寇犯順﹐與岐陽石鼓﹐復載而北。今不知所在也。此語見於續仲永所藏定武《蘭亭》後﹐康伯所跋也。○鄒張鄧謝後身邊鎬爲謝靈運後身﹐故小字康樂。範純夫爲鄧仲華後身﹐故名祖禹。張平子後身爲蔡伯喈。鄒陽後身爲東坡居士。卽其習气﹐似皆不誣也。○李朱畫得坡仙賞識李頎字粹老﹐不知何許人。少舉進士﹐當得官﹐棄去﹐烏巾布裘爲道人。徧歷湖湘間。晚樂吳中山水之勝﹐遂隱於臨安大滌洞天﹐往來苕溪之上﹐遇名人勝士﹐必與周旋。素善丹靑﹐而間作小詩。東坡ヘ錢塘日﹐粹老以幅絹作《春山》橫軸﹐且書一詩其後﹐不通姓名﹐付樵者﹐令俟坡之出投之。坡展視詩畫﹐蓋已奇之矣。及問樵者﹐「誰遣汝也﹖」曰「我負薪出市﹐始經公門﹐有一道人﹐與我百錢﹐令我呈此﹐實不知何人也。」坡益驚異之﹐卽散問西湖名僧輩﹐云是粹老。久之﹐偶會於湖山僧居﹐相得甚喜。坡因和其詩﹐云「詩句對君難出手﹐雲泉勸我早抽身」是也。粹老畫山﹐筆力工妙﹐盡物之變﹐而秀潤簡遠。非若近世士人略得其形似﹐便復輕訾前人﹐自謂超神入妙出於法度之外者。然不能爲人特作﹐世所有者絕少﹐得其小屏幅紙﹐以爲寶玩也。家所藏二橫軸﹐一《雪山》﹐一《春晴》﹐自兵火已來﹐餘物散盡﹐此二畫幸常在老眼耳。又松陵朱象先﹐東坡先生蓋嘗與之敍文云「能文而不求舉﹐善畫而不求售」者。其畫始規摹董北苑與巨然﹐而自出新意﹐筆力髙簡潤澤而有生理﹐出許道寧﹑李遠輩之上。但其爲人﹐旣經東坡先生題目之後﹐不肯爲人輕作﹐又不爲王公大人所屈﹐世所傳者亦不甚多。其在嘉興日﹐毛澤民爲郡守﹐於郡城絕景處增廣樓居﹐名月波者﹐日與賓客燕息其上﹐常延致象先﹐爲作一大屏﹐眞近世絕筆。但日來賞鑑之家﹐未免徵逐時好﹐未有深知二人者。後遇眞賞﹐有捐千金而求其一筆者不獲﹐始以餘言爲不謬也。粹老二橫軸﹐續仲永後得之﹐其子承休歸鄭公輔也。○精藝同一理朱象先少時畫筆﹐常恨無前人深遠潤澤之趣。一日於鵝溪絹上﹐戲作小山﹐覺不如意﹐急湔去之﹐故墨再三揮染﹐卽有悟見。自後作畫﹐多再滌去﹐或以細石磨絹﹐要令墨色著入絹縷者。沈道人作墨﹐亦嘗因搗和墨﹐蒸去故膠﹐再入新膠﹐及出灰池而墨堅如石﹐遂悟李氏對膠法云。○陳塗共爲冥吏晉江陳彥柔言﹐文林郎知縣事孫復爲政廉明﹐郡以其才力有餘﹐俾參幕事。一日與幕僚會茶﹐獨見一黃衣人授以天符﹐且云「當與州之舉子塗楷者同領職。」迨還家﹐越夕而卒。時紹興十一年五月十二日。已而楷聞孫死之異﹐復夢衣黃紫人羅立庭參﹐云「天命召汝職領甚要。」旣覺﹐忻然命筆書壁間云「拜伏庭前又一番﹐天書𨿽捧未容看﹔南陽久作蟠龍臥﹐應爲蒼生起謝安。」明年孫死之日﹐楷無疾而終。○天尊賜銀臨安府天慶觀馬道士言﹐有老道士劉虛靜﹐年七十餘來寓云安堂。每旦執鑪於天尊像前﹐注香冥禱﹐意甚虔至。觀有小道士﹐伏於暗中﹐默聆其禱﹐乃云「虛靜年老﹐羈單一身﹐常恐一旦數盡﹐身膏艸野。若蒙上天賜以白金十星﹐足爲身後之備﹐志願足矣。」小道士乃取白蠟﹐鑄成小鋌﹐俟其夕禱﹐卽遙擲其旁。虛靜得之﹐驚異﹐伏謝再三﹐不復細視﹐姑謹藏之。語其徒曰「人之誠悃﹐常患不至爾﹐𨿽無道髙遠﹐而聽甚卑﹐無不從人者。」小道士復欲戲之﹐因又密求視其所獲﹐請之旣數﹐不免示之。小道士卽懷之疾走眾中﹐示羣道士﹐相與笑其狂昧。久之不至﹐虛靜從而執之﹐且熟視其物曰「此白蠟耳﹐非我所獲者。」喧訁堯不置﹐必欲訟之官府。小道士家素饒於財﹐眾道士勸諭之曰「汝若致訟﹐則所費不止此﹐不若如數償之。」逐眞有所獲。𨿽虛靜一時非意之禱﹐而造物者宛曲取付﹐蓋亦巧矣。○撞鐘畫像作追薦余仲兄馬氏嫂之母﹐符離髙氏女﹐年二十以產乳歿﹐其父朝議君念之深切﹐夜夢女告之曰「無它作冥助﹐第呼畫人狀我﹐並令像與我身等。召鄰僧使糊鐘間﹐祝撞鐘人及多許之金﹐令晨昏聲鐘時﹐呼我名氏﹐而懺祝之。俟此像忽自脫落﹐了無損動﹐卽我超生之兆也。」朝議君曉起語家人﹐爲呼畫人及召寺儈﹐如其言委之。不數月﹐忽夢女銖衣寶冠﹐稱乘功徳﹐今當生樂處﹐泣謝而去。夢覺未及語﹐而寺僧扣門﹐以脫像爲示﹐果無少損處云。○張山人謔紹聖間﹐朝廷貶責元大臣及禁毀元學術文字。有言司馬溫公《神道碑》乃蘇軾撰述﹐合行除毀。於是州牒巡尉﹐毀拆碑樓及碎碑。張山人聞之曰「不須如此行遣﹐只消令山人帶一个玉冊官﹐去碑額上添鐫兩个不合字﹐便了也。」碑額本云「忠淸粹徳之碑」云。○酒謔宗室趙子正監永靜軍﹐耽酒嗜書札﹐而喜人奉己。有過客執觚而前﹐正遇趙於案間揮翰自得﹐客自旁視再三﹐而嘆美其妙。趙舉首視之﹐曰「汝亦知書耶﹗」客曰「小人亦嘗畱心字畫﹐切觀太保之書﹐𨿽王右軍復有不及者。」趙詬之曰﹔「汝玩我耶﹗」曰「某嘗觀法書云﹐王書一字入木八分﹐今太保之書﹐一落筆則入木十分﹐豈不爲過於右軍耶﹖」坐人皆賞其機中﹐爲之絕倒。趙亦笑而遣之。○木中有字三衢毛氏庭中﹐一木忽中裂﹐而紋成「衍」字﹐如以濃墨書染者﹐體作顏平原書。會其子始生﹐因以名之。後衍登進士第﹐官至龍圖閣而終。又晉江尢氏﹐其鄰朱氏圃中有柿木﹐髙出屋上。一夕雷震﹐中裂木身﹐亦若以濃墨書「尢家」二字﹐連屬而上﹐不知其數﹐至於木枝細者﹐破視亦隨枝之大小成字。尢氏乞得其木﹐作數百段分遺好事。字體帶艸﹐勁健如王會稽書。朱氏後以其圃歸尢氏。○隴州鸚歌王景源云﹐有韓奉議者﹐爲隴州通守。家人得鸚歌﹐忽語家人曰「鸚歌數日來﹐甚思量鄕地﹐若得放鸚歌一往﹐卽死生無忘也。」家人聞其語﹐甚憐之﹐卽謂之曰「我放你甚易﹐此去隴州數千里外﹐你怎生歸得﹖」曰「鸚歌亦自記得來時驛程道路﹐日中且去深林中藏身﹐以避鷹鷂之擊﹐夜則飛行求食以止饑渴爾。」家人卽啟籠及與解所系絳綫﹐且祝其好去。鸚歌亦低首答曰「娘子懣更各自好將息﹐莫憶鸚歌也。」遂振翼望西而去。家人輩亦悵然者久之﹐謂必無遠達之理。至數月﹐舊任有經使何忠者﹐自隴州差至京師﹐投下文字﹐始出州城﹐因憩一木下﹐忽聞木杪有呼急足者﹐忠愕然謂是鬼物﹐呼之再三﹐不免仰首視之。卽有鸚歌且顧忠曰「你記得我否﹐我便是韓通判家所養鸚歌也。你到京師﹐切記爲我傳語通判宅眷﹐鸚歌已歸到鄕地﹐甚快活﹐深謝見放也。」忠咨嗟而行﹐至都遂至韓第問鸚歌所在﹐具言其所見。舉家驚異﹐且念其慧黠﹐及能偵候何忠﹐傳達其言﹐爲可念者。或未以爲信。余曰﹕昔唐太宗時﹐林邑獻五色鸚鵡﹐新羅獻美女二人﹐魏鄭公以爲不宜受。太宗喜曰「林邑鸚鵡﹐猶能自言苦寒思歸﹐況二女之遠別親戚乎﹖」並鸚鵡各付使者歸之。又明皇時﹐太眞妃得白鸚鵡﹐聰慧可愛﹐妃每有燕遊﹐必置之輦竿自隨。一日鸚鵡忽低首愁慘﹐太眞呼問之﹐云「鸚鵡夜夢甚惡﹐恐不免一死。」已而妃出後苑﹐有飛鷹就輦攫之而去。宮人多於金花紙上寫《心經》追薦之者。此又能通曉夢事﹐則其靈慧非止一鸚歌也。○野駝飲水形先君嘗見蔡元度言﹐其父死﹐委術者王壽昌於余杭尋視葬地。數日不至﹐蔡因夢至一官府﹐有紫衣人據案而坐﹐望蔡之入﹐遙語謂曰「汝尋葬地已得之否﹖野駝飲水形是也。」覺而異之。適壽昌至﹐問其所得﹐云「有一地在臨平﹐山勢聳遠﹐於某術中佳城也。但恐觀者未誠吾言耳。」元度云「姑言山形可也。」王云「一大山巍然下臨浙江﹐卽野駝飲水形也。」元度曰「無復他求﹐神先告我矣。」卽用之。●卷六東坡事實○文章快意先生嘗謂劉景文與先子曰「某平生無快意事﹐惟作文章﹐意之所到﹐則筆力曲折﹐無不盡意。自謂世間樂事無逾此者。」○後山往杏園建中靖國元年﹐陳無己以正字入館﹐未幾得疾。樓異世可時爲登封令﹐夜夢無己見別﹐行李遽甚。樓問是行何之﹐曰「暫往杏園﹐東坡﹑少遊諸人在彼已久。」樓起視事﹐而得參寥子報云﹐無己逝矣。○坡仙之終冰華居士錢濟明丈﹐嘗跋施純叟藏先生帖後云﹕建中靖國元年﹐先生以玉局還自嶺海﹐四月自當塗寄十一詩﹐且約同程徳孺至金山相候﹐旣往迓之﹐遂決議爲毗陵之居。六月自儀眞避疾渡江﹐再見於奔牛埭﹐先生獨臥榻上﹐徐起謂某曰「萬里生還﹐乃以後事相托也。惟吾子由﹐自再貶及歸﹐不復一見而決﹐此痛難堪。」余無言者﹐久之復曰「某前在海外﹐了得《易》《書》《論語》三書﹐今盡以付子﹐願勿以示人。三十年後﹐會有知者因取藏篋﹐欲開而鑰失匙。某曰「某獲侍言﹐方自此始﹐何遽及是也。」卽遷寓孫氏館﹐日往造見﹐見必移時﹐慨然追論往事﹐且及人間﹐出嶺海詩文相示﹐時發一笑﹐覺眉宇間秀爽之气照映坐人。七月十二日﹐疾少間﹐曰「今日有意﹐喜近筆研﹐試爲濟明戲書數紙。」遂書《惠州江月》五詩。明日又得《跋桂酒頌》﹐自爾疾稍增﹐至十五日而終。○鄒陽十三世一日謁冰華丈於其所居煙雨堂﹐語次偶誦人《祭先生文》﹐至「降鄒陽於十三世﹐天豈偶然﹐繼孟軻於五百年﹐吾無間也」之句。冰華笑曰「此老夫所爲者。」因請降鄒陽事。冰華云﹕元初﹐劉貢甫夢至一官府﹐案間文軸甚多﹐偶取一軸展視云「在宋爲蘇某﹐逆數而上十三世﹐云在西漢爲鄒陽。蓋如黃帝時爲火師﹐周朝爲柱下史﹐只一老聃也。」○紫府押衙川莫蒙養正﹐崇寧間過餘言﹕夜夢行西湖上﹐見一人野服ヮ髻﹐頎然而長﹐參從數人﹐軒軒然常在人前。路人或指之而言曰「此蘇翰林也。」養正少識之﹐亟前拜﹐且致恭曰「蒙自爲兒時誦先生之文﹐願執巾侍不可得也。不知先生厭世仙去﹐今何所領﹐而參從如是也。」先生顧視久之曰「是太學生莫蒙否﹖」養正對之曰「然。」先生頷之曰「某今爲紫府押衙。」語訖而覺。後偶得先生嶺外手書一紙云﹕夜登合江樓﹐夢韓魏公騎鶴相過。云受命與公同﹐北歸中原當不久也。已而果然。小說載魏公爲紫府眞人﹐則養正之夢不誣矣。○裕陵眷賢士先生臨錢塘郡日﹐先君以武學博士出爲徐州學官﹐待次姑蘇。公遣舟邀取至郡﹐畱款數日﹐約同劉景文泛舟西湖。酒酣﹐顧視湖山﹐意頗歡適﹐且語及先君﹐被遇裕陵之初﹐而嘆今日之除﹐似是左遷。久之﹐復謂景文曰「如某今日餘生﹐亦皆裕陵之賜也。」景文請其說。云「某初逮系禦史獄﹐獄具奏上。是夕昏鼓旣畢﹐某方就寢﹐忽見一人排闥而入﹐投篋於地﹐卽枕臥之。至四鼓﹐某睡中覺有撼體而連語云﹐學士賀喜者。某徐轉仄問之﹐卽曰﹕『安心熟寢。』乃挈篋而出。蓋初奏上﹐舒之徒﹐力詆上前﹐必欲置之死地。而裕陵初無深罪之意﹐密遣小黃門至獄中視某起居狀。適某晝寢鼻息如雷﹐卽馳以聞。裕陵顧謂左右曰﹕『朕知蘇軾胸中無事者。』於是卽有黃州之命﹐則裕陵之恕﹐念臣子之心﹐何以補報萬一。」後先君嘗以前事語張嘉父﹐嘉父云﹕公自黃移汝州﹐謝表旣上﹐裕陵覽之﹐顧謂侍臣曰「蘇軾眞奇才。」時有憾公者﹐復前奏曰「觀軾表中﹐猶有怨望之語。」裕陵愕然曰「何謂也。」對曰「其言『兄弟並列於賢科』﹐與『驚魂未定﹐夢遊縲糸曳之中』之語。」蓋言軾轍皆前應直言極諫之詔﹐今乃以詩詞被譴﹐誠非其罪也。裕陵徐謂之曰「朕已灼知蘇軾衷心﹐實無他腸也。」於是語塞云。○墨木竹石先生戲筆所作枯株竹石﹐𨿽出一時取適﹐而絕去古今畫格﹐自我作古。家所藏枯木並拳石叢筱二紙﹐連手帖一幅﹐乃是在黃州與章質夫莊敏公者。帖云「某近者百事廢懶﹐惟作墨木頗精﹐奉寄一紙﹐思我當一展觀也。」後又書云「本只作墨木﹐餘興未已﹐更作竹石一紙同往。」前者未有此體也﹐是公亦欲使後人知之耳。○裕陵惜人才公在黃州﹐都下忽盛傳公病歿。裕陵以問蒲宗孟﹐宗孟奏曰「日來外間似有此語﹐然亦未知的實。」裕陵將進食﹐因嘆息再三﹐曰「才難。」遂輟飯而起﹐意甚不懌。後公《於哲廟朝表薦先子博士備論》云「先皇帝道配周孔﹐言成典謨﹐蓋嘗當食不禦﹐有『才難』之嘆。」其說蓋出於此。○著述詳考故實秦少章言﹕公嘗言觀書之樂﹐夜常以三鼓爲率﹐𨿽大醉歸亦必披展至倦而寢。然自出詔獄之後﹐不復觀一字矣。某於錢塘從公學二年﹐未嘗見公特觀一書也。然每有賦詠及著撰所用故實﹐𨿽目前爛熟事﹐必令秦與叔黨諸人檢視而後出。○書明光詞蔣子有家藏先生於吳箋上手書一詞﹐是爲余杭通守時字﹐云「紅杏了﹐夭桃盡﹐獨自占春芳。不比人間蘭麝﹐自然透骨生香。對酒莫相忘﹐似佳人﹑兼合明光。只憂長笛吹花落﹐除是寧王。」旣不知曲名﹐常以問先生門下士﹐及伯達與仲虎叔平諸孫﹐皆云未之見也。又不知「兼合明光」是何等事﹐或云是酴也。○論古文俚語二說文章至東漢始陵夷﹐至晉宋間句爲一段﹐字作一處﹐其源出於崔蔡。史載文姬兩詩﹐特爲俊偉﹐非獨爲婦人之奇﹐乃伯喈所不逮也。又俚俗語﹐有可取者。處貧賤易﹐耐富貴難﹔安勞苦易﹐安閒散難﹔忍痛易﹐忍癢難。人能安閒散﹐耐富貴﹐忍癢﹐眞有道之士也。二段所書﹐皆東坡醉墨。家寶之甚久﹐後入禦府﹐世無傳此語者﹐故錄於此。○題領巾裙帶二絕嘉興李巨山﹐錢安道尙書甥也。先生嘗過安道小酌﹐其女數歲﹐以領巾乞詩。公卽書絕句云「臨池妙墨出元常﹐弄玉嬌癡笑柳娘。吟雪屢曾驚太傅﹐斷弦何必試中郎。」又於陶安世家﹐見爲劉唐年君佐小女裙帶上作散隸﹐書絕句云「任從酒滿翻香縷﹐不願書來系彩箋。半接西湖橫綠艸﹐雙垂南浦拂紅蓮。」每句皆用一事﹐尢可珍寶也。○營妓比海棠絕句先生在黃日﹐每有燕集﹐醉墨淋漓﹐不惜與人。至於營妓供侍﹐扇書帶畫﹐亦時有之。有李琪者﹐小慧而頗知書札﹐坡亦每顧之喜﹐終未嘗獲公之賜。至公移汝郡﹐將祖行﹐酒酣奉觴再拜﹐取領巾乞書。公顧視久之﹐令琪磨硯﹐墨濃﹐取筆大書云「東坡七歲黃州住﹐何事無言及李琪。」卽擲筆袖手﹐與客笑談﹐坐客相謂﹕「語似凡易﹐又不終篇﹐何也﹖」至將徹具﹐琪復拜請。坡大笑曰「幾忘出場。」繼書云「恰似西川杜工部﹐海棠𨿽好不畱詩。」一座擊節﹐一醉而散。○太白胸次士之所尙﹐忠義气節﹐不以ゼ詞摘句爲勝。唐室宦官用事﹐呼吸之間﹐生殺隨之。李太白以天挺之才﹐自結明主﹐意有所疾﹐殺身不顧。王舒公言「太白人品污下﹐詩中十句﹐九句說婦人與酒。」至先生作《太白贊》則云「開元有道爲可畱﹐縻之不可矧肯求。」又云「平生不識髙將軍﹐手污吾足乃敢嗔。」二公立論﹐正似見二公胸次也。○賦詩聯詠四姬徐黃州之子叔廣﹐十四秀才﹐先生與其舅張仲謨書所謂「十三十四皆有俊性者」是也。嘗出先生醉墨一軸﹐字畫欹傾﹐龍蛇飛動﹐乃是張無盡過黃州﹐而黃州有四詩人﹐適張夫人攜其一往婿家﹐爲浴兒之會。無盡因戲語云「厥有美妾﹐良由令妻。」公卽續之爲小賦云「道得徵章鄭趙﹐姓稱孫姜閻齊。浴兒於玉潤之家﹐一夔足矣。侍坐於冰淸之仄﹐三英粲兮。」旣暮﹐而張夫人復還其一﹐還乃閻姬也﹐最爲徐所寵。公復書絕句云「玉筍纖纖揭繡簾﹐一心偸看綠羅尖。使君三尺球頭帽﹐須信從來只有簾。」○樂語畫隸三絕於揚州得先生手畫一樂工。復作樂語云「桃園未必無杏﹐銀礦終須有鉛。荇帶豈能欄浪﹐藕花卻解畱蓮。」其後又作漢隸﹐書﹕「子瞻禹功同觀。」眞三絕也。○秦蘇相遇自述挽志先生自惠移儋耳﹐秦七丈少遊亦自郴陽移海康﹐渡海相遇。二公共語﹐恐下石者更啟後命。少遊因出自作挽詞呈公﹐公撫其背曰「某常憂少遊未盡此理﹐今復何言。某亦嘗自爲志墓文﹐封付從者﹐不使過子知也。」遂相與嘯詠而別。初少遊謁公彭門﹐和詩有「更約後期遊汗漫」﹐蓋讖於此云。○《牛酒帖》先生在東坡﹐每有勝集﹐酒後戲書﹐以娛坐客﹐見於傳錄者多矣。獨畢少董所藏一帖﹐醉墨瀾翻﹐而語特有味。云「今日與數客飲酒﹐而純臣適至﹐秋熱未已﹐而酒白色﹐此何等酒也﹐入腹無贓﹐任見大王。旣與純臣飲﹐無以侑酒。西鄰耕牛適病足﹐乃以爲﹛夕肉﹜﹐飲旣醉﹐遂從東坡之東直出﹐至春艸亭而歸﹐時已三鼓矣。」所謂春艸亭﹐乃在郡城之外﹐是與客飲酒﹐私殺耕牛﹐醉酒逾城﹐犯夜而歸。又不知純臣者是何人﹐豈亦應不當與往還人也。○饋藥染翰先生自海外還﹐至贛上﹐寓居水南﹐日過郡城﹐攜一藥囊﹐遇有疾者﹐必爲發藥﹐並疏方示之。每至寺觀﹐好事者及僧道之流﹐有欲得公墨妙者﹐必預探公行遊之所﹐多設佳紙﹐於紙尾書記名氏﹐堆積案間﹐拱立以俟。公見卽笑視﹐略無所問﹐縱筆揮染﹐隨紙付人。至日暮筆倦或案紙尙多﹐卽笑﹐語之曰「日暮矣﹐恐小書不能竟紙﹐或欲齋名及佛偈者幸見語也。」及歸﹐人人厭滿﹐忻躍而散。○寫畫白團扇先生臨錢塘日﹐有陳訴負綾絹錢二萬不償者。公呼至詢之﹐云「某家以制扇爲業﹐適父死﹐而又自今春已來﹐連雨天寒﹐所制不售﹐非故負之也。」公熟視久之﹐曰「姑取汝所制扇來﹐吾當爲汝發市也。」須臾扇至﹐公取白團夾絹二十扇﹐就判筆作行書艸聖及枯木竹石﹐頃刻而盡。卽以付之曰「出外速償所負也。」其人抱扇泣謝而出。始逾府門﹐而好事者爭以千錢取一扇﹐所持立盡﹐後至而不得者﹐至懊恨不勝而去。遂盡償所逋﹐一郡稱嗟﹐至有泣下者。○寺認法屬黑子如星錢塘西湖壽星寺老僧則廉言﹐先生作郡ヘ日﹐始與參寥子同登方丈﹐卽顧謂參寥曰「某生平未嘗至此﹐而眼界所視﹐皆若素所經歷者。自此上至懺堂﹐當有九十二級。」遣人數之﹐果如其言。卽謂參寥子曰「某前身山中僧也﹐今日寺僧皆吾法屬耳。」後每至寺﹐卽解衣盤礡﹐久而始去。則廉時爲僧雛侍仄﹐每暑月袒露竹陰間﹐細視公背﹐有黑子若星斗狀﹐世人不得見也﹐卽北山君謂顏魯公曰「志金骨﹐記名仙籍」是也。○觀書用意唐子西云﹕先生赴定武時﹐過京師﹐館於城外一園子中。余時年十八﹐謁之。問近觀甚書﹐予對以方讀《晉書》。猝問其中有甚亭子名﹐予茫然失對。始悟前輩觀書﹐用意如此。○筆下變化晁丈無咎言﹕蘇公少時﹐手抄經史﹐皆一通。每一書成﹐輒變一體﹐卒之學成而已。乃知筆下變化﹐皆自端楷中來﹐爾不端其本﹐而欺以求售﹐吾知書中孟嘉﹐自可默識也。○馬蹶答問元三年﹐北國賀正使劉霄等入賀﹐公與狄詠館伴錫燕回﹐始行馬而公馬小蹶﹐劉卽前訊曰「馬驚無苦否﹖」公應之曰「銜勒在禦﹐𨿽小失無傷也。」○蘇劉互謔劉貢父舍人﹐滑稽辧捷﹐爲近世之冠。晚年𨿽得大風惡疾﹐而乘機決發﹐亦不能忍也。一日與先生擁鑪於慧林僧寮﹐謂坡曰「吾之鄰人﹐有一子稍長﹐因使之代掌小解。不逾歲﹐偶誤質盜物﹐資本耗折殆盡﹐其子愧之﹐乃引罪而請其父曰﹕『某拙於運財﹐以敗成業﹐今請從師讀書﹐勉赴科舉﹐庶幾可成﹐以雪前恥也。』其父大喜﹐卽擇日具酒肴以遣之。旣別且囑之曰﹕『吾老矣﹐所恃以爲窮年之養者﹐子也。今子去我而遊學﹐儻或僥幸攺門換戶﹐吾之大幸也。然切有一事﹐不可不記﹐或有交友與汝唱和﹐須子細看﹐莫更和卻賊詩﹐狼狽而歸也。』」蓋譏先生﹐前逮詔獄﹐如王晉卿周開祖之徒﹐皆以和詩爲累也。貢父語始絕口﹐先生卽謂之曰「某聞昔夫子自衛反魯﹐會有召夫子食者﹐旣出﹐而羣弟子相與語曰﹕『魯﹐吾父母之邦也。我曹久從夫子轍環四方﹐今幸俱還鄕裏﹐能乘夫子之出﹐相從尋訪親舊﹐因之閱市否﹖』眾忻然許之﹐始過﹐未及縱觀﹐而稠人中望見夫子﹐巍然而來﹐於是惶懼相告﹐由夏之徒奔踔越逸﹐無一畱者。獨顏子拘謹﹐不能遽爲闊步﹐顧市中石塔似可隱蔽﹐卽屏伏其旁﹐以俟夫子之過。已而羣弟子因目之爲避夫子塔。」蓋譏貢父風疾之劇﹐以報之也。○回江之利先生元四年﹐以內相出典余杭。時水官侯臨亦繼出守上饒﹐過郡以嘗渡江敗舟於浮山﹐遂陰畫回江之利以獻﹐從公相視其宜。一自富陽新橋港至小嶺﹐開鑿以通閒林港﹐或費用不給﹐則置山不鑿﹐而令往來之舟般運度嶺﹐由余杭女兒橋港至郡北關江漲橋以通運河。一自龍山閘而出﹐循江道過六和寺﹐由南蕩朱橋港開石門平田至廟山﹐然後復出江道﹐二十里至富陽。而公詩有「坐陳三策本人謀﹐惟畱一諾待我畫」謂此。又云「石門之役萬金耳﹐首鼠不爲吾已隘。」又云「上饒使君更超逸﹐坐睨浮山如累塊」者。知所議出於侯也。時越尼身死﹐官籍其資﹐得錢二十萬緡。公乞於朝﹐又請度牒三百道佐用。得請﹐而公入爲翰林承旨﹐除林希子中爲代。有諛者言今鑿龍山姥嶺﹐正犯太守身﹐因寢其議﹐而遷用亡尼之資﹐遺患至今﹐往來者惜之。○翰墨之富先生翰墨之妙﹐旣經崇寧大觀焚毀之餘﹐人間所藏﹐蓋一二數也。至宣和間﹐內府復加搜訪﹐一紙定直萬錢﹐而梁師成以三百千取吾族人《英州石橋銘》。譚礻眞以五萬錢輟沈元弼「月林堂」榜名三字。至於幽人釋子所藏寸紙﹐皆爲利誘﹐盡歸諸貴近﹐及大卷軸輸積天上。丙午年﹐金人犯闕﹐輸運而往﹐疑南州無一字之餘也。而紹興之初﹐余於中貴任源家﹐見其所藏幾三百軸﹐最佳者有徑寸字書《宸奎閣記》﹐行書《南遷乞乘舟表》與《酒子賦》。又於先生諸孫處﹐見《海外》五賦﹐字皆如《醉翁亭記》﹐而加老放。畢少董處﹐見《自虜中還得責呂惠卿》詞。於王信仲家人鍼篋中﹐續仲永處﹐見《海外祭妹徳化縣君》文﹐與余世寶東坡先生《無一錢》詩﹐醉艸十紙﹐龍蛇飛動﹐皆非前後石刻所見者。則徳麟趙丈嘗跋公書後﹐有「翰墨稽天﹐發乎妙定」之語﹐爲不虛也。○龍團稱屈賦先生一日與魯直﹑文潛諸人會飯。旣食骨追兒血羹﹐客有須薄茶者﹐因就取所碾龍團﹐徧啜坐人。或曰﹐使龍茶能言﹐當須稱屈。先生撫掌久之曰「是亦可爲一題。」因援筆戲作律賦一首﹐以俾薦血羹龍團稱屈爲韻。山谷擊節稱詠﹐不能已。已無藏本﹐聞關子開能誦﹐今亡矣﹗惜哉﹗○贗換眞書先生元間﹐出帥錢塘。視事之初﹐都商稅務押到匿稅人南劍州鄕貢進士吳味道﹐以二巨捲作公名銜﹐封至京師蘇侍郎宅。顯見僞妄。公卽呼味道前﹐訊問其卷中果何物也。味道恐蹙而前曰「味道今秋忝冒鄕薦﹐鄕人集錢﹐爲赴都之贐。以百千就置建陽小紗﹐得二百端。因計道路所經﹐場務盡行抽稅﹐則至都下不存其半。心竊計之。當今負天下重名而愛獎士類﹐惟內翰與侍郎耳。縱有敗露﹐必能情貸。味道遂僞假先生臺銜﹐緘封而來。不探知先生已臨鎭此邦﹐罪實難逃﹐幸先生恕之。」公熟視﹐笑呼掌箋奏書史﹐令去舊封﹐換題細銜﹐附至東京竹竿巷蘇侍郎宅。並手書子由書一紙﹐付示謂味道曰「先輩這回將上天去也﹐無妨來年髙選﹐當卻惠顧也。」味道悚謝再三。次年果登髙第﹐還具箋啟謝殷勤﹐其語亦多警策﹐公甚喜﹐爲延款數日而去。●卷七詩詞事略○牧之詩誤《十洲記》載﹐鳳麟洲上多麟鳳﹐人取鳳朱及麟角合煎爲膠﹐號集賢膠﹐又名連金泥。漢武帝時﹐西國王使至﹐獻膠四兩﹐嘗於上林續弦者是也。而杜牧之詩有「天上鳳凰難得髓﹐何人解合續弦膠」﹐恐髓字誤。然髓亦安可爲膠也。○冬瓜堰詩誤《雲溪友議》載酒徒朱衝嘲張祜云「白在東都元已薨﹐鸞臺鳳閣少人登。冬瓜堰下逢張祜﹐牛矢灘邊說我能。」以祜時爲堰官也。按承吉以處士自髙﹐諸侯府爭相辟召﹐性狷介不容物﹐輒自劾去﹐豈肯屈就堰官之辱耶。《金華子雜說》云「祜死﹐子虔望亦有詩名﹐嘗求濟於嘉興裴弘慶﹐署之冬瓜堰官﹐虔望不服﹐宏慶曰﹕『祜子守冬瓜已過分矣。』」此說似有理也。○作文不憚屢攺自昔詞人琢磨之苦﹐至有一字窮歲月﹐十年成一賦者。白樂天詩詞﹐疑皆衝口而成﹐及見今人所藏遺稿﹐塗竄甚多。歐陽文忠公作文旣畢﹐貼之墻壁﹐坐臥觀之﹐攺正盡善﹐方出以示人。嘗於文忠公諸孫望之處﹐得東坡先生數詩稿﹐其《和歐叔弼詩》云「淵明爲小邑」﹐繼圈去「爲」字﹐攺作「求」字﹐又連塗「小邑」二字﹐作「縣令」字﹐凡三攺乃成今句。至「胡椒銖兩多﹐安用八百斛」﹐初云「胡椒亦安用﹐乃貯八百斛」﹐若如初語﹐未免後人疵議。又知𨿽大手筆﹐不以一時筆快爲定﹐而憚於屢攺也。○司馬才仲遇蘇小司馬才仲初在洛下﹐晝寢﹐夢一美姝牽帷而歌曰「妾本錢塘江上住。花落花開﹐不管流年度。燕子銜將春色去﹐紗窗幾陣黃梅雨。」才仲愛其詞﹐因詢曲名﹐云是《黃金縷》﹐且曰後日相見於錢塘江上。及才仲以東坡先生薦﹐應制舉中等﹐遂爲錢塘幕官﹐其廨捨後﹐唐蘇小墓在焉。時秦少章爲錢塘尉﹐爲續其詞後云「斜插犀梳云半吐。檀板輕籠﹐唱徹《黃金縷》。夢斷彩雲無覓處﹐夜涼明月生春渚。」不逾年而才仲得疾﹐所乘畫水輿艤泊河塘﹐柁工遽見才仲攜一麗人登舟﹐卽前聲喏﹐繼而火起舟尾﹐狼忙走報﹐家已慟哭矣。○劉景文夢代晉文公東坡先生稱劉景文博學能詩﹐凜凜有英气﹐如三國陳元龍之流。元五年﹐坡守錢塘﹐景文爲東南將領﹐佐公開治西湖﹐日由萬松嶺以至新堤﹐坡在穎州《和景文詩》有﹕「萬松嶺上黃千葉﹐載酒年年踏松雪。劉郎去後誰復來﹐花下有人愁斷絕」謂此。後坡薦景文﹐得隰州以歿。景文晚歲﹐常夢與晉文公神交﹐夢中酬唱甚多﹐家有編錄。旣至隰州﹐三日謁神祠﹐出東城所歷之地及拜瞻神像﹐曉然夢中往還文公及每至所在也。一日夢文公云「已受帝旨﹐得景文爲代。」月餘﹐景文得疾﹐郡人有宿郊外者﹐見郡守嚴衛而入文公祠中﹐淩晨趨府﹐公已屬纊矣。○趙徳麟跋太白帖「𨿽自九天分派﹐不與萬李同林。步處雷驚電繞﹐空餘翰墨窺尋。」此趙徳麟跋所藏李太白醉艸後﹐其實自謂也。○曁氏女《野花》詩建安曁氏女子﹐十歲能詩。人令賦《野花》詩﹐云「多情樵牧頻簪髻﹐無主蜂鶯任宿房。」觀者𨿽加驚賞﹐而知其後不保貞素。竟更數夫﹐流落而終。○王子直誤疵坡詩《王子直詩話》云﹐東坡先生作《程筠歸眞亭》詩有「會看千字誄﹐木杪見龜趺」﹐龜趺是碑座﹐不應見於木杪﹐指以爲病。初不知亭在山半﹐自下望碑﹐則龜趺正在木杪﹐豈眞在木上耶。杜子美《北徵》詩云「我行已水濱﹐我僕猶木末。」豈亦子美之僕﹐畱掛木末﹐如猿猱耶﹖○泖茆字異《松陵唱和詩》陸魯望《賦吳中事》﹐云「三茆涼波魚動﹐五茸春艸雉媒嬌。」注稱遠祖士衢載「泖」從水﹐而此乃從艸。五茸﹐吳王獵所﹔又有陸機茸﹐皆丰艸所在。今觀所謂三泖﹐皆漫水巨浸﹐春夏則荷蒲演迆﹐水風生涼﹐秋冬則葭葦﹐魚嶼相望﹐初無江湖淒凜之色。所謂冬暖夏涼者﹐正盡其美。或謂泖是水死絕處﹐故江左人目水之停不湍者爲泖。不知笠澤何獨從艸﹐必有所據也。○穿雲裂石聲東坡先生《和崗字詩》云「一聲吹裂翠崖崗」。家藏公墨本﹐詩後注云「昔有善笛者﹐能爲穿雲裂石之聲﹐別不用事也。」○《月食》詩指董秦乃二人玉川子《月食》詩「官爵奉董秦」﹐恐指董偃秦宮也。○徐氏父子俊偉東坡帥杭日﹐與徐全父坐雙檜堂。公指二檜曰「二疏辭漢去。」應聲云「大老入周來。」公爲擊節久之。之子端崇﹐字崇之﹐少時俊偉﹐落筆千字。有人得山穀道人《淸江詞》示之者﹐崇之曰「山谷當今作者﹐所知漁父止此耶﹗」或請爲賦﹐援筆立就﹐其末「魯邦司寇陳義髙﹐三閭大夫心徒勞。相逢一笑無言說﹐去宿蘆花又明月」﹐識者奇之。政和間﹐余過禦兒﹐訪其隱居﹐坐定﹐爲余曰「數夕頗爲飛蚊所擾﹐夜不能寐﹐因得一絕句云﹕『空堂夜合勢如雲﹐溝壑寧思過去身。滿腹經營盡膏血﹐那知通夕不眠人。』」時蔡京當國﹐方引用小人﹐布列要近﹐賦外橫斂﹐以供花石之費﹐天下之民殆不聊生﹐而無敢形言者。崇之托以規諷云。○關氏伯仲詩深妙「鐘聲互起東西寺﹐燈火遙分遠近村。」此余友關子東西湖夜歸所作。非身到西湖﹐不知此語形容之妙也。關氏詩律﹐精深妍妙﹐世守家法。子東二兄子容﹑子開﹐皆稱作者。「野艇歸時蒲葉雨﹐繰車鳴處楝花風。江南舊日經行地﹐盡在於今醉夢中。」又「寺官官小未朝參﹐紅日半竿春睡酣。爲報鄰雞莫驚起﹐且容歸夢到江南。」此子容詩也。世傳以爲東坡先生所作﹐非也。○雞人唱曉夢聯詩建安郭周孚未第時﹐夢人以詩一聯示之﹐云「雞人唱曉沈潛際﹐漢殿傳聲仿佛間。」郭於夢中口占續之云「自慶寒儒千載遇﹐夢魂先得覲天顏。」繼於余中榜登甲科。初與同袍伏闕﹐以待唱第。忽聞間有連聲長歌﹐了不成詞調。不覺問其旁坐﹐有應之者曰「此所謂雞人唱曉也。」郭欣然悟前詩之先定。後恬於仕進﹐官至員郎﹐所至以淸愼稱之。○夢讀異詩莫養正﹐崇寧初在都下﹐夢人持數詩相視。內一篇語皆剞劂不可解﹐旣醒獨憶兩聯云「火輪方擊轂﹐風劍已飛飠芒。諸天互魔擾﹐救護世尊忙。」不知何謂也。○熙陵獎拔郭贄先友郭照爲京東憲日﹐嘗爲先生言﹐其曾大父中令公贄﹐初爲布衣時﹐肄業京師皇建院。一日方與僧對弈﹐外傳南衙大王至﹐以太宗龍潛日嘗判開封府﹐故有南衙之稱。忘收棋局﹐太宗從容問所與棋者﹐僧以郭對。太宗命召至﹐郭不敢隱﹐卽前拜謁。太宗見郭進趨詳雅﹐襟度朴遠﹐屬意再三。因詢其行捲﹐適有詩軸在案間﹐卽取以跪呈。首篇有《觀艸書》詩云「髙低艸木芽爭發﹐多少龍蛇眼未開。」太宗大加稱賞﹐蓋有合聖意者。卽載以後乘歸府第﹐命章聖出拜之。不閱月而太宗登極﹐遂以隨龍恩命官。爾後眷遇益隆﹐不十數年位登公輔﹐蓋與孟襄陽﹑賈長江不侔矣。○顏幾聖索酒友詩錢塘顏幾字幾聖﹐俊偉不羈﹐性復嗜酒﹐無日不飲。東坡先生臨郡日﹐適當秋試﹐幾於場中潛代一豪子劉生者﹐遂魁送。舉子致訟﹐下幾吏﹐久不得飲﹐密以一詩付獄吏送外間酒友云「龜不靈兮禍有胎﹐刀從林甫笑中來。憂惶囚系二十日﹐辜負醺酣三百杯。病鶴𨿽甘低羽翼﹐罪龍尢欲望風雷。諸豪俱是知心友﹐誰遣尊向北開。」吏以呈坡﹐坡因緩其獄﹐至會赦得免。後數年﹐一日醉臥西湖寺中﹐起題壁間云「白日尊中短﹐靑山枕上髙。」不數日而終。○米元章遭遇米元章爲書學博士﹐一日上幸後苑﹐春物韶美﹐儀衛嚴整﹐遽召芾至﹐出烏絲欄一軸﹐宣語曰「知卿能大書﹐爲朕竟此軸。」芾拜舞訖﹐卽綰袖氐筆﹐伸捲﹐神韻可觀﹐大書二十言以進曰「目眩九光開﹐云蒸步起雷。不知天近遠﹐親見玉皇來。」上大喜﹐錫賚甚渥。又一日﹐上與蔡京論書艮嶽﹐復召芾至﹐令書一大屏﹐顧左右宣取筆研﹐而上指禦案間端研﹐使就用之。芾書成﹐卽捧研跪請曰「此研經賜臣芾濡染﹐不堪復以進禦﹐取進止。」上大笑﹐因以賜之。芾蹈舞以謝﹐卽抱負趨出﹐余墨沾漬袍袖﹐而喜見顏色。上顧蔡京曰「顚名不虛得也。」京奏曰「芾人品誠髙﹐所謂不可無一﹐不可有二者也。」○何張遺句南金錄仲兄﹛艸﹜﹐字子薦﹐兒時嘗過僧居﹐賦《藏筠軒》詩云「不使翠分旁牖去﹐卻緣淸甚畏人知」﹐逾冠而卒。與友人張圖南伯鵬者﹐俱寓居余杭﹐又姻家也。伯鵬亦不幸早世。伯鵬嘗與余分韻賦詩﹐繼有一詩﹐督余所作云「坐中病競分明久﹐驢上敲推兀未裁」﹐用事精穩﹐如老作者。惜乎造物者﹐不少假之年﹐以觀其所止也。余嘗集二人遺句﹐名之曰《南金錄》﹐且爲之跋云「方二人爲童子時﹐已有星心月脇中語﹐驚動老成﹐逮其知學﹐復觀其所以因材自勵期於至遠者﹐亦若王良﹑造父秣驥而問途﹐是心豈在夫較縈策之妙於蟻封之間而已哉﹐不幸短命﹐百不一施﹐所可表見於後﹐獨此編耳。」覽者不以爲過言。○李媛步伍亭詩兄子碩送客余杭步伍亭﹐就觀壁後﹐得淡墨書字數行。仿佛可辧﹐筆迹遒媚﹐如出女手云「夜臺夜復夜﹐東山東復東。當時九龍月﹐今日白楊風。」後題云李媛書。詳味詩句﹐似非世人所作。亭後荒闃﹐有數十冢﹐疑冢間鬼憑附而書﹐不然﹐好事者爲鬼語耳。○漁父詩答範希文關子東云﹐範希文嘗於江上見一漁父﹐意其隱者也。問姓名不對﹐畱詩一絕而去。獨記其兩句云「十年江上無人問﹐兩手今朝一度叉。」○王林梅詩相類王舒公嘗賦《梅花》詩云「須裊黃金危欲墜﹐蒂團紅蠟巧能妝。」與林和靖所賦一聯極相似。林云「蕊訝粉綃裁太碎﹐蒂凝紅蠟綴初幹。」或謂移林上句﹐合王下句﹐似爲全勝。○蘇黃秦書各有僻東坡先生﹑山穀道人﹑秦太虛七丈每爲人乞書﹐酒酣筆倦﹐坡則多作枯木拳石﹐以塞人意﹔山谷則書禪句﹔秦七丈則書鬼詩。余家收山谷所書禪句幾三十餘首﹐有云「牽驢飲江水﹐鼻吹波浪起。岸上蹄踏蹄﹐水中嘴對嘴。」與「自是釣魚船上客﹐偶除須鬢著袈裟。佛祖位中畱不住﹐夜來依舊宿蘆花。」此二詩人間計有數十百紙矣。「百花橋下木蘭舟﹐破月衝煙任意流。金玉滿堂何所戀﹐爭如年少去來休。」又「溘爾一气散﹐去托萬鬼鄰。四大不自保﹐況復滿堂親。膏血汗厚土﹐化作丘中塵。空牀橫白骨﹐奄忽千歲人。」秦七丈屢書此二詩﹐余所藏大字小字各有二本。○罵胥詩對福唐張道人﹐多與人言偈﹐語人禍福﹐如徐神公言《法華》﹐旣過無不神驗者﹐然亦時有戲劇警動小人者。郡有胥魁﹐其性剛悍﹐素爲郡人所惡。偶以年勞出職﹐旣府謝而出﹐躍馬還家﹐道逢道人﹐衝突而過﹐旣內不自安﹐下馬挽張﹐且求偈言。張於茶肆取紙大書與之曰「畜生騎畜生﹐兩个不相爭。坐者只管坐﹐行者只管行。」胥覽之大慚而退。余兒時嘗聞魏處士隱居陜府﹐有孔目官姓王者﹐好爲惡詩﹐嘗至東郊舉示魏﹐及言其精於屬對﹐魏甚苦之而不能卻也。一日忽有數客訪魏﹐而王至云「某夜得一聯﹐似極難對﹐能對者當輸一飯。」會眾請其句﹐云「籠牀不是籠牀﹐蚊廚乃是籠牀。」方竊自稱奇﹐而魏卽應聲曰「我有對矣﹐可以『孔目不是孔目﹐驢紂乃是孔目。』」一座稱快。王卽拂袖而出﹐終身不至艸堂也。蓋小人亻替妄不可堪忍﹐𨿽大修行人與大雅君子﹐箭前在機上﹐不得不發也。○陸規七歲題詩陸農師左丞之父少師公規﹐生七歲不能言。一日忽書壁間云「昔年曾住海三山﹐日月宮中數往還。無事引他天女笑﹐謫來爲吏向人間。」自此能言語﹐後登進士第﹐官至卿監﹐壽八十而終。○辧月中影王荊公言﹐月中仿佛有物﹐乃山河影也。至東坡先生亦有「正如大圓鏡﹐寫此山河影。妄言桂兔蟆﹐俗說皆可屏」之句。以二先生窮理盡性﹐固當無可議者﹐然尙有未盡解處。今以半鏡懸照物像﹐則全而見之﹐月未滿﹐則中之物像﹐亦只半見﹐何也﹖○兔有雄雌東坡先生云﹐中秋月明﹐則是秋必多兔。野人或言兔無雄者﹐望月而孕。信斯言﹐則《木蘭詩》云「雌兔眼迷離﹐雄兔腳撲握」﹐何也﹖先生《徑山詩》有「暖足惟撲握」﹐若雄兔在月﹐則徑山正公又非得而暖足也。○詩句七十二取義《玉臺詩》﹕「入門時左顧﹐但見雙鴛鴦。鴛鴦七十二﹐羅列自成行。」孟東野《和薔薇歌》「仙機札札飛鳳凰﹐花開七十有二行」﹐不知皆用七十二﹐取何義也。○花色與香異「酒成碧後方堪飲﹐花到白來元自香。」此趙丈徳麟賦《玉簪花》詩也。歷數花品﹐白而香者十花八九也﹐至於菊﹐則花白者輒無香。花之黃者十亦八九無香﹐至於菊﹐則黃者乃始有香。是亦所稟之異﹐未易以理推者也。○後山評詩人《後山詩評》云「詩欲其好﹐則不能好。王介甫以工﹐蘇子瞻以新﹐黃魯直以奇﹐獨子美之詩﹐奇常工易新陳無不好者。」至荊公之論﹐則云「杜詩固奇﹐就其中擇之﹐好句亦自有數。」豈後山以體制論﹐而荊公以言句求之耶。●卷八雜書琴事﹝墨說附﹞○辧《廣陵散》《廣陵散》傳稱嵇中散受之神人。至唐韓臯又從而爲之說﹐云﹕康制此曲﹐緩其商弦﹐與宮同音﹐臣奪君之義﹐知司馬氏有篡魏之心。王陵﹑丘儉諸人﹐繼爲揚州都督﹐咸謀興復﹐俱爲晉宣父子所殺。揚州故廣陵地﹐康避世禍﹐托之鬼神﹐以俟知音者云。臯誠賞音者﹐然初不詳考。漢魏時揚州刺史治壽春﹐廣陵自屬徐州﹐至隋唐乃爲揚州耳。又劉潛《琴議》稱杜夔妙於《廣陵散》﹐嵇中散就其子猛﹐求得此聲。按夔在漢爲雅樂郎﹐魏武平荊州﹐得夔喜甚﹐因令論制樂事﹐在夔已妙此曲﹐則慢商之聲﹐似不因廣陵興復之舉不成而制曲明矣。政和五年二月十五日﹐烏戍小隱﹐聽照曠道人彈此曲﹐音節殊妙﹐有以感動坐人者﹐或疑前後所傳之異﹐因以所聞﹐並記坐人所舉琴事﹐參而書之。○六琴說《爾雅》大琴謂之離﹐二十七弦。舜彈五弦之琴而天下治。堯加二弦以合君臣之恩。蔡邕益之爲九。漢髙祖入咸陽宮﹐得銅琴十三弦﹐銘之曰﹕之樂。馬明生仙遊﹐見神女於玉几上彈一弦琴﹐而五音具奏。此六琴𨿽損益﹐各有意義﹐而世所共傳者七弦也。余於是知法出乎堯者﹐𨿽亙千古而無獘﹐非智巧所能變易也。○古琴品飾秦漢之間所制琴品﹐多飾以犀玉金彩﹐故有瑤琴綠綺之號。《西京雜紀》趙后有琴名鳳凰﹐皆用金隱起爲龍鳳古賢列女之像。嵇叔夜《琴賦》所謂「錯以犀象﹐藉以翠綠﹐爰有龍鳳之像﹐古人之形」是也。○古聲遺制余謂古聲之存於器者﹐惟琴音中時有一二。不患其器之朴拙﹐使人援弦促軫﹐想見太古自然之妙﹐然後爲勝。近世百器惟新﹐惟琴器略無華飾﹐以最古蛇腹紋爲奇。至有縫張池坼﹐而聲不散者﹐亦不加完﹐獨此有三代遺制云。○叔夜有道之士孔子旣祥五日﹐彈琴而不成聲﹐言其哀心未忘也。夫哀戚之心存於中﹐則弦手犁然而不諧﹐此理之必然者。余觀嵇中散被譖就刑﹐冤痛甚矣。而叔夜乃更神色夷曠﹐援琴終曲﹐重嘆《廣陵》之不傳﹐此眞所謂有道之士﹐不以死生嬰懷者。若彼中無所養﹐則赴市之時﹐神魄荒擾﹐呼天請命之不暇﹐豈能愉心和气﹐雍容奏技﹐如在豫暇時耶﹗惜哉﹐史氏不能逆彼心寄﹐表示後人﹐謂其拳拳於一曲﹐失士多矣。○明皇好惡唐明皇雅好羯鼓﹐嘗令待詔鼓琴﹐未終曲而遣之﹐急令呼寧王取羯鼓來﹐爲我解穢。噫﹐羯鼓﹐夷樂也。琴﹐治世之音也。以治世之音爲穢﹐而欲以荒夷窪淫之奏除之﹐何明皇耽惑錯亂如此之甚。正如棄張曲江忠鯁先見之言﹐而狎寵祿山側媚悅己之奉。天寶之禍﹐國祚再造者﹐實出幸也矣。○蔡嵇《琴賦》蔡中郎《琴賦》云「左手抑揚﹐右手徘徊﹐指掌反覆﹐抑按藏摧。」嵇叔夜亦云「徘徊顧慕﹐擁郁抑按﹐盤桓毓養﹐從容祕玩。」人知藏摧毓養四字之妙﹐𨿽試手調弦﹐已勝常人十年上用。○擊琴宋柳惲嘗賦詩未就﹐以筆捶琴﹐客有以箸和之﹐惲驚其哀韻﹐乃制爲雅音。後傳擊琴﹐蓋自惲始。近世不復傳此﹐正恐失古人搏拊之意﹐流入箏築耳。○有道之器褚彥回常聚袁粲捨﹐初秋涼夕﹐風月甚美﹐彥回援琴﹐奏《別鵠》之曲﹐宮商旣調﹐風神諧暢。王或﹑謝莊並在粲坐﹐撫節而嘆曰「以無累之神﹐合有道之器﹐宮商暫離﹐不可得已。」彥回風流和韻﹐施之燕間﹐故是佳士。若當艱危之際﹐以一家物與一家﹐亦痛其須髯如棘﹐無丈夫意气耳。○聞弦賞音蕭思話領右衛軍﹐嘗從宋武登鐘山北嶺﹐中道有盤石淸泉﹐宋武使於石上彈琴﹐因賜以銀鐘酒。謂之曰「賞卿有松石間髙意。」余謂促軫動操﹐超然有髙山遠水之思者﹐故不乏人。而聞弦賞音最爲難遇﹐此伯牙所以絕弦於鐘期之死也。○琴趣鳴弦轉軫﹐要先有鉤深致遠之懷﹐不規規於弦手之間﹐期較工拙﹐便爲造微入妙。如孫登彈琴﹐頹然自得﹐風神超邁﹐若遊六合之外者。桓大司馬謝祖仁於北牖下彈琵琶﹐自有天際意﹐此爲得之。○焦尾《搜神記》載吳人有以枯桐爲爨者﹐蔡伯喈聞其爆聲﹐知其爲良桐﹐請於主人﹐削之爲琴﹐果有殊聲﹐而燒痕不盡﹐因名之焦尾。後人遂效之﹐如林宗折巾﹑飛燕唾花﹐皆以醜爲妍也。○雷琴四田八日東坡先生《書琴事》云「家有雷琴﹐破之﹐中有八日合之語﹐不曉其何謂也。」先生非不解者﹐表出之﹐以令後人思之耳。蓋古雷字從四田﹐四田折之﹐是爲八日也。○煙香自有龍麝气西洛王迪﹐隱君子也。其墨法止用遠煙鹿膠二物﹐銑澤出陳贍之右。文潞公嘗從迪求墨﹐久之﹐持煙一奩見公﹐且請以指按煙﹐指起煙亦隨起﹐曰「此煙之最輕遠者。」乃抄煙以湯瀹起揖公對啜﹐云當自有龍麝气﹐眞煙香也。凡墨入龍麝﹐皆奪煙香﹐而引蒸濕﹐反爲墨病﹐俗子不知也。○陳贍傳異人膠法陳贍﹐眞定人。初造墨遇異人傳和膠法﹐因就山中古松取煤﹐其用膠𨿽不及常和﹑沈﹐而置之濕潤﹐初不蒸﹐則此其妙處也。又受異人之教﹐每斤止售半千﹐價𨿽廉而利常贏餘。余嘗以萬錢就贍取墨﹐適非造墨時﹐因返金﹐而以斷裂不完者二十笏爲寄。曰「此因膠緊所致﹐非深於墨﹐不敢爲獻也。」試之﹐果出常制之右。余寶而用之。並就眞定公庫﹐轉置得百笏﹐自謂終身享之不盡。胡馬南渡﹐一掃無餘。繼訪好事所藏﹐蓋一二見也。緣贍在宣和間﹐已自貴重﹐斤直五萬﹐比其身在﹐蓋百倍矣。贍死﹐婿董仲淵因其法而加膠﹐墨尢堅致。恨其卽死﹐流傳不多也。董后有張順﹐亦贍婿﹐而所制不及淵﹐亦失贍法云。○潘谷墨仙揣囊知墨潘谷賣墨都下。元初﹐余爲童子﹐侍先君居武學直捨中。谷嘗至負墨篋而酣詠自若﹐每笏止取百錢﹐或就而乞﹐探篋取斷碎者與之﹐不吝也。其用膠不過五兩之制﹐亦遇濕不敗。後傳谷醉飲郊外﹐經日不歸﹐家人求之﹐坐於枯井而死。體皆柔軟﹐疑其解化也。東坡先生嘗贈之詩﹐有「一朝入海尋李白﹐空看人間畫墨仙」之句﹐蓋言其爲墨隱也。山穀道人云「潘生一日過余﹐取所藏墨示之﹐谷隔錦囊揣之曰﹕『此李承宴軟劑﹐今不易得。』又揣一曰﹕『此谷二十年造者﹐今精力不及﹐無此墨也。』取視﹐果然。」其小握子墨﹐醫者云﹐可入藥用﹐亦藉其眞气之力也。○漆煙對膠沈﹐嘉禾人。初因販繒往來黃山﹐有教之爲墨者﹐以意用膠﹐一出便有聲稱。後又出意取古松煤﹐雜用脂漆滓﹐燒之﹐得煙極精黑﹐名爲漆煙。每云韋仲將法﹐止用五兩之膠﹐至李氏渡江﹐始用對膠﹐而祕不傳﹐爲可恨。一日與張處厚於居彥實家造墨﹐而出灰池失早﹐墨皆斷裂。彥實以所用墨料精佳﹐惜不忍棄﹐遂蒸浸以出故膠﹐再以新膠和之﹐墨成﹐其堅如玉石。因悟對膠法﹐每視煙料而煎膠﹐膠成和煤﹐無一滴多寡也。故其《墨銘》云「沈對膠﹐十年如石﹐一點如漆」者﹐此最佳者也。余識之蓋二十年矣。其爲人有信義﹐前後爲余制墨計數百笏。庚子寇亂﹐余避地嘉禾﹐復與連墻而居﹐日爲餘言膠法﹐並觀其手制﹐𨿽得其大槪﹐至微妙處﹐𨿽其子宴亦不能傳也。年七十餘終﹐宴先卒﹐其法遂絕。有持張孜墨較漆煙而勝者﹐曰「此非敵也。」乃取中光減膠一丸﹐與孜墨並﹐而孜墨反出其下遠甚。余叩之﹐曰﹕廷對膠﹐於百年外方見勝妙。蓋𨿽精煙﹐膠多則色爲膠所蔽逮﹐年遠膠力漸退﹐而墨色始見耳。若孜墨急於目前之售﹐故用膠不多﹐而煙墨不昧﹐若歲久膠盡﹐則脫然無光﹐如土炭耳。孜墨用宜西北﹐若入二浙﹐一過梅潤則敗矣。滕令嘏監嘉禾酒時﹐延致甚厚﹐令盡其藝。旣成卽小丸磨試﹐而忽失所在。後二年浚池得之﹐其堅致如故。令嘏莊敏公之子﹐所蓄古墨至多﹐而有鑑裁。因謂曰「幸多自愛﹐𨿽二李復生﹐亦不能遠過也。」○洙泗之珍東魯陳相作方圭樣﹐銘之曰「洙泗之珍。」佳墨也。○二李膠法柴﹐國初時人。得二李膠法﹐出潘張之上。其作玉梭樣﹐銘曰「柴東瑤」者﹐士大夫得之﹐蓋金玉比也。○都下墨工崇寧已來﹐都下墨工﹐如張孜﹑陳昱﹑關﹑弟﹑郭遇明﹐皆有聲稱﹐而精於樣制。○買煙印號黃山張處厚﹑髙景修皆起竈作煤﹐制墨爲世業。其用遠煙魚膠所制﹐佳者不減沈﹑常和﹐沈﹑汪通輩﹐或不自入山﹐亦多卽就二人買煙﹐令渠用膠﹐止各用印號耳。○軟劑出光墨九華朱覲﹐亦善用膠作軟劑出光墨。莊敏滕公作郡日﹐令其子制銘曰﹕愛山堂造者最佳﹐子聰不逮其父。○紫霄峯墨大室常和﹐其墨精致﹐與其人﹐已見東坡先生所書﹐極善用膠。余嘗就和得數餅﹐銘曰「紫霄峯造」者﹐歲久﹐磨處眞可截紙。子遇不爲五百年後名﹐而減膠售俗。如江南徐熙作落墨花﹐而子崇嗣取悅俗眼﹐而作沒骨花﹐敗其家法也。○南海松煤近世士人遊戲翰墨﹐因其資地髙韻﹐創意出奇﹐如晉韋仲將宋張永所制者﹐故自不少。然不皆手制﹐加減指授善工而爲之耳。如東坡先生在儋耳﹐令潘衡所造﹐銘曰「海南松煤﹐東坡法墨」者是也。其法或云每笏用金花煙脂數餅﹐故墨色艷發﹐勝用丹砂也。○蘇浩然斷金碎玉支離居士蘇浩然所制﹐皆作松紋皴皮﹐而堅致如玉石。余與其孫之南字仲容遊﹐其家所藏﹐不過數笏。而余於李漢臣丈得半笏﹐持視仲容﹐云「眞家寶也。」神廟朝﹐髙麗人入貢﹐奏乞浩然墨﹐詔取其家。浩然止以十笏進呈﹐其自珍祕蓋如此。世人有獲其寸許者﹐如斷金碎玉﹐爭相誇玩云。大觀間﹐劉無言取其制銘﹐令沈作數百丸﹐以遺好事及當朝貴人﹐故今人所藏﹐未必皆出浩然手制。作此墨﹐亦非近世之墨工可及﹐實可亂眞也。○寄寂堂墨如犀璧晁季一生無它嗜﹐獨見墨丸﹐喜動眉宇。其所制銘曰「晁季一寄寂軒造者」﹐不減潘﹑陳。賀方回﹑張秉道﹑康爲章﹐皆能精究和膠之法﹐其制皆如犀璧也。○精煙義墨余嘗於章序臣家﹐見一墨背列李承宴﹑李惟益﹑張谷﹑潘谷四人名氏。序臣云是王量提學所制。患無佳墨﹐取四家斷碎者﹐再和膠成之。自謂勝絕﹐此其見遺者。因謂序臣曰「此亦好奇之過也。余聞之制墨之妙﹐正在和膠。今之造佳墨者﹐非不擇精煙﹐而不能佳絕者﹐膠法謬也。如不善爲文﹐而取五經之語﹐以己意合而成章﹐望其髙古﹐終不能佳也。」序臣又曰「東坡先生亦嘗欲爲雪堂義墨﹐何也﹖」余曰「東坡蓋欲與眾共之﹐而患其髙下不一耳。非所謂集眾美以爲善也。」○唐髙宗鎭庫墨近於內省任道源家﹐見數種古墨﹐皆生平未見﹐多出禦府所賜。其家髙者有唐髙宗時鎭庫墨一笏﹐重二斤許﹐質堅如玉石﹐銘曰「永徽二年鎭庫墨」﹐而不著墨工名氏。○十三家墨余爲兒時﹐於彭門寇鈞國家見其先世所藏李廷下至潘谷十三家墨。斷殘璧﹐粲然滿目。其廷小挺﹐歲久不見膠彩﹐而書於紙間視之﹐其黑皆非余墨所及。東坡先生臨郡日﹐取試之﹐爲書杜詩十三篇﹐各於篇下書墨工姓名﹐因第其品次云。○墨工制名多蹈襲墨工制名﹐多相蹈襲。其偶然耶﹐亦好事者冀其精藝﹐追配前人﹐故以重名之也。南唐李廷﹐子承宴﹔今有沈﹐子宴﹔又有關。國初﹐張遇後有常遇﹐和之子﹔又有潘遇﹐谷之子。黟川布衣張谷﹐所制得李氏法﹐而世不多有﹔同時有潘谷﹔又永嘉葉谷作油煙﹐與潭州胡景純相上下﹐而膠法不及。陳贍之後﹐又有梅贍云﹐耿徳眞﹐江南人﹐所制精者不減沈﹐惜其早死﹐藏墨之家不多見也。○雜取樺煙三衢蔡舀﹐𨿽家世造墨﹐而取煙和膠皆出眾工之下。其煤或雜取樺煙爲之﹐止取利目前也。○油松煙相半則經久近世所用蒲大韶墨﹐蓋油煙墨也。後見續仲永﹐言﹕紹興初﹐同中貴鄭幾仁﹑撫諭少師吳於仙人關回舟自涪陵來﹐大韶儒服手刺﹐就船來謁。因問油煙墨何得如是之堅久也。大韶云「亦半以松煙和之﹐不爾則不得經久也。」○墨磨人一日謁章季子於富春之法門寺﹐出廷墨半笏爲示﹐初不見膠彩。云是其大父申公所藏者。其墨匣亦作半笏樣﹐規制古朴﹐是百餘年物。東坡先生所謂「非人磨墨墨磨人」者﹐不虛語也。○桐華煙如點漆潭州胡景純專取桐油燒煙﹐名桐華煙。其制甚堅薄﹐不爲外飾以眩俗眼。大者不過數寸﹐小者圓如錢大。每磨研間﹐其光可鑑。畫工寶之﹐以點目瞳子﹐如點漆云。○廷四和墨余偶與曾純父論李氏對膠法﹐因語及嘉禾沈與居彥實造墨再和之妙。純父曰﹐頃於相州韓家見廷一墨﹐曰「臣廷四和墨」﹐則知對膠之法寓於此。○唐水部李忄造制墨王景源使君所寶古墨一笏﹐蓋其先待制公所藏者。背銘曰「唐水部員外郎李忄造制」﹐云諸李之祖也。黎介然一見﹐求以所用端石研易之。景源久之方與。後攜研至行朝﹐有貴人欲以五萬錢易研﹐景源竟惜不與也。●卷九記硯○端溪龍香硯臨汝史君黃莘任道所寶龍香硯﹐端溪石也。史君與其父孝綽﹐字逸老﹐皆有能書名﹐故文房所蓄多臻妙美。硯深紫色﹐古斗樣﹐每貯水磨濡﹐久之則香气襲人﹐如龍腦者。云先代禦府中物﹐任道旣終﹐其子材納之壙中。○歙山斗星硯歙之大姓汪氏﹐一夕山居﹐漲水暴至﹐遷寓莊戶之廬。莊戶﹐硯工也。夜有光起於支牀之石﹐異而取之﹐使琢爲硯石。色正天碧﹐細羅文中涵金星七﹐布列如斗宿狀﹐輔星在焉。因目之爲斗星硯。汪自是家道饒益﹐懼爲要人所奪﹐祕不語人。每爲周旋﹐人一出﹐必焚香再拜而視之。方臘之亂亡之矣﹐僧謙云。○龍尾溪月硯三衢徐氏所寶龍尾溪石﹐近貯水處有圓暈幾寸許﹐正如一月狀﹐其色明暗隨月虧盈﹐是亦異矣。余母舅祝君子與之姻家﹐數見之﹐今不知所在。○玉蟾蜍硯吳興余拂君厚家所寶玉蟾蜍硯﹐其廣四寸而長幾倍﹐中受墨處獨不出光。云是南唐禦府中物。余與許師聖崇寧間過余氏借觀﹐時君厚母喪在殯﹐正懷硯柩側。已而聞袖中嘖然有聲。視之﹐蜍腦中裂如絲﹐蓋觸屍气所致也。○端溪紫蟾蜍硯紫蟾蜍﹐端溪石也。無眼﹐正紫色﹐腹有古篆「玉溪生山房」五字。藏於吳興陶定安世家。云是李義山遺硯。其腹疵垢﹐眞數百年物也。其蓋有東坡小楷書銘云「蟾蜍爬沙到月窟﹐隱避光明入巖骨。琢磨黝出尢物﹐雕龍淵懿傾渤。」安世屢欲易余東坡醉艸﹐未許﹐而以拱璧易向叔堅矣。卽以進禦﹐世人不復見也。○丁晉公石子硯黃叔幾爲餘言﹐丁晉公好蓄瑰異﹐宰衡之日﹐除其周旋爲端守﹐屬求佳硯。其人至郡﹐前後所獻幾數百枚﹐皆未滿公意。一日﹐硯工見有飛鷺翹駐潭心﹐意非立鷺之所。因令沒人視之﹐見下有圓石大如米斛﹐塊處潭中﹐似可挽取。疑其有異﹐卽以白守。集漁戶維舟出之﹐石旣登岸﹐轉仄之間﹐若有涵水聲。硯工視之﹐賀曰「此必有寶石藏中﹐所謂石子者是也。相傳天產至珍﹐滋蔭此潭﹐以孕崖石﹐散爲文字之祥。今日見之矣。」卽叢手攻剖﹐果得一石於泓水中﹐大如鵝卵﹐色紫﹐玉也。中剖之爲二硯﹐亟送其一﹐公得之喜甚。報書云「硯應有二﹐何爲畱一自奉﹐得無效雷丰城之畱莫邪否﹗此非終合之物也。」守曰「天下至寶﹐不可萃於一家﹐以啟人貪心。」托以解職後面獻﹐而公以擅移陵寢事﹐籍其家矣﹐而硯不知所在。○金龍硯余友何持之﹐滕莊敏之甥﹐所蓄瑰異﹐多外舅故物﹐而有賞鑑。爲餘言﹐其親黨氏有先爲端州者﹐得二巖石硯璞﹐藏之再世矣。後其孫於京師得鐵鏡﹐背銘髙古。有道人請爲磨治﹐云須得美石﹐有鋒刃而不劌﹐如端溪石者﹐發其光彩﹐則盡善矣。因以一璞付之鏡湖以歸﹐曰「是非尢物﹐硯璞殆希世之珍﹐非與我百千﹐不能賞余精識﹐且出斯寶也。」其孫驚異許之﹐而持璞去。三日來示﹐曰「使公見其梗槪也。」細視之﹐則石面脈理深靑色﹐盤絡如柏枝狀﹐漫不曉其爲何等物也。道人索酒引滿﹐大笑﹐復持璞去﹐曰「後十日可賀﹐請宿備所償之直﹐吾將遠遊湖海﹐不能待也。」及期出硯﹐硯正圓﹐中徑七八寸﹐渾厚無眼﹐如馬肝色﹐中盤一金色龍﹐頭角爪尾粲然畢具。會有知者﹐卽以進禦﹐或言禁中先已有一硯矣。○呂老煆研髙平呂老﹐造墨常山。遇異人傳燒金訣﹐鍛出視之﹐瓦礫也。有教之爲研者﹐研成﹐堅潤宜墨﹐光溢如漆。每研首必有一白書「呂」字爲志。呂老旣死﹐法不授子。而湯陰人盜其名而爲之甚眾﹐持至京師﹐每研不滿百錢之直。至呂老所遺﹐好奇之士﹐有以十萬錢購一研不可得者。研出於陶﹐而以金鐵物劃之不入爲眞。余兄子碩所獲﹐而作玉壺樣者﹐尢爲奇物。余嘗爲之銘曰「眞仙戲幻﹐煆瓦成金﹐老呂受之﹐鑄金作瓦﹐置之籬壁﹐以睨其璞﹐顧彼瓴甓﹐爲有慚徳﹐範而爲研﹐以極其妙。」則金瓦幾於同價。○澄泥研悟靖處士王衷天誘所藏澄泥研﹐正紫色而堅澤如端溪石﹐扣之鏗然有聲﹐以金鐵劃之﹐子無痕釁。或疑是澤州呂老所作﹐而研首無「呂」字。其制巧妙﹐非俗士所能爲。天誘云﹐米元章見之﹐名孫眞人研。是非固無所稽考﹐自是一種佳物也。○銅雀臺瓦相州﹐魏武故都。所築銅雀臺﹐其瓦初用鉛丹雜胡桃油搗治﹐火之﹐取其不滲﹐雨過卽幹耳。後人於其故基﹐掘地得之﹐以爲研﹐𨿽易得墨而終乏溫潤﹐好事者但取其髙古也。下有金錫文爲眞﹐每研成﹐受水處常恐爲沙粒所隔﹐去之則便成沙眼﹐至難得平瑩者。蓋初無意爲研﹐而不加澄濾﹐如後來呂研所制也。章序臣得之﹐屬余爲詩﹐將刻其後﹐云「阿瞞恃姦雄﹐挾漢令天下。惜時無英豪﹐磔裂異肩踝。終令盜А土﹐埏作三臺瓦。𨿽云當塗髙﹐會有石槽馬。人愚瓦何罪﹐淪蟄翳梧賈。錫花封雨苔﹐鴛彩晦云罅。當時丹油法﹐實非謀諸野。因之好奇士﹐探琢助揮寫。歸參端歙材﹐堅澤未渠亞。章侯捐百金﹐訪獲從吾詫。興亡何復論﹐徒足增忿罵。但嗟瓦礫微﹐亦以材用捨。從令瓴甓余﹐當擅瓊瑰價。士患徳不修﹐不憂老田舍。」○南皮二臺遺瓦研魏武都鄴﹐築三臺以居﹐銅雀其一也﹐最爲壯麗。後世耕者﹐得其瓦於地中﹐好事者斫以爲研﹐號爲奇古。歐陽文忠公嘗得於謝景山﹐作歌以酬之者是也。魏武旣破袁紹於冀州﹐紹死﹐逐其子譚於南皮﹐築臺以候望其軍﹐而名曰袁侯臺。魏文帝與吳質從容遊集於南皮﹐亦築臺以居﹐名宴友。至今南皮有二臺故址在焉。人有得其遺瓦﹐形制哆大﹐擊之鏗然有聲。「吾之子﹐取其斷缺者﹐規以爲研﹐其堅與鐵石競﹐屢敗斫工之具﹐僅能﹛宀瓜﹜之﹐而特潤致﹐發墨可用。知昔人創物制器﹐𨿽甚微者﹐皆所不苟﹐非若後世之簡陋也。」此先君所序。而銘之曰「方崢嶸煥奕於一時之盛兮﹐詎知夫隆棟必傾而華榱終折。洎毀擲埋委於千載之下兮﹐孰期乎澡澤薦藉而參夫文房四寶之列。蓋物之顯晦也有時﹐而事之興廢也常疊。遺材良而質美者﹐𨿽互千古兮﹐不隨眾物而湮滅。」○端石蓮葉研余過嘉禾王悟靖處士﹐坐間有客﹐懷出蓮葉研﹐端石也。靑紫色﹐有二碧眼﹐活潤可愛﹐形制復甚精妙﹐正如芳蓮脫葉狀﹐其薄如五六重紙﹐大如掌﹐磨之索索有聲﹐而墨光可鑑也。其人甚惜﹐不可得。特記其精制﹐諭研工﹐終不能爲也。○風字晉研風字研﹐石色正靑紫相參﹐無眼﹐甚薄﹐研心磨已窪下﹐背綠皴剝﹐殆非近代物。與墨爲入﹐光灩如漆。王天誘見之﹐以爲晉研。後易銅鑪於章序臣。序臣攜至行朝﹐爲一嗜研貴人力取去。其人所蓄數百枚﹐而此研爲之冠也。○烏銅提研烏銅提研﹐余於錢唐得之。制作非近世所爲﹐柄容墨漿﹐可半升許。亦爲章序臣易去﹐關子東見之﹐而銘之曰「鑄金爲觚﹐提攜顚倒。時措之宜﹐發於隱奧。寒暑燥濕﹐不攺其操。君子寶之﹐庶幾允蹈。」○古斗樣鐵護研余兄宗勝所用鐵護研﹐端溪石。正紫色﹐無眼﹐古斗樣﹐溫潤如玉。爲滌者墮地﹐缺其受水處。慨惜之餘﹐乃取以漆固而鐵護其外﹐中固無傷也。銘之曰「左瞽馬宮﹐形則虧矣﹐胸中之書﹐震耀百世。」○吳興許采五研吳興許采﹐字師正﹐字畫規模﹐鐘司徒﹐殆窺其妙。自爲兒時﹐已有研癖﹐所藏具四方名品﹐幾至百枚﹐猶求取不已。常言吾死則以研壙﹐無遺恨矣。最佳者﹐得蔡君謨所寶端溪研一﹐圓厚寸餘﹐中可徑尺﹐色正靑紫﹐緣有一眼才如箸大﹐名之「景星助月」。又得二石﹐一以分余﹐玉堂樣﹐色紺靑類洮河石﹐面有十數暈﹐金翠周間﹐與孔雀毛間金花正相類﹐甚宜墨﹐而不知石所從出。又一端石﹐古斗樣﹐長尺餘﹐馬肝色﹐下有王禹玉丞相書「玉堂舊物」四字。又圓研下巖石﹐有二碧眼﹐中極窪下﹐溫潤發墨﹐師正常所用者。莫養正爲之銘曰「圓如月﹐窪如尊。勿謂其琢削不巧﹐見謂椎魯無文。卽而視之﹐其中甚溫。」又一端石玉堂樣者授余﹐深紫色﹐無眼。余命之曰「端友」﹐且爲之銘云「君子取友必端﹐子有韞玉之美﹐復具眼而知默﹐祈漸摩以窮年﹐何爲子之三益也。」○趙水曹書畫八硯水曹趙竦子立﹐文章翰墨皆見重於前輩。先博士爲徐州學官日﹐趙獻狀開鑿呂梁百步之峻﹐置局城下﹐最爲周旋。其《重定華夷圖》﹐方一尺有半﹐字如蠅頭﹐而體制精楷。蘇州張珙妙於刊﹐三年而後成。甚自祕惜﹐不易以與人﹐與其所獲丁晉公家王右軍小楷《樂毅論》﹐櫝藏自隨﹐得之者以爲珍玩。先子所得﹐才三四數也。其所用硯﹐端石長尺餘﹐闊七八寸﹐溫潤宜墨。云端石若此大者至艱得﹐求之十年而後獲。上下界爲八硯。云性懶滌硯﹐又不柰宿墨滯筆﹐日用一硯﹐八日而周﹐始一濯之﹐則常用新硯矣。故名八面受敵云。○趙安定提研制《研譜》稱唐人最重端溪石﹐每得一佳石﹐必梳而爲數板﹐用精鐵爲周郭。靑州人作此﹐至有名家者﹐歷代寶�。余於崇寧間見安定郡王趙徳麟丈所用一枚﹐作提研制。紹興四年復拜公於錢塘湧金門賜第﹐出研案間云「生平玩好﹐盡喪盜火。而此研常所受用﹐復外拙﹐貪者不取﹐得周旋至今。」余亦撫之悵然也。近章伯深偶於錢塘鐵肆中得一枚﹐絕與趙類而非是也。求易余東坡所畫《鵲竹》而得之。工制堅密﹐今人不能爲也。○龍尾溪研不層塵垢涵星研﹐龍尾溪石﹐風字樣﹐下有二足﹐琢之甚薄。先博士君得之於外侄黃材成伯。黃以嗜研求爲婺源簿。旣至﹐顧視一老研工甚至。秩滿而研工餞之百里﹐探懷出此研爲贐﹐且言「明府三年之久﹐所收無此研也。」黃始責其不誠﹐工云「凡臨縣者﹐孰不欲得佳研。每研必得珍石﹐則龍尾溪當泓爲鯨海不給也。此石歲采不過十數﹐幸善護之。」然研如常研﹐無甚佳者﹐但用之至灰埃垢積﹐經月不滌而磨墨如新﹐此爲勝絕耳。先子性率﹐不耐勤滌﹐得此用之終身云。莫養正爲之銘曰「膚寸之珍﹐雲蒸霧出。小而有容﹐如摩詰室。老何肺腸﹐與之爲一。季子受之﹐周旋勿失。」○鄭魁銘研詩永嘉林叔睿所藏端石﹐馬蹄樣﹐深紫色﹐厚寸許﹐面徑七八寸﹐下有鄭魁銘詩。隸字甚奇﹐云「仙翁種玉芝﹐耕得紫玻璃。磨出海鯨血﹐鑿成天馬蹄。潤應通月窟﹐洗合就雲溪。常恐魍魎奪﹐山行亦自攜。」研之妙美﹐盡於銘詩﹐而末句所寄﹐旨哉。○李端叔銘僧研比丘了能蓄端研﹐古斗樣﹐靑紫色﹐有二眼﹐碧暈活潤。背有李端叔銘云「踏碓是向上機﹐不識字是第一義。遂乃傳子傳孫﹐至今爲祥爲瑞。有美了能比丘﹐人上長出一頭。名字半露消息﹐伎倆非聞思修。發明前身不識字﹐後身湧出江河流。墨可泐﹐一能兩身﹐具眼者識。」李丈家集遺此銘﹐故錄之。○躍魚見木石中徐州護戎陳臯供奉﹐行田間遇開墓者﹐得瑪瑙盂﹐圓淨無雕鏤紋﹐盂中容二合許﹐疑古酒卮也。陳用以貯水注硯﹐因間硯之中有一鯽﹐長寸許﹐游泳可愛。意爲偶汲池水得之﹐不以爲異也。後或疑之﹐取置缶中﹐盡出餘水﹐驗之魚不復見。復酌水滿中﹐須臾一魚泛然而起﹐以手取之﹐終無形體可拘。復不可知爲何寶也。余視之數矣。時水曹趙子立被旨開鑿呂梁之﹐辟陳督役﹐目睹斯異。因言其頃在都下﹐偶以百錢於相國寺市得一異石﹐將爲紙鎭。遇一玉工求以錢二萬易之。趙不與﹐玉工嘆息數四﹐曰「此寶非余不能精辧﹐餘人一錢不直也。」持歸幾年﹐了無他異。其季子康不直工言﹐以斧破﹐視之﹐中有泓水﹐一鯽躍出﹐撥刺於地﹐急取之亡矣。是亦斯盂之類也。余又記《虜庭雜記》所載﹐晉出帝旣遷黃龍府。虜主新立﹐召與相見﹐帝因以爲金碗魚盆爲獻。金碗半猶是磁﹐云是唐明皇令道士葉法靜治化金藥成﹐點磁盆試之者。魚盆則一木素盆也﹐方圓二尺中有木紋成二魚狀﹐鱗鬣畢具﹐長五寸許。若貯水用﹐則雙魚隱然湧起﹐頃之遂成眞魚。覆水則宛然木紋之魚也。至今句容人鑄銅爲洗﹐名雙魚者﹐用其遺制也。○銅蟾自滴古銅蟾蜍﹐章申公研滴也。每注水滿中﹐置蜍研仄﹐不假人力而蜍口出泡﹐泡殞則滴水入研﹐已而復吐﹐腹空而止。米元章見而甚異之﹐求以古書博易﹐申公不許﹐後失之。或見之寶晉齋。申公之孫伯深石。○雷斧研銘余經川﹐偶得數雷斧於耕夫﹐𨿽小大不等而體皆如玉﹐因擇其厚者窪而爲研。膚理銳澤﹐取墨磨研而墨光可鑑。但恨其大而薄者﹐不容窪治﹐則以鐵爲周郭﹐如靑州提研所制﹐亦几案間一尢物也。因銘之曰「石化殞星﹐龍雨刀槊。是從震霆﹐散墜風雹。形實斧也﹐其質玉璧。窪而爲硯﹐以資銳澤。與翰墨而周旋﹐誅姦諛之死魄。」●卷十記丹藥○序丹竈丹竈之事﹐士大夫與山林學道之人﹐喜於談訪者十蓋七八也﹐然不知皆是仙藥丹頭也。自三茅君以丹陽歲歉﹐死者盈道﹐因取丹頭點銀爲金﹐化鐵爲銀﹐以救饑人﹐故後人以煆粉點銅者﹐名其法曰丹陽。以死砒點銅者﹐名其法曰點茆。亦有取丹頭初轉﹐伏朱以養黃茆﹐死畱以干汞﹐如漢之王陽婁敬﹐唐之成弼﹐近世王捷﹐成鴉嘴金以助國用者﹐不可謂世無此法也。但得之者﹐眞龜毛兔角﹐而爲之致禍者﹐十八九也。如東坡先生楊元素內相﹐皆密受眞訣﹐知而不爲者。章申公﹑黃八座道夫皆訪求畢世﹐費資巨萬﹐而了無一遇者。○風翔僧煆朱熔金東坡先生初官鳳翔日﹐遇一老僧謂之曰「我有煆法﹐欲以相授﹐幸少憩我廬也。」坡語僧曰「聞之太守陳公﹐嘗求而不與。我固無欲﹐乃以見授﹐何也﹖」僧曰「我自度老死無日﹐而法當傳人。然爲之者﹐多因致禍﹐非公無可授者﹐但勿妄傳貪人耳。」後陳公知坡得之﹐懇求甚力﹐度不可不與。陳得而爲之﹐不久果敗官而歸。其法以一藥煆朱﹐取金之不足色者﹐隨其數﹐每一分入煆朱一錢﹐與金俱熔﹐旣出坯﹐則朱不耗折﹐而金色十分耳。潁濱遺老亦詳記之﹐《龍川錄》云。○居四郎伏朱鍛丹砂密院編修居世英之父居四郎者﹐少遇異人﹐得煆朱法。其法取辰錦顆塊砂﹐不計多少﹐以一藥鋪蓋煆之﹐朱已伏火﹐卽日用炭火二兩空養﹐不論歲月﹐要用卽取水銀與足色金對母結成母砂子﹐取煆朱細研﹐以津調勻﹐塗砂球上﹐熾炭十斤﹐籠砂煆之﹐俟火半紫焰起﹐去火出寶﹐淬梅水中則俱成紫磨金﹐不再坯溶﹐便可制器用也。而老居未嘗對人言﹐亦未輒用一錢也。臨終呼世英語之曰「我之煆法﹐世惟語韓魏公矣。非魏公徳業之厚﹐餘人不可授也。我亦不當授汝﹐汝分中合得﹐後自當有授汝者。然亦素知我有此法﹐必費妄求訪﹐以盡資用。」因語數法﹐皆不能成寶﹐世謂法者授之。並語目睹數人﹐緣此而致禍者﹐以戒之。○瓢內出汞成寶承議郎賀致中爲餘言﹐任徳翁之猶子嘗隨徳翁入都﹐艤舟相國寺橋﹐遇一道人邀坐茶肆﹐手出小藥瓢云「吾視官人蓋畱心丹竈有年﹐而未有所得者。今能施我百錢﹐當以此瓢爲贈。夜以水銀一兩投中﹐翌早收取二兩幹銀也。」任意謂必無此理﹐然亦不能違其請﹐傾篋得百錢與之﹐袖瓢而歸。夜取汞試納瓢中﹐置之枕間﹐次夕醉中探手撼瓢﹐則其聲董董然﹐汞如故也。置之不復視。一日徳翁須汞爲用﹐任欣然取器分取﹐旣傾器中﹐則堅凝成寶矣。入火烹煉﹐了無耗折。自此夕注晨取﹐無不成寶者。蓋眞仙丹藥所制﹐汞感丹气﹐自然凝結。但不知出瓢始凝之理﹐向使在瓢卽堅﹐則破瓢而取﹐止於一作而已。此亦眞仙神化無方﹐非塵凡之可理度者。任無妻孥之累﹐資用素窘。旣日獲一星之利﹐於是厚爲己奉。不逾年﹐一病而卒﹐瓢亦隨失之也。○丹陽化銅薛駝﹐蘭陵人﹐嘗受異人煆砒粉法﹐是名丹陽者。余嘗從惟湛師訪之﹐因請其藥﹐取藥帖﹐抄二錢匕相語曰「此我一月養道食料也﹐此可化銅二兩爲爛銀﹐若就市貨之﹐煆工皆知我銀﹐可再入銅二錢﹐比常直每兩必加二百付我也。」其藥正白﹐而加光璨﹐取棗肉爲圓﹐俟溶銅汁成﹐卽投藥甘鍋中﹐須臾﹐銅中惡類如鐵屎者﹐膠著鍋面﹐以消石攪之﹐傾槽中﹐眞是爛銀﹐𨿽經百火﹐柔軟不變也。此余所躬親試而不誣者﹐後亦許傳法﹐而賊亂不知所在矣。○煆消愈疾制汞姑蘇查先生得煆消石法﹐章申公與之爲莫逆﹐而法不傳也。嘗遇一病僧而憫之﹐取消作盂﹐令日煎水飲之。服之月餘﹐病良已。僧有周旋﹐過而詢其由﹐以飲煎水爲言﹐是僧素知查術﹐曰「此伏消所成也。當取汞置盂中﹐就火試之。」果致汞死。僧更以爲希世之遇﹐卽往禮謝再三﹐且語其盂之異﹐復懇求其法。查曰「法固未易傳﹐而前盂用力將竭﹐可攜來爲公加藥爲之也。」僧取盂授查﹐卽碎盂別熔。門臨大河﹐俟消成汁﹐卽鉗投水中﹐曰「我初但欲起師之疾﹐不意無厭至此也。」僧懊恨而歸。○點銅成庚法空首座無相師﹐川人﹐與余爲姻家﹐待制公沈純成之季也。一舉不第﹐遂祝發以求出世。法間亦畱心鍛事﹐嘗於焦山與僧法全語及點化﹐而全云「我術正是點茆耳。」空曰「出家兒豈當更學此﹐若一有彰敗﹐則所喪多矣。」全曰「我法異此﹐止以一藥點銅爲金﹐而所患制銅無法﹐於骨董袋中攜行﹐或爲人所窺爾。」因出一紙裹視空﹐質溪沙也﹐而加重。且抄數錢匕﹐令空烹之。通夕不能成汁﹐呼全訊之﹐全笑曰「人得此﹐視之溪砂也﹐豈知實銅耶﹗」復取白藥少許投之﹐砂始融化﹐出火視之﹐眞金也。空拜禮稱贊云「目所未見也。」復日加延款﹐且請其術﹐全曰「我不惜術﹐但我有前誓﹐且恐起貪人妄費之心﹐反致奇禍﹐實無益於人也。請爲師言其自也。我年二十無家爲道人﹐同侶三人﹐共學丹竈﹐歷年無成。因紹聖元年七月十五日相語曰﹕『我輩所學﹐遊訪未遠﹐今當各散行以十年爲期﹐卻以此月此日會於此地。道人無累﹐是日不至﹐卽道死矣。』遂舉酒爲約﹐三人者散往川﹑陜﹑京﹑洛間﹐我卽畱二浙。轉首之間﹐忽復至期。出丰樂橋﹐三人者次第俱集﹐相待歡甚﹐劇飲數日﹐各出所得方訣參較之。內一茆法差似簡易﹐卽試爲之﹐而銅色不盡。一人曰﹕『我於成都藥市遇一至人﹐得去暈藥﹐彼云奇甚﹐而我未試也。』因取同烹﹐而色益黃﹐意謂藥少未至﹐增藥再烹﹐及出坯中﹐則眞金矣。更相驚喜﹐袖市肆中﹐云良金也。眾復相與謀曰﹕『常聞京師欒家金肆爲天下第一﹐若往彼市之無疑﹐則眞仙祕術也。』袱被而行。至都﹐以十兩就市﹐欒氏取其家金較之﹐則體柔而加紫焰﹐卽得髙直以歸。時共寓相國寺東客邸中﹐復相慶曰﹕『我輩窮訪半生﹐今幸遇此﹐可以安心養道矣。萬一未能免俗﹐早飲酒食肉﹐可畢此生。今當共作百兩﹐分以爲別。』卽市半邊官醞﹐大嚼酣飲而烹銅。不虞銅汁濺發﹐火延於屋﹐風勢暴烈﹐不可救撲。火馬四至﹐三人者醉甚﹐而我獨微醒﹐徑破煙焰﹐從稠人中脫命而出。懼有捕者﹐素善泅﹐卽投汴水順流而下﹐度過國門下鎖始敢登岸。方在水中﹐卽悔過祈天﹐且誓爲僧及不復再作。或遇幹大緣事不能成就﹐當啟天爲之﹐不敢毫髮爲己用也﹐況敢傳人乎。若首座有未了緣事﹐可與眾集福者﹐我當分藥點治﹐𨿽百兩不靳也。」空旣聆其說﹐亦不敢深逼之。一旦﹐不告而去﹐後不知所在。其徒三人﹐二人醉甚不支﹐焚死﹐一人就捕受杖﹐亦數日而卒。○艸制汞鐵皆成庚朝奉郎劉筠國言﹐侍其父吏部公罷官成都。行李中水銀一篋﹐偶過溪渡﹐篋塞遽脫﹐急求不獲﹐卽攬取渡傍叢艸﹐塞之而渡。至都久之﹐偶欲求用﹐傾之不復出﹐而斤重如故也。破篋視之﹐盡成黃金矣。本朝太宗徵澤潞時﹐軍士於澤中鐮取馬艸﹐晚歸鐮刀透成金色﹐或以艸燃釜底﹐亦成黃金焉。又臨安僧法堅言﹐有歙客經於潛山中﹐見一蛇其腹漲甚﹐蜿蜒艸中﹐徐遇一艸﹐便嚙破以腹就磨﹐頃之漲消如故。蛇去﹐客念此艸必消漲毒之藥﹐取至篋中。夜宿旅邸﹐鄰房有過人方呻吟牀第間。客就訊之﹐云正爲腹漲所苦。卽取藥就釜﹐煎一杯湯飲之。頃之﹐不復聞聲﹐意謂良已。至曉﹐但聞鄰房滴水聲﹐呼其人不復應﹐卽起燭燈視之﹐則其人血肉俱化爲水﹐獨遺骸臥牀﹐急挈裝而逃。至明﹐客邸主人視之﹐了不測其何爲至此﹐及潔釜炊飯﹐則釜通體成金﹐乃密瘞其骸。旣久經赦﹐客至邸共語其事﹐方傳外人也。○糝制嘉禾墨工沈﹐言其賣墨廬山﹐過僧了希﹐語及丹竈。夜宿其廬﹐希探篋取一藥示沈﹐正琥珀色﹐秤取二錢重﹐用水銀一兩﹐同入鐵銚中﹐以盞覆之﹐置火上。頃之﹐作嬰兒聲﹐卽開視﹐以秤秤之﹐並藥成一兩二錢黃金矣。希言此是死硫也。又言臨安一山寺前﹐有翁媼市餅餌爲給。而寺有僧﹐日出坐其肆﹐凡二十年。察其翁媼日用無過費﹐而純質如一。一日密語之曰「我有幹汞法﹐未嘗語人﹐念爾翁媼甘貧於餅肆﹐且老矣﹐可坐受安逸。」翁媼卽謝而受其方﹐並面幹汞示之。數日翁媼復攜餅餌造僧房﹐見僧云「誠謝老師見惠祕方﹐以休養二老。然老夫婦亦自有一薄術﹐自謂不作不食﹐不敢妄享﹐甘心餅肆﹐以畢餘生也。」乃出藥於僧前﹐取汞糝制﹐卽成黃金矣。老僧慚恧﹐禮謝翁媼云「吾二十年與神仙俱而不知﹐眞凡骨也。」翁媼旣歸﹐明日僧出訪之﹐則空室矣。○市藥卽幹汞朝奉郎軍器監丞徐建常﹐余姊丈也﹐建安人。其父宣義公﹐故農家子。後以市藥爲生﹐性好施惠﹐遇人有急難﹐如在己也。貧乏求濟﹐傾資與之不吝焉。暇日乘舟至郡﹐與一道士同載﹐如舊相識。道士從容謂公曰「子有陰徳﹐我所祕幹汞法﹐當以授子﹐可廣所施也。」卽疏方示公﹐並令公市藥與汞﹐取汞置鐵銚中﹐以藥少許糝上﹐復以器覆之﹐置火上。須臾﹐聞銚中嬰兒聲﹐卽揭器視之﹐汞已枯矣。公徐取汞﹐並以所示方裹之﹐以謝道士曰「我之薄施﹐未足及物﹐要當竭力所致爲之﹐此不願爲也。天或下憫我未有子﹐倘遣吾得一起家之子﹐是吾願也。」卽投汞與方潭水中。道士笑謝曰「非我所及也。」是歲﹐建常生。至年十四始令從其姊丈陳庸器讀書﹐且囑之曰「吾待汝十年遊學﹐若至期不第﹐卽還代我掌藥肆也。」建常十八歲考中上捨髙等﹐二十四果於李常寧榜中登科﹐如公約也。○藥瓦成金李樞公愼﹐副車李瑋之曾孫﹐云其季公雄帥祕藏王先生手化金瓦﹐遇好事常出而示之。且言初長主召捷至﹐爲設酒﹐謂之曰「聞先生能化金﹐可得一見否﹖」捷曰「此亦戲劇耳。」時坐鑪側﹐捷令取新瓦一片﹐手段之﹐取所酌酒杯﹐置湯鼎上﹐投瓦其中﹐抄少藥糝上﹐復注湯滿杯。酒散﹐湯已耗半﹐取瓦視之﹐則兩角浸湯處﹐皆成紫磨金﹐而一角元是新瓦也。又余杭陳祖徳云﹐嘗見呂吉甫家藏婁敬所化藥金﹐重三十兩﹐元是片瓦﹐而布紋仍在也。○變鐵器爲金閣門宣事陳安止云﹐其姻家劉朝請者﹐在鎭江常延顧一道人﹐臨行借取案間鐵銚﹐云欲道中暖酒用﹐旣與之。數日﹐其子相遇泗上﹐道人以紙數重封銚還劉﹐囑曰「愼勿遺墜。」至家呈其尊﹐因大笑曰「銚不直百錢﹐何用見還﹐又封護如此其勤也。」卽置之閒處。一日取銚作糊﹐旣滌濯之﹐視銚柄有五指痕﹐及轉握處皆成紫金色。驚嘆累日﹐傳玩親友﹐無不嘆賞者﹐蓋是其眞气所化也。

