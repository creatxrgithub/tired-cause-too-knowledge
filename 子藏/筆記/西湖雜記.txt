西湖雜記湖於天下山水同﹐而潔媚特異﹐比西子選美人者﹐淸麗爲上。戊辰遊有詩云「和煙看去疑紗隔﹐潑水圖來怕墨濃。」嗣數過畱題﹐思之無以易此。湖上弢光院第一﹐卽舊靈隱「樓觀滄海日﹐門對浙江潮」處。癸酉五月﹐遇蔣盤初﹑吳與京具輿招予﹐不克赴。甲戌丁丑﹐頻與客策杖索食於僧﹐皆甚適。徑幽折﹑泉髙響﹐梅紅白相笑﹐峯遠近各出。凡遊皆在秋冬﹐尙不知春夏如何。他日重過﹐當署此爲西施歌舞席。甲戌夏﹐沈昆銅寓樓外樓﹐予與羅文止鄰﹐寄昭慶廡下。客益多﹐贄文日可至數尺許。文止一一爲評報之﹐予束不觀﹐謬應之曰「上錢塘舟中無事﹐當有以復也。」岡得獨肆力於湖。每棹小舟人荷花中﹐風雨至﹐則裹葉爲巾幘﹐濕沾衣袂﹐久乃常聞荷气。癸酉臘上泰山﹐古木初晴﹐積雪霏霏落﹐袍帽在笥﹐經歲猶松柏香。因笑謂以此服之無致﹐可敵含雞舌而被文繡。湖上舟居讀書﹐不特避人﹐且可就客。庚辰住最久﹐舟子會予租錢﹐已足鳩材更爲一舟﹐其式制惟予聽﹐仍邀予移住﹐爲題曰「山水朋友文章三樂﹐煙雨晴雪風月六宜。」癸酉七月﹐同年張子莂公以宗寶禪師至﹐同居昭慶。予嚴之於歌板酒卮﹐卻之如童子時祕弄具以對塾師也。而師與莂公顧不過督予。於是﹐日夜相視笑語﹐較他人斷臀立雪﹐尢爲親切。薊公深於禪﹐愛予殊篤﹐比聞其從師居廬山示疾﹐乃剃須髮端坐而化。回念此會因緣﹐眞非容易﹐於歡笑場中能不痛自鞭策﹗蓮池大師專主淨土﹐其爲教誠實﹐不容假借。予上雲棲禮方丈﹐觀所居止屋數椽﹐白木榻﹑團蒲﹑錫杖﹐皆極朴素﹐殆不如近世之所謂大善知識者﹐偃然受沈香寶座也。而徒眾肅然﹐入其廡捨中行﹐不啻細柳軍。蓋非徒道徳精妙﹐卽其才殆不可及。昭慶僧熠圓者﹐予郡司理顏雪臞讀書湖上時久主之﹐予因焉。聞其爲嶽中丞持書上金粟撣師﹐師一棒﹐炤圓忽怒云「兩國兵爭﹐不斬來使﹐師何爲者﹖」急奮杖盡力當師面大擊﹐凡出血。滿堂哄然。予問熠圓有之乎﹐對云「本不知禪﹐斯時卻忍痛不得﹐不覺作鬥戰勝佛觀。」潦暴至﹐則潮勢不可上。甲戌中秋將行﹐畱住錢塘江邊﹐爲欲觀之。乃了不異吾鄕獅石腳大海波濤壩。以雨甚潦故。吾鄕海上及城北諸山﹐其形體亦多與湖上峯巒類﹐乃皆童而裸爲可憾。湖山率春夏如濕﹐秋冬如繡﹐空處必軟而綠﹐人行處必可息蔭而須坐﹐倦必可臥而假宿﹐寺必莊鄰﹐石必泉繞。此殆如古銅器流傳世家﹐時代已久﹐其翠色皆摩挲所致﹐而又裹襲文蜀﹐蓋飾寶玉﹐安得不佳﹖吾家山如才出土器﹐非不眞古﹐要之未經收藏家刷拭耳。藍田叔老矣﹐而時爲窮交故人作畫﹐俾賣之以供饘粥。偶見有老人來索僧食﹐問之﹐曰「此故杭之山人﹐今窮而無依﹐因畱共飯。」遂告予﹐謂所利惟藍畫師硯田遺秉滯穗耳。袖出一山水便面求售。予感田叔之誼﹐十倍其值贈之。比田叔聞之﹐復更感予之誼﹐卽日扶病衝坭出﹐就予爲謝。自是﹐恆爲予作畫。於予別也﹐猶輒以得意小幅相寄﹐笑謂所獲又殆百什倍於前贈矣。海鹽吳接侯往侍尊人觀察公宦粵﹐出署時訪予﹐相左不得見。庚辰﹐公車在都門﹐義相左也。比聞予在湖上﹐趣使人訂相晤﹐予又以避俗客暫移舟去﹐還復相左。亡何﹐接侯侍觀察官江西﹐不一年﹐記白玉樓去。觀察搜刻其遺稿﹐有擬寄予一詩云「君詩如荔子﹐百品失芳珍。何代無才子﹐如今有此人。靑天羣翡翠﹐神物獨麒麟。萬里屋梁月﹐相思漉酒巾。」蓋絕筆也。聲气之好﹐乃相思終其身。竟不得一見﹐嗟乎﹗湖遊以寢處舟中﹐惟興所適﹐曉移就山﹐晚移就月﹐爲上。坐客不過四五人﹐歌茗相問﹐酒筍偶陳﹐次之﹐翎帽羅蓋﹐演劇才歇﹐鼓樂復作﹐此爲最下。又杭妓徵至侑觴者﹐聞輿錢皆其自辦﹐彊笑不歡﹐視日思去﹐於是故爲歇後口令﹐虐客速醉﹐庖人皆舟子越俎﹐數見不鮮。將以復進﹐雜以靑衣汗腋之气﹐如阿魏香。初泊錢塘湧金﹐隨上湖心亭﹐疾繞孤山﹑嶽墳而還。輿人催起﹐燭不見跋﹐傳呼嘈嘈﹐望之殆如爭渡﹐舟中之指可掬。如此乃曰「遊湖」﹐足發一噱。湖所同也﹐山所獨也。湖而以舟爲家﹐則晝之花所同也﹐夜之月所獨也。夜而月又所同也﹐雨所獨也。荷气郁於日﹐得夜而舒﹐得雨而蒸﹐然若水沃釜﹐濺珠散气﹐幃簟皆浸潤﹐向曉移載﹐猶可贈客。附詩入雲棲山中禮蓮池大師塔作璧水盡功徳﹐至性通儒禪。吾師起縫掖﹐爰蒔金臺蓮。道器無祕現﹐形神徹人天。好生以爲意﹐淨域歸自然。遺骸等碩果﹐大教恆薪傳。塔宇肅日光﹐堂寮結鑪煙。請觀花藏臺﹐渺渺須彌邊。復有護生城﹐毛羽咸潔鮮。無乃皆像教﹐參契卽重玄。松房萬木蔽﹐竹徑祥雲聯。如何桑椹宮﹐鼎鼎徒欹偏。吾將以報師﹐儒服不爲膻。中秋十三夕自白堤赴李仲木約同諸公坐月宿灌溪老師齋中素景澹空際﹐予心偶同秋。棹煙復諧約﹐采月停櫻流。皛气沐寥漢﹐餘懷儋芳洲。傾觴屬神契﹐列簟爲醉謀。夢涼疾亦蘇﹐何宿維蘭舟。過靈隱寺尋韜光院歌竹枝節節分泉脈﹐—樹紅梅沈澗色。山空木落窺湖煙﹐壁冷松髙磬聲寂。拾得仙翁白鶴翎﹐吹笙擬和琴心經。掀髯向天作呼吸﹐江湖湧月淩靑冥。湖上同胡小範夜飲坐中聽其家元戎敬仲與房都護占明盛談往事我客西湖已十載﹐濯足往往臨髙溪。今年失意乃寒疾﹐束書枕琴眠招提。欲歸未歸天气好﹐買舟方上嚴灘道。湖頭詞客蘭橈過﹐銀燭相看樹星曉。漁陽老將雄酒間﹐吳閒美人長眉彎。白眼膛膛向前語﹐曾立奇功山海關。逆擋誅求意不足﹐銀鐺夜系血如浴。黑獄沈沈競失明﹐流落江南眠石屋。坐中髯客復何爲﹐犴狴曾同袁督師。令箭初飛縋城出﹐騷﹖牽來只讓騎。罪案相尋連內閣﹐壯士何妨委溝壑。煆煉嚴刑死不招﹐督師磔肉如花落。至尊意解不深求﹐忽蒙放出歸雲遊。逍遙獨釣湖天月﹐舊事傷心煙霧愁。煙波慘澹生前席﹐酌酒與君望天色。英雄成敗古何常﹐得似扁舟五湖客。胡郎別我歸城中﹐掀髯大醉淩寒風。相期更伴錢塘去﹐千頃潮頭駕短篷。美人淸歌笑回首﹐長笛一聲折楊柳。爲君舞劍復彈箏﹐玉腕還持一杯酒。湖上卽事四首水樹樓臺碧﹐朝雲雨气紅。燕巢香乳濕﹐漁网柳波風。花落黏遊屐﹐荷開供酒筒。斷橋峯色在﹐先夢上髙空。小港聞歌入﹐萍開認去船。辧香尋袖气﹐移翠剩茶煙。采藥疑歸月﹐吹簫或上天。花間齊盼望﹐空有水雲連。蝴蝶翻蓮粉﹐蜻蜒罥藕絲。綠陰人散後﹐紅破鳥歸時。笑拾同心帶﹐還畱比目棋。隔堤閒走馬﹐迎看席兼移。十載遊山興﹐五從湖上分。杏衫圍寫畫﹐桃紙占題裙。鬥艸余書帶﹐裁緘報錦文。倘應攜並去﹐胭粉滿松云。湖上答贈方爾止讀書當世士﹐之子意深湛。大雅豈不作﹐和平存好音。筆香聞桂性﹐詩骨見蘭心。海上予玆去﹐彈琴重可尋。西湖二首五月西湖到亦宜﹐千家斜日雨過時。靑陽影蕩鴛鴦起﹐黃杏衣涼蛺蝶吹。四面塔燈聞梵語﹐六橋歌扇動花枝。關情最是蘇堤莫﹐載得明霞人舸移。輕波澄徹影重重﹐近是桃根遠是松。寺寺面臨西子鏡﹐山山云掩上方鐘。和煙看去疑紗隔﹐潑水圖來怕墨濃。獨有勝情應任得﹐開囊收盡作詩供。湖上答贈朱子莊進士杏花簪罷折楊枝﹐年少仙郎得意時﹐借問上官遙點筆﹐何如西子對描眉。新看寺院籠紗句﹐舊覓旗亭進酒詩。便合與君贏一醉﹐錦袍應與奠教遲。吳靜腑席上偕侯赤社晤方爾止烽火徵兵望將旗﹐可憐吾黨但論時。滿堂客爲侯生贊﹐五字城憑方叔師。酒半斷橋攜燭至﹐雪中枯柳認舟移。嬌歌妙舞江南樂﹐只是聞雞醉復悲。至武林嚴印持子岸喬梓見招聞子將從山中特至羅文止乍病不赴予復以曹木上錢殷求繆湘芷三子邀向湖上不得往因寄以詩並懷同集沈昆銅張天生馮千秋諸子水國風煙樂亦奢﹐尊前靑眼望還賒。摟人十錦橋如帶﹐傍社雙飛燕隔花。欲寄濤聲供幾席﹐倍因天際想琵琶。佳期聚散非容易﹐但報荷筒艸雁霞。聞子將有湖上打船之議啟事與聞卽報以詩笑把荷珠願買鄰﹐飄零予亦托閒身。魚能寄字收爲使﹐客有如仙許共親。四壁畫圖開石丈﹐百城行部署波臣。春來又泛桃花水﹐肯向明時說避秦。西湖紀詠和陽羨謝山人韻三首翡翠如屏疊嶂圍﹐碧紗籠罩晚煙霏。紅裙玉面偏遙見﹐幾處菱歌信棹歸。垂柳臺前半勒韁﹐桃花馬上少年郎。尋歡不值還追去﹐繞盡新荷十里香。輕風吹水蕩平瀾﹐日午漁鉤未上竿。幾處洗妝流粉膩﹐裏湖波暖外湖寒。傳

黎公遂球﹐字美周﹐廣東番禺人也。相傳堯時火正黎之後。又曰北正設興﹐有軼侯朱蒼者﹐其支至趙宋南渡﹐樂耕﹐繇南雄徙居番禺之板橋鄕。十二世瞻﹐舉嘉靖壬午賢書﹐任順天府尹﹐再傳大同文學。其季子密﹐公之父也。密工詩﹐未四十解去子衿﹐往來吳越閩楚間﹐同沈禹圖﹑嚴魯孺﹑王伯良﹑徐文長﹑葛冰壺遊﹐以詩名。母蘇方娠公﹐密夢孔雀集其庭﹐大司馬陳子貞過之﹐是夕公生。五六歲便能讀書﹐下筆輒奇警﹐縱橫不可幅﹐塾師率憚潛謝去。丙寅﹐番禺令張國維試童子科﹐拔公冠軍。明年丁卯﹐舉於鄕﹐出東莞令李模之門。模曰﹔「且以子壓一軍矣。」李名績重一時﹐而張亦鉅公﹐後戴魯藩監國於越﹐竟殉難云。時海內社集隆舉﹐凡獲公隻字﹐比寸明珠﹐得望其愾息﹐恰聞神語。袖質以文﹐稍低眉亦扶空天半矣。工詩及古文辭﹐往來公車間﹐所著盈數指。抵邗關﹐集鄭超宗影園﹐在坐咸賦黃牡丹七言近體各十首﹐已糊名殿最。虞山錢謙益推公第一。超宗報公子已錄牡丹狀頭﹐勝殿前授筆故事。公援筆陳謝﹐道人落魄時﹐借揚州一慰邯鄲饑﹐正不必果然也。蓬戶數椽﹐僅可旋馬﹐一香一茗﹐就榻對語者﹐率皆萬里客。度嶺外爲詩﹐題目中不得公字樣﹐便以爲恥。公雅好遊﹐自燕﹑趙﹑吳﹑楚﹑魯﹑蜀﹐以及滇﹑黔﹐足迹無不至。余嘗接款吳門﹐麈下喁數語﹐便可付史記﹐蓋無凡唾也。其爲書大率務經濟﹐危流激電﹐光四射﹐按之咸有實用。間以其所條畫上當事﹐試輒驗。籌賑饑﹐活鄕數萬人。甲申三月國變﹐公見所就義諸公﹐皆平日握手與深語者﹐益自憤痛哭﹐誓死爲國講復仇勤王策。於是﹐啟直指及藩臬諸書﹐大都鑿鑿﹐而先以鞏固省會爲急務。先是﹐崇禎中﹐詔行保舉法﹐許內外諸臣﹐各得言其所知。宗伯陳子壯方在官﹐稱公博學幹敏﹐可當方域之寄。公以母在辭。廷臣三薦﹐待以館職﹐公曰「文事非今日所急。」及南都再造﹐公乃出﹐赴國憂。罄其生產﹐治鐵銃五百函並器械藥弩﹐賫赴資軍。復與當事建議﹐呼鄕徼勸﹐輸公貯餉﹝米冓﹞以待。付友人張家玉上中興碩畫十事大要﹐以援虔爲第一義﹐而身與巡按禦史王化澄﹑兩廣部院丁魁楚﹑副使湯來賀往來﹐謀議圖戰勝方略。時吏部特薦學問經濟人才﹐詔授公兵部職方司主事﹐頒賜敕印提督兩廣水陸義師﹐應援虔州﹐同驗封司主事龔棻督總兵黃志忠﹑遊擊羅明受等軍數萬﹐克日度嶺﹐大治戰艦千餘艘赴虔。約連各部爲水陸夾攻之勢﹐大戰三日﹐斬易相當﹐章水爲赤。乃入贛城﹐與督師閣部楊廷麟﹑督師部院萬元吉﹑監軍禦史姚奇允統總兵黃志忠﹑嚴遵誥﹑吳芝範﹑張琮﹑張安等援兵數萬﹐捍禦鼓勵﹐堅壁固守。時虔疆危矣﹐國家半壁﹐生靈百萬﹐虔城人民懷忠蹈義﹐老幼固志﹐爭先突陣﹐駢首死戰﹐大獲奇功。在圍城中﹐日夕與胞弟參將黎遂琪登陴對壘﹐身冒矢石﹐督發鐵銃火器﹐目不交睫﹐凡數閱月。十月四日﹐忽南門陷﹐城中大亂。公督健卒數百人﹐奮呼巷戰竟日﹐戰力盡﹐公脇中三矢﹐墜馬。公大罵不絕口﹐敵遂褫其衣冠﹐見所佩敕印﹐刀戟交下﹐死之。公得年四十有五﹐蓋丙戌十月之四日也。胞弟參將遂琪曁僕盧從贊﹑梁義﹑陳廣金等三十餘人同日戰死。詔卹虔城殉難諸臣﹐贈公太僕寺卿﹐賜祭葬。贈祖父如其官。蔭一子入監讀書。行江西制臣合楊廷麟﹑萬元吉﹑姚奇允﹑龔棻﹑黎遂球建五忠祠於贛州﹐歲時奉祀。勛卿嚴煒特請加卹﹐得旨賜謚忠湣﹐比例加贈兵部尙書。蔭一子錦衣衛指揮﹐僉事世襲。公性慷易通爽﹐足揚舉頗﹐不屑文縟﹐或以爲傲物。事親孝﹐友於弟﹐樂周急人﹐人負之如冬日。所著有《蓮須閣詩賦文集》《周易爻物》《當名易史》《詩風史刾》﹐凡百餘卷行於世。二子延祖﹑彭祖﹐皆明經好學篤行之士。餘丁酉至東粵﹐科臣金堡時爲僧雷峯﹐偕二子見余﹐咸能文克家以揚公之名者。查繼佐曰﹕大司馬之夢加贈者歟﹖貞則貞矣﹐三辭徵辟﹐五困公車﹐死守危疆﹐以畢忠孝﹐眞可與張﹑許﹑文﹑陸諸公同不朽矣﹗查繼佐撰。書後

《易》曰﹕觀乎人文﹐以化成天下。文非僅僅立言也﹐立徳最上。功在一時﹐則文於一時﹔功在百世﹐則文於百世。良臣文盛﹐忠臣文衰﹐禮樂文於定治﹐兵刑文於革亂。文不以一質爲章﹐變乃化﹐化乃成。黎忠湣公者﹐番禺文人之冠冕﹐時相欲引爲館職﹐公不許﹐遂以職方督粵東水師﹐援虔州﹐卒與楊公廷麟﹑萬公元吉﹑龔公棻﹑姚公奇允同死﹐稱五忠。使公珥筆木天﹐亦必能死節。顧僇力行間﹐蓋欲挈二京以還其主﹐功不成而忠乃成﹐眞天下之至文也。二儀辟﹐六子嬗﹐八音比﹐五色間錯﹐聖人作﹐賢人隱﹐四靈見﹐景星卿云﹐醴泉芝艸出﹐玄黃戰﹐玉石俱焚﹐公以一身﹐示幻於其間。夢中之孔雀﹐席上之黃牡丹﹐蓮須閣之筆﹐郁孤臺之舌﹐受箭之脇﹐飲刃之頸﹐生之名士﹐死之鬼雄。忽而冰玉潔﹐忽而刀劍鳴﹐忽而虎豹變﹐忽而蜂蝶遊﹐忽而雷電合﹐忽而風月麗﹐皆文人之心之跌宕而不可測者。百世之下﹐聞風興起﹐尊王宰﹐翊聖教﹐敷春華﹐結秋實﹐觀乎化成天下而始識文之大﹐宜公之不以一館職自許也。予友徐孝廉郴臣﹐試於鄕闈﹐牘已落﹐李司李淸方就枕﹐聞戶外洶洶若數千金戈鐵馬聲。司李異之﹐起篝燈再閱﹐無可復收者。再就枕﹐聲再作。再起再置﹐三就枕聲三作。取論閱之﹐及表﹐而悟金戈鐵馬聲故出此耶。表爲山西賑荒廷謝郴臣﹐援據古今﹐皆晉事﹐無一語及他郡國﹐於是薦之﹐得俊。郴臣博學﹐喜談兵﹐自號犁庭。旣有是徵﹐咸謂必以武烈顯。未數年﹐急友之病﹐一日夜步走三百里﹐與其友同死。或疑其不驗賑荒之表作金戈鐵馬聲。金戈鐵馬聲﹐合犁庭之名﹐犁庭而生﹐不犁庭而死﹐犁庭以爲死君﹐不犁庭以死友﹐皆郴臣之文也。功不成而成忠﹐影園賦詩﹐掇牡丹狀元﹔虎頭城死戰﹐與四君子稱五忠﹔未知孰爲祭酒﹖風人尙雅﹐壯士矜正﹐理無彼此﹐一發於雕龍繡虎﹐爲恢詭譎怪之觀﹐公乃不愧番禺文人冠冕矣﹗澹歸今釋書後。頤生弟續《湖船》時﹐翻閱丙丁部書﹐無慮數百種﹐得明黎忠湣《蓮須閣集》﹐中有及西湖舟聯三樂六宜一條﹐以未得船名﹐棄而弗錄。今冬復見此集﹐觸發前事﹐因念忠湣遠自嶺嶠四遊武林﹐嘯歌所歷﹐山水含輝﹐況烈風灝气﹐充塞宇宙哉﹗爰摘記語詩篇﹐備明湖之故實﹐而以吾鄕查伊璜﹑金道隱兩公所撰傳跋附焉。惜頤生歿已五年﹐不克見是刻之成﹐悲夫﹗光緒十一年至節丁丙記於嘉惠堂

