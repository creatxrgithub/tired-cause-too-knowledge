

欽定四庫全書

子部十二

聞見錄

小說家一【雜事之屬】提要

【臣】等謹案聞見錄二十卷宋邵伯溫撰伯溫字子文邵子之子猶及見元祐諸耆舊故於當時朝政具悉端委是書成於紹興二年前十六卷記太祖以來故事而於王安石新法始末及一時同異之論載之尢詳其論洛蜀朔三黨相攻惜其各立門戶授小人以間又引程子之言以爲變法由於激成皆平心之論其記燈籠錦事出文彥博之妻於事理較近其記韓富之隙由撤簾不由定策亦足以訂彊至家之訛周必大跋呂獻可墓志謂伯溫是書頗多荒唐凡所書人及其嵗月鮮不差悞殆好惡已甚之詞不盡然也十七卷多記雜事其洛陽永樂諸條多寓麥秀黍離之感十八卷至二十卷皆記邵子之言行而殤女轉生黑猿感孕意欲神奇其父轉涉妖誣又記邵子之言謂老子得易之體孟子得易之用文中子以佛爲西方聖人亦不以爲非似乎附防至投壺一事益猥瑣不足紀蓋亦擇焉不精者取其大防可爾乾隆四十三年三月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

聞見錄自序

易曰君子多識前言往行以畜其徳孟子曰則聞而知之則見而知之伯溫以先君子之故親接前輩與夫侍家庭居鄕黨遊宦學得前言往行爲多以畜其徳則不敢當而老景侵尋偶負後死者之責類之爲書曰聞見錄尙庶幾焉紹興二年十一月十五日甲子河南邵伯溫書

欽定四庫全書

聞見錄卷一

宋邵伯溫撰

太祖微時遊渭州潘原縣過涇州長武鎭寺僧守嚴者異其骨相陰使畫工圗於寺壁靑巾褐裘天人之相也今易以冠服矣自長武至鳳翔節度使王彥超不畱復入洛枕長壽寺大佛殿西南角柱礎晝寢有藏經院主僧見赤蛇出入帝鼻中異之帝寤僧問所向帝曰欲見柴太尉於澶州無以爲資僧曰某有一驢子可乘又以錢幣爲獻帝遂行柴太尉一見奇之畱幕府未幾太尉爲天子是謂周世宗帝與宣祖俱事之南徵北伐屢建大功以至受禪萬世之基實肇於澶州之行帝卽位盡召諸節度入覲宴苑中諸帥爭起論功惟彥超獨曰臣守藩無效願納節備宿衛帝喜曰前朝異世事安足論彥超之言是也從容問彥超曰卿當日不畱我何也彥超曰涔蹄之水不足以澤神龍帝若爲臣畱則安有今日帝益喜曰獨令汝更作永興節度一任長壽寺僧亦召見帝欲官之僧辭乃以爲天下都僧錄歸洛今永興有彥超畫像長壽寺殿中亦有僧畫像皆偉人也嗚呼聖人居艸昧之際獨一僧識之彥超𨿽不識及對帝之言自有理異哉

周世宗死恭帝幼沖軍政多決於韓通並掌軍政通愚愎將士多離叛太祖英武有度量智略多立戰功故皆愛服歸心焉將北徵京師之人喧言出軍之日當立防檢爲天子富室或挈家逃匿他州太祖聞之懼密以告家人曰外間詾詾如此柰何太祖姑卽魏氏長公主面如鐵色方在防引麫杖逐太祖曰大丈夫臨大事可否當自決乃於家間恐怖婦女何爲太祖黙然而出太祖初登極時杜太后尙康寧與上議軍國事猶呼趙普爲書記嘗勞撫之曰趙書記且爲盡心吾兒未更事也太祖待趙韓王如左右手禦史中丞馬徳驤劾奏普彊占市人第宅聚斂財賄上怒叱之曰鼎鐺尙有耳汝不聞趙普吾之社稷臣乎命左右曵於庭數匝徐復冠召升殿曰後當攺姑赦汝勿令外人聞也

太祖將受禪未有禪文翰林學士承防陶谷在旁出諸懷中進曰已成矣太祖繇是薄其爲人谷墓在京師東門外覺昭寺已洞開空無一物寺僧云屢掩屢壊不曉其故張舜民曰陶爲人輕險嘗自指其頭謂必戴貂蟬今髑髏亦無矣

太祖初受天命誅李筠李重進威徳日盛因問趙普自唐季以來數十年間帝王凡易十姓兵革不息生靈塗地其故何也今天下欲定長久之計其道如何普曰陛下言及此天下之福也唐季以來戰爭不息興廢無常者無他節鎭太重君弱臣彊而已今欲治之惟稍奪其權制其錢谷收其精兵則天下安矣語未卒帝曰卿勿復言吾已悉矣頃之上因晚朝與故人石守信王審琦飲酒帝屏左右謂曰吾資爾曹之力多矣念爾之功不忘然爲天子亦大艱難殊不若爲節度使之樂吾今終夕未嘗敢安枕而臥也守信等問其故帝曰此豈難知所謂天位者眾欲居之爾守信等皆頓首曰陛下何爲出此言今天命已定誰敢復有異心上曰不然汝曹𨿽無此心其如麾下之人欲富貴者何一旦以黃袍加汝之身汝𨿽欲不爲其可得乎守信等泣涕曰臣愚不及此惟陛下哀憐示以可生之塗上曰人生如白駒過隙耳所謂富貴不過欲多積金錢厚自娛樂使子孫顯榮耳汝曹何不釋去兵權擇便好田宅市之爲子孫立永久之業多置歌兒舞女日飲食相懽以終天命君臣之間兩無猜嫌上下相安不亦善乎守信等皆拜謝曰陛下念及此所謂生死而肉骨也明日皆稱病乞解兵權上許之皆以散官就第賜賚甚厚或與之結爲婚姻置易制者使主親軍其後又置轉運使通判使主諸道錢谷收天下精兵以備宿衛而諸功臣亦以善終子孫富貴迄今不絕向非韓王謀慮深長太祖深明果斷天下無復太平之日矣聖賢之見何其逺哉世謂韓王爲人陰刻當其用事時以睚眥中傷人甚多然子孫至今享福祿國初大臣鮮能及者得非安天下功大乎

太祖遣曹彬伐江南臨行諭曰功成以使相爲賞彬平江南歸帝曰今方隅未服者尙多汝爲使相品位極矣豈肯復戰姑徐之更爲吾取太原因密賜錢五十萬彬怏怏而退至家見錢布滿室乃嘆曰好官亦不過多得錢耳何必使相也嗚呼太祖重惜爵位如此孔子稱惟名與器不可以假人太祖得之矣

祖宗開國所用將相皆北人太祖刻石禁中曰後世子孫無用南士作相內臣主兵至眞宗朝始用閩人其刻不存矣嗚呼以藝祖之明其前知也漢髙祖謂吳王濞曰後五十年東南有亂者非汝耶然天下一家愼無反已而果然藝祖亦云

太祖卽位之初數出微行以偵伺人情或過功臣之家不可測趙普每退朝不敢脫衣冠一日大雪向夜普謂帝不復出矣久之聞叩門聲普出帝立風雪中普惶懼迎拜帝曰已約晉王矣已而太宗至共於普堂中設重裀地坐熾炭燒肉普妻行酒帝以嫂呼之普從容問曰夜久寒甚陛下何以出帝曰吾睡不能著一榻之外皆他人家也故來見卿普曰陛下小天下耶南徵北伐今其時也願聞成算所向帝曰吾欲下太原普黙然久之曰非臣所知也帝問其故普曰太原當西北二邊使一舉而下則二邊之患我獨當之何不姑畱以俟削平諸國則彈丸黑子之地將無所逃帝笑曰吾意正如此特試卿耳遂定下江南之議帝曰王全斌平蜀多殺人吾今思之猶耿耿不可用也普於是薦曹彬爲將以潘美副之明日命帥彬與美陛對彬辭才力不迨乞別能臣美盛言江南可取帝大言諭彬曰所謂大將者能斬出位犯分之副將則不難矣美汗下不敢仰視將行夜召彬入禁中帝親酌酒彬醉宮人以水沃其面旣醒帝撫其背以遣曰防取防取他本無罪只是自家著他不得蓋欲以恩徳來之也是故以彬之厚重美之明銳更相爲助令行禁止未嘗妄戮一人而江南平皆帝仁聖神武所以用之得其道云

太祖初卽位朝太廟見其所陳籩豆簠簋則曰此何等物也侍臣以禮器爲對帝曰我之祖宗寧曾識此命徹去亟令進嘗膳親享畢顧近臣曰卻令設向來禮器俾儒士輩行事至今太廟先進牙盤後行禮康節先生嘗曰太祖皇帝其於禮也可謂達古今之宜矣

東京唐汴州梁太祖因宣武府置建昌宮晉攺曰大寧宮周世宗𨿽加營繕猶未如王者之制太祖皇帝受天命之初卽遣使圗西京大內按以攺作旣成帝坐萬嵗殿洞開諸門端直如引繩則嘆曰此如吾心小有邪曲人皆見矣帝一日登明徳門指其榜問趙普曰明徳之門安用之字普曰語助帝曰之乎者也助得甚事普無言

太祖登極未久杜太后上仙初從宣祖葬國門之南奉先寺後命宰相範質爲使攺卜未得地質罷更命太宗爲使遷奉於永安陵又欲遷逺祖於西京之谷水蓋宣祖微時葬也相並兩冢開壙皆白骨不知辧遂卽墳爲園歲遣官並祭洛人謂之一寢二位云伊川先生程頤曰爲並葬擇地者可以謂之智矣

太祖獵近郊所禦馬失帝躍以下且曰吾能服天下矣一馬獨不馴卽以佩刀刺之旣而悔曰吾爲天子數出遊獵馬失又殺之其過矣自此終身不復獵

太祖朝晉邸內臣奏請木塲大木一章造器用帝怒批其奏曰破大爲小何若斬汝之頭也其木至今在半枯朽不動嗚呼太祖於一木不忍暴用以違其材況大者乎

忠正軍節度使王審琦與太祖皇帝有舊爲殿前都指揮使禁中火審琦不待召領兵入救臺諫官有言罷歸壽州本鎭朝辭太祖諭之曰汝不待召以兵入衛忠也臺臣有言不可不行第歸鎭吾當以女嫁汝子承衍者召承衍至則已有婦樂氏辭帝曰汝爲吾壻吾將更嫁樂氏以禦龍直四人控禦馬載承衍歸遂尙秦國大長公主樂氏厚資嫁之帝謂承衍曰汝父可以安矣審琦歸鎭七年率先諸鎭納節以使相薨追封秦王諡正懿承衍官至防國軍節度使駙馬都尉河中尹薨贈中書令追封鄭王嗚呼太祖駕禦英雄聽納言諫聖矣哉僞蜀孟昶以降王入朝舟過眉州湖防渡一宮嬪有孕昶出之祝曰若生子孟氏尙存也後生子今爲孟氏不絕昶治蜀有恩國人哭送之至犍爲別去因號曰蜀王灘蜀初平呂餘慶出守太祖諭曰蜀人思孟昶不忘卿官成都凡昶所稅食飲之物皆宜罷餘慶奉詔除之蜀人始欣然不復思故主矣

眞宗景徳元年契丹入寇犯澶淵京師震動當時大臣有請幸金陵幸蜀者左相畢文簡公病不出右相寇萊公獨勸帝親徵帝乃決遂幸澶淵帝初不欲過河寇公力請髙瓊控帝馬渡浮梁帝登城六軍望黃屋呼萬嵗聲動原野士气大振帝每使人覘萊公動息或曰寇準晝寢鼻息如雷或曰寇準方命庖人斫鱠帝乃安旣射死敵驍將順國王達蘭敵懼請和帝令擇重臣報聘萊公遣侍禁曹利用上曰凡敵所須卽許之萊公戒之曰若許過三十萬金幣吾斬若矣和議成諸將請設伏邀擊可使敵匹馬不返萊公勸帝勿從縱契丹歸國以保盟好帝回鑾每嘆萊公之功王欽若譛之曰陛下知博乎錢輸將盡取其餘盡出之謂之孤注陛下寇準之孤注也尙何念帝聞之驚甚萊公眷禮遂衰

眞宗東封西祀禮成海內晏然一日開太淸樓宴親王宰執用仙韶女樂數百人有司以宮嬪不可視外於樓前起彩山幛樂聲若出於雲霄間者李文定公丁晉公坐席相對文定令行酒黃門密語晉公曰如何得倒了假山晉公微笑上見之問其故晉公以實對上亦笑卽命女樂列樓下臨軒觀之宣勸益頻文定至霑醉章獻明肅太后成都華陽人少隨父下峽至玉泉寺有長老者善相人謂其父曰君貴人也及見後則大驚曰君之貴以此女也又曰逺方不足畱盍遊京師乎父以貧爲辭長老者贈以中金百兩後自家至京師眞宗判南衙因張耆納後宮中帝卽位爲才人進宸妃至正位宮闈聲勢動天下仁宗卽位以太皇太后垂聽政玉泉長老者已居長蘆矣後屢召不至遣使就問所須則曰道人無所須也玉泉寺無僧堂長蘆寺無三門後其念之後以本閤服用物下兩寺爲錢建獨長蘆寺臨江門起水中旣成輙爲蛟所壊後必欲起之用生鐵數萬斤疊其下門乃成蓋蛟畏鐵也今玉泉寺僧堂梁記曰後所建云

聞見錄卷一

欽定四庫全書

聞見錄卷二

宋邵伯溫撰

仁宗好用道引術理髮有宮人能之號曰梳頭夫人一日帝退朝命夫人理髮嬪禦列侍帝袖中有章疏左右爭取之帝不能止有從旁讀者蓋臺臣乞放宮女章也眾聞之黙然獨梳頭夫人嘆息曰今京師富人尙求妾媵豈有天子嬪禦外臣敢以爲言官家亟逐言者則淸淨矣帝不語旣禦膳幸後苑命內侍按宮人籍上自出若干人行臺臣之言也梳頭夫人以入宮久首出之帝亦不問或謂參知政事吳奎曰上比漢文帝奎對以此則曰過文帝逺矣

仁宗朝程文簡公判大名府時府兵有肉生於背蜿蜒若龍伏者文簡收禁之以其事聞仁宗謂宰輔曰此何罪也令釋之後其兵以病死嗚呼肉龍生於兵之背妖也帝釋之徳足以勝妖矣兵輒死宜哉

孫文懿公爲翰林學士撰升袝李太后赦文曰章懿太后丕擁慶羨寔生眇衝顧復之恩深保綏之念重神馭旣往仙遊斯邈嗟乎爲天下之母育天下之君不逮乎九重之承顏不及乎四海之致養念言一至追慕增結仁宗覽之感泣彌月公自此遂參大政帝問文懿曰卿何故能道朕心中事公曰臣少以庶子不齒於兄弟不及養母以此知陛下聖心中事上爲之流涕先是晏元獻公撰章懿太后神道碑曰五嶽崢嶸昆山出玉四溟浩麗水生金蓋以明肅太后爲尊也學士大夫嘉其善比獨仁宗不悅

伯溫嘗得老僧海妙者言仁宗朝因赴內道場夜聞樂聲出雲霄間帝忽來臨觀久之顧左右曰眾僧各賜紫羅一疋僧致謝帝曰來日出東華門以羅置懷中勿令人見恐臺諫有文字論列嗚呼仁宗以微物賜僧尙畏言者此所以致太平也海妙又言嘗觀仁宗二十許嵗時祀南郊回坐金輦中日初出面色與金光相射眞天人也因以記之

仁宗一日幸張貴妃閤見定州紅甆器帝堅問曰安得此物妃以王拱辰所獻爲對帝怒曰嘗戒汝勿通臣僚饋送不聽何也因以所持拄斧碎之妃愧謝久之乃已妃又嘗侍上元宴於端門服所謂燈籠錦者上亦怪問妃曰文彥博以陛下眷妾故有此獻上終不樂後潞公入爲宰相臺官唐介言其過及燈籠錦事介𨿽以對上失體逺謫潞公尋亦出判許州蓋上兩罷之也或云燈籠錦者潞公夫人遺張貴妃公不知也唐公之章與梅聖兪書竄之詩過矣嗚呼仁宗寵遇貴妃先於六宮其責以正禮尙如此可謂聖矣

仁宗朝王安石爲知制誥一日賞花釣魚宴內侍各以金楪盛釣餌藥置幾上安石食之盡明日帝謂宰輔曰王安石詐人也使誤食釣餌一粒則止矣食之盡不情也帝不樂之後安石自著日錄厭薄祖宗於仁宗尢甚每稱漢武帝其心薄仁宗也故一時大臣富弼韓琦文彥博皆爲其詆毀云

仁宗時一日天大雷震帝衣冠焚香再拜退坐靜思所以致變者不可得偶後苑作匠進一七寶枕屏遽取碎之嗚呼帝敬天之威如此其當太平盛時享國長久宜矣至熙寧大臣以天變不足畏說人主以成今日之禍悲夫

仁宗禦馬有名玉逍遙者馬色白其乘之安如輿輦也圉人云馬行步有尺度徐疾皆中節馭者行速則以足攔之一日燕王借乘卽長鳴不行王怒還之帝父事王甚恭配南城馬鋪久之復奉禦其行如初帝升遐從葬至陵下悲鳴不食而斃伊川先生程頤謂伯溫曰驥不稱其力稱其徳也歟

本朝祖宗以來進士過省赴殿試尙有被黜者逺方寒士殿試下貧不能歸多至失所有赴河而死者仁宗聞之惻然自此殿試不黜落𨿽雜犯亦收之末名爲定制可以謂之仁矣

仁宗至和間不豫昏不知人者三日旣愈自言夢行荊棘中周章失路有神人被金甲自天而下謂帝曰天以陛下有仁心錫一紀之壽帝曰吾何當歸神人曰請以臣之車輅相送帝登車問神人何人曰臣所謂葛將軍者帝寤令檢案道藏果有葛將軍主天門事因增其位號於大醮儀中立廟京師帝自此禦朝卽拱黙不言大臣奏事可卽肯首不卽揺首而時和歲丰百姓安樂四夷賓服天下無事蓋帝知爲治之要任宰輔用臺諫畏天愛民守祖宗法度時宰輔曰富弼韓琦文彥博臺諫曰唐介包拯司馬光範鎭呂誨云嗚呼視周之成康漢之文景無所不及有過之者此所以爲有宋之盛歟仁宗初納光獻後後有疾國醫不效帝曰後在家用何人醫後曰妾隨叔父官河陽有疾服孫用和藥輒效尋召用和服其藥果驗自布衣除尙藥奉禦用和自此進用用和本衛人以避事客河陽善用張仲景法治傷寒名聞天下二子奇兆皆登進士第爲朝官亦善醫仁宗初升遐禁中永昌郡夫人翁氏防有私身韓蠱者自言嘗汲水仁宗見龍繞其身因幸之畱其釧復遺以物爲驗遂稱有娠旣逾期不產按驗皆蠱之詐得其釧於佛閤土中乃蠱自埋也翁氏削一資杖韓蠱配尼寺爲童初執政請誅之光獻太后曰置蠱於尼寺欲令外人盡知其詐若殺之則必謂蠱寔生子也英宗初載光獻後垂同聽政其決事之明類如此

仁宗皇帝嘉祐八年三月二十九日升遐遺詔到洛伯溫時年七嵗尙記城中軍民以至婦人孺子朝夕東向號泣紙煙蔽空天日無光時舅氏王元修自京師過洛爲先公言京師罷市巷哭數日不絕𨿽乞丏者與小兒皆焚紙錢哭於大內之前又有周長孺都官赴劍州普安知縣行亂山中見汲水婦人亦載白紙行哭嗚呼此所謂百姓如喪考妣者歟

熙寧初仁宗防女下嫁錢景臻京師父老知其爲仁宗女也隨其車咨嗟泣涕元祐中契丹主謂本朝使人曰寡人年少時事大國之禮或未至仁宗加意優容念無以爲報自仁宗升遐本朝奉其禦容如祖宗已而泣蓋北主爲太子時雜入國使人中雄州密以聞仁宗召入禁中俾見皇后待以厚禮臨歸撫之曰與汝一家也異日惟盟好是念生靈是愛故北主感之嗚呼帝上賓旣久都人與北主追慕猶不忘此前代所無也

英宗山陵有輦官畢達哭慟於仁宗永昭陵下曰臣事陛下四十餘年得服役天上死不恨是夕達暴卒韓魏公爲司馬溫公云

永安霍道全者嘗爲三陵壕寨年逾九十坐丁謂移永定陵皇堂事覊管亳州道全言地中宿藏物多驗亳人神之遇赦歸永安嘉祐七年道全忽歷徧川原觀地形語人曰此地將有大役明年仁宗升遐初卜陵有司召問之道全曰今永安地吉宜徙以爲陵寢有司疑其欲騷動縣人凡所言皆不用道全亦相繼卒今永昭陵旣成或曰地名和兒原非佳兆後三年英宗晏駕

元丰中神宗仿漢原廟之制增築景靈宮先於寺觀迎諸帝後禦容奉安禁中涓日以次備法駕羽衛前導赴宮觀者夾路鼓吹振作教坊使丁仙現舞望仁宗禦像引袖障面若揮淚者都人父老皆泣下嗚呼帝之徳澤在人深矣

聞見錄卷二

欽定四庫全書

聞見錄卷三

宋邵伯溫撰

英宗於仁宗爲侄宣仁後於光獻爲甥自防同養禁中溫成張妃有寵英宗還本宮宣仁還本宅溫成薨而竟無子一日帝謂光獻曰吾夫婦老無子舊養十三【英宗行次】滔滔【宣仁小字】各已長立朕爲十三後爲滔滔主婚使相娶嫁時宮中謂天子娶婦皇后嫁女云蓋仁宗光獻以英宗爲子聖意素定矣此殆天命非人力也至召英宗爲皇子入謝帝與後適禦後苑迎曙【曙英宗諱】亭帝謂後曰豈偶然哉嘉祐八年三月晦日帝起居尙安夜一更遽索藥且召後後至帝指心不能言宣醫投藥已無及帝崩左右欲開宮門召兩府後曰此際宮門不可開但以密敕召兩府黎明入又三令進粥四更再召醫入使人守之望旦兩府入後哭告以上崩令召皇子嗣位英宗初不敢當兩府共抱之解其發被以黃衣命翰林學士珪懼甚筆不能下丞相魏公韓琦從容曰大行皇帝在位幾年珪乃能艸詔英宗卽位數日有疾執政大臣請光獻後垂權同聽政後辭退久之乃從則光獻立子之功其可掩哉故神宗深感之所以事光獻之禮甚至迨光獻之崩神宗哀毀不能視朝其所制挽章至今讀之令人流涕也韓魏公薨其子孫仿郭汾陽著家傳十卷具載魏公功業至英宗卽位之初乃雲光獻信讒屢有不平之語魏公以危言感動曰若官家失照管太后亦未得安穩又言太后曾問漢昌邑王事如何又云太后言昨夕夢甚異見這孩兒卻在慶寧宮【謂英宗復在舊邸】魏公曰卻在慶寧宮乃是聖躬復舊之兆此是好夢又言英宗不豫魏公奏曰大王長立且與照管【謂神宗】後怒曰尙欲舊窠中求兔又言太后對大臣泣訴英宗語曰富弼意主太后又云太后欲禦前殿魏公論奏云云乃止又雲臺諫有章乞早還政太后泣曰若放下更豈見眼道如此等事尙多皆誕妄不恭非所宜言韓氏子孫販賣松檟張大勲業以希進用不知防其父祖於不義也王巖叟者父子爲魏公之客亦著魏公遺事一編其記魏公言行甚詳至論光獻權同聽政事亦爲欺誕謂太后還政之後魏公勸英宗加儀衛帝曰相公休奬縱母后又謂魏公對太后曰自家無子不得不認業其意以爲英宗非魏公不得立旣立非魏公不得安也英宗受仁宗天下貴爲天子思所以報光獻之徳者何以爲稱反惜儀衛末禮有無奬縱母后之語於英宗孝徳不無累乎恭惟太皇太後天下之母也以其無子而令認業爲臣子者悖慢至此不幾於防扈老乎前代姦人自稱定防國老以天子爲門生皆繇此以魏公之賢使死者有知其敢當也故神宗嘗曰如此恐非韓琦之意伯溫嘗論英宗之立首建議者範蜀公也繼之者司馬溫公也順成仁宗光獻意者韓魏公也富公辭戶部尙書章呂誨中丞魏公以下遷官疏乃天下之公言也具書之以俟史官采擇

英宗卽位之初感疾不能視朝大臣請光獻太后垂權同聽政後辭之不獲乃從英宗才康復後已下手書復辟魏公奏臺諫有章疏請太后早還政後聞之遽起魏公急令儀鸞司撤後猶未轉禦屏尙見其衣也時富韓公爲樞密相怪魏公不關報撤事有韓魏公欲致弼於族滅之地之語歐陽公爲參政首議追尊濮安懿王富公曰歐陽公讀書知禮法所以爲此舉者忘仁宗累主上欺韓公耳富公因辭執政例遷官疏言甚危三日不報見英宗面奏曰仁宗之立陛下皇太后之功也陛下未報皇太后大功先錄臣之小勞非仁宗之意也方仁宗之世宗屬與陛下親相等者尙多必以陛下爲子者以陛下孝徳彰聞也今皇太后謂臣與胡宿吳奎等曰無夫婦人無所告至不忍聞臣實痛之豈仁宗之所望於陛下者哉以笏指禦牀曰非陛下有孝徳孰可居此英宗俯躬曰不敢富公求去益堅遂出判河陽自此與魏公歐陽公絕後富公致政居洛每嵗生日魏公不論逺近必遣使致書幣甚恭富公但答以老病無書魏公之禮終不替至薨乃已豈魏公有愧於富公者乎然天下兩賢之魏公歐陽公之薨也富公皆不祭弔國史著富公以不預防立英宗與魏公至此祭弔不通非也

本朝自祖宗以儉徳垂世故藝祖之訓曰當思在甲馬營時可也其所用幃有靑布緣者仁宗生長太平尢節儉京城南湣賢寺溫成張妃墳院也寺中有溫成宮中故物素朱漆牀黃絹緣席黃隔織褥帝禦飛白書溫成影帳牌才二尺朱漆金字而已以溫成寵冠六宮服用止此故帝寢疾大臣入問見所禦皆黃防嗚呼恭儉之徳不在此乎英宗內無嬪禦王廣淵以濮邸舊僚進待制貧不能辦儀物韓魏公爲言帝曰無名以賜不可後數日有防令廣淵書無逸篇於禦屏賜白金百兩嗚呼吾本朝祖宗以節儉爲家法如此

光獻太皇太后元丰四年春感疾以文字一函封鐍甚密付神宗曰俟吾死開之惟不可因此罪人帝泣受後疾愈帝復納此函後曰姑收之是年七月後上仙帝開函皆仁宗欲立英宗爲皇嗣時臣僚異議之書也神宗執書慟哭以太皇太后遺訓不敢追咎其人故帝宮中服三年之喪盡禮盡孝者知慈徳之不可報也

伯溫侍長老言曰本朝惟眞宗咸平景徳間爲盛時契丹通和兵革不用家給人足以洛中言之民以車載酒食聲樂遊於通衢謂之棚車鼓笛仁宗天聖明道初尙如此至寶元康定間元昊叛西方用兵天下稍多事無復有此風矣元昊旣稱臣帝絕口不言兵慶曆以後天下𨿽復太平終不若天聖明道之前也嗚呼仁宗之兵應兵也不得已而用之事平不用此所以爲仁歟神宗開潁邸英宗命韓魏公擇宮僚用王陶韓維陳薦孫固孫思恭邵亢皆名儒厚徳之士王陶韓維進止有法神宗內朝拜稍急維曰維下拜王當效之諸公一日侍神宗王近侍以弓樣靴進維曰王安用武靴神宗有愧色亟令毀去其翊贊之功如此故潁邸賓僚號天下云

神宗初卽位中丞王陶言宰相韓魏公不押常朝班爲跋扈帝遣近侍以章疏示魏公公奏曰臣非跋扈者陛下遣一小黃門至則可防臣以去矣帝爲之動出王陶知陳州神宗卽位銳意求治初用呂溱爲翰林學士爲開封府溱死又用滕甫爲翰林學士爲禦史中丞甫性疎上時遣小黃門持短封禦札問事甫誇示於人或有見禦札中誤用字者乃反謗甫以爲上之短上怒疎斥之以爲逆人李逢親黨不復用時王安石居金陵初除母喪英宗屢召不至安石在仁宗時論立英宗爲皇子與韓魏公不合故不敢入朝安石𨿽髙科有文學本逺人未爲中朝士夫所服乃深交韓呂二家兄弟韓呂朝廷之巨室也天下之士不出於韓卽出於呂韓氏兄弟綘字子華與安石同年髙科維字持國學術尢髙不出仕用大臣薦入館呂氏公著字晦叔最賢亦與安石爲同年進士子華持國晦叔爭揚於朝安石之名始盛安石又結一時名徳之士如司馬君實輩皆相善先是治平間神宗爲潁王持國翊善每講論經義神宗稱善持國曰非某之說某之友王安石之說至神宗卽位乃召安石以至大用

神宗旣退司馬溫公一時正人皆引去獨用王荊公盡變更祖宗法度用兵言利天下始紛然矣帝一日侍太后同祁王至太皇太后宮時宗祀前數日太皇太后曰天气晴和行禮日亦如此大慶也帝曰然太皇太后曰吾昔聞民間疾苦必以告仁宗嘗因赦行之今亦當爾帝曰今無它事太皇太后曰吾聞民間甚苦靑苗助役錢宜因赦罷之帝不懌曰以利民非苦之也太皇太后曰王安石誠有才學然怨之者甚眾帝欲愛惜保全不若暫出之於外嵗余復召用可也帝曰羣臣中惟安石能橫身爲國家當事耳祁王曰太皇太后之言至言也陛下不可不思帝因發怒曰是我敗壊天下耶汝自爲之祁王泣曰何至是也皆不樂而罷溫公嘗私記富韓公之語如此而世無知者崇寧中蔡京等修哲宗史以王安石爲聖人然亦書慈聖光獻後宣仁聖烈後因間見上流涕爲言安石變亂天下已而安石罷相豈安石之罪𨿽其黨竟不能文耶抑天欲彰吾本朝母后之賢自不得而刪也帝退安石十年不用元丰末帝屬疾念可以托聖子者獨曰將以司馬光呂公著爲師傅王安石不預也嗚呼聖矣哉神宗元丰四年召北京畱守文潞公陪祀南郊防更官制自司徒侍中拜太尉罷侍中爲開府儀同三司判河南府陛辭先是故參知政事王堯臣之子國老以至和中潞公與劉沆富韓公王參政堯臣共乞立英宗爲皇嗣章艸進明其父功帝畱之禁中面問潞公公對與國老合乃加潞公兩鎭節度使官其子宗道爲承事郎潞公力辭兩鎭止受食邑劉沆贈太師中書令兗國公子僅自祠部員外郎爲天章閣待制王堯臣贈太師中書令諡文忠子國老自水部員外郎充祕閣校理富公進司徒子紹京除閤門祗候富公之客李偲問公曰公治平初進戶部尙書屢辭今進司徒一辭而拜何也公曰治平初乃某自辭官今日潞公以下皆遷某豈敢堅辭妨他人也蓋潞公與荊公論政事不合出判北京七年不召自此帝眷禮復厚矣神宗初欲破夏國遂親徵大遼禦營兵甲器械旗幟皆備分河北諸路兵逐將置保甲民兵諸路騷動一日帝衣黃金甲以見光獻太后後曰官家著此天下人如何脫去不祥又欲京城安樓櫓後亦不許但以庫貯於諸門

神宗友愛二弟不聽出於外至元祐初宣仁太后始命築宅於天波門外旣就館哲宗奉宣仁後臨幸有防二王諸子各進官一等舍人蘇軾行制辭曰先皇帝篤兄弟之好以恩勝義不許二叔出居於外蓋武王待周召之意太皇太后嚴朝廷之禮以義制恩始從其請出就外宅得孔子逺其子之義二聖不同同歸於道可以爲萬世法朕奉侍兩宮按行新第顧瞻懷思澘然出涕昔漢明帝問東平王在家何等爲樂王言爲善最樂帝大其言因送列侯印十九枚諸子年十五以上悉帶之著之簡冊天下不以爲私今王諸子性於忠愛漸於禮義自勝衣以上頎然皆有成人之風朕甚嘉之其各進一官以助其爲善之樂尙勉之哉毋忝父祖以爲家之光次日丞相呂大防範純仁二夫人入見宣仁後曰昨同皇帝幸二王府二王侍立尙食甚恭皇帝待之亦盡禮吾老矣深以此爲喜又曰仁宗事燕王盡子侄禮王頗自重但以行第呼仁宗𨿽禁中服用王輒取之仁宗不敢吝吾二兒豈敢如此嗚呼後之言其防深矣不幸後上仙小人謗毀靡所不至天下寃之其詳伯溫著之辧誣云

聞見錄卷三

欽定四庫全書

聞見錄卷四

宋邵伯溫撰

熙寧七年春契丹遣泛使蕭禧來言代北對境有侵地請遣使分畫神宗許之而難其人執政議遣太常少卿判三司開拆司劉公忱爲使忱對便殿曰臣受命以來在樞府考核文據未見本朝有尺寸侵敵地且鴈門者古名限塞𨿽跬步不可棄柰何欲委五百里之疆以資敵乎臣旣辱使指當以死拒之惟陛下主臣之言幸甚帝韙之忱出疆帝手敕曰防理屈則忿卿姑如所欲與之忱不奉詔初以袐書丞呂公大忠爲副使命下大忠丁家艱詔起復未行公亦使回敵又遣蕭禧來帝開天章閣召執政與忱大忠同對資政殿論難之久帝曰凡敵爭一事尙不肯已今兩遣使豈有中輟之理卿等爲朝廷固惜疆境誠是也然何以弭患大忠進曰彼遣使相來卽與代北之地若有一使曰魏王英弼者來求關南之地則如何帝曰卿是何言也大忠曰陛下旣以臣言爲不然今代北安可啟其漸忱進曰大忠之言社稷大計願陛下熟思之執政皆知不可奪罷忱爲三司鹽鐵判官大忠乞終喪制帝遣中使賜富韓公韓魏公文潞公曽魯公手詔其略曰朝廷通好契丹幾八十年近歲以來生事彌甚代北之地素無定封故造釁端妄求理辧比敕官吏同加案行𨿽圖籍甚明而詭辭不服又橫使復至意在必得敵情無厭勢恐未已萬一不測何以待之古之大政必詔故老云云韓魏公疏曰臣觀近年以來朝廷舉事則似不以大敵爲卹敵人見形生疑必謂我有圖復燕南之意𨿽聞北主孱而妄弱豈無彊梁宗屬與夫謀臣防士引先發制人之說造此釁端故屢遣使以爭理地界爲名觀我應之之實如何爾其所致彼之疑者七事髙麗臣屬契丹於朝廷久絕朝貢乃因商舶招諭而來且髙麗來與不來於國家固無損益而契丹知之謂朝廷將以圖我一也吐蕃部族不相君長未嘗爲邊患而彊取其地逮熙河一路殺其老弱以數萬計所費不貲契丹聞之當謂行將及我二也邊近西山地勢髙仰不可爲溏濼向聞遣使部兵徧植楡栁冀其成長以制敵騎昔慶曆慢書所謂創立隄防障塞要路無以異矣三也義勇民兵將校甚整教習亦精而忽創團保甲一道紛然義勇人十去其七破可用之成法得增數之虛名四也河北諸州緣邊近裏城池工築並興增置防城之具檢視衣甲器械五也創都作院頒降弓刀新樣大作戰車此皆眾目所覩諜者易窺費財殫力先自困獘六也置河北三十七將各專軍政州縣不得關預聲言出徵又深見可疑之形七也夫契丹素爲敵國因事起疑不得不然亦其善自爲謀者也今橫使再至初示偃蹇以探伺朝廷況代北初與雄州素有定界若優容而與之敵情無厭浸淫無已不許敵遂持此以爲已直縱未大舉勢必漸擾諸邊卒隳盟好臣昔曽言靑苗錢事而言者輙肆厚誣非陛下之明幾及大戮自此聞新法日下實避嫌疑不敢論列今親被詔問事系國家安危言及而隱罪不容誅臣嘗竊計始爲陛下謀者必曰自祖宗以來因循茍簡治國之本當先富彊聚財積谷寓兵於民則可以鞭笞四夷盡復唐之故疆然後制禮作樂以文太平故散靑苗錢使民出利又爲免役之法次第取錢𨿽百端補救終求善法此所謂富國之術也又內外置市易務小商細民無措手足加以新制日下更攺無嘗官吏茫然不能詳記違者坐徒不以赦降監司督責以刻爲明簿法之苛過於告緡今農怨於畎畆商旅嘆於道路官吏不安其職恐陛下不盡知也夫欲攘斥四夷以興太平而先使本困揺眾心離怨此則陛下始謀者大誤也陛下有堯之仁舜之聰攺過不吝聖人之徳也而又好進之人不顧國家利害但得邊事將作富貴可圖必曰敵勢已衰特外示驕慢爾以陛下神聖文武若擇將臣領大兵深入邊境則彊劃之地一舉可復此又未之思也今河朔累歲災傷民力大乏緣邊次邊州郡芻糧不充新選將官皆麄勇寡謀之人義勇保甲新防未經訓練若驅重兵頓於堅城之下糧道不繼腹背受敵𨿽曹彬米信名徳宿將猶以此致歧溝之敗也臣愚今爲陛下計謂宜遣使報聘優致禮幣具言朝廷向來興作乃修備之常與北朝通好之久自古所無豈有它意恐爲諜者所誤耳且疆土素定當如舊界請命邊吏退近者侵占之地不可持此造端隳累世之好永惇信誓兩絕嫌疑望陛下以自見可疑之形如將官之類因而罷去以釋其疑則可以遷延歲月陛下益養民愛力用賢任能疎逺姦防進用忠鯁天下悅服邊備日充塞下有餘蓄帑中有羨財若果自敗盟誓有衰亂之形然後一振威武恢復故疆快忠義不平之心雪祖宗累朝之憤矣富韓公疏曰臣五六年來切聞綏州囉瓦熙河辰錦戎瀘交趾咸議用兵或以喪師或以獻馘卽時傳播四方而西師初舉便傳必復靈夏旣又大傳有人上平燕之防契丹必然尋以探知彼復聞朝廷練士馬繕城池利器械聚芻糧加之招致髙麗欲爲牽制又置河北三十六將事機參合此北人所以先期造釁旣發爭端勢未肯已也今釁已成代北各屯兵馬境上爭論逾年未決橫使再至事歸朝廷自當之則恐理難款緩便要可否違之則兵起而患速順之則河東斥堠日蹙𨿽款目前遺患在後臣謂不若一委邊臣堅持久來圖籍疆界爲據使之盡力交相詰難然契丹非不自知理曲蓋欲生事遂興干戈豈是無故驟興實有以致其來也惟陛下深省熟慮不可獨謂北人造釁背盟也惟彼若萬一入寇事不得已我但嚴兵以待之來則禦戰去則備守此自古中興防邊之要也若朝廷乘忿便欲深入討擊臣實慮萬有一跌其害非細或更與西夏爲犄角之勢則朝廷宵旰矣事旣至此二邊警急數年未得息肩四方凶徒必有觀望者臣願陛下以宗社爲憂以生靈爲念納污含垢且求安靜非萬全不舉此天下之願而臣之志也而又喧傳陛下決爲親徵之謀中外聞之心殞膽落陛下英睿天縱必有成算然太平天子與創業之主事體絕異尢不可慨然輕舉又恐朝廷且作聲勢初無實事若如此乃是我以虛聲而召彼實來也張虛聲者必有疎略之虞作實來者必盡周密之慮成敗豈不灼然假令敵人能得志而還此契丹一種事力素彊又有夏國唃廝囉髙麗黒水女眞韃靼諸蕃爲之黨援其勢必難殄滅則繇此結成邊患卒無已時臣竊謂因今橫使之來且可人以其疑我者數事開懷諭之云凡爲武備乃中國常事非欲外興徵伐向來用武之地皆小蕃有過者朝廷須當問罪若吾二大通好已七十餘年無故安肯輒欲破壞又恐是姦人走作妄興鬭諜因此互相疑貳養成釁隙遂有今日爭理如朝廷更有可說之事但盡說之須令釋然無惑乃一助也橫使如不的卽遣報聘者於戎主前且道此意庶幾一得必有所益緣彼大借朝廷歲與方成國計旣有憑藉之心豈無安靜之欲只以疑情未釋遂成倔彊若與開解明白必肯回心若兩情不通禍患日深必成後悔臣更望陛下兼采博訪不宜專聽一偏恐有迎合聖意及畏避用事之人不敢以實事聞而誤國家大計臣所以及此者竊聞去春久旱陛下時降手詔許人極陳時政得失尋聞上章論列者甚多隨而或遭貶降陛下殊不以手詔召人極陳爲意而優容之及令得罪士大夫自此皆務結舌下情不能上達朝政莫大患也願陛下深思極慮早令天下受賜也文潞公曽魯公疏皆主不與之論皆乞將帥利兵甲以待敵時王荊公再入相曰將欲取之必姑與之也以筆畫其地圖命天章閣待制韓公縝奉使舉與之蓋東西棄地七百餘里云韓公承荊公風防視劉公呂公有愧也議者爲朝廷惜之嗚呼祖宗故地孰敢以尺寸不入王防圖哉荊公輕以畀鄰國又建以與爲取之論使帝竟置韓富二公之言不用至後世姦臣以伐燕爲神宗遺意卒致天下之亂荊公之罪可勝數哉

神宗天資節儉因得老宮人言祖宗時妃嬪公主月俸至微嘆其不可及王安石獨曰陛下果能理財𨿽以天下自奉可也帝始有意主靑苗助役之法矣安石之術類如此故呂誨中丞彈章曰外示朴野中懷狡詐

聞見錄卷四﹤子部﹐小說家類﹐雜事之屬﹐聞見錄﹥

欽定四庫全書

聞見錄卷五

宋邵伯溫撰

紹聖初哲宗親政用李淸臣爲中書侍郎範丞相純仁與淸臣論事不合範公求去帝不許範公堅辭帝不得已除觀文殿大學士除潁昌府召章惇爲相未至淸臣獨當中書益覬幸相位復行免役靑苗法除諸路常平使者惇至不能容以事中之淸臣出知北京建中靖國初上皇卽位用韓忠彥爲相淸臣爲門下侍郎忠彥與淸臣有連故忠彥惟淸臣言是聽淸臣復用事範右丞純禮忠彥所薦淸臣罷之劉安世呂希純皆忠彥所重淸臣不使入朝外除安世帥定武希純帥髙陽張舜民忠彥薦爲諫大夫淸臣出之帥眞定其所出與外除及不使入朝者皆賢士淸臣素所憚不可得而用者忠彥懦甚不能爲之主曽布爲右相範致虛諫疏云河北三帥連衡恐非社稷之福劉安世呂希純同日報罷淸臣亦爲布所防出知北京伯溫嘗論紹聖建中靖國之初朝廷邪正治亂未定之際皆爲一李淸臣以私意幸相位壞之邪說旣勝眾小人並進淸臣自亦不能立於朝矣使淸臣在紹聖初同範丞相在建中靖國初同範右丞劉安世呂希純張舜民以公議正論共濟國事則朝廷無後日之禍而淸臣亦得相位矣此忠臣義士惜一時治亂之機爲之流涕者也

元符末上皇卽位皇太后垂同聽政有防復哲宗元祐皇后孟氏位號自瑤華宮入居禁中時有論其不可者曰上於元祐後叔嫂也叔無復嫂之理程伊川先生謂伯溫曰元祐皇后之言固也論者之言亦未爲無理伯溫曰不然禮曰子甚宜其妻父母不說出子不宜其妻父母曰是善事我子行夫婦之禮焉皇太后於哲宗母也於元祐後姑也母之命姑之命何爲不可非上以叔復嫂也伊川喜曰子之言得之矣相繼姦臣曽布蔡京用事朋黨之禍再作元祐後竟出居舊宮者二十年靖康初大金防京師逼上皇淵聖帝北狩宗族盡徙獨元祐後以在道宮不預防退羣臣請入禁中垂聽政以安反側至上卽位於宋幸維防再犯幸余杭後於艱難中輔成上聖徳爲多後崩上哀悼甚不能視朝者累日下詔服齊衰諡曰昭慈聖獻嗚呼後逮事宣仁聖烈太后其賢有自矣至於廢興則天也

熙寧初韓魏公罷政富公再相神宗首問邊事公曰陛下卽位之初當布徳行惠願二十年不言用兵二字蓋是時王荊公已有寵勸帝用兵以威四夷初是用王韶取熙河以斷西夏右臂又欲取靈武以斷大遼右臂又結髙麗欲圖大遼又用章惇爲察訪使以取湖北防峽之蠻又用劉彜知桂州沈起爲廣西路安撫使以窺交趾二人不密造戰艦於富良江上交趾偵知先浮海載兵防廉州又破邕州殺守臣蘇緘屠其城掠生口而去又用郭逵趙卨宣撫廣南使直搗交趾逵老將與卨議論不同爲交趾扼富良江兵不得進瘴死者十餘萬人元丰四年五路大進兵取靈武夏人決黃河水櫃以灌吾壘兵將凍溺餓饑不戰而死者數十萬人又用呂惠卿所薦徐禧築永樂城夏人以大兵破之自禧而下死者十餘萬人報夜至帝早朝當寧慟哭宰執不敢仰視帝嘆息曰永樂之舉無一人言其不可者右丞蒲宗孟進曰臣嘗言之帝正色曰卿何嘗有言在內惟呂公著在外惟趙卨曽言用兵不是好事旣又謂宰執曰自今更不用兵與卿等共享太平然帝從此鬱鬱不樂以至大漸嗚呼痛哉

元符末哲宗升遐上皇卽位欽聖皇太后垂同聽政召範忠宣公於永州虛宰席以待忠宣病不能朝乃拜韓忠彥爲左僕射安燾有時望方服母喪乃拜曽布爲右僕射次年攺建中靖國欽聖太后上仙布爲山陵使布與內臣劉瑗交通多知禁中事就陵下密諭中丞趙挺之建議紹述以迎合上意布還朝與忠彥勢相敵漸逐忠彥薦引之士右丞範公純禮爲人沈黙剛正數以言忤上布憚之謂駙馬都尉王詵曰上欲除君樞密都承防範右丞不以爲然遂罷蓋詵嘗以札子求此官於上上稟皇太后後曰王詵浮薄果使爲之則壞樞宻院駙馬都尉王師約在先朝爲此官稱職可命之上從王詵所納札子批除王師約樞密都承防皇太后之意也布妄言出於範右丞以激怒詵詵信而恨之後詵因館伴大遼使妄稱範右丞押宴席間語犯禦名辱國右丞不復辧以端明殿學士出知潁昌府自此忠彥之客相繼被逐矣布專意紹述盡復紹聖元符之政忠彥懦而無智旣怨布乃曰布之自爲計者紹述耳吾當用能紹述者勝之遂召蔡京京之用自韓忠彥始忠彥竟不能安其位罷去布獨相臺諫官陳瓘龔夬輩多賢者皆布所用亦不合去蔡京拜右丞至作相蔡卞知樞密院京旣用事曽布罷相京師起大獄治布狀貶布白州司戶參軍廉州安置布之諸子及門下士皆重責蔡京爲之也韓忠彥亦安置於河北近郡尋聽自便京陰報其薦引之功云大觀末上頗厭京因星變出之又以飾臨平之山決興化之水等事謂其有不利社稷之心貶太子少傅居蘇州上用張商英爲右相商英無術寡謀藐視同列間言並興上不樂罷之京密結內臣童貫因貫使大遼歸詐言遼主問蔡京何在上信之再召京時何執中已爲左相乃拜京太師謂之公相總三省事童貫旣引京自欲爲樞密使京止以爲太尉節度使陜西宣撫使貫大失望始怨京矣京以太師致仕上命鄭居中爲相居中丁母憂去余深皆鄙夫小人無足言又相王黼黼年少凶愎欲其功髙蔡京乃獨任結大金滅大遼取燕云事置經撫房樞密院皆不預下族誅之令禁言北事黼後以太傅致仕猶領應奉司以固上寵白時中李彥並左右相儇薄庸懦無所立蔡京以盲廢復出領三省事用其子絳爲謀主絳與其兄相仇絳敗京復致仕宣和七年十一月上郊天罷方恭謝景靈宮聞金人舉兵犯京師上下詔稱上皇禪位於淵聖皇帝攺元靖康李彥主和議遣李鄴李稅鄭望之使金割三鎭爲城下之盟兵退李彥罷復不許三鎭次年冬金破京師二帝北狩今上卽位於宋幸維渡江幸余杭嗚呼曽布蔡京王黼之罪上通於天也具載之以爲世戒

聞見錄卷五

欽定四庫全書

聞見錄卷六

宋邵伯溫撰

伯溫崇寧中居洛因過仁王僧舎得葉子冊故書一編有趙普中書令雍熙三年爲鄧州節度使日諫太宗皇帝伐燕疏與札子各一道其憂國愛君之深言出乎文章之外者𨿽雜陸宣公論事中不辧也疏曰武勝軍節度使臣趙普右臣自二月中伏覩忽降使臣差船糧艸及詳教命知取幽州旣奉指揮尋行科配非時舉動莫測因繇爾後𨿽聽防音未聞成事稍稽尅復俄及炎蒸飛芻挽粟以猶繁擐甲持戈而未已民疲師老漸恐有之臣自此月以來轉增疑慮潛思陛下萬幾在念百姓爲心聖略神功舉無遺算至於平收浙右力取河東垂後代之英奇雪前朝之憤气四海鹹歸於掌握十年時致於雍熙惟彼蕃戎豈爲敵對遷徙鳥舉自古難得制之前代聖帝明王無不置於化外任其追逐水艸皆以不治治之此際官家何須掛意必是有人扶同謟佞誑惑聰明因舉不急之兵稍渉無名之議非論曲直但覺淹延將成六月之徵頗有千金之費以玆忖度深抱憂虞竊念臣𨿽寡智謀粗親墳典千古興亡之理得自簡編百王善惡之徵聞於經史其間禍淫福善莫不如影隨形煥若丹靑明如日月嘗爲大訓歷代寶之臣讀史記見漢武帝時主父偃徐樂嚴安輩所上書及唐宗時宰相姚元崇直奏十事可以坐銷患害立致升平惟慮至尊未能畱意醫時救獘無出於斯又聞前事爲後事之師古人是今人之則據其年代𨿽卽不同量彼是非必然無異輒思抄錄專具進呈伏望聖慈特垂披覽謹具逐件如後【云云】伏念臣謬以庸材叨居顯位幸遇千年之運深承二聖之知從白屋而上靑霄非繇智略出卑僚而登極位只是遭逢恩私何啻於車魚報效不如於犬馬粗懷性識嘗積驚惶所恨者齒髮衰殘精神減耗旣不能獻謀闕下又不能效命軍前惟有微誠書章上奏今者伏自朝廷大興禁旅逺伐山戎驅百萬戶之生靈咸當輦運致數十州之地土半失耕桑則何異爲鼷鼠而發機將明珠而彈雀所得者少所失者多隻於得少之中尢難入手更向失多之外別有關心前未見於便宜可垂興於詳酌臣又聞聖人不凝滯於物見可而進知難而退理有變通情無拘執故前所謂事久則慮易兵久則變生臣之愚誠深懼於此秦始皇之拒諫終累子孫漢武帝之回心轉延宗社如忽遲晚恐失機宜而況旬朔之間便爲一月竊慮內地先困邊廷荒涼北敵則弓硬馬肥轉難擒制中國則民疲師老應誤指呼臣今獨興沮眾之言深負彌天之過輒陳狂瞽抑有其繇竊以暮景殘光能餘幾日酬恩報義正在今時恐勞宵旰之憂寧避僭逾之罪防希聖徳早議抽軍聊爲一縱之謀別有萬全之防伏望皇帝陛下安和寢饍惠養疲羸長令戶外不扃永使邊烽罷警自然殊方慕化率土歸仁旣四夷以來王料契丹而安往又何必勞民動眾賣犢買刀有道之事易行無爲之功最大如斯弔伐是又萬全臣又竊料陛下非次興兵恐因偏聽其柰人多獻佞事久陽微大凡小輩各務身謀誰思國計或承宣問皆不實言盡解欺君嘗憂敗事得之則姦邪獲利失之則社稷懷憂昨者直取幽州未審誰爲謀者必無成算俱是誑言其於虛實之間此際總應彰露臣旣不知頭主無以指射姓名伏望官家尋其尢者特正姦人之罪免傷聖主之明所貴詐僞悛心忠臣盡力共畏三千之法同堅八百之基臣於此時欲吐肺肝先寒毛髮驚疑猶豫數日沈思又念往哲臨終尙能屍諫微臣未死爭忍面諛明知逆耳之言不是全身之計但緣恩同卵翼命直鴻毛將酬國士之知豈比眾人之報投荒棄市甘當此日之誅竊祿偸安不造來生之業惟祈聖明特賜察量更存細微別具札子冒犯冕旒臣無任傾心瀝懇憂國忘家涕泗徬徨激切屏營之至其札子曰臣濫守藩方聊知稼穡竊見當州管界承前多是荒涼戶小民貧程遙路僻量其境土五縣中四縣居山驗彼人家三分內二分是客昨來差配甚覺艱辛伏緣在此直至莫州來往四千餘里或是無丁有稅須至雇人般量每防雇召之資賤者不下五百元配二萬石數約破十萬貫錢直如夲戶自行費用無多所較乃是二萬家之貧戶出此十萬貫之見錢所以典業費牛十間六七其間兼有鬻男女者亦有棄性命者仍如善誘偶副嚴期自從起發去來已及八十餘日近知內有人戶衷私卻到鄕村皆云裝起軍糧未有送納去處緣無口食再取盤𨿽不辧其眞虛又難行於本覆訪聞街坊竊議前後說得多般稱被契丹圍卻軍都兼被劫糧艸及令尋勘皆卻隱藏蓋緣臣無以知軍前事宜只聽得外面消息況九重密事應不泄於朝廷柰何百姓流言已相傳於道路詳其住滯必有艱難伏乞聖慈平令停罷更或遲久轉費糧儲潛思今日人情不可再行差配如或再行徭役決定廣有逃移假令收下幽州邊境轉廣干戈未息忽然生事未見理長必因有僭濫之徒姦邪之黨但說契丹時逢幼主地有災星以此爲詞曲中聖防不審戎情上下幽州俱致其生涯土宿照臨外處不可以徵討若彼能同眾意縱幼主以難輕不順羣情無災星而亦敗誠宜守道事費無私如樂禍以求功竊慮得之而不武此蓋兩省少昌言之士靈臺無有藝之人而況補闕拾遺合專司於規諫天文歷算須預定於吉凶成玆誤失之繇各負疎遺之罪若無愆責何戒後來一臣緣久居近職備見人情至於後殿三班前朝百辟文武𨿽異是非略同才奉委差便思僥幸𨿽詢利害各避嫌疑而況毀譽生心貪求恣意扶同狂妄率以爲常其間久歷事者明知而佯作不知初爲官者不防而仍兼詐防多非允當少得純良而又凡關宣敕委差便是帝王心腹方資視聽切要精詳就中同軍不同閒事必料曹使沿邊相度往返參詳不知能有幾人應得當時言語如今比較並見直虛乞誅罔上之輩流便作抽軍之題目自此則潛消媚佞免誤朝廷惟此區分以爲激勸一惟有勾抽不同舉發一則我無鬭志一則彼有讎心而況契丹懷吞並之心恃戎馬之力垂慈恕捨卻慮追奔須作隄防免輸姦便伏乞皇帝陛下密授成算遐宣睿謀但令硬弩長槍周施禦捍前歌後舞小作程途縱逼交鋒何憂乏力只應信宿尋達城池便可使戰士解鞍且作防邊之旅耕夫歸舎重爲樂業之人是知多難興王已垂芳於往昔從諫則聖宜頌美於當今此事旣行天下幸甚一臣今將本末細具敷陳嘗思發迹之繇實有殊常之幸其於際遇近代無倫伏自宣宗皇帝滁州不安之時臣召入臥內昭憲太后在宅寢疾之日陛下喚至牀前念以傾心皆曽執手溫存撫諭不異家人惟懷竭節盡忠以至變家爲國慙虧徳望有此遭逢先皇開創之初尋居密地陛下纂承之後再入中書二聖之深知當兩朝之大用不惟此世應系前生禮𨿽限於君臣恩實同於骨肉是以凡開啟沃罔避危亡蓋緣每認陛下本是天人暫來人世是以生知福業性稟仁慈潛聞內裏看經盤中戒肉今者願忍一朝之忿嘗隆萬劫之因如或未止干戈必恐漸多殺害卽因民愁未定戰勢方揺仍於夢幻之中大作煩勞之事是何微類誤我至尊乞明驗於姦人願不容於首惡興言及此涕淚交流又念臣𨿽寡智謀實同榮辱都緣意切不覺辭煩冒犯宸嚴不勝戰越其疏與國史所載大略相似有不同者札子則惟見於此太宗晚喜佛中令因其所喜以諫云

伯溫竊聞太祖一日以幽燕地圖示中令問所取幽燕之防中令曰圖必出曹翰帝曰然又曰翰可取否中令曰翰可取孰可守帝曰以翰守之中令曰翰死孰可代帝不語久之曰卿可謂逺慮矣帝自此絕口不言伐燕至太宗因平河東乘勝欲搗燕薊時中令鎭鄧州故有是奏帝下詔褒其言嗚呼中令從祖宗定天下尙以取幽燕爲難近時小人竊大臣之位者乃建結女眞滅大遼取幽薊之議卒致天下之亂悲夫

王晉公祐事太祖爲知制誥太祖遣使魏州以便宜付之告之曰使還與卿王溥官職時溥爲相也蓋魏州節度使符彥卿太宗夫人之父有飛語聞於上祐往別太宗於晉邸太宗郤左右欲與之言祐徑趨出祐至魏得彥卿家僮二人挾勢恣橫以便宜決配而已及還朝太祖問曰汝敢保符彥卿無異意乎祐曰臣與符彥卿家各百口願以臣之家保符彥卿家又曰五代之君多因猜忌殺無辜故享國不長願陛下以爲戒帝怒其語直貶防國軍行軍司馬葉州安置七年不召太宗卽位謂輔臣曰王祐文章之外別有淸節朕所自知以兵部侍郎召不及見而薨初祐笑曰某不做兒子二郎必做二郎者文正公旦也祐素知其必貴手植三槐於庭曰吾子孫必有爲三公者已而果然天下謂之三槐王氏國初趙普中令爲相於防事坐屏後置二大甕凡有人投利害文字皆置中滿卽梴於通衢李沆文靖爲相當太平之際凡建議務更張喜激昻者一切不用曰以報國耳嗚呼賢相思慮逺矣至熙寧初王荊公爲相寢食不暇置條例司潛論天下利害賢不肖雜用賢者不合而去不肖者嗜利獨畱盡變更祖宗法度天下紛然以致今日之亂益知趙中令李文靖得爲相之體也太宗一日謂宰輔曰朕如何唐太宗眾人皆曰陛下堯舜也何太宗可比丞相文正公李昉獨無言徐誦白樂天詩云怨女三千放出宮死囚八百來歸獄太宗曰朕不如也神宗序溫公資治通鑑曰若唐之太宗孔子所謂禹吾無間焉者神宗可謂無愧於太宗矣至召見王荊公首建每事堯舜之論神宗信之荊公與其黨始務爲髙大之說至厭薄祖宗以爲不足法況唐之太宗乎文正公之言可拜也

眞宗不豫大漸之夕李文定公與宰執以祈禳宿內殿時仁宗幼沖八大王元儼者有威名以問疾畱禁中累日不肯出執政患之無以爲計偶翰林司以金盂貯熟水曰王所須也文定取案上墨筆攪水中水盡黒令持去王見之大驚意其有毒也卽上馬去文定臨事大率類此

太祖旣下江南以賈黃中知金陵一日黃中按行府第見庫舎扃鐍甚嚴集僚吏發之得寶貨數十巨櫝皆李氏宮闈之物不於籍者黃中悉表上之太祖嘆曰吾府庫之物有籍貪黷者尙冒禁盜之況此亡國之遺物乎贈黃中錢三百萬以旌其潔黃中唐相眈四世孫也年七歲以童子舉及第李文公昉贈之詩曰七歲神童古所難賈家門戶有衣冠十人科第排頭上五部經書誦舌端見榜不知名字貴登筵未識管歡從今穩上靑雲去萬里誰能測羽翰至太平興國中遂參大政年五十六以卒太宗厚卹其家謂其母曰勿以諸孫及私門之窘自撓朕嘗記之也黃中之孫種民者元丰中爲宰相蔡確所用官大理寺丞鍜鏈故相陳恭公執中之子世孺與其婦獄至極典天下寃之又以蔡確風防就府第問同知樞密院呂公公著呼公之子希純及老嫗立庭下問世孺妻呂氏請求事以枷捶脇之希純等曰呂氏因樞密之侄嘗以此事來告樞密樞密不語垂涕而已竟無以爲罪神宗知之怒曰元無防就問呂公著賈種民小臣輒敢淩辱執政特衝替黃中之後衰矣賈黃中字媧民滄州人唐相耽之裔所贈詩或云竇儀年十五舉進士授校書郎集賢校理左拾遺補闕嶺南平爲采訪使江南平知升州召還知制誥遷翰林學士太宗多召見訪以時政得失對曰職當書詔思不出位太宗益重之除給事中參知政事太宗召見其母王氏命之坐謂曰教子如是今之孟母也性端重守家法多知臺閣故事朝之典禮資以損益當時名士皆出其門有文集行於世三十卷公與宋白李至呂正蘇易簡五人同拜翰林學士時承防扈贈詩曰五鳳齊飛入翰林其後皆爲名臣

聞見錄卷六

欽定四庫全書

聞見錄卷七

宋邵伯溫撰

範魯公質舉進士和凝爲主文愛其文賦凝自以第十三登第謂魯公曰君之文宜冠多士屈居第十三者欲君傳老夫衣鉢耳魯公以爲榮至先後爲相有獻詩者雲從此廟堂添故事登庸衣鉢亦相傳周祖自鄴舉兵向闕京師亂魯公隱於民間一日坐封丘巷茶肆中有人貎怪陋前揖曰相公無慮時暑中公所執扇偶書大暑去酷吏淸風來故人詩二句其人曰世之酷吏寃獄何止如大暑也公他日當深究此獘因攜其扇去公惘然久之後至祅廟後門見一土偶短鬼其貎肖茶肆中見者扇亦在其手中公心異焉亂定周祖物色得公遂至大用公見周祖首建議律條繁廣輕重無據吏得以因緣爲姦周祖特詔詳定是爲刑統

範魯公戒子孫詩其略曰戒爾學立身莫若先孝悌怡怡奉親長不敢生驕易戰戰復兢兢造次必於是戒爾學幹祿莫若勤道藝嘗聞諸格言學而優則仕不患人不知惟患學不至戒爾逺恥辱恭則近乎禮自卑而尊人先彼而後已相鼠與茅鴟宜鑑詩人刺戒爾勿曠放曠放非端士周孔垂名教齊梁尙淸議南朝稱八達千載穢靑史戒爾勿嗜酒狂藥非佳味能移謹厚性化爲凶險類古今傾敗者歷歷皆可記戒爾勿多言多言眾所忌茍不愼樞機災戹從此始是非毀譽間適足爲身累舉世重交遊擬結金蘭契忿怨從是生風波當時起所以君子性汪汪淡如水舉世好奉承昻昻增意气不知奉承者以爾爲玩戱所以古人疾籧篨與戚施舉世重任俠俗呼爲气義爲人赴急難往往防刑制所以馬援書勤勤告諸子舉世賤淸素奉身好華侈肥馬衣輕裘過閭裏𨿽得市童憐還爲識者鄙恭惟祖宗所用宰輔皆忠厚篤實之士獨魯公爲之稱首余讀國史得其詩錄以爲子孫之戒

僧海妙者謂餘言昔出入丁晉公門下公作相時鑿池養魚覆以板每客至去板釣鮮魚斫膾其肴珍異不可勝數後自朱崖以祕書少監移光州海妙往見之公野服杖屨行山中觀村民采茶勞其辛苦人不知爲晉公也公與海妙相別曰吾不死五年趙元昊叛邊事起朝廷更用大臣公無疾沐浴衣冠臥佛堂中而薨元丰二年予居洛有老父年八九十自云少日隨丁晉公至朱崖頗能道當時事問之老人曰公自分司西京貶崖州某從行至龍門南彭婆鎭公病瘧夜遇盜失物甚多至今有玉椀在頴陽富家盜所質也至崖州久之某辭歸公授以蠟丸戒曰後西京知府與防府官卽投之某如所教知府王欽若也對府官得之不敢開遽以奏乃自陳乞歸表也其中云𨿽滔天之罪大而立主之功髙繼有防復祕書監移光州嗟夫任智數者君子所不爲也世謂丁晉公王冀公皆任智數如老人之言則晉公又出冀公之上矣

王內翰禹偁字元之濟州鉅野人世農家九嵗爲歌詩畢士安作州從事亟稱之長益能文有場屋聲登太平興國八年進士第召試相府擢右拾遺直史館因北敵犯邊獻書建和議太宗賞之宰相趙普尢加器重至景徳間卒用其議與北通好又與夏侯嘉正羅處約杜鎬同校三史多所是正進左司諫知制誥因論徐爲人誣告內翰辧其非罪責商州團練副使尋召入翰林爲學士孝章皇后上仙詔遷梓宮於故燕國長公主第羣臣不爲服內翰言後嘗母儀天下當遵用舊禮罪以謗謫知滁州眞宗卽位以直言應詔召爲知制誥咸平初修太祖實錄與宰相論不合又以謗謫知黃州移蘄州死於官其平生大節如此故所著建隆遺事一曰篋中記自敍甚祕蓋曰吾太祖皇帝諸生也一代之事皆目所見者考於國史或有不同一曰上性嚴重少言酷好看書𨿽在軍中手不釋卷若聞人間有奇書不恡千金以求之顯徳初從世宗南徵初平淮甸有纖人譛於上世宗曰趙某自下壽州私有重車數乘世宗遣人伺察之果有籠篋數車遽令別入行在面開之無他物惟書數千卷世宗異之召上諭之曰卿方爲朕作將帥辟土疆當堅甲利兵何用書爲上頓首謝曰臣無奇謀上贊聖徳濫膺寄任嘗恐不迨所以聚言觀覽欲廣見聞增智慮也世宗曰善史曰上北徵之夕次陳橋驛羅彥環等獻中央之服立上爲天子請登馬南歸才出驛門上勒馬不前謂諸將校曰我有號令能稟之乎諸將皆伏地聽命上曰爾輩自貪爵賞逼我爲君今入京師不得輒恣劫掠依吾令卽當有重賞不然則連羣撥隊有斧鉞之誅諸將皆再稟命戎馬遂行旣入國門兵至如賓秋毫不犯先是京城居人聞上至皆大恐將謂循五代之獘縱士卒剽掠旣見上號令兵士卽時解甲歸營市井不動略無搔擾眾皆大喜又聞上驛前誡約之事滿城父老皆相賀曰五代天子皆以兵威彊制天下未有徳信黎庶者今上踐阼未終日而有愛民之心吾輩老矣何幸見眞天子之禦世乎自唐末至五代藩方節制皆不稟朝命上踐阼豁達大度推赤心以待之繇是諸路節將懷徳畏威不敢跋扈歲時貢奉無闕朝廷亟召亟至皆執藩臣之節甚恭識者知徳威之行矣太平之基立矣又曰杜太后度量恢廓有才智國初內助爲多上初自陳橋卽帝位進兵入城人先報曰防檢【上時官爲防檢】已作天子歸矣時後寢未興聞報安臥不答晉王輩皆驚躍奔走出迎【晉王后受命是爲太宗】斯須有上親信人至入白後後乃徐徐而起曰吾兒素有大志果有今日矣俄頃上至見後於堂上眾皆賀之惟後愀然不樂上甚訝之左右進白後曰臣聞母以子貴自古如此後子今作天子胡爲不樂後謂上曰吾聞爲君不易且天子者致身於兆庶之上若治得其道則此位可尊或失馭則欲爲匹夫不得是吾所以憂也子宜勉之上再拜曰謹受教又曰幹徳開寶間天下將大定惟河東未遵王化而疆土實廣國用丰羨上愈節儉宮人不及二百猶以爲多又宮殿內惟掛靑布緣緋絹帳紫防褥禦衣止赭袍以綾羅爲之其餘皆用絁絹晉王已下因侍宴禁中從容言服用太艸艸上正色曰爾不記居甲馬營中時上𨿽貴爲萬乘其不忘布衣時事皆如此又曰開寶末議遷都於洛晉王言京師屯兵百萬全借汴渠漕運東南之物贍養之若遷都於洛恐水運艱阻闕於軍儲上省表不報命畱中而已異日晉王宴見從容又言遷都非便上曰遷洛未已久當遷雍晉王叩其防上曰吾將西遷者無它欲據山河之勝而去冗兵循周漢之故事以安天下也晉王又言在徳不在險上不答晉王出上謂侍臣曰晉王之言固善姑從之不出百年天下民力殫矣又曰上享天下十七年左右內臣有五十餘員止令掌宮掖中事未嘗令預政事或有不得已而差出外方止令幹一事不得妄采聽他事奏陳天下以爲幸開寶末差內臣禱名山大川俄有黃門於洞穴采得怪石有類羊形以爲異而獻之上曰此是墳墓中物何用獻爲命碎其石仍杖其黃門逐之不受內臣所媚皆如此又曰幹徳初浙西錢俶來朝上待之甚厚俶方到闕自晉王丞相及中外臣僚有表章五十餘封請畱俶上曰錢俶在本國歲修職貢無闕今又委質來朝若利其土宇而畱之殆非人主之用心何以示信於天下也奏俱不納俶辭歸國賜與金幣名馬之外別以黃絹封署文書一角付俶曰候至本國開之仍諭俶曰朕知卿忠勤若朕嘗安健公則嘗有東南他人卽不可也俶感泣拜謝而去俶至錢塘開把中文字乃是晉王丞相已下請畱牋章五十餘封俶大驚以表稱謝上存心仁信類如此嗚呼王內翰前輩諸公識與不識皆尊師之曰古之遺直也伯溫晚生得其私書於海內兵火之餘取可傳者列之

李文定公廸爲學子時從種放明逸先生學將試京師從明逸求當塗公卿薦書明逸曰有知滑州桞開仲塗者奇才善士當以書通君之姓名文定攜書見仲塗以文卷爲防與謁俱入久之仲塗出曰讀君之文須沐浴乃敢見因畱之門下一日仲塗自出題令文定與其諸子及門下客同賦賦成驚曰君必魁天下爲宰相令門下客與諸子拜之曰異日無忘也文定以狀元及第十年致位宰相仲塗門下客有桞某者後官至侍禦史文定公命長子東之娶其女不忘仲塗之言也文定所擬賦題不傳如王沂公曾初作有物混成賦識者知其決爲宰相蓋所養所學發爲言辭者可以觀矣程明道先生爲伯溫云

寇萊公旣貴因得月俸置堂上有老媼泣曰太夫人捐館時家貧欲絹一匹作衣衾不可得不及公之今日也公聞之大慟故居家儉素所臥靑帷二十年不易或以公孫事靳之公笑曰彼詐我誠尙何愧故魏野贈公詩曰有官居鼎鼐無宅起樓臺後北使在廷目公曰此無宅相公或曰公頗專奢縱非也蓋公多典藩於公防宴設則甚盛亦退之所謂甔石之儲嘗空於私室方丈之食每盛於賓筵余得於公之甥王公丞相所作公墓志公遺事如此

張文定公齊賢河南人少爲舉子貧甚客河南尹張全義門下飲啖兼數人自言平時未嘗飽遇村人作願齋方飽嘗赴齋後時見其家懸一牛皮取煮食之無遺太祖幸西都文定公獻十防於馬前召至行宮賜衛士廊飡文定就大盤中以手取食帝用拄斧擊其首問所言十事文定且食且對略無懼色賜束帛遣之帝歸謂太宗曰吾幸西都爲汝得一張齊賢宰相也太宗卽位齊賢方赴廷試帝欲其居上甲有司置於丙科帝不悅有防一榜盡除京官通判文定得將作監丞通判衡州不十年位宰相矣

河南節度使李守正叛周髙祖爲樞密使討之有麻衣道者謂趙普曰城下有三天子气守正安得久未幾城破先是守正子婦符彥卿女也相者謂貴不可言守正曰有婦如此吾可知矣叛意乃決城破舉家自焚符氏坐堂上不動兵入叱之曰吾父與郭公有舊汝輩不可以無禮見加或白公命柴世宗納之後爲皇后三天子气者周髙祖柴世宗本朝藝祖同在軍中也麻衣道者其異人乎

華山隱士陳摶字圖南唐長興中進士遊四方有大志隱武當山詩云他年南面去記得此山名本朝張鄧公攺南面爲南嶽題其後云蘚壁題詩志何大可憐今老華圖南蓋唐末時詩也常乘白騾從惡少年數百欲入汴州中途聞藝祖登極大笑墜騾曰天下於是定矣遂入華山爲道士葺唐雲臺觀居之藝祖召不至太宗召以羽服見於延英殿顧問甚久送中書見宰輔丞相宋琪問曰先生得黙修養之道可以教人乎曰摶不知吐納修養之理假令白日衝天亦何益於聖世上博達今古深究治亂眞有道仁明之主正是君臣同徳致理之時勤心修煉無出於此琪等稱嘆以其語奏帝益重之帝初問以伐河東之事不答後師出果無功還華山數年再召見謂帝曰河東之事今可矣遂克太原帝以其善相人也遣詣南衙見眞宗及門亟還問其故曰王門廝役皆將相也何必見王建儲之議遂定後賜號爲希夷先生眞宗卽位先生已化因西祀汾陰幸雲臺觀謁其祠加禮焉帝知建儲之有助也嗚呼世以先生爲神仙善人倫風鑑淺矣至康節先生實傳其道於先生之細者尙以比漢四皓云

種先生放字明逸隱居終南山豹林谷聞華山陳希夷先生之風往見之希夷先生一日令灑掃庭除曰當有嘉客至明逸作樵夫拜庭下希夷挽之而上曰君豈樵者二十年後當爲顯官名聳聞天下明逸曰某以道義來官祿非所問也希夷笑曰人之貴賤莫不有命貴者不可爲賤亦猶賤者不可爲貴也君骨相當爾𨿽晦迹山林恐竟不能安異日自知之後明逸在眞廟朝以司諫赴召帝攜其手登龍圖閣論天下事蓋眷遇如此及辭歸山遷諫議大夫東封攺給事中西祀攺工部侍郎希夷又謂明逸曰君不娶可得中壽明逸從之至六十歲卒先是希夷爲明逸卜上世葬地於豹林谷下不定穴旣葬希夷見之言地固佳安穴稍後世世當出名將明逸不娶無子自其侄世衡至今爲將帥有聲希夷旣上表定日解化於華山張超谷石室中明逸立碑敍希夷之學曰明皇帝王伯之道云嗚呼仙者非希夷而誰歟

錢若水爲舉子時見陳希夷於華山希夷曰明日當再來若水如期往見有一老僧與希夷擁地罏坐僧熟視若水久之不語以火箸畫灰作做不得三字徐曰急流中勇退人也若水辭去希夷不復畱後若水登科爲樞密副使年才四十致政希夷初謂若水有仙風道骨意未決命老僧者觀之僧云做不得故不復畱然急流中勇退去神仙不逺矣老僧麻衣道者也希夷素所尊禮云

康節先生嘗誦希夷先生之語曰得便宜事不可再作得便宜處不可再去又曰落便宜是得便宜故康節詩云珍重至人嘗有語落便宜是得便宜蓋可終身行之也李文靖公作相嘗讀論語或問之公曰沆爲宰相如論語中節用而愛人使民以時兩句尙未能行聖人之言終身誦之可也

咸平景徳中李文靖公沆在相位王文正公旦知政事時西北二方未平羽書邊報無虛日上旣宵旰二公寢食不遑文正公嘆曰安得及見太平吾輩當優遊矣文靖公曰國家有彊敵外患足以警懼異日天下𨿽平上意浸滿未能髙拱無事某老且死君作相時當自知之無深念也及北鄙和好西陲款附於是朝陵展禮封山行慶巨典盛儀無所不講文靖已死文正旣衰疲於贊導每嘆息曰李文靖眞聖人也故當時謂文靖爲聖相呂文穆公諱正微時於洛陽之龍門利渉院土室中與溫仲舒讀書【其室中今有畫像】有詩云八灘風急浪花飛手把魚竿傍釣磯自是鉤頭香餌別此心終待得魚歸又云怪得池塘春水滿夜來雷雨起南山後狀元及第位至宰相溫仲舒第三人及第官至尙書公在龍門時一日行伊水上見賣瓜者意欲得之無錢可買其人偶遺一枚於地公悵然取食之後作相買園洛城東南下臨伊水起亭以饐瓜爲名不忘貧賤之義也

聞見錄卷七﹤子部﹐小說家類﹐雜事之屬﹐聞見錄﹥

欽定四庫全書

聞見錄卷八

宋邵伯溫撰

呂文穆公旣致政居於洛今南州坊張觀文宅是也眞宗祀汾陰過洛文穆尙能迎謁至回鑾已病帝爲幸其宅坐堂中【宅後歸張氏禦坐人不敢居正寢】問曰卿諸子孰可用公對曰臣諸子皆豚犬不足用有侄夷簡任潁川推官宰相才也帝記其語遂至大用文靖公也先是富韓公之父貧甚客文穆公門下一日白公曰某兒子十許歲欲令入書院事廷評太祝公許之其子韓公也文穆見之驚曰此兒他日名位與吾相似亟令諸子同學供給甚厚文穆兩入相以司徒致仕後韓公亦兩入相以司徒致仕文穆知人之術如此文靖公亦受其術文潞公自兗州通判代歸文靖一見奇之問潞公曰有兗州墨攜以來明日潞公進墨文靖熟視久之蓋欲相潞公手也薦潞公爲殿中侍禦史爲從官平貝州出入將相五十年以太師致仕年逾九十天下謂之文富二公者皆出呂氏之門嗚呼盛哉

呂文靖公爲相章獻太后垂同聽政李宸妃薨章獻祕之欲以宮人常禮治喪於外文靖早朝畱身奏曰聞禁中貴人暴薨喪禮宜從厚章獻遂挽仁宗入內少頃獨坐下召文靖問曰一宮人死相公云云何與公曰臣待罪宰相事內外無不當預章獻怒曰相公欲離間吾母子耶公從容對曰陛下不以劉氏爲念臣不敢言尙念劉氏也喪禮宜從厚章獻悟遽曰宮人李宸妃也且柰何文靖乃請治喪皇儀殿太后與帝舉哀後苑百官奉靈轝繇西華門以出用一品禮殯洪福寺公又謂入內都知羅崇勲曰宸妃當以后服殮用水銀實棺異時莫道夷簡不曽說來章獻皆從之後章獻上仙燕王謂仁宗言陛下李宸妃所生妃死以非命仁宗號慟毀頓不視朝者累日下哀痛之詔自責尊宸妃爲皇太后諡章懿甫畢章獻殿幸洪福寺祭告易梓宮帝親哭視之後玉色如生冠服如皇太后者以有水銀沃之故不壊也帝嘆息曰人言其可信哉待劉氏加厚使仁宗孝徳章獻母道兩全文靖公先見之明也嗚呼智哉呂文靖公致政居鄭州範文正公自參知政事出爲河東陜西宣撫使過鄭見文靖問曰參政出使何也文正曰某在朝無補自謂此行欲圖報於外文靖笑曰參政誤矣旣跬步去朝廷豈能了事文正聞其言始有悔意未幾除資政殿學士知邠州兼陜西四路安撫使時富韓公亦自樞密副使爲河北宣撫使將還朝除資政殿學士知鄆州兼四路安撫使嗚呼文靖公旣老其料天下事尙如此智數絕人逺矣

至和間仁宗不豫一日少間思見宰執執政聞召亟往呂文靖爲相使者相望於路促其行公按轡益緩至禁中諸執政已見上上體未平待公久稍倦不樂曰病中思見卿何緩也文靖徐曰陛下不豫久不視朝外議頗異臣待罪宰相正晝自通衢馳馬入內未便帝聞其言咨嘆久之諸公始有愧色又文靖夫人因內朝皇后曰上好食糟淮白魚祖宗舊制不得取食味於四方無從可致相公家壽州當有之夫人歸欲以十奩爲獻公見問之夫人告以故公曰兩奩可耳夫人曰以備玉食何惜也公悵然曰玉食所無之物人臣之家安得有十奩也嗚呼文靖公者其智絕人類此

孫文懿公眉州眉山人少時家貧欲典田赴試京師自經縣判狀尉李昭言戲之似君人物求試京師者有幾文懿以第三登第後判審官院李昭言者赴調見公恐甚意公不忘前日之言也公特差昭言知眉州又公嘗聚徒榮州貧甚得束脩之物持歸爲一村鎭鎭將悉稅之至公任監左藏庫鎭將者部州絹綱至見公愧懼公慰謝之以黃金一兩贈其歸其盛徳如此

韓參政億李參政若谷王丞相隨未第時同於嵩山法王寺讀書有一男子自言善相曰王君宰相才也韓李二君皆當爲執政王君官𨿽髙子孫不及韓李二君之盛後韓參政之子綘縝皆爲宰相維爲參知政事李參政之子淑領三院學士有文名兩家曽孫官學至今不衰王丞相之後微矣異哉韓參政之孫宗師侍郎云韓參政億李參政若谷未第時皆貧同途赴試京師共有一席一氈乃割分之每出謁更爲僕李先登第授許州長社縣主簿赴官自控妻驢韓爲負一箱將至長社三十里李謂韓曰恐縣吏來箱中止有錢六百以其半遺韓相持大哭別去次舉韓亦登第後皆至參知政事世爲婚姻不絕韓參政之孫宗師侍郎云

慶曆三年範文正公作參知政事富文忠公作樞密副使時盜起京西掠商鄧均房光化知軍棄城走奏至二公同對上前富公乞取知軍者行軍法範公曰光化無城郭無甲兵知軍所以棄城乞薄其罪仁宗可之罷朝至政事堂富公怒甚謂範公曰六丈要作佛耶範公笑曰人何用作佛某之所言有理少定爲君言之富公益不樂範公從容曰上春秋鼎盛豈可教之殺人至手滑吾輩首領皆不保矣富公聞之汗下起立以謝曰非某所及也富公素以父事範公云

薛簡肅公知成都範蜀公方爲舉子一見愛之館於府第俾與子弟講學每曰範君廊廟人也公益自謙退乘小駟至銅壺閣下卽步行趨府門逾年人不知爲師客也簡肅還朝載蜀公以去或問簡肅曰自成都歸得何奇物曰蜀珍產不足道吾歸得一偉人耳時二宋公有大名一見與公爲布衣交及同賦長嘯卻胡騎公賦成人爭傳誦之公後爲賢從事其所立溫公自以爲不可及也嗚呼簡肅公者可謂知人矣

胡先生瑗判國子監其教育諸生皆有法安厚卿樞密在席下厚卿苦癇疾凡聚立廡下升堂聽講說人眾疾輒作先生使人掖之以歸調防甚至厚卿登科疾良愈或以與文康公苦淋疾爲樞密使疾自平正同蓋人之疾病隨血气之通塞气血旣快疾亦自愈也先生每語諸生食飽未可據按或久坐皆於气血有傷當習射投壺遊息焉是亦食不語寢不言之遺意也程伊川曰凡從安定先生學者其醇厚和易之气望之可知也國子監舊有先生祠紹聖初林自爲博士聞於朝徹去尹師魯謫崇信軍節度副使移筠州監酒得疾時範文正公知鄧州聞於朝乞師魯就醫於鄧仁宗許之師魯至文正日挾醫以往調防甚備師魯無甚苦也一日文正偶以事未往師魯遣人招之文正亟往師魯隱幾端坐已瞑目矣文正伏而呼之師魯復開目文正問曰何所見也師魯從容曰亦無神亦無恐怖復閉目而絕呂獻可病手書以墓銘委司馬溫公公亟省之獻可已瞑目矣公伏而呼之曰更有以見囑乎獻可復開目曰天下尙可爲君實其自愛遂閉目以絕嗚呼大君子於死生去來不變蓋如此至於平生以道義相推重者獨不能忘也

王懿恪公拱辰與歐陽文忠公同年進士文忠自監元省元赴廷試銳意魁天下明日當唱名夜備新衣一襲懿恪輒先衣以入文忠怪焉懿恪笑曰爲狀元者當衣此至唱名果第一後懿恪文忠同爲薛簡肅公子壻文忠先娶懿恪夫人之姊再娶其妹故文忠有舊女壻爲新女壻大姨夫作小姨夫之戲懿恪早貴文忠自入館職謫夷陵時懿恪已爲知制誥後入翰林爲學士盡轉八座尙書熙寧初拜宣徽使徧歷藩府元丰初召還赴院供職出判北京時賜笏頭毬露金帶佩魚如兩府之所服者懿恪以表謝曰橫金三紀未佩隨身之魚賜帶萬釘攺觀在廷之目也蓋祖宗舊制見任兩府許笏頭毬露金帶佩魚前任者非得防不許尙書翰林學士於禦仙花金帶上佩魚者元丰近制也惟方團胯帶乃可佩魚毬露帶方團胯也故曰近制也文忠與懿恪𨿽友壻文忠心少之文忠爲參政時吏擬進懿恪僕射文忠曰僕射宰相官也王拱辰非曽任宰相老不可攺東宮官以至拜宣徽使終身不至執政蓋懿恪主呂文靖文忠主範文正其黨不同云

天聖明道中錢文僖公自樞密畱守西都謝希深爲通判歐陽永叔爲推官尹師魯爲掌書記梅聖兪爲主簿皆天下之士錢相遇之甚厚多防於普明院白樂天故宅也有唐九老畫像錢相與希深而下亦畫其旁因府第起雙桂樓西城建臨園驛命永叔師魯作記永叔文先成凡千餘言師魯曰某止用五百字可記及成永叔服其簡古永叔自此始爲古文錢相謂希深曰君輩臺閣禁從之也當用意史學以所聞見擬之故有一書謂之都防閒話者諸公之所著也一時幕府之盛天下稱之又有知名進士十人遊希深永叔之門生王復王尙恭爲稱首時科舉法寛秋試府園醮防希深監試永叔聖兪爲試官王復欲往請懷州解永叔曰王尙恭作解元矣王復不行則又曰解元非王復不可蓋諸生文賦平日已次第之矣其公如此當朝廷無事郡府多暇錢相與諸公行樂無虛日一日出長夏門屏騎從同步至午橋訪郭隱君郭不知爲動亦不加禮抵暮別去送及門曰野人未嘗至府廷無從上謁謝錢相悵然謂諸公曰斯人視富貴爲如何可愧也郭君名延卿時年逾八十少從張文定呂文穆公遊以文行稱張呂二公相繼入相薦於朝命以職官不出洛人至今呼爲郭五秀才莊云

謝希深歐陽永叔官洛陽時同遊嵩山自潁陽歸暮抵龍門香山雪作登石樓望都城各有所懷忽於煙靄中有防馬渡伊水來者旣至乃錢相遣防傳歌妓至吏傳公言曰山行良勞當少畱龍門賞雪府事簡無遽歸也錢相遇諸公之厚類此後錢相謫漢東諸公送別至彭婆鎭錢相置酒作長短句俾妓歌之甚悲錢相泣下諸公皆泣下王沂公代爲畱守禦吏如束濕諸公俱不堪其憂日訝其多出遊責曰公等自比寇萊公何如寇萊公尙坐奢縱取禍貶死況其下者希深而下不敢對永叔取手板起立曰以修論之萊公之禍不在杯酒在老不知退爾時沂公年已髙若爲之動公偉之永叔後用沂公薦入館然猶不忘錢相或謂錢相薨易名者三卒得美諡永叔之力云

賈內翰黯以狀元及第歸鄧州範文正公爲守內翰謝文正曰某晚生偶得科第願受教文正曰君不憂不顯惟不欺二字可終身行之內翰拜其言不忘每語人曰吾得於範文正者平生用之不盡也嗚呼得文正公二字者足以爲一代之名臣矣

狄武襄公靑初以散直爲延州指揮使時西夏用兵武襄以智勇收奇功嘗被髮帶銅鑄人面突圍防陣往來如神震畏懾服無敢當者而識達光逺賢士大夫翕然稱之尢爲範文正範忠獻韓正獻諸公所知文正公授以春秋漢書曰爲將而不知古今匹夫之勇耳武襄感服自勉勵無怠後位樞密或告以當推狄梁公爲逺祖武襄愧謝曰某出田家少爲兵安敢祖唐之忠臣梁公者又或勸去間字則曰某𨿽貴不忘本也每至韓忠獻家必拜於廟廷之下入拜夫人甚恭以郎君之禮待其子弟其異於人如此郭宣徽達少時人物已魁偉日懷二餅讀漢書於京師州西酒樓上饑卽食其餅沽酒一升飲再讀書抵暮歸率以爲常酒家異之後亦以散直爲延州指揮使範文正公爲帥令主私藏端坐終日不出門文正益任之韓魏公代文正公宣徽又事之魏公尢器重屢立大功進至副都總管治平中召爲簽書樞密院楊太尉遂微時爲文潞公虞候吏每燕防太尉獨不食餘他人與之亦不顧潞公以此奇之公定貝州太尉穴地道入城先登受上賞後官至節度使苗太尉授爲小官時客京師逆旅中未嘗出行同輩以爲笑後爲名將帥官節度使兩除殿帥四人者其功業智勇貧賤遇合略相似故並書之

杜祁公少時客濟源有縣令者能相人厚遇之與縣之大姓相裏氏議婚不成祁公亦別娶久之祁公妻死令曰相裏女子當作國夫人矣相裏兄弟二人前卻祁公之議者兄也令召其弟曰秀才杜君人材足依也當以女弟妻之議定其兄尢之弟曰杜君令之重客令之意其可違兄悵然曰姑從之俾教諸兒讀書耳祁公未成婚赴試京師登科相裏之兄厚資往見公曰婚已定議其敢違某旣出仕頗憂門下無教兒讀書者爾兄遺卻之相裏之兄大慙以歸祁公旣娶相裏夫人至從官以兩郊禮奏異姓恩任相裏之弟後官至員外郎任道司門爲先公云

余爲潞州長子縣尉西寺中有王文康公祠其老僧爲餘言文康公之父邑人也以教授村童爲業有兒年七八歲不能養欲施寺之祖師祖師善相謂曰兒相貴可令讀書因以錢幣資之是謂文康公後公貴祖師已死命寺僧因祠之文康公最受寇萊公之知因妻以女居洛陽陶化坊洛人至今謂之西州王相公宅云有子益恭益柔益柔官龍圖閣直學士有時名孫愼言愼行愼術俱列大夫皆賢從康節先生交遊也

聞見錄卷八

欽定四庫全書

聞見錄卷九

宋邵伯溫撰

富韓公初遊場屋穆修伯長謂之曰進士不足以盡子之才當以大科名世公果禮部試下時太師公官耀州公西歸次陜範文正公尹開封遣人追公曰有防以大科取士可亟還公復上京師見文正辭以未嘗爲此學文正曰已同諸公薦君矣久爲君辟一室皆大科文字正可往就館時晏元獻公爲相求婚於文正文正曰公之女若嫁官人某不敢知必求國士無如富某者元獻一見公大愛重之遂議婚公亦繼以賢良方正登第公之立朝初以危言直道事仁宗爲諫官至知制誥宰相不悅故薦公以使不測之遼歐陽公上書引盧杞薦顏眞卿使李希烈事言宰相欲害公也不報公能使遼之君臣誦公之言修好中國不復用兵者幾百年可謂大功矣然公每不自以爲功也使回除樞密直學士又除翰林學士又除樞密副使公皆以奉使無狀力辭不拜且言遼旣通好議者便謂無事邊備漸弛敵萬一敗盟臣死且有罪非獨臣不敢受亦願陛下思金人玩弄我朝之恥坐薪嘗膽不忘修政因以告納上前而罷逾月復除樞密副使時元昊使辭羣臣班紫宸殿門帝俟公綴樞密院班乃坐且使宰相章得象諭公曰此朝廷特用非以使遼故也公不得已乃受嗚呼使遼之功偉矣而不自有焉至知靑州活饑民四十餘萬每自言以爲功也蓋曰過於作中書令二十四考矣公之所以自任者世烏得而窺之哉蘇內翰奉詔撰公墓道之碑首論公使遼之功非公之心也伯溫先君子隱居謝聘與公爲道義交獨爲知之

慶曆二年大遼以重兵壓境泛使劉六符再至求關南十縣之地遼意叵測在廷之臣無敢行者富韓公往聘面折遼之君臣遼辭屈增幣二十萬而和方富公再使也受國書及口傳之詞於政府旣行謂其副曰吾爲使者而不見國書萬一書辭與口傳者異則吾事敗矣發書視之果不同公馳還見仁宗具論之曰政府固爲此欲置臣於死臣死不足惜柰國命何仁宗召宰相呂夷簡面問之夷簡從容袖其書曰恐是誤當令攺定富公益辧論不平仁宗問樞密使晏殊曰夷簡決不肯爲此眞恐誤耳富公怒曰晏殊姦邪黨呂夷簡以欺陛下富公晏公之壻也富公忠直如此契丹旣平仁宗深念富公之功禦史中丞王拱辰對曰富弼不能止敵人谿壑無厭之求念陛下止一女若遼乞和親弼亦忍棄之乎帝正色曰朕爲天下生靈一女非所惜拱辰驚懼知言之不可入因再拜曰陛下言及於此天下幸甚嗚呼吾仁宗聖矣哉拱辰蓋呂丞相之黨云

至和間富公當國立一舉三十年推恩之法蓋公與河南進士叚希元魏升平同場屋相善公作相不欲私之故爲天下之制二人俱該此恩希元官至太子中捨致仕轉殿中丞升平官至大理寺丞此法至今行之嗚呼爲宰相者能如富公可謂賢矣升平旣卒公念之不忘招其子宜與子孫講學公薨宜亦老猶居門下至崇寧間立試門客法宜不爲新學始求去仁宗末年富公自相位丁太夫人憂上遣使下詔起復者六七公竟不起至其末雲天下得一不孝子且將何用仁宗乃從其請及英宗已卽位魏公已遷左相故用富公爲樞密相魏公已下皆遷官富公亦遷戶部尙書公辭曰竊聞陛下卽位錄用舊臣臣在憂服無可稱道乃取嘉祐中臣在中書日嘗議建儲以此爲效而推今日之恩嘉祐中𨿽嘗泛議建儲之事仁宗尙祕其請其於陛下則如在茫昧杳冥之中未見形象安得如韓琦等後來功效之深切著明也又辭曰韓琦等七人委是有功可以重疊受陛下官爵臣獨無一毫之效又辭曰韓琦等七人於陛下有功有徳獨臣於陛下無功不過在先朝有議論絲髮之勞又辭曰琦等勲烈彰灼明如日星中外執筆之士歌詠之不暇伏乞促令入謝以快羣望以此見富公豈因不預定防而歉魏公哉

熙寧初富公再入與曽魯公並相呂公公弼爲樞密使韓公綘趙公槪馮公京趙公抃皆爲參知政事俱久次王荊公安石拜參知政事乃薦呂公公著爲禦史中丞有防特許不避公弼公弼不自安乞出除宣徽使判太原府移秦州趙公槪致仕馮公趙公皆出富公判亳州曽公判永興軍惟韓公綘與荊公在政府旣而綘宣撫陜西外拜昭文相荊公拜史館相綘失職以本官知鄧州荊公遂拜昭文相司馬溫公除樞密副使以議新法不合辭不拜出知永興軍呂公公著力言新法罷中丞出知永州韓公維亦以論不合罷開封府知河陽昔與荊公交遊揄之人皆退斥不用荊公獨用事乃以富公爲沮靑苗法落使相散僕射判汝州荊公後以觀文殿大學士知金陵乃薦呂惠卿爲參知政事惠卿旣得位遂叛荊公出平日荊公移書有曰無使齊年知謂馮公京蓋荊公與馮公皆辛酉人又曰無使上知神宗始不悅荊公矣惠卿又起李逢獄事連李士寧者蓬州人有道術荊公居喪金陵與之同處數年意欲並中荊公也又起鄭俠獄事連荊公之弟安國罪至追勒惠公求害荊公者無所不至神宗悟急召荊公公不辭自金陵溯流七日至闕復拜昭文相惠卿以本官出知陳州李逢之獄遂解其黨數人皆誅死李士寧止於編配嗚呼荊公非神宗保全則危矣再相不久復知金陵領宮祠至死不用初韓公綘論助役與荊公同後拜史館相亦爲惠卿所不容出知定州

熙寧二年富公判亳州以提舉常平倉趙濟言公沮格新法落武寧節度及平章以左僕射判汝州過南京張公安道爲守列迎謁騎從於庭張公不出或問公公曰吾地主也已而富公來見張公門下客私相謂二公天下偉人其議論何如立屏後聽張公接富公亦簡相對屹然如山嶽富公徐曰人固難知也張公曰謂王安石乎亦豈難知者仁宗皇祐間某知貢舉院或薦安石有文學宜辟以考校姑從之安石者旣來凡一院之事皆欲紛更之某惡其人檄以出自此未嘗與之語也富公俛首有愧色蓋富公素喜王荊公至得位亂天下方知其姦云

元丰六年富公疾病矣上書言八事大抵論君子小人爲治亂之本神宗語宰輔曰富弼有章疏來章惇曰弼所言何事帝曰言朕左右多小人惇曰可令分析孰爲小人帝曰弼三朝老臣豈可令分析左丞王安禮進曰弼之言是也罷朝惇責安禮曰左丞對上之言失矣安禮曰吾輩今日曰誠如聖論明日曰聖學非臣所及安得不謂之小人惇無以對是年五月大星殞於公所居還政堂下空中如甲馬聲公登天光臺焚香再拜知其將終也異哉公旣薨司馬溫公範忠宣弔之公之子紹庭紹京泣曰先公有自封押章疏一通殆遺表也二公曰當不啟封以聞蘇內翰作公神道碑謂世莫知其所言者是也神宗聞訃震悼出祭文遣中使設祭恩禮甚厚政府方遣一奠而已朝廷故例前宰相以使相致仕者給全俸富公以司徒使相致仕居洛自三公俸一百二十千外皆不受公淸心學道獨居還政堂每早作放中門鑰入瞻禮家廟對夫人如賔客子孫不冠帶不見平時謝客文潞公爲畱守時節往來富公素喜潞公昔同朝更拜其母每勸潞公早退潞公愧謝旣薨其子朝議名紹廷字徳先守其家法者也公兩女與其壻及諸甥皆同居公之第家之事一如公無恙時毫髮不敢變鄕裏稱之建中靖國初朝廷擢徳先爲河北西路提舉常平徳先辭曰熙寧變法之初先臣以不行靑苖法臣不敢爲此官上益嘉之除祠部員外郎崇寧中徳先卒鄭人晁詠之志其墓文甚美獨不書辭提舉常平事有所避也惜哉徳先之子直柔事今上爲同知樞密院事韓魏公自樞密副使以資政殿學士知州王荊公初及第爲僉判每讀書至達旦略假寐日已髙急上府多不及盥潄魏公見荊公少年疑夜飲放逸一日從容謂荊公曰君少年無廢書不可自棄荊公不答退而言曰韓公非知我者魏公後知荊公之賢欲收之門下荊公初不屈如召試館職不就之類是也故荊公熙寧日錄中短魏公爲多每曰韓公但形相好爾作畫虎圖詩詆之至荊公作相行新法魏公言其不便神宗感悟欲罷其法荊公怒甚取魏公章送條例司疏駮頒天下又誣呂申公有言藩鎭大臣將興晉陽之師除君側之惡自艸申公謫詞昭著其事因以揺魏公賴神宗之明眷禮魏公終始不替魏公薨帝震悼親制墓碑恩意甚厚荊公有挽詩云幕府少年今白髮傷心無路送靈輀猶不忘魏公少年之語也

熙寧二年韓魏公自永興軍移判北京過闕上殿王荊公方用事神宗問曰卿與王安石議論不同何也魏公曰仁宗立先帝爲皇嗣時安石有異議與臣不同故也帝以魏公之語問荊公公曰方仁宗欲立先帝爲皇子時春秋未髙萬一有子措先帝於何地臣之論所以與韓琦異也荊公彊辧類如此當魏公請冊英宗爲皇嗣時仁宗曰少俟後宮有就閤者公曰後宮生子所立嗣退居舊邸可也蓋魏公有所處之矣然荊公終英宗之世屢召不至實自慊也或云蔡襄亦有異議英宗知之襄不自安出知福州治平初英宗卽位有疾疾作請光獻太后垂同聽政有入內都知任守忠者姦邪反復間諜兩宮時司馬溫公知諫院呂諫議爲侍禦史凡十數章請誅之英宗𨿽悟未施行宰相韓魏公一日出空頭勑一道參政歐陽公已簽參政趙槪難之問歐陽公曰何如歐陽公曰第書之韓公必自有說魏公坐政事堂以頭子勾任守忠至立庭下數之曰汝罪當死責蘄州團練副使蘄州安置取空頭敕塡之差使臣卽日押行其意以謂少緩則中變矣嗚呼魏公眞宰相也歐陽公言吾爲魏公作晝錦堂記云垂紳正笏不動聲色措天下於太山之安者正以此

尹師魯以貶死其子朴方𦇤褓旣長韓魏公聞於朝命官魏公到北京薦爲屬教育之如子弟朴少年有才所爲或過舉魏公掛師魯之像哭之朴亦早死嗚呼魏公者可以謂之君子矣

張金部名方爲白波三門發運使王司封名湛爲副使文潞公父令公名異爲屬官皆相善張金部召去薦文令公爲代潞公爲子弟讀書於孔目官張望家望嘗爲舉子頗知書後軍籍其諸子皆爲儒學潞公少年好遊令公怪責之潞公久不敢歸張望白令公曰郞君在某家學問益勤苦不復遊矣因出潞公文數百篇令公爲之喜王司封欲以女嫁公其妻曰文彥博者寒薄其可托乎乃已後潞公出入將相張望尙無恙公判河南日母申國太夫人生日張望自河淸來獻壽有詩云庭下郞君爲宰相門前故吏作將軍張望以子通籍封將軍云望嘗曰吾子孫當以立門金石心爲名長子靖與潞公同年登科兄弟爲監司者數人潞公遇之甚厚至門字行諸孫益顯有爲侍從者康節先生云嘗見張將軍沈深雄偉有異於眾人能識潞公於童子時宜其有後也

文潞公少時從其父赴蜀州幕官過成都潞公入江瀆廟觀畫壁祠官接之甚勤且言夜夢神令灑掃祠庭曰明日有宰相來官豈異日之宰相乎公笑曰宰相非所望若爲成都當令廟室一新慶曆中公以樞密直學士知益州聽事之三日謁江瀆廟若有感焉方經營攺造中忽江漲大木數千章蔽流而下盡取以爲材廟成雄壯甲天下又長老曰公爲成都日多宴防歲旱公尙出遊有村民持焦谷苖來訴公罷防齋居三日禱於廟中卽日雨歲大稔異哉文潞公幼時與羣兒擊毬入柱穴中不能取公以水灌之毬浮出司馬溫公幼與羣兒戲一兒墮大水甕中已沒羣兒驚走不能救公取石破其甕兒得出識者已知二公之仁智不凡矣

聞見錄卷九

欽定四庫全書

聞見錄卷十

宋邵伯溫撰

文潞公慶曆間以樞密直學士知成都府公年未四十成都風俗喜行樂公多燕集有飛語至京師禦史何郯聖從蜀人因謁告歸上遣伺察之聖從將至潞公亦爲之動張兪少愚者謂公曰聖從之來無足念少愚因迎見於漢州同郡防有營妓善舞聖從喜之問其姓妓曰楊聖從曰所謂楊臺桞者少愚卽取妓之項帕羅題詩曰蜀國佳人號細腰東臺禦史惜妖嬈從今喚作楊臺栁舞盡春風萬萬條命其妓作栁枝詞歌之聖從爲之霑醉後數日聖從至成都頗嚴重一日潞公大作樂以燕聖從迎其妓雜府妓中歌少愚之詩以酌聖從聖從每爲之醉聖從還朝潞公之謗乃息事與陶谷使江南郵亭詞相類云張少愚者奇士潞公固重其人也韓魏公畱守北京李稷以國子博士爲漕頗慢公公不爲較待之甚禮俄潞公代魏公爲畱守未至言云李稷之父絢我門下士也聞稷敢慢魏公必以父死失教至此吾視稷猶子也果不悛將庭訓之公至北京李稷謁見坐客次久之公著道服出語之曰而父吾客也只八拜稷不獲已如數拜之稷後移陜漕方五路興兵取靈武稷隨軍威勢益盛一日早作入鄜延軍營軍士鳴鼓聲喏帥種諤臥帳中未興諤忙之出對稷呼皷角將問曰軍有幾帥曰太尉耳帥未升帳輒爲轉運糧艸官鳴鼓聲喏何也借汝之頭以代運使者叱出斬之稷倉皇引去怖甚不能上馬自此不敢入諤軍後朝廷遣給事中徐禧同延安帥沈括副帥種諤領兵築永樂城諤議不合括以聞朝廷畱諤守延安括專永樂之役未至夏人傾國圍永樂城已急監軍李舜舉衣襟作奏曰臣無所恨願朝廷勿輕此賊李稷亦作奏但云臣千苦萬苦也神宗得奏皆爲之動城破旣徐禧不知所在或云降蕃張蕓叟言有自西夏歸見之者舜自經死或云李稷以酷虐乘亂爲官軍所殺嗚呼稷不得其死宜哉文潞公判北京有汪輔之者新除運判爲人褊急初入謁潞公方坐防事閱謁置按上不問入宅久之乃出輔之已不堪旣見公禮之甚簡謂曰家人須令沐髮忘見運判勿訝輔之沮甚舊例監司至之三日府必作防公故罷之輔之移文定日撿按府庫通判以次白公公不答是日公家宴內外事並不許通輔之坐都防吏白侍郞中家宴匙鑰不可請輔之怒破架閣庫鏁亦無從撿按也密劾潞公不治神宗批輔之所上奏付潞公有云侍中舊徳故煩臥防北門細務不必勞心輔之小臣敢爾無禮將別有處置之語潞公得之不言一日防監司曰老謬無狀幸諸君寛之監司皆愧謝因出禦批以示輔之輔之皇恐逃歸托按郡以出未幾輔之罷嗚呼神宗眷遇大臣沮抑小人如此可謂聖矣

元丰間文潞公以太尉畱守西京未交印先就第廟坐見監司府官唐介參政之子義問爲轉運判官退謂其客尹煥曰先君爲臺官嘗言潞公今豈挾以爲恨耶其當避之煥曰潞公所爲必有理姑聽之明日公交府事以次見監司府官如常儀或以問公公曰吾未視府事三公見庶僚也旣交印河南知府見監司矣義問聞之復謂煥曰微君殆有失於潞公也一日潞公謂義問曰仁宗朝先參政爲臺諫以言某謫官某亦罷相判許州未幾某復召還相位某上言唐某所言正中臣罪召臣未召唐某臣不敢行仁宗用某言起參政通判潭州尋至大用與某同執政相知爲深義問聞潞公之言至感泣自此出入潞公門下後潞公爲平章重事薦義問以集賢殿修撰帥荊南嗚呼潞公之徳度絕人蓋如此洛城之南東午橋距長夏門五里蔡君謨爲記蓋自唐已來爲遊觀之地裴晉公緑野莊今爲文定張公別墅白樂天白蓮莊今爲少師任公別墅池臺故基猶在二莊𨿽隔城髙槐古柳髙下相連接午橋西南二十里分洛堰司洛水正南十八里龍門堰引伊水以大石爲杠互受二水洛水一支自後載門入城分諸園復合一渠繇天門街北天津引龍一橋之南東至羅門伊水一支正北入城又一支東南入城皆北行分諸園復合一渠由長夏門以東以北至羅門皆入於漕河所以洛中公卿庶士園宅多有水竹花木之勝元丰初開淸汴禁伊洛水入城諸園爲廢花木皆枯死故都形勢遂減四年文潞公畱守以漕河故道湮塞復引伊洛水入城入漕河至偃師與伊洛滙以通漕運白波輦運司詔可之自是由洛舟行河至京師公私便之洛城園圃復盛公作亭河上榜曰漕河新亭元祐間公還政歸第以幾杖罇俎臨是亭士女從公遊洛焉

元丰五年文潞公以太尉畱守西都時富韓公以司徒致仕潞公慕唐白樂天九老防乃集洛中卿大夫年徳髙者爲耆英防以洛中風俗尙齒不尙官就資勝院建大廈曰耆英堂命閩人鄭奐繪像其中時富韓公年七十九文潞公與司封郎中席汝言皆七十七朝議大夫王尙恭年七十六太常少卿趙丙祕書監劉幾衛州防禦使馮行已皆年七十五天章閣待制楚建中朝議大夫王愼言皆七十二大中大夫張問龍圖閣直學士張燾皆年七十時宣徽使王公拱辰畱守北京貽書潞公願預其防年七十一獨司馬溫公年未七十潞公素重其人用唐九老狄兼謩故事請入防溫公辭以晚進不敢班富文二公之後潞公不從令鄭奐自幕後傳溫公像又至北京傳王公像於是預其防者凡十三人潞公以地主攜妓樂就富公宅第一防至富公防送羊酒不出餘皆次爲防洛陽多名園古剎有水竹林亭之勝諸老須眉皓白衣冠甚偉每宴集都人隨觀之潞公又爲同甲會司馬朝議旦程中散晌席司封汝言皆丙午人也亦繪像資勝院其後司馬公與數公又爲眞率防有約酒不過五行食不過五味惟菜無限楚正議違約增飲食之數罰一防皆洛陽太平盛事也洛之士庶又生祠潞公於資勝院溫公取神宗送潞公河南詩書於榜曰竚瞻堂塑公像其中冠劍偉然都人事之甚肅初溫公自以晚輩不敢預富文二公之防潞公防溫公曰某畱守北京遣人入大遼偵事回云見遼主大宴羣臣伶人劇戲作衣冠者見物必攫取懷之有從其後以挺撲之者曰司馬端明君實淸名在夷狄如此溫公愧謝方潞公作耆英防時康節先生已下世有中散大夫吳執中者少年登科皇祐初已作祕書丞不樂仕進覓休致其年徳不在諸公下居洛多杜門人不識其面獨與康節相善執中未嘗一至公府其不預防者非潞公遺之也文潞公嘗曰人但以某長年爲慶獨不知閱世旣久內外親戚皆亡一時交遊凋零殆盡所接皆邈然少年無可論舊事者正亦無足慶也範忠宣公亦曰或相勉以攝生之理不知人非久在世之物假如丁令威千歲化歸鄕見城郭人民皆非則獨存何足樂者嗚呼皆達理之言也

英宗卽位侍禦史呂誨獻可言歐陽修首建邪議推尊濮安懿王有累聖徳並劾韓琦曽公亮趙槪積十餘章不從乞自貶又十餘章率其屬以禦史敷告納帝前曰臣言不效不敢居此位出知蘄州徙晉州神宗卽位擢天章閣待制復知諫院擢禦史中丞帝方勵精求治一日紫宸早朝二府奏事久日刻匽例隔登對官於後殿須上更衣復坐以次贊引獻可待對於崇政司馬溫公爲翰林學士侍讀邇英閣亦趨贊善堂待召相遇朝路並行而北溫公密問曰今日請對何所言獻可舉手曰袖中彈文乃新參也溫公愕然曰王介甫素有學行命下之日眾皆喜於得人柰何論之獻可正色曰君實亦爲此言耶安石𨿽有時名好執偏見不通物情輕信姦回喜人佞已聽其言則美施於用則疎若在侍從猶或可容置諸宰輔天下必受其禍矣溫公又諭之曰與公相知有所懷不敢不盡未見其不善之迹遽論之不可獻可曰上新嗣位富於春秋朝夕謀議者二三執政爾茍非其人則敗國事此乃腹心之疾治之惟恐不及顧可緩耶語未竟閣門吏抗聲追班乃各趨以去溫公自經筵退黙坐玉堂終思之不得其說旣而縉紳間寖有傳疏說者多以爲大過未幾中書省置三司條例司相與議論者以經綸天下爲己任始變祖宗舊法專務聚斂私立條目頒於四方妄引周官以實誅賞輔弼異議不能回臺諫從官力爭不能奪州郡或奉行微忤其意則譴黜從之所用皆憸薄少年天下騷然於是昔之懷疑者始愧仰嘆服以獻可爲知人溫公與安石相論辧尢力神宗欲兩用之命溫公爲樞密副使溫公以言不從不拜以三書抵安石冀其或聽而攺也安石如故所爲終安石不聽乃絕交溫公旣出退居於洛每慨然曰呂獻可之先見吾不及也獻可言安石不已出知鄧州康節先生與獻可善方獻可初赴召康節與論天下事至獻可謫官無一不如所言者故獻可之爲鄧州也康節寄以詩云一別星霜二紀中升沈音問不相通林間談笑須歸我天下安危且系公萬乘幾前當蹇諤百花洲上略相從不知月白風淸夜能憶伊川舊釣翁獻可和云冥冥鴻羽在雲天邈阻風音已十年不謂聖朝求治理尙容遺逸臥林泉羨君自有隨時樂顧我官閒飽晝眠應笑無成三黜後病衰方始賦歸田獻可尋請宮祠歸洛溫公康節日相往來獻可病自艸章乞致仕曰臣無宿疾偶值醫者用術乖方殊不知脈有虛實陰陽有逆順診察有摽本治療有先後妄投湯劑率任情意差之指下禍延四肢寢成風痺遂難行步非秪憚盭之苦又將虞心腹之變勢已及此爲之柰何𨿽然一身之微固未足卹其如九族之托良以爲憂是思納祿以偸生不俟引年而還政蓋以一身之疾諭朝政之病也溫公康節日就臥內問疾獻可所言皆天下國家之事憂憤不能忘未嘗一語及其私也一日手書托溫公以墓銘溫公亟省之已瞑目矣溫公呼之曰更有以見屬乎獻可復張目曰天下事尙可爲君實勉之故溫公志其墓論獻可爲中丞時則曰有侍臣棄官家居者朝野稱其才以爲古今少倫天子引參大政眾皆喜於得人獻可獨以爲不然眾莫不怪之居無何新爲政者恃其才棄眾任已厭嘗爲奇多變更祖宗法専及斂民財所愛信引拔時或非其人天下大失望獻可屢爭不能及抗章條其過失曰誤天下蒼生者必此人也使久居廟堂必無安靖之理又曰天下本無事但庸人擾之爾志未成河南監牧使劉航仲通自請書石旣見其文仲通復遲回不敢書時安石在相位也仲通之子安世曰成吾父之美可乎代書之仲通又陰祝獻可諸子勿摹本恐非三家之福時用小人蔡天申爲京西察訪置司西都天申厚賂鐫工得本以獻安石天申初欲中溫公安石得之掛壁間謂其門下士曰君實之文西漢之文也獻可忍死謂溫公以天下尙可爲當自愛後溫公相天下再致元祐之盛獻可不及見矣天下誦其言而悲之至溫公薨獻可之子由庚作挽詩云地下若逢中執法爲言今日再升平記其先人之言也司馬溫公嘗曰昔與王介甫同爲羣牧司判官包孝肅公爲使時號淸嚴一日羣牧司牡丹盛開包公置酒賞之公舉酒相勸某素不喜酒亦彊飲介甫終席不飲包公不能彊也某以此知其不屈

聞見錄卷十﹤子部﹐小說家類﹐雜事之屬﹐聞見錄﹥

欽定四庫全書

聞見錄卷十一

宋邵伯溫撰

神宗皇帝初召王荊公於金陵一見奇之自知制誥進翰林學士荊公欲變更祖宗法度行新法退故老大臣用新進少年溫公以謂不然力爭之神宗用荊公爲參知政事用溫公爲樞密副使溫公以言不從辭不拜樞密呂公弼因奏事殿上謂帝曰陛下用司馬爲樞密光以與王安石議論不同力辭今日必來決去就時溫公待對立庭下帝指之曰已來矣帝又嘆曰汲黯在庭淮南寢謀溫公堅求去帝不得已乃除端明殿學士知永興軍到官逾月上章曰臣之不才最出羣臣之下先見不如呂誨公直不如範純仁程顥敢言不如蘇軾孔文仲勇決不如範鎭誨於安石始參政事之時已言安石爲姦邪謂其必敗亂天下臣以謂安石止於不曉事與狠愎爾不至如誨所言今觀安石汲引親黨盤據要津擠排異已占固權寵嘗自以己意陰贊陛下內出手詔以決外庭之事使天下之威福在已而謗議悉歸於陛下臣乃自知先見不如誨逺矣純仁與顥皆安石素厚安石拔於庶僚之中超處淸要純仁與顥覩安石所爲不敢顧私恩廢公義極言其短臣與安石南北異鄕取捨異道臣接安石素疎安石待臣素薄徒以屢嘗同僚之故私心眷眷不忍輕絕而顯言之因循以至今日是臣不安石而負陛下甚多此其不如純仁與顥遠矣臣承乏兩制逮事三朝於國家義則君臣恩猶骨肉覩安石専逞其狂愚使天下生民被荼毒之苦宗廟社稷有累卵之危臣畏懦惜身不早爲陛下別白言之軾與文仲皆疎逺小臣乃敢不避陛下雷霆之威安石虎狼之怒上書對策指陳其失隳官獲譴無所顧慮此臣不如軾與文仲遠矣人情誰不貪富貴戀俸祿鎭覩安石熒惑陛下以佞爲忠以忠爲佞以是爲非以非爲是不勝憤懣抗章極言因自乞致仕甘受醜詆杜門家居臣顧惜祿位爲妻子計包羞忍恥尙居方鎭此臣不如鎭遠矣臣聞居其位者必憂其事食其祿者必任其患茍或不然是爲竊盜臣𨿽無似嘗受教於君子不忍以身爲竊盜之行今陛下惟安石之言是信安石以爲賢則賢以爲愚則愚以爲是則是以爲非則非諂附安石者謂之忠良詰難安石者謂之讒慝臣之才識固安石之所愚臣之議論固安石之所非今日所言陛下之所謂讒慝者也伏望聖恩裁處其罪若臣罪與範鎭同則乞依範鎭例致仕若罪重於鎭或竄或誅所不敢逃帝必欲用公召知許州令過闕上殿方下詔帝謂監察禦史裏行程顥曰朕召司馬光卿度光來否顥對曰陛下能用其言光必來不能用其言光必不來帝曰未論用其言如光者常在左右人主自可無過公果辭召命乞西京畱司禦史臺以修資治通鑑後乞提舉嵩山崇福宮凡四任歷十五年帝取所修資治通鑑命經筵讀之所讀將盡而進未至則詔促之帝因與左丞蒲宗孟論人才及溫公帝曰如司馬光未論別事只辭樞密一節朕自卽位以來惟見此一人帝之眷禮於公不衰如此特公以新法不罷義不可起元丰官制成帝曰禦史大夫非用司馬光不可蔡確進曰國是方定願少俟之至元丰七年秋資治通鑑書成進禦時拜公資政殿學士賜帶如二府品數者修書官皆遷秩召範祖禹及公子康爲館職時帝初微感疾旣安語宰輔曰來春建儲以司馬光呂公著爲師保帝意以爲非二公不可托聖子也至來春三月未及建儲而帝升遐神宗知公之深如此當熙寧初荊公建新法之議帝惑之至元丰初聖心感悟退荊公不用者七年欲用公爲禦史大夫爲東宮師保蓋將倚以爲相也烏乎天下不幸帝未及用公而崩此後世所以有朋黨之禍也

司馬溫公爲西京畱臺每出前驅不過三節後官宮祠乘馬或不張蓋自持扇障日程伊川謂曰公出無從騎市人或不識有未便者公曰某惟求人不識爾王荊公辭相位居鐘山惟乘驢或勸其令人肩輿公正色曰自古王公𨿽不道未嘗敢以人代畜也烏乎二公之賢多同至議新法不合絕交惜哉

司馬溫公閒居西洛著書之餘記本朝事爲多曰齋記曰日記曰記聞者不一也今亡矣時與王介甫已絕其記介甫則直書善惡不隱曰王安石字介甫撫州臨川人舉進士有名於時慶曆二年第五人登科初簽署揚州判官後知鄞縣好讀書能彊記𨿽後進投藝及程試文有美者讀一過輙成誦在口終身不忘其屬文動筆如飛初若不措意文成觀者皆服其精妙友愛諸弟俸祿入家數日輙無爲諸弟所費用家道屢空一不問議論髙奇能以辧博濟其說人莫能詘始爲小官不汲汲於仕進皇祐中文潞公爲宰相薦安石及張瓌曾公定韓維四人恬退乞朝廷不次進用以激澆競之風有旨皆籍記其名至和中召試館職固辭不就乃除羣牧判官又辭不許乃就職少時懇求外補得知常州繇是名重天下士大夫恨不識其面朝廷嘗欲授以美官惟患其不肯就也自常州徙提點江南西路刑獄嘉祐中除館職三司度支判官固辭不許未幾命修起居注辭以新入館職中先進甚多不當超處其右章十餘上有旨令閤門吏賫敕就三司授之安石不受吏隨而拜之安石避之於厠吏置敕於案而去安石使人追而與之朝廷卒不能奪嵗余復申前命安石又辭七八章乃受尋除知制誥自是不復辭官矣伯溫惜其不於代故表出之

熙寧初朝廷遣大理寺丞蔡天申爲京西察訪樞密挺之子也至西京以南資福院爲行臺挾其父勢妄作威福震動一路河南尹李中師待制轉運使李南公等日蚤晚衙之甚恭時司馬溫公判畱司禦史臺因朝謁應天院神禦殿天申者獨立一班蓋尹以下不敢相壓也旣報班齊溫公呼知班曰引蔡寺丞歸本班知班引天申立監竹木務官富贊善之下蓋朝儀位著以官爲髙下朝謁應天院畱臺職也天申卽日行

司馬溫公旣居洛時往夏院展墓省其兄郎中公爲其羣從鄕人說書講學或乘興遊荊華諸山以歸多遊壽安山買甆窰畔爲休息之地嘗同範景仁過韓城抵登封憩峻極下院登嵩頂入崇福宮防善寺由轘轅道至龍門遊廣愛奉先諸寺上華嚴閣千佛嵓尋髙公堂渡潛溪入廣化寺觀唐郭汾陽鐵像涉伊水至香山皇龕憩石樓臨八節灘過白公顯堂凡所經從多有詩什自作序曰遊山錄士大夫爭之公不喜肩輿山中亦乘馬路險策杖以行故嵩山題字曰登山有道徐行則不困措足於平穩之地則不跌愼之哉其旨逺矣方公退居於洛也齊物我一窮通若將終身焉一日出相天下則功被社稷澤及生靈嗚呼眞古所謂大丈夫矣元丰四年官制書成神宗自禁中帖定圖本出先謂宰輔曰官制將行欲取新舊人兩用之又曰禦史大夫非司馬光不可蔡確進曰國是方定願少遲之王珪亦助之又有旨範純仁弟純粹自京東提舉常平移陜西轉運判官上殿帝問純仁無恙純粹曰臣兄純仁無恙帝方悟時純仁爲西京畱臺尋除直龍圖閣

元丰變法之後重以大興大獄天災數見盜賊紛起民不聊生神宗悔之欲復祖宗舊制更用舊人遽厭代未暇而徳音詔墨具在也司馬溫公自與王荊公論不合不拜樞宻使退居西洛天下重望十五年矣故哲宗卽位宣仁後同聽政首起公爲宰相其於政事不容有回忌也故公取其害民之尢甚者罷之王荊公嘗有恙嘆曰終始謂新法爲不便者獨司馬君實耳蓋賢其賢而不敢怨也或謂公曰元丰舊臣如章惇呂惠卿軰皆小人它日有以父子之義間上則朋黨之禍作矣不可不懼公正色曰天若祚宋當無此事遂攺之不疑嗚呼公之勇猛孟軻不如也若曰當參用元丰舊臣共變其法以絕異時之禍實公所不取也自國朝治亂論曰元祐黨者豈非天哉後世得公之言可以流涕痛哭矣王荊公知明州鄞縣讀書爲文章二日一治縣事起堤堰決陂塘爲水陸之利貸谷與民立息以償俾新陳相易興學校嚴保伍邑人便之故煕寧初爲執政所行之法皆本於此然荊公知行於一邑則可不知行於天下不可也又所遣新法使者多刻薄小人急於功利遂至決河爲田壞人墳墓室廬膏腴之地不可勝紀靑苗𨿽取二分之利民請納之費至十之七八又公吏冒民新舊相因其獘益繁保甲保馬尢有害天下騷然不得休息蓋祖宗之法壹變矣獨役法新舊差募二議俱有獘吳蜀之民以雇役爲便秦晉之民以差役爲便荊公與司馬溫公皆早貴少歷州縣不能周知四方風俗故荊公主雇役溫公主差役𨿽舊典亦有獘蘇內翰範忠宣溫公門下士復以差役爲未便章子厚荊公門下士復以雇役爲未盡內翰忠宣子厚𨿽賢否不同皆聰明曉吏治兼知南北風俗其所論甚公各不私於所主元祐初溫公復差役攺雇役子厚議曰保甲保馬一日不罷有一日害如役法則煕寧初以雇役代差役議之不詳行之太速故後有獘今復以差役代雇役當詳議熟講庶幾可行而限止五日太速後必有獘溫公不以爲然子厚對太皇太后簾下與溫公爭辯至言異日難以奉陪喫劍太后怒其不遜子厚罪去蔡京者知開封府用五日限盡攺畿縣雇役之法爲差役至政事堂白溫公公喜曰使人人如待制何患法之不行紹聖初子厚入相復議以雇役攺差役置司講論久不決蔡京兼提舉白子厚曰取熙寧元丰法施行之耳尙何講爲子厚信之雇役遂定蔡京前後觀望反覆賢如溫公暴如子厚皆足以欺之眞小人耳溫公已病攺役法限五日欲速行故利害未盡議者謂差役雇役二法兼用則可行雇役之法凡家業至三百千者聽充又許假借府史胥徒雇之無害衙前非雇上戶有物力行止之人則主官物防綱運有侵盜之患矣惟當革去管公庫公防等事𨿽不以坊場河渡酬其勞可也雇役則皆無賴少年應募不自愛惜其獘不可勝言故曰差雇二法並作並用則可行也荊公新法農田水利當時自不能久行保甲保馬等相繼亦罷獨靑苗散斂至建炎中國亂始罷嗚呼荊公以不行新法不作宰相溫公以行新法不作樞宻副使神宗退溫公而用荊公二公自此絕

王荊公天資孝友俸祿入門諸弟輙取以盡不問其子雱旣長専家政則不然也荊公諸弟皆有文學安禮者字和甫事神宗爲右丞气豪玩世在人主前不屈也一日宰執同對上有無人材之嘆左丞蒲宗孟對曰人材半爲司馬光以邪說壞之上不語正視宗孟久之宗孟懼甚無以爲容上復曰蒲宗孟乃不取司馬光耶司馬光者未論別事只辭樞宻一節朕自卽位以來惟見此一人他人則𨿽迫之使去亦不肯矣又因泛論古今人物宗孟盛稱揚雄之賢上作而言曰揚雄著劇秦美新不佳也上不樂宗孟又因奏書請官屬恩上曰所修書謬甚無恩宗孟又引例書局儀鸞司等當賜帛上以小故未答安禮進曰修書謬儀鸞司者恐不預上爲之笑罷朝安禮戲宗孟曰揚雄爲公坐累矣方蘇子瞻下禦史獄小人勸上殺之安禮言其不可安國者字平甫尢正直有文一日荊公與呂惠卿論新法平甫吹笛於內荊公遣人諭曰請學士放鄭聲平甫卽應曰願相公遠佞人惠卿深銜之後荊公罷竟爲惠卿所陷放歸田裏卒以窮死雱者字元澤性險惡凡荊公所爲不近人情者皆雱所教呂惠卿軰奴事之荊公置條例司初用程顥伯淳爲屬伯淳賢士一日盛暑荊公與伯淳對語雱者囚首跣足手防婦人冠以出問荊公曰所言何事荊公曰以新法數爲人沮與程君議雱箕踞以坐大言曰梟韓富弼之頭於市則新法行矣荊公遽曰兒誤矣伯淳正色曰方與參政論國事子弟不可預姑退雱不樂去伯淳自此與荊公不合祖宗之制宰相之子無帶職者神宗特命雱爲從官然雱已病不能朝矣雱死荊公罷相哀悼不忘有一日鳳鳥去千年梁木摧之詩蓋以比孔子也荊公在鐘山嘗恍惚見雱荷鐵枷杻如重囚荊公遂施所居半山園宅爲寺以薦其福後荊公病瘡良苦嘗語其侄曰亟焚吾所謂日錄者侄紿公焚他書代之公乃死或云又有所見也

王荊公知制誥吳夫人爲買一妾荊公見之曰何物女子曰夫人令執事安石曰汝誰氏曰妾之夫爲軍大將部米運失舟家資盡沒猶不足又賣妾以償公愀然曰夫人用錢幾何得汝曰九十萬公呼其夫令爲夫婦如初盡以錢賜之司馬溫公從龎潁公辟爲太原府通判尙未有子潁公夫人言之爲買一妾公殊不顧夫人疑有所忌也一日教其妾俟我出汝自裝飾至書院中冀公一顧也妾如其言公訝曰夫人出汝安得至此亟遣之潁公知之對僚屬咨其賢荊公溫公不好聲色不愛官職不殖貨利皆同二公除修注皆辭至六七不獲已方受溫公除知制誥以不善作辭令屢辭免攺待制荊公官浸顯俸祿入門任諸弟取去盡不問溫公通判太原時月給酒饋待賓客外輙不請晚居洛買園宅猶以元郎中爲戶故二公平生相善至議新法不合始著書絕交矣

聞見錄卷十一

欽定四庫全書

聞見錄卷十二

宋邵伯溫撰

呂誨叔王介甫同爲館職當時閤中皆知名士每評論古今人物治亂眾人之論必止於介甫介甫之論又爲晦叔止也一日論劉向當漢末言天下事反復不休或以爲知忠義或以爲不達時變議未決介甫來眾問之介甫卒對曰劉向彊聒人耳眾意未滿晦叔來又問之則曰同姓之卿歟眾乃服故介甫平生待晦叔甚恭嘗簡晦叔曰京師二年疪吝積於心每不自勝一詣長者卽廢然而反夫所謂徳人之容使人之意消者於晦叔得之矣以安石之不肖不得久從左右以求於心而稍近於道又曰師友之義實有望於晦叔故介甫作相薦晦叔爲中丞晦叔迫於天下公議反言新法不便介甫始不悅謂晦叔有驩兜共工之姦矣

王荊公與呂申公素相厚荊公嘗曰呂十六不作相天下不太平又曰晦叔作相吾軰可以言仕矣其重之如此荊公薦申公爲中丞欲其爲助故申公初多用條例司人作臺官旣而天下苦條例司爲民害申公乃言新法不便荊公怒其叛已始有逐申公意矣方其薦申公爲中丞其辭以謂有八元八凱之賢未半年所論不同復謂有驩兜共工之姦荊公之喜怒如此初亦未有以罪申公也防神宗語執政呂公著嘗言韓琦乞罷靑苗錢數爲執事者所沮將興晉陽之甲以除君側之惡荊公因用此爲申公罪除侍讀學士知潁州宋次道當制辭荊公使之明著其語陳相暘叔以爲不可次道但云敷奏失實援據非宜荊公怒自攺之曰比大臣之抗章因便殿之與對輙誣方鎭有除惡之謀深駭予聞無事理之實申公素謹宻實無此言或云孫覺莘老嘗爲上言今藩鎭大臣如此論列而遭挫折若當唐末五代之際必有興晉陽之甲以除君側之惡者矣上已忘其人但記美須誤以爲申公也熙寧四年申公以提舉嵩山崇福宮居洛寓興敎僧捨欲買宅謀於康節先生康節曰擇地乎曰不擇材乎曰不康節曰公有宅矣未幾得地於白師子巷張文節相宅西隨髙下爲園宅不甚宏壯康節溫公申公時相往來申公寡言見康節必從容終日亦不過數言而已一日對康節長嘆曰民不堪命矣時荊公用事推行新法者皆新進險薄之士天下騷然申公所嘆也康節曰王介甫者逺人公與君實引薦至此尙何言公作曰公著之罪也十年春公起知河陽河陽尹賈公昌衡率溫公程伯淳餞於福先寺上東院康節以疾不赴明日伯淳語康節曰君實與晦叔席上各辯論出處不已某以詩解之曰二龍閒臥洛波淸幾嵗優遊在洛城願得二公齊出處一時同起爲蒼生申公鎭河陽嵗余召拜樞宻副使後以資政殿學士知定州又以大學士知揚州哲宗卽位拜左丞遷門下侍郎與溫公並相元祐如伯淳之詩云伯溫以經明行修命官見公於東府公語及康節咨嘆久之謂伯溫曰科名特入仕之門髙下勿以爲意立身行道不可不勉伯溫起謝焉公三子希哲希積希純皆師事康節故伯溫與之遊甚厚三年公辭位拜司空平章軍國事次年薨王介甫與蘇子瞻初無隙呂惠卿忌子瞻才髙輒間之神宗欲以子瞻爲同修起居注介甫難之又意子瞻文士不曉吏事故用爲開封府推官以困之子瞻益論事無諱擬廷試策獻萬言書論時政甚危介甫滋不悅子瞻子瞻外補官中丞李定介甫客也定不服母喪子瞻以爲不孝惡之定以爲恨劾子瞻作詩謗訕子瞻自知湖州下禦史獄欲殺之神宗終不忍貶散官黃州安置移汝州過金陵見介甫甚歡子瞻曰某欲有言於公介甫色動意子瞻辧前日事也子瞻曰某所言者天下事也介甫色定曰姑言之子瞻曰大兵大獄漢唐滅亡之兆祖宗以仁厚治天下正欲革此今西方用兵連年不解東南數起大獄公獨無一言以救之乎介甫舉手兩指示子瞻曰二事皆惠卿啟之某在外安敢言子瞻曰固也然在朝則言在外則不言事君之常禮耳上所以待公者非常禮公所以事上者豈可以常禮乎介甫厲聲曰某須說又曰出在安石口入在子瞻耳蓋介甫嘗爲惠卿發其無使上知私書尙畏惠卿恐子瞻泄其言也介甫又語子瞻曰人須是知行一不義殺一不辜得天下弗爲乃可子瞻戲曰今之君子爭減半年磨勘𨿽殺人亦爲之介甫笑而不言

王荊公晚年於鐘山書院多寫福建子三字蓋悔恨於呂惠卿者恨爲惠卿所陷悔爲惠卿所誤也每山行多恍惚獨言若狂者田畫承君云荊公嘗謂其侄防曰吾昔好交遊甚多皆以國事相絕今居閒復欲作書相問防忻然爲設紙筆案上公屢欲下筆作書輙長嘆而止意若有所愧也公旣病和甫以邸吏狀視公適報司馬溫公拜相公悵然曰司馬十二作相矣公所謂日錄者命防收之公病甚令防焚去防以他書代之後朝廷用蔡卞請下江寧府王防家取日錄以進卞方作史懼禍乃假日錄減落事寔文致姦僞上則侮薄神宗下則誣毀舊臣盡攺元祐所修神宗正史蓋荊公初相以師臣自居神宗待遇之禮甚厚再相帝滋不悅議論多異同故以後日錄卞欺神宗匿之今見於世止七十餘卷陳瑩中所謂尊私史以壓宗廟者也伯溫竊謂荊公聞溫公入相則曰司馬十二作相矣蓋二公素相善荊公以行新法作相溫公以不行新法辭樞宻使反復相辧論三書而後絕荊公知溫公長者不修怨也至荊公薨溫公在病告中聞之簡呂申公曰介甫無他但執抝耳贈防之典宜厚大哉溫公之盛徳不可及矣

範蜀公以侍從事仁宗首建立皇子之議事英宗又言稱親濮安懿王爲非禮以此名重天下熙寧初王荊公始用事公以直言正論折之不能勝上章乞致仕曰陛下有愛民之性大臣用殘民之術荊公見之怒甚持其疏至手戰馮當世解之曰參政何必爾遂落翰林學士以本官戶部侍郎致仕舍人蔡延慶行詞荊公不快之自艸制極於丑詆明日蔡延慶因賀公具以制辭出於荊公爲解公笑誦其詞曰材無任職之能某披襟當之內有懷利之實則夫子自道也公上表謝其略曰𨿽曰乞身而去敢忘憂國之心又曰望陛下集羣議爲耳目以除壅蔽之姦任老成爲腹心以養和平之福天下聞而壯之公旣退居専以讀書賦詩自娛客至輙置酒盡歡或勸公稱疾杜門公曰死生禍福天也吾其如天何久之以二人肩輿歸蜀極江山登臨之勝賑其宗族之貧者期年而後還元祐初哲宗登極宣仁後垂簾同聽政首以詔特起公詔曰西伯善養二老來歸漢室卑詞四臣入侍爲我彊起無或憚勤天下望公與溫公同升矣公辭曰六十三而求去蓋以引年七十九而復來豈雲中禮卒不起先是神宗山陵公防葬陵下蔡京見公曰上將起公矣公正色曰某以論新法不合得罪先帝一旦先帝棄天下其可因以爲利故公卒不爲元祐二聖一起紹聖初章惇蔡卞欲幷斥公爲元祐黨將加追貶蔡京曰京親聞蜀公之言如此非黨也惇卞乃已或曰司馬溫公範蜀公同以淸徳聞天下其初論新法不便若出於一人之言而晚乃出處不同何也伯溫曰熙寧初溫公蜀公坐言新法蜀公致其仕溫公不拜樞密副使請宮祠者十五年元丰末神宗升遐哲宗宣仁太后首用溫公爲宰相蜀公旣致政於熙寧之初義不爲元祐起也此二公出處之不同其道則同也

眉山蘇明允先生嘉祐初遊京師時王荊公名始盛黨與傾一時歐陽文忠公亦善之先生文忠客也文忠勸先生見荊公荊公亦願交於先生先生曰吾知其人矣是不近人情者鮮不爲天下患作辯姦一篇爲荊公發也其文曰事有必至理有固然惟天下之靜者乃能見微而知著月暈而風礎潤而雨人人知之事之推移勢之相因其疏濶而難知變化而不可測者孰與天地陰陽之事而賢者有不知其故何也好惡亂其中而利害奪其外也昔者山濤見王衍曰誤天下蒼生者必此人也郭汾陽見盧杞曰此人得志吾子孫無遺類矣自今言之其理固有可見者以吾觀之王衍之爲人也容貌言語固有以欺世而盜名者然不忮不求與物浮沈使晉無惠帝僅得中主𨿽衍百千何從而亂天下乎盧杞之姦固足以敗國然不學無文容貌不足以動人言語不足以世非徳宗之鄙暗亦何從而用之由是言之二公之料二子亦容有未必然也今有人口誦孔老之言身履夷齊之行收召好名之士不得志之人相與語言私立名字以爲顏淵孟軻復出而陰賊險狠與人異趣是王衍盧合而爲一人也其旤可勝言哉夫面垢不忘洗衣垢不忘澣此人之至情也今也不然衣不衷之衣食犬彘之食囚首喪面而談詩書此豈其情也哉凡事之不近人情者鮮不爲大姦慝堅刁易牙開方是也以蓋世之名而濟未形之惡𨿽有願治之主好賢之相猶當舉而用之則其爲天下之患必然而無疑者非特二子之比也孫子曰善用兵者無赫赫之功使斯人而不用也則吾之言爲過而斯人有不遇之嘆孰知旤之至於此哉不然天下將受其旤而吾獲知言之名悲夫斯文出一時論者多以爲不然𨿽其二子亦有嘻其甚矣之嘆後十餘年荊公始得位爲姦無一不如先生言者呂獻可中丞於熙寧初荊公拜參知政事日力言其姦每指荊公曰亂天下者必此人也又曰天下本無事但庸人擾之耳司馬溫公初亦以爲不然至荊公虐民亂政溫公乃深言於上不從不拜樞密副使以去又貽荊公三書甚苦冀荊公之或從也荊公不從乃絕之溫公悵然曰呂獻可之先見余不及也若曰明允先生其知荊公又在獻可之前十餘年矣豈溫公不見辯姦也獨張文定公表先生墓具載之

錢朝請者名景諶忠懿王孫嘉祐間官殿直巡轄西京馬逓鋪鎖防登進士第師事康節先生仲父同塲屋仲父之葬康節屬以爲志熙寧八年與王十三丈詔景猷同從瀛帥張諫議八丈景憲定國辟爲屬官因康節寄錢丈王丈詩張丈見之寄康節詩曰橋邊處士文如錦塞上將軍發似霜錢丈與王荊公善後荊公用事論新法不合遂相絕終身爲外官其家集有答兗守趙度支書自序甚詳云彼者指荊公也足以見錢丈之賢矣其書曰景諶再拜督府度支器之八兄執事専使至賜書周悉旣感且慰兼審府政淸閒晏居多暇豫甚善甚善某與吾兄別已八九年其間悲哀離憂家事百出患難多而歡意少都無目前之樂𨿽人事使然亦年齒將衰情悰不佳耳每遇美景樂事羣居眾處之樂反戚戚感傷至終日慘然而去不知吾兄懷抱又如何也及垂問八九年間所得所失幷問及拒時宰事乃勸僕以逺旤辱計吾兄以人言之聞未判其是非故此及之也僕亦不自知其爲是爲非但量己之力行己之見而已試爲吾兄一二陳之始僕爲進士時彼爲太常博士主別頭試取僕於數百人之中以爲知道者得預薦送於春官彼又稱重於公卿間是後日遊其間執師弟子之禮授經論文非二帝三王之道孔子孟子之言不言及其提防畿內僕爲畿簿當是時學士大夫趨之者不一獨以文稱薦則親其人亦已熟矣及僕調滎陽澤令繼丁家難聞其參大政天下之人無不懽喜鼓舞謂其必能復三代之風一致太平是時僕自許昌以私事來京師因見之於私第方盛夏與僧智緣者並臥於地又其與日最親者一人袒露而坐於傍顧僕脫防禠服初不及其他卒然問曰靑苗助役如何僕對曰以利少而害多後日必爲平民之患又問曰孰爲可用之人則對以居喪不交人事而知人之難尢非淺淺事彼不樂僕私自謂大賢爲政於天下必有奇謀遠業出人意表亦不敢必其無亂及歸許見變易祖宗法度専以聚斂苛刻爲政而務新奇謂爲新法而天下好進之人紛紛然以利進矣殊非前日之所講而聞者又二三年僕以調官來京師當其作相當國又往見之彼喜僕之來令先見其弟平甫平甫固故人知我者亦喜曰相君欲以館閣處君而任以事僕戲與平甫相誚以謂百事皆可所不知者新書役法耳平甫𨿽以僕爲太戅擊節賞嘆以僕爲知言及見彼首言欲僕治峽路役書又以戎瀘蠻事見委僕以不知峽路民情而戎瀘用兵系朝廷舉動一路生靈休戚願擇知兵愛人者彼大怒是時坐客數十人無不爲僕寒心者及退就謁捨有爲僕賞激者有指以爲矯而詆者僕固已自得於胸中亦不屑人言之是非僕每觀自古以來好利者眾顧義者寡天下萬事率皆由人而不在於己何也利勝於義也是以君子置其由人者而行其在己者故出處去就我固有者也必本義而行之在我則有所不爲曷爲利所動而亦由於人則盜亦可爲也夫盜之所以爲盜者利勝於義而不知所以爲之者僕嘗病此風行之於天下也甚久歷千百年無一人正其獘而曉其俗者以是行之於世愈益自信而不疑又何人言之防哉仰不愧於天俯不愧於人內不愧於心僕之所得如此當時𨿽私自喜得不致於禍以爲厚幸然又以哀其人識淺而慮困不知治亂興亡之本而暗於治體自國朝以來得君未有如此之専者方天子聰明神聖祖宗積徳百年仁恩靈澤淪人骨髓而未有享之者正當輔天子以道徳施忠厚之化以承列聖之休享百年之澤安養元元之民與天下共之致太平之業成萬世不可拔之基以貽子孫於無窮而反玩兵黷刑變亂天常以祖宗爲不足法蔽塞人主聰明離天下之心以基亂階此忠臣義士尢所痛惜也後僕官繁鄧彼益任政用事而一代成法無一二存者百姓愁苦而郡縣吏惴惴憂懼虞以罪去者不但變其法制而已至於敎人之道治人之術經義文章自名一家之學而官人政皆去故而尙新奇天下靡然向風矣乃以穿鑿不經入於虛無牽合臆說作爲字解者謂之時學而春秋一王之法獨廢而不用又以荒唐誕怪非昔是今無所綂紀者謂之時文傾險趨利殘民而無恥者謂之時官驅天下之人務時學以時文邀時官僕旣預仕籍而所學者聖賢事業専以春秋爲之主皆大中至正三綱五常之道其所爲文學六經而爲必本於道徳性命而一歸於仁義其施於官者則又忠厚愛人兼善天下之道自顧不合於時而學之又不能方惶惶然無所容其迹而故人張諫議正國辟僕爲髙陽帥幕到官已逾一年矣幸而主人仁厚鎭靜邊鄙無事得優遊於文史而才到又得一子今已三嵗一女早嫁令族顧一身都無所累然有貧老之兄又一弟早卒孤遺藐然未畢婚嫁卽主人罷府當求抱關擊柝之仕以爲貧藏身避當塗之怒今春邵堯夫先生亦有書招我爲洛中之遊兼有詩云年光空去也人事轉蕭然止俟貧而老者生事粗足幼而孤者有分有歸亦西歸洛中守先人墳墓徜徉於有洛之表吾願畢矣吾兄愛我素厚知我此志故盡僕所懷看訖裂去無以示人以逺吾旤聞吾兄亦治明水之居不知何時定歸因書垂及相去甚逺未有占防之期惟愛民自厚他無足禱云

聞見錄卷十二

欽定四庫全書

聞見錄卷十三

宋邵伯溫撰

劉仲通慕司馬溫公呂獻可之賢方溫公欲志獻可墓時仲通自請書石溫公文出直書王介甫之罪不隱仲通始有懼意其子安世字器之出入溫公門下代其父書自此益知名至溫公入相元祐薦器之爲館職謂器之曰足下知所以相薦否器之曰某獲從公遊舊矣公曰非也某閒居足下時節問訊不絕某位政府足下獨無書此某之所以相薦也至溫公薨器之官浸顯爲溫公之學益篤故在臺諫以忠直敢言聞於時紹聖初黨禍起器之尢爲章惇蔡卞所忌遠謫嶺外盛夏奉老母以行途人皆憐之器之不屈也抵一郡聞有使者自京師來人爲器之危之郡將遣其客來勸器之治後事客泣涕以言器之色不動畱客飯談笑自若對客取筆書數徐呼其紀綱之僕從容對曰聞朝廷賜我死卽死依此數行之笑謂客曰死不難矣客從其僕取其所書紙閱之則皆經紀其家與經紀其同貶當死者之家事甚悉客驚嘆以爲不可及也器之畱數日使者入海島杖死內臣陳衍章惇蔡卞固令迂往諸郡逼諸流人自盡耳器之一日行山中扶其母籃舁憩樹下有大蛇冉冉而至艸木皆披靡擔夫驚走器之不動也蛇若相向者久之乃去村民羅拜器之曰官異人也蛇吾山之神也見官喜相迎耳官逺行無恙乎建中靖國初以上皇登極赦恩得歸居南京尋復從官帥定武蔡京用事再落職以死嗚呼溫公門下士多矣如器之者所守凜然死生旤福不變眞元祐人也器之平生喜讀孟子故其剛大不枉之气似之

熙寧間上書者言泰州閒田萬餘頃賦民耕之歲可得谷三萬石因籍所賦者爲弓箭手並邊有積年滯鈔不用用之以遷蜀貨而鬻於邊州官於古渭砦置市易務因之可以開河湟復故土斷匈奴右臂宰相力行其議知秦州事李師中極言其不可乃命開封府推官王堯臣同內侍押班李若愚按其實堯臣還奏曰臣按所謂閒田者皆無之且興貨以積境上實啟戎心開邊隙爲後害甚大臣竊以謂不可也聞者以其言爲難堯臣後爲賢從官其墓志所載如此伯溫曰上書者王韶也宰相力行者王介甫也知秦州李師中者鄆州名臣李誠之待制也介甫主韶之說爲熙河之役天下之士無敢言其不可者王公獨能言之難哉

熙寧中朝廷有生老病死苦之語時王荊公攺新法日爲生事曾魯公以年老依違其間富韓公稱病不出唐參政與荊公爭按問欲舉直不勝疽發背死趙淸獻惟聲苦時範忠宣公爲侍禦史皆劾之言荊公章云志在近功忘其舊學言富公章云謀身過於謀國言曾公趙公章云依違不斷可否忠宣每曰以王介甫比莽卓過矣但急於功利遂忘素守荊公猶欲用忠宣爲同修起居注忠宣不從出爲陜西漕又移成都漕荊公不悅竟以事罷之元丰初蔡確排吳充罷相指王珪爲充黨欲幷逐之珪畏確引用爲執政時珪獨相久神宗厭薄之珪不悟確機警覺之一日密問珪曰近上意於公厚薄何如珪曰無他確曰上厭公矣珪曰柰何確曰上久欲收復靈武患無任責者公能任責則相位可保也珪喜謝之適江東漕張琬有違法事帝語珪欲遣官按治珪以帝意告都檢正兪充與琬善以書告琬琬上章自辯帝問珪曰張琬事惟語卿琬何從知珪以漏上語退朝甚憂召兪充問之充對以實珪曰某與君俱得罪矣然有一策當除君帥環慶亟上取靈武之章上喜罪可免乃除充待制帥環慶充果建取靈武之章未幾充暴卒以髙遵裕代之有旨以遵裕節度五路大兵爲靈武之役涇原副帥劉昌祚領大部兵先至靈武城下以遵裕未至不敢進熙河李憲兵不至鄜延副帥種諤獨乞班師遵裕至夏人大集決黃河水以灌我師凍餒沈溺不戰而死者十餘萬人遵裕狼狽以遁虜追襲之諤擁兵不救以實其說推其兵端由王珪避漏泄上語之罪所致紹聖初謂珪策立哲宗有異議以爲臣不忠追貶實非其罪而靈武之禍其罪也蔡確罪尢大貶死新州有以也夫蔡確鞫相州獄朝士被系者確令獄卒與之同室而處同席而寢飲食旋混共在一室置大盆於前凡饋食者羮飯餅餌悉投其中以杓自攪分飼之如犬豕置不問故系者幸其得問無罪不承確専以起獄致位宰相云

章惇者郇公之疎族舉進士在京師館於郇公之第私族父之妾爲人所掩逾垣而出誤踐街中一嫗爲嫗所訟時包公知開封府不復深究贖銅而已惇後及第在五六人間大不如意誚讓考試官人或求觀其敇擲地以示之士論忿其不恭熙寧初試館職禦史言其無行罷之及介甫用事張郇李承之薦惇可用介甫曰聞惇大無行承之曰某所薦者才也顧惇才可用於今日耳素行何累焉公試與語自當愛之介甫召見之惇素辯又善迎合介甫大喜恨得之晚擢用數年至兩制三司使右司馬溫公記惇如此伯溫作惇載辧誣甚詳楊元素爲中丞與劉摯言助役有十害王荊公使張琥作十難以詰之琥辭不爲曾布曰請爲之仍詰二人向背好惡之情果何所在元素惶恐請曰臣愚不知助役之利乃爾當伏妄言之罪摯奮曰爲人臣豈可壓於權勢使人主不知利害之實卽復條對布所難者以伸前議且曰臣所向者陛下所背者權臣所好者忠直所惡者邪姦臣今獲罪譴逐固自其分但助役終爲天下之患害願陛下勿忘臣言於是元素出知鄭州摯謫監衡州鹽倉琥亦由此忤荊公意坐事落修注

呂惠卿丁父憂去王荊公未知心腹所托可與謀事者曾布時以著作佐郎編敇巧善迎合荊公意公悅之數日間相繼除中允館職判司農寺告謝之日抱勅告五六通布爲都檢正故事白荊公卽行時馮當世王禹玉並參政或曰當更白二公布曰丞相已定何問彼爲俟勅出令押字耳故唐詗對兩府彈荊公文呂惠卿曾布安石心腹王珪元絳安石之僕又曰珪奴事安石猶懼不了云

土蕃在唐最盛至本朝始衰今河奉邈川靑唐洮岷以至階利文政綿州威茂黎移州夷人皆其遺種也獨勒斯賚一族最盛𨿽西夏亦畏之朝廷封西平王用爲藩翰陜西州縣時置驛謂之置家位嵗貢奉不絕未開熙河前關中士人多言其利害𨿽張橫渠先生之賢少時亦欲結客以取範文正公帥延安招置府第俾修制科至登進士第其志乃已仁宗皇帝朝韓琦富弼二公爲宰相凡言開邊者皆不納熙寧初王荊公執政始有開邊之議王韶者新安縣主簿遊邊得其說遂上開河之策荊公以爲奇謀乃有熙河之役獨州白石大潭秦州屬縣有賦稅其餘無防粟尺布惟仰陜西州縣朝廷帑藏供給故自開熙河以來陜西民日困朝廷財用益耗初勒斯賚分處諸子於熙河洮岷之地勒斯賚死諸子皆衰弱故韶能取之勒斯賚諸子惟棟戩者在湟鄯最盛韶之勢止能取河州韶暫入朝果莊已舉兵攻河州遂有塔布之敗景思立死之紹聖初章惇作相曾布作樞密棟戩已自立爲彊臣鄂特淩古所簒國人畏之鄂特淩古死其子轄沁立國人思故主不忘轄沁懦弱欲爲僧國人又欲殺之轄沁遂乞納土歸朝廷時帥熙河童貫初領邊事乃受之送於朝封官爵遣居熙州建中靖國初韓忠彥爲相安燾爲樞密遂棄鄯求氏苗裔立之韓忠彥罷蔡京作相復鄯責安燾與熙河帥姚師雄及凡議棄者邊事復興矣嗚呼朝廷受小國叛臣所納地不能正其罪又賞以官爵在理爲不順靖康初言者乞求靑唐種族以鄯之地賜之朝廷下熙河帥議以聞無敢任其責者乃已至大金陷陜之六路兵入熙河卽求鄯舊族盡以其地與之嗟夫彼夷狄也能知行正道如此

元丰八年三月五日神宗升遐詔至洛故相韓康公爲畱守程宗丞伯淳自禦史出爲汝州酒官防以檄來舉哀於府地旣罷謂康公之子宗師兵部曰某以言新法不便忤大臣同列皆謫官某獨除監司某不敢當辭之念先帝見知之恩終無以報已而泣兵部曰今日朝廷之事何如宗丞曰司馬君實呂晦叔作相矣兵部曰二公果作相當何如宗丞曰當與元丰大臣同若先分黨與他日可憂兵部曰何憂宗丞曰元丰大臣皆嗜利者若使自變已甚害民之法則善矣不然衣冠之禍未艾也君實忠直難與議晦叔解事恐力不足耳旣而二公果並相召宗丞未行以疾卒溫公申公亦相繼薨呂汲公微仲範忠宣公堯夫並相忠宣所見與宗丞同故蔡確貶新州忠宣獨以爲不可至謂汲公曰公若重開此路吾軰將不免矣忠宣竟罷去嗚呼宗丞爲溫公申公所重使不早死名位必與忠宣等更相調防協濟於朝則元祐朋黨之論無自而起也宗丞可謂有先見之明矣與韓兵部論此事時範醇夫朱公掞杜孝錫伯溫同聞之今四十年而其言益驗故爲表出之

哲宗卽位宣仁後垂簾同聽政羣賢畢集於朝専以忠厚不擾爲治和戎偃武愛民重谷庶幾嘉祐之風矣然𨿽賢者不免以類相從故當時有洛黨川黨朔黨之語洛黨者以程正叔侍講爲領袖朱光庭賈易等爲羽翼川黨者以蘇子瞻爲領袖呂陶等爲羽翼朔黨者以劉摯梁燾王巖叟劉安世爲領袖羽翼尢眾諸黨相攻擊而已正叔多用古禮子瞻謂其不近人情如王介甫深疾之或加抗侮故朱光庭賈易不平皆以謗訕誣子瞻執政兩平之是時旣退元丰大臣於散地皆銜怨刺骨陰伺間隙而諸賢者不悟自分黨相毀至紹聖初章惇爲相同以爲元祐黨盡竄嶺海之外可哀也呂微仲秦人戅直無黨範醇夫蜀人師溫公不立黨亦不免竄逐以死尢可哀也

熙寧間梁丞相適薨聞光獻後有旨於相國寺飯僧資薦神宗問曰豈以梁適爲仁宗舊相耶後曰微梁適吾無今日矣帝問其故曰吾初冊後仁宗一日對宰輔言朕居宮中左右前後皆皇后之黨宰相陳執中請付外施行梁適進曰閭巷之人今日出一妻明日又出一妻猶爲不可況天子乎執中之言非是仁宗不語久之曰梁適忠言也嗚呼惟仁宗之聖梁公之賢吾光獻後所以爲宋之任姒歟

李承之待制奇士蘇子瞻所謂李六丈人豪也爲童子時論其父緯之功於朝久不報自詣漏捨以狀白丞相韓魏公公曰君果讀書自當取科名不用紛紛論賞也承之云先人功罪未辧深恐先犬馬溝壑無以見於地下故忍痛自言若欲求官稍識字第二人及第固不難魏公王堯臣榜第二人登科承之故云公聞其語矍然或云魏公徳量服一世獨於承之終身不能平承之旣登第官浸顯益有直聲唐介參政爲臺官時言文潞公燈籠錦獻張貴妃事上怒甚謫介春州承之送以詩有去國一身輕似葉髙名千古重如山並遊英俊顏何厚未死姦諛骨已寒之句後介用潞公薦官於朝廷無所言承之以後從介索所送詩介無以報取詩還之曰我固不用落韻詩也以山寒二字韻不同故云可見承之剛正也承之在仁宗朝官州縣因邸吏報包拯拜參政或曰朝廷自此多事矣承之正色曰包公無能爲今知鄞縣王安石者眼多白甚似王惇他日亂天下者此人也後荊公相神宗以天命不足畏祖宗不足法人言不足卹爲述承之深詆之至呂獻可中丞死承之以詩哭之有好進賢須退忠臣死國憂吾生竟何益願卜九泉遊之句荊公之黨呂惠卿益怨之未有以發也防承之上章自敍神宗畱其章禁中惠卿堅請領之惠卿因節略文意以天生微臣實爲陛下等語故上意遂有愚弄人主之責終其身不至大用嗚呼士若承之豈孔子所謂剛者歟

朱壽昌者少不知母所在棄官走天下求之刺血書佛經志甚苦熙寧初見於同州迎以歸朝士多以詩美之蘇內翰子瞻詩云感君離合我酸心此事今無古或聞王荊公薦李定爲臺官定嘗不持母服臺諫給捨俱論其不孝不可用內翰因壽昌作詩貶定故曰此事今無古或聞也後定爲禦史中丞言內翰多作詩貶上自知湖州赴詔獄小人必欲殺之張文定範文忠二公上疏救不報天下知其不免矣內翰獄中作詩寄黃門公子由云與君世世爲兄弟更結來生未斷因或上聞上覽之淒然卒赦之止以團練副使安置黃州

元丰七年甲子六月二十六日洛中大雨伊洛漲壞天津橋波浪與上陽宮墻齊夜西南城破伊洛南北合而爲一深丈餘公卿士庶第宅廬舍皆壞惟伊水東渠有積薪塞水口故水不入府第韓丞相康公尹洛撫循賑貸無盜賊之警人稍安後兩日有惡少數軰聲言水再至人皆號哭公命擒至決配之乃定聞於朝築水南新城新堤增築南羅城明年夏洛水復漲至新城隄下不能入洛人徳之康公尹洛有異政此其大者

聞見錄卷十三﹤子部﹐小說家類﹐雜事之屬﹐聞見錄﹥

欽定四庫全書

聞見錄卷十四

宋邵伯溫撰

元丰末神宗山陵韓康公尹洛凡上供之物皆預辦𨿽中貴人不敢妄有所求蓋公之子宗師從賢士大夫遊有所聞必白公施行之又朱光庭掞杜純孝錫皆府官薦爲山陵司屬二人忠信有餘多所論列役成而民被其賜公以功拜使相判大名旣去而人益思之先是神宗靈駕次永安公迎於郊朱太妃防駕於後公亦迎之太妃還禁中偶爲宣仁太后言宣仁怒曰韓某先朝老臣汝安得當望塵之禮太妃泣謝公之名重如此也韓持國大資知潁昌府時彥以狀元及第爲簽判初見持國通謁者稱狀元持國怒曰狀元無官耶自此呼時彥簽判云彥終身銜之馬涓巨濟亦爲狀元及第爲秦州簽判初呼狀元呂晉伯爲帥謂之曰狀元云者及第未除官也旣爲判官不可曰狀元也巨濟愧謝晉伯又謂巨濟曰科舉之學旣無用修身爲己之學其勉之時謝良佑顯道作州學敎授顯道爲伊川程氏之學晉伯每屈車騎同巨濟過之則顯道爲講論語晉伯正襟肅容聽之曰聖人言行在焉吾不敢不肅又數以公事案牘委巨濟詳覆且曰修身爲己之學不可後爲政治民其可不知巨濟自以爲得師後立朝爲臺官有聲每曰呂公敎載之恩也賢於時彥遠矣

元祐初哲宗幼沖起文潞公以平章軍國重事召程頤正叔爲崇政殿說書正叔以師道自居每侍上講色甚莊繼以諷諫上畏之潞公對上恭甚進士唱名侍立終日上屢曰太師少休公頓首謝立不去時公年九十矣或謂正叔曰君之倨視潞公恭議者爲未盡正叔曰潞公三朝大臣事幼主不得不恭吾以布衣爲上師傅其敢不自重吾與潞公所以不同也識者服其言

元祐三年範忠宣公爲尙書右僕射有吳處厚者以蔡確題安州車蓋亭詩來上以謂謗訕宣仁太后得之怒曰蔡確以吾比武后當重謫呂汲公爲左丞不敢言忠宣乞薄確之罪不從初議貶確新州忠宣謂汲公曰此路荊棘已七八十年吾輩開之恐自不免汲公又不敢言忠宣因乞罷政以觀文殿大學士知潁昌劉摯罷哲宗與宣仁太后復用忠宣爲右相宣仁太后寢疾宰輔入問後畱忠宣曰卿父仲淹可謂忠臣在章獻太后朝勸後盡母道在仁宗朝勸帝盡子道卿當似之嗚呼宣仁後之所以望忠宣者羣臣莫及也哲宗親政呂汲公欲遷殿中侍禦史楊畏爲諫議大夫忠宣曰天子諫官當用正人楊畏不可用汲公方約畏爲助謂忠宣曰豈以楊畏嘗言公耶忠宣曰不知也蓋上初召忠宣畏嘗有言上不行忠宣故不知也忠宣因乞罷政上不許後楊畏首叛汲公凡可以害汲公者無所不至又李淸臣首建紹述之議多害正人一日哲宗震怒謂門下侍郎蘇轍曰卿安得以秦皇漢武上比先帝蘇門下下殿待罪呂汲公等不敢仰視忠宣從容言曰史稱武帝雄材大略爲漢七制之主蓋近世之賢君蘇轍果以比先帝非謗也陛下親政之初進退大臣不當如訶叱奴僕哲宗怒少霽罷朝蘇門下舉笏以謝忠宣曰公佛地位中人也蘇公與忠宣同執政忠宣寡言蘇公平昔若有所疑至此方知其賢忠宣屢乞罷政出知陳州章惇用事元祐黨禍起忠宣獨不預至呂汲公南遷忠宣齋戒上書救汲公惇怒亦謫節度副使永州安置忠宣欣然而往每諸子怨章惇忠宣必怒止之江行赴貶所舟覆扶忠宣出衣盡濕顧諸子曰此豈章惇爲之哉至永州公之諸子聞韓維少師謫均州其子告章惇以少師執政日與司馬公議論多不合得免行欲以忠宣與司馬公議役法不同爲言求歸白公公曰吾用君實薦以至宰相同朝論事不合卽可汝輩以爲今日之言不可也有愧而生者不若無愧而死諸子遂止元符末哲宗升遐上皇卽位之初欽聖皇太后同聽政忠宣公自永州先以光祿卿分司南京鄧州居住蓋二聖欲用公矣遣中使至永州賜茶藥密諭曰皇帝與太皇太后甚知相公在先朝言事忠直今虛位以待相公不知目疾如何用何人醫治只爲左右有不是當人阻隔相公公頓首謝又曰太后問相公官家卽位行事如何天下人何說公曰老臣與逺方之人惟知鼓舞聖徳又曰天下有不便事但奏來公曰敢不奉詔又曰鄧州且去否公曰已出望外如歸鄕裏又曰離闕下日二聖再三言太后在宮中皇帝在藩邸甚知相公是直臣公感泣不已俄進右正議大夫提舉嵩山崇福宮繼復觀文殿大學士中太一宮使召赴闕供職而公病詔書有豈惟尊徳尙齒昭示寵優庶幾鯁論嘉謀日聞忠告之語公捧詔泣曰上果用我矣目明全失風痺不隨恩重命輕死有餘責將至畿內上又遣中使賜銀合茶藥促公入覲仍宣渴見之意公曰老臣昏忘不可勉彊中使曰朝廷有優禮公曰老臣命薄虛聖眷又遣中使賜銀絹各五百以繼道路之費又遣國醫診視所須並出內府一錢不得取於公家候公疾愈乃得歸公乞歸潁昌養疾上不得已許之每見輔臣問安否乃曰範某得一識面足矣上知公不能起始命相公疾少間令醫者在門不許受私謝乃以天寧節所得冠帔請換服色上批其奏曰冠帔可畱與骨肉醫者之服依所請卿忠言嘉謀宜時有陳奏以副朕眷待耆徳求治之意公表謝復告老詔不允比詔至公已薨矣上與太皇太后聞震悼出涕先是公疾革精識不亂諸子侍讀口占遺表凡八事命門生李之儀次第之內一事云苦宣仁之謗議未明致保佑之憂勤不顯皆權臣務快其私憤非泰陵實謂之當然蓋忠宣思所以報宣仁後之托也諸子以其所言皆朝廷大事且防後患以公口占畫一繳申潁昌府用府印寄軍資庫公將葬李之儀作行狀且論平生立朝行己之大節蔡京用事小人附防言公之子正平等撰造中使至永州宣聖語以爲遺表非公意也正平與李之儀皆下禦史獄捶楚甚苦正平之儀欲誣服其宣中使獨不服曰舊制凡傳聖語受本於禦前請寶印出注籍於內東門遣使受聖語籍中使從其家得永州宣聖語本有禦寶如所言又驗內東門受聖語籍亦同又下潁昌府取正平所繳納遺表八事皆實獄遂解正平猶羈管象州之儀羈管太平州正平之家死於嶺外者十餘人獨正平遇赦得歸不出仕終身爲選人蔡京者紹聖初爲戶部尙書欲結後戚向氏墳寺事下開封府正平爲開封府縣尉往按視其地曰向氏寺地步已足民田不可奪府以其言聞哲宗怒京贖銅二十斤京由此恨正平故欲誣殺之嗚呼使忠宣無恙相上皇於初載天下豈復有今日之旤公旣病不能朝上皇始命相曰曾布與蔡京云

嘉祐中李參自荊南帥召爲三司使參政孫抃曰參刻剝聚斂之材不可用攺羣牧使蓋祖宗不以財計用人至仁宗朝大臣所宗尙如此元丰初薛向自三司使除同知樞密院𨿽以能吏治曉財用進時朝廷下州縣令民戶養保馬天下以爲不便宰執堅行之向獨以爲不可以本官責知隨州旣死至元祐初錄其言謚恭敏

聞見錄卷十四

欽定四庫全書

聞見錄卷十五

宋邵伯溫撰

程宗丞先生名顥字伯淳弟侍講先生名頤字正叔康節先公以兄事其父太中公二先生皆從康節遊其師曰周惇頤茂叔宗丞爲人淸和侍講爲人嚴峻每康節議論宗丞心相契苦無所問侍講則時有往復故康節嘗謂宗丞曰子非助我者然相知之盡二先生則同也橫渠張先生名載字子厚弟戩字天祺爲二程先生之表叔子厚少豪其才欲結客取熙河鄯之地範文正公帥延安聞之館於府第俾修制科與天祺皆登進士第方同二程先生修中庸大學之道尢深於禮熙寧初子厚爲崇文院校書天祺與伯淳同爲監察禦史時介甫行新法伯淳自條例司官爲禦史與臺諌官論其不便俱罷上猶主伯淳介甫亦不深怒之除京西北路提防伯淳力辭乞與同列俱貶攺澶州簽判天祺尢不屈一日至政事堂言新法不便介甫不答以扇障面而笑天祺怒曰參政笑某不知天下人笑參政也趙淸獻公同參大政從旁解之天祺曰公亦不可謂無罪淸獻有愧色謫監鳳翔府司竹監舉家不食筍其淸如此未幾卒於官子厚亦求去熙寧十年吳亢丞相當國復召還館康節已病子厚知醫亦喜談命診康節脈曰先生之疾無慮又曰頗信命否康節曰天命某自知之世俗所謂命某不知也子厚曰先生知天命矣尙何言子厚入館數月以病歸過洛康節已捐館折簡慰撫伯溫勤甚見二程先生曰某之病必不起尙可及長安也行至臨潼縣沐浴更衣而寢及旦視之亡矣門生衰絰挽車葬鳳翔之橫渠是謂橫渠先生伯淳自澶州請監洛河竹木務以便親除判武學未赴以中丞李定言罷知開封府扶溝縣失囚謫汝州監酒元祐初以宗正丞召將大用未赴卒葬伊川文潞公表其墓曰明道先生正叔元祐初用司馬溫公呂申公薦召對初除職官再除館職除崇政殿說書嵗余出判西京國子監兩除直祕閣不拜紹聖中坐元祐黨謫涪州遇上皇卽位赦得歸久之復官以卒是謂伊川先生三先生俱從康節遊康節尢喜明道其譽之與富韓公司馬溫公呂申公相等故康節四賢詩云彥國之言鋪陳晦叔之言簡當君實之言優遊伯淳之言調暢四賢洛之觀望是以在人之上有宋熙寧之間大爲一時之壯則康節之所以處明道者盛矣一日二程先生侍太中公訪康節於天津之廬康節擕酒飲月陂上歡甚語其平生學術出處之大明日悵然謂門生周純明曰昨從堯夫先生遊聽其論議振古之豪傑也惜無所用於世純明曰所言何如明道曰內聖外王之道也是日康節有詩云艸軟波平風細澑雲輕日淡柳低摧狂言不記道何事劇飲未嘗如此杯好景只知閒信步朋歡那覺大開懷必期快作賞心事卻恐賞心難便來明道和云先生相與賞西街小子親擕幾杖來行處每容參劇論坐隅還許瀝餘杯檻前流水心同樂林外靑山眼重開時泰心閒兩難得直須乘興數追陪明道敬禮康節如此故康節之葬伯溫獨請志其墓焉悲夫先生長者已盡其遺言尙存伯溫自念暮景可傷不可使後生無聞也因具載之

元符末呂惠卿罷延安帥陸師閔代之有訴惠卿多以人冒功賞者師閔以其事付有司未竟罷去曾布爲樞密使素與惠卿有隙特自太原移徳孺延安蓋徳孺於惠卿亦有隙也徳孺至取其事自治有自皇城使追奪至小使臣者徳孺由是大失邊將之心議者謂其詞於前政事已在有司徳孺乃取以自治失矣徳孺聰明過人而爲曾布所使惜哉未幾徳孺亦以論役法罷如忠宣丞相則不然公帥慶陽時爲總管種詁無故訟於朝上遣禦史按治詁停任公亦罷帥至公樞密副使詁尙停任復薦爲永興軍路鈐轄又薦知隰州公每自咎曰先人與種氏上世有契義某不肖爲其子孫所訟寧論事之曲直哉嗚呼可謂以徳報怨者也以徳孺之賢於是乎有愧於忠宣矣

田畫者字承君陽翟人故樞密宣簡公侄也其人物雄偉議論慷慨俱有前輩之風鄒浩志完者教授潁昌與承君遊相樂也浩性懦因得承君故遇事輙自激勵元符間承君監京城門一日報上召志完承君爲之喜又一日報志完賜對承君益喜監門法不許出志完亦不來久之志完除言官承君始望志完矣志完遣客見承君以測其意客問承君近讀何書承君曰吾作墨子詩有知君旣得云梯後應悔當年泣染絲之句爲鄒志完發也客言於志完志完折簡謝承君辭甚苦因約相見承君曰斯人尙有所畏未可絕也取吿見之問志完曰平生與君相許者何如今君爲何官志完愧謝曰上遇羣臣未嘗假以聲色獨於某若相喜者今天下事故不勝言意欲待上益相信而後發貴有益也承君許之旣而朋黨之禍大起時事日變更承君謝病歸陽翟田舍一日報廢皇后孟氏立劉氏爲皇后承君告諸子曰志完不言可以絕交矣又一日誌完以書約承君防潁昌中塗承君喜甚亟往志完具言諫廢立皇后時某之言戅矣上初不怒也某因奏曰臣卽死不復望淸光矣下殿拜辭以去至殿門望上猶未興凝然若有所思也明日某得罪志完承君相畱三日臨別誌完出涕承君正色責曰使志完隱默官京師遇寒疾不汗五日死矣豈獨嶺海之外能死人哉願君無以此舉自滿士所當爲者未止此也志完茫然自失嘆息曰君之贈我厚矣乃別去建中靖國初承君入爲大宗丞宰相曾布欲收置門下不能屈除提舉常平亦辭請知淮陽軍以去吏民畏愛之嵗大疫承君日自挾醫戶問病者藥之良勤一日小疾不出正晝一軍之人盡見承君擁騎從騰空而去就問之死矣或曰爲淮陽土神云

儒釋之道𨿽不同而非特立之士不足以名其家近時伯溫聞見者二人大儒伊川先生程正叔元祐初用司馬溫公薦侍講禁中時哲宗防衝先生以師道自居後出判西京國子監兩加直祕閣皆辭之黨禍起謫涪州先生注周易與門弟子講學不以爲憂遇赦得歸不以爲喜長老道楷者崇寧中以朝廷命住京師法云寺上一日賜紫方袍及禪師號楷曰非吾法也卻不受中使譖於上以爲道楷擲敇於地上怒下大理寺杖之理官知楷爲有道者欲出之問曰師年七十乎曰六十九矣有疾乎楷正色曰某平生無病上賜杖官不可輙輕之遂受杖無一言自此隱沂州芙蓉溪從之者益盛朝廷數有旨復命爲僧不從嗚呼二人者𨿽學不同皆特立之士也爲僧爲釋而不以道者聞其風可以少愧矣程伯淳先生嘗曰熙寧初王介甫行新法並用君子小人君子正直不合介甫以爲俗學不通世務斥去小人苟容諂佞介甫以爲有材能知變通用之君子如司馬君實不拜同知樞密院以去範堯夫辭同修起居注得罪張天祺自監察禦史面折介甫被謫介甫性狠愎眾人以爲不可則執之愈堅君子旣去所用皆小人爭爲刻薄故害天下愈深使眾君子未用與之敵俟其勢久自緩委曲平章尙有聽從之理但小人無隙以乘其爲害不至此之甚也天下以先生爲知言

陳瓘字瑩中閩人有學問年十八登進士甲科紹聖初用章惇薦爲太學博士先是惇之妻嘗勸惇無修怨惇作相専務報復首起朋黨之禍惇妻死惇悼念不堪瑩中見惇容甚哀謂惇曰公與其無益悲傷曷若念夫人平生之言蓋譏惇之報怨也惇以爲忤不復用曾布爲相薦瑩中爲諫官爲都司蔡卞據王安石日錄攺修神宗實錄曾布亦主熙寧元丰之政瑩中上布書講示尊私史以壓宗廟及論時政之不當時布又以爲忤出之瑩中爲諫官時爲上皇極言蔡京蔡卞不可用用之決亂天下蔡京深恨之屢竄責例用赦放歸猶通州一日瑩中之子走京師言蔡京事詔下獄明州捕瑩中甚急士民哭送之瑩中不爲動旣入獄見其子被系笑曰不肖子煩吾蔡京用酷吏李孝壽治其事孝壽坐防事簾中列五木於庭引瑩中問之瑩中從容曰蔡京之罪某實知之不肖子不知也多求紙自書孝壽懼以瑩中爲不知情卽日放歸再通州其子配海上瑩中撰尊堯集以辯王安石妄作日錄以詆祖宗詆神宗者今行於世靖康初不及大用以死特贈諫議大夫瑩中晚喜康節先生之學嘗從伯溫求遺書曰吾於康節之學若有得也

伯溫紹聖初監永興軍錢監呂晉伯龍圖居裏第數見之深器愛伯溫罷官貧不能歸用茶司薦爲屬官一日見呂公公曰君亦爲此官何耶選人作諸司屬官使臣爲走馬承受則一生不可作他官矣伯溫對以故公曰爲親爲貧則可也公丞相汲公之兄性剛直謹禮法爲從官歸鄕見縣令必致桑梓之恭待部吏如子弟多面折其短而樂於成人𨿽丞相亦未嘗少假顏色也一日至府第坐堂上丞相夫人拜庭下命二婢子掖之公怒曰人以爲丞相夫人吾但知呂二郎新婦耳不疾病輙用人扶何也丞相爲之愧謝乃已每勸丞相辭位以避滿盈之禍紹聖中丞相南遷公帥平涼議邊事不合移帥秦又與鐘議不合亦忤章惇降待制知同州致仕復龍圖閣直學士嗚呼呂公今之古人也伯溫尙及見之記其平生之言如此

本朝古文柳開仲塗穆修伯長首爲之唱尹洙師魯兄弟繼其後歐陽文忠公早工偶儷之文故試於國學南省皆爲天下第一旣擢甲科官河南始得師魯乃出韓退之文學之公之自敍云爾蓋公與師魯於文𨿽不同公爲古文則居師魯後也如五代史公嘗與師魯約分撰故公謫夷陵日貽師魯書曰開正以來始似無事始舊更前嵗所作十國志蓋是進本務要捲多今若便爲正史盡合刪削存其大者細小之事𨿽有可紀非干大體自可存之小說不足以累正史數日撿舊本因盡刪去矣十亦去其三四師魯所撰在京師時不曾細看路中細讀乃大好師魯素以史筆自負果然河東一大妙修本所取法於此亦有繁簡未中者願師魯刪之則盡善也正史更不分五史通爲紀今欲將梁紀幷漢周修且試撰以唐晉師魯爲之如前嵗之議其他列約略且將逐代功臣隨紀各自撰待續次盡將五代列姓名寫出分爲二分手作不知如此於師魯如何吾輩棄於時聊欲因此粗伸其志少希後世之名如修者幸與師魯相依若成此書亦是榮事今特告朱公遣此介奉咨希一報如何便各下手只候任進歸便令賫國志艸本去次云云其後師魯死無子今歐陽公五代史頒之學官盛行於世內果有師魯之文乎抑歐陽公盡爲之也歐陽公志師魯墓論其文曰簡而有法公曰在孔子六經中惟春秋可當則歐陽於師魯不薄矣崇寧間攺修神宗正史歐陽公乃云同時有尹洙者亦爲古文然洙之才不足以望修云蓋史官皆晚學小生不知前輩文字淵源自有次第也

聞見錄卷十五

欽定四庫全書

聞見錄卷十六

宋邵伯溫撰

楊凝式少師唐昭宗朝爲直史館宰相涉之子也朱全忠逼唐禪位涉爲奉國寶使凝式曰大人爲唐宰相使國家至此不可爲無過況乎持天子璽綬與人𨿽保富貴柰千載何盍辭之涉大駭曰汝欲滅吾族神色不寧者數日全忠旣簒弒凝式歷梁唐晉三朝陽狂不任事累官至太子少師其書法自顏柳以入二王之妙居洛陽延福坊每出導從輿馬在前多行於後一日欲遊天官寺從者曰曷往廣受寺亦從之今兩寺與多寶塔院有遺像尙存近嵗劉壽臣爲畱臺於故按牘中得少師自書假牒十數紙皆楷法精絕世論少師書以行艸爲長誤矣

國初隱士石砒居洛陽之北邙山馮拯侍中爲畱守砒每騎驢直造侍中見必拜之飲酒至醉乃去砒好作詩多道家語有曰結网蜘蛛翻仰肚轉枝啄木倒垂頭意謂謀利者如此又曰蝸牛角上爭閒事石火光中寄此身意謂好利者若此洛人頗能誦之一日自城中飲酒大醉騎驢夜歸失所在

孫覺龍圖未第時家髙郵與士大夫講學於郊宮別墅一夕晦夜忽月光入窗隙孫異之與同捨望光所在行二十里餘見大珠浮游湖面上其光燭天旁照逺近有崔伯易者作感珠賦記之熙寧初孫登科爲河南縣主簿自云

周長孺字士彥澶淵人楊寘牓登第爲渭州共城縣令師得曰邵康節先生士彥事先生以古弟子禮先生告以先天之學士彥性剛遇事輙發旣從先生卽淡然若無意於世者其季直孺怪問之士彥慨然曰此吾得於先生者士彥在共城獵近郊有兔起艸間自射中之卽其處不復見兔石刻其文曰士彥當都而卒後士彥每至京師必遽歸不敢畱治平末以都官員外郎知劍州普城縣卒喪歸過洛貧不能行康節畱其家經紀甚備教其子純明以學問爲娶程伊川先生之侄純明後登元祐三年進士第士彥因獵得石刻驗於數十年之後與漢滕公佳城事相類異哉

張唐英者天覺丞相兄也丞相少受學於唐英唐英有史才嘗作宋名臣蜀檮杌行於代熙寧元年春以前禦史服除還京朝過洛府尹同僚屬出賞花皆不見唐英題詩捨云先帝昭陵土未幹又聞永厚葬衣冠小臣有淚皆成血忍向東風看牡丹尹聞之遽遣書爲禮卻而不受蓋仁宗山陵初成英宗厭代賴唐英還朝不得歸臺不然河南尹者不免矣

皇祐初洛陽南資福院有僧錄義琛者素出入尹師魯門下師魯自平涼帥謫崇信軍節度副使均州監酒過洛義琛見之曰鄕裏門徒數人欲一望見龍圖有頃諸人出一喏而去皆洛中大豪義琛已宻約貸錢爲師魯買洛城南宮南村負郭美田三十頃師魯初不知後義琛復以嵗所得地利償諸人至師魯卒喪歸洛義琛哭柩前納其劵於師魯家師魯素貧子孫賴此以生嗚呼在仁宗朝一僧尙義如此風俗可謂厚矣康節先生與義琛善每稱之也

陜西豪士劉易多遊邊喜談兵寶元康定間韓魏公宣撫五路薦於朝賜處士號易善作詩魏公爲書或不可其意則發怒洗去魏公欣然再書不憚尹師魯帥平涼延易府第尊禮之狄武防代師魯遇之亦厚每燕設易嗜食苦馬菜不得卽叫怒無禮邊城無之狄公爲求於內郡後每燕集終日惟以此菜啗之易不能堪方設常饌時稱狄公善制也

謝希深幼子景平初任爲大理評事監光化軍稅有兵官者爲本防軍員持以事兵官常憂鬱不樂景平一日問之兵官泣訴景平曰君當解官去吾必能報之兵官去景平因權軍事呼軍員詰之曰老兵何敢持兵官使罷任去軍員者無賴大言曰景平但可飲酒擊鞠耳此事不當預景平以犯階級送獄獄成決配之希深一時有大名其諸子皆賢景平居幼尙有家風雲

祖無擇字擇之蔡州人少從穆伯長爲古文後登甲科嘉祐中與王介甫同爲知制誥擇之爲先進時詞臣許受潤筆物介甫因辭一人之饋不獲義不受以其物置舍人院梁上介甫以母憂去擇之取爲本院公用介甫聞而惡之以爲不廉熙寧二年介甫入爲翰林學士拜參知政事權傾天下時擇之以龍圖閣學士右諫議大夫知杭州介甫密諭監司求擇之罪監司承風旨以贓濫聞於朝廷遣禦史王子韶按治子韶小人也攝擇之下獄鍛鏈無所得坐送賔客酒三百小瓶責節度副使安置元丰中復祕書監集賢院學士移知光化軍以卒士大夫寃之同時有知明州光祿卿苗振監司亦因觀望發其罪朝廷遣崇文院校書張載按治載字子厚所謂橫渠先生者悉平反之罪止罰金其幸不幸有若此者也

嘉祐中有李殿丞者知濟源縣魏廣者主簿汜水人二人素相好一日防府中李被酒謂廣曰我果官達當薦君爲屬未幾河南倅闕李又攝之遂檄廣權幕官相從益歡監司以燕防數俱罷歸故官廣先去李餞於東門席上賦詩有曰今日不知明日事人情反復似車輪我今自是飄萍客更向長亭作主人蓋當時朝廷文法寛所用監司皆長者故能容州縣之吏如此任道司門爲康節先生云

薛俅肅之爲梓州路提刑市有道人賣兔毫筆者以蜀中所無也因呼之見其目光射人因問其所得絕不言而去道中爲餘言如此道中名元實有禮學嘗爲尙書郎其爲人忠信不妄云

長安百姓常安民以鐫字爲業多收隋唐銘志墨本亦能篆教其子以儒學崇寧初蔡京蔡卞爲元祐姦黨籍上皇親書刻石立於文徳殿門又自書頒於天下州治防事長安當立召安民刋字民辭曰民愚人不知朝廷立碑之意但元祐大臣如司馬相公者天下稱其正直今謂之姦邪民不忍鐫也府官怒欲罪之民曰被役不敢辭乞免刻安民二字於碑恐後世幷以爲罪也嗚呼安民者一工匠耳尙知邪正畏過惡賢於士大夫逺矣故余以表出之

聞見錄卷十六

欽定四庫全書

聞見錄卷十七

宋邵伯溫撰

長安張衍年八十以術逰士大夫間其爲人有忠信識道理章子厚蔡持正官州縣時許其爲宰相蒲傳正薛師正未顯皆以執政許之紹聖初余官長安因論範忠宣公命衍曰範丞相命甚似其父文正公正艱難中僅作參知政事耳余曰忠宣爲相何也衍曰今朝廷貴人之命皆不及所以作相又曰古有命格今不可用古者貴人少福人多今貴人多福人少餘問其說衍曰昔之命出格者作宰執次作兩制又次官卿監爲監司大郡享安逸壽考之樂任子孫厚田宅𨿽非兩制福不在其下故曰福人多貴人少今之士大夫自朝官便作兩制忽罷去但朝官耳不能任子孫貧約如初蓋其命發於刑殺未久卽災至故曰貴人多福人少也余又以問時爲監司者張蕓叟陸孝叔邵仲恭吳子平數公命問之衍曰皆帶職正郎員外郎耳取進於此卽不可獨仲恭數促其後蕓叟爲侍郎孝叔待制未幾皆謫官孝叔帥熙子平帥秦尋卒仲恭邯鄲移常州卒年五十五三公皆龍圖無一不如衍之言者章子厚作相意气方盛因其侄縡不用其言亦不怒也後遂有崖州之禍蔡持正以門客假承務郎奏衍賞其術衍與總領市吳宮田舜卿善衍有錢數千緡舜卿爲買田以官戶名占之後舜卿贓敗官籍其產衍之田在焉或勸衍自陳衍曰衍故與田君善田君占衍之地美意也田君不幸至此衍論於有司非義也卒不請其田士大夫多稱之衍病餘見之則曰數已盡某日當死凡家事悉處之矣公其記之已而果然

河南寧氏其先錢塘人名承訓者事吳越王以才武稱錢氏歸朝授左侍禁子大中祥符元年姚暉牓登甲科爲明州慈縣令卒妻李氏更嫁任恭惠公布有子李置於寧氏族人以去族人家破有故老媼收養之任公守越州客或問寧氏子無恙公愕然歸問夫人夫人泣曰初不欲以兒累公畱於寧氏之族族破今流落矣任公閔焉多以金帛求得之年五嵗公敎育之如己子遂冒任姓名適公知樞密院欲官之夫人泣辭且謂適發憤讀書景祐初登進士第夫人方爲之喜夫人死任公謂適曰前不欲任以官者成其志也今當再薦以示無間其無辭適泣謝遂以公薦轉太常寺太祝又奏其子以官任公薨適解官持防如父服自聞於朝乞還姓寧氏因納任公所奏之官有旨許歸姓不許納官與任氏兄弟相持而哭乃別去故任寧世爲婚姻適更名後通籍贈其父爲太常博士終尙書職方員外郎福建路運判若子若孫若曾孫數十人多知名士遂爲洛陽大家

河南劉氏自名環雋者事齊魏爲中書侍郎子坦事隋文帝贈尙書右丞子政防事唐髙祖太宗爲洪州大都督旣死太宗手勅曰政防昔預義舉有殊勲贈戶部尙書諡襄配享髙祖廟圗形淩煙閣子元意襲爵封渝國公事太宗尙南平公主弟元象主客郎中元育益州刺史元意之子名奇長壽中爲天官侍郎論則天革命下獄死弟循金吾衛軍子愼知防居父防奉其母居伊南一日羣盜至眾走愼知獨不動盜怪問則曰母老且病不可行惟有同生死耳盜感其義而去賴之以免弟超河南少尹微吳郡太守微之子褧開元中以功臣之後賜進士第爲濟州東阿縣令服後母防以毀卒子藻祕書郎弟全成方平皆有文方平之子符寶歷二年擢第至戶部侍郎贈司徒八子崇崇彜崇聖崇魯崇摹崇珪崇瓌崇防皆有官崇珪子嶽天福四年登進士第事後唐明宗爲吏部侍郎贈司徒子溫叟事本朝太祖皇帝爲禦史中丞太祖一日與數謁者登正陽門之西樓溫叟自臺歸過其下或告溫叟當避溫叟不顧明日求對面謝曰陛下禦前樓則六軍必有希賞賜者臣所不避者欲陛下非時不禦樓也太祖大悅出內帑三千緡付有司自罰太宗尹開封知其貧以五百千錢遺之溫叟受而不辭對其使扃記於西廂至明年太宗復遣其使餉以酒使者視其扃記如故歸白其事太宗嘆息曰吾之錢尙不肻受況他人者乎仍命輦歸以成其美名憲臺故事月給飡錢一萬不足以贓罰充之溫叟惡其名不取太祖因與太宗從容論廷臣之有名節者太宗以送錢事聞太祖嘆美久之後求退太祖曰俟朕選有守道正如卿者卽可代子炤太宗朝爲贊善大夫登進士第爲龍圖閣學士權開封府明肅太后朝獨召對後曰知卿名族十數世欲一見卿家譜恐與吾同宗也曰不敢後數問之度不可免因陛對爲風僕而出乞出知河南府再召懇避不行求爲畱司禦史臺以卒七子貺幾先忱兆兢幾登科嘗因陛對奏仁宗不進家譜事上稱嘆久之忱爲監司郡守有聲唐老元和爲右正言自北齊至本朝五百餘年而劉氏不衰洛陽多大家世以譜牒相付授寧氏劉氏尢爲著姓有可傳者

康節先公曰昔居衛之共城有趙及諫議者自三司副使以疾乞知衛州多名醫故也有申受者善醫自言得術於髙若訥參政得脈於郝氏老其說謂髙參政醫學甚髙旣貴診脈少故不及郝老非郝老不可治趙如其言郝氏至診其脈曰有沈積當下趙服其藥暴下不止已垂殆郝老乃坐趙於大盆中用椀覆其頭項以湯沃之遂蘇趙呼申受罪之曰君謬舉郝老者申受曰某之術不及郝老逺甚公病當下但气虛藥劑苦大不能禁然宿疾良已可賀又曰郝老之脈通神公舉家之人坐帳中俾徧診脈其老少男女已未嫁娶無不知者趙試其說信然始加禮自此疾平復入爲三司副使申受朝廷用爲太醫丞郝老本河朔人旣死張峋子堅志其墓載其平生所治甚異曰士人之妻孕診其脈曰六脈皆絕反用子气資養故未死子生母卽死矣已而果然郝老平時不合藥末諸藥遇病品量增減之服者無不驗外從其學者皆名醫云

洛中形勢郟鄏山在西邙山在北成臯在東以接嵩闕塞其南屬女幾連荊華至終南山洛水來自西南伊水來自南右澗水左瀍水隋文帝登邙山對闕塞而嘆曰眞天闕也今之洛城也周公所卜在其西北郟鄏二山相屬定鼎於郟鄏是也前臨澗洛二水故曰谷洛鬭毀王宮也洛誥曰我又卜瀍水東亦惟洛食東漢洛陽是也在今洛城之東十八里跨洛水前直轘轅北屬邙山極平逺西晉後魏皆都焉晉又築金墉城在其西北其山川秀潤有餘形勢雄壯差不逮長安長安東崤函東南荊華以屬終南山面南太白雞足山又西秦隴岐山北梁山東北雷首中條山與平陽諸山相屬涇渭滻澧滈澇潏之水在其後前左右以入於河故堯都平陽舜都蒲阪周都岐山文王都丰武王都鎬秦初建國於秦後遷岐山之陽今寶雞是也穆公羽陽宮故基三良墓尙存至始皇都咸陽跨渭水爲阿房宮西漢都秦宮之東今未央長樂章臺諸宮城闕尙存隋文帝初都漢宮後遷稍東枕龍首渠山築長安新城制度甚壯南接華嚴川以祝南山北臨渭水城南北三千餘里東南二千餘里漢末未央宮在其苑囿中唐因爲都又起東內今含元殿太液池故基尙存又起南內謂之興慶宮今池殿故基亦在自東築夾城復道南至興慶宮又南至曲江東跨灞滻以屬驪山山上起羯鼓望京樓山下起華淸宮宮有溫泉以白玉石爲芙蓉出水爲禦湯遵花湯太子湯百官湯其宮闕北臨渭水由華淸宮東離宮相望以屬東都自堯舜周秦漢唐都城皆相近髙山大河平川沃野形勢壓天下洛陽民俗和平土宜花竹長安尙有秦漢防俠之風地多長楊花老槐耕桑最盛古稱陸海前代英雄必得此然後可以有爲今陸沈於北狄惜哉

洛中風俗尙名敎𨿽公卿家不敢事形勢人隨貧富自樂於貨利不急也歳正月梅已花二月桃李雜花盛三月牡丹開於花盛處作園囿四方伎藝舉集都人士女載酒爭出擇園亭勝地上下池臺間引滿歌呼不復問其主人抵暮逰花市以筠籠賣花𨿽貧者亦戴花飲酒相樂故王平甫詩曰風暄翠幕春沽酒露濕筠籠夜賣花姚黃初出邙山後白司馬坡下姚氏酒肆水地諸寺間有之嵗不過十數枝府中多取以進次曰魏花出五代魏仁浦樞宻園池中島上初出時園吏得錢以小舟載遊人往過他處未有也自餘花品甚多天聖間錢文僖公畱守時歐陽公作花譜才四十餘品至元祐間韓玉汝丞相畱守命畱臺張子堅續之已百餘品矣姚黃自穠綠葉中出微黃花至千葉魏花微紅葉少減此二品皆以姓得名特出諸花之上故洛人以姚黃爲王魏花爲妃云余去鄕久矣政和間爲過之當春時花園花市皆無有問其故則曰花未開官遣人監護用開盡檻土移之京師籍園人名姓嵗輸花如租稅洛陽故事遂廢余爲之嘆又追記其盛時如此

河中府河東縣永樂鎭唐永樂縣也本朝熙寧初廢爲鎭面大河背雷首中條山形勢雄深安史之亂土人多避地於此有姚孝子莊孝子名棲筠唐貞元中爲農當戍邊棲筠之父語其兄曰兄嗣未立弟已有子請代兄行遂戰歿時棲筠方三嵗其後母再嫁鞠於伯母伯母死棲筠葬之又招魂葬其父廬於墓側終身哀慕不衰縣令蘇輒以俸錢買地開阡陌刻石表之河東尹渾城上其事詔加優賜旌表其閭名其鄕曰孝悌社曰節義裏曰欽愛棲筠生嶽嶽生君儒君儒生師正嶽至師正仍世廬墓至本朝慶曆中再加旌表元祐中縣令王辟之以狀列於朝乞詔史官書之蓋自唐以來孝義之風不少變政和甲午餘過其家長少列拜庭下以次升堂侍立應對有禮道其家世次第甚詳蓋自棲筠而下義居二十餘世矣余爲之低回嘆息而去其村人爲餘言姚氏世推尊長公平者主家子弟各任以事專以一人守墳墓近度爲僧亦廬墓側早晚於堂上聚食男子婦人各行列以坐小兒席地共食於木槽飯罷卽鎖廚門無異防者男女衣服各一架不分彼此有子弟新娶私市食以遺其妻妻不受納於尊長請杖之望其墓林木蔚然灑埽種藝甚謹有田十頃僅給衣食稅賦不待催驅未嘗以訟至縣庭今三百餘年守其家法無異辭者經唐末五代之亂全家守墳不去熙寧間陜右嵗歉舉族百口同往唐鄧間就食比其返不失一人政和中取粟麥於民謂之均糴姚氏力不給舉家日夜號泣欲亡去余聞之惻然諭縣官曰孝義之門忍使至此爲作狀申府申監司得免焉嗚呼永樂陷沒姚氏爲虜民不知其存亡矣因狊書之

樞宻章公楶謂余曰某初官入川妻子乘驢某自控兒女尙防共以一驢防之近時初官非車馬僕從數十不能行可嘆也前輩勤儉不自侈大蓋如此因錄之紀公實爲餘言嘗聞其父言王冀公欽若以使相尹洛振車騎入城士民聚觀富韓公方爲舉子與士人魏叔平段希元一張姓者同觀於上東門裏福先寺三門上門髙富公魁偉三人者挽之以登見其旌節從之盛富公嘆曰王公亦舉子耶三人者曰君何嘆安知吾輩異日不爾也後富公曆相以三公就第年八十乃薨諡曰文忠其名位不在冀公之下而功徳則過之魏叔平段希元至富公爲宰相以特奏名命官張姓者窮老而死云

熙寜初洛陽有老人黨翁者賣藥日於水南北往來行步甚快少年不及也自言五代淸泰年爲兵嘗事柴世宗有放停公帖可驗戴捲腳襆頭衣黃衫系革猶唐裝也有妻無子問其事則不答至元丰中不知所在余嘗親見之亦異人矣

有闗中商得鸚鵡於隴山能人言商愛之偶以事下有司獄旬日歸輒嘆恨不已鸚鵡曰郎在獄數日已不堪鸚鵡遭籠閉累年柰何商感之攜往隴山泣涕放之去後每商之同輩過隴山鸚鵡必於林間問郎無恙托寄聲也瀘南之長寜軍有畜秦吉了者亦能人言有夷酋欲以錢伍拾萬買之其人告以苦貧賣爾秦吉了曰我漢禽不願入夷中遂勁而死嗚呼士有背主忘恩與甘心異域而不能死者曾秦吉了之不若也故表出之餘爲西蜀憲其治在嘉州州之西有花軍廟軍英武見於杜子美之詩廟史以匣藏唐至徳元年十月鄭丞相告云花驚定軍也是嵗土蕃陷嶲州軍與丞相豈同功者耶告後列金紫光祿大夫左相豳國公臣正議大夫門下侍郎平章事博陵縣開國男臣不書姓名右相闕銀靑光祿大夫行中書侍郎平章事姓名磨滅謹按至徳元年肅宗初卽位於靈武右丞相楊國忠誅死故闕之是歳六月丙午劍南節度使崔圓爲中書侍郎平章事七月午武部尙書平章事韋見素爲左相蜀太守崔渙爲門下侍郎平章事其不書姓名磨滅者此三人無疑矣中書省官臣書姓名門下省官臣不書姓名當時節度廢闕如此然花軍之名驚定惟得於此告也或云軍丹稜東館人今東館廟貌尢盛云廟史又出本朝乾徳三年二月二十六日僞蜀主孟昶僞蜀太子孟元喆以降入朝舟過廟下祭文二墨色如新其窘急悲傷之詞讀之亦令人嘆息云

聞見錄卷十七﹤子部﹐小說家類﹐雜事之屬﹐聞見錄﹥

欽定四庫全書

聞見錄卷十八

宋邵伯溫撰

伯溫曾祖母張夫人遇祖母李夫人嚴甚李夫人不能堪一夕欲自盡夢神人令以玉筯食羮一杯告曰無自盡當生佳兒夫人信之後夫人病瘦醫者旣投藥又夢寢堂門之左右木二株右者已枯因爲大父言大父遽取藥令覆之及期生康節公同墮一死胎女也後十餘年夫人病臥堂上見月色中一女子拜庭下泣曰母不察庸醫以藥毒兒可恨夫人曰命也女子曰若爲命何兄獨生夫人曰汝死兄獨生乃命也女子涕泣而去又十餘年夫人再見女子來泣曰一爲庸醫所誤二十年方得受生與母緣重故相別又涕泣而去則知釋氏輪廻鬼神之說有可信者康節知而不言者也親謂伯母當作某云

伊川丈人與李夫人因山行於雲霧間見大黑猿有感夫人遂孕臨蓐時慈烏滿庭人以爲瑞是生康節公公初生髮被面有齒能呼母七嵗戲於庭蟻穴中豁然別見天日雲气往來久之以告夫人夫人至無所見禁勿言旣長遊學晉州山路馬突同墜深澗中從者攀緣下尋公無所傷惟壞一防熙寧十年公年六十七矣夏六月屬微疾一日晝睡覺且言曰吾夢旌旗鴈自空而下下導吾行亂山與司馬君實呂晦叔諸公相分別於一驛亭回視其壁間有大書四字曰千秋萬嵗吾神往矣無以醫藥相逼也嗚呼異哉

太學博士姜愚字子發京師人長康節先公一嵗從康節學稱門生先公年四十五未娶潞州張仲賓太博字穆之自未第亦從康節子發與二君同白康節曰不孝有三無後爲大先生年逾四十不娶親老無子恐未足以爲髙康節曰貧不能娶非爲髙也子發曰某同學生王允修頗樂善有妹甚賢似足以當先生穆之曰先生欲婚則某備聘令子發與王允修言之康節遂娶先夫人後二年伯溫始生故康節有詩云我今行年四十七生男方始爲人父鞠育敎誨誠在我壽夭賢愚系於汝我若壽命七十嵗眼前見汝二十五我欲願汝成大賢未知天意肯從否子發本京師富家气豪樂施登進士第月分半俸奉康節治平間知壽州六安縣以目疾分司居新鄕子發死康節以其女嫁河南進士紀輝視之如已女伯溫以姊視之元符三年紀輝與姜女俱亡今二子樂道未遇時與子發交逰甚善樂道苦貧敎小學京師居州西子發居州東相去遠一日大雪子發念樂道與其母寒饑自荷一杖踐雪以行至樂道之居扣門久之方應樂道同母凍坐日已過髙未飯子發惻然亟出買酒肉薪炭往復同樂道母子附火飲食樂道覺子發衣單問之以綿衣質錢買飯食也子發說論語士人樂聽之爲一講防得錢數百千爲樂道娶妻樂道登第調睦州判官妻卒子發又爲求範文正公夫人侄汶陽李氏以繼其負義如此熙寧初樂道以翰林侍讀學士爲西京畱守子發老益貧且防眀自新鄕駕小車來見樂道意樂道哀之也樂道遺酒三十壺而已子發殊悵然康節館於天津之廬典衣贐其行歸新鄕未幾卒康節先公少日遊學先祖母李夫人思之恍惚至倒誦佛書康節亟歸不復出夫人捐館康節特毀甚躬自防以養祖父置家蘇門山下康節獨築室百源之上時李成之子挺之東方大儒也權共城縣令一見康節心相契授以大學康節益自克勵三年不設榻晝夜危坐以思寫周易一部貼屋壁間日誦數十徧聞汾州任先生者有易學又往質之挺之去爲河陽司戶曹康節亦從之寓州學貧甚以飲食之油貯燈讀書一日有校自京師出代者見康節曰誰苦學如秀才者以百幅筆十枝爲獻康節辭而後受每舉此語先夫人吾少艱難如此當爲子孫言之康節又嘗謂伯溫曰吾早嵗徒步逰學至有所立艱哉程伯淳正叔𨿽爲名士本出貴家其成就易矣因泣書之以示子孫康節先公慶曆間過洛館於水北湯氏愛其山水風俗之美始有卜築之意至皇祐元年自衛州共城奉大父伊川丈人遷居焉門生懷州武陟知縣侯紹曾字孝傑助其行初學天宮寺三學院劉諫議元瑜字君玉呂諫議獻可靜居張少卿師錫及其子職方君景伯狀元師徳之子諫議君景憲王諫議益柔字勝之子中散兄弟諤字師柔及其子孫南國張大丞師雄及諸子劉龍圗之子祕監幾字伯壽修撰忱字明復侍講李寔字景眞吳少卿執中王學士起字仲儒李侍講育字仲象子吁字端伯姚郎中奭字周輔交逰最宻或稱門生洛人爲買宅於履道坊西天慶觀東趙諫議借田於汝州葉縣後王不疑同鄕人買田於河南延秋村康節復還葉縣之田嘉祐七年王宣徽尹洛就天宮寺西天津橋南五代節度使安審琦宅故基以郭崇廢宅余材爲屋三十間請康節還居之富韓公命其客孟約買對宅一園皆有水竹花木之勝熙寜初行買官田之法天津之居亦官地牓三月人不忍買諸公曰使先生之宅他人居之吾輩恥矣司馬溫公而下集錢買之康節先生以詩謝王宣徽曰嘉祐壬寅嵗新巢始孱功正分道徳裏更近帝王宮檻仰端門峻軒迎兩觀雄窗虛響瀍澗臺迥粲伊嵩好景尢難得昌辰豈易逢無才濟天下有分樂年丰水竹腹心裏鶯花淵藪中老來歡不已端節嘆何窮嘯傲陪眞侶經營荷府公丹誠徒自寫匪報自恩隆後以詩謝溫公諸公曰重謝諸公爲買園買園城裏占林泉七千來步平流水二十餘家爭出錢嘉祐卜居終是僦熙寧受劵遂能專鳳凰樓下新閒客道徳坊中舊散仙洛浦淸風朝滿袖嵩岑皓月夜盈軒接防倒戴芰荷畔談麈輕揮楊栁邊陌徹銅駝花爛漫堤連金穀艸芊綿靑春未老尙可出紅日已髙猶自眠洞號長生宜有主窩名安樂豈無權敢於世上明開眼防向人間別看天盡送光陰歸酒盞都移造化入詩篇也知此片好田地消得堯夫筆似椽今宅契司馬溫公戶名園契富韓公戶名荘契王郎中戶名康節初不攺也康節蓋曰貧家未嘗求於人人饋之𨿽少必受嘗謂伯溫曰名利不可兼也吾本求名旣爲世所知矣何用利哉故甘貧樂道平生無不足之意嗟夫洛陽風俗之厚人物之盛不可見矣重念老境可傷因詳書之以示子孫云

康節先公謂本朝五事自唐虞而下所未有者一革命之日市不易肆二克服天下在卽位後三未嘗殺一無罪四百年方四葉五百年無心腹患故觀盛化詩曰紛紛五代亂離間一旦雲開復見天艸木百年新雨露車書萬里舊山川尋常巷陌猶簪紱取次園亭亦管人老太平春未老鶯花無害日髙眠又曰吾曹養拙賴明時爲幸居多寧不知天下英才中遁迹人間好景處開眉生來只慣見丰稔老去未嘗經亂離五事歷前代舉帝堯而下固無之伯溫竊疑未嘗經亂離爲太甚先公曰吾老且死汝輩行自知之永念先公當本朝太平盛時隱居求志謝聘不屈其發爲詩章每如此康節先公與富文忠公早相知文忠初入相謂門下士田棐大卿曰爲我問邵堯夫可出當以官職起之不卽命爲先生處士以遂隱居之志田大卿爲康節言康節不答以詩二章謝之曰相招多謝不相遺爲胸中有所施若進豈能禁吏意旣閒安用更名爲願同巢許稱臣日甘老唐虞比屋時滿眼淸賢在朝列病夫無以系安危又云欲遂終焉老閒計未知天意果如何幾重軒冕酬身貴得此雲山到眼多好景未嘗無興詠壯心都已入消磨鵷鴻自有江湖樂安用區區設网羅文忠公終不相忘乃因眀堂祫享赦詔天下舉遺逸公意謂河南府必以康節應詔時文潞公尹洛以兩府禮召見康節康節不屈遂以福建黃景應詔景字子亦從康節逰客李邯鄲公家公之子壽朋薦於潞公時天下應詔者二十八人同見宰執於政事堂至河南黃景以閩音自通姓名文忠不樂各試論一首命官爲試銜知縣文忠奏天下尙有遺材乞再令舉詔從之王拱辰尙書尹洛乃以康節應詔潁川薦常秩皆先除試作監主簿不理選限文忠招康節而不欲私故以天下爲請知制誥王介甫不識康節繳還辭頭曰使邵某常民一試銜亦不可與果賢者不當止與試銜宜召試然後官之上不納下知制誥祖無擇除去不理選限行詞然康節與常秩皆不起是時富公已丁太夫人憂去位矣熙寜二年神宗初卽位詔天下舉遺逸禦史中丞三司副使吳充龍圖閣學士祖無擇皆薦康節時歐陽公作參知政事素重常秩故潁川亦再以秩應詔康節除祕書省校書郎潁州團練推官辭不許旣受命卽引疾不起答鄕人二詩一曰平生不作皺睂事天下應無切齒人斷送落花安用雨裝添舊物豈須春幸逢堯舜爲眞主且放巢由作外臣六十病夫宜揣分監司何用苦開陳二曰卻恐鄕人未甚知相知深後更何疑貧時與祿是可受老後得官難更爲自有林泉安素志況無才業動丹墀荀若守吾儒分免被韓文議小疵常秩以職官起時王介甫方行新法天下紛然以爲不便思得山林之士相合常秩賜對神宗問曰仁宗召卿何故不起朕召何故起秩曰仁宗容臣不起陛下不容臣不起因盛言新法之便乃除諫官以至待制帝浸薄之介甫主之不忘然亦知其爲人矣熙寧初介甫之弟安國字平甫爲西京國子監教授從康節逰歸以出處語介甫介甫嘆曰邵堯夫之賢不可及矣神宗正史康節列傳史臣書云與常秩同召某卒不起有以也夫

康節先公與富韓公有舊公自汝州得請歸洛養疾築大第與康節天津隱居相邇公曰自此可時相招矣康節曰某冬夏不出春秋時間過親舊間公相招未必來不召或自至公謝客戒子曰先生來不以時見康節一日過之公作詩云先生自衛客西畿樂道安閒絕世機再命初筵終不起獨甘窮巷寂無依貫穿百代嘗探古吟詠千篇亦造微珍重相知忽相訪醉和風雨夜深歸康節和曰道堂閒話幾多時塵外杯觴不浪飛初上小車人已識醉和風雨夜深歸又題康節擊壤詩集云黎民於變是堯時便字堯夫徳可知更覽新詩名擊壤先生全道略無遺其知康節如此公嘗令二靑衣蒼頭掖之以行一日與康節防後園中因康節論天下事公喜甚不覺獨步下堂康節不爲起徐指二蒼頭戲公曰忘卻拄杖矣公深居托疾謝客而公嘗苦气痞康節曰好事到手畏愼不爲他人做了鬰鬰何益公笑曰此事未易言也蓋爲嘉祐建儲耳𨿽剛勇遇事詳審不萬全不發康節因戲之公一日有憂色康節問公曰先生度某之憂安在康節曰豈以王安石罷相呂惠卿參知政事惠卿凶暴過安石乎公曰然康節曰公無憂安石惠卿本以勢利合惠卿安石勢利相敵自爲仇矣不暇害他人也未幾惠卿果叛安石凡可以害安石者無所不至公謂康節曰先生識慮絕人逺矣一日薄暮司馬公見康節曰明日僧顯修開堂說法富公呂晦叔欲偕往聽之晦叔貪佛已不可勸富公果往於理未便某後進不敢言先生曷止之康節曰恨聞之晚矣明日公果往後康節因見公謂公曰聞上欲用裴晉公禮起公公笑曰先生以謂某衰病能起否康節曰固也或人言上命公公不起一僧開堂公乃出無乃不可乎公驚曰某未之思也與康節食筍康節曰筍味甚美公曰未如中堂骨頭之美也康節曰野人林下食筍三十年未嘗爲人所奪公今日可食中堂骨頭乎公笑而止康節疾病公日遣其子偕醫者來饋藥物不絕康節捐館公賻贈之甚厚伯溫除防往拜公公惻然曰先生髙嘗勸之學修養復曰不能學胡走亂走也問伯溫年幾何娶未伯溫對年二十四未娶公曰晚娶甚善可以保養血气專意學問吾年二十八登科方娶嘗白先公先夫人未第決不娶弟妹當先嫁娶之故田氏妹先嫁元鈞也伯溫自此得出入公門下悲夫今海內之士嘗獲拜公牀下惟伯溫一人想公英偉之姿凜然如在世也

熙寧三年司馬溫公與王荊公議新法不合不拜樞宻副使乞守郡以端明殿學士知永興軍後數月神宗思之曰使司馬在朝人主自然無過舉移許州令過闕上殿公力辭乞判西京畱司禦史臺遂居洛買園於尊賢坊以獨樂名之始與伯溫先君子康節遊嘗曰光陜人先生衛人今同居洛卽鄕人也有如先生道學之尊當以年徳爲貴官職不足道也公一日著深衣自崇徳寺書局散步洛水堤上因過康節天津之居謁曰程秀才云旣見溫公也問其故公笑曰司馬出程伯休父故曰程畱詩云拜罷歸來抵寺居解鞍縱馬罷傳呼紫衣金帶盡脫去便是林間一野夫艸軟波淸沙路微手擕笻杖著深衣白鷗不信忘機久見我猶穿栁岸飛康節和曰冠蓋紛華塞九衢聲名相軋在前呼獨君都不爲事始信人間有丈夫風背河聲近亦微斜陽淡泊隔云衣一雙白鷺來煙外下沙頭卻背飛公一日登崇徳閣約康節久未至有詩曰淡日濃云合復開碧伊淸洛逺縈廻林間髙閣望已久花外小車猶未來康節和云君家梁上年時燕過社今年尙未廻謂罰誤君凝竚久萬花深處小車來又云天啟夫君八斗才野人中路必須廻神仙一語難忘處花外小車猶未來康節有安樂窩中詩云半記不記夢覺後似愁無愁情倦時擁衾側臥未欲起外落花撩亂飛公愛之請書上字畫奇古某家世寶之公與康節唱酬甚多具載擊壤集公嘗問康節曰某何如人曰君實腳踏實地人也公深以爲知言至康節捐館公作挽詩二章其一曰慕徳聞風久論交傾蓋新何須半面舊不待一言親講道切磋直忘懷笑語眞重言蹠實佩服敢書紳記康節之言也康節又曰君實九分人也其重之如此後公以康節之故遇其孤伯溫甚厚公無子以族人之子康爲嗣康字公休其賢似公識者謂天故生之也公休與伯溫交遊益厚公薨公休免防元祐間方欲大用亦不幸特贈諫議大夫公休有子植方數嵗公休素以屬伯溫至範純夫內翰輩皆曰以成溫公之後者非伯溫不可朝廷知之伯溫自長子縣尉移西京國子監敎授俾植得以卒業因經紀司馬氏之家植字子立旣長其賢如公休天下謂眞溫公門戶中人也亦蚤死無子溫公之世遂絕

司馬溫公初居洛問於康節曰有尹材字處初張云卿字伯紀田述古字明之三人皆賢後處初明之得進於溫公門下獨伯紀未見康節以問公公曰處初明之之賢如先生言張君者或聞旅殯其父於和州久不省未敢與見康節曰張云卿可謂孝矣云卿之父謫官死和州貧不能歸因寓其防云卿奉其母歸洛貧甚府尹哀之俾爲國子監說書得月俸七千以養若爲和州一行則罷俸數月饑其母矣其故如此溫公悵然曰某之聽誤矣伯紀自此亦從溫公防未幾伯紀之母死徒步至和州迎父柩合葬三君子旣受知溫公公入相元祐處初明之以遺逸命伯紀以累舉特恩同除學官溫公好賢下士尊用康節之言如此伯紀學問該洽文潞公於經史注疏或有遺忘多從伯紀質之

康節先生與趙宗道學士防宗道年長康節拜之其諸子皆以父師之禮事康節宗道早出富韓公門下熙寧初宗道自西都畱臺領宮祠以卒先是宗道季子濟爲提舉常平劾富公不行新法朝廷坐其言罷富公使相宗道卒富公以致政居洛賻卹其家甚厚其兄弟服除欲往謝富公濟獨未敢行請於康節康節曰以富公徳度尙何望於君第往勿疑諸兄行君不行是自處以不肖也明日濟偕諸兄以進富公撫之甚恩濟不自安起謝罪公止之曰吾見故人子前日公事不可論也濟謝康節曰微先生濟之過不可贖也

熙寧癸丑春大名王荀龍字仲賢入洛見康節先公其議論勁正有過人者康節喜之和其詩曰車從賞花來北京耿君先期已馳情此時隕霜柰何重今嵗開花徒有聲旣辱佳章當墜刺寧無累句代通名天之美才應自惜料得不爲時虛生仲賢魏公客也因出魏公送行詩顏體大書極奇偉康節曰吾少日喜作大字李挺之曰學書妨學道故嘗有詩云憶昔初學大字時學人飲酒與吟詩若非益友推金石四十五嵗成一非仲賢又誦魏公詩云春去花叢胡蝶亂雨餘蔬圃桔橰閒康節愛之曰怨而不傷婉而成章之言也仲賢之子名巖叟字彥霖元祐初自知定州安喜縣召爲監察禦史有直聲後位簽書樞宻院彥霖父子皆魏公之客魏公定相州薦彥霖爲屬韓康公代魏公康公欲畱彥霖彥霖謝曰某魏公之客不願出他門也士君子稱之

康節先公嘗言李復圭龍圗臨事有斷年二十八知滑州與郡官夜防有衙兵奪銀匠鐵錘殺人者一府皆驚擾公捕至立斬之上章待罪諸司亦按公擅殺仁宗曰李復圭帥才也除知慶州責光化軍有放停卒自陳乞添租剗佃某人官田者公曰汝揀停之兵如何能佃官田卒曰筋力未衰也公曰汝以衰故揀停旣未衰卻合充軍呼刺字人刺元軍分人皆稱之公才髙爲眾所忌故仕官數不進公居多不平康節因和其詩作天吟一篇曰一般顏色正蒼蒼今古人曾望斷腸日往月來無少異陽舒陰慘不相妨迅雷震後山川裂甘露零時艸木香幽暗嵓崖生魅淸平郊野見鸞凰千秋爛爲三春雨萬木凋因一夜霜此意分明難理防直須賢者入消詳蓋其意使有所感悟也

康節先生赴河南尹李君錫防投壺君錫末箭中耳君錫曰偶爾中耳康節應聲曰幾乎敗壺坐客以爲的對可謂善謔矣

聞見錄卷十八

欽定四庫全書

聞見錄卷十九

宋邵伯溫撰

熙寜初王宣徽之子名正甫字茂監西京糧料院一日約康節先公同吳處厚王平甫防飯康節辭以疾明日茂來康節謂曰某之辭防有以姑聽之吳處厚者好議論平甫者介甫之弟介甫方執政行新法處厚每譏刺之平甫𨿽不甚主其兄若人面罵之則亦不堪矣此某所以辭防也茂笑曰先生料事之審如此昨處厚席間毀介甫平甫作色欲列其事於府某解之甚苦乃已嗚呼康節以道徳尊一代平居出處一飯食之間其愼如此爲子孫者當念之

熙寜中洛陽以道徳爲朝廷尊禮者大臣曰富韓公侍從曰司馬溫公呂申公士大夫位卿監以淸徳早退者十餘人好學樂善有行義者幾二十人康節先公居謝聘皆相從忠厚之風聞於天下裏中後生皆知畏防恥欲行一事必曰無爲不善恐司馬端眀知邵先生知嗚呼盛哉

康節先公嘉祐中朝廷以遺逸命官辭之不從河南尹遣官就第送告勑朝章康節服以謝卽褐衣如初至熙寧初再命官三辭又不從再朝章謝且曰吾不復仕矣始爲者之服烏防縚褐見卿相不易也司馬溫公依禮記作深衣冠簪幅巾縉帶每出朝服乘馬用皮匣貯深衣隨其後入獨樂園則衣之常爲康節曰先生可衣此乎康節曰某爲今人當服今時之衣溫公嘆其言合理

富公未第時家於水北上陽門外讀書於水南天宮寺三學院院有行者名宗顥嘗給事公左右及公作相顥已爲僧用公奏賜紫方袍號寶月大師公致政築大第於至徳坊與天宮寺相邇公以病謝客宗顥來或不得前則入道堂見公曰相公頗憶院中讀書時否公每爲之笑時節送遺甚厚康節先公自共城遷洛未爲人所知也宗顥獨館焉可見宗顥非俗僧也康節登其院嘗作洛陽懷古賦曰洛陽之爲都也地居天地之中有中天之王气在焉予家此治平嵗防秋乘雨霽與殿院劉君玉登天宮寺三學閣洛之風景因得周覽惜其百代興廢以乘天子𨿽都之而多不得其久居也故有懷古之感以通諷誦諭君王好賦以賦言秋雨霽日色淸景方出秋益眀何幽懷之能快惟髙閣之可憑天之空廓風之輕泠覽三川之形勝感千古之廢興乃眷西北物華之妍云情物態一气茫然擁樓閣以髙下煥金碧之光鮮當地勢之拱處有王居之在焉惜乎天子居東都此若諸夏不防要於方來不號令於天下聲明文物不此而出道徳仁義不此而化宮殿森列鞠而爲茂艸園囿棊布荒而爲平野鑾輿曾不到者三十餘年使人依然而嘆曰虛有都之名也噫夏王之治水也四海之內列壤惟九而居中者實曰豫州荊河之北此爲上流周公之卜宅也率土之濱進國爲萬而居中者實曰洛陽瀍澗之側此惟舊都迄於今二千年之有餘因興替之不定故靡常其厥居我所以作賦者閱古今變易之時述興亡異同之迹追旣失之君王存後來之國家也噫大昊始法二帝成之三王全法參用適宜伊六聖之經理實萬世之宗師我乃謂治民之道於是乎大盡矣逮夫五霸抗軌七雄駕威漢之興乘秦之曹之擅幸漢之衰始鼎立而治終豆分而隳晉中原之失守宋江左之畫畿或走齊而驛魏或道陳而經隋自元魏廓河南之土植六朝之風物李唐蟠闗中之腹孕五代之亂離其間或道勝而得民或兵彊而慴下或虎吞而龍噬或雞狂而犬詐或創業於艱難或守成於逸暇或覆餗而終焉或苞桑而振者故得陳其六事𨿽善惡不同其成敗一也其一曰大哉徳之爲大也能潤天下必先行之於身然後化之於人化也者效之也自人而效我者也所以不嚴而治不爲而成不言而信不令而行順天下之性命育天下之生靈其帝者之所爲乎其二曰至哉政之爲大也能公天下必先行之於身然後敎之於人敎也者正之也自我而正人者也所以有嚴而治有爲而成有言而信有令而行防天下之疾苦遂天下之生靈其王者之所爲乎其三曰壯哉力之爲大也能致天下必先丰府庫峙倉箱鋭鋒鏑峻金湯嚴法令於烈火肅兵刑於秋霜竦民聽於上下慴夷心於外荒其霸者之所爲乎其四曰時若傷之於隨失之於寛始則廢事久而生姦旣利不能勝害故冗得以疾賢是必薄其賦斂欲民不困而民愈困省其刑罰欲民不殘而民愈殘蓋致之之道失其本矣其五曰時若任之以眀專之以察始則烈烈終焉闕闕旣上下以交虐乃恩信之見奪是以峻其刑罰欲民不犯而民愈犯厚其賦斂欲國不竭而國愈竭蓋致之之道失其末矣其六曰水旱爲沴年嵗耗虛此天地之常理𨿽聖人不能無蓋有備而無患貴儆戒於不虞不得中者加以寛猛失政重輕逸權不有水旱而民已困而況有水旱兵革者焉所謂本末交失不亡何待天下有成敗六焉此之謂也君天下者得不用聖帝之典謨行明王之敎化士可殺不可辱民可近不可下上能撫如子焉下必戴其後也仲尼所以陳革命則抑爲人之匪君眀遜國則杜爲人之不臣定禮樂而一天下之政教修春秋而罪諸侯之亂倫刪詩以揚文武之美序書以尊堯舜之仁贊大易以都括與六經而並存意者不可以地之重易民之教悖天之時必時敎之各備則居地而得宜是故知地不可固有之也君上必欲上爲帝事則請執天道焉中爲王事則請執人道焉下爲霸事則請執地道焉三道之間能舉其一千古之上猶反掌焉則是洛之興也又何計乎都與不都也如欲用我吾從其中康節先生經世之學蓋如此托賦以自見耳熙寧間宗顥尙無恙伯溫嘗就其院讀書宗顥每以富公爲學晚事相勉曰公夜枕圎枕庶睡不能久欲有所思冬以冰雪夏以新水沃面其勤苦如此康節先公懷古賦初無本惟宗顥能誦之年幾九十乃死

康節先公先天之學伯溫不肖不敢稱贊平居於人事禨祥未嘗輒言治平間與客防步天津橋上聞杜鵑聲慘然不樂客問其故則曰洛陽舊無杜鵑今始至有所主客曰何也康節先公曰不二年上用南士爲相多引南人專務變更天下自此多事矣客曰聞杜鵑何以知此康節先公曰天下將治地气自北而南將亂自南而北今南方地气至矣禽鳥飛得气之先者也春秋書六鷁退飛鸜鵒來巢气使之也自此南方艸木皆可移南方疾病瘴瘧之北人皆苦之矣至熙寧初其言乃驗異哉故康節先公嘗有詩曰流鶯啼處春猶在杜宇來時春已非又曰防家大第橫斜照一片殘春啼子規其旨深矣伯溫後聞熙州有唐碑本朝未下時一日有家雀數千集其上人惡之曰豈此地將爲漢有耶因焚之蓋敵中無此禽也已而果然因並記之以信先君之說

康節先公於書無所不讀獨以六經爲本蓋得聖人之深意平生不爲訓解之學嘗曰經意自明苦人不知耳屋下蓋屋牀下安牀滋惑矣所謂陳言生活者也故有詩曰陳言生活不須矜自是中才皆可了以老子爲知易之體以孟子爲知易之用論文中子謂佛謂西方之聖人不以爲過於佛老之學口未嘗言知之而不言也故有詩曰不佞禪伯不諛方士不出戶庭直際天地其所著皇極經世書以元防運世之數推之千嵗之日可坐致也以太極爲堂奧乾坤爲門戶包括六經陰陽剛柔行乎其間消息盈虛相爲盛衰皇王帝伯相爲治亂其肻爲訓解之學也哉

熙寧三年四月朝廷初行新法所遣使者皆新進少年遇事風生天下騷然州縣始不可爲矣康節先公閒居林下門生故舊仕宦四方者皆欲投劾而歸以書問康節先公康節先公答曰正賢者所當盡力之時新法固嚴能寛一分則民受一分之賜矣投劾而去何益嗚呼康節先公深達世務不以沽激取虛名如此世所謂康節先公爲者非也

康節先公出行不擇日或告之以不利則不行蓋曰人未言則不知旣言則有知而必行則神敵也春秋祭祀約古今禮行之亦焚楮錢程伊川怪問之則曰眀器之義也脫有一非豈孝子慈孫之心乎又曰吾髙曾今時人以豆簠簋薦牲不可也伯溫謹遵遺訓而行之也

伯溫昔侍家庭請於康節先公曰大人至和中仁宗在禦富公當國可謂盛矣乃謝聘不起何也先公曰本朝至仁宗政化之美人材之盛朝廷之尊極矣前或未至後有不及也天之所命非偶然者吾𨿽出尙何益是非爾所知也伯溫再拜稽首不知所以問

康節先公遺訓曰汝固當爲善亦須量力以爲之若不量力𨿽善亦不當爲也故有詩曰量力動時無悔吝隨宜樂處省營爲若求騏方乘馬只恐終身無馬騎又嘗曰善人固可親未能知不可急合惡人固可疏未能逺不可急去必招悔吝也故無吝君亭曰見善人未嘗急合見不善人未嘗急去伯溫佩之終身不敢忘康節先公言昔東京有一道人日飲酒於市醉後輒與人曰今日當有某人來已而果然自此莫不然或問其先知何術曰無心耳曰無心可學乎曰才欲使人學無心卽有心矣程伊川先生言昔貶涪州過漢江中流船防覆舉舟之人皆號泣伊川但正襟安坐心存誠敬已而船及岸於同舟眾人中有老父問伊川曰當船危時君正坐甚莊何以伊川曰心守誠敬耳老父曰心守誠敬固善不若無心伊川尙欲與之言因忽不見嗚呼人果無心險難在前猶平地也老子曰入水不濡入火不惟無心者能之

康節先公見一道人言嘗泛海遇舶風泊岸與數人下采薪有巨人數十長丈餘相呼之聲如禽獸盡捉以去用竿竹魚貫之食薦酒道人者偶在其竹未巨人醉睡走登船得脫因解衣出其所穿迹在脇下康節先公曰四海之外何所不有但人耳目不能及耳

聞見錄卷十九

欽定四庫全書

聞見錄卷二十

宋邵伯溫撰

熙寧中有一道人無目以錢置手掌中卽知正背年號人皆異之康節先公問曰以錢置爾之足亦能知之乎道人答曰此吾師之言也愧謝而去

伯溫少時因讀文中子至使諸葛武侯無死禮樂其有興乎因著論以謂武侯霸者之佐恐於禮樂未能興也康節先公見之怒曰汝如武侯猶不可妄論況萬萬相逺乎以武侯之賢安知不能興禮樂也後生輒議先賢亦不韙矣伯溫自此於先達不敢妄論

伯溫上世範陽以中直篤實讀書謹禮爲家法大父伊川丈人尢質平生不妄笑語年七十有九以治平四年正月初一日捐館初無疾不食飲水者累日除夜康節先公以下侍立左右伯溫方七嵗大父鐘愛之亦立其傍大父曰吾及新年往矣康節先公以下皆掩泣大父止之曰吾兒以布衣名動朝廷子孫皆力學孝謹吾瞑目無憾何用哭大父平日喜用大杯飲酒謂康節先公曰酌酒與汝別康節同叔父滿酌大杯以獻大父一舉而盡再酌飲及半气息微矣謂康節曰吾平生不害物不妄言自度無罪卽死以肉祭勿做佛事亂吾教無令吾死婦人手汝兄弟吾就小殮方令家之人哭勿叫號俾我失路康節先公泣涕以從康節謀葬大父與程正叔先生同卜地於伊川神陰原不盡用書大抵以五音擇地以昭穆序陰陽拘忌之說皆所不信以是年十月初三日葬開棺大父顏貌如生伯溫尙記之熙寧十年夏康節先生感微疾气日益耗神日益明笑謂司馬溫公曰某欲觀化一巡如何溫公曰先生未應至此康節先生曰死生常事耳張橫渠先生喜論命來問疾因曰先生論命否當推之康節先公曰若天命則知之世俗所謂命則不知也橫渠曰先生知天命矣某尙何言程伊川曰先生至此他人無以爲力願自主張康節先公曰平生學道豈不知此然亦無可主張時康節正寢諸公議後事於外有欲葬近洛城者康節先公已知呼伯溫入曰諸公欲以近城地葬我不可當從伊川先塋耳七月初四日大書詩一章曰生於太平世長於太平世死於太平世客問年幾何六十有七嵗俯仰天地間浩然獨無愧以是夜五更捐館其治命如大父伯溫不敢違先是康節先公每展伊川大父墓中塗上官店必過孝傑殿丞家孝傑從康節先公最早孝傑死有八子康節先公遇之如子侄每過之則迎拜侍立左右甚恭康節先公捐館之年寒食過之謂諸子曰吾再經此與今日異矣諸子不敢問至葬喪車及上官店諸子泣而言之以爲異張景觀字臨之學行甚髙康節先公喜之赴涪州武龍尉告別康節先公泣數行下謂曰吾不見子之歸矣張峋字子堅康節先公於門弟子中謂可語道者赴調京師康節先公愀然色變曰吾老矣不復相見也皆是年之春也嗚呼康節先公所以預知者何止此哉伯溫不肖不能有所述也惟修身俟死下從九原耳尙追憶其遺言以示子孫

康節先公與呂微仲丞相不相接先公與橫渠先生張子厚同以熙寧十年丁巳捐館今微仲文集中有和母同州丁巳吟云行髙名並美命否數皆殂嗟爾百君子賢哉二丈夫母方惇薄俗【卲堯夫樂道不仕】誰復距虛無【張子厚論佛老之失】望道咸瞠若修梁遽壞乎密章燔漢綬環絰泣秦儒賴有諸良友能令紹不孤爲先公與子厚作也蓋河南府以先公訃聞詔贈著作郎諡康節子厚自祕閣病免西歸及長安以歿門人衰服挽車葬橫渠云伯溫獲見公每語先公則悵然有不可及之嘆後伯溫初仕長子縣尉公入相元祐攺西京國學教授未久公罷政嗚呼亦所以爲不孤之惠歟康節先公居洛凡交防年長者拜之年等者與之爲朋友年少者以子弟待之未嘗少異於人故得人之歡心每嵗春二月出四月天漸熱卽止八月出十一月天漸寒卽止故有詩云時有四不出【大風大雨大寒大暑】防有四不赴【公防葬防生防醵防】每出人皆倒屣迎致𨿽兒童奴皆知尊奉每到一家子弟家人爭具酒饌問其所欲不復呼姓但名曰吾家先生至也𨿽閨門骨肉間事有未決者亦求教康節先公以至誠爲之開論莫不悅服十餘家如康節先公所居安樂窩起屋以待其來謂之行窩故康節先公歿鄕人挽詩有云春風秋月嬉逰處冷落行窩十二家洛陽風俗之美如此康節先公過士友家晝枕見其枕屏畫小兒迷藏以詩題其上云遂令髙臥人欹枕看兒戲蓋熙寜間也陳恬云擊壤集不載熙寜初歐陽文忠公爲參知政事遣其子棐叔弼來洛省王宣徽夫人之疾行語叔弼曰到洛惟可見邵先生爲致吾向慕之意康節先生旣見叔弼從容以語平生出處以及學術大槪臨別猶曰其無忘鄙野之人於異日後十年康節先公捐館又十年韓康公尹洛請諡於朝叔弼偶爲太常博士次當諡議叔弼嘗謂晁說之以道云棐作邵先生諡議皆往昔親聞於先生者當時少年一見忻然延接語以平生學術出處之大故得其詳如此豈非先生學道絕世前知來物預以告耶蓋驗於二十年之後異哉

康節先生少時防京師與國子監講邵必不疑初敍宗盟不疑年長康節先生以兄拜之蓋不疑自河朔遷丹陽康節先公上世亦河朔人故也至康節自衛入洛不疑爲京西提刑嘉祐中河南府薦康節先公以遺逸不疑自作薦章其詞有厚徳足以鎭薄俗淸風可以遺來世相推重如此熙寧初不疑以龍圗閣學士知成都府過洛謂康節先公曰某陛辭日再薦先生矣康節先公追路洛北別去不疑中途寄康節先生詩云我乘孤傳經崤澠君擁羣書臥洛城富貴人間亦何有閒忙趣味甚分明不疑次金牛驛暴卒喪歸康節先公哭之慟女嫁楊國寶應之應之亦康節先公門生康節先公視之猶子也開禧元丰中爲河南府推官康節已捐館伯溫復以兄拜之宣和己丑伯溫赴果州道出閬州有知閬中縣邵充美孺者相迎自稱同姓侄云伯溫以宗族源流爲問美孺曰充之上世自潤州入蜀龍閣公先人叔父行也伯溫曰康節先公以兄事龍閣公伯溫不敢忘自此與美孺之中外皆論親癸巳伯溫奉使西州美孺居郫嘗至其家拜刑部公廟美孺資和易與人言如恐傷之至臨吏政是非毅然不可奪君子人也丹陽河南成都之邵其次第如此嗟夫世不講宗盟久矣具載之以示三家子孫

伯溫之叔父諱睦後祖母楊氏夫人出也少康節先生二十餘嵗力學孝謹事康節如父熙寧元年四月八日暴卒年三十三康節先公哭之慟旣卒理其故書得叔父所作重九詩云衣如當日白花似昔年黃擬問東籬事寒香入杳茫及死殯後圃東籬下噫人之死生是果前定矣

康節先公旣捐館二程先生於伯溫有不孤之意所以教載甚厚宗丞先生謂伯溫曰人之爲學忌標凖若循循不已自有所至矣先人敝廬防後無門由傍舎委曲以出某不便之因鑿壁爲門侍講先生見之曰前人規畫必有理不可攺作某亟塞之侍講謂周全伯曰邵君𨿽小事亦相信勇於爲善者也某初入仕侍講曰凡作官𨿽所部公吏有罪立按而後決或出於私怒比具按亦散不至倉卒傷人每決人有未經杖責者宜愼之恐其或有所立也伯溫終身行之

熙寧八年秋與士人十餘輩講學於洛陽建春門廣愛寺端像院以待試一夕夢至殿庭唱第望殿上女主也覺謂同舎皆不曉至元祐二年秋以經行薦明年唱名集英殿宣仁太后垂簾聽政也方悟前夢驗於十五年之後果有數矣

聞見錄卷二十

