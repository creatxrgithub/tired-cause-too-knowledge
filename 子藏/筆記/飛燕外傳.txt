趙飛燕外傳

漢江東都尉伶玄撰

趙后飛燕﹐父馮萬金。祖大力﹐工理樂器﹐事江都王協律舍人。萬金不肯傳家業﹐編習樂聲﹐亡章曲﹐任爲繁手哀聲﹐自號凡靡之樂。聞者心動焉。江都王孫女姑蘇主﹐嫁江都中尉趙曼。曼幸萬金﹐食不同器不飽﹐萬金得通趙主。主有娠﹐曼性暴妒﹐且早有私病﹐不近婦人。主恐﹐稱疾居王宮。一產二女﹐歸之萬金﹐長曰宜主﹐次曰合徳﹐然皆冒姓趙。宜主幼聰悟﹐家有彭祖方脈之書﹐善行气術﹐長而纖便輕細﹐舉止翩然﹐人謂之飛燕。合徳膏滑﹐出浴不濡﹐善音辭﹐輕緩可聽。二人皆出世色。

萬金死﹐馮氏家敗﹐飛燕妹弟流轉至長安﹐於時人稱趙主子﹐或云曼之他子。與陽阿主家令趙臨共里巷﹐托附臨﹐屢爲組文剌繡﹐獻臨﹐臨愧受之。居臨家﹐稱臨女。臨常有女事宮省﹐被病﹐歸死。飛燕或稱死者。飛燕妹弟事陽阿主家爲捨直﹐常竊效歌舞﹐積思精切﹐聽至終日﹐不得食。待直貲服疏苦財﹐且顓事膏沐澡粉﹐其費亡所愛﹐共直者指爲愚人。

飛燕通鄰羽林射鳥者﹐飛燕貧﹐與合徳共被﹐夜雪期射鳥者於捨旁。飛燕露立﹐閉息順气﹐體溫舒亡疹粟。射鳥者異之﹐以爲神仙。飛燕緣主家大人得入宮召幸﹐其姑妹樊懿爲丞光司亦者﹐故識飛燕與射鳥兒事﹐爲之寒心。及幸﹐飛燕瞑目牢握﹐涕交頤下﹐戰栗不迎帝。帝擁飛燕﹐三夕不能接﹐略無譴意。宮中素幸者從容問帝﹐帝曰「丰若有餘﹐柔若無骨﹐遷延謙畏﹐若遠若近﹐禮義人也﹐寧與女曹婢脇肩者比邪﹖」旣幸﹐流丹浹藉﹐懿私語飛燕曰「射鳥者不近女邪﹖」飛燕曰「吾內視三日﹐肉肌盈實矣。帝體洪壯﹐創我甚焉。」飛燕自此特幸後宮﹐號趙皇后。

帝居鴛鴦殿便房﹐省帝簿。懿上簿﹐懿因進言「飛燕有女弟合徳﹐美容體﹐性醇粹可信﹐不與飛燕比。」帝卽令舍人呂延福以百寶鳳毛步輦車迎合徳。合徳謝曰「非貴人姊召不敢行﹐願斬首以報宮中。」延福還奏。懿爲帝取。後五采組文﹐手藉爲符﹐以召合徳。合徳新沐﹐膏九回沈水香。爲卷髮﹐號新髻﹔爲薄眉﹐號遠山黛﹔施小朱﹐號慵來妝。衣故短繡裙小袖李文襪。帝禦雲光殿﹐帳使樊懿進合徳﹐合徳謝曰「貴人姊虐妒﹐不難滅恩。受恥不愛死﹐非姊教﹐願以身易恥﹐不望旋踵。」音詞舒閒淸切﹐左右嗟賞之嘖嘖。帝乃歸合徳。

宣帝時﹐披香博士淖方成﹐白髮教授宮中﹐號淖夫人﹐在帝後唾曰「此禍水也﹐滅火必矣﹗」帝用樊懿計﹐爲後別開遠條館﹐賜紫茸雲气帳﹐文玉几﹐赤金九層博山緣合。懿諷後曰「上久亡子﹐宮中不思千萬歲計邪﹖何不時進上求有子﹖」後徳懿計﹐是夜進合徳﹐帝大悅﹐以輔屬體﹐無所不靡﹐謂爲溫柔鄕。謂懿曰「吾老是鄕矣﹐不能效武皇帝求白雲鄕也。」懿呼萬歲﹐賀曰「陛下眞得仙者。」上立賜懿鮫文萬金﹐錦二十四疋。合徳尢幸﹐號爲趙婕妤。婕妤事後﹐常爲兒拜。後與婕妤坐﹐後誤唾婕妤袖﹐婕妤曰「姊唾染人紺袖﹐正似石上華﹐假令尙方爲之﹐未必能若此衣之華﹐以爲石華廣袖。」後在遠條館﹐多通侍郎宮奴多子者﹐婕妤傾心翊護﹐常謂帝曰「姊性剛﹐或爲人構陷﹐則趙氏無種矣。」每泣下淒惻﹐以故白後姦狀者﹐帝輒殺之。侍郎宮奴鮮絝蘊香恣縱﹐棲息遠條館﹐無敢言者。後終無子。後浴五蘊七香湯﹐踞通香沈水坐﹐燎降神百蘊香。婕妤浴豆蔻湯﹐傅露華百英粉。帝嘗私語樊懿曰「後𨿽有異香﹐不若婕妤體自香也。」

江都易王故姬李陽華﹐其姑爲馮大力妻。陽華老歸馮氏﹐後姊弟母事陽華。陽華善賁飾﹐常教後九回沈水香﹐澤雄麝臍﹐內息肌丸。婕妤亦內息肌丸﹐常試﹐若爲婦者﹐月事益薄。他日﹐後言於承光司劑者上官嫵。嫵膺曰「若如是﹐安能有子乎﹖」教後煮美花滌之﹐終不能驗。眞臘夷獻萬年蛤﹐不夜珠﹐光彩皆若月﹐照人亡妍醜﹐皆美艷。帝以蛤賜後﹐以珠賜婕妤。後以蛤妝五成金霞帳﹐帳中常若滿月。久之﹐帝謂婕妤曰「吾晝視後﹐不若夜視之美﹐每旦令人忽忽如失。」婕妤聞之﹐卽以珠號爲「枕前不夜珠」爲後壽﹐終不爲後道。帝言﹐始加大號。婕妤奏書於後曰「天地交暢﹐貴人姊及此令吉光登正位爲先人休不堪喜豫﹐謹奏上二十六物以賀﹕金屑組文茵一鋪﹐沈水香蓮心碗一面﹐五色同心大結一盤﹐鴛鴦萬金錦一疋﹐琉璃屏風一張﹐枕前不夜珠一枚﹐含香綠毛貍藉一鋪﹐通香虎皮檀象一座﹐龍香握魚二首﹐獨搖寶蓮一鋪﹐七出菱花鏡一奩﹐精金筘環四指﹐若亡絳綃單衣一襲﹐香文羅手藉三幅﹐七回光雄肪發澤一盎﹐紫金被褥香鑪三枚﹐文犀辟毒箸二雙﹐碧玉膏奩一合。」使侍兒郭語瓊拜上。後報以云錦五色帳﹐沈水香玉壺。婕妤泣怨帝曰「非姊賜我﹐死不知此器。」帝謝之﹐詔益州畱三年輸﹐爲婕妤作七成錦帳﹐以沈水香飾。

婕妤接帝於太液池﹐作千人舟﹐號合宮之舟﹔池中起爲瀛洲﹐榭髙四十尺﹐帝禦流波文觳無縫衫﹐後衣南越所貢雲英紫裙﹐碧瓊輕綃。廣榭上﹐後歌舞歸風送遠之曲﹐帝以文犀簪擊玉甌﹐令後所愛侍郎馮無方吹笙﹐以倚後歌中流。歌酣﹐風大起﹐後順風揚音﹐無方長吸細裊與相屬﹐後裙髀曰「顧我﹐顧我﹗」後揚袖曰「仙乎﹐仙乎﹗去故而就新﹐寧忘懷乎﹖」帝曰「無方爲我持後﹗」無方捨吹持後履。久之﹐風霽﹐後泣曰「帝恩我﹐使我仙去不待。」悵然曼嘯﹐泣數行下。帝益愧愛後﹐賜無方千萬﹐入後房闥。他日﹐宮姝幸者﹐或襞裙爲縐﹐號曰畱仙裙。

婕妤益貴幸﹐號昭儀﹐求近遠條館。帝作少嬪館﹐爲露華殿﹑含風殿﹑博昌殿﹑求安殿﹐皆爲前殿﹔後殿又爲溫室﹑凝缸室﹑浴蘭室﹐曲房連檻﹐飾以黃金白玉﹐以璧爲表裏﹐千變萬狀﹐連遠條館﹐號通仙門。

後貴寵﹐益思放蕩﹐使人博求術士﹐求匪安卻老之方。時西南比波夷致貢﹐其使者舉茹一飯﹐晝夜不臥。偃典屬國上其狀﹐屢有光怪。後聞之﹐問何如術。夷人曰「吾術天地平﹑生死齊﹐出入有無﹐變化萬象而卒不化。」後令樊懿弟子不周遺千金﹐夷人曰「學吾術者﹐要不淫與謾言。」後遂不報。他日﹐樊懿侍後浴﹐語甚歡﹐後爲樊懿道夷言。懿抵掌笑曰「憶在江都時﹐陽華李姑畜斗鴨水池上﹐苦獺嚙鴨﹐時下朱裏芮姥者求捕獺貍。獻姥謂姑曰﹕『是貍不他食﹐當飯以鴨。』姑怒﹐絞其貍。今夷術眞似此也。」後大笑曰「臭夷何足污吾絞乎﹗」

後所通宮奴燕齊鳳者﹐雄捷能超觀閣﹐兼通昭儀。赤鳳始出少嬪館﹐後適來幸﹐時十月五日。宮中故事﹐上靈安廟。是日吹塤擊鼓﹐歌連臂踏地﹐歌赤鳳來曲。後謂昭儀曰「赤鳳爲誰來﹖」昭儀曰「赤鳳自爲姊來﹐寧爲他人乎﹖」後怒以杯抵昭儀裙曰「鼠子能嚙人乎﹖」昭儀曰「穿其衣﹐見其私足矣﹐安在嚙人乎﹖」昭儀素卑事後﹐不虞見答之暴﹐孰視不復言。樊懿脫簪叩頭出血﹐扶昭儀爲拜後。昭儀拜﹐乃泣曰「姊寧忘共被夜長﹐苦寒不成寐﹐使合徳雍姊背邪﹖今日垂得貴﹐皆勝人﹐且無外搏。我姊弟其忍內相搏乎﹖」後亦泣﹐持昭儀手﹐抽紫玉九雛釵爲昭儀簪髻乃罷。帝微聞其事﹐畏後不敢問﹐以問昭儀。儀曰「後妒我爾﹐以漢家火徳﹐故以帝爲赤龍鳳。」帝信之﹐大悅。

帝嘗蚤獵﹐觸雪得疾﹐陰緩弱不能壯發﹐每持昭儀足﹐不勝至欲﹐輒暴起。昭儀常轉側﹐帝不能長持其足。樊懿謂昭儀曰「上餌方士大丹﹐求盛不能得﹐得貴人足﹐一持暢動﹐此天與貴妃大福﹐寧轉側俾帝就邪﹖」昭儀曰「幸轉側不就﹐尙能畱帝欲﹐亦如姊教帝持﹐則厭去矣﹐安能復動乎﹖」

後驕逸﹐體微病﹐輒不自飲食﹐須帝持匙箸﹐藥有苦口者﹐非帝爲含吐不下咽。昭儀夜入浴蘭室﹐膚體光發占燈燭﹐帝從幃中竊望之﹐侍兒以白昭儀。昭儀覽巾﹐使徹燭。他日﹐帝約賜侍兒黃金﹐使無得言。私婢不豫約中﹐出幃值帝﹐卽入白昭儀。昭儀遽隱辟。自是帝從蘭室幃中窺昭儀﹐多袖金﹐逢侍兒私婢﹐輒牽止賜之。侍兒貪帝金﹐一出一入不絕。帝使夜從帑益至百餘金。

帝病緩弱﹐太醫萬方不能救﹐求奇藥﹐嘗得愼卹膠遺昭儀。昭儀輒進帝﹐一丸一幸。一夕﹐昭儀醉進七丸﹐帝昏夜擁昭儀居九成帳﹐笑喫喫不絕。抵明﹐帝起禦衣﹐陰精流輸不禁﹐有頃﹐絕倒。挹衣視帝﹐余精出湧﹐沾污被內。須臾帝崩。宮人以白太后。太后使理昭儀﹐昭儀曰「吾持人主如嬰兒﹐寵傾天下﹐安能斂手掖庭令爭帷帳之事乎﹖」乃拊膺呼曰「帝何往乎﹖」遂歐血而死。

伶玄自敍﹕伶玄﹐字子於﹐潞水人。學無不通﹐知音﹐善屬文。簡率﹐尙眞朴﹐無所矜式。楊雄獨知之。然雄貪名矯激﹐子於謝不與交﹐雄深慊毀之。子於由司空小吏歷三署﹐刺守州郡﹐爲淮南相﹐入有風情。哀帝時﹐子於老休﹐買妾樊通徳。通徳﹐懿之弟子不周之子也。有才色﹐知書﹐慕司馬遷《史記》。頗能言趙飛燕姊弟故事。子於閒居命言﹐厭厭不倦。子於語通徳曰「斯人俱灰滅矣﹐當時疲精力﹐馳鶩嗜欲蠱惑之事﹐寧知終歸荒田野艸乎﹖」通徳占袖﹐顧視燈影﹐以手擁髻﹐淒然泣下﹐不勝其悲。子於亦然。通徳奏子於曰「夫淫於色﹐非慧男子不至也。慧則通﹐通則流﹐流而不得其防﹐則百物變態爲溝爲壑﹐無所不往焉。禮儀成敗之說﹐不能止其流。惟感之以盛衰奄忽之變﹐可以防其壞。今婢子所道趙后姊弟事﹐盛之至也﹔主君悵然有荒田野艸之悲﹐哀之至也。婢子拊形屬影﹐識夫盛之不可畱﹐衰之不可推。俄然相緣奄忽﹐𨿽婕妤聞此﹐不少遣乎﹖幸主君著其傳﹐使婢子執研削道所記。」於是撰《趙后別傳》。子於爲河東都尉﹔班躅爲決曹﹐得幸太守﹐多所取受。子於召躅﹐數其罪而撮辱之。躅從兄子彪﹐續司馬《史記》﹐絀子於﹐無所收錄。

