

慧因室雜綴民國佚名

◎天南遁叟之詩

康熙中﹐益都趙執信工於詩。其論詩也﹐謂當指事切情﹐不宜作虛無縹緲語﹐使處處可移﹐人人可用﹐論者謂足矯正王新城末派之獘。後官編修﹐同館中有以詩集及土物饋者﹐執信答柬云「土儀謹領﹐大稿璧還。」某大恨。猶記前二十年﹐明天南遁叟王韜﹐好吟詠﹐以主持海上騷壇自命。顧詩格不髙﹐通人不許也。一日宴於某處﹐王詩興勃然﹐索紙筆立成一律﹐持示某名士。某名士瞠目久之﹐曰「可惜﹐可惜。」同座者詢以何惜﹐則曰「可惜絕好一張薛濤箋耳。」王汗顏甚﹐不終席遁去。

◎顧亭林之軼事

顧亭林先生﹐爲明季一代巨儒﹐學問經濟﹐卓然千古﹐而又長於理財之策。少年時往來南北﹐所經歷之處﹐輒畱治耕牧﹐或作貿易﹐致數千金﹐則納小家女爲外室﹐爲之謀衣食日用之計。逾時棄去﹐更至一處復如之﹐人莫測其用意。晚歲始篤意著書焉。胡光墉雪巖盛時﹐商業徧於各埠﹐每埠必有胡氏外室一二處﹐起居豪侈。後胡氏𨿽不過問﹐而其人鬻其所有﹐足以自給。若胡氏於旣富之後爲之﹐不過豪商縱欲之一端﹐亭林先生到處創業﹐如計然之三致千金﹐不得不服其魄力之偉。

◎齊召南補腦

吾國舊日﹐謂人之智愚屬於心﹐西人則謂屬於腦。近今科學發明﹐亦知屬腦之說爲確。予試以一事証之。乾隆時﹐齊召南侍郎﹐墜馬傷腦﹐髓出幾死。上命蒙古醫往視﹐醫殺牛取腦髓合之﹐敷以珍藥﹐數月始愈。齊本穎悟﹐過目不忘﹐自此後神智頓衰﹐讀書亦不能記憶矣。

◎梁山舟之錢癖

予於前淸書家﹐獨不喜梁山舟﹐以其未脫甜俗之气。山舟生平﹐亦多不足取者。此老素有錢癖﹐吞沒故人子謝三郎存款﹐遭其兄謝恭銘批頰。貪而受辱﹐言者齒冷。山舟一生不近婦人﹐娶妻別室而居﹐朔望會於中堂﹐交揖而退。人疑其爲天閹也。

◎顧憲成先生之後裔

明季顧憲成先生﹐蹇諤不阿﹐以言事忤旨﹐受廷杖。比曳出﹐已血肉模糊﹐奄奄一息。門人海忠介瑞﹐伺於朝堂外﹐見狀﹐急到活羊一口﹐裹附公身﹐百方調護﹐幸得不死。而自此羊毛﹤參戎﹥﹤參戎﹥﹐徧於肌體矣。公無錫人﹐迄今數百年﹐鳳光橋下顧姓﹐凡屬公之嫡派﹐其身上必有白毛一簇以爲標記。予數聞此說﹐近年寓無錫﹐獲與顧姓交﹐親詢驗之﹐不爽也。

◎太湖漁舟

太湖一帶漁舟﹐大小千餘艘﹐乘風勢揚帆出港﹐聚泊無定所。每當夕陽西下﹐葦花深處﹐停橈曬网﹐此往彼來﹐熙熙﹐是中固別有歲月也。聞彼輩相聚而處﹐有規則﹐有首領﹐羣受約束﹐秩然不紊。其富厚者﹐擁資數千﹐飲食服禦亦頗精潔。且延師設塾﹐課同輩中子弟。友人王君﹐以與彼間塾師相諗﹐介往一遊。據云船身外觀隘陋﹐入其中豁然開朗﹐位置楚楚﹐拂拭亦甚淸潔。有瓶花供於幾﹐有鐵牀設於艙隅。男婦老幼﹐均朴質可親。據塾師言﹐彼中課程﹐仍讀《四子書》《千家詩》《詩經》等類﹐略習珠算。不論男女﹐年屆十二三﹐輒綴讀從事生計﹐能讀畢以上數書者﹐卽爲卒業。待先生甚恭謹﹐餐必有酒﹑有蔬﹑有魚蝦。渾渾噩噩﹐儼然中古气象﹐所謂禮失而求諸野也。王君等所登之舟﹐爲彼中紳戶﹐與之相等者有十餘舟。再上則爲總頭目﹐統轄各舟﹐對內對外﹐一切聽其處理。惟漁舟中人﹐均奉天主教﹐各埠如此﹐不僅太湖一隅爲然﹐不知始於何時。而外人傳教之勢力﹐亦殊可怖矣。

◎滇官之賣身文契

平西王吳三桂﹐鎭守滇中﹐久蓄異志﹐擁有關市﹑榷稅﹑鹽井﹑金礦﹑銅山之利﹐不惜金錢﹐网羅羽翼。凡其時文武官之銓選到滇者﹐輒陰遣私人誘令鬻身王府﹐領身價銀﹐爲其效用。多者數萬﹐少亦萬餘﹐視其才爲等差﹐官吏趨之若鶩﹐可謂名節掃地矣。南昌劉昆官雲南同知﹐初到省﹐吳令其婿胡國柱往謁﹐乘間道意﹐袖出馮某賣身文契一紙。劉檢視之﹐中云立賣身婚書﹐楚雄府知府馮蘇﹐本籍浙江臨海縣﹐今同母某氏﹐賣到平西王藩下﹐當日得受身價銀一萬七千兩﹐媒人吳國柱﹐賣身人馮蘇云云。劉見之大駭。凡賣身藩府者﹐例拜國柱爲師﹐故當時人言滇中有三好﹕吳三桂好爲人主﹐士大夫好爲人奴﹐胡國柱好爲人師是也。

◎袁子才之身後

隨園生前﹐才名徧海內外﹐髙麗琉球﹐爭購其詩。其實借名詩話﹐以結納公卿﹐招致權貴﹐頗有一種狡猾手段。當時同輩﹐如趙甌北等﹐已多詆供之。至其身後﹐詬之者尢眾。袁之門生某﹐嘗刻私印曰「隨園門下士。」後受輿論攻擊﹐乃復刻印曰「悔作隨園門下士。」張問陶初亦崇拜子才﹐名其詩曰《推袁集》。袁歿後﹐更名《船山詩鈔》。

◎廚子翰林煙波釣徒翰林

興化劉熙載﹐咸豐朝以編修入直上書房﹐徒步而往﹐大風雪未嘗乘車﹐衣履垢敝﹐諸王子竊笑之﹐呼之爲廚子翰林。海寧查愼行﹐以編修扈蹕南海子﹐羣臣賦詩﹐愼行有句云「笠檐蓑袂平生夢﹐臣本煙波一釣徒。」上稱善。須臾內侍傳旨云「宣煙波釣徒翰林。」夫廚子翰林﹐不失其爲窮翰林而已。若旣爲翰林﹐而又自居於煙波釣徒﹐旣稱煙波釣徒﹐而又然自列於翰林。帝之以此相呼﹐殆於嘉美之中﹐而有輕薄之意矣。

◎龍汝霖之戇直

湖南龍汝霖﹐作宰江西。巡撫沈文肅葆楨﹐嘗薦一家奴﹐奴故吸鴉片煙﹐汝霖難之。眾見時﹐直言曰「某用人有約﹐不博﹑不歌﹑不吸煙﹐此奴苟不吸煙﹐惟公所命。」文肅慚謝之。其令髙平時﹐藩司文某過境﹐僕徒需索不遂﹐盡取器物載之以行﹐汝霖遣役追而縶之﹐搜其行李﹐得所失物以歸。王壬秋贈詩有云「戇搜文布政﹐狂斗沈尙書。」蓋紀實也。

◎二董

咸豐末年﹐戶部失愼﹐火三日夜不息﹐捲牘蕩然。先是董韞卿先生恂﹐觀政戶曹﹐檢舊案之有關系者﹐抄存於家。比毀後重修則例﹐吏以無從檢補爲辭﹐先生乃從舊日節抄中補成之。吾鄕董授經先生康﹐目短視﹐喜讀書﹐有邵荀慈捧書而讀﹐面目盡黑之風。通籍後﹐久官刑部﹐一意研求刑律﹐終日伏案。凡部中舊案則例﹐手自摘抄﹐成數巨帙。後又派赴東瀛﹐考查新律﹐於中西刑律﹐能會其通。民國成立﹐任爲大理院院長。至今老於京華﹐言及畱心部務者﹐輒推二董焉。

◎淸宗室命名行派之緣起

乾隆間﹐皇六子永溶繪《歲朝圖》進呈孝聖皇后﹐髙宗禦題﹐有「永綿奕載奉慈娛」之句﹐隨命取「永綿奕載」四字﹐爲宗室命名行派。至道光丁亥﹐續定「溥﹑毓﹑恆﹑啟」四字﹐其時溥字輩已命名奉字﹐諭令攺之。咸豐丁已﹐又續定「燾﹑」﹐增其四字。

◎侍衛魁某之花翎

予前記淸初重視花翎﹐施瑯以五等之封易之﹐卒格於部議不允。至後捐例大開﹐花翎一枝﹐僅值白銀三百﹐可爲浩嘆。又有一事堪發噱者﹐國初熱河出狩﹐寓講武於從禽之中﹐意至深遠。自道光以後﹐此典久廢﹐羽林衛士﹐鮮有嫻射擊者。逮同治初年﹐四方多難﹐穆宗發憤圖彊﹐親畋南苑﹐以習武事而作士气﹐侍從惴惴如臨行陣。禦前侍衛魁某﹐至賄通左右﹐預購獐鹿雉免之屬數十對﹐插矢獻之。帝方憤禁軍之不競﹐思借以激勸﹐遽獎魁以花翎。市井小兒知其事者﹐故於魁外出時﹐以雉毛插於兔後﹐擎之遊行。魁𨿽恚﹐亦無如何也。

◎毛西河之與龔孝琪

毛西河狂放不羈﹐喜說經﹐挾博縱辯﹐詆宋儒尢力。嘗縛艸爲人像朱子侍立﹐讀朱傳稍有勿善者﹐詰難撲責﹐以爲快意。龔定庵子孝琪﹐狂過於父﹐晚年自號半倫。半倫者﹐言無君臣﹑父子﹑夫婦﹑昆弟﹑朋友﹐而尙愛一妾﹐故曰半倫也。半倫喜攺定庵文稿﹐每置定庵木主於案﹐以竹杖擊之曰「某句不通﹐某處不妥﹐若爲我父﹐故爲攺之﹐不敢以此欺飾後人也。」若毛﹑龔者﹐眞可謂世間怪物﹐無獨有偶者矣。

◎圓光

圓光之術﹐市井間多信之﹐然亦確有靈驗者。以予所聞﹐常州某布店﹐貸款於某莊﹐以貨物相抵押。某莊因無餘地堆置﹐商之恆慶正綢莊代爲收存。比某店還款取物﹐則已缺布兩捆﹐恆慶正中人乃召圓光者來。向例圓光施術﹐必令童男視之。時恆慶正隔鄰爲一餅肆﹐肆主一子年方十一二﹐性極聰穎﹐業於冠英小學﹐召之使視。童曰面貌若何﹐衣履若何﹐初出時兩手各提其一﹐至史家╉憩地少息﹐乃肩負之以行。據其所言﹐則出店某也﹐詰之果吐實。顧此圓光者手術乃未嫻熟﹐書符時挾一冊爲藍本﹐童乘間竊之﹐所誦數語﹐亦一一默識不少遺忘。一日童在校失鉛筆一﹐憤甚﹐抵家後﹐戲效前法﹐書符誦咒訖﹐注視圖中﹐爲同學某生所爲。童私念某生無行﹐乃竊吾物﹐吾當有以創之﹐遽於其左頰上畫一十字﹐以爲報復。比晨抵校﹐則某同學之面部腫起﹐有十字痕﹐閱三星期始愈。童心知其故﹐嗣後遂不敢輕於一試矣。

◎張醫

常州觀子巷張某﹐精岐黃﹐以末秩聽鼓山右。會撫帥太夫人有疾﹐羣醫束手。人有薦張者﹐帥使召之﹐不至﹐以禮延之﹐亦不至。帥無如何﹐躬自往請﹐張始勉彊應診。比入署﹐則太夫人喘痛呼﹝B17K﹞﹐寢處不寧。眾醫隅處﹐竊竊議方藥。張診畢大言曰「疾可爲也﹐是名肺癡。可速召數十人﹐至大明湖擔水﹐疊几案髙丈餘﹐下盛巨盆﹐令人登幾巓﹐以水下注。周而復始﹐歷數小時﹐視水已泡沫﹐取以煎藥。藥成入杏仁一兩﹐鳳仙花子二十粒﹐進於太夫人。」藥再進﹐而太夫人霍然﹐帥喜甚﹐委張爲巡捕﹐不數年補某令。夫肺癡之名甚新﹐其治法亦甚奇。張之爲此﹐故神其術歟﹖抑實有其術歟﹖當質之明醫者。

◎單貝勒府

近人孫靜庵《棲霞閣野乘》﹐有《七額駙》一條﹐內載嘉慶時﹐成徳行刺七額駙姓名﹐殆亦綴拾舊聞耳。考七額駙名丹巴多爾濟﹐蒙古人。當成徳挾刃突至禦前﹐諸侍衛不知所爲﹐七額駙直前抱之。徳不得逸﹐反刃刺其腹﹐腸出流於地﹐額駙仍不釋﹐侍衛始前縛之﹐貝勒乃僕。上亟命蒙古醫納其腸﹐舁歸第﹐賜上方珍藥。初本封公爵﹐至是加封貝勒。其府第在今燈市大街﹐俗稱單貝勒府﹐卽明時嚴分宜舊第也。

◎劉文淸之書法

文淸書雄健沈著﹐包孕一切﹐予最愛之。康南海《廣藝舟雙楫》﹐謂公書集帖學之大成﹐洵不誣也。文淸好書蠟箋﹑髙麗箋﹐筆則慣用紫毫﹐𨿽聯匾亦然。瑛夢禪與公交最篤﹐瑛居勾欄胡同﹐公居驢市胡同﹐相距咫尺﹐時相過從。瑛曾輯公手札二百通﹐由壯至老﹐體格悉備。瑛喜效公書﹐時爲公代筆﹐眞迹絕少。其但署石庵二字﹐及用長腳石庵圖章者﹐皆代筆也。

◎沈文定之儉徳

予戚沈治臣﹐爲吳縣沈文定公桂芬之從孫。性慷慨好交遊﹐千金一擲﹐以是常處窘鄕。予曾作書規之﹐謂文定一生以儉徳著稱。聞故老言﹐其爲相日﹐驅驢車入值﹐至東華門﹐門者呵止﹐公下車而進﹐眾乃大驚﹐傳爲驢車宰相。儉徳宜世守也。

◎麟見亭富貴神仙

滿洲舊族﹐簪纓累代勿替﹐福徳兼備者﹐莫如麟見亭河帥﹐故當時有富貴神仙之目。見亭爲完顏氏﹐系金世宗之嫡派。淸初時﹐阿什坦學士以理學著﹐順治帝稱爲我朝大儒﹐其後世有聞人。見亭上承祖父之蔭﹐下享兒孫之福﹐及身仕宦﹐又復一帆風順。晚年修葺園林﹐優遊頤養﹐其弓弦胡同內半畝園﹐結媾精雅﹐蜚聲都下。尢著稱者﹐園內一處專陳一物﹐如瑯環妙境專藏書﹐退思齋專收古琴﹐拜石軒專陳怪石﹐永保尊彜室專陳彜鼎。徜徉終老﹐福壽康寧。袁隨園輩相衡﹐殊嫌寒儉矣。

◎某太史

都中士大夫﹐徜徉於像姑之門﹐好色不淫﹐自矜風雅。若馬櫻花下﹐胭脂坡前﹐偶有所眷﹐輒復籠燈夜走﹐諱莫如深。一則習尙所趨﹐眾醒我醉﹐不免爲人所譏。一則挾妓冶遊﹐例須革職﹐巡城驄馬﹐時有走避之虞﹐故咸﹑同以前﹐女閭營業極不發達。光緒中葉以後﹐禁网漸馳﹐趨之者眾。於是北班﹑南班﹐艷幟髙張﹐生涯鼎盛矣。舊例﹐於娟寮中爲巡城禦史械系以去者﹐無敢言眞姓名﹐張三﹑李四﹐隨口混供。詰朝模糊取保﹐或遣人頂替以出﹐否則朝上聞﹐夕褫職矣。同治季年﹐江西某太史﹐少年科第﹐翩翩自喜。又新自某省典試歸﹐宦囊充物﹐恣意冶遊﹐哀絲豪竹﹐作長夜之歡。適某侍禦巡城過之﹐見其服飾詭異﹐以爲市井間浮薄少年﹐笞之三十。太史爲保全功名計﹐隱忍受辱﹐諱不敢自承。比釋歸供職﹐則昨宵街頭袒衣受杖者﹐固依然木天淸祕之選也。太史𨿽受挫折﹐尙幸其事隱祕﹐外人莫知﹐比相黃粱一夢。而其近僕挾持其短﹐恣爲需索﹐稍不遂意﹐則隱詞語﹐侵陵及之。太史無可如何﹐憤郁辭職去﹐不知者方譽太史之襟期髙尙也。

◎市俠

晚近以來﹐士大大澆薄成風。翻雲覆雨﹐眨眼若不相識。而市井間屠沽賣漿之流﹐轉以气節相矜尙﹐毅然孤往﹐行其心之所安﹐所謂「禮失而求諸野」也。大刀王五者﹐京津間之盜魁。光緒庚辰歲﹐刑部檄五城禦史往捕﹐不得。越數日﹐五自詣部投到﹐侃侃自陳﹐不少隱諱。時部中司讞事者﹐爲溧水濮文暹﹐簡南陽知府﹐貧不能成行﹐五貸款送之抵任。安侍禦維峻﹐以言事忤旨﹐謫戍軍臺﹝按﹕安當日所上摺﹐指參李文忠﹐語極可笑﹐至謂經方爲日本駙馬﹐李之財產均寄頓日本﹐一派無稽之談﹐而直聲震天下﹐朝野仰望丰采。當時士大夫之心理如此﹐謫戍之命旣下﹐恭王適趨朝。語樞臣曰「此等奏摺﹐實之字簏可耳。如此小題大做﹐是欲成小安之名也。」此老畢竟眼光較好﹞﹐五慕其直節﹐資以車駝﹐護之前往。顧王五事世多知者﹐至伶人五九及十三旦﹐幾湮沒不傳矣。五九以色藝鳴於都中﹐南海張樵野司農暱之甚。比司農獲罪﹐門生故吏﹐無過而問者﹐五九獨棄所業﹐追送至西安。朱古薇《彊村詞》﹑王佑遐《半塘詞》中﹐各有氐州第一一首﹐實隱賦此事。十三旦亦京伶﹐爲立山所賞。立山任內務堂司二十餘年﹐以是饒於財﹐性豪侈不吝揮霍。十三旦往來門下﹐頗得其資助。立山與載瀾﹐因徵逐歡場﹐故有夙嫌。及拳亂起﹐瀾矯命殺之﹐門客星散﹐十三旦往收其屍﹐而經紀其喪。嗚呼﹗彼三人者﹐可以傳矣。

◎廣東兩提督

光緒初年﹐粵中有兩福之稱﹐一謂陸路提督鄭紹宗﹐一謂水師提督方曜也。鄭本洪氏中人﹐爲陳金剛手下健將。金剛有軍師孫某﹐詭譎多智術﹐極爲陳所信任﹝陳破廣西賀縣後﹐以李氏宗祠爲王府﹐門前署聯云「王者命自大﹐誰敢化蛇當道﹔英雄居此地﹐何妨捫虱談兵。」卽孫某之手筆﹞﹐與紹宗素不睦。城破後﹐爭一女子﹐卒爲紹宗所有﹐愈不能平﹐時媒蘗之。紹宗屢立戰功不得賞﹐心已怏怏。曾因言事爭執﹐孫嗾陳鞭之﹐紹宗益憤﹐遂乘間刺殺陳﹐並殺孫以降於官軍﹐隸金統領麾下。主將愛之甚﹐乃易從主將姓。紹宗長身廣膊﹐孔武有力﹐口大幾容二拳﹐食量至偉﹐能盡粟二斗﹐彘肩一雙﹐時稱大口金剛。積功官至提督﹐始奏請歸宗。在粵東久﹐立功績甚多﹐尢長於捕盜。練兵一營﹐名曰綏靖營﹐約束極嚴。紹宗尢能與士卒同甘苦﹐故士卒樂爲所用。時水師提督方曜之部下﹐多潮勇﹐無紀律﹐時出肆擾。然其勇悍善戰﹐乃與綏靖營同﹐粵中賴以保障﹐盜匪斂迹。論者比之李廣﹑程不識焉。方秉賦奇特﹐精力絕人﹐日必禦女以資排泄。向例﹐谷埠妓艇﹐每日以四人入值﹐繳費則免。方在任時﹐定爲二人繳費﹐二人入值﹐輪流當夕無虛者﹐與海蘭察事相同﹝海事見某筆記﹞。方又能在水中伏三晝夜﹐取魚蝦以爲糧。臨陣身先士卒﹐所至披靡﹐洵異人也。

◎記黃某遇騙事

贛人黃某﹐仕宦中人也。年來退居滬上﹐客中無俚﹐暇輒作北裏遊﹐品柳評花﹐閒情略寄。某日於席間遇一客孫姓﹐年五十餘﹐團龍之袍﹐方袖之褂﹐一望而知爲前淸士大夫。黃以其同類﹐略與接談﹐頗相洽。孫固篤信善舉﹐持佛家言者﹐與黃生平宗旨尢合﹐以是蹤迹漸親。數月後﹐談及目前生計﹐孫謂曩時本營五金業﹐後因出仕﹐努交弟輩經理。光復以來﹐百凡損失﹐倘有資本﹐惟此尙爲輕車熟路﹐可以著手。黃察其誠篤﹐似非滬上浮滑之流﹐意爲之動。允各以三千金﹐合設某某五金號。經營匝月﹐始於垃圾橋河下賃屋開張。開市之日﹐黃乘車至號﹐見銅牌玻櫥﹐裝飾華麗﹐布置周妥﹐心極欣慰。於是每逢暇日﹐輒往小坐。偶翻帳目﹐覺交易往來﹐尙不淸淡。荏苒半載﹐黃適小有感冒﹐家居養屙﹐愈旬不出。逾後心念孫某近已久睽﹐宜往探視。比至原處﹐不見所謂五金號焉。徘徊數過﹐風物頓非﹐急詢鄰人﹐人曰「尊店門牌若干號﹖座落何處﹖」黃瞠目噤口﹐不知所答。蓋前此𨿽屢往過﹐迄未畱意及此。且慚且憤﹐汗流浹背。歸托探捕偵之﹐則所謂某某號者﹐僅租器具若干﹐陳設品若干﹐妝點外觀﹐固未進絲毫貨物﹐亦未作一戶生意也。三千金入手﹐乘間逃脫﹐飄然竟去。滬上人心之險﹐設計之奇﹐洵可畏哉﹗

◎相術

滬上三陽道人﹐精於相法之名﹐久膾炙人口。有江西富人黃某﹐以調查商業﹐偕其戚汪君來滬﹐偶與店中司事者談及星相之學﹐司事者盛稱三陽之神異﹐汪君意不之信﹐互相論難。汪曰「請於今日偕往一試﹐惟君輩二人須依予之計畫。」時黃某貌固不揚﹐衣服亦朴素﹐司事者久處於滬﹐丰度翩翩﹐頗具豪華之槪。遂相將過三陽道人之居﹐汪先就教﹐黃與司事者隅坐一方﹐互談商業﹐一作頤指气使之形﹐一則唯唯諾諾﹐奉令惟謹之態。比汪相畢﹐二人依次進﹐則譽司事者無所不至﹐謂黃某依人成事﹐機遇平平而已﹐三人乃大笑出門。友舉以告余﹐頓憶吾鄕莊培因殿撰一事﹐與此極類。莊在京時﹐與某上捨自裘文達齋中飲歸﹐同詣千佛寺﹐訪一江西相士。上捨與莊易帽同車行﹐是時業有人報之相士矣。將抵寺﹐殿撰謂易帽恐涉輕薄﹐仍各冠進。相士遂言上捨爲臺閣中人﹐位歷尙書巡撫﹐而詆培因貧賤不列於仕籍。此輩伎倆﹐可見一斑矣。

◎黃豆撫臺

東三省之貿易﹐以黃豆爲大宗。業此者每於數月之前﹐拋價定貨﹐訂一期限﹐貨款兩交﹐名爲期糧。其漲落之數﹐雙方取決於眼光﹐有近於買空賣空。致富者固不貲﹐因而傾家者﹐亦往往而有。浙撫某中丞﹐本東省知縣﹐以結歡某權貴﹐不數年薦任封圻。顧久於東省﹐知彼間營運黃豆﹐爲大利所在﹐遂官而兼商。集資本家數人﹐設某某公司於哈爾濱﹐操奇計贏﹐頗有所獲。某歲之秋﹐某洋商至公司定貨五十萬石﹐時黃豆市價﹐每石五兩﹐而洋商拋價乃至八兩﹐計超過市價半倍有餘﹝此爲假定之數﹞﹐限期三月付款交貨。公司中主計者﹐默念市價縱有漲落﹐當不至相懸如此﹐其獲利可操左券﹐欣然署約。洋商旣定貨後﹐哈爾濱附近一帶﹐陡有負販團數十人﹐以洋傘香皂手巾之類﹐分贈各店戶。店戶驚訝不敢受﹐則曰「姑畱此﹐吾貨列有價目﹐俟今年黃豆之價﹐漲至十兩一石時﹐吾來索還貨本﹐否則不取值也。」羣以有利而無害﹐則姑受之。不十日市中沸沸傳播﹐謂今年黃豆必且奇昂﹐外人已預言之。蓋吾國商場﹐向有崇拜外人之習﹐以爲外人所料﹐百無一失。於是各肆中積有黃豆者﹐居奇以待善價。本無黃豆者﹐乘機收入以博微利﹐而黃豆市價逐漸增髙。轉瞬三月﹐洋商運貨之舟已至﹐某某公司𨿽出重價﹐無貨可交。洋商執約相要﹐謂所受損失至鉅﹐索賠償之款且及百萬﹐無可如何﹐允以分期歸償。洋商不信﹐勢將控於領事。某撫窘甚﹐不得已﹐以浙撫印鈐之於據付之﹐外間轟然。一二好事者﹐遂有「黃豆撫臺」之謠焉。

◎姜西溟之與沈歸愚

名人通籍之遲﹐以沈歸愚﹑姜西溟二人爲最。歸愚舉鄕試﹐年六十六﹐西溟舉鄕試﹐年七十﹐皆聯捷成進士。顧歸愚以詩名外﹐平生行事﹐無特殊之表見。溟嘗自言「以身後列入文苑傳爲恐。」一生風骨峻然。初入京﹐主明太傅家﹐課納蘭成徳讀。一日成徳進曰「吾父信我﹐不若信吾家某人﹐先生一與爲禮﹐則所欲無不遂矣。」西溟勃然﹐卽日束裝去。徐大司寇健庵之子作樓成﹐招西溟往落之﹐曰「家君云﹕名此必海內第一流﹐敬以屬先生。」西溟笑曰「此東鄕可名東樓。」徐大恚憤﹐因是垂老不得志。其品格在歸愚之上矣。

◎吳白華之與寶竹坡

乾嘉時﹐吳白華侍郎省欽黨附和┞。後逆料┞將敗﹐恐牽率受禍﹐乃薦其門人王仲瞿曇從軍西域﹐謂曇能作掌心雷。吳遂落職﹐王亦傺死﹝按﹕┞敗後﹐吳省欽恃勢妄爲﹐亦爲欽問罪狀之一﹞。光緒初﹐寶竹坡侍郎廷視學福建﹐關防疏闊﹐納浙之江山船女﹐載與俱行。女汪姓﹐美人麻是也。比任滿﹐舟抵淸江浦﹐遽上疏揭納妓事以自劾。寶有自嘲句云「微臣好色誠天性﹐只愛風流不愛官。」同一借端免官﹐而胸襟之眞率巧詐﹐不可同日語矣。

◎發史

淸人入關﹐士民以不剃髮誅者累累。相傳剃髮匠擔有旗桿一株者﹐當時實令之巡行各處﹐逼人剃髮﹐違則隨時殺之﹐以首系桿際號令﹐此因不剃髮而獲禍者也。乾隆戊辰﹐孝賢純皇后崩﹐其時總督瑟爾臣﹐巡撫周學健﹐以違制剃髮被誅。錦州知府金文淳﹐以稟命府尹然後剃髮事聞於朝。帝大怒﹐立命正法。刑部尙書盛安﹐以小臣不識國體﹐代爲乞恕﹐亦觸帝怒﹐幾同受戮﹐此因剃髮而獲禍者也。咸﹑同間﹐洪﹑楊起事﹐稱爲發匪。光宣間﹐剪髮易服﹐疑爲革黨。有淸一代﹐何乃與發結不解緣耶﹖

◎詠吳梅村詩句

吳梅村之入淸再仕也﹐侯朝宗曾遺書力阻﹐故吳后弔朝宗詩云「死生總負侯贏諾。」臨沒時﹐賀新一闋云「論龔生夭年﹐竟天髙﹐名難沒。」又云「爲當年沈吟不斷艸﹐問偸活。」又云「竟一錢不值。」怨艾之意深矣。遺命以僧服殮﹐題碣曰「詩人吳梅村之墓。」心事照然。此《郎潛紀聞》所以云吳梅村有難言之隱也。顧其所爲詩﹐多隱寓時政﹐後世稱爲「詩史」。梅村亦自云「吾詩𨿽不足以傳遠﹐而是中之寄托良苦。後世讀吾詩而知吾心﹐則吾不死矣。」其殆欲以一卷之詩﹐贖前愆而圖晚蓋﹐求恕於淸議耶﹖讀梅村詩者﹐題詠極多﹐惟定金繩武云「兩代詩名元好問﹐畢生心事沈初明。」吳江王載揚云「百首淋漓長慶體﹐一生慚愧義熙民。」最爲精嚴確當。趙雲崧《詠元遺山》曰「無官未害餐周粟﹐有史深愁失楚弓。」梅村出處﹐較之遺山固遜一籌矣。

◎印劉

淸慈禧後所寵用之內監﹐其先爲安得海﹐後則印劉﹑李蓮英﹑小徳張三人。印劉之寵眷﹐實在張李以上﹐以其早死﹐聲名遂不甚昭著。劉爲直隸河間府人﹐性機警﹐略通書史﹐於時局形勢﹐頗能知其大凡。後在宮內﹐無可與語者﹐李﹑張輩不過承意旨﹐供使令而已﹐故尢樂與印劉談。後素猜疑﹐且守歷朝內監不得干預朝政之訓﹐遇有疑難﹐輒借端論列﹐劉亦默諭其旨﹐爲之罕譬曲諭﹐以彼證此。以是多所啟沃﹐後甚倚重焉。劉初患石麻癥﹐延西醫割治得愈。比再發而醫謝不能治﹐以是竟死。時方侍慈禧在萬壽山﹐後命以竹輿舁之下山﹐親自送之﹐賜坐小舢板出園﹝按﹕頤和園各船有平頭船﹑望江南小舢板種種名式。小舢板卽洋劃子﹐非王公親貴不蒙賜坐﹐與紫韁黃韁等賜﹐同爲異數﹞。臨別時﹐後殷殷慰諭﹐因而下淚。其時予友吳某﹐供差頤和園﹐曾親見之。劉死後﹐後鬱鬱不樂者逾年﹐蓮英侍側﹐亦屢因事受呵叱。蓮英嘗告人曰「小劉在日﹐咱屢次受他的气﹐到今日死了﹐還要連累咱家﹐眞正可惱。」故宮中當日有「死劉气煞活李」之謠。

◎一日五飯

淸髙廟南巡返蹕後﹐曾語侍臣曰「吳俗奢侈﹐一日之中﹐乃至食飯五次﹐其他可知。」其實上達天聽者﹐傳之過甚也。吾鄕如蘇﹑常兩處﹐早餐爲粥﹐晚餐以水入飯燙之﹐俗名泡飯﹐完全食飯者﹐僅午間一餐耳。初疑此等習俗﹐或者易自近年﹐乃閱宋文本《心典》﹐淮郡謝賈相似道啟云「人家如破寺﹐十室九空﹔太守若頭陀﹐兩粥一飯。」則此風固由來舊矣。

◎咸同光宣四朝錢法之變更

淸代制錢﹐以康﹑乾兩朝所鑄爲最﹐皆取給於滇銅。逮咸豐初﹐軍旅數起﹐國庫匱乏﹐滇銅亦因道梗不至。於是刑部尙書周祖培﹑大理卿恆春﹑禦史蔡紹洛先後請攺鑄大錢﹐以裕度支。時祁文端雋藻﹐方長戶部﹐力贊成之。三年三月﹐先鑄當十錢一種﹐重六錢。八月增鑄當五十一種﹐重一兩八錢。十一月復增鑄當百﹑當五百﹑當千三種﹐名曰鈔錢。當千者重二兩﹐當五百者重一兩六錢﹐銅色紫。當百者重一兩五錢﹐銅色黃。而減當五十錢爲一兩二錢﹐當十錢爲四錢四分﹐繼而又減爲三錢五分﹐再攺爲二錢六分。四年正月﹐增鑄當五錢一種﹐重二錢二分。三月鑄鐵當十錢﹐六月鑄鉛制錢。其時盜鑄鈔錢之案蜂起﹐嚴刑不能禁﹐官中旣艱於收兌﹐民間亦不復流通﹐先後奏請廢止﹐惟畱銅鐵當十錢。後鐵當十亦廢﹐僅畱銅當十一種﹐諭令大錢與制錢並行﹐而京城乃不用制錢。出城數十里﹐又復不用大錢。紛紛擾擾﹐圜法大壞。至光緒十四年﹐閻敬銘爲戶部尙書﹐請廢當十﹐仍用制錢。遂奉旨以三年爲期﹐所以有交官之項﹐以制錢出﹐以大錢入﹐期於三年內收盡。然大錢在市﹐𨿽當十﹐僅作制錢二文﹐相沿已久。此令旣下﹐市肆大擾﹐貧富交困。

先是咸豐初年﹐銀一兩易錢七千餘﹐同治初易至十千﹐光緒初至十七千﹐十四年以後﹐漸減至十二千﹐二十三年以後﹐更減至十千零﹐大錢漸絕﹐市面稍定。二十八九年﹐鄂省首鑄當十銅元﹝按﹕粵省最初設銀元局﹐張文襄蒞鄂﹐招粵工匠來鑄銅元﹞。各省艷於大利所在﹐相率繼起﹐間有鑄當一﹑當二﹑當五﹐及當二十者。以利率不厚﹐迄不多見。於是銅元充斥﹐圜法又壞。當銅元未行時﹐東南各省洋價﹐每元八百餘文﹐後逐漸增髙至一千二三百文。所鑄銀元﹐𨿽標明每當十銅元百枚﹐易銀一元﹐然市間迄不遵從。其有以銅元作七折八折行使者﹐各處互異﹐上下騷然﹐漏卮外溢﹐而幣制遂成一極大問題﹐迄今無從解決補救矣。

◎京師食米

自創設漕運以來﹐國家歲縻千萬之款﹐設官置局﹐輾轉兌運﹐輸入京倉﹐以爲天庾正供。京曹祿俸﹐皆仰給於此。而按之事實﹐有大相逕庭者。京師貴家﹐向以紫色米爲上﹐不食白亢。惟南人居京者﹐始購食白米。是以百官領俸米券﹐入手輒以賤價售之米肆﹐而別糴肆米以給用。固由習尙相殊﹐亦以京倉花戶﹐巧於弄法。領官米者﹐水土摻和﹐必使之不中食。而米肆所售﹐實髙出官米數倍。故凡得券者﹐大率不願自領﹐米肆遂得與花戶輩操其奇贏。惟光緒甲辰乙已間﹐桂月汀春爲倉場侍郎﹐京官俸米皆可食﹐一時頌之。至京師人喜食紫色米﹐此種習慣﹐損米至巨。蓋所謂紫色米者﹐皆各倉陳腐變色之米﹐上屋蒸成紫色﹐下層已成灰米。以南中上白之米﹐艱難運至﹐必俟灰其半而後食之﹐無怪京師糧儲常虞不足。考光緒庚寅以前﹐南人在京﹐皆食糧米﹝俗呼津米﹞。此米乃李合肥所部淮軍﹐在天津西北隅地名火倉﹐開辟屯田之所出。庚寅順天大水爲災﹐合肥奏請平糶﹐專運蕪湖﹑常熟﹑無錫米以繼之﹐嗣遂成常供﹐京人呼爲包米。庚子之變﹐倉米皆爲日本人搜羅一空﹐京津一帶不憂乏食者﹐推究根原﹐未始非拜合肥之賜也。

◎京師正陽門內之關廟

關帝封號祀典之盛﹐以淸代爲最。相傳淸康熙帝爲劉先主轉世﹐關帝屢次顯靈翊衛﹐故一再加封﹐尊祟備至。至京師正陽門內之關廟﹐數百年來﹐居民遊客﹐無不嘖嘖道其靈異﹐然其神像實造自明代。天啟間﹐宮中塑關像二尊﹐一大一小。時有日者術極神﹐熹宗指二像令其推算。日者稱小神福壽綿遠﹐香火百倍大者。熹宗乃將大像供俸宮中﹐而以小者置之正陽門側破廟中﹐以厭術者之說。比闖逆入都﹐蹂躪幾徧﹐宮中之像被毀﹐置城外者至今香火不絕﹐如日者言。

◎一國五公

京師街巷﹐皆有堆鋪﹐總以官廳﹐立一官司之。凡有水火盜賊﹐及人家細故之或須聞之官者﹐皆可一呼卽應﹐立法甚善。顧日久獘生﹐廳中員役﹐皆與盜賊通气﹐或代盜償值﹐或取資於盜﹐互爲利用。以故混混小擄﹝皆都中指匪類之稱﹐猶南中謂之靑皮流氓也﹞之流﹐徧於衢市﹐姦宄百出。然亦由事權不一﹐政出多門﹐民莫知所適從﹐而宵小轉得寄迹也。按京師舊制﹐司地面者不一﹐曰步軍統領﹐所以司內城者也。曰外營汛﹐所以司外城者也。曰五城巡城禦史﹐所以司閭閻詞訟者也。曰街道廳﹐所以平治道途者也。曰順天府尹大宛兩縣﹐職在郊﹐城內初無其責﹐然相沿旣久﹐漸至侵官﹐亦復受人赴訴﹐或出差拘捕。蓋以上五機關不相統率﹐得各自行使其職權﹐故京中往年有一國五公之謠。民國成立後﹐分曹授職﹐此風當稍稍整革矣。

◎施公案與彭公案

坊間小說﹐所傳《施公案》者﹐爲靖海侯施瑯之次子漕督施世綸。世綸歷守揚州江寧﹐所至民懷。將去任﹐士民遮道乞畱﹐不得請﹐乃人投一錢﹐建雙亭以志去思﹐名一文亭。生平不畏彊禦﹐不侮矜寡。奉命勘陜災時﹐陜省常平儲谷多不實。總督鄂海﹐知公素正直﹐乃以公子知會寧事諷挾之。公曰「吾爲國不知有身﹐遑知有子﹖」卒據實疏陳。其他惠政甚多。《彭公案》爲彭剛直玉麟﹐巡行長江日﹐誅戮姦宄﹐秉正不阿。婦孺聞公名﹐莫不肅然相戒。最奇一案﹐爲安慶副將胡開泰召妓飲而使其妻行酒﹐妻不從﹐胡抽刀破其腹﹐街市洶洶。事聞﹐院司集議處置﹐公至﹐曰「易耳。」召之來﹐詢姓名畢﹐卽牽出斬之。𨿽小說所載﹐多附會架空之作﹐而兩公行事﹐遺愛在人﹐社會謳思﹐蓋有由也。

◎論左文襄

薛叔耘《庸庵筆記》力詆左文襄﹐謂其入閣時﹐驕矜之气﹐不可向邇。適有摺交閣員會議﹐左每閱一行﹐則自陳其平回疆之功績﹐余則力詆文正不止。如是者數日﹐而閱未及半﹐同列者皆厭之﹐爲藏去其摺。乃閱近人震鈞氏《天咫偶聞》﹐則云「公初入軍機﹐頗銳意欲有爲﹐而成例具在﹐絲毫難於展布﹐陳奏發行﹐急於星火﹐無暇推敲。且有明日拜章﹐而今日甫定稿﹐了無更正之暇。有所建白﹐亦多牽掣﹐所以入直未幾﹐卽力疏求去。」與薛書大相逕庭。予意兩說皆非虛構﹐大抵左初入京﹐意气必盛﹐都中書吏﹐遂用此法箝制之﹐左亦無可如何矣。此可見純才之難得﹐而國事之不易爲也。

◎寶文靖之風趣

寶文靖﹐出身寒﹐備知民間疾苦﹐通顯後﹐尢能持正不阿。咸豐庚申之變﹐公奉命守城。時肅順侍上於熱河﹐欲盡提戶部存餉至行在備用﹐公抗疏力爭﹐以是忤肅﹐卸之次骨。會內務府失印﹐肅遂奏請降公五品頂戴﹐開去守城之任。旨到﹐公適在署﹐自摘其冠大言曰「冠下之物且不顧﹐遑計冠上區區者哉﹖」一時直聲震野。然平時性和易﹐偶作詼諧語﹐輒令人解頤。山東尹編修琳基﹐官翰林﹐久不遷﹐鬱鬱不自得。乃縱酒自遣﹐醉則謾罵座客﹐至與鄕人鄭侍禦溥元齟齬。鄭摭其陰事劾之﹐人皆不直鄭。旨下﹐尹﹑鄭俱休致。樞臣述旨退﹐公顧語同列曰「『白日放歌須縱酒﹐靑春作伴好還鄕。』此二語可移贈尹﹑鄭兩君矣。」公與李髙陽同值軍機﹐時髙陽新娶姬人曹姓﹐顧寵幸。一日退值出﹐髙陽曰「吾近來精力銳減﹐老境逼柰何﹖」公默然不答﹐再詢之﹐則曰「吾適誦《孟子﹟陳仲子章》﹐心有所注耳。」蓋取「井上有李」句以相戲也﹐髙陽爲之莞然。

◎邪術

咸豐季年﹐洪﹑楊之亂正熾﹐其時蘇﹑常一帶﹐比戶洶洶﹐謂有妖人來剪辮﹐或甫出戶而禿其發﹐來蹤去迹杳如也。惟井隅籬落間﹐偶有長數寸之紙人發現﹐決爲妖人剪紙撮豆之術。按洪﹑楊舉事﹐終於失敗﹐而光復剪髮﹐實告成於辛亥一役。此術如用之辛亥﹐方爲恰當﹐豈亦先機之兆與﹖予查康熙時﹐滇黔一帶﹐盛傳妖人抹臉之術。其人衣服言語﹐與人無異﹐時隱時現﹐來去莫測。或結隊入城市﹐或散行郊野﹐或戎馬乘服﹐馳驅於峻嶺危崖間。甚有時變成彈丸﹐從屋漏而下﹐旋轉漸大﹐變成人形。人過其側﹐卒然僕地﹐驗之則面目已失其半﹐僅存後枕顱骨而已。作祟八九月﹐被害者數千人﹐官弁晝夜巡邏﹐偶遇數人﹐舁大木桶入城﹐遮畱之﹐忽然不見﹐棄其桶。啟視則人面百餘具﹐以石灰腌之。迄未搜得其黨﹐亦不知其何用也。

◎詼諧決獄

某鄕人入城擔糞﹐偶不愼﹐傾糞汁於某衣肆之門﹐肆中人洶洶以爲不吉﹐必欲褫鄕人身上衣拭之﹐且叩頭服禮﹐相持不下﹐聚而觀者益眾。邑令行經其處﹐詰問故﹐眾以實對。令乃假坐店中﹐叱鄕人跪於前﹐而數之曰「汝擔糞而不謹愼小心﹐致糞潑出﹐罪一﹔糞潑出而不擇地﹐乃敢適污巨肆之門﹐罪二﹔旣犯重罪﹐猶敢不自揣身分﹐與貴商抗爭﹐罪三。速如主人言﹐拭去糞穢﹐本縣恕汝﹐否則重責不貸。」鄕人不得已﹐脫衣拭之。時屆嚴冬﹐朔風凜烈﹐鄕人單衣露體﹐觫縮不堪。令顧謂店主曰「已如汝意處罰矣﹐惟彼離鄕數里﹐身上破襖﹐污不能著。因此而凍斃路中﹐諒汝亦所不忍﹐汝可畀以一衣。」店主唯唯。隨諭鄕人自往檢取﹐鄕人不敢﹐令曰「本縣命汝﹐店主許汝﹐何疑慮爲﹖」卒檢壁上綢襖使著之去﹐觀者稱快。又有一鄕人擔糞﹐誤觸某武生﹐污其衣。武生固虎而冠者﹐扭鄕人至縣署﹐必欲官痛扌失之。官詢得其情﹐佯怒曰「你小人乃粗心擅污秀才衣﹐自當重責。」鄕人惶恐乞免﹐官曰「姑寬你。」令生坐堂隅﹐飭鄕人叩頭百以謝罪。叩至七十餘﹐官忽矍然詢武生曰「汝之秀才﹐文乎﹐武乎﹖」曰「武。」官曰「然則誤矣﹐文秀才應叩一百﹐武則半之。今多叩二十餘頭﹐你應還彼。」令鄕人髙坐﹐而促武生還叩。生不肯﹐令隸役彊按其首叩二十餘始釋。武生且羞且怒﹐官撫掌大笑﹐觀者無不大笑。此二事同以權變出之﹐極有風趣﹐故匯錄焉。

◎記曾忠襄語

湘鄕曾氏昆弟數人﹐握兵柄﹐轉戰數省﹐削平發亂﹐淸廷𨿽陽爲優禮﹐而隱微之間﹐不能無疑慮之見。加以滿人之蠢暗者﹐媒孽其短﹐於是偵查之使﹐時有所聞﹐曾氏亦岌岌可危矣。國荃破南京﹐俘獲不貲﹐最爲眾矢之的﹐言者藉藉。國藩懼甚﹐乃逼國荃使移疾歸﹐而急疏言湘兵暮气不可用﹐精銳不如淮軍﹐冀以自救。國荃旣抵湘﹐出其所得﹐廣置田宅﹐蓄姬妾﹐豪侈逾恆。國藩遺書讓之﹐謂人言可畏﹐弟猶不自斂﹐抑是速亡也。國荃閱竟﹐抵書於幾﹐語客曰「吾兄眞書癡不解事﹐然寧不讀漢《蕭何傳》乎﹖」蓋蕭何從客言﹐多買田地賤貰貸以自污﹐遂釋髙祖之猜疑。人臣當功髙震主之際﹐非以智術相輔﹐不能自全﹐千古一轍也。

