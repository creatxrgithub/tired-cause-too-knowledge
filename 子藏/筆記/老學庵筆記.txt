老學庵筆記宋陸遊●卷一徽宗南幸至潤﹐郡官迎駕於西津。及禦舟抵岸﹐上禦棕頂轎子﹐一宦者立轎旁呼曰「道君傳語﹐眾官不須遠來﹗」衛士臚傳以告﹐遂退。徽宗南幸還京﹐服栗玉並桃冠﹑白玉簪﹑赭紅羽衣﹐乘七寶輦。蓋吳敏定儀注云。髙宗在徽宗服中﹐用白木禦倚子。錢大主入覲﹐見之﹐曰「此檀香倚子耶﹖」張婕妤掩口笑曰「禁中用煙脂皂莢多﹐相公已有語﹐更敢用檀香作倚子耶﹖」時趙鼎﹑張浚作相也。建炎苗﹑劉之變﹐內侍遇害至多。在秦同老者﹐自揚州被命至荊楚﹐前一日還行在﹐尙未得對﹐亦死焉。又有蕭守道者﹐日侍左右﹐忽得罪﹐絀爲外郡監當﹐前一日出城﹐遂免。臨安父老言﹐苗﹑劉戕王淵在朝天門外﹐今都進奏院前。然《日曆》及諸公記錄皆不書﹐但云「死於路衢」而已。邵彪所錄謂「死於第」﹐尢非也。鼎澧羣盜如鐘相﹑楊麼﹝鄕語謂幼爲麼﹞﹐戰舡有車船﹑有槳船﹑有海鰍頭﹐軍器有�子﹝其語謂�爲鐃﹞﹐有魚叉﹐有木老鴉。�子﹑魚叉以竹桿爲柄﹐長二三丈﹐短兵所不能敵。程昌禹部曲𨿽蔡州人﹐亦習用�子等﹐遂屢捷。木老鴉一名不藉木﹐取堅重木爲之﹐長才三尺許﹐銳其兩端﹐戰船用之尢爲便習。官軍乃更作灰炮﹐用極脆薄瓦罐﹐置毒藥﹑石灰﹑鐵蒺藜於其中﹐臨陣以擊賊船﹐灰飛如煙霧﹐賊兵不能開目。欲效官軍爲之﹐則賊地無窯戶﹐不能造也﹐遂大敗。官軍戰船亦仿賊車船而增大﹐有長三十六丈﹑廣四丈一尺﹑髙七丈二尺五寸﹐未及用而嶽飛以步軍平賊。至完顏亮入寇﹐車船猶在﹐頗有功云。初﹐張公之行﹐趙元鎭丞相以詩送之云﹕速宜淨埽妖氛了﹐來看錢塘八月潮。鼎澧羣盜﹐惟夏誠﹑劉衡二砦據險不可破。二人每自吒曰「除是飛過洞庭湖。」其後卒爲嶽飛所破﹐蓋語讖云。趙元鎭丞相謫朱崖﹐病亟﹐自書銘旌云「身騎箕尾歸天上﹐气作山河壯本朝」。靖康二年﹐浙西路勤王兵﹐杭州二千人﹐湖州九百一十五人﹐秀州七百一十六人﹐平江府一千七百三十八人﹐常州七百八十五人﹐鎭江府六百人﹐一路共六千七百五十四人﹐以二月七日起發﹐東都之陷已累月矣。集英殿宴金國人使﹐九盞﹕第一肉咸豉﹐第二爆肉雙下角子﹐第三蓮花肉油餅骨頭﹐第四白肉胡餅﹐第五羣仙炙太平畢羅﹐第六假圓魚﹐第七柰花索粉﹐第八假沙魚﹐第九水飯咸豉旋瓜姜。看食﹕棗子﹑髓餅﹑白胡餅﹑餅﹝淳熙﹞。紹興辛酉與虜交兵﹐虜遁。議者謂當取壽﹑潁﹑宿三州屯重兵﹐然後淮可保﹐淮可保然後江可固﹐惜其不果用也。建康城﹐李景所作。其髙三丈﹐因江山爲險固﹐其受敵惟東北兩面﹐而壕塹重復﹐皆可堅守。至紹興間﹐已二百餘年﹐所損不及十之一。漢人入仕﹐有以貲爲郎者﹐司馬相如﹑張釋之是也﹔有入錢入谷賞以官者﹐卜式﹑黃霸是也。入錢谷則今買官之類﹐以貲則非也。秦會之在山東欲逃歸﹐舟輯已具﹐獨懼虜有告者﹐未敢決。適遇有相識稍厚者﹐以情告之。虜曰「何不告監軍﹖」會之對以不敢。虜曰「不然﹐吾國人若一諾公﹐則身任其責﹐𨿽死不憾。若逃而獲﹐𨿽欲貸﹐不敢矣。」遂用其言﹐告監軍﹐監軍曰「中丞果欲歸耶﹖吾契丹亦有逃歸者﹐多更被疑﹐安知公歸而南人以爲忠也。公若果去﹐固不必顧我。」會之謝曰﹔「公若見諾﹐亦不必問某歸後禍福也。」監軍遂許之。黃元暉爲左司諫﹐論事忤蔡氏﹐謫昭潭﹐後復管勾江州太平觀。謝表曰﹕言之未盡﹐悔也奚追。張蕓叟作《漁父》詩曰「家住耒江邊﹐門前碧水連。小舟勝養馬﹐大罟當耕田。保甲元無藉﹐靑苗不著錢。桃源在何處﹖此地有神仙。」蓋元丰中謫官湖湘時所作﹐東坡取其意爲《魚蠻子》云。張徳遠誅範瓊於建康獄中﹐都人皆鼓舞﹔秦會之殺嶽飛於臨安獄中﹐都人皆涕泣﹕是非之公如此﹗政和中大儺﹐下桂府進面具﹐比進到﹐稱「一副」。初訝其少﹐乃是以八百枚爲一副﹐老少妍陋無一相似者﹐乃大驚。至今桂府作此者﹐皆致富﹐天下及外夷皆不能及。京師承平時﹐宗室戚裏歲時入禁中。婦女上犢車﹐皆用二小鬟持香球在旁﹐而袖中又自持兩小香球。車馳過。香煙如雲﹐數里不絕﹐塵土皆香。明州江瑤柱有二種﹕大者江瑤﹐小者沙瑤。然沙瑤可種﹐逾年則成江瑤矣。海檜亦有二種。海檜夭矯堅瘦皆天成。又有刻削蟠屈而成者﹐名土﹝音杜﹞檜。海檜絕難致﹐凡人家所有﹐大抵土檜也。晁以道爲明州船場﹐日日平旦﹐具衣冠焚香占一卦。一日﹐有士人訪之﹐坐間小雨﹐以道語之曰「某今日占卦有折足之象﹐然非某也﹐客至者當之﹐必驗無疑﹐君宜戒之。」士人辭去﹐至港口﹐踐滑而僕﹐脛幾折﹐療治累月乃愈。國初士大夫戲作語云「眼前何日赤﹐腰下幾時黃﹖」謂朱衣吏及金帶也。宣和間﹐親王公主及他近屬戚裏﹐入宮輒得金帶關子。得者旋塡姓名賣之﹐價五百千。𨿽卒伍屠酤﹐自一命以上皆可得。方臘破錢塘時﹐朔日﹐太守客次有服金帶者數十人﹐皆朱家奴也。時諺曰﹕金腰帶﹐銀腰帶﹐趙家世界朱家壞。仁宗賜宗室名﹐太祖下曰「世」﹐太宗下曰「仲」﹐秦王下曰「叔」﹐皆兄弟行。「世」卽長也。其後「世」字之曾孫又曰「伯」﹐則失之。淳熙己酉十月二十八日﹐車駕幸候潮門外大校場大閱。是日﹐上早膳畢出郊﹐從駕臣僚及應奉官並戎服帶子著靴。大閱畢﹐丞相﹑親王以下賜茶。是日﹐駕出麗正門﹐入和寧門﹐沿路官司免起居。建炎中﹐平江造戰船﹐略計其費四百料。八戰船長八丈﹐爲錢一千一百五十九貫。四海鶻船長四丈五尺﹐爲錢三百二十九貫。荊公素輕沈文通﹐以爲寡學﹐故贈之詩曰「悠然一榻枕書臥﹐直到日斜騎馬歸。」及作文通墓志﹐遂云「公𨿽不常讀書。」或規之曰「渠乃狀元﹐此語得無過乎﹖」乃攺「讀書」作「視書」。又嘗見鄭毅夫《夢仙》詩曰「授我碧簡書﹐奇篆蟠丹砂。讀之不可識﹐翻身淩紫霞。」大笑曰「此人不識字﹐不勘自承。」毅夫曰「不然﹐吾乃用太白詩語也。」公又笑曰「自首減等。」祕閣有端硯﹐上有紹興禦書一「頑」字。唐有準敕惡詩﹐今又有準敕頑硯耶。潘子賤《題蔡奴傳神》云「嘉中﹐風塵中人亦如此。嗚呼盛哉﹗」然蔡實元丰間人也。仇氏初在民間﹐生子爲浮屠﹐曰了元﹐所謂佛印禪師也。已而爲廣陵人國子博士李問妾﹐生定﹔出嫁郜氏﹐生蔡奴。故京師人謂蔡奴爲郜六。紹聖﹑元符間﹐汪內相彥章有聲太學。學中爲之語曰「江左二寶﹐胡伸﹑汪藻。」伸字彥時﹐亦新安人﹐終符寶郎。曾文淸夙興誦《論語》一篇﹐終身未嘗廢。先左丞言﹐荊公有《詩正義》一部﹐朝夕不離手﹐字大半不可辧。世謂荊公忽先儒之說﹐蓋不然也。靖康國破﹐二帝播遷。有小崔才人與廣平郡王﹝道君幼子﹐名�﹞俱匿民間﹐已近五十日﹐虜亦不問。有從官饋以食﹐遂爲人所發﹐亦不免﹐不十日虜去矣。城中士大夫可罪至此。金賊劫遷宗室﹐我之有司不遺餘力。然比其去﹐義士匿之獲免者﹐猶七百人﹐人心可知。國初﹐《韻略》載進士所習有《何論》一首﹐施肩吾《及第敕》亦列其所習《何論》一首。《何論》蓋如「三傑佐漢孰優」﹑「四科取士何先」之類。嘉興人聞人茂徳﹐名滋﹐老儒也。喜畱客食﹐然不過蔬豆而已。郡人求館客者﹐多就謀之。又多蓄書﹐喜借人。自言作門客牙﹐充書籍行﹐開豆腐羹店。予少時與之同在敕局﹐爲刪定官。談經義滚滚不倦﹐發明極多﹐尢邃於小學云。張蕓叟過魏文貞公舊莊﹐居者猶魏氏也。爲賦詩云「破屋居人少﹐柴門春艸長。兒童不識字﹐耕稼鄭公莊。」此猶未失爲農。神宗夜讀《宋�傳》﹐賢其人﹐詔訪其後﹐得於河朔﹐有裔孫曰宋立﹐遺像﹑譜牒﹑告身皆在。然宋立者﹐已投軍矣。欲與一武官﹐而其人不願﹐乃賜田十頃﹐免徭役雜賦云。其微又過於魏氏﹐言之可爲流涕。政和末﹐議攺元﹐王黼擬用「重和」﹐旣下詔矣﹐範致虛間白上曰「此契丹號也。」故未幾復攺宣和。然宣和乃契丹宮門名﹐猶我之宣徳門也﹐年名則實曰重熙。建中靖國後﹐虜避天祚嫌名﹐追謂重熙曰重和耳﹐不必避可也。建炎維揚南渡時﹐𨿽甚倉猝﹐二府猶張蓋搭狨坐而出﹐軍民有懷磚狙擊黃相者。旣至臨安﹐二府因言「方艱危時﹐臣等當一切貶損。今張蓋搭坐尙用承平故事﹐欲乞並權省去﹐候事平日依舊。」詔從之﹐實懲維揚事也。林自爲太學博士﹐上章相子厚啟云「伏惟門下相公﹐有猷有爲﹐無相無作。」子厚在漏捨﹐因與執政語及﹐大罵云「遮漢敢亂道如此﹗」蔡元度曰「無相無作﹐𨿽出佛書﹐然荊公《字說》嘗引之﹐恐亦可用。」子厚復大罵曰「荊公亦不曾奉敕許亂道﹐況林自乎﹗」坐皆默然。靖康末﹐括金賂虜﹐詔羣臣服金帶者權以通犀帶易之﹐獨存金魚。又執政則正透﹐從官則倒透。至建炎中興﹐朝廷艸創﹐猶用此制。呂好問爲右丞﹐特賜金帶。髙宗面諭曰「此帶朕自視上方工爲之。」蓋特恩也。紹興三年﹐兵革初定﹐始詔依故事服金帶。建炎初﹐按景徳幸澶州故事﹐置禦營使﹐以丞相領之﹐執政則爲副使。上禦朝﹐禦營使﹑副先上奏本司事﹐然後三省﹑密院相繼奏事。其重如此。張晉彥才气過人﹐然急於進取。子孝祥在西掖時﹐晉彥未老﹐每見湯岐公自薦。岐公戲之曰「太師﹑尙書令兼中書令﹐是公合作底官職。余何足道。」所稱之官﹐蓋輔臣贈父官也﹐意謂安國且大用耳。晉彥終身以爲憾。紹興末﹐臣公於丑生者數人。或戲以衰健放榜﹐陳福公作魁﹐淩尙書景夏末名﹐張魏公黜落。紹興末﹐朝士多饒州人。時人吾曰「諸公皆不是癡漢。」又有監司發薦京官狀﹐以關節欲與饒州人。或規其當先孤寒﹐監司者憤然曰「得饒人處且饒人。」時傳以爲笑。王嘉叟自洪�召爲光祿丞﹐李徳遠亦召爲太常丞。一日相遇到景靈幕次﹐李謂王曰「見公告詞云﹕其鐫月廩﹐仍褫身章。」謂通判借牙緋﹐入朝則服綠﹐又俸薄也。王答之曰「亦見君告詞矣。」李曰「云何﹖」曰「具官李浩﹐但知健羨﹐不揆孤寒。旣名右相之名﹐又字元樞之字。」蓋謂史丞相﹑張魏公也﹐滿座皆笑。予去國二十七年復來﹐自周丞相子充一人外﹐皆無復舊人﹐𨿽吏胥亦無矣。惟賣卜洞微山人亡恙﹐亦不甚老﹐話舊愴然。西湖小昭慶僧了文﹐相別時未三十﹐意其尙存﹐因被命與奉常諸公同檢視郊廟壇﹐過而訪之﹐亦已下世。弟子出遺像﹐乃一老僧。使今見其人﹐亦不復省識矣。可以一嘆。晏尙書景初作一士大夫墓志﹐以示朱希眞。希眞曰「甚妙。但似欠四字﹐然不敢以告。」景初苦問之﹐希眞指「有文集十卷」字下曰「此處欠。」又問﹕「欠何字﹖」曰「當增不行於世四字。」景初遂增「藏於家」三字﹐實用希眞意也。秦會之丞相卒﹐魏道弼作參政﹐委任頗專﹐且大拜矣﹐翰苑欲先作白麻﹐又不能辦﹐假手於士人陳丰。丰以其姓魏﹐遂以「晉絳和戎」對「鄭公論諫」。久之﹐道弼出典藩﹐而沈守約﹑萬俟元忠並拜左右揆。翰苑者倉猝取丰所作制以與沈公﹐而忘易晉絳﹑鄭公之語。《實錄》例載拜相麻﹐予在史院﹐欲刪此一聯﹐會去國不果。陳福公長卿重厚粹美﹐有天人之相﹐然議者擬其少英偉之气。予爲編修官時﹐一日﹐與沈持要﹑尹少稷見公於都堂閣。公忽盛怒曰「張徳遠以元樞輒受三省樞密院訴牒﹐𨿽是勛徳重望﹐亦豈當如此﹗」方言此時﹐精神赫然﹐目光射人。退以告朝士﹐皆云平生未嘗見此公怒也。古人有貴在於怒者﹐此豈是耶﹖李莊簡公泰發奉祠還裏﹐居於新河。先君築小亭曰千巖亭﹐盡見南山。公來必終日﹐嘗賦詩曰「家山好處尋難徧﹐日日當門只臥龍。欲盡南山巖壑勝﹐須來亭上少從容。」每言及時事﹐往往憤切興嘆﹐謂秦相曰咸陽。一日來坐亭上﹐舉酒屬先君曰「某行且遠謫矣﹐咸陽尢忌者﹐某與趙元鎭耳。趙旣過嶠﹐其何可免﹖然聞趙之聞命也﹐涕泣別子弟。某則不然﹐靑鞋布襪﹐卽日行矣。」後十餘日﹐果有藤州之命。先君送至諸曁﹐歸而言曰「泰發談笑慷慨﹐一如平日。問其得罪之由﹐曰不足問﹐但咸陽終誤國家耳。」張樞密子功﹐紹興末還朝﹐已近八十﹐其辭免及謝表皆以屬予。有一表用「飛龍在天」對「老驥伏櫪」﹐公皇恐﹐語周子充左史﹐托言於予﹐易此二句。周叩其故﹐則曰「某方丐去﹐恐人以爲志在千里也。」周笑解之曰「所謂志千里者﹐正以老驥已不能行﹐故徒有千里之志耳。公𨿽筋力衰﹐豈無報國之志耶﹖」子功亦笑而止。蓋其謹如此。又嘗謂予曰「先人有遺稿滿篋﹐皆諸經訓解﹐字畫極難辯﹐惟某一人識之。若死﹐遂皆不傳﹐豈容不亟歸耶。」汪廷俊從梁才甫辟爲大名機幕﹐專委以修北京宮闕﹐凡五年乃成。歲一再奏功﹐輒躐遷數官。五年間﹐自宣教郎轉至中奉大夫﹐其濫賞如此。予在南鄭﹐見西郵俚俗謂父曰老子﹐𨿽年十七八﹐有子亦稱老子。乃悟西人所謂大範老子﹑小範老子﹑蓋尊之以爲父也。建炎初﹐宗汝霖畱守東京﹐郡盜降附者百餘萬﹐皆謂汝霖曰宗爺爺﹐蓋此比也。陳瑩中遷謫後﹐爲人作石刻﹐自稱「除名勒停送廉州編管陳某撰」。劉季髙得罪秦氏﹐坐贓廢。後𨿽復官﹐去其左字﹐季髙緘題及作文皆去左字﹐不以爲愧也。孫仲益亦坐以贓罪去左字﹐則但自稱「晉陵孫某」而已﹐至紹興末復左朝奉郎﹐乃署銜。予嘗與查元章讀《太宗實錄》﹐有侯莫陳利用者。予問有對否﹐元章曰「昨虜使有烏古論思謀可對也。」予曰「虜人姓名﹐五字者固多矣。」元章曰「不然﹐侯莫陳可析爲三姓﹐烏古論亦然﹐故爲工也。」毛徳昭名文﹐江山人。苦學﹐至忘寢食﹐經史多成誦。喜大罵劇談﹐紹興初﹐招徠﹐直諫無所忌諱。徳昭對客議時事﹐率不遜語﹐人莫敢與酬對﹐而徳昭愈自若。晚來臨安赴省試﹐時秦會之當國﹐數以言罪人﹐勢焰可畏。有唐錫永夫者﹐遇徳昭於朝天門茶肆中﹐素惡其狂﹐乃與坐﹐附耳語曰「君素號敢言﹐不知秦太師如何﹖」徳昭大駭﹐亟起掩耳﹐曰「放气﹗放气﹗」遂疾走而去﹐追而不及。北方多石炭﹐南方多木炭﹐而蜀又有竹炭﹐燒巨竹爲之﹐易然無煙耐久﹐亦奇物。邛州出鐵﹐烹煉利於竹炭﹐皆用牛車載以入城﹐予親見之。杜少陵在成都有兩艸堂﹐一在萬里橋之西﹐一在浣花﹐皆見於詩中。萬里橋故迹湮沒不可見﹐或云房季可園是也。蜀人爨薪﹐皆短而粗﹐束縛齊密﹐狀如大餅。不可遽燒﹐必以斧破之﹐至有以斧柴爲業者。孟蜀時﹐周世宗志欲取蜀﹐蜀卒涅面爲斧形﹐號「破柴都」。謝景魚﹝名淪﹞滌硯法﹕用蜀中貢余紙﹐先去墨﹐徐以絲瓜磨洗﹐余漬皆盡﹐而不損硯。靑城山上官道人﹐北人也﹐巢居﹐食松﹐年九十矣。人有謁之者﹐但粲然一笑耳。有所請問﹐則托言病聵﹐一語不肯答。予嘗見之於丈人觀道院。忽自語養生曰「爲國家致太平﹐與長生不死﹐皆非常人所能。然且當守國使不亂﹐以待奇才之出﹐衛生使不夭﹐以須異人之至。不亂不夭﹐皆不待異術﹐惟謹而已。」予大喜﹐從而叩之﹐則已復言聵矣。呂周輔言﹕東坡先生與黃門公南遷﹐相遇於梧﹑藤間。道旁有鬻湯餅者﹐共買食之﹐粗惡不可食。黃門置箸而嘆﹐東坡已盡之矣。徐謂黃門曰「九三郎﹐爾尙欲咀嚼耶﹖」大笑而起。秦少遊聞之曰「此先生飲酒﹐但飲濕法已。」LLRR魏道弼參政使金人軍中﹐抗辭不撓。虜酋大怒﹐欲於馬前斬之﹐揮劍垂及頸而止﹐故道弼頭微偏。使虜﹐舊惟使副得乘車﹐三節人皆騎馬。馬惡則蹄嚙不可羈﹐鈍則不能行﹐良以爲苦。淳熙己酉﹐完顏�嗣僞位﹐始命三節人皆給車﹐供張飲食亦比舊加厚。淳熙己酉﹐金國賀登寶位使﹐自云悟室之孫﹐喜讀書。著作郎權兵部郎官鄧千里館之。因遊西湖﹐至林和靖祠堂﹐忽問曰「林公嘗守臨安耶﹖」千里笑而已。謝子肅使虜回云「虜延羣臣自徒單相以下﹐大抵皆白首老人。徒單年過九十矣。」又云「虜姓多三兩字﹐又極怪﹐至有姓斜卵者。」己酉者﹐虜移文境上曰「皇帝生日﹐本是七月。今爲南朝使人冒暑不便﹐已權攺作九月一日。」其內鄕之意﹐亦可嘉也。楊廷秀在髙安﹐在小詩云「近紅暮看失燕支﹐遠白宵明雪色奇。花不見桃惟見李﹐一生不曉退之詩。」予語之曰「此意古已道﹐但不如公之詳耳。」廷秀愕然問﹕「古人誰曾道﹖」予曰「荊公所謂積李兮縞夜﹐崇桃兮炫書是也。」廷秀大喜曰「便當增入小序中。」●卷二張延老名珙﹐唐安江原人。年七十餘﹐步趨拜起健甚。自言夙興必拜數十﹐老人血气多滯﹐拜則支體屈伸﹐气血流暢﹐可終身無手足之疾。魯直在戎州﹐作樂府曰「老子平生﹐江南江北﹐愛聽臨風笛。孫郎微笑﹐坐來聲噴霜竹。」予在蜀見其稿。今俗本攺「笛」爲「曲」以協韻﹐非也。然亦疑「笛」字太不入韻﹐及居蜀久﹐習其語音﹐乃知瀘戎間謂「笛」爲「獨」。故魯直得借用﹐亦因以戲之耳。秦會之初得疾﹐遣前宣州通判李秀設醮於天臺桐柏觀。季以善奏章自名。行至天姥嶺下﹐憩小店中﹐邂逅一士人﹐頗有俊气﹐問季曰「公爲太師奏章乎﹖」曰「然。」士人搖首曰「徒勞耳。數年間﹐張徳遠當自樞府再相﹐劉信叔當總大兵捍邊。若太師不死﹐安有是事耶﹗」季不復敢與語﹐卽上車去﹐醮之。明日而聞秦公卒。英州石山﹐自城中入鐘山﹐涉錦溪﹐至靈泉﹐乃出石處﹐有數家專以取石爲生。其佳者質溫潤蒼翠﹐叩之聲如金玉﹐然匠者頗祕之。常時官司所得﹐色枯稿﹐聲如擊朽木﹐皆下材也。葉相夢錫﹐嘗守常州。民有比屋居者﹐忽作髙屋﹐屋山覆蓋鄰家。鄰家訟之﹐謂他日且占地。葉判曰「東家屋被西家蓋﹐仔細思量無利害。他時折屋別陳詞﹐如今且以壁爲界。」蜀人任子淵好虐。鄭宣撫剛中自蜀召歸﹐其實秦會之欲害之也。鄭公治蜀有惠政﹐人猶覬其復來﹐數日乃聞秦氏之指﹐人人太息。眾中或曰「鄭不來矣﹗」子淵對曰「秦少恩哉﹗」人稱其敢言。秦會之以孫女嫁郭知運﹐自答聘書曰「某人東第華宗﹐南宮妙選﹐乃肯不卑於作贅﹐何辭可拒於盟言。」其夫人欲去「作贅」字﹐曰「太惡模樣。」秦公曰「必如此乃束縛得定。」聞者笑之。張子韶對策﹐有「桂子飄香」之語。趙明誠妻李氏嘲之曰「露花倒影柳三變﹐桂子飄香張九成。」王荊公作相﹐裁損宗室恩數﹐於是宗子相率馬首陳狀訴云「均是宗廟子孫﹐且告相公看祖宗面。」荊公厲聲曰「祖宗親盡﹐亦須祧遷﹐何況賢輩﹗」於是皆散去。呂正獻平章軍國時﹐門下客因語次﹐或曰「嘉問敗壞家法﹐可惜。」公不答﹐客愧而退。一客少畱﹐曰「司空尙能容呂惠卿﹐何況族黨﹖此人妄意迎合﹐可惡也。」公又不答。旣歸﹐子弟請問二客之言如何﹐公亦不答。西山十二眞君各有詩﹐多訓戒語﹐後人取爲簽﹐以占吉凶﹐極驗。射洪陸使君廟以杜子美詩爲簽﹐亦驗。予在蜀﹐以淳熙戊戌春被召﹐臨行﹐遣僧則華往求簽﹐得《遣興》詩曰「昔者龐徳公﹐未曾入州府。襄陽耆舊間﹐處士節獨苦。豈無濟時策﹐終竟畏网罟。林茂鳥自歸﹐水深魚知聚。舉家隱鹿門﹐劉表焉得取﹖」予讀之惕然。顧迫貧從仕﹐又十有二年﹐負神之教多矣。李知幾少時﹐祈夢於梓潼神。是夕﹐夢至成都天寧觀﹐有道士指織女支機石曰「以是爲名字﹐則及第矣。」李遂攺名石﹐字知幾。是舉過省。伯父通直公﹐字元長﹐病右臂﹐以左手握筆﹐而字法勁健過人。宗室不微亦然﹐然猶是自幼習之。梁子輔年且五十﹐中風﹐右臂不舉﹐乃習用左手。逾年﹐作字勝於用右手時﹐遂復起作郡。趙廣﹐合淝人﹐本李伯時家小史。伯時作畫﹐每使侍左右﹐久之遂善畫﹐尢工作馬﹐幾能亂眞。建炎中陷賊。賊聞其善畫﹐使圖所擄婦人﹐廣毅然辭以實不能畫﹐協以白刃﹐不從﹐遂斷右手拇指遣去。而廣平生實用左手﹐亂定惟畫觀音大士而已﹐又數年乃死。今士大夫所藏伯時觀音﹐多廣筆也。禁中舊有絲鞋局﹐專挑供禦絲鞋﹐不知其數。嘗見蜀將吳珙被賜數百﹐皆經俸禦者。壽皇卽位﹐惟臨朝服絲鞋﹐退卽以羅鞋易之。遂廢此局。今上初卽位﹐詔每月三日﹑七日﹑十七日﹑二十七日皆進素膳。舊制﹕皇帝曰「禦膳」﹐中宮曰「內膳」。自壽成皇后初立﹐懇辭內膳﹐詔權罷。今中宮因之。駕頭﹐舊以一老宦者抱繡裹兀子於馬上。髙廟時猶然﹐今乃代以閣門宮﹐不知自何年始也。王聖美子韶﹐元末以大蓬送北客至�。賜宴罷﹐有振武都頭卒﹐不堪一行人須索﹐忽操白刃入斫聖美。其子冒死直前護救﹐中三刀﹐左臂幾斷。虞候卒繼至﹐傷者六人﹐死者一人﹐聖美腦及耳皆傷甚。明日﹐不能與虜使相見﹐告以冒風得疾。虜使戲之曰「曾服花蕊石散否﹖」前輩傳書﹐多用鄂州蒲圻縣紙﹐云厚薄緊慢皆得中﹐又性與面黏相宜﹐能久不脫。劉韶美在都下累年﹐不以家行﹐得俸專以傳書。書必三本﹐𨿽數百卷爲一部者亦然。出局則杜門校�﹐不與客接。旣歸蜀﹐亦分作三船﹐以備失壞。已而行至秭歸新灘﹐一舟爲灘石所敗﹐餘二舟無他﹐遂以歸普慈﹐築閣貯之。隆興中﹐議者多謂文武一等﹐而輒爲分別﹐力欲平之。有劉禦帶者﹐輒建言謂門狀﹑榜子﹐初無定制﹐且僧道職醫皆用門狀﹐而武臣非橫行乃用榜子﹐幾與胥史卒伍輩同。𨿽不施行﹐然嘵嘵久之乃已。饒徳操詩爲近時僧中之冠。早有大志﹐旣不遇﹐縱酒自晦﹐或數日不醒。醉時往往登屋危坐﹐浩歌慟哭﹐達旦乃下。又嘗醉赴汴水﹐適遇客舟﹐救之獲免。徐師川長子璧﹐字待價﹐豪邁能文辭。嘗作書萬言﹐欲投匭﹐極言時政﹐無所諱避。師川偶見之﹐大驚﹐奪而焚之。早死。王性之讀書﹐眞能五行俱下﹐往往他人才三四行﹐性之已盡一紙。後生有投贄者﹐且觀且捲﹐俄頃卽置之。以此人疑其輕薄﹐遂多謗毀﹐其實工拙皆能記也。旣卒﹐秦�方恃其父气焰燻灼﹐手書移郡﹐將欲取其所藏書﹐且許以官其子。長子仲信﹐名廉淸﹐苦學有守﹐號泣拒之曰「願守此書以死﹐不願官也。」郡將以禍福誘脇之﹐皆不聽。�亦不能奪而止。先君言﹐舊制﹐朝參﹐拜舞而已﹐政和以後﹐增以喏。然紹興中﹐予造朝﹐已不復喏矣。淳熙末還朝﹐則迎駕起居﹐闔門亦喝唱喏﹐然未嘗出聲也。又紹興中﹐朝參止磬折遂拜。今闔門習儀﹐先以笏叩額﹐拜拜皆然﹐謂之瞻笏。亦不知起於何年也。徳壽宮﹑徳壽殿二額﹐皆壽皇禦書﹐旁署「臣某恭書」四字。今重華宮﹑重華殿二額﹐亦用此故事﹐今上禦書。予初見梁歐陽傳﹐稱在嶺南﹐多致銅鼓﹐獻奉珍異。又云銅鼓累代所無。及予在宣撫司﹐見西南夷所謂銅鼓者﹐皆精銅﹐極薄而堅﹐文鏤亦頗精﹐叩之冬冬如鼓﹐不作銅聲。祕閣下古器庫亦有二枚。此鼓南蠻至今用之於戰陣﹑祭享﹐初非古物﹐實不足辱祕府之藏。然自梁時已珍貴之如此﹐不知何理也。杜牧之作《範陽盧秀才墓志》曰「生年二十﹐未知古有人曰周公﹑孔夫子者。」蓋謂世𨿽農夫﹑卒伍﹐下至臧獲﹐皆能言孔夫子﹐而盧生猶不知﹐所以甚言其不學也。若曰周公﹑孔子﹐則失其指矣。《酉陽雜俎》云「茄子一名落蘇」﹐今吳人正謂之落蘇。或云錢王有子跛足﹐以聲相近﹐故惡人言茄子﹐亦未必然。錢王名其居曰握發殿﹐吳音「握」﹑「惡」相亂﹐錢塘人遂謂其處曰「此錢大王惡發殿也」。榦道末﹐夔路有部使者作《中興頌》﹐刻之瞿塘峽峭壁上。明年峽漲﹐有龍起硤中﹐適碎石壁﹐亦可異也。方刻石時﹐有夔州司理參軍以恩榜入官﹐權教授﹐出賦題曰「歌頌大業刻金石。」或惡其佞﹐謂之曰「韻腳當云﹕老於文學乃克爲之。」聞者爲快。秦會之當國﹐有殿前司軍人施全者﹐伺其入朝﹐持斬馬刀﹐邀於望仙橋下斫之﹐斷轎子一柱而不能傷﹐誅死。其後秦每出﹐輒以親兵五十人持挺衛之。初﹐斬全於市﹐觀者甚眾﹐中有一人﹐郎言曰「此不了事漢﹐不斬何爲﹗」聞者皆笑。呂元直作相﹐治堂吏絕嚴﹐一日有忤意者﹐遂批其頰。吏官品已髙﹐慚於同列﹐乃叩頭曰「故事﹐堂吏有罪﹐當送大理寺準法行遣﹐今乃如蒼頭受辱。某不足言﹐望相公存朝廷事體。」呂大怒曰「今天子巡幸海道﹐大臣皆著艸履行泥濘中﹐此何等時﹐汝乃要存事體﹖待朝廷歸東京了﹐還汝事體未遲在。」吏相顧稱善而退。秦會之問宋朴參政曰「某可比古何人﹖」朴遽對曰「太師過郭子儀﹐不及張了房。」秦頗駭﹐曰「何故﹖」對曰「郭子儀爲宦者發其先墓﹐無如之何﹐今太師能使此輩屏息畏憚﹐過之遠矣。然終不及子房者﹐子房是去得底勛業﹐太師是去不得底勛業。」秦拊髀太息曰「好。」遂驟薦用至執政。秦之叵測如此。洪駒父竄海島﹐有詩云「關山不隔還鄕夢﹐風月猶隨過海身。」《北戶錄》云「嶺南俗家富者﹐婦產三日或足月﹐洗兒﹐作團油飯﹐以煎魚蝦﹑雞鵝﹑豬羊灌腸﹑蕉子﹑姜﹑桂﹑鹽豉爲之。」據此﹐卽東坡先生所記盤遊飯也。二字語相近﹐必傳者之誤。護聖楊老說﹕「被當令正方﹐則或坐或睡﹐更不須覓被頭。」此言大是。又云「平旦粥後就枕﹐粥在腹中﹐暖而宜睡﹐天下第一樂也。」予𨿽未之試﹐然覺其言之有味。後讀李端叔詩云「粥後復就枕﹐夢中還在家。」則固有知之者矣。陂澤惟近時最多廢。吾鄕鏡湖三百里﹐爲人侵耕幾盡。閬州南池亦數百里﹐今爲平陸﹐只墳墓自以千計﹐𨿽欲疏浚復其故﹐亦不可得﹐又非鏡湖之比。成都摩訶池﹑嘉州石堂溪之類﹐蓋不足道。長安民契券﹐至有云「某處至花萼樓﹐某處至含元殿」者﹐蓋盡爲禾黍矣。而興慶池偶存十三﹐至今爲弔古之地云。故都時定器不入禁中﹐惟用汝器﹐以定器有芒也。遂寧出羅﹐謂之越羅﹐亦似會稽尼羅而過之。耀州出靑瓷器﹐謂之越器﹐似以其類余姚縣祕色也。然極粗朴不佳﹐惟食肆以其耐久﹐多用之。故都李和炒栗﹐名聞四方。他人百計效之﹐終不可及。紹興中﹐陳福公及錢上閣愷出使虜庭﹐至燕山﹐忽有兩人持炒栗各十裹來獻﹐三節人亦人得一裹﹐自贊曰「李和兒也。」揮涕而去。往時執政簽書文字卒﹐著帽﹐衣盤領紫背子﹐至宣和猶不變也。予童子時﹐見前輩猶系頭巾帶於前﹐作胡桃結。背子背及腋下﹐皆垂帶。長老言﹐背子率以紫勒帛系之﹐散腰則謂之不敬。至蔡太師爲相﹐始去勒帛。又祖妣楚國鄭夫人有先左丞遺衣一篋﹐霸有繡者﹐白地白繡﹐鵝黃地鵝黃繡﹐裹肚則紫地皂繡。祖妣云「當時士大夫皆然也。」先左丞平居﹐朝章之外﹐惟服衫帽。歸鄕﹐幕客來﹐亦必著帽與坐﹐延以酒食。伯祖中大夫公每赴官﹐或從其子出仕﹐必著帽﹐徧別鄰曲。民家或畱以酒﹐亦爲盡歡﹐未嘗遺一家也。其歸亦然。成都諸名族婦女﹐出入皆乘犢車。惟城北郭氏車最鮮華﹐爲一城之冠﹐謂之「郭家車子」。江瀆廟西廂有壁畫犢車﹐廟祝指以示予曰「此郭家車子也。」吳幾先嘗言「參寥詩云﹕『五月臨平山下路﹐藕花無數滿汀州』。五月非荷花盛時﹐不當云『無數滿汀州』。」廉宣仲云「此但取句美﹐若云『六月臨平山下路』﹐則不佳矣。」幾先云「只是君記得熟﹐故以五月爲勝﹐不然止云六月﹐亦豈不佳哉﹗」仲翼有書名﹐而前輩多以爲俗﹐然亦以配周越。予嘗見其飛白大字數幅﹐亦甚工﹐但誠不免俗耳。慈聖曹太后工飛白﹐蓋習觀昭陵落筆也。先人舊藏一「美」字﹐徑二尺許﹐筆勢飛動﹐用慈壽宮寶。今不知何在矣。賈表之名公望﹐文元公之孫也。資稟甚豪﹐嘗謂仕宦當作禦史﹐排擊姦邪﹐否則爲將帥攻討羌戎﹐余不足爲也。故平居惟好獵﹐常自飼犬。有妾焦氏者﹐爲之飼鷹鷂。寢食之外﹐但治獵事﹐曰「此所以寓吾意也。」晚守泗州。翁彥國勤王不進﹐久畱泗上。表之面叱責之﹐且約不復餉其軍。彥國愧而去。及張邦昌僞赦至﹐率郡官哭於天慶觀聖祖殿﹐而焚其赦書僞命﹐卒不能越泗而南。所試才一郡﹐而所立如此。許﹑潁之間獵徒謂之賈大夫云。淮南諺曰﹕雞寒上樹﹐鴨寒下水。驗之皆不然。有一媼曰「雞寒上距﹐鴨寒下嘴耳。」上距謂縮一足﹐下嘴謂藏其喙於翼間。陳亞詩云「陳亞今年第及第﹐滿城人賀李衙推。」李乃亞之舅﹐爲醫者也。今北人謂卜相之士爲巡官。巡官﹐唐﹑五代郡僚之名。或謂以其巡遊賣術﹐故有此稱。然北方人市醫皆稱衙推﹐又不知何謂。《字說》盛行時﹐有唐博士耜﹑韓博士兼﹐皆作《字說解》數十卷﹐太學諸生作《字說音訓》十卷﹐又有劉全美者﹐作《字說偏旁音釋》一卷﹐《字說備檢》一卷﹐又以類相從爲《字會》二十卷。故相吳元中試辟雍程文﹐盡用《字說》﹐特免省。門下侍郎薛肇明作詩奏禦﹐亦用《字說》中語。予少時見族伯父彥遠《和霄字韻詩》云「𨿽貧未肯气如霄。」人莫能曉。或叩之﹐答曰「此出《字說》霄字﹐云﹕凡气升此而消焉。」其奧如此。鄕中前輩胡浚明尢酷好《字說》﹐嘗因浴出﹐大喜曰「吾適在浴室中有所悟﹐《字說》直字云﹕在隱可使十目視者直。吾力學三十年﹐今乃能造此地。」近時此學旣廢﹐予平生惟見王瞻叔參政篤好不衰。每相見﹐必談《字說》﹐至暮不雜他語﹔𨿽病﹐亦擁被指畫誦說﹐不少輟。其次晁子止侍郎亦好之。先伯祖中大夫平生好墨成癖﹐如李庭�﹑張遇以下﹐皆有之。李黃門邦直在眞定﹐嘗寄先左丞以陳贍墨四十笏﹐盡以爲伯祖壽。晚年擇取尢精者﹐作兩小篋﹐常置臥榻﹐愛護甚至。及下世﹐右司伯父舉篋以付通判叔父﹐曰「先入所寶﹐汝宜謹藏之。」不取一笏也。承平時﹐滑州冰堂酒爲天下第一﹐方務徳家有其法。亳州太淸宮檜至多。檜花開時﹐蜜蜂飛集其間﹐不可勝數。作蜜極香而味帶微苦﹐謂之檜花蜜﹐眞奇物也。歐陽公守亳時﹐有詩曰「蜂采檜花村落香。」則亦不獨太淸而已。柳子厚詩云「海上尖山似劍﹐秋來處處割悉腸。」東坡用之云「割愁還有劍山。」或謂可言「割愁腸」﹐不可但言「割愁」。亡兄仲髙云「晉張望詩曰﹕『愁來不可割』。此『割愁』二字出處也。」字所以表其人之徳﹐故儒者謂夫子曰仲尼﹐非�也。先左丞每言及荊公﹐只曰介甫。蘇季明書張橫渠事﹐亦只曰子厚。唐道士侯道華喜讀書﹐每語人曰「天上無凡俗仙人。」此妙語也。仙傳載﹕有遇神仙﹐得仙樂一部﹐使獻諸朝﹐曰「以此爲大唐正始之音。」又有僧契虛遇異境﹐有人謂之曰「此稚川仙府也。」正始乃年號﹐稚川乃人字﹐而其言乃如此﹐豈道華所謂「凡俗仙人」耶﹖LLRR崇寧間初興學校﹐州郡建學﹐聚學糧﹐日不暇給。士人入辟雍﹐皆給券﹐一日不可緩﹐緩則謂之害學政﹐議罰不少貸。已而置居養院﹑安濟坊﹑漏澤園﹐所費尢大。朝廷課以爲殿最﹐往往竭州郡之力﹐僅能枝梧。諺曰「不養健兒﹐卻養乞兒。不管活人﹐只管死屍。」蓋軍糧乏﹐民力窮﹐皆不問﹐若安濟等有不及﹐則被罪也。其後少緩﹐而神霄宮事起﹐土木之工尢盛﹐郡道士無賴﹐官吏無敢少忤其意。月給幣帛﹑�砂﹑紙筆﹑沈香﹑乳香之類﹐不可數計﹐隨欲隨給。又久之﹐而北取燕薊﹐調發非常﹐動以軍期爲言。盜賊大起﹐馴至喪亂﹐而天下州郡又皆添差﹐歸明官一州至百餘員﹐通判﹑鈐轄多者至十餘員云。本朝廢後入道﹐謂之「教主」。郭后曰金庭教主﹐孟後曰華陽教主﹐其實乃一師號耳。政和後﹐羣黃冠乃敢上道君尊號曰教主﹐不祥甚矣。孟後在瑤華宮﹐遂去教主之稱﹐以避尊號。吁﹐可怪也﹗靖康初﹐京師織帛及婦人首飾衣服﹐皆備四時。如節物則春幡﹑燈球﹑競渡﹑艾虎﹑雲月之類﹐花則桃﹑杏﹑荷花﹑菊花﹑梅花皆並爲一景﹐謂之一年景。而靖康紀元果止一年﹐蓋服妖也。●卷三任元受事母盡孝﹐母老多疾病﹐未嘗離左右。元受自言「老母有疾﹐其得疾之由﹐或以飲食﹐或以燥濕﹐或以語話稍多﹐或以憂喜稍過。盡言皆朝暮候之﹐無毫髮不盡﹐五臟六腑中事皆洞見曲折﹐不待切脈而後知﹐故用藥必效﹐𨿽名醫不迨也。」張魏公作都督﹐欲辟之入幕。元受力辭曰「盡言方養親﹐使得一神丹可以長年﹐必持以遺老母﹐不以獻公。況能捨母而與公軍事耶﹖」魏公太息而許之。僧法一﹑宗杲﹐自東都避亂渡江﹐各攜一笠。杲笠中有黃金釵﹐每自檢視。一伺知之。杲起奏廁﹐一亟探釵擲江中。杲還﹐亡釵﹐不敢言而色變。一叱之曰「與汝共學了生死大事﹐乃眷眷此物耶﹗我適已爲汝投之江流矣。」杲展坐具作禮而行。今人謂賤丈夫曰漢子﹐蓋始於五胡亂華時。北齊魏愷自散騎常侍遷靑州長史﹐固辭之。宣帝大怒﹐曰「何物漢子﹐與官不受﹗」此其證也。承平日﹐有宗室名宗漢﹐自惡人犯其名﹐謂漢子曰兵士﹐舉宮皆然。其妻供羅漢﹐其子授《漢書》﹐宮中人曰「今日夫人召僧供十八大阿羅兵士﹐大保請官教點《兵士書》。」都下哄然傳以爲笑。會稽天寧觀老何道士喜栽花釀酒以延客﹐居於觀之東廊。一日﹐有道人狀貌甚偉﹐款門求見。善談論﹐喜作大字﹐何欣然接之﹐畱數日乃去。未幾﹐有妖人張懷素號落托者謀亂﹐乃前日道人也。何亦坐系獄﹐以不知謀得釋。自是畏客如虎﹐杜門絕往還。忽有一道人﹐亦美風表﹐多技術﹐觀之西廊。道士曰「張若水介之來謁。」何大怒曰「我坐接無賴道人﹐幾死於囹圄﹐豈敢復見汝耶﹗」因大罵﹐闔扉拒之。而此道人蓋永嘉人林靈噩也。旋得幸﹐貴震一時﹐賜名靈素﹐平日一飯之恩必厚報之。若水乘驛赴闕﹐命以道官﹐至蕊珠殿校藉﹐視殿修撰﹐父贈朝奉大夫﹐母封宜人。而老何以嘗罵之﹐朝夕憂懼。若水爲揮解﹐且以書慰解之﹐始少安。觀中人至今傳笑。老葉道人﹐龍舒人。不食五味﹐年八十七八﹐平生未嘗有疾。居會稽舜山﹐天將寒﹐必增屋瓦﹐補墻壁﹐使極完固。下帷設簾﹐多儲薪炭﹐杜門終日﹐及春乃出。對客莊敬﹐不肯多語。弟子曰小道人﹐極願愨﹐嘗歸淮南省親。至七月望日﹐鄰有住庵僧﹐召老葉飯。飯已﹐亟辭歸。問其故﹐則曰「小道人約今日歸矣。」僧笑曰「相去二三千里﹐豈能必如約哉﹗」葉曰「不然﹐此子平日未嘗妄也。」僧乃送之歸。及門﹐小道人者已弛擔矣。予識之已久﹐每訪之﹐殊無他語。一日﹐默作意﹐欲叩其所得﹐才入門﹐卽引入臥內﹐燒香﹐具道其遇師本末﹐若先知者﹐亦異矣夫。韓退之詩云「夕貶潮陽路八千。」歐公云「夷陵此去更三千。」謂八千里﹑三千里也。或以爲歇後﹐非也。《書》﹕「弼成五服﹐至於五千。」注云﹕五千里。《論語》冉有曰「方六七十﹐如五六十。」注亦云﹕六七十里﹐五六十里也。秦會之有十客﹕曹冠以教其孫爲門客﹐王會以婦弟爲親客﹐郭知運以離婚爲逐客﹐吳益以愛婿爲嬌客﹐施全以�刃爲刺客﹐李季以設醮奏章爲羽客﹐某人以治產爲莊客﹐丁以出入其家爲狎客﹐曹泳以獻計取林一飛還作子爲說客。初止有此九客耳。秦旣死﹐葬於建康﹐有蜀人史叔夜者﹐懷雞絮﹐號慟墓前﹐其家大喜﹐因厚遺之﹐遂爲弔客﹐足十客之數。鄕裏前輩虞少崔言﹐得之傅丈子駿云「《洪範》『無偏無黨﹐王道蕩蕩﹔無黨無偏﹐王道平平﹔無反無側﹐王道正直。會其有極﹐歸其有極』八句﹐蓋古帝王相傳以爲大訓﹐非箕子語也。至『曰皇極之敷言』﹐以『曰』發之﹐則箕子語。」傅丈博極羣書﹐少崔嚴重不妄。恨予方童子﹐不能詳叩爾。辛參政企李守福州﹐有主管應天啟運宮內臣武師說﹐平日郡中待之與監司等。企李初視事﹐謁入﹐謂客將曰「此特豎耳﹐待以通判﹐已是過禮。」乃令與通判同見。明日郡官朝拜神禦﹐企李病足﹐必扶掖乃能拜。旣入﹐至庭下﹐師說忽叱候卒退曰「此神禦殿也。」企李不爲動﹐顧卒曰「但扶﹐自當具奏。」雍容終禮。旣退﹐遂奏待罪。朝廷爲降師說爲泉州兵官云。秦會之初賜居第時﹐兩浙轉運司置一局曰箔場﹐官吏甚眾﹐專應副賜第事。自是訖其死﹐十九年不罷﹐所費不可勝計。其孫女封崇國夫人者﹐謂之童夫人﹐蓋小名也。愛一獅貓﹐忽亡之﹐立限令臨安府訪求。及期﹐貓不獲﹐府爲捕系鄰居民家﹐且欲劾兵官。兵官惶恐﹐步行求貓。凡獅貓悉捕致﹐而皆非也。乃賂入宅老卒﹐詢其狀﹐圖百本﹐於茶肆張之。府尹因嬖人祈退乃已。其子�﹐十九年間無一日不鍛酒器﹐無一日不背書畫碑刻之類。張文潛言「王中父詩喜用助語﹐自成一體。」予按﹐韓少師持國亦喜用之﹐如「酒成豈見甘而壞﹐花在須知色卽空」﹔「居仁由義吾之素﹐處順安時理則然」﹔「不盡良哉用﹐空令識者傷」﹔「用捨時焉耳﹐窮通命也歟」。岑參在西安幕府﹐詩云「那知故園月﹐也到鐵關西。」韋應物作郡時﹐亦有詩云「寧知故園月﹐今夕在西樓。」語意悉同﹐而豪邁閒澹之趣﹐居然自異。童貫旣有詔誅之命﹐禦史張達明持詔行。將至南雄州﹐貫在焉。達明恐其聞而引決﹐則不及正典刑﹐乃先遣親事官一人﹐馳往見貫﹐至則通謁拜賀於庭。貫問故﹐曰「有詔遣中使賜茶藥﹐宣詔大王赴闕﹐且聞已有河北宣撫之命。」貫問﹕「果否﹖」對曰「今將帥皆晚進﹐不可委寄﹐故主上與大臣熟議﹐以有威望習邊事﹐無如大王者﹐故有此命。」貫乃大喜﹐顧左右曰「又卻是少我不得。」明日達明乃至﹐誅之。貫旣伏誅﹐其死所忽有物在地﹐如水銀鏡﹐徑三四尺﹐俄而劍縮不見。達明復命函貫首自隨﹐以生油﹑水銀浸之﹐而以生牛皮固函。行一二日﹐或言勝捷兵有死士欲奪貫首﹐達明恐亡之﹐乃置首函於竹轎中﹐坐其上。然所傳蓋妄也。張達明𨿽早歷淸顯﹐致位綱轄﹐然未嘗更外任。奉祠居臨川﹐郡守月旦謁之﹐達明見其騶導﹐嘆曰「人生五馬貴。」阮裕云「非但能言人不可得﹐正索解人亦不可得。」呂居仁用此意作詩云「好詩正似佳風月﹐解賞能知已不凡。」湯岐公自行宮畱守出守會稽﹐朝士以詩送行甚眾。周子充在館中﹐亦有詩而亡之。岐公以書再求曰「頃蒙贈言﹐乃爲或者藏去。」子充極愛其遣辭之婉。黃魯直有日記﹐謂之《家乘》﹐至宜州猶不輟書。其間數言信中者﹐蓋範寥也。髙宗得此書眞本﹐大愛之﹐日置禦案。徐師川以魯直甥召用﹐至翰林學士。上從容問信中謂誰。師川對曰「嶺外荒陋無士人﹐不知何人。或恐是僧耳。」寥時爲福建兵鈐﹐終不能自達而死。範寥言﹕魯直至宜州﹐州無亭驛﹐又無民居可僦﹐止一僧捨可寓﹐而適爲崇寧萬壽寺﹐法所不許﹐乃居一城樓上﹐亦極湫隘﹐秋暑方熾﹐幾不可過。一日忽小雨﹐魯直飲薄醉﹐坐胡牀﹐自欄間伸足出外以受雨﹐顧謂寥曰「信中﹐吾平生無此快也。」未幾而卒。華州以華山得名﹐城中乃不見華山﹐而同州見之。故華人每曰「世間多少不平事﹐卻被同州看華山。」張蕓叟守同﹐嘗用此語作絕句﹐後二句云「我到左馮今一月﹐何曾得見好孱顏。」蓋同州亦登髙乃見之爾。淳化中﹐命李至﹑張洎﹑張�﹑宋白修《太祖國史》。久之﹐僅進《帝紀》一卷而止。咸平中﹐又命宋白﹑宋﹑舒雅﹑吳淑修《太祖國史》﹐亦終不成。元丰中﹐命曾鞏獨修《五朝國史》﹐責任甚專﹐然亦僅進《太祖紀敍論》一篇﹐紀亦未及進﹐而恐以憂去﹐史局遂廢。僧行持﹐明州人﹐有髙行﹐而喜滑稽。嘗住余姚法性﹐貧甚﹐有頌曰「大樹大皮裹﹐小樹小皮纏。庭前紫荊樹﹐無皮也過年。」後住雪竇﹐雪竇在四明﹐與天童﹑育王俱號名剎。一日﹐同見新守﹐守問天童覺老﹕「山中幾僧﹖」對曰「千五百。」又以問育王諶老﹐對曰「千僧。」末以問持﹐持拱手曰「百二十。」守曰「三剎名相亞﹐僧乃如此不同耶﹖」持復拱手曰「敝院是實數。」守爲撫掌。處士李璞居壽春縣﹐一日登樓﹐見淮灘雷雨中一龍騰�而上。雨霽﹐行灘上﹐得一蚌頗大。偶拾視之﹐其中有龍蟠之迹宛然﹐鱗鬣爪角悉具。先君嘗親見之。晏安恭爲越州教授﹐張子韶爲僉判。晏美髯﹐人目之爲晏胡。一日﹐同赴郡集﹐晏最末至﹐張戲之曰「來何晏乎﹖」滿座皆笑。晏景初尙書請僧住院﹐僧辭以窮陋不可爲。景初曰「髙才固易耳。」僧曰「巧婦安能作無麵湯餅乎﹖」景初曰「有面則拙婦亦辦矣。」僧慚而退。蜀俗厚。何耕類省試卷中有云「是何道也夫。」道夫﹐耕字也。初未必有心﹐耕有時名﹐會有司亦自奇其文﹐遂以冠蜀士。士亦皆以得人相賀﹐而不議其偶近暗號也。師渾甫本名某﹐字渾浦。旣拔解﹐志髙退﹐不赴省試。其弟乃冒其名以行﹐不以告渾甫也。俄遂登第﹐渾甫因以字爲名﹐而字伯渾﹐人人盡知之。弟仕亦至郡�﹐無一人議之者。此事若在閩﹑浙﹐訟訴紛然矣。杜起莘自蜀入朝﹐不以家行。髙廟聞其淸修獨處﹐甚愛之。一日因得對﹐褒諭曰「聞卿出局﹐卽蒲團﹑紙帳﹐如一行腳僧﹐眞難及也。」起莘頓首謝。未幾﹐遂擢爲諫官。張眞父戲之曰「吾蜀人如劉韶美﹑馮圜仲及僕﹐蓋皆無妻妾﹐塊然獨處﹐與君等耳。君乃獨以此見知得拔擢﹐何也﹖當撾登聞鼓訴之。」因相與大笑而罷。起莘方爲言事官﹐而眞父戲之如此﹐𨿽眞父豪气蓋一時﹐亦可見向來風俗之厚。吳人謂杜宇爲「謝豹」。杜宇初啼時﹐漁人得蝦曰「謝豹蝦」﹐市中賣筍曰「謝豹筍」。唐顧況《送張衛尉》詩曰「綠樹村中謝豹啼。」若非吳人﹐殆不知謝豹爲何物也。徽宗南幸還﹐至泗州僧伽塔下﹐問主僧曰「僧伽旁白衣持錫杖者何人﹖」對曰「是名木義﹐蓋僧伽行者。」上曰「可賜度牒與披剃。」宣和中﹐保和殿下種荔枝成實﹐徽廟手摘以賜燕帥王安中﹐且賜以詩曰「保和殿下荔枝丹﹐文武衣冠被百蠻。思與近臣同此味﹐紅塵飛�過燕山。」瀘州自州治東出芙蕖橋﹐至大樓曰南定﹐气象軒豁。樓之右﹐繚子城數十步﹐有亭﹐蓋梁子輔作守時所創﹐正面南下臨大江﹐名曰來風亭。亭成﹐子輔日枕簟其上﹐得末疾﹐歸雙流。蜀人謂亭名有徵云。筇竹杖蜀中無之﹐乃出徼外蠻峒。蠻人持至瀘﹑敍間賣之﹐一枝才四五錢。以堅潤細瘦﹐九節而直者爲上品。蠻人言語不通﹐郡中有蠻判官者爲之貿易。蠻判官蓋郡吏﹐然蠻人懾服﹐惟其言是聽。太不直則亦能羣訟於郡庭而易之。予過敍﹐訪山谷故迹於無等佛殿。西廡有一堂﹐羣蠻聚博其上。骰子亦以骨爲之﹐長寸餘而匾﹐狀若牌子﹐折竹爲籌﹐以記勝負。劇呼大笑﹐聲如野獸﹐宛轉氈上﹐其意甚樂。椎髻獠面﹐幾不類人。見人亦不顧省。時方五月中﹐皆被氈毳﹐臭不可邇。孔安國《尙書序》言「爲隸古定﹐更以竹簡寫之。」隸爲隸書﹐古爲科斗。蓋前一簡作科斗﹐後一簡作隸書﹐釋之以便讀誦。近有善隸者﹐輒自謂所書爲隸古﹐可笑也。宣和間﹐𨿽風俗已尙諂諛﹐然猶趣簡便﹐久之﹐乃有以駢儷箋啟與手書俱行者。主於箋啟﹐故謂手書爲小簡﹐然猶各爲一緘。已而或厄於書吏﹐不能俱達﹐於是駢緘之﹐謂之雙書。紹興初﹐趙相元鎭貴重﹐時方多故﹐人恐其不暇盡觀雙書﹐乃以爵裏或更作一單紙﹐直敍所請而並上之﹐謂之品字封。後復止用雙書﹐而小簡多其幅至十幅。秦太師當國﹐有諂者嘗執政矣﹐出爲建康畱守﹐每發一書﹐則書百幅﹐擇十之一用之。於是不勝其煩﹐人情厭患﹐忽變而爲札子﹐眾稍便之。俄而札子自二幅增至十幅﹐每幅皆具銜﹐其煩彌甚。而謝賀之類爲雙書自若。紹興末﹐史魏公爲參政﹐始命書吏鏤版從邸吏告報﹐不受雙書﹐後來者皆循爲例﹐政府雙書遂絕。然箋啟不廢﹐但用一二矮紙密行細書﹐與札子同﹐博封之﹐至今猶然。然外郡則猶用雙書也。元丰中﹐王荊公居半山﹐好觀佛書﹐每以故金漆版書藏經名﹐遣人就蔣山寺取之。人士因有用金漆版代書帖與朋儕往來者。已而苦其露泄﹐遂有作兩版相合﹐以片紙封其際者。久之﹐其制漸精﹐或又以縑囊盛而封之。南人謂之簡版﹐北人謂之牌子。後又通謂之簡版﹐或簡牌。予淳熙末還朝﹐則朝士乃以小紙髙四五寸﹑闊尺餘相往來﹐謂之手簡。簡版幾廢﹐市中遂無賣者。而紙肆作手簡賣之﹐甚售。士大夫交謁﹐祖宗時用門狀﹐後結牒「右件如前謹牒」﹐若今公文﹐後以爲煩而去之。元丰後﹐又盛行手刺﹐前不具銜﹐止云「某謹上。謁某官。某月日」。結銜姓名﹐刺或云狀。亦或不結銜﹐止書郡名﹐然皆手書﹐蘇﹑黃﹑晁﹑張諸公皆然。今猶有藏之者。後又止行門狀﹐或不能一一作門狀﹐則但畱語閽人云「某官來見。」而苦於閽人匿而不告﹐紹興初乃用榜子﹐直書銜及姓名﹐至今不廢。石藏用名用之﹐髙醫也。嘗言今人稟賦怯薄﹐故按古方用藥多不能愈病﹔非獨人也﹐金石艸木之藥亦皆比古力弱﹐非倍用之不能取效。故藏用以喜用熱藥得謗﹐羣醫至爲謠言曰「藏用檐頭三斗火。」人或畏之。惟晁之道大喜其說﹐每見親友蓄丹﹐無多寡﹐盡取食之﹐或不待告主人。主人驚駭﹐急告以不宜多服。之道大笑不顧﹐然亦不爲害。此蓋稟賦之偏﹐他人不可效也。晚乃以盛冬伏石上書丹﹐爲石冷所逼﹐得陰毒傷寒而死。予族子相﹐少服兔絲子凡數年﹐所服至多﹐飲食倍常﹐气血充盛。忽因浴﹐去背垢者告以背腫。急視之﹐隨視隨長﹐赤異常﹐蓋大疽也。適四﹑五月間﹐金銀藤開花時﹐乃大取﹐依良方所載法飲之。兩日至數斤﹐背腫消盡。以此知非獨金石不可妄服﹐兔絲過餌亦能作疽如此﹐不可不戒。初虞世字和甫﹐以醫名天下。元符中﹐皇子鄧王生月餘﹐得癇疾﹐危甚﹐羣醫束手﹐虞世獨以爲必無可慮。不三日﹐王薨。信乎醫之難也。佛經戒比丘非時食﹐蓋其法過午則不食也。而蜀僧招客﹐暮食謂之非時。董仲舒三年不窺園﹐謂勤苦不遊嬉也。館中著庭有園﹐每會飯罷﹐輒相語曰「今日窺園乎﹖」此二事甚相類。範丞相覺民﹐拜參知政事時﹐歷任未嘗滿一考。宣和中﹐百司庶府悉有內侍官爲承受﹐實專其事﹐長貳皆取決焉。梁師成爲祕書省承受﹐坐於長貳之上。所不置承受者﹐三省﹑密院﹑學士院而已。趙髙爲中丞相﹐龔澄樞爲內太師﹐猶稍與外庭異。童貫眞爲太師﹐領樞密院﹐振古所無。吳�守蜀﹐如和尙原﹑殺金平﹑仙人原﹑潭毒闕之類﹐皆創爲控扼之地﹐古人所未嘗知﹐可謂名將矣。蜀孟氏時﹐苑中忽生百合花一本﹐數百房﹐皆並蒂。圖其狀於聖壽寺門樓之東頰壁間﹐謂之《瑞百合圖》﹐至今尙存。乃知艸木之妖﹐無世無之。曹孝忠者﹐以醫得幸。政和﹑宣和間﹐其子以翰林醫官換武官﹐俄又換文﹐遂除館職。初﹐蜀人謂气風者爲云﹐畫家所謂趙雲子是矣。至是京師市人亦有此語。館中會語及宸翰﹐或謂曹氏子曰「計公家富有去漢之章也。」曹忽大怒曰「爾便云漢﹗」坐皆惘然﹐而曹肆罵不已。事聞﹐復還右選﹐除閣門官。宣和末﹐婦人鞋底尖以二色合成﹐名「錯到底」﹔竹骨扇以木爲柄﹐舊矣﹐LLRR忽變爲短柄﹐止插至扇半﹐名「不徹頭」。皆服妖也。種彜叔﹐靖康初以保靜節鉞致仕﹐居長安村墅。一夕﹐旌節有聲﹐甚異﹐旦而中使至﹐遂起。五代時﹐安重誨﹑王峻皆嘗有此異﹐見《周太祖實錄》﹐二人者皆得禍。彜叔𨿽自是登樞府﹐然功名不成﹐亦非吉兆也。方彜叔赴召時﹐有華山道人獻詩曰「北蕃羣犬窺籬落﹐驚起南朝老大虫。」崇寧中﹐長星出﹐推步躔度長七十二萬里。●卷四謁丞相﹐𨿽三公亦入客次。故相入朝﹐以經筵或內祠奉朝請﹔班退﹐亦與從官同﹐捲班而出。三公無班﹐若不秉政﹐惟立使相班﹐與貴戚諸人雜立。故相﹑前執政入朝﹐當張蓋﹐史魏公始撤去。見任執政爲宣撫使﹐舊用札子﹐關三省﹑樞密院押字而已﹐王公明參政始攺用申狀。百官入殿門﹐閣門輒仲之曰「那行。」﹝那去聲﹐若云糯﹞予去國二十七年復還﹐朝儀�有不同﹐惟此聲尙存。四川宣撫使置司利州或興元府﹐以見任執政爲之﹐而成都自置四川制置使。制置使移文宣撫司﹐當用申狀﹐而倔彊不伏。又以見任執政無用牒之理﹐於是但爲申宣撫某官﹐不肯申宣撫司。此當拒而不受﹐或聞之朝廷﹐而宣撫使依違不能問也。李公擇﹑孫莘老平時至相親厚﹐皆終於禦史中丞。元五年二月二日﹐公擇卒﹐三日﹐莘老卒﹐先後才一日。曾子宣以大觀元年八月二日卒﹐其弟子開以三日卒﹐先後才一日。蔡京祖某﹑父�及京﹐皆以七月二十一日卒﹐三世同忌日。張文潛三子﹐�﹑稭﹑和﹐皆中進士第。�﹑稭在陳死於兵﹐和爲陜府教官﹐歸葬二兄﹐復遇盜見殺﹐文潛遂亡後﹐可哀也。予年十餘歲時﹐見郊野間鬼火至多﹐麥苗稻穗之杪往往出火﹐色正靑﹐俄復不見。蓋是時去兵亂未久﹐所謂人血爲燐者﹐信不妄也。今則絕不復見﹐見者輒以爲怪矣。太母﹐祖母也﹐猶謂祖爲大父。熙寧﹑元丰間稱曹太皇爲太母。元中﹐稱髙太皇爲太母﹐皆謂帝之祖母爾。元符中謂向太后爲太母﹐紹興中謂韋太后爲太母﹐則非矣。宣和末﹐鄭伸自檢校太師﹐忽落檢校爲眞太師﹐國初以來所無有也。曹佾以太皇太后之弟﹐且英宗受天下於仁祖﹐故神廟所以養慈聖﹑光獻者﹐備極隆厚。佾官至中書令﹐會慈聖上仙﹐佾解官行服。服闋﹐當還故官﹐而官制行使相不帶三省長官﹐例換開府儀同三司﹐於是特封佾濟陽郡王。及薨﹐追封沂王。外戚封王自佾始。然佾之例﹐後豈可用哉。建炎大駕南渡後﹐每邊事危急﹐則住常程﹐謂專治軍旅﹐其他皆權止施行。又急則放百司﹐謂官吏權聽自便。幸明州時﹐呂相欲並從官聽自便﹐髙宗不可﹐乃止。建炎初﹐大駕駐蹕南京﹑揚州﹐而東京置畱守司。則百司庶府爲二﹕其一曰「在京某司」﹐其一曰「行在某司」。其後大駕幸建康﹑會稽﹐而六宮往江西﹐是亦分爲二﹕曰「行在某司」﹑「行宮某司」。已而大駕幸建康﹐六宮畱臨安﹐則建康爲行在﹐臨安爲行宮。今東京阻隔﹐而臨安官司猶曰「行在某司」﹐示不忘恢復也。郭子儀三十年無緦麻服﹐人或疑其不然。安厚卿樞密逾二紀無功緦之戚﹐乃近歲事也。故都紫霞殿有二金狻猊﹐蓋香獸也。故晏公《冬宴詩》云「狻猊對立香煙度﹐交飛組繡明。」今寶玉大弓之盜未得﹐而奉使至虜庭﹐率見之﹐眞卿大夫之辱也。南齊胡諧之譖梁州刺史範柏年於武帝曰「欲擅一州。」柏年已受代﹐帝欲不問。諧之曰「見虎格得而放上山。」於是賜死。紹聖中﹐謫元大臣過嶺﹐呂吉甫聞之﹐嘻笑曰「捕得黃巢﹐笞而遣之。」顏夷仲爲少蓬﹐尙無出身﹐久之乃賜第﹐除西掖。予在嚴州時﹐得陸海軍節度使印﹐藏軍資庫﹐蓋節度使鄭翼之所賜印也。翼之南渡後死。辰﹑沅﹑靖州蠻有仡伶﹐有仡僚﹐有仡欖﹐有仡僂﹐有山徭﹐俗亦土著﹐外愚內黠﹐皆焚山而耕﹐所種粟豆而已。食不足則獵野獸﹐至燒龜蛇啖之。其負物則少者輕﹐老者重﹐率皆束於背﹐婦人負者尢多。男未娶者﹐以金雞羽插髻﹔女未嫁者﹐以海螺爲數珠掛頸上。嫁娶先密約﹐乃伺女於路﹐劫縛以歸。亦忿爭叫號求救﹐其實皆僞也。生子乃持牛酒拜女父母﹐初亦陽怒卻之﹐鄰里共勸﹐乃受。飲酒以鼻﹐一飲至數升﹐名鉤藤酒﹐不知何物。醉則男女聚而踏歌。農隙時至一二百人爲曹﹐手相握而歌﹐數人吹笙在前導之。貯缸酒於樹陰﹐饑不復食﹐惟就缸取酒恣飲﹐已而復歌。夜疲則野宿。至三日未厭﹐則五日﹐或七日方散歸。上元則入城市觀燈。呼郡縣官曰大官﹐欲人謂己爲足下﹐否則怒。其歌有曰「小娘子﹐葉底花﹐無事出來喫盞茶。」蓋《竹枝》之類也。諸蠻惟仡伶頗彊﹐習戰鬥﹐他時或能爲邊患。童貫平方寇時﹐受富民獻遺。文臣曰「上書可采」﹐武臣曰「軍前有勞」﹐並補官﹐仍許磨勘﹐封贈爲官戶。比事平﹐有司計之﹐凡四千七百人有奇。吳元中丞相在辟雍﹐試經義五篇﹐盡用《字說》﹐援據精博。蔡京爲進呈﹐特免省赴廷試﹐以爲學《字說》之功。及作相﹐上章乞復《春秋》科﹐反攻王氏。徐擇之時爲左相﹐語人曰「吳相此舉﹐𨿽湯﹑武不能過。」客不解。擇之曰「逆取而順守。」元中甚不能平。姚平仲謀劫虜寨﹐飲廟以詢種彜叔﹐彜叔持不可甚堅。及平仲敗﹐彜叔乃請速再擊之﹐曰「今必勝矣。」或問﹕「平仲之舉爲虜所笑﹐柰何再出﹖」彜叔曰「此所以必勝也」然朝廷方上下震懼﹐無能用者。彜叔可謂知兵矣。綦翰林叔厚《謝宮祠表》云「雜宮錦於漁蓑﹐敢忘君賜﹔話玉堂於茆捨﹐更覺身榮。」時嘆其工。又有一表云「欲掛衣冠﹐尙低回於末路﹔未先犬馬﹐儻邂逅於初心。」尢佳。祕書新省成﹐徽廟臨幸﹐孫叔諸參政作賀表云「蓬萊道山﹐一新羣玉之構﹔勾陳羽衛﹐共仰六飛之臨。」同時無能及者。錢遜叔侍郎﹐少時溯汴﹐舟敗溺水﹐流二十里﹐遇救得不死﹐旬日猶苦腰痛﹐不悟其故。視之﹐有手迹大如扇﹐色正靑﹐五指及掌宛然可識﹐若擎其腰間者。此其所以不死也耶﹖遼相李儼作《黃菊賦》﹐獻其主耶律弘基。弘基作詩題其後以賜之﹐云「昨日得卿黃菊賦﹐碎剪金英塡作句。袖中猶覺有餘香﹐冷落西風吹不去。」會稽法雲長老重喜﹐爲童子時﹐初不識字﹐因掃寺郎﹐忽若有省﹐遂能詩。其警句云「地鑪無火客囊空﹐雪似楊花落歲窮。拾得斷麻縫壞衲﹐不知身在寂寥中。」程公辟修撰守會稽﹐聞喜名﹐一日召之與遊蕺山上方院﹐索詩。喜卽吟云「行到寺中寺﹐坐觀山外山。」蓋戲用公辟體也。呂吉甫在北都﹐甚愛晁之道。之道方以元符上書謫官﹐吉甫不敢薦﹐謂曰「君才如此﹐乃自陷罪籍﹐可惜也。」之道對曰「詠之無他﹐但沒著文章處耳。」其恃气不撓如此。晁之道與其弟季比同應舉﹐之道獨拔解。時考試官葛某眇一目﹐之道戲作詩云「沒興主司逢葛八﹐賢弟被黜兄薦發。細思堪羨又堪嫌﹐一壁有眼一壁瞎。」張文潛生而有文在其手﹐曰「耒」﹐故以爲名﹐而字文潛。張文潛《虎圖詩》云「煩君衛吾寢﹐起此蓬蓽陋。坐令盜肉鼠﹐不敢窺白晝。」譏其似貓也。白樂天有《忠州木蓮》詩。予遊臨邛白鶴山寺﹐佛殿前有兩株﹐其髙數丈﹐葉堅厚如桂﹐以仲夏發花﹐狀如芙蕖﹐香亦酷似。寺僧云﹕花拆時有聲如破竹。然一郡止此二株﹐不知何自至也。成都多奇花﹐亦未嘗見。舊制﹐兩省﹐中書在門下之上﹐元丰易之。舊制﹐丞相署敕皆著姓﹐官至僕射則去姓。元丰新制﹐以僕射爲相﹐故皆不著姓。徐惇立言﹕往時士大夫家﹐婦女坐椅子兀子﹐則人皆譏笑其無法度。梳洗牀﹑火鑪牀家家有之﹐今猶有髙鏡臺﹐蓋施牀則與人面適平也。或云禁中尙用之﹐特外間不復用爾。頃歲駁放秦塤等科名﹐方集議時﹐中司誤以「駁」爲「剝」。眾𨿽知其非﹐畏中司者護前﹐遂皆書曰「剝」﹐可以一笑。余深罷相﹐居神州﹐第中有荔枝﹐初實絕大而美﹐名曰亮功紅。亮功者﹐深家禦書閣名也。靖康中﹐深謫建昌軍。旣行﹐荔枝不復實。明年﹐深歸﹐荔枝復如故。乃知世間富貴人皆有陰相之者。紹聖中﹐蔡京館院遼使李儼﹐蓋泛使者﹐畱館頗久。一日﹐儼方飲﹐忽持盤中杏曰「來未花開﹐如今多幸。」京卽舉梨謂之曰「去𨿽葉落﹐未可輕離。」宣和末﹐黃安時曰「亂作不過一二年矣。天使蔡京八十不死﹐病亟復蘇﹐是將使之身受禍也。天下其能久無事乎﹗」唐拾遺耿緯《下�喜叔孫主簿鄭少府見過詩》云「不是仇梅至﹐何人問百憂。」蘇子由作績溪令時﹐有《贈同官》詩云「歸報仇梅省文字﹐麥苗含穗欲蠶眠。」蓋用緯語也。近歲均州版本﹐輒攺爲「仇香」。僧宗昂住會稽能仁寺。有故相寓寺中﹐已而復相﹐宗昂被敕住持。郎官馬子約題詩法堂壁間曰「十年衰病臥林泉﹐鷺羣飛競刺天。黃紙除書猶到汝﹐固知淸世不遺賢。」愼東美字伯筠﹐秋夜待潮於錢塘江﹐沙上露坐﹐設大酒樽及一杯﹐對月獨飲﹐意象傲逸﹐吟嘯自若。顧子惇適遇之﹐亦懷一杯﹐就其樽對酌。伯筠不問﹐子惇亦不與之語。酒盡各散去。伯筠工書﹐王逢原贈之詩﹐極稱其筆法﹐有曰「鐵索急纏蛟龍僵。」蓋言其老勁也。東坡見其題壁﹐亦曰「此有何好﹐但似篾束枯骨耳。」伯筠聞之﹐笑曰「此意逢原已道了。」今惟丹陽有《戴叔倫碑》﹐是其遺迹。予爲福州徳寧縣主簿﹐入郡﹐過羅源縣走馬嶺﹐見荊棘中有崖石﹐刻「樹石」二大字﹐奇古可愛。卽令從者�除觀之﹐乃「子翁所賞樹石」六字﹐蓋蘇舜元書也。因以告縣令項膺服﹐善作欄護之云。銅色本黃﹐古鐘鼎彜器大抵皆黃銅耳。今人得之地中者﹐歲久色變﹐理自應耳。今郊廟所制﹐乃以藥燻染令蒼黑﹐此何理也﹖曾子開封曲阜縣子﹐謝任伯封陽夏縣伯。曲阜今仙源縣﹐陽夏今城父縣﹐方疏封時﹐已無二縣矣﹐司封殆失職也。蔡京爲太師﹐賜印文曰「公相之印」﹐因自稱「公相」。童貫亦官至太師﹐都下人謂之「媼相」。館職常苦俸薄﹐而吏人食錢甚厚。周子充作正字時﹐嘗戲曰「豈所謂省官不如省吏耶﹖」都下舊謂館職爲省官﹐故云。趙相初除都督中外軍事﹐孫叔諸參政時爲學士﹐當制﹐請曰「是𨿽王導故事﹐然若兼中外﹐則𨿽陛下禁衛三衙皆統之﹐恐權太重﹐非防微杜漸之意。」乃攺爲都督諸路軍馬。制出﹐趙乃知之﹐頗不樂。呂居仁詩云「蠟燼堆盤酒過花。」世以爲新。司馬溫公有五字云「煙曲香尋篆﹐杯深酒過花。」居仁蓋取之也。茶山先生云﹕徐師川擬荊公「細數落花因坐久﹐緩尋芳艸得歸遲」﹐云「細落李花那可數﹐偶行芳艸步因遲」。初不解其意﹐久乃得之。蓋師川專師陶淵明者也。淵明之詩﹐皆適然寓意而不畱於物﹐如「悠然見南山」﹐東坡所以知其決非望南山也。今云細數落花﹐緩尋芳艸﹐畱意甚矣﹐故易之。又云﹕荊公多用淵明語而意異﹐如「柴門𨿽設要常關﹐云尙無心能出岫。」要字能字﹐皆非淵明本意也。傅丈子駿奏事﹐誤稱名﹐退而移文閣門﹐請彈奏。閣門以殿上語非有司所得聞﹐不受﹐子駿乃自劾。詔放罪。從舅唐仲俊﹐年八十五六﹐極康寧。自言少時因讀《千字文》有所悟﹐謂「心動神疲」四字也﹐平生遇事未嘗動心﹐故老而不衰。永淸軍者﹐貝州也﹐王則據州叛﹐旣平﹐攺州曰恩州﹐而削其節鎭。及宣和中復幽州﹐乃建爲永淸軍節度﹐以命郭藥師。藥師果亦叛﹐蓋不祥也。紹聖中﹐貶元人蘇子瞻儋州﹐子由雷州﹐劉莘老新州﹐皆戲取其字之偏旁也。時相之忍忮如此。魯直詩有《題扇》「艸色靑靑柳色黃」一首﹐唐人賈至﹑趙嘏詩中皆有之。山谷蓋偶書扇上耳。至詩中作「吹愁去」﹐嘏詩中作「吹愁卻」﹐卻字爲是。蓋唐人語﹐猶云「吹卻愁」也。周子充言﹕退之《黃陵廟碑》辧「陟方」事﹐非也。古蓋謂適遠爲陟﹐《書》曰「若陟遐必自邇。」猶今人言上路也。豈得雲南方地勢下耶﹖常﹐字子然﹐河朔人﹐本農家。一村數十百家皆常氏﹐多不通譜。子然旣爲禦史﹐一村之人名皆從玉﹐𨿽走史鈴下皆然﹐無如之何。子然乃名子曰任﹑佚﹑美﹑向﹐謂周任﹑史佚﹑子美﹑叔向也﹐意使人不可效耳。湯丞相封慶國公﹐命下﹐湯公謂此仁宗賜履之國﹐自天聖以來﹐無封者﹐欲請避之。或曰「何執中嘗封慶國公矣。」湯公曰「執中不知引避﹐此何足爲法哉﹗」卒辭之﹐攺封岐。古所謂長夜之飲﹐或以爲達旦﹐非也。薛許昌《宮詞》云「畫燭燒闌暖復迷﹐殿帷深密下銀泥。開門欲作侵晨散﹐已是明朝日向西。」此所謂長夜之飲也。王逸少《筆經》曰「有人以綠沈漆竹管及鏤管見遺。」老杜所謂「苔臥綠沈槍」﹐蓋謂是也。歐陽公﹑梅宛陵﹑王文恭集﹐皆有《小桃》詩。歐詩云「雪裏花開人未知﹐摘來相顧共驚疑。便當索酒花前醉﹐初見今年第一枝。」初但謂桃花有一種早開者耳。及遊成都﹐始識所謂小桃者﹐上元前後卽著花﹐狀如垂絲海棠。曾子固《雜識》云「正月二十間﹐天章閣賞小桃。」正謂此也。王定國素爲馮當世所知﹐而荊公絕不樂之。一日﹐當世力薦於神祖﹐荊公卽曰「此孺子耳。」當世忿曰「王鞏戊子生﹐安得謂之孺子﹗」蓋鞏之生與天同節同日也。荊公愕然﹐不覺退立。汪彥章艸赦書﹐敍軍興徵斂﹐其詞云「八世祖宗之澤﹐豈汝能忘﹔一時社稷之憂﹐非予獲已。」最爲精當。人以比陸宣公興元赦書。然議者謂自太祖至哲宗方七世﹐若並道君數之﹐又不應曰「祖宗」﹐彥章亦悔之。信乎文之難也。童汪能執干戈以衛社稷﹐本謂幼而能赴國難耳﹐非姓童也。翟公巽作童貫告詞云「爾祖汪」﹐誤也﹐或云故以戲之。劉長卿詩曰「千峯共夕陽」﹐佳句也。近時僧癩可用之云「亂山爭落日。」𨿽工而窘﹐不迨本句。李后主《落花》詩云「鶯狂應有限﹐蝶舞已無多。」未幾亡國。宋子京亦有《落花》詩云「香隨蜂蜜盡﹐紅入燕泥幹。」亦不久下世。詩讖蓋有之矣。《隋唐嘉話》云「崔日知恨不居八座。及爲太常卿﹐於廳事後起一樓﹐正與尙書省相望﹐時號崔公望省樓。」又小說載﹕禦史久次不得爲郎者﹐道過南宮﹐輒回道望之﹐俗號拗項橋。如此之類﹐猶是謗語。予讀鄭畋作學士時《金鶯坡上南望》詩﹐云「玉晨鐘韻上空虛﹐畫戟祥煙擁帝居。極目向南無限地﹐綠煙深處認中書。」則其意著矣。乃知朝士妄想﹐自古已然﹐可付一笑。今世所道俗語﹐多唐以來人詩。「何人更向死前休」﹐韓退之詩也﹔「林下何曾見一人」﹐靈澈詩也﹔「長安有貧者﹐爲瑞不宜多」﹐羅隱詩也﹔「世亂奴欺主﹐年衰鬼弄人。海枯終見底﹐人死不知心」﹐杜荀鶴詩也﹔「事向無心得」﹐章碣詩也﹔「但有路可上﹐更髙人也行」﹐龔霖詩也﹔「忍事敵災星」﹐司空圖詩也﹔「一朝權入手﹐看取令行時」﹐朱灣詩也﹔「自己情𨿽切﹐他人未肯忙」﹐裴說詩也﹔「但知行好事﹐莫要問前程」﹐馮道詩也﹔「在家貧亦好」﹐戎昱詩也。LLRR漢隸歲久風雨剝蝕﹐故其字無復鋒芒。近者杜仲微乃故用禿筆作隸﹐自謂得漢刻遺法﹐豈其然乎﹖曾子宣丞相嘗排蔡京於欽聖太后簾前。太后不以爲然﹐曾公論不已﹐太后曰「且耐辛苦。」蓋禁中語﹐欲遣之使退﹐則曰「耐辛苦」也。京已出太原復畱。趙正夫丞相薨﹐車駕臨幸。夫人郭氏哭拜﹐請恩澤者三事﹐其一乃乞於謚中帶一「正」字。餘二事皆卽許可﹐惟賜謚事獨曰「待理會。」平時徽廟凡言「待理會」者﹐皆不許之詞也。正夫遂謚淸憲。富鄭公初請功徳院﹐得敕額曰奉親。已而乃作兩院﹐共用一名﹐謂之南奉親院﹑北奉親院。陳魯公薨﹐以其遭際龍飛﹐又薨於位﹐與王岐公同﹐於是詔用岐公元丰末贈典﹐超贈太師﹐其他恩數皆視歧公﹐猶可也﹐及其家請謚﹐遂特賜謚曰文恭﹐蓋亦用岐公謚。用他人之謚以爲恩數﹐自古烏有此事哉﹗諺有曰「濮州鐘」﹐世不知爲何等語。嘗有人死﹐見陰官﹐濮州人也﹐問以此﹐亦不能對。予案﹕此事見《周世宗實錄》。顯徳六年二月丁丑﹐幸太淸觀。先是﹐乾明門外修太淸觀成﹐上聞濮州有大鐘﹐聲聞十里﹐乃命徙之﹐以賜是觀﹐至是往觀焉。予參成都議幕﹐攝事漢嘉﹐一見荔子熟。時淩雲山﹑安樂園皆盛處﹐糾曹何預元立﹑法曹蔡迨肩吾皆佳士﹐日相與同盤桓。薛許昌亦嘗以成都幕府來攝郡﹐未久罷去﹐故其《荔枝》詩曰「歲杪監州曾見樹﹐時新入座但聞名。」蓋恨不及時也。每與二君誦之。東坡守杭﹐法外刺配顏巽父子。禦史論爲不法﹐累章不已。蘇公𨿽放罪﹐而顏巽者竟以朝旨放自便。自是豪猾益甚﹐以藥塗鹽鈔而用﹐旣毀抹﹐賂主者浸洗之。藥盡去而鈔不傷﹐𨿽老於其事者不能辧。他不法尢眾。有司稍按治﹐輒劫持之曰「某官乃元姦黨﹐蘇某親舊﹐故觀望害我。」公形狀牒。時治黨籍方苛峻﹐𨿽臨司郡守﹐得其牒﹐輒畏縮﹐解縱乃已。大觀中﹐胡奕修爲提舉鹽事﹐會計已毀抹鹽鈔﹐得其姦﹐奏之﹐黥竄化州﹐籍沒貲產﹐一方稱快。天下名山﹐惟華山﹑茅山﹑靑城山無僧寺。靑城十里外有一寺﹐曰布金﹐洪水壞之﹐今復葺於旁里許。僧可遵者﹐詩本凡惡﹐偶以「直待眾生總無垢」之句爲東坡所賞﹐書一絕於壁間。繼之山中道俗隨東坡者甚眾﹐卽日傳至圓通﹐遵適在焉﹐大自矜詡﹐追東坡至前途。而途中又傳東坡《三峽橋》詩﹐遵卽對東坡自言「有一絕﹐卻欲題《三峽》之後﹐旅次不及書。」遂朗吟曰「君能識我湯泉句﹐我卻愛君《三峽》詩。道得可咽不可漱﹐幾多詩將豎降旗。」東坡旣悔賞拔之誤﹐且惡其無禮﹐因促駕去。觀者稱快。遵方大言曰「子瞻護短﹐見我詩好甚﹐故妒而去。」徑至棲賢﹐欲題所舉絕句。寺僧方礱石刻東坡詩﹐大詬而逐之。山中傳以爲笑。●卷五種徵君明逸﹐旣隱操不終﹐𨿽驟登侍從﹐眷禮優渥﹐然常懼讒嫉。其《寄懷》詩曰「予生背時性孤僻﹐自信已道輕浮名。中途失計被簪紱﹐目睹寵辱心潛驚。𨿽從鸞共班序﹐常恐靑繩微有聲。淸風滿壑石田在﹐終謝吾君甘退耕。」其憂畏如此。又有《寄二華隱者》詩曰「我本厭虛名﹐致身天子庭。不終髙尙事﹐有愧少微星。北闕空追悔﹐西山羨獨醒。秋風舊期約﹐何日去冥冥﹖」然其後卒遭王嗣宗之辱﹐可以爲輕出者之戒。世傳常夷甫晚年悔仕﹐亦不足多怪也。宋太素尙書《中酒》詩云「中酒事俱妨﹐偸眠就黑房。靜嫌鸚鵡鬧﹐渴憶荔枝香。病與慵相續﹐心和夢尙狂。從今攺題品﹐不號醉爲鄕。」非眞中酒者﹐不能知此味也。紹興中﹐有貴人好爲俳諧體詩及箋啟﹐詩云「綠樹帶雲山罨畫﹐斜陽入竹地銷金。」《上汪內相啟》云「長楸脫卻靑羅帔﹐綠蓋千層﹔俊鷹解下綠絲絳﹐靑雲萬里。」後生遂有以爲工者。賴是時前輩猶在﹐雅正未衰﹐不然與五代文體何異。此事系時治﹐忽非細事也。承平時﹐�州田氏作泥孩兒﹐名天下﹐態度無窮﹐𨿽京師工效之﹐莫能及。一對至直十縑﹐一牀至三十千﹐一牀者或五或七也。小者二三寸﹐大者尺餘﹐無絕大者。予家舊藏一對臥者﹐有小字云「��田制。」紹興初﹐避地東陽山中﹐歸則亡之矣。隆興間﹐有揚州帥﹐貴戚也。宴席間語客曰「諺謂三世仕宦﹐方解著衣喫飯。僕欲作一書﹐言衣帽酒肴之制﹐未得書名。」通判鮮於廣﹐蜀人﹐卽對曰「公方立勛業﹐今必無暇及此。他時功成名遂﹐均逸林下﹐乃可成書耳。請先立名曰《逸居集》。」帥不之悟。有牛簽判者﹐京東歸正官也﹐輒操齊音曰「安撫莫信﹐此是通判罵安撫飽食暖衣﹐逸居而無教﹐則近於禽獸。是甚言語﹗」帥爲發怒赧面﹐而通判欣然有得色。晁子止云﹕曾見東坡手書《四州環一島》詩﹐其間「茫茫太倉中」一句﹐乃「區區魏中梁」﹐不知果否。蘇季眞云﹕《寄張文潛桄榔杖》詩﹐初本云「酒半消」﹐其下云「江邊獨曳桄榔仗﹐林下閒尋蓽撥苗。」「盛孝章」又誤爲「孝標」。已而悟﹐故盡易之。𨿽其家所傳﹐然去今所行亡字韻殊遠﹐恐傳之誤也。範致能在成都﹐嘗求亭子名﹐予曰「思鱸。」致能大以爲佳﹐時方作墨﹐卽以銘墨背。然不果築亭也。臨邛夾門鎭﹐山險處﹐得瓦棺﹐長七尺﹐厚幾二寸﹐與今木棺略同﹐但蓋底相反。骨猶不壞。棺外列置瓦器﹐皆極淳古。時靖康丙午歲也﹐李知幾及見之。市人有以博戲取人財者﹐每博必大勝﹐號「松子量」﹐不知何物語也﹐亦不知其字云何。李端叔爲人作墓志亦用此三字。端叔前輩﹐必有所據。今官制﹕光祿大夫轉銀靑﹐銀靑轉金紫﹐金紫轉特進。五代以前﹐乃自銀靑轉金紫﹐金紫轉光祿﹐光祿轉特進。據馮道《長樂老序》所載甚詳。莊文太子﹐初封鄧王。予爲陳魯公﹑史魏公言﹐鄧王乃錢�歸朝後所封﹔又哲宗之子早薨﹐亦封鄧王﹐當避此不祥之名。二公曰「已降詔﹐俟郊禮攺封可也。」莊文竟早世。東坡《贈趙徳麟秋陽賦》云「生於不土之裏﹐而詠無言之詩。」蓋寓「�」字也。尹少稷彊記﹐日能誦麻沙版本書厚一寸。嘗於呂居仁舍人坐上記歷日﹐酒一行﹐記兩月﹐不差一字。肅王與沈元用同使虜﹐館於燕山湣忠寺。暇日無卿﹐同行寺中﹐偶有一唐人碑﹐辭皆偶儷﹐凡三千餘言。元用素彊記﹐卽朗誦一再。肅王不視﹐且聽且行﹐若不經意。元用歸﹐欲矜其敏﹐取紙追書之。不能記者闕之﹐凡闕十四字。書畢﹐肅王視之﹐卽取筆盡補其所闕﹐無遺者﹐又攺元用謬誤四五處﹐置筆他語﹐略無矜色。元用駭服。靖康兵亂﹐宣和舊臣悉已遠竄。黃安時居壽春﹐嘆曰「造禍者全家盡去嶺外避地﹐卻令我輩橫屍路隅耶﹗」安時卒死於兵﹐可哀也。髙宗除喪﹐予以禮部郎入讀祝。至幾筵殿﹐蓋帝平日所禦處也。殿三間﹐殊非髙大﹐陳列幾席﹑�枷之類﹐亦與常人家不甚相遠。猶想見髙廟之儉徳也。「夜涼疑有雨﹐院靜似無僧」﹐潘逍遙詩也。田登作郡﹐自諱其名﹐觸者必怒﹐吏卒多被榜笞。於是舉州皆謂燈爲火。上元放燈﹐許人入州治遊觀。吏人遂書榜揭於市曰「本州依例放火三日。」劉隨州詩﹕「海內猶多事﹐天涯見近臣。」言天下方亂﹐思見天子而不可得﹐得天子近臣亦足自尉矣。見天子近臣已足自慰﹐況又見之於天涯乎﹗其愛君憂國之意﹐郁然見於言外。紹興間﹐復古殿供禦墨﹐蓋新安墨工戴彥衡所造。自禁中降出雙角龍文﹐或云米友仁侍郎所畫也。中官欲於苑中作�﹐取西湖九里松作煤。彥衡力持不可﹐曰「松當用黃山所產﹐此平地松豈可用﹗」人重其有守。祖母楚國夫人﹐大觀庚寅在京師病累月﹐醫藥莫效﹐𨿽名醫如石藏用輩皆謂難治。一日﹐有老道人狀貌甚古﹐銅冠緋氅﹐一丫髻童子操長柄白紙扇從後。過門自言「疾無輕重﹐一炙立愈。」先君延入﹐問其術。道人探囊出少艾﹐取一磚灸之。祖母方臥﹐忽覺腹間痛甚﹐如火灼。道人遂徑去﹐曰九十歲。追之﹐疾馳不可及。祖母是時未六十﹐復二十餘年﹐年八十三﹐乃終。祖母沒後﹐又二十年﹐從兄子楫監三江鹽場﹐偶飲酒於一士人毛氏﹐忽見道人﹐衣冠及童子﹐悉如祖母平日所言。方愕然﹐道人忽自言京師灸磚事﹐言訖遽遁去﹐徧尋不可得。毛君云﹕其妻病﹐道人爲灸屋柱十餘壯﹐脫然愈。方欲謝之﹐不意其去也。世或疑神仙﹐以爲渺茫﹐豈不謬哉。《齊民要術》有咸�子法﹐用�木皮漬鴨卵。今吳人用虎仗根漬之﹐亦古遺法。曹詠爲浙漕﹐一日﹐坐客言徽州汪王靈異者﹐詠問汪王若爲對。有唐永夫者在坐﹐遽曰「可對曹漕。」詠以爲工﹐遂愛之。曾覿字純甫﹐偶歸正官蕭鷓巴來謁。旣退﹐復一客至﹐其所狎也。因問曰「蕭鷓巴可對何人﹖」客曰「正可對曾鶉脯。」覿以爲�己﹐大怒﹐與之絕。然「鷓巴」北人實謂之「札八」。童貫爲太師﹐用廣南龔澄樞事故﹔林靈素爲金門羽客﹐用閩王時譚紫霄故事。嗚呼異哉﹗元丰間﹐建尙書省於皇城之西﹐鑄三省印。米芾謂印文背戾﹐不利輔臣。故自用印以來﹐凡爲相者﹐悉投竄﹐善終者亦追加貶削﹐其免者蘇丞相頌一人而已。蔡京再領省事﹐遂別鑄公相之印。其後﹐家安國又謂省居白虎位﹐故不利。京又因建明堂﹐遷尙書省於外以避之。然京亦竄死﹐二子坐誅﹐其家至今廢。不知爲善而遷省易印以避禍﹐亦愚矣哉﹗王黼作相﹐請朝假歸咸平焚黃﹐畫舫數十﹐沿路作樂﹐固已駭物論。紹興中﹐秦�亦歸金陵焚黃﹐臨安及轉運司舟舫盡選以行﹐不足﹐擇取於浙西一路﹐凡數百艘﹐皆窮極丹�之飾。郡縣監司迎餞﹐數百里不絕。平江當運河﹐結彩樓數丈﹐大合樂官妓舞於其上﹐縹緲若在雲間﹐�處之自若。秦太師聚王禹玉孫女﹐故諸王皆用事。有王子溶者﹐爲浙東倉司官屬﹐郡宴必與提舉者同席﹐陵忽玩戲﹐無不至。提舉者事之反若官屬。已而又知吳縣﹐尢放肆。郡守宴客﹐初就席﹐子溶遣縣吏呼伎樂伶人﹐卽皆馳往﹐無敢畱者。上元吳縣放燈﹐召太守爲客﹐郡治乃寂無一人。又嘗夜半遣廳吏叩府門﹐言知縣傳語﹐必面見。守醉中狼狽﹐攬衣秉燭出問之。乃曰「知縣酒渴﹐聞有咸齏﹐欲覓一甌。」其陵侮如此。守亟取﹐遣人遺之﹐不敢較也。司馬安四至九卿﹐當時以爲善宦﹐以今觀之﹐則謂之拙宦可也。彼汩喪廉恥﹐廣爲道徑者﹐不數年至公相矣﹐安用四至九卿哉﹖蔡京賜第﹐有六鶴堂﹐髙四丈九尺﹐人行其下﹐望之如蟻。故都里巷間﹐人言利之小者曰「八文十二」。謂十爲諶﹐蓋語急﹐故以平聲呼之。白傅詩曰「綠浪東西南北路﹐紅欄三百九十橋。」宋文安公《宮詞》曰「三十六所春宮館﹐二月香風送管弦。」晁以道詩亦云「煩君一日殷勤意﹐示我十年感遇詩。」則詩家亦以十爲諶矣。周宇文護與母閻書曰「受形稟气﹐皆知母子。誰知薩保如此不孝。」此乃對母自稱小名。南齊武帝崩﹐郁林王卽位﹐明帝謀廢立﹐右僕射王晏盡力相之。從弟思遠謂晏曰「兄荷武帝厚恩﹐一旦贊人如此事﹐何以自立﹖」因勸之引決。及晏拜驃騎﹐謂思遠兄恩徵曰「隆昌之末﹐阿戎勸我自裁。若用其語﹐豈有今日﹗」思遠曰「如阿戎所見﹐猶未晚也。」此乃對兄自稱小名。畢景儒《幕府燕閒錄》載﹕「蘇易簡安裝及第時﹐與母書﹐自稱岷岷。」亦小名也。從伯父右司﹐小名馬哥﹐在京師省祖母楚國夫人。出上馬矣﹐楚國偶有所問﹐自出屏後呼「馬哥」。親事官聞之﹐白伯父曰「夫人請吏部。」蓋此輩亦習聞之也。今吳人子弟稍長﹐便不欲人呼其小名﹐𨿽尊者亦以行第呼之矣。風俗日薄﹐如此柰何。宋白《石燭》詩云「但喜明如蠟﹐何嫌色似�。」燭出延安﹐予在南鄭數見之。其堅如石﹐照席極明。亦有淚如蠟﹐而煙濃﹐能燻污帷幕衣服﹐故西人亦不貴之。胡基仲嘗言「韓退之《石鼓歌》云『羲之俗書趁姿媚』﹐狂肆甚矣。」予對曰「此詩至云『陋儒編詩不收入﹐二雅褊迫無委蛇』﹐其言羲之俗書﹐未爲可駭也。」基仲爲之絕倒。王廣津《宮詞》云「新睡起來思舊夢﹐見人忘卻道勝常。」勝常猶今婦人言萬福也。前輩尺牘有云「尊候勝常」者﹐勝字當平聲讀。拄仗﹐斑竹爲上﹐竹欲老瘦而堅勁﹐斑欲微赤而點疏。賈長江詩云「揀得林中最細枝﹐結根石上長身遲﹐莫嫌滴瀝紅斑少﹐恰是湘妃淚盡時。」善言拄杖者也。然非予有此癖﹐亦未易賞音。唐韓�詩云「門外碧潭春洗馬﹐樓前紅燭夜迎人。」近世晏叔原樂府詞云「門外綠楊春系馬﹐牀前紅燭夜呼盧。」气格乃過本句﹐不謂之剽可也。張文昌《成都曲》云「錦江近西煙水綠﹐新雨山頭荔枝熟。萬里橋邊多酒家﹐遊人愛向誰家宿﹖」此未嘗至成都者也。成都無山﹐亦無荔枝。蘇黃門詩云「蜀中荔枝出嘉州﹐其餘及眉半有不。」蓋眉之彭山縣已無荔枝矣﹐況成都乎﹖先太傅自蜀歸﹐道中遇異人﹐自稱方五。見太傅曰「先生乃西山施先生肩吾也。」遂授道要。施公﹐睦州桐廬人﹐太傅晚乃自睦守掛冠﹐蓋有緣契矣。張文昌《紗帽》詩云「惟恐被人偸剪樣﹐不曾閒戴出書堂。」皮襲美亦云「借樣裁巾怕索將。」王荊公於富貴聲色略不動心﹐得耿天騭憲竹根冠﹐愛詠不已。予雅有道冠﹑拄杖二癖﹐每自笑嘆﹐然亦賴古多此賢也。故都時﹐禦鑪炭率斫作琴樣﹐胡桃紋﹐鵓鴿靑。髙宗紹興初﹐巡幸臨安﹐詔嚴州進炭﹐止令用土產﹐勿拘舊制。東坡自儋耳歸﹐至廣州舟敗﹐亡墨四篋﹐平生所寶皆盡﹐僅於諸子處得李墨一丸﹑潘谷墨兩丸。自是至毗陵捐館捨﹐所用皆此三墨也。此聞之蘇季眞云。世言東坡不能歌﹐故所作樂府詞多不協。晁以道云「紹聖初﹐與東坡別於汴上。東坡酒酣﹐自歌《古陽關》。」則公非不能歌﹐但豪放不喜裁剪以就聲律耳。山谷《水仙花》二絕「淡掃蛾眉一枝」及「只比江梅無好枝」者﹐見於李端叔集中﹐然非端叔所及也。賀方回作《王子開挽詞》「和璧終歸趙﹐幹將不葬吳」者﹐見於秦少遊集中。子開大觀己丑卒於江陰﹐而返葬臨城﹐故方回此句爲工﹐時少遊已沒十年矣。《水仙花》則不可考﹐然气格似山谷晚作﹐不類端叔也。吳武安�葬徳順軍隴幹縣﹐今𨿽隔在虜境﹐松楸甚盛﹐歲時祀享不輟﹐虜不敢問也。�謚武安﹐而梁益間有廟﹐賜額曰「忠烈」。故西人至今但謂之吳忠烈云。姚福進者﹐�麟之祖也﹐徳順軍人﹐以挽彊名於秦隴間。至今西人謂其族爲姚硬弓家。曲端﹑吳�﹐建炎間有重名於陜西﹐西人爲之語曰「有文有武是曲大﹐有謀有勇是吳大。」端能書﹐今閬中錦屏山壁間有其書﹐奇偉可愛。成都江瀆廟北壁外﹐畫美髯一丈夫﹐據銀胡牀坐﹐從者甚眾﹐邦人云「蜀賊李順也。」邛州僧寺中版壁有趙諗題字。字旣凡惡﹐語亦淺拙﹐不知當時何以中第如此之髙。蓋希時事力抵元﹐故有司不復計其文之工拙也。永康軍導江縣迎祥寺有唐女眞吳彩鸞書《佛本行經》六十卷。予嘗取觀之﹐字亦不甚工﹐然多闕唐諱。或謂眞本﹐爲好事者易去﹐此特唐經生書耳。利州武后畫像﹐其長七尺。成都有孟蜀時后妃祠堂﹐亦極修偉﹐絕與今人不類。福州大支提山有吳越王紫袍寺﹐僧升椅子舉其領猶拂地﹐兩肩有污迹。老杜《海棕》詩﹐在左綿﹐所賦今已不存。成都有一株﹐在文明廳東廊前﹐正與制置司簽廳門相直。簽廳乃故錦官閣。聞潼川尢多﹐予未見也。成都石筍﹐其狀與筍不類﹐乃累疊數石成之。所謂海眼﹐亦非妄。瑟瑟﹐至今有得之者。蜀食井鹽﹐如仙井大寧猶是大穴﹐若榮州則井絕小﹐僅容一竹筒﹐眞海眼也。石犀在廟之東階下﹐亦粗似一犀。正如陜之鐵牛﹐但望之大槪似牛耳。石犀一足不備﹐以他石續之﹐气象甚古。承平日﹐甚重宮觀。宣和中﹐晁以道知成州﹐有請﹐吏部報云「照會本官﹐LLRR歷任已曾住宮觀﹐不合再有陳乞。」遂致仕而歸。唐夔州在白帝城﹐地勢險固。本朝太平興國中﹐丁晉公爲轉運使﹐始遷於�西。�西地平不可守﹐又置瞿唐關使﹐於白帝屯兵﹐下臨�西。使有事﹐宜多置兵﹐則夔帥不能親將﹐指臂倒置﹔若少置兵則關先不守﹐夔州必隨以破﹐可謂失策。大抵當時蜀已平﹐乃移夔州﹔晉已平﹐乃移太原﹐皆不可曉。若使晉﹑蜀復爲豪傑所得﹐彼能據一國﹐獨不能復徒一城以就形勝耶﹖若𨿽有外寇﹐而其地尙爲我有﹐乃捨險就易﹐此何理也。忠州在陜路﹐與萬州最號窮陋﹐豈復有爲郡之樂﹖白樂天詩乃云「惟有綠樽紅燭下﹐暫時不似在忠州。」又云「今夜酒醺羅綺暖﹐被君融盡玉壺冰。」以今觀之﹐忠州那得此光景耶﹖當是不堪司馬閒冷﹐驟易刺史﹐故亦見其樂爾。可憐哉。曾子宣﹑林子中在密院﹐爲哲廟言「章子厚以隱士帽﹑紫直攝﹐系絳見從官﹐從官皆朝服。其彊肆如此。」上曰「彼見蔡京亦敢爾乎﹖」京時爲翰林學士﹐不知何以得人主待之如此﹐眞姦人之雄也。祖宗故事﹕命官鎖廳舉進士者﹐先所屬選官考試所業﹐通者方聽取解。至省試程文紕繆者﹐勒停﹔不合格者﹐亦贖銅放﹐永不得應舉。天聖間﹐方除前制。然未久﹐又詔文臣許鎖廳兩次﹐武臣只許一次﹐其嚴如此。近歲泛許人應博學宏辭﹐遂有妄以此自稱。或假手作所業獻禮部﹐亦許試。而程文繆不可讀﹐亦無以懲之﹐殆非也。秦所作鄭白二渠﹐在今京兆府之涇陽﹐皆以涇水爲源。白渠灌涇陽﹑髙陵﹑櫟陽及耀州云陽﹑三原﹑富平﹐凡六縣。斗門百七十餘所﹐今尙存﹐然多廢不治。鄭渠所灌尢廣袤﹐數倍於白渠。涇水乃絕深﹐不能復入渠口﹐渠岸又多摧圮塡淤﹐比之白渠﹐尢不可措手矣。唐人喜赤酒﹑甜酒﹑灰酒﹐皆不可解。李長吉云「琉璃鐘﹐琥珀濃﹐小槽酒滴眞珠紅。」白樂天云「荔枝新熟雞冠色﹐燒酒初開琥珀香。」杜子美云「不放香醪如蜜甜。」陸魯望云「酒滴灰香似去年。」李虛己侍郎﹐字公受﹐少從江南先達學作詩﹐後與曾致堯倡酬。曾每曰「公受之詩𨿽工﹐恨啞耳。」虛己初未悟﹐久乃造入。以其法授晏元獻﹐元獻以授二宋﹐自是遂不傳。然江西諸人﹐每謂五言第三字﹑七言第五字要響﹐亦此意也。沈義倫謚恭惠﹐其家訴於朝﹐欲帶一「文」字﹐議者執不可而止。張知白謚文節﹐禦史王嘉言請攺謚文正﹐王孝先爲相﹐亦不肯攺。歐陽文忠公初但謚文﹐蓋以配韓文公。常夷甫方兼太常﹐晚與文忠相失﹐乃獨謂公有定策功﹐當加忠字﹐實抑之也。李邦直作議﹐不能固執﹐公論非之。當時士大夫相謂曰「永叔不得謚文公﹐此謚必畱與介甫耳。」其後信然。本朝進士﹐初亦如唐制﹐兼采時望。眞廟時﹐周安惠公起﹐始建糊名法﹐一切以程文爲去畱。李允則﹐眞廟時知滄州。虜圍城﹐城中無炮石﹐乃鑿冰爲炮﹐虜解去。近時陳規守安州﹐以泥爲炮﹐城亦終不可下。信州龍虎山漢天師張道陵後世﹐襲虛靜先生號﹐蠲賦役﹐自二十五世孫乾曜始﹐時天聖八年也。今黃冠輩謂始於三十二代﹐非也。又獨謂三十二代爲張虛靜﹐亦非也。●卷六太宗朝﹐胡祕監周甫貶坊州團練副使﹐擅離徙所﹐至�州謁宋太素尙書﹐被劾﹐特置不問。元中﹐陳正﹐字無己﹐爲徐州教官﹐亦擅離任至南京別東城先生。諫官彈之﹐亦不加罪。祖宗優待文士如此。今上初登極﹐周丞相艸儀注﹐稱「新皇帝」﹐蓋創爲文也。歐陽公記開寶錢文曰「宋通」。予按﹕周顯徳錢文曰「周通」﹐故國初因之﹐亦曰「宋通」。建隆﹑乾徳中皆然﹐不獨開寶也。至太平興國以後﹐乃以年號爲錢文﹐至今皆然。歐公又謂寶元錢文曰「皇宋」。按《實錄》所載亦同﹐然今錢中又有云「聖宋」者﹐大小錢皆有之。大錢折二﹐始於熙寧﹐則此名乃或出於熙寧以後矣。周世宗時﹐李景奉正朔﹐上表自稱唐國主﹐而周稱之曰江南國主。國書之制曰「皇帝致書恭問江南國主。」又發「君」字易「卿」字。至藝祖﹐於李煜則遂賜詔如藩方矣。仁宗時﹐冊命趙元昊爲夏主﹐蓋用江南故事。然亦賜詔﹐凡言及「卿」字處﹐卽闕之﹐亦或以「國主」代「卿」字。當時必有定制﹐然不盡見於國史也。歐陽文忠公立論《易系辭》當爲《大傳》﹐蓋古人已有此名﹐不始於公也。有黠僧遂投其好﹐僞作韓退之《與僧大顚書》﹐引《系辭》謂之《易大傳》﹐以示文忠公。公以合其論﹐遂爲之跋曰「此宜爲退之之言。」予嘗得此書石刻﹐語甚鄙﹐不足信也。今僧寺輒作庫質錢取利﹐謂之長生庫﹐至爲鄙惡。予按﹕梁甄彬嘗以束薴就長沙寺庫質錢﹐後贖薴還﹐於薴束中得金五兩﹐送還之。則此事亦已久矣。庸僧所爲﹐古今一揆﹐可設法嚴絕之也。先君入蜀時﹐至華之鄭縣﹐過西溪。唐昭宗避兵嘗幸之。其地在官道旁七八十步﹐澄深可愛。亭曰西溪亭﹐蓋杜工部詩所謂「鄭縣亭子澗之濱」者。亭旁古松間﹐支徑入小寺﹐外弗見也。有�木版揭梁間甚大﹐書杜詩﹐筆亦雄勁﹐體雜顏﹑柳﹐不知何人書﹐墨挺然出版上甚異。或云墨著�木皆如此。宗正卿﹑少卿﹐祖宗因唐故事﹐必以國姓爲之﹐然不必宗室也。元丰中﹐始兼用庶姓。而知大宗正事﹐設官始於濮安懿王﹐始權任甚重﹐頗鐫損云。京師溝渠極深廣﹐亡命多匿其中﹐自名爲「無憂洞」。甚者盜匿婦人﹐又謂之「鬼樊樓」。國初至兵興﹐常有之﹐𨿽才尹不能絕也。祥符東封﹐命王欽若﹑趙安仁並判兗州﹐二公皆見任執政也。慶曆初﹐西鄙未定﹐命夏竦判永興﹐陳執中﹑範雍知永興﹐一州二守﹐一府三守﹐不知當時如何分職事。旣非長貳﹐文移書判之類必有程式﹐官屬胥吏何所稟承﹐國史皆不載﹐莫可考也。然當時諫官禦史不以爲非﹐諸公受之亦不力辭﹐豈在其時亦爲便於事耶﹖宣和中復幽州﹐以爲燕山府﹐蔡靖知府﹐郭藥師同知。旣增「同」字﹐則爲長貳﹐與慶曆之制不同。晁以道讀《魏書》﹐以爲魏收獨無刑禍﹐旣以壽終﹐又贈司空﹑尙書左僕射﹐謚文貞﹐以此攻韓退之避修史之說。然收死後﹐竟以史筆多憾於人。齊亡之歲﹐冢被髮﹐棄骨於外﹐得禍亦不輕矣。王荊公父名益﹐故其所著《字說》無「益」字。蘇東坡祖名序﹐故爲人所序皆用「敍」字﹔又以爲未安﹐遂攺作「引」﹐而謂「字序」曰「字說」。張蕓叟父名蓋﹐故表中云「此乃伏遇皇帝陛下。」今人或效之﹐非也。古謂帶一爲一腰﹐猶今謂衣爲一領。周武帝賜李賢禦所服十三環金帶一腰是也。近世乃謂帶爲一條﹐語頗鄙﹐不若從古爲一腰也。黃巢之入長安﹐僖宗出境。豆盧�﹑崔沆﹑劉鄴﹑於琮﹑裴諗﹑趙�﹑李溥﹑李湯皆守節﹐至死不變。鄭綦﹑鄭系﹐義不臣賊﹐舉家自縊而死。以靖康京師之變言之﹐唐猶爲有人也。晉語「兒」﹑「人」二字通用。《世說》載桓溫行經王大將軍墓﹐望之曰「可兒﹐可兒。」蓋謂「可人」爲「可兒」也。故《晉書》及孫綽《與庾亮箋》﹐皆以爲「可人」。又陶淵明不欲束帶見鄕裏小兒﹐亦是以「小人」爲「小兒」耳﹐故《宋書》云「鄕裏小人」也。晉人所謂「不意永嘉之末﹐復聞正始之音」﹐永嘉﹑正始﹐乃魏﹑晉年名。胡武平《上呂丞相啟》云「手提天鐸﹐鏘正始之遺音﹔夢授神椽﹐擯奪朱之亂色。」蓋不悟正始爲年名也。欲說唐﹑五代間事﹐每及功臣﹐多雲「賜無畏」﹐其言甚鄙淺。予兒時聞之﹐每以爲笑。及觀韓�《金鑾密記》云「面處分﹐自此賜無畏﹐兼賜金三十兩。」又云「已曾賜無畏﹐卿宜凡事皆盡言﹐直是鄙俚之言亦無畏。」以此觀之﹐無畏者﹐許之無所畏憚也。然君臣之間﹐乃許之無所畏憚﹐是何義理﹖必起於唐末耳。國初﹐舉人對策皆先寫策題﹐然策題不過一二十句。其後策題浸多﹐而寫題如初﹐舉人甚以爲苦。慶曆初﹐賈文元公爲中丞﹐始奏罷之。故事﹐臺官無侍經筵者。賈文元公爲中丞。仁祖以其精於經術﹐特召侍講邇英﹐自此遂爲故事。秦會之當國時﹐諫官禦史必兼經筵﹐而其子�亦在焉。意欲博系擊者﹐輒令�於經筵侍對時諭之﹐經筵退﹐彈文卽上。予與尹少稷同作密院編修官﹐時陳魯公﹑史魏公爲左右相。一日﹐過堂見魯公﹐語少款﹐少稷忽曰「穡便難活﹐相公面上人。」又云「穡是右相薦﹐右相面上人。」又云「穡是相公鄕人﹐處處爲人關防。」魯公笑答云「康伯往年使虜﹐有李愈少卿者﹐來迓客﹐自言漢兒也。云女眞﹑契丹﹑奚皆同朝﹐只漢兒不好。北人指曰漢兒﹐南人卻罵作番人。愈之言﹐無乃與君類耶﹖」一座皆笑。吳處厚字伯固﹐旣上書告蔡新州詩事﹐自謂且顯擢。時已爲漢陽守﹐比秩滿﹐僅移衛州。予少時嘗見其謝表﹐曰「今李常已移成都﹐則餘人次第復用。臣有兩子一婿﹐俱是選人﹐到處撞見冤仇﹐何人更肯提挈﹖」處厚本能文﹐而表辭鄙淺如此者﹐意謂太母見之易曉爾。王黼在翰苑﹐嘗病疫危甚﹐國醫皆束手。二妾曰艷娥﹑素娥﹐侍疾坐於足。素娥泣曰「若內翰不諱﹐我輩豈忍獨生﹖惟當俱死爾。」艷娥亦泣﹐徐曰「人生死有命﹐固無可柰何。姊宜自寬。」黼𨿽昏臥﹐實俱聞之。旣愈﹐素娥專房燕﹐封至涉人﹐艷娥遂辭去。及黼誅﹐素娥者驚悖﹐不三日亦死﹐曩日俱死之言遂驗。蜀老言﹕紹興初﹐漕粟嘉陵﹐以餉邊。每一斛至軍中﹐計其費爲七十五斛。席大光﹑胡承公爲帥﹐始議轉船折運﹐於是費十減六七。向非二公﹐蜀已大困矣。故至今蜀人謂承公爲湖州鏡。王性之記問該洽﹐尢長於國朝故事﹐莫不能記。對客指畫誦說﹐動數百千言﹐退而質之﹐無一語謬。予自少至老﹐惟見一人。方大駕南渡﹐典章一切掃蕩無遺﹐甚至祖宗謚號亦皆忘失﹐祠祭但稱廟號而已。又因討論禦名﹐禮部申省言「未尋得《廣韻》。」方是時﹐性之近在二百里內﹐非獨博記可詢﹐其藏書數百篋﹐無所不備﹐盡護致剡山﹐當路藐然不問也。王伯照長於禮樂﹐歷代及國朝議禮之書悉能成誦﹐亦可謂一時之傑。紹興末﹐爲太常少卿﹐遷禮部侍郎﹐猶兼少卿事﹐可謂得人。俄坐臺評去。近時不惜人才至此。都下買婢﹐謂未嘗入人家者爲一生人﹐喜其多淳謹也。予在閩中﹐與何之同閱報狀﹐見新進驟用者﹐之曰「渠是一生人﹐宜其速進。」予怪而詰之﹐之曰「曾爲朝士者﹐旣爲人所忌嫉﹐又多謗﹐故惟新進者常無患。」蓋有激也。杜詩「夜闌更秉燭」﹐意謂夜已夜矣﹐宜睡﹐而復秉燭﹐以見久客喜歸之意。僧徳洪妄云「更當平聲讀。」烏有是哉﹗謝景魚家有陳無已手簡一編﹐有十餘貼﹐皆與酒務官托買浮炭者﹐其貧可知。浮炭者﹐謂投之水中而浮﹐今人謂之麩炭﹐恐亦以投之水中則浮故也。白樂天詩云「日暮半鑪麩炭火」﹐則其語亦已久矣。四方之音有訛者﹐則一韻盡訛。如閩人訛「髙」字﹐則謂「髙」爲「歌」﹐謂「勞」爲「羅」。秦人訛「靑」字﹐則謂「靑」爲「萋」﹐謂「經」爲「稽」。蜀人訛「登」字﹐則一韻皆合口。吳人訛「魚」字﹐則一韻皆開口﹐他仿此。中原惟洛陽得天地之中﹐語音最正﹐然謂「弦」爲「玄」﹑謂「玄」爲「弦」﹑謂「犬」爲「遣」﹑謂「遣」爲「犬」之類﹐亦自不少。予遊邛州天慶觀﹐有陳希夷詩石刻云「因攀奉縣尹尙書水南小酌回﹐捨轡筘叩松扃﹐謁髙公。茶話移時﹐偶書二十八字。道門弟子圖南上。」其詩云「我謂浮榮眞是幻﹐醉來舍轡謁髙公。因聆玄論冥冥理﹐轉覺塵寰一夢中。」末書「太歲丁酉」﹐蓋蜀孟昶時﹐當石晉天福中也。天慶本唐天師觀﹐詩後有文與可跋﹐大略云「髙公者﹐此觀都威儀何昌一也。希夷從之學鎖鼻術。」予是日迫赴太守宇文衮臣約飯﹐不能盡記﹐後卒不暇再到﹐至今以爲恨。予遊大邑鶴鳴觀﹐所謂張天師鵠鳴化也。其東北絕頂﹐又有上淸宮﹐壁間有文與可題一絕﹐曰「天气陰陰別作寒﹐夕陽林下動歸鞍。忽聞人報後山雪﹐更上上淸宮上看。」京口子城西南月觀﹐在城上﹐或云卽萬歲樓。京口人以爲南唐時節度使每登此樓西望金陵﹐嵩呼遙拜﹐其實非也。《京口記》云晉王恭所作。唐孟浩然有《萬歲樓》詩﹐見集中。「水流天地外﹐山色有無中」﹐王維詩也。權徳輿《晚渡揚子江》詩云「遠岫有無中﹐片帆煙水上。」已是用維語。歐陽公長短句云「平山闌檻倚晴空﹐山色有無中。」詩人至是蓋三用矣。然公但以此句施於平山堂爲宜﹐初不自謂工也。東坡先生乃云「記取醉翁語﹐山色有無中。」則似謂歐陽公創爲此句﹐何哉﹖世言荊公《四家詩》後李白﹐以其十首九首說酒及婦人﹐恐非荊公之言。白詩樂府外﹐及婦人者實少﹐言酒固多﹐比之陶淵明輩﹐亦未爲過。此乃讀白詩不熟者﹐妄立此論耳。《四家詩》未必有次序﹐使誠不喜白﹐當自有故。蓋白識度甚淺﹐觀其詩中如「中宵出飲三百杯﹐明朝歸揖二千石」﹑「揄揚九重萬乘主﹐謔浪赤墀金鎖賢」﹑「王公大人借顏色﹐金章紫綬來相趨」﹑「一別蹉跎朝市間﹐靑雲之交不可攀」﹑「歸來入咸陽﹐談笑皆王公」﹑「髙冠佩雄劍﹐長揖韓荊州」之類﹐淺陋有索客之風。集中此等語至多﹐世俱以其詞豪俊動人﹐故不深考耳。又如以布衣得一翰林供奉﹐此何足道﹐遂云「當時笑我微賤者﹐卻來請謁爲交親。」宜其終身坎也。杜牧之作《還俗老僧》詩云「雪發不長寸﹐秋寒力更微。獨尋一徑葉﹐猶挈衲殘衣。日暮千峯裏﹐不知何日歸。」此詩蓋會昌寺廢佛寺時所作也。又有《斫竹》詩﹐亦同時作﹐云「寺廢竹色死﹐官家寧爾畱。霜根漸隨斧﹐風玉尙敲秋。江南苦吟客﹐何處寄悠悠。」詞意淒愴﹐蓋憐之也。至李端叔《還俗道士》詩云「聞道華陽客﹐儒衣謁紫微。舊山連藥賣﹐孤鶴帶雲歸。柳市名猶在﹐桃源夢已稀。還家見鷗鳥﹐應愧背船飛。」此道士還俗﹐非不得已者﹐故直譏之耳。聞人茂徳言﹕沙糖中國本無之。唐太宗時外國貢至﹐問其使人﹕「此何物﹖」云「以甘蔗汁煎。」用其法煎成﹐與外國者等。自此中國方有沙糖。唐以前書傳﹐凡言及糖者皆糟耳﹐如糖蟹﹑糖姜皆是。漢嘉城西北山麓﹐有一石洞﹐泉出其間﹐時聞洞中泉滴聲﹐良久一滴﹐淸如金石。黃魯直題詩云「古人題作東丁水﹐自古丁東直到今。我爲攺名方響洞﹐要知山水有淸音。」成都藥市以玉局化爲最盛﹐用九月九日。《楊文公談苑》云七月七日﹐誤也。馬鞭擊貓﹐筇竹杖擊狗﹐皆節節斷折﹐物理之不可推者也。亳州出輕紗﹐舉之若無﹐裁以爲衣﹐眞若煙霧。一州惟兩家能織﹐相與世世爲婚姻﹐懼他人家得其法也。云自唐以來名家﹐今三百餘年矣。禁中有哲宗皇帝宸翰四大字﹐曰「罰弗及嗣」﹐更無他語。此必紹聖﹑元符間有欲害元黨人子孫者﹐故帝書此言﹐祖宗盛徳如此。故老言﹕大臣嘗從容請幸金明池﹐哲廟曰「祖宗幸西池必宴射﹐朕不能射﹐不敢出。」又木工楊琪作龍舟﹐極奇麗。或請一登之﹐哲廟又曰「祖宗未嘗登龍舟﹐但臨水殿略觀足矣。」後勉一幸金明﹐所謂龍舟﹐非獨不登﹐亦終不觀也。唐人本謂禦史在長安者爲西臺﹐言其雄劇﹐以別分司東都﹐事見《劇談錄》。本朝都汴﹐謂洛陽爲西京﹐亦置禦史臺﹐至爲散地﹐以其在西京﹐號西臺﹐名同而實異也。唐人本以尙書省在大明宮之南﹐故謂之南省。自建炎軍興﹐蜀士以險遠﹐許就制置司類試﹐與省試同。間有願赴行在省試者﹐亦聽之。蜀士因謂之赴南省﹐以大駕在東南也。尢非是。《北戶錄》云「廣人於山間掘取大蟻卵爲醬﹐名蟻子醬。」按﹕按此卽《LLRR禮》所謂「�醢」也﹐三代以前固以爲食矣。然則漢人以蛙祭宗廟﹐何足怪哉﹗祖宗以來至靖康間﹐文武臣僚罷官﹐或服闋﹐或被罪﹐敍復到闕﹐皆有期限。如有故﹐須自陳給假。至建炎初﹐以軍興道梗﹐始有三年之限。後有特許從便赴闕﹐猶降旨云「候邊事寧息日依舊。」然遂不復舉行矣。今人書「某」爲「厶」﹐皆以爲俗從簡便﹐其實古「某」字也。《谷梁》桓二年﹕「蔡侯﹑鄭伯會於鄧。」範寧注曰「鄧﹐厶地。」陸徳明《釋文》曰「不知其國﹐故云厶地﹐本又作某。」江鄰�《嘉雜誌》言「唐告身初用紙﹐肅宗朝有用絹者﹐貞元後始用綾。」予在成都見周世宗除劉仁贍侍中告﹐乃用紙﹐在金彥亨尙書之子處。《嘉雜誌》云「峨眉雪蛆治內熱。」予至蜀﹐乃知此物實出茂州雪山。雪山四時常有積雪﹐彌徧嶺谷﹐蛆生其中。取雪時並蛆取之﹐能蠕動。久之雪消﹐蛆亦消盡。會稽鏡湖之東﹐地名東關﹐有天花寺。呂文靖嘗題詩云「賀家湖上天花寺﹐一一軒窗向水開。不用閉門防俗客﹐愛閒能有幾人來。」今寺乃在艸市通衢中﹐三面皆民間廬舍﹐前臨一支港﹐與詩殊不合﹐豈陵谷之變遽已如此乎﹖或謂寺本在湖中﹐後徙於此。蘇叔黨政和中至東都﹐見妓稱「錄事」﹐太息語廉宣仲曰「今世一切變古﹐唐以來舊語盡廢﹐此猶存唐舊爲可喜。」前輩謂妓曰酒糾﹐蓋謂錄事也。相藍之東有錄事巷﹐傳以爲朱梁時名妓崔小紅所居。張眞甫舍人﹐廣漢人﹐爲成都帥﹐蓋本朝得蜀以來所未有也。未至前旬日﹐大風雷﹐龍起劍南西川門﹐揭牌擲數十步外﹐壞「南」字﹐爪迹宛然﹐人皆異之。眞甫名震。或爲之說曰﹕元丰末﹐貢院火﹐而焦蹈爲首魁﹐當時語曰「火焚貢院狀元焦」﹐無能對者﹐今當以「雷起譙門知府震」爲對。然歲餘﹐眞甫以疾不起。方未病時﹐府治堂柱生白芝三﹐諂者謂之玉芝。予按《酉陽雜俎》「芝白爲喪」﹐眞甫當之。自元丰官制﹐尙書省復二十四曹﹐繁簡絕異。在京師時﹐有語曰「吏勛封考﹐筆頭不倒。戶度金倉﹐日夜窮忙。禮祠主膳﹐不識判硯。兵職駕庫﹐典了霸。刑都比門﹐總是冤魂。工屯虞水﹐白日見鬼。」及大駕幸臨安﹐喪亂之後﹐士大夫亡失告身﹑批書者多。又軍賞百倍平時﹐賂賄公行﹐冒濫相乘﹐軍日滋﹐賦劍愈繁﹐而刑獄亦眾﹐故吏﹑戶﹑刑三曹吏胥﹐人人富饒﹐他曹寂莫彌甚。吏輩又爲之語曰「吏勛封考﹐三婆兩嫂。戶度金倉﹐細酒肥羊。禮祠主膳﹐啖齏喫麵。兵職駕庫﹐咬姜呷醋。刑都比門﹐人肉餛飩。工屯虞水﹐生身餓鬼。」髙宗行幸揚州﹐郡人李易爲狀元。次舉駐蹕臨安﹐而狀元張九成亦貫臨安。時以爲王气所在。方李易唱第時﹐上顧問﹕「此人合眾論否﹖」時相對曰「易乃楊州州學學正﹐必合眾論。」人笑其敷奏之陋。唐以來﹐皇子不兼師傅官﹐以子不可爲父師也。其後失於檢點﹐乃有兼者。治平中﹐賈黯艸《東陽郡王顥檢校太傅制》﹐建明其失。自後皇子及宗室卑行合兼三師者﹐悉攺爲三公。政和中﹐省太尉﹑司徒﹑司空之官﹐而置少師﹑少傅﹑少保﹐皇子乃復兼師傅﹐自嘉王楷始。今參和政事恩數比門下﹑中書侍郎﹐在尙書左右丞之上﹐其議出於李漢老。漢老時爲右丞﹐蓋暗省轉廳﹐可徑登揆路也。呂丞相元直覺此意﹐排去之。然自此遂爲定制。蔚藍乃隱語天名﹐非可以義理解也。杜子美《梓州金華山》詩云「上有蔚藍天﹐垂光抱瓊臺。」猶未有害。韓子蒼乃雲「水色天光共蔚藍」﹐乃直謂天與水之色俱如藍耳﹐恐又因杜詩而失之。胡子遠之父﹐唐安人﹐家饒財﹐常委僕權錢﹐得錢引五千緡﹐皆僞也。家人欲訟之﹐胡曰「幹僕已死﹐豈忍使其孤對獄耶﹖」或謂減其半價予人﹐尙可得二千餘緡。胡不可﹐曰「終當誤人。」乃取而火之﹐泰然不少動心。其家暴貴﹐宜哉。杜子美《梅雨》詩云「南京西浦道﹐四月熟黃梅。湛湛長江去﹐冥冥細雨來。茅茨疏易濕﹐雲霧密難開。竟日蛟龍喜﹐盤渦與岸回。」蓋成都所賦也。今成都乃未嘗有梅雨﹐惟秋半積陰气令蒸溽﹐與吳中梅雨時相類耳。豈古今地气有不同耶﹖●卷七熙寧癸丑﹐華山阜頭峯崩。峯下一嶺一谷﹐居民甚眾﹐皆晏然不聞﹐乃越四十里外平川﹐土石雜下如簸揚﹐七社民家壓死者幾萬人﹐壞田七八千頃﹐固可異矣。紹興間﹐嚴州大水。壽昌縣有一小山﹐髙八九丈﹐隨水漂至五里外﹐而四傍艸木廬舍﹐比水退﹐皆不壞﹐則此山殆空行而過也。韓魏公家不食蔬﹐以脯醢當蔬盤﹐度亦始於近時耳。曾子宣丞相家﹐男女手指皆少指端一節﹐外甥亦或然。或云襄陽魏道輔家世指少一節。道輔之姊嫁子宣﹐故子孫肖其外氏。故都殘暑﹐不過七月中旬。俗以望日具素饌享先﹐織竹作盆盎狀﹐貯紙錢﹐承以一竹焚之。視盆倒所向﹐以占气候。謂向北則冬寒﹐向南則冬溫﹐向東西則寒溫得中﹐謂之盂蘭盆﹐蓋俚俗老媼輩之言也。又每云「盂蘭盆倒則寒來矣。」晏元獻詩云「紅白薇英落﹐朱黃槿艷殘。家人愁溽暑﹐計日望盂蘭。」蓋亦戲述俗語耳。歐陽公謫夷陵時﹐詩云「江上孤峯蔽綠蘿﹐縣樓終日對嵯峨。」蓋夷陵縣治下臨峽﹐江名綠蘿溪。自此上溯﹐卽上牢關﹐皆山水淸絕處。孤峯者卽甘泉寺山﹐有孝女泉及祠在萬竹間﹐亦幽邃可喜﹐峽人歲時遊觀頗盛。予入蜀﹐往來皆過之。韓子蒼舍人《泰興縣道中》詩云「縣郭連靑竹﹐人家蔽綠蘿。」似因歐公之句而失之。此詩蓋子蒼少作﹐故不審云。秦會之跋《後山集》﹐謂曾南丰修《英宗實錄》﹐辟陳無己爲屬。孫仲益書數百字詆之﹐以爲無此事。南丰𨿽嘗預修《英宗實錄》﹐未久卽去﹐且南丰自爲吏屬﹐烏有辟官之理﹐又無已元中方自布衣命官﹐故仲益之辧﹐人多是之。然以予考其實﹐則二公俱失也。南丰元丰中還朝﹐被命獨修《五朝史實》﹐許辟其屬﹐遂請秀州崇徳縣令刑恕爲之。用選人已非故事﹐特從其請﹐而南丰又援經義局辟布衣徐禧例﹐乞無已檢討﹐廟堂尢難之。會南丰上《太祖經敍論》﹐不合上意﹐修《五朝史》之意浸緩。未幾﹐南丰以憂去﹐遂已。會之但誤以《五朝史》爲《英宗實錄》耳﹐至其言辭無已事﹐則實有之﹐有可謂無也。學士院移文三省名「咨報」﹐都司移文六曹名「刺」。前代﹐夜五更至黎明而終。本朝外延及外郡悉用此制﹐惟禁中未明前十刻更終﹐謂之待旦。蓋更終則上禦盥櫛﹐以俟明出禦朝也。祖宗勤於政事如此。予兒時見宋修撰爲先君言「某艱難中以轉餉至行在﹐時方避虜海道﹐上大喜﹐令除待制。呂相元直雅不相樂﹐乃曰﹕『宋系直龍圖閣﹐便除待制﹐太超躐﹐欲且與修撰。修撰與待制﹐亦只爭一等。候更有勞﹐除待制不晚。』遂除祕撰。」宋公言之太息曰「此某命也。」頃予被命修《髙宗聖政》及《實錄》﹐見《日曆》所載﹐實有此事。自昔大臣以私意害人﹐此其小小者耳。髙廟駐蹕臨安﹐艱難中﹐每出猶鋪沙藉路﹐謂之黃道﹐以三衙兵爲之。紹興末內禪﹐駕過新宮﹐猶設黃道如平時。明日壽皇出﹐卽撤去﹐遂不復用。族伯父彥遠言﹕少時識仲殊長老﹐東坡爲作《安州老人食蜜歌》者。一日﹐與數客過之﹐所食皆蜜也。豆腐﹑麵筋﹑牛乳之類﹐皆漬蜜食之﹐客多不能下箸。惟東坡性亦酷嗜蜜﹐能與之共飽。崇寧中﹐忽上堂辭眾。是夕﹐閉方太門自縊死。及火化﹐舍利五色不可勝計。鄒忠公爲作詩云「逆行天莫測﹐雉作瀆中經。漚滅風前質﹐蓮開火後形。缽盂殘蜜白﹐鑪篆冷煙靑。空有誰家曲﹐人間得細聽。」彥遠又云﹕殊少爲士人﹐遊蕩不羈。爲妻投毒羹�中﹐幾死﹐啖蜜而解。醫言復食肉則毒發﹐不可復療﹐遂棄家爲浮屠。鄒公所謂「誰家曲」者﹐謂其雅工於樂府詞﹐猶有不羈之餘習也。晏元獻爲藩郡﹐率十許日乃一出廳﹐僚吏旅揖而已。有欲論事﹐率因親校轉白﹐校復傳可否以出﹐遂退。呂正獻作相及平章軍國事時﹐於便坐接客﹐初惟一揖﹐卽端坐自若﹐𨿽從官亦以次起白。及退﹐復起一揖﹐未嘗離席。蓋祖宗時輔相之尊嚴如此﹐時亦不以爲非也。東坡詩云「大�一弛何緣彀﹐已覺翻翻不受檠。」《考工記》﹕「弓人寒奠體。」注曰「奠﹐讀爲定。至冬膠堅﹐內之檠中﹐定往來體。」《釋文》﹕「檠﹐音景。」《前漢蘇武傳》﹕「武能网紡繳﹐檠弓弩。」顏師古曰「檠﹐謂輔正弓弩﹐音警。又巨京反。」東坡作平聲葉﹐蓋用《漢書》注也。丰相之於舒信道﹐鄒志完於呂望之﹐其爲人似不類﹐然相與皆厚甚﹐不以鄕裏及同僚故也。相之爲中司時﹐猶力薦信道。志完元符中進用﹐則實由望之薦也。及以直諫遠竄﹐望之坐薦非其人﹐褫官。謝表云「臣之與浩﹐實匪素交。以其嘗備學校之選於先朝﹐能陳詩賦之非於元﹐比緣薦士﹐遂取充員。豈期螻蟻之微﹐自速雷霆之遣。」其敍陳終不以志完爲非﹐亦不易矣。《宋白集》有《賜諸道節度觀察防團刺史知州以下賀登極進奉詔書》﹐云「朕仰承先訓﹐纘嗣丕基。眷命歷之有歸﹐想寰區之同慶。卿輟由俸祿﹐恭備貢輸﹐遙陳稱賀之誠﹐知乃盡忠之節。省覽嘉嘆﹐再三在懷。」實眞廟登極時詔書也。乃知是時貢物﹐皆守臣以俸祿自備。今旣以庫金爲貢﹐而推恩則如故﹐可謂厚恩矣。前輩遇通家子弟﹐初見請納拜者﹐旣受之﹐則設席﹐望其家遙拜其父祖﹐乃就坐。先君尙行之。前輩置酒飲客﹐終席不褫帶。毛達可守京口時尙如此。後稍廢﹐然猶以冠帶勸酬﹐後又不講。紹興末﹐胡邦衡還朝﹐每與客飲﹐至勸酒﹐必冠帶再拜。朝士皆笑其異眾﹐然邦衡名重﹐行之自若。元丰七年秋宴﹐神廟舉禦觴示丞相王岐公以下﹐忽暴得風疾﹐手弱觴側﹐余酒沾污禦袍。是時京師方盛歌《側金盞》﹐皇城司中官以爲不祥﹐有歌者輒收系之﹐由是遂絕。先楚公進《裕陵挽詞》有云「輅從元朔朝時破﹐花是髙秋宴後萎。」二句皆當時實事也。天聖﹑明道間﹐京師盛歌一曲曰《曹門髙》。未幾﹐慈聖太后受冊中宮﹐人以爲驗矣。其後宣仁與慈聖皆垂箔攝政﹐而宣仁實慈聖之甥﹐以故選配英廟﹐則徵兆之意若曰「曹門之髙﹐當相繼而起也。」何其神哉﹗趙相挺之使虜﹐方盛寒﹐在殿上。虜主忽顧挺之耳﹐愕然急呼小胡指示之﹐蓋閹也。俄持一小玉合子至﹐合中有藥﹐色正典﹐塗挺之兩耳周匝而去﹐其熱如火。旣出殿門﹐主客者揖賀曰「大使耳若用藥遲﹐且拆裂缺落﹐甚則全耳皆墜而無血。」扣其玉合中藥爲何物﹐乃不肯言﹐但云「此藥市中亦有之﹐價甚貴﹐方匕直錢數千。某輩早朝遇極寒﹐卽塗少許。吏卒輩則別有藥﹐以狐溺調塗之﹐亦效。」遼人劉六符﹐所謂劉燕公者﹐建議於其國﹐謂﹕「燕﹑薊﹑云﹑朔﹐本皆中國地﹐不樂屬我。非有以大收其心﹐必不能久。」虜主宗眞問曰「如何可收其心﹖」曰「斂於民者十減其四五﹐則民惟恐不爲北朝人矣。」虜主曰「如國用何﹖」曰「臣願使南朝﹐求割關南地﹐而增戍閱兵以脇之。南朝重於割地﹐必求增歲幣。我托不得已受之。俟得幣﹐則以其數對減民賦可也。」宗眞大以爲然﹐卒用其策得增幣。而他大臣背約﹐才以幣之十二減賦﹐民固已喜。及洪基嗣立﹐六符爲相﹐復請用元議。洪基亦仁厚﹐遂盡用銀絹二十萬之數﹐減燕﹑云租賦。故其後虜政𨿽亂﹐而人心不離﹐豈可謂虜無人哉﹗仁宗皇帝慶曆中嘗賜遼使劉六符飛白書八字﹐曰「南北兩朝永通和好。」會六符知貢舉﹐乃以「兩朝永通和好」爲賦題﹐而以「南北兩朝永通和好」爲韻﹐云「出南朝皇帝禦飛白書。」六符蓋爲虜畫策增歲賂者﹐然其尊戴中國尙爾如此﹐則盟好中絕﹐誠可惜也﹗王荊公素不樂滕元發﹑鄭毅夫﹐目爲「滕屠」﹑「鄭酤」。然二公資豪邁﹐殊不病其言。毅夫爲內相﹐一日送客出郊﹐過朱亥冢﹐俗謂之屠兒原者﹐作詩云「髙論唐虞儒者事﹐賣交負國豈勝言。憑君莫笑金槌陋﹐卻是屠酤解報恩。」予幼歲侍先君避亂東陽山中﹐有北僧年五十餘﹐戇朴無能﹐自言沈相義倫裔孫﹐攜遺像及告身詔敕甚備。且云義倫之後﹐惟己獨存﹐欲訴於朝﹐求一官還俗。不知竟何往也。《詩正義》曰「絡緯鳴﹐懶婦驚。」宋子京《秋夜》詩云「西風已飄上林葉﹐北斗直掛建章城。人間底事最堪恨﹐絡緯啼時無婦驚。」其妙於用事如此。孫少述一字正之﹐與王荊公交最厚。故荊公《別少述》詩云「應須一曲千回首﹐西去論心有幾人。」又云「子今此去來何時﹐後有不可誰予規﹖」其相與如此。及荊公當國﹐數年不復相聞﹐人謂二公之交遂睽。故東坡詩云「蔣濟謂能來阮籍﹐薛宣眞欲吏朱云。」劉舍人貢父詩云「不負與公《遂初賦》﹐更傳中散《絕交書》。」然少述初不以爲意也。及荊公再罷相歸﹐過髙沙﹐少述適在焉。亟往造之﹐少述出見﹐惟相勞苦及弔元澤之喪﹐兩公皆自忘其窮達。遂畱荊公置酒共飯﹐劇談經學﹐抵暮乃散。荊公曰「退卽解舟﹐無由再見。」少述曰「如此更不去奉謝矣。」然惘惘各有惜別之色。人然後知兩公之未易測也。杭僧思聰﹐東坡爲作《字說》者﹐大觀﹑政和間﹐挾琴遊梁﹐日登中貴人之門。久之﹐遂還俗﹐爲禦前使臣。方其將冠巾也﹐蘇叔黨因浙僧入都送之詩曰「試誦《北山移》﹐爲我招琴聰。」詩至已無及矣。參寥政和中老矣﹐亦還俗而死﹐然不知其故。陶淵明《遊斜川》詩﹐自敍辛丑歲年五十。蘇叔黨宣和辛丑亦年五十﹐蓋與淵明同甲子也。是歲得園於許昌西湖上﹐故名之曰小鈄川云。夏文莊﹐初謚文正﹐劉原父持以爲不可﹐至曰「天下謂竦邪﹐而陛下謚之正。」遂攺今謚。宋子京作祭文﹐乃曰「惟公溫厚粹深﹐天與其正。」蓋謂夏公之正﹐天與之﹐而人不與。當時自有此一種議論。故張文定甚惡石䢐徠﹐詆之甚力﹐目爲狂生。東坡《議學校貢舉狀》云「使孫復﹑石介尙在﹐則迂闊矯誕之士也﹐可施之於政事之間乎﹖」其言亦有自來。歐公作《王洙源叔參政墓志》曰「夏竦卒﹐天子以東宮恩賜謚文獻。洙爲知制誥﹐封還曰﹕『此僖祖謚也。』於是太常更謚文莊。」與他書異。壹﹑貳﹑�﹑肆﹑伍﹑陸﹑柒﹑捌﹑玖﹑拾﹐字書皆有之﹐正是三字﹔或讀作七南反耳。柒字﹐晉﹑唐人書或作漆﹐亦取其同音也。三捨法行時﹐有教官出《易》義題云「乾爲金﹐坤又爲金﹐何也﹖」諸生乃懷監本《易》至簾前請云「題有疑﹐請問。」教官作色曰「經義豈當上請﹖」諸生曰「若公試﹐固不敢。今乃私試﹐恐無害。」教官乃爲講解大槪。諸生徐出監本﹐復請曰「先生恐是看了麻沙本。若監本﹐則坤爲釜也。」教授皇恐﹐乃謝曰「某當罰。」卽輸罰﹐攺題而止。然其後亦至通顯。老杜《哀江頭》云「黃昏胡騎塵滿城﹐欲往城南忘城北。」言方皇惑避死之際﹐欲往城南﹐乃不能記孰爲南北也。然荊公集句﹐兩篇皆作「欲往城南望城北。」或以爲舛誤﹐或以爲攺定﹐皆非也。蓋所傳本偶不同﹐而意則一也。北人謂向爲望﹐謂欲往城南﹐乃向城北﹐亦皇惑避死﹐不能記南北之意。先夫人幼多在外家晁氏﹐言諸晁讀杜詩﹕「稚子也能賒」﹐「晚來幽獨恐傷神」﹐「也」字﹑「恐」字﹐皆作去聲讀。蜀人石耆公言「蘇黃門嘗語其侄孫在庭少卿曰﹕《哀江頭》卽《長恨歌》也。《長恨》冗而凡﹐《哀江頭》簡而髙。」在庭曰「《常武》與《桓》二詩﹐皆言用兵﹐而繁簡不同﹐蓋此意乎﹖」黃門搖手曰「不然。」姓「但」者﹐音若「檀」。近歲有嶺南監司曰但中庸是也。一日﹐朝士同觀報狀﹐見嶺南郡守以不法被劾﹐朝旨令但中庸根勘。有一人輒嘆曰「此郡守必是權貴所主。」問﹕「何以知之﹖」曰「若是孤寒﹐必須痛治﹐此乃令但中庸根勘﹐卽是有力可知。」同坐者無不掩口。其人悻然作色曰「拙直宜爲諸公所笑﹗」竟不悟而去。今人解杜詩﹐但尋出處﹐不知少陵之意﹐初不如是。且如《嶽陽樓》詩﹕「昔聞洞庭水﹐今上嶽陽樓。吳楚東南坼﹐乾坤日夜浮。親朋無一字﹐老病有孤舟。戎馬關山北﹐憑軒涕泗流。」此豈可以出處求哉﹖縱使字字尋得出處﹐去少陵之LLRR意益遠矣。蓋後人元不知杜詩所以妙絕古今者在何處﹐但以一字亦有出處爲工。如《西昆酬倡集》中詩﹐何曾有一字無出處者﹐便以爲追配少陵﹐可乎﹖且今人作詩﹐亦未嘗無出處﹐渠自不知﹐若爲之箋注﹐亦字字有出處﹐但不妨其爲惡詩耳。壽皇時﹐禁中供禦酒名薔薇露﹐賜大臣酒謂之流香酒。分數旋取旨﹐蓋酒戶大小已盡察矣。韓魏公聲雌﹐文潞公步碎。相者以爲二公若無此二事﹐皆非人臣之相。慶曆中﹐河北道士賈眾妙善相﹐以爲曾魯公脊骨如龍﹐王荊公目睛如龍﹐蓋人能得龍之一體者﹐皆貴窮人爵。見豫章黃庠手曰「左手得龍爪﹐𨿽當魁天下而不仕﹐若右手得之﹐則貴矣。」庠果爲南省第一﹐不及廷對而死。兪秀老紫芝﹐物外髙人﹐喜歌謳﹐醉則浩歌不止。故荊公贈之詩曰「魯山眉宇人不見﹐只有歌辭來向東。借問樓前蹋於﹐何如雲臥唱松風。」又云「暮年要與君攜手﹐處處相煩作好歌。」不知者以爲賦詩也。紫芝之弟淸老﹐欲爲僧﹐荊公名之曰紫琳﹐因手簡目之爲琳公﹐然淸老卒未嘗祝發也。臨江蕭氏之祖﹐五代時仕於湖南﹐爲將校﹐坐事當斬﹐與其妻亡命焉。王捕之甚急。將出境﹐會夜阻水﹐不能去﹐匿於人家�槽中。湘湖間謂「�」爲「筧」。天將旦﹐有扣筧語之曰「君夫婦速去﹐捕者且至矣。」因亟去﹐遂得脫。卒不知告者何人﹐以爲神物﹐乃世世奉祀﹐謂之筧頭神。今參政照鄰﹐乃其後也。晁以道《明皇打球圖》詩﹕「宮殿千門白晝開﹐三郎沈醉打球回。九齡已老韓休死﹐明日應無諫疏來。」又《張果洞》詩云「怪底君王慚漢武﹐不誅方士守輪臺。」皆偉論也。歐陽公《早朝》詩云「玉勒爭門隨仗入﹐牙牌當殿報班齊。」李徳芻言「自昔朝儀﹐未嘗有牙牌報班齊之事。」予考之﹐實如徳芻之說。問熟於朝儀者﹐亦惘然以爲無有。然歐陽公必不誤﹐當更博考舊制也。王荊公所賜玉帶﹐闊十四掐﹐號玉抱肚﹐眞廟朝趙徳明所貢。至紹興中﹐王氏猶藏之。曾孫奉議郎始復進入禁中。舅氏唐居正﹝意﹞﹐文學气節爲一時師表。建炎初﹐避兵武當山中。病歿﹐遺文散落﹐無復存者﹐獨《滁州漢髙帝廟碑陰》尙存﹐今錄於此﹕「滁之西曰丰山﹐有漢髙帝廟。或云漢諸將追項羽﹐道經此山。至今土俗以五月十七日爲髙帝生日﹐遠近畢集﹐薦肴觴焉。某嘗從太守侍郎曾﹐禱雨於廟﹐因讀庭中刻石﹐始知昔人相傳﹐蓋以五月十七爲髙帝忌日。按﹕《漢書》﹐髙帝十三年四月甲辰崩於長樂宮﹐五月丙寅葬長陵﹝注﹕自崩至葬凡二十三日﹞。疑五月十七日必其葬日﹐又非忌日也。以歷推之﹐自上元甲子之歲﹐至髙帝十二年四月晦日﹝是年歲在丙午﹞﹐凡積一百九十三萬六千三百六十三年﹐二千三百九十四萬九千五百九十一月﹐七億七百二十四萬六千八十五日。以法除之﹐算外得五月朔己酉﹐十七日乙丑。則丙寅葬日﹐乃十八日也。班固記漢初北平侯張蒼所有《顓帝歷》晦朔﹑月見﹑弦望﹑滿虧﹐多非是。故髙帝九年六月乙未晦日食。夫日食必於朔﹐而此食於晦﹐則先一日矣。豈非丙寅乃當時十七日乎﹖不然﹐歲月久﹐傳者失之也。遂以告﹐公命書其碑陰。紹聖二年五月旦記。」劍門關皆石無寸土﹐潼關皆土無拳石。𨿽皆號天下險固﹐要之潼關不若劍門。然自秦以來﹐劍門亦屢破矣﹐險之不可恃如此。曾子宣丞相﹐元丰間帥慶州。未至﹐召還﹔至陜府﹐復還慶州﹐往來潼關。夫人魏氏作詩戲丞相曰「使君自爲君恩厚﹐不是區區愛華山。」南丰曾氏享先﹐用節羹﹑�鵝﹑�粥。建安陳氏享先﹐用肝串子﹑豬白割﹑血羹﹑肉汁。皆世世守之﹐富貴不加﹐貧賤不廢也。蘇子由晚歲遊許昌賈文元公園﹐作詩云「前朝輔相終難得﹐父老咨嗟今亦無。」蓋謂方仁祖時﹐士大夫多議文元﹐然自今觀之﹐豈易得哉﹖其感慨如此。●卷八國初尙《文選》﹐當時文人專意此書﹐故艸必稱「王孫」﹐梅必稱「驛使」﹐月必稱「望舒」﹐山水必稱「淸暉」。至慶曆後﹐惡其陳腐﹐諸作者始一洗之。方其盛時﹐士子至爲之語曰「《文選》爛﹐秀才半。」建炎以來﹐尙蘇氏文章﹐學者翁然從之﹐而蜀士尢盛。亦有語曰「蘇文熟﹐喫羊肉。蘇文生﹐喫菜羹。」蜀人見人物之可誇者﹐則曰「嗚呼」﹐可鄙者﹐則曰「噫嘻」。秦丞相晚歲權尢重﹐常有數卒﹐皂衣持梃立府門外﹐行路過者稍顧視謦�﹐皆呵止之。嘗病告一二日﹐執政獨對﹐旣不敢他語﹐惟盛推秦公勛業而已。明日入堂﹐忽問曰「聞昨日奏事甚久。」執政惶恐﹐曰「某惟誦太師先生勛徳﹐曠世所無。語終卽退﹐實無他言。」秦公嘻笑曰「甚荷。」蓋已嗾言事官上章。執政甫歸﹐閣子彈章副本已至矣。其忮刻如此。興元褒城縣產�石﹐不可勝計﹐與凡土石無異﹐𨿽數十百擔﹐亦可立取。然其性酷烈﹐有大毒﹐非置瓦窯中煆三過﹐不可用。然猶動能害人﹐尢非他金石之比。《千金》有一方﹐用�石輔以漧薑﹑烏頭之類﹐名匈奴露宿丹﹐其酷烈可想見也。陰平在今文州﹐有橋曰陰平橋。淳熙初﹐爲郡守者大書立石於橋下曰「鄧艾取蜀路。」過者笑之。建炎三年春﹐車駕倉卒南渡﹐駐蹕於杭。有侍臣召對者﹐旣對﹐所陳札子首曰「恭惟陛下歲二月東巡狩﹐至於錢塘。」呂相頤浩見之﹐笑曰「秀才家﹐識甚好惡﹗」淳熙中﹐黃河決入汴。梁﹑宋間歡言﹐謂之天水來。天水﹐國姓也。遺民以爲國家恢復之兆。史魏公自少保六轉而至太師﹐中間近三十年﹐福壽康寧﹐本朝一人而已。文潞公自司空四轉﹐蔡太師自司空三轉﹐秦太師自少保兩轉而已。鄭康成自爲書戒子益恩﹐其末曰「若忽忘不識﹐亦已焉哉﹗」此正孟子所謂「父子之間不責善」也。蓋不責善﹐非不示於善也﹐不責其必從耳。陶淵明《命子》詩曰「夙興夜寐﹐願爾斯才。爾之不才﹐亦已焉哉﹗」用康成語也。自唐至本朝﹐中書門下出敕﹐其敕字皆平正渾厚。元丰後﹐敕出尙書省﹐亦然。崇寧間﹐蔡京臨平寺額作險勁體﹐「來」長而「力」短﹐省吏始效之相誇尙﹐謂之「司空敕」﹐亦曰「蔡家敕」﹐蓋妖言也。京敗﹐言者數其朝京退送及公主攺帝姬之類﹐偶不及蔡家敕。故至今敕字蔡體尙在。東坡海外詩云「夢中時見作詩孫。」初不解。在蜀見蘇山藏公墨迹《疊韻竹》詩﹐後題云「寄作詩孫符」﹐乃知此句爲仲虎發也。紹興末﹐謝景思守括蒼﹐司馬季思佐之﹐皆名�。劉季髙以書與景思曰「公作守﹐司馬九作�﹐想郡事皆如律令也。」聞者絕倒。東坡《牡丹》詩云「一朵妖紅翠欲流。」初不曉「翠欲流」爲何語。及遊成都﹐過木行街﹐有大署市肆曰「郭家鮮翠紅紫鋪。」問土人﹐乃知蜀語鮮翠猶言鮮明也。東坡蓋用鄕語云。蜀人又謂糊窗曰「泥窗」﹐花蕊夫人《宮詞》云「紅錦泥窗繞四廊。」非曾遊蜀﹐亦所不解。東坡先生《省試刑賞忠厚之至論》有云「臯陶爲士﹐將殺人﹐臯陶曰殺之三﹐堯曰宥之三。」梅聖兪爲小試官﹐得之以示歐陽公。公曰「此出何書﹖」聖兪曰「何須出處﹗」公以爲皆偶忘之﹐然亦大稱嘆。初欲以爲魁﹐終以此不果。及揭榜﹐見東坡姓名﹐始謂聖兪曰「此郎必有所據﹐更恨吾輩不能記耳。」及謁謝﹐首問之﹐東坡亦對曰「何須出處。」乃與聖兪語合。公賞其豪邁﹐太息不已。宋白尙書詩云「《風》《騷》墜地欲成塵﹐春鎖南宮入試頻。三百俊才衣似雪﹐可憐無个解詩人。」又云「對花莫道渾無過﹐曾爲常人舉好詩。」大抵宋詩𨿽多疵﹐而語意絕有警拔者﹐故其自負如此。白樂天詩云「四十著緋軍司馬﹐男兒官職未蹉跎。」「一爲州司馬﹐三見歲重陽。」本朝太宗時﹐宋太素尙書自翰苑謫�州行軍司馬﹐有詩云「�州軍司馬﹐也好畫爲屏。」又云「官爲軍司馬﹐身是謫仙人。」蓋此音「司」字作入聲讀。故事﹕謫散官𨿽別駕司馬﹐皆封賜如故。故宋尙書在��詩云「經時不巾櫛﹐慵更佩金魚。」東坡先生在儋耳﹐亦云「鶴髮驚全白﹐犀圍尙半紅」是也。至司戶參軍﹐則奪封賜。故世傳寇萊公謫雷州﹐借錄事參軍綠袍拜命﹐袍短才至膝。又予少時﹐見王性之曾夫人言﹐曾丞相謫廉州司戶﹐亦借其侄綠袍拜命云。紹興十六七年﹐李莊簡公在藤州﹐以書寄先君﹐有曰「某人汲汲求少艾﹐求而得之﹐自謂得計。今成一聚枯骨﹐世尊出來﹐也救他不得。」「一聚枯骨」﹐出《神仙傳老子篇》。「某人」者﹐前執政﹐畱守金陵﹐暴得疾卒﹐故云。張邦昌旣死﹐有旨月賜其家錢十萬﹐於所在州勘支。曾文淸公爲廣東漕﹐取其券繳奏﹐曰「邦昌在古﹐法當族誅﹐今貸與之生足矣﹐乃加橫恩如此﹐不知朝廷何以待伏節死事之家﹖」詔自今勿與。予銘文淸墓﹐載此事甚詳﹐及刻石﹐其家乃削去﹐至今以爲恨。韓魏公罷政﹐以守司徒兼侍中﹑鎭安武勝軍節度使。公累章牢辭﹐至以爲恐開大臣希望僭忒之階。遂攺淮南節度使。元丰間﹐文潞公亦加兩鎭﹐引魏公事辭﹐卒亦不拜。紹興中﹐張俊﹑韓世忠乃以捍虜有功﹐拜兩鎭﹐俄又加三鎭。二人皆武臣﹐不知辭。當時士大夫爲之語曰「若加一鎭﹐卽爲四鎭﹐如朱全忠矣﹐柰何﹗」大駕初駐蹕臨安﹐故都及四方士民商賈輻﹐又創立官府﹐扁榜一新。好事者取以爲對曰﹔「鈐轄諸道進奏院﹐詳定一司敕令所」﹐「王防禦契聖眼科﹐陸官人遇仙風藥」﹐「幹濕腳气四斤丸﹐偏正頭風一字散」﹐「三朝禦裹陳忠翊﹐四世儒醫陸太丞」﹐「東京石朝議女婿﹐樂駐泊樂鋪西蜀」﹐「費先生外甥﹐寇保義卦肆」﹐如此凡數十聯﹐不能盡記。髙廟謂﹕「端硯如一段紫玉﹐瑩潤無瑕乃佳﹐何必以眼爲貴耶。」晁以道藏硯必取玉斗樣﹐喜其受墨汁多也。每曰「硯若無池受墨﹐則墨亦不必磨﹐筆亦不必點﹐惟可作枕耳。」呂吉甫問客﹕「蘇子瞻文辭似何人﹖」客揣摩其意﹐答之曰「似蘇秦﹑張儀。」呂笑曰「秦之文髙矣﹐儀固不能望﹐子瞻亦不能也。」徐自誦其表語云「面折馬光於講筵﹐延辯韓琦之奏疏。」甚有自得之色﹐客不敢問而退。陳師錫家享儀﹐謂冬至前一日爲「冬住」﹐與歲除夜爲對﹐蓋閩音也。予讀《太平廣記》三百四十卷有《盧頊傳》云「是夕﹐冬至除夜。」乃知唐人冬至前一日﹐亦謂之除夜。《詩唐風》「日月其除」。除音直慮反。則所謂「冬住」者﹐「冬除」也。陳氏傳其語﹐而失其字耳。老杜《寄薛三郎中》詩云「上馬不用扶﹐每扶必怒嗔。」東坡《送喬仝》詩云「上山如飛嗔人扶。」皆言老人也。蓋老人諱老﹐故爾。若少壯者﹐扶與不扶皆可﹐何嗔之有。宣和末﹐有巨商捨三萬緡﹐裝飾泗洲普照塔﹐煥然一新。建炎中﹐商歸湖南﹐至池州大江中。一日晨興﹐忽見一塔十三級﹐水上南來。金碧照耀﹐而隨波傾﹐若欲倒者。商舉家及舟師人人見之﹐皆驚怖誦佛。旣漸近﹐有僧出塔下﹐舉手揖曰「元是裝塔施主船。淮上方火災﹐大師將塔往海東行化去。」語未竟﹐忽大風作﹐塔去如飛﹐遂不見。未幾﹐乃聞塔廢於火。舒州僧廣勤與商船同行﹐親見之。段成式《酉陽雜俎》言﹐揚州東市塔影忽倒﹐老人言海影翻則如此。沈存中以謂大抵塔有影必倒。予在福州見萬壽塔﹐成都見正法塔﹐蜀州見天目塔﹐皆有影﹐亦皆倒也。然塔之髙如是﹐而景止三二尺﹐織悉皆具。或自天窗中下﹐或在廊廡間﹐亦未易以理推也。唐彥猷《硯錄》言「靑州紅絲石硯﹐覆之以匣﹐數日墨色不漧。經夜卽其气上下蒸濡﹐著於匣中﹐有如雨露。」又云「紅絲硯必用銀作匣。」凡石硯若置銀匣中﹐卽未幹之墨气上騰﹐其墨乃著蓋上。久之﹐蓋上之墨復滴硯中﹐亦不必經夜也。銅錫皆然﹐而銀尢甚﹐𨿽漆匣亦時有之﹐但少耳。彥酞貴重紅絲硯﹐以銀爲匣﹐見其蒸潤﹐而未嘗試他硯也。賀方回狀貌奇醜﹐色靑黑而有英气﹐俗謂之賀鬼頭。喜校書﹐朱黃未嘗去手。詩文皆髙﹐不獨攻長短句也。潘�老《贈方回》詩云「詩束牛腰藏舊稿﹐書訛馬尾辧新�。」有二子﹐曰房﹑曰稟。於文﹐「房」從方﹐「稟」從回﹐蓋寓父字於二子名也。翟耆年字伯壽﹐父公巽參政之子也。能淸言﹐工篆及八分。巾服一如唐人﹐自名唐裝。一日往見許彥周。彥周髻﹐著犢鼻褲﹐躡髙屐出迎﹐伯壽愕然。彥周徐曰「吾晉裝也﹐公何怪。」元七年﹐哲廟納後﹐用五月十六日法駕出宣徳門行親迎之禮。初﹐道家以五月十六日爲天地合日﹐夫婦當異寢﹐違犯者必夭死﹐故世以爲忌。當時太史選定﹐乃謂人主與後猶天地也﹐故特用此日。將降詔矣﹐皇太妃持以爲不可﹐上亦疑之。宣仁獨以爲此語俗忌耳﹐非典禮所載﹐遂用之。其後詔獄旣興﹐宦者復謂﹕「若廢後可弭此禍。」上意亦不可回矣。政和以後﹐斜封墨敕盛行﹐乃有以寺監長官視待制者﹐大抵皆以非道得之。晃叔用以謂「視待制」可對「如夫人」﹐蓋爲淸議貶黜如此。又往往以特恩賜金帶﹐朝路混淆﹐然猶以舊制不敢坐狨。故當時謂橫金無狨韉﹐與閣門舍人等耳。聶山﹑胡直孺同爲都司﹐一日過堂﹐從容爲蔡京言道流之橫。京慨然曰「君等不知耳﹐淫侈之風日熾﹐姑以齋醮少間之﹐不暇計此曹也。」京之善文過如此。蔡京賜第﹐宏敞過甚。老疾畏寒﹐幕不能禦﹐遂至無設牀處﹐惟撲水少低﹐間架亦狹﹐乃卽撲水下作臥室。秦�作狀元時﹐蔡京親吏髙猶在﹐謂人曰「看他秦太師﹐吾主人乃天下至繆漢也。」當蔡氏盛時﹐官至拱衛大夫﹐領靑州觀察使。靖康臺評所謂廝養官爲橫行是也。有王兪者﹐與之同列﹐官亦相等。靖康間﹐兪停廢﹐猶以武功大夫爲浙東副總管﹐遂終其身﹐不復褫削。議者亦置之﹐或自有由也。沈存中辧雞舌香爲丁香﹐��數百言﹐竟是以意度之。惟元魏賈思勰作《齊民要術》﹐第五卷

有合香澤法﹐用雞舌香﹐注云「俗人以其似丁子﹐故謂之丁子香。」此最的確﹐可引之證﹐而存中反不及之﹐以此知博洽之難也。顏延年作《靖節徵士誄》云「徽音遠矣﹐誰箴予闕﹖」王荊公用此意作《別孫少述》詩﹕「子今去此來何時﹐後有不可誰予規﹖」靑出於藍者也。先君讀山谷《乞貓》詩﹐嘆其妙。晁以道侍讀在坐﹐指「聞道貓奴將數子」一句﹐問曰「此何謂也﹖」先君曰「老杜云『暫止啼鳥將數子』﹐恐是其類。」以道笑曰「君果誤矣。《乞貓詩》『數』字當音色主反。『數子』謂貓狗之屬多非一子﹐故人家初生畜必數之曰﹕『生幾子』。『將數子』猶言『將生子』也﹐與杜詩語同而意異。」以道必有所據﹐先君言當時偶不叩之以爲恨。翟公巽參政﹐靖康初召爲翰林學士。過泗州﹐謁僧伽像﹐見�忽湧出長寸許﹐問他人﹐皆不見﹐怪之。一僧在旁曰「公𨿽召還﹐恐不久復出。」公扣之﹐曰「�出者﹐須出也。」果驗。唐人詩中有曰無題者﹐率杯酒狎邪之語﹐以其不可指言﹐故謂之無題﹐非眞無題也。近歲呂居仁﹑陳去非亦有曰無題者﹐乃與唐人不類﹐或眞亡其題﹐或有所避﹐其實失於不深考耳。翟公巽參政守會稽日﹐命工塑眞武像。旣成﹐熟視曰「不似﹐不似。」卽日毀之別塑﹐今告成觀西廡小殿立像是也。道士賀仲淸在旁親見之﹐而不敢問。古所謂揖﹐但舉手而已。今所謂喏﹐乃始於江左諸王。方其時﹐惟王氏子弟爲之。故支道林入東見王子猷兄弟還﹐人問「諸王何如﹖」答曰「見一羣白項烏﹐但聞喚啞啞聲。」卽今喏也。荊公詩云「閉戶欲推愁﹐愁終不肯去。」劉賓客詩云「與老無期約﹐到來如等閒。」韓舍人子蒼取作一聯云「推愁不去還相覓﹐與老無期稍見侵﹐。比古句蓋益工矣。四月十九日﹐成都謂之浣花遨頭﹐宴於杜子美艸堂滄浪亭。傾城皆出﹐錦繡夾道。自開歲宴遊﹐至是而止﹐故最盛於他時。予客蜀數年﹐屢赴此集﹐未嘗不LLRR晴。蜀人云﹕𨿽戴白之老﹐未嘗見浣花日雨也。明州護聖長老法揚﹐藏其祖鄭舍人向所得仁廟東宮日《回賀歲旦書》﹐稱「皇太子某狀」﹐用太子左春坊之印。舍人是時猶爲館職也。湯岐公初秉政﹐偶刑寺奏牘有云「生人婦」者。髙廟問﹕「此問法否﹖」秦益公云「法中有夫婦人與無夫者不同。」上素喜岐公﹐顧問曰「古亦有之否﹖」岐公曰「古法有無﹐臣所不能記。然『生人婦』之語﹐蓋出《三國誌杜畿傳》。」上大驚﹐乃笑曰「卿可謂博記矣。」益公陰刻﹐獨謂岐公純篤不忌也。北方民家﹐吉凶輒有相禮者﹐謂之白席﹐多鄙俚可笑。韓魏公自樞密歸鄴﹐赴一姻家禮席﹐偶取盤中一荔枝﹐欲啖之。白席者遽唱言曰「資政喫荔枝﹐請眾客同喫荔枝。」魏公憎其喋喋﹐因置不復取。白席者又曰「資政惡發也﹐卻請眾客放下荔枝。」魏公爲一笑。「惡發」﹐猶云怒也。唐自相輔以下﹐皆謂之京官﹐言官於京師也。其常參者曰常參官﹐未常參者曰未常參官。國初以常參官預朝謁﹐故謂之升朝官﹐而未預者曰京官。元丰官制行﹐以通直郎以上朝預宴坐﹐仍謂之升朝官﹐而按唐制去京官之名。凡條制及吏牘﹐止謂之承務郎以上﹐然俗猶謂之京官。唐所謂丞郎﹐謂左右丞﹑六曹侍郎也。尙書𨿽序左右丞上﹐然亦通謂之丞郎﹐猶今言侍從官也。俗又謂之兩制﹐指內制而言﹐然非翰苑。西掖亦曰兩制﹐正如丞郎之稱。契丹僭號﹐有髙坐官﹐亦侍從之比。坐字本犯禦嫌名。或謂丞郎爲左右丞﹑中書門下侍郎﹐亦非也。《唐髙祖實錄》﹕武徳二年正月甲子﹐下詔曰「釋典微妙﹐淨業始於慈悲﹔道教沖虛﹐至徳去其殘暴。況乎四時之禁﹐毋伐�卵﹔三驅之禮﹐不取順從。蓋欲惇崇仁惠﹐蕃衍庶物﹐立政經邦﹐咸率斯道。朕祗膺靈命﹐撫遂羣生﹐言念亭育﹐無忘鑑昧。殷帝去网﹐庶踵前修﹔齊正捨牛﹐實符本志。自今每年正月﹑五月﹑九月十直日﹐並不得行刑。所在公私﹐宜斷屠殺。」此三長月斷屠殺之始也。唐大夫如白居易輩﹐蓋有遇此三齋月﹐杜門謝客﹐專延緇流作佛事者。今法至此月亦減去食羊錢﹐蓋其遺制。●卷九蜀父老言﹕王小皤之亂﹐自言「我土鍋村民也﹐豈能霸一方」﹖有李順者﹐孟大王之遺孤。初﹐蜀亡﹐有晨興過摩訶池上者﹐見錦箱錦衾覆一𦇤褓嬰兒﹐有片紙在其中﹐書曰「國中義士﹐爲我養之。」人知其出於宮中﹐因收養焉﹐順是也﹐故蜀人惑而從之。未幾﹐小皤戰死﹐眾推順爲主﹐下令復姓孟。及王師薄城﹐城且破矣﹐順忽飯城中僧數千人以祈福﹐又度其童子亦數千人﹐皆就府治削髮﹐衣僧衣。晡後分東西兩門出。出盡﹐順亦不知所在﹐蓋自髡而遁矣。明日﹐王師入城﹐捕得一髯士﹐狀頗類順﹐遂誅之﹐而實非也。有帶禦器械張舜卿者﹐因奏事﹐密言「臣聞順已逸去﹐所獻首非也。」太宗以爲害諸將之功﹐叱出將斬之﹐已而貸之﹐亦坐免官。及眞廟天禧初﹐順竟獲於嶺南。初欲誅之於市﹐且令百官賀。呂文靖爲知雜禦史﹐以爲不可﹐但卽獄中殺之。人始知舜卿所奏非妄也。蜀人又謂﹕順逃至荊渚﹐入一僧寺﹐有僧熟視曰「汝有異相﹐當爲百日偏霸之主﹐何自在此﹖汝宜急去﹐今年不死﹐尙有數十年壽。」亦可怪也。又云方順之作﹐有術士拆順名曰「是一百八日有西川耳﹐安能久也。」如朝而敗。太宗太平興國四年﹐平太原﹐降爲並州﹐廢舊城﹐徙州於楡次。今太原則又非楡次﹐乃三交城也。城在舊城西北三百里﹐亦形勝之地。本名故軍﹐又嘗爲唐明鎭。有晉文公廟﹐甚盛。平太原後三年﹐帥潘美奏乞以爲並州。從之。於是徙晉文公廟﹐以廟之故址爲州治。又徙陽曲縣於三交﹐而楡次復爲縣。國史所載頗略。方承平時﹐太原爲大鎭﹐其興廢人人能知之﹐故史亦不備書。今陷沒幾七十年﹐遂有不可詳者矣。唐小說載﹕有人路逢奔馬入都者﹐問何急如此。其人答曰「應不求聞達科。」本朝天聖中﹐初置賢良方正等六科﹐許少卿監以上奏舉﹐自應者亦聽﹐俄又置髙蹈丘園科﹐亦許自於所在投狀求試﹐時以爲笑。予少時爲福州寧徳縣主簿﹐提刑樊茂實以職狀舉予曰「有聲於時﹐不求聞達。」後數月﹐再見之﹐忽問曰「何不來取奏狀﹖」予笑答之﹐曰「恐不稱舉詞﹐故不敢。」茂實亦笑﹐顧書吏促發奏﹐然予竟不投也。成都士大夫家法嚴。席帽行範氏﹐自先世貧而未仕﹐則賣白龍丸﹐一日得官﹐止不復賣。城北郭氏賣豉亦然。皆不肯爲市井商賈﹐或舉貨營利之事。又士人家子弟﹐無貧富皆著蘆心布衣﹐紅勒帛狹如一指大﹐稍異此則共嘲笑﹐以爲非士流也。《周禮》蟈氏注云「蟈﹐今禦所食蛙也。」《漢書霍光傳》亦有「丞相擅減少宗廟羔菟蛙」。此何等物﹐而漢人以供玉食及宗廟之薦耶﹖古今事不同如此。眞宗禦集有《苑中賞花》詩十首﹐內一首《龍柏花》。李文饒《平泉山居艸木記》有「藍田之龍柏」﹐宋子京又有《眞珠龍柏》詩﹐劉子儀﹑晁以道﹑朱希眞亦皆有此作。予長於江南﹐未嘗見也。或云本出�﹑坊間。舒煥堯文﹐東坡公客﹐建炎中猶在。有子爲湖南一縣尉﹐遇盜燒死﹐堯文年九十矣﹐憂悸得病而卒。陳無已子丰﹐詩亦可喜﹐晁以道集中有《謝陳十二郎詩卷》是也。建炎中﹐以無已故﹐特命官。李鄴守會稽﹐來從鄴作攝局。鄴降虜﹐丰亦被系累而去﹐無已之後遂無在江左者。丰亦不知存亡﹐可哀也。劉道原壯輿﹐載世藏書甚富。壯輿死﹐無後﹐書錄於南康軍官庫。後數年﹐胡少汲過南康﹐訪之﹐已散落無餘矣。行在百官﹐以祠事致齋於僧寺﹐多相與徧遊寺中﹐因遊旁近園館﹐或齋於道宮亦然。按﹕張文昌《僧寺宿齋詩》云「晚到金光門外寺﹐寺中新竹隔簾多。齋官禁與僧相見﹐院院開門不得過。」乃知唐齋禁之嚴如此。今律所云作祀事悉禁是也。韓子蒼詩﹐喜用「擁」字﹐如「車騎擁西疇」﹑「船擁淸溪尙一樽」之類。出於唐詩人錢起「城隅擁歸騎」也。政和神霄玉淸萬壽宮﹐初止攺天寧萬壽觀爲之﹐後別攺宮觀一所﹐不用天寧。若州城無宮觀﹐卽攺僧寺。俄又不用宮觀﹐止攺僧寺。初通撥賜產千畝﹐已而豪奪無涯。西京以崇徳院爲宮﹐據其產一萬二千畝﹐賃捨錢﹑園利錢又在其外。三泉縣以不隸州﹐特置。已而凡縣皆攺一僧寺爲神霄下院﹐日張﹐至宣和未方已。天下神霄﹐皆賜威儀﹐設於殿帳座外﹐面南。東壁﹐從東第一架六物﹕曰錦傘﹑曰絳節﹑曰寶蓋﹑曰珠幢﹑曰五明扇﹑曰旌﹔從東第二架六物﹕曰絲拂﹑曰幡﹑曰鶴扇二﹑曰金鋮﹑曰如意﹔西壁﹐從東第一架六物﹕曰如意﹑曰玉斧﹑曰鶴扇二﹑曰幡﹑曰絲拂﹔西壁﹐從東第二架曰旌﹑曰五明扇﹑曰珠幢﹑曰寶蓋﹑曰絳節﹑曰錦傘。東南經兵火﹐往往不復在。蜀中多徒於天慶觀聖祖殿﹐今猶有存者。神霄以長生大帝君﹑靑華帝君爲主﹐其次曰蓬萊靈海帝君﹑西元大帝君﹑東井大帝君﹑西華大帝君﹑淸都大帝君﹑中黃大帝君。又有左右仙伯﹐東西臺吏﹐二十有二人﹐繪於壁。又有韓君丈人﹐祀於側殿﹐曰此神霄帝君之髙賓也。其說皆出於林靈素﹑張虛白﹑劉煉。天禧中﹐以王捷所作金寶牌賜天下。至宣和末﹐又以方士劉知常所煉金輪頒之天下神霄宮﹐名曰神霄寶輪。知常言其法以水煉之成金﹐可鎭分野兵饑之災。時宣和七年秋也﹐遣使押賜天下。太常方下奉安寶輪儀制﹐而虜寇已渡矣。本朝康保裔﹐眞廟時爲髙陽關都部署。契丹入寇﹐戰死。祖志忠﹐後唐明宗時討王都戰死。父再遇﹐太祖時爲將﹐討李筠戰死。三世皆死國事。天聖初﹐宋元憲公在場屋日﹐夢魁天下。故事﹐四方舉人集京師﹐當入見﹐而宋公姓名偶爲眾人之首﹐禮部奏舉人宋郊等﹐公大惡之﹐以爲夢徵止此矣﹐然其後卒爲大魁。紹興初﹐張子韶亦夢魁天下﹐比省試﹐類榜坐位圖出﹐其第一人則張九成也。公殊怏怏。及廷試﹐唱名亦冠多士﹐與元憲事正同。王冀公自金陵召還﹐不降詔﹐止於茶藥合中賜禦飛白「王欽若」三字﹐而中使口傳密旨﹐冀公卽上道。至國門﹐輔臣以下皆未知。政和中﹐蔡太師在錢塘﹐一日中使賜茶藥﹐亦於合中得大玉﹐環徑七寸﹐色如截肪。京拜賜﹐卽治行。後二日﹐詔至﹐卽日起發。二事略相似﹐然非二人者﹐必無此事也。《孫策傳》﹕張津常著絳帕頭。帕頭者﹐巾幘之類﹐猶今言襆頭也。韓文公云「以紅帕首」﹐已爲失之。東坡云「絳帕蒙頭讀道書」。增一「蒙」字﹐其誤尢甚。貴臣有疾宣醫及物故敕葬﹐本以爲恩﹐然中使挾禦醫至﹐凡藥必服﹐其家不敢問﹐蓋有爲醫所誤者。敕葬則喪家所費﹐至傾竭貲貨﹐其地又未必善也。故都下諺曰「宣醫納命﹐敕葬破家。」慶曆中﹐始有詔﹕「已降指揮敕葬﹐而其家不願者聽之。」西人云「姚麟敕葬乃絕地﹐故其家遂衰。」範文正公喜彈琴﹐然平日止彈《履霜》一操﹐時人謂之範履霜。韓子蒼《和錢遜叔詩》云「叩門忽送銅山句﹐知是賦詩人姓錢。」蓋唐詩人錢起賦詩以姓爲韻﹐有「銅山許鑄錢」之句。撫州紫府觀眞武殿像﹐設有六丁六甲神﹐而六丁皆爲女子像。黃次山書殿榜曰「感通之殿。」感通乃醴泉觀舊名﹝至和二年十二月賜名﹞﹐而像設亦醴泉舊制也。東坡先生在中山作《戚氏樂府詞》最得意﹐幕客李端叔三百四十餘字﹐敍述甚備。欲刻石傳後﹐爲定武盛事﹐會謫去﹐不果﹐今乃不載集中。至有立論排詆﹐以爲非公作者﹐識眞之難如此哉。予在成都﹐偶以事至犀浦﹐過松林甚茂﹐問馭卒﹕「此何處﹖」答曰「師塔也。」蓋謂僧所葬之塔。於是乃悟杜詩「黃師塔前江水東」之句。南朝詞人謂文爲筆﹐故《沈約傳》云「謝玄暉善爲詩﹐任彥升工於筆﹐約兼而有之。」又《庾肩吾傳》﹐梁簡文《與湘東王書》﹐論文章之獘曰「詩旣若此﹐筆又如之。」又曰「謝�﹑沈約之詩﹐任�﹑陸�之筆。」《任�傳》又有「沈詩」﹑「任筆」之語。老杜《寄賈至嚴武》詩云「賈筆論孤憤﹐嚴詩賦幾篇。」杜牧之亦云「杜詩韓筆愁來讀﹐似倩麻姑庠處抓。」亦襲南朝語爾。往時諸晁謂詩爲詩筆﹐亦非也。東蒙蓋終南山峯名。杜詩云「故人昔隱東蒙峯﹐已佩含景蒼精龍。故人今居子午谷﹐獨在陰崖結茅屋。」皆長安也。種明《東蒙新居詩》亦云「登徧終南峯﹐東蒙最孤秀。」南士不知﹐故注杜詩者妄引顓臾爲東蒙主﹐以爲魯地。紹興初﹐程氏之學始盛﹐言者排之﹐至譏其幅巾大袖。胡康侯力辧其不然﹐曰「伊川衣冠﹐未嘗與人異也。」然張文潛元初《贈趙景平主簿詩》曰「明道新墳艸已春﹐遺風猶得見門人。定知魯國衣冠異﹐盡戴林宗折角巾。」則是自元初﹐爲程學者幅巾已與人異矣。衣冠近古﹐正儒者事﹐譏者固非﹐辧者亦未然也。晁氏世居都下昭徳坊﹐其家以元黨人及元符上書籍記﹐不許入國門者數人﹐之道其一也。嘗於鄭﹑洛道中﹐遇降羌﹐作詩云「沙場尺箠致羌渾﹐玉陛俱承雨露恩。自笑百年家鳳闕﹐一生腸斷國西門。」方是時﹐士大夫失職如此﹐安得不兆亂乎﹖鄭介夫喜作詩﹐多至數千篇。謫英州﹐遇赦得歸﹐有句云「未言路上舟車費﹐尙欠城中酒藥錢。」絕似王元之也。元初﹐蘇子由爲戶部侍郎﹐建言「都水監本三司之河渠案﹐將作監本三司之修造案﹐軍器監本三司之甲冑案。三司﹐今戶部也﹐而三監乃屬工部。請三監皆兼隸戶部。凡有所爲﹐戶部定其事之可否﹐裁其費之多寡﹐而工部任其工之良�﹐程其作之遲速。」朝廷從其言﹐爲立法。及紹聖中﹐以爲害元丰官制﹐罷之。建中靖國中﹐或欲復從元﹐已施行矣﹐時丰相之爲工部尙書﹐獨持不可﹐曰「設如都水監塞河﹐軍器監造軍器﹐而戶部以爲不可則已矣﹐若以爲可﹐則並任其事可也。今若戶部吝其費裁損之﹐乃令工部任河之決塞。器之利鈍﹐爲工部者不亦難乎﹖」議遂寢。相之本主元政事者﹐然其言公正不阿如此﹐可謂賢矣。徵宗嘗乘輕舟泛曲江﹐有宮嬪持寶扇乞書者。上攬筆亟作艸書一聯云「渚蓮參法駕﹐沙鳥犯鉤陳。」俄復取筆塗去「犯鉤陳」三字﹐曰「此非佳語。」此聯實李商隱《陳宮詩》﹐亦不祥也。李耕道云。東坡在黃州時﹐作《西捷詩》曰「漢家將軍一丈佛﹐詔賜天閒八尺龍。露布朝馳玉關塞﹐捷烽夜到甘泉宮。似聞指麾築上郡﹐已覺談笑無西戎。放臣不見天顏喜﹐但覺艸木皆春容。」一丈佛者﹐王中正也。以此詩爲非東坡作耶﹐气格如此﹐孰能辦之﹖以爲果東坡作耶﹐此老豈譽王中正者﹖蓋刺之也。以《三百篇》言之﹐「君子偕老」是矣。南朝謂北人曰傖父﹐或謂之虜父。南齊王洪軌﹐上谷人﹐事齊髙帝﹐爲靑冀二州刺史﹐勵淸節﹐州人呼爲虜父使君。今蜀人謂中原人爲虜子﹐東坡詩「久客厭虜饌」是也﹐因目北人仕蜀者爲虜官。晁子止爲三榮守﹐民有訟資官縣尉者﹐曰「縣尉虜官﹐不通民情。」子止爲窮治之﹐果負冤。民旣得直﹐拜謝而去。子止笑諭之曰「我亦虜官也﹐汝勿謂虜官不通民情。」聞者皆笑。紹興末﹐予見陳魯公。畱飯﹐未食﹐而楊郡王存中來白事﹐魯公畱予便坐而見之。存中方不爲朝論所與﹐予年少﹐意亦輕之﹐趨幕後聽其言。會魯公與之言及邊事﹐存中曰「士大夫多謂當列兵淮北﹐爲守淮計﹐卽可守﹐因圖進取中原﹔萬一不能支﹐卽守大江未晚。此說非也。士惟气全乃能堅守﹐若俟其敗北﹐則士气已喪﹐非特不可守淮﹐亦不能守江矣。今據大江之險﹐以老彼師﹐則有可勝之理。若我師克捷﹐士气已倍﹐彼奔潰不暇﹐然後徐進而北﹐則中原有可取之理。然曲折尙多﹐兵豈易言哉﹗」予不覺太息曰「老將要有所長。」然退以語朝士﹐多不解也。東坡在嶺海間﹐最喜讀陶淵明﹑柳子厚二集﹐謂之南遷二友。予讀宋白尙書《玉津雜詩》﹐有云「坐臥將何物﹖陶詩與柳文。」則前人蓋有與公暗合者矣。淩霄花未有不依木而能生者﹐惟西京富鄭公園中一株﹐挺然獨立﹐髙四丈﹐圍三尺餘﹐花大如杯﹐旁無所附。宣和初﹐景華苑成﹐移植於芳林殿前﹐畫圖進禦。政和﹑宣和間﹐妖言至多。織文及纈帛﹐有徧地桃冠﹐有並桃香﹐有佩香曲﹐有賽兒﹐而道流爲公卿受。議者謂﹕桃者﹐逃也﹔佩香者﹐背鄕也﹔賽者﹐塞也﹔者﹐戮也。蔡京書神霄玉淸萬壽宮及玉皇殿之類﹐玉字旁一點﹐筆勢險急。有道士觀之曰「此點乃金筆﹐而鋒芒侵王﹐豈吾教之福哉﹖」侍晨李徳柔勝之親聞其言﹐嘗以語先君。又林靈素詆釋教﹐謂之「金狄亂華」。當時「金狄」之語﹐𨿽詔令及士大夫章奏碑版亦多用之﹐或以爲靈素前知金賊之禍﹐故欲廢釋氏以厭之。其實亦妖言耳。近世士大夫多不練故事﹐或爲之語曰「上若問學校法制﹐當對曰「有劉士祥在。」問典禮因革﹐當對曰「有齊聞韶在。」士祥﹑聞韶﹐蓋國子監太常寺老吏也。史院有竊議史官者﹐曰「史官筆削有定本﹐个个一樣。」或問何也﹐曰「將吏人編出《日曆》中﹐『臣僚上言』字塗去『上』字﹐其後『奉聖旨依』字亦塗去﹐而從旁注『從之』二字﹐卽一日筆削了矣。」政和後﹐道士有賜玉方符者﹐其次則金方符﹐長七寸﹐闊四寸﹐面爲符﹐背鑄禦書曰「賜某人﹐奉以行教。有違天律﹐罪不汝貸。」結於當心﹐每齋醮則服之。會稽天寧萬壽觀有老道士盧浩眞者﹐嘗被金符之賜。予少時親見之。世傳《唐呂府君敕葬碑》。呂名惠恭﹐僧大濟之父。大濟﹐代宗時內道場僧也﹐官至殿中監﹐故惠恭贈官爲兗州刺史﹐而官爲營葬。宣和中﹐會稽天寧觀道士張若水官爲蕊珠殿校籍﹐贈其父爲朝奉大夫﹐母封宜人。嘗見其母贈誥云「嘉其教子之勤﹐寵以宜家之號。」詩人林子來亦有《贈道官萬大夫焚黃詩》詩。然二人者﹐品秩猶未髙﹐若林靈素以侍晨﹐恩數視執政﹐則贈官必及三代矣。大抵當時道流﹐濫恩不可勝載﹐中更喪亂﹐史皆不得書﹐此偶因事見之耳。LLRR北都有魏博書度使田緒《遺愛碑》﹐張弘靖書﹔何進滔《徳政碑》﹐柳公權書﹐皆石刻之傑也。政和中﹐梁左丞子美爲尹﹐皆毀之﹐以其石刻新頒《五禮新儀》。近世名士﹕李泰發﹝光﹞﹐一字泰定﹔晁以道﹝說之﹞﹐一字伯以﹔潘義榮﹝良貴﹞﹐一字子賤﹔張全眞﹝守﹞﹐一字子固﹔周子充﹝必大﹞﹐一字洪道﹔芮國器﹝燁﹞﹐一字仲蒙﹔林黃中﹝栗﹞﹐一字寬夫﹔朱元晦﹝熹﹞﹐一字仲晦。人稱之﹐多以舊字﹐其作文題名之類必從後字﹐後世殆以疑矣。王荊公熙寧初召還翰苑。初侍經筵之日﹐講《禮記》「曾參易簀」一節﹐曰「聖人以義制禮﹐其詳見於牀第之間。君子以仁行禮﹐其勤至於垂死之際。姑息者﹐且止之辭也﹐天下之害﹐未有不由於且止者也。」此說不見於文字﹐予得之於從伯父彥遠。●卷十世多言白樂天用「相」字﹐多從俗語作思必切﹐如「爲問長安月﹐如何不相離」是也。然北人大抵以「相」字作入聲﹐至今猶然﹐不獨樂天。老杜云「恰似春風相欺得﹐夜來吹折數枝花。」亦從入聲讀﹐乃不失律。俗謂南人入京師﹐效北語﹐過相藍﹐輒讀其榜曰大廝國寺﹐傳以爲笑。中貴楊戩﹐於堂後作一大池﹐環以廊廡﹐扃周密。每浴時﹐設浴具及澡豆之屬於池上﹐乃盡屏人﹐躍入池中游泳﹐卒移時而出﹐人莫得窺﹐然但謂其性喜浴於池耳。一日﹐戩獨寢堂中﹐有盜入其室﹐忽見牀上乃一蛤蟆﹐大可一牀﹐兩目如金﹐光彩射人。盜爲之驚僕﹐而蛤蟆已復變爲人﹐乃戩也。起坐握劍﹐問曰「汝爲何人﹖」盜以實對。戩擲一銀香球與之曰「念汝迫貧﹐以此賜汝﹐切勿爲人言所見也。」盜不敢受﹐拜而出。後以他事系開封獄﹐自道如此。廟諱同音。「署」字常恕反﹐「樹」字如遇反﹐然皆諱避﹐則以爲一字也。《北史杜弼傳》﹕「齊神武相魏時﹐相府法曹辛子炎咨事云﹕『取署字。』子炎讀『署』爲『樹』﹐神武怒其犯諱﹐杖之。」則「署」與「樹」音不同﹐當時𨿽武人亦知之﹐而今學士大夫乃不能辧。方嘉﹑治平之間﹐朝士如宋次道﹑蘇子容輩﹐皆精於字學﹐亦不以爲言﹐何也﹖東坡素知李�方叔。方叔赴省試﹐東坡知舉﹐得一卷子﹐大喜﹐手批數十字﹐且語黃魯直曰「是必吾李�也。」及拆號﹐則章持致平﹐而�乃見黜。故東坡﹑山谷皆有詩在集中。初﹐�試罷歸﹐語人曰「蘇公知舉﹐吾之文必不在三名後。」及後黜﹐�有乳母年七十﹐大哭曰「吾兒遇蘇內翰知舉不及第﹐它日尙奚望﹖」遂閉門睡﹐至夕不出。發壁視之﹐自縊死矣。�果終身不第以死﹐亦可哀也。楊文公云「豈朝遊岱之魂﹐遂協生桑之夢。」世以其年四十八﹐故稱其用「生桑之夢」爲切當﹐不知「遊岱之魂」出《河東記》韋齊休事﹐亦全句也。閩中有習左道者﹐謂之明教。亦有《明教經》﹐甚多刻版摹印﹐妄取道藏中校定官名銜贅其後。燒必乳香﹐食必紅蕈﹐故二物皆翔貴。至有士人宗子輩﹐眾中自言「今日赴明教齋。」予嘗詰之﹕「此魔也﹐柰何與之遊﹖」則對曰「不然﹐男女無別者爲魔﹐男女不親授者爲明教。明教﹐婦人所作食則不食。」然嘗得所謂《明教經》觀之﹐誕謾無可取﹐眞俚俗習妖妄之所爲耳。又或指名族士大夫家曰「此亦明教也。」不知信否。偶讀徐常侍《稽神錄》云「有善魔法者﹐名曰明教。」則明教亦久矣。芰﹐菱也。今人謂捲荷爲罷荷。罷﹐立也。捲荷出水面﹐亭亭植立﹐故謂之罷荷。或作爸﹐非是。白樂天《池上早秋詩》云「荷爸綠參差﹐新秋水滿池。」乃是言荷及菱二物耳。蔡太師作相時﹐衣靑道衣﹐謂之太師靑。出入乘棕頂轎子﹐謂之太師轎子。秦太師作相時﹐裹頭巾﹐當面偶作一折﹐謂之「太師錯」﹔折樣第中窗上下及中一二眼作方眼﹐余作疏欞﹐謂之太師窗。張魏公有重望﹐建炎以來置左右相多矣﹐而天下獨目魏公爲張右相﹔丞相帶都督亦數人﹐而天下獨目魏公爲張都督﹐𨿽夷狄亦然。然魏公隆興中再入﹐亦止於右相領都督﹐乃知有定數也。東坡《絕句》云「梨花澹白柳深靑﹐柳絮飛時花滿城。惆悵東闌一株雪﹐人生看得幾淸明。」紹興中﹐予在福州﹐見何晉之大著﹐自言嘗從張文潛遊﹐每見文潛哦此詩﹐以爲不可及。余按杜牧之有句云「砌下梨花一堆雪﹐明年誰此憑闌干。」東坡固非竊牧之詩者﹐然竟是前人已道之句﹐何文潛愛之深也﹐豈別有所謂乎﹖聊記之以俟識者。今人謂後三日爲「外後日」﹐意其俗語耳。偶讀《唐逸史裴老傳》﹐乃有此語。裴﹐大歷中人也﹐則此語亦久矣。嚴州建徳縣有崇勝院﹐藏天聖五年內降札子設道場云「皇太后賜銀三十兩﹐皇太妃施錢二十貫﹐皇后施錢十貫﹐朱淑儀施錢五貫。」有仁廟飛白禦書﹐今皆存。蓋院有僧嘗際遇眞廟﹐召見賜衣及香燭故也。猶可想見祖宗恭儉之盛。予在郡初不聞﹐迫代歸﹐始如之﹐不及刻石﹐至今爲恨。徐惇立侍郎頗好謔﹐紹興末﹐嘗爲予言「柳子厚《非國語》之作﹐正由平日法《國語》爲文章﹐看得熟﹐故多見其疵病。此俗所謂沒前程者也。」予曰「東坡公在嶺外特喜子厚文﹐朝夕不去手﹐與陶淵明並稱二友。及北歸﹐與錢濟明書﹐乃痛詆子厚《時令》《斷刑》《四維》《貞符》諸篇﹐至以爲小人無忌憚者。豈亦由朝夕白繹耶﹖恐是《非國語》之報。」惇立爲之抵掌絕倒。蔡攸初以淮康節領相印﹐徽宗賜曲宴﹐因語之曰「相公公相子。」蓋是時京爲太師﹐號公相。攸卽對曰「人主主人翁」。其善爲諧給如此。白樂天云「微月初三夜﹐新蟬第一聲。」晏元憲云「綠樹新蟬第一聲。」王荊公云「去年今日靑松路﹐憶似聞蟬第一聲。」三用而愈工﹐信詩之無窮也。蘇子容詩云「起艸才多封卷速﹐把麻人眾引聲長。」蘇子由詩云「明日白麻傳好語﹐曼聲微繞殿中央。」蓋昔時宣制﹐皆曼延其聲﹐如歌詠之狀。張天覺自小鳳拜右揆﹐有旨下閣門﹐令平讀﹐遂爲故事。蔡元長當國時﹐士大夫問軌革﹐往往畫一人戴艸而祭﹐輒指之曰「此蔡字也﹐必由其門而進。」及童貫用事﹐又有畫地上奏樂者﹐曰「土上有音﹐童字也。」其言亦往往有驗。及二人者廢﹐則亦無復占得此卦。紹興中﹐秦會之專國柄﹐又多畫三人﹐各持禾一束﹐則又指之曰「秦字也。」其言亦頗驗。及秦氏旣廢﹐亦無復占得此卦矣。若以爲妄﹐則紹興中如黑象輩畜書數百冊﹐對人檢之﹐予親見其有三人持禾者在其間﹐亦未易測也。祖宗時﹐有知樞密院及同知﹑簽署之類。治平後﹐避諱攺曰簽書。政和以後﹐宦者用事﹐輒攺內侍省都都知曰知內侍省事﹐都知曰同知內侍省事﹐押班曰簽書內侍省事﹐蓋僭視密院也。建炎中﹐始復舊。近有道士之行天心法者﹐自結銜曰知天樞院事﹐亦有稱同知﹑簽書者﹐又可一笑也。《考工記》「弓人」注云「﹐亦黏也﹔音職。」今婦人發有時爲膏澤所黏﹐必沐乃解者﹐謂之﹐正當用此字。司馬侍郎朴陷虜後﹐妾生一子於燕﹐名之曰通國﹐實取蘇武胡婦所生子之名名之﹐而國史不書﹐其家亦諱之。太祖開國﹐𨿽追尊僖祖以下四廟﹐然惟宣祖﹑昭憲皇后爲大忌﹐忌前一日不坐﹐則太祖初不以僖祖爲始祖可知。眞宗初﹐罷宣祖大忌。祥符中﹐下詔復之。然未嘗議及僖祖﹐則眞宗亦不以僖祖爲始祖可知。今乃獨尊僖祖﹐使宋有天下二百四十餘年﹐太祖尙不正東向之位﹐恐禮官不當久置不議也。興國中﹐靈州貢馬﹐足各有二距。其後靈州陷於西戎。宣和中﹐燕山府貢馬亦然﹐而北虜之禍遂作。周越《書苑》云﹕郭忠恕以爲小篆散而八分生﹐八分破而隸書出﹐隸書悖而行書作﹐行書狂而艸書聖。以此知隸書乃今眞書。趙明誠謂誤以八分爲隸﹐自歐陽公始。太宗時史官張洎等撰太祖史﹐凡太宗聖諭及史官采摭之事﹐分爲朱墨書以別之﹐此國史有朱墨本之始也。元﹑紹聖皆嘗修《神宗實錄》。紹聖所修旣成﹐焚元舊本﹐有敢私藏者皆立重法。久之﹐內侍梁師成家乃有朱墨本﹐以墨書元所修﹐朱書紹聖所修﹐稍稍傳於士大夫家。紹興初﹐趙相鼎提舉再撰﹐又或以雌黃書之﹐目爲黃本。然世罕傳。先太傅慶曆中賜紫章服﹐赴閣門拜賜﹐乃塗金魚袋也。豈官品有等差歟﹖史丞相言髙廟嘗臨《蘭亭》﹐賜壽皇於建邸。後有批字云「可依此臨五百本來看。」蓋兩宮篤學如此。世傳智永寫《千文》八百本﹐於此可信矣。晉人避其君名﹐猶不避嫌名。康帝名嶽﹐鄧嶽攺名�。唐初不避二名。太宗時猶有民部﹐李世﹑虞世南皆不避也。至髙宗卽位﹐始攺爲戶部。世南已卒﹐世去「世」字﹐惟名。或者尙如古卒哭乃諱歟﹖唐王建《牡丹》詩云「可憐零落蕊﹐收取作香燒。」𨿽工而格卑。東坡用其意云「未忍污泥沙﹐牛酥煎落蕊。」超然不同矣。張繼《楓橋夜泊》詩云「姑蘇城外寒山寺﹐夜半鐘聲到客船。」歐陽公嘲之云「句則佳矣﹐其如夜半不是打鐘時。」後人又謂惟蘇州有半夜鐘﹐皆非也。按於鄴《褒中卽事》詩云「遠鐘來半夜﹐明月入千家。」皇甫冉《秋夜宿會稽嚴維宅》詩云「秋深臨水月﹐夜半隔山鐘。」此豈亦蘇州詩耶﹖恐唐時僧寺﹐自有夜半鐘也。京都街鼓今尙廢﹐後生讀唐詩文及街鼓者﹐往往茫然不能知﹐況僧寺夜半鐘乎﹖宋文安公《自禁庭謫��》詩云「九月一日奉急宣﹐連忙趨至閣門前。忽爲典午知何罪﹐謫向�州更憮然。」蓋當時謫黜者﹐召至閣門受命乃行也。宋文安公集中有《省油燈盞》詩﹐今漢嘉有之﹐蓋夾燈盞也。一端作小竅﹐注淸冷水於其中﹐每夕一易之。尋常盞爲火所灼而燥﹐故速幹﹐此獨不然﹐其省油幾半。邵公濟牧漢嘉時﹐數以遺中朝士大夫。按﹕文安亦嘗爲玉津令﹐則漢嘉出此物幾三百年矣。祥符中﹐有布衣林虎上書﹐眞廟曰「此人姓林名虎﹐必尙怪者也。」罷遣之。宣和中﹐有林虎者賜對﹐徽宗亦異之﹐賜名於「虎」上加「竹」。然字書初無此字﹐乃自稱「塤�」之「�」。而書名不敢增﹐但作「�」云。吳中卑薄﹐斷地二三尺輒見水。予頃在南鄭﹐見一軍校﹐火山軍人也。言火山之南﹐地尢枯瘠﹐鋤所及﹐烈焰應手湧出﹐故以「火山」名軍﹐尢爲異也。《楚語》曰「若武丁之神明也﹐其聖之睿廣也﹐其治之不疚也﹐猶自爲未艾。」荊公嘗摘取「睿廣」二字入表語中。蔡京爲翰林學士﹐議神宗謚﹐因力主「睿廣」二字﹐而忘其出《楚語》也。範彜叟折之曰「此《楚語》所載﹐先帝言必稱堯﹑舜﹐今乃捨六經而以《楚語》爲尊號﹐可乎﹖」京遂屈。韓丞相師朴亦云「睿廣但可作僧法名耳。」時亦以爲名言。今人謂貝州爲甘陵﹐吉州爲廬陵﹐常州爲毗陵﹐峽州爲夷陵﹐皆自其地名也。惟嚴州有嚴光釣瀨﹐名嚴陵瀨。嚴陵乃其姓字﹐瀨是釣處﹐若謂之嚴瀨尙可﹐今俗乃謂之嚴陵﹐殊可笑也。唐質肅公參禪﹐得法於浮山遠神師。嘗作《贈僧詩》云「今日是重陽﹐勞師訪野堂。相逢又無語﹐籬下菊花黃。」今人謂娶婦爲「索婦」﹐古語也。孫權欲爲子索關羽女﹐袁術欲爲子索呂布女﹐皆見《三國誌》。元丰間﹐有兪充者﹐諂事中官王中正﹐中正每極口稱之。一日﹐充死﹐中正輒侍神廟言「充非獨吏事過人遠甚﹐參禪亦超然悟解。今談笑而終﹐略無疾恙。」上亦稱嘆﹐以語中官李舜舉。舜舉素敢言﹐對曰「以臣觀之﹐止是猝死耳。」人重其直。古所謂路寢﹐猶今言正廳也。故諸侯將薨﹐必遷於路寢﹐不死於婦人之手﹐非惟不瀆﹐亦以絕婦寺矯命之禍也。近世乃謂死於堂奧爲終於正寢﹐誤矣。前輩墓志之類數有之﹐皆非也。黃魯直詩云「公虛采�宮﹐行樂在小寢。」按﹕魯僖公薨於小寢。杜預謂「小寢﹐夫人寢也」。魯直亦習於近世﹐謂堂爲正寢﹐故以小寢爲妾媵所居耳。不然﹐旣云「虛采�宮」﹐又云「在小寢」﹐何耶﹖王黼作相﹐其子閎孚作待制﹐造朝才十四歲﹐都人目爲「胡孫待制」。晉人所謂見何次道﹐令人欲傾家釀﹐猶云欲傾竭家貲以釀酒飲之也。故魯直云「欲傾家以繼酌。」韓文公借以作簟詩云「有賣直欲傾家貲。」王平父《謝先大父贈簟詩》亦云「傾家何計效。」韓公皆得晉人本意。至朱行中舍人有句云「相逢盡欲傾家釀﹐久客誰能散橐金。」用家釀對橐金﹐非也。錢勰字穆﹐範祖禹字淳﹐皆一字。交友以其難呼﹐故增「父」字﹐非其本也。錢穆父風姿甚美﹐有九子。都下九子母祠作一巾貯美丈夫﹐坐於西偏﹐俗以爲九子母之夫。故都下謂穆父爲「九子母夫」。東坡贈詩云「九子羨君門戶壯。」蓋戲之也。保壽禪師作《臨濟塔銘》云「師受黃蘗印可﹐尋抵河北鎭州城東﹐臨滹沱河側小院住持﹐名臨濟。其後墨君和太尉於城中捨宅爲寺﹐亦以臨濟爲名。」﹝墨君和名見《唐書》及《五代史》﹞其事甚詳。近見呂元直丞相《燕魏錄》載﹕「眞定安業坊臨濟院﹐乃昭憲杜太后故宅。」按﹕保壽與臨濟乃師弟子﹐不應有誤。豈所謂臨濟院者﹐又嘗遷徙耶﹖謝任伯參政在西掖艸蔡太師謫散官制﹐大爲士大夫所稱。其數京之罪曰「列聖詒謀之憲度﹐掃蕩無餘﹔一時異議之忠賢﹐耕鋤略盡。」其語出於張文潛論唐明皇曰「太宗之法度﹐廢革略盡﹔貞觀之風俗﹐變壞無餘」也。呂進伯作《考古圖》云「古彈棋局﹐狀如香鑪。」蓋謂其中隆起也。李義山詩云「玉作彈棋局﹐中心亦不平。」今人多不能解。以進伯之說觀之﹐則粗可見﹐然恨其藝之不傳也。魏文帝善彈棋﹐不復用指﹐第以手巾角拂之。有客自謂絕藝﹐及召見﹐但低首以葛巾角指之﹐文帝不能及也。此說今尢不可解矣。大名龍興寺佛殿有魏宮玉石彈棋局﹐上有黃初中刻字﹐政和中取入禁中。昭徳諸晁謂「婿爲借倩」之「倩」﹐云近世方訛爲「倩盼」之「倩」。予幼小不能叩所出﹐至今悔之。紹聖﹑元符之間﹐有馬從一者﹐監南京排岸司。適漕使至﹐隨眾迎謁。漕一見怒甚﹐卽叱之曰「聞汝不職﹐本欲按汝﹐何以不亟去﹐尙敢來見我耶﹗」從一皇恐﹐自陳湖湘人﹐迎親竊祿﹐求哀不已。漕察其語南音也﹐乃稍霽威云「湖南亦有司馬氏乎﹖」從一答曰「某姓馬﹐監排岸司耳。」漕乃微笑曰「然則勉力職事可也。」初蓋誤認爲溫公族人﹐故欲害之。自是從一刺謁﹐但稱監南京排岸而已。傳者皆以爲笑。蔡太師父�﹐葬臨平山﹐爲駝形。術家謂駝負重則行﹐故作塔於駝峯。而其墓以錢塘江爲水﹐越之秦望山爲案﹐可謂雄矣。然富貴旣極﹐一旦喪敗﹐幾於覆族﹐至今不能振。俗師之不可信如此。《該聞錄》言「皮日休陷黃巢爲翰林學士﹐巢敗被誅。」今《唐書》取其事。按﹕尹師魚作《大理寺丞皮子良墓志》﹐稱﹕「曾祖日休﹐避廣明之難﹐徙籍會稽﹐依錢氏﹐官太常博士﹐贈禮部尙書。祖光業﹐爲吳越丞相。父璨﹐爲元帥府判官。三世皆以文雄江東。」據此﹐則日休未嘗陷賊爲其翰林學士被誅也。光業見《吳越備史》頗詳。孫仲容在仁廟時﹐仕亦通顯﹐乃知小說謬妄﹐無所不有。師魯文章傳世﹐且剛直有守﹐非欺後世者﹐可信不疑也。故予表而出之﹐爲襲美雪謗於泉下。鄒忠公夢徽廟賜以筆﹐作詩記之。未幾﹐疾不起。說者謂「筆」與「畢」同音﹐蓋杜牧夢攺名畢之類。唐小說載李紓侍郎罵負販者云「頭錢價奴兵。」「頭錢」﹐猶言「一錢」也。故都俗語云「千錢精神頭錢賣」﹐亦此意云。楊朴處士詩云「數个胡皴徹骨榦﹐一壺村酒膠﹝去聲﹞牙酸。」《南楚新聞》亦云「一�根數十皴﹐盤中猶自有紅鱗。」不知皴何物﹐疑是餅餌之屬。白樂天《寄裴晉公詩》云「聞說風情筋力在﹐只如初破蔡州時。」王禹玉《送文太師》詩云「精神如破如州時。」用白語而加工﹐信乎善用事也。

老學庵續筆記宋陸遊吳會當爲吳興﹑會稽兩郡邑﹐吾固言之。偶讀《文選》魏文帝詩云「惜哉時不遇﹐適與飄風會﹔吹我東南行﹐行行至吳會。」兩用「會」字爲韻﹐昔人所無。後一韻爲會稽之「會」﹐何疑焉。然誤爲都會之「會」已久﹐𨿽名輩或承誤用之。又《南史隱逸褚伯玉傳》﹕「齊髙帝手詔吳﹑會二郡﹐以禮迎遣。」《隋書元冑傳》﹕「文帝嘗於正月十五日與近臣登髙。時冑不在﹐上卽令馳召之。及冑見﹐上謂曰﹕『公與外人登髙﹐未若就朕也。』賜宴極歡。」正月十五日登髙﹐不見他書﹐嘗考之韓退之有《人日登髙詩》。唐初﹐魏鄭公等撰《隋書》﹐以隋文帝之父名忠﹐故凡「忠」字皆謂之「誠」﹐謂死事之臣爲《誠節傳》﹐書中凡忠臣皆曰「誠臣」。書作於唐﹐猶爲隋避諱﹐驟讀之﹐殆不可曉。太宗詩云「疾風知勁艸﹐板蕩識誠臣。」亦是避隋諱耳。海南儋﹑崖諸郡出勒竹杖﹐大於澀竹﹐膚有芒﹐可以М爪。東坡云「倦看澀勒暗蠻村」者是也。嘉四友﹕王荊公﹑呂申公﹑司馬溫公﹑韓少師。元四友﹕蘇子瞻﹑錢穆公﹑王仲至﹑蔣穎叔。梅宛陵詩好用「案酒」﹐俗言「下酒」也。出陸璣《艸木疏》﹕「荇﹐ソ余也。白莖﹐葉紫赤色﹐正圓﹐徑寸餘﹐浮水上﹐根在水底﹐與之深淺。莖大如釵股﹐上靑下白。煮其白莖﹐以苦酒浸之﹐脆美可案酒。」今北方多言「案酒」。余在蜀﹐見東坡先生手書一軸曰「黃幡綽告明皇﹐求作白打使﹐此官亦快人意哉﹗」味東坡語﹐似以「白打」爲搏擊之意。然王建《宮詞》云「寒食內人長白打﹐庫中先散與金錢。」則白打似是博戲耳﹐不知公意果何如耳﹖王羲之之先諱「正」﹐故《法帖》中謂「正月」爲「一月」﹐或爲「初月」﹐其他「正」字率以「政」代之。唐有一種色﹐謂之退紅。王建《牡丹詩》云「粉光深紫膩﹐肉色退紅嬌。」王貞白《娼樓行》云「龍腦香調水﹐教人染退紅。」《花間集樂府》云「牀上小薰籠﹐韶州新退紅。」蓋退紅若今之粉紅﹐而髹器亦有作此色者﹐今無之矣。紹興末﹐縑帛有一等似皂而淡者﹐謂之不肯紅﹐亦退紅類耶﹖老泉布衣時﹐初未有名。雅安守劉太簡簡夫獨深知之﹐以書薦於韓魏公﹑歐陽文忠公﹑張文定公﹐辭甚切至﹐文亦髙雅﹐今蜀人多傳其本﹐而東坡﹑潁濱二公獨無一語及太簡者。老泉集中﹐與太簡往來亦止有《辭召試》一書耳。如《與太簡請納拜書》﹐蜀人至今傳之﹐集亦不載。初疑偶然耳﹐久之又得老蘇所作《太簡墓銘》﹐亦不在集中﹐乃知編集時有意刪去。不知其意果何如也。蔡元慶對客喜笑﹐溢於顏面﹐𨿽見所甚憎者﹐亦親厚無間﹐人莫能測﹐謂之「笑面夜叉」。盛章尹京典藩﹐以慘毒聞﹐殺人如刈艸菅﹐然婦態雌聲﹐欲語先笑﹐未嘗正視人。或置人死地時﹐亦柔懦不異平日。此尢可怪也。太宗自京尹嗣位﹐秦王繼之。秦王敗﹐但命近臣權知開封﹐百餘年間﹐非東宮親王﹐不去權字。意謂尹京師﹐祖宗曾爲之﹐故人臣不敢居。猶唐以太宗嘗爲尙書令﹐三百年之間無敢爲者﹐𨿽郭尙父之勛業﹐亦避之也。市井中有補治故銅鐵器者﹐謂之「骨路」﹐莫曉何義。《春秋正義》曰「《說文》云﹕『錮﹐塞也。』鐵器穿穴者﹐鑄鐵以塞之﹐使不漏。禁人使不得仕宦﹐其事亦似之﹐謂之禁錮。」余案﹕「骨路」正是「錮」字反語。《漢書》ガ侯音贊﹐今亳州ガ縣乃音才何反。而《字書》「ガ」字亦才何反﹐云邑名﹐一作ガ﹔而贊字部又有「ガ」字﹐亦云邑名。按班固《十八侯銘》云「文昌四友﹐漢有蕭何﹔序功第一﹐受封爲ガ。」唐楊巨源《丹鳳樓宣赦上門下相公詩》云「請問漢家功第一﹐麒麟閣上識ガ侯。」是字有二音﹐顏注未必是也。太史公作《張耳陳余傳》﹕「秦將詐稱二世使人遺李良書曰﹕『良嘗事我得顯幸。良誠能反趙爲秦﹐赦良罪﹐貴良。』」四句疊用四「良」字。《馮唐傳》﹕「上曰﹕『嗟乎﹐吾獨不得廉頗﹑李牧爲吾將。吾豈憂匈奴哉﹖』」兩句疊用三「吾」字﹐而語若飛動﹐減一字不得。杜少陵《曲江詩》云「一片飛花減卻春﹐風飄萬點正愁人。且看欲盡花經眼﹐莫厭傷多酒入唇。江上小堂巢翡翠﹐花間髙冢臥麒麟。細推物理須行樂﹐何用浮名絆此身﹖」三聯中疊用三「花」字﹐而意不重復﹐又何好也﹗王元之詩云「兩株紅杏映籬斜﹐妝點香山副使家。何事春風容不得﹐和鶯吹折數枝花﹗」語𨿽極工﹐然大風折樹而鶯猶不去﹐於理未通﹐當更求之。◎佚文三條蘇叔黨宣和辛丑歲得隙地於許昌之西湖﹐葺爲園亭。是年叔黨甫五十﹐嘗曰「陶淵明以辛丑歲遊斜川﹐而詩云『開歲忽五十』﹐是吾與淵明同甲子也。今吾得園之歲﹐與淵明遊斜川之歲適同﹐因以『小斜川』名之。」或者謂叔黨家本川人﹐而在元邪籍﹐故名「斜川」﹐恐不然也。﹝《永樂大典》卷二四○一﹞東都定力院井泉甘寒﹐可亞閣門井。佛殿庭下有七葉樹﹐一名莎羅樹﹐亦他處所無。朝士使人汲泉﹐輒令取樹一葉爲驗。﹝《永樂大典》卷一四五三七﹞今燕俗於公服下著二﹐故軀幹夭矯﹐便於乘馬。或笑以爲似一大粽。然故事重吾輔臣﹐賜公服衫褲外﹐以紅繡直系及三﹐但不知其制何如耳。﹝《永樂大典》卷一九七九二﹞

