中興論宋陳亮

中興五論序

臣聞治國有大體﹐謀敵有大略。立大體而後綱紀正﹐定大略而後機變行﹐此不易之道也。仰惟陛下以睿聖神武之資﹐充碩大光明之學﹐畱神政事﹐勵志恢復﹐罔敢自暇自逸。而大欲未遂﹐大業未濟﹐意者大體之未立﹐而大略之未定歟﹗臣嘗爲陛下有憂於此矣。嘗欲輸肝膽﹐效情愫﹐上書於北闕之下。

又念世俗道薄﹐獻言之人﹐動必有覬﹐心𨿽不然﹐迹或近似﹐相師成風﹐誰能不疑﹗旣已疑矣﹐安能察其言而明其心﹗此臣之所大懼而卒以自沮也。

今年春﹐隨試禮部﹐僥幸一中﹐庶幾俯伏殿陛﹐畢寫區區之忠以徹天聽。有司以爲不肖﹐竟從黜落﹐不得進望淸光以遂昔願。素手東歸﹐杜門求志﹐因以爲功名之在人﹐猶在己也。懷愚負計﹐而不以裨上之萬一﹐是忿世也。有君如此。而忠言之不進﹐是匿情也。己無他心﹐而防人之疑﹐是自信不篤也。故書其《中興論》一千八百餘言﹐大體大略﹐於斯見矣。並論「開誠」﹐「執要」﹐「勵臣」﹐「正體」之道﹐合五篇﹐上干天聽﹐惟陛下寬其萬死。不以爲艸茅之言而畱神裁察﹐是天下社稷之福也﹐於臣何有﹗中興論

臣竊惟海內塗炭﹐四十餘載矣。赤子嗷嗷無告﹐不可以不拯﹔國家憑陵之恥﹐不可以不雪﹔陵寢不可以不還﹔輿地不可以不復。此三尺童子之所共知﹐曩獨畏其彊耳。

韓信有言「能反其道﹐其彊易弱」。況今虜酋庸懦﹐政令日弛﹐捨戎狄鞍馬之長﹐而從事中州浮靡之習﹐君臣之間。日趨怠惰。自古夷狄之彊。未有四五十年而無變者﹐稽之天時﹐揆之人事﹐當不遠矣。不於此時早爲之圖﹐縱有他變﹐何以乘之。萬一虜人懲創﹐更立令主﹔不然豪傑並起﹐業歸他姓﹐則南北之患方始。又況南渡已久﹐中原父老日以殂謝﹐生長於戎﹐豈知有我﹗昔宋文帝欲取河南故地﹐魏太武以爲「我自生發未燥。卽知河南是我境土﹐安得爲南朝故地」﹐故文帝旣得而復失之。河北諸鎭﹐終唐之世﹐以奉賊爲忠義﹐狃於其習而時被其恩﹐力與上國爲敵而不自知其爲逆。過此以往﹐而不能恢復﹐則中原之民烏知我之爲誰﹖縱有倍力﹐功未必半。以俚俗論之﹐父祖質產於人﹐子孫不能繼贖﹐更數十年﹐時事一變﹐皆自陳於官﹐認爲故產﹐吾安得言質而復取之﹗則今日之事﹐可得而更緩乎﹗

陛下以神武之資﹐憂勤側席﹐慨然有平一天下之志﹐固已不惑於羣議矣。然猶患人心之不同﹐天時之未順﹐賢者私憂﹐而姦者竊笑。是何也﹖不思所以反其道故也。誠反其道則政化行﹐政化行則人心同﹐人心同則天時順。天不遠人﹐人不自反耳﹗今宜淸中書之務以立大計﹐重六卿之權以總大綱﹔任賢使能以淸官曹﹐尊老慈幼以厚風俗﹔減進士以列選能之科﹐革任子以崇薦舉之實﹔多置臺諫以肅朝綱﹐精擇監司以淸郡邑﹔簡法重令以澄其源﹐崇禮立制以齊其習﹔立綱目以節浮費。示先務以斥虛文﹔嚴政條以核名實﹐懲吏姦以明賞罰﹔時簡外郡之卒以充禁旅之數﹐調度總司之羸以佐軍旅之儲﹔擇守令以滋戶口﹐戶口繁則財自阜﹔揀將佐以立軍政﹐軍政明而兵自彊﹔置大帥以總邊陲﹐委之專而邊陲之利自興﹔任文武以分邊郡﹐付之久而邊郡之守自固﹔右武事以振國家之勢﹐來敢言以作天子之气﹔精間諜以得虜人之情﹐據形勢以動中原之心。不出數月﹐紀綱自定﹐比及兩稔﹐內外自實﹐人心自同﹐天時自順。有所不往﹐一往而民自歸。何者﹖耳同聽而心同服。有所不動﹐一動而敵自斗。何者﹖形同趨而勢同利。中興之功﹐可蹺足而須也。

夫攻守之道﹐必有奇變。形之而敵必從﹐衝之而敵莫救﹐禁之而敵不敢動﹐乖之而敵不知所如往。故我常專而敵常分﹐敵有窮而我常無窮也。

夫奇變之道﹐𨿽本乎人謀﹐而常因乎地形。一縱一橫﹐或長或短﹐緩急之相形﹐盈虛之相傾﹐此人謀之所措﹐而奇變之所寓也。今東西彌亙綿數千里﹐如長蛇之橫道。地形適等﹐無所參錯﹐攻守之道﹐無他奇變。今朝廷鑑守江之獘﹐大城兩淮﹐慮非不深也﹐能保吾城之卒守乎﹖故不若爲術以乖其所之。至論進取之道﹐必先東舉齊﹐西舉秦﹐則大江之南﹐長淮以北﹐固吾腹中物。齊秦誠天下之兩臂也﹐柰虜人以爲天設之險而固守之乎﹗故必有批亢搗虛形格勢禁之道。

竊嘗觀天下之大勢矣﹐襄漢者﹐敵人之所緩﹐今日之所當有事也。控引京洛﹐側睨淮蔡﹐包括荊楚﹐襟帶吳蜀。沃野千里﹐可耕可守﹔地形四通﹐可左可右。今誠命一重臣﹐徳望素著﹑謀謨明審者﹐鎭撫荊襄﹐輯和軍民﹐開布大信﹐不爭小利﹐謹擇守宰﹐省刑薄斂﹐進城要險﹐大建屯田。荊楚奇才劍客自昔稱雄﹐徐行召募以實軍籍。民俗剽悍﹐聽於農隙時講武藝。襄陽旣爲重鎭﹐而均﹑隨﹑信陽及光﹑黃﹐一切用藝祖委任邊將之法﹐給以州兵而更使自募﹐與以州賦而縱其自用﹐使之養士足以得死力﹐用間足以得敵情。兵𨿽少而眾建其助﹐官𨿽輕而重假其權。列城相援﹐比鄰相和﹐養銳以伺﹐觸機而發。

一旦狂虜玩故習常﹐來犯江淮﹐則荊襄之師﹐率諸軍進討﹐襲有唐鄧諸州﹐見兵於穎蔡之間﹐示必截其後。因命諸州轉城進築﹐如三受降城法﹐依吳軍故城爲蔡州﹐使唐鄧相距各二百里﹐並桐柏山以爲固。揚兵搗壘﹐增陴深塹﹐招集土豪﹐千家一堡﹐興雜耕之利﹐爲久駐之基。敵來則嬰城固守﹐出奇制變﹐敵去則列城相應﹐首尾如一。精間諜﹐明斥堠。諸軍進屯光﹑黃﹑安﹑隨﹑襄﹑郢之間﹐前爲諸州之援﹐後依屯田之利。

朝廷徙都建業﹐築行宮於武昌﹐大駕時一巡幸。虜知吾意在京洛﹐則京﹑洛﹑陳﹑許﹑汝﹑鄭之備當日增﹐而東西之勢分矣。東西之勢分﹐則齊秦之間可乘矣。四川之帥親率大軍以待鳳翔之虜。別命驍將出祈山以截隴右﹐偏將由子午以窺長安﹐金﹑房﹑開﹑達之師﹐入武關以鎭三輔﹐則秦地可謀矣。

命山東之歸正者﹐往說豪傑﹐陰爲內應﹐舟師由海道以搗其脊﹐彼方支吾奔走﹐而大軍兩道並進以揕其胸﹐則齊地可謀矣。吾𨿽示形於唐﹑鄧﹑上蔡﹐而不再謀進﹐坐爲東西形援﹐勢如猿臂﹐彼將愈疑吾之有意京洛。特持重以示不進﹐則京洛之備愈專﹐而吾必得志於齊秦矣。撫定齊秦﹐則京洛將安往哉﹖此所謂批亢搗虛﹐形格勢禁之道也。

就使吾未爲東西之舉﹐彼必不敢離京洛而輕犯江淮﹐亦可謂乖其所之也。又使其合力以壓唐蔡﹐則淮西之師起而禁其東﹐金﹑房﹑開﹑達之師起而禁其西﹐變化形敵﹐多方牽制﹐而權始在我矣。然荊襄之帥﹐必得純意於國家而無貪功生事之心者而後付之。平居無事﹐則欲開誠布信以攻敵心﹔一旦進取﹐則欲見便擇利而止以禁敵勢。東西之師有功﹐則欲制馭諸將﹐持重不進以分敵形。此非陸抗羊祜之徒﹐孰能爲之﹗

夫伐國﹐大事也。昔人以爲譬拔小兒之齒﹐必以浙搖撼之。一拔得齒﹐必且損兒。今欲竭東南之力﹐成大舉之勢﹐臣恐進取未必得志﹐得地未必能守﹐邂逅不如意。則吾之根本撼矣。此豈謀國萬全之道﹖臣故曰攻守之間﹐必有奇變。

臣諛人也﹐何足以明天下之大計。姑疏愚慮之崖略﹐曰《中興論》﹐惟陛下裁幸。論開誠之道

臣嘗觀自古大有爲之君﹐慷慨果敢而示之以必爲之意﹐明白洞達而開之以無隱之誠。故天下雄偉英豪之士﹐聲從響應﹐雲蒸霧集﹐爭以其所長自效﹐而不敢萌欺罔之心﹐截然各職其職﹐而不敢生不滿之念。故所欲而獲﹐所爲而成﹐而卓乎其不可及也。

仰惟陛下英睿神武出於天縱﹐嗣承大統於今八年﹐天下咸知其爲眞英主矣。而所欲未獲﹐所爲未成﹐𨿽臣亦爲陛下疑之也。夫慷慨果敢﹐陛下固示之以必爲之意矣。而天下之气索然而不吾應﹐或者明白洞達﹐開之以無隱之誠者﹐容有未至乎﹗

夫任人之道﹐非必每事疑之﹐而後非無隱之誠也。心知其不足任﹐而姑使之以允吾位﹔使之旣久﹐而姑遷之以慰其心。身尊位大﹐而大責或不必任﹔職親地密﹐而密議或不得聞。聽其言﹐與之以位而不責其實﹔責其實﹐迫之以目前而不待其成。陛下自度任人之際﹐頗亦有近於此者乎﹗如或近之﹐則非所謂明白洞達﹐開之以無隱之誠也。故天下懦庸委瑣之人﹐得以自容而無嫌﹔而狂斐妄誕之流﹐得以肆言而無忌。中實無能而外爲欺罔﹐位實非稱而意輒不滿。平居則何官不可爲﹐緩急則何人不退縮﹗是宜陛下當寧而嘆天下人才無一之可用﹐而謂書生誠不足以有爲﹐則非陛下之過也。天下之士有以致之耳。𨿽然﹐何世不生才﹐何才不資世﹗天下雄偉英豪之士﹐未嘗不延頸待用﹐而每視人主之心爲如何。使人主虛心以待之﹐推誠以用之﹐𨿽不必髙爵厚祿而可使之死﹐況於其中之計謀乎﹗人主而有矜天下之心﹐則𨿽髙爵厚祿日陳於前﹐而雄偉英豪之士有窮餓而死爾﹐義有所不屑於此也。夫天下之可以爵祿誘者﹐皆非所謂雄偉英豪之士也。陛下勿以其可以爵祿誘﹐奴使而婢呼之。天下固有雄偉英豪之士﹐懼陛下誠心之不至而未來也。

臣願陛下虛懷易慮﹐開心見誠﹐疑則勿用﹐用則勿疑。與其位﹐勿奪其職﹔任以事﹐勿間以言。大臣必使之當大責﹐邇臣必使之與密議。才不堪此﹐不以其易制而姑畱﹔才止於此﹐不以其久次而姑遷。言必責其實﹐實必要其成。君臣之間相與如一體﹐明白洞達豁然無隱﹐而猶不得雄偉英豪之士以共濟大業﹐則陛下可以斥天下之士而不與之共斯世矣。

不然﹐臣恐孤陛下必爲之心﹐沮天下願爲之志﹐兩相求而不相值也。以陛下英睿神武之資﹐視古之賢主﹐無所不及而有過之者﹐而其效乃爾。此臣所以區區愛君之心不能自已﹐而輒獻其愚忠﹐惟陛下裁幸。論執要之道

臣竊惟陛下自踐祚以來﹐親事法宮之中﹐明見萬里之外。發一政﹐用一人﹐無非出於獨斷﹔下至朝廷之小臣﹐郡縣之瑣政﹐一切上勞聖慮。𨿽陛下聰明天縱﹐不憚勞苦﹐而臣竊以爲人主之職﹐本在於辧邪正﹐專委任﹐明政之大體﹐總權之大綱。而屑屑焉一事之必親﹐臣恐天下有以妄議陛下之好詳也。

自祖宗以來﹐軍國大事﹐三省議定﹐面奏獲旨。差除卽以熟狀進入﹐獲可﹐始下中書造命﹐門下審讀。有未當者﹐在中書則舍人封駁之﹐在門下則給事封駁之﹐始過尙書奉行。有未當者﹐侍從論思之﹐臺諫劾舉之。此所以立政之大體﹐總權之大綱。端拱於上而天下自治。用此道也。

今朝廷有一政事﹐而多出於禦批﹔有一委任﹐而多出於特旨。使政事而皆善﹐委任而皆當﹐固足以彰陛下之聖徳﹐而猶不免好詳之名。萬一不然﹐而徒使宰輔之避事者得用以借口﹐此臣愛君之心所不能以自已也﹐臣願陛下操其要於上而分其詳於下。凡一政事﹐一委任﹐必使三省審議取旨﹐不降禦批﹐不出特旨﹐一切用祖宗上下相維之法。使權固在我﹐不蹈曩日專權之患。而怨有所歸﹐無代大臣受怨之失。此臣所以爲陛下願之也。

臣聞之故老言﹐仁宗朝﹐有勸仁宗以收攬權柄﹐凡事皆從中出﹐勿令人臣弄威福。仁宗曰「卿言固善﹐然措置天下事。正不欲專從朕出。若自朕出﹐皆是則可﹐有一不然﹐難以遽攺。不若付之公議﹐令宰相行之﹐行之而天下不以爲便﹐則臺諫公言其失﹐攺之爲易。」大哉王言﹗此百世人主之所法﹐而況於聖子神孫乎﹗

史之稱光武曰「明謹政體﹐總攬權綱」。政體者﹐政之大體也﹔權綱者﹐權之大綱也。臣願陛下立政之大體﹐總權之大綱﹐辯邪正﹐專委任﹐以宰天下。得操要之實﹐而鑑好詳之獘﹐則天下雄偉英豪之士﹐必有能奮然出力以辦今日之事者矣。臣不勝大願。論勵臣之道

臣聞上下同心﹐君臣戮力者﹐事無不濟﹔上下相蒙﹐君臣異志者﹐功無不隳。春秋之時﹐晉伐楚﹐三捨不止。大夫請擊之﹐莊王曰「先君之時﹐晉不伐楚﹐及孤之身而晉伐楚﹐是寡人之過也﹐如何其辱諸大夫也﹖」大夫曰「先君之時﹐晉不伐楚﹐及臣之身而晉伐楚﹐是臣之罪也。請擊之。」莊王俯泣而起拜。晉師聞而夜還。越王求成於吳而歸﹐抱柱而哭﹐承之以嘯。羣臣聞之曰「君王何愁心之甚也﹖夫復仇謀敵﹐非君王之獨憂﹐乃臣下之急務也。」其後越父兄請報恥﹐越王曰「昔者我辱也﹐非二三子之罪也﹕寡人何敢勞國人以塞吾仇。」父兄曰「四封之內﹐盡吾君子﹐子報父仇﹐誰敢不力﹗」越王卒用以滅吳」。區區楚越﹐有臣如此﹐而謂堂堂大國反無君憂臣辱﹐君辱臣死之義乎﹖

今陛下慨念國家之恥﹐勵復仇之志﹐夙夜爲謀﹐相時伺隙。而羣臣邈焉不知所急﹐毛舉細事以亂大謀﹐甚者僥幸苟且﹐習以成風。陛下數降詔以切責之﹐厲天威以臨之﹐而養安如故﹐無趨事赴功之念﹐復仇報恥之心。豈羣臣樂於負陛下哉﹖特玩故習常﹐勢流於此﹐而不自知也。

臣願陛下慨然興懷﹐不禦正殿﹐減膳徹樂﹐夕惕若厲﹐立羣臣而語之曰「朕承太上皇帝付托之重﹐念國家之深恥﹐志在復仇﹐八年於玆﹐若涉淵冰﹐未知攸濟。而羣臣玩故養安﹐無肯戮力﹐是朕不明不徳﹐不足以承大寶﹐圖大業﹐其何顏以臨於王公士民之上﹗況敢卽安﹐以自取辱﹗」羣臣震懼﹐頓首請罪。然後徐諭之曰「朕固末敢卽安﹐羣臣猶以朕可與有爲﹐其各共厥職﹐勉趨厥事。上率其下﹐下勉其上﹐自度其力之不逮者﹐無屍厥官﹐朕將明賞罰以厲其後。由今以往﹐羣臣咸爲朕思所以畏天愛民﹐求賢發政﹐富國彊兵﹐復仇謀敵之道。無以小事塞責﹐無以小謀亂大﹐相與熟講惟新之政﹐使內外有序﹐則朕卽安之日。」陛下惕然側席﹐圖濟大業﹐而羣臣不能惕然承意﹐竭力以報其上。是人而禽獸者也﹐誅之殺之﹐何所不可﹗誠使上下同心﹐君臣戮力﹐則何事之不濟乎﹗論正體之道

臣聞君以仁爲體﹐臣以忠爲體。徧復包含如天地之大﹐仁也﹔公家之事知無不爲﹐忠也。故君行恩而臣行令。

慶曆間﹐杜衍輔政﹐遇有內降﹐輒封還之﹐仁宗以杜衍不可告之而止者﹐又多於所封還。治平初﹐任守忠離間兩宮﹐韓琦乘間開悟上心﹐斥之遠方﹐仍放謝辭﹐卽日押出國門。君當其善﹐臣當其怨﹐君臣之體也。

澶淵之役﹐自寇準而下﹐均欲追戰﹐章聖皇帝獨惻然許和。及其議歲幣也﹐章聖不欲深較﹐而準戒曹利用以不得過三十萬。天聖初﹐契丹借兵伐髙麗﹐明肅太后微許其使﹐呂夷簡堅以爲不可而塞之。其後劉六符來求割地﹐夷簡召至殿廬﹐以言折之。君任其美﹐臣受其責﹐君臣之體也。

今則不然。陛下銳意於有爲﹐不顧浮議﹐而羣臣持祿固位﹐多務收恩。陛下慨然立計﹐不屈醜虜﹐而羣臣動欲隨順﹐圖塞溪壑。使陛下孤立以主大計﹐羣臣安坐而竊美名﹐是尙爲得君臣之體乎﹗

臣願陛下總攬大柄﹐端己責成﹐畏天愛民﹐以徳自護﹐明詔大臣﹐使當大任﹐不辭小怨﹐不辭大艱。

使天下戴陛下之恩而嚴大臣之執守﹐敵人服陛下之徳而憚大臣之忠果﹐則何事之不濟﹐何功之不成﹗此祖宗養人心以行徳義﹐正君臣之體而爲百世不易之家法也。故願陛下仰法祖宗﹐而大臣以寇準﹑呂夷簡﹑杜衍﹑韓琦爲法﹐天下有不足爲者矣﹗跋

此己丑歲餘所上之論也。距今能幾時﹐發故篋讀之﹐已如隔世。追思十八﹑九歲吋﹐慨然有經略四方之志。酒酣﹐語及陳元龍周公瑾事﹐則抵掌叫呼以爲樂。間關世途﹐毀譽率過其實﹐𨿽或悔恨﹐而胸中耿耿者終未下臍也。一日﹐讀楊龜山《語錄》﹐謂「人住得然後可以有爲。才智之士﹐非有學力﹐卻住不得。」不覺恍然自失。然猶上此論﹐無所遇﹐而杜門之計始決﹐於是首尾蓋十年矣。虛气之不易平也如此。

《孟子》曰「詭遇而得禽﹐𨿽若丘陵弗爲。」自視其幾矣。又曰「五穀者﹐種之美者也﹐苟爲不熟﹐不如荑稗。」豈不爲大憂乎﹖

引筆識之﹐掩卷兀坐者良久。壬辰重午前二日書

