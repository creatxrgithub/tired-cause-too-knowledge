耳談明王同軌

目錄

耳談序

耳談引

耳談自敍

卷一

卷二

卷三

卷四

卷五

卷六

卷七

卷八

卷九

卷十

卷十一

卷十二

卷十三

卷十四

卷十五

耳談序吾友王行父﹐博學宏詞﹐坎廩一第﹐而以貲爲上林丞﹐需次都門﹐久不奏除。四方學士大夫慕行父名﹐相過從﹐結縞之交者日眾。上下論議﹐日聞所未聞﹐行父手筆其可喜可愕可勸可誡之事﹐累之若干捲﹐而名之曰《耳談》。蓋昔人言仲尼作春秋﹐辭有三異﹕所見異辭﹐所聞異辭﹐所傳聞異辭﹔而又有三諱﹕爲賢者諱﹐爲親者諱﹐爲尊者諱。行父所談﹐自本朝以來傳聞之世而止。然春秋以褒貶代天子衮鉞﹐微文隱義﹐使主人習其讀而問其傳﹐則未知己之有罪焉爾﹔行父之談﹐出於稗官﹐其指非在褒貶。厭常喜新者讀之﹐欣然膾炙﹐適口而無所虞罪。故事不必盡核﹐理不必盡合﹐而文亦不必盡諱。荀卿有言﹕入乎耳﹐出乎口﹐口耳之間四寸耳﹐何足以類七尺之軀。是行父稱名意也。夫太上立徳﹐其次立功﹐其次立言﹐捨功與徳﹐又何足言者﹗世有能言之士﹐上不得坐而論道﹑謀王斷國﹐其下不得總覽人物﹑囊括古今﹐修詞賦之業﹐而第猥雜街談巷語﹐以資杯酒諧o之用﹐其言可謂不遇矣﹗蘇長公直道不容於朝﹐小人至摘其文字附致其罪﹐以耗磨雄心而延永日﹐今所傳《艾子》是已。長公謫黃久﹐流風遺韻猶有存者﹐行父黃人也﹐是編其有所仿乎﹗此文士不遇之一徵已。𨿽然﹐仲尼嘗云﹕托諸空言﹐不若見諸行事之深切著明也。春秋以言爲行事﹐卒與空言等耳。蘇長公之有《艾子》﹐行父之有《耳談》﹐又何怪焉﹗南新市李維楨撰

耳談引王行父所撰《耳談》﹐派蓋出齊諧云。余讀而笑曰﹕夫耳橫一寸﹐豎倍之﹐入竅三寸﹐才數寸耳﹔其中所受﹐自單詞只語﹐至億萬言﹐不可窮詰﹐豈不大奇而人不謂奇﹐何也耳﹐固人所共有﹐耳之聞﹐亦人所共能。蓋世所常見﹐𨿽奇亦常﹔則世所不常見﹐𨿽常亦奇矣。夫見之常不常﹐其槪在我﹐而m以定物品﹐不亦謬乎﹗余觀行父此書﹐事新而艷﹐詞爽而快﹐怒讀之則喜﹐愁讀之則暢。撮其大旨﹐往往使人警悟﹐安義命而絕邪萌﹐風世回俗﹐所補非小。乃拘攣者見謂過奇﹐或詆爲誕﹐不思理有萬變﹐理中之理徑而易尋﹐理外之理紛而難朽。行父所撰﹐不過上下百年交遊稱述﹐其於宇宙不啻萬一﹐余猶恐其寡而常﹐何乃謂其奇且誕耶昔莊生少仲尼之聞﹐非狂言也﹐理自無涯﹐卽仲尼安能窮其涯故詆行父之書爲誕者﹐眞拘攣也。余生平最喜聽奇談﹐然腕情疏﹐管城君不與共事﹐故朝面入耳﹐夕而出耳﹐明旦記憶﹐輒忘其半。夫耳等也﹐在余爲郵捨﹐在行父爲府藏﹐郵貧藏富﹐非其耳異﹐用之異耳。余故讀行父之書﹐賞行父之耳﹐又復自罪其腕﹐呼童子進﹐捶將加焉﹐腕曰﹕幸數往昔﹐今而後願以三年報政﹐苟無完書﹐可懸國門﹐請受捶百。余因釋焉﹐且推之曰﹕腕勉乎哉﹗三年而書成﹐當遂題曰腕談﹐以配行父之耳。武陵江盈科撰。

耳談自敍理有常有變﹐常不出於貞一﹐而變則千歧。人之所病﹐病智多﹔國之所病﹐病法少。力爭心鬥﹐巧僞萌滋﹐死相枕藉﹐甘若飴蜜。老氏已謂後世必有人與人相食者﹐其最幽莫如鬼神﹐遊魂爲變﹐陰帝分治﹐理固有之。最微莫如仙釋﹐死而不亡﹐存神入化﹐益要眇矣。至若忠孝節義﹐理數藝文﹐此則其常﹐天經地維。予遊薊門﹐奉士大夫麈談﹐紛此種種。而京師翼翼﹐人物湊雜﹐厥事尢夥﹐因札記之﹐曰《耳談》。而夷跖同傳﹐固史氏法也﹐諸公不以爲謬﹐爭解金錯﹐慫恿予命剞劂氏﹐以識今一代m詭幻怪事。歸來沈屙未解﹐文棗已就。其不詮次﹐欲便續嗣。蓋其c意暫頓﹐非淹不備也﹐予有愴焉。人謀鬼謀﹐百姓與能﹔餘慶餘殃﹐善不善在積。故曰﹕爲不善於明顯之中者﹐人得而誅之﹔爲不善於幽暗之中者﹐鬼得而誅之。道合幽明﹐文网猶地獄。而幽益嚴晰矣﹐又何變之不爲常也﹗逃乎明﹐不能逃乎幽﹐是可懼焉。時萬曆丁酉孟夏上庚王同軌撰

卷一

木球使者碧葬瓦棺劉仙姑宗諫議武騎尉金三尸異苟仙姑江進士鐘廉劉進士子梁太宰封君黃金箔顯靈宮道士浙士人沈休文女保安州城隍某孝廉諸葛一鳴斯孝廉集慶寺二老人太白酒樓下鬼進士郭公伍孝廉惇父鱉異張眞君陶林隱公本朝異擢姑蘇斗者王京兆靑烏術思屯乾道人石匣雙鴨地

卷二

浙榜三公王襄毅公王進士琳王文成公天臺盧公範殿元申殿元胡若虛林九姑葉諫議沈純甫禦史大夫諸長公諸國用卓明卿王世名兪氏桐城女井陘憲副許巡檢女冰瑞張大理守一張學士益幹雨錢飛林春澤周文定公胡泰母閔思學戚大將軍鄭澹泉尙書龐瀾子髙科子莊越子楊老人某明經潘四郎沈石田畫傳奇辧寧均夏忠靖謔語九鯉仙夢二張洽毛澄狀元劉林王三公壽雅謔李博士

卷三

韓淸嶽嫗費相君馬中丞王伯兪給捨陳中丞子許少司馬沈殿元興化舉子墻間婦吳節都禦史閭公徐徳婦兵子秦儀婦何虞部兄弟王玉英楊中丞大瓢李夏相國戴探花鬼張指揮感孕孿子閩縣孕婦猴祟夾岡門蕭縣鞏固胡季山龍母沈萬三黃鑑父海上探珠人諸葛井僧齊能成安民戊辰科一甲狀元馬鐸李騏翁殿元朱進士鄂城老儒龍虎山道士廖氏處子張氏婦興化城隍神秦參軍家牛二廣文重生

卷四

曹國李公李太保魏國徐公鐵冠道人張本正姚汝循買棺老人墮崖女車溝中人馬僕蘇氏易萬戶繆萬戶宗先生嚴孝子徐子與女甥維揚孝婦地羊驛薛光錄裴慶湖南別駕竹園狐妖唐孝子巡茶使馬公齊華門妓屍變張良臣婦劉尙賢余杭崔屠戴茂才齊掾曹李喬進士三倫諸許吉安科甲男子失驢徐給事

卷五

南宿州兒異大瓢和尙周迪異產異病苑子華秦興令邵參知郜氏鬼異嘉禾陸先生杞縣傳捨狐先大父封丘令塗副史神夢壁語歙僮義完黟僮如兒趙林薛紗帽掠女朱諷郭方伯淩憲副白髯公嚴府及邯鄲盜興化城破先兆某中貴閻王殿李時進雍野王楊悶兒某郡丞姬皮龍兒紫潭李翁大言戚侍郎楚藩伯舒公杭郡城隍葉大參家盜厄學子遇仙張太守縉

卷六

許吏部薛公楊公得父李茂材相法劉黃鼎黃裳丹漆墓文關壯繆孝丰吳翁無賴子程惡子婦顧氏雕匠婦義鴉仇報薊鎭戍軍金華守張公藍郡丞梁欒雷震魚腹豕腹字王給諫羅狀元王b盛昶侍禦舒國裳吳文定公楊同卿史公甫進士張殿元汴彭狀元嶽會元林大中鄧朴馬閣老周學懋尙書馬麟方伯陸完儀銘楊翥鷹神徐儼夫狀元周旋鄧伯言張寧給事王希旦武功令嚴克誠義馬義犬義犬義貓義犬遼陽義犬義馬遼陽義節遺事武淸妖潘內翰家婢鬼王指揮神禹碑

卷七

王勤政齊華門寺僧徽富人某髙蘇門觀察汪進士鳴鑾左都禦史王公蛇淫某曹郎丁潤山王師祖武功治水康省郎弟老圃瓜異張靖之陳大司馬謔語聖人泉黠民粥神大別狐妖江潮山陰諸生善射者兩生臨安寺僧汝陽異狐祟夏忠靖公蜀二士句容民蛇異鴨異周於徳傳奇辧

卷八

馬金橋景陵女子臨海女子楚士夢某主文閱卷僧無垢柳氏莊客子馬狀元夢桑衝靨昧法楚藩掾失婦何老人王捉鬼李文達公大父靖遠伯王公陳緝熙編修僞漢僞吳苗裔郢衡近俗襄陽訛言產錫地不宜生植姚源萬年天下中燕秀才子異蕭參藩得父元錄程文柳道彥夢王遊擊得父李文正公謔語李文正公入朝履襪鄧鎭鄕謔談詹侍禦蘇大行諧語漢左將軍馬超墓何令君殺狐髙中丞還金梅禹金園蛇祟瞽者李近樓琵琶

卷九

少司寇董公戈秀才巴水驛丞繼美堂荷花兒義猴浮海傳略孫給捨押字泣狐鬼打虎金陵巡兵烈鸛虎冢湯胤績燕子磯僧商黃季主張惟時謔語嚴髙二相君謔語包山僧天靈謔王文成公謔語答夷使對句佛現烏兜羅錦云芝麻通鑑掉書袋小舉子對費狀元春桂花不二禪師南崖松石小景蜀險不宜開道士人女語展轉落籍非幻上人詩衡郡爲樂土登太和捷道劉莊襄公大父魚僧孔明贊雪堂太湖治堂呂子敬秀才某尙書謔語

卷十

鐘馗顯靈黃販鬼穆小瓊弘治壬戌世講錄憎詩許靑陽詩董尙書元美先生申相國家老僕麩子李玉脂燈臺張孝廉寶應獺妖張延舒探花鐵樹宮火宋鵝池蹈海唐殿元臯舒方伯得孫康武功得子馬司徒封君巴陵老人壽梅中丞祖母百歲坊大谷續斷指續斷舌宮人羅巾詩莫廷韓諧語楊循吉水仙子詞羅殿元人字令子路令袁履善先生謔韓中丞口令倪雲林畫黃鶴樓重災誦經僧閬中鐘競渡謔語王太淑人詩

卷十一

呂貧子玉灘版築者劉尙書松石公胡東洲語黃大癡語娶婦得郎劉環魚雨金沙灘童子煞神張寅漢八里岡人奚毛頭端午學子對張越吾孝廉丁戍冤報王子才雙烈女祠陳烈婦大理太守祠陜西舉子劉養直母何生定州塔鐵牛祟牛客世廟朝詩對景v眞君縮地法謝寡婦法西湖寺佛應太倉門卒金祥巴河薛鋪紙馬小人頭地中手廣善禪師道者對聯黃郡侯余公巡河神陸秀才空中樓閣

卷十二

夏吏部章元禮吏部金滄道衙鬼鍋精浙省南關署鬼沈蓮池禪師顏維喬先生閻張二解元張探花何進士以道鄒進士廷望九鯉仙夢成都守魯公祝給捨汪海門漂母圖詩王大司徒鄕試額數湖廣攺南捲陳明章浙富翁子吳侍禦崔太史後渠麗江守陳水部濟南守李約齋大冢宰孫公嘉魚李寶善王侍禦復齋子毓俊曹憲副夫人何進士峴屏王屠戶子費唐渠唐公文燦吳進士徐伯淮富順令周公富順管明府蔡沙塘莆田林方伯白蟻食銀順徳令胡公董頤齋中峯父子王大參蕭司馬白受兒呂鳴鐘長風沙瓜步婦人幽閉姚貞女嚴尙書封君

卷十三

陳玄超遇銅帽仙人臨淸婦河洛人幻術秦府伶戲術火神廟賣卜人涪州妖人抹臉兒法瀘州牛觸殺屠人葉賓子孫瓊建寧守趙謙越人徐池邵武疑獄女體舛戾汪尙書得宅粵南盜質子法羅文莊公生產右腹及肋周震變驢錢長者盛明卿先叔妣贈一品夫人徐氏玄壇神楊咸還侄金僧詐蛇復仇嘉定井孫昌裔夢感李賽金黿嚙虎寺僧悟禪語汪懋功被魘楠木精永州張居士

卷十四

盜優詐閶門二黠賊貸者爲客所詐何秀才鬧鉤欄巫詐太倉庫偸兒飛天賊經死者楊進士郭孝廉戊戌鼎甲先兆吏部二土地臨江鼠怪白獺夢王仲七冤報林廣兒婦冤報東嶽行宮夫人虱陣五十七字對神鍼大元禪師毛相國寄金汪太公歸婢熊中丞三異子可徵月宮銀護限大金吾陸公家盜邵武守王公死後過家狐術女變男子髙王父泰州府君徳政鞏縣樹中作樂細人張翼徳附身李太史所見怪物

卷十五名刺謔語內守備府監生答對貧廣文戲作淸江引楊生家墓鬼學宮土地祟華容驅鵝婦丐者盤捧小人京師狐臨淸狐樟柳神王萬戶金華簿兪弘澤何少司寇先兆火光芝瑞優人諢謔張妓諧語僧答秀才歇後語碧霞玄君靈應新婦制賊雷繪地作梅花霹靂碱石鄧蔚山浮來金觀音杞縣疑獄林公大合決獄鎭遠侯報賈人冤異僧舂碓法瞽者智豬金義貓溫州妖祟僧附舟者爲盜魁李文達公試余姚與朗哉談所經丁民部謔語王翁年百八十觀自在菩薩爲天男相薛文淸公手批馬奴怪臨邑學宮杵怪郭外觀薛麗人騎彈詩唱和云囊劉信宜半面先兆

卷一

木球使者武廟時﹐西湖上有板庵大覺禪師﹐爲神僧。創造佐國寺﹐極弘麗。而其資累數十萬﹐皆其所遣木球使者丐乞於諸檀那所得。使者大如斗﹐圓如球﹐繪以五采。無翼而飛﹐不脛而走。每到人家﹐若侯門戚裏富賈大商以前﹐點地作叩首狀。人皆笑迎使者﹐爭爲輸金。卽禁禦淸嚴之地皆入焉﹐喜捨尢多﹐而黃門不知所由入。今禪師示寂﹐而使者木槁﹐猶以髙坐重茵﹐供置寺中﹐人猶以名求觀焉。曇那氏稱咒石卓泉﹐皆一時偶然﹐未有若使者神顯若此者。列禦寇稱西方化人靈威幻化﹐此其類耶

碧葬新都殷司徒家﹐掘池得古冢。冢磚長五寸許﹐皆有字云「歙東蕭司馬碧葬」。而不知「碧葬」之義﹐以問汪伯玉司馬﹐伯玉考之﹕凡死忠不得屍者﹐得血以葬﹐曰「碧葬」。豈碧化萇弘之血義耶新都汪公幹談。

瓦棺南充某村﹐掘地得古隧﹐題云「姚氏之門﹐爲棺幾萬幾千幾百」。皆瓦棺﹐長僅尺﹐棺內皆男女枯骸﹐實符其數。不知何物﹐仍瘞覆之。李本寧太史觀察關中時﹐實見其事。而朱秉器中丞已記載之。此則在川中者也。

劉仙姑劉仙姑者﹐其先浙之慈人。嘉靖丙辰﹐父廷試避倭入京﹐考中文華殿中書。母羅氏夢五色云﹐自天擁一絳衣女降其家﹐遂孕。凡十月﹐異香氤氳不絕。復夢白衣女送女來﹐癸亥冬﹐女生。生後香益甚﹐遂名「香姑」。姑貌端肅﹐辧慧異常﹐而孝敬皆自其天性。住舊蓮子胡同﹐幼時偶出迷道﹐由衛營歷中街﹐賴白衣母抱至其家﹐開門忽失母所在。然自周年至十齡﹐無歲不病劇。亦常魘於鬼祟﹐皆賴觀音菩薩救濟得解。母問菩薩何狀﹐曰「戴珠冠﹐著花袍﹐手執鐵鞭。鞭以擊丘龍小鬼者﹐其爲祟者也。」病時嘗合掌胸前﹐髙叫「菩薩﹐菩薩」不絕。母問之。日﹕菩薩教我如此如此。忽於二月十九日問母曰「今非菩薩誕日乎」曰「然。」語未畢﹐異香勃發﹐姑頓顙作迎神狀。已﹐復作送神狀。知爲菩薩來也。起視幾壁﹐皆成甘露﹐若粟顆。曰「此菩薩所灑楊柳枝缽中水也。」甲戌﹐姑年十一﹐病忽大作。謂母曰「菩薩今日來﹐兒去矣。兒無所戀﹐戀雙親耳﹗」涕泣不止﹐舉家大號。已﹐命浴。浴罷﹐自綰過橋髻﹐著躡雲履。常服之外﹐加白道袍黃絳而已。手執小角扇﹐徧拜兩親諸戚。而異香發門外﹐知爲菩薩來﹐趺坐室側﹐凝然而逝。顏益異﹐如明珠丹砂﹐而膚香烈如檀射。家人方舉哀﹐而兄志儼自山西敞至。曰「儼方晝寢﹐見姑來別我曰﹕二兄努力功名﹐妹去矣。」故崩來。明日葬順城門外大光明寺旁。母亦多病﹐每病呼姑﹐枕畔輒香發而姑至﹐病則已。自是姻婭葭莩﹐遠在千里﹐下逮臧獲﹐凡有危殆呼姑﹐姑必佑庇。皆有事實﹐不可枚舉。甲戌﹐父以房賃與吳江沈進士寧庵﹐而尙未及遷姑龕。是夜沈僕宿廳上﹐見羣姬叩門﹐直入談笑﹐以爲劉眷耶﹐而服飾容貌皆非人間有﹐疑之。蓋其仙侶會香姑也。明日迎姑龕歸﹐忽白雀入龕內﹐人皆駭視之。雀復去﹐墮有一毛﹐皎潔如雪而赧﹐其端如赤霞。所謂白鸚哥﹐非耶。旣爲仙侶﹐離凡而復多病﹐又復窘鬼。豈i數旣定﹐仙聖不免乎李太保謂常見姑像﹐爲胡玉林所寫。而中捨君能詩能書﹐於己最歡也。胡玉林寫姑像﹐無據﹐姑忽於夢中現身﹐故援筆立就﹐宛宛爲姑焉。其異皆類此。

宗諫議宗諫議弘暹﹐宇晉甫﹐嘉興縣人。未第時﹐有爲形家言者﹐語宗曰「公所以不卽與計吏偕者﹐誠以公家墓相不吉耳。」宗然之﹐遂與覓地之可以葬其親者。至其宅東﹐有水勢環抱﹐宗忽於田間﹐拾一古鏡印。視之﹐文曰「諫議之章」。宗大喜﹐祕之。語形家者曰「若此地有葬乎」形家者曰「此當獲富貴﹐𨿽華要﹐尙不得金紫﹐而宗氏亦於此斬矣﹗」宗不然之﹐竟於得印處葬其親焉。未幾﹐戊午﹑壬戌聯捷﹐授丰城令。以循良第一徵入﹐宗以爲瑣闈掌肱間物﹐而亦有爲之地者。忽有中之者﹐卒得小司馬。自謂印章虛耶﹐何以登第賣耶今已失諫議矣﹗又未幾﹐新鄭公當國﹐以宗魁岸有識﹐攺兵科給事中﹐歷禮科都給事。旋竟卒於家﹐竟無嗣。姚叔祥談。

武騎尉金三昆山舟師楊姓者﹐雅與金姓者善。金姓者死﹐有子曰金三﹐年十七八﹐窶甚將行乞。楊見而憐之﹐因招入舟收養之。旣久﹐楊夫婦以其力勤也﹐愛之甚。楊無子﹐有一女年已相若﹐因以妻三。歲餘產一女﹐逾盤病死。三哭之哀﹐成疾﹐日漸尪羸﹐阽危。楊夫婦始悔恨﹐罵詈不絕。一日江行泊孤島下﹐楊謂三﹕「舟中乏薪﹐不得炊﹐可登岸拾枯枝爲爨。」三力疾去﹐則棄三掛帆行矣。三得枯枝至泊所﹐失舟所在﹐知楊棄己也﹐痛哭欲赴江死。旣又念島中或逢人﹐冀可救援。轉入林﹐行至一所﹐見戈戟森森﹐列衛在焉﹐爲之駭愕。徐偵之﹐無所聞。漸就﹐闃寂無人﹐僅有八大篋﹐封識完好﹐竟不知爲何。蓋盜所劫財﹐暫置此地。三乃匿戈戟溝中。再臨江濱﹐適有他舟經其地。三招之來﹐曰「我有行李﹐待伴不至﹐可附我去。」舟人許諾。遂悉攜八大篋入舟。行抵儀眞﹐問居停主人家。密啟篋視﹐皆金珠也。卽其地售﹐值得如幹﹐服食起居非故矣。旣收童僕﹐復將買妾。一日行過河下﹐楊舟適在。三識之﹐楊不知也。三乃使人雇其舟﹐云往湖襄賈。輜重累累﹐舳艫充牣。先是楊棄三時﹐女晝夜啼哭﹐不欲生。父母彊之更納婿﹐女不從。至是三登舟﹐舟人莫敢仰視。女竊視之﹐驚語母曰「客狀甚似吾婿。」母詈之曰「見金夫不有躬耶﹐若三﹐不知死所矣。」女遂不敢言。三顧女佯謂舟人曰「何不向船尾取破氈笠戴之。」蓋三窶時﹐初登楊舟﹐有是言也。於是妻覺之﹐出見﹐相與抱哭﹐歡如平生。而楊夫婦羅拜請罪﹐悔過無已。三亦不之較﹐尋同歸三家焉。未幾﹐會劇寇劉六﹑劉七叛入吳。三出金帛﹐募死士﹐從郡別駕胡公﹐直搗狼山之穴﹐縛其渠魁。討平之功﹐授武騎尉﹐妻亦從封云。姑蘇顧朗哉談。

屍異金陵有一士﹐與雞鳴寺僧友善。中秋月夜之夕訪僧﹐忽逢僧與其徒於山半。僧問何往﹐士答曰「特訪汝爲玩月計耳。」僧曰「適山下人家有喪當斂﹐令我誦經﹐柰何」乃以鎖匙付士云「可自往宿待我也。」遂別去。士抵僧房﹐啟其扃。坐良久﹐欲就寢﹐忽有言空中﹐謂士曰﹕吾某也﹐願同晤語。士知某死﹐驚語之曰「汝死矣﹐胡爲乎來」鬼曰「正以死有許錢負於人﹐欲因足下索取之。」士曰「若然﹐汝第言之。」鬼曰「容我入乎」士懼曰「但隔戶傳說可耳。」鬼曰「我當自入矣﹗」亡何﹐士見窗隙月明﹐某竟入。士駭走﹐而屍抱柱僵矣。倉皇逃去﹐至山半復逢僧徒。僧徒曰「盍不待旦去」士告以故。士亦問僧胡遣歸﹐僧曰「吾正爲喪家誦經﹐斂死者﹐竟失屍所在﹐故歸。」相與嘆異。再扯歸寺﹐則所抱柱屍﹐卽山下人家死者。顧朗哉談。

苟仙姑

苟仙姑起世廟末年﹐仙姑名正覺。其始祖嘉州威遠人﹐父商於桃源﹐遂家焉。仙姑甫笄﹐已適石門陳文鏊。亡何歸寧﹐入觀國山擷野蔬﹐遇老婦取菜餌之。覺異﹐歸感疾若魘者。父招黃冠爲解。姑忽起﹐與黃冠談「二乘」。於是遠近聞者輻輳﹐皆來視仙姑。座中有縫衣﹐仙姑又與縫衣談經史。人益異之。是時仙姑已辟穀﹐日飲水澗﹑茹梨栗耳﹐入居丹霞洞。會武陵榮王﹑澧華陽王爲仙姑建玉皇閣成﹐而里人又爭爲結庵﹐其後復移居之。仙姑談休咎﹐驗若合符﹐來者云蒸霞湧﹐軒蓋裘馬﹐連絡不絕。深山險道﹐邸捨不備﹐但能捨客蓬茅。遽爾長價施米﹐塡溢露積﹐莫可收貯﹐以食緇黃。貧者任其囊括去﹐明日復大盈焉。仙姑與客談﹐客皆心知之﹐而皆自喜去。久之﹐仙姑頗厭惡囂雜﹐忽不言﹐日夜惟閉關梵誦﹐人不得見。以是來者漸少。兼有薦紳淹綿﹐頂禮必欲一見﹐仙姑始見之。卽言﹐始爲隱語﹐絕不談休咎。惟勸人爲善勿爲惡﹐此爲進修橐a。或令人冥心思過﹑懺悔﹐眞切積善以勝之﹐庶有解脫。如斯而已。隱語久而始驗﹐傳在口吻﹐不暇臚列。仙姑侍者﹐爲華陽一老宮人﹐及一女道士﹐爲仙姑侄女。道士所事爲聖母﹐仙姑亦謂始在觀國山所遇老母卽聖母。故皆塑像敬祠之。

聖母者﹐貞觀中有女周氏﹐偶獨處而僧來假宿。女弗許﹐僧彊焉﹐曰「出則入虎狼腹矣﹐其何忍」女令詣後庵柴棚中暫憩。乃女父兄皆業采割﹐夜歸﹐女以爲言。二人卽操刀往柴棚宰僧﹐而僧忽作神咒﹐反制二人﹐手足皆若枳栱﹐不能動。二人大懼﹐祈免﹐願捨宅爲寺﹐北面受法焉。僧始釋之﹐卽其家起法壇﹐頓成叢林﹐說法濟度。厥法弘普﹐是爲夾山禪師。而女盡受夾山之法﹐是爲聖母。凡湘洞間家所祀﹐皆禪師﹑聖母也。山林靈祕﹐醞釀龐博﹐第一出神仙﹐而仙統所自有由矣。此予楚中事﹐得之爲詳。予又因仙姑二事﹐並載之。丁太學將謁選﹐問於仙姑﹐仙姑不應。太學彊欲指迷﹐仙姑曰「不必問我﹐君家堂上人齒髙矣﹐卽仕可唾棄﹐矧貲郎蕞爾。」太學竟謁選﹐領郡幕﹐聞訃匿焉﹐買舟之任。不數里怪風起﹐一家六口皆葬魚腹。易明經任某邑令﹐母死詭言妻母死﹐置柩寺中﹐治事如故。或微有嗾之者﹐大懼。而在家夙事仙姑﹐因貽書問宦途休咎。仙姑亦弗答。亡何﹐令暑月坐大樹下﹐毒蛇自樹擲盤項上咬死。仙姑勸人勿爲惡﹐每舉此爲語端云。

江進士鐘廉

江鐘廉南充人﹐丙戌進士﹐任河間獻縣令。嘗外出﹐婦王氏爲其邑進士效忠女﹐與其女居衙中﹐一時暴卒﹐莫知其故。忽其家稚子作婦聲呼廉入﹐曰「公知我死狀乎妾與女臥牀上﹐有二血面人入曰﹕」汝何據我宅「妾曰﹕」我居官衙﹐汝何爲者﹗「二人拉與女並去時﹐妾呼婢牀下﹐竟不應。若應﹐三人尙可持也。往謁閻羅王﹐王檢簿曰﹕」汝祿命皆不死者。「二血面人跪其後﹐呼之已不見。王遣鬼卒急攝之﹐三日不得。曰﹕」汝皆不歸矣。「謂婦﹕」以汝生鄂城施家爲子。「謂女﹕」以汝生漢陽某家爲子。十八登楚書第一﹐尙得爲汝父門生。「」又謂﹕「妾已往二家﹐視皆善門。而女有押者不得入也。」廉號慟。以詢之人﹐蓋前令時盜越獄出﹐追殺之此地也。廉恨邑掾誤己﹐因杖殺掾。予頃遇南充人﹐問廉狀。已憤恚雙瞽歸矣。威靈莫如神明﹐今不能制鬼﹐反制於鬼﹐幽明一理。世固宜有弱吏不能制姦﹐反爲姦制者﹐無怪也。《傳》曰「聖有所不能知﹐神有所不測﹐卒然而值﹐其將柰何﹗」

劉進士子劉進士庭蘭﹐閩人﹐住京邸。子十餘歲﹐忽穎敏特發﹐異之。而蒼頭適平子門外﹐見羣丐中一兒呼蒼頭名曰「我某哥也﹐汝送我歸矣。」蒼頭愕愕不顧﹐歸以語其主人。主人曰「安有是事倘再見﹐可拉之來也。」數日至其舊行處﹐兒呼語如前﹐蒼頭挽得將之歸。及門﹐而家兒狂噪入廁不見。洗沐來兒乃眞子﹐曰「某日有送喪者過門﹐我出觀之﹐不知何由入其中。」蓋兒爲鬼役﹐而家兒鬼也。孫給捨鵬初語。系近年事﹐人皆知之。進士亦尋卒。

梁太宰封君梁太宰淵﹐寧波人。父梁公﹐商也。始無子﹐盡以腴產給婿﹐因家焉。稚甥呼公﹐而梁公應之﹐甥曰「呼我公也。」梁公不悅。歲且除﹐步至莊客家﹐乃故役者也。其家方設俎焚楮享其先﹐甚虔。已出K薦梁公﹐梁公涕下沾襟曰「甥情見於稚﹐我身後疇享我如汝者﹐其莫若敖鬼乎﹗」遂畱宿不歸。常愧見其甥。梁公久客江湖﹐性不喜女色。而莊客有女﹐以椽命不利人﹐故久不字。梁公見之﹐以屬媒納爲媵。時年六十四矣﹐未破臘而夢蘭﹐次年卽生太宰。八十五以太宰封﹐九十五卒﹐稱封君。十年屢入郡請事﹐實不受人一錢。日者馬仕說。梁公之奮﹐始以激稚語﹐誰爲之耶﹗女祿命不利人﹐殆爲利者地也。梁公徳無所徵﹐而徵之十年請事﹐不受人一錢﹐非是父無是子。

黃金箔黃某杭人。始業履﹐在富人鄧公宇下。公見之﹐曰「汝非業履人﹐可將吾絲鬻某郡。」被劫盡。公笑曰「此吾命也。」再往而再被劫﹐公無慍色﹐仍令將絲往﹐又劫去。三次絲值千五百餘﹐而三劫皆一盜。黃曰「我本業履貧人也﹐主人彊命我出賈﹐兩失無慍﹐而任我不已。今又失之﹐此我葬江魚時也。公等亦太不仁矣﹗」盜笑曰「有是哉﹐大度主人乎我藤一堆在魏國柴棚下﹐可將去爲履資耳。」往﹐果得之。發藤﹐而黃金條見於束中﹐一堆皆然。黃以歸鄧公﹐鄧公曰「此汝命也。」但收其值﹐而余悉以委黃。黃以金椎箔﹐巨富至今﹐稱「黃金箔」云。日者馬仕說。再失無慍﹐而任不已﹐惟異人識異人。三失於盜﹐而大取償於盜﹐必有定數。乃失則曰「我命」﹐得則曰「汝命」﹐幾忘人己之分矣﹗此盜所以稱「大度主人」也。

顯靈宮道士萬曆甲午﹐河南一方士寓顯靈宮道士房。道士出行淫﹐方士必悉知之。蓋其腹中鬼語也。道士卽致金幣﹐求授其術﹐得之。因用符水於天壇僻地﹐殺一行路小兒﹐取肝﹑心及耳﹑鼻﹑唇尖咒之﹐兒靈爽卽歸道士腹中﹐語世間禍福幽隱皆驗﹐賺取資財無算。一日語道士﹕「某家好女心正懷春﹐適其家人皆出﹐可往也。」一往而交合。其爲語多類此﹐道士甚徳之。忽在市遇其父﹐曰「公非某乎﹐我某也。爲道士殺如此。」道士驚愕﹐莫能禁。父及邏者以聞於東廠大﹐並方士於他郡得之﹐論死置獄。兒猶語腹中曰「勿殺之﹐我益無依也。」大以是授上賞。頃遇本宮他道士於張民部宅﹐云﹕大今敗死﹐術士從未減出﹐可恨也。

浙士人浙一士有奇術﹐嘗爲人招遊西湖﹐麗妓在焉。士貌寢﹐妓有怠容。士據案作符咒之﹐妓首珠蝶﹑金蟬皆化眞者飛去。眾爲解﹐始漸漸飛著妓首。妓猶無所加意。前途呼道旁死人起抱妓﹐妓膽落。眾力爲解﹐死人始撲地。自是妓絕不出。而他妓聞士所在﹐爭相迎款。嘗客某別館﹐與某交最歡。某曰「僕有媵﹐絕憐之﹐而隔於妒悍婦﹐不得狎﹐能爲我致否」曰「可。二日後當自來﹐但不得逾明去。」某曰「惟命﹐幸甚。」其夜果來﹐極歡而去。他日歸以問媵﹕夜來事好否媵大駭﹐曰「安有是事﹗」但其夜履帶自解﹐履底有露痕﹐不省其故。他日復以問士﹐士曰「致形招魂皆能之﹐以嫂子非理至者。某家女鬼﹐生時稱絕美者。凡鬼夜必宿人家檐下避露﹐故能知人家事。期二日者﹐令鬼習嫂子言貌﹐但衣襦絲履爲眞﹐取便得也。露痕者﹐歸未明也。」赴尙書期省中﹐聞浙中一光祿談此。

沈休文女湖州西門外十里許﹐有嚴家墳焉﹐烏程嚴尙書祖墓也。山脈所綰結﹐最深處有娘娘廟﹐莫知所始。廟前野人父子家焉。鋤地至崖石下﹐n然有聲﹐若中空者﹐因結所親窮其境。中空若方室﹐有棺懸焉。棺前幾筵鑪瓶盆盎之類﹐皆是金銀。恣取以出﹐數人暴富。語漸泄﹐因集眾至十六人再入。棺髙四尺﹐長丈餘﹐闊半之。鋸截其一角﹐木香噴鼻﹐仍加大斧。內忽作聲曰「無傷我﹗我修已成﹐將出人間世矣。若所有任爾恣取也。」眾從隙鬩窺之﹐見好女子披霞錦﹐冠九旒﹐儼如王后﹐端坐金椅。益異之。棺開﹐女以纖手揮眾﹐指甲長尺許。或以斧傷其肩﹐無血而肉香﹐遂僕。棺中珍玩金玉充牣﹐眾盡飽所欲出。時萬曆戊子﹐守沈公孟化﹑令袁公光宇微聞之﹐往迹其地﹐猶見屍。以迎風﹐臭矣﹐卽令掩覆。逮眾至﹐皆吐實如前語。而逮時懼以所取爲贓﹐爭棄水中。有「工」字硯今屬袁令﹔瑪瑙簪長五六寸﹐爲女綰髮者﹐今屬某孝廉﹐轉售今禦史大夫沈公。棺內懸銀牌﹐牌稱「此沈休文約女﹐聘梁昭明太子﹐未婚殞命﹐以王妃禮葬。」而休文無子﹐獨此女﹐才貌絕世﹐甚憐之﹐故厚葬﹐傾休文之產。文卽昭明撰。始嚴氏猶爭謂掘其先墓﹐見牌遂慚阻。掘者諸人﹐亦皆以罪死﹑病亡﹐無存者。廟稱娘娘﹐豈以妃故始耶脈所綰結﹐最髙處爲妃陵﹐豈先嚴氏據勝耶休文厚葬爲愛女﹐有欲故媒取﹐無欲無取也﹔諸珍玩沒水與妃靈並滅﹐數無有不窮﹐不窮非數也。嘗讀《前漢書》﹐載某陵殉葬女﹐至魏漢發出猶活﹐說昔時宮中事甚詳﹐給事魏太后宮。事後因太后﹐過泣始卒﹐皆是千年事。由是而觀﹐妃事不足詫也﹗吳寧伯說。

保安州城隍

直隸保安州城隍神最靈感有聲﹐過者發皆爲豎。懷來人可忠者﹐從途中殺一人﹐並殺其所乘騾﹐劫得十五金去。騾以訟於城隍﹐神令捕之。鬼卒誤捕本村施忠者﹐乃其人屠也。挾踝至毒﹐施言無之。旋令騾出證﹐騾言非是。已知其誤﹐於是罪鬼卒。再捕司忠﹐而縱施歸。然其雙足皆損﹐必杖而跛曳始行﹐至今人以爲口實。凡詈人者﹐曰「汝爲城隍挾踝者耶﹗」又﹐一皂旣死﹐見城隍。城隍曰「汝不宜死﹐是馮七也。」亦罪捕者﹐而遣之歸。從神廊下過﹐見其鄰人尢三﹐腹脹如鼓﹐婦劉氏小腹脹如尢﹐各釘一大釘。以語其家人﹐家人覘之﹐其夫婦並無恙。越五月﹐二人皆以脹死﹐不知陰府之加釘也。任二談。

某孝廉乙未有某孝廉﹐羣飲於郊﹐見一婦哭墓歸﹐素笄艷妝﹐絕美。婦乘蹇﹐因棄眾驅蹇從之。及門﹐婦入﹐莫爲計。忽自內一人出﹐孝廉與語﹐其人曰「此婦新寡﹐辭其夫墓歸﹐將適人耳。吾爲某執伐來也。」孝廉曰「幸甚﹗爲我媒﹐當厚報公。」其人曰「然。」因與爲期﹐至邸捨﹐僅出廉值﹐盟已成。其夜婦至﹐下輿﹐諦視之﹐果逢者﹐大喜。花燭觴散且就寢﹐婦曰「君第先寢。」孝廉卽先寢。逾時婦不寢﹐孝廉起問曰「汝何不寢」婦語如前﹐孝廉又先寢。婦見孝廉韶秀﹐又饒橐裝﹐屢寢皆如己言﹐知無他腸﹐因問曰「君有密友否」曰「卽吾同袍塞塗﹐何論密友﹗」曰「妾從君矣﹗」孝廉大詫曰「汝爲予所娶﹐不從何往」曰「非也﹗此賺錢術耳。夫未曉必至﹐逞其無賴矣﹗妾哭母非寡。媒者﹐卽吾夫也。不寢者﹐夫旨也。君但乘夜遷密友家﹐始爲得妾﹐此妾自媒從君也。」孝廉卽如其言遷去。未明﹐夫果擁眾至。見是空室﹐以詢邸主人。邸主人曰「相公夜裝歸矣。」卽羣崩去追之﹐不知所往。婦身是賺具﹐反爲婦賣﹐機中有機﹐亦何矯捷。屢寢皆如婦言﹐本是細微﹐而以此得婦心。此柔道之驗﹐彼壯於﹐其何能以有求﹗吳寧伯說。

諸葛一鳴諸葛一鳴﹐山陰士也。庚午元旦未曉﹐有所適。道遇唱騶者﹐爲貴人而前驅鼓吹﹐若有所擁。漸近﹐貴人﹐金甲神也。士迎問曰「請問尊神﹐前驅擁者何物」曰「今科舉子榜也。」曰「吾固秀才﹐有名否」神曰「無也。君名在下科榜中。」士曰「幸甚。但我貧甚﹐其何能需神能移置今榜﹐實大造我﹗」神曰「不可。𨿽然君遇我﹐亦是有緣﹐請爲公圖之。公見名在移置中﹐是我力﹐第多焚冥錢爲購耳。不然我且得罪。」發榜﹐士名在末﹐上有丹印。蓋數已塡滿﹐皆是外廉取者。一廣文奮爭不已﹐主者割榜末名而以士塡補﹐壓以丹印。其令廣文爭而士捲呈﹐神力也。士喜甚﹐乃竟忘焚錢。餞宴歸﹐見鬼披髮馬前哭曰「我爲君受禍矣﹗」士亦自恚﹐曰「尙可焚錢救否」曰「不可﹗然亦有少助。」士因多焚錢。及上春﹐官鬼來曰「我能助公登第﹐初試七題皆能預報。」士喜不自勝。次試入闈而報始至。士曰「不及矣﹗」曰「公第以文置頭巾內﹐吾獲持不泄也。」士從之。一見朱衣而巾中文墜﹐受大械削籍﹐蓋鬼故相揶揄﹐報前怨也。亦鬼之申韓矣﹗士銳於得而輕於負﹐皆其噪心﹐名旣天定﹐何不少需自忘其有﹐遂亡其有。哲人而愚﹐自貽伊戚。寧伯說。

斯孝廉建昌斯孝廉始赴省試﹐夢神謂曰「臬司掾某爲汝座師。」醒大不樂﹐曰「試何與臬司﹐且掾何爲者。此不捷兆也。」入省訪皂司﹐果有是掾﹐因與往還﹐致殷勤。掾亦不省夢所謂。揭曉前一日﹐監臨以藩司臬塡榜﹐恐匿獘蠹。忽召臬司此掾入。塡名至半﹐忽二廣文爭捲。一曰「斯某卷好。」監臨曰「好。」掾遂塡注。一曰「某卷尢好。」監臨曰「果尢好。」掾曰「已塡斯某矣。」曰「汝知是何斯字」曰「是」斯焉取斯「斯字。」監臨曰「莫非天定。」遂罷爭。蓋掾以往還熟姓名也。其見夢也有故矣﹐不獨其言驗而已。寧伯說。

集慶寺二老人

杭郡集慶寺﹐自宋來有戴老人巾二像﹐爲楊公﹑余公云。昔二人俱有田在南髙峯下﹐所謂九宮八卦者。楊富餘貧﹐余田在楊中不及十一﹐楊因淩之﹐使其無獲。而余自揣力不能抗﹐抱恨成疾。且卒﹐語棺匠曰「棺鑿前後二孔﹐吾必化赤練蛇出入﹐以嚙此傖。」或以語楊﹐楊大懼悔罪﹐卽具壺﹜往﹐願割畝以謝過。因將炙啖病者﹐病者噓气﹐卽有小蛇數十﹐自其喉出﹐取炙﹐而尾尙未成。楊益大懼﹐知果業非虛。卽與余並捐田集慶寺﹐而身就禪誦﹐皆近百歲。旣化﹐塑其像受供至今。楊君見險而止﹐攺悟番然﹐竟結善果﹐眞爲勇決。享祀百世﹐孰得孰失所謂「放下屠刀﹐立便成佛」者耶。日者馬仕說。太白酒樓下鬼濟寧城北太白酒樓在焉﹐有兩人邀琵琶瞽者至其地。瞽者心知其地荒寂﹐不欲往﹐兩人彊之。始達﹐而眾客已行酒。酣謔﹑射覆﹑飛觥﹐取罰如常。第其中有婦作呻吟聲﹐瞽者以細調和輕彈﹐眾皆賞譽。調窮而北曲發﹐雄聲大撥。眾急阻之曰「無然﹗無然﹗」瞽者聲撥猶故﹐室遂寂然。瞢者異之﹐棄琵琶地下﹐徧捫之﹐無人﹐獨一棺而參差其蓋﹐大懼崩出。明發拉眾來看﹐乃婦縊死者故作呻吟。而其家成訟﹐故置此。且參差其蓋﹐以迎檢視者也。鬼新至﹐故羣鬼舉酒相勞也。鬼屬陰﹐故懼雄聲大撥也﹐可以知鬼神情狀矣。李白詩曰「黃泉無李白﹐沽酒與何人﹗」由是而觀﹐沽酒有人﹐何能無白﹗莊生稱死爲南面王樂﹐必其世界同此﹐杜康鬼眞可爲鄰矣。濟寧靳參戎相裏說。

進士郭公京師有進士郭公某﹐守某郡。一日庫掾耳語曰「庫金若干不籍載﹐無知者﹐願以歸內橐。」公取之。而終有嫌於心﹐恐掾語泄。因以他事杖殺掾。亡何﹐生一子﹐甚相憐愛。及長﹐淫傲無度﹐家資廢盡﹐且屢抗父。公怒杖遂之。子回面視父﹐宛然掾貌。公悟﹐與隔居﹐自是不怨焉。李太保維寅先生談。

伍孝廉惇父廬陵伍典﹐字惇父。工制舉業﹐中嘉靖戊午鄕試﹐受知於座師徐公紳。後公巡撫順天﹐延典於官舍﹐俾爲其子師。一夕﹐門戶扃鑰甚固而失典﹐公大驚﹐索之不得。翌日﹐武騎得之隍中﹐臥地气息垂盡。入報於公﹐公命以肩輿舁入﹐湯藥灌之始醒。云「夜將半﹐忽聞有人呼之﹐不覺應聲﹐卽從窗出。初無所礙﹐墮於隍中亦不知也。」自此﹐或半月或半年疾一作﹐久之始愈。家人猶晨夕守之。後爲國子博士﹐歷任至永昌守。兄嘉甫談。

鱉異萬曆己卯﹐嚴州建徳縣有魚者獲一鱉﹐重八斤。一酒家買之﹐懸於室中﹐夜半常作人聲。明日剖烹之﹐腹有老人﹐長六寸許﹐五官皆具﹐首戴皮帽。大異之﹐以聞令﹐令以聞郡守楊公廷誥。楊時入覲﹐命以木匣載之﹐攜之京師。諸貴人皆見﹐皮冠宛然逼眞﹐無毫髮不類。又隆慶間﹐穎川王戶部在通州時﹐一日宴客﹐庖人烹鱉﹐剖之﹐中有鬼判各一﹐朱發藍面﹐皂帽綠袍﹐左執簿﹐右執筆﹐種種皆具﹐刻畫所不能工。戶部自是遂斷此味。兄嘉甫談。

張眞君姑蘇人某僑居京師﹐忽寓書其妻子﹐云「彼中禍發﹐可卽持金帛來相援。」子如命﹐卽日就道。抵京﹐父卽令出﹐恐相株連﹐子倉皇出城。行至張家灣﹐見一官舫且解纜﹐問知爲張公朝覲還姑蘇。子大喜﹐懇求載己﹐舟人許之。納倉內﹐戒勿出。卽告以饑﹐舟人云﹕安得具食但與棗數十枚食之﹐困極熟寢。抵暮﹐舟人蹴起﹐登岸已抵蘇矣。家人咸詫怪曰「汝去家僅一月﹐計程止可到京﹐何遽返也」子曰「昨夕與父相見﹐不知舟何以到此」因道其事﹐其家亦大驚。數日偶至張眞君祠﹐見檐下懸一畫船﹐儼然張灣所見而載己者。細視舟中﹐所食之棗核尙在。其人爲楚荊南道僉憲蔣公夢龍親識﹐卽公所談。公姑蘇人﹐知不妄也。

陶林隱公陶眞人林隱公﹐出陶氏養子﹐婦封一品婦人。歸裏謁其主母﹐拜階下。主母坐不爲動。其從婢皆京師人﹐吐舌下之﹐私語曰「但知我家夫人尊貴﹐更有尊貴者。」其甥胡民表紈F之子﹐豪侈擅一時﹐而逢掖最下﹐士恥入其門。乃與先太史幹奴謳結兄弟﹐偶重賂先太史。暱客殷姓者﹐屬爲其子求婚。先太史大怒﹐見與殷子書有曰「椎埋宄類﹐圜＿狡童﹐擬倫於犬豕﹐比徳於伶優。一旦以干沒而致多金資﹐營苟以騰髙貲﹐自醜卑流﹐仰攀華冑。育女猶之居貨﹐行媒等之貿絲」云云。可謂峻矣。陶氏有廉訪﹐始成進士﹐以宗生刺謁眞人。旣而悔之﹐陰賂得其刺。眞人久而覺之﹐但曰「自後不必刺也。」凡此皆可以識先朝之風。眞人卽非士流﹐而其在裏黨﹐謙抑損退﹐居炎炎盛寵﹐若在冰壺。流膏散潤﹐未嘗以气力加人。今盤石橋﹑三臺河橋﹐皆其所建。罄金萬計﹐利澤不小。形家者言﹕郡城脈斷而復續﹐以二橋故。今文獻漸盛﹐則其功不但利涉而已。世廟龍升﹐漫加削奪﹐罪及朽骨﹐時論大乖。今鄭尙書《讀書錄》褒崇有據﹐可見國是。

本朝異擢徐興祖﹑井泉俱以廚役授光錄卿﹐杜安道﹑洪觀俱以櫛工官太常卿﹑禮部左侍郎﹔李考省太常卿。又﹐鄧常恩﹑趙王芝﹑淩中俱以方術進。顧由巫師官太常卿。蔡春﹑王興宗皆皂隸也﹐官至布政使。萬祺本吏員﹐以推命官至太子少保工部尙書。金忠以卜術官至兵部尙書﹐贈少師。袁珙以相術官至太常寺丞﹑贈少卿﹔子忠徹同術﹐官至尙寶少卿。許紳以醫術官太子太保禮部尙書﹐贈少保禮部侍郎。蔣宗武通政寺通政。施欽﹑仲蘭﹑李宗周﹑張鑾﹑徐偉俱以醫得官。禮部左侍郎湯序﹐右侍郎康永韶﹐俱以天文生授。

姑蘇斗者姑蘇斗者甲毆乙且死﹐而揣其必死﹐乃其家勁敵﹐因稱暴病﹐走馬延醫。醫至已死﹐陳屍聚哭﹐祭奠如禮。始二家互訟毆死﹐至是兩死相當﹐遂罷訟。越數歲﹐憲府小掾適他郡﹐嵚岑深山中﹐見甲披裘踞坐﹐醉聽農歌﹐以爲非耶﹐睇視是也。歸向憲使偶言狀﹐憲使曰「此吾未了事。」卽令小掾懷檄文潛往﹐以其地邏卒捕得﹐猶謂非也﹐拷問始伏罪。復訊屍所自﹐乃其客爲謀﹕命奴某某掘某家新葬父屍。眾亦欽服。甲罪極刑﹐株累益眾。屍向已歸定﹐某亦執紼﹐客不知其親也。某家貧﹐得美棺厚殮﹐兼得善地﹐樹成林﹐塋隧甚治﹐惟更題墓石稱已親焉。段秀川談。甲巧矣而不泄﹐客與諸奴皆田橫客矣﹔匿課山滅影﹐而必出就太戮﹐天下嗜巧也。故曰﹕死病無良醫。

王京兆靑烏術王京兆微時﹐夢人授以一書﹐曰「讀此可衣緋﹐不然衣綠耳﹗」翌日果於道旁拾一書﹐乃《靑烏家言》。熟玩之﹐進以其術顯名。謁選得鈞州佐﹐襄王詔視地﹐不得﹐以請於朝。文皇正思得異術﹐召見於房山。上指示所得地﹐對曰「此公侯地耳﹗且山脈未止。」更扈從至窶十郎故宅。奏曰「萬馬騰空﹐下眞龍穴也。」上從之。今長陵是也。第欲去前小阜﹐曰「恐妨皇嗣。」上曰「無後乎」「非也﹐但多庶出耳﹗」上曰「庶出何妨﹗」遂不去。今諸帝爲後生者絕少。官拜大京兆。

思屯乾道人萬t﹐金陵人﹐遊方外﹐談長生﹐常爲人箕卜﹐請則呂仙必至。一日﹐箕語﹕「有客至﹐其人業卜﹐可咨之﹐果得焉。」故又業卜﹐以是糊口。隆慶庚午﹐t得風疾﹐左臂不仁﹐出必以杖。忽逢一道者呼t名﹐t頗怪詫。已住杖與語甚悉﹐曰「吾能醫爾矣。」因令t疾行。t曰「不能。」道者略引以手﹐便能行。又以手上下捫﹐衣內宿苦盡除。t大感悅﹐伏拜問姓名及其家﹐曰「汝向淸元觀問思屯乾道人便識矣﹗」t歸﹐遇故人毛儔者於門﹐驚問其故﹐t道所以。毛賀曰「公遇仙矣﹗思者﹐絲也。系屯﹐純也。乾者﹐陽也。乃是純陽呂祖也。」至淸元謁塑像﹐正與所見合。t言呂祖年若四十餘﹐白晰長髯﹐靑唐巾﹐玉色道袍。袍有二綻處﹐暗寓「呂」宇。手常杈而不放﹐置向胸前後﹐亦是「呂」字。可謂奇遇矣。亡友盛仲交談。近年人家畫純陽像多仿此。

石匣雙鴨地江右有大姓鄧某﹐好延接靑烏術。有一客卜得大地甚吉﹐乃在豪家池中﹐必不可得。因畫策收布數百匹﹐往鬻他郡﹐故若跌者﹐盡墜池中。走詣豪家﹐乞地曬布。復謂不可往﹐囑暫貯之﹐久不往。而豪家漸貧﹐布耗盡。度其盡始往﹐則無可償﹐因下說詞﹐以池歸己﹐爲灌圃資。券成﹐則挹水﹐掘數尺﹐見石匣。匣中有二鴨﹐一飛去﹐一爲掘者折足﹐卽葬匣中﹐實土成墳。豪家不得爭﹐鄧氏頓貴顯。第代有跛者一人。至今稱「石匣地」云。資敬談。

卷二

浙榜三公弘治壬子科﹐按察副使端敏胡公﹑副都禦使忠烈孫公﹑新建伯文成王公同榜﹐皆浙人。寧藩之變﹐胡公發其謀﹐孫公殉其節﹐王公成其功。然當在棘闈﹐有爲大聲者曰「三人做得好事﹗」莫測其故。後始驗﹐爲寧藩發也。前固皆定矣。此榜得人﹐亦何其盛。

王襄毅公王襄毅公悅廷試時﹐疾風吹其捲起失之﹐因乞他捲成文奏之。登第後﹐琉球國得其捲﹐遣使入奏。張岷峨談。

王進士琳王進士琳﹐廬陵人。其尊人朝奉與無爲院僧祖琳善﹐一日假寐﹐見琳入室﹐而其家方弄璋﹐亟遣人詣院﹐琳已入寂。琳左指少缺﹐兒亦然﹐因名琳。十八領鄕薦﹐攻年登第﹐官州牧。嘉甫談。

王文成公王文成公常遊一寺。見其院封鎖甚固﹐欲啟之。寺僧不可﹐曰「中有定僧閉五十年矣﹗」文成竟發視﹐見龕中坐一僧﹐儼然如生﹐貌酷像己。旣而見壁間一詩曰「五十年前王守仁﹐開門原是閉門人。精靈剝後還歸復﹐始信禪門不壞身。」文成曰「此吾之前身也﹗」悵然者久之﹐遂建塔葬焉。古言聰慧士多自般若中來。若《冷齋夜話》載﹕「王方平是瑯e寺僧輪化。」公孫《談圃》載﹕「馮京是五臺僧。」《癸辛雜誌》載﹕「眞西山爲艸庵和尙。」《捫虱新語》載﹕「蘇東坡爲五戒禪師。」皆從禪慧。嘉甫談。

天臺盧公黃郡守盧公浚﹐字希哲﹐天臺人﹐弘治間履任。誕日坐堂上﹐偶假寐﹐夢出一字門﹐至織染橋東﹐越數家﹐有嫗饌己。中有餈耙﹐厭飫而返。及覺﹐唇吻間猶滋香膩。密令掾隨所夢偵之﹐見老嫗設俎奠其亡夫﹐而哭甚哀。肴有餈粑﹐蓋謂其夫生所嗜也﹐亡三十二年矣。公之齒正與數合﹐而誕日乃其忌辰。掾還報﹐大異之。召嫗來﹐正夢所見﹐贈金一斤﹐仍爲經紀其家。已罷守歸十餘年﹐忽招親識宴會﹐更與妻﹑子諸孫痛飲至日晡﹐又自沐裕更衣而出曰「我今復爲酆都守﹐卽有冥卒擁輿而去。」遂气絕﹐年僅四十餘。然在黃已稱神明。此靈公之所爲靈歟﹗

範殿元範公平麓爲國子時﹐赴京鄕試﹐將送者皆集。舟甫發﹐忽一喪舟至﹐哭甚哀﹐眾爲不歡。忽又一舟至﹐載一麗妓。眾邀至﹐屬以侑觴。曰「前三年此時﹐有客上京﹐奴得事之﹐問爲誰﹐曰﹐記是徐瑤泉者﹐尙不知已首捷也。」眾爲鼓掌大噱﹐舉觴屬公﹐酣飲極歡。曰「兆定矣﹗」是夜﹐公臥舟中﹐夢入廣寒宮﹐老桂輸囷﹐飄香散采﹐爲嫦娥者千百輩﹐皆齊聲歌曰「絲綸閣下文章靜」四句。旣醒﹐知其爲吉兆。而眾皆聞天香﹐經日不散﹐是科果成殿元。極鑾坡之選﹐泥金報日﹐夫人訃音已至﹐續娶吳夫人﹐小字紫微。李長卿談喪舟以凶兆﹐妓舟爲吉兆﹐月娥之歌已及佳偶﹐而皆驗若左券。是孰使之然哉事皆前定﹐夢固不虛矣。

申殿元壬戌前一歲﹐武昌屠者夢天榜狀元徐時行也﹐隔江卽吾裏。一生同此名姓﹐屠者物色得之﹐勞以羊酒﹐月貽供養﹐曰「相公必是狀元﹐異時無相忘。」生才下中﹐大悅﹐遂猛進學過當﹐榜發﹐乃姑蘇申相國時行。始猶徐姓﹐而生以病進學﹐嘔血卒。先伯氏爲相國同榜進士﹐嘗向相國言﹐爲絕倒。

胡若虛胡秉實宇若虛﹐武昌縣人。昔者子死而身亦死﹐但心微溫耳。後數日蘇﹐曰「將錢來給送者。」其家問故﹐曰「始兒去﹐吾逐之極遠。兒漸作異狀﹐非吾兒也﹐反唾我曰﹕」汝逐我何爲「因轉身坐一橋上﹐見小兒無數。內一兒日﹔」我借住汝家幾年﹗「一兒曰﹕」我借住汝家幾年﹗「視之﹐皆其殤兒﹐益恚恨。忽一叟來﹐乃其所親亡者﹐驚曰﹕」公何得至此﹐當不還矣﹗今當引汝見閻羅王辧之。「閻羅王檢簿曰﹕」汝某郡別駕﹐壽幾何﹐有四子皆晚得﹐今尙未也。然汝誤來。「卽令馬卒送之歸。當來時﹐叟借與錢﹐期見償﹐書字馬卒手上﹐恐忘之。」而公從其屋天窗轉至牀頂上躍下﹐索錢勞卒﹐亦償借錢﹐陰司亦貴此阿堵耶公今爲南康安義縣廣文﹐甚有聲譽﹐而子壽皆若如其言﹐特未盡歷耳。公自是絕不念子。彼不壽﹐皆「借宅子」。東門吳子死而不哭﹐其以是耶

林九姑閩古田有喬松﹐松下有祠﹐神曰林九姑。樹固輸囷成林﹐而柯九出。曰九姑者﹐亦托名耳。祈禱者雲集﹐靈應如響。毛秉義者﹐自福淸來﹐貧不能歸﹐求濟於神。或謔之曰「汝能償神貸汝」義曰「可。」卽書券字置案上。翌日﹐松枝上有羅綃裹懸金數九十。義得﹐大喜過望。持歸﹐數年息千倍饒裕矣﹐而忘償。姑忽以聲至其家見索﹐起居飲啖皆如人。義但盛供具﹐爲枝詞軟語而無償意。姑曰「不償吾金﹐恐貽禍在胤子。」義有子九歲﹐卽潛匿其師家﹐戒勿出。姑曰「兒安所匿顧兒無罪也﹐吾但焚而居。」義復戒室子﹐甚爲之備。數日火起羣坐中。義有叔曰孔墀﹐亦在坐救焚﹐姑告之曰「相公貴人也﹐公家安得有負義人如義﹐曾不念資所自來而久負至口是索﹐又不與。吾非欲奪其所有﹐還其所本無耳。」自是義貧如洗。孔墀成甲戊進士副戶部尙書郎。莊靜甫談。鬼﹛其室﹐而匿子防火﹐可謂頑冥。故曰「利令智昏」。負心人常有﹐未有敢負鬼者﹐其得禍固宜。

葉諫議諫議葉公﹐亳州人。常乘傳已過某邑﹐適一奴後至﹐嗔丞慢己﹐相詬﹐遂擊丞死。公聞﹐杖奴百﹐恨恚不己。己家居與客對奕堂上﹐而其夫人當娩﹐童子忽呼﹕「丞入臥內﹗」以常識丞也﹐公聞疾入﹐亦若有見。而子果生﹐穎秀異常﹐公甚憐愛之﹐第胸中常懷怏怏﹐然絕無他異﹐獨好撻奴甚毒﹐曰「必殺此傖公。」知者陰遣奴遠避他所。已﹐兒成進士拜令﹐而臂常好佩一鐵環。知者以爲諷﹐曰「但覺其快耳﹗」一日﹐遇奴於途﹐下輿以環擊奴死﹐自是不喜佩環。蓋擊丞死者﹐奴臂環也。薛公儀談。

沈純甫禦史大夫秀水金少司馬禦史大夫沈先生﹐當歲丁丑﹐以比部郎與平江文先生抗疏。極論相居正宜終制以正倫理﹐不必以阿比爲恭。忤旨受庭杖﹐不死﹐先生得戍嶺南神電衛。神電方被兵破殘﹐因僑寓其傍邑陽江。陽江有故光錄少卿劉f子淮宅一區﹐以嘗屯聚蠻兵﹐而蠻兵中疫死者數十百人﹐以故爲厲魘人﹐不避白日﹐而積穢不治已久。忽淮丘嫂夢羣鬼語曰﹕避去避去﹐中朝直臣至矣。淮因大爲除滌以俟。是日先生果至﹐卜居焉。自先生卜居﹐影響皆絕﹐居甚安之。然其里人常唾淮曰「柰何以鬼宅舍客」淮語丘嫂夢﹐輒又錯愕異之。居年餘﹐先生以相柄政﹐返無期﹐更於他處築借山亭爲終焉。計行李始出﹐而淮家女奴有爲鬼殺者。其地土俗益嚴事先生。癸未先生始賜環。姚叔祥士談。

諸長公贈吏部右侍郎兼翰林院侍讀學士諸公宏﹐字文重。公常行賈江淮間﹐一日載過鄱湖﹐忽盜駕大來﹐其魁持大纜躍入舟綴之﹐而羣盜且魚貫入。公亟斧斷其纜。適風徑疾﹐不交睫阻隔百里矣。盜魁失勢﹐叩頭請死。公握手起之﹐曰「登舟卽吾客﹐豈相扼哉﹗願以卮酒爲壽。」卮酒具﹐盜泣曰「幸不以頭血濺公﹐胡臘毒爲﹗」公卽自浮大白﹐而盡其炙﹐曰「安有G人羊叔子哉﹗」盜益大喜﹐相與豪飲﹐罄數日歡別去。越數年﹐客維揚﹐渡江中流﹐復遇盜躍入舟如曩時。公斧其纜﹐鏗然有聲。視之﹐鐵也。羣盜o集﹐將甘心焉﹐其一人驚視公曰「而非諸長公乎厚徳久不報。」麾其黨羅拜。公熟視之﹐卽鄱湖盜魁也。於是拉公過其舟﹐大置灑相娛樂﹐贈金千。公以死卻不受。

諸國用諸公宗弼﹐字國用﹐文重公第五子也。嘗以賦役渡錢塘江﹐見人溺江中﹐公極力救之﹐遂獲全活。夜夢神人語之曰「汝命當天﹐而好行陰徳﹐宜有食報﹐今與汝長壽。不我信者﹐以出髭爲左驗。」覺而頤頷癢甚。公故無髭﹐辰興美髯勃然。人大異之。其後家日充拓﹐伯子美官聲﹐季溢文譽。飲啖兼人﹐蕭然人世﹐八十餘始卒﹐皆見其家傳。夭固命也﹐而尙以陰徳增益﹐是徳勝於命﹐而人可回天矣。古稱易鼻﹐今則長髯﹐造化之微﹐權常自泄發。

卓明卿杭郡塘西卓明卿﹐刻藻林者也。其尊人卓公﹐以鹽商於維揚。母金十萬﹐歲得子十之一。然好衣褐﹐獨持歸若窶人然﹐亦大賈習也。至河滂﹐舟師利其資﹐殺公岸上﹐以薦裹屍匿葦中﹐而棄舟歸﹐卒然爲巨室。明卿母屬明卿徧尋父不得﹐至河謗﹐日困石尢﹐因焚楮船頭﹐蘄反風﹐而火然岸葦﹐濕薦裹屍出焉。視之﹐乃其尊人。已二載﹐面如生。因載歸﹐詢諸舟主人﹐因得前舟師﹐密訟已。急捕﹐一訊而得。爲巨室僅十之二三﹐而數千金尙瘞其家﹐皆以歸明卿。舟師罪死。又明卿家居﹐有稱綈騎捕之者﹐明卿揣知其誕﹐然勢不得匿。出曰「公等何爲」曰「以其不足﹐分公有餘耳﹗」明卿恣其所取﹐皆大鏹。旣挾﹐送之遠﹐罷歸矣。卓氏大家﹐其事易聞﹐前捕者已四集皆獲﹐而鏹悉歸卓氏。沈泰履談。

王世名兪氏

王生世名﹐武義人。父良﹐爲其族俊毆死。已成訟﹐而傷暴殘父屍﹐復自罷仇。從族尊者之議﹕割畝以謝﹐則受之。而歲必封識其畝值藏之﹐人不知也。仇以好來﹐亦好接之﹐不廢禮也。而己陰鑄劍鏤﹐曰﹕報仇自佩矣。其繪父像﹐亦繪持劍者在側﹐則己也。人問之﹐曰「古人出必佩劍也。」凡四五載﹐得遊泮而兼抱子矣。始謂婦曰「有此呱呱﹐王氏之先不餒﹐所以隱忍而至此者﹐正有需也。今固死日﹐上有太夫人﹐下有嬰兒﹐責在汝。」遂仗劍出﹐斬仇頭於蝴蝶山下。歸拜母曰「兒死父﹐不得侍母膝下矣。」盡出其所封識之值及劍﹐自造縣請死。是日﹐邑中無不人人發豎者。尹陳君傷之﹐令且就閒室﹐以聞於諸大吏。諸大吏以屬金華尹汪君決之。汪君廉﹐得其狀﹐益用惋悼。曰「法必視其父屍﹐父傷重則子罪緩。」蓋欲生生也。生曰「始惟不忍暴殘父屍﹐故自死﹐不然仇死耳。豈有造罪彌天﹐而復失初志者﹐何愚也。今日宜自殺﹐造邑庭來受法耳。但母恩未斷﹐蘄歸別母。」汪君縱之歸﹐而身隨之﹐猶欲伸法如前議。生友兩邑諸生數百人﹐皆慫恿之曰「必如議乃生。」已不食﹐觸階死矣。兩尹皆爲下泣﹐諸生哭聲震天。當生飲恨於嘻笑﹐而誓必死也。他人不知﹐婦兪氏獨知之。曰「君能爲孝子﹐妾能爲節婦。」生曰「女子何易其言耶」婦曰「安見女子而非男子者﹗」及生且死﹐己欲從地下﹐生曰「已屬汝堂上﹑裹中矣﹐何死爲」婦曰「爲君忍三歲。越三歲﹐非君所能禁也。」逾三歲﹐婦果絕食死。始其家欲以生柩歸窆﹐婦不可﹐至是以雙柩出合葬焉。直指馬君以其事聞於朝﹐至下旌門之詔﹐詔曰「孝烈」。汪君大受爲予郡人﹐《孝烈傳志》甚悉﹐微病其繁腐﹐乃予爲之傳。有爲別議者曰「俊爲世名從兄﹐無可殺理。而辧之者﹐是皆辧乎其所不足疑也。仇在父﹐安知兄。生之處此極難﹐必於是義始盡。子者﹐親之支。非固不忍暴父屍﹐而忍自殘親之支者。婦其激於余風者也。」

桐城女安慶桐城縣東門西門各有女中痘死﹐年皆十餘歲。東門之女謁冥司﹐冥司檢簿曰「汝祿方始﹐未應死。」遣之還﹐而屍已焚毀。復以告冥司。冥司曰「柰何」鬼卒謂西門之女屍未毀也。冥司檢簿於西門之女﹐曰「是宜死者。」因令借其屍還魂。西門之女死久復活﹐其家喜過望。而女羞阻﹐不知爲誰﹐惟憶其父母於東門﹐欲往從之。東門之家聞之﹐迎以歸﹐宛然故情﹐而非其女貌。西門之家亦不欲棄女也﹐以訟於邑。景陵周諫議時爲邑令﹐判曰「西家女身﹐東家女魂﹐二家收養而共女之﹐情理其安矣。」於是二家女之。及其於歸﹐爭治奩具﹐而婿腹兩坦焉。景陵閔思學談。

井陘憲副周公後以閩參藩謫大名令﹐有素所歡浙江某公﹐爲井陘道憲副﹐屬公曰「大名有匠某死﹐乃予前身。而其妻子﹐予前身妻子也。尙能記憶之﹐君爲我探其家有否」公詢之﹐匠死日﹐乃某公誕辰。而妻子尙在﹐因令其子往謁某公。猶居之衙中﹐贈二百金爲養母資。閔思學談。

許巡檢女上官守﹐弘治壬戌雲南巡按使者。宿某驛﹐明燭獨坐﹐忽聞窗外有爲女人聲者﹐吟曰「月夜懸金鏡﹐春風r錦帆。江花如有意﹐飛點繡衣衫。」又曰「旭日轉洪鈞﹐園林萬樹新。畫屏朝弄色﹐彩檻夜移春。巢雀俱堪托﹐人家盡不貧。獨憐寒谷底﹐黃葉尙凝塵。」公大詫曰「有是哉女乎﹐何以至此」女曰「妾非人﹐有沈冤欲訴耳﹗」公令前﹐卽跪燈下﹐泣曰「妾欽州許巡檢女也。五年前從父赴任﹐至此驛。驛夫悅妾貌﹐毒殺父﹐犯妾。妾固不從﹐羅巾縊死。屍猶瘞園中﹐淺土才覆面耳。惟大人憐察。」忽不見。明發﹐公集驛夫庭下﹐曰「五年前有許巡檢負重罪逃至此﹐有能捕獲者厚賞。」一卒曰「曾有人殺之矣。」公大怒曰「殺者卽汝也。」一訊卽吐實。發女屍園中﹐面如生。命具棺殮移葬之。而械囚具奏﹐斬於市。黃生談。

冰瑞正徳戊寅冬﹐駕幸維揚﹐河冰方合。上問冰何時解﹐權彬對曰「立春後始解。」然尙有旬餘日。上曰「春迎之卽至矣。」卽命迎春於揚之東郊。明日百花盛開﹐河冰盡泮。萬姓駭觀﹐歡聲動地。

張大理守一張守一嘗爲大理少卿﹐甚多平反。忽一白頭老人詣前拜曰「某非人也。明公所出之囚﹐爲某之子。倘有可用於幽﹐願爲結艸。」會詔賜脯﹐城中縱觀﹐偶見一處子傾城姣也﹐悅之。前老人卽在傍曰「是可得也﹐但不可久耳。」遂營靜處﹐沒帷幕俟之。少頃﹐女至。驚曰「此何地」老人紿曰「此是天上。」守一與款狎。至七日老人來﹐掩女目送去。始蘇。兄嘉甫談。

張學士益土木之難﹐張益以學士從死。後四十泉年﹐其子侍禦印馬北邊﹐道經土木﹐設俎奠哭。夜忽夢父衣冠楚楚﹐曰「汝紅沙馬可與我乘也。」旣覺異之。忽報後乘紅沙馬暴死。及歸﹐以語故父老﹐故父老臼﹕「汝父從駕時﹐所乘紅沙馬也。」嘉甫談。

幹雨國朝徐州有王忠政者﹐死十二日復蘇。家人問之﹐曰「我非死﹐初見一人引臂相招﹐謂天公召汝行雨。指顧間﹐忽見左落千隊﹐右落千隊﹐五方色甲馬各一般﹐小項瓶中貯人間水一般﹐如馬牙硝﹐謂之幹雨。雨隊在前﹐風車在後﹐行雨已畢始得還。」兄嘉甫談。

錢飛洪武乙卯﹐南畿禦庫錢忽飛出﹐側立於民間屋瓦上。家家各以竹篾穿其孔﹐或得一二十文。又一日﹐廣積庫銀﹐每錠重數百斤﹐亦穿庫屋飛出﹐莫知所在。久之﹐有一書生夜行﹐見田中光起﹐異焉﹐就其地標記而去。明日尋標﹐掘土尺餘﹐見白金一錠﹐大不能舉﹐歸約十八人﹐並力舉之﹐上有「廣積」字。眾分不得﹐以聞於官﹐官以聞上。上曰「此銀已失三塊﹐此塊天賜儒生者也。」卽命賜之。其同掘者命給傭雇錢而已。嘉甫談。

林春澤福州府致仕知府林春澤﹐年一百四歲始卒。其子侍郎應亮﹑孫提學副使如楚﹐皆以終養。早致仕﹐春澤正一百時﹐院道爲建「百歲坊」。春澤率子及孫徧拜以謝﹐行走如飛﹐禦女不減少時。應亮亦八十餘﹐飲食﹑男女如其尊人。

周文定公國朝周文定公洪謨赴公車日﹐舟泊邗江﹐夜見一人謂曰「子前程萬里﹐終身淸要。」公問﹕「君何人」曰「吾友鶴山人也。姓丁﹐家維揚。」公官南京翰林時﹐以詩訊維揚守三原王公恕﹐曰「生死輪回事杳冥﹐前生幻出鶴仙靈。當年一覺揚州夢﹐華表歸來又姓丁。」王得詩甚訝﹐集郡中耆老誦之。羅文節公曰「友鶴山人名鶴年﹐乃丁宗啟之父。父官武昌﹐遂家焉。伯氏登進士者三人。友鶴獨恬然布素﹐以詩名家﹐元末避兵於定海。賊平﹐復還武昌。」王以此復公云。

胡泰母河間衛千戶胡泰母死十年﹐父再娶。弘治己酉忽夢母曰「我已托生爲雌雞﹐毛色黲黃﹐明日爲屯軍之贄﹐來汝家也。」及旦﹐泰外出﹐果有屯軍攜雞來者﹐家欲烹以享軍。雞作人語﹐曰「勿烹我﹗待泰兒還家。」人以爲怪。俄而泰還﹐雞繞泰喃喃敍其家事甚悉。泰涕泣告父畜之。旣久﹐飛啄後妻﹐詬訾不已。泰出﹐後妻遂入炕下撲殺之。豈人雞尙相妒乎

閔思學閔公思學嘗從術者﹐得己前定數一紙﹐系刻定婦某氏﹐妾某氏及庚甲﹐皆合。又云生子者王氏﹐久亦忘之矣。妾妒悍之極﹐室無敢畱者。後以送李太史母匡夫人喪﹐至雲杜太史第﹐本建孝廉執公手曰「公生子已失盛年。室有妒妾﹐將遂己乎孤爲君圖之。」語未竟﹐會赴哀奠去﹐旁一人曰「吾願執伐。」實謾談耳。公歸﹐卽以赴貢試於郡去。適有婦新寡﹐其人果執伐﹐與其家戚驅馬送來。入門無因﹐無不訝然。婦問誰氏﹐日「王氏」。婦忽憶前定數所云﹐大悅畱之。妒妾日夜罵辱不已。久之﹐公歸。居數月﹐與氏接不二三。復當之郡﹐戒其婦曰「氏旣不能安﹐勿以階禍﹐可送之歸。」會有富室叟求之者﹐婦卽許諾。氏且下堂﹐曰「妾有孕二月矣。」妒妾大以爲誕﹐逐之益急。婦不能爲計﹐氏竟去。其家子婦﹑孫婦成羣﹐皆以姑﹑太姑尊事之﹐大安。第俗謂外孕生子﹐不利門戶。叟撫其腹漸彭彭﹐以爲嫌﹐欲送之歸﹐而無可受。久之﹐妒妾之女納﹛﹐徧徵女戚。適有剩騎潛令人招氏﹐以爲未必來也。騎到而氏已至。居數日子生﹐充閭之賀幾傾邑裏。逾月﹐氏竟不能畱﹐復歸富室。兒無乳﹐有僕婦生子﹐僕曰「主人子所天。」令婦去其子而乳兒。妒妾之珍其子﹐無異於婦兒。育於二母﹐不知誰非母也。今十餘歲矣。卽思學自談。氏來非有堅盟也﹐子生非有顓夜也﹐生未有地也﹐乳未有人也﹐皆從齟齬中輳合﹐而皆出於無意。其最異者﹐能使妒母如母﹐是何由而然哉所謂百順之聚﹐非與﹗氏不母其子﹐而姑於他室。瓜瓞無根﹐桑有寄生﹐又皆不可曉也。吾觀思學長者﹐丰下有後﹐而又徵以前定數書﹐兒必昌閔氏哉﹗

戚大將軍大將軍戚公繼光﹐其夫人威猛﹐時暢軍機﹐常分麾佐公成功。止生長嗣一人﹐亦善戰﹐置在前隊。軍法﹕反顧者斬。偶與敵戰敗﹐反顧﹐公卽斬之。於是將士膽落﹐殊死戰﹐復大勝。夫人以是不無少恚﹐而妒亦天性。公每入幕﹐目無旁矚。或教以置妾別業者﹐果匿數姬﹐生三子。夫人每握刀突至其地﹐絕無影響。蓋於曲房通別室﹐其扉墻磚巧於合縫﹐見墻不見扉﹐惟公獨入之耳。久之﹐以一子托言某孝廉子﹐丐以繼嗣。卽令孝廉處以西席。夫人大安之。一日﹐念無子涕出﹐有小妮子發前事。夫人大怒﹐納兵往攻之。而一卒不令出﹐恐有泄者。孝廉急屬一力逾重墻報公。公詔諸將問計﹐或曰「願姒死迎敵。」或曰「早避之便。」公曰「皆非也。」乃自袒跣跪逆夫人﹐諸姬披髮席稿﹐各抱其子請死﹐而請以子賞刃。夫人令抱兒起﹐皆送還家﹐曰「首禍是老奴﹗」令杖之。公卽伏受杖數十。門外將卒喊聲大舉﹐乃已。捶撻諸姬最毒﹐罷歸。由是公不得輕出。陰與諸姬絕﹐令盡篋其所有﹐各從所適。諸姬計曰「棄妾非主人意﹐何忍爲之」乃輕裝適他郡﹐披剃爲尼﹐匿女僧家﹐梵誦至十餘年。夫人歿﹐始歸﹐各擁其子。然諸子﹐始夫人皆子之﹐亡恙。閔文學談。

鄭澹泉尙書鄭尙書曉七﹑八歲時﹐啼哭無休﹐日欲尋前生故處﹐不得。及長﹐乃語人曰「我本浮屠氏弟子﹐吾師面貌及寺宇井竈咸能記憶。」自幼至老不迷。故平生喜釋道﹐終日瞑坐﹐年七十餘。一日杜門獨處﹐不令一人在側﹐偃然長逝。

龐瀾子龐瀾子﹐任丘人﹐中嘉靖己未進士。生子甫能言﹐謂其家人曰「我浙江某邑某貢生也。赴京聽選﹐忽被人將小轎扛至於此。」家人驚異。一日抱至門前﹐見一人過而遽呼曰「汝爲我裏中人某也。」其人駭愕。及詢其妻子﹑門捨﹐城郭﹑牌扁﹐一一不差。後十歲始漸忘。

髙科子長陽髙科素無賴﹐命其子鬻假髻於市。不售﹐責子過厲﹐子縊死﹐科哭之痛。後復生一子﹐尻上有紅筋隱起﹐成「山西陽城縣周吉」七字。科每哭﹐其色愈明。事聞於邑﹐邑令取兒視之﹐果然。嘆曰「周吉惡人耶﹐不當復爲人﹔善人耶﹐不當爲髙科子。」事在隆慶間。

莊越子九江莊越有子﹐五歲能作對。一日攜之看春﹐人有出對曰「牛頭山」﹐卽應曰「馬尾水」。亡何﹐墮井死。是日﹐彭澤有孕婦夢一兒曰「我九江莊越子也﹐因墮井死﹐今爲汝子。」次日果生男。後使人訪之莊氏﹐果然。

楊老人宜都令蕭陽北上至裏河﹐見舟人罵其子﹐子應聲曰「我非爾子﹐安得罵我」舟人喧詬﹐蕭呼來向所以。曰「我某閘老人楊某﹐向因忤主政某﹐被責甚毒﹐魂驚入客袖﹐才食一棗﹐不覺生在舟中。實非舟人子也。」因言其妻子某某。更召而問之﹐妻尙存﹐有妾已適他室。因謂妻曰「我存日有銀四十兩埋牀下。」掘之﹐果然。

某明經某明經滇南人﹐寓京過一鬻珠者肆﹐其人設小餌啖之﹐曰「明晨來看珠。」至則其人迎謂﹕「可往寒家也﹐有好珠矣。」卽呼輿輿生﹐自驅蹇先之。凡七八里至一大第﹐堂樓整嚴﹐最後一院門開﹐有少婦出相迓﹐門卽閉﹐其人亦出矣。生錯愕不知所爲。然婦異艷﹐笑曰「無傷﹐但相娛耳。」內僅一婢﹐食餌皆從外遞至﹐三人分食之。婦亦有期﹐應呼出﹐若往侍其主人者。居已半載﹐竟不省誰氏。一日婦舉酒屬生﹐泣曰「君歸矣﹐前途善自愛。皮箱二﹐有少物相贈。」生痛哭﹐夜出至堂皇。適主人張筵設樂﹐金貂滿座﹐生皆不夙聞。乘鬧雜出﹐至門﹐已有輿卒負箱者在焉。卽馳之﹐至大明門街﹐止箱在地﹐輿卒皆逋去。夜漏尙未久﹐生念某家可往﹐獨箱無負者。忽二人出﹐與負箱抵某家。二人置箱其地﹐又去。某家見大駭曰「公家人謂公已死﹐歸矣﹐公人耶鬼耶」生告以故﹐某家益大懼。慮及禍﹐不爲客禮。尋大第珠肆﹐皆不可識。驟爲歸計﹐發箱皆婦衣襦﹐縑綺精好﹐鏹金百﹐足爲資斧。歸滇歲餘﹐思婦不已﹐卒。大第必貴人別宅﹐婦必以避妒出。或爲借種子計耳。然機甚微﹐而情亦篤。假假奇妙﹐如羚羊掛角﹐非哲婦不至是。生非獨以今爲口實﹐曰﹕何不往鬻珠者肆是未知禍水。而孫鵬初能道生姓﹐字其所識。

潘四郎烏程潘四郎肄業南雍﹐恃橐裝﹐淫放無度。來時嗔其家臧奴常諷己﹐盡棄之。別買四僕﹐皆諛佞無籍。一僕婦有容﹐卽以己婢委僕﹐而納僕婦。於是僕婦婢皆怨。因殺主而衣以婦人衣﹐取其首足並橐裝逃去。明日主宅者以聞官﹐謂潘四郎殺婢逃避。故捕者只求四郎而緩僕。經半載不獲。一日獲其一僕於姑蘇閶門﹐因並獲三僕及婢及僕婦於紹興諸處﹐始知屍卽潘四郎也。時大司寇五臺陸公親爲讞決。

沈石田畫吳縣令某甫下車﹐欲得好手畫一牖屏﹐左右以沈周對。蓋惡其名盛又布衣耳。令不識周名士﹐輕召之﹐不至﹐大怒﹐必逮至加辱。諸公力請始罷。已﹐入覲吳匏庵寬太宰也﹐首問石田先生安否令漫對曰「安。」意必是公卿。出以語人﹐人曰「此卽召畫牖屏不至加辱者也。」令大懼且慚。歸卽函金幣款門求畫。沈卻金幣﹐贈畫一幅﹐乃樹下立一官人﹐若爲傖父故態。上題一絕﹐亦諷其不識人意。此事傳已久﹐廣右張京兆羽王謫判興國﹐旋攝大冶。有一生極貧﹐羽王拔舉明經。當羽王還州﹐贈沈石田一幅﹐卽昔以贈令者﹐而令其尊人也。羽王嘗理姑蘇﹐於石田畫眞迹無所得﹐得此大慰。嘗出以示予。今本山中撲儒﹐不曉待士。然爲吳令家貧若此﹐不減叔敖之爲令矣。故楚士不善宦而善貧﹐其大較也。

傳奇辧

今傳奇稱蔡邕登上第﹐婿相府﹐母死不歸。按史﹕邕性至孝﹐母病三年不解帶。及母卒﹐廬於墓側哀毀。兔擾室旁﹐木生連理。與叔父從弟三世不分財﹐自稱年四十六孤特一身。以應詔直言﹐忤中常侍﹐罪棄市。詔減死一等﹐與家屬髡鉗徙朔方。則前事皆非也。始拜議郎﹐漢亦無狀元事。

又謂呂蒙正與劉女居破窯。按史﹕蒙正祖夢奇戶部侍郎﹐父龜圖起居郎。龜圖多內寵﹐與妻劉氏不睦﹐並蒙正出之﹐淪躓窘乏。及蒙正擢進士第一登仕﹐迎二親同堂﹐異室奉養備至。又右正言宋抗上疏忤旨﹐抗﹐蒙正妻族﹐坐是罷吏部尙書。則所謂貧窘及稱與牛氏並逐﹐有因而非。其妻累葉貴盛﹐且何止貧若是。妻本宋氏﹐何得稱牛木蘭寺爲王播詩﹐其傅會﹐昔人皆言之矣。

獨關壯繆《單刀會》有之。曰「羽與肅鄰﹐數至狐疑﹐肅常以歡好撫之。」又肅往益陽與羽相拒﹐肅邀羽相見﹐各駐兵馬百步上﹐但諸將軍單刀赴會。又﹐馮京爲富弼婿﹐及中三元﹐不誣也。

寧均正徳間﹐黃州師巫寧均﹐在飛喪雀﹐見一鼠盤旋道上﹐忽入地穴。其下得銅印一紐﹐上篆「扶蠻王印」。用署符咒﹐能呼風雷。後柄損遂不驗。

夏忠靖謔語夏公忠靖﹐永樂間以工部尙書治水蘇松﹐與給事周大有同事。一日偕宿天寧寺﹐給事早如廁甚急。公戲曰「披衣履而行﹐急事急事。」周卽應聲曰「棄甲曳兵而走﹐常輸常輸。」可謂善謔。

九鯉仙夢興化郡丞朱士容海﹐婦有妊﹐求夢於九鯉仙。夢人視以科舉案﹐視之惟一「魁」字。後果生男﹐名魁。兒而亦穎甚﹐謂必驗之。乃年二十得危病﹐自曰「魁字二十鬼也﹐吾其休矣。」果卒。文徵明父守溫州﹐忽病﹐令人蘄夢於仙﹐仙曰「孔老人之言卽是。」明日有老人告曰「命解之木﹐共得板五十六片﹐內三片朽無用。」問﹕「汝何姓」曰「小人姓孔。」公大駭。唐子畏寅亦以壽向仙祈夢﹐夢人示以「中呂」二字﹐不曉何語。後見東坡《滿庭芳》詞下有「中呂」字﹐詞曰「百年彊半﹐來日苦無多。」亦默然。而二公俱卒﹐年皆五十三。其寓意妙矣﹗

二張洽杭郡舉子張洽﹐一日對鏡﹐見鏡中之貌﹐另是一人﹐曰「有你有我﹐無你無我。」大駭不省。明年辛醜行赴春官﹐與一人同車﹐乃鏡中所見者。問其名﹐曰「我會稽張洽也。」遂大喜﹐以爲必同捷矣。後果同登。杭者選南部主事﹐會稽者選北道。不二年﹐二人皆死於官。故其爲語竟同焉。

毛澄狀元世廟入繼﹐大學士毛澄迎駕至槁城。橋崩﹐有碑出焉﹐文曰「橋崩﹐天子過﹐碑出﹐狀元來。」毛乃弘治癸丑狀元也。

劉林王三公壽世傳民某一百三十歲﹐此貧蠢者之壽﹐山中艸木年耳。洛陽劉太師健一百七歲﹔閩中林太守春澤一百四歲﹐今景陵王太史革一百歲。富貴功業文常或兼或獨﹐皆足流芳﹐爲文獻中備﹐福乃可貴也。始太師甫生時﹐有僧過門曰「此兒七歲不死﹐過四十﹐官一品﹐壽百歲餘。」後果經危難七次﹐爵與壽皆合﹐僧眞神人哉﹗太史當世廟南巡﹐以河南督學使冒行宮大災之禍﹐罪棄市﹐臨刑宥免。則其長綿乃出短促﹐禍福不測﹐一至於此。

雅謔

吳明卿先生參知大梁時﹐有宗室子奪取民家豆腐食之。適鼓吹者在旁﹐競奏其樂。人問之﹐曰「殿下進膳﹐聊侑食耳。」

又聞西晉有宗室過食店﹐猶曰「好酒好肉可進奉些來﹗」館人食之﹐乃曰「玉食珍修不備﹐幸勿怪也。」

又謂貴公某﹐當雪夜﹐帷帳炎鑪﹐酒食醉飽﹐曰「天气不正﹐謂太燠也。」掾候帳外曰「小人立處﹐天气頗正。」貴公慚﹐盡以所食勞之。予嘗與吳參知客州﹐公有繪事﹐黃鵠適與公聯席。公顧謂曰「吾命有桃花殺。」鵠貌陋惡﹐蓋反言笑之也。明日返姑蘇﹐姑蘇諸公已聞之﹐遇貌寢者﹐皆曰「有桃花殺」。其爲士所宗﹐不減介休﹐巾角折矣。

李博士

黃邑學師李公某﹐壽州人。常自言居家時﹐爲鬼攝去。因問鬼﹕「許大世界﹐豈無有人逸脫者﹗倘肯爲我謀﹐願饒焚錢報汝。」鬼曰「可。」姑爲謀之﹐掌判者亦許之。於是死去復生﹐極力焚錢。後每歲鬼必一至﹐索錢轉限。旣來黃邑已數歲﹐意謂得脫。方與諸生候大吏於河滸﹐忽墮馬﹐舁歸。先伯兄侍禦旣諸君爲所厚﹐往視之﹐曰「前所言鬼﹐復至此攝我去。然幸尙許我轉限。」卽日設肴酒地上﹐與對拱揖﹐而饒焚錢﹐公亦愈。自是又數歲﹐鬼必歲至﹐如在家時。久始懼﹐泣別辭歸﹐卒。其人髙度嗜飲﹐客至必談酌﹐竟日修脯﹐皆於酒盡之。而人亦思之不已。

卷三

韓淸韓淸者﹐洛陽諸生﹐而抱異術。守趙公喪妾﹐憂甚﹐思得淸雅士與談博。未言也﹐重門皆閉﹐忽一士歷階而上﹐曰「韓淸上謁。」公亦耳其名﹐曰「汝從何來」曰「公心欲爲平原﹐故不佞請爲毛遂。不干典謁﹐正發公一笑耳。」公大笑﹐與談博累日夜﹐憂頓解。然淸之父﹐掾也﹐竊邑藏金無算﹐並其母置囹圄。淸一日來別﹐且道其事。公曰「可爲公解否」曰「正恐累公﹐可搴裳而就之乎﹗」遂去。長揖謁其令朱公﹐公怒曰「汝籍博士﹐又父I文网﹐何傲若是﹗固知汝術勝﹐可爲我作術﹐不然受撲。」淸呼袖中二姝子出﹐明媚艷麗絕倫﹐淸歌妙舞亦極。逼向令﹐令止之﹐復歸於袖中。曰「技止此乎」淸復探襟內﹐出一龍一虎。龍吟甲動﹐虎吼風生﹐勢甚可畏﹐又逼向令。令止之﹐復納入襟內。曰「技止此乎」淸索水﹐授水一盂﹐e至平地﹐邑堂成河﹐波流洶湧﹐拾樹葉作舟浮之﹐而身登焉﹐父母皆在其上﹐回首揖令曰「累公矣﹗」而刺舟冉冉入云﹐莫可極視。而藏金莫可償。趙公﹑朱公皆爲其指。趙公楫所論核解組歸。朱侍中宅客談。

嶽嫗

順城門外彭二胡同嶽嫗﹐以子死﹐將棄之一橋下﹐而哭甚哀。忽一道士至﹐視之曰「兒未死﹐何爲棄之」嫗曰「何以得生」曰「汝抱歸時生矣。」嫗不信﹐道士因書字授之﹐而封甚固﹐曰「汝子壽在其中﹐但不可開視﹐不然不祥﹐若此時不足憂也。」嫗受訖﹐抱死子歸﹐果卽活﹐大以爲異。偶向日微照其封﹐內書隱隱﹐得「十四」字﹐以爲壽十四也。逾十四矣﹐又照之﹐十四字上若有「二」字﹐以爲壽二十四也。至今年春始病卒﹐壽三十餘矣。發封乃萬曆三十四年也﹐道士眞仙人也哉。朱侍中宅客談﹕仙人不可見﹐得見其書足矣。聞驗後﹐客爭向嫗索仙人書看﹐小室履常滿。嫗厭苦﹐欲焚之﹐客因取以去。靈異之物終與羽化俱滅﹐客何爲者﹗事在隆慶﹐預知萬曆﹐猶王文成公在正徳預知嘉靖﹐所謂聖人前知者耶。

費相君相君鵝湖費公在館局時﹐與關中某公同事﹐又其同年。兩人對奕爭勝﹐戲擊其頰﹐某公不悅。然絕不見於言﹐第自疏薄耳。公悔﹐日至門長跽請罪﹐某公終不出。不知誰氏以其事聞於其家尊人。尊人大怒﹐封號一竹板﹐令公自撲於京邸。公又持父書及竹板登某公之堂﹐自撲者三次﹐某公始出﹐抱首而哭﹐公曰「罪誠在我﹐公何爲哭﹗」曰「公尙有父督責公﹐我求督責我者﹐不可得也﹐是以哭耳。」自是相歡如平生。不惟費公至孝﹐而某公之孝亦至。且今世求此父辦莫可得矣﹐可以觀世矣。生資敬談。

馬中丞馬中丞逸其名籍﹐成化間宰嘉魚。羣盜劫藏金去﹐而欽召報適至。以盜不得﹐阻行。始盜入﹐公於暗處﹐稽其數三十人。有長而胡者﹐魁也。因密以屬捕者﹐懸賞罰最嚴﹐期必得。會吾邑陽邏鎭渡江人數﹐及一人﹐正如盜狀﹐遂縛以聞。雪訊皆誣服﹐公始就道。後豫章獲盜﹐稱其贓出。嘉魚移文楚臬守﹐以是得罪罷﹐囚皆死厲獄中﹐出者實少。公以居要﹐亦莫有嗾之者。正徳間﹐公建大中丞節過楚﹐楚正戒嚴﹐以劇盜劉六﹑七﹑齊彥名等且至。公復與楚藩臬爭禮﹐大怒﹐犯其鋒出﹐遇盜於陽邏﹐磔公屍﹐媵其處子﹐合家死者三十人。人謂冤報﹐寧有之乎﹗

王伯兪給捨王給捨嘉謨﹐宇伯兪﹐能知前世事。先是順城門外老儒某且死﹐語其二子曰「我今托生豹韜衛王千兵家﹐＿三日後當來省我﹐以笑爲驗。」死三日﹐二子果往﹐以其父語語千兵。千兵出見之﹐果相顧一笑。二子其時長者已四十餘﹐侍其嬰父如生。漸長﹐語往爲儒時事甚悉﹐舊作文皆能誦記。已﹐登丙戌進士爲今官。二子執子捨禮不怠﹐婦猶存焉。然二子來﹐給捨輒病﹐千兵遂禁其往來。給捨性慈慧﹐日常瞑目內照﹐習靜如頭陀。其爲老儒前二世事﹐亦皆能記憶。皆是儒者﹐乃近亦漸諱言矣。袁伯修太史談。近晤李維寅太保﹐云﹕千兵其麾下騎士嘗面語太保云「老未儒死時攜二子至己門者再﹐欲父子皆熟識其路。而給捨未生時﹐千兵已有聞矣。」

陳中丞子陳太宰有年﹐號心谷﹐余姚人。其大人中丞公左轄某藩﹐有三丈夫子皆彊仕以下。憲副某者善風鑑﹐公屢屬之觀己﹐憲副竟無言。一日劫之甚﹐曰「言則公不悅矣﹗公三子皆非壽相﹐可疾送之歸。」指長君曰「恐不能望裏門也。旬日內公必榮擢﹐不必拜命。至六十一當抱子﹐而貴過公﹐且系正出。時有此故敢爲公言也。」公如其言﹐送三於歸。長君至杭先卒﹐次﹐少皆相繼卒。旬日果擢大中丞﹐公棄其節歸。逡巡至期﹐公謂其夫人曰「憲副之言﹐不在爾乎」夫人年及五十﹐絕孕已久﹐笑曰「憲副寬公憂耳﹐安有此理﹗」一入帷而子抱﹐卽心谷也﹐時丙申夏。上饒葉徳彥攜獨子﹐以歲薦來京﹐子十歲殤於痘﹐客來唁者談此﹐予從旁楮記之。

許少司馬沈殿元

許少司馬孟中先生始解吏部郎歸﹐盜入室發橐﹐愕然如洗。乃恨其廉﹐縛置幾上﹐而穿兒作孔火炙之。旁一盜獨曰「廉自其天性﹐何苦乃公爲﹗」得解。先生已屬目其人。眾挾先生送抵江上。俄而盜獲﹐先生困沙嘴﹐忍死命赴邑庭。人莫知其故﹐先生指所屬目盜曰「是恩我者﹐不然死矣。」且據地稽首﹐故是盜獨得活。沈殿元君典曁﹐其尊人憲使中盜。一盜髯者﹐閉其婦女一室﹐戒羣盜勿得入。旋亦獲﹐殿元卽造邑堂稱﹕「盜無髯者得釋。」盜出問故﹐曰「爾非閉婦女室者耶﹗」汪明生談。

興化舉子興化縣舉子應戊子試﹐日午鼾睡不醒。卒呼之起﹐如廁﹐有一士在焉﹐問曰「文成否」曰「未也。」曰「吾文皆成在王諱紙上﹐而疾作罷謄矣。今以贈君﹐倘中﹐可致百金吾家。僕名某﹐籍應天府學。弟家在僻鄕﹐城中有柴牙人某爲我侄﹐可先訪之問訊也。」揭曉果中。急貸百金﹐尋其侄﹐因偕至其家。侄已大駭曰「上科家叔病痢﹐卒場中矣。」舉子亦大駭﹐始知爲鬼也。其家貧甚﹐得金大喜。先是士謂舉子﹐百金宜分給其二侄。侄至是一文不受﹐日「吾業牙自足食」云。汪明生談。

墻間婦一婦嗔其夫博﹐反唇﹐而夫毆之﹐夫出﹐自縊。忽一婦靑襖紅裙﹐自墻出爲解練﹐得不死。先是有偸兒入﹐伏梁上。亡何﹐夫至﹐見偸兒﹐偸兒不爲動。問何以不動曰「我本偸兒﹐今見墻間婦出﹐解練如此﹐恐嚇足軟故耳﹐非不畏死也。」問婦﹐婦曰「果然」。是人竟縛偸兒送禦史臺。禦史臺發墻﹐果見婦兩伸其手立砌間﹐顏色如生﹐裙襖皆不異所見。命葬之﹐而訊屋主人﹐已屢更主﹐不可問。此二三年事﹐人皆習知﹐案牘存焉。

吳節吳節眉州人﹐景泰甲戌進士﹐守嶽州。有盜亡命﹐婦坐系當產。公命於戶外設葦箔蔽風﹐使蓐媼視之。而婦竟以產死﹐復命具殯殮葬之。後江中盜起﹐勢甚猖獗﹐兩臺使以聞於朝。詔命守討平之。兵頗利銳﹐不意敗陷賊中。忽一人大呼曰「仁人也﹐不可辱﹗」問之乃產婦夫也﹐親掖公登岸﹐得免。公後官禦史大夫。

都禦史閭公陪都都禦史閭公蒞事之初﹐有誣鎭江民周志廉主盜者。廉富民﹐畏刑﹐以貲屬諸權貴請間。公益疑﹐競杖殺廉。已而鎭江郡丞盧仁者上謁﹐公曰「汝何帶囚周志廉來」仁忙然不省。公復厲聲曰「皂隸旁邊立者﹐廉也。」是日﹐公卽昏眩僕地。自是廉常在目﹐坐守殺之。

徐徳婦張灣民徐徳﹐婦有容色﹐與楊二爲姦。徳家漸曉﹐禁楊不得往﹐而實不能盡禁﹐徳甚恨之。一夜﹐婦不知所往﹐箱奩俱空﹐以爲楊也。頻年鬥訟不息﹐後人於臨淸娼家識之﹐以聞於賊曹。逮至﹐讞得其實。蓋婦始以遊出暮歸﹐輿過其所識某門前。某畱款﹐因與淫﹐婦大醉枕上﹐以爲楊也﹐因與爲期逃去。且多怨其夫語﹐醒去而不知語泄也。及期﹐某往﹐婦果攜其資裝與已﹐乘夜駕舟逃去﹐明而知爲某﹐大駭﹐然無可柰何。某與偕之臨淸﹐居數月﹐紿鬻之娼家﹐而有其資歸。由是抵某罪﹐楊始得脫禍。彀盧仁說。

兵子一市兒色慕兵子﹐而無地與狎。兵子夜司直通州倉﹐凡司直出入門者﹐必籍記之﹐甚嚴。市兒因代未到者名﹐入於狎。其夜月明﹐復有一美者玩月﹐市兒語兵子曰「吾姑往調之。」兵子曰「可往。」而美者大怒﹐蓋百夫長胤子也。語斗不已﹐市兒遂毆美者死﹐棄屍井中。兵子曰「出時無美者﹐勢必索圍中﹐井屍可立見。君爲我至﹐義不可忘﹐我當代君死。君可應我名出矣﹐但囹圄中相願也。」市兒遂出﹐而兵子自稱殺人﹐坐死。兵子囚圖圄二年﹐食皆自市兒所饋。後忽不繼﹐爲私期召之﹐又匿不至﹐恚恨久之﹐訴於司刑者。司刑者出兵子﹐入市兒﹐逾年行刑。兵子復曰「槊𨿽負義﹐非我初心﹐我終不令渠死﹐我獨生耳﹗」亦觸木死屍旁。孫鵬初談。

秦儀婦阜城民秦儀婦生二子﹐皆數歲﹐先夢其姑子乞其長﹐後夢鄰邑人某乞其次﹐皆殤。俚俗好於死塗點兒身爲記﹐因於長丹其左掌﹐於次丹其右掌。察二家子皆驗﹐然夢時甚恨之﹐曰「終當還我」。自是婦往來二家﹐視兒抱玩涕無已﹐時亦以念子故﹐尪羸成疾﹐而禱求施財無算。忽夢神人語曰「三三三三一一珠還。」不省其義。後媵產雙生子﹐左右掌丹宛然。查二家子皆於其生時並卒。三三三三者﹐二九也。媵名「九姐」﹐又距夢時九年也。一一者﹐雙也。珠還者﹐言得者爲舊子也。其異如此。柳廣文道彥說﹐秦其至戚云。

何虞部兄弟何虞部公露與其弟侍禦仲雅﹐丙子同捷南畿。未揭曉前﹐兄弟偶過盛仲交太學。時仲交父子讀書夭界寺秀峯禪居﹐有雙芝曄曄﹐突生軒前﹐因扁軒曰「雙芝﹫」。是日把酒酣謔﹐誦其試文甚自負﹐謂必雙捷。作詩曰「街鼓喧闐榜欲開﹐敲門何事有人來。韋顓自是科名客﹐何必鶚鳴混俗猜。」蓋顓以鶚鳴捷也。而榜發乃公露兄弟﹐雙芝之兆﹐乃以客當之耶

王玉英福淸茂材韓生慶雲﹐授徒於長樂之蘭田石尢嶺間﹐見嶺下遺骸﹐傷之﹐歸具畚鍤自爲瘞埋。是夜﹐有人剝啄籬外。啟戶﹐見端麗女子曰「妾王玉英也﹐家世湘潭。宋徳v間﹐父爲閩守﹐將兵禦胡元戰死。妾不肯辱擄﹐與其家死嶺下。歲久﹐骸骨偶出。蒙公覆掩﹐恩最深重﹐來相報耳。妾非人﹐然不可謂非人。理有冥合﹐君其勿疑。」遂與合。而亡何﹐子生。受孕以七月七日。慶雲母亦微知其事﹐急欲見孫﹐因抱歸。女戒曰「兒受陽气尙淺﹐未可令人遽見。」忽母來登樓﹐女已抱子從窗牖逸去。啖兒果尙棄在地﹐始猶謂是蓮子﹐察之乃蜂房也。抱兒歸湘潭﹐無主者﹐乃故棄之河旁。書衣帶間曰「十八年後當來歸。」湘潭有黃公者﹐富而無子﹐拾之。稍長﹐淸臒敏慧異常兒﹐名曰鶴齡。旋生二子﹐次曰鶴算﹑二齡﹐共習制舉之業﹐頗有聲。已而二弟皆授室﹐獨鶴齡泥衣帶中語未決。然已捐金四十﹐委禽於其裏易氏矣。先是﹐女卽歸楚﹐嘗以二竹篋與生﹐令擊篋﹐則女卽至。凡有疾痛禍患﹐得女一語卽獲庇佑。後以人言﹐疑女爲妖。又誣生失行﹐淫主人女﹐褫去章服﹐故女來漸疏。相期惟一歲一來﹐來必以七月七夕。久之﹐女謂生﹕兒生已符衣帶之期﹐可不來視之乎生遂抵湘潭﹐僞作星家言﹐謁黃公。公出三子年甲﹐生指鶴齡者曰「此非公子﹐卽浪得當歸矣。」黃公色動﹐問所自來﹐生曰「我卽棄兒父﹐故來試公。倘不寒盟﹐有衣帶語在。」公曰「固也。我已有子﹐不死溝壑﹐公若還珠﹐可忘阿寶。他且勿論﹐頃者委禽之資﹐當爲計耳。」因問兒所在﹐曰「應試長沙去也。」生卽往就視。一見﹐兩皆感動﹐若不勝情。其弟及家奴皆大詬﹐禁不令與語。生自忖貧﹐旣不能償金﹐又婚未易﹐就以咨女﹐亦莫爲計。遂棄之歸。始來浮湘﹐屢經險﹐女皆在舟中陰爲衛﹐又爲經紀其資斧。至兒不得﹐疾歸﹐女亦恚悵﹐若有待耳。抵閩﹐人皆驚詫。蓋始皆謂生必死狐媚﹐今不然。又見兒﹐知非祟也。女能詩﹐長篇短詠﹐筆落數千言﹐皆臻理致。其《詠某貞婦》詩曰「芳心未可輕行露﹐髙節何須怨凱風。」其《憶生》曰「洞裏仙人路不遙﹐洞庭煙雨晝蕭蕭。莫教吹笛城頭閣﹐尙有銷魂烏鵲橋。」「莫訝鴛鴦會有緣﹐桃花結子已千年。塵心不識藍橋路﹐信是蓬萊有謫仙。」「朝暮云驂閩楚關﹐靑鑾信不斷塵寰。乍逢仙侶拋桃打﹐笑我淸波照霧鬟。」諸篇爲人所誦。生始命賦「萬鳥鳴春」﹐卽成四律。今卽以名集﹐計十餘卷。四閩莊靜甫談。

楊中丞庚戌歲﹐楊公守謙持大中丞節﹐鎭保定﹐甚有威望。一日方坐政堂﹐忽有狐從後掣其烏紗﹐而以自著﹐故爲矜莊貴人體度。公回首叱之﹐狐棄帽於地躍去。捕者追逐﹐徧城邑莫得。已而達虜犯神京﹐公急治兵﹐與諸鎭入衛﹐毅皇帝罪其不戰﹐與大司馬丁公汝夔並伏法。冤死後﹐公於故所歷某郡顯靈﹐自語當抵任爲城隍神﹐甚著靈威。生爲名臣﹐死爲名神﹐信不誣也。朱汝修談。

大瓢李先朝太和山有仙人三四﹐大瓢李其一焉。郢中守閩人李公某其曾孫﹐按家譜﹐知其年百三十餘矣﹐屢欲謁祖未能。後以檄往﹐而予里人葉掾從入洞中﹐稱孫拜牀下不休。仙人不令止﹐亦不言世系﹐曰「非是」。已﹐令李公坐下食﹐僅飯一盂﹐豆一器。李公請飯其胥﹐曰「飯不可得﹐但食以豆﹐然可免疾病矣。」李公欲屣棄袍笏掛搭相從﹐仙人曰「不可﹐公貴人也﹐自此皆榮擢。第記吾言﹐大司馬命不可拜。」後果榮擢﹐及拜大司馬﹐公棄其章歸。代者爲丁公汝夔﹐庚戌之變﹐喪元東市﹐不然禍在李公矣。葉胥常以語何京兆﹐蓋其所見。何京兆談及之間﹐是時虜疲陣散實可擊﹐而諸鎭帥無不欲擊。獨相嵩橫其中﹐不欲擊耳。及上問何以不擊﹐嵩懼禍及己﹐遽以委諸鎭。故丁公﹑楊公皆不免﹐實死冤也。然二公之禍﹐皆有兆﹐故知數皆前定﹐卽姦畫不過成其數耳。虜犯之先﹐一月金陵地震﹐自孝陵始。諸公戒勿報﹐故不聞。蓋髙皇帝之靈已預識矣﹐豈偶然哉﹗

夏相國元宰夏公桂洲﹐以讒受法東市。乃陜西一民家婦生子﹐甫落地卽語曰「我夏桂洲也﹐何以至此」其家共相駭詫﹐兒亦猝死。後考兒生之日﹐正公受法之時。丘長孺談。

戴探花戴大賓﹐字寅仲﹐莆田人。八歲遊泮﹐主師指廳上椅屬對云「虎皮耨蓋學士椅。」卽對曰「兔毫筆寫狀元坊。」十三中鄕試第三。正徳戊辰年十四﹐以探花登第﹐授翰林院編修。亡何卒﹐其家以喪歸。凡旅柩用繩縱橫束結甚固。及抵家﹐父母悲泣過當﹐必欲發柩省視衣衾。柩發﹐乃一白須叟﹐大駭異之﹐棄屍於地﹐以詰責奴從﹐奴從莫能對。其夜夢賓曰「此叟非故吾﹐然向者貌亦非故吾。吾爲父母子﹐然未可爲父母子。叟固我前身﹐上帝憫其苦學白首不第﹐托生汝家﹐暫享榮名﹐以酬其志耳。變形者﹐不忘其初也。」父母由是罷悲泣﹐納屍樞中﹐以從斧屋。吳寧伯談。

鬼張指揮弘治中﹐髙郵張指揮無嗣﹐屢求妾弗偕。行出湖上﹐見敗船板載一女﹐甚姣麗﹐浮波而來。問之﹐曰「妾某邑人。舟覆﹐一家皆沒。妾賴板得存﹐幸亟救我。」張亟取之﹐置帷中﹐甚歡洽。逾年生子﹐又大慰。但女櫛沐﹐必掩其戶﹐婢從隙覘之﹐見女取頭置膝上﹐綰結加簪珥蟬雁畢﹐始加於頸。大驚﹐密以語張。他日張覘之﹐果然。知其爲妖﹐排戶入斬之﹐屍骨乃一敗船板也。子已數歲﹐後卽以蔭襲。時稱鬼張指揮云。嘉甫談。

感孕

成化初﹐上元縣細民張妙淸﹐與兄張二及嫂陳氏居壁相連。一日兄與嫂狎﹐女窺見心動。俟兄出﹐呼嫂同寢﹐問狀﹐且身效爲之﹐遂孕。其夫家以聞官。及生子﹐再審之﹐仍是處女。官令嫂育其子﹐女仍歸夫。又﹐鄞縣民某出賈﹐妻與其姒同處。夫久不歸﹐見夫兄﹐私心慕之﹐成疾阽危。家人知所以﹐且憐之﹐計無所出。彊伯氏從帷外以手少拊其腹﹐遂有感成孕。及產﹐惟一掌焉。

攣子雙生子曰「孿子」。嘉靖香山蓮塘民鄭七仔妻﹐廣州河南民黃世綱妻﹐永樂靈丘縣民李文秀妻﹐萬曆髙平縣民吳守倉婦﹐俱一產三男。大同有一產四男者。成化間嘉善縣民鄒亮妻﹐初乳生三子﹐再乳生四子﹐三乳生六子。天順間揚州有民婦一產五男﹐至成化間以爭財訟﹐巡撫串公異﹐而遣之墊屋。顧明府名連璧﹐山東博興人﹐與其弟合壁俱一乳所生。其母四乳生六子二女。

閩縣孕婦嘉靖間﹐閩縣有孕婦摘蔬園中﹐虎逾園攫取婦坐之。婦驚怖神散良久﹐家人共驅虎去。婦稍蘇後﹐產一虎﹐棄之。再產一子﹐虎首而人身﹐又棄之。三產﹐人也﹐而面目猶虎。及長﹐無他﹐但多力耳。

猴祟江南一民家女爲祟所憑﹐諸業符咒﹐皆莫能禁。其地稱宋相公者﹐先世有得道者﹐符法救人最廣。而公傳家得道者﹐猶陰主之﹐故法大行。其家因自遠邀至。公曰「此猴精﹐已五百年﹐通靈跋扈。幸早發﹐不然逋逸至滇南界﹐莫得矣。」遂作符畫﹐敕海內諸城隍神﹐令捕得。而諸神實憚之﹐莫可獲。幸得道者家有神﹐爲某郡城隍神﹐奉法惟謹﹐始獲之。明日械至﹐公坐壇上﹐與諸客痛飲﹐責之曰「汝生世久﹐可入仙﹐柰何不自愛﹐而犯淫戒﹐爲厲人間﹐罪何能逭﹗」猴惟涕泣而已。客問所從來﹐公笑曰「此猴飽經籍﹐與蘇子瞻交好﹐蓋蘇公友也。」客有狎之者﹐猶裂客衣。命卽壇上剖其胸死。丘長孺談。

夾岡門景泰間﹐應天府夾岡門有娶婦者﹐及門﹐肅婦入﹐則空轎也。以訟於官﹐官拘輿夫媒從鞠之﹐皆云「婦已登轎矣。」官莫能決。後於黃家冢得之﹐云「中途歇轎時﹐忽被二人拽出﹐卽昏。且有物蔽面無所見﹐至天明﹐始驚身在林墓中。」

蕭縣徐州蕭縣王某﹐正統間女嫁﹐中途下轎﹐忽大風拔木﹐吹其女入雲霽﹐裏中訛言爲鬼神攝去。其家痛哭﹐莫爲計。日將午﹐落在五十里外人家桑樹上﹐其家卽女親識﹐翌日送還﹐復成佳禮。家人問所見﹐曰「始若有風頭從地擁我去﹐耳邊惟聞獵獵聲。漸髙則體愈顫﹐風稍微卽墮﹐豈身輕故耶」

鞏固鞏固﹐方城人﹐與富人周某爲鄰。周闔門相繼死﹐獨存一老媼及十歲孫﹐固益加憫卹。久之﹐語媼曰「衰者與稚者擁髙貲非計﹐不若盡鬻於我﹐我曲加撫育﹐以俟其成立﹐更與經營﹐產可保也。」媼從之﹐償金僅十之二。券立﹐便遣離業而遷居焉。是日﹐命數僧建道場慶謝。夜半﹐有犬聲從井中出﹐繞屋吠﹐至曉方止。明年虜犯唐州﹐鞏闔門皆戮。媼孫以離業免﹐復歸有其業。

胡季山臨江胡季山嘗謂人曰「吾祖祕校﹐一日與客圍棋﹐有村民惡聲相加。問之﹐曰」來算簿「。公曰﹕」少待。「未幾﹐其人直前推局大罵。客不堪﹐怒。公徐詰曰﹕」想爾不欠租﹐欲勾薄乎「曰﹕」然。「公卽取簿勾之﹐仍與鬥米遣焉。還至半途﹐遇其妻抱子號哭而來﹐問何以不死﹐卽言其故﹐入門气絕。蓋服毒來也﹐不忍禍立見矣﹗」

龍母永嘉深山中有女不夫而孕﹐父母知其無他﹐而不能解於其家尊者﹐遂棄女山中。越數日﹐念女﹐往視﹐女坐磐石﹐不食不饑﹐風露皆不能侵。曰「兒向擔水溪流﹐見水面石子納口中﹐旋已吞入﹐蓋龍子也。某月日當產﹐凡親者當來別我﹐但我揮手﹐可疾去。」是日﹐往與女語如常。女忽揮手﹐靑天盡晦﹐雷雨大作﹐水亦暴起﹐眾疾崩得免。雨止龍升﹐女死。眾焚之。以面和骨作女像﹐置百壁隙中。自是祈D祈雨﹐但呼「姑姑」卽獲。然其家恃近邑﹐常負邑租。有人適市﹐被逮系獄中。後歲大旱﹐捧大吏檄縱囚﹐而獨系是人。是人笑曰「何獨系我且我有姑姑爲龍母﹐呼卽雨可致也。」令聞大喜﹐以屬尉迓龍母。而舟自江上來﹐風雨狂猛﹐獨龍母前雙燭炯炯。抵市﹐羣龍鳴舞天上﹐若相護從。水平地丈餘﹐室廬皆以風撼崩塌。令擁袍笏拜水中致謝。龍母返就故處﹐風雨始罷﹐頓成有秋。永嘉王艸玄談。

沈萬三萬三吳郡人﹐藏古玩書畫無算。有瑪瑙壺通明﹐類水晶﹐面有葡萄一枝如墨點﹐名「月下葡萄」。萬三死﹐轉入數巨家﹐皆莫知所歸。天順間﹐嘉興李銘﹐本村中童子師。一日過市渠﹐見光撲之不滅﹐因索得之﹐壺也。以售人﹐不過酬米百石。有知府劉侃者﹐語之曰「此異寶﹐倘以獻鎭淮貴張公﹐謀僉嘉興鹽鈔﹐所得大。」從之﹐果得所願﹐侃因分其利。銘領鈔過江﹐舟覆﹐鈔皆濕毀。嘉興守楊公追捕前鈔﹐銘死獄中﹐侃破產與償。

黃鑑父黃鑑父某﹐蘇人﹐舞文善訟﹐毒虐張甚。晚生鑑﹐登正統壬戌進士﹐受遇英廟﹐寵幸最深﹐蘇人咸謂天道無知。後帝復辟﹐以舊恩擢大理卿。一日帝禦內殿﹐見一本角微風飄漾﹐取視﹐乃鑑所進禁帝本也。帝震怒﹐令力士捶殺鑑﹐仍滅其族。嗟呼﹐天网恢恢不漏者也。當鑑未敗時﹐乃謂天道若無知﹐非知天道者。

海上探珠人金陵人楊公參﹐以參藩鎭廣南。某郡訟庭﹐大雷雨。忽自天墜一物如球﹐皆海波所成。坼之﹐得人﹐若且瞑﹐湯飲之活。曰「我某郡邑村民﹐與某某業探珠海蚌中。我下﹐而二人乘繩其上。忽得三珠﹐其一夜明最大﹐兩手握之上。復下取二小珠﹐繩忽斷﹐隨流墮潭中。潭中反無水﹐龍所蟠處。跨其背如馬﹐龍蟄而復覺。腹饑﹐因龍自舐其肋脇涎﹐亦舐之﹐遂不饑。但無賴瀾漪味苦甚﹐而縛裹其身成球﹐迷冥且死。雷動龍起﹐揚舞靑F﹐聞身隨之﹐故墮此。」公遣騎急捕之﹐某某與大珠俱在。蓋恐探者上﹐當得大珠﹐而二人分得小者也﹐以是斷絕。一訊吐實﹐抵二人死﹐而大珠還探者。獄成以聞於朝﹐朝不爲貸﹐公以擢歸﹐攜其案文笥中爲笑資﹐至今以傳家云。公之曾孫楊一洲談。

諸葛井成都諸葛祠前有古井﹐常聞其內有雞鳴聲。適軒使宴集其地﹐令卒腰繩下窺之。井上圓銳而下方敞﹐盡數繩﹐見洞壁有鐫字﹐皆諸葛公書﹐卽索楮墨摹勒以上。復見日光射處﹐諸葛公危坐彈琴﹐侍者及雞犬皆白。重下摹勒壁字﹐則水湧平井﹐不得入矣。張岷峨談。

僧齊能山西僧齊能﹐天順初攜百金詣京﹐請度牒於禮部。然費無幾何而牒已得﹐別邸主人且歸。邸主人已覘其橐饒﹐故以好畱款﹐因鴆殺之。得其饒﹐埋屍炕牀下。婦適生子﹐漸長﹐常欲殺父。父訟於官﹐兒忽作僧語﹐曰「我非渠子﹐乃僧齊能也。渠殺我如此如此。故度牒尙在某箱底﹐屍尙在炕牀下。」發之﹐皆得。邸主人抵罪死﹐官卽以故度牒名﹐向禪寺披剃兒爲僧﹐名之曰「再能」。千僧鼓吹送之還鄕﹐相距不出十餘年耳。

成安民成安民亢某旣老而裕﹐止一子﹐禮度如長者﹐然有時持刃殺父。裏卒以聞於令﹐令拘問之﹐曰「民知法者﹐安忍爲此﹐特持刃時不自知耳。」令大悟﹐問民曰「汝何業」曰「少業邸店。」又曰「汝屋幾進」曰「四進。」時有業錐者﹐錐土中而嗅之﹐卽知土中物。因令徧錐其家﹐得四屍。蓋業邸店時﹐殺人取財而瘞之也。民服罪死﹐然莫知兒父屍﹐兒爲四冢皆厚葬之﹐而有其財四之一焉。曰「多取非福也。」兒亦賢矣。

戊辰科一甲正統戊辰科一甲三人﹐時稱爲「儒﹑釋﹐道」。狀元彭時儒籍﹔榜眼陳鑑神樂觀道士﹐四十尙未娶﹔探花嶽正早喪父﹐嫡母不容﹐避居興隆寺從僧﹐故云。其齒最少者﹐香河李泰父永昌見爲太監﹐尢大奇。

狀元馬鐸李騏長樂縣民馬某﹐娶妾生子﹐名鐸﹐嫡妒不容。嫁同邑李氏﹐復生一子﹐名馬。後鐸中永樂壬辰科狀元﹐馬戊戌科狀元。上於馬旁加其字﹐名李騏。一母生二狀元﹐眞是異事。

翁殿元朱進士萬曆壬辰﹐龍溪縣主簿衙靈芝生焉。其藩司戟門之內﹐芝又生焉。而元旦五色云蟠結不散。是歲﹐邑博士翁公正春以狀元登第。先是己丑歲朱公家相﹐亦以是邑博士登第。蓋瑞在天下﹐故芝不必生廣文齋中﹐猶云之蟠結於天﹐而應之者自在也。彼稱家瑞者﹐空自喜耳。二公皆閩縣人﹐而皆爲予郡蘄陽李公載陽所賞識。時李公守漳郡﹐試二公捲﹐大異之。而尢欽翁公﹐曰「必魁多士」。知人之鑑﹐亦足多雲﹗

鄂城老儒國初鄂城姚某﹐老儒也﹐文行素著。楚闔將鎖﹐忽被詔捉入爲試官﹐後謹蒙欽賞而已。今其家遺有神影畫﹐一人靑騎馬﹐頭藏老人巾﹐前有二皂隸﹐蓋當時禮待如此。聖治神運﹐亦何其簡。

龍虎山道士洪都村中﹐一大家廳樓崇敞﹐每夜聲響特異﹐以爲妖﹐遷辟而虛其室。有道士過門﹐稱自龍虎山來。其家大喜﹐邀入﹐與約妖除當厚酬。道士入居之﹐夜見硯鼠尾巨如椎﹐躍入破柱﹐從柱擊出斬之。蓋鼠尾始被嚙﹐流血行沙中﹐沾沙重復﹐沙幹巨如椎﹐其作響皆是物而非妖。道士乃山下鬻贗符者﹐偶殺鼠而非法﹐自是聲響都絕。道士得重賂﹐名益彰﹐爭相迎款。後爲某縣祈雨﹐以飯投廁中﹐所以激龍怒。舊有此術﹐果得雨。而雷從壇上擊﹐道士死。王資敬談。

廖氏處子張氏婦

閩南平之漳胡﹐有廖氏處子﹐爲異物所憑。已適王氏﹐居遠矣﹐而憑如故﹐其家無如之何。知江右龍虎山太乙眞人符最靈﹐往徵之。而物必阻於途﹐又窘行者﹐行者不能往。一日潛往﹐物復亟追之﹐而已遠﹐入天師府門矣﹐物不敢入。時眞人尙幼﹐母太夫人掌政﹐取照魔鏡懸之而鼠見。曰「此小妖也﹐乃天曹中脫鼠耳。」給三符﹐命至關﹑至郡城隍廟﹑至家庭﹐各焚一符。其人如其旨﹐焚關符﹐而物向女猶揶揄﹔焚城隍廟符﹐而物已窘。曰「吾爲汝死矣﹗」焚符家庭﹐白日忽迅雷起柱中﹐柱中躍出一鼠大如斗﹐已擊死矣。怪遂絕。後女生子﹐人猶嘲之曰「鼠子」。別有張氏婦﹐其所遇之妖﹐猶廖氏也。婦以棘匕治簋飧﹐而妖鉆其子腹至於腸﹐出復納入。婦徒驚懼無如之何。萬曆丙子其夫商於楚﹐謁太和山﹐適張眞人奉命設醮祝禧於山﹐設榜招告鬼者。告者凡數十百人﹐而理者十有六﹐其夫名在焉。亦賜以三符﹐命如法焚之﹐果白日聞雷而祟絕矣。莊靜甫談。

興化城隍神興化城賊未入時﹐有人家婢爲其主母痛捶﹐走避城隍廟﹐伏神座下。夜見土地以城外合死人名冊子進呈。城隍神曰「上帝需此冊甚急﹐可將城內冊速造來。」土地皆唯唯。不愈月城破﹐焚殺殆盡。前定如此﹐不但城門夜泣鎖流血而已。

秦參軍家牛秦參軍雍家團江前輩大家﹐有王齋公負其銀數兩。忽夢其人來曰「我今償公家債矣﹗」其夜家產一牛﹐而迹其人死矣。後於羣牛中呼王齋公﹐此牛獨來跪叩頭。曰「汝來償債乎」又叩首﹐肯若應者。久之﹐賓客到家如此呼﹐亦如此獨來﹐跪叩頭來﹐首肯如前不悖。客無不大笑。予親家羅左史所親見。或謂驢非也。

二廣文昔太學有二士人同年﹑月﹑日﹑時生﹐又同發解﹐後皆受廣文。一任黃州﹐一任鄂州。未幾﹐任黃者死﹐任鄂者爲治喪。因祝曰「我與公旣庚同﹐又出處同﹐今先我去﹐卽我死已後公七日矣。如有靈﹐宜夢以告我。」是夜果夢曰「我生於富貴﹐公生於寒微﹐享受不同﹐是以壽異。子謂皆同﹐過也。」此公後至典郡﹐惜福作善﹐至九十終。此惜福之驗也。出竇子《記聞類編》﹐謂樂善錄所云。以其爲敝郡事﹐故錄之。

重生

道觀河民某﹐羣訟於郡城。忽一人死﹐瘞此城龍王廟道旁。及訟罷﹐復來舉喪﹐歸經年矣。發土﹐棺中有聲﹐蓋復活而气力尙微。來者去上側板﹐卽以底板系繩擡歸。祝玉璇談。

又聞大原盜掘墓﹐破一棺﹐見婦猶生曰「我死某年﹐計三十年矣。」

其最異者﹐《漢書》載魏郭后育前漢殉葬宮人。系四百年事。昔趙簡子死七日而寤﹐戴少年卒十有六日而生﹐以爲奇。由斯而觀﹐殆尋常事。故人苟不死﹐卽死﹐不死也。

卷四

曹國李公曹國公李景隆﹐嘗容三丰於其家﹐一日別去﹐以蓑笠瓶各一相授﹐而封識甚密。曰「君家千日後有大難﹐當拜蓑笠﹐而啟瓶可解。」勝國時遭危難﹐藉其家﹐禁錮斷食數日。公憶與三丰別正千日﹐如其言拜蓑笠。蓑笠無風自搖﹔啟瓶﹐乃稻種子﹐落地卽生﹐生生不已﹐至狼籍。以聞於上﹐上取入宮中種之﹐亦生。遂感悟宥免﹐行上江兩縣供給﹐若髙墻然。然一供之後﹐再種不生矣。見《李太保家錄》。曹國﹐其二世祖也。

李太保魏國徐公

太保維寅先生﹐母徐太夫人。年十二﹐齒始生。生時﹐榱題間蛛网巧結爲樓臺。及誕太保﹐夢神人若天官狀﹐乘雲而來﹐曰「嗣侯生矣﹐乃伏牛山禪師某化身也。拜大師﹐歷公孤長久矣。」後三日太保生﹐有白鶴自天而降﹐不復去。先太保因名之曰「九臯」﹐久始更今名。太夫人享年大耄﹐三膺錫命﹐福祿ZJ﹐金紫四世。而太保重任榮遇遐祉﹐皆如其言。見太保家錄如此。嘗聞魏國徐公鵬舉生時﹐太夫人夢嶽鄂王至其家曰「吾在漢爲翼徳﹐在宋爲鵬舉﹐皆受世難苦矣。今來汝家作福徳王公。」故公名字兩因之。而後爵位名壽果符不替。太保從禪師求益﹐知其根蒂有自﹐而其享受正如神人之命﹐實應白鶴之祥﹐不減魏國福徳王公矣。《經》曰「凡大慈慧人﹐前身是佛﹐而佛亦有自。故廬祖稱無姓兒﹐前身是栽松道者。受度傳衣﹐皆不偶然。」太保握戎符最久﹐上安下恬﹐中外頌之。王大司寇元美﹐其《兵制考》稱﹕「近年將有廉貪﹐政有叢舉﹐而夙獘大約如故。」獨太保廉愼嚴明﹐惇詩悅禮﹐綽有祖岐陽之風。自登壇以來﹐掄選將佐﹐一新夙獘﹐添設標營﹐增制神器﹐軍伍爲之大振。可謂實錄。

鐵冠道人國初鐵冠道人識髙祖於龍潛﹐所言皆驗。後結廬鐘山下﹐梁國公藍玉攜酒訪焉﹐道人野服出迎﹐玉不悅﹐爲對曰「腳穿芒履迎客﹐足下無禮。」道人卽以所持杯應曰「手持椰瓢作盞﹐尊前不忠。」蓋已知其叛矣。

張本正正統間﹐龍川所千兵張廣祈嗣於霍山﹐夢第八位支伽羅漢降生﹐及生子﹐果異慧﹐名本正。久之婦生子﹐才數月﹐本正感疾卒。是日﹐裏士人蘭碧歸縣﹐遇本正於途﹐袖出一封付碧曰「以貽我家尊。」及歸﹐方知其卒﹐屍尙未殮。碧發書﹐皆永訣思親之語。有詩曰「離卻山門十八年﹐雙親慈愛阿嬌賢。那堪歸路西風急﹐空染塵埃半世緣。」

姚汝循嘉靖乙卯科南畿鄕試﹐有一經房閱卷﹐假寐﹐夢其亡子泣請曰「望父中我﹗」旣覺﹐見案上一卷﹐不甚佳﹐置之。而夢如前﹐乃姑取焉。榜出﹐爲應天姚汝循也。問其庚甲﹐乃其亡子死日﹐時年始十九。

買棺老人成化壬寅春﹐邑中疫癘盛行﹐偶有老人白晝入市﹐謂匠者曰「家在五澴涇﹐欲買棺七具。」匠者索價﹐老人曰「但載棺同往﹐卽酬之。」匠氏如其言載往。老人先入﹐曰「惟有麥二十斛耳﹐煩與屋後某親議之。」匠者如空室﹐見七屍﹐老人在焉。屋後其某親卽至﹐償以麥二十斛﹐家所僅有也。

墮崖女有宦而川遊者過險道﹐女自輿出墮崖下。崖逼溪流﹐深黯莫測﹐以謂必死﹐痛苦而去。後任滿還過此﹐將爲招魂之奠。人皆謂年來見一仙女飛憩亭上﹐旋復飛下。宦者曰「有是哉」停驂俟之﹐果見飛至﹐乃其女也。父母齊出抱女﹐女亦以父母故﹐止曰「兒在此甚樂﹐不欲歸也。」竟載歸去﹐問何以得生﹐曰「墮時卽止崖石上﹐饑則食樹子﹐久而身輕能飛﹐兒亦不省。」自是火食﹐身亦不能輕﹐還其故步矣﹗吳寧伯謂吳太湖孝廉語己﹐然予已熟聞之。

車溝中人東江米巷小賈臥家中﹐天未曉﹐有二人喚之出﹐而身卽隨之。二人縛置之車溝中。已有小車來﹐正碾其脊過﹐若尙可任。轔轔聲再起﹐則大車來矣。其人恐甚﹐忽有因遠聲者曰「某無畏﹐此救汝命。」大車過而骨碎肉糜﹐背腹粘帖﹐痛不可忍﹐幸尙不死。天大曉﹐其家尋覓﹐起之溝中。旬日骨肉漸生﹐累月如故。病方起﹐而時疫大作﹐其家男女十餘口﹐無一存者﹐獨此人活。竟不知呼者二人爲誰﹐而爲遠聲者又誰也﹗沈泰履談。卽所居巷中事。

馬僕蘇氏孫綿衣之子有馬僕蘇氏﹐臥柳蔭下﹐一道士蹴之起曰「汝面何陰騭紋之多也」馬僕曰「貧人﹐陰騭從何來」道士必欲言之﹐曰「我平生於蜂蟻牛馬之類有生气者﹐皆極力愛護之﹐不殘其生﹐不盡其力。得食旣難﹐然與婦分食。稍得療饑﹐卽以其餘食丐者﹐故平生未嘗得飽。」道士曰「卽是矣﹐可隨我來我所居。」隨之﹐至其所居﹐松樓柏殿﹐白鶴靑鸞﹐皆非人間有。馬僕不悟﹐R呻吟﹐曰「今主人馬無艸﹐罪在我﹐且我婦明晨無食。」道士嗟嘆曰「汝無福﹐必欲歸耶﹗」明晨以破艸履一雙﹐藥一粒給之﹐而又不與錢。曰「汝從此道入京。」卒咄咄辭去。及抵京﹐而顧其城門﹐非都中城。其門卒皆曰「此京中人何由來」馬卒問此何處﹐曰「此滇南省城門出。」馬卒哭曰「道士陷我也滇南去京萬里﹐身無一錢﹐何由得達」門卒問道士何狀﹐以何物贈汝。馬卒言狀﹐又以鞋﹑藥對。門卒曰「此我張顚仙也﹐汝輕棄之﹐眞無福。然旣有二寶﹐何慮歸﹗便可宿我等家﹐累日爲汝洗泥。」馬卒始悟道士爲仙人﹐而恐其奪己寶﹐卽辭出﹐宿小店中。明日著履行馳雲中﹐第聞耳後風颼颼。間以藥含口中﹐遂不饑。大約日行千餘里﹐凡七﹑八日至京﹐以余藥啖其婦。主人知其從顚仙來也﹐遂不令蓄馬﹐而並其婦蓄食之﹐壽皆近百歲卒。始主人著其履行園中﹐行亦如飛。是夜失履所在。沈泰履家客鮑中捨談。

易萬戶隆慶年間﹐西安易萬戶以衛兵屯京師﹐與同鄕某工部君交最歡。二家各有孕。偶會他席﹐酒酣﹐隨俗割襟爲指腹之盟。已﹐工部君以言忤旨﹐謫遠州去﹐萬戶亦移鎭邊地﹐茫然星散。於時萬戶生男﹐工部生女﹐第隔越無由踐盟耳。久之﹐工部染厲謫鄕﹐舉家皆殂﹐以喪歸﹐葬郊s之墅。萬戶亦相繼卒。萬戶男易生旣壯﹐與其偶日夜校藝。有兔起艸間﹐生彎弧逐之。至一墅﹐見長者衣冠偉然﹐曰「此非易郎乎」生下馬趨拜。長者攜至堂上﹐酒數行﹐曰「吾與君葭莩不薄。」命童子持一裹至﹐發之﹐羅衫一角﹐合縫坤字尙半﹐曰「二人情旣斷﹐金家皆種玉﹐得雄者爲婿﹐必偕百年。背盟者天厭之﹗某年月日﹐某書。」坐客名皆列焉。生諦識之﹐識其父字﹐涕下交頤。忽孺人珠冠緋袍擁一女至﹐貞色淡容﹐蘊秀苞麗﹐目所未睹。生又趨拜。孺人謂長者曰「極知良緣﹐先人成命﹐第媒妁未通﹐筐篚未效﹐如禮何」長者曰「交盟無執伐﹐且儀文末耳。君倘不棄﹐今夕便可就甥室。」女已避去﹐孺人再擁之出﹐交拜﹐花燭巹飲﹐皆如故事。兩情極歡。及明﹐女猶戒旦﹐生已忘歸。展轉累月﹐生忽念家﹐曰「路當不遙﹐歸可卽至。」其家極意畱款﹐生知其意﹐謂﹕「馬久失調﹐須騎出盤旋。」已﹐加鞭去矣。回視棲處﹐何有人家惟羣冢壘壘耳。歸言其事﹐有知者曰「盟果有之﹐第工部舉家絕矣﹐此其幽宮也﹐郎君不可再往。」生遂捨之。適長女襲父職﹐歸﹐卽奉檄理衛事。夜出巡堡﹐至一處﹐前女抱一子迎﹐謂生曰「君卽忘妾﹐𦇤中兒誰之子此子有貴徵﹐必大君門戶。今以相授﹐妾亦藉手稱不負君矣。」生受子顧之﹐貌酷肖己﹐大悅。迫而與言﹐忽失女所在。生屢有娶﹐皆求佳者﹐然莫能如女﹐而亦絕無生息﹐惟此子就外傳。奄忽十有八載﹐生倦於戎武﹐兒已承襲﹐果健有略﹐不無奢望焉。朱侍中宅段君談。

繆萬戶西安繆萬戶冢嗣年甫成丁﹐魁梧有貌﹐恆率眾獵於郊。偶射鵠﹐中之。鵠帶箭遙遙飛去﹐占一大園內樹梢頭鳴噪。生逐之至此﹐眾皆不及。生立馬上一躍登墻﹐因緣入園。欲再發矢﹐忽有女雙鬟娉婷立其後﹐見人避去。生追求之﹐女顧視生韶美﹐曰「公爲誰﹐何以至此」生且對且拜。女止生樹間﹐且入相室無人﹐邀生至其閣子﹐遽合鴛枕。生方恣意﹐女慮事泄﹐於是空一巨簏﹐匿生其間﹐夜下楗始出。生遊談淫戲﹐無所不極。居數月﹐女曰「君旣世冑﹐歸覓良媒﹐使殘魄復圓﹐此兩利之道﹐久滯此非宜。」生然之。然生已暴死﹐女大恐﹐與一賣婆謀合力瘞生園中。生父失子﹐久徧覓不得。馬過其門﹐見稚子持弓﹐乃其子弓也。令人購得﹐卽以聞守馬公﹐逮其翁至﹐茫然不知。稚子已謂弓出其姊。逮女至﹐一一吐實。發生屍視之﹐而尙如生﹐絕無傷損。公視女﹐欲撻之。女扣頭請死曰「生娛我死晚矣。且腹有孕﹐不死無歸。」生父聞女有孕﹐反相避護。公笑而判曰「女𨿽自配﹐男實先求。死以愛欲﹐兩分其過。今生一脈﹐在其腹中。伸法無恩﹐其以女歸冥子﹐保嬰贖罪﹐孀縞終身。」堂下合口稱平。女旣歸﹐果生一子﹐未離嬰孺﹐已襲祖職。詩書禮法﹐皆出母口授。女守貞不渝﹐以晚節稱於裏中。亦段君談。以嘗久客西安也。

宗先生宗先生子相﹐始生女十餘歲矣﹐巧慧識字﹐先生絕憐愛之。後病卒。卒時囑曰「金鐲在吾腕﹐勿去也。」從之。後先生郎騎省於燕中﹐春日郊遊﹐忽見一廢廟﹐廟中女神積塵滿矣。偶拂其腕﹐金鐲在焉。諦視是其女物﹐而神貌亦微類女。大怒﹐撼泥取鐲歸﹐卽語其所親禮曹司伺廟者﹐令以淫祠焚之。自是﹐頻夢女索鐲索居﹐語甚屬激。先生不爲動﹐然歲不數數也。及入閩振文鐸﹐夢始頻仍。先生敏才﹐二三日雌黃千卷﹐文理批評皆能口誦。女至是始晝見﹐常淆亂之﹐或加塗抹。先生無能爲計﹐竟悶死。

嚴孝子安吉嚴姓者﹐以罪戍遼陽。去後產遺腹子﹐卽孝子也。年十六矣﹐居常涕泣毀瘠。母問其故﹐曰「兒思父也。遼陽不在天上﹐兒願獨往尋覓。」母從之﹐爲具金裝﹐令一僕與偕。半道度險嶺間﹐察僕色動﹐疑之。因好與語﹐而急發其胯間﹐得利刃。僕懼奪刃﹐因乘便勢刺僕﹐中腹死。自是擔囊獨行。抵遼陽徧尋父不得﹐而涕泣常盈襟袖﹐人皆憐之。有丐者過門﹐或戲指之曰「此而父也。」其人無衣﹐以席蔽體。卽役於官﹐餼常不給﹐則行乞於市。孝子視其貌﹐頗類己。因詢其家世名子皆合﹐實父也。輒長跪抱泣﹐舌舐其垢﹐扶將上堂﹐洗浴著縞﹐觴豆遞進﹐親奉匕箸。窺者盈戶﹐皆爲感泣。數日著敝衣﹐身代力作。眾悅其孝﹐爭爲代傭。居月餘﹐散金諸徒﹐營子母錢爲久計﹐眾益徳之。而已負父從間道遁去﹐久之始覺。或欲追者﹐眾曰「還則明歲倍賞金矣何追爲」歸家﹐雙白偕老至大耋。吳寧伯說。

徐子與女甥長興徐方伯子與先生有女甥﹐爲同邑周某女﹐聘姚京兆子長君伯道。且於歸﹐而伯道卒﹐女卽屏綺服縞﹐淚漬衣袖。已﹐求歸姚宅臨喪。其家難之﹐女曰「兒固姚氏婦﹐以死逾盟﹐非人也。」越三日﹐母攜之往﹐服喪哀毀。母歸欲畱﹐兩家皆難之。女固陳其志﹐竟畱。起居柩側﹐席稿三年。旣殯﹐居小樓焚香誦終﹐足不履地﹐今長興令黎公芳匾其門曰「末室守貞」云。方伯無子傳家﹐而有女傳業﹐不羨元陽甥宅相矣。故詩書之效﹐如星曜川流﹐或晦或明﹐或流或窒﹐皆若此也。

維揚孝婦維揚田家婦﹐事姑極孝﹐而處事觀音大士。姑病劇﹐禱於大士﹐願以身代。忽夢一老母語曰「汝欲姑好﹐須得人肝。」婦曰「我肝可割取也﹗」老母爲指示之曰「肝在此地。」婦割﹐不得肝﹐死已﹐復活。忽一乞婆過門﹐儼然夢所見。婦跪請曰「割不得肝﹐柰何」乞婆曰「汝是縱割﹐所以不得肝﹐必橫割之。」婦又橫割之﹐肝果吐出﹐自烹以食姑﹐姑病頓已。婦始寢昏死﹐已又復活。胸肉旬日皆合﹐而刀痕縱橫不除。郡邑從父老之請﹐以聞於當道﹐旌門紛如。或欲以聞於朝﹐而傷於不經罷。李長卿談﹕此卽大士靈感以成婦孝﹐其兩割者﹐所謂歷試也﹐不然胸豈屢受刀之地﹐況孺弱乎﹗孝不如婦﹐而欲踵婦事死者﹐必相枕藉﹐故禮禁割股廬墓。而摩什蓄室以能吞鍼﹐非常瑰異之事﹐可易爲哉﹗

地羊驛貴竹地羊驛﹐民夷雜處﹐多幻術﹐能以木易人之足。郡丞某過其地﹐記室二人皆遊於淫地。一人與淫﹐其夫怨﹐易其一足﹔一人不與淫﹐婦怨﹐易其一足。明日彳亍庭見﹐丞駭問﹐始知其故。卽逮二家至﹐曰「汝能復其舊則已﹐否則關白諸司﹐治汝以采生赤族之罪。」二家各邀其人至﹐作法﹐足果復焉。及丞還﹐復過其地﹐二人復至二家﹐其淫不與淫猶昔。然與淫者兩足皆易﹐久之展轉死﹔不與淫者冥然且受婦法。忽有鬼物陰教之藉手﹐卽以其法制婦﹐婦兩足自易焉。是人得歸後﹐享髙壽﹐子登辛未進士。其言出同榜馮公時可﹐而軼其名。少司馬禦史大夫沈純甫先生賜告歸﹐予與胡元瑞﹑李長卿﹑楊不棄諸君送之潞河。先生酒談及馮公之緒﹐且曰「行甫好奇﹐贈此一段奇也。」

薛光錄亳州薛考功先生之子光錄公衢亦名士﹐與季弟存同齒。存羸病﹐而光錄健壯﹐善飲啖。光錄公有媵史氏﹐正芳齡。忽有鄰嫗金氏至存家﹐言奉陰司勾攝﹐有二人極難攝﹐以其門戶大也。問爲誰曰「似在君家。」存曰「豈卽我乎」曰「非也。然陰事豈宜預泄。」存必欲嫗言之﹐曰「卽光錄公。」又問其次﹐曰「恐是史娘子﹗而其期恐不能出年內。」存大駭﹐羞其爲誕。歲且除﹐公構南園居新成﹐往浴。史氏侍巾櫛屏內。史氏有幼子﹐常時跬步不肯離母﹐至是呼之入。且浴之﹐而啼畏反走﹐門閉甚固﹐公已暴死浴盆中。史氏抱哭﹐才一聲而昏迷﹐亦暴死。家人破戶而入﹐二屍僵焉。先期浴畢而酌以慶室成﹐竟一杯未拈﹐而卽以其酒奠茅矣﹗期果不出年內﹐存至今無恚。此萬曆壬辰年事﹐僚友公儀談其親事﹐頓爲流涕﹐吾已酸鼻。在潁超宅索筆識之。鄰嫗所爲﹐京師男婦有焉﹐稱爲「急腳」﹐誤爲「雞腳」﹐卽儺之類也。

裴慶

龍虎山二十七代天師某﹐進香武當玄帝殿前﹐預戒道士曰「必我先香﹐始令客進。」關門未啟﹐然三辰皆有香先之。天師怒擊道士﹐將治之﹐忽神座下一穢人出曰「香自我焚﹐道士何罪﹗」天師視其神采異常﹐下拜之。卽命釋道士﹐穢人不顧而去曰「我姑蘇裴慶也﹐當與君會姑蘇。」天師視其足不在地上﹐益異之﹐徧追求之不可得。抵姑蘇求裴仙﹐皆曰「此癲人﹐常寄宿狗竇豬圈中﹐臭不可聞﹐且出乞食久矣。其邑令逮其家﹐至一婦一男子。婦曰﹕」裴慶久不歸。「問男子爲誰曰﹕」此妾相倚以衣食者。「令大怒﹐男子日﹔」他人婦可有乎﹗「大捶之。」天師已去姑蘇﹐前途纜夫中﹐慶在焉。天師長跪延之﹐益畏匿﹐浴於泥淖。天師跪不已﹐慶忽躍起﹐踞上席大噱曰「子何以有知耶」故撓以臭穢﹐天師直舐之﹐相與談終夜。天師長跪涕泣﹐願以飄笠相從。慶曰「未也﹐三年後俟我於廬峯頂上。」遂別去。越三年﹐慶果歸。擔棄履﹐數石壘一洞自入﹐塞其門﹐火自內發。焚訖﹐烈焰中人猶見慶騎白鶴升天。天師遲於廬峯。須﹐慶果至﹐攜手並去﹐莫知所之。沈泰履宅客談。

湖南別駕淸院有任湖南別駕者﹐佚其名﹐因索兩富翁財物不遂﹐誣置之死。別駕先生二子﹐讀書修潔﹐皆以弟子員試髙等。別駕死﹐長子逼其妻與所暱姣童姦。妻不從﹐縊死。爲妻家所訟﹐家遂破蕩。二子皆廢業偶無賴﹐爲奇斜之行。已﹐遂衣破衲﹐長跪道旁覓食。人或憐而與之﹐無厭。性獨畏唾﹐人苦其無厭﹐則唾而走之。里人僉以爲冤殺富人之報云。鄧浴環談。

竹園狐妖豫章李長卿孝廉﹐其尊人學憲公﹐去家二里築別墅居焉。學憲公卒﹐久之﹐孝廉奉母太夫人還祖居﹐畱僕珊司香燭。珊婦陳氏微有色﹐忽五嫗至門曰「吾竹園李家﹐在磨盤下賣餅﹐欲得嫂子一行﹐必有良緣。」陳叱之﹐而五男已至﹐皆華巾綠袍﹐相爲嬲戲。婦昏不能自持。珊歸大怒﹐居婦旁﹐而其狎猶故。召法師治之﹐披髮伏劍﹐書符步斗﹐驅邪入獄。技窮﹐而五人亦作於別室。法術尙未已﹐乃揶揄法師曰「邪驅幾人耶」或以聞於孝廉﹐孝廉因具疏告於學憲公曰「竹林固別墅地﹐而妖人又托姓李。大人陰靈不遠﹐可令妖恣睢哉除治之日﹐願求冥助。」於是聚卒徒﹐牽獵犬﹐搜於竹林。喊聲與陰飆四合﹐艸木震動﹐有五狐捨穴而登木﹐亂相跳躍。小狐墮焉﹐爲犬所喫。已而三狐中矢石﹐墮皆殺之。獨老狐飛騰出墻﹐莫知所往。眾擔狐W｀振旅而歸﹐以俎於學憲公幾筵。旣而享胙醉飽﹐咸曰「老狐不能離穴﹐餘勇尙可賈也﹐當潛往捕之。」至一處﹐見墻有瀆﹐塞以巨石。而石微動﹐搖迫之﹐狐爪見﹐知狐匿其下。殲焉。尾節有十三﹐蓋數百年狐也。自是夜啼於門﹐三日始罷。妖事遂絕﹐尙不省磨盤李之說。後數歲新其廬於溝旁﹐得一磨盤﹐其暗道與竹林通﹐始知焉。此卽孝廉談。狐旣有磨盤道﹐急則逸出﹐而爲猱升木。其必陰有以制之者。老狐旣逸﹐而以爪誨禍﹐鼠之五技窮矣。故百邪不勝一正。孝廉督學公分治幽明﹐𨿽九尾何庸哉﹗

唐孝子唐孝子名治﹐始江西之淸江人﹐僑居吾裏團江。孝子起家功曹掾﹐而實儒行﹐孝謹守禮﹐言動退讓﹐人稱「釀秀才」。父尙儒﹐亦以徳稱﹐年九十卒。孝子苫塊未除﹐而鄰家火起。火勢猖熾﹐旱歲木性相應﹐不必延接﹐火皆自發﹐頃刻千餘家皆盡。始孝子盡出資裝募人出其父柩﹐而人心駭亂無應者。或挽孝子出曰「尙可待焉。」孝子曰「父柩在此﹐我死不出。」孝子居絕無障蔽﹐然巋然獨存。孝子亦以薰炙伏棺死﹐柩上皆成血掌痕。憶其急時撫柩曰「兒在此也。」事聞有司﹐爲旌門。孝子婦桂氏﹐鞠四孤之屏﹐等而食貧﹐辟紺不忘訓迪。唐氏之後或有興者。吾嘗爲《孝子傳》﹐久已失稿﹐尙能記憶﹐補載於此。東海之火﹐縻竺家獨存﹐行火之使已知爲善門孝子﹐宅巋然獨存。故知不偶團江囂嚚之地﹐而又爲軒孔道﹐倘仁人停軒存聞﹐或孤嫠奉米肉之貽﹐亦化俗之一機也。

巡茶使馬公

馬公以巡茶使歷安慶﹐甚著威望。忽有稱公至戚某﹐過此來謁者﹐輿徑至其後堂。下輿則紅妝艷質二八女子﹐曰「妾來與君破岑寂耳﹐非有他也。」公遂迷罔與狎﹐累日不出視事。郡守某公微聞之﹐擊鼓入請事﹐曰「此地有狐妖﹐常惑客﹐公無惑焉」馬公唯唯否否﹐然知無如之何。守密令一揮使﹐移文屬天師府治之。揮使行不百里﹐移文失焉﹐反在馬公所﹐曰「天師安能治我﹗」然以是怨恚﹐竊公印去。公急求解始得。公亦請告歸﹐狐隨之。至山東界﹐不能度﹐辭去曰「此地神極威猛故耳﹗」景陵周公昔爲桐城令﹐親見之。後召入爲給捨﹐而馬公亦起疾赴京。偶言及﹐馬公尙扼腕恨之。馬公曾守徳安﹐繼以兵使者鎭荊南﹐蓋兩遊楚云。景陵閔公學談。狐之陸梁極矣﹐尙知有畏。聖人之鄕﹐百怪所避。不然天師所不憚﹐而奚有於神威猛哉﹗

齊華門妓段繡川言齊華門內有下妓﹐與二操兵往還。天未明﹐二兵荷戈過之。妓曰「今日我徒宅在上十家﹐歸時好喫茶。」及二兵歸過之﹐云妓已死﹐大駭異之。至上十家﹐其宋驢正下一駒﹐見二兵若相顧悲鳴。妓家主者亦夢妓變驢其家﹐而惜妓﹐請購之。其家必母子俱鬻﹐從之。購歸。及長﹐閒豢必病。同羣驢肩重架車﹐至喘汗穿背﹐日夜鞭箠始愈。主者知業債﹐豢之無益﹐並鬻之。沈泰履捨國子﹐家童閒﹐與其偶業賣豬蹄。偶去其殼﹐宛然婦人足。泰履及見者﹐經歲畏食豬蹄。

屍變城外野寺有婦人棺﹐寄置已久。其家今年偶迎歸﹐已登舟矣﹐而棺甚輕﹐又內常作響。疑之﹐發棺﹐無婦屍﹐有四男子。面目衣服皆同。秤其二不過五斤﹐不知是何物﹐因破棺並沈之。或有狐貍之類﹐好易人屍﹐希得善地﹐以乘生气﹐寧有是事是皆理外不可曉者也。沈泰履談。

張良臣婦萬曆辛卯﹐武昌紅稻村民張良臣娶新婦。三日設客﹐婦入廚治饌﹐試嘗片肉﹐適姑喚急﹐梗死僕地﹐姑尙不知。其鄰爲夫之仲父﹐實見之﹐揭壁席入﹐盡拔婦簪珥。而慮其復活﹐用膝據婦胸﹐盡力擊之﹐俾其死穩也。乃婦喉中肉團﹐因擊故吐出復活。其人惶懼﹐棄簪珥﹐復揭壁席出。自念偶爲此不義﹐今婦活識己﹐兄嫂必知﹐何面皮見之哉遂自縊死。何東之談。固已夙聞。

劉尙賢孝感縣民劉尙賢﹑張明時二人﹐比黨爲友﹐實以利合。醉則拍肩矢日﹐願同生死﹐常謂我等無錢把撮﹐不見交誼﹐異日倘富貴勿相忘。偶夜行﹐見火燐燐﹐識其地﹐掘之﹐果是銀根﹐矗起如筍。二人大喜﹐謂宜具牲醴祭禱﹐而後掘取。尙賢已置毒盞中﹐令明時服之。明時亦置斧腰際﹐乘醉擊。尙賢死﹐而不知毒發身亦死。蓋二人豕腹﹐俱欲獨有此物也。二家妻子亦微知死故﹐復往掘銀根﹐幾徧畝地﹐濯濯無蹤。二人蓋空死﹐而其爲義何義焉﹗此萬曆乙未年六月事。里人遊其地﹐所親見焉。

余杭崔屠余杭民某死﹐惟一嫗一幼子而已。聘胡氏女爲子婦。久之﹐貧不能委禽﹐嫗遂質身於機坊﹐爲之治絲。得金二兩﹐婦始得歸。婦歸問姑所適﹐子言其故﹐婦泣下。盡脫簪珥﹐將以贖姑﹐而子先往與議。然夫婦語時﹐鄰人崔屠者竊聞之﹐因詐爲夫語﹐索前物於婦。婦稚不察﹐卽與之。及夫歸﹐罔然莫知爲誰所索也﹐怨恨觸柱而死。母聞子死﹐傷之﹐亦自死。婦欲相繼自殺。裏卒以聞於邑令予鄕先輩周公之冕﹐公卽出餘俸﹐厚爲棺殮﹐葬二死者。而令護婦﹐使毋自殺﹐且急捕賊不得。時轟雷已擊死崔屠﹐其物尙在手。而又起二死者屍﹐於擊間皆活﹐則異之異矣。其棺殮之費﹐公命給子作生理焉。時嘉靖庚戍年事﹐得之周公最詳云。

戴茂生齊掾曹

景陵閔文學談﹕其鄕戴公世家世徳﹐樂善好施。有二子皆有聞於庠﹐棘戰幾捷者屢。公構新居成﹐十八年矣﹐堅完精好﹐客常宴集。去年萬曆乙未將移居之﹐而次君良臣攜十餘歲子預往觀焉。廳宇忽覆﹐梁柱皆成二截﹐次君父子皆在其下。散撤其材﹐次君僅傷皮毛﹐子略無恚。卽能就﹐塾師大笑﹐以其適在空隙地也。

予往在選部﹐與諸曹掾雜坐。一人至﹐眾呼之曰「天全子來也﹗」予問故﹐或謂此浙之齊君﹐平生性至緩﹐常與人居敗屋中。屋且覆﹐先聲雷動﹐眾皆崩避﹐獨君晏然不動。然崩避者多傷﹐憶君靡爛矣﹐敗物不可急去。或從上窺之﹐見君坐井中﹐亂木縱橫﹐皆如架構﹐瓦石皆止木外﹐略無損傷。敗物撤盡始出﹐反唁諸傷者。予前揖之曰「君眞」天全子「也﹗」二事極相類﹐故聯綴之。屋覆壓卵﹐故凡勢極者不可反﹐卽鬼神莫能效力。而諸君子皆生﹐一則空隙無礙﹐一則構架成井。方急時﹐斯誰之爲哉﹗此固諸君子徳福彌天﹐而亦造化之逞奇於助善。幻怪百出﹐令人舌翹而不能下也。語曰﹕急不必生﹐緩不必死。

李喬進士南昌有李某業木﹐段某業鍼﹐劉某業星命。嘉靖間﹐俱以歲早遷湖省金沙洲家焉。比鄰鄕戚﹐情好甚篤。亡何﹐李有侄喬來相依授徒。喬工制舉業﹐從者日眾﹐修脯漸饒。劉視其星命當大貴﹐時段有女﹐少喬五﹑六歲﹐劉因執伐以聘喬。明年庚午﹐喬歸應試﹐欲娶女偕歸。而段之婦忽中變﹐謂富貴未有期﹐喬固窶人﹐罷口誦卽饑矣﹐柰何捨愛女適他省然不可背盟﹐遂爲計誑喬﹐謂女當夜登舟而已﹐當送半道始返﹐實則贗女。喬與劉皆罔識焉。喬歸﹐卽以儒士鄕﹑會聯捷﹐副刑部郎﹐久之﹐擢守成都﹐便道還鄕。過湖省﹐饋貽段父母甚厚﹐而爲禮甚恭。段女適蕭子作天平者﹐敗蕩日貧。而羨贗者擁髙華﹐鬱鬱病卒。何東之談。

三倫諸許

廣東南海縣倫文敍﹐會元廷試第一。長子以諒﹐解元登進士第。次以訓﹐會元廷試第二。少子以詵進士。天下稱爲「三倫」。河南靈寶縣許進吏部尙書﹐生八子﹕贊戶部尙書﹔升吏部尙書﹔誥南戶部尙書﹔論兵部尙書﹔詩布政。其家堂聯曰「父冢宰﹐子冢宰﹐掌一代之詮衡﹔兄司徒﹐弟司徒﹐總兩京之會計。」國朝科甲之盛﹐推倫氏﹔爵位之顯﹐稱許家。

吉安科甲江西吉安府自開科至嘉靖己未﹐計六十科七百八十八人。狀元十一人﹐榜眼十一人﹐探花十人﹔會元八人﹔解元三十九人。官至內閣者九人。一品者六人。尙書二十二人。得謚者二十五人。

男子失驢有三婦雇驢騎行﹐一男子尾之。忽少婦欲下驢擇便地﹐呼二婦曰「緩行俟我﹗」方其下驢﹐男子佐之。少婦卽以調謔﹐若相悅者。已乘驢﹐曰「我心痛﹐不能急行。」男子旣不欲彊少婦﹐追二婦又不可得﹐乃憩道傍。不知少婦反走久矣。是日三驢皆失。予初入京聞此。

徐給事

徐給事尙涪州人﹐出守揚州﹐一婦一媵各一子。亡何﹐公以謁大吏出。婦爭寵殺媵及媵子。及歸﹐而婦始懼。計窮﹐將己與媵戶﹐皆從內下堅楗﹐凡衙中人皆避匿寂然。公不省﹐作努撞媵戶開。見二屍﹐知爲婦所殺﹐號慟驚僕。復撞婦戶不開﹐而作努气絕﹐亦自暴死。後﹐婦以三喪歸﹐郡中無不傷悼。歸蜀後﹐婦與子乘二輿往母家。行山中﹐忽三輿至﹐卽三逝者。共毆殺婦﹐七竅血流。輿夫從人白日所共見。公復語從人分處家事而返。吾裏徐方伯公時可談。

卷五

南宿州兒異

萬曆庚寅﹐南宿州村民婦一產七子﹐膚髮紅白黑靑﹐諸色各異。以爲妖﹐屬一人瘞之江滸。是夜﹐其裏有富長者夢神謂曰「明日有七將軍在厄﹐過爾門﹐爾救之﹐當獲福v。」

長者起覘之﹐門外果見所識人抱一筐﹐而衣覆其上。呼來發視之﹐而問知其所以﹐因呼錢勞之﹐語其人曰「是兒神已見夢於我﹐我當鞠之。爾但歸報已瘞﹐勿泄也。」越三年﹐婦老竟無子﹐而思所瘞子。翁亦聞育在富長者家﹐徧察得之。因屬人求其子﹐長者曰「神以兒屬我﹐安有還理。」於是與見而兩家子焉﹐卽往是翁家。其館谷修儀﹐長者皆辦焉。膚髮仍舊各異﹐勇猛亦異常。兒今七歲矣。其邑有某別駕﹐與潭柘寺大元禪師善﹐期禪師遊其邑觀焉﹐禪師談如此。

予郡羅田﹐正徳間有白毛兒﹑黃毛兒諸劇盜﹐謂是張士誠之裔﹐世固有之。是兒兆以神夢﹐異日當爲國家捍禦。而是兒生亦可爲世慮矣。

大瓢和尙

南陌有「大瓢和尙」﹐飲啖兼人﹐因曰「大瓢」。誓造某橋而居其旁﹐欲得大壇那成之﹐始爲無量功果。每呼曰「誰造此橋﹐願捨和尙作其子孫。」而唐王居宮中﹐相距十五里﹐耳邊若聞呼聲。以問其閹豎﹐閹豎曰「呼此者「大瓢和尙」也﹐相距遠矣。」命來使試呼﹐果如所聞。異之﹐遂傾藏發三千金造橋。橋成﹐一日宮中人皆見和尙闖入宮扉﹐而闈中報世子生﹐今王是也。其時迹和尙所在﹐適已坐化。王今慈慧夙成﹐每飯僧至千人﹐曰「千僧會」﹐豈偶然哉﹗大元禪師談。

周迪

周迪徳安人﹐犯重罪﹐於隆慶六年從省城棄市。有兄延奔往﹐泣視受刃﹐親爲收葬。兄尙未抵家﹐乃迪已先還﹐謂嫂曰「我罪被釋矣﹐哥尙在省有務﹐命我索箱中銀九兩二錢去。」嫂喜﹐且銀實有﹐因與之。兄歸大詫﹐不敢言。迪持銀卽往南昌﹐住方悅家﹐業賣馬尾。越三載﹐悅老無子﹐獨一女﹐芳年二七。察迪惇謹﹐因贅入焉。復十年﹐生二子﹐爲大賈﹐擁髙資矣。忽行江邊﹐遭大風吹沒﹐當人羣中遂失其形﹐莫不驚異。然常謂妻子﹕「我有兄延﹐家徳安。」於是二子往訊﹐兄嫂尙在﹐曰「汝父實死﹐則後索我銀往﹐又成此一段業果﹐乃其魂也。」二子益哭之慟。今爲其地右族。何東之談。

異產

方玄暢談﹕其裏有人娶婦甚美﹐數月猶是處子﹐以其牝不成人道也。後從其餘竅生子﹐卽弗活﹐形體俱全﹐自是牝始開。先伯氏理姑蘇時﹐閶門有男子生子﹐亦弗活。街卒以聞於守徐公﹐公故不答。卒屢言之﹐公第顧諸門子曰「爾輩愼之。」又《庚巳編》載齊門臨甸寺﹐有僧病死。僧少齒美姿貌﹐其師建齋壇以之荼毘﹐忽爆響一聲﹐腹開﹐中有一胞﹐胞內一小兒﹐長數寸﹐面目眉髮皆具。不知其由﹐並記之。

異病

玄暢又言﹕其裏有兒布痘﹐痂中生蛆﹐痂破蛆流滿牀。

又一婦懷娠﹐久而自消。忽腋下生疽﹐中出一骨﹐長寸餘﹐宛然人形﹐肢體皆全。然二人皆痊活﹐不省是何病。

苑子華

苑子華濟南人。其先七世祖中柏者﹐蜀人﹐令濟南﹐有惠政﹐以貧故﹐不能歸﹐遂家焉。至子華歷世旣遠﹐亦莫知中柏爲蜀之何地人。子華業儒﹐飽經術﹐贅於徐氏。徐以邑博士抵任蜀之武隆﹐子華與偕。數年﹐徐公與其子相繼卒官邸。子華以貧故﹐又不能歸﹐遂家武隆。授徒滿座﹐漸至饒裕﹐卜宅以居。

得一區﹐旋辟宅。旁地有荒冢﹐冢前碑石﹐古色剝落﹐題曰「苑公之墓」﹐旁曰「孝子苑中柏立石」。蓋其宅﹐卽中柏故居也。

秦興令

秦興令某﹐嬖一門子﹐忽見一掾挑之與密語﹐以爲嫌。問掾何語﹐掾急遽曰「渠是小人表弟﹐語家事耳。」令卽出一對曰「表弟非表兄表子。汝能對免責。」掾卽應聲曰「丈人是丈母丈夫。」令笑﹐觴之以酒。朗哉談。

部參知

南都一先輩邵公某﹐索性廉潔﹐到處有冰蘗聲。最後參知滇中﹐已告老歸﹐裝橐惟平日冠履臥具﹐他無一物。其夫人儉徳亦同﹐從公若干年﹐積俸余造金耳當一雙著之。公一見問何從來﹐夫人以實對。公故取視而投之江﹐曰「吾平生無長物﹐今宦成不宜累我。」至某地風浪大作﹐長年謂例宜有祭。公問何神﹐長年曰「一丁蘭﹐一宗三。」公曰「丁蘭孝子﹐宗三必其儔儷﹐宜知我者。」竟不祀。而舟危益甚。忽一赭面金甲神﹐自稱宗三﹐登舟大怒﹐簸弄風浪。公但爲詩曰「來時此行李﹐去時此行李。葬我此江中﹐不負此江水。」吟畢風恬﹐神卽不見。顧朗哉談。

郜氏鬼異

柳廣文言﹕正徳間寶坻民郜某婦懷娠﹐兒在腹中撐柱粗莽﹐或作吼聲。及產﹐軀幹偉大﹐黑面獰惡﹐筋骨盡露。越數月﹐卽跳擲牀上下如飛。母謂嘗至神廟﹐見塑像侍立者﹐回目精顧﹐已遂感孕。信是神鬼﹐欲殺之。或謂長當作猛將﹐大爾家﹐勸勿殺。至七﹑八歲﹐啖飯甚多。家貧不能供﹐則走山谷搏野獸﹑射飛鳥食之。又卽能行淫﹐性無賴﹐見婦人常露其醜﹐人始惡之。每至人家﹐皆拒戶不納。後與客賭躍澗﹐不及岸﹐墮水中死。死後爲厲彌甚﹐廟祀之始安。

嘉禾陸先生

維揚鹽商史翁﹐富而矯﹐好用其才。適有訟其口口者﹐實誣也。主者爲麻邑觀察蔡公﹐而嘉禾陸浚川先生過之﹐兩公故相歡宴﹐語偶及之。先生曰「旣富多自愛﹐又人所易乘。不早辧卽解﹐家破矣。」翁由此得解﹐而先生實不知其人也。後謫守霸州﹐轉y黃州。過維揚﹐將購媵﹐爲主器計。偶主一家﹐逡巡造其室。祠堂木主有先生名字。大詫問故﹐蓋卽史翁也。翁出﹐率婦子羅拜。言其故﹐曰「微大人﹐骨在眢井矣﹗」因曰「旣購媵﹐老夫有弱息﹐願屬箕帚﹐卽飾裝口口口口口以從。」公不能卻﹐今史夫人是也。生仲子﹐十餘歲英气秀骨挺發﹐落筆成文。頃先生以衡州守攺郡入都﹐夫人又產一子﹐從錦𦇤中與其姐布痘韭康。陰徳之報﹐此其一斑。語曰﹕凡人在患難﹐出一言相救﹐勝造七級浮屠。良然。

杞縣傳捨狐

李太保維寅爲勛衛時﹐於萬曆甲戌請假歸省﹐宿杞縣傳捨。次日﹐館人謂從者曰「李公貴人﹐且正人也。」從者曰「何謂」曰「此館素多狐妖﹐能爲人形。幻怪百出﹐白日淩侮人﹐略無忌憚。昨聞老狐云﹕明日有貴人至﹐其人正人﹐吾等所當避。今果寂然﹐是以知之。」

先大父封丘令

先大王父贈郎中﹐府君世業農﹐不喜仕進﹐故禁先大父封丘令府君不得業儒。然大父銳意業儒﹐計裏中無可爲﹐鼓篋遊河之南。有廣文爲諸父﹐因不令家人知﹐往依焉。汝上夜行失道﹐望燈光趨之。有老人處茅宇中﹐延款具黍。心獨念背親遠遊﹐不審靑雲之念得酬否﹐當食而淚下。是夜夢神人據髙案談休咎﹐而已問之﹐神以木擊案﹐一語一擊曰「汝中舉中進士﹐行取臺諫﹐止於令。」大父亦自喜。然何謂行取止令疑之。及曉﹐老人遣其子負之渡河﹐而導入市店﹐大父方解錢勞其子﹐忽不見。抵廣文衙﹐三年業成。歸過是店﹐念老人將贈以橐中﹐因問曰「河可渡否」曰「此地安得有河」曰「來時河上茅宇中老人款送我﹐安得謂無」曰「此處安得有茅宇老人」異之。出門顧望﹐皆非昔境。始出遊時﹐恐貽堂上憂﹐暗題門背曰「往某地讀書﹐幸勿相念」﹐王大父日日倚門﹐不見至﹐是日始見﹐而行客至。若早見﹐當疾歸﹐業不得成﹐其異如此。是年捷楚書﹐連捷己未進士﹐授封丘令。入覲﹐返縣內﹐詔令下﹐而以令卒官﹐皆如神言。其所以得口詔者。入覲逾黃河﹐見數十人爲「耶許」之歌﹐舉大木。而蒼頭奴乘馬鞭役者背﹐問知爲馬太宰治宅。太宰﹐文升也。大父停車執蒼頭奴下﹐重鞭之曰「汝主爲名臣﹐役民治第。若固朝廷赤子﹐方喘汗作努﹐而汝坐鞭子乎﹗」因欲具奏﹐或勸止﹐或又謂得罪太宰﹐往必不利。大父曰「吾知吾民﹐安知吾官﹗」及與天下諸覲吏謁太宰堂下﹐太宰忽出席曰「孰爲封丘令賢哉﹗愛國且愛我﹐不然我安得聞過﹗」因揖之。千官一時回首﹐故卽得以最治聞。而命下天臺﹐先生曰「不能無是令﹐且無是太宰。」所謂休休非與。自予習事﹐而諸父兄淪沒﹐不得考鏡大父治行﹐然稍稍聞自嬰稚。頃從兄於笥中﹐得大父貽大王父官中書﹐仁愛淸白﹐別是一世界﹐因以十襲。昔宋人三世爲善﹐而子再盲﹐夫子皆以爲吉祥。王氏世善﹐以忠厚剛介聞﹐大父卽入仕版﹐疏糲不足﹐竟無年客死。夫子之所謂吉祥﹐果止是耶

塗副史

丰城塗副使某﹐未第時﹐析夢於九鯉仙祠。夢入古寺﹐花色映簾﹐泉聲滿戶。壁間有唐人詩﹐曰「月華星彩坐來收﹐嶽色江聲暗結愁﹐半夜燈前十年事﹐一時和雨到心頭。」旣覺悵然﹐謂是不第之兆。後登第拜侍禦﹐又謂夢非耶。亡何﹐以廣南副使至海上一寺﹐風景宛然如夢﹐前詩亦在其壁﹐大詫不寐。詰朝報至罷歸矣﹕「半夜燈前」﹐至是始驗。

神夢壁語

永樂初﹐有士人赴試﹐祈夢於神。告曰「禮樂徵伐自天子出。」士人卽爲議爲論以待。旣而鄕﹑會試皆捷﹐無關於夢。後郎膳部﹐一日上宴羣臣﹐出對令對焉﹐曰「流連荒亡爲諸侯憂」﹐莫有應者。士人卽以神語對﹐上大悅﹐擢禮部侍郎。

又江南一國子候選燕中﹐偶見邸壁有字一行雲﹕「客眠孤館﹐魂夢常到故鄕來。」不勝感憶。一日閣中有旨云「人上斷橋﹐形影不隨流水去。」令能對者賞之。國子以壁語進﹐卽得授右秩。

歙僮義完

義完者﹐歙方氏僮也。方氏以賈販遊江湖間﹐義完長相從﹐給事甚勤。而性悍鷙﹐發赤目黃﹐額突兀﹐齒牙半張出唇外。時時往楫師擊榜﹐楫師自謂不如也。次富陽﹐揚帆中流。倏有物如匹練﹐奮濤絕瀾逆舟而來。義完心知爲巨魚﹐遂挾橫艦板﹐伺其掠舟過﹐一躍乘之。與巨魚相持﹐乍沈乍浮。俄而側身倚橫艦板﹐而以兩足疊激波﹐力疾而來。舟中之人皆毛豎﹐且訝且喜。義完乃出巨魚波上﹐令舟中百指挽之﹐隨以身騰踴而上。舟之長得四丈﹐自艫至檣當四分之一。置魚於艫﹐不及檣間尺有咫焉。魚尙「呀呷」﹐頭嶄嶄然﹐目如燃燈﹐髻鬣皆張﹐蓋鯨類也。義完持斧斷魚﹐有二鯉在咽中﹐大者長二尺。意方貪食此二鯉﹐而忘其爲人所制也。於是並臘以爲夏槁﹐而以頭烹饗客﹐凡二十二人無不厭餐者。獨其主人猶心悸﹐不肯下箸。是兒涉大江﹐徒手制毒魚﹐過佽飛遠矣。故材力猛敢之人﹐世未嘗乏也﹐或顯名於諸侯﹐或不免爲賈人。僮則所用之時異也。亡友胡茂承自有傳﹐而予節錄之。

黟僮如兒

黟之吳氏有僮曰「如兒」﹐驕縱不事事﹐主人厭之﹐使還食於其母。母使牧犢溪潭上﹐已躑躅來觀羣兒爲泅以嬉﹐己亦從羣兒爲泅以嬉。久之﹐羣兒見如兒泅﹐顧反閉目駭怖。如兒有時倒置兩足﹐而以額行﹔或翼兩肘波上﹐而騰以馳﹔或立峭岸側﹐注目潭中﹐倏忽翻擲以下﹐攫魚鱉而出。語人曰「吾初沒水時﹐見水皆血赤﹐稍則蒙蒙然如煙霧﹐今不異遊虛廓中也。」母往餉如兒﹐如兒自水中躍起﹐母大驚怪。明日往覘之﹐水深數十尺﹐淸洞如鑑﹐俯見如兒裸寢磐石上﹐連下石軋其背﹐如兒撇旋以出。母泣笞之﹐如兒曰「我牧倦思睡﹐顧日暴爍我﹐蠅蚋又擾我﹐水臥殊不惡﹐柰何笞我乎」古說家所記逆泳者有矣﹐鶩沒者有矣﹐未聞有潛而寐者也。其所謂相忘於水者耶﹗亡友胡茂承有傳﹐而予節錄之。

趙林

宛平民趙林與劉方遠飲娼楊三家﹐娼有故所歡王宗義來﹐呼酒彊飲﹐而心恚林奪己所好﹐語屢侵林﹐二人遂相毆。方遠助林擊傷宗義﹐宗義歸暴卒。卒時語其偶某曰「方遠實毆死我。」方遠聞變﹐卽出資賄宗義偶某及娼楊三﹐稱是林擊死。林以自解﹐解坐死棄市。然自是方遠家常失物﹐筐箱間有流火。一日方遠饌客﹐客忽起揪方遠發亂毆﹐作林聲罵曰「我代汝死耶﹗然我已訟陰司矣。」數日方遠死。又數日宗義偶某曰「林事發牌﹐逮我與楊三。」尙自往覘楊三﹐楊三已病﹐捧心展轉﹐皆卒。

薛紗帽掠女

平湖薛紗帽者之臨安﹐有婦攜女春遊﹐俄失去所在﹐蓋鬧中爲薛掠得也。載歸。久之﹐以爲婦。薛又旁掠一婢。事發﹐牌蔓及此﹐逮之官﹐以女歸臨安。而女父﹑女舅皆以女故﹐交訟死獄中。其郡陸浚川先生談。

朱諷

朱諷﹐下邸人。赴試﹐路逢執卦影者﹐卜之﹐遇益之姤﹐其像畫一猴子上亭﹐望一人著金紫執笏﹐若進揖狀﹔一婦人以箕盛嬰兒於前。卜者曰「公此行必登髙第﹐仕亦大顯。」但箕盛兒不省。至京登笫入仕﹐皆如卜者言。先是入棘日﹐二僕送諷返﹐天未明過曲巷﹐聞溝中有初生兒啼。二僕知是不夫而孕者所棄﹐而主人尙未有子﹐拾之歸﹐屬主家嫗哺之。諷歸亦自喜﹐已知所得處乃簸箕巷也。因名之日「箕郎」。後諷止此子。彼小卜無當﹐驗亦若是。

郭方伯淩憲副

南海郭方伯中﹐嘉靖壬戌科進士﹐名不甚髙。揭曉後﹐主文袁相謂嚴相曰「郭生原取居首﹐以文太奇故稍抑之﹐廷試當在一甲。」此語傳播﹐咸謂必然。然公自夢有贈詩者曰「走馬二衢後﹐看花一葉先。」莫省所謂。旣而臚傳名在二甲五十九﹐前爲費堯年﹐號唐衢﹔後爲葉士賓﹐號瞻梅。蓋屬他翰林定者也。

又歙縣淩憲長g﹐才行俱優。未第時夢有人曰「中君主師袁元峯也。」旣寤﹐竊喜。然不知袁爲何人。已﹐乃中嘉靖乙卯鄕薦﹐始知袁爲翰林煒﹐益自喜。及屢上春官﹐皆不第﹐且袁以歸﹐不勝咄咄。迨辛酉冬入都門﹐始知袁以詔起典會試﹐是年果登第。

又歙縣張浦南浚﹐中嘉靖辛卯鄕試。其年面患惡瘡﹐赴宴蔽以膏藥。鄰座生注目竊笑不已。張不悅曰「第始不愼﹐有此細事耳﹐公何笑爲」生曰「非敢笑兄﹐常夢赴宴者時﹐與一貼膏藥人同座﹐故笑耳。」浚之於鳴和亦中戊午鄕試。其年夢中時﹐面生惡瘡﹐如其尊人﹐已而果中。

白髯公

京師有人爲姦者﹐陰與其婦期奔﹐已而尙慮其夫在﹐因迹夫所往﹐誘至僻地﹐拗項死。仍爪其目睛﹐逡巡浣手血﹐趨向婦所大愉。而其夫先歸﹐蓋有白髯公療治﹐納其睛還目﹐而舒其項使活也。因語其婦﹐故婦亦感悟﹐喊眾以其人聞官抵罪。此近時事。民部楊公談。

嚴府及邯鄲盜

分宜相誕辰﹐公卿觴集其第。忽綈騎陸公金壺失焉。時公威權甚盛﹐或誚之。公曰「無憂﹐盜獲矣。」因自坐門屏﹐與羣公約以次出﹐皆自檢其徒從。客盡﹐盜果不得出﹐伏梁上獲之。蓋選官國子生﹐自言所盜皆珠玉金寶物﹐非是不顧﹐藏城外某塔頂上﹐而京中苦其盜久矣。邯鄲有靑衿子﹐日夜讀書其庠﹐書聲恆至丙﹐忽以大盜密捕去。庠師大恚曰「是足不履外戶者﹗」然其家有駿馬﹐匿圍牀上﹐藉以重氈﹐飲食惟燒酒粱肉盡一石﹐夜行五百里﹐動息皆如人意。蓋羣盜徧爲耳目﹐而以靑衿子爲魁。當其書聲息時﹐卽馳馬去劫掠﹐還而未曉﹐猶爲閉戶先生也。盜發自他郡﹐言其狀皆實﹐遂不可解。甲午秋過給捨鵬初於隆福寺﹐鵬初談前事﹐僕談後事﹐相與大噱。僕所聞乃鄕先生鄭公﹐嘗令邯鄲所見云。

興化城破先兆

嘉靖末﹐島寇犯興化﹐總兵劉公顯入援﹐遣八卒犯賊鋒﹐報城中旗上書「天兵」二字。爲寇所得﹐殺之。而以其卒詐稱劉卒馳城中。主兵者不察﹐納之爲內應﹐遂破城﹐屠戮殆盡。城內甲榜四十七人幸存者僅半。擄掠壓海舟皆滿。後戚公繼光平之。先是城門鎖流血﹐而張少卿﹑康壺子夢天上墮火一團﹐裂開中有石碣云「我是天兵﹐放火殺人﹐毀士紀滅土城﹐重熙師﹐見太平。」蓋天兵者﹐寇所詐稱兵也。重熙者﹐繼光字也。事皆前定如此。劉公在蜀屢勝﹐入閩則否﹔戚公其先屢敗﹐入閩稱神﹐皆不可知也。

某中貴

時事常藉沒內﹐有用事者患之﹐以其金千並雜異繒密寄所親﹐其人亦其偶也。亡何﹐杖死京師﹐有語陰事活急腳見於冥曰「幸爲我語某公﹐以我寄物零屑作醮事﹐我苦可脫。」活急腳與語﹐其人不信﹐且不時見之。他日復於冥遇之﹐知不信﹐亟索紙書寄物數甚悉﹐曰「我物如此﹐取不廉耶。若吝惜﹐生禍汝矣。」其人得書始大驚﹐然給楮幣僅僅﹐不如其語﹐數日無故卒﹐物皆爲人奪去。其人可謂大愚矣﹗朱侍中談。

閻王殿

嘉靖末年﹐宜興大疫﹐死者相枕藉。有二秀才俱死﹐同上閻王殿。一從東廊上﹐一從西廊上﹐各相眄以目。後俱活﹐東廊者曰「柱上對曰﹕『天道地道人道鬼道﹐道道無窮』﹐恨不見西柱。」西廊者曰﹕『胎生卵生濕生化生﹐生生不已』。」其說陰司他事皆同。李太保談。

李時進

京師人王君賞曾貸李時進百金。王卒﹐時進匿不償。亡何﹐人皆見一騾自時進家入王廏。而王廏僕夢時進曰「吾來償汝家債也。」起視廏﹐馬果產一騾﹐而時進其時病卒矣。騾腹下黑色成「李」字犁然。李之子見之﹐流涕頓顙﹐欲以金贖﹐而其家不許﹐曰「天爲之也。」李太保談。

雍野王

雍澹若﹐字野王﹐喜談長生。性敏多技能﹐而貧甚。始客魯﹐魯人皆避畏之﹐稱爲「耗神」﹐不利人家﹐而不知語所自。已﹐造一訟者及病者家﹐二家敗死。人遂歸怨﹐以爲口實﹐待之如仇。無所往而來京﹐京中復聞其語﹐亦魯人發之。會二人博﹐而雍坐負者旁。或語負者﹐謂勝者教之﹐負者羣毆之幾死。偶來謁予﹐道其苦。予大噱﹐飲之酒﹐贈以巾履。乃予平生無病﹐忽病劇幾殆。人或尢予﹕不宜與雍飲者。過也。昔淮南盧嬰平生奇蹇﹐謂至人家﹐主其家必遘橫禍。或小兒墮井﹐幼女入火﹐到處皆然。王休佑所執木手板﹐得者必不祥﹔陰子春平生不洗腳﹐恐失財。後在梁州偶一洗腳﹐遂陂敗蔑然。劉豫州在袁紹軍﹐人謂備屢敗﹐在軍不利﹐夫備其不利人者

楊悶兒

林省郎男仲子在京邸﹐潛與妓楊悶兒狎遊﹐有娶歸之盟。及仲子歸﹐內憚其尊人﹐不決﹐而病沈淹。夢悶兒謂曰「緣知不就﹐奴病且死﹐冀君一面﹐勝澆奴墳上土﹐無益也。」驚覺悲慟﹐果自浙來。而悶兒死三日﹐但目不瞑﹐一縷气惟微微呼「二郎」。及仲子臥抱呼「悶兒」﹐悶兒遂瞑。蓋自仲子歸﹐悶兒卽謝倚門﹐迷罔牽思﹐而又不得意於其艾o﹐故病益劇耳。仲子自負土成墳﹐雜桃花﹑棘茨種之﹐曰「花貌棘心﹐千古薄命」。

某郡丞姬

滇南楊給捨言謫理黃郡﹐嘗爲予云﹕郡丞某爲其同鄕﹐且同宦某郡。有姬才敏絕世﹐惜予忘其姓氏。然其事足傳傳其事耳。姬工文博識﹐所熟讀書六竹箱﹐必以其身俱。而丞出又必欲與姬俱。遠道廉俸﹐甚爲之苦﹐故橐常爲空。每抵任﹐丞治事於外﹐姬讀書於內﹐日夕休微。姬丹鉛竟不可了﹐凡經﹑史﹑星﹑緯﹑兵﹑農﹑醫﹐卜﹐無不精貫﹐如皆有傳注。人或以僻事奇字因丞以難之﹐應輒如響﹐卽出竹箱書証之﹐咄嗟而辦。丞爲文常失故實﹐姬則臚列﹐娓娓不休。丞曰「此予文苑內助也。」然好匿祕﹐謂閨語不欲外聞﹐此又奇也。一日丞病傷寒﹐狂噪迷罔甚殆﹐楊公與其僚皆來視疾﹐諸醫以方獻﹐皆涼劑。姬語闈中曰「妾診家夫子脈如此﹐醫書語又如此。此寒極成熱﹐非眞熱也﹐諸醫但觀其外耳。妾欲用溫劑﹐諸大人以爲何如」諸公曰「吾儕皆不邃於醫﹐惟夫人自裁。」諸醫曰「若如此﹐罪不在諸醫。」諸公曰「然。」退少休﹐姬以其劑進。丞忽起端坐呼粥。諸公大駭﹐稱神人。視其晷尙未移也﹐啖粥數盂﹐復以余劑進﹐數日愈視事。古今稱「才婦人」﹐可指數也。小綴篇翰﹐便以笄弁增價﹐未有博洽才敏若此。偶發於醫﹐輒敵盧扁﹐非有歷試﹐特藉殘蠹。藉令窮其技﹐何有前人﹗古人寸才纖善﹐皆得聞於後世﹐而令鴻茂女史大家﹐掩名閨閣﹐可恨也。

皮龍兒

鋸匠李胡子積銀二兩在裹﹐其偶皮龍兒知之﹐因詭言往某家應役﹐誘至官柴林僻地﹐出斧擊胡子﹐腦臂破裂僕地﹐泥塞其口鼻耳﹐仍土覆之﹐持銀去。時半夜有二鬼出﹐掀土挾泥而扶之起。稍蘇﹐輒又曰「前人至矣﹗」仍土覆之﹐教其忍死勿動。蓋皮恐死不穩﹐復來也。加數十斧﹐知果死始去。二鬼復至﹐如前起之﹐而掖之行。近城﹐天漸明﹐以鋸掛其臂曰「汝從此去赴官司﹐我不能從矣。」胡子到官傷重﹐又言鬼事﹐傾城駭愕﹐捕賊不得。後半月賊自出﹐獲之﹐令囚獄中。胡子竟無恙。此去年萬曆丙申年事﹐二人皆予家匠也。

紫潭李翁

吾邑有紫潭李翁﹐族產俱盛﹐嘗卜地得吉﹐相者曰「主出飛來金帶。」後浙有孝廉某北上﹐阻雪過其家﹐翁觴之﹐屢日﹐孝廉見傳餐小婢貌秀整﹐悅之。因人語翁﹐欲購爲妾﹐翁許之﹐與偕行。後孝廉登第﹐歷任大司馬﹐其夫人曁諸姬皆無子﹐獨此姬生二男二女。夫人歿﹐遂續爲夫人。夫人念其翁媼甚﹐潛屬其門吏於黃岡人問翁媼消息。是時翁媼歿已久﹐家亦淪替如洗﹐莫有知者。忽翁之子以解軍赴遼陽﹐經都下過大司馬宅門﹐與門吏誶語﹐知爲黃岡人﹐以聞於夫人。夫人訊之﹐其兄也﹐大爲之慟。教令出飾衣冠﹐具羔雁謁公。公厚客之﹐饋贈甚盛。夫人益不悅﹐日涕泣曰「能富貴人者﹐公也。今待妾家若此乎且何以令諸兒女有外家也﹗」時有侯李氏絕胤﹐而山東人奏請襲者﹐敍功績不合﹐其功績冊在所司庫。公無能解於其夫人﹐陰以冊視李子﹐令熟之﹐亦奏請襲。下所司辧之﹐李子語合﹐得襲侯。今紫潭稱李侯家是也。後復絕﹐獨其家綽楔在焉。相者所稱飛來金帶始驗。

大言

武昌熊維禎談﹕其邑因江漲﹐漂一物如魚鱗於田間﹐大如席﹐或曰「龍鱗」也。予以往所聞續談﹐維禎大詫﹐屬予記之。因筆於此。姑蘇有直指使詣學宮﹐大風吹下一布巾﹐橫直皆丈餘﹐以貯郡庫。見《蘇州府誌》。

海上有大魚過崇明縣﹐八日八夜始盡。

又﹐崇明灘上有魚死﹐長十丈。見《崇明志》。

海舟泛琉球﹐夜見山起接云﹐兩日並出﹐風亦驟作﹐撼舟欲覆。眾皆駭惑﹐舟師搖手令勿言﹐但閉目坐﹐久始不見。舟師額手賀曰「我輩皆重生矣﹗」起接云者﹐鯨魚翅也。兩日﹐目也。見《使琉球錄》。

成化辛丑﹐蘇州衛軍人數十﹐泛海遭風﹐漂至一島﹐人皆長三四丈﹐以藤穿我一人於樹間。其人逸出至海邊﹐忽前舟返載之。而長人追至﹐船已離岸﹐從岸上用手挽船。船人劍截其一指﹐辧之乃中指一節。以尺度之﹐尺有四寸。過嘉定﹐令取視﹐畱置庫中。

某年海上浮一衣來﹐長二丈﹐兩袖倍之。

咸熙二年有大人見於襄武﹐身長二丈﹐腳迹三尺二寸。

苻堅時﹐河中得一大屐﹐長七尺三寸。又有桃核可容五斗籍。

陪京庫關中﹐曾墜一大鵬鳥毛﹐亡友萬左史元獻云﹕親見在某郡庫中。毛以久盡﹐獨其孔橫置在地﹐平步入之無礙。

或又載﹕海邊人家﹐忽爲糞所壓沒。從內掘出﹐糞皆作魚蝦﹐腥質半未化。蓋大鵬鳥過遺糞也。

莊生之言﹐震蕩無極。其曰﹕任公鈞鰲﹐誇父逐日﹐大鵬運海之類﹐似皆是實。宋儒皆以爲寓言。語曰﹕少所見﹐多所怪﹐其斯之謂

戚侍郎

黃崖戚存心者﹐貧而有膽﹐豪士也。有富人子戲之曰「厲壇第七棺中有錢三百﹐君夜取之乎」戚曰「可。」其地僻寂﹐攢棺甚眾﹐常白晝魘人。富人子因令人置錢第七棺﹐仍令潛聽之。頃之﹐羣鬼曰「戚侍郎來﹐盍避之。」又一鬼曰「惜此人不獲令終。」戚來取錢去﹐明日富人子賀曰「君是貴人也。」言其故﹐而厚贈之。後登進士﹐累官工部侍郎﹐爲同邑賀侍郎所譖﹐棄市。

楚藩伯舒公

舒公春芳﹐鄱陽人。春闈榜且發﹐其家老鴉千百扛其屋角﹐獸起﹐復置故處﹐如此數次。明日泥金報至。嘉靖辛酉﹐予伯兄捷楚書公﹐以楚藩伯過飲所自談。鴉自祥鳥﹐帝辛﹑周文皆爲興兆﹐今以爲不祥﹐此可爲鴉解嘲。公仁人心政皎皎﹐竟死楚藩﹐家貧胤微﹐不盡仁賢之報﹐可爲悼惜。

杭郡城隍

禦史周新﹐南海人。永樂中巡撫中外﹐剛直任事﹐稱冷鐵面。構權姦錦衣紀綱之謗﹐被害。杭城故俗﹐於城隍生日﹐羣相祭賽。其廟祝忽有神附之曰「予本省憲使周新也﹐誕乃五月十七日。上帝以我剛直﹐復司此土。」里人因遷舊神他處﹐而煥藻其廟﹐仍塑新像﹐從其誕日祭賽焉。周公《本傳》載﹕上常見衣紅者立日中﹐問爲誰﹐曰﹕臣周新也﹐授上帝命﹐令爲杭城隍神云。紀綱起臨邑秀才﹐或發其姦事甚多﹐碟於市。夫有新司幽﹐而綱欲久其姦保姦領﹐可得哉﹗

葉大參家盜厄

南粵大參葉公竟容﹐貴溪人。居城北僻地﹐家實饒。盜晝入獲﹐公及其母妻子皆在。盜曰「小人求濟耳。諸夫人公子請皆避去﹐獨畱公侍太夫人。」片晷﹐公卽呼取黃白數多。盜曰「足矣﹐但乞一飽。」公曰「我豈吝一餐哉﹗顧汝來早﹐少選邑兵至﹐出不得矣。」盜必欲得食。食具﹐兵已合圍﹐鼓噪聲震天。公頓足曰「庸奴誤乃公事﹗𨿽然﹐禍必我解。」因令飽食﹐束金於腰﹐出其家利刃長槍﹐令持之。戒曰「我與好語而擲金於地﹐但得拾取﹐汝便殺出。」門開﹐公與語「擲金」。兵不顧﹐盜不得出。忽兵隊中一鉤出﹐獵公以出。旣出﹐知諸夫人公子皆在外﹐獨失太婦人。號泣欲入與母共死﹐兵不聽。主兵者令縱火﹐盜悉死火中。太婦人年九十餘﹐目皆半瞽﹐忽在公旁。蓋盜徳公﹐而扶掖縱之出也。公得太夫人始太慰﹐舁至民廬﹐詭進湯粥。斯時﹐視藏橐直如墜疣。公非欲庇盜與同禍也﹐而卒以此出母於炎焰﹐亦徳感之驗﹐而孝亦足徵。吾裏別駕黃公士元嘗博士其邑所見云。

學子遇仙

浙有學子患足瘡﹐其行趑趄。道遇一道士﹐塗藥少許卽愈。明日復遇道士於途﹐而行尙未康。曰「汝左足尙未愈乎藥不難得﹐但此處無之。若欲急愈﹐當從我歸索藥。」學子大喜曰「先生家何地」曰「暫憩城南樓上﹐家尙遠也。」又明日﹐學子詣樓上﹐而日稍晏。道士不悅曰「汝第歸﹐明日持一傘來。」又明日﹐學子淩晨持傘往。道士負之背﹐而令張傘蔽上﹐鮮戒勿開目。學子卽閉目﹐覺白石累累墜頭上﹐耳聞風颼v甚可懼﹐蓋渡星宿海也。已而下令開目﹐見解云Y霞滿地﹐虯松怒攫﹐鸞鶴成羣﹐瑞靄樣光﹐別是一世界。邐迆至道士家﹐道士啖以棗﹐遂不饑。曰「欲見汝夫子乎」曰「然。」引至崖谷中﹐盤石上坐一叟﹕「此汝夫子也。」學子拜謁。然學子忽心動念家﹐道士已知之。曰「汝欲歸乎然至此不易也。」拔地上艸塗患處﹐又卽愈﹐卽前藥也。學子將艸一束歸﹐而見道士案上書名《太上感應篇》﹐亦自將之。道士令其徒張傘如前﹐負之渡海歸。及抵岸﹐學子饑﹐其徒指以食店所在﹐而其家尋者適在焉。乃慈溪也。回顧負己者失焉。後以束艸治諸瘡﹐纖屑無不立愈。其鄕孫公槐堂守黃郡時﹐刻《感應篇》﹐誘人爲善﹐而言其事如此。

張太守縉

張太守縉﹐蘄水人。夫人生冢嗣﹐太學抱諸孫長矣﹐媵復生子。數日﹐冢婦忌其分己產也﹐故相玩弄﹐而陰納繡鍼臍內﹐致兒啼死。及再生子﹐夫人心知前事﹐曲相阿保﹐不令冢婦見﹐得亡恙。卽元碩孝廉也。後冢婦所抱諸孫皆卒﹐承家獨孝廉。微夫人﹐嗣絕矣。故今孝廉尊事夫人﹐色養備至。

笄弁陰性最毒﹐聞此必有惕然。夫人豈不念其所生﹐顧鳴鳩之徳﹐均愛耳。

卷六

許吏部

刑部郎陳某﹐謫守曹州﹐歲久不調﹐以形家言造危樓於州前﹐兼以遊賞。樓旁爲國子生楊森居﹐嗔其礙己﹐訴於陳﹐陳不顧。亡何﹐靈寶許襄毅公進以直指使臨州﹐生復訴之。公卽往登樓觀視。時陳宴樂之具皆不及徹。公嘆息﹐命毀樓攺爲州庫。督役掾於樓壁拆得一磚﹐題云「許吏部﹐許吏部﹐毀髙樓﹐蓋州庫。惱殺陳知州﹐喜殺楊知固。」公聞﹐以訊當時匠作﹐答曰「當時有風道人題此﹐眾不識字﹐莫知所云。」公後官冢宰﹐楊令固安﹐陳以此憤卒。

薛公楊公得父

楊公某﹐關中周至人。婦李氏﹐生一子才七歲﹐公復賈於閩漳浦主薛公家。薛新寡﹐復爲其家贅婿﹐生一子﹐冒姓薛氏﹐亦已三歲。倭夷突犯海上諸郡﹐略公以去。居十九年﹐髡跣跳戰皆倭習矣。後又擁眾犯閩﹐會閩帥敗之去﹐而公得遁歸﹐爲累囚。屬紹興郡丞楊公世道者釐辧之﹐夷耶﹐民耶公曰「我關中民也。」因道其裏族﹑妻子名姓﹐多與己合。異之。歸以問母﹐母令再讞而聽於屏後﹐不數語﹐大呼曰「而翁也﹗」起之囚中﹐拜哭皆慟﹐洗浴更衣﹐慶忭無極。

次朝﹐薛公知公得翁﹐舉羔雁爲賀。公觴之﹐翁出行酒。薛公問翁何由入閩﹐翁言其娓娓﹐又與薛公家裏族﹑妻子名姓合。異之。歸以問母。其日翁來報謁﹐薛公觴之﹐而母竊聽其語﹐又大呼曰「而翁也﹗」其爲悲喜猶楊丞家悲喜。於是﹐合郡老黎歡忭﹐呼爲循吏之報。士大夫羔雁成羣。蓋守﹑丞卽兩地兩姓﹐實同體兄弟。而翁以髡跣跳戰之卒﹐且爲累囚﹐一日而得二貴子。兩夫人以朱N千鐘養焉﹐出九地登九天矣。其離而合﹐疏而親﹐賤而榮﹐豈非天故爲之哉﹗

李茂材相法

山東平度州李宮諭子茂材某﹐以相人之術駭遠邇。其省藩臬諸公邀至﹐以其諸公子雜武弁諸胤子試之﹐剖析如神。已令諸公子與諸胤子左右立﹐而許公逵之子適居中。曰「君固公子﹐亦胤子。」許公不悅﹐曰「安有以詩書胤者﹗」督學使試諸生畢臨學宮﹐謂曰「汝觀諸生優者幾人﹐劣者幾人」徧觀之﹐對曰「無優無劣。」曰「汝濡而術﹐稱劣者必汝。」又對曰「自觀亦不應劣。」已而﹐督學使以憂去罷﹐而許公以死寧藩﹐難子得胤錦衣﹐皆如其言。戊戌﹐宮諭主會試﹐所取士皆集﹐茂材曰「其中八座﹐且五六人。」然宮諭術亦自擅﹐常以輕率庇其子﹐至是曰「非也﹐僅二人耳。」後惟鮑道明﹑郭朝賓至八座﹐而其他爲茂材所指﹐皆以幾希失焉。汪明生說。

劉黃鼎黃裳

汝南劉孝廉黃鼎早卒﹐忽著綠袍黃金盔甲擁卒徒過鄰媼﹐曰「汝可往我家說﹐送馬來乘。」媼以見死者憂不言。越三日﹐嗔遲復來﹐摑媼頰流血﹐媼始往語其家。而不知馬所往﹐然亦施轡出門﹐馬忽咆哮死。別有鄰媼借馬偶六七﹐往謁泰山廟﹐及陛﹐忽暴死﹐復活。其子問故﹐曰「劉二郎遣卒招我於一處﹐曰﹕汝傳我家書歸矣。」子探其袖﹐書在焉。及歸﹐往其家﹐值其尊人給捨公病﹐巫爲祈福﹐知爲所忌事﹐不敢言。罷越三日﹐嗔遲﹐復來撻媼如拶。有黑面神自內出﹐跪伏求解﹐曰「其不致書有由﹐非敢怠。」蓋竈神也。每見冠服徒眾皆如前。其家發書﹐文翰超逸猶舊﹐自謂授遊奕將軍﹐居泰山。上鈐圖書﹐乃其平生所嗜玉紐﹐子以殉葬者。朱汝修﹑胡元瑞說。

汝修又言﹕其兄庫部黃裳﹐嘗飲其友人家﹐忽走其僕﹐歸令急飾尊爲席四﹐而不言招客。已歸﹐招婦與二媵集﹐如賓禮﹐宴談夜久﹐皆其家事。眾不言其故﹐酒罷就枕﹐未安而卒。卒之八越月﹐婦媵皆見大郎入媵室﹐而呱呱聲出﹐子生矣。父復爲子乎﹐媵爲母乎﹗此其異之異者。

丹漆墓文

尢仁卿業堪輿﹐言嘗遊昌平﹐爲官家某卜牛眠絕世﹐其家以葬母。開壙已有紫漆棺﹐而丹漆書其前方﹐漆凸起木上炯炯﹐蓋亦婦墓。而其夫所爲文﹐仁卿尙能記憶﹐而予稍爲次第之。云「某里人﹐盧孝妻祝氏月英。父某﹑母某。孝始聘其姊姊﹐爲權力者奪去。父母以英續盟。英貌莊性慧﹐事舅頗極禮敬﹐女紅﹑經史﹑音樂皆能精曉。日不廢書﹐夜必刺緝﹐夫婦倡隨﹐未嘗離捨。偶患脾瀉﹐而前勢力者復欲謀奪英。鷹犬之客平起風波﹐英憤恚火郁暴死。歸孝三年﹐年二十一歲﹐驚魂兩飛﹐不知離合﹐死不知生﹐生何以知死。盡力營葬﹐恨無再遇之期。血淚如麻﹐不能止息。散衣十九件皆英手刺花鳥﹐人謂畫工不如。並其平生玩好﹐悉以歸冥。至正二年某月日。夫盧孝撰。」宦家知地吉﹐因以母棺累其上。而仁卿名益彰。

關壯繆

民部郎浙沈公襄﹐以其父侍禦公抗疏論姦相嵩過激﹐徙置絕徼﹐而又以重仵相棄市。侍禦公諸子皆冤死﹐獨公出嬰杵藏孤﹐系獄且久。一日獄吏持飯飯公﹐曰「公食之。」凡囚死例給飯。蓋其兩臺使皆相私人﹐受相旨盆死公獄中﹐俾無噍類沈氏耳。公亦知之﹐但彊飯待斃。白日﹐忽發異香滿室﹐而神禦赤馬盤舞白雲中﹐下語曰「我關雲長也。汝忠義之子﹐故來救汝﹐汝不死。」語訖﹐憂刀入雲中。獄中人皆見之﹐至夜半﹐獄外喧聲動地。兩臺使皆以他疏逐﹐相被逮去﹐身膺綈騎銀鐺﹐一死一從戍。而公出﹐蓋其激疏者動天聽﹐必有神力所謂救也。公出﹐歷今官。公嘗令安鄕。安鄕﹐我辭僻邑。公構有「壯繆廟」﹐日夕展拜。予友胡載道過安鄕﹐公自語其事如此。公善寫梅花﹐歲必寄予數幅。予作梅花詩十絕報之。有云﹕恨殺先朝狐鼠雜﹐不將雪色照長安。公頗稱之﹐今皆不載。近聞有壯繆廟在某地﹐而來禱者爲毆父逆子﹐神下親戮之﹐會觀者菌集。神還座未及端﹐而一旦泥像左偏云。

孝丰吳翁

孝丰吳南山翁﹐秉義剛直﹐居常好教責人﹐無所回曲﹐裏惡少年嫉之如仇。有施某蓄盜刺公。公常適邑﹐邑遠多山盜﹐因匿險間以候。公至此﹐馬忽小蹶﹐因厲聲曰「汝害我乎﹗」盜以爲知己﹐遂不敢出。他日﹐又如此伺公。公忽半道反﹐以心有他故也。然尙過施宅﹐啜茶去。盜又罷﹐以爲未至。而施又謂過己﹐皆以爲神。他日﹐盜以實告﹐曰「公眞大福人也﹐某已降心矣。」公享年八十三﹐子孫滿前﹐多貴顯。卒時山鳴三日。

無賴子

粵人陳道卿﹐言其家深山中有無賴子﹐气力兼人﹐而有口橫甚﹐人無不受其侮者。久之﹐人家常失物﹐皆無賴於行竊﹐而且復淩人﹐莫敢誰何。眾計﹕某家且觴客﹐故多假銀器陳之﹐賊必自某地至﹐眾掩擊之﹐害可除也。果然而無賴子死。自無賴子死﹐而爲厲益甚﹐田禾六畜無不消耗。又常失小兒。陰雨或夜於門作啾啾聲。眾懼﹐共祀之社廟始寧。曾不兩月﹐雷擊社樹寸斷。廟失如洗。

程惡子

程惡子﹐順義人﹐得一孩極憐愛之﹐而性凶狠不知尊母。母老羸垂盡﹐常被其毆罵。一日抱孩誤墮地傷額﹐惡子婦以爲害其子﹐聲色甚厲。母懼走隔嶺其女家避之。數日怒不解﹐利刃匿身邊﹐而故好迎母﹐曰「孩愈矣﹐日泣要媼﹐可疾歸。」母從之。至半途僻地﹐刃其母腹﹐而刃反自己脇入腸出。刃不知何由反也後屢埋瘞其地﹐而屍常在地上﹐鴉犬食盡乃已。山谷僻遠﹐神明爲政﹐惡子之反刃自﹐必有物奏刀砉然﹐而己腸流﹐不煩案牘紛云矣。故鬼神以幽視明甚眞﹐而其爲用甚簡。

婦顧氏

婦顧氏﹐騎聶二驢適市﹐二隨之行。兩相語﹐因知二無室﹐僅有一母﹐曰「妾無夫﹐家在通州﹐亦僅一母﹐奇偶必有合﹐貧賤無良媒。妾尙得爲君婦﹐合力以養二慈﹐糟糠固其分也。今夜便可以婦禮見姑而就鴛枕焉。」二大喜﹐卽與偕歸見母爲婦矣。明日﹐婦爲書﹐顧驢囑姑往迎其母。而解錢五百餘﹐囑二往何關門家買靑布一端﹐爲二作長衣。旣得矣﹐婦故陰截其一段﹐令二往更長者。何以布名家﹐稱「關門」者言閉戶而人求之也﹐奚有以殘布給人之理。因擊二頰數下﹐二歸言狀﹐婦卽鴆二死﹐而騎驢往詰於何。何云云﹐婦號哭執何曰「吾夫爲汝擊死矣﹐便可往赴獄而守屍。」何家萬金﹐微使人覘之﹐果死﹐大懼。出七十金求釋己。婦持金騎驢去﹐不知所往。適通州姑歸﹐言何嘗有母﹗惟榻有死子﹐並驢失焉。沈泰履談。

雕匠婦

無錫人範某﹐居城外橋頭賣飯﹐而婦少媚﹐有客來寄食﹐與婦私﹐蓋盜魁也。因密語範曰「汝賣飯日得幾錢﹐能從我﹐不慮乏黃白。」範頷之。客因持物出售﹐而故髙值不售﹐第察可與語者﹐誘至僻地絮語﹐因吐實。此鳩盜方也。不三日﹐得十人。先是有雕匠﹐積貲別設皮肆﹐人謂之饒﹐因往劫。獨其婦臥榻上受箠﹐忍死擁衾曰「微貲惟所取﹐但勿令婦人裸見﹐見必死也。」因道金及首飾在某處﹐實無幾何。再入二家﹐聞喧聲散去。亡何﹐有人適市購蒲履﹐履小不入足﹐輒裂棄之。而偵者在旁﹐已知是盜﹐迹其所往皆得﹐獨盜魁失焉。六月行刑﹐先後皆死。雕匠始訴於城隍廟﹐至是羊豕謝。乃婦忽暴卒﹐復蘇曰「有鬼卒逮我至廟﹐曰﹕吾王謂汝貞婦﹐死十二人﹐而祭無五饅首﹐何其弗虔﹗婦乞憐﹐因曰﹕盜魁不得﹐何謂十二人曰﹕已別攝之矣。過廊下﹐見諸盜皆受地獄苦刑。忽有功曹至﹐曰﹕此婦小過﹐不必上殿﹐可縱之去。故活。」婦平生未入城﹐乃能歷歷道所見。其中一江右士人﹐秀眉纖指﹐善臨池﹐祕以避難出遊者﹐自爲招文﹐主者悼惜。吳無珍說。

義鴉仇報

盱眙有商乘蹇﹐驅蹇者隨其後。見二鴉爭枝墜地。偶攫取得一。商曰「是不足當一臠﹐何庸可縱之去。吾以一臠貲給汝可否」曰「然。」發裹而金見頗饒﹐其人盜心生。前途近夜僻寂﹐遂推商墮地﹐用鞭靶撞其喉死﹐倒置之深阱中﹐挈裹去。案發﹐鴉噪邑令堂上﹐若有所訴。令遣健卒隨之往﹐得阱屍﹐取鞭其喉﹐然莫知誰何。鴉復導至驅蹇者家﹐其人甫歸﹐金尙未發﹐見鞭色沮﹐吐實。令以抵死﹐而養鴉籠中。每就讞諸大吏﹐鴉皆從﹐以嘴距示意焉。汪明生說。

薊鎭戍軍

薊鎭戍軍歸其鄕登州﹐索取軍資﹐因於族家寓焉。族有某窺見其橐金二兩﹐輒與飲市中。至沈湎酒罷歸﹐復誘至僻地殺之﹐而私其橐。明日﹐屍逆浮至族家門前。須臾﹐附一婦作戍軍語﹐稱某實殺我﹐金尙在煙櫃中。眾縛某而搜煙櫃﹐果得焉。方欲以聞官﹐而婦先履邑庭言狀﹐直至獄成。諸大吏下其議抵死﹐婦始蘇。今侍禦秀水姚公思仁與沈先生談﹐而先生以語我﹐蓋其所見也。

金華守張公

紹興郡丞張公﹐佐治擢金華守。去郡至一處﹐見蝌蚪無數﹐夾道鳴噪﹐皆昂首若有訴。公異之﹐下輿步視﹐而蝌蚪皆跳躑爲前導﹐至田間﹐三尸壘焉。公有力﹐手挈二屍起﹐其下一屍微動。湯灌之﹐逡巡間復活﹐曰「我商也﹐道見二人肩兩筐適市﹐皆蝌蚪也。意傷之﹐購以放生。二人復曰﹕此皆淺水﹐𨿽放人必復獲﹐前有淸淵﹐此放生地也。我從之至此﹐不虞斧出﹐三人死焉。一僕有腰纏﹐求之不獲﹐必解金與購﹐而累累者見﹐故誘至此行殺而奪金也。」一命急捕之﹐人金皆得﹐以屬其守吾鄕石公昆玉。公一訊皆吐實﹐以抵死﹐而腰纏歸商。吳寧伯說。

藍郡丞

湖州郡丞藍偉﹐鄧州人。常道其令蜀邑時﹐適郊有蛇當道﹐驅之不去。公曰﹕必鳴冤也。令人隨其所之﹐至一野塘止。卽令挹去其水﹐得只磨。再發磨﹐有伏屍﹐而不知誰氏。公令徧求村中磨合者﹐果得焉。蓋有商客其家﹐相其橐重﹐因殺之﹐沈屍野塘﹐而覆以磨。讞得實﹐罪死。復移文招其子至﹐以橐歸焉。寧伯說。

梁欒

梁欒者﹐雇王應亨家擔水做賣酒漿。會亨遠出﹐而欒意欲蒸其婦蕭氏未發也。蕭氏亦微得之﹐以他故倩人算給雇值﹐令其他往。欒往數家求役﹐皆無收者。身旣無依﹐又恨前主棄己﹐竟入殺蕭氏。腹有八月胎孕﹐刀痕三十三處﹐棄刀乘未曉逃去。旣遠矣﹐會騎者數人自城中出﹐戲呼其前﹐驅者曰「殺人賊何處去﹗」欒跪伏乞哀﹐騎者不顧而去。城中正喧傳其事﹐有擔柴者適見之入城﹐以語兵番﹐疾捕竟得。柳廣文談。

雷震

壬辰七月﹐京師大雨﹐有奴乘赤馬過文徳坊﹐雷攝奴下擊死。隨有奴亦乘赤馬過其地﹐雷又擊死。是夜﹐前擊死奴復活。人問之﹐曰「但聞空中語云﹐此誤也。是夜乘赤馬者還有。羣鬼救治﹕或從穀道吹气入﹐或觸鼻使气出﹐或提挈之起﹐曰﹕汝速去﹐勿使雷部得罪。」

吳寧伯又謂﹕其邑孝丰﹐今年丙申六月四日﹐術匠陳美子爲雷擊死。有道人云﹕凡雷擊死者﹐以帚掃其背﹐當見雷書。從之﹐果見朱字三行﹐曰「一世賣熟鴨﹐二世僧采生﹐三世馬母。」

薛公儀又云﹕其鄕亳州﹐有貴家少年﹐平生懼雷﹐聞雷則掩耳伏匿。故其家樓承塵皆重板﹐而窗牖堅密。一日雷斧破板﹐如振槁﹐八窗皆辟﹐攫少年至五里外泥田中﹐頭面皆破﹐然不死。但背有赤紋曰「前世之報。」

鮑仲直又謂﹕其鄕有惡子﹐疑母以匿金。移其弟引至大樹下且毆之。母老呼神﹐忽雷聲起﹐白晝劈樹兩開﹐而攝惡子夾樹中﹐樹復合。烈日中﹐蟻雀百足鉆其肉﹐凡四日死。臭聞數里﹐道上行者苦之。聚數十人舉火﹐並樹焚訖。

世常謂﹐雷州布鼓廣徳﹐埋藏登州鬼市﹐丰都地獄。若皆不謬﹐而埋藏以下皆近幻。而雷乘天之怒﹐奮威誅殺﹐震驚百里﹐昭然於世。𨿽則神曹﹐實爲天使。

魚腹豕腹字

隆慶中﹐京師顯靈宮道士買一魚﹐腹有「秦白起妻」字。

京口鄔汝翼於萬曆丙子遊於杭﹐入屠家﹐宰豬者去毛盡豬腹﹐丹書數字曰「秦檜十世身。」

白坑趙卒四十萬﹐身賜杜郵劍。今二千餘年﹐而妻尙受魚屠。秦檜誤國戮忠﹐卽免稿街﹐今五百年﹐孕身十世﹐亦正受豕戮。陽罪止於一時﹐陰罪至千百載﹐可不畏與﹗李太保談。

王給諫

今上初年﹐有給諫王問卿者﹐生平嗜犬肉﹐每食不可少。一日對燈獨坐﹐燈盞忽作犬聲﹐擲之地﹐亦不止。數日﹐給捨卒。李太保談。

羅狀元

羅狀元倫﹐成化丙戌與里人劉忠同計偕入京﹐以貧故晚到﹐邸捨皆盡。旋得一晦室﹐塵垢充棟。掃除間﹐忽梁上墜一軸素羅絲箋。展視﹐模糊莫辧。復以水浣之﹐見繪梅一枝﹐上棲雙鵲﹐後書「報狀元」三字。倫懷之﹐祕而不言。揭曉﹐二人皆登第﹐而倫狀元。

王b

長洲王b應弘治己酉應天鄕試﹐有鬻舉於蘇者﹐久之未得﹐故售最廉。諸生奚純聞之﹐約b共圖。b是夕夢純中名次中﹐後其父死﹑妻死之﹐父死﹐俄而純亦死。旣覺﹐祕而不言。但辭以家貧莫辦。純怒罵其薄福﹐坐失機會。已而純中名次皆符﹐而四死又皆符。命之不可幸如此。

盛昶侍禦

吳江舉子盛昶﹐景泰庚午冬﹐同常熟章表等四人北上﹐經山東某驛。表等先至﹐丞柴某出迎﹐謂曰「公等五人﹐其一安在」曰「在後。」又問﹕「彼衣綠乎」曰「然。」眾怪之﹐詰其所以。丞曰「夜夢白髯叟語日﹕『明日五舉子來﹐衣綠者﹐汝異日恩人也。』」少頃﹐昶至。丞供具甚盛。屬四人爲己異日地﹐皆爲破笑。後昶果登第﹐尋以監察禦史印馬山東。入其境﹐丞適獲罪﹐其按院卽爲緩頰釋之。

舒國裳

正徳丁丑﹐閩人劉世揚赴京會試﹐夢神告曰「今年狀元舒國裳也。」明日卽易己名爲「國裳」。旣而榜出﹐狀元舒芬。以爲無當﹐後乃知「國裳」芬字也。

吳文定公楊冏卿

吳文定公寬﹐兒時與羣兒戲土地廟﹐書神座曰「貶爾三千里。」是夕﹐其師夢神訴曰「令徒見譴﹐天曹筆也﹐非公莫解。」詰旦﹐徧問諸徒﹐得其實﹐命滌去﹐復書「免貶」二字。成化壬辰﹐公魁多士﹐歷官吏部侍郎。

楊冏卿復﹐長興人﹐少偕諸生迎督學﹐過土地堂﹐戲問﹐落梁上不可取﹐怒書神背曰「發武陵驛擺站」。是夜﹐督學夢神乞哀﹐稱楊云云。明日詰諸生得之﹐命滌去。復夢神來謝﹐夢中問曰「彼少年何畏耶」曰「他日大理卿也。」後果然。

史公甫進士

蘇人史鑑字公甫﹐與數輩讀書於城東普光寺﹐常晝寢﹐恍惚有呼禦史者曰「可起讀書。」所見類寺門伽藍。遂祝曰「他日如言﹐當令像宇一新。」自是每出入必揖焉。同輩皆笑不信。後中弘治乙未進士﹐授禦史。乃建小殿奉之。

張殿元汴

辛未科張殿元汴未第時﹐夢乘雲上天﹐見玉皇宣表中二聯云「大造無私天地﹐普生成之徳﹔太平有象明良﹐慶方泰之期。」又覺一年少者隨之。後果首捷﹐探花鄧以贊年甫二十。

彭狀元嶽會元

正徳丁卯冬﹐永濟縣一生﹐夢放春榜﹐狀元是彭時。此語旣傳眾﹐遂謠云「不問人知與不知﹐今年狀元是彭時。」時聞大不樂。

又一生夢嶽正魁多士﹐正曰「如夢可憑﹐已有彭時。」及榜出﹐會﹑狀各占一名。

林大中鄧朴

蕭田林大中宿儒﹐祈夢於九鯉仙﹐夢曰「汝知五八之數如何算」自謂「四十」方顯。及期入試﹐有馮太守業收卷﹐而林爲守西席﹐此必中之兆。頃之卒﹐其數謂從此算耶﹗

鄧朴﹐予里人﹐家陽邏﹐嘗祈夢於九鯉仙﹐夢曰「蝴蝶花叢戲﹐功名在竹間。」不省所謂﹐已中正徳丁卯鄕試。簡公霄者﹐邑令也﹐之鄂城﹐阻雪過其家﹐鄧避不出﹐公銜之。後公以大中丞節鎭浙省﹐而鄧方y其屬郡。九月菊盛開﹐蝴蝶滿廨宇。郡守張席集諸僚﹐方訝候暖﹐而軍門牒下﹐乃部民訟鄧詞也﹕「竹間」﹐簡也。方悟夢語﹐卽日掛魁。

馬閣老

臨朐縣﹐暑夜有二三居人於河上納涼﹐聞暗中鬼語曰「明日午時﹐我輩當有替頭來。」居人相約候之。及期﹐舟載五六十人。方解纜﹐又一婦求渡﹐舟人納之﹐渡竟亡恙。是夜﹐仍納涼其地﹐又聞鬼泣曰「我輩好苦﹐一船人又被馬閣老救了。」明日居人詢之﹐長年舟中無馬姓者﹐惟後來者爲馬融冢婦﹐腹有孕﹐豈其是耶﹗後婦產子名愉﹐中宣徳丁未狀元﹐正統中爲翰林學士﹐入典內閣。

周學懋尙書

姑蘇周學懋﹐貧家之子。少以疹毒死﹐瘞於墻隈。亡何﹐爲犬曳出﹐嚙去其鼻﹐血流復蘇。長﹐以字藝名家﹐官至工部尙書﹐鼻猶無焉。

馬麟方伯

永樂十八年﹐以人才舉者十三人。擢馬麟﹑盛頤﹑兪景周﹑周克毅爲左布政﹐孫豫﹑江潤﹑艾瑛爲右布政﹐陸勉﹑吳衡爲左參政﹐楊敬﹑李泰爲右參政﹐趙瑛﹑金恕爲右參議。皆以布衣遽躋方面。先是文皇夢十三人共扶一殿柱﹐又一馬徧體生鱗。明日引見數合﹐而麟居首﹐故有是命。

陸完

成化癸卯﹐貴王敬奉命詣江南賺括珍寶﹐諸司莫敢與抗。至姑蘇﹐命諸生抄寫沙滌經進奉。諸生不平﹐紛然直前批敬頰而唾之。敬奏聞行直指使鞠問「誰何」﹐罪莫測。時陸完新進﹐少年且多貲﹐諸生因以其名進。完是歲幸與鄕薦﹐得從輕貸。旣而更舉進士。三原王公恕任太宰﹐目之曰「此以秀才批王敬頰者﹐直臣哉﹗」卽補禦史。

儀銘楊翥

永樂以來﹐親王就封﹐必擇翰林二員輪講之國﹐卽以長史從。故預選者多不悅。宣徳中﹐周文襄忱﹐自刑部主事升越府長史。未幾﹐越國絕。遂升侍郎﹐巡撫南畿。

正統中﹐推J府講讀楊翥﹐東裏欲舉侍讀﹐儀銘恐其怨己﹐乃以故人侍讀﹐楊翥同進。後相J王入繼大統﹐銘等皆以從龍恩官至宮保。

鷹神

泰興劉太宰機﹐未第時﹐郡中偶有鷹神﹐乃一獵鷹也﹐能爲人言。一日飛入公宅﹐公家作餈以伺之。其奴作之不潔﹐鷹攫其帽若懲之者。呼公語曰「公大貴﹐他日當得八人擡轎﹐參贊南畿。」已而飛去﹐後皆如其言。

徐儼夫狀元

徐儼夫字公望﹐溫州平陽人﹐中進士第一。幼時嘗夢家有狀元匾﹐中爲釘所損﹐莫解其意。及第後﹐仵時相丁大全﹐得罪謝職歸。

周旋

正統間﹐周旋亦溫州人。殿試取居第一。主司未審其狀貌﹐猶豫間有人告曰「儀容丰美。」主司遂決焉。及臚傳﹐大不稱﹐爲之悵恨。蓋丰美者﹐嚴州周u也。其人聽之不眞﹐誤對耳。

鄧伯言

鄧伯言﹐新淦人。嘗遊玉笥山題詩於壁曰「洞天明月一雙鶴﹐澗水碧桃千樹花。」宋潛溪大賞之﹐以詩人薦於朝。太祖召見﹐命作「鐘山晚寒」詩。有曰「鰲足立四極﹐鐘山蟠一龍。」上以手拍案﹐大嘉之。伯言伏丹墀﹐誤疑怒己﹐遂驚死﹐扶出東華門始蘇。次日授翰林院某官。

張寧給事

給事張寧﹐初以才質受知於英宗﹐常稱爲我張寧主爵察止﹐意擢爲都禦史。上曰「張寧止可作都禦史耶」攺推南侍郎。上又曰「待北缺出來說。」亡何﹐憲宗卽位﹐詔以給事﹐升二級外補﹐僅得郡判。

王希旦

京山王希旦孝廉﹐丁未北上﹐出祖於吳必顯家。是夜﹐夢與必顯同捷。旣寤﹐曰「鬼神謔人﹐至是必顯村民乃捷耶。」及放榜﹐或報曰「君中三百五名。」自往觀之﹐三百五名乃吳必顯也﹐怏怏而返。道遇一人﹐問曰「君何往」且告之故﹐其人曰「君何名」答曰「王希旦。」其人大笑曰「異哉﹗先時有人報我名在一百六十五﹐及往觀﹐乃君名也。僕卽吳必顯也。」遂相攜共睹﹐始信夢。必顯固奇﹐而二人錯名尢奇。造化眞善謔人耶﹗

武功令

正統時﹐武功令蘇孝﹐澠池人。甲子歲夢神人曰「汝縣舉者二人。」明日﹐孝聚當應試者十一人﹐而雜花字其中﹕「得花者中。」是時﹐李紀﹑張翺得花﹐後二人果中。

嚴克誠

京山嚴誠﹐字克誠﹐正統甲子鄕試第一人。初有童謠云「白魚躍入船﹐嚴誠中解元。」及赴試渡江﹐忽白魚躍入舡。眾欲烹食﹐嚴獨買放之。是年果首捷。

義馬義犬

隨州某村人養馬﹐期馬蕃息耳。有牝馬生一駒。駒長﹐乃使交其牝馬﹐駒嘶鳴奔走﹐百計彊之﹐不從。養馬者知其識母﹐遂赭牝馬之色﹐置諸暗室﹐迫脇之交焉。旦而洗其赭色﹐駒始覺﹐則悲鳴數日﹐不食而死。裏中人聞且見者﹐咸義之。聞之州守﹐續載州誌中。

某孝廉下第買舟歸。舟人養一犬﹐因維舟河岸﹐犬逸﹐而走解維。失犬月餘﹐有他舟收養舟中。一日﹐舟人於前途登岸﹐道遇犬﹐犬搖尾躍而迎之。已近舟﹐舟人嗾之歸﹐則銜舟人衣﹐反走而曳之行﹐直至他舟所。舟人固奪不與﹐舟人告之故﹐給以收養錢﹐他舟人從之。犬卽跳躍他舟中﹐從舟人歸﹐不逾時矣。鄧浴寰談。皆其所見云。

義犬

浙西某子甲與某子乙鄰居﹐甲擁官勢﹐張甚﹐貪錢無已﹐而乙廣父產﹐稱饒。甲常朵頤眈眈。會甲中盜﹐盡劫其橐去﹐因誣乙謂其主盜﹐而指其所有﹐皆爲己贓﹐悉幹沒之。而乙亦囚獄中。先是乙有髙犬﹐頗善鳴噬﹐乙甚憐愛之。自是常往甲家就食﹐甲亦善畜之。而夜則歸故宅﹐垂首悲泣﹐又復作詬聲。人無不異之者。年餘﹐甲有疾﹐方臥牀上﹐犬忽躍上牀﹐噬其頭﹐斷其喉。家人驚救﹐加刃斷犬首﹐而其齒猶切切有聲也。姚叔祥談。

義貓義犬

予僦居城西行營﹐距城東玉河橋五里許﹐楊潮家在焉。予方苦鼠嚙﹐假其貓歸。在道﹐蒼頭覆其面﹐裏俗故如此﹐虞其歸也。形最小﹐亦絕無聲﹐而鼠絕。數日驚犬﹐遂失所在。凡三宿。抵楊宅﹐皮毛淋漓﹐饑疲酣眠﹐大爲可憐之狀。中隔天門﹐萬家鱗次﹐不知何由識道然自是鼠絕。

頃者籍沒巨宅﹐始必空其室人﹐外加封鑰。有犬出爲守戶﹐晝夜哀號不去。人或餌之﹐亦不食。觀者雲集﹐數日死。可謂義貓義犬也。

遼陽義犬義馬

劉釗﹐鐵嶺人。畜一犬﹐出入必從。釗嘗以一馬負薪山中﹐犬亦從。至是獨歸﹐向釗子國勛鳴躍不已﹐勛異之﹐隨其所往﹐見釗爲盜所殺﹐棄屍石間﹐取其馬去。勛爲營葬﹐畢﹐人皆罷歸﹐犬獨守冢不去﹐日夜悲泣﹐淚濕艸土﹐數日抉土及棺﹐死棺旁。

錢良用﹐亦遼人。畜一獵犬﹐獵必多獲。黯夜﹐忽躍起﹐銜良用衣﹐引至林間﹐亦自伏地無聲。已而﹐虜騎至﹐惟良用以匿免。往往如此﹐蓋虜騎气動﹐而犬先覺也。有蕭氏貪是犬﹐重貲購得之。已經年﹐犬不爲用﹐復以返良用。良用貧﹐貲廢不能償﹐以語犬﹐令隨之去。犬始爲蕭氏用﹐常多獲焉。

陳甫﹐亦鐵嶺人﹐嗜酒。嘗乘黃牡馬出﹐醉臥道上﹐則馬爲守禦﹐人稍近﹐輒蹄嚙之。如此者十數年如一日。嘗後眾客歸﹐人憂之。眾客曰「無傷﹐甫有馬代僕也。」馬卒﹐甫哭之慟。李文甫客遼陽﹐習知其事﹐亦自札記。蕭氏卽其主人云。

遼陽義節遺事

金鑄者﹐遼陽健兒﹐事其長王世勛。世勛率眾禦虜被圍﹐眾且盡﹐鑄獨破圍出。顧見世勛尙困圍中﹐奮死入重圍與俱出。世勛馬爲虜所奪﹐卽以己馬乘世勛﹐身獨步戰﹐援不至﹐竟死。

乙氏﹐武人於伯婦﹐美姿容。歲大侵﹐伯不能生活﹐以婦鬻別家。婦曰「此豈人所爲﹐死不亦易耶﹗」誓不往。絕食已旬日﹐所著之裳布嚙盡竟卒。

武淸妖

順天之武淸縣有娶婦者﹐夜久﹐婦下輿﹐男甚畏之﹐不肯入室﹐眾爲彊合歡焉。日晏﹐啟戶﹐不知女所在﹐止存男一首。急扣女家﹐亦不知其故。但林莽間有血迹及女履一隻。蓋在道下輿時爲祟所乘﹐而俱爲所食﹐必妖虎也。俱文甫談。

潘內翰家婢

烏程潘內翰家婢春桃者﹐盜入宅﹐獲幼子﹐將加虐﹐尋婢出﹐曰「金帛皆我所司﹐在某房某篋﹐惟汝所欲﹐小郎何得知﹗」盜兢奔之﹐皆恣其取去﹐而幼子釋。盜去家盡﹐憂之﹐曰「汝必盡發其藏何故」婢不答﹐惟耳語其主人﹐曰「我識盜二人﹐皆鄰近某某。卽劫去﹐猶我橐中物﹐何傷於多不多﹐不釋小郎﹐非所以愛子也。但當亟捕之耳。」亟捕﹐人贓皆得。而財溢於所失數倍﹐蓋盜往所藏也。婢智也哉﹗寧伯談。

鬼王指揮

金陵郊陬鬻粑者﹐見有婦暮必持錢來易粑。久之﹐而裹中錢常耗﹐疑之﹐因不與易而尾其後。見入一墓﹐復聞內有兒啼聲﹐益大駭。人謂是王宅婦墓﹐因語其家。其家來聽﹐果然。輒發墓及棺﹐兒坐婦足畔﹐粑猶在焉。抱兒歸﹐合棺墓。蓋婦死時兒在腹﹐生而無乳﹐故易粑餌之。而卽陰取其錢於鬻者﹐故耗也。後其家萬戶胤絕﹐兒次當嗣﹐故得胤。第其貌寢﹐稱「鬼王指揮」云。熊維愼說。

神禹碑

李太保維寅居金陵時﹐溝砌有二石﹐側羣石﹐中槌鑿之。次覺有字形﹐滌去泥土﹐則南嶽碑《神禹治水告成》之文也。始以「承帝曰嗟」﹐終於「竄舞永奔」﹐凡七十七字﹐大駭異之。而詢所自本﹐出太宗伯湛﹑源明先生所構新泉書院。時江陵相當國﹐盡廢天下書院﹐此院在廢中。石遂入匠﹐以砌石售。而匠不知﹐或謂宗伯載自衡山﹐或謂楚直指使某爲宗伯門生所載至﹐卽岣嶁峯碑也。吾嘗遊南嶽﹐見衡郡朱靈洞﹑長沙嶽麓書院皆有碑﹐不佳﹐以石匣失膩而工拙也。夙亦聞惟岣嶁峯碑最佳﹐及登其峯﹐覓碑不得﹐豈昔有而今移置卽此碑耶乃其爲朱靈洞碑記﹐已載唐守﹐嗔其以椎榻﹐厲民推墮入水。昌黎先生亦有「千搜萬索不可得」之語。向固知昌黎未嘗登岣嶁﹐卽如靑蓮﹑工部皆久峯下﹐而皆未及登。一寄之吟詠﹐以信後世。上古之事﹐若存若亡﹐無徵何信獨喜此碑﹐頃從朗哉﹑汝修﹑元瑞諸君集太保宅細玩﹐制古畫﹐精石塌﹐皆好爲諸碑之最。元瑞直謂爲岣嶁峯碑無疑﹐今太保嵌置家園﹐當與礪誓﹐共傳爲世至寶。然其始不落傖父手而入太保家﹐必有神呵護﹐六丁追取﹐不偶然也。

卷七

王勤政

滁陽民王勤政與一婦姦﹐婦絕憐愛之﹐有偕奔之約而尙虞﹐其夫追及﹐因欲死之﹐以絕根柢。亡何﹐其夫果爲婦制死。政聞變大駭﹐卽獨身逃江山縣﹐相距七十里﹐自謂已遠無知者﹐禍可脫也。饑﹐入食店。業店者下二人食﹐政曰「下二人食何也」曰「有披髮人隨汝入﹐非二人乎」政驚失箸﹐知冤魂相隨﹐復歸﹐詣郡自解。予裏蜀參知易公﹐時領郡﹐親爲讞決﹐而嗟其爲尢物尢禍﹐以抵死焉。

齊華門寺僧

成化間﹐有富商寓京齊華門內寺中。僧揣其貲重﹐而商又單弱。乞施焉﹐商未卽與。卽與其徒刺﹐而僧先刺死二僕者﹐埋土中。越二日﹐有貴官遊賞過寺﹐一犬嗥鳴不已﹐遙去復來﹐如有訴者。命人隨犬﹐去至屍地以足抉而悲號。發之二屍出﹐屍下有呻吟聲﹐乃商復活﹐言僧殺之。以聞於朝﹐諸僧皆斬於市。是歲例當度僧﹐以是罷﹐不度。楊善談。

徽富人某

徽富人某﹐悅一小家婦﹐欲娶之﹐而厚餌其夫以金。夫以語婦﹐婦不從﹐然心利其金。卜夜爲具招之﹐故自匿﹐而令婦主觴。某來遲﹐入則血流滿地﹐婦被殺矣。驚懼反走﹐不知其由。夫歸﹐以爲某也。訟於郡﹐鞫之。某曰「相悅有之﹐然卽不從﹐尙可緩圖﹐何至殺之婦又失其頭﹐曰殺人卽可抵罪﹐匿頭何意」郡不能決﹐下某及其夫於獄﹐以咨於其里人。里人皆不省﹐獨一老人曰「異哉﹗向時叫夜僧﹐於殺人次夜遂無聲﹐可疑也。」某急出金募人察叫夜僧所在﹐歲餘﹐果於傍郡識之。因以一人著死婦衣居林中﹐候僧過﹐作婦聲呼曰「和尙還我頭﹗和尙還我頭﹗」僧驚遂曰「頭在汝宅上三家鋪架上。」眾出縛僧抵郡﹐僧知語泄﹐曰「向其家門夜啟﹐欲入盜物﹐見婦盛妝泣妝前﹐悅之。欲與淫﹐知不可得﹐奮殺﹐而攜其頭出掛上三家鋪架上。本出偶然﹐且以快心耳。」拘上三家人至﹐曰「誠有之。當時懼禍﹐卽移掛又上數家門首樹上。」拘又上數家人至﹐曰「誠有之。當時懼禍﹐卽埋置己園中。」郡尉往園中掘婦頭﹐果得一頭﹐然非婦﹐乃一有須男子﹐再掘而婦頭始出。其人驚欲逃去﹐尉卽捕得。問男子頭何從來哉﹐曰「此十年前斬其仇頭﹐距婦頭丈餘﹐不知何由先婦頭出﹐若稍近亦不言矣﹗」於是﹐郡以二人抵一死者﹐命某與夫得出﹐各抵以所犯罪。潘庚生與倪淳談﹐其裏中事也。

冶容誨淫﹐富人來得金﹐盜來殺身。婦若恆其初心﹐無得無喪﹔夫以貪餌﹐死婦﹐罪浮於婦。然由是發彼男子冤﹐皆有不可測者。

又﹐吾鄕先輩明府宋公家﹐淸源門外有叫夜僧聲最苦﹐公憐之﹐施金一餅。明日﹐業娼者以店值﹐蓋出僧宿錢也。皆姦僧所爲﹐未若此僧爲大盜也。

髙蘇門觀察

鄂城有叟﹐當壯歲已制美棺爲終焉計。然制時及每歲﹐常夢棺中臥一少年著緋官人。且疑且恨。及年八十餘﹐適河南髙子業蘇門先生觀察楚中﹐雄才敏政﹐年三十二暴卒。諸司皆爲購美材不得﹐業鬻者窘急﹐乃以叟棺對。大令到門彊委百金購去。叟曰「民不敢辭﹐但冀一觀殯殮耳。」許之。及入觀﹐儼然夢所見少年著緋官人﹐方知數定。制棺前十年﹐先生尙未生也。

汪進士鳴鑾

汪公鳴鑾﹐婺源人。以南畿解元登壬辰第﹐與同榜某某遊飲某寺﹐見一處內門扃￣甚固﹐咸疑之﹐問所以﹐僧曰「先年某禪師化其中﹐遺令非四十年後愼勿開﹐開則禍爾。今二十餘年矣。」公不信﹐彊令開之。且再酌﹐未及把杯﹐而火驟發﹐躍出者數人﹐卽有赤面神擋於門﹐公及眾從士皆不得出﹐見烈焰中﹐火異世間薪火﹐气甚臭﹐不可當。火息﹐公尙未絕。縉紳來顧者﹐聞其口中火气勃發﹐而臭甚﹐歸而病死。又某某數人﹐此三四年事﹐不知其由。

左都禦史王公

南充左都禦史王公廷﹐嘗以觀察蒞潼關﹐廨宇頗壯﹐麗匝花竹。廨中人常見一老人衣冠偉然﹐以見之熟﹐亦不甚詫。公聞﹐語廨中人曰「倘再至﹐可命之來。」一日﹐果如廨中人語﹐出見﹐公曰「汝神耶鬼耶類有道者﹐可知休咎﹐爲我言乎」老人曰「公名位﹐在某架第幾套書上。」忽不見。公取視其書﹐乃王浚川先生家藏集。後歷官左都禦史﹐而浚川亦然。老人前知﹐固知有命。張成甫談。

蛇淫

亳州之野﹐夏夜有婦裸臥瓜棚下納涼﹐夫來與淫而去﹐忽蛇復以尾淫之。婦覺尾出﹐如此者再。始捫以手﹐識是蛇﹐大呼﹐夫至﹐尙見蛇逸入洞中。此以淫感也﹐婦必謂黑夜無知﹐已十目十手矣。凡產鬼胎﹐或是此類。薛公儀談。其人卽其家治圃者。

某曹郎

某公逸其名姓﹐郎某曹﹐居貧而廉潔自好。家僅一姬一僕﹐姬產一女﹐公躬操女奴之役扶將之。著一布裘﹐遂爲血濺污。是日﹐同曹邀遊天壇﹐飲畢﹐復觀於圓丘。或見其衣血﹐曰「此神祗淸淨禁地﹐柰何以穢气犯之。」公曰「天地至大﹐豈察細微﹐且我安能如公有鮮好衣也。」歸邸﹐明日無故火發。公急令姬抱女避他所﹐而自入索牙牌於所居承塵之上。承塵忽墜﹐罩公頸項﹐若枷然。公不能脫走﹐竟焚死。吾裏蘄陽馮太守時與同曹所見云。

丁潤山

常徳丁啟東至杭郡﹐夢羽人攜一童子詣己曰「此爲君子。」啟東正乏胤﹐大喜﹐曰「子從何來」曰「此淸溪玉童也。」而杭果有淸溪洞﹐明日訪之﹐見塑像童子正如夢所見。逾年生子﹐曰潤山﹐謂山之潤澤也。宣徳間以賢良舉受閩縣主簿﹐道杭爲建亭﹐其上而金裝眞像。今遊者見玉童必曰丁潤山云。

王師祖

五臺縣生王師祖﹐嬖佃客女﹐因擊婦死﹐乃勒婦項作縊狀﹐而痕不入。故埋棺濕地﹐立首向下﹐冀其速腐﹐並滅縊痕耳。婦翁已成訟﹐檢者受賂爲支吾﹐而又陰許賂婦翁﹐事遂寢。越數年﹐度其屍腐﹐遂背盟不賂。婦翁復訟。時髙蘇門先生參政山西﹐發屍﹐全體如生﹐絕無縊痕﹐而擊傷特著。師祖抵死。眾謂凡冤者不化﹐莫不嗟異。見其所著﹐疑獄十二事之一也。

武功治水

徐武功治水張秋﹐判官王震者在幕下﹐受公命浚河壅處﹐有棺﹐而石板書其上﹐云「前卦吉﹐後卦凶﹐五百年後水來衝。幸遇王州判﹐移我在河東。」遂遷葬之。武功後得罪戍金齒﹐其卦凶之說耶﹗

康省郎弟

浙有康省郎弟﹐來京視兄﹐而潛遊妓館﹐資裝罄盡﹐貌亦羸瘠。兄聞大怒﹐杖之﹐額與臀皆靑傷﹐憤而逃歸。至半道卒。其婦在家方坐艸﹐忽見夫入﹐子遂生﹐然額臀皆靑﹐而夫忽不見。越數日﹐柩歸。啟視之﹐靑正與兒同。靜甫談。

老圃瓜異

長圻撩者﹐黃郡產瓜蔬地也。相傳先朝老圃某畜一瓜最巨﹐欲以獻豪門﹐偶丐者抉籬入食之。某見﹐持鋤擊丐死﹐又恐人知﹐卽瘞圃內。明年﹐屍地產瓜﹐延蔓最盛。首結一瓜﹐大如斗。會邑令君衙購瓜於諸圃﹐皆不可用。僉謂某圃一瓜特大﹐令獻之﹐果得十瓜錢。邑衙剖之﹐瓤漿皆赤血。異之﹐以示令君。令君大疑﹐召某問﹕「汝圃瓜皆若此乎」曰「否。」曰「汝往年瓜若此乎」曰「否。」曰「此種必異也。」令掘根視之﹐根乃出死人口中。蓋丐者食瓜子尙滿日﹐故明年產瓜﹐而滋液其胸中血汁﹐故赤若此。某遂陳丐者死狀﹐受杖死獄中﹐亦冤所爲與﹗東之談。

張靖之

先朝張給捨靖之﹐一日暮歸更衣解下裳﹐暗中有火星。星自裙帶中出﹐轉摺至椸上﹐晶熒流落﹐凡三四見。或謂是張茂先積油致火之說。悟所服下裳﹐必吳綾﹐所謂油緞子也。歸時被酒蒸鬱所致。非也﹐家兄嘉甫解衣常有之﹐或梳頭自髮髻中出﹐此陽气茂熾之驗﹐非貴徵則壽徵也。

陳大司馬謔語

大司馬陳公汝言﹐與太子洗馬劉公定之友善。一日謂曰「君業洗馬﹐日洗幾馬」劉曰「廏馬皆洗過﹐獨大司馬洗不得。」陳公大笑。

聖人泉

蜀烏撤軍民府﹐有嶺壁立萬仞﹐而泉匯其上﹐曰「聖人泉」。其下行者呼曰「婆婆﹐行道之人渴矣﹗」則泉卽飛下﹐百人。一人隨量皆足﹐而泉亦卽止。劉正叔談。

黠民粥神

吾裏團鎭﹐販人之雄陳策﹐知樂平有客欲卜妾﹐乃以己婦垂環嬌語作女妝﹐誘客至空宅﹐令婦挑之。卽曰「此少婦得罪於姑﹐姑必欲嫁之。而婦尙羞阻﹐且其性甚暴。然吾力能嫁之﹐不過十五金耳。」客喜﹐授金與購。又曰「愼不可造次。今但詒謂往某家避姑怒﹐數日卽返。舟旣遠﹐惟你所欲。不然婦呼啼﹐則事敗矣。」客曰「謹如命。」旣夜﹐輿至﹐眾擁女登舟納中。然客遙窺﹐美麗絕世。順流掛帆﹐一瞬數百里。下視﹐乃木雕娘娘。懼而返﹐已數日。問知﹐爲朱家廟神。乃備牲禮袍服導送至廟。諸人皆散去﹐莫可尋。復有羣不逞﹐謂客盜神﹐欲縛之。客懼遂歸。

又﹐某販一婦﹐已登舟﹐問其家﹐乃其親家母﹐笑釋得返。

又﹐一人販一少齒秀才於饒陽﹐轉入徽郡婺源程進士文著家。久之﹐與其子課文精麗﹐大異之。而咨其家世﹐卽麻邑職司徒家族子也。時司徒方篤學南畿﹐翟氏駭愧﹐飾書篋衣囊數肩﹐令二力送還。其時黃山人艸玄在座識之﹐而後又遇之於鄂城入棘圍時﹐眞異事也。今諸人先後皆以罪死﹐或以厲死﹐販風頓息。

大別狐妖

浙人蔣生賈於江湖﹐後客漢陽馬口某店﹐而齒尙少﹐美丰儀。相距數家﹐馬氏有女﹐臨窗纖姣﹐光采射人。生偶入窺見之﹐嘆羨銷魂。是夜﹐女自來曰「承公重＿﹐妾已關情﹐故來呈其醜陋。然家嚴剛厲﹐必愼口修持﹐始永其好。」生喜逾遇仙﹐遂共枕席﹐而口三緘﹐足不外趾﹐惟恐負女。然生漸憊瘁。其儕若夜聞人聲﹐疑之。語生曰「君得無中妖乎」生始諱匿﹐及疾力﹐始曰「與馬公女有前緣﹐常自來歡會﹐非有他也。」其儕曰「君誤矣﹐馬家崇墉稠人﹐女從何來聞此地夙有狐鬼﹐必是物也。」因以粗布盛芝麻數升﹐曰「若來﹐可以此相贈﹐自能辧之。」果相授受﹐而生與狐皆罔然。明日﹐生亦悟﹐因迹芝麻撒止處窺之﹐乃大別山下﹐有狐鼾寢洞穴中。生懼大喊﹐狐醒﹐曰「今爲汝看破我行藏﹐亦是緣盡。然我不爲子厲﹐今且報子。汝欲得馬家眞女亦不難﹐自擷洞中艸作三束﹐日以一束煎水自濯﹐則子病愈﹔以一束撒馬家屋上﹐則馬家女病癩﹔以一束煎水濯女則癩除﹐而女歸汝矣。」生復大喜﹐歸不以告人﹐而自如其言爲之。女癩徧體﹐皮癢濃腥﹐痛不可忍﹐日夜求死。諸醫不效。其家因書門曰「能起女者以爲室。」生遂揭門書﹐曰「我能治之。」以艸濯之﹐一月愈。遂贅其家﹐得美婦。生始窺女﹐而極慕思﹐女不知也。狐實陰見﹐故假女來。生以色自惑﹐而狐惑之也。思慮不起﹐天君泰然﹐卽狐何爲然以禍始﹐而以福終﹐亦生厚幸。𨿽然﹐狐媒猶狐媚也﹐終死色刃矣。此天順甲申年事。

江潮

予所識錦衣江君談﹐其叔潮頗饒裕﹐有二當房。而潮忽暴卒﹐明日復活﹐曰「在冥途語攝者靑面鬼曰﹕『死誠無恨﹐第櫃簿不明﹐及瘞金未及告妻子耳。倘得緩期一日﹐必厚報子。』鬼日﹕『然。』引見冥君﹐故呼曰﹕『勾得徽郡江潮到。』冥君檢簿怒曰﹕『合死者﹐京師江潮﹐何誤耶﹗』撻鬼數十﹐令押轉再攝。」遂得歸﹐而焚金銀錢錠無算。檢理家事才畢﹐而鬼至。潮又泣曰「期到矣﹗但幼子往滄州未歸﹐何能得一面」鬼曰「汝欲緩幾日」曰「緩十日﹐死無恨矣。」鬼更索錢錠去。潮與妻妾親友歡宴累日﹐子亦歸﹐而攝者至﹐非前靑面鬼。曰「前卒不知何去﹐我新卒也。」剛暴如虎。潮遂死。蓋靑面鬼故匿作稽延計耳。鬼亦黠哉﹗

山陰諸生

萬曆丙子歲﹐越之山陰諸生某暴死﹐獨其胸中﹑指頭稍熱。家人不忍殮﹐延綿至累月始蘇﹐身邊有大鏹五十金爲所攜來。曰「我死適冥司﹐值親識先死者某﹐駭曰﹕『汝何以至此𨿽然﹐某閻王正爲其子延師﹐當爲君緩頰進之。』果延入大廨中﹐令主西席。諸子皆羅拜北面受業。起居﹑經史皆與世同。而亦爲師別具饌如世人食也。王則衮冕﹐甚尊嚴。久之﹐謂生曰﹕『汝欲見五閻王乎乃貴鄕王陽明先生也。』及見先生﹐亦爲主客禮﹐歡然談笑﹐曰﹕『此冥司不可久居。』命掌判官核生祿命﹐掌判者報此人壽尙有十年﹐先生卽命語主者王送生還﹐主者王從之﹐贈冥錢紙幣甚渥。先生曰﹕『不可。宜用世間寶。』卽所攜五十金也。」此廣濟劉叔正秉鈐謂其業師會稽馮天山司訓所談。《越事往聞》一事正類此。謂旁見諸殿元卽沈純甫先生﹐亦言之當在丙子前。或是二事偶同耳。

善射者兩生

廣濟有兩生善射﹐乘醉逐禽於蘄之山後。天冥遇雨﹐假宿富人宋氏。宋氏子厚款之﹐歡如平生﹐已下榻門屏小齋。是夜大盜入﹐其家皆逃匿。盜魁髯而著緋居堂中﹐左右指揮劫囊發篋﹐貲積如山。有二盜捉短刀侍。二生熟睨盜之﹐從暗地連發三矢﹐射殺魁及侍者三人。羣盜錯愕﹐欲曳三尸出﹐不得﹐棄所劫皆散走。明日辧屍﹐有識者﹐盜皆得﹐而宋氏一錢不失。羊豬宴客﹐跪進金帛爲二生壽﹐皆卻不受。兩生稍近義節﹐有韓王孫之風。報一餐者惜三矢﹐不著天山之績﹐而以白夫小用﹐並姓名失之也。劉正叔談。

臨安寺僧

吳中一生﹐與臨安某寺僧善﹐從遊最久。一日過寺﹐值僧他出﹐徑入其所居奧室﹐見榻前懸一小木魚﹐無心敲擊。忽榻後板鈴響﹐一少婦出﹐卽士所識中表戚也。兩相駭詫﹐板卽地屏﹐內一片而巧合縫﹐可開可合﹐所謂地窖子也。婦懼縮入﹐生亦奔歸﹐遇僧於門。僧旣驚失鎖戶﹐而又訝生色異﹐知事已露﹐故以好彊拉生返﹐曰「今日之事﹐勢不兩生。惟足下自裁。」生亦嗟訝曰「自墮火坑﹐知賊禿不能釋我。固我死日﹐第求一大醉。而子誦經拜懺﹐我甘自縊耳。」僧從之﹐大爵以酒﹐而拜誦如法。生睨其缶巨﹐注酒復滿﹐當其拜伏﹐忽舉以擊﹐僧腦破﹐連刺之死。奔出以聞郡﹐盡屠諸髡﹐婦女出者凡五六輩﹐皆先後盜入或以求子誘入者。

汝陽異

頃浙東虞子化自汝陽來﹐稱其邑有異物據鐵鑪村民家二少婦。始來與淫其長婦﹐長婦不從﹐卽縊婦死﹐故二少婦懼從焉。凡二少婦所欲﹐咄嗟可辦。其家以聞其令樂公﹐公遣卒往捕﹐而異物亦爲主客禮﹐延款贈金。羣卒急起持之﹐加縛﹐忽躍入壁內。公又爲文﹐密走入天師府﹐囑以除滌﹐至半道文失焉。往者返﹐而文反在婦家﹐竟無如之何。其物巾服如儒者﹐輕財樂施﹐談辦皆捷。有乞貸者﹐屢給不厭﹐故貧士多以遊﹐爲具招之皆至。常曰「天下之怪多矣﹐諸君皆怪也﹐而怪名我乎」第手腕以上﹐不令人見。豈以腕有毛﹐爲猿精乎

狐祟

孝廉某扶莢之京﹐道寓一家﹐其家病癘死者過半。先是病者夢神語曰「某大王且至﹐可善待之。」灑掃治餐甫畢﹐而孝廉至﹐嘉其勤款﹐爲畱一日。是日﹐病者皆愈。及孝廉去﹐病猶故。其家心徳孝廉﹐爲牌位﹐書「某大王」字祀之﹐而病者果再愈。自是口相郵傳﹐百里內病者皆來禱願﹐旗幡金鼓﹐祭賽無虛日。羣少年益張大其事﹐而廟巋然起矣。明春﹐孝廉罷公車﹐復寓其家﹐問廟所以﹐眾以昔事對。孝廉曰「其家病者夢某大王至而病愈者我也。惟正能驅邪﹐安有邪懾邪者﹗此妄也。」而白於其地長民者毀之。斧其木像﹐中有血流。蓋妖狐乘人心而簸弄鼓舞﹐借托而爲之。始實避孝廉﹐因得病愈﹐以後皆因之也。俚俗稱尊貴人﹐亦曰「大王」。劉正叔談。

《風俗通》載﹕鮑君神﹑李君神﹑石賢士神﹐皆起疑﹐似而神之﹐遂惑萬眾﹐而竟得解﹐何神之有﹗《傳》曰﹕物之所聚﹐斯有神言﹐人共獎成之也。凡所稱神﹐大較若是妖狐所爲﹐其涓細者耳。

夏忠靖公

楚湘陰夏忠靖元吉﹐爲童子時讀書一廟中﹐失墨﹐怒書神背曰「發丰都。」其夜師夢神語云云﹐師令公洗去。鄰有富室女爲祟所乘﹐嬲亂欲死。公偶過其家﹐祟畏避去﹐女得安。其家因以女聘公。公書女腕曰「夏元吉妻」﹐祟遂永絕。後以鄕薦登朝相﹐文皇寵遇最盛﹐嘗在上前﹐蒙賜茶﹐杯是白磁﹐覺其異﹐爲一注目。上曰「以賜卿﹐令卿子孫世世見朕也。」今杯猶寶藏其家﹐無心視之﹐內有「永樂」二字﹐久視不見。所謂世世見朕﹐蓋以二字。而公始覺其異﹐亦以此然。今果爲世寶。如天語不偶然也。周羲載談。杯爲所見。

蜀二士

蜀有二士李某﹑翟某﹐偶遇於蜀之文昌祠﹐皆以前程祈夢。是夜﹐夢文昌帝君端坐﹐侍者點名﹐呼之應者十餘人。忽謂某某﹕爾二人皆貴人﹐笫首身不配﹐所以奇蹇。若以首兩相易﹐則相配而貴顯矣。二士唯唯﹐遂相易。旣覺﹐頸皆微痛。二家童奴皆駭詫不識﹐而妻子皆走避。笫語家事曲折及夢中事﹐始來相親。然人皆謂厥貌相稱﹐不類往時。而伏臘香火爭走﹐文昌祠益盛。亡何﹐二士皆成進士。國初﹐進士始除簿﹐一士尙未除。以憂去。一士除某縣簿三年得擢去。而憂去者始補是縣簿。來相遇於逆旅﹐主人方勞問間﹐兩家妻子窺見﹐互相詫客是我家夫子。卽二士亦自謂﹕我兩人頭面爲神所易﹐而登笫因之﹐不可謂非緣﹐解贈傾杯﹐出妻子相見﹐竟日而去。正叔談。

句容民

句容民兄弟三人﹐其伯氏客蜀販木﹐五載不歸。仲以嫂美﹐令人詐稱兄死﹐嫂爲位哭﹐成服。久之﹐察其心無嫁意﹐乃私受河上賈人金鬻之。乃紿賈人曰「嫂性好嫁﹐而多矯飾﹐若好語則費日﹐汝可率徒眾猝至﹐見素笄婦擁而登輿﹐但云﹕明日講話。登舟爲汝婦矣。」計定﹐其夜賈人率徒眾至﹐仲季皆避去。而不知季嗔兄分己金少也﹐潛以語語嫂﹐獨仲婦不知。嫂亦不嗔﹐但泣告仲婦曰「汝夫嫁我﹐幸是富客﹐但何不早言﹐令我飾妝。今是吉禮﹐而素笄往可乎幸以汝緇冠相易片時其安矣。」仲婦授緇冠﹐自著素笄畢﹐嫂卽匿去。仲婦出答﹐客眾見素笄﹐擁而登輿去如飛﹐而乘風舟發矣。夜深仲歸﹐始詫失婦﹐不省而追之不機﹐惟亂數日不得。乃次朝﹐伯氏肩其重橐歸﹐夫婦宴婉聚﹐盧裏是皆來勞遠人。仲亦歸。聞其二稚啼索母﹐伶行﹐蓋仲婦所棄兒也。腸爲寸裂。里人有知者﹐無不掩袖盧胡。仲欲以其巧成其不仁﹐而嫂之巧浮於仲。其間巧合默成﹐非人爲之﹐天實爲之﹐故至巧莫如天。不然﹐他且勿論﹐遠人隔五載矣﹐是日何由歸哉或謂是徽人事﹐伎倆皆同﹐獨其假作迎神﹐誘嫂出觀而羣奪之﹐稍異耳。豈二事偶同乎﹗黃大談。

蛇異

滇南蒙岫山有蛇﹐見人自碎﹐片片星散。不知者偶擡一片視之﹐則諸片復合﹐嚙人卽死。正叔談。

鴨異

濟龍江鎭民某家﹐羣鴨中一鴨獨呼云「算帳﹗算帳﹗」始一婢聞之﹐旣而羣聽﹐無不聞者。以告於其家翁﹐翁聽亦然﹐遂怒殺之﹐置釜中愈烹愈大如鶩﹐皆不敢食﹐投之江中。已而﹐無故構異訟﹐家資盡破。蓋先世皆業屠﹐而翁好橫暴﹐好漁奪人貲。所謂「算帳」﹐必有陰主者﹐或鴨其冤者也。萬曆甲午年事。

周於徳

楚直指桂公榮﹐以孝廉起家。嘉靖癸卯﹐歲當大比﹐聘一廣文至﹐乃是進士。夢末榜名爲己所取周於徳也。及當塡榜﹐末名而出己所取一卷﹐啟曰「夢如此﹐捲佳如此﹐今必是此人。」直指大疑﹐且嫌其太直。若謂誇進士知人者﹐置其捲。而令吏另於廣文所分抽一卷。至發之﹐周於徳也。兩公皆笑中之。正叔談。

傳奇辧

李宸妃﹐卽章獻太后侍兒﹐生仁宗。後無子﹐鞠以爲子﹐兼令楊修儀視之。後與妃保愛特至。及帝卽位﹐宸妃始進尊號。默處先朝嬪禦中未嘗自異﹐人亦莫敢言﹐故終太后世﹐帝不知爲妃出也。太后薨﹐楚王卽所謂八大王也﹐始爲帝言﹕帝本宸妃生。而妃死於非命。帝慟哭哀怨﹐發妃柩﹐玉色如生﹐禮制皆與後同。始嘆人言不足信﹐待後家益厚﹐則宰相寇準當時諷諫之力也。何有刺死河邊及貶後之說笫妃墮釵不損帝心﹐卜當得男則有之矣。

班超家貧﹐爲官傭書﹐勞苦積歲﹐遂爾投筆欲效傅介子﹑張騫﹐立功西域﹐而不因任尙。尙爲超被徵時﹐以戊巳校尉奏拜都尉。及超還﹐與交代﹐而非以憤報尙。其他班姬上書﹐徐幹爲友﹐則有之。

薛仁貴以田爲業﹐遇太宗徵遼﹐應將軍張士貴募﹐斬將立功﹐當對已知名。仁貴好著白衣﹐自標持戟﹐腰K兩弓﹐呼而馳﹐所向披靡。帝望見﹐問曰「白衣者誰」曰「薛仁貴。」帝嗟異﹐賞賜甚眾。已又曰「朕舊將皆老﹐欲擢驍勇付閫外﹐莫如卿。」後與九姓戰﹐發三矢﹐殺三人﹐虜遂降。軍中歌曰「將軍三箭定天山﹐戰士長歌入漢關。」士貴起羣盜﹐彎弓百五十斤左右﹐射無空發。徵遼還﹐以其親冒矢石﹐帝嘆賞之﹐累遷左領軍大將軍﹐卒﹐陪葬昭陵。仁貴功自昭顯﹐士貴亦何得芘之﹐至以罪死乎語不知從何起也。

董卓使呂布守人閣﹐布與傳婢通﹐情不自安﹐因往見王允自陳。時允與尙書士孫瑞密謀誅卓﹐因屬爲內應﹐卓果被誅。《呂布傳》語正此耳。《王允》《董卓傳》俱無貂蟬及出允婢之說。卓傳又謂馬驚車折時﹐其小妻止之﹐卽如其言。小妻非背卓可知矣。或有之而非允家婢也。

尉遲敬徳嘗侍宴慶善宮﹐有班其上者﹐敬徳曰「爾何功﹐坐我上」任城王道宗諭之﹐敬徳勃然擊道宗目幾眇。太宗不懌﹐罷召讓敬徳。敬徳謝罪。語止此﹐無貶斤復起事。大抵諸說家好組織事故﹐成其離合悲歡﹐而不必其實有。有因者﹐有無因者。如班超﹑尉遲無關枉眞。獨以至孝稱不至孝﹐慈稱不慈﹐令人悲傷涕出﹐憤恨而詛罵則不可﹐況賢聖帝王耶﹗

又﹐趙穿弒靈公﹐而盾爲正卿﹐亡不越境﹐反不討賦。故《春秋》書之曰「趙盾弒其君。」屠岸賈之欲誅趙氏也﹐偏拜諸將曰「盾𨿽不知﹐猶爲賊首﹐以臣弒君﹐子孫在朝﹐何以懲罪﹗」此其言直凜秋霜矣。第岸賈非誅盾之人也。而陳嬰﹑公孫杵臼匿武立趙﹐則趙氏之死友﹐謂之忠於趙則可。觀此戲劇無不發上指﹐其未察盾之罪耶彼晉﹐導於惇獨免春秋之書﹐何幸﹗

馮京字當世﹐登第時猶未娶。宰相張堯佐欲妻以女﹐方負宮掖勢擁至其家﹐束以金帶﹐曰「此上意也。」京笑不視﹐力辭以出。而非富弼。久之﹐始爲弼婿。又爲晏元獻婿﹐故曰「三爲丞相婿。」京父名式﹐爲左侍禁而非商總﹐無馮商之名。還妾事乃狀元馬涓之父從政﹐無子買妾﹐見妾髻中系白﹐訊之﹐乃自鬻以葬親者。傷之﹐卽歸妾﹐不問錢值。後夢女父來謝曰「公徳已奏上帝﹐令君家富貴涓涓不絕。」果得子名涓﹐中狀元。而非京。或以「馬」﹑「馮」誤﹐而狀元一也。

祝英臺事極實﹐而傳者不備﹐今載之。祝與梁山伯同學﹐已祝歸﹐梁訪之﹐始知爲女子。欲娶祝﹐而祝已許聘馬氏。梁悵恨。後三年爲鄞令死。遺言「葬我淸道山下。」及葬﹐祝適馬氏過其地﹐風濤大作﹐舟不能進。祝知爲梁冢﹐衰慟失聲﹐冢忽裂﹐攝祝以入。馬氏聞其事於朝丞相謝安石﹐封爲義婦。則尢異矣﹗

卷八

馬金橋

廬州有侍郎子馬公廷用無子﹐出見城西二十里外有橋圮壞﹐而渡者常沒﹐因傾產造橋。橋成堅巨﹐濟渡者眾﹐曰「馬金橋」。公卒﹐家遂壁立﹐遺婦某氏貧﹐寡居橋頭茅宇﹐一童子賣飯生話耳。乃蜀西充侍讀學士馬公良佐生子﹐名金中﹐成化甲辰進士﹐郎刑部﹐謫判廬州﹐擢丞﹑擢守﹐皆不出郡。忽晝寢﹐夢橋頭一老婦﹐以瓜菜﹐燒酒薦。已醒而酒气不除。察橋頭﹐果有老婦薦其夫馬公﹐而瓜萊﹑燒酒﹐夫生時所嗜也。公名姓又與橋同﹐陰徳陽報﹐固知不偶﹐而老婦其前生婦也。公厚貽之﹐復整飾其橋。公家簪纓不絕﹐代有名貴人。今郡判馬公孫謀﹐其曾孫抵郡﹐不二月卒。而愛澤已著。其所自談。

景陵女子

景陵人家有姑嫂皆是女子﹐居小樓。樓後故有屋﹐被人焚盡﹐棄爲糞地﹐而樓窗遂直視街巷。二女見一學子日夕往來﹐貌甚偉﹐悅之。以語市兒常來鬻糖果者﹐曰「此誰家兒」市兒曰「此某朝奉哥子﹐往學中讀書耳。」市兒知其意﹐因曰「我與傳情﹐哥子當來。第門前不可入﹐柰何。」二女羞阻﹐久之﹐解帕中錢給兒﹐曰「倘來﹐我從窗投布兜曳而上可也。」市兒自是日往學堂欲與學子語﹐未暇。對門有大家老翁﹐年七十餘﹐日坐門前﹐見市兒突而往來﹐已知以學子故。因贏錢與市糖果﹐而誘之曰「爾是誰家使來可密語我。」市兒卽語前事娓娓。老翁喜曰「我與汝以一衣﹐汝今夜便以我爲學子報命﹐得入花叢破笑春風矣。」市兒如其言﹐果得布兜曳而上。及窗﹐二女見是老翁﹐大驚﹐釋布﹐老翁墜糞溝中死。明日﹐其家尋獲舁歸。裏俗﹕凡殮死者﹐以席布幔街而殮其下。忽市兒來﹐蹙額作感傷狀。其家縛兒﹐撻之曰「我翁不宜死糞地。而人見汝昨與翁匿語﹐汝必知其事。吐實則已﹐不然撻汝死。」兒又語娓娓。其家卽以聞官﹐二女卽時縊死。黃夢艸談。

臨海女子

浙之臨海縣﹐以畫旗導新秀才適黌宮。某家樓臨街﹐有女窺見一生韶冶﹐悅之。適一賣婆在旁曰「此我鄰家子。今爲小娘執伐﹐佳偶成矣。」女不言。賣婆又以女意誘生﹐生唾之﹐不從。賣婆子固無賴﹐因假生夜往﹐不能辧﹐久已纏綿。一日﹐其家有捨客﹐官人夫婦因移女﹐而以女榻寢之。其夜﹐有人雙斷捨客首。明發﹐以聞於令長某公﹐以爲其家殺之﹐而橐裝無損之何爲問榻向夜寢誰氏曰「是其女榻。」令曰「知之矣﹗」立逮其女至﹐作威震之﹐曰「汝奸夫爲誰」曰「是某秀才。」又立逮生至﹐曰「賣婆語有之﹐何嘗至其家」又問女﹕「秀才身有何暗記」曰「臂有志。」視之﹐無有。令沈思曰「賣婆有子乎」曰「有之。」逮其子至﹐視臂有志﹐曰「殺人者汝也。」虐刑之﹐卽自輸服。始假生名與女姦﹐旣夜至﹐捫枕上得頭一雙﹐以爲女有他姦也﹐故奮拔佩刀並殺之﹐而不知客夫婦也。卽日械系抵死﹐士由是得洗冤。黃邑博士臨海陳公談。

楚士夢

楚士某嘗夢神謂曰「號捨居左者中則汝始中。」而屢科無居左中者。及齒長途窮﹐破釜猛進﹐而夢不已。再入棘﹐問居左者﹐文藝昏然不省﹐則大哭曰「此生其休矣﹗」因信筆重作七藝貽居左者。是人尙謂苦己妨其曳白﹐出而亦爲謄寫畢。然是人常夢己中半邊解元﹐榜出﹐果同中。而士解元中後﹐是人奮績﹐學名幾與士軋﹐今皆逸其名。正叔談。

某主文閱卷

楚主文某公﹐閱卷倦而假寐﹐則聞人慨嘆於前曰「窮死﹐窮死﹗救窮﹐救窮﹗」寤而知是有士欲中者。因開箱取捲﹐而聲自其箱出。每拾一卷﹐輒曰「非是。」如此屢屢。復拾一卷﹐乃曰「正是此卷。」閱文﹐果佳﹐因中之。榜發﹐問生所以﹐曰「無之。」曰「生平有何語」曰「但呼『窮死﹑救窮』耳﹗」豈人之精靈自入乎﹐亦別有代爲言者﹐異矣﹗正叔談。

僧無垢

英山山中某寺僧無垢﹐橐所乞化金一百二十走金陵印大乘諸經。宿寓於旅﹐旅人探知挾重﹐與妻共殺僧﹐而有其橐。數日生子﹐夫婦甚喜。及稍能言﹐輒欲殺父。逮至十齡﹐語益厲﹐操刀者屢矣。裏黨以聞於令﹐令曰「兒性貌柔緩﹐非凶狠者。而若此﹐必是夙債。」然莫能Q﹐忽夢神告曰「何不問他六月六日事乎﹗」明日﹐令以神言﹐震怒訊之。其人色變﹐知事已泄﹐曰「嘗以是日殺僧也。」曰「殺後兒生乎」曰「然。距三日耳。」曰「兒卽僧也。冤在室何能逃﹗」遂械其人以死置獄中。又語兒曰「其家貲汝有也。」兒素昏然﹐忽曰「一百二十金是我者。」不待其人刑﹐仍披剃。湊金如前數﹐復走金陵印諸經畢﹐還山尋覓師f榻﹐拔缽居之﹐不過十餘年耳。其事載《寶函別錄》。正叔談。

柳氏莊客子

柳道彥談﹕其家莊客壯子病瘍死二日矣﹐客自往城中市棺﹐爲債家所困撻傷。或以語其家﹐其家男婦竟奔之。是夜﹐壯子亦起﹐行十餘里抵債家。會罷爭﹐而亦僕其家堂上死﹐以是成訟﹐大耗債家錢。

嘗聞有士處齋中﹐忽有好女子逾敗垣入﹐就榻上死﹐駭愕﹐不察所以。已﹐門前男女數輩急趨過﹐曰「死﹐尙走出﹐況生耶﹗」士呼至﹐以榻屍視之﹐乃其家死女﹐驚暴雷走失。舁歸殮之。

又《風俗通》載﹕汝南人鄭奇﹐道遇一端正婦﹐乞得寄載車上﹐從之。詣郵卒樓﹐夜共棲宿。明日婦死﹐卒驚白亭長。亭長擊鼓會諸廬吏﹐共集診之﹐乃亭西北八里吳氏婦。新卒﹐夜殯失火﹐火至失之。卽持去後﹐奇亦尋卒。世間如此類甚多﹐而鱉令屍亡﹐溯江而上﹐入蜀復蘇﹐蜀人神之﹐立以爲王﹐則在隆古最先者矣。總是遊魂爲變﹐用物精多所致﹐不獨柳氏莊客壯男而已。

馬狀元夢

狀元馬鐸﹐少時夢中有語之者﹐曰「雨打無聲鼓子花。」不省所謂。後與同邑林志同舉進士﹐志髙才﹐鄕﹑會皆第一。殿試時﹐忽夢馬踏其首﹐以是怏怏。爭於上前﹐上曰「朕有一對﹐對佳者﹐狀元也。曰『風吹不響鈴兒艸』。」馬卽以夢語對﹐而志思竭不能。於是得賜狀元。

桑衝靨昧法

成化年間﹐石州民桑衝傳得師大同谷才之法﹐飾制頭面﹐耳足作女妝﹐又巧習女紅﹐自稱女師。密探人家好女﹐卽往其旁。貧小家﹐夤夜得入﹐頓成姦合。或女貞不從﹐則用靨昧法。其法用雞子一枚去淸﹐桃卒七个燒灰﹑搗爛﹐燒酒合成﹐噴女身上﹐默誦咒語﹐女迷姦遂。女畏敗名﹐終不敢言。以是十年﹐徧遊河南﹑北﹑山東﹐污大家有名女一百八十二人。又傳徒任承等七人﹐分途行姦。至十三年七月﹐衝在晉州髙秀才家﹐爲其婿趙某反欲行姦﹐始識是男子。捉送晉州﹐讞出前情。具奏﹐犯人淩遲﹐急捕任承等七人﹐皆得罪如之。谷才已死﹐行姦十有八年矣。嘗見其罪案甚繁﹐姑約而存之﹐爲閨範之戒。語謂﹕三姑六婆不宜令入人家。有以哉﹗

楚藩掾失婦

嘉靖間﹐楚藩司掾某﹐麻邑人﹐遣僕歸迎婦並子。誤飯於團鎭盤石橋業販人者家。僕固I子﹐其家情蹤皆爲其人出﹐乃曰「爾家我至戚也﹐來時幸相顧授飧。」後﹐婦攜子果至﹐延款甚殷。次朝附載客舟去﹐謂適省﹐從此而陰。已與僕兩處鬻之舟客矣。越數年﹐同邑曾給捨筆山公道江右﹐停驂某公署。見役夫數人薅艸﹐內一兒﹐爲所識鄰兒﹐卽掾失子也。呼至﹐問母何在曰「在此。」盡得客略買狀。屬其邑明府收縛客﹐而關白楚臬掾﹐婦子始得歸。又攝得僕於他郡。於是家買客械死者數人。

何老人王捉鬼

長洲有何老人者﹐夜行。見道旁一羊﹐疑之曰「夜安得有羊必鬼也。」緊著之而負之背。行抵市店鬻之﹐值五錢。晚復過市﹐問羊則亡矣。於是告以故﹐而返其值。

又有王郎者﹐素豪有膽。嘗夜啟門﹐暗中見一物﹐疑其爲鬼。卽前擒之。大呼曰「鬼在此﹗」家人k火出﹐乃一朽船板也。燒之﹐聲如爆竹﹐久乃滅﹐遂稱「王捉鬼」云。牛僧孺謂世間人鬼相半﹐言不無過。然觀此鬼﹐往往有之。則稱無鬼論者﹐亦何謬耶。

李文達公大父

南陽李翁某﹐乃閣老文達公大父﹐故商也。載棉花一大抵湖湘鬻賣﹐有臨江客三人﹐醵金三百兩易得。在邸捨不戒於火﹐盡焚訖。三人擊膺大慟﹐曰「本盡赤手﹐歸不得矣﹐非死則行乞耳﹗」李復來唁﹐笑曰「公等何憂至是﹐貨之售不售僅一間耳。我卽失價﹐貧不至死﹐可忍爲公禍乎﹗」卽持金盡與之﹐而垂橐歸。三人徳翁﹐徧禱神廟。是時翁尙在途﹐而家已夢二緋衣神稱翁陰徳﹐錫以玉童。明年文達公生﹐中宣徳癸丑進士﹐天順末正位首揆。正叔談。

靖遠伯王公

靖遠伯王公驥﹐尹順天時﹐病甚且死﹐急召袁柳莊視之﹐亦謂不可活。夫人驚悼﹐出視。袁一見卽曰「無事﹗無事﹗夫人一品相﹐豈虛得耶﹗」已﹐果愈。以徵麓川功封伯﹐夫人一品。語曰﹕父貴關於子﹐夫壽可以妻延。有以也。

陳緝熙編修

吳人陳緝熙﹐父鑑﹐任某官﹐以謗戍遼陽﹐畢﹐母不得歸﹐從百夫長矣。緝熙少稚﹐念衰慈旅柩﹐輒至涕泣。刻苦讀書﹐成戊辰進士﹐除翰林編修。卽表求使髙麗﹐以申己志。及還﹐果與母及柩偕。可謂志士孝感矣。

僞漢僞吳苗裔

今興國﹑瑞昌間﹐有戈﹑陳二家﹐不下千人﹐卽二姓。常相仇殺。而始皆友諒裔﹐其人皆猛銳多力﹐輕士好鬥。甫壯卽能徒手搏虎﹐不以爲異。予嘗過興國﹐見十許輩聚食邸店﹐獰面豺聲﹐心爲竦凜。其在羅田張氏﹐爲士誠裔﹐人稱「張棒椎」﹐以常持椎擊催租人也。正徳間﹐劇盜紅毛兒﹑白毛兒出其家﹐至爲凶暴﹐力敵萬夫。緩急藉以爲兵﹐可爲國I禦。禦得其術﹐狙亦可信﹐不然吾不知所用矣。

郢衡近俗

郢城田野貧民﹐生女八九歲﹐大略喜以廉值售之娼家﹐以圖成錢樹。子時漬其波潤﹐娼家蓄飾數年﹐便以倚門。今襄樊間﹐紅袖稚齒﹐旣多且賤﹐皆其卷曲﹐所不盡容﹐而散蔓出者也。衡郡俗儉﹐歸女必厚奩具。故女多不育而寡。少卽傭販﹐匹夫不二三十金﹐不可得婦。今其地婦及娼女﹐多是略買自他郡﹐而娼最眾。吾裏團鎭﹐其略藪也。略聚旣多﹐盤據穩固﹐互相擋蔽﹐牢不可動。長民者從其俗以悅民﹐往往﹞法庇覆﹐以文字應上鉤攝而已。予嘗遊二郡﹐睹其獘﹐輒爲扼腕。

襄陽訛言

萬曆壬辰﹐襄陽有人自京歸﹐訛言後宮有密旨﹐遣貴c旦夕至襄﹑鄧﹐刮女子千百其用0。入宮時裸體加鞭簡﹐令竄過火牀﹐俾气血貫聚心肝﹐剖以合藥﹐服食長生。愚民吠聲一時﹐女子不必聘媾﹐不計齒貌﹐遂成婚合。其時郡侯厲禁不得﹐僉曰﹕侯恐無女應朝命﹐爲自全計耳﹗次年癸巳﹐予適襄﹐住樊城姜嫗家聞此。其家女婿皆以是嫁娶﹐而皆是童嬰。人謂訛言者﹐家有女欲嫁而慳財﹐故爲是G弄﹐令女易嫁耳。乃竟逃O崇之誅﹐如三尺何嘗聞姑蘇有鄰盜之驚﹐忽邏卒馳呼而過﹐曰「殺人者至矣﹗」市人驚駭﹐盡棄負釋擔而走﹐潮湧浪疊﹐塡塞街巷﹐一日而定。究邏卒語何謂﹐乃謂「決獄使者至」﹐而人自誤耳。遂使其人杖下﹐況故作妖言耶﹗

產錫地不宜生植

衡之常寧﹑耒產錫﹐其地人語予云「凡錫產處不宜生植﹐故人必貧而必移徙。」天地精華﹐此聚彼耗。物無兩大﹐事不雙美。茂樹之下﹐其艸不肥﹐理固然耳。白璧明珠﹐必出山海﹔奇石珍木﹐產自繳隅﹐靈各有專地也。滇南點蒼石﹐其文理峭峯平山﹐奇奇怪怪﹐皆肖似其山。今人文漸盛﹐而石亦不出﹐人聚則物耗也。

又﹐古聚則今耗﹐天下大勢。秦漢之故都﹐皆帝王賢聖淵藪。今棄不都﹐而諸皆不兢。非气乘弩末乎﹗吳越閩楚不盟中國﹐今所生產皆據雄伯﹐而燕薊爲扶輿頭顱﹐气郁全盛﹐非金元偏夷可能當。故宜今聞天都也﹐猗與盛哉﹗

姚源萬年

江右成化間﹐姚源賊未起時﹐天雨黑子﹐種之皆成戈劍之像。已﹐賊起大亂﹐血膏艸野。後大中丞韓公雍平之﹐置縣名「萬年」。已掘地﹐得大石板﹐有「天成萬年」字﹐大盈丈。事豈偶然。王資敬談。

天下中

洛陽爲天下中﹐此古中國也。劉舍人《史通》謂荊州爲天下中﹐頗有論列﹐此今中國也。《山海經》諸書又謂昆侖爲天下中﹐此益言其大。所謂天地之外﹐復有天地也。

燕秀才子異

汝寧有秀才燕生﹐一產三男子﹐形貌皆一﹐不少差別。始生時﹐恐其久而無別也﹐卽蓄髮分中﹑左﹑右三髻識之。光州守陸公﹐杭郡人。聞之﹐因適郡之便﹐造其家。三子出見﹐非童矣。考以課藝﹐又皆暢然﹐大加嘗譽﹐解贈而去。後生攜三子抵州謁謝﹐燕間﹐生曰「此不足爲異。貴治有一產三女子者。」公以問侍者﹐曰「有之。」卽召其人至﹐乃女又與兒同庚﹐益異之﹐曰「此天合也。」卽爲主婚﹐各以次第配焉。莊靜爾嘗言之﹐不悉。過汝以說之人﹐果然。

蕭參藩得父

南安蕭某﹐少失怙恃﹐婦陳氏抱子七月矣。而叔暴狠﹐懷私詬辱﹐兼欲鬻其夫婦以省食指﹐因事加大斧擊某﹐左臂破裂﹐血滿衣襦。知不能容﹐別婦出亡﹐割襦分藏其半﹐爲異日會徵。遂適襄郢g﹐業制盆桶諸木器糊口。飄零憤恚﹐久益忘家。婦倚辦女紅自食﹐毀面貞守。子漸長﹐又閼於叔﹐不令讀書﹐則躬任課教﹐或竊附鄰兒師講業。兒亦奮激﹐攻苦如飴﹐廿一成鄕薦。起家某縣令﹐嘉靖壬午擢楚少參﹐建牙郢上。以失父故﹐常抱慘戚﹐頓欲掛冠﹐雲遊覓父。忽夏月﹐太婦人隔簾窺見堂下制器匠﹐偏袒作努﹐臂露傷痕。疑之﹐令童子問匠何處人。曰「南安」﹐因悉其避叔棄妻子出亡始末。復問汝血襦何在匠大驚曰「太夫人何由知﹗」卽出﹐持襦合太夫人所藏如一。於是登堂大慟﹐鏡影始雙。趨呼﹕「橫金人﹐匠汝翁也。」退而舞拜膝下﹐解衣進觴。居而得父﹐大慰夙心﹐殆亦天合﹐歡溢百城。黃大談。

元錄程文

嘗在金陵購得元試錄二本﹐板刻甚精﹐久而失去。幸友人錄得一篇﹐因刻於左。

至正庚寅江浙鄕試三場程文

《四書疑》第十二科

《論語》記逸民﹐伯夷﹑叔齊﹑虞仲﹑夷逸﹑朱張﹑柳下惠﹑少連。又曰﹕作者七人矣。七人卽逸民歟。微生﹑晨門荷簣﹑荷條﹐以及接輿﹑沮溺﹐亦作者歟。乃不以逸民稱之﹐何也柳下惠爲士師矣﹐槪謂之逸民可乎其詳言之。

初考李縣尹批﹕「初疑明潔」

考官林知州批﹕「二疑整齊峻潔」

時《論語》記逸民有七﹐皆一世之髙士。聖人則有稱贊品列之言焉。記隱者又有七﹐亦皆一世之髙士﹐聖人或有惓惓接引之意焉。今周不可以作者七人而同之﹐亦不可用柳下惠爲士師而疑之也。請詳言之。逸民伯夷﹑叔齊﹑虞仲﹑夷逸﹑朱張﹑柳下惠﹑少連﹐夫子於伯夷﹑叔齊﹐則謂之不降其志﹐不辱其身。柳下惠﹑少連則謂之降志辱身﹐言中倫﹐行中慮。於虞仲﹑夷逸﹐則又爲之隱居放言﹐身中淸﹐廢中權。是七人者﹐非隱遁不污則同﹐而立心造行則異。故聖人稱贊而品列之。同謂之逸民宜矣。若微生畝﹑晨門﹑荷簣﹑荷條﹑接輿﹑沮溺﹐集注皆謂之隱者。若夫子與微生則警之以疾﹐固於荷簣﹐則曰﹕果哉﹐未之難矣。於荷條則使子路見之﹐於接輿則欲下而與之言﹐於沮溺t意謂天下有道﹐則我無用變易之。獨於晨門﹐則未及擇其不可而爲之語。聖人於丈人﹐則謂之隱者﹐而朱子皆以是余焉。則聖人亦惓惓接引之意﹐皆以爲隱者亦宜矣。彼其作者七人﹐集注已謂不可知其誰﹐何必求其人以實之﹐則鑿矣。是不可彊求之也。柳下惠𨿽爲士師﹐然不能枉道。至於三黜則遺佚厄窮﹐其爲逸民﹐亦無可疑也。合而論之﹐夫子稱贊品列之者﹐蓋所聞一世之髙士﹐故稱贊之﹐爲逸民足矣。有惓惓接引之意者﹐蓋夫子﹑子路所見當時之髙士也。故欲抑其已﹐行其不及﹐不使其但爲當時隱者而已也。若非者七人﹐朱子旣謂不可求其人﹐柳下惠爲士師矣﹐今旣已謂之逸民﹐則其意斷可識矣。何敢贅。

柳道彥夢

柳道彥性迂緩﹐而多疑好思﹐凡事居常仰屋思不已。往以謁選不得﹐暫歸旅宿﹐夢身佩玉環金彈。二物皆其家觀音堂供桌上貯物。思之﹕「環者﹐還也。且賜環﹐主恩也。彈者﹐憚也。又脫手不還之物﹐其戒我勿往乎」遂止不行。而次晨﹐同行者皆遭破家之厄﹐自幸無恙。返抵京﹐果得選有靜寧廣文之命。

又﹐嘗在旅﹐奴子盜其金﹐亡去。資斧缺甚﹐乘款段行﹐兀兀夢人書一「陋」字。視之﹐思得「陋」旁抱耳﹐乃是人字轉手入懷﹐物尙不失。行行﹐忽見一肆所賣餅曲﹐因思得餅曲者﹕「丙一」也﹐於陋字始全﹐其在是乎下馬入其室﹐果得奴子﹐而金尙在懷。凡此自謂得思之力﹐其亦善慶之﹐債神啟之歟﹗故曰﹕思之思之。又曰﹕鬼神將通之﹐信然。

王遊擊得父

遼東遊擊將軍王公﹐魁岸偉大如神人﹐又善戰﹐屢建大功﹐而性至孝。偶歸衙﹐見太夫人晏起﹐如有憂者﹐必詢其事。太夫人始曰「有一事不言則傷我心﹐言則恐傷汝心。汝非王公子﹐吾初與汝父趙公在軍中﹐爲王父掠得﹐娠汝八月矣。時王父爲遼帥﹐置吾後室﹐王父無子﹐汝生遂以爲子。王父亡得蔭。離汝父趙公四十年﹐生死未決。昨與汝媳閒造廳上﹐見牧馬老卒酷似汝父。以未告汝﹐未及詰問。」公出詰卒﹐陳其巓末﹐纖悉符合。於是扶卒入室﹐相持慟哭﹐澡洗更衣﹐婦子羅拜。次日﹐以其情奏請歸蔭王氏﹐猶趙氏卒伍。朝廷嘉其孝義﹐俾仍原職﹐復趙姓雲。此正統年事。

李文正公謔語

李文正公秉鈞﹐時觴客﹐皆明經。諸君酒未半﹐以有他召皆辭去。公曰「今有一題﹕東面而徵西夷怨﹐二句是何主意」諸君思不得﹐以問公﹐公曰「待湯。」

李文正公入朝履襪

李文正公幼舉神童﹐入朝行不能逾門限。帝命以對曰「神童足短。」對曰「天子門髙。」帝抱至膝上﹐時其父伏在丹陛﹐又命以對曰「子坐父立﹐禮乎」對曰「嫂溺叔援﹐權也。」公此時入朝﹐小紅履一雙﹐白綾襪一雙。後爲耿天臺先生所得﹐貯以一篋﹐自撰小文記之﹐而屬廣濟王督學大謨藏之。而王爲孝廉時也。卽先生所自談此﹐亦可見先生之度。有珍不必藏家﹐今人只認己字最眞﹐其於所好﹐大類剖腹﹐其不然矣。

鄧鎭鄕謔談

麻邑鄧鎭鄕給捨﹐平生不信風水﹐曰「有天理而後有地理。」又曰「或造化畱心福善﹐卽形家言﹐未嘗捐天也。」今人無端忘己﹐又逞機權﹐尋奪牛眠﹐希圖榮利於目前身後﹐是地握世權﹐天反退聽。故有天怕老婆之諭﹐可謂笑謔中妙理。昔公叔文子升於瑕丘﹐曰「樂哉﹐斯丘死則我欲葬焉。」李靑蓮遊謝家靑山﹐悅之﹐亦曰「我願葬此。」古人之情不過於此﹐予請竊比之矣。

詹侍禦蘇大行諧語

詹侍禦事講蘇大行雨﹐二公五鼓行長安街﹐將入朝﹐喝道聲相近。蘇問前行爲誰﹐從者曰「道裏詹爺。」卽曰「瞻之在前。」詹聞﹐問後來爲誰從者曰「行人司蘇爺。」卽回首曰「後來其蘇。」詹叔正談。

漢左將軍馬超墓

蜀新都縣少參楊公廷儀﹐爲親侍郎公某卜墓地﹐掘土見崇碑題曰「漢左將軍馬超之墓」﹐以爲吉有驗﹐遂就之。忽夢超錦袍玉帶﹐言曰「我漢將軍﹐勿奪我墓。」公不爲動﹐復夢超戎裝彎弓﹐射中公左目。已﹐又夢射中公右目﹐相次目皆瞽而意逾堅。又夢超＿目大怒﹐曰「吾有以禍汝矣﹗」亡何﹐其家數幹人與數賈爲偶匿賈金盡殺之。事覺﹐罪淩遲而蔓及公﹐罪棄市。

麻邑大司馬劉瑞簡公﹐時爲蜀大參﹐所目見。其家保昌令劉君守福談。地以超貴﹐非超貴於地也。始超家族二百餘口盡誅於操﹐獨子秋畱﹐依張魯﹐又爲魯所殺。《蜀志》不言超後﹐則其滅絕可知。而甘禍殺身﹐爲子孫圖所烏有﹐可謂過計。《傳》曰﹕左手據天下之圖﹐右手刎其喉﹐朋者弗爲。況烏有夢夢耶﹗蜀人言﹐當時諸貴人墓﹐皆諸葛公所定。此禍媒矣。

何令君殺狐

湘潭令何君起升﹐富順人。去年丙申蒞任﹐謁憲臺於寶慶﹐還過湘鄕﹐水濱有傳捨﹐夙傳有妖﹐人所憚入。公獨畱二豎子一廚人入居之﹐余從人皆宿外舍。忽燈下隱隱見素妝女娉娉欲前﹐公叱之去﹐侍者皆股栗。方解臥具就寢﹐內有鍼刺公足﹐公不爲動﹐第立豎子拔去。已﹐有鍼從牀下穿臥具入﹐又刺公足﹐創甚。公怒起﹐舉燭徧照無所有。榻後有紙糊屏格﹐因揭紙見白狐匿其中﹐卽拔取廚人刀去格砍之。狐尙雙掣公手﹐廚人從旁得短棒連擊之﹐公因得伸手重砍以刀。狐不能支﹐斃。明日以其皮付從人﹐歸縣制以爲坐具。寶慶從事宣城梅子馬正與何令君聯舟鄂渚所談也。凡邪乘人心入者也﹐而皆起於婦人下賤﹐以其愚怯易惑而心易搖也。語曰「見怪不怪﹐其怪自敗。」何公所爲﹐正類李叔堅不見狗怪而狗自斃者。殺狐益難矣﹐使得盡用其刀﹐天下安有城狐作蘗者哉﹗

髙中丞還金

徳安髙中丞翊﹐號玉華﹐嘉靖乙酉冬以孝廉計偕次磁州﹐夙發邸捨﹐距州三十里許。始拂曙值道有遺橐﹐命從者舉之﹐累累然重也。公下馬坐樹下待遺者至。北風獵獵﹐刺人入肌。從者不能堪﹐又計公橐垂盡﹐柰何違天自苦﹐而貽所不知名何人乎﹗公不可。頃之﹐有蒙袂而來者﹐發垂蔽面﹐徒跣號呼﹐謂「失金」。公曰「夫夫其亡金者耶金在﹗」是人曰「固督地租錢急﹐天早﹐鬻子女得金五十五﹐晨而輸之。夙夜倉皇﹐不覺亡失﹐其死矣﹗」始發封﹐與數合﹐卽還之。其人泣拜﹐欲分其半相報﹐公益不受。其人控馬行數十里不肯去﹐私得公名姓﹐日夕祝之。明年丙戌﹐公舉進士﹐由浙參藩歷大中丞。夫子四人﹐三爲郎﹐季子祚二千石﹐年皆至大耋﹔諸孫仕者又數人。從麻邑劉公守福見其傳。中丞先朝名臣﹐還金細行﹐僅豹一斑﹐猶之渡蟻飼雀﹐可槪全仁。遷﹑固敍傳﹐亦舉一事﹐非必止此。今人旦爲仁﹐暮責報﹐何異操豚蹄而望歲乎﹗惟積惟無﹐望請自一事始。

梅禹金園蛇祟

宣城梅禹金園在城東陬﹐深林陰森。園丁子畱兒日漸尪羸﹐知其中祟﹐而諸法莫能制。一日﹐雷雹交作﹐擊破一樹﹐視之﹐中有巨蛇蛻﹐蓋蛇祟也。自是祟絕﹐然兒貌猶故。禹金教以服雄黃數月﹐徧體毛孔出赤蛇千萬﹐始如絲髮﹐竟日漸大﹐悉以焚死﹐兒始無恙。梅子禹談。

瞽者李近樓琵琶

京師瞽人李近樓者﹐籍錦衣千兵﹐善琵琶﹐能左右手彈﹐新聲古曲﹐獲索梁州絕妙。平生羈愁哀怨﹐及人己胸中事﹐皆於d弦鐵撥發之﹐令人發上指﹐淚交下。忽作《魚山》《梵唄》《冷然》《孫僧》《雲水》﹐復作《蘇臺圍獵》﹐淒然百獸鳴嗥。大行某公嘗謂蘇公納庵曰「僕居京數年﹐恨不聽李瞽琵琶耳﹗」已﹐以侍禦拜命使蜀﹐而蘇蜀人獨餞之。酒酣﹐曰「有麗人以侑觴可乎」公不可。已﹐屏內笑聲出﹐如所謂麗人而別一老妓﹐若嗔若笑﹐悠揚作聲﹐怒之。已﹐又若麗人不受教而誶語﹐擲肴皿墮地成碎磁聲﹐種種逼眞。某公大懼出走。蘇笑曰「無妨。」遂令撤屏﹐獨瞽者抱琵琶坐﹐旁無一物﹐諸聲皆自琵琶出者也。公詫曰「今日乃識李君。」於是聽琵琶終夜不去。鄂渚聚梅子馬舟中﹐詹叔正談。古人賤工小技﹐皆得簸名後世﹐況《琵琶弦鞀遺事》﹐查八十《琵琶》﹐汪伯玉司馬已有傳。瞽者恐不甘辟支信善﹐必有偶也。

卷九

少司寇董公

嘉靖間﹐南京督學作史董公傳策及吏都都給事中周公頤﹐並極論嚴相嵩父子姦貪誤國。上大怒﹐懲二公從戎﹐長流廣右某地。久之﹐二公忠憤不已﹐同登一髙塔絕頂﹐商榷捐生再疏﹐盡屏從人塔下。白日忽暴雷起﹐擊塔斷﹐攝上半於平地﹐從人皆壓死﹐二公坐塔中平康亡恙﹐旋從窗孔中出。亡何﹐嵩以他疏敗﹐削籍﹐子罪棄市﹐起董公少司寇﹐周公南操江禦史大夫。熊一衡談。

雷霆之威何也豈知冰山之欲潰而警之﹐令無重犯逆鱗耶﹐抑偶然耶然警變無害﹐榮遇因之﹐忠姦之報犂然矣。

戈秀才

蘄水縣秀才戈生家貧﹐每歲裏黨聚錢作社﹐己獨慳與﹐且不信神﹐常有罵語。鄰人周某病﹐劇鬼來攝之﹐社神挾怨﹐故以生往。生死﹐獨心熱未殮。及見閻王﹐閻王檢簿曰「應死者周某﹐生乃溧水縣主簿﹐壽八十﹐何誤攝也」怒責攝者﹐縱之還。生復蘇﹐往視周某﹐言誤攝之故﹐周果暴死。越三載﹐以明經謁選﹐試得髙等﹐注授某郡y。生喜過望﹐又心謂神語非耶。彊飲﹐不覺酣睡。明發趣部﹐衣冠皆以醉故爲偸鬼劫去。倉皇典覓衣冠著之﹐大不彌身。選君望見﹐詫曰「是人安可作郡y﹗」攺授溧水縣主簿。壽果八十終。張子升談。然少齒習聞之矣。

巴水驛丞

張明經謁選。黯夜與一人聚屋下﹐互問籍裏。明經曰「我武昌人。」其人曰「我濟南人。」又問公﹕「旣楚產蘄有巴水驛乎」曰「有之。」明經曰「公問此何意」曰「我始生﹐僅一歲﹐家失火﹐眾皆奔避出﹐獨遺我榻上。忽火中有聲曰﹕『莫燒死巴水驛驛丞﹗』又若有撼遏火勢者﹐人因得抱我出。今恐選得此驛耳。」旣明﹐觀榜﹐果是巴水驛丞。今黃邑博士楊公燧得之明經所談。

簿﹑丞﹐細小吏尙得鬼神之佑不死﹐社神何得挾怨家﹗何得遺之﹗語曰﹕一千錢﹑一斗米﹐皆關祿命﹐況其大者﹗

繼美堂

張大司寇﹐永寧烏程人。始令蕪湖﹐顏堂曰「繼美」﹐必有所謂。而後令爲今侍禦葉公﹕「繼美」已足爲語徵。乃司寇子天徳復承其後﹐以父子繼﹐而皆以卓異徵﹐則又異矣。汪啟明談。

荷花兒

周皇親家有喪﹐盜乘冗入﹐殺皇親取財去。出門故呼曰「周皇親被荷花兒殺死矣﹗」邏卒入視﹐果見屍。一僕爲廚役﹐一婢荷花兒在傍。明日﹐以聞於法司﹐言狀如此﹐荷花兒因受虐刑﹐備極楚毒﹐誣服。謂己與某某奸殺主取財爲逃計。捕某某不得﹐竟坐罪淩遲。六月行刑﹐其時荷花兒哀語劊子曰「兒是冤死﹐幸相念﹐先死我﹐而後臠割可也。」劊子不聽﹐竟如法肉盡﹐兒猶語曰「我必取汝﹗」越三日﹐是人坐順城門外面鋪﹐忽大叫曰「荷花兒撻我﹗」七孔血流﹐死。實殺皇親爲市中賣瓜子﹑炒豆無賴細民朱腦瓜等十一人﹐而歸罪婢﹐以緩己捕﹐故呼語如此。諸賊因叢淫一瞽婦﹐久之爭姦﹐瞽婦不勝其嬲﹐語泄﹐腦瓜等皆被擊吐實﹐余贓凶刃皆得﹐罪死。大司寇翁公見海及謂曹郎﹐皆中彈文罷歸。時萬曆戊寅王均之所親見。

自是﹐刑家愼獄﹐不肯造次。必曰「恐如荷花兒。」以此。然有不可曉者﹕出門呼者何人贓刃何在僕何以不同罪本是矜疑﹐而何遂決趙公自南來﹐聞人喧傳此事﹐無不均齒扼肘。荷花兒者﹐故臨讞以眾惡甘心焉﹗不知傳者皆屬吠聲﹐世之冤若此﹐何恨也﹗

義猴

山西督學汪公可受﹐黃梅人。嘗令金華﹐有丐者作猴戲乞錢﹐遂飽所欲。旁一丐者忌且羨之﹐因酵丐者以酒﹐誘至破窯內椎殺之。繩其猴從己﹐亦作戲乞錢﹐而公呵道聲至﹐猴卽嚙繩斷脫走﹐赴公前作訴冤狀。公令人隨之﹐至破窯內得屍﹐又先人行捕得後丐者。鞠問伏辜﹐杖之死。方焚前丐者屍﹐烈焰始發﹐猴又號鳴﹐赴火抱屍﹐與共灰燼。公益傷之。某公爲之傳。胡伯良談。

昔人之言曰「臣猶狗也﹐新主飼之﹐則爲用矣。」此人而獸言也。猴畜於前丐者﹐無甚大義﹐旣爲報仇而必死之﹐何烈烈耶﹗故禽獸未嘗無人心﹐而有不如之者﹐寧獨不如已耶﹗

浮海傳略

王文成公於正徳丁卯以言忤時貴﹐捶辱幾死﹐謫丞貴州龍場驛地。道杭﹐僑居聖果寺。恍惚夢烏龍大王來謁﹐襆頭緋袍﹐形甚怪異。從人語曰「君七月二十一日有大難﹐柰何」公甚疑焉﹐因求避患之術。曰「試善避之﹐吾竭力相庇。」言畢而悟。

及期﹐公在聖果寺扃瞑目坐。至午﹐忽二人壯猛如武士﹐排闥入﹐曰「爾在此耶﹗吾從閩蹤迹至此。」因挾以刃﹐取道從山後行。縛公於樹﹐一人持刃前。忽二人音紀﹑沈昱者﹐躍出松間﹐恐以官府及幽冥報復之說﹐解救甚力。其人附耳曰「一權貴遘疾﹐巫媼謂汝爲之﹐勸殺汝﹐此朝命不敢違也。」忽解縛曰「更前數里議之。」遂驅迫至湖邊。夜漸昏黑﹐因反縛以布衾蒙首舁之。疾行數里﹐曰「至矣。」覺胸間受一挺﹐卽乘水﹐自是昏眩不復知。

良久﹐漸蘇。身仰臥水中﹐所縛﹑所蒙盡已釋去。以手反摸﹐如有物負之。締視波濤﹐如屋上行﹐光怪萬狀﹐波及唇吻。天漸明﹐抵岸﹐見數人掖上綿兜子﹐至一宅。困甚﹐不暇問主者﹐解衣熟寐。旣醒﹐見一人坐牀側﹐曰「僕髙明也﹐君忘之耶﹗」公憶往在京聞有髙明者﹐善攝生﹐寓神樂觀﹐與徐中書訪之。後傳其人死﹐不知在此。曰「吾未死﹐館於吳老先生耳。」少頃﹐一人戴鋼叉﹐帽容甚偉﹐前曰「知君忠義士﹐故爾相救﹐得無苦乎」卽吳翁也。吳去﹐獨髙侍左右﹐服役皆麗人。公不欲﹐明燭徹旦。

明日﹐謁吳翁。堂甚髙﹐粉繪輝日﹐珊瑚髙三﹑四尺。吳肅容入﹐公就賓席。膳畢﹐遊書屋﹐亦三間﹐類世捲蓬﹐圖書珍玩充目﹐莫可名狀。返則列筵於堂﹐肴食精絕。已﹐奏樂﹐則海鹽人扮《琵琶記》﹐艷姬數十人魚貫而出﹐金翠珠璣﹐光采射人﹐飄重裾曳長袖爲回風之舞﹐歌白雪之章。巧於應節﹐𨿽亂而不亂。如是累日﹐公作詩贈髙﹑贈吳翁﹐復爲吳翁題唐宋名畫及談經史﹑攝生﹐意甚悉。公苦辭歸﹐翁張筵爲劇餞。曰「君難數猶未脫。卽還﹐亦必遠行﹐出月則善矣。」髙與吳亦皆有詩爲答﹐而饋金甚厚﹐公皆不受。借髙馬尾巾及櫛具耳﹗旣別﹐臥舟中﹐五鼓遠岸﹐則肩輿已具沙際﹐四人舁之。至一閣﹐隱隱見「天風海濤「四字﹐知爲閩境﹐日夜疾行。忽至一市﹐人物充塞。時朝中有微行者﹐眾疑爲錦衣官﹐咸避道。入一寺﹐肩輿止門外。公求飯輿人﹐輿人忽不見。大駭。步造婁野亭賈守。已至﹐公言所從來﹐二公驚曰「此去『天風海濤』千餘里﹐兩日而至﹐何神耶﹗」畱數日﹐回杭﹐向所借巾物漸失去﹐因之烏龍大王前拜謝。忽一黑蛇長丈餘﹐自梁垂繞婁僕數匝﹐遂投神座下。

方沈江時﹐音沈二人索家書﹐公爲詩曰「學道無成歲月虛﹐天乎至此意何如﹗身曾許國生無補﹐死不忘親恨有餘。自信孤忠懸日月﹐豈論遺骨葬江魚。百年臣子悲何極﹐夜夜潮聲泣子胥。」

此其傳略﹐或謂行刺者感公義﹐已釋公﹐公教托言鬼神。俾其人得返﹐命此學者以不經近怪而爲之辭也。鬼神助善﹐實有此理。不然稷覆鳥羽﹐舜逃焚廩﹑浚井﹐張子房脫大索﹑授書圮上﹐皆非耶而又何疑於文成﹗

孫給捨押字泣狐

孫給捨鵬初﹐觴集唐侍禦宅。召所常侍歌兒不至﹐至則羸病無人色﹐云爲狐所據。孫公曰「我善書符﹐當以治汝。」本是戲語﹐而兒哀乞不已。因捉唐公案上朱筆成「押」字授之。旬日兒至﹐病色大減﹐百頓稱謝﹐曰「狐見押字﹐泣避去矣。」

凡正人怪邪所憚﹐故今人止邪常書「範文正公」。異世且然﹐況今世耶﹗公以隻字泣狐﹐必有以懾之於幽者。

鬼打虎

歙縣王幹寺門塑千里眼﹑順風耳﹐神手眼勢可畏。有虎入﹐以爲人也﹐而怒嚙其足。神倒身重﹐遂壓虎死﹐其神力也與﹗詳載汪司馬小說中。詹叔正談。

金陵巡兵

近年﹐沿江用巡船緝盜。盜不得恣而苦﹐巡兵常自爲盜。數年前﹐予適金陵獲盜﹐乃其巡兵。蓋往赴操江督府﹐遇賈船﹐故稱盜劫之﹐貲掠殆盡。一盜著新襪﹐擲所著故襪於舟尾﹐而忘列名手本在襪中。旣去﹐賈得據以聞於督府﹐兵尙不知。呼曰「江上無盜。」督府曰「汝等皆盜﹐安得謂無﹗」盡以伏法。然諸處及吾郡皆然﹐不但金陵。此等皆黠民﹐安得健忘﹐必司幽者﹐故調弄之至此耳﹗裏語曰「惡事無巧手。」信乎﹗

烈鸛

髙郵有鸛﹐雙棲於南樓之上。或弋其雄﹐雌獨孤棲。旬餘﹐有鸛一羣﹐偕一雄與共巢﹐若媒誘之者﹐然竟日弗偶。雄者形親而依依﹐孤者聲哀而啄啄。遂皆飛去﹐孤者哀不已。忽攢嘴入巢隙﹐懸足而死。時遊者羣客見之﹐無不嗟訝﹐稱爲「烈鸛」﹐而竟爲詩歌弔之﹐復有「烈鸛碑」爲某公撰。吳貞甫談。

虎冢

正徳間﹐木工丘髙﹐奉化人﹐附東吳主人李七船﹐造番夷。至晦傍渡舟山﹐遘厲且死﹐眾棄之山麓而去。數日不死。忽一虎來視眈眈﹐聲咆哮﹐斂齒而不A﹐若憫其垂死者。髙始怖甚﹐旣見其不A﹐沾沾可親﹐因指口求食。虎去以兔豕來﹐不可食。虎﹐雌虎也﹐故相依坐身畔﹐飼以乳。髙得虎乳﹐日益彊健﹐數日起行﹐徳虎之甚。凡髙有言﹐虎必帖耳聽受。髙度渡舟山曠不可居﹐迹得炭山穴深而奧﹐命虎負渡河居之。拾陶於棄窯﹐敲火於燧。虎暮必以獸歸﹐始爲烹飪﹐兼野蔬山果而食之。漸有牝牡之事﹐一如夫妻嬿婉矣。後有雄虎來求配﹐虎怒相搏﹐髙倚虎持竿逐之﹐去遠始已。虎欲悅髙﹐遺獸常饒。髙以鬻於山中﹐不乏蓄積餱糧。生二子﹐性俱猛暴﹐十二力舉數百斤。或薦於制省督府胡公﹐捧檄招來﹐破倭成功﹐授上賞。虎與髙死﹐合葬成冢﹐曰「虎冢」。至今海上談者﹐謂猛虎可親﹐必指虎冢云。吳貞甫談。

獸與人交﹐生子事常有之﹐此其類矣。而其始以無生﹐夫惟無生是以有生。老子曰「含徳之厚﹐比於赤子﹐毒虫不螫﹐猛獸不據﹐攖鳥不搏。」斯人病死﹐心喪其近之與﹗今山中婦子﹐常持竿逐虎﹐虎不亂搏﹐愈足爲驗。是可以指心。

湯胤績

先朝邊將湯胤績﹐突與胡戰敗身死。月餘﹐口外某驛﹐天色將暝﹐忽一兵官至﹐騶從甚盛﹐坐中堂﹐令免供具﹐笫索筆硯燈燭﹐閉戶而寢。明發﹐開戶﹐寂然無人。但見壁詩末有「血污遊魂歸不得﹐當年空築望鄕臺」之句﹐始知爲湯公也。

燕子磯僧商

徽商某泊舟金陵燕子磯下﹐登觀音閣﹐見閣頹壞。因僧乞施﹐遂解囊出三十金庀之﹐而餘金甚饒。僧遂蓄異﹐陽作畱款觴之。旣醉﹐是夜殺商臠割之﹐貯大甕中﹐得其餘金。次朝﹐有賊曹亦泊舟磯下﹐見美婦擔水入寺﹐疑訝逐之﹐至甕前不見。破甕屍出﹐卽以聞憲府﹐捕僧審實﹐皆得大辟。擔水者卽觀音化身﹐賊曹遂至﹐必有陰主者。僧固殘無厭﹐而商漫藏實誨禍也。此事踵相接胥此矣。往已熟聞﹐須因詹正叔談﹐始知爲燕子磯事。

黃季主張惟時謔語

黃郡黃解元季主麻﹐荊州張狀元惟時﹑茂修相聚薊門。黃少年有貌﹐而張相君之子。黃故謔之曰「思公子兮未敢言。」張卽答曰「懷佳人兮不能忘。」語各有意。胡伯良談。惟時兄弟皆楚才獨步﹐不愧科名。猶之楊用修﹐足冠百科﹐而皆以父相君故﹐蒙口語人﹐不過彊口施毒耳﹐名自在千古也。

嚴髙二相君謔語

嚴相君訥﹐蘇人﹐面麻﹐俚語於蘇有「鹽豆」之誚。髙相君拱﹐河南人﹐作文嘗用腹稿﹐俚語於河南有「盜驢」之嘲。二公輔遇﹐髙笑嚴曰「公豆在面上。」嚴卽應聲曰「公艸在腹中。」皆足捧腹。伯良談。

包山僧天靈謔

蘇州太湖包山寺僧天靈﹐通內典文選﹐諸書客有秀才嘲之曰「禿驢禿字如何寫」僧卽答曰「乃秀才秀字掉轉尾去便是。」一時聞者絕倒。伯良談。

王文成公謔語

王文成公封新建伯﹐戴冕服﹐有帛蔽耳。方入朝﹐某公笑之曰「先生耳冷耶﹗」公曰「我不耳冷﹐先生眼熱。」

答夷使對句

成化間﹐夷使入朝﹐有對云「朝無相﹐邊無將﹐玉幣相將。」典客不能對。李文正公聞之﹐卽教以對云「天難度﹐地難量﹐乾坤度量。」夷使愧服。

佛現鳥兜羅錦云

峨眉山頂普賢菩薩正殿﹐補陀崖普顯放光之所。每日出時﹐白雲一縷矗起﹐接於山頂﹐彌漫滿山﹐卽有鳥呼「佛現」﹐名「佛現鳥」。是時﹐寺僧皆出殿前﹐鳴鐘禮拜﹐梵唄瞻仰。朦朧中佛像現焉﹐頃之散滅﹐空山無有。或又現於辟支道場﹐不出一時。道場在雅州涇縣﹐相距彌遠﹐而其他禮拜猶補崖。某年﹐有繡衣使者疑爲妖妄﹐集百夫射像處﹐像自儼然﹐方知神通無礙。予往遊廬嶽﹐遇峨嵋僧法朗談﹐而吳孝甫山人自峨眉來談亦猶是。乃其稱云曰「兜羅錦」。人藉之行白光上﹐VV稠濃﹐諸經已言。而予遊衡山絕頂﹐云正相類﹐手可捉取﹐射志不言兜羅﹐實兜羅也。別聞某寺有聖燈﹐常夜出。或射之燈滅﹐明日有巨蟒死山中﹐蓋蟒目也。使者之疑由是矣。

芝麻通鑑掉書袋

吳人韋政者﹐腹枵然﹐而好談詩書﹐語常不繼。或嘲之曰「此非出芝麻通鑑上乎﹗」蓋吳人好以芝麻點茶﹐市肆鬻者必裹以紙。一家紙爲零殘《通鑑》﹐一人頻買麻﹐積至數張﹐而以其中語掉舌﹐人問始末則窮﹐曰「我家芝麻通鑑上止此耳。」黨太尉見人談文﹐語謂「掉書袋」。宋代朝儀﹕凡大臣陛辭﹐必致祝語﹐武臣則不必。及太尉辭﹐乃揚笏祝曰「朕聞上古其風朴略﹐願大家好將息。」兩陛掩口。及出﹐黃門問曰「太尉何爲說此兩句」曰「我常見措大好掉書袋﹐我亦掉兩句。」

小舉子對

有貴公謁某公﹐某公未出見﹐其子戲庭側﹐尙是嬰稚﹐以爲業童子藝也。出一對曰「月圓」﹐卽應曰「風扁。」問﹕「風何嘗扁」曰「側縫皆入﹐不扁何能」又出一對曰「鳳鳴。」卽應曰「牛舞。」問﹕「牛何嘗舞」曰「百獸率舞﹐牛在其中。」貴公大加嘆賞。某公出﹐始知已成鄕舉矣。語皆含刺﹐少穎如此。

費狀元

鉛山費公宏﹐成化丁未狀元﹐時年最少﹐四十五入內閣。意若哂他相老者﹐一相曰「莫要笑我﹐便須到你。」一相曰「莫要與他﹐恐後人笑他。」可謂婉而妙。公在位不久﹐壽亦不遐。

又﹐松江張黼﹐未笫時﹐夢人謂曰「君名在狀元前。」覺而自疑﹕豈有名在狀元前者丁未會榜﹐黼名十五﹐費名十六﹐而費果狀元。計夢時﹐費尙未生也。

春桂花

儀眞王公大用﹑蔣公南金﹐未笫時同捨課藝最親。元旦同遊於某廟﹐曰「桂花香若此乎﹗」時遊客雜沓﹐皆若未聞。曰「雪候桂有花之不乖﹐如此女非淫奔﹐猶赤子入井﹐家彊有力﹐骨肉章甫﹐而手不援以爲恥。」往沿海諸郡﹐士人女婦﹐奪於倭﹐皆得贖歸﹐亦以其非罪也。是女獨不得同之耶﹗吳孝甫所識﹐楊二自記是桃花村人。麻邑有桃花山﹐必其村人。少在江邊洗菜﹐爲峭c人掠去﹐鬻於衡某邑爲民婦。夫死哭墓﹐往來如常。一日爲力者負去﹐轉鬻於衡﹐系籍平康。文网如牛毛﹐I者塞眼﹐政尙悶悶﹐大槪若此。

不二禪師

禪師居太嶽虎耳崖﹐庵就崖起﹐觀音亦坐崖窟中。予往從吳明卿先生﹑方山人仲美﹐冒大雪往謁之。禪師肥大躁急﹐大類武人﹐紅顏汗津津﹐所談亦嬰兒上人翁檢心之法。席地飯客﹐香蔬可飽。禪榻數處﹐各據幽勝﹐在長松細竹泉石間。梵放時坐以遊心﹐不受金帛﹐紛以米餉。然擔夫在道﹐坐憩米囊﹐則知之。曰「汝在某處如此﹐不敢以供。」故不受﹐人亦神之。自是無敢坐憩米囊者。與人談﹐亦隱隱及未來﹐時多驗。江陵張太師遣子孝廉往候﹐願受法旨。禪師不言﹐但貽以衲頭一領﹐不數年身死禍作。禪師曰「早著衲去﹐當不至此。」及別﹐亦各致語﹐於予曰「虧了你﹐好了你﹗」予爲蘆胡。或謂庵中不宜有尼﹐僧坐禪﹐女流禮佛者﹐此以世法窺彼。妙靜禪師閉目不觀﹐又是一重公案。辟支以下﹐或假修戒﹐何難於禪師。

南崖松石小景

太和諸峯﹐無不刺天﹐景皆殊絕。邇來始入伯玉﹑元美諸記﹐足稱雄諸嶽﹐人稱「南崖景﹐紫霄杉﹐遊五龍﹐不歸家。」予得再徧遊之﹐不賢者識其小。嘗在南崖得一石﹐石拔地躍起﹐席平墟﹐瞰絕壁﹐墟納萬壑﹐壁削千仞﹔樹蘿錯織如綺﹐上建亭子﹐檐際古松數株。生而無積聚﹐無千金之子﹐亦無凍餒之民﹐衡實似之﹐宛然畫筆。乃又南阻洞庭﹐非戎馬必爭之地﹔西連劍閣﹐爲瞻烏靡定之資。昔阮籍愛東平風土﹐張融亦思晉平。閒外避地﹑避世﹑卜居卜鄰﹐所不能忘情者。予去衡﹐嘗有詩懷其地﹐曰「桃都存蓽路﹐朴略自虞陶。不賈資常裕﹐爲儒气不驕。帶霜風土燠﹐多雨稻粱饒。浮海今何適﹐移口且避囂。」此衡之爲樂土也。永寶諸郡在魯衛門。

蜀險不宜開道

蜀之門戶﹐歸巴之間﹐險隘在楚﹐形勢稱「要害」。謂在我爲「要」﹐在敵爲「害」﹐正蜀所持險。近奉朝議﹕十許邑一切削平﹐以開道路。開門延寇﹐自失其險﹐甚爲失慮。若謂太平無虞﹐秦關﹑二百里長江天險皆非治國所右矣。今金陵有攔江石諸險﹐虎躍江心﹐大隨舟航﹐若可鑿去﹐我神祖及六朝﹑孫吳以來﹐鑿去久矣﹗

士人女展轉落籍

漢中人有爲令者女﹐父亡依母。五歲﹐爲婢桃花常抱往干娘尢別駕家。一日﹐婢忽置女地下﹐他往爲私期。忽遇賊客﹐故稱抱女還家﹐實盜去。舟發襄陽販鐵者﹐女育於其媼﹐五年始鬻於吾裏團鎭﹐復同所盜十餘女婦溯江而上。女鬻於衡娼家秦媼﹐而蓄飾之。嬌小倚門﹐女不好淫﹐常受箠楚毒。屢求死﹐又恥無知者。偸生姦合﹐愁容不解。予嘗遊衡﹐遇女絮語如此﹐仍道其家事﹑人名甚悉﹐予傷之。適故人貽有買山錢﹐因屬同遊。吳孝甫與媼語﹐願罄橐得六十金與贖以室其地士人子﹐而媼不可﹐已書其事於遊嶽江亭艸中﹐冀或得。聞於其家﹐又屢以貽故人宦關中者﹐而皆無耗。已遊京師﹐遇所善通州榷木幕賓楊君﹐爲女家鄰﹐悉知之。又貽書其家。會其母死﹐二兄皆廩於庠﹐以爲恥﹐不答女。女呼二公分趨左右樹﹐各折得已發花一枝。眾始詫﹐而爭折取蔑。有持花出門﹐羣兒拍手歌曰「一布政﹐一知府﹐掇髙魁﹐花到手。」眾問兒何以歌此﹐曰「我何所知﹐信口戲耳。」是科二公同中﹐次年正徳戊辰﹐王公成進士﹐歷官布政﹔蔣公知府。皆如兒言。吳貞甫談。

非幻上人詩

非幻﹐諱性欽﹐住城北十里外摩訶庵﹐能詩﹐善小楷書﹐皆得空覺之趣。予嘗攜客往憩其榻﹐而談核經論﹐香茗餅餌﹐未嘗不移日也。其喜予過訪﹐詩曰「禪門重系馬﹐灑脫尙名韁。榻借松陰翠﹐杯含菊蕊香。淸談名理窟﹐幻有剎魔場。亦是看心侶﹐皈依禮法王。」其爲予兄沅湘壽詩曰「釋理遺生滅﹐端爲不滅因。金剛摧朽木﹐寶筏濟通津。我眷華封祝﹐君家具爾人。沅江濤捲雪﹐遙識謝池春。」五言妙境﹐畦徑盡除。集明詩者旁羅緇衲﹐恐不能釋此片玉也。別有無弦上人住慈壽寺旁﹐善琴朗秀﹐大堪著塵。皆不失髙僧傳流品。

衡郡爲樂土

諺云﹕衡皇永帝﹐謂其國大也。予嘗遊衡郡﹐獨佳其俗之美﹐以在嶽麓多雨不早。常年﹐十錢得米斗餘﹐得蔬一肩﹐黑筍肥蕷如土。鍀其所產﹐酒戶萬家﹐籍於官者四千七百。凡筵會﹐諸家輪辦之。薪炭煤山積﹐而冬不寒﹐大槪不鑪不棉。五嶺三吳﹐舟車通利﹐財貨不滯﹐行貫之利。賈失利﹐以煤船東下﹐並船鬻之﹐輒能振起。民淳士愨﹐尊三日愛。俗沿朴儉﹐器尙陶匏。西湖寺老僧﹐不識予所著絨褐潞綢。常見人家以茶薦客﹐置蜜果一枚於盂中﹐而無茶。主人盂中﹐並果無之。捕逃易聚不出。市無丐子﹐然亦鮮財力薰天之族。伍憲使子謙先生家﹐不異布素。太史公傳﹐楚窳偸生。灌濯石上﹐不知根所入處。攢柯交蔭﹐暑日當不得侵。獨一株起亭礎間﹐根與石梢凸起可坐﹐而偃曲避詹出﹐復拗節直上﹐回柯向內。松鼠山鳥﹐聲象皆異。晴晝云色﹐灑灑沾著衣袖。大是勝地。一丘可老﹐那得董北苑圖寫﹔置我齋壁﹐供宗少文臥遊。令時時神往也。所恨以僻﹐故人所罕到。遊僧丐子﹐日夜菌集﹐點涴淸界。凡天下失所據﹐皆若此矣。

登太和捷道

太和磴道陡削峭峻﹐亦開道者故以險難人。後山道險不若是﹐人亦鮮知。歲壬午﹐予偕九客往。家弟倫肥重﹐畏履峭﹐至杉木林忽攺道向後山。予不能捨﹐回輿從之。菁棘空靜﹐水潦不治﹐屢爲遭h。忽遇一人﹐肩干戈一束﹐蓋盜也﹐又忽莫知其所去。道上糞球雜禽獸毛所成﹐人識是虎糞﹐爲之凜然。行漸髙入翠微﹐常見連樓四五層﹐皆倚絕壁懸建。而其中老人﹐禿頂龐眉﹐憑欄下視。人謂﹕多百餘歲人﹐眞玄修得道者﹐非鬧中乞食僞稱長年者也。久之﹐輿直達紫金城﹐飯琳宮。洗沐畢﹐陛謁瞻仰。已﹐憑前欄﹐見與偕諸君曳鎖杳靄間﹐久始至﹐日旰矣。往者皆是析嗣。次年﹐予生子淳。小宇﹑玄佑九人﹐皆得雄。

劉莊襄公大父

麻城贈兵部侍郎劉公仲輔﹐爲莊囊公j大父。自少仁恕﹐不踐蟻虫。與贈夫人董母初婚之夕﹐家尙貧。有偸兒入室﹐公驚起﹐視之﹐乃所識人。曰「乃汝耶﹗想以貧故爲此。」卽檢夫人首飾數事給之令去﹐曰「我終不言。」後夫人白首偕老﹐常問其人爲誰公曰「已許不言矣﹐柰何見問」其愼如此。及公歿﹐有一族子觸哭甚哀﹐人始疑爲昔偸兒。而又有善行﹐蓋愧而攺耶公與夫人旣以子貴享髙算﹐曾玄甲第﹐蟬聯不絕。陰徳陽報﹐信不虛矣。

魚僧

劉萬﹐天長人﹐以打雁爲業﹐人呼「雁劉」。然秋冬打雁﹐春夏則取魚。其取也﹐以蘆竹爲箔﹐而發視謂之「起S」。忽有僧到門乞施食﹐纖白異常。適廚中碎米飯熟﹐因與餐。旣去﹐語劉曰「君起S必常得大魚﹐愼不可奏刀。君不聞白龍而魚服乎﹗」已﹐起S﹐果得大魚。劉不能捨﹐剖之﹐腹內猶是前碎米飯。蓋僧所化魚也。僧耶龍耶劉自是一家病死。吳貞甫談。

孔明贊

先太史始中館試﹐題爲慶成宴詩「孔明贊」。詩已載集中﹐獨贊棄不載。故筆如此﹕「隆中臥龍﹐是無東漢﹐營中星殞﹐是無蜀漢。無能壽公﹐公能壽漢。本伊呂之流﹐胡管樂之願。」雪堂太湖治堂

黃郡侯潘公衡渚先生﹐少時於書捨園中拾一古銅印﹐方寸﹐文曰「雪堂」﹐柳葉篆極古。後果守黃郡﹐出印視所知﹐據其文大之匾於。雪堂今匾是也。

予從孫伯固始令太湖﹐見治堂棟隆題落成年乃甲巳年﹐年甲不差一字。則建堂之日﹐乃產令之時。食祿有方﹐事皆前定﹐端有此理。

呂子敬秀才

吉安呂子敬秀才﹐嬖一美男韋國秀。國秀死﹐呂哭之慟﹐遂至迷罔﹐浪遊棄業。先是寧藩廢宮有百花臺﹐呂遊其地﹐見一人美益甚﹐非韋可及﹐因泣下沾襟。是人問故﹐曰「對傾國傷妙麗﹐於我故人耳。」是人曰「君倘不棄陋劣﹐以故情視新人﹐新郎故耳。」呂喜過望﹐遂與相狎。向其裏族﹐久之始曰「君無訝﹐我非人也。我卽世所稱善歌汪度﹐始家北門﹐不意爲寧殿下所嬖﹐專席傾宮。亡何﹐爲婁妃以妒鴆殺我﹐埋屍百花臺下﹐幽靈不昧﹐得遊人間﹐見子多情﹐故不嫌自薦。君之所思韋郎﹐我亦知之﹐今在浦城縣南仙霞嶺五通神廟中。五通所畏者天師﹐倘得符攝之﹐便可相見。」呂以求天師﹐治以符祝。三日﹐書果來﹐曰「五通以我有貌﹐彊奪我去。我思君未忘﹐但無得脫耳。今幸重歡﹐又得汪郎與偕﹐皆天緣所假。」呂遂買舟﹐挾二男﹐棄家遊江以南﹐數歲不歸﹐後人常見之。或見或隱﹐猶是三人﹐疑其化去。然其里人﹐至今請仙問疑﹐有呂子敬秀才云。吳貞甫談。

某尙書謔語

湖州有尙書某公﹐於三月三日浴澡。一客過之﹐見以浴辭﹐不悅。及六月六日﹐公往謁﹐是客亦辭以浴不出。公索筆戲題其壁曰「公昔訪我我沐浴﹐我今訪公公沐浴。公昔訪我三月三﹐我今訪公六月六。」蓋三月三浴佛之辰﹐六月六浴狗之日。歲丙申三月三日﹐憲使韓先生之楚﹐租進於報國寺﹐先生談。

卷十

鐘馗顯靈

髙郵李毛保母﹐爲五通所據﹐屢除治不能。然所欲﹐無不立致﹐家漸殷潤。一日﹐欲得金首飾﹐五通曰「向見姑蘇有爲守徐公者﹐與家姬飲後圃春香亭﹐姬所戴首飾頗珍異。往﹐可得也。」數日﹐跛蹇而返。曰「姬首飾口口過堂側西小樓﹐遇黑臉醜惡胡子﹐擊我一鉞﹐口口口股。驚懼﹐投所竊於井中而逃。爲汝幾喪我命。」毛保聞之欲察五通所懼﹐因假賣卜抵蘇徐守家﹐其家果以失首飾﹐爲問曰「某婢某奴盜乎」毛保布卦成﹐便曰「口在井中﹐急索便得。」其家撈取果得。爲大詫﹐以爲神口。口奴徳之尢甚﹐延款西小樓。見所供鐘馗像﹐正如五通所談。故詒之曰「惡神不宜以鎭宅﹐可移祀廟中﹐宅口定。」其家許之。卽攜歸置已堂中。五通避﹐不敢入﹐遙見耳於保母曰「此神正向擊我鐵簡者。汝忘我﹐以汝口口口得禍﹐又向所遺無算﹐而反毒治我﹐汝禍不遠矣。」口去。不復至。吳貞甫談。

黃販鬼

新鄭邑卒黃興者﹐有气力﹐性狡黠。自野歸﹐見老狐拾墟墓間骷髏戴之﹐化爲好女子﹐悲泣入市。興陽爲不見而尾其後﹐問女何適女泣謂﹕「我宦家女﹐從父之任﹐一家覆舟﹐獨己得免。日暮無歸﹐故悲耳。」興攜歸﹐以爲小婦。亡何﹐閩人進士蕭裕﹐少年佻達﹐除曜州y﹐過新鄭令﹐酒間﹐慕色津津。興曰「此奇貨可居也。」因令女出行汲﹐蕭一見垂情。察知爲卒婦﹐頃囊捐百金﹐與購得之。抵任﹐女專閫政﹐內外淸肅。酒筵儀禮﹐井井條布。守以下諸衙內皆稱之。裕亦自喜徳容絕世﹐內助不欺。已﹐以事過重陽觀﹐客道士尹澹。然道士語從人曰「汝主貴人面﹐有妖气何也」從人唾之﹐令滅口。事已還衙﹐病疚大作﹐醫治諸藥不效﹐旦夕危殆。從人以道士語白守﹐守正分痛無能﹐聞從人語﹐卽迎道士至﹐令視裕。道士曰「妖卽其夫人。」守益驚怪不信。道士設壇作法七日﹐女赴壇前﹐化狐而槁﹐骷髏在焉。道士曰「此老狐媚死數人矣。」裕自是病漸蘇。興聞喜曰「我嫁鬼妻﹐除禍得貲。」人亦稱爲「黃販鬼」云。吳貞甫談。

穆小瓊

余幹民張某﹐商販金陵﹐寓長幹旅店。有少婦過門﹐曳綺鳴﹐容色甚都。張目挑之﹐婦回眸笑盼﹐展轉過從﹐稱是鄰居﹐遂偕枕席。久之﹐張察鄰居無是婦﹐疑之﹐以咨婦﹐婦曰「正有事相托。妾非人也。客楊樞者﹐非君里人乎」曰「然。」「其人始貧暴富乎」曰「然。」婦遂頓足嚙齒﹐曰「此天下負心人也。妾本娼女穆小瓊也﹐少以艷而名曲中﹐爲楊所鍾情﹐事妾曲意﹐無所不至﹐爲誓盟﹕迎妾歸﹐生死相保。妾家篋笥頗饒﹐罄以歸之﹐癡心守盟﹐謝客七載。今久已無耗﹐聞亦別娶矣。以是抱恨而卒﹐此店卽妾故居﹐牀下有瘞金二斤﹐玉同心數盒﹐事以贈君。但欲附君歸舟﹐察楊新婦若何耳。」張掘金玉﹐果得﹐遂許與偕。如婦語﹐舟中置一牌位﹐書「穆小瓊」﹐夜呼之卽至。抵家﹐別張適楊宅。楊正康裕亡恙﹐而以誕辰﹐張樂饌客。忽暴卒。所娶亦劇病幾死。張大驚﹐諱不敢言。自是﹐呼牌位名不至矣。黃大談。

弘治壬戌世講錄

《弘治壬戌世講錄》﹐乃大司成永康程公文徳所重刻。內新建張相國之祖太守公﹑封大學士元春﹐與予叔祖參政公﹑贈尙書濟﹐敍世最備﹐卽予丘壑名亦贅及焉。始﹐予遊南雍﹐相國任少司成﹐謬以薄技﹐賞譽一見﹐卽問見此錄否予對未也。後謁相國於紫薇﹐始得見於齋閣﹐序文卽出程公手。議論感慨﹐有秦人於未造思孝公之意。嘗讀數過﹐記其梗槪﹐因錄於此。曰「孝皇之世薄口內外﹐旣庶且丰﹐文恬武熙。士大夫率以名節相砥礪﹐禮義相綱維。一時碩輔名賢﹐肩背相望。其時所取士﹐以壬戌﹑乙丑爲尢盛。功在社稷﹐澤在生民。夫錄以得賢﹐則以鮮賢爲恥。宋戊辰之錄其存也﹐以朱文公丙辰之錄其存也﹐以文信公豈在世講哉﹗然揚召公之烈以虎蓋﹐張湯之虐以安世﹐亦在乎其子孫﹗此錄所以稱世也。」

憎詩

昔有《喜賦》《悲賦》﹐吳人某公遂作《憎詩》﹐卽其意矣。曰「世間何物最堪憎虱﹑蚤﹑蚊﹑蠅﹑鼠﹑賊﹑僧。相罵婦人攔路狗﹐濕柴﹑灹炭﹑濁油燈。」新都吳孝甫談。

許靑陽詩

王稚宜六十再娶﹐許靑陽嘲之以詩﹐曰「六十作新郎﹐殘花入洞房。聚猶秋燕子﹐健亦病鴛鴦。戲水全無力﹐銜泥不上梁。空煩神女意﹐爲雨傍髙唐。」秀水陶大冶談。

董尙書元美先生

湖州董尙書潯陽公﹐得姑蘇某家山石﹐髙五丈﹐連巨舟載歸﹐至震澤舟沈﹐墮水中。公不能釋﹐募善泅者入水求之。泅者摸石盛在一大石盤上﹐盤可合五人抱。公甚異駭﹐命數百人次第皆起之。而以石置盤孔﹐毫末湊洽。蓋卽當時以盛石者﹐而某家亦不知所始。山陰陶大冶談。

王元美先生﹐家藏一銅唾壺﹐爲三代物﹐常以自隨﹐然僅其底耳。已﹐過太湖﹐童子誤墜水中。公懸十金募人撈取﹐持以上視之﹐乃其蓋子。先生大喜﹐再懸十金﹐令撈取﹐又得焉。吻合完好﹐益足珍貴。豫章朱文孟先生談。

二事甚相類﹐予亦熟聞之。延津劍合﹐洛西鍾應﹐神物變幻﹐端有此理。夫人能閱物﹐物亦能閱人。二物歷世綿邈﹐不知閱幾何人﹗而作離作合﹐因之安在其爲我家物也。又予贈侍禦先君﹐常以不得贈郎中先大夫己未進士登科錄爲怏怏。已﹐以計偕入都﹐忽見之小肆中﹐上復有先大父字數行﹐及點塗墨迹﹐卽解千錢購歸。鬻者不過欲得十錢﹐大駭。此事皆異﹐附錄之。

申相國家老僕

姑蘇申相國罷相歸﹐築「休休庵」以遊息。旁有地一區已售自主者﹐而其上一銀杏樹﹐森聳挺直﹐合二人抱。主者獨不售此樹﹐意欲他售價稍饒耳。而相國家老僕夢有著縞素婦﹐頓顙泣告曰「妾明日有難﹐公能救我﹐當獲福佑。」明發﹐老僕出門﹐果見眾木工持斧鋸﹐往截此樹﹐蓋主者得八金售眾工矣。老僕意著縞與樹色同﹐眾工往所謂難也。遂如數給主者還眾工金﹐樹得全。是年鬻樹﹐果無心合數得八金﹐毫釐不贏不縮。老僕後亦康裕﹐得終其年。陶大冶談。

麩子李

麩子李者﹐正徳間太和山得道者數仙之一﹐以其辟穀但啖麥麩故名。荊蕃永定王慕之﹐遣十校﹐移文參藩董是山者﹐禮聘以至﹐寓蘄武當宮。衣破衲不食。王屢迎入宮祈長生訣﹐皆不對。但云「儒者修身齊家﹐此長生訣也」。賜金帛甚厚﹐皆委棄不顧。已﹐辭歸。王仍遣十校送之﹐令索書。報命至漢口﹐臥舟中﹐忽不見。校奔至山﹐見李坐捨身崖險絕處誦經﹐遙爲泣拜索書﹐又忽不見。明年王思之﹐仍遣校至山﹐則云李尸解去矣。校於歸途﹐又見李持一缽行如飛。亡何﹐王以干宗正條得罪﹐幾覆國﹐始悟李語非漫然也。王均之談。

玉脂燈臺

正徳八年﹐琉球進玉脂燈臺﹐油一兩可照十夜﹐光焰鑑人毛髮﹐風雨塵埃﹐皆所不能侵﹐禦用必將之。駕幸香山寺﹐權瑾竊以自照﹐燈忽發花作人面﹐耳目口鼻俱有。瑾蓄逆謀﹐以爲己祥﹐暗祝曰「我成大事﹐封汝作天下光明大元帥。」花忽凋萎﹐仍作吒噫聲﹐口數尺飛濺瑾衣袍成油暈數處﹐气腥如血﹐滿室暗晦。瑾大怒﹐拔金如意碎之﹐逆謀因之遲回﹐竟以誅滅。

屈軼指佞﹐神羊觸邪﹐猶是生類。玉燈臺能然﹐則尢異矣。豈古神劍騰空之類耶﹗語出李相君石麓公﹐維揚人。至今能言之﹐而吳貞甫以語予。或謂燈臺作人語罵瑾﹐以阻其邪﹐恐未必然。

張孝廉

蘄陽張孝廉日新﹐少嘗夢入深山﹐古廟碑有「讀書臺」三字。一人唐巾緋袍玉帶﹐自稱李太白﹐示以村莊圖﹐已爲題詩﹐醒猶記末句云「一彎煙水共誰分。」已﹐有楊明府者邀入西席﹐其堂匾曰「讀書臺」﹐以爲夢止是矣。歲庚午﹐登楚書。已﹐令江油。僅半載﹐捧大吏檄﹐采木苗洞。萬山嵌岑﹐忽有太白廟﹐碑曰「讀書臺」﹐境與像宛然夢所見﹐始詫曰「村莊豈吉徵乎﹗」其日報至﹐丁艱歸﹐而復有擠之者﹐遂罷。王均之談。

寶應獺妖

隆慶戊辰﹐維揚寶應一女子﹐及笄﹐臨河盥濯﹐有獺自水中出﹐注目窺女﹐遭回不已。女懼﹐還家。是夜﹐秋月正朗﹐忽見美少年潛入淫女﹐女昏復蘇。如是經歲﹐其家始知之﹐禁不得。聞某方士善符咒﹐邀以禁治。果一少年至﹐伏階下﹐索楮墨題云「有來終有去﹐情易復情難﹐勿斷腹中子﹐明月秋江寒。」又曰「不與我女﹐當存我子﹐再不犯君矣。」忽化獺走出。已﹐女果生一獺﹐其家欲刃之。眾曰「彼妖也﹐而信我人也而妄乎﹗」遂棄獺入邦水﹐而老獺適至﹐抱擁而去。蘄湯君衡野﹐時宰寶應﹐睹其事入志。王均之談。

張延

蘄陽王太守之佐﹐宰荊山時﹐有書役張延﹐業寫文冊於某郡某別駕署中。月夜淸寂﹐忽有女盛裝來窺己。延固美少年﹐出與語。女稱是本衙官人女﹐相慕﹐故來奔耳。延始懼﹐而竟莫能自制﹐與相歡。久之﹐察官人女新卒﹐淺殯衙後﹐益大懼﹐稱疾避歸荊山。行至渦口﹐已渡河﹐而女在其後﹐隔岸呼詈﹐延不顧。亡何﹐奉王公命他往。旅寓更深﹐女忽至﹐怨詛轉厲。愈年﹐延死。官衙發殯女﹐顏色如生﹐身畔有數物﹐不知所自﹐疑延所贈也。王均之談。太守卽尊人。

舒探花

全州舒編修﹐弘治十九年﹐中丙戌探花﹐其年授官卒。卒時其省軍人家生子﹐腹上有三肉字﹐紅色﹐微髙於膚﹐乃探花名姓。守某公聞﹐驗視果然﹐卽遣急足報其尊人尙書應龍中陽公。公正憂失子嗣絕﹐卽往購得抱歸﹐屬探花婦鞠之以爲孫。自是肉字漸消滅。家侄彥之遊歸談此。然探花當十九﹐猶不茹葷﹐不省人道﹐蓋亦從釋迦中來。才成婚宦﹐便已觀化。其爲榮名﹐何異電光﹗而以肉字故﹐復自爲子﹐尙滯愛根耶

鐵樹宮火

豫章鐵樹宮﹐嘉靖末造。忽有著緋人從天乘雲而下﹐坐宮之上。始一童子見之﹐數日﹐a＿間人無不見者。又數日﹐火無故自發﹐宮爲灰燼。文孟宗侯談。

宋鵝池蹈海

宋鵝池登春﹐趙之新河人。負气任俠﹐工詩﹐善繪梅花﹐貧無家。遼廢王聞其才﹐延至館之鵝池﹐因號鵝池道人。嗜酒罵坐﹐不避權貴﹔衣敝浪蹌﹐得金輒棄之。先朝布衣髙節﹐莫有逾之者。年八十餘﹐客徐尙書太室公園。公﹑才貴人尊以上客﹐亦極成其名。小不悅於園丁﹐卽拂衣去之。臨安觀潮﹐潮頭矗起﹐卽乘大醉躍身其中。常自謂﹕我必不死牖下﹐如婦人悲涕作可憐狀。固其心矣。始客某寺﹐人見其蹈海﹐走報寺僧﹐始知是鵝池。楚參藩濟寧邢子願先生有傳一及四詩紀之。乙未﹐予嘗遊先生園﹐爲讀一過﹐而亦作一詩曰「蹈海今看魯仲連﹐誰云魚腹異牛眠。難從急景貪延命﹐肯向彌畱作可憐。曲枕糟丘無也尺﹐蝦邦鱉國有重泉﹐蹴山一任胥濤怒﹐白日騎鯨興杳然。」

唐殿元臯

唐殿元臯﹐歙人。彭總督澤北﹐直隸人。彭嘗過歙造越國汪公神祠﹐夢著白衣人獻上梁文﹐乃是狀元。明日﹐臯果來獻文。而以貧故﹐蘭衫攺色成白。彭大奇﹐與交歡﹐後任總督。當會試揭曉時﹐知殿元必臯。報者至﹐而轅門正欲羣戮人﹐乘喜盡宥之。臯又嘗夢與鄭佐同榜﹐時臯年已三十餘﹐而佐方生。後﹐佐年十九﹐與臯兩榜皆同捷。臯又嘗禱於九太子廟爲箕﹐卜箕云「靑艸流沙六六彎。」莫知其義。後﹐臯以翰林出使朝鮮﹐朝鮮主出對令屬之﹐曰「黃河濁水三三曲。」臯卽以箕語對。王大駭﹐賞。又對云「琴瑟琵琶﹐八大王一般頭面。」卽對曰「魑魅魍魎﹐四小鬼各自肚腸。」其對俱有諷刺意﹐而答常勝。所以爲奇。又﹐孫殿元生時﹐母夢唐臯入室﹐故名繼臯。歙人郝仲隆文棟談。

舒方伯得孫

方伯舒公大猷﹐通城人。止一子﹐卒。先是﹐子與婢通﹐有娠﹐格於妒婦﹐出嫁山中民﹐生子七﹑八歲矣﹐實其子子。或以語其邑令君望江人產科﹐科於兩家。稍探得其實﹐自往抱歸﹐以鼓吹羔雁迎至其第。公大悅。公今八十餘歲﹐孫亦籍博士。楚理寧波王子期伯萱談。

康武功得子

武功康殿元海對山公﹐始無子。適有妓自其省來﹐鬻歌於市。又有招公飲者﹐妓在焉。公善琴﹐妓亦能之。試彈一曲﹐公大喜。招其母來﹐授二百金﹐四幣納焉。卽生子﹐成孝廉。楚左史滇南董公以時﹐嘗過武功﹐孝廉觴焉。知其故﹐以語我。

馬司徒封君

大司徒馬森父封君某﹐年四十始得一子﹐五六歲﹐眉目如畫﹐夫婦阿保若拱壁。一日﹐婢抱出門﹐從髙階上失手跌下﹐破左額死。封君偶見之﹐卽呼﹐婢奔避去﹐而自抱死子歸。曰「我自跌死也。」婦驚痛﹐撞封君倒者數次﹐尋婢撻之﹐無有矣。婢走數百里﹐歸匿母家﹐言其故。婢父母感泣﹐日夜呼天﹐願公早生貴子。次年﹐果生子﹐左額宛然赤痕﹐卽司徒也。慈愛人有之﹐獨念其時傷子及憂絕祀不暇﹐而憂婢恐斃杖下﹐仁何至也﹗貴子重生有由哉﹗劉子惇談。

巴陵老人壽

巴陵老人﹐年百八十歲。誕日﹐山中人兢舉觴﹐鼓吹喧沸。適楚直指毛公過其地聞之﹐問知其故﹐因屏騶從﹐獨騎詣之。人見尊官至﹐皆奔避。公曰「無然﹐我謁壽星耳。」然主者數人﹐皆龐眉皓發﹐莫別誰是老人。數人對曰「家君尙未出。」蓋皆其子也。及老人出﹐顏貌益異。酒數行﹐老人問曰「大人何名」曰「我名伯溫。」老人曰「是矣。我少時有劉伯溫者﹐算我命﹐題數語紙上曰﹕汝年可百八十歲﹐有人與我同名字﹐是人來﹐汝謝世。」因返舍沐浴﹐端坐而瞑。公亦呀嘆而返。楚萬戶劉子才傑談。

梅中丞祖母百歲坊

雲中大中丞梅公﹐祖母熊太宜人年百歲。臺司爲建百歲坊﹐其祖太守公年九十二﹐曾祖並母年各九十三四。一門上壽﹐古所罕有﹐而金紫蟬聯﹐羅列堂下﹐又難矣。中丞父南山公﹐壽七十﹐飯食房帷如常。其於百歲﹐不必君平可卜矣。

大谷

始興令楊應龍﹐柳州人。言其遠祖掘地種竹﹐忽地中鏗然有聲﹐得一石甕。發之﹐有物數百个﹐長三寸餘﹐見其上下﹐膚如谷形。去膚熟之﹐眞是大米﹐香美異常。後食者﹐壽皆百二三十歲﹔飲其汁者﹐壽亦八九十。嘗讀《藏經》云「太古之世﹐谷長五六寸﹐凡壽皆數百歲。」又《圖經》稱﹕昆侖之墟有木禾﹐食者得上壽。豈其餘粒耶﹗劉子惇令保昌﹐與楊令接壤﹐甚歡﹐得之最詳﹐爲所談也。

續斷指

江尉﹐黃陂人。解銀赴京﹐至眞定﹐遇大盜﹐僅截去二指。抵京五日矣﹐延醫﹐但求已痛。有仇總戎門下醫曰﹕是可續也。而斷指幸始爲從人拾得﹐卽取合之。層層塗藥﹐仍夾以薄板﹐戒三七日勿近水。及期果合﹐活軟如故﹐但有紅綫痕。傾橐得三十金酬之。楚萬戶劉子才談。兼有其方﹐用片﹑腦﹑象牙末﹑降香諸料。

續斷舌

予少齒﹐聞塾師塗君﹐言其裏南昌一舉子有鉆穴之行﹐旣久﹐其夫知之。挾婦嚙其舌﹐因持以訟於所司。是時﹐有人教舉子﹐復以鍼刺舌斷處﹐急剪狗舌﹐乘熱接之﹐卽合。明日詣訟庭﹐示舌固在。訟者受大械抵罪。然狗舌稍長﹐語常期期﹐不如其舊。

宮人羅巾詩

世廟宮人張氏﹐持貌不肯阿順﹐匿閉無寵。早卒﹐殮於宮後。宮制﹕凡殮者必索其身畔。得羅巾﹐有詩﹐以聞於上。上傷之﹐以宮監不早聞﹐杖殺數人。此庚戌年事。都下盛傳詩曰「悶倚雕欄彊笑歌﹐嬌姿無力怯宮羅。欲將舊恨題紅葉﹐只恐新愁上翠蛾。雨過玉階天色淨﹐風吹金鎖夜涼多。從來不識君王面﹐棄置無情柰若何﹗」

莫廷韓諧語

莫廷韓過袁履善先生。適村人獻枇杷果﹐誤書作「琵琶」字﹐相與大笑。某令君續至﹐莫避去。令偶謂﹕有莫君不可得見也。先生曰﹕正在此。因出見﹐而笑容尙在面孔。令君以爲問﹐先生道其故。令君曰「琵琶不是這枇杷。」先生曰「只爲當年識字差。」莫卽云「若使琵琶能結果﹐滿城簫管盡開花。」令君賞譽再三﹐遂定交莫逆。文孟大冶談。

楊循吉水仙子詞

姑蘇楊循吉罷部郎歸﹐作《水仙子》詞﹐江左風流﹐淸味畢見矣。曰「歸來重整舊生涯﹐瀟灑柴桑處士家。艸庵兒不用髙和大﹐會淸標豈在繁華﹗紙糊窗﹐柏木塌﹐掛一幅單條畫﹐供一枝得意花。自燒香﹐童子煎茶。」

羅殿元人字令

羅殿元念庵﹐與鄒公﹑某公﹐有寺觀之集。行令﹐期據目前不用陳語。鄒曰「祖師買巾﹐價只要輕﹐以是買不成﹐披髮到於今。」某曰「玉皇買傘﹐價只要減﹐以是買不成﹐頭頂一片板。」羅曰「觀音買鞋﹐價只要捱﹐以是買不成﹐赤腳上蓮臺。」

子路令

有人爲令云「子路百里負米﹐不知熟米糙米若是熟米﹐子路不對﹔若是糙米﹐子路請禱。」一人云「子路宿於石門﹐不知開門閉門若是開門﹐由也升堂﹔若是閉門﹐子路拱而立。」

袁履善先生謔

淞江袁履善先生﹐貳黃郡時﹐天臺應公爲守﹐先生善謔﹐因事謂應公曰「公是範仲淹。」公問故﹐先生曰「吾鄕督學使試諸生﹐題爲《範仲淹請營洛陽》﹐一生白丁不省﹐首一句卽曰﹕『範仲淹姦人也。』學使大詫曰﹕『範公一代偉人﹐而姦稱之乎﹗』遂出革此生。」應公大笑。

先生在郡﹐嘗攝黃邑﹐點裏老九十四人名。一見﹐稍屈指計之﹐卽曰﹕內少幾人。數之果然。又於賓筵﹐計所設香果﹐日﹕此籠幾十幾枝。數之﹐又果然。拳枚著有拇經﹐千百不差﹐人以爲挾術。予私問之﹐曰「非也﹐但心機巧耳。」後乃遊於白門﹐與張進士大來﹐爲雞鳴寺馮虛閣之集﹐閣中刻有對聯極冗。先生行酒﹐卽以對中字﹐不欲聯﹐不欲倒﹐成四言詩一絕。咄嗟﹗而辧天理致﹐眞是異才。笫其詩文﹐不按古﹐以速爲奇﹐恐後世無稱焉。先生亦自知而不能違所好﹐可惜也。

韓中丞口令

大中丞顧公及韓公雍占令行酒﹐要上下兩旁人字﹐尾帶俗語二句。顧公曰「傘字﹐上有一大人﹐下有四小人。有福之人人服事﹐無福之人服事人。」韓公曰「爽字﹐中有一大人﹐傍有四小人。人前莫把人來說﹐那个人前不說人。」

倪雲林畫

金陵楊一淵﹐嘗入一寺赴其僧飯。先從廚入﹐見上壁糊一紙畫﹐爲倪雲林眞迹。紙理深入泥滓﹐重以煙燻﹐大驚詫。釋飯﹐竟日力揭得。時姑蘇湯生以裱制聞﹐因持往乞制。湯生砥垢出墨﹐呵气造紙﹐俯仰一月制成。歸﹐張之堂上。金陵諸公兢來觀畫﹐門無虛軌。有尙寶卿某公頻來﹐不輟一日。間楊出﹐自往借歸己屬。盛山人仲交與楊議價﹐捐七十金始得。楊猶怏怏﹐若置寶於懷而失之也。楊嗜遊﹐足迹徧天下﹐稱「鐵腳」。盛名時泰﹐棄明經選﹐饕於山水﹐矯然塵表﹐可稱眞隱。曩予遊南雍﹐與二公交﹐最習聞其事。此畫已消骨亡有﹐一入楊目﹐再落湯手﹐遂成夜光。蘇長公於已書曰﹕此紙可劖錢祭鬼﹐五百年後﹐當享百金之價。此畫卽欲劖錢﹐不可得。未及二百年﹐已享百金。物之遇不遇如此。

黃鶴樓重災

丁酉十月四日之夜﹐黃鶴樓重災。火起城外小家﹐會颶風大吼﹐火乘其勢﹐飛越城樓﹑縣治﹐遂及鶴樓﹐一時灰燼。鶴樓從雲中鼓風焰﹐所著處千八百家﹐不屬而焚﹐遠邇股栗。然蘆堆茅宇﹐相屬逼軋﹐又皆不焚。先是江夏令葉公﹐夢赤髮鬼侍案頭﹔又於臥塌拾一石﹐熱可炙手﹐兆已先見。又先一歲﹐所東門黃鶴山白气自地起﹐彌日亙天。而鶴樓後山岸舊嵌有石碑﹐爲昔人文字﹐不知何由放光如烔鏡﹐能照隔江城閣﹑風帆﹔雲樹曉暮﹐隨目光出沒處﹐湛湛可辧。遊觀者﹐傾城人皆以爲祥﹐竟不測其義矣。災後﹐予過鄂﹐有詩和諸公之作﹐弔之曰「祝融肆靑赭蓬萊﹐縹渺危樓盡化灰。幾朵紅雲從鶴馭﹐一時赤甲見龍來。畫梁天上銷文杏﹐玉笛城中斷落梅。i運仙人逃不得﹐層梯曲檻有餘哀。」

誦經僧

正徳間﹐山中大家請僧誦經於一樓上。女及笄﹐有時上樓拈香頂禮﹐僧忽推墮小婢﹐閉戶淫女﹐聲言擊己則殺女。飲食皆以女故﹐繩挽自下﹐相持旣久。忽有人定計﹐故扮盜劫其家﹐其魁是僧。僧故以其黨招僧下出亡﹐僧從之﹐被縛﹐公私交撻死。愚民易惑﹐求福於冥冥﹐而失女﹐於昭昭佛何不救﹗今白蓮法甚盛﹐夫隨婦與﹐僧姦謂之「結緣」﹐揭竿而起﹐嘯聚俄頃﹐獠牙之剪﹐責必有在。

閬中鐘

蜀閬中縣沙灘鐵鐘半出土上﹐江漲﹐消長不一﹐而水痕常在故處﹐不爲增減。令君某掘取至十丈﹐鐘猶在焉﹐遂止。鄂城周濟眾尉其縣所談。

競渡謔語

楚先王時﹐例於端陽日﹐集三堂巨公觀競渡於墩子湖。一公卽所觀嬴之狀﹐作語曰「吶一聲喊﹐丟你腳後。」一公曰「要兒口气﹐到我跟前。」蓋各有所負也。又﹐千玉湖者﹐本戎籍﹐以才爲王所器重﹐補萬戶。是日﹐君侯宴處﹐王令千主席﹐君侯不悅。出令要以一字分合﹐末帶童子詩二句。曰「光軍也是輝﹐才軍也是揮。禹門三渡浪﹐平地一聲雷。」千知其罵己﹐卽曰「才易也是揚﹐木易也是楊。將相本無種﹐男兒當自彊。」楚人至今能言。千之以才庸於王﹐有以也。

王太淑人詩

四明王太淑人﹐爲大中丞應鵬母﹐享壽八十二。閨範母儀﹐宇內稱焉。工七言詩﹐曰《蘭莊集》。其孫楚藩從事伯q子期以貽予﹐予讀之快爽﹐可當柏梁上坐矣。錄其一章﹐以俟世之搜閨秀詩者。其《夏日送大卿赴任武岡》曰「麥秋春去客程初﹐遠逐湖南萬里餘。人靜夜鵑啼有韻﹐道偏秋雁淚無書。檐蛛网就絲難盡﹐梅萱丸成苦未除。伯樂自來何處覓﹐錯將良驥駕鹽車。」

卷十一

呂貧子

永樂間﹐廣信永丰有丐子﹐寒署惟著破衲﹐臭穢不可聞。懸一燒餅﹐行歌於市﹐自稱「呂貧子」。洞玄宮前﹐有米賈常施以錢。一日來乞﹐而賈冗且厭頻來﹐擲一錢與之﹐誤墮街心石上。貧子不拾﹐但以足趾踏錢入石沒輪。貧子故宿東嶽山頂﹐早出晚歸﹐風雨不間。賈駭踏錢事﹐往尋之﹐而已死矣﹐尙爲稿葬。後十餘年﹐賈爲縣所役解銀藩司﹐居半月不得報牒﹐食盡大窘。忽遇貧子於章江門﹐曰「汝死矣﹐尙在乎」曰「未也。公今日得牒矣。」賈言食盡﹐貧子曰「得牒時來就我。」往﹐果得牒。就貧子﹐貧子著以雙艸履﹐使閉目行。誡﹕「聞水碓聲始可開目。」必永丰始有水碓也。行數刻﹐聞水碓聲﹐果抵縣。投牒﹐令大詫﹐曰「藩司令晨所發牒﹐何以遽至」賈言其故﹐方知是仙﹐爲建呂仙祠。守金公銑令人發葬地﹐內惟石刻貧子像﹐上有歌詞﹐卽往行歌於市者也。曰「福田多處作孽多﹐福田少處作孽少。我是無福人﹐無福無煩惱。一个破燒餅﹐一領破衲襖﹐不憂盜賊兼煩惱。假饒不作仙﹐也證菩提道。」此石尙置祠中﹐街心石爲金公攜歸﹐錢尙在石內。廣信劉公雨丰談。

玉灘版築者

永丰玉灘﹐有村民費姓﹐業版築﹐暇則捕魚。一日攜魚歸﹐道逢三艷婦姍行﹐以爲大家婦﹐避道左。婦顧謂「將魚來﹗取錢。」逾大松嶺﹐至其家。爾日畱款﹐遂成居室。忽思家﹐歸﹐尙爲人版築。自是往來如常。至七八年﹐顏色丰腴﹐絕食不饑。亦常持其家華衣美食﹐歸則烏有。人與偕往﹐至半道﹐失民所在。其家綴長綫於其身﹐以觀其所往。綫自門隙中出無礙﹐至曠野繞樹而上。萬曆丙戌往﹐始不歸。意必仙也﹗龍虎山在其郡﹐本仙靈窟宅。其人蠢愚﹐卽仙﹐當是昆侖奴。劉公雨談﹐卽其外家親所識者。

劉尙書松石公

麻城望花山有商人某﹐自陜來。夜行﹐見旌旗騎從盛甚。迫視之﹐乃同裏蔡二守完。因問曰「公何姓﹐騶導若是」曰「陜城隍爲劉尙書松石公﹐今任滿﹐升北京都城隍﹐而以我代陜任耳。汝忠直﹐當從我作判。」言訖不見。商人大駭。已﹐還陜﹐詢蔡﹐動履無恙。然語泄﹐蔡以爲憂﹐無幾何卒。商人聞蔡卒﹐卽命妻子治棺壙﹐亦爲劉莊襄公事如此。邑人常嘆曰「松石鎭關陜二十餘年﹐功徳甚盛﹐秦人徳之﹐歿而爲神﹐天亦從民願矣。」劉子惇守復談。

胡東洲語

胡東洲公爲督學時﹐有士某干紀不馴﹐懲以夏楚。而明年以狀元登第﹐官翰林。東洲述職抵京﹐赴其宴。此公故以古哥窯盤盂行酒﹐曰「此器世所寶﹐特人不易識耳。」東洲曰「予亦識之﹐卽華美終是脆薄﹐不若良金美玉可寶也。」此公有愧色。麻城劉莊襄公談﹐其孫子惇以語我。

黃大癡語

上元姚三老貲甲閭右﹐購別墅於勞勞亭之兆﹐池館臺榭﹐珍花奇石﹐逶迆曲折﹐愜意賞心。黃大癡過之﹐畱酌池上。酒酣﹐問三老費值幾何﹐曰「千金。」曰「二十年前我遊此﹐值可萬金﹐價何廉也。」三老曰「然。但我謀之久﹐其子無可柰何﹐只得賤售。」大癡曰「翁當如李相刻石平泉﹐戒子孫﹕異時無可柰何﹐不宜賤售。」三老怫然不悅。旣而躍然引觴﹐浮白曰「教我也。老悖空以子孫作馬牛耳。」余姚宋承山憲副﹐嘗以語劉子惇﹐子惇語我。大癡之言所謂諷﹐而三老竟悟。則亦非傖父矣。

娶婦得郎

金陵有女﹐且於歸﹐而婿病劇。婿家貧﹐利女奩具﹐故彊迎女視婿。女家難之﹐而又迫於求﹐欲卻不能。因計其子年貌甚類姊﹐遂飾子往。故稱未成禮﹐不宜見尊親﹐常蔽其面。婿家不知﹐以婿之妹伴嫂宿於別室。是夜婚合。越三日﹐女家迎女歸。妹自陳嫂是男子﹐已爲我婿矣。婿家大恚﹐訟於法司。司曰「渠不宜以男往﹐爾柰何以女就之乎殆是天緣﹐聽其自配。」後﹐婿病亦愈﹐女竟得歸。一嫁女而得婦﹐一娶婦而得郎。虛往實還﹐网魚得r矣。予裏盧孝廉遊吳歸談。

劉環

劉環﹐武岡州豪民。雪候客至﹐令老僕破冰取魚。及登岸﹐僵欲死﹐急飲之酒得活。復勞以魚﹐老僕不受﹐曰「主人以所不急﹐輕用吾身﹐以吾賤也。而賤﹐緣於前世不徳。」遂自是斷葷﹐不食魚。已﹐向環乞梵誦地﹐環與餘畝及地一區﹐結庵居之﹐曉夜梵誦﹐暇則力耕。以耕所得餘食﹐施供途人。暑月施茶﹐寒冬進粥﹐凡十年不惰。環以其名盛﹐往視之。老僕曰「我方欲報主人﹐而來乎﹗」因自治饌﹐而洗菜於井﹐遂坐化井旁。環老無子﹐來時妾方坐艸﹐見老僕入而子生。今作某邑簿。老僕有激一念作善﹐便成福果﹐十年禪家﹐於主人卽以稱報﹐實已去賤。而環待之有恩﹐可謂有不遠之復矣。

魚雨

楚府內宮後有長春寺﹐繞以澄湖﹐湖與外墩子湖通﹐寺前蓮臺方丈。萬曆丁丙﹐忽龍起蓮葉隙間﹐或曰「蛟」。是日﹐雨如傾河﹐魚皆乘水上升﹐從雲中散落。百里家家獲魚。雨止﹐兩湖爲空。王敬之談﹐其家傭奴獲巨鱗數頭﹐始猶憚食﹐旣而無不飫飽。工部詩曰「驟雨落河魚。」信然。

金沙灘童子

隆慶中﹐鄂城金沙洲有童子﹐每死去三四日復活﹐以爲常。父母問其所以﹐亦絕不言。後鄰翁坐某廟廡下捫虱﹐有人從後掌其腦﹐回顧不見。翁大驚。童子一日復活﹐見鄰翁問曰「公知廟廡下掌腦者乎此我也。」因言在陰司﹐爲無常奉符﹐勾z人。今某縣某人﹐某里某人﹐皆是我勾﹐系在後園樹上。其人往視﹐乃是綫系促織小虫。母聞皆解而放之。童子號泣倒地﹐曰「此輩生﹐我死矣。」遂死﹐不復活。訪某人某人﹐有竟死者﹐有死去復生者。宗侯復禮談。

煞神

鄂城之俗﹐以新喪避煞最嚴。楚王孫尙良﹐素負气矯厲不信。當兄喪避日﹐獨入坐靈旁﹐將幾筵肴酒﹐自啖自酌。至夜半﹐見羣鬼如氤氳之气﹐繞堂而過﹐笑而叱之。忽有雄鷄﹐巨如鶴﹐鉤喙怒目﹐飛立棺上。尙良發上指﹐直前擒之。左手持雞﹐右手把觴﹐盡其餘汁。怒曰「汝爲煞神乎﹐何不畏我」門外竊聽者﹐知內有聲﹐皆爲股栗。已﹐釋雞出。而金鐵之聲﹐大作於內。至明﹐毀瓦拽欞﹐器物皆盡。後尙良獨享髙壽。聞宋太祖微時﹐入人家﹐其家以避煞出。有雞在庭﹐殺而烹之﹐未薦而出。其家歸﹐釜中乃是人頭。信其神爲雞矣。宗侯潛智談。

張寅漢

予裏新家衝民謝茄保﹑王裏生﹑張寅漢﹐共聚母金三十兩﹐往蜀販蜜生活。或謂家蜜不賤售﹐重慶某山洞野蜜可不購而獲﹐第險遠道無人煙耳。三人徑往履其地﹐以二人秉繩其上﹐遞以一人下割蜜。旣足﹐適謝﹑王在上﹐利張母金﹐遂斷繩棄之﹐載蜜而歸﹐詭言張分道他商矣。張在洞絕粒﹐采菇肉﹑艸莖和蜜療饑﹐得不死。忽巨蛇以內洞出﹐身如車輪。懼甚﹐伏以待噬。蛇當蟄時﹐絕不飲啖﹐反相親附﹐兩無嫌猜。至春雷動﹐蛇矯首向上﹐噓濁納淸﹐以受生气﹐始蠕蠕翻動欲出。而張亦拖其腹﹐欲附以上。腹滑屢墮﹐乃以尾承之。遂出洞相別﹐猶相顧眷戀﹐兩相含情。抵家﹐二人聞﹐大駭﹐以爲鬼。察之﹐人也。慮索母金並蜜貨﹐竟遁去﹐至今未歸。此萬曆丙申﹑丁酉年事。曹育甫談。

張不葬蛇腹﹐而反乘之以出﹐蛇何嘗亂噬﹐最毒者人耳。語乃謂殺蛇虎者﹐不以傷恩﹐豈盡然乎﹗二人謂張必不出﹐乃出﹐已歸﹐乃不歸﹐非天其孰能爲之二人必趨利﹐故處噬於蛇﹐同其裏矣。

八里岡人奚毛頭

奚世義者﹐死興化倭寇難﹐默齋公族弟也﹐公口城死。寇入郡衙﹐義在焉。匿伏廁中﹐與蔡秀才伏地相近。蔡探得寇以暮歸營﹐因相攜﹐以是時從水瀆中出。旣離城矣﹐忽一人至﹐又與偕。其人云「我已在某地受倭刃﹐不死﹐彊作死﹐伏屍中。夜半﹐有神率羣鬼來點名。而以挺指我曰﹕『此是八里岡人﹐何以在此﹗』令起去﹐故來。且八里岡﹐我明日歸路﹐而幸已無梗。」遂去。明日﹐聞八里岡殺數十百人。蔡嘆息﹐謂其人必死矣。公始以延平二守往﹐有相人者曰「公气色甚不佳﹐可勿往。」公不悅。令侍兒毛頭者至﹐曰「公相之﹐其人有子否」相人者曰「有三子。」毛頭有隱疾﹐不宜子。公令解衣﹐以隱疾視之﹐笑以爲誕。後公竟死﹐毛頭在街﹐爲賊所獲﹐自分必死。乃寵以頑童﹐納帳中﹐飽載入倭﹐徧歷諸國﹐始得還﹐生三子今尙在。

端午學子對

相傳成化間﹐山中一學子﹐於端午日﹐師出對曰「靑絲系黍﹐汨羅江上弔忠魂。」學子素暗﹐不能對。忽有人在耳畔教之曰「紫竹挑包﹐赤肚河中謀過客。」師大喜﹐然不甚解。以語其父﹐父色變﹐謂師已知之﹐故諷己﹐遂吐實。蓋往所爲殺奪事也。師挾不已﹐竟訟於官﹐以從戎。

張越吾孝廉

三輔張越吾孝廉﹐計偕在京﹐中煤毒死。有親契李太學﹐經紀其喪﹐而扶送之歸。及抵家﹐孝廉婦迎泣致謝。言在京在途﹐篤情如此。李吒曰「嫂何以知之」曰「夫已先訃歸家語妾矣。又謂﹕今爲上帝所憐﹐命作江都城隍神﹐但聽壁上車馬鼓吹聲﹐則我至矣。」而果然。居帷中﹐伉麗如舊。後數年﹐李忽夢孝廉謂曰「上帝以我數歸﹐塵緣不斷﹐謫我投生於髙唐州林接武秀才家爲子。其地去城十五里某村中。越六年﹐君謁選﹐當爲某邑丞﹐可攜喜姐過唐﹐俾我一觀。」孝廉止一女﹐名喜姐。往已許聘李子。在京殮時﹐李檢裝得珠一封﹐上題曰﹕珠購得爲喜姐妝資。時女室李子矣。

李因謁選﹐果授某邑丞。攜家過髙唐﹐令孝廉家僕來童﹐覓村中林秀才。忽一家小兒在門呼曰「來童﹐來童﹐我是汝故主人張越吾。李親家來乎﹐喜姐來乎」曰「皆在此。」遂延至家﹐勞問如平生。問女珠在否曰「在」﹐則又喜。時﹐曹侯鐸守髙唐耳﹐其事爲郡侯羅公道之﹐羅公檄召之來。是日﹐方講業學宮﹐而林生抱兒至。兒稱公祖﹐禮儀皆如孝廉。問其科名及同榜士﹐皆臚列甚悉。問文記否曰「墨卷七作﹐尙能成誦﹐余亦不記。」揖遜而退。予伯兄純甫嘗言之﹐姑蘇張伯起爲作傳。

爲神投生﹐總是始不宜死﹐魂所發越。生之可貴如此﹐而自速死何謂昔子貢問鬼﹐子曰﹕賜爾死﹐自知之。蓋所不語。若此等何間幽明人鬼﹗夫生旣可入幽見鬼﹐死亦可入明見人。今儺者以人作鬼﹐玄夷使以鬼迎帝﹐鬼耶﹐人耶

丁戍冤報

長洲人丁戍遊燕﹐與壯士某力气相悅﹐結盟兄弟。亡何﹐其人以盜敗﹐倉卒授金百於丁﹐爲獄中粥資。丁利其金﹐且虞禍﹐反行金於獄卒斃之。越三年﹐歸吳﹐舟中忽自作鬼語﹐自詈曰「汝好負心﹐今得相報矣。」因對眾言其所以﹐眾曰「固然﹐與我等何罪盍緩之。」曰「然﹐我且至其家候之。」遂寂然。丁抵家三日﹐忽又自作聲如前﹐而操錘自擊﹐其齒皆落﹐人從旁奪錘﹐則勇力愈奮。忽又操刀﹐自斷其臂﹐而以爪自抉其目﹐血流滿地﹐觀者傾市。人或謂﹕「汝冤何待三年」曰「向我系獄﹐近得赦始出。」遂死。所謂赦﹐蓋是時隆慶攺元詔也。張伯起所親見﹐兒淳談。

昔彭生爲彘﹐如意化犬﹐猶假於物﹐而今則卽假其人之手。人心愈厲﹐而鬼術轉工。東方朔識泰山谷赤虫爲冤气所化﹐而考其地乃秦獄﹐冤之爲厲久矣。

王子才

在昔﹐城東王尼八十餘﹐來往縉紳家。家侄輝之孝廉﹐其內子尊愛特至﹐饋貽不絕。尼曰「尼受恩多﹐願以四大爲娘子添丁。」時﹐其內子已懷孕﹐一日﹐家人皆見尼入﹐以爲眞來﹐而兒生矣。遣視尼﹐尼方坐化﹐化時謂其徒曰「我往王二娘家去。」亦以爲眞往。遂名兒曰「投哥」。及長﹐目睹及儀度迂緩﹐酷似尼﹐卽子才秀才﹐而伯固進士親弟也。

雙烈女祠

蘇城內﹐一處子樓居誦經﹐聞叫夜僧聲甚苦傷之﹐投以金錢。僧誤謂女悅己﹐夜入﹐逼女。女不從﹐僧怒斬女﹐攜首以去。適女母舅宿於家﹐明日﹐其家訟於官﹐謂舅殺之﹐官加酷訊﹐不禁﹐誣伏。而不得首﹐且再加桎梏。舅女痛父﹐自斷其首﹐爲女首以獻﹐官察之﹐非是﹐因得其情﹐大加憫卹﹐虔禱於城隍神。夜夢神曰「殺女者某寺某僧﹐首在廢佛腹中。」搜佛腹﹐果得首。坐僧死﹐舅得釋。蘇人建雙烈女祠。壬辰何文興過蘇所見。

陳烈婦

薪水烈婦陳氏﹐甫十四﹐適鐵匠周世文。姑寡﹐而所贅夫爲蔡鳳鳴﹐旁又通於僧。嗔婦不肖﹐已﹐縱令風鳴及僧百計誘之﹐而身作威力﹐搖撼不已。鳳鳴遂彊持婦﹐婦力拒﹐堅不從。歸以語其父東陽﹐冀助己。父反謂當從其家俗。於是﹐自誓必死﹐謂太姑曰「兒不能爲狗彘﹐必死﹐不能事太姑。然必有二人從我去。」太姑慰諭﹐猶紿謂太姑﹕「兒不死。」是夜﹐竟自縊死﹐死七日﹐姑暴死﹐鳳鳴避走英山山中﹐不逾月﹐亦死。始婦死﹐鄰黨喧傳﹐觀者如市﹐無不揮涕。烈日中﹐面色如生。耆儒謝朝宣﹑皮子恕撰文祭奠。而何文興進士爲作傳﹐俠骨千秋香矣。時﹐萬曆壬辰也。

嘗聞眞於性者﹐天星不能入。烈婦小家女﹐非有詩書之訓﹐門閥所關﹐居羣穢中﹐或推或挽﹐從邪則易。而甘死不亂﹐可觀性貞勇於賁育矣。泣可崩城﹐冤能致旱﹐皆是匹婦﹐何有於陰帝不力椎刃者。

大理太守祠

大理有三太守祠﹐而祠內常聞夜斗聲﹐每明發視之﹐秦公牌位常在地上。司者爲安置﹐而明日復然。祠宇忽被火延燒﹐材料皆爲風撼入雲中﹐東西遊衍。逾時﹐始紛紛墜下﹐傾城驚呼。時萬曆初﹐給捨蘄水王公啟直﹐以金倉道僉憲駐郡所親見。以其異﹐因往祠地視之﹐兩牌如故﹐而秦牌其之所之。蓋其徳不副﹐卽冥中亦有恥與蒯伍者也。

陜西舉子

陜人某都禦史﹐謂有同榜生赴京會試﹐行至某地﹐所乘騾忽馳如飛﹐僕追不及﹐呼亦不應。漸馳入旁路﹐逾山嶺﹐但見其主下騾跪崖前﹐哀泣作語﹐而元首已在地上﹐竟莫知所以。哀痛裹屍而還。薪水周白谷公聞自都禦史﹐而何文興以語我﹐語謂天奪其魄。今殺人不見刃﹐卽不知已可知矣。

劉養直母何生

武昌劉君養直﹐母周氏﹐年三十餘暴死。然死後﹐常在家綜理家政﹐夜或與子共寢﹐半年始不來。忽一日﹐窗外有履聲﹐養直叱之。旋思﹕次日乃母生辰。哀哭迎拜﹐始一來乃已。

又蘄水李婆墩何生﹐娶吾邑熊斌女。生聰俊嗜學﹐暴死。然常與婦共枕席﹐曰「汝無畏我﹐與汝緣分未絕。」歡如常時﹐但身冷如冰。久之﹐始罷。

此事常有之﹐乃是精魄彊盛﹐不易消散耳。《漢書》謂武帝崩後﹐幸宮女如生。霍光聞﹐令以次奉禦﹐遂不來。而曹孟徳復有銅臺帷之命以待﹐或然﹐實不盡然也。賈生談鬼神﹐至文帝夜半前席﹐又謂己所不及﹐必得其微矣。何文興談。劉其同業友也。

定州塔鐵牛祟

隆慶己巳邸報﹕定州塔有緋衣神﹐逐殺遊者凡十九人死。亦有不死者﹐塔遂閉。萬曆丙子﹐何文興令葉縣﹐北覲過定州時﹐其同年張君之屏爲守﹐因詢其所以。張君曰「塔髙可窺州衙﹐而適有爲大言恫遊者曰﹕守已見人窺己﹐命掾卒至矣。眾奔避﹐忽塔門閉﹐皆壅塞相壓死。守恐累己﹐遂有鬼神之說。而未死者﹐矜其爲神v得免﹐共相和應。以關白臺司﹐轉以異聞上﹐實不然也。」

鄂城梅岣嶁﹐謂某湖堤壞﹐主者虞禍﹐報牒云﹕有鐵牛爲祟﹐橫盈丈之﹐角觸堤﹐堤壞。直指因據以聞於朝。後以咨湖頭某孝廉﹐孝廉曰「無之。」直指有赭容。

凡於此誣罔﹐又不止穿井得人﹐三豕渡河﹐出訛妄而已。聽言可不察哉﹗

牛客

蘄水邑某﹐嘗捨一牛客﹐歲盡﹐乘客醉殺之﹐而有其資。父子方築墻﹐因以屍置其下。築之墻成﹐明年正初﹐忽迅雷起﹐擊墻倒﹐屍出。又z其父子一處﹐納墻下擊死。何文興尊人往視﹐聞二屍腹中尙有气響。有近觀者﹐雷聲猶轟然﹐觀者奔避。

世廟朝詩對

上自號「天河釣叟」﹐命羣臣賦詩。集詩曰﹔「紅竿百尺倚潢流﹐獨汛仙槎問鬥牛。拱極眾星爲玉餌﹐懸空新月作銀鉤。撒開煙水三千丈﹐坐老乾坤八百秋。相見玉皇如有問﹐絲綸今爲大明收。」獨爲稱旨。又一日﹐出一對云「洛水靈龜獻瑞﹐天數五﹑地數五﹐五五還歸二十五。數數定元始天尊﹐一誠有感。」或對曰「丹山彩鳳呈樣﹐雌聲六﹑雄聲六﹐六六總成三百六。聲聲祝嘉靖皇帝﹐萬壽無疆。」亦蒙賜貺。浠川何進士文興談。往已聞矣﹐元始天尊乃上龍﹐潛時所祝禧之神。及禦極建元v宮﹐頗極尊祟﹐所謂誠感也。

景v眞君

昔﹐黃郡侯天臺廬公﹐毀郡中淫祠及非所宜祀者。巴河鎭有「景v眞君廟」﹐莫知神爲誰﹐亦在廢中﹐因舁至郡。忽﹐郡門皂爲神所附﹐索楮筆題曰「皇天生我兮男兒﹐君王用我兮熊羆﹐力拔山號雷電﹐气貫日兮虹霓。日正明兮搶槍捋劍﹐星永口兮擊鼓掀旗。抽賊壘兮焚寨﹐臠賊肉兮充饑。食馬鼠兮旣盡﹐殺妻妾兮心悲。爲厲鬼兮身披鐵甲﹐爲名神兮手執金錘。莫指我爲張飛﹐莫指我爲張儀。乃張巡兮在世﹐與許遠兮同時。在東嶽兮押案﹐總督府兮陰司。爲蓬萊兮殿直﹐任丰都兮獄推。景v眞君兮人間封爵﹐忠烈大夫兮天上官資。漫濡毫而染翰﹐俾世人以皆知。」揮毫不停﹐龍蛇滿紙。公驚異﹐復詰難以當時事迹細微﹐皆應如響。於是展拜迎送﹐廟得不毀﹐兼爲新飾。歌今礱石載廟碑中。何文興談。

雎陽髙才不宜思減﹐文亦隨世耶嘻﹗

縮地法

濟寧民某﹐掘墻得古書﹐云《太公兵法》﹐中能縮地。按法與裏中兒試﹐往揚州看燈﹐用傘柄頭指其背﹐誡勿開目﹐獨自念咒作法﹐果至揚州。徧遊街巷﹐燈市火城﹐歌樓酒館﹐車馬駢塡﹐已皆在其中。旣返﹐至半途﹐兒私開目墮地﹐隔千里矣。乃己獨歸﹐爲兒家所訟。拷掠間﹐遂以前事對。居十日﹐兒還得釋﹐書竟匿之。鄧茂才子承談。

謝寡婦法

濟寧魯橋鎭謝寡婦法﹐能糊眼盜人財致巨富。有過客被盜﹐尙不自知。至新店閘﹐投宿主人﹐主人問從何未﹐云﹕自謝家來。令發其囊﹐皆瓦礫也。因詣官﹐捕謝至﹐刑之﹐云﹕入門啜茶﹐才入口﹐卽對客換囊﹐目不及見。濟寧口口公誅之﹐並其二女。患遂杜。鄧子承談。

西湖寺佛應

寺在衡郡﹐口口口湖﹐嘉靖丙申寺圮﹐盡露金身﹐兩日中﹐郡侯楊公及僧正遜施化﹐得數百金﹐慮購木無所﹐忽江上飄木八十四頭來郡﹐以屬寺而計夫力﹐尙需米六十石。忽一夜大雨﹐水暴起﹐竟浮至佛前﹐不遺一頭﹐後主者至﹐知爲神力翼助冥福﹐得半值已踴躍去﹐殿堂門廊﹐爰是遄城﹐壯麗巍然。予嘗假榻寺中﹐撰記如此﹐蓋紀實云。

太倉門卒金祥

武昌大中丞熊公桴﹐始守太倉﹐以倭亂罷﹐尙奉旨討賊自效。有故門卒金祥十令人從﹐忽戰敗﹐兵卒皆鳥獸散﹐獨祥不去。公曰「我死國﹐分也。爾何爲乎」祥曰「公死國﹐小人死公﹐亦分也。」竟殿公後﹐過橋盡﹐而寇已登橋。祥慮公必不免﹐奮死下橋﹐肩而摧之﹐橋壞﹐寇墮水死者六人﹐公得免。已﹐以屢捷晉公郡丞﹐討賊如故。一日﹐與儕輩酌於郊寺中﹐祥忽大呼曰「寇至矣。」蓋其坌气見也。眾囂騎從皆失﹐忽有乘馬過者﹐祥推墮其人﹐以馬乘公﹐而親執其禦﹐馳躍雲中﹐人馬足皆不在地。抵城﹐祥嘔血數升。他馳者迷道﹐反遇寇死。祥識道﹐故又得免。一日﹐與寇對壘﹐寇悉銳攻我軍鋒。少卻﹐公堅壁﹐而祥又常翼公﹐寇不得進。卻﹐因奮擊﹐得大捷。又一日﹐傳餐舟中﹐公忽心勸﹐曰「寇至矣。」祥佐公登小舟走。未交睫﹐而大舟寇據矣。祥又以識避地得免﹐而他走者又多遇寇死。公在海上﹐大小三十餘戰﹐斬首虜三千二百有奇﹐祥未嘗不在﹐屢經險得脫﹐祥力居多。事平﹐以爲郡掾。公雍常無饒﹐而未嘗不與共有無。後以大中丞﹐爲國平三大難。語及﹐輒垂涕念之﹕「祥者義士﹗」

其才力亦足相副﹐較之任安﹐馮O﹐失力不去其難十倍﹐未可小人忽之。而亦可覘﹐公善撫士卒﹐能得人死力﹐有古名將風。公伯嗣可證熾﹐自有傳。與予語﹐詳略稍異﹐蓋往亦聞之中丞公云。

巴河薛鋪紙馬

蘄水薛府尹均﹐永樂時人﹐住巴河鎭。平生淸苦﹐上亦甚稱之。橐無一錢﹐在任積俸﹐置紙馬板數副﹐以貽子孫。今巴河鎭薛鋪紙馬獨易售﹐人猶稱薛府尹紙馬﹐可謂厚於貽矣。何文興談。

小人頭地中手

慶曆之間﹐自昆山至太倉﹐竹節多生小人頭。

又簡村一婦人至圃中擷蔬﹐地中忽出一手﹐長三尺許﹐手背綠色﹐手心純紅﹐牽婦人衣。婦大呼﹐眾爭以鋤擊之得解。迨救婦蘇﹐而後失手所在。未幾﹐簡村罹大水﹐民多漂死。

廣善禪師

川中吳濟神仙﹑廣善禪師﹐偶以偈語作語。廣善曰「吳濟吳濟﹐終是不濟。捏住鼻子﹐如何出气」濟答曰「廣善廣善﹐到底不善。若要成佛﹐轉生七徧。」善後果於成都所屬各縣二三百里間﹐轉生七次。父皆姓王﹐母皆姓鄭﹐每年及六七十。預與徒眾言﹕我以某月日終往某村某家脫生矣。徒眾往觀﹐果以終之時生﹐能言﹐卽稱我是廣善﹐定要出家﹐前世之事﹐悉能言之。至七世不知所往﹐所謂成佛固然矣﹐川中盛傳其事。何文興談。

道者對聯

麻城周柳塘先生﹐談理繕性﹐從遊者眾。忽一道者過之﹐延於湖上。值先生有羈﹐不卽至﹐道者意不懌﹐書一對﹐見貽而去。曰「兩个心知﹐一个淸風一个月﹔十分春色﹐五分濁酒五分詩。」語微有諷﹐字復遒逸而工。先生一見﹐遠近物色之不得﹐竟不知是何人。文興談。

黃郡侯余公

馬中丞赴閩任﹐舟抵陽邏﹐見害於流賊。女被口去。郡侯余公貴傷之﹐橐千金屬四靑衿士贖女。其一士卽方中丞父封君勇也。旣往﹐賊帥爲趙風子﹐本是河南靑衿﹐曰「我非盜﹐爲眾所迫耳。」受金還女﹐致賓主禮迎送反。郡公乃擇數老媼伴女還鄕。

其事本不足傳﹐侯之義髙﹐不宜忘耳。魯國之法﹐國中男女﹐爲諸侯臣妾﹐能贖者取金於庫。況貴人女辱於虜乎﹗林回棄千金之寶﹐負赤子而趨侯有焉。

巡河神

廣濟寇淑﹐行多長者爲﹐耆民稜仲子。以藩司掾之京﹐忽有沈姓者來﹐必欲淑與偕行。問其故﹐日﹔「我亦適京﹐夢神人曰﹕汝此行﹐不得龍江寇公相救﹐不免。必公也﹗」遂與偕渡黃河﹐風浪大作﹐舟且覆﹐忽一人拉沈坐﹐令勿懼。不省爲誰﹐而淑視﹐乃其故父稜﹐方急不敢問。抵岸﹐忽失所在﹐舟師皆謂無見。神所謂寇公﹐乃稜也﹐救子兼及沈矣。淑後夢稜謂﹕上帝以己忠直﹐命爲巡河神。其家寇巨源談。

陸秀才

蘄陽顧日崖公﹐官作大參時﹐某郡有陸秀才﹐夢爲閻王﹐而同邑某別駕﹐爲己判官。別駕甫自宦抵致政歸﹐一見陸﹐便引避﹐執禮甚恭。問其故﹐曰「嘗夢公作閻王﹐我其判也。」亡何﹐兩人皆卒。別駕卒時﹐囑其子曰「必著我以綠袍。若紅袍﹐閻王服也。」子以其語爲譫﹐不聽。自是夜﹐嘗聞父罵聲﹐兼擲瓦礫不絕。不得已﹐開棺易袍﹐而患始息。寇巨源以語我。

空中樓閣

渾源州倒馬關外﹐有嶺峭削千仞。漢武時﹐於壁上鑿孔﹐橫攢巨木作基﹐因而重疊架樓三座﹐巨麗巍峨﹐上接於天﹐下不在地﹐所謂空中樓閣。復覆以崖唇﹐雨日不及。歷代及明嘉靖間重修﹐眞天下大巧而異觀也。架棧曲屈﹐爲道而上﹐虜騎至﹐則去棧﹐故不經兵火。王汝明廷溥嘗所遊者談。

卷十二

夏吏部

今吏部司務夏公官明﹐往計諧在京﹐與數舉子遊於西山﹐探奇迆邐﹐遂至幽僻。日入﹐欲返不能。隱隱見林際燈光﹐趨之數里﹐始得車門大廈。應門者曰「相公何來」眾告以故。曰「且止﹐待入白主人。」有傾﹐數人舁一肥大美婦人出﹐曰「佳客枉臨山中﹐卒不能授餐﹐柰何」眾曰「樂而忘返﹐但得托宿於華居足矣﹐尙他需乎﹗」於是﹐宿客堂上﹐又彊令從人宿內室。夜半﹐數人復舁前婦人出﹐爾嗔呼曰「諸公可出矣﹗」眾呼從人﹐婦人曰「去遲﹐禍及公等﹐安得呼奴﹗」眾錯愕奔出﹐莫知其故。立山頭回望﹐天已曙﹐盡失故宿處。再往覓從人﹐惟有殘骸。或首或足﹐掛樹梢﹐鮮血淋漓。內夏公僅一僕﹐皆爲股栗膽落﹐痛苦而返﹐竟亦莫知其故。萬曆乙未﹐夏公爲南國博﹐與歙人程彥之之英談。始﹐婦彊令人從宿內室﹐殺心已動。肥大婦人必是虎鬼﹐不然何暴慘若是﹗

章元禮吏部

稽勛副郎徳淸章公元禮﹐嘗在京娶一妾﹐復買二小婢服役。宅城西腳下﹐大都吏部多居此。公方與客夜坐納涼﹐程彥之與焉﹐忽聞內呼聲甚厲﹐公以爲妾嘻﹐頗不悅﹐曰「娶得小家女甚苦。」已﹐見火焰流閃﹐大怖。入內觀之﹐妾衣盡裂﹐裸臥地上﹐口鼻耳皆是沙泥飯塞滿死矣。公怒呼妾名﹐曰「我在此﹐何物鬼乃爾﹗若是冤鬼﹐我淸明後薦度。不然﹐奏之上帝。」已﹐漸漸蘇﹐獨一婢燒死炕上﹐兩臂皆糜爛。問妾何以故﹐曰「一著緋少年女子拽我去﹐已至十王府街﹐聞主公怒呼﹐遂釋我得返﹐而小婢竟往。」發炕﹐果有著緋少年女子屍在焉。問主宅者﹐云﹕是前吏部某公妾﹐爲其夫人以妒殺之。而不見屍出﹐不知瘞炕內。公急遷去。去時﹐仿佛見一女子猶曰「莫忘淸明後語。」公性毅烈﹐平生不信鬼﹐今乃t然。此萬曆癸巳年事。彥之談。

一女子卽爲厲﹐何至暴悍如此﹐其妒甚於妒己者﹐被殺固宜然。元禮一怒而魂還﹐必有以攝之於幽者。

金滄道衙鬼

蘄水王公啟善﹐任金滄道兵憲﹐衙枕山起。竹木叢蔭內﹐常失牲畜。人言往W者甚苦鬼物。一日﹐公讀書一樓下﹐聞樓上聲響大作﹐公怒拔劍登視﹐果見異形奔避。遂爲文欲以關白點蒼山神﹐夫人曰「鬼無祀﹐故爲厲。使更得罪於幽﹐何忍不若祠之爲衙后土地。」公從之﹐自是絕響﹐所失牲畜漸出。何文興談。

世未有不忍於鬼者﹐今且然﹐何有於忍者﹗此正與子產立公孫泄意同。仁且智﹐夫人有焉。

鍋精

蘄水劉元載﹐掘塘至深﹐忽見大鍋﹐再深掘之﹐已若可得。忽自躍入他水中﹐撈摝不得。後數年﹐大雨﹐塘溢﹐鍋髙出水上﹐破堘順流而去。經二十里入大河﹐再三十里入大江﹐不知所往。蓋其地有寶陀山寨﹐乃前人築以避亂者。寨破﹐居人被殺﹐此鍋必寨中所用﹐久乃爲祟。山下另有血塘﹐亦似流血﹐故李華之弔戰場有以。何文興談。

浙省南關署鬼

浙省南關署﹐萬曆丙申﹐有主政公秉燭觀書﹐忽一藍面鬼歷階而上﹐揄挪於前﹐撤其燭而去。主政公怒起逐之﹐匿入假山不見。次日﹐觀書如昨﹐而伏人徒兵器伺之﹐忽一婦赤面亦著緋﹐趨而進﹐奪燭去。眾出逐之﹐婦與燭俱失所在。時程彥之客章吏部﹐於徳淸山中迎唐棲醫師視疾﹐來言其事如此。

沈蓮池禪師

禪師沈蓮池﹐杭郡秀才。與諸友課文﹐聞一友死﹐卽感愴投筆﹐披緇坐蒲團。十年通慧﹐知未來事。同邑吏部郎虞公淳熙﹐始欲北面從其教﹐禪師曰「不可。君貴人﹐明年登第矣。」旣之京﹐試畢﹐其試題並虞試文﹐皆從杭錄就﹐因虞使馳寄虞﹐謂已中也。虞大喜﹐校己文﹐不差一字﹐是年果中。禪師嘉靖乙未生﹐今居杭深山寺中﹐緘口不言休咎。人所供施甚饒﹐皆以施遊僧以千計。蘄水徐進士恆庵﹐令仁和﹐嘗邀致客榻數日﹐問能了生死否曰「出家三年﹐已了生死。至今所不盡了名根耳﹗」虞公前身﹐爲杭城老僧﹐其祖嘗供奉之。將化﹐言往虞宅而虞生﹐今在。告與禪師﹐爲支遁之遊逍遙談麈。

顏維喬先生

顏先生木﹐隨州人。與先太史以諫武皇南巡﹐同受杖。先生謫某州。州有豪民﹐恃資結官府﹐夤緣爲姦﹐利橫一方﹐常自謂﹕若要制我﹐除是閻君。而公來與其所言姓同﹐怪詫﹐急走入京師﹐謀移公去。公亦聞其橫﹐因訟者紛然﹐卽捕﹐置之法﹐s擊折足。京師諸受豪賄者﹐交爲萋菲﹐中公罷歸。平生與先太史交最歡。先太史詩曰「郡已殲豺虎﹐時翻忌鳳麟。」以此先生腹笥甚富﹐堂上置四櫃﹐皆其所熟讀書。客至掣取﹐背誦爲賭。先太史家有良馬﹐日行三百里﹐先生曰「𨿽能遠馳﹐至二百里行已緩。」太史心知其然﹐曰「此何以故」先生曰「此馬蹄內有肉子﹐行久則子腫負痛耳。」博物皆此類。

閻張二解元

靖嘉甲子﹐河南解元閻邦寧﹐其年元旦夢迎匾至其家﹐有對聯云﹔「龍門戰退三千客﹐虎榜髙標第一名。」及試監臨﹐爲慈溪顏衝宇公﹐矢志精閱﹐務在得人。見寧捲大喜﹐置之首。及榜發﹐再閱﹐不稱。問寧有夢否寧以前夢對﹐公曰「天數定矣。」

又浙江解元張巽﹐才名平等。郡試題「莫春者至風乎舞雩」﹐破中有「天地」二字甚當﹐守王公嘉賞取居首。及道試﹐落名﹐又場中總裁王公﹐監臨王公﹐皆無異賞﹐而皆守極力薦拔﹐得首舉。乃文實不稱。中丞公亦若不滿﹐謂張曰「贈汝對一聯﹕『考諸三王而不謬﹐建諸天地而不悖。』」聞者絕倒。

張探花

丰城張探花春﹐莫知所生。其父辰出﹐見樹上筐乘一小兒﹐父正無子﹐遂抱歸﹐以爲子。其家聚族而居﹐亦其族子也。後中探花﹐官至禮部侍郎﹐生九子一女。其鄕鄒仲愚談。

何進士以道

蘄水何進士以道﹐名其﹐弘治丙戌下第歸﹐至良鄕﹐夢其尊人鳳池公曰「爾不讀書﹐所以不第。」至己丑試畢﹐復夢尊人作試官﹐閱己捲﹐曰「爾仍不讀書﹐文不甚佳﹐今已中爾矣。」醒﹐不知何謂。發榜﹐果中。座師乃山東葛太史﹐號鳳池。與其尊人名同。以道卽文興兄子。

鄒進士廷望

新化縣鄒公廷望﹐生時其父貧而多子﹐欲勿舉﹐其祖命舉之﹐曰「我夢迎子至家﹐前標句云﹕桂林有香香馥馥﹐一枝髙折狀元頭。此貴徵也。」後於嘉靖壬子﹐鄕薦寶慶﹐一府獨舉廷望一人﹐榜其裏曰「桂林一枝。」至壬戌春榜﹐中二十七名﹐而申相國名次之。殿試居首﹐果在狀元頭也。何文興談。

九鯉仙夢

莆田一秀才﹐往九鯉湖求夢﹐夢曰「明日所遇官﹐卽爾功名。」次日﹐遇鐘禦史﹑李大參﹐皆其里人。生大喜﹐告以故。李曰「學鐘先生。」鐘曰「學李先生。」亦皆言當如其官。後僅以歲薦任教職卒﹐人始悟之﹕學中學﹐總是先生。蓋以聲命之矣。

又一吏李木﹐亦往求夢。木好謔﹐因曰「韓侯鳥促促﹐面上如火出。」以神姓韓而面黑赤也。歸途坐小轎上成夢﹐見神曰「李木莫打乖﹐老婆爛其斗。」皆彼方言﹐謂頸爲斗。及歸﹐婦頸正病癭。何文興談。

成都守魯公

成都守魯公名永淸﹐蘄水人﹐決訟如流。門外架屋數椽﹐鍋竈皆備﹐訟者至﹐寓居之﹐一見卽決﹐飯未嘗再飲﹐有「魯不解擔」之謠。臬長適有以姦訟者﹐一曰和姦﹐一曰彊奸﹐不能決﹐以屬魯。蓋亦試其決也。魯令隸有力者一人﹐去婦衣。諸衣皆去﹐獨裏衣婦以死自持﹐隸無如之何。魯公曰「供作和姦能訟。」遂決。蓋婦苟守貞衣﹐且不能去﹐況可犯耶﹗何文興談。予所聞於諸公﹐謂世無彊奸以此。

祝給捨

今南吏科祝公石林﹐嘗爲黃陂博士。有某邑令心易之﹐而嗔其抗直﹐曰「有一破﹐其﹜曰﹕大哉堯之爲君。一節曰﹕以齊天之大﹐聖極天下之無狀焉。」祝公曰「吾亦有一破﹐其題曰﹕不得已而之景醜氏宿焉。曰﹕處無可柰何之地﹐遇大不相干之人。」聞者轟然大快。是年公及第。

汪海門

萬曆庚寅﹐汝潁大饑﹐人相食。吾裏汪海門者﹐武勇多功﹐因陜貲往販北貨﹐抵宿一家。夜半﹐主人諸惡頭出綁汪﹐並其三僕﹐將以殺食﹐資裝皆盡。其夜雨﹐閃閃電光﹐見屋檐上插刀一把﹐汪咬斷索頭﹐釋僕取刀﹐反殺主人諸惡頭。拾取所失﹐而並有其家資他所劫者﹐奔歸﹐但病目黃數月。

漂母圖詩

杭城有一家﹐壁掛漂母圖﹐上有二絕句曰「千金報徳未爲癡﹐阿母何須便怒爲﹗若使王孫知此意﹐肯教怏怏受誅夷。」「一飯常懷報徳深﹐歸來不負贈千金。豈知漢祖酬功日﹐不與王孫共此心。」皆有深意。何文興談。

王大司徒

萬曆初﹐山西王公疏庵爲大司徒。適有漢官地﹐屬部估值﹐部議﹕長闊各十丈值一兩。而中貴人競欲得之﹐懇於公﹐願於長闊各十五丈作價一兩五錢。公曰「可。」又乞卽出示﹐公曰「可。」卽與出示。於是﹐中貴人皆匿笑曰「給我騙个加五。蓋長闊兩加五﹐又是十丈﹐何以價止五錢當云﹕或長或闊十五丈﹐價一兩五錢﹐則得矣。」公聞﹐亦內疚﹐曰「莫作聲。」罷。何文興談。

算爲六藝之一﹐若是尋常九一﹐何必賢者始通﹗文興著有《算理髮微》﹐可謂精妙多能矣。

鄕試額數

國朝鄕試﹐兩直隸各百名﹐浙江﹑江西﹑福建各九十﹐湖廣八十五﹐此外漸少矣。兩直隸各加國學三十名﹐又雜行五名﹐不拘僧道官吏﹐各省來者﹐皆可中之。故曹鼐以典史解糧赴京﹐中北直鄕試﹐而廷試爲狀元。今雜行無中者。往歲﹐北直革冒藉舉人五名﹐而五人亦無言﹐豈未諳故事耶廣信府原屬浙江﹐後乃攺屬江西﹐故江西添爲九十五名﹐而浙江之額數不減﹐本省增爲九十。與浙﹑福同﹐非謂猶亞於江西也。

湖廣攺南捲

國初會試﹐捲不分南北。而北方中者甚少。後乃分爲南﹑北﹑中。湖廣先是中卷﹐正徳辛巳科會元張公洎﹐茶陵人﹔廖公道南﹐蒲圻人﹔頗公木﹐隨州人﹔周公鄕﹐蘄水人。其第五亦楚人。考官笑曰「此湖廣鄕試榜。」先是帝星明於江漢﹐故世廟以此歲由興藩入繼大統﹐而四公魁選﹐又應文星﹐雲龍風虎﹐理有固然。故攺湖廣爲南捲﹐而鄕試亦增五名。張公嘉靖中爲直相﹐廖公學士。

陳明章

黃邑陳明章﹐平生姦狡﹐造假銀漸饒。嘉靖癸丑五月﹐章攜小僕同己捕魚﹐忽雷從其家出﹐擊死章塘中﹐而小僕乃在塘堘上。小僕亦莫知所由在上也。何文興談。

浙富翁子

士辰年﹐浙有富翁子﹐性喜浮蕩。翁以晚得驕縱﹐。任其與優人狎﹐遂與偕亡﹐習其業爲優。優人盜也﹐著所劫衣袍與共登場作劇﹐忽爲被劫家所執﹐抵官司﹐一槪械系﹐坐死。時用重典決盜﹐不待時﹐竟與盜同斬於市。翁祀遂絕。何文興時過浙所親見。監斬者卽其同年司理韓公﹐心知其誣﹐而不能救﹐亦爲流涕。然猶有甚於此者﹕齊桓公狎豎刁﹐屍虫流產外﹔唐莊宗好伶﹐s於門﹐髙焚以樂器。此其人何其英武﹐小人之禍﹐猶鳥喙之毒﹐發必酷烈。彼豎子瞢懵背素封之父﹐作鬼無首﹐何足怪哉﹗

吳侍禦

侍禦吳公鵬舉﹐爲孝廉時﹐獨一子爲倭虜去﹐鬻於山東某家作僕。某家兒殺人成獄﹐故賄匿去﹐而以吳子代死。會吳公按山東﹐問兒服乎﹐兒曰「我乃吳舉人某子。」云云﹐視之﹐果其子。公仍以系獄﹐而涕痕滿面﹐側窺者莫知其故。臬司諸公偵得其情﹐卽日釋出﹐具輿馬﹑衣服裝送還家﹐今籍博士矣。易惟效談。

崔太史後渠

安陽崔后渠銑﹐童稚時﹐隨父之任守延安。而王尙書恕有知人之鑑﹐父故令銑敝衣作侍童見之。王觸目顧見﹐卽曰「此兒非常﹐安可作廝役﹗」撤席間饌食之。後以才名顯﹐官翰林。前輩貴人多具品藻。維效談。

麗江守

麗江土知府﹐水姓﹐其家俗﹕子稍長﹐卽置酒請父讓位。父爲期展轉﹐大約五﹑六年﹐三置酒﹐至末席﹐父劇飲﹐服毒而死﹐子自襲位。維效談。

陳水部

水部郎陳公九疇﹐微時讀書於郊莊。每往﹐有傭人必來迎﹐問﹕「汝何以知我來」曰「予婦教之。」又問婦﹐婦曰「有物據我﹐而夫不見。物謂相公進士﹐渠所避。故相公來則物去﹐而我是以知相公來也。」後果登第。易維效談。

濟南守李約齋

濟南二守蔣公士元﹐官衙與民居相連。公外出﹐有二奴以薰肉與民易酒﹐民不敢與﹐聞於公之子。子撻奴且欲以白父﹐奴懼﹐遂狂悖作亂﹐放火焚衙﹐持刀逐子。守余公泗泉聞之﹐急縛﹐撻奴斃於獄。越二載﹐李公約齋代余爲守﹐忽衙中婢爲鬼所憑﹐曰「我故蔣衙奴﹐當郡縛撻我時﹐魂落塘間。今墻倒﹐魂無所依﹐願得人替代耳。」言未幾﹐孺人忽又爲鬼所憑﹐踞坐椅上﹐呼李名曰「我汝父也。以椅有二鬼﹐故來相逐。汝戟門嚴肅﹐鬼不敢出﹐須從外呼二鬼名﹐則出矣。」李見其言動實故父﹐伏地大慟曰「大人旣在此﹐願幽明相依。」曰「家中事還要我管」遂去。於是﹐婢與孺人皆蘇。易維效談。

大冢宰孫公

大冢宰孫公立峯﹐始赴公車選﹐與其儕宿旅捨。忽地震﹐其儕驚覺﹐呼公起﹐公熟睡不應﹐乃獨出﹐壓於覆屋死。公以不出得牀遮蔽﹐亡恙。已﹐登第﹐由直指歷大廷尉。失相國拱歡﹐被口語歸。而相國修怨未已﹐復嗾某京兆誣公以墨。公對簿﹐無所辧﹐曰「有之。」於是﹐星夜弛檄文報直指。直指阿相國﹐延頸以待檄至﹐而反以夜行﹐持檄者爲虎嚙其頭以去﹐以故稽延數日。相國適罷﹐公得免。輿論益以是異﹐公起任大家宰。往在京邸有屬爲公賀文者﹐臚列其事如此。

嘉魚李寶善

易維效守衙時﹐其司理嘉魚李景穎﹐言其族子事曰﹕族子寶善者﹐夜縱火﹐焚陳木匠居﹐致其父子皆焚死。景穎尊人孝廉公之莊﹐適見之寶善﹐戒勿泄。曰「然。」歸﹐但書其事於冊﹐以觀天道。後四載﹐寶善與族眾捕魚﹐田中忽有靑魚﹐長數尺﹐追繞寶替數匝﹐鱗鬣皆奮。寶善與博﹐天忽震迅雷﹐擊死寶善。孝廉又適見之﹐其屍焦灼﹐正如陳父子。而靑魚莫知所在。眾致其屍歸﹐雷復耳訇鳴﹐皆奔避﹐莫敢近。信天之於惡必有殫也。

王侍禦復齋子毓俊

王侍禦復齋公﹐嘗買妾﹐困於妒妻。公出按時幽閉一樓上﹐餓且死。妻之子毓俊甫八齡﹐詒母曰「餓死人﹐人謂不賢﹐不如日食以粥湯一盂﹐令其徐徐自死﹐可緩謗也。」母從之。而俊陰以小布袋藏麵食﹑魚肉﹐乘進粥時食之﹐得不死。逾年生一子﹐侍禦潛育於張總兵家。及侍禦卒﹐俊撫愛其弟特至。惟效談。

曹憲副夫人

咸陽縣民韓氏﹐有女能賦詩作字﹐誓謂﹕嫁夫必工此二藝及腰金之人始得﹐不然﹐死不嫁。年四十﹐憲副曹似山聘焉。死偕其願﹐可謂有志節矣。惟效談。

何進士峴屏

何峴屏偶入酒肆﹐值三四博徒歡飲﹐彊納何入席﹐何亦與歡飲焉。越數日﹐其中一人醉臥長安街﹐何視其爲前博徒﹐以手扶之﹐其人張目視﹐且以肘示之曰「相公造化至矣。」遂於肘後解下一汗巾﹐果有片紙﹐書四書題六﹐經題八。持歸﹐與同捨生視之。同捨生皆笑曰「此僞也。」有安姓者曰「縱僞何妨」各作一篇﹐更向坊間索佳稿參攺之。旋入場﹐七題皆在其內﹐二公以宿構果皆登第。醉臥者﹐大舉考書辦也。惟效談﹐得之何云。

王屠戶子

潮州某縣王二者﹐業屠宰﹐狠惡異常﹐好用假銀。生一兒﹐頭有兩角﹐長寸餘﹐如豬蹄﹐越三年夭。易惟效談﹐其僚陳儆凡所親見者。

費唐渠

廣信費唐渠﹐曾住武林南關。淸明暇寐﹐夢入公署之東第二家﹐據席而坐。婦人啼號於左﹐一子設酒肴拜而薦之。旣覺﹐令人訪之﹐果得焉。召至﹐問所以。對曰「吾夫以是日死﹐故設具﹐令兒祀之。」而死忌﹐正唐生辰。竟攜歸居之別室。易惟效談﹐以得之武陵朱生。

唐公文燦

唐公文燦始舉孝廉﹐屢上春官不第﹐築捨捨旁﹐有土地祠與墻相礙﹐公移置之。夜夢神曰「公官不過僉憲﹐乃擅移吾廟乎﹗」次日﹐公爲文謝過。越數年﹐登第﹐官止僉憲。惟效談﹐公其同年友。

吳進士

丹徒吳之望﹐年十六遊泮。是日﹐於欞星門外得一遺棄圖書﹐篆「丙戌進士吳髙才﹐有時名﹐自許計日登第。」後果越四十年﹐由歲薦至丙戌成進士。惟效談。

徐伯淮

江山縣人徐伯淮﹐其舅永丰楊湖且死﹐裂絹作血書屬以二子。及死﹐湖弟楊獅﹑楊琴逐孤而毆死其妾﹐產盡有之﹐惡狡橫甚﹐莫敢誰何。淮憤﹐自棄家攜二孤寓江西﹐逢上官輒泣訴情﹐竟得伸。琴﹑獅各抵罪﹐業盡復﹐淮名動江西﹐諸上官嘉之﹐皆旌其門。後老且貧﹐恬淡自守﹐一不利孤所有。其志節豈獨嬰﹑杵於趙氏哉﹗易維效談。

富順令周公

富順令嘉魚周逵﹐治尙嚴墨﹐嘗斃一義民官於杖下。已罷歸﹐晝寢﹐夢其人至﹐撫逵背曰「吾索公數年﹐今在此耶﹗」旣覺﹐見巨蛇蟠榻後﹐熱气薰背﹐如火擊之﹐困憊。令二僕筐擡之出﹐猶數昂首視逵。越三日﹐背疽發﹐亡何死。易維效談。

富順管明府

萬曆癸未﹐管明府九臯﹐始與同儕赴公車選﹐夢神人屬以七題。次早﹐構房間文佳者熟讀之。及入試﹐七題果符所夢。因信筆以所熟文寫就﹐不暇構思﹐自喜得神助﹐必中矣。乃是年﹐主考厭薄薄舊文﹐盡刮房間文入內磨對﹐試文凡同者﹐擲之。管以是下第﹐選授富順令。造化以小兒弄人﹐此直作戲劇發人笑粲耳。易維效談﹐以面得之明府。

蔡沙塘

晉江蔡公沙塘﹐年六歲﹐往姑夫家看燈。姑夫試以對曰「元宵燈火滿街衢。」卽應聲曰「大地文章連斗柄。」後十四中鄕試。塡榜矣﹐主考慮早達不成令器﹐故不以題名﹐而猶令赴宴﹐次科十七始中。維效談。

莆田林方伯

莆田林之先有方伯公秀﹐五旬無子。娶十四妾﹐皆以妻妒死。後乞休歸﹐諸同年慮其乏嗣﹐聚金八十爲購妾。而里人避妒﹐莫有許者。適都郵有一女﹐逾二旬﹐罷官貧甚﹐莫能歸﹐母利金欲與﹐而父難之。女曰「兩親無歸﹐兒安得惜身﹐但當善視之耳。」遂成。購不三日﹐撻幾死。明日﹐又撻女﹐曰「受撻惟此一次﹐明日恐不能受。」妻大怒﹐明日又撻女﹐逃歸房﹐妻亦逐入。女忽閉戶﹐加刃於妻頸﹐曰「吾爲十四命報冤死﹐足矣。」而反棒撻之無算。妻急呼方伯求解﹐且矢天日再不撻女﹐始解。由是﹐兩相歡。女生七子﹐三甲榜﹐四鄕書﹐簪笏ZJ不絕﹐至今有「無林不開榜」之謠。其家另祀太母以廟。易維效談。

白蟻食銀

易維效曩在郎署﹐晤楊嶁山云﹐銀一百五十兩爲白蟻所食。蟻遂死。投入鑪中煎化﹐仍得銀一百五十兩﹐皆羣然笑之。越三年﹐出守衢﹐晤余泗泉云﹕陸致齋按粵時﹐有一庫吏失銀三千兩﹐亦於庫窖內掘出死白蟻數石煎化﹐亦得銀一千五百兩。維效語予﹕內弟張舉之有醇酒一壇﹐白蟻食其半。雜泥沮淤爲白蟻糟丘。固己爲異﹐未若食銀之甚也。

順徳令胡公

順徳令胡公友信﹐辟教場﹐其地與漏澤園近﹐枯骨無算﹐盡棄之水中。後入覲﹐赴省參辭。忽一人稱椽來見﹐曰「今日奉院明文﹐入覯官不必辭。」又曰「小人得公薦剡。」所急索視之﹐皆其平日穢行﹐臚列甚悉。公大怒﹐索之不見﹐旣誤參辭﹐隨發譫語﹐回邑數日卒。說者以爲棄骸之報﹐鬼必其中人也。維效談。胡其同年友﹐而語得之方公寅所。

董U齋中峯父子

侍禦會稽董公U齋﹐宦遊十年餘﹐貧不能治產。始﹐卒業太學﹐家無僮奴﹐婁淑人亦侍禦女﹐躬執炊爨。常乏薪﹐拾穢遺暴而燒之。仲子中峯公圯年二十三﹐當弘治乙丑會元及第﹐猶與父共寢。始婚﹐巹飲之夕﹐雞鳴猶侍側﹐屢遣乃去。以編修至少宰﹐負謗歸﹐淸苦猶父。辰夜治蔬粥﹐躬奉太淑人。太淑人甘之﹐色澤日腴。華亭徐相以門生入謁﹐設饌魚蔬淡薄﹐盛以大盂﹐黑白相錯。萬古滌牏之風﹐首陽茹薇之節﹐可照千古。維效談。

王大參蕭司馬

閩大參王公懋徳﹐卒於延平﹐遺命﹕勿受賻﹐故其時廉橐幾不能治喪﹐而賻皆不受。諸司不欲廢故事﹐復聚六百金﹐往奠於家。其封君復峻卻曰「吾卽耄﹐柰何以六百金傷吾子之義﹗」

大司馬蕭公兌卒京邸﹐其子扶櫬歸﹐遵父遺命﹐亦不受賻。

二公固自愛其身﹐見於考終。而其父子能於戒得之年﹐均橐之日﹐成其子父之義﹐亦何卓越。易維效談。

武昌熊元乘中丞﹐破粵寇﹐卒於軍。其於明經熾﹐奉父命﹕賻一切卻。何世無賢第叔葉芬不易揚耳。

白受兒呂鳴鐘

涪州市民白受兒﹐手刃楊學博之父文薦﹔忠州市民呂鳴鐘﹐手刃鄭司農之子於藩。易惟效談﹐

嘗記鄭陽村民﹐有傭人辭去已數年﹐忽擔其農具來求傭。民有傭﹐不聽﹐猶令啖以飯。婦以夜不卽爲炊﹐傭怒﹐卽持廚下刀﹐乘翁媼寢熟﹐並一家皆殺之。明日﹐自詣軍門請死。時元美先生鎭鄖﹐以聞於朝。六月淩遲。禍起一匙飯耳。老子曰「民不畏死﹐柰何以死懼之。」一怒而寸臠不卹﹐蠢固已甚﹐而所以致之者﹐不可不慮也。

長風沙瓜步

水邊地可耕曰「沙」。金陵有白沙﹑陳白沙是也。徽有錦沙﹐而楚則長風沙。佛經有毗沙﹑瓶沙﹐江之滸。

凡舟可縻而上下者曰「步」﹐鸚鵡洲對岸有炭步﹐金陵有瓜步。

婦人幽閉

傳謂﹐男子宮刑﹐婦人幽閉﹐皆不知幽閉之義。今得之﹐乃是於牝剔去其筋﹐如制馬﹑豕之類﹐使欲心消滅。國初常用此﹐而女往往多死﹐故不可行也。

姚貞女

貞女爲孝感縣庠生姚禎之女。聘鄭一徳﹐未笄﹐而一徳卒。卽痛哭﹐欲躬視衾殮﹐其家不從﹐潛取鼠藥自噎。母覺﹐急灌以水得蘇。屢經﹐而皆以防護﹐不得﹐然兩目霍然已血漬矣。竟往會葬﹐盤礡墓間﹐悲號不休﹐艸土爲濕。自是﹐歸翁姑﹐槁容蓬首﹐足不出閫外﹐十有五載如一日。始鄰媼解之曰「汝未醮﹐何苦執婦義」女曰「義自盟始。卽未醮﹐將路人其夫耶如媼言﹐何用盟﹗」爲裏以聞於當道﹐核得實﹐楔其楣曰「貞」。邑侯蔣公以化爲立傳。

嚴尙書封君

姑蘇嚴尙書養齋公父封君﹐八十餘猶多媵侍。時﹐公賜沐歸愛﹐日而防其入室﹐寒暑晝夜﹐惟寢處父齋中。父屢因所親﹐屬爲異室﹐不聽。可謂篤孝。其堂中聯云「有子萬事足﹐我子作尙書﹐足而又足﹔七十古來稀﹐我年近大耋﹐稀而又稀。」伯兄純甫理姑蘇時所聞。

卷十三

陳玄超遇銅帽仙人

陳玄超﹐名玄句﹐吳人。父侍禦﹐疏論嚴氏謫死﹐玄少年﹐倜儻不羈﹐嘗與客登虎丘﹐見宦家夫人遊者婢﹐姣好姿媚﹐笑而顧己﹐悅之。令人迹至其家﹐微服作落魄﹐求傭書。其家畱爲二子傭﹐自是二子文日奇。父師大驚﹐不知出玄也。已而﹐以娶求歸。二子不從﹐曰「室中婢惟汝所擇。」曰「必不得已﹐秋香可。」卽前遇婢也。二子白父母以娶。玄旣娶﹐婢曰「君非虎丘遇者乎」曰「然。」曰「君旣貴公子﹐何自賤若此」曰「汝者笑顧我﹐不能忘情耳。」曰「妾昔見君服喪﹐表素而華其裏﹐少年挑達可笑﹐非有他也。」玄不謂然﹐益兩相歡。會有貴客過其主人﹐玄因假衣冠謁客﹐客與歡甚。從容言及白吏部﹐蓋玄之外父。吏部正柄國﹐尊顯。主人聞大駭﹐始悉玄始末﹐亟治百金裝﹐並婢將送之歸。已而﹐又娶一琵琶妓﹐二艷入室﹐吏部女白氏頗不悅。秋香寵亦漸衰﹐因合力排妓。妓憤恚﹐經死﹐成訟。玄於色旣多所悅﹐而因是常與人鬥訟﹐竟I文罔。輪輸作﹐家益落。是時﹐白氏已卒﹐重盟胡禦史女。會禦史卒﹐女養父嫌玄好俠不已﹐又破產﹐家徒壁立﹐故索重購以難玄。玄不能辦﹐女獨謂﹐婚主自父﹐且婦從一﹐無攺盟理。陰屬保姆﹐脫簪珥金玉貽玄﹐以爲購助。養父聞﹐益大怒﹐誘玄至其家﹐毆撻幾死﹐鎖幽之﹐勒約離婚。女竊命奴開鎖縱玄去﹐而兩相泣窗內外間﹐若不勝情。養父聞﹐益怒﹐撻女﹐女是夜經死。玄念妻亡家破﹐使貞女復爲己死﹐何復碌碌人間世爲遂棄家爲黃冠﹐訪道入終南﹐歷衡﹑湘﹑沅﹑辰﹐登太和﹐窮探幽深險阻﹐沿溪行數百里﹐忽見磐石﹐細艸蒙茸。露坐良久﹐有人從髙崖飛下﹐頭頂銅帽﹐身披木葉﹐深目黝體。見人瞥爾﹐轉身欲＾去。急追及之﹐再拜求道。銅帽翁注視不言。玄叩頭不已﹐乃挈之行。又數十里﹐入一石室﹐發石函﹐出一編賜玄﹐曰「得此﹐道術通天地﹑伏鬼神矣。若還眞﹐需後期。」玄復在洞庭間遇異人袁先生﹐授正一符訣。又在七閩遇神僧﹐授神通祕術。客東昌﹐大旱。禦史中丞而下﹐久禱不應。召玄﹐玄登壇作法﹐卽掩太陽﹐雲霧四合﹐雷電砰轟。畫北斗七星壇上﹐玄以足踢一星﹐天上一星不見﹔踢二星﹐天上二星不見。約明日申時﹐雨至。午﹐纖雲斷空﹐黑雲陡合﹐雷雨飄降﹐平地水深五尺。爲人祈仙﹐令人書卜事函中﹐默禱焚之﹐明日﹐封識宛然﹐墨尙淋漓。或取白紙粘壁間﹐霎時字迹隱起﹐漸次明朗。無拘炱石靑﹑丹砂﹑紫粉﹐五色璀燦﹐書法遒麗﹐往往作晉魏人筆意。隨人作詩賦﹐淸空瀟灑﹐悉是瓊琚f韞語。又能爲人追寫亡眞。人失其故祖﹑父﹐妻孥像者﹐玄命其家張絹﹐置筆靜空中﹐遣神將追攝其幽魂﹐而命仙人爲之握管畫像。人從室外聽之﹐毫絹歷落有聲﹐少頃而定﹐開門視之﹐皴畫初就﹐肖像儼然。卽喜怒顰笑﹐須眉纖悉肖。視一見﹐卽令人號哭﹐伏地不能起。又能爲人除祟斷魔﹐神符所到﹐精魅現前﹐立命燔斬﹐病魘遂除。書一符系人髀脛﹐日行千里﹐如風聲不復﹐可住足。檄廟神﹑取神燈﹐夜列炬百什前導﹐或髙或下﹐炯如巨星﹐人亡不見者。以百錢投水中﹐才誦密咒﹐錢一一飛入盂缽﹐百不失一。擲一扇﹐染間化爲鼠。又擲一扇﹐化爲貍奴﹐捕鼠嚙之盡。又能煉神兵﹐布列營陣﹐置奇門遁甲﹐敵猝入之不能出。以法攝盜﹐在室迷不知所往﹐卽就道﹐足禁不得前。諸滅風火﹑驅蚊蛇﹐亡不神驗。人問以休咎﹐𨿽隱在方寸之中﹐遠在萬里之外﹐妻子勿聞﹑人迹不到者﹐悉洞然昭著。諸天上﹑天下﹑蓬萊﹑弱水﹑丰都﹑九幽之事﹐遣神將查核﹐或剎那報復﹐或才經宿﹐亡不了了。人甫動念﹐玄已知﹐卽思慮未啟﹐數可預定。嘗對眾稍發人隱語以爲戲笑﹐人益敬服﹐莫敢有私議者。爲人俊爽不拘拘﹐檢柙而慷慨﹐剛毅嵚奇﹐磊｀不凡。眞天壤間異人也。玄嘗爲吉氏子﹐故人稱「吉道人」。屠長卿有《吉道人傳》﹐予稍省其繁﹐置之《談》中。

臨淸婦

休寧富翁商臨淸﹐置一妾﹐爲妒婦幽閉之。餓未卽死﹐縊之不絕﹐乃生納之棺中﹐令四人舁行至曠野。妾從棺中作聲曰「我衣帶中有金﹐汝釋我﹐金爲汝有。」四人出之﹐取金﹐而憚妒婦﹐竟納棺中瘞之。後四人皆死。妒婦患喉結塞﹐延醫金淮﹑丁洋治之﹐忽白日見婦人顏色慘淡﹐登幾而坐﹐曰「兩君無怖﹐我本某氏妾﹐始死以悍婦﹐繼死以四舁棺者﹐乃冤鬼耳。四人者﹐吾已盡殺之﹕一人臨河盥手﹐吾縊其項背而沈之河﹔三者吾皆伺其便殺之。悍婦始餓我﹐今病結塞是吾扼其項也。公等乃欲治療之﹐不亦過乎」兩人唯唯﹐因問冥途之事﹐婦曰「凡人間善惡報應﹐及冥官府勾攝賞罰﹐與地獄輪回等事﹐以世間傳聞一一皆同﹐非謬。」淮曰「吾垂老無子﹐何故」婦曰「公少年時與一壯士角力沛﹑碭間﹐公度力不能勝﹐以計紿而殺之。此人爲祟耳。」淮聞震懼﹐脇息不敢仰視。洋復問曰「某亦無子﹐何故」婦曰「公子孫方盛﹐何云無後」淮竟死無子﹐而洋果生子五﹐孫倍之。洋爲丁南羽季父﹐今尙在。屠長卿傳略如此。

河洛人幻術

嘉靖戊子﹐鄂城有人自河洛來﹐善幻術﹐皆可駭愕。婦擊金﹐忽謂其夫曰「可上天取仙桃﹐與眾看官喫。」始來﹐其夫負有繩一大束。因拋繩﹐繩直立。天忽開一門﹐晴霞絢﹐云閃灼﹐擁簇繩與門按。夫緣繩而上﹐從天宮擲桃下﹐葉猶帶露﹐人人皆徧食之﹐甘美異人間。久之﹐俱聞天上作喧詬聲﹐忽擲其夫首﹑足﹑肢體片斷而下﹐鮮血淋漓。婦伏地位曰「頻年作法﹐不逢天怒。今日乃爲天狗所食。亦是眾官所使﹐事關人命﹐今但多得錢﹐治棺殮去可也。」眾皆驚怪膽落﹐且傷且懼﹐聚金兩余給之。婦合肢體成人形﹐盛以Xc﹐謂肢體曰「可起矣﹗」Xc中應聲曰「錢足否」曰「足。」夫忽起﹐仍負其繩去。眾人無不灑然絕倒。是年﹐先君侍禦捷楚書﹐與裏中諸君子所親見云。

秦府伶戲術

秦王宴藩﹑臬諸司﹐伶人演戲﹐以一童子扮貂蟬﹐一人扮關雲長。扮關者故作誤﹐持大鐵刀出﹐將童子斬訖﹐身首異處﹐流血滿地。諸閹撒屍去。王故作怒﹐諸司大愕﹐罷酒辭出。王畱款﹐笑令前童子出。童子復出侑觴。私問童子﹕「汝何復活」曰「此府中戲術。其時去首﹐我昏不知﹐徐加頭頸上﹐以手抹之無痕﹐而我始蘇耳。」一日宴客﹐有侍酒童子盜酒飲﹐醉。王覺而怒﹐卽令殺之﹐客爲解。王曰「汝以箕盛米一斗﹐立髙臺上﹐倒身聯翻而下﹐一粒不撒﹐則赦汝。」童子故求解於客曰「容我撒數十粒如何」王曰「不可。」於是﹐聯翻下﹐一粒不撒﹐客爲絕倒。諸戲劇皆奇怪若是。大冶胡觀察對薇常在宴所見﹐爲客談﹐若倒身米不撒則所常見矣。

火神廟賣卜人

萬曆甲午春﹐午門外火神廟有賣卜人﹐能道人幽隱之﹐山海關馮僉憲子太學邦本﹐與長淸督護李秉忠問卜﹐言其隱事﹐毛髮不爽。仍曰「公可各念書二句。」馮曰「大學之道則明明徳。」李念武子書「效之以計﹐而索其情」﹐此人開匣取帖﹐皆預寫定。曰「一文一武問功名﹐馮太學﹑李督護各念書二句如此。」二人駭疑汗下。李與崇信伯費公甲金善﹐語及此。時費掌中府﹐謂「輦下不宜容存異人」﹐因微服往試之。一見﹐卽曰「公大貴人﹐何爲輕出」問是何貴人﹐曰「爵祿重臣﹐簪纓世冑。」及他隱事﹐皆若神明。開匣﹐諸問答語﹐皆預寫定。公大驚。適其客出獵﹐擎有二角鷹﹐後至。鷹見其人﹐卽欲奮翅攫擊。其人忽已崩避﹐不知所往。其家陳列卜書﹑筆硯﹑箱橐﹐一時並失﹐寂然如掃﹐竟不知是何怪。王元楨談。

涪州妖人抹臉兒法

重慶﹑涪州諸處﹐妖人王大虎﹑二虎﹑三虎等﹐行抹臉兒法。其法先於家鑿地窖﹐用烏頭﹑花椒﹑南星﹑半夏﹑海芋﹑砒霜等數十味﹐制造迷藥﹐遇逢男女﹐先念一咒﹐左捏三臺訣﹐右捏劍訣﹐足步丁字﹐咒曰「千和萬合﹐與吾主張。吾有一盤果子﹐不敢先嘗。吾今與爾小娘嘗﹐小娘喫了發顚狂﹐不用自肯﹐與我同行。」咒畢﹐將迷藥順臉一抹﹐其人覺後有虎﹐左右皆水﹐惟前有路﹐不得不往。引納窖內二三日﹐用泥漿水﹑甘艸湯救解﹐轉遞各處夷方﹑酉陽貨賣﹐若賽兒﹑銀兒﹐不下千人。但違拗啼哭﹐卽投江中﹐若王三兒﹑劉五兒﹐亦不可枚舉。大虎黨王嘉祿迷一小兒陶春益﹐賣與客船上﹐客醉﹐春益逃歸白父。父文愛等與鬧罵﹐嘉壽黨眾﹐故稱「講和」﹐誘文愛等至遠地﹐並迷縛發舟﹐且將殺害﹐公然勒約﹐索財贖命。不知或以告文愛婦﹐急控憲臺吾裏易公惟效﹐行州密捕皆獲焉。抵妖宅地窖﹐毒藥並窖中人口喜兒等皆獲。解送憲臺﹐至州門﹐士庶千人雲集。已﹐將嘉祿等擊死成泥。庭鞠情實﹐大辟一十八。年﹐易公家罪案甚悉。

又王大虎迷一婦﹐乃主店者秀才女﹐賣以爲娼。久之﹐一客與婦情好﹐欲娶歸﹐婦始吐實曰「汝且走﹐白吾家﹐可不購而得。」客白其家﹐控於按臺﹐同時捕。治事在別案。奇術未有不殺身者。其地所遭乃其i數。同時兢犯﹐亦其惡稔。故曰「天不容僞﹐卽巧何施。」

瀘州牛觸殺屠人

瀘州張四兒家﹐業殺牛。衛軍馬洋﹐回回種也﹐性亦嗜食牛﹐自鄕牽牛赴州。至大渡口登舟﹐牽繩忽斷﹐牛奔入市過四兒。四兒持膂力﹐素慣縛牛﹐直前縛之。忽不能制﹐異常時﹐大懼。奔入一店中﹐牛亦追入店﹐四兒登樓﹐牛亦登樓﹐觸四兒﹐腸出死。牛自下樓﹐復轉入一巷中﹐覓一牛肉肄主。適其主他出﹐盡毀其家器業﹐始徐徐出郊。事在萬曆丙申春正月﹐張族訟於舟。

客店庳隘﹐樓小梯狹﹐而牛上下無礙﹐其事甚怪。故犬吠屠人﹑鷗驚機動﹐固物性之自然矣。易維效談。

葉賓子

萬曆間﹐西安民葉賓善﹐治生儉嗇而裕。日昃已閉門﹐循理自守。晚生一子﹐愛不忍嗔﹐恣其所爲。忽病刷﹐子出大鏹陳於几案﹐用箸徧擊﹐喜曰「此物今爲我有矣。」及父卒﹐侈蕩無節﹐邪佞乘之﹐嫖賭交作﹐霍然罄盡﹐身無完衣﹐終於乞丐。人皆誚之曰「此物爲汝有乎﹗」易維效談。是子有死父之心﹐財已不爲已有﹐乃謬以歸己爲有﹐不知其亡有也。故曰﹕其父析薪﹐其子弗克負荷﹐可慨也。

孫瓊

萬曆間﹐淸平民孫瓊﹐狡猾嗜利。五子皆有气力﹐陰縱之爲盜。一日﹐盜得客巨木﹐造大船成﹐擇吉下水﹐累日推移不動﹐眾皆休s。乃船底壘木忽自運轉﹐擊瓊腳﹐兩斷。亡何﹐盜事發﹐三子俱死。而長子大幹見禁邑獄。易維效談。

建寧守趙謙

嘉靖中﹐趙謙守建寧﹐機警有小才。多所佃漁於民﹐詭稱給餉暫假銀充庫﹐令掾吏持券徧貸於諸富人﹐實盡幹沒莫償。及歸﹐裝橐充盈﹐田園甲第﹐炫耀傾一時。一日造石坊﹐賀者塡門﹐方出送客﹐忽坊石墜下壓死。易維效守衙時﹐其僚魏敬吾談。

越人徐池

嘉靖間﹐越人徐池富而暴厲。欲得徐八房﹐故令人誘其子臣累債﹐數多﹐果得其房。後二子五孫俱染疾﹐召巫禱卜﹐巫爲神言﹕此徐八爲祟。池懼﹐設醮向城隍廟求解。次早﹐建醮﹐有乞兒迎問曰「公非徐池乎」曰「然。」曰「我昨夜宿廟僻地﹐有人向神呼汝名﹐言汝害他。」池驚﹐返歸﹐未及就枕而卒。子孫無噍類。易維效談。

邵武疑獄

邵武劉惟正女﹐嫁龔默﹐七月生子。默父應祥以爲先孕﹐出婦。已三載﹐女舅父金指揮子與惟正有隙﹐遂誣訟於郡﹐謂女孕出惟正。惟正﹑默﹑應祥皆諸生﹐廩於庠﹐俱蒙羞﹐而惟正益甚﹐無以自解。予裏李實卿之用今守邵武﹐已心疑之﹐偶讀《石室祕藏》中載有七月生子事﹐出以視諸人。於是﹐羣疑盡釋﹐女冤得白。語曰「少所見﹐多所怪。」故君子於所不知﹐闕如。而雋不疑引經斷獄﹐漢庭重之。吾學編亦載﹕宋潛溪學士以七月生吾裏﹔廣右廉訪陶公亦然﹐生時臚骨尙未全﹐皆足徵矣。頃悟朱宗吉云﹕七月子多壽﹐八月子多不壽。婦有懷孕﹐經水不絕者﹐有三月一至者。或又謂有女十二生子者﹐皆是。此气有餘﹐安可執一論耶

女體舛戾

吾裏有娶婦者﹐合巹之夕﹐婿大怒逃出﹐謂女臍下饒毛﹐豈是貞女女竟歸。女容端麗﹐後有求之者﹐令人辧其貌數處﹐實女子﹐委禽娶焉﹐嬿婉他。頃悟董太史思白言﹐某郡有貴人女子﹐於歸﹐而婿怒如前呼﹐是「花肚皮」﹐此必婦累胎始有﹐而女有之也﹐亦輿歸。然其家閫範嚴肅﹐女介靜﹐見父亦羞阻。則二女皆冤也。顧負形偶舛戾耳。人倫之始﹐何可不察。

汪尙書得宅

徽郡江總制尙書公一麟﹐其族先年起大宅﹐有術者以庚甲定宅命﹐謂一甲子後當更主﹑毀棄。至期﹐鬼祟大作﹐器物瓶甕﹐不移自徙。白晝魘人不避。時公始蜚聲黌序﹐屢蹶不第。或戲之曰「鬼憚貴人。公入寢不魘﹐可爲今歲捷兆﹐室當屬公矣。」公入寢一榻上﹐鬼出揶揄﹐公曰「我欲入內。」鬼舁之內室。又曰「我欲出外。」鬼又舁之外室。至旦﹐尙熟睡。其年癸丑﹐果登第。購得此宅﹐毀而新之﹐果一甲子。自是絕無聲響。又有日者﹐謂公貴二品﹐第不近君王﹐後位尙書﹐僅鎭外藩﹐平生不掛牙牌。皆公自以語易維效者也。

粵南盜質子法

粵南盜常攫人家愛子或老人﹐以布蔽面﹐髙下迥曲﹐舁行最久﹐始下﹐而實不出一區。居之密室﹐出示晚人﹕以某日獨人持金來。金必半人之產﹐金入﹐子出﹐不然以飽刃。其家捧若符命﹐輦金恐後。兒猶如前舁行出﹐不知何地。

先伯兄純甫按粵時﹐有盜爲此﹐幸兒默識其家神龕祖先名姓﹐以聞於憲臺﹐考籍立捕﹐得死者十餘人﹐遂墟其地。

又大盜﹐常質憲臺o候﹐索贖於郡邑長吏。乃伯兄所遺﹜候﹐自京進試錄歸被質。以二盜聯鋃鐺系樹間﹐教令作書﹐遣其奴責贖於某邑。奴已陰受耳語﹕來時購得酎酒剛剪﹐乘二盜醉﹐斷鋃鐺逃歸。京中報書皆無所失﹐而反受邑饋金。豈惟此﹐卽藩臬大吏被質矣。自予裏熊元乘中丞破大盜曾一本﹐後地始淸寧。

羅文莊公

正徳中﹐泰和羅文莊公﹐兄弟叔侄﹐先後相繼﹐咸登髙第。公由冢宰歸養﹐廷訓甚嚴。仲子謁選﹐乞書貽當路﹐圖仕南方﹐以便省問。公曰「數字不足惜﹐惜認義﹑命二字欠確耳﹗平生訓汝謂何﹐而有是言」竟不與書。易維效談。

生產右腹及肋

產不由戶者﹐釋氏以爲世尊及轉輪聖王之瑞﹐而儒者以爲必無之事。而實不然。成化十八年﹐鳳陽宿州民張眞妻王氏孕當產﹐臍下右痛不可忍。凡三日而增劇。至三月一日亥時﹐腹畔右開裂﹐生一男﹐鼻準中有黑痣。一巡按禦史周蕃上其事於朝﹐而祝京兆記之。

尹文和《直瑣綴錄》又云﹕二十年﹐徐州一婦人初孕﹐肋骨下卽生一癅﹐漸長如核大。久之﹐皮亦瑩薄﹐兒從此產。有司具聞﹐月給膳米。直往來徐州見之。此豈一事耶﹗然所傳不同﹐而皆有據。

嘉靖末﹐眞定屬城有婦﹐於右肋產一兒﹐甚雄偉﹐然六歲死。而前二人至長﹐不聞有異。天地大矣﹐何所不有﹗出《m山堂別集》皇明奇事。

周震變驢

正徳中﹐平陽庠生周震﹐恃才無忌。甫秋試﹐語父曰「我等貴子﹐非爾所生。」父忍之。忽雙目並盲﹐作驢鳴數聲而卒。

又夢震見冥王﹐王命吏籍之作驢。震喧辧曰「何罪」王曰「汝忤逆不孝﹐非畜而何﹗」震曰「旣爾應墮畜產﹐願求益地。」王曰「爾眼界自大﹐更覆雙目﹐俾行磨受箠。」震語塞﹐蒙皮而去。易維效談。

錢長者

成化初﹐毘陵錢長者貲甲郡中﹐行善乏嗣。裏有諭老﹐爲勢家假官威索逋﹐械系連歲﹐妻女凍餒﹐假於翁。翁不計券﹐如數給與﹐得解。老挈妻女踵謝。婦女有殊色﹐欲爲翁娶爲生子計﹐老與妻女皆喜。翁曰「乘人之危﹐不仁。本意作善﹐複雜愛欲其間﹐不智。」急還之。是夕﹐婦夢神曰「汝夫陰騭隆重﹐當賜爾貴子。」逾年果生子﹐名天賜。十八﹐鄕﹑會聯捷。至今鄕人稱之。易維效談。

盛明卿

洪武初﹐吳城盛明卿恃富豪縱莊鄰。張木匠有腴田數十畝﹐欲得之﹐乃賂心腹僞爲券﹐謂嘗售己。成訟﹐眾證一口﹐張莫敢辧﹐抱忿而死。後﹐明卿生一子﹐七歲不語。適攜至莊所﹐兒忽語曰「此我故址也。」明卿曰「汝非張木匠乎」曰「非我而誰﹗」旣長﹐酗酒博采﹐無藉百端﹐罄破家產﹐並故所有皆失之﹐其倍出者耶。易維效談。

先叔妣贈一品夫人徐氏

先伯考都事公居先叔祖考吏部公喪於呂王城莊。盜夜入﹐臧奴與鬥﹐不勝﹐都事公被縛﹐將甘心焉﹐男女百口皆逃匿滅影。徐夫人者﹐吏部公副室﹐攜一幼子﹐挺身出語盜曰「縛者我家長君﹐乃一家之棟﹐不可害。必欲害﹐願以此幼兒代命。」盜曰「兒誰所生」曰「此我子﹗」「長君誰所生」日﹗「此嫡夫人子。」盜感嘆曰「賢哉夫人﹐此人所難。」因釋都事公﹐取金三百扣頭﹐幾筵致謝而去。臧奴復欲追殺﹐夫人曰「盜卽不道﹐釋我則恩﹐何追爲」遂已。所攜卽尙書公﹐時年十五。夫人誥贈一品。易公維效談最詳﹐尢浮於家所傳。先世節義孝友﹐風教攣結﹐往往如此。語次因爲識之。

玄壇神

嘉靖末﹐宜興染房孀歸陳氏有容色﹐一木客見而悅之﹐故倚染﹐屢過其家﹐誘餌百端。知不可犯﹐爲謀者令以數木夜擲其家﹐明日以盜聞於官。又賄胥隸﹐系累窘辱﹐以冀其從。婦益怒﹐惟日夜禱於玄壇﹐曰「我家虛祀神最久﹐獨不能爲我佑乎﹗」是夜﹐夢神語曰「已命黑虎矣。」木客聞之﹐猶罵癡婦。不旬日﹐與六七客往山販木﹐叢柯間﹐黑虎果出﹐隔越數人﹐銜其頭而去。易維效談。

楊咸還侄金

嘉靖間﹐寶坻民楊咸﹐其兄成遘危疾﹐泣謂咸曰「我病必不起﹐有金二千兩﹐子幼必不能守﹐汝可有之。俟兒長成﹐給半可也。」後背兄命﹐盡匿不與。成妻訴於邑令張公﹐張公不能決。適獲羣盜﹐盜見咸卽曰「此人故吾偶﹐今暴富﹐皆盜資也。」咸急呼曰「資出亡兄所寄﹐非盜者。」張公曰「天遣盜爲而兄證耳。」遂盡產給成子。易維效談。

僧詐

有僧異貌﹐能絕粒﹐瓢衲之外﹐絲粟皆無。坐徽商木筏上﹐旬日不食不饑。商試之﹐放其筏中流﹐又旬日﹐亦如此。乃相率禮拜﹐稱爲活佛﹐竟相供養。曰「無用供養﹐我某山寺頭陀﹐以大殿毀﹐欲從檀越乞布施﹐作無量功徳。」因出疏﹐令各占甲乙畢﹐仍期某月日入寺相見。及期﹐眾往詢寺﹐絕無此僧﹔殿卽毀﹐亦無乞施者。方與僧駭之﹐忽見伽藍貌酷似僧﹐懷中有簿﹐卽前疏。眾詫神異﹐喜施千金。恐泄語有損功徳﹐戒勿相傳。後乃知始塑像時﹐因僧異貌﹐遂肖之﹐作此伎倆。而不食﹐乃以干牛肉臠大數珠數十顆暗啖之。皆姦僧所爲。王元禎談。

蛇復仇

有客於虎丘殺蛇﹐夜歸﹐臥庭中﹐犬吠不已﹐見帳外有聲戛然。起視之﹐乃一禿尾蛇﹐日所殺也﹐焚之而絕。相去十里﹐不知何以能至。

近﹐金秀才殺赤蛇﹐蛇死時﹐怒目視之。及旬日﹐肱生癰﹐有小赤蛇出。久之﹐乃差。

又嘉靖戊午﹐麻城七里橋劉姓者﹐遇大蛇當徑﹐殺之。歸而夢有持檄相名者﹐則蛇已具獄詞矣﹐冥詞判以無罪﹐生病苦若干時云。王元禎談。

蛇卽毒害﹐亦生類。造化旣已與我同生﹐我安得殺之。第蛇自有殺理﹐陽盛而消﹐安得長久。

嘉定井

嘉定民家開井﹐四丈無永﹐得一石於下。以鍬揮之碎﹐其中堅鹵水湧出。其人亟出﹐得免。水浸中庭﹐髙尺許﹐眾謂必遭墊溺。有一垢衣道人過之云「無事﹐以雞籠蓋之止。」如其言﹐果漸退。不省何術。王元禎談。

孫昌裔夢感

福州孫昌裔﹐字子慶﹐爲進士承謨子﹐寓京在莊太史梅谷公宅﹐與太史子喬申﹐同授經於吾裏曹孝廉孟彥。癸未七月七日﹐感牛女之事。生固旁通古文詞﹐因爲文通於牛女﹐本遊戲翰墨耳。是夜﹐生忽暴卒﹐第心頭微熱﹐莫知其故。越三日﹐忽蘇。其父師皆聚哭屍旁。生注目視曰「我在此耶。頃爲神妃召去﹐所居金屋瓊樓﹐綃帷貝榻﹐侍衛皆妖麗姣好。羣歌偶舞﹐日夕畱款不絕﹐欲成伉儷。裔思父不從﹐辭歸。旁爲勸解﹐而意彌堅。妃始爲祖薦﹐共張絡繹﹐相接於道。歌姬侑觴﹐皆有戀別之思。醇o遞進﹐未嘗絕口。不知別成景象在父師旁也。」裔與申皆駿才﹐後歸﹐就試於督學使吾鄕耿叔臺先生﹐並居首。襄王神女之夢果有耶。孟彥談。

李賽金

荊州妓李賽金﹐向與劉侍禦善。後劉卒歲餘﹐妓方倚門﹐忽有使召汝之曰「公召汝佐酒。」妓亦忘其死﹐曰「尙有何客」曰「有趙某﹑朱某。」皆士人死者。妓遂暴卒﹐三日始蘇。日﹕爲公攜遊某山﹐崖巒泉石﹐幽僻險仄靡不到。三人謔談酣語﹐悉能記憶。遊罷﹐始曰「汝可歸矣。」亦令前使者將送到門﹐折贈花枝金錢﹐皆化烏有。今妓尙在。廣右郭孝廉良槐通明談。

黿嚙虎

池州江上有人釣得巨黿。閉之豬圈中﹐以待明發宰殺。而其地有虎﹐往已眈眈其豬。是夜來﹐以爲豬也﹐伸足爪入搏之﹐黿嚙其足。虎吼﹐黿縮首益堅。至明﹐人羣來殺虎。因念爲民除害﹐實黿之功﹐遂縱黿浮江上去。吳孝甫﹑楊不棄談。

寺僧悟禪語

太祖髙皇帝﹐嘗微行﹐過一寺﹐見扮《西廂記》者﹐曰「空門安得扮此」僧對曰「老衲從此悟禪。」曰「從那一句悟」對曰「乃是怎當他臨去時﹐秋波那一轉。」帝已頷之。董太史思白談。

汪懋功被魘

歙縣大裏汪懋功作秀才時﹐爲仇家詛魘﹐建壇書其名並其母妻名於桃符﹐瘞之。母妻皆相繼死﹐獨懋功亡恙。然亦恍惚﹐頭岑岑困殆。疑之﹐以聞一道士。道士曰「公可建壇﹐吾從函求之。」得一鬼卽仇家亡僕﹐名發財﹐故業鼓吹者。鬼曰「吾爲神所役﹐職在守壇﹐不得離脫。傷害相公﹐非我意也。」道士問﹕「壇在何處」曰「在里許一大古冢上。」引至﹐掘土尺許﹐果見桃符﹐棄之。鬼曰﹕失壇﹐我亦從此亡矣﹐願飽飧我。懋功食之。僕故懋功所識﹐曰「汝尙能鼓吹否」因持笛三弄而去。懋功戊子成鄕書。方子公談。吳孝甫亦謂﹕沈殿元君典亦嘗爲仇所魘﹐三納之甕﹐而甕三破。信乎﹗貴人不死也。

楠木精

黃郡侯盧公﹐嘗浮舟江上。會颶風起﹐舟師危之﹐頻呼「楠木大王」云。公問故﹐對曰「此地有楠木精﹐往往鼓弄風波﹐破舟船﹐損人命最久。」

公歸郡﹐自撰文牒報水府。其略曰「象窮魍魎﹐轉深鑄鼎之思﹔誠格神明﹐欲下燃犀之照。𨿽川靈之失网﹐故令尾大者不掉。彼風師亦助虐﹐其與首惡者何殊﹗」云云。仍期三日﹐以木來。屆期命駕詣江上﹐大集人夫縛木。眾皆匿笑。不逾時﹐忽一木自樊口逆水昂首奔至。公令縛之登岸。時﹐正葺郡學宮﹐曰「吾不能作旌陽鎖爾鐵樹﹐且用爾作明堂柱。」因以爲宮左柱。萬曆丙辰﹐宮始災。然郡中兒童口語猶有「楠木大王」之稱云。

永州張居士

永州張居士﹐始業屠﹐性彊直不欺。割肉與人﹐惟心計多寡﹐一刀則已﹐不肯屑屑錙銖增損﹐稱「張一刀」。每日宰豬﹐聽鄰寺曉鐘聲發爲度。一日﹐忽無聲﹐誤宰。走問寺僧何以故僧曰「昨夜夢十一人跪階下乞命﹐但謂不鳴鐘則度i矣﹐以是罷鳴鐘。」張歸﹐見所欲宰豬下十一子。感悟輪回陰果﹐遂棄屠﹐皈依佛法﹐梵誦專愨﹐念念數年﹐心境明徹﹐能知來去事。又數年﹐自定死期﹐坐化不毀。里人神之﹐以其肉體塑像﹐蒙被金繡﹐稱張居士﹐建庵祀之。禱卜﹐其應如響。但地輿廣右﹐瑤寇彌。寇至﹐屢佐我兵﹐預報吉凶及兵事機宜。寇苦之﹐過而剖其腹髒。自是﹐禱卜無應。嘗與張舉之遊衡嶽﹐過其地。麻秀才談。

卷十四

盜

何大復先生有《盜》篇贅錄於此。曰﹕盜者一足﹐善穿窬。嘗夜從二盜入巨姓家﹐登屋上翻瓦﹐使二盜以繩下之。搜貲入之櫃﹐命二盜系上。已﹐復下其櫃﹐入貲上之﹐約如是者三及其數。盜自度曰「櫃上﹐彼無置我去乎﹗」遂自入坐櫃中﹐二盜系上之﹐果私語曰「貲重矣﹐我二人分之足﹐彼出必多取也﹐不如棄而去也。」遂持櫃行大野中﹐一人曰「盜稱善偸﹐乃爲我二人賣。」一人曰「此時將見主人翁矣。」相與大笑歡喜﹐不知盜乃在櫃中。頃﹐二盜倦坐道上。盜度將曙﹐又聞遠捨有人語笑﹐從櫃出﹐大聲曰「盜劫我﹗」二盜遑訝遙去。盜顧乃得全貲歸。者智無過孫子矣。此人當平世遂小用之爲穿窬。莊子曰「竊鉤者誅﹐竊國者爲諸侯。」顧所用何如耳。

優詐

姑蘇山塘某寺僧﹐月夜遇美婦人至曰「與良人反目﹐怒歸母家﹐忽迷失道﹐身無所依﹐願得假宿。」僧始拒卻﹐已而心動﹐曰「汝但隨我影行。」至一庵﹐蓋僧故所居空寂地方。欲解衣﹐忽其夫率羣不逞排闥入﹐縛僧曰「賊禿﹐安得誘良家婦﹗」至此﹐僧不能辯﹐但乞求。旁一人曰「可盡汝有得釋。」僧曰「有面趕百秉﹐皆出乞化﹐願以謝過。」面旣盡﹐始罷。後始知婦是狡童﹐夫與羣不逞皆優。嘗入寺﹐垂延其面而佐此。王元禎寓吳所見。

閶門二黠賊

閶門有匠﹐鑿金於肆。忽一士人巾服甚偉﹐跛曳而來﹐自語曰「暴令以小過毒撻我﹐我必報之。」因袖出一大膏藥﹐薰以鑪次﹐若將以治瘡者。伺其熔化﹐急糊匠面孔。匠畏熱﹐援以手﹐其人已持金奔去。

又一家門集米袋﹐忽有者﹐垂腹甚大﹐盤旋其足﹐而來坐米袋上。眾所共觀﹐不知何由。匿米一袋於跨下﹐復盤旋而去。後失米﹐始知之。蓋其腹襯塞而成﹐而亦僞也。皆出客故談。

貸者爲客所詐

嘉靖間﹐有士人候選京邸。旣授官矣﹐然久客橐空﹐欲貸千金。與所故遊客談﹐數日﹐報命曰「某中貴允爾五百金矣。」士人曰「恨少。」客曰「凡貸者﹐例以厚贄先﹐內相家性﹐苟得其歡﹐何不可。」士人拮據﹐購貸金玉奇幣值百金﹐爲期入謁到門﹐堂軒麗巨﹐蒼頭廬兒皆曳綺縞﹐兩壁米袋充棟﹐米尙溢出﹐皆有「禦用」字。久之﹐主人出。主人橫肥﹐以兩童子頭抵背而行。享禮微笑﹐許貸八百。廬兒曰「已晚﹐須明日。」主人曰「可。」士人旣出﹐喜不自任。客復屬耳﹕「當早至﹐我俟於此。」明日至﹐而寥然空宅﹐堂下兩堆煤土﹐皆袋所傾。問主宅者﹐曰「昨日有內相賃宅半日﹐知是誰何﹗」客亦滅迹﹐方知中詐。楊伯武談。

何秀才鬧鉤欄

吾裏團鎭何秀才﹐貿靛於下雉﹐過酒婦﹫﹐婦不爲禮﹐怨之。其地多盜﹐邏查甚密﹐因屢失語作逃盜伎倆。其家因以聞邏者﹐邏者至﹐語益支離﹐當人卽欲躍出。邏者縛以見於賊曹﹐賊曹居之馬糞中﹐方踞案治他文書。久﹐始畢﹐而始作怒﹐將加桎梏於生。生忽躍起﹐翻案大罵曰「奴官敢辱我名士哉﹗」卽拉與俱謁守﹐左右無不錯愕﹐莫敢與抗。謂守曰「我貧士﹐屢試髙等﹐以貧故﹐貿靛於此爲糊口計。昨從儈主人得金八兩﹐諸人詐盜﹐盡奪去。賊曹復屬耳﹐令饋己﹐故非法窘我。公不爲理﹐當詣兩臺訟之。」守咨儈主人﹐昨日果索金八兩去。合符﹐所列甚明﹐遂重撻諸人﹐令償金﹐復詬賊曹。賊曹以三金謝過﹐始罷。自是﹐諸酒婦望而迎款恐後。或有誚之者﹐秀才曰「旅居多暇﹐偶作顚措大鬧鉤欄一出耳。」張舉之談。

巫詐

蜀內江落鳳坡﹐有龐士元廟。巫許某死﹐而其徒殷某似神顚語﹐謂許當作神﹐遂以其軀塗泥塑像。自是﹐禱卜雲集﹐威大著。病者治以符水﹐立愈。殷居積亦大饒。會蜀有夷九絲城之擾﹐官軍莫能禦。殷自斷其手﹐請於相國趙公﹐願假不叩於朝﹐以其法討賊自效。人皆慫恿﹐謂宜從之者。時﹐先伯氏令其邑﹐獨疑之。令人以銀管探像喉中﹐果得黑色﹐蓋始中毒。而殷造此爲利媒。械訊殷﹐果得其情﹐以抵死﹐毀其廟。此與西門豹投巫事同﹐特不如其巧爲快耳。其亦五斗之餘詐耶﹗

太倉庫偸兒

太倉庫於萬曆中﹐有偸兒從水中入。竇隘﹐攢以首﹐無完膚矣。亦得一大寶置頂際﹐如前出。至竇之半﹐不意復有偸兒入﹐俱不能以縮退﹐兩頂相抵槁死﹐而寶在其中。久之﹐壅水不流﹐治竇始見。予始到京聞之。

千錢斗米﹐亦關祿命。偸兒之望侈﹐死固宜然。亦有盜大鏹山積而榮壽﹐謂何語曰﹕勝觀數﹐定觀理。其人數自有耳。司馬安巧宦﹐四至九卿。潘安仁曰「巧誠有之﹐拙亦宜然。」千古妙論。

飛天賊

先司徒叔在京邸﹐赴某貴公之席。旣罷﹐出﹐主人送客。偶直入內時﹐有三人肩盒來﹐稱是某貴公家賀歲者。然兩家最熟﹐視其人非是﹐訝而詰難。三人欲出不得﹐卽棄所肩﹐躡檐而上﹐去如飛﹐亦絕無履聲。發所藏﹐皆刀刃。使主人不直入﹐客不去﹐一爲所執﹐有不可知者。

聞京師常有人家﹐門戶扃鑰如故而失物﹐皆此輩盜。旣輕身多力﹐走壁飛墻﹐揭瓦出入﹐鵝犬不驚﹐從何備禦謝安石不捕﹐南塘在逃﹐曰「不如此﹐無以爲京師。」今吾裏亦有之稱「飛天賊」﹐良有懼也。

經死者楊進士郭孝廉

楊進士家世﹐簪纓蟬聯﹐貌美如藐姑射。弱冠﹐成進士﹐與婦琴瑟靜好。家有侍兒姣麗﹐及笄﹐心欲之。一日乘酒語婦﹐願與私。妻怒曰「渠在某﹐所往卽得﹐何必問我﹗」而實匿之幃中。往﹐無所得。及返﹐戶又已下捷﹐知其紿己也。曰「門不啟﹐吾當經死。」婦佯應曰「便死如何。」擁被臥﹐益堅。須臾﹐察之﹐懸脛其梁間死矣。驚救﹐不可得。

又郭孝廉自成﹐江夏人。生平醇謹善交﹐家徒四壁﹐又乏嗣。屢上春官不第﹐謁選﹐又若齟齬﹐居常怏怏。亦有妾戎氏貌美﹐而隔於妒妻不得見﹐憤增劇。尋又下第歸﹐已半載﹐謁郡守吳郡孫公﹐明日謁丞y以下﹐皆談笑﹐平善亡恙﹐返宅入小室﹐忽自經死。時﹐孫公輩報謁入門﹐聞哭聲﹐問得其狀﹐大駭。先是乙來﹐夢鬼王據案﹐數責罪過﹐如不可貸。惶懼伏地丐免。俄命鬼卒持斧劈胸﹐取其心去。俱張進士公覲談。

楊公死一婢無可惜﹐孝廉予所接識﹐溫溫博雅君子﹐其以失志梏其心耶﹗妖夢神取心去﹐正心疚也。然亦有勝事﹐是不可以已乎。大都心爲天君﹐不可幹。幹則必至披猖﹐涓濁梁畏明月而宵行﹐見其影以爲伏鬼﹐見其發以爲伏魅﹐匐踣歸而气絕﹐皆此類矣。賈生一不效而死妖鵬﹐以其所負大﹐皆不善處窮者也。

予有兄﹐爲太平守﹐伯父冢嗣病痰﹐縊死於樓下承板坊上。板與坊合縫無隙﹐不知巾所入處。使鬼爲之﹐鬼亦巧矣。

戊戌鼎甲先兆

萬曆戊戊﹐會元顧公﹐始實顧氏後﹐冒姓張。父太守公任楚﹐始貽書公﹐令復姓﹐命名曰「元」﹐又日「起元」亦可﹐斷不可違。而不言其故。今公果以起元登上第﹐同榜復有啟元。意當時必於所謂天榜見之也。

狀元趙公在旅﹐揭曉先一日﹐雙靴自上牀。吾裏穆進士天顏﹐火星常出其袖﹐幾欲焚衣。其先兆皆如此。

吏部二土地

國初﹐某天官見一謁選者短而髯﹐曰「此土地也。」此人歸﹐暴死﹐赴部土地任。而其地已有土地﹐不納﹐相鬧。夜復見夢於天官曰「天曹一語﹐宜已除注﹐第赴任無所﹐柰何」天官訝然﹐知己有是語﹐而不虞以死授也。命於承發科﹐另立土地廟。至今吏部有二土地﹐而此獨靈顯。

臨江鼠怪

臨江李鏊﹐嘉靖初授徒湖口。所居庳隘﹐而旁有樓崇敞然﹐封鑰甚固。請居之﹐主人曰「中有怪物﹐常魘人死。」鏊曰「邪不勝正﹐安有是理。」因徙徒其中。一日外出﹐畱一冠者攝課讀。夜分﹐忽一神至﹐貌甚獰惡﹐戴金襆頭﹐絳袍象簡﹐髯垂至腹。冠者懼﹐不敢仰視。次日﹐鏊歸﹐言狀。鏊曰「貴神福人﹐此貧士之資﹐何懼﹗」後果再至﹐袍笏端凝如前﹐顧鏊作怒﹐鏊趨而進自陳﹐且有祈禱。神不對﹐但吹鏊左耳﹐耳卽聾。鏊忽知不免﹐舉向所備防身大挺﹐盡力一擊﹐中胸﹐有聲坳然﹐逃去。遲明報主﹐來索怪蹤迹﹐至北廊垣曲﹐有大穴﹐一鼠如斗﹐作赤色﹐髯長尺餘。稱之﹐重七斤。胸有凝血﹐以中其要害﹐故僅能入穴死。王元禎談。

白獺夢

江陰陸九齡﹐宅旁有石鐘一座﹐乃先世造﹐以備旱潦者。歲久﹐傾圮。其祖欲修築之﹐計工當逼石次﹐忽夢白衣老人謂曰「托身鐘下有年矣﹐公勿葺﹐葺則妨我祖。」覺而不信﹐然終不能動其石﹐而止。後﹐父復欲修葺﹐亦夢老人如前云。父堅欲葺﹐曰「汝何人﹐而棲於此」乃以指書幾上云「我白獺神也。」覺而笑曰「劉黑闥尙爲唐文皇所滅﹐況白獺耶」決意爲之。掘其石盡﹐獨下二石﹐百人不能拽﹐遂已。至今﹐人見白衣翁往來岸上﹐或作大木浮出水面云。王元禎談。

王仲七冤報

嘉靖中﹐金陵倪公民悅﹐往令蘄水。暑月過黃邑道觀河﹐其地民陶天馭適得一大梨﹐知是鄰邑官人﹐因持往獻。過王仲七家﹐七戲破碎之。馭怒﹐七曰「令何與於汝而獻之孰若以食我﹐猶爲汝里人也。」馭益怒﹐遂毆死持梨僕夫。成訟﹐謂七殺之。七不勝受虐刑﹐誣服﹐死獄中。不逾月﹐馭自外奔歸﹐呼曰「七追擊我﹗」已﹐抵家﹐不及闔戶﹐復逾墻出﹐墻髙﹐跌折足死。及賣棺至﹐諸體靑腫﹐七孔血流。家兄通甫博士談。仲七﹐其鄰也。

林廣兒婦冤報

吾裏林廣兒娶二妾﹐而薄其婦陳氏。陳﹐宦門女﹐弟皆聞秀才﹐常加教責。廣兒益不平。然忽與婦歡合若初﹐自訟其過。一日﹐自遠歸﹐將一僕與婦雙斷其首﹐以獲姦聞於邑。邑君賢之。是僕病久﹐人所習聞﹐冤聲滿道。予亦屢扼腕﹐其二弟竟莫能與爭﹐廣兒亦攜二妾避去﹐近年始歸。歲戊戌三月﹐天忽暴雷﹐雷聲甚厲﹐重以裂缺逞鞭﹐人莫不失箸。是日﹐擊廣兒死﹐膚骨如烏薪。張舉之談。

東嶽行宮夫人

河南固始奇絲村﹐卽孫叔敖故里﹐所謂請寢丘之地。有狐毛三姑﹐在八姑中最狡﹐常魘昧人﹐里人苦之。姑忽謂人曰「今上帝命我爲東嶽行宮夫人﹐倘能廟祀我﹐當歲時庇v汝消厲而降祥。」里人廟祀之﹐稱「嶽王夫人」﹐亦曰「奇絲夫人」。大著靈顯﹐祈禱問疑﹐肩摩而入﹐不謂其爲狐也。

數歲﹐姑忽著緋乘馬行道上﹐遇推車子西晉二客。客見是美婦獨行﹐相盼以目﹐姑亦微睇。而過一村﹐林樾僻地﹐系馬解衣﹐局而臥﹐乃是狐身。不意二客不能捨﹐迹至此。見之﹐大怒﹐共相毆擊。狐醒﹐變身不見﹐曰「我是東嶽夫人。旣爲公等看破醜穢﹐不能復爲神。公能釋我﹐願以二十金相報。」二客許之﹐擁至廟﹐天已曙。問金何在﹐曰「但坐。」少需卽有一人至﹐匿金於香鑪中﹐乃是盜金者。復一人隨至﹐與相搏﹐乃是亡金者。共相發咒﹐搜其身無金﹐俱去。姑謂二客曰「鑪中金可拾矣。」二客拾金﹐果是二十兩﹐致謝而出。自是﹐祈禳不應﹐香火寢息﹐而爲厲彌甚。里人邀得靈寶法師治之﹐納邪甕中﹐號泣有聲。埋置十字街心﹐壓以大石﹐符咒固之。

又數年﹐有木匠坐石上﹐姑忽語地中﹐曰「公發我覆﹐我能振公貧﹐且再不擾村中矣。」木匠發之﹐得出﹐相從爲其小妻。所欲立致﹐絕不爲厲。第人家常失小物﹐知爲姑竊去也。今尙在。商城臬掾王華子茂談。

虱陣

汝南僉憲余公﹐逸其名籍﹐奉命董治黃河之役。政尙嚴刻﹐兼以歲庚寅﹐中州大旱﹐死者相枕籍。一日﹐公巡行黃河上﹐忽飛虱成陣﹐隨暴風吹至﹐塞公袒輿﹐皆滿﹐撲面打胸襟﹑袖周匝。驚怖返署﹐旬日﹐病卒。王掾子茂亦在﹐將事所親見。

厲气之所化歟以暴感得之歟周穆王仙化﹐一軍皆變小人爲沙虫﹐虱其類矣。

五十七字對

袁伯修﹑黃平倩二太史﹐寒夜集朱靜甫侍中維摩室﹐作禪語﹑莊語﹐兩相倡和﹐以捷爲勝。頓成五十七字對﹐空達二義﹐如起二公地下﹐字字證印。今載於此﹐曰「那半消息見半點兒﹐有甚巴鼻﹐若非是千了萬了﹐說不盡百樣郎當。因此上雪山中忙倒了釋迦﹐喫麻喫米﹐受苦擔饑﹐生怕放逸魔﹐花費了眼前日子。」「這邊事情到十全處﹐還未稱心﹐忽地便七旬八旬﹐嘆原來一場扯淡。只落得漆園裏笑殺个莊周﹐應馬應牛﹐逍遙散誕﹐都將逆順境﹐交付與頭上天公。」

神鍼大元禪師

禪師諱現﹐本漢中人﹐今駐錫西山潭柘寺。精《素》《難》﹑脈理及八法神鍼﹐諸癥鍼下卽瘳。於傷寒﹑胎產﹐起死恆多﹐宮禁大﹑戚裏貴人﹐皆尊事之。而小受其法數人。往歲﹐予偶患頸瘰﹐眾治不效﹐黃太史平倩曰「不聞大元鍼乎﹗」招至﹐鍼手外關﹑足三里﹐金鍼信手投下﹐徐命童子輪轉。已﹐視患處﹐消大半。滿堂頂禮呼頌﹐師曰「寒冬鍼力不彊﹐必春至始痊。」後果然。

毛相國寄金

京師魏孝廉琦﹐與山東毛相國東堂公交最歡。當相國歸﹐寄箱二隻於家﹐孝廉卽命置堂廡下﹐亦不知所貯何物。至十四五年﹐相國卒﹐孫來襲蔭﹐始索之。問箱在何處﹐孝廉指廡下視之﹐孫以棄擲若此﹐心無長物。旣發﹐內貯金千餘兩﹐亦有紮紀其數﹐並謂出俸賜之餘﹐無不大駭。孝廉曰「若知內有此﹐卽置祕室﹐吾臥不穩矣。」始相國不以重歸裝﹐而置孝廉家﹐豈不欲以累子孫﹐而與人共之耶然棄之而始存﹐身後取之若外府﹐可謂善貽矣。髙郵守楊太和汝燦談。

汪太公歸婢

吾裏汪太公爲靑衿時﹐失愛婢。覘者謂在戈陳家。戈陳者﹐勝國陳友諒之裔﹐介瑞昌﹑興國間﹐負險善斗﹐爲逋逃藪﹐不奉三尺久矣。公以訟於司憲﹐司憲曰「小故﹐今以隸往﹐必爲爭端不可。」公曰「但得牒文自往﹐不煩隸﹐亦無所爭。」與之。於是﹐集奴爲兵卒﹐假諸武弁﹐樓船冠服﹐黃蓋絳旗以往﹐稱是新都護監此者﹐入謁諸豪長。諸豪長郊迎﹐金幣交錯﹐宴款周渥﹐談鋒飆發﹐四筵聳動。返舟﹐而諸豪長報謁﹐畱款舟中﹐優人奏技﹐金鼓喧震﹐且宴且發﹐若爲玩月﹐沿流勸酬﹐極醉大樂。公度行旣遠﹐罷酒﹐出牒文示之。曰「婢小故﹐今汪秀才且具奏大庭﹐上司以屬我﹐我何敢搪突。故邀公至此﹐當煩對簿耳。」請豪長大懼﹐舌橋而不能下﹐求策於公。公曰「今但飛騎歸﹐將婢至﹐可立解。」旣至﹐公始將其人須笑曰「我卽汪秀才﹐誰爲都護以愛婢故爲此伎倆﹐然得從公等遊宴累日﹐莫非緣結﹗」諸豪長亦皆大噱﹐復交解贈﹐始去報命司憲。司憲亦甚才之。張舉之談。

語謂﹕理亂絲可以制詩﹐汪太公才若此﹐使有杜稷﹑治軍旅﹐易若承蜩﹗惜乎當平世厄一第﹐而小用之也。

熊中丞三異子可徵

武昌熊元乘中丞﹐少隨父丞南海縣﹐忽墮水。潮適至﹐舟中岸上﹐羣呼莫救。乃潮僅至膝﹐卽返去﹐舊水痕尋丈。及長﹐籍博士﹐讀書西山寺中。破月殘燈﹐風起窗外﹐視之﹐虎也。公讀書自若﹐私祝曰「桴若不愧天地﹐山靈當爲呵護不死。」已而﹐虎垂首去。明發﹐山僧視虎迹及門限矣。已﹐登第﹐以兵憲禦倭。姑蘇有玳瑁巨魚﹐隨潮至海口﹐膠於沙際。總戎楊公取置天妃宮﹐大喜﹐命匠度視作帶。公過之﹐見魚口中气矗矗成云﹐異之﹐曰「是神物﹐安可殺害﹗」卽勸令將送海口。其地去城四十里﹐公必自往。而總戎置酒舟中﹐共見魚悠然逝時﹐風浪大作﹐魚尙回首作朝拜者。三月餘﹐與倭接戰﹐共見前魚出沒﹐風濤中偃賊船下風﹐而我據風力得累捷。人稱「三異」。後持大中丞節破倭於嶺南﹐勞瘁病卒。

子可徵文學﹐於官物盡屏棄﹐一無所將。賻皆不受﹐故事於軍門。兩郡制有牙牀諸物﹐憚公不敢進﹐至是以貽可徵。可徵曰「大中丞且終身布素﹐此物何用﹗」悉卻之。夫役過梅嶺﹐不過百人。故南雄守林公及諸公有「淸公子」之稱。今裏居﹐脫粟不飽﹐而風誼陰徳。是父是子﹐食報必百世。可徵子比部君汝端﹐良玉不斫﹐徽采內瑩﹐方樹續騎省﹐必懋榮名﹐然持三峽之濫觴耳。

月宮銀護限

徽廢王於中秋之夜﹐與妃玩月宮中。見月中門開﹐瓊宮玉宇﹐光采倒射。中一靑衣童子﹐跨玄鶴冉冉翩躚﹐直至王前﹐下鶴背﹐頓顙曰「嫦娥主致祝大王﹑妃子千歲﹐千歲以殿前銀護限﹐歲久銷礫﹐非大王﹑妃子莫可與計﹐事省﹐願爲補造﹐當增福祉。」王大駭異﹐不敢背。卽曰「有式可程否厥費幾何」童子解小囊出﹐赫式在其上﹐長一丈一尺﹐髙皇皆尺有口﹐費可三千兩。王曰「汝返報命。來月是日﹐可將去矣。」及期﹐門復開﹐童子如前跨鶴至。而護限適造成﹐鏤紋皆靈芝瑞艸﹐供置殿前。王曰「重器﹐非數人不可徙﹐汝單身來索之哉」童子但頓顙謝﹐而鶴已張喙銜去﹐如斷梗飄葉焉。童鶴返宮﹐門亦閉。王與妃皆大喜﹐宮臣稱賀﹐獨門正孔朝東疇者曰「上界神靈之時﹐何所資塵凡得無謂新垣平玉之詐乎」王曰「明明共見﹐何詐可爲」

越三載﹐潞河之灣﹐有客遊妓館﹐輕脫善散﹐碎銀皆有鏤紋。邏者疑之﹐以聞於大金吾陸公炳。逮至﹐乃是道士。自陳銀是徽府所施﹐非盜﹐且文网安能束我。將加桎梏﹐適案頭有小瓶﹐卽投足入﹐漸沒全身。公怒﹐碎瓶﹐磁片滿地﹐片片呼之皆應﹐終不敢出。獨於某觀﹐握得鏤紋護限一角。朱侍中靜甫談。孔公其先輩﹐所親見也。妖幻若此﹐則明皇入月聽《霓裳羽衣曲》皆此類。莊子曰﹕小惑易方﹐大惑易性。故極異之事﹐迷之郵者焉。

大金吾陸公家盜

世廟朝﹐大金吾陸公﹐居密室與趙夫人玩雪。忽於雪上見人影﹐詫問﹐而人遽至前。至者凡五﹐公心知爲劍俠紅綫之流。卽命夫人避去﹐呼酒酌五人﹐親致杓。曰「僕爲人主守三尺﹐正爲公等﹐今乃相逼﹐置僕何地若金幣﹐惟所欲。」五人曰「金幣何庸﹗」一人袖出一石﹐乃異寶﹐以視公。曰「此寶本一雙﹐其一在公﹐願以相假。」蓋皆外國貢上方者﹐一爲大總戎仇公鑾所得﹐鑾死﹐歸其人﹔而一在陸也。公曰「誠有之。亦不爲公惜﹐第不記置何地﹐非可造次索者﹐柰何」其人曰「已知在某姬﹐第幾箱緹囊金盒中。」呼取便得﹐以相贈。五人致謝﹐且曰「願公忘情於我輩﹐不然﹐恐於公不利。」公唯唯。卽躍髙屐﹐升屋去﹐其行如飛﹐屋瓦無聲。時趙夫人已暗集外宅兒邏護﹐無所見。後六載﹐有直指使出按某藩﹐公耳語﹐以五人名相屬。是夜﹐前一人復至﹐色甚怒﹐持短匕如秋水﹐曰「公竟不忘情我耶﹐卽直指何能爲﹗」公佯應曰「否﹐否。」其人曰「我已心許不殺公矣。」復去﹐公吐舌﹐食不下咽者數日。卽夫人父趙太史祖彭以語人﹐方玄暢堯治談。時﹐陸負上寵﹐著聲武健﹐長安探穴盜俠﹐誅擊殆盡﹐而亦累劫於盜。語日﹕密网漏於吞舟﹐張火飛蛾反集。其曰火猛人望而畏之﹐恐未盡然。

邵武守王公死後過家

邵武守王朴齋澤﹐京師人﹐壬戌進士。於萬曆丁丑擢甘肅苑馬少卿。正月過家﹐是月卒。已五六載﹐忽白日到家﹐擁騎從儀衛甚盛。分處家事﹐對妻子如平生。其夜﹐爲從人催促甚急﹐謂期不可失。公曰「畏此簡書。」遂去。蓋往赴某地神任也﹐鄰里皆見。厥嗣郡諸生庭植﹐常與人言﹐謂信然﹐大豈﹗吾麻邑劉延白談。

狐術女變男子

麻城民李承周女﹐聘劉氏子矣。爲狐所據﹐其家莫能制。凡數載﹐劉氏爲期迎﹐女狐語其家﹐曰「君家女是男子﹐何嫁爲」視之﹐形體皆變男矣。遂著巾服﹐有名字。遊市行裏﹐反與婦淫。里人疑之﹐與偕謁太和山﹐冀有神譴﹐往返無異。

萬曆壬辰﹐武生毛自龍者﹐以聞於明府文公﹐逮至時﹐觀者麇集。男子與二三人來﹐不知爲誰﹐尙從容談笑。入儀門﹐始曰「田二哥﹐今日不祥。」及庭見﹐公令人視其私﹐遂不能變﹐仍是女子。公怒﹐置獄中。狐猶於獄中庇女無形﹐而嬲諸累囚及司圜扉者無賴﹐竟得釋出。女後攺適山中民﹐狐復斃其所適夫。女歸﹐狐始不來﹐今尙在麻邑。熊孝廉呂原談。嘗聞﹐狐多姓田﹐而行輩常七﹐豈惡又果必叢生耶﹗然妖不畏玄武仗﹐而畏茂宰蒲鞭﹐未可謂墨綬輕也。

髙王父泰州府君徳政

髙王父諱思F﹐正統間﹐以功曹掾判泰州。已﹐晉本州同州。固良於牧孳馬﹐因之﹐徧民間版籍﹐刊定自祖宗廟。至是﹐艸淸奔徙﹐馬數獨存﹐口口厲民。府君傷之﹐奏省馬三之二。歲大旱﹐朝遣大臣勘災﹐府君率父老哀訴﹐而舟過不顧﹐遂躍身波中﹐爲民請死。大臣感悟﹐奏蠲大半。在州十三疏﹐皆得請﹐藏稿存焉。如運舟自南來者﹐寄載木﹑磚﹐以省浪費﹐及戍邊者﹐給配婦﹐何罪令就死地不如給資財﹐令就彼地娶。與婦皆無怨﹐兼得親戚相倚。便皆出其所奏﹐今猶爲石畫。至於勸課﹑感化保釐噢咻﹐皆其庸政。以年老乞身歸﹐老羸婦子千百﹐擁馬不得行。立祠祀之﹐香火至今百年﹐伏臘不絕。所植桑﹐民猶指嘆比甘棠焉。歸家﹐道觀河山中躬耕食力﹐備徳純朴。平生於心無匿﹐恆執其平。客買其家牛去﹐歸察其值浮﹐曰「始值若千﹐又資其力數年﹐值又若干﹐不亦甚乎﹗」追而還其浮始罷。購木造宅﹐嫌其木稍大。復有曹姓者﹐又嗔其所得木小﹐與木客仵。府君曰「以我不欲﹐中君之欲﹐是爲兩得。」遂相易。今其人所制宅﹐爲家司徒仲父莊﹐人猶指其材爲府君購得者云。蓋假修於滓沌氏之術﹐人已兩忘矣。旣捐館葬哀家山地﹐本是偶然。今相宅者﹐以魁宇內龍眠﹐曾大而下。世守淸白﹐皆天性忠厚伉直。左太衝曰﹕積習生常。其所由來固然矣。甲第簪弁﹐亦稍稍稱喬木之家﹐皆謂自其牛眠﹐其天以報之耶。萬石家﹐法僅再世﹐而孝謹衰。今保殘陋﹐漸及十世。可謂然﹐不可謂非食報之餘矣。

鞏縣樹中作樂細人

萬曆丁酉﹐河南鞏縣大道﹐有木匠持斧往役於人﹐憩樹下。忽聞鼓樂聲﹐不知其自。諦聽之﹐乃出樹中。遂將斧擊樹數下﹐其內曰「不好﹐不好﹐必斫進來矣。」匠益重加斧﹐乃有細人長三四寸﹐各執樂器自樹中出地上﹐猶自作樂數疊。時﹐來者停車馬皆見﹐乃僕地。眾以聞官。李汝藩淡。本其省直指姚公以奏禦者﹐妖爲語﹐意任不佳。昔所謂燕雀處堂﹐母子相哺﹐呴呴焉者﹐非歟﹗

張翼徳附身

永州有男子﹐爲神所附﹐自稱漢張翼徳也。持巨木刺舞﹐不知其重﹐言禍福亦甚符﹐里人尊事之。一靑衿獨曰「吾有對﹐語云﹕『神卽神﹐人卽人﹐神何可附人。』能對則眞張將軍﹐不然﹐猶是艸木妖假名耳﹗」其人卽僕地﹐不省。半日﹐復舞木﹐大言曰「爾爲爾﹐我爲我﹐爾焉能浼我。好否」靑衿曰「對善矣﹗然必半日始得﹐謂何」其人笑曰「我豈作學子對者﹗今往黃鶴樓叫呂喦對來。」大是翼徳口語。李臨淮嗣侯汝藩談。

李太史所見怪物

李太史本寧公﹐馳行關中某驛。其日尙有抵縣﹐而輿夫阻行﹐謂前道有怪物亙數里﹐恐值之。公不聽﹐叱令行。至半道﹐眾果呼「物見」。下輿視之﹐見物如匹練﹐相拒尙隔十里﹐而物長一里許﹐隱隱拂遠樹﹐過樹﹐若皆摩。不知是何物。豈蛇妖耶﹗

卷十五

名刺謔語

嘉靖初﹐徐侍禦如謫出﹐復以遷。廷評﹕入不欲忘舊銜。投臺中剌曰「臺末」﹐於他刺曰「臺駁」。又有白太常少卿若﹐性謙下﹐投諸權貴人刺曰「眇眇小學生。」一好事者作四言云「臺末臺駁﹐眇眇小學。同是一﹐徐如白若。」聞者絕倒。李太保宅客談。

內守備府監生答對

南京內守備太監府﹐例有監生歷事。遇大比﹐亦是本監考取送名得入場。嘉靖初﹐某公不深書義﹐曰「不必考﹐我但出一對﹐佳者送入。對云﹕子路乘肥馬。」諸生俯首旣笑﹐一生云「堯舜其病諸。」謂「騎豬」也。公不解曰「好﹗送去。」聞者絕倒﹐稱爲才子。後果中南京解元。李維寅太保談。

貧廣文戲作淸江引

西安一廣文﹐博學而廉介有气。罷官歸﹐家徒四壁立﹐賴其門人舉火。瀟灑善謔﹐殊不以介意。偶戲作《淸江引》﹐自嘲云「夜半三更睡不著﹐惱得我心焦躁。蹬的響一聲﹐盡力子嚇一跳﹐把一股脊梁窮斷了。」聞者絕倒。其地並舉之爲口中語。於是﹐秦藩中貴人識面咸爲營助﹐旋以聞於王﹐召見﹐立賜百金﹐始有家。黃公談。

楊生家墓鬼

南充有楊生﹐村居闃寂。一日﹐忽見童婢恐匿﹐牛犬皆驚走。方輟食問故﹐而自亦聞鬼聲已漸近﹐若泣若訴﹐甚大而厲﹐終夜乃去。次日﹐甫薄暮﹐聲復作。於是數日﹐生疑甚﹐大恐曰「吾居旁多古墓﹐得無有金碗出人間者乎」其妻曰「是已﹐昨碓頭少一石﹐蒼頭朝持一石歸。是暮聲作﹐得無是乎﹗」詢之蒼頭﹐果然。卽送置墓上﹐爲雞黍楮錢以謝。是夜﹐聲止。黃公談。

學宮土地祟

蜀中王銀匠﹐娶婦貌美。匠出﹐有紅袍官人調婦。婦迷﹐不能自持﹐與合。自是不絕。匠知爲祟﹐陰持狗血一盆﹐伺其至﹐潑之﹐衣冠淋漓﹐逋而去。次日﹐徧索廟觀﹐無有。偶避雨入學宮﹐見土地冠袍皆爲血污壞。白師儒﹐毀其像﹐祟乃絕。黃公談。

華容驅鵝婦

華容縣有村嫗﹐暑月宵起乘涼﹐一婦如婢狀﹐持小竹竿﹐獨驅羣鵝。訝之曰「夜午矣﹐安有此時人家甫收鵝者此必人家所遣﹐或收遲﹐而此婢攘以行耳。」因吵以攘竊﹐而脇與分鵝。婦不得已﹐與一鵝。嫗再有言﹐再與一鵝。嫗大喜。婦驅羣鵝去如飛﹐鵝€﹖€﹖猩Ｃ鞣ⅲ鶚傭歟蛄接ざ《凰勒摺Ｆ浜螅晃潦⑿校と婧鋇萌摺﹔乒浮﹖

丐者盤捧小人

何仁仲兄﹐於嘉靖己卯赴試鄂城﹐見一丐者將茶盤捧一小人﹐云自江幹拾得者。長尺餘﹐如猴狀﹐面上五官畢具﹐須髮半白﹐手足衣裙與人無二。朝夕飲水食米與飯﹐惟聲似鳥雀﹐未之能辧。丐者以此乞施糊口。赴試諸儒無不見者﹐豈小人國之遺耶﹗

仁仲談。朱汝修常與何仁仲云﹕京師某春元﹐偶有老狐﹐盛衣冠﹐如六七十歲人。來謁﹐求假其後庭三間。春元始不從﹐與之爭。聞東嶽甚靈﹐乃侵晨具香楮往禱拜。未起﹐已有拋磚於背後者。回頭視之﹐狐亦拜禱﹐在後大笑曰「汝禱吾已禱﹐東嶽神安能制我。」遂不得已﹐任其居處。間托其家辦酒延客。是日﹐見客老者少者十餘人畢集﹐歡呼痛飲。抵暮﹐送之門外而散。同年有爲侍禦者不信﹐欲以其威彈壓之。因往﹐拜談及此﹐忽從空墮大硯石一片於地﹐冠額幾碎﹐乃避去。說者謂南方多鬼少狐﹐北方多狐少鬼﹐夫世之爲世﹐寧獨鬼狐爲鬼狐而已。仁仲談。

京師狐﹝此篇只存目錄﹐內文原缺﹐但前篇的後半部與本篇標題內容符﹞

臨淸狐

臨淸東阿之間﹐有狐兄弟二人﹐皆雅士。具姓號住街市﹐與人士過從﹐畱款燕談﹐衣冠偉麗﹐飲饌精美﹔好義多豪舉﹐健談鋒。邇年﹐弟避客不出﹐兄延接如故。東平石鴻臚悠久與善謂。仁仲過其地﹐刺謁之﹐勝於俗人言。昔謂﹕世間半人半鬼﹐詎不信乎﹗

樟柳神

閩人武弁陳生﹐寓揚州軍門﹐料敵有奇中。後﹐何吉陽先生任南少司寇﹐以大司馬李克齋公薦至﹐居衙中。談人往事﹐及家居墳墓園宅﹐如指諸掌。生所挾有樟柳神焉﹐神僅三寸許﹐白面紅衣﹐能從袖出﹐躍至幾上﹐飲水歷歷有聲。時而自嘆作閩語﹐謂曾爲儒生﹐死而陳制取之﹐然相隨不久﹐亦當去矣。仁仲談。

王萬戶

武昌王生時﹐其父夢宅門建有棹楔﹐以爲祥瑞﹐遂畢力延師教朋﹐身自督課﹐後竟無成。已﹐以爲滅。楚王舅父授萬戶﹐復藉勢驕侈﹐田園甲第傾一時。久之﹐事敗﹐死獄中。宅沒入於官﹐攺爲鑄錢局﹐門建棹楔﹐其夢竟驗﹐但非祥徵耳。仁仲談。

金華簿兪弘澤

金陵兪公業織羅﹐武廟南巡﹐客弄臣錢寧於家。寧敗﹐財寶多所匿﹐至巨富。後生子太學弘澤﹐傲惰遊狹邪﹐父督教不聽﹐加大杖縛於庭柱下。夜半﹐舉火視之﹐儼然錢寧貌。因棄杖嘆息﹐悟前事﹐身死﹐家益落。弘澤謁選﹐得金簿。不逾年﹐亦敗死。仁仲談。

何少司寇先兆

何少司寇吉陽公﹐四十舉辛丑進士。侵晨﹐謁武選郎王公。則王已具衣冠迎候矣。曰「公將來必爲亞卿。僕夜來夢一亞卿來﹐靑袍角帶﹐而輿坐於吾上。今公來﹐服色﹑坐立皆然﹐是以知耳。」後﹐果擢少司寇。賜沐歸﹐屢薦﹐堅不肯出。曰「亞卿之位已定﹐將何望乎﹗」其嗣君仁仲談。

火光芝瑞

大司馬王公崇古﹐腰玉之時﹐衣上火出﹐撲之不滅。乃大中丞曾公銑被逮之日亦然。芝瑞t然矣﹐乃侍禦陳公世寶按江西日﹐院柱生芝﹐五色爛然﹐諸司稱賀未畢﹐而公卒。仁仲談。

若然吉凶之兆﹐皆未能定﹐然君子道其常。所謂貞勝兩事﹐終爲瑞耳。院芝其別有兆耶﹗

優人諢謔

吳中有僧﹐俗姓王﹐因兄登第﹐還家娶婦﹐气遂驕縱﹐眾鄙之。一日﹐與同宴會﹐眾謂優人曰「王和尙頗作怪﹐汝能誚之否」曰「可。」因演蘇季子家招人起課算命﹐二人爭課命錢﹐算命者曰「汝小數。能消受得幾何錢」起課者曰「王和尙有成親日﹐起課人無得運時。」滿堂哄然﹐王逃席去。朗哉談。

張妓諧語

吳中妓張好兒﹐婉麗而貌已是徐娘。一日﹐爲人攜遊登舟﹐客杜君者望見﹐卽誚之曰「他老便老﹐也是个小娘。」杜君本無籍﹐借太醫籍入貲成吏目。張卽應聲曰「你小便小﹐也是个老爹。」眾皆鼓掌。朗哉談。

僧答秀才歇後語

吳中黃秀才﹐其相掀唇﹐暱者稱爲「小黃翹嘴」。讀書一寺中﹐寺僧進面餌﹐面熱傷手罷。黃好謔而語便捷﹐因作歇後戲之曰「光頭滑﹐光頭浪﹐光頭練﹐光頭勒﹐此何語」僧曰「謂面熱燙手也。」皆吳語﹕光頭滑——面﹐光頭浪——蕩﹐光頭練——捵﹐光頭勒——忒。忒﹐脫也。謂「手抻麵脫」也。僧曰「小僧亦有語﹐無嗔則可。」卽曰「七大八﹐七靑八﹐七孔八﹐七張八。」黃已知謂「小黃翹﹝竅﹞嘴」﹐捧腹大笑。四語皆以僧光頭謔﹐固奇﹐而七八尢奇。非吳中莫有此僧。朗哉談。

碧霞玄君靈應

金壇曹大史大章﹐家居時﹐建碧霞玄君廟於郊外﹐常自往董修。隆慶己卯四月朔﹐再往﹐鐘被鳴。先是﹐四明王生攜一童子﹐亦在頂禮。白日﹐忽雷霆大作﹐攫童子離殿二三丈地。裂地爲池﹐池水卽注焉。碧綠瀾漪﹐結成「雪泉如願」四字。而童子背亦有此朱書四字﹐人無不驚詫。童子久始蘇﹐而兩處字亦皆漸泯。獨太史撰有《玄君靈應記》。朗哉談。

新婦制賊

某家新婦於歸之夕﹐有賊來穴壁。已入﹐會其地有大木﹐觸木﹐木倒﹐將賊擊破頭而死。其家舉火視﹐乃所識鄰人。惶惑﹐恐反餌禍。新婦曰「無妨﹗」令空一箱﹐納賊屍於內﹐因舉至賊家門首﹐剝喙數下。賊婦開門見箱﹐謂是夫所盜﹐卽舉至內。數日夫不返﹐發視﹐乃是夫屍。莫知爲誰殺﹐亦不敢言﹐以瘞之。朗哉談。

雷繪地作梅花

姑蘇一富人﹐暑月坐堂中﹐令櫛工理髮。忽暴雷起﹐繞柱奮擊﹐遲回數刻﹐始去。其人驚死﹐復活。乃堂中砌石上繪有梅花一枝﹐紋理精妍。此何以成者哉﹗朗哉談。

霹靂碱石

姑蘇一鄕民﹐暮行田間﹐會雷起﹐從其頭面過﹐擦斷其所裹巾邊。驚僕﹐殊不死。乃於所僕處得一霹靂碱石﹐理極細﹐至今藏之爲玩。朗哉談。

鄧蔚山浮來金觀音

吳鄧蔚山梓村﹐水暴漲﹐浮出一大士﹐髙可三尺﹐重九十六斤﹐莊嚴妙麗。土人驚喜﹐紛欲置某寺﹑某庵。百人舁之﹐莫能動。問以﹐許置光福寺。舁行﹐若舉輕羽。像黯﹐質類古銅﹐人謂「古銅觀音」。久而光露﹐始知爲紫金。遂有盜者載至太湖﹐颶風欲覆舟。盜懼﹐棄湖濱。寺僧迎以歸。久之﹐僧貧﹐以質無錫華宅。而華宅夜常有火起﹐亦懼而還之。復有丐子五六人盜出﹐盤旋一夜﹐竟未嘗出門。罷﹐走。凡三盜而三顯靈﹐人始寢盜心。而遠邇尊禮﹐香火益盛。始爲太湖盜棄時﹐傷中小二指﹐裏大司寇錢公邦彥補制以金始全。朗哉談。

杞縣疑獄

河南杞縣一民家女﹐將嫁﹐令櫛工整容﹐俗固如此。女貌美﹐工心動﹐不能自持。是夜﹐隨女至婿家。其時﹐雜沓不辧。婿家主婦治饌﹐翁婿奉客﹐堂上惟獨有女。匠遂作婿﹐直入牽女從他戶出走。女不省何意﹐從之行。頃之﹐家失女﹐舉火尋覓。匠見火光﹐謂是追己﹐走益急。道旁有眢井﹐遂推女墮井中﹐獨身逃。其家不獲女﹐以訟於官。人始謂﹕其夜見人似櫛工者。逮工至﹐栲訊吐實﹐稱女在井。起之﹐乃一髯男子﹐非女。不省其故﹐但械系工獄中。蓋女墮之明辰﹐有二商過井旁﹐聞井中呼聲﹐視之﹐女也。二商爲計﹐解橐中繩﹐以一人下系女腰﹐以一人秉繩其上。及女上﹐秉繩者視之絕美﹐更利下者橐金﹐竟棄下者﹐攜女及橐直走吳之嘉定居焉。旣得美婦﹐饒橐金﹐意亦驕縱﹐常撻女。女怨﹐潛以語鄰媼其故。媼以聞官﹐官鞠實﹐以人﹑女拘赴杞縣﹐始知髯男子所偶商也。與工並置法﹐女以給其夫﹐始合焉。朗哉談。

林公大合決獄

蜀中一小家婦﹐自母家獨行歸﹐避雨一野寺中。寺僧延入。而婦有姿貌﹐師徒皆欲淫之。乃婦意常在其徒。師怒﹐殺婦埋園中。次日﹐母於婦家互尋不得﹐交相仉﹐以訟於官。時﹐閩人林公大合爲都司﹐斷事攝邑。不能決﹐而疑必有故。適有一門子得罪當譴﹐公曰「汝故以得罪逋出﹐徧踐村市﹐但探出此事﹐當宥汝。」久之﹐門子入此寺﹐僧師徒以是美男﹐皆與狎暱。有小沙彌語泄﹐而沙彌亦不甚悉。入以白公﹐公曰「是矣。」翌日﹐過寺中焚香﹐頻仰首向天﹐自應曰「臣知道了。」眾僧中獨一僧色變﹐公卽令縛之﹐曰「上天已語我﹐殺某家婦者汝也。」一訊吐實。瘞屍出其園中。殺二僧﹐而二家疑解。至今其邑人稱之。朗哉談。

鎭遠侯報賈人冤

有大賈率四蒼頭適旅﹐假宿一寺中﹐寺僧迎款甚虔。已﹐謂修寺出其募緣簿相請。賈素佞佛﹐卽解金施三百兩。僧揣其橐重﹐故治美酒款賈。旣醉﹐夜深﹐以盤盛四「豬首」出。視之﹐乃四蒼頭頭也。大懼﹐伏地丐免。僧曰「安有生理﹗」出白綾絞頸死﹐納棺中﹐舁出﹐瘞道旁﹐重橐皆爲僧有。

是日﹐鎭遠侯顧公﹐奉命往鎭淮陽過此。樓船簾中見有白犬﹐往來牽纖﹐若有訴者。公異之﹐令人隨犬行。犬自掘穴﹐棺出﹐忽失犬所在﹐棺縫尙有白綾頭露出。知是冤﹐令發棺﹐賈尙活﹐盡言前事。公故匿賈舟中﹐戒勿泄﹐而托言欲建無遮大會﹐爲太夫人作福﹐盡招諸寺僧有法行者至。前寺僧亦畢集﹐賈窺於屏內﹐曰「是也。」於是盡縛之。僧見賈﹐不待鞠問﹐皆伏。以關白所司﹐盡殺之﹐毀其寺。朗哉談。

異僧舂碓法

武昌白雉山有異僧自蜀來﹐結夏其中。患齋不給﹐乃相地造一碓﹐而托言菩薩見夢﹐謂﹕居民不好施﹐致僧眾饑餒﹐有礙神通﹐教令造化碓﹐糧不至則下舂﹐舂則居民皆頭病不寧﹐以省沿門化乞耳。自是﹐舂之﹐而居民百里內皆患頭病。又聞菩薩語﹐大懼﹐皆以糧米。凡病者皆歸罪碓﹐遂發矢﹕每月供熟米若干﹐梵唄坐食者日益眾。久之﹐異僧去。又值歲荒﹐糧不繼﹐舂之﹐而居民頭無病。乃戒勿泄﹐故云﹕糧卽不繼﹐猶是檀那﹐何忍加舂居民反徳之﹐貽餉益多。裏中段茂才讀書寺中﹐悉其事以語追淳﹐談如此。

瞽者智

山東臨邑有四瞽者﹐寓京師﹐皆業說書。一日行道﹐各誇說在某貴戚內家說書﹐得錢幾何。傍一惡少聞之﹐紿謂﹕某家喚說書。引至墟墓無人之地﹐出所佩金鐵﹐擊瞽者﹐搜其錢盡。一瞽者獨曰「我帶結不可解﹐公爲我解﹐待我取錢。」惡少與解﹐而瞽已扼其要害﹐力持之呼羣瞽﹐皆來助擊﹐至抉出其目精﹐盡搜其所奪﹐始相攜歸。朗哉談。

豬金

萬曆初﹐姑蘇滸墅關王序三家豢一豬﹐已二載。一日﹐銜其主衣裙行。異之﹐隨其所往。以嘴掀土﹐出瘞金千兩。取之﹐家遂大饒。自是徳豬﹐飼以香飯﹐澡以淨泉﹐衣錦藉毯一十年。大可比牛﹐遠近皆來借觀﹐而稱其家金爲「豬金」。後﹐死。棺殮奠葬如人禮。朗哉談。

吾裏團江﹐一家父亡﹐而豬生。後﹐又夢父稱是此豬﹐倍加愛養﹐不忍殺宰。至八年﹐肥大不可行。人競來觀之﹐丁酉年始死。

義貓

姑蘇齊女門外陸墓﹐一小民負官租﹐空其室出避﹐家獨一貓﹐催租者持去﹐賣於閶門徽鋪。鋪客頗愛玩之。已年餘﹐忽小民過其地﹐人叢嘈雜中﹐貓躍入其懷。爲鋪中人見﹐奪之而去﹐輒悲鳴顧視不已。夜﹐民臥舟中﹐聞蓬間有聲﹐視之﹐貓也。口銜一綾﹐內有金五兩余。小民貧甚﹐得金大喜。適有賣魚者﹐買魚飼貓﹐飼不已﹐遂傷腹死。人謂是「義貓」。或謂償酬世債﹐債完死耳。朗哉談。

溫州妖祟

溫州一富人盧姓者﹐夢神與言﹕堂柱下有藏鏹一窖﹐可取用。數日﹐一家夢皆然。遂羊豕祭﹐而後掘地四五尺﹐見大石片﹐石下一大甕﹐甕中一老翁﹐長二尺許﹐須眉長如其身。曰「我是汝六世祖某﹐久幽地下﹐今當出世。」命其家男婦皆羅拜﹐而索異纘珍食﹐服食以爲孝敬。已﹐又令作佛事﹐合丹藥﹐費皆不資。常有貴客車馬到門﹐稱是幾世親舊﹐往來酬酢﹐合樂張宴﹐家無寧日﹐少違則嗔怒﹐病患立至。始知是妖祟。凡三載﹐費萬金。一日﹐老翁气色大阻﹐曰「禍至矣﹗」命一家人皆出避﹐從之﹐獨其主人窺視。半夜﹐見尊官至﹐騶從甚盛﹐燈火輝煌。一紅袍者坐堂上﹐作鞠治之狀。老翁跪階下﹐若相問對﹐俱只見唇動而不聞聲。已有判官出簿﹐向燭下檢視﹐而命兩力士舉一甕納老翁﹐甕中壓以石片﹐舁之而去。祟遂絕。祟絕﹐而其家有親家進士令貴溪者書來﹐謂久知此事﹐到官﹐卽具一牒﹐訴之正一嗣教張眞人﹐屬以除治。衣紅者﹐必溫州城隍﹐奉眞人符命到宅也。溫州大參王公陽徳常言之。朗哉談。

僧附舟者爲盜魁

童秀才子重﹐吳人。雇舟有所往﹐適有附舟者﹐童許之。而舟師固爭不可﹐始罷。因問故﹐舟師曰「往有商雇我舟﹐其貨皆布﹐忽有僧附舟﹐商納之。然商仁﹐愼坐﹐僧上與共飲食﹐久益綢繆﹐談皆善果。一日﹐泊荒港﹐盜來逼劫﹐商甚恐。僧曰無仿﹐起叱之﹐皆去。明夜復至﹐僧起叱之不去﹐怒罵亦不聽。僧遂拔佩刀登岸﹐殺二人﹐始散。商與舟師皆不省﹐謂是勇力。僧曰﹕『此我黨﹐而我其魁。來附舟探虛實耳﹗渠謂公布中皆金﹐故堅欲劫。我非不知﹐感公義不忍也。我魁盜三十年﹐了無意緒﹐今亦從此罷作﹐入山棲禪﹐圖性命果結。』商拜泣﹐稱感不已。語畢而去。」童始謂舟師有見﹐自是但出舟﹐無附者。朗哉談。

商當孤旅﹐惠愛幾何﹐僧遂相報若此今割肉啖人﹐苟有便可殺害﹐惟恐刃入不深﹐何紛紛也是﹗又此僧罪人﹐釋盜棲禪﹐何不於法場證菩提耶﹗

李文達公試余姚

大學士李文達公﹐先任浙省督學使。微行至余姚﹐有兩生當門對奕。或曰「太宗師至﹐尙奕乎」兩生曰「我何書不讀﹐豈憚試太宗師能作百人名題目試我乎」及試﹐余姚論題曰《用兵最精》﹐策題曰《孔門七十二賢﹐賢賢何徳﹔雲臺二十八將﹐將將何功》。諸生茫然﹐齊起跪問。公曰「《千字文》且不能記﹐百人名亦不省﹐何謂讀書固知汝諸生今科無舉人在內。」余姚科第極多﹐是科果無一人中。貴人之言﹐不偶。朗哉談。

與朗哉談所經

顧朗哉謂﹐嘗遊泰山﹐飯道士房。甫畢﹐上馬登嶽頂﹐而房倒﹐少遲﹐齏粉矣。

予亦云﹐嘗在金陵赴民部郎武陵丁公有周之招﹐夜久﹐月出﹐移席堂前卷蓬再酌。已﹐別上馬﹐而捲蓬倒﹐聲如雷。乃復下馬勞主人﹐見坐處椅桌皆碎。時已大醉﹐身如飲冰﹐酒力全消。主人呼大白再酌﹐夜午始去。異日聞丁公語人﹕「無賴行甫貪酒﹐兩人幾至同厄。」予曰「貪酒正欲延主人出﹐不然﹐非其獨坐地乎然實主人善畱客耳。」此皆樗櫪幸生之故﹐因識之。

丁民部謔語

丁公嘗雇我於京邸。主人自稱「不在家」。其恆也﹐馬上人如此對。公問﹕「是誰說」曰「是相公自家說。」公入﹐曰「此正如婦人自稱﹕有人在家裏﹐曰無。」予問何也曰「有男子以婦姦訟﹐謂其婦自言如此。蓋婦急語失也。」爲撫掌。

王翁年百八十

王翁﹐湯陰人﹐年百八十﹐而肌膚綽約若處子。且豪飲﹐數斗不酲。常過胡孝廉元瑞座間﹐尙出諸名流贈章索題﹐元瑞爲作長歌﹐所謂﹕「自言今年百八十﹐九朝舊事盤心胸。髙談弘正儼目睫﹐信陽北地俱兒童。」則李少君爲數百歲人﹐能識武安君坐中九十餘老人﹐言與其大父遊射處及齊桓公時銅器﹐信有之也。而好詞賦﹑遊五嶽﹐則又奇矣。

觀自在菩薩爲天男相

往同元瑞﹑朗哉﹑汝修諸君集太保李公宅﹐觀唐吳道子所繪觀自在菩薩眞迹﹕長裙跣足﹐爲天男相﹐一洗世人稱謂之謬。且莊嚴妙好﹐六法具備﹐非五代﹑宋﹑元諸名家所辧。元瑞因作歌﹐所謂﹕「畫師崛起開元日﹐萬象毫端鬼神泣。前無顧﹑陸﹑曹﹑衛﹑張﹐二李﹑閻﹑韓總非敵。」是也。

薛文淸公手批馬奴怪

臨邑察院公署﹐舊有妖物﹐過者不敢停驂。薛文淸公u﹐時爲山東督學﹐竟憩焉。夜半﹐黑衣而立﹐莫敢近﹐薛不爲意。已而﹐漸近幾間﹐薛以手批其首。明旦﹐視之﹐得泥兜鍪。命左右迹之﹐爲城隍廟門控馬奴。因易其像﹐祟絕。至今塑像仍露其頂。出邢子願藩伯邑志。

臨邑學宮杵怪

臨邑人紀綱﹑穆肅二生﹐讀書學宮。方夜簿燈﹐有婦而艷﹐翩翩且前。兩生疑爲鬼物﹐用鍼紉綫志其首。俄﹐忽不見。次日﹐迹之﹐得敗杵東廡下﹐鍼志宛然。焚之﹐祟絕。出邑志。

郭外觀薛麗人騎彈詩唱和

麗人名素素﹐出吳貴人遺體﹐隨母展轉落籍。邇年﹐入都門﹐築靜室人迹不到之地。齋素服縞﹐或是緇布棲禪梵唄﹐一洗塵雜。娛心文府﹐作楷寫生﹐卜詠琢句﹐皆衡古法。人誦詩詞﹐以簫管應之﹐字字梅花飄落。置彈其小婢額﹐對而彈之﹐彈去而婢不知﹐故目不瞬﹐瞬則有罰。墨客過從﹐文談酒謔﹐多晉人便捷解悟。其於座上﹐徧贊賓客﹐居然江東王太傅風度。而客得其藻譽片唾﹐不減許劭旦評。平生不禦鉛華﹐不佩椒蘭﹐而皎可鑑。芬出膚理﹐所謂斐叔則垢面蓬頭皆好也。又性好操作理繁細以助﹐襝服﹑笄﹑貂帽皆自制﹐戚裏貴人家多取則焉。偶出郊外騎彈﹐過而見者嚴中捨﹐倡以詩六韻詠之。而一時唱和者﹐張成甫﹑沈儒林輩凡十餘家。其朗哉和詩曰「紅顏梅點額﹐綠鬢錦纏頭。笑展桃花扇﹐縞離燕子樓。電飛馳迅騎﹐霞舉r輕襲。挾彈x鷹妒﹐彎弓陣雁愁。當熊無輩止﹐解佩有川遊。可惜千金女﹐難封萬戶侯。」予和詩曰「弧開弦滿月﹐髙抹玉搔頭。欲奪胭脂塞﹐輕辭翡翠樓。胡妝貂作帽﹐宮隊錦爲裘。楊葉千口破﹐桃花百轉愁。柔心偏俠气﹐小獵趁春遊。娘子軍如出﹐娥眉也拜侯。」姬亦自有懷人詩﹐曰「良夜思君歸不歸﹐孤燈照客影微微。攜來獨枕誰相問﹐明月空庭淚濕衣。」句調不凡﹐因並識之。夫往者靑樓曲裏﹐彼其之子﹐皆得聞於後也。而桃葉團扇姬婢﹐炳然流光。況此離垢無上藝圃之翩翩者哉﹗

云囊

J仙者﹐寧廢王之先王也。多藝好文﹐兼善攝生。每月令人往廬山之顚聚稠云卅囊以歸﹐結小屋曰「云齋」﹐障以簾幕。每日放云一囊﹐令四壁氤氳裊動﹐如在崖洞。有詩曰「蒸入琴書潤﹐粘來幾榻寒。小齋非嶺上﹐弘最坐相看。」貴人嶽嶽﹐乃有此淸味哉﹗弘景行山中﹐常聚雲衣內﹐遇客﹐趣放之爲贈。其曰「不堪持贈君﹐以其人遠耳。」謝遜甫談。

劉信宜半面先兆

今水部黃元甫﹐往年偶病﹐昏瞑一晝夜﹐爲道士引見陰府。檢視祿命簿﹐簿上某年某年加丹圈者竟紙。而其年不利﹐則不然。今於不利﹐及捷兩榜之歲皆驗焉。

又窺見其舅父劉公師頗於別署﹐乃是半面。旣蘇﹐以告二尊人。時劉公正宰廣南之信宜。而俚語誚避客門內者曰「半面」﹐故二尊人戒令勿言。年餘﹐劉公以遷還﹐過五羊之涯﹐遇海盜曾一本﹐從人欲鬥勝﹐再鬥不勝﹐劈公去半面。夫盜未形﹐而屬以死者﹐刀法亦前定﹐況其他耶﹗又年餘﹐一本亦臠於大中丞熊公。數亦莫可自逃矣。元甫談。

