鼠璞宋戴埴○媵妾《江有汜序》有嫡媵之說﹐鄭引《公羊》﹕「諸侯一娶九女﹐二國媵之」及引《昏禮注》﹕「古者女嫁﹐侄娣送之」。晦翁以此詩不見勞而無怨之說﹐以序爲疑。予固不敢妄議﹐然考經傳﹕媵﹐特送昏之名﹐猶喪之與賻。《史記》載伊尹爲有莘媵臣﹐古史載湯婚有莘﹐乃以伊尹爲媵送女。《春秋》載公子結媵陳婦於鄄與執虞公及井伯以媵秦穆姬。晉將嫁女於吳﹐齊侯使析歸父媵之。伊尹﹑公子結﹑虞公﹑井伯﹑析歸父皆嘗爲媵。初不言某國之女爲某國之媵妾也。《左氏》﹕同姓媵之﹐異姓則否。不過謂同姓至親﹐可講饋送嫁女之禮﹐異姓則可略也。然《春秋》書「齊人來媵」與衛晉無異辭﹐書人不書女﹐其事甚明。矧當時魯爲弱國﹐嘗爲齊晉所淩﹐猶恐不屑以女爲媵﹐齊晉大國﹐肯以女爲魯女從妾乎﹖古有一娶九女之事與否﹐皆不可知。考之經傳﹐斷不以妾訓媵。《楚辭九章》云﹕波滔滔兮來迎﹐魚鱗鱗兮媵予。晦庵注﹕媵﹐舉也。波來迎﹐魚來送。《易咸》卦象曰﹕咸其輔頰舌﹑滕口說也。《釋文》云﹕滕﹐達也。鄭康成﹑虞翻作「媵」而亦訓爲送。以此證媵爲送﹐益明。《爾雅》曰﹕媵﹐將送也。注﹕遠於將之﹐釋曰﹕謂從行。孫炎曰﹕將行之送也。卽不指爲妾。《公羊》﹕於太廟﹐用致夫人﹐稱姜氏﹐貶也﹐譏以妾爲妻脇於齊媵之先者。《漢志》謂董仲舒以嫠娶於楚而齊媵之﹐脇公立爲夫人﹐此乃漢儒之論﹐恐因《詩》序而訛。自後記傳所載﹐妾媵紛然矣。○去國世以去朝廷爲去國﹐用孔子去父母國出處。然今與列國時不同﹐春秋之世﹐去魯之齊﹑去秦之晉可言去國。旣天下一家﹐非能北走胡﹑南走越﹐𨿽辭榮闕庭﹐退藏巖谷﹐何地非王土也。○呼父爲爹梁蕭忄詹刺荊州還﹐人歌曰﹕始興王﹐人之爹。赴急如水火﹐何時來哺乳我。《傳》謂﹕爹﹐徒我反﹐荊土方言。今浙人以父爲爹﹐字同音異﹐亦隨土聲而變。《廣韻》﹕爹﹐陟斜切。注﹕羌呼父﹐徒可切。注北方呼父﹐其說甚明。﹛父者﹜﹐正奢切﹐注﹕吳人呼父。爺﹐以遮切﹐注俗爲父。聲音大率相似﹐隋回紇傳以父爲多﹐亦此類。○騶虞以騶虞爲獸﹐始於相如《封禪書》「囿騶虞之珍羣」。歐公引賈誼《新書》「騶﹐文王囿名﹔虞﹐虞人之官」以辟之。漢儒尙符瑞﹐以龍﹑麟﹑鳳﹑龜爲四靈﹐後增騶虞以配五行﹐曰﹕龍﹐仁獸﹔鳳﹐禮獸﹔騶虞﹐義獸﹔龜﹑麟﹐知與信獸。誣罔可知。騶虞爲獸不見他書﹐誼以虞爲官﹐得之矣。以騶爲囿則又穿鑿。考之《傳》﹕騶虞﹑樂官備也。又曰﹕天子田獵﹐七騶咸駕。是虞固山澤之官﹐而騶亦官也。意文王田獵﹐𨿽騶從與虞人之賤俱有仁心﹐詩人於是嘆美之。如宣王行狩﹐必言徒禦﹔齊侯於沛﹐必招虞人。騶虞並稱於經旨無礙。若不食生食﹐不踐生艸之說﹐予不敢信。○篙師海ヂ呼篙師爲長年。按杜詩﹕長年三老歌聲裏﹐白晝攤錢髙浪中。《古今詩話》謂川陜以篙手爲三長老﹐蓋推一船之最尊者言之。○泮宮魯泮宮﹐漢儒以爲學。予觀《菁菁者莪序》謂樂育人才﹐而詩敍教養之盛﹐中阿中陵孰不知爲育才之地。惟《泮水序》止曰﹕頌僖公能修泮宮。而詩言「無小無大﹐從公於邁」﹐則徵伐之事﹐言「順彼長道﹑屈此羣醜」則克敵之功﹐言「淮夷攸服」﹑「旣克淮夷」﹑「淮夷卒獲」則頌淮夷之服。借曰受成於學﹐「獻馘」﹑「獻囚」﹐可也。於此受「琛」﹑「元龜」﹑「象齒」﹑「大賂南金」之畢集﹐何也﹖或曰「濟濟多士﹐克廣徳心」﹐此在泮之士﹐然不言教養之功﹐而繼以「桓桓於徵﹐狄彼東南」﹐不過從邁之多賢﹐何也﹖又曰「載色載笑﹐匪怒伊教」﹐此公之設教﹐然不言教化及於羣才﹐而先以「其馬蹺蹺﹐其音昭昭」﹐不過宴遊之和樂﹐何也﹖合序與詩﹐初無養才之說﹐其可疑一也。《春秋》二百四十二年所書莫大於復古﹐僖公登臺望气﹐小事也﹐左氏猶詳書之。學校久廢而乍復﹐蓋關吾道之盛衰﹐何經傳略不一書﹐其可疑二也。《ぁ序》言史克作頌以修伯禽之法﹐足用愛民﹑務農﹑重谷數事﹐使果能興崇學校﹐克何不表而出之﹐以侈君之盛美﹐其可疑三也。上庠﹐虞制也﹔東序﹑西序﹐夏制也﹔左學﹑右學﹑東膠﹑虞庠﹐商周之制也。《孟子》言庠﹑校﹑序皆古之學﹐使諸侯之學果名泮宮﹐何他國略無聞焉﹐其可疑四也。記《禮》多出於漢儒﹐其言判宮﹐蓋因《詩》而訛。鄭氏解《詩》﹕泮言半﹐諸侯之學﹐東西門以南通水﹐北無。其解《禮記》﹕判言班﹐以此班政教。使鄭氏確信爲學﹐何隨字致穿鑿之辭﹐其可疑五也。有此五疑﹐予意僖公不過作宮於泮地﹐樂成之際﹐詩人善禱﹐欲我公戾止﹐於此「永錫難老」而服戎狄﹐於此昭假孝享而致伊祜﹐於此獻囚獻馘而受琛貢。此篇與宣王考室之詩相表裏﹐特周爲居處之室﹐魯爲遊從之宮﹐祝頌有不同。予按﹕《通典》言魯郡乃古魯國﹐郡有泗水縣﹐泮水出焉。然後知泮乃魯水名﹐僖公建宮於上。《詩》言「翩彼飛﹐集於泮林」﹐林者﹐林木所聚。以泮水爲半水﹐泮林亦爲半林乎﹖泮爲地名﹐與楚之渚宮﹑晉﹤廠虎﹥祁之宮無以異。於是又求之《莊子》言歷代樂名﹕黃帝﹑堯﹑舜﹑禹﹑湯﹑武王﹑周公有《咸池》《大章》《韶》《夏》《》《武》﹔中曰文王有辟雍。是以辟雍爲天子學﹐亦非也。《詩》言「於論鼓鐘﹐於樂辟雍」﹐又云「鎬京辟雍﹐無思不服」﹐亦無養才之意。《莊子》去古未遠﹐必有傳授。漢儒因解泮水復言辟雍﹐求之義不可得﹐故轉辟爲璧﹐解以員水。○正﹑五﹑九三長月今俗人食三長月素﹐按釋氏《智論》﹕天帝釋以大寶鏡照四大神州﹐每月一移﹐察人善惡。正﹑五﹑九月照南瞻部洲。唐人於此三月不行死刑﹐曰三長月﹐節鎭因戒屠宰﹐不上官。是以天帝釋爲可欺也﹐妄誕可笑。然《月令》於春孟言﹕無傷胎卵﹐毋聚大眾﹐不可稱兵﹔於仲夏言﹕君子齋戒﹐必掩身毋躁﹐薄滋味﹐節嗜欲﹐靜事毋刑﹔於季秋言﹕命眾百官﹐無不務內﹐以會天地之藏﹐無有宣出。豈時令當然耶﹖○左氏筮《易》《易》說變卦起於左氏﹐如鄭伯廖論公子曼爲卿﹐自《丰》上六變爲《離》﹔晉師救鄭﹐自《師》初六變《臨》﹔子展論楚子之死﹐自《復》上六變爲《頤》﹔蔡墨論龍見於絳﹐自《乾》初九變爲《後》﹐曰﹕潛龍勿用。九二變爲《同人》﹐曰﹕見龍在田。九五變爲《大有》﹐曰﹕飛龍在天。上九變爲《剝》﹐曰﹕亢龍有悔。純《乾》變純《坤》﹐曰﹕見羣龍無首﹐吉。《坤》上九變爲《剝》﹐曰﹕龍戰於野。其說變卦﹐往往不過一爻及一卦﹐泛立議論﹐固可。若以筮法言﹐自六爻皆有變動。左氏所載占筮﹐悉不出一爻之變。陳敬仲之筮﹐《觀》六四變《否》﹔畢萬之筮﹐《屯》初九變《比》﹔季友之筮﹐《大有》六五變《乾》﹔晉伯姬之筮﹐《歸妹》上六變《暌》﹔卜偃勤王之筮﹐《大有》九三變《暌》﹔齊棠姜之筮﹐《困》六三變《大過》﹔魯穆子之筮﹐《明夷》初九變《謙》﹔周始生之筮﹐《屯》初九變《比》﹔南蒯叛之筮﹐《坤》六五變《比》﹔晉救鄭之筮﹐《泰》六五變《需》。此十事更無重爻以上變者﹐惟晉伐鄭之筮遇《復》。以全卦言﹐而季武子報聘之筮﹐《艮》八之《隨》以六二不變爻﹐取義豈一卦與一爻變與不變者﹐其象純一﹐可以立論﹐姑假是致附會之言。不然《春秋》二百四十二年之間﹐筮占之應何無兩爻以上變者可書耶﹖左氏失之誣﹐予於此得之。○探花郎《摭言》載﹕唐進士賜宴曲江﹐置團司年最少爲探花郎。本朝胡旦榜馮拯爲探花﹐太宗賜詩曰﹕二三千客裏成事﹐七十四人中少年。蔡寬夫《詩話》亦言﹕期集﹐擇少年爲探花﹐是杏園賞花之會使少年者探之﹐本非貴重之稱。今以稱鼎魁﹐不知何義。《東軒筆錄》謂期集﹐選年少三人爲探花﹐使賦詩。熙寧余中爲狀元﹐乞罷宴席﹑探花以厚風俗﹐從之。恐因此訛爲第三人。○彭經俗以素女術出於彭﹐予考《列仙傳》﹐云﹕上士別牀﹐中士異被﹐服藥百裹﹐不如獨臥。後人集其采納之術﹐號《彭祖經》。是之采納﹐以存眞葆衛爲先務﹐與世之論大相反。所謂喪四十九妻﹑五十四子﹐特欲形容八百歲之壽且久耳。《漢藝文志》有房中八家百八十六卷﹐且謂聖王制外樂﹐不禁內情﹐爲之節文﹐樂而有節﹐則和平壽考。迷者弗顧﹐以生疾而陷命﹐卽此類也。○扶桑《離騷》云﹕飲馬咸池﹐總轡扶桑。《東京賦》云﹕登天光於扶桑。謝莊《月賦》云﹕擅扶桑於東沼﹐嗣若英於西冥。張衡《思玄賦》﹕憑云遐逝﹐夕宿扶桑。東坡云﹕一醉扶桑瞰﹐半夜扶桑開。《淮南子》曰﹕日出谷﹐拂於扶桑。注曰﹕東方之野。《山海經》曰﹕谷有扶桑﹐十日所浴﹐九日居下枝﹐一日居上枝﹐皆戴烏。如此則扶桑在沈寥之表。及觀南齊《扶桑傳》沙門慧深來說云﹕扶桑在大漢東二萬里﹐土多扶桑木﹐葉似桐﹐初生如筍﹐國人食之﹐實如梨﹐績其皮爲布錦及紙。其地乃在中國東﹐或謂日出扶桑以日自東方出耳﹐猶倭自謂日出處天子耳。《山海經》多誕﹐不足爲據。楊ぁ《渾天賦》謂扶桑臨於大海。李白詩謂﹕西海栽若木﹐東溟植扶桑。竟以扶桑爲日。《西京賦》復與汜對說。○俗字俗字皆有所出﹐釋常談載之詳矣。予復得數字﹐晉摯虞較古尺曰「度量之由生﹐皆糸圭閡﹝上﹐胡話反﹔下﹐胡愛反﹞而不通」﹐卽今之糸圭閡字。《晉禮儀志》有《懊儂﹝上﹐烏浩反﹔下﹐奴浩反﹞歌》﹐卽今之懊儂字。衛恆說字勢曰「或﹤黑知﹥﹤黑主﹥﹝上紙下主﹞點﹤黑南﹥﹐狀似連珠」﹐卽今之﹤黑知﹥﹤黑主﹥字。王沈《釋時論》曰﹕鼻﹤鼻﹥﹤鼻﹥﹝上寥下弔﹞而刺天。成公綏《嘯賦》曰﹕訇蓋勞曹。卽今之﹤鼻﹥﹤鼻﹥﹑勞曹字。古人用此等字﹐不見爲俗﹐何耶﹖○虎石蛇杯大率奇事易失實。虎石﹑蛇杯意義略同﹐皆有二出。《漢書》﹕李廣出獵﹐見虎﹐射之﹐沒矢﹐視之石也。射不入矣。《韓詩外傳》﹕熊渠子夜見虎﹐射之﹐沒金飲羽﹐下視知石﹐復射﹐矢摧無迹。《晉書》﹕樂廣賜客酒﹐杯中有蛇﹐旣而疾。廣意廳壁角影﹐復置酒﹐客頓愈。《風俗通》﹕應郴請杜宣酒﹐杯中如蛇﹐宣得疾。後於故處設酒﹐蛇乃弩影耳﹐意遂解。二事於人名俱不合﹐未知孰是。○次對今人以唐百官入閣待制次對﹐以次對呼待制。然唐初京官五品以上淸官﹐每日一兩人隨仗以備顧問。正元七年於常參日引見二人次對﹐訪以政事。元和間武元衡有請﹐合而爲一。唐之待制非若本朝之有此官。建隆詔﹕每內殿起居﹐文班朝臣及翰林學士等以次輪對。淳化詔﹕百官次對﹐遇起居日常參官兩人次對。皇詔﹕兩制﹑兩省﹑臺諫﹑三館﹑帶職省府推判官次對。是次對卽輪對﹐非待制之職也。本朝侍從本與百官輪對﹐元以王存奏罷之﹐復行於紹聖四年﹐紹興中用呂祉奏﹐始有巳見請對之制。是則次對﹑輪對本無別議。○琉璃琉璃﹐自然之物﹐彩澤光潤﹐逾於眾玉﹐其色不常。《魏略》云﹕大秦國出綠﹑縹﹑靑﹑紺﹑赤﹑白﹑黃﹑黑﹑紅﹑紫十種琉璃。《西京雜記》載﹕武帝以白光琉璃爲鞍﹐暗室照十餘丈﹐如晝是也。今用靑色琉璃﹐皆銷冶石汁以眾藥灌而成之﹐始於元魏﹐月氏人商販到京能鑄石爲琉璃﹐采礦鑄之﹐自此賤不復珍﹐非眞物也。《廣雅》以琉璃爲珠﹐近之。○餛飩《續釋常談》引《資暇錄》云﹕餛飩以象渾沌﹐不正書混沌﹐從食。不載故事。《事物紀原》並無此名件。《唐逸史》載﹕李宗回客知人飲饌﹐將同謁華陰令﹐客曰﹕與公喫五般餛飩。及見果然。《酉陽雜俎》云﹕今衣冠家有蕭家餛飩﹐漉去湯肥﹐可以瀹茗。是舊有此名。《本艸》載艾葉療一切鬼气﹐炒作餛飩﹐吞三五枚﹐以飯壓之。取混沌之義﹐信矣。俱從食邊﹐何耶﹖○鬻爵今之鬻爵泛濫﹐極矣。多咎晁錯之作俑。余謂今之獘非鬻爵也﹐鬻官也。鬻爵所鬻者﹐虛利歸於上。鬻官所鬻者﹐實利歸於下。鬻爵𨿽非正論﹐然晁錯令募天下入粟得以拜爵﹐六百石爵上造﹐四千石爲五大夫﹐萬二千石爲大庶長。不過予之虛爵以免罪﹐初非任以官事。文帝時張釋之以貲爲郎﹐武帝令吏入谷補官﹐郎至六百石。此不徒鬻爵而鬻官。至靈帝鴻都榜賣公卿﹐及州郡黃散﹑段﹑張溫﹑崔烈𨿽有功勤名譽﹐亦以貨賄得之。晁錯復生必大爲所笑。○傲骨唐人言李白不能屈身﹐以腰間有傲骨。予觀世俗如脂如韋之人﹐亦本气質之自然。《詩》曰﹕蘧﹐口柔也﹐不能俯﹔戚施﹐面柔也﹐不能仰﹔誇毗﹐體柔也﹐卑屈以柔順人。天苟賦以此質﹐望其剛毅自立﹐可乎﹖○大人堂四明大人堂在子城內府治北﹐俗呼曰闞相公祠。侍郎髙閌撰記謂節度使錢億祠﹐土人不敢稱其名﹐尊曰大人。《新志》疑之﹐以其義不明也。按億吳越王做弟﹐自漢乾二年判明州﹐乾徳五年終於仕﹐首尾二十三年。時ㄈ據吳越﹐億在鎭久﹐官府卽家也。自乾徳五年至開寶七年﹐𨿽莫考所繼之人﹐然億以前如鏵元﹑翟元皆錢氏子弟﹐億死非子世襲﹐置家廟於府治﹐則開寶八年侄惟治爲節度使﹐創爲祠﹐以奉香火。蓋大人之名特子弟尊稱諸父之通號。《家語》曾子曰﹕參得罪大人。《漢書》髙帝曰﹕始大人常以臣亡賴。疏受答叔廣曰﹕從大人議。以大人名祠﹐錢氏子及侄惟治祀億甚明﹐謂之堂卽祠堂也﹐以便於往來﹐立祠於府治內。矧億浚湖築塘﹑修它山堰等﹐有功於民﹐建奉國節度自億始﹐與泛爲郡守不同。億旣久任﹐惟治在鎭又五六年﹐繼此遂列祠於五廟。若謂闞燔﹐燔無顯功﹐且吳越家臣﹐無緣錢氏子弟肯奉祠於治所。以大人稱之﹐無嫌也。今所謂闞相公者﹐以燔乃錢氏臣﹐曾守此土﹐從祀其旁﹐民有祈禱者不敢瀆其尊而請於闞﹐後遂知有闞﹐不知有億。今又有闞相公五通神之號﹐尢可笑。或訛爲吳太傅闞澤﹐澤慈水人﹐不曾守此土﹐郡未移治﹐不應先有此祠。大人之名﹐益爲無據。○姓從省文古人姓氏省文多矣﹐如謝﹑射﹐落﹑洛﹐束﹑束﹐蔓﹑﹛艸禺﹜﹐姒﹑似﹐莘﹑辛﹐橋﹑喬﹐熊﹑能﹐隨﹑隋﹐止十餘姓。惟去邑者多﹐如邾﹑朱﹐阝﹑﹐﹑谷﹐曾阝﹑曾﹐邵﹑召﹐鄣﹑章﹐背阝﹑背。亦有分爲二姓﹐微有添減﹐則﹛非邑﹜去邑從衣﹐郇去邑添艸﹐郜去邑添水。大率古人用字務省繁文。姓字從邑者多﹐或謂避地﹑避難﹑避仇﹐未必皆然。○旗纛將軍《唐百官志》﹕節度使辭日賜雙旌雙節﹐行則建節立六纛﹐入境築節樓﹐迎以鼓角。本朝有六纛旌節門旗二﹐受賜藏之公宇私室﹐號節堂。朔望次日祭之﹐號衙日。蓋有旌節則有神祀﹐今節鎭重此﹐祠節堂衙禮廢矣。○《詩》《書》篇名《書》篇名所謂分大禹﹑臯陶﹑益稷爲三﹐特竹簡不能多載﹐不得不分。以有曁益曁稷之辭﹐名曰益稷﹐猶《論語》《孟子》篇名﹐孔以不忘益稷之功﹐則求文義太過。《詩》篇名之例不一﹐《關雎》《葛覃》之類﹐取其首章﹔《權輿》《騶虞》之類﹐取其末章﹔《召》《韓奕》之類﹐取一章之義合而成文﹔《氓》與《丰》《蕩》與《綿》之類﹐取章中一字﹔《維天之命》《昊天有成命》則取章中一句。惟《雨無正》《酌》《賚》於詩無所取﹐毛氏彊爲之辭曰﹕雨自上下﹐曰賚予也。曰﹕酌先祖之道﹐中心不安。𨿽支辭彊辯﹐與《詩》絕不類。亦有例同而名異者﹐「綿綿瓜瓞」與「綿綿葛ぱ」同﹐一取《綿綿》之義﹐一以《葛ぱ》爲名﹐「綿蠻黃鳥」與「交交黃鳥」同﹐一取《綿蠻》之義﹐一以《黃鳥》爲名。意編《詩》者謾取以爲名耳。○穆生疏廣知機師儒所以明道出處﹐尢當知機。穆生因醴酒不設﹐楚將鉗我於市﹐遂稱疾﹐而申生受胥靡之罰。疏廣見元帝不慧﹐謂官成名立不去﹐將後悔﹐遂移病﹐而望之受牢獄之禍。於是知穆﹑疏﹑蕭優劣。○香藥卓坡公《與章質夫帖》云﹕公會用香藥皆珍物﹐極爲番商坐賈之苦﹐蓋近造此例﹐若奏罷之﹐於陰徳非小補。予考坡仙以紹聖元年抵五羊爲帥﹐廣通舶出香藥﹐時好事者創此﹐它處未必然也。今公宴香藥別卓爲盛禮﹐私家亦用之﹐作俑不可不謹。○魏相許伯士大夫出處如渾金白玉﹐不可玷闕。魏相﹐賢相也﹐始奏封事及白去副封﹐乃借徑於許伯﹐於是霍氏殺許後之謀乃得聞。卽詔相給事中。給事中﹐近習之官也﹐漢初不加諸士大夫﹐相安受之﹐浸居相位。何始進之不正也。用平恩以護太子家﹐疏廣能言﹐相謂非臣所及﹐相豈念不到此﹐感汲引之恩﹐不敢諫耳。王吉言許史貴寵﹐謝病歸而相不能畱。漢以外戚中絕﹐是相啟之﹐秉漢史直筆者當書曰﹕漢由外戚取相位﹐自相始。○六曹尙書爲文昌今以六曹尙書爲文昌﹐按《天官書》﹕斗魁戴匡六星曰文昌宮﹐上將﹑次將﹑貴相﹑司命﹑司祿﹑司災。《後漢志》謂出納王命﹐敷奏萬機乃文昌。天府李固云﹕尙書猶天之北斗﹐令及左丞﹐總領綱紀。僕射﹑右丞﹐分掌廩谷是也。漢又有錄尙書事﹐令﹑錄﹑僕﹑丞總以尙書言之﹐卽今尙書省﹐古納言職也。本朝令﹑錄不置﹐有二僕二丞﹐自更官制﹐以左右僕射﹑左右丞爲宰執﹐卽中興後之左右相及參政。六曹分職﹐旣非尙書省長貳﹐乃稱曰文昌﹐是文昌宮之將相反爲列曹之屬矣。○麟趾今稱宗寺曰麟寺﹐玉牒曰麟牒﹐宗英曰麟趾之秀﹐蓋本於《詩序》﹐言衰世公子信厚如麟趾。《注》謂﹕後世𨿽衰﹐宗猶振振信厚。前輩謂﹕文王化行﹐𨿽商衰世之公子亦信厚﹐與有商孫子侯於周服同。二說皆有衰世之辭﹐亦是語忌王言宣布﹐似不可用。○星履曳履六曹尙書用星履﹑曳履熟事也﹐二出處皆不可用。漢鄭崇爲尙書僕射﹐曳革履﹐上曰﹕我識鄭尙書履聲。乃僕射事。唐韋見素爲吏部侍郎﹐杜甫詩曰﹕持衡畱藻鑑﹐聽履上星辰。乃吏部侍郎事。○綠野堂白蓮社閒居用綠野﹐乃裴度於文宗時畱守東都治堂﹐𨿽野服蕭散不問事﹐時尙保畱臺﹐非閒居事也。宮觀用蓮社﹐乃白居易致仕﹐與僧如滿在香山修淨土﹐號白蓮社﹐是致仕後事。○雁塔題名予得唐雁塔題名石刻﹐細閱之﹐凡畱題姓名﹐僧道士庶前後不一﹐非止新進士也。唐進士特於曲江宴賞之暇有此會﹐猶今北使過錢塘﹐例於浙江觀潮﹑天竺燒香耳。若泛以雁塔題名爲登第慶賀之辭﹐則觀潮燒香亦可專言穹廬之來使乎﹖○防海舟師始於吳越﹐惟曹劉赤壁爲大戰﹐南北分境﹐仗以防江。建炎南渡始有防海之說﹐沈與求言虜造海舟﹐慮爲虛聲以懼我。議者多欲於明州向頭設備﹐聞海舟自京東入海﹐必由泰州港口﹑通州料角﹐東則通明鎭等﹐次至平江而北洋﹐次至金山﹐次至向頭。料角水勢湍險﹐一失水道﹐舟必淪溺﹐得沙上水手方轉。料胡人捨馬不能有所爲﹐一舟容幾馬﹐可謂至當之論。紹興末年﹐李寶放蘇州洋﹐三日風怒﹐舟散漫不能收。酹酒自誓﹐風止﹐退泊明州關奧﹐追集散舟﹐浹旬後方復故。欲乘機速發而風作﹐波濤如山﹐經月不得進。南人諳海道者也﹐於舟楫非不便利﹐猶艱阻如此﹐況北人乎﹖膠西之戰﹐女眞在船匍匐而睡﹐略不能動。采石之勝﹐亦以女眞不諳江道﹐能施放弓箭者﹐每舟不過數人﹐盡死於中流。今人不考本末﹐北風一警卽湍湍於海道。予嘗詢之並海篙工﹐謂北舟皆棗﹐諸雜木遇咸水多濕且重滯﹐登萊一帶惟平底可用過﹐料用尖底﹐旣非一潮可到﹐必有棲泊之處﹐船少則無以取勝﹐多則一放大洋﹐豈能成蹤錢塘。同時發渡遲速上下猶不可必﹐其能並力以相援乎﹖使船中皆習水﹐尙彼此不相保﹐況仗篙師欲一舉入吾腹心以全取勝﹐決無此理。昔葉義問謂土豪諳練海道﹐憑恃海食之利﹐能役船戶﹐欲於江海要處分寨以爲豪主。使土豪撓於舟楫之間﹐官兵扼於塘岸之上﹐則官無虛費﹐民無橫擾。此策甚善。鹽城﹑石港﹑料角等處﹐皆可舉行﹐近浙則各屯大軍﹐規摹已備﹐不必慮也。○麗正門名今行在內南門名曰麗正﹐本取重離麗正之義﹐然麗正乃唐集賢院名﹐張說謂麗正乃禮樂之司。麗正書院﹐開元五年建﹐十三年攺爲集賢院。○中書見胡旦《湘山野錄》載﹕胡旦乞入見﹐王沂公奏旦瞽廢﹐乞送中書問求見之。因至堂﹐沂公與諸相具諸生禮列拜﹐旦長揖而坐。中書堂﹐宰相治事之地﹐表儀百辟者在是﹐外臣乞對﹐送中書引問﹐自有公禮﹐何暇講師生之私敬。旦於都堂巍然受諸相之拜而不辭﹐決無此理。○一字師《南唐野史》載張迥《寄遠詩》﹕蟬鬢凋將盡﹐虯髭白也無。齊己攺爲﹕虯髭黑在無﹐迥拜爲一字師。陶嶽《五代史補》﹕齊己攜詩詣鄭谷﹐詠早梅云﹕前村深雪裏﹐昨夜數枝開。谷曰﹕數枝非早也﹐未若一枝。齊己拜谷爲一字師。一謂張迥禮齊己﹐一謂齊己禮鄭谷﹐豈一事訛爲兩人﹐將齊己以其師人者還爲人師耶﹖然攺白也爲黑在﹐則是兩字師也。陳輔之《詩話》云﹕蕭楚才知溧陽﹐乖崖作牧﹐有一絕云﹕獨恨太平無一事﹐江南閒殺老尙書。蕭攺恨作幸﹐一字師也﹐此卻用前故事。○溫公申公議論司馬溫公與呂申公友善﹐同召試知制誥﹐溫公試而申公辭﹐攺天章閣待制。溫公以爲不及﹐命下力遜謂﹕同召而獨就﹐是公著廉遜而臣無恥﹐遂亦除此職。予意溫公借此以辭寵耳﹐士大夫立身行己﹐各有規繩﹐一進一退﹐惟心之安﹐豈在苟同。範景仁與溫公爲異姓兄弟﹐心未嘗不合﹐元出處各行其志﹐不失爲同也﹐人安得議其優劣。○中涓今人通竿櫝言典簽﹐王府官也﹐記府﹑掌記﹐幕府官也﹐已難用之書吏。中涓之稱尢更爲僭﹐漢石奮爲中涓﹐受書謁﹐此豈臣下之所宜用。○桂玉馬存子長遊謂子遊﹕京師薪如束桂﹐膏肉如玉。世以桂玉之地爲京師。按《戰國策》蘇秦曰﹕楚國食貴於玉﹐薪貴於桂﹐謁者難見如鬼﹐王難見如天帝。乃楚國故事。○家道聖賢言家道﹐如齊家﹑禦家﹑閒有家﹐皆有肅然不犯之意。嬀之嬪虞必曰﹕刑於二女。文王之於大姒﹐必曰﹕刑於寡妻。齊﹑禦﹑閒﹑刑皆以嚴爲主﹐《易家人卦》﹕家人髙髙﹐婦子嘻嘻。終吝治家之道﹐與其失於寬寧過於嚴。嚴𨿽覺防範太過﹐無寬裕气象﹐終則吉。寬則縱溢放肆﹐綱紀蕩然矣。故家之將興﹐父子﹑夫婦濟濟有禮﹐於肅正之中自然雍穆。一失治家之節﹐則寬縱太過﹐父不父﹐子不子﹐夫婦不成夫婦﹐亂倫敗度﹐靡所不有﹐乖爭淩犯之風反自此起。故曰﹕王假有家。假亦正也。○《橄欖詩》東坡《橄欖詩》云﹕待得微甘回齒頰﹐已輸崖蜜十分甜。注引杜詩﹕崖蜜松花落。《本艸》﹕崖蜜﹐蜂黑色作房於巖。崖﹐髙峻處﹐然坡詩與橄欖對說﹐非眞蜜也。《鬼穀子》曰﹕崖蜜﹐櫻桃也。它無經見。予讀《南海志》﹕崖蜜﹐子小而黃﹐殼薄味甘﹐增城﹑惠陽山間有之。𨿽不知與櫻桃爲一物與否﹐要其類也。注坡詩者引小說橄欖與棗爭﹐棗曰﹕待你回味我已甜。特坡公換崖蜜作對耳。山谷詠橄欖云﹕想共餘甘有瓜葛﹐苦中眞味晚方回。坡公取其味相反﹐山谷取其味相投﹐李義山《蜂詩》﹕紅壁寂寥崖蜜盡。此但作蜜用﹐非是。○寓錢《法苑珠林》載﹕紙錢起於殷長史。唐《王傳》載﹕漢來皆有瘞錢﹐後裏俗稍以紙寓錢﹐王乃用於祠祭。今儒家以爲釋氏法﹐於喪祭皆屏去。予謂不然﹐之死而致死之﹐不仁﹔之死而致生之﹐不知。謂之明器﹐神明之也。漢之瘞錢﹐近於之死而致生﹐以紙寓錢﹐亦明器也﹐與途車芻靈何以異﹖俗謂果資於冥途﹐則可笑。○恩科《聞見錄》載﹕至和間富公當國﹐立一舉三十年推恩法。蓋公與段希元﹑魏升平同場屋相善﹐不欲私之﹐故爲天下之制﹐世以推恩法始於富公。予謂不然﹐仁宗開天章閣﹐召範﹑富條當世務﹐方以止僥幸﹑澄汰不才吏爲說﹐無緣以私意創此科。考本朝開寶三年詔禮部閱進士十五年以上﹐司馬浦等賜出身。祥符八年詔進士六舉以上﹐𨿽不合格並奏賜﹐特奏名七十八人。天聖二年以特奏名李道宗等爲匠簿﹐四年詔進士實應三舉免取解﹐景元年詔進士五舉年五十﹐𨿽試不合格以名聞。自此率以爲常。寶元元年被恩賜者九百八十四人。至和中李柬之以校年累舉﹐不責詞藝﹐謂之恩澤四五百人﹐欲革之﹐孫汴等條具將上。嘉元年詔罷特奏名﹐時公正當國也。嘉二年復賜特奏名及諸科二百十四人。恐一時詔罷特奏﹐廟堂因行裁減耳。然嘉三年再詳定科舉條制﹐亦不該載一舉三十年法﹐何也﹖○獬豸吳薛綜謂孫權曰﹕日南男女裸體﹐可謂虫豸。五代盧程罵任圜曰﹕爾何虫豸。按《爾雅》﹕有足謂之虫﹐無足謂之豸﹐豸字合丈爾反。十二獬韻豸字下亦云﹕虫無足。侯思止曰﹕獬豸但能觸邪﹖按《說文》﹕獬﹐チ獸也。古者決訟﹐令觸不直。鹿字合丈蟹反。然四紙韻チ字下亦注﹕獬豸﹐獸名。然則腐與豸義本互通﹐若有獬字﹐下𨿽丈爾切﹐亦獸也。如止一字﹐縱丈蟹反﹐亦虫也。今人見禦史舊有獬豸冠﹐單呼爲豸﹐可笑。○正衙常參唐文武職事﹐官九品以上望朔朝。文官五品以上及兩省供奉﹑監察禦史﹑員外﹑太常博士日朝﹐爲常參。武官三品以上﹐三日一朝﹐爲九參。五品以上及折衝當番﹐五日一朝﹐爲六參。三日不趁常參卽橫行參假。時多禦宣政﹐正衙立仗﹐廊飧而退。開元以朔望上宗廟牙盤﹐避正殿﹐移禦紫宸﹐卽喚仗及俟正衙者自東上閣門入﹐謂之入閣。唐末亂離﹐旣不常禦外朝﹐入閣亦廢。常參官赴正衙對立﹐宰臣押班﹐傳不坐卽退。後唐明宗令五日一度﹐赴內殿起居。自此宣政不禦。省臺寺監應在京釐務官以妨職事﹐求免﹐宰臣內朝奏事﹐中書聚廳﹐無暇押班﹐不廢正衙﹐獨待次及辭謝官﹑武班諸衛無本品﹐攝以使臣十員。元丰間始罷常參﹐日參則左右史及尙書﹑侍郎﹑禦史大夫以上﹔六參則三省及禦史臺官﹑寺監﹑長貳以上﹔兩參則寺監丞﹑大理評事以上﹔月參則寄祿官通直郎以上﹔除朔望參外﹐每以初五﹑十一﹑廿一﹑廿五爲參日。渡江後𨿽有日參官﹐正衙旣不日禦﹐又無入閣之制﹐內殿廢起居之禮﹐四參日分或大暑﹑祈寒﹑風雨﹑沾濕及假﹐故向車駕詣徳壽或國┰中行宮中之儀多免常朝﹐參日無幾。嘉定末年臣僚申嚴此制﹐寄祿官通直郎以上旣不比承平之時﹐一入國門卽破白﹐直及馬。𨿽欲趁赴朔望﹐不可得﹐參日多免﹐猶前日也。○陳東伏闕靖康孫覿論太學生陳東誘眾伏闕爲亂﹐建炎黃潛善輩置東極刑。覿﹑潛善不足道也。張魏公亦奏胡呈筆削東書﹐欲使布衣挾進退大臣之權﹐幾至召亂。遂以諷諭狂生﹐規搖國是﹐將呈追勒編置。或謂魏公乃潛善客﹐理則李綱客也﹐因借此去之。公爲一代人物宗主﹐亦復有此失。所言六賊及薦李綱﹑去潛善輩乃天下之公言﹐呈果筆削之﹐其心皆止於愛君。乃不論所言之是非﹐以艸萊之士挾權爲罪﹐瞽誦工諫﹐何所逃譴﹖使建炎果用東言﹐必無渡淮航海之事。然髙宗特以靖康之爲懼﹐不欲伏闕﹐卻不以言罪人。它日贈東官﹐祭東墓﹐贍其家而官其後﹐以生前布衣爲身後法從﹐於東亦無憾。嘗曰﹕朕卽位﹐聽用非人﹐至今痛恨之﹐贈官推恩未足稱朕悔過之意﹐死者不可復生﹐追痛無已。聖心惻怛如此﹐予深爲魏公惜之。○十五國風﹑二雅﹑三頌風雅之正變﹐以治言﹕自邶至曹﹐治固多變﹔﹑衛﹑鄭﹑秦﹐有美有刺﹔太王治豳﹐風化所基﹐何皆言變風﹖《節南山》至《魚藻》﹐治固變矣﹔《六月》《車攻》《斯幹》諸詩﹐何以言變小雅﹖《民勞》至《桑柔》﹐治固變矣﹔《嵩髙》《韓奕》《民》《江漢》諸詩﹐何以言變大雅﹖或曰﹕衛﹑鄭與秦皆國人私美其君﹐不合於治之正。豳以周公遭變﹐宣王功業不終﹐悉難曰正風正雅。然《六月序》言小雅盡廢﹐四夷交侵﹐中國微矣。宣王出而周道粲然復興﹐變雅不始於厲王而始於宣王﹐何也﹖若專以治言﹐則溢美其君豈得爲詩﹐夫子安得存之﹖《周禮章》歌豳詩﹑豳雅﹑豳頌﹐豳治未純於正﹐胡用之於樂章﹖況《七月》陳王業與公劉戒民事無以異﹐一系正雅﹐一系變風﹐何也﹖《詩》大小雅以治言﹐則受命作。周代商繼伐爲政之大﹐宴羣臣嘉賓﹑宴兄弟朋友爲政之小﹐《嘉魚》《山臺》《菁莪》《捲阿》《或朴》均爲養才用才之詩﹐何以分政之小大﹖《六月》《采芑》《車攻》《江漢》《常武》均爲宣王中興之詩﹐何以分政之小大﹖周﹑魯﹑商三頌以盛徳成功爲主﹐則周頌之薦宗廟﹑告神明﹐稱述祖宗功業﹐極其形容﹐自稱曰「惟予小子」﹑「閔予小子」﹑「曾孫篤之」﹐皆謙沖退托。而商頌言「假祖之孝」﹐曰「湯孫奏假」﹐言「赫赫之功」﹐曰「於赫湯孫」﹐言「奉祀之誠」﹐曰「湯孫之將」﹐言「天命之久」﹐曰「在武丁孫子」﹐不過頌美主祭之君。周頌簡嚴﹐商頌敷暢﹐已非一體。魯頌稱美之辭益侈﹐以衰微不振之魯﹐奔走於霸主之號令﹐惴惴自保不暇﹐乃謂其懲荊舒﹑服戎狄﹑修復伯禽之法度﹐與經傳大率相戾。聖人合商周與魯並以頌稱﹐又何也﹖謂言天下之事﹐形四方之風﹐則豳何以有雅﹖謂美盛徳﹑告成功﹐則豳何以有頌﹖予謂求《詩》於《詩》﹐不若求《詩》於樂。夫子自衛反魯﹐然後樂正﹐雅頌各得其所﹐及言《關雎》之亂﹐洋洋盈耳。以樂正《詩》﹐則風雅與頌以聲而別。古者詩存於樂﹐延陵季子觀樂於魯﹐使工爲之歌﹐乃於五聲和﹐八風平﹐節有度﹐守有常。《記禮》言﹕鄭﹑宋﹑衛﹑齊之音與聲淫及商和﹐非武音﹐歌﹑頌﹑大小雅以爲聲歌﹐各有所宜。《書》﹕詩言志﹐歌永言﹐聲依永﹐律和聲。《周禮》教六詩﹐以六律爲之音。《左傳》﹕晉得楚囚﹐問其族﹐曰伶人也。與之琴﹐操南音。《文子》曰﹕樂操土風﹐不忘舊也。有之北音﹐塗山之南音﹐夏之東音﹐周之西音﹐專以音樂爲主﹐聲相形﹐故生變。五音﹐樂之正也﹔應鐘爲變宮﹐蕤賓爲變徵﹐樂之變也。後之言樂有三宮﹑二十一變﹐樂有正聲﹐必有變聲。夫子正《詩》於樂﹐豈獨風雅有正聲而無變聲哉﹖故國風﹐十五國之土歌﹐土歌之正爲正風﹐土歌之變爲變風﹐采諸者以聲別之。列國非無正音﹐散而不傳耳。豳風﹑秦風﹐周之變音。周南﹑召南﹐周之正音。其雅樂之正變也﹐亦然。瞽誦工歌﹐旣別其聲之正變﹐復析爲小雅﹑大雅﹐亦不過雅音之大者爲大樂章﹐大燕享用之﹔雅音之小者爲小樂章﹐小宴享用之。《春秋》﹕穆子如晉﹐晉侯享之﹐金奏《肆夏》﹐歌《文王》﹐俱不拜﹐歌《鹿鳴》而後拜。韓子以捨其大﹑拜其細爲問﹐對曰﹕《三夏》﹐天子所以享元侯﹐《文王》﹐兩君相見之樂﹐皆不敢當。《鹿鳴》所以嘉寡君﹐敢不拜嘉。足見雅音小大卽樂章之小大也。以言於頌﹐周頌𨿽簡﹐商魯之頌𨿽繁﹐周頌𨿽敬懼而謙恭﹐商魯之頌𨿽侈麗而誇大﹐其音苟合﹐何往非頌。人不以言求《詩》而以樂求《詩》﹐始知風雅之正變﹑小大與三頌之殊途同歸矣。孔穎達云﹕取大雅之音﹐歌其政事之變者﹐謂之變﹔小雅言政而參以音。其論得之矣。蓋樂與政通﹐謂無關於政固不可﹐悉以政事解之﹐則有不可解者。今之樂章至不足道﹐猶有正調﹑轉調﹑大曲﹑小曲之異﹐風﹑雅﹑頌旣欲被之弦歌﹐播之金石﹐安得不別其聲之小大﹑正變哉﹖○王儉紅蓮庾杲之爲王儉衛將軍﹐長史蕭糸丐與儉書曰﹕盛府元僚﹐實難其選﹐庾景行泛綠水﹐依芙蓉﹐何其麗也。今臺郡幕客多用紅蓮故事﹐始此。按齊衛將軍實預朝政﹐猶漢三公開府﹐豈泛常僚屬可比用之。樞﹑宰﹑掾則其類也﹐不然則用於諸戎之幹官﹐卻無害。○廟議本朝以太祖﹑太宗開基﹐眞宗﹑仁宗﹑神宗配古三宗﹐非英宗則裕陵無自而繼﹐髙宗又有中興之功﹐於義皆百世不遷廟祧﹐未可輕議。寶慶廟議﹐竟無定論。予考鄭康成﹑王肅輩議論𨿽詳﹐朱震惟取劉歆之說﹐謂天子三昭三穆﹐與太祖之廟而七七者﹐其正法可常數也﹐宗不在此數﹐宗變也。苟有功徳﹐則宗之不可預爲設數﹐於商太甲爲太宗﹐太戊爲中宗﹐武丁爲髙宗﹐《無逸》舉商三宗﹐宗無數也。勸帝者之徳博矣。《禮》﹕功施於民則祀之﹐以勞定國則祀之﹐能救大則祀之。異姓有功徳猶且特祀﹐況先祖乎﹖又說﹕中宗﹑髙宗﹐宗其道而毀其廟﹐名與實異﹐非尊徳貴功之意也。以歆議觀之﹐太祖廟固在七廟之內﹐而三宗廟則在七廟之外﹐不然則商祖契而宗湯。今太甲﹑太戊﹑武丁已爲五廟﹐豈有身爲天子而祀不及曾祖者。前漢守祖有功﹑宗有徳之說﹐凡尊之爲宗﹐則萬世不毀﹐不待集議於遷易之時而尊謚之。始其論已定﹐光武旣爲中興之祖﹐其後宗名世爲陵寢號﹐廟制不可行矣。蔡邕以和帝而下﹐功徳無殊﹐不應爲宗﹐及余非宗者皆奏毀。是旣宗其功徳則不可祧﹐欲祧則當如邕議﹐省去其號方可。本朝聖明相繼﹐宗以虛名而復毀其廟﹐於理未允。○鬻熊孟嘗鬻熊年九十見周文王﹐曰﹕老矣。鬻子曰﹕捕虎逐麇﹐臣已老矣。使坐而策國事﹐尙少也。盂嘗謂楚丘先生﹕春秋髙﹐多遺忘矣。楚丘曰﹕使拔距投石﹑追車赴馬﹐何暇見老。深謀遠計﹐役精神而決嫌疑﹐吾始壯矣。周家尊事黃者﹐不過乞言﹐非勞其筋力﹐彊之以事也。大夫七十致仕﹐禮之常也。間有特異之賢﹐尊而禮之﹐任其徳而不任其力也。使鞭鈍策朽以盡瘁於羣有司﹐何補於其國哉﹖○姓氏攺易世之攺姓氏如莊爲嚴﹑殷爲戴﹑恆爲元﹑爲盛﹐以義攺也。理爲李﹑求爲仇﹑舅爲咎﹑籍爲席﹑弘爲洪﹑朝爲晁﹐以音攺也。棘爲棗﹑疏爲束﹑仲爲種﹑爲曁﹑熊爲能﹑曾阝爲曾﹑愼爲眞﹑劉爲金﹑胙爲作﹑敬爲文爲苟﹐以字攺也。蔓﹑落﹑姒﹑莘﹑橋﹑邾﹑阝﹑鄶﹑鄣﹑背阝﹑成阝﹑邵﹑隨﹑藤﹐爲萬﹑洛﹑似﹑辛﹑喬﹑朱﹑﹑會﹑章﹑背﹑成﹑召﹑隋﹑滕﹐合音與字而攺也。亦有因一事爲萬世不易之姓﹐田千秋乘小車攺爲車﹐謝服出徵攺射氏﹐儀以民無上攺爲是﹐劉遵考以忠諫﹐比伍員攺爲員﹐猶有源流可考﹐逃難山谷﹐彊氏曰潛﹐遂失本姓。一姓攺爲數姓者﹐如﹛夭目﹜橫四子守墳墓者攺爲是﹐居徐者爲﹛夭目﹜﹐居幽者爲桂﹐居華陰者爲娃﹐此四姓同一﹛夭目﹜也。勾姓本避髙宗諱﹐勾濤則仍字更音﹐鉤光祖則加金﹐糸句紡則加絲﹐苟諶則加艸﹐句思則易字﹐勾龍如淵則加龍﹐此六姓同一勾也﹐後世昏姻何自而辧。又有因二音而訛者﹐員音運。兪﹐敕救反﹐葉音攝﹐今從正音。甄音堅﹐宣和唱名以堅呼之不應﹐訛爲眞矣。繆或爲穆﹐遂成二姓。豈源流之固異耶﹖復姓多北人﹐而中國望族不可以義通者﹐乃因所居而增。諸葛則諸縣之葛﹐申屠則屠原之申﹐胡則丘之胡﹐閭丘則頓丘之閭﹐所謂同門而異戶也。○楮券源流券書聽稱責以傳別﹐特民間私相稱責以爲符驗﹐公家未嘗爲之。漢皮幣﹐王侯貴人用相朝覲﹐遇聘享載以薦璧﹐民間未用。唐憲宗時商賈至京委錢諸道﹐輕裝趨四方﹐合券取之。裴武欲禁﹐盧坦請於三司﹐飛錢給據﹐更相兌爲鈔。祥符中張詠鎭蜀﹐患鐵錢之重﹐設質劑法﹐一交一緡﹐以三年爲界﹐使富民十六戶主之﹐資產寢耗不能卽償。薛田請官爲置務。天聖元年寇守益﹐置益州交子務。紹興間錢端禮議令榷貨務給降諸軍見錢﹐公據關子三百萬﹐及以分數給朝士俸。於市肆要鬧處置五場同見錢收換﹐每一千別輸錢十﹐以爲吏卒用﹐總不過四百餘萬。商賈入納﹐外郡綱運﹐悉同見錢﹐無欠數﹐貼償腳乘之費﹐競欲得之﹐有不止用官價者。其後所造稍多﹐價漸虧損。乾道三年出內庫銀二百萬兩﹐易楮幣焚之。孝宗謂﹕朕以會子﹐十年睡不著。淳熙間至二千四百萬﹐令宰相葉衡用錢收換。曰﹕會子少則重﹐多則輕。可謂講究本末﹐詳且悉也。慶元後券日增﹐開禧所出益夥﹐第十一界三千六百三十二萬六千二百﹐第十二界四千七百五十八萬九百﹐第十三界五千五百四十八萬﹐幾及一億四千萬﹐其價浸損。朝廷始詔江浙諸道﹐必以七百七十行用﹐終非令之所能禁。嘉定初頓損其半﹐法禁並行﹐令旣嚴而價未定﹐持空楮於市無有肯售者﹐公私大獘。旱蝗求言﹐用太學生吳幼存等封事﹐還籍沒富室之產﹐悉弛其禁﹐楮價反增。𨿽七百六百﹐諸處不等﹐不至十分折閱﹐以楮稍損於開禧﹐自然而然也。後無以爲廩給忠義及慶寶之費﹐且謂靑齊皆可通用﹐遂廣行印造。盱楚江閩用兵所費日廣﹐十四界十一千二百六十三萬﹐十五界十一千六百九十八萬﹐幾及三億三千萬﹐蓋溢開禧之數。郁攸爲災﹐土木費多﹐所印第十六界本爲換易之用﹐不免權宜出之。至紹定癸巳﹐歲用過九千四百餘萬﹐一界計一億十三千三百五十五萬﹐止三千九百萬未支出。以三億二千萬之數﹐欲彊以七百七十之價﹐人知其難。孟冬易相﹐懲創兩貫換一之非﹐髙折金銀及以官誥度牒與第十七界新券貼換﹐徒據榷貨務舊數紐算﹐都不知十四﹑十五兩界舊多破損﹐屢嘗換易﹐積於封椿﹐未及焚毀﹐又復移用﹐其數遂不可計。僞造者不與焉。𨿽可易舊爲新﹐而換兩界舊券者﹐止第十七界及用物貼換﹐不能悉償。凡州郡椿積與七月所納之券﹐悉爲幹沒﹐設有水旱﹑盜賊﹐縣官旣已無備﹐且有兵事﹐悉取辦於楮。兩界之用於東南已逾二億﹐所造日增﹐常患不給﹐乃以州郡不能秤提爲病。予謂錢與楮猶權衡也﹐有輕重則有低昂﹐分毫之力不與焉。蓋錢與楮皆本無用﹐可以貿有用之物則人用之。使如古所謂粟易械器﹐械器易粟﹐有無可以相易﹐則何資於錢﹖如古所謂治田百畝﹐歲用千五百之類﹐小大粗足於日用﹐何資於楮﹖自物貨難以阜通﹐於是假圜法以流轉﹐故言錢則曰平準﹐所以見有是錢必有是物﹐而後可準平也。錢多易得﹐則物價貴踴。此漢唐以後議論也。自商賈憚於般挈﹐於是利交子之兌換﹐故言楮則曰秤提﹐所以見有是楮必有是錢﹐以秤提之也。楮多易得﹐則金錢貴重。此紹興以後議論也。準平﹑秤提皆以權衡取義﹐而低昂有在於重輕﹐明矣。陸贄謂﹕錢多則輕﹐必作法以斂之。趙開謂﹕楮多則輕﹐必用錢以收之。今日病在楮多﹐不在錢少。如欲錢與楮俱多﹐則物益重矣。且未有楮之時﹐諸物皆賤﹐楮愈多則物愈貴﹐計以實錢﹐猶增一倍。蓋古貿通有無﹐止錢耳。錢難得則以物售錢而錢重﹔錢易得則以錢售物而錢輕。復添楮以佐錢﹐則爲貿通之用者愈多而物愈貴。古人惟重本政﹐谷﹑粟﹑桑﹑麻及諸用物﹑食物﹐食物﹐本也﹐錢﹐末也﹐楮又末之﹐末楮惟便於商賈。今乃彊之收藏﹐價必用七百三十﹐使刑禁可行﹐則慶元﹑開禧﹑嘉定嘗用之﹐旣無驗而復效尢焉。且曰﹕姦民銷毀也﹐蕃商般販也。吁﹗此獘久矣﹐固所當禁﹐而不足以救目前之急。蓋自王安石罷銅﹐禁姦民銷錢爲器﹐邊防海舶不復議錢之出﹐非特今日。今之所慮在楮日益而不知止耳。柳宗元言平衡曰﹕增之銖兩則俯﹐反是則仰。此秤提大術也﹐今日悉欲取法孝宗獨楮幣一事﹐與孝宗議論相反﹐何耶﹖○無恙《戰國策》趙威後問齊使﹕歲無恙耶﹖王亦無恙耶﹖晉顧愷之《與殷仲堪箋》﹕行人安穩﹐布帆無恙。隋日本遣使稱﹕日出處天子致書﹐日沒處天子無恙。《風俗通》云﹕恙﹐毒虫也﹐喜傷人﹐古人艸居露宿﹐相勞問曰無恙。《神異經》﹕去北大荒中有獸﹐咋人則病﹐名曰犭恙。犭恙﹐恙也﹐常入人室屋﹐黃帝殺之。北人無憂病謂無恙﹐蘇氏《演義》亦以無憂病爲恙。恙之字同﹐或以爲虫﹐或以爲獸﹐或謂無憂病。廣幹《祿書》兼取憂及虫。《事物紀原》兼取憂及獸。予看《廣韻》﹐其義極明﹐於恙字下云﹕憂也﹐病也﹐又噬虫﹐善食人心也。於犭恙字下云﹕犭恙獸﹐如獅子﹐食虎豹及人。是犭恙與恙爲二字﹐合而一之﹐《神異經》誕矣。○前席前席事不止賈誼﹐誼之前則商鞅見孝公﹐與語﹐不自知膝之前席。誼之後則蘇綽見周文帝﹐陳申韓之道﹐帝不覺膝之前席。鞅綽言雜霸﹐賈誼言鬼神﹐感動主聽則均﹐今獨取宣室事﹐何耶﹖○飛廟《四明舊圖經》稱﹕飛廟昔有碑﹐今亡。神姓氏無傳。《淮南子》云﹕荊飛渡江﹐兩蛟夾撓﹐拔劍斷蛟。金翊《纂異》記唐開元攺鄞爲明﹐郡名奉化﹐軍號飛。考此蓋軍將有功而人祠之。《九域志》引《淮南子》事﹐乃非是之非﹐非飛走之飛。今廟榜稱﹐荊飛侯﹐豈好事者附會以荊字歟﹖《新志注》﹕有蛟池﹐鎭以廟。又云﹕唐末刺史黃晟初爲飛都副兵馬使﹐保護鄕井﹐設而祠之。是新舊圖﹑志皆無定論。非事始見於《呂春秋》。按漢《百官表》﹐武帝更左弋射爲飛。注﹕周時渡江﹐越人在船下﹐將覆之﹐飛入水殺之。與《呂春秋》《淮南子》人與蛟小異。以非爲飛則已久矣。古字初未嘗拘﹐《隸釋》載槁長《蔡君頌》曰﹕飛陶唐其孰能。非與飛其義自通﹐何必有是非﹑飛走之疑。漢軍號旣取荊飛之武勇﹐如宣帝發飛射士詣金城﹐元帝發飛射者擊羌。隋大業攺左右衛所領軍士名飛。唐建飛軍於明﹐節鎭之號﹐乃遣衛士畱屯﹐若今飛虎﹑虎翼軍耳。郡有城隍﹐軍有主宰﹐當時飛屯軍於明必建本軍香火﹐以荊飛侯王爲額﹐如今東三班之祠關王﹐祕書省之祠蒼史王及各建天王堂之類。軍廢﹐此祠遂存﹐廟碑無攺。所信者﹐額及《九域志》耳。《舊志》指額爲附會﹐又以名字不同﹐疑《九域志》﹐遂有軍將之說。《新志》因刺史黃晟嘗爲兵馬使﹐又訛爲晟自建軍﹐爲使凡幾入﹐安知爲晟﹖何不言黃刺史而言荊飛侯王﹖廟額已久﹐旣以侯王爲稱﹐決難遷就。又自蛟池立說﹐尢爲臆度。旣立飛之廟﹐必鑿池以象其事。或舊有池因廟而訛﹐若因池建廟﹐古之斬蛟如周處﹑許旌陽之類甚多﹐何獨取於飛﹐人與軍名相合耶﹖○發人私柬唐穆宗時錢徽掌貢舉﹐段文昌﹑李紳以書屬所善士﹐不從﹐言於上曰﹕今歲禮部不公﹐皆關節得之。乃貶徽刺江州。或勸徽奏所屬書﹐徽曰﹕苟無愧心﹐得喪一致﹐柰何奏人私書。取而焚之。本朝皇元年六月﹐臺諫李兌等言﹕比歲臣僚有繳交親往還簡尺﹐遂成告訐之俗﹐自今非情涉不順﹐毋得繳簡尺以聞。從之。繳奏私書﹐非特士君子不爲﹐亦法令所禁。○教官稱冷官唐玄宗愛鄭虔之才﹐以不事事爲置廣文館﹐以虔爲博士而無曹司。杜甫詩﹕諸公衮衮登臺省﹐廣文先生官獨冷。非以學館爲冷及以登臺省爲進用﹐蓋言諸公日趨局﹐獨廣文無職掌耳。今以教導之職爲冷官﹐意正相反。廣文館與四門﹑太學﹑國子並列﹐亦郡文學之職。○巾箱本今之刊印小冊謂巾箱本﹐起於南齊衡陽王鈞手寫五經﹐置巾箱中。賀曰﹕家有《墳》《素》﹐何須蠅頭細書﹖答曰﹕檢閱旣易﹐且手寫不忘。諸王從而效之。古未有刊本﹐𨿽親王亦手自抄錄。今巾箱﹑刊本無所不備。嘉定間從學官楊之奏﹐禁毀小板﹐近又盛行﹐第挾書﹐非備巾箱之藏也。○《抑》之《詩序》《詩序》以《抑》爲衛武公刺厲王﹐亦以自警。予考《史記諸侯年表》﹕宣王十六年衛武公共和元年﹐在位五十五年﹐平王十四年卒。《衛世家》﹕侯二十八年﹐周宣王立﹐四十二年﹐武公立﹐犬戎殺幽王﹐武公將兵佐平戎﹐命爲公﹐五十五年卒。溫公《稽古錄》悉用《史記》紀年﹐劉恕《通鑑外紀》用汲冢紀年﹐以爲武公宣王十五年立﹐平王十三年卒。前後止差一年﹐以此攺武公卽位﹐宣王之十三年﹐中間又有共和之十四年﹐是厲王之後二十七年公卽位也。《國語》云﹕武公年九十五猶箴於國﹐作懿詩以自警。注曰﹕懿詩﹐大雅《抑》篇也。武公之自警在於耄年﹐去厲王之世幾九十載﹐謂此詩爲刺厲王﹐深所未曉。○世事未嘗無對《唐宋遺史》載﹕張崇帥廬州不法﹐民苦之。旣入覲﹐人謂渠伊必不來。崇計口率渠伊錢。再入覲﹐人不敢言﹐捋須相慶﹐崇率捋須錢。《五代史補》載﹕趙在禮自宋移永興﹐人曰眼中拔卻釘矣。在禮乞還﹐每日率拔釘錢。方鎭不法﹐信非一處﹐此二事雅可爲對。○唐進士貶官唐以進士爲重﹐入仕爲輕﹐《緗素雜記》及《禹錫嘉話》載賈島事﹐一謂累舉不第﹐文宗時坐飛謗貶長江簿﹔一謂島爲僧﹐居法乾寺﹐宣宗微行﹐於案上取詩卷覽之﹐島攘臂奪去﹐帝慚恧﹐遂除島長江簿。《唐宋遺史》所載略同。程有「奪捲忤宣宗」之句。《摭言》載開成中溫庭筠以文爲貨﹐執政惡其攪擾場屋﹐黜隨州方城尉﹐裴坦爲責詞有澤畔長沙之比。《北夢瑣言》載﹕制辭孔門﹐以徳行爲先﹐文章爲末﹐徒負不羈之才﹐罕有適時之用。夫士子起布衣爲簿尉﹐今爲異恩矣﹐時則爲貶黜﹐何唐士之貴且重也。《盧氏雜說》云﹕文宗言進士之盛﹐時宰對舉場中云﹕鄕貢進士不博上州刺史。此實錄也。○燕巢詩《雲溪友議》載﹕元和下第士人多爲詩刺主司﹐獨章孝標爲《歸燕詩》畱獻侍郎庾承宣云﹕舊累危巢泥已落﹐今年故向社前歸。連云大廈無棲處﹐更望誰家門戶飛。承宣吟諷﹐恨遺才﹐及重典禮闈﹐孝標擢第。《靑瑣髙議》載﹕唐僖宗時乾化成依中丞蔡授門館﹐一日告去﹐作《燕離巢詩》﹐主人復畱之﹐與前章一同﹐但攺落字爲隳﹐豈化成竊孝標之舊什﹐將《靑瑣》所傳之謬耶﹖○蓄米古窖藏多粟﹐次以谷﹐未嘗蓄米﹐載於經史可考。武王發巨橋之粟﹐廩人掌九谷之數﹐倉人掌粟之藏﹐廩人繼粟。晉饑﹐秦輸之粟。李斯入倉﹐見鼠食積粟。太倉之粟﹐陳陳相因。敖倉藏粟甚多。趙充國日月用糧谷十九萬九千六百三十斛。鄭吉田渠犁積谷。魏太祖許下屯田﹐所在積谷﹐以太倉谷千斛﹐垣下谷千斛賜袁渙家。晉《天文志》謂﹕三星﹐天廚主藏廩五穀也。南四星﹐天庾積廚粟所也。𨿽谷粟言其大槪﹐然藏米絕少。唐太宗置常平令﹕粟藏九年﹐米藏五年﹐下濕之地粟五年﹐米三年。吳會並海﹐卑濕尢甚﹐且蓋藏無法﹐不一二載卽爲黑腐﹐三年之令不復舉行﹐何耶﹖○禦屏隔座今人用禦屏隔坐之事﹐以吳尙書令紀亮與子中書令騭朝會﹐以禦屏隔坐。然隔坐不始於亮。後漢鄭弘爲太尉﹐舉第五倫爲司空﹐班次在下﹐每朝見﹐弘曲躬自卑﹐上遂聽置雲母屏分隔其坐。由此爲故事﹐是隔坐發端於門生坐主也。○唐進士無恥《唐摭言》載﹕裴思謙從仇士良求狀頭﹐髙鍇庭譴之。次年鍇知舉﹐誡門下不得受書題。思謙懷士良一緘﹐易紫衣趨階下曰﹕軍容有狀薦裴思謙。書中與求巍峨﹐鍇欲略見之﹐思謙曰﹕卑吏便是。思謙人物堂堂﹐鍇見攺容﹐從之。《集異錄》載﹕王維文章音律爲岐王所重﹐時公主已薦張九臯爲解頭﹐王令維衣錦繡﹑賫琵琶同詣主﹐第諸伶旅進。維妙年都美﹐主顧問﹐王答曰﹕知音者也。令獨奏新曲﹐主詢名﹐維曰﹕郁輪袍。大奇之。王曰﹕此生詞學無出其右。維獻詩卷﹐主驚曰﹕皆我所習﹐常謂古人佳作﹐乃子之爲乎﹖因令更衣﹐升之客右﹐召試官至第﹐遣宮婢傳教維作解頭﹐一舉登第。此二事無廉恥甚矣﹐𨿽得一名﹐何足爲重﹖紀載以爲盛事﹐何耶﹖○左右漢以右爲尊﹐謂貶秩爲左遷﹐仕諸侯爲左官﹐居髙位爲右職。周昌相趙﹐髙帝曰﹕吾極知其左遷。陳平以右丞相遜周勃﹐位第一﹐平爲左丞相﹐位第二。謂左戚右賢﹑居客之右﹑朝廷無出其右﹐皆此意也。本朝官制如左右僕射﹑左右丞相﹑左右丞﹑左右司﹑左右曹﹑左右諫議﹑左右司諫正言皆不以右爲尊﹐猶以右文爲祕省殿名﹐何耶﹖○程蘇爭致齋《東坡年譜》載﹕程﹑蘇當致齋﹐廚稟造食葷素﹐蘇令辦葷﹐程令辦素﹐蘇謂致齋在心﹐豈拘葷素﹐爲劉者左袒。時館中附蘇者令辦葷﹐附程者令辦素。予謂不然﹐齋之禁葷見於法令。乃禁五辛﹐慮耗散人之气﹐間其精誠﹐與禁飲酒﹑聽樂﹑嗜欲﹑悲哀一同﹐欲其致一之妙通於神明耳。二公未免以葷爲魚肉﹐徒有是非之辧。《莊子》載顏回不飲酒﹐不茹葷。謂祭祀之齋是也。○桃符《風俗通》曰﹕黃帝書稱上古之時﹐有兄弟二人荼與郁﹐用度朔上桃樹以制百鬼。於是縣官以臘除飾桃人﹐垂葦索。《歲時記》﹕桃者﹐五行之精﹐壓伏邪气﹐制百鬼。《本艸經》曰﹕梟桃在樹不落﹐殺百鬼。《山海經》云﹕東海度朔山有大桃樹﹐蟠屈三千里﹐其東北曰鬼門﹐萬鬼出入也。有二神曰神茶﹐曰郁壘。黃帝象之﹐立桃版於戶。《淮南子》曰﹕羿死於桃。注云﹕﹐大杖﹐以擊煞羿﹐由是鬼畏桃。今人以桃梗作代﹐歲旦植門以辟鬼。《後漢禮儀志》曰﹕代有所尙﹐周人木徳﹐以桃爲更﹐言气相梗。梗﹐更也。《莊子》曰﹕插桃枝於戶﹐童子不畏而鬼畏之。桃之制鬼見於傳記者不一﹐而六經亦自可考。《檀弓》曰﹕君臨臣喪﹐以巫祝桃。《傳》曰﹕楚人使公視礻遂﹐公使巫以桃先祓﹐殯。《周禮》﹕戎右贊牛弭桃。鄭司農於《喪祝》云﹕喪﹐祝與巫以桃厲執戈﹐在王前以桃茇除。𨿽聖人不廢﹐例以巫家之說而鄙之﹐可乎﹖○艾子世傳艾子爲坡仙所作﹐皆一時戲語﹐亦有所本。其說一蟹不如一蟹﹐出《聖宋掇遺》。陶奉使吳越﹐因食蝤蛑﹐詢其族類忠懿﹐命自蝤蛑至蟹凡十餘種以進﹐曰﹕眞所謂一代不如一代也。○令甲漢令甲﹑令乙﹑令丙乃篇次也。宣帝詔令甲﹕死者不可生。《江亢傳注》﹕令乙﹕騎乘車馬﹐行馳道中。章帝詔曰﹕令丙﹕長有數。當時各分篇次﹐在甲言甲﹐在乙言乙﹐在丙言丙﹐今例以法律爲令甲﹐非也。此與言乙夜之覽不同﹐古人𨿽以更數爲甲﹑乙﹑丙﹑丁之分﹐卻有唐太宗甲夜觀事﹑乙夜觀書出處可用。○東閣今人以宰相子爲東閣﹐按﹕公孫弘爲丞相﹐開東閣﹐不過招延賓客之地﹐於子弟初無預。今之引用﹐乃李商隱《九日詩》﹕郎君官貴施行馬﹐東閣無由再得窺。上言郎君乃令狐﹐下言東閣猶是令狐楚之舊館。東坡《九日詩》因引此事合而言之﹕聞道郎君閉東閣﹐且容老子上南樓。此𨿽使令狐絕義山故事﹐然東閣之開閉於郎君何預。又云﹕南屏老宿閒相過﹐東閣郎君懶重尋。以郎君加於東閣下﹐猶言宰相子也。與汪龍溪云﹕東閣郎君之未有用之﹐皆無病。今竟以東閣呼郎君﹐豈爲父者不能專招賢之責﹐子得以盜其權耶﹖○嚴更《西都賦》﹕衛以嚴更之署。注﹕嚴更﹐督夜行鼓也。此鹵部中所謂嚴更警長也。嚴與發嚴及中嚴外辦﹐同唐制。日未明七刻槌一鼓﹐爲一嚴﹐侍中奏開宮門﹑城門﹔五刻槌二鼓﹐爲再嚴﹐侍中版奏請中嚴﹐羣臣五品以上俱集朝堂﹔未明一刻槌三鼓﹐爲三嚴﹐侍中﹑中書令以下俱詣西閣奉迎。嚴卽嚴肅之義﹐今以辦嚴爲辦裝﹐因諱而攺﹐恐難例論。○鼯鼠五技《本艸》謂螻蛄爲鼠﹐卽《荀子》鼯鼠五技而窮者﹐謂之鼠﹐而引鼯鼠事﹐全不可曉。《荀子注》稱﹕鼯﹐能飛﹐不能上屋﹔能遊﹐不能渡谷﹔能緣﹐不能窮木﹔能走﹐不能及人﹔能穴﹐不能覆身。許氏《說文》言﹕今河東有碩鼠﹐大能人立﹐前兩腳於頭上跳舞。善鳴﹐食人禾黍。逐則走入空樹中﹐有五技。《本艸》之論﹐其果然耶﹖《爾雅》於馨日﹕天螻也。不聞有鼯﹑之說。疏曰﹕一名碩鼠。疏作於本朝諸公﹐非正文也。於鼠注𨿽引蔡邕螻蛄之說﹐郭璞以爲形大如鼠﹐頭似兔﹐尾有毛﹐靑黃色﹐好在田中食粟豆﹐關中呼爲鼠﹐則與蔡說不同。於鼯鼠夷岫注云﹕似蝙蝠﹐肉翅﹐飛且乳﹐亦名飛生﹐音如人﹐食火煙。又與不類。郭璞《鼯鼠贊》曰﹕鼯之爲鼠﹐食煙棲林﹐載飛載乳﹐乍獸乍禽﹐反藉孕婦﹐人爲大任。《鼠贊》曰﹕五能之鼠﹐伎無能執﹐應气而化﹐翻飛駕集﹐詩人歌之﹐無食我粒。是鼯﹑判然二物﹐非β明矣。前輩詩用鼯處極多﹐韓愈詩﹕猿呼鼯嘯鷓鴣啼﹔蛟龍出沒猩鼯號。李白詩﹕鼯啼桂方秋﹔饑鼯呻。杜甫詩﹕抨弓落﹤鼠頁﹥鼯﹔饑鼯訴落藤。蘇詩﹕の鼯號古戍﹔饑鼯嗅空案。俱不及於五技。黃詩𨿽云﹕五技鼯鼠笑鳩拙。亦不以爲馨﹐前輩嘗以蔡說爲非﹐《本艸》必因邕而附益之。不然則螻蛄之五技偶與鼯同﹐因以名之。若鼠頭﹑兔尾﹑人立﹑跳舞與飛乳﹑人音﹐決非螻蛄﹐明矣。○樊遲學稼樊遲學稼學圃﹐子曰﹕不如老農老圃﹐且謂小人哉樊須也。有大人之事﹐有小人之事﹐夫子固以須無志於大而鄙之。然夫子所謂不如農圃則是眞實之辭。古者人各有業﹐一事一物皆有傳授﹐問樂必須夔﹐問刑必須臯﹐農事非后稷不可。禾﹑麻﹑菽﹑麥﹑﹑丕﹑糜﹑芑各有土地之宜﹐方芑種褒﹑發秀穎粟﹐各有前後之序﹐本末源流﹐特槪見於《生民》《七月》。《周禮》職事曰﹕稼﹑穡﹑樹﹑及任農以耕事﹑任圃以樹事﹐是各有職。老農﹑老圃﹐蓋習聞其故家遺俗﹐窮耕植之理者也﹐此許行所以學農家。今以所傳《齊民要術》﹐亦可想農圃之梗槪。《管子地員》一篇載土地所宜﹐比《禹貢》尢詳悉。亢倉子說農道大有意義﹐稼容足﹐耨容﹐耘容手﹐謂之耕道。人耨以旱﹐使地肥而土緩。稼欲產於塵而殖於堅﹐其種勿使數﹐亦無使疏﹐施土無使不足﹐亦無使有餘﹐畎欲深而端﹐畝欲沃以平﹐下得陰﹐上得陽﹐然後盛生。吾苗有行﹐故速長﹔彊弱不相害﹐故速大。苗其弱也欲孤﹐其長也欲相與居﹐其熟也欲相扶﹐其耨也長其兄而去其弟。樹肥無扶疏﹐樹堯不欲專生而獨居。肥而扶疏則多秕﹐堯而專居則多死。其說禾﹑黍﹑稻﹑麻﹑菽﹑麥得時失時尢詳且悉﹐與《呂氏春秋》大槪略同。昔李斯請史官非秦紀皆燒﹐所不去者醫藥﹑卜筮﹑種樹之書﹐《藝文志》神農二十篇﹐野老十七篇﹐宰氏十七篇﹐董安國十六篇﹐尹都尉十四篇﹐趙氏五篇﹐汜勝之十八篇﹐王氏六篇﹐蔡葵一篇﹐九家百十四篇﹐要之各有傳授﹐不可例以夫子鄙須﹐遂謂無此學也。○倚門俗說母之望子曰倚門。按﹕《戰國策》王孫賈事閔王﹐王走﹐失王之處﹐其母曰﹕汝朝出晚而來﹐則吾倚門望汝﹔汝暮出而不還﹐吾倚閭望汝。朝暮之出入固可言倚門﹐若出稍久當言倚閭﹐蓋門不可久倚故也。今人但用倚門事﹐豈以暮出不還爲俗忌耶﹖○張範議論仁恕唐裴先得罪﹐張嘉正請杖之。張說曰﹕刑不上大夫﹐爲其近於君﹐故士可殺不可辱。嘉正不悅﹐說曰﹕若國之大臣皆可笞辱﹐但恐行及吾輩。慶厲中晁仲約得罪﹐富公議欲誅之﹐範公曰﹕事有可恕﹐戮之非法意也。富公慍。範曰﹕輕導人主以誅戮﹐它日手滑﹐𨿽吾輩未敢保。張範二公可謂仁人君子之言﹐然謂恐及吾輩與吾輩未敢保﹐意借以開釋同列耳。若預爲己計而故縱﹐則不可。昔豫讓報國士之知曰﹕將以愧後世爲臣懷二心者。髙允不欺於君曰﹕恐負翟黑子事上以忠臣之節也。由己由人乎哉﹖如唐武宗欲誅楊嗣復﹐李玨﹑杜見李徳裕曰﹕天子年少﹐不宜手滑。此語卻無病。○臨安金魚坡公《百斛明珠》載舊讀蘇子美《六和塔寺詩》﹕氵公橋待金鯽﹐竟日獨遲畱。初不諭此語﹐及ヘ錢塘﹐乃知寺後池中有此魚如金色﹐投餅餌﹐久之略出﹐不食﹐復入。自子美至今四十年﹐已有遲畱之語﹐苟非難進易退不妄食﹐安得如此壽。觀此則金鯽始於錢塘﹐惟六和寺有之﹐未若今之盛。南渡駐蹕﹐王公貴人園池競建﹐豢養之法出焉。有金銀兩種鯽魚﹐金鰍時有之﹐金餐爲難得。魚子多自吐吞﹐往往以萍艸置池上﹐待其放子﹐撈起曝漧﹐復換水﹐復生魚黑而白﹐始能成紅。或謂因所食紅虫而變﹐然投之餅餌﹐無有不出﹐能不食復入者蓋寡。豈習俗移人﹐𨿽潛鱗猶不能免耶﹖○蠶馬同本唐《乘異集》載﹕蜀中寺觀多塑女人披馬皮﹐謂馬頭娘﹐以祈蠶。《搜神記》載女思父﹐語所養馬﹕若得父歸﹐吾將嫁汝﹐馬迎得﹐父見女輒怒﹐父殺馬﹐曝皮於苞中﹐皮忽捲女飛去。桑間俱爲蠶俗﹐謂蠶神爲馬明菩薩﹐以此。然《周禮》﹕馬質禁原蠶﹐注﹕天文﹐辰爲馬﹐《蠶書》﹐蠶爲龍﹐精月直大火﹐蠶馬同气﹐物不能兩大﹐禁再蠶者爲傷馬。舊祀先蠶與馬同祖﹐亦未可知。○鹽《西漢中食貨志》﹕猗頓用鹽。注﹕﹐鹽池也﹐於造鹽﹐故音古。予觀《采薇》注﹕王事靡。﹐不堅固也。頡羽注﹕不攻致。《周禮》﹕鹽人共其苦。鹽﹐杜子春讀爲﹐謂鹽直用不練治。以《詩》《禮》注觀之﹐則爲不攻致及不練治﹐以《食貨志》注觀之﹐則乃鹽池﹐二說似異﹐然海鹽練治後成其爲鹽也﹐難壞﹔池出水卽成其爲鹽也﹐易壞。其理一也。○傳注《藝文志》﹕《易經》二十九篇﹐《傳》四十一篇﹐《毛詩》三十九篇﹐《毛詩故訓傳》三十卷﹐《周官經》六篇﹐《周官傳》四篇﹐《春秋經》十一卷﹐《左氏傳》三十卷﹐《公羊傳》十一卷﹐《梁傳》十一卷。先漢經自爲經﹐傳自爲傳﹐自馬融注《周禮》省學士之兩讀﹐以傳連經。杜預爲《經傳集解》亦合爲一。然於一年之首必以一字別之﹐讀者固知其彼爲經而此爲傳也。《易》有文王﹑周公﹑孔子之辭﹐初未嘗亂﹐《乾》之卦﹐首篇繇辭﹐次以爻與彖象﹔它卦以彖系於繇辭下﹐以象系於逐爻之下﹐均爲聖人之言﹐一之猶可。歐陽公以十翼非夫子所作及言「有何謂也」與「子曰」乃講師對答之辭。所謂元﹑亨﹑利﹑貞四句﹐魯穆姜之言﹐必講師引以伸其說。《詩序》舊以爲夫子﹑子夏所作﹐然鄭康成解《詩》於經謂箋。箋﹐重也﹐以經文旣有毛注﹐鄭則重爲發明。於序則直注之﹐使序非毛公之文﹐則毛公豈得無注﹐毛苟有注﹐則鄭亦必言箋。《絲衣序》云髙子曰「靈星之屍也」與《定之方中注》云仲梁子曰「初立楚宮也」﹐《宮注》云孟仲子曰「媒宮也」﹐無以異﹐一系之序﹐一見之注﹐講師附益可見。《十月之交》《雨無正》《小宛》《小》四詩序謂刺幽王﹐鄭謂刺厲王之詩﹐序謂衛莊姜送歸妾﹐鄭於《禮》之《坊記》爲定姜之詩。使序出於夫子﹑子夏﹐康成其敢爲異同之論乎﹖經傳旣混而爲一﹐其間或有夫子及子夏之辭﹐亦不可辧。晦庵解《詩》﹐純用正經﹐蓋有見於此。○溫公蜀公議樂律予觀範蜀公《與司馬溫公議樂律書》﹐蜀公謂房庶赤法古本《漢書》﹕度起於黃鐘之長﹐以子穀黍中者一黍之起﹐積一千二百黍之廣度之﹐九十分黃鐘之長﹐一爲一分﹐今文脫「之起積一千二百黍」八字﹐故累黍爲赤﹐縱置太長﹐橫置太短﹐新赤橫置之﹐不能容一千二百黍﹐則大其空徑四釐六毫﹐是以樂聲太髙﹐皆由談以一黍一分﹐不若以一千二百黍實管中﹐隨其長短斷之爲黃鐘九寸之管﹐九十分其長一分﹐取三分以度空徑﹐數合則律正﹐是度由量起。溫公據《漢書》正本謂律法以一黍之廣定爲度之九十分﹐得黃鐘之長﹐是度由律起。予謂先王吹ㄍ竹以聽鳳鳴﹐六律六呂生焉。天地未嘗無自然之中聲﹐復懼其中聲之不傳﹐於是因十二以制律﹐而驗之於气﹐气之應有淺深﹐管之入地有長短﹐驗子於黃鐘﹐驗未於林鐘﹐驗寅於太簇﹐气至則灰飛﹐管差則不驗﹐律建而天地之中聲有所考。復起於黃鐘之長﹐取子穀黍中者一黍之廣度之﹐凡十分黃鐘之長﹐一爲一分﹐寸﹑尺﹑丈﹑引定而度生焉﹐度立而黍之長短有所考。復起於黃鐘之龠﹐以子黍中者千有二百實其龠﹐以井水準其槪﹐合﹑升﹑斗斛定而量生焉﹐量立而黍之小大有所考。復起於黃鐘之重﹐一龠容千二百黍﹐重十二銖﹐兩﹑斤﹑鈞﹑石定而衡生焉﹐衡立而黍之輕重有所考。四者具存﹐或自源而䢐流﹐如先王以律起度﹑量﹑衡可也。或自流尋源﹐因度﹑量﹑衡以起律﹐亦可也。四者旣亡﹐周漢之議已爲不同﹐司馬遷﹑劉歆﹑班固以爲一上一下﹐劉安﹑京房﹑鄭康成以蕤賓爲重上生﹐呂不韋以大呂爲重下生﹐或代律以準﹐或代律以鐘﹐或代律以笛﹐卒無一定之論。況二公當漢唐五代之後﹐欲爭《律曆志》之全脫﹐以定一代之制﹐人固知其爲難。然主蜀公之說者﹐但當辧子中者一黍之廣度之﹐九十分黃鐘之長﹐一爲一分之有合於度與否﹐不必曰度之起律非也。主溫公之說者﹐但當辧一千二百黍積實管中爲九寸﹐取其三分以爲空徑﹐果有合於量與否﹐不必曰量之起度非也。天文局觀天而驗歷﹐太史局算歷以測天﹐所得苟精﹐未嘗不合。倘溫公因《律曆志》之元本取爲度以作律﹐驗之於气灰飛﹐苟應則度可爲律。蜀公因《律曆志》之古本取爲量以作律﹐驗之於气灰飛﹐苟應則量可爲律。蓋有天地之中土﹐則有天地之中气﹐而中聲應焉。律﹑度﹑量﹑衡者﹐起於黃鐘﹐《月令》於中央土有律中黃鐘宮之說﹐是律呂之出於自然﹐豈有古今之殊﹐不能求律於人而求律於天﹐气驗則律驗﹐度﹑量﹑衡亦於是而論定矣。正不待較古本﹑今本之異同也。○義役今之義役﹐朝臣以爲便﹐奏欲通行之。予謂此法在民則爲義﹐在官則大不義。義役莫如周﹐比長察奇袤﹐閭師﹑縣師徵賦貢﹐皆以上中下士爲之﹐不以役名也。秦漢三老掌教化﹐有秩﹑嗇夫收稅賦﹐遊徼巡盜賊﹐無秩。無秩則以非義﹐徒役之矣。元魏取鄕之彊謹爲三長﹐皆有復。漢唐胥吏有公廨錢加役者免租調﹐民猶樂於趨義。本朝以鄕戶爲胥役﹐不堪衙前之破蕩。熙寧令出錢助役﹐雇吏正長復除。然當時計物力差耆長曰役法﹐以收稅賦﹔計戶籍差正長曰保甲法﹐以巡盜賊。後廢縣之五等而都爲之等﹐以正長收稅而兩法俱獘。紹興取雇役錢封椿之﹐隸經總司﹐胥吏多無緣﹐始虐正長代輸﹐追捕與官吏往來科配供給之費皆取辦焉。正長有破蕩之患﹐於是眾鳩金買田以供役﹐蓋出於大不得已。不咎官吏以非義虐正長﹐乃謂率錢以飽溪壑之欲者﹐可通行於天下﹐可乎﹖夫力役之出庸並於兩稅﹐繼有徭役之雇錢以隸經總司﹐復使率錢爲義役﹐是三出錢而不免役﹐以爲義﹐未見其爲義也﹗○性善惡世之論性者二﹐善惡而已﹐人往往取《孟》而辟《荀》。予合二書觀之﹐《孟子》自天性見所謂善﹐必指其正大者欲加持養之功﹐《大學》誠其意之謂也﹔荀卿自气性見所謂惡﹐必指其謬﹐戾者欲加修治之功﹐《中庸》彊哉矯之謂也。气性與天性不同﹐苟非上聖﹐得無過與不及之病。荀卿於是名之爲惡﹐曰柔膽猛戾也﹐曰齊給便利也﹐曰庸眾駑散也。或柔之以調和﹐或一之以易良﹐或輔或節﹐或抗或劫﹐力指其用力之要。然則孟子之學澄其淸而滓自去﹐荀子之學去其滓而水自淸﹐有補於後覺則一。○瓜戍今人到官﹐賀謝語必言瓜戍。按﹕齊侯使連稱﹑管至之戍葵丘﹐瓜時而往﹐及瓜而代。期戍﹐公問不至﹐請代﹐弗許﹐遂作亂弒齊侯。此豈好出處﹐矧戍役比之官則爲猥賤﹐尢難用之於慶賀。○太公《六韜》武王問周公曰﹕諸侯攻天子﹐勝之有道乎﹖公曰﹕攻禮爲賊﹐攻義爲殘﹐失民爲匹夫﹐王攻失民者也﹐何天子乎﹖此卽誅獨夫紂﹐未聞弒君之說。𨿽出傳記﹐於理無害。孟子說至仁伐不仁﹐何至血流漂杵。於武﹑成取二三策﹐蓋恐失武王徵伐之初意。《六韜》之書﹐凡文武反覆問難無非由姦詐以傾覆人國﹐如言養其亂臣以迷之﹐近美女淫聲以惑之﹐親其所愛以分其威﹐賂其左右以得其情﹐八符陰祕﹐三部分書﹐詭伏設奇﹐遠張誑誘。少知道者不爲﹐文﹑武﹑太公其爲之乎﹖果爾﹐則文﹑武豈爲仁義之師﹐太公豈爲王者之佐。劉恕作《通鑑外紀》亦惑之﹐至謂文王與太公陰謀以傾商政﹐其事多兵權奇計。然《漢書藝文志》注謂呂望爲周尙父﹐本有道者﹐或有近世以太公術者所增加。漢時已嘗疑之﹐今反使右科習爲正經﹐可耶﹖○《麥秀》《黍離》之歌箕子過故殷墟﹐感宮室生禾黍﹐作《麥秀歌》曰﹕麥秀漸漸兮﹐禾黍油油﹐彼狡僮兮﹐不與我好兮。周大夫過故宗廟﹐宮室盡爲禾黍﹐閔其顚覆﹐作《黍離詩》曰﹕彼黍離離﹐彼稷之苗﹐悠悠蒼天﹐此何人哉﹖所以咎亡國之君與言狡僮無以異。第箕子之歌簡而直﹐周人之詩微而婉﹐體有不同耳。舊傳靖康淵聖狩虜營﹐有人作《憶君王辭》云﹕依依宮柳拂宮墻﹐宮殿無人春晝長。燕子歸來依舊忙﹐憶君王﹐獨立黃昏人斷腸。語意悲淒﹐讀之令人淚墮﹐眞愛君憂國之語也。○髙帝封雍齒髙帝未封﹐諸將往往坐沙中語﹐畱侯欲帝封平生所憎以安之﹐遂封雍齒爲什方侯。羣臣喜曰﹕雍齒尙侯﹐我屬無患矣。畱侯此策亦有所本﹐古史載﹕晉文公過曹﹐裏鳧須盜其資而亡﹐公餒﹐介子推割股以食之﹐至是﹐裏鳧須請見曰﹕君去國久﹐民臣多過自危﹐鳧須爲賊大矣﹐君誠使驂乘遊於國中﹐百姓見之自安。文公悅而從之﹐民臣皆曰﹕裏鳧須不誅﹐吾何懼也。豈畱侯之策與此暗合耶﹖○鹽法前輩謂歐陽公作罷茶鹽法﹐詔言﹕私藏盜販﹐實繁有徒﹐嚴刑重誅﹐情所不忍﹐是於江湖外數千里設陷井而陷吾民也。每嘆息以爲眞王言﹐是時𨿽未至設陷井以陷民﹐其獘必至於此。自崇寧初蔡京作茶鹽鈔﹐初俾商人先輸錢請鈔﹐赴產鹽郡授鹽。已而變易對數﹐買新鈔帶給舊鈔之半。季年又變爲循環法﹐未幾復令貼錢給鹽。凡三輸錢始獲一值之貨﹐民無貲更鈔﹐已納錢悉幹沒。商賈破蕩﹐盜販者多﹐追捕日繁而盜賊熾矣。皆老姦之誤國也。後之議臣乃祖述其說﹐對折帶髮﹐更易不常﹐近因易楮令﹐貼納錢越次打發﹐非惟商賈﹐無可貼納者多﹐鈔鹽貴則私販行﹐不免嚴追捕之令﹐利之所趨﹐何所顧藉﹐數十爲羣﹐易至生變。予嘗詢之亭丁﹐謂﹕倉臺給降本錢以一萬緡計之﹐使司退三千緡爲敖底鹽錢﹐二千緡爲官吏費﹐止有五千緡到場﹐移借侵用之餘﹐散及亭戶者無幾﹐每斤必雙秤﹐所請本錢莫償燈鹵買薪之費﹐非藉私鬻﹐破家蕩產﹐豈足供官﹐惟有逃竄而已。鹽賈鹽丁窘困如此﹐不思救其本而欲禁私販﹐只生事以激變耳。紹興間何溥請禁科賣倉鹽﹐髙宗曰﹕鹽𨿽居民間常用之物﹐科賣則爲大害﹔朕在京東目擊之﹐其後盜由此起﹐今當嚴禁之。大哉王言也。○封章俗謂章奏爲囊封本於漢﹐凡章奏皆啟封﹐至言密事﹐不敢宣泄﹐則用皂囊重封以進﹐若州縣之紫袋。劉向懼恭顯之傾危上﹐乃上封章以諫疏﹐其末云﹕臣謹重封﹐昧死上。漢漏泄之法極重﹐師丹使吏書奏﹐丁傳得其艸﹐以告廷尉﹐劾治策免。本朝於章奏﹐凡論治大體及有關於聖躬者﹐往往畱中不出。太宗得田錫諫疏﹐悉類聚於禁中﹐是也。今例從內降付中書﹐𨿽泛言敬天修徳之類﹐往往批依以入報﹐非故事也。○東宮東朝今以太后爲東朝﹐蓋用《叔孫通傳》惠帝東朝長樂事。然顏延年詩曰﹕君彼東朝﹐金昭玉粹。東朝則太子朝也。今以太子爲東宮﹐蓋用《班彪傳》東宮初建事。然成帝報許後曰﹕皇后其孝東宮﹐毋闕朔望。東宮則太后宮也。此皆隨地以言﹐初無定論﹐後世以東朝爲太后﹐以東宮爲太子﹐可謂拘泥。○萱堂俗謂母爲萱堂﹐考之《詩》云﹕焉得諼艸﹐言樹之背﹐願言思伯﹐使我心。注云﹕背﹐北堂也。箋云﹕憂以生疾﹐恐將危身﹐欲忘之。是詩旣以君子行役爲王前驅而作﹐以忘憂解之﹐極通﹐於母有何干預﹖坡詩「我非兒女萱」卻是鄙之之辭﹐或引用樹萱事﹐則不可用《詩》注之北堂。○柳子厚文柳子厚﹐文壇之雄師﹐世謂以作《河間傳》不入館閣。然亦有所本﹐《漢書原涉傳》涉曰﹕子獨不見家人寡婦耶﹖始自約敕之時﹐意乃慕宋伯姬及陳孝婦﹐不幸壹爲盜賊所污﹐遂行淫行﹐知其非禮﹐然不能自還﹐吾猶此矣。其意正相類。○《月令》《月令》陸徳明以爲《呂氏春秋》﹐後人刪爲此記。蔡邕﹑王肅以爲周公所作。先儒以贊傑俊﹑遂賢良﹑舉長大﹑行爵出祿非太尉之職﹐太尉﹐秦官﹐決非周公之書。予謂不然﹐《月令》之書自大撓作甲子占斗所建﹐伶倫制十二律以節四時之度﹐堯命羲和敬授人時﹐分四仲以定中星﹐析﹑因﹑夷﹑奧驗之於人﹐孳尾﹑希革﹑毛﹤毛先﹥﹑毛占之於鳥獸﹐東作﹑南訛﹑西成﹑朔易應之於事﹐終之以允百工﹐庶績咸熙﹐此夏時之所由起。《夏小正》之書﹐辭簡理明﹐固已備《月令》之體﹐周以農開國﹐猶以時令爲先務﹐大槪具見《七月》﹐周公制禮作樂﹐得無一代之成書﹖使此書盡出不韋之手﹐不應以十二令爲紀﹐各以數篇解釋於後﹐合爲六十一篇。太尉固秦官﹐所命冢宰﹑司徒﹑司空﹑司徒與太史﹑樂正﹑樂師﹑澤人﹑虞人﹑四監之類皆周官也。予意不韋不過攺司馬爲太尉耳。蓋贊傑俊﹑遂賢良﹑與行爵出祿𨿽非太尉之職﹐而設儀辧位﹑進賢興功﹑制畿分封則大司馬之任也。大率周公增益《夏小正》﹐不韋增益周公之書﹐其間豈得無攺竄。《淮南時則訓》比呂氏十二紀又有異同﹐此可爲證。○椒房應劭《漢官儀》曰﹕皇后稱椒房﹐取其實蔓盈升。予考之《江充傳》﹕先治甘泉宮﹐轉至未央椒房。《上官桀傳》﹕將軍有椒房中宮之重。《劉輔傳》﹕於是減省椒房掖廷用度。及馬援以椒房不預雲臺之次。椒房殿爲後所居﹐固分明。師古注﹕椒房謂以椒和泥塗﹐取其溫而芳。卻有此理。《詩》曰﹕貽我握椒。注﹕椒﹐芬香也。男女相悅﹐交情好也。其義恐出此。《離騷經》云「播椒房兮成堂」與石崇塗屋以椒﹐不過取其芬香﹐於蔓行盈升初無關涉。成帝寵趙昭儀﹐復建椒風殿以居之。今例以椒風爲皇後事﹐非是。○宣帝憲宗勵精宣帝勵精而漢中興﹐卒任許﹑史﹑恭﹑顯輩以基讒佞用權之禍﹔憲宗勵精而唐中興﹐卒任梁守謙﹑王守澄﹑陳志玄輩肇太和甘露之變。自昔英主政自己出﹐𨿽不任羣臣﹐耳目必有所寄。宮閫之內﹐非在外戚﹐則在官寺﹐勢所必至﹐要之人主之職在論一相﹐如挈裘振領﹐但當選擇賢徳以任之。本朝托股肱於宰執﹐付耳目於臺諫﹐寄心膂喉舌於侍從。百執事所以通下情﹑絕壅蔽﹐其紀綱極正。委任一偏﹐猶有弄權於廊廟之上者﹐況宦寺外戚乎﹖○士气本朝南渡後﹐宰相得政最久且專者二﹐一以威權劫制天下士﹐誅竄愈多而士气愈振﹐無異東漢之季﹔一以爵祿豢養天下士﹐容受愈廣而士气愈衰﹐無異西漢之季。紹興易相之後﹐一時人才﹐彬彬輩出﹐天下猶可爲﹐不至舉一世之人團揉如綿﹐悉入籠絡駕馭之中﹐委靡成風﹐如燈消膏﹐浸微浸滅﹐精神气焰索然無餘也。於此時欲振起之﹐以致勵精之治﹐可乎﹖○袁張相術唐《定命錄》﹕李嶠昆弟皆年三十卒﹐母憂之﹐問天綱﹐答曰﹕神气淸秀﹐壽苦不永。又請連榻而寢﹐視嶠睡無喘息﹐候其出入﹐在耳中﹐遂賀曰﹕必大貴壽﹐是龜息也。《廣異記》云﹕魏元忠謁張ぁ藏﹐待之甚薄﹐質通塞不答﹐公怒﹐拂衣去。ぁ藏遽曰﹕君相在怒中﹐當位極人臣。袁張天下奇術也。袁非得之睡﹐將以壽爲夭﹔張非得之怒﹐將以貴爲賤。見人於目睫間﹐欲斷平生禍福﹐誠難。又有因人事而變者﹐如《芝田錄》載﹕葫蘆生始不許白中令之貴﹐後因還婦人所遺寶帶﹐謂近種陰徳﹐位極人臣。《遁齋閒覽》載﹔胡僧始言大宋不失甲科﹐後因渡蟻﹐謂丰神頓異﹐如活數百萬命﹐小宋今歲首捷﹐公不出其下。今人盡以禍福委之定命﹐可乎﹖○金觀書不可先立議論﹐只當平平看去。《金》孔謂請命之書﹐藏於櫃﹐緘以金石﹐不欲人開﹐二公倡王啟之﹐故見此書。伊川亦謂二公導之如此﹐欲成王悟周公也。予反覆讀之﹐二公初不知周公有此事﹐自武王疾﹐二公始欲穆卜。周公有代武王之說﹐只得自以爲功。史乃冊﹐祝以命於元龜﹐乃卜三龜﹐一習吉。啟龠見書﹐入並是告。啟龠卽啟金之龠也。太史占筮之書藏於金櫃﹐旣取此書以觀筮文而未緘﹐迨公歸乃納冊於金。以公歸二字細味之﹐則諸史自將所祀冊與所占書﹐並藏於櫃﹐公亦未知其並藏此冊也。旣云自以爲功﹐二公安得而知﹖至羣叔流言﹐周公但告二公以我之弗辟﹐無以告我先王。亦不言此舉以明其心﹐至天大雷電以風﹐王與大夫盡弁﹐命史開龠取占書以觀災祥﹐忽見周公所自爲功代武王之說﹐二公及王乃始問諸史與執事﹐對曰﹕信有此冊﹐公命﹐我勿敢言。古人質直﹐無緣二公知之詐﹐以問諸史﹐諸史嘗以告二公詐﹐言我勿敢言也。王執書以泣曰﹕始欲卜天變之災祥﹐今不必穆卜。周公勤勞如此而我不及知﹐此固天大動威以彰公之徳。於是翻然悔悟。天應昭格﹐大抵君臣不交則爲否﹐君臣交則爲泰﹐精旣孚﹐呼召和气在一念之間。使成王非自然而感悟﹐豈能致天應如此其速﹐前後本末分明如此﹐首尾以二公爲辭﹐蓋言周公不令二公知我之心﹐二公亦不知周公有此舉也。成王之知公﹐天實啟之﹐使二公果知周公有此事﹐何必遲遲二年之後待至天災巧爲設計﹐啟王開之﹐𨿽先儒有此說﹐予不敢信。○東坡非武王《坡公志林》以武王非聖人﹐且謂孔子曰﹕大哉﹐堯舜禹無間然。蓋不足於湯武﹐曰﹕《武》盡美矣﹐未盡善也。又曰﹕三分天下﹐服事殷﹐可謂至徳。夷齊謂武王爲弒君。夫子予之﹐其罪武王甚矣。周公作《無逸》﹐上不及湯﹐下不及武王﹐亦有以哉﹗坡公藉是立萬世訓則可﹐所取證據則非也。子曰﹕湯有天下﹐選於眾﹐舉伊尹﹐不仁者遠矣。使夫子以放桀罪湯﹐則伊尹不仁之尢者﹐何以取之﹖《堯曰》載二帝三王之道﹐皆孔子所常言。自三聖及湯武歷述昭告之辭﹐有《湯誓》所不載者﹐復摭《泰誓》《武成》語以頌美之﹐可見堯舜咨命﹑湯武誓師同歸一道﹐夫子得邦家﹐猶是也。衛公孫朝問仲尼﹐學於賜﹐賜以文武之道爲答。蓋夫子平日以此自任﹐門弟子之所熟聞﹐未始有文武之別。其言三分事殷﹐蓋明周家之應天順人﹐出於不得已耳。其說《武》盡美矣﹐未盡善也﹐則傳注之訛。《樂記》載孔子與賓牟賈言《武》之聲淫及商﹐對曰﹕非《武》音﹐有司失其傳也。若非失傳﹐武王之志荒矣。夫子謂萇弘亦有是言﹐賓牟賈卻間《武》遲之又久﹐子曰﹕樂﹐象成者也。總幹山立﹐武王之事也﹐發揚蹈厲﹐太公之志也。《武亂》皆坐周公之治也﹐以及周道四達﹐禮樂交通﹐無非稱美武王之徳業。夫子特謂《韶》樂美矣﹐而音聲不失﹐又爲盡善。《武》樂固美﹐而音聲失傳﹐未爲盡善。使有慚徳而象之武﹐豈得爲盡美耶﹖夫子稱夷齊﹐蓋以二子棄其國封與不食周粟而死。視景公有馬千駟﹐貧富不同﹐而民之所稱則在此﹐不在彼。它日言不降其志﹐不辱其身﹐必終之以我則異於是﹐無可無不可。因夫子予夷齊便謂加罪於武王﹐可乎﹖周公之作《無逸》﹐大抵以享國之久長爲言﹐中宗七十五年﹐髙宗五十九年﹐祖甲三十三年﹐文王五十年﹐皆享國之久者。成湯卽天子位止十三年﹐武王在位止十一年﹐所以終篇不及湯武。公之告君以成湯受命﹐則伊尹格於皇天﹐武王誕將天威﹐惟四人昭武王冒﹐丕單稱徳。言伊尹四人之功﹐則湯武可知。《立政》之告嗣王﹕及成湯丕帝命﹐武王率惟敉功﹐不敢替厥義徳。且欲揚武王之大烈﹐周公之告成王果不及湯武乎﹖興滅國﹐繼絕世﹐此天下所以歸心。坡公乃以立武庚非武王本意﹐謂武庚之必叛﹐不待知者而後知。復引棄父事仇爲證﹐如此則舜之殛鯀用禹﹐亦有可議者矣。○權行守試本朝職事官並以寄祿官品髙下爲權行守試。侍郎﹑尙書始必除權﹐卽眞後始除試守行。予考之漢試守卽權也。《年紀》﹕令吏二百石以上滿秩如眞。如淳曰﹕諸官吏初除皆試守﹐一歲爲眞﹐食全俸。趙廣漢守京兆﹐韓延壽守馮翊﹐尹翁歸守扶風﹐皆滿歲爲眞。是守試卽權﹐未得爲眞也。權字唐始用之﹐韓愈權知國子博士﹐三歲爲眞。今以權與守試分眞假﹐全無意義。

