《出劫紀略》﹝淸﹞丁耀亢著

序

小敍

山居志

峪園記

山鬼談

明空上人傳

航海出劫始末

從軍錄事

亂後忍侮嘆

避風漫遊

皂帽傳經笑

陸舫遊記

孤侄貽谷出劫記

保全殘業示後人仔記

述先徳譜序

族譜序

序

余與野鶴丁先生同裏﹐比鄰居﹐以晚輩交先生﹐受知先生最深﹐來往燕都﹐千里外郵筒相問也。讀其《逍遙》《落葉》諸詩﹐老厚蒼奇﹐談黃初而上哉﹗丙申歸自容城﹐以《出劫紀略》命序於余﹐始爽然自失﹐悔知先生之淺也。先生爲侍禦公少於﹐性孝友﹐多大節。弱冠而孤﹐南走吳會﹐從董玄宰﹑陳古白遊﹐居三年歸。試屢獲售而數奇不偶。王午亂﹐邑中士紳狃於處堂﹐先生毅然攜老母﹑孤侄由山中入海。城破日﹐以局外獨全。明年三月﹐遭鼎湖變﹐溯海而南﹐談兵幕府﹐有赧燕支封狼居胥意。一時諸藩鎭驕恣無節制﹐知其將敗﹐棄之歸。奉太夫人﹑育孤侄﹐收先人之業於兵火播遷之後﹐百不失一。先生可不謂賢豪間者耶﹖吾觀古今劫數﹐率在才人文士耳。以彼倜儻自好﹐毫素所托。泄鬼神之祕﹐與造化爭權﹐造物亦伺而擁焉。往往蹇其遇合。浮沈而困頓之。故屈子之劫﹐在君臣﹔馬遷之劫﹐在朋友﹔元亮﹑少陵之劫﹐在時代亂離。大抵才愈髙困之愈切﹐名益盛忌之益深﹐求其蟬蛻塵埃之表﹐斯亦鮮矣﹗先生奇情至性﹐履虎尾而不陘﹐達其詫僚牢騷之气﹐玩世而肆志﹐究能承先啟後﹐全骨肉於一綫﹐不至式微﹐尢文人才士所難耳。蓋能入劫斯能超劫﹐排難解紛用世而不爲世用﹐千古惟魯連一人而已。豈天下士必產於齊歟﹖其變幻離奇﹐余烏足知之。𨿽然﹐余亦先生之桓譚哉﹗

丙申仲夏同社晚學李澄中右蘇氏拜題

小敍

古今治亂之際﹐興墜之端﹐可勝嘆哉﹖然而﹐與亂俱䢐﹐塵飛煙滅者﹐彊半名人也﹐彊半才人也。名不必壽﹐才不必福。人或知之﹐而亦有擅天才﹑享盛名﹑歷奇難而不死﹐克振昔人之業者﹐得喪之故﹐豈人意可及哉﹗予觀野鶴先生《出劫紀略》﹐而先生生平讀書學古﹐豪傑自命﹐亦旣悠然可見其爲人。若是者﹐詎非因材栽薦﹐陰騭自天﹐芝艸醴泉﹐歸徳厥祖﹖然又有同徳殊天﹐一祖之胤﹐一父之子﹐榮瘁異狀﹐如花放滿林﹐開落攸分﹐苗種彌畦﹐秀實明辦﹐其故何也﹖吾與野鶴先生同官金容﹐親見其爲人﹐觀其詩古文辭﹐得其承先示後矯矯不夷流俗﹐抑抑焉有以自下者。曰﹕信乎﹐人顧自命何如爾﹗

石城杜弟施化遠元引題

山居志

明天啟甲子至辛未

余未成童時﹐常隨先柱史遊於九仙山別墅。往來林壑﹐欣然有得﹐固天性然也。甫十歲而見背。時從師偕弟讀書石室之側﹐或三四月一返舍﹐率以爲常。然遺產甚薄﹐與弟耀心煢煢無依﹐歲終多不給。久厭城市﹐又苦九仙山遠﹐載糧爲艱﹐因得城南橡檟溝一邱﹐甚幽﹐遂購築焉。少年狂率﹐與俗多忤﹐每不合於眾。入深谷﹐憩流泉﹐蔭林木﹐聽鳥音而始解。或載酒冒雨雪隨所適﹐靜坐終日。使奴僕種橡栗﹑松竹以自娛﹐數年而山之園圃粗就。因辟兩山之間﹐築捨三楹﹐依溪作垣﹐引泉爲圃﹐中架小閣﹐書藏千餘卷。至丁卯秋﹐遂移家居之。計數年﹐靑李來禽﹐已開花結實﹐松竹成林﹐橡栗連山矣。戊辰之冬﹐築捨五楹﹐曰「煮石艸堂」﹐取唐人「歸來煮白石」之句。是年﹐有友五人來山中結社。

長男玉章學亦成。庚午﹐心弟以《春秋》舉於鄕﹐余仍碌碌﹐入山之志愈堅。歲時伏臘﹐或入城謁先祠﹐非有大故弔賀不行於裏﹐因得修《天史》一書。壬申至癸酉﹐與玉章專攺時藝。玉章歲試第一﹐至秋中副車。被落時﹐父子相視﹐山靈無色。甲戌至丙子﹐居山藏修者近六年。性與山習﹐稽古多暇。或山花映谷﹐溪雪流澌﹐載酒詠詩﹐呼朋命駕。時四方無事﹐夜不閉戶﹐常於三更夜讀後﹐月上雪晴﹐遊於峯頂﹐燎薪達旦﹐樂而忘曙。奴僕欣欣﹐各自得也。溪之東有怪石半半畝﹐橫﹐下爲潭﹐其上有舊艸庵﹐祀大士﹐野氓祝賽時集。有九華老僧曰「明空」者﹐以苦行卓錫﹐遊而樂之。又有新城兪五秀才﹐祝發歸釋﹐曰「心宗」。兩上人皆深於莊老﹐因邀而偕隱。芟茆築屋數十楹﹐土之民咸來同事。艸創禪林有時﹐鐘磬發於林際。是歲爲崇禎十三年﹐大饑﹐有五色天花偏生林谷間﹐因得飯僧及饑民百餘家。己卯﹐遼事不支。東兵破濟南﹐知天時將變﹐壯心久冷﹐南遊將卜居金陵﹐以老母重土不能遷。至辛巳﹐長男王章不祿矣。入山撫樹﹐無非慘怛。回想山居十載﹐晦明雨雪﹐都成夢境﹐無復濠梁之趣。壬午﹐入京遊太學﹐移家歸城。是年冬﹐乃有屠城之變。山林化爲盜藪﹐浮海餘生﹐流離南北﹐藏書散失﹐云封苔臥﹐而主人爲逋客矣。

峪園記

諸邑城南﹐多佳山水。去城五十里﹐山益深。回巒層折﹐爲常山。馬耳餘峯﹐連亙不斷﹐至九仙而入海。玆山實門戶也。按﹕兩山夾谷曰「峪」。余園在兩山之間﹐土地開曠。有溪自西南來﹐繞山而北﹐匯爲曲潭。方石髙下﹐淳泓相注﹐懸崖淺渚﹐槲葉汀蒲﹐互相映發。每於春夏之交﹐白鳥黃鸝﹐千百出兩山雲霧間。借山爲垣﹐不別立園圃。沿溪以柏爲墻﹐竹檜間之。兩山相去﹐橫可四百步﹐通計三十畝。因以爲西麓作宅﹐而居宅之外皆園也。南爲菜圃﹐鑿井調畦﹐菘韭之外﹐間植桃李﹐短墻護之。墻外植銀杏三十株﹐胡桃﹑山栗不拘數。使各爲區﹐不相亂也。東有門﹐額曰「日涉沼柏」。徑曲行人竹林﹐得屋三楹﹐左右各植芍藥﹑牡丹百餘本﹐雜花綴之。南出一小門﹐得長松二十六株﹐蟠如虯龍。軒楹髙敞可憩﹐石幾﹑石磴倚松而置﹐皆足嘯飲。東過溪﹐橫石半畝﹐凹折方稜﹐與崖石相倚。山花野蔦﹐雜垂入澗。兩崖出山數武。登山趾﹐植以松。修棧路而上﹐逶迆入小澗﹐兩崖叢生映山紅﹑杜鵑花有丈餘者。每三月攜酒賞之。過山之北﹐爲明空所建之禪林在焉。鐘磬時發﹐樵歌互唱﹐日落嵐光﹐煙靄出沒。嶺上眺東海如鏡﹐五朵九仙如芙蓉歷歷在半天云。山四圍無鄰﹐重崖復嶺﹐深可十里。外方出別徑﹐凡童稚﹑牛羊﹑柴門﹑鵝鴨﹐實自爲一區。故十年山居﹐淸樂自足﹐安知桃源忽爲晉魏﹗計甲子至今三十年﹐松可數千株﹐竹已數畝﹐銀杏﹑胡桃﹑山栗每年食不勝用。惟桃李梅杏漸老﹐因出山十年無新種者。柏檜成圍﹐陰森塞徑矣。嗟嗟﹗平泉﹑金穀﹑蘭亭﹑輞川尙不能久﹐況於一邱何有哉﹖或後之化爲蓬蒿瓦礫不可知﹐姑記之以代臨遊。

山鬼談

明崇禎壬申﹐余旣山居久﹐觀史之餘﹐偶感人事﹐欲有所懲﹐因集十史惡報。分爲十案﹐名曰《天史》。書成藏笥中﹐不敢以示人。是年﹐登州孔兵叛﹐圍萊不下。集壯士羅弓矢於庭﹐爲自守計。至夜有玄蝶如鳥自林外來﹐過庭而嘯。中庭有石擲於庭﹐詢然不絕﹐乃知爲異。明日禱於天﹐夜宿齋中﹐燃燈倚劍而候。偶出戶返﹐則見片紙濡墨於幾﹐大書四字曰「爲善讀書」。字遒勁如鸞筆。時眾心洶洶﹐予恐駭眾﹐因再禱曰「予居山慕仙久矣﹗死生有命﹐卽鬼狐不汝懼也。請面交﹐余將師之。」卽有黃冠﹑靑袍﹑白面﹑修髯一羽衣者﹐立於庭外﹐呼童子曰「阿勝」者﹐語之曰「予張靑霞也。慕子主人道行久﹐欲訂交﹐故來試之。夜見恐以邪疑﹐明日呼汝入吾洞。」遂去﹐不復見。童子勝方十三歲。

非妄言者。時有同學諸生臧白玉﹑長兒玉章皆錯愕。子彊慰之曰「安知非福﹖」命壯士各解散﹐是夜寂然。明晨﹐一白髮老靑衣向童子勝曰「吾靑霞書吏韋化棟也。今呼汝入洞﹐可隨往。」童子勝見之﹐諸人實不見﹐遂援筆爲詩﹐附童子以往。潛遣善走獵戶一人尾其後。及勝隨來使去﹐而此人反不見﹐但過溪登山渺無迹矣。甫二刻﹐童子勝返﹐細言所見。云過東山里許﹐有石崖一縫﹐其使引入﹐見誠如王者居。靑霞冠玉垂裳﹐侍立皆美人﹑甲士﹐不敢仰視。見詩喜之﹐不復答。曰「且自往﹐明午可期。」明日﹐靑衣復來﹐曰「師至矣﹐當迎於溪上。」乃同臧生﹑玉章偕往﹐無所見。童子勝實爲屍﹐少頃﹐曰「至」﹐曰「揖」﹐卽與揖。及門﹐曰「讓」﹐卽與讓﹔曰「坐」﹐曰「拜」﹐卽與拜。少焉﹐香气自室中來﹐白雲縷縷。出於戶牖。時七月十八日正午也。因獻茶於室﹐請題作文﹐書題二道﹕願無伐善一節﹐故君子莫大乎與人爲善一句。余見其勉以正﹐乃拜之。復出字「索《天史》觀」。余大駭﹐不敢匿﹐乃獻副本。攜之去。拜送於門。後以爲常。四九命題﹐多重墨體。時方尙楊伯祥稿﹐臧生用二語﹐卽批曰「不宜全用伯祥。」

後自攜《天史》返余﹐總批曰「卽此﹐可成仙成佛﹐不必再講野狐禪矣﹗」隔壁聯吟﹐分席勸酒於作文之夕﹐設酒果以待。又授予以符﹐焚之則至﹐書則異香數日不散。或有所請﹐則遺童子勝入洞﹐倏忽而返。山友王鐘仙者﹐能詩而豪﹐聞之大驚﹐過予宅爲怪。因道其詳﹐不信。偕予至洞口﹐荒崖石裂﹐野水流澌而已﹐愈不信。少焉﹐澗之上流浮紅果﹑胡桃而出﹐如奉客然。先鐘賦一絕於紙未達﹐童子勝曰「此石縫卽其門﹐予來卽大啟。」試以紙探入﹐拈紙戲投其隙﹐不能盡﹐若有人抽者﹐而紙尾竟入﹐束束有聲。少頃﹐有一紙出﹐曰「卽至」。眾大驚﹐未返舍﹐靑霞已立艸堂外矣。是夜﹐聯詩十餘首﹐鐘仙驚去。予因作四律爲贈﹐詩經亂多失去。一律曰「天臺藥裏武陵津﹐今古疑仙認未眞。金玉樓臺終似夢﹐漁樵族氏或非人。重來不識城中面﹐歸去難尋洞裏春。大道玄通憑幻化﹐靜觀原不涉聲塵。」其二曰「石破門開別有天﹐蒼苔啟處見人煙。云堂尙許奚童叩﹐仙榻難容野客眠。鶴馭隨風歸古洞﹐龍蟠封戶隔飛泉。肯將玄祕傳丹火﹐應識遼陽舊謫仙。」是夜﹐隔壁分韻﹐大聞仙樂。不多許﹐但以琴﹑築﹑笙﹑笛各出一聲﹐示其非幻。又出酒一杯﹐紅如朱砂﹐命予飲其半﹐臧美斯﹑玉章少飲之。味如甘蔗﹐暢及四肢。明日﹐送藥十三粒﹐皆朱色﹐名曰「活參」。其枚如鼠掌蒼耳一握。予欲服﹐眾咸止之。予曰「禍福﹐命也。何懼爲﹖」因以酒吞之﹐無所異。九月重陽﹐請登南山之顚。是日偕酌﹐見坐葉有聲﹐卮中酒皆不飲而盡﹐無形可見。問答惟童子代言﹐皆勉以正道。問丹訣黃白之術﹐卒不應。曰﹔「非所宜授。」辭去。十月望日﹐邀不至﹐回札云「今祝老母壽﹐方請緇流誦經。又坐客甚多﹐無暇往。」因使童子勝送山果詩酒往祝。寄詩曰「西母添籌注海齡﹐洞門芝艸郁靑靑。如何滿座煙霞客﹐少卻遼陽鶴姓丁﹖」童子返﹐曰「羽流比丘甚多﹐有磬大如鼓﹐吹梵之聲﹐洞徹內外。靑霞方持香跪誦﹐不答帖。」賞童子以餅餌﹐明日自來謝﹐望門八拜而去﹐不復畱。時城中親友知者多笑議。有王溫其來問訊﹐自往洞以石叩之﹐彊餘符請﹐問其休咎。師答詩曰「霜寒月冷楚天髙﹐誤認仙門石上敲。我本無形君亦幻﹐忘機處處得紅橋。」孝廉弟亦不信﹐以書請師入城﹐因彊之往。童子勝隨去。乃答九弟詩﹐有「黑山紅海夢茫茫」之句﹐語多不吉。後溫其與弟竟罹難。是歲將終﹐靑霞來﹐云「有大師號龍光辰者﹐在東海中﹐欲往謁之﹐借童子勝偕行﹐恐不能隨﹐當借驢共往。」予異之﹐不敢違。明日﹐勝跨蹇去﹐過嶺外不復見。

三日勝返﹐攜海中玄石數枚﹐並寄鐵珊瑚一株﹐髙六寸﹐其形似江南虎刺﹐屏形而蜷屈﹐上幡堅似鐵﹐不能破。後經亂埋土中﹐不朽猶在也。童子勝言﹐初出山外﹐見靑霞乘黃馬﹐前導有旗幡數隊引之。初猶在地。及少頃﹐則足下皆雲霧﹐不可辧。驢亦隨行﹐無異乎陸。至海邊﹐波濤洶湧。靑霞下馬命眾曰「駐此待水開﹐隨予後﹗」彼乃乘馬退百步外﹐出一銅鞭﹐策馬如飛﹐馬鬣皆火光。入水而路開﹐一徑才通人﹐水壁立如岸。中見細沙燥潔﹐以手摩水皆如石滑。又少頃﹐復在霧中遠見一山﹐突出海中﹐髙巓無林木﹐有廓踞平臺上。一白髮老人扶杖而坐。靑霞至山足下馬﹐命眾曰「在此候我﹗」各給紅豆三粒﹐曰「食此不饑。」乃下馬展拜﹐具一步一叩而上。又有吏負大書數冊﹐其書大約丈許﹐隨而上﹐遙望之拜﹐呈書不知所云。是山有犬黃如鼠﹐長三四尺者﹐往來甚馴。童子勝控驢下山。少焉﹐靑霞返﹐薦導引去。不由前路﹐仍在霧中。至一村落﹐其人如蟻﹐飲食往來如人間﹐具形而微。見靑霞遙拜不顧去。茫茫夢夢﹐竟跨驢回山云。眾駭異﹐童子勝不知也。因爲歌記於壁。歌長不復載。明日﹐靑霞至﹐因詢書冊所載伺事。以字答云「皆劫中生死也。與生死之姓氏也。汝村皆善人﹐他日遇劫。當往此避之。」每詢老人何所司﹐不答。是時臘夕近除﹐每於此日回城祀先祠﹐遂歸城。癸酉元旦初四日﹐復入山﹐請靑霞不至。近元宵﹐遣童子迎之。但見其玳筵綺席﹐鶴駕滿座﹐翡翠爲屏﹐玻球照懸﹐仙樂霓裳﹐煙火鰲山﹐大勝人間。口答云「今方邀客不能往。」予同諸友聞之不信﹐命童子曰「汝再返洞中﹐果攜一物來方爲實。且彼書吏韋姓者﹐旣與汝狎﹐何不求其花炮一觀﹖」童子應命往。少頃返﹐竊其二紙炮來。皆黃香灌頂﹐烏漆堆紗﹐與髙郵炮等而精過之。因聚觀共詫﹐曰「試燃之。」應手而響。予方信天上人間同樂﹐一局不可解也。二月朔﹐靑霞云「龍師將至汝庭﹐須虞俟。」先是夕乃齋宿﹐至夜有白雲如蓋起於庭之竹際。焚香於室候之。其气肅然﹐精光如星。同臧生﹑劉生拜而獻酒。時已入夜﹐童子云「有一白髮老人﹐冕而垂旒﹐不知所騎何物﹐庭中侍者將滿矣。」靑霞侍﹐不敢坐。予隔窗紙見歷歷皆人影。少頃﹐起﹐其白雲仍自竹中出﹐望之漸遠﹐空中遙聞鶴唳。村人皆焚香遙拜云。予見怪甚﹐思欲避之。明日﹐靑霞來命題曰「鬼神之爲徳」二節「務民之義」一段﹐共請以入洞﹐應曰「此非啟之上帝不可。」無已﹐惟玉章一往。章亦欣然﹐易新服隨童子去。出門囑曰「必持一物來爲信﹐否則終荒唐耳。」去一飯頃回矣﹐云「至前山洞下﹐見石門大啟﹐但見長廊數十間﹐曲折不可記。地皆靑石﹐履之硿然。千門萬戶每門皆懸石磐一。少頃﹐有靑衣出﹐請至一殿﹐則靑霞君簪玉冠﹐衣皆雲篆﹐威儀儼然﹐不交一語。而返庭下﹐有松一株﹐葉細如毛。旣無可持﹐因折一葉來。忽聞碓聲﹐不知身已在山外矣。」出其葉﹐則柔如絨絲。以水滴之﹐綠珠蒼毳﹐其光可鑑。是夜﹐靑霞復到﹐持其松葉以去。二月科考﹐玉章第一﹐臧生第二。予弟九妄念﹐以爲大慶將來也。靑霞云「離山八十里九山之西﹐有八仙崆﹐俗名『簍溝』﹐山深無人﹐可專攻時業」。乃攜糧獨往。至其地則日照界﹐山僧粗俗。不堪居。惟山顚有三教堂三楹﹐一跛道人住巖畔﹐艸榻土幾﹐遂畱此。每夜讀二更﹐至未旦復燃燈起﹐乃命道人擊鐘爲警。此後每至四鼓﹐則鐘鼓自鳴﹐已燃燈於榻矣。予知靑霞所爲﹐道人皆驚遁下山去。常寫家書未寄﹐忽失所在。後數日﹐家人來﹐答所問甚詳﹐云有一盲道人代寄。乃知皆靑霞不離左右也。四月十五日﹐靑霞以字辭﹐遂絕﹐不復至云。子讀《虞初志》《山海》《述異》諸書﹐皆六合之外﹐不可窮詰。以爲文人幻筆﹐乃親遇之﹐不可以思議也。及壬午至辛巳近十年﹐而有西河之變﹐人以爲妖徵。

夫人命至脆﹐殤夭何限﹐必以鬼招﹐又何待十年外也。壬午大亂﹐因憶靑霞之言﹐浮海全家﹐而弟侄俱殉難。豈前此所遇爲予指迷出劫耶﹖及老母自東海歸﹐忽遇颶風﹐其檣櫓傾折﹐昏夜不可救。

有一星繞舟如火﹐任其漂而不覆﹐乃送舟於舊渡。有返舟之異﹐此非冥冥有以護之﹐安能出險乎﹖夫神降於莘﹐龍遊於庭﹐原非福瑞。太白赴子微之約﹐昌黎有彌明之期﹐吾輩略有好異﹐便多奇遇。儒理靜觀﹐皆非所宜﹐或如梁太素之大貴﹐張志和之前知﹐人方信之。不然﹐豈非幻妄無徵也哉﹖或仙或妖﹐皆不可知﹐亦西國大王驢耳。不言之﹐終難自憑。聽者如東坡說鬼﹐姑以爲妄言可耳。詩帖多經亂失去﹐後靑霞將別﹐畱詞題於壁﹐多禪宗語。僧明空以爲山龍﹐故今以地捨爲寺。

詞附後﹕

試問禪關﹐參求者無數﹐往往到頭空。老積雪爲糧﹐磨磚作鏡﹐誤了幾多年少。芥納須彌﹐毛吞大海﹐金色頭陀微笑。

無陰樹下﹐絕想臺前﹐杜宇一聲春曉。鷲嶺雲深﹐曹溪臨險﹐墜是處﹑故人杳。永崖千丈﹐五葉蓮開﹐古殿簾垂﹐那時香裊。

明空上人傳

明空﹐不知何許人。由方外掛塔﹐一缽﹑一杖至諸邑之報恩寺。緇流善信﹐從者如市。郭外爲叢林一區﹐曰「圓通庵」﹐士人爭往與之言。無可異。饋以財物﹐多不受。服力食粗﹐寒暑無間﹐意豁如也。癸酉﹐山中因有靑霞之異﹐往叩之。但云「此楞嚴陰魔﹐皆本念所招。無關禍福也。」其談甚髙﹐頗合儒理﹐因詢曰「居市不如居山﹐盍擇地安禪乎﹖」應曰「市與山等﹐境隨心易﹐動不因境也。」略及老莊﹐再叩不應。是年秋﹐予入城﹐輒假寓其庵﹐觀其動靜﹐漸契合。乃邀以入山﹐應曰「可。」方欲以騎迎之﹐明旦已赤足趺座舊庵中矣。時歲荒民散﹐庵無香火﹐蓬髙於垣﹐僧過多不畱﹐因宿於大士之旁。曰「如可卓錫﹐願捐山之半爲師飯齋。」師頷之﹐曰「畱此無庸﹐供自足。」是夜獨宿庵榻﹐明旦不辭去。後杳然無聞。又月餘﹐自曳一車﹐偕二僧來﹐止庵中。觀所載皆畚鍤﹑刀斧﹑末耜﹑釜甑﹑巨繩﹑舂杵之具﹐雜載糗糧﹑粗糲升斗而已。問之不答﹐但曰「浮屠自食其力﹐不必問。」

明日﹐有善信數人來視之去。又數日﹐則有大眾僧俗百餘﹐自持漧糧。鳴鐘畢集。先以巨繩量地﹐畚鍤云舉。舂杵運石之聲登登丁丁。不二日﹐舉屋三十楹﹐廚﹑竈﹑舂﹑碓﹑宿榻﹑欄廁不遺纖毫。往來方外緇衲百餘﹐營建無休刻。予旣大驚﹐贈以石斗不足用﹐因畫山之半以居﹐給田百畝﹐林木任其樵采﹐以供炊爨。時初建事絕米﹐雜食糠柁。忽生天花五色如芝者﹐髙一二尺﹐彌滿林麓。凡僧林之外皆不生。因得飯眾﹐而事乃成。壬午兵亂﹐旣浮海﹐托以山中之業。及遼兵大至﹐士女人山避者雲集﹐師亦入谷遁焉。寺中積糧﹑牛畜﹐盡爲兵劫以去。初﹐與師舉願﹐作三大士出山像﹐於溪東別立精藍以修淨業。及亂後無資﹐又素不募化﹐因捐東園書捨並松檜花竹以供佛。自東海回﹐而佛工乃就。今名爲「大覺庵」﹐以無負初志云。兵亂後﹐山無安土﹐萑苻夜驚。

師乃入渠邱﹐復爲馬孝廉建﹐從者益眾云。明空口不言佛經禪教﹐以苦行練心爲宗。自炊飯供大眾﹐旣飽後﹐刷殘粒自食。夜臥片板﹐赤足行冰雪中者﹐自云三十年。善裁縫﹐凡大眾衣禪。皆手緝補﹐以其百結者自衣。大眾各執所役﹐自任執爨﹑洗廁二事。斧薪斬斬﹐寸尺中度﹐廁土芳潔。每一到堂﹐觀其供事﹐使人廉立。

嘗曝書手寫甚多﹐後詢之﹐竟不答云。吾閱緇流多矣﹐未見有明空者。其行止﹐近大俠﹐而堅苦服食﹐其古之眞浮屠歟﹗

航海出劫始末

明崇禎己卯﹐東兵破濟南。後欲卜居金陵﹐重土不能往。又三年壬午﹐十月自京師歸﹐對親言當決計。眾咸笑之。十一月檄州郡城守﹐始以故事登陴。諸邑城大而人情乖離﹐久知不可守。十一月二十日﹐予攜家出城﹐止於南山舊廬。是日﹐老母以九弟婦新喪﹐所產兒保未彌月﹐不果行。後警漸急﹐愈疑信。弟且急續弦﹐終無去志。子居山候﹐久不至。時見北方大家﹐舉族南避﹐車馬絡繹不絕﹐乃出山而就族人﹐共欲斂筏子海﹐立柵於山﹐將徐圖去就。族之富室苟安﹐無一信者﹐往來數日不決。北信愈急﹐是夜南止橫河川﹐先於東安衛覓海舟﹐運儲糈於海上。及十二月初旬﹐有靑州進士馮端明者﹐遇東兵掠不能進﹐過門言兵信甚確。明日﹐使兒愼思迎母促弟﹐乃舉火夜行﹐止崔家灘。灘是潮汐所至﹐有路入齋堂島﹐將爲自守計。天未曙。有三騎繞山而南﹐革帶﹑垂纓﹑張弧﹑挾矢。逾垣望之﹐知爲東兵哨騎也。恃載孥百口﹐車馬驢五十餘﹐壯士莊客近四百入﹐衣囊行李﹐弓矢火器﹐足當一隊﹐眾咸欲戰﹐方行入島。予止之曰「東兵連營﹐戰利。急趨港﹗」同稚子立冰雪泥淖中﹐妻孥自伏村內。少頃﹐三十騎至﹐掠馬騾衣囊盡﹐殺一車夫而去。日將夕﹐海潮大至。復上岸﹐潛於別村。

居民逃去﹐不可畱。乃呼天曰「嗟乎﹗吾非老母﹐南去千里矣﹐何至坐守死﹖」忽有人面帶血奔至前﹐曰「非丁君耶﹖吾識汝﹐胡不登舟以避﹖賊且至﹗」時予賃舟約期未至﹐遙望海畔有舟﹐悠然天半。其人曰「君知海畔船乎﹖皆君族中豆航也。附之而藏﹐將柰汝何﹖當爲汝招之。」賂以五十金﹐其舟人乃迎余渡焉。急覓導者﹐不復見。是夜﹐大雨雪﹐遙望百里﹐火光不絕。各村焚屠殆徧。明日﹐得破城之信。遣役往探﹐東兵已據城。是爲十二月十八日也。時有言欲取筏攻舟者﹐舵工舟子乘風放纜﹐不爲我畱矣。

明日﹐抵海州淸風島。風濤接天﹐芥浮星駛﹐一宿行殆四百里。時日初出﹐遙見海如翠鑑﹐中出羣峯﹐曉暾斜照﹐樓觀睪飛﹐與半山松竹相掩映。予驚以爲世有此島﹐何異十洲﹐乃戀一城而爲浮芥蟻乎﹗意欲畱此﹐乃問長年﹐云「此也泊舟﹐當上岸汲水。」予紿之曰「姑引我觀可乎﹖」舟至鶯遊山﹐長年以小舟載水﹐同子登岸。曰「墟溝營」﹐卽島中鎭也。漁商散處﹐市巷相通﹕但朴陋耳。遇髯公老儒立海畔﹐問子曰「人言東兵至山東﹐信否﹖」予曰「予卽避亂者﹐亦儒也。」其人邀之入舍﹐艸具酒果。時予三日不食矣。因言欲住此候家信﹐不能止。髯公曰「予胡姓﹐字象寰﹐老而儒﹐家有三子﹐皆海州﹐庠捨陋﹐可居停也。」卽出其三子見予﹐急命三漁舫附之往迎。時內人皆蓬跣徒步﹐借衣以畱﹐止於其捨三日﹐乃假館寓焉。又數日﹐知老母攜亡弟之嬰兒已出城入山得免。又數日﹐知九弟殉難﹐長兄得全。嬰兒﹐卽前所產一綫也。嗚呼﹗使前此聽吾卜居於南﹐可無失家之禍﹔卽今聽吾出避於外﹐可無亡身之禍。人耶﹐數耶﹖是日遣役回北迎老母﹐近除夕矣。時家口二十餘﹐衣囊劫盡﹐煮麥粥以食。率稚子三四人﹐人各負薪。至癸未二月﹐饑愈甚。淮之廟灣故人有戴子厚﹑陳謙自﹑戴小異知予困﹐招之往﹐助衣裝爲東歸計。島中悲感﹐乃因事賦詩﹐今載集中。三月初旬﹐東兵去﹐乃出海歸﹐計海中蓋百日云。故有詩曰「百日丹成出暘谷﹐一家浮宅上虛舟」。抵日照﹐以家寄濤雒宗兄給諫丁右海之村﹐奔而北。白骨成堆﹐城堞夷毀﹐路無行人。至城中﹐見一二老寡嫗出於灰燼中﹐母兄寥寥﹐對泣而己。城不可居﹐明日移於東村。時弟櫬浮葬郭外﹐莊田半爲彊鄰惡族占去。城北麥熟﹐欲往獲而市人皆空。至於腐爛委積﹐其存蓄不可問類如此。時縣無官﹐市無人﹐野無農﹐村巷無驢馬牛羊﹐城中仕宦屠毀盡矣。八月﹐葬二兄諱耀昂者於城西。十月﹐葬九弟耀心於舊塋。送者寥寥﹐徒步數人耳。亂後風尙陵奪﹐視爲弱內﹐平昔親知﹐反面秋風﹐百計相傾﹐忍之而不報。始知人情傾險﹐利吾衰也。甲申春﹐土寇復熾。再移於城。至三月聞闖信﹐知不可支﹐系舟海畔﹐恐蹈前轍。老母挾孤侄居海上﹐以待非復前此之倉皇也。三月十六日﹐以子女登舟﹐載糧而南﹐以老母畏海﹐同孤侄陸行。車駕牛悖﹐將隱島以耕﹐不復出矣。至島中故所﹐寓徐氏家。前胡君父子來﹐相迎甚歡。三月終﹐冠蓋耕集﹐人海者眾﹐乃知有闖逆之變。是時也﹐內閣大學士苑諱復粹由登州泛海至﹐侍禦蘇諱京﹑給諫丁諱允元由日照﹑安東至﹐巨室將百餘家矣。知將大亂﹐欲買田島中爲久居。有丁給諫海內田四百畝﹐號「朱寒村」﹐依山臨湖﹐水秧旱種﹐歲可得租百餘石﹐因賃之。築捨開圃﹐欣然若將終焉。至六月﹐淸朝定鼎。明藩攺元「弘光」。諸宦室隨遷而南﹐子止海中。知南風不競﹐四鎭終不掉也。

微行返裏﹐經營田業﹐幾不免闖官口。時海上各莊已爲彊鄰占據﹐不得已求售於人﹐獲殘糧也。復入海﹐置一舟以備不測﹐因村居漁釣自娛﹐得讀杜詩﹐時雜吟詠。七月﹐復出海視家﹐遇故友王遵坦於途。率精甲二百騎﹐以淮鎭命﹐經略東省。聞土寇大起﹐疑畏不進。予說王將以札委土著巨族﹐授之銜﹐得步兵四千餘﹐解渠邱圍。賊方圍濰縣﹑卽墨﹐聞大兵至散﹐遂南旋人海﹐過濤雒。

有莒賊莊姓﹐與土寇結援﹐將攻屠報仇。素識莊﹐往說解之。明日﹐賊去﹐濤雒﹑安東得無恐。九月﹐劉太史憲石移家入海﹐南行過淮上﹐謁淮鎭劉將軍澤靑。授以贊畫﹐爲陳方略﹐使結東之大姓爲藩籬﹐不能行。爲疏以薦﹐授紀監司理於王將之軍﹐屯東海以圖進取。於是官於島中。借官爲名﹐終日賦詩飲酒﹐且以課耕。詩載《漆園集》。時老母思鄕不能待﹐卽買舟行。夜遇颶風﹐幾覆。有星繞舟行﹐達旦止於渡口﹐復回島中﹐如有神護者。自冬䢐春﹐時大淸已置鎭膠﹑沂間﹐土賊望南兵不至﹐皆敗散﹐斬其渠魁。賊帥有誘王將劫掠靑口子女者﹐王將從之。予曰「天下事未可知﹐君不畱劍北岸一退步地﹐如事不成﹐將安所假道乎﹖」王大悟﹐速止之。海中民傳而頌之。五月﹐淸兵渡江﹐弘光降﹐四鎭解甲。劉澤靑庸懦無策﹐欲航海不果﹐遂降。王將遣散屯兵﹐約予往淮迎豫王﹐以冊列名﹐冀敍功求用。是夜﹐假以歸省老母﹐乘風泛舟而東。先是聞變﹐以舟系村口。是夜間舟人﹐風便卽報。至四更﹐曰「西北風起矣﹗舟旆東飄。」合家乃登舟。天微明﹐舟行離岸半里許﹐王將詗知﹐使數十騎劫子。遙見沙灘甲騎飈馳﹐呼予不應﹐悠然而遠。

從軍錄事

甲申三月﹐再入島。至七月出海返舍﹐經理舊業﹐欲取麥以南。至日照﹐遇王將軍遵坦於西嶺。方雨後蠟甲﹐率精騎二百餘。

時劉澤淸開鎭子淮﹐遣之東行﹐以哨進取。王將素名家﹐棄儒而將﹐與於善﹐因止子宿。子曰「子有騎無步﹐行則前後絕。賊知無兵﹐是以馬賫盜也。今大姓多擁兵自衛﹐方苦無名﹐如能以虛札委之﹐使彼從軍﹐不一日可得數千人。步在中而馬分兩翼﹐前後不見尾﹐稱大軍﹐賊必走矣。」王將如所言﹐明日各以書招授札。

至諸邑﹐得兵五千餘﹐百里中牛酒迎勞不絕。至渠邱﹐遇大盜連營十萬餘﹐圍城不解﹐焚郭外灰焰漲天。遇前哨疑爲大軍﹐披靡走。是日斬級千餘。至城下見太史劉君憲石於城樓﹐握手相勞﹐以爲自天至也。爲設宴備餉。時軍聲大振﹐窮追可大捷。王將頗怯﹐明日捲甲南遁。先是景芝鎭孝廉李龍衮者﹐富甲一鄕﹐眾兵欲借以剿賊﹐將甘心焉。予左右解之。得不死。以刃繞逼至安邱始釋。

又苦兵回﹐復經過其裏﹐眷屬﹑財畜無可避處。予爲謀於王將曰「吾甲馬有限﹐賊偵之詳﹐彼急欲得吾馬﹐萬不可止宿於路﹐且一路皆賊也。」王深服之﹐過景芝不敢宿﹐催以令箭﹐竟得全一鎭云。

是夜﹐露宿諸城郭外。明日﹐王師南歸﹐予請畱。時莊田糧蓄皆爲彊鄰占據﹐無及與理。復入海﹐過濤雒﹐訪右海﹐將止宿焉。入其村﹐皇皇奔走﹐右海已人海逃矣。空宅無人﹐殘書滿地﹐戶不扃也。惟二三老人守閽。因有前蘇侍禦約﹐攻殺土賊。今莒州帥莊調之者來報仇﹐已屯村口﹐去屯二里許。明旦恐焚掠叵測也。予素不識莊﹐知其人宦族﹑好俠﹐素耳予名。時天已幕﹐月出如晝﹐急索飯食之﹐投箸策馬去。先使一人投刺入其軍。莊寇素豪俠﹐見予喜甚﹐命酒﹐問以所來。曰「過此聞君興大義﹐欲見無由﹐今相賀也。以足下大義﹐恐爲人誤﹐則成敗在此一舉﹐故來相告。且足下一呼數萬﹐皆義气所激。今天下大亂﹐爲王侯皆君輩﹐一誤爲賊﹐則大事去矣﹗吾所深惜之﹐故冒險而來。且知足下爲豪傑﹐必不殺我也。」莊言「蘇丁二宦﹐攻殺在先﹐今特應之。」予曰「二宦素宦不同﹐且聞兵而避﹐所存村農數十戶﹐殺之如戮豬犬﹐何足爲威﹖徒損望耳。」莊感服。問以方略。子曰「借南兵以勤王爲名﹐不殺不擄﹐此明太祖所以定天下也。足下勉之﹗吾安老親於東海﹐當出而從子。」因痛飲髙歌﹐與盟而散。使數軍送予返。

宿於丁捨。明日﹐拔營去。是行也﹐未面右海而說﹐得行亦天作之緣。由漁舟渡海去﹐時甲申八月十四日。至海中﹐猶及中秋也。

九月﹐安邱劉太史入海而南﹐同行至淮謁劉鎭澤淸。先以贊畫授予札。說以進兵﹐知不肯行﹐因陳以方略﹕欲援東之大姓﹐結連諸盜﹐各自爲守﹐使藩籬外固﹐爲淮上聲援﹐徐觀進取。劉鎭奇其說而卒不行。時大淸已定鼎﹐安鎭膠﹑沂間。劉鎭無恢復志﹐方大興土木於淮爲藩府﹐遣王將遵坦以兵磊共屯東海。薦予授紀監司理﹐以監其軍。十月﹐自廟灣回﹐海中水營三鎭皆屬焉。各以百兵護從﹐威儀粗具。而無事可理﹐日與王師詩酒自娛而已。乙酉正月﹐往淮謁劉鎭返。時東之渠寇﹐爲淸兵敗散﹐投淮上﹐皆委用於海中。狼心鷹眼﹐時誘王師以劫掠靑口之民﹐冀得利以報功。已得岸口漁船數十﹐冀登岸大肆荼毒﹐擄其子女﹐王師信之。

予密告曰「天下事未可知﹐今結仇北岸﹐他日退步﹐將假道安歸乎﹖」王大悔﹐卽止之。海內士民甚感此言﹐後出海南歸﹐賃車靑口。實得此力。五月﹐淸兵渡江﹐弘光降﹐劉澤靑解甲﹐王師亦遣兵散。邀入淮往見豫王﹐期敍功別用。老母思鄕急﹐遂航海而東。夜宿靑口之漁村﹐先覓車夜行﹐西陷大湖泊。時六月蚊蚋交集﹐不能前。聞犬聲問路﹐村人聞知﹐咸來邀至其家﹐則前出海士子也。先是海中士民避亂者﹐求出島。時兵乏糧﹐各稅之以身資﹐按冊驗出。予頗寬其額﹐故士感之。至此得其報焉。爲炊飯從者﹐得少息。使人導行﹐得西路方轉而北。後有兵北追﹐果不能及。四日抵曰照﹐止九仙山﹐人驚以爲神。時海舟﹑子女﹑輜重及載島中所得租百餘石﹐借爲歸資﹐而家糧千餘石已烏有矣。自甲申三月入海﹐至乙酉六月東歸﹐營產作官﹐定業爲南籍﹐諸之族鄰臧獲﹐各私所有。聞歸來驚懼﹐咸不安。明日﹐集眾慰勞之﹐焚其冊券﹐請自今日始。時入秋﹐收其租之半。蓋由此空拳更創一業云。後王將遵坦入京﹐授川撫。膏田大宅皆荒蕪他售。卒沒於川。大翁王諱瀅亦流落﹐沒於外。人皆惜之。

亂後忍侮嘆

壬午東兵破城﹐胞弟舉人耀心﹑侄舉人大谷皆殉難﹐長兄虹野父子皆被創﹐居宅焚毀﹐赤貧徒步﹐奴僕死散殆盡﹐苟活而已。

予以壬午十二月入海﹐癸末渡海歸。𨿽經劫掠﹐家口幸全﹐猶有驢馬衣履可備出入。彼受禍之家﹐以予局外獨全﹐每揶揄之。見予家二孝廉罹變﹐不能振起﹐予歸又勉整舊業﹐𨿽賢豪稱久交者﹐時側目焉。先是叛僕乘亂爲賊者﹐予歸理之官。邑大姓陰爲之主﹐使其反噬﹐或使人誣訟於郡﹐以謀叛謀殺人命等事﹐冀以試吾之彊弱。又使亡命無賴者﹐率眾登門毆罵﹐觀吾動靜。予皆不較﹐復誘惡僕某跳梁﹐率眾劫糧畜以去。明爲之主﹐冀予忿恨﹐假逆僕甘心焉。予亦不較﹐卒無策。族人窮悍者﹐據產爲業﹐主率彊鄰﹐逐散佃戶﹐分吾積聚。孤之遺產﹐處處如此。時縣無印官﹐不能理﹐因訴之郡﹐訴之靑萊憲司﹐日日奔走道路間。自乙酉至丙戌﹐訟方結﹐而疆久失無可稽矣。至今如故也。夫狐免同悲﹐物傷其類﹐況經患難死亡之餘﹐能不相顧﹖然吾邑風薄俗惡﹐反恣蠶食﹐彼以賢豪自命者﹐自顧爲賢不肖何如也﹗徒資老成笑柄耳。古語云﹔勇莫大於能讓。唾面白幹﹐古人遺訓。又曰﹕終身讓路﹐不失一步。此予十年來學問﹐如張子房授書後﹐不復爲博浪沙行徑矣。子孫共守之。

避風漫遊

大淸順治乙酉﹐出海歸裏。八月入都﹐以舊廩例貢於鄕。時殘破之餘﹐劫殺相習。亂民經闖宦縱惡之勢﹐藏身衙胥﹐以巨室寒士爲奇貨﹐艸野之間﹐動相殺害。縣有令倪君者﹐遼伍卒也。嚴刑暴鷙﹐如蒼鷹乳虎﹐擇人而食。邑宦甲科某﹐以人命事輒械送獄﹐不二日笞殺數十人。凡生儒入縣﹐皆以鐵鎖系頸於庭﹐方候理。或無事拿入獄禁﹐與死囚同桎梏死。出入無時﹐以鷹犬甲馬前驅﹐一邑無人聲﹐不寒而栗。其時士宦等威盡矣。十月﹐以監事辭入都﹐實避禍也。倪令素善予﹐爲盛席招部樂以餞。時天寒﹐無所往﹐乃出遊於外﹐假榻親故之家。或旬月復易一主﹐自靑而萊﹐復自萊而北。歲將終﹐聞倪令被直指疏劾﹐乃入膠西﹐復南走至東海之濱﹐以歲終不入海而歸。至捨再謁倪君﹐已待罪不理事矣。時東人令嚴連坐。丁亥﹐復遊淮﹑揚間﹐將卜居於淮﹐不能果。戊子入都﹐由利津渡海﹐越天津﹐一夜行八百里﹐三日抵京師﹐遂有旗塾經之役。

皂帽傳經笑

戊子七月﹐由歷下至利津入海﹐得長風﹐越津門而東三河﹑寶坻間﹐有數俠客送予至都門。見劉君憲石﹑京兆張君天石二先生﹐得假榻﹐以詩酒相朝夕焉。時大司成胡君﹐不允入試﹐遂困居於都。謁前司成薛君竹屋先生﹐因知旗下教習﹐以貢例可假一枝以安。乃由順天籍府庠得試於京兆張君﹑司成髙君﹐入禮曹拔送太學﹐隸驤白旗官學焉。先是遼之教習官子弟﹐皆由此入內院﹐有至外督撫﹐遼左人素重其選。今取之順天庠﹐則已輕且濫矣。己丑三月﹐始入旗下學淸。共八旗﹐各以所居處立官署﹐一旗之子弟﹐皆往授業。公卿行伍﹐每牛鹿額以子弟之數﹐故每旗諸生﹐壯稚不一。率八九十人﹐以滿洲知淸字者爲學長﹐有教習五人共督之﹐教以四書如華語。俟其熟而請益者﹐復更習淸字焉。環立而進拜﹐虎頭熊目之士班班也。弓矢刀觽觽﹐伏甲而趨。出其懷﹐𨿽有經書刀筆以請益。韋冠帶劍﹐少拂其意則怒去。五日會射於太學﹐十日進課於司成﹐考其業之進退焉。又立東西二甲喇章京以統之﹐大抵羈縻少馴者﹐終不能雍雍揖遜也。八旗月三會於雍﹐率子弟六百人﹐關東者十之五﹐蒙古十之三﹐滿洲十之二。每會桓桓儼如一隊。凡三院六部﹐用人咸取於此。試以淸字數行﹐略分句讀﹐則用爲他赤哈﹑筆帖式等官﹐不二年卽爲理事﹑修撰﹑侍郎矣。名有內院﹐不隸吏部﹐故子弟多驕悍相習﹐北俗如此。予自春䢐秋﹐跨蹇投旗﹐風沙枳面﹐冒雨銜泥﹐以訓習之語匯曰﹤氈雪錄》﹐教以慈善﹐化其貪鷙﹐爲他日牧民地耳。遼俗信巫﹐祭神爲事﹐諸生每告假延師﹐炙羊爲供。其眞朴鹿枝﹐如太古拳懇﹐亦有可貴者。至庚寅八月﹐由大宗伯告假歸省﹐得旋裏。辛卯二月﹐復入都﹐攺鑲白而入鑲紅旗。去寓頗近﹐而子弟亦馴於東塾﹐西甲喇醇良﹐相與安之。時冬日無火﹐薰馬糞燒羊煮酒爲樂﹐不減嗜鵝炙也。三年考滿﹐已得售。當選有司﹐後攺廣文﹐授容城諭﹐因知有定數云。嗟嗟﹗昔管寧以避亂投遼﹐洪皓以朔漠談經。

予實愧之。四十年窮經東省﹐卒無一就﹐乃由別徑而入北籍﹐止傳一氈﹐猶羈雞肋不已﹐亦大可哀矣。吾生艱苦﹐南北始終﹐固鴻爪雪泥﹐付之一笑﹐曰﹕《傳經笑》。

陸舫遊記

戊子客於燕﹐明年遊太學﹐授經於遼﹐因卜寓於米市南裏。傍華嚴蘭若而西﹐築屋三楹﹐啟門於西戶之隅﹐直入而曲行﹐如蝸之負廬﹐制有舟形焉。渠邱學士劉君﹐遊而樂之﹐額以「陸舫」。

夫舟以水行﹐以水止﹐坎流安之﹐舟之性也。桂棹蘭槳﹐與黃鵠一舉﹐奮其千里﹐宗愨乘之﹐列子禦之﹐長風破浪﹐盡其所止而安焉。非舟也耶﹖或一日而風不乘其便﹐任重道遠﹐長年無力﹐復遇瞿塘﹑灩澦﹑回灘﹑危石﹐一撞而折竽毀檣者有之矣。求其坎止而膠於淺坳以自全也﹐夫豈可得也哉﹖今有舫之形而無其載﹐有飄泊浮寄之勞而無舟楫濟淺之資﹐塊然而處﹐若系焉﹐若膠焉﹐若野橫木而無問津者焉﹐則亦陸也已矣。夫舫之爲性﹐資以水而乃困於陸也﹐非舫之命也歟﹖𨿽然﹐吾玆爲舫解也。邱陵旣換﹐陽侯不波﹔滄海旣田﹐魚龍泥曝。天下之水爲陸也多矣﹐安知水非陸而陸之非水也。抑有說焉﹐處平地而自知懼者﹐則其履風濤而不驚﹔望陸海而如夷者﹐則其放汪洋而無恐。劉學士之額玆名也有矣夫﹗他日洛中宗伯王覺斯﹑大司馬張坦公﹑大司成薛公竹屋夫子咸作「陸舫」詩﹐以懸於壁。

孤侄貽谷出劫記

弟耀心庚午以《春秋》舉於鄕﹐中式第十九名﹐左蘿石先生同門弟子也。年卅余﹐未得嗣﹐時弟婦妊屢墮。壬午十一月﹐產一子﹐乳名「保」﹐卽貽谷也。子產而母亡。未彌月﹐東兵大亂。

以兒在𦇤中﹐冬寒不敢遠涉﹐屢勸先避﹐不能。弟以破城殉難。壬午十二月十四日﹐城破前三日﹐探知東兵至﹐始以老母抱兒﹐同乳母逾垣出避。又以弟未出城﹐不肯遠離。亂兵劫掠﹐入虎口者多矣。老母抱兒入山得全。癸未﹐予自東海歸﹐孤兒方數月﹐然墮地喪母﹐彌月喪父﹐家破人亡﹐命亦荼苦矣。甲申﹐土賊亂﹐同母攜孤﹐再入海島者。一年有餘﹐老母思家﹐遇商船北返﹐遂挾孤侄附舟歸。予方在淮上﹐不及聞。舟至海中﹐夜遇風﹐檣桅皆折﹐將覆沒﹐無可救。忽有星如炬﹐繞舟行。眾方哀號﹐任其顚揚﹐如有所送者。天曙﹐舟回泊舊渡處。有腳載﹐風大斷纜﹐失去三日﹐後亦自返於大舟之旁。海中驚爲神異。乙酉出海﹐孤侄已四歲。今順治乙未﹐年十四矣。老母慈愛﹐驕眷之甚。予今宦遊於外﹐將十年﹐不能自教﹐賢愚成敗﹐付之不可知。因拈筆記此﹐他日有知﹐或觀以自警云。

保全殘業示後人存記

予生十一歲而孤﹐弟心僅六歲﹐前長兄四人分爨久矣。先柱史五十後倦勤﹐止畱薄田六頃養老﹐故予兄弟遺產獨薄。外祖田氏﹐登州黃縣人﹐以明經授日照司訓﹐先大夫求姻﹐乃家於諸。吾母以十六歲歸先君﹐生亢﹑心二人。又十年﹐稱未亡人﹐撫二孤而孀。先大夫內外官無十年﹐淸白傳家﹐皆石田﹐收租自奉﹐淸儉如寒素士。易簀之日﹐家無餘財。亢遊庠後﹐弟始娶﹐老母同諸兄命折爨。每人分地六百畝﹐界墻而居。時予貧猶彊自謀﹐弟心則專苦肄業﹐家道日乏焉。庚午﹐弟舉於鄕﹐治有遠近莊產十餘處﹐貸今東市宅而屋之。予居山十年﹐家頗裕﹐亦得薄產二十餘頃﹐較之初析倍蓰矣。崇禎壬午避亂時﹐積谷約合千餘石。亂後焚毀如洗﹐糧猶半存。至甲申人海﹐而闖官蒞任﹐則土賊豪惡﹐投爲胥役﹐虎借豺藂﹐鷹假鶴翼。以割富濟貧之說。明示通衢﹐產不論久近﹐許業主認耕。故有百年之宅﹐千金之產﹐忽有一二窮棍認爲祖產者﹔亦有彊鄰業主﹐明知不能久占而掠取資物者﹔有伐樹搶糧得財物而去者。一邑紛如鼎沸﹐大家茫無恆業。時亡弟在壠﹐予遠逃海中﹐巨宅膏田﹐一無主人﹐任其侵占而誰何﹗故前此所積﹐不可問矣。於是﹐有樓子莊之占﹐艸橋莊之占﹐艸泊莊之占﹐東潘旺之占﹐石埠莊之占﹐北解畱與石橋﹑後疃﹑齊溝之占。其不爲占據者﹐惟有焚掠後荒田耳。亡弟之家產旣廣﹐不能不爲代理。大亂後市無行人﹐二麥熟不能獲而臭爛於野。至秋﹐葬弟於祖塋﹐買牛三十頭分給佃戶。未及安席﹐土寇復起矣。至甲申二月又如海﹐老母攜二歲侄同居海中者一年有半。時方授官於南﹐故產分據不退﹐不得已理之於縣。不服﹐又理之於郡﹐理之於按察。以亡弟各產文契俱焚﹐故最易混占。奔走於靑﹑萊二府之間者將二年﹐而產業始明﹐至今猶占種也。予亦無暇問矣。嗟嗟﹗自戊子入京者六年﹐歸而稽其所存﹐則仍歸耗蠹﹐徒存各莊之名。而不經手之消除﹐無由稽算也。餘資代爲生理﹐可得數百金﹐𨿽孤子成敗未可知﹐卽此亦足以守先業矣。每見代人理業者﹐多取怨於後。亦有天之所廢﹐終不能興。周公大聖﹐不免流言﹐況中人乎﹖甚有長成而怨尢﹐窮敗而興訟者﹐故以亂雜破家之由﹐保護殘產之故﹐詳述於左﹐使子孫之賢者知其守業之難﹐不肖者念遺產之破而後完﹐非坐享其成也。今孤侄貽谷十四歲矣﹐吾年漸老﹐恐犬馬之齒不可知﹐因記之示後人。

時順治十三年丙申三月記於容城椒署

述先徳譜序

按姓譜丁氏﹐周太公姜氏裔。太公封於齊﹐生仲子伋﹐食邑於丁﹐以地爲氏云。明初有丁普郎者﹐以軍功從洪武﹐封於武昌﹐其子孫以百產世蔭食屯於淮之海州衛。永樂初﹐有祖自海而徙諸之藏馬山﹐遂爲巨族﹐今七世。別派流寄壽光﹑日照﹑濰縣及揚之泰州﹑河南之永城﹑鹿邑間﹐載在族譜﹐代遠不可考。亢生而早孤。無所聞見﹐今所述者﹐自大﹑王父始﹐紀一門也。祖諱純﹐號海濱先生﹐居東海瑯邪臺之北﹐地名「大村」﹐卽藏馬山西麓。

時族多富﹐尙俠﹐獨祖好學﹐稽古能詩﹐嗜鼓琴。試得售﹐以明經授於鄕。初任授大名府長垣教諭。三年﹐先大人捷南宮﹐奉差巡北畿﹐告回避去﹐受禦史封﹐家居不復仕。旣遷於城﹐以城南爲別墅﹐結社載酒。嘗與友人九日遊常山﹐詩載邑志﹐有「足病翻嫌山屐軟﹐鬢絲羞向野花開」之句。詩近中唐。又長於弦索小詞﹐膾炙人口。尙義喜施﹐自稱「海濱逸老」。鄕人宗之﹐享近年古稀﹐終以鄕賢祀。生三子﹐其仲爲先大夫﹐諱惟寧﹐字養靜﹐號少濱。從學於邱簡肅月林先生﹐少穎悟﹐年弱冠舉於鄕。明嘉靖乙丑﹐捷南宮。初仕保定淸苑令﹐以卓異薦授侍禦史﹐巡畿北。風度嚴正﹐聲聞於朝。復巡歷長垣﹐謁聖畢﹐付明倫堂講﹐不敢南向坐﹐以師席爲友﹐講座不敢僭也。屬皆驚服。兩丁內外艱﹐服闋仍補臺員。沮馮擋建坊﹐又素不取媚於江陵﹐因以年例遷泰必﹗兵憲。萬曆十四年﹐再轉湖廣參政﹐以鄖陽兵變遂致仕。據《皇明法傳錄記》﹕先是林之巡撫李材﹐大開講學﹐欲借鄖陽兵餉以充其實﹐又攺參將署爲書院。先大夫自襄陽署鄖印﹐不得已從之。參將激兵爲變﹐斗圍撫院。先大夫厲詞往諭之。兵環刃﹐幾不免。守備王鳴鶴﹐海州人﹐單騎往救﹐得出。材避走襄樊。是年﹐先大夫告病回籍。予幼孤﹐聞之長兄虹野及裏中故老。言先大夫性剛直激烈﹐不避彊禦﹐三任淸要﹐每回籍圖書衣被而已﹐外無長物。

不喜文繡珍玩﹐以禦史丁艱旋裏﹐縣令候終年不得一面。寡交遊﹐風度峭如﹐天性然也。屬吏解緡贖八百金至﹐大驚不受。吏云「此按例公費﹐應受。否則﹐徒利後來者。」答曰「吾辭官而受祿﹐將何居﹖資新任者﹐安置可也。」卒不受。西園種韭數十畦﹐每賣錢數十文自給。有友在座嘲曰「辭千金而求利於圃﹐得無昧多寡乎﹖」答曰「官銀非吾所有﹐圃蔬自食其力。」時人嘆服。性好山水﹐遊九仙山樂之﹐遂卜築。鑿石爲室﹐室上下皆石也。後鄕人立爲祠。能詩﹐不苦吟﹐亦不存稿。眞州先生爲靑州兵憲﹐巡諸邑﹐觀兵海上﹐相與詠和﹐每爲聽賞。西園賞花﹐有詩云「松下歸來興﹐花前老去心。」喜鼓琴﹐臨水構亭﹐彈琴其上。有詩曰「琴聲不合石當水﹐桂馥頻來岸似花。」又雪後登超然臺﹐詩曰「天畔峯巒隨霧失﹐城中煙樹似春回」。詩載邑乘﹐餘多散逸。性節儉﹐一服浣布衣﹐出入乘二輪巾車﹐命奚童挽之。治家嚴甚﹐燕坐對家人如公庭。王父忌辰﹐必齋素白衣冠﹐終其身不變。生六子﹐長兄耀斗﹐諸兄弟分析無餘財。易簀時﹐獨輸五百金於官﹐倡義輸助築城之費。熔帶飾不足﹐假貸以完﹐故亢﹑心二子幼孤貧無所資。先世以朴素傳家﹐官終猶居艸房﹐不蔽風雨。後起堂稍髙﹐已架棟矣﹐遽命匠截柱而低之﹐曰「無示子孫侈也。」元配封孺人紀氏﹐外祖膠州進士紀公女﹐適先大夫時爲諸生﹐方苦貧﹐每夜讀﹐出釵易酒相對﹐紡績時相勞苦。祖庭訓嚴﹐冬夜未旦起﹐讀書無火。用冷水盥面。紀孺人以手沃水中﹐久乃進﹐求少溫也。

賢苦多類此。後封孺人﹐不祿﹐竟乏嗣。先大夫每言之﹐爲之泣下。吾母田氏﹐外祖黃縣人﹐以明經授日照司訓。乃繼配﹐生亢﹑心二人﹐未三十而孀。少而勤苦﹐今年七十餘﹐猶自紡績不衰﹐撫孤孫城破幸全﹐皆陰徳餘慶也。嗟嗟﹗凡爲宦裔者﹐久席富厚﹐子孫相傳﹐勿忘先世貧苦。或侈華相尙﹐擁膏田﹐居大廈﹐不習學業﹐不知稼穡﹐以刻薄貪嗇自髙﹐猶苦不足﹐不念風雨櫛沐﹐先人以勞而得之﹐我以逸而失之﹐祖徳享盡而墮壞相隨﹐烏足怪也。

亢不肖﹐不能顯達﹐貽先人羞。傳書經亂無存﹐恨不能讀﹐念此淒然。爲述先徳始末﹐使子孫知今日之溫飽﹐皆資於淸白之遺。念冷水沃面之苦﹐辭俸捐金之廉﹐其不勉以自勵者﹐非人也。吾邑紳宦之後﹐或傳而失﹐或再傳而失﹐至有墳艸未宿﹐已伐樹鬻產者。吾家兩孝廉食徳未終﹐今家道頗饒於昔﹐猶未至敗業﹐豈人才力能創﹐亦祖徳所遺耳。計甲子起家﹐今將百年﹐喬木如故。予以寒氈﹐日就衰暮﹐恐久而不傳﹐容城多暇﹐故述所聞﹐以遺三子愼思﹑愼行﹑愼謀﹑孤侄貽谷曁吾祖父一气所遺者。

族譜序

族﹐何爲而譜也﹖譜其身之所自出也。欲譜其身之所自出﹐何爲也﹖將以敬祖﹑敬宗而教夫爲人子弟者也。爲人子弟者﹐至問之其祖其父﹐而鮮有不知者﹐養及其身也。至問之四世五世﹐而或不知矣。至問之六世七世﹐而罕有知者矣。忘其身之所從出也。

夫人至忘其身之所從出﹐無怪其視骨肉如秦越﹐而毛裏之不相殘乎﹖葛藟之刺﹐良有以焉。悲夫﹗蘇明之言曰「吾父之子﹐今爲吾兄。數世而後﹐不知何人。」蓋尊祖故敬宗﹐敬宗故睦族﹐此族譜之所以重也。吾丁自太公封子伋而姓始著。後世蔓衍於天下者不可考﹐謹按海州籍。吾丁世爲荊族﹐居武昌。當元之末﹐始祖諱興者﹐以鐵槍歸明太祖﹐從軍有功﹐除淮安海州衛百戶。於貫世襲。自海州而徙瑯邪﹐則自興之次子推始。然則﹐推固瑯邪始祖也。自推而至吾之身﹐殆八世矣。其分派於四方所可知者﹐曰壽光﹐曰濰縣﹐曰萊陽﹐數百里而近﹔曰金陵之江浦﹐千里而遙。

類皆有大官﹐稱名閥。支流闊遠﹐吾何由而譜之乎﹖吾所譜者﹐譜其爲瑯邪之丁氏也。瑯邪丁氏﹐世居諸城東海上藏馬山之陽﹐瓜瓞繁衍﹐墟落冢墓﹐相望無別姓﹐盤亙六十餘里。登國冊者十餘人。其人以漁鹽耕讀爲業﹐其性多豪俠﹐尙气節﹐揮霍有智﹐善談說﹐能富饒治生。其布衣贏餘者﹐有髙堂大宅﹐車馬僕從﹐烹羔系鮮之樂﹔其貧者﹐亦能网魚蝦蚌蜊以自給。或臂鷹牽狗﹐而歌嗚嗚﹐蓋有太公之遺風焉。聚廬而處﹐殆近二百年。至先傳禦公﹐以科名起家﹐迄今文武自奮者不絕﹐故遠近稱「藏馬丁氏」云。夫祖遷於上﹐宗易於下﹐則戚單矣。《禮》云「五世袒免。」殺同姓也﹐六世則親屬竭矣。親屬旣竭﹐非有大故則老死不相往來。貧賤詘於財力﹐子未壯而出分。或身爲尊官﹐而非髙賢大良﹐又未必如文正之設田周族﹐萬石君之過裏門必下也﹐且剝削焉。然則﹐宗族之義何由而不絕乎﹖蓋族重則驕﹐驕者易離﹐恩盡則絕﹐絕則難續﹐亦猶夫天之能爲萬物﹐萬物之不能復爲天也。第五倫視兄子﹐一夜十起而安寢。視子病﹐終夜寢而不成寐。鄧伯道棄己子而全兄子。後世或譏其忍﹐情之所在﹐理有然也。譬夫河出昆侖﹐天一所生耳。迨其勾連盤錯﹐綿亙萬里﹐過龍門﹐歷積石﹐而復分爲九曲﹐窮星海而問之﹐然後知其源流之自一也。夫大宗﹑小宗之何以異焉。故吾所謂譜者﹐將譜其離而合之﹐絕而續之。非徒紀其世系﹑存姓名而已。使族之貴官厚祿者閱吾譜。將光明惇篤﹐以貽後葉﹐思所以作忠﹔使族之素封廣蓄者閱吾譜﹐則賑危周急﹐以迨遠好﹐思所以作義﹔使族之爲父子者閱吾譜﹐而知夫堂有所蔭﹐薪有所析﹐不必徳色於借擾取箕也﹐則思所作孝﹔使族之爲兄弟者閱吾譜﹐而知夫堂之上吾一身也﹐堂之下將爲吾之千萬身也﹐一胞而分體﹐分體而連枝﹐庶幾無鬩爭於閼伯之患﹐悠悠於行路之悲也﹐則思所以作友。夫一譜而忠義孝友之徳﹐吾族其大昌乎﹗《詩》曰「孝思不匱﹐永錫爾類。」廣吾族而行之﹐三代其可復矣。然欒髙﹑崔國之同出於齊﹐孟仲﹑叔孫之同出於魯﹐非氏之不明也﹐而日尋干戈﹐則彜徳之心死﹐而勢利有以錮之耳。

殆至厚所不可知之人﹐而薄其祖宗者﹐亦不克昌厥後﹐君子必有以審此矣。伯兄耀軫者﹐忠信坦易﹐頗讀書﹐老於田野。走海上﹐徧詢之﹐三年而譜始成﹐亦賢乎哉﹗譜成而余爲序﹐不可以辭。倘念夫先河後海之義﹐無忘所自出也﹐將必有感於斯文。

崇正丁丑端陽日瑯邪丁氏八世孫耀亢謹撰

