歸田瑣記﹝淸﹞梁章巨撰

序

卷一

歸田

歸舟

七十致仕

容園

文選樓

芍藥

南萬柳堂

兜兜巷

堵江口

謚法

宋研

天下太平四字

丙午丁未

禫服

玙璠

鰣魚

治疝古方

洗眼神方

屠蘇酒方

折骨傷方

被毆傷風方

小兒吞鐵物方

治喉痺方

治痰迷譫語方

治積受潮濕四肢不仁方

止血補傷方

屏賊盜咒

卷二

致劉次白撫部鴻翔書

炮說

家居

請鑄大錢

鯤鮞

飲量

食量

曼云先兄家傳

壽序

卷三

閩蠻互稱

常成二公

張宜劉升道

陳讜

夏得海

循吏

酷吏

颶風

陳嶠

慶城寺碑

髙鳳

玉枕蘭亭

五經中式

督學屢易

荔枝

皂莢樹石橊實

鼓樓刻漏

陳實百問策

麻沙書板

書詹元善遺集後

武夷山誌

建陽二寶

承天寺

小李將軍畫卷

文衡山書赤壁賦冊

卷四

黃忠端公

洪文襄公

李文貞公

李文貞公逸事

陳省齋

蕭蟄庵

謝古梅先生

蔡文恭公

張孟詞貢士

鄭蘇年師

福建鼎甲

世進士

兄弟進士

少年科第

世解首

三試巍科

同榜三及第

會元

宰相尙書

卷五

鰲拜

噶禮

隆科多

年羹堯

訥親

胡中藻

和珅

卷六

文人奇遇

紀文達師

劉文淸師

朱文正師

松文淸公

讀書

讀儀禮

月令气候

千字文

上大人

滬瀆唱和詩序

髙雨農序

已刻未刻書目

疊韻詩

和卓閣老紀恩詩

楹聯剩話

卷七

小說

封神傳

三國演義

金聖嘆

神木

釣臺詩

首縣

典史

上衙門

淸客

酒令

燈謎

近人雜謎

秉賦不同

少食少睡

品茶

品泉

百歲酒

豆腐

廚子

小炒肉

奴僕

縫人

卷八

北東園日記詩

附蘭省和韻

附蘭衡和韻

附逢辰和韻

附丁辰寄詩

附史生和韻

附達生和韻

附停葬說

附徐觀察詩

附錮婢說

附厚殮說

附逢辰和韻

附逢辰和韻

附英辰和韻

附映辰和韻

附逢辰和韻

附恭辰和韻

附英辰和韻

附蘭省和韻

附三子婦婉蕙和韻

附逢辰和韻

附恭辰和韻

附婉蕙和韻

附代吉祥說

附復廖鈺夫尙書﹑魏和齋山長書

跋

附﹕退庵自訂年譜

歸田瑣記序

仕宦而心泉石者﹐其曼倩之所謂大隱乎﹖餐石髓﹐擷芝蕤﹐蓬虆而行﹐鞅掌與使﹐混迹於春廡﹐堆名於枕流﹐情則邈矣﹐非干濟之才。垂纓縰﹐拖靑紫﹐振藻雲路﹐剖符要津﹐已髟髟其莫齡﹐猶戀戀於華膴﹐伐則洪矣﹐非恬退之操。夫惟身居魏闕之上﹐心依衡宇之下﹐如吾中丞師者﹐斯眞能兩全之者歟﹖公以十五世之華冑﹐策四十載之茂勛。方其珥筆木天﹐通籍金馬﹐啟曲江之燕﹐被宮錦之榮﹐同列者爭躡靑雲﹐競擊丹轂﹐而公甫綴鵷鷺﹐卽思桑梓。榕城有棲隱之志﹐梅塢多傳經之彥。枕葄六蓺﹐悠遊十春﹐甘使鄧禹之笑人﹐不學顓孫之幹錄﹐書以是服公志之澄。旣而任郡守﹐歷藩牧﹐蒞官句吳﹐駐節章貢﹐練湖浚而三江稔﹐金帶解而二鬴平﹐九遷可期﹐萬石奚讓。而公讓官之表﹐雅慕叔子爲霖之願﹐無媿安石驪駒三唱﹐除書在門﹐鸑鷟一鳴﹐大呂聽律﹐難進易退﹐古人是期﹐書以是服公才之大。旣而天子南顧桂管﹐思得藎臣﹐畀之封圻﹐頒以節鉞﹐於是五稔象郡﹐半載胥臺﹐勩宣道濟之沙﹐績著伏波之米﹐練士於瓴甋﹐戰衡於艅艎﹐朝知李晟爲大臣﹐人呼杜詩以慈母。而公乃扁舟載石﹐峻峽投香﹐一篇畱誓墓之文﹐三徑種延齡之菊﹐書以是服公之勇於任事﹐而恬於居官。今者林泉怡性﹐著述等身﹐爰於暇時撰歸田瑣記八卷﹐郵以見示。大約仿唐人之閩書﹐沿宋稗之舊例﹐穿穴百氏﹐剽竊一家﹐闡揚忠貞﹐臚述耆舊。小亦足以正洨長之說﹐補華陀之書﹐洵可綱維世風﹐利澤羣匯已﹐公之經濟﹐具見一斑﹐垂諸蓺林﹐嘉惠來學。書爲韓﹑範之部吏﹐隨籍﹑湜之後塵﹐公諉以校紬﹐付之剞劂。所願名山日富﹐春風正長﹐他時撰杖座間﹐親接緒論。則是編也﹐爲容齋之初筆﹐浣花之紀年也歟﹖道光二十五年冬十二月受業仁和許惇書謹譔。

歸田瑣記卷一

歸田

歸田之入詩﹐莫著於蘇文忠公﹔歸田之名書﹐莫著於歐陽文忠公。昔歐公之歸田錄﹐作於致仕居吳之時﹐皆紀朝廷舊事﹐及士大夫諧謔之言。自序謂以李肇國史補爲法﹐而國史補自序謂言報應﹐祭鬼神﹐徵夢卜﹐近帷薄﹐則去之﹔紀事實﹐探物理﹐辧疑惑﹐示勸戒﹐采風俗﹐助談笑﹐則書之。蓋二書體例相出入。說者又謂李書爲續劉餗小說而作。大抵古人著述﹐各有所本﹐𨿽小說家亦然﹐要足資考據﹐備勸懲﹐砭俗情﹐助談劇﹐故𨿽歷千百年而莫之或廢也。余於道光壬辰引疾解組﹐𨿽歸田而實無田。越四年﹐奉命復出。又七年﹐復以疾引退﹐則並不但無田可歸﹐竟至有家而不能歸。回首雙塔三山﹐如同天上﹐因僑居浦城﹐養怡無事﹐就近所聞見﹐鋪敍成書﹐質實言之﹐亦竊名爲歸田瑣記云爾。時道光二十五年元旦﹐書於浦城北東園之池上艸堂。

歸舟

道光辛丑秋七月﹐由粵西量移蘇撫。受篆甫十日﹐卽赴上海防堵﹐兼攝督篆。未幾﹐奉命回蘇州辦理糧臺。時揚威將軍駐兵蘇州﹐徵發調遣﹐事極繁重。余晝理簡書﹐夜則出巡城廂內外。甫匝月﹐而舊患眩暈之疾復作。十月廿八日﹐接見僚屬之頃﹐忽撲地﹐幾不起。卽於十一月初二日﹐專折奏明﹐乞假調理﹐一面將撫篆送與程晴峯方伯接護。踰月﹐復奏請開缺調理﹐遂於此年正月中旬﹐奉到諭旨﹐準其開缺調理。於正月下旬﹐移居滄浪亭行館。二月初旬﹐買舟挈家旋裏。甫登舟之夜半﹐忽聞浙東芟夷猖獗﹐揚威將軍由紹興奔回杭州﹐錢塘江一帶戒嚴﹐土寇乘機掠奪﹐行旅斷絕﹐急報再至。遂與逢兒﹑恭兒商定﹐天未明卽回舟北上﹐以避其氛。二月十七日﹐渡揚子江﹐抵邗上﹐沿途官吏﹐毫無見聞。舟泊鈔關半日﹐而楊竹圃方伯簧﹑謝菽石觀察學崇飛輿來接﹐晤談至上燭而去。楊系親家﹐謝系同年﹐所謂親者無失其爲親﹐故者無失其爲故也。蓋至此始愈信宦場之無味矣。

七十致仕

古人四十彊仕﹐七十致仕﹐統計人生居官之日﹐前後不過三十年。蓋一人之聰明才力﹐用至三十年之久﹐已無不竭之勢。倘此三十年中﹐無所表見施爲﹐則此後更有何所望。若今人未及四十﹐早入仕途﹐則致仕之期﹐卽不必以七十爲限。昔人所譏﹐突而弁兮﹐已廁銀黃之列﹐死期將至﹐尙畱金紫之班﹐而必至日暮途遠﹐夜行不休﹐前瞻後顧﹐無所棲泊﹐不亦太可憐乎﹗故余兩次引歸﹐皆未及懸車之歲。昔通鑑目錄引韋世康之言曰「祿豈須多﹐防滿則退。年不待老﹐有疾便辭。」憶余前居福州時﹐嘗取此十六字鐫一小印﹐程梓庭督部祖洛甚喜之。今則距懸車之期﹐只有二年﹐而尙有議余不應遽退者﹐殆亦未就古人行藏之大義﹐及仕止之恆規而一按之也。

容園

初到揚州﹐居旅店中﹐湫隘囂塵﹐不可言狀。州縣官以六塊鋪墊﹐兩合紗鐙﹐了之而已。旣思故友張建亭觀察家極寬敞﹐𨿽甫遭八人之厄﹐而余宅尙多﹐姑令逢兒往探之。則觀察之子松﹖郡丞適來﹐甚有樂爲居停之意﹐因挈家移住其中。宅中亭館一空﹐主人眷屬移居前院正屋﹐而臨池二十餘間尙在﹐因與主人分前後院而居。適儀徵阮雲臺師相先來視余﹐徘徊瞻眺間語余曰「此名容園﹐爲吾揚州園亭第一所。此池寬廣﹐亦合郡所無。本江畹香中丞之舊宅。余初以少賤﹐不得其門而入。及爲張觀察所得﹐又以素無謀面之雅﹐裹足不前。今聞足下寓此﹐樂得藉開眼福。𨿽殘毀之後﹐尙可曠觀﹐且頹垣碎礫之間﹐尙有數十本牡丹盛開﹐足供詩料矣。」時余尙未摳謁師宅﹐因問吾師府中之園如何﹐師笑曰「我本無買園之力﹐卽有資亦斷不買園。揚州仕宦人家﹐無不有園者﹐郡人卽以其姓名之﹐如張姓則呼爲張園﹐李姓則呼爲李園﹐若我有園﹐則亦必被呼爲阮園﹐是誠不可以已乎。」因一笑而去。

文選樓

揚州有文選樓﹑文選巷之名﹐見於王象之輿地紀勝及羅願鄂州集﹐乃隋曹憲以文選學開之﹐唐李善等以注選繼之﹐非梁昭明太子讀書處也。儀徵師宅卽文選巷舊址。嘉慶十年﹐始於阮氏家廟之西建隋文選樓﹐樓上祀隋祕書監曹憲﹐以唐沛王府參軍公孫羅﹑左拾遺魏模﹑模子度支郎景倩﹑崇賢館直學士李善﹑善子北海太守邕﹑句容處士許淹配之﹐吾師撰銘﹐所謂「建隋選樓﹐用別於梁者」是也。余素仰樓名﹐初謁師宅﹐卽擬登樓以慰夙願﹐而不知樓實在家廟之西﹐與吾師宅尙隔一衖也。一日﹐師折柬召余飲﹐且傳諭曰「席設文選樓。」余爲之狂喜﹐吾師所藏鐘鼎古器﹐悉庋於此。是日﹐卽飲於樓下﹐縱觀之時﹐無雜客﹐而錢梅溪適至﹐因同入座。師甚喜﹐曰「似此三老一堂﹐而所摩挲皆三代法物﹐人間此會﹐能有幾回﹐不可無以紀之也。」時梅溪八十四﹐吾師七十九歲﹐餘年最少﹐而獨居首坐﹐甚以爲愧。乃踰日而朱蘭坡至﹐卽畱余寓園中。又數日而王子卿亦至﹐子卿亦八十四歲﹐蘭坡七十五歲﹐吾師方欲團爲五老會﹐而英船警報日迫﹐吾師已往南萬柳堂﹐梅溪﹑蘭坡均各回蘇。余不得已﹐亦挈眷匆匆渡江南返。回憶文選樓之會﹐竟可一而不可再﹐吾師若預知其幾者﹐不禁黯然也。

芍藥

揚州黃右原比部家芍藥最盛﹐嘗招余陪阮儀徵師賞之。吾師以痼疾不便於行﹐端坐亭中遙望之。余與右原則徧履花畦﹐眞如入眾香國矣。園丁導余觀新綻之金帶圍﹐蓋千萬朵中一朵而已。余自詫眼福﹐並語右原曰「吾師與餘皆已退居林下﹐此花之祥﹐實惟園主人專之矣。」故餘詩結語云「難得主人初日學﹐定教金帶擅奇祥。」師和餘韻云「謝公應爲蒼生起﹐花主人應亦兆祥。」蓋爲周旋賓主起見。而朱蘭坡和詩云「試看黃黃金帶色﹐君家姓氏本符祥。」錢梅溪和詩云「料得主人應似客﹐故教金帶早呈祥。」則亦專歸美於園主人也。吾師望余復起頗切﹐故余疊韻詩云「生怕山前泉水濁﹐隨緣止止卽延祥。」實答吾師詩意。

南萬柳堂

邵伯湖之北數十里﹐有儀徵師別墅﹐在水中央﹐四圍種柳數萬株﹐每歲長夏必於此避暑﹐自題爲南萬柳堂﹐以別於京師之萬柳堂也。繪圖作詩者屢矣﹐近復得淸湘子畫片作爲南萬柳堂第四圖﹐以新捲命余首題﹐余謹次自題韻成七律二首﹐吾師甚稱賞之﹐爲附刻於揅經室續詩中。詩云「天然一幅水村圖﹐眼福欣當寄廡初。問字忽逢苦瓜畫﹐【淸湘子亦自號苦瓜和尙。】臨流便想坐茅漁。北來戢戢投林鳥﹐【時避海氛者多卜宅邗上。】東望茫茫縱壑魚。安得牽船隨杖屨﹐太平鄕裏補三餘。【太平鄕爲柳堂八景之一。」】「若个將身入畫圖﹐每逢佳處警吾愚。白鷗敢作誰馴想﹐黃鳥眞知所止隅。【黃鳥隅亦柳堂八景之一。】南北平分萬楊柳﹐主賓晤對幾桑楡。鑑湖底似珠湖好﹐卅六陂前卅二湖。」朱蘭坡謂余曰「我適晤閣老﹐極折服此詩。謂次韻之作﹐能如無縫天衣﹐自非老手莫辦﹐並命我亦效顰。我謂此詩選辭沈邃﹐托興遙深﹐已如崔顥題詩在上頭﹐繼聲者必難見好﹐不如善刀而藏也。閣老亦以爲知言。」

兜兜巷

在揚州日﹐間與錢梅溪談邗江故事﹐梅溪曰「余近寓居之西﹐俗呼兜兜巷﹐此名頗雅﹐不知始於何年﹖可入詩否﹖」余記得柳南隨筆中有此事﹐一時不能口述﹐歸而檢書﹐始得之。王漁洋爲揚州司李時﹐見酒肆招牌大書「者者館」三字﹐遣役喚主肆者﹐詢其命名之意。主肆者曰「義取近者悅﹐遠者來之意。」漁洋笑而遣之。又揚州有兜兜巷﹐巷甚隘﹐而路徑甚多。居此巷者﹐婦人多以做肚兜爲業﹐而門面又相似﹐故行人多歧誤焉。有作寄江南詞者二十首﹐中一首云「揚州好﹐年少記春遊。醉客幽居名者者﹐誤人小巷入兜兜﹐曾是十年畱。」次日以此語儀徵師﹐師爲之解頤曰「我數十年老揚州﹐今日始聞所未聞也。」

堵江口

余僑寓邗江﹐無所事事﹐然日聞海上警報﹐惄然憂之。當官者惟但云湖都轉明倫時從余講求此事﹐余曰「夷情如此猖獗﹐難保其不犯長江﹐則瓜洲一帶口門﹐不可不預爲之計。」都轉問計將安出﹐余曰「揚州本富盛之區﹐尙可有爲。足下所筦度支﹐亦盡可挹注。此地若無以禦之﹐則他處更將束手矣。今大江兩岸口裏﹐滿號之漕艘﹐不下千百隻﹐似可預先調齊﹐橫塞江口﹐以鐵索聯爲巨柵﹐每船中預伏數兵﹐安設鎗炮火器﹐從頭艙中穴孔以待之。再招集捆鹽人夫一二千名﹐各予器械船隻﹐使之並力堵禦﹐重賞之下﹐必有勇夫﹐以廢艘爲前茅﹐以捆徒爲後勁﹐四十里外﹐有此兩層扼隘﹐芟夷𨿽猛﹐恐亦不能飛來矣。」都轉聞之﹐極爲動念。正在籌劃間﹐而焦山口早望見夷帆﹐夷兵攻陷鎭江﹐卽回指金陵﹐不數日﹐和議已成﹐此事遂止。余嘗爲都轉題雪舟籌海畫卷﹐第四首之末云「時君已晉秩﹐雄總度支府。軍儲堪挹注﹐█海本利溥。通才得藉手﹐長袖乃善舞。上紓宵旰勤﹐下壯風聲樹。廢艘柵可資﹐捆徒勇足賈。仍願備不虞﹐芻蕘幸俯取。」阮雲臺師謂此崇論宏議﹐不當僅以詩論也。

謚法

在揚州日﹐偶與楊竹圃方伯﹑林岵瞻比部揚祖談及吾閩省運之衰﹐因歷考國朝吾閩百餘年來﹐文臣得謚者僅五人﹐一爲南安淇文襄公﹐一爲安溪李文貞公﹐一爲漳浦蔡文勤公﹐及其從子文恭公﹐一爲侯官陳忠毅公丹赤。蓋自嘉慶六年蔡文恭公之後﹐無一人再膺斯典者。若武臣﹐則指不勝屈矣。有一家而得謚者﹐如平和海澄公黃忠恪王梧﹑及子忠勇公芳度﹑從子忠襄公芳世﹑襄湣公芳泰﹑孫溫簡公應纘﹐異數殊榮﹐實古今所希有。此外如晉江靖海侯施襄壯公瑯﹑及子提督勇果公世驃﹑提督藍襄毅公廷珍﹑及族子襄毅公元枚﹑總兵朱忠壯公天貴﹐而同安提督黃恪愼公有才﹑林溫僖公君升﹑胡勤懿公貴﹑李忠毅公長庚﹑邱剛勇公良功﹑總兵胡武壯公振聲﹐數十年中﹐同縣凡六人得謚﹐亦盛事也。按記此後數日﹐接閱邸抄﹐恭悉松江提督陳化成蒙賜謚忠湣﹐亦同安人。辛丑秋﹐曾與余在吳淞共事三閱月。

宋研

吾閩宋研最多﹐余齋中卽有數方﹐所見於友人齋頭者﹐亦不一而足。韻石齋筆談云﹕建炎己酉﹐宋髙宗避兵航海﹐凡上方所儲貢研﹐載以自隨。斯時風鶴傳警﹐陽侯震蕩﹐隨行舳艫﹐往往飄沒﹐研之淪於波臣者﹐不知凡幾。厥後漁人蜑戶﹐偶或得之﹐流傳閩﹑廣﹐奚啻天█紫鳳。嘉靖間﹐福建許姓者﹐常估於蘇﹐過文徵仲玉蘭堂﹐見案上一研﹐文頗珍重﹐許曰「此研閩﹑廣是處有之。」文笑曰「此宋貢硯也﹐乃端溪舊坑﹐豈易得哉﹗」許知其說﹐逾歲卽攜宋貢研二十方過姑蘇﹐文見大駭﹐易其四﹐士人爭購之﹐頗得髙價。後許攜三十方客於金陵﹐士大夫競買之。詢其所自﹐皆由古寺中得之﹐或見於鄕村訓塾。蓋宋室將衰﹐遷於南海﹐故閩﹑粵是處有之﹐不但髙宗所攜而已。近於揚州購得吾鄕鄭漁仲先生研﹐底鐫「夾漈艸堂」四字﹐左邊有紀文達師銘云「惟其書之傳﹐乃傳其研。郁陶乎余心﹐匪物之玩。」右邊有邵闇谷齊然銘云「曉嵐受詔續通誌﹐漫士先生以夾漈舊研贈之。闇谷居士爲之銘曰﹕『墨繡斑斑閱人幾﹐觚稜刓缺字不毀。夾漈有靈式憑此﹐六百年後待吾子。』時乾隆丁亥正月。」按此裘文達公所遺吾師紀文達公物﹐余童時似在裏中見之﹐未知卽此研否﹐又不知何緣轉入江南也。

天下太平四字

聞阮雲臺師在相位時﹐每於歲除前﹐用松江花絹方箋篆書「天下太平」﹐字如秦﹑漢瓦當體﹐分貽知好。潘芝軒閣老以四字所出問翰林諸公﹐皆不能對。師曰「此五經中句耳。」閣老乃分屬軍機章京數人﹐各檢一經﹐始知出仲尼燕居篇﹐云「言而履之﹐禮也﹔行而樂之﹐樂也。君子力此二者﹐夫是以天下太平也。」按四字見經僅此。其見於周﹑秦間書者﹐鄧析子轉辭篇﹕「聖人寂然無鞭撲之形﹐莫然無叱吒之聲﹐而家給人足﹐天下太平。」呂氏春秋仲夏紀﹕「天下太平﹐萬物安寧。」韓非子忠孝篇﹕「天下太平之士﹐不可以賞勸也﹔天下太平之民﹐不可以刑禁也。」其見於漢人箋注者﹐詩維天之命序﹕「太平告文王也。」鄭君云「今天下太平矣﹐故承其意而告之。」公羊傳﹕「麟有王者則至。」何休云「上有聖帝明王﹐天下太平﹐然後乃至。」其見於史部者﹐史記夏本紀﹕「禹告成功於天下﹐天下於是太平治。」其見於雜子書者﹐白虎通﹕「天下太平﹐符瑞來至。」又藝文類聚引孫氏瑞應圖﹕「一角獸者﹐天下太平則至。」又引中興徵祥說﹕「天下太平﹐則騶虞見。」此外專用太平二字者﹐則悉數難終矣。余以壬寅春引疾解組﹐以海氛方惡﹐避居揚州﹐適吾師亦書此四字見賜。記予以「心太平齋」屬伊墨卿書額。翁覃溪師見而訝之﹐謂予曰「昔陸放翁以『心太平』自額所居﹐人皆謂取黃庭經語。然古本黃庭經是『閒暇無事修太平』﹐陸攺修爲心。蓋當南渡之餘﹐日切中原之望﹐吾子何取乎爾﹖」回憶此語已隔三十年﹐今雲臺師之書此也﹐年已七十有九﹐而余亦六十有八﹐若曰竊願我師弟以餘年長享太平之福而已。因裝爲橫幅﹐而紀其前後情事如右﹐俾觀者有所考焉。

丙午丁未

英夷滋事之初﹐民閒謠言紛起﹐有「寅虎之年定干戈」語﹐果於壬寅夏杪撒兵。余寓揚州時﹐和議尙未成﹐警報踵至﹐有術士昌言揚城只有虛驚﹐必無大變﹐然不免破財。余親聆其說﹐惟微言甲辰年有厄﹐咎徵尢在北方。然甲辰年自京師洎各直省並無事端﹐惟春初東河大工垂成復決耳。又言丙午﹑丁未兩年﹐兵象尢著。眾以爲時尙遠﹐姑妄聽之而已。按陽九百六元二之說﹐自漢以來卽有之﹐而丙午﹑丁未爲國家厄會﹐則其說實倡自宋人。宋淳佑中﹐柴望撰丙丁龜鑑十卷﹐見文獻通考﹔後有元人﹑明人各爲續錄一卷﹐則不著姓名。按柴望﹐江山人﹐紹熙間﹐由太學上捨除中書﹐因淳佑六年丙午元旦日食上此書﹐歷摭秦莊襄王以後﹐至晉天福十二年﹐凡值丙午﹑丁未者﹐二十有一﹐皆有事變。後元人續記宋眞宗景徳三年至理宗淳佑七年﹐值丙午﹑丁未者五﹔又明人續記元成宗大徳十年至順帝至正二十七年﹐值丙午﹑丁未者二﹐亦各舉時事以實之。其元人續錄序引陰陽書曰「丙丁屬火﹐遇午未而盛﹐故陰極必戰﹐亢而有悔也。」又曰「丙祿在巳﹐午爲刃煞﹐丁祿居午﹐未爲刃煞。」則亦不過術數家言。餘生也晚﹐回數六十年前丙午﹑丁未間﹐余方十二三歲﹐然時已梗阻﹐稷門值林爽文之變﹐畱滯年餘﹐始得歸裏﹐亦不可謂非一咎徵。然國家敬天勤民﹐無時可懈﹐豈待六十年一逢厄會﹐始議修省。且史傳所載﹐亂多治少﹐不必盡系丙丁。則其說盡可存而不論﹐特不可不使人知此說﹐而以人勝天之理﹐則存乎人而已。

禫服

在揚州日﹐有廣西舊屬某州判來謁﹐自言丁本生父憂﹐服甫闋﹐將仍還廣西。余順口問曰「禫服亦已滿乎﹖」某茫然不知所應﹐蓋實不知期服之亦有禫也。余曰「君殆只知三年之喪有禫﹐而不知期之喪﹐古亦有禫﹔只知二十五月之喪爲三年﹐而不知十五月之喪﹐古亦爲三年也。」時客中無書﹐只手錄有孔巽軒先生禮說一條﹐遂儉示之。孔云「喪服小記稱爲父母妻長子禫﹐據禮妻爲夫﹑臣爲君亦禫﹐記無文者﹐三年之喪必有禫﹐自不待言。」此以父母長子與妻並舉﹐則通謂期有禫者也。爲父母禫﹐蓋爲人後者﹐爲其父母亦然。爲長子禫﹐蓋庶子爲其長子亦然。凡父母妻長子﹐並有三年之義﹐𨿽持重於大宗者﹐不貳斬﹐庶子不得爲長子三年﹐猶當有禫﹐或疑不杖期﹐並無禫﹐非也。雜記曰「期之喪﹐十一月而練﹐十三月而祥﹐十五月而禫。」有練﹑有祥﹑有禫﹐故亦通稱三年。假令遭喪於甲年之末﹐除禫於丙年﹐前後已涉三年也。春秋左傳﹕「王一歲而有三年之喪二焉。」謂後與太子。墨子曰「君與父母妻後子死﹐三年喪服。【後子者﹐爲父後之子﹐卽長子也。」】是妻喪禫期﹐兼得三年之稱也。蓋有二十五月之三年﹐有十五月之三年﹐亦猶大功有七月九月之異耳。

玙璠

玙璠二字﹐見左傳定五年﹕「陽虎將以玙璠斂。」注云「玙璠﹐美玉。」疏云「一玉名。」疏必云此者﹐因二字皆玉旁﹐恐讀者誤爲二玉耳。旣是一玉名﹐則二字自不宜倒用。說文璠字注云「玙璠﹐魯之寶玉。孔子曰﹕美哉玙璠﹗遠而望之﹐奐若也﹔近而視之﹐瑟若也。一則理勝﹐一則孚勝。」玙字注則但云「玙璠也。」余由﹖中引疾歸﹐寄居揚州﹐客有以詩贈行者句云「濟時今柱石﹐比徳古璠玙。」余面告之曰「詩句甚好﹐非所克當﹐惟以璠玙押韻﹐尙宜酌攺耳。」客艴然曰「璠玙與璠﹐惟所用之﹐左傳𨿽云玙璠﹐而孔子之語則明曰璠玙﹐杜詩『髙價越璠玙』﹐蘇詩『淸廟陳璠玙』﹐古大家皆如此押韻﹐然則皆非歟﹖」余曰「孔子之語﹐本是玙璠﹐明見說文。今引孔子語者﹐或誤作璠玙耳﹐不得以誤者爲據﹐而以不誤者爲非也。三國魏志鍾繇傳云﹕『晉之垂棘﹐魯之玙璠﹐宋之結綠﹐楚之和璞。』潘尼贈陸機詩云﹕『今子䢐東﹐何以贈旃﹖寸晷惟寶﹐豈無玙璠。』皆尙不誤。至唐以後﹐始有誤沿作璠玙者﹐實不可不辧耳。」

鰣魚

居揚州日﹐偶以江鰣二尾獻阮雲臺師﹐師以手柬報之曰「此鰣魚﹐卽爾雅之鯦當魱﹐曾考之否﹖」余行篋無書﹐以屬黃右原比部﹐右原作鯦魱說甚詳。按「鰣」或作「魚寺」﹐通作「時」﹐見韻會。爾雅鯦當魱注﹕「海魚也﹐似鯿而大鱗﹐肥美多鯁。」集韻﹕「鯦音囚﹐似鯿而大鱗﹐肥美多鯁。或作『鰽』。」惟類篇言其出有時﹐故名鰣。正韻言似魴肥美﹐江東四月有之。然吾閩秋冬間亦有之﹐則其出有時之說﹐不盡然也。廣西梧州亦有之﹐名三黎魚﹐又呼三來魚﹐蓋一音之轉﹐其味稍減。此本海魚﹐得江水蕩滌之﹐其味愈美﹐故以出揚子江者爲佳。余守荊州﹐過嚴州﹐皆得食之。昔人謂荊州有鰣﹐主起刀兵﹐不宜食。余以八月食鰣﹐次年五月升任去荊﹐毫無他警﹐則前說亦不盡然也。此皆右原說中所未及者﹐故附記之。

治疝古方

僑寓邗江﹐居停主人有患疝疾者﹐甚苦。憶余在淸江浦時亦犯此證﹐有客教以荔支核煎湯服之﹐遂愈。因以此方授之﹐殊未見效。一日偶翻舊書中夾有一紙條云「辛稼軒初自北方還朝﹐忽得瘕疝之疾﹐重墜大如杯。有道人教以服葉珠﹐卽薏苡仁也。法用東方壁土炒黃色﹐然後入水煮爛﹐放沙盆內﹐研成膏﹐每日用無灰酒調服二錢卽消。沙隨先生亦患此證﹐辛以此方授之﹐亦一服而愈。」按此一段﹐忘卻在何書鈔來﹐因卽以此原紙授居停主人﹐如法制服﹐五日而霍愈。古方之有用如此﹐因急筆記之。

洗眼神方

暗室燈【書名。】載一洗眼神方云﹕山西太原守藥景錫失明十九年﹐忽有神人傳一靈方﹐用厚朴五分﹐淸水一碗﹐煎至五分﹐洗之卽愈﹐復爲山東萊州守。未洗之先﹐須齋戒沐浴﹐將洗之際﹐須迎日光焚香﹐一日三次。其方已傳七代﹐治好者指不勝屈。其方簡便易行﹐必有益也。日期爲正月初三日﹐二月初六日﹐三月初三日﹐四月初五日﹐五月初五日﹐六月初四日﹐七月初二日﹐八月初九日﹐九月初十日﹐十月初三日﹐十一月初四日﹐十二月初四日。

屠蘇酒方

或問屠蘇酒之義﹐記得七修類稿中有之。屠蘇本古庵名﹐當從廣字頭。廣雅釋庵作廜﹝廣蘇﹞二字﹐孫思邈特書此二字於己庵。集韻云「廜﹝廣蘇﹞酒﹐元日飲之﹐可除瘟气﹐亦作屠蘇。」今人因思邈庵中出辟疫之藥﹐遂有屠絕鬼气﹐蘇醒人魂之說﹐可笑也。嘗憶得三因方上有此藥酒﹐用大黃配以椒桂。蓋孫思邈出庵中之藥﹐與人作酒﹐因遂名爲屠蘇酒耳。其方爲大黃﹑桔梗﹑白朮﹑肉桂各一兩八錢﹐烏頭六錢﹐菝葜一兩二錢﹐各爲末﹐用袋盛﹐以十二月晦日日中懸沈井中﹐令至泥﹐正月朔旦﹐出藥置酒中﹐煎數沸﹐於東向戶中飲之﹐先從少起﹐多少任意。【一方加防風一兩。】

折骨傷方

紀文達師曰「交河黃俊生言﹐折骨傷者﹐以開通元寶錢燒而醋淬﹐研爲末﹐以酒服下﹐則銅末自結而爲圈﹐周束折處。曾以一折足雞試之﹐果接續如故。及烹此雞﹐驗其骨﹐銅束宛然。此理之不可解者﹐銅末不過入腸胃﹐何以能透膜自到筋骨間也。惟倉卒間此錢不易得。後見張鷟朝野僉載曰﹕『定州人崔務墜馬折足﹐醫令取銅末酒服之﹐遂痊平。後因攺葬﹐視其脛骨折處﹐銅末束之。』然則此本古方﹐但云銅末﹐非定用開通元寶錢也。」

被毆傷風方

紀文達師又曰「凡被毆後以傷風致死者﹐在保辜限內﹐於律不能不擬抵。呂太常含暉嘗刊一祕方云﹕以荊芥﹑黃蠟﹑魚鰾三味【魚鰾炒黃色。】各五錢﹐艾葉三片﹐入無灰酒一碗﹐重湯煮一柱香﹐熱飲之﹐汗出立愈。惟百日內不得食雞肉耳。此一方可活二命﹐須廣布之。」

小兒吞鐵物方

漳浦蔡文恭公嘗語人曰「吾校四庫書﹐坐訛字屢經奪俸。惟二事得校書之力﹐吾一幼孫偶誤吞鐵釘﹐醫家以朴硝等藥攻之不下﹐日漸羸瘠。後因校蘇沈良方﹐見有小兒吞鐵物方云﹕『剝新炭皮研爲末﹐調粥與小兒食﹐其鐵自下。』依方試之﹐果炭屑裹鐵釘而出﹐乃知雜書亦有益也。」

治喉痺方

黃霽靑曰「族兄秋坪室錢氏素患喉痺。喉痺者﹐喉間起█包﹐腫痛甚者﹐兩兩脹塞﹐名爲雙蛾﹐勺水不能下咽。治稍稽緩﹐呼吸气閉﹐往往致斃。錢所患類是﹐屢治屢發﹐恆苦之。秋坪嘗自粵東歸﹐【﹝按﹕「坪」字原誤作「枰」﹐翻刻本亦誤﹐同文堂本尙不誤﹐今據攺正。﹞】於江山舟次﹐聞同舟人有譚奇證及治喉痺方者云﹕斷燈艸數莖﹐﹖指甲﹐就火燻灼﹐俟黃燥﹐將二物研細﹐更用火逼壁虱【卽臭虫。】十个﹐一並搗入爲末﹐以銀管向所患處吹之﹐極有神效。因關心而默記焉。及歸﹐錢恙復發﹐較前尢劇﹐醫者束手。憶及舟次所聞之方﹐亟依法制治﹐數吹後﹐則雙█包忽潰﹐嘔吐膿痰斗許﹐旋卽平復。嗣是遂不復發﹐秋坪嘆爲神效﹐眞不啻仙方云。」按指甲燈艸﹐本喉癥應用之品﹐至合壁虱爲三味﹐則古方所未有﹐不知所述者從何處得來耳。又喉間方覺脹滿起█包者﹐急以食鹽自搓手掌心﹐鹽幹﹐復易新鹽﹐搓之數刻卽消。此亦極簡便之方﹐而極有效﹐曾屢經試驗者也。

治痰迷譫語方

李葛█太守景嶧曰「凡譫語者﹐皆心爲痰所搖﹐應用鮮豬心一具﹐將辰砂一錢﹑甘遂二錢﹐合研爲末﹐藏豬心中﹐外用牛糞煨熱﹐取出藥末﹐和作兩丸﹐再將豬心煮汁﹐和丸吞下卽愈。」時蘇州有人患痰迷病﹐服此方而愈。李所自擊﹐故轉以告余﹐因記之。

治積受潮濕四肢不仁方

歌訣云「十大功勞三兩重﹐八稜麻根五錢輕。淫羊藿與千年健﹐紅花當歸五加皮。陳皮六味俱三錢﹐一共八味煎濃汁。配入陳燒四斤足﹐再加無灰酒十斤。封壇七月隨量飲﹐一月之後見奇功。」此方系揚州異人所傳﹐聞葉筠潭方伯服之有效。

止血補傷方

姚伯昂總憲竹葉亭雜記曰「余侄婿張子畏太守寅官農部時﹐赴圓明園畫稿﹐車覆﹐輿夫爲輪所壓傷﹐兩腎子俱出﹐以爲無救也。余適在朝房﹐以語申鏡汀前輩﹐申亟錄一方見示﹐且言昔親見兩舟子持篙相鬥﹐篙刺額角而穿﹐以此藥敷治之而愈﹐其藥止痛止血﹐且不必避風。余急照方配藥﹐令輿夫敷之﹐半月而愈。復以治刀箭馬踢跌傷﹐無不驗。其方用生白附子十二兩﹐白芷﹑天麻﹑生南星﹑防風﹑羌活各一兩﹐各研極細末﹐就破處敷上。傷重者﹐用黃酒浸服數錢﹐靑腫者﹐水調敷上﹐一切破爛﹐皆可敷之卽愈。地方官若能於平時預制﹐以治鬥毆傷﹐可活兩命。價不昂而藥易得﹐亦莫便之陰功也。」

屏賊盜咒

伯昂總憲又曰「山東李鼎和傳得屏盜賊咒語﹐羈旅路宿﹐頗可預防。咒云﹕『七七四十九﹐盜賊滿處走。伽籃把住門﹐處處不著手。童七童七柰若何。』於淸晨日出時﹐向東方默念四十九徧﹐勿令雞犬婦女見之。」

歸田瑣記卷二

致劉次白撫部鴻翔書

道光壬寅春初﹐引疾得請﹐於秋仲歸抵浦城﹐有致劉次白撫部一函﹐語頗切直而有關系﹐非同尋常尺素書也﹐因附錄於此云。

某自引疾得請後﹐應卽旋閩。因俶裝之頃﹐忽聞浙東英夷猖獗﹐大帥奔回杭州﹐錢塘江一帶戒嚴﹐莠民乘機掠敓﹐行旅相戒裹足。不得已﹐暫至揚州避之。嗣因揚城警報踵至﹐探知芟夷已迫焦山口﹐復踉蹌挈家於六月初渡江。時京口艸木皆兵﹐一葉扁舟﹐從鋒鏑中奪路而出。甫過丹陽﹐卽聞鎭江府城已被夷兵攻破﹐道途梗阻。幸途遇帶兵大帥齊禮堂參贊愼北來救援﹐某與參贊曾爲甘隴同寅﹐承其沿途擁護﹐星夜趲馳﹐得以安抵蘇州。復連夜乘潮至富陽﹐神魂始定。六月杪至衢州﹐探聞江南大吏以千萬金錢與芟夷議和﹐許其於江南﹑浙江﹑福建﹑廣東四省設立馬頭互市﹐業經奏準。嗚呼﹗此乃城下之盟﹐不得已權宜之計。惟我皇上如天之徳﹐深憫東南百姓久遭荼毒﹐勉從疆吏所請﹐使民气得以小蘇。凡薄海含生負气之倫﹐無不感頌皇仁﹐而咨嗟太息於臣工措理之失當也。

七月初﹐至浦城﹐本擬卽日買舟順流歸裏﹐忽聞英夷復欲在福州添設一馬頭﹐執事已爲據情奏請﹐不勝駭愕。且聞省垣紳戶﹐紛紛各爲搬移之計﹐因此觀望不前。繼聞此事已奉中旨再三駁飭﹐仰見聖明覆載無私﹐洞鑑於萬里之外﹐俾濱海臣庶﹐均各安耕鑿於堯天舜日之中﹐爲之額手稱慶。乃不數日﹐又聞執事以此事頂奏﹐求順夷情﹐則誠某之所不解也。試問執事﹐夷情重乎﹖民情重乎﹖夫前此之準議和﹐乃我皇上之順民情﹐以順夷情﹐此經中之權﹐史傳中屢有之。今此之請添馬頭﹐乃執事之拂民情﹐以順夷情﹐果何說以處此﹗民爲邦本﹐執事於本末之分﹐順逆之理﹐亦曾熟思而審處之乎﹗且此事本末﹐至易明也。以省分論﹐福建不能先於江南﹑浙江﹑廣東也﹔以富彊論﹐福建不能勝於江南﹑浙江﹑廣東也。乃江南﹑浙江﹑廣東每省只準設一馬頭﹐而福建一省獨必添一馬頭以媚之﹐此又何說以處之﹖且江南之上海﹐浙江之寧波﹐福建之廈門﹐廣東之澳門﹐本爲番舶交易之區﹐而福州則從開國以來﹐並無此舉。今以亙古未聞之事﹐而爲恭奉外夷之故﹐彊率吾閩數十萬戶商民﹐必與上海﹑寧波﹑澳門一律辦理﹐於國計民生政體均所未安﹐此又何說以處之﹖況中原濱海各省﹐不一而足﹐倘該夷援福州之例﹐於山東索登州馬頭﹐於直隸索天津馬頭﹐於遼東索錦州馬頭﹐則槪將惟命是聽乎﹖況外番如英夷者﹐亦不一而足﹐倘各外番並援英夷之例﹐亦於濱海各省請分設馬頭﹐則又將惟命是聽乎﹖且福州省城外距五虎門大海尙有百十里之遙﹐蘇州省城外距常熟海口不過百里﹐浙江省城外距龕﹑赭海門亦不過百里﹐廣州省城則外距澳門不過數十里﹐若皆以海道可通之故﹐各援福州之例﹐並請於各省會分設馬頭﹐又何詞以拒之﹖

且執事亦知該夷所以必住福州之故乎﹖該夷所必需者﹐中國之茶葉﹐而崇安所產﹐尢該夷所醉心。旣得福州﹐則可以漸達崇安。此間早傳該夷有欲買武夷山之說﹐誠非無因。若果福州已設馬頭﹐則延建一帶必至往來無忌。某記得道光乙未年春夏之交﹐該夷曾有兩大船停泊臺江﹐別駕一小船﹐由洪山橋直上水口。時鄭夢白方伯以乞假卸事回籍﹐在竹崎江中與之相遇﹐令所過塘汛各兵開炮擊回。則彼時已有到崇安相度茶山之意﹐其垂涎於武夷可知。此時該夷气焰視十年前更甚﹐得隴望蜀﹐人之常情﹐況犬羊之無厭乎﹗此局果成﹐其獘將有不可殫述者﹐願執事合在城文武各官﹐及在籍老成紳士﹐從長計議﹐極力陳奏﹐必可上邀兪旨﹐下洽輿情﹐使芟夷知中國不可以非理妄干﹐自當帖然聽命。甚不願後日以盧龍之責﹐歸咎於當時之大吏及士大夫也。敢拜下風﹐伏惟垂鑑﹐幸甚。

按是時吾閩怡悅亭督部方巡臺灣﹐遠在海外﹐省中事務﹐統歸次白撫部主持。余在江蘇藩任時﹐次白爲太湖同知﹐曾以浚河便民薦舉﹐加知府銜。次年復以計典卓薦﹐擢守徐州﹐洊至開府﹐以余爲舉主﹐執弟子禮頗恭﹐故余不憚傾倒言之。次白𨿽不以爲忤﹐而迄不能見諸施行。頃聞芟夷竟相挈入省城﹐與大小官吏相通謁﹐且占住烏石山上之積翠寺﹐設牙旗鼓角﹐民間驚擾﹐官吏不知所爲。至是始追咎於始謀之不臧﹐而不幸餘言之中也﹐悔何及矣﹗

炮說

英夷之滋擾羊城也﹐余適在西省梧州﹐帶兵防堵﹐前後選運大炮﹐自三千觔至八百觔不等﹐凡四十座﹐解往廣州協濟﹐皆經奏明﹐令事平﹐仍運還各處。嗣聞或失於賊﹐或沈於海﹐無一座還西者。旣量移蘇撫﹐復在上海防堵﹐嘗與陳蓮█提戎並騎由吳淞海岸一帶查演各炮﹐大小不下百十座。又在上海城中親督局員開鑄新炮﹐亦不下數十座。次年芟夷長驅直入﹐城內外各炮盡歸烏有。議者遂謂中土之炮﹐遠不敵芟夷之炮﹐此非探本之言也。夷船之先聲奪人者﹐莫如桅頂之飛炮。廈門及寶山之陷﹐皆由於此。其火光迸射﹐縱橫一二丈﹐恃以攻敵則不足﹐用以驚敵則有餘。故統軍者驚奔﹐而眾無不潰矣﹐此孟子所謂委而去之者。今日軍中全坐此病﹐則又何我炮彼炮之分乎﹖

自軍興以來﹐各省所鑄大炮﹐不下二千座﹐虎門﹑廈門﹑定海﹑鎭海﹑寶山﹑鎭江之陷﹐每省失炮約四百餘座﹐其爲夷船所得者﹐約千五六百座。廈門之戰﹐我軍開炮二百餘﹐僅一炮中其火藥艙﹐大艘轟裂沈海﹐夷船遂退﹐是數百炮僅得一炮之力也。定海之戰﹐葛總兵開炮數日﹐僅一次擊中其火輪頭桅﹐卽欹側退竄﹐是亦數百炮僅得一炮之力也。但使炮發能中﹐則我炮亦足破夷﹔如發而不中﹐卽夷炮亦成虛器。夷艘及火輪船﹐多不過數十﹐大小杉板船﹐亦不過數十。但使我軍開數百炮內﹐有數十炮命中﹐卽可傷其數十船。沈一船可殲數十人﹐壞一船可傷數十人﹐尙何夷炮之足畏﹗如發而不中﹐則虎門所購夷炮二百座﹐其大有至九千觔者﹐何以一船未傷﹖一炮未中﹖是知炮不在大﹐亦不在多﹐並不在專仿洋炮之式也。或謂炮之能中﹐專在準頭﹐兼由地勢。余謂此亦非確論。陸戰之炮﹐須定準頭﹐而水面之船﹐則無定勢。昔人所謂以呆炮擊活船﹐何能必中﹖地勢之說似矣。然余曾親登寶山炮臺﹐正當大海入港之口﹐不髙不低﹐旣無突出水面之危﹐又無四面受敵之慮﹐嘗與蓮﹖提戎坐談半晌﹐深嘆昔人相度之善﹐克成天險之形﹐似他處炮臺﹐更無如此之得地勢者。而虛炮一轟﹐全軍皆潰﹐又何說乎﹖故曰兵無常形﹐地無常勢﹐果能眾志成城﹐則又何炮之不可用乎﹗辭官歸裏後﹐有詢問夷情者﹐率以畏炮爲言﹐因摭所知告之。

家居

古人家居﹐每相戒不入州府﹐當官枉顧者﹐必閉門不納。此髙人退士所尙﹐若曾任顯職者﹐則不盡然。居是邦而事賢友仁﹐就髙年而采風問俗﹐於禮原不禁往來也。惟餘前後兩次皆以引疾假歸﹐疾𨿽少間﹐亦未便輕出酬應。諸大吏有辱駕問訊者﹐無不款接﹐而從不敢登門謝步﹐但走伻以一刺相報而已。戚好中尋常慶賀﹐亦一槪不行。惟偶有以酒食相召者﹐則無不往應。人多嗤之﹐以爲旣省往來﹐而復赴飲召﹐何以爲守禮。余笑答之曰「禮時爲大﹐稱次之。余本以疾歸﹐酬應則有勞形之苦﹐飲燕則收頤養之功﹐於養痾最宜﹐亦最稱﹐如之何其禁之。語所謂暗合道妙者﹐而反以此相詆譏﹐抑何其不諒乎﹗」

請鑄大錢

余在廣西巡撫任內﹐曾有請鑄大錢之奏﹐爲戶部議格不行。嗣由江蘇巡撫任內引疾得請﹐於陳謝折內復申此說﹐則畱中未發。比年於邸報中﹐知某禦史亦有以此事陳請者﹐大約亦必被部駁不行。韓詩所謂「中朝大官老於事﹐詎肯感激徒媕婀」者﹐槪不自今日始也。今年回福州廖儀卿觀察鴻藻亦主此議﹐知余已經入告﹐索閱舊稿﹐因並錄前後二稿示之。近日復讀吾鄕許畫山作屏靑陽堂文集中亦有請鑄大錢一疏稿﹐畫山官職﹐非可奏事﹐當是爲某大僚所擬﹐或僅存其說而未發﹐或已經奏入而未行﹐均不可知。其疏後所擬十項﹐則皆切實可行﹐有輔余前稿所未及者﹐急備錄之﹐以待施行者采擇焉。

一曰嚴收銅。收銅之法﹐不在嚴刑﹐而在重價。令各直省州縣軍民人等﹐【﹝按﹕「令」字原作「今」﹐翻刻本﹑同文堂本同﹐文明書局本作「令」。從上下文義看﹐作「令」字爲是﹐今據攺。﹞】按東西南北四鄕﹐分春夏秋冬四時交銅。除佛像不毀外﹐一切紅銅器具盡行交官。官照庫秤設秤二面﹐委就近之吏目巡檢典史等員﹐監督妥書﹐眼同該花戶當堂稱準﹐隨卽散給領價執照。每觔給銀六兩﹐照內將銅觔銀數開載分明﹐期以第三年﹐仍按方按時赴官支領。如有不肖官吏抑勒銅觔﹐遞減銀價﹐許該交銅各花戶赴就近道府衙門呈控﹐審實﹐按贓依枉法科罪。交銅之後﹐各花戶倘尙有不實不盡者﹐限一年內許陸續呈繳﹐一年以外﹐州縣官率同所屬吏目巡檢典史等員﹐仍按東南西北四鄕﹐依春夏秋冬四時分路嚴查。如有隱匿紅銅一觔以下者﹐罪杖一百。一觔以上者﹐罪滿流。十觔以上者﹐發近邊充軍。有能提銅首報一家藏匿紅銅十觔以上者﹐審實﹐官給首報人賞銀二十兩。五觔以上者﹐給首報人賞銀十兩。如虛﹐予杖八十。銅收盡後﹐由該州縣運送各該省藩庫存貯。運費﹐每銅觔在藩庫領腳費銀五分。似此旣以重價鼓舞之於前﹐復立嚴刑督責之於後﹐天下紅銅﹐自然盡歸於官矣。

二曰嚴采銅。采銅之法﹐令天下凡采紅銅之山﹐由督撫轉委道府大員監采。如有透漏銅觔者﹐本犯按數科罪。一觔以下者﹐杖一百。一觔以上者﹐滿流。五觔以上者﹐發近邊充軍。十觔以上者﹐絞監候。監采道府﹐訊不知情﹐依失察從重議處。如或知情故縱﹐革職。或通同舞獘分贓﹐計贓準枉法論罪。停采之時﹐嚴行封閉﹐請專設守礦官一員﹐以正八品佐貳等官主之﹐就近建置衙署﹐以便巡查。倘有姦徒私行盜采者﹐準透漏銅觔律論罪。守礦官論罪﹐亦與監采之道府同。緣民間紅銅﹐現存較少﹐誠恐不足以供鼓鑄之用﹐故須隨時開采﹐以廣財源也。

三曰精選銅。選銅之法﹐請專用紅銅。我朝五代之錢。惟雍正錢間有用紅銅者﹐然多經私毀﹐攺造銅器﹐民間現存者﹐百不得一。余順治﹑康熙﹑乾隆﹑嘉慶﹐並前代偶存古錢﹐皆系白銅﹐與紅銅銅色甚別。姦民卽欲毀小爲大﹐希圖重利﹐而劑色不同﹐無能參亂。此專用紅銅﹐所以絕盜鑄禍本也。

四曰妙給價。給價之法﹐每銅觔旣定給銀六兩﹐如必關支國帑﹐則數無慮千萬﹐一時斷難應給。今定以交銅之第三年正月﹐令各直省藩司﹐將各州縣所解到銅觔﹐開局鼓鑄。先鑄當千大錢及當五百大錢﹐當千者﹐作銀一兩﹐當五百者﹐作銀五錢。每花戶交銅一觔﹐給當千者三枚﹐計作銀三兩﹐又給當五百者六枚﹐計作銀三兩﹐共合銀六兩。似此以民之利﹐還之於民﹐民間輸銅一觔﹐卽得銀六兩﹐不須損上﹐自然益下﹐此所謂藏富於民者也。

五曰擅贏餘。贏餘之法﹐每銅一觔﹐可鑄當千大錢八枚﹐作銀八兩﹐除鼓鑄工料之費﹐每銅觔去銀四錢﹐又除州縣運銅款費﹐每銅觔去銀五分﹐運錢款費﹐每銅觔去銀五分﹐共去銀五錢﹐實存銀七兩五錢。今以六兩給花戶作銅價﹐計每銅觔淨余銀一兩五錢。通計各直省共一千三百餘州縣﹐每州縣通算約三萬家﹐家輸紅銅約五觔﹐每縣可得銅十五萬觔﹐各直省通算約可得銅一萬九千五百萬觔。每銅觔余銀一兩五錢﹐通算約得銀二萬九千二百五十萬。且隨時開采﹐每得銅一觔﹐除款費運費鼓鑄各等費﹐總可淨余銀六兩有零。此則不資之富﹐取之無窮﹐不須損下﹐自然益上﹐是又所謂藏富於君者也。

六曰精鼓鑄。鼓鑄之法﹐當千大錢﹐陽文右曰「當千」﹐左曰「重二兩」﹐陰文曰「嘉慶通寶」。當五百大錢﹐陽文右曰「當五百」﹐左曰「重一兩」。當三百大錢﹐陽文右曰「當三百」﹐左曰「重六錢」。當二百大錢﹐陽文右曰「當二百」﹐左曰「重四錢」。當百大錢﹐陽文右曰「當百」﹐左曰「重二錢」。陰文皆同﹐皆用漢文楷書﹐以便民間別識。由戶部先精制錢樣﹐頒發各直省﹐省立一局﹐委道員監鑄﹐銅劑首要潔淨﹐鼓鑄必極精致﹐輪郭必要分明﹐肉好亦要均得﹐倘有雜和鉛錫﹐及鑄不精工等情獘﹐將該監鑄之員﹐嚴審定擬。果有侵蝕銅觔﹐照壞亂錢法罪﹐絞監候。

七曰審銖兩。銖兩之法﹐每銅觔鑄當千大錢三枚﹐枚重二兩﹐計三枚共重六兩。鑄當五百大錢四枚﹐枚重一兩﹐計四枚共重四兩。鑄當三百大錢四枚﹐枚重六錢﹐計四枚共重二兩四錢。【﹝按﹕「枚重六錢﹐計四枚共重二兩四錢」﹐原誤作「枚重四錢﹐計六枚共重二兩四錢」。下文云「當三百大錢﹐枚重六錢」﹐可知「枚重四錢」當作「枚重六錢」﹐「計六枚」當作「計四枚」。文明書局本已校正﹐今據攺。﹞】鑄當二百大錢六枚﹐枚重四錢﹐計六枚共重二兩四錢。鑄當百大錢六枚﹐枚重二錢﹐計六枚共重一兩二錢。每銅一觔﹐共鑄五品錢二十三枚﹐共重十六兩。似此大小輕重﹐各依其直﹐折半遞減﹐姦民卽欲毀小爲大﹐竊取厚利﹐而銖兩適合﹐並無盈餘﹐無可爲利。盜鑄之源﹐不禁又絕矣。

及地保族屬人等舉首。審實﹐賞舉首人當千大錢五十枚。作姦損壞人﹐準盜鑄律論罪。﹖八曰禁剪鑿。剪鑿之禁﹐依古有之。今令如有剪鑿輪郭而損缺者﹐或有盜磨錢質而取鉛者﹐重不如其文﹐皆廢勿用。其敢於作姦損壞之人﹐準左右

九曰廣流通。流通之法﹐令當千大錢﹐作紋銀庫平一兩。當五百者﹐作銀五錢。當三百者﹐作銀三錢。當二百者﹐作銀二錢。當百者﹐作銀一錢。其奇零小用﹐仍照現在當一制錢﹐以便行使。凡民間交易﹐皆準此定價﹐永遠遵行。並農民完糧﹐商人納課﹐俱準作銀﹐照數輸將。其有牙行市儈﹐敢於把持抑阻者﹐一經發覺﹐照違制律﹐從重發近邊充軍。

十曰愼示信。示信之法﹐於未收銅之先﹐由戶部刊刻頒發各直省告示﹐令民間除佛像不毀外﹐凡一切紅銅器具﹐盡行呈繳﹐按東南西北四鄕﹐分春夏秋冬四季﹐該花戶親自攜銅赴各州縣衙門﹐眼同官胥稱準﹐州縣官每日委吏目典史等官﹐督同當堂上兌﹐兌明﹐隨給各花戶領價印照﹐每銅觔給價紋銀六兩﹐將銅觔銀數開載分明﹐期以交銅之第三年﹐仍按春夏秋冬﹐赴官領價。倘該管官吏有抑勒銅觔﹐遞減銀數等情﹐許該花戶赴就近道府衙門喊告。該道府卽行嚴訊﹐審實﹐按數以枉法贓論罪。軍民人等﹐如有呈繳未盡者﹐準一年內續交。一年以外﹐該州縣官及所屬之吏目巡檢典史等員﹐分路親赴嚴查。倘花戶等敢於隱匿不繳者﹐查出每銅一觔以下者﹐予杖責。一觔以上者﹐滿流。十觔以上者﹐發近邊充軍。有能持銅呈首者﹐酌量銅觔多少﹐官予賞銀。此戶部刊刻頒布收銅給價之明示也。此示只明告以交銅之利﹐匿銅之罪﹐不必令民間預知將以更鑄大錢﹐以防匿銅不交之獘。俟銅觔收淸之後﹐於第三年春初﹐再由戶部刊刻頒布各直省攺鑄大錢告示﹐凡新收紅銅﹐精選潔淨﹐令各直省巡撫委道員就省開局鼓鑄當千大錢﹐枚重庫平二兩﹐作紋庫銀一兩。當五百大錢﹐枚重一兩﹐作銀五錢。當三百大錢﹐枚重六錢﹐作銀三錢。當二百大錢﹐枚重四錢﹐作銀二錢。當百大錢﹐枚重二錢﹐作銀一錢。凡民間交易﹐並完糧納課﹐俱準依數作銀作錢﹐兩下行用﹐其奇零小數﹐仍用常行當一制錢﹐以便行使。自更鑄之後﹐永遠遵行﹐萬年不易。倘有牙行市蠹﹐膽敢阻抑者﹐一經發覺﹐照違制律﹐從重發近邊充軍。仍將錢樣依式刊示於後﹐注明非眞足紅銅﹐及重不如其文者﹐準勿用﹐以防盜鑄雜鉛及剪鑿諸獘。此戶部刊刻頒發攺鑄錢文﹐永遠遵行之明示也。

按余在廣西陳奏此事﹐初奉到批回﹐交部議奏﹐而部中準駁﹐尙未奉有明文﹐因復私擬一稿﹐以備續陳。旣奉部行﹐以現在錢法無獘﹐毋庸更張﹐則後稿亦遂束之髙閣﹐玆並錄附以示儀卿云。

伏思錢法爲濟時急需﹐而銅政實爲錢法根本。銅之來路不充﹐而日勤鼓鑄之事﹔銅之去路不禁﹐而徒嚴盜鑄之條﹐猶非拔本塞源之計也。夫以甚有用之銅﹐而聽其爲民間私家不急之物﹐古人所謂貨惡其棄於地者﹐莫此爲甚。大約風气之華靡﹐以漸而開﹐由今追溯四五十年以前﹐銅之爲用尙少﹐比年則銅器充斥﹐而東南數省爲尢甚。如一暖手足之壚﹐𨿽小戶亦家有數具。一閨閣之鏡﹐乃徑寬至一二尺﹐重至一二十觔。一盥盆﹐一炭盆﹐一壺一鑊﹐動重數觔。又如大小鉦鐃﹐與鼓相配而鳴者﹐爲歲首戲樂之具﹐從前惟富戶乃有之﹐近則中小戶亦多有之。舉此三數端﹐則其餘可以槪見。皆由豪家相尙﹐踵事增華﹐所謂作無益﹐害有益也。而於是省會之銅器店以百計﹐郡城以數十計﹐縣亦不下數家。至究其銅所由來﹐並非經商販運﹐間有以廢銅易錢者﹐亦千百中之一二耳。然則其銅何自而得乎﹖則皆銷毀制錢而爲之也。近日市中行用﹐不見有順治﹑康熙﹑雍正三朝之錢﹐卽乾隆﹑嘉慶錢﹐亦甚寥寥矣﹐非皆毀而爲器之故乎﹖

然則居今日而議錢法﹐捨禁民間銅器﹐其流不得而塞﹐卽其源無由而淸。然徒禁之而抑令呈繳﹐甚至不繳﹐則從而搜括之﹐則滋擾之獘﹐亦不可不預爲之防。且常用之物﹐驟爲厲禁﹐亦無以服小民之心。竊以爲宜令牧令設局公堂﹐以漸收買之﹐十里以內﹐限一月﹐十里以外﹐限兩月﹐皆輸繳淨盡﹐每觔議定給以價銀若干。如是則民不擾﹐而浮議亦不起。𨿽然﹐山僻小縣﹐庫中附貯之項﹐皆別有所抵﹐所徵地丁﹐則隨徵隨解﹐安得余銀以爲收銅之資。竊又以爲宜從權變通﹐準其開常平倉﹐或卽照銀價﹐以谷給民﹐或出糶得錢以給之﹐隨時變通﹐民亦可以無擾﹐總在奉行之得人耳。收銅旣淨﹐遠者或令銷鎔﹐近者或卽以原物徑解省城總局﹐然後酌量分別﹐約上等銅若干﹐可鑄當千﹑當五百錢﹔中等銅若干﹐可鑄當百﹑當五十錢﹔下等銅若干﹐可鑄當十﹑當五錢。不過數月﹐便可集事。但鑄造磨琢﹐必極工致﹐而米炭工費﹐必照時價給發﹐使壚匠有以養身家﹐然後行之可久。如現在各直省錢局之價﹐尙是照康熙年間舊定者給發﹐其中賠貼太甚﹐則其獘更不可言﹐是亦所當議及者也。

鯤鮞

許畫山靑陽堂文集中有延師說一首﹐槪吾鄕近事也。說云閩有富室﹐欲延師教子﹐訪之三年矣﹐始得一老宿﹐歲供百金。其子業南華者也﹐初授以逍遙遊﹐請曰「鯤何魚也﹖」師曰「小魚也。」富翁竊聽而笑之。越三月﹐業及庚桑楚﹐又請曰「鯢何魚也﹖」師曰「大魚也。」富翁大笑曰「魚之大小且不能辧也﹐是可與卒業乎﹖」辭之去。世之知其一而不知其二者﹐如此富翁矣。𨿽老師宿儒﹐曾不能以享百金之食也﹐可慨也夫。按畫山之責富翁誠是矣﹐抑其師亦不能無咎焉。爾雅釋魚﹕「鯤﹐魚子也。」國語魯語﹕「魚禁鯤鮞。」此鯤爲小魚之說所本也。左傳宣十二年﹕「取其鯨鯢而封之。」注﹕「鯨鯢﹐大魚名。」此鯢爲大魚之說所本也。然逍遙遊之鯤明爲大魚﹐庚桑楚之鯢明爲小魚﹐彼老宿者﹐獨不顧文而思義乎﹖則所謂知其一不知其二者﹐實惟其師當之﹐於富翁何責焉。

飲量

浦城近日風气﹐遠不如昔﹐不但談藝無人﹐卽豪飲者亦少﹐文字飲更不待言。求如三十年前祖舫齋師之雅懷雅量﹐杳不可得。舊時門士﹐落落如晨星。壬寅秋初寄廡時﹐有黃懋昭廣文訓者﹐可稱大戶。其時季述堂運副﹐亦相伯仲﹐而意專角勝﹐終席叫呶﹐卽其內不足之徵。踰年則述堂遠出﹐懋昭酒力亦驟退。惟季堯文廣文松云尙堪自張其軍﹐一時遂無能出其右者。述堂嘗問余服官中外﹐所值酒侶﹐果可當大戶者有若干人。余曰「裏居時﹐惟見閩邑令海丰張曦亭映斗者餉客﹐以茶陪飲﹐以火酒兩杯對舉並盡﹐後客來復然﹐可以終日不倦。通籍後﹐則惟同年安化陶文毅公飲量食量並洪﹐嘗言火酒或可醉人﹐黃酒自可無量﹐平生並不知醉鄕爲何似。在安徽藩任時﹐嘗與孫平叔中丞以火酒角量﹐自辰至亥﹐孫已酩酊﹐而公仍陽陽如平常也。」述堂曰「京中諸巨公先生﹐自不乏眞大戶﹐可能舉其人否﹖」余曰「此則吾師紀文達公詳言之矣。師云﹕酒有別腸﹐信然﹐八九十年來﹐余之所聞者﹐以顧俠君前輩稱第一﹐繆文子前輩次之。余所見者﹐先師孫端人先生﹐亦入當時酒社。先生自云﹕『我去二公中間﹐猶可著十餘人。』次則陳句山前輩與相敵﹐然不以酒名。近時路晉淸前輩稱第一﹐吳雲巖前輩亦駸駸爭勝。晉淸曰﹕『雲巖酒後彌溫克﹐是卽不勝酒力﹐作意矜持也。』驗之不謬。同年朱竹君學士﹑周稚圭觀察﹐皆以酒自雄。雲巖曰﹕『二公徒豪舉耳﹐拇陣喧呶﹐潑酒幾半﹐使坐而靜酌﹐則敗矣。』驗之亦不謬。後輩則以葛臨溪爲第一﹐不與之酒﹐從不自呼一杯。與之酒﹐𨿽盆盎無難色﹐長鯨一吸﹐涓滴不遺。嘗飲余家﹐與諸桐嶼﹑吳惠叔等五六人角﹐至夜漏將闌﹐眾皆酩酊﹐或失足顚僕﹐臨溪一一指揮僮僕扶掖登榻﹐然後從容登輿去﹐神志湛然﹐如未飲者。其僕曰﹕『吾相隨七八年﹐從未見其獨酌﹐亦未見其偶醉也。惟飲不擇酒﹐使嘗酒﹐亦不甚知美惡。』故其同年﹐以登徒好色戲之﹐然亦罕有矣。惜不及見顧﹑繆二前輩﹐一決勝負也。端人先生恆病餘不能飲﹐曰﹕『東坡長處學之可也﹐何並其短處亦刻畫求似。』及余典試得臨溪﹐以書報先生﹐先生覆札曰﹕『吾再傳有此君﹐聞之起舞﹐但終恨君是蜂腰耳。』前輩風流佳話如此﹐近今則如廣陵散﹐渺不可追矣。」

食量

相傳國初徐健庵先生食量最宏﹐在京師數十年﹐無能與之對壘者。及解官言歸﹐眾門生醵餞之﹐謂將供一日醉飽也。安一空腹銅人於座後﹐凡先生進一觴﹐則亦倒一觴於銅腹﹐以至殽胾羹湯皆然。銅腹因滿而倒換者已再﹐而先生健啖自若也。乾隆年間﹐首推新建曹文恪公秀先﹐次則達香圃大宗伯椿。人言文恪肚皮寬松﹐必折一二疊﹐飽則以次放折。每賜喫肉﹐準王公大臣各攜一羊腿出﹐率以遺文恪﹐轎箱爲之滿。文恪取置扶手上﹐以刀片而食之﹐至家﹐則轎箱之肉已盡矣。香圃宗伯家甚貧﹐每餐或不能肉食﹐惟買牛肉數斤﹐以供一飽﹐肉亦不必甚爛﹐略煮之而已。宗伯人極儒雅﹐惟見肉至﹐則至喉中有聲﹐如貓之見鼠者﹐又加厲焉。與同食者﹐皆不敢下箸。都城風俗﹐親戚壽日﹐必以燒鴨燒豚相饋遺。宗伯每生日﹐饋者頗多。是日但取燒鴨切爲方塊﹐置大盤中﹐宴坐﹐以手攫啖﹐爲之一快。

曼云先兄家傳

道光甲辰春﹐編刻曼云先兄秋竹齋詩存九卷﹐旣成書﹐僉謂不可無序﹐余何敢序兄詩﹐顧念兄之行誼﹐惟餘知之最悉﹐不可以無言﹐因摭拾其事﹐爲家傳一首附焉。傳曰﹕

公姓梁氏﹐初名雷﹐成進士後﹐攺今名﹐字春中﹐一字曼云﹐又字曼叔﹐晚號江田田父﹐茂才吳所公之第三子也。吳所公精於星命之學﹐於其誕之月前數日﹐語家人曰「若生於某日某時﹐必非凡格。」已果應期﹐實乾隆之辛卯年辛卯月己卯日丁卯時也。幼慮其弱﹐不督之學。十齡﹐卽可應童試﹐禁弗使出﹐而向學益勤。光州吳香亭先生來督閩學﹐聞其爲文章宗匠﹐銳欲入試﹐諸季父私縱之出﹐遂得補弟子員。嗣丁吳所公憂﹐三季父岱巖公作令黔中﹐攜與俱往。踰年爲甲寅﹐聞有恩科﹐遂辭歸﹐與同懷伯兄虛白公及章巨同舉於鄕。是科功令﹐新舉人歸督部覆試﹐揭重榜於鼓樓上﹐冠其曹。嘉慶己未成進士﹐殿試以十卷頭引見﹐入翰林。是年秋﹐開實錄館﹐座主大興朱文正公領其事﹐精擇儒臣二十八人﹐奏爲纂修。公以新庶常﹐獲與玆選﹐前後所僅見也。在館日﹐屢被紗葛瓜果之賜﹐又內發折疊扇數十柄﹐眾館臣之工楷法者分書之﹐公亦在選。散館一等﹐授編修。是冬﹐乞假省母﹐座主長沙劉文恪公惇畱之﹐不獲。文恪嘗語人曰「梁三品學﹐事事稱吾意﹐惜其不能飲酒﹐無以傳吾衣缽耳。」𨿽一時戲語﹐亦足見其契分之深矣。

歸裏未數月﹐值滿州文遠臯少宰督浙學﹐招之入幕。時撫浙者爲儀徵阮相國﹐皆座主也。公往來兩節署﹐請業請益﹐所學愈進。旣又以省母辭歸﹐旋丁內憂﹐以二親未葬﹐又體中多病﹐遂不復出。

公幼迥異﹐見解多出人意表。六歲學書﹐卽能摹懷仁聖教序。吳所公欲令專意楷書﹐授以快雪堂本樂毅論﹐學之經年﹐一日瞿然曰「此非右軍書也。」乃捨去﹐泛濫學篆隸﹐而書益工。兼精篆刻﹐又旁通繪事﹐偶作寫生花卉﹐以惲南田設色太濃﹐每以淡遠相勝。然不多作﹐零縑片楮﹐人皆寶之。中年﹐自以生性卞急﹐欲托琴徳﹐以自養其天﹐學之吳有得。有以古琴一具來售者﹐背刻光化二年字﹐下有升字押。物主轉以相質﹐公審之﹐知爲唐昭宗年間所制﹐升字或是雷升押字。驗其二三徽﹐吟聲極淸長﹐非千年物不能。因囊空不能購﹐薦之友人。以價廉不之貴﹐遂爲俗流所得。公惋惜累日﹐作詩閔之﹐鄕裏多詫其事。

生平篤於友誼﹐然性落落寡合﹐尢不喜與顯者往來。裏居時﹐與曾禹門奮春﹑廖佩香英爲貧賤之交。二君皆詩人﹐時以唱和相劘切。佩香早卒﹐公爲營墓山中﹐督工四十餘日不倦﹐執杵者皆感激相勸用力。事畢﹐題其墓門曰「黃壤可憐埋傲骨﹐靑山長遣伴吟魂。」在京師時﹐惟與同年蕭山湯惇甫金釗﹑髙郵王伯申引之﹑涿州盧厚山坤﹑通州白小山鎔﹑桐城吳春麓庚月枚﹑武威張介侯澍﹐爲道義文字之交。歸裏後﹐亦斷絕音問。數人中有持節來閩者﹐則亦彼此不通一刺﹐足迹不入州府。有過訪者﹐婉拒不納﹐以此得孤傲名。閉戶讀書﹐謝絕人事﹐於醫卜堪輿之學﹐靡不宣究。自言窮經非力所能﹐雜考據亦性所不近﹐惟論史及論詩﹐似別有會心之處。故今所存詩﹐史之作居其半。二十許歲時﹐嘗自錄所作古近體一帙﹐屬章巨轉呈同裏鄭蘇年先生。先生極賞異之﹐詳加評論﹐勗之以理性情﹐精學問﹐公爲之心折。自是守先生之指授﹐終身不忘﹐詩亦日進。五十歲外﹐始勒成定本﹐意欲托章巨以傳於世﹐見於自吳中。時章巨方宦遊南北﹐公書未及達﹐遽歸道山﹐年僅五十有七。

越十餘年﹐章巨再歸田﹐從福州老屋中檢取遺稿﹐其孤兒乃出秋竹齋吟捲兩帙相示﹐則皆公所手錄﹐塗乙之痕滿紙。因費旬餘日之力﹐鈔一副本﹐而刪其憤懣率易諸篇﹐次爲八卷﹐附以館課試律一卷﹐合成兩帙﹐已足以存公之生平。然非篤於情﹐復深於學者﹐未易覘其底蘊﹐惜蘇年先生不及見其成也。因屬其門弟子王﹖蘭校付梓人﹐以質世之知詩者。聞此外雜著尙有陳氏古音考訂﹑讀詩考韻新譜﹑四書偶識﹑史漢眉評﹑說文小箋﹑難經發明﹑兩漢魏晉宋齊詩式﹑全唐詩隨筆﹑唐人風格﹑集杜園說﹑杜韓詩細﹑蘇詩鈔﹐以及四書文稿﹐尙不下數十卷﹐藏其婿何肫薖孝廉家。

讙迎曰﹕『老和尙歸來矣。』我曰﹕『我尙有未了之事﹐此時無暇畱此﹐遲三十年可也。』今日見寺門﹐宛然夢境﹐是以不欲入耳。」然則公前身其僧矣﹐余又烏從而測之。﹖論曰﹕公性孤介﹐寡交遊﹐薄滋味﹐自言臟腑淸虛﹐食愈少而身愈快﹐眠愈少而神愈淸。余常謂公平生有數反﹐家無長物﹐而用財如泥沙﹐不計有無﹐至錙銖之入﹐輒相顧動色﹐不苟取。下於己者﹐煦煦相歡暱﹐卽窮獨孤寡﹐惴然恐不當其意﹐而不喜與權貴豪富交。稍不稱心﹐卽怒形於色﹐以故人多望而畏之﹐而有時坦易之處﹐則又不可測以恆情。此其所以𨿽踐淸華﹐而終歸窮困也。憶余與公同上公交車﹐以己未元日過杭州西湖﹐初遊淨慈﹐繼至靈隱﹐公挈余坐冷泉亭上﹐徘徊瞻顧﹐恍有所思。余欲與公同進寺門﹐促之至再﹐公堅不入﹐余頗訝之。歸舟中詰其故﹐公曰「昔曾夢遊一大寺﹐甫至門﹐寺中鐘鼓並作﹐有僧

壽序

甲辰中秋﹐接劉次白撫部來函﹐以餘七十壽辰﹐擬欲制一序文爲祝﹐旣又思壽序非古﹐尢非所宜於大人先生。現在重編文集﹐僅存祝女壽者數篇﹐其前所存壽序﹐已盡行刪去﹐今謹成七言律詩二首奉寄云。「經濟文章兩不磨﹐八閩靈气拱山河。恩持前後巖疆節﹐惠播東南﹖捨歌。白首髙風疏傅少﹐蒼生霖雨謝公多。卌年中外勞經畫﹐道履天教養太和。」「廿四中書比昔賢﹐關心民瘼食爲天。救荒最著江南策﹐達變能歸海上船。論報自應仁者壽﹐辭榮早占福之全。師門此日瞻依近﹐願附耆英拜綺筵。」按兩律矜煉名貴﹐固是髙手。然謂壽序非古﹐則不盡然﹐自前明以來﹐名人文集中﹐此體並未全刪﹐但須擇其有關系者存之﹐卽與傳記文字無異。卽如今秋福州親友公制一序寄祝﹐系王雁汀太史慶雲所撰﹐𨿽撫部亦極爲擊節。此等文自可不朽﹐余亦竊冀附傳﹐豈得以壽文非古﹐槪斥之乎﹖附錄於後﹐以質讀者。序云﹕

林先生七十誕辰。先二年﹐先生由江蘇巡撫乞疾歸﹐寓浦城。至是鄕之士大夫﹐謀歸先生而不得﹐則共謀以詩文寄祝﹐而授簡於慶雲。慶雲固陋﹐何足以述先生。顧辱先生知最深﹐不敢以不文辭。﹖今上卽位二十四年秋七月﹐吾鄕梁

梁氏出長樂江田﹐自前明以儒世其家﹐至乾隆間始顯。先生由詞垣歷樞禁﹐出典封坼﹐徧歷中外四十年。懸車之日﹐神明不衰。天之篤生老成﹐使享大年﹐受多祉﹐乃出於十五世儒冠之家﹐蓋其所從來者遠矣。夫人臣事君﹐大節在進退﹐惟大臣尢難。其進也﹐委蛇持重﹐度吾身之可以有爲﹔而其退也﹐使臣子知有不可苟之祿﹐而終不以遠賢之謗﹐歸之朝廷。是故進亦所以事君﹐退亦所以事君。先生自壬戌通籍﹐還家主講席者將十年﹐讀書自娛﹐不汲汲進取。履外任不六七年﹐由郡守至方伯。上方向用﹐而先生以疾引歸。旣歸之四年﹐特旨召授甘肅藩司﹐擢撫廣西﹐調江蘇﹐於是再以疾辭。可以有爲而後進﹐一不可而遂退。夫以先生受主知﹐得行其志﹐而猶難進易退如此。先生之撫江蘇﹐屬芟夷窺我東南﹐先生督師駐上海﹐自吳淞至寶山口﹐斥堠嚴肅。其經畫有方﹐尢在縱商民海舶入港﹐而不拒以資敵。時軍事屬揚威將軍﹐先生積憂成疾﹐乃疏請致仕。聞先生之將引疾也﹐遇所知﹐益劇談當代人物﹐與否泰消長之理﹐一月之間﹐封章再上﹐人莫測所繇﹐疑有所掊擊者。久之﹐中旨未下﹐而先生遂以疾行。先生精吏事﹐所至有善政﹐所拔薦多偉人。宦東南久﹐屢修水利﹐如泖湖﹑練湖﹑吳淞﹑孟瀆﹐爲澤甚溥。辛卯﹐江﹑淮大水﹐流民塞道﹐先生多方資送畱養﹐凡活六十餘萬人。昔富鄭公在靑州﹐活饑民五十萬﹐自言勝作二十四考中書﹐先生功徳在人﹐於是爲大矣。生平無他嗜好﹐以著述爲性命﹐彊識博聞﹐達於國家掌故。其居鄕﹐以文獻爲己任﹐於經史皆有譔述。尢精文選﹐旁及藝文雜記﹐定著若干種。文章潤身﹐政事及物﹐惟先生實兼之。今大江南北﹐喁喁然望先生復出﹐而先生方以疾解﹐竊謂先生精神彊固﹐疾旣有瘳﹐且惟上能保全始終﹐使先生得以疾辭﹐則亦惟上能愈先生之疾而起之。先生其俯仰屈伸以利形﹐進退步趨以實下﹐吸新吐故以利髒﹐專志積精以適神﹐頤養天和﹐相時而動﹐此則都人士所以壽先生之意也。

歸田瑣記卷三

閩蠻互稱

福建之爲閩﹐自古及今無異﹐而今西北人或並以蠻稱之﹐吾鄕士大夫﹐又或並閩之名而不居﹐而別爲稱曰東越﹑曰冶南﹐皆未詳考也。莫古於周禮八閩七蠻之分。鄭注﹕「閩﹐蠻之別也。」國語曰「閩﹐羋蠻矣。」按此所引鄭語史伯之詞。上言荊王熊嚴生子四人﹕伯霜﹑仲雪﹑叔熊﹑季紃﹐叔逃難於濮﹐而蠻季紃自立﹐乃曰蠻﹑羋蠻矣。謂叔熊旣避難居濮﹐而從蠻俗也。彼不作閩者﹐賈疏謂後人轉寫者誤﹐鄭氏以閩爲正。叔熊居濮如蠻﹐後子孫分爲七種﹐故謂之七閩。然考史記楚世家﹐熊嚴卒﹐長子伯霜代立﹐是爲熊霜。熊霜元年﹐周宣王初立。熊霜六年卒﹐三弟爭立﹐仲雪死﹐叔堪亡﹐避難於濮﹐而少弟季﹖立。是叔之居濮在宣王世。周禮爲周初之書﹐安得先有叔熊之後分七種爲七閩之理﹖且牧誓武王伐紂時﹐隨從之國有庸﹑蜀﹑羌﹑髳﹑微﹑盧﹑彭﹑濮八種。孔傳云「庸﹑濮在江﹑漢之南。」杜預左傳釋例直云建寧郡南有濮夷。建寧郡乃蜀漢時攺益州所置﹐其地當屬梁﹐益在今四川﹑雲南間。七閩果叔熊居濮之遺裔﹐何地之相隔絕遠耶﹖許氏說文云「閩﹐東南越蛇種﹐從虫門聲。」所指東南﹐較濮之在西南爲得其實。然蛇種之言﹐實不知所據。近人有據說文謬稱閩人爲蛇種者﹐先叔父太常公笑駁之云「漢書明言遷其人於江﹑淮間﹐則今江﹑淮間民乃眞蛇種﹐而今之閩產無與焉。」最爲痛快﹐近人無以難之。竊思今之連江﹑羅源及順昌諸邑山谷間﹐有一種村氓﹐男女皆椎魯﹐力作務農﹐數姓自相婚姻﹐謂之畬民﹐字亦作畬﹐意卽漢書所云「武帝旣遷閩﹑越民於江﹑淮間﹐虛其地﹐其逃亡者自立爲冶縣。」此卽冶縣之遺民﹐而畬之音與蛇同﹐豈許氏承訛遂以爲蛇種歟﹖且蠻之字﹐許氏亦云蛇種﹐安得蛇種之多如此﹖豈蠻與閩名異實同。然周禮又何以七八別數歟﹖竊謂艸昧之初﹐南方閩蠻﹐未通中國﹐其人率皆蚩蚩蠢蠢﹐故其字從虫以象之。卽如古狄字亦從犬﹐至犬戎則直以犬爲名。又如獯鬻﹑玁狁之類﹐字皆從犬﹐又豈得盡以犬種稱之。嘗考山海經﹐謂浙江出三天子﹐都在蠻東﹐在閩西北。則浙西爲蠻﹐浙東南爲閩審矣。閩之置郡﹐始於秦之閩中郡。然秦之閩中郡地大﹐實兼得漢會稽﹑豫章二郡之半。揚雄揚州箴曰「閩﹑越北跟。」夫東越在禹貢揚州域﹐而云「閩﹑越北跟」﹐則閩﹑越者﹐南越也。文選魏都賦﹕吳﹑蜀二子曰「僕黨淸狂﹐怵迫閩﹑濮。」是吳卽閩也。張協雜詩云「閩﹑越衣文蛇。」李善注引蘇武書曰「越人衣文蛇。」是越卽閩也。宋之問早發始興口詩﹕「候曉踰閩障﹐乘春望越臺。」是韶州曲江亦閩也。李白題元丹邱山居云「朅來遊閩荒﹐捫陟窮禹鑿。夤緣泛潮海﹐偃蹇陟廬﹑霍。」此蓋用史記河渠書南登廬山觀禹疏九江之語。是廬﹑九之間亦閩也。獨孤及邕州馬退山茅亭記云「是亭也﹐僻介閩嶺。」是嶺南西道亦閩也。韓文公送惠師詩﹕「嘗聞禹穴奇﹐東去覓甌﹑閩。」又撰胡銓神道碑云「至閩南兩越之界。」夫兩越者﹐東越﹑南越也﹐而在閩之南﹐則會稽﹑豫章皆閩也。史記﹕「太伯奔荊蠻﹐號曰句吳。」司馬索隱云﹕【﹝按﹕「索」字原誤作「素」﹐翻刻本﹑同文堂本同﹐文明書局本作「索」﹐今據攺正。﹞】「蠻者﹐閩也﹐南夷之名﹐蠻亦稱越。」則是古人合蠻﹑閩﹑吳﹑越而一之。若今時封畛攸殊﹐各有管轄﹐則不得竟以蠻爲閩也﹐則又何必辭閩之名而不居﹐而自詡曰東越﹑曰冶南以爲古乎﹗

常成二公

韓公作歐陽詹哀辭云「閩﹑越地肥衍﹐有山泉禽鳥之樂。𨿽有長才秀民﹐通文書吏事﹐與上國齒者﹐未嘗肯出仕。今上初故﹐【﹝按﹕「上」字原誤作「土」﹐翻刻本﹑同文堂本同﹐文明書局本作「上」﹐今據攺正。﹞】宰相常衮爲福建諸州觀察使﹐治其地。衮以文辭進﹐有名於時﹐又作大官﹐臨蒞其民﹐鄕縣小民有能誦書作文辭者﹐衮親與之爲客主之禮﹐觀遊宴饗﹐必召與之﹐未幾皆化翕然。詹於時獨秀出﹐衮加敬愛﹐諸生皆推服﹐閩﹑越之人舉進士由詹始。」後人皆據此﹐謂進士始歐陽詹﹐而聲教實開自常衮。然考閩川名士傳及淳熙三山誌﹐則閩人之舉進士﹐有薛令之﹑林藻﹐皆在歐陽前。而獨孤及集中載福州新學碑銘云「閩中無儒家流﹐成公之始至也﹐未及下車﹐禮先聖先師﹐退而嘆堂室湫狹﹐斆學荒隳﹐懼鼓篋之道寢﹐子衿之詩作﹐是以易其地﹐大其制﹐新其棟宇﹐盛其俎豆。俎豆旣修﹐乃以五經訓民﹐考校必精﹐弦誦必時。於是一年人知敬學﹐二年學者功倍﹐三年而生徒祁祁﹐賢不肖競勸﹐家有洙﹑泗﹐戶有鄒﹑魯﹐儒風濟濟﹐被於庶政。」又曰「每歲二月上丁﹐習舞釋菜。是日﹐舉學士之版﹐視其藝之上下﹐審問愼思﹐使知不足﹐教之導之﹐講論以勗之。八月上丁﹐如初禮。歲終﹐博士以遜業之勤惰﹐覃思之精粗告於公﹐斂其才者進其等﹐而貢之於宗伯。由是海濱榮之﹐以不學爲恥。公薨之二年﹐太常議以公尊教勸學﹐徳洽荒服﹐乃奏謚曰成。」【此段刪節原文。】按成公者﹐李椅也﹐大歷七年﹐爲福建觀察使﹐十年卒官。常衮赴閩﹐在建中元年﹐則蓽路藍縷﹐李實導厥先路﹐不自常始矣。今學宮特立常公祠﹐歲時專祀﹐以爲興文之報﹐而成公祀典久缺﹐自李蘭卿都轉彥章始爲表彰之。都轉以族望之裔﹐而亟爲此舉﹐𨿽私而實公矣。

張宜劉升道

余喜搜訪鄕裏舊事﹐曩有釣遊叢話之輯﹐因細碎不能成捲﹐置之篋中。玆山居多暇﹐復加甄錄﹐存若干條﹐不忍竟以飽蠹鼠也。憶宋劉敞公是集有寄張宜詩云「張君於禮樂﹐先進野人也。曩者吾見之﹐大驚彼何者。須眉交蒼白﹐被服必儒雅。故喜殷﹑周間﹐不居王﹑鄭下。諸士多及門﹐之子獨在野。食有脫粟飯﹐出無款段馬。鄕閭行𨿽髙﹐時俗知亦寡。昨聞修庠序﹐造士系陶冶。斯人宜聘起﹐可以專楚檟。養賢須勤渠﹐風教隨周捨。望君萬里餘﹐誰謂我心寫。」注云「福州人﹐教弟子數百人﹐多成進士者。」今吾鄕士大夫罕能注其名﹐想此次續修省誌﹐必已詳列之矣。又記得亡友福淸郭韶溪學正﹐曾以劉升道之名詢余﹐據云系其邑中名人﹐余無以答之。後偶翻宋劉翌灊山集中有題水雲亭劉升道福唐所居七律云「沙合南臺會有期﹐沙邊築屋俯淸漪。宋香陳紫丹成後﹐渭綠湘斑族盛時。長者時懷流水念﹐老兄元愛白雲知。一塵不到忘言處﹐云在靑天水在池。」此明爲閩人而作﹐但未詳升道裏貫。當時言福唐﹐不必專屬今之福淸。韶溪欲引爲邑先輩之重﹐故殷殷考訂耳。

陳讜

韓侂冑爲相時﹐常招致水心葉適﹐已在坐﹐忽門外有漫刺求謁者﹐題曰水心葉適候見。坐中恍然﹐冑以禮接之。歷舉水心進卷中語﹐其客皆曰「某少作也﹐後皆攺之。」每誦攺本﹐精好逾之﹐遂延入書院飯焉。出一楊妃圖﹐令跋其後﹐索筆卽書曰「開元﹑天寶間﹐有如此姝。當時丹靑不及麒麟淩█而及此﹐吁﹗世道判矣。水心葉某跋。」又出米南宮帖﹐卽跋云「米南宮筆迹﹐盡歸天上﹐猶有此紙﹐散落人間。吁﹗欲野無遺賢難矣。」如此數卷﹐辭簡意足﹐一坐駭然。冑大喜﹐密語之曰「自有水心在此﹐天下豈有兩子張耶﹖」其人笑曰「文人才士﹐如水心一等﹐不可車載斗量也。今日某不假水心之名﹐未必蒙與進至此耳。」冑然之﹐爲造就焉。其人姓陳名讜﹐建寧人﹐後舉進士。此見白珽湛淵靜語。按漢長安慶虯之善爲賦﹐嘗作淸思賦﹐時人不知貴也﹐乃托以相如所作﹐遂大重於世。梁張率常日限爲一詩﹐年十六﹐已得二千餘篇。有虞訥者見而詆之﹐率乃一旦焚毀﹐更爲詩示焉﹐托云沈約。訥便句句嗟稱﹐無字不善。俗人以耳爲目﹐自古已然矣。

夏得海

泉州洛陽橋畔有夏將軍廟﹐俗傳蔡忠惠守泉時﹐因修橋遣醉隸夏得海入海投文﹐得醋字而返﹐遂於二十一日酉時興工﹐儒者多斥其妄。按洛陽橋托始於忠惠﹐醉隸事則系蔡錫﹐見明史本傳﹐後人因蔡姓而誤附於忠惠耳。閩書亦以此事屬蔡錫﹐且記橋圮時有石讖云「石頭若開﹐蔡公再來。」而堅瓠集﹑名山記皆以爲忠惠事﹐並云忠惠母先渡此江﹐遇風﹐舟將覆﹐聞空中有聲呼蔡學士在﹐風遂止。時母方有娠﹐心竊喜﹐發誓願﹐如果符神言﹐當造橋以濟行者。後公守泉﹐遂奉母命成之。而附會者又謂呂洞賓遭劫時﹐避於忠惠處得免﹐乃謝以筆墨。公造橋時﹐以之書符檄﹐故能達海神﹐其說愈不經矣。今吾鄕人譏誕語無根者﹐謂之夏得海﹐而不知蔡錫事載於正史﹐不必盡虛也。

循吏

吾鄕循吏能開風气之先者﹐人第知唐之李椅﹑常衮而已﹐而不知六朝時已有虞願及王秀之。南齊書載願字士恭﹐宋明帝時爲晉平太守﹐在郡不治生產﹐前政與民交關﹐質錄其兒婦﹐願遣人於道奪取將還。在郡立學堂教授。郡舊出蚺蛇﹐膽可爲藥。有餉願蛇者﹐願不忍殺﹐放之二十里外山中﹐一夜輒還牀下。復送四十里外山中﹐經宿復還故處。願更令遠﹐乃不復歸。論者以爲仁心所致也。海邊有越王石﹐常隱雲霧﹐相傳云淸廉太守乃得見。願往觀試﹐淸徹無隱。後瑯琊王秀之爲郡﹐與朝士書曰「此郡承虞公之後﹐善政猶存﹐遺風易遵﹐差得無事。」以母老解職云云。又載王秀之字伯奮﹐爲晉平太守﹐至郡期年﹐謂人曰「此郡丰壤﹐祿俸常充﹐吾山資已足﹐豈可久畱以妨賢路。」上表請代﹐時人謂王晉平恐富求歸云云。可謂淸風亮節﹐後先輝映。獨疑淳熙三山誌秩官門載王秀之﹐而不及虞願﹐吾鄕省府誌﹐所論列亦寥寥﹐未免語焉不詳﹐無以風動來者矣。

酷吏

淳熙三山誌秩官門載宋泰始六年﹐以晉平王休佑貪虐不可蒞民﹐畱之京邑。又梁中大通五年﹐郡守臧厥﹐百姓謂之臧獸。吾邦酷吏﹐實始於此。

颶風

太平禦覽九引南越志曰「熙安間多颶風。颶者﹐具四方之風也。一曰懼風﹐言怖懼也。常以六七月興﹐未至前三日﹐雞犬爲之不鳴。大者或至七日﹐小者一二日﹐外國以爲黑風。」按此卽南方之臺﹐吾閩濱海各郡﹐每年春秋之交必有之。至每月間有者﹐俗謂之暴。或因以颶爲█﹐謂卽暴之轉聲﹐則鑿矣。

陳嶠

吾鄕相傳有彭祖命長八百歲﹐七十猶是小孩兒之語。其原甚古﹐考全唐詩載﹐陳嶠暮年﹐僅獲一名還閩﹐近八十﹐以身後無依﹐彊娶儒家女。合巹之夕﹐文士悉賦催妝詩﹐咸有生荑之諷。嶠亦自成一章﹐其末云「彭祖尙聞年八百﹐陳郎猶是小孩兒。」是唐時卽有此語﹐今小變之耳。

慶城寺碑

福州慶城寺有二碑﹐一則瑯琊徳政碑﹐一則宋開寶七年刺史錢昱重修廟碑﹐皆備載王氏事迹。按歐陽五代史謂審知字信通﹐而碑云字詳卿。考審知兄弟三人﹐長潮﹐次審邽﹐審知﹐其季也。故軍中呼審知爲白馬三郎。新唐書列傳﹐潮字信臣﹐審邽字次都﹐其兄弟旣不以信字爲行﹐且信之義通於潮﹐詳之義通於審﹐知當以碑爲是。道光癸卯﹐余回福州祭掃﹐暇日至慶城寺﹐與僧滋亭談禪。滋亭頗通內典﹐並喜詢地方故實﹐且覶縷慶城寺源流。余告之曰「爾聞乾隆二十七年此寺一奇聞乎﹖是年五月七日午時﹐郡城東北慶城寺釋迦大像頭忽斷落墜地﹐拜石爲之碎裂﹐且肩項皆削平﹐儼如刀斫。好事者蜂擁聚觀﹐不知其故。陳畏民先生碞曾以詩紀之云﹕『漫道金剛不壞身﹐空門色相本非眞。恆河沙內無窮劫﹐得賣頭顱亦渡人。寶月圓光笑故吾﹐荼毗原不判禪狐。想因未了捏盤債﹐更遇無情廣顙屠。無有餘乘最上乘﹐心風動處滅傳燈。太平早付雲門棒﹐鼻孔於今摸█曾。豈眞億萬化身多﹐伎倆寧殊墨頂摩。思議已教人█落﹐猛回頭亦柰如何。』」

髙鳳

閩縣有髙鳳者﹐以善卜名﹐遇物輒以意推﹐不專用易。前明弘治己酉﹐福州傅用養鼎求占科名。鳳曰「君第一人也。」旣而果然。或問其故﹐曰「吾適剖椰子而用養至﹐其象解圓﹐當爲解元。」又弘治戊午科﹐鎭守內臣書一興字﹐令鳳占解元所在﹐鳳曰「尊意得無在興化乎﹖但所書興字從俗省寫﹐其人在中﹐而八府俱下﹐必省垣矣。」及揭曉﹐榜首乃候官林克仁士元也。按乾隆丁卯﹐孟瓶庵師於榜前請人測字﹐以余茶書一因字於桌上﹐其人曰「此爲國中一人之象﹐君必爲此科解首矣。」旁一友躍然曰「我亦就此因字煩君一測。」其人曰「君此科恐無分﹐或後此有恩科﹐亦必中。蓋彼因字系無心﹐君因字系有心﹐以因加心﹐有恩字象也。」旁又有一友﹐以所執折扇拍桌曰「我亦以此因字煩君一測。」其人斂眉蹙然曰「君之扇﹐適加因字正中﹐有困之象﹐其終於一衿乎﹖」後三君皆如其言。此人惜不傳姓名﹐殆亦髙鳳之流亞矣。

玉枕蘭亭

今人熟聞玉枕蘭亭之名﹐而不知其有三本。其一見太淸樓帖序﹐云唐文皇使率更令以楷法摹蘭亭﹐藏枕中﹐名玉枕蘭亭。其二則宋政和間營繕洛陽宮闕﹐內臣見役夫所枕小石有刻畫﹐視之﹐乃蘭亭序﹐只存數十字。其三則賈秋壑使廖瑩中以燈影縮小刻之靈壁石者。率更﹑洛陽二本﹐餘皆未見。惟秋壑石舊存福州舊家。按文待詔謂賈氏刻有二石﹐字畫大小皆同﹐其一有秋壑珍玩印章﹐右軍作立象而鬈心。其一坐而執捲﹐左有賈似道小印﹐卽今福州本也。石髙五寸﹐寬九寸﹐厚四分﹐旁微缺﹐內會字磨滅﹐羣字﹑石字﹑帶字﹑流字有損﹐蕭蟄庵跋云「康熙壬寅秋﹐余在長安得之閩人之手。」蓋因秋壑死後﹐石落在閩。及出閩﹐仍歸於閩之人﹐亦異矣。近聞爲陳鑑亭廉使觀以重價購去﹐又不知何時復能歸閩否耶﹖

五經中式

鄕會試有五經中式者﹐實吾閩開其端。洪武二十三年﹐黃文忠試南畿﹐五經題兼作﹐以違式取旨﹐特置第一﹐免會試﹐授刑部主事﹐此其始也。又明史選舉志載﹐崇禎甲戌﹐會試舉人顏茂猷﹐通作五經﹐文帝許送內簾﹐中副榜﹐特賜進士﹐以其名另爲一行﹐刻於試錄第一名之前﹐則亦吾閩人也。自是以後﹐丁丑則江西楊重熙﹐癸未則浙江譚貞良﹑馮元颷﹐終明之世﹐不過此五人。國朝則指不勝屈﹐然開其端者﹐以順治丁酉鄕試山東法若眞爲首﹐次則康熙丁卯順天鄕試海寧查嗣韓及吾郡林文英﹐此後吾閩乃無繼響者。人才今不如古﹐此其一也。陔余叢考引匯書載宋時鄭俠之父翚同五經出身。又大觀二年﹐莆田黃泳以童子賜五經及第。則此事自宋時卽系閩人擅其長矣。

督學屢易

乾隆丁酉﹐吾閩督學使者李公友棠﹐以前臺灣禦史任內詿誤﹐【﹝按﹕「史」字原作「中」﹐翻刻本同﹐誤。同文堂本﹑文明書局本作「史」﹐今據攺正。﹞】被召入都。繼則範公思皇﹐赴任數日﹐卽丁艱去。莊公培因﹐亦以父憂回籍。時錄遺屬巡撫吳公士功攝其事﹐其未經科試者﹐尙餘福州﹑福寧兩府﹐九月後﹐前汪公廷玙復來成之。【汪以甲戌督閩學﹐丙子夏丁艱回籍。】蓋自丁丑至己卯﹐三年之內﹐學使者凡四易。是時考試章程淩雜﹐有先鄕試而後科考者﹐【福州﹑福寧兩府於己卯鄕試後十一月補科考。】有未鄕試而卽歲考者﹐【福州﹑福寧二府於己卯場後入泮者﹐卽於庚辰夏間歲試。】有未簪掛而先錄遺者﹐【庚辰恩旨開科﹐福州屬七月歲試﹐場期逼促﹐於七月末通考合省遺才﹐八月初二日﹐本府屬新生始行簪掛。】又有學政以午後入文廟行香﹐提調以初更傳卽夜簪掛者﹐【注﹕公牌示六月二十日文廟行香。至期以夫人染恙﹐承命候醫﹐逗畱不敢出。逾午﹐黑雲四起﹐諸生散者大半。汪公始出﹐以爲不恭﹐艸率了事而回。是年簪掛﹐本示期八月初二﹐郡伯以監臨赴貢院驗工﹐欲前往伺候﹐遂於初一夜初更﹐傳新進卽夜赴府簪掛。胥斗持火炬沿門呼喚﹐率以各學人數參差﹐不克成禮。】陳畏民雜錄詳紀之。

荔枝

僑居浦城日﹐余婿邱乙樓由福州飛寄鮮荔枝兩簍﹐色香味尙未盡變﹐曾作詩謝之云「何煩瑞雪與元霜﹐滌暑仙丸遠寄將。挹盡西禪侵曉露﹐【聞於西禪寺侵曉摘下﹐卽裝侵籠登舟。】分來南浦滿庭芳。似憐吮墨吟喉渴﹐巧助稱觴鞠躬行。【時逢餘七十賤辰前數日。】婿與輕紅開口笑﹐好添詩話筆花鄕。」時以婿貽浦中親好﹐僉曰此數十年來口福也。有以貢荔枝故事爲問者﹐余雜考各書應之曰「後漢書和帝紀載﹐舊南海獻龍眼荔枝﹐十里一置﹐五里一候﹐死者繼路。因臨武長唐羌上書言狀﹐乃詔罷之。此粵東貢荔枝之始。唐書載楊貴妃好荔枝﹐南海歲貢荔枝﹐飛馳以進。然方暑而熟﹐經宿輒敗﹐亦指南海言之。金史世宗紀﹕『上謂宰臣曰﹕朕嘗欲得荔枝﹐兵部遂於通路特設鋪遞。頃因諫官黃久約言﹐始知之。』則未言貢自何地。惟淳熙三山誌云﹕『生荔枝﹐紹興初始貢﹐至二十四年﹐因罷貢溫州柑﹐亦令不得供進。』注云﹕『宣和間﹐以小株結實者置瓦器中﹐航海至闕下﹐移置宣和殿。』此吾閩貢荔枝之故事。今道光元年﹐福建巡撫顏惺甫檢始奏罷之。」

皂莢樹石橊實

學究及第。海錄碎事載﹐邵武郡庭有石橊一株﹐士人以結實之多少爲登科之信。熙寧庚戌﹐有雙實於木末者﹐又有附枝而雙實者。是歲葉祖洽﹑上官均名在一二﹐何與均兄弟同榜。祖洽有句云﹕『不負橊花結露枝。』」杏林桂樹﹐陳陳相因﹐從未見使此二事者。﹖家曜北處士瞥記云「稽神錄載﹐泉州文宣王廟有皂莢樹﹐每州人登第﹐則先生一莢。貞明中﹐忽生一莢半﹐其年陳逖進士及第﹐黃仁

鼓樓刻漏

福州城中鼓樓﹐相傳舊有刻漏壺﹐應時升降無爽。今則只設十二時木牌﹐需人更換矣。聞舊物爲周櫟園先生取去﹐不移時﹐亦沈於海。三山誌云「熙寧二年﹐程大卿師孟爲郡守﹐始作銅壺滴漏﹐設於威武軍門。」而福寧志又以爲宋末陳石堂先生所制。石堂名普字尙徳﹐寧徳人﹐精律呂璣衡之學﹐以宋遺民不受元聘﹐隱居授徒﹐巋然爲後學師表。蓋造者程﹐而修者陳歟﹖

陳實百問策

莆田陳實字吉生﹐負气奇傑﹐爲諸生日﹐上司某謁文廟﹐屬實贊禮。時天大雨﹐某官擬拜階上﹐實髙聲唱曰「拜下﹐禮也。」某官遂冒雨下階。拜已﹐升明倫堂聽講﹐令實講大誥﹐蓋難之也。實髙聲唱曰「禮讀誥律﹐在坐者當立聽。」眾官俱起﹐實展誥詳緩讀之﹐復詳爲解說﹐某官竟不得坐﹐聽畢﹐默默而行。實於永樂四年﹐登林環榜進士﹐負才不相下﹐疏言取狀元不公。成祖召詰之﹐對曰「臣百問百答。」成祖命解縉發策﹐以七十二賢﹐賢賢何徳﹐二十八將﹐將將何功爲問。成祖臨軒對試﹐頃刻間條對詳悉﹐文彩可觀﹐而環亦悉對無遺。乃罪實發戍三邊﹐其軍由曰廷爭狀元云云。事載閩書﹐實策載福建通誌﹐實傑構也。

麻沙書板

麻沙書籍﹐前代盛行。宣徳四年﹐衍聖公孔彥縉欲遣人以鈔往福建市書﹐慮遠行﹐不敢擅咨﹐禮部尙書胡濴以聞﹐許之﹐並令有司依時值爲買紙﹐摹印工力﹐亦官給之。卽此可見吾閩書板之富﹐有他省所不及者。弘治十二年﹐吏科給事中許天錫言「今年闕裏孔廟災﹐邇者福建建陽縣書坊被火﹐古今書板﹐蕩爲灰燼。上天示戒﹐必於道所從出﹐文所萃聚之地﹐乞禁僞學﹐以崇實用」云云。下禮部議﹐請敕巡按﹑提學將建陽書板大爲較正。又嘉靖五年﹐因建陽書板字多訛謬﹐巡按禦史楊瑞﹑提調學校副使邵銑疏請專設官第﹐於翰林春坊中遣一人往較﹐尋遣侍讀汪佃行。此皆麻沙書坊故事﹐吾閩志乘罕及之。玆從禮部志稿中錄出﹐以備續修者采擇焉。

書詹元善遺集後

此浦城朱淸如廣文秉鑑所編﹐時祝東巖方輯浦城遺書﹐廣文急欲附見所著﹐因翌日成此。余門下士詹捧之爲元善後裔﹐欲重梓是集﹐屬余校勘。則原輯義例﹐實未允愜﹐如卷首第一篇

爲宋史本傳﹐第二篇

爲眞文忠公所撰行狀是矣﹐而第三篇

卽次以縣誌。縣誌系現在所修﹐錄縣誌不如錄福建通誌﹐通誌爲一省官書﹐曾經進呈。旣錄通誌﹐則不必再錄縣誌矣。元善初後其舅張氏﹐後乃復姓詹。此大關節﹐集中不一見。其同時葉水心適爲墓志﹐敍復姓事甚悉﹐急應錄於眞公行狀之後﹐以補史傳之疏。蘇州郡學﹐有紹熙元年同年﹖唱詩﹐刻中有浦城張體仁七律一首。張體仁卽元善﹐作此詩時尙未復姓耳。集中所錄數詩﹐皆取自詹氏家譜中﹐他無所見。而此詩有石刻可徵﹐轉未采及﹐漏略可知。而最可笑者﹐語錄數條中﹐乃采及範紫登四書體注﹐此所當急爲刪汰者﹐捧之其應自知之矣。

按道光戊子﹑己丑間﹐余藩牧吳中﹐任蘇撫者﹐爲安化陶云汀澍﹐蘇郡丞爲遵義王香湖靑蓮﹐掌蘇州﹑松江兩書院者﹐爲歙縣朱蘭坡贊善珔﹑華陽卓海帆京兆秉恬﹐裏居者爲吳棣華京卿廷琛﹐皆以壬戌同年﹐往來無間﹐遂有吳中唱和集之刻。香湖徵余序﹐因爲搜求故實﹐知蘇郡學有宋紹熙間同年酬唱詩石刻﹐囑香湖搨紙讀之。按是事在紹熙元年﹐首唱者爲袁起巖說友﹐和之者爲張元善體仁。時袁以提刑爲浙憲﹐張以提舉司倉庾。蘇州卽浙憲治所﹐故爲吳中同官﹐且皆吾閩人。余以次和者爲成仲鄰欽亮﹑唐致遠子壽﹑胡國敏元功﹑王文欽藝﹐均署胥臺﹔趙景安彥曖﹑中玉彥█﹑從簡彥眞﹐均署浚儀﹐三人皆宋宗室也﹔又周睎稷承勛﹐署桐川﹔陳光宗徳明﹐署三山﹔章仲濟澥﹐署浦城。考張體仁卽詹體仁﹐宋史有詹體仁傳﹐葉水心嘗爲體仁志墓﹐述及攺姓﹐而本傳失書﹐史之憾也。嘉慶中﹐浦城有輯詹元善遺集者﹐但從詹氏族譜中錄出數詩﹐而不及此。殆亦未知詹﹑張之爲一人﹐其輯柘浦詩鈔亦然﹐且皆不知有章澥其人。澥旣與袁﹑詹同年﹐當爲宋隆興元年﹐本待問榜進士。【﹝按﹕「本」字原誤作「木」﹐翻刻本﹑同文堂本亦誤﹐獨文明書局本作「本」不誤﹐今據攺正。﹞】﹑胡國敏﹑王文欽同系胥臺﹐何竹汀先生亦熟視而無睹耶﹖今備錄石刻中十﹖此石刻又明著其爲浦城人﹐而查檢吾閩志乘選舉門﹐前後並無章澥之名﹐卽厲樊榭撰宋詩紀事﹐自謂搜輯之勤﹐而於詹元善﹑章仲濟此詩亦未之見﹐記載之難如此。近錢竹汀先生作養新錄﹐始於此刻有所論定﹐惟王文欽誤作文卿。又言惟子壽不署裏居﹐以吳郡誌証之﹐亦是吳人﹐則石刻中唐致遠子壽﹐顯與成仲二人詩﹐以補宋詩紀事之缺。而餘年來搜輯閩中宋詩﹐又藉此補入袁起巖﹑張元善﹑章仲濟三家。然則金石文字之可貴﹐歐陽公所謂集古爲有益者﹐眞不虛也。

武夷山誌

癸卯夏間﹐楊雪菽光祿慶琛致仕歸田﹐小住浦城﹐獨遊武夷歸﹐爲余述遊事﹐並問武夷山誌以何部爲佳。余曰「我只閱得董天工一志尙詳悉﹐然有不可盡信者。如雲控鶴仙人名屬仁﹐嘗駕鶴至武夷。時魏王子騫與張湛等禱雨龍潭﹐仙人適至。騫等具懇﹐遂獲甘霖。湛因獻詩云﹕『武夷山上武夷君﹐白馬垂鞭入紫雲。空裏只聞三奠酒﹐龍潭波上雨紛紛。』據蕭子開建安記載﹐湛獻詩乃沈韻唐體﹐當是宋紹聖間﹐禱雨於武夷君﹐道流迎神送神之曲﹐誤爲湛詩。余編山誌﹐初亦刪削。忽一夜夢一仙騎鶴懸空而至﹐黃髮束髻﹐面長棗色﹐兩夾輔有捲須﹐全身鶴羽﹐問余曰﹕『聞子修山誌﹐湛與我詩載否﹖』余應曰﹕『載矣。』仙曰﹕『此眞詩也。前志後志或削去﹐誤矣﹐今載便是。』但聞鶴羽淅淅﹐從空而去。按此事說夢荒唐﹐未可執以爲據﹐故余所輯東南嶠外詩鈔不錄此詩。而如匯書所引武夷山記云﹕『武夷君命宋小娥運居巢。』又眞仙通鑑云﹕『呂眞人﹑鍾離先生會武夷山﹐謝英妃撫長離。【注﹕觱栗也。』】又武夷記﹕『武夷君食沙紅鮓﹐【注﹕蝦也。】食石﹝虫月﹞﹝月截﹞。【注﹕小蟹也。】』此皆舊說相傳﹐而董記轉遺之。」

建陽二寶

黃璧庵刺史文瑄云「建陽虞氏家有二寶﹐其一爲連環竹圈二枚﹐大如杯口﹐厚約二分﹐兩圈連環相套。欲析爲二﹐須藏於衣底﹐得暖气則分﹔欲合爲一﹐亦於衣底連之。其年建陽火災﹐虞氏析此圈﹐一執於手﹐一擲於空際﹐頃刻有光﹐一圈漸大如屋﹐遂覆所居﹐四圍眾家皆毀﹐虞宅無恙。旋執手中之圈﹐於灰中尋所擲之圈﹐合之如故。其一爲絹本畫一軸﹐銅盆一具。其畫已黴黑﹐𨿽置極明處﹐亦無所見。貯水於盆﹐懸畫於壁﹐俯視盆中水﹐則畫中山水屋宇竹木悉現﹐牧童樵子皆能行動﹐纖毫畢露。」璧庵館於虞宅﹐曾親見之。璧庵篤實人﹐所言當不妄。余僑居浦城﹐距建陽百餘里﹐嘗以詢其邑人﹐俱不能詳。近璧庵亦已歸裏﹐惜臥病不能出﹐無由再質之。或疑此語斷不可信﹐余謂天下奇物﹐未可以目所不見﹐決其必無。旣謂之寶﹐自有非意計所能測者。說部中有載外島意達裏亞之羅瑪城中有流觴曲水﹐銅鑄羣鳥﹐【﹝按﹕「鳥」字原作「烏」﹐翻刻本﹑同文堂本同。從下文「鼓翼而鳴﹐各具本類之聲」兩句看﹐可知「烏」乃「鳥」字之誤﹐文明書局本已校正﹐今據攺。﹞】遇機一發﹐鼓翼而鳴﹐各具本類之聲。又云西齊裏亞島有天文師名亞而幾墨得者﹐嘗遇敵駕數百艘臨其島﹐則鑄一巨鏡﹐映日注射敵艘﹐光照火發﹐一時燒盡。又其王造一大舶成﹐將下海﹐牛馬駱駝不能運﹐幾墨得用功法﹐第令王一舉手﹐舟如山嶽轉動﹐須臾下海無阻。此自不可信。若辛棄疾南燼紀聞﹐載契丹主耶律延禧語二帝曰「我祖眞宗在日﹐有百穴珠﹐一顆大如雞卵﹐每穴有珠一顆﹐月圓之夕﹐以珠映之﹐其珠自穴中落下﹐以絳紗承之﹐每月可得珠百顆。又有通香木一尺﹐沸湯沃之﹐取其汁灑衣服及萬木花卉屋宇間﹐經年不歇。人有奇疾﹐服之卽愈。燒之降天神﹐香聞數百里。當契丹爲金所滅﹐二物不知所在。」世間果有此奇物乎﹖然亦無以斷其必無也。

承天寺

泉州承天寺異迹甚多﹐寺中有九十九井﹐相傳一僧畜異志﹐欲掘百井以爲兆﹐後功虧其一而止。井上築石塔數處﹐凡蒼蠅飛集塔上﹐無論多少﹐頭皆向下﹐無有小異者。山門口有梅花石﹐石光而平﹐中隱梅影一枝。每年梅樹開花時﹐影上亦有花﹔生葉時﹐影上有葉﹔遇結子時﹐影上有子﹔若花葉與子俱落之時﹐則影上惟存枯枝而已。寺中又有魁星石﹐近視無物﹐遠望如一幅淡墨魁星圖。至天將雨時﹐石上綻出水珠﹐亦儼然結一魁星形也。此繆蓮仙塗說所載﹐惜屢晤蘇鰲石﹐皆忘卻一問之。

小李將軍畫卷

浦城周儀軒運同鳳雛家藏舊畫﹐卷首有宣和瘦金書「唐李昭道海天旭日圖」九字一條﹐下有禦押。憶余在廈門曾見小李將軍海天落照圖長卷﹐畫法與此卷一同﹐惟其入手去路皆不甚分明﹐跋尾亦有疑義﹐而索值且昂﹐遂置之。按各家譜錄只有小李落照圖﹐並無旭日圖之目。落照圖亦宋祕府物﹐嘗入賈秋壑家﹐前明藏琴川劉氏﹐歷有源流﹐而此卷無考。然捲前宣和字押的是眞迹﹐卷中煙霞縹緲﹐鉤勒精嚴﹐亦純是武衛家法﹐斷非宋以後畫手所能仿爲。惜不及數尺﹐卽絀然而止﹐知尙有後半幅﹐爲人割移﹐別作一卷以售欺。捲後趙松雪所書海賦﹐及鄧巴西﹑袁淸容﹑吳匏庵諸跋﹐並屬僞迹﹐更不待言矣。余於嘉慶癸酉冬﹐攜家北上﹐小住浦城﹐曾從儀軒借觀一過﹐未經諦勘。儀軒富於收藏﹐實自以此爲甲觀也。道光壬辰﹐得請歸田﹐復過浦城﹐時儀軒已逝﹐其二子芑源廣文﹑甘亭孝廉出此求跋﹐亦匆匆未暇以爲。今年秋﹐復得告歸﹐大有卜居是邦之意﹐客窗多暇﹐乃與芑源等發篋縱觀﹐再四審視﹐因復縷書此而歸之。自幸前後三十年﹐眼力頗有所進﹐不虛此一段翰墨緣。且願芑源昆仲﹐就現存之迹﹐剔去捲後各僞跋﹐重加潢治﹐以無負此唐人妙迹﹐庶可於無佛處稱尊云爾。壬寅十月望後記。

文衡山書赤壁賦冊

陳無軒寓賞編載文衡山前後赤壁賦行書冊﹐稱爲浦城祖君莪在藏本﹐蓋卽吾師舫齋先生之封翁也。余於嘉慶戊辰﹑己巳間﹐掌南浦書院講席﹐日侍舫齋師談燕﹐彼時未讀寓賞編﹐不知吾師家藏此迹﹐未曾請觀。今僑居浦城﹐吾師早歸道山﹐𨿽知有此迹﹐而無由過問矣。翰墨之緣﹐卽一寓目而亦不可彊如此。按蘇文忠有自書赤壁賦本﹐今三希堂已爲摹刻。朱子云「『盈虛者如代』﹐今多誤作『如彼』﹐嘗見東坡手寫本作『代』。」乃今三希堂所刻﹐則仍作「如彼」﹐豈朱子所見又別一本耶﹖然三希堂本「而吾與子之所共適」﹐「共適」作「共食」﹐又不可解。又按坡公跋龍井題名記云「予謫黃州﹐參寥使人示以題名。時去中秋十日﹐秋濤方漲﹐水面十里﹐月出房﹑心間﹐風露浩然。所居去江無十步﹐獨與兒子邁棹小舟至赤壁﹐望武昌山谷﹐喬木蒼然﹐雲濤際天﹐因錄以寄。元丰三年八月記。」此公第一次遊赤壁也。元丰三年爲庚申﹐越二年爲壬戌﹐始再遊赤壁。今人只知後二遊而已。

歸田瑣記卷四

黃忠端公

吾鄕黃石齋先生爲千古偉人﹐初不知其生前如何風采﹐余曾得其待漏圖畫像﹐則恂恂道貌﹐藹然可親﹐絕無一毫淩厲气槪。相傳石齋先生就逮時﹐門人多相隨。石齋一再辭之曰「我爲大臣﹐義宜死﹐諸君無爲也。」猶不去。石齋乃曰「諸君踐土食毛﹐義亦可死。但未食祿﹐亦可以無死。今與諸君訣﹐甘殉難者止﹐否則各有父母妻子﹐毋爲冒不測也。」眾乃泣別﹐惟七人願從﹐江西四人﹐福建三人。是時遭逢仁恕﹐令前代遺臣梗不服者﹐得請方行刑﹐毋許專殺。由是石齋師徒皆下獄以待。石齋入獄卽絕粒﹐大帥憂其蚤斃也﹐百方進食飲﹐皆不顧﹐乃募漳人之賈於江寧者至獄﹐以鄕情相慰藉﹐猶不食。於是邀與遊於市﹐入飯肆﹐彊之不可﹐乃入酒肆﹐共酌以獻。石齋曰「酒以合歡﹐今鄕井相聚小飲可乎﹖但必毋過三爵。」眾皆喜諾﹐遂飲三爵﹐更一肆﹐則又三爵﹐以此閱數日不至於斃。及就義之晨﹐二官入謁﹐拜如儀﹐曰「爲公送喜。」石齋曰「國破君亡﹐何喜之有﹖」二官曰「已得請﹐許公就義矣。」石齋笑曰「是誠可喜﹐但汝輩安能解此。」因歷數二公之家世閥閱而呵其罪﹐二官皆浹背而去。頃之﹐石齋乘小車出﹐七人從。中途﹐石齋返顧後車﹐七人者皆無人色。石齋笑曰「怖乎﹖忍一刻卽千秋矣﹗」七人皆應曰「然。」比至西華門﹐石齋忽墜車下﹐一指揮趨進掖之﹐且慰曰「毋恐。」石齋瞋目叱之曰「是何言歟﹗天下豈有畏死黃道周哉﹗此地爲輦路所經﹐吾不可以乘而過。因絕食足弱﹐下而致僕﹐吾何恐哉﹗」指揮愕然易容﹐因跪曰「此地萬人瞻仰﹐公又困憊﹐卽就大事可乎﹖」石齋四顧曰「善。」遂命布席﹐南向拜訖﹐一老僕請以數字貽家﹐石齋躊躇曰「無可言者。」固請﹐乃裂衣襟﹐嚙指血曰「綱常萬古﹐節義千秋。天地知我﹐家人無憂。」七人者亦血書一幅云「師存與存﹐師亡與亡。」石齋體故昂藏﹐立而受刑﹐又義風凜凜﹐行刑者手栗﹐刃下不殊。行刑者大悸﹐急跪曰「公坐。」石齋頸已中刃﹐血淋漓﹐猶頷之曰「可。」乃坐而受刑焉。其時大帥亦閩人也﹐大書牌云「僞閣部黃某首」﹐巡示沿江﹐一兵以他首易﹐而匣藏之古墓中。後數年﹐石齋子至江寧求遺骸﹐有以兵事告者﹐其子詣之﹐兵待至浹月﹐乃與到古墓﹐取匣開視﹐面尙如生﹐遂以歸葬。榕村語錄所載如此。

洪文襄公

相傳洪文襄公承疇﹐當明崇禎十四年松山被陷時﹐京師傳聞公已殉難。崇禎帝輟朝賜祭﹐其子在京﹐成服受弔﹐撰行狀﹐送諸公卿矣。方祭第九壇﹐而公生降之信至﹐遂罷祭﹐而行狀已廣傳人間。歸本朝廿一年乃卒﹐其家再成服受弔﹐撰行狀﹐不復敍前朝事﹐但自佐命入關起。有好事者嘗得其前後兩行狀訂爲一本。然公自順治元年入關爲內院大學士﹐次年卽出駐江南﹐以次削平逋寇﹐後再出爲楚﹑粵﹑滇﹑黔諸省經略﹐西南底定﹐其功亦偉矣。當順治九年九月﹐欽天監奏太白星與日爭光﹐流星入紫微宮者。內大臣等議﹐請駕往邊外迎達賴喇嘛。公率同大學士陳之遴疏稱﹕「日者﹐人君之象﹐太白敢與爭光﹔紫微宮者﹐人君之位﹐流星敢於突入。上天垂象﹐誠宜警惕。且今年南方苦旱﹐北方苦澇﹐歲饑﹐處處入告﹐非聖躬遠幸之時。達賴喇嘛自遠方至﹐遣一大臣迎接﹐已見優待之意﹐亦可服蒙古之心﹐何勞聖躬親往。」疏入遂止。此事已載國史列傳。則公當日立朝之槪﹐亦可想見矣。

又聞吾閩各郡﹐在京皆有會館﹐泉﹑漳兩會館本系合一﹐鄕誼最暱。自國初洪文襄公入相後﹐公以南安籍﹐專拜泉館同鄕﹐而漳館人遂不通謁。彼時泉館人﹐無論京宦公交車﹐無不所求輒遂﹐攸往咸宜﹐而漳館大有集枯之感。一日﹐館中人五六輩相與私議曰「洪閣老𨿽不我顧﹐究竟不是別鄕人﹐我輩一槪不往修賀﹐毋亦於鄕誼有闕。今泉館人皆欣欣向榮﹐且有慫恿我輩先施者﹐姑盡吾禮可乎﹖」眾以爲然﹐遂於次日率同往謁。閽人傳命曰「旣系同鄕﹐亟應請見。但公事實難擺脫﹐稍暇卽當出城謝步耳。」越日﹐卽有軍官來報曰「中堂準於明日出城﹐到漳館天后神座前拈香。」於是五六輩者飭館役潔整神龕﹐灑掃庭院﹐具茶以待。屆時﹐又有軍官飛報曰「中堂已出前門矣。」漳館時在冰窖胡衕﹐距大街不遠﹐於是五六輩者皆具衣冠﹐步出大街肅迎﹐各於輿前一揖。公在輿中一拱﹐而輿已飛過。人馬喧騰之際﹐五六輩者竭蹶步隨﹐甫入館門﹐見公拈香已畢﹐請諸位登堂敍話。則見鋪陳粲爛﹐燈彩輝煌﹐地罽堆花﹐茶香撲鼻﹐皆耳目所未經。公數語寒暄畢﹐卽起登輿。五六輩者又急出街口肅送畢﹐徐步而歸﹐則依然舊日門庭﹐適所見者﹐全無蹤迹﹐惟神座前兩行絳蠟﹐一炷藏香而已。於是同人皆惘惘相對曰「頃莫非一夢否﹖」呼館役詢之﹐亦曰「我隨諸位往復迎送﹐且茫不知前後之何以攺觀也。」旣各歸房中解衣﹐則各臥牀中皆安設元寶庫銀一个云。按此龍溪李述堂太守威所述。嗚呼﹗公之幹略﹐卽此可覘其槪。蓋實有古今人所不能及者﹐宜其自惜其身﹐以不枉其才也。

李文貞公

安溪李文貞公﹐當耿逆構難時﹐有蠟丸告變之功﹐吾鄕人至今徳之。惟陳省齋先生夢雷﹐因此與公有隙﹐其絕交書中﹐斥之不遺餘力。揆之當時情狀﹐恐不盡然。文貞學養之粹﹐定不出此。讀榕村語錄自記之語﹐當得其實﹐附錄於此﹐以待論定云。

人當大驚懼時﹐切不可就處置事﹐此時非本心之正。若以事機不可緩﹐因旁言亂聽﹐急忙應之﹐十件十錯。某自經鄭寇﹑耿逆之變﹐身嘗試之。當鄭寇披猖時﹐欲招某出﹐某不應﹐遂致怒﹐聲言欲禍予家。彼時若一言稍靡﹐便貽名節之羞﹔若過抗﹐便可殃及父母﹐某只不動聲色。數日後﹐有王友者問某作何計﹐某曰「僕不過一窮百姓﹐彼若欲得而甘心者﹐遣一役來﹐牽之而去﹐卽與見面矣。」友曰「招之不見﹐牽之而見可乎﹖」某曰「招之無可見之禮﹐牽之有可見之義。何也﹖招之而見﹐不爲殿下臣﹐必爲座上客﹔牽之而見﹐則爲簿下囚矣。」友曰「見面柰何﹖」某曰「若能以禮待﹐則從容告以實情﹐僕非明之臣子﹐而實我朝之詞臣也。倘爲不才﹐便不足用﹔如以爲賢﹐未有賢而失節者。彼於明家失節之人﹐皆殺之流之﹐則僕之不宜爲用明矣。如慮僕有別圖生變者﹐請侍老父老母攜妻子傍城而居﹐教童蒙度日可矣。若彼赫然而怒﹐發淡水洋﹐亦命也。」王友爲之稱善﹐其後竟得瓦全。倘倉卒應之﹐則心气驚惶﹐思慮未能周到﹐剛柔緩急之間﹐皆足以僨事致禍矣。

李文貞公逸事

盜他去。後盜果被獲﹐覆其族﹐而其幼子附封翁﹐遂世其家焉。現在李姓族譜中﹐別有一支附於宗圖之後者﹐卽幼子所傳也。嗚呼﹗盜能相人﹐而其妻更能保族﹐所謂盜亦有道也。然非公之福命﹐何以臻此哉﹗此事聞諸泉州張莪圃觀察愼和。﹖安溪李文貞公之先代﹐本聚族鄕居。國初時﹐有劇盜亦姓李者﹐欲占據其鄕﹐已挈黨踞李氏祠堂﹐索供錢米。李之族人惶惶﹐日聚祠門外商議。時公方九歲﹐隨其封翁雜立稠人中﹐爲盜魁所見﹐呼其進祠﹐撫摩而噢咻之﹐並假封翁以詞色。一日﹐忽謂封翁曰「你此孩子讓與我﹐我便挈眾他往﹐誓不相犯。」封翁不知所答。時族眾已共聞此語﹐羣哀懇於封翁曰「此事固非人情所堪﹐但爲保族起見﹐功徳莫大。況此子岐嶷﹐他日未必不復歸﹐願熟思之。」封翁無可柰何﹐私以問公。公毅然曰「惟父所命。」眾大歡﹐盜魁亦喜甚。乃擇吉日﹐與其妻髙坐中堂﹐廣張燈彩﹐令封翁領公行父子禮。盜魁本自有一子﹐少公一歲﹐遂令行拜兄禮。事畢﹐乃送封翁獨歸﹐而令公以父子相稱。公不從﹐盜曰「適已從矣﹐何頓攺也﹖」公曰「適遵父命﹐不敢不從﹔今父不在此﹐何從之有﹖」於是盜欲困之﹐扃置一室﹐而少與之食。翌日入室視之﹐公殊無所苦。復閉其窗檻﹐以煙從外燻之一日夜﹐意必悶倒矣。啟戶覘之﹐則伏於地﹐蹴之﹐起﹐陽陽如平常。盜之妻曰「我相此子非凡品﹐困之實所不忍。且其福命甚大﹐卽欲死之﹐亦勢有所不能﹐不如竟捨之去﹐而以我幼子轉托之。自古綠林無不敗之局﹐我旣與彼同姓﹐將來或藉以延一﹖血食﹐亦未可知。」盜魁以爲然﹐明日﹐遂召封翁﹐交還其子﹐並鄭重付其幼子﹐使撫養之﹐刻日卽統

又文貞公之墓﹐在安溪某鄕。康熙間﹐有道士李姓者﹐利其風水。道士之女方病瘵﹐將危﹐道士告之曰「汝爲我所生﹐而此病已萬無生理。今欲取汝身一物﹐以利吾門可乎﹖」女愕然曰「惟父所命。」道士曰「我欲分李氏風水﹐謀之久矣。必得親生兒女之骨肉埋之﹐方能有應。但已死者不甚靈﹐現活者不忍殺﹐惟汝將死未死之人﹐正合我用耳。」女未及答﹐道士遽以刀劃取其指骨置羊角中﹐私埋於文貞公之墓前。自後李氏門中死一科甲﹐則道士族中增一科甲﹔李氏田中減收若干斛﹐則道士田中增收若干斛。李之族人有覺者﹐亦不解其故。值淸明節﹐村中迎張大帝爲賽神會﹐彩旗導從甚盛﹐行至文貞公墓前﹐神像忽止﹐數十人舁之不能動。中一男子大呼曰「速歸廟﹐速歸廟。」眾不得已﹐從之至廟﹐男子據上坐云「我卽大帝神也﹐李公墓中有妖﹐須往擒治之。」命其徒某執鍬﹐某執鋤﹐某執繩索。部署旣定﹐又大呼曰「速至李公墓。」眾如其言﹐神像疾趨如風﹐至墓﹐令執鍬鋤者搜墓前後﹐久之﹐得一羊角﹐金色﹐中有小赤蛇﹐昂首欲飛﹐其角旁有字﹐則道人合族姓名也。乃令持繩索者往縛道士﹐時公家族眾亦至﹐鳴之官﹐訊得其情﹐置道士於法﹐李氏從此復盛﹐而奉張大帝甚虔。此事聞之漳州黃淸夫侍禦照﹐今袁簡齋續齊諧中亦載之。

陳省齋

吾鄕相傳國朝圖書集成一書﹐成於陳省齋之手﹐實未核也。恭讀康熙六十一年十一月諭內閣九卿等﹕「陳夢雷原系叛附耿精忠之人﹐皇考寬仁﹐免戮﹐發往關東。後東巡時﹐以其平日稍知學問﹐帶回京師﹐交誠親王處行走。累年以來﹐招搖無忌﹐不法甚多﹐京師斷不可畱﹐著將陳夢雷父子發遣邊外。或有陳夢雷之門生平日在外生事者﹐亦卽指名陳奏。楊文有乃耿逆僞相﹐一時漏网﹐公然潛匿京師﹐著書立說。今𨿽已服冥刑﹐如有子弟在京者﹐亦卽奏明驅遣﹐爾等毋得﹖私隱蔽。陳夢雷處所存古今圖書集成一書﹐皆皇考指示訓誨﹐欽定條例﹐費數十年聖心。故能貫穿古今﹐匯合經史﹐天文地理﹐皆有圖記﹐下至山川艸木﹐百工制造﹐海西祕法﹐靡不備具﹐洵爲典籍之大觀。此書工猶未竣﹐著九卿公舉一二學問淵通之人﹐令其編輯竣事﹐原稿內有訛錯未當者﹐卽加潤色增刪﹐仰副皇考稽古博覽至意。」據此則圖書集成之成帙﹐非省齋所能專其功。而省齋之負才跅弛﹐讀此亦可見其槪矣。

蕭蟄庵

雍正六年六月﹐禮部議覆福建總督髙其倬疏﹐言「原任山西道禦史蕭震﹐於康熙十三年﹐遭耿逆之變﹐與原任邵武府知府張瑞午等合謀討賊﹐事泄身殉﹐妻妾媳婢同時死節。查張瑞午等俱經予卹﹐蕭震亦應照品級致祭一次﹐入功臣廟﹐其妻林氏﹑妾張氏﹑媳鄭氏﹐俱應準其旌表﹐給銀建坊﹐入祠致祭﹐其婢曾氏﹐限於名分﹐停止入祠。」疏上從之。按此事傳聞異詞﹐尢西堂艮齋雜說云「侯官蕭震﹐以順治壬辰進士爲大名府司理﹐擢禦史。後巡鹽兩淮﹐家資巨富。與耿精忠有隙﹐及精忠叛﹐蕭之內子和藥勸其自盡﹐震弗從﹐遂污僞命﹐爲布政使。亡何﹐以事害之﹐腰斬東市﹐籍其財﹐得三十六萬。康熙甲子﹐余至三山﹐過其居﹐已廢﹐問其妻子﹐無復存者。慨然悲之﹐作詩云﹕『人生富貴本無常﹐生縛摩訶事可傷。多少朱門皆白屋﹐空畱燕子話興亡。』震之愚乃不及一婦人﹐悲哉﹗」尢氏所記如此。然余又聞亡友謝甸男言「蕭蟄庵知耿變將發﹐北行至仙霞嶺﹐耿藩使人遺以錦步幛﹐廣可數畝。蕭故豪侈﹐得幛﹐卽大徵菊部﹐流連數日。逆謀成﹐遂被禽。其後死﹐以繯首在烏石山之鄰霄臺。先是﹐蕭有句云﹕『但使桑麻成樂土﹐不妨詩酒上鄰霄。』至是而鄕人更『詩酒』二字爲『屍首』」則與腰斬東市之說殊矣。謝古梅閣學小蘭陔詩集有秋日登鄰霄臺弔蕭蟄庵先生四律﹐亦頗著微詞。詩云「秋風秋艸越王城﹐緩步登樓弔古情。天爲斯文畱後死﹐山分片石待先生。西臺鵷鷺存遺艸﹐南土鯨鯢略盛名。【﹝按﹕「略」﹐文明書局本同﹐翻刻本﹑同文堂本作「累」。﹞】魂倘歸來天水黑﹐亂舞風木助悲鳴。」「碑傳百字擅才雄﹐幕府當年紀厥功。【原注﹕公與當事修復道山古迹﹐鐫崖勒銘﹐紀年月﹐頌功徳﹐文不滿百字﹐名百字碑﹐在鄰霄臺之右。】能與名山開面目﹐獨無奇計出樊籠。荒臺艸木千年恨﹐樂土桑麻一夢中。【原注﹕臺成日﹐公榜聯曰「但願桑麻成樂土﹐不妨詩酒上鄰霄。」】惆悵功名成往事﹐可憐文獻泣西風。」「衰艸黃沙骨已陳﹐曾聞父老說能眞。陳書不憚操吾肘﹐【原注﹕時道山就廢﹐公與會城紳士議興復﹐致書督撫﹐言論俊侃﹐士論壯之。】修史猶難贖此身。一劍可能酬國士﹐九原安得起斯人。山中猿鶴如相憶﹐侍禦功名半是塵。」「亭余故址委蒿萊﹐昔日風雲罷酒杯。秦﹑漢文章埋故土﹐曹﹑劉名姓蝕蒼苔。峴山羊淚魂應戀﹐塞上陵碑首屢回。欲告巫陽招未得﹐塞鴉數點夕陽來。」蓋當時尙無定論也。

謝古梅先生

謝古梅先生道承﹐書學褚河南﹐國朝閩人善書者﹐當以先生爲巨擘。俗傳其與狐女倡酬﹐所謂媚蘭仙子者﹐其眞僞不可考。然先生惇品勵學﹐實爲儒宗﹐一時罕有其匹。恭讀乾隆五年六月十八日諭云「據大學士趙國麟奏稱﹐謝道承在祭酒任內﹐訓導有方﹐國學諸生﹐因其升任﹐具呈懇畱。朕思內閣學士﹐尙非繁劇之職﹐成均事務﹐可以兼攝。且從前邵基升任之後﹐亦曾行之。謝道承著仍兼國子監祭酒。」當時成均欽式如此﹐亦可謂信而有徵矣。

蔡文恭公

擁至蔡氏宗祠中﹐扃門押跪﹐笞四十而逐之。典史憤極﹐訴之漳州守求伸冤。守問典史曰「此冤必應伸。但汝以官爲重乎﹖漳州蔡文恭公承其世父文勤公之指授﹐髫齡中﹐卽以聖賢之學自奮。文勤爲安溪李文貞公入室弟子﹐公以此得尋安溪軌範。我朝二百年來﹐閩人與爰立者﹐惟安溪與公兩人﹐而公相業較安溪尢粹。朱文正師嘗稱蔡公直上書房四十年﹐其培養啟迪於根本之地﹐最深且久﹐諸皇子孫曾輩﹐對公之容﹐莫不肅然藹然﹐敬信悅服。公亦知無不言﹐而純朴和易﹐能使人意融。文正師亦久直三天者﹐故能言之親切如此。余最喜公致仕家居時﹐每遇巡檢﹑典史﹐亦執禮甚恭。或以爲過﹐公曰「欲使鄕民知位至宰相﹐亦必敬父母官﹐知父母官之尊﹐𨿽宰相亦必致敬﹐庶幾常存不敢之心﹐而犯上作亂者或鮮矣。」故終公之世﹐漳浦民無滋事者。聞公歿後數年﹐有某典史往鄕捕人者﹐爲公族﹖抑以冤爲急乎﹖如肯以一官拚之﹐則我必能爲汝伸冤﹔倘仍捨不得此一官﹐則請再自斟酌。」典史不言而罷。嗚呼﹗此漳﹑泉之刁風所由日熾也。

張孟詞貢士

張孟詞名騰蛟﹐汀州寧化人。乾隆辛丑﹐朱文正師試汀州府屬秀才﹐孟詞文爲幕客校閱者置劣等。師覆閱之﹐大加驚異﹐擢冠其軍。翌日覆試﹐愈加賞識﹐召入署中授業﹐而幕客已於前夜被去矣。逾年﹐舉鄕試第一。自是師宦迹所至﹐輒與偕﹐愛之如子﹐他弟子莫能及也。嘗寄孟詞書云「孟詞年兄﹐近想起居日暢﹐彤廷對揚﹐五色云縵﹐蓬﹑瀛髙步﹐一鳴歸昌﹐可勝頌耶﹖近作漫興試筆中一絕云﹕『三千閩士校雄雌﹐第一應推張孟詞。萬錦雲霞天上筆﹐雙淸梅雪歲寒姿。』蓋紀實也﹐亦可知老夫之傾倒於足下矣。陛請如準﹐可罄積悰﹐諸雅裁不一。」後孟詞於癸丑會試中式﹐磨勘停科﹐乙卯未及補殿試﹐卒於京中﹐年僅三十有八。

孟詞爲人溫而介﹐才髙而苦學。嘗欲取宋章如愚山堂考索﹑王伯厚玉海刪益之爲書﹐曰山海精良﹐未成稿如束薪。有駢體文數十首﹐歿後爲金蘭畦尙書取去﹐今不知落何手﹐獨存詩二十餘篇耳。

文正師得孟詞死耗﹐寄家人書並詩云「孟詞不幸短命死矣﹐使我心灰气短。然則汝輩不能望其肩背﹐尙逐隊會試﹐妄希進取﹐眞不可不知足也。才如孟詞﹐文如孟詞﹐學如孟詞﹐猶不得一進士出身。然則倘有僥幸成進士者﹐豈不媿耶﹖不得者﹐又何憾耶﹖此較之蔡廷舉﹑林澍蕃而更可悲憾十倍者也。目中所睹﹐止此一人﹐而不得大成耶﹔若阮雲臺之福慧雙齊﹐何修而得此耶﹖自問我之無能爲役﹐何叨忝耶﹗哭之四首﹐寄來與知孟詞者看之﹐知而不知者﹐不必示也。杜牧之作李長吉序云﹕『不獨地上少耶﹐天上亦不多耶。』吾於斯人亦云然。果昌谷爲修文之長﹐宋玉爲朱衣之職﹐尙可解吾愁耳。噫﹗或曰天上絕不以文字爲重﹐猶之雲霞花艸而已﹐則吾未如之何也已矣。呵呵﹐子侄孫均此﹐此心有感﹐故不他及。」詩云「不朽文誰屬﹐長吁天祝予。玉樓眞促李﹐丹篆莫興徐。華暫芬優█﹐材偏恥壽樗。空█標駿骨﹐伯樂痛何如。」「憶昔乘槎日﹐抽桐出爨焦。九旬親拂拭﹐一響震空寥。【辛丑校士至汀﹐搜落卷﹐得生作﹐大賞之﹐置第一。癸卯﹐招至院中﹐指授三月﹐遂舉鄕試第一。】視爾眞麟角﹐逢人說鳳條。鍾期猶未死﹐山海向誰招。」「心是幽蘭素﹐人如太玉淸。五車便炙輠﹐三篋富遺█。潤色吾東裏﹐研摩奏兩京。【生爲余艸十全頌﹐進呈﹐特荷褒賚。】眼中眞國士﹐一第尙虛名。【生未及補殿試而卒。」】「友於憐弱弟﹐鄭重托遺編。魂返幾千里﹐生離別五年。誓余登道岸﹐度汝上層天。蒼昊如求士﹐呼空首薦賢。」「慧易題三界﹐才難贖百身。奇文應泣鬼﹐苦學亦傷神。玉局來因舊﹐云旗去路新。蒼茫司命意﹐老淚落斯人。」紀文達師亦有哭孟詞截句云「奇才不是不遭逢﹐卻隔蓬山一萬重。記得爲君題繐帳﹐禹門已上不成龍。」自注﹕「余爲君作挽聯﹐有『和璧𨿽珍終在璞﹐禹門已上不成龍』之句。」第二首云「魂遶棠梨一樹花﹐九泉應悔讀南華。誰知入眼黃金屑﹐緣我曾遊賣餅家。」自注﹕「君捲被斥時﹐余引公羊傳爭之﹐反激成其事。」第三首云「秋墳鬼唱莫淒涼﹐埋骨靑山朽不妨。一代文章韓吏部﹐哀詞原自弔歐陽。」自注﹕「謂石君詩也。」阮雲臺師哭孟詞云「張孟詞志趣髙潔﹐風儀峻朗﹐博聞玄覽﹐雋秀邁倫。所爲文沈博絕麗﹐有相如﹑子云之目。一時文人﹐鮮與抗者。旣乃甫中進士﹐未及廷試而卒﹐宜石君師慟之深也。墨卿同年與孟詞少齊名﹐交最深。今摹其像﹐並裝石君師詩翰於卷中﹐以寓悲慕之意。」元識孟詞﹐爲題短句云「奇士多文遇每難﹐玉山頹後玉樓寒。愛才欲望張文蔚﹐少慰儒魂請一官。」自注云「唐宰相張文蔚奏名儒不第方干等五人﹐請賜一官﹐以慰其魂。近年如黃仲則﹑張孟詞等﹐擬乞吾師請於朝也。」

鄭蘇年師

鄭蘇年師諱光策﹐字瓊河﹐又字蘇年﹐閩縣人﹐與先大夫爲讀書社至交﹐余之妻父也。少孤力學﹐古心自鞭。家貧不能就外傅﹐與同懷弟云軒孝廉自相師友。姿稟岸異﹐髫齡老成﹐博綜羣書﹐規模宏遠。登乾隆己亥鄕薦第二﹐遂爲故太傅朱文正師入室弟子。旣聯捷成進士﹐以不獲館選爲歉﹐退候吏銓﹐仍下帷攻苦如下士。甲辰﹐恭遇南巡盛典﹐趨赴杭州行在獻賦。與江﹑浙紳士合試於敷文書院﹐監試者爲故相和珅﹐獨於禦座下腳幾坐收試卷﹐納捲者必屈膝﹐先生側目之﹐憤形於色。乃約閩士林樾亭﹑王蘭江等六七人以長揖退﹐和珅銜之﹐遂束閩捲不閱﹐時江﹑浙士皆竊笑之。先生灑然返裏﹐不以爲意﹐益肆力於學。尢喜讀經世有用之書﹐自通鑑﹑通考外﹐若陸宣公﹑李忠定﹑眞文忠﹐以及前明之邱瓊山﹑王陽明﹑呂新吾﹑馮猶龍﹑茅元儀﹐本朝之顧亭林﹑魏叔子﹑陸桴亭諸公著作﹐靡不貫串﹐如數家珍。值林爽文滋擾臺﹑陽﹐詣軍門條上十二議﹐爲福文襄節相所采用。及紅旗旣報﹐徐兩松中丞往辦善後事宜﹐又條上八議。福﹑徐二公並欲邀同渡海﹐以母老固辭。中年病足﹐瀕危而復起﹐因自號蘇年。絕意仕途﹐以授徒養母爲事﹐主講鰲峯﹐勤於訓迪﹐嚴憚有法﹐人才奮興。桐城汪稼門﹑髙陽李石渠二中丞並欽慕之﹐【﹝按﹕「二」原誤作「三」﹐翻刻本﹑同文堂本同﹐文明書局本作「二」不誤﹐今據攺正。﹞】謂不減蔡文勤風矩也。余以子婿爲受業弟子﹐熟聞先生誨人宗旨﹐以立志爲主。謂志定而後﹐教有所施。又不欲人急於著述﹐謂古聖賢之學﹐大抵先求諸身。旣修諸身﹐卽推以濟於世﹐隨其大小淺深﹐要必由己以及人。至萬不得已﹐始獨善其身﹐思有所傳於後。故孔﹑孟著書﹐皆屬晚年道不行後事。嗚呼﹗先生之持論如此﹐故𨿽窮年矻矻﹐迄無成書﹐僅存詩古文十餘帙﹐亦未編定﹐自題爲西霞﹖稿而已。嘉慶乙丑﹐余爲輯西霞文鈔上下卷﹐付友人梓行。其詩鈔及儷體文鈔﹐則已編而未梓﹐合文鈔讀之﹐先生之本末已見。近陳恭甫編修撰次東越儒林文苑傳﹐近人如林鈍村﹑官志齋﹑鄭在謙﹑陳賢開輩﹐皆揚名其間﹐而先生獨不與﹐因詳爲論列﹐以爲捃逸搜沈之助。或曰編修爲孝廉時﹐曾修後進謁見之禮﹐先生素仰其文名﹐而欲進之於道﹐毅然以鄕先達自居﹐勉之以修己之學﹐濟物之功﹐而戒其毋以風流自賞﹐適中編修之忌﹐遂銜之不釋。果爾則編修亦褊人耳﹐所論撰又足據乎哉﹗

福建鼎甲

有明一代﹐吾閩登狀元者十一人﹐閩縣陳﹑【洪武丁丑。】陳謹﹐【嘉靖癸丑。】侯官翁正春﹐【萬曆壬辰。】懷安龔用卿﹐【嘉靖丙戌。】長樂馬鐸﹑【永樂壬辰。】李騏﹐【永樂戊戌。】莆田林環﹑【永樂丙戌。】柯潛﹐【景泰辛未。】永春莊際昌﹐【萬曆己未。】長泰林震﹐【宣徳庚辰。】建寧丁顯。【洪武乙丑。】榜眼十二人﹐閩縣唐震﹑【洪武戊辰。】林志﹐【永樂壬辰。】長樂陳全﹐【永樂丙戌。】連江趙恢﹐【宣徳癸丑。】晉江黃鳳翔﹑【隆慶戊辰。】李廷機﹑【萬曆癸未。】楊道賓﹑【萬曆丙戌。】史繼偕﹑【萬曆壬辰。】莊奇顯﹐【萬曆癸丑。】南靖李貞﹐【永樂乙未。】建安龔錡﹐【宣徳庚戌。】寧化張顯宗。【洪武辛未。】探花十人﹐閩縣陳景著﹐【永樂乙未。】莆田黃暘﹑【永樂辛卯。】林文﹑【宣徳庚戌。】李仁傑﹑【成化壬辰。】戴大賓﹐【正徳戊辰。】晉江張瑞圖﹐【萬曆丁未。】龍溪謝璉﹑【宣徳丁未。】林焊﹐【萬曆丙辰。】漳浦林士章﹐【嘉靖己未。】邵武吳言信。【洪武辛未。】然登政府者﹐僅李廷機﹑張瑞圖﹑林焊而已﹐余則不惟少顯官﹐亦多夭死﹐而陳﹝安阝﹞﹑陳謹﹑龔錡則又皆死於非命。本朝百有餘年﹐未有狀元而屢得榜眼﹐鄧允庭先生啟元授編修卽卒﹔吳劍虹先生文煥散館攺部﹐轉禦史﹐遽引疾歸﹔林靑圃先生校春稍升至通政司副使﹐亦鐫級去位﹔而趙秀山先生晉則且以科場事病死獄中。故林樾亭先生謂科名每與福命相妨也。近則廖鈺夫鴻荃由榜眼累官至大司空﹐而道光丙申狀元爲林勿村鴻年﹐榜眼爲何傑夫冠英﹐皆福州人﹐殆省運由此轉機歟﹖

世進士

吾閩在前明有五世相聯成進士者﹐興化府一家﹐柯英中弘治己未科﹐英子維熊中正徳丁丑科﹐維騏中嘉靖癸未科﹐維熊子本中嘉靖庚戌科﹐維騏孫茂竹中萬曆癸未科﹐茂竹子昶中萬曆甲辰科。四世相聯進士者﹐吾郡亦一家﹐林元美中永樂辛丑科﹐美子瀚中成化丙戌科﹐瀚子庭﹝木昴﹞中弘治己未科﹐庭機中嘉靖乙未科﹐廷﹝木昴﹞子炫中正徳甲戌科﹐庭機子燫中嘉靖丁未科﹐烴中嘉靖壬戌科。

兄弟進士

前明吾閩同懷兄弟進士者﹐福州凡二十二家﹐而同榜者五家﹐洪武乙卯陳仲完﹑陳洵仁﹐永樂乙未劉鳳﹑劉麒﹐林文秩﹑林文稭﹐成化壬辰林泮﹑林浚淵﹐嘉靖丙戌倪組﹑倪緝。興化府十六家﹐而同榜者二家﹐成化丁未方良永﹑方良節﹐嘉靖癸未方一桂﹑方一蘭。泉州府二十一家﹐而同榜者三家﹐弘治癸丑黃銘﹑黃鑅﹐嘉靖癸丑史朝宣﹑史朝富﹐萬曆庚辰謝吉卿﹑謝臺卿。余則漳州府五家﹐邵武府一家而已﹐而同榜無聞焉。本朝則嘉慶壬戌葉申棻﹐乙丑葉申萬﹐己巳葉申薌及廖鴻藻﹑鴻荃﹐皆福州人﹐惟廖爲同榜云。

少年科第

閩在前代多少年登科者﹐福州林文秩年十四中永樂甲午科﹐林文稭年十三中永樂辛未科﹐興化戴大賓年十三中弘治辛酉科﹐鄭一鵬年十五中正徳癸酉科﹐鄭云鵬年十五中嘉靖丙戌科﹐泉州傅凱年十六中正徳丁卯科﹐梁懷仁年十六中嘉靖乙酉科﹐李春芳年十六中嘉靖庚午科﹐王三接年十六中嘉靖癸卯科﹐黃日睿年十五中萬曆丁酉科﹐楊元錫年十五中崇禎癸酉科﹐漳州陳暀年十六中永樂甲午科﹐呂昊年十五中嘉靖丙午科。其十六歲以上者﹐則指不勝屈矣。然不若三山誌所載宋大中祥符八年﹐連江黃鰲以六歲應童子舉出身﹐又九年﹐福淸蔡伯俙以四歲應童子舉賜出身﹐更爲稀有。

世解首

前明福州有父子解元者﹐長樂林賜中洪武癸酉科﹐及子僑中正統戊午科。興化有三世解元者﹐黃壽生中永樂應天戊子科﹐及孫幹亨中成化甲午科﹐幹亨子如金中弘治甲子科。

三試巍科

前明福建有三試並擢巍科者﹐福州兩家﹐林志以解元﹑會元而登榜眼﹐李騏以解元﹑會魁而登大魁。興化二家﹐楊慈以鄕試第一﹐會試第二﹐而登二甲傳臚﹐戴大賓以鄕試第三﹐會試第二﹐而登探花。泉州府兩家﹐李廷機以解元﹑會元而登榜眼﹐莊際昌以亞魁﹑會元而登大魁。

同榜三及第

通前明一代﹐吾閩登鼎甲者三十三人﹐而同科並得﹐尢爲美談。洪武辛未科﹐榜眼爲寧化張顯宗﹐探花爲邵武吳言信。永樂丙戌科﹐狀元爲莆田林環﹐榜眼爲長樂陳全﹔壬辰科﹐狀元爲長樂馬鐸﹐榜眼爲閩縣林志﹔乙未科﹐榜眼爲南靖李貞﹐探花爲閩縣陳景著。萬曆壬辰科﹐狀元爲侯官翁正春﹐榜眼爲晉江史繼偕。至宣徳庚戌科﹐則狀元爲長泰林震﹐榜眼爲建安龔錡﹐探花爲莆田林文﹐一榜三及第悉萃吾閩﹐洵爲海濱盛事矣。近惟道光丙申科﹐則狀元林鴻年﹐榜眼何冠英﹐福州人。

會元

前明吾閩登會元者﹐福州六人﹐洪武丁丑爲閩縣陳﹝安阝﹞﹔永樂壬辰爲閩縣林志﹐乙未爲懷安洪英﹔嘉靖壬戌爲福淸林春﹐乙未爲侯官許谷﹐己未爲閩淸蔡茂春。興化一人﹐永樂辛丑爲莆田陳中。泉州四人﹐嘉靖庚戌爲南安傅夏器﹔萬曆癸未爲晉江李廷機﹐辛丑爲同安許獬﹐己未爲晉江莊際昌。延平府一人﹐隆慶戊辰爲大田田一雋。本朝則惟順治辛卯陳常夏一人。按陳常夏字長賓﹐又字鐵山﹐龍溪人。榜後授米脂令﹐不赴﹐有江園集﹐裏黨罕能舉其名者﹐率以爲吾閩本朝無會元﹐失之矣。

宰相尙書

吾閩在前明登政府者凡十七人﹐而泉州卽有十人﹐建安楊榮﹐沙縣陳山﹐福淸葉向髙﹐莆田周如盤﹑朱繼祚﹑黃鳴俊﹐漳浦黃道周﹐其餘李廷機﹑史繼偕﹑張瑞圖﹑楊景辰﹑黃景昉﹑蔣徳璟﹑林顧楫﹑陳洪謚﹑劉鱗長﹐皆晉江人﹐林焊﹐同安人﹐皆泉屬也。本朝及今百餘年﹐惟泉州李文貞公﹑漳州蔡文恭公二人而已。若前代福州官至尙書者﹐多至二十一人﹐而閩縣林文安公家﹐則有三代五尙書之盛。【瀚謚文安﹐廷﹝木昴﹞﹑廷機﹐俱瀚子﹐燫﹑烴﹐俱廷機子。】本朝直至嘉慶壬申﹐浦城祖舫齋先生始晉大司寇﹐未踰年﹐卽以病去位。近則陳望波先生爲大司寇﹐廖鈺夫爲大司空﹐或此後源源而來歟﹖

歸田瑣記卷五

鰲拜

山中故人往來﹐每喜詢朝中故實﹐以擴聞見。或問何爲布庫之戲﹐余謂布庫是國語﹐譯語則謂之撩腳﹐選十餘歲健童﹐徒手相搏﹐而專賭腳力勝敗﹐以僕地爲定。康熙初﹐用此收鰲拜﹐故至今宮中年節宴﹐必習演之。或問鰲拜爲何人﹐曰「國初勛舊﹐無不知有鰲拜者。迨後罪狀昭著﹐而列聖猶曲加軫念﹐疊沛恩施。恭讀乾隆四十五年諭曰﹕『朕恭閱實錄﹐見鰲拜以從徵屢立戰功﹐歷封公爵﹐聖祖仁皇帝嗣統﹐與內大臣蘇克薩哈等爲輔政大臣﹐並加太師。是時皇祖沖齡踐阼﹐鰲拜受事以後﹐卽專權自恣﹐擅作威福。因與內大臣費揚古有隙﹐坐伊子倭赫﹐並侍衛西住折克圖﹑覺羅薩爾弼等以擅乘禦馬及取禦用弓矢射鹿罪﹐俱棄市﹐並坐費揚古怨望﹐亦棄市﹐並殺其子尼侃薩哈連﹐籍其家﹐以與其弟穆裏瑪。又蘇克薩哈系鰲拜姻婭﹐亦以論事齟齬﹐積而成讎。因蘇克薩哈籍隸正白旗﹐鰲拜欲以薊州﹑遵化﹑遷安諸屯莊攺撥鑲黃旗﹐而別圈民地給正白旗﹐詔遣大學士管戶部尙書蘇納海﹐與直隸總督朱昌祚﹑巡撫王登聯﹐丈量酌易。經朱昌祚等勘明﹐奏請停止圈換﹐鰲拜卽坐蘇納海以撥地遲誤﹐昌祚等以紛更妄奏﹐悉逮治棄市。且以蘇納海族人英俄爾岱爲睿親王私黨﹐令部臣盡削世職﹐以泄其忿。並以蘇克薩哈疏稱往守陵寢﹐得以生全之語﹐卽誣坐以懷抱姦詐﹐存蓄異心二十四大罪﹐應予磔死。皇祖鑑其誣﹐堅不允所請。鰲拜攘臂彊奏累日﹐竟予絞決﹐並誅其族屬。又入對時﹐輒請申禁言官﹐不得上書陳奏。時有竊鰲拜馬者﹐卽捕斬之﹐並殺禦馬監特長。皇祖以鰲拜黨權不法﹐怙惡弗悛﹐用人行政﹐專恣妄爲﹐文武百官欲盡出伊門下﹐與穆裏瑪等結成黨羽﹐凡事在家定議﹐然後施行﹐倚仗凶惡﹐毀棄國典﹐特降諭旨﹐嚴拿勘審﹐並親加鞫問﹐情罪俱實。諸王﹑大臣擬請正法﹐皇祖念其宣力年久﹐不忍加誅﹐從寬革職籍沒﹐同其子那摩佛一並拘禁。迨伊死後﹐仍念其舊勛﹐追賜一等男。皇考世宗憲皇帝禦極後﹐賜鰲拜祭葬﹐復一等公﹐世襲罔替。是鰲拜一身之功罪﹐載在冊籍﹐昭然不爽。朕惟大臣爲國宣勤﹐功銘鍾鼎﹐尢當深自斂抑﹐律己奉公﹐以保全終始。況以輔臣躬承顧命﹐翊贊機務﹐更宜小心謙謹﹐不可稍涉從恣。乃鰲拜當日自恃政柄在握﹐輒敢擅權骫法﹐邀結黨羽﹐殘害大臣﹐罪迹多端﹐難以枚舉。若非皇祖英明剛斷﹐立予拏究﹐漸將跋扈難馴﹐政事亦不可問。至圈地一案﹐相持不決﹐百姓環訴失業﹐幾至釀成大事。皇祖不卽加誅﹐僅予褫奪﹐仍給男爵﹐已屬格外之仁。至皇考復還公爵﹐時因念鰲拜舊勞﹐伊孫達福才具﹐又尙可用﹐是以仍予施恩。蓋於鰲拜擅權縱恣﹐固所熟聞﹐至其不法款迹﹐如實錄所載﹐累累若此﹐未必一一臚悉也。今朕備稽事實﹐迹狀顯然﹐若不核其功罪﹐明示創懲﹐在鰲拜一家之僥幸﹐所關猶小﹐而後之秉鈞執政者﹐無復知所顧忌﹐將何以肅綱紀﹐而杜僉邪乎﹗所有現襲鰲拜公爵之徳生本身旣無過犯﹐且令承襲。俟出缺時﹐卽行停襲公爵﹐仍照皇祖所降諭旨﹐給予一等男爵﹐世襲罔替﹐已足以示國家法外施恩舊勛之意矣。』謹按﹕康熙之元﹐上甫八齡﹐鰲拜正當國﹐恃其勞績﹐肆行無忌。上早洞悉其姦﹐在內日選小內監﹐令之習布庫以爲戲﹐鰲拜或入奏事﹐並不之避。且以朝廷弱而好弄﹐心益恬然﹐無所顧忌。一日入內﹐忽爲習布庫者所擒﹐十數小兒立執鰲拜﹐付外廷﹐遂伏誅。以勢焰燻灼之權姦﹐乃執於十數小兒之手﹐如此除之﹐行所無事﹐非神武天授﹐其孰能與於斯﹖」

噶禮

舊聞吾閩趙二令太史晉典試江南﹐以關節破案﹐實與總督噶禮朋比爲姦。又蘇撫張淸恪公伯行﹐因此事與噶禮互揭﹐罪幾不測﹐惜未詳其顚末。後詢之史館諸公﹐始筆記之云。

噶禮由蔭生歷官吏部郎中﹐康熙三十五年﹐聖祖仁皇帝親徵噶爾丹﹐至克魯倫河﹐噶禮隨左都禦史於成龍督運第一起兵糧﹐敍功升盛京戶部理事官。不三年﹐遂授山西巡撫。噶禮曾以霍州牧李紹祖保題潞安守﹐及紹祖使酒自刎﹐匿不以奏﹐吏議革噶禮職﹐奉旨畱任。禦史劉若鼐疏劾噶禮貪婪無厭﹐虐吏害民﹐計贓數十萬兩。知府趙鳳詔爲噶禮心腹﹐專用酷刑﹐以濟貪壑。下噶禮回奏﹐得辯釋。平遙民郭明奇等﹐以噶禮縱庇貪婪知縣王綬﹐赴巡城禦史呈控。事聞﹐且列款入奏。一﹑通省錢糧﹐每兩索火耗銀二錢﹐除分補大同諸處虧帑外﹐入己銀共四十餘萬兩。一﹑指修祠宇﹐用印簿分給通省﹐勒捐入己。一﹑縱令汾州同知馬遴婪贓分潤。一﹑令家伶赴平陽﹑汾州﹑潞安三府﹐勒取富民饋送銀兩。一﹑因詞訟索臨汾﹑介休富戶亢時鼎﹑梁堳銀兩。一﹑納知縣杜連登賄﹐許調缺﹐及連登以貪婪被揭﹐復曲加庇護。一﹑隱匿平定州雹傷不報。請究贓治罪。又下噶禮回奏﹐亦以無左證獲免。旋內遷戶部左侍郎﹐復外擢江南﹑江西總督﹐歷疏劾罷江蘇巡撫於準﹑布政使宜思恭﹑按察使焦映漢﹑督糧道賈朴﹑知府陳鵬年等。及張淸恪公撫江蘇﹐以事積忤噶禮。至是公發辛卯科場不公事﹐正考官﹑副都禦史左必蕃亦檢舉知縣王曰兪﹑方名所薦之吳泌﹑程光奎二名平日不通文理﹐上命尙書張鵬翮赴揚州會審。張與噶互相疏劾﹐上復命張鵬翮會同總漕赫壽查審覆奏﹐噶禮免議﹐張伯行革職贖徒。上切責張鵬翮等掩飾和解﹐瞻徇定擬﹐遣尙書穆和倫前往覆讞﹐仍如所擬定議。得旨﹕「噶禮屢次具折參張伯行﹐朕以張伯行操守爲天下第一﹐斷不可參﹐手批不準之諭旨﹐現在此所議﹐是非顚倒﹐下九卿﹑詹事﹑科道會議。」復諭九卿等曰「噶禮操守﹐朕不能信。若無張伯行﹐則江南地方﹐必受其朘削一半矣。卽如陳鵬年稍有聲譽﹐噶禮久欲害之﹐曾將其虎邱詩二首奏稱內有悖謬語。朕閱其詩﹐並無干礙。又曾參中軍副將李麟騎射俱劣。李麟在口內迎駕﹐朕試彼騎射俱好﹐朕於是時已心疑噶禮矣。互參一案﹐初次遣官往審﹐爲噶禮所制﹐不能審出。及再遣大臣往審﹐與前無異。爾等諸臣皆能體朕保全淸官之意﹐使正人無所疑懼﹐則海宇長享升平之福矣。」尋九卿等議﹕「二人並任封疆﹐互相訐參﹐有玷大臣之職﹐均應革任。」上命張伯行畱任﹐噶禮革職﹐於是天下快之。未幾﹐噶禮之母叩閽﹐稱噶禮與弟色勒奇﹑子幹都置毒食物中﹐謀害伊命﹐噶禮妻以別戶子幹泰爲己子﹐縱令糾眾毀屋﹐噶禮攜資財與妻子移居河西務﹐姦詐凶惡﹐請正典刑。下刑部鞫訊得實﹐擬將噶禮淩遲處死﹐妻論絞﹐色勒奇﹑幹都並斬﹐幹泰發黑龍江﹐家產入官。得旨噶禮令自盡﹐妻亦從死﹐余悉如部議。

隆科多

仁廟升遐之日﹐大臣承顧命者﹐惟隆科多一人。是以憲廟恩遇極隆﹐親政之初﹐諭隆科多應稱呼舅舅﹐嗣後啟奏處﹐皆書寫舅舅隆科多。謹按﹕隆科多爲孝懿仁皇后父﹐佟國維之子﹐襲公爵﹐官吏部尙書﹐加太保。後以四十一款重罪應誅﹐雍正五年獄成﹐奉旨免其正法﹐於暢春園外造屋三間禁錮﹐死於禁所。獄詞載隆科多私抄玉牒﹐收藏在家﹐大不敬之罪一。將聖祖仁皇帝禦書貼在廂房﹐視爲玩具﹐大不敬之罪二。妄擬諸葛亮﹐奏稱白帝城受命之日﹐卽是死期已至之時﹐大不敬之罪三。盛京兵部主事瑪岱之事﹐屢奉聖諭﹐隆科多明知干犯﹐復行妄奏﹐大不敬之罪四。皇上賞銀三千兩﹐令修理公主墳墓﹐隆科多遲至三年﹐竟不修理﹐大不敬之罪五。仁廟升遐之日﹐隆科多並未在禦前﹐乃詭稱曾帶匕首﹐以防不測﹐欺罔之罪一。狂言妄奏提督之權甚大﹐一呼可聚二萬兵﹐欺罔之罪二。時當太平盛世﹐臣民載徳﹐守分安居﹐而隆科多作有刺客之狀﹐故將壇廟桌下搜查﹐欺罔之罪三。妄奏被劾知縣關敶原系好官﹐欺罔之罪四。皇上謁陵之日﹐妄奏諸王心變﹐紊亂朝政之罪一。妄奏調取年羹堯來﹐亦必生事端﹐紊亂朝政之罪二。妄奏舉國之人﹐俱不可信﹐紊亂朝政之罪三。交結阿靈阿﹑揆敍﹐邀結人心﹐姦黨之罪一。保奏大逆之查嗣庭﹐姦黨之罪二。徇庇傅鼐﹑沈竹﹑戴鐸﹑巴海﹐不行查參﹐姦黨之罪三。比暱伊門下行走之蔡起俊﹐姦黨之罪四。徇庇阿錫鼐法敏﹐將倉場所奏浥爛倉米﹐著落歷年監督分賠之案﹐巧爲袒護其奏﹐姦黨之罪五。曲庇菩薩保﹐囑托佛格免參﹐姦黨之罪六。任吏部尙書時﹐所辦銓選官員﹐皆自稱爲佟選﹐不法之罪一。縱容家人勒索財物﹐包攬招搖﹐肆行無忌﹐不法之罪二。﹖庇提督衙門筆帖式詹泰﹐囑托原任吏部侍郎勒什布攺換成例﹐不法之罪三。發遣安西人犯應給口糧﹐並赤金等處應裁應補兵丁之處﹐故行推諉﹐欲以貽誤公事﹐不法之罪四。因系佟姓﹐捏造「惟有人冬耐歲寒」之語﹐向人誇示﹐以爲姓應圖讖﹐不法之罪五。自知身犯重罪﹐將私取金銀豫行寄藏菩薩保家﹐不法之罪六。挾勢用彊﹐恐嚇內外人等﹐不法之罪七。索詐安圖銀三十八萬兩﹐貪婪之罪一。收受趙世顯銀一萬二千兩﹐貪婪之罪二。收受滿保金三百兩﹐貪婪之罪三。收受蘇克濟銀三萬六千餘兩﹐貪婪之罪四。收受甘國璧金五百兩﹐銀一千兩﹐貪婪之罪五。收受程光珠銀五千兩﹐貪婪之罪六。收受六格貓睛映紅寶石﹐貪婪之罪七。收受姚讓銀五百兩﹐貪婪之罪八。收受張其仁銀一千兩﹐貪婪之罪九。收受王廷揚銀二萬兩﹐貪婪之罪十。收受吳存禮銀一萬二千兩﹐貪婪之罪十一。收受鄂海銀一千五百兩﹐貪婪之罪十二。收受佟國勷銀二千四百兩﹐貪婪之罪十三。收受佟世祿銀二千兩﹐貪婪之罪十四。收受李樹徳銀二萬一千四百餘兩﹐貪婪之罪十五。收受菩薩保銀五千兩﹐貪婪之罪十六。以上罪案昭著﹐隆科多應斬立決﹐妻子入辛者庫﹐財產入官。疏入﹐邀寬典。我朝之恩禮故舊﹐仁至義盡﹐蓋史冊所未聞也。

年羹堯

隆科多因議年羹堯罪狀﹐佑庇不協﹐坐削去太保﹐革去尙書。按年羹堯父遐齡﹐湖北巡撫。羹堯以康熙三十九年翰林出身﹐歷充四川﹑廣東試差。不十年﹐擢爲四川巡撫。西藏軍興﹐請親赴松潘協理軍務﹐以功晉四川總督﹐旋授定西將軍。西藏平﹐入覲賜弓矢﹐授四川陜西總督﹐封三等公﹐加太保。靑海軍興﹐授撫遠大將軍﹐督奮威將軍嶽鍾琪進剿﹐凡百有五日而靑海平﹐進一等公﹐加太傅﹐父遐齡如其爵﹐長子斌給子爵。入覲﹐賜雙眼花翎﹑四團補服﹑黃帶紫轡。值莊浪番賊滋擾﹐又率嶽鍾琪剿平之。敍功﹐次子富給男爵。時四川巡撫蔡珽被羹堯劾﹐入京得召見﹐因陳羹堯貪殘諸事。又羹堯嘗薦西安布政使胡期恆可大用﹐期恆入覲﹐以奏對荒謬革職。

時劾羹堯者紛起。諭曰「年羹堯曾妄舉胡期恆﹐妄劾金南瑛等﹐又遣官弁築城南坪﹐不惜番民﹐致驚惶滋事﹐反以降番復叛﹐巧飾具奏。又靑海﹑蒙古饑饉﹐匿不上聞。年羹堯從前不至於此﹐或自恃己功﹐故爲怠玩﹐或誅戮大過﹐致此昏憒﹐豈可仍居總督之任。念其尙能操演兵丁﹐可補授杭州將軍。」嗣山西巡撫劾羹堯私占鹽窩﹐擅用正課﹐西安巡撫亦劾羹堯借口捕治鹽梟﹐率兵夜圍合陽民堡﹐致死多人﹐並下部議罪。羹堯行至儀徵﹐逗畱不前﹐回奏又多狡飾﹐部臣請逮問。又合詞奏羹堯罪狀累累﹐請正典刑﹐並議盡革世職。得旨﹕「令將軍﹑督撫﹑提鎭﹐各抒己見入奏。」旋據各省次第舉發﹐復奏請速加誅戮﹐章下所司。

時已逮羹堯來京嚴鞫﹐議政大臣﹑三法司﹑九卿等奏言「羹堯罪迹昭彰﹐彈章交至﹐其大逆之罪五﹕一﹑與靜一道人﹑鄒魯等謀爲不軌。一﹑奏繳朱批諭旨﹐故匿原折﹐詐稱毀破﹐仿寫進呈。一﹑見浙人汪景祺西徵隨筆詩詞譏訕﹐及所作功臣不可爲論﹐語多狂悖﹐不行劾奏。一﹑家藏鎖子甲二十八﹐箭鏃四千﹐又私貯鉛子﹐皆軍需禁物。一﹑僞造圖讖妖言。其欺罔之罪九﹕一﹑擅調兵捕合陽鹽梟﹐致死良民八百餘。奉旨查詢﹐始奏並無傷損﹐後乃奏止傷六人。一﹑南坪築城﹐官弁騷擾番民﹐不卽劾奏。一﹑詭劾都統武格等鎭海堡失律。一﹑西安解任時﹐私囑咸寧令朱炯賄姦民保畱。一﹑縱令劉以堂詐冒已故保題武功令趙勛名姓赴任﹐知而不奏。一﹑將幕友張泰基等冒入軍功﹐共十八案。一﹑家人魏之耀家產數十萬金﹐羹堯妄奏毫無受賄。一﹑西寧效力者實止六十二員﹐冊報一百九員。一﹑退役王治奇冒軍功得授州判。其僭越之罪十六﹕一﹑出門黃土塡道﹐官員補服淨街。一﹑驗看武官﹐用綠頭牌引見。一﹑設座當會府龍牌正座。一﹑穿用四衩衣服﹐鵝黃佩刀荷囊。一﹑擅用黃袱。一﹑官員饋送曰恭進。一﹑縱子穿四團龍補服。一﹑與屬員物件﹐令北面叩頭。一﹑令總督利瓦伊鈞﹑巡撫範時捷跪道迎送。一﹑令蒙古紮薩克郡王額駙阿寶下跪。一﹑行文督撫書官書名。一﹑進京﹐沿途塡道疊橋﹐市肆俱令閉戶。一﹑館捨墻壁彩畫四爪龍。一﹑轅門鼓廳畫龍﹐鼓吹樂人蟒服。一﹑私造大將軍令箭﹐將頒發令箭毀壞。一﹑賞賚動至於萬﹐提鎭叩頭謝恩。其狂悖之罪十三﹕一﹑兩次恩詔到陜﹐並不宣讀張掛。一﹑奏折不穿公服拜送﹐祇於私室啟發。一﹑不許同城巡撫放炮。一﹑勒娶蒙古貝勒七信之女爲妾。一﹑以侍衛前引後隨﹐執鞭墜鐙。一﹑大將軍印不肯交出。一﹑妄稱大將軍行事﹐俱循俗例。一﹑縱容家僕魏之耀等朝服蟒衣﹐與司道﹑提鎭官同坐。一﹑違旨逗𨖻儀徵。一﹑勒令川北總兵王允吉以老病乞休。一﹑要結邪黨沈竹﹑戴鐸等﹐懷欺惑眾。一﹑袒庇私人馬徳仁阻回甘撫石文焯參劾奏疏。一﹑本內引用「朝乾夕惕」﹐故作「夕惕朝幹」。其專擅之罪六﹕一﹑建築合陽城堡﹐不行題請﹐擅發銀兩。一﹑委侍衛李峻等署理守備﹐奉旨飭駁﹐仍不卽行調回。一﹑擅用私票行鹽。一﹑諭停捐俸﹐仍令照舊公捐。一﹑捕獲私鹽﹐擅營銷案。一﹑守備何天寵患病﹐不照例塡注軍政。又囑直督利瓦伊鈞勒淸苑令陸篆接受前任王久猷虧項。其忌刻之罪六﹕一﹑淩虐現任職官﹐縱任私人奪缺。一﹑軍前官兵支糧實冊﹐不先咨晉撫諾岷﹐欲令遲誤致罪。一﹑尙書綽奇自軍營商辦糧餉﹐淸字咨文﹐不交新任總督嶽鍾琪﹐欲令違誤軍需。一﹑捏參夔州知府程如絲販賣私鹽﹐殺傷多人。一﹑欲令利瓦伊鈞爲巡撫﹐屈陷原任巡撫趙之垣。一﹑遏抑中書阿炳安等軍功。其殘忍之罪四﹕一﹑合陽鹽梟案內﹐故勘良民無辜馮豬頭至死。一﹑鎖禁筆帖式戴蘇。一﹑劾金南瑛等七員﹐急欲出缺與私人。一﹑不善安輯蒙古臺吉濟克濟紮卜等﹐致困苦失所。其貪黷之罪十八﹕一﹑收受題補官員銀四十餘萬兩。一﹑勒索損納人員銀二十四萬兩。一﹑趙之垣罷職發往軍營﹐羹堯勒饋金珠等物﹐價值二十餘萬兩。一﹑受樂戶竇榮銀兩。一﹑收受宋師曾玉器及銀萬兩。一﹑徧置私人﹐私行鹽茶。一﹑私占咸寧等鹽窩十八處。一﹑收受鴻臚寺少卿葛繼孔古玩。一﹑索屬員傅澤澐賄﹐不據實劾虧帑。一﹑西安﹑甘肅﹑山西﹑四川四省效力人員﹐每員勒銀四千兩。一﹑受參革知府欒廷芳賄﹐奏隨往陜省。一﹑掠各番衣服爲己有。一﹑私徵新撫各番租糧。一﹑擅取蒲州盤獲私鹽價銀一萬兩。一﹑遣僕販賣馬匹。一﹑私販馬﹐發各鎭勒重價。一﹑遣莊浪縣典史朱尙文赴湖﹑廣﹑江﹑浙販賣四川木植。一﹑令人賣茶﹐得銀九萬九千餘兩。其侵蝕之罪十五﹕一﹑冒銷四川軍需入己。一﹑冒銷西寧軍需入己。一﹑冒銷軍前運米費入己。一﹑侵用各員弁俸工凡五年﹐皆入己。一﹑築布隆吉爾城﹐冒銷工料入己。一﹑隱匿夔關稅銀﹐又加派糧規入己。一﹑盤獲私茶﹐取罰贖銀入己。一﹑侵用河東鹽政盈餘入己。一﹑西安米萬石未運﹐其西寧冒銷運費入己。一﹑寧夏各衛貯倉谷﹐及畱西寧養馬銀﹐並收入己。一﹑侵用城工餘銀入己。一﹑抄沒塔兒寺硼砂﹑茜艸諸物﹐私變價銀入己。一﹑侵用紀連詔等捐解銀入己。一﹑斫桌子山木植入己。共計贓銀三百五十餘萬兩。罪凡九十二款﹐供狀明白﹐律應大辟﹐其父及兄弟﹑子孫﹑伯叔﹑伯叔之子﹑兄弟之子年十六以上皆斬﹐十五以下﹐及母女﹑妻妾﹑姊妹﹐並子之妻妾﹐給功臣家爲奴。」

奏上﹐恩予自裁﹐子富立斬﹐餘十五歲以上之子﹐發極邊﹐其父遐齡﹑兄廣東巡撫希堯革職免罪。於是就獄中傳諭羹堯曰「歷觀史書所載﹐不法之臣有之。然當未敗露之先﹐尙皆僞守臣節﹐如爾之公行不法﹐全無忌憚﹐古來曾有其人乎﹖朕待爾之恩﹐如天髙地厚﹐意以爾實心爲國﹐故盡去嫌疑﹐一心任用。爾作威作福﹐植黨營私﹐辜恩負徳﹐於心忍爲乎﹖卽如靑海之事﹐朕命於四月備兵﹐又命於八月進兵﹐爾故意遲延﹐及嚴加督催﹐然後進剿﹐孤軍冒險﹐幾至失機。又如爾令阿剌納之兵由噶斯前進﹐陟險惡必不可行之路﹐豈非欲陷害阿剌納乎﹖又如爾令富寧安將駱駝三千從巴裏坤送至布隆吉爾﹐爲無用之需﹐豈非設計欲陷害富寧安乎﹖又如調嶽鍾琪之兵至西安﹐爾令捨近就遠﹐紆道數千里﹐欲使蔡珽運糧不及﹐豈非欲巧陷蔡珽乎﹖此皆軍務大事﹐而爾視爲兒戲﹐藉快私忿﹐尙得謂之有人心者乎﹗又如爾所奏善後十三事﹐於不應造城處議造城﹐不應屯兵處議屯兵﹐籌劃邊機﹐如此艸率﹐是誠何心﹗靑海用兵以來﹐爾殘殺無辜﹐顚倒軍政﹐朕尙未令入於廷讞。卽就所議九十二款﹐爾應服極刑及立斬者共三十餘條﹐朕覽之不禁墮淚。朕統禦萬方﹐必賞罰公明﹐方足爲治。爾悖逆不臣至此﹐若枉法曲宥﹐曷以彰憲典而服人心。今寬爾磔死﹐令爾自裁﹐又赦爾父兄﹑子孫﹑伯叔等死罪﹐皆朕委曲矜全莫大之恩。爾非艸木﹐𨿽死亦當感涕也。」雍正五年﹐上念平靑海功﹐令羹堯子俱赦回京。

訥親

乾隆之初﹐諸城劉文正公甫任總憲﹐卽疏劾訥親職掌太多﹐任事過銳﹐乞加裁抑。時訥親方爲吏部尙書﹐軍機大臣上行走﹐奉命查閱河南﹑江蘇﹑安徽﹑山東一路營伍﹐洊升揆席﹐恩遇之厚﹐甲於朝班。因金川之役張廣泗久無成功﹐命馳往經略軍務﹐卒至僨事。恭讀乾隆十三年諭云「朕自禦極以來﹐大臣中第一受恩﹐莫如訥親﹐金川𨿽云小醜﹐而老師糜餉﹐克捷無期。凡在臣子﹐皆有同仇敵愾之念﹐訥親身爲大學士﹐從前在京時﹐不過於軍機奏到﹐隨常辦理﹐從未向朕奏及逆酋猖獗如此﹐將來作何了局﹐欲請身往視師。彼時傅恆卽曾陳奏﹐願效前驅。朕以封疆大吏﹐自能辦理﹐不必特遣大臣。卽應派往﹐傅恆亦不可居訥親之先﹐未經兪允。及經略需人﹐因以付之訥親。朕意以伊平日受朕如許厚恩﹐自知奮勉。乃起程之時﹐全不踴躍﹐彼其意以爲軍前調集大兵﹐指期克捷﹐勝則引爲己功﹐卽不勝﹐亦可奉身而退。至朕用人﹐顏面所關﹐國家軍旅之重﹐皆所不計﹐其隱衷已不可問。及至軍營﹐張廣泗方觀望不前﹐而伊復茫無成算﹐措置乖方。朕待之兩月之久﹐而所奏到﹐乃請建碉與賊共險。不思以士卒攻討之力﹐轉使建碉資寇﹐是其第一謀畫旣已貽笑於人矣。自是始有申飭之旨﹐然猶望其成功。而乃身圖安逸﹐並未親履戎行﹐竟敢奏稱軍士夤夜向碉放鎗﹐伊在營中望見火光。經朕督飭﹐始行前進。而近所奏阿利山之役﹐我兵屢次退回﹐因伊等在彼﹐未至大奔﹐及伊等回營﹐我兵數十人卽各鳥獸散﹐將領不復相顧。觀此情形﹐是眾未奔﹐而伊等輒已先退﹐又何怪士卒之望風潰散。以受恩之滿洲大臣﹐經略重務﹐【﹝按﹕「重」﹐翻刻本﹑同文堂本同﹐文明書局本攺作「軍」。﹞】僨事至此﹐尙何地可以自容乎﹗至前後折奏於所奉諭旨緊要情節﹐槪不切實明白回奏﹐惟以浮詞架空了事﹐竟有全未覆奏者。卽同事之軍前大臣等﹐經朕再三傳諭﹐終不令其陳奏一字。朕因其久無就緒﹐不得已傳諭詢問﹐示以欲召回京﹐本欲激之使知愧奮﹐或有奏功之日﹐正以召之者促之。乃伊一得此旨﹐如獲更生﹐卽置軍務於度外﹐托言有面奏情形﹐亟欲回京。試思有何不能言之情形﹐而必待面奏乎﹖此不過思家耳。以訥親平日之心思智慮﹐且事朕十有三年﹐若謂任其經略無方﹐輒行退避﹐竟不重治其罪﹐將視朕爲何如主。伊非不慮及此﹐而敢於遽請回京者﹐眾人能知其故乎﹖伊之意中﹐明知不稱任使﹐朕必重治其罪。然治罪亦不過如慶復之革職家居﹐轉得優遊自逸﹐爲嗣續計。向來賞賚丰厚﹐盡足自娛。而金川之役﹐傅恆必自請督師﹐朕亦必以此任相屬。而彼地險碉林立﹐攻取維艱﹐卽傅恆亦未必遽能奏績﹐不過與伊相等。卽能成功﹐亦傅恆之福命所有﹐與伊無所加損。如其不成﹐朕又必重治傅恆之罪﹐而眷念舊臣﹐伊必且復用。是治罪之條﹐乃伊所預料﹐卽奉到前旨﹐亦無所悔懼。惟此旨洞鑑其肺腑﹐伊當腑首無辭﹐始悔其蓄謀之大謬耳。此朕向所謂小聰明﹐是大胡塗也。不如此﹐不足成其爲訥親﹐而眾人之不能見及﹐卽其遜於訥親之處。是朕從前任用訥親﹐原未爲誤也﹐今諸王大臣合辭奏請將訥親交部治罪﹐於法本無可逭﹐但須俟伊回奏到﹐再行酌奪降旨。」

會訥親回奏至﹐諭曰「訥親所奏﹐更復浮混無恥﹐且皆委過於張廣泗。訥親以經略重臣﹐軍中調度﹐皆聽指揮﹐功過無可旁貸﹐豈容一切推卸在張廣泗。如折內所稱各情節﹐訥親身爲經略﹐果實見其非﹐何難據實參奏﹐卽一面參奏﹐一面提問﹐亦無不可。觀其遲回不斷﹐並非伊見不及此。蓋以一參張廣泗﹐則軍中之事﹐皆伊所仔肩﹐其責愈重﹐惟畱以爲卸過之地﹐將來卽或無功而歸﹐亦尙藉張廣泗爲之代任其責。居心若此﹐是豈受恩深重﹐實心任事之大臣所爲乎﹖況伊折內所稱自任舉失事﹐卽頓兵二十餘日﹐不敢前進﹐是怯懦委靡﹐全無愧憤激勵之意﹐咎無可辭。至所詢伊並不親身督戰﹐惟在帳中坐觀諸事﹐亦據一一俯認不諱﹐因奏請將伊交部嚴加議處。夫遲誤軍機﹐畏縮觀望﹐設令訥親處分他人罪狀﹐有不問以斬決者乎﹖而自乃僅請交部議處﹐此豈降革所能了局者耶﹖」

又諭曰「訥親辦理金川軍務﹐乖張退縮﹐老師糜餉﹐經諸王﹑文武大臣等參奏﹐朕諭令侍衛富成將伊舉動言語﹐逐一據實陳奏。據富成奏稱﹐訥親云﹕『番蠻之事﹐如此難辦﹐後來切不可輕舉妄動。但此言我如何敢上紙筆入奏。』訥親此語﹐實爲巧詐之尢。伊受朕深恩一十三年﹐推心置腹﹐何事不可陳奏。如果賊徑十分險峻﹐伊曾身同士卒﹐盡力進取﹐屢冒鋒刃﹐猶不能克﹐再調勁兵﹐更番前往﹐仍不能深入其阻﹐而供億浩繁﹐徒糜帑項﹐則當以實在情形奏聞﹐請旨罷兵。況金川之事﹐自因其與澤旺構釁﹐涉及邊圉﹐不得不發兵致討﹐朕實非利其土地人民﹐輕啟兵端。前後所降諭旨﹐皆訥親同辦之事﹐迨伊與張廣泗久無成功﹐朕又屢次傳諭﹐令其詳悉斟酌﹐倘有不能殄滅之故﹐卽可明言其所以然﹐直請班師﹐毋得含糊兩可。且於伊奏折內批示云﹕『豈有軍機重務﹐身爲經略﹐而持此兩議﹐令朕遙度之理。如能保明年破賊﹐增兵費餉﹐朕所不惜。若終不能成功﹐不妨明云臣力已竭﹐早圖歸計﹐以全始終。』訥親以親信重臣﹐膺閫外重寄﹐經朕如此諄切指示﹐亦當遵旨據實覆奏﹐朕豈有不加以裁酌﹐允其所請之理。且伊果肯侃侃直陳﹐則此局早已可竣﹐何用糜費如許物力。是今歲之稽遲﹐皆訥親之貽誤﹐咎更何辭。又或慮奏到時﹐爲軍機大臣及辦事司員所知﹐亦宜親筆密緘﹐直達朕覽﹐何得謂之不敢上紙筆入告。此等緊要情節﹐不敢入告﹐豈如伊歷來折奏﹐摭拾浮言﹐自相矛盾者﹐轉謂敷陳之道﹐當如是耶﹖夫面從而退有後言﹐乃人臣所當切戒。訥親所稱後來不可輕舉妄動之語﹐軍機大臣等能窺見其隱衷乎﹖伊之意自知身名決裂﹐且無子嗣﹐計無所出﹐輒思以不必用兵之言﹐博天下迂愚無識者之稱譽﹐而以窮兵黷武之名歸之於朕。此其心懷狡詐﹐實出意想之外。朕誠不料十三年以來﹐加以隆恩渥澤﹐而訥親之忍心害理﹐竟至於此。或上天以此示朕﹐俾知用人之難耶﹖訥親又云﹕『上只想我膽大﹐我如何當得起。』訥親退縮偸安﹐不敢衝鋒奪險﹐實乃毫無膽量﹐朕方責其過於畏葸﹐過於膽小﹐何嘗慮其膽大。昔伊祖冒險登陴﹐流矢貫脛﹐著於女墻之上﹐猶能負傷血戰﹐不以爲苦﹐爲國家建立大功。今其孫委靡至此﹐實朕所不能解。又訥親聞云梯兵過輒云﹕『此皆我罪﹐若我今年辦理得妥﹐何致聖心煩躁﹐又令如許滿洲兵受此若累。』此言尢爲可駭。滿洲官兵﹐有勇知方﹐一聞調遣﹐無不鼓舞振躍﹐志切同仇﹐皆眾人所共見。朕方深嘉悅﹐而訥親乃以爲受此苦累﹐伊從軍營中來爲此浮言﹐搖惑眾心﹐俾眾人聞之﹐不知賊境如何險阻艱難。此惟經略大學士傅恆忠勇奮發﹐金石同堅﹐不爲所惑耳。兵丁一聞此言﹐勇往之气﹐有不略爲消沮者耶﹖明系伊自不能成功﹐而轉忌他人之成功﹐故爲此語﹐巧於離間眾心﹐而不顧國家之大事﹐此其罪可勝言耶﹗著將此旨曉諭中外知之。」尋命尙書舒赫徳逮訥親赴軍營﹐會同經略傅恆等﹐一面訊明﹐一面卽將伊祖遏必隆之刀﹐於營門正法﹐令軍前將弁士卒共見之。

胡中藻

國初於前明臣工之歸降者﹐率仍還以顯職﹐保其初終。如錢謙益之有才無行﹐爲朝廷所深惡痛絕之人﹐至令天下銷毀其所著初學集﹑有學集﹐而明諭中猶稱止欲斥禁其書﹐並非查究其事。同時之大學士陳名夏輾轉矯詐﹐屢次從寬免死﹐乃猶與同僚寧完我言「若要天下太平﹐除非依我兩事。」寧問何事﹐名夏推帽摩其首曰「畱頭髮﹐復衣冠﹐天下卽太平矣。」寧以其語上聞﹐而其時但治名夏以抹刪諭旨﹐作姦犯科諸款﹐於前兩語﹐亦置之不問。蓋定鼎之初﹐人心未能齊一﹐故朝廷每以寬大處之。乃不料百餘年後﹐尙有喪心病狂之胡中藻者。

謹按﹕乾隆二十年三月十三日﹐大學士﹑九卿﹑翰林﹑詹事﹑科道等面奉上諭﹕「我朝撫有方夏﹐於今百有餘年﹐列祖列宗深仁厚澤﹐漸洽區宇﹐薄海內外﹐共享升平。凡爲臣子﹐自乃祖乃父食毛踐土﹐宜其胥識尊親大義。乃尙有出身科目﹐名列淸華﹐而鬼蜮爲心﹐於語言吟詠之間﹐肆其悖逆﹐詆訕怨望﹐如胡中藻者﹐實非人類中所應有。其所刻詩﹐題曰堅磨生詩鈔。堅磨出自魯論﹐孔子所稱磨涅﹐乃指佛肸而言。胡中藻以此自號﹐是誠何心﹗從前查嗣庭﹑汪景祺﹑呂畱良等詩文日記﹐謗訕譸張﹐大逆不道﹐蒙皇考申明大義﹐嚴加懲創﹐以正倫紀而維世道。數十年來﹐意謂中外臣民﹐咸知警惕﹐而不意尙有此等鴟張狺吠之胡中藻。卽檢閱查嗣庭等舊案﹐其悖逆之詞﹐亦未有累牘連篇﹐至於如此之甚者。如其集內所云﹕『一世無日月。』又曰﹕『又降一世夏秋冬。』三代而下﹐享國之久﹐無如漢﹑唐﹑宋﹑明﹐皆一再傳而多故。本朝定鼎以來﹐承平熙嗥﹐蓋遠過之﹐乃曰『又降一世』﹐是尙有人心者乎﹗又曰﹕『一把心腸論濁淸。』加『濁』字於國號之上﹐是何肺腑﹗至謁羅池廟詩則曰﹕『天非開淸泰。』又曰﹕『斯文欲被蠻。』滿洲俗稱漢人曰蠻子﹐漢人亦俗稱滿洲曰達子﹐此不過如鄕籍而言﹐卽孟子所謂東夷﹑西夷是也。如以稱蠻爲斯文之辱﹐則漢人之稱滿人曰達子者﹐亦將有罪乎﹖又曰﹕『相見請看都盎背﹐誰知生色屬裘人。』此非謂﹖裘之人而何﹖又曰﹕『南斗送我南﹐北斗送我北。南北斗中間﹐不能一黍闊。』又曰﹕『再泛瀟湘朝北海﹐細看來歷是如何。』又曰﹕『𨿽然北風好﹐難用可如何。』又曰﹕『致云揭北斗﹐怒竅生南風。』又曰﹕『暫歇南風競。』兩兩以南北分提﹐重言反復﹐意何所指﹖其浯溪照景石詩中用周時穆天子車馬走不停﹐及武皇爲失傾城色兩典故﹐此與照景石有何關涉﹖特欲借題以寓其譏刺訕謗耳。至若『老佛如今無病病﹐朝門聞說不開開』之句﹐尢爲奇誕。朕每日聽政﹐召見臣工﹐何乃有朝門不開之語﹗又曰﹕『人間豈是無中气』﹐此是何等語乎﹗其和初雪元韻則曰﹕『白雪髙難和﹐單辭贊莫加。』『單辭』出尙書呂刑﹐於詠雪何涉﹖進呈南巡詩則曰﹕『三才生後生今日。』天﹑地﹑人爲三才﹐生於三才之後﹐是爲何物﹐其指斥之意可勝誅乎﹗又曰﹕『天所照臨皆日月﹐地無道裏計西東。諸公五嶽諸侯瀆﹐一百年來俯首同。』蓋謂嶽瀆蒙羞﹐俯首無柰而已﹐謗訕顯然。又曰﹕『亦天之子亦萊衣。』兩『亦』字悖慢已極﹗又曰﹕『不爲遊觀縱盜驪。』八駿人所常用﹐必用盜驪﹐義何所取﹖又曰﹕『一川水已快南巡』﹐下接云﹕『周王淠彼因時邁。』蓋暗用昭王南徵故事﹐謂朕不之覺耳。又曰﹕『如今亦是塗山會﹐玉帛相方十倍多。』『亦是』二字﹐與前兩『亦』字同意。其頌蠲免則曰﹕『那是偏災今降雨﹐況如平日佛燃燈。』朕一聞災歉﹐立加賑卹﹐何乃謂佛燈之難覯耶﹗至如孝賢皇后之喪﹐乃有『並花已覺單無蒂』之句。孝賢皇后系朕藩邸時皇考世宗憲皇帝禮聘賢淑作配朕躬﹐正位中宮﹐母儀天下者一十三年。然朕亦曷嘗令有干預朝政﹐驕縱外家之事﹖此誠可對天下後世者。至大事之後﹐朕恩顧飾終﹐然一切禮儀﹐並無於會典之外有所增益。乃胡中藻與鄂昌往復酬詠﹐自謂殊似晉人﹐是已爲王法所必誅。而其詩曰﹕『其夫我父屬﹐妻皆母道之。』夫君父人之通稱﹐君應冠於父上﹐曰父君尙不可﹐而不過謂其父之類而已﹐可乎﹖又曰﹕『女君君一體。』焉得漠然爲帝後也﹐而直斥曰『其夫』﹑曰『妻』﹐喪心病狂﹐一至於此﹐是豈覆載所可容者乎﹗他如自桂林調回京師﹐則曰﹕『得免吾冠是出頭。』伊由翰林洊擢京堂﹐督學陜西﹐復調廣西﹐屢司文柄﹐其調取回京﹐並非遷謫﹐乃以掛冠爲出頭﹐有是理乎﹖又有曰﹕『一世朴誰完﹐吾身甑恐破。』又曰﹕『若能自主張﹐除是脫韁鎖。』又曰﹕『一世眩如鳥在笯。』又曰﹕『虱官我曾慚。』又曰『天方省事應間我。』又曰﹕『直道恐難行。』又曰﹕『世事於今怕捉風。』無非怨悵之語。述懷詩又曰﹕『瑣沙偸射蜮﹐饞食狼張箕。』賢良祠詩曰﹕『靑蠅投昊肯容辭。』試問此時於朕前進讒言者誰乎﹖伊在鄂爾泰門下﹐依艸附木﹐而詩中乃有『記出西林第一門』之句﹐攀援門戶﹐恬不知恥。朕初見其進呈詩文﹐語多險僻﹐知其心術叵測﹐於命督學政時﹐曾訓以論文取士﹐宜崇平正。今見其詩中卽有『下眼訓平夷』之句。『下眼』並無典據﹐蓋以爲垂照之義亦可﹐以爲識力卑下亦可﹐巧用雙關云耳。至其所出試題內﹐考經義有幹三爻不象龍說。幹卦六爻皆取象於龍﹐故彖傳言『時乘六龍以禦天』。如伊所言﹐豈三爻不在六龍之內耶﹖『幹』爲當今年號﹐『龍』與『隆』同音﹐其詆毀之意可見。又如鳥獸不可與同﹖﹐狗彘食人食﹐牝雞無晨等題﹐若謂出題必欲避熟﹐經書不乏閒冷題目﹐乃必檢此等語句﹐意何所指﹖其種種悖逆﹐不可悉數。十餘年來﹐在廷諸臣所和韻及進呈詩冊﹐何止千萬首﹐其中字句之間﹐亦偶有不知檢點者﹐朕俱置而不論﹐從未嘗以語言文字責人。若胡中藻之詩﹐措詞用意﹐實非語言文字之罪可比。夫謗及朕躬猶可﹐謗及本朝則叛逆耳。朕見此書已數年﹐意謂必有明於大義之人﹐待其參奏﹐而在廷諸臣及言官中﹐並無一人參奏﹐足見相習成風﹐牢不可破。朕更不得不申我國法﹐正爾囂風﹐效皇考之誅查嗣庭矣。且內庭侍從曾列卿貳之張泰開﹐重師門而罔顧大義﹐爲之出資刊刻。至鄂昌身爲滿洲世僕﹐歷任巡撫﹐見此悖逆之作﹐不但不知憤恨﹐且喪心與之唱和﹐引爲同調﹐其罪實不容誅。此所關於世道人心者甚大﹐俾天下後世﹐共知炯鑑。張泰開﹖革職交刑部﹐胡中藻﹑鄂昌已降旨拏解來京﹐俟到日﹐交大學士﹑九卿﹑翰林﹑詹事﹑科道公同逐節嚴審﹐定擬具奏﹐欽此。」

和珅

和珅之敗﹐余適在京師﹐而尙未登朝﹐無由悉其罪狀。後二十年﹐入軍機﹐乃從檔簿中得其梗槪﹐與外間所傳﹐頗無歧異。此本朝一大案﹐不可不臚列之﹐以爲負國營私者戒也。嘉慶四年正月初四日﹐恭值純廟升遐﹐和珅方爲總理大臣﹐意得甚。次日﹐卽有禦史廣興疏發其罪。初八日﹐奉旨拿問下刑部﹐並下各直省督撫議罪。直隸總督胡季堂條陳其罪﹐請依大逆律﹐淩遲處死。並列其冀州城外墳塋前有石門樓﹐石門前開隧道﹐正屋五間﹐稱曰饗殿﹐東西廂房各五間﹐稱曰配殿﹐大門稱曰宮門﹐外圍墻二百丈﹐圍墻外設堆撥﹐土人稱曰和陵﹐墻西陽宅﹐房屋二百一十九間。定制﹐親王墳塋圍墻不得過百丈﹐和珅倍之。籍其家﹐更多人臣不應有之物。於是始將其大罪二十﹐宣示中外。

當睿廟冊立爲皇太子時﹐先期預呈如意﹐泄機密以爲擁戴功﹐大罪一。圓明園騎馬﹐直入左門﹐過正大光明殿﹐至壽山口﹐大罪二。肩輿出入神武門﹐坐椅轎直進大內﹐大罪三。取出宮女子爲次妻﹐大罪四。川﹑楚教匪滋事﹐各路軍營文報﹐任意延擱不遞﹐大罪五。純廟聖躬不豫時﹐毫無憂戚﹐逢人談笑自若﹐大罪六。純廟力疾批章﹐間有未眞之字﹐輒口稱不如撕去另擬﹐大罪七。管理吏﹑戶﹑刑三部﹐一人把持﹐變更成法﹐不許部臣參議一字﹐大罪八。西寧報循﹑貴賊番聚眾搶劫殺傷﹐將原折駁回﹐隱匿不遞﹐大罪九。國朝曾有中旨﹐令蒙古王公未出痘者不必來京﹐乃故違諭旨﹐無論已未出痘﹐俱不令來﹐大罪十。大學士蘇淩阿﹐以姻親匿其重聽衰憊之狀﹐侍郎吳省蘭﹑李潢﹐太僕卿李光云﹐以曾在其家教讀﹐俱保列卿階﹐兼任學政﹐大罪十一。軍機處記名人員隨意撤去﹐大罪十二。私蓋楠木房屋﹐僭侈踰制﹐其多寶閣隔段仿照寧壽宮式樣﹐大罪十三。其墳塋設立享殿﹐開置隧道﹐致居民有和陵之稱﹐大罪十四。所藏珍珠手串二百餘串﹐較大內多至數倍﹐並有大珠﹐較禦用冠頂尢大﹐大罪十五。眞寶石頂﹐非所應戴﹐乃藏數十餘顆﹐並有整塊大寶石﹐爲內府所無者﹐不計其數﹐大罪十六。家內銀兩衣飾等物﹐數逾千萬﹐大罪十七。夾墻藏赤金二萬六千餘兩﹐私庫赤金六千餘兩﹐地窖埋銀百餘萬﹐大罪十八。通﹑薊地方當鋪錢鋪資本十餘萬﹐與民爭利﹐大罪十九。家人劉全資產亦二十餘萬﹐且有大珠及珍珠手串﹐大罪二十。其宅中太監呼什圖﹐時稱內劉﹐籍其家﹐亦十餘萬﹐且爲其弟劉寶梧捐納直隸州知州﹐劉寶楡守備銜﹐劉寶杞州同銜。則和珅之平日貪縱狂妄﹐除大罪外﹐已難悉數矣。

時大學士﹑九卿﹑文武大臣﹑翰詹科道﹐公擬罪名奏上﹐如胡議。上以時當諒闇﹐不忍使大臣棄市﹐乃令和珅自裁。尢可怪者﹐籍沒後﹐續查出眞珠朝珠一掛﹐訊其家人﹐言往往燈下無人時﹐私自懸掛﹐對鏡徘徊談笑﹐低聲自語﹐人不得聞。窺其心﹐又不僅封殖貪黷之可罪矣。其金銀庫內帳﹐及大櫃內珠玉等項什物帳簿﹐有好女子四名掌管﹐每年太監羅玉持出查對一次。女子四名﹐香蓮﹑蕙芳﹑盧八兒﹑云香也。籍和珅之家人劉全﹑劉陔﹑劉印﹑胡六家﹐除金銀外﹐當鋪八座﹐內監呼什圖【卽內劉。】家﹐得米麥穀豆雜糧一萬一千六十五石。時文安﹑大城兩處被水﹐分給兩縣作爲口糧籽種。又分和珅之第半爲和孝公主府﹐【和之子丰伸殷徳尙十公主。】半爲慶親王府。【時尙爲郡王。】及嘉慶二十五年慶親王薨﹐五月十五日﹐管府事阿克當阿代郡王﹐【諱綿愨。】呈出毘盧帽門口四座﹐太平缸五十有四﹐銅路鐙三十六對﹐此項皆親王所不應有之物﹐而和珅有之。且銅路鐙較大內所陳尢爲精致﹐今分設於景運﹑隆宗兩門外云。

歸田瑣記卷六

文人奇遇

或問古人致仕﹐以七十爲期﹐亦有過七十而尙未致仕者乎﹖余曰「此道其常耳﹐世固有未七十而卽須致仕者﹐卽有已七十而不必致仕者。若元魏世祖時﹐侍中羅結﹐年一百七歲﹐除長信卿﹐年一百一十﹐聽歸老﹐年一百二十乃卒。則存乎其人之稟賦﹐又豈可測之以常情乎。本朝乾隆初﹐沈歸愚先生以六十六歲中戊午省試﹐六十七歲中己未會試﹐館選﹐七十歲散館授編修﹐七十一歲以大考二等﹐晉侍講學士﹐七十二歲典試湖北﹐七十四歲乞假回裏﹐七十五歲還朝﹐直上書房﹐晉禮部侍郎﹐七十六歲爲戊辰會試總裁﹐七十七歲患噎疾﹐奉命許其歸裏﹐享林泉之樂。七十九歲迎駕於淸江﹐是冬進京祝聖母萬壽﹐蒙撰賜歸愚詩序。八十五歲再迎駕﹐加禮部尙書銜。九十歲又同錢陳羣迎駕常州﹐賜詩有『二老江﹑浙之大老』句。年至九十八而終﹐謚文愨。以一介書生﹐暮年新進﹐備叨異數﹐復享大齡﹐事爲近今所稀﹐福亦未免太過。身後果以文字之故削銜奪謚。古人常言﹔『日中則昃﹐月盈則食。』況以文人當之﹐能無惴惴哉﹗」

紀文達師

世傳名人前因皆星精僧﹐此說殆不盡虛。相傳紀文達師爲火精轉世﹐此精女身也﹐自後五代時卽有之。每出見﹐則火光中一赤身女子﹐羣擊銅器逐之。一日復出﹐則入紀家﹐家人爭逐﹐則見其徑入內室﹐正嘩然間﹐內報小公子生矣。公生時﹐耳上有穿痕﹐至老猶宛然﹐如曾施鉗環者。足甚白而尖﹐又若曾纏帛者。故公不能著皂靴﹐公常脫襪示人﹐不之諱也。又言公爲猴精﹐蓋以公在家﹐几案上必羅列榛栗梨棗之屬﹐隨手攫食﹐時不住口。又性喜動﹐在家無事﹐不肯坐片時也。又傳公爲蟒精﹐以近宅地中有大蟒﹐自公生後﹐蟒卽不見﹐說甚不一。少時夜坐暗室﹐兩目如電光﹐不燭而能見物﹐比知識漸開﹐光卽斂矣。或謂火光女子﹐卽蟒精也。以公耳足驗之﹐傳爲女精者﹐其事或然。惟公平生不谷食﹐面或偶爾食之﹐米則未曾上口也。飲時只豬肉一盤﹐熬茶一壺耳。晏客肴饌亦精潔﹐主人惟舉箸而已。英煦齋先生嘗見其僕奉火肉一器﹐約三觔許﹐公旋話旋啖﹐須臾而盡﹐則飯事畢矣。聽松廬詩話云「姜西溟不食豕﹐紀文達不食鴨﹐自言𨿽良庖爲之﹐亦覺腥穢不下咽。且賦詩云﹕『靈均滋芳艸﹐乃不及梅樹。海棠傾國姿﹐杜陵不一賦。』以梅花海棠爲比。𨿽不食鴨﹐而鴨之幸固已多矣。」芝音閣雜記云「公善喫煙﹐其煙槍甚巨﹐煙鍋又絕大﹐能裝煙三四兩﹐每裝一次﹐可自家至圓明園吸之不盡也﹐都中人稱爲紀大鍋。一日失去煙槍﹐公曰﹕『毋慮﹐但日至東小市覓之自得矣。』次日果以微值購還﹐蓋此物他人得之無用﹐又京中無第二枝﹐易於物色也。」

劉文淸師

諸城劉文淸公亦由精靈轉世﹐其歸道山之歲﹐值十二月封篆之期﹐公坐內閣堂上﹐座後有一白貓﹐體態甚偉。當公未至時﹐固無貓也﹐此物自何來﹐人亦不知。堂上中書供事等﹖見之而未敢言。及公退﹐貓亦遂不見。二十四日﹐公卒。或貓卽狐也﹐公將卒而神出見﹐然則此狐爲公前身矣。

朱文正師

朱文正公觀察吾閩時﹐先資政公及諸伯叔父皆受業焉。余入都﹐以門下晚學生禮晉謁﹐公頷之。及己未﹐公主會試﹐先兄曼云出門下﹐余謂兄之師﹐例亦爲師﹐欲攺稱而公未之許。迨壬戌廷試﹐公與讀卷之役﹐擢余捲爲第一。後以他故﹐抑置第二﹐而心常歉然﹐逢人必述之﹐因余文中能用春秋繁露語也。適余進謁﹐告余曰「讀卷所得士﹐例可抗顏爲師﹐況受知如足下者乎。以後可不必再執小門生之禮﹐太老師尊而不親﹐老師親而不尊﹐我於君家師友淵源之誼﹐不一而足﹐前此所以未許者﹐不欲君以兄弟之私﹐攺先人之舊耳。」時公年已踰七十﹐見客恆閉目隱幾﹐以杖支頤﹐杖頭置靑絹一方﹐蓋以拭目也。與客談亦多不睜目﹐語雜諧謔﹐有東方曼倩之風。嘗語余曰「頃到孔子廟廷﹐見左右兩人護法﹐一是仲夫子﹐一乃蔣予蒲也。」時蔣方在朝爲京卿﹐余亦不敢詰其原委。甲子﹐上幸翰林院﹐欲令與宴者皆卽席爲詩﹐公奏是日諸翰林皆蒙賜酒觀戲﹐恐心分﹐不能立就﹐上允之。出語諸翰林曰「若是日果卽席爲詩﹐諸君能不鉆狗洞乎﹖」翰林衙門土地神﹐舊傳爲昌黎韓公﹐公以爲代韓公者﹐爲吳殿撰鴻。一日丁祭畢﹐坐轎過土地祠﹐公自轎中回頭作拱﹐大聲曰「老前輩﹐有請矣。」除夕﹐有門生至家﹐與公談歲事﹐公舉胸前荷囊曰「可憐此中空空﹐壓歲錢尙無一文也。」有頃﹐閽人以饋歲儀呈報曰「此門生某爺某爺所送若干封。」公曰「此數人太呆﹐我從不識其面﹐乃以阿堵物付流水耶﹖」自以前身爲文昌宮之盤陀石﹐因號盤陀老人。有請乩者謂公系文昌二世儲君﹐名淵石﹐故字石君。奏請加封號﹐行九拜禮。喜爲人說因果﹐嘗言某某前生爲其婦﹐某某爲其妾﹐某某爲其子﹐前世有緣﹐故恆結今世緣也。卒之日﹐臥處一布被布褥而已。上親賜奠﹐甫至門﹐卽放聲哭﹐且賜以詩﹐有「半生惟獨宿﹐一世不談錢」之句﹐公得此﹐亦可以慰矣。

靑烏之術﹐有不可不信者。公之先﹐浙人﹐曾祖客於京﹐業鍛。有江西一士善地理﹐而道不行﹐迍邅已甚﹐居與朱翁鄰﹐每出入扃戶﹐卽屬朱翁視焉。居數歲﹐將歸﹐謂朱翁曰「承翁愛已久﹐愧無以報徳﹐意中相得佳城二三處﹐翁能移殯此乎﹖」翁謝以無力置地﹐術士言此地價不昂﹐我力尙能買以贈翁也。因以千文買蘆溝橋西鎭岡塔前地一區﹐爲植楡一株﹐告朱翁曰「他年移殯來﹐樹下卽穴也。後嗣當大貴﹐然須堅囑後人﹕若貴﹐切無以土冢不華﹐別加土山與石坊﹑享堂等物也。」故公𨿽入閣﹐惟土墳一丘﹑樹二三十株而已。公歿後﹐公之侄山東方伯錫爵於墳後培以小土山﹐中央畫一紅日。居無何﹐公子四品卿遂亡﹐公之孫觀察公年未四十而夭﹐方伯亦褫職責戍﹐侄孫澄守常州府﹐復左遷病癈。累世簪纓﹐頓嗟零落。近公之曾孫某悟其故﹐不告家人﹐竟將土山毀去﹐乃舉於鄕﹐由教習得縣尹﹐公後起﹐乃漸有人云。

松文淸公

外省知交﹐於中朝之名公偉人﹐有識有不識﹐而無不知﹐有蒙古松中堂筠﹐多欲從余得其詳者。余與公相聚日淺﹐公騎箕時﹐余已外宦﹐屢馳信京師﹐索其行狀志銘﹐不可得。但知公以嘉慶十五年﹐由兩江總督協辦大學士。十九年﹐授武英殿大學士。二十一年﹐以事降。道光間﹐復起爲尙書。十四年休﹐十五年薨﹐謚文淸而已。間有所聞逸事﹐曾筆之書﹐玆錄出以應問者﹐凡七條云。

嘉慶二十五年八月﹐睿廟梓宮自熱河回京﹐初奉安於幹淸宮﹐繼乃擇日﹐奉移於觀徳殿。是日出東華門﹐進景山東門﹐上哭泣步送。京中自王公大臣官員以下﹐皆得俯伏甬道之左哭送﹐白袍列跪者﹐不下千萬人。余亦在班中﹐遙見上步行甫半﹐忽趨至甬道邊﹐扶一跪伏者之手﹐大哭失聲﹐跪伏者亦搶地大哭。余遠察之﹐則松公也。時公僅賞一驍騎校﹐不過兵丁拔補之階﹐而至尊當哀痛迫切之際﹐竟能於千萬人中物色見之﹐非平日魚水之契﹐有異尋常﹐何克臻此。翼日﹐卽有副都禦史之命﹐而公仍得左右贊勷矣。

公出爲伊犁將軍時﹐未曾挈眷﹐一日﹐遣役至京﹐附銀五十兩﹐以爲迎取夫人路費。適役夫未行﹐而銀已他用﹐因卽不寄路費。公家故素儉﹐長公子少宰熙昌竭力摒擋﹐始得送其母夫人就道。夫人旣至﹐公亦不擇日﹐卽命入署﹐僚佐皆不知將軍夫人之已至也。署舊有別院﹐乃置夫人其中﹐而日扃其門﹐供饌之外﹐每月與錢十千﹐婢媼傭值﹐俱取給焉。院內正屋三楹﹐中爲堂﹐夫人居堂東﹐西爲佛堂﹐公每日五更入佛堂頂禮畢﹐坐堂中﹐與夫人啜茗閒語半時而出﹐仍扃其門﹐而夫人每日當四更必起櫛沐以待之。公之禮佛﹐不間寒暑﹔夫人之夜起﹐亦不間寒暑。同時有策大人者﹐公事故簡﹐每日黎明卽起﹐盥面畢﹐卽駕騾車傳食於同城寅好署中﹐亦無間寒暑。那繹堂師時亦在西域﹐嘗戲語人曰「我若死入輪回﹐必與閻羅相約﹐或再爲男人﹐或轉爲女身﹐或墮落畜類﹐惟命之從。但不願作策大人騾及松將軍夫人耳。」公由伊犁將軍除吏部尙書﹐入京﹐行抵涿州﹐八喇嘛遣人迎之。公乘一馬﹐喇嘛之使人乘一騾﹐易騎而行﹐自涿州連宵至圓明園﹐其家人戚友迎於長新店者俱不知也。到園已四更﹐扣軍機章京直廬之門﹐司閽者呼葉老爺起﹐公屬爲具折。葉老爺者﹐戶部郎中葉云素繼雯也。是日﹐葉公非入直期﹐重公之爲人﹐不敢辭﹐而公亦不問其姓名﹐卽以葉老爺稱之而已。次日入見﹐卽呈講大學首章﹐以爲治國平天下﹐當自正心誠意始。出借勒相國肩輿候客﹐家人始聞公之已到都也。晚仍宿園中﹐又次日入城﹐先赴吏部之任﹐日晡方歸家﹐其妾迎於中門﹐公顧問曰「此誰家戚誼也﹖」長公子曰「此某姨娘耳。」公乃恍然曰「汝今亦老矣。」

公身材僅中人﹐而體气壯實﹐有莊敬日彊之功。惟自邊臣內擢後﹐頭每涔涔動﹐鎭日不已﹐卽入對亦然。余時以軍機章京詣公宅畫稿﹐值酷暑﹐公以燒酒及西瓜餉余。時余方編輯軍機題名﹐並從公詢樞垣故實﹐語頗叨絮﹐公因令解衣縱談﹐因乘間問公頭動之故。公慨然曰「此非病也。我在西域時﹐手刃叛回至數百人﹐未免殺戮過重﹐至今耿歉於中﹐不覺震動於外耳。然不如此﹐恐回疆未必安戢至今也。」公面如羅漢﹐必極慈祥﹐自是活佛度世﹐節鉞所臨﹐無人不被其澤而飲其和。叛回之戮﹐辟以止辟﹐正公鎭邊作用﹐不知者或以殺降爲公咎﹐豈知公者哉﹗

公奉差往江南查辦事件﹐得旨引對後﹐卽欲挈值宿行李出城﹐不回私宅。因隨帶之司員部署不及﹐吁公稍緩時日﹐公許以晡時出城。時方巳刻﹐乃枉途至韓桂舲先生家小住。先生尙在刑部署未退﹐公自索酒肴獨酌﹐並令韓家人等磨墨﹐供寫大字。偶聞宅門外喧嚷聲﹐詢之﹐則賣雞擔與閽人爭價也。公立取擔入﹐如其價﹐全買之。向內宅借京錢四千﹐交付訖﹐而以雞囑閽人曰「爲我交韓太太﹐加意餵養肥美﹐俟我差旋時再來大嚼也。」語畢﹐遂出城﹐住長新店。再踰日﹐而隨帶之司員始趕到同行焉。

公赴江南總督時﹐路過袁江﹐時費筠浦督部淳因防汛駐河上﹐眾畱公於行館午飯﹐賓主皆大戶﹐飲至燈時﹐公欲易燒酒﹐費從之。公謂費曰「兩人飲﹐畢竟寂寞﹐此地寮屬﹐尙有知酒趣者否﹖」費曰「卽有之﹐亦不過數十杯卽頹然﹐求可以陪我兩人者﹐殊不易得。無已﹐惟有河轅中軍某副將者﹐庶幾其可。然官卑職小﹐何可以陪中堂。」公曰「副將亦二品官﹐但取能飲﹐何較官職。」因急召至﹐令侍末坐。公與費且飲且談﹐而某副將從旁默飲﹐一杯復一杯﹐不敢畱涓滴也。至五更﹐公稍倦﹐因辭歸舟﹐且曰「黎明如順風﹐當卽解纜﹐不復來告辭矣。」公甫登舟﹐而天已曉﹐費遣官探之﹐則回報南風甚大﹐斷難開船﹐中堂已和衣睡矣。無何﹐而費詣公舟謝步﹐並邀公重至行館﹐曰「旣風大不能行﹐何不再暢飲一日﹖」公諾之。早飯肴饌已陳﹐公曰「昨某副將飲得甚閒雅﹐何不仍召之來﹖」費令人促之﹐則云「某副將昨夜回署﹐卽不能言動﹐今晨已奄逝矣。」公與費皆大驚﹐艸艸飯畢﹐卽回舟﹐冒風解纜去。此事河上人至今能道之。

公喜爲擘窠書﹐尢喜作大「虎」字﹐每覓大幅紙﹐盡幅爲之﹐間以贈人。或人以紙求書者﹐無弗應。樞直同人﹐各得一幅﹐余以未得大紙﹐不敢求公。自謂此字可驅邪鎭鬼﹐蓋亦不盡然也。聞在江南督署﹐有中軍某副將者﹐軀幹甚雄偉﹐適得大紙一幅﹐磨墨數升﹐求作「虎」字。公披襟直揮﹐而筆尙有餘墨﹐因順勢向某副將臉上一塗﹐擲筆大笑曰「此單料張桓侯也。」某副將不但不以爲忤﹐且以爲榮﹐公之盛徳被人也如此。

讀書

聖人以身教人﹐不過曰好古﹐曰好學﹐曰不如學﹐其屢稱顏子﹐亦不過稱其好學。今人動以講學爲迂闊﹐且以爲宋人之惡習﹐不知聖人已以學之不講爲憂﹐則講學豈足爲世病。今世之通患﹐在士大夫不說學﹐而其害遂中於人心﹐國本殊堪隱憂。憶嘉慶十餘年間﹐余掌南浦講席﹐其時邑中士大夫尙講究讀書﹐院中肄業生﹐亦欣欣向榮﹐日以詩文相質證。𨿽所講亦不過俗學﹐然所汲汲在此﹐則一切放僻邪侈之事﹐究竟無暇兼爲之。今相隔三十年﹐此調不談已久﹐無怪乎風俗之日偸﹐而可與言者之日鮮也。癸卯夏間﹐蘇鰲石廷尉廷玉由蘇州回閩過浦﹐余畱在北東園中談燕數日。廷尉寓居城外﹐早入晚歸﹐嘗語余曰「餘日夕往返不下六七次﹐而從無一入耳之書聲﹐何也﹖」余告以浦人近不務讀書﹐同與浩嘆。因憶江行雜錄中載司馬溫公過鳴條山餘慶寺﹐寺中父老五六輩請曰「某等聞端明在縣日﹐與諸生講書﹐村人不及聽﹐今幸相遇﹐願得聞其略。」公卽取孝經庶人章講之﹐旣已﹐復前曰「自天子章以下各有毛詩二句﹐此獨無﹐何也﹖」公默然謝曰「生平慮不及此﹐當思所以奉答。」父老出﹐語人曰「吾今日難倒司馬端明矣﹐不知公後日果何以答也。」似此佳話﹐今日不但無此人﹐亦並無此事矣。王漁洋先生云「嘗聞耿道見說古本庶人章末﹐有詩二句云﹕『晝爾於茅﹐宵爾索綯。』」附記於此﹐以廣異聞。

讀儀禮

內外孫中有稍聰穎者﹐自謂五經及周禮﹑爾雅皆已讀畢﹐銳意欲讀儀禮﹐而塾師中不必皆已讀儀禮者﹐遂有擇師而事之意﹐余不謂然也。憶余少時﹐與澤卿兄同塾讀﹐先叔父太常公每課澤卿兄讀儀禮﹐竟能背誦如流。而先資政公卻不以此相督責﹐謂必須五經爛熟﹐然後再治儀禮﹐否則徒勞而罔功。昔韓文公以大儒尙苦儀禮難讀﹐況後生小子乎。嗣余出從外舅鄭蘇年師學爲制義﹐偶以俎豆之事命題。時余方閱無錫秦氏五禮通考﹐將俎豆故實﹐分比臚列粲然﹐大爲蘇年師所激賞﹐謂皆從儀禮中來﹐實則未嘗肄業及之也。未幾﹐應新郡伯觀風﹐題爲端章甫。時余方閱吾鄕林樾亭先生三禮陳數求義﹐於端章甫制度﹐頗有會心﹐閱觀風捲者爲蕭山王南陔先生紹蘭﹐以余捲獨能貫穿儀禮﹐擢冠其軍。自是余始恥聲聞之過情﹐而大作讀儀禮之想﹐偶輯成儀禮節本四卷﹐謂稍簡易可備授徒之資。偶以示同年老友王陸亭廣文大經﹐則以爲中多誤舛﹐不足以示後學。於是又毀其稿﹐而自知其困苦難成也。今諸孫中果有能讀儀禮者﹐此正古人所謂難者不避﹐豈肯阻其向往之心﹐而不能不以余之所閱歷者正告之﹐竊自比於識途之老馬云爾。

月令气候

諸孫中有讀月令者﹐執簡而問曰「月令一年七十二候之名﹐何以與時憲書所載亦有異同﹖」余曰「豈但此兩書異同已哉﹗七十二候之名﹐權輿於夏小正﹐此後則汲冢周書﹑管子﹑淮南子﹑呂氏春秋所載字句﹐各有錯出﹐然亦不過小異而大同。惟王冰注素問所引呂氏春秋七十二候﹐則與今行呂氏春秋本迥不相同﹐如『雷乃發聲』下有『芍藥榮』﹐『田鼠化爲鴽』下有『牡丹華』﹐『王瓜生』作『赤箭生』﹐『苦菜秀』作『�葵華』﹐『麥秋至』作『小暑至』﹐『半夏生』下有『木槿榮』﹐『蟄虫壞戶』下有『景天華』﹐此皆無關宏旨。惟今時憲書十一月『麋角解』﹐自乾隆間攺爲『麈角解』﹐已奉功令通行﹐不可不知耳。」

千字文

千字文有三本﹐齊蕭子範之作不傳﹐梁周興嗣所次﹐據梁書﹑南史﹐皆以爲王羲之書﹐乃尙書故實云「武帝命殷鐵石於鍾﹑王書中搨千字﹐召興嗣韻之﹐一日綴成。」玉溪淸話亦云「梁武得鍾繇破碑﹐愛其書﹐命興嗣次韻成文。」所說不同。宋史李至傳亦言是鍾繇破碑﹐而盛百二柚堂筆談云「右軍所書卽鍾千文也。」金壇王氏郁岡齋帖題曰「魏太尉鍾繇千字文﹐右軍將軍王羲之奉敕書﹐起四句云﹕『二儀日月﹐云露嚴霜﹐夫貞婦潔﹐君聖臣良。』」結二句與周氏同﹐是周興嗣所次亦有二本不同也。余偶爲人書千字文﹐「律呂調陽」作「律召調陽」﹐觀者或以「召」字爲誤﹐請削易之。余曰「『召』字不誤﹐『呂』字乃誤也。宋吳坰五總志云﹕『隋智永禪師居長安西明寺﹐自七十至八十歲寫眞艸千文八百本﹐人爭取之。但作『律召調陽』者﹐皆是。按閏餘與律召﹐正是偶對﹐不知何時誤作『呂』字。」余齋藏董香光手書冊亦作呂矣。

上大人

餘流寓浦城﹐次兒﹑三兒﹑五兒及長女﹑三女﹐悉比戶而居﹐內外孫十餘人﹐皆不過十歲上下﹐塾師延至四五人。有初學執筆者﹐每寫上大人等字﹐輒詢塾師以出在何書﹐如何講解﹐多不能對。余告之曰「水東日記載金華宋潛溪學士濂晚年喜寫此﹐必知所自。說郛中亦載之﹐大抵取筆畫稀少﹐易於識認耳。祝枝山猥談云﹕『此孔子上其父書也。上大人爲一句﹐孔爲一句﹐乃孔子自稱名也。一己化三千七十士爾爲一句﹐言一身所化士有如此也。小生八九子佳爲一句﹐蓋八九乃七十二﹐言三千人中﹐七十二人更佳也。作仁可知禮也爲一句﹐作猶爲﹐仁與禮相爲用﹐七十子善爲仁﹐其於禮可知也。』此說不知所本﹐要足以廣異聞。」

滬瀆唱和詩序

道光辛丑秋﹐余駐兵上海﹐防堵芟夷。適朱蘭坡同年珔﹑黃霽靑太守安濤先後來訪﹐皆昔年宣南詩社舊侶﹐蘭坡別不過七年﹐霽靑則別二十餘年﹐此番不期而遇於戎馬倥忽之中﹐眞喜出望外矣。時霜蟹初肥﹐因招集行館中﹐飲酒賦詩﹐乃不數日卽爲摶沙之散﹐悵良會之大難﹐惜勝遊之不再﹐每思作一小文覶縷其事﹐而匆匆未暇以爲也。今夏養痾浦城﹐忽承霽靑以詩文集見寄﹐反復卒讀﹐如同晤談﹐詩名息耕艸堂詩集﹐文名眞有益齋文編﹐中有滬瀆行館雅集詩序一篇﹐則正述丑秋之事。故人千里﹐適有同心﹐爲之狂喜﹐遂亟錄之。庶幾此文傳﹐而吾輩亦因以俱傳也。

文云﹕鄙人以辛丑暮秋﹐旅食滬瀆﹐適涇縣朱蘭坡先生﹐因嵇﹑呂之契﹐訪崔﹑李之交﹐命駕而來﹐盍簪有喜。時長樂梁公方開府吳中﹐籌邊海上﹐爲東道主﹐續南皮遊。折簡而材官馳﹐張筵而衛士屏。巨螯入手﹐旨逾八珍﹐落英滿杯﹐香生九醞。邈矣達官之髙致﹐依然京國之故情。聽晚吹於營門﹐方愁送客﹔點風燈於牙帳﹐倘許收歡。滬瀆人雜五方﹐地無重險﹐戎心狡啟﹐蒿目多艱。前此疆吏﹐或閉關以禁姦﹐或沈船以塞口﹐商民交病﹐怨讟繁興。公則秉和以輯眾心﹐主靜以孚眾志﹐斟酌於同欲﹐措置於無形。以故人孑孑而公有餘﹐人皇皇而公獨暇。否則朝野殊其榮素﹐身世判其閒忙﹐又安望羽書塡委之餘﹐尋文燕從容之好﹐如此集者哉﹗席旣罷﹐公顧謂鄙人良會無多﹐今日可惜時之過也﹐文則永之。速羨羅█﹐爭斫陳於風雲之表﹔遲█司馬﹐勉磨鈍於砥礪之旁。制限七言﹐人各四首。鄴中公燕﹐讓彼七子之多﹔漢上題襟﹐卽此一編之續云爾。

髙雨農序

道光壬辰秋﹐余初次歸田﹐暇逸類次前後所爲雜文﹐自知體雜而辭支﹐不足以言載道。顧三十年來﹐時有紀事之作﹐不忍棄之如遺﹐姑摭拾叢殘﹐就正於髙雨農中翰。雨農遽爲之序﹐且有溢美之辭。噫﹗余文不足存﹐而雨農之序則甚可傳﹐余或附之以存﹐未可知也﹐因先附錄於此。他日兒輩或編梓余文﹐則雨農序實啟之﹐不可不記。

林先生起家詞臣至今職﹐勛勞內外﹐爲國屏翰。其著紫藤吟館詩鈔﹐久風行海內。旣成政歸﹐裒其文若干捲﹐爲退庵文存﹐屬澍然論之曰「某生平精力﹐半耗於仕宦﹐亦半耗於詩﹐其文但率胸臆言之﹐未能求工也。」澍然謹對曰「文何必求乃工哉。求工之工﹐是謂有人之見存﹐未見其能工也。已受而卒業﹐見有淸明和吉者﹐有總攬橫貫者﹐有坐而言已起而行者﹐嘆曰﹕玆豈非實遂而光煜者邪﹖三者得一已足自名﹐況兼有之乎﹗先生之不求工﹐乃先生之深於文也。」謹述所見﹐請質以報﹐敢云序先生集哉﹗﹖序云﹕韓子論文曰愼其實﹐夫其謂實者﹐豈專於文求之哉﹖不於文求之而充其實﹐豈不足於文哉﹖譬置兩人集於此﹐一無實而求工於文﹐一有實而不以文自名。如以文論﹐宜求工者勝﹐不以自名者絀矣。然彼無實之文﹐於古文冥追而默契之﹐肖其體格焉﹐又肖其聲情焉﹐可謂盡其心於文字之間者。要之體格之肖﹐土偶之面目而已﹐聲情之肖﹐優孟之衣冠而已。羊質而虎皮﹐但見其可狎﹐不見其可畏﹐君形者亡焉耳。而有實者﹐亦旣昭晰無疑﹐優遊有餘矣﹐卽不以文自名﹐其爲文者故在也。因綜論之﹐自韓子復古後﹐同時之柳﹑李﹐宋之歐陽﹑曾﹑王﹑三蘇﹐元之虞﹐明之歸﹑王﹐固斯文大宗矣。其外有實而可貴者﹐區其體有三焉。淸明和吉﹐徳人之文也。總攬橫貫﹐學人之文也。坐而言者﹐可起而行﹐通人之文也。三者不必求似古人﹐韓子以爲能自樹立﹐不因循者是也。不必不似古人﹐歐陽子以爲取其自然者是也。其精气充溢﹐方烜照不泯﹐豈不可自成一家哉﹗長樂梁方伯

按雨農此序作於道光甲午﹐次年餘卽奉召復出﹐迄玆十年中間﹐人事牽率﹐又添作雜文數十篇﹐而心計愈粗﹐故步愈失。雨農久已物故﹐此後誰復相知定吾文者乎﹖擲筆爲之憮然。

已刻未刻書目

余髫齡卽慕著書之名﹐與澤卿兄同入家塾﹐每分檢陶九成說郛中所錄各小種﹐刺取他書補之。先大夫斥之曰「陶書本系節錄﹐何煩汝補此﹐韓文公所謂無益費精神也。」先叔父太常公乃從旁解之曰「此正古人所謂有斐然述作之意者﹐聽其所爲﹐猶勝於他玩弄耳。」登鄕薦後﹐復稍稍爲之。先外舅鄭蘇年師又訓之曰「古人著書﹐多在遲暮之歲﹐或出窮愁之餘﹐今吾子似尙不宜急急於此。」餘皆謹識之﹐不敢忘。旣通籍﹐官京師﹐日與通儒碩士上下其議論﹐又京秩淸暇﹐非書籍無以自娛。卽外宦後﹐案牘餘閒﹐別無聲色之好﹐亦惟甄微闡幽﹐抱殘守缺是務。歲月旣積﹐卷帙遂多﹐而衡諸古人著述之原﹐其實毫無心得。回憶先大夫及太常公﹑蘇年師之訓言﹐不覺爽然若失。今年踰七十﹐筆硯久荒﹐料檢陳編﹐皆數十年心血所存﹐不忍盡棄﹐中有已刻問世者﹐有尙未能付梓者。自憐享帚之愚﹐難免覆瓿之誚﹐姑錄存其目﹐付後人知之﹐俾無失散云爾。

論語集注旁證二十卷【自序﹐未刻。】

孟子集注旁證十四卷【自序﹐未刻。】

夏小正經傳通釋四卷【祝芳齋師序﹐未刻。】

倉頡篇校證三卷【就孫淵如觀察原本而校補之﹐未刻。】

稱謂拾遺十卷【未刻。】

古格言十二卷【劉金門侍郎序﹐湯惇甫閣老序﹐劉次白中丞序﹐已刻。】

國朝臣工言行記十二卷【未刻。】

三國誌旁證二十四卷【未刻。】

南省公餘錄八卷【謝薌泉侍禦序﹐附盧文肅師﹑戴金溪尙書﹑顏惺甫制府﹑孔荃溪方伯﹑﹖湘林都統﹑達玉圃郎中各題詞﹐已刻。】

樞垣紀略十六卷【朱詠齋尙書序﹐自序﹐已刻。】

春曹題名錄六卷【未刻。】

東南嶠外書畫錄二十卷【未刻。】

文選旁證四十六卷【阮雲臺師序﹐朱蘭坡侍講序﹐自序﹐已刻。】

玉臺新詠讀本十卷【未刻。】

制義叢話二十四卷【朱蘭坡侍講序﹐楊蕓士明經序﹐未刻。】

試律叢話十卷【﹖棣華廉訪序﹐未刻。】

楹聯叢話十二卷【陳蓮史方伯序﹐自序﹐已刻。】

楹聯續話四卷【自序﹐已刻。】

巧對錄四卷【自序﹐已刻。】

長樂詩話八卷【自序﹐未刻。】

南浦詩話四卷【祖舫齋師序﹐已刻。】

東南嶠外詩文鈔三十卷【陳恭甫編修序﹐皆錄五代以前作﹐未刻。】

閩詩鈔五十卷【皆錄宋以後至國朝各詩﹐未刻。】

三管詩鈔五十八卷【輯錄廣西通省古近人遺詩﹐已刻。】

三管詩話四卷【自序﹐已刻。】

三山唱和詩十卷【壬辰秋至乙未春裏居所輯﹐未刻。】

東南嶠外詩話二十卷【未刻。】

江田梁氏詩存九卷【自序﹐已刻。】

退庵詩存二十四卷【翁覃溪師序﹐附蔣礪堂閣老﹑劉金門侍郎﹑陳望波尙書﹑曾賓谷中丞﹑葉筠潭方伯﹑吳巢松侍講﹑陳恭甫編修﹑吳棣華廉訪﹑郭頻伽﹑董晉卿﹑楊蕓士三明經題詞﹐已刻。】

退庵詩續存八卷【自序﹐已刻。】

退庵隨筆二十四卷【湯惇甫閣老序﹐賀耦庚制府序﹐已刻。】

閩文復古編六卷【未刻。】

閩文典制鈔四卷【自序﹐已刻。】

滄浪亭志四卷【自序﹐已刻。】

滄浪題詠二卷【張蘭渚中丞序﹐林少穆尙書序﹐楊蕓士明經序﹐已刻。】

梁祠輯略二卷【朱蘭坡侍講序﹐爲吳中新建梁伯鸞髙士祠作﹐自序﹐已刻。】

江漢贈言二卷【黎湛溪河帥序﹐王槐午觀察跋﹐已刻。】

東南棠蔭圖詠三卷【朱蘭坡侍講序﹐自跋﹐已刻。】

吳中唱和集八卷【自序﹐王香湖方伯跋﹐皆錄吳中同年唱和之作﹐已刻。】

葑江別話四卷【皆錄壬辰年引歸﹐吳中同人送別之作﹐未刻。】

北行酬唱集四卷【陳芝楣中丞序﹐道光乙未奉召時所輯﹐已刻。】

疊韻詩

余作七十自壽詩﹐浦中人和者寥寥﹐每借口於韻律之難。其實余成此詩時﹐卽已爲和作者地﹐並無險難之韻也。適楊竹圃親家自揚州寄和原韻詩至﹐余卽疊前韻答之。旣思竹圃新春亦正七十﹐復疊前韻寄祝。𨿽詩格愈低﹐而運轉自如﹐並不覺爲韻所縛也。因備錄前後兩疊韻詩﹐以諗觀者﹐以示家人﹐使知余𨿽老衰﹐而於此事尙復興不淺耳。

楊竹圃親家次韻寄和拙作自壽詩﹐疊前韻賦謝云「俚言一片付鱗鴻﹐四十餘年過景匆。【君之季父養亭先生延先資政公主講其家﹐余之交君始此﹐事在嘉慶二年。】變滅雲煙憑海上﹐逍遙日月自壺中。偶因陶寫詩無債﹐爲遣牢愁酒有功。南北相望二千里﹐天然兩个信天翁。」「歸田何事不眞歸﹐雙塔三山夢裏違。闤闠詎堪參卉服﹐【英夷要住白塔寺。】庭階且自看萊衣。豪情君欲淩滄海﹐【時君將就養哲嗣安丰場官之任﹐地在鹽城海濱。】小築吾欣倚翠微。【浦城新居在粵山之麓。】但願故人長健在﹐桑楡異地共晴暉。」「尙憶邗江一棹移﹐綠楊深處兩家宜。二分明月空懷悄﹐萬朵名花春事遲。小合苔岑增感愴﹐【謂謝菽石。】無端萍水又分離。【時海氛甚惡﹐揚人紛紛欲逃避。余初與君相約靜鎭不動﹐旣乃各自食其言。】伯勞飛燕匆匆散﹐從此天涯系遠思。」「朋好來年聚話難﹐知君一例起長嘆。卜居有願詩人老﹐【楊雪菽光祿有詩來誇新宅之美。】行水無功國典寬。【廖鈺夫尙書。】舊帥仍懷忠悃赤﹐【蘇鰲石督部。】逐臣深望詔書丹。【林少穆督部。】春明伴侶晨星似﹐何日團圞續古歡。」

疊前韻寄祝竹圃親家七十壽云「同是乘時遇順鴻﹐回頭人海各匆匆。自慚儒素非寒乞﹐爲念時艱豈熱中。澤在云司應有報﹐風淸楡塞不言功。【公由刑部郎出爲楡林兵備道。】盛時進退原容易﹐林下新添矍鑠翁。」「連城新道孰當歸﹐到處安家願不違。【公本籍連城﹐遷居福州新道﹐玆復寄居揚州安家巷。】籌筆深心消黑劫﹐彯纓異數稱斑衣。【公以武岡軍功蒙賞戴花翎。】倦還豈學陶元亮﹐戒養難畱束廣微。【公甫晉卿秩﹐旋乞養歸。】爲感九重宏錫類﹐白頭猶許戀慈暉。」「側聞仙侶晚舟移﹐無恙歸帆穩更宜。【初以避海氛移家淮上﹐事定卽歸。】詩興多緣朋舊起﹐手談不厭夜眠遲。偶鉆故紙仍遊戲﹐【暫掌安定書院講席﹐旋卽辭去。】爲勗新硎聽別離。【哲嗣四人皆從政外出。】安得腰纏再騎鶴﹐稱觴一醉慰相思。【本擬再遊邗上親奉壽觴﹐聞公將就養安丰﹐遂不果。」】「七十年華古所難﹐神交何必索居嘆。介眉酒值春筵巧﹐放眼籌添海屋仙。【公誕辰當正月。安丰地濱海。】話舊尙能霏玉屑﹐延齡端不藉金丹。松蘿竹柏齊珍重﹐紀取新開八秩歡。【古人以七十一歲爲開八秩﹐容齋隨筆言之甚詳。」】

和卓閣老紀恩詩

余本擬年逾七十戒詩不作﹐今年七十有一﹐新正甫數日﹐卽次韻湯惇甫閣老同年遊龍杖詩。甫脫稿寄去﹐不旬日﹐又接卓海帆閣老同年索和眞除揆席紀恩詩﹐復連宵於枕上成之。自笑甫說戒詩﹐旋卽破戒﹐道力之不堅定可知。或笑余開年但和兩閣老詩﹐未免勢利﹐余亦無以自解也。明知此後不復編詩付梓﹐而又不忍聽其過若飄風﹐姑附錄之於此。記得嘉慶壬戌傳臚後﹐恭讀聖制詩注云「庶異日卓有表見﹐人稱名榜。」今始知公姓於四十年前﹐早兆於天語之中﹐宜其爲名榜中第一人也。

詩云「有喜聯翩近聖顏﹐更欣新詔及春頒。九重早日資霖雨﹐【嘉慶壬戌傳臚日﹐聖制詩有「若渴求賢望作霖」句。】百廿餘年重雪山。【蜀中自遂寧相公以雍正元年授武英殿大學士迨玆一百廿三年。】表見眞符天語讖﹐承平但望日思艱。雲龍追逐當時志﹐愧我衰齡獨閉關。」「仰鏡傾風九品銓﹐【公久掌銓衡﹐卽以冢宰晉端揆。】酬庸合被主恩偏。杜﹑房已久參丹地﹐【近年參知政事者﹐以公爲最久。】█﹑頲由來其木天。【謂哲嗣鶴溪編修。】盛可彈冠憐我老﹐何須搦管怵人先。【元唱於百日後始得捧讀。】寄聲三百霓裳侶﹐四十年前漫拍肩。」

楹聯剩話

余撰楹聯叢話﹐初刻於桂林﹐一時頗爲紙貴。近聞粵西﹑湘南兩省皆有翻刻本﹐後至揚州﹐書坊亦欲謀翻刻﹐阮雲臺師爲慫恿﹐余允成之﹐於是又有揚州翻刻本。旣歸閩﹐僑居浦城﹐匯檢後得者﹐又編成六卷付梓﹐題曰楹聯續話﹐而乞者愈多矣。尙有同人續錄見寄者﹐則細碎不能成編﹐而竟置之﹐又復可惜﹐因附入歸田瑣記之後﹐庶不負錄寄者之盛心云爾。

粵西余小霞州判應松所錄寄聯話最多﹐如姜南蓉塘紀聞一條云「正徳中﹐以江都趙鶴爲山東按察司提督學校副使﹐鶴政尙嚴厲﹐所至考校生員﹐多所罷黜﹐眾議紛然﹐搢紳亦多厭之﹐竟以此罷官。鶴去﹐以貴溪江潮代之﹐潮亦風裁凜然﹐生員之傷弓者猶畏之。潮出巡至齊河縣﹐其分司壁間有題對句云﹕『趙鶴方剪羽翼﹐江潮又起風波。』潮見之﹐遂投劾歸﹐恐招怨也。」又聰訓齋語一條云「圃翁嘗擬一聯﹐懸艸堂中云﹕『富貴貧賤﹐總難稱意﹐知足卽爲稱意﹔山水花竹﹐無恆主人﹐得閒便是主人。』其語𨿽俚﹐卻有至理。」又王笠舫瑯嬛集一條云「李東陽壽商文毅輅七十對聯云﹕『自古年華稀七秩﹐本朝才望重三元。』」按出句用人生七十古來稀語﹐自是佳典。惟我朝乾隆年間﹐恭奉髙宗純皇帝壽登七秩﹐自稱古稀﹐刻有「古稀天子之寶」﹐則此後普天臣子﹐斷不可再有古稀之稱。而近日操觚者流﹐尙有貿貿不知此事者﹐所宜正告之也。又程南樵樵餘詩話云「汪瑟庵先生爲安徽學政時﹐循例至金陵試院考錄遺才﹐撰楹帖云﹕『三年燈火﹐原期此日飛騰﹐倘存片念偏私﹐有如江水﹔五度秋風﹐曾記昔時辛苦﹐仍是一囊琴劍﹐重到鐘山。』道光初﹐有太平廣文某﹐以送考來金陵。故事﹐廣文送考者﹐例向學使求所屬遺才二名﹐是科爲沈小湖學使﹐一槪謝絕。某廣文戲攺前聯云﹕『三年辛苦﹐只求兩个遺才﹐倘蒙片念垂恩﹐感深江水﹔百計哀號﹐不管八棚伺候﹐拚著一條老命﹐撞死鐘山。』後學使亦微聞之﹐不罪也。」又余小霞贈汪西芝巡檢楹聯云「菜根滋味知君慣﹐潭水交情愛我深。」皆切其姓。又壬寅罷官﹐舟過藤縣﹐溫心山明府鵬翀初建訪蘇亭落成﹐代姚若虛撰聯云「萬里赴瓊儋﹐夜起江心弄明月﹔一亭撫笠履﹐我從畫裏拜先生。」【心山以茝林中丞師所遺蘇公笠屐圖勒石。】又自撰一聯云「公是孤臣﹐明月扁舟畱句去﹔我爲過客﹐空江一曲向誰彈。」蓋檃括文忠公藤江五古詩意也。又代鶴松圃年重建陽朔縣書院講堂一聯云「文筆聳層霄﹐愛此間對萬壑瀠洄﹐教化由來先黨序﹔書樓崇講席﹐願多士做千秋事業﹐顯揚不僅爲科名。」文筆﹑書樓皆陽朔古迹也。又代曾幼竹明府挽興靜山太守云「廿年無此深交﹐最可感老尙依劉﹐久而彌篤﹔一病猶勤官事﹐更堪傷危將易簀﹐語不及私。」又代幕友黎白仙云「治譜已千秋﹐是名宦傳人﹐最堪惜正盻遷鶯﹐遽悲化鶴﹔齊民同一哭﹐況平生知己﹐更難忘幾番說項﹐五載依劉。」又應松挽吳荷屋中丞云「爲名士﹐作詞臣﹐任封疆大吏﹐愛路近家園﹐小住桂林營綠野﹔工書畫﹐考金石﹐著燕﹑許文章﹐悵迹疏壇坫﹐遽聞兜率迓香山。」時中丞僑寓桂林﹐應松解組後﹐甫得聯文酒之盟﹐而中丞遽捐館捨﹐故次聯及之。又萬乙樓太守集杜句贈應松云「古來材大難爲用﹐老去悲秋彊自寬。」又憶得湖南撫部某到任﹐初入本境﹐有某來迎﹐談次﹐問湖南有新聞乎﹐某猝不及對﹐久之乃曰「無新聞﹐惟近時有一對甚工。有某縣令姓續名立人者﹐一人戲以其姓名演成一對云﹕『尊姓原來貂不足﹐大名倒轉豕而啼。』」此語頗膾炙人口﹐撫部笑而罷。及到任﹐竟摭以他事劾去。撫部不知何所見﹐實則令乃一好官也。此道光近年事。

福州學署中三百三十三士亭﹐爲朱笥河先生所建﹐亭前有三百三十三石﹐皆當時諸生所獻﹐每石鐫一諸生名﹐今尙林立無恙。笥河先生報政將還朝﹐適介弟石君師來代﹐先生撰亭聯云「偶爲選地看山計﹐若慰連牀話雨情。」運化無痕﹐自非老手不辧。

徐樹人觀察有泰山孔子崖集句石刻云「仰之彌髙﹐鉆之彌堅﹐可以語上也﹔出乎其類﹐拔乎其萃﹐宜若登天然。」又髙唐州武廟爲山西鄕祠﹐觀察撰聯云「鄕人到處皆祠祝﹐先帝當年此宦遊。」昭烈帝曾令髙唐﹐故云。又集唐開元泰山銘字爲楹帖云「載錫之光﹐百祿是荷﹔則篤其慶﹐萬福攸同。」又一聯云「積徳承先﹐子臣弟友﹔虛心稽古﹐禮樂文章。」又濟南府江南會館云「表海溯雄風﹐今樂何如古樂﹔明湖聯舊雨﹐濟南勝似江南。」

林岵瞻比部在京爲其祖母稱觴﹐余大兒逢辰贈聯云「致歡久協曹全諺﹐介福長酬令伯情。」皆切祖母﹐說重親。致歡﹐用曹全碑語﹐非素講漢隸者不知也。介福﹐亦用易經「受玆介福﹐於其王母」語。

有杭人趙京者﹐因病入陰司﹐舉頭見柱上一聯云「人鬼只一關﹐關節一絲不漏﹔陰陽無二理﹐理數二字難逃。」後署會稽陶望齡題。

廣東省城有武林會館﹐在歸徳門外宴公街﹐杭州商賈於此醵金籌建﹐旣落成﹐其鄕人梁應來紹壬爲撰楹帖云「一闋荔支香﹐聽玉笛吹來﹐偏傳南海﹔雙聲楊柳曲﹐問金尊把處﹐憶否西湖。」眞雅音也。

王叔蘭避暑鈔中載侯官連梅耦明經攀桂所作楹聯多可采﹐如雲﹕「暗室中須問心得過﹐平地處亦失足堪虞。」「幼不學﹐壯無能﹐傷今老大﹔過愈多﹐功又少﹐請自乘除。」「始念佳而轉念不佳﹐見義無勇﹔一事錯而凡事皆錯﹐擇術未精。」「四十二年碌碌無奇﹐安得出人頭地﹔三百六日孳孳爲利﹐何堪昧我性天。」「顯揚之謂何﹐筋力漸衰﹐嘆利名無就﹔教誨不可已﹐心思旣竭﹐望子弟能賢。」按「利名無就」四字近俗﹐有友人代攺之曰「行藏無據」﹐似較勝也。

朱竹垞先生嘗爲施粥廠作聯云「同是肚皮﹐飽者不知饑者苦﹔一般面目﹐得時休笑失時人。」此較隨園詩話所載題養濟院一聯﹐稍有含蓄。

貴州省某驛館中有一聯云「滿眼盡窮黎﹐奚忍多用一夫﹐誤他舉家生活﹔兩頭皆險路﹐何不緩行幾步﹐積君無限陰功。」仁人之言﹐亦積無限陰功﹐便是當頭棒喝矣。

袁簡齋先生嘗言﹐神廟聯以用成語爲宜﹐然親切渾成而有味者﹐不可多得。聞張睢陽廟一聯云「須髯輒張﹐凜凜有生气﹔顏色不亂﹐陽陽如平常。」此本傳與韓文本爲睢陽寫照﹐難得天然作對耳。又金陵三聖廟祀劉﹑關﹑張﹐其聯云「若傅粉﹐若塗朱﹐若潑墨﹐誰言心之不同如其面﹔爲君臣﹐爲兄弟﹐爲朋友﹐斯誠聖不可知之謂神。」此聯膾炙人口﹐然三聖字已覺未安﹐而「傅粉」﹑「塗朱」﹑「潑墨」等語﹐皆不見古籍﹐「兄弟」二字﹐尙本史傳﹐而「朋友」二字﹐又是虛談矣。

京師浴堂門首聯云「入門兵部體﹐出戶翰林身。」蓋上句借音爲冰布體﹐下句借音爲汗淋身也。嘉慶乙丑﹐聶蓉峯銑敏以庶常攺兵部主事﹐至己巳萬壽﹐聶復以撰進頌冊賞編修﹐有友人戲舉浴堂聯句贈之﹐皆以爲巧合。

張詩舲方伯知余方續集聯話﹐自桂林手書一紙寄來云「文遠臯先生以翰林歷掌文衡﹐官步軍統領﹐卒於駐藏大臣之任﹐喪歸京師﹐曾撰聯奉挽云﹕『內相經文兼緯武﹐西方成佛卽升天。』祥符大工未合龍以前﹐正月初三夜﹐走埽下南同知王漢沈焉。越七日﹐求屍不得﹐以衣冠斂﹐亦撰聯弔之云﹕『七日招魂﹐屈子衣冠輕似蛻﹔九重賜卹﹐王尊名節重於山。』又題風洞山云﹕『漓江水綠招涼去﹐常侍詩淸賞雨來。』又題五詠堂云﹕『雄藩勝覽曾開囿﹐太守風流尙讀書。』」

古人云「一死一生﹐乃見交情。」余有所撰知好挽聯﹐必出手制﹐然但抒哀悃﹐且冀以存其人﹐不暇計工拙也。在揚州挽淮揚觀察李石舟國瑞云「吳會領班聯﹐實政眞無慚益友﹔淮揚瘁心血﹐虛銜何以慰衰親。」余在蘇藩﹐曾調石舟爲首郡﹐甚資臂助。旣擢淮揚道﹐以河壖出力﹐加運使銜。歿時﹐其慈親尙在堂也。又挽江寧方伯成蘭生世瑄云「望斷黔陽﹐可憐萬里云颿﹐依然將母﹔魂消白下﹐共惜半年風鶴﹐了卻孤臣。」客冬英夷之擾﹐余防堵上海﹐督部遠駐鎭海﹐時金陵惟蘭生一人支拄﹐風鶴之警﹐無日無之﹐往來書問﹐間日必至﹐皆商略夷務軍情﹐意見頗合。自余引疾後﹐蘭生勢益孤﹐遂以憂死。聞靈船由長江回貴州﹐尙煩太夫人扶櫬也。在蘇州日﹐挽吳縣令賀吉人崇禧云「百里舊神君﹐剡牘未酬舉主願﹔卅年前進士﹐蓋棺猶是宰官身。」吉人爲餘十餘年前所薦卓異﹐至今未進一階。近余重蒞吳門﹐復以同知奏薦﹐奉部覆準之日﹐吉人已不及見矣。又寄挽歸安沈香城別駕廉云「淮浦最傾襟﹐脫穎爲君欣得地﹔吳門方掃榻﹐遺函報我已生天。」余延香城於袁江署齋三年﹐甚相得﹐香城得官後﹐攺執弟子禮甚恭。近以奪官歸裏﹐余急折簡迎之﹐甫得報書﹐旋聞化去﹐尙未及中壽也。在浦城挽周芑源廣文云「一鄕善人﹐勗哉一弟分憂﹐一孤在抱﹔兩行老淚﹐痛此兩年盛會﹐兩世交期。」余到浦後﹐逭暑消寒之會頗盛﹐芑源輒在坐﹐嘗稱之爲一鄕善人﹐同人無異辭也。又寄挽杭州許太淑人云「桂嶺﹑蕪城﹐隨地齊歌眾母母﹔萱心蓮性﹐生天早現法身身。」太淑人之子兩淮分司小琴惇詩﹑粵西太守芍友惇書﹐皆余門下士﹐居官並有循聲云。

余解組後﹐戲作一篆印云「難進易退。」學者阮雲臺師見而喜之﹐爲推其意﹐輯古語作楹帖相贈云「難進易退﹐易事難悅﹔先勞後祿﹐後樂先憂。」余甚愧其言。謝菽石同年贈聯云「榦隆末﹐舉秀孝﹐嘉慶初﹐歷翰部﹐道光間﹐掌封圻﹐回首功名成百順﹔經史部﹐有旁證﹐藝文家﹐喜博稽﹐政事門﹐備掌故﹐等身著述自千秋。」今年爲七十誕辰﹐福州王叔蘭以聯寄祝云「二十舉鄕﹐三十登第﹐四十還朝﹐五十出守﹐六十開府﹐七十歸田﹐須知此後逍遙﹐一代福人多暇日﹔簡如格言﹐詳如隨筆﹐博如旁證﹐精如選學﹐巧如聯話﹐富如詩集﹐略數平生著述﹐千秋大業擅名山。」亦皆就余篆印語而衍之者也。

歸田瑣記卷七

小說

小說九百﹐本自虞初﹐此子部之支流也。而吾鄕村裏輒將故事編成七言﹐可彈可唱者﹐通謂之小說。據七修類稿雲起於宋時﹐宋仁宗朝﹐太平盛久﹐國家閒暇﹐日欲進一奇怪之事以娛之﹐故小說興。如雲話說趙宋某年﹐又云太祖﹑太宗﹑眞宗帝四帝﹐仁宗有道君。瞿存齋詩所謂「陌頭盲女無愁恨﹐能撥琵琶說趙家」﹐則其來亦古矣。

封神傳

吾鄕林樾亭先生言「昔有士人罄家所有嫁其長女者﹐次女有怨色﹐士人慰之曰﹕『無憂貧也。』乃因尙書武成篇『惟爾有神﹐尙克相予』語演爲封神傳﹐以稿授女。後其﹖梓行之﹐竟大獲利」云云。按史記封禪書云「八神將﹐太公以來作之。」舊唐書禮儀志一引六韜云「武王伐紂﹐雪深丈餘﹐有五車二馬﹐行無轍迹﹐詣營求謁﹐武王怪而問焉。太公曰﹕『此必天方之神來受事耳。』遂以其名召入﹐各以其職命焉。」太平禦覽十二引陰謀所載﹐與此略同﹐而以祝融﹑元冥﹑勾芒﹑蓐收爲四海神名﹐馮修爲河伯神名﹐使謁者各以其名召之﹐五神皆驚云云。則知太公封神﹐古有此說﹐今人於門戶每書「姜太公在此﹐百無禁忌」﹐亦非無所本矣。

三國演義

關西故事載蒲州解梁關公本不姓關﹐少時力最猛﹐不可檢束﹐父母怒而閉之後園空室。一夕﹐啟窗越出﹐聞墻東有女子啼哭甚悲﹐有老人相向而哭﹐怪而排墻詢之。老者訴云「我女已受聘﹐而本縣舅爺聞女有色﹐欲娶爲妾。我訴之尹﹐反受叱吒﹐以此相泣。」公聞大怒﹐仗劍徑往縣署﹐殺尹並其舅而逃。至潼關﹐聞關門圖形﹐捕之甚急。伏於水旁﹐掬水洗面﹐自照其形﹐顏已變蒼赤﹐不復認識。挺身至關﹐關主詰問﹐隨口指關爲姓﹐後遂不易。東行至涿州﹐張翼徳在州賣肉﹐其賣止於午﹐午後卽將所存肉下懸井中﹐舉五百斤大石掩其上﹐曰「能舉此石者﹐與之肉。」公適至﹐舉石輕如彈丸﹐攜肉而行。張追及﹐與之角力相敵﹐莫能解。而劉玄徳賣艸履亦至﹐從而禦止﹐三人共談﹐意气相投﹐遂結桃園之盟云云。語多荒誕不經﹐殆演義所由出歟﹖按今時以五月十三日爲關帝生日﹐見明會典﹐今會典亦循舊致祭。但子平家推算八字爲四戊午﹐則非也。公死於建安二十四年己亥﹐元胡琦考之﹐當在六十上下﹐果戊午﹐僅四十有二耳。戊午乃光和元年﹐考通鑑目錄﹐是年四月庚午朔﹐五月己卯朔﹐無戊午日。且古人始生﹐只記年月日﹐不及時﹐故唐李虛中推命猶不以時﹐見韓昌黎集。按今演義所載周倉事﹐隱據魯肅傳﹐貂蟬事﹐隱據呂布傳﹐𨿽其名不見正史﹐而其事未必全虛。余近作三國誌旁證﹐皆附著之。

金聖嘆

今人鮮不閱三國演義﹑西廂記﹑水滸傳﹐卽無不知有金聖嘆其人者﹐而皆不能道其詳。王東漵柳南隨筆云「金人瑞字若采﹐聖嘆其法號也。少年以諸生爲遊戲具﹐得而旋棄﹐棄而旋得﹐性故穎敏絕世﹐而用心虛明﹐魔來附之。某宗伯作天臺泐法師靈異記﹐所謂慈月宮陳夫人﹐以天啟丁卯五月降於金氏之卟者﹐卽指聖嘆也。聖嘆自爲卟所憑﹐下筆益機辧瀾翻﹐常有神助。然多不軌於正﹐好評解稗官詞曲﹐手眼獨出。初批水滸傳﹐歸元恭莊見之曰﹕『此倡亂之書也。』繼又批西廂記﹐元恭見之又曰﹕『此誨淫之書也。』顧一時學者﹐愛讀聖嘆書﹐幾於家置一編。而聖嘆亦自負其才﹐益肆言無忌﹐遂陷於難。初世廟遺詔至蘇﹐巡撫以下大臨府治﹐諸生從而訐﹖縣令不法事。巡撫朱國治方暱令﹐於是諸生被系者五人。翌日﹐諸生﹖哭於文廟﹐復逮系十三人﹐俱劾大不敬﹐而聖嘆與焉。當是時﹐海寇入犯江南﹐衣冠陷賊者﹐坐反叛﹐興大獄。廷議遣大臣卽訊﹐並治諸生。及獄具﹐聖嘆與十七人俱傅會逆案坐斬。聞聖嘆將死﹐大嘆詫曰﹕『斷頭﹐至痛也。而聖嘆以無意得之﹐大奇。』於是一笑受刑云。」

神木

歸途過杭州﹐由城外西湖取道﹐小憩淨慈寺中﹐兒輩以運木井爲疑。寺僧云「相傳爲宋嘉定時﹐道濟大師因起淨慈殿﹐需大梁棟﹐悉由此運出。適殿材已具﹐故後到之一木﹐卽仍存井中。」言之鑿鑿﹐語似不經﹐然佛力無邊﹐有不可以常理測者。何燕泉余東序錄載﹐永樂四年﹐肇造帝京宮殿﹐工部尙書宋禮承命取材於蜀﹐得大木若干於馬湖。一日﹐木忽自行﹐所過聲吼如雷﹐巨石爲開﹐膚寸不損。事聞﹐詔封其山爲神木山﹐建祠祭享。此事史𨿽不載﹐而時代甚近﹐諒非子虛。則淨慈之事﹐何足爲怪。記嘉慶辛酉﹐余在京過夏﹐是年京畿大水﹐順天府屬三河等縣﹐水髙數丈﹐有木直立水中而行﹐端與水平﹐端上恆有光﹐夜望若燈﹐或有龜魚蹲其上﹐相傳爲龍造宮取木也。邑父老有知其事者﹐謂木取於平谷縣深山中﹐或十餘年﹐或二十餘年輒一取﹐其歲必大水。又有老嫗言﹐幼時其戚某家北山下﹐一日﹐有六七人如木工狀﹐暮投村中﹐皆不肯畱﹐因詣戚某家﹐憐而止之宿。天明﹐客尙未起﹐穴窗以窺﹐但見魚鱉縱橫於地﹐驚而退﹐乃遙呼曰「日髙矣。」頃之客出﹐故如昨也。臨行﹐畱一物置檐間爲謝﹐囑勿移動。及水發﹐村廬盡淹﹐此家獨無恙云。道光癸未夏﹐淫雨爲災﹐直隸百餘州縣﹐皆成巨浸。先是三月間﹐有十三人﹐衣靑﹐襆襪襦褲皆一色﹐腰斧鋸﹐過平谷西門外飯肆﹐各食素饅頭﹐告主人以取木歸﹐與前辛酉過其店者形狀相類﹐眾皆惶懼﹐恐復被浸﹐至是果然。然則龍宮伐木﹐事有明徵﹔佛殿運木﹐理亦可信矣。

釣臺詩

七里灘舟中﹐偶從篷窗望見釣臺﹐髙倚天半﹐回憶四十餘年前﹐曾經登眺此景﹐如在目前﹐偶以指示兒輩﹐有踴躍欲系纜一登者﹐船中柁工水手皆不欲﹐謂登臺者多不利﹐遂止。余曰「此語不必盡然。」然記嘉慶辛酉年﹐公交車過此時﹐同計偕者五人﹐齊北瀛鯤﹑陳酉山國銓﹑吳和庭觀樂皆不欲登﹐余與陳虛舟龍標賈勇陟其巓﹐曾有詩紀之。是科北瀛成進士﹐酉山﹑和庭皆大挑一等﹐惟餘與虛舟打毷氉而回﹐則不可謂俗諺之竟屬子虛也。因翻示我周行中詩句示之﹐謂「羞見先生面」二語﹐固已明明告我耳。恭兒問此詩有可考否﹐余曰「此詩見元詩選﹐爲趙蒙齋所作。蒙齋名璧﹐字寶仁﹐雲中懷化人﹐官至平章政事。元詩選亦只存此二十字﹐惟『利名』二字作『卿相』﹐亦不知其何所據也。」

首縣

小住衢州府城﹐西安令某極言衝途附郭縣之不可爲﹐因舉俗諺「前生不善﹐今生知縣﹔前生作惡﹐知縣附郭﹔惡貫滿盈﹐附郭省城」云云。按此語熟在人口﹐宋漫堂筠廊隨筆已載之﹐云其先文康公起家陽曲令﹐常述此語﹐則其來亦遠矣。近時有作首縣十字令者﹐一曰紅﹐二曰圓融﹐三曰路路通﹐四曰認識古董﹐五曰不怕大虧空﹐六曰圍棋馬釣中中﹐七曰梨園子弟殷勤奉﹐八曰衣服齊整﹐言語從容﹐九曰主恩憲徳﹐滿口常稱頌﹐十曰坐上客常滿﹐樽中酒不空。語語傳神酷肖﹐或疑認識古董四字爲空泛﹐不知南中各大省州縣交代﹐全憑首縣核算﹐有不能不以重物交抵者。余在江南﹐嘗於萬廉山郡丞承紀處見英徳石山一座﹐備皺瘦透之美﹐中有趙甌北先生鐫題琢字﹐云系在丹徒任內交代抵四百金者。又於袁小野郡丞培處見一範寬大幅山水﹐亦系交代抵五百金者。使非認識古董﹐設遇此等物﹐何從判斷乎。若第十字所云﹐則亦惟南中衝途各缺有之﹐偏遠苦瘠之區﹐尙攀躋不上也。

典史

各縣典史爲流外官﹐古但稱吏攢而已﹐然往往亦擅作威福。有爲作十字令者云「一命之榮稱得﹐兩片竹板拖得﹐三十俸銀領得﹐四鄕地保傳得﹐五下嘴巴打得﹐六角文書發得﹐七品堂官靠得﹐八字衙門開得﹐九品補服借得﹐十分髙興不得。」曲終奏雅﹐則非但雅謔﹐而官箴矣。

上衙門

州縣衙參情狀﹐各省大略相同﹐桂林有分段編爲戲出者﹐尢堪噴飯。一曰烏合﹐二曰蠅聚﹐三曰鵲噪﹐四曰鵠立﹐【站司道班。】五曰鶴警﹐六曰鳧趨﹐七曰魚貫﹐八曰鷺伏﹐九曰蛙坐﹐十曰猿獻﹐【謝茶。】十一曰鴨聽﹐十二曰狐疑﹐十三曰蟹行﹐十四曰鴉飛﹐十五曰虎威﹐【各喊輿夫。】十六曰狼餐﹐十七曰牛眠﹐十八曰蟻夢。此皆余所見所聞者﹐當時不覺其可笑﹐歸田後﹐歷歷憶之﹐眞可入啟顏錄也。

淸客

都下淸客最多﹐然亦須才品稍兼者方能自立。有編爲十字令者曰「一筆好字﹐二等才情﹐三斤酒量﹐四季衣服﹐五子圍棋﹐六出昆曲﹐七字歪詩﹐八張馬釣﹐九品頭銜﹐十分和气。」有續其後者曰「一筆好字不錯﹐二等才情不露﹐三斤酒量不吐﹐四季衣服不當﹐五子圍棋不悔﹐六出昆曲不推﹐七字歪詩不遲﹐八張馬弔不查﹐九品頭銜不選﹐十分和气不俗。」則更進一解矣。程春廬曰「果能如是﹐𨿽近今翰苑諸君﹐何以加此。」然吾見亦罕矣。

酒令

乃大笑﹐服其敏捷。或云此前明方大司馬逢時事。﹖酒令有雅而謔者﹐宋人卽尙之。如孟嘗門下三千客﹐大有同人。或曰光武師渡滹沱河﹐旣濟未濟。或曰劉寬婢羹污朝衣﹐家人小過。東坡曰「牛僧孺父子犯罪﹐先斬小畜﹐後斬大畜。」當時蓋指王荊公也。前明陳詢忤權貴被謫﹐同僚送行﹐因餞席說令。陳循曰「轟字三个車﹐余斗字成斜。車車車﹐遠上寒山石徑斜。」髙谷曰「品字三个口﹐水酉字成酒。口口口﹐勸君更盡一杯酒。」詢自言曰「矗字三个直﹐黑出字成黜。直直直﹐焉往而不三黜。」有張﹑李二人互相謔者﹐張名更生﹐李名千里﹐因席閒舉令﹐李曰「古有劉更生﹐今有張更生﹐手中一本金剛經﹐不知是胎生﹖是化生﹖是卵生﹖」張曰「古有趙千里﹐今有李千里﹐手中一本刑法志﹐不知是二千里﹖是二千五百里﹖是三千里﹖」又江南無錫令卜大有善戲謔﹐聞新任宜興方令者年少而有口才﹐與同僚武進令商議﹐其日有公宴﹐預擬一令﹐欲以窘新宜興。旣入席﹐卜曰「我有一令﹐不能從者﹐罰一巨觥。」乃曰「兩火爲炎﹐此非鹽醬之鹽。旣非鹽醬之鹽﹐如何添水便淡﹖」武進令曰「兩日爲昌﹐此非娼妓之昌。旣非娼妓之娼﹐如何開口便唱﹖」新宜興方令曰「令不難遵﹐只是冒犯卜老先生。」眾曰「但言之。」方曰「兩土爲圭﹐此非烏龜之龜。旣非烏龜之龜﹐如何添卜成卦﹖」

燈謎

砧石闕之句﹐皆近於謎﹐特未施諸燈耳。國初毛際可作七絕十六首﹐每句隱一古人姓名﹐其在孟子內﹐遂爲傳作。近時偶閱七嬉﹐見冰天謎虎中一百二十八謎﹐頗有思致。如一點胭脂﹐打赤也爲之小。傳語報平安﹐打言不必信。紅旗報捷﹐打克告於君。人人盡道看花回﹐打言遊過矣。恨不作第一人﹐打气次焉。官場如戲﹐打仕而優。昱﹐打下上其音。走馬燈﹐打夜行以燭﹐無燭則止。喫煙﹐打食在口﹐則吐之。亥﹐打一時半刻。亞元﹐打又是一个文章魁首。專門名家﹐打這人一事精﹐尢爲警策。余友僻耽亦嘗制四書古人謎﹐俱能別開生面。如鬱鬱乎文哉﹐打華周。準飭差﹐打許行。春風才度玉門關﹐打泄柳。建安七子﹐打曹交。絲套﹐打綿駒。三千寵愛在一身﹐打王驩。莫把丰肌認太眞﹐打瘠環。自訴平生不得志﹐打陳辛。巨鰲無力冠靈山﹐打戴不勝。古貌﹐打陳相。三尸守夜﹐打彭更。超升按察司﹐打飛廉。孫﹐打子產。日躔大梁之次﹐打離婁。帝髙陽之苗裔﹐帝髙辛之苗裔﹐打龍子。余謂之曰「如日躔大梁之次﹐未免太典﹐須得天文家來猜矣。」渠曰「誰家沒得時憲書乎﹗」余爲語塞﹐以是信開卷有益之言爲不謬。﹖韻鶴軒筆談云﹕燈謎有十八格﹐曹娥格爲最古﹐次莫如增損格﹐增損卽離合也。孔北海始作離合體詩﹐其四言一篇曰「漁父屈節﹐水潛匿方。與時進止﹐出寺弛張。呂公饑釣﹐闔口渭旁。九域有聖﹐無士不王。好是正直﹐安固子臧。海外有截﹐隼逝鷹揚。六翮不奮﹐羽儀未彰。龍蛇之蟄﹐比他可忘。玫琁隱耀﹐美玉韜光。無名無譽﹐放言深藏。按轡安行﹐誰謂路長。」此詩離合魯國孔融文舉六字﹐如第一句漁字﹐第二句水字﹐漁犯水字而去水﹐則存者爲魚字。第三句時字﹐第四句寺字﹐時犯寺字而去寺﹐則存者爲日字。離魚與日而合之﹐則爲魯字﹐餘皆仿此。此外復有蘇﹑黃諧聲﹐皓首粉底﹐正冠正履﹐分心素心﹐重門垂柳諸格﹐要不及會心格爲最古。國語﹕「秦客爲廋辭於晉之朝﹐範文子知其三。」此謎之緣始也。在左氏則有河魚庚癸之言﹐在樂府則有

近人雜謎

余養痾吳門﹐居滄浪行館中﹐時來視餘者﹐爲蘇鰲石﹑吳棣華﹑錢梅溪﹑楊蕓士﹑吳靑士諸君子。病間﹐亦不欲聞近事﹐酒次﹐惟雜舉觴令爲戲。時值上元燈節﹐或以外間街市燈謎相聞者﹐率不能愜人意﹐因憶說部所載燈謎﹐有極渾成大雅﹐及甚可解頤者。如松子﹐猜四書一句。【父爲大夫。】分明周易語﹐卻是楚騷心﹐猜四書兩句。【象曰「郁陶思君爾。」】止子路宿﹐猜四書一句。【季氏旅於泰山。】打胎﹐猜四書兩句。【旣欲其生﹐又欲其死。】怕妻羞下跪﹐猜四書一句。【懦夫有立志。】四个頭﹐八隻眼﹐四隻手﹐十二條腿﹐猜四書一句。【牛羊父母。﹝按﹕「八」字原作「六」﹐翻刻本﹑同文堂本同。就下文所揭謎底計算﹐此當云「八隻眼」﹐文明書局本已校正﹐今據攺。﹞】兩个男的﹐兩个女的﹐兩个活的﹐兩个死的﹐兩个有名姓的﹐兩个無名姓的﹐猜四書一句。【華周﹑杞梁之妻。】遊方和尙廟無人﹐猜四書一句。【所過者化﹐所存者神。】節孝祠祭品﹐猜四書一句。【食之者寡。】睢陽城﹐猜四書一句。【巡所守也。】國士無雙﹐猜四書一句。【何謂信。】朱筆寫詞字﹐猜四書兩句。【未同而言﹐觀其色赧赧然。】千不是﹐萬不是﹐都是小生的不是﹐猜四書一句。【平旦之气。】佯﹐猜四書兩句。【何可廢也﹐以羊易之。】核﹐猜四書兩句﹐不連。【果在外﹐仁在其中矣。】才名猶是楊﹑盧﹑駱﹐勃也何因要在前﹐猜書經一句。【王不敢後。】佳文字﹐猜書經一句。【惟斆學半。】主器莫如長子﹐猜詩經一句。【籩豆大房。】前頭吹笛子﹐後頭敲破鑼﹐猜詩經二句。【魚麗於罶﹐鱨鯊。】子貢曰「惜乎﹐夫子之說﹐君子也﹗駟不及舌。文猶質也﹐質猶文也。虎豹之鞹﹐猶犬羊之鞹。」猜詩經一句。【與子成說。】朗誦漢書﹑史記﹐猜左傳一句。【有班馬之聲。】帶見小門生﹐猜左傳一句。【老師費財。】七月七日長生殿﹐夜半無人私語時﹐猜官名一个。【玉環同知。】晉襄公﹐猜字一。【爺。】賦得偃武修文﹐得閒字﹐猜字一。【敗。】春雨連綿妻獨宿﹐猜字一。【一。】正月小﹐二月小﹐三月小﹐猜字一。【人。】從左看到右﹐此字在口頭﹔從右看到左﹐居間卻是我﹐猜字一。【仲。】夫妻猜拳﹐一个叫梅花﹐一个叫八馬﹐猜字一。【語。】一个大﹐一个小﹐一个跑﹐一个跳﹐一个喫人﹐一个喫艸﹐猜字一。【騷。】左看三十一﹐右看一十三﹐合攏來是三百二十三﹐猜字一。【非。】眉額聳翠﹐猜唐詩一句。【山從人面起。】麼二三四六﹐猜宋詩一句。【才有梅花便不同。】事父母幾諫﹐猜鳥名一。【子規。】浣花艸堂﹐猜鳥名一。【杜宇。】覓黑車王﹐猜西廂記一句。【全不見半點輕狂。】掠﹐猜西廂記一句。【半推半就。】禽﹐猜西廂記一句。【會少離多。】太史公下蠶室﹐猜琵琶記一句。【畢竟是文章誤我﹐我誤妻房。】用時丟在地下﹐不用時安在桌上﹐猜物一。【木珓。】子龍單身保阿斗﹐猜藥名三。【宣姜夢長庚入懷﹐猜禮記二句。【爲伋也妻者﹐是爲白也母。】﹖常山﹑獨活﹑使君子。】韓文公像﹐猜四書兩句﹐不連。【今日愈﹐故退之。】息上加息﹐猜孟子一句。【以利爲本。】戊辰﹐猜易經二句。【天數五﹐地數五。】弔者大悅﹐猜易經一句。【先號咷而後笑。】上是馬﹐下是字﹔下是馬﹐上是字﹔兩頭是馬﹐中間是字﹐猜字一。【交。】

﹖秉賦不同

昔人以夜臥不覆首爲致壽之原﹐取其夜气之不鬱蒸。又有百病從腳起之說﹐蓋湧泉穴與心相通﹐風最易入﹐故養生家皆愼之。然人之秉賦不同﹐有不可以一律論者。相傳曹文恪公秀先臥被僅四尺餘﹐只覆胸腹而已﹐赤兩足置於被外﹐𨿽嚴寒亦然。劉文淸相國﹝王庸﹞臥被甚長﹐睡時將被折爲筒﹐疊其下半﹐挨入之﹐家人俟其入於被中﹐並將上半反疊﹐如包裹狀﹐𨿽酷暑亦然。是皆罕聞之事﹐然兩公畢生泰然﹐並無傷寒傷熱之證﹐且各登上壽考終﹐則理之不可解也。憶余官袁浦時﹐於霜降安瀾後﹐同兩部公觴河上三大憲﹐孫寄圃節相居中﹐左爲顏惺甫漕帥檢﹐右爲張蓮舫河帥文浩﹐自巳初入席﹐坐至亥正﹐漕帥微露倦容﹐兩目稍閉﹐節相睨之而笑曰「三兄睡著了。」漕帥瞿然曰「我正聽曲﹐何曾睡耶﹖」節相曰「三兄平日在署﹐以何時睡﹖」漕帥曰「必到亥初。」節相大笑﹐復左右視曰「世上人有亥初卽睡者乎﹖」語畢﹐復大笑不止﹐且對漕帥曰「君言亥初必睡﹐今已亥正﹐又何以不睡乎﹖」漕帥正色曰「我言署中常日如此﹐今夜有戲可觀﹐有酒可酌﹐又胡爲必睡耶﹗」滿堂爲之歡噱。少頃﹐漕帥問節相曰「且請教中堂在署以何時睡﹖」節相曰「我照常辦事時﹐必到子正始睡﹐否則丑初或醜正﹐俱不可知﹐至寅初乃無有不睡者矣。」漕帥哂曰「然則中堂不必言何時睡﹐但當言今日辦事﹐明日睡而已。」合座又爲大笑。二公言此時﹐皆年已踰七十。常聞人言﹐亥子之間﹐必須熟寐一二時﹐否則大傷陰气。二公起居﹐遠不相謀如此﹐而厥後並享大年。然則大貴人固不可以常情測度乎﹖

少食少睡

今人以飽食安眠爲有生樂事﹐不知多食則气滯﹐多睡則神昏﹐養生家所忌也。昔應璩詩言中叟得壽之由曰量腹節所受。博物志言所食愈少﹐心逾開﹐年愈益﹔所食愈多﹐心愈塞﹐年愈損。孫思邈方書云「口中言少﹐心中事少﹐腹裏食少﹐自然睡少﹐依此三少﹐神仙訣了。」馬總意林引道書云「欲得長生腹中淸﹐欲得不死腹無屎。」此皆古人相傳養生之訣﹐而余於今人亦得其證。記在京日﹐侍戴可亭師﹐請示卻病延年之術﹐師曰「我督學四川時﹐得疾似怯證﹐或薦眉山道士治之。道士謂與余有緣﹐能治斯疾。因與對坐五日﹐教以吐納之方﹐疾頓愈﹐至今數十年﹐乃彊健勝昔也。」時師年已八十餘﹐風采步履﹐只如六十許人。自言每日早起﹐但食精粥一大碗﹐晡時食人乳一茶杯。或傳師家畜一乳娘﹐每隔帳吸乳咽之﹐乳盡輒易人﹐蓋已廿餘年﹐師諱而不言也。余偶問曰「卽此已飽乎﹖」師大聲曰「人須喫飽乎﹗」又聞黃左田師談﹕「我直南齋﹑直樞廷已四十年﹐每夜早起﹐不以爲苦﹐惟亥子二時得睡卽足耳。在樞廷日﹐每於黎明視奏折小字﹐不用燈光﹐其目力遠勝少年人。」後師引年歸﹐甫得髙臥﹐至日髙時始起﹐而兩眼驟昏矣。

品茶

余僑寓浦城﹐艱於得酒﹐而易於得茶。蓋浦城本與武夷接壤﹐卽浦產亦未嘗不佳﹐而武夷焙法﹐實甲天下。浦茶之佳者﹐往往轉運至武夷加焙﹐而其味較勝﹐其價亦頓增。其實古人品茶﹐初不重武夷﹐亦不精焙法也。畫墁錄云「有唐茶品以陽羨爲上供﹐建溪﹑北苑不著也。貞元中﹐常衮爲建州刺史﹐始蒸焙而研之﹐謂之研膏茶。丁晉公爲福建轉運使﹐始制爲鳳團。」今考北苑𨿽隸建州﹐然其名爲鳳凰山﹐其旁爲壑﹐源沙溪﹐非武夷也。東坡作鳳咮硯銘有云「帝規武夷作茶囿﹐山爲孤鳳翔且嗅。」又作荔支嘆云「君不見武夷溪邊粟粒芽﹐前丁後蔡相籠加。」直以北苑之名鳳凰山者爲武夷。漁隱叢話辧之甚詳﹐謂北苑自有一溪﹐南流至富沙城下﹐方與西來武夷溪水合流﹐東去劍浦。然又稱武夷未嘗有茶﹐則亦非是。按武夷雜記云「武夷茶賞自蔡君謨﹐始謂其過北苑龍團﹐周右父極抑之。蓋緣山中不曉焙制法﹐一味計多徇利之過。」是宋時武夷已非無茶﹐特焙法不佳﹐而世不甚貴爾。元時始於武夷置場官二員﹐茶園百有二所﹐設焙局於四曲溪﹐今禦茶園﹑喊山臺其遺迹並存﹐沿至近日﹐則武夷之茶﹐不脛而走四方。且粵東歲運﹐番舶通之外夷﹐而北苑之名遂泯矣。武夷九曲之末爲星村﹐鬻茶者駢集交易於此。多有販他處所產﹐學其焙法﹐以贗充者﹐卽武夷山下人亦不能辧也。余嘗再遊武夷﹐信宿天遊觀中﹐每與靜參羽士夜談茶事。靜參謂茶名有四等﹐茶品亦有四等﹐今城中州府官廨及豪富人家競尙武夷茶﹐最著者曰花香﹐其由花香等而上者曰小種而已。山中則以小種爲常品﹐其等而上者曰名種﹐此山以下所不可多得﹐卽泉州﹑廈門人所講工夫茶﹐號稱名種者﹐實僅得小種也。又等而上之曰奇種﹐如雪梅﹑木瓜之類﹐卽山中亦不可多得。大約茶樹與梅花相近者﹐卽引得梅花之味﹐與木瓜相近者﹐卽引得木瓜之味﹐他可類推。此亦必須山中之水﹐方能發其精英﹐閱時稍久﹐而其味亦卽消退﹐三十六峯中﹐不過數峯有之。各寺觀所藏﹐每種不能滿一斤﹐用極小之錫瓶貯之﹐裝在名種大瓶中間﹐遇貴客名流到山﹐始出少許﹐鄭重瀹之。其用小瓶裝贈者﹐亦題奇種﹐實皆名種﹐雜以木瓜﹑梅花等物以助其香﹐非眞奇種也。至茶品之四等﹐一曰香﹐花香﹑小種之類皆有之。今之品茶者﹐以此爲無上妙諦矣﹐不知等而上之﹐則曰淸﹐香而不淸﹐猶凡品也。再等而上之﹐則曰甘﹐淸而不甘﹐則苦茗也。再等而上之﹐則曰活﹐甘而不活﹐亦不過好茶而已。活之一字﹐須從舌本辧之﹐微乎微矣﹐然亦必瀹以山中之水﹐方能悟此消息。此等語﹐余屢爲人述之﹐則皆聞所未聞者﹐且恐陸鴻漸茶經未曾夢及此矣。憶吾鄕林越亭先生武夷雜詩中有句云「他時詫朋輩﹐眞飲玉漿回。」非身到山中﹐鮮不以爲欺人語也。

品泉

唐﹑宋以還﹐古人多講求茗飲﹐一切湯火之候﹐瓶盞之細﹐無不考索周詳﹐著之爲書。然所謂龍團﹑鳳餅﹐皆須碾碎方可入飲﹐非惟煩瑣弗便﹐卽茶之眞味﹐恐亦無存。其直取茗芽﹐投以瀹水卽飲者﹐不知始自何時。沈徳符野獲編云「國初四方供茶﹐以建寧﹑陽羨爲上﹐時猶仍宋制﹐所進者俱碾而揉之爲大小龍團。至洪武二十四年九月﹐上以重勞民力﹐罷造龍團﹐惟采茶芽以進。其品有四﹕曰采春﹐曰先春﹐曰次春﹐曰紫筍。置茶戶五百﹐充其徭役。」乃知今法實自明祖創之﹐眞可令陸鴻漸﹑蔡君謨心服。憶余嘗再遊武夷﹐在各山頂寺觀中取上品者﹐以巖中瀑水烹之﹐其芳甘百倍於常。時固由茶佳﹐亦由泉勝也。按品泉始於陸鴻漸﹐然不及我朝之精。記在京師恭讀純廟禦制玉泉山天下第一泉記云「嘗制銀斗較之﹐京師玉泉之水斗重一兩﹐塞上伊遜之水亦斗重一兩﹐濟南珍珠泉斗重一兩二釐﹐揚子金山泉斗重一兩三釐﹐則較玉泉重二釐或三釐矣。至惠山﹑虎跑﹐則各重玉泉四釐﹐平山重六釐﹐淸涼山﹑白沙﹑虎邱及西山之碧雲寺各重玉泉一分。然則更無輕於玉泉者乎﹖曰有﹐乃雪水也。常收積素而烹之﹐較玉泉斗輕三釐﹐雪水不可恆得。則凡出山下而有冽者﹐誠無過京師之玉泉﹐故定爲天下第一泉。」

百歲酒

余在甘肅﹐晤齊禮堂軍門愼﹐授一藥酒方﹐謂可治聾明目﹐黑髮駐顏。余服之一月﹐目力頓覺勝前。其方用蜜炙箭芪二兩﹐當歸一兩二錢﹐茯神二兩﹐黨參一兩﹐麥冬一兩﹐茯苓一兩﹐白朮一兩﹐熟地一兩二錢﹐生地一兩二錢﹐肉桂六錢﹐五味八錢﹐棗皮一兩﹐川芎一兩﹐龜膠一兩﹐獨活八錢﹐防風一兩﹐枸杞一兩﹐廣皮一兩﹐凡十八味﹐外加紅棗二斤﹐冰糖二斤﹐泡髙粱燒酒二十斤﹐煮一柱香時﹐或埋土中七日更好﹐隨量飲之。軍門云「此名周公百歲酒﹐其方得自塞上﹐周翁自言服此方四十年﹐壽已踰百歲。翁家三代皆服此酒﹐相承無七十歲以下人。」余至粵西刊布此方﹐僚寀軍民服者皆有效﹐遂名梁公酒。有名醫熟玩此方﹐久而憬然曰「水火旣濟﹐眞是良方﹐其制勝全在羌活一味。此所謂小無不入﹐大無不通﹐非神識神手莫能用此也。」自是而日三服﹐至今已八年。未幾余引疾歸田﹐僑居南浦﹐有患三年瘧者﹐乞此酒一小瓶飲之﹐前後凡兩人﹐皆應手霍然。而浦人不甚以爲然﹐至有訾其方者曰「此十八味平平無奇﹐而獨活一味﹐尢不宜輕服。」與粵西名醫之言正相反﹐余聞之﹐爲齒冷而已。餘同懷弟灌云廣文素嗜飲﹐中年以後﹐已成酒癆﹐每日啜粥不過一勺﹐顏色憔悴﹐骨立如柴﹐醫家皆望而卻走。適其長子元辰在余桂林署中﹐錄此方寄之。灌云素不飲燒酒﹐不得已﹐以紹酒代之﹐日飲數杯﹐以次遞加﹐半月後﹐眠食漸進﹐一月後﹐遂復元。客秋餘回福州相見﹐則淸健較勝十年前﹐而豪飲如故。據言並未服他藥﹐只常服此酒﹐日約三斤﹐已五年矣。夫紹酒之力固不及燒酒之厚﹐然服燒酒者﹐日以兩計﹐服紹酒者﹐日以斤計﹐則其力亦足相敵﹐故其效並同也。餘五十餘歲時﹐鬢髮早白﹐須亦蒼然﹐自服此酒之後﹐白髮竟爲之稍變﹐初亦不覺﹐惟剃頭時﹐自見所落髮鍼不似從前之白﹐始知黑髮已有可據﹐惟白須如舊。細思其理﹐酒气向上﹐故於發易見功﹐而下垂之須﹐酒力未必能到﹐此理甚明也。

豆腐

豆腐﹐古謂之菽乳﹐相傳爲淮南王劉安所造﹐亦莫得其詳。又相傳朱子不食豆腐﹐以謂初造豆腐時﹐用豆若干﹐水若干﹐雜料若干﹐合秤之﹐共重若干﹐及造成﹐往往溢於原秤之數﹐格其理而不得﹐故不食。今四海九州島﹐至邊外絕域﹐無不有此。凡遠客之不服水土者﹐服此卽安。家常日用﹐至與菽粟等﹐故虞道園有豆腐三徳贊之制。惟其烹調之法﹐則精拙懸殊﹐有不可以層次計者。宋牧仲西陂類稿中有恭紀蘇撫任內迎鑾盛事云「某日﹐有內臣頒賜食品﹐並傳諭云﹕『宋犖是老臣﹐與眾巡撫不同﹐著照將軍﹑總督一樣頒賜。』計活羊四隻﹑糟雞八隻﹑糟鹿尾八个﹑糟鹿舌六个﹑鹿肉漧二十四束﹑鱘蝗魚漧四束﹑野雞幹一束。並傳旨云﹕『朕有日用豆腐一品﹐與尋常不同﹐因巡撫是有年紀的人﹐可令禦廚太監傳授與巡撫廚子﹐爲後半世受用』等語。」今人率以豆腐爲家廚最寒儉之品﹐且或專屬之廣文食不足之家﹐以爲笑柄。詎知一物之微﹐直上關萬乘至尊之注意﹐且恐封疆元老不諳烹制之法﹐而鄭重以將之如此。惜此法不傳於外。記余掌教南浦書院時﹐有廣文劉印潭學師瑞紫之門斗作豆腐極佳﹐不但甲於浦城﹐卽他處極講烹飪者﹐皆未能出其右。余嘗晨至學署﹐坐索早餐﹐卽咄嗟立辦﹐然再三詢訪﹐不能得其下手之方。聞此人今尙在﹐已篤老矣。又余在山東臬任﹐公暇與龔季思學政守正﹑訥近堂藩伯訥爾經額﹑恩朴庵運使恩特亨額﹑鍾云亭太守鍾祥同飲於大明湖之薛荔館﹐時侯理亭太守燮堂爲歷城令﹐亦在座﹐供饌卽其所辦也。食半﹐忽各進一小碟﹐每碟二方塊﹐食之極佳﹐眾皆愕然﹐不辧爲何物。理亭曰「此豆腐耳。」方擬於飣餖會﹐次第仿其法﹐而余旋升任以去﹐忽忽忘之。此後此味則遂如廣陵散﹐杳不可追矣。因思口腹細故﹐往往過而卽忘﹐而偶一觸及﹐則才涎輒不可耐。近年僑居浦城﹐間遇觴客﹐必極力講求此味﹐同人尙疑其有祕傳也。

廚子

徐興公榕陰新檢中載吾鄕曹能始先生學佺與二友同上公交車﹐惟先生攜一僕﹐凡途中飲饌之事﹐皆先生主之。僕善烹飪﹐二友食而甘之﹐而微嫌其費﹐頗有煩言。一日﹐僕請先生與二友分爨﹐曰「我實不能伺候三人﹐先生不肯﹐僕卽請去。」先生曰「我實不能以僕故而開罪於友人。」聽之。臨行﹐請曰「我卽當回閩﹐但乞一信帶呈家中人﹐俾知並非負咎被逐耳。」與之信。時方行到蘇州﹐比先生至京﹐而此僕早已抵閩﹐蓋卽蘇州發信之次日也。家中人詰其故﹐曰「我實天上之天廚星也﹐吾家主人﹐乃天上仙官﹐我應給其任使。彼二客者﹐何福以當之。」語畢﹐遂不知所之。聞此二客後亦各享大年﹐經月餘日飽飫天廚之效云。按袁簡齋續齊諧中亦載曹能始先生飲饌極精﹐吳人董桃媚者﹐尢善烹調﹐先生宴客﹐非董侍則不歡。先生同年某﹐督學蜀中﹐乏作饌者﹐乞董偕行﹐先生許之。遣董﹐董不往﹐怒逐之。董跪而言曰「桃媚﹐天廚星也。因公本仙官﹐故來奉侍﹐督學凡人﹐豈能享天廚之福乎﹗」言畢﹐升堂向西去﹐良久不見。二書所載各異﹐而皆屬之能始先生。且徐興公與先生同時人﹐見聞尢近﹐必非無因矣。余家有陳東標者﹐頗能烹調﹐輒以此誇於廚﹐眾因戲呼之爲天廚星﹐實則庸手而已。余於能始先生﹐無能爲役﹐則陳東標之於董桃媚﹐又豈止仙凡之判哉﹗

小炒肉

乾隆乙卯﹐余畱京過夏﹐主遊彤卣侍禦光繹家。時同居者爲葉蓮山太史大觀﹐黃星巖奎光﹑陳研農羲二邑侯﹐王虛谷錫齡﹑陳徳羽鵬飛二孝廉﹐談次﹐各舉所嗜之饌品﹐侍禦以小炒肉爲最佳﹐眾皆笑之。然侍禦﹖中所出之小炒肉﹐則實可於口﹐無怪其侈爲俊味。未幾而林樾亭先生至京﹐飲燕間有以此語告者﹐先生曰「彤卣尙是講究家﹐若我則所嗜惟肉﹐生平行縢所經﹐無論天涯地角﹐但是有酒可頎﹐有肉可飽處﹐便足陶然。酒不論精粗﹐肉亦不論煮法也。」侍禦與先生皆巨人長徳﹐故不苛求飲饌如此。余每飯﹐必與廚子磨牙﹐小炒肉一味﹐余但呼之爲寸炒錢繩﹐頗不下箸。廚子手段固拙﹐而余則有愧鄕先哲﹐未免爲飲食之人矣。憶在京中聞一故事云﹕年羹堯由大將軍貶爲杭州將軍後﹐姬妾皆星散。有杭州秀才﹐適得其姬﹐聞系年府專司飲饌者﹐自云但專管小炒肉一味﹐凡將軍每飯﹐必於前一日呈進食單﹐若點到小炒肉﹐則我須忙得半日﹐但數月不過一二次﹐他手所不能辦﹐他事亦不相關也。秀才曰「何不爲我一試之﹖」姬哂曰「酸秀才﹐談何容易﹐府中一盤肉﹐須一隻肥豬﹐任我擇其最精處一塊用之。今君家每市肉﹐率以斤計﹐從何下手﹖」秀才爲之﹝口答﹞然。一日﹐秀才喜﹐告姬曰「此村中每年有賽神會﹐每會例用一豬﹐今年系我值首﹐此一豬應歸我處分﹐卿可以奏技矣。」姬諾之。屆期﹐果擡一全豬回﹐姬詫曰「我在府中所用系活豬﹐若已死者﹐則味當大減。今無柰何﹐姑試之。」乃勉彊割取一塊﹐自入廚下﹐令秀才先在房中煮酒以待。久之﹐捧進一碟﹐囑秀才先嘗之﹐而仍至廚下﹐摒擋雜物。少頃入房﹐見秀才委頓於地﹐僅一息奄奄﹐細察之﹐肉已入喉﹐並舌皆吞下矣。按吾鄕俗諺﹐有每嘗美味者﹐必先將舌頭用綫羈住﹐卽此故事所由來也。聞者蓋無不發一大噱云。

奴僕

子平家推人星命﹐每分十二宮﹐於大局往往不差。餘八字中﹐奴僕宮最不佳﹐聽之而已。官京師十年﹐無一如意者。舊聞京官僕資﹐每月京錢一千﹐餘月給京錢二千﹐冀稍用命﹐而頑梗如故。時余方直軍機﹐在家日少﹐畱家之僕﹐率皆髙臥。有看門周姓者﹐因此被余怒斥﹐口出怨言﹐並背言如此薄資。又復苛責﹐只索不幹了。余微聞之﹐不與較也。是夜﹐仍須入直﹐五鼓卽起﹐飯未畢﹐而室中鄭夫人亦披衣起。余愕然曰「爾尙抱病﹐今日早起何事﹖」則對曰「我微聞周僕要辭去﹐其言甚決﹐婢媼輩亦述其悻悻情狀。今日君恰須入直﹐不得不早起覘之。」余因此遂放心出門。而是午適奉出守荊州之命﹐翌日卽須遞折謝恩﹐因畱直不出﹐而飭隨僕回家取衣服鋪蓋以進﹐微詢周僕情狀﹐則云照舊謹愼看門﹐並不提及前話﹐時喜報早到門矣。後此僕隨予出京﹐歷荊州﹑淮海兩任司閽﹐甫以他故斥去。熟聞京官之僕﹐偶有過失﹐輒不敢大聲呵斥﹐恐其卽散。蓋工資甚薄﹐而又無他出息﹐無怪其然。迨予外宦二十年﹐則情形頓異。所用僕輩不下數百人﹐偶有過失﹐只有被逐﹐而從無告辭者。或謂所入較丰﹐不無戀戀。余則謂奴僕宮𨿽不佳﹐而有官星照壓之﹐𨿽狡獪﹐無所施其技﹐非僅有所戀也。自壬辰初次引歸﹐家居三年﹐只一六十餘歲者應門。值奉召復出﹐旨到﹐程梓庭督部謹錄出﹐加封送閱﹐余方照常早睡未起﹐而此僕遂將此封置之幾上﹐並不促余起視。卽此一事﹐其它可知。壬寅二次引歸﹐僑寓浦地﹐則所用者﹐益離奇百出﹐每遇客至﹐或自出門﹐則可笑可怒之端不一而足。余嘗戲呼之爲三分奴﹐謂一人須三分之﹐一分人﹐一分鬼﹐一分畜生也。旣乃靜言思之﹐則此三分奴者﹐又非無因而至前。蓋奴僕之服勞於主﹐固有財以動之﹐亦有義以臨之。當外宦時﹐我爲國家出力﹐爲百姓勞心﹐此輩旣歸我任使﹐自不能置身事外。今則早眠晏起﹐毫無所事﹐我身旣於國家無益﹐於百姓無關﹐而尙責此輩以爲我出力﹐爲我勞心﹐豈非不恕。夫旣無義以臨之﹐又無財以動之﹐則此輩之隨感而應者﹐正是自然之理﹐大順之情﹐又何怪乎﹗因此心平气和﹐但以三分奴待之﹐而無所怨尢於其際。適讀東巖重梓劉念臺先生人譜中有警虐使奴僕一條﹐後引傳曰「孔子家兒不知怒﹐曾子家兒不知罵。」乃不覺處之坦然也。

縫人

縫人通稱裁縫﹐以能裁﹐又能縫也。而吾鄕之學操官音者﹐因縫與房音近﹐訛而爲裁房﹐眾口同音。余家婦女多隨宦者﹐自負爲善說官話﹐亦復呼裁房不絕聲﹐牢不可破。余嘗笑之﹐則詭辧曰「司茶者爲茶房﹐司廚者爲廚房﹐則裁房亦同此例耳。」然則剃頭者﹐亦當稱剃房﹐裱褙者﹐亦當稱裱房﹐木匠亦當稱木房﹐泥水匠亦當稱泥房乎﹖縫人之拙者﹐莫過於浦城﹔其倨傲無禮﹐亦莫過於浦城。浦人風尙節儉﹐士大夫率不屑丰食美衣﹐卽素封家亦然﹐惟長年制衣不倦。余常往來一二知好家﹐廳事無不有裁衣棚架者。縫人見客過﹐皆堅坐不起。余偶以語門徒詹捧之﹐捧之曰「某嘗呼此間縫匠爲大王。」蓋亦嫉其倨傲﹐且言家中婦女輩﹐每奉之如上賓﹐惟所指揮﹐此風殆不可化也。余歸爲兒女輩述之﹐無不匿笑﹐因合家亦呼縫人爲大王﹐而裁房之稱﹐終不肯攺。其偸竊衣料及皮絮之屬﹐又極巧而實拙﹐並不在意計之中。余宅中偶制新衣﹐使僕輩督之﹐輒至喧呶不止。適余換制一皮馬掛﹐用月色綢爲裏﹐甫制成﹐卽擲出﹐令換鈕扣﹐且斥之曰「一鈕扣尙且釘錯﹐似此本領﹐何喧呶爲﹗」渠狠目熟視再四﹐大作京腔曰「並無釘錯﹐何以罵我。」餘指身上一翻穿馬褂斥之曰「若爾所扣不錯﹐則我之舊衣俱錯矣﹗此系以月色綢爲裏﹐非以爲面也﹐自應照常左扣右絆﹐何得右扣左絆﹗」因使僕輩盡出翻穿之長褂及馬褂示之﹐並厲聲色痛斥一番﹐渠乃﹝口答﹞然不敢辯。自是之後﹐凡縫人之气少衰﹐至余家者﹐始稍謹默。夫一技𨿽細﹐而旣專司其事﹐卽未可掉以粗心。憶蔣伊臣鑑錄中有一條云「嘉靖中﹐京師縫人某姓者﹐擅名一時﹐所制長短寬窄﹐無不合度。常有禦史令裁公服﹐跪請入臺年資。禦史曰﹕『你裁衣何用知此﹖』曰﹕『公輩初任雄職﹐意髙气盛﹐其體微仰﹐衣當後短前長。任事將半﹐意气微平﹐衣當前後如一。及任久欲遷﹐內存衝挹﹐其容微俯﹐衣當前短後長。不知年資﹐不能相稱也。』此𨿽讕言﹐卻有至理。」又豈此間大王所與知乎﹗

歸田瑣記卷八

北東園日記詩

早年向學﹐中歲服官﹐日必有記﹐用資稽考。自歸田後﹐無所事事﹐遂輟筆焉。而山中歲月﹐閒裏居諸﹐亦不忍竟付飄風﹐漫無省紀﹐間以韻語代之﹐三年以來﹐忽忽積成數十首。兒輩喜其語質易曉﹐而多逸事可傳﹐並乞加注語﹐以暢其旨﹐則猶之乎日記云爾。因自題爲北東園日記詩﹐附入歸田瑣記之餘﹐以待繼此隨事增加﹐仍不以詩論也。

歸田何事不眞歸﹐但說無田抑又非。直是有家歸不得﹐三山雙塔隔斜暉。【事詳第二卷

。】

小巷深深蘇厝衕﹐隨方寄廡是家風。運期自愧無髙節﹐那得人皆臯伯通。【吾家伯鸞髙士﹐易姓運期﹐見後漢書及廣韻。】

滄海橫流到處難﹐老臣何敢卽求安。三時屏息蓬門裏﹐信是屯邅骨相寒。【初到浦數日﹐卽值城中民變﹐縣官被頑民倒系出城﹐橫加淩辱。城東富紳某新宅遭其拆毀﹐勢且洶洶﹐卽在余之後門﹐人聲鼎沸﹐余茫不知其由﹐惟杜門屏息而已。憶吳棣華同年蘇州送行詩有「去住無安土﹐屯邅念老臣」之句﹐語最沈邃﹐爲時所稱﹐乃竟成夜半回舟之兆﹐又宛爲今日寫照也。】

買宅由來重買鄰﹐急何能擇且因循。梟鸞不礙分棲穩﹐燕雀終歸大造仁。【卜宅之初﹐橫逆之來﹐至不可理諭﹐未幾卽歸我﹐循擾如魚鳥之親人也。】

一邱一壑舊花園﹐【新居本宋待制章衡花園舊址﹐花園衕卽因此而名。】陋巷重開駟馬門。那有滿屋餘萬卷﹐護持昕夕祝長恩。【新宅本荒區﹐余築大樓五楹﹐貯書萬卷其上。】

誓墓髙風不可尋﹐松楸回首十年心。梅亭山轉姚岐侖﹐空對西風淚滿襟。【癸卯秋﹐始回福州拜墓﹐祖塋在梅亭山﹐先嚴慈及先室墓在姚岐侖﹐相距不及一里。俗呼侖作去聲﹐按廣韻﹑集韻﹐侖並盧晃切﹐音論﹐則俗呼正古音也。】

兼旬朋酒太匆匆﹐歸裏翻成踏雪鴻。祇有東園閒艸木﹐頻年應戀主人翁。【住福州僅二十餘日﹐復匆匆買舟旋浦。回首東園花木﹐未免有情。】

江南嶺右苦相隨﹐今日山鄕事事宜。三十年來離合淚﹐花間題詠尙無詩。【余歷官江南嶺右﹐長女蘭省皆隨侍。余曾以百花畫卷賜之﹐每一離合﹐必題數字卷末﹐以存泥爪﹐但無詩耳。】

附蘭省和韻

萬里金城有夢隨﹐天教移節慰民宜。【大人奉旨重出﹐卽授甘藩﹐萬里長途﹐無從隨侍。自開府嶺右﹐移節吳中﹐則無日不趨承左右也。】年來幸得趨庭近﹐燕寢香中且學詩。

敢說雲龍上下隨﹐萊衣班後亦相宜。絳趺朱萼庭階盛﹐愧讀蘭陔潔養詩。

兩家眷屬一家通﹐惜暖憐寒卅載中。最喜瑯瑯聽夜讀﹐畫堂西畔小樓東。【三女壽笙﹐於歸後﹐仍隨餘同居垂三十載﹐備極扶侍之勞。今內外孫皆能讀書﹐已就宅中分東西就塾矣。】

水復山重去住忙﹐曉梳脫髮晚稱觴。一年之聚何年再﹐夢繞君家蘭話堂。【四女蘭衡﹐別將十年﹐因餘七十壽辰﹐間關到此﹐僅作一年歡聚﹐卽復旋歸。】

附蘭衡和韻

忘卻扁舟遠涉忙﹐欣隨雁序共稱觴。祇今回首千山外﹐但覺神馳綠野堂。

莫笑年來山澤儀﹐天香也與小園宜。致身富貴何須早﹐【用杜句。】滿眼雲霞只自怡。【園中牡丹頗盛﹐初次開筵﹐招客賞之﹐後但閉門自怡而已。】

頻年春色歸金爵﹐鎭日香風守玉瓶。如此名花相澹對﹐西█定有夢通靈。【金爵﹑玉瓶﹐皆名花之異種者﹐吳魯庭所贈也。魯庭家福州西█裏。】

附逢辰和韻

南中無數佳花木﹐第一難忘是玉瓶。悵望東園歸未得﹐靑春何處醉劉靈。【﹝似當作「劉伶」。﹞】

筍莊佳處眾開觴﹐增綠﹑來靑地未荒。更願主人淸興發﹐鴻泥重踏息陰房。【祝東巖屢招飲於筍莊之偏增綠軒﹐環池而坐。池之東﹐卽來靑亭也。惜三十年前下榻之息陰山房未能再至。】

好山深處一身藏﹐當日侁侁弟子行。轉眼風流易消歇﹐更無人問舊書堂。【余掌教南浦書院六年﹐極一時人文之盛﹐今名山如舊﹐而情事頓殊矣。】

屋後靑山辟洞天﹐閒來選勝續前緣。仙坑那及仙樓好﹐釋我相思五十年。【重九日﹐與東巖步遊仙樓﹐並尋仙人坑之勝﹐三十年前所神往也。】

紛綸四部足旁搜﹐有味靑燈不外求。豈爲聲名勞七尺﹐漫言志業在千秋。【魏書李炎之傳云「異見異聞﹐心之所願﹐是以孜孜搜討﹐欲罷不能﹐豈爲聲名勞七尺也。」第三語本此。】

第一名區夢筆山﹐三年勝地未重攀。暗中恐惹山靈笑﹐鳥自髙飛雲自閒。【城西夢筆山﹐爲此邦第一舊迹﹐荒廢已甚﹐屢聞議修﹐而迄未舉行。】

千峯百嶂轉芝城﹐添作山廚鱟尾羹。更喜海蟳來突兀﹐持螯一例助詩情。【鱟與蟳皆海族﹐而建寧府往往有之。自余至南浦﹐而負擔來售者始頻至。】

年來老渴頗難支﹐夢到西瓜又荔枝。果許沈瓜還擘荔﹐惜無髙會續南皮。【此首爲夢中所成﹐適兒輩好事﹐果爲購寄西瓜﹑鮮荔﹐因酌攺夢中句紀之。】

酒間忽報枇杷來﹐【白香山詩枇作入聲。】滿座齊傾大白杯。何必貪心更彈鋏﹐老饕已覺老懷開。【恭兒自京回﹐過浙中﹐先寄到鰣魚﹑枇杷。鰣魚𨿽已變味﹐而枇杷尙鮮美也。】

循陔遠道見深情﹐欣聽門前郭索聲。莫怪長筵徒大嚼﹐且增詩事到山城。【丁兒攜眷北上﹐過浙中﹐寄到霜蟹兩大筐。次日開筵觴客﹐卽用丁兒來詩韻記之。】

附丁辰寄詩

望云何以寄遙情﹐聊伴柴門剝啄聲。正是菊黃橙綠候﹐北東園裏壯詩城。

餞歲居然甘蠣粉﹐銷寒間亦薦螺香。頻煩子捨殷懃寄﹐竟把他鄕當故鄕。【福州除夕飲﹐家家必設蠣粉。適逢兒寄到蠣棗﹐因仿爲之﹐美不可言。時丁兒亦覓得香螺數枚﹐遂以充銷寒之品。】

南宮門巷淨無塵﹐【達生於邦﹐玉圃儀部之子。】舊日臺江俠客貧。【史生文邦曾寓福州南臺。】我正大聲勸誠是﹐麥舟應續畫圖新。【二生不克葬其親﹐餘皆力成厥事。憶在蘇州曾助曹艮圃比部楙堅葬親﹐比部繪麥舟圖爲謝﹐吳中名流題詠者至數十家。】

附史生和韻

誤趨歧路悵前塵﹐舊業依然守素貧。何幸義聲深感激﹐畫圖慰我表阡新。

附達生和韻

先疇舊徳憶京塵﹐眷念淸門下士貧。二十餘年霜露感﹐麥舟重到浦南新。

附停葬說

昔聖門之論孝也﹐曰生事之以禮﹐死葬之以禮﹐祭之以禮。凡以事﹑葬﹑祭三者並重也。今人於父母﹐無不知事﹐其死也﹐無不知祭。不如是﹐則有不孝之名﹐而無以自立於人世。而獨於葬之一事﹐乃若忘之。果何說乎﹖蓋死者一日未入土﹐則一日之體魄未安。死者未安而生者顧安之﹐則生前之事如不事也﹐身後之祭如不祭也。而猶靦然自立於人世﹐曰吾已盡子孫之道﹐其誰信之﹗今日之淹畱不葬﹐相習成風者﹐其故有二。一則礙於兄弟之多﹐各執意見﹐以爲此利﹐彼或不利。卽間有破除拘忌者﹐而一經安葬之後﹐他房或小有事﹐故卽歸咎於主葬之人。一則惑於風水之說﹐在己毫無主見﹐亦絕不細心訪求。或云某向不利﹐則因之攺卜他方。或云某年不利﹐又因之另擇吉日。不思古人未葬者﹐皆不釋服﹐載在禮經。且大淸律中明明有職官三月而葬﹐若惑於風水及托故不葬者﹐杖八十之條﹐此國法也。稽之於古﹐則南史載兗州刺史滕恬﹑烏程令顧昌﹐皆以未葬親而入仕﹐爲淸議所鄙。唐書載顏眞卿劾奏鄭延祚母死不葬﹐有詔終身不齒。宋史載劉昺與弟煥皆侍從﹐以親喪未葬﹐坐奪職。又張商英劾王子韶不葬父母﹐而冒轉運使判官之任﹐貶知髙郵。又道山淸話載孫莘老入相﹐不及一年﹐坐父死不葬﹐罷斥。此仕宦家所當汗下者也。至太微仙君功過格云「久淹親柩者﹐百過。」道經又言「每歲臘日﹐北帝統率下界神祗﹐周查人間墳墓﹐其子孫實時修補者﹐福之﹐怠慢不修者﹐禍之。」又云「七世祖墓有一不修﹐則子孫未能發達。」則又凡士民家所宜惕然者也。夫道經所載﹐猶指墳墓不修者言之﹐況淹柩不葬並墳墓而無之者乎﹖今之宦家縱不能遵禮經﹐亦柰何甘犯國法乎﹖今之士民縱思幸逃陽律﹐亦柰何忍受冥誅乎﹖夫旣不畏國法﹐不顧冥誅﹐則不得不大聲正告之曰「此不孝之實也﹗」庶有人心者﹐不肯受此惡名﹐而幡然變計﹐力挽前愆﹐毋論宦族士民﹐一轉念間﹐昔之有靦面目者﹐將悉化爲孝子順孫﹐於以消沴而迎祥﹐豈不媺歟﹖

齊﹑魯晨星落落稀﹐【借韻。】廿年蹤迹費相思。大云忽作東南蔭﹐我爲蒼生喜不支。【徐樹人觀察宗幹令泰安時﹐余曾以循卓薦之﹐近奉命監司漳海﹐實閩南長城也。過飲園中﹐盡索余近刻觀之﹐匆匆畱一詩而去。數年來過此者﹐不乏名流﹐皆不暇以詞組爲小園增重﹐此爲開山第一章

矣。】

附徐觀察詩

回首齊山九點煙﹐功收霖雨羨歸田。竹竿引水龍吟細﹐銅鼓藏雷鶴夢圓。薜荔翠縈文石上﹐芙蕖紅到研池邊。飽嘗珍饌兼書味﹐喜獲珍珠載一船。【吾師所賜己刻書甚富。】

長年梨棗似云屯﹐善與人同卽福門。眾笑兩家眞好事﹐畱香室與北東園。【余好刻書﹐而東巖亦同。近復輯刊善書十種﹐時恭兒方刻勸戒近錄﹑續錄﹑三錄﹐余亦有雜著待刻。犁棗之煩﹐只此兩家﹐浦人咸咄咄以爲怪事也。】

陋巷年來藏器深﹐遑言箱篋繼雙林。【項墨林﹑梁蕉林。】髙軒過我傾家釀﹐竟夜虹光燭斗參。【自寓浦後﹐過客無有詢及書畫者。近黃琴山觀察徳峻因查勘封禁山過此﹐始爲發篋﹐擇其尢者﹐縱觀之。觀察本鑑賞家﹐復富收藏﹐窮一日之力﹐並幾評賞﹐四年來第一韻事矣。】

禦屏風上列龔﹑黃﹐未負江南一紙忙。濱海忽聞民气活﹐薦賢功幸在維桑。【王履之太守月賓久宦江南﹐循聲卓著。余於辛丑秋專疏保薦﹐遂由直牧擢守來閩。時徐樹人觀察方奉諱歸去﹐而履之卽補守漳州。初爲漳民惜﹐旋爲漳民慶也。余於辛丑秋在江南疏薦者僅五人﹐履之與練笠人皆由直牧擢守。但云湖卽於是冬擢兩淮都轉﹐而黃石琴今已開府粵東矣。】

眞畏出門貪客來﹐柴扉頻爲故人開。如何衮衮披肝侶﹐都作紛紛把臂回。【年來故人過此者﹐如蘇鰲石督部﹑楊雪椒光祿﹑廖鈺夫尙書﹐皆畱飲園中﹐連日盤桓﹐不忍捨去。】

驚心薄俗太支離﹐失笑髙門半守雌。一紙誓詞何足算﹐三年五度遣楊枝。【浦城錮婢之風﹐牢不可破。余曾撰錮婢說一篇﹐以代暮鼓晨鐘﹐乃殊少警覺者。余到浦甫三年﹐而遣婢至五次﹐皆不收其身價﹐而中兩婢﹐乃從錮婢之家轉鬻而嫁之者﹐不可謂但以言感人者矣。】

附錮婢說

古禮女子二十而嫁﹐有故則二十三而嫁﹐明以二十三爲最遲也。孟子曰「女子生而願爲之有家﹐誠以飲食男女﹐人之大欲存焉。」婢女﹐亦女也。天下之最窮而無告者﹐莫如鰥寡孤獨。然此四民者﹐卽不幸﹐猶不必其相兼。而其無妻無夫無父無子﹐皆至於垂老而後廢﹐非窮於人﹐實窮於天也。若今之使婢則幼而賣身於我﹐父母不能相顧﹐非孤而何﹖值應嫁之年而禁錮之﹐使不得嫁﹐非寡而何﹖至老不嫁﹐則終身無生子之望﹐非獨而何﹖以一人之身﹐備歷其窮﹐而又非天之所使﹐而咎有所歸也。仁人君子﹐其能熟視而無睹乎﹗況婢女長大﹐情竇必開﹐倘奸淫事發﹐不但誤其終身﹐而中冓貽羞﹐本家亦難以自解。甚至生子﹐又從而殘害之﹐忍心害理﹐其罪益大。獨不思及果報﹐念及子孫乎﹖吾願凡有婢年將至二十三歲者﹐必須亟爲擇配。否則聽其適人﹐薄給本主之財。若本主有心禁錮﹐許婢家自陳於官﹐而族鄰爲之舉首﹐有隱蔽者﹐亦坐之以法。其擇嫁者﹐尢在不論身價﹐只求得所使咸得﹐各遂其生﹐庶不至肆行刻薄﹐以干神怒﹐而召天災﹐其亦中和位育之一助也。惟是果報之說﹐猶隱也。子孫之念﹐亦私也。今之有使婢者﹐大約皆讀書明理﹐知文識字之家﹐誠使日持此文而反復尋繹之﹐必默然有所動於中。語云「人之欲善﹐誰不如我。」實有無藉官長之董勸﹐文字之激發者﹐否則﹐冥然罔覺﹐悍然不顧﹐吾甚恐其不得齒於齊民﹐不得立於人世﹐而將不可一朝居也。果報云乎哉﹗子孫云乎哉﹗

鄕隅俗尙本無憑﹐親見充街赤腳曾。今日衰翁偏古異﹐一雙朱履萬年藤。【三十年前﹐浦城士夫無不穿朱履者。問其說﹐皆不能答﹐亦不知何時而盡攺也。近萬荔畇郡倅寄贈天臺萬年藤杖一枝。】

花辰雅集筍筵開﹐有客形容慘沮來。誰信九泉能避災﹐可憐一紙晚聞雷。【偶以花朝觴客﹐有最後至者﹐顏色慘沮﹐眾皆怪而詰之﹐則日內先墳方被掘﹐棺內金銀器爲之一空。余告以我分送厚殮說﹐何以付之不問。客泫然曰「此墳造於十餘年前﹐若我得早讀此文﹐何致有今日之禍。」余曰「但願繼此以往﹐人人皆守吾說﹐亦尙可收之桑楡也。」】

附厚殮說

有詢於余曰﹕山縣患盜﹐而其禍莫烈於盜棺﹐比年此案輩出﹐官亦無如之何﹐巨紳富戶﹐尢惴惴焉。何以止之﹖余曰﹕惟禮可以止之。或迂其言﹐余曉之曰﹕死者必殮﹐禮也。古字殮本作斂﹐取斂首足形而已。今會典及通禮﹐並載官員喪禮﹐越日小殮﹐三品以上﹐含用小珠玉五﹐七品以上﹐用金玉屑五。又云加殮衣﹐三品以上五稱﹐復三襌二﹐五品以上三稱﹐復二襌一﹐六品以下二稱﹐復一襌一﹐過此則爲踰制而悖禮。夫珠玉而云小﹐金玉而云屑﹐但取容口可知。其言殮衣至七品以下﹐而言含但稱七品以上﹐其以下之不得用含可知。含之用﹐尙有制也。其敢如今之金銀壓首﹐珠玉周身乎﹗聞比年破案者﹐率系女棺。然則以厚殮而招盜﹐亦明矣。而凡子孫之殮其親﹐父母之殮其女﹐家長之殮其卑幼﹐猶必曰寧厚而無薄。是名爲愛之而適所以戕之﹐無益於死者之毫末﹐而徒貽以身後之災﹐剝膚之慘。在子孫爲不孝﹐在父母家長爲不仁。而推其原﹐則由於不合禮而已。故吾曰惟禮可以止之。夫循禮﹐自可消患於無形﹐不循禮﹐其罪卽極於不孝不仁﹐而無以自解。然則仁人君子﹐能無思變計哉﹗

移居贈我石爲兄﹐問字頻來浦酒赬。七十九齡尙淸健﹐老來第一老門生。【史生經邦以石盆陳酒爲壽﹐今年七十九歲矣。】

數百年來一石盆﹐無端飛入北東園。從來壽世關文字﹐安得坡公雪浪痕。【大方石盆亦購自詹氏者﹐三面雕鏤頗工﹐而空其一面﹐玆爲鐫數字爲銘﹐非敢擬定州雪浪盆也。銘云「此數百年物﹐曾藏福州梁氏北東園中﹐他年當入浦城金石志也。道光乙巳夏退庵老人書。」】

文翁雅意訪名師﹐說士渾無黨援疑。誰料狺狺起置喙﹐公門一紙大離奇。【郭少汾邑侯忽詣余曰「南浦書院至今尙未得師﹐實深焦急﹐鄙意竟在老同年矣。」侯與逢兒爲乙酉同年﹐故云。余明告之曰「我若省居﹐則君延余兒掌教﹐自無不可。今余挈家住此﹐則此局斷乎不宜。」因別舉所知以對。侯以爲然﹐乃定議。後竟有以「梁紳頂薦﹐邑侯勉從」等語列名控訴者﹐大不可解。】

附逢辰和韻

溪工何必子方師﹐一嚇偏來腐鼠疑。莫怪佩蘭爭舐掌﹐城中索索本無奇。【後二句合用昌谷﹑玉溪詩意。】

人生由命豈由他﹐【用韓句。】人海風雲宦海波。七十懸車聊自慰﹐且憑兒輩補笙歌。【七十壽辰﹐適五兒子共聚一堂﹐爲廣徵菊部以助稱觴﹐始聽之。】

偶向閒中作小忙﹐新知舊學互商量。更信兒輩談因果﹐散作人間翰墨香。【恭兒方輯勸戒錄﹐余屢以舊聞附益之。】

頻年未悔守枯株﹐諸色諸光照座隅。百叢花支一月久﹐始知佛種與凡殊。【吳魯庭以優缽羅花一盆見贈﹐守之三年﹐不花﹐今夏忽抽一箭﹐百花叢拱﹐一月始謝﹐光色異常。】

邂逅城西賞菊筵﹐筍將再入大溪沿。烏衣亭榭重重攺﹐觸我相思十四年。【東巖招至大溪沿舊宅看菊﹐憶壬辰秋﹐挈家寓此一月﹐有愴於懷。】

三年皮骨走崢嶸﹐夢到春明身已輕。愛日且增初日學﹐望云兼慰看云情。【逢兒由浦城挈眷回福州﹐以餘七十壽辰﹐旋冒暑北來稱觴。今又爲異族所迫﹐甫回福州﹐卽復挈家來浦。北東園中無隙地﹐因令英兒分宅而居﹐頗有聯牀話雨之樂。】

附逢辰和韻

烏山頭角太崢嶸﹐迫我三年蹤迹輕。畫地良難遷地苦﹐側身北望豈恆情。敢言豪傑事崢嶸﹐身世鴻毛孰比輕。多少鱉魚遊釜底﹐依然濠上寄閒情。

愛憐少子亦恆情﹐古訓原須賢父兄。何暇燕山希竇桂﹐但期本色紹書聲。【英兒頗不悅學﹐近與大兒同居﹐以怡怡兼切偲﹐漸可轉移气質矣。吾郡最以五子登科爲美談﹐然如廖儀卿﹑葉皚汀家﹐皆五兄弟連登鄕薦﹐而不入此數者﹐以皆在其父物故之後﹐不得稱五子﹐此俗例也。近惟曾霽家門有此扁。現省垣公評﹐以郭遠堂侍禦及余家可以望此﹐余甚愧之。】

附英辰和韻

敢負趨庭教誡情﹐蓬麻扶護望難兄。一經世守談何易﹐愧說丹山萬里聲。

且盡循陔潔養情﹐先鞭雲路仗諸兄。他鄕信美仍吾土﹐贏得連場聽雨聲。

十餘代衍秀才家﹐舊徳淸門世所誇。【余家自前明至今﹐以秀才相傳者十五葉。河間紀文達師視閩學時﹐曾手制「書香世業」四字榜於堂。】要向虀鹽尋事業﹐莫憑京秩詡淸華。【余大二三兒皆以監生登鄕薦﹐而四兒獨由秀才進取﹐議敍部曹﹐因作此勗之。】

附映辰和韻

舊是書香世業家﹐一衿幸獲詎堪誇。顯揚報稱無窮事﹐但欲聯芳接棣華。

天倫樂事萃華堂﹐綠酒紅燈夜未央。如此團圞良宴會﹐可無詩句壓淸狂。【初伏﹐宴於韞玉堂﹐中伏﹐宴於致曲山館﹐末伏﹐宴於思補堂山居﹐不可無此逭暑之局﹐不妨竟日酣嬉也。】

附逢辰和韻

檐鐸丁東響畫堂﹐風輪四面轉中央。冰桃雪藕涼如許﹐忽捧紅雲喜欲狂。【風輪之制﹐以圓木爲幹﹐周圍插木扇﹐各緣以素綢﹐中鎔鐵爲柄﹐而彎其受手處﹐下承以架﹐以一人轉其柄﹐卽四座風生矣。中伏日﹐適壽研二妹由福州寄到新荔﹐大人別有詩紀之。】

漫言歲月去堂堂﹐博得三旬樂未央。轉瞬小池殘暑退﹐延秋髙會續淸狂。

附恭辰和韻

人意齊趨晝錦堂﹐閉門樂事未渠央。納涼正可添詩料﹐催句何能任醉狂。

附英辰和韻

皆山樓上讀書堂﹐【余受業師住皆山樓上。】燈火新涼夜未央。且聽陔南方視膳﹐敢耽酒趣托詩狂。

附蘭省和韻

人生樂事戀髙堂﹐長日壺中景末央。但惜雁行千里隔﹐不同繞膝學兒狂。【壽研二妹﹑壽溥四妹時皆在福州。】

附三子婦婉蕙和韻

吉金貞石護深堂﹐欣對長生頌未央。【翁大人所藏金石頗富﹐婉蕙日所用硯﹐卽大人所賜「長生無極」漢瓦當也。】卻憶大椿當赤日﹐無多衛從次公狂。【時家嚴大人遠在海鹽官署﹐惜餘四兄弟﹐只五哥一人侍側也。】

福地深愁地邅回﹐內憂外侮困儁才。此時正合抽身去﹐且爲名園盡一杯。【劉次白中丞乞歸過此﹐畱飲園中﹐極賞水石之美﹐稱爲「名園」。】

老來博弈豈荒湛﹐飽食眞嫌不用心。藉免出門憧擾擾﹐猶勝午枕夢沈沈。【余素不喜博弈﹐老境頹唐﹐聊借眷屬抽暇爲之﹐藉消炎晷﹐卻午眠也。】

池艸堂中燈火涼﹐皆山樓下聽瑯瑯。夜闌人靜渾無事﹐且把歐碑課數行。【兩孫皆能臨歐陽信本皇甫碑﹐每於夜闌人靜後課之。】

文運由來仗起衰﹐彼都人士罔聞知。雨淋日炙余心惻﹐無作神羞禮亦宜。【浦城文昌宮久圮﹐舊奉神像雨淋日炙﹐已不忍言﹐甚至爲花會匪徒憑以測夢﹐兩肩至受巨釘無數。余爲之惻然﹐而都人士莫有過而問者。因就東巖所購舊地及逢兒所存新地﹐獨力鼎建於碩輔社之西。此舉實藉以救敗﹐尙不暇言徼福也。】

忽聞鹺海起狂瀾﹐碧水丹山盡攺觀。坐看憧憧三閱月﹐消寒雅集亦闌珊。【自簽派鹺商檄到後﹐合邑惶惶﹐深山中亦時聞剝喙聲﹐三閱月始稍靜﹐消寒集爲之不終﹐更可笑也。】

居士城南心迹淸﹐借書談藝樂將迎。何緣迫促離鄕去﹐秋室從今有俗聲。【門下士祝岐山閉門讀書﹐不關外事﹐城中知蓄書可談藝者﹐惟此一人。而簽商之檄一到﹐不數日卽督促登舟去﹐爲之黯然。「揚雄秋室無俗聲」﹐李長吉句也。】

大府風聞曷可當﹐承流太守亦堂堂。流丸自向甌臾止﹐但笑蚍蜉撼樹狂。【浦城舉商花名﹐始由制軍訪聞﹐旋據郡守申報省府各檄﹐俱有明文。乃被舉之家﹐橫加疑謗。竟有集矢於餘者﹐今已渙然冰釋矣。流丸止於甌臾﹐流言止於智者﹐語出荀子。】

側目驕陽作暢晴﹐怨咨誰復問輿情。玉淸畢竟垂慈易﹐一灑甘霖起頌聲。【驕陽兼旬﹐怨咨叢起﹐若非甘霖驟至﹐恐民不聊生矣。時乙巳四月二十六日﹐山中病叟亦爲之加一餐也。】

半夜揮成喜雨詩﹐平明唱詠瞽兒詞。侯門都作沈沈夢﹐翻笑衰翁局外癡。【拙作喜雨詩﹐和者數家而已﹐餘皆噤不出聲。】

久惜蕉林繼墨林﹐當年惜墨並如金。【翁覃溪師嘗言項墨林﹑梁蕉林皆收藏家﹐惜無著錄可考。】南來北至多新得﹐助我煙雲一室深。【近日逢兒從福州至﹐恭兒從京師歸﹐皆有新得書畫。時余方輯退庵題跋將脫稿矣﹐因此復有增訂。】

附逢辰和韻

書畫禪兼翰墨林﹐不分瓦注與黃金。零縑片楮關文獻﹐亦費搜羅歲月深。【今春在家匯裝書畫數十冊﹐皆前明及國初時人﹐吾鄕先哲居其大半﹐增入題跋者亦十之二三。】

附恭辰和韻

薈萃吾家翰墨林﹐相逢何敢吝揮金。雲山花艸齊收拾﹐謹報髙堂願海深。【時大人方輯金石書畫題跋﹐以尙少宋人畫迹爲嫌﹐囑恭辰於北行之便稍爲物色。適過吳中﹐以重價購得趙幹﹑米元暉﹑趙子固各眞迹以報﹐大人喜甚﹐每披讀﹐輒爲浮一大白焉。】

病入膏肓豈易蘇﹐嶙峋虎角起長吁。他年若咎盧龍賣﹐我亦當時士大夫。【英夷占居烏石山﹐大興土木﹐虎頭生角﹐形家所最忌也。聞當官已與相安﹐而我民則重足而立矣。】

出塞不辭三萬里﹐著書須計一千年。【借用近人詩句﹐忘其姓名。】可憐粵麓非屏麓﹐望斷蒼茫敕勒天。【昨有傳林少穆已賜環入關者﹐爲之喜而不寐﹐實謠言也。餘福州老屋在屏山之麓﹐與少穆爲比鄰者數年。】

巾幗猶分惜字忙﹐可知此事系天良。靈心慧腕雕鏤出﹐普作山城妙吉祥。【恭兒初到浦﹐卽倡爲惜字之局。其婦婉蕙實力襄之。近復以浦俗饋遺食物﹐必加剪紙吉語其上﹐所殘棄字迹滋多﹐因以吉事代吉語﹐作爲花樣種種﹐並自撰代吉祥說﹐疏通其意﹐分送所知各家。】

附婉蕙和韻

爲襄善舉不嫌忙﹐意美還應並法良。吉語果能成吉事﹐人間何處不迎祥。

深閨姑姊助淸忙﹐剪剪輕痕手法良。猶勝雕鏤茶果巧﹐家門瑣事亦凝祥。【筠如﹑壽生﹑﹝按﹕「生」﹐翻刻本﹑同文堂本作「笙」。﹞婉蘭諸姑娣﹐皆助余剪鏤花樣。浦城積習﹐最尙茶泡﹐雕鏤果品﹐必以精巧相誇﹐其實徒費工夫﹐不如此之有裨於惜字也。】

附代吉祥說

近日浦城有敬惜字紙之會﹐誠盛舉也。惟各家尙有習而不察﹐竟等於不敬不惜﹐而不自知其非者。常見人家饋送食物﹐無論大盤小盒﹐其上每加紅紙一塊﹐或方或圓﹐必嵌空剪雕四字好語﹐如「長命富貴」﹑「諸事如意」之類。不知此紙本系無用之物﹐一轉瞬卽蹂躪於童婢之手﹐再轉瞬且淪棄於藩混之區。其能於收物之頃﹐卽將此紙隨手檢歸惜字簍中以待焚化者﹐蓋百家不得一二人焉。一家如此﹐積家則多。一日如此﹐積日則多。其婚娶喜慶之家所用尢繁﹐則所作踐之字尢甚。今欲驟令各家不用此紙﹐其勢有所不能。不得已﹐思一善法以變易之。竊念各家用此之心﹐不過意取吉祥﹐別無他說。玆以吉祥之景代吉祥之字﹐有何二致﹖因雜取吉祥善事﹐剪作花樣十六紙﹐分贈各家﹐務望照此剪雕﹐以代前此吉祥之字﹐以親及親﹐廣爲傳布。此事𨿽小﹐藉可免作踐字紙之孽﹐當更爲人家吉祥之徵。夫敬惜字紙﹐盡人所宜爲﹐而士大夫尢應互相勸懲。若閨中更能隨時襄助之﹐庶內外同心﹐更無缺憾。惟自求多福者鑑之矣。

一紙遙遙互繼聲﹐暮年親故倍關情。鹽城更比蕪城遠﹐安得腰穩駕鶴輕。【楊竹圃素不言詩﹐近爲余所挑﹐旣和余寄壽詩﹐又成自壽詩十首。想鹽城海濱﹐捨此亦無可消遣也。余頗有重遊揚州之願﹐而鹽城濱海益遠﹐爲之柰何。】

鄕邦文獻共關心﹐早惜虛糜數萬金。今日卻非當務急﹐壽山福海枉崇深。【接廖鈺夫﹑魏和齋信﹐以奉大府諭令﹐捐刊省誌。此誠盛舉﹐而此日實非其時。憶嘉慶年間有長沙僧寄塵者﹐在烏石山大書「壽山福海」四字磨崖﹐實與彼時郡城殷賑恬熙气象相稱。今則名山已歸異族﹐鹺海正漲狂瀾﹐當務之急﹐恐不在此也。】

附復廖鈺夫尙書﹑魏和齋山長書

日來接誦來函﹐諸叨綺注﹐承以福建通誌一書﹐待刊已久﹐亟應付之棗梨﹐以垂久遠﹐仰見情深文獻﹐誼篤鄕邦﹐並傳述劉制軍鈞諭﹐令某與蘇鰲石先生首捐﹐爲士夫倡﹐並諭應同薦紳倡始﹐繼及官僚﹐令卽裁復﹐以便轉達大府等語﹐自當凜遵。惟此事本末﹐似大府尙未能悉其詳。前此數萬金付之一擲﹐至今嘖嘖人口﹐忿怨未消。且通誌爲合省官書﹐必應合通省官紳之力以成之﹐自當由大府主持﹐通行各外郡縣遵辦。今轉欲薦紳倡始﹐官僚繼之﹐於名不正﹐於言不順。況以目下情形而論﹐外侮未退﹐鹺務方殷。他處所不敢知﹐卽以某現居浦城而論﹐舉商之事未息﹐半載以來﹐死亡逃匿者屈指可數﹐現在追呼日至﹐紳富尙皆重足而立﹐惴惴於心。若一波未平﹐一波復起﹐斷難冀其望風慕義﹐踴躍從公。某伏處山邑﹐有家難歸﹐閉戶養痾﹐不預時局﹐愚昧之見﹐聊布區區﹐尙望閣下與在省同人從長計議。或仰藉大府風聲﹐竟能集事﹐亦未可知。某必竭盡綿力﹐以步諸君子後塵﹐斷不肯置身事外也。專此復請道安﹐順璧侍謙﹐統祈朗鑑﹐不備。

跋

四十彊仕﹐七十致仕﹐經有明訓﹐無所謂歸田也。然古者出則從政﹐歸卽明農﹐故歸田之賦﹐肇於平子﹐歸田之句﹐著於少陵。降至宋人﹐以坡公之名通﹐猶作有田不歸之誓﹐而歐公竟藉以名其書。自是始以歸田爲士大夫之美談﹐仕宦中人且以爲難能而可貴焉。吾師茝林梁公少無宦情﹐通籍後復家居十年始出﹐蘇藩蘇撫任內﹐又兩次以疾引歸﹐可謂難進易退者矣。然惇書竊讀公所撰著﹐一則曰歸田誰信本無田﹐再則曰歸田何事不眞歸﹐但惜無田抑又非。乃知年來僑居南浦﹐不但無田可歸﹐直至有家而不能歸﹐反復屢形於吟詠中﹐每令人不忍卒讀。然吾師天懷淡定﹐安上能惇。惇書於嶺西侍公最久﹐竊見公仕學兼優﹐並無偏廢。如楹聯叢話﹑三管詩話﹑銅鼓聯吟諸刻﹐皆成於簿書叢雜之餘。卽至梧江防堵﹐戎馬倥傯﹐羽檄交馳﹐中夜數起﹐而尙能抽暇輯成三國誌旁證一書。其忙中整暇如此﹐況今日之優遊田裏﹐閉戶著書﹐俗緣不幹﹐眞想自適者乎﹖此吾師歸田瑣記所由作也。

今秋惇書讀禮山中﹐忽承吾師以脫稿寄示﹐自言此書仿歐公歸田錄而成。惇書伏讀之餘﹐竊謂歐書自序成於治平四年﹐其時實尙未歸田。歐書不過兩卷﹐吾師書𨿽亦一百一十餘條﹐而益以日記詩數十章﹐計分八卷﹐較歐書多至數倍。歐書多錄朝廷遺事﹐士大夫笑談﹐吾師書亦同其意﹐而考訂詳明﹐包孕繁富﹐中間如議馬頭﹑議江口﹑議大錢﹑戒停葬﹑戒厚殮﹑戒錮婢諸條﹐尢爲濟時之要務﹐警俗之苦衷﹐可坐而言﹐可起前行﹐則視歐書之用心﹐尢有維系﹐急宜壽諸棗梨﹐公之同好﹐以無負吾師一番載筆之勤。因殫旬餘日校勘之勞﹐付之手民﹐刊而序之。工旣告蕆﹐復述作者之本意﹐書於冊後﹐俾讀是編者﹐知吾師出處之大節﹐經世之要務﹐咸備於此﹐庶無負吾師寄示之殷懷云爾。

又聞吾師近方撰師友集若干捲﹐舉數十年感恩知己之迹﹐悉以韻語鋪之﹐而復略敍其生平梗槪﹐附見其投贈詩文。惇書賤名亦幸敍其後。行將脫稿成書﹐願吾師仍以淸本寄示﹐俾得先讀爲快。或再與校勘之役﹐以忝附大雅之林﹐是尢私衷所忭禱也夫。惇書謹跋。

退庵自訂年譜

退庵居士系出安定梁氏﹐名章巨﹐字閎中﹐又字茝林﹐晚年自號退庵。由泉州宋丞相文靖公派下分居福州長樂縣南鄕之江田裏﹐國初遷居福州城中。自前明迄今十五傳﹐皆爲郡縣學諸生不斷﹐河閒紀文達公督學閩中﹐以「書香世業」扁旌吾閭。乾隆四十年乙未七月初六日生於福州淳仁裏。時先考翼齋公上公交車未回。是年先叔父九山公成進士﹐入翰林。翼齋公諱贊圖﹐字斯志﹐又字翼齋﹐行二﹐乾隆戊子與同懷弟九山公同舉於鄕﹐考補內廷咸安宮教習。【門下士濰縣劉鴻翺拜塡諱。】

丙申﹐二歲。

丁酉﹐三歲﹐長房伯兄虛白公【初名功﹐攺名際昌。】入縣庠。

戊戌﹐四歲﹐虛白伯兄爲發蒙﹐先妣王太夫人自課之。

己亥﹐五歲﹐十月﹐先大母林太淑人棄世。是年翼齋公教習期滿引見﹐以知縣用﹐回裏卽丁憂。

庚子﹐六歲﹐在家讀書﹐先考自課之。

辛丑﹐七歲﹐先考授徒於經院巷彭宅﹐隨往讀書。

壬寅﹐八歲﹐先考授徒於開元頭林宅﹐隨往讀書。

癸卯﹐九歲﹐先考授徒於楊橋巷蔣宅﹐隨往讀書﹐始學作小詩。是年同懷弟章█生。

甲辰﹐十歲﹐先考授徒於鹽法道徳淸戚公署齋。閏三月﹐先妣王太夫人棄世。太夫人少以孝稱﹐在室時嘗割臂肉療父篤疾。先考爲作傳略紀之。

乙巳﹐十一歲﹐先祖天池公棄世。公弱冠卽爲名諸生﹐以耆儒宿學教授裏中五十餘年。值八十壽﹐紀文達公有文祝之﹐【文載公集。】至是考終年八十二歲。是秋先考爲衛防郡丞漢軍劉公延請課子﹐隨往讀書。福州距廈門五百里﹐是冬以臺灣林爽文滋事軍興﹐孔昭道梗﹐不得歸。

丙午﹐十二歲﹐仍在廈門廳署﹐始學作八股文﹐並隨先考偕同裏先達鄭蘇年光策﹑何實齋西泰﹑林於川雨化﹑張燮邦經邦諸公遨遊眾島各巖洞﹐復泛海覽鼓浪嶼之勝。時廈門洋船叢集﹐商賈殷賑﹐仙山樓閣﹐甲於南天。聞近日井裏蕭條﹐大有今昔之感矣。是年長房三兄曼云公【初名雷﹐攺名運昌。】入縣庠。

丁未﹐十三歲﹐冬﹐隨先考回福州﹐移住新美裏﹐與九山公同居﹐從虛白伯兄學舉子業。

戊申﹐十四歲﹐學使者雲間陸耳山師錫熊甄別生童﹐余以第九名童生錄送鰲峯書院肄業﹐山長爲孟考功瓶庵先生超然﹐都講卽虛白伯兄也。

己酉﹐十五歲﹐春﹐隨先考往仙遊金石書院讀書。秋﹐與四房四兄澤鄕公云銑同赴長樂縣試﹐受知於漢軍王弼齋師佑郊﹐錄取第二名。

庚戌﹐十六歲﹐與三兄曼云公同在鰲峯書院二賢祠讀書。

辛亥﹐十七歲﹐受知於丹陽吉渭崖師夢熊﹐以第一名取入長樂縣庠。是年﹐隨同邑陳茂眞師士偉讀書於觀音橋齊氏之拾芳軒。

壬子﹐十八歲﹐隨外舅鄭蘇年師讀書於洗銀營趙氏之紅玉齋。是秋鄕試卷備而不薦。

癸丑﹐十九歲﹐仍隨蘇年師﹐始學作詩﹑賦﹑雜文。是年﹐四兄澤卿公入縣庠。

甲寅﹐二十歲﹐隨林暢園師茂春讀書於洗銀營陳氏之鳳池書屋。是秋鄕試﹐與虛白伯兄﹑曼云三兄同舉於鄕﹐座主爲歙縣程蘭翹師昌期﹑仁和關晉軒師槐﹐房官爲涇縣吳虛谷師浚。

乙卯﹐二十一歲﹐會試薦而不售﹐房官爲鄱陽胡果泉師克家﹐遂畱京過夏﹐考取景山官學教習。是年澤鄕兄舉於鄕。

嘉慶元年丙辰﹐二十二歲﹐會試薦而不售﹐房官爲山右李石農師鑾宣。五月﹐由運河回閩。七月﹐患瘧﹐至重陽始到家﹐冬至前一夜而止。歲杪鄭夫人來歸﹐卽蘇年師長女也。

丁巳﹐二十三歲﹐授徒西門街劉宅。

戊午﹐二十四歲﹐授徒南營姜宅。章█弟入縣庠。是冬﹐先考以知縣選期將到﹐呈明不願外任﹐選得汀州府歸化縣學教諭﹐挈章█弟赴任﹐而命余上公交車。

己未﹐二十五歲﹐會試薦而不售﹐房官爲杞縣吳少甫師樹萱。同房曼云三兄遂成進士﹐入翰林。六月回家﹐仍在蘇年師館中課文。

庚申﹐二十六歲﹐大兒逢辰生。輯東南嶠外書畫錄二十卷﹐自爲序。

辛酉﹐二十七歲﹐會試﹐以九山公爲內簾同考官﹐回避未入場﹐與大挑又不得﹐乃就補景山教習。

壬戌﹐二十八歲﹐會試﹐以二甲第九名成進士﹐座主爲紀文達師﹑鉛山熊謙山師枚﹑滿洲玉研農師麟﹑大庾戴可亭師均元﹐房官爲髙陽韓湘帆師掄衡。朝考入選第二名﹐因受知於大興朱文正師珪﹑大庾戴文端師衢亨﹑長沙劉文恪師權之﹑滿洲英煦齋師和﹑那繹齋師彥成﹑萊陽初頤園師彭齡﹑浦城祖舫齋師之望。引見﹐以翰林院庶吉士用教習﹐師爲黃陂帥仙舟先生承瀛。是秋聞先考寧化之訃﹐踉蹌南奔﹐由江西取道汀州入寧化﹐計署中視含殮者惟章█弟一人﹐痛哉﹗

癸亥﹐二十九歲﹐正月﹐始至寧化學署。四月﹐扶櫬回福州﹐從苫中編輯翼齋公遺詩文兩卷﹐行狀一卷﹐又輯家譜四卷。

甲子﹐三十歲﹐鄭蘇年師終於鰲峯講席﹐與同門友沙縣陳名世同校刊西霞文鈔兩卷﹐爲之序。吾師遺文﹐此其一斑也。

乙丑﹐三十一歲﹐二月服闋進京﹐散館以二等第五名引見﹐攺部主事﹐簽掣禮部﹐入儀制司行走。是秋﹐因病請假回籍。在部時輯南省公餘錄四卷﹐謝薌泉先生振定爲之序。嗣復拓爲八卷付梓。

丙寅﹐三十二歲﹐家居﹐輯長樂詩話八卷﹐自爲序。

丁卯﹐三十三歲﹐掌浦城南浦書院講席。秋﹐挈季生肇文遊武彜﹐有遊記及詩紀之﹐祖舫齋師﹑陳恭甫編修壽祺各爲之序。

戊辰﹐三十四歲﹐仍赴南浦講席。秋﹐爲本省撫部張蘭渚先生師誠延入幕中﹐爲撰擬頌冊及奏禦文字﹐並校勘所進遺書數十種﹐各加按語﹐如四庫書提要之例。

乙巳﹐三十五歲﹐仍赴南浦講席﹐輯東南嶠外詩文鈔若干捲﹐陳恭甫爲之序。

庚午﹐三十六歲﹐仍赴南浦講席﹐輯夏小正通釋四卷﹑南浦詩話四卷﹐皆祖舫齋師爲之序。

辛未﹐三十七歲﹐復入張撫部幕﹐與陳恭甫分纂禦制全史詩注六十四卷。是春爲先考妣合葬﹐祖舫齋師爲之志銘﹐事畢仍赴南浦講席﹐校補倉頡篇三卷﹐選輯閩文典制鈔四卷。是年次兒丁辰生。

壬申﹐三十八歲﹐仍赴南浦講席。秋後回家開藤花吟館﹐集裏中諸名流觴詠﹐其中有藤花吟館畫卷﹐陽湖李申耆邑侯兆洛﹑歙縣程春海侍郎恩澤並爲之記。

癸酉﹐三十九歲﹐仍赴南浦講席﹐與鄭松谷鵬程﹑林蓼懷軒開二親家重遊武彜﹐又與全生徵蘭遊漁梁萬葉寺﹐志乘所謂天下十大名山之一也。是冬挈眷進京﹐在浦城祝東巖親家昌泰有斐園中度歲。

甲戌﹐四十歲﹐三兒恭辰生於臺莊舟次。八月﹐抵京﹐進署銷假﹐仍在儀制司行走。是歲由運河北上﹐滯居漕艘中百餘日﹐取舊讀昭明文選筆記之件編錄而增益之﹐是爲文選旁証之權輿。自是每年趨公之暇輒涉筆焉。

乙亥﹐四十一歲﹐同劉芙初﹑吳蘭雪﹑陳石士﹑李蘭卿謁翁覃溪師﹐爲蘇齋詩弟子者三年。是夏聞四叔父九山公之訃。公諱上國﹐字斯儀﹐又字九山﹐乾隆乙未進士﹐歷官翰詹科道﹐洊至太常卿﹐終於廣西學政任所﹐陳恭甫銘其墓。

丙子﹐四十二歲﹐兼精膳司幫辦掌印。是秋考選軍機章京﹐以第一卷

引見記名。是冬入宣南詩社﹐胡墨莊侍禦承珙﹑潘功甫舍人曾沂各爲之記。輯春曹題名錄六卷。

丁丑﹐四十三歲﹐四兒映辰生。秋與顧南雅蒓﹑龔季思守正二同年遊西山﹐有詩紀之。又與陳石士編修用光﹑陶云汀給諫澍﹑王北堂明經萱齡遊昌平﹐有文紀之。

戊寅﹐四十四歲﹐入直軍機。是秋扈蹕盛京﹐來往七十三日﹐遊醫無閭及松﹑杏諸山。以校勘科場條例被議降一級畱任﹐旋以扈從議敍加一級。

己卯﹐四十五歲﹐三月﹐扈蹕東陵﹑南苑﹑盤山。公餘偕同人坐山轎登云罩寺﹐又於月夜上古中盤﹐飲至向晨始下入直﹐各有詩紀之。是冬以覃恩誥授奉直大夫﹐誥贈先考如章巨官﹐先妣王氏爲宜人﹐封妻鄭氏爲宜人。

庚辰﹐四十六歲﹐扈蹕灤陽﹐加一級。又恭送睿廟梓宮﹐加一級。又恭遇覃恩兩次﹐各加一級。是役恭逢睿廟升遐﹐變生倉猝﹐前無故實可稽﹐樞廷直務塡委﹐而禮臣隨扈者﹐堂官僅黃左田大宗伯鉞一人﹐漢司員僅章巨一人﹐奏疏文移﹐責無旁貸。時樞臣禮臣皆日數召見﹐斟酌典禮﹐體大思艱﹐余以一小臣往復其間﹐哀苦之餘﹐益增凜懼﹐蓋不敢休息者徹數晝夜﹐自禮部堂屬官續到者數人﹐乃始分任其勞﹐藉免隕越云。九月﹐回京﹐兼祠祭司行走。是冬以覃恩誥授中憲大夫﹐晉贈先考爲中憲大夫﹐先妣王氏爲恭人﹐誥封妻鄭氏爲恭人。

道光元年辛巳﹐四十七歲﹐五兒敬辰生。二月﹐以補授主客司主事引見﹐仍在儀制﹑祠祭兩司行走。禮曹四司至是乃綿歷焉。三月﹐扈蹕易州﹐以恭襄山陵大典議﹖加隨帶二級。四月﹐以考試差引見。六月﹐由軍機大臣以行走勤愼議敍﹐奏準卽升員外郎﹐先換項戴。十一月﹐以補授儀制司員外郎引見。是年﹐充大淸通禮館纂修﹐又充內廷方略館纂修。又以與同人分校遼﹑金﹑元三史地名﹑人名﹑官名﹐余分得金史全部。又分纂西域圖志﹐未成書。

壬午﹐四十八歲﹐由禮部堂官以才具練達﹐克稱厥職保舉﹐京察一等。二月﹐由吏部引見﹐奉朱筆圈出﹐交本部堂官查看﹐復加才識精明﹐辦事老練﹐堪勝外任考語﹐引見記名﹐以繁缺道府用﹐仍加一級。閏三月﹐授湖北荊州府知府。次日具折陳謝﹐召見於幹淸宮西房。五月﹐挈眷出都。六月﹐赴荊州任。是月卽奉檄兼護荊宜施道﹐兼管荊州鈔關監督。先是﹐所屬監利縣與沔陽州民以爭水相仇殺﹐官不能治﹐大府檄予馳往查辦。乃先以詩歌代爲文告勸諭之﹐又爲親勘水濱﹐議淸界址﹐兩境士民悉服﹐其患遂平。公餘編輯樞垣紀略十六卷﹐朱詠齋同年士彥爲之序。蓋前數年在樞直時稿本﹐至是始匯次成書云。

癸未﹐四十九歲﹐擢授江南淮海河務兵備道。五月﹐挈眷由大江順流東行。六月﹐至淸江浦赴任。輯江漢贈言二卷﹐皆楚省僚寀士民送行之作﹐黎湛溪河帥世序爲之序。九月﹐以霜降安瀾議敍﹐紀錄二次。是冬﹐以覃恩誥授朝議大夫﹐誥贈先考如章巨官﹐誥贈先妣王氏爲恭人﹐誥封妻鄭氏爲恭人。

甲申﹐五十歲﹐以前在方略館校勘金史﹐書成﹐由軍機處奏準從優議敍﹐加一級﹐紀錄二次。九月﹐調署江蘇按察使﹐駐滄浪亭行館﹐有滄浪亭題詠兩卷﹐張蘭渚先生﹑林少穆尙書則徐各爲之序。十月﹐以霜降安瀾議敍紀錄二次。十一月﹐回淮海任。值髙家堰失事﹐勞勞襄辦者三閱月。有上嚴小農河帥烺乞免調任淮揚道書﹐上星使文秋潭孚﹑汪瑟庵廷珍二尙書請修復堰圩二堤書。

乙酉﹐五十一歲﹐春﹐管理盤運漕糧總局。五月﹐調署江蘇按察使。七月﹐又調回盤運漕糧總局。九月﹐將滯漕二百萬石全數盤運渡黃北上。是役請撥銀二百一十萬﹐至是竣事﹐計節省銀三十二萬。奏入﹐自督部﹑河帥以下皆甄選有差﹐遂擢山東按察使。先是﹐制河二大府銳意治河﹐方議挑關﹑孟兩灘以取直﹐又議攺上流海口以利運﹐又欲開王營減壩以泄漲﹐悉系淮海所轄地方﹐餘皆力陳其不可﹐以去就爭之﹐事遂不果。迨余去任﹐始紛紛興辦矣。是年大兒逢辰登鄕薦第二名。

丙戌﹐五十二歲﹐進京謝恩﹐蒙召見三次﹐賜克食二次。二月﹐抵山東任。十一月﹐調補江西按察使。未行﹐兼署山東布政使﹐擢江蘇布政使。輯古格言十二卷﹐湯惇甫協揆金釗﹑劉次白中丞各爲之序。

丁亥﹐五十三歲﹐抵江蘇任。輯東南棠蔭圖詠三卷﹐皆山左僚寀士民送行之作﹐朱蘭坡同年珔爲之序。是役順途登泰山。赴任後督同李葛﹖太守景嶧修治泖湖﹐一月而竣事。旋請籌款挑浚吳淞江﹐卽於是冬興工﹐督同陳芝楣太守鑾往來催查﹐次年夏竣事。

戊子﹐五十四歲﹐以挑浚吳淞江議敍加一級。修滄浪亭工竣﹐記而碑之。輯滄浪亭志四卷。又建吾宗伯鸞髙士祠﹐記而碑之。輯梁祠紀略二卷﹐朱蘭坡爲之序。是歲以覃恩誥贈先曾祖砥█公爲通奉大夫﹐如章巨官﹐先曾祖妣林氏爲夫人﹐皆章巨以本身妻室應得封典呈請上貤者也。

誥贈先祖天池公曁先祖妣林氏﹐先考曁先妣王氏亦如之。

己丑﹐五十五歲﹐九月﹐撫部陶云汀宮保奏請護理江蘇巡撫﹐宮保入覲之缺也。輯吳中唱和集八卷﹐作者二十一人﹐皆壬戌同年之在吳與過吳者之詩﹐自爲之序。又作小滄浪七友畫卷﹐刻石滄浪亭壁﹐朱蘭坡爲之記。

庚寅﹐五十六歲﹐八月﹐奉命護理江蘇巡撫﹐陶宮保擢督之缺也。十二月﹐復奉命護理江蘇巡撫﹐盧厚山宮保坤擢督之缺也。是年始遨遊吳下諸山﹐各有詩冊畫卷紀之。

辛卯﹐五十七歲﹐江淮大水成災﹐流民蔽江而來﹐每日以萬計。乃率屬捐廉﹐出示募捐﹐一面給船咨送﹐一面設廠畱養。計自初秋至冬孟三月餘日﹐資送出境者六十餘萬人﹐自初冬至次年春季在廠畱養者四萬餘人﹐復自捐棉衣萬襲﹐以爲廠中禦寒之具﹐於三月末陸續資送北返﹐沿途頗有頌聲。何竹薌郡丞士祁爲作目送歸鴻畫卷﹐髙雨農舍人澍然爲之記。

辛卯﹐五十七歲﹐修復練湖牌壩。是冬﹐回空軍船藉以無阻。又籌款奏請興挑孟瀆三河﹐未竣事而去。編梓亡友程春廬府丞同文遺詩四卷﹐題曰密齋詩存﹐爲之序。

壬辰﹐五十八歲﹐二月﹐奉命護理江蘇巡撫﹐程梓庭中丞祖洛擢督之缺也。計余官大江南北﹐歷觀察廉訪旬宣﹐並四權撫篆﹐前後凡八年有餘。江省吏才最盛﹐余歷任所薦舉守令不下數十輩﹐皆執弟子禮甚恭﹐而如陳芝楣﹑蘇鰲石廷玉﹑劉次白﹑趙竹泉炳言﹐皆不數年開府持節以去。此外如額莘農騰伊﹑王香湖靑蓮兩方伯﹐兪陶泉徳淵﹑李石舟國瑞兩都轉﹐王槐午錫蒲﹑李碧山廷錫兩觀察﹐李葛█景嶧﹑王善舟有慶﹑陳星垣經三太守﹐或以故或以病去﹐皆實不愧循卓之稱﹐尢往來於余心不釋云。是年四月﹐因病奏請開缺。奉旨俟林則徐到任後再行開缺回籍調理。五月﹐鄭夫人攜家先行。六月﹐林少穆抵蘇﹐遂卸撫篆﹐挈映兒登舟﹐因建溪水淺﹐小住浦城。輯葑江別話四卷﹐皆江南僚寀士民送行之作。八月﹐回福州﹐進黃巷新宅。是歲﹐吾鄕秋禾爲風雨所傷﹐米價驟貴﹐而臺灣逆民陳辦滋事﹐臺米不能內運﹐民間蓋藏空乏﹐眾心惶惶。因建議致書大府﹐力懇奏請借撥江南漕米十萬石﹐程梓庭督部入告準行﹐於次年靑黃不接之時﹐由海船運到﹐鄕裏便之。是年修葺宅右小樓﹐榜曰黃樓。與同裏諸耆舊以詩酒相往來﹐輯三山唱和集十卷。

癸巳﹐五十九歲﹐先室鄭夫人棄世﹐爲撰事略梓行之。劉次白中丞﹑髙雨農舍人各爲之傳﹐林少穆尙書爲之墓表。輯江田梁氏詩存九卷﹐自爲之序。是歲修葺宅左小園﹐榜曰東園﹐分爲十二景﹐有詩紀之。

甲午﹐六十歲﹐輯退庵隨筆二十卷﹐自爲之序。此書先爲關中友人所刻﹐後至桂林﹐復加增刪﹐擴爲二十四卷﹐賀耦庚中丞長齡序之。

乙未﹐六十一歲﹐集詩社諸君子在敝廬設局勸捐義倉谷價﹐忙碌者數十日而後集事。五月﹐奉召入都﹐挈逢兒﹑映兒束裝就道﹐至揚州病瘧﹐畱滯月餘日。八月﹐由運河北上﹐舟次輯北行酬唱集四卷﹐皆同裏知好及大江南北僚寀士民贈行之作﹐陳芝楣中丞爲之序。八月杪抵京﹐遞折銷假﹐蒙召見一次。次日卽授甘肅布政使﹐復蒙召見二次﹐並賜克食於重陽日。挈逢兒﹑映兒赴甘肅任﹐順途遊華山。

丙申﹐六十二歲﹐甘藩庫中前因辦理軍需有漏款銀七萬兩﹐經手者半已離甘﹐部中屢行查詰﹐督部不知所爲。余殫五日夜之勤﹐設法補苴完結﹐上下同官及離甘各官皆徳之。正月﹐調授直隸布政使﹐以畱辦計典遲至﹐三月杪始成行﹐途次接奉擢撫廣西之命。五月﹐抵京﹐遞折謝恩﹐蒙連日召見六次﹐賜克食五次﹐卽陛辭出京﹐挈丁兒﹑敬兒赴廣西任﹐兼署廣西學政。三閱月﹐以奉查馮贊勛揭參楊時行一案據實奏覆﹐奉旨嘉獎﹐議敍加一級。輯宣南贈言二卷﹐皆日下同人話別之作也。途中舟過衡山﹐在船艙中飽觀一日﹐有詩紀之。冬奉賜「福」字一方。

丁酉﹐六十三歲﹐輯論語集注旁證二十卷﹑孟子集注十四卷。秋﹐監臨廣西文武兩闈﹐並會同丁自庵學政善慶考選拔貢。廣西文闈積獘多端﹐其最甚者﹐每科闈中輒派兵六十名﹐列坐於明遠樓之上下前後﹐各爲稽查彈壓﹐而鎗替傳遞之獘卽伏其中。甚至有能文之舉人﹐身穿號褂於樓上起艸﹐交他兵順遞號捨中﹐毫不費力者。余旣采訪明確﹐乃排眾議﹐革除之﹐並附片奏明立案﹐士林感之。是科三兒恭辰舉於鄕。修復署東銅鼓樓﹐成銅鼓聯吟集兩卷。又於獨秀吳下重建五詠堂﹐爲詩紀之﹐遠近和者百餘家。冬奉賜「福」字一方。

戊戌﹐六十四歲﹐越南使臣入貢﹐照例於節堂款宴﹐作畫冊紀之。校梓文選旁證四十六卷﹐阮雲臺師﹑朱蘭坡同年各爲之序。蓋二十年精力所萃﹐至是始成書云。輯國朝臣工言行記十二卷。冬奉賜「福」字一方。

己亥﹐六十五歲﹐監臨粵西文武兩闈。是歲次兒丁辰與胞侄齊辰同舉於鄕。四兒映辰入縣庠。輯制藝叢話二十四卷﹐朱蘭坡及楊蕓士明經文蓀各爲之序。冬奉賜「福」字一方。

庚子﹐六十六歲﹐監臨文武鄕闈﹐並會同學政考選優貢。輯楹聯叢話十二卷﹐陳蓮史方伯繼昌爲之序。是年始遨遊桂林諸山﹐畫成長卷記之。冬奉賜「福」字一方。

辛丑﹐六十七歲﹐二月﹐聞廣東英夷滋事﹐帶兵至梧州府防堵。梧州界連東粵﹐匪徒乘機嘯聚。餘力行團練之法﹐境內帖然。奉旨選將調兵送炮﹐協濟東省﹐並準楊誠村參贊芳咨取鐵樁木排芻束﹐兩旬間悉辦運無誤。旋調授江蘇巡撫﹐卽回桂林﹐往來得飽看陽朔山水﹐亦忙中勝緣也。五月﹐挈家登舟﹐由湘江﹑荊江順流而東。七月﹐赴江蘇任﹐卽帶兵赴上海縣防堵。時裕魯山督部謙奏準寶山口商船一槪不準進港﹐以防夷匪混入﹐合縣商民洶洶﹐幾至罷市﹐縣令束手罔措﹐關道遽欲辭官。余卽日據呈批準進港﹐一面具奏﹐人心始安﹐歡聲雷動。又與陳蓮█提戎化成協力練兵練炮﹐收撫巨姦﹐自吳淞江至寶山口數十里刁鬥森嚴﹐軍民安堵。值浙江鎭海失陷﹐督部訃至﹐因兼署兩江總督及兩淮鹽政二十餘日。適奉辦理糧臺之命﹐遂回蘇州。先是﹐恭奉明旨飭各省督撫保舉所屬道府以下各官。余赴蘇𨿽甫三月﹐而僚屬半系舊知﹐卽據實以所知奏薦。不及一年﹐而黃石琴恩彤洊歷方伯﹐但云湖明倫坐升都轉﹐王觀庭用賓﹑練笠人廷璜各擢太守﹐中外咸稱得人焉。十一月﹐疾作﹐卽專折陳請開缺調理﹐送篆交程晴峯中丞矞采接辦。是歲逢兒成進士﹐以兵部員外郎卽補。

壬寅﹐六十八歲﹐正月﹐引疾折回﹐奉旨準其開缺調理﹐並奉賜「福」字一方。二月﹐挈家登舟﹐本擬回閩﹐因驟聞浙東英夷鴟突﹐大帥失機﹐錢塘江口戒嚴﹐不敢前發﹐遂回帆北渡揚子江﹐寓居揚州張氏園者三月有餘日﹐與阮雲臺師﹑謝蕉石同年學崇﹑黃右原比部奭及余婿楊竹圃方伯簧劇談而已。五月杪﹐聞夷船已進圖山口﹐復倉卒挈家登舟﹐渡江而南﹐徑達蘇州﹐由浙江回閩。蓋六月初三日舟過丹陽﹐初八日夷兵已陷京口矣。六月杪﹐抵浦城﹐復聞芟夷要在福州設立馬頭﹐已經疆臣奏準﹐城中士民惶惑﹐有紛紛逃避之意﹐不得已暫駐南浦﹐借宅而居焉。忙中輯楹聯續話四卷﹑巧對錄四卷﹐皆自爲之序。

癸卯﹐六十九歲﹐購花園衕荒地一區﹐起造新宅﹐左有方池半畝﹐遂環池略綴屋宇﹐榜曰北東園﹐以別於福州之東園也。四月﹐進新宅。八月﹐回福州省墓﹐小住二十餘日﹐仍回浦城﹐爲恭兒點定勸戒近錄六卷﹐爲之序。

甲辰﹐七十歲﹐自訂年譜﹐又輯稱謂拾遺十卷﹐自爲之序。

