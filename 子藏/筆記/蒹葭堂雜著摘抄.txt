

蒹葭堂雜著摘抄

明陸楫

我太祖髙皇帝用夏變夷﹐恢復中華之正統﹐人謂辟乾坤於再造﹐功髙湯武。不但邁漢唐宋而已。愚以爲此固天命聖神爲千古除凶﹐爲百王雪恥﹐無足異者。但髙皇卽位攺元之年﹐已混一四海。在位三十一年﹐身致太平﹐壽七十有一。諸子二十餘人﹐親封王爵﹐星布海內﹐古今帝王之全福﹐亦我髙皇一人而已。

孝康敬皇后張氏﹐孝皇配也。孝皇平生無別幸﹐與後相得甚歡。後二弟俱封爵﹐勢傾中外。有仇家奏其侵民業爲莊田者﹐上命司禮太監蕭敬﹑刑部侍郎屠勛﹑大理寺丞某往勘之。敬與勛等俱秉公將二張家奴數人依律問處﹐敬復命於內廷。適當上與後方對膳﹐後聞甚怒曰「外邊官人每無狀﹐猶可。汝狗奴亦若是耶﹖」上亦佯怒且罵。及後退﹐呼敬曰「才所言非我本意﹐汝得無泄此語耶﹖恐外邊官人每聞之驚破膽也。」敬力辧未嘗聞於外﹐上猶不信。卽遣人各以白金五十兩賞二勘官。且云「偶與後有怒言﹐特戲耳。恐爾等驚怖﹐以此爲壓驚。」又進士潘鐸﹐新除給事中﹐進一疏﹐數日不下。忽一日﹐上退朝入內﹐忽宣潘鐸。時鐸以疾不在﹐有同官一人代鐸跪進。上面諭曰「潘鐸有一疏﹐字樣多錯﹐我卽欲批出令其回話。以其新進﹐恐挫其銳爾。汝可諭之﹐君父之前﹐何其不愼也。」鐸聞感懼。又都察院左都禦史戴恭簡公珊﹐爲上倚任甚切﹐公久有疾﹐乞休不允。以兵部尙書劉忠宣公大夏爲上所信任﹐特浼其代言於上。一日﹐忠宣奏事畢﹐附奏曰「戴珊病篤﹐願陛下姑放歸以延其生。」上從容問曰「此汝自言﹐抑珊浼之言耶﹖」忠宣對曰「不敢欺。此實臣往視珊疾﹐珊力浼臣言爾。」上卽曰「汝爲朕致意﹐天下尙未平﹐珊何故欲去耶﹖」忠宣以告珊﹐珊感泣不復言去﹐竟卒於位。

論治者類欲禁奢﹐以爲財節則民可與富也。噫﹗先正有言﹐天地生財﹐止有此數。彼有所損﹐則此有所益﹐吾未見奢之足以貧天下也。自一人言之﹐一人儉則一人或可免於貧﹔自一家言之﹐一家儉則一家或可免於貧。至於統論天下之勢則不然。治天下者﹐將欲使一家一人富乎﹖抑亦欲均天下而富之乎﹖予每博觀天下之勢﹐大抵其地奢則其民必易爲生﹐其地儉則其民必不易爲生者也。何者﹖勢使然也。今天下之財賦在吳越﹐吳俗之奢﹐莫盛於蘇杭之民。有不耕寸土而口食膏粱﹐不操一杼而身衣文繡者﹐不知其幾何也﹐蓋俗奢而逐末者眾也。只以蘇杭之湖山言之﹐其居人按時而遊﹐遊必畫舫肩輿﹐珍羞良醞﹐歌舞而行﹐可謂奢矣。而不知輿夫舟子﹐歌童舞妓﹐仰湖山而待爨者不知其幾。故曰「彼有所損﹐則此有所益。若使傾財而委之溝壑﹐則奢可禁。不知所謂奢者﹐不過富商大賈﹐豪家巨族﹐自侈其宮室車馬﹐飲食衣服之奉而已。彼以粱肉奢﹐則耕者庖者分其利﹔彼以紈綺奢﹐則鬻者織者分其利。正《孟子》所謂通功易事﹐羨補不足者也。上之人胡爲而禁之﹖若今寧紹金衢之俗﹐最號爲儉﹐儉則宜其民之富也。而彼諸郡之民﹐至不能自給半遊食於四方。凡以其俗儉而民不能以相濟也。要之先富而後奢﹐先貧而後儉。奢儉之風﹐起於俗之貧富﹐𨿽聖王復起﹐欲禁吳越之奢難矣。」或曰「不然。蘇杭之境﹐爲天下南北之要衝﹐四方輻輳﹐百貨畢集﹐使其民賴以市易爲生﹐非其俗之奢故也。」噫﹗是有見於市易之利﹐而不知所以市易者﹐正起於奢。使其相率而爲儉﹐則逐末者歸農矣。寧復以市易相髙耶﹖且自吾海邑言之﹐吾邑僻處海濱﹐四方之舟車不一經其地﹐諺號爲小蘇州。遊賈之仰給於邑中者﹐無慮數十萬人﹐特以俗尙甚奢﹐其民頗易爲生爾。然則吳越之易爲生者﹐其大要在俗奢﹐市易之利﹐特因而濟之耳﹐固不專恃乎此也。長民者因俗以爲治﹐則上不勞而下不擾﹐欲徒禁奢可乎﹖嗚呼﹗此可與智者道也。

國朝成化﹐弘治間﹐大學士劉文靖公健﹑丘文莊公同朝﹐雅相敬愛。劉北人﹐器度嚴毅﹐在內閣凡事獨秉大綱﹐其學問不事博洽。丘南人﹐則博極羣書﹐爲一時學士所宗﹐所著有《大學衍義補》等書。一日﹐劉對客論丘曰「渠所學如一倉錢幣﹐縱橫充滿﹐而不得貫以一繩。」譏其學無大綱也。丘公聞之語人曰「我固然矣。劉公則有繩一條﹐而無錢可貫﹐獨柰何哉﹖」士林傳以爲雅謔。二公𨿽名位相抗﹐而劉相孝廟二十年﹐碩徳重望﹐卒受顧命﹐稱本朝賢相。丘之所就﹐似爲不逮﹐相業豈以博洽爲貴哉﹖

自隋設進士科﹐至宋則定甲第﹐其第一甲賜進士及第﹐或二十餘人。及國朝我太祖髙皇帝定制﹐進士第一甲﹐例取三名﹐釋褐日﹐卽授翰林修撰﹑編修等官﹐儲之館閣﹐以備臺輔﹐其重無以加矣。然讀蘇老泉之文﹐有曰﹕今進士三人之中﹐釋褐之日﹐天下望爲卿相﹐不十餘年﹐未有不爲兩制者。」豈宋時第一甲進士𨿽多﹐而銓選資序﹐或亦以三人爲重。國朝之制﹐亦祖其意而爲之與﹖然不可考矣。

邑先達有沈云者﹐字子龍﹐以鄕進士就教﹐擢國子學正。夜忽夢一婦人﹐囚服再拜曰「妾名迎春﹐以冤抑入死獄﹐公其爲我釋之。」沈不知所謂。及丁外艱歸﹐服闋﹐上天曹補選﹐復夢如初。已而除授河南汝寧府通判﹐到任與諸僚就公宴﹐忽上司委一獄詞來勘。太守方宴畢﹐卽謂沈曰「有婦人迎春死犯事﹐君初政當一審鞫之。」沈愕然道前夢﹐諸僚皆以爲異﹐遂爲此婦白其冤。復審知此婦入獄未久﹐計得夢時﹐其婦尙未獲罪也。吉凶事前定類如此。

本朝不設丞相﹐惟翰林官遷至大學士﹐入內閣﹐典機務﹐禮絕百僚﹐人稱爲宰輔。自設科以來﹐由狀元至內閣者﹐尙書胡文穆公廣﹑太傅曹文忠公鼐﹑少保陳公循﹑太傅商文毅公輅﹑學士馬公愉﹑太師彭文憲公時﹑太傅謝文正公遷﹑太保費文憲公宏﹑太保顧文康公鼎臣﹐僅九人。狀元年最少者﹐卽費文憲公﹐登第時﹐年二十。最長者曾彥﹐登第時﹐年五十四。

太師﹑太傅﹑太保爲三公﹐少師﹑少傅﹑少保爲三孤。自周以來﹐不設專官﹐爲大臣兼秩﹐俱文階之極也。本朝自髙皇帝革丞相﹐升六部爲正二品﹐故職官以尙書爲極。三公秩正一品﹐三孤秩從一品﹐俱爲大臣加官。然三公惟公侯伯才望顯著﹐統兵掌府者乃得遞次加之。文臣內閣大學士及六部尙書﹐其加秩則周流三孤﹐止於少師而已﹐歿則方以三公爲贈官。天下政權﹐皆出文臣﹐右文而左武﹐自然之勢也。故朝廷法不得不借加秩以低昂之﹐此祖宗之深意也。三公以太師爲極。自開國迄於今﹐文臣贈太師者﹐尙書三人﹕蹇忠定公義﹑儀忠襄公銘﹑王端毅公恕﹔內閣大學士十二人﹕楊文貞公士奇﹑楊文敏公榮﹑楊文定公溥﹑李文達公賢﹑萬文康公安﹑劉文穆公吉﹑彭文憲公時﹑徐文靖公溥﹑李文正公東陽﹑劉文靖公健﹑梁文康公儲﹑張文忠公孚敬﹐共十二人。餘贈太傅﹑太保者不能紀。

尙書吳文定公寬﹐字原博﹐號匏庵﹐蘇之長洲人。少有異質﹐屢試於鄕不第﹐年三十餘﹐得充邑庠貢。務博學﹐攻詩文﹐不專治舉子業﹐決意不就場屋。偶於一士大夫家﹐作《聽烏軒記》一篇﹐懸之堂上﹐忽一達官見之﹐稱羨不已。問其人﹐主人以實對﹐達官乃苦勸之就試。公從之﹐遂舉於鄕﹐壬辰試禮部第一﹐廷試狀元及第﹐仕至禮部尙書。文章器識﹐爲館閣名臣﹐所著有《匏庵集》行於世。士之通塞﹐信有時也。又公少有介行﹐聞於鄕﹐偶百里外一富家主﹐方幼﹐有母在﹐延公爲館師。其家有女及笄﹐窺見公姿容﹐心悅焉。朝夕輒以肉羹﹐遣親婢竊通意於公﹐公恐見污﹐乃求見其主母﹐懇以他故解館去。人扣之﹐公終不言。及後其女故﹐公晚年始道此以訓示子孫。其厚徳如此。

沈周號石田﹐吳中名士也。博學工詩畫﹐放浪山水間﹐隱居不求仕進。晚年嘗有詩戒其子云「銀燈剔盡謾咨嗟﹐富貴榮華有幾家。白日難消頭上雪﹐黃金都是眼前花。時來一似風行艸﹐運退眞如浪捲沙。說與吾兒須努力﹐大家尋个好生涯。」𨿽語涉俚﹐然亦有意趣可誦。及易簀時﹐口占一律云「了卻平生事已休﹐又承仙詔赴瀛洲。淸風明月人三个﹐野艸間花土一丘。夢短夢長終是夢﹐愁多愁少終成愁。於今大寐茫茫去﹐不管人間春復秋。」詞意淒婉﹐聞者爲之墮淚。又晚年一感興詩云「今日殘花昨日開﹐思量年少總成埃。數莖白髮催將去﹐萬兩黃金買不回。有藥駐顏終是夢﹐無繩系日重堪哀。此情莫與兒曹說﹐直待兒曹自老來。」俱直寫性情﹐不假修飾。

本朝靖難死事之臣﹐以天臺方孝孺爲首。孝孺博學宏材﹐少時嘗過嚴陵釣臺﹐有古詩一章。「敬賢當遠色﹐治國須齊家。如何廢郭后﹐寵此陰麗華。」「糟糠之妻尙如此﹐貧賤之交安足倚﹖羊裘老子早見幾﹐欲向桐江釣煙水。」此不獨工於詩﹐亦天下第一等議論也。

本朝兩畿十三省鄕貢士﹐俱有定額。雲南﹑貴州二省﹐以夷方地僻﹐解額獨少。二省鄕試士﹐俱合試於雲南﹐共五十五名﹐雲南三十四﹐貴州二十一。其後貴州士若干﹐就試於雲南。嘉靖丁酉﹐巡按禦史王杏題請乞分科﹐詔行之。是年雲南解額增至四十名﹐貴州解額增至二十五名﹐共增十名矣。湖廣解額八十五名。庚子﹐撫按合請於朝﹐以湖廣乃今上龍潛之地﹐皇考獻皇徳化所及﹐乞增額﹐詔增至九十名。本朝愼於舉士類如此。

太師劉文靖公健﹐河南洛陽人﹐天順庚辰進士﹐在翰林二十餘年。成化末﹐入閣典機務。又二十年﹐官至少師﹑大學士﹐老成忠直﹐海內翕服。弘治末﹐受孝皇顧命。正徳初元﹐以逆瑾將用事﹐公懇疏乞休。歸田時﹐年七十四﹐家居蕭然如布衣﹐坐一帷中﹐不問門外事者十餘年﹐享年九十四而卒。子東﹐弘治丙辰進士﹐本朝卿輔﹐徳望福壽之隆﹐無與爲比。嘉靖初﹐太師﹑大學士楊一淸﹐號邃庵﹐家君嘗受業者﹐才略蓋世﹐所在輒有政績。故事﹐不由翰林﹐不得入閣。本朝𨿽有數人﹐然皆出自特恩簡用﹐不得爲例。公其一也。已而歸田﹐年七十餘。今上特起公於家﹐攺兵部尙書﹐兼憲職﹐總制三邊。道經洛陽﹐謁文靖﹐文靖出見公﹐辭色甚倨。佯問曰「我記汝亦曾爲閣老耶﹖」公隨問而對﹐文靖曰「旣爲閣老而復出作總制﹐內閣體統爲汝一人壞盡矣。」公亦細云「朝廷簡命﹐不得不赴。」文靖仍曰「進止由汝﹐何得乃爾﹖我老不能對客矣。」遂命二孫陪茶﹐楊公大慚而出。文靖𨿽辭嚴誼正﹐然覺太峻﹐𨿽下此恐不能當﹐況勢位頡頏者乎﹖第楊公服義﹐能受先達正言﹐皆盛時事也。近世一登樞要﹐𨿽先輩長者﹐亦皆曲爲面諛以取容悅﹐而後生得志﹐祿位相抗﹐便不能受正言於人﹐遂使世道愈下﹐古誼不復。二公遺響﹐遐哉不可及矣。

嘉靖己丑﹐邃庵楊公爲首相﹐上倚注甚切。時議禮諸公﹐受知於上﹐相繼登樞要。尙書霍文敏公韜﹐時爲詹事﹐忌公尢切﹐特疏劾公。上大怒﹐削秩賜罷﹐文敏猶欲根蔓公門下士﹐一网打盡。有大學生孫育﹐公之鄕人也﹐受恩久﹐百凡家蠱﹐公保護如子弟。公在相位﹐援育入文華殿供事﹐以書寫資勞﹐例得受京職。時亦以公黨與﹐恐遭斥逐﹐乃錄公居官事數十條﹐呈於文敏﹐以求自解。不意數月後﹐以暴疾卒於家。其子奉柩還﹐公猶易服弔其喪。其子跪泣曰「人子固不敢言親過﹐但悖徳者不祥。吾父負公而死﹐天也﹐願公無弔。」公笑曰「爾父豈負我者﹖我爲人所陷﹐波及汝父輩﹐汝父欲保全身家﹐萬不得已﹐姑借我以免禍耳。吾獨不能諒之﹐是吾又負汝父矣﹖」人皆服公雅量。

太保費文憲公﹐年十六﹐領癸卯鄕薦﹐赴試禮部﹐道經呂梁洪。時公從父某爲主事﹐有事於此﹐一見公卽曰「吾侄此行不第﹐當卒業北雍。」公愕然問故﹐答曰「近得一夢﹐吾見侄在北監領簽出館﹐簽上寫彭時二字。彭公﹐狀元宰相也。吾侄勉之。」已而公是年果不第﹐卽入北監讀書﹐專事博洽﹐以資策學。至丁未﹐果狀元及第﹐官至少師﹑太學士。計得夢時﹐彭公尙在﹐及後彭公卒於官﹐謚文憲。公以嘉靖乙未再召入閣﹐亦卒於官﹐謚亦如之。二公不但科第祿位偶同﹐𨿽考終賜謚﹐如出一轍﹐亦異矣。

古者天王教世子﹐必齒讓於學曰「有君在則禮然﹐有父在則禮然﹐所以明尊無二上之義也。」王魏不死建成之難﹐後之君子猶或宥之。謂宮臣亦天子之公臣﹐非太子之私臣也。自漢以來﹐先王之法﹐變易殆盡。而羣臣於太子﹐未聞有稱臣者﹐此綱常大義也。我皇明治教卓越百王﹐獨髙皇晚年欲崇重東宮﹐制令百官奏事東宮者俱稱臣。自是天下司府州縣﹐每歲逢聖誕﹐有萬壽﹑千秋二節﹐是分明二上矣。恐先王垂世立教之意不若是也。又喪制﹐古者父在而母服齋衰仗期﹐父死然後爲母如父服﹐此嚴祖敬宗之大義也。至唐武后與政時﹐上便宜十二條﹐其一欲令父在爲母服齋衰三年﹐爲罔極之思一也。𨿽制與父同﹐然猶不敢服斬衰﹐沿於宋元不廢﹐猶知有大義也。至本朝則父母之服不分存亡﹐俱服斬衰矣。獨祖在﹐嫡孫爲祖母不承重﹐尙沿舊制爾。庶子以官秩受封﹐嫡母在者﹐止封嫡母﹐生母不得受封﹐此亦厭於嫡母之義也。至於嫡母在而生母亡﹐又仍服斬衰﹐與嫡母同﹐於義乖矣。且我髙皇嫡庶之辯甚嚴﹐親王及王妃年五十五子者﹐方許立庶長爲世子﹐故今建儲之法﹐亦必立嫡。然東宮登極﹐𨿽正後在者﹐生母卽並尊爲皇太后﹐無復有厭於嫡母之義矣。此制三代以上不可考。自漢以來﹐無有不沿此制者。按先王重嫡之法﹐則天子生母厭於嫡母者﹐止宜尊爲皇太妃﹐嫡後崩﹐始宜追尊爲太后﹐則大經正矣。此皆綱常之重者。使復古之主出焉﹐稽經按禮﹐著爲定典﹐以正萬世之大經﹐其功豈小補哉﹗

每見館閣諸先達﹐對後學縷縷道國朝典故。先文裕公出入館閣﹐前後幾四十年﹐每見國朝前輩﹐抄錄得一二事﹐便命不肖熟讀而藏之。蓋士君子有志用事﹐非兼通今古﹐何得言經濟﹖此先儒所以貴練達朝章﹐而魏相條晁董之對﹐特見重於朝廷﹐良亦爲此。朱文公有言﹐知古不知今者﹐葉正則也。知今不知古者﹐陳同父也。旣知古又知今者﹐呂伯恭也。今世學者盡有務爲博洽﹐不究心當代事故﹐一問及朝廷典故﹐及一代之經制沿革﹐恍如隔世。縱才華邁眾﹐恐其見諸施爲﹐自多窒礙﹐宜識者目爲俗學﹐無足怪者。

海邑士有楊學禮者﹐別號東濱﹐少負文學﹐竟落魄不第﹐與家君學士爲忘形交。予童時嘗憶其《春興詠》一絕云「菖蒲枸杞滿庭栽﹐書閣垂簾半掩開。蛺蝶不嫌春色澹﹐隔墻飛去又飛來。」頗有天趣。又晚年和家君《秋興》一律云「風物蕭疏兩鬢絲﹐感懷常在夜深時。心灰未冷金猊熱﹐首級無功鐵馬悲。杜宇敢言遊子怨﹐芙蓉空帶美人姿。山家自有陽春調﹐不與多才宋玉知。」亦可謂寫出心事矣。

吳中名士陸楠﹐登鄕薦﹐上南宮不售﹐歸過楊州鈔關。有部官司關﹐欲稅其舟﹐楠投一詩云「獻策金門苦未收﹐歸心日夜伺東流。扁舟載得愁千斛﹐幸有明王不稅愁。」其官見詩﹐迎而禮之﹐下第士聞者爲之絕倒。

嘉靖庚子﹐予自京師還﹐過淮陰漂母祠﹐見題古詩一絕於壁間。有云「賢哉一飯恩﹐千載猶廟食。如何漢諸陵﹐寂寞生荊棘。」吁﹗可以志感矣。

予嘗有理外之論﹐物外之想﹐人稱天子富有四海之內。所謂四海者﹐今中國以交廣爲南海﹐遼渤爲東海﹐西北二海則隔絕夷虜﹐不知所在。予嘗狹隘中國﹐我皇明疆域不減漢唐盛時﹐而今京師之北﹐不五百里﹐便爲大漠﹐天子獨以三面控制萬里﹐其西域北虜所占﹐又不知其幾何﹖然則四海之內﹐天子所統馭者﹐或不及十之一二﹐未可知也。昔人謂日月所照﹐霜露所墜﹐天之所覆﹐地之所載﹐莫不尊親﹐不過誇揚之爾﹐非實錄也。每恨初開關時﹐天分華夏﹐何不環四海以爲家﹖四面皆數萬里﹐無山川沙漠之限隔﹐盡爲平陸﹐撒華夷備禦之勞﹐則君相代天撫治﹐當千百年雍熙而不變﹐豈不快哉﹗抑豈造化之气不齊﹐而華夷險厄﹐正所以警戒人君﹐以神上天予奪之柄。如予所擬﹐則有驕奢之主。如隋煬﹑陳後主者出焉。𨿽環海爲酺﹐生民盡爲糜滅﹐而人亦莫之禁矣。此造化開辟之意也。𨿽然﹐後一元數盡﹐復混沌而開辟﹐安知不如予所擬耶﹖又嘗謂生人貧富不同﹐盡由衣食﹐尢費天下之民生者﹐粒食也。惜天之生人﹐百骸諸髒皆具﹐何不別生胃髒﹐令人飲水而生。土地所產﹐惟植桑以供蠶繅﹐植茶以解燥渴﹐植梗楠諸材以爲宮室。使奇花異卉徧天下﹐不復知有五穀﹐則生人無甚貧與富﹐而逍遙逸樂﹐皆可以永壽﹐豈不快哉﹗何獨以五穀之費﹐萬累皆從此起。五味之人﹐百病皆從此出。上有吞吐之勞﹐下有便溺之污﹐一何其煩勞之甚也。抑豈造化將役﹐人於不靖﹐必使勞勞擾擾﹐俾萬有不齊﹐方成世界也。又安知一元數盡﹐復混沌而開辟﹐不果如予所擬也。好事者聞予二說﹐每爲一捧腹云。

今世士大夫居鄕居官相反有二事。好名者居官時﹐頗能以志節自勵﹐人皆信之。及其退而居鄕﹐則掊克裏﹐邀結守令﹐以求富其家﹐甘爲鄕人所賤惡而不卹﹔貪利者或居鄕時﹐巧飾淸謹﹐求爲鄕黨自好﹐至於居官﹐則饕取盈溢﹐忍棄繩檢﹐甘就黜落終身﹐自以爲得計。要之﹐皆士風掃地﹐習俗澆漓﹐乃有此等士大夫。予嘗觀羅一峯先生﹐丙戌初及第時﹐有家書一封云「列位叔父﹐列位兄長﹐別後想得安康。倫別無他囑﹐爲人祖宗父兄者﹐惟願有好子弟。所謂好子弟者﹐非好田宅﹑好衣服﹑好官爵一時誇耀閭裏者也。謂有好名節與日月爭光﹐與山嶽爭重﹐與霄壤爭久﹐足以安國家﹐足以風四夷﹐足以奠蒼生﹐足以垂後世。如汴宋之歐陽修﹑如南渡之文丞相者是也。若只求飽暖習勢利﹐如前所云﹐則所謂惡子弟﹐非好子弟也。此等子弟﹐在家未仕也﹐足以辱祖宗﹐殃子孫﹐害身家﹔出而仕也﹐足以污朝廷﹐禍天下﹐負後世﹐甚至子孫不敢認。如宋之蔡京﹑秦檜﹐此豈父兄祖宗之所願哉﹖想其勢焰官爵富貴﹐豈止如今日鄕裏中一二前輩也﹖而今日安在哉﹗然所謂好子弟者﹐亦只在父兄子侄成就之耳。人才之盛﹐鄕黨爲最﹐然非父兄敗之﹐則子弟喪之﹐取譏天下﹐貽笑後世﹐甚可惡也。載之史書﹐使後世之明君賢主﹐輕棄南人﹐未必不由此也。吾願叔父聽之﹐子侄戒之﹐共慫成我做天地間一个完人。蓋未有治國不由齊家﹐家不齊而求治國﹐無此理也。何謂齊家﹖不爭田地﹐不占山林﹐不尙鬥爭﹐不肆彊梁﹐不敗鄕裏﹐不淩宗族﹐不擾官府﹐不尙奢侈。弟讓其兄﹐侄護其叔﹐婦敬其夫﹐奴敬其主﹐只要認得一忍字﹑一讓字﹐便齊得家也。其要在子弟讀書興禮讓。若不聽吾言﹐譬如爭一畝田﹐占一畝住基﹐兩邊不讓﹐或致人命﹐或告官府﹐或集親戚﹐所損甚大。若以此費置買前物﹐所費幾倍﹖若曰住基無賣﹐此又愚也。其所以爲此計者﹐不過遺自己之子耳。父母之心﹐愛子孫一也。今奪吾父母之子﹐以與自己之子﹐甚非吾父母之心也。父母𨿽不在﹐逆其心則逆天理矣﹐安知吾子孫不如今日之爭哉﹖凡事皆此類也﹐而此事尢切﹐故特言之。今後若有田地等物不明﹐只許自家明白﹐不許擾及官府。我若不仕﹐尢當守此言也。其餘取債之屬﹐民甚貧窮可憫﹐自己少用一分﹐便積得一分徳。奴僕放橫﹐不可放起。自今以後﹐無片言隻字經動府縣方好。不然﹐外人指議﹐此人要做好人﹐不能齊家﹐世間安有此等好人哉﹖由此得禍﹐不可知也。兼我在此﹐國事日在心懷。仲淹做秀才時﹐便以天下爲己任﹐況今日乎﹖進退得失﹐有義有命﹐吾心視之﹐已如孤云野鶴﹐脫灑無系。自古壞事﹐皆是愛官職底人弄得狼狽了﹐脫使根本不安﹐枝葉能自保乎﹖戒之戒之﹐若使我以區區官勢來齊家﹐不以禮義相告﹐便成下等人子。但中間有等無知子弟﹐不才奴僕﹐則須治之以官耳。叔父須戒之﹐愼勿以吾言爲迂也。」其志節如此﹐居鄕可知矣。又有爲懷慶守謝世修作諭屬文一篇云「聖主治天下﹐守令是重焉。以其親民也。夫親民莫如令﹐其次莫如守﹐令民父母於一邑﹐守民父母於一郡﹐所以父母之者﹐以愛民如子﹐民亦愛之如父母也。所以愛民如子者﹐知其饑而食之焉﹐知其寒而衣之焉﹐知其勞苦而逸之焉﹐知其利而與之興焉﹐知其害而與之去焉﹐知其賢而優之焉﹐知其不肖而教之焉。四境之內﹐吾民之好惡﹐無不知而從之焉﹐然後可謂愛民如子也。吾愛之如子﹐分之當然也。初何心於彼之服也﹖而爲吾民者﹐生則愛而戴之﹐死則屍而祝之﹐流芳竹帛﹐垂範百世。如古之龔黃卓魯者﹐眞民之父母也。今人之心﹐豈異於古人哉﹖方其含哺■﹝畝犬﹞■﹝畝麼﹞﹐鼓篋庠序﹐見貪墨賊民者﹐輒攘臂切齒而憤之。髙談擊節﹐眞可翺翔古人而犬彘若輩也。及一旦綰銅章﹐佩墨綬﹐以臨民上﹐則勢利之薰灼﹐妻子之浸灌﹐淫朋比友之慫恿附和﹐則前日之良心死而貪心生矣。如倚門之妖﹐如負嵎之虎﹐如驅羊之狼﹐吮膏啗髓﹐肆然不知其可恥且惡也。囊帛櫃金﹐居則連屋﹐水則連舟﹐陸則連車﹐以買官則連爵﹐以買田則連阡﹐以買居則大廈連云﹐以買肥甘則方丈連味﹐以買姬妾則粉黛連室﹐以買服用玩好則珠玉錦繡連箱﹐如此而已矣。不思之七尺之軀﹐一日之享﹐米不過一升﹐肉不過一豆﹐酒不過一瓢﹐冬不過一裘﹐夏不過一葛爲吾身﹐則身外皆長物也。爲子孫﹐則子孫不能保而有也﹐爲昆弟婚友﹐則刑辟戮辱﹐昆弟婚友不能免也。噫﹗所以求仕者﹐以其尊且榮也。不知所以尊且榮者﹐不在富與貴而在功與徳也。金張許史﹐視龔黃卓魯何如哉﹖乃計不出此而出彼何也﹖卒使正士羞與同朝﹐正人羞與同鄕﹐正朋羞與同門﹐族人羞與同宗。至其遠裔子孫﹐亦羞以爲祖﹐快欲於一朝﹐而流穢於千載﹐何其愚之甚也﹖爲吾屬者﹐尙監於玆。以誠存心﹐以廉律己﹐以儉制用﹐以公照物﹐以恕待人﹐以勤蒞事﹐以敬事上﹐以嚴肅下﹐以和睦寮﹐以仁卹民﹐以寬容眾﹐則庶乎可矣。《詩》曰「靖共爾位﹐正直是與﹖國有明憲﹐予罔攸貸。」其母悔﹐其志節如此﹐居官可知矣。近有薦紳士﹐將二書鋟梓﹐傳播四方。予每懸之中堂﹐時一讀之﹐未嘗不擊節竦服﹐彼如前所云者﹐觀此足以自愧矣。

方洲名石﹐字實夫﹐四川遂寧人。嘉靖戊子首解於蜀﹐已醜賜進士及第第三人﹐年方二十五。至壬辰歲上疏﹐論時政四事﹐忤旨謫戍。未幾﹐蒙恩釋歸。先文裕公當蜀左轄時﹐嘗刻劉知幾《史通》﹐因索方洲序之。方洲淸節碩學﹐久負時望。予嘗搜先稿﹐見方洲詩一律﹐蓋獲邸報見薦剡﹐因有感而作。「聞道天邊有薦書﹐遙思往事渺愁予。疏才賈誼堪長謫﹐多病相如喜索居。但得紅霞生瓦■﹝魯瓦﹞﹐不須丹鳳到茅廬。天王遠識孤臣僻﹐一任飄零賦子虛。」予每愛而誦之﹐可以想見其人矣。

先文裕公以祭酒在講筵面奏﹐外謫將十年﹐乃自外藩內補﹐尋復翰林﹐奉命與尙書張文定公邦奇同修玉牒﹐日事館閣﹐頗承聖眷。辛丑自陳得歸。未幾﹐文定亦南擢。越二歲﹐上在西苑﹐語大學士石門翟公鑾﹐以翰林無人﹐因問張邦奇﹑陸深何在﹖翟以實對。上曰「二人才識何如﹖」翟對曰「陸遠過於張。」上曰「我記他曾出作提學官否﹖」翟曰「是外謫遞遷。」上復曰「是桂萼害他。」桂﹐太傅文襄公也。往在內閣﹐以先公面奏忤意﹐因下石。不意蒙聖明洗過﹐記憶如此。子孫犬馬何以爲報耶﹖

常熟楊夢羽﹐名儀﹐別號五川﹐官至按察副使。學頗該洽。未達時﹐曾題詩虎丘山﹐有「一聲黃葉楚天秋」之句。先文裕公爲史官時﹐嘗登臨見之愛焉。偶過蘇﹐見有極道夢羽之學者﹐因爲先容。先公云「是一聲黃葉楚天秋楊秀才耶﹖願見久矣。」遂握手極歡而別。後嘉靖間嘗同朝﹐相與尢厚。

我太祖髙皇帝生二十四子﹐傳至今百八十年矣。除以事削籍外﹐尙存十五府。及列聖所封親支﹐星布海內﹐共三十三府。今玉牒幾十萬口﹐因我髙皇崇重後裔﹐自親王初封﹐支庶至八世﹐方止於奉國中尉﹐秩猶從六品﹐並縻廩祿﹐經賦不繼﹐將軍中尉之家﹐苦於關給失時﹐不沾實惠。至貧窘不能自立﹐慕庶人作商賈而不可得﹐識者之憂﹐非一日矣。但祖訓昭赫﹐誰敢輕議﹖予書生懷杞人之憂﹐每竊仰屋長算﹐爲經久之策﹐僭書於此﹐俟英君賢相采擇焉。夫髙皇以親王﹑郡王﹑將軍﹑中尉世次分八位﹐其制甚詳。今就第一世爲初封親王﹐許嫡子孫世襲﹐初封者每歲支祿米二萬石﹐襲封者一萬石﹐除嫡長子封親王外﹐餘子皆封郡王。每歲支祿米二千石﹐自第二世以下皆如制不易外。若郡王之子﹐則嫡降一位﹐庶降二位﹐如郡王長子爲鎭軍﹐餘子則爲輔軍。鎭軍長子爲輔軍﹐餘子則爲奉軍。輔軍長子爲奉軍﹐餘子則爲鎭尉。奉軍以下同。至奉尉則自親王以來爲五世當斬﹐其餘不分嫡庶俱稱宗。庶人每月支祿米五石﹐若有志讀書者﹐依照民間俊秀﹐一體送入學校。聽其科貢出身﹐仿藩親不得內補例﹐稍爲限制﹐其餘遷擢黜革﹐悉同異姓﹐以示至公。有欲商賈四方以自給者﹐亦聽從有司關給路行以行。回籍之日﹐付本府長史司驗引發落﹐送有司附冊塡注﹐以憑撫按刷捲類查﹐仍啟王知。許其朝見而退﹐以篤親親之義。生女則郡主以至鄕君﹐例有五等﹐亦宜遞減常祿之半﹐以益宗支。此則隆大宗而殺支庶﹐爲宗室者亦不得而生怨也。如此則不必別爲之制﹐而天下祿米﹐較之往日﹐可省數十倍。十餘年﹐及減損旣多﹐常賦可給﹐則請特敕有司﹐務須按時關給﹐俾沾實惠。而其爲士爲農爲商﹐亦各聽其自便﹐如漢唐之世﹐則宗室之人﹐視向之苦於束縛而不暇自給者﹐今必欣然樂從之矣。苟不行此法﹐而天下有不坐困至於無策者﹐吾未之信也。

皇朝輿地﹐前古無比﹐猗與盛哉﹗然有可疑者一事﹐堯舜時﹐冀州爲王畿﹐四方皆二千五百里。今冀州之北﹐能幾何耶﹖三吳在古﹐不入職方﹐其民皆斷髮文身﹐與蛟龍雜處。若空其地﹐爲職下也。今財賦日繁﹐而古之遺迹不異﹐其水之不爲害者天幸爾。萬一洚水﹐不如何以處之﹐區區開築﹐難以言善。

徐武功在史館修何尙書文淵事﹐賦詩曰「溫州太守重來歸﹐昔何廉退今何違。卻金館在已如掃﹐掩月堂寒空掩扉。人間固有假仁義﹐天下豈無公是非。老夫忝秉春秋筆﹐不作諛詞取世譏。」

