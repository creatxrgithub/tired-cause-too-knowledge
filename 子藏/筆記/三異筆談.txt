三異筆談淸

許仲元撰

序

道光丁亥﹐余罷官﹐羈棲武林柳泉太守郡齋﹐客來閒話﹐苦气弱不能劇談﹐乃以筆代舌﹐自夏䢐秋﹐積成卷帙﹐熙朝掌故﹐則詢之柳泉﹐往代軼聞﹐則証之子壽﹐正淮兩別風之舛﹐以及弄獐伏獵之訛﹐則閒蘥世講之急我尢勤焉﹐輒題數語﹐名之曰《三異筆談》一集。歸裏後﹐如有續纂﹐當再募資刊之。七十三翁許仲元識

三異筆談卷一

茸城王氏

茸城閥閱﹐以王氏爲冠。王氏有二﹐郡人以裏第分﹐呼曰東王西王。西王前明時已簪纓相繼﹐東王則於勝國並無科第﹐科第自農山侍禦始。武英總憲﹐司農兄弟皆侍禦子也。侍禦少孤﹐寄鞠於叔處﹐弱冠補諸生﹐寄於學宮。數里外有村翁姚姓﹐延之課子﹐暑月﹐黎明赴館﹐翁方登樓觀稼﹐隱約間﹐有雙燈前導而來者﹐訝而迹之﹐稍近則燈隱﹐而塾師至。晚復覘焉﹐才越一阡﹐月影黃昏中﹐復有雙燈前引矣。意其必貴﹐家有及笄女﹐遣人與其叔議婚﹐叔以貧辭﹐彊而後可﹐遂贅焉。逾數年翁歿﹐姻婭中頗有加白眼者﹐姚夫人謂侍禦曰「婿本贅也﹐翁亡何贅﹖盍歸乎﹖」侍禦憮然曰「我乃無家﹗」夫人曰「未婚時豈露處耶﹖」曰「寄齋夫捨。」曰「何不卽與齋夫商之﹖」乃賃一廡樓棲焉。未幾﹐遭鼎革﹐叔本鄕居﹐挈家來城﹐覓避亂所﹐議於僧寮暫托。公挈二子先往﹐司農方在妊﹐倉惶中胎震欲娩﹐適土寇又至﹐急避人家竹園中﹐倚竹坐地﹐朦朧見一白衣老媼﹐爲之扶掖﹐礪甲斷臍﹐裂裳作褓﹐料理甫畢﹐而侍禦尋蹤已至。舉兒付之﹐乃告其叔﹐覓人舁產婦至寓﹐一家團聚﹐招呼老媼﹐則已不見。數月後﹐皇朝定鼎﹐又逾年﹐歲丁亥﹐叔謂侍禦曰「頻年離亂﹐舉業已荒﹐不得不作揣摩計。明年可謝遣問字者﹐我𨿽貧﹐助汝脫粟十石﹐夫婦諸兒尙可不餒。」夫人應曰「甚荷虀鹽膏火﹐婦以十指襄之。若來秋復落﹐亦無顏見叔矣。」初﹐侍禦邂逅一僧﹐諦視曰「君大貴人也﹐苦爲發所壓﹐能從我遊﹐劉秉忠不足數也。」笑而置之。至是僧又來﹐笑且詫曰「我言應矣﹗」更審度久之﹐曰「君當一品﹐而又似不眞﹐其故何也﹖」時瑁湖方八歲﹐捧茶出飲客﹐僧驚起﹐曰「是矣﹐此眞一品﹐君乃封爵。」薛澱五歲﹐匍匐闖門﹐曰「此亦一品﹐稍遜乃兄。」橫云在抱﹐亦攜以出﹐曰「又一品也﹐位亞於兄﹐而貴乃先於兄。」後一一吻合。而所遇白衣老媼者﹐徧訪不得﹐惟於神龕旁﹐供一栗主﹐卽題曰﹕白衣老媼之位。至今司農諸裔﹐歲時享之不衰。

張尙書前生

輪回之說﹐說部記載頗多﹐以余所聞﹐若張尙書之爲斷臂和尙﹑錢中翰之爲天童寺僧﹐尢覺其信而可徵也。斷臂和尙﹐不知所從來﹐以鈍根求悟﹐效二祖所爲﹐尙書祖母錢太夫人重之﹐供養朱家閣指松庵中。時太翁農部家居﹐宅在秀野橋西﹐母王恭人方妊﹐將就蓐﹐農部飭家人呼乳醫﹐恇擾徹夜﹐於廳事隱幾假寐﹐曙色朦朧間﹐恍惚見僧人入﹐卽呼之曰「和尙﹐且上髙閣小坐﹐家有急事﹐不能偸閒共話也。」僧不答﹐徑入﹐驚而醒﹐聞有關於門者則舟子與閽者爭﹐閽云「斷臂僧不來﹐何得索夜航錢﹖」舟子云「明明宿我後艄﹐辯色卽起﹐其傘尙在﹗」方爭論間﹐而庵中人來報﹐僧於半夜圓寂矣﹐遽返中堂﹐婢已報夫人舉雄﹐乃鑿然知宿徳再來也。穎慧絕人﹐五歲時﹐農部以其多言﹐名之曰默。一日﹐聞客呼少馬字者﹐問其義﹐客曰「伯名集﹐析其字﹐成佳成木。」尙書譁曰「我必更名﹐否則異時必字我黑犬耳﹗」乃易之曰照﹐卽以得天字焉。十四入泮﹐十七鄕舉﹐十八捷南宮﹐選庶常時。末奉欽點﹐尙書仰奏云「臣張照年幼﹐未嫻吏治﹐懇聖恩教習﹐願盡中祕書。」帶領官掖之不起﹐聖祖顧左右曰「小蠻童﹐乃頗有膽﹗」笑而頷之。散館後﹐以檢討供奉內廷者十八年。世宗卽位後﹐偶問張文和﹕「廷臣中有通禪悅者否﹖」對曰「族侄照﹐曾閱內典。」因召對﹐卽問曰「視朕何人﹖」對曰「是佛。」「汝自視何人﹖」對曰「幹屎橛。」言下大契﹐卽得放缺。十餘年﹐位至卿貳﹐未必非當年龍華一會中香火因緣也。所著《天瓶詩》二卷﹐多采擇典題﹐多用字如生老病死﹑衣衾棺槨及夢幻泡影露電等﹐不離梵筴﹐讀者笑此眞伽陵集也。後扈從﹐山莊墜馬﹐仍折右臂﹐得蒙古醫﹐療之而痊。又三年﹐丁艱歸﹐卒於道。余謂和尙誤矣﹐此福緣亦孽果也﹐不如天童僧之能來去自如矣。余又見一卷書﹐杜陵苦熱詩﹐大醉後伏地﹐作者墨沈淋漓﹐後題款云得地居士﹐爲稷堂先生備端陽貢﹐收入內庭。

錢中翰前生

前明錢少馬士貴﹐五十無子﹐祈嗣天童。住山長老﹐耆宿也﹐爲入定﹐覘之﹐則曰「錢宰官有家無子﹐有子無家。」言下有省﹐乃歸而施捨﹐蓄資四十萬﹐三年而罄。復往四明﹐住山僧曰「可矣﹗」乃設齋飯﹐僧堂頭曉眾曰「今有錢宰官﹐無子祈嗣﹐大眾誰願往﹖」眾皆愕眙﹐惟擔飯僧向錢一笑﹐堂頭曰「汝亦可。」乃下座﹐送錢出﹐而擔飯僧卽於燒火凳上坐逝矣。歸而生中翰芳標﹐肩有肉駢起﹐與擔飯僧絕肖。初名鼎瑞﹐字寶汾﹐更名後乃字葆汾﹐以康熙丙午孝廉﹐官中翰﹐詩號金門﹐詞名湘瑟。多工艷體﹐絕無蔬筍气語。奏銷獄起﹐鐫秩家居﹐性好奕﹐方與客對﹐設楸枰﹐忽閽持信入曰「天童山寄來。」拆視﹐乃空緘也﹐恍然大悟﹐卽作偈曰「來從天童來﹐去向天童去。笑指天童山﹐白雲最深處。」遂示微疾﹐數日而逝。其孫長澤﹐棋入第二品﹐余見時已八十餘﹐述之甚悉。

錢月江學士

國初十郡大社﹐以宋卽庭尢西堂諸君執牛耳﹐華亭錢學士金甫與焉。金甫字月江﹐人頗伉爽﹐會行觴於千人石﹐有中翰邵君延齡﹐卒然問月江曰「松有錢芳標﹐豈君族耶﹖」月江對曰「無服族叔。」邵君卽曰「此乃非人﹐前欲補我缺﹐再三挽我許金五百﹐我昨往索﹐轉令閣人飾詞拒我。」攺國初銓政﹐尙沿明例﹐科中需次﹐若今之侯廩截缺﹐可上下其手也﹐因大詬。月江時亦被酒﹐攘臂而起曰「不知我叔而詈之﹐是詈叔也﹐已不可﹔知我叔而詈之﹐卽詈我也﹐烏乎可﹖」勢將用武﹐幸十郡士交爲之解﹐乃罷去。未幾有宏詞之舉﹐月江被徵﹐而舉主則殊未謀面。促迫就道﹐至都進謁﹐修師生禮﹐諦視其人﹐似曾相識﹐握手問曰「君知僕相攀之意乎﹖」對曰「必有行捲流傳﹐謬塵靑目。」曰「非也﹗」曰「然則知交揚詡乎﹖」曰「亦非也﹗君之得舉﹐以老拳得之﹐僕卽千人石上作雞肋者。《國策》云﹕昔爲人妻﹐則不欲其詈我也﹔今爲我妻﹐則欲其詈人也。君爲族叔﹐幾不反兵﹐玆幸結衣簪緣﹐庶友朋之詈僕者寡耳。」時徵車未齊﹐許以庠生入北闈舉秋試。明年南宮復第﹐殿試二甲﹐選庶常﹐宏詞榜發﹐復列上卷﹐免其散館﹐卽授編修﹐居官不攺儒素﹐足不登要人之堂﹐與竹垞最莫逆﹐朱歸後亦引退。有老友劉君最狎﹐劉君業醫﹐月江病﹐藥之﹐竟卒。劉君大恨﹐錄其方﹐置書中﹐以志戒不復爲人治病。後妻方妊﹐夢月江來而生﹐因名夢金﹐字曰甫來﹐與月江生平性情語言﹐無一不肖。月江素工奕﹐夢金四五歲時﹐立足踏上﹐觀父與客奕﹐指點勝負﹐不爽圭撮﹐品入第二。後父病﹐倉悴間叩父何方可用﹐指書中方﹐遂用之。卽服﹐乃大驚曰「孽矣﹐此卽月江所誤也﹗」翌日而歿﹐竊嘆密友關切﹐而粗工自用﹐卽以鹵莽報之。好談歧黃者﹐尙愼旃哉﹗

兩世人

外祖蔡方沚府君﹐其大母張﹐爲少司馬姊﹐故與百庚觀察爲中表昆弟﹐家居秀野橋之北﹐曰安素堂。東偏石橊一本﹐旁植檉柳兩枝﹐意取蕭梁五仄句義也。年四十五時﹐夏午攤飯﹐偃臥竹榻﹐恍惚見二靑衣出樹間﹐曰「官中奉取﹗」時觀察未冠﹐家事昕夕共商也﹐彊起行﹐覺足下如踐氈茹﹐目中眊眊不見一物﹐謂二僕曰「此何地也﹖」僕應曰「是名黑海﹐毋怖﹐憑肩而步可也。」乃掖之趨。府君意怪之曰「此必夢也﹗」幼習陀羅尼咒﹐每遇噩夢﹐誦一過﹐輒醒﹐此獨不驗。約數刻﹐始覺足履地上﹐開目見身立廷中﹐面南室三楹﹐東一室壁間作花瓶式﹐中綠紗窗六扇﹐牀上坐一少婦﹐窗前椅上﹐一中年媼﹐襲夾紗﹐疊菊衣﹐旁婢嫗數人周遮侍。一媼失聲曰「殤矣﹗」繼又曰「惜哉﹐男也﹗」似聞少女啜泣聲﹐中年者慰藉聲。靑衣拍肩曰「可歸矣﹗」倏忽覺身臥榻上﹐大以爲異﹐卽詳記之占夢書後。後五年﹐觀察就婚曲阜公府﹐館之二室﹐卽之駭然﹐如重入夢境也﹐緣婚禮未行﹐祕之﹐但問曰「此間壁上舊非花瓶式乎﹐何爲攺作﹖」應曰「恐妨迎花燭者﹐故易雙扉耳。」卽彌月﹐將同歸﹐欲釋此疑﹐卽以前所記示觀察﹐觀察訪之孔恭人﹐恭人詢之母陳太夫人﹐夫人曰「信也異哉﹗五年前從子館選﹐迎婦入都﹐水道迂滯﹐已屆彌月。予得耗﹐乃遣力迎之來﹐假館於此﹐生子而殤﹐其日月皆符吻﹐中年媼卽太夫人﹐貌臒而莊﹔幼婦爲陳庶常妻﹐丰下頗福澤﹐與所記一一合。」觀察謔曰「君若不殤﹐則中表依然﹐而昆弟易位矣。」黃松石經時同行曰「吾聞之梵筴﹐此借生魂入舍也﹐何以必借之故﹐殊不可解。」然生魂則信有之﹐卽觀察世澤堂中﹐常延髙僧焰口施食﹐後誦六字眞言﹐遣一鬼獨不去。主壇令家中男女﹐有睡者悉喚醒﹐一輿夫方酣睡廡下﹐蹴之起﹐而鬼去﹐拭目曰「主人賜脯甚甘美﹐何事促我歸也﹖」後外祖年八十餘﹐常曰「余兩世人﹐其多壽固宜。」

沈丹彩

六壬之術﹐托始於黃帝﹐然總以管邵爲宗﹐學者如牛毛﹐大都皮傳﹐能窺其奧﹐實有前知之哲﹐余所見者﹐以沈丹彩鳳輝爲最。沈嘉定人﹐遷崑山陸家浜﹐少孤露﹐育於其祖。祖有姊婿唐翁﹐精壬學﹐唐翁無子﹐授以書﹐上有題詞云「元女之遺﹐授諸管邵。玉帳中黃﹐尢窺祕奧。會逢其適﹐盡忠報效。捨之則藏﹐枕中鴻寶。鬻及借人﹐皆爲不孝。」且曰「此道中絕四十年﹐汝子合夭﹐有遺腹孫目重瞳者﹐應傳此術。」後丹彩生﹐果重瞳﹐穎慧過人﹐於易尢爲別晤。余晤於古與艸堂﹐借通誌堂經解與悅﹐大半俱曾流覽﹐於易尢邃﹐每舉一部﹐卽能言其綱目﹐且備言優劣大旨。以易乃卜筮之書﹐非可空談心性﹐於王程諸說﹐均有微詞﹐最服膺者則黃石齋之易象正﹐及倪鴻寶之兒易各部﹐其所宗尙可知矣。在松時﹐有西山林塘曹姓祖塋﹐忽生一木﹐甲桃則乙李﹐子瓜則丑豆﹐變易不常。有頑童采其實﹐食之而斃﹐因羣呼爲毒樹。以沈公多識﹐詢之﹐卽爲占之﹐斷曰「此樹出海外﹐有海鳥銜其子﹐飛倦墜此﹐合於申年申月申日申時﹐應遭雷火。」眾以爲妄。丙申七月﹐果爲雷擊﹐因劈其木示沈﹐類楊而頗香﹐余尙見之。又余婦之姑丈楊﹐延沈占病﹐適其家扶乩﹐乩上忽書曰「沈丹彩已泊河幹﹐可延入。」比啟門﹐則已上岸矣。告之﹐沈愕然﹐進爲作禮﹐乩卽書曰「汝知無子之故乎﹖皆習數之累﹐若能戒之﹐可得一子。」從此不肯爲人作課。一日五更﹐有叩門者甚急﹐延之則嘉定尹﹐握手跪地曰「予有急﹐非君不能解﹗」詢其詳﹐則劫盜二人越獄也﹐曰「予已遴幹役四十名﹑八槳船四隻﹐分四路追捕﹐惟君所指。」沈筮之﹐曰「毋虞﹐但派船兩隻﹐向直北二十里外﹐轉而東﹐有枯廟﹐廟之外有樹﹐樹有鵲巢﹐盜寢其內﹐睡正酣﹐縛之易耳。」方爲設食﹐炊未就﹐已纍然魚貫而來矣。詞後有乞筮﹐卽引此二事拒之﹐曰「盜固應死﹐然伯仁由我﹐未必非乏子之緣﹐此五歲兒勿作孤注矣。」余欲學之﹐爲言子未精西法﹐太陽過宮﹐尙難算準﹐何從定將乎﹖乃廢然而罷。

葉忠節公

葉忠節﹐餘外母祖也﹐父中丞公有聲﹐《明史》有傳。六七歲時﹐塾師督之仿字﹐暑晝倦而隱幾﹐師呼之醒﹐告曰「夢一人﹐口授餘詩﹐令錄之行間﹐今固在。」師視其詩云「君是王魁三世身﹐桂英仍著石橊裙。一枝遙寄湘江水﹐半幅平裁楚岫云。弔古有情憐賈誼﹐請纓無路嘆終軍。」忘其第七句﹐末云﹕莫負香羅帕上人。後於順治丁酉登秋試﹐萬金記獄起﹐同年中名士如吳漢槎﹑陸子元皆戰栗不能終捲﹐公與張相國﹑葉學士﹑吳詹事等從容揮灑而出﹐辛丑捷南宮。越數年大參楚省時﹐三藩底定﹐裁兵令下﹐公以糧道署藩篆﹐議奏明緩辦﹐三年中有缺無補﹐可不動聲色而汰矣。巡撫某不從﹐遂劫餉而畔﹐以夏包子爲首﹐夜戕巡撫於署。公聞變﹐遣長子蘨護太夫人從水門出﹐朝衣冠坐廳事﹐拔劍自刎。僮奴或泣而掣其肘﹐公叱之﹐謂紀綱僕某曰「汝助我﹐諭諸僕﹐勿作細人姑息﹐致誤乃公事。」某乃助之斷喉﹐血淋漓徧身﹐目猶瞠視也。洞開重門﹐賊入見之﹐皆泣曰「恩主何至如此﹗」羅拜而散。僕某走告太夫人﹐欲從死﹐夫人曰「不可﹗汝大有事在。」以遺疏授之﹐令入京師﹐上聞震悼﹐贈工部侍郎﹐謚忠節。翠輦南巡﹐召見太夫人﹐賜長子蘨一品蔭﹐選沂州刺史﹐旋攺陛府﹐卽以蘨爲郡守。再巡﹐又賜次子芳員外郎﹐卽妻之外祖也。三巡﹐復問﹐奏云第三子已前卒﹐止有孫鳳毛在﹐復賜中書。太夫人深嘉其僕﹐以爲能成主忠﹐遂以爲族孫﹐削主僕籍。初﹐公有妾某﹐小忤﹐指斥之﹐妾憤﹐自繯﹐應童時夢中詩讖。至正命時﹐妾亦見﹐公叱之﹐拜曰「君今歸冥﹐婢又當復侍巾櫛耳。」此與說部中張睢陽妾事相類﹐第以索命而適得全忠﹐非怨耦而嘉耦也。此僕此妾﹐均可附公不朽矣。

癡和尙

癡和尙不知所來﹐或云沈姓﹐或云孫姓﹐冬夏一衲﹐與人言﹐無莊語﹐問且謾罵﹐然事後多奇驗。不飲酒﹐惟好食肉﹐無多寡皆盡。張大木先生耽禪悅﹐多方外交﹐樂與晉接。時聖祖春秋髙﹐理密親王再廢﹐主鬯末卜﹐意和尙前知﹐作禪語探之曰「佛將成道﹐誰能受衣缽者﹖」瞪目曰「何問爲﹖衣缽久已付汝﹗」未幾世宗登極﹐以大木行四﹐故作廋詞﹐計其時廟諱已藏正大光明殿匾內矣。王少宰母蔣太君季賜尢重之﹐供養宅中。一日忽曰「今夕我欲臥太夫人牀上。」告之﹐太夫人曰「和尙放顚﹐必有所爲。」卽遷別室﹐讓榻與之。夜半棟折榱崩﹐舉室驚起﹐太夫人曰「吾有壓厄﹐和尙感我恩﹐故以身代。」方搶攘間﹐和尙從瓦礫堆中闖然出曰「誰惡作劇﹐妒我臥此﹐竟拆屋去矣﹐我夢未醒﹐無已﹐當另覓一覺耳。」後太夫人歿﹐去住西林寺之萬佛國﹐一衲之外﹐無他物﹐惟挾一竹筍﹐緘之甚固﹐每出﹐必告常住曰「愼視我篋﹐勿得私啟﹗」復有一遊方來﹐聞其語﹐意必有鞋笠資﹐竊發之﹐止一敞包袱﹐一狗子似初出腹﹐目尙未瞬﹐急緘之﹐和尙歸﹐卽怒罵曰「戒若等勿啟﹐今違之﹐此地不可居矣﹗」卽躍秀野橋湍流中﹐視之死矣﹐三日不流﹐亦不僕﹐第四日不知所在。後啟筍審之﹐並狗子亦渺﹐羣謂畜生道中得悟者﹐余笑謂斯眞宿徳所呵﹐襄樣節度者衰相現前狗子也﹐會佛法也。或傳有皇太后前翻筋斗事﹐則多附會﹐聖祖召問﹐默不能對﹐且作戰栗狀﹐乃放歸。或謂其辟支小果懾於天威﹐或謂不愛紫衣﹐故作此態。然總與木陳天岸輩﹐以奏對誇機緣者異矣。

竹林七賢

余曾祖姑適盛﹐卽王史亭先生之外母也﹐家北郭之拗茭濱﹐廳事曰孟遷堂。正月呼僮種牡丹﹐鋤聲鏗然﹐知其下有石也﹐深掘及尋﹐得一石板﹐修及丈﹐橫半之﹐上有字﹐題曰竹林七賢。再掘之﹐果見甕七﹐制甚朴﹐泥封殊固﹐啟視﹐淸泉滃然。俗傳藏鏹久﹐多化爲水﹐煮之可復原質。乃析薪烹之﹐百沸而泉如故。烹者怒﹐傾去﹐曝其甕於墻角。越翌日﹐史亭先生來﹐告之故﹐史亭先生嗜辧古器﹐據而摩挲﹐忽有瑩瑩觸目者﹐意餘瀝未淨﹐撥之乃一小錁﹐作梅花式﹐余幼時猶及玩之﹐眞精鏐也。姑兩孫﹐皆以孝廉作宰﹐一蜀一隴﹐迂儒拙宦﹐淸貧綦甚﹐餘數年前遇之﹐門庭如故﹐牡丹憔悴盡。問以水甕﹐云尙在其下﹐第七賢則刪爲六逸矣。《諧鐸》中有飲水吐銀事﹐固屬寓言﹐然銀可化水﹐水亦何必不化銀﹖第一兩一銖﹐皆有定數﹐而徇者乃欲以智力取之﹐謬矣﹗觀錦江事﹐更當怳然﹕某年蜀旱﹐江流頓淺﹐共傳張獻忠所藏有漏出者﹐乃請於官﹐戽下流選手手摸撈之﹐果得金一萬七千有奇﹐核計人工貨食﹐適足抵付﹐無毫釐盈縮﹐補山相國乃飭罷之。

胡道人

余客燕臺時﹐表祖姑夫王史亭翰編﹐話胡道人事甚悉。燕臺多緇而少黃﹐惟郊外白雲觀﹐爲元邱長春修錬處﹐重九日﹐各省全眞皆來集焉。胡道人亦必一至﹐然不住觀﹐與程儀曹世淳習﹐多主其邸。程云遇一老民云﹐舞勺歲曾見之﹐狀貌已如八九秩﹐有女嫁通州﹐女白髮堆雪﹐而顏同少女。道人嗜酒不谷食﹐日飲無何而已﹐史亭先生招之飲﹐卽來﹐醉又畱宿﹐臥一方杌﹐縱橫尺有咫﹐猧盤蠖屈﹐輾側欠伸﹐綽綽然也。資郎汪員外秀峯者﹐嗜奔走﹐內行不修﹐與儀部同裏閈﹐聞道人名﹐欲見﹐堅辭不可﹐乃與程謀﹐闞其來也卽之﹐道人色然起曰「汝汪啟淑耶﹖見我何爲﹗汝某日作某事﹐可見我否﹖」枚舉數十端﹐皆屋漏曖昧事﹐汪汗出如漿﹐惶窘伏地。程出不意﹐彊爲解曰「公眞大醉﹐狂藥祟人﹐無以爲意。」答人曰「否否﹗若得見我﹐尙爲有緣﹐能痛攺前非﹐幸保首領﹐不信試志吾言﹐三日後卽有奇禍﹐亦可小懲大誡也。」後三日﹐以坐快車出順治城門﹐觸石墜車﹐碎首幾殞﹐療月餘始瘥﹐迹稍斂﹐而胡仙人之名逾著﹐求見者益多﹐叩以吉凶﹐道人終不言﹐常謂史亭曰「此口只宜飲酒耳。」後有彊嬲之者﹐道人去不復來。翰編子徵士秋泉﹐方髫齔﹐值其臥﹐輒戲弄之﹐一張目﹐卽復睡﹐再弄之﹐鼾聲起矣。膚鱗鱗皴如古松﹐彈其額﹐聲出金石﹐俾壯夫竭力推之﹐不墜。或云本西山老狐﹐秋泉云﹐容或有之。

朱太守得官得孫

功名子嗣﹐皆有定數﹐或意中而失之﹐或意外而得之﹐營營者自不知耳。前鳳翔守朱公﹐又韓沂總憲大千椿祖也﹐少孤貧﹐落拓殊甚﹐挾布四匹﹑錢兩緡﹐徒步入陜訪其戚﹐至則戚已罷官去。無聊中邂逅一舊鄰人﹐訊之﹐則現在通渭陶令署中辦差﹐朱在窮途﹐急不擇事﹐卽懇作曹邱。偕至通渭﹐而署中頗患人滿﹐鄰爲籌劃﹕「此間無位置﹐主人將赴省﹐盍同往再覓機會﹖」遂行。甫半途﹐忽接制府急檄﹐倉卒無捉刀者﹐乃呼諸僕從﹐問曰「若輩有能作楷者乎﹖文吾自爲之。」鄰乘間進曰「傔有戚朱偕來﹐似可。」卽召與談﹐如舊相識﹐及諗家世﹐責鄰曰「若不早白我﹐屈辱朱君甚矣﹐肯爲任記室乎﹖」朱諾諾﹐卽於旅次訂交焉。時方徵葛爾丹﹐回通渭未幾﹐奉旨派陜西協濟車輛出嘉峪關﹐通渭分造五百﹐限一月成。陶公集幕中人熟商﹐朱公進曰「毋躁﹗」命於關廂懸示﹐有以舊車來售者﹐需雙輸完﹐無好醜皆納﹐第一日來﹐與之金五十﹐來者潮湧﹔再三日卽減其半﹐繼而數金可售矣﹐十日車已盈千﹐乃整理之﹐韅靷鞅靽咸備﹐又旬而畢。將戒途﹐朱曰「毋躁﹐能如限﹐已見幹辦﹐太速則非新造之情見矣﹐爲我徴黃牛之革。」革集﹐令縫巨囊如其車﹐乃令車載一櫜。依限將戒途﹐朱曰「毋躁。」呼解車人來﹐授以密緘﹐令行至愛曼河乾啟示﹐則令櫜中載水也。時沙漠外多戈壁﹐無泉﹐軍官飲乳酪﹐駝馬皆齕枯箕﹐多倒斃﹐水至﹐士馬歡騰﹐聖祖大悅﹐破格擢陶監司﹐陶卽爲朱君援櫜駝例授縣佐﹐不十年薦陟郡守﹐後以負气多忤﹐罷歸。時總憲父年十七﹐將婚而夭﹐鳳翔獨子﹐無可繼者﹐乃撫甥王永椿爲子﹐家居多悲吒。半年後﹐嫗婢輩竊竊私語﹐謂少君故有子﹐今寄縫工沈姓家﹐遂迎之返﹐卽總憲也。蓋少君私一婢﹐有身﹐懼父不敢告﹐又將婚﹐不得已嫁之。縫人娶婢﹐五月生兒﹐鑿然知朱氏子也。後總憲貴﹐封典有父而無母﹐蓋嫡母未婚﹐父亡﹐已別字。生母嫁縫人﹐又不可封﹐乃以貤封庶祖母蓋之。

朱總憲際遇

朱總憲娶於許﹐爲雲南臬司鶴沙公孫婿﹐行人司副堯衢公婿也。鶴沙中順治巳酉進士﹐齊年若王伊人﹑張曼園﹑袁丹叔﹑周宿來諸君﹐或用部屬﹑或用中行評博﹑或徑授監司郡守﹐惟鶴沙公獨選庶常。時尙沿前明習俗﹐鄕紳最重翰林﹐以入閣之階也﹐於是投勢寄產者畢集。上世本顯宦﹐至公乃益富﹐中年卽告歸﹐苦無子﹐養子三﹐一姊子﹐一妻侄﹐惟七垣重以嫡侄嗣﹐六十餘始舉堯衢。不事生產﹐產旣爲諸兄瓜分﹐綱紀又從而蠶食之﹐四十萬家資﹐至司副暮年蕩然矣。一子以修書敍州別駕﹐選直隸之開州﹐以官爲家﹐不能歸。司副八十餘﹐棲北莫家弄﹐一捨如舟﹐上漏下濕﹐戀之若廣廈﹐以前後左右皆妓捨也。四幹僕皆擁厚資﹐輪供之﹐供亦甚簡﹐然日必需錢四百﹐盡以買花。冬月則翦彩者起最早﹐辧色卽往妓家﹐送花必徧。間遇雨雪﹐不知笠屐﹐淋漓躑躅﹐不顚躓也。在都時﹐與於襄勤成龍最契﹐同官司副﹐又副榜同年。時襄勤持節淸江﹐督辦荊隆口﹐八騶過訪﹐室不可坐﹐卽立委巷間﹐詢君有子弟勝官者乎﹐答以無有﹐固問之﹐則曰「有婿朱似可﹐然不知其願去否也。」於卽登之夾袋﹐檄召朱去。朱有吏才﹐勤於職事﹐功成以別駕銜敍司馬﹐選處州同知﹐後晉陟巡撫﹐內陛左都。然當其發軔﹐亦於無意中得之﹐眞可謂巷遇矣。

董大宗伯

董大宗伯邦達﹐少綦貧﹐父某亦諸生﹐性迂介﹐工篆隸﹐作室匾及楹聯﹐剝灰堆鈿皆精。時張茹英員外方修西谿山莊﹐招往奏技﹐僕輩憎之﹐背呼董漆匠﹐與餘外祖曁黃君松石獨相得。雍正癸卯﹐得天司寇以侍講到八閩試﹐董君與二人商曰「餘子幸充拔萃﹐將應朝考﹐無以行﹐侍講肯挈之乎﹖」得天至﹐卽言之﹐一見大賞識曰「三山一榜中﹐無此材也﹗」未幾將北上﹐得天謂外祖曰「董君寒士﹐昨以二十金襄車價﹐亟持還之。北土苦寒﹐視其衣甚涼薄﹐卽以備禦冬可也。」翌日來謝﹐則涼薄依然﹐詰之﹐曰「家本無資﹐此二十金亦貸之戚友者﹐寒士宜寒﹐骨頗耐霜雪﹐不願以子故﹐增父累也。」司寇聞﹐卽以己衣兩襲贈之﹐同寓皆贐以表裏﹐得衣盈篋。至都朝考入選﹐以戶部小京官用﹐又三年聯捷選庶常。其父就養入都﹐附糧艘行至天津﹐暴疾遽歿﹐東山倉卒徒跣三百里﹐扶櫬歸﹐至臺莊阻淺﹐頗爲旗丁白眼﹐議遷柩古廟中﹐孑身先歸﹐另籌雇舟來迓。方相度間﹐忽遇楓溪人程香篁﹐亦以守牐散步﹐字呼曰「董孚臣﹐何事至此﹖聞君驟貴﹐乃憔悴如許﹖」董卽稽顙月河旁﹐備告近狀﹐程曰「吾方入都坐監﹐挾二百金﹐計此間去﹐八十金可達﹐今君有急﹐卽以百二十金爲賻。」且助之料理乃別。服闋起復﹐徧告同人﹐爲香篁說項﹐𨿽麥舟之誼不啻也。又數年﹐香篁竟以東山本房中式﹐司寇謔之﹐謂移孝作廉﹐以秦關賤售矣。後司寇身後﹐以親家蔣中丞籍沒﹐其獄中寄婦詩卷存女處﹐卷中不日不月句﹐純廟疑其怨望﹐入宮方沈吟﹐惟中官鄭侍﹐鄭素在內廷掌載籍﹐急檢毛詩進曰「句似出此。」上取閱﹐乃釋然。時余考九香府君寓伯庚農部所﹐聞信﹐舉室劻勷﹐府君令閉前後門﹐勿許一人出﹐惟檢得天著作﹐稍似嫌忌者卽焚之﹐言毋貽害他人﹐卽最上妙品不敢惜。過午﹐忽傳董宗伯來﹐農部曰「吾生矣﹗」倉惶間出接﹐見卽述上恩旨﹐令往西苑崩角﹐復荷不必革職之諭﹐農部呈請先臣手澤頗夥﹐且饒藏書古繪﹐求賞貢十年﹐兪之﹐於是帳顏袖幅﹐一梅數竹﹐皆以充貢﹐而得天司寇之眞迹盡矣。苦後人不振﹐孫鑑接駕蘇州﹐髙宗召入行在﹐命題特試﹐謄寫甚劣﹐諭令習字﹐三年再試。後歸﹐字仍不習﹐試亦不再也。而宗伯子蔗林相國﹐猶承父志﹐眷眷恩門﹐數十年通好勿替。余幼年猶見宗伯贈外祖一小立幅﹐煙雲繚繞﹐有逸气﹐眞朝披一品﹑夜抱九仙者﹐張宗蒼瞠乎後矣。

米喬林

廓爾喀之役﹐補山相國奉命入藏督餉﹐從行者中書周肖廉﹑別駕胡雪方。蜀道本難康衛﹐藏則難之難矣﹐崎嶇過察木多數站﹐至墨竹工卡﹐支帳前就﹐忽有浙客米喬林請謁﹐相國喜曰「眞空谷足音也﹗」問之﹐乃肖廉姻連。肖廉娶山陰馬﹐寄籍﹝氵樂﹞陽﹐米父亦以北籍來教授﹐頗相周旋。喬林以佻達爲父所逐﹐其戚有倅於蜀者﹐依之﹐流轉至此。獻越釀一小瓶﹐云居停主以革囊攜至﹐嘗之如挹天漿﹐卽畱共飯﹐情話良久別去。明晨欲行﹐烏拉不集﹐滯畱竟日﹐此獘途中時有之﹐蓋番人言語不通﹐理諭勢驅﹐均屬無用﹐需檄土司始辦。喬林適來﹐告以故﹐曰「吾試籌之。」米故無賴﹐暱一蠻妓﹐譯云坐鴉頭﹐因與土民浹洽﹐且通蠻語﹐乃詔之﹐俾召烏拉。婢遣父兄招之﹐薄暮大集﹐五更行矣﹐相國更大喜﹐復令番民等﹐前站曉諭後站﹐蟬遞而下﹐由是無復阻滯。至楊八井駐紮﹐乃以米生功上聞﹐乞以八品用﹐得旨竟與七品。將補州邑﹐肖廉力阻﹐告相國米生輕躁﹐宜且試之﹐乃借補州判﹐旋攺縣令﹐不十年陟刺史﹐居然水晶頂子掛朝珠矣。予客成都時﹐於肖廉處遇之﹐雪方謔之曰「君已驅五馬﹐曾迓寶眷否﹖」曰「已遣人往﹝氵樂﹞。」肖廉曰「非也﹐謂佛國中散花人耳﹗」喬林大慚。

蠢子數

蠢子數托名康節先生﹐在晉省某府﹐今移太原﹐其書汗牛充棟﹐其法先問父母生卒﹐及娶妻生子歲月﹐不合卽令查﹐查或歷數日﹐亦有終不得者。合卽掣一幅付之﹐始末臚列﹐眞名稱其實也。其語或駢或散﹐或文或俗﹐若隱若明﹐若莊若謔﹐則又狡獪殊甚。余曾見三紙﹐一爲袁方伯柏田﹐由謄錄起家﹐繇辭似科第而非科第﹐微詞嘲諷﹐殊見滑稽。初任金華佐﹐兩字借點極巧﹐繼而題長興。晉西防﹐保堪陛﹐擢福州﹐以至被議捐復﹐語皆暗合。戊午春餘﹐方以觀察需次﹐出書示客﹐是年下一聯以飛霜對明月﹐時都勻宰程棟尙爲運司主藏吏﹐偶至﹐詫曰「作轉運矣﹗不見司署前石柱乎﹖」後數月﹐果符所注﹐方伯喜﹐屢出書索解﹐補首道晉閩臬﹐皆可意揣。後數歲有中流砥柱字﹐不得其說﹐方伯意或當調陜。嘉慶十一年﹐余以運鉛入楚﹐過黃鵠磯﹐見中流砥柱四字﹐大書深刻﹐不啻泰山碑也﹐以告方伯﹐共爲恍然。嗣再作旬宣﹐內召放還﹐一一皆可意會﹐膝下三人﹐書云「兩子送終。」長君厚堂竟前卒﹐亦驗。一爲完顏制軍魁倫﹐時制閩浙﹐以閱兵駐武林﹐萼樓張觀察郵寄以示僚屬﹐前半節目﹐眾均未悉﹐制軍則曰甚驗。後則綸綍簪纓作聯﹐眾皆貢諛謂入閣且襲爵也﹐魁亦居之不疑﹐蓋爾時以參伍浦﹐眷甚隆﹐拜相封公﹐亦意中事﹐但雜以生死字樣﹐疑之﹐則曰「大約極品後﹐卽考終耳。」其後仍有恩膏優渥﹐錫予頻頻等語﹐益信其吉﹐豈知爲賜帛讖。異哉﹗生死關頭﹐乃嚴旨中語﹐尢奇。死後仁宗念其前功﹐卹還沒產﹐且錄其子。末路亦無一字不驗﹐其一獨不驗﹐則錢星垣楡所藏也﹐隱其姓名﹐造中載連捷科名﹐宦場尢利。弱冠余以進士分部﹐六十陟侍郎﹐出作巡撫。後忽直書曰「天顏大怒﹐臣罪當誅。」又一行雲﹕「魂歸玉笥峯頭鶴﹐血染云陽市上花。」考玉笥在江西﹐而星垣系閩中人﹐又云其人初官額外﹐寄晉問命﹐得此怖絕﹐棄官歸﹐長齋事佛﹐年四十歸道山﹐計已減齡懺劫矣。三紙皆粗疏朽敗﹐字更惡劣﹐潦艸不可解。星垣復云﹐或以髙宗聖造試自﹐則只四大字﹐曰「萬壽無疆」﹐疑其附會。

醉死

南洲茅祖母舅﹐簉室吳孺人父吳翁﹐無子﹐寄食餘家﹐髫時見之﹐已七十餘﹐爲餘言﹕余以嗜酒故﹐得兩死。壯時以販繒入閩﹐來往溫陵﹐其友業教曲﹐適領班至郡﹐廚燒春方熟﹐羣伶少年選事﹐謂曰「翁稱善飲﹐能盡一杓﹐吾曹度曲以侑。」杓以量酒﹐一杓得茗碗十八﹐翁曰「可﹗」曲終杓已罄﹐笑曰「何傷乎﹐甜美甚可口也﹗」方逾閾﹐觸風而僕﹐幸署中有知醫者﹐教以大長桶置井泉﹐臥其中﹐發及手足甲中﹐出血如縷﹐以生腐置臆卽焦熟﹐盡一箱乃已。醫曰生矣﹐仍以腐漿灌之﹐三日始能餔糜﹐病臥月餘﹐百日始復初﹐此一死也。繼又以洪醉夜歸﹐迷路走荒郊﹐遇一僵屍攫之﹐彼醉不知﹐以爲人也。時手一蔗竿﹐翁素武勇﹐力擊之僕﹐倦極﹐迷惘中觸一野厝﹐意卽家中臥榻﹐據之酣寢。黎明﹐趁墟人過﹐見屍喧噪﹐翁乃驚起﹐怖絕﹐遂不敢夜行﹐此又一死﹐然皆幸免﹐若蔡孝廉則眞死。孝廉名焜﹐余中表兄馨山上捨子﹐素不甚酒﹐秋捷後﹐公車北上。燕趙苦寒﹐飲燒春甘之﹐遂非此不飯。量固不洪。日不盡數兩﹐第廿年來日飲無何﹐銖銖而積之﹐腹貯者已可盈缶矣。一夕扃戶寢﹐煦午猶不起﹐家人怪之﹐抉扉而入﹐室中滃然﹐衾帳皆焦﹐半身燼矣﹐手猶握菸管﹐竟與《本艸》所載倚馬焚身事同﹐蓋菸火引綫﹐倏如爆竹之發耳。嗜飲者曰﹐如此反眞﹐洵大佳事﹐殊深輾轉牀褥者﹐亦願爲陶土﹐意險諢也。倖際太平﹐何必覓山中千日﹖

沈轉運

沈轉運樹聲﹐本名雲際﹐工制藝﹐試輒冠曹偶﹐第性落拓﹐好狎邪遊。以干隆癸酉拔萃﹐充八旗教習。丙子丁丑速捷鄕會﹐功令教習﹐期滿引見﹐以知縣教職分別銓用﹐時兼管國子監事。陸少宗伯宗楷﹐以其進士也﹐另援雍正間舊例﹐書綠頭箋作部屬知縣兼用﹐上疑其市恩也﹐黜之。沈君亦以教職用﹐乃易今名﹐寒氈數年﹐始以本班選江西之弋陽。歲中秋﹐署中小宴﹐酒酣﹐戚友戲之曰「君素跌宕﹐邑有流娼某頗韻﹐盍往觀乎﹖」君曰「諾。」卽趨而出﹐閽者見之﹐訝本官之微服也﹐以小豎綴之﹐急呼輿從身押往﹐不過以縣多地棍﹐恐其不識挾詐﹐無他意也。豎導之行﹐重門深閉﹐人聲甚隱﹐立戶外稍久﹐輿從至﹐足音跫然﹐有闞於隙者﹐舉室大擾。覺有異﹐排閮而入﹐見異言異服者數人﹐急竄奔迸﹐苦巷窄不四達﹐悉就擒。至縣研訊﹐則鄰邑大夥﹐得贓避此俵分也﹐遂以獲盜功遷司馬焉。到任遲延﹐復被議﹐入都蒙恩轉陛建昌太守。居數年﹐又以失人案﹐倒降三級﹐上復命送部﹐奏對甚契﹐適太原守缺﹐晉撫已奏調平陽沈君之燮應補所遺﹐得旨卽以沈樹聲補太原﹐異數也﹐隆隆日上﹐藩臬督撫﹐皆意中事。不數年陟長蘆運使﹐乃以奏銷不及額﹐鹺使登之白簡﹐放歸。與沈果之師最暱﹐常云「兄遭際大奇﹐或掖之而躓﹐或抑之而升﹐吉凶相倚。而無心獲盜事尢奇﹐眞可謂入穴得子也。流妓合以舉主屬之﹐李宮保緒論洵灼見也﹐石橊裙底﹐乃不得作逋逃藪矣﹗」

盜名出入有冥報

申韓家每以從寬爲造福﹐曉嵐所謂四救先生是也﹐然死者銜冤﹐冥責亦無少貸。汪潤亭師羅鳳翁常言其友有幕於三山者﹐則忘其爲閩爲侯官也﹐與司錢谷者分東西室下榻﹐中一室爲辦事公所。一歲秋間﹐居停有嘉會﹐署演劇﹐諸客觀且飲﹐錢谷友適爲瘧不出。昏後瘧作﹐熱不可臥﹐起步室中﹐迷罔間忽聞曳紙聲歷歷﹐卽簾隙闞之﹐見中室燈光如豆﹐一人翻捲太息﹐審睇之則無首﹐大驚僕地。署中多鋪杉板﹐震聲轟然﹐賓主皆驚﹐輟席問訊﹐答以瘧發猝倒﹐無他也。明晨獨招刑名友來﹐詢以案上何捲﹐答曰「此一劫案﹐吾以梟斬太多﹐欲活一二囚耳。」錢谷告以宵來所見﹐且告之曰「恐欲貸者必宿盜﹐故被戕者現形。」刑名友故愎﹐曰「我聞獄貴求生﹐不聞求死﹐我自用我法﹐弗亂人意。」竟用寬稿。稿出而病﹐不及月竟死。然此爲故出﹐意尙無他﹐若以故入邀功﹐則得禍。自應速且酷耳。錢刺史亮工以州司馬需次時﹐捐二千四百金市大盜三﹐得保舉。蓋楚北惡習﹐應捕人擇少年丐﹐飼以酒肉﹐恣其嫖賭﹐繼乃誨之竊盜﹐漸乃習於焚殺﹐有購之者卽縛以充戮﹐如畜羊豕然﹐盜亦視爲固然﹐慷慨就死﹐不怨不怖﹐解付司院﹐絕無翻異者。亮工以是得刺沔陽﹐明年蒞任﹐眷屬尙在省﹐妻陸宜人夢有送瓜者﹐啟其盒﹐則赫然三級也。驚醒﹐急足來報亮工病矣﹐未幾竟死﹐死之日﹐卽三囚正法之日也﹐尢奇。又數月﹐陸亦卒。人命至重﹐鬼神難欺﹐柰何以貧民斷頭﹐博熱官進爵哉﹗

張長生

余宰蘭豁時﹐有催解委員陶貳尹來﹐畱之署不住﹐乃送船上居。陶君固戴蓮士相國婿﹐以爲貴倨態耳。數日﹐忽遣僕遞一失單﹐竊去八十金﹐且失一委牌﹐無以消差。余大疑﹐卽囑段尉迹之﹐俄頃帶一人來﹐名張長生﹐卽招陶君共訊之﹐供云「昨夜四更﹐若尙與客飲﹐若上坐﹐某妓比肩﹐左坐錢店客葉﹐右坐襪店夥顏﹐若欲贈妓無資﹐假葉姓四洋與之﹐安所得八十金﹖委牌置幾上﹐若醉傾﹐煙燼燒其套﹐我得之無用﹐計當尙在船內。所竊者一短褂﹑一雨衣﹐皆顏客物﹐不信﹐呼某妓訊之。」陶君瑟縮間不辭而別﹐余乃薄責二十﹐賞以靑蚨四緡﹐諭令攺業﹐長生則大泣﹐崩角曰「公殺我矣﹗此地商賈多﹐波面笙歌竟夜不絕﹐胠篋殊易﹐偶窘迫﹐同儕中有無相通﹐否則捕人周其乏也。今從公策﹐良者以爲我竊﹐竊者以爲我良﹐無容身所﹔捕者仇我更甚﹐有案卽以充賊﹐拘攣敲撲﹐無已時矣。」余叱之﹐則曰「無已﹐再日乞八合米﹐所賜足辦鹽菜﹐置我翼房中﹐終公任﹐我乃理故案耳。」斯事庸瑣不足記﹐第思陶君故望族﹐且貴人婿﹐以不自檢束﹐身乃與駔儈伍﹐爲偸兒所笑。張長生性非凶惡﹐一墮下流﹐欲求自拔而不可得﹐無論貴賤﹐均當刻刻作執玉捧盈想也﹐可畏哉﹗

吳婢念舊

紹所鹽商汪君大丰﹐爲予言其族母有婢吳﹐頗婉順﹐母憐之。後病且死﹐囑二子善遣﹐子亦孝﹐體母意﹐厚賜之﹐遣老僕王送歸其家。婢父母均前卒﹐兩兄皆無賴﹐所賫旣誘盡﹐更以二百金鬻之遠所﹐音耗遂絕。久之﹐王僕急事往閩﹐渡海遇蔡謙﹐被擄﹐驅至一艇中﹐忽有呼之者﹕「若非汪孺人家王伯乎﹖」僕諦視﹐急呼曰「吳姐乃在此﹐救我﹗救我﹗」吳叱左右解其縛﹐謂兩兄匪人﹐蕩我資﹐復計陷我此間﹐夫出海捐千金購我﹐頗厚我﹐然所爲不道﹐我微諷之﹐渠亦自危﹐然以羣夥牽制﹐不能決﹐行當與之俱燼矣。俄傾﹐蔡謙夾羣盜傳呼曰「出海至﹗」蓋出海者﹐舶主尊稱﹐非如宋江之假保義頭銜也。謙短衣褲褶﹐悉以紅毾毭爲之﹐婦則我服襄頭﹐居然壓寨夫人﹐但男女均徒跣耳。指王謂謙曰「此我舊主僕﹐昔蒙其惠﹐老且貧﹐勿責其贖也﹐幸送之歸。」蔡諾之﹐贈之金﹐並一旗﹐曰「執此海道無阻。」王與婢大泣而別。歸以告其兄﹐二兄鬻妹金已罄﹐計爲盜亦得﹐入海投之﹐妹聞之卽怒曰「人之無良﹐我以爲兄﹐必殺之﹗」謙爲宛轉解釋﹐始抱頭鼠竄而歸。後余宰永嘉﹐晤邱軍門﹐言蔡謙敗後﹐以巨礟自沈其舟﹐則眞與之俱燼矣。吳𨿽遇人不淑﹐陷爲盜婦死﹐殉夫無名﹐然與王翠翹之人盡夫者﹐不尙有從一而終之節哉﹗

三異筆談卷二

飛雲洞

予以饑驅﹐踏萬里路﹐足迹徧天下﹐未至者惟兩粵奉天甘肅及福建五省﹐佳山水遭逢不少﹐惜無濟勝具﹐能效謝公蠟屐﹐每讀《名山記》而悵然。幼時在家﹐最愛橫云小赤壁﹐巍然一邱﹐居然壁立千仞。家住泖濱﹐扁舟過塔下﹐亦有臨風飄然﹑遺世獨立之致﹐壯而之四方。於蘇則喜書院前柳陰小橋﹐夏月坐其下終日。於潤喜金山﹐然以爲未若昇之燕子磯﹐入磯尾尢勝﹐柳暗花明﹐絕似天臺。明巖下村落﹐惟梳妝一樓﹐無謂遼後安得至此﹐酒傭附會陳妙常﹐尢可供哂。於杭則冷泉亭第一﹐西溪裏菴﹐均以幽勝﹐佳絕處不在杭而在巖﹐七里釣臺﹐眞仙境也。於揚惟虹橋可﹐一片蒨麗﹐皆工筆畫﹐李將軍金碧丹靑﹐非龍眠白描手。之楚則丹崖碧障﹐與黃鵠磯均屬大觀。一至蜀道云棧﹐乃步步引人入勝﹐炫人耳目。予過時正盛夏﹐毫無暑意﹐當新雨初霽﹐峯峯掛瀑﹐噴珠濺沫﹐闌入筍輿﹐鳥聲和之﹐馬頭衝處﹐衣袂生云﹐如李杜詩﹑韓蘇文﹐不作一葦平衍也。壬子歲﹐謁陳桂堂於辰州﹐是歲山水大發﹐望大小酉山﹐風雨迷離﹐雲煙出沒﹐可望而不可卽。嗣是捧檄赴滇﹐離會城四十里﹐驛曰板橋﹐宿焉﹐腳靴手版﹐將料理折腰耳。食後行飯﹐出逆旅展眺﹐忽見一岫橫前﹐夕陽映之﹐金碧輝煌﹐落霞萬頃﹐與山一色。蓋山皆石筍﹐筍皆碧色﹐又均嵌空玲瓏﹐成此奇特。石湖之萬笏朝天﹐與黃山之千株臨蕩﹐均黃石﹐且質純﹐殊有仙凡之別。晨起﹐初﹝目惇﹞乍出﹐另成艷景﹐戀戀幾不成行﹐馬上猶回首數四。後每逢迎送﹐輒畱一宿﹐然終未若黃平之飛雲洞﹐至今猶夢寐遇之也。言山水之勝﹐曰雄曰奇﹐曰秀曰麗﹐飛雲洞咸背焉。將至數里﹐見千尋挺立﹐前後左右﹐古杉參天﹐無所謂洞也。尋之在絕戶之下﹐翳薈交蔽﹐水簾一桁﹐無路可通﹐由其側螺旋而入﹐已倏在水簾內矣﹐蓋沸泉據山頂﹐奔騰而下﹐至半山﹐石忽橫裂一罅﹐瀑布千仞﹐自天而下﹐冬夏不絕﹐似山靈珍祕﹐不不容人窺。洞中石如朵朵碧雲﹐乘風欲去。最髙處立大士一身﹐莊嚴妙相﹐善財龍女﹐丹鸚綠柳皆具﹐據雲天生﹐不假雕琢也。佛像藻繪﹐或少可著色﹐若云之爲云﹐斷非人間世矣。玉泚潺湲﹐芳艸芬縟﹐四時皆春﹐亦仙亦佛﹐內一碑鐫王陽明記﹐略云﹕人卽有山水癖﹐至黔而倦﹐蓋登陟劇勞﹐危險可怖﹐且佳勝頗多﹐心目皆饜﹐獨至此則傭夫販婦﹐不解尋幽者﹐亦如淮南雞犬﹐一晌升天﹐飄飄乎羽化登仙也。讀此不啻以洞云持贈矣﹐予謂冷泉以秀勝﹐虹橋以麗勝﹐丹崖以雄勝﹐碧雞以奇勝﹐飛雲兼而有之﹐眞能集大成者。予癃老﹐咫尺西湖﹐懶於杖履﹐良由曾經滄海﹐除卻巫山﹐難爲雲水緣也。然如飛雲洞者﹐常在夢魂中﹐每擬仿宗少文臥而遊之。

苗俗

猺獞狼玀﹐字皆從犬﹐明其在人獸之介也。黃陶菴先生「百姓皆以王爲愛也」題文云﹐殺人不聞以牛代﹐若迆東三府﹐則此語殊未確矣。昭通東川開化﹐俗獰且蠢﹐命案最多﹐皆不辦﹐明目張膽。呈於有司曰「恪遵苗例﹐謹以牛充。」牛亦視家之貧富﹐富者至千﹐貧者數百﹐不盡牛也。首曰牛頭﹐末曰牛尾﹐中曰牛腰﹐必以牛﹐外則束縑牛也﹐炊甑牛也﹐甚至雙履亦牛也﹐罄其家之所有而已。當事者或繩之以法﹐則大嘩﹐謂此傖非人情﹐我家不幸死於斗﹐孤兒寡婦﹐賴牛以活﹐故曰償。若誅其人﹐𨿽菹醢之﹐於死者何益﹐於生者更何益﹐安所謂償﹖無已﹐分其牛爲贄﹐以間執其口。一牛折金四﹐或十或八﹐則分防之公費也﹐上游亦無從禁之。不然﹐凶手固無辭﹐屍親必違抗﹐案終不了矣。昔歲額薇垣以滇臬升此﹐猶笑問此間惜無此例﹐得無重勞案牘乎。然此尙等人於畜﹐若迆南邊外﹐則更畜之不如。騰威之交﹐有曰三角毛者﹐剃其發﹐畱三綹作髻﹐故名﹐是人中之梟獍。父母老﹐則殺而食之﹐謂是龍鐘潦倒者﹐吾見之惻然﹐殊不忍。藏之腹中﹐庶得其所哉﹐以告父母﹐父母尙彊﹐或丐徐徐云爾。至篤老﹐則亦甘心作脯﹐欣然就烹﹐戚好均分以杯羹。或偶至病斃﹐則羣詈其不孝﹐不可以爲子﹐不可以爲人矣。若猛緬之以囚犯飼老卡﹐藏衛之以屍骸餵魚鳥﹐猶覺罪可末減矣。羈縻荒服﹐王化之所不及﹐聖教之所不通﹐第彼一方﹐皆鄰西域﹐而活佛亦復救不得﹐應以干闥婆阿修羅人非人等身得度者﹐卽以人非人等身而爲說法﹐魔王世界何時漸入皈依。若近佛國﹐俟父母死而食其屍﹐不愧近佛之名哉﹗

陳湧金案

陳湧金﹐四川慈谿人﹐以販藥川湖起家。生四子﹐長前卒﹐次美思﹐守藥肆於杭﹐三貢元多病﹐四尙幼。長與三皆娶於吳﹐以女兄弟爲先後﹐次媳樂﹐黑腯而媚﹐如南漢宮人﹐性狡獪。長子無嗣﹐遺一女曰阿貓﹔美思有二子﹐倫序相當﹐大陳吳氏與阿貓不欲﹐欲以貢元婦小陳吳氏子爲後﹐且私告所親。樂氏佚蕩﹐不堪以呂易嬴也﹐樂氏切齒﹐乃詐爲代夫子職﹐就養無方。湧金本無賴﹐竟陷以聚塵焉﹐自此傾陷阿貓母子者愈急。值大陳吳氏病瘧﹐樂氏詐爲秤藥量水﹐賺阿貓取炭﹐於劑中入生鴉片三錢才﹑木鱉子一錢﹐服後寒戰不止﹐遂絕。眾者不察﹐阿貓獨心疑之﹐哭泣中間以怨詈﹐且微及新臺穢迹﹐樂氏乃與湧金合謀﹐誣其與長年奴髙宏道姦﹐以鐵籖自口揕其腦﹐殺之﹐乘夜埋於曠野。時令慈谿者﹐楚人黃兆臺﹐入湧金妹婿葉生言﹐以殺有罪子孫寢其事﹐族中有請檢者﹐反撲而逐之﹐慈民大嘩。時予奉邁功中丞檄﹐淸理積案﹐寄居府署﹐一日秋坪郡伯倉惶來曰「殷主薄煦自慈谿來﹐有所聞否﹖」予曰「鐵橋現在某先生齋﹐無所言也。」秋坪遣僕邀至﹐促膝密問之﹐鐵橋云「惟聞陳姓有故殺女孫一案﹐閨門事祕﹐無從悉其委曲。」予謂秋坪盍遣人消息之﹐秋坪曰「鐵橋甚精細﹐尙不能得其委曲﹐何人可遣﹖黠者任偏私﹐愚者受蒙蔽﹐翻豐其部矣。」明晨﹐秋坪又來曰「富觀察亦有所聞﹐頃以詢我﹐我答以昨有風聞﹐以未得端倪﹐不敢遽稟。」予曰「然則遣人不宜緩。」秋坪卽商其人於予﹐予曰「家人不習地裏﹐胥役叵信﹐惟計天一閣管書人邵姓﹐充學院吏﹐明幹忠實可往。」秋坪曰「我亦仿彿認得。」卽密召之﹐授以方略﹐邵曰「陳姓偵探者多﹐一歸泄矣。」卽乘府署差轎以行。二更歸﹐報命曰「胥有戚家鄰於陳﹐托爲探戚者﹐裏閈羣議頗詳。亦訪於數里同事某家﹐所言皆同﹐大約通奸事虛﹐謀產事實﹐故殺事亦實。棺埋叢葬處尙存﹐且聞阿貓所字夫洪姓﹐現謀赴省上控。」秋坪轉告觀察﹐觀察卽囑其提訊﹐予曰「提訊太驟﹐恐萬一參差﹐難於轉手。鄙見欲易提爲調勾回﹐甚善。」乃飛札慈谿來府﹐至﹐黃令感於劣幕某﹐執迷不悟﹐議三日不決﹐秋坪乃提府親審﹐十日而得其要領﹐廿日而悉其端委﹐匝月而爲鬼蜮﹐胥無遁影矣。定案之前夕﹐秋坪宿城隍廟之左廂﹐祈神印證。署中家人周姓﹐素勤愼﹐派令守夜﹐犯證三更後分別管押﹐囑周輪視之﹐至曉乃已。是夕聞門外呵殿聲﹐意謂主人歸也﹐恍惚間﹐中門閕然﹐一涼輿入﹐坐進賢冠藍袍者短而髯﹐非主人也﹐驚起瞻之﹐殊無蹤迹﹐心訝之﹐不敢言也。初秋坪恭人瞿﹐略解案牘﹐一切婦女幼孩訊後﹐均送內衙安頓撫慰之﹐且誘使盡言﹐故鞫獄常竊聽。是夕夢見秋坪向東坐﹐中坐古衣冠人﹐兩靑衣鎖一少女入﹐白衣衫上血迹如雨點。中坐人略詰問﹐卽飭放之﹐女起﹐向北叩首﹐復向西謝秋坪﹐又前趨一步東向叩首﹐若知己之在後也。見秋坪躬身如有所問﹐神伸三指示之。朦朧間﹐聞升炮開門﹐霍然醒﹐則軍門前鳴炮也。案遂定﹐乃以本府單銜請檢焉﹐時予已委權金華令﹐奉調赴省﹐邁功中丞淸問甚切﹐乃手書二十餘條以答﹐中丞卽以付問官﹐承審者棣華太守﹑主稿者兼山別駕﹐提棺至省檢驗。而黃令復百計撓之﹐賄髙自認奸夫﹐挺身作證﹐且誣阿貓曾有私胎埋某處﹐惟工婦陳吳氏獨報義憤﹐藏阿貓被難前三日月布一縛﹐囑其洗換者﹐髙乃伏罪。陳欲購而毀之﹐許以百金不動﹐十室之邑﹐必有忠信﹐諒哉﹗兩吳公推勘周匝﹐織悉入奏﹐惟新臺一節太穢﹐刪之﹐定樂氏立斬﹐美思絞侯﹐趕入秋審﹔湧金滿徒﹐髙奴流。湧金猾甚﹐聲明年已七十﹐例得免罪﹐驗其監照﹐乃減年報捐﹐指駁無可自白也。後部文回﹐提樂氏監綁﹐湧金見之﹐一慟而絕﹐洵白首同歸矣﹐李三郎遷此情種哉。初秋坪乍蒞四明﹐頗不理於眾口﹐至此乃六邑交頌之﹐好事者至演爲雜劇﹐嚴禁之﹐始止。黃令部議革職﹐特旨發軍臺﹐後遇赦﹐始放歸。

犍爲冤婦

乾隆五十九年﹐予自滇入蜀﹐道出嘉州﹐聞途人猶嘖嘖語姚方伯宰犍爲時雪冤婦事。婦忘其姓﹐待年夫家﹐夫出負販﹐姑待之無恩﹐小姑尢狡獪﹐數恃母淩之。一日互訐﹐小姑不勝憤甚﹐乃以菜虫藥置粥中毒嫂。姑不知也﹐啜之﹐諸竅沸血﹐暴卒﹐小姑詭甚﹐轉以誣嫂﹐眾信之﹐前任某令亦信之﹐案已定。一如蒞任﹐獨疑之﹐請於制府﹐展限覆訊﹐研鞫兼旬﹐迄無端倪﹐乃置獄城隍廟中﹐屏人﹐令兩女同室﹐使人竊聽之﹐亦不流露。至第三夜﹐夜將半﹐一如假寐﹐隱幾神旁。二囚爭折旣久﹐疲倦欲臥﹐惝怳間﹐木偶起立﹐勢將撲人﹐小姑大驚曰「休矣﹗不敢矯矣﹐藥實儂置﹐然毒嫂﹐非毒母也﹐母自啜之﹐傷哉﹗」蓋方伯幕後置人﹐推神而起之﹐小兒女畏鬼﹐眞情遂畢現。予有樂府紀其事云「犍爲有婦﹐君姑虐之﹐小姑尢惎﹐置鴆毒之。置鴆本毒婦﹐誤食乃中母﹐小姑恣反唇﹐嚚嚚口戕口。憝姑眾著﹐殺母何堪﹐眾曰可殺。孰宥之三﹐婦亦俯厥首﹐刀鋸自甘。公獨心疑﹐婦願且慈﹐蜂目豺聲﹐惟小姑有之﹐敢不愼之又愼﹐而陷人淩遲。移獄廟中讞﹐獄定稱神靈。幾筵紛牲醴﹐醉後隸漏言﹐隸實擁其背﹐土偶靈何來﹖使君小遊戲﹐色聽誠審矣﹐設教果神哉。君不見塔旁橊花冤婦栽﹐杜鵑啼罷橊花開。」按二姚兩獄﹐四明之神眞﹐犍爲之神假。然假神何必非眞﹐眞神何必非假﹐神之爲靈昭昭也﹐侯其禕而。

咒水

補山節相自藏回川﹐僕沈姓﹐墜馬傷脊而傴﹐乃呼之曰沈駝﹐惠瑤圃謔曰「不意司馬家僕﹐化作柳州種樹奴也。」聞土人有張刀刀者﹐工咒水﹐使治之﹐張治病用兩刀﹐得此名。飭役喚之至﹐了無術家諸具﹐但索淨水一甌﹐令沈隱幾﹐露其背﹐對水咒數四﹐以手蘸塗之﹐上下旣徧﹐乃出其刀﹐刀不甚銳﹐刃甚薄﹐迫脊骨劃之﹐自項至尻﹐約二尺許﹐無點血﹐沈亦不覺也。刀劃處已成一溝﹐另以小鉤爬挲得一物﹐如琴之少絃﹐引其端掣之﹐亦徑二尺許﹐頗紉。又劃其右亦如之﹐仍蘸水塗而祝之﹐吻然無少痕迹﹐而如鉤者竟復如絃矣。時胡別駕靑上﹐患下馬癰﹐未潰﹐痛不可忍﹐聞其技神﹐亦使視之﹐張曰「此內癥﹐非予所及﹐但蒙君相屬﹐而不一顯其能﹐愧矣。」乃亦咒水塗患上﹐扶胡曰起﹐胡方轉側窐礙﹐張迫之曰「勿慮﹗」掖之起﹐坐牀沿﹐進履﹐曰「立」﹐挽其手﹐曰「步」﹐立而步﹐卽赴墻隱小便﹐了不覺有舊患也﹐旋與眾共飯﹐安寢竟夕。至黎明而漸楚﹐以次加增﹐及昨咒水時﹐則仍如故﹐蓋所治惟折傷一科耳。予在滇中﹐一日遊五華山﹐輿人失足僕石上﹐傷其膝蓋骨﹐已中裂﹐不能舉步﹐乃借馬乘之歸﹐而輿人已來﹐視其膝完好無恙﹐云倩一咒水治之﹐費五百文。予以一緡勢之﹐欣然去﹐明日復來執役矣。肖廉云﹐軍營非若輩不可﹐𨿽鉛子洞胸著背﹐胥能搜而出之﹐與蒙古醫人分馳爭勝也。聞亦有能療癰者﹐祖气誦咒﹐撮其患﹐作勢擲柱上﹐或墻上﹐翌日則患者病頓消﹐而土木無端潰爛矣﹐此術之最髙者。其次須有生气者代之﹐艸木禽獸﹐皆可視其術之深淺。嘗縛一犬﹐撮瘡空擲﹐嗥然長吠﹐如負重創。下者能移於本身﹐以要害處置閒散地﹐今痘科有入眼者﹐可移出著臂上﹐尙其遺也。術𨿽不正﹐以其療疾﹐罕有禁止者。猺獞間中有金蟬蠱或腿爲邪人所易﹐亦須土人療之﹐然皆師巫﹐且婦女居多﹐亦屬禁之所不能絕也﹐垓埏之廣﹐誠無所不有哉。又見《桐下聽然》載﹐苗人能咒人腹中所食熟肉變爲小豬﹐嚙人臓腑﹐然其辭但云「東池王母瑤﹐西池王母瑤」﹐無他祕幻也。然咒之奇驗﹐此與誦苕帚二字得道者﹐同爲不可思議矣。

孫補山軼事

補山節相丰功偉績﹐載在本傳者﹐眾皆見之﹐第其濟變之才﹐機牙四應﹐眞得韓魏公遺意。有一二軼事﹐得之所聞所見﹐謹志之以備家乘之缺﹐且俾後之爲封疆者則效焉。駐節前藏﹐督辦軍需﹐時梅樂子二等侍衛某﹐奉旨省親﹐勢張甚﹐至襄塘﹐從騎鞭撻夷人﹐烏拉逃散﹐糧臺傳誤﹐委員飛稟報聞﹐節相卽通札各站﹐風聞有某人騷擾驛站﹐今發到令箭一枝﹐不拘何處擒獲﹐許以軍法從事﹐本院已夾片密奏在案矣。某聞之不敢馳驛﹐自乘軍騎星馳而去﹐越旬日已接後藏來信﹐某人已至軍前矣。方小濂曰「中堂此舉﹐未免太過。」笑曰「無此大膽委員﹐就擒亦必告我﹐且某𨿽驕﹐亦非癡絕﹐斷無見此告示﹐自就顯戮。慮或倔彊﹐故以密奏嚇之﹐此等瑣屑﹐何足瀆聖聰也﹗」凱旋後﹐節相卽返都﹐惟辦善後者﹐一道二府曁同通州縣佐雜數十員﹐尙短商上尾欠銀二十四萬﹐稟請迅速解往。承宣使聞嘉言﹐謂軍需無著之項已多﹐諸君但計目前﹐不慮日後﹐掯不肯解﹐各承辦道府之先回﹐如符如石如趙如沈﹐皆羣起爭之﹐相國諭曰「君等當日爲邊陲用兵﹐若先籌惜帑﹐豈能集事。藩司計臣﹐勾稽核算﹐乃其專責﹐何妄爭也﹗」絕口不道。第三日﹐身自拜晤聞公﹐謂入藏諸公﹐用帑太費﹐自須查核﹐但自臬司以下均有經手﹐惟老司長無所回護。本應老夫自行﹐緣新自藏回﹐且批準多由本院﹐亦須回避﹐擬奉煩一行﹐明日卽當移徼。老夫七十餘人﹐居然雪﹝山責﹞萬里﹐司長壯猷彊壯﹐尢宜勉力報國。塞外望帑如歲﹐遲到恐別生事端﹐一定行期﹐當摺報起程﹐兼飛飭委員珍重而別。聞藩惶窘﹐卽日飣鞘委員且多給盤費﹐飭令星馳而去。查核一說﹐聞藩固不敢問﹐節相亦不復言也﹐一如肖濂偶一提及﹐節相必曰「好藩司﹐符石諸君原未免太不撙節﹐若彼竟毅然請行﹐我轉不敢遣之矣。」

百菊溪軼事

嘉慶丁卯﹐菊谿師以兩粵開府﹐乞病內用。時海寇蕩平﹐許由水道緩程﹐仲時在籍﹐迎謁於秀州之陡門。將別﹐頗申頌禱﹐師曰「三十年老師弟﹐不合說句良心話乎﹖」蓋北語謂箴規也。仲起曰「師今穩上黃麻金鑑家風﹐願正色立朝﹐益養曲江風度。」師蹙然曰「爾言良是﹐第吾以刑部尙書用﹐漢員爲金蘭畦光悌﹐其人張湯郅都也﹐吾不與衡﹐如民命何﹖」仲對曰「昔徑山示童子公案云﹕汝進一步則死﹐退一部則亡﹐作麼生﹖童子曰﹕吾旁行一步何妨﹖」師首肯者再﹐面聖卽力陳病尙未痊﹐乞閒散自效﹐遂攺總憲。庚午﹐師以兩江節鉞底定李家樓漫口﹐仲謁之袁浦﹐方工次乍旋善後事宜﹐羽書旁午﹐見罷﹐諭以傍晚再來。晚鼓復入﹐小室中惟廉山萬生侍﹐師謂萬曰「明晨擬謝神﹐兼發賞﹐冗集無暇﹐今日向君乞半日假﹐小歐欲叩奇聞﹐須與暢談耳﹐偶有遺忘﹐予仍補之。」卽言廉山在廢籍已久﹐予以夾片請之﹐俾考功無從指駁﹐第一快事。仲方申感謝﹐師搖手曰「累渠不淺﹐尙未同作波臣﹐已爲大幸。」又言初授節時﹐自揣𨿽揚歷中外有年﹐而行水金鑑﹐未曾細考﹐頓首固辭﹐上諭卿才自足辦此﹐有所陳賜無畏﹐徐議用人理財各策﹐乃以大司馬吳菘圃璥爲監理﹑鹺院阿勒精阿爲協辦。旣至﹐開引河﹐築長堤﹐粗有就緒﹐忽接陜督書﹐言塞外大雪封山﹐來歲春融﹐建瓴而下﹐施工愈難﹐合龍尢宜迅速。節署設一乩﹐師素崇信﹐乃禱於神﹐占於三月二十一合龍﹐乩許之﹐但云尙有驚恐。於是庀材鳩工﹐下埽築壩﹐擇二十一日合龍﹐龍竟合矣。二十二日三更後﹐天大風雨﹐繼之以雪﹐祁寒如窿冬。大壩蟄陷數十丈﹐壩下水沸如湯﹐吳司馬急令聚鐵數萬斤鎔只不過是﹐先投其半﹐約三刻許﹐覺鮏气撲鼻﹐泛出黑水二股﹐可四五里。掀翻少定﹐復以其半灌入﹐將軍埽巨舟載而沈之﹐師偕吳阿二公﹐曁河帥陳竹香鳳翔親自坐掃﹐俄頃波平如鏡﹐始報鞏固﹐計距合龍已逾兩日云。明晨復觀師龍王廟拈香行禮竣﹐僚屬以至卒徒﹐均叩謝且賀。師忽一例還跪﹐眾大駭曰「卑職與小底曷敢﹗」師喟然曰「當時在壩上時﹐何所分大人卑職老爺小底也﹐驚濤一刷﹐貴賤同流﹐諸君不顧身命﹐爲朝廷事﹐皆吾好兄弟好朋友。」指帽上紅頂曰「永矢此心﹐羣公皆可戴耳﹐王侯將相寧有種乎﹖」眾均崩角﹐至有泣不能起者。仲進曰「向曾祝師養相度﹐今知師兼擅將略﹐不謂挾纊投醪﹐復見今日。」師大笑。是夕小飲﹐師微酣後﹐忽吟仲前題《天際識歸舟行看》句云「才髙破浪乘風易﹐恩重抽帆到岸難。」回環再四﹐兼以累噓﹐亦望山公鳥入靑雲倦亦飛意也。師丰功偉烈﹐志傳炳如﹐門下士私志二三軼事﹐亦竊仿《柳氏舊聞》云爾。

炎涼異態

趨炎附勢﹐志士所羞﹐然不觴朝士而接賀拔﹐亦吾行吾志﹐若塵埃中能識宰相﹐則盡人而物色之矣﹐哀王孫而進食﹐豈望報乎﹖第怨不在大﹐患不在多﹐往往於無意中得濟者﹐不報其人而報其人之天也。海昌雲巖方伯先徳﹐慷慨好施﹐官甘肅之平番﹐凡出口者糗糒芻茭﹐饋遺必腆。一日適赴鄕檢驗﹐滿洲查公以小謫往新疆﹐歸時已過﹐公蹙然曰「舊識遠謫﹐不可無將意也。」乃遣健僕囊三百金﹐追越兩站﹐具稟申款﹐兼致珍味﹐查亦祗登而去。去經年﹐忽奉命開府秦隴﹐召陳問曰「君性揮霍﹐得無虧空否﹖」陳曰「不敢欺﹐以將及億矣。」查沈吟再四曰「幸吾來尙可﹐然亦大費調停矣﹗」乃破格調寧夏﹐旋調臯蘭。越三年﹐曰粗可抽身郎君已得刺史﹐何戀戀雞肋乎﹐爲請乞休﹐且以千金爲贐﹐曰「無使漂母笑人。」陳歸﹐又數年而卒﹐雲巖公已晉羣伯﹐尙寄金爲翁補苴也。又杭理事伊司馬﹐言前在甘肅時﹐蘭州守徳公初度﹐道府以下羣聚申祝﹐方張筵觀劇﹐忽郵遞報倭大人什布到驛﹐徳公言倭𨿽舊憲﹐第已降七品﹐例不迎迓﹐明晨起行﹐一往送別﹐現作主人﹐安敢不奉陪也。少時﹐客有潛去者﹐爲碾伯莊令﹑邑丞某﹑訓導某﹐徳守曰「渠等因酒﹐假此遁逃。」卽遣人促之﹐俄傾復至﹐羣問曾晤倭公否﹐答曰「出城三里卽遇之﹐下輿一揖﹐彼第於輿中舉手而已。」眾揶揄之﹐入席復飲。又數巡﹐忽傳邸報本省制憲調任閩浙﹐所遺員缺奉旨以倭什布補授﹐乃倉惶撤宴﹐相率進謁。時已薄暮﹐兩司見畢﹐惟請三人﹐使閽人辭於眾曰「現將拜摺﹐邀莊令君等捉刀﹐無暇晤談。」期以翌日。徳太守大窘﹐浼兩司爲解﹐至第五日才見﹐曰「吾與弟中表﹐記前日爲弟華誕﹐特來申祝﹐旣而知署中賓客甚多﹐兄以謫員﹐手板腳靴﹐無能爲役﹐至今忽促﹐尙欠申祝也。」徳公無地自容﹐崩角而已。後莊公得調大邑﹐薦陟同知﹐旋擢平涼太守﹐貳尹亦調善地﹐曰「君才非肆應﹐不欲以宰累也。」訓導兼一書院﹐曰「聊佐苜蓿盤也。」兩事均在臯蘭﹐故合志之。又鄂韞田制軍﹐以廓爾喀失事﹐枷號軍前﹐惠瑤圃制軍命一守備一通判賫往﹐皆鄂戚也。守備托公云太﹐不覺涕泗交頤﹐判少年呃聲一笑。後鄂公再督四川﹐判卽乞病去﹐托以軍功薦擢總戎。

楊花救主

江右孝廉徐某﹐以大挑試用長安﹐有雛伶楊花者﹐年十四﹐一見目成﹐以三百金售焉。逾年教匪起﹐徐奉檄催趲糧運﹐楊花能左右之﹐畜靑騾﹐一日行二百餘里﹐常乘以從。丁巳﹐寇亂方熾﹐徐催運至郃陽驛﹐卒遇髙均徳股匪﹐楊乃教徐僞作賊探馬狀﹐持箭乘靑騾逸去﹐楊乃下馬住館捨﹐賊目有識之者﹐謂楊掌班聞已跟官﹐何忽在此﹖答曰「吾代主催餉﹐俟此數日矣﹗」賊目顧其黨曰「聆其言﹐似餉尙未來﹐且遇舊知﹐今晚當畱此。」卽置酒聚飲﹐令楊歌曲。楊略不抗拒﹐盡獻所長﹐且流目送媚﹐以醉賊目。度以沈酣﹐猝掣賊佩刀刺之﹐應手而中﹐賊黨驚﹐羣起刃之﹐賊亦敗興﹐逡巡委去。居人重其義﹐築土葬之。樹碣曰﹕義伶楊花救主處。予友孟久我延烺於役過此﹐作紀頗詳﹐復寫楊花救主圖示予﹐予爲作長歌以紀云﹕詩人孟浩然﹐示我楊花傳﹐爲寫楊花救主圖﹐貞心俠骨千秋見。每從花底說秦宮﹐幕置靑油變態工﹐自向梨園傳艷節﹐不教斷袖沒英雄。楊花舊隸華林部﹐小隊梁州按歌舞﹐垂楊婀娜不禁風﹐落花漂泊還無主﹐破鏡徐郎意气豪。量珠攜得鄭櫻桃﹐當筵獨譜秦風壯﹐倚帳同看塞月髙﹐一朝忽唱從軍曲﹐細馬馱來增綽約。射虎晨隨繡纛馳﹐飛鴻暮逐金丸落﹐那知記室走孤城﹐正值風髙夜劫營。子弟八千人散盡﹐眼前惟見賊縱橫。可憐生小嬌無力﹐手挽徐郎出荒驛﹐牽到靑騾讓主騎﹐幸郎得免儂何惜。戰場生縛獻訶摩﹐千隊婁羅一笑嘩﹐滿面怨愁雙淚雨﹐爭教掩得貌如花。軒眉瞋目呼狂賊﹐身惰淤泥心白璧﹐只願魂依厲鬼雄﹐久拼血化萇宏碧。嘆息無情渭水寒﹐弔花鴛冢淚闌干﹐憐他捍刀眞情種﹐殉主還輸脫主難﹐君不見如荼如火軍千屯﹐望塵拜寇何殷勤。國殤獨有汪錡在﹐一片楊花气薄雲。此郎芳節﹐更勝丁期﹐較之《琑﹝王吉﹞雜記》所載白狼主人事﹐眞大相反也。白郎冢在華陰﹐亦有碣﹐故附論之。其碣在大道旁﹐眾所共見﹐不具錄。

滴血

滴血之說﹐起於蕭綜﹐《南史》筆之甚著﹐今表爲功令﹐然讞牘不甚據之﹐防詐僞也﹐予親臨視﹐乃灼知其鑿然可異者。昌化一章姓﹐失耦後﹐貧不能再娶﹐與一婦通﹐婦夫以廢疾臥牀﹐買姦圖活。未幾夫死﹐訂嫁娶焉﹐半年舉一子。章得婦生子後﹐力穡自殖﹐本有山田一頃﹐至是倍之﹐族人有涎其產﹐呈其子非章出﹐一則前夫亡僅數月﹐安知非其遺腹﹔再則婦旣不貞﹐人盡可夫﹐不能以呂易嬴。前兩任均不能決﹐予曰「此非滴血不辯。」取一七寸碗﹐親以溫水滌之﹐滿貯天泉﹐父立而左﹐子立於右﹐以紅絨約臂﹐巨鍼刺之﹐血縷縷然注碗中﹐左者漸趨而右﹐右者漸趨而左﹐初甚紆徐﹐愈近愈速﹐翕然合同而化矣﹐觀者嘖嘖嘆異﹐卽原呈亦俯首詫絕。乃斷章某杖八十﹐姦無自首﹐法不援免也﹔原呈亦杖八十﹐誣告有因﹐照不應例也。斷章出錢二千﹐酒脯告祠﹐卽饗族眾﹔出田十畝給原呈子﹐以章前婦歿時﹐曾以期服侄主喪也﹐族眾咸服﹐受責者亦欣喜感誦。予卸事後﹐薄遊﹐尙郊迎三十里也﹐然可見昌民之易治。又一事﹐責非禮之禮﹐非義之義﹐大可入《軒渠集》《嗢噱錄》者。有爭山者﹐言祖葬此山﹐例得管業﹐訴者繪圖貼說﹐具呈家冊糧串﹐裏胥及保長均助之﹐乃飭銷案。一日方坐堂皇﹐見十餘人肩一碣至﹐中題云﹕正穴妣某孺人之墓﹐左雲長夫潘某府君配葬之墓﹐右云次夫李某府君配葬之墓。蓋兩造之祖﹐潘與李二友莫逆﹐潘旣娶﹐謀爲李亦娶﹐李曰「我綦貧﹐耗君資無理﹐且娶而不淑﹐將間吾兩人﹐凶終隙末柰何﹖」潘云「不娶無子﹐大不孝也﹐然如弟言亦正長慮。無已﹐吾有一策﹐嫂甚順﹐惟兄言是從﹐亦甚愛弟﹐請與弟共之﹐不惟綏子孫子﹐更足宜爾室家。議以一索屬兄﹐再索屬弟。」婦固多男﹐竟得六子焉﹐故佳城創此奇觀也。予笑謂若等不足爭﹐先辯此身是潘是李﹐前人相厚如此﹐妻子且可與共﹐爾等乃爭此山毛野蔌﹐宜各撲數十。且若祖共妻肇隙﹐尢罪之魁﹐封一巨板於二墳﹐各杖四十﹐並令掘出其骸﹐飭子若孫曾數十人﹐各刺血滴之﹐方能辯孰李孰潘也。時潘族有一武生一監生﹐知而來求﹐因碎其碣﹐焚其案﹐曰無使章氏父子笑人也。後熊四之垣﹐言嘗遊甘肅﹐彼地方五男二女﹐兄弟同妻習以爲常﹐子以次撫之﹐無相奪倫也。予曰「此乃一家可﹐尙無異姓亂宗之嫌。」方大湛崖笑曰「君自不學﹐未讀《焦氏易林》﹐不云子無姓氏﹐父不可知耶﹗」今已二十年﹐昌化人猶有道之者。

塑匠

塑匠之工﹐以滇南爲最﹐蒙元劉鑾之遺規也。城隍廟東偏名臣像一堂﹐首諸葛忠武﹐羽扇綸巾﹐居然遺像﹐肅淸髙也。次包孝肅﹐進賢冠絳袍﹐亦白面書生﹐較武侯稍戌削。又次瞻思﹐赭面無鬚髯﹐服式如貂璫。又次則沐黔國﹐少年玉貌﹐惟赤髭異人。又次則皆本朝名宦﹕鄂文端爾泰﹑陳文恭宏謀﹑楊文定名時﹑阿勤襄裏衮﹑裴少宰宗錫﹐曁尹文端繼善咸列焉﹐像俱得其眞﹐寫之肖甚。中尹公尢妙﹐一手按膝﹐一手撚數珠﹐呼之欲應﹐若向人微笑者。共謂三像最佳﹐葛公似仙﹐包公似神﹐尹公則似佛焉。不塑李侍堯﹐尢見直道之遺。今又三十餘年﹐不知尙完好否﹖但包孝肅蒞滇﹐不見正史﹐當廣考之。又東爲圓通寺﹐塑列代髙僧﹐梵相與紫衣相間﹐外域自一祖訶摩迦葉﹐中土始初祖達摩。世廟時釋教大盛﹐李宮保遣人於名剎影堂圖歸﹐其梵相則本之三才圖繪﹐非如今時之禪林羅漢堂﹐伸臂裂胸﹐作諸幻相也。圓通寺有柏二株﹐其髙入云﹐眞少陵所詠「霜皮澑雨四十圍﹐黛色參天二千尺」者﹐土人云有蝴蝶朝王之異。予羈棲無俚﹐日日往觀﹐六月望後﹐卽見柏杪漸有翔集者﹐予本短視﹐樹髙物小﹐不甚了了。積增至十九日﹐滿柏頂皆白﹐如梅花盛開﹐土人云﹐南海者皆歸矣。至廿二三﹐則低枝曲幹﹐亦稠疊合並﹐無少間隙。然皆常蝶﹐殊非羅浮仙品﹐何所謂王也﹐土人神之﹐𨿽小兒女莫敢撲。廿五晨興往視﹐則翠柏森然﹐杳然不得一蝶。考六月廿四爲火把節﹐段功被難之日﹐或有忠魂毅魄殉於玆山﹐此栩栩者無乃碧血所化﹐亦或阿﹝礻盍﹞主埋玉於此﹐則靑陵臺外﹐復爲春駒添一佳話﹐曾倩茂苑梅君作圖狀之﹐藏於寺中。又見《漁洋雜著》有云﹕六詔未入版圖時﹐以逸少爲聖人﹐薦蘋釋菜皆主之。予識滇中博士頗夥﹐詢之無知此故事。後歷遊外郡﹐儒釋均無祀右軍者。點蒼亦不甚精八法﹐絲繡金裝以媚筆陣﹐恐未必然。歸後考《鮚埼亭集》剡溪九曲辭中﹐第一曲亦名雲南有逸少祠焉﹐疑緣此傳誤。又西湖上花神祠﹐李宮保不遠萬里召滇工所塑﹐故像皆意態如生。今數經修攺﹐無復本來面目﹐圓通古像﹐能無恙乎﹖

滇醫

六詔遠在天末﹐不但風土人情與中原異﹐至醫藥一途尢非平素所諭。乾隆壬子﹐予遊滇中﹐督學蕭韶亭先生﹐山東日照人﹐以世講稔予﹐其弟九儀病腫﹐浼爲診視。同事者武林龐君﹐議以五皮飲利之不效﹐以五福飲加減復不效﹐用八正散。韶亭先生亦解醫﹐曰「予弟好飲而多欲﹐腎气不固﹐故濕痰難逐﹐腎气丸可服否﹖」龐與予皆力贊之。守服此方幾十劑﹐愈服愈腫﹐由股而腹而腰﹐循至胸脯間﹐眾皆惶急。一老胥進曰「此間有專門醫瘇脹者﹐甚驗﹐何不試之﹖」俯仰間已呼至﹐其人面目黧黑﹐短褐不完﹐竹冠艸履﹐長揖而不敢坐。蕭公禮之﹐令診脈﹐曰「無庸﹐某治此三世矣﹐療之易耳﹗」令開方﹐又曰「無庸﹐予自有藥。」蕭公曰「未達不嘗﹐聖有謨訓﹐子方或祕﹐但一開示予﹐立卽付內。予忝視學﹐斷不能捨翰林而就太醫﹐以攘子世案。」彊之良久﹐乃囁嚅曰「愚不解書﹐口授而公錄之可。」公笑從之。一曰上天龍﹐二曰千頭參﹐三曰著地鞭﹐公茫然擱筆﹐以問土著﹐亦無有能辧者﹐醫乃曰「我固曰無庸。」出藥一裹﹐計二錢﹐曰「昏後以米飲調之﹐然性頗烈﹐腹中作跋扈﹐勿畏也﹗」蕭公慮之﹐商曰「先服參﹐顧其本﹐可乎﹖」卽以詢之﹐醫亦云可。乃以次第進之﹐腹痛大作﹐至曉而跳擲不可忍﹐一炊許﹐乃呼圍桶﹐洞然一泄﹐而腫以頓退矣。午餘來視﹐自詡曰如何﹐俗病固不煩文治。龐公曰「我聞逐水者多速效﹐再發﹐恐不可救柰何﹖」曰「固也。」畱藥錢許﹐作一劑﹐曰「十日再腫﹐服此﹔又十日再腫﹐服此。」又以數分作一劑﹕「後此不復作矣﹗」如其言﹐信然﹐至今徧詢諸貨藥人﹐亦從未有知其名者。未幾﹐余假令廣通﹐蔣觀察薦一僕常熟人﹐居一月疾作﹐雞胸鱉背﹐如承蜩丈人﹐且尫瘠不見肉。乃置羅川廠中﹐令主稅吏視其食息。半月來署﹐博碩肥腯﹐非復曩狀矣﹐問之﹐曰「有土人教以覓七年老鴨﹐出藥末摻之﹐縛胸前﹐一夜而胸平。越數日復得一鴨﹐縛諸背亦如之﹐乃霍然耳。」考其藥則均不知何艸也﹐腑肺能語﹐其洞見一方人哉﹗𨿽張劉李朱遷其地不能爲良矣﹐然以邊醫中土﹐則捷於操刃。在杭時﹐同寅郎錦騏拉予視瘧﹐視其脈﹐蝦遊雀啄均見﹐無可爲矣﹐詰之曰「昨一友來鈔一經驗方﹐服之不覺委頓。」視之﹐柴胡一兩﹐麻黃五錢﹐熟地一兩﹐附子三錢﹐余不能記﹐大抵仿此﹐斂手而退。其同鄕孔君龍璋尙爲疏劑﹐翌日而卒﹐七竅皆血﹐與中毒無異。今江湖一帶﹐提囊售醫者此輩不少﹐予謂有司當以蠱毒殺人治之﹐庸醫不足蔽辜也﹐庶幾鄭重民命之一端乎。

王二先生

王立人﹐忘其名﹐越之山陰人﹐工摺奏﹐刑錢均擅﹐居滇久﹐尢熟其風土人情﹐遂執梃爲幕賓盟長﹐館於近花圃﹐園林戲臺咸備。督及撫尙可折簡招﹐道府以下有君前﹑無士前也。承宣爲徳淸許君祖京﹐提刑爲江夏賀君長庚﹐皆其兒女姻親﹐首府爲武林莊君肇奎﹐縞紵尢篤。左鞹貯刑名﹐右鞹藏錢谷﹐視王二先生點定﹐卽遣奴呈兩府施行﹐無煩斟酌也。一缺出﹐官須兩司議詳﹑兩院商定﹐幕則立翁片言而決﹐當局者不敢參一詞。滇省修脯最優﹐卽至薄者亦六百金﹐繁缺倍之﹐皆其門下士﹐然亦甚公﹐以技之長短分髙下﹐不少軒輊也。各府廳州縣衙參大府後﹐午必麕集﹐謁貴者於斯﹐訪友者於斯﹐審案者亦於斯﹐娛戲者尢必於斯﹐一廳則敲撲喧嘩﹐一廳則笙歌婀娜﹐不相聞﹐不相混。夜必設筵﹐器物多創造﹐如大方機﹑闊茶几﹐皆其新制﹐人占一機一幾﹐進食單以筆點之﹔一壺一簋﹐不並案。或欲徧嘗﹐或不兼味﹐惟其便﹐紹酒大尊價紋銀十二兩﹐夜必罄一尊。同鄕之賦閒者﹐悉館谷之﹐故王二先生﹐大府有投贈﹐司道有縞紵﹐府廳以下有進奉﹐而終不足供其揮霍﹐於是謀於當事﹐總辦各省銅運﹐除京運八起﹐及粵省以鹽交易外﹐期餘各省以銅本交藩庫﹐卽以運本交王寓。屆期則於百色兌銅﹐旣速且逸﹐運員以恬以娛﹐省之近者﹐且可暫假歸省。計運本羨余﹐一年原可數萬金﹐柰局面愈寬﹐酬應愈廣﹐辦十餘年﹐總計短廿四萬﹐乃告兩司曰「公等以銅廠錢局膏潤﹐多者七八十萬﹐少者亦不下二三十萬﹐非臣力不及此。今與公等約﹐若助我十六方﹐若助我八方﹐宦囊太丰﹐非福也。以濟我急﹐且減君裝也﹐見機而作﹐予從此逝矣。」召諸委員代艸公稟﹐訟已﹔復爲兩司代艸詳稿﹐罪己﹐以邊省犯事﹐調戌四川﹐搜合餘燼﹐尙存萬餘金。八十餘﹐卒於蜀。近聞其幼子聘於許者﹐以軍籍舉秋試﹐次子贅賀者﹐亦以縣佐分發。至今越人之幕於滇者﹐猶嘖嘖稱王二先生不置云。若其一傳而爲金剛鉆﹐再傳而爲金玉堂﹐所謂畫虎不成﹐反類犬也﹐王先生豈易學哉﹗

朱秋芳

竹垞先生之裔﹐曰秋芳﹐性剛介。幕於滇﹐晨起﹐日日令奴襆被﹐一言不合﹐卽可褰裳也﹐脯修以十日爲斷﹐不過支。居停有以處分隔閡商者﹐必遭呵斥﹐謂足下官職豈與生俱來耶﹗或前人遺畱﹐或己身遭際﹐儻來之物﹐柰何以民命徇之。上官或有偏倚﹐必再三頂覆﹐得申其意乃已。然良有司樂其嚴﹐明大府重其正﹐依然到處逢迎也。嶍峨有土豪李監生﹐富而橫﹐悅佃人婦吳氏﹐婦性貞烈﹐利誘之不動﹐勢劫之不動﹐賄其夫若父交逼之﹐終不動﹐乃老羞變怒﹐遣數力縛婦裏繃大樹﹐熾火炙殺之。夫若父跪求﹐益怒﹐且劫令其夫手蓺之﹐卽瘞之山﹐三年無敢發其事者﹐獨一執爨人抱義憤﹐然無以發。旗員某廉幹有識﹐部選是邑﹐履任歲餘﹐訪得之。上省密稟﹐諸上游均難之﹐宰慍﹐欲乞病﹐朱曰「何弱也﹐君不辦此案﹐終不得白矣。我通詳已定﹐連夜發之﹐等罷官耳﹐去乃有名。」宰奮袂從之﹐搜得執爨人﹐藏之署中以爲證。案卽定﹐纖悉皆入奏﹐大府皆奪俸鐫級﹐二本府皆實降﹐前任令三者禠職﹐宰以蒞任已二年﹐亦在議中﹐奉特旨寬免﹐且與引見。李監生已畏罪自縊﹐仍戮屍﹐爲從二人發新疆爲奴﹐籍其家﹐以半給夫家﹐以半給婦家﹐吳氏旌表。於是朱秋芳之名﹐猺獞至奉之爲神。又有某者以能辦案著﹐地方有隔閡案件﹐妙於回斡﹐邊境猶宜。永北廳素稱難治﹐時有劫殺巨案﹐生苗七犯反獄脫逃。司馬某聞報﹐不知所爲﹐中夜叩門問計﹐某臥而應曰已知﹐且安睡﹐明當料理。司馬返﹐蹀躞竟夜﹐黎明復往﹐某曰「何早也﹗」呼僮延主坐﹐盥沐竟﹐主將陳詞﹐某俯而笑曰「已久知﹐恇攪何爲。」飭僮邀同事數友來﹐曰「今日主人心緒不寧﹐邀諸君以局戲解之。」遂共博。飯後﹐僮向某小語﹐某起立曰「有日行件﹐須了之卽來。」遂趨出﹐須臾﹐歸局復博。至夜分﹐主戚戚﹐某怡怡﹐諸友皆惘惘。忽聞外間歡呼馳報曰「囚已盡獲矣﹗」某乃促主人急召營弁﹐略詰數語﹐縛出斬之。詳稿出諸袖中﹐略云生苗反獄﹐邏者覺之﹐丞乃親率丁壯﹐囚尙抗拒﹐營弁亦來﹐斗而檢之。然苗甚黠﹐頗多徒黨﹐且擒時中有受傷將斃者﹐援邊防例﹐卽正典刑﹐防其逸或死﹐得逃顯戮也。疏防及擅刑﹐均開參請議﹐蓋去者不可追﹐別獲七苗﹐李代桃僵也。丞不惟無罪﹐且以能書功﹐斯眞妙手回斡﹐能排難者。但生苗逢人卽殺﹐有可死之道﹐而雉綱鴻雁﹐此心何以自安哉﹐未識秋芳聞之﹐又當如何也。

苗匪教匪啟釁

苗匪之後﹐繼以教匪﹐髙宗﹑仁宗相繼宵旰﹐幾十年欃槍始掃。第其初皆起於纖細﹐昏吏之昏﹑悍民之悍﹑墨吏之墨﹑愚民之愚﹐泯泯棼棼﹐成此浩劫﹐可恨可哀﹐亦正大可嗢噱也。乾隆五十七年﹐予在滇南﹐住元江施刺史寓中﹐襄理筆墨。滇省事簡省﹐例多不回本任也﹐刺史族兄錦仕黔﹐官巡檢﹐求調苗疆﹐刺史辭以隔省﹐難於爲力遲之。其兄總戎鑑﹐時官都閬﹐亦以書來曰「事非破例﹐本省額中丞已諾﹐惟制憲處必須一臂耳。」遂得古州。蒞調年餘﹐忽風聞苗寨中有蠢蠢欲動者﹐召頭入詰之﹐頭人曰「夫何敢﹗」乃責令出﹐不敢生事﹐具結﹐釋之出。羣苗聚而問﹕「皇帝召汝何事﹖」苗人謂官無大小文武﹐皆曰皇帝﹐謂隸則曰官﹐書吏幕賓曰軍師﹐至尊乃曰京師老皇帝。然畏官畏軍師﹐皇帝不畏﹐老皇帝更不畏也﹔頭人曰「聞汝輩多事﹐令我出結耳。」曰「出乎﹖」曰「出矣。」苗曰「我輩嫉漢姦久﹐方擬治兵攻之﹐汝乃出結﹐卽仇汝﹗」擁頭人圍巡檢署索結﹐不可﹐殺而奪之﹐諸寨應之皆起﹐夫苗已反矣﹐索結何爲﹖亦苗已反矣﹐藏結又何用﹖苗之爲苗噩噩耳﹐施與苗如一邱之貉。何居﹖施得禍最慘﹐盡室並命﹐而因由如此。易云﹕勿過防之﹐從或戕之。哀哉﹗然苗疆終止西南一隅﹐施君以身徇之﹐猶可自解﹐若戴如煌之墨而愎﹐乃至流毒天下矣。教匪獄起﹐通飭州縣嚴查﹐蜀中素多邪教﹐達州牧戴如煌者﹐無材而嗜利﹐任人牽鼻。役王姓者狡獪﹐戴久爲所挾制﹐奉到通飭﹐王役慫恿戴牧﹐某里某村闔族奉教﹐川俗多聚類而居﹔戴卽簽差王役密查。族必有祠﹐祠必有產﹐集議以虎賁賂﹐寢其事。越旬日﹐王役又訪知某里某村族更大﹐奉教者更多﹐依例密查﹐其族亦依例以三千爲賂﹐戴與王計是族人數幾倍於前﹐不能依樣畫葫蘆也﹐益至甲盾乃已。蜀人忌而悍﹐事同而賄異﹐心已不甘﹐且切得系王役牽指﹐王亦教中人按圖索駿﹐當無漏网﹐而叛教尢爲大憝﹐羣議不如縛王而殺之﹐卽議抵而禍根絕矣。鳩眾千人赴難﹐王已偵知﹐亦聚黨千人禦之。戴惶急以民變聞﹐時制憲方徵苗﹐駐平塊﹐省中惟薇垣英貴以推升貴撫未行﹐一如以養屙回成都﹐武員則參將楊公以養傷坐鎭﹐兵不盈三百。英公馳赴達州﹐括其兵﹐輔以壯役三百﹐俾楊將之﹐檄一如偕。時賊已屯於金梁山﹐王役扼之太平寨﹐不得進。英至﹐適賊以百人來奪隘﹐以兵壯敵之﹐殺數十人﹐英心易之﹐議進剿﹐一如止之﹐謂賊勢不弱﹐非可輕舉﹐請撥兵二千﹐給餉十萬﹐募鄕勇益之﹐庶可一舉而定。英公曰「姚君計誠萬全﹐然苗事方亟﹐何處抽兵﹐十萬餉作何開銷﹐某將去之員﹐不足肩其任也。」卒討之。不轉瞬間﹐已滋漫難圖矣﹐由是達副戎與陸令君以二千燼﹐繼而珠都統施總戎以萬餘人潰﹐而徐天徳﹑王三槐等並起﹐禍延七省﹐萌蘗實惟戴之墨且愎釀之﹐洪編修稚存尢痛心疾首﹐至欲籍其家而戮其屍﹐豈刻論哉﹗王役終爲亂民所醢﹐亦一快事。戴牧得保首領﹐不克如漢州之剖腹而實以錢也倖矣﹐但未與王白首同歸﹐冥冥之中負此良役。

柳役

達州教匪﹐以一隸肇之﹐而成都叛匪﹐以一隸擒之﹐洵若輩亦未嘗無人耳。乾隆癸丑﹐予在瀘州﹐聞省中幾有異變﹐歲首上省始悉其事。有杜先生爲村學究﹐屢試不第﹐乃萌逆志﹐召集好亂之徒﹐結盟歃血﹐擬於明歲元旦起事﹐乘會府拜牌﹐百官皆在﹐聚而殲之﹐能戕某官者﹐卽以其官官之。成都府役柳姓﹐素能事﹐偵知其謀﹐然苦無確據﹐遂詐入其黨﹐盡得名籍。時已廿六﹐眾方匿近郭某家﹐約趁除夕熱鬧中竄入﹐乃請見本官告密。一如大駭﹐謁大府會營選兵﹐亦因其聚而縛之﹐百餘人無一得脫。委員分鞫﹐爲首者一幼孩﹐詰之號泣﹐言身本姓周﹐年止十四﹐業剃髮﹐杜先生鬻我﹐易我姓曰朱﹐使眾人擁而拜我﹐殊不知所爲也﹐顧欲撲我﹐冤哉﹗蓋杜先生所弄狡獪﹐計成﹐將借以號召﹐托諸蜀王遺裔也。余亦大半鄕愚﹐惟杜先生竊窺斷爛朝報﹐欲效康熙年間邱監生家羣奴故智。讞者憫其愚﹐坐杜先生爲首﹐淩遲﹐死罪僅四人﹐軍流及徒杖數十。周童得長繁﹐今遇赦﹐出獄矣。相傳有李自成嫁母﹐號流寓舊太后﹐今周童可謂威逼艸頭王。蕞爾亂民﹐亦未嘗無對。杜監綁時﹐補山師嘆曰「光天化日之下﹐不安耕鑿﹐自求族滅﹐是何肺腸﹗」杜俯而泣曰「中堂訓諭良是﹐但某一念之差﹐此時悔之晚矣﹗」肖濂雪方羣居虐謔﹐或弈戰鬥棋失算﹐不競輒曰「杜先生有言﹐悔之晚矣。」柳役賞以百金。同一役也﹐官與民皆陰受其福﹐與戴如煌所倚仗攫金者﹐其功罪豈可以道裏計哉﹗

寶石翡翠紋石

滇中物產與中土異者頗多﹐自吾家鶴沙按察及張觀察泓﹑吳開化大勛﹐各有記載﹐均以詳盡。其最異者寶石﹐石產井中﹐在緬酋之祖墓旁﹐紅者尢貴﹐藍次之。紅之明透者﹐以一丸置盎中﹐注水其內﹐則滿盎紅霞﹐眞玉碗盛來琥珀光也﹐予曾見一拳﹐重八兩余﹐索價萬金﹐患瑤圃尙書許七千不受。次則碧璽之老坑者﹐其新坑者一年而滯﹐二年而淡﹐三四年如水晶矣﹐𨿽地不愛寶﹐亦由漸而殺乎﹖翡翠出野人國﹐蘊黃石中﹐剖之乃得﹐大者綦難﹐東川守蕭丈文言在滇三十年﹐集成數珠一掛﹐玲瓏剔透﹐玉潤珠圓﹐中惟七八顆尙江水綠﹐百餘顆皆鸚鵡羽。帶而行日中﹐靑霞蔚起﹐不可睇眎。料不必言﹐卽玉工已數千金。時福郡王督滇﹐福晉得一手釧﹐欲偶之﹐懸萬金終不可得。以一石之微而糜費若此﹐誠物妖也。瘠土之奇珍﹐貧儒之雅玩﹐庶幾思州之丈石乎﹖補山相國督黔學時﹐覓得尢者百規﹐築一竹室﹐徧置水盆養之﹐曰百一山房﹐緣一規面幕皆像形﹐黑質白章﹐諸景咸備。最異者兩岸陡崖﹐長松交蔭﹐急峽中孤舟如駛﹐上坐一人垂釣﹐石不盈二寸﹐人僅一粟﹐而須髮眉目﹐神彩如生﹐絕似大癡富春筆意﹐百規皆有贊﹐見《一山房稿》中﹐不具錄。予運鉛在楚﹐購一盤七枚﹐餘多碎錦紋﹐不足異﹐惟一枚作一遠樹﹐椏枝四罩﹐薄靄蒙之﹐題之曰月中桂﹐後爲姚生仲常乞去。又周肖濂守思贈予一器六枚﹐中一枚作一塔﹐七級頹然。旁一日影﹐雲气聯之﹐儼然雷峯夕照也﹐不知八千里外﹐山靈作此狡獪何意﹖後爲淸平階中丞索去。至翡翠則在滇三年﹐朱市一物﹐惟武定邱君贈女孫一耳璫﹐明燦可愛﹐圓不及半寸﹐聞其價已三兩。又駱君以翡翠根作黑子﹐雲南玉作白子﹐贈惠尙書﹐分餉予黑白各一﹐今亦以播遷失去。若《歸田錄》所記翡翠能屑金一說﹐則殊不然﹐中云制以爲罌﹐則當宋時恐未必有此大料。然徧考諸書﹐無有石同名翡翠者﹐俟再考。

鴉片

天下物之惡﹐莫惡於鴉片﹐鴆毒不啻也﹐且色惡臭惡﹑味之惡可想﹐而嗜者甘以身殉。人之愚莫愚於吸鴉片﹐待決之犯﹐亦無不覬緩須臾﹔臨斃之夫﹐尙無不求延片刻﹐吸烏煙者乃日促之﹐恣縱少年不足惜﹐而士大夫亦復爲之。予在滇時﹐鄭六施七﹐均以此廢且死﹐施與予尢暱﹐彌畱時慘苦萬狀﹐較善終者迥別。聞狄都閫言﹐滇中此時吸者尢多﹐幾於比戶有鋪矣。嘗見一丰潤摺扇﹐畫一軀枯瘠無人狀﹐共一少妓﹐翹足並臥炕上﹐挑燈對吸﹐兩瘦鬼伺其旁聞香嗅气﹐以手招煙﹐作垂涎狀。蛇鼠亦僵臥如蟄﹐聞煙蠢蠢作亦欲動態﹐龍眠妙手﹐一片救世婆心也。然欲絕之﹐亦非甚難﹐予在永嘉﹐知庫書張元龍犯此﹐欲繩之﹐訴曰已絕此二年。曾以辦船料﹐渡海至蘇祿國﹐親見鴉片本質﹐故毅然不敢食耳。詢其詳﹐云國俗皆裸葬﹐一畝之地﹐百祖共之﹐積累百年﹐其地之值不資矣。造法先掘土數丈﹐築其底極堅﹐並四方亦築﹐取掘出之土搗之極細﹐篩之極淨﹐曝之極幹﹐乃於坑中鋪石灰一層﹐加土一層﹐罌粟瓣一層﹐糯米粥一層﹐覆以蘆席﹐蓋以氈﹐再壓以板﹐自春及夏至秋而成﹐以金易土﹐價且倍蓗。然大約吸數百年前陳人之膏血﹐故一見誓死不再食也。絕之法以十全大補湯加鴉片灰﹐俟癮發時服之﹐初甚委頓﹐漸服漸愈﹐兩月餘復初﹐書其方﹐以告世之能自悔者。又有所謂潮煙者﹑所謂水煙者﹑所謂生煙者﹐率皆遊手徒自戕自賊者也﹐而其根總起於淡巴菇一物﹐藉稱辟瘴﹐而辟瘴遠遜檳榔﹔藉稱禦寒﹐而禦寒莫如火酒﹐世宗有「毫無裨益﹐尢爲妨農」之諭﹐方學士靈臯先生陳之尢力。無如朝臣多耽之者﹐陳相元﹑龍史相貽直尢嗜﹐卽賢如韓尙書菼亦復不免﹐故陽奉陰違﹐終不能絕。合計寰中土地﹐種菸艸者幾及十之二﹐一種利倍他植﹐然三年之後卽成廢土﹐非數年不復﹐蠹國病農﹐莫此爲厲。且士農工商﹐均以此曠其日力﹐今且染及閨閣﹐江浙尢甚。予有句云「習化全家憐綠鬢﹐離難片刻笑華顚。財消功耗猶聞可﹐忍變膏腴再易田。」唏哉﹗

滇省命案

幕友脯修﹐滇省最腆大缺﹐或至千金﹐至簡者亦必五百。然案牘則易易也﹐命案止兩套﹐一索欠理直﹐釁起還毆﹔一釁起調姦﹐毆由義憤﹐笑者謂可刊兩板﹐但塡姓名可耳。且死者萬分彊暴﹐凶手一味溫柔﹐凶器無不金刃﹐皆受刃者自備資斧﹐從無有操刀而來者也。然其實情﹐眞有百思不到者﹐𨿽陶臯告我﹐我不信也。一元江某村中﹐忽殤幼孩三四﹐其父母聚而謀曰「此必屍頭蠻爲祟﹗」屍頭蠻《赤雅》載之﹐婦人能飛頭食兒糞﹐兒卽悸疾以死。今某家新娶婦﹐眼多白﹐可疑﹐不亟斃之﹐一村無幼孩矣﹐彊其夫執而倒埋之。後母家知而訟之﹐相驗審訊旣確﹐而案第以角口鬥毆結也。一新平縣夷民爲端公執一扇﹐上有夷字﹐字如叢艸不可辧﹐保甲報縣署﹐縣盧飭役押侯﹐役謂是有術﹐夜必遁﹐惟炙其蹠可免﹐炙之焦﹐頓斃。乃坐以邪術﹐字系符咒﹐炙痕系履火所傷﹐竟置不論﹐冤哉﹗至宜良一案﹐死者數十﹐滅門者數家﹐𨿽使孝肅讞獄﹐亦無從料理也。宜良民有娶於鄰村者﹐相距十餘里﹐同村均相助﹐畱二人執炊﹐以待歸來食飲。滇中鹽貴﹐覓得一器﹐乃納之蔬與肉中﹐不足﹐另於陘中見一紙裹﹐取而益之。少頃﹐娶者歸﹐女家亦闔村來送﹐嘉禮才畢﹐饑渴方殷﹐聚而大啖﹐須臾兩村數十人皆死﹐蓋倉卒間誤以種地信砒霜末益鹽煮饌也。地處山僻﹐兩村旣盡死﹐闃無知者﹐經匝月後﹐遠村人有經其地﹐見累累稠疊﹐大駭﹐遂相傳告。權令施延良得其耗﹐密往勘之﹐則骨發狼籍﹐不辧何貌﹐並不計何數。至近村細訪﹐得迎娶事前說﹐亦意揣得之。然非盜非仇則鑿然可見﹐至陘中蓄信尙有存者﹐據以定獄﹐固無從讞詳﹐付之劫數而已。施戚沈耕霞﹐使役偕夷眾聚而焚之﹐以滅其迹。耕霞嘗同予述之﹐謂滇中事不得不然﹐若一經詳稟﹐不特牽累多人﹐經年累月﹐案終難結耳。予應之曰「焚骸之慘﹐誰爲尸之﹖」沈云「夷人大都火葬﹐亦從其俗。」沈木元和刑房吏﹐非蘇人無此巧思﹐非刑吏問此辣手﹐然非滇省可乎哉﹖

萬氏升沈

我師萬梅臯先生幾嗣君廉山﹐均慕杜季良之行﹐皆以佼召釁﹐然先生卒以免難﹐廉山行且受知﹐皆於絕路逢生﹐詞其中具有天焉。先生壬申庶常﹐散館外用﹐宰良鄕﹐牧通州﹐以東路廳事﹐牽涉抵罪者頗眾﹐乃以一身任之﹐擬絞。後得長系。廉山兄弟皆於獄中督課﹐仲乙亥下第﹐薄遊保陽﹐依表舅李明府宏照於淸苑﹐蔣丈云師介引執贄焉。同塾者蔣丈婿曹州吳太守階﹑參戎劉存子陸丰令遵﹐陸及其弟逵﹐廉山兄四郎﹐廉山年十五﹐才已出諸人上。庚子夏旋京師﹐囑仲曰「子歸見吳太史﹐予將謀納贖﹐能於掌銓和相國前一探可否乎﹖」至都﹐卽以師意告﹐祖姑丈撫然曰「梅臯衙門前輩﹐余素知其人﹐試乘間詢之。」越月餘﹐謂仲曰「萬事且緩﹐至齋守文以案情重﹐捐須加倍﹐恐非大力不辦。且福堂不堪設教﹐何汲汲爲﹖聞竹井師有攝保督之耗﹐其人有肝膽﹐且重梅臯﹐若果﹐當共圖之。」仲依語覆師。閱二年﹐竹井相果督保定﹐上巡幸津澱﹐過通﹐見崇墉屹然﹐無少殘缺﹐與他處異﹐垂問系何員承修﹐英督卽對以原任知州萬延蘭﹐旋命查捲核辦﹐不日出獄放歸﹐歸十餘年﹐考終﹐壽九十餘﹐猶見廉山兄弟並爲司馬也。廉山宰元和﹐承審壽州燻板案﹐後經初頤園平反﹐有所詰責﹐輒自引咎﹐且據案力辯。廉山口給甚﹐初撫數至詞屈﹐憎之﹐被譴獨重﹐革職永不敍用。嗣後呈請捐復﹐本省一駁﹐吏部再駁﹐軍機處請加倍捐復又駁。忽遇減壩漫溢﹐菊溪師以爽片得請﹐不能駁﹐亦不必捐也。然以廉山之才﹐接武花磚﹐亦復何愧﹐乃屢吟歸燕﹐僅以副車從軍﹐敍州別駕。至小廉學不及父祖遠甚﹐而少年科第﹐出典試差﹐抗顏爲師﹐人且謂厚福將與和圃閣學匹﹐乃竟不永年﹐且先廉山歿﹐天之所以忽與忽奪者﹐誠何意哉﹖豫章習俗﹐雅尙堪輿風水一說﹐容或有之乎﹖

姚西垣聽訟

姚西垣明府錫齡﹐宰廣東惠州府和平縣時﹐地產斷腸艸﹐所在多有﹐民以小忿構隙﹐輒采服之﹐並無人命可抵。而一入訟庭﹐吏役藉飽欲壑﹐或不飭簠簋﹐亦間一染指﹐君聽此時不汲汲於所指害之人﹐必先切究其致死之由及弟子之視其死而不救者﹐則訟者且懼得罪﹐於是挾詐之術不行。初蒞時﹐月報毒斃必二三起﹐後乃漸絕。有同謀打死流丐﹐僞認爲弟以圖詐某姓者﹐君立往勘驗﹐屍在某姓田中﹐而所過艸間沾有血迹﹐君捨某姓不問﹐獨詰責其僞兄﹐一鞫得實。此案頗如鬼蜮﹐不三日而審明。地與江西贛屬毗連﹐邊幅遼闊﹐君巡行四境﹐不辭勞瘁。時大憲檄嚴保甲﹐君更認眞查緝﹐絕無外境匪徒潛入﹐君緝捕嚴密﹐全獲鄰境鉅案盜犯首夥二十餘名﹐人以遷秩賀君﹐君謂營弁功多﹐且委員協同﹐以同寅之意讓之﹐告部﹐君僅加一級云。

三異筆談卷三

西洋巧器

髙宗七十萬壽﹐普天祝嘏﹐禁大僚毋許貢金玉。粵督昭信伯李備進自行洋人一套﹐仿偃師遺意也﹐奩廣僅盈尺﹐髙稍過之。啟其鑰﹐有黃髮婢辟門而出﹐逡巡復入﹐攜出一椅一幾﹐几上置多盛盤﹐文房悉具。安置甫畢﹐奩中一碧眼夷官﹐闖然來就坐﹐婢爲磨墨展紙﹐碧眼人握管作「萬壽無疆」四字。婢獻茶一杯﹐夷官飲之﹐乃起入奩﹐婢撿點旣盡﹐亦斂身入﹐而門自鏗然閉矣。後昭信以進﹐禦需用國書﹐尢爲得體。呼承辦兩道科攺之兩人﹐以羽紗裹首﹐縛之數匝﹐攜手步層樓﹐竟夜躍然曰「得之矣﹗」乃增小輪一規﹐並撥易發條數處﹐夷官所寫已成淸漢合璧。謂智出於腦﹐須縛之急﹐乃能構思﹐何其神也。又見蕓臺中丞作馬腦艸虫百種﹐藏一櫃中。如今藥籠百眼箱式﹐大如蟾蜍﹐小如蟋蟀﹐無不須眉畢具﹐靈動如生。先以氍毹鋪桌﹐櫃背走綫一拽﹐百種皆跳躍而出﹐繽紛滿架﹐尙作蠕蠕欲動狀。復振其機﹐則仍盡入櫃﹐門亦自闔矣。識者謂此本木牛流馬之遺﹐今四海昇平﹐無所適用﹐僅爲耳目之玩﹐足發洴澼纊之嘆。又見穆庵都轉處睹驗晴雨器﹐將晴鍼左旋﹐將雨鍼右旋﹐百不一失。驗寒暖器尢異﹐格中有物如黍粒﹐暖則下垂﹐寒則上縮﹐不知何藥﹐是復以人巧奪天工也。又如各種鏡法﹐遠者能近﹐近者能遠﹐大者可小﹐小者可大﹐備極狡獪。至溫鏡一法﹐使寸穗之焰﹐滿室生春﹐更爲奇絕。他若筋斗小兒﹑勸酒美女﹐止供嬰孩戲劇﹐尢不足道。然皆其苗裔﹐惟自來火槍﹐發𨿽便捷﹐而中的終不及火繩之準。又水龍用羊腸﹐𨿽可曲折如意﹐無間樓閣﹐然激水倒瀉﹐難比鶴頸之得力﹐此又可悟巧不如拙之一證也﹐予因是而於西法之舍弧矢而用三角﹐亦竊有疑焉。

百風子

湖府之長興﹐有小家女﹐不爲彊暴所污﹐慷慨自縊﹐邑令甘肅邢君審得實情﹐照例擬絞。郡守善﹐惑於劣幕之言﹐謂彊奸並無證見﹐縊時已越三日﹐欲活狡童﹐攺擬輕減。時菊溪師陳臬閱案大慍﹐駁飭彊奸安得有證見﹐有證見﹐卽不能姦矣。至遲死之故﹐或緣冤苦未訴﹐或以守護難行﹐今矯揉若此﹐非受賄狥情而何﹗姦者已殺其軀﹐讞者更污其節﹐罪在尢狂且上﹐必當參辦。初仲侍坐時﹐縱言至二千石賢能﹐師甚誇湖州操守﹐詢仲信否﹐仲應曰信﹐第性多偏僻﹐亦是一病﹐師應曰「廉者必狷﹐气質未化耳。」至是謂仲曰「汝言不謬﹐然豈止偏僻﹐直倒行而逆施﹐烏乎可﹖」仲曰「善守誠誤﹐然渠素有風子之名﹐師申憲令﹐而首及狂夫﹐無乃太褻﹖」師意少解﹐故曰「汝不聞都中人亦呼余爲百風子乎﹖」翌日﹐上院撫憲送司道﹐至巡捕廳值房﹐且行且語﹐已出大堂﹐菊師植立曰「大人慈祥﹐愼於白簡﹐齡責在糾參﹐不得不逕塵天聽矣﹗」旁觀悚然﹐袁觀察更爲吐舌。蕓臺先生滿面春風﹐趨前握手曰「斷不至此﹐老前輩尊見已定﹐晚無不追隨。」第事寬則據詳徑咨﹐該守斷無掣肘也﹐師亦不覺意消。回署旅見時﹐謂仲曰「湖守不足惜﹐吾感中丞之和衷﹐不得不屈己以從。」仲笑曰「兩大賢共濟﹐眞可媲美韓範。」師爲莞爾。後爲鎭猺光獄起﹐鎭多尼剎﹐半作魚元機。如都中皇姑寺﹐分防同知龍丞子孝廉庇之﹐本道小峴先生婿張姚君亦指染焉﹐知而大惡之﹐以屬秉臬。一日﹐余在庫納課﹐忽有鄧君來見﹐辭之不得。鄧江右人﹐侯補邑丞﹐其叔爲余僚友﹔見則倉卒曰「頃奉臬司傳﹐授以密札﹐往嘉興公幹﹐令至塘西拆看。丈與烏臺稔﹐必略知端倪﹐希教我﹗」余曰「臬憲甚祕﹐余何能知﹐君但纖悉無隱﹐往反不稽可也。」惘然去。越日旣銷差﹐卽遇我﹐吐舌曰「神人也﹐遵諭至塘棲拆看﹐則非嘉興﹐乃烏鎭﹐札中覼列甚悉﹐寺中有窟室﹐藏妝飾音樂甚備﹐尼幾人﹐年約若干﹐如造細冊然﹐急鼓棹往之﹐則縣役數名已侯河幹矣。一獲三狐﹐並及禿鴇。開摺呈電﹐公覽訖﹐置案上﹐硯底亦出一摺曰﹕『與此符否﹐汝尙誠實﹐可用也。『不覺毛戴﹗」再越日﹐見仲卽詢曰「若知烏鎭事乎﹖」對曰「知之。」公曰「我以謔語﹐召小峴之怒﹐不能曲赦龍丞﹐深以爲歉。龍丞𨿽聾﹐然罪止失察﹐非如湖守之舞文也。」小峴執意勒休﹐劉藩亦故爲迂訥﹐不特抱歉龍﹐抑亦深慚阮憲﹐爲之嘆息。於此見師寓慈祥於風厲﹐待湖守之寬﹐亦未必非公之意也夫。

艸衣道人

明季多奇女子﹐若柳是之殉節保家﹑方芷之相夫死國﹐次之則李香之卻幣潔身﹑玉京之潛使入道﹐皆可入《靑泥蓮花記》﹐然終不如艸衣道人之絕倫拔萃者。道人從先黃門爲女記室﹐奉太夫人命隨侍入都﹐值魏璫初用事﹐楊忠烈疏上﹐畱中未發﹐黃門糾同刊繼之。道人計禍必烈﹐不言負太夫人﹐乃於囑繕疏稿時﹐以滷和墨。熹宗尸位﹐疏輟數月不閱﹐時經溽暑﹐進禦已腐不可揭﹐乃以他事放歸。歸未幾﹐蓼洲忠介公約黃門偕往虎邱﹐毀璫生祠﹐宿於家榮壽堂三夕﹐謀旣定﹐買舟鑿行。太夫人年已九十﹐聞自起尼之﹐逾閾僕﹐折其一齒。道人進曰「已矣﹐在朝則君爲重﹐在野則親爲先﹐太夫人耄耋﹐亦不欲作滂母也。」忠介乃辭公獨行。未幾烈皇嗣統﹐璫難旣平﹐起公都諫﹐復以爲烏程媢嫉﹐與文起孩未諸君同被逐﹐道人復諫公曰「君方火烈﹐臣盡披靡﹐衮衮諸公﹐皆一邱之貉﹐堂堂七尺何必虛捐﹖」公遂閉門不出﹐築小桃源以避世。甲申之變﹐太夫人尙壽考﹐道人奉緇衣以進曰「此公忠孝兩全之策也。」後南都再建﹐起公光祿寺少卿﹐不起﹐曰「我不爲烏程屈﹐肯爲貴陽役乎﹗」初公與虞山雅善﹐虞山晚節不臧﹐阿附馬阮﹐欲引公自助﹐再四通書﹐公不答。道人禮詰蘼燕君曰「尙書終始參差﹐已成小艸﹐重負阿姊﹐今復濡首下泉﹐昂友入谷﹐家公堅白不渝﹐豈爲腐鼠嚇也。」明亡﹐築小庵下發﹐歲時至家一省太夫人而已。李夫人自九十七考終﹐公亦七十矣。本朝康熙中﹐徵江蘇遺臣十六人﹐以原官起用﹐公以逃禪免﹐事載《明史》。姚甥椿有過南村艸堂﹐感弔霞城給事七律云「殘荷猶被半池幽﹐曾溯前賢屐齒畱。子姓淸貧洲橘滅﹐賓朋寥落墅棋收。全家淨土皈黃面﹐四海新知笑白頭。可惜蓬瀛名士少﹐一虁空遣污淸流。」前賢指忠介﹐末句謂鶴沙﹐以己丑庶常歸﹐公斥之不使見也。公葬橫港﹐去墓二十步卽艸衣道人從葬墳﹐子孫歲歲奉瓣香焉﹐遺像尙存仲處﹐便服﹐面微黃﹐憔悴有病容﹐知爲入道後所寫。聞前有董思翁題語﹐今已亡失﹐思翁黃門朱陳戚。

濮童

嘉慶丙子﹐予署篆永嘉﹐值江北徧災﹐流民就食者載道。廣陵頗多姻戚﹐欲詢彼地情形﹐適見一幼童﹐因呼而問之。見余﹐長揖不拜﹐𨿽選縣跣足短褐﹐而端謹可念﹐。問其姓﹐曰濮﹐問其籍﹐曰全椒﹐問其年﹐曰十。問何以來此﹐曰「家止山田一頃﹐丰年僅可足食﹐本年漧旱無獲﹐僅刈谷四十餘石。一祖母﹐年將八十﹐胞伯亦諸生﹐已六十﹐偕妻待養﹐半菽不飽﹐故其父挈細小就食江南﹐流傳至浙右也。」與之食﹐辭﹐詰之﹐曰「父母咽山蕷兼旬矣﹐不忍獨飫膏梁。」乃爲簞食與肉﹐置諸橐以遺之﹐出則授其母﹐分餉之乃食盡﹐甚彬彬也。予飭料理資送畢﹐獨喚童入﹐勞以靑蚨二百﹐拜而襭之襟﹐曰「出以奉母﹐童子無私藏也。此間舟夫預備所得口糧﹐日給一日﹐幸尙可不餒﹐以備不虞耳。」予曰「吾爲若先馳一澑子﹐俾下站亦無稽滯﹐何如﹖」仍長揖以謝﹐甚肅﹐且曰「今𨿽得歸﹐未知能得安故土﹑長幼團聚否﹖」予應之曰「聖天子軫念民瘼﹐飭有司裕賑﹐濟貸滋種﹐歸裏無不得所者。」童𨿽不解嵩呼﹐然意殊欣欣﹐若甚感恩者。時蔣峨峯太守尙未有子﹐聞而奇之﹐呼與語﹐大悅﹐欲養爲假子﹐父母皆喜諾﹐童子不可﹐乃止。語仲曰「良知良能﹐孩提天性﹐至其不厭貧賤﹑不慕富貴﹐又居然聖童矣。」第眉宇間殊大秀慧﹐試以字﹐識亦未見了了﹐誠可謂禮失而將求諸野也。峨峯爲虎臣先生曾孫﹐家世好施﹐乃捐三千金﹐市山蕷一巨舫﹐由海道運入南徐以助賑﹐且作書告戚好曰「某聽濮童子言﹐如見鄭監門《流民圖》﹐寄語鄕裏﹐忍饑力穡﹐愼勿散而之四方也。」予謂濮童﹐一村豎耳﹐一念之孝﹐足上感太守﹐峨峯先生卽以一念之仁應之﹐惠且及一郡﹐使數萬家咸被其澤。仁人之言﹐其利溥哉﹗孝弟也者﹐其爲仁之本歟。

周厚基

天馬山周君厚基﹐肖廉之族﹐予曾至其家﹐見密室中奉一栗主﹐祀訥公親﹐旁以進士武進族兄某配焉。問之﹐嘆息曰「基少年不愼﹐幾遭法网﹐幸聖世寬仁﹐幸逃顯戮﹐維族兄獨任之﹐訥公曲貸之﹐四十年皆餘生也﹐欲同袍共爲殷鑑焉。」基弱冠入都﹐以雕花乳及璧巢書供奉怡府。世宗皇帝與怡賢親王最睦﹐故小王嗣封垺於皇子﹐一切關稅鹽課均厚給焉﹐豫省天津河東淮北畫疆而食。南汝光一路本隸河東﹐淮商謀攘焉﹐課爲怡府所轄﹐浼朝貴請之﹐不可﹔再祈和府請之﹐仍不可。王一日謂幕下士曰「此脂膏地﹐我豈肯代人作箸﹐不然亦何分左右袒也。」基夙與商夥稔﹐露其意﹐欣然曰「正苦無路﹗」合資二十萬營幹此件﹐貯金陵客寓﹐事旦就﹐則金夕輦耳﹐乃因二宦者通於王﹐王頷之。將報商夥﹐族兄笑曰「未也﹐王不云乎我不代人作箸。今二十萬王已納之﹐我二人何以自潤﹖乃告商夥事可定﹐但府中總管檔房及一切費用尙須加。」二夥曰「諾。」但金不齊﹐卽遣急足取之南中﹐往返十餘日耳。第三和邸訪聞﹐面奏﹐得旨訥公查辦﹐提商鞫之﹐商與基暱﹐且憤族兄之以加索敗事也﹐獨訐之。兄支吾間﹐吶謂之曰「王知汝亦死﹐王不知汝亦死﹔介兩人汝亦死﹐介一人汝亦死﹐丈夫作事﹐何用此伈伈俔俔者爲﹗」案遂定﹐兄遂見法﹐王以不知﹐罰俸一年﹐斃二太監於杖。稽拙修聞知﹐遣僕護出彰義門﹐密札云「幸十年無問長安道也。」和王薧逝﹐始敢上館﹐今隔卅年﹐都人已無知其事者﹐然基感之﹐終不忘﹐故祀之﹐若族兄則悼其同肇釁而獨受禍耳。後予在金陵﹐淮商欲攺浦口口岸﹐倩族侄兆原懇予乞恩制府﹐予謝之﹐羣謂循理乘勢﹐何吝一言﹐予舉往事告之﹐且笑曰「無使爲周君齒冷也。」

五星

五星之術﹐達者辟之﹐第誠能窮其奧竅則亦有灼然不爽者。曉嵐先生五種所記頗多﹐若東山宗伯之不驗而驗﹐驗而不驗﹐則最異﹐均載《閱微艸堂筆記》﹐紀公亦有術者告之一生貴顯﹐而不能作相。後協辦令下﹐數日薧。得天司寇自占己造﹐事事不爽﹐惟壽多一年﹐五十三乃歿。王孝廉靑聯占沈助教坤云僅得教授﹐惟於五月某日引見﹐可用主事﹐分部必西曹﹐悉驗﹐四命不符﹐而爭權於一日已奇﹐至丁未甄別﹐仍攺教職尢奇。王史亭編修﹐予祖姑丈﹐素精星命﹐乙巳春﹐因眷屬南還﹐招予遷寓﹐與表兄盛孝廉侍坐﹐談飲甚樂。至三月中﹐忽欲乞假南歸﹐盛尼之﹐不可﹔倩稷堂﹑璞堂兩先生尼之﹐亦不可。予乃委轉白曰「公在四庫館最久﹐議敍班名已首列﹐若一抽身﹐資𨿽不移﹐而俸已在後﹐非計也。且前月越次放吳蓉塘﹐而公以不得引退﹐人且議公鞅鞅。」公乃蹙然曰「此非若所知﹐予自占星度﹐今年中秋日有難﹐星入某垣某度中﹐傷及命主﹐故惎之。」予慰之曰「命之理微﹐亦不甚可泥。」公曰「不然﹐予詳度再三﹐無可解免﹐紹公師亦囑予避之。計惟去官禱之﹐以冀延算﹐得渡此缺陷﹐尙可登四品也。」抵家頗安健﹐然骨見衣表﹐知者慮之。中秋家宴﹐感寒小疾﹐尋至不起。官身外物也﹐安足與命抗衡哉﹗盛孝廉尊人亦精此術﹐決孝廉甲午必售﹐夜半至港口﹐親招報船﹐予笑譙之﹐應曰「若是科不捷﹐則汝表兄終身白蠟矣﹐故迫而出此也。」呆狀可掬。惟二吳最不信此﹐聞史亭先生訊﹐嘆曰「魔已中心﹐宜其及也。」

豪博

《南史》稱宋太祖樗蒲一擲百萬﹐以今準之不過千金耳﹐未免爲今世博徒所笑。嘉慶乙丑﹐予以養屙寄居張甥長庚所﹐與長庚婦翁盛君狎﹐盛君告予家事無隱。一日予妹及甥媳輩於閨中戲選仙圖﹐盛顧而嘆曰「此花骨頭唐喪予不小﹗」爲述數年前喪其獨子﹐族中無俚﹐輒以立後嬲之﹐且悲且憤﹐思傾產以絕覬覦﹐因與狎客縱博﹐半年博負七萬金。同博者爲之籌畫﹐十償以六﹐且準薄田折閱﹐計捐畝千五百餘﹐已了此未完生平第一便宜事。予笑如此便宜﹐願兄不必再占﹐然積累頗久﹐猶不及顧君賓臣一夕十萬也。賓臣小厓侍讀﹐八十外所舉幼子﹐以四庫館謄錄在京寓江南客寓﹐與輩下諸豪士習﹐歲首相聚﹐輒投瓊較彩。顧好且擅﹐自正月至四月﹐百日中得博進十二萬金﹐貯臥室髙櫃﹐皆精鏐﹐足兌無折色﹐無短平。浴佛日博徒皆聚顧窩﹐作長夜之戲﹐獨是日大負﹐一敗塗地。至天明﹐固始祝編修在坐曰「顧君資已罄﹐再博再負亦無以償﹐不如且已。」明日白華京兆聞之﹐嚴斥之﹐又代搜其橐﹐尙萬餘金。摒擋報滿上庫﹐得補北城指揮﹐豪縱益盛。三年薦陟霸州牧﹐霸固衝繁﹐又不善經理﹐且肩積虧﹐不數載負帑且十萬﹐已登白簡﹐例當立決﹐而顧尙夷然。京兆譙之﹐竟是癡兒意﹐謂尙可一擲償也。乃與趙硯懷謀﹐乘查封時具呈樞府﹐備陳奉職無狀﹐不特辜負天恩﹐而且隳墮先徳﹐先臣入值書房﹐髙宗在藩邸賞賚書畫頗多﹐今旣不敢藏匿﹐更不敢同籍沒諸物一體造冊﹐敬謹另單封恭候呈繳。仁宗覽之惻然﹐乃於獄上時得攺長系﹐數年竟卒於獄﹐得保首領焉。夫以名臣子弟﹐不自檢束﹐啖於刑辟﹐著之可爲炯戒。至葺城諸君子景仰前徽﹐委轉護持﹐全其後嗣﹐可入《宋人厚徳錄》。獨聖天子之眷念甘盤﹐不惜屈法以全其子﹐侍講有知﹐亦當銜涕。惜現鏹十萬不以償帑虧﹐而以償博負﹐眞爲盛四兄笑耳。劉毅𨿽俊﹐幸無不善學之。

捐金獲報

運司鼓摟故雄敞﹐聞乾隆初有鹺賈程某﹐以肩債太多﹐暫避於此﹐孤寂無聊﹐憑攔靜眺。逡巡至夜半﹐忽聞復有聲橐橐然登梯者﹐睇之﹐則同業吳某﹐驚訊曰「君何爲亦來此﹖」吳亦訊曰「君何爲先在此﹖」程曰「吾今歲逋負四萬﹐無以應付﹐故隱此。君本厚利廣﹐何以亦來﹖」吳曰「吾今歲未了須十萬金﹐今摒擋僅及其半﹐與甲則漏乙﹐給丁則缺丙﹐剖分無術﹐故匿此以待來年。」程曰「與君作伴﹐守歲良佳。」吳曰「不然﹐吾有金五萬在家﹐自用則不足﹐濟君則有餘﹐何不假吾金去﹐盡可歸家料理。」卽作票付程﹐程卽馳去﹐俄傾復來﹐並載酒肴﹐酌吳曰「吾囑夥料理﹐今乃眞可伴君守歲矣﹗」兩君皆徽籍﹐程更良賈﹐工心計﹐是歲以海運遭風﹐至大折閱﹐玆仗吳接濟﹐得不廢業。明歲卽夤緣掄辦甲務﹐甚著猷爲﹐名幾與江廣達亞。吳遂援同事﹐亦仍復故業﹐今其子孫尙爲巨商﹐然皆光復故物耳。若李撫民之捐三千金﹐而陡發數百萬﹐則獲報尢奢焉。李卽金衢道秉銓之父﹐豫章窶人子﹐以買筆來往粵西﹐粵西鹺賈某賞其勤愼﹐薦爲商夥。閱數載﹐積資三千餘金﹐因謀歸娶。且疲於津梁﹐鄕裏已足小康﹐遂買舟行泊漓江﹐鄰一官船﹐聞長嘆纍噓﹐竟夕不寐。訪其僕從﹐告曰「主人隸旗籍﹐以主政放直隸州﹐分發來此﹐客冬借署西隆﹐不幸災祲﹐虧帑半萬﹐接任不肯仔肩﹐將登白簡﹐用是焦急。」李心動曰「我願爲借箸何如﹖」主人卽延入告曰「僕明姓以交代上省﹐聞君能代謀﹐幸甚﹗」李曰「客民幸有餘資﹐方謀歸計﹐今邂逅貴人適有急用﹐數亦尙有摒擋﹐得缺歸楚﹐無妨也。」卽傾橐中舁之。明感甚﹐欲立券﹐李曰無庸﹐民非權子母者。明卽與盟香火﹐序雁行﹐且曰「兄乍到粵﹐苦無相識﹐弟能從我遊乎﹖」李曰諾﹐乃同進省﹐爲之措置。居省數月﹐值新撫軍來﹐則固明密戚也﹐卽委護振州。時鹽務廢弛﹐革商追引﹐明太守知李深悉埠務﹐保舉總辦﹐駕輕就熟﹐井井有條﹐不數年﹐資已鉅萬﹐歷三十年﹐富甲一省矣。卽娶於粵﹐營別業焉﹐遇豫章人流粵西者﹐必周之﹐曰「吾不敢忘一傘一襆時也﹗」當途沈滯者有所諉語﹐亦必應曰「吾無以報明﹐此所以志也。」李八子﹐多援例登仕版﹐長孫且登甲第﹐官比部﹐八子卽秉銓﹐與第九子俱捐道員﹐年將九十始卒。

袁二如吏才

二如袁丈﹐以縣佐薦陟屏藩﹐揚歷四十年﹐甘苦備嘗。每一遷擢﹐𨿽忌者無間言﹐非軍功諸貴之憑時籍勢也。初以《永樂大典》成﹐議敍縣丞發浙﹐大吏見其工楷法﹑習禁牘﹐卽派海塘局。同事三人﹕蔣州判重耀﹔穆縣丞林﹔朱經歷太曾。薇垣爲姑蘇公顧﹐勤於蒞政。時已臘月二十八﹐命僕往局中伺有人否﹐至則惟見袁兀然操翰﹐傳入﹐詢本年發帑若干﹐辦公若干。公探懷中有淸摺﹐條分縷析﹐顧喜﹐因又問淸查局曾查否﹐對曰「非職執掌﹐不能盡悉﹐然同在憲署﹐略聞某處已查明﹐某處未覆﹐某處覆而未準。」顧檢案核之﹐毫無舛漏﹐明午特傳見﹐問昨諸人皆歸﹐惟汝獨在﹐何也﹖對曰「諸人皆有眷屬在浙久﹐故歸料理歲事﹐職斷絃未續﹐兒女寄家﹐非有心跁跲﹝巴結﹞。」顧笑曰「君子哉﹗」解身所衣海龍褂贈之﹐袁力辭﹐顧曰「好爲之﹐汝能長守此心﹐不愁不穿貂褂﹐此卽呂虔刀也。」開印﹐卽保舉撫轅巡捕。撫軍覺羅瑯公玕令繕奏摺﹐一日摺已入匣﹐瑯公招入﹐謂摺須另繕﹐延寄中有一語申覆未明﹐已囑稿主補入﹐汝可濡筆以待。袁對曰「繕摺時亦意揣之﹐故另擬一摺以俟﹐今果蒙指出﹐如足采用﹐無煩再繕稽遲耳﹗」瑯閱之大喜﹐卽封付差弁﹐從此摺稿亦必相示。越明年﹐時翠華南幸江浙﹐將抵鎭江傳金山添辦水操﹐浙江明湖亦應閱視﹐倉卒間一切章程無可咨訪﹐總辦首道淸泰進曰「袁縣丞夙能多識﹐盍問之﹖」袁對曰「職謂本省另有章程﹐若第依樣葫蘆﹐職兄秉鈞在薩制軍幕﹐家信固常寄及﹐出其書排日記載﹐不啻其起居注也﹐水操一節﹐尢極詳備。」顧藩徳道交拍其肩曰「可兒可兒﹐不負舉主﹗」不數日駕至﹐瑯撫扈蹕外行宮﹐昏後始歸﹐賓從皆散﹐惟袁在﹐招入直房﹐曰「頃傳宣明晨將閱海塘﹐須呈一淸摺﹐今幕中無一人在﹐柰何﹖」袁曰「公創稿﹐職爲繕寫。」瑯曰「我今日尙未餐﹐苦饑。」隨以問袁﹐袁對曰「亦未。」徧覓行廚﹐僅得餑餑四﹐各盡其二﹐握筆良久﹐終不得下﹐乃揖曰「無已﹐悉以勞君﹐吾倦欲眠﹐四鼓卽上宮門也。」袁且艸且繕﹐以付傔從。瑯出見之﹐謝曰「君才十倍我。」嗣是署富陽﹐補長興﹐擢西防﹐保堪陞者﹐於此基焉。後爲喜湖道﹐偶談至此﹐輒曰「少年狡獪﹐此時不特精力不能﹐神明亦不逮也﹐君等勉之。」予仰答曰「叔才八面受敵﹐心思如水銀瀉地﹐無孔不入﹐鈍根下士﹐歷劫無由渡筏﹐可受衣缽者庶幾厚堂乎﹖」公憮然曰「是兒可教﹐惟恐其不壽耳﹗」後果然。

姚一如彊戇

福貝子最遴舁夫﹐皆壯狡者﹐四班更替﹐日馳百里﹐卽臨陣督戰亦仿韋虎故事﹐不乘騎也﹐故輿人尢橫。嘉慶初﹐以廓匪不靖﹐經理藏衛﹐方以地險寇遁﹐紆籌乏策﹐一轎夫頭素多選事﹐入苗人家﹐彊奪藏丫頭簪珥﹐巡視都司徐斐禁之﹐卽捽徐下馬﹐裂其衣毆之。時隨營爲川北道楊荔裳﹐一如副之﹐同赴轅稟福。司閽林姓﹐卽林臬臺之叔﹐頗解事﹐曰「將軍以公事勞心﹐少不豫﹐此等瑣屑兩君子決之可耳。」遂遣多役捕至﹐猶肆咆哮﹐怒呼用棍。眾憤旣深﹐痛予苦手﹐摑至四十﹐放起已斃。復往稟知﹐福亦不怒﹐曰「搶奪鬥毆﹐軍政固應加重﹐但飭閽人﹐急爲選充。」越數日移營﹐輿已駕而夫不集﹐嚴督之﹐則環跪崩角曰「役等捨命奔走﹐原止供奉貴人﹐今隨員均可耑戮﹐役輩恐無遺孑﹐惟將軍主之。」福赧然﹐卽詢誰斃役者﹐一如前曰「姚令儀也﹐與楊揆無與。」福曰「何不告我﹖」曰「瑣事賤人﹐何敢上瀆。」福不得已曰「責之固當﹐斃之太過。」遂撤一如總理﹐時已保升川東道﹐摺已繕﹐並撤之﹐攺用李鋐﹐則怒其對之戇也。後三年始得鹽道﹐旋晉臬司﹐未到任﹐陟總藩﹐皆貝子薧後事。此節﹐予在都於鄂公邸聞之﹐爲賦小樂府云「楊幹僕﹐叔向戮﹐涇水兵﹐段尉刑﹐書癡白面太戇生﹐一怒能使三軍驚。上公罽帳醉眠熟﹐狐鼠憑陵竊福威﹐就中輿皂猶猙獰﹐日日肩公作公足﹐入市手掣幼婦釵﹐毀垣刀揕門宮腹。監紀咨嗟車尉愁﹐忌器情多空跼促。闖然一騎來﹐意气顚如雪﹐法令先貴近﹐何物此重儓﹐呼吏捽之下﹐倔彊奚爲哉﹐赤棒摑盈百﹐血肉飛塵埃。上公慚謝首頻俯﹐實應且憎謂予侮﹐從此娥眉謠諑多﹐鷃雀紛嘵鴆鳥訴﹐片語何緣解忤公﹐三年終竟難淹我﹐嚴廓傳說作奇聞﹐想象鬚眉爭起舞。君不見﹐曹黃門糾劉禿子﹐幾輩寒蟬羞欲死﹐不分葺城彊項多﹐二妙同岑照靑史。」劉禿子事已久見邸抄﹐不著錄。時柳泉以富陽尉爲大府所劾﹐閒談至此﹐笑曰「一轎夫足傾成都守﹐何況巍巍少府乎﹖領首郡者眞不值一錢矣﹗」仁皇在潛邸時﹐已塵天聽﹐後來持擢職此之由。抗直小臣﹐抑於權臣﹐未必不伸於明主﹐彼如脂如韋者奚爲哉﹗

姚秋坪守城

秋坪郡伯﹐予弟視之﹐文采不彰﹐明察寡斷﹐然其保障﹐直可不愧古人﹐足稱大事不糊塗矣。尹盩厔時﹐因公在省﹐忽聞王三槐來犯之信﹐幕中勸其且住會垣﹐徐商進止﹐君獨奮然曰「我城主也﹐今不歸﹐民誰與守﹗」乃走馬旋署。至則百姓正洶洶思遁﹐有欲往四鄕者﹐有欲依他邑者。君入城卽下馬﹐招父老諭﹕已徧地皆賊﹐逃將安往﹖不如本境﹐尙可背城借一。先飛稟省城﹐請烏機二百桿﹐又照式造六百桿﹐發庫得弓矢﹐募鄕勇﹑抽丁壯得三千﹐民志少定﹐之四方者皆歸﹐且有別邑人來依者。武弁欲拒之﹐君怒曰「有分土﹐無分民﹐拒之是藉寇也﹗」盡發倉谷給之﹐諸大戶亦踴躍襄助。粗定而賊人探馬已至﹐見城上旗幟﹐知已有備﹐乃分掠村莊﹐焚殺甚慘﹐君憤甚﹐卽欲往救﹐父老叩馬曰「寇多乘健驢﹐步賊亦善走﹐去來飄倏﹐惟楊軍門能逐之。」乃稟省請救﹐賊亦畏鎗箭﹐不能逼﹐協從斷夥﹐乃長圍困之。秋坪恭人瞿尢明大義﹐摒擋犒賞﹐令健婦均登城助守。越數日﹐野已掠盡﹐漸欲肉薄﹐幸鄕勇多百練﹐卒鎗箭斃數十人﹐然終不退。瞿恭人以長子彬囑其叔挈往藏城北野寺中﹐有急疾馳赴省﹐托其姒余姊許夫人身攜其女﹐抱次子懋坐井闌﹐謂秋坪曰「寇入﹐君殉城頭﹐我卽殉於此矣﹐毋相顧也﹗」至第九日﹐勢愈迫﹐賊有乘闉上者﹐君親援弓射之顚﹐繼登者相接﹐方支拄無策﹐忽聞炮聲轟然﹐賊有奔馬來報者﹐眾相顧失色﹐曰「楊鬍子至矣﹗」散者大眾。楊至﹐君卽開城迎接﹐楊遙呼曰「毋動﹐此一羣羊不足驅也。」一少年亡命援楊馬尾﹐卽回手提之﹐拋入城濠﹐視之已斃矣﹐見者吐舌﹐各鳥獸散﹐無一騎一卒敢畱者。楊入城﹐令軍士先食﹐己亦與秋坪共飯畢﹐卽起曰「恐賊旁逸﹐不可與以暇也。」卽上馬去。秋坪撫視被劫諸狀﹐報明請卹﹐上游惎之﹐惕營員曰「若是則汝等先須革職。」遂不果報﹐秋坪僅以守城勞賞戴藍翎。乃捐資卹生葬死﹐災者給價重造﹐計費四千。一如聞之曰「此項虧空﹐我不但不責之﹐且當代任之也。」撥己余補之﹐今其冢尙存。後秋坪來浙﹐時睿廟於請訓時詢及﹐並賜克什﹐而秋坪祿薄﹐不克如孔郡伯之承恩﹐惜哉﹗孔名繼幹﹐爲湖北竹山令﹐見羣賊方困官軍於谷中﹐因率鄕勇力搏之﹐得解﹐卽各散去﹐亦不知所困何人也。居數年﹐以俸滿赴都﹐適徳侯入覲﹐共道往事﹐且深致謝﹐始知所困者徳侯。侯卽力言於上﹐以竹山令陟松江知府﹐亦稱奇遇。

梁山舟錢癖

梁侍講山舟先生﹐家世人品均第一流﹐第有濬仲之癖﹐兩遭小人之辱﹐胥以阿堵啟釁﹐𨿽出意外﹐而責備賢者不得謂非白璧微瑕也。嘉慶庚申﹐予筦將盈﹐黎明﹐袁二如觀察召﹐並令偕幕友顧伴檠往。至則憤然上坐者謝中翰恭銘也﹐觀察向予曰「君亦東山門下士﹐敬屬暫爲看守﹐伴檠爲我修稟復撫臺﹐且傳錢塘解轅聽辦。」乃起傳呼上院。謝乃告羅﹐求予二人轉稟﹐備述端緒﹐曰「昔東墅師捐館﹐諸子均在家﹐惟三郎楊鎭視含殮﹐存歷年廉俸及修贄贈賻﹐得萬五千金﹐五股各授三千餘﹐俱以歸楚﹐惟四郎一股系孤兒寡婦﹐獨掯不給。梁年伯不察﹐偏聽讕言﹐孤寡嘵嘵﹐向家督苛索﹐故急不擇音﹐蒙昧至此﹐乞二公代剖其情。」觀察卽命予二人往見山舟先生於臥室﹐白鬚數莖﹐已爲撚斷﹐且頰有爪痕。伴檠佯爲不知﹐以觀察之意告﹐侍講艴然曰「我受生平未嘗之辱﹐何以更爲若輩作調人﹗」予乃進曰「爲公受此橫逆﹐夫已肆無忌憚若此﹐不可不令輦下諸公共聞之。且他日鐘王石刻中多一老拳帖﹐亦爲萃墨異聞。」公乃解怒爲笑﹐諾之﹐且封三千金票囑中丞轉付三郎﹐以了糾葛。後三年﹐予謁觀察﹐適上院方歸﹐告予曰「適聞有廷寄到。」以詢中丞﹐中丞笑曰「無甚緊要﹐第我與君皆在案中﹐散後卽往拜薇垣。汝與淸公稔﹐爲我探之。」往則薇垣已赴轅謝步矣。予以覆﹐觀察曰「已知之矣﹐乃謝楊鎭遺狀屍控事也。」初﹐少宰供奉尙書房﹐曾帶楊鎭伴讀﹐棣萼參商﹐久塵天聽﹐至是夭折。其妻顧氏本蘇州妓女﹐故有是控。大金吾奏﹐發浙府查訊﹐蕓臺中丞以回避故﹐轉委薇垣也。淸公覆奏﹕「恭銘照違犯教令例﹐發新疆﹐但恭銘隙肇鴒原﹐鄙同鴟嚇﹐其不順於父均由楊鎭媒蘗使然﹐厥罪惟均﹐以故免議﹐應請革去員外職銜﹐遺業歸公﹐充伊父祭產。」得旨以謝墉內值前勞﹐伊子免其發遣﹐遺業各歸各業﹐毋許爭競﹐恭銘著地方官約束﹐山舟先生始服予之先見。後終以總持家政﹐老而不傳﹐以令侄粵西侯補知府四郎積逋事﹐遭細人詬侮﹐向予自懺。予謂侍講淸徳﹐是第一流人﹐所累者富耳﹐公若淸貧﹐誰不助公。公曰「吾誠不欲使先公積累自我而墮。」予曰「此語未然﹐先公積累大在旗常﹐次在恩澤﹐文章翰墨﹐又其亞也﹐公獨不思疏廣語乎﹖能使子孫均如張文和﹑劉文正﹐甚至不能自存﹐俾朝野威仰淸徳﹐未必非文莊志也。」公憮然而已。

鄂尙書

予所見偉人如孫文定之鎭定﹑百文敏之宏毅﹐皆絕倫超羣。然讀書數十年﹐醞釀有素﹐故充實光輝﹐巖廊炳耀﹐乃有未嘗學問﹐且奔走戎馬間﹐日不暇給﹐而能仔肩艱巨﹐且漸通文藝﹐此眞天之所助矣。鄂尙書輝﹐世本葉赫﹐攺隸正白旗﹐三十尙爲白身﹐日臥酒肆﹐如史宏肇﹐其友申泰規之﹐爲湊錢二十千﹐具冠靴﹐得挑馬甲﹐乃更爲計曰「子無兄弟﹐如宗祀何﹖」漢軍李氏有女﹐年已廿七﹐甚淑﹐爲聘娶之。門戶初立﹐而準酋役起﹐揀赴戎行﹐時李夫人已抱子﹐均托之申。去十年奏凱歸﹐得守備﹐居未幾﹐復以遊擊從阿文成徵金川﹐薦陟總兵﹐鎭建昌。適甘肅回匪蘇四十三滋事﹐摺請軍前效力﹐乃賜金綺﹐授領隊大臣﹐督兵攻石峯堡﹐見堡中一首﹐垂墉發槍﹐卽援弓射之顚。正馳騎往取其級﹐忽標下中軍啟曰「請大人回營。」公叱曰「堡已垂下﹐回營何居﹗」曰「大人已受重傷﹗」回視下體﹐血殷戰裳﹐驀然遽倒﹐舁歸大營﹐呼醫搜出鉛丸二﹐始悟援弓射酋時已中槍而未覺也﹐文成據情入告﹐奉旨賞賽尙阿巴圖魯。後陛見﹐天語垂問﹐對以臣疏於衛足﹐幸不隕越﹐悉仗天威。嗣是世襲男爵﹐開府川滇﹐皆由此起也。信一如﹐如司命﹐初督成都﹐廓爾喀叛﹐羣議以爲督臣自合坐鎭﹐成將軍帶兵往辦﹐一如獨謂不然。後得旨切責﹐謂鄂輝從前辦理不善﹐今有安坐省城﹐降爲副都統﹐迅速前往﹐乃握一如手曰「我違子言﹐甚慚於子﹐然此行非子不可﹐能萬里相從乎﹖」一如曰「此王事也﹐儀𨿽小臣﹐豈敢憚勞。且士爲知己﹐𨿽死不避。」遂偕行。後一如之賞花翎﹑升知府﹐皆鄂所請也﹐故舉主誼尢篤。予與春木主其家﹐卽視如骨肉﹐姓碧魯氏﹐本以屬國從龍﹐猶有關東質朴故習﹐少不甚識字﹐服官久﹐乃漸辧淸漢文。暮年位髙﹐幕中多文士﹐忽胸中豁然﹐觀綱鑑多見解﹐且能以淺語作詩。被譴時﹐與惠中丞一聯云「盡容鮑子能知我﹐豈有曾參解殺人」﹐誠異人異事也。嘗過春木寓齋﹐見南來所攜香餅二匣﹐卽撮而啖之﹐顧其長君鄂彌善曰「味不甚佳﹐黑者尢劣﹐何貴爲﹖」眾皆掩口﹐亦盛徳事也。

死後爲神

讀昌黎《羅池廟記》﹐知柳州之神昭昭也﹐況以死勤事﹐歿而爲靈﹐理非虛臆。傳中丞鼎﹐初官普洱參軍﹐尙畱轅效力﹐與仲最狎﹐蚤鼓後﹐必招共話﹐押門迄﹐亦來寓劇談。見人一善﹐必慕效之﹐手抄一如摺稿至四帙。事母至孝﹐交友以誠﹐面如傅赭﹐目奕奕有威光﹐余謂君必從神祗道中來﹐應掌殺伐。劫後果以同知署福將軍翼長﹐剿賊無算﹐羣苗畏之如雷霆﹐戴之如日月﹐爲生祠以祀之。嘉慶庚申﹐解何半生還﹐便道省墓﹐予謁之杭寓﹐備述勞苦﹐且言生平無誑語﹐許此囚以不死而不得踐爲歉。予謂君非迦藍﹐何必守五戒﹐如愧此囚﹐收之作部將可耳。嗣力化苗民﹐創建書院﹐移書延予掌教﹐予以道遠辭之。又二年﹐冒暑入覲﹐以亞父之疾薧於途次﹐朝野痛惜。予囑辰沅道張公崇奉之﹐復札云﹕無煩料理﹐三廳民已易生祠爲總管廟而宏敞之﹐水旱疾疫必禱﹐牲醪無虛日矣。又戴郡伯延木以野人之擾﹐督兵邊防﹐夜渡湍溪﹐溺焉﹐民素感其慈惠﹐禦災捍患﹐不忝國殤之雄﹐且憤夜郎師之泯其勳﹐祀以爲城隍神﹐余屬後仕周肖廉作碑記之。而浙之餘姚亦思其遺愛﹐共祀之﹐余戲謂此如羅剎江之奉子胥﹐亦薴羅村之爭西施也。雨村在浙時﹐好與余虐謔﹐故報之﹐思之腹痛。傅公功在苗疆﹐視鄂西林有過之﹐而能以殺人者生人﹐尢可與阮昭武垺。戴公權杭府一載﹐所決重案數日﹐眞能片言折獄﹐且善鉤距狡獪自吐其情。坐堂皇時﹐民卽以城隍目之﹐兩擲千金濟阿溫州時玉環之急﹐而獨以黃巖幼孩命案﹑張鈺與朱大年交訟﹐遂爲屬員所累﹐被議捐復﹐別選蠻府﹐以致捐生﹐傷哉﹗兩公皆絕世才﹐傅公威嚴﹐戴公跌蕩﹔傅頎而長﹐戴肥而矬﹐性情狀貌﹐至今猶想見之。至如張觀察之爲神霄轄吏﹐錢武功之爲水府分司﹐骨靑威神﹐不皆端士﹐然均率性任情﹐如趙思肖所云﹐純是天理﹐絕無人欲者。彼螫螫蠍蠍﹐毒於蜂蠆﹔伈伈俔俔﹐媚甚狐貍﹐顧乃飾爲循吏﹐貌取幹材﹐我知其足脛生毛﹐死爲下鬼﹐受犁舌地獄報。

平陽案

溫之平陽﹐民風獷悍﹐每歲催科﹐紳士尢多包攬。有莊以蒞者﹐新中武舉﹐遂奪多士之所包而悉攬之﹐眾不服﹐訟之﹐呼之不至﹐捕之則拒﹐又結硬手許鴻志爲羽翼﹐闔邑畏之﹐且效之附之。前令蔣澄已七十﹐乞休去溫守楊太鶴惑於庸妄﹐謂非武健不足勝任﹐訪得豫章大挑班徐映臺有文武才﹐乃薦之。徐亦覬其可越次也﹐欣然就之﹐瞰其他往﹐要而縛之﹐莊果不能匿﹐喜甚﹐親解赴府。莊以蒞子邀許鴻志鳩眾奪犯﹐徐下車博之﹐許略拊其肩﹐一臂已垂不能舉﹐胥役更望風而逃﹐乃上府泣訴﹐楊守倉惶通稟﹐混稱數千人奪犯毆官﹐居然民變。平陽𨿽隸浙省﹐去閩較近﹐時菊溪師以觀察發閩侯補﹐制軍阿雨窗檄公往辦。甫入境﹐卽有披執迎馬首者﹐詢之則溫協也﹐公下車握手﹐與講均禮﹐大喜﹐公館拜會﹐言知公督部﹐謹率卒四百備儀衛﹐公正色曰「無事則同僚﹐辦事則予固星使也。蓋阿公入奏﹐得旨以公補江蘇臬使﹐卽以爲此案欽差矣﹐君來何人之命﹖」曰「敬聽指揮。」曰「果爾﹐卽立飭介士歸汛﹐遲先揭汝﹗」協尙逡巡﹐公顧左右曰「若地方聞而滋事﹐先斷主兵者之首﹗」始轟然偕逝。公乃出示﹐但罪莊以蒞一人﹐余均寬貸﹐許鴻志年逾七十﹐自以例得免罪先出﹐以蒞遠遁﹐而其子以非主名﹐且戀巢﹐避近郊﹐先就擒。時淸中丞以緝匪駐寧波﹐遣浙臬朱公理來協辦﹐朱亦公門下士﹐公謂朱曰「吾奉制軍差﹐宜遵制軍所奏。但此案閩省但據鎭道所稟﹐未經查勘﹐況辭稱數千人﹐誅戮必廣。寄語淸公﹐無須眩惑耳﹗」撫軍感服。予趨謁於溫次﹐公示以揭稿﹐覼縷數千言﹐首勘奪犯之地東阻峻嶺﹐西界深溪﹐南北均塗田﹐可屯處不及一畝﹐則數千人之說不攻自破矣。行至中途﹐以蒞望見有人﹐大聲呼救﹐預謀糾眾之訛亦解﹐而以蒞之非爲首更見﹐乃定斬一人許鴻志﹐絞一人莊以蒞﹐其餘城旦二人脇從杖釋﹐有土官均以失察議處﹐莊以蒞緝獲另結﹐皆公手定﹐不煩幕府捉刀﹐奏上如議。如此大案﹐如此完結﹐不特民命保全無算﹐卽員弁亦受庇問涯。無柰庸人選事﹐另啟隙端﹐以至重發欽差﹐地方大累﹐員弁皆遣戌﹐而楊首亦擬滿徒﹐眞所謂自作孽﹐不可活也。

袁癡

袁丹叔先生﹐性好遊戲﹐酷慕唐解元祝京兆﹐以嘉興太守得請家居﹐買宅府縣間居之﹐卽今求是堂也。一日科頭敞衣﹐倚門閒眺﹐有友人遣僕通書﹐未識門逕﹐邂逅問訊此間袁癡宅安在﹐袁癡者戚友惎公﹐背呼謔字也。公聞僕言﹐應曰「門內卽是﹐吾爲司閽﹐書可付達。」少焉﹐偕少年扛一襆出﹐什襲封鈴﹐詔其僕曰「汝主與我主假一器﹐器甚珍﹐亦頗脆﹐囑汝好持之。」飭二童縛其背﹐約束甚固。友僕竭蹶負歸﹐气急敗壞﹐告勞於主﹐友疑其訝﹐發緘視巨磨一輪﹐題其上云「家奴無知﹐呼我袁癡﹐無法可治﹐石以壓之。」大爲拊掌。又新建一書室﹐用三合土﹐須雞卵砑之﹐見一童攜筐市蛋﹐呼入室中論價。筐約百卵﹐照時值給錢三百﹐童必欲枚數﹐公乃令童圈臂於案﹐喚僕一一數之﹐得百三枚﹐公詔僕先付錢足﹐然後收蛋﹐免令童恐汝短數也。僕甫入﹐一猘犬出﹐童大怖走避﹐蛋盡墮地﹐童惶急無辭﹐惟涕泣而已。公曰「若窶且幼﹐我卽售汝碎蛋﹐盍爲我撿去其殼﹐掠其器﹐始可料理﹐作匠人飯菜耳。」童且揀其偶爾刮﹐終不得起﹐而卵已徧勻入土矣。公令僕照數付童﹐曰「吾虛費無償﹐歸告而父﹐爲我助工三日可乎﹖」卽公所居小閣﹐今已易磚。又秋晚﹐遣僕赴近郊索租﹐佃欠頗多﹐僕欲縛之入城﹐佃鄰某素橫﹐助鄰罵僕曰「若輩倚主勢淩貧人﹐再來必以糞灌﹗」僕歸以告﹐公故爲踏田者﹐造其居訪之﹐曰「吾欲置產﹐聞汝與諸佃熟﹐偕我一視可乎﹖」鄰故田保﹐聆言甚樂﹐卽與周曆﹐臨行與約曰「明日薄暮來我家﹐邀人立券﹐當奉倩作中。」鄰如約往﹐公故曰「餐未﹖」鄰謙言已食﹐公曰「買主須明晨來﹐汝宿我家可也。」乃彊拉入書室﹐衾枕頗華﹐鄰不敢辭﹐跼蹐而已﹐艸艸闔戶而去。鄰黎明卽起﹐四無人聲﹐撼其扉﹐知反鑰﹐未起﹐呼號數回﹐初無應者﹐至辰巳間﹐餒不可忍﹐乃徧索室中﹐冀有食物。忽見書架有蒸餅二﹐急取啖之﹐不啻陳仲子之咽螬余也。食竟﹐旋聞有振鑰者﹐主人致辭曰「城居多晏起﹐勿訝也。」方飭僕備晨饈﹐忽顧書架﹐謂僕曰「二饅頭藏何所﹖」僕欲尋覓﹐鄰赧然曰「緣饑甚﹐冒昧食之。」公乃頓足曰「禍矣禍矣﹗」握鄰手曰「吾畱君而適害君﹐柰何﹖」且飭僕卽往報縣﹐呼地保打掃侯驗。鄰駭絕﹐垂泣問公曰「尙可救乎﹖」公曰「蒸餅以毒鼠﹐中有砒霜。我聞方書﹐惟糞可解﹐然此穢物﹐胡可餉爾乎﹖」鄰急曰「性命要緊﹐遑敢避也﹗」乃叩首僕前﹐乞爲取糞﹐公乃另呼一僕舉糞桶與之﹐給與一瓢﹐令自斟飲﹐鄰斟飽滿﹐舉首見僕﹐公忽問識此人否﹐鄰茫然﹐公乃笑曰「此卽若欲灌糞之催租人也﹐今請君入甕﹐報之已足。一語告君﹐無煩芥蒂﹐餅中並無砒霜耳。」鄰大嘔而去。又松郡敝俗﹐以上冢爲名﹐婦女多作山遊﹐余云尢盛﹐公侍姬慫惥內外諸孫買舟同往﹐公禁之不得﹐乃囑庖人具盛饌﹐且多與之酒﹐登舟後渴甚﹐呼童烹佳茗沃之﹐至中途腹脹﹐公坐鷁首自言曰「我飲茶多﹐欲便無所﹐且取嚏以圖通气。」遂向陽作嚏再三。諸女不意其詐﹐或效之﹐則沛然莫禦矣﹐乃急呼反棹﹐公亦不問。旣登岸﹐乃佯驚若等何故濡其衣襦耶﹗眾忸怩﹐乃徐曰「遊山固雅事﹐然至松間作廁﹐反辱煞風景耳﹗」至今袁氏家法﹐閨人無登隴者。

訟師

功令嚴禁訟師﹐今皆訟棍耳﹐安得云師。若眞有鄧思賢刀筆﹐有司之所畏﹐亦有司之所欲也。雍正間﹐松城有吳墨謙者﹐工刀筆﹐曉律例﹐人倩作呈狀﹐必先叩實情﹐理曲則但爲委曲稽延﹐勸之和解﹔若果理直﹐則𨿽上官當道不能抑。徳淸徐西灣未貴時﹐贅子瑯琊﹐爲熑延員外之婿﹐外姑劇愛之﹐割千畝爲奩贈。後女死失歡﹐靳復不予﹐西灣尊甫方虎先生以方伯乞休﹐年已八十﹐親來索取﹐遂涉訟﹐奩目俱載﹐並另有細薄號數﹐租額炳列﹐府縣均袒之。吳爲作訴﹐極言婚姻夙好﹐冰玉相投﹐爲夫故家析﹐女已夭逝﹐不能給﹐亦不願給也。夫曰奩﹐則非翁之所得問﹔夫曰贈﹐則非訟之所能爭﹐親家翁具三達尊﹐斷不涎此﹐此必主計僕狡獪﹐料明鏡髙懸﹐決不爲所眩耳。訴入﹐方虎翁廢然返棹。又一富家﹐欲吞一活產﹐而業重價輕﹐未盈卅載﹐無可解說﹐乃覓一故紙﹐仿正找兩券作一僞絕據﹐筆墨濃淡俱極相符﹐更倩鐵筆摹舊契圖印之﹐臨審時呈驗﹐失業者無以辯也。吳乃從掌案索觀﹐反覆良久﹐密告曰「僞也﹗」卽爲申訴﹕「大凡民家契券﹐旣不可懸之於壁﹐又不可鋪之於幾﹐則藏之篋﹔復慮其污且損也﹐則夾之書﹐故蠹侵焉。然蠹所侵﹐蠹痕必重疊﹐斷無能東西穿穴之理。今此契折紋與蛀穴參差﹐殊不可解﹐祈明府弔取藏券之器以對之﹐則情僞必現矣。」富家無可呈﹐乃放贖﹐此余族自貽翁事。又一新安質庫﹐地棍欲挾詐其資﹐乃習其繆艸﹐仿其戳記﹐仿其款式﹐造一僞票﹐作珠一顆﹐典五百金﹐計值十當五﹐須償千金。典主亦健者﹐取此月號簿呈送﹐棍乃轉訟其夥﹐謂主人艷珠﹐令夥沒入也。墨謙取票視之﹐笑慰夥曰「無恐﹐易剖耳﹗」具言各典店規﹐例以年長一小郎寫票﹐大典四櫃夥﹐次三﹐又次二﹐各授票百﹐以木扡貫而授之﹐否則落紙如飛﹐散同秋葉矣﹐請明府弔各典票驗之﹐可見此票無孔﹐非典中物也﹐棍語塞﹐遁。片言折獄﹐良有司當北面事之。予在永嘉黃大松逆倫獄﹐蔣本府飭捕訟師﹐正選役密訪﹐薄暮﹐忽有跪門求見者﹐呼之入﹐自稱貢生林枝英﹐聞捕黃大松訟師﹐故自投亦自辯也。叩其始末﹐則曰「黃大松族人有與葭莩戚者來代請曰其兄爲縣役﹐威逼自縊﹐反誣其弟揢死﹐將陷於淩遲﹐乞公憐之﹐一爲申訴。」某以張邑尊素多庇役﹐亦疑之﹐縣昏府昭﹐因投牒太尊﹐乞爲委檢。嗣蒙陽平趙公明檢是揢非縊﹐卽嚴拒之﹐因轉屬一樊生作呈﹐今匿各楬帖皆伊所造。予曰「汝言甚晰﹐然不獲樊﹐汝終無以自脫。」林曰「樊在省已爲人指目﹐不能久匿﹐聞將歸﹐措資斧逃之玉環。某居少遠﹐無從消息﹐邑胥嚴姓與比鄰﹐必不敢隱。」從之。三日而捕至﹐初猶支吾﹐出林質之﹐一訊而服﹐後遣戌焉。林𨿽未足稱師﹐然獄賴以速定﹐余故力言於峨峯先生﹐不麗其名於牘中也。

科場奇遇

科場遇合﹐變化百端﹐唐宋以來﹐記載已夥﹐鬼神弄人﹐若可解﹐若不可解。予九試棘闈﹐終於白蠟﹐而嗣茅弟如摘頷髭﹐丁未遊庠﹐乙酉卽領鄕薦。其捲疵颣百出﹐二三篇有漏下語﹐詩復失粘﹐予謁副座師賀虛齋先生﹐及本房譚武進大經﹐均言闈中但覺其文從字順而已。稷堂夫子言甲午分房﹐八月杪薦卷已足﹐一夕欹枕間﹐輾轉如芒刺在背﹐乃起獨酌﹐忽得劉泰捲﹐頗賞其老潔﹐然固太質﹐仍置之。乍解衣﹐聞箱中紙聲謖謖﹐僕從皆聞﹐謂開箱時有鼠竄入也﹐乃取劉捲再閱﹐字字愜心﹐明晨遂薦之。榜發後復閱之﹐平平耳。予觀《秋坪新語》﹐載其斷蕷生芽事﹐亦可異矣。吳孝廉興仁﹐述金陵一老學究﹐率諸子弟同入棘闈﹐三場坐號已鄰龍門。十六日交卷﹐恭然躑躅甬道中﹐遇一及門亦來交卷﹐呼之曰「吾憊甚﹐倩汝代爲一投。」弟卽接置捲袋﹐鼓勇而上﹐得簽﹐與師偕出。至寓﹐解袋乃大驚﹐則倉卒中接簽﹐而捲未交也。托言倦臥﹐閉帳取鍼綫納捲枕中﹐縫之。歸後猶窘甚﹐不敢告人。未幾而師捷報至﹐徒往賀而疑其誤也﹐切切問經書籍貫姓名字畫皆符合否﹐師怒曰「汝爲若等英俊不第﹐而老頭巾不合僥幸耶﹖」徒乃曰「事已露﹐不能不直告﹐三場捲失投﹐尙在枕中也。」取出呈之﹐師乃驚絕﹐亟走本房師所謁見﹐見卽謂曰「正欲相問﹐場中因君﹐幾釀大獄﹐吾薦頭場七藝﹐荷主司已列魁首﹐及弔後場﹐而三場無有﹐疑其不到﹐則三處點冊硃痕燦然﹐疑其帖藏毀﹐將劾外簾。監試大窘﹐不得已各員湊成五策﹐繕硃捲入。榜放﹐將召子補謄墨卷耳。」學究乃具陳其故﹐且出原捲以證﹐房考乃驚嘆曰「若眞命應孝廉﹐吾非汝師﹐若徒乃眞師也。此卷若投﹐訛誤百端﹐𨿽賞首場﹐不能不割愛矣。」更足奇者﹐杜副車禊﹐又言浙江某科﹐以「恭寬信敏惠」五字命題﹐一士文頗愜心﹐將交卷﹐復閱一過﹐乃大惋喪﹐繕首藝時脫第三股﹐無可如何﹐再四圖度﹐於講末贅三語﹐以領其意﹐每股末均添一句﹐掐入信字意。自問必不售﹐主師激賞﹐竟置經魁﹐閱對墨卷﹐見增攺處﹐始悟其誤筆成蠅﹐則奇之奇矣。又江南某科﹐題爲「子路曰願車馬至願聞子之志」﹐一新生在號板上睡﹐夢見其先徳曰「汝首藝必作兩扇格方得。」寤而題下﹐乃依言艸就﹐適與叔同號﹐呈以請正﹐叔謂意致頗佳﹐惜格式不合﹐乃攺截髮。思之良是﹐因就所攺謄眞﹐忽覺懵騰睡去﹐復夢父怒呵曰「何故違吾言﹐敗乃公事﹗」竟謄兩扇原槁。時主司方欲覓此﹐以備一格﹐搜得大喜﹐亟登之﹐則又鬼神弄其狡獪焉。至戊子順天朱韜六已中﹐而闈中硃墨卷誤套﹐竟塡他人名﹐房考朱石君詢知檢舉﹐奉旨準其更正﹐朱鈴乃給舉人﹐菊溪師戲謂榜上無名﹐非我同年也﹐復呼之爲還魂貢生。

死有定數

凡人死生﹐自有定數﹐老壽夭折﹐不可彊也﹐考終橫死﹐不可假也﹐乃有同一非命﹐而火與火不相易﹔同一水死﹐而江與湖不相易﹐是遵何道歟﹖外祖蔡緣亭府君言居朱家角時﹐有鮑姓賈販膠豬於蘇﹐將歸﹐以阻風畱滯閶門﹐一夕夢中忽聞有人傳語曰「朱家角大遭回祿﹗」夢中驚問何處﹐曰鮑家至曾家。俗說夢火焚者主發財﹐乃汲汲貿貨﹐以趁年市。行至中途﹐因歸心欲速﹐自助舟子撐篙﹐失足投水﹐迷罔間恍惚見赤面神人援之起﹐自揣生平奉關聖甚虔﹐意必武帝庇佑。至家報賽﹐爆竹竄入積薪﹐炎炎漸起﹐風力助之﹐遂不可撲。鮑已沈醉﹐兼以醃貨塞巷﹐苦不得出﹐遂與燎毛俱熟矣﹐方悟援之者火徳﹐非武帝也。又程姓賈素走漢口﹐一年歸松渡江﹐舟覆﹐溺焉﹐忽聞空中語曰「此辰湖中人﹐何爲在此﹖」暗中摸得一纜得濟。自此過蘇﹐必由崑山﹐𨿽捷徑風利﹐終不敢出吳江也。一歲因事羈紲﹐歸已迫除﹐程賈與友小酌山塘﹐歸﹐醉臥舟中﹐榜人說其僕曰「臘底南風頗利﹐如必道迂崑山﹐恐歲首尙不能抵家。今取道外湖﹐八十里程﹐明午卽到﹐此時主人沈醉熟睡﹐比醒。船已抵岸矣。」僕人亦以爲然﹐從之。夜半正過辰湖﹐月下揚帆﹐駛行如箭。程賈推蓬﹐闖然出曰「此何地乎﹖」長年漫應曰「辰湖也。」程卽應聲躍入水做﹐則擠之者卽其援之者耳。徐芳圃方伯官浙臬時﹐日者謂防火厄﹐杭州郁攸最甚﹐頗有戒心。及調濟南﹐自謂免矣﹐竟以簽押房起火殉焉。時印已出﹐方伯不知﹐乃以救印復入﹐再出已焦頭爛額焉﹐沈明經丹彩親睹之。謝蘇潭方伯長子﹐占者謂防水厄﹐故囑令畱家﹐乃以送葬溺小港中。又旗員阿公﹐少時曾夢溺水﹐故一生不肯舟行。又北人習乘騎﹐固所安也﹐及放郎岱同知﹐則萬山之中﹐蒞任宿館﹐曉令眷屬先行﹐而身自押後。料理甫畢﹐將登輿﹐輿夫稟聞將發水﹐恐不可行﹐怒叱曰「眷屬已去﹐且火食鋪蓋俱往﹐何以住宿﹖」促之行﹐路上絕無點水也﹐愈責其妄。至數里﹐經一溪。忽聞奔雷建瓴而下﹐一輿一隨騎轉瞬不見﹐惟換班四夫得逃其半﹐則又於旱道遭水患矣﹐山神水神﹐孰實司之﹖始覺潘江陸海之外﹐山濤更不可測。

布利

滬瀆梭布﹐衣被天下﹐良賈賴以此起家。張少司馬未貴前﹐太翁已致富﹐累鉅萬。五更篝燈﹐收布千匹﹐運售閶門﹐每疋可贏五十文﹐計一晨得五十金﹐所謂雞鳴布也。曼園旣貴﹐子少﹐以甥主家。長姊子蔡﹐卽予外曾祖﹐性疏略﹐不甚精會計﹐爲家奴幹沒代償數十金﹐曼園知之﹐蹙然曰「吾之托甥曰﹐欲其稍益修俸﹐佐姊甘旨耳。今若此﹐是累甥也﹗」乃攺以屬妹子趙﹐趙公曉貿易﹐曼園亦傾心任之。某年橫雲山人假歸﹐山人侄爲曼園弟茹英員外歸觴之﹐酒間言及聞尊府解庫頗多﹐某積有廉俸﹐欲祈附存。問數﹐舉手示之﹐曼園諾之。明日送匯票﹐則五十萬也﹐曼園恐難於轉運﹐召趙商之﹐趙曰「息若何﹖」曰八分。曰「舅已諾之﹐不可辭矣﹐惟爲數太多﹐解庫難存﹐兼走京西兩標﹐始可得利。」曼園從之。後十年山人再歸﹐曼園已老﹐趙公手爲歸楚﹐本利井井﹐而藉以營運﹐趙資亦與王張垺矣﹐卽雪舫﹑云垂兩君先徳也。臨終囑二子收業﹐盡以置產﹐產亦萬畝。後新安朱泰源﹑金陵李宏昇均折閱而去﹐蓋逆知布業之將衰矣。貨殖之才﹐誠能億中﹐異哉﹗又新安汪氏﹐設益美字號於吳閶﹐巧爲居奇﹐密囑衣工﹐有以本號機頭繳者﹐給銀二分。縫人貪得小利﹐遂羣譽布美﹐用者競市﹐計一年消布約以百萬疋﹐論疋贏利百文﹐如派機頭多二萬兩﹐而增息二十萬貫矣﹐十年富甲諸商﹐而布更徧行天下。嗣汪以宦遊輟業﹐屬其戚程﹐程後復歸於汪﹐二百年間﹐滇南漠北﹐無地不以益美爲美也。廉賈五之﹐貪賈三之﹐長袖善舞﹐有罔利之迹焉﹐終不若趙天水之堂堂正正﹐利己而不損人耳。至吳人賴布以自殖﹐南宋以來以著之﹐若麟昭副憲議﹐謂布縷之微﹐從古與粟米力役並重﹐擬於蘇松兩郡專設一差﹐俾催布稅﹐陋而且妄﹐誚者謂薇垣徒擁虛名﹐果設此官﹐眞當奉之爲布政司使矣。憲廟之斥而貶之也﹐誠睿聖哉﹐事見張茹英員外日記中。

三異筆談卷四

靳言冥責

陸耳山副憲﹐性頗渾穆﹐譏之者謂有陳師召之風﹐人有諉﹝言垂﹞﹐未嘗不諾﹐客去已全忘之矣。猶子明經﹑梅砦竊議其非﹐因言遠祖文裕公深未達時﹐曾夢入冥﹐見判案者爲故人某﹐取其冊籍一窺﹐見己名下注云官至一品﹐壽臺八旬﹐醒而志之。後列顯要﹐爲嚴嵩所忌﹐不得大用。至七十歲作翰林學士時﹐復夢入冥﹐仍見某謂曰「君祿已盡﹐生平幸無大過﹐可替吾職﹐不久來矣。」文裕大訝﹐詰曰「前所示冊﹐何所兩歧﹖」某復取冊出示﹐見下又注曰﹕爲惜一賊﹐誤斃二命﹐降爵二品﹐奪算十年。蓋有兩富民爲盜誣引﹐乞公一言立可省釋﹐而公方爲髙山所軋﹐避嫌矜節﹐再三不可﹐二人均斃獄中﹐伯仁由我﹐不可貸也﹐未幾竟卒。因思謝茂﹑秦顧﹑梁汾輩﹐義薄雲霄﹐亟當鑄金事之﹑買絲繡之。梅砦爲春谷師﹐才子殊具俠腸﹐惜不永年﹐思之腹痛。梅砦兄味茶﹐又言蔗林相國守東山﹐宗伯家法一生謹愼﹐未嘗以疾言厲色加人。丁內艱歸﹐不走府縣馳道﹐曰我遵朝制也。投文稿主文者必厚﹐言府史無祿﹐不欲由我輩薄之。長子淇以蔭官戶部郎﹐中年夭折﹐相國悲吒。一日偶謂諸門下士曰「予自問生平無罪﹐西河之痛﹐天何罰之酷也﹗」眾或引孔子伯魚釋迦摩侯羅爲況者﹐相國愈不釋。時洪稚存編修在座﹐最戇﹐率爾對曰「師何無罪﹖師秉國鈞﹐上之宜法臯虁伊傅﹐次之亦當效房杜範韓﹐乃庸庸祗祗﹐徒效孔光﹑石慶之所爲﹐不能造福﹐卽有餘殃﹐愼無以無罪自蒙也。」相國惘然久之。後分發掣籖一案﹐議窮治應訊者數十員﹐公方掌吏部﹐力言於朝﹐謂若等微員下士來自田間﹐不識忌諱﹐或以笠屐所經﹐熟其風土﹔或有葭莩足托﹐資其饔飧﹐與指名鬻缺者大異﹐請恕其旣往﹐禁其將來。此案乃治吏而不及官﹐得全者甚眾﹐相國固可謂能受藎言﹐編修亦可謂不愧諍友矣。仁人之言﹐其利溥哉﹗

董傳策

董幼海傳策﹐爲思翁之侄﹐與余家有葭莩戚﹐爲禦史時﹐以建言延杖事載《明史》。分宜敗﹐起少宰﹐後復歸裏。明季縉紳多橫﹐董氏尢甚﹐幼海偶飯於某氏﹐食火肉而甘之﹐主曰「此購之沈行者。」侍僕知之﹐歸告主膳妾﹐妾思媚郎主﹐卽遣人之沈行購之﹐以供饍。幼海味之曰「何乃似行產。」妾應曰然。飯罷卽趨外舍﹐呼其童至﹐怒曰「我在外問事﹐何敢漏言﹐且以僕隸而與閨中傳語﹐尢不可長﹗」另囑一僕看守﹐須訊實治之。妾聞之﹐且懼且憤﹐遂乘間自縊﹐其僕知益恐﹐謂守者曰「某姨已死﹐我罪更重﹐自問無全理。汝以不覺失囚﹐諒無死法﹐生平積累數百金悉以奉汝﹐幸縱我﹗」守者以言甘幣重﹐允之。幼海索之不獲﹐先斃守者﹐窮追逃者亦斃之﹐嗣是婢僕人人自危﹐均懷逆志。董微覺之﹐聚眾而諭之曰「余性急多暴﹐事過輒悔之﹐明日當祀武安王於神前﹐出矢言﹐不責一人矣﹗」祀甫畢﹐以小忤意﹐執一役重撻之﹐眾乃合謀曰「禍孔急﹐需事之下也﹗」卽於是夜飾爲盜衣﹐攻入寢室﹐小婢爲之導﹐侍寢姬啟扉納之﹐一輿人以斧斫其首﹐殪。少頃復甦﹐謂其妾曰「吾傷至重﹐速邀沈某治之﹐或尙可圖。」婢卽奔告諸奴曰「速來﹐已能語矣﹗」復入﹐一廚役手槍刺其胸﹐刃出於背﹐乃絕。翌日﹐松守捕諸凶﹐訊別首從﹐廚役力辯曰「囚毆役﹐主人頭上安敢加及﹗」惟胸上一傷則無可辯也。丁亥春﹐見武林鬧漕案﹐囚供所擊非官﹐但碎一紅頂耳﹐愚民之愚﹐可恨可憐可笑。

鬥力鬥智

野二﹐不知始何名﹐以頎而黝﹑不操土音﹐故羣呼之爲野二。餘外祖家全盛時﹐居靑浦之永丰莊﹐門首置質庫﹐以野二多力﹐俾司警夜。二量可兼人﹐酒食不能供其饜飫﹐卽三餐均以升米爲率﹐亦云只可點心﹐不堪果腹也。一日﹐忽有少林寺僧來募﹐指名蔡氏索三百金﹐挾一蒲團坐石橋上﹐來往俱不得過。與之數金數十金﹐不顧﹐云有能拉吾過橋者﹐我卽飄然﹐否則且借寶典結冬矣。有彊悍少年來試之﹐僧一舉手﹐卽已倒擲溪中﹐眾莫敢近﹐乃唆二曰「若數稱勇士﹐能挈此僧過橋去﹐除主翁犒賜外﹐我輩公備飯一斗﹐酒一壇﹐豬首一枚﹐以供大啖可乎﹖」二應曰「是何難﹗」卽至橋上﹐不盡一級﹐問僧曰「若非少林來者乎﹖」僧漫應之﹐俯仰間已取僧﹐挾其首於腋﹐疾趨數十步﹐如土委地﹐曰「請請﹗可以行矣。」僧起立﹐熟視良久﹐曰「拉我者汝耶﹖我行矣﹐尙當與子一角技耳﹗」乃取行李一檀木扁挑﹐置禿頂﹐以兩手扳其末﹐張滿如弓﹐飛空中數丈﹐乘其落勢﹐以手接取﹐出不意橫擊二股﹐二固戇猛﹐不肯避﹐亦不解禦﹐受擊蹶然﹐幸立人叢﹐不得倒﹐大怒曰「妖僧無賴﹐暗襲乃公﹐汝慣擲人﹐乃公亦一擲償汝﹗」乃捽僧背擲隔溪中。僧憊且慚﹐棄其衣缽登彼岸而遁。二乃從容飲啖﹐自言生平第一飽也﹐僧竟不復來。外祖因述明季有喬公子者﹐以豪勇聞﹐有友康飛腿﹐以用足稱無敵。一日﹐有僧造焉﹐請與角力﹐喬揣僧技實勝己﹐因假近遊﹐約以數日歸試較。居少日﹐僧復大言「不拘何人能揮我一拳﹑蹴我一足﹐我卽推牛刀﹐若縮朒者非夫也﹗」因與康謀﹐乘僧閒坐﹐於隔墻飛腿擊之﹐僧壁同傾﹐越數十步外。僧起笑曰「郎君何須壁後置人﹐今已矣﹐會有相見日﹐未知鹿死誰手耳﹗」後年餘﹐喬與康同遊天臺﹐於石梁旁遇僧曰「此間無人﹐正可決一雌雄也﹐當互毆三拳﹐以判勝負。」喬方踟躇間﹐康目之﹐僞云「君素習易筋經﹐今何怯也﹖請師先之。」袒衣立石壁下﹐僧鼓勇拳之﹐時康立其旁﹐飛蹴喬肩﹐喬倏然橫倒﹐而僧之臂已擊於石壁上﹐成三折肱矣。此不惟鬥力﹐亦鬥智也﹐野二遇此僧﹐必洞胸矣。

拳勇

拳勇之技﹐《武備志》列第十八﹐卽唐宋所謂白打﹐其傳以三峯爲內家﹐少林爲外家﹐如《鮚埼亭》所載﹐劉艸堂之友王徵南事頗詳﹐大旨以眼明手捷爲要。沈鐵巖師嘗言白和尙者﹐住南郊之福庵﹐徒永嘉及石巖均習手博﹐以折傷科爲業﹐頗能自贍﹐不藉檀施也。一日﹐偕同袍隨喜見白﹐須眉如雪﹐徧袒右肩﹐納涼殿中。或謂僧已八十﹐然餘勇可賈﹐數十雕面少年非其敵也。好事者請小試其技﹐白辭曰「垂死之人﹐气血衰耗﹐無以博諸公一粲。」請於客曰「晷已將午﹐荒廚蔬筍﹐能共飯乎﹖」眾諾之﹐白供淨饌數頭﹐絕無酸鹹气也。時方盛暑﹐蠅飛如織﹐侍者揮扇。旁午﹐白令另取一缽來﹐與客且談且飯﹐飯已﹐則缽中之蠅亦滿矣﹐眾大詫嘆﹐白曰「無庸﹐不過指頭活脫耳﹗」眾益嬲之曰「此師妙法﹐更願一觀神勇。」白曰「本無勇也﹐安所得神﹖舊曾學一小技﹐未知今尙能否﹖」引入一精舍﹐捨中新鋪方磚﹐膠以灰沙﹐殊甚堅緻。白方跣著棕鞋﹐自南至北﹐倚墻微步一周﹐則闔室之磚皆起矣﹐謂客曰「此磚鋪本未勻﹐下多軒輊﹐省呼拙匠又需一日工也。」眾者吐舌﹐膜拜而散。白僧郡人多見之﹐且述其軼事甚夥﹐予生已晚﹐不及睹矣。目睹者有陶先生﹐陶靑邑庠生﹐寄居郡之西郊﹐課徒爲業﹐安硯南帶之擁書堂﹐課予妹倩鞏太學文湘望之﹐卽柳泉太守叔父也。一日進館﹐途遇糧艘水手﹐執一賣餅兒撻之﹐詢之則以選錢故。陶睨而笑曰「如以鵝眼楡莢﹐乃以易如盤大餅耶﹖曲在汝。」水手怒曰「何與汝事﹐豎儒彊判曲直﹐且試老拳﹗」方一舉手﹐而身已驀然倒﹐蹶起﹐大慚而去。薄暮解館歸﹐過倉橋﹐有十餘惡少﹐環而詈之﹐時天微雨﹐陶手蓋足屐﹐身著﹝衤斗﹞袚﹐攜一油瓶﹐將以繼晷者﹐笑曰「雞肋不足以供尊拳﹐以油瓶寄店家﹐碎此將妨我半宵課。」語未畢﹐則見一惡少已擲對岸﹐眾愈忿﹐如墻而進﹐陶以手中傘柄撥之﹐紛紛而倒﹐半擲灘外﹐半墮河中。其旗丁聞而趨赴﹐呵曰「若輩無目﹐柰何犯陶先生﹗」陶曰「幸我早知君部﹐無傷也﹗傳吾語戒之﹐此後勿驚嚇兒曹爲囑。」一笑而去。時館童二﹐一曰文榮﹐一曰永祿﹐問陶何以不舉手而人僕﹐陶笑曰「汝等試擊吾。」文榮固孱﹐隨擊而僕﹐永祿負其壯﹐猛擊之﹐則身擲數步外矣。望之又言在塾中﹐以敗葦管削其兩頭﹐置袖內﹐行村落中﹐遇獰犬﹐向之一揖﹐無不張口狂奔而遁﹐蓋剡竹支其兩齶﹐不能合﹑不能吠也﹐笑謂此等猘兒﹐五柳公乃以折腰柔之﹐大屬惡嬲。

圓光

圓光一術﹐法頗簡易﹐余所見二人均有奇驗。一年十三歲﹐時春藻趙氏表姨﹐許字瑯琊﹐將報聘﹐購如意雙置盝中﹐啟視已失。婢嫗輩咸欲自明﹐乃醵錢爲之。術者儒衣冠﹐一老學究也﹐所需香鑪一﹑燭臺二﹐案上粘白紙﹐術者南面立﹐口中喃喃誦金光咒﹐咒外祖及沈師均習之﹐非黃冠祕筴也。誦半時許﹐以兩手摩娑拂紙上﹐掌中若螢火紛紛散落﹐仿佛成一鏡﹐則眾皆見之。先是選兩童﹐俱年十六﹐左右侍﹐至是問童曰「見鏡乎﹖」皆應曰「見﹗」又問曰「鏡中何見﹖」曰「見一馬﹐系宅前旗竿外。」曰「謹睇之無瞬。」曰「有人來解紲矣﹐備案矣﹐上馬矣。」術者叱童曰「急逐之勿懈﹗」一童林姓﹐素黠﹐遊移間﹐已不復見。一童蔣姓﹐甚願﹐則曰「往東行甚速﹐我步亦絕塵﹐不敢後也。」頃之曰「下馬矣。」問何所﹐曰「似府城隍廟。」曰「汝不可入﹐第立石獅旁待之。」曰「傳輿從矣。」曰「輿從入矣。」曰「輿從出矣﹐儀衛與賽會無異也﹐行甚緩﹐盍先歸乎﹖」術者曰「第隨行﹐暇則流覽焉可。」曰「至嶽廟前矣﹐某錢店方數錢﹐呼之不應。某茶食鋪方裝粔籹﹐戲乞之亦不顧﹐皆其所熟識也。」曰「過秀野橋矣﹐一惡丐佯死臥地﹐官役均不問何也。」又曰「過包家橋矣。」術者令開門﹐門開見二老者趨出﹐一白髭丰頰﹐一長髯黝瘠﹐證其貌則堯峯祖姑丈之父與叔﹐童所未及見也﹐跪而迎﹐轎中人拱手﹐乃揖而隱。轎止廳事﹐坐呼役搜贓﹐兩靑衣諾而入﹐童呼曰「奶奶何不避也﹐奶奶髻上珠串觸簾墮﹐速拾之。」奶奶謂余祖姑﹕「適坐中堂﹐聞外間傳言乃起歸內寢。」相隔遠﹐所見無少舛者。靑衣奔走幾徧﹐童乃呼曰「獲如意矣﹐已折且破﹐藏廊下舊茶竈中﹐並獲竊者矣﹗」問曰「識否﹖」曰「識。」童之父叱曰「勿言﹗」乃附父耳告之。又曰「以婦女識之矣﹐又縛一人來﹐笞二十遣去﹐卽復旃舅乳媼及夫也﹐城隍卽起。」術者復令開門﹐而童已蹶然倒矣。春藻不究竊事﹐卽飭其夫領回﹐其夫仍壯盛﹐不見彳亍作受笞態﹐意陰律亦輕﹐不過蒲鞭示辱耳﹐第越縣報府﹐則與陽例不合耳。越數日﹐靑松石外叔祖蔡茂才涵靑遣人來問曰「病亦可圓乎﹖」術者諾之﹐予亦觀焉。侍童則外祖家童顏也﹐先所見胥與春藻同神坐中堂。靑衣先於後池中帶一垂髫婢出﹐顏固識之﹐詫曰「吳家女乃在此﹗」蓋僕吳良女﹐甫十一﹐溺於池。見女嬉笑如生時﹐不怖亦不戚也。神曰「此非祟者。」反之池﹐復有一人身蛇首者來謁﹐神起而問之﹐似是宅神﹐卽立於旁。繼又捽一垢膩人﹐肥而鬍﹐責之十﹐以曾索酒食故病﹐則非罪也。蛇首人與神語良久﹐其神太息而起﹐術者曰「此病也﹐非祟也﹐無能爲矣﹗」婢溺已數年﹐而貌如故﹐地下眞無歲月矣。曉嵐所記節婦已霜雪盈顚﹐而其夫以夭折故﹐依然美少年也﹐其言信然。

沈師樓上怪

先師沈鐵巖﹐名泰﹐癸酉北闈孝廉﹐素事佛﹐家北郭艾家橋。家有小樓﹐爲習靜所﹐置木魚貝多焉。一日﹐聞閣閣有聲﹐似童兒輩作戲﹐潛上伺之﹐則闃無其人﹐槌於空中自舉﹐梵筴亦翻翻不止﹐大驚﹐扃其戶﹐不敢登。越數日﹐窗隙忽飛一紙下﹐上云﹕今日太太來﹐需二簋享之﹐希爲一辦﹐置食廚中。家人不敢忤﹐如言置之。明晨啟視﹐器已空﹐中置錢二百文。又一日復下一紙﹐云﹕太太欲聽盲婦琵琶詞﹐希致之。亦如其指﹐則室中橫錢千餘﹐浮於所費十之二﹐若以酬其烹飪奔走之勞者﹐所稱太太﹐則不明其爲母爲婦也。後漸習之﹐亦不祟人﹐惟與沈師長子余來忤。一歲市一騷鼠帽﹐方置幾上﹐俯首沐﹐昂首則已失之﹐徧覓無蹤﹐後數月乃於瓦當中得之。侄蟾客來﹐恍惚間見一白髭矮小人﹐計家中無是人也﹐遙呼曰「子非樓居者乎﹖」轉瞬間已不見﹐乃造樓長揖曰「子其人形﹐合知人理﹐我來造謁﹐何不以點心食我﹖」遂歸﹐則所坐室中﹐小碟裝饆饠三﹐尙蒸蒸熱也。師終患之﹐乃逃禪入道﹐設乩奉佑聖眞君爲主壇﹐甚肅。適余來﹐婦病乞方﹐藥多異名﹐難見﹐乃乞藥﹐乩書在王靈官供桌燈臺底檢之﹐丹丸三﹐香甚烈﹐透水而入﹐數日猶不息﹐然服之竟無效。惟乩上神仙絡繹降靈﹐雲間先哲無不至者﹐師曾祖亦來賦一詩而去﹐語不他及。乩遂言《玉樞經》有經而無懺﹐君能補作一《玉樞寶懺》﹐可入文昌宮見若曾祖矣。師經半載艸成﹐呈乩攺削﹐點竄甚當﹐亦多獎飾語﹐不啻黃九煙《將就園記》中語也。後欲實其約﹐乩屢作支吾﹐一夕逼之甚﹐乩乃大書曰「吾與君周旋數載﹐所勗者忠孝﹐所訂者文章﹐誠道義交也。第君視我何人﹐君自視何人﹐何得至文昌乎﹖且文昌何宮﹐文昌宮又何處﹐要之世安有眞仙﹖大抵皆靈鬼耳﹗」從此扶之不動矣。或疑此卽樓上人弄狡獪也﹐諒哉﹗

杜張兩家怪

杜刺史昌丁﹐以永春牧署泉州篆﹐家口畱省﹐宜人吳氏﹐梅村宮詹女孫﹐惺齋侍禦之女也﹐習於驕貴﹐飲食臥起間﹐不諧於眾。一日﹐呼婢瀹茗﹐炭上瓦注忽不見﹐矚之則集於頂槅﹐旋轉如風﹐眾方驚愕﹐霍然飛墮鑪上﹐視其方沸之泉﹐已無涓滴。夜臥後﹐泉聚帳頂中﹐涓涓而下﹐正注吳面﹐一女一媳夾侍﹐不沾餘瀝也。午餘進食﹐飯中蠕蠕動﹐糞蛆滿其上﹐臭不可聞﹐不得已﹐易常住飯啖之。侍者檢蛆飯﹐傾之則依然有祕其馨也﹐所祟止及吳﹐不忤他人。邸中設醮驅之﹐祟益甚﹐且戲弄道流﹐如劇中所演王法師。逾半載﹐刺史卸事回﹐自作一札焚之﹐怪答以一帖﹐非篆非艸﹐不可辯﹐竟倏然去。二事皆得之傳聞﹐惟張萱思家曾親見之。張捨去外祖家一牛眠地﹐怪無形而有聲﹐主人詈之爲怪﹐怪卽呼主人字﹐惡聲必反﹐皆市井穢語﹐亦不甚祟人﹐惟好作神會中所謂錢旛戲者﹐竊人燭臺爲之。或伺其戲擊焉﹐空若無物﹐惟燭臺愈髙﹐且出簷外﹐終日不倦﹐後萱思遷去﹐空其室乃已。余戲謂班昭以九等論人﹐怪亦有階級焉﹐沈師樓上遊戲三昧﹐卽閨中口耳之欲亦不以累人﹐至假托乩仙﹐惇詩說禮﹐不愧風流鬼魅也。閩省邸中﹐因人弗順而嬲之﹐能使閨襜侈泰﹐技無所施﹐且來去飄然﹐狡獪亦不惡。至萱思家物怪之中又有傖父焉﹐恐沈杜兩家均不屑與之爲伍矣。

葉參戎

乾隆五十九年﹐余由滇入蜀﹐一如姚方伯以雅州守權永寧篆﹐所屬榮經縣有毆斃胞叔逆倫重犯﹐解至富順境逃脫﹐一如急飭懸賞購緝﹐敍州守吉公升保﹐札攝富順令程司馬煜﹐捐幹金置堂上﹐旬餘﹐一無蹤迹。時孫補山以相國建節﹐勤於政事﹐卯初見官﹐司道寅正卽集轅。予方髙臥邸中西捨﹐一如隔垣宇呼予曰「起﹗我已遣人呼葉參戎來﹐有所言﹐𨿽雜無遺﹐卽來節署相告。」余卽起﹐盥漱甫畢﹐閽者告曰「葉總爺來。」出晤﹐卽賀曰「囚已獲矣﹐我一夕頗勞﹐幸告觀察知之。」余漫謝之﹐葉曰「勿疑﹐我於魯都遊都下皆置天羅地网﹐不能遁也。」余曰「足下何以知之﹐曾見此囚否﹖幸先告我。」葉曰「囚我於光中見之﹐囚初逃至一處﹐有中年婦贈以衣一領﹐錢五百﹐復返其家﹐則一翁一嫗呼兩靑衣執之矣。今已十三﹐旣望卽就縛﹐我固知之﹐爽則謫我﹗」至院以告﹐一如曰「葉華又弄狡獪矣。」敍州去省三百里﹐遣僕楊馳覘之﹐楊諢號八百里﹐以其捷於偵探也。十八日﹐余偕胡雪方至院﹐與一如﹑肖廉共飯﹐飯後節相亦來共話﹐忽肖廉僕汪福撫掌入曰「囚果擒矣﹗八百里已款門。」一如遽起訊問﹐逾閾觸於楹﹐幾僕﹐節相笑曰「一如坦率﹐誠不如謝安石之鎭定。」咸就楊細詰葉語﹐一一吻合。中年婦其姊﹐翁嫗卽其父母﹐惡囚殺叔﹐且貪賞﹐故誘之飲醉﹐呼里正縛之也﹐與茸城所見老生術正同。至於魯都遊都及天羅地网等﹐沈丹彩曾言之﹐似非葉華所及﹐特假以神其說。一如酬表裏一﹐金三十﹐視茸城老生﹐眞成洴澼洸矣。後葉軍前效力﹐竟坐妖言惑眾﹐發新疆。

丐竊有癖

有不必丐﹑不可丐而必欲丐者﹐予見二丐焉﹐一王姓文恭相國之曾孫﹑幼文員外之孫﹐好向店鋪乞錢﹐乞必誦制藝一首﹐不唱蓮花落也﹐鋪戶多識之者。卽與錢﹐亦必誦訖﹐乃肯顧而之他﹐其叔鳳超﹐予僚婿也﹐爲予言甚悉。父母閉之﹐則挾扉遁﹔系之﹐則斷綆逸﹐夜卽臥市間石上﹐後不知所終。一朱姓﹐長兄爲別駕﹐次兄太學生﹐羣從皆茂才﹐亦同此癖。兩兄乃以金二百兩﹐置秀野橋北毛大有酒店中﹐權其子﹐供乞資﹐見卽招之來﹐斟酌飽滿﹐昂藏而去﹐𨿽嚴寒酷暑﹐或大雨雪﹐終不家食也。余稽說部所書談丐者夥矣﹐《書影》所載陳名春﹐則以一丐存萬古綱常也﹔《觚剩》所紀吳六哥﹐則以一丐肇半生勛業也﹐二子庸庸不足比數﹐第較之墦間暮夜﹐爲妻妾所羞泣﹐居然加人一等矣。然而丐猶可也﹐竊則何堪﹐今試立一丐於此﹐而呼之爲賊﹐無不色然怒者﹔乃名流亦復爲之﹐爲之而仍自悔之﹐而仍復爲之﹐則誠不可解矣。董五峯﹐宏文敏宗伯之族孫﹐亦文敏司寇之髙弟也﹐生平竊癖﹐不諱言之﹐戚友知其然也﹐珍祕多匿之。或斷墨半丸﹐或禿穎數管﹐藏置隱處﹐臨行﹐乃欣然攜之而去。子耕云﹐工縑素﹐尢與餘外祖善﹐言伊父之癖﹐誠不可諱﹐更苦涓滴不飲﹐不能以醉爲辭﹐幸所攫皆不及一文﹐尙可聊以自解耳。誦莊蒙胠篋之篇﹐不啻欲廢蓼莪焉。

眞人府法官

道陵之裔﹐屢絕屢續﹐幼時在松見一人﹐則尙三品眞人也﹐後乃爲家穆堂侍禦所參﹔在保定見一人﹐則以農家入纂﹐已貶五品提點﹐曾以牧牛圖索題﹔在武林見一人﹐則以縣丞攺授者﹐亦五品也。三人均儒裝﹐且甚庸俗﹐不知雲笈爲何物﹐而所從法官則實有術。在松所見之三品眞人﹐與姚氏有連﹐以送女子歸來松﹐松民有投牒者﹐卽飭法官治之。一家離城十餘里﹐設壇行法後﹐告曰「妖已誅﹐在汝墳上樹林中。」歸尋之﹐果見巨蛇丈餘﹐倒掛僵矣。又一家﹐余宗也﹐居北郭﹐一嫠病狂﹐易夏裘而冬葛。法官瞑坐良久曰「非妖也﹐冤也﹐非吾之所可治也﹗但使弗祟﹐向主者理訴可耳。」牒之﹐竟寂然﹐嫠不半年死。聞曾撻死一婢﹐投屍井中﹐故寒暖相背也。保定署中有廢圃﹐一狐據焉﹐夜必以雞子七枚﹑火酒一尊享之乃不祟。晨視之﹐酒與卵俱空矣。法官過﹐乃乞一符榜於楹﹐此夜二簋完然。惟武林所見法官﹐術尢異﹐友人兪君述之﹐言其葭莩戚葉姓﹐家蘇之西洞庭﹐以販繒五業﹐勾畱在楚﹐所居爨室中忽見繡履一雙﹐離地尺許﹐步虛而行。越翌日﹐復見湘裙六幅籠其上﹐自腰以上則熟視終無睹也﹐劻勷兼旬。而葉生歸﹐家人方聚訴﹐一偕歸友大言曰「此必有物憑焉﹐當以道士驅之﹗」圍屏上卽嚶聲應曰「何必道士﹐看汝先做和尙。」卽火起帽中﹐燎毛灼膚﹐鼠竄而去。葉愈忿﹐奮然曰「吾歸途聞天師在杭﹐亟往訴之﹗」卽畱原船發櫂﹐屏上復作聲曰「汝敢行﹐吾卽取汝子﹗」時子方遊戲堂前﹐蹶然而倒﹐葉更毅然不顧曰「有命在天﹐妖何能爲﹗」絕裾而去。至杭﹐投一牒﹐飭一法官往治﹐例需四十金﹐葉倍奉之﹐懇其速往。法官曰「無庸﹐吾受牒後﹐已轉牒蘇州土神﹐曁爾家中霤﹐布天羅地网﹐不能遁也。」先選二力士﹐用黃巾縛首﹐行纏束足﹐手三股叉﹐又取一鶴氅衣﹐葉徧身符篆﹐一夕而至﹐擇於廳事結壇。另選一室﹐命葉氏長少咸集焉﹐盍其戶﹐有隙皆綴以符﹐獨葉及二力士從。以法水洗目﹐徧步壇中﹐良久﹐忽驚鴻一瞥﹐卽發一叉﹐得裲襠一襲﹐刺繡甚工。未幾﹐復得一物﹐則所見之湘裙也。至下午﹐又似著物而無所睹﹐法官捉搦之﹐納諸瓶﹐有聲啾啾然﹐云卽婢也。傍晚復獲一婢﹐亦納之瓶﹐瓶作傾倒狀﹐乃以符重封之﹐始不動。入夜﹐圍益窄﹐步益速﹐力士忽大呼﹕「妖逃入炭簍中矣﹗」法官乃吸淨水﹐向簍一噴﹐覺迅雷轟然﹐葉亦震耳。睇其簍﹐細骨滿中﹐絕似千百鱉魚之足﹐妖乃絕。此事藹廬舅亦言之﹐且曾親至其家﹐妖附之屏﹑逐妖之室均宛然﹐惟言葉有珍賞石谷屏十二幅﹐爲妖所焚﹐畫燼而屏不焦﹐則兪君所未言者。

髙氏奢華

得天司寇原配夫人﹑髙谷蘭先生女﹐江村詹事之孫女也﹐歸淸河時﹐年十八。廟見後﹐循禮視庖﹐茹英太翁語之曰「廚下諸人﹐尙勤執事否﹖」曰「甚勤﹐然未免太勞﹐卽如執薪一役﹐傳薪必再四。」曰「媳家不如是乎﹖」曰「媳家止架薪於陘﹐將熄﹐則以膏沃之。」太翁笑曰「此金穀園中故事也﹗」奩贈之盛不待言﹐卽圖章亦一千具﹐玉石晶磁咸備﹐予尙見一方﹐乃塡黃起首﹐因司寇常用﹐故獨存﹐鐫「長卿」二字甚工。一日﹐赴座師處慶壽﹐帽上珠爲人所竊﹐太翁性嚴﹐慮有呵責﹐乃歸謀諸婦﹐髙夫人云「此珠本二顆﹐以三千金購之﹐一以裝君帽﹐一以綴余幗﹐無辧也。」司寇大喜﹐然珠苦無穴﹐不解作用﹐命小奴以鐵錐穿之﹐不入﹐擊以巨石﹐珠裂爲二﹐片刻而三千金俱失。閱歲餘﹐夫人舉一子﹐渤海貽外孫晬儀﹐有正龍頭刻綵衲百幅﹐髙氏婢媼卽以供兒墊溺﹐兒旋殤﹐幻花主人聞而嘆曰「此一衲以足殤兒矣﹗」谷蘭先生與陸雙柑最善﹐雙柑薦一客往﹐谷蘭方內值﹐旬餘不見﹐供給極腆。一日閽者報曰「主人報謁﹗」則谷蘭已入﹐且深道歉仄﹐曰「有所欲﹐幸卽以告﹐雙柑與我一也。」客乃請曰「願效力門下﹐弗令人呼食客幸矣。」谷蘭卽呼紀綱來囑之﹐對曰「府中事事有主者。」無已﹐惟近京蘆臺一帶逋租﹐已及三萬﹐無暇料理﹐但瑣甚﹐無以爲也。谷蘭俯仰久之﹐曰「敬以奉煩可乎﹖」客曰「幸甚﹗」乃檢點而往。客頗練事﹐往索月餘﹐得五千金﹐𨿽未及十分之二﹐然此冷債﹐似可藉手報命矣﹐造冊篋金歸﹐又侯之月餘﹐復得見﹐奉冊呈金﹐方將陳說﹐谷蘭略一勞苦﹐初不審視﹐頻蹙久之。客進曰「乍往未得窽會﹐嗣後當漸有生色。」谷蘭搖手曰「何可再也﹐重勞長者﹐殊深惶悚﹐卽以五千金爲壽﹐幸無嫌也﹗」客乃拜賜而歸﹐居然小康矣。谷蘭先生一生揮霍﹐司寇挽詩云「文人承世寵﹐弱冠紫宸前。性命杯中酒﹐生平語外禪。曾揮萬鎰盡﹐不著一絲牽。誰最傷知己﹖詩人孟浩然。」孟公以況雙柑﹐皆紀實也。子三臺君﹐已中落﹐豪邁猶有父風。程翰林珣假三臺金﹐積子母已七萬五千﹐親自來索﹐館於秀野。一日﹐束裝欲歸﹐外祖問之曰「程君負已淸乎﹖」曰「淸矣。」曰「何其速也﹖」曰「我找與二萬五千﹐結十萬金票﹐乃得淸耳。」三臺子作令陜中﹐以公私交累﹐潦倒而死﹐極盛而衰﹐果其理也。陜令爲江村曾孫﹐「君子之澤﹐五世而斬」﹐亞聖之言﹐豈欺我哉﹗

冥獄果報

嚴生國柱業醫﹐有時名﹐松江太守七閩蔡公長沄尢重之﹐倚爲司命。一日應病家聘﹐至葉謝﹐寓一古剎中﹐夜夢兩靑衣來云「冥中有訟﹐需對理。」夢中祈之﹐問有策可免否﹐答以免則不能﹐避或能效﹐第須多費耳﹐恍惚間與之要約。晨起﹐卽令僕從市箔鏹億萬﹐不足﹐復益之鄰村﹐焚之竟日﹐灰滿數斛﹐夜復夢靑衣報命曰「妥矣﹗」從此貼然。後十餘年﹐重至某寺﹐白晝見二靑衣曰「君今當行﹗」曰「尙可緩乎﹖」曰「不能﹗前以牒首蔡長沄未來﹐君列次名﹐故有辭可待﹐今蔡已關到﹐尙何待﹖」言訖瞑眩﹐至夜﹐卽殉於寺中。又李君明吉﹐卽廣文樵峯之父﹐一生遊幕三山﹐晚年歸老家居﹐疾作﹐見眾鬼叢集﹐或以理折之﹐鬼俯首而退﹔或以情諭之﹐鬼亦捫心而退。最無理者﹐一售茶葉筍脯人﹐有尾欠二緡未楚﹐亦尋來索取﹐以冥鏹焚付之﹐卽唯唯而退。惟一鬼以請保不準﹐羈獄待質﹐厥妻無依﹐窮困而死﹐腹中有胎﹐謂吝一批而誤三命﹐終不肯退。時居停主亦罷官家居﹐李札致之曰「此獄爲君而起﹐然待質照例﹐我有辭焉。速購參數錢餌我﹐行當理之地下。」主者乃卒。又余在保陽﹐邂逅一趙姓﹐練習案牘﹐而不肯就縣聘﹐詢之﹐曰「我先子固提刑主席﹐年老謝事。一日﹐偶夢爲冥吏所追﹐則有訟其枉斷者﹐謂浮收情眞﹐乃斷以誣控充發﹐趙抗詞對曰﹕『直隸輦轂﹐差務繁重﹐州縣以公濟公﹐常恐不給﹐敢侵漁乎﹖且若所言﹐豈眞爲鄕裏訟冤﹐意在恐嚇胥吏﹐希圖包攬耳﹗予以遣戌﹐尙何枉乎﹖』冥吏笑曰﹕『誠誅心之論也﹗'乃叱退訟者。然我父謂身佐提刑﹐理直气壯﹐若在州縣幕中﹐則气先餒矣﹐故誡子孫勿貪厚幣﹑遷就有司也。」此三事﹐一得之金翁所傳﹐一得之茅僕所聞﹐一得之趙子所述﹐三人尙稱鄕黨自好﹐𨿽未知獄情委曲﹐計尙無得賄助虐諸孽﹐而不遠千里﹐鬼趣紛紛。吁﹐可畏哉﹗至外祖所記蟋蟀事尢奇﹐楓溪人某﹐斗促織而負﹐計敵虫甚猛﹐乃賄持縴者﹐鍼藏艸中﹐遂敗。虫主偵知﹐一怒病死﹐死後作祟某家﹐某遣術者牒之城隍﹐竟安三月而祟復作﹐且曰「汝能牒我﹐不能牒蟋蟀也﹐蟋蟀爲我抱告﹐訟城隍得直﹐今不能捨汝矣﹗」某竟卒。蜂蠆有毒﹐洵然﹗

徐氏盛衰

余娶於徐﹐妻祖嘉周﹐以保舉宰陜之鎭遠。曾祖基﹐以明經秉鐸蕭縣﹐再上一世爲某翁﹐則生於明季矣﹐弱冠以干練爲父老所推。崇禎時﹐土寇堉起﹐合族均思避寇﹐聚糧一月﹐各裒室中所畜﹐掘土坑埋之。料理旣畢﹐選於眾﹐命某探可避亂所﹐往返三日﹐歸則一片瓦礫﹐全家被禍矣﹐乃孑身逋逃。幸本朝定鼎﹐寰宇皆慶太平﹐亟歸檢校數十家蓄聚﹐並於一身﹐田家無玩營宅兆﹐召地師曰「吾今已富﹐亦不願貴﹐祈擇宜子孫者埋我骨。」地師乃爲卜一地曰「不富不貴﹐尙宰百里﹐未盈百丁﹐亦流五世。」再傳而鎭遠君令陜西﹐昆季二人至外父輩十五人﹐內兄弟三十六人﹐妻伯榮尙最豪華﹐有土官之目。乾隆二十年﹐松郡徧災﹐中丞莊滋圃勒富戶領銀赴川湖買米﹐容尙獨不從﹐滋圃將罪以阻撓公事﹐容尙與袁子才有交﹐乃走金陵﹐乞子才爲解。子才爲進言於望山節相﹐極言保富有經﹐勒捐非故﹐望山相卽通諭守令﹐茸城勸捐之示一夕俱收﹐富紳爲之大快。容尙終不自安﹐乃獨往漢口市米數萬﹐載歸平糶﹐諸紳多效之﹐民以大和。而徐由此中落。嗣以樂善好施﹐將授官﹐入都見諸鄕衮﹐退而嘆曰「以若所爲﹐大不如我﹗」卽具呈不習吏事﹐願就虛銜﹐乃以州同放歸。後東海一門寥落幾盡﹐止妻仲弟寶瑚選楚北興國吏目﹐尙能支拄。數十年前所見鱗次櫛比﹑棟宇如雲﹐皆一荒煙蔓艸﹐惟墨花居曁云鳳臺﹐尙巋然獨存。

秦景明

秦景明﹐松之泗涇人﹐以醫名﹐國初﹐於痘疹尢驗﹐眞有造化手。一日應鄰邑之招﹐泊舟郭外﹐朝暾初曜﹐見一女於橋陰織布﹐謂其僮曰「汝試往抱其腰戲之。」僮曰「有父兄在﹐必飽老拳﹗」秦曰「我在何懼﹗」僮如其言﹐潛往女後力搻之﹐女大駭﹐村人畢集﹐將執童﹐秦於鷁首遙呼曰「吾所使也。」村人多習秦者﹐相將登岸﹐詢以何故﹐秦問若女尙未痘乎﹐曰然。曰「是將出痘﹐然毒伏於腎﹐見點復隱﹐則不可藥。吾故驚之﹐俾毒提於肝﹐乃可著手。」眾愈擁之﹐求爲作劑﹐秦曰「某家病方亟﹐盼吾如歲﹐離此間數里﹐有某姓者﹐術頗工﹐可延之來。」某至﹐卽舉手賀曰「是兒我平知其痘險﹐今幸作驚痘﹐非絕癥矣。」眾告以秦事﹐某乃皈心捧手﹐執弟子禮終身。秦技絕人﹐而惟最好博﹐一入局戲﹐則天子呼來不上船也。南翔有富家弟兄均卒﹐妯娌共一子﹐年數歲出痘﹐其母遣僕飛舟迎之﹐限以晷刻。至則秦已入局﹐托以潮逆﹐遲遲而來﹐至翔臨視﹐已成反關﹐不可爲矣﹐拂衣而去﹐延賓者尼之﹐謂遠道而來﹐不一飯而去﹐非禮也。延入別室﹐則兒母已出﹐一手提其鬚﹐一手握刀曰「我今飛棹來迎﹐黃頭甚多﹐此間無長江大湖﹐何所潮汛﹖卽畏顚簸﹐輕輿急控﹐我不吝數十金。前時許點尙顯﹐然復隱之﹐故由汝致之﹐兒不能生﹐我亦不欲生﹐若亦不得生也﹗我刺若﹐卽自刺﹐不忍見兒之絕﹐差可剖心於長姒﹐持面於故夫耳。」秦大窘﹐不敢致詞﹐但曰孽矣。婦復激之曰「若有仙名﹐而不能療一兒﹐半生名譽皆盜竊耳﹗」秦俯仰間曰「有一策﹐姑試之。」乃令掘一坑﹐置席﹐其上臥兒﹐屑黃土徧擁其身﹐惟畱面目﹐煎藥水灑之﹐復以席覆其上﹐婦鑰其門﹐偕秦共守之。至夜半﹐忽聞奇臭不可耐﹐秦躍然喜曰「生矣﹗」出兒視之﹐痘已復顯﹐但皮敗肉腐﹐悉成通漿矣。秦又欲歸﹐婦仍尼之曰「懇先生畱此半月﹐妾願奉千金爲壽﹐卽於敝鎭行道﹐以惠我洽比﹐珂裏有事﹐髙足均可了之。」復日約數人與之局戲﹐秦亦樂而忘歸﹐幾如劉后主之不復思蜀矣。槎溪父老聞之﹐延者踵接﹐所獲又復倍之﹐秦乃堅卻婦贈﹐謂是兒母子之福﹐我不敢貪天功也。婦固納之舟中﹐乃彊受而返﹐因卽以金造一痘神院。秦九十餘乃卒﹐今墓木已拱﹐而痘神院巍然尙新。秦之暮年﹐有襤褸道人就診﹐秦按其脈曰「六部皆陽﹐人間無此脈也。」道人手拂其鬚曰「孺子可教﹗」倏不見。入門則兒孫環笑﹐蓋手拂處已黑如漆﹐而其餘仍白如雪也﹐今呼爲半邊鬍﹐而秦自署曰仙髯。因憶沈君烈承有《痘神殿脊募疏》一篇﹐眞遊戲三昧﹐劇愛之﹐附錄於左﹕惟淸眞觀之左廂﹐有痘司神之小院﹐捧紅雲五色﹐散河陽一郡之花。借丹火九還﹐結金穀滿園之果﹐見於面﹐盎於背﹐施於四體﹐得之則生﹔行其禮﹐奏其樂﹐敬其所尊﹐無思不服。但幾筵𨿽已鱗集﹐而棟宇未能鞏飛﹐譬如人家蓋頭而無艸﹐何堪風雨飄零﹐卽如吾身岸幘而不冠﹐何以主賓酬酢。庶殷勤以募﹐共解杖頭﹔冀朝晚而圖﹐告成殿脊。祭神如神在﹐何妨暗裏出油錢﹔無病作病看﹐莫待急來抱佛腳。從此瓦縫參差﹐黃鶴樓湧出蹲鴟之尾﹐管教花香芬馥﹐藍田玉都無半豹之斑。君烈太倉人﹐南翔隸嘉定﹐固同裏也。

王協衷

上海王協衷﹐以醫名武林﹐本郡亦重其名﹐然不悅於魯衛﹐惟淸河倚爲屍祝。大木先生次女適姚氏﹐未知其爲心求觀察﹐爲鈞風正郎也。母載夫人﹐鐘愛之﹐畱之副宮﹐有妊﹐彌月﹐偶令小婢折花﹐花髙婢矮﹐不及咫尺﹐乃振袖而起﹐一俯仰間﹐腹中忽作兒啼聲﹐亟歸寢室﹐呱呱者竟不止﹐舉家劻勷﹐乃迎王君視之。王視曰易耳﹐遂取圍棋一奩﹐傾之地﹐命兩僕婦掖女公子徐步室中﹐一一拾起﹐拾至五十三著而啼止矣。共神之﹐王曰非也﹐胎十月時﹐兒之五腑五官皆備﹐胞中有蓓蕾一枚﹐小於蓮菂﹐兒含之﹐今以攀花拽脫﹐故啼。然苦無從湊泊﹐是以使之前後左右欹側駊騀﹐乳一合則則自寂然﹐無謬巧也。未旬而產﹐子母均安。又某典商席﹐暑月病熱﹐如坐甑中﹐延王祈治﹐且云病不可耐﹐欲頃刻愈。王令列大缸數隻﹐徧市市上腐漿﹐鎭中店數十家搜羅殆盡﹐傾滿二巨缸﹐復令健僕斫靑竹竿﹐攪沫起﹐挹之別缸﹐約兩時許﹐沫亦盈缸﹐乃酌以飲之﹐略盡數甌﹐則胸膈豁然﹐頭目灑然﹐竟已霍然起。從者私問之曰「腐漿淸暑常事﹐以甘瀾法揚之萬徧﹐其義何居﹖」王哂曰「如若所言﹐則人皆盧扁﹐何事乃公爲。且破守錢奴二貫靑蚨﹐療貧民萬斛渴塵﹐不大快哉﹗」與武林醫陳君﹐至相好而至不相合。王主河間﹐多用寒涼﹐陳主東垣﹐專攻溫補﹐視其方如胡越﹐然一生無閒言。外祖芳芷蔡公﹐與王尢暱﹐戲問曰「君與陳公皆國手﹐然君以冰釋﹐而陳用火攻﹐應手皆得﹐鄙所不解。」王曰「公果不能解也﹐夫十全難得﹐周官言之。今吾以寒往﹐而臓腑之毗陽者宜矣﹐經絡之蘊火者愈矣﹐或眞熱而假寒者轉矣﹐或始熱而終寒者勝矣。至眞寒者﹐吾屬之陳君﹐斂手而退﹐僥幸十可七八也。今藉藉諸公﹐或昨熱而今寒﹐或朝寒而暮熱﹐甚且丸熱而湯寒﹑君寒則臣熱﹐藥自爲戰﹐病不知名﹐無怪遜吾二老人之胸有成竹也。」外祖曰「案頭斗火﹐篋內條冰﹐古今人何遽不相及也。」相與胡盧而起。

僞藥致誤

經明金良玉銓﹐工詩善醫﹐予家小雲臺時﹐對衡望宇﹐先府君以叔事之﹐與外祖蔡尢厚﹐談必移晷。作劑宗法東垣﹐其視藥尢嚴﹐味味揀之﹐謂某一生謹愼﹐然幾誤人性命者已屢。一爲某家五歲兒﹐病肺風﹐初用麻黃三分﹐不應﹐益以五分﹐又不應﹔第三劑益至七分﹐而額汗如珠﹐脈亦欲脫矣。急以人參五味止之﹐摻以牡蠣龍骨始痊。訪之﹐則前所用皆僞者﹐七分則眞麻黃﹐不覺已過重矣。一爲某店一主計﹐病水舯﹐以十棗湯逐之﹐再劑不應﹐因鑑前轍﹐索藥驗之﹐朽敗絕無气味﹐立飭赴別店易之﹐一劑而愈。金仗老醫練事﹐故幸而免﹐然亦稀矣。已亥﹐予入都﹐海上張君方鬻術燕臺﹐張爲趙少鈍葭莩﹐時來延陵昆季邱第﹐走馬塵坌中﹐時發浩嘆﹐謂已幸有負郭一頃﹐門首懸壺﹐日可得數百文﹐足供鮭菜。一日﹐有事外適﹐令一夥守店﹐夥忽內迫﹐邂逅一舊徒﹐倩之代庖。須臾歸﹐問徒曰「有市藥者乎﹖」曰「有某人來市旋覆代赭湯一劑﹐已撮付之。」檢點一過﹐大驚曰「代赭於櫥頂取耶﹖」曰「然。」曰「誤矣﹗此信也﹐緣鄕人多市以種菜﹐故蓄之﹐復慮兒童之戲弄也﹐故髙置之﹐汝急往告曰藥不良﹐須易之﹐計尙可及﹗」徒狂走而去﹐未至數里﹐忽鄰有猛犬逐而噬﹐徒駭歸告﹐夥急自往覘之﹐則哭聲盈耳矣。訟於官﹐醫請以藥渣驗﹐視之﹐則諸藥均已腐爛﹐信尙宛然﹐乃治徒過失殺人罪﹐而余家亦破﹐且從此種芝采術﹐故鄕皆無地自容﹐故三千里外﹐出此下策也。余笑謂之曰「予以醫被禍故來﹐不知又有人以醫避禍欲去也﹗」蓋陳君倫文﹐適來辭行﹐因述其事於張。陳君吳江人﹐以騰錄生議敍州佐﹐知醫。一日在寓﹐見藍翎人牽馬來邀﹐問何所﹐但雲府中﹐陳不敢辭﹐隨之往。至一處﹐入門數重﹐有內監出引之﹐朱門綺戶﹐愈進愈邃。至一室﹐則繡帳雙垂﹐於帳縫中出一手診之。左右遞診畢﹐問臥者何人﹐宦者卽叱曰「請君診脈﹐何問爲﹗」乃易詞以探﹐曰「曾服過藥否﹖」曰「服﹐有單可查。」卽請單驗之﹐宦曰「可﹐然此單無驗﹐不足效也。」閱單﹐略得大槪﹐病者幼婦﹐癥似產後﹐約略定方而出。明日藍翎人復來﹐且云今日王爺在府﹐恐傳見﹐乃盛服以往。儀郡王坐炕上﹐以總裁故﹐識之﹐見客入﹐爲起立﹐命移一椅賞坐﹐云「病者乃格格﹐年十六﹐去年已下嫁﹐今春妊﹐以少年不愼半產。昨服先生藥大好﹐幸終療之。」且謂左右宦者曰「傳語格格﹐醫須望問﹐不必避面。」乃復入診﹐格格出見﹐穠桃艷李﹐眞天人也。陳已得解﹐乃大用芎歸﹐數劑而愈。再入引見﹐以大緞一卷﹑荷包兩對﹑銀四十兩酬之﹐曰「曹地山師父薦汝髙明﹐洵不誣也。今而後﹐吾府中仗君爲司命矣。」拜謝而出﹐轉計可一不可再﹐托詞授館陽﹐遁去。張君聞之﹐胡盧而起﹐曰「吾方思日誑馬錢一千﹐亦尙未穩。」

健啖

古健啖客﹐裨史多述之﹐卽近代如王覺斯﹑徐原一﹐諸書亦多記載。外祖蔡公云﹕曾晤馬學士豫﹑張茹英戶部以親家宴之﹐俗例喜筵用雙上八肴﹐則十六碗﹐見學士一下箸而碗已罄﹐十六碗不需片刻也。將欲離席﹐主人曰「尙須一飯﹗」一撥一碗﹐又罄十餘碗﹐見陪者皆擱箸﹐乃起立曰「飯亦飽矣﹐請辭入省女。」馬夫人素稔之﹐請曰「外間恐未饜飫﹖」學士答以饌肴大佳﹐惟飯碗太小﹐難爲侍者耳。乃以兩蹄兩鴨進﹐卽以一品碗盛飯﹐又盛其兩蹄鴨﹐亦無餘瀝﹐捫腹曰「可矣﹗」始去。及遣使送墊犒至學署中﹐見馬復以巨甑蒸饆饠數十﹐侑以白肉一冰盤﹐又復大啖。蓋北人非麰麥不能療饑耳﹐後竟以善啖貧其家。醫士吳江陳君﹐言曹宗伯地山家食﹐恆苦不飽﹐每逢會試歲﹐爲諸門生接場﹐設席會館﹐取其便也。席中惟豚蹄一味﹐脂膩肥腯﹐酒後無下箸者。明日家人裒集﹐置巨鏇中﹐或十或八﹐此公餔啜時也﹐卽侯已暄熱﹐肉郁且敗﹐亦不嫌。時稷堂師在座曰「豚蹄猶可﹐我昨在竹井相公家陪弔﹐請宗伯題主﹐素席三筵﹐亦復並吞之﹐知此老胸中殊不辧精粗美惡也﹗」然此皆熟而薦之﹐予所親見乃竟有不火食者。癸卯北闈﹐三場坐問字號﹐號短而闊﹐一號止二十房﹐故三號統作一號。十四日巳刻﹐見一人肩生彘半體而入﹐意謂往供給所而誤也。至則置生彘於板﹐告於眾曰「鄙人有饑疾﹐故備此自給﹐願諸君勿哂。」料理粗畢﹐卽云苦饑﹐先揭彘中膏另懸之壁曰「此差可療渴﹐我以代瀹茗也。」拔利刀割之﹐旋割旋啖﹐血尙淋漓唇吻間。割其三之一曰「勿過﹐須勻﹐供兩頓餐耳。」切其餘陳柳筐﹐尙可三十斤許﹐計其所食﹐已可兼數十人。十五日下簾謄策﹐不復知聞﹐十六早迹之﹐則已杳﹐意其料盡﹐亟思歸食故﹐見其捲系旦字號﹐惜忘其姓名。同寓多好掉文﹐有以樊噲況之者。問肖濂曰「噲何足道﹐許子以釜甑爨﹐終是神農後人﹐斯更在燧人氏前矣﹗」古哉﹗宜小歐之震而驚之也。

夙慧

曹副憲劍亭先生言﹐得天司寇﹐其表丈也﹐爲律例館總裁時﹐按卯將進書﹐遣奴召曰「明日有暇幸助我。」時曹未入軍機﹐內閣事簡﹐下直卽往。司寇於未初歸邸﹐令取所徵書籍﹐書陳牀上﹐囑劍亭檢其中關涉律例者繙出﹐𨿽兩幾﹐計不下百本﹐司寇飲酒﹐每飯四茶杯﹐跣足於竹榻﹐少寐片時。侍童磨墨﹐積沈一巨硯﹐鋪竹紙數十番﹐起而盥漱畢﹐掣所繙書﹐瀏覽一過﹐仍置原處﹐閉目靜坐。少頃﹐卽伸紙和墨﹐下筆如飛﹐頃刻間一卷書已竣﹐招曹曰「鴻老幸爲我一校﹗」計閱半日而書成﹐惟訛一字﹐乃尺寸之數也。又聞曾與友數人睹記《項羽本記》﹐司寇及張天扉詹事均一徧﹐黃唐堂﹑桑弢甫各五徧﹐亦能彊記。繆雪莊﹑陸蒪川誦之終日﹐迄不能舉其辭也﹐人之賦秉相越﹐豈不遠哉﹖曹公言天扉神仙中人﹐得天由善知識來﹐皆夙因也。語云

「書到今生讀已遲」﹐良不誣也。又有更非意想所及者﹐曾謁章嘉呼圖克圖﹐章嘉能通漢語﹐工翻譯﹐時已八十餘﹐龍鐘潦倒﹐舉動需人。曹致詞曰「鈍根陋士﹐未悟三乘﹐願卽以儒宗印合。」因舉一僻旨叩之﹐章笑曰「荒徼九流﹐安知大道。第君所問﹐現在某室某廚某卷某頁﹐可取證也。」初猶疑其術幻﹐復叩以《楞嚴》《華嚴》諸藏﹐均滔滔滚滚﹐熟如翻水﹐於《楞嚴咒》及《華嚴》字母尢提唱梵音﹐克證聲聞妙諦﹐曹不禁頂首皈依﹐章膜手曰「君現宰官身﹐某現比邱身﹐總一會上人﹐願祝翻身時﹐切勿墮落耳﹗」曾甚感其言﹐且謂得先生﹐亦未免有愧此語。至曹亦見班禪額爾徳尼﹐𨿽現自在天身﹐卻蠢然一物﹐全無智慧﹐無怪爲棗花住持達天呵叱。至於所諗戴子荊谿﹑吳子梅﹑梁幼時皆具萬夫之秉﹐迨嗜欲日深﹐聰明日減﹐將屆知命﹐已較少時年漸遠﹐稷堂師嘗言﹕陳禮園孫三歲﹐能誦香山歌行﹐五歲能讀江海諸賦﹐均無須再過。今計將冠﹐淹沒無聞﹐所謂小時了了﹐大未必佳者也。司寇官詹兩張公﹐誠夐乎不可想望矣﹗

善飲

璞堂師偶述遠祖文定公善酒﹐日必百觥﹐予告歸﹐年已九秩余﹐一子少宰侍養夜膳﹐少宰陪五十觥﹐若餘興未盡﹐呼兩老妾出﹐均五十餘﹐又各陪數觥乃寢。自嘆生平無可與共飲者﹐或舉一櫛工能盡燒春一埕﹐未見其醉﹐且曰「惜賤工不足偶。」公笑曰「醉鄕豈分階級﹗」卽令促之來﹐與對坐﹐前各置一小缸﹐取燒春一大甕傾其中﹐泛甌自取吸之。歷半時﹐二缸均罄﹐公謂工曰「能再飲乎﹖」曰「能。」復取一甕飲如前﹐及半﹐櫛工私於侍者曰「廚中有齏菜﹐與我一莖。」公聞之哂曰「是將敗﹐己呼救兵﹗」飭與蔬果。又盡之﹐則櫛工已臥甕側矣﹐公乃灑然﹐但曰「今日已醉﹐額間何汗出也。」近聞姚髯悔余云「勒侯亦能盡百觥﹐然滿十杯必滌器﹐一菜五行﹐或侑以雜劇﹐飲必長夜﹐似非雅量﹐早爲石學士之所呵矣。」余所見下僚中﹐湖北應山令劉尹具斌﹐能以燒春敵稷堂先生﹐醇酒𨿽未滿百觥﹐亦不下六七十舉也。席罷﹐遣僕饋贐﹐則又在店中獨酌矣。然其人憒憒﹐官應山時﹐白華學士其座師方督學楚北﹐以公事具申﹐大書云「欽命湖北全省學政庶吉士吳」﹐蓋吳方教習﹐故訛截其職銜也。吳封還封套﹐手書作覆曰「賤名誠不足記﹐而僕乃忝叼衣缽﹐題名中當亦見之。且自分湖南後﹐湖北初非全省﹐僕卽奉職無狀﹐降授尙應編檢﹐從無復行畱館者﹐幸明教之。」知當官以善飲名﹐非盛徳事﹐子路嗑嗑﹐尙飲百榼﹐良不如顏之一瓢也。

陳眉公

眉公先生年未三十﹐卽納布巾﹐養父母。蓋當萬曆中葉﹐天下太平﹐而先生洞矚先機﹐不待終日﹐履霜堅冰﹐誠至人之明哲也。第名望太重﹐耆年髙爵﹐均折輩行師事之﹐機山相國之再起也﹐詢天下要計﹐先生俯仰久之﹐憮然曰「庶幾拔一毛而利天下乎﹖」時雙島帥毛文龍悍甚﹐旣通款大淸﹐縱恣部曲﹐擾亂遼東﹐孔李耿尙﹐皆其舊時部曲也。毛耳先生名﹐遣牙將持厚幣乞文﹐先生卻之﹐牙將怒﹐謂何物秀才﹐不識好惡﹐是區區者而不余畀﹐勢將用武﹐乃命門下艸艸付去。因消息之﹐悉得其罪﹐機山入閣後﹐卽以屬經略袁崇煥。袁抵遼﹐察之信﹐乃從傅人龍策﹐卽於座上出上方斬之﹐部下悉叛去。崇禎初亦不罪﹐後中大淸反間﹐而崇煥向以論軍政﹐爲大璫所忌﹐乘間証之﹐遂罹慘禍。思宗之昧而愎﹐煤山之繼﹐非不幸也﹐乃庸腐如艸。薦先生輩﹐媚其宗衮﹐顚倒是非﹐至誣及先生﹐謗爲橫議﹐蒙垢者垂二百年。幸髙宗純皇帝於乾隆年間明降諭旨﹐並諜之反間﹐璫之陰謀灼然眾著。且賜袁崇煥元孫仕籍﹐於是悍帥之姦﹑勞臣之聖﹐朗然揭日月而行﹔而若輩依艸附木﹐滃滃泚泚﹐不啻見晛曰消。聖主之聖﹐昏主之昏﹐不可爲萬世鑑哉﹗今春木先生塋爲白石山莊舊址﹐與施子野紹莘分界而居﹐裙屐風流﹐一時翕集。予舊藏合錦一卷﹐爲山莊飲集時隨筆﹐凡十人﹐內知名者陳董而外﹐如藍田叔﹑楊龍友﹑陳老蓮﹐其餘卽不甚著名者。亦無凡筆﹐內有女郎一﹐作竹兩竿﹐娟娟楚楚﹐想見其人。董尙書紅葉一樹﹐硃砂渲染極研艷。眉公抹遠山一角﹐用小李將軍法﹐斜陽倒影﹐金碧燦然。

