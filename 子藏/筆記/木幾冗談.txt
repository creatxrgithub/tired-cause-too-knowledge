木幾冗談

靑浦彭汝讓欽之著

半窗一幾遠興閒思天地何其寥闊也淸晨端起亭午髙眠胸襟何其洗滌也

軒冕而敬僞也匿就而愛私也

淸淨內常近一團天理鬧熱處便著千種塵囂

窮而窮者窮於貪窮而不窮者不窮於義不窮而窮者窮於蠢不窮而不窮者不窮於禮是故君子貧而知義富而知禮

行潔者入市而闔戶濁行者闔戶而入市

義則捉襟見肘不妨爲富不義則髙車駟馬不失爲貧

醉者不貴公卿乃知醉之勝不醉也風者不避王侯乃知風之勝不風也

非子卿之暴少卿不得爲知己非蔡澤之說範睢不得爲知幾

天不滿西北地不滿東南天地猶惡盈而況於人乎

諾而寡信寧無諾予而喜奪寧無予

所不可忍者分羹一杯之言所不可誨者爲官爲私之問所不可信者分香賣履之爲所不可釋者燭影斧聲之事所不可解者狄梁之徳武瞾所不可及者諸葛之事劉禪

天者偶然也休咎徵應若形影聲響畫矣休咎徵應不若形影聲響謬矣是故天之道無有無無無無有無無無貧富夭壽窮通得喪天也偶然也偶然言天至矣

自多其名其名不足自多其富其富不足自多其能其能不足良賈深藏若虛諒哉

窗裏投蠅有得多少世界隙中過騎有得多少光陰

魚嗜餌而餌亡猩猩嗜酒而酒亡士嗜祿而祿亡士卒嗜戰而戰亡是故晉敗於馬蜀敗於山

醉者墮車神气不傷眞全也嬰兒入林豺虎不食無恐也養吾之形若醉若嬰兒至人矣

蘇子瞻四十餘年奔走瘴厲之鄕食芋飲水其詩雲海南萬里眞吾鄕只此亦寧常情易及

事忙不及寫大一字人以爲笑談今文章家一句可盡而蔓延篇什猶歉然若未達旨趣何異此可笑也

臭腐之物蠅頭嘬之窮境僻壤必到气味投也權要之門奔走若市其蠅頭乎其臭腐乎

釋云放下屠刀立地成佛道云常淸常淨便見天尊儒云塗之人皆可爲堯舜悟也悟之義大矣

唐文自八代以來綺麗極矣昌黎矯之李翺諸人擅其聲唐詩自六代以來孅弱極矣子昂矯之李白諸人擅其聲故朴者朴雕者亦朴雕者雕朴者亦雕

人之徳我讎我直至公待之以徳報怨過矣一飯必酬睚眥必報隘矣唐睢曰公子有徳於人願公子忘之人有徳於公子願公子勿忘蓋勛與蘇正和有隙梁鴻欲殺正和勛白之正和得免欲詣勛謝勛曰吾爲梁使君謀不爲正和也絕之如初蓋庶幾哉

桓譚稱揚雄太玄可以準易稱蔡邕曠世逸才使雄終其身無擔石邕爲議郎奏曹程諸人不法論棄市當其時而死豈不大快

多富貴則易驕淫多貧賤則易局促多患難則易恐懼多酬應則易機械多交遊則易浮泛多言語則易差失多讀書則易感慨

夫鵲之聲人情喜之夫鴉之聲人情惡之夫鴉爲鵲聲人情愈惡之猗與王莽藏金縢自儗周公旦何異鴉之效鵲聲也

名利之場𨿽千里外矣爭之如市伯夷死名於首陽之下盜跖死利於東陵之上眞萬古名言

秦法連坐棄灰子房博浪一擊大索十日不獲大奇矣良遇黃石公於圮上班馬並以黃石公爲鬼神非也蘇子瞻曰黃石公古之隱君子也

凡作文須養得一塊雄厚之气下筆拈來自成一篇好議論昔人謂李商隱爲獺祭魚楊大年爲衲被果然

蔡中郎入吳得王充論衡祕玩以爲談助嘗置帳中隱處後王朗爲會稽守得其書亦祕玩之其文不逮南華遠甚而問孔刺孟諸篇更是迂誕二子固非識士

公孫弘布被脫粟不免爲曲學郭汾陽聲樂滿座寇萊公混廁燭淚成堆不失爲名賢

謗人者受謗者並傾危之士諛人者受諛者俱側媚之夫

司馬光生平無不可對人言者只一語了卻一生

有穴居野處而後有宮室棟宇有茹毛飲血而後有滫瀡醴醨有木葉樹皮而後有文繡羅綺有六畫結繩而後有書契文字有男女無別而後有同牢合巹凡物其有道乎道其有大始乎

造詣不盡者天下之人品讀不盡者天下之書

夫人有志於功業者有志於山林者巢許不能爲管晏管晏不能爲巢許性也故曰鳧脛續之則悲鶴脛斷之則憂

責操觚以矛戟何異遊魚於木也責荷鋤以俎豆何異放狝於水也

多躁者必無沈毅之識多畏者必無踔越之見多欲者必無慷慨之節多言者必無質實之心多勇者必無文學之雅

以瓦注者巧以鉤注者憚以黃金注者昏名言也老子曰甚愛則大費多藏則厚亡旨哉

行住坐臥不離這个這个是何物佛謂舍利子也道謂玄同也儒謂道也一言蓋三教宗旨

燎原之火星星也幹霄之木菁蔥也故曰圖大於微知著於細

知白守黑知雄守雌老氏法門也堅磨不燐白湼不緇孔氏法門也老氏履其險孔氏行其易

夫學者必有專默精誠之功然後事事可做位天地育萬物亦自可做夫藝亦然百工而兼爲𨿽工倕無益荀子曰行歧路者不至誠然

天地之道盈者消虛者息然忘其爲消息也江河之道髙者與卑者取然忘其爲與取也彼沾沽之惠察察之智角角之能隘矣

士之積也則爲丘水之積也則爲河行之積也則爲聖

芝蘭之在谷不聞而自香鮏羴之在市不聞而自臭

班輸作云梯可以乘虛仰攻墨子作木鳶飛三日不集孔明作木牛流馬能飛芻挽粟皆古之異人

楊太尉致大鳥之異寇萊公感雷陽之竹韓文公馴鱷魚之暴司馬光隧碑毀磨大風走石皆正气之應

古之所爲文者在創造今之所爲文者在模擬古之所爲詩者在情致今之所爲詩者在聲響

徙木非信也姑息非仁也喑啞叱詫非勇也繁耨非禮也刲股非孝也故田橫非義也仲子非廉也豫讓非忠也

嗜欲者語之富貴利達則悅語之貧賤憂戚則拂衣而去好名者語之誇大奓靡則悅語之恬淡隱約則拂衣而去故曰魚相忘乎江河人相忘乎道術

夫海日以石激之弗怒能容也夫呂梁其石嶙嶙其水沸沸不能容也

不善謀者適其事善謀者逆其機善乎孟軻之於齊宣王也曰王之好樂甚則齊國其庶幾乎善乎惠盎之於宋康王也曰臣有道於此使人𨿽有勇刺之不入𨿽有力擊之弗中也曰臣有道於此使人𨿽有勇弗敢刺𨿽有力弗敢擊也曰臣有道於此使人本無其志也曰臣有道於此使天下丈夫女子驩然其欲愛利之也善乎李斯之於秦王也曰四君者皆客之功客何負於秦也善乎左師觸龍之於秦太后也曰甚於婦人也

賈生弔屈原一賦其意悲其辭激矣令任之公卿未必舉炎漢而三代之宜帝之謙讓未遑也

譽人者則欲升諸天譖人者則欲墜諸壑是以天下無信史

好譽者常謗人市恩者常奪人其傾危一也

執盈玉者弗失以縱步失之馳峻阪者弗失以康衢失之敬與不敬固如此

大禹盜天地開辟之利后稷盜天地樹藝之利周公盜天地制作之利其盜善矣後世若阡陌緡錢間架榷酤商車兩稅靑苗何異向氏之盜也

廉頗善飯馬援矍鑠李靖𨿽老猶堪一行不幾於鐘鳴漏盡而夜行不休乎

韓非子與李斯俱師事荀卿矣韓非子曰論其所愛則以爲借資論其所惡則以爲嘗已卽荀卿致亂而欲人之非己也致不肖而欲人之賢己也李斯曰泰山不讓土壤故能成其大河海不擇細流故能就其深卽荀卿不積跬步無以致千里不積細流無以成江河也學問故有原委

蘇秦說秦王書十上而說不行去秦而歸贏縢履蹻負書擔囊至家妻不下袵嫂不爲炊父母不與言至佩六國相印兄弟妻嫂側目不敢仰視嗟乎侈富貴而輕貧賤自家人父子然矣

屈原之沈汨羅賈誼之徙長沙揚雄之投閣潘嶽之取危陸機之見殺所謂蘭煎以膏翠拔以文

涔蹄之水必無掉尾之魚苛猛之朝必無弦歌之俗

自視之則見借人視之則不見自視明也視於無形至明也自聽之則聞借人聽之則不聞自聽聰也聽於無聲至聰也

治治世而用重典治亂世而用輕典譬如拯溺而錘之以石救焚而投之以薪

衡無心輕重自見鏡無心妍媸自見吾心之品隲鑑藻如衡鏡公矣

太公少貧賣漿值天涼屠牛賣肉值天熱而肉敗士之未遇如此

王莽借口於周公終南借口於善捲延年借口於伊尹新法借口於周官皆小人而無忌憚者

因喜用賞賞不必當因怒用罰罰不必當故王者無私喜無私怒然後賞罰平

晏子治阿三年治之以治景公不說復治阿三年治之以不治景公乃致賞嗟乎世所謂治者以不治治之也世所謂不治者以治治之也

賈生之見忌以諸大臣不悅而後絳侯之言入晁錯之見殺以諸侯王不悅而後袁盎之譖行語云眾口銷骨三人成處不可弗辧也

學問之道惟虛乃有益惟實乃有功

爵祿可以榮其身而不可以榮其心文章可以文其身而不可以文其行

大道之世上下無貳心直道行也無道之世上下有攜志直道不行也

