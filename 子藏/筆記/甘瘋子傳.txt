甘瘋子傳淸何曰愈

甘瘋子﹐江蘇上元人。逸其名﹐有神勇﹐力能鬥虎﹐逾髙絕遠﹐捷疾如飛。淡嗜欲﹐不事家人生產。遨遊名山﹐足迹半天下﹐性任俠﹐道遇不平﹐輒爲人排難解紛﹐故人以「瘋子」名之。

嘗遊報國寺﹐坦臥檐際﹐適故人至﹐瘋子佯寐不與語﹔故人倦﹐亦鼾睡柱下﹐瘋子乃以右手抱柱起﹐鎭發其中﹐遂出。少頃﹐臥者醒﹐不能轉側﹐曰「必甘瘋子所爲也。」曰且晡﹐瘋子始至﹐故人詈曰「何惡作劇﹐亟出我﹗」瘋子仍以手挾柱﹐殿屋皆震﹐故人乃得起﹔而瘋子色自若﹐見者皆驚。

遊黃山﹐喜其幽邃﹐𨿽人迹所不至﹐肆意冥搜﹐必窮歷乃已。至蓮花峯﹐峯髙數丈﹐四面陡削如壁﹐上平如砥﹐瘋子遂飛身登其顚﹐見梵宇一區﹐類落成者﹐瘋子喜﹐以爲斯峯猨狖所不到﹐必非人居﹐自詫爲武陵之遇。遂整衣入殿宇﹐𨿽不甚華藻﹐而幽敞精潔﹐花木蕭騷﹐鳥聲上下﹐落英糝徑﹐艸碧無塵﹐迥異人世。步至禪房﹐見牀帳几案﹐陳設煥爛﹐頗怪之。乃偃息榻上﹐見帳隅懸小木魚﹐一戲擊之﹐俄聞門聲呀然﹐二麗人自屋後出﹐修眉皓齒﹐霧鬢雲鬟﹐見瘋子﹐驚顧錯愕﹐卻行欲避﹐瘋子趨前揖曰「某東西南北之人﹐不意唐突﹐幸示迷途﹖」二女曰「君何人﹐烏得至此﹖」具告之﹐女曰「余本良家子﹐被惡僧擄至此﹐同難十餘人﹐皆幽閉窟室中﹐已數年矣﹐不能自脫﹐故彊顏偸生。憫君孤旅﹐宜速行﹐遲則齏粉矣。」瘋子詰其故﹐女曰「賊膂力絕倫﹐猛獸不敢近。朝出暮歸﹐上下如集﹐行且至矣﹐君宜疾行。」瘋子哂曰「某𨿽驚﹐若欲歸﹐請爲若除之。」女曰「君得毋誇乎﹖倘能相救﹐是起死而肉骨也。𨿽然事若不濟﹐是禍君也。」曰「若無我慮﹐賊往來徑路﹐若爲我告之﹐某自能辦。」女乃引瘋子出﹐指峭崖曰「賊往來皆道此﹐君當愼之﹐勿視爲等閒也。」遂退。瘋子乃翳身叢薄間﹐凝神以俟。少焉﹐紅曰銜山﹐杳無蹤兆。潛探首下視﹐遙見一人﹐緣溪而來﹐行且近﹐諦視之﹐僧也﹐熊腰虎體﹐軀幹修偉﹐背負一囊﹐步履如飛。及崖下﹐乃緊帶撩衣﹐聳身而上﹐瘋子出其不意﹐騰足踢其胸﹐僧顚﹐略一喘息﹐乃解其囊﹐復賈勇而登﹐立未定﹐瘋子又飛足蹴之﹐僧以手力格﹐僧顚而瘋子亦僕。有頃﹐瘋子起﹐僧亦抖擻躍上﹐瘋子俟其甫登﹐竭力踹之﹐僧兩手握其足﹐二人遂俱墜崖下。僧傷已重﹐而互相挽結﹐猶獸斗山足﹐瘋子墜時﹐幸僧爲之墊﹐傷稍輕﹐乃乘間擊其要害。僧瞋目曰「某稱雄數十年﹐未逢其敵﹐今遇子﹐命也。」乃三躍而卒。瘋子復躍而上﹐爲女賀曰「幸不辱命﹐賊已斃矣。」於是盡出窟中女子﹐燔其捨宇﹐縋諸女子下﹐訊諸裏居﹐一一送之歸。自玆瘋子之名益震。

至嶺南﹐有巨室某﹐富甲一郡﹐劇盜數十輩﹐謀往劫之。瘋子適至﹐微聞其事﹐漏初下﹐乃先登巨室屋﹐隱身潛伏。夜未半﹐忽聞門外人馬沸騰﹐火光燭天﹐巨室舉家驚惶﹐不知所措﹐瘋子知盜已至﹐屏息俟之。少焉﹐有盜飛立屋檐﹐瘋子殲之﹐繼至者十餘輩﹐皆擊墜庭中。羣盜見屋內寂然﹐無敢復登﹐天將曙﹐羣盜相謂曰「入者吉凶未卜﹐孰往探之﹖」一盜應聲起﹐倏登墻際﹐見先登者屍相枕藉﹐仰見一人﹐踞坐樓脊﹐知爲異人﹐哀之曰「某等唐突﹐自貽伊戚﹐自玆以往﹐不復相犯矣。」瘋子曰「若知悔﹐且捨若。」羣盜遂鼠竄。東方旣明﹐瘋子乃下﹐巨室跽謝曰「與君素昧平生﹐忽蒙髙義﹐拯某於厄﹐敢以家貲之半爲謝。」瘋子不答。拂衣而行。巨室挽之曰「君義士也﹐旣不受謝﹐而死者累累柰何﹖」瘋子曰「來﹗偕詣邑宰。」白其事﹐遂飄然而去。其排難解紛多類此﹗

嘗乘驢渡河﹐水深沒腹﹐驢不能涉﹐乃蹇裳挾驢而過。

其子某﹐亦有父風﹐瘋子慮其及於禍。一曰﹐召子至﹐以手撫其頂﹐背遂僂。子跪泣請教﹐瘋子曰「與其勇而危﹐孰若無勇而安。今若體𨿽殘﹐禍其免矣。」後年八十餘而卒。

或曰﹕瘋子本儒生﹐曾登進士第﹐任某邑令﹐緣事賜帛東市﹐夜半而蘇﹐遂匿其名﹐隱於黃冠云。

