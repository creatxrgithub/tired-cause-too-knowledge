投甕隨筆

﹝明﹞姜南撰

○貧富不愛錢

錢昕字景寅﹐蘇州常熟人。正統乙丑進士﹐歷官湖廣布政使﹐以廉愼著稱。同時有魚侃者﹐亦常熟人。永樂二十二年進士﹐歷官開封知府﹐亦有廉名。然昕故富家﹐而侃則貧士﹐人尢以爲難。鹽山王文肅公翺爲吏部尙書﹐常稱之曰「富不愛錢錢昕﹐貧不愛錢魚侃。」

○不受云布

湘陰宋端﹐成化間知華亭縣﹐以云布一端﹐獻其師華容黎侍郎淳。淳題其外封曰「昔之縣令拔茶種桑﹐今之縣令錦上添花。」不受而還之。華亭之云布﹐不始於端﹐黎𨿽誤責之﹐然充其言﹐豈有病吾民者乎﹖

○表語用事

宋王徳用﹐號黑王相公﹐年十九從父討西賊﹐威名大震。西人兒啼﹐卽呼黑大王來以懼之。徳用在朝﹐屢引年﹐仁宗惜其去﹐兩爲減年。一日﹐除樞密使孔道輔﹐上言徳用貌類藝祖﹐宅枕乾岡﹐卽出知隨州。謝表云「狀類藝祖﹐父母所生。宅枕乾岡﹐先朝所賜。」時人莫不多其言。又趙葵理宗朝拜右相﹐言者論葵非由科目進﹐且曰宰相須用讀書人。葵因力辭﹐其表有云「霍光不學無術﹐每思張詠之語以自慚。后稷所讀何書﹐敢以趙汴之言而自解。」乃出判潭州﹐人亦服其用事之切。

○神宗論溫公詩

神宗一日在講筵﹐旣講罷賜茶﹐甚從容﹐因謂講筵官曰「數日前見司馬光《王昭君古風詩》甚佳﹐如『宮門銅環雙獸面﹐回首何如復未見。自嗟不若住巫山﹐布袖蒿簪嫁鄕縣。』讀之使人愴然。」時君實病足﹐在告已數日矣。呂惠卿曰「陛下深居九重之中﹐何從而得此詩﹖」上曰「亦偶然見之。」惠卿曰「此詩不無深意﹗」上曰「卿亦嘗見此詩耶﹖」惠卿曰「未嘗見此詩﹐適但聞陛下舉此四句耳。」上曰「此四句有甚深意﹗」吁﹗姦人類皆以言語文字激怒人主﹐以陷入於罪。旣以此陷蘇子瞻﹐而惠卿復欲以此中傷司馬公。苟非神宗之明﹐幾何而不墮其萋斐之中耶。

○逐日表語

丁晉公謂文字𨿽老不衰﹐在朱崖答胡則侍禦書曰「夢幻泡影﹐知旣往之本無。地水火風﹐悟本來之不有。」在海外十四年﹐及北遷道州﹐謝表云「心若傾葵﹐漸暖長安之日。身同旅雁﹐乍浮楚澤之春。」又謝復祕書監表云「炎荒萬里﹐歲律一周﹐傷禽無振羽之期﹐病樹絕沾春之望。」人亦哀之。初盧丞相多遜謫海外﹐國史載其謝表末云「流星已遠﹐拱北極以無由。海日空懸﹐望長安而不見。」又其孫載作《範陽家志》﹐附其臨終自作遺表。略云「昔日位居黃閤﹐眾口爍金。此時身謝朱崖﹐蔓艸縈骨。」亦可哀也。國朝陳學士循﹐釋罪謝恩﹐表云「幽壑春生於腐艸﹐廢鑪暖於寒灰。系鳥出籠﹐復山遂林之素性。涸魚得水﹐遂逃鼎俎之橫災。」語亦工而有味也。

○盧杞奏食官豕

唐盧杞爲虢州刺史﹐奏言虢有官豕三千爲民患。徳宗曰「徙之沙苑。」杞曰「同州亦陛下百姓﹐臣謂食之便。」帝曰「守虢而憂他州﹐宰相才也。」詔以豕賜貧民﹐遂有意柄任矣。然則杞固姦邪﹐其爲州郡﹐蓋亦有可觀者。吁﹗始之取寵也﹐以愛一州之民﹐終之售姦也﹐卒以遺天下之患。孔子曰「小人不可大受而可小知也。」信夫。

○雜種

今人詈人之桀猾不循理者曰「雜種」。按《晉書﹖前燕載記﹖贊》曰「蠢玆雜種﹐奕世彌昌。」「雜種」二字見此。

○吳城感舊

「城苑秋風蔓艸深﹐豪華都向此銷沈。趙佗空有稱尊計﹐劉表初無弭亂心。半夜危樓俄縱火﹐十年髙塢謾藏金。廢興一夢誰能問﹐回首靑山落日陰。」此髙侍郎季迪吳城感舊之作也。使張士誠而聞此﹐當含愧入地矣。然以本朝續《綱目》之例論之﹐亦不必深責也。

○與帶獎忠

正統己已﹐大駕北狩﹐虜情莫測﹐邊警日嚴。選使虜者﹐得中書舍人趙榮﹐升大理寺少卿以行。髙文懿公轂﹐時在內閣﹐嘉榮之奮忠﹐解所束金帶與之。

○危不遣家

正統己巳秋﹐也先寇邊﹐王師敗績於土木。大駕北狩﹐京師戒嚴﹐朝士多遣家南徙。禮部侍郎李公紹﹐時爲修撰﹐獨曰「主辱臣死﹐奚以家爲。」卒不遣。

○觜鼻

今世人見人有不當意者﹐輒曰「觜鼻」。按《金史》﹕宋破金泗洲﹐守將畢資倫不肯降﹐系之鎭江獄者十四年。及盱眙將士降﹐宋使總帥納合買住己下﹐北望哭拜﹐謂之辭故主。驅資倫在旁觀之。資倫見買住罵曰「納合買住﹐國家未嘗負汝﹐何所求死不可﹐乃作如此觜鼻耶﹖」買住不敢仰視。資倫後投江死。「觜鼻」二字見此。

○握兩手汗

今世人旁觀人涉險而濟者﹐輒曰「爲爾撚兩把汗。」按《元史》憲宗召趙璧問曰「天下何如而治﹖」對曰「請先誅近侍之尢不善者。」憲宗不悅。璧退﹐世祖曰「秀才﹐汝渾身都是膽耶﹐吾亦爲汝握兩手汗也。」

○吳越春秋語

孟子曰「險阻旣遠﹐鳥獸之害人者消﹐然後人得平土而居之。」趙嘩《吳越春秋》云「民去崎嶇﹐歸於中國。」𨿽襲孟子意﹐亦簡而佳。

○敍■﹝雨上吳下﹞芮質成

■﹝雨上吳下﹞芮質成之事﹐《左傳》《家語》《說苑》皆載之。觀其敍事之法﹐《說苑》不如《家語》《家語》不如《左傳》。

○刮腸洗胃

齊髙帝初鎭淮陰時﹐有故吏東莞竺景秀﹐嘗以過系法曹﹐帝謂參軍苟伯玉曰「卿比看景秀否﹖」答曰「數往候之﹐備加責誚之﹐若許某自新﹐必吞刀剖腸﹐飲灰洗胃。」帝善其言﹐卽釋之﹐卒爲忠信士。

○太白論詩

唐詩之所以爲善者﹐以其能振起齊梁以來艷薄之習﹐而遠接漢魏之古雅也。而李太白以唐人之作﹐能復元古而續大雅。吁﹗以唐人之作﹐欲窺鄭衛緇衣雞鳴淇澳定中之藩籬﹐且不能得﹐況望二雅乎﹖以唐人之詩﹐被之管弦﹐而歌於朝廷郊廟﹐其與成周諸雅﹐類乎﹐不類乎﹖唐節謂刪後無詩﹐則信然矣。

○脛大於股

賈誼曰「天下之勢﹐方病大瘇﹐一脛之大幾如腰﹐一指之大幾如股。」按《說苑》引孔子曰「脛大於股者﹐難以步﹔指大於臂者﹐難以把。本小末大﹐不能相使也。」誼言疑本於此。

○溫嶠去王惇像

晉成帝時﹐溫嶠爲使持節都督平南將軍﹐鎭武昌。在鎭見王惇畫像曰「惇大逆﹐宜加斫棺之戮﹐受崔抒之刑。古人合棺而定謚﹐春秋大居正崇王父之命﹐未有受戮於天子而圖形於羣下。」命削去之。吁﹗惟此義不行於天下﹐則河北逆黨﹐以安史爲聖人而祀之﹐又何怪乎﹖

○題嚴子陵祠詩

唐洪子輿題《嚴子陵祠詩》﹐末云「髙風激終古﹐語理忘榮賤。方驗道可尊﹐山林情不變。」詩通篇格調髙古﹐結句辭意俱到﹐可與範碑頡頏﹐同垂不朽。子輿睿宗時爲禦史﹐勁直不阿。

○送李邕詩

唐明皇《送李邕之任滑臺詩》﹐有云「課成應第一﹐良牧爾當仁。」帝之初政淸明﹐故形於歌詠﹐莫非愛民之意。及天下小康﹐淫侈交蝕其天﹐而蓄一忍心﹐遂至一日殺三愛子而不少卹。甚至雲南之徵﹐喪師無紀。詩云「靡不有初﹐鮮克有終。」帝之謂乎﹗

○貴賤定分

《戰國策》淳於髡曰「狐裘𨿽獘﹐不可以補黃狗之皮。」《漢書》賈誼曰「履𨿽鮮﹐不加於首﹔冠至獘﹐不以苴履。」皆言貴賤有定分也。

○鬼教

李瑒北魏孝明帝時﹐爲髙陽王雍友。以時人多絕戶爲沙門﹐上言「三千之罪﹐莫大於不孝。不孝之大﹐無過於絕祀。安得輕縱背禮之情﹐而肆其向法之意﹔捨當世之禮﹐而求將來之益﹔棄堂堂之政﹐而從鬼教乎﹖」沙門都統僧暹等忿鬼教之言﹐以瑒爲謗毀佛法﹐泣訴靈太后﹐責之。瑒自理曰「鬼神之名﹐皆是通靈達稱﹐佛非天非地﹐本出於人﹐名之爲鬼﹐愚謂非謗。」「鬼教」二字﹐見此甚新。

○須鬢早白

晉王彪之年二十﹐須鬢皓白﹐時人謂之王白須。武帝太元初﹐爲光祿大夫﹐儀同三司﹐卒年七十三。然世人謂發早白者爲衰徵﹐恐不盡然也。

○孌童

北齊文宣在晉陽﹐太子監國﹐集諸儒講《孝經》﹐令楊愔傳旨謂國子助教許散愁曰「先生在世﹐何以自資。」對曰「散愁自少以來﹐不登孌童之牀﹐不入季女之室﹐服膺簡策﹐不知老之將至。平生素懷﹐若斯而已。」太子曰「顏子縮屋稱貞﹐柳下嫗而不亂﹐未若此翁白首不娶者也。」乃賚絹百匹。

○三二陸

陸機字士衡﹐陸云字士龍﹐晉人號二陸。陸琰字溫玉﹐陸瑜字幹玉﹐陳人號二陸。陸九齡字子壽﹐陸九淵字子靜﹐宋人號二陸。右皆兄弟以文學顯於時。

○三王褒

漢王褒字子淵﹐晉王褒字偉元﹐周王褒字子深﹐右三人皆有文學。

○漢四皓歌

《古今樂錄》﹕「四皓隱居南山﹐髙祖聘之不甘﹐仰天嘆而作歌。按《漢書》四皓﹐卽東園公﹑綺裏季﹑夏黃公﹑角裏先生﹐年皆八十餘﹐須眉皓白﹐故曰四皓。崔鴻曰「四皓爲秦博士﹐見焚書坑儒﹐退隱商山﹐乃作歌曰﹕『吳天嗟嗟﹐深谷逶迆。樹木模模﹐髙山崔嵬。巖居穴處﹐以爲幄茵。煜煜紫芝﹐可以療饑。唐虞往矣﹐吾當安歸。』此載於先秦文章及文指﹐世皆見之矣。然余讀皇甫謐髙士傳云﹕四皓見秦政暴﹐乃逃入藍田山﹐作歌曰﹕『漠漠髙士﹐深谷逶迆。煜煜紫芝﹐可以療饑。唐虞世遠﹐吾將安歸。駟馬髙蓋﹐其憂甚大。富貴之畱人﹐不如貧賤之肆志。』兩歌元有不同﹐然《髙士傳》之歌尢勝﹐故並錄之。眉山使繩祖云。」

○載記所始

《晉書》有載記﹐其名蓋始於班孟堅。《東漢書》﹕顯宗時﹐有人上書告固私作國史﹐上召詣祕書部﹐除蘭臺令史﹐與前睢陽令陳宗﹑長陵令尹敏﹑司穎從事孟異﹐共成《世祖本紀》。遷爲郎﹐典校祕書﹐固又撰功臣﹑平林﹑新市﹑公孫述事﹐作列傳﹑載記二十八篇﹐奏之帝。乃復使終成前所著書。然則《晉書》載記﹐蓋亦有所祖而名也。

○玉階怨

新諭梁孟敬先生寅﹐作《玉階怨》樂府云「團扇且葉置﹐夕气涼轉添。流螢點魚鑰﹐隕葉近蝦簾。羅衣舊恩賜﹐不令珠淚沾。」拳拳不忘舊恩﹐可謂怨而不怨者。

○曲怨

宋文帝元嘉間﹐雍州刺史張邵﹐以黷貨將致大辟。左衛將軍謝述﹐表陳邵先朝舊勛﹐宜蒙優貸。帝手詔詶納焉。述語子綜曰「主上矜邵夙誠﹐自將曲怨﹐吾所啟繆會﹐故特見納。若此迹宣布﹐則爲侵奪主恩。」使綜對前焚之。「曲怨」二字甚新﹐述此事亦可爲法。

○漢太祖唐太宗好士形於言

漢太祖《大風歌》云「安得猛士兮守四方。」唐太宗《春日元武門宴羣臣詩》云「粵余君萬國﹐還慚撫八埏。庶幾保貞固﹐虛己厲求賢。」二君英略﹐古今罕及﹐而好士之心﹐拳拳如此﹐宜乎爲三代以後賢君之冠也。

○丹之所藏者赤

諺言「近朱者赤﹐近墨者黑。」按《說苑》孔子曰「不知其子﹐視其所友。不知其君﹐視其所使。」又曰「與善人居如入蘭芷之室﹐久而不聞其香﹐則與之化矣。與惡人居如入鮑魚之肆﹐久而不聞其臭﹐亦與之化矣。故曰丹之所藏者赤﹐烏之所藏者黑﹐君子愼所藏。」諺言本此。

○馮於振反覆

元世祖時﹐馮子振嘗爲詩譽桑哥﹐且涉大言。及桑哥敗﹐卽告詞臣撰碑﹐引諭失當。國史院編修官陳孚發其姦狀﹐乞免所坐﹐遣還家。帝曰「詞臣何罪﹐使以譽桑哥爲罪﹐則在廷諸臣﹐誰不譽之﹐朕亦嘗譽之矣。」吁﹗子振反覆﹐小人固不足道也。帝所以諱子振之罪者﹐正所以諱己用桑哥之失也。

○爲吏名言

張無垢先生子韶﹐宋髙宗紹興三年進士及第﹐僉書鎭東軍判官。在僉廳究心吏事﹐胥曹建白不能有所欺。嘗大書於壁曰「此身苟一日之閒﹐百姓罹無涯之苦。」趙置使彥直﹐孝宗淳熙八年舉進士。知靑陽縣﹐告其守吏彌遠曰「催科不擾﹐是催科中撫字。刑罰無差﹐是刑罰中教化。」人以爲名言。

○紙羽木箭

郎基﹐齊文宣帝天保四年﹐除海西鎭將﹐遇東方白額稱亂﹐淮南州郡皆從逆。梁將吳明徹攻圍海西﹐基固守﹐乃至削木爲箭﹐剪紙爲羽。圍解還朝﹐僕射楊愔迎勞之曰「卿本文吏﹐遂有武略﹐削木剪紙﹐皆無故事﹐班墨之思﹐何以相過。」

○日記

本朝巡撫江南﹐惟周文襄公忱最有名。蓋公才識固優於人﹐其勤愼專心公事﹐亦非人所能及。聞公在任時﹐置一歷簿﹐自記日行事﹐纖悉不遺。每日陰晴風雨﹐亦必詳記。如雲﹕某日午前晴﹐午後陰﹔某日晴﹐某日陰﹐某日雨﹔某日晝晴夜雨﹐某日晝雨夜晴﹔某日午前雨﹐某日午後晴﹔某日東風或南風﹑西風﹑北風。無不詳記。人初不知其故。一日﹐某縣民告糧船江行失風﹐公詰其失船爲某日﹑午前﹑午後﹑東風﹑西風。其人不能知而妄對﹐公一一語其日﹑時﹑風候﹐其人驚服﹐詐遂不得行。於是知公之風雨必記﹐蓋亦公事﹐非漫書也。按《汝南師友談》記﹕蔣穎叔之爲江淮發運也﹐其才智有餘﹐人莫能欺﹐漕運絡繹。蔣吳入暗知風水﹐嘗於所居署前﹐立一旗曰「占風旗」。使人日候之﹐置籍焉﹐令諸漕綱日程﹐亦各記風之便逆。蓋雷雨霜雹霧露等﹐或有不均﹐風則天下皆一﹐每有運至﹐取其日程歷以合之﹐責其稽緩者﹐綱吏畏服。觀此﹐則古人亦嘗爲之矣。

○壯士行

古樂府《壯士行》之作﹐出於燕荊軻所歌「風蕭蕭兮易水寒﹐壯士一去兮不復還」辭。古今詩人所作甚多﹐唐鮑溶一篇﹐其結句云「山河不足重﹐重在遇知己。」吁﹗爲士者苟遇知己之主﹐𨿽至殺身以報之﹐又何辭哉﹗

