幾策

蘇洵

審勢

治天下者定所尙。所尙一定﹐至於萬千年而不變﹐使民之耳目純於一﹐而子孫有所守﹐易以爲治。故三代聖人其後世遠者﹐至七八百年。夫豈惟其民之不忘其功﹐以至於是﹐蓋其子孫得其祖宗之法而爲據依﹐可以永久。夏之尙忠﹐商之尙質﹐周之尙文﹐視天下之所宜尙而固執之﹐以此而始﹐以此而終。不朝文而暮質﹐以自潰亂。故聖人者出﹐必先定一代之所尙。周之世﹐蓋有周公爲之制禮﹐而天下遂尙文。後世有賈誼者說漢文帝﹐亦欲先定制度﹐而其說不果用。今者天下幸方治安﹐子孫萬世﹐帝王之計﹐不可不預定於此時。然萬世帝王之計﹐常先定所尙﹐使其子孫可以安坐而守其舊。至於政獘﹐然後變其小節﹐而其大體卒不可革易。故享世長遠﹐而民不苟簡。

今也考之於朝野之間﹐以觀國家之所尙者﹐而愚猶有感也。何則﹖天下之勢有彊弱﹐聖人審其勢而應之以權。勢彊矣﹐彊甚而不已則折﹔勢弱矣﹐弱甚而不已則屈。聖人權之﹐而使其甚不至於折與屈者﹐威與惠也。夫彊甚者﹐威竭而不振﹔弱甚者﹐惠褻而下不以爲徳。故處弱者利用威﹐而處彊者利用惠。乘彊之威以行惠﹐則惠尊﹔乘弱之惠以養威﹐則威發而天下震栗。故威與惠者﹐所以裁節天下彊弱之勢也。然而不知彊弱之勢者﹐有殺人之威而下不懼﹐有生人之惠而下不喜。何者﹖威竭而惠褻故也。故有天下者﹐必先審知天下之勢﹐而後可與言用威惠。不先審知其勢﹐而徒曰我能用威﹑我能用惠者﹐末也。故有彊而益之以威﹐弱而益之以惠﹐以至於折與屈者﹐是可悼也。譬之一人之身﹐將欲飲藥餌石以養其生﹐必先審觀其性之爲陰﹐其性之爲陽﹐而投之以藥石。藥石之陽而投之陰﹐藥石之陰而投之陽。故陰不至於涸﹐而陽不至於亢。苟不能先審觀己之爲陰﹐與己之爲陽﹐而以陰攻陰﹐以陽攻陽﹐則陰者固死於陰﹐而陽者固死於陽﹐不可救也。是以善養身者﹐先審其陰陽﹔而善制天下者﹐先審其彊弱以爲之謀。

昔者周有天下﹐諸侯太盛。當其盛時﹐大者已有地五百里﹐而畿內反不過千里﹐其勢爲弱。秦有天下﹐散爲郡縣﹐聚爲京師﹐守令無大權柄﹐伸縮進退﹐無不在我﹐其勢爲彊。然方其成﹑康在上﹐諸侯無大小﹐莫不臣伏﹐弱之勢未見於外。及其後世失徳﹐而諸侯禽奔獸遁﹐各固其國以相侵攘﹐而其上之人卒不悟﹐區區守姑息之道﹐而望其能以制服彊國。是謂以弱政濟弱勢﹐故周之天下卒斃於弱。秦自孝公﹐其勢固已駸駸焉日趨於彊大﹐及其子孫已並天下﹐而亦不悟﹐專任法制以斬撻平民。是謂以彊政濟彊勢﹐故秦之天下卒斃於彊。周拘於惠而不知權﹐秦勇於威而不知本﹐二者皆不審天下之勢也。

吾宋制治﹐有縣令﹐有郡守﹐有轉運使﹐以大系小﹐系牽繩聯﹐總合於上。𨿽其地在萬里外﹐方數千里﹐擁兵百萬﹐而天子一呼於殿陛間﹐三尺豎子馳傳捧詔﹐召而歸之京師﹐則解印趨走﹐惟恐不及。如此之勢﹐秦之所恃以彊之勢也。勢彊矣﹐然天下之病﹐常病於弱。噫﹗有可彊之勢如秦﹐而反陷於弱者﹐何也﹖習於惠而怯於威也﹐惠太甚而威不勝也。夫其所以習於惠而惠太甚者﹐賞數而加於無功也﹔怯於威而威不勝者﹐刑弛而兵不振也。由賞與刑與兵之不得其道﹐是以有弱之實著於外焉。何謂弱之實﹖曰官吏曠惰﹐職廢不舉﹐而敗官之罰不加嚴也﹔多贖數赦﹐不問有罪﹐而典刑之禁不能行也﹔冗兵驕狂﹐負力幸賞﹐而維持姑息之恩不敢節也﹔將帥覆軍﹐匹馬不返﹐而敗軍之責不加重也﹔羌胡彊盛﹐陵壓中國﹐而邀金繒﹑增幣帛之恥不爲怒也。若此類者﹐大弱之實也。久而不治﹐則又將有大於此﹐而遂浸微浸消﹐釋然而潰﹐以至於不可救止者乘之矣。然愚以爲弱在於政﹐不在於勢﹐是謂以弱政敗彊勢。今夫一輿薪之火﹐眾人之所憚而不敢犯者也﹔舉而投之河﹐則何熱之能爲﹖是以負彊秦之勢﹐而溺於弱周之獘﹐而天下不知其彊焉者以此也。

𨿽然﹐政之弱﹐非若勢弱之難治也。借如弱周之勢﹐必變易其諸侯﹐而後彊可能也。天下之諸侯﹐固未易變易﹐此又非一日之故也。若夫弱政﹐則用威而已矣﹐可以朝攺而夕定也。夫齊﹐古之彊國也﹐而威王又齊之賢王也。當其卽位﹐委政不治﹐諸侯並侵﹐而人不知其國之爲彊國也。一旦發怒﹐裂萬家﹐封卽墨大夫﹐召烹阿大夫與常譽阿大夫者﹐而發兵擊趙﹑魏﹑衛。趙﹑魏﹑衛盡走請和﹐而齊國人人震懼﹐不敢飾非者﹐彼誠知其政之弱﹐而能用其威以濟其弱也。況今以天子之尊﹐借郡縣之勢﹐言脫於口而四方響應﹐其所以用威之資固已完具。且有天下者患不爲﹐焉有欲爲而不可者﹖今誠能一畱意於用威﹐一賞罰﹐一號令﹐一舉動﹐無不一切出於威。嚴用刑法而不赦有罪﹐力行果斷而不牽眾人之是非。用不測之刑﹐用不測之賞﹐而使天下之人視之如風雨雷電﹐遽然而至﹐截然而下﹐不知其所從發﹐而不可逃遁。朝廷如此﹐然後平民益務檢愼﹐而姦民猾吏亦常恐恐然懼刑法之及其身而斂其手足﹐不敢輒犯法。此之謂彊政。政彊矣﹐爲之數年﹐而天下之勢可以復彊。愚故曰「乘弱之惠以養威﹐則威發而天下震栗。」然而以當今之勢﹐求所謂萬世爲帝王﹐而其大體卒不可革易者﹐其上威而已矣。

或曰「當今之勢﹐事誠無便於尙威者。然孰知夫萬世之間其政之不變﹐而必曰威耶﹖」愚應之曰「威者﹐君之所恃以爲君也。一旦而無威﹐是無君也。久而政獘﹐變其小節﹐而參之以惠﹐使不至若秦之甚﹐可也﹔舉而棄之﹐過矣。」或者又曰「王者﹐任徳不任刑。」任刑﹐霸者之事﹐非所宜言。此又非所謂知理者也。夫湯﹑武皆王也﹐桓﹑文皆霸也。武王乘紂之暴﹐出民於炮烙斬刖之地﹐苟又遂多殺人﹑多刑人以爲治﹐則民之心去矣。故其治一出於禮義。彼湯則不然。桀之徳固無以異紂﹐然其刑不若紂暴之甚也﹐而天下之民化其風﹐淫惰不事法度。《書》曰「有眾率怠弗協。」而又諸侯昆吾氏首爲亂﹐於是誅鋤其彊梗﹑怠惰﹑不法之人﹐以定紛亂。故《記》曰「商人『先罰而後賞』。」至於桓﹑文之事﹐則又非皆任刑也。桓公用管仲﹐仲之書好言刑﹐故桓公之治常任刑。文公長者﹐其佐狐﹑趙﹑先﹑魏皆不說以刑法﹐其治亦未嘗以刑爲本﹐而號亦爲霸。而謂湯非王而文非霸也﹐得乎﹖故用刑不必霸﹐而用徳不必王﹐各觀其勢之何所宜用而已。然則今之勢﹐何爲不可用刑﹖用刑何爲不曰王道﹖彼不先審天下之勢﹐而欲應天下之務﹐難矣﹗

審敵

中國內也﹐四夷外也。憂在內者﹐本也﹔憂在外者﹐末也。夫天下無內憂﹐必有外懼。本旣固矣﹐盍釋其末以息肩乎﹖曰未也。古者夷狄憂在外﹐今者夷狄憂在內。釋其末可也﹐而愚不識方今夷狄之憂爲末也。古者夷狄之勢﹐大弱則臣﹐小弱則遁﹔大盛則侵﹐小盛則掠。吾兵良而食足﹐將賢而士勇﹐則患不及中原﹐如是而曰外憂可也。今之蠻夷﹐姑無望其臣與遁﹐求其志止於侵掠而不可得也。北胡驕恣﹐爲日久矣﹐歲邀金繒以數十萬計。曩者﹐幸吾有西羌之變﹐出不遜語以撼中國。天子不忍使邊民重困於鋒鏑﹐是以虜日益驕﹐而賄日益增﹐迨今凡數十百萬。而猶慊然未滿其欲﹐視中國如外府﹐然而其勢又將不止數十百萬也。夫賄益多﹐則賦斂不得不重﹔賦斂重﹐則民不得不殘。故𨿽名爲息民﹐而其實愛其死而殘其生也。名爲外憂﹐而其實憂在內也。外憂之不去﹐聖人猶且恥之﹔內憂而不爲之計﹐愚不知天下之所以久安而無變也。

古者匈奴之彊﹐不過冒頓﹐當暴秦刻剝﹐劉﹑項戰奪之後﹐中國溘然矣。以今度之﹐彼宜遂入踐中原﹐如決大河潰蟻壤﹔然卒不能越其疆﹐以有吾尺寸之地。何則﹖中原之彊﹐固百倍於匈奴﹐𨿽積衰新造﹐而猶足以制之也。五代之際﹐中原無君﹐石晉苟一時之利﹐以子行事匈奴﹐割幽﹑燕之地﹐以資其彊大。孺子繼立﹐大臣外叛﹐匈奴掃境來寇﹐兵不血刃而京師不守﹐天下被其禍。匈奴自是始有輕中原之心﹐以爲可得而取矣。及吾宋景徳中﹐大舉來寇﹐章聖皇帝一戰而卻之﹐遂與之盟以和。夫人之情勝則狃﹐狃則敗﹐敗則懲﹐懲則勝。匈奴狃石晉之勝﹐而有景徳之敗﹔懲景徳之敗﹐而愚未知其所勝﹐甚可懼也。

𨿽然﹐數十年之間﹐能以無大變者﹐何也﹖匈奴之謀必曰「我百戰而勝人﹐人𨿽屈而我亦勞。馳一介入中國﹐以形淩之﹐以勢邀之﹐歲得金錢數十百萬。如此數十歲﹐我益數百千萬﹐而中國損數百千萬。吾日以富﹐而中國日以貧﹐然後足以有爲也。」天生北狄﹐謂之犬戎。投骨於地﹐狺然有爭者﹐犬之常也。今則不然﹐邊境之上﹐豈無可乘之釁﹖使之來寇﹐大足以奪一郡﹐小亦足以殺掠數千人﹐而彼不以動其心者﹐此其志非小也。將以蓄其銳而伺吾隙﹐以伸其所大欲﹐故不忍以小利而敗其遠謀。古人有言曰「爲虺弗摧﹐爲蛇柰何﹖」匈奴之勢﹐日長炎炎﹐今以柔而養之﹐以冀其卒無大變﹐其亦惑矣。且今中國之所以竭生民之力﹐以奉其所欲﹐而猶恐恐焉懼一物之不稱其意者﹐非謂中國之力不足以支其怒也。然以愚度之﹐當今中國𨿽萬萬無有如石晉可乘之勢者﹐匈奴之力𨿽足以犯邊﹐然今十數年間﹐吾可以必無犯邊之憂。何也﹖非畏吾也﹐其志不止犯邊也。其志不止犯邊﹐而力又未足以成其所欲爲﹐則其心惟恐吾之一旦絕其好﹐以失吾之厚賂也。然而驕傲不肯少屈者﹐何也﹖其意曰邀之而後固也。「鷙鳥將擊﹐心匿其形。」昔者﹐冒頓欲攻漢﹐漢使至﹐輒匿其壯士健馬。故《兵法》曰「辭卑者進也﹐辭彊者退也。」今匈奴之君臣﹐莫不張形勢以誇我﹐此其志不欲戰明矣。闔廬之入楚也因唐﹑蔡﹐句踐之入吳也因齊﹑晉。匈奴誠欲與吾戰耶﹐曩者﹐陜西有元昊之叛﹐河朔有王則之變﹐嶺南有智髙之亂﹐此亦可乘之勢矣。然終以不動﹐則其志之不欲戰又明矣。吁﹗彼不欲戰而我遂不與戰﹐則彼旣得其志矣。《兵法》曰「用其所欲﹐行其所能﹐廢其所不能。於敵反是。」今無乃與此異乎﹖

且匈奴之力旣未足以伸其所大欲﹐而奪一郡﹐殺掠數千人之利﹐彼又不以動其心﹐則我勿賂而已。勿賂﹐而彼以爲辭﹐則對曰「爾何功於吾﹖歲欲吾賂﹐吾有戰而已﹐賂不可得也。」𨿽然﹐天下之人必曰「此愚人之計也。」天下孰不知賂之爲害﹐而無賂之爲利﹐順勢不可耳。愚以爲不然。當今夷狄之勢﹐如漢七國之勢。昔者﹐漢髙祖急於滅項籍﹐故舉數千里之地以王諸將。項籍死﹐天下定﹐而諸將之地因遂不可削。當是時﹐非劉氏而王者八國。髙祖懼其且爲變﹐故大封吳﹑楚﹑齊﹑趙同姓之國以制之。旣而信﹑越﹑布﹑綰皆誅死﹐而吳﹑楚﹑齊﹑趙之彊反無以制。當是時﹐諸侯王𨿽名爲臣﹐而其實莫不有帝制之心。膠東﹑膠西﹑濟南又從而和之﹐於是擅爵人﹐赦死罪﹐戴黃屋﹐刺客公行﹐匕首交於京師﹐罪至章也﹐勢至逼也。然當時之人﹐猶且倘佯容與﹐若不足慮﹐月不圖歲﹐朝不計夕﹐循循而摩之﹐煦煦而吹之﹐幸而無大變﹐以及於孝景之世﹐有謀臣曰晁錯﹐始議削諸侯地以損其權。天下皆曰諸侯必且反﹐錯曰「固也﹐削亦反﹐不削亦反。削之則反疾而禍小﹐不削則反遲而禍大。吾懼其不及今反也。」天下皆曰晁錯愚。吁﹗七國之禍﹐期於不免。與其發於遠而禍大﹐不若發於近而禍小。以小禍易大禍﹐𨿽三尺童子皆知其當然。而其所以不與錯者﹐彼皆不知其勢將有遠禍﹐與知其勢將有遠禍﹐而度己不及見﹐謂可以寄之後人﹐以苟免吾身者也。然而﹐錯爲一身之謀則愚﹐而爲天下謀則智。人君又安可捨天下之謀﹐而用一身之謀哉﹗今日匈奴之彊不減於七國﹐而天下之人又用當時之議﹐因循維持以至於今﹐方且以爲無事。而愚以爲天下之大計﹐不如勿賂。勿賂則變疾而禍小﹐賂之則變遲而禍大。畏其疾也﹐不若畏其大﹔樂其遲也﹐不若樂其小。天下之勢﹐如坐獘船之中﹐駸駸乎將入於深淵。不及其尙淺也捨之﹐而求所以自生之道﹐而以濡足爲解者﹐是固夫覆溺之道也。聖人除患於未萌﹐然後能轉而爲福。今也不幸養之以至此﹐而近憂小患又憚而不決﹐則是遠憂大患終不可去也。赤壁之戰﹐惟周瑜﹑呂蒙知其勝﹔伐吳之役﹐惟羊怙﹑張華以爲是。然則宏遠深切之謀﹐固不能合庸人之意。此晁錯所以爲愚也。

𨿽然﹐錯之謀猶有遺憾。何者﹖錯知七國必反﹐而不爲備反之計。山東變起﹐而關內騷動。今者匈奴之禍﹐又不若七國之難制。七國反﹐中原半爲敵國﹔匈奴叛﹐中國以全制其後。此又易爲謀也。然則謀之柰何﹖曰「匈奴之計不過三﹕一曰聲﹐二曰形﹐三曰實。」匈奴謂中國怯久矣﹐以吾爲終不敢與之抗。且其心常欲固前好﹐而得厚賂以養其力。今也遽絕之﹐彼必曰戰而勝﹐不如坐而得賂之爲利也。華人怯﹐吾可以先聲脇之﹐彼將復賂我。於是宣言於遠近﹕我將以某日圍某所﹐以某日攻某所﹐如此謂之聲。命邊郡休士卒﹐偃旗鼓﹐寂然若不聞其聲。聲旣不能動﹐則彼之計將出於形。除道翦棘﹐多爲疑兵以臨吾城﹐如此謂之形。深溝固壘﹐淸野以待﹐寂然若不見其形。形又不能動﹐則技止此矣﹐將遂練兵秣馬以出於實。實而與之戰﹐破之易耳。彼之計必先出於聲與形﹐而後出於實者。出於聲與形﹐期我懼而以重賂請和也﹔出於實﹐不得已而與我戰﹐以幸一時之勝也。夫勇者可以施之於怯﹐不可以施之於智。今夫叫呼跳踉以气先者﹐世之所謂善斗者也。𨿽然﹐蓄全力以待之﹐則未始不勝。彼叫呼者﹐聲也﹔跳踉者﹐形也。無以待之﹐則聲與形者亦足以乘人於卒﹔不然﹐徒自獘其力於無用之地﹐是以不能勝也。韓許公節度宣武軍﹐李師古忌公嚴整﹐使來告曰「吾將假道伐滑。」公曰「兵來不除道也。」師古詐窮﹐遷延以遁。愚故曰「彼計出於聲與形而不能動﹐則技止此矣。」與之戰﹐破之易耳。方今匈奴之君有內難﹐新立﹐意其必易與。鄰國之難﹐霸王之資也。且天與不取﹐將受其獘。賈誼曰「大國之王﹐幼弱未壯﹐漢之所置傅相﹐方握其事。數年之後﹐大抵皆冠﹐血气方剛﹐漢之傅相以病而賜罷。當是之時而欲爲安﹐𨿽堯舜不能。」嗚呼﹗是七國之勢也。

