獻帝春秋

﹝東漢﹞佚名著

初﹐黃巾賊起。靈帝建九重華蓋﹐自稱無上將軍﹐身被介冑謀兵。京城先是造作角錢﹐猶五銖而有四道﹐連於邊輪﹐百姓各有。識者以爲夭徵﹐竊言新錢有四道﹐京城將壞。而此錢四出﹐散於四方之外乎﹐遂皆如其言。

孝靈皇帝何皇后生太子辯。帝數失子﹐不敢正名﹐養於道人史子眇家﹐號曰史佚。

袁紹將兵入宮﹐誅諸黃門。張讓等逼迫以尺一詔開大夏門﹐將帝及陳畱王出﹐不知所知。

獻帝都許﹐守位而已﹐宿衛近侍﹐莫非曹氏黨舊恩戚。議郎趙彥嘗爲帝陳言時策﹐曹操惡而殺之。其餘內外多見誅。操後以事入見殿中﹐帝不任其忿﹐因曰「君能相輔則厚﹐不爾﹐幸垂恩相捨。」操失色俯仰求出。舊儀﹐三公入廟﹐令虎賁執刃挾之。操顧左右﹐汗流浹背﹐自後不敢復朝請。

自誅黃門後﹐侍中﹑侍郎出入禁中﹐機事頗露。由是王允乃奏侍中黃門不得出入。不通賓客﹐自此始也。

張遼問吳降人曰「紫髯將軍﹐長上短下﹐誰也﹖」答曰「是孫會稽。」

揚州刺史劉馥上言荊州牧劉來與會稽太守孫權﹐謀襲京城。遂塹許﹐設鹿角砦。

董卓未誅﹐有書三尺布幡上﹐作兩口相銜之字﹐負之於道﹐歌曰「布平」。及呂布殺董卓﹐負布者不復見。

越騎校尉汝南伍孚忿董卓無道﹐欲身自殺之﹐挾佩刀詣卓。孚語畢﹐辭出﹐卓至閣執手﹐孚引刀刺卓﹐卓多力﹐卻﹐不中﹐卽殺孚。

