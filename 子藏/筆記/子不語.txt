

子不語淸袁枚

●自序「怪﹑力﹑亂﹑神」﹐子所不語也。然「龍血」﹑「鬼車」﹐《系詞》語之﹔「玄鳥」生商﹐牛羊飼稷﹐《雅》《頌》語之。左丘明親受業於聖人﹐而內外傳語此四者尢詳﹐厥何故歟﹖蓋聖人教人「文﹑行﹑忠﹑信」而已﹐此外則「未知生﹐焉知死」﹐「敬鬼神而遠之」﹐所以立人道之極也。《周易》取象幽渺﹐詩人自記祥瑞﹐左氏恢奇多聞﹐垂爲文章﹐所以窮天地之變也﹐其理皆並行而不悖。

余生平寡嗜好﹐凡飲酒度曲ヅυ可以接羣居之歡者﹐一無能焉﹐文史外無以自娛﹐乃廣采遊心駭耳之事﹐妄言妄聽﹐記而存之﹐非有所惑也﹐譬如嗜味者饜八珍矣﹐而不廣嘗夫氐醢葵菹則脾困﹔嗜音者備《咸》《韶》矣﹐而不旁及於侏亻離亻禁亻末則耳狹。以妄驅庸﹐以駭起惰﹐不有博弈者乎﹖爲之猶賢﹐是亦裨諶適野之一樂也。昔顏魯公﹑李鄴侯功在社稷﹐而好談神怪﹔韓昌黎以道自任﹐而喜駁雜無稽之談﹔徐騎省排斥佛﹑老﹐而好采異聞﹐門下士竟有僞造以取媚者。四賢之長﹐吾無能爲役也﹔四賢之短﹐則吾竊取之矣。

書成﹐初名《子不語》﹐後見元人說部有雷同者﹐乃攺爲《新齊諧》云。

●卷一○李通判廣西李通判者﹐巨富也。家蓄七姬﹐珍寶山積。通判年二十七疾卒。有老僕者﹐素忠謹﹐傷其主早亡﹐與七姬共設齋醮。忽一道人持簿化緣﹐老僕呵之曰「吾家主早亡﹐無暇施汝。」道士笑曰「爾亦思家主復生乎﹖吾能作法﹐令其返魂。」老僕驚﹐奔語諸姬﹐羣訝然。出拜﹐則道士去矣。老僕與羣妾悔輕慢神仙﹐致令化去﹐各相歸咎。

未幾﹐老僕過市﹐遇道士於途。老僕驚且喜﹐彊持之請罪乞哀。道士曰「我非靳爾主之復生也﹐陰司例﹕死人還陽﹐須得替代。恐爾家無人代死﹐吾是以去。」老僕曰「請歸商之。」

拉道士至家﹐以道士語告羣妾。羣妾初聞道士之來也﹐甚喜﹔繼聞將代死也﹐皆恚﹐各相視噤不發聲。老僕毅然曰「諸娘子靑年可惜﹐老奴殘年何足惜﹖」

出見道士曰「老奴者代﹐可乎﹖」道士曰「爾能無悔無怖則可。」曰「能。」

道士曰「念汝誠心﹐可出外與親友作別。待我作法﹐三日法成﹐七日法驗矣。」

老僕奉道士於家﹐旦夕敬禮。身至某某家﹐告以故﹐泣而訣別。其親友有笑者﹐有敬者﹐有憐者﹐有揶揄不信者。老僕過聖帝廟——素所奉也﹐入而拜且禱曰「奴代家主死﹐求聖帝助道士放回家主魂魄。」語未竟﹐有赤腳僧立案前叱曰「汝滿面妖气﹐大禍至矣﹗吾救汝﹐愼弗泄。」贈一紙包曰「臨時取看。」

言畢不見。老僕歸﹐偸開之﹕手抓五具﹐繩索一根。遂置懷中。

俄而三日之期已屆﹐道士命移老僕牀與家主靈柩相對﹐鐵鎖扃門﹐鑿穴以通飲食。道士與羣姬相近處築壇誦咒。居亡何﹐了無他異。老僕疑之。心甫動﹐聞牀下颯然有聲﹐兩黑人自地躍出﹕綠睛深目﹐通體短毛﹐長二尺許﹐頭大如車輪。

兩夾々視老僕﹐且視且走﹐繞棺而行﹐以齒嚙棺縫。縫開﹐聞咳嗽聲﹐宛然家主也。二鬼啟棺之前和﹐扶家主出。狀奄然若不勝病者。二鬼手摩其腹﹐口漸有聲。老僕目之﹐形是家主﹐音則道士。愀然曰「聖帝之言﹐得無驗乎﹗」急揣懷中紙。五爪飛出﹐變爲金龍﹐長數丈﹐攫老僕於室中﹐以繩縛梁上。老僕昏然﹐注目下視﹕二鬼扶家主自棺中出﹐至老僕臥牀﹐無人焉者。家主大呼曰「法敗矣﹗」二鬼猙獰﹐繞屋尋覓﹐卒不得。家主怒甚﹐取老僕牀帳被褥﹐碎裂之。一鬼仰頭﹐見老僕在梁﹐大喜﹐與家主騰身取之。未及屋梁﹐震雷一聲﹐僕墜於地﹐棺合如故﹐二鬼亦不復見矣。

羣妾聞雷﹐往啟戶視之。老僕具道所見。相與急視道士。道士已爲雷震死壇所﹐其屍上有硫磺大書「妖道煉法易形﹐圖財貪色﹐天條決斬如律令」十七字。

○蔡書生杭州北關門外有一屋﹐鬼屢見﹐人不敢居﹐扃鎖甚固。書生蔡姓者將買其宅。

人危之﹐蔡不聽。券成﹐家人不肯入。蔡親自啟屋﹐秉燭坐。至夜半﹐有女子冉冉來﹐頸拖紅帛﹐向蔡俠拜﹐結繩於梁﹐伸頸就之。蔡無怖色。女子再掛一繩﹐招蔡。蔡曳一足就之。女子曰「君誤矣。」蔡笑曰「汝誤才有今日﹐我勿誤也。」鬼大笑﹐伏地再拜去。自此﹐怪遂絕﹐蔡亦登第。或云卽蔡炳侯方伯也。

○南昌士人江南南昌縣有士人某﹐讀書北蘭寺﹐一長一少﹐甚相友善。長者歸家暴卒﹐少者不知也﹐在寺讀書如故。天晚睡矣﹐見長者披闥入﹐登牀撫其背曰「吾別兄不十日﹐竟以暴疾亡。今我鬼也﹐朋友之情不能自割﹐特來訣別。」少者陰喝﹐不能言。死者慰之曰「吾欲害兄﹐豈肯直告﹖兄愼弗怖。吾之所以來此者﹐欲以身後相托也。」少者心稍定﹐問﹕「托何事﹖」曰「吾有老母﹐年七十餘﹐妻年未三十﹐得數斛米﹐足以養生﹐願兄周卹之﹐此其一也。吾有文稿未梓﹐願兄爲鐫刻﹐俾微名不泯﹐此其二也。吾欠賣筆者錢數千﹐未經償還﹐願兄償之﹐此其三也。」少者唯唯。死者起立曰「旣承兄擔承﹐吾亦去矣。」言畢欲走。

少者見其言近人情﹐貌如平昔﹐漸無怖意﹐乃泣畱之﹐曰「與君長訣﹐何不稍緩須叟去耶﹖」死者亦泣﹐回坐其牀﹐更敍平生。數語復起曰「吾去矣。」

立而不行﹐兩眼瞠視﹐貌漸醜敗。少者懼﹐促之曰「君言旣畢﹐可去矣。」屍竟不去。少者拍牀大呼﹐亦不去﹐屹立如故。少者愈駭﹐起而奔﹐屍隨之奔。少者奔愈急﹐屍奔亦急。追逐數里﹐少者逾墻僕地﹐屍不能逾墻﹐而垂首墻外﹐口中涎沫與少者之面相滴涔涔也。

天明﹐路人過之﹐飲以薑汁﹐少者蘇。屍主家方覓見不得﹐聞信﹐舁歸成殯。

識者曰「人之魂善而魄惡﹐人之魂靈而魄愚。其始來也﹐一靈不泯﹐魄附魂以行﹔其旣去也﹐心事旣畢﹐魂一散而魄滯。魂在﹐則其人也﹔魂去﹐則非其人也。世之移屍走影﹐皆魄爲之﹐惟有道之人爲能制魄。

○曾虛舟康熙年間﹐有曾虛舟者﹐自言四川榮昌縣人﹐佯狂吳﹑楚間﹐言多奇中。所到處﹐老幼男婦環之而行。虛舟嬉笑罵﹐所言輒中人隱。或與人好言﹐其人大哭去﹔或笞罵人﹐人大喜過望。在問者自知之﹐旁人不知。

杭州王子堅先生知瀘溪縣事﹐罷官後﹐或議其祖墳風水不利。子堅意欲遷葬而未果﹐聞虛舟來﹐走問之。適虛舟持棒登髙阜﹐眾人環擠﹐子堅不得前。虛舟望見子堅﹐遙擊以棒﹐罵曰「你莫來﹗你莫來﹗你來便想摳屍盜骨了﹗行不得﹗

行不得﹗「子堅悚然而歸。後子堅子文璇官至禦史。

○鐘孝廉餘同年邵又房﹐幼從鐘孝廉某﹐常熟人也﹐先生性方正﹐不苟言笑﹐與又房同臥起。忽夜半醒﹐哭曰「吾死矣。」又房問故﹐曰「吾夢見二隸人從地下聳身起﹐至榻前拉吾同行。路泱泱然﹐黃沙白艸﹐了不見人。行數里﹐引入一官衙﹐有神烏紗冠﹐南向坐。隸掖我跪堂下﹐神曰﹕」汝知罪乎﹖『曰「不知。』神曰﹕」試思之。『我思良久﹐曰「某知矣。某不孝﹐某父母死﹐停棺二十年﹐無力卜葬﹐罪當萬死。』神曰﹕」罪小。『曰「某少時曾淫一婢﹐又狎二妓。』神曰﹕」罪小。『曰「某有口過﹐好譏彈人文章。』神曰﹕」此更小矣。『曰﹕』然則某無他罪。『神顧左右曰「令渠照來。』左右取水一盤﹐沃其面﹐恍惚悟前生姓楊﹐名敝﹐曾偕友貿易湖南﹐利其財物﹐推入水中死。不覺戰栗﹐匐伏神前曰﹕」知罪。『神厲聲曰「還不變麼﹗』舉手拍案﹐霹靂一聲﹐天崩地坼﹐城郭﹑衙署﹑神鬼﹑器械之類﹐了無所睹﹔但見汪洋大水﹐無邊無岸﹐一身渺然﹐飄浮於菜葉之上。自念葉輕身重﹐何得不墜﹖回視己身﹐已化蛆虫﹐耳目口鼻﹐悉如芥子﹐不覺大哭而醒。吾夢若是﹐其能久乎﹖」又房爲寬解曰「先生毋苦﹐夢不足憑也。」先生命速具棺殮之物。越三日﹐嘔血暴亡。

○南山頑石海昌陳秀才某﹐禱夢於肅湣廟。夢肅湣開正門延之﹐秀才逡巡。肅湣曰「汝異日我門生也﹐禮應正門入。」坐未定﹐侍者啟﹕「湯溪縣城隍稟見。」隨見一神峨冠來。肅湣命陳與抗禮﹐曰「渠屬吏﹐汝門生﹐汝宜上坐。」秀才惶恐而坐。聞城隍神與肅湣語甚細﹐不可辧﹐但聞「死在廣西﹐中在湯溪﹐南山頑石﹐一活萬年」十六字。城隍告退﹐肅湣命陳送之。至門﹐城隍曰「向與於公之言﹐君頗聞乎﹖」曰「但聞十六字。」神曰「志之﹐異日當有驗也。」入見肅湣﹐言亦如之。驚而醒﹐以夢語人﹐莫解其故。

陳家貧﹐有表弟李姓者﹐選廣西某府通判﹐欲與同行。陳不可﹐曰「夢中神言『死在廣西』﹐若同行﹐恐不祥。」通判解之曰「神言『始在廣西』﹐乃始終之『始』﹐非死生之『死』也。若旣死在廣西矣﹐又安得『中在湯溪』乎﹖」

陳以爲然﹐偕至廣西。

通判署中西廂房﹐封鎖甚祕﹐人莫敢開。陳開之﹐中有園亭花石﹐遂移榻焉。

月餘無恙。八月中秋﹐在園醉歌曰「月明如水照樓臺。」聞空中有人拊掌笑曰「『月明如水浸樓臺』﹐易『照』字便不佳。」陳大駭﹐仰視之﹐有一老翁﹐白藤帽﹐葛衣﹐坐梧桐枝上。陳悸﹐急趨臥內。老翁落地﹐以手持之曰「無怖。

世有風雅之鬼如我者乎﹖「問﹕」翁何神﹖「曰﹕」勿言。吾且與汝論詩。「陳見其須眉古朴﹐不異常人﹐意漸解。入室內﹐互相唱和。老翁所作字﹐皆蝌蚪形﹐不能盡識。問之﹐曰﹕」吾少年時﹐俗尙此種筆畫﹐今頗欲以楷法易之﹐緣手熟﹐一時未能驟攺。「所云少年時﹐乃媧皇前也。自此每夜輒來﹐情甚狎。

通判家僮常見陳持杯向空處對飲﹐急白通判。通判亦覺陳神气恍惚﹐責曰「汝染邪气﹐恐『死在廣西』之言驗矣。」陳大悟﹐與通判謀歸家避之。甫登舟﹐老翁先在﹐旁人俱莫見也。路過江西﹐老翁謂曰「明日將入浙境﹐吾與汝緣盡矣﹐不得不傾吐一言﹕吾修道一萬年﹐未成正果﹐爲少檀香三千斤﹐刻一玄女像耳。今向汝乞之﹐否則將借汝之心肺。」陳大驚﹐問﹕「翁修問道﹖曰﹕」斤車大道。「陳悟」斤「﹑」車「二字﹐合成一」斬「字﹐愈駭﹐曰﹕」俟歸家商之。「

同至海昌﹐告其親友﹐皆曰「肅慰所謂『南山頑石』者﹐得毋此怪耶﹖」

次日﹐老翁至。陳曰「翁家可住南山乎﹖」翁變色﹐罵曰「此非汝所能言﹐必有惡人教汝。」陳以其語語友。友曰「然則拉此怪入肅湣廟可也。」如其言﹐將至廟﹐老翁失色反走。陳兩手挾持之﹐彊掖以入。老翁長嘯一聲﹐衝天去。自此﹐怪遂絕。

後陳生冒籍湯溪﹐竟成進士。會試房師﹐乃狀元於振也。

○酆都知縣四川酆都縣﹐俗傳人鬼交界處。縣中有井﹐每歲焚紙錢帛鏹投之﹐約費三千金﹐名「納陰司錢糧」。人或吝惜﹐必生瘟疫。國初﹐知縣劉綱到任﹐聞而禁之﹐眾論嘩然。令持之頗堅。眾曰「公能與鬼神言明乃可。」令曰「鬼神何在﹖」

曰「井底卽鬼神所居﹐無人敢往。」令毅然曰「爲民請命﹐死何惜﹖吾當自行。」命左右取長繩﹐縛而墜焉。眾持畱之﹐令不可。其幕客李詵﹐豪士也﹐請令曰「吾欲知鬼神之情狀﹐請與子俱。」令沮之﹐客不可﹐亦縛而墜焉。入井五丈許﹐地黑復明﹐燦然有天光。所見城郭宮室﹐悉如陽世。其人民藐小﹐映日無影﹐蹈空而行﹐自言「在此者不知有地也」。見縣令﹐皆羅拜曰「公陽官﹐來何爲﹖」今曰「吾爲陽間百姓請免陰司錢糧。」眾鬼嘖嘖稱賢﹐手加額曰「此事須與包閻羅商之。」令曰「包公何在﹖」曰「在殿上。」引至一處﹐宮室巍峨﹐上有冕旒而坐者﹐年七十餘﹐容貌方嚴。羣鬼傳呼曰「某縣令至。」

公下階迎﹐揖以上坐﹐曰「陰陽道隔﹐公來何爲﹖」令起立拱手曰「酆都水旱頻年﹐民力竭矣。朝廷國課﹐尙苦不輸﹐豈能爲陰司納帛鏹﹐再作租戶哉﹖知縣冒死而來﹐爲民請命。」包公笑曰「世有妖憎惡道﹐借鬼神爲口實﹐誘人修齋打醮﹐傾家者不下千萬。鬼神幽明道隔﹐不能家諭戶曉﹐破其誣罔。明公爲民除獘﹐𨿽不來此﹐誰敢相違﹖今更寵臨﹐具徵仁勇。」語未竟﹐紅光自天而下。

包公起曰「伏魔大帝至矣﹐公少避。」劉退至後堂。少頃﹐關神綠袍長髯﹐冉冉而下﹐與包公行賓主禮﹐語多不可辧。關神曰「公處有生人气﹐何也﹖」包公具道所以。關曰「若然﹐則賢令也﹐我願見之。」令與幕客李﹐惶恐出拜。

關賜坐﹐顏色甚溫﹐問世事甚悉﹐惟不及幽冥之事。

李素贛﹐遽問曰「玄徳公何在﹖」關不答﹐色不懌﹐帽發盡指﹐卽辭去。

包公大驚﹐謂李曰「汝必爲雷擊死﹐吾不能救汝矣。此事何可問也﹗況於臣子之前呼其君之字乎﹗」令代爲乞哀。包公曰「但令速死﹐免致焚屍。」取匣中玉印方尺許﹐解李袍背印之。令與李拜謝畢﹐仍縋而出。甫到酆都南門﹐李竟中風而亡。未幾﹐暴雷震電﹐繞其棺槨﹐衣服焚燒殆盡﹐惟背間有印處不壞。

○骷髏報仇常熟孫君壽﹐性獰惡﹐好慢神虐鬼。與人遊山﹐脹如廁﹐戲取荒冢骷髏﹐蹲踞之﹐令吞其糞﹐曰「汝食佳乎﹖」骷髏張口曰「佳。」君壽大駭﹐急走。

骷髏隨之滚地﹐如車輪然。君壽至橋﹐骷髏不得上。君壽登髙望之﹐骷髏仍滚歸原處。君壽至家﹐面如死灰﹐遂病。日遺矢﹐輒手取吞之﹐自呼曰「汝食佳乎﹖」

食畢更遺﹐遺畢更食﹐三日而死。

○骷髏吹气杭州閔茂嘉﹐好弈﹐其師孫姓者﹐常與之弈。雍正五年六月﹐暑甚﹐閔招友五人﹐循環而弈。孫弈畢﹐曰「我倦﹐去東廂少睡﹐再來決勝。」少頃﹐聞東廂有叫號聲。閔與四人趨視之﹐見孫伏地。涎沫滿頤。飲以薑汁﹐蘇﹐問之。曰「吾牀上睡未熟﹐覺背間有一點冷﹐如胡桃大﹐漸至盤大﹐未幾而半席皆冷﹐直透心骨﹐未得其故。聞牀下弗弗然有聲﹐俯視之﹐一骷髏張口隔席吹我﹐不覺駭絕﹐遂僕於地。骷髏竟以頭擊我。聞人來﹐始去。」四人咸請掘之。閔家子懼有禍﹐不敢掘﹐遂扃東廂。

○趙大將軍刺皮臉怪趙大將軍良棟﹐平三藩後﹐路過四川成都﹐川撫迎之﹐授館於民家。將軍嫌其隘﹐意欲宿城西察院衙門。撫軍曰「聞此中關鎖百餘年﹐頗有怪﹐不敢爲公備。」將軍笑曰「吾蕩平寇賊﹐殺人無算﹐妖鬼有靈﹐亦當畏我。」卽遣丁役掃除。置眷屬於內室﹐而己獨占正房﹐枕軍中所用長戟而寢。

至二鼓﹐帳鉤聲鏗然﹐有長身而白衣者垂大腹障牀面﹐燭光靑冷。將軍起﹐厲聲喝之。怪退行三步﹐燭光爲之一明﹐照見頭面﹐儼然俗所畫方相神也。將軍拔戟刺之﹐怪閃身於梁﹔再刺﹐再走﹐逐入一夾道中﹐隱不復見。將軍還房﹐覺有尾之者﹐回目之﹐此怪微笑躡其後。將軍大怒﹐罵曰「世哪得有此皮臉怪耶﹗」

眾家丁起﹐各持兵仗來﹐怪復退走。過夾道﹐入一空房﹐見沙飛塵起﹐簇簇有聲﹐似其醜類共來格鬥者。怪至中堂﹐挺然立﹐作負狀。家丁相視無敢前。將軍愈怒﹐手刺以戟﹐正中其腹﹐膨亨有聲﹐其身面不復見矣﹐但有兩金眼在壁上﹐大如銅盤﹐光夾夾射人。眾家丁各以刀擊之﹐化爲滿房火星﹐初大後小﹐以至於滅﹐東方已明。

將軍次日上馬行﹐以所見語闔城文武﹐咸爲咋舌﹐終不知何怪。

○狐生員勸人修仙趙大將軍之子襄敏公總督保定﹐夜讀書西樓﹐門戶已閉﹐有自窗縫中側身入者﹐形甚扁﹔至樓中﹐以手搓頭及手足﹐漸次而圓﹐方巾朱履﹐向上長揖拱手曰「生員狐仙也﹐居此百年﹐蒙諸大人俱許在此。公忽來讀書﹐生員不敢抗天子之大臣﹐故來請示。公必欲在此讀書﹐某宜遷讓﹐須寬寬三日。如公見憐﹐容其卵息於此﹐則請扃鎖如平時。」趙公大駭﹐笑曰「爾狐矣﹐安得有生員﹖」曰「羣狐蒙太山娘娘考試﹐每歲一次。取其文理精通者爲生員﹐劣者爲野狐。生員可以修仙﹐野狐不許修仙。」因勸趙公曰「公等貴人﹐可惜不學仙耳。如某等﹐學仙最難。先學人形﹐再學人語。學人語者﹐先學鳥語﹔學鳥語者﹐又必須盡學四海九州之鳥語﹔無所不能﹐然後能爲人聲﹐以成人形﹐其功已五百年矣。人學仙﹐較異類學仙少五百年功苦。若貴人﹑文人學仙﹐較凡人又省三百年功勞。大率學仙者﹐千年而成﹐此定理也。」公喜其言﹐卽於次日扃西樓讓之。

此二事得於鎭遠太守諱之壇者﹐卽將軍之孫﹐且曰「吾父後悔未問太山娘娘出何題目考狐也。」

○煞神受枷淮安李姓者與妻某氏琴瑟調甚。李三十餘病亡﹐已殮矣。妻不忍釘棺﹐朝夕哭﹐啟而視之。故事﹕民間人死七日﹐則有迎煞之舉﹐𨿽至戚﹐皆回避。妻獨不肯﹐置子女於別室﹐己坐亡者帳中待之。

至二鼓﹐陰風颯然﹐燈火盡綠。見一鬼紅髮圓眼﹐長丈餘﹐手持鐵叉﹐以繩牽其夫從窗外入。見棺前設酒饌﹐便放叉解繩﹐坐而大啖。每咽物﹐腹中嘖嘖有聲。其夫摩撫舊時几案﹐愴然長嘆﹐走至牀前揭帳。妻哭抱之﹐泠然如一團冷云﹐遂裹以被。紅髮神競前牽奪。妻大呼﹐子女盡至﹐紅髮神踉蹌走。妻與子女以所裹魂放置棺中﹐屍漸奄然有气﹐遂抱至臥牀上﹐灌以米汁﹐天明而蘇。其所遺鐵叉﹐俗所焚紙叉也。復爲夫婦二十餘年。

妻六旬矣﹐偶禱於城隍廟﹐恍惚中見二弓丁舁一枷犯至。之所枷者﹐卽紅髮神也。罵婦曰「吾以貪饞故﹐爲爾所弄﹐枷二十年矣﹗今乃相遇﹐肯放汝耶﹗」婦至家而卒。

○張士貴直隸安州參將張士貴﹐以公廨太仄﹐買屋於城東。俗傳其屋有怪。張素倔彊﹐必欲居之。旣移家矣﹐其中堂每夜聞擊鼓聲﹐家人惶恐。張乃挾弓矢﹐秉燭坐。

至夜靜時﹐梁上忽伸一頭﹐睨而相笑。張射之﹐全身墜地﹐短黑而肥﹐腹大如五石匏﹔矢中其臍﹐入一尺許。鬼以手摩腹﹐笑曰「好箭﹗」復射之﹐摩笑如前。

張大呼﹐家人齊進﹐鬼升梁而走﹐詈曰「必滅汝家﹗」次日天明﹐參將之妻暴卒﹔天暮﹐參將之子又卒。張棺殮畢﹐悲悔不已。

居月餘﹐聞復壁中有呻吟聲﹐往視﹐卽其所殯之妻﹑子也。飲以薑汁﹐揚揚如平生。問之﹐皆曰「吾未嘗死﹐但昏昏如夢﹐見兩大黑手﹐擲我於此。」開棺視之﹐蕩然無有。方知人死有命﹐𨿽惡鬼相怨﹐亦僅能以幻術揶揄之﹐不能殺也。

○杜工部四川杜某﹐乾隆丁巳進士﹐爲工部郎﹐年五十餘﹐續取襄陽某氏。婚夕﹐同年畢集。工部行禮畢﹐將入房﹐見花燭上有童子﹐長三四寸﹐踞燭盤﹐以口吹气﹐欲滅其火。工部喝之﹐應聲走﹐兩燭齊滅。賓客驚視﹐工部變色﹐汗如雨下。侍妾扶之登牀﹐工部以手指屋之上下左右﹐云「悉有人頭。」汗愈甚﹐口漸不能言﹐是夕卒。襄陽夫人出轎時﹐見有蓬發女子迎問曰「欲鐫圖章否﹖」夫人怪其語不倫﹐不之應。及工部死﹐始知揶揄夫人者卽此怪也。

工部卒後﹐附魂於夫人之體﹐每食﹐必扼其喉﹐悲啼曰「捨不得。」同年周翰林煌正色責之曰「杜君何憤憤﹗爾死與夫人何干﹖而反索其命乎﹖」鬼大哭絕聲﹐夫人病隨愈。

○胡求爲鬼球方閣學苞有僕胡求﹐年三十餘﹐隨閣學入直。閣學修書武英殿﹐胡僕宿浴徳堂中。夜三鼓﹐見二人舁之階下﹐時月明如晝﹐照見二人皆靑黑色﹐短袖仄襟﹐胡恐﹐急走。隨見東首一神﹐紅袍烏紗﹐長丈餘﹐以靴腳踢之﹐滚至西首。復有一神﹐如東首狀貌衣裳﹐亦以靴腳踢之﹐滚至東首﹐將胡當作拋球者然。胡痛不可忍。五更雞鳴﹐二神始去。胡委頓於地。明旦視之﹐徧身靑腫﹐幾無完膚。病數月始愈。

○江中三太子蘇州進士顧三典好食黿﹐漁者知之﹐每得黿﹐必售顧家。顧之嶽母李氏夜夢金甲人哀求曰「吾江中三太子也﹐爲爾婿某所獲﹐幸免我﹐心不忘報。」次早﹐遣家人馳救﹐則廚人已解之矣。是年進士家無故火自焚﹐圖史散盡。未焚之夕﹐家畜一犬忽人立﹐以前兩足擎雙盂水獻主人。又見屋壁上有歷代祖宗﹐狀貌如繪。

識者曰「此陽不藏陰之像也﹐其將火乎﹖」已而果然。

○田烈妻江蘇巡撫徐公士林﹐素正直。爲安慶太守時﹐日暮升堂﹐月色皎然﹐見一女子以黑帕蒙首﹐肩以上眉目不可辧﹐跪儀門外﹐若訴冤者。徐公知爲鬼﹐令吏卒持牌喝曰「有冤者魂許進﹗」女子冉冉入﹐跪階下﹐聲嘶如小兒﹐吏卒不見﹐但聞其聲。自言姓田﹐寡居守節﹐爲其夫兄方徳逼嫁謀產﹐致令縊死。徐公爲拘夫兄﹐與鬼對質。初訊時﹐殊不服﹔回首見女子﹐大駭﹐遂吐情實。乃置之法﹐一郡嘩以爲神。公作《田烈婦碑記》以旌之。時泰安趙相國國麟爲巡撫﹐責徐公﹐爲此事作訪聞足矣﹐何必托鬼神以自奇。徐公深以爲愧。然其事頗實﹐不能祕也。

徐公未遇時﹐往京師﹐路上有同行客忽稱背痛﹐跪地叩首曰「我響馬賊也﹐利公之財﹐將手劍公。忽有金甲神以捶擊我﹐遂僕於地。公日後非凡人也。」言畢死。

○鬼著衣受网廬州府舒城縣鄕民陳姓者妻﹐忽爲一女鬼所憑﹐或扼其喉﹐或縛其頸﹐旁人不能見﹐婦甚苦之。時將手抓領內﹐多出麻艸繩索。夫授以桃枝一束﹐曰「來卽擊之。」鬼怒﹐鬧更甚。夫無可柰何﹐乃入城求葉道士﹐贈以二十金﹐延之家中﹐設壇作法。布八卦陣於四方﹐中置小瓶﹔以五色紙剪成女衣十數件﹐置瓶側。

道士披髮持咒。漏三下﹐婦人曰「鬼來矣﹐手持豬肉。」夫以桃枝迎擊之﹐果空中墜肉數塊。道士告婦人曰「如彼肯穿我紙衣﹐便好拿矣。」少頃﹐鬼果取衣。婦故意喝曰「不許竊衣。」鬼笑曰「這樣華服﹐理該我著。」乃盡服之。

衣化爲网﹐重重包裹﹐始寬後緊﹐遂不能出其陣中。道士書符作咒﹐以法水一杯當頭打去﹐水潑而杯不破。鬼在東﹐杯擊之於東﹔鬼在西﹐杯擊之於西。杯碎﹐而鬼頭亦裂矣。隨卽擒納瓶內﹐封以法印五色紙﹐埋桃樹下。復以二符入絳香末﹐搓爲二團﹐付婦人曰「此鬼亦有丈夫﹐半月內必來復仇﹐以此擊之﹐可無患矣。」

越數日﹐果有男鬼猙獰而來。婦如其法﹐鬼乃逃去。

○阿龍蘇州徐世球﹐居木瀆﹐幼入城中﹐讀書於韓其武家。朝有僕曰阿龍﹐年二十侍書室頗勤。一夕﹐徐讀書樓上﹐命阿龍下取茶。少頃﹐阿龍失色而至﹐曰「某見一白衣人在樓下狂走﹐呼之不應﹐殆鬼耶﹖」徐笑而不信。次夕﹐阿龍不敢上樓﹐徐命柳姓者代其職。至二更﹐柳下取茶﹐足有所觸﹐遂僕地﹐視之﹐阿龍死於階下。柳大呼﹐徐與韓氏諸賓客共來審視﹐見阿龍頸下有手搦痕﹐靑黑如柳葉大﹐耳目口鼻盡塞黃泥﹐屍橫而气未絕。飲以薑汁﹐乃蘇﹐曰「吾下階時﹐昨白衣者當頭立﹐年可四十餘﹐短髯黑面﹐向我張嘴﹐伸其舌﹐長尺許。吾欲叫喊﹐遂爲所擊﹐以手夾我喉。旁有一老者﹐白須髙冠﹐勸曰﹕」渠年少﹐未可欺侮。『我爾時幾欲气絕﹐適柳某撞我腳上﹐白衣者衝屋去矣。「徐命眾人扶之登牀﹐牀上鬼燈數十﹐如極大螢火﹐徹夜不絕。次日﹐阿龍癡迷不食﹐韓氏召女巫胗之。巫曰﹕」取縣官堂上朱筆﹐在病者心上書一』正『字﹐頸上書一』刀『字﹐兩手書兩』火『字﹐便可救也。「韓氏如其言。書至左手」火「字﹐阿龍張目大叫曰﹕」勿燒我﹗我卽去可也。「自此怪遂絕。阿龍至今猶存。

○大樂上人洛陽水陸庵僧﹐號大樂上人﹐饒於財。其鄰人周其充縣役﹐家貧﹐承催稅租﹐皆侵蝕之。每逢比期﹐輒向上人借貸﹐數年間﹐積至七兩。上人知其無力償還﹐不復取索。役頗感恩﹐相見必曰「吾不能報上人恩﹐死當爲驢馬以報。」居無何﹐晚﹐有人叩門﹐甚急。問爲誰﹐應聲曰「周某也﹐來報恩耳。」上人啟戶﹐了不見人﹐以爲有相戲者。是夜﹐所畜驢產一駒。明旦訪役﹐果死。上人至驢旁﹐產駒奮首翹足﹐若相識者。

上人乘之一年。有山西客來宿﹐愛其駒﹐求買之。上人弗許﹐不忍明言其故。

客曰「然則借我騎往某縣一宿﹐可乎﹖」上人許之。客上鞍攬轡﹐笑曰「吾詐和尙耳。我愛此驢﹐騎之未必卽返。我已措價置汝幾上﹐可歸取之。」不顧而馳。上人無可柰何﹐入房視之﹐幾上白金七兩﹐如其所負之數。

○山西王二熊翰林滌齋先生爲餘言﹕康熙年間遊京師﹐與陳參政議﹑計副憲某飲報國寺。

三人俱早貴﹐喜繁華﹐以席間不得聲妓爲悵﹐遣人召女巫某唱秧歌勸酒。女巫唱終﹐半席腹脹﹐將溲焉﹐出至墻下。少頃返﹐則兩目瞪視﹐跪三人前呼曰「我山西王二也﹐某年月日爲店王趙三謀財殺死﹐埋骨於此寺之墻下。求三長官代爲伸冤。」三人相顧大駭﹐莫敢發聲。熊曉之曰「此司坊官事﹐非我輩所能主張。」

女巫曰「現任司坊官兪公與熊爺有交﹐但求熊爺轉請兪公到此掘驗足也。」熊曰「此事重大﹐空言無信﹐如何可行﹖」巫曰「論理某當自陳﹐但某形質朽爛﹐須附生人而言﹐諸位老爺替我籌之。」言畢﹐女巫僕地。良久醒﹐。問之﹐茫然無知。三公謀曰「我輩何能替鬼訴冤﹖訴亦不信。明日盍請兪司坊官共飲此處﹐召女巫質之﹐則冤白矣。」

次日﹐招兪司坊至寺飲﹐告之故。召女巫﹐巫大懼﹐不肯復來。司坊官遣役拘之﹐巫始至。旣入寺門﹐言狀悉如昨日。司坊官啟巡城禦史﹐發掘墻下﹐得白骨一具﹐頸下有傷。詢之土人﹐云「從前此墻系山東濟南府趙三安歇客寓之所﹐某年捲店逃歸山東。」乃移文專差關提至濟南﹐果有其人。文到之日﹐趙三一叫而絕。

○大福未享蘇州羅姓者﹐年二十餘﹐元旦夢其亡祖謂曰「汝於十月某日將死﹐萬不能免﹐可速理後事。」醒後語其家人﹐羣驚怖焉。至期﹐眾家人環而視之﹐羅無他恙﹐至暮如故。家人以爲夢不足信。二更後﹐羅溲於墻﹐久而不返。家人急往視﹐衣離其身矣。取燈照之﹐裸死於墻東﹐去衣服十餘步﹔心口尙溫﹐不敢遽殮。

次夜蘇﹐告家人曰「冤業耳。我姦妻婢小春﹐有胎不認﹐致妻拷掠而亡。

渠訴冥司﹐親來拘我。適我至墻﹐渠以手剝我衣﹐如我曩時淫彼之狀。我昏迷不省﹐遂同至陰司城隍衙門。正欲訊鞫﹐適渠亦以前生別事發覺﹐爲山西城隍所拘。

陰官不肯久系獄囚﹐故仍令還陽。恐終不免也。「羅父問曰﹕」爾亦問陽間事乎﹖「

曰「我自知死不可逭﹐恐老父無養﹐故問管我之隸﹕」吾父異日何如﹖『隸笑曰「念汝孝心﹐爾父大福未享。』」家人聞之﹐皆爲老翁喜﹐翁亦竊自負。

未逾月﹐羅父竟以臌脹亡﹐腹大如匏﹐始知「大福」者﹐大腹之應。其子又隔三年乃死。

○觀音堂餘同官趙公諱天爵者﹐自言爲句容令時﹐下鄕驗屍。薄暮﹐宿古廟。夢老嫗﹐面有積塵﹐發脫左鬢﹐立而請曰「萬藍扼我咽喉﹐公爲有司﹐須速救我。」趙驚醒張目﹐燈前隱隱猶有所見。急起逐之﹐了無所得。

次早閒步﹐見廟側有觀音堂﹐旁塑一老婦﹐宛如夢中人。堂前溝巷狹甚﹐爲民房出入之所。呼廟僧問曰「汝裏中得毋有萬藍乎﹖」僧曰「在觀音堂前出入者﹐卽萬藍家也。」喚藍至﹐問﹕「爾屋祖遺乎﹖」曰「非也。此屋本從前觀音堂大門出入之地﹐今年正月﹐寺僧盜售於我﹐價二十金。」趙亦不告以夢﹐卽二十金爲贖還基址﹐加修葺焉。

是時﹐趙年四十餘﹐尙無嗣。數月後﹐夫人有身。將產之夕﹐夢老嫗復來﹐抱一兒與之。夫人覺﹐夢亦如公﹐遂產一兒。

○常格訴冤乾隆十六年八月初三日﹐閱邸抄。見景山遺失陳設古玩數件﹐內務府官疑挑土工人所竊﹐召執役者數十人﹐立而訊之。一人忽跪訴曰「我常格也﹐系正黃旗人﹐年十二歲。赴市買物﹐爲工人趙二圖姦不遂﹐將刀殺死﹐埋我於厚載門外堆炭地方。我家父母某﹐尙未知也。求大人掘驗伸冤。」言畢僕地。少頃﹐復躍而起曰「我卽趙二﹐殺常格者我也。」內務府大人見其狀﹐知有冤﹐移交刑部掘驗﹐屍傷宛然。訪其父母﹐曰「我家兒遺失已一月﹐尙未知其死也。」隨拘詢趙二﹐盡吐情實。刑部奏﹕「趙二自吐凶情﹐迹似自首﹐例宜減等﹔但爲冤鬼所憑﹐不便援引此例﹐擬斬立決。」奉旨依議。

○蒲州鹽梟嶽水軒過山西蒲州鹽池﹐見關神祠內塑張桓侯像﹐與關面南坐。旁有周將軍像﹐怒目猙獰﹐手拖鐵練﹐鎖朽木一枝﹐不解何故。土人指而言曰「此鹽梟也。」

問其故﹐曰「宋元間﹐取鹽池之水﹐熬煎數日﹐而鹽不成。商民惶惑﹐禱於廟。夢關神召眾人謂曰﹕」汝鹽池爲蚩尢所據﹐故燒不成鹽。我享血食﹐自宜料理。但蚩尢之魄﹐吾能制之﹔其妻名梟者﹐悍惡尢甚﹐我不能制﹐須吾弟張翼徳來﹐始能擒服。吾已遣人自益州召之矣。『眾人驚寤。旦﹐卽在廟中添塑桓侯像。

其夕風雷大作﹐朽木一根﹐已在鐵練之上。次日﹐取水煮鹽﹐成者十倍。「始悟今所稱」鹽梟「﹐實始於此。

○靈壁女借屍還魂王硯庭知靈璧縣事。村中有農婦李氏﹐年三十許﹐貌醜而瞽﹐病臌脹十餘年﹐腹大如豕。一夕卒﹐夫入城買棺。棺到﹐將殮﹐婦已生矣﹐雙目盡明﹐腹亦平復。

夫喜﹐近之。妻堅拒﹐泣曰「吾某村中王姑娘也﹐尙未婚嫁﹐何爲至此﹖吾之父母姊妹﹐俱在何處﹖」其夫大駭﹐急告某村﹐則舉家哭其幼女﹐屍已埋矣。其父母狂奔而至。婦一見泣抱﹐歷敍生平﹐事皆符合。其未婚之家亦來視﹐婦猶羞澀﹐赤見於面。遂兩家爭此婦﹐鳴於官。硯庭爲之作合﹐斷歸村農。乾隆二十一年事。

○漢髙祖弒義帝山東驛鹽道盧憲觀暴卒﹐已而復蘇﹐云前身本九江王英布也。弒義帝﹐乃髙祖使之﹐非項羽所使也。髙祖陰弒義帝﹐嫁名項羽﹐而僞與諸侯討弒義帝者。羽訟於上帝﹐須布爲質。質明﹐果系髙祖所弒。陳平六出奇計﹐此其一也。故盧死而復蘇。問﹕「何以遲二千年而讞始定﹖」曰「羽以坑咸陽卒二十萬﹐上帝震怒﹐戮於陰山受無量罪。今始滿貫﹐方得訴冤。」

按王阮亭《池北偶談》載張巡妾報冤事﹐亦遲至千年。蓋張以忠節故﹐而報復難﹔項以慘戮故﹐而申訴亦難也。

○地窮宮保定督標守備李昌明暴卒﹐三日﹐屍不寒﹐家人未敢棺殮。忽屍腹脹大如鼓﹐一溺而蘇﹐握送殮者手曰「我將死時﹐苦楚異甚﹐自腳趾至於肩領﹐气散出﹐不可收。旣死﹐覺身體輕倩﹐頗佳於生時。所到處﹐天色深黃﹐無日色﹐飛沙茫茫。足不履地﹐一切屋舍人物﹐都無所見。我神魂飄忽﹐隨風東南行。許久﹐天色漸明﹐沙少止。俯視東北角﹐有長河一條﹐河內牧羊者三人﹔羊白色﹐肥大如馬。我問﹕」家安在﹖『牧羊人不答。又走約數十里﹐見遠處隱隱宮殿﹐瓦皆黃琉璃﹐如帝王居。近前﹐有二人靴帽袍帶立殿下﹐如世上所演髙力士﹑童貫形狀。

殿前有黃金扁額﹐書『地窮宮』三字。我玩視良久﹐袍帶者怒﹐來逐我曰「此何地﹐容爾立耶﹖『我素剛﹐不肯去﹐與之爭。殿內傳呼曰﹕」外何喧嚷﹖』袍帶者入﹐良久出曰「汝毋去﹐聽候諭旨。『二人環而守之。天漸暮﹐陰風四起﹐霜片如瓦。我凍久戰栗﹐兩守者亦瑟縮流涕﹐指我怨曰﹕」微汝來作鬧﹐我輩豈受此冷夜之苦哉﹗』天稍明﹐殿內鐘動﹐風霜亦霽。又一人出曰「昨所畱人﹐著送歸本處。『袍帶者拉以行。仍過原處﹐見牧羊人尙在。袍帶者以我授之曰﹕』奉旨交此人與汝﹐送他還家﹐我去矣。『牧羊人毆我以拳。懼而墜河﹐飲水腹脹﹐一溺遂蘇。」言畢後﹐盥手沐面﹐飲食如常。後十日余﹐仍卒。

先是﹐李之鄰張姓者﹐睡至三更﹐牀側聞人呼聲。驚起﹐見黑衣四人﹐各長丈餘﹐曰「爲我引路至李守備家。」張不肯﹐黑衣人欲毆之﹐懼而同行。至李門﹐先有二人蹲於門上﹐貌更獰惡。四人不敢仰視﹐偕張穿籬笆側路以入﹐俄而哭聲內作。此事傅卓園提督所言﹐李其友也。

○獄中石匣越州周道灃以難蔭選陜西隴州知州﹐抵署後﹐循例按獄。獄中有石匣﹐長尺許﹐封鎖甚固。周欲開視。獄吏固持不可﹐曰「相傳自明季卽有此匣﹐不知所藏何物﹐但記有道人云﹕」開則不利於官。『「周素愎﹐必欲開視。乃斧其匣﹐得人影半幅﹐赤身帶血﹐面目模糊﹐冷气襲人。周諦視未畢﹐有硫黃气自匣中起﹐卷幅燒毀﹐紙灰騰空而去。周大悸得病﹐卒於隴。竟不知何怪。周蘭坡學士爲餘言﹐州牧卽其從孫也。

●卷二○張元妻河南偃師縣鄕人張元妻薛氏歸寧母家返﹐小叔迎之。路過古墓﹐樹木陰森﹐薛氏將溲焉。牽所乘驢與小叔﹐使視之﹐而掛所衣紅布裙於樹。溲畢返﹐裙失所在。歸家﹐與夫宿﹐侵晨不起。家人撞門入﹐窗牖宛然﹐而夫婦有身無首。告之官﹐不能理。拘小叔訊之﹐具道昨日失裙事迹。至墓所﹐墓旁有穴﹐滑澑如常有物出入者。窺之﹐紅布裙帶在外﹐卽其嫂物。掘之﹐兩首具在﹐並無棺槨。穴甚小﹐僅容一手。官竟不能讞也。

○蝴蝶怪京師葉某﹐與易州王四相善。王以七月七日爲六旬壽期﹐葉騎驢往祝。過房山﹐天將暮矣。一偉丈夫躍馬至﹐問﹕「將何往﹖」葉告以故。丈夫喜曰「王四﹐吾中表也。吾將往祝﹐盍同行乎﹖」葉大喜﹐與之偕行。丈夫屢躡其背﹐葉固讓前行﹐僞許﹐而仍落後。葉疑爲盜﹐屢回顧之。時天已黑﹐不甚辧其狀貌﹐但見電光所燭﹐丈夫懸首馬下﹐以兩腳踏空而行。一路雷與之俱。丈夫口吐黑气﹐與雷相觸﹐舌長丈餘﹐色如朱砂。葉大駭﹐卒無柰何﹐且隱忍之﹐疾驅至王四家。

王出與相見﹐歡然置酒。葉私問﹕「與路上丈夫何親﹖」曰「此吾中表張某也﹐現居京師繩匠胡同﹐以熔銀爲業。」葉稍自安﹐且疑路上所見眼花耳。酒畢﹐葉就寢﹐心悸﹐不肯與同宿。丈夫固要之﹐不得已﹐請一蒼頭伴焉。葉徹夜不寐﹐而蒼頭酣寢矣。三鼓燈滅﹐丈夫起坐﹐復吐其舌﹐一室光明。以鼻嗅葉之帳﹐涎流不已。伸兩手﹐持蒼頭啖之﹐骨星星墜地。葉素奉關神﹐急呼曰「伏魔大帝何在﹖」忽訇然有鐘鼓聲﹐關帝持巨刃排梁而下﹐直擊此怪。怪化一蝴蝶﹐大如車輪﹐張翅拒刃。盤旋片時﹐又霹靂一震﹐蝴蝶與關神俱無所見。葉昏暈僕地﹐日午不起。王四啟門視之﹐具道所以。地有鮮血數斗﹐牀上失一張某與一蒼頭矣。

所騎馬宛然在廏。急遣人至繩匠胡同蹤迹張某﹐張方踞鑪燒銀﹐並無往易州祝壽之事。

○白二官常州王姓者﹐以幕遊爲業。歲暮歸裏﹐慕張氏靑山莊園林之美﹐袱被往遊。

遇白二官於園中——素所狎戲旦也﹐甚喜。遊畢﹐同宿於園。王神思恍惚﹐不能成寢﹐見白二官伸頭吹燈。燈離白所臥處二丈餘﹐而白伸頭亦長二丈餘﹐吹燈而滅。王大駭﹐以被裹首而寢。白至其牀前揭被﹐以手上下量之﹐所按處其冷如鐵。

王驚呼﹐無人答應。忽窗西有一黑物﹐豬臉毛爪﹐從外跳入﹐與白二官對搏甚凶﹐不知勝負。俄而天明﹐地上見鮮血一片﹐死蟒一條。急往白二官家詢之﹕二官得蠱疾半年﹐一旦而愈。其疾愈之時﹐卽王姓遇白二官之時也。

○關東毛人以人爲餌關東人許善根﹐以掘人參爲業。故事﹕掘參者須黑夜往掘。許夜行勞倦﹐宿沙上。及醒﹐其身爲一長人所抱﹐身長二丈許﹐徧體紅毛。以左手撫許之身﹐又以許身摩擦其毛﹐如玩珠玉者。然每一摩撫﹐則狂笑不止。許自分將果其腹矣。

俄而抱至一洞﹐虎筋﹑鹿尾﹑象牙之類﹐森森山積。置許石榻上﹐取虎鹿進而奉之。許喜出望外﹐然不能食也。長人俯而若有所思﹐旣而點首若有所得﹐敲石爲火﹐汲水焚鍋﹐爲烹熟而進之。許大啖。黎明﹐長人復抱而出﹐身挾五矢﹐至絕壁之上﹐縛許於髙樹。許復大駭﹐疑將射己。俄而﹐羣虎聞生人气﹐盡出穴﹐爭來搏許。長人抽矢斃虎﹐復解縛抱許﹐曳死虎而返﹐烹獻如故。許始心悟﹕長人養己以餌虎也。如是月餘﹐許無恙﹐而長人竟以大肥。

許一日思家﹐跪長人前涕泣再拜﹐以手指東方不已。長人亦潸然。復抱至采參處﹐示以歸路﹐並爲歷指產參地﹐示相報意。許從此富矣。

○平陽令平陽令朱鑠﹐性慘刻﹐所宰邑﹐別造厚枷巨梃。案涉婦女﹐必引入姦情訊之。

杖妓﹐去小衣﹐以杖抵其陰﹐使腫潰數月﹐曰「看渠如何接客﹗」以臀血塗嫖客面。妓之美者加酷焉﹐髡其發﹐以刀開其兩鼻孔﹐曰「使美者不美﹐則妓風絕矣。」逢同寅官﹐必自詫曰「見色不動﹐非吾鐵面冰心﹐何能如此﹗」以俸滿遷山東別駕。

挈眷至茌平旅店﹐店樓封鎖甚固﹐朱問故。店主曰「樓中有怪﹐歷年不啟。」

朱素愎﹐曰「何害﹗怪聞吾威名﹐早當自退﹗」妻子苦勸不聽。乃置妻子於別室﹐己獨攜劍秉燭坐至三鼓﹐有扣門進者﹐白須絳冠﹐見朱長揖。朱叱﹕「何怪﹖」

老人曰「某非怪﹐乃此方土地神也。聞貴人至此﹐正羣怪殄滅之時﹐故喜而相迎。」且囑曰「公﹐少頃怪至﹐但須以寶劍揮之﹐某更相助﹐無不授首矣。」

朱大喜﹐謝而遣之。

須臾﹐靑面者﹑白面者以次第至。朱以劍斫﹐應手而倒。最後有長牙黑嘴者來﹐朱以劍擊﹐亦呼痛而隕。朱喜自負﹐急呼店主告之。時雞已鳴﹐家人秉燭來照﹐橫屍滿地﹐悉其妻妾子女也。朱大叫曰「吾乃爲妖鬼所弄乎﹗」一慟而絕。

○不倒翁蔣生某往河南﹐過鞏縣﹐宿焉。店家有西樓﹐灑掃極淨﹐蔣愛之﹐以行李往。

店主笑曰「公膽大否﹖此樓不甚安。」蔣曰「椒山自有膽。」秉燭坐至夜深﹐聞幾下如竹桶泛水聲﹐有躍出者﹕靑衣皂冠﹐長三寸許﹐類世間差役狀。睨蔣許久﹐叱叱而退。

少頃﹐數短人舁一官至﹐旗幟馬車之類﹐歷歷如豆。官烏紗冠危坐﹐指蔣大詈﹐聲細如蜂蠆。蔣天怖色。官愈怒﹐小手拍地﹐麾眾短人拘蔣。眾短人牽鞋扯襪﹐竟不能動。官嫌其無勇﹐攘臂自起。蔣以手攝之﹐置於幾上﹐細視之﹐世所賣不倒翁也。塊然僵僕﹐一土偶耳。其輿從俯伏羅拜﹐乞還其主。蔣戲曰「爾須以物贖。」應聲曰「諾。」墻穴中嗡嗡有聲﹐或四人輦一釵﹐或二人扛一簪。

頃刻﹐首飾金帛之屬布散於地。蔣取不倒翁擲與之﹐復能舉動如初。然隊伍不復整矣﹐奔竄而散。

天漸明﹐店主大呼﹕「失賊﹗」問之﹐則樓上贖官之物﹐皆三寸短人所偸店主物也。

○算命先生鬼平望周姓﹐以撐舟爲業。舟過湖州橋下﹐篙觸骨壇落水﹐至家而妹病﹐呼曰「我湖州算命先生徐某。在生時﹐督撫司道貴人﹐誰不敬我﹗汝何人﹐敢投我骨於水﹗」女素不識字﹐病後能讀書﹐喜爲人算命。寫八字與之﹐其推排悉合世上五行之說﹐亦不甚驗也。周具牒訴於城隍。女臥一日醒曰「見二靑衣拘一鬼與我質於神前﹐鬼跪訴毀骨之事。神曰﹕」其兄觸汝而責之於妹﹐何畏彊欺弱耶﹗

汝自稱能算命﹐而爲能自護其朽骨﹐其算法不靈可知。生前哄騙人財物﹐不知多少矣﹗笞二十﹐押赴湖州。『「女自此不復識字﹐亦不能算命矣。

○鬼借力制凶人俗傳凶人之終﹐必有惡鬼﹐以其力能相制也。揚州唐氏妻某﹐素悍妒﹐妾婢死其手者無數。亡何﹐暴病﹐口喃喃詈罵﹐如平日撒潑狀。鄰有徐元﹐膂力絕人﹐先一日昏暈﹐鼾呼叫罵﹐如與人角鬥者﹐逾日始蘇。或問故﹐曰「吾爲羣鬼所借用耳。鬼奉閻羅命拘唐妻﹐而唐妻力彊﹐羣鬼不能制﹐故來假吾力縛之。吾與鬥三日﹐昨被吾拉倒其足﹐縛交羣鬼﹐吾才歸耳。」往視唐妻﹐果气絕﹐而左足有靑傷。

○馬盼盼壽州刺史劉介石﹐好扶乩。牧泰州時﹐請仙西廳。一日﹐乩盤大動﹐書「盼盼」二字﹐又書有「兩世緣」三字。劉大駭﹐以爲關盼盼也。問﹕「兩世何緣﹖」

曰「事載《西湖佳話》。」劉書紙焚之曰「可得見面否﹖」曰「在今晚。」

果薄暮而病﹐目定神昏。姜妾大駭﹐圍坐守之。燈上片時﹐陰風颯然﹐一女子容色絕世﹐徧身衣履甚華﹐手執紅紗燈﹐從戶外入﹐向劉直撲。劉冷汗如雨下﹐心有悔意。女子曰「君怖我乎﹖緣尙未到故也。」復從戶外出﹐劉病稍差。嗣後意有所動﹐女子輒來。

劉一日寓揚州天寧寺﹐秋雨悶坐﹐復思此女﹐取乩紙焚。乩盤大書曰「我韋馱佛也。念汝爲妖孽所纏﹐特來相救。汝可知天條否﹖上帝最惡者﹐以生人而好與鬼神交接﹐其孽在淫﹑嗔以上。汝嗣後速宜攺悔﹐毋得邀仙媚鬼﹐自戕其命。」

劉悚然叩頭﹐焚乩盤﹐燒符紙﹐自此妖絕。

數年後﹐閱《西湖佳話》﹕「泰州有宋時營妓馬盼盼墓﹐在州署之左偏。」

《靑箱雜誌》載﹕「盼盼機巧﹐能學東坡書法。」始悟現形之妖﹐非關盼盼也。

○滇綿谷秀才半世女妝蜀人滇謙六﹐富而無子﹐屢得屢亡。有星家教以壓勝之法﹐云「足下兩世命中所照臨者多是雌宿﹐𨿽獲雄﹐無益也。惟獲雄而以雌畜之﹐庶可補救。」已而綿谷生﹐謙六教以穿耳﹑梳頭﹑裹足﹐呼爲「小七娘」﹔娶不梳頭﹑不裹足﹑不穿耳之女以妻之﹔果長大﹐入胖。生二孫﹐偶以郎名孫﹐卽死。於是每孫生﹐亦以女畜之。綿谷韶秀無須﹐頗以女自居﹐有《繡鍼詞》行世。吾友楊刺史潮觀與之交好﹐爲序其顚末。

○煉丹道士楚中大宗伯張履昊好道。予告歸﹐寄居江寧。入城時﹐擁朱提一百六十萬。

有郎總兵者﹐公門下士也﹐薦朱道士善黃白之術﹐壽九百餘歲﹐燒杏核成銀﹐屢試若神。道士說公燒丹﹐以白銀百萬﹐煉丹一枚﹐則長生可致。公惑之﹐齋戒三日﹐定坎離之位。每一鑪﹐輒下銀五萬兩﹐炭百擔。晝則公親監之﹐夜則使人守之。銀登時化爲水。煉三月﹐費銀八十萬﹐丹無消息。詰之﹐道士曰「滿百萬則丹成。成後含之﹕不饑不寒﹐可南可北﹐隨意所之﹐無不可到。」公無柰何﹐復與十餘萬﹐然已覺其妄﹐道士溲溺﹐必遣人尾之。

淸晨﹐道士溲於園﹐尾者回顧﹐忽失道士所在。往視其鑪﹐百萬俱空矣。啟道士行李﹐得書一封﹐云「公此種財﹐皆非義物也。吾與公有宿緣﹐特來取去﹐爲公打點陰間贖罪費用﹐日後自有效驗。幸毋相怪。」家人覘道士者皆云﹕每五萬銀下鑪時﹐屋上隱隱有雷聲﹐道士惶恐伏地﹐以朱符蓋其頭。其搬運實無痕迹。

○葉老脫有葉老脫者﹐不知其由來﹐科頭跣足﹐冬夏一布袍﹐手挈竹席而行。嘗投維揚旅店﹐嫌房客嘈雜﹐欲擇潔地。店主指一室曰「此最靜僻﹐但有鬼﹐不可宿。」

葉曰「無害。」徑自掃除﹐攤竹席於地。

夜﹐臥至三鼓﹐門忽開﹐見有婦人系帛於項﹐雙眸抉出﹐懸兩頤下﹐伸舌長數尺﹐彳亍而來。旁有無頭鬼﹐手提兩頭繼至。尾其後者﹕一鬼徧體皆黑﹐耳目口鼻甚模糊﹔一鬼四肢黃腫﹐腹大於五石匏。相詫曰「此間有生人气﹐當共攫之。」羣作搜捕狀﹐卒不得近葉。一鬼曰「明明在此﹐而搜之不得﹐柰何﹖」

黃胖者曰「凡吾輩之所以能攝人者﹐以其心怖而魂先出也。此人蓋有道之士﹐心不怖﹐魂不離體﹐故倉猝不易得。」羣鬼方徨四顧﹐葉乃起﹐坐席上﹐以手自表曰「我在此。」羣鬼驚悸﹐齊跪地下。葉一一訊之。婦人指三鬼曰「此死於水者﹐此死於火者﹐此盜殺人而被刑者﹐我則縊死此室者也。」葉曰「若輩服我乎﹖」皆曰「然。」曰「然則各自投生﹐勿在此作祟。」各羅拜去。

迨曉﹐爲主人道其事﹐嗣後此室宴然。

○蘇耽老飲疫神杭州蘇耽老﹐性滑稽﹐善嘲人。人惡之﹐元旦﹐畫疫神一紙壓其門。耽老晨出開門﹐見而大笑﹐迎疫神歸﹐延之上座﹐與共飲酒而燒化之。是年大疫﹐四鄰病者爲祀疫神。其病人輒作神語曰「我元旦受蘇耽老禮敬﹐愧無以報。欲禳我者﹐必請蘇君陪我﹐我方去。」於是祀疫神者爭先請蘇﹐蘇逐日奔忙﹐困於酒食。

其家大小十餘口﹐無一病者。

○劉刺史奇夢陜西劉刺史介石補官江南﹐寓蘇州虎丘。夜二鼓﹐夢乘輕風歸陜﹐未至鄕裏﹐路遇一鬼尾之﹐長三尺許﹐囚首喪面﹐獰醜可憎﹐與劉對搏。良久﹐鬼敗﹐劉挾鬼於腋下而趨﹐將投之河。路遇余姓者﹐故鄰也﹐謂曰「城西有觀音廟﹐何不挾此鬼訴於觀音以杜後患﹖」劉然其言﹐挾鬼入廟。

廟門外韋馱金剛神皆怒目視鬼﹐各舉所持兵器作擊鬼狀﹐鬼亦悚懼。觀音望見﹐呼曰「此陰府之鬼﹐須押回陰府。」劉拜謝。觀音目金剛押解。金剛跪辭﹐語不甚解﹐似不屑押解者。現音笑目劉曰「卽著汝押往陰府。」劉跪曰「弟子凡身﹐何能到陰府﹖」觀音曰「易耳。」捧劉面呵气者三﹐卽遣出。鬼俯伏無語﹐相隨而行。

劉自念𨿽有觀音之命﹐然陰府未知在何處﹐正徘徊間﹐復遇余姓者。曰「君欲往陰府﹐前路有竹笠覆地者是也。」劉望路北有笠﹐如俗所用醬缸篷狀﹐以手起之﹐窪然一井。鬼見大喜﹐躍而入。劉隨之﹐冷不可耐。每墜丈許﹐必爲井所夾﹐有溫气自上而下﹐則又墜矣。

三墜後﹐豁然有聲﹐乃落於瓦上。張目視之﹐別有天地﹐白日麗空﹐所墜之瓦上﹐卽王者之殿角也。聞殿中羣神震怒﹐大呼曰「何處生人气﹖」有金甲者擒劉至王前。王衮龍衣﹐冕旒﹐須白如銀﹐上坐﹐問﹕「爾生人﹐胡爲至此﹖」

劉具道觀音遣解之事。王目金甲神ㄏ其面仰天﹐諦視之﹐曰「面有紅光﹐果然佛遣來。」問﹕「鬼安在﹖」曰「在墻腳下。」王厲聲曰「惡鬼難畱﹗著押歸原處。」羣神叉戟交集﹐將鬼叉戟上投池﹐池中毒蛇怪鱉爭臠食之。

劉自念﹕已到陰府﹐何不一問前生事﹖揖金甲神曰「某願知前生事。」金甲神首肯﹐引至廊下﹐抽簿示之曰「汝前生九歲時﹐曾盜人賣兒銀八兩﹐賣兒父母懊恨而亡﹐汝以此孽夭死。今再世矣﹐猶應爲瞽﹐以償前愆。」劉大驚曰「作善可禳乎﹖」神曰「視汝善何如耳。」語未畢﹐殿中呼曰「天符至矣﹐速令劉某回陽﹐毋致泄漏陰司案件。」金甲神掖至王前。劉復跪求曰「某凡身﹐何能出此陰界﹖」王持劉背吸气者三﹐遂聳身於井。三聳三夾如前﹐有溫气自下而上﹐身從井出。

至長安道上﹐復命於觀音廟﹐跪陳陰府本末。旁一童子嚅嚅不已﹐所陳語與劉同。劉駭視之﹐耳目口鼻儼然己之本身也﹐但縮小如嬰兒。劉大驚﹐指童子呼曰「此妖也﹗」童子亦指劉呼曰「此妖也﹗」觀音謂劉曰「汝毋恐﹐此汝魂也。汝魂惡而魄善﹐故作事堅彊而不甚透徹﹐今爲汝易之。」劉拜謝﹐童子不謝﹐曰「我在彼上﹐今欲易我﹐必先去我。我去﹐獨不於彼有傷乎﹖」觀音笑曰「毋傷也。」手金簪長尺許﹐自劉之左脇插入﹐剔一腸出﹐以腕繞之。每繞尺許﹐則童子身漸縮小。繞畢﹐擲於梁上﹐童子不復見矣。觀音以掌撲案﹐劉悸而醒﹐仍在蘇州枕席間﹐脇下紅痕﹐猶隱然在焉。月餘﹐陜信至﹐其鄰人余姓者亡矣。此事介石親爲餘言。

○趙李二生廣東趙﹑李二生﹐讀書番禺山中。端陽節日﹐趙氏父母饋酒肴爲兩生慶節﹐兩生同飲甚樂。至二鼓﹐聞扣門聲﹐啟之﹐亦書生也﹐衣冠楚楚。自云﹕相離十里許﹐慕兩生髙義﹐願來納交。邀入坐﹐言論風生。先論舉業﹐後及古文詞賦﹐元元本本﹐兩生自以爲弗及。最後論及仙佛﹐趙素不樂聞而李頗信之﹐書生因力辧其有﹐且曰「欲見佛乎﹖此頃刻事也。」李欣然欲試之。書生取案几疊髙五尺許﹐身踞其上﹐登時有旃檀之气氤氳四至﹐隨取身上絹帶作圈﹐謂二生曰「從圈入﹐卽佛地也﹐可以見佛。」李信之旣篤﹐見圈中觀音﹑韋馱﹐香煙飄渺﹐卽欲以頭入圈﹔而趙望之則獠牙靑面﹑吐舌丈餘者在圈中矣。遂大呼。家人共進﹐李如夢醒者﹐𨿽掙脫﹐而頸已有傷﹐書生杳然不復可見。兩生家俱以此山有邪﹐不可讀書﹐各令還家。明年﹐李舉孝廉﹐會試連捷﹐出授廬江知縣。卒以被劾﹐自縊而亡。

○山東林秀才山東林秀才長康﹐四十不第。一日﹐有攺業之想﹐聞旁有呼者曰「莫灰心。」

林驚問﹕「何人﹖」曰「我鬼也﹐守公而行﹐並爲公護駕者數年矣。」林欲見其形﹐鬼不可。再四言﹐鬼曰「公必欲見我﹐無怖而後可。」林許之﹐遂跪於前﹐喪面流血﹐曰「某藍城縣市布者也﹐爲掖縣張某某害﹐以屍壓東城門石磨盤之下。公異日當宰掖縣﹐故常侍公﹐求爲伸冤。」且言公某年舉鄕試﹐某年成進士﹐言畢不復見。至期﹐果舉孝廉﹐惟進士之期爽焉。林嘆曰「世間功名之事﹐鬼亦有不知者乎﹗」言未畢﹐空中又呼曰「公自行有虧耳﹐非我誤報也﹗

公於某月日私通孀婦某﹐幸不成胎﹐無人知覺。陰司記其惡而寬其罪﹐罰遲二科。「

林悚然﹐謹身修善﹐逾二科而成進士﹐授官掖縣。抵任進城﹐見一石磨﹐啟之﹐果得屍﹔立拘張某﹐訊之﹐盡吐殺人情實﹐置之於法。

○秦中墓道秦中土地極厚﹐有掘三五丈而未及泉者。鳳翔以西﹐其俗﹕人死不卽葬﹐多暴露之﹐俟其血肉化盡﹐然後葬埋﹐否則有發凶之說。屍未消化而葬者﹐一得地气﹐三月之後﹐徧體生毛﹐白者號白凶﹐黑者號黑凶﹐便入人家爲孽。

劉刺史之鄰孫姓者掘溝得一石門﹐開之﹐隧道宛然。陳設雞犬尊﹐皆瓦爲之。中懸二棺﹐旁列男女數人﹐釘身於墻。蓋古之爲殉者﹐懼其僕﹐故釘之也。

衣冠狀貌﹐約略可睹。稍逼視之﹐風起於穴﹐悉化爲灰﹐並骨如白塵矣﹐其釘猶在左右墻上。不知何王之墓。亦有掘得土人作臥形者﹐有頭角四肢而無耳目﹐疑皆古尸之所化也。

○夏侯墓本朝松江提督張勇生時﹐其父夢有金甲神﹐自稱漢將軍夏侯氏﹐入門﹐隨卽生勇。後封侯歸葬﹐掘地得古碑﹐隸書「魏將軍夏侯墓」﹐字如碗大。閱二千年而骨肉復歸其故處﹐亦奇。

○塞外二事雍正時﹐定西大將軍紀成斌以失律誅﹐在塞外頗爲祟。後接任將軍查公轅下兵某﹐白日僕地﹐自稱「紀大將軍﹐求索飲食」。眾皆羅拜﹐代爲乞命。幕客陳對軒﹐豪士也﹐直前批其頰﹐罵曰「紀成斌﹐爾徵阿拉蒲坦﹐臨陳退縮﹐以王法伏誅。鬼若有靈﹐尙宜自愧﹐何敢忝爲厲鬼﹐作屠沽兒乞食狀耶﹗」罵畢﹐兵蹶然起﹐不復┲語矣。自後凡有疫癘自稱紀大將軍者﹐稱「陳相公來了」駭之﹐無不立愈。

紀受誅時﹐家奴盡散﹐一廚者收其屍。亡何病死﹐常附病者身﹐自稱「廚神」﹐曰「上帝憐我忠心葬主﹐故命爲羣鬼長。」問﹕「紀將軍何在﹖」曰「上帝怒其失律﹐使兵民受傷數萬﹐罰爲疫鬼﹐受我驅遣。我以主人故﹐終不敢。然我所言無不聽。」嗣後﹐塞外遇將軍爲祟﹐先請陳相公﹐如陳不來﹐便呼廚神﹐紀亦去矣。

○關神斷獄溧陽馬孝廉丰﹐未第時﹐館於邑之西村李家。鄰有王某﹐性凶惡﹐素捶其妻。

妻饑餓﹐無以自存﹐竊李家雞烹食之。李知之﹐告其夫。夫方被酒﹐大怒﹐持刀牽妻至。審問得實﹐將殺之。妻大懼﹐誣雞爲孝廉所竊。孝廉與爭﹐無以自明﹐曰「村有關神廟﹐請往擲杯交卜之。卦陰者婦人竊﹐卦陽者男子竊。」如其言﹐三擲皆陽。王投刀放妻歸﹐而孝廉以竊雞故﹐爲村人所薄﹐失館數年。

他日﹐有扶乩者方登壇﹐自稱關神。孝廉記前事﹐大罵神之不靈。乩書灰盤曰「馬孝廉﹐汝將來有臨民之職﹐亦知事有緩急重耶﹖汝竊雞﹐不過失館﹔某妻竊雞﹐立死刀下矣。我寧受不靈之名﹐以救生人之命。上帝念我能識政體﹐故超升三級。汝乃怨我耶﹖」孝廉曰「關神旣封帝矣﹐何級之升﹖」乩神曰「今四海九州皆有關神廟﹐焉得有許多關神分享血食。凡村鄕所立關廟﹐皆奉上帝命﹐擇裏中鬼平生正直者代司其事﹐眞關神在帝左右﹐何能降凡耶﹖」孝廉乃服。

○紫淸煙語蘇州楊大瓢諱賓者﹐工書法﹐年六十時﹐病死而蘇﹐曰「天上書府喚我赴試耳。近日玉帝制《紫淸煙語》一部﹐繕寫者少﹐故召試諸善書人。我未知中式否。如中式﹐則不能復生矣。」越三日﹐空中有鸞鶴之聲﹐楊愀然曰「吾不能學王僧虔﹐以禿筆自累﹐致損其生。」瞑目而逝。或問天府書家姓名﹐曰「索靖一等第一人﹐右軍一等第十人。」

○顧堯年乾隆十五年﹐余寓蘇州江雨峯家。其子寶臣赴金陵鄕試﹐歸家病劇。雨峯徧召名醫﹐均有難色。知余與薛徵君一瓢交好﹐彊余作札邀之。未至﹐余與雨峯候於門。病者在室呼曰「顧堯年來矣﹗」連稱﹕「顧叟請坐。」顧堯年者﹐蘇市布衣﹐先以請平米價﹑倡眾毆官爲蘇撫安公所誅者也。坐定﹐語江曰「江相公﹐你已中鄕試三十八名矣﹐病亦無恙﹐可自寬解。賜我酒肉﹐我便去。」雨峯聞之﹐急入房相慰曰「顧叟速去﹐當卽祭叟。」病者曰「外有錢塘袁某官﹐喧聒於門﹐我怖之﹐不能去。」又曰「薛先生到門矣。其人良醫也﹐我當避之。」

雨峯急出﹐拉余讓路﹐而一瓢果自外入。卽告以故。一瓢大笑曰「鬼旣避我二人﹐請與公同入逐之。」遂入房。薛按脈﹐余帚掃牀前﹐一藥而愈。其年寶臣登第﹐果如所報之名次。

○妖道乞魚余姊夫王貢南﹐居杭州之橫河橋。晨出﹐遇道士於門﹐拱手曰「乞公一魚。」

貢南嗔曰「汝出家人喫素﹐乃索魚肉耶﹖」曰「木魚也。」貢南拒之。道士曰「公吝於前﹐必悔於後。」遂去。是夜﹐聞落瓦聲。旦視之﹐瓦集於庭。次夜﹐衣服盡入廁混中。

貢南乞符於張有虔秀才家。張曰「我有二符﹐其價一賤一貴。賤者張之﹐可制之於旦夕﹔貴者張之﹐現神獲怪。」貢南取賤者歸﹐懸中堂。是夜﹐果安。

越三日﹐又有老道士﹐形容古怪﹐來叩門﹐適貢南他適﹐次子後文出見。道士曰「汝家日前爲某道所苦﹐其人卽我之弟子也。汝索救於符﹐不如索救於我。可囑汝父﹐明日到西湖之冷泉亭﹐大呼『鐵冠』三聲﹐我卽至矣。否則﹐符且爲鬼竊去。」貢南歸﹐後文告之。貢南侵晨至冷泉亭﹐大呼「鐵冠」數百聲﹐杳無應者。

適錢塘令王嘉會路過﹐貢南攔輿﹐口訴原委。王疑其癡﹐大被詬辱。是夜﹐集家丁雄健者數人護守此符。五更﹐砉然有聲﹐符已不見。旦視之﹐幾有巨人迹﹐長尺許。從此﹐每夜羣鬼畢集﹐撞門擲碗。貢南大駭﹐以五十金重索符於張氏。懸後﹐鬼果寂然。

一日﹐王怒其長男後曾﹐將杖之。後曾逃﹐三日不歸。余姊泣不已。貢南親自尋求﹐見後曾徨於河﹐將溺焉﹐急拉上肩輿﹐其重倍他日。到家﹐兩眼瞪視﹐語喃喃不可辧。臥席下﹐忽驚呼曰「要審﹗要審我卽去。」貢南曰「兒何去﹖

我當偕去。「後曾起﹐具衣冠﹐跪符下﹐貢南與俱。貢南無所見﹐後曾見一神上坐﹐眉間三目﹐金面紅須﹐旁跪者皆渺小丈夫。神曰﹕」王某陽壽未終﹐爾何得以其有畏懼之心便惑之以死﹖「又曰﹕」爾等五方小吏﹐不受上淸敕令﹐乃爲妖道奴僕耶﹗「各謝罪﹐神予杖三十﹐鬼啾啾乞哀。視其臀﹐作靑泥色。事畢﹐以靴腳踢後曾﹐如夢之初醒﹐汗浹於背。嗣後﹐家亦安寧。

○屍行訴冤常州西鄕有顧姓者﹐日暮郊行﹐借宿古廟。廟僧曰「今晚爲某家送殮﹐生徒盡行﹐廟中無人﹐君爲我看廟。」顧允之﹐爲閉廟門﹐吹燈臥。

至三鼓﹐有人撞門﹐聲甚厲。顧喝問﹕「何人﹖」外應曰「沈定蘭也。」

沈定蘭者﹐顧之舊交﹐已死十年之人也。顧大怖﹐不肯開。門外大呼曰「爾無怖﹐我有事托君。若遲遲不開﹐我旣爲鬼﹐獨不能衝門而進乎﹖所以喚爾開門者﹐正以照常行事﹐存故人之情耳。」顧不得已爲啟其鑰﹐砉然有聲﹐如人墜地。顧手忙眼顫﹐意欲舉燭。忽地上又大呼曰「我非沈定蘭也。我乃東家新死李某﹐被姦婦毒死﹐故托名沈定蘭﹐求汝伸冤。」顧曰「我非官府﹐冤何能伸﹖」鬼曰「屍傷可驗。」問﹕「屍在何處﹖」曰「燈至卽見。但見燈﹐我便不能言矣。」

正匆遽間﹐外扣門者人聲甚眾﹐顧迎出﹐則羣僧歸廟﹐各有駭色﹐曰「正誦經送屍﹐屍隱不見﹐故各自罷歸。」顧告以故﹐同舉火照屍﹐有七竅流血者奄然在地。次日﹐同報有司﹐爲理其冤。

○沭陽洪氏獄乾隆甲子﹐余宰沭陽。有淮安吳秀才者﹐館於洪氏。洪故村民﹐饒於財。吳挈一妻一子﹐居其外舍。洪氏主人偶饌先生並其子﹐妻獨居於室。夜二更返﹐妻被殺死﹐刀擲墻外﹐卽先生家切菜刀也。余往驗屍﹐見婦人頸上三創﹐粥流喉外﹐爲之慘然。根究凶手﹐無可蹤迹。洪家有奴洪安者﹐素以左手持物﹐而刀痕左重右輕﹐遂刑訊之。初卽承認﹐旣而訴爲家主洪生某指使﹐爲姦師母不遂﹐故殺之。

生卽吳之學徒也。及訊洪生﹐則又以奴曾被笞﹐故仇誣耳。獄未具﹐余調江寧。

後任魏公廷會﹐竟坐洪安﹐以狀上。臬司翁公藻嫌供情未確﹐均釋之﹐別緝正凶。

十二年來﹐未得也。

丙子六月﹐余從弟鳳儀自沭陽來﹐道「有洪某者﹐系武生員﹐去年病死﹐屍柩未出﹐見夢於其妻曰﹕某年某月奸殺吳先生婦者我也。漏网十餘載﹐今被冤魂訴於天。明午雷來擊棺﹐可速爲我遷棺避之。其妻驚覺﹐方議引盾之事﹐而棺前失火﹐並骨爲灰燼矣。其餘艸屋木器俱完好也。余方愧身爲縣令﹐婦冤不能雪﹐又加刑於無罪之人﹐深爲作吏之累。然天報必遲至十年後﹐又不於其身而於其無知之骸骨﹐何耶﹖此等凶徒﹐其身已死﹐其鬼不靈﹐何以尙存精爽於夢寐而又自惜其軀殼者﹐何耶﹖

○雷公被紿南丰徵士趙黎村言﹕其祖某﹐爲一鄕豪士。明季亂時﹐有匪類某﹐武斷鄕曲﹐慣爲糾錢作社之事﹐窮氓苦之。趙爲告官﹐逐散其黨。諸匪無所得﹐積怨者眾。

趙有膂力﹐羣匪不敢私報﹐每天陰雷起﹐則聚其妻孥﹐具豚蹄禱曰「何不擊惡人趙某耶﹖」一日﹐趙方采花園中﹐見尖嘴毛人從空而下﹐響轟然﹐有硫黃气。

趙知雷公爲匪所紿﹐手溺器擲之曰「雷公﹗雷公﹗吾生五十年﹐從未見公之擊虎﹐而屢見公之擊牛也。欺善怕惡﹐何至於此﹗公能答我﹐𨿽枉死不恨。」雷噤不發聲﹐怒目閃閃﹐如有慚色。又爲溺所污﹐竟墜田中﹐苦吼三日。其羣匪曰「吾累雷公﹗吾累雷公﹗」爲設醮超度之﹐始去。

○鬼冒名索祭某侍衛好馳射﹐逐兔東直門。有翁蹲而汲水﹐馬逸不止﹐擠翁於井。某大懼﹐急奔歸家。是夜﹐卽見此翁排闥入﹐罵云「爾𨿽無心殺我﹐然見我落井﹐喚人救我﹐尙有活埋﹐何乃忍心潛逃﹐竟歸家耶﹖」某無以答。翁卽毀器壞戶﹐作祟不已。舉家跪求﹐爲設齋醮。鬼曰「無益也。欲我安寧﹐須刻木爲主﹐寫我姓名於上﹐每日以豚蹄享我﹐當作祖宗待我﹐方饒汝。」如其言﹐祟爲之止。自此﹐過東直門﹐必紆道而避此井。

後扈從聖駕﹐當過東直門﹐仍欲紆道走。其總管斥之曰「倘上問汝何在﹐將何詞以對﹖況靑天白日﹐千乘馬騎﹐何畏鬼耶﹖」某不得已﹐仍過井所﹐則見老翁宛然立井邊﹐奔前牽衣罵曰「我今日尋著汝矣﹗汝前年馬衝我而不救﹐何忍心耶﹖」且詈且毆之。某驚遽哀懇曰「我罪何辭﹐但翁已在我家受祭數年﹐曾面許寬我﹐何以又攺前言﹖」翁更怒曰「吾未死﹐何需汝祭﹖我𨿽爲馬所衝﹐失腳落井﹐後有過者聞我呼救﹐登時曳出。爾何得疑我爲鬼﹖」某大駭﹐卽拉翁同至其家﹐共觀木主所書者﹐非其姓名。翁攘臂罵﹐取木主擲之﹐撒所供物於地。

舉家惶愕﹐不解其故﹐聞空中有聲大笑而去。

○鬼畏人拼命介侍郎有族兄某﹐彊悍﹐憎人言鬼神事。每所居﹐喜擇其素號不祥者而居之。

過山東一旅店﹐人言西廂有怪﹐介大喜﹐開戶直入。坐至二鼓﹐瓦墜於梁。介罵曰「若鬼耶﹐須擇吾屋上所無者而擲焉﹐吾方畏汝。」果墜一磨石。介又罵曰「若厲鬼耶﹐須能碎吾之幾﹐吾方畏汝。」則墜一巨石﹐碎幾之半。介大怒﹐罵曰「鬼狗奴﹗敢碎吾之首﹐吾方服汝﹗」起立擲冠於地﹐昂首而待。自此﹐寂然無聲﹐怪亦永斷矣。

○天殼渾天之說﹕天地如雞卵﹐卵中之黃白未分﹐是混沌也﹔卵中之黃白旣分﹐是開辟也。人不能遊於卵殼之外。則道家三十三天之說﹐終屬渺茫。秦中地厚﹐往往崩裂﹐全村皆陷。有衝起黑水者﹐有冒出煙火者﹐有裂而仍合者﹐惟所陷之人民家室﹐從無再出土者﹐亦不知何往矣。

順治三年﹐武威地陷。有董遇者﹐學煉形之術﹐能伏气沈海中不死。全家遭此劫。九日後﹐竟一身自地下起﹐云「初陷時﹐沈沈然。一日一夜﹐墜至於泉。

其墜下之勢﹐似飛非飛﹐似暈非暈﹐頗爲順適﹐猶與家人答問。一至於泉﹐則家口盡溺死﹐董伏气入水底千餘丈﹐乃復漧燥﹐覺四面純黃色。已而漸明﹐下視蒼蒼然﹐有天在下。細聽之﹐人民雞犬之聲﹐因風而至。我意「此是天殼之外天也﹐得落第二層天宮固佳﹐卽落在人家瓦上﹐豈不敬我爲天上人耶﹖」因極力將身掙墜。爲罡風所勒﹐兜捲空中﹐終不得下。俄而﹐有古衣冠人﹐長二丈餘﹐叱曰「此兩天分界處﹐萬古神聖不破此關。汝何人﹐作此妄想﹖速趁地未合時﹐仍歸汝世界﹐否則大地一合百萬丈。汝能穿水﹐不能穿土﹐死矣﹗」語未畢﹐忽金光萬道﹐自遠而來﹐熱不可耐。古衣冠者撫其背曰「速行﹗速行﹗日輪至矣﹗我且避去﹐汝血肉之身﹐不走﹐將熾爲飛灰。」董聞之悚然﹐卽運气騰身而上。面目爲水土所蝕﹐黑如焦炭﹔衣服﹑肌膚﹐粘結一片。逾月﹐始復人形﹐自稱「劫外叟」。余按《淮南子》曰﹕溫帶之下﹐無血气之倫。日輪所近﹐卽溫帶矣。

○董賢爲神康熙間﹐從叔祖弓韜公爲西安同知﹐求雨終南山。山側有古廟﹐中塑美少年﹐金貂龍衮﹐服飾如漢公侯。問道士何神﹐道士指爲孫策。弓韜公以爲孫策橫行江東﹐未嘗至長安。且以策才武﹐當有英銳之气﹐而神狀妍媚如婦女﹐疑爲邪神。

會建修太白山龍王祠﹐意欲毀廟﹐拆其木瓦﹐移而用之。

是夕﹐夢神召見﹐曰「余非孫郎﹐乃漢大司馬董聖卿也。我爲王莽所害﹐死甚慘。上帝憐我無罪﹐𨿽居髙位﹑蒙盛寵﹐而在朝未嘗害一士大夫﹐故封我爲大郎神﹐管此方晴雨。」弓韜公知是董賢﹐記《賢傳》中有「美麗自喜」之語﹐諦視不已。神有不悅之色﹐曰「汝毋爲班固所欺也﹐固作《哀皇帝本紀》﹐旣言帝病痿﹐不能生子﹐又安能幸我耶﹖此自相矛盾語也。我當日君臣相得﹐與帝同臥起﹐事實有之。武帝時﹐衛﹑霍兩將軍亦有此寵﹐不得以安陵龍陽見比。幸臣一星﹐原應天象﹐我亦何辭﹖但二千年冤案﹐須卿爲我湔雪。」言未畢﹐有二鬼獠牙藍面者牽一囚至﹐年已老﹐頭禿而聲嘶﹐手捧一卷書。神指之曰「此莽賊也﹐上帝以其罪惡滔天﹐貶入陰山﹐受毒蛇咀嚼久矣。今赦出﹐押至我所﹐司混圊之事。有小過﹐輒以鐵鞭鞭之。」弓韜公問﹕「囚手挾何書﹖」神笑曰「此賊一生信《周禮》﹐𨿽死﹐猶抱持不放。受鐵鞭時﹐猶以《周禮》護其背。」

弓韜公就視之﹐果《周禮》也。上有「臣劉歆恭校」等字﹐不覺大笑﹐遂醒。

次日﹐捐俸百金﹐葺其廟﹐祀以少牢。又夢神來謝﹐且曰「蒙君修廟﹐甚感髙義﹗但無人配享我﹐未免血食太孤。我椽史朱栩﹐義士也﹐曾收葬我屍﹐爲莽所殺。我感其恩﹐奏上帝﹐蔭其子浮﹐爲光武皇帝大司空﹐君其畱意。」弓韜公卽塑朱公像於董公側﹐而兼塑一囚爲王莽狀﹐跪階下。嗣後祈晴雨﹐無不立應。

○三頭人康熙時﹐吳逆爲亂﹐道路斷絕。有湖州客張氏兄弟三人﹐在雲南逃歸﹐從蒙樂山之東步行十晝夜﹐遂迷失道﹐采木葉艸根食之。晨行曠野﹐忽大風西來﹐如海潮江濤之聲。三人懼﹐登髙丘望之﹐見一黑牛﹐身大於象﹐蘭單而過﹐艸木爲之披靡。

暮﹐無投宿所﹐望前大樹下若有屋宇者。趨之﹐屋甚宏敞﹐中一丈夫走出﹐身長丈餘﹐頸上三頭。每作語﹐則三口齊響﹐淸亮可辧﹐似中州人音。問三人何來﹐俱以實告。三頭人曰「汝步行迷道﹐得毋饑乎﹖」三人拜謝。隨呼其妹爲客煮飯﹐意頗殷勤。妹應聲來﹐亦三頭女子也。視張兄弟而笑語其兄曰「此三君﹕其長者可長壽﹐其兩弟慮不免於難。」張兄弟飯畢﹐三頭丈夫折樹枝與之﹐曰「以此映日影而行﹐可當指南車也。但此去所過廟宇﹐可住宿﹐不可撞其鐘鼓﹐須緊記之。」三人遂行。

次日﹐入亂山中﹐有古廟可憩。三人坐檐下﹐烏鴉羣飛﹐來啄其頂。張怒﹐取石子擊之﹐誤觸廟中鐘﹐鏗然作聲。兩夜叉跳出﹐取其兩弟﹐擘而食之。又將及張﹐忽聞風濤聲﹐有大黑牛漓然而至﹐與兩夜叉角鬥。移時﹐夜叉敗走﹐張乃脫逃。行數十日﹐始得歸裏。

○水鬼帚表弟張鴻業﹐寓秦淮潘姓河房。夏夜如廁﹐漏下三鼓﹐人聲已絕﹐月色大明。

張愛月憑欄﹐聞水中砉然有聲﹐一人頭從水中出。張疑此時安得有泅水者﹐諦視之﹐眉目無有﹐黑身僵立﹐頸不能動﹐如木偶然。以石擲之﹐仍入於水。次日午後﹐有一男子溺死﹐方知現形者水鬼也﹐以此告同寓人。

有米客因言水鬼索命之奇﹕客少時販米嘉興﹐過黃泥溝﹐因淤泥太深﹐故騎水牛而過。行至半溝﹐有黑手出泥中﹐拉其腳。其人將腳縮上﹐黑手卽拉牛腳﹐牛不得動。客大駭﹐呼路人共牽牛。牛不起﹐乃以火灸牛尾。牛不勝痛﹐盡力拔泥而起腹下有敝帚緊系不解﹐腥穢難近。以杖擊之﹐聲啾啾然﹐滴下水皆黑血也。

眾人用刀截帚下﹐取柴火焚之﹐臭經月才散。自此﹐黃泥溝不復溺人矣。米客有詩紀其事﹐云「本欲牽人誤扯牛﹐何須懊悔哭啾啾﹖與君一把桑柴火﹐暗處陰謀明處休。」

○羅剎鳥雍正間﹐內城某爲子娶媳﹐女家亦巨族﹐住沙河門外。新娘登轎﹐後騎從簇擁。過一古墓﹐有飆風從冢間出﹐繞花轎者數次。飛沙瞇目﹐行人皆辟易﹐移時方定。頃之至婿家﹐轎停大廳上﹐嬪者揭簾扶新娘出。不料轎中復有一新娘掀幃自出﹐與先出者並肩立。眾驚視之﹐衣妝彩色﹐無一異者﹐莫辧眞僞。扶入內室﹐翁姑相顧而駭﹐無可柰何﹐且行夫婦之禮。凡參天祭祖﹐謁見諸親﹐俱令新郎中立﹐兩新人左右之。新郎私念娶一得雙﹐大喜過望。夜闌﹐攜兩美同牀﹐僕婦侍女輩各歸寢室﹐翁姑亦就枕。忽聞新婦房中慘叫﹐披衣起﹐童僕婦女輩排闥入﹐則血淋漓滿地﹐新郎跌臥牀外﹐牀上一新娘仰臥血泊中﹐其一不知何往。張燈四照﹐梁上棲一大鳥﹐色灰黑而鉤喙巨爪如雪。眾喧呼奮擊﹐短兵不及。方議取弓矢長矛﹐鳥鼓翅作磔磔聲﹐目光如靑燐﹐奪門飛去。新郎昏暈在地﹐云「並坐移時﹐正思解衣就枕﹐忽左邊婦舉袖一揮﹐兩目睛被抉去矣﹐痛劇而絕﹐不知若何化鳥也。」再詢新婦﹐云「郎叫絕時﹐兒驚問所以﹐渠已作怪鳥來啄兒目﹐兒亦頓時昏絕。」後療治數月﹐俱無恙﹐伉儷甚篤﹐而兩盲比目﹐可悲也。

正黃旗張君廣基爲予述之如此。相傳墟墓間太陰﹐積尸之气﹐久化爲羅剎鳥﹐如灰鶴而大﹐能變幻作祟﹐好食人眼﹐亦藥叉﹑修羅﹑薜荔類也。

●卷三○烈傑太子湖州烏程縣前有廟﹐神號「烈傑太子」。相傳﹕元末時﹐有勇少年糾鄕兵起義﹐與張士誠將戰死。土人哀之﹐爲立廟。號「烈傑」者﹐以其勇烈而能爲豪傑之意也。

乾隆四十二年﹐邑人陳某燒香廟中﹐染邪自縊。其兄名正中者﹐剛正士也﹐以爲廟乃神靈所棲﹐不應居鬼祟﹐往詢。廟祝云「今歲來進香者﹐先有二人縊死矣。」正中大怒﹐率家僮各持鋤械入廟﹐毀其神像。眾鄕人大駭﹐嘈嘈然以爲得罪神明﹐將爲鄰里禍﹐遂投牒縣中﹐控正中狂悖。正中具訴原委﹐且云「『烈傑太子』四字﹐不見史傳﹐又不見誌書﹐明系與五通神鬼相同﹐非正神也。

今正中已將神像拆毀﹐致犯鄕鄰怒﹐情願出資將廟修好﹐另立關聖神像﹐爲鄕鄰祈福。「縣令某嘉其詞正﹐批準允行﹐銷案。如是者兩月﹐廟頗平安。

忽孫姓家一女﹐年已將笄﹐染患邪病﹐目斜眉豎﹐自稱烈傑太子﹐「被惡人拆去神像﹐棲身無所﹐須與我酒食」等語。其家進奉稍遲﹐則此女自批其頰﹐哀號痛苦。女父往正中家咎之。正中大怒﹐持桃枝徑往女家﹐大呼而入﹐曰「冤有頭﹐債有主﹐毀汝像者我也﹗我在此﹐汝不報仇﹐而欺人家小兒女﹐索詐酒食﹐何烈何傑﹖直是無恥小人。敢不速走﹗」女作驚懼聲曰「紅臉惡人又來矣﹗我去﹗我去﹗」女登時蘇醒。其父乃畱正中住宿其家﹐女遂平安。正中偶然外出﹐鬼祟如故。於是正中與其父謀﹐擇裏中年少者嫁之。自此怪絕﹐而病亦愈。

○裘秀才南昌裘秀才某﹐夏日乘涼﹐裸臥社公廟﹐歸家大病。其妻以爲得罪社公﹐卽具酒食﹑燒香紙﹐爲秀才請罪。病果愈。妻命秀才往謝社公﹐秀才怒﹐反作牒呈燒向城隍廟﹐告社公詐渠酒食﹐憑勢爲妖。燒十日後寂然﹐秀才更怒﹐又燒催呈﹐並責城隍神縱屬員貪贓﹐難享血食。是夜﹐夢城隍廟墻上貼一批條﹐云「社公詐人酒食﹐有玷官箴﹐著革職。裘某不敬鬼神﹐多事好訟﹐發新建縣責三十板。」

秀才醒﹐心懷狐疑﹐以爲己乃南昌縣人﹐縱有責罰﹐不得在新建地方﹐夢未必驗。

未幾﹐天雨﹐雷擊社公廟﹐秀才心始憂之﹐不敢出門。月餘﹐江西巡撫阿公方入廟行香﹐爲仇人持斧斫額﹐眾官齊集﹐查拿凶人。秀才以爲奇事﹐急行觀探。

新建令見其神色詫異﹐喝問﹕「何人﹖」秀才口喫喫不能道一字﹐身著長衫﹐又無頂帶。令怒﹐當街責三十板。畢﹐始稱﹕「我是秀才﹐且系裘司農本家。」令亦大悔﹐爲薦丰城縣掌教。

○摸龍阿太杭州少宰姚公三辰﹐以外科醫術世其家。相傳﹕少宰之祖半夜采藥歸﹐過西溪﹐醉墜於澗。以手據石﹐滑軟有涎﹐旋卽蠕蠕而動﹐驚以爲蛇。少頃﹐負姚而上﹐兩目如燈﹐照見頭有須角﹔委地上﹐騰空去﹐始知乃龍也。兩手觸涎處﹐香數月不散﹔以之撮藥﹐應手而愈。子孫相傳﹐呼爲「摸龍阿太」。又號曰「姚籃兒」﹐以其采藥持籃故也。每愈人病﹐不受謝。故孫位至二品﹐人以爲陰徳之報。

○水仙殿杭州學院臨考﹐諸廩生會集明倫堂﹐互保應試童生﹐號曰「保結」。廩生程某﹐在家侵晨起﹐肅衣冠出門。行二三里﹐仍還家閉戶坐﹐嚅嚅若與人語。家人怪之﹐不敢問。少頃又出﹐良久不歸。明倫堂待保童生到其家問信﹐家人愕然。

方驚疑問﹐有箍桶匠扶之而歸﹐則衣服沾濕﹐面上塗抹靑泥﹐目瞪不語。灌以薑汁﹐塗以朱砂﹐始作聲﹐曰「我初出門﹐街上有黑衣人向我拱手﹐我便昏迷﹐隨之而行。其人云﹕」你到家收拾行李﹐與我同游水仙殿﹐何如﹖『我遂拉渠到家﹐將隨身鑰匙系腰。同出湧金門﹐到西湖邊﹐見水面宮殿金碧輝煌﹐中有數美女艷妝歌舞。黑衣人指向余曰「此水仙殿也。在此殿看美女到與明倫堂保童生﹐二事孰樂﹖』余曰﹕」此間樂。『遂挺身赴水。忽見白頭翁在後喝曰「惡鬼迷人﹐勿往﹗勿往﹗』諦視之﹐乃亡父也。黑衣人遂與亡父互相歐擊。亡父幾不勝矣﹐適箍桶匠走來﹐如有熱風吹入水中者。黑衣人逃﹐水仙殿與亡父亦不見﹐故得回家。」

家人厚謝箍桶匠﹐兼問所以救之之故。匠曰「是日也﹐湧金門內楊姓家喚我箍桶。行過西湖﹐天气炎熱﹐望見地上遺傘一柄﹐欲往取之遮日。至傘邊﹐聞水中有屑索聲﹐方知有人陷水﹐扶之使起。而君家相公﹐埋頭欲沈﹐堅持許久﹐才得脫歸。」其妻曰「人乃未死之鬼也﹐鬼乃已死之人也。人不彊鬼以爲人﹐而鬼好彊人以爲鬼﹐何耶﹖」忽空中應聲曰「我亦生員讀書者也。書云﹕」夫仁者﹕己欲立而立人﹐己欲達而達人。『我等爲鬼者﹐己欲溺而溺人﹐己欲縊而縊人﹐有何不可耶﹖「言畢﹐大笑而去。

○火燒鹽船一案乾隆丁亥﹐鎭江修城隍廟。董其事者﹐有嚴﹑髙﹑呂三姓﹐設簿勸化。一日早雨﹐有婦人肩輿來﹐袖中出銀一封交﹐嚴﹐曰「此修廟銀五十兩﹐拜煩登簿。」

嚴請姓氏府居﹐以便登記。婦曰「些微小善﹐何必畱名﹗煩記明銀數便了。」

語畢﹐去。髙﹑呂二人至﹐嚴述其故﹐並商何以登寫。呂笑曰「登簿何爲﹖趁此無人知覺﹐三人派分﹐似亦無害。」髙曰「善。」嚴以爲非理﹐急止之。二人不聽﹐嚴無柰何﹐去。髙﹑呂將銀對分。及工竣﹐此事惟嚴一人知之。越八年﹐乙未﹐髙死﹔丙申﹐呂繼亡。嚴未嘗與人談及。

戊戌春﹐患疾﹐見二差持票謂嚴曰「有一婦在城隍案下告君﹐我等奉差拘質。」問﹕「告何事﹗」差亦不知。嚴與同行﹐到廟門外﹐气象嚴冷﹑不復有平日算命起課者在矣。門內兩旁﹐舊系居人﹐此時所見﹐盡是差役班房。過仙橋﹐至二門﹐見一帶枷囚叫曰「嚴兄來耶﹗」視之﹐髙生也。向嚴泣曰「弟自乙未年辭世﹐迄今四載受苦﹐總皆陽世罪譴。眼前正在枷滿﹐可以托生﹐不料又因侵蝕修廟銀一案發覺﹐拘此審訊。」嚴曰「此事已隔十數年﹐何以忽然發覺﹐想彼婦告發耶﹖」髙曰「非也。彼婦今年二月壽終。凡鬼﹐無論善惡﹐俱解城隍府。彼婦乃系善人﹐同幾个行善鬼解來過堂。城隍神戲問曰﹕」爾一生聞善卽趨﹐上年本府修署﹐爾獨惜費﹐何耶﹖『婦曰「鬼婦當年六月二十日送銀五十兩到公所﹐系一嚴姓生員接去。自覺些微小善﹐冊上不肯畱名﹐故尊神有所木知。』神隨命癉惡司細查原委﹐不覺和盤托出。因兄有勸阻之言﹐故拘兄來對質。」嚴問﹕「呂兄今在何處﹖」髙嘆曰「渠生前罪重﹐已在無間獄中﹐不止爲分銀一事也。」語未畢﹐忽二差至﹐曰「老爺升座矣。」嚴與髙等隨差立階下。有二童持彩幢引一婦上殿﹐又牽一枷犯至﹐卽呂也。城隍謂嚴曰「善婦之銀可交汝手乎﹖」嚴一一從實訴明。城隍謂判官曰「事干修理衙署﹐非我擅專﹐宜申詳東獄大帝定案﹐可速備文書申送。」仍令二童送婦歸。

二差押嚴並髙﹑呂二生出廟﹐過西門﹐一路見有男著女衣者﹐女穿男服者﹐有頭罩鹽蒲包者﹐有披羊﹑狗皮者﹐紛紛滿目。耳聞人語曰「乾隆三十六年儀徵火燒鹽船一案﹐凡燒死溺死者﹐今日業滿﹐可以轉生。」二差謂嚴曰「難得大帝坐殿﹐我們可速投文。」已而疾走呼曰「文書已投﹐可各上前聽點。」嚴等急趨。立未定﹐聞殿上判曰「所解髙某﹐竊分善婦之銀﹐其罪尙小﹐應照該城隍所擬枷責發落。呂某生前包攬詞訟﹐坑害良民﹐其罪甚大﹐除照擬枷責外﹐應命火神焚毀其屍。嚴某君子也﹐陽祿未終﹐宜速送還陽。」

嚴聽畢驚醒﹐則身臥在牀﹐家人皆已掛孝﹐曰「相公已死三日矣。因心頭未冷﹐故而相守。」嚴將夢中事一一言之﹐家人未信。後一年八月夜﹐呂家失火﹐柩果遭焚。

○年子鹽城東北鄕艸堰口小關營村民孫自成妻謝氏﹐除夕生子﹐因名年子。年十八﹐挑雞入城﹐半途有旋風一陣﹐將籠內雞盡吹出﹐騰空飛去。年子大驚﹐從此回家臥病。危急中﹐會其母將產﹐舉家守生﹐無人看護。年子昏沈﹐身隨風蕩。忽從朱門之內﹐墜於萬丈深潭﹐恰無痛楚﹔只覺身子短小﹐不似平時﹐兩目蔽澀難開﹐耳中所聞﹐仍似父母聲音﹔以爲夢中幻境﹐安心待之。其時孫見謝氏產兒安穩﹐偸暇趨視年子﹐則已死矣﹐不覺大哭。年子驚醒﹐不解其故。只聞母泣而數曰「生此血泡﹐反將我成人長大的年子死了。」悲號不已。年子始知身已轉生﹐恐母急壞﹐遂大聲曰「我卽年子也﹐年子未死﹗」謝聞小兒言語﹐頓時驚風﹐數日而死。孫憂小兒無乳﹐哺以粥食。三月生齒﹐五月能履﹐取名「再生」﹐今年十六矣。此事鹽城令閻公云。

○狐撞鐘陳公樹蓍任汀漳道時﹐海上忽浮一鐘至﹐大可容百石。人以爲瑞﹐告之官﹐遂於城西建髙樓﹐懸此鐘焉。撞之﹐聲聞十里外﹐選裏中老民李某掌守此樓。亡何﹐海水屢嘯﹐陳公以爲金水相應﹐海嘯者﹐鐘聲所召也。命知縣用印封閉此樓﹐並嚴諭李叟﹕不許人再撞。

有美少年常來樓中﹐與李閒談﹐偶需食物之類﹐往往憑空而至。李知爲狐仙﹐忽起貪心﹐跪曰「君爲仙人﹐何不賜我銀物﹐徒以酒食來耶﹖」少年曉之曰「財有定數﹐爾命窮薄﹐不可得也。得且有災﹐將生懊悔。」李固請不已﹐少年笑而應曰「諾。」少頃﹐見几上置大元寶一錠﹔嗣後﹐少年不至矣。李大喜﹐收藏衣箱中。一日邑宰路過﹐聞撞鐘聲﹐怒李守護不謹﹐召而責之﹐笞十五板。

李無以自明。歸視印封﹐完好如故﹐然業已受笞﹐悶悶而已。未幾﹖邑宰又過﹐樓上鐘聲亂鳴。遣役視之﹐並無一人。邑宰悟曰「樓上得毋有妖乎﹖」李無柰何﹐具以實告。命取元寶視之﹐卽其庫物也。持歸復所﹐鐘不復鳴。

○土地神告狀洞庭山棠裏徐氏﹐家世富饒﹐起造花園﹐不足於地。東邊有土地廟﹐香火久廢﹐私向寺僧買歸﹐建造亭臺。已年餘矣。一日﹐其妻韓氏方梳頭﹐忽僕於地﹔小婢扶之﹐亦與俱僕。少頃婢起﹐取大椅置堂上﹐扶韓氏南向坐﹐大言曰「我蘇州城隍神也﹐奉都城隍差委﹐來審汝家私買土地神廟事。」語畢﹐婢跪啟﹕「太湖水神參見。」又啟﹕「棠裏巡攔神參見。」韓氏一一首頷之。最後曰「原告土地神來。」韓氏命徐家子弟奴婢﹕「聽點名﹐分東西班侍立。有不聽命者﹐持杖擊之。」喚買地人姓名﹐卽其夫也。問﹕「價若干﹖中證何人﹖」口音絕非平素吳音﹐乃燕趙間男子聲。其夫驚駭伏地﹐願退地基﹐建還原廟。

韓氏素不識字﹐忽索紙筆判云「人奪神地﹐理原不應。況土地神旣老且貧﹐露宿年餘﹐殊爲可憐。屢控城隍﹐未蒙準理﹐不得已﹐越訴都城隍。今汝卽有悔心﹐許還廟宇﹐可以牲牢香火供奉之。中證某某﹐本應治罪﹐姑念所得無多﹐罰演戲贖罪。寺僧某﹐於事未發時業已身死﹐可毋庸議。」判畢﹐擲筆而臥。少頃起立﹐仍作女音﹐梳頭如故。問其原委﹐茫然不知。其夫一一如所判而行。從此﹐棠裏土地神香火轉盛。

○鄱陽湖黑魚精鄱陽湖有黑魚精作祟。有許客舟過﹐忽黑風一陣﹐水立數丈﹐上有魚口﹐如臼大﹐向天吐浪﹐許客死焉。其子某誓殺魚以報父仇。貿易數年﹐資頗丰﹐詣龍虎山﹐具盛禮請於天師。時天師老矣﹐謂許曰「凡除怪斬妖﹐全仗純气眞煞。

我老病且死﹐不能爲汝用﹐然感汝孝心﹐我𨿽死﹐囑吾子代治之。「已而﹐天師果死。

小天師傳位一年﹐許又往請。小天師曰「誠然﹐父有遺命﹐我不敢忘。然此妖者﹐黑魚也﹐據鄱陽湖五百年﹐神通甚大﹔我𨿽有符咒法術﹐亦必須有根气仙官助我﹐方能成事。」篋中出小銅鏡﹔付許曰「汝持此照人﹐凡一人而有三影者﹐速來告我。」許如其言﹐徧照江西﹐皆一人一影。密搜月餘﹐忽照鄕村楊家童子有三影﹐告天師。天師遣人至鄕﹐厚贈其父母﹐詭言慕神童名﹐請到府中試其所學。童故貧家﹐欣然而來。

天師供養數日﹐隨攜許及童子同往鄱陽湖﹐建壇誦咒。一日者﹐衣童子衮袍﹐劍縛背上﹐出其不意﹐直投湖中﹐眾人大駭。其父母號哭﹐向天師索命。天師笑曰「無妨也。」俄而霹靂一聲﹐童子手提大黑魚頭﹐立髙浪之上。天師遣人抱至舟中﹐衣不沾濕。湖中水﹐十里內皆成血色。

童子歸﹐人爭問所見。童子曰「我酣睡片時﹐並無所苦﹐但見金甲將軍提魚頭放我手中﹐抱我立水上而已﹐其他我不知。」自此﹐鄱陽湖無黑魚之患。或云﹕童子者﹐卽總漕楊淸恪公也。

○鄱陽小神江西新建縣張某﹐生二女﹐同日出嫁。天大風﹐送親及舁轎者一時迷惑﹐將妹嫁其姊家﹐將姊嫁其妹家。成婚後一日﹐方知錯誤。兩家父母以爲天緣﹐亦各相安﹐無異言。

其小妹所嫁夫金某﹐買貨過鄱陽湖﹐舟中忽謂其夥伴曰「我將作官﹐卽日到任。」夥伴咸笑之﹐以爲戲語。行又數里﹐金欣然曰「胥役轎馬都來迎我﹐我不可以久畱。」言畢﹐躍入水中﹐死。是夕﹐近湖村人見一男子昂然來﹐立村前曰「我鄱陽小神也﹐應血食汝地方﹐可塑像祀我。」言畢不見。村人遲疑﹐未爲立廟。已而頭痛發熱﹐口稱小神爲祟。眾大駭﹐糾錢立廟祀之。凡有祈求﹐神應如響。未幾﹐小神又至曰「豈可神明而無妃偶乎﹖汝等再塑立一娘娘像配我﹐不可緩也。」村人如其言﹐塑之。

金家聞水死之信﹐撈屍殯殮﹐舉家成服。忽一日﹐其妻脫衰麻﹐換盛服﹐敷脂抹粉﹐揚揚得意。公姑怒﹐責曰「此非孀婦所宜。」曰「我夫並未死﹐現在鄱陽外湖作官﹐差胥役夫轎迎我上任﹐都已在外伺候﹐我何爲不吉服耶﹖」言畢﹐作上轎狀﹐隨瞑目矣。嗣後﹐鄱陽小神之名頗著﹐遠近燒香者爭赴焉。

○囊囊桐城南門外章云士﹐性好神佛。偶過古廟﹐見有雕木神像﹐頗尊嚴﹐迎歸作家堂神﹐奉祀甚虔。夜夢有神如所奉像﹐曰「我靈鈞法師也。修煉有年﹐蒙汝敬我﹐以香火祀我﹐倘有所求﹐可焚牒招我﹐我卽於夢中相見。」章自此倍加敬信。

鄰有女爲怪所纏。怪貌獰惡﹐徧體蒙茸﹐似毛非毛。每交媾﹐則下體痛楚難忍﹐女哀求見饒。怪曰「我非害汝者﹐不過愛汝姿色耳。」女曰「某家女比我更美﹐汝何不往纏之﹐而獨苦我耶﹖」怪曰「某家女正气﹐我不敢犯。」女子怒罵曰「彼正气﹐偏我不正气乎﹗」怪曰「汝某月日燒香城隍廟﹐路有男子方走﹐汝在轎簾中暗窺﹐見其貌美﹐心竊慕之﹐此得爲正气乎﹖」女面赤﹐不能答。

女母告章﹐章爲求家堂神。是夜夢神曰「此怪未知何物﹐寬三日限﹐當爲查辦。」過期﹐神果至﹐曰「怪名囊囊﹐神通甚大﹐非我自往剪除不可。然鬼神力量﹐終需恃人而行。汝擇一除日﹐備轎一乘﹐夫四名﹐快手四名﹐繩索刀斧八物﹐剪紙爲之﹐悉陳於廳。汝在旁喝曰『上轎』﹐曰﹕」擡到女家『﹐更喝曰』斬﹗『如此﹐則怪除矣。「

兩家如其言。臨期﹐扶紙轎者果覺重於平日。至女家﹐大喝「斬」字﹐紙刀盤旋如風﹐颯颯有聲。一物擲墻而過。女身霍然如釋重負。家人追視之﹕乃一蓑衣虫﹐長三尺許﹐細腳千條﹐如耀絲閃閃﹐自腰斫爲三段。燒之﹐臭聞數里。桐城人不解囊囊之名﹐後考《庶物異名疏》﹐方知蓑衣虫一名囊囊。

○兩神相毆孝廉鐘悟﹐常州人﹐一生行善﹐晚年無子﹐且衣食不周﹐意鬱鬱不樂。病臨危﹐謂其妻曰「我死愼毋置我棺中。我有不平事﹐將訴冥王。或有靈應﹐亦未可知。」隨卽气絕﹐而中心尙溫﹐妻如其言﹐橫屍以待。

死三日後﹐果蘇﹐曰﹕我死後到陰間﹐所見人民往來﹐與陽世一般。聞有李大王者﹐司賞善罰惡之事。我求人指引到他衙門﹐思量具訴。果到一處﹐宮殿巍峨﹐中坐尊官。我進見﹐自陳姓名﹐將生平修善不報之事一一訴知﹐且責神無靈。

神笑曰「汝行善行惡﹐我所知也﹔汝窮困無子﹐非我所知﹐亦非我所司。」問﹕「何神所司﹖」曰「素大王。」我心知「李」者﹐「理」也﹕「素」者﹐「數」

也。因求神送至素王處一問。神曰「素王尊嚴﹐非如我處無人攔門者。我正有事要與素王商辦﹐汝可隨行。」少頃﹐聞呼騶聲﹐所從吏役﹐皆整齊嚴肅。

行至半途﹐見相隨有瀝血者曰「受冤未報」﹐有嚼齒者曰「逆黨未除」﹐有美婦人而拉醜男者曰「夫婦錯配」。最後有一人衮冕玉帶﹐狀若帝王﹐貌偉然而衣履盡濕﹐曰「我﹐周昭王也。我家祖宗﹐自后稷﹑公劉﹐積徳累仁﹐我祖父文﹑武﹑成﹑康﹐聖賢相繼﹐何以一傳至我﹐而依例南徵﹐無故爲楚人溺死。幸有勇士辛遊靡長臂多力﹐曳我屍起﹐歸葬成周﹐否則徒爲江魚所吞矣。後𨿽有齊侯小白借端一問﹐亦不過虛應故事﹐艸艸完結。如此奇冤﹐二千年來絕無報應﹐望神替一查。」李王唯唯。余鬼聞之﹐紛紛然俱有怒色。鐘方悟世事不平者﹐尙有許大冤抑﹐如我貧困﹐固是小事﹐气爲之平。

行少頃﹐聞途中唱道而至曰「素王來。」李王迎上﹐各在輿中交談。始而絮語﹐繼而忿爭﹐嘵嘵不可辧。再後兩神下車﹐揮拳相毆。李漸不勝﹐羣鬼從而助之﹐我亦奮身相救﹐終不能勝。李神怒云「汝等從我上奏玉皇﹐聽候處分。」

隨卽騰雲而起﹐二神俱不見。

少頃俱下﹐雲中有霞帔而宮裝者二仙女相隨來﹐手持金尊玉杯﹐傳詔曰「玉帝管三十六天事﹐無暇聽些些小訟。今贈二神天酒一尊﹐共十杯。有能多飲者﹐便直其事。」李神大喜﹐自稱「我量素佳。」踴躍持飲﹐至三杯﹐便捧腹欲吐。素神飲畢七杯﹐尙無醉色。仙女曰「汝等勿行﹐且俟我復命後再行。」

須臾﹐又下﹐頒玉帶詔曰「理不勝數﹐自古皆然。觀此酒量﹐汝等便該明曉。要知世上凡一切神鬼聖賢﹐英雄才子﹐時花美女﹐珠玉錦繡﹐名書法畫﹐或得寵逢時﹐或遭凶受劫﹐素王掌管七分﹐李王掌管三分。素王因量大﹐故往往飲醉﹐顚倒亂行。我三十六天日食星隕﹐尙被素王把持擅權﹐我不能作主﹐而況李王乎﹗然畢竟李王能飲三杯﹐則人心天理﹐美惡是非﹐終有三分公道﹐直到萬古千秋﹐綿綿不斷。鐘某陽數𨿽絕﹐而此中消息非到世間曉諭一番﹐則以後告狀者愈多﹐故且開恩增壽一紀﹐放他還陽﹐此後永不爲例。」鐘聽畢還魂。又十二年乃死。常語人云「李王貌淸雅﹐如世所塑文昌神﹔素王貌陋﹐團團渾渾﹐望去耳﹑目﹑口﹑鼻不甚分明。從者諸人﹐大槪相似﹐千百人中﹐亦頗有美秀可愛者﹐其黨亦不甚推尊也。」鐘本名護﹐自此乃攺名悟。

○賭錢神號迷龍李某﹐官縉雲令﹐以賭博被參﹐然性好之﹐不能一日離。病危時﹐猶拍肘牀上作呼盧聲。其妻泣諫曰「气喘勞神﹐何苦如是﹖」李曰「賭非一人所能﹐我有朋類數人﹐在牀前同擲骰盆﹐汝等特未之見耳。」已而气絕。忽又蘇醒﹐伸手向家人云「速燒紙錁﹐替還賭錢。」妻問﹕「與何人決勝﹖」曰「陰司賭神號稱迷龍﹐其門下有賭鬼數千﹐皆受驅使。探人將托生時﹐便請迷龍作一花押﹐納入天靈蓋中。此人一落母胎﹐性便好賭﹐𨿽嚴父賢妻﹐萬不能救。《漢書。公卿表》以博掩失侯者十餘人。可見此神從古有之。或且一心貪賭﹐有美食而讓他人食﹐有美妻而讓他人眠﹐昏迷龍作祟也。但陰間賭法與世間不同﹐其法﹕聚十餘鬼﹐同擲十三顆骰子﹔每子下盆﹐有五彩金色光者﹐便是全勝﹐羣鬼以所蓄紙錁全行獻上。迷龍髙坐抽頭﹐以致大富。羣鬼賭敗窮極﹐便到陽間作瘟疫﹐詐人酒食。汝等此時燒紙錢一萬﹐可以放我生還。」家人信之﹐如其言﹐燒與之﹐而李竟瞑目長逝。或曰﹕渠又哄得賭本﹐可以放心大擲﹐故不返也。

○羊骨怪杭人李元﹐館於沛縣韓公署中﹐司書稟事。偶有鄕親回杭﹐李托帶家信﹐命館童調麵糊封信。家童調盛碗中﹐李用畢﹐以其餘置幾上。夜﹐聞聲﹐以爲鼠來偸食也。揭帳伺之﹐見燈下一小羊﹐髙二寸許﹐渾身白毛﹐食糊盡乃去。

李疑眼花﹐次日﹐特作糊待之。夜間小羊又至﹐因畱心細觀其去之所在﹐到窗外樹下而沒。次日﹐告知主人﹐發掘樹下﹐有朽羊骨一條﹐骨竅內漿糊猶在。取而燒之﹐此後怪絕。

○夜叉偸酒直隸永平府灤州河下﹐每年龍王造宮﹐有黃﹑白二龍從古北口拔木運來。每木百枝﹐一夜叉管守之。其木在水中皆直立而行﹐上掛一紅燈爲號。關外販木商人﹐每年待龍發水﹐然後依附運行。偶失一枝﹐龍怒﹐遣夜叉尋取。風雨大作﹐山石皆飛。村中民造酒八缸﹐一夜被夜叉偸飲立盡。懼其爲患﹐爲伐一木置水中﹐夜始平靜。此石埭令鄭公首瀛爲餘言。鄭﹐灤州人。

○披麻煞新安曹媼有孫登官﹐定婚某氏﹐將娶有日﹐先期掃除樓房﹐待新娘居﹐房與媼臥閣相去十步許。日向夕﹐媼獨坐樓下﹐聞樓上履聲橐橐﹐意是丫鬟﹐不之詰也。久而聲漸厲﹐稍覺不類﹐疑是偸兒﹐疾趨而掩執之。起推樓門﹐門開﹐舉首見一人﹐麻冠麻鞋﹐手扶桐杖﹐立梯上層。見媼至﹐返身退走。媼素有膽﹐不計其爲人爲鬼﹐奮前相捉。其人狂奔新房﹐有之聲﹐如煙一縷而沒。始悟爲鬼。

急下樓﹐欲以語人﹐念明日婚期已屆﹐捨此﹐無從覓他室﹐隱忍不言。

次夕﹐新婦入門﹐張燈設樂。散後﹐媼以前事在心﹐不能成寐。旦覘新婦﹐則已靚汝坐牀﹐琴瑟之好甚篤。媼意大安﹐易宅之念漸差。然終以前事故﹐常不欲新婦獨登樓。

一日者﹐婦欲登樓。問其故﹐以「如廁」對。勸其秉燭﹐以「熟徑」辭。食頃不下﹐媼喚之﹐不應﹔遣小鬟持燈上樓﹐亦不見歸﹔媼大驚。婢曰「是或往廚下乎﹖」媼謂﹕「我坐梯次﹐未見他下來。」無可柰何﹐乃召婿﹐告以失婦狀。

舉家大駭。婢忽在樓呼曰「娘在是。」眾亟視之﹐則新婦團伏一小漆椅下﹐四肢如有捆紮之狀。扶出﹐白沫滿口﹐气息奄然。以水漿灌之﹐逾時甫醒。問之﹐云「遇一披麻人爲祟。」媼乃哭曰「咎在我。」因備述前事﹐且告以不言之故。時夜漏將殘﹐不能移宅﹐擁婦偃息在牀﹐婿秉燭坐﹐雙鬟立左右。至五更﹐侍者睡去﹐婿亦勞倦。稍一交睫﹐覺燈前有披麻人破戶入﹐直奔牀前﹐以指掐婦頸三五下。婿奔前救護﹐披麻人聳身從窗欞中去﹐疾於飛鳥。呼婦不應﹐持火視之﹐气已絕矣。

或曰﹕此選日家不良於術﹐婚期犯披麻煞故也。

○瓜棚下二鬼海陽邑中劉氏女﹐夏日在瓜棚下刺繡。薄暮﹐家人鋪蒲席招涼﹐女忽於座間顧影絮語。眾怪其誕﹐呵之。乃大聲曰「唉﹗我豈若女耶﹖我爲某村某婦﹐气忿縊死多年﹐欲得替人﹐故在此。」語畢大笑﹐舉帶自勒其頸。闔室盡驚﹐取米豆厭勝之。不退﹐乃哀求曰「我女年年爲他人壓金綫﹐取錢易米﹐家貧可憐。

與汝素無冤﹐幸相捨。不然﹐天師將至﹐我當往訴。「鬼懼曰﹕」嚇人﹐嚇人。

𨿽然﹐我不可以虛返﹐當思所以送我。「眾曰﹕」供香楮何如﹖「不應。曰﹕」加鬥酒只雞何如﹖「乃有喜色﹐且頷之。如其言﹐女果醒。

未三日﹐家人方相慶﹐女衣袖忽又翩舞﹐憒語曰「汝等如此薄待我﹐回想不肯干休﹐仍須討替。」更作惡狀﹐以帶套頸。眾察其音﹐不類前鬼。正驚疑間﹐俄聞瓜棚下糸卒々履響﹐仍在女口叱曰「鬼婢﹗冒我姓名﹐來詐錢鏹﹐辱沒煞人﹗亟去﹗亟去﹗不然﹐我將訟汝於城隍神。」又勞問女家﹕「勿怕﹐此無賴鬼。

我在此﹐他不敢爲厲。「言畢﹐其女頰暈紅潮﹐狀若羞縮者。食頃﹐兩鬼寂然皆退。次日﹐其女依舊臨鏡。詢其事﹐杳然如夢。

老人李某﹐海陽人。薄暮﹐自邑中還家﹐覺腰纏重物﹐解視無有﹐勉荷而歸。

時已月上﹐家人聞叩扉聲﹐走相問安﹐老人瞪目無言﹔爲設酒脯﹐亦不食﹔愈益怪之。旣而﹐取布幅許﹐懸梁間﹐作縊狀﹐曰「余縊死鬼也﹐今與汝翁作交代。」

眾驚﹐詰以前因。曰「余爲李氏﹐棲泊城中。曾至某家﹐祟其女於瓜棚下。因其家中哀求﹐我亦念伊女婉弱﹐是以捨去﹐別尋替代。奔及城門﹐有二大人司管甚嚴﹐不敢走過。以此日日受苦﹐一言難盡。」眾家人曰「城門大人旣然攔阻﹐汝今日何能復來﹖」乃嘻嘻笑曰「此實大巧事。今早﹐鄕人以糞桶寄門側﹐大人者惡其臭也﹐兩相謂曰﹕」昨宵雨歇﹐城頭山色當佳﹐盍一憑眺乎﹖『遂約伴登山去矣。余得乘間出城。遇汝翁歸﹐附他腰帶間﹐蒙其負荷。急於得生﹐故仍欲相借重耳。「

眾聞其言軟﹐似可以情動者﹐乃哀求曰「翁年老﹐墓木已拱﹐你不忍於弱女﹐寧獨甘心於禿翁﹖如蒙哀憐﹐當爲延名僧修法事﹐令你生天人境界何如﹖」

鬼拍手喜曰「我前在瓜棚下﹐原欲挽彼作此功徳﹐視其家貧﹐是以勿言。今眾居士旣能發大願力﹐余又何求﹖𨿽然﹐世人慣作哄鬼伎倆﹐惟求居士勿忘此言。」

眾唯唯﹐鬼卽作頂禮狀。食頃﹐老人已起﹐索水漿飲矣。

翌日﹐廣延僧眾﹐作七日道場﹐瓜棚下從此淸淨。

○介溪墳嚴介溪爲其妻歐陽氏卜葬﹐召門下風水客數十人﹐囑曰「吾富貴已極﹐尙何他望﹖只望諸君擇地﹐生子孫能再如我者而甘心焉。」諸客唯唯。未一月﹐有客來云「某山有穴﹐葬之﹐子孫貴壽﹐與公相埒。」介溪命羣客視之。一客獨曰「若葬此﹐子孫𨿽貴﹐但气脈太遲﹐恐在六七世後耳。」俱以爲然。介溪買成。開穴﹐中有古墳墓志﹐摩視之﹐卽嚴氏之七世祖也。介溪大駭﹐急加封識。

然自此嚴氏大衰﹐且籍沒矣。此事嚴後裔名秉璉者所言。

○李半仙甘肅參將李璇﹐自稱「李半仙」﹐能視人一物便知休咎。彭蕓楣少詹與沈云椒翰林同往占卦。彭指一硯問之﹐曰「石質厚重﹐形有八角﹐此八座像也﹐惜是文房之需﹐非封疆之料。」沈將所掛手巾問之﹐曰「絹素淸白﹐自是玉堂髙品﹐惜邊幅小耳。」正笑語間﹐雲南同知某亦來占卜﹐取煙管問之。曰「管有三截﹐鑲合而成﹐居官有三起三倒﹐然否﹖」曰「然。」曰「君此後爲人亦須攺過﹐不可再如煙管。」問﹕「何故﹖」曰「煙管是最勢利之物﹐用得著他﹐渾身火熱﹔用不著他﹐頃刻冰冷。」其人大笑﹐慚沮而去。逾三年﹐彭學差任滿回京﹐李亦入都引見。彭故意再取煙管問之﹐曰「君又放學差矣。」問﹕「何故﹖」曰「煙﹐非喫得飽之物﹔學院試差﹐非做得富之官。且煙管終日替人呼吸﹐督學終年爲寒士吹噓。將必復任。」已而果然。

○李香君薦卷吾友楊潮觀﹐字宏度﹐無錫人﹐以孝廉授河南固始縣知縣。乾隆壬申鄕試﹐楊爲同考官。閱卷畢﹐將發榜矣﹐搜落卷爲加批焉﹐倦而假寐。夢有女子年三十許﹐淡妝﹐面目疏秀﹐短身﹐靑紺裙﹐烏巾束額﹐如江南人儀態﹐揭帳低語曰「拜托使君﹐『桂花香』一卷﹐千萬畱心相助。」楊驚醒﹐告同考官﹐皆笑曰「此噩夢也﹐焉有榜將發而可以薦卷者乎﹖」楊亦以爲然。

偶閱一落卷﹐表聯有「杏花時節桂花香」之句﹐蓋壬申二月表﹐題卽《謝開科事》也。楊大驚﹐加意翻閱。表頗華贍﹐五策尢詳明﹐眞飽學者也以時藝不甚佳﹐故置之孫山外。楊旣感夢兆﹐又難直告主司﹐欲薦未薦﹐方徘徊間﹐適正主試錢少司農東麓先生嫌進呈策通場未得佳者﹐命各房搜索。楊喜﹐卽以「桂花香」

捲薦上。錢公如得至寶﹐取中八十三名。拆捲塡榜﹐乃商丘老貢生侯元標﹐其祖侯朝宗也。方疑女子來托者﹐卽李香君。楊自以得見香君﹐誇於人前﹐以爲奇事。

○道士取葫蘆秀水祝宣臣﹐名維誥﹐余戊午同年也。其尊人某﹐饒於財。一日﹐有長髯道士叩門求見﹐主人問﹕「法師何爲來﹖」曰「我有一友﹐現住君家﹐故來相訪。」

祝曰「此間並無道人﹐誰爲君友﹖」道士曰「現在觀稼書房之第三間﹐如不信﹐煩主人同往尋之。」

祝與同往﹐則書房掛呂純陽像。道士指笑曰「此吾師兄也﹐偸我葫蘆﹐久不見還﹐故我來索債。」言畢﹐伸手向畫上作取狀。呂仙亦笑﹐以葫蘆擲還之。

主人視畫上﹐果無葫蘆矣。大驚﹐問﹕「取葫蘆何用﹖」道士曰「此間一府四縣﹐夏間將有大疫﹐雞犬不畱。我取葫蘆煉仙丹﹐救此方人。能行善者﹐以千金買藥備用﹐不特自活﹐兼可救世﹐立大功徳。」因出囊中藥數丸示主人﹐芬芳撲鼻﹐且曰「今年八月中秋月色大明時﹐我仍來汝家﹐可設瓜果待我。此間人民﹐恐少一半矣。」祝心動﹐曰「如弟子者可行功徳乎﹖」曰「可。」乃命家僮以千金與之。道士束負腰間﹐如匹布然﹐不覺其重。畱藥十丸﹐拱手別去。祝舉家敬若神明﹐早晚禮拜。

是年﹐夏間無疫﹐中秋無月﹐且風雨交加﹐道士亦杳不至。

○火焚人不當水死涇縣葉某﹐與人貿易安慶。江行遇風﹐同船十餘人半溺死矣﹐獨葉墜水中﹐見紅袍人抱而起之﹐因以得免。自以爲獲神人之助﹐後必大貴。亡何﹐家居不戒於火﹐竟燒死。

○城隍殺鬼不許爲﹛漸耳﹜臺州朱始女﹐已嫁矣﹐夫外出爲賈。忽一日﹐燈下見赤腳人﹐披紅布袍﹐貌醜惡﹐來與褻狎﹐且云「娶汝爲妻。」婦力不能拒﹐因之癡迷﹐日漸黃瘦。當怪未來時﹐言笑如常﹔來﹐則有風肅然。他人不見﹐惟婦見之。

婦姊夫袁承棟﹐素有拳勇﹐婦父母將女匿袁家。數日﹐怪不來。月餘﹐蹤迹而至。曰「汝乃藏此處乎﹗累我各處尋覓。及訪知汝在此處﹐我要來﹐又隔一橋。橋神持棒打我﹐我不能過。昨日將身坐在擔糞者周四桶中﹐才能過來。此後汝𨿽藏石櫃中﹐吾能取汝。」

袁與婦商量持刀斫之﹐婦指怪在西則西斫﹐指怪在東則東斫。一日﹐婦喜拍手曰「斫中此怪額角矣。」果數日不至。已而布纏其額﹐仍來爲祟。袁發鳥槍擊之﹐怪善於閃躲﹐屢擊不中。一日﹐婦又喜曰「中怪臂矣。」果數日不來。

已而布纏其臂又來﹐入門罵曰「汝如此無情﹐吾將索汝性命。」毆撞此婦﹐滿身靑腫﹐哀號欲絕。

女父與袁連名作狀焚城隍廟。是夜﹐女夢有靑衣二人持牌喚婦聽審﹐且索差錢曰「此場官司﹐我包汝必勝﹐可燒錫錁二千謝我。你莫賺多﹐陰間只算九七銀二十兩。此項非我獨享﹐將替你爲鋪堂之用﹐憑汝叔紹先一同分散﹐他日可見个分明。」紹先者﹐朱家已死之族叔也。如其言﹐燒與之。五更﹐女醒﹐曰「事已審明﹐此怪是東埠頭轎夫﹐名馬大。城隍怒其生前作惡﹐死尙如此﹐用大杖打四十﹐戴長枷在廟前示眾。」從此﹐婦果康健﹐合家歡喜。

未三日﹐又癡迷如前﹐口稱﹕「我是轎夫之妻張氏。汝父﹑汝姊夫將我夫告城隍枷責﹐害我忍饑獨宿﹐我今日要爲夫報仇。」以手爪掐婦眼﹐眼幾瞎。女父與承棟無柰何﹐再焚一牒與城隍。是夕﹐女又夢鬼隸召往﹐怪亦在焉。城隍置所焚牒於案前﹐愼目厲聲曰「夫妻一般凶惡﹐可謂『一牀不出兩樣人』矣﹐非腰斬不可。」命兩隸縛鬼持刀截之﹐分爲兩段﹐有黑气流出﹐不見腸胃﹐亦不見有血。旁二隸請曰「可準押往鴉鳴國爲﹛漸耳﹜否﹖」城隍不許﹐曰「此奴作鬼便害人﹐若作﹛漸耳﹜必又害鬼。可揚滅惡气﹐以斷其根。」兩隸呼長須者二人﹐各持大扇扇其屍﹐頃刻化爲黑煙﹐散盡不見。囚其妻﹐械手足﹐充發黑雲山羅剎神處充當苦差。命原差送婦還陽。女驚而醒。

從此﹐朱婦安然﹐仍回夫家﹐生二子一女﹐至今猶存。鬼所云「擔糞周四」

者﹐其鄰也。問之﹐曰「果然可疑﹐我某日擔空桶歸﹐壓肩甚重。」

●卷四○呂蒙塗臉湖北秀才鐘某﹐唐太史赤子之表戚也。將赴秋試﹐夢文昌神召﹐跪殿下。不發一言﹐但呼之近前﹐取筆向硯上蘸極濃墨塗其臉幾滿。大驚而醒﹐慮有污捲之事﹐意忽忽不樂。隨入場﹐倦﹐在號檐中假寐。見有偉丈夫掀其號簾﹐長髯綠袍﹐乃關帝也。罵曰「呂蒙老賊﹗你道塗抹面孔﹐我便不認得你麼﹗」言畢不見﹐鐘方悟前生是呂蒙﹐心甚惶悚。是年﹐獲雋。後十年﹐選山西解梁知縣。到任三日﹐往謁武廟﹐一拜不起。家人視之﹐業已死矣。

○鄭細九揚州名奴﹐多以細稱。細九者﹐商人鄭氏奴也。鄭家主母病革﹐忽蘇﹐矍然而起﹐曰「事大可笑。我死何妨﹐不應托生於細九家爲兒﹐以故我魂已出戶﹐到半途得此消息﹐將送我者打脫而返。」言畢﹐道「口喝」﹐索靑菜湯。家人煮之。咽少許﹐仍僕於牀﹐瞑目而逝。須叟﹐鄭細九來報﹐家中產一兒﹐口含菜葉﹐啼聲甚厲。嗣後﹐鄭氏頗加恩養﹐不敢以奴產子待也。

○替鬼做媒江浦南鄕有女張氏﹐嫁陳某﹐七年而寡﹐日食不周﹐攺適張姓。張亦喪妻七年﹐作媒者以爲天緣巧合。婚甫半月﹐張之前夫附魂妻身曰「汝太無良﹗竟不替我守節﹐轉嫁庸奴﹗」以手自批其頰。張家人爲燒紙錢﹐再三勸慰﹐作厲如故。

未幾﹐張之前妻又附魂於其夫之身﹐罵曰「汝太薄情﹗但知有新人﹐不知有舊人﹗」亦以手自擊撞。舉家驚惶。

適其時原作媒者秦某在旁﹐戲曰「我從前旣替活人作媒﹐我今日何妨替死鬼作媒。陳某旣在此索妻﹐汝又在此索夫﹐何不彼此交配而退﹔則陰間不寂寞﹐而兩家活夫妻亦平安矣。何必在此吵鬧耶﹖」張面作羞縮狀﹐曰「我亦有此意﹐但我貌醜﹐未知陳某肯要我否﹖我不便自言。先生旣有此好意﹐卽求先生一說﹐何如﹖」秦乃向兩處通陳﹐俱唯唯。忽又笑曰「此事極好﹐但我輩𨿽鬼﹐不可野合﹐爲羣鬼所輕。必須媒人替我剪紙人作輿從﹐具鑼鼓音樂﹐擺酒席﹐送合歡杯﹐使男女二人成禮而退﹐我輩才去。」張家如其言﹐從此﹐兩人之身安然無恙。

鄕鄰哄傳某村替鬼做媒﹐替鬼做親。

○鬼有三技過此鬼道乃窮蔡魏公孝廉常言「鬼有三技﹕一迷二遮三嚇。」或問﹕「三技云何﹖」曰﹕我表弟呂某﹐松江廩生﹐性豪放﹐自號豁達先生。嘗過泖湖西鄕﹐天漸黑﹐見婦人面施粉黛﹐貿貿然持繩索而奔。望見呂﹐走避大樹下﹐而所持繩則遺墜地上。

呂取觀﹐乃一條艸索。嗅之﹐有陰霾之气。心知爲縊死鬼。取藏懷中﹐徑向前行。

其女出樹中﹐往前遮攔﹐左行則左攔﹐右行則右攔。呂心知俗所稱『鬼打墻』是也﹐直衝而行。鬼無柰何﹐長嘯一聲﹐變作披髮流血狀﹐伸舌尺許﹐向之跳躍。

呂曰「『汝前之塗眉畫粉﹐迷我也﹔向前阻拒﹐遮我也﹔今作此惡狀﹐嚇我也。

三技畢矣﹐我總不怕﹐想無他技可施。爾亦知我素名豁達先生乎﹖『鬼仍復原形跪地曰「我城中施姓女子﹐與夫口角﹐一時短見自縊。今聞泖東某家婦亦與其夫不睦﹐故我往取替代。不料半路被先生截住﹐又將我繩奪去。我實在計窮﹐只求先生超生。』呂問﹕」作何超法﹖『曰「替我告知城中施家﹐作道場﹐請髙僧﹐多念《往生咒》﹐我便可托生。』呂笑曰﹕」我卽髙僧也。我有《往生咒》﹐爲汝一通。『卽髙唱曰「好大世界﹐無遮無礙。死去生來﹐有何替代﹖要走便走﹐豈不爽快﹗』鬼聽畢﹐恍然大悟﹐伏地再拜﹐奔趨而去。」后土人云﹕此處向不平靜﹐自豁達先生過後﹐永無爲祟者。

○鬼多變蒼蠅徽州狀元戴有祺﹐與友夜醉﹐玩月出城﹐步回龍橋上。有藍衣人持傘從西鄕來﹐見戴公﹐欲前不前。疑爲竊賊﹐直前擒問。曰「我差役也﹐奉本官拘人。」

戴曰「汝太說謊。世上只有城裏差人向地外拘人者﹐斷無城外差人向城裏拘人之理﹗」藍衣者不得已﹐跪曰「我非人﹐乃鬼也﹐奉陰官命﹐就城裏拘人是實。」

問﹕「有牌票乎﹖」曰「有。」取而視之﹐其第三名卽戴之表兄某也。戴欲救表兄﹐心疑所言不實﹐乃放之行﹐而堅坐橋上待之。四鼓﹐藍衣者果至。戴問﹕「人可拘齊乎﹖」曰「齊矣。」問﹕「何在﹖」曰「在我所持傘上。」戴視之﹐有綫縛五蒼蠅在焉﹐嘶嘶有聲。戴大笑﹐取而放之。其人惶急﹐踉蹌走去。

天色漸明﹐戴入城﹐至表兄處探問。其家人云「家主病久﹐三更已死﹐四更復活﹐天明則又死矣。」

江寧劉某﹐年七歲﹐腎囊紅腫﹐醫藥罔效。鄰有饒氏婦﹐當陰司差役之事﹐到期﹐便與夫異牀而寢﹐不飲不食﹐若癡迷者。劉母托往陰司一查。去三日﹐來報曰「無妨也。二郎前世好食田雞﹐剝殺太多﹐故今世羣雞來嚙﹐相與報仇。

然天生田雞﹐原系供人食者﹐虫魚皆八蠟神所管﹐只須向劉猛將軍處燒香求禱﹐便可無恙。「如其言﹐予疾果痊。

一日者﹐饒氏睡兩日夜方醒﹔醒後滿身流汗﹐口去喘不已。其嫂問故﹐曰「鄰婦某氏﹐凶惡難捉﹐冥王差我拘拿。不料他臨時尙彊有力﹐與我鬥多時。幸虧我解下纏足布捆縛其手﹐裁得牽來。」嫂曰「現在何處﹖」曰「在窗外梧桐樹上。」嫂往觀之﹐見無別物﹐只頭髮拴一蒼蠅。嫂戲取蠅夾入鍼綫箱中。未幾﹐聞饒氏在牀上有呼號聲﹐良久乃蘇﹐曰「嫂爲戲太虐﹗陰司因我拿某婦不到﹐重責三十板﹐勒限再拿。嫂速還我蒼蠅﹐爲免再責。」嫂視其臀﹐果有杖痕﹐始大悔﹐取蒼蠅付之。饒氏取含口中睡去﹐遂亦平靜。自此﹐不肯替人間查陰司事矣。

○嚴秉嚴秉﹐作雲南祿勸縣。縣署東偏有屋三間﹐封鎖甚嚴。相傳狐仙所居﹐官到必祭。嚴循例致祭。其妻某必欲觀之﹐屢伺門側﹐不得見。一日﹐見美婦人倚窗梳頭。妻素悍妒﹐慮惑其夫﹐率奴婢持棒衝入亂毆。美婦化作白鵝﹐繞地哀鳴。

秉取印印其背﹐遂現原形委地﹐墮胎而死﹐胎中兩小狐也。嚴取朱筆點其額﹐兩小狐亦死。取大小狐投之火中﹐自此署中無狐﹐而嚴氏亦無恙。又一年﹐其妻懷孕﹐生雙胞﹐頭上各有一點紅﹐如朱筆所點。妻大驚而隕。嚴以痛妻故﹐未幾﹐亦病亡。小兒終不育。

○奉新奇事江西奉新村民李氏婦﹐生產三日﹐胎不下﹐其姑率三女守之。以倦故﹐又請鄰婦三人輪流守護。一婦姓孫﹐有兒尙𦇤褓﹐不能同往﹐乃交托外婆家而率長子名鐘者同往。鐘已弱冠入學﹐慮夜間寂寞﹐乃持書一卷往。次日將午﹐其門內絕無人聲﹐戚裏疑之﹐打門入﹐則產婦死於牀﹐七人死於地。七人中﹐六人衣服面目無他異﹐惟气絕而已﹐獨孫秀才身尙端坐﹐右手執書如故。其左臂自肩以下﹐全身燒毀﹐直至腳底﹐黑如煤炭。合村大噪﹐鳴於官。急相驗﹐命且掩埋﹐亦無從申報也。此事彭蕓楣少司馬爲餘言。

○智恆僧蘇州陳國鴻﹐彭蕓楣先生丁酉鄕試所取孝廉﹐性好古玩。家園內有種荷花缸﹐年久不起﹐陳命扛起﹐閱其款識。缸下又得一壇﹐黃碧色﹐花紋甚古﹐中有淤泥朽骨數片。陳投骨於水﹐攜壇入室。夜﹐夢一僧來曰「我唐時僧智恆也。汝所取磁壇﹐乃我埋骨壇﹐速還我骨而土掩焉。」陳素豪﹐告友朋﹐不以爲意。又三日﹐其母夢一長眉僧挾一惡狀僧至﹐曰「汝子無禮﹐貪我磁壇﹐拋撒我骨﹐我訴之不理﹐欺我老耳。我師兄大千聞之不平﹐故同來索汝子之命。」母驚醒﹐命家人徧尋所棄之骨﹐僅存一片。問孝廉﹐則已迷悶﹐不省人事矣。未十日而病亡。

○三斗漢三斗漢者﹐粵之鄙人也﹐其飯須三斗粟乃飽﹐人故呼爲「三斗漢」。身長一丈﹐圍抱不周。須虯面黑﹐乞食於市﹐所得莫能果腹。一日﹐之惠州﹐戲於提督軍門外﹐雙手挈二石獅去。提督召之﹐則仍挈雙石獅而來。提督命五牛曳橫木於前﹐三斗漢挽其後﹐用鞭鞭牛﹐牛奮欲奔﹐終不能移尺寸。提督奇其力﹐賞食馬糧﹐使入伍學武。乃跪求云「小人食須三斗粟﹐願倍其糧。」提督許之。習武有年﹐馳馬輒墜﹐箭發不中﹐乃攺步卒。鬱鬱不得志而歸﹐遊於潮州。值潮之東門修湘子橋。橋梁石長三丈餘﹐寬厚皆尺五。眾工構天架﹐數十人挽之﹐莫能上。

三斗漢從旁笑曰「如許眾人﹐面汗背﹐猶不能升一條石塊耶﹗」眾怒其妄﹐命試之。遂登架﹐獨挽而上﹐眾股栗。橋洞故有百數﹐辛卯年圮其三﹐郡丞範公捐俸倡修﹐見此人能獨挽巨石﹐費省工速﹐遂命盡挽其餘﹐賞錢數十千。不一月﹐食盡去﹐莫知所之。或云餓死於澄江。

○蘇南村桐邑有蘇南村者﹐病篤昏迷﹐問其家人曰「李耕野﹑魏兆芳可曾來否﹖」

家人莫知﹐漫應之。頃又問﹐答以﹕「未曾來」。曰「爾等當著人喚他速來。」

家人以爲謾語﹐不應。乃長嘆欲逝。家人倉皇遣健足奔市﹐購紙轎一乘。至﹐則見輿夫背有「李耕野」﹑「魏兆芳」字樣﹐乃恍然悟﹐急焚之﹐而其气始絕。輿夫姓字﹐乃好事者戲書也﹐竟成爲眞﹐亦奇。

○葉生妻桐城邑西牛欄鋪界葉生﹐筆耕糊口﹐父兄業農。乾隆癸卯春﹐佃其族人田於牌門莊﹐闔室移居於是。其妻年十八﹐素端重寡言﹐忽發顚謾罵﹐其音不一﹐惟罵李某「喪絕天良﹐毀我輩十人冢﹐蓋造房屋﹐好生受用﹐將我等骸骨踐踏污穢。」

葉生不解﹐詢鄰老﹐始知房主李某於康熙時平墳架屋﹐事實有之。乃詰其妻云「平墳做屋﹐實李某事﹐於我何干﹖」妻答云「當時李某气焰甚髙﹐我等忍气不言﹐多出遊避之。今看爾家運低﹐故在此泄忿。」罵音中惟此厲聲者最惡﹐其九音偶爾相間﹐亦略平和。生許以拆屋培冢﹐答云「屋有主人﹐爾不能擅拆﹐盍往商量﹖」生奔請李姓來﹐其妻引至堂西兩正屋內指示曰「此二槨也。此四墳也﹐其牖旁乃二女墳﹐我墳在牀後墻下。」李問﹕「爾何人﹖」答云「我阮姓孚名﹐年二十二﹐前明正徳間儒生。讀書白鶴觀﹐戲習道教﹐竟成羽士。偶爲貪色逾墻﹐被辱自縊。葬此十人中﹐惟我受踐踏污穢更苦﹐故我糾合伊等同來。」

李云「汝骨在何處﹖」答曰「正中一冢掘下三尺﹐見棺黑色者﹐是我也。」

李躊躇不敢掘﹐鬼罵不息。遠近勸者絡繹而至﹐在問必答。或燒紙錢求之﹐其九鬼亦從旁勸解﹐音皆自其妻口中出。縊鬼罵曰「汝等九个賭賊﹗得受葉家紙錢﹐彼此趕老羊快活﹐便來勸我麼﹖」自是九鬼無聲﹐惟縊鬼獨鬧。生請羽士禳解﹐屬塾師陳某作薦送文。鬼大笑曰「不通之極﹗某故事用錯﹐某處文詞鄙俗。況送我文﹐當求我﹐不應以威脇我。」塾師慚赧﹐唯唯而已。道士誦經略錯﹐必加切責。

生之戚有程氏者﹐家素丰﹐方到門﹐鬼曰「富翁來矣﹐當備好茶。」章孝廉甫與生有姻﹐將到﹐鬼曰「文星至矣﹐求爲我作墓志。」章口占一律贈之﹐曰「當年底事竟投環﹖遺體飄零瘞此間。茅屋妄成將拆去﹐髙封誤毀已培還。

從玆獨樂安黃壤﹐還望垂憐放翠鬟。他日超升借法力﹐直排閶闔列仙班。「鬼謝曰﹕」蒙獎太過。孚有風流罪過﹐安能排閶闔列仙班乎﹗惟五﹑六二語見教極是﹐吾遵命去矣。「臨去﹐呼葉生字﹐告之曰﹕」吾不受道士懺悔﹐受文人懺悔﹐亦未忘結習故也。爾盍鐫詩墓石以光泉壤﹖「生妻瞑目無言。越一日﹐乃醒。

○七盜索命杭州湯秀才世坤﹐年三十餘﹐館於範家。一日晚坐﹐生徒四散。時冬月﹐畏風﹐書齋窗戶盡閉。夜交三鼓﹐一燈熒然﹐湯方看書﹐窗外有無頭人跳入﹐隨其後者六人﹐皆無頭﹐其頭悉用帶掛腰間﹐圍湯﹐而各以頭血滴之﹐涔涔冷濕﹐湯驚迷不能聲。適館僮持溺器來﹐一衝而散。湯隕地不醒﹐僮告主人﹐急來救起﹐灌姜湯數甌﹐醒﹐具道所以﹐因乞回家。主人喚肩輿送之﹐天已大明。家住城隍山腳下﹐將近山﹐湯告輿夫不肯歸家﹐願仍至館。云﹕未至山腳下﹐望見夜中七斷頭鬼昂然髙坐﹐似有相待之意。主人無柰何﹐仍延館中。遂大病﹐身熱如焚。

主人素賢﹐爲迎其妻來侍湯藥。未三日﹐卒。已而蘇﹐謂妻曰「吾不活矣﹐所以復蘇者﹐冥府寬恩﹐許來相訣故也。昨病重時﹐見靑衣四人拉吾同行﹐云『有人告發索命事』。所到﹐黃沙茫茫﹐心知陰界﹐因問﹕」吾何罪﹖『靑衣曰﹕』相公請自觀其容便曉矣。『吾云「人不能自見其容﹐作何觀法﹖』四靑衣各贈有柄小鏡﹐曰﹕」請相公照。『如其言﹐便覺龐然魁梧﹐須長七八寸﹐非今生淸瘦面貌。前生姓吳﹐名鏘﹐乃明季婁縣知縣。七人者﹐七盜也﹐埋四萬金於某所﹐被獲後﹐謀以此金賄官免死﹐托婁縣典史許某轉請於我。許匿取二萬﹐以二萬說我。我彼時明知盜罪難逭﹐拒之。許典史引《左氏》』殺汝﹐壁將焉往『之說﹐請掘取其金而仍殺之。我一時心貪﹐竟從許計﹐此時悔之無及。乃隨四人行至一處﹐宮闕壯麗﹐中坐衮袍陰官﹐色頗和。吾拜伏階下﹐七鬼者捧頭於肩﹐若有所訴。訴畢﹐仍掛頭腰間。吾哀乞陰官。官曰「我無成見﹐汝自向七鬼求情。』吾因轉向七鬼叩頭云﹕」請髙僧超度﹐多燒紙錢。『鬼俱不肯﹐其頭搖於腰間﹐獰惡殊甚。開口露牙﹐就近來咬我頸。陰官喝曰「盜休無禮。汝等罪應死﹐非某枉法。某之不良﹐有取爾等財耳。但起意者典史﹐非吳令﹐似可緩索渠命。』七鬼者又各以頭裝頸﹐哭曰﹕」我等向伊索債﹐非常命也。彼食朝廷俸而貪盜財﹐是亦一資也。許典史久已被我等咀嚼矣。困吳令初轉世爲美女﹐嫁宋尙書牧仲爲妾﹐宋貴人有文名﹐某等不敢近。今又托生湯家﹐湯祖宗素積徳﹐家中應有科目。

今年除夕﹐渠之姓名將被文昌君送上天榜﹐一入天榜﹐則邪魔不敢近﹐我等又休矣。千載一時﹐尋捉非易﹐願官勿行婦人之仁。『陰官聽畢蹙額曰「盜亦有道﹐吾無如何。汝姑回陽間﹐一別妻孥可也。』以此﹐我得暫蘇。」語畢﹐不復開口。

妻爲焚燒黃白紙錢千百萬﹐竟無言而卒。

湯氏別房諱世昌者﹐次年鄕試及第﹐中進士﹐入詞林﹐人皆以爲塡天榜者所抽換矣。

○陳淸恪公吹气退鬼陳公鵬年未遇時﹐與鄕人李孚相喜。秋夕﹐乘月色過李閒話。李故寒士﹐謂陳曰「與婦謀酒不得﹐子少坐﹐我外出沽酒﹐與子賞月。」陳持其詩卷坐觀待之。門外有婦人藍衣蓬首開戶入﹐見陳﹐便卻去。陳疑李氏戚也﹐避客﹐故不入﹐乃側坐避婦人。婦人袖物來﹐藏門檻下﹐身走入內。陳心疑何物﹐就檻視之﹐一繩也﹐臭﹐有血痕。陳悟此乃縊鬼﹐取其繩置靴中﹐坐如故。

少頃﹐蓬首婦出﹐探藏處﹐失繩﹐怒﹐直奔陳前﹐呼曰「還我物﹗」陳曰「何物﹖」婦不答﹐但聳立張口吹陳﹐冷風一陣如冰﹐毛髮噤﹤齒介﹥﹐燈熒熒靑色將滅。陳私念﹕鬼尙有气﹐我獨無气乎﹖乃亦鼓气吹婦。婦當公吹處﹐成一空洞﹐始而腹穿﹐繼而胸穿﹐終乃頭滅。頃刻﹐如輕煙散盡﹐不復見矣。

少頃﹐李持酒入﹐大呼﹕「婦縊於牀﹗」陳笑曰「無傷也﹐鬼繩尙在我靴。」

告之故﹐乃共入解救﹐灌以姜湯﹐蘇﹐問﹕「何故尋死﹖」其妻曰「家貧甚﹐夫君好客不已。頭止一釵﹐拔去沽酒。心悶甚﹐客又在外﹐未便聲張。旁忽有蓬首婦人﹐自稱左鄰﹐告我以夫非爲客拔釵也﹐將赴賭錢場耳。我愈郁恨﹐且念夜深﹐夫不歸﹐客不去﹐無面目辭客。蓬首婦手作圈曰﹕」從此入卽佛國﹐歡喜無量。『余從此圈入﹐而手套不緊﹐圈屢散。婦人曰「取吾佛帶來﹐則成佛矣。』走出取帶﹐良久不來。余方冥然若夢﹐而君來救我矣。」訪之鄰﹐數月前果縊死一村婦。

○陳聖濤遇狐紹興陳聖濤者﹐貧士也﹐喪偶。遊揚州﹐寓天寧寺側一小廟﹐廟僧遇之甚薄。

陳見廟有小樓扃閉﹐問僧何故。僧曰「樓有怪。」陳必欲登﹐乃開戶入。見幾上無絲毫塵﹐有鏡架梳篦等物。大疑﹐以爲僧藏婦人﹐不語出。過數日﹐望見美婦倚樓窺﹐陳亦目挑之。婦騰身下﹐已至陳所。陳始驚以爲非人。其婦曰「我仙也﹐汝毋怖﹐爲有夙緣故耳。」款接甚殷﹐竟成夫婦。

每月朔﹐婦告假七日﹐云「往泰山娘娘處聽差。」陳乘婦去﹐啟其箱﹐金玉燦然。陳一絲不取﹐代扃鎖如初。婦歸﹐陳私謂曰「我貧甚﹐而君頗有餘資﹐盍假我屯貨爲生業乎﹖」婦曰「君骨相貧﹐不能富﹐𨿽作商賈無益。且喜君行義甚髙﹐開我之箱﹐分文不取﹐亦足敬也。請資君衣食。」自後﹐陳不起炊﹐中饋之事﹐婦主之。

居年餘﹐婦謂陳曰「妾所蓄金已爲君捐納飛班通判﹐赴京投供﹐卽可選也。

妾請先入京師置屋待君。「陳曰﹕」娘子去﹐我從何處訪尋﹖「曰﹕」君第入都﹐到彰義門﹐妾自遣人相迎。「陳如其言﹐後婦人兩月入都﹐至彰義門﹐果有蒼頭跪曰﹕」主君到遲﹐娘娘相待久矣。「引至米市胡同﹐則崇垣大廈﹐奴婢數十人皆跪迎叩頭如舊曾服侍者。陳亦不解其故。登堂﹐婦人盛服出迎﹐攜手入房。陳問﹕」諸奴婢何以識我﹖「曰﹕」勿聲張。妾假君形貌赴部投捐﹐又假君形貌買宅立契﹐諸奴婢投身時﹐亦假君形貌以臨之﹐故皆認識君。「因私教陳曰﹕」若何姓﹐若何名﹐喚遣時須如我所囑﹐毋爲若輩所疑。「陳喜甚﹐因通書於家。

明年﹐陳之長子來﹐知父已續娶後母﹐入房拜見。母慈卹倍至﹐如所生。子亦孝敬不違。婦人曰「聞兒有婦﹐何不偕來﹖明年可同至別駕任所。」長子唯唯。婦人贈舟車費﹐迎其妻入京同居。忽一日﹐門外有少年求見。陳問﹕「何人﹖」

少年曰「吾母在此。」陳問婦人﹐婦人曰「是吾兒﹐妾前夫所生也。」喚入﹐拜陳﹐並拜陳之長子﹐呼爲兄。

居亡何﹐婦假日也﹐不在家﹔長子亦外出。妻王氏方梳妝﹐少年窺嫂有色﹐排窗入﹐擁抱求歡。王不可﹐少年彊之﹐弛下衣﹐以陰示嫂﹐莖頭無肉而有毛﹐尖挺如立錐。王愈畏惡﹐大呼乞命。少年懼﹐奔出。王之裙褶已毀裂矣。長子夜歸被酒﹐見妻容色有異﹐問之﹐具道所以。長子不勝忿﹐拔幾上刀尋少年。少年已臥﹐就帳中斫之。燭照﹐一狐斷首而斃。陳知其事﹐驚駭。懼婦人假滿歸﹐必索其子命﹐乃卽夜父子逃歸紹興。官不赴選﹐一錢不得著身﹐貧如故。

○長鬼被縛竹墩沈翰林厚余﹐少與友張姓同學讀書。數日張不至﹐問之﹐張患傷寒甚劇﹐因往問候。入門悄然﹐將升堂﹐見堂上先有一長人端坐﹐仰面視堂上題額。沈疑非人﹐戲解腰帶﹐潛縛其兩腿。長人驚﹐轉面相視。沈叩以「何處來﹖」長人云「張某當死﹐余爲勾差﹐當先來與其家堂神說明﹐再動手勾捉。」沈以張「寡母在堂﹐未娶無子﹐胡可以死﹖」懇畫計緩之。長人亦有憐色﹐而謝以無術。沈代懇再三﹐長人曰「只一法耳。張明日午時當死﹐先期有冥使五人偕余自其門外柳樹下入。冥中鬼饑渴久﹐得飲食卽忘事。君可預設兩席﹐置六人座﹐君候於門外柳樹邊。有旋風自上而下﹐卽拱揖入門﹐延之入座﹐勤爲勸酬。視日影逾午﹐則起散。張可以免。」沈允諾﹐卽入語張家人。屆期﹐一一如所教。張至巳刻﹐已昏暈﹔當午﹐惟存一息﹔外席散﹐而神气漸復。沈大喜。

歸月餘﹐夜夢前長人作痛楚狀攢眉告曰「前爲君畫策﹐張君得延一紀﹐入學﹐且當中某科副車﹐舉二子。而余以泄冥事﹐爲同輩所告﹐責四十板革役矣。

余本非鬼﹐乃峽石鎭挑腳夫劉先。今遭冥責﹐不復能行起。尙有三年陽數未終﹐須君語張君給日用費﹐終我餘年。「沈語張﹐張卽持數十金偕沈買舟訪之﹐果得其人﹐方以癱疾臥牀。乃拜謝牀下﹐以所攜金贈之而返。張后一如夢中所語。

○西園女怪杭郡周姓者﹐與友陳某遊邗上﹐住某紳家。時初秋﹐尙有餘暑﹐所居屋頗隘。

主人西園精舍數間﹐頗幽靜﹐面山臨池。二人移榻其中﹐數夜安然。

一夕﹐步月至二鼓﹐入室將寢﹐聞庭外步さ聲﹐徐徐吟曰「春花成往事﹐秋月又今宵。回首巫山遠﹐空將兩鬢凋。」兩人初疑主人出遊﹐旣而語气不類﹐披衣竊視﹐見一美女背欄幹立。兩人私語﹕未聞主人家有此人﹐且裝束殊不似近時﹐得毋貢所謂鬼魅者此乎﹖陳少年情動﹐曰「有此麗質﹐魅亦何妨﹖」因呼曰「美女何不入室一談﹖」庭外應聲曰「妾可入﹐君獨不可出耶﹖」陳拉周啟戶出﹐不復見人。呼之﹐隨呼隨應﹐而人不可得。尋聲以往﹐若在樹間﹐審視之﹐則柳枝下倒懸一婦人首。二人駭極大呼。首墜地﹐跳躍而來。二人急奔避入室﹐首已隨至。兩人關門﹐盡力抵之﹔首嚙門限﹐咋咋有聲。俄聞雞鳴﹐首跳躍去﹐至池而投。兩人迨天明﹐急移住舊所﹐各病虐數十日。

○雷誅營卒乾隆三年二月間﹐雷震死一營卒。卒素無惡迹﹐人咸怪之。有同營老卒告於眾曰「某頃已攺行爲善﹐二十年前披甲時曾有一事﹐我因同爲班卒﹐稔知之。

某將軍獵臯亭山下﹐某立帳房於路旁。薄暮﹐有小尼過帳外。見前後無人﹐拉入行姦。尼再四抵攔﹐遺其褲而逸。某追半里許﹐尼避入一田家﹐某悵悵而返。尼所避之家僅一少婦﹐一小兒﹐其夫外出傭工。見尼入﹐拒之。尼語之故﹐哀求假宿。婦憐而許之﹐借以己褲。尼約以「三日後﹐當來歸還」﹐未明卽去。夫歸﹐脫垢衣欲換。婦啟篋﹐求之不得﹐而己褲故在﹐因悟前倉卒中誤以夫褲借去。方自咎未言﹐而小兒在旁曰「昨夜和尙來穿去耳。」夫疑之﹐細叩蹤迹。兒具告﹕和尙夜來哀求阿娘﹐如何畱宿﹐如何借褲﹐如何帶黑出門。婦力辯是尼非僧﹐夫不信﹐始以詈罵﹐繼加捶楚。徧告鄰佑。鄰佑以事在昏夜﹐各推不知。婦不勝其冤﹐竟縊死。次早﹐其夫啟門﹐見女尼持褲來還﹐並籃貯糕餌爲謝。其子指以告父曰「此卽前夜借宿之和尙也。」夫悔﹐痛杖其子﹐斃於婦柩前﹐己亦自縊。

鄰里以經官不無多累﹐相與殯殮﹐寢其事。

次冬﹐將軍又獵其地。土人有言之者﹐余𨿽心識爲某卒﹐而事旣寢息﹐遂不復言。曾密語某﹐某亦心動﹐自是攺行爲善﹐冀以蓋愆﹐而不虞天誅之必不可逭也。

○靑龍黨杭州舊有惡少歃血結盟﹐刺背爲小靑龍﹐號「靑龍黨」﹐橫行閭裏。雍正末年﹐臬司範國擒治之﹐死者十之八九﹐首惡董超﹐竟以逃免。乾隆某年冬﹐夢其黨數十人走告曰「子爲黨首﹐𨿽幸逃免﹐明年當伏天誅。」董惶恐求計﹐眾曰「計惟投保叔塔艸庵僧爲徒﹐力持戒行﹐或可幸免。」董夢覺﹐訪之塔下﹐果有老僧結艸棚趺坐誦經。董長跪泣涕﹐自陳罪戾﹐願度爲弟子。老僧初猶遜謝﹐旣見其情眞﹐乃與剪髮爲頭陀﹐令日間誦經﹐夜沿山敲木魚念佛號。自冬至春﹐修持頗力。

四月某日﹐從市上化齋歸﹐小憩土地祠。朦朧睡去﹐見其黨來促曰「速歸﹗

速歸﹗今夕雷至矣﹗「董驚覺﹐踉蹌歸棚﹐天已昏黑﹐果有雷聲。董以夢告僧。

憎令跪己膝下﹐兩袖蒙其頂而誦經如故。不數刻﹐電光繞棚﹐霹靂連下﹐或中棚左石﹐或中棚右樹﹐如是者七八擊﹐皆不得中。少頃﹐風雷俱止﹐雲開見月。老僧謂難已過﹐掖以起曰「從此當無事矣。」董驚魂少定﹐拜謝老憎﹐出棚外。

忽電光爍然﹐震霆一聲﹐已斃石上。

○陳州考院河南陳州學院衙堂後有樓三間封鎖﹐相傳有鬼物。康熙中﹐湯西崖先生以給諫視學其他﹐亦以老吏言﹐扃其樓如故。時值盛暑﹐幕中人多屋少﹐杭州王秀才﹐中州景秀才考祥﹐居常以膽气自壯﹐欲移居髙樓。湯告以所聞﹐不信。斷鎖登樓﹐則明窗四敞﹐梁無點塵﹐愈疑前言爲妄。景榻於樓之外間﹐王榻於樓之內間﹐讓中一間爲起座所。

漏下二鼓﹐景先睡﹐王從中間持燭歸寢﹐語景曰「人言樓有祟﹐今數夕無事﹐可知前人無膽﹐爲書吏所愚。」景未答﹐便聞樓梯下有履聲徐徐登者。景呼王曰「樓下何響﹖」王笑曰「想樓下人故意來嚇我耳。」少頃﹐其人連步上﹐景大窘﹐號呼﹔王亦起﹐持燭出。至中間﹐燈光收縮如螢火。二人驚﹐急添燒數燭。燭光稍大﹐而色終靑綠。樓門洞開﹐門外立一靑衣人﹐身長二尺﹐面長二尺﹐無目無口無鼻而有發﹐發直豎﹐亦長二尺許。二人大聲喚樓下人來﹐此物遂倒身而下。窗外四面啾啾然作百種鬼聲﹐房中什物皆動躍。二人幾駭死﹐至雞鳴始息。

次日﹐有老吏言﹕先是溧陽潘公督學時﹐歲試畢﹐明日當發案﹐潘已就寢。

將二更﹐忽聞堂上擊鼓聲。潘遣僮問之﹐值堂吏曰頃有披髮婦人從西考棚中出﹐上階求見大人。吏以深夜﹐不敢傳答。曰「吾有冤﹐欲見大人陳訴。吾非人﹐乃鬼也。」吏驚僕﹐鬼因自擊鼓。署中皆惶遽﹐不知所爲。僕人張姓者﹐稍有膽﹐乃出問之。鬼曰「大人見我何礙﹖今旣不出﹐卽煩致語﹕我﹐某縣某生家僕婦也。主人涎我色姦我﹐不從﹐則鞭撻之。我語夫﹐夫醉後有不遜語﹐渠夜率家人殺我夫餵馬。次早入房﹐命數人抱我行姦。我肆口詈之﹐遂大怒﹐立捶死﹐埋後園西石槽下。沈冤數載﹐今特來求申。」言畢大哭。張曰「爾所告某生﹐今來就試否﹖」鬼曰「來﹐已取第二等第十三名矣。」張入告潘公。公拆十三名視之﹐果某生姓名也﹐因令張出慰之曰「當爲爾檄府縣查審。」鬼仰天長嘯去。

潘次日卽以訪聞檄縣﹐果於石槽下得女屍﹐遂置生於法。此是衙門一異聞﹐而樓上之怪﹐究不知何物也。王后舉孝廉﹐景後官侍禦。

○符離楚客康熙十二年冬﹐有楚客貿易山東﹐由徐州至符離。約二鼓﹐北風勁甚﹐見道旁酒肆燈火方盛。入飲﹐卽假宿焉。店中人似有難色﹐有老者憐其倉迫﹐謂曰「方設饌以待遠歸之士﹐無餘酒飲君。右有耳房﹐可以暫宿。」引客進。

客饑渴甚﹐不能成寐﹐聞外間人馬喧聲﹐心疑之。起﹐從門隙窺﹐見店中匝地皆軍士﹐據地飲食﹐談說兵間事。皆不甚曉。少頃﹐眾相呼曰「主將來矣。」

遠遠有呵殿聲﹐咸趨出迎候。見紙燈數十﹐錯落而來﹐一雄壯長髯者下馬﹐入店上坐﹐眾人伺立門外。店主人具酒食上﹐啜有聲。畢﹐呼軍士入曰「爾輩遠出久矣﹐各且歸隊﹐吾亦少憩﹐俟文書至﹐再行未遲。」眾諾而退。隨呼曰「阿七﹐來﹗」有少年軍士從店左門出﹐店中人閉門避去。阿七引長髯者入左門﹐門隙有燈射出。客從右耳房潛至左門隙窺之﹐見門內有竹牀﹐無睡具﹐燈置地上。

長髯者引手撼其頭﹐頭卽墜下﹐放置牀上。阿七代捉其左右臂﹐亦皆墜下﹐分置牀內外。然後倒身臥於牀﹐阿七搖其身﹐自腰下對裂作兩段﹐倒於地。燈亦旋滅。

客悸甚﹐飛趨耳房﹐以袖掩面臥﹐輾轉不能寐。

遙聞雞鳴一二次﹐漸覺身冷。啟袖﹐見天色微明﹐身乃臥亂樹中。曠野無屋﹐亦無墳堆。冒寒行三里許﹐始有店。店主人方開門﹐迓客問客來何早﹖客告以所遇﹐並問所宿爲何地﹖曰「此間皆舊戰場也。」

○徐氏疫亡雍正壬子冬﹐杭城徐姓嫁女某家。杭俗﹕彌月行雙回門禮。是日﹐婿飲於徐﹐徐爲設榻廳樓下。婿就帳未寢﹐聞樓梯有行步聲﹐見四人下樓立燈前﹕一紗帽朱衣﹐一方巾道服﹐餘二人皆暖帽皮袍﹐相與嘆息。少頃﹐有女裝者五人﹐亦來掩泣於燈前。有髙年婦人指帳中曰「可托此人﹖」紗帽者搖手曰「無濟。」且泣曰「吾當求張先生存吾門一綫耳。」互相勸慰﹐或坐或行。婿悸極﹐不能出聲。迨五鼓﹐方相扶上樓。桌下忽走出一黑面人﹐急上梯挽紅衣者曰「獨不能爲我畱一綫耶﹗」紅衣者唯唯。時雞已鳴﹐黑面人奔桌下去。婿候窗微亮﹐披衣入內﹐叩樓上何人所居﹐曰「新年供祖先神像﹐無人住也。」婿上樓觀像﹐衣飾狀貌與所見不同﹐心不解所以﹐祕而不言。

先是﹐徐家三子皆受業於張有虔先生﹐是年﹐張館松江。五月中﹐以母病歸﹐乞其弟子往權館。徐故富家﹐皆不欲出。張彊之﹐主人命第三子往。有阿壽者﹐奴產子也﹐向事張謹﹐因命同往。主僕出門﹐未二十日﹐杭州蝦蟆瘟大作。徐一家上下十二口﹐死者十人﹐惟第三子與阿壽以外出故免。聞喪﹐歸。婿以所見語之﹐徐愕然曰「阿壽之父名阿黑﹐以面黑故也﹐君所見從桌下出者是矣。」

○蔣文恪公說二事余座主蔣文恪公﹐居李廣橋賜第。自言﹕少時讀書平臺﹐其地與他屋隔遠﹐每夜坐呼人﹐輒有應聲而無人至。一夜欲溲﹐窗外月不甚明﹐又無相伴者﹐乃呼其所隨僮名﹐應聲答。令之入﹐卒不入。啟戶出﹐見一人方枕外墻門閾﹐以頭向內而應。公初疑爲某僮醉﹐罵之﹐其臥如故。公怒﹐行至閾連﹐思撲之﹐見所臥人長三尺﹐方巾皂衣﹐白須﹐如世所塑土地樣。公喝之﹐其人冉冉沒矣。

公父文肅公戒子孫不得近優人﹐故終文肅之世﹐從無演戲觴客之事。文肅歿後十年﹐文恪稍稍演戲﹐而不敢蓄養令人。老奴顧升乘文恪燕坐﹐談及梨園﹐慫恿曰「外間優人總不若家伶爲佳﹐且便於傳喚。家中奴產子甚眾﹐何不延教師擇數奴演之﹖」文恪心動﹐未答。忽見顧升驚怖﹐面色頓異﹐兩手如受桎梏﹐身倒於地﹐以頭鉆入椅腳中﹐由一椅腳穿至第二椅腳﹐由第二椅腳穿至第三椅腳。

自首至足﹐若納於匣。呼之不應。公急召巫醫﹐百計解救。夜半始蘇﹐曰「怕殺﹗怕殺﹗方前言畢時﹐見一長人ㄏ奴出﹐先老主人坐堂上﹐聲色俱厲﹐曰﹕『爾爲吾家世僕﹐吾之遺訓﹐爾豈不知﹗何得導五郎蓄戲子﹖著捆打四十﹐活掩棺中﹗』奴悶絕﹐不知所爲。最後聞遠遠有呼喚聲﹐奴在棺中﹐欲應不能。後稍覺淸快﹐亦不知何以得出。」驗其臀﹐果有靑黑痕。

○獵戶除狐海昌元化鎭﹐有富家﹐臥房三間在樓上。日間﹐人俱下樓理家務。一日其婦上樓取衣﹐樓門內閉﹐加橛焉。因思﹕家中人皆在下﹐誰爲此者﹖板隙窺之﹐見男子坐於牀﹐疑爲偸兒﹐呼家人齊上。其人大聲曰「我當移家此樓。我先來﹐家眷行且至矣。假爾牀桌一用﹐餘物還汝。」自窗間擲其篋箱零星之物於地。少頃﹐聞樓上聚語聲﹐三間房內﹐老幼雜沓﹐敲盤而唱曰「主人翁﹗主人翁﹗千里客來﹐酒無一鐘﹖」其家畏之﹐具酒四桌置庭中﹐其桌卽憑空取上。食畢﹐復從空擲下。此後﹐亦不甚作惡。

富家延道士爲驅除﹐方在外定議歸﹐樓上人又唱曰「狗道﹐狗道﹐何人敢到﹗」明日﹐道士至﹐方布壇﹐若有物捶之﹔踉蹌奔出﹐一切神像法器﹐皆撒門外。自此﹐日夜不寧。乃至江西求張天師﹐天師命法官某來。其怪又唱曰「天師﹐天師﹐無法可施。法官﹐法官﹐來亦枉然。」俄而﹐法官至﹐若有人ㄏ其首而擲之﹐面破衣裂﹐法官大慚﹐曰「此怪力量大﹐須請謝法官來才可。謝住長安﹐鎭某觀中。」主人迎謝來﹐立壇施法﹐怪竟不唱。富家喜甚。忽紅光一道﹐有白須者從空中至樓﹐呼曰「毋畏謝道士。謝所行法﹐我能破之﹗」謝坐廳前誦咒﹐擲缽於地﹐走如飛﹐周廳盤旋﹐欲飛上樓者屢矣﹐而終不得上。須臾﹐樓上搖銅鈴﹐瑯瑯聲響﹐缽遂委地﹐不復轉動。謝驚曰「吾力竭﹐不能除此怪。」

卽取缽走﹐而樓上歡呼之聲徹墻外。自是﹐作祟無所不至。如是者又半年。

冬暮大雪﹐有獵戶十餘人來借宿﹐其家告以「借宿不難﹐恐有擾累。」獵戶曰「此狐也﹐我輩獵狐者也﹐但求燒酒飲醉﹐當有以報君。」其家卽沽酒具肴饌﹐徹內外燃巨燭。獵戶轟飲﹐大醉﹐各出鳥槍﹐裝火藥﹐向空點放。煙塵障天﹐竟夕震動﹐迨天明雪止始去。其家方慮驚駭之當更作祟﹐乃竟夕悄然。又數日﹐了無所聞。上樓察之﹕則羣毛委地﹐窗盡開﹐而其怪遷矣。

●卷五○城隍替人訓妻杭州望仙橋周生﹐業儒﹐婦凶悍﹐數忤其姑。每歲逢佳節﹐著麻農拜姑於堂﹐詛其死也。周孝而懦﹐不能制妻﹐惟日具疏禱城隍神﹐願殛婦以安母。章凡九焚﹐不應﹔乃更爲忿語﹐責神無靈。

是夕﹐夢一卒來﹐曰「城隍召汝。」周隨往﹐入跪廟中。城隍曰「爾婦忤逆狀吾豈不知﹐但查汝命﹐只一妻﹐無繼妻﹐恰有子二人。爾孝子﹐胡可無後﹐故暫寬汝婦。汝何嘵嘵﹗」周曰「婦惡如是﹐柰堂上何﹗且某與婦恩義旣絕﹐又安得有嗣﹖」城隍曰「爾昔何媒﹖」曰「範﹑陳二姓。」乃命拘二人至﹐責曰「某女不良﹐而汝爲媒﹐嫁於孝子﹐害皆由汝。」呼杖之。二人不服﹐曰「某無罪。女處閨中﹐其賢否某等無由知。」周亦代爲祈免﹐曰「二人不過要好作媒﹐非賺媒錢作誑語者﹐與伊何罪﹖據某愚見﹐婦人𨿽悍﹐未有不畏鬼神念經拜佛者。但求城隍神呼婦至﹐示之懲警﹐或得攺逆爲孝﹐事未可定。」城隍曰「甚是。但爾輩皆善類﹐故以好面目相向﹐婦凶悍﹐非吾變相﹐不足以威。爾輩無恐。」命藍面鬼持大鎖往擒其妻﹐而以袍袖拂面。頃刻﹐變成靑靛色﹐朱發睜眼。召兩旁兵卒執刀鋸者﹐皆猙獰凶猛。油鐺肉磨﹐置列庭下。須臾﹐鬼牽婦至﹐觳觫跪階前。城隍厲聲數其罪狀﹐取登注冊示之。命夜叉﹕「拉下剝皮﹐放油鍋中。」婦哀號伏罪﹐請後不敢。周及兩媒代爲之請﹐城隍曰「念汝夫孝﹐姑宥汝﹐再犯者有如此刑。」乃各放歸。

次日﹐夫婦證此夢皆同。婦自此善視其姑﹐後果生二子。

○文信王湖州同徵友沈炳震﹐嘗晝寢書堂﹐夢靑衣者引至一院﹐深竹蒙密﹐中設木牀素幾﹐幾上鏡髙丈許。靑衣曰「公照前生。」沈自照﹕方巾朱履﹐非本朝衣冠矣。方錯愕間﹐靑衣曰「公照三生。」沈又自照﹕則烏紗紅袍﹐玉帶皂靴﹐非儒者衣冠矣。

有蒼頭闖然入跪叩頭曰「公猶識老奴乎﹖奴曾從公赴大同兵備道任者也﹐今二百餘年矣。」言畢﹐泣﹐手文卷一冊獻沈。沈問故﹐蒼頭曰「公前生在明嘉靖間﹐姓王名秀﹐爲大公兵備道。今日靑衣召公﹐爲地府文信王處有五百鬼訴冤﹐請公質問。老奴記殺此五百人﹐非公本意。起意者乃總兵某也。五百人﹐本劉七案內敗卒﹐降後又反﹐故總兵殺之﹐以杜後患。公曾有手勸阻﹐總兵不從。

老奴恐公忘記此書﹐難以辧雪﹐故袖此稿奉公。「沈亦恍然記前世事﹐與慰勞者再。

靑衣請曰「公步行乎﹖乘轎乎﹖」老僕呵曰「安有監司大員而步行者﹗」

呼一輿﹐二夫甚華﹐掖沈行數里許。前有宮闕巍峨﹐中坐王者﹐冕旒白須﹔旁吏絳衣烏紗﹐持文簿呼﹕「兵備道王某進。」王曰「且止﹐此總兵事也﹐先喚總兵。」有戎裝金甲者從東廂入﹐沈視之﹐果某總兵﹐舊同官也。王與問答良久﹐語不可辧。隨喚沈﹐沈至﹐揖王而立。王曰「殺劉七黨五百人﹐總兵業已承認﹐公有書勸止之﹐與公無干。然明朝法﹐總兵亦受兵備道節制。公令之不從﹐平日儒恧可知。」沈唯唯謝過。

總兵爭曰「此五百人﹐非殺不可者也。曾詐降復反﹐不殺﹐則又將反。總兵爲國殺之﹐非爲私殺也。」言未已﹐階下黑气如墨﹐聲啾啾遠來﹐血臭不可耐。

五百頭拉雜如滚球﹐齊張口露牙﹐來嚙總兵﹐兼睨沈。沈大懼﹐向王拜不已﹐且以袖中文書呈上。王拍案厲聲曰「斷頭奴﹗詐降復反事有之乎﹖」羣鬼曰「有之。」王曰「然則總兵殺汝誠當﹐尙何嘵嘵﹗」羣鬼曰「當時詐降者﹐渠魁數人﹔復反者﹐亦渠魁數人﹔餘皆脇從者也。何可盡殺﹖且總兵意欲迎合嘉靖皇帝嚴刻之心﹐非眞爲國爲民也。」王笑曰「說總兵不爲民可也﹐說總兵不爲國不可也。」因諭五百鬼曰「此事沈擱二百餘年﹐總爲事屬因公﹐陰官不能斷。今總兵心迹未明﹐不能成神去﹔汝等怨气未散﹐又不能托生爲人。我將以此事狀上奏玉皇﹐聽候處置。惟兵備道某所犯甚小﹐且有勸阻手書爲據﹐可放還陽﹐他生罰作富家女子﹐以懲其柔懦之過。」五百鬼皆手持頭叩階﹐噠噠有聲﹐曰「惟大王命。」王命靑衣者引沈出。

行數里﹐仍至竹密書齋。老僕迎出﹐驚喜曰「主人案結矣。」跪送再拜。

靑衣人呼至鏡所﹐曰「公視前生。」果仍巾履一前朝老諸生也。靑衣人又呼曰「公視今生。」不覺驚醒﹐汗出如雨﹐仍在書堂。家人環哭道﹕「暈去一晝夜﹐惟胸間微溫。」

文信王宮闕扁對甚多﹐不能記憶﹐只記宮門外金鐫一聯云「陰間律例全無﹐那有法重情輕之案件﹔天上算盤最大﹐只等水落石出的時辰。」

○吳三復蘇州吳三復者﹐其父某﹐饒於財﹐晚年中落﹐所存只萬金﹐而負人者眾。一日﹐謂三復曰「我死則人望絕﹐汝輩猶得以所遺資生。」遂縊死。三復實未防救。其友顧心怡者﹐探知其事﹐僞設乩仙位而召三復請仙。三復往﹐焚香叩頭﹐乩盤大書曰「余爾父也。爾明知父將縊死﹐而汝竟不防於事先﹐又不救於事後﹐汝罪重﹐不日伏冥誅矣。」三復大懼﹐跪泣求懺悔。乩盤又書曰「余舐犢情深﹐爲汝想無他法﹐惟捐三千金交顧心怡立斗姥閣﹐一以超度我之亡魂﹐一以懺汝之罪孽﹐方可免死。」三復深信之﹐卽以三千金與顧﹐立收券爲憑。顧僞辭讓﹐若不得已而後受者。少頃﹐飲三復酒﹐乘其醉﹐遣奴竊其券焚之。三復歸家﹐券已遺失﹐遣人促顧立閣﹐顧曰「某未受金﹐何能立閣﹖」三復心悟其姦﹐然其時家尙有餘﹐亦不與校。

又數年﹐三復窘甚﹐求貸於顧。顧以三千金營運﹐頗有贏餘﹐意欲以三百金周給之。其叔某止之曰「若與三百﹐則三千之說遂眞矣﹐是小不忍而亂大謀也。」

心怡以爲然﹐卒不與。三復控官﹐俱以無券不準。三復怨甚﹐作牒詞訴於城隍。

焚牒三日﹐卒。再三日﹐顧心怡及其叔某偕亡。其夜﹐顧之鄰人見蘇州城隍司燈籠滿巷。時乾隆二十九年四月事。

○影光書樓事蘇州史家巷蔣申吉﹐餘年家子也。有子娶徐氏﹐年十九﹐琴瑟頗調。生產彌月﹐忽置酒喚郎君共飲﹐曰「此別酒也﹐予與君緣滿將去﹐昨日宿冤已到﹐勢難挽回。諺曰﹕」夫妻本是同林鳥﹐大難來時各自飛。『我死後﹐君亦勿復相念。「

言畢大慟。蔣愕然﹐猶慰以好語。氏忽擲杯起立﹐豎眉目﹐非復平日容顏﹐臥牀上﹐向西大呼曰「汝記萬曆十二年影光書樓上事乎﹗兩人設計害我﹐我死何慘﹗」呼畢﹐以手批頰﹐血出。未幾﹐又以剪刀自刺。察其音﹐山東人語也。蔣家人環跪哀求﹐卒不解。如是者三日。

有某和尙者﹐素有道行﹐申吉將遣人召之。徐氏厲聲曰「余汝家祖宗也﹐汝敢召僧驅我乎﹗」卽作蔣氏之祖父語﹐口吻宛然﹔呼奴婢名﹐一一無爽﹔責子孫不肖事某某﹐亦復似是而非﹐有中有不中。和尙至門﹐徐氏曰「禿奴可怖﹐且去﹐且去。」和尙甫出﹐則又詈曰「汝家媳婦房中﹐能朝夕使和尙居乎﹖」

和尙謂申吉曰「此前世冤業﹐已二百餘年﹐才得尋著。積愈久者報愈深。老僧無能爲。」走出﹐不肯復來﹐徐氏遂死。死時﹐面如裂帛﹐竟不知是何冤。此乾隆二十九年二月事。

○波兒象江蘇布政司書吏王文賓﹐晝寢﹐聞書室有布衣糸卒糸察聲﹐視之﹐一隸卒也﹐見便昏迷﹐身隨之行。至一處﹐殿宇淸嚴﹐中坐兩官﹕一白須年老者上坐﹐一壯年面麻而黑須者旁坐。階下以金絲燻籠罩一獸﹐壯如豬﹐尖嘴綠毛。見王來﹐張嘴奮躍﹐欲前相嚙。王懼﹐跪身向左。左一人藍縷枯瘠﹐狀如乞丐﹐怒目睨王。

白須官手招王跪近前﹐問曰「五十三兩之項﹐汝曾記得乎﹖」王愕然不解。壯年者笑曰「長船變價案也﹐汝前生事耳。」王恍然悟前明海運一案。前明海運旣停﹐海船數百隻﹐追價充公。王前世亦爲江蘇書吏﹐專司此案。運丁追比無出﹐湊銀賄王﹐圖準充銷﹐爲居間者中飽﹐案仍不結。此藍縷者﹐乃追比縊死之運丁也。王悟前世事由﹐卽侃侃實對。兩官點頭曰「冤旣有主﹐當別拘中飽者治罪﹐汝可回陽。」命隸卒引出。黃埃蔽天﹐王知泉下﹐問獄卒曰「彼乞丐睨我者﹐吾知爲冤鬼矣。彼似豬非豬﹐欲嚙我者﹐是何物耶﹖」隸卒曰「此名『波兒象』﹐非豬也。陰間畜養此獸﹐凡遇案件訊明﹐罪重之人﹐卽付彼吞噬﹐如陽間『投畀豺虎』故事。」王悚然。行至大河側﹐被隸卒推入水﹐驚醒﹐妻子環榻而泣﹐昏沈者已三日矣。

○斧斷狐尾河間府丁姓者﹐不事生業﹐以狎邪爲事。聞某處有狐仙迷人﹐丁獨往﹐以名帖投之﹐願爲兄弟。是晚﹐狐果現形﹐自稱愚兄吳淸﹐年五十許。相得如平生歡。

凡所求請﹐愚兄必爲張羅。丁每誇於人﹐以爲交人不如交狐。

一日﹐丁謂吳曰「我欲往揚州觀燈﹐能否﹖」狐曰「能。河間至揚﹐離二千里﹐弟衣我衣﹐閉目同行便至矣。」從之﹐憑空而起﹐兩耳聞風聲﹐頃刻至揚。有商家方演戲﹐丁與狐在空中觀﹐忽聞場上鑼鼓聲喧﹐關聖單刀步出﹐狐大驚﹐捨丁而奔﹐丁不覺墜於席上。商人以爲妖﹐械送江都縣。鞫訊再三﹐解回原籍。

見狐咎之。狐曰「兄素膽小﹐聞關帝將出﹐故奔﹔且偶憶汝嫂﹐故急歸。」

丁問﹕「嫂何在﹖」曰「我狐也﹐焉能婚娶﹖不過魘迷良家婦耳。鄰家李氏女﹐卽汝嫂也。」丁心動﹐求見嫂。狐曰「有何不可。但汝人﹐身無由入人密室。

我有小襖﹐汝著之﹐便能出入窗戶﹐如履無人之境。「丁如其言﹐竟入李家。李女久被狐蠱﹐狀如白癡。丁登其牀﹐女卽與交。女爲狐所染﹐气奄奄矣﹐忽近人身﹐酣暢異常﹐病亦漸愈。丁告以故﹐女祕之不言﹐而漸漸有樂丁厭狐之意。

狐知之﹐召丁語曰「開門揖盜﹐兄之罪也。近日嫂竟愛弟而憎我。弟固兩世人身﹐女子愛之誠宜。然非兄之醜﹐亦無由顯弟之美也。」丁問故﹐狐曰「凡男子之陰﹐以頭上肉肥重爲貴。年十五六﹐卽脫穎出﹐皮不裹稜﹐嗅之無穢气者﹐人類也。皮裹其頭不淨﹐稜下多腐渣而筋勝者﹐獸類也。弟不見羊馬豬狗之陰﹐非皆皮裹頭尖而以筋皮勝者乎﹗」出其陰示之﹐果細瘦而毛堅如錐。丁聞之﹐愈自得也。

狐妒丁奪婦寵﹐陰就女子之牀﹐取小襖歸。丁傍曉鉆窗﹐窗不開矣﹐塊然墜地。女家父母大驚﹐以爲獲怪。先噴狗血﹐繼沃屎溺﹐鍼炙倍至﹐受無量苦。丁以實情告﹐其家不信﹐幸女愛之﹐私爲解脫﹐曰「彼亦被狐惑耳﹐不如送之還家。」丁得脫歸﹐將尋狐咎之﹐狐避不見。是晚﹐大書一紙貼丁門曰「陳平盜嫂﹐宜有此報。從此拆開﹐弟兄分竈。」

嗣後﹐丁與女斷﹐狐仍往。其家設醮步罡﹐終不能禁。女一胎生四子﹐面狀皆人類﹐而尻多一尾﹐落地能行﹐頗盡孝道﹐時隨父出采蔬果奉母。一日﹐狐來向女泣曰「我與卿緣盡矣。昨泰山娘娘知我蠱惑婦人﹐罰砌進香禦路﹐永不許出境。吾次攜四子同行。」袖中出一小斧交其女曰「四兒子尾不斷﹐終不得修到人身。卿人也﹐爲我斷之。」女如其言﹐各拜謝去。

○洗紫河車四川酆都縣皂隸丁愷﹐持文書往夔州投遞。過鬼門關﹐見前有石碑﹐上書「陰陽界」三字。丁走至碑下﹐摩觀良久﹐不覺已出界外。欲返﹐迷路。不得已﹐任足而行。至一古廟﹐神像剝落﹐其旁牛頭鬼蒙灰絲蛛网而立。丁憐廟中之無僧也﹐以袖拂去其塵网。

又行二里許﹐聞水聲潺潺﹐中隔長河﹐一婦人臨水洗菜。菜色甚紫﹐枝葉環結如芙蓉。諦視漸近﹐乃其亡妻。妻見丁大驚曰「君何至此﹖此非人間。」丁告之故﹐問妻﹕「所居何處﹖所洗何菜﹖」妻曰「妾亡後爲閻羅王隸卒牛頭鬼所娶﹐家住河西槐樹下。所洗者﹐卽世上胞胎﹐俗名『紫河車』是也。洗十次者﹐兒生淸秀而貴﹔洗兩三次者﹐中常之人﹔不洗者﹐昏愚穢濁之人。閻王以此事分派諸牛頭管領﹐故我代夫洗之。」丁問妻﹕「可能使我還陽否﹖」妻曰「待吾夫歸商之。但妾旣爲君婦﹐又爲鬼妻﹐新夫舊夫﹐殊覺啟齒爲羞。」語畢﹐邀至其家﹐談家常﹐訊親故近狀。

少頃﹐外有敲門者﹐丁懼﹐伏牀下。妻開門﹐牛頭鬼入﹐取牛頭擲於幾上﹐一一假面具也。旣去面具﹐眉目言笑﹐宛若平人﹐謂其妻曰「憊甚﹗今日侍閻王審大案數十﹐腳跟立久酸痛﹐須斟酒飲我。」徐驚曰「有生人气﹗」且嗅且尋。妻度不可隱﹐拉丁出﹐叩頭告之故﹐代爲哀求。牛頭曰「是人非獨爲妻故將救之﹐是實於我有徳。我在廟中蒙灰滿面﹐此人爲我拭淨﹐是一長者。但未知陽數何如﹐我明日往判官處偸查其簿﹐便當了然。」命丁坐﹐三人共飲。有肴饌至﹐丁將舉箸﹐牛頭與妻急奪之﹐曰「鬼酒無妨﹐鬼肉不可食﹐食則常畱此間矣。」

次日﹐牛頭出﹐及暮﹐歸﹐欣欣然賀曰「昨查陰司簿冊﹐汝陽數未終﹐且喜我有出關之差﹐正可送汝出界。」手持肉一塊﹐紅色臭腐﹐曰「以贈汝﹐可發大財。」丁問故﹐曰「此河南富人張某之背上肉也。張有惡行﹐閻王擒而鉤其背於鐵錐山。半夜肉潰﹐脫逃去。現在陽間患發背瘡﹐千醫不愈。汝往﹐以此肉研碎敷之卽愈﹐彼此重酬汝。」丁拜謝﹐以紙裹而藏之﹐遂與同出關﹐牛頭卽不見。

丁至河南﹐果有張姓患背瘡。醫之痊﹐獲五百金。

○石門屍怪浙江石門縣裏書李念先﹐催租下鄕﹐夜入荒村﹐無旅店。遙望遠處茅舍有燈﹐向光而行。稍近﹐見破籬攔門﹐中有呻吟聲。李大呼﹕「裏書某催糧求宿﹐可速開門﹗」竟不應。李從籬外望﹐見徧地稻艸﹐艸中有人﹐枯瘠﹐如用灰紙糊其面者。面長五寸許﹐闊三寸許﹐奄奄然臥而宛轉。李知爲病重人﹐再三呼﹐始低聲應曰「客自推門。」李如其言入。病人告以「染疫垂危﹐舉家死盡」﹐言甚慘。

彊其外出買酒﹐辭不能。許謝錢二百﹐乃勉彊爬起﹐持錢而行。

壁間燈滅﹐李倦甚﹐倒臥艸中﹐聞艸中颯然有聲﹐如人起立者。李疑之﹐取火石擊火﹐照見一蓬發人﹐枯瘦更甚﹐面亦闊三寸許﹐眼閉血流﹐形同僵屍﹐倚艸直立。問之﹐不應。李驚﹐乃益擊火石。每火光一亮﹐則僵尸之面一現。李思遁出﹐坐而倒退。退一步﹐則僵屍進一步。李愈駭﹐抉籬而奔。屍追之﹐踐艸上﹐簌簌有聲。狂奔里許﹐闖入酒店﹐大喊而僕。屍亦僕﹔酒家灌以姜湯﹐蘇﹐具道其故。方知合村瘟疫﹐追人之屍﹐卽病者之妻﹐死未棺殮﹐感陽气而走魄也。村人共往尋沽酒者﹐亦持錢倒於橋側﹐離酒家尙五十餘步。

○空心鬼杭州周豹先﹐家住東靑巷。屋之大廳上﹐每夜立一人﹐紅袍烏紗﹐長髯方面﹔旁侍二人﹐瑣小猥鄙﹐衣靑衣﹐聽其使喚。其胸以下至肚腹﹐皆空透如水晶﹐人視之﹐𨿽隔肚腹﹐猶望見廳上所掛畫也。

周氏郎年十四﹐臥病﹐見烏紗者呼從者謀曰「若何而害之﹖」從者曰「明日渠將服盧浩亭之藥﹐我二人變作藥渣伏碗中﹐俾渠吞入﹐便可抽其肺腸。」

次日﹐盧浩亭來診脈﹐畢﹐周氏郎不肯服藥﹐告家人以鬼語如此。家人買一鐘馗忍掛堂上﹐鬼笑曰「此近視眼鐘先生﹐目昏昏然﹐人鬼不辧﹐何足懼哉﹗」蓋畫者戲爲小鬼替鐘馗取耳﹐鐘馗忍癢﹐微合其目故也。

居月餘﹐鬼又言曰「是家气運未衰﹐鬧之無益﹐不如他去。」烏紗者曰「若如此﹐空過一家﹐將來成例﹐何以得血食乎﹖」掄其指曰「今已周年﹐可索一屬豬者去。」未幾﹐果一奴屬豬者死﹐而主人愈。周氏家人至今呼爲「空心鬼」。

○畫工畫僵屍杭州劉以賢﹐善寫照。鄰人有一子一父而居室者。其父死﹐子孫外出買棺﹐囑鄰人代請以賢爲其父傳形。以賢往﹐入其室﹐虛無人焉。意死者必居樓上﹐乃躡梯登樓﹐就死人之牀﹐坐而抽筆。屍忽蹶然起﹐以賢知爲走屍﹐坐而不動。屍亦不動﹐但閉目張口﹐翕翕然眉撐肉皺而已。以賢念身走則屍必追﹐不如竟畫﹐乃取筆申紙﹐依屍樣描摹。每臂動指運﹐屍亦如之。以賢大呼﹐無人答應。俄而其子上樓﹐見父屍起﹐驚而僕。又一鄰上樓﹐見屍起﹐亦驚滚滚落樓下。以賢窘甚﹐彊忍待之。俄而﹐擡棺者來。以賢徐記屍走畏苕帚﹐乃呼曰「汝等持苕帚來﹗」擡棺者心知有走尸之事﹐持帚上樓﹐拂之﹐倒。乃取姜湯灌醒僕者﹐而納屍入棺。

○鶯嬌揚州妓鶯嬌﹐年二十四﹐矢志從良。有柴姓者娶爲妾﹐婚期已定。太學生朱某慕之﹐以十金求歡。妓受其金﹐紿曰「某夕來﹐當與郎同寢。」朱臨期往﹐則花燭盈門﹐鶯嬌已登車矣。朱知爲所誑﹐悵然反。逾年﹐鶯嬌病瘵卒。朱忽夢見鶯嬌披黑衫直入朱門﹐曰「我來還債。」驚而醒。明日﹐家產一黑牛﹐向朱依依﹐若相識者。賣之﹐竟得十金。狎邪之費﹐尙且不可苟得也如此。

○旁觀因果常州馬秀才士麟﹐自言幼時從父讀書北樓﹐窗開處﹐與賣菊叟王某露臺相近。

一日早起﹐倚窗望﹐天色微明﹐見王叟登臺澆菊﹐畢﹐將下臺。有擔糞者荷二桶升臺﹐意欲助澆。叟色不悅﹐拒之﹔而擔糞者必欲上﹐遂相擠於臺坡。天雨臺滑﹐坡仄且髙﹐叟以手推擔糞者﹐上下勢不敵﹐遂失足隕臺下。叟急趨扶之﹐未起﹐而雙桶壓其胸﹐兩足蹶然直矣。叟大駭﹐噤不發聲﹐曳擔糞者足﹐開後門﹐置之河幹﹐復舉其桶置屍傍﹐歸閉門復臥。馬時年幼﹐念此關人命事﹐不可妄談﹐掩窗而已。日漸髙﹐聞外轟傳河幹有死人裏保報官。日午﹐武進知縣鳴鑼至。仵作跪啟﹕「屍無傷﹐系失足跌死。」官詢鄰人﹐鄰人齊稱不知。乃命棺殮加封焉﹐出示招屍親而去。

事隔九年﹐馬年二十一﹐入學爲生員。父亡﹐家貧﹐卽於幼時讀書所招徒授經。督學使者劉吳龍將臨歲考﹐馬早起溫經﹐開窗﹐見遠巷有人肩兩桶冉冉來。

諦視之﹐擔糞者也。大駭﹐以爲來報叟仇。俄而過叟門不入﹐別行數十步﹐入一李姓家。李頗富﹐亦近鄰而居相望者也。馬愈疑﹐起尾之﹐至李門。其家蒼頭踉蹌出曰「吾家娘子分娩甚急﹐將往招收生婆。」問﹕「有擔桶者入乎﹖」曰「無。」言未畢﹐門內又一婢出曰「不必招收生婆﹐娘子已產一官人矣。」馬方悟擔糞者來托生﹐非報仇也。但竊怪李家頗富﹐擔糞者何修得此﹖自此﹐畱心訪李家兒作何舉止。

又七年﹐李氏兒漸長﹐不喜讀書﹐好畜禽鳥﹔而王叟康健如故﹐年八十餘﹐愛菊之性﹐老而彌篤。一日者﹐馬又早起倚窗﹐叟上臺灌菊﹐李氏兒亦登樓放鴿。

忽十餘鴿飛集叟花臺欄桿上。兒懼飛去﹐再三呼鴿不動。兒不得已﹐尋取石子擲之﹐誤中王叟。叟驚﹐失足隕於臺下﹐良久不起﹐兩足蹶然直矣。兒大駭﹐噤不發聲﹐默默掩窗去。日漸髙﹐叟之子孫咸來尋翁﹐知是失足跌死﹐哭殮而已。

此事聞於劉繩庵相公。相公曰「一擔糞人﹐一叟﹐報復之巧如此﹐公平如此﹐而在局中者彼此不知﹐賴馬姓人冷觀歷歷。然則天下事吉凶禍福﹐各有來因﹐當無絲毫舛錯﹐而惜乎從旁冷觀者之無人也﹗」

○徐四葬女子擺牙喇徐四﹐居京城金魚胡同﹐家貧﹐屋內外五間﹐兄嫂二人同居。兄外出值宿。嫂素賢﹐謂徐四曰「北風甚大﹐室惟一暖炕﹐吾與叔俱畏寒﹐而又不便同炕宿。我今夜歸宿母家﹐以炕讓叔。」叔唯唯﹐嫂遂歸寧。

夜二鼓﹐月色微明﹐有叩門者。走入﹐美少年﹐貂帽狐裘﹐手挈一囊﹐坐炕上泣曰「君救我﹗我非男子﹐君亦不必問我所由來。但許我一宿﹐我以貂裘爲贈。」解其囊示徐﹐金珠首飾﹐約值萬金。徐年少﹐見其美貌懷寶﹐意不能無動。

然終不知何家女﹐畱之懼禍﹐拒之不忍﹐乃曰「奶奶姑坐﹐我與鄰人商量卽歸。」

女曰「諾。」徐自外掩門﹐奔往善覺寺﹐告方丈僧圓智。圓智者﹐髙年有道﹐徐素所敬也。圓智聞之﹐亦大駭曰「此必大家貴妾﹐有故奔出。畱之有禍﹐拒之不忍﹐子不如在我庵中坐以待旦﹐俟天明歸家未遲。」徐以爲然。

圓智之弟子某﹐素無賴﹐聞之﹐乃僞作徐還家狀。開門滅燈入﹐遽上炕抱女子臥矣。是夜﹐其兄值宿苦寒﹐以取皮衣故﹐四更還家。持燈照炕下﹐有男子履﹐大怒﹐以爲妻與叔姦﹐拔腰間刀﹐連斷兩頭﹐奔告嶽家。入門大呼﹐妻自內走出﹐其兄驚僕地﹐以爲鬼也。正喧嚷間﹐而徐四與圓智亦來﹐方知誤殺之。因相與報官﹐刑部以爲殺姦﹐律本勿論﹐但懸女頭招屍親﹐竟無認者。徐四憐女子之送死﹐鬻其金珠﹐爲收葬焉。

○羊踐前緣康熙五十九年﹐山東巡撫李公樹徳生日﹐司道各具羊酒爲壽。連日演戲﹐諸幕客互相娛宴﹐徹夜不臥。有刑名張先生酒酣﹐逃席入房。將就寢﹐聞紗帳內囁囁有聲﹐若男女交媾狀。怒﹐以爲他幕客暱優童﹐借其牀爲淫所。大呼揭帳﹐則兩白羊跪而人淫﹐卽羣官送禮之羊也。見人驚散。張笑以爲奇﹐徧告同人。

少頃﹐張昏迷僕地﹐以手自批其頰﹐罵曰「老奴可惡﹗我與謝郎生死因緣﹐隔四百七十年方得一聚﹐談何容易﹗又被汝驚散。破人婚姻﹐罪不可饒。」言畢﹐又自批頰。撫軍聞之來視﹐笑慰之曰「謝家娘子﹐何必如此。吾生日本意放生行善﹐今將爾等數百隻盡行放生﹐聽汝配偶﹐以了夙緣﹐何如﹖」張聽畢叩首曰「謝大人。」躍然起矣。此事梁瑤峯相公言。

○鬼神欺人以應劫數本朝定鼎後﹐有顧姓者妄欲糾常熟﹑無錫兩邑民爲亂。有黠者某﹐知其無益﹐而難於相禁﹐乃號於眾曰「某村關帝廟甚靈﹐盍禱於帝﹐取周將軍鐵刀重百二十斤者投河以卜之﹕沈則敗﹐不可起兵﹔浮則勝﹐可以起兵。」其意以爲鐵刀必沈之物﹐故試之以阻眾也。先禱於神﹐聚眾投刀。刀浮水面﹐如蕉葉一片。眾驚喜﹐卽日揭竿起者數萬人。俄而王師至﹐剿絕無遺。

○楚陶乾隆丙寅夏﹐江陰縣民徐甲家患黑眚﹐火焚其突﹐矢盈於甑﹐嘯嗥無寧夕﹐里人咸患苦之。時邑令劉君翰長﹐粵西名士也﹐禱於神﹐不應﹔延羽士賽祈﹐不應﹔乃托劉少司空星煒爲文﹐禱於城隍。令齋沐投鑪﹐宿神廡下聽命。翌日﹐無所兆﹐但鑪灰墳起﹐作「楚陶」二字。令謂曰「汝豈與楚人陶姓有冤乎﹖」甲大驚﹐吐實云「甲幼年訪其宗人某﹐往武昌﹐路患惡疾﹐同行者委之於道﹐分轉溝壑死矣。有一丐者﹐雄軀深目﹐分糗食之﹐攜與同乞。月餘﹐病良已。

丐者以力淩其曹偶﹐所得獨贏﹐因省嗇爲甲作歸計﹐竟得歸。甲素有心計﹐爲人傭租﹐得婚娶﹐且小阜矣。亡何﹐丐忽至﹐挾巨橐﹐顏色窘甚。叩之﹐曰「曩別後竄身綠林﹐浮沈湖﹐湘間二十載。今事敗捕急﹐請從子而庇焉。」甲唯唯﹐語其子。子謂﹕「功令﹕匿盜者與盜同罪﹐不如放之使逸。」甲方囁嚅未決﹐忽伍伯數人入﹐縶其人以去﹐甲大驚。有拍手笑於房者﹐其子婦也﹐曰「大恩不報﹐新婦知若父子不忍﹐故已通知捕快﹐召之人矣。獲厚資﹐且得賞﹐何懼爲﹖」

民無可柰何﹐顧常大恨﹐不意其祟至於此也。「

劉令曰「盜劫人而子殺盜﹐盜當其罪﹐何厲之能爲﹖顧汝享其利﹐則汝亦盜也。神人烏能庇盜﹖」無何﹐祟益甚﹐毀其家殆盡。子若婦先後卒﹐崇乃絕。

○藏魂壇雲貴妖符邪術最盛。貴州臬使費元龍赴滇﹐家奴張姓騎馬上﹐忽大呼墜馬﹐左腿失矣。費知妖人所爲﹐張示云「能補張某腿者﹐賞若干。」隨有老人至﹐曰「是某所爲。張在省時﹐倚主人勢﹐威福太過﹐故與爲惡戲。」張亦哀求。

老人解荷包﹐出一腿﹐小若蛤蟆﹐呵气持咒﹐向張擲之﹐兩足如初﹐竟領賞去。

或問費公﹕「何不威以法﹖」曰「無益也。在黔時﹐有惡棍某﹐案如山積。官府杖殺﹐投屍於河。三日還魂﹐五日作惡﹐如是者數次。訴之撫軍。撫軍怒﹐請王命斬之﹐身首異處。三日後又活﹐身首交合﹐頸邊隱隱然紅絲一條﹐作惡如初。

後毆其母﹐母來控官﹐手一壇曰「此逆子藏魂壇也。逆子自知罪大惡極﹐故居家先將魂提出﹐煉藏壇內。官府所刑殺者﹐其血肉之體﹐非其魂也。以久煉之魂﹐治新傷之體﹐三日卽能平復。今惡續滿盈﹐毆及老婦﹐老婦不能容。求官府先毀其壇﹐取風輪扇扇散其魂﹔再加刑於其體﹐庶幾惡子乃眞死矣。『官如其言﹐杖斃之。而驗其屍﹐不浹旬已臭腐。」

○老嫗爲妖乾隆二十年﹐京師人家生兒輒患驚風﹐不周歲便亡。兒病時﹐有一黑物如鵂畱盤旋燈下﹐飛愈疾﹐則小兒喘聲愈急﹐待兒气絕﹐黑物乃飛去。

未幾﹐某家兒又驚風﹐有侍衛鄂某者﹐素勇﹐聞之﹐怒﹐挾弓矢相待。見黑物至﹐射之。中弦而飛﹐有呼痛聲﹐血涔涔灑地。追之﹐逾兩重墻﹐至李大司馬家之竈下乃滅。鄂挾矢來竈下﹐李府驚﹐爭來問訊。鄂與李素有戚﹐道其故﹐大司馬命往竈下覓之。見旁屋內一綠眼嫗插箭於腰﹐血猶淋漓﹐形若獼猴﹐乃大司馬官雲南時帶歸苗女。最篤老﹐自云不記年歲。疑其爲妖﹐拷問之﹐云「有咒語﹐念之便能身化異鳥﹐專待二更後出食小兒腦﹐所傷者不下數百矣。」李公大怒﹐捆縛置薪火焚之。嗣後﹐長安小兒病驚風竟斷。

○署雷公婺源董某﹐弱冠時﹐暑月晝臥﹐忽夢奇鬼數輩審視其面﹐相謂曰「雷公患病﹐此人嘴尖﹐可替代也。」授以斧﹐納其袖中。引至一處﹐壯麗如王者居。立良久﹐召入﹐冠冕旒者坐殿上謂曰「樂平某村婦朱氏﹐不孝於姑﹐合遭天殛。

適雷部兩將軍俱爲行雨過勞﹐現在患病﹐一時不得其人。功曹輩薦汝充此任﹐汝可領符前往。「董拜命出﹐自視足下云生﹐閃電環繞﹐公然一雷公矣。頃刻至樂平界﹐卽有社公導往。董立空中﹐見婦方詬誶其姑﹐觀者如堵。董取抽中斧一擊斃之﹐聲轟然﹐萬眾駭跪。

歸復命﹐王者欲畱供職。以老母辭﹐王亦不彊。問董何業﹐曰「應童子試。」

王顧左右取郡縣冊閱之﹐曰「汝某歲可遊庠。」遂醒﹐急語所親。詣樂平縣驗之﹐果然震死一婦﹐時日悉合。方閱籍時﹐董竊睨邑試一名爲程雋仙﹐二名爲王佩葵﹐次年皆驗。

○捉鬼婺源汪啟明﹐遷居上河之進士第﹐其族汪進士波故宅也。乾隆甲午四月﹐一日﹐夜夢魘良久﹐寤﹐見一鬼逼帷立﹐髙與屋齊。汪素勇﹐突起搏之。鬼急奪門走﹐而誤觸墻﹐狀甚狼狽。汪追及之﹐抱其腰。忽陰風起﹐殘燈滅﹐不見鬼面目﹐但覺手甚冷﹐腰粗如甕。欲喊集家人﹐而聲噤不能出。久之﹐極力大叫﹐家人齊應。鬼形縮小如嬰兒。各持炬來照﹐則所握者壞絲綿一團也。窗外瓦礫亂擲如雨﹐家人咸怖﹐勸釋之。汪笑曰「鬼黨虛嚇人耳﹐奚能爲﹖倘釋之﹐將助爲祟﹐不如殺一鬼以懲百鬼。」因左手握鬼﹐右手取家人火炬燒之。膊有聲﹐鮮血迸射﹐臭气不可聞。迨曉﹐四鄰驚集﹐聞其臭﹐無不掩鼻者。地上血厚寸許﹐腥膩如膠﹐竟不知何鬼也。王葑亭舍人爲作《捉鬼行》紀其事。

○某侍郎異夢乾隆二十年﹐某侍郎督視黃河﹐駐紮陶莊。歲除夕矣﹐侍郎素勤﹐騎匹馬﹐跟從者四人﹐持懸火巡河。行冰淖中﹐一望黃茅白葦﹐自覺淒然。見艸中有支布帳而露燭光者﹐召問﹐則主簿某也。侍郎愛其勤﹐大加誇獎。主簿請曰「大人除夕至此﹐夜已三鼓﹐天寒風緊﹐回館尙遠﹐某有度歲酒肴﹐獻上一醉何如﹖」

侍郎笑而受之。飲數觴﹐仍歸公館﹐倦﹐解衣臥。

夢中依舊騎馬看河﹐覺所行處便非前境﹐最後黃沙茫茫。行二里許﹐有火光出廬舍間﹐就之﹐老嫗迎門﹐細視﹐卽其亡母太夫人也。見侍郎驚曰「汝何至此﹖」侍郎告以奉命看河之故。太夫人曰「此非人間﹐汝旣來﹐如何能歸﹖」

侍郎方悟太夫人已亡﹐己身已死。遂大哭。太夫人曰「河西有老和尙﹐法力甚大﹐吾帶汝往求之。」侍郎隨行。

至一廟﹐莊嚴如王者居﹐南面坐一老僧﹐閉目無言。侍郎跪階下﹐再拜﹐僧不爲禮。侍郎問﹕「我奉天子命看河﹐因何至此﹖」僧又無言。侍郎怒曰「我爲天子大臣﹐縱有罪當死﹐亦須示我﹐使我心服﹐何嘿嘿如啞羊耶﹖」老僧笑曰「汝殺人多矣﹐祿折盡矣﹐尙何問爲。」侍郎曰「我殺人𨿽多﹐皆國法應誅之人﹐非我罪也。」僧曰「汝當日辦案時﹐果只知有國法乎﹐抑貪圖迎合固寵遷官乎﹖」取案上如意﹐直指其心。侍郎覺冷气一條直逼五臟﹐心﹤走吉﹥々然跳不止﹐汗如雨下﹐惶悚不能言。良久﹐曰「某知罪矣。嗣後攺過何如﹖」僧曰「汝非攺過之人﹐今日恰非汝壽盡之日。」顧左右沙彌云「領他出﹐放他歸。」

沙彌同行﹐昏黑中﹐開其拳﹐出一小珠﹐光照黃河工次一段﹐直至陶莊公館﹐歷歷如白晝。太夫人迎來﹐泣曰「兒𨿽歸﹐不久卽來﹐無多時別也。」遂依原路歸﹐及門下馬而醒﹐日已午矣。

眾河員賀節盈門﹐疑侍郎最勤﹐何以元旦不起﹖侍郎亦不肯明言其故。是年四月病嘔血﹐竟以不起。此事裘文達公爲餘言。

○奉行次盤古成案《北史》稱「毗騫國王頭長三尺﹐至今不死」﹐予嘗疑其誕。康熙間﹐浙人方文木泛海﹐被風吹至一處﹐宮殿巍峨﹐上署「毗騫殿」三字﹐方大驚﹐俯伏殿外。兩霞帔者引之入。有長頭王上坐﹐冕如巨桶﹐珍珠四垂﹐須拂拂然相觸有聲﹐問文木曰「汝浙人乎﹖」曰「然。」王曰「離此五十萬里矣。」賜文木板﹐米大如棗。

文木知王神靈﹐跪拜求歸。王顧謂侍臣曰「取第一次盤古皇帝成案替他一查。」文木大駭﹐叩頭曰「盤古皇帝有幾个乎﹖」王曰「天地無始無終﹐有十二萬年﹐便有一盤古。今來朝天者﹐已有盤古萬萬餘人﹐我安能記明數目﹖但元會運世之說﹐已被宋朝人邵堯夫說破。可惜歷來開辟總奉行第一次開辟之成案﹐尙無人說破﹐故風吹汝來﹐亦要說破此故﹐以曉世人耳。」文木不解所謂。王曰「我且問汝﹕世間福善禍淫﹐何以有報有不報耶﹖天地鬼神﹐何以有靈有不靈耶﹖

修仙學佛﹐何以有成有不成耶﹖紅顏薄命﹐而何以不薄者亦有耶﹖才子命窮﹐可何以不窮者亦多耶﹖一飲一啄﹐何以有前定耶﹖日食山崩﹐何以有劫數耶﹖彼善推算者﹐何以能知而不能免耶﹖彼怨天尢天者﹐天胡不降之罰耶﹖「文木不能答。

王曰「嗚呼﹗今世上所行﹐皆成案也。當第一次世界開辟十二萬年之中﹐所有人物事宜﹐亦非造物者之有心造作﹐偶然隨气化之推遷﹐半明半暗﹐忽是忽非﹐如瀉水落地﹐偶成方圓﹔如孩童著棋﹐隨手下子。旣定之後﹐竟成一本板板帳簿﹐生鐵鑄成矣。乾坤將毀時﹐天帝將此冊交代與第二次開辟之天帝﹐命其依樣奉行﹐絲毫不許變動﹐以故人意與天心往往參差不齊。世上人終日忙忙急急﹐正如木偶傀儡﹐喑中爲之牽絲者。成敗巧拙﹐久已前定﹐人自不知耳。」文木恍然﹐曰「然則今之所謂三皇五帝﹐卽前此之三皇五帝乎﹖今之二十一史中之事﹐卽前此之二十一史中之事乎﹖」王曰「然。」

言未畢﹐侍臣捧一冊至﹐上書「康熙三年﹐浙江方水木泛海至毗騫國﹐應將前定天機漏泄﹐俾世人共曉﹐仍送歸浙江」云云。文木拜謝﹐臨別泣下。王搖手曰「子胡然﹖十二萬年之後﹐我與汝又會於此矣﹗何必泣爲﹖」旣而笑曰「我錯﹐我錯﹗此一泣﹐亦是十二萬年中原有兩條眼淚﹐故照樣謄錄﹐我不必勸止也。」文木問王年壽﹐左右曰「王與第一次盤古同生﹐不與第千萬次盤古同死。」文木曰「王不死﹐則乾坤毀時﹐王將安歸﹖」王曰「我沙身也﹐歷劫不壞。萬物毀壞﹐變爲泥沙而極矣。我先居於極壞之處﹐劫火不能燒﹐洪水不能淹﹐惟爲惡風所吹蕩。上至九天﹐下至九淵﹐殊覺勞頓。每每枯坐數萬年﹐等盤古出世﹐覺日子太多﹐殊可厭耳。」言畢﹐口噓气吹文木﹐文木乘空而起﹐仍至海船上。

月餘歸浙﹐以此語毛西河先生。先生曰「人但知萬事前定﹐而不知所以前定之故﹐今得是說﹐方始豁然。」

●卷六○豬道人卽鄭曼阝明季﹐華山寺中養一豬﹐年代甚久﹐毛盡脫落﹐能持齋﹐不食穢物﹐聞誦經聲﹐則叩首作頂禮狀﹐合寺僧以「道人」呼之。

一夕﹐老病將死﹐寺中住持湛一和尙者﹐素有道行﹐將往他處說法﹐召其徒渭曰「豬道人若死﹐必碎割之﹐分其肉啖寺鄰。」眾僧𨿽諾之﹐而心以爲非。

已而豬死﹐乃私埋之。湛一歸﹐問豬死作何處分。眾僧以實告﹐且曰「佛法戒殺﹐故某等已埋葬之。」湛一大驚﹐卽往埋豬處﹐以杖擊地哭曰「吾負汝﹗吾負汝﹗」眾僧問故﹐曰「三十年後﹐某村有一淸貴官無辜而受極刑者﹐卽此豬也。豬前生系宰官﹐有負心事﹐知惡劫難逃﹐托生爲畜﹐來求超度。我故立意以刀解法厭勝之﹐不意爲汝輩庸流所誤。然此亦大數﹐無可挽回也。」

崇禎間﹐某村翰林鄭曼阝素行端方﹐在東林黨籍中﹐爲其舅吳某誣其杖母事﹐淩遲處死﹐天下冤之。其時湛一業已圓寂﹐眾方服其通因果也。

○徐先生宿松石贊臣家饒於財﹐兄弟數人﹐資各數萬。宿俗﹕富饒之家﹐每日必設一家常飯置外廳堂﹐不拘來客﹐皆就食焉﹐號曰「燕坐」。忽有徐姓者﹐淸瘦微須﹐亦來就食﹐指門外靑山曰「君等曾見過山跳乎﹖」曰「未也。」徐以手指三撮﹐山果三躍。眾人大奇之﹐呼爲先生。

先生謂贊臣曰「君等家資𨿽富﹐能煉丹﹐可加十倍。」羣兄弟惑其言﹐置鑪設竈﹐各出銀母數千以求子金。二房弟婦某氏﹐素黠﹐暗置銅於銀母中﹐不與先生見。亡何炭熾﹐風雷起於屋上﹐劈碎瓦數片。先生罵曰「此必有假銀攙雜﹐致幹鬼神怒。」詢之﹐果然﹐合家駭服。先生置銅盤於空中﹐呼曰「丹來。」

盤中鏗然﹐一錠墜下﹔連呼之﹐鏗鏗之聲不已﹐大錠小錠齊落於盤。先生曰「煉大丹在深山中人迹不到之所﹐可致千萬﹐盍隨我往江西廬山乎﹖」石氏兄弟愈喜﹐卽載銀數萬隨先生往。未半途﹐先生上岸去矣。夜﹐率大盜數十明火執杖來劫取銀﹐曰「毋怖﹐我𨿽盜魁﹐然頗有良心。念汝等供養我甚誠﹐當畱下千金﹐俾汝等還鄕。」於是﹐石家兄弟以全數與之﹐惘惘然歸。

十年後﹐安慶按察使衙門役吏差人來召贊臣﹐曰「獄有大盜徐某﹐請君相見。」贊臣不得已往﹐果見先生。先生曰「我劫數已盡﹐死亦何辭。但念我數年交誼﹐爲葬其遺骸。」脫手上金釧四隻與贊臣爲棺費﹐且曰「我大限在七月一日未時﹐汝可來送。」至期﹐贊臣往市曹﹐見先生反接待斬。忽胯下出一小兒作先生音曰「看殺我﹗看殺我﹗」須臾頭落﹐小兒亦不見。其時臬使爲祖廷圭﹐滿洲正藍旗人。

○秦毛人湖廣鄖陽房縣有房山﹐髙險幽遠﹐四面石洞如房。多毛人﹐長丈餘﹐徧體生毛﹐往往出山食人雞犬﹐拒之者必遭攫搏。以槍炮擊之﹐鉛子皆落地﹐不能傷。

相傳制之法﹐只須以手合拍﹐叫曰「築長城﹗築長城﹗」則毛人倉皇逃去。余有世好張君名者﹐曾官其地﹐試之果然。土人曰「秦時築長城﹐人避入山中﹐歲久不死﹐遂成此怪。見人必問﹕」城修完否﹖『以故知其所怯而嚇之。「數千年後猶畏秦法﹐可想見始皇之威。

○貘房山有貘獸﹐好食銅鐵而不傷人。凡民間犁鋤刀斧之類﹐見則涎流﹐食之如腐。城門上所包鐵皮﹐盡爲所啖。

○人同喀爾喀有獸﹐似猴非猴﹐中國人呼爲「人同」﹐番人呼爲「噶裏」。往往窺探穹廬﹐乞人飲食﹐或乞取小刀煙具之屬。被人呼喝﹐卽棄而走。有某將軍畜養之﹐喚使豆樵汲等事﹐頗能服役。居一年﹐將軍任滿﹐歸。人同立馬前﹐淚下如雨﹐相從十餘里﹐麾之不去。將軍曰「汝之不能從我至中國﹐猶我之不能從汝居此土也。汝送我可止矣。」人同悲鳴而去﹐猶屢回頭仰視云。

○人蝦國初﹐有前明逸老某欲殉難﹐而不肯死於刀繩水火。念樂死莫如信陵君﹐以醇酒婦人自戕。仿而爲之﹐多娶姬妾﹐終日荒淫。如是數年﹐卒不得死﹐但督脈斷矣﹐頭彎背駝﹐傴僂如熟蝦﹐匍匐而行。人戲呼之曰「人蝦」。如是者二十餘年﹐八十四歲方死。王子堅先生言幼時猶見此翁。

○鴨嬖江西髙安縣僮楊貴﹐年十九歲﹐微有姿﹐性柔和。有狎之者﹐都無所拒。一日夏間﹐浴於池中﹐忽一雄鴨飛嚙其臀﹐而以尾撲之作抽疊狀﹐擊之不去。須叟死矣﹐尾後拖下肉莖一縷﹐臊水涓涓然。合署人大笑﹐呼楊爲「鴨嬖」。

○精無錫華生﹐美風姿﹐家住水溝頭﹐密邇聖廟。廟前有橋甚闊﹐多爲遊人憩息。

夏日﹐生上橋納涼﹐日將夕﹐步入學宮﹐見間道側一小門﹐有女徘徊戶下。生心動﹐試前乞火。女笑而與之﹐亦以目相注。生更欲進詞﹐而女已闔扉﹐遂記門徑而出。次日再往﹐女已在門相待。生叩姓氏﹐知爲學中門斗女﹐且曰「妾捨逼隘﹐不避耳目﹔卿家咫尺﹐但得靜僻一室﹐妾當夜分相就。卿明夕可待我於門。」

生喜急歸﹐誑婦以畏暑﹐宜獨寢﹐灑掃外室﹐潛候於門。女果夜來﹐攜手入室﹐生喜過望。自是每夕必至。

數月後﹐生漸羸弱。父母潛窺寢處﹐見生與女並坐嬉笑﹐亟排闥入﹐寂然無人﹐乃嚴詰生生備道始末﹐父母大駭﹐偕生赴學宮蹤迹﹐絕無向時門徑﹔徧訪門斗中﹐亦並無有女者。共知爲妖﹐乃廣延僧道﹐請符﹐一無所效。其父研朱砂與生曰「俟其來時﹐潛印女身﹐便可蹤迹。」生俟女睡﹐以朱砂散置發上﹐而女不知。次日﹐父母偕人入聖廟徧尋﹐絕無影響。忽聞鄰婦詬小兒曰「甫換新褲﹐又染猩紅﹐從何處染來耶﹖」其父聞而異之﹐往視﹐小兒褲上盡朱砂﹐因究兒所自。曰「適騎學宮前負碑龜首﹐不覺染此。」往視之首﹐朱砂在焉。

乃啟學宮﹐碎碑下龜首﹐石片片有血絲﹐腹中有小石如卵﹐堅光若鏡﹐錘之不碎﹐遠投太湖。自是女不復來。

閱半月﹐女忽直入寢所詈生曰「我何負卿﹖竟碎我身體﹗然我亦不惱也。

卿父母所慮者﹐爲卿病耳。今已乞得仙宮靈藥﹐服之當無恙。「出艸葉數莖﹐彊生食。其味香甘﹐且云﹕」前者居處相近﹐可朝夕往返﹔今稍遠﹐便當長住此矣。「

自是白晝見形﹐惟不飲食﹐家人大小咸得見之。生妻大罵﹐女笑而不答。每夕﹐生妻擁生坐牀﹐不令女上﹐女亦不彊。但一就枕﹐妻卽忄昏々長睡﹐不知所爲﹐而女獨與生寢。生服靈藥後﹐精神頓好﹐絕不似曩時孱弱。父母無柰﹐姑聽之。

如是年餘。

一日﹐生偶行街市﹐有一疥道人熟視生曰「君妖气過重﹐不實言﹐死期近矣﹗」生以實告。疥道人邀入茶肆﹐取背上葫蘆傾酒飲之﹐出黃紙二符授生曰「汝持歸﹐一貼寢門﹐一貼牀上﹐毋令女知。彼緣尙未絕﹐俟八月十五夜﹐我當來相見。」時六月中旬也。生歸﹐如約貼符。女至門驚卻﹐大詬曰「何又薄情若此﹖然吾豈懼此哉﹗」詞甚厲﹐而終不敢入。良久﹐大笑曰「我有要語告君﹐憑君自擇﹐君且啟符。」如其言﹐乃入﹐告生曰「郎君貌美﹐妾愛君﹐道人亦愛君。妾愛君﹐想君爲夫﹔道人愛君﹐想君爲龍陽耳。二者﹐郎君擇焉。」生大悟﹐遂相愛如初。

至中秋望夕﹐生方與女並坐看月﹐忽聞喚名聲﹐見一人露半身於短墻外。迫視之﹐疥道人也。拉生告曰「妖緣將盡﹐特來爲汝驅除。」生意不欲。道人曰「妖以穢言謗我﹐我亦知之﹐以此愈不饒他。」書二符曰「速去擒來。」生方逡巡﹐適家人出﹐遽將符送至妻所。妻大喜﹐持符向女﹐女戰栗作噤﹐乃縛女手﹐擁之以行。女泣謂生曰「早知緣盡當去﹐因一點癡情﹐淹畱受禍。但數年恩愛﹐卿所深知﹐今當永訣﹐乞置我於墻陰﹐勿令月光照我﹐或冀須臾緩死。卿能見憐否﹖」生固不忍絕之也﹐乃擁女至墻陰﹐手解其縛。女奮身躍起﹐化一片黑雲﹐平地飛升。道人亦長嘯一聲﹐向東南騰空追去﹐不知所往。

○陰間中秋官不辦事羅之芳﹐湖北荊州府監利縣舉人。辛未會試﹐有福建浦城縣李姓者來拜﹐曰「足下今科必中﹐但恐未能館選。」羅詢其故﹐李不肯說﹐云「俟驗後再說。」

榜發﹐果中進士﹐竟未館選﹐乃往問之。據云「前得一夢﹐夢足下將爲浦城縣老父臺﹐故來相訪。」羅還家﹐選期尙早﹐乃就館某氏﹐自道將來選宮﹐必得浦城矣。不料處館三年﹐一病而歿﹐家中亦不知李所說夢中事也。

又一年後八月十五日﹐家中請仙﹐乩盤大書﹕「我系羅之芳﹐今回來了。」

合家不信﹐乩上書﹕「你等若不信﹐有螺螄灣田契一紙﹐我當年因歿於館中﹐未得淸付家中﹐尙記得夾在《禮記》某篇內。爾等現在與田鄰構訟﹐可查出呈驗﹐則四至分明﹐訟事可息。」家人當卽檢查﹐果得此契﹐於是合家痛哭。乩上亦寫數十「哭」字。問﹕「現在何處﹖」乩寫﹕「做浦城縣城隍。」且云「陰間比陽間公事更忙﹐一刻不暇﹐惟中秋一日﹐例不辦事。然必月朗風淸﹐英魂方能行遠。今適逢此夕﹐故得閒回家一走。若平常日子﹐便不得暇回來了。」又吩咐家人﹕「庭外艸木不得搖動﹐我帶回鬼吏鬼卒有十餘人﹐皆依艸附木而棲。鬼性畏風﹐若無所憑借﹐被風一吹﹐便不知飄泊何處﹐豈不是我做城隍的反害了他們麼﹗」

乩盤書畢﹐又做長賦一篇乃去。

○縛山魈湖州孫葉飛先生﹐掌教雲南﹐素豪於飲。中秋夕﹐招諸生飲於樂志堂﹐月色大明﹐忽幾上有聲﹐如大石崩壓之狀。正愕視間﹐門外有怪﹐頭戴紅緯帽﹐黑瘦如猴﹐頸下綠毛茸茸然﹐以一足跳躍而至。見諸客方飲﹐大笑去﹐聲如裂竹。人皆指爲山魈﹐不敢近前。伺其所往﹐則闖入右首廚房。廚者醉臥牀上﹐山魈揭帳視之﹐又笑不止。眾大呼﹐廚人驚醒見怪﹐卽持木棍毆擊﹐山魈亦伸臂作攫搏狀。

廚夫素勇﹐手抱怪腰﹐同滚地上。眾人各持刀棍來助﹐斫之不入。棍擊良久﹐漸漸縮小﹐面目模糊﹐變一肉團﹔乃以繩捆於柱﹐擬天明將投之江。

至雞鳴時﹐又復幾上有極大聲響﹐急往視之﹐怪已不見。地上遺緯帽一頂﹐乃書院生徒朱某之物。方知院中秀才往往失帽﹐皆此怪所竊。而此怪好戴緯帽﹐亦不可解。

○門夾鬼腿尹月恆住杭州艮山門外﹐自沙河灘歸﹐懷菱半斤。路經缽盂潭﹐人稀在曠﹐有義冢數堆﹐覺懷內輕松﹐探所買菱﹐已失去矣。因轉身尋至義冢﹐見菱肉剖碎﹐並聚冢尖。尹復拾至懷內﹐踉蹌歸家。

食未竟而病大作﹐喊云「吾等不嘗菱肉久矣﹗欲借以解宿饞。汝必盡數取回﹐何吝嗇若是﹖今吾等至汝家﹐非飽食不去。」其家懼﹐卽供飯爲主人贖罪。

杭俗例﹕凡送鬼者﹐前人送出門﹐後人把門閉。其家循此例﹐閉門過急﹐尹復大聲云「汝請客當恭敬。今吾等猶未走﹐而汝門驟閉﹐夾壞我腿﹐痛苦難禁。非再大烹請我﹐則吾永不出汝門矣。」因復祈禳﹐尹病稍安。然旋也旋發不脫體﹐卒以此亡。

○祭雷文黃湘舟云﹕渠田鄰某有子﹐生十五歲﹐被雷震死﹐其父作文祭雷云「雷之神﹐誰敢侮﹖雷之擊﹐誰敢阻﹖𨿽然﹐我有一言問雷祖。說是吾兒今生孽﹐我兒今才十五。說是我兒前生孽﹐何不使他今生不出土﹖雷公雷公作何語﹖」祭畢﹐寫其文於黃紙焚之。忽又霹靂一聲﹐其子活矣。

○王介眉侍讀是習鑿齒後身吾鄕孝廉王介眉﹐名延年﹐同薦博學鴻詞。少嘗夢至一室﹐祕書古器﹐盎然橫陳。榻坐一叟﹐短身白須﹐見客不起﹐亦不言。又有一人頎而黑﹐揖介眉而言曰「余漢之陳壽也﹐作《三國誌》﹐黜劉帝魏﹐實出無心﹐不料後人以爲口實。」

指榻上人曰「賴此彥威先生以《漢晉春秋》正之。汝乃先生之後身﹐聞方撰《歷代編年紀事》﹐夙根在此﹐須勉而成之。」言訖﹐手授一卷書﹐俾題六絕句而寤。寤後僅記二句﹐曰「慚無《漢晉春秋》筆﹐敢道前生是彥威。」後介眉年八十餘﹐進呈所撰《編年紀事》﹐得賜翰林侍讀。

○周若虛慈溪周若虛﹐久困場屋﹐在城外謝家店教讀四十餘年﹐凡村內長幼﹐靡不受業。一日﹐晚膳後在館獨坐﹐有學生馮某向前作揖﹐邀若虛至家﹐有要事相懇。

言畢告別﹐辭色之間﹐甚覺慘惋。若虛憶馮某已死﹐所見者系鬼﹐不覺大驚﹐卽詣其家。

馮某之父夢蘭在門外佇立﹐見某卽挽畱小飲。若虛亦不道其所以﹐閒話家常。

不覺漏下三鼓﹐不能回家﹐夢蘭畱宿樓上﹔在中間設榻﹐間壁卽馮某之妻王氏住房﹐隱隱似有哭聲。若虛秉燭不寐。見樓梯上有靑衣婦人﹐屢屢伸頭窺探﹐始露半面﹐繼現全身。若虛呵問﹕「何人﹖」其婦厲聲曰「周先生﹐此時應該睡矣。」

若虛曰「我睡與不睡﹐與汝何干﹖」婦曰「我是何人﹗與先生何干﹖」卽披髮瀝血﹐持繩奔犯。若虛驚駭欲倒﹐忽背後有人用手持扶﹐曰「先生休怕﹐學生在此保護。」諦視之﹐卽已故之馮生也。隨卽不見。

若虛喊叫﹐其父夢蘭持燭上樓﹐若虛具道所見。夢蘭卽叫媳婦王氏開門﹐杳無聲息﹔抉門入﹐則身已懸梁上矣。若虛協同解救﹐逾時始蘇。因午前王氏與小姑爭鬧﹐被翁責罵﹐短見輕生﹐惡鬼乘機而至。其夫在泉下知之﹐故求援於若虛。

○葛道人以風洗手葛道人者﹐杭州仁和人﹐家素小康﹐性好道。年五十外﹐分家資﹐半以與子﹐而挾其半以遊。過錢塘江﹐將取道入天臺山﹐路遇一叟拱手曰「子有道骨﹐盍學道﹖」葛與談﹐甚悅。叟曰「某福建人也﹐明習天文﹐曾官於欽天監﹐辭官歸二十年矣。子如不棄﹐明春當候子於家。」寫居址與之。

葛次年如期往訪﹐不遇﹐悵悵欲回。晚入旅店﹐又見一道士﹐貌偉神派﹐終夕不發一語。葛就而與談﹐自陳爲訪仙故來。道士曰「子果有志﹐吾薦子入廬山﹐見吾師兄雲林先生﹐可以爲子師。」葛求薦書而往。行深山中十餘日﹐不見蹤迹﹐心竊疑之。

一日﹐見山洞中坐一老人﹐以手招風作盥沐狀。葛異之﹐因陳道人書拜於座下。老人曰「汝來太早矣﹗尙有人間未了緣三十年。吾且與汝經一卷﹐法寶一件﹐汝出山誦經守寶以濟世人﹐三十年後再入山﹐吾傳汝道可也。」葛問﹕「以手招風何爲﹖」曰「修神仙術成者﹐食不用火﹐沐不用水﹐招風所以洗手也。」

因導葛出山。行未半日﹐已至南昌大路矣。

至家﹐葛道人學其術﹐能治鬼服妖。所謂法寶者﹐乃一鵝子石﹐有縫﹐頗似人眼﹐有光芒﹐能自動閃閃﹐如交睫然。葛亦不輕以示人也。

○沈姓妻杭州有沈姓者﹐住運司署前﹐與葛道人善。其長子旭初﹐妻有娠﹐詢道人說男女。道人命﹕「取水一碗來。」沈與水﹐置幾上。道人爲默念咒語數通﹐側耳聽片時﹐蹙額曰「柰何﹗柰何﹗」沈驚問故﹐曰「汝妻不久有難﹐恐傷性命﹐不暇問男婦也。」沈𨿽素知道人靈異﹐然其妻甚健﹐疑信參半。

未幾﹐沈妻持燈上樓﹐忽大聲呼痛。其翁姑與其夫急走視之﹐已臥牀顚撲﹐面作笑容曰「今日乃泄我恨。」其聲若紹興人。沈夫妻環叩之﹐答曰「我自報冤﹐不干汝事。」沈急命次子某往求道人。道人至﹐取米一碗﹐口作咒語﹐手撮米擊病者。病者作畏懼狀曰「我奉符命報冤﹐道人勿打﹗」道人曰「汝有何冤﹖」病者答曰「予﹐山陰人也。此女前生乃予鄰家婦。予時四歲﹐偶戲其家﹐碎其碗。伊詈我母與私夫某往來﹐故生此惡兒。予訴之母﹐母恐我泄其事﹐撻予至死。是致予死者﹐此婦也。我仇之久矣﹐今始尋著。」道人告沈曰「報冤索命事﹐都是東嶽掌管﹐必須訴於嶽帝﹐允救﹐方可以法治﹔否則難救。」沈淸晨赴法華山嶽帝廟﹐默訴其事﹐占得上上簽﹐歸告道人。其時婦胎已墮﹐道人嫌不潔﹐不肯入房。沈合家哭求﹐道人乃詣榻前﹐書召彩雲符一紙﹐問﹕「好看否﹖」病婦答曰「好。」道人曰「何不出現﹖」應曰「諾。」道人卽捏訣向空一捉﹐曰「得矣。」馳下樓去﹐病人昏迷若醒﹐曰「我爲何徧身痛極﹖

腹甚饑。「左右與之食。

安未半刻﹐又作哭聲曰「汝攜我孫去﹐我在此﹐亦能索汝命﹗」言畢﹐顚狂如故。口中作聲甚雜﹐皆杭音。內有一鬼云「我輩皆張老頭兒邀來﹐你家若肯齋薦﹐我等卽去。」沈邀僧作道場﹐眾聲稱謝不已。忽又作張老者聲云「我是正客﹐如何反輕我﹖諸人饅頭皆是菜心﹐我獨豆沙多而菜心少﹖」沈視所設張老位前﹐果如所言﹐乃換與之。求其去﹐終不肯﹐復請道人來。道人授桃枝一束﹐曰「吵則打之。」沈持入﹐向病人作欲打勢。婦哀鳴曰「勿打﹐我去﹐我去。」

道人立門外﹐預設一甕﹐向空罵曰「速入此中﹗」用符一紙封其口攜去﹐沈婦從此愈矣。

半年後﹐有人遇道人於理安寺﹐見眾僧扛道人行空室中﹐七晝夜不著土木﹐口吐黑汁數升﹐污沾衣﹐色如血。告人曰「我以爲童眞之身污產婦穢气﹐幸眾長老超度﹐不然﹐幾墮落矣。」

○怪弄爆竹自焚紹興民家有樓﹐終年閉。一日﹐有遠客來求宿。主人曰「宅東有樓﹐君敢居乎﹖」客問故﹐曰「此樓素積輜重﹐二僕居之。夜半聞叫號聲﹐往視之﹐見二僕顏色如土﹐戰栗不能言。少頃云﹕」我二人甫睡﹐尙未滅燭﹐見一物長尺許﹐如人間石敢當狀﹐至榻前﹐搴幃欲上。我等駭極﹐不覺大呼狂奔而下。『所見如此﹐自是莫敢有樓居者。「客聞笑曰﹕」僕請身試之。「主人不能挽﹐爲滌塵土﹐列幾席而下榻焉。客登樓﹐燃燭佩劍以待。

漏三下﹐有聲索索自室北隅起。凝睇窺之﹐見一怪如主人所言狀﹐跳而登座﹐翻閱客之書卷。良久﹐復啟其篋﹐陳物幾上﹐一一審視。篋內有徽州炮竹數枚﹐怪持向燈前﹐把玩良久。煙花飛落藥綫上﹐轟然一聲﹐響如霹靂﹐此怪喞喞滚地﹐遂歿不見。心大異之﹐虞其復來﹐待至漏盡﹐竟匿迹銷聲矣。

晨起告主人﹐互相驚詫。至夜﹐客仍宿樓上﹐杳無所見。此後﹐樓中怪絕。

○喀雄喀雄者﹐姓楊﹐父作守備﹐早亡。表叔周某﹐作副將﹐鎭河州﹐憐其孤﹐撫養之。周有女﹐年相若﹐見雄少年聰秀﹐頗愛之﹐時與飲食。周家法甚嚴﹐卒無他事。

有務子者﹐亦周戚也﹐直宿書齋。夏月﹐雄苦熱﹐徘徊月下﹐見周女冉冉而至﹐遂與成歡。次日入內﹐見女曉妝﹐雄目之而笑﹐女亦笑迎之。自後無日不至。

務子聞其房中笑語﹐疑而窺之﹐見雄與周女相狎﹐而心大妒﹐密白周公。周入宅讓其夫人﹐夫人曰「女兒夜夜與我同牀﹐焉有此事﹖」周終以爲疑﹐借他事杖雄而遣之。雄無所依﹐棲身蘭州古寺中。

一日者﹐女忽至﹐帶來輜重甚富。雄驚且喜﹐問﹕「從何來﹖」曰「與我叔父同來。」蓋周公之弟名釒吾者﹐亦武官也﹐方升蘭州守備。雄深信不疑﹐與女居半月﹐揚揚如富人。叔到任後﹐遇諸塗﹐喜曰「侄在此乎﹖」曰「然。」

叔策馬登其堂﹐侄婦出拜﹐乃周女也﹐大驚問故﹐雄具言之。釒吾曰「予來時﹐不聞署中失女事﹐豈吾兄諱之耶﹖」居數日﹐借公事回河州﹐備述其事。周大駭﹐曰「吾女宛然在室﹐頃且同飯﹐哪有此事﹖或者其狐仙所冒托耶﹗」夫人曰「與其使狐貍冒托我女之名﹐玷我閨門﹐不如竟以眞女妻之﹐看渠如何﹖」周兄弟二人大以爲然﹐卽招雄歸成親。

合巹之夕﹐西寧之女先已在房﹐雄茫然不知所措。女笑而謂之曰「何事張皇﹖兒狐也﹐實爲報徳而來。令祖作將軍時﹐嘗獵於土門關。兒貫矢被擒﹐令祖拔失縱之。屢欲報恩﹐無從下手。近知郎愛周女而不得﹐故來作冰人﹐以償汝願。

亦因子與周女有夙緣﹐不然﹐兒亦不能爲力也。今媒已成﹐兒去矣。「倏然不見。

○常熟程生乾隆甲子﹐江南鄕試﹐常熟程生﹐年四十許﹐頭場已入號矣﹐夜忽驚叫﹐似得瘋病者。同號生憐而問之﹐俯首不答。日未午﹐卽收拾考籃﹐投白卷求出。同號生不解其意﹐牽裾彊問之﹐曰「我有虧心事發覺矣。我年未三十時﹐館某紳家﹐弟子四人﹐皆主人之子侄也。有柳生者﹐年十九﹐貌美﹐余心慕﹐欲私之﹐不得其間﹐適淸明節﹐諸生俱歸家掃墓﹐惟柳生與余相對﹐余挑以詩曰﹕」繡被憑誰寢﹖相逢自有因。亭亭臨玉樹﹐可許鳳棲身﹖『柳見之臉紅﹐團而嚼之。余以爲可動矣﹐遂彊以酒﹐俟其醉而私焉。五更﹐柳醒﹐知已被污﹐大慟。余勸慰之﹐沈沈睡去。天明﹐則柳已縊死牀上矣。家人不知其故﹐余不敢言﹐飲泣而已。

不料昨進號﹐見柳生先坐號中﹐旁一皂隸﹐將我與柳齊牽至陰司處。有官府坐堂上﹐柳訴良久﹐余亦認罪。神判曰「律載﹕雞姦者照以穢物入人口例﹐決杖一百。汝爲人師﹐而居心淫邪﹐應加一等治罪。汝命該兩榜﹐且有祿籍﹐今盡削去。『柳生爭曰﹕」渠應抵命﹐杖太輕。』陰官笑曰「汝𨿽死﹐終非程所殺也。倘程因汝不從而竟殺汝﹐將何罪以抵之﹖且汝身爲男子﹐上有老母﹐此身關系甚大﹐何得學婦女之見羞忿輕生﹖《易》稱﹕」窺觀女貞﹐亦可醜也。「從古朝廷旌烈女不旌貞童﹐聖人立法之意﹐汝獨不三思耶﹖」柳聞之大悔﹐兩手自搏﹐淚如雨下。神笑曰「念汝迂拘﹐著罰往山西蔣善人家作節婦﹐替他謹守閨門﹐享受旌表。『判畢﹐將我杖二十放還魂﹐依然在號中。現在下身痛楚﹐不能作文﹔就作文﹐亦終不中也。不去何爲﹖」遂呻吟頹唐而去。

○怪風涼州大靖營有松山者﹐在沙磧中﹐古戰場也。將軍塔思哈因公領兵過其處﹐白艸黃雲﹐一望無際。忽見一山髙千仞﹐中有火星萬點﹐蔽日而來﹐聲若雷霆﹐人馬失色。哈大驚﹐謂是山移。俄而漸近﹐不及回避﹐乃同下馬閉目據地﹐互相抱持。頃之﹐天地如墨﹐人人滚地﹐馬亦翻倒﹐良久始定。麾下三十六人﹐滿面皆血﹐石子嵌入面皮﹐深者半寸。回望髙山﹐已在數十里之外。日暮﹐抵大靖營﹐告總兵馬成龍。馬笑曰「此風怪﹐非山移也。若山移﹐公等死矣。此等風﹐塞外至冬常常有之﹐不傷性命。但公等爲沙石所擊﹐從此盡成麻面﹐年貌冊又須另造矣。」

○孝女京師崇文門外花兒市居民﹐皆以制通艸花爲業。有幼女奉老父居﹐亦以制花生活。父久病不起﹐女忘啜廢寢﹐明慰暗憂。適有鄰媼糾眾婦女往丫環山進香者﹐女因問﹕「進香可能療父病否﹖」媼曰「誠心祈禱﹐靈應如響。」女曰「此間去山﹐道裏幾何﹖」曰「百餘里。」曰「一里幾何﹖」媼曰「二百五十步。」女謹記之。每夜靜父寢﹐持香一炷﹐自計步數里數﹐繞院叩頭﹐默祝身爲女子不能朝山之故。如是半月有餘。向例﹕丫髻山奉祀碧霞元君﹐凡王公紳﹐每至四月﹐無不進香﹐以雞鳴時卽上殿拍香者爲頭香。頭香必待大富貴家﹐庶人無敢僭越。時有太監張某往進頭香﹐甫辟殿門﹐已有香在鑪中。張怒責廟主﹐廟主曰「殿不曾開﹐不識此香何由得上。」張曰「旣往不咎﹐明日當來上頭香﹐汝可待我﹐毋許別人先入。」廟主唯唯。

次日始四更﹐張已至﹔至則鑪中香已宛然﹐一女子方禮拜伏地﹐聞人聲﹐倏不見。張曰「豈有神聖之前鬼怪敢公然出現者﹐此必有因。」坐二山門外﹐聚香客而告之﹐並詳述所見容態服飾。一媼聽良久﹐曰「據君所見﹐乃吾鄰女某也。」因說其在家救父禮拜之事。張嘆曰「此孝女﹐神感也。」進香畢﹐卽策馬至女家﹐厚賜之﹐認爲義女﹐父病旋愈。因太監周卹故﹐家漸溫飽。女嫁大興張氏﹐爲富商妻。

○老嫗變狼廣東崖州農民孫姓者﹐家有母﹐年七十餘。忽兩臂生毛﹐漸至腹背﹐再至於掌﹐皆長寸餘﹔身漸傴僂﹐尻後尾生。一日﹐僕地化作白狼﹐衝門而去。家人無柰何﹐聽其所之。每隔一月﹐或半月﹐必還家視其子孫﹐照常飲啖。鄰里惡之﹐欲持刀箭殺之。其子婦乃買豚蹄﹐俟其再至﹐囑曰「婆婆享此﹐以後不必再來。

我輩兒孫深知婆婆思家﹐無惡意﹐彼鄰居人那能知道﹖倘以刀箭相傷﹐則做兒媳者心上如何忍得﹖「言畢﹐狼哀號良久﹐環視各處﹐然後走出。自後﹐竟不來矣。

○義犬附魂京中常公子某﹐少年貌美﹐愛一犬﹐名花兒﹐出則相隨。春日﹐丰臺看花﹐歸遲人散﹐遇三惡少方坐地轟飲。見公子美﹐以邪語調之。初而牽衣﹐繼而親嘴。

公子羞沮遮攔﹐力不能拒。花兒咆哮﹐奮前咬噬。惡少怒﹐取巨石擊之﹐中花兒之頭﹐腦漿迸裂﹐死於樹下。惡少無忌﹐遂解帶縛公子手足﹐剝去下衣。兩惡少踏其背﹐一惡少褪褲﹐按其臀﹐將淫之。忽有癩狗從樹林中突出﹐背後咬其腎囊﹐兩子齊落﹐血流滿地。兩惡少大駭﹐擁傷者歸。隨後有行人過﹐解分子縛﹐以下衣與之﹐始得歸家。心感花兒之義﹐次日往收其骨﹐爲之立冢。

夜﹐夢花兒來﹐作人語曰「犬受主人恩﹐正欲圖報﹐而被凶人打死﹐一靈不昧﹐附魂於豆腐店癩狗身上﹐終殺此賊。犬𨿽死﹐犬心安矣。」言畢﹐哀號而去。公子明日訪至賣豆腐家﹐果有癩狗。店主云「此狗奄奄﹐旣病且老﹐從不咬人﹐昨日歸家﹐滿口是血﹐不解何故。」遣人訪之﹐惡少到家死矣。

○白虹精浙江塘西鎭丁水橋篙工馬南箴﹐撐小舟夜行﹐有老婦攜女呼渡﹐舟中客拒之﹐篙工曰「黑夜婦女無歸﹐渡之亦陰徳事。」老婦攜女應聲上﹐坐艙中﹐嘿無言。

時當孟秋﹐斗柄西指﹐老婦指而顧其女笑曰「豬郎又手指西方矣﹐好趨風气若是乎﹗」女曰「非也﹐七郎君有所不得已也。若不隨時爲轉移﹐慮世間人不識春秋耳。」舟客怪其語﹐瞪愕相顧。婦與女夷然﹐絕不介意。舟近北關門﹐天已明﹐老婦出囊中黃豆升許謝篙工﹐並解麻布一方與之包豆﹐曰「我姓白﹐住西天門﹐汝他日欲見我﹐但以足踏麻布上﹐便升天而行至我家矣。」言訖不見。篙工以爲妖﹐撒豆於野。

歸至家﹐捲其袖﹐猶存數豆﹐皆黃金也。悔曰「得毋仙乎﹗」急奔至棄豆處迹之﹐豆不見而麻布猶存。以足躡之﹐冉冉云生﹐便覺輕舉﹐見人民村郭﹐歷歷從腳下經過。至一處﹐瓊宮絳宇﹐小靑衣侍戶外曰「郎果至矣。」入﹐扶老婦人出﹐曰「吾與汝有宿緣﹐小女欲侍君子。」篙工謙讓非耦。婦人曰「耦亦何常之有﹖緣之所在卽耦也。我呼渡時﹐緣從我生﹔汝肯渡時﹐緣從汝起。」

言未畢﹐笙歌酒肴﹐婚禮已備。篙工居月餘﹐𨿽恩好甚隆﹐而未免思家。謀之女﹐女教仍以足躡布﹐可乘雲歸。篙工如其言﹐竟歸丁水橋。鄕親聚觀﹐不信其從天而下也。

嗣後屢往屢還﹐俱以一布爲車馬。篙工之父母惡之﹐始焚其布﹐異香屢月不散﹐然往來從此絕矣。或曰「姓白者﹐白虹精也。」

○冷秋江乾隆十年﹐鎭江程姓者﹐抱布爲業﹐夜從象山歸。過山腳﹐荒冢累累﹐有小兒從艸中出﹐牽其衣。程知爲鬼﹐呵之﹐不去。未幾﹐又一小兒出﹐執其手。前小兒牽其西﹐西皆墻也﹐墻上簇簇然黑影成羣﹐以泥擲之﹔後小兒牽往東﹐東亦墻也﹐墻上啾啾然鬼聲成羣﹐以沙撒之。程無可柰何﹐聽其牽曳。東鬼西鬼始而嘲笑﹐繼而喧爭﹐程不勝其苦﹐僕於泥中﹐自分必死。忽羣鬼呼曰「冷相公至矣﹗此人讀書﹐迂腐可憎﹐須避之。」果見一丈夫﹐魁肩昂背﹐髙步闊視﹐持大扇擊手作拍板﹐口唱「大江東」﹐於於然來﹐羣鬼盡散。其人俯視程﹐笑曰「汝爲邪鬼弄耶﹗吾救汝。汝可隨吾而行。」程起從之﹐其人髙唱不絕。行數里﹐天漸明﹐謂程曰「近汝家矣﹐吾去矣。」程叩謝問姓名﹐曰「吾冷秋江也﹐住東門十字街。」

程還家﹐口鼻竅靑泥俱滿。家人爲薰沐畢﹐卽往東門謝冷姓者﹐杳無其人。

至十字街問左右鄰﹐曰「冷姓有祠堂﹐其中供一木主﹐名嵋﹐乃順治初年秀才。

秋江者﹐其號也。「

○釘鬼脫逃句容捕者殷乾﹐捕賊有名﹐每夜伺人於陰僻處。將往一村﹐有持繩索者貿貿然急奔﹐衝突其背﹐殷私憶此必盜也﹐尾之。至一家﹐則逾垣入矣。殷又私憶捕之不如伺之。捕之不過獻官﹐未必獲賞﹔伺其出而劫之﹐必得重利。

俄聞隱隱然有婦女哭聲﹐殷疑之﹐亦逾垣入。見一婦梳妝對鏡﹐梁上有蓬頭者以繩鉤之﹐殷知此乃縊死鬼求代耳﹐大呼破窗入。鄰右驚集﹐殷具道所以﹐果見婦懸於梁﹐乃救起之。婦之公姑咸來致謝﹐具酒爲款。散後﹐從原路歸﹐天猶未明。背簌簌有聲﹐回顧﹐則持繩鬼也。罵曰「我自取婦﹐幹汝何事﹖而破我法﹗」以雙手搏之。殷膽素壯﹐與之對搏﹐拳所著處冷且腥。天漸明﹐持繩者力漸憊﹐殷愈奮勇﹐抱持不釋。路有過者見殷抱一朽木﹐口喃喃大罵﹐上前諦視﹐殷恍如夢醒﹐而朽木亦墜地矣。殷怒曰「鬼附此木﹐我不赦木﹗」取釘釘之庭柱﹐每夜聞哀泣聲﹐不勝痛楚。

過數夕﹐有來共語者﹑慰唁者﹑代乞恩者﹐啾啾然聲如小兒﹐殷皆不理。中有一鬼曰「幸主人以釘釘汝﹐若以繩縛汝﹐則汝愈苦矣。」羣鬼噪曰「勿言﹐勿言﹐恐泄漏機關﹐被殷學乖。」次日﹐殷以繩易釘如其法。至夕﹐不聞鬼泣聲。

明旦視朽木﹐竟遁去。

○櫻桃鬼熊太史本﹐僦居京師之半截胡同﹐與莊編修令輿居相鄰﹐每夜置酒﹐互相過從。

八月十二日夜﹐莊具酒飲熊﹐賓主共坐。忽桐城相公遣人來招莊去﹐熊知其卽歸﹐獨酌待之。自斟一杯置幾上﹐未及飲﹐杯已空矣。初猶疑己之忘之也﹐又斟一杯伺之。見有巨手藍色從幾下伸出探杯﹐熊起立﹐藍手者亦起立﹐其人頭﹑目﹑面﹑發﹐無一不藍。熊大呼﹐兩家奴悉至﹐燭照﹐無一物。莊歸聞之﹐戲熊曰「君敢宿此乎﹖」熊年少气豪﹐卽命童奴取被枕置榻上而麾童出﹐獨持一劍坐。劍者﹐大將軍年羹堯所贈﹐平靑海血人無算者也。時秋風怒號﹐斜月冷照﹐榻施綠紗帳﹐空明澄澈。街鼓鳴三更﹐心怯此怪﹐終不能寐。忽幾上鏗然擲一酒杯﹐再鏗然擲一酒杯。熊笑曰「偸酒者來矣。」俄而一腿自東窗進﹐一目﹑一耳﹑一手﹑半鼻﹑半口﹔一腿自西窗進﹐一目﹑一耳﹑一手﹑半鼻﹑半口﹐似將人身當中分鋸作兩半者﹐皆作藍色。俄合爲一﹐ㄦㄦ然怒睨帳中﹐冷气漸逼﹐帳忽自開。熊起拔劍砍之﹐中鬼臂﹐如著敝絮﹐了無聲響。奔窗逃去﹐熊追至櫻桃樹下而滅。

次早﹐主人起﹐見窗外有血痕﹐急來詢問﹐熊告所以。乃斬櫻桃樹焚之﹐尙帶酒气。窗外有司閽奴﹐老矣﹐旣聾且瞽﹐所臥窗榻乃鬼出入經過處﹐杳無聞見﹐鼾聲如雷。

熊後年登八旬﹐長子巡撫浙江﹐次子監司湖南﹐常笑謂人曰「余以膽气﹑福气勝妖﹐終不如司閽之聾且瞽尢勝妖也。」

○鼠嚙林西仲福建耿藩之變﹐廈門司馬林西仲不降﹐被縛入獄。西仲平素畫一小像﹐忽被鼠嚙斷其頭﹐環頸一綫如刀截者。家人號哭﹐以爲不祥。未幾﹐王師破耿﹐出西仲於獄﹐復其官﹐加遷三級。西仲還家﹐家人置酒慶再生。是夕﹐聞羣鼠聲啾啾甚忙﹐扛一物置幾上去。視之﹐所銜去小像之頭﹐共持來還西仲也。

●卷七○尹文端公說二事干隆十五年﹐尹文端公總督陜西。蘇州顧某者﹐爲綏徳州知州﹐貌素丰。是年九月﹐顧赴西安求見﹐則羸已甚。尹公疑其病﹐問之。顧跪而請曰「某生平讀書﹐從不信鬼神事﹐況敢妄言於大人前耶﹗今旦暮將死﹐不敢不告爲身後計。

本年五月初七日﹐淸晨起坐書齋﹐見一人靑衣皂帽持帖入曰「某官請公會訊﹐備騎在門。『視其帖﹐同寅湯┉也。某卽上馬出城。北行三十里﹐至公廨﹐有古衣冠者迎揖曰﹕」所以屈公至者﹐爲欲造姓名冊送上帝﹐須與公會辦。』某未答﹐旁一吏跪啟﹕「冊艸創未就﹐須八月二十四日方可譽淸。『古衣冠者目皂衣人送某還﹐約至期勿爽。某復上馬﹐行三十里﹐入署﹐見己身僵臥牀上﹐妻子號泣於旁。皂衣者推某身自其口入﹐格格然如不可復合﹐四肢筋骨五臟之間﹐酸楚莫狀。

蘇醒後始進米飲﹐自此部署公私。至八月二十四日﹐晨起卽具衣冠﹐訣別幕友妻子﹐泣囑曰「屍勿寒﹐且緩殮。『至午昏暈﹐類中風者。果皂衣人來﹐引至前處。古衣冠者坐堂上﹐列兩幾於前﹐如世間會審狀﹐吏逐名點唱﹐無相識者。至第三名﹐卽本州之皂隸某也﹔第八十五名﹐本州之柬房吏某也﹔其餘人﹐眼中𨿽甚熟悉﹐而不知姓名。呼二人到案前問之﹐亦云﹕」不知何以到此。』古衣冠者笑曰「公何問耶﹖公永當在此共事﹐自然具曉一切。『問﹕」來當何時﹖』曰﹕『今年十月初七日﹐公趁此時速歸部署家事可也。』復拱手別﹐蘇醒如故﹐身之狼狽﹐尢甚於前。未幾﹐此縣大疫﹐一吏一役俱染疫亡。今已九月﹐死期不遠﹐故來訣別大人。「尹公慰之再三﹐泣拜去。

明年正月﹐尹公巡邊﹐過綏徳州﹐內幕許孝章者﹐素知其事﹐方畱心訪顧﹐而顧仍無恙﹐來謁於轅﹐體充實如故。公戲之曰「鬼言何以靈於吏役而不靈於汝耶﹖」顧叩頭謝恩﹐亦不解其何故。

公督陜時﹐按華陰縣某稟啟曰「爲觸犯妖神陳情稟死事﹕卑職三廳前有古槐一株﹐遮房甚黑﹐意欲伐之。而邑中吏役僉曰﹕」是樹有神﹐伐之不可。『某不信﹐伐之﹐並掘其根。根盡﹐見鮮肉一方﹔肉下有畫一幅﹐畫赤身女子橫臥。

卑職心惡之﹐焚其畫﹐以肉飼犬。是夜﹐覺神魂不寧﹐無病而憔悴日甚﹐惡聲洶洶﹐目無見而耳有聞﹐自知不久人世﹐乞大人別委署篆者來。「尹公得稟﹐袖之與幕客傳觀曰﹕」此等稟帖﹐作何批發﹖「言未畢﹐華陰縣報病故文書至矣。

○霹靂脯海州朱先生﹐康熙間人﹐貌三四十歲﹐或出或隱﹐不知寒暑。常曰「海州气象好﹐惜讀書者少耳﹗」出遊數年﹐歸語人曰「吾家竹子殊博雅﹐可與談﹔山陽閻百詩亦後來之秀﹐惜其俱未聞道耳﹗」居亡何﹐又語人曰「我何罪於天而今日有雷擊我﹖我不得不相抗。相恐驚諸君﹐諸君須避之。」至期﹐雲雨海冥﹐見大蜘蛛腳自空中下﹐雷乍響而啞矣﹐曠野有血肉一團﹐大如車輪。朱指示人曰「此鬥敗霹靂脯也。」以酒烹之﹐獨坐而啖。又一日﹐雷雨復集﹐朱張口空中﹐吐白絲數百丈﹐盤密如网。有火龍騰空而至﹐奮鬣舒爪於网外﹐終不能入。良久﹐入云去。朱嘆曰「海濱多怪物﹐不可久居﹐吾將逝矣。」竟去﹐不知所終。人疑爲蜘蛛精也。

○瘟鬼乾隆丙子﹐湖州徐翼伸之叔嶽劉民牧作長洲主簿﹐居前宗伯孫公嶽頒賜第。

翼伸歸湖之便訪焉。天暑﹐浴於書齋﹐月色微明﹐覺窗外有气噴入﹐如曉行臭霧中﹐幾上雞毛帚盤旋不已。徐拍牀喝之﹐見牀上所掛浴布與茶杯飛出窗欞外。窗外有黃楊樹﹐杯觸樹碎﹐聲鏗然。徐大駭﹐喚家奴出現﹐見黑影一團﹐繞瓦有聲﹐良久始息。

徐坐牀上﹐片時﹐帚又動。徐起﹐以手握帚﹐非平時故物﹐濕軟如婦人亂髮﹐惡臭不可近﹐冷气自手貫臂﹐直達於肩。徐彊忍持之。墻角有聲﹐如出甕中者﹐初似鸚鵡學語﹐繼似小兒啼音﹐稱﹕「我姓吳﹐名中﹐從洪澤湖來﹐被雷驚﹐故匿於此﹐求恩人放歸。」徐問﹕「現在吳門大瘟﹐汝得非瘟鬼否﹖」曰「是也。」

徐曰「是瘟鬼﹐則我愈不放汝﹐以免汝去害人。」鬼曰「避瘟有方﹐敢獻方以乞恩。」徐令數藥名而手錄之﹐錄畢﹐不勝其臭﹐且臂冷不可耐。欲放之﹐又懼爲祟。家奴在旁﹐各持壇罐﹐請納帚而封焉。徐從之﹐封投太湖。

所載方﹕雷丸四兩﹐飛金三十張﹐朱砂三錢﹐明礬一兩﹐大黃四兩﹐水法爲丸﹐每服三錢。蘇州太守趙文山求其方以濟人﹐無不活者。

○千年仙鶴湖州菱湖鎭王靜巖﹐家饒於財﹐房室髙敞。有九思堂﹐廣可五六畝﹐宴客日暮﹐必聞廳柱下有聲﹐如敲竹片。靜巖惡之﹐對柱祝曰「汝鬼耶﹐則三響。」

乃應四聲。曰「若仙耶﹐則四響。」乃應五聲。曰「若妖耶﹐則五響。」乃亂應無數。有道士某來設壇﹐用雷簽插入柱下。忽家中婢頭墳起﹐痛不可忍。道士撒簽﹐婢痛止。間一日﹐婢忽狂呼﹐如傷寒發狂者。召醫視之﹐按脈未畢﹐舉足踢醫﹐傷面血流。男子有力者四五人抱持不能禁。王之女初笄﹐聞婢病﹐來視之。初入門﹐大驚僕地﹐曰「非婢也。其面方如墻﹐白色﹐無眼﹑鼻﹑口﹑耳﹔吐舌﹐赤如丹砂﹐長三四尺﹐向人翕張。」女驚不已﹐遂亡。女死而婢愈。

王百計驅妖﹐有請乩仙者來﹐言「仙人艸衣翁甚靈﹐可以鎭邪」。王如其言﹐設香案置盤。乩筆砉刂然有聲﹐穿窗而出﹐於窗紙上大書曰「何苦何苦﹐土地受過。」主人問乩﹐乩言「艸衣翁因地邪未去﹐遽請仙駕將當方土地神發城隍笞二十矣。」自後此妖寂然。

艸衣翁與人酬酢甚和﹐所言多驗。或請姓名﹐曰「我千年仙鶴也﹐偶乘白雲過鄱陽湖﹐見大黑魚吞人。予怒而啄之﹐魚傷腦死。所吞人以姓名假我﹐以狀貌付我﹐我今姓陳﹐名芝田﹐艸衣者﹐吾別字也。」或請見之﹐曰「可。」請期﹐曰「在某夜月明時。」至期﹐見一道士立空中﹐面白微須﹐冠角巾﹐披晉唐服飾﹐良久﹐如煙散也。

○夏太史三事髙郵夏醴谷先生督學湖南﹐舟過洞庭﹐值大風浪﹐諸船數千﹐泊岸未發。夏性急﹐欲趕到任日期﹐命舵工逆風而行﹐諸船隨之揚帆。至湖心﹐風愈大﹐天地昏冥﹐白浪如山﹐見水面二短人﹐長尺許﹐面目微黑﹐掠舟指櫓似巡邏者。諸船中人俱見之。風定日出﹐漸隱去矣。

公居督學衙門﹐家丁子弟白日見怪﹐見者必病。公夫人扃閉子弟﹐午後不許至園﹔囑公致祭﹐公不信。是夜﹐閱卷燈下﹐聞哭聲自西來﹐殷殷田田﹐羣響雜沓﹔飛沙打窗﹐如雨而下。公厲聲曰「吾已悉爾意﹐明日祭汝可也﹗」其聲漸遠而滅。公詰朝尋其聲來之處﹐有破屋一間﹐木主數十﹐皆前任學臣閱卷幕友卒於署者﹐因爲文具牲牢祭之﹐此後怪絕。

公門生朱士從福建入部﹐至山東荏平道中﹐日暮夜宿﹐風雨交至﹐遣家人先行覓店﹐停車於三叉路口待之。夜二更﹐天地昏黑﹐見遠樹中火光忽上忽下﹐疑爲家人持火至矣。少頃﹐火光漸近﹐大如車輪﹐錯落數十﹐髙者至蒼天﹐低者及馬足。大駭﹐以爲必非人燈。近視之﹐光火中有三人掠車而過﹐其中行者當額閃閃有眼﹐朱衣博帶﹐眉須偉然﹔旁侍兒錦衣玉貌﹐扶之而行﹔最前一白須老翁﹐傴僂先驅﹐背穴有孔如碗大﹐火光從此孔出﹐如竈突泄煙者然﹐見人了無驚異﹐徐步入遠村而沒。少頃﹐家人與店家至﹐云共見之﹐相與詫駭而已。

○石崇老奴才康熙間﹐任雨林進士有詩名﹐宰河南鞏縣。晝臥書室﹐見簪花女郎持名紙稱石大夫招飲。輿夫盈門﹐俱來迎接﹐任不覺身隨之行。良久﹐至一府﹐閎巍然﹐主人戴晉巾﹐錦プ﹐叉手出迎﹐談論風發。坐定﹐席設水陸奇珍﹐皆目所未睹﹐女樂二人﹐舞亻參々然。

酒酣﹐主人起﹐握任手行至後園﹐極亭臺花木之勝。園後有井﹐水綠色﹐主人手黃金勺呼左右﹕「酌水爲任公解酲。」任初沾唇﹐覺有辛惡之味﹐唇爲之焦﹐因辭謝不舉其勺。主人彊之﹐眾美人伏地勸請﹐任不得已爲盡之。俄而﹐腹痛欲裂﹐呼號求歸。主人拱手曰「客果醉矣﹐且暫別再會。」任倉皇登車﹐痛愈甚﹐從原路歸。過城隍廟﹐城隍神趨出迎﹐曰「石季倫老奴才又毒人乎﹗昨作主飲君者﹐晉石崇也。崇生時取精多﹐用物宏﹔誅死時受孫秀屠割﹐血肉狼藉﹔彊魂不散﹐爲羅剎尊神﹐誓殺名士三千﹐以泄生平好名之忿。吾第十九人﹐君第二十九人也。吾以生平正直﹐訴冤上帝。帝不能救﹐封爲城隍神﹐賜藥二丸﹐曰﹕『有眞名士被害者﹐以此救之。』君有文行﹐故在此相救。」言畢﹐取藥塞任口中﹐任痛遽止。頃刻﹐汗出而寤。其原臥之處﹐家人環泣﹐已迷懵二日矣。

後修鞏縣故城﹐掘地得碑﹐鐫「金穀」兩大字﹐類索幼安筆法﹐始知石氏金穀不在今洛陽也。

○鬼差貪酒杭州袁觀瀾﹐年四十﹐未婚。鄰人女有色﹐袁慕之﹐兩情屬矣。女之父嫌袁貧﹐拒之。女思慕成瘵卒。袁愈悲悼﹐月夜無以自解﹐持酒尊獨酌。見墻角有蓬首人手持繩﹐若有所牽﹐睨而微笑。袁疑爲鄰之差役﹐招曰「公欲飲乎﹖」其人點頭﹐斟一杯與之﹐嗅而不飲。曰「嫌寒乎﹖」其人再點頭。熱一杯奉之﹐亦嗅而不飲。然屢嗅則面漸赤﹐口大張不能復合。袁以酒澆入其口﹐每酒一滴﹐則面一縮﹐盡一壺﹐而身面俱小﹐若嬰兒然﹐癡迷不動。牽其繩所縛者﹐鄰氏女也。袁大喜﹐具酒罌取蓬首人投而封之﹐面八卦鎭壓之﹐解女子縛﹐與入室爲夫婦。夜有形交接﹐晝則聞聲而已。

逾年﹐女子喜告曰「吾可以生矣﹗且爲君作美妻矣。明日某村女气數已盡﹐吾借其屍可活﹐君以爲功﹐兼可得資財作奩費。」袁翌日往訪某村﹐果有女气絕方殮﹐父母號哭。袁呼曰「許爲吾妻﹐吾有藥能使還魂﹗」其家大喜﹐許之。

袁附女耳低語片時﹐女卽躍起﹐合村驚以爲神﹐遂爲合巹。女所記憶﹐皆非本家之事。逾年﹐漸能曉悉﹐貌較美於前女。

○李倬李倬者﹐福建人﹐乾隆庚午貢生﹐赴京鄕試﹐路過儀徵。有並舟行者﹐自稱姓王名經﹐河南洛陽縣人﹐赴試京師﹐資費不足﹐求李挈帶。李許之。同舟言笑甚歡﹐出所作制藝﹐亦頗淸雅﹐惟篇幅稍短耳。與共食﹐必撒飯於地﹐每舉碗﹐但嗅其气﹐無一粒納喉者。李疑而憎之。王似解意﹐謝曰「某染膈癥﹐致有此累﹐幸毋相惡。」旣至京師﹐將賃寓所。王長跪請曰「公毋畏﹐我非人也。乃河南洛陽生員﹐有才學﹐當拔貢﹐爲督學某受贓黜落﹐憤激而亡﹐今將報仇於京師﹐非公不能帶往。入京城時﹐恐城門神阻我﹐需公低聲三呼我名﹐方能入。」

其所稱督學某﹐卽李之座師。李大駭﹐拒之。鬼曰「公黨師拒我﹐我行且祟公。」

李無柰何﹐如其言。

捨館定﹐卽往謁座主。其家方環泣﹐聲達戶外。座主出曰「老夫有愛子﹐生十九年矣﹐聰明美貌﹐爲吾宗之秀。前夜忽得瘋疾﹐疾尢奇﹐持刀不殺他人﹐專殺老夫﹐醫者莫名其病﹐柰何﹖」李心知其故﹐請曰「待門生入視郎君。」

言未畢﹐其子在內笑曰「吾恩人至矣﹐吾當謝之﹐然亦不能解我事也。」李入室﹐握郎君手﹐語移時。旁人不解﹐更駭愕﹐都來問李﹐李告之故。於是舉家跪李前﹐求爲關說。李謂其子曰「君過矣。君以被黜之故﹐气忿身死﹐畢竟非吾師殺君也。今若殺其郎君﹐絕其血食﹐殊非以直報怨之道。況吾與君有香火情﹐獨不爲我地乎﹖」其子語塞﹐嗔目曰「公語誠是﹐然汝師當日得贓三千﹐豈能安享﹖吾敗之而去足矣。」手指曰「某室有玉瓶﹐價值若干﹐爲我取來。」至則擲而碎之﹐又手指曰「某箱內有貂裘數領﹐價值若干﹐爲我取來。」至則舉火焚之。事畢﹐大笑曰「吾無恨矣。爲汝赦老奴。」拱手作去狀﹐其子霍然病已。

李是年登第﹐行至徳州﹐見王君復至﹐則前驅巍峨﹐冠帶尊嚴﹐曰「上帝以我報仇甚直﹐命我爲徳州城隍﹐尙有求於吾子者。徳州城隍爲妖所憑﹐篡位血食垂二十年﹐我到任時﹐彼必抗拒﹐吾已選神兵三千﹐與妖決戰。公今夜聞刀劍聲﹐切勿諦視﹐恐有所傷。邪不勝正﹐彼自敗去﹐但非公作一碑記曉諭居民﹐恐四方未必崇奉我也。公將來爵祿亦自非凡﹐與公訣矣。」言畢拜謝﹐垂淚而去。

是夜﹐聞城內外兵馬喧然﹐至五鼓始寂。李詰朝往城隍廟焚香作記﹐道士已磨墨相待﹐云「昨夜大王到任﹐托夢貧道﹐教相迎也。」李爲鐫石立碑﹐今猶存徳州大東門外。

○王將軍妾蘇州慕崇士﹐宰河南汲縣。未遇時﹐館京師任姓家﹐寓半截胡同。晚間獨宿﹐燈下見物黑而毛﹐攫其書簏。慕手劍逐之﹐無所得。次晚﹐月下如廁﹐有女子冉冉來。慕疑主人婢妾﹐蹲不敢起。女竟不去﹐而冷風淒然。慕始驚懼﹐投以瓦﹐了不復見。慕踉蹌歸至書齋﹐則女子在牀矣﹔軍裝持刀﹐容貌甚麗﹔呼之不應﹐驅之不去﹔召他人觀之﹐皆不能見。慕遂病﹐囈語曰「我明朝王將軍妾也﹐久不得祭﹐故遣兒輩取食﹐汝以劍傷之﹔我親來謝過﹐汝又蹲廁辱我。我故來索命。」

同寓賓客俱爲哀祈﹐女曰「能以衣服車馬送我歸故鄕﹐姑貸汝。」眾如其言﹐慕蘇醒。食粥未半晌﹐女又復來曰「吾爲汝輩所給﹐衣服領袖並未裁縫﹐吾何以爲衣耶﹖可速選縫人善治之。」眾客愈駭﹐視所陳之衣﹐果未開摺也。整治再拜﹐慕竟病除。

三年﹐慕登進士﹐選河南汲縣知縣﹐路過開封﹐宿客店。店之西偏﹐扃室甚固﹐慕疑之。窺窗隙﹐見朱棺一口﹐橫於中堂﹐凝塵數寸﹐棺之前和題曰「王將軍亡妾張氏。」慕大驚且悔﹐心鬱鬱不樂。薄暮﹐女果至﹐裝束如前﹐曰「昔妾逼君﹐妾之罪也﹔今君窺妾﹐妾之緣也。妾在此數十年﹐非取人見代﹐不能自拔於幽冥﹐故今夜來伴君。」慕大懼﹐連夜呼騶入城﹐告開封同寅﹐將求道士驅之。開封守令畱飲達旦﹐翌早與共至店中﹐一書童自縊於牀。守令怒﹐剖其棺﹐屍裝束鮮濃﹐僵而不腐。焚之﹐竟無他怪。

○仙鶴扛車方綺亭明府作令江西﹐其同僚郭姓者﹐四川人﹐言少時曾上峨嵋山﹐意欲棄世學道﹐見老翁長髯秀貌﹐戴羽巾﹐飄飄然導之前行。至一處﹐宮殿巍峨﹐似王者居﹐翁指示曰「汝欲學道﹐非王命不可。王外出未歸﹐汝少待。」俄而仙樂嘹嘈﹐異香觸鼻﹐兩仙鶴扛水精車﹐車中坐王者﹐狀如世上所畫香孩兒﹐紅衣文葆﹐潔白如玉﹐口嬉嬉微笑﹐長不滿尺許﹐諸神俯伏迎入宮。老翁奏曰「有眞心學道人郭求見。」王命傳入﹐注視良久﹐曰「非仙才﹐速送回人間。」老翁掖郭下。郭問曰「王何以年少﹖」老翁笑曰「爲仙爲聖爲佛﹐及其成功﹐皆嬰兒也。汝不聞孔子亦儒童菩薩﹐孟子云﹕」大人者﹐不失其赤子之心『乎﹖吾王已五萬歲矣﹗「郭無柰何﹐仍自山下歸家﹐猶記其殿門外朱書二對﹐云﹕」胎生卵生濕生化生﹐生生不已﹔天道地道人道鬼道﹐道道無窮。「

○紅花洞溧水知縣曹江初官蜀時﹐夏日晝寢﹐見二隸卒牽馬來邀﹐與俱行﹐約二十里餘﹐復有一人乘駿馬﹐約束如軍官﹐持令箭呼曰「奉上帝命﹐煩君點放洞犯﹐幸勿辭勞。」曹愕然﹐莫知其故。再行二三里﹐至深山﹐有穴﹐榜曰「紅花洞」。

石門一雙﹐封鑰甚固。洞口胥吏七八人﹐具公案文冊﹐跪迎道左。軍官以令箭付曹﹐囑云「照冊點放。」言畢﹐乘馬去。

曹登座﹐一吏稟請啟洞﹐向洞大呼「開門」者三﹐有陰气隨呼而出﹐冷逼毛髮。須臾﹐女鬼數千﹐蓬首垢面﹐紛然雜至﹐哀號困苦之聲﹐不可言狀。吏按冊唱名﹐開鎖具﹐驅向南行。諸鬼逡巡﹐若不得已而往者。最後三女鬼向曹哀求免放﹐曹辭以「奉帝命﹐不能爲力」﹐三鬼憤惋罵曰「二十年後﹐會當相報﹗」

放旣畢﹐軍官復來囑隸曰「曹公勞矣﹐須好送還家。」隸卒仍以馬送。至中途﹐經大河﹐馬渡水﹐忽失前足而墮﹐驚寤﹐見家人環哭﹐方知已死一日﹐心祕其事﹐不敢言於人。

後二十年﹐長男婦病產卒﹐未期年﹐次媳當產亦病﹐忽作囈語呼姑至前曰「紅花洞事發矣。我房舍已定﹐當與李氏爲鄰矣。」指其小叔曰「繼我者當在此君。可恨翁當時箭在手﹐樂得作人情﹐何故不肯乎﹖」言畢﹐張目大呼﹐血流破面﹐腹潰腸出﹐死。姑與小叔奔告於曹﹐曹大駭﹐自憶此夢實未嘗語人﹐不知乃媳何從知也。殮後﹐寄其柩於古寺﹐寺中舊有朱棺一口﹐詢之﹐果爲某家妻李氏棺也。曹后第三子妻婦﹐亦以產卒。三婦年歲𨿽各有大小﹐計其始生﹐皆與夢時相上下。後側室生兒﹐皆無恙。

○大毛人攫女西北婦女小便﹐多不用溺器。陜西咸寧縣鄕間有趙氏婦﹐年二十餘﹐潔白有姿﹐盛夏月夜﹐裸而野溺﹐久不返。其夫聞墻瓦颯拉聲﹐疑而出視﹐見婦赤身爬據墻上﹐兩腳在墻外﹐兩手懸墻內﹐急而持之。婦不能聲﹐啟其口﹐出泥數塊﹐始能言﹐曰「我出戶溺﹐方解褲﹐見墻外有一大毛人﹐目光閃閃﹐以手招我。

我急走﹐毛人自墻外伸巨手提我髻至墻頭﹐以泥塞我口﹐將拖出墻。我兩手據墻掙住﹐今力竭矣﹐幸速相救。「趙探頭外視﹐果有大毛人﹐似猴非猴﹐蹲墻下﹐雙手持婦腳不放。趙抱婦身與之奪﹐力不勝﹐及大呼村鄰。鄰遠﹐無應者。急入室取刀﹐擬斷毛人手救婦。刀至﹐而婦已被毛人拉出墻矣。趙開戶追之﹐眾鄰齊至。毛人挾婦去﹐走如風﹐婦呼救聲尢慘。追二十餘里﹐卒不能及。

明早﹐隨巨迹而往﹐見婦死大樹間﹕四肢皆巨藤穿縛﹐唇吻有巨齒嚙痕﹐陰處潰裂﹐骨皆見。血裹白精﹐漬地斗餘。合村大痛﹐鳴於官。官亦淚下﹐厚爲殯殮﹐召獵戶擒毛人﹐卒不得。

○狐仙冒充觀音三年杭州周生﹐從張天師過保定旅店﹐見美婦人跪階下﹐若有所祈。生問天師﹐天師曰「此狐也﹐向我求人間香火耳。」生曰「盍許之﹖」天師曰「彼修煉有年﹐頗得靈气﹐若與香火﹐恐恣威福﹐爲人間祟。」生愛其美﹐代爲祈請。

天師曰「難卻君情﹐但令受香火三年﹐毋得過期可也。」命法官批黃紙付之去。

三年後﹐生下第出都﹐過蘇州﹐聞上方山某庵觀音極著靈異﹐將生禱焉。至山下﹐同禱者教以步行﹐曰「此山觀音甚靈﹐凡肩輿上山者﹐中道必僕。」生不信﹐肩輿上山。未數十武﹐杠果折﹐生墜地﹐幸無所傷﹐遂下輿步行。入廟﹐見香燭極盛﹐所謂觀音者坐錦幔中﹐勿許人見。生問僧﹐僧曰「塑像太美﹐恐見者輒生邪念故也。」生必欲啟視。果極妖冶﹐不類他處觀音。諦視之﹐頗似曾相識者。良久恍然﹐是旅店中婦人。生大怒﹐指而數之曰「汝昔求我說情﹐故得此香火。汝乃不感我恩而壞我輿﹐何太沒良心也﹖且天師只許汝受香火三年﹐今已過期﹐戀此不去﹐豈竟忘前約乎﹖」語未畢﹐像忽撲地碎﹐僧大駭﹐亦無可柰何。俟生去﹐糾金爲之重塑﹐而靈響從此寂然。

○吳生手軟乾隆二十四年五月﹐丰縣宰盧世昌修邑志﹐聘蘇州吳生爲謄錄﹐與同事者同住一樓。忽具衣冠揖同事友曰「吾死矣﹐以後事累公。」友問故﹐吳愀然云「我初赴丰時﹐至沛縣﹐道上遇一婦人﹐求與共載﹐我以車小不許。婦隨車行二十里﹐心竊訝之。何輿夫﹐皆不見﹐始知爲鬼。晚投旅店﹐人靜後﹐婦來坐榻上語我曰﹕」君與我年俱廿九﹐合爲夫婦。『我大駭﹐以枕投之﹐隨響而沒。自此不復見形﹐時聞耳邊嚅嚅作語﹐求作夫婦﹐呼我爲』寫字人『﹐噪聒不已。問﹕』如何酬汝汝方去﹖『曰「與我錢二百﹐置樓板上﹐我卽去。』如其言。旣而我錢在﹐婦來纏擾如初﹐柰何柰何﹖」友人咸相解慰﹐令二僮守之。

越數日﹐樓上大呼﹐眾奔上﹐見吳倒地﹐腹右刀戳一洞﹐腸半潰出﹐喉下食嗓已斷。扶起之﹐絕無痛楚。盧公往視﹐吳手招之近前﹐作一「冤」字。盧曰「是何冤﹖」曰「歡喜冤家也。今早婦人來逼我死﹐以便作夫妻。我問﹕」作何死法﹖『婦指案上刀曰「此物佳。』余取刺右腹﹐痛不可忍﹐婦人亟以手按摩之﹐曰﹕」此無濟也。『所摩處遂不覺痛。我問﹕「然則如何﹖』婦人自摩其頸作刎勢曰﹕」如此方可。『我復以刀斷左喉﹐婦人跌足嘆曰「此亦無濟﹐徒多痛苦耳。』又以手按摩之﹐亦不覺痛。指右喉下曰﹕」此處佳。『余曰「我手軟矣無能爲也﹐卿來刺之。』婦遂披髮搖首﹐持刀直前﹐而樓下諸公已走上矣。

彼聞人來﹐擲刀奔去。「盧公詫異﹐爲延醫納其腸。吳始不能飲食﹐用藥敷治﹐亦遂平復。婦人不復再至。吳生至今尙存。

○狐祖師鹽城村戴家有女爲妖所憑﹐厭以符咒﹐終莫能止﹔訴於村北聖帝祠﹐怪遂絕。

已而有金甲神托夢於其家曰「吾聖帝某部下鄒將軍也。前日汝家妖是狐精﹐吾已斬之﹐其黨約明日來報仇﹐爾等於廟中擊金鼓助我。」翌日﹐戴家集鄰眾往。

聞空中甲馬聲﹐乃奮擊金鉦鐃鼓﹐果有黑气墜於庭﹐村前後落狐貍頭甚夥。越數日﹐其家又夢鄒將軍來曰「我以滅狐太多﹐獲罪於狐祖師。狐祖師訴於大帝。

某日﹐大帝來廟按其事﹐諸父老盍爲我祈之。「眾如期往﹐伏於廊下。

至夜半﹐仙樂嘹嘈﹐有冕服乘輦者冉冉來﹐侍衛甚眾﹔後隨一道人﹐龐眉皓齒﹐兩金字牌署曰「狐祖師」。聖帝迎謁甚恭。狐祖師曰「小狐擾世﹐罪當死﹐但部將殲我族類太酷﹐罪不可逭。」聖帝唯唯。村人自廊下出﹐跪而請命。有周秀才者罵曰「老狐貍﹗須白如此﹐縱子孫淫人婦女﹐反來向聖帝說情﹐何物『狐祖師』﹐罪當萬斬﹗」祖師笑不怒﹐從容問﹕「人間和姦何罪﹖」周曰「杖也。」祖師曰「可知姦非死罪矣。我子孫以非類姦人﹐罪當加等﹐要不過充軍流配耳﹐何致被斬﹖況鄒將軍斬我一子﹐並斬我子孫數十何耶﹖」周未及答﹐聞廟內傳呼云「大帝有命﹕鄒將軍嫉惡太嚴﹐殺戮太重﹐念其事屬因公﹐爲民除害﹐可罰俸一年﹐調管海州地方。」村人歡呼合掌﹐向空念佛而散。

○紂之值殿將軍天臺僧智果好遊﹐山行迷路﹐至大石洞。坐一道者﹐蘿衣薜裳。僧跪而請曰「某幸遇仙人﹐願受教。」道者曰「予人也﹐非仙也﹐子來胡爲﹖」僧曰「某入山已數日﹐腹枵甚﹐敢有云漿之請。」道者曰「子姑待﹐吾往後山覓之。」

去有頃﹐攜一物來﹐狀輪而色鮮白。道者破之﹐自吸其漿﹐以其餘授僧﹐曰「此千年茯苓也。」因令僧坐﹐問﹕「嶽飛將軍安否﹖秦檜死否﹖」僧曰「此宋朝事也﹐今易代數百年爲大淸矣。」因告以《宋史》所載嶽事顚末。道者慘然曰「嶽將軍終不免乎﹗」遂大哭﹐曰「吾姓周﹐名通﹐嶽將軍麾下小將也。

當秦檜以金牌召兵時﹐我知有難﹐遂逃於此﹐食靈艸得不死。我師教勿出洞﹐出洞卽死。汝宜速出﹐遲恐無及。「僧懼﹐拜辭而行。

路甚紆曲﹐備歷險阻。忽望崖上坐一巨人﹐長丈餘﹐徧體綠毛如翠錦﹐駭而奔還告道者。道者曰「此予師商髙﹐紂王之值殿將軍也﹐爲飛廉﹑惡來所譖﹐避居此山。性好食野獸﹐故其狀與人異。子往拜祈﹐兼可問商代事。」僧故蠢野﹐無所記憶。見巨人禮拜畢﹐便問紂寵妲己事。巨人曰「汝誤矣﹐妲者﹐南宮女官之稱﹔己戊者﹐女官之行次。女官非止一人也﹐汝所問何妃﹖」僧不能答﹐又問文王受命事。曰「吾不知文王爲何人﹐或是西方諸侯姬昌耶﹖其人事紂甚恭﹐並無稱王之事。」因問﹕「汝所問者﹐何人告汝﹖」曰「書上云云。」巨人問﹕「何物爲書﹖」僧手作書狀示之。巨人笑曰「我當時尙無此物。」言畢﹐以一臂摟僧行如飛﹐置之平地﹐拱手而別﹐已在天臺郊外矣。

○瘧鬼上元令陳齊東﹐少時與張某寓太平府關帝廟中。張病瘧﹐陳與同房﹐因午倦﹐對臥牀上。見戶外一童子﹐面白﹐衣帽鞋襪皆深靑色﹐探頭視張。陳初意爲廟中人﹐不之問。俄而張瘧作。童子去﹐張瘧亦止。又一日寢﹐忽聞張狂叫﹐痰如湧泉。陳驚寤﹐見童子立張榻前﹐舞手蹈足﹐歡笑顧盼﹐若甚得意者。陳知爲瘧鬼﹐直前撲之﹐著手冷不可耐。童走出﹐颯颯有聲﹐追至中庭而沒。張疾愈﹐而陳手有黑气﹐如煙燻色﹐數日始除。

○誤學武松杭州馬觀瀾家﹐每四時必祭其門。予問﹕「古禮﹕門爲五祀之一﹐今此禮久不行﹐君家獨行之﹐何也﹖」馬曰「余家奴陳公祚好酒﹐每晚必醉敲門歸。一日﹐聞戶外喧呶聲﹐往視之﹐奴撲地曰﹕」奴歸﹐見門外一男一婦﹐俱無頭﹐頭持在手。婦呼曰「吾汝嫂也。吾淫屬實﹐吾夫殺我可也。汝爲小叔﹐不當殺我。

夫殺我時﹐心軟手噤﹤齒介﹥不下﹐汝奪刀代殺﹐此事豈汝所宜與耶﹖吾每來相尋﹐爲汝主人家門神呵禁﹐今故伺汝於門外。「因大罵唾奴面。其男鬼擲頭撞奴﹐奴倒地。聞人聲﹐二鬼才散。『馬氏眾家人扶至牀﹐自言少年曾有此事﹐當時看小說﹐慕武松之爲人﹐不意遭此冤孽。或告之曰﹕」小說都無實事﹐何得妄學﹖且武松殺嫂﹐爲嫂殺兄故也。若尋常犯姦﹐王法只杖決耳﹐汝何得代兄殺嫂﹖』言未終﹐奴張目作女聲曰「公道自在人心﹐何如何如。『向言者三叩頭而死。」

馬氏以鬼言故祭門神甚敬﹐世其家。

○孛星女身山東有施道士者﹐善祈晴雨。乾隆十二年﹐東省大旱﹐撫軍準祈雨不得﹐鎖道士而逼之。道士曰「雨非不可得也﹐但須某日孛星下降﹐公捐錦被一條﹐白金百兩﹐某捐陽壽十年﹐方可得雨。」撫軍如其言。

至期﹐道士登壇﹐呼一童子近前﹐令其伸手﹐畫三符於掌中﹐囑曰「至某處和田中﹐見白衣婦人便擲此符﹐彼必追汝﹐汝以次符擲之﹔彼再追﹐汝以第三符擲之﹔速歸上壇避匿可也。」童子往﹐果見白衣婦﹐如其言﹐擲一符。婦人怒﹐棄裙追童。童擲次符﹐婦人益怒﹐解上衣露兩乳奔前。童土擲三符﹐忽霹靂一聲﹐婦人褻衣全解﹐赤身狂追。童急趨至壇﹐而婦人亦至。道人敲令牌喝曰「雨﹗

雨﹗雨﹗「婦人仰臥壇下﹐雲气自其陰中出﹐彌漫蔽天﹐雨五日不止。道士覆以錦被。婦漸蘇﹐大恚恥﹐曰﹕」我某家婦﹐何爲赤身臥此﹖「撫軍備衣服令著﹐遣老嫗送歸﹐以百金酬其家。

事後問道士﹐道士曰「孛星女身而性淫﹐能爲雲雨﹐居天上亦赤體﹐惟朝北斗之期始著衣裳。是日下降田間﹐吾以符攝入某婦之身﹐使替代而來﹔又激怒之﹐使雷雨齊下。然用法太惡﹐必遭陰遣矣。」不數年﹐道士暴亡。

○九夫墳句容南門外有九夫墳。相傳昔有婦人甚美﹐夫死﹐止一幼子﹐家資甚厚﹐乃招一夫。生一子﹐夫又死﹐卽葬於前夫之側﹔而又贅一夫﹐復死如前。凡嫁九夫﹐生九子﹐環列九墳。婦人死﹐葬於九墳之中。每日落時﹐其地卽起陰風﹐夜有呼嘯爭鬥之聲﹐若相冒而奪此婦者。行路不敢過﹐鄰村爲之不安﹐相率訴於邑。

令趙天爵隨至其他﹐排衙呼皂隸﹐於各墳頭持大杖重責三十﹐自此寂然。

○土地奶奶索詐虎踞關名醫塗徹儒﹐與之交好﹐其子婦吳氏﹐孝廉諱鎭者之妹也。乾隆丙申六月﹐吳氏夜夢街坊總甲李某持簿化緣﹐口稱「虎踞關將有火災﹐糾費演戲以禳之」。簿上姓名﹐皆裏中相識者。正徘徊間﹐有老婦人黃衫絳裙從門外入﹐謂吳曰「今年此處火災是九月初三日﹐君家首被其禍﹐數不可逃。須燒紙錢﹑買牲牢還願﹐庶不至燒傷人命。」吳氏夢醒﹐方悟總甲李某久已物故﹐乃往各鄰家告以故﹐並問﹕「此間可有衣黃衫婦人否﹖」皆曰「無之。」吳有戒心﹐往禱土地廟﹐見所塑土地奶奶﹐宛然夢中所見﹐驚懼異常。諸鄰聞之﹐亦大駭。彼此演戲祭禱﹐費數百金。

將至九月﹐塗氏一門衣箱器具盡搬移戚裏家﹐自初一日起﹐不復舉炊矣。至期﹐四鄰寂然﹐竟無焚如之患。塗氏至今安好。

●卷八○鬼聞雞鳴則縮予門生司馬驤﹐館溧水林姓家﹐其所住地名橫山鄕﹐僻處也。天盛暑﹐以其西廳宏敞﹐乃與羣弟子灑掃﹐爲晚間乘涼之處。書籍行李﹐移牀就焉﹐秉燭而臥。至三鼓﹐門外啾啾有聲﹐戶樞拔矣﹐燭光漸小﹐陰風吹來﹐有矮鬼先入﹐臉似笑非笑﹐似哭非哭﹐繞地而趨。隨後一紗帽紅袍入﹐白須飄飄﹐搖擺而進﹐徐行數步﹐坐椅上﹐觀司馬所作詩文﹐屢點頭﹐若領解者。俄頃起立﹐手攜矮鬼步至牀前﹔司馬亦起坐﹐與彼對視。忽雞叫一聲﹐兩鬼縮短一尺﹐燈光爲之一亮。

雞三四聲﹐鬼三四縮﹐愈縮愈短﹐漸漸紗帽兩翅擦地而沒。

次日﹐問之士人﹐云「此屋是前明林禦史父子同葬所也。」主人掘地﹐未棺宛然﹐乃爲文祭之﹐起棺遷葬。

○蜈蚣吐丹余舅氏章升扶﹐過溫州雁蕩山﹐日方午﹐獨行澗中。忽東北有腥風撲鼻而至﹐一蟒蛇長數丈﹐騰空奔迅﹐其行如箭﹐若有所避者﹐後有五六尺長紫金色一蜈蚣逐之。蛇躍入溪中﹐蜈蚣不能入水﹐乃舞掉其羣腳﹐颯颯作聲﹐以須鉗掉水。良久﹐口吐一紅丸如血色﹐落水中。少頃﹐水如沸湯﹐熱气上衝。蛇在水中顚撲不已﹐未幾死矣﹐橫浮水面。蜈蚣乃飛上蛇頭﹐啄其腦﹐仍向水吸取紅丸﹐納口中﹐騰空去。

○雷部三爺杭州施姓者﹐家居忠淸裏﹐六月雷雨後﹐小便樹下。甫解﹐見有雞爪尖面者蹲焉﹐大怖而返。夜卽暴病﹐狂呼﹕「觸犯雷神。」家人環跪求赦。病者曰「治酒飲我﹐殺羊食我﹐我貸其命。」如其言﹐三日而愈。適有天師法官過杭﹐施姓與有舊﹐以其事告之。法官笑曰「此雷部奴中奴也﹐小名阿三﹐慣倚勢詐人酒食。如果雷神﹐其技量寧止此耶﹖」今長隨中有稱「三爺」﹑「四爺」者是矣。

○鬼乖乖金陵葛某﹐嗜酒而豪﹐逢人必狎侮之。淸明﹐與友四五人遊雨花臺。臺旁有敗棺﹐露見紅裙﹐同人戲曰「汝逢人必狎﹐敢狎此棺中物乎﹖」葛笑曰「何妨。」往棺前以手招曰「乖乖喫酒。」如是者再。羣客服其膽﹐大笑而散。

葛暮歸家﹐背有黑影尾之﹐聲啾啾曰「乖乖來喫酒。」葛知爲鬼﹐慮避之則气先餒﹐乃向後招呼曰「鬼乖乖﹐隨我來。」徑往酒店﹐上樓置一酒壺兩杯﹐向黑影酬勸。旁人無所見﹐疑有癡疾﹐聽其所爲。共飲良久﹐乃脫帽置幾上﹐謂黑影曰「我下樓小便﹐卽來奉陪。」黑影者首肯之。葛急趨出歸家。

酒保見客去遺帽﹐遂竊取之。是夕﹐爲鬼纏繞﹐口喃喃不絕﹐天明自縊。店主人笑曰「認帽不認貌﹐乖乖不乖。」

○鳳凰山崩同年沈永之任雲南驛道時﹐奉制府璋公之命﹐開鳳凰山八十里﹐通擺夷苗路。

山徑險峭﹐自漢﹑唐來人迹未到處也。每斫一樹﹐有白气自其根出﹐如匹練升天。

蟆蝦大如車輪﹐見人輒瞪目怒視﹐當之者登時撲地。土人醉燒酒﹐以雄黃塞鼻﹐持巨斧砍殺之﹐烹食可療三日饑。忽一日﹐有美女艷裝從山洞奔出﹐役夫數千人﹐皆出洞追而觀之﹐老成者不動心﹐操作如故。俄而山崩﹐不出洞者壓死矣。沈公爲余述其事﹐且戲曰「人之不可不好色也﹐有如是夫。」

○董金甌董金甌者﹐湖州勇士﹐能負重﹐走京師﹐十日可到。嘗爲人腰千金入都﹐過山東開成廟﹐有盜尾後﹐將取其金。董知之﹐掛金樹上﹐下馬與搏。盜抵敵不勝﹐問﹕「足下拳法﹐何人所授﹖」曰「僧耳。」盜曰「破僧耳拳﹐須我妹來﹐汝敢在此相待否﹖」董笑曰「避女子非夫也。」坐以待之。少頃﹐一美女來﹐年十八九﹐貌甚和﹐相見卽格鬥﹐良久曰「汝拳法非僧耳授也﹐當別有人。」

董以實告﹐曰「我初學於僧耳﹐後學於僧耳之師王徵南。」女子曰「若然﹐須至我家﹐彼此一飯再鬥方決﹐汝敢往乎﹖」董恃其勇﹐徑隨女子行。

到其家﹐則其兄已先在家﹐張燈掛紅﹐率妻歡迎﹐曰「妹夫來矣。」以紅巾蒙其妹頭﹐彊之交拜。董駭然問故﹐曰「吾父某亦爲人保標﹐路逢僧耳﹐與角鬥不勝而死。我與妹立志報仇﹐同習拳法﹐必須勝僧耳者然後可以殺之。訪得僧耳之師爲王徵南﹐苦相尋無路。汝是其弟子﹐則可以引見徵南﹐再學拳法報此仇矣。」董遂贅其家﹐別遣人賫腰間金赴京師。日後不知所終。

○蔣廚常州蔣用庵禦史家廚李貴﹐取水廚下﹐忽中惡僕地。召巫視之﹐曰「此人夜行衝犯城隍儀仗﹐故被鬼卒擒去。須用三牲紙錢禱求城隍廟中西廊之黑面皂隸﹐便可釋放。」如其言﹐李果蘇。家人問之﹐曰「我方汲水﹐忽被兩个武進縣黑面皂頭來拿去﹐說我衝犯他老爺儀仗﹐縛我衙門外樹上﹐聽候發落。我實不知原委﹐今日聽他二人私地說﹕」李某業已盡孝敬之禮﹐可以放他回去﹐不必稟官。『將我解去索子﹐推入水中﹐我便驚醒。「禦史公聞之笑曰﹕」看此光景﹐拿時城隍不知﹐放時城隍不知﹐都是黑面皂隸詐錢作祟耳。誰謂陰間官淸於陽間官乎﹗「

○見曹操稱晚生江南副榜王芾﹐夢古衣冠人召往一處﹕宮闕巍峨﹐兵衛甚嚴。有赤幘者從軍門出曰「漢丞相曹公奉屈。」王遂入﹐見一人皮弁上坐﹐須眉蒼白。芾心知爲操﹐一時心悸﹐無以自名﹐乃長揖稱﹕「晚生王某奉謁。」操命旁坐﹐謂曰「聞汝好學書﹐可知楷書先乎﹖艸書先乎﹖」曰「楷書先。」操搖首曰「不然﹐先有艸書﹐後有楷書。所以召汝者﹐正謂將此義告知﹐以便轉語世人也。」

語畢﹐仍遣赤幘人送出。甫及門﹐聞內有呼號聲﹐赤幘者曰「相王又用五色棒箠人矣。」芾驚而醒。

○武后謝嵇先生無錫嵇侍讀受之﹐余授業弟子也。辛丑冬﹐過隨園﹐余止而觴之。席間論史事﹐余極言《通鑑》載楊妃洗兒事之誣。嵇云「門生在史局時﹐派修唐鑑﹐立論頗合先生之意﹐將《舊唐書》所載武后淫穢事大半刪除﹐同局以爲不然。亡何﹐夜臥書捨﹐有小黃門來﹐稱﹕」則天皇太后請嵇先生。『因隨之行。望前面宮殿外有四金柱插空﹐髙數十丈﹐上書』天樞『二字。一宮女雲鬟霞佩出﹐引向殿西角﹐云「先生少坐﹐待我奏聞。』語畢便去。殿上門檻甚髙﹐跨殊費力。繡簾中坐冕旒者﹐相離遠﹐仰視不甚分明。異香從殿上吹來﹐仿佛蓮花气息。旁有虎皮交椅﹐坐白須人﹐手執牙笏﹐口奏事﹐瑯瑯數千言﹐亦不可辧。冕旒者似與駁詰良久﹐已而大笑﹐其齒皓然呈露﹐潔白如玉﹐面爲旒珠所遮﹐終未見也。少頃﹐前宮女出謂曰﹕」今天已暮﹐太后不及相見﹐請先生且回。所以奉屈者﹐謝先生駁刪《唐書》之功﹐先生當自知之。『語畢﹐袖中出一玉秤﹐曰「此我在長安以此稱量天下才者﹐先生將往長安﹐敢以奉贈。』門生心知是上官婉兒﹐逡巡揖謝而醒。其年果有督學陜西之差。」

○冒失鬼相法﹕瞳神靑者﹐能見妖﹔白者﹐能見鬼。杭州三元坊石牌樓旁居老嫗沈氏﹐素能見鬼﹐常言十年前見一蓬頭鬼﹐匿牌樓上石繡球中﹐手執紙錢爲標﹐長丈餘﹐累累若貫珠。伺人過牌樓下﹐暗擲標打其頭。人輒作寒噤﹐毛孔森然﹐歸家卽病﹐必向空中祈禱﹐或設野祭方愈。蓬頭鬼借此伎倆﹐往往醉飽。一日﹐有長大男子﹐气昂昂然﹐背負錢鏹而過﹐蓬頭鬼擲以標。男子頭上忽發火焰﹐衝燒其標﹐綫層層裂斷﹐蓬頭鬼自牌樓上顚僕﹐滚繡球而下﹐噴嚏不止﹐化爲黑煙散去。負錢之男子全不知也。自此﹐三元坊石牌樓無復作祟矣。吾友方子云聞之笑曰「作鬼害人﹐亦須看風色。若蓬頭鬼者﹐其卽世所稱之『冒失鬼』乎﹖」

○史宮詹攺命溧陽宮詹史冑斯﹐未遇時﹐赴省鄕試﹐通南門外湯道士談命甚精﹐因以年庚求爲推算。道士曰「照丑時算﹐你終身只一諸生﹐壽可八十三歲。若照寅時算﹐便可官登三品﹐今科便中。汝丑時乎﹖寅時乎﹖」曰「丑時也。」曰「若然﹐則今科不中矣。」史愴然不樂。道士曰「命可攺也﹐但陰司壽算最重﹐君如肯減壽三十年﹐當爲君攺作寅時。」史公欣然願攺。道士曰「果情願者﹐明日早來。」

次夜﹐史五鼓燻沐到寺﹐道士已啟戶待﹐曰「子誠信人﹐但日後官尊壽短﹐毋自悔也。」史唯唯﹐具香燭﹐對天自陳。道士披髮仗劍﹐口中喃喃誦咒﹐良久﹐另書一庚帖與之。史公持﹐歸置篋中。果於是年鄕會聯捷﹐官至官詹。

五十二歲﹐希圖降級永年﹐而任內總無過失。商之吏部﹐笑而不信。至次年春﹐精神甚健。五月﹐偶染微疾。上命太醫往視﹐爲藥所誤﹐竟不起矣。此事公孫抑堂司馬言。司馬﹐余親家也。

○髙相國種須髙文端公自言年二十五作山東泗水縣令時﹐呂道士爲之相面﹐曰「君當貴極人臣﹐然須不生﹐官不遷。」相國自摩其頤﹐曰「根且未有﹐何況於須﹖」

呂曰「我能種之。」是夕伺公睡熟﹐以筆蘸墨畫頤下如星點。三日而須出矣。

然筆所畫﹐縷縷百十莖﹐終身不能多也。是年遷州牧﹐擢遷至總督而入相。

○話官說鬼河東運使吳雲從作刑部郎中﹐公館外偶有社會﹐家人婦抱小公子出看﹐溺尿路旁。公子忽哭不止﹐家人抱歸﹐不知何故。至夜﹐公子作北語云「怎麼小孩子這般無禮﹐溺在我頭上﹗我與你不得開交﹗」吵鬧一夜。吳公怒﹐次晨作牒焚與本處城隍﹐云「我南方人也﹐無故小兒撞著說官話鬼﹐猖獗可恨﹐托爲拿究。」

是夜平定。

至第三日晚﹐公子又病﹐仍作北語云「你不過是个官兒罷了﹐竟這樣糟撻我們的老四﹗咱們兄弟今來替他報仇﹐要些燒酒喝喝。」夫人不得已﹐曰「與你喝﹐不要鬧。」於是﹐一鬼喝畢﹐一鬼又要喝﹐兼討前門外楊家血貫腸做下酒物﹐呶呶之聲﹐又復達旦。吳公上前批其頰罵曰「狗奴﹗彊轉舌根﹐學說官話﹐再說便打。」然打者自打﹐說者自說。吳又牒城隍云「說官話鬼又來了﹐求神懲治。」是夕﹐宅中聞鞭撻聲。鬼云「你不要打﹐咱們去就是了。」公子病隨愈。

○偸雷錐杭州孩兒巷有萬姓甚富﹐髙房大廈。一日﹐雷擊怪﹐過產婦房﹐受污不能上天﹐蹲於園中髙樹之頂﹐雞爪尖嘴﹐手持一錐。人初見﹐不知爲何物﹕久而不去﹐知是雷公。萬戲諭家人曰「有能偸得雷公手中錐者﹐賞銀十兩。」眾奴嘿然﹐俱稱不敢﹔一瓦匠某應聲去。先取髙梯置墻側﹐日西落﹐乘黑而上。雷公方睡﹐匠竟取其錐下。主人視之﹕非鐵非石﹐光可照人﹐重五兩﹐長七寸﹐鋒稜甚利﹐刺石如泥。苦無所用﹐乃喚鐵工至﹐命攺一刀﹐以便佩帶。方下火﹐化一陣靑煙﹐杳然去矣。俗云「天火得人火而化。」信然。

○土地受餓杭州錢塘邑生張望齡﹐病瘧。熱重時﹐見已故同學顧某者踉蹌而來﹐曰「兄壽算已絕﹐幸幼年曾救一女﹐益壽一紀。前兄所救之女知兄病重﹐特來奉探﹐爲地方鬼棍所詐﹐誣以平素有黯昧事。弟大加呵飭﹐方遣之去﹐特詣府奉賀。」

張見故人爲己事而來﹐衣裳藍縷﹐面有菜色﹐因謝以金。顧辭不受﹐曰「我現爲本處土地神﹐因官職小﹐地方淸苦﹐我又素講操守﹐不肯擅受鬼詞﹐濫作威福﹐故終年無香火﹐𨿽作土地﹐往往受餓。然非分之財﹐𨿽故人見贈﹐我終不受。」

張大笑。

次日﹐具犧牲牢祭之﹐又夢顧來謝曰「人得一飽﹐可耐三日﹔鬼得一飽﹐可耐一年。我受君恩﹐可挨到陰司大計﹐望薦卓異矣。」張問﹕「如此淸官﹐何以不卽升城隍﹖」曰「解應酬者﹐可望格外超升﹔做淸官者﹐只好大計卓薦。」

○批僵屍頰桐城錢姓者﹐往儀鳳門外。一夕回家﹐時已二鼓﹐同事勸以明日早行。錢不肯﹐提燈上馬﹐乘醉而行。到掃家灣地方﹐荒冢叢密﹐見樹林內有人跳躍而來﹐披髮跣足﹐面如粉墻。馬驚不前﹐燈色漸綠。錢倚醉膽壯﹐手批其頰。其頭隨披隨轉﹐少頃又回﹐如牽絲於木偶中﹐陰風襲人﹔幸後面人至﹐其物退走﹐仍至樹林而滅。次日﹐錢手黑如墨。三四年後﹐黑始退盡。詢之土人﹐曰「此初做僵屍﹐未成材料者也。」

○簸箕龜乾隆辛卯春﹐山陰劉際云舟過鎭江﹐見風覆客船﹐漂沒貨物甚多。江邊有素諳水性人﹐俗名「水鬼」﹐專以打撈貨物爲生。是日﹐客舟有覆者﹐羣水鬼皆至﹐言定價錢﹐一齊入水。及上岸﹐忽少一人﹐眾疑其在水藏匿金銀﹐復入水﹐徧尋不得。但見一龜﹕赤色﹐大過浴盆﹐形扁如簸箕﹐無頭無尾無足。水鬼被其咬住﹐拉之不開﹐乃以大鐵鉤拽龜上岸。通體有小穴數百﹐皆其口也﹐人血已經吸盡﹐而口猶緊咬不放。刺以利刃﹐龜若不知。不得已﹐並人與龜烈火焚之﹐臭聞數里。

或曰「此卽鍋蓋魚之極大者﹐嚴州江中尢多。」

○命該薄棺臺州富戶張姓家有老僕某﹐六十無子﹐自備一棺﹐嫌材料太薄﹐訪有貧家治喪倉卒不能辦棺者﹐借與用之﹐還時但索加厚一寸﹐以爲利息。如是數年﹐居然棺厚九寸矣﹐藏主有廂房內。一夕﹐鄰家火起﹐合室倉皇。看火者見張氏宅上立一黑衣人﹐手執紅旗﹐逆風而揮﹐揮到處火頭便轉。張氏正宅無恙﹐惟廂房燒毀。

老僕急入扛取棺﹐業已焚及﹐忙投水塘中。俟撲滅餘火後拖起刨之﹐依然可用﹐但尺寸之薄﹐亦依然如前矣。

○向狐仙學道雲南監生兪壽寧﹐習仙家符之學﹐仗一古劍替人驅妖﹐頗有靈應。一日﹐其友張某下田收租﹐遇大風雨﹐過其門﹐將借宿焉。兪不可﹐張忿然而行﹐必欲探其所以見拒之故﹐仍往其門﹐穴墻窺窺焉。見兪張設酒肴有兩席﹐賓客歡呼﹐男女集沓。張愈怒﹐斧碎其門﹐排闥入﹐則酒席具存而羣賓不見。兪驚出﹐蹋足曰「君誤我﹗君誤我﹗我好學仙﹐難得眞師傳道﹐不得已﹐廣請狐仙指示。半年以來﹐所遇男女狐仙甚多﹐有相約爲兄弟者﹐爲夫婦者﹐爲兄妹者﹐不一而足。

今日眾仙會議﹐將授長生要訣﹐故隆其禮文﹐備饌相延。尙未談及玄關要旨﹐而被汝撞破﹐泄漏天機﹐致諸仙散去﹐豈非天哉﹗前數日紫文眞人原說今日是破日﹐必被凡人衝破﹐須攺日作會﹔而瑤仙三妹以明日將嫁某郎﹐故權擇今日。果然不利﹐亦數也。我明日行矣﹐將別擇一潔淨之所聚會羣仙﹐不使人知。「此後兪雲遊於外﹐不知所往。

○五通神因人而施江寧陳瑤芬之子某﹐素不良。遊普濟寺﹐見寺供五通神坐關帝之上﹐怒其無禮﹐呼僧責之﹐命移五通於關帝之下。遊人觀者俱以爲是﹐陳傲然自得。夕歸﹐見五通神當門而立﹐遂僕地﹐狂叫曰「我五通大王也﹐享人間血食久矣﹐偶然運气不好﹐撞著江蘇巡撫老湯﹐兩江總督小尹﹐將我誅逐。他兩个都是貴人﹐又是正人﹐我無可柰何﹐只得甘受。汝乃市井小人﹐敢作威福﹗我不能饒汝矣。」

其家環拜﹐具三牲紙課﹐延僧禱祀﹐竟不能救而死。

○張奇神湖南張奇神者﹐能以術攝人魂﹐崇奉甚眾。江陵書生吳某獨不信﹐於眾辱之﹐知其夜必爲祟﹐持《易經》坐燈下。聞瓦上颯颯作聲﹐有金甲神排門入﹐持槍來刺。生以《易經》擲之﹐金甲神倒地。視之﹐一紙人耳﹐拾置書卷內夾之。有頃﹐有靑面二鬼持斧齊來﹐亦以《易經》擲之﹐倒如初﹐又夾於書卷內。

夜半﹐其婦號泣叩門曰「妾夫張某昨日遣兩子作祟﹐不料俱爲先生所擒﹐未知有何神術﹐乞放時性命。」吳曰「來者三紙人﹐並非汝子。『」婦曰「妾夫及兩兒皆附紙人來﹐此刻現有三尸在家﹐過雞鳴則不能復生矣。」哀告再三。吳曰「汝害人不少﹐當有此報。今吾憐汝﹐還汝一子可也。」婦持一紙人泣而去。明日訪之﹐奇神及長子皆死﹐惟少子存。

○靑陽江丫靑陽人江丫﹐處鄕館﹐教村童五人﹐長者不過十二三歲﹐幼者八九歲。一日﹐字課甫畢﹐江忽持木棍將五生排頭打死﹔已亦觸墻流血﹐昏暈倒地。各家父母聞之﹐奔赴喊哭﹐叩其故。據江云﹕午間安坐﹐突見窗外奇鬼六七輩﹐紺髮藍面﹐著五色衣﹐前來搏噬諸生。我惶急﹐驅之不去﹐隨取木棍將鬼打無蹤﹐自幸諸生得免於難。亡何諦觀﹐始知所打死者非鬼﹐卽弟子五人。橫屍在地﹐痛摧心肝﹐因自尋死﹐故觸墻腦裂。官驗取供﹐以鬼語難成信讞﹐質之各家父母。皆云﹕與江丫平日絕無仇隙﹐渠作先生﹐愛惜諸童頗好﹐亦無瘋癥﹐此舉不知何故﹐想系前生冤孽。江腦破垂斃﹐現在收禁﹐俟醫治痊時再行審抵云云。此乾隆二十一年五月間靑陽知縣申詳總督尹公文書也﹐余親見之。半月後﹐報江丫死於獄。

○梁武帝第四子杭州汪愼儀家﹐園亭極佳﹐園在小粉墻北街﹐主人將有掘池之舉﹐夜夢美少年﹕玉冠珠履﹐儀貌詳華﹔自領以下﹐悉翠絲環衤頡﹐袍衫上繡萬枝梅花。自稱﹕「我梁武皇帝第四子南康王蕭績也﹐都督江州病薨﹐葬此千餘年。聞主人將有池塘之掘﹐幸勿傷我窀穸。」言畢而逝。主人次日命鍬鍤試之﹐未丈許﹐得梁天監八年所造方磚數十塊﹐遂止掘。今磚藏嚴侍讀冬友家。

○呂城無關廟呂城五十里內無關廟。相傳城爲呂蒙所築﹐至今蒙爲土地。一造關廟﹐每夜必有兵戈角鬥聲﹐以故相戒勿立關廟也。有以卜卦行道者借宿土神廟中﹐夜間雷雨作鬧﹐屋瓦皆飛及旦。不解其故。里人來觀﹕則卜者所肩一布上畫帝君像也。

乃逐之﹐不許其再宿呂侯廟中。

○姚劍仙邊桂巖爲山於通判﹐構屋洪澤堤畔﹐集賓客觴詠其中。一夕﹐觥籌正開﹐有客闖然入﹐冠履垢敝﹐辮髮毿毿然﹐披拂於耳﹐叉手捐坐諸客上﹐飲啖無怍。

諸客問名姓﹐曰「姓姚﹐號穆云﹐浙之蕭山人。」問何能﹐笑曰「能戲劍。」

口吐鉛子一丸﹐滚掌中成劍﹐長寸許﹐火光自劍端出﹐熠熠如蛇吐舌。諸客悚息﹐莫敢聲。主人慮驚客﹐再三請收。客謂主人曰「劍不出則已﹐旣出﹐則殺气甚盛﹐必斬一生物而後能斂。」通判曰「除人外皆可。」姚顧階下桃樹﹐手指之。

白光飛樹下﹐環繞一匝﹐樹僕地無聲。口中復吐一丸如前狀﹐與桃樹下白光相擊﹐雙虯攫拿﹐直上靑天﹐滿堂燈燭盡滅。姚且弄丸且視諸客﹐客愈驚懼﹐有長跪者。

姚微笑起曰「畢矣。」以手招兩光奔掌內﹐仍作雙丸吞口中﹐了無他物﹐引滿大嚼。羣客請受業爲弟子﹐姚曰「太平之世﹐用此何爲﹖吾有劍術無點金術﹐故來。」通判贈以百金。居三日去。

○黑煞神桐城農民汪廷佐﹐耕雙岡圩。發一古墓。得古鼎﹑銅鏡等物。攜歸家﹐置鏡幾上﹐徹夜通明﹐以爲寶也﹐與其妻加愛護焉。

亡何﹐汪入街市﹐路見猙獰黑面者﹐長丈餘﹐拳毆之曰「我黑煞神也﹐汝盜陸小姐墓﹐當死。小姐乃元元年安徽太守陸公女。陸作官有善政﹐小姐夭亡﹐上帝憐之﹐囑我營護其墳﹐命小姐往徽州司一路痘疫事。汝敢乘我與小姐外出﹐而盜其所有耶﹗」言畢﹐僕地昏迷﹐路人舁之至家﹐疽發於背。小姐亦附其妻身大罵。舉家哀求﹐欲延髙僧爲設齋醮。小姐曰「不必﹐汝村農無知。旣自知罪﹐但速將鼎﹑鏡等物送歸原所﹐別買棺安葬我骨﹐可以恕汝。但我已爲冥司痘神﹐應享香火﹐此段公案﹐須立一碑﹐曉示村民﹐永照靈應。城中貢士姚先生翌佐﹐人品端方﹐人所敬信﹐須往求其作記﹐方免汝死。」汪叩頭曰「前發墓時﹐但見鼎鏡等物﹐實不見有骸骨。此時𨿽買新棺﹐將從何處檢小姐骨耶﹖」小姐曰「我年少女子﹐骨脆﹐歲又久遠﹐故已化矣。然我骨所化之土﹐堅潔不污﹐有金色光。汝往坑中取土﹐映日視之﹐便有識別﹐可以攺葬。」汪如其言﹐試之果然﹐卽爲禮葬。往告姚貢生﹐姚亦夜有所夢﹐乃作記立碑﹐而汪疽愈。

此事江寧太守章公攀桂所言。章﹐桐城人也。

○吳子云康熙初﹐桐城秀才吳子云春夜玩月﹐聞空中有人聲曰「今年鄕試﹐吳子云當中四十九名。」誦其文瑯瑯然﹐題是「君子之於天下也」一章。吳𨿽不甚記憶﹐而覺其文甚佳﹐因預作此題文以備試。未幾入場﹐果此題﹐大喜﹐因書宿構﹐放榜果中﹐如其數。旋登進士﹐官翰林﹐督學湖南﹐滿載而歸。

宿旅店中﹐夜取溺器﹐忽有人以手奉之﹐十指纖纖然。吳驚問﹐曰「我狐仙也﹐與公有前緣﹐故來相伺。」起燭之﹐嫣然美女﹐遂偕伉儷。囑曰「妾有雷劫﹐曾匿君車中以免﹐故來報君。今君亦有大禍﹐不可不防。」吳問故﹐曰「前途君必宿呂姓店﹐呂有愛女年九歲﹐君召而愛之抱之﹐繼爲干女﹐重賜珍寶﹐則免矣。」吳至呂家﹐果有此女﹐遂如其言。至三更時﹐店主拉吳手笑曰「我響馬盜魁也﹐君出署時﹐輜重頗富﹐諸僂羅兒相涎已久。今知君眞長者﹐我不忍害君。」取壁上鈴鞭撞壁者三﹐諸盜齊入﹐曰「吳學院﹐我干親家也﹐諸君不得無禮﹐急爲我護送到家。」吳竟得免。

後吳無子﹐族人爭以子來求繼。吳私問狐﹕「應繼何人﹖」曰「牧牛兒好。」

次日﹐果有牧童過﹐亦本家也﹐吳拉入嗣爲己子﹐族人皆笑之。吳亡後﹐兒頗恂謹﹐能守其業﹐家日以富﹐至今人呼爲「吳牛」。嘗索對聯於方處士貞觀﹐方戲書云「對窗常玩月﹐獨坐自彈琴。」吳甚喜﹐竟不知暗用牛事嘲之也。

○禿尾龍山東文登縣畢氏婦﹐三月間漚衣池上﹐見樹上有李﹐大如雞卵﹐心異之﹐以爲暮春時不應有李﹐采而食焉﹐甘美異常。自此腹中拳然﹐遂有孕。十四月﹐產一小龍﹐長二尺許﹐墜地卽飛去﹔到淸晨﹐必來飲其母之乳。父惡而持刀逐之﹐斷其尾﹐小龍從此不來。

後數年﹐其母死﹐殯於村中。一夕﹐雷電風雨﹐晦冥中若有物蟠旋者。次日視之﹐棺已葬矣﹐隆然成一大墳。又數年﹐其父死﹐鄰人爲合葬焉。其夕雷電又作。次日﹐見其父棺從穴中掀出﹐若不容其合葬者。嗣後村人呼爲「禿尾龍母墳」﹐祈睛禱雨無不應。

此事陶悔軒方伯爲餘言之﹐且云「偶閱《羣芳譜》云﹕」天罰乖龍﹐必割其耳﹐耳墜於地﹐輒化爲李。『畢婦所食之李﹐乃龍耳也﹐故感气化而生小龍。「

○石灰窯雷湘潭縣西二十里﹐地名石灰窯。某翁家頗小康﹐無子﹐有二女﹐贅婿相依。

翁販谷粵西﹐買妾歸﹐腹有孕矣。其次女夫婦私議﹕「若得男﹐吾輩豈能分翁家財﹖」乃陽與妾厚﹐而陰設計害之。及分娩﹐得男﹐落地死。翁大恨﹐以爲命不宜子﹐不知乃其次女賄穩婆扼吭絕之也。翁痛不已﹐解衣裹死兒瘞之後圃。次女與穩婆心猶未安﹐往啟視之。忽霹靂一聲﹐女斃而死﹐兒蘇矣﹔穩婆亦焦爛﹐猶未死。眾問得其故。翌日﹐穩婆亦亡﹐若天故遲死之﹐取有供狀以戒世者。某乃葬女逐婿﹐分給錢粟使歸。舟抵中流﹐怪風起﹐婿亦溺死﹐前後乃數日。

○徐巨源南晶徐巨源﹐字世溥﹐崇正進士﹐以善書名。某戚鄒某﹐延之入館。途遇怪風﹐攝入雲中﹐見袍笏官吏迎曰「冥府造宮殿﹐請君題榜書聯。」徐隨至一聽﹐如王者居﹐其匾對皆有成句﹐但未書耳。扁云「一切惟心造。」對云「作事未經成死案﹐入門猶可望生還。」徐書畢﹐冥王籌所以謝者﹐世溥請爲母延壽一紀﹐王許之。徐見判官執簿﹐因求查己算。判官曰「此正命簿也。汝非正命死者﹐不在此簿。」乃別檢一「火」字簿﹐上書云「某月某日﹐徐巨源被燒死。」

徐大懼﹐白冥王祈攺。冥王曰「此天定也﹐姑徇子請﹐但須記明時日﹐毋近火可耳。」徐辭謝而還﹐急至鄒家。主人驚曰「先生期年何往﹖輿丁以失脫先生故被控於官﹐久以疑案系縣獄矣﹗」世溥具言其故﹐並爲白於官﹐事得釋。

時同郡熊文紀號雪堂﹐以少宰家居﹐招徐飲酒﹐未闌﹐熊忽辭入曰「某以痞發﹐故不獲陪侍。」徐戲曰「古有太宰﹐今又有少宰耶﹗」熊不懌。徐臨去書唐人絕句「千山鳥飛絕」一首於壁﹐將四句逆書之﹐乃「雪翁滅絕」四字也﹐熊懷恨於心。徐憶冥府言﹐懼火﹐故不近木器﹐作石室於西山﹐裹糧避災。

時劫盜橫行﹐熊遣人流言「徐進士窟重金於西山」。羣盜往劫﹐竟不得金﹐乃烙鐵徧燒其體而死。

○九天玄女周少司空靑原﹐未遇時﹐夢人召至一處﹕長松夾道﹐朱門徑丈﹐金字榜云「九天玄女之府」。周入拜見。玄女霞帔珠冠﹐南面坐﹐以手平扶之﹐曰「無他相屬﹐因小女有小影﹐求先生題詩。」命侍者出一卷子﹐漢﹑魏名人筆墨俱在焉。淮南王劉安隸書最工﹐自曹子建以下﹐稍近鐘﹑王風格。周素敏捷﹐揮筆疾書﹐得五律四章。玄女喜﹐命女出拜﹐年甫及笄﹐神光照耀﹐周不敢仰視。女曰「周先生富貴中人﹐何以身帶暗疾﹖我無以報﹐願爲君除此疾作潤筆之費。」解裙帶﹐授藥一丸﹐命吞之。周幼時誤食鐵鍼著腸胃間﹐時作隱痛﹐自此霍然。醒後詩不能記﹐惟記一聯云「冰雪消無質﹐星辰系滿頭。」

○項王顯靈無錫張宏九者﹐販蕪湖﹐路過烏江﹐天起暴風﹐舟衝石上破矣﹐水灌舟中﹐舟人泣呼項王求救。忽有銀光如一匹布﹐斜塞船底﹐水竟停湧﹐而人得登岸。次早視之﹐艙底已穿﹐有大白魚以身橫塞其穿處﹐故水竟不得入。舟人舉船搖櫓﹐則洋洋然去矣。自此﹐項王香火倍盛於往時。此乾隆四十年事。

○醫肺癰用白蔣秀君精醫理﹐宿粵東古廟中。廟多停樞﹐蔣膽壯﹐卽在柩前看書。夜﹐燈忽綠﹐柩之前和﹐橐然落地﹐一紅袍者出立蔣前﹐曰「君是名醫﹐敢問肺癰可冶乎﹐不可治乎﹖」曰「可治。」「治用何藥﹖」曰「白。」紅袍人大哭曰「然則我當初誤死也。」伸手胸前﹐探出一肺﹐如斗大﹐膿血淋漓。蔣大驚﹐持手扇擊之。家僮齊來﹐鬼不見﹐而柩亦如故。

○朱十二杭州望仙橋許姓住樓﹐相傳有縊死鬼。屠戶朱十二者恃其勇﹐取殺豬刀登樓﹐秉燭臥。三鼓後﹐燭光靑色﹐果一老嫗披髮持繩而至。朱斫以刀﹐嫗套以繩。刀斫繩﹐繩斷復續﹔繩繞刀﹐刀亦如煙。格鬥良久﹐老嫗力漸衰﹐罵曰「朱十二﹐我非怕你﹐你福分內尙有十五千銅錢未得﹐故我且饒你。待你得後﹐試我金老娘手段﹗」言畢拖繩走。朱下樓告知眾人﹐視其刀﹐有紫血且臭。年餘﹐朱賣屋得價錢十五千﹐是夕果卒。

○鬼攀日綫才能托生乩仙婁子春﹐自首宋未進士文丞相友也﹐修煉之術﹐在九幽使者家處館四百年。主人司人間生死事﹐降王爵一等。子春言人間禍福事﹐甚驗。有問輪回之說者﹐子春云「輪回非一言可盡﹐凡死法有數種﹐生法亦有數種。徳大者﹐成神佛﹔有來因而無業謫者﹐仍歸原位﹔𨿽無徳無來因而气未散者﹐隨投人身﹔其餘散盡者﹐生卽死﹐死更死矣﹗然微魂小魄﹐如風鑪炊煙﹐一時未能消化﹐往往團爲一气﹐在氤氳鼓蕩之中。有時被風吹至陰山下﹐寒冷異常﹐惟冬至日有陽光一綫﹐流照陰山﹐羣鬼蠕蠕然﹐僵而復動﹐攀日綫而行﹐得至中國﹐復投人身。投做一人之身﹐常合羣鬼而來﹐非止一人之魂也。其墮落於綫外者﹐仍歸陰山﹐再待來歲冬至矣。」

或問﹕「有來世爲人者乎﹖」曰「此類甚多﹐辟如艸木﹐其無舊根而生者﹐卽是初世爲艸之艸﹔猶之非投胎而來者﹐卽是初世爲人之人。」問﹕「鬼有化物者乎﹖」曰「有。大凡娼優化虫蝶﹐惡人化蛇虎。」問﹕「雷擊之鬼何化﹖」

曰「化蚯蚓。」《譚子化書》言「凡被雷擊死者﹐搗蚯蚓汁覆其臍可活。」

斯言蓋有所本。

○死夫賣活妻杭州陶氏﹐家道小康。老主人紹元﹐曾爲某州刺史﹐死已久矣。有僕人李福﹐夫妻同役其家﹐福病死逾年。忽一日﹐福妻了陳氏中風發狂﹐召集其家大呼﹕「我老太爺也。李福在陰間將妻陳氏賣與我爲妾﹐汝等如何不放他來﹖」家人大駭﹐延醫視之。陳氏手批醫頰﹐醫不敢近。亡何竟死。陳氏恰一粗婢耳﹐毫無姿色。

○惡鬼嚇詐不遂仁和秀才陳渠﹐性頗嚴正﹐生一女﹐幼而好道﹐日持齋誦經。聞人爲議婚﹐便涕泣不食﹐渠厭苦之﹐父女不相見。

年三十餘﹐忽病重囈語﹐口稱﹕「我江西布客張四。汝前世爲船戶﹐我雇當船往四川﹐汝謀財殺我﹐並抉我目﹐剝我皮﹐沈我江中﹐故我來索命。」陳心念謀財之盜﹐容或有之﹔剝皮之事﹐盜未必爲。問﹕「是何年事﹖」曰「雍正十一年。」陳大笑曰「雍正十一年﹐我女已三歲矣﹐焉有尙爲船戶之事﹖」女忽自批其頰曰「陳先生好利害﹗是我錯尋你女兒了。與我錢三千﹐我卽去。」陳怒曰「惡鬼妄詐人﹐我方取桃枝打汝﹐焉得與汝錢﹖」女又自批其頰曰「陳先生好利害﹗汝旣說我是惡鬼﹐我將肆惡鬼手段﹐索汝女命去﹐毋悔。」陳曰「此女不孝﹐我甚厭之﹔汝同她去﹐我甚喜。但汝並非冤家﹐敢如此嚇詐﹐想吾女陽數已絕矣。汝能立索其命﹐方信汝手段﹔若三日後死﹐則是吾女之大數使然﹐非汝手段也。」言畢﹐女蹶然起﹐不復作鬼語。後兩月餘﹐女才死。

○道士作祟自斃杭州趙淸堯好弈﹐聞落子聲﹐必與對枰。偶遊二聖庵﹐見道人貌陋﹐與客方弈﹐而棋甚劣﹐自稱「煉師」。趙意薄之﹐不與交言﹐隨卽辭出。

是夕﹐上牀就寢﹐有鬼火二團繞其帳上﹐趙不爲動。俄有靑面鋸齒鬼持刀揭帳﹐趙厲聲呵之﹐旋卽消滅。次夕﹐滿牀作啾啾聲﹐如童子學語﹐初不甚分明﹐細聽之﹐乃云「我棋劣自稱煉師﹐與汝何干﹐而敢輕我﹖」趙方知道是道士爲崇﹐愈加不恐。旋又聞低聲云「汝大膽﹐刀劍不畏﹐我將以勾魂法取汝性命。」

遂咒云「天靈靈﹐地靈靈﹐當門頂心下一鍼。」趙聞之﹐覺滿身肉然如欲顫者﹐乃彊制其心﹐總不一動﹐兼以手自塞其耳﹐然臨臥則咒聲出於枕中。

趙堅忍月餘﹐忽見道士涕泣跪於牀前曰「我以一念之嗔﹐來行法怖汝﹐要汝央求﹐好取些財帛。不料汝總不動心﹐我悔之無及。我法不行於人者﹐反殃其身﹐故我昨日已死﹔魂無所歸﹐願來服役﹐作君家樟柳神﹐以贖前愆。」趙卒不答。明日﹐遣人往二聖庵觀之﹐道士果自剄。嗣後﹐趙君一日前之事必知之。或云﹕道士爲服役也。

●卷九○木箍頸莊怡園在關東見獵戶有以木板箍其頸者﹐怪而問之﹐曰「我兄弟二人﹐方馳出獵﹐行大野間﹐忽見一人長三尺許﹐白須幅巾﹐揖於馬前。兄問﹕」何人﹖『搖頭不語﹐但以口吹其馬﹐馬驚不行。兄怒﹐抽箭射之。其人奔竄﹐兄逐之﹐久而不返。我往尋兄﹐至一樹下﹐兄僕於地﹐頸長數尺﹐呼之不醒。我方驚惶﹐幅巾人從樹中出﹐又張口吹我。我覺頸癢難耐﹐搔之﹐隨手而長﹐蠕蠕然若變作蛇頸者﹐急抱頸馳馬逃歸﹐始免於死。然頸已痿廢不能振起﹐故以木板箍之而加鐵焉。「或曰﹕此三尺許人﹐乃水木之精遊光畢方類也﹐能呼其名﹐則不爲害。見《抱朴子》。

○掘冢奇報杭州朱某﹐以發冢起家﹐聚其徒六七人﹐每深夜昏黑﹐便持鋤四出。嫌所掘老多枯骨﹐少金銀﹐乃設乩盤﹐預卜其藏。一日﹐嶽王降壇曰「汝發冢取死人財﹐罪浮於盜賊﹐再不悛攺﹐吾將斬汝。」朱大駭﹐自此歇業。

年餘﹐其黨無所歸﹐乃誘其再禱於乩神以試之。如其言﹐又一神降曰「我西湖水仙也。保ㄈ塔下有石井﹐井西有富人墳﹐可掘得千金。」朱大喜﹐與其徒持鋤往。徧覓石井不得﹐正徘徊間﹐若有耳語者曰「塔西柳樹下非井耶﹖」視之﹐已塡枯井也。掘三四尺﹐得大石槨﹐長闊異常﹐與其黨六七人共扛之﹐莫能起。相傳淨寺僧有能持飛杵咒者﹐誦咒百餘﹐棺槨自開﹐乃共迎僧﹐許以得財烹分。僧亦妖匪﹐聞言踴躍而往。誦咒百聲﹐石槨豁然開。中伸一靑臂出﹐長丈許﹐攫僧入槨﹐裂而食之﹐血肉狼藉﹐骨墜地有聲。朱與羣黨驚奔四散。次日往視井﹐井不見。然淨寺竟失一僧﹐皆知爲朱喚去。徒眾控官﹐朱以訟事破家﹐自縊於獄。

朱嘗言所見棺中僵屍不一﹔有紫僵﹑白僵﹑綠僵﹑毛僵之類。最奇者在六和塔西邊掘墳﹐有圈門石戶﹐廣數丈﹐中有鐵索懸金飾朱棺﹐斧之﹐乃犀皮所爲﹐非木也。中一屍冕旒如王者﹐白須偉貌﹐見風悉化爲灰。侍衛甲裳似層層繭紙所爲﹐非絲非絹。又一陵中朱棺甚大﹐非紼索所懸﹐有四銅人如宦官狀﹐跪而以首承棺﹐雙手捧之﹐土花靑綠﹐不知何代陵寢。

○一目五先生浙中有五奇鬼﹐四鬼盡瞽﹐惟一鬼有一眼﹐羣鬼恃以看物﹐號「一目五先生」。

遇瘟疫之年﹐五鬼聯袂而行﹐伺人熟睡﹐以鼻嗅之。一鬼嗅則其人病﹐五鬼共嗅則其人死。四鬼倀倀然斜行躑躅﹐不敢作主﹐惟聽一目先生之號令。

有錢某宿旅店中﹐羣客皆寐﹐己獨未眠﹐燈忽縮小﹐見五鬼排跳而至。四鬼將嗅一客﹐先生曰「此大善人也﹐不可。」又將嗅一客﹐先生曰「此大有福人也﹐不可。」又將嗅一客﹐先生曰「此大惡人也﹐更不可。」四鬼曰「然則先生將何餐﹖」先生指二客曰「此輩不善不惡﹑無福無祿﹐不啖何待﹖」四鬼卽羣嗅之﹐二客鼻聲漸微﹐五鬼腹漸膨亨矣。

○夢乞兒煮狗陳秀才淸波﹐處館紹興。夜間夢遊土地廟﹐廟後有數乞兒﹐狀貌獰惡﹐擁土鑪剝黃狗而烹之。狗似新受棍傷者﹐血猶淋漓﹐陳心惡之。忽門外有衣冠人來罵曰「我家狗被汝偸食﹐我將告官。」語未畢﹐羣丐起而毆之﹐衣冠者倒地死﹐陳驚醒。越三日﹐夢靑衣皂隸持城隍牌票示之曰「狗主人被惡丐打死﹐其鬼已控城隍。牒內寫君作證﹐故來相招。」陳視票﹐果有已名﹐且有聽審日期﹐覺而惡之﹐然自念此事與己無干﹐不過暫往陰司作證﹐因恐館歸﹐以二夢語其親徐某﹐且托曰「我死當復生﹐誠恐陰陽隔路﹐一時靈魂迷矣﹐乞君購白雄鷄書我姓名﹐臨期到城隍廟招呼﹐免我迷路。」徐以爲夢幻難憑﹐笑允之﹐始終不信也。

至某月某日﹐陳果無疾而逝。家人泣報於徐﹐徐急買白雞書陳姓名而往﹐適城隍廟搭臺演戲﹐眾人蜂擁﹐至日仄方能到神座下﹐大呼招魂。及歸家﹐六月盛暑﹐屍已腐矣。

○一棺藏十八人乾隆四年﹐山西蒲州修城﹐掘河灘土﹐得一棺﹐方扁如箱。啟之﹐中有九﹐一藏二人﹐各長尺許﹐老幼男婦如生﹐不知何怪。

○眞龍圖變假龍圖嘉興宋某﹐爲仙遊令﹐平素峭潔﹐以「包老」﹕自命。某村有王監生者﹐姦佃戶之妻﹐兩情相得﹐嫌其本夫在家﹐乃賄算命者告其夫以「在家流年不利﹐必遠遊他方﹐才免於難」﹐本夫信之。告王監生﹐王遂借本錢﹐令貿易四川。三年不歸﹐村人相傳﹕某佃戶被王監生謀死矣。宋索聞此事﹐欲雪其冤。一日﹐過某村﹐有旋風起於轎前。迹之﹐風從井中出。差人撩井﹐得男子腐屍﹐信爲某佃﹐遂拘王監生與佃妻﹐嚴刑拷訊。俱自認謀害本夫﹐置之於法。邑人稱爲「宋龍圖」﹐演成戲本﹐沿村彈唱。

又一年﹐其夫從四川歸。甫入城﹐見戲臺上演王監生事﹐就觀之﹐方知己妻業已冤死。登時大慟﹐號控於省城。臬司某爲之審理﹐宋令以故勘平人致死抵罪。

仙遊人爲之歌曰「瞎說奸夫害本夫﹐眞龍圖變假龍圖。寄言人世司民者﹐莫恃官淸膽气粗。」

○莆田冤獄福建莆田王監生﹐素豪橫﹐見田鄰張嫗田五畝﹐欲取成方﹐造僞契﹐賄縣令某﹐斷爲己有。張嫗無柰何﹐以田與之﹐然中心忿然﹐日罵其門。王不能堪﹐買囑鄰人毆殺嫗﹐而召其子視之﹔卽縛之﹐誣爲子殺其母﹐擒以鳴官。眾證確鑿﹐子不勝毒刑﹐遂誣伏。將請王命﹐登時淩遲矣。

總督蘇昌聞而疑之﹐以爲子縱不孝﹐毆母當在其家﹐不當在田野間眾人屬目之地。且徧體鱗傷﹐子毆母﹐必不至此。乃檄福﹑泉二知府﹐會鞫於省中城隍廟。

兩知府各有成見﹐仍照前擬定罪。其子受綁將出廟門﹐大呼曰「城隍﹗城隍﹗

我一家奇冤極枉﹐而神全無靈響﹐何以享人間血食哉﹖「語畢﹐廟之西廂突然傾倒。當事者猶以廟柱素朽﹐不甚介意。甫牽出廟﹐則兩泥皂隸忽移而前﹐以兩梃夾叉之﹐人不能過。於是觀者大噪﹐兩府亦悚然重鞫﹐始白其子冤﹐而置王監生於法。從此﹐城隍廟之香火亦較盛焉。

○水鬼畏囂字趙衣吉云「鬼有气息﹕水死之鬼羊臊气﹐岸死之鬼紙灰气。凡人聞此二气﹐皆須避之。」又云「河水鬼最畏『囂』字﹐如人在舟中聞羊臊气﹐則急寫一『囂』字﹐可以遠害。」

○狐仙知科舉錢方伯琦﹑蔡觀察應彪未第時﹐有友吳某招飲。其家素奉狐仙。二人與羣客至其家﹐候至日晚﹐腹已枵矣﹐不見酒肴﹐心以爲疑。少頃﹐主出﹐有愧色﹐曰「今日飲諸公﹐肴已全備﹐忽爲狐仙攝去﹐柰何﹖」眾客疑吳惜費﹐以狐爲推。

蔡公曰「主人若果治具﹐必有水漿痕迹﹐盍往廚房視之﹖」往驗﹐則餘火未熄﹐盤碗姜豉之物尙在﹐始知吳非誑言。眾客欲散﹐獨蔡公大呼曰「果狐仙在此﹐我有一言奉問﹕今年乙卯秋闈﹐我輩皆下場人﹐如有一个中者﹐狐仙還我酒肴﹔如無一人中者﹐狐仙竟全啖之。我等亦沒興在此飲酒。」言畢﹐出。未久﹐主人大笑來曰「恭喜諸公﹐酒肴都全還在案矣﹐今年必有中者。」於是羣客歡飲而罷。是年﹐錢公登第﹐蔡遲一科。

○鬼爭替身人因得脫會稽王二﹐以縫衣爲業﹐手挈女裙衫數件﹐夜過吼山﹐見水中跳出二人﹐倮身黑面﹐牽之入河。王不能自主﹐隨行數步。忽山頂松樹間飛下一人﹐垂眉吐舌﹐手持大繩﹐套其腰﹐曳之上山﹐與黑面鬼彼此爭奪。黑面鬼曰「王二是我替身﹐汝何得奪之﹖」持繩鬼曰「王二是成衣師父﹐汝等河水鬼赤屁股在水中﹐並無衣服要做﹐何所用之﹖不如讓我。」王亦昏迷﹐聽其互拉﹔然心中略有微明﹐私念倘遺失女裙衫﹐則力不能賠﹐因掛之樹上。適其叔自他路歸﹐月下望見樹有紅綠女衣﹐疑而近前視之﹐三鬼遂散。王二口耳中全是靑泥塡塞﹐扶之歸﹐竟脫於難。

○城隍神酗酒杭州沈丰玉﹐就幕武康。適上憲有公文飭捕江洋大盜﹐盜名沈玉丰﹐幕中同事袁某﹐與沈戲﹐以朱筆倒標「沈丰玉」三字﹐曰「現在各處拿你。」沈怒﹐奪而焚之。

是夜﹐沈方就枕﹐夢鬼役突入﹐鎖至城隍廟中。城隍神髙坐喝曰「汝殺人大盜﹐可惡﹗」呼左右行刑。沈急辧是杭州秀才﹐非盜也。神大怒曰「陰司向例﹕凡陽間公文到來﹐所拿之人﹐我陰司協同緝拿。今武康縣文書現在﹐指汝姓名爲盜﹐而汝妄想彊賴耶﹖」沈具道同事袁某惡謔之故﹐神不聽﹐命加大杖﹐沈號前呼冤。左右鬼卒私謂沈曰「城隍神與夫人飲酒醉矣﹐汝只好到別衙門申冤。」

沈望見城隍神面紅眼瞇﹐知已沈醉﹐不得已﹐忍痛受杖。杖畢﹐令鬼差押往某處收獄。

路經關聖廟﹐沈髙聲叫屈。帝君喚入﹐面訊原委。帝君取黃紙朱筆判曰「看爾吐屬﹐實系秀才﹐城隍神何得酗酒妄刑﹖應提參治罪。袁某久在幕中﹐以人命爲兒戲﹐宜奪其壽。某知縣失察﹐亦有應得之罪﹐念其因公他出﹐罰俸三月。

沈秀才受陰杖﹐五臟已傷﹐勢不能復活﹐可送往山西某家爲子﹐年二十登進士﹐以償今世之冤。「判畢﹐鬼役惶恐叩頭而散。

沈夢醒﹐覺腹內痛不可忍﹐呼同事告以故﹐三日後卒。袁聞之﹐急辭館歸﹐不久吐血而亡。城隍廟塑像無故自僕。知縣因濫應驛馬事﹐罰俸三月。

○地藏王接客裘南湖者﹐吾鄕滄曉先生之從子也﹐性狂傲﹐三中副車不第﹐發怒﹐焚黃於伍相國祠﹐自訴不平。越三日﹐病﹔病三日﹐死。魂出杭州淸波門﹐行水艸上﹐沙沙有聲。天淡黃色﹐不見日光。前有短紅墻﹐宛然廬舍。就之﹐乃老嫗數人﹐擁大鍋烹物。啟之﹐皆小兒頭足﹐曰「此皆人間墮落僧也﹐功行未滿﹐偸得人身﹐故煮之﹐使在陽世不得長成卽夭亡耳。」裘驚曰「然則嫗是鬼耶﹗」嫗笑曰「汝自視以爲尙是人耶﹗若人也﹐何能到此﹖」裘大哭﹐嫗笑曰「汝焚黃求死﹐何哭之爲﹖須知伍相國﹗吳之忠臣﹐血食吳越﹐不管人間祿命事。今來喚汝者﹐伍公將汝狀轉牒地藏王﹐故王來喚汝。」裘曰「地藏王可得見乎﹖」曰「汝可自書名紙往西角佛殿投遞﹐見不見未可定。」指前街曰「此賣紙帖所也。」

裘往買帖﹐見街上喧嚷擾擾﹐如人間唱臺戲初散光景。有冠履者﹐有科頭者﹐有老者﹑幼者﹑男者﹑女者﹐亦有生時相識者。招之﹐絕不相顧﹐約略皆亡過之人﹐心愈悲。向前﹐果有紙店﹐坐一翁﹐白衫葛巾﹐以紙付裘。裘乞筆硯﹐翁與之。

襲書「儒士裘某拜」。翁笑曰「儒字難居﹐汝當書某科副榜﹐轉不惹地藏王呵責。」裘不以爲然。

睨壁上有詩箋﹐題「鄭鴻撰書」﹐兼掛紙錢甚多。裘素輕鄭﹐乃謂翁曰「鄭君素無詩名﹐胡爲掛彼詩箋﹖且此地已在冥間矣﹐要紙錢何用﹖」翁曰「鄭𨿽舉人﹐將來名位必顯。陰司最勢利﹐故吾掛之﹐以爲光榮。紙錢正是陰間所需﹐汝當多備﹐賄地藏王侍衛之人﹐才肯通報。」裘又不以爲然。

徑至西角佛殿﹐果有牛頭夜叉輩﹐約數百人﹐胸前繡「勇」字補服﹐向裘猙獰呵詈。裘正窘急間﹐有撫其肩者﹐葛巾翁也。曰「此刻可信我言否﹖陽間有門包﹐陰間獨無門包乎﹖我已爲汝帶來。」卽代裘將數千貫納之。「勇」字軍人方持帖進。聞東角門闖然開矣﹐喚裘入。跪階下﹐髙堂峨峨﹐望不見王﹐紗窗內有人聲曰「狂生裘某﹗汝焚牒伍公廟﹐自稱能文﹐不過作爛八股時文﹐看髙頭講章﹐全不知古往今來多少事業學問﹐而自以爲能文﹐何無恥之甚也﹗帖上自稱『儒士』﹐汝現有祖母年八十餘﹐受凍忍饑﹐致盲其目﹐不孝已甚﹐儒當若是耶﹗」

禁曰「時文之外﹐別有學問某實不知。若祖母受苦﹐實某妻不賢﹐非某之罪。」

王曰「夫爲妻綱﹐人間一切婦人罪過﹐陰司判者總先坐夫男﹐然後再罪婦人。

汝旣爲儒士﹐如何卸責於妻﹖汝三中副車﹐以汝祖父陰徳蔭庇﹐並非仗汝之文才也。「

言未畢﹐忽聞殿外有鳴鑼呵殿聲甚遠﹐內亦撞鐘伐鼓應之。一「勇」字軍人虎皮冠者報「朱大人到。」王下閣出迎。裘踉蹌下殿﹐伏東廂竊視﹐乃刑部郎中朱履忠﹐亦裘戚也。裘愈不平﹐罵曰「果然陰間勢利﹗我𨿽讀爛時文﹐畢竟是副榜﹔朱乃入粟得官﹐亦不過郎中﹐何至地藏王親出迎接哉﹗」「勇」字軍人大怒﹐以杖擊其口﹐一痛而蘇。見妻女環哭於前﹐方知死已二日﹐因胸中餘气未絕﹐故不入殮。

此後南湖自知命薄﹐不復下場﹐又三年卒。

○治鬼二妙婁眞人勸人遇鬼勿懼﹐總以气吹之﹐以無形敵無形。鬼最畏气﹐轉勝刀棍也。

張豈石先生云「見鬼勿懼﹐但與之鬥﹐鬥勝固佳﹐鬥敗﹐我不過同他一樣。」

○狐讀時文四川臨邛縣李生﹐年少家貧。偶閒坐﹐一老叟至﹐揖而言曰「小女與君有緣﹐知君未娶﹐願偕秦晉之婚。」李曰「我貧﹐無以爲娶。」叟曰「郎但許我﹐娶妻之費﹐郎勿憂。」生方疑且驚﹐俄而香車擁一美人至﹐年十七八﹐妝奩甚華﹐几案軍施之物﹐無不攜來。叟具花燭﹐呼婿及女行交拜撒帳之禮﹐曰「婚事畢﹐吾去矣。」

生挽女解衣就牀﹐女不可﹐曰「我家無白衣女婿。須汝得科名﹐吾才與汝成婚。」生曰「考期尙遠﹐卿何能待﹖」曰「非也。只須看君所作文章﹐可以決科﹐便可成婚﹐不必俟異日。」李大喜﹐盡出其平時所作四書文付女。女翻視良久曰「郎君平日讀袁太史稿乎﹖」曰「然。」女曰「袁太史文雄奇﹐原利科名﹐家讀。然其人天分髙﹐非郎所能學也。」因取筆爲攺數句曰「如我所作﹐像太史乎﹖」曰「然。」曰「汝此後爲文﹐先向我問作意﹐再落筆﹐勿艸艸也。」李從此文思日進﹐壬午舉於鄕。

此女在其家﹐事姑孝﹐理家務當﹐至今猶存﹐人亦忘其爲狐矣。此事臨邛知州楊潮觀爲予言。

○何翁傾家通州何翁﹐生三子﹐皆庸俗。長子尢陋。娶婦王氏美﹐內薄其夫﹐鬱鬱不得志死。死後鬼常憑次婦史氏爲厲﹐何翁苦之﹐具牒城隍廟。

越數日﹐忽一鬼憑次婦言曰「請親翁答語。」何錯愕﹐問﹕「爲誰﹖」曰「我史某﹐爾次婦之父也。死後爲郡神掌案吏﹐不復畱心家事。昨見翁牒﹐方知我女爲王氏鬼所苦。我懇本官﹐已將王氏發配雲南﹐嗣後可無患。惟是我女適翁家時﹐我已去世﹐家業蕭條﹐愧無妝奩﹐至今耿耿。玆在冥司積白金五百兩﹐當送女室。翁可於本月十六日子時備香燭果帛﹐同次子祭廚房之西南隅﹐焚帛鋤土卽得矣。」並戒﹕「是夕備素筵一席﹐我將邀二三同輩來慶翁也。」

翁如其言﹐及期鋤土﹐竟得空壇﹐父子怏怏。至夕﹐鬼又憑婦曰「翁運可謂蹇矣﹗我多年蓄積﹐一旦爲犬子奪去﹐柰何﹖」先是﹐何翁有姊適徐氏﹐生一兒﹐名犬子。姊夫及姊亡﹐犬子零丁﹐挈千金依舅氏﹐舅待之薄。未幾﹐犬子亦亡﹐其資竟爲何有。犬子怨之﹐故先期來奪取五百金﹐蓋鬼事鬼知也。

越半載﹐次婦歸寧﹐暮回家進門﹐忽倒地大哭﹐極口罵何翁不絕﹐舉家驚。

聽其言﹐乃王氏自配所逃回。方謀舁入內室﹐而三媳房中婢奔出告曰「三娘子在房晚妝﹐忽將妝臺打碎﹐拍桌大呼﹐勢甚凶猛﹐不解何故﹖」何翁夫婦入視﹐則又有鬼憑焉﹐乃王氏之解差鬼﹐罵曰「何老奴才﹐太沒良心﹗自家兒媳﹐全不顧卹﹐忍心控害﹐押赴遠方。且倚仗爾親翁史某作掌案吏勢﹐叫我走此萬里苦差﹐分文不給﹐如何得至雲南﹖今王氏感我一路恩情﹐將身配我。我與伊回不得家鄕﹐進不得衙門﹐只好借爾家做洞房花燭。快溫酒來﹐與我解寒﹗」何氏次﹑三兩媳本對房居﹐此後王憑次婦﹐則差憑三媳﹔王憑三媳﹐則差憑次婦﹐終日不安。翁奔告神廟﹐神不復靈。翁大費資財﹐徧求方士﹐如此者二年。江西道士蘭方九﹐應招而來。先作符十數張﹐徧貼其宅之前後門。再入室仗劍步罡。兩婦先於房作笑罵狀﹐次作驚竄狀﹐後作哀懇狀。忽屋角響聲如雷﹐兩婦伏地。蘭持小瓶曰「鬼入﹗鬼入﹗」旋封其口﹐而兩婦醒。蘭命起王氏墓﹐斧其棺﹐面目如生﹐屍僵出血﹐乃焚灰與小瓶合埋﹐用石鎭之﹐其祟永絕。而何翁從此傾家。

○江軼林江軼林﹐通州士人也﹐世居通之呂泗場﹐娶妻彭氏﹐情好甚篤。彭歸江三年﹐軼林甫弱冠﹐未遊庠。一夕﹐夫婦同夢軼林於其年某月日遊庠﹐彭氏卽於是日亡。

學使臨通州﹐呂泗場距通州百里﹐軼林以夢故﹐疑不欲往。彭促之曰「功名事重﹐夢不足憑。」軼林彊行。及試﹐果獲售﹐案出﹐卽夢中月日也。軼林大不懌。

越二日﹐果聞彭訃。試畢急回家﹐彭死已二七矣。

通俗﹕人死二七﹐夜設死者衣衾於柩側﹐舉家躲避﹐言魂來赴屍﹐名曰「回煞」。軼林痛彭之死﹐卽於回煞夜舁牀柩旁﹐潛處其中﹐以冀一遇。守至三更﹐聞屋角微響﹐彭自房檐冉冉下﹐步至柩前﹐向燈稽首﹐燈卽滅。滅後﹐室中自明如晝。軼林惟恐驚彭﹐不敢聲。彭自靈前循柩走至牀﹐揭帳低聲呼曰「郎君歸未﹖」軼林躍出﹐抱持大哭。哭罷﹐各訴離情﹐解衣就寢﹐歡好無異生前。

軟林從容問曰「聞說人死有鬼卒拘束﹐回煞有煞神與偕﹐爾何得獨返﹖」彭曰「煞神卽管束之鬼卒也﹐有罪則羈紲而從。冥司念妾無罪﹐且與君前緣未斷﹐故縱令獨回。」軼林曰「爾無罪﹐何故早死﹖」曰「修短數也﹐不論有罪無罪。」

軼林曰「卿與我前緣未斷﹐今此之來﹐莫非將盡於此夕乎﹖」答曰「尙早。

前緣了後﹐猶有後級。「言未畢﹐聞戶外風起﹐彭大懼﹐以手持軼林曰﹕」緊抱我﹗護持我﹗凡作鬼最怕風﹐風倘著體﹐卽來去不能自主﹐一失足被他吹到遠處去矣。「雞鳴言別﹐軼林依依不捨。彭曰﹕」無庸﹐夜當再會。「言訖而去。由此每夜必來。來﹐檢閱生時奩物﹐爲軼林補綴衣服。

兩月餘﹐忽欷泣曰「前緣了矣﹗此後當別十七年﹐始與羣續後緣。」言訖去。軼林美少年﹐家丰於財﹐裏中願續婚者眾﹐軼林槪不允。待至十七年﹐以彭氏貌物色求婚﹐歷通﹑泰﹑儀﹑揚﹑俱不得﹐仍歸呂泗。

呂泗故邊海﹐有海舶自山東回者﹐載老翁夫婦來﹐言「本世族﹐止生一女﹐依叔爲活。其叔欲以其女結婚豪族﹐翁頗不願﹐故來避地。女亦欲嫁一江南人」。

人爲翁言軼林﹐翁甚欲之﹔言諸軼林﹐軼林必欲一見其女乃可。翁許之﹐見則宛然一彭也。問其年﹐曰「十七矣。」其生時月日﹐卽彭死之兩月後也。軼林欣然訂娶﹐歡好倍常。性情喜好﹐仿佛彭之生前。或叩以前生事﹐笑而不言。軼林字曰「蓬萊仙子」﹐隱諭彭仙再來也。子曰彭兒﹐女曰彭媳﹐歡聚者十七載﹐夫婦得疾先後卒。

○裹足作俑之報杭州陸梯霞先生﹐徳行粹然﹐終身不二色。人或以戲旦妓女勸酒﹐先生無喜無慍﹐隨意應酬。有犯小罪求關說者﹐先生唯唯。當事者重先生﹐所言無不聽。

或訾先生自貶風骨﹐先生笑曰「見米飯落地﹐拾置幾上心才安﹐何必定自家喫耶﹖凡人有心立風骨﹐便是私心。吾嘗奉教於湯潛庵中丞矣。中丞撫蘇時﹐蘇州多娼妓﹐中丞但有勸戒﹐從無禁捉。語屬吏曰﹕」世間之有娼優﹐猶世間之有僧尼也。僧尼欺人以求食﹐娼妓媚人以求食﹐皆非先王法。然而歐公《本論》一篇旣不能行﹐則饑寒怨曠之民作何安置﹖今之虐娼優者﹐猶北魏之滅沙門毀佛像也﹐徒爲胥吏生財。不揣其本而齊其末﹐吾不爲也。『一日者﹐先生夢皂隸持帖相請﹐上書「年家眷弟楊繼盛拜」。先生笑曰「吾正想見椒山公。」遂行至一所﹐宮殿巍然﹔椒山公烏紗紅袍﹐下階迎曰「繼盛蒙玉帝旨﹐任滿將升﹐此坐需公。」先生辭曰「我在世間不屑爲陽官﹐故隱居不仕﹐今安能爲陰間官乎﹖」椒山笑曰「先生眞髙人﹐薄城隍而不爲﹗」

語未畢﹐有判官向椒山耳語。椒山曰「此案難判﹐須奏玉帝再定。」先生問﹕「何案﹖」曰「南唐李后主裹足案也。後主前世本嵩山淨明和尙﹐轉身爲江南國主。宮中行樂﹐以帛裹其妃窈娘足爲新月之形﹐不過一時偶戲。不料相沿成風﹐世上爭爲弓鞋小腳﹐將父母遺體矯揉穿鑿﹐以致量大校小﹐婆怒其媳﹐夫憎其婦﹐男女相貽﹐恣爲淫褻。不但小女兒受無量苦﹐且有婦人爲此事懸梁服鹵者。上帝惡後主作俑﹐故令其生前受宋太宗牽機藥之毒﹐足欲前﹐頭欲後﹐比女子纏足更苦﹐苦盡方薨。近已七百年﹐懺悔滿﹐將還嵩山修道矣。不料又有數十萬無足婦人奔走天門喊冤﹐云﹕」張獻忠破四川時﹐截我等足堆爲一山﹐以足之至小者爲山尖﹐𨿽我等劫運該死﹐然何以出乖露醜一至於此﹗豈非李王裹足作俑之罪﹖求上帝嚴罰李王﹐我輩目才瞑。『上帝惻然﹐傳諭四海都城隍議罪。文到我處﹐我判﹕「孽由獻忠﹐李后主不能預知﹐難引重典。請罰李王在冥中織屨一百萬﹐償諸無足婦人﹐數滿才許還嵩山。』奏艸𨿽定﹐尙未與諸城隍會稿﹐先生以爲何如﹖」

先生曰「習俗難醫﹐愚民有焚其父母屍以爲孝者﹐便有痛其女子之足以爲慈者﹐事同一例也。」椒山公大笑。先生辭出﹐醒竟安然。

嗣後﹐椒山公不復來請﹐壽八十餘﹐卒。常笑謂夫人曰「毋爲吾女兒裹足﹐恐害李后主在陰司又多織一雙屨也。」

○判官答問謝鵬飛﹐以仁和稟生爲陰間判官﹐晝如平人﹐夜則赴冥司勾當公事。友朋多托查壽數﹐不肯。人疑其懼泄天機﹐曰「非也。陽間有司衙門惟犯罪涉訟者才有文簿可查﹐否則百姓林林總總﹐誰有工夫爲造保甲冊﹖官府聽其自來自去耳﹐陰間亦然。君輩不涉訟﹐不犯冥拘﹐气數來則生﹐气數盡則死﹐我實無冊可查。」

問﹕「瘟疫死者可查乎﹖」曰「引陽九百六陰陽小劫﹐應死者府縣考試﹐有點名簿﹐恰可以查。然皆庸庸小民﹐方入引冊﹔若有來歷之人﹐便不在小劫數中來去﹐猶之陽間有官者不考童生也。」問﹕「疫外尙有大劫數乎﹖」曰「水火刀兵是大劫數﹐此則貴顯者難逃矣。」問﹕「冥司神孰尊﹖」曰「旣曰冥司﹐何尊之有﹖尊者﹐上界仙官耳。若城隍﹑土地之職﹐如人間府縣俗吏﹐風塵奔走甚勞苦﹐賢者不屑爲。昔白石仙人終朝煮白石﹐不肯上天﹐人問故﹐曰﹕」王宇淸嚴﹐符錄麻起﹐仙官司事者甚勞苦﹐故願逍遙於山巓水涯﹐永爲散仙。『亦此意也。「

○蔣太史蔣太史士銓官中書時﹐居京師賈家胡同。十一月十五日﹐兒子病﹐與其妻張夫人在一室中分牀臥﹐夢隸人持帖來請﹐不覺身隨之行。至一神廟﹐入門小憩。

見門內所塑泥馬﹐手撫之﹐馬竟動﹐揚其鬣。隸扶蔣騎上﹐騰空而行﹐下視田畝﹐如棋盤縱橫。俄而﹐雨然﹐心憂濕衣﹐仰見紅油傘﹐有一隸擎而覆之。

未幾﹐馬落一大殿階下﹐宏敞如王者居。殿外二井﹐左扁曰「天堂」﹐右扁曰「地獄」。蔣望天堂上軒軒大明﹐地獄則黑深不可測。所隨隸亦不復見。殿旁小屋有老嫗擁鑊炊火﹐問﹕「何所煮﹖」曰「煮惡人。」開鍋蓋視之﹐果皆人頭。地獄井邊有人﹐衣藍縷﹐自往投入。嫗曰「此王爺將囚寄獄也。」蔣問﹕「此非人間乎﹖」曰「何必問﹗見此光景﹐亦可知矣。」蔣問﹕「我欲一見王爺可乎﹖」曰「王請君來﹐自然接見﹐何必性急﹖君欲先窺之亦可。」因取一髙足幾登蔣。蔣從殿隙窺王﹕王年三十餘﹐淸瘦微須﹐冕旒盛服﹐執笏北向。嫗曰「此上玉帝表也。」

王焚香俯伏叩首畢﹐隨聞正門豁然開﹐召蔣入。蔣趨進﹐見王服飾盡變﹕著本朝衣冠﹐白布纏頭﹐以兩束布從兩耳拖下﹐若《三禮圖》所畫古人冕服狀。坐定曰「冥司事繁﹐我任滿當去﹐此坐乞公見代。」音似常州武進人。蔣曰「我母老子幼﹐事未了﹐不能來。」王有慍色﹐曰「公有才子之名﹐何不達乃爾﹗令堂太夫人自有太夫人之壽命﹐與公何干﹖尊郎君自有尊郎君之壽命﹐與公何干﹖世上事要了就了﹐要不了便不了。我已將公姓名奏明上帝﹐無可挽回。」

言畢﹐自掀其椅﹐背蔣坐﹐若不屑相暱者。蔣亦怒發﹐取其幾上木界尺拍幾厲聲曰「不近人情﹐何動蠻也﹗」大喝而醒﹐覺一燈熒然﹐身在牀上﹐四肢如冰﹐汗涔涔透重衾矣。喘息良久﹐始能起坐﹐呼夫人告之。夫人大哭。蔣曰「且住﹐恐驚太夫人。」因憑幾坐﹐夫人伺焉。

漏下四鼓﹐沈沈睡去﹐不覺又到冥間。殿宇恰非前處﹐殿下設五座位﹐案積如山﹐四座有人﹐專空第五座。一吏指告曰「此公座也。」蔣隨行至第三座視之﹐本房老師馮靜山先生也﹐急前拱揖。馮披羊皮袍﹐卸眼鏡欣然曰「足下來好好﹐好。此間簿書忙極﹐非足下助我不可。」蔣曰「老師亦爲此言乎﹖門生母老子幼﹐他人不知﹐老師深知﹐如何能來﹖」馮慘然曰「聽足下言﹐觸起我生前心事矣。我𨿽無父母﹐而妻少子幼﹐亦非可來之人。現在陽間妻子﹐不知作何光景﹖」言且泣涕如雨下。少頃﹐取巾拭淚曰「事已如此﹐不必多言。保奏汝者﹐常州老劉也﹐本屬可笑﹐汝速歸料理身後事。今日已十五﹐到二十日是汝上任日也。」拱手作別而醒﹐窗外雞已鳴﹐太夫人亦已聞知﹐抱持哭矣。

蔣素與藩司王公興吾交好﹐乃往訣別﹐且托以身後。王一見驚曰「汝滿面塗鍋煤﹐昨日大病耶﹖何鬼气之襲人也﹖」蔣告以夢。王曰「勿怖﹐惟禮斗誦《大悲咒》可以禳之。汝歸家如我言﹐或可免也。」蔣太夫人平時奉斗頗虔﹐乃重建壇﹐合家持齋祈禱﹐兼誦咒語。至期﹐是冬至節日﹐諸親友來賀﹐環而守之。

至三更﹐蔣見空中飛下轎一乘﹐旗數竿﹐輿夫數人﹐若來迎者﹐乃誦《大悲咒》逼之。漸近漸薄﹐若煙气之消釋焉。逾三年﹐始中進士﹐入翰林。

○李敏達公扶乩李敏達公衛﹐未時﹐遇乩仙﹐自稱零陽子﹐爲判終身云「气槪文饒似﹐勛員國同。欣然還一笑﹐擲筆在秋紅。」旁小注曰「秋紅﹐艸名。」當其時﹐無人解者。後公爲保定總督﹐頦總河朱藻而薨。後人方悟﹕朱者﹐紅也﹔藻者﹐艸也。

○呂道人驅龍河南歸徳府呂道人﹐年百餘歲﹐鼻息雷鳴。或十餘日不食﹐或一日食雞子五百﹐吹气人身﹐如火炙痛。或戲以生餅覆其背﹐須臾焦熟可食矣。冬夏一布襖﹐日行三百里。

雍正間﹐王朝恩爲北總河﹐築張家口石壩不成﹐糜帑數萬﹐憂懣不食。適呂至曰「此下有毒龍爲祟。」王問﹕「汝能驅之否﹖」曰「此龍修煉二千年﹐魄力甚大。梁武帝築浮山堰崩﹐傷生靈數萬﹐此龍孽也。公欲壩成﹐須貧道親下河與鬥﹐庶幾逐龍去而壩可成。然貧道福命薄﹐慮爲所傷﹐必須仗對聖天子威靈﹑大人福力護持之。」曰「若何而可﹖」曰「請王命牌﹐油紙裹縛貧道背上。

用河道總督印鈐封﹐大人手書姓名加封之﹐乃可。「如其言﹐道士遂仗劍入水。

頃刻黑風起﹐雷電大作﹐波浪掀天。至明日夜半﹐道士來署﹐提血劍﹐腥涎滿身﹐背傴僂﹐曰「貧道脇骨爲龍尾擊斷矣。然貧道亦斬龍一臂﹐臂墜水﹐僅畱一爪獻公。龍受傷奔東海去﹐明日壩可成也。」王大喜﹐呼酒勞之﹐欲延蒙古醫爲之接骨。曰「不必。貧道運眞气養之﹐半年後可平復也。」次日﹐王公上工下掃﹐石壩果成。所藏龍爪﹐大如水牛角﹐嗅作龍誕香﹐懸之﹐蚊蠅遠避。

呂自言與李自成交好﹐曾爲系艸鞋帶。又與賈士芳同受業於王先生某。先生常言「汝願﹐故道可成﹔賈好利﹐又自作聰明﹐必不善終﹐然亦須名動天子。」

嵇文敏公爲總河入都陛見﹐家人不得家信﹐問呂﹐呂曰「汝家大人﹐已被大木撐入眼矣。」舉家驚﹐恐有目疾。已而授東閣大學士﹐方知「目」旁「木」乃「相」字耳。乾隆四年﹐呂入都﹐諸王公延之治疾﹐脫手愈。徐文穆公第六子虛陽不閉﹐呂一見曰「公子面上血不華色﹐不過夢遺耳。」今閉目臥地袒胸﹐手一鐵鍼﹐長尺餘﹐直刺其心﹐拔之﹐血隨鍼出﹐如一條紅絲。取口唾拭其創處﹐旁人駭絕﹐而公子不知﹐是夕病痊。王太守孟亭患腰痛﹐求道人。道人曰「俟天晴日來治。」至期﹐手撮日光揉之﹐熱透五臟而愈。問導引之術﹐不肯言﹐乃引其僮私問之。曰「無他異也﹐每早至曠野﹐紅日始出﹐見道人向日作虎跳狀﹐手招日光納口中﹐且吸且咽﹐如是者再。」

○盤古以前天相傳陰沈木爲開辟以前之樹﹐沈沙浪中﹐過天地翻覆劫數﹐重出世上﹐以故再入土中﹐萬年不壞。其色深綠﹐紋如織錦。置一片於地﹐百步以外﹐蠅蚋不飛。

康熙三十年﹐天臺山崩﹐沙中湧出一棺﹐形制詭異﹕頭尖而尾闊﹐髙六尺餘。識者曰「此陰沈木棺也﹐必有異。」啟其前和﹐中有人﹐眉目口鼻與木同色﹐臂腿與木同紋理﹐恰不腐壞。忽開眼仰視空中﹐問曰「此靑靑者何物耶﹖」眾曰「天也。」驚曰「我當初在世時﹐天不若是髙也。」語畢﹐目仍瞑。人爭扶起之﹐合邑男女羣來看盤古以前人。忽然風起﹐變爲石人。棺爲邑宰某所得﹐轉獻制府。予疑此人是前古天地將混沌時人也。緯書云「萬年之後﹐天可倚杵。」

此人言天不若今之髙﹐信矣。

●卷十○禹王碑吞蛇屠赤文任陜西兩當縣尉﹐有廚人張某者﹐善啖多力﹐身體修偉﹐面無左耳。

詢其故﹐自言四川人﹐三世業獵﹐家傳異書﹐能抓風嗅鼻﹐卽知所來者爲何獸﹐某幼亦業此。曾獵於邛崍山。其地號「陰陽界」﹐陽界尙平敞﹐陰界尢險峻﹐人迹罕至。一日﹐往獵陽界﹐無所得﹐遂裹糧入陰界。行五十里許﹐天已暮﹐遠望十里外髙山上有火光燒來﹐燭林谷如赤日﹐怪風吹而至。某不知何物﹐抓風再嗅﹐書所未載﹐心大惶恐﹐急登髙樹頂上覘之。

俄而火興漸近﹐乃一大石碑﹐碑首鑿猛虎形﹐光如萬炬﹐燃照數里。碑能躑躅自行﹐至樹下見有人﹐忽躍起三四丈﹐似欲吞嚙者﹐幾及我身。我屏息不敢動﹐碑亦緩緩向西南去。某方幸脫險﹐俟其去遠﹐將下樹矣。忽望見巨蛇千萬條﹐大者身如車輪﹐小者亦粗如斗﹐蔽空而來。某自念此身必死於蛇腹﹐驚怕更甚﹐不料諸蛇皆騰空衝云而行﹐離樹甚遠﹐我蹲樹上﹐竟無所損。惟一小蛇行少低﹐向我耳旁擦過﹐覺痛不可忍﹐摸之﹐耳已去矣﹐血涔涔流下。但見碑尙在前﹐蹲立火光中不動﹐凡蛇從碑旁過者﹐空中輒有脫殼墮下﹐亂落如萬條白練﹐但聞去吸貪然有聲。少頃﹐蛇盡不見﹐碑亦行遠。

某待至次日﹐方敢下樹﹐急覓歸路﹐迷不可得。途遇一老人﹐自稱﹕「此山民也﹐」「子所見者爲禹王碑。當年禹王治水﹐至邛崍山﹐毒蛇阻道﹐禹王大怒﹐命庚辰殺蛇﹐立二碑鎭壓﹐誓曰﹕」汝他日成神﹐世世殺蛇﹐爲民除害。『今四千年矣﹐碑果成神。碑有一大一小﹐君幸遇其小者﹐得不死﹔其大者出﹐則火燃五里﹐林木皆灰。二碑俱以蛇爲糧﹐所到處挈以隨行﹐故蛇俯首待食﹐不暇傷人。

子耳際已中蛇毒﹐出陽界見日則死。「因於衣襟下出藥治之﹐示以歸路而別。

○黑柱紹興嚴姓﹐爲王氏贅婿。嚴歸家﹐嶽翁遣人走報其妻急病﹐嚴奔視之。天已昏黑﹐秉燭行路﹐見黑气如庭柱一條﹐時遮其燭。燭東則黑气柱亦東﹐燭西則黑柱亦西﹐攔截其路﹐不容前往。嚴大駭﹐乃到相識家借一奴添二燭而行﹐黑柱漸隱不見。到到家﹐嶽翁迎出曰「婿來已久﹐何以又從外入﹖」嚴曰「婿實未來。」舉家大驚﹐奔入妻房﹐見一人坐牀上與其妻執手﹐若將同行者。嚴急向前握妻手﹐而其人始去﹐妻亦气絕。

○猴怪杭州周云衢孝廉﹐有女嫁鹽商吳某之子。吳以往屋頗窄﹐使居園中書捨。婚三月矣﹐忽周女患奇疾﹕始而心痛﹐繼而腹背痛﹐繼而耳目口鼻無不痛者﹐哀號跳擲﹐人不忍見。徧召醫士﹐莫名其病﹐但見白﹑黑气二條纏女身﹐如繩帶捆縛之狀。云衢與吳翁齋醮無效﹐不得已﹐自爲牒文投城隍神及關神處。半月未見靈應﹐又投文催之。果一日云衢與其女及婿俱白晝偃臥﹐若死去者﹐兩日而蘇。家人問之。據云衢云﹐城隍神得我牒文﹐卽拘此妖。妖坑不得﹐直至催牒再至關神處﹐神批﹕「發溫元帥擒訊。」訊得爲祟者乃一雌猴﹐其白﹑黑二气則黑﹑白二蛇也。

元至正七年﹐猴與其雄偸果於達魯花赤余氏之園﹐其時女爲余家小婢﹐撞見以石擲之。雄走出﹐適遇獵戶張信﹐以箭斃之。雌猴驚逸﹐修道手括蒼山中。今獵戶張托過爲吳翁之子﹐婢托生爲周氏之女﹐故來報仇。元帥問﹕「汝旣有仇﹐何以不早報而必待至四百年後耶﹖」猴云「此女七世托生爲文學侍從之官﹐或爲方伯中丞﹐故人不能相犯。因其前世居官無狀﹐仍罰爲女身﹐值逢所嫁之人又卽獵戶﹐故我兩仇齊發。」問﹕「黑﹑白二气何來﹖」供稱「吳園中物﹐被猴牽帥而至者。」元帥怒曰「周女前生作婢﹐擲石驅猴﹐是其職分所當爲﹔吳某前生爲獵戶﹐射殺一猴﹐亦人間常事。汝又不仇吳而仇其妻﹐甚爲悖亂﹐且與園中蛇何與﹐而助紂爲虐耶﹖」擲劍喝曰「先斬妖黨﹗」隨見皂衣人取二蛇頭呈驗。

元帥謂猴曰「汝罪亦宜斬﹐但念爾修煉多年﹐頗有神通﹐將成正果﹐斬汝可惜。速攺過悔罪﹐治好周女之病﹐我便赦汝。」一面詳復關帝。猴猙獰不服﹐兩目如電﹐奮爪向前﹐似若撲犯元帥者。俄聞空中大聲曰「伏魔大學有令﹐妖猴不服﹐卽斬妖猴。」言畢﹐瓦上瑯瑯有刀環聲響﹐猴始懼﹐叩頭服罪。

元帥呼周女到案下﹐令猴治病。猴抉其眼耳口鼻中﹐所出橫刺﹑鐵鍼﹑竹﹛聶﹜十餘條﹐女痛稍蘇﹐惟心痛未解。猴不肯治﹐元帥又欲斬猴。猴云「女心易治﹐但我有所求﹐須吳翁許我﹐我才替治。」問﹕「何求﹖」曰「我愛吳園淸潔﹐欲打掃西首雲樓三間﹐使我居住。」吳翁許之。猴伸手女口﹐直到胸前﹐探出小銅鏡一方﹐猶帶血絲縷縷﹐女病旋愈。元帥命昊氏父子領女回家﹐遂各蘇醒。

此乾隆四十四年七月間事也。據吳翁云﹐溫元帥襆巾紗帽﹐如唐人服飾﹐貌溫然儒者﹐白面微須﹐非若世間所畫靑面瞪目狀。猴在神前裝束甚華﹐自稱「小仙」。

○鞭屍桐城張﹑徐二友﹐貿易江西。行至廣信﹐徐卒於店樓﹐張入市買棺爲殮。棺店主人索價二千文﹐交易成矣。櫃旁坐一老人遮攔之﹐必須四千。張忿而歸。

是夜﹐張上樓﹐屍起相撲﹐張大駭﹐急避下樓。次日淸晨﹐又往買棺﹐加錢千文。棺主人並無一言﹐而作梗之老人先在櫃上罵曰「我𨿽不是主人﹐然此地我號『坐山虎』﹐非送我二千錢﹐與主人一樣﹐棺不可得。」張素貧﹐力有不能﹐無可柰何﹐旁皇於野﹐又一白須翁﹐著藍色袍﹐笑而迎曰「汝買棺人耶﹖」曰「然。」曰「汝受坐山虎气耶﹖」曰「是也。」白須翁手一鞭曰「此伍子胥鞭楚王屍鞭也。今晚屍起相撲﹐汝持此鞭之﹐則棺得而大難解矣。」言畢不見。

張歸﹐上樓﹐屍又躍起。如其言﹐應鞭而倒。

次日﹐赴店買棺﹐店主人曰「昨夜坐山虎死矣﹐我一方之害除矣﹐汝仍以二千文原價來擡棺可也。」問其故﹐主人曰「此老姓洪﹐有妖法﹐能役使鬼魅﹐慣遣死屍撲人。人死買棺﹐彼又在我店居奇﹐彊分半價。如是多年﹐受累者眾。

昨夜暴死﹐未知何病。「張乃告以白須翁贈鞭之事﹐二人急往視之﹐老人屍上果有鞭痕。或曰﹕白須而著藍袍者﹐此方土地神也。

○梁朝古冢淮徐道署﹐在宿遷城中。宿﹐故百戰地﹐是處皆兵燹之餘﹐署中多怪。康熙中﹐有某道升浙江臬司﹐臨去畱一朱姓幕友在署﹐俟後官交代。衙署曠蕩﹐每夕﹐人語嘩然。又一夕﹐月下聞語者聚中庭槐樹下。朱於窗隙窺之﹐見庭中人甚多﹐面目不甚了了﹐大率衣冠奇古。一少年烏巾白衣椅柱凝思﹐不共諸人酬答。諸人呼曰「陸郎﹐如此風月﹐何獨惆悵﹖」少年答曰「暴骸之事近矣﹐不能無愁。」

語畢﹐諸人皆爲咨嗟。有長髯髙冠者出曰「郎勿慮﹐此厄我先當之﹐賴有平生故人在此﹐自能相庇。」朗吟云「寂寞千餘歲﹐髙槐西復東。春風寒白骨﹐髙義望朱公。」少年舉手謝曰「當年受徳至深﹐不圖枯朽之餘﹐猶叨仁庇。」因復共談﹐似皆北魏﹑齊﹑梁時事。旣而鄰雞遠唱﹐諸人倏然散矣。朱膽壯﹐安寢如故。

閱數日﹐新官孫某來受交代。朱生匆匆出署﹐將覓船赴浙。忽差役寄東君札來止之曰「某到金陵見督院後﹐接楚中訃音﹐已丁外艱﹐不赴浙西新任﹐竟歸矣。先生行止﹐自定可也。」朱遂稍停。聞新任淮徐道孫公署中一友得急疾殂﹐乃托宿遷令某薦揚。一說而就。隨攜行李入署。時將署中舊住之屋攺作客座﹐另置諸友於他所。幕中公務甚繁﹐朱不復憶前事。

孫公新﹐來﹐大修衙署﹐一日﹐與朱閒坐﹐家人走報云「適開前池﹐得一石碑﹐不知何代物﹖」孫公拉朱同往觀之﹐見碑上書「梁散騎侍郎張公之墓」﹐正當兩槐之間。朱恍憶前月下事﹐力爲勸止﹐並述所見﹐云「當更有一墓。」

言未終﹐而荷鍤者云「又得駭骨一具。」孫始信其說非妄﹐命工人仍加工掩平如舊﹐池不攺作矣。蓋前碑乃長髯髙冠之墓﹔而後所得﹐烏巾少年之骨也。

○獅子大王貴州人尹廷洽﹐八月望日早起﹐行禮土地神前。上香訖﹐將啟門﹐見二靑衣排闥入﹐以手推尹僕地﹐套繩於頸而行。尹方惶遽間﹐見所祀土地神出而問故。

靑衣展牌示之﹐上有「尹廷洽」字樣。土神笑不語﹐但尾尹而行里許。道旁有酒飯店﹐土神呼靑衣入飲﹐得間語尹曰「是行有誤﹐我當衛君前行。倘遇神佛﹐君可大聲叫冤﹐我當爲君脫禍。」君頷之﹐仍隨靑衣前去。約行大半日﹐至一所﹐風波浩渺﹐一望無際。靑衣曰「此銀海也。須深夜乃可渡﹐當少憩片時。」俄而﹐神亦曳杖來﹐靑衣怪之。土神曰「我與渠相處久﹐情不能已於一送﹐前路當分手耳。」

正談說間﹐忽天際有彩雲旌旗﹐侍從紛然﹐土神附耳曰「此朝天諸神回也。

汝遇便可叫冤。「尹望見車中有神﹐貌獰獰然﹐目有金光﹐面闊二尺許﹐卽大聲喊冤。神召之前﹐並飭行者少停﹐問何冤尹訴﹐爲靑衣所攝。神問﹕」有牌否﹖「

曰「有。」「有爾名乎﹖」曰「有。」神曰「旣有牌﹐又有爾名﹐此應攝者﹐何冤爲﹖」厲聲叱之﹐尹詞屈不知所云。

土神趨而前跪奏﹕「此中有疑﹐是小神令其伸冤。」神問﹕「何疑﹖」曰「某爲渠家中ニ﹐每一人始生﹐卽準東嶽文書知會﹐其人應是何等人﹐應是何年月日死﹐共計在陽世幾載﹐歷歷不爽。尹廷洽初生時﹐東嶽牒文中開『應得年七十二歲』。今未滿五十﹐又未接到折算支書﹐何以忽爾勾到﹖故恐有冤。」神聽說﹐亦遲疑久之﹐謂土神曰「此事非我職司﹐但人命至重﹐爾小神尙肯如此用心﹐我何可漠視。惜此間至東嶽府往還遼遠﹐當從天府行文至彼方速。」乃喚一吏作牒﹐口授云「文書上只須問民魂尹廷洽有勾取可疑之處﹐乞飛天符下東嶽到銀海查辦﹐急急勿遲。」尹從旁見吏取紙作書﹐封印不殊人世﹐但皆用黃紙封訖﹐付一金甲神持投天門。又呼召銀海神﹐有繡袍者趨進。命﹕「看守尹某生魂﹐俟嶽神查辦﹐毋誤」。繡袍者叩頭領尹退﹐而神已倏忽入雲霧中矣。此時尹憩一大柳樹下﹐二靑衣不知所往﹐尹問土神﹕「面闊二尺者是何神耶﹖」曰「此西天獅子大王也。」

少頃﹐繡衣者謂土神曰「爾可令尹某往暗處少坐﹐弗令夜風吹之﹔我往前途迎引天神﹐聞呼可急出答應。」尹隨土神沿岸行約半里許﹐有破舟側臥灘上﹐乃伏其中。聞人號馬嘶及鼓吹之音﹐絡繹不絕﹐良久始靜。土神曰「可以出矣。」

尹出﹐見繡衣人偕前持牒金甲人引至岸上空闊處﹐云「立此少待﹐嶽司卽到。」

須臾﹐海上數十騎如飛而來﹐土神挾尹伏地上。數十騎皆下馬﹐有衣團花袍﹑戴紗冠者上坐﹐餘四人著吏服﹐又十餘人武士裝束﹐余悉猙獰如廟中鬼面﹐環立而侍。上坐官呼海神﹐海神趨前﹐問答數語﹐趨而下﹐扶尹上。尹未及跪﹐土神上前叩頭﹐一一對答如前。上坐官貌頗溫良﹐聞土神語卽怒﹐目豎眉﹐厲聲索二靑衣。土神答﹕「久不知所往。」上坐者曰「妖行一周﹐不過千里﹔鬼行一周﹐不過五百里。四察神可卽查拿。」有四鬼卒應聲騰起﹐懷中各出一小鏡﹐分照四方﹐隨飛往東去。

少頃﹐挾二靑衣擲地上云「在三百里外枯槐樹中拿得。」上坐官詰問誤勾緣由﹐二靑衣出牌呈上﹐訴云「牌自上行﹐役不過照牌行事。倘有舛誤﹐須問官吏﹐與役無干。」上坐官詰云「非爾舞獘﹐爾何故遠﹖」靑衣叩首云﹕昨見獅子大王駕到﹐一行人眾皆是佛光﹔土神𨿽微員﹐尙有陽气﹔尹某𨿽死﹐未過陰界﹐尙系生魂﹐可以近得佛光。鬼役陰暗之气﹐如何近得佛光﹐所以遠伏。及獅王過後﹐鬼役方一路追尋﹐又值朝天神聖接連行過﹐以故不敢走出﹐並未知牌中何獘。「上坐官曰﹕」如此﹐必親赴森羅一決矣。「令力士先挾尹過海﹐卽呼車騎排衙而行。尹怖甚﹐閉目不敢開視﹐但覺風雷擊蕩﹐心魂震駭。

少頃﹐聲漸遠﹐力士行亦少徐。尹開目卽已墜地。見官府衙署﹐有冕服者出迎﹐前官入﹐分兩案對坐。堂上先聞密語聲﹐次聞傳呼聲﹐靑衣與土神皆趨入。

土神叩見畢﹐立階下﹔靑衣問話畢﹐亦起出。有鬼卒從廡下縛一吏入﹐堂上厲聲喝問﹐吏叩頭辯﹐若有所待者然。又有數鬼從廡下擒一吏﹐抱文卷入﹐尹遙視之﹐頗似其族叔尹信。旣入殿﹐冕服者取冊查核。許久﹐卽擲下一冊﹐命前吏持示後吏﹐後吏惟叩首哀求而已。殿內神喝﹕「杖﹗」數鬼將前吏曳階下﹐杖四十﹔又見數鬼領朱單下﹐剝去後吏巾服﹐鎖押牽出。過尹旁﹐的是其族叔﹐呼之不應。

叩何往﹐鬼卒云「發往烈火地獄去受罪矣。」

尹正疑懼間﹐隨呼尹入殿。前花袍官云「爾此案已明。本司所勾系尹廷治﹐該吏未嘗作獘。同房吏有尹姓者﹐系廷治親叔﹐欲救其侄﹐知同族有爾名適相似﹐可以朦混﹐俟本司吏不在時﹐將牌添攺『治』字作『洽』字﹐又將房冊換易﹐以致出牌錯誤。今已按律治罪﹐爾可生還矣。」回頭顧土神云「爾此舉極好﹐但只須赴本司詳查﹐不合向獅子大王路訴﹐以致我輩均受失察處分。今本司一面造符申覆﹐一面差勾本犯﹐爾速引尹廷洽還陽。」土神與尹叩謝出﹐遇前金甲者於門迎賀曰「爾等可喜﹗我輩尙須候回文﹐才得回去。」

尹隨土神出走﹐並非前來之路﹐城市一如人間。饑欲食﹐渴欲飲﹐土神力禁不許。城外行數里﹐上一髙山﹐俯視其下﹕有一人僵臥﹐數人守其旁而哭。因叩土神﹕「此何處﹖」土神喝曰「尙不省耶﹗」以杖擊之﹐一跌而寤﹐已死兩晝夜矣。棺槨具陳﹐特心頭微暖﹐故未殮耳。遂坐起稍送茶水﹐急喚其子趨廷治家視之。歸云「其人病已愈二日﹐頃復死矣。」

○綠毛怪乾隆六年﹐湖州董暢庵就幕山西芮城縣。縣有廟﹐供關﹑張﹑劉三神像。廟門歷年用鐵鎖鎖之﹐逢春秋祭祀﹐一啟鑰焉。傳言中有怪物﹐供香火之僧亦不敢居。

一日﹐有陜客販羊千頭﹐日暮無托足所﹐求宿廟中﹐居民啟鎖納之﹐且告以故。販羊者恃有膂力﹐曰「無妨。」乃開門入﹐散羣羊於廊下﹐而已持羊鞭秉燭寢﹔心不能無恐﹐三鼓﹐眼未合。聞神座下豁然有聲﹐一物躍出。販羊者於燭光中視之﹕其物長七八尺﹐頭面具人形﹐兩眼深黑有光﹐若湖桃大﹐頸以下綠毛覆體﹐茸茸如蓑衣﹔向販羊者睨且嗅﹐兩手有尖爪﹐直前來攫。販羊者擊以鞭﹐竟若不知﹐奪鞭而口嚙之﹐斷如裂帛。販羊者大懼﹐奔出廟外﹐怪追之。販羊人緣古樹而上﹐伏其梢之最髙者。怪張眼望之﹐不能上。

良久﹐東方明﹐路有行者﹐販羊人樹下覓怪﹐怪亦不見。乃告眾人﹐共尋神座﹐了無他異﹐惟石縫一角﹐騰騰有黑气。眾人不敢啟﹐具牒告官。芮城令佟公命移神座掘之。深丈許﹐得朽棺﹐中有屍﹐衣服悉毀﹐徧體生綠毛﹐如販羊人所見。乃積薪焚之﹐嘖嘖有聲﹐血湧骨鳴。自此怪絕。

○張大帝安溪相公墳在閩之某山。有道士李姓者利其風水﹐其女病瘵將危﹐道士謂曰「汝爲我所生﹐而病已無全理﹐今將取汝身一物﹐在利吾門。」女愕然曰「惟翁命。」曰「我欲占李氏風水久矣﹐必得親生兒子之骨埋之﹐方能有應。但死者不甚靈﹐生者不忍殺﹐惟汝將死未死之人﹐才有用耳。」女未及答﹐道士卽以刀劃取其指骨﹐置羊角中﹐私埋李氏墳旁。自後﹐李氏門中死一科甲﹐則道士門中增一科甲﹔李氏田中減收十斛﹐則道士田中增收十斛。人疑之﹐亦不解其故。

值淸明節﹐村人迎張大帝像﹐爲賽神會﹐彩旗導從甚盛。行至李家墳﹐神像忽止﹐數十人舁之不可動﹐中一男子大呼曰「速歸廟﹗速歸廟﹗」眾從之﹐舁至廟中﹐男子上坐曰「我大帝神也﹐李家墳有妖﹐須往擒治之。」命其徒某執鍬﹐某執鋤﹐某執繩索。部署定﹐又大呼曰「速至李家墳﹗速至李家墳﹗」眾如其言﹐神像疾趨如風。至墳所﹐命執鍬﹑鋤者搜墳旁。良久﹐得一羊角﹐金色﹐中有小赤蛇﹐蜿蜿奮動。其角旁有字﹐皆道人合族姓名也。乃命持繩索者往縛道士﹐鳴之官﹐訊得其情﹐置之法。李氏自此大盛﹐而奉張大帝甚虔。

○紫姑神尢琛者﹐長沙人﹐少年韶秀。偶過湘溪野﹐廟塑紫姑神甚美﹐愛之﹐手摩其面而題壁云「藐姑仙子落煙沙﹐玉作闌漧冰作車。若畏夜深風露冷﹐槿籬茅舍是郎家。」

是夜三鼓﹐聞有叩門者﹐啟之﹐曰「紫姑神也。妾本上淸仙女﹐偶謫人間﹐司雲雨之事。蒙郎見愛﹐故來相就。若不以鬼物見疑﹐願薦枕席。」尢狂喜﹐攜手入室﹐成伉儷焉。嗣後每夜必至﹐旁人不能見也。手一物與尢曰「此名『紫絲囊』﹐吾朝玉帝時織女所賜﹐佩之能助人文思。」生自佩後卽入泮﹐舉於鄕﹐成進士﹐選四川成都知縣。女與同行﹐助其爲政﹐發姦摘伏﹐有神明之稱。

忽一日謂尢曰「今日置酒﹐與郎爲別﹐妾將行矣。妾𨿽被謫譴﹐限滿原可仍歸仙籍。以私奔故﹐無顏重上天曹﹔地府又以妾本上界仙人﹐不敢收之鬼。

自念此身飄蕩﹐終非了計﹐𨿽托足君門﹐尙無形質﹐不能爲君生育男女。昨將此情苦求泰山神君﹐神君許將妾名收置冊上﹐照例托生。十五年後﹐可以重續愛緣﹐永爲夫婦﹐未知君能勿娶﹐專相待否﹖「尢唯唯﹐不覺涕下。女亦淒然﹐大慟而去。自此﹐尢作官不如前時之明﹐因掛誤革職。人有求婚者﹐毅然拒之﹐年四旬﹐猶隻身也。如是者十五年。

房師某學士﹐湣其鰥居﹐爲議婚。生又堅拒﹐並道所以。學士大駭﹐曰「若果然﹐則吾堂兄女是已。吾堂兄女生十五年﹐不能言﹐但能舉筆作字。每聞人議婚﹐必書『待尢郎』三字﹐得毋卽汝乎﹖」拉尢至兄家﹐請其女出見。女隔簾書「紫絲囊在否﹖」尢解囊呈驗﹐女點首者三﹐遂擇日成婚。合巹之夕﹐女仰天一笑﹐卽便能言。然從此絕不記前生原委﹐如尋常夫婦。

○魏象山余窗友魏夢龍﹐字象山﹐後餘四科進士﹐由部郎遷禦史。己卯典試雲南﹐歿於途﹐歸柩於西湖昭慶寺。其年十月﹐沈辛田觀察亦厝其先人之柩於此寺﹐見前屋厝柩旁列「雲南大主考」金字牌﹐知爲魏君。魏故辛田所善也。俄而弔客來﹐孝子當扶杖行禮。辛田弟淸藻忽不見﹐覓之﹐昏昏然臥魏柩前﹐神色慘沮。扶歸﹐則寒熱大作﹐病勢沈重。醫者下藥﹐方開「人參三錢」。辛田心狐疑﹐未敢用參。

至牀前視弟﹐弟躍起坐如平時﹐拱手笑曰「沈五哥﹐別久矣﹐佳否﹖」辛田怪而呵之。旁有二女眷觀疾﹐淸藻又手揮之曰「兩嫂請回避。願假紙筆﹐我有所言。」與之紙﹐熟視笑曰「紙小﹐不足書也。」爲磨墨而以長幅與之﹐乃憑幾楷書曰「夢龍白﹕夢龍奉命典試雲南﹐從豫章行至樊城﹐感冒暑熱。奴子吳升﹐不察病原﹐誤投人參三錢﹐遂至不起。甚矣﹐人參之不可輕服也﹗樊城令某﹐經理喪事頗盡心力﹐使靈柩得還家﹐而諸弟嘖有煩言﹐誣其侵蝕衣箱銀兩﹐殊不識好歹。家中所存﹐只破書幾卷﹐諸弟尙忍言析乎﹖覆巢完卵﹐還望諸弟照應之。」

書畢﹐擲管而臥。須臾又起﹐提筆將「人參不可輕服」數字旁加密圈。辛田大驚﹐不敢爲弟下人參。請魏家人來﹐以所書示之﹐皆駭嘆﹐汗淚交下。

尋弟病愈。問其索紙作書狀﹐全不省記﹐但云「病重時﹐見短身多須而衣葛者入房﹐便昏然不曉人事矣。」沈年幼﹐不及見魏君﹐所云者果魏君貌也。沈後中辛卯探花﹐卒不永年而死。

○王莽時蛇冤臨平沈昌﹐余戊午同年舉人﹐年少英俊。忽路間遇僧授藥三丸曰「汝將有大難﹐服此或可少瘳﹐臨期吾再來視汝。」言畢去。沈素不信因果事﹐以藥擲書廚上﹐勿服也。亡何﹐病大重﹐忽作四川人語曰「我峨嵋山蟒蛇﹐尋汝二千年﹐今方得汝。」自以手扼其吭﹐气將盡﹐家人憶路間僧語﹐卽速覓書廚上藥﹐只存一丸﹐以水吞下﹐恍然記歷代前生事。

沈在王莽時﹐姓張名敬﹐避莽亂﹐隱峨嵋山學仙﹐有同志人嚴昌爲耦耕之友。

劉歆謀起兵應漢事敗﹐裨將王均亦逃奔峨嵋﹐事二人爲弟子。山洞有蟒﹐大如車輪﹐每出遊﹐必有風雷﹐禾稼多傷。張欲除其害﹐命王削竹刺插地﹐以毒藥敷之。

蛇果出﹐爲竹所刺﹐死。蛇修煉有年﹐將成龍者﹐其出穴自挾風雷而行﹐非有心害人﹐爲王殺後﹐思報主謀者之冤。而王均莽死後隨出山佐光武中興﹐拜驍騎將軍﹐遣人迎張敬入洛﹐亦拜徵虜將軍﹐蛇不能報。再世爲北魏髙僧﹔三世爲元將某﹐有戰功﹐蛇又不能報﹔惟今世僅作孝廉﹐故蛇來﹐將甘心焉。其原委歷歷﹐口皆自言。家人問﹕「路僧爲誰﹖」曰「卽嚴昌先生也。先生辭光武之聘﹐早登仙道﹐與吾有香火緣﹐故來相救。」言終﹐沐浴整衣冠卒。

開弔日﹐前僧果來﹐泣拜畢﹐語其家人曰「毋苦﹐毋苦。了此一重公案﹐行當仍歸仙道耳。」語畢﹐忽不見。

○牙鬼杭州朱亮工妻張氏﹐患傷寒甚劇。忽作山西人語﹐咆哮索命﹐擊毀盤碗﹐且云「恩自恩﹐仇自仇﹐不能作抵。」亮工在家﹐索命者不至﹔出﹐則瞀亂如前。

亮工乃具牒訴本郡城隍神。張氏沈沈熟睡﹐如赴鞫者。

良久﹐蘇曰「冤雪矣﹐冤去矣。」手摩其臀曰「被神杖﹐甚痛。前生予與亮工俱山西販布男子﹐官牙劉某吞布價而花銷之。予告官比追﹐劉不勝其苦﹐當予前作赴水狀﹐欲予憐而救之。予怒曰﹕」汝𨿽死﹐吾仍索欠不饒。『劉赧於轉身﹐竟溺水死。亮工前生姓兪名容﹐聞之﹐勸予曰「牙人死固當﹐然棺殮之費﹐我二人當分給之。』予怒未息﹐竟不肯﹔兪乃捐囊中金三兩﹐爲棺殮焉。今此牙鬼來報予仇﹐而不料兪之爲吾今生夫也﹐故不敢見之。昨蒙城隍神訊得劉牙侵蝕人銀﹐自己尋死﹐本無冤抑﹐乃敢作鬧於朱氏恩人之舍﹐責三十板﹐鎖解酆都道。予前生以索債故﹐見死不救﹐見屍不殮﹐居心不忍﹐亦責十五板﹐然病勢漸除矣。」

亡何﹐其押解之鬼差附病者身曰「爲汝家事作八百里遠行﹐須以紙錢酒飯享我。」家人懼﹐爲大設齋醮﹐方始寂然。

○妖夢三則柘城李少司空子繼遷成進士。司空及太夫人歿後﹐繼遷患危疾﹐夢太夫人教服參﹐因以告醫。醫曰「參與病相忌﹐不可服。」是夜﹐復夢太夫人云「醫言不可聽﹐汝求生非參不可。我有參幾許﹐在某處﹐可用。」探之﹐果得。服之﹐夜半發狂死。

陸射山峯徵君﹐夢尊人孝廉公云「吾窀穸內爲水所浸﹐甚苦。臯亭山頂有地一區﹐系某姓﹐求售﹐曷往買而移葬﹐吾神所依也。」訪之果合﹐因以重價得之。及攺葬﹐舊穴了無水﹐且暖气如蒸﹐悔已無及。遷葬後﹐徵君日就困躓﹐子孫流離。

江寧報恩寺僧房﹐每科場年﹐憑爲舉子寓所。六合張生員者﹐住某僧房有年﹐其寺主老僧悟西已死。張以不第心灰﹐數科不至。忽一日﹐悟西托夢其徒曰「速買舟過江﹐延張相公來應試﹐張相公今歲登科。」其徒告張﹐張喜﹐渡江應試。發榜後﹐仍不第﹐張慍甚﹐因設祭懟之。夜夢悟西來云「今年科場粥飯﹐冥司派老僧給散。一名不到﹐老僧無處開銷。相公命中尙應喫三場十一碗冷粥飯﹐故令愚徒相延﹐以免我遣﹐非敢誑也。」

○凱明府全椒令公音布﹐能詩倜儻﹐與余交好。庚寅分校南闈﹐疽發背卒。公母懷孕時﹐將至期﹐祖某爲內務府總管﹐晚見庭下有巨人﹐長過屋脊﹐叱之﹐漸縮小。

每叱一聲﹐輒短數尺。拔劍追之﹐化作短人﹐奔樹下而滅。取火燭之﹕乃一土偶人﹐長尺許﹐面扁闊﹐聳肩﹐左手少一小指。因拾置幾上﹐而婢報某娘子房生一男矣。三日後抱視之﹕左手少一小指﹐狀貌酷肖土偶。舉家大驚﹐乃取土偶供祖廟中﹐禮事甚虔。

及凱卒後﹐送神主入廟﹐見土偶爲屋漏故雨滴其背﹐穿成三孔﹐僕於坐下。

凱死時﹐背瘡三孔皆穿。家人悔奉祀不虔﹐已無及矣。

○羞疾湖州沈秀才﹐少年入泮﹐才思頗美。年三十餘﹐忽得羞疾﹕每食﹐必舉手搔其面曰「羞﹐羞。」如廁﹐必舉手搔其臀曰「羞﹐羞。」見客亦然。家人以爲癲﹐不甚經意。後漸羸﹐醫治無效。有時淸楚﹐問其故﹐曰「疾發時﹐有黑衣女子捉我手如此﹐遲則鞭撲交下﹐故不得不然。」家人以爲妖﹐適張眞人過杭州﹐乃具牒焉。張批﹕「仰歸安縣城隍查報。」後十餘日﹐天師遣法官來曰「昨據城隍詳稱﹕沈秀才前世爲雙林鎭葉生妻﹐黑衣女子者﹐其小姑也。葉饒於財﹐小姑許配李氏﹐家貧﹐葉生愛妹﹐延李郎在家讀書﹐須李入泮﹐方議婚期。

一日者﹐小姑步月﹐見李郎方夜讀﹐私遣婢送茶與郎。婢以告嫂﹐嫂次日向人前手戲小姑面曰「羞羞。『小姑忿﹐遂自縊﹐訴城隍神﹐求報仇索命。神批其牒云﹕」閨門處女﹐步月送茶﹐本涉嫌疑﹐何得以戲謔微詞索人性命﹖不準。』小姑不肯已﹐又訴東嶽。東嶽批云﹕城隍批詞甚明﹐汝須自省。但沈某前身旣爲長嫂﹐理宜含容﹐況姑娘小過﹐亦可暗中規戒﹐何得人前惡謔﹖今若勾取對質﹐勢必傷其性命﹐罪不至此。姑準汝自行報仇﹐俾他煩惱可也。所查沈某冤業事﹐須至牒者。「天師曰﹕」此業尙小﹐可延髙僧替小姑超度﹐俾其早投人身﹐便可了案。「如其言﹐沈病遂痊。

○賣漿者兒杭州汪成瑞家﹐延錢塘貢生方丹成爲西席﹐數日不至館。問之﹐云「替人作狀告東嶽。」問﹕「何事﹖」云﹕其鄰張姓者妻病祈神﹐有賣漿叟往觀。歸﹐其子忽髙坐呼其名索水喫。叟怒責之﹐子曰「我非汝子﹐我是城隍司之勾神﹐今日與夥伴數人至張家勾取張氏婦魂。因其家延請五聖在堂﹐未便進內﹐久立檐下。渴甚﹐是以附魂汝子﹐向汝求水。」叟與之水。其子年僅十四五﹐所飲水不下石餘。少頃﹐聞音樂聲﹐曰「張氏送神﹐吾去矣。叟賜我火炬數枝。」叟曰「夜靜難覓。」曰「吾之火炬﹐卽紙索耳﹐非世上火炬也。」焚與之﹐乃起謝曰「受叟惠﹐無以報﹐吾有一事相告﹕令郎自今日後無使近水﹐否則將犯水厄。」語畢﹐其子卽昏睡﹐而鄰家張氏哭聲舉矣。叟𨿽異其事﹐尙祕之不宣。

次日下午﹐其子忽狂叫云「甚熱﹗我往浴於河。」叟不許﹐其子竟去。叟急拉回家﹐而狂躁愈甚﹐指地上石云「如此好水﹐何不令我浴﹖」叟見其光景甚怪﹐懼不能提防﹐徧告諸鄰﹐相同看視。

西鄰唐姓者﹐向信鬼神之事﹐裏中祀東嶽帝﹐唐主其事﹐或代親友以祈禳﹐屢屢應驗。聞漿叟言﹐又見其子之狂態﹐因告曰「汝子爲鬼所憑﹐何不求東嶽神耶﹖」問﹕「作何求法﹖」曰「帝君聖誕日﹐各執事俱齊﹐汝具牒呈焚香鑪內﹐我鳴鐘鼓相助。令有力者抱令郎在堂下﹐聽候審訊發落﹐或可驅除惡鬼。」

漿叟以爲然。

三月二十八日淸晨﹐叟齋戒往抱其子從轅門外匍匐喊冤﹔唐在殿上令會中執事者取其詞狀﹐大呼﹕「著速報司查拿。」漿叟抱兒上殿﹐眾環擁之。甫及門﹐兒已昏迷﹐滿口流涎﹐眾惶恐。少頃蘇醒﹐叟挾之歸﹐至夜始能言﹐云「我在街戲﹐見一人甚藍縷﹐相約往浴。日日相隨不離﹐至東嶽廟時﹐尙隨在後。忽見殿前速報司神奔下擒他﹐方懼而逃﹐恰已爲其所獲﹐並將我帶上殿。見帝君持呈狀細閱﹐向一戴紗帽者語縷縷﹐不甚明。惟聞說我父母無罪﹐何得捉伊兒作替代。

將跟我之鬼鎖押枷責﹐放我還陽。「嗣後﹐漿叟子竟無恙。

○謝經歷廣州經歷謝坤﹐紹興人﹐甥陸某﹐選廣東巡檢﹐攜母﹑妻及子至粵﹐甥舅相聚甚歡。赴任後﹐作書與舅氏﹐挽其轉求上官﹐調一美缺。謝爲轉請於大府﹐得調澳門。其他𨿽所入勝昔﹐而逼近海隅﹐不無煙瘴。甥又作書與舅﹐復請再調。

謝憎其貪妄﹐不答。不兩月﹐又接札云「甥病矣﹐乞舅速救之﹐遲則性命不保。」

謝𨿽惡甥之瀆﹐而念姊已年邁﹐或有不測﹐勢將如何﹔又憚長官見惡﹐難以進言。

正躊躇間﹐當午假寐﹐見甥忽至前曰「舅誤我。我囑舅至再﹐舅不一報。今甥受瘴死矣﹐母﹑妻及子已在城外水次﹐舅速迎之。」言畢而號。謝驚寤﹐卽見人踉蹌入門云「陸甥於數日前已死﹐家眷扶柩至矣。」謝始悟夢見者卽甥魂也﹐迎其眷至署﹐厝甥柩於僧寺﹐爲作佛事。僧人宣疏﹐請齋主拈香﹐忽見朝衣冠者自屏後走出行禮﹐僧不知何人。其子拜佛﹐見其父在上﹐乃奔前相呼﹐隨卽杳然滅去﹐僧眾皆驚。謝書室中素心蘭開﹐外孫戲折一枝﹐謝撻之﹐忽見甥來怒曰「舅柰何以一花責我兒﹐我當盡壞之﹗」片刻間﹐將蘭葉均分爲二。

居月餘﹐謝歸其喪。解纜時﹐同里人附一柩於船尾﹐謝家人不知也。出粵界後﹐舟子欺其孤孀﹐與家人爭毆。忽見陸甥跳艙中出﹐後隨一少年﹐助陸將舟子五六人痛打﹐舟子哀求方已。家人驚疑﹐問舟子﹐云「吾主人素所識﹐其少者不知何來。」舟子惶愧曰「船頭內附裝一小柩﹐前恐府上人不許﹐是以匿之。

今助毆者﹐想卽此鬼耶。「從此一路﹐舟人倍小心矣。舟抵家﹐家人爲開喪設主﹐從此寂然。

○趙文華在陰司說情杭人趙京﹐祖籍慈溪。有弟某﹐性方嚴。婚後﹐婦家婢頗慧﹐未嘗假以顏色﹐京私與狎﹐弟妻不知。無何﹐婢孕﹐婦翁疑婿﹐婢亦駕詞誣婿﹐婿不能自明﹐恚投環死。

越二年﹐京父壽辰﹐賓朋宴集﹐京與婢忽僕地囈語﹐經宿始蘇﹐云「攝至冥府﹐與婢械系大門外。俄聞發鼓升堂﹐鬼役ㄏ其首擲階下﹐有冕旒者上坐﹐引弟質訊。京與婢皆伏罪﹐不敢置辯。將定讞矣﹐忽報﹕」趙尙書至。『紅柬上書』年家眷弟趙文華頓首拜。『冥官肅衣冠出迎﹐命﹕「帶人犯械系故處。』舉頭見柱上一聯云﹕」人鬼只一關﹐關節一絲不漏﹔陰陽無二理﹐理數二字難逃。『後署』會稽陶望齡題『。正熟視間﹐報﹕「趙尙書出矣。』冥官喚京與婢諭云﹕『本案應照因姦致死罪減三等判﹐以趙尙書說情﹐姑放回陽。且趙某身爲男子﹐通婢事有何承認不起﹖而竟至輕生﹐亦殊可鄙。故且寬汝﹐放回陽間。』」舉家不知趙文華何故庇京。一日﹐詢諸宗老﹐始知文華其七世祖也﹐因諂嚴相﹐子孫丑之﹐故皆諱言﹐無知者。

○毀陳友諒廟趙公錫禮﹐浙之蘭溪人﹐初選竹山令﹐調繁監利。下車之日﹐例應謁文廟及城隍神。吏啟﹕「有某廟者﹐當拈香。」公往視﹕廟有神像三人﹐雁行坐﹐俱王者衣冠﹐狀貌頗莊嚴。問﹕「何神﹖」竟無知者。公欲毀其廟﹐吏不可﹐曰「神素號顯赫﹐歷任官參謁頗肅﹐毀之恐觸神怒﹐禍且不測。」公歸搜志乘祀典﹐不載此神﹐乃擇日朝吏民於廟﹐手鐵鎖系神頸曳之。神像瑰偉﹐非掊擊不能去。

公曳之﹐應手而倒﹐三像碎於庭中。新其屋宇﹐攺奉關帝。久之﹐竟無他異。公心終不懌﹐乃行文天師查之。得報牒云「神系元末僞漢王陳友諒弟兄三人﹐兵敗﹐死鄱陽湖﹐部曲散去﹐爲立廟荊州。建於元至正某年﹐毀於國朝雍正某年趙大夫之手﹐合享血食四百年。」

●卷十一○通判妾徽州府署之東﹐前半爲司馬署﹐後半爲通判署﹐中間有土地祠﹐乃通判署之衙神也。乾隆四十年春﹐司馬署後墻倒﹐遂與祠通。

其夕﹐署中老嫗忽倒地﹐若中風狀。救之蘇﹐呼饑﹔與之飯﹐啖量倍於常。

左足微跛﹐語作北音﹐云「我哈什氏也﹐爲前通判某妾﹐頗有寵﹐爲大妻所苦﹐自縊桃樹下。縊時希圖爲厲鬼報仇﹐不料死後方知命當縊死﹐卽生前受苦﹐亦皆數定﹐無可爲報。陰司例﹕凡死官署者﹐爲衙神所拘﹐非墻屋傾頹﹐魂不得出。

我向棲後樓中﹐昨日袁通判到任來﹐驅我入祠﹐此後饑餒尢甚﹔今又墻傾﹐傷我左腿﹐困頓不可耐。特憑汝身求食﹐不害汝也。「自是嫗晝眠夜食﹐亦無所苦﹐往往言人已往事﹐頗驗。

先是司馬有愛女卒於家﹐赴任時置女靈位某寺中﹐歲時遣祭﹐皆嫗所不知。

司馬見其能言冥事﹐問﹕「爾知我女何在﹖」答曰「爾女不在此﹐應俟我訪明再告。」翌日﹐語司馬云「爾女在某寺中甚樂﹐所得錢鈔﹐大有贏餘﹐不願更生人間﹐惟今春所得衣裳太窄小﹐不堪穿著。」司馬大駭﹐推問衣窄之故。因遣家人往祭時﹐所制衣途中爲兩段﹐家人潛買市上紙衣代之故也。

未幾﹐新通判蒞任﹐方修衙署﹐動版築﹐嫗曰「屋成﹐我當復歸原處﹐但一入﹐又不知何年得出﹐敢向諸公多求冥錢﹐夜焚墻角下﹐我得之賂衙神﹐便可逍遙宇內焉。」司馬如其言﹐焚之。次日﹐嫗有喜色曰「主人甚賢﹐無以爲別﹐我善琵琶﹐且能歌﹐能飲酒﹐當歌一曲謝主人。」司馬設爲醴置琵琶﹐嫗彈且歌云「三更風雨五更鴉﹐落盡夭桃一樹花。月下望鄕臺上立﹐斷魂何處不天涯。」

音調淒惋﹐歌畢﹐擲琵琶瞑目坐。眾再叩之﹐蹶然起﹐語言笑貌﹐依然蠢老嫗﹐足亦不跛矣。

內幕崔先生常與問答。其言饑時﹐崔云「此與府廚近﹐何不赴廚求食﹖」

答云「府署神尢嚴﹐不敢入。」其言袁通判見驅時﹐崔云「袁通判上任大病﹐爾何必避﹖」答云「他𨿽病﹐未至死﹐將來還要升官﹐我敢不避﹖」袁通判者﹐余弟香亭也。

○劉貴孫鳳阜陽王尹﹐遣家人劉貴偕役孫鳳至江寧公幹。鳳素彊悍﹐好管世上不平事。

正月二日﹐貴邀鳳晨飲淮淸橋﹐鳳於稠人中戟手罵曰「新歲非索債之時﹐酒店非肆毆之地﹐渠可欺﹐我不可欺﹗」爲扯拽衛護之狀。同伴不解其故﹐方欲問之﹐鳳忽瞑目云「彼負我債﹐我遲至數十年﹐蹤迹七千餘里﹐今才獲之。幹汝何事﹐乃爲放去﹖汝旣放彼﹐汝當代償。」語畢﹐自批其頰﹐眾共持之。俄而口涎目瞪﹐頹然倒地﹐眾舁之旋寓。

少頃蘇云「我入店見市中一人﹐額有血痕﹐狀類乞丐﹐手ㄏ一儒生討債﹐捶吐交下。儒生不勝痛﹐徧向市人求救﹐無一應者。我心不平﹐忿然大罵。其人驚釋手﹐儒生趨避我右。其人來奪﹐我拳揮之。格鬥間﹐儒生遂走﹐不知所往。

不料索債人遂爲我祟﹐然彼時不備﹐故爲所欺。今若再來﹐當痛捶之。「因以馬鞭自衛。眾見其無恙﹐稍稍散去﹐惟貴與同處。

抵暮。鳳語貴曰「其人至門外矣。」方執鞭欲起﹐而手足皆若被縛﹐批頰詈罵如前。貴窘揖鳳而言曰「汝爲何人﹖渠負汝何債﹐我當代償。」鳳曰「我名王保定﹐儒生名朱祥﹐前世負我身價﹐非錢債也。本今無干﹐鳳不合彊預他人事﹐故我怒而淩之。承汝代償﹐果丰﹐足我勾當﹐我卽去﹔否則﹐並將及汝。」

貴大恐﹐廣集同伴﹐買冥鏹數萬。燒畢﹐乃向貴拱手作謝狀曰「十年後再獲儒生﹐還須拉鳳作證。」於是鳳蘇起﹐而神色散瘁﹐無復從前矯健矣。

○狐詩汝寧府察多狐﹐每歲修葺﹐則狐四出爲閭閻害﹐工竣則息。學使至﹐多所爲擾。盧公明楷到任﹐祭之乃安﹐從此成例。學使至﹐皆祭署後小閣﹐相傳狐所居。

後學使至﹐有二僕不知﹐榻其上。晨起﹐人聞呼號聲﹐往視﹐則二僕裸縛閣下﹐臂上各寫詩二句。其一臂云「文人祭我汝安牀﹐汝試思量妨不妨。」一臂云「前日享儂空酒果﹐今朝借爾代豬羊。」

○大小綠人乾隆辛卯﹐香亭與同年邵一聯入都。四月二十一日﹐至欒城東關﹐各店車馬塡集﹐惟一新開店無客﹐遂投宿焉。邵宿外間﹐香亭宿內間。

漏初下﹐各就榻燃燈﹐隔壁遙相語。忽見長丈許人﹐綠面綠須﹐袍靴盡綠﹐自門入﹐其冠擦頂紙﹐ㄏㄏ有聲。後又一小人﹐髙不滿三尺﹐頭甚大﹐亦綠面綠衣冠﹐共至榻前﹐舉袖上下作舞狀。香亭欲呼而口噤﹐耳中聞邵語言﹐竟不能答。正惶惑間﹐見榻旁幾上又倚一人﹐麻面長髯﹐頭戴紗帽﹐腰束大帶﹐指長人曰「此非鬼也。」指大頭者曰「此鬼也。」又向二人揮手作語。二人點頭﹐各向香亭拱手。每一拱手﹐則倒退一步﹐三拱三退出﹐紗帽者亦拱手而沒。香亭遽起﹐方欲出戶﹐邵亦狂呼突起奔而入﹐口稱「怪事」不絕。香亭謂邵﹕「亦見大小綠人耶﹖」邵搖首曰「否﹐否。方就枕時﹐覺牀側小屋內陰風習習﹐冷侵毛髮﹐不能成寐﹐因與公相語。繼呼公不答﹐見屋內有大小人面若盂若盎者數十﹐來去無定。初疑眼花﹐不之怪。忽大小人面層疊堆門限中﹐上下皆滿﹐又一巨面大如磨盤﹐加於眾面之上﹐皆視我而笑﹐乃投枕起﹐不知所謂綠人也。」香亭亦告以所見﹐遂此不秣馬而行。

及時﹐聞二僕夫嘖嘖私語云「昨宵所宿鬼店也﹐投宿者多死﹐否則病瘋佯狂。縣官疲於相驗﹐禁閉已十餘年。昨一宿無恙﹐豈怪絕耶﹐抑二客當貴耶﹖」

○紅衣娘劉介石太守﹐少事乩仙﹐自言任泰州分司時﹐每日祈請﹐來者或稱仙女﹐或稱司花女﹐或稱海外瑤姬﹐或稱瑤臺侍者。吟詩鄙俚﹐不成章句﹔說休咎﹐一無所應。

署後藕花洲上有樓﹐相傳爲秦少遊故迹。一夕﹐登樓書符﹐乩忽判「紅衣娘」

三字。問以事﹐不答﹐但書云「眼如魚目徹宵懸﹐心似酒旗終日掛。月光照破十三樓﹐獨自上來獨自下。」太守見詩﹐覺異﹐請退。次夕復請﹐又書﹕「紅衣娘來也。」太守問﹕「仙屬何籍﹖詩似有怨。且十三樓非此地有也﹐何以見詠﹖」

又書曰「十三樓愛十三時﹐樓是樓非那得知。寄語藕花洲上客﹐今宵燈下是佳期。」書畢﹐覘動不止。太守懼﹐棄盤奔就寐榻﹐見二婢持綠紗燈﹐引紅衣娘冉冉至矣。拔劍揮之﹐隨手而滅。自是每夕必至﹐不能安寢。數月後遷居始絕。

○秀民冊丹陽荊某﹐應童子試。夢至一廟﹐上坐王者﹐階前諸吏捧冊立﹐儀狀甚偉。

荊指冊詢吏﹕「何物﹖」答曰「科甲冊。」荊欣然曰「爲我一查。」吏曰「可。」荊生平以鼎元自負﹐首請《鼎甲冊》﹐徧閱無名﹔復查《進士孝廉冊》﹐皆無名。不覺變色。一吏曰「或在《明經秀才冊》乎﹗」徧查亦無。荊大笑曰「此妄耳。以某文學﹐可魁天下﹐何患不得一秀才﹗」欲碎其冊﹐吏曰「勿怒﹐尙有《秀民冊》可查。秀民者。皆有文而無祿者也。人間以鼎甲爲第一﹐天上以秀民爲第一。此冊爲宣明王所掌﹐君可向王請之。」

如其言﹐王於案上出一冊﹐黃金絲穿白玉牒﹐啟第一頁﹐第一名卽「丹陽荊某」。荊大哭﹐王笑曰「汝何癡也﹗汝試數從古有幾个名狀元﹑名主試乎﹖韓文公孫衮中狀元﹐人但知韓文公﹐不知有衮﹔羅隱終身不第﹐至今人知有羅隱。

汝當歸而求之實學可耳。「荊問﹕」科第中皆無實學乎﹖「王曰﹕」卽有文才﹐又有文福﹐一代不過數人﹐如韓﹑白﹑歐﹑蘇是也。此其姓名﹐別在紫瓊宮上﹐與汝尢無分也。「荊未對﹐王拂衣起﹐髙吟曰﹕」一第區區何足羨﹐貴人傳者古無多。「荊驚醒怏怏﹐卒不第以終。

○妓仙蘇州西磧山後有雪隘峯﹐相傳其上多仙迹﹐能捨身而上﹐不死卽得仙。有王生者﹐屢試不第﹐乃抗志與家人別﹐裹糧登焉。更上﹐得平原﹐廣百畝許﹐雲樹蓊郁中﹐隱隱見懸崖上有一女子﹐衣裝如世人﹐徘徊樹下。心異之﹐趨而前﹐女亦出林相望。迫視﹐乃六七年前所狎蘇州名妓謝瓊娘也。彼此素相識﹐女亦喜甚﹐攜生至茅庵。

庵無門﹐地鋪松鍼﹐厚數尺﹐履之綿軟可愛。女云「自與君別後﹐爲太守汪公訪拿﹐褫衣受杖﹐臀肉盡脫。自念花玉之姿﹐一朝至此﹐何顏再生人間﹖因決計捨身﹐辭別鴇母﹐以進香爲詞﹐至懸崖奮身擲下﹐爲蘿蔓糾纏﹐得不死。有白髮老嫗食我以松花﹐教我以服气﹐遂不知饑寒。初猶苦風日﹐一歲後﹐霜露風雨﹐都覺無怖。老母居前山﹐時相過從。昨老母來云﹐今日汝當與故人相會。以故出林閒步﹐不意獲見君子。」因問﹕「汪太守死否﹖」生曰「我不知。卿仙家﹐亦報怨乎﹖」女曰「我非汪公一激﹐何能至此﹗當感不當報。但老母向我云﹕」偶遊天庭﹐見杖汝之汪太守被神笞背﹐數其罪。故疑其死。「生曰﹕」妓不當杖乎﹖「女曰﹕」惜玉憐香而心不動者﹐聖也﹔惜玉憐香而心動者﹐人也﹔不知玉不知香者﹐禽獸也。且天最誅人之心﹐汪公當日爲撫軍徐士林有理學名﹐故意殺風景以逢迎之﹐此意爲天所惡。且他罪多﹐不止杖妾一事。「生曰﹕」我聞仙流淸潔﹐卿落平康久矣﹐能成道乎﹖「女曰﹕」淫𨿽非禮﹐然男女相愛﹐不過天地生物之心。放下屠刀﹐立地成佛﹐不比人間他罪難懺悔也。「

生具道來尋仙本意﹐且求宿庵中。女曰「君宿何妨﹐但恐仙未能成也。」

因爲生解衣置枕﹐情愛如昔﹐而語不及私。生摸視其臀﹐白膩如初﹐女亦不拒。

然心稍動﹐則女色益莊﹐門外猿啼虎嘯﹐或探首於竇﹐或進爪於門﹐若相窺者。

生不覺息邪心﹐抱女端臥而已。夜半﹐聞門外呵吒聲﹐輿馬騶從﹐貴官顯者往來不絕。生怪之﹐女曰「此各山神靈酬酢﹐每夕多有﹐愼勿觸犯。」

及天明﹐女謂生曰「君諸親友已在山下訪尋﹐宜速返。」生不肯行﹐女曰「仙緣有待﹐君再來未晚。」送至崖﹐一推而墮。生回望﹐見女立雲霧中﹐情殊依依﹐逾時影才滅。生踉蹌奔歸﹐見其兄與家人持楮鏹哭尊於山下﹐謂生已死二十七日矣﹐故來祭尊。訪汪太守﹐果以中風亡。

○李百年無錫張塘橋華協權者﹐與好事數人設乩盤於家。其降鸞者曰仲山王問。仲山﹐胡明進士﹐錫之聞人也。眾因與酬答﹐出語蹇澀﹐詩亦不甚韻﹐每召輒至。時華方構一樓﹐請仙題其扁。仙曰「無錫秦園有扁曰『聊逍遙兮容與』﹐此可用乎﹖」

眾疑此語出屈子﹐而必曰秦園﹐不似仲山語也。

一日者﹐與眾答問方歡﹐忽書﹕「吾欲去矣。」問﹕「何之﹖」曰「錢汝霖家見招赴席。」乩遂寂然。錢汝霖者﹐亦裏中人﹐所居去張塘橋不二三里﹐眾因怪而偵之﹐則是日以病故禱神也。

明日﹐仙復至﹐華因問﹕「昨夜飲錢家乎﹖」曰「然。」「盛饌乎﹖」曰「頗佳。」眾嘲之曰「錢乃禱神﹐非請仙也﹐所請者城隍土地之屬﹐豈有髙人王仲山而往赴席乎﹖」仙語塞﹐乃曰「吾非王仲山﹐乃山東李百年耳。」問﹕「百年何人﹖」曰「吾於康熙年間在此販棉花﹐死不得歸﹐魂附張塘橋庵。庵有無主魂﹐與我共十三人﹐皆無罪孽﹐無羈束。裏中之禱者﹐皆吾輩享之。」華曰「所禱城隍諸神﹐俱有主名﹐若旣無名﹐何得參與其間﹖」曰「城隍諸神豈輕向人家飲食﹖所禱者都是虛設。故吾輩得而享焉。」華曰「無名冒食﹐天帝知之恐加罪﹐柰何﹖」曰「天上豈知有禱乎﹐是皆愚民習俗之所爲。卽鬼祟索食﹐間或有之﹐究無關於生死也。況我非索之﹐而彼自設之﹐而我享之﹐何忤於天帝﹖卽君家茶酒﹐亦非我素之也。」曰「旣如此﹐子何必托名於王仲山耶﹖」

曰「君家檐頭神執符來請﹐彼不敢上請眞仙﹐所請者皆我輩也。十三人中﹐惟我稍識幾字﹐故聊以應命。使直書姓名曰『李百年』﹐君等肯尊奉我乎﹖我見此處人家扁額多仲山王問書﹐知爲名人﹐故托其名來耳。」問﹕「『聊逍遙兮容與』六字何出﹖」曰「吾但於秦家園見之﹐不知所出。道聽塗說﹐見笑大方矣。」

華曰「子旣無羈束﹐何不歸山東﹖」曰「關津橋梁﹐是處有神﹐非錢不得輒過。」華曰「吾今以一陌紙錢送汝歸﹐何如﹖」曰「唯唯﹐謝謝。旣見惠﹐須更以一陌酬於橋神﹐不然﹐仍不獲拜賜也。」

時華之侄某在旁曰「吾早暮過橋上﹐汝得無祟我乎﹗」曰「頃吾言之矣﹐鬼安能爲祟﹖」於是焚楮綻送之﹐而毀其乩焉。

○醫妒軒轅孝廉﹐常州人﹐年三十無子﹐妻張氏奇妒﹐孝廉畏如虎﹐不敢置妾。其座主馬學士某憐之﹐贈以一姬。張氏怒﹐以爲幹我家事﹐我亦設計擾其家。會學士喪偶﹐張訪得某村女世以悍聞﹐乃賄媒嫗說馬娶爲夫人。馬知其意﹐欣然往聘。

婚之日﹐妝奩中有五色棒一條﹐上書「三世傳家搗稿砧」者也。合巹畢﹐羣姬拜見。夫人問﹕「若輩何人﹖」曰「妾也。」夫人叱曰「安有堂堂學士家而有禮當置妾者乎﹖」卽棒羣姬。馬命羣姬奪其棒﹐齊毆之。夫人力不勝﹐逃入房﹐罵且哭。羣姬各擊鑼鼓亂其聲﹐如無聞焉者。夫人不得已﹐揚言將自盡﹐則侍者備一刀一繩﹐曰「老爺久知夫人將有此舉﹐故備此不堪之物奉贈。」已而羣姬各敲木魚誦往生咒﹐願夫人早升仙界﹐聲嘈嘈然。夫人尋死之說﹐又如無聞焉者。夫人故女豪﹐自分虛疑恫喝﹐計已盡施﹐無益﹐乃轉嗔作喜﹐請學士入﹐正色曰「君眞丈夫也﹐我服矣。我所行諸策﹐亦祖奶奶家傳﹐嚇世間妄庸男子﹐非所以待君。嗣後請攺事君﹐君亦宜待我以禮。」學士曰「能如是乎﹐夫復何言﹗」卽重行交拜禮﹐命羣姬謝罪叩頭﹐並取田房帳簿﹐一切金幣珠翠﹐盡交夫人主裁。一月之間﹐馬氏家政肅雍﹐內外無閒言。

張氏於學士成親日﹐卽使人往探﹐召而問之﹐聞見羣妾矣。曰「何不棒之﹖」

曰「鬥敗矣。」曰「何不罵且哭﹖」曰「鑼鼓聲喧無所聞。」曰「何不尋死﹖」曰「早備刀繩﹐且誦往生咒送行矣。」「然則夫人如何﹖」曰「已服禮投降。」張大怒﹐罵曰「天下有如此不中用婦人乎﹖殊誤乃娘事﹗」

初﹐學士贈姬時﹐羣門生具羊酒往賀軒轅生﹐有平素酗酒者與焉。飲方酣﹐張氏自屏後罵客。客皆隱忍﹐酗酒者直前握張氏發﹐批其頰曰「汝敬軒轅兄﹐是我嫂也﹔汝不敬軒轅兄﹐是我仇也。門生無子﹐老師贈妾﹐爲汝家祖宗三代計耳﹗我今爲汝家祖宗代治汝﹐敢多一言者﹐死我拳下﹗」羣客爭前攘勸﹐始得脫﹐然裙裂衣損﹐幾露其私焉。張素號牝夜叉﹐一旦凶威大損﹐愈恨馬學士﹐計惟毒苦其所贈姬以抒憤。而姬陰受學士教﹐一味順從﹐𨿽進門﹐不與軒轅生交一言﹐以故張𨿽笞詈屢加﹐未忍致之於死。

居亡何﹐學士手百金贈軒轅生曰「明春將會試﹐生宜持此盤費早入都。」

生以爲然﹐歸辭張氏。張氏慮其居家狎妾﹐喜而許之。生甫登舟﹐馬遣人迎至家﹐扃後園中讀書﹐而陰遣媒嫗說張氏﹕「趁軒轅生外出﹐盍賣其妾﹖」張曰「此吾心也。然賣必遠方﹐方無後患。」嫗曰「易﹐易。」俄而﹐有陜西賣布客醜且胡﹐背負三百金來﹐呼姬出見﹐喝彩不已﹐卽成交易。張氏余怒未消﹐褫其衫履﹐一簪不得著身。姬乘竹轎過北橋﹐大呼﹕「我不遠出。」跳身河中﹐學士早備小舟﹐迎至園﹐與軒轅生同室矣。張氏聞姬投河死﹐方驚疑﹐而陜客已蹋門入曰「我買人非買鬼。汝家賣妾﹐未曾說明﹐何得逼良爲賤﹐欺我異方人﹖速還我銀﹗」怒且罵。張氏無以答﹐畀原銀三百兩去。

越一日﹐有白髮藍縷男婦兩老人號哭來曰「馬學士將我女贈汝家爲妾﹐女今安在﹖生還我人﹐死還我屍﹗」張氏無以答﹐則撞頭拼命﹐打碗擲盤﹐滿屋無完物矣。張苦求鄰佑﹐贈以財帛﹐勸解去。又一日﹐武進縣捕役四五人﹐獰獰然持朱字牌來﹐曰「事關人命﹐請犯婦張氏作速上堂。」投鐵鏈幾上﹐鑑然有聲。

張問故﹐初猶不言﹐以銀賄之﹐方言「某姬之父母在縣告身死不明事也。」張愈恐﹐私念﹕我丈夫在家﹐則一切事讓他抵當﹐何至累我一婦人出乖露醜﹐堂上受訊耶﹖方深悔從前待夫之薄﹐禦妾之暴﹐行事之誤﹐女身之無用。自怨自恨間﹐忽有戴白帽踉蹌奔呼而至者曰「軒轅相公到蘆溝橋﹐暴病死矣﹗我騾夫也﹐故來報信。」張氏大慟﹐不能言。諸捕役曰「他家有喪事﹐我輩且去。」張氏成服治喪。未數日﹐捕役又至。張氏乃招訟師謀緩其獄﹐典妝奩﹑賣屋﹐賄書差捺擱此案。訟事小停﹐家已蕩然﹐日食不周矣。

前媒嫗又來曰「夫人一苦至此﹐又無公子可守﹐柰何﹖」張心動﹐取生年月日命瞎姑算之。瞎姑曰「命犯重夫﹐穿金戴珠。」張氏語媒嫗曰「攺嫁命也﹐我敢違命乎﹗但我自行主婚﹐必須我先一見所嫁者而後可。」嫗引一美少年盛飾與觀﹐曰「此某公子也﹐候選員外郎。」張大喜﹐摒擋衣飾﹐未滿七七﹐卽嫁少年。

方合巹﹐忽房內一醜婦持大棒出﹐罵曰「我正妻大奶奶也。汝何處賤婢﹐敢來我家爲妾﹖我斷不容﹗」直前痛毆之。張悔被媒紿﹐又私念「此是我當日待妾光景﹐何乃一旦身受此慘﹐報復之巧﹐殆天意耶﹖」飲泣不能聲。諸賓朋上前勸醜婦去曰「且讓郎君今日成親﹐有話明日再說。」於是諸少年秉花燭引張氏入臥室。

甫揭簾﹐見軒轅生髙坐牀上﹐大驚﹐以爲前夫顯魂﹐暈絕於地﹐哭訴曰「非我負君﹐實不得已也。」軒轅生笑搖手曰「勿怕﹐勿怕﹐兩嫁還是一嫁。」

抱上牀﹐告以自始至終中馬老師之計。張初猶不信﹐繼而大悟﹐且恨且慚。於是修徳攺行﹐卒與某村婦同爲賢妻。

○風水客袁文榮公父淸崖先生﹐貧士也。家有髙曾未葬﹐諸叔伯兄弟無任其事者。先生積館谷金買地營葬﹐叔伯兄弟又以地不佳﹐時日不合﹐將不利某房爲辭﹐咸捉搦之。先生發憤﹐集房族百餘人祭家廟﹐畢﹐持香禱於天曰「苟葬髙曾有不利於子孫者﹐惟我一人是承﹐與諸房無礙。」眾乃不敢言﹐聽其葬。葬三年﹐而生文榮公。公面純黑﹐頸以下白如雪﹐相傳烏龍轉世﹐官至大學士。

文榮公薨﹐子陛升將葬公﹐惑於風水之說。常州有黃某者﹐陰陽名家也﹐一時公卿大夫奉之如神。黃性迂怪﹐又故意狂傲﹐自髙其價﹐非千金不肯至相府。

旣至﹐則擲碗碎盤﹐以爲不屑食也﹔折屋裂帳﹐以爲不屑居也。陛升貪其術之神﹐不得已﹐曲意事之。

慈溪某侍郎﹐墳在西山之陽﹐子孫衰弱﹐黃說袁買其明堂爲葬地。立券勘度畢﹐從西山歸﹐已二鼓矣。入相府﹐見堂上燭光大明﹐上坐文榮公﹐烏帽絳袍﹐旁有二僮侍﹐如平生時﹐陛升等大駭﹐皆俯伏。文榮公罵曰「某侍郎我翰林前輩。汝聽黃奴指使﹐欲奪其地。昔汝祖葬髙曾﹐是何等存心﹗汝今葬我﹐是何等存心﹖」某不敢答。公又怒睨黃﹐叱曰「賊奴﹗以富貴利達之說誘人財﹐壞人心術﹐比娼優媚人取財更爲下流。」令左右唾其面﹐二人皆惕息不能聲。文榮公立身起﹐滿堂燈燭盡滅﹐了無所見。

次日﹐陛升面色如土﹐焚所立券﹐還地於某侍郎家。黃受唾處﹐滿身白蟻﹐緣領嚙襟﹐拂之不去﹐久乃悉變爲虱。終黃之世﹐坐臥處虱皆成把。

○呂兆鬣呂公兆鬣﹐紹興人﹐以進士爲陜西韓城令。嚴冬友侍讀與交好﹐閒話間問﹕「公名兆鬣﹐義實何取﹖」呂曰「我前生乃北通州陳氏家馬也﹐花白色﹐鬣長三尺餘﹐陳氏畜我有恩。一日者﹐我在廏中聞陳氏妻生產﹐三日胎不得下﹐其戚某曰﹕」此難產之胎﹐必得某穩婆方能下之﹔可惜住某村﹐隔此三十里﹐一時難致﹐柰何﹖『又一戚曰「遣奴騎長鬣馬去﹐立請可來。』言畢﹐果一蒼頭奴來騎我。我自念平日食主人芻豆﹐今主母有急﹐是我報恩時﹐卽奮鬣行。遇一澗絕險﹐兩崖相隔丈許﹐紆其途﹐原可緩到﹐而一時救主心切﹐遂騰身躍起﹐跌入深崖中﹐骨折而死。蒼頭以抱我背故﹐不觸峯崖﹐轉得不死。我死後﹐登時見白須翁引我至一衙門﹐見烏紗神上坐﹐曰﹕」此馬有良心﹐在人且難得﹐而況畜乎﹗『差役書一牒﹐若古篆文﹐縛置我蹄上﹐曰「押送他一好處。』遂冉冉而升﹐不覺已入輪回﹐爲紹興呂氏家兒。周歲後﹐頭上發猶分兩處﹐如馬鬣然﹐故名兆鬣也。」

○張又華安慶生員陳庶寧﹐就館於淮寧。重九登髙﹐出南門﹐過一墓﹐若有靑煙起者。

諦視之﹐覺冷風吹來﹐毛骨作噤。歸館中。

夜夢至僧捨﹐明窗淨幾﹐竹木蕭然。東壁上松江箋一小幅﹐上有詩﹐題是《牡丹》﹐首句云「東風吹出一枝紅」﹐意不以爲佳﹐視紙尾﹐署「張又華」三字。正把玩間﹐有推門入者﹕瞪眼而紅鼻﹐身甚矮﹐年四十餘﹐曰「我卽張又華也。汝在此讀我詩﹐何以有輕我之意﹖」陳曰「不敢。」解釋良久。紅鼻者自指其面曰「汝道我人耶﹐鬼耶﹖」陳曰「君來有冷气﹐殆鬼也。」曰「汝以爲我是善鬼耶﹐惡鬼耶﹖」陳曰「能詠詩﹐當是善鬼。」紅鼻者曰「不然﹐我惡鬼也。」卽前攫之﹐冷气愈甚﹐如一團冰沁入心坎中。陳避竹榻旁﹐鬼抱持之﹐以手掐其外腎﹐痛不可忍﹐大驚而醒﹐腎囊已腫如斗大矣。從此寒熱往來﹐醫不能治﹐遂卒館中。

淮寧令爲之殯殮﹐義甚篤﹐然心終疑中何冤譴﹐偶問邑中老吏﹕「汝知此間有張又華乎﹖」曰「此安慶府承發科吏書也﹐死已二年。平生罪惡多端﹐而好作歪詩﹐某曾認識之﹕赤紅鼻﹐短身材。死﹐葬在南門外。」卽陳所吹冷風處也。

○官癖相傳南陽府有明季太守某歿於署中﹐自後其靈不散﹐每至黎明發點時﹐卽烏紗束帶上堂南向坐﹐有吏役叩頭﹐猶能頷之作受拜狀。日光大明﹐始不復見。雍正間﹐太守喬公到任﹐聞其事﹐笑曰「此有官癖者也﹐身𨿽死﹐不自知其死故耳。我當有以曉之。」乃未黎明卽朝衣冠﹐先上堂南向坐。至發點時﹐烏紗者遠遠來﹐見堂上已有人占坐﹐不覺趑趄不前﹐長吁一聲而逝。自此怪絕。

○鑄文局句容楊瓊芳﹐康熙某科解元也。場中題是「譬如爲山」一節﹐出場後﹐覺通篇得意﹐而中二股有數語未愜。夜夢至文昌殿中﹐帝君上坐﹐旁列鑪竈甚多﹐火光赫然。楊問﹕「何爲﹖」旁判官長須者笑曰「向例﹕場屋文章﹐必在此用丹鑪鼓鑄。或不甚佳者﹐必加炭之鍛煉之﹐使其完美﹐方進呈上帝。」楊急向鑪中取觀﹐則己所作場屋文也﹐所不愜意處業已攺鑄好矣﹐字字皆有金光﹐乃苦記之。

一驚而醒﹐意轉不樂﹐以爲此心切故耳﹐安得場中文如夢中文耶﹗

未幾﹐貢院中火起﹐燒試卷二十七本﹐監臨官按字號命舉子入場重錄原文。

楊入場﹐照依夢中火鑪上攺鑄文錄之﹐遂中第一。

○染坊椎華亭民陳某﹐有一妻一妾﹐妻無子而妾生子﹐妻妒之﹐伺妾出外﹐暗投其子於河。鄰有開染坊婦在河中椎衣﹐見小兒泛泛然隨流來﹐哀而救之。抱兒入室﹐哺以乳粥﹐忘其敲衣之椎尙在河也。陳妻𨿽沈兒﹐猶恐兒不死﹐復往河邊察視﹐不見兒﹐但見椎浮在水﹐笑曰「吾洗衣正少此物。」遂取歸﹐懸之牀側。

亡何﹐有偸兒入室﹐攫其被﹐陳妻驚喊。偸兒急取牀邊椎擊之﹐正中腦門﹐漿潰而死。陳氏旦報官﹐取驗凶器﹐乃天生號染坊椎也。拘染坊人訊之﹐其妻備述抱兒棄椎之原委﹐官乃取其兒還陳氏﹐而另緝正凶。

○血見愁吳文學耀延﹐少遊京師﹐寓徽州會館。館中前廳三楹最宏敞﹔旁有東﹑西廂﹐亦頗潔淨﹔最後數椽﹐多栽樹木。有李守備者﹐先占前廳﹐吳因所帶人少﹐住東廂中。守備懸刀柱間﹐刀突然出鞘﹐吳驚起視刀。守備曰「我曾掛此刀出徵西藏﹐血人甚多﹐頗有神靈。每出鞘﹐必有事﹐今宜祭之。」呼其僕殺雞取血買燒酒﹐灑刀而祭。

日正午﹐吳望見後屋有藍色衣者逾墻入﹐心疑白撞賊﹐往搜﹐無人。吳慚眼花﹐笑曰「我年末四十﹐而視茫茫耶﹖」須叟﹐有鄕試客範某攜行李及其奴從大門入﹐曰「我亦徽州人﹐到此覓棲息所。」吳引至後房﹐曰「此處甚佳﹐但墻低﹐外卽市街﹐慮有賊匪﹐夜宜愼之。」範視守備刀笑曰「借公刀防賊。」

守備解與之。乘燭而寢﹐未二鼓﹐範見墻外一藍衣人開窗入。範呼奴起﹐奴所見同﹐遂拔刀砍之﹐似有格鬥者。奴盡力揮刀﹐良久﹐覺背後有抱其腰而搖手者曰「是我也﹐勿斫﹗勿斫﹗」聲似主人。奴急放刀回顧﹐燭光中﹐範已渾身血流﹐奄然僕地矣。

吳與守備聞呼號聲﹐往視之﹐得其故﹐大駭﹐曰「奴殺主人﹐律應淩遲。

範奴以救主之故﹐而爲鬼所弄﹐柰何﹖盍趁其主人之未死﹐取親筆爲信﹐以寬奴罪。「急取紙筆與範。範忍痛書」奴誤傷「﹐三字未畢﹐而血流不止。吳之蒼頭某曰﹕」墻下有艸名『鬼見愁』﹐何不采傅之﹖「如其言﹐範血漸止﹐竟得不死。吳與守備念同鄕之情﹐共捐費助其還鄕。

未半月﹐吳蒼頭溲於墻下﹐有大掌批其頰曰「我自報冤﹐與汝何干﹐而賣弄『血見愁』耶﹗」視之。卽藍衣人也。

○龍陣風漧隆辛酉秋﹐海風拔木﹐海濱人見龍鬥空中。廣陵城內外風過處﹐民間窗欞簾箔及所曬衣物吹上半天。有宴客者﹐八盤十六碟隨風而去﹐少頃﹐落於數十里外李姓家﹐肴果擺沒﹐絲毫不動。尢奇者﹐南街上淸白流芳牌樓之左﹐一婦人沐浴後簪花傅粉﹐抱一孩移竹榻坐於門外﹐被風吹起﹐冉冉而升﹐萬目觀望﹐如虎丘泥偶一座﹐少頃﹐沒入雲中。明日﹐婦人至自邵伯鎭。鎭去城四十餘里﹐安然無恙。云「初上時﹐耳聽風響甚怕。愈上愈涼爽。俯視城市﹐但見雲霧﹐不知髙低。落地時﹐亦徐徐而墜﹐穩如乘輿。但心中茫然耳。」

○彭楊記異彭兆麟﹐掖縣人﹐同邑增廣生楊繼庵﹐其姑丈也。兆麟業儒﹐年二十餘﹐病卒。越數年﹐楊亦卒。

後有密髙人胡邦翰者﹐與彭﹑楊素未謀面﹐因其仲兄久客於遼﹐泛海往尋﹐遊學至兆麟館﹐畱與同居﹐凡兩月餘。治裝欲歸﹐謂兆麟曰「今歸將赴郡應試﹐可爲君作寄書郵。」兆麟曰「昨已將家書付便羽矣﹐如至掖縣﹐第代傳一口信可也。」及將行﹐又曰「去此百餘里﹐余姑丈楊庵在彼設帳授徒﹐煩便道代爲致候。」胡因往﹐又一見繼庵焉。

比赴郡試至彭家﹐言其與兆麟及繼庵相見顚末﹐其家人因二人死已二十年﹐以胡爲妄。胡曰「彼曾爲予言﹐巷口關帝廟壁有手迹遺書﹐試往廟中。」發壁閱之﹐與遼館所書筆迹不殊。復憶別時曾告以其妻及二女乳名。兆麟妻賈氏年已四十餘﹐二女已嫁﹐非親黨無知者﹐乃與胡言一一相符﹐其家方信﹐而胡亦始知其所遇之皆鬼也。胡是年入泮﹐未幾亦亡。

後數年﹐又有自遼東來者﹐兆麟寄一馬並其死時所服衣來﹐其家愈驚﹐絕之不受。先是兆麟疾革﹐謂其家曰「我死勿殮﹐可得復活。」旣死﹐家人以爲亂命﹐置不論﹐竟殮焉。葬三日﹐家人見其墓穿一孔﹐如有物自內出者。其年髙密某姓不知兆麟之已死﹐延兆麟於家﹐教其幼子。歷八九載﹐從不言歸。後某子將赴郡應試﹐彊與之俱。抵郡城馬邑地方﹐謂某子曰「此處有葭莩親﹐予就便往視之。汝先行﹐至郭外候我。」某子至所約處﹐久待不至﹐日漸暮﹐投宿他所。

旦至師家﹐口稱弟子某。其家猶謂其生時曾拜門墻者。詢之﹐方知事在死後﹐相與駭怪﹐莫知所以。其徒涕零而別。豈兆麟之客遼東﹐卽從此而去耶﹗

此乾隆二十八年事﹐貴池令林君夢鯉所言。林﹐掖人也。

○冤鬼戲臺告狀乾隆年間﹐廣東三水縣前搭臺演戲。一日﹐演《包孝肅斷烏盆》。淨方扮孝肅上臺坐﹐見有披髮帶傷人跪臺間作申冤狀﹐淨驚起避之﹐臺下人相與嘩然﹐其聲達於縣署。縣令某著役查問﹐淨以所見對。縣令傳淨至﹐囑淨﹕「仍如前裝上臺﹐如再有所見﹐可引至縣堂。」

淨領命行事﹐其鬼果又現。淨云「我系僞作龍圖﹐不若我帶汝赴縣堂﹐求官申冤。」鬼首肯之。淨起﹐鬼隨之至堂。令詢淨﹕「鬼何在﹖」淨答﹕「鬼已跪墀下。」令大聲喚之﹐毫無見聞。令怒﹐欲責淨。淨見鬼起立外走﹐以手作招勢。淨稟令﹐令卽著淨同皂役二名尾之﹐視往何處滅﹐卽志其處。淨隨鬼野行數里﹐見入一冢中﹕冢乃邑中富室王監生葬母處。淨與皂將竹枝插地誌之﹐回縣覆令。

令乘輿往觀﹐傳王監生嚴訊。監生不認﹐請開墓以明己冤。令從之。至墓﹐開未二三尺﹐卽見一屍﹐顏色如生。令大喜﹐問監生。監生呼冤﹐云「其時送葬人數百﹐共觀下土﹐並無此屍。卽有此屍﹐必不能盡掩眾口﹐數年來何默默無聞﹐必待此淨方白耶﹖」令韙其言﹐復問﹕「汝視封土畢歸家否﹖」監生曰「視母棺下土後卽返家﹐以後事皆土工爲之。」令笑曰「得之矣。速喚眾土工來﹗」見其狀貌凶惡﹐喝曰「汝等殺人事發覺矣﹐毋庸再隱﹗」眾土工大駭﹐叩頭曰「王監生歸家後﹐某等皆歇茅蓬下﹐有孤客負囊來乞火﹐一夥伴覺其囊中有銀﹐與眾共謀殺而瓜分之﹐卽舉鐵鋤碎其首﹐埋王母棺上﹐加土塡之﹐竟夜而成冢。王監生喜其速成﹐復厚賞之﹐並無知者。」令乃盡致之法。

相傳眾工埋屍時自誇云「此事難明白﹐如要得申冤﹐除非龍圖再世。」鬼聞此言﹐故籍淨扮龍圖時﹐便來申冤云。

○奇鬼眼生背上費密﹐字此度﹐四川布衣﹐有「大江流漢水﹐孤艇接殘春」之句﹐爲阮亭尙書所稱﹐薦與楊將軍名展者。從徵四川﹐過成都﹐寓察院樓中。人相傳此樓有怪﹐楊與李副將俱不聽﹐拉費同宿。費不能無疑﹐張燈按劍﹐端坐帳中。

三鼓後﹐樓下橐橐有聲﹐一怪躡梯而上。燈下視之﹕有頭面無眉目﹐如枯柴一段﹐直立帳前。費拔劍斫之﹐怪退縮數步﹐轉身而走﹐有一眼豎生背上﹐長尺許﹐金光射人。漸行至楊將軍臥所﹐揭其帳﹐轉背放光射之。忽見將軍兩鼻孔中﹐亦有白气二條﹐與怪所吐之光相爲抵拒。白气愈大﹐則金光愈小﹐旋滚至樓下而滅。楊將軍終不知也。未幾﹐又聞梯響﹐怪仍上樓﹐趨李副將所。副將方熟睡﹐鼾聲如雷。費以爲彼更勇猛﹐尢可無虞﹐忽聞大叫一聲﹐視之﹐七竅流血死矣。

●卷十二○掛周倉刀上紹興錢二相公﹐學神仙煉气之術﹐能頂門出元神徧歷十洲三島。所遇諸魔﹐不一而足﹕或惡狀猙獰﹐或妖饒艷冶。錢俱不爲動﹐如是者十年。一日﹐諸魔聚而謀曰「再遲一月逢甲子日﹐錢某大道成矣﹐我輩作速下手。」眾以爲然﹐趁其打坐時﹐牽抱手足﹐放大甕中﹐壓之雲門山腳下。是夕﹐錢家失去二相公﹐徧尋無蹤﹐以爲眞仙去矣。

半年後﹐月明中見二相公坐花園髙樹上大呼求救﹐乃取梯扶下。問其故﹐自言「爲魔所窘﹐幸平生服气有術﹐故不致凍餒而死。」問﹕「何以得歸﹖」曰「某月日﹐我在甕中﹐有紅雲一道﹐伏魔大帝從西南來。我大聲呼冤﹐且訴諸魔惡狀。帝君曰﹕」作祟諸魔﹐誠屬可惡﹐然汝不順天地陰陽自生自滅之理﹐妄想矯揉造作﹐希圖不死﹐是逆天而行﹐亦有不合。『顧謂一將曰「周倉﹐汝送他還家。』周將軍唯唯。周長丈餘﹐所持刀亦長丈餘﹐取紅繩縛我刀上﹐掛此樹頂而去。我亦不料卽我家園樹也。」

二相公自後隨行逐隊﹐飲酒禦內﹐不敢復學神仙術矣。

○驅云使者宣化把總張仁﹐奉緝私鹽﹐過一古廟﹐將投宿焉。僧不可﹐曰「此中有怪。」

張恃其勇﹐竟往設帳﹐吹燭臥。至二鼓﹐滿室盡明。張起怒喝﹐燈光外移﹔追之﹐見神燈萬盞﹐投松下而滅。明早﹐往探松下﹐有大石洞。張命里人持鋤掘之﹐得大錦被﹐中裹一屍﹕口吐白煙﹐三目四臂﹐似僵非僵。張知爲怪﹐聚薪焚之。

後三日﹐白晝坐﹐有美少年盛服而至﹐曰「我天上驅云使者﹐以行雨太多﹐違上帝令﹐謫下凡間﹐藏形石洞中﹐待限滿後﹐依舊上天。偶於某夜出遊﹐略露神怪﹐是我不知韜晦﹐原有不是。然汝燒我原身﹐亦太狠矣。我現在棲神無所﹐不得已﹐借王子晉侍者形軀來與汝索吵。汝作速召道士持誦《靈飛經》四十九日﹐我之原身猶可從火中完聚。汝本命應做提督一品官﹐以此事不良﹐上帝削籍﹐只可終於把總矣。」張唯唯聽命﹐少年騰空而去。後張果以把總終。

○吾頭豈白斫者蔣心余太史修《南昌府誌》﹐夜夢段將軍來拜﹐見一偉丈夫﹐兜鍪戎服﹐叉手不揖﹐披其頸罵曰「吾頭豈白斫者﹗」蔣驚醒﹐知有冤抑。查新志﹐並無其人﹔查舊志﹐有段將軍﹐乃史閣部麾下副將﹐死於揚州者。急爲補入《忠義傳》中。

○石言呂著﹐建寧人﹐讀書武夷山北麓古寺中。方晝陰晦﹐見階砌上石盡人立。寒風一過﹐窗紙樹葉飛脫著石﹐粘掛不下﹐檐瓦亦飛著石上。石皆旋轉化爲人﹐窗紙樹葉化爲衣服﹐瓦化冠幘﹐頎然丈夫十餘人﹐坐踞佛殿間﹐淸淡雅論﹐娓娓可聽。呂怖駭﹐掩窗而睡。

明日起視﹐毫無蹤迹。午後﹐石又立如昨。數日以後﹐竟成泛常﹐了不爲害﹐呂遂出與接談。問其姓氏﹐多復姓﹐自言皆漢﹑魏人﹐有二老者則秦時人也。所談事﹐與漢﹑魏史書所載頗有異同。呂甚以爲樂﹐午食後﹐靜待其來。詢以托物幻形之故﹐不答﹔問何以不常住寺中﹐亦不答﹔但答語曰「呂君雅士﹐今夕月明﹐我共來角武﹐以廣君所未見。」是夜﹐各攜刀劍來﹐有古兵器﹐不似戈戟﹐而不能加名者。就月起舞﹐或只或雙﹐飄瞥神妙﹐呂再拜而謝。

又一日﹐告呂曰「我輩與君周旋日久﹐情不忍別﹐今夕我輩皆托生海外﹐完生前未之事﹐當與君別矣。」呂送出戶﹐從此闃寂﹐呂淒然如喪良友。取所談古事﹐筆之於書﹐號曰《石言》﹐欲梓以傳世﹐貧不能辦﹐至今猶藏其子大延處。

○鬼借官銜嫁女新建張雅成秀才﹐兒時戲以金箔紙制盔甲鸞笄等物﹐藏小樓上﹐獨制獨玩﹐不以示人。忽有女子年三十餘﹐登樓求制釵釧步搖數十件﹐許以厚謝。秀才允之﹐問﹕「安用此﹖」曰「嫁女奩中所需。」張以其戲﹐不之異也。明日﹐女來告張曰「我姓唐﹐東鄰唐某爲某官﹐我欲倩郎君求其門上官銜封條一紙﹐借同姓以光蓬蓽。」張戲寫一紙與之。次夕﹐釵釧數足﹐女攜餅餌數十﹑錢數百來謝。

及旦視之﹐餅皆土塊﹐錢皆紙錢﹐方知女子是鬼。

數日後半夜﹐山中燭光燦爛﹐鼓樂喧天﹐村人皆啟戶遙望﹐以爲人家來卜葬者。近視之﹐人盡披紅插花﹐是吉禮也。山間萬冢﹐素無居人﹐好事者欲追視之﹐相去漸遠﹐惟見燈籠題唐姓某官銜字樣﹐方知鬼亦如人間愛體面而崇勢利﹐異哉﹗

○雷祖昔有陳姓獵戶﹐畜一犬﹐有九耳。其犬一耳動則得一獸﹐兩耳動則得兩獸﹐不動則無所得﹐日以爲驗。一日﹐犬九耳齊動﹐陳喜必大獲﹐急入山。自晨至午﹐不得一獸。方悵悵間﹐犬至山凹中大叫﹐將足爬地﹐顚其頭若招引狀。陳疑掘之﹐得一卵﹐大如斗﹐取歸置幾上。

次早﹐雷雨大作﹐電光繞室。陳疑此卵有異﹐置之庭中。霹靂一聲﹐卵豁然而開﹐中有一小兒﹐面目如畫。陳大喜﹐抱歸室中﹐撫之爲子。長登進士第﹐卽爲本州太守﹐才幹明敏﹐有善政。至五十七歲﹐忽肘下生翅﹐騰空仙去。至今雷州祀曰「雷祖」。

○鎭江某仲某仲﹐鎭江人﹐兄弟三人。伯無子﹐仲有子﹐七歲看上元燈﹐失去﹐不知所往。仲悶甚﹐攜資貿易山西﹐並冀訪子耗。去數載未歸﹐飛語謂仲已死。仲妻不之信﹐乞叔往尋。

伯利仲妻年少可鬻﹐詭稱仲凶耗已眞﹐旅櫬將歸﹐勸仲妻攺適﹐仲妻不可﹐蒙麻素於髻﹐爲夫持服。伯知其志難奪﹐潛與江西賈人謀﹐得價百餘金﹐令買仲妻去﹐戒曰「个娘子要彊取。黑夜命輿來﹐見素髻者挽之去﹐速飛棹行也。」

歸語其妻﹐意甚自得。伯故避去﹐仲妻見伯狀﹐知有變﹐甫黑卽自經於梁﹐懸梁作聲﹐伯妻聞之奔救﹐恐虛所賣金也。抱持間﹐仲妻素髻墜地﹐伯妻髻亦墜。適賈人轎至﹐伯妻急走出迎﹐摸地取髻﹐誤戴素者。賈人見素髻婦﹐不待分辧﹐徑搶以行。伯歸﹐悔無及﹐噤不能聲。

仲自晉歸﹐途如廁﹐見布袱裹五百金在地﹐心計此必先登廁者所遺﹐去應不遠﹐盍俟諸。未幾﹐遺金者果至﹐遂與之。其人感徳﹐分以金﹐不受﹔乃邀仲偕行。數日﹐抵其家﹐具雞黍﹐命一子一女出拜。仲視其子﹐宛然己子也﹔問之﹐良是。蓋仲子失去時﹐爲人所賣﹐遺金者無子﹐買爲己子﹐十餘年矣。仲持之泣下﹐遺金者曰「若攜子去﹐我女卽許汝子爲媳婦。」

仲歸﹐將渡江﹐見一人落於水﹐呼救﹐無應者﹐羣攫其資。仲惻然﹐亟呼曰「孰肯救者﹐我募以金﹗」救起視之﹐是季弟也。季承嫂命尋仲﹐伯並利其死﹔曩之落水﹐有擠之者﹐伯所使也。仲知其情﹐攜弟與子歸。入門﹐伯見之﹐亡去。

○銀隔世走歸原主夏鎭屬滕縣。有蔣翁者﹐勤儉成家﹐生一子﹐失教﹐長而遊蕩﹐家漸落﹐蔣翁以爲憂。有關帝廟陳道士﹐河南固始人﹐素與蔣翁善﹐乃私攜五百金囑道士云「吾子不肖﹐諒不能守業﹐後日必爲餓殍。今以此金付汝﹐我死後﹐俟其攺悔﹐以此濟之。倘終不悛﹐汝卽以此金修廟。」道士應允﹐藏金瓦罐﹐上覆破磬﹐埋殿後﹐無有知者。

後數月﹐翁死﹐子益無忌﹐家業盡廢﹐妻歸外家﹐至無棲身之地﹐交遊絕迹﹐始萌悔念。道士時周卹之﹐蔣亦漸習操作。道士見其攺過﹐乃告以其父遺金﹐將掘出畀之。乃攜鐝至藏金處﹐徧覓﹐已失所在﹐相與大駭。蔣歸告其匪類﹐因共嘩然﹐嗾控於官。官訊之﹐道士不諱﹐官斷賠償。道士罄其蓄﹐猶不滿十分之二﹐里人多不直道士﹐道士遂捨廟去。

雲遊數年﹐過直隸蓮池禪寺﹐掛單將行﹐值寺僧爲某觀察公誦《壽生經》作佛事。有老僕抱公子戲於山門﹐公子遽牽道士衣﹐投懷不捨。家人不能解﹐因命道士抱送公子歸。觀察厚贈道士遣去﹐而公子啼哭追之。不得已﹐畱道士於後園小庵﹐飲食之。一日﹐道士欲誦經爲觀察公子祈福﹐需木魚鐘磬﹐家人以破磬付之﹐道士驚云「此我之磬也。」家人白其主。詰之﹐道士云「磬覆瓦罐﹐內貯五百金。」問﹕「安所得金﹖」乃具述蔣翁遺金之事。觀察恍然﹐知其子爲蔣翁轉世﹐此金卽翁所藏而走歸原主者也。告以生此子三日﹐掘地埋胞衣﹐因得此金。以無所用﹐付之布肆中﹐取息已五年矣。憐道士之無辜受賠﹐且與其兒有宿緣﹐因此以此金子母贈道士﹐並遣使送歸夏鎭﹐致書於滕邑令﹐將此事鐫石以紀之。

○人熊浙商某﹐販洋爲生﹐同伴二十餘人﹐被風吹至一海島﹐因結伴上島閒步。走里許﹐遇一人熊﹐長丈餘﹐以兩手圍其伴﹐愈圍愈逼。至一大樹下﹐熊取長藤將人耳逐个穿通﹐縛樹上﹐乃跳去。諸人俟其去遠﹐各解所佩小刀割斷其藤﹐趨奔回船。俄見四熊擡一大石板﹐板上又坐一熊﹐比前熊更大。前熊仍跳躍而來﹐狀若甚樂者。至樹側﹐見空藤委地﹐悵然如有所失。石板上熊大怒﹐叱四熊羣起毆之﹐立斃而去。眾在舟中望之﹐各驚喜﹐以爲再生。山陰吳某耳孔有一洞﹐沈君萍如戚也﹐問其故﹐歷歷言之如此。

○繩拉雲山東濟寧州有役王廷貞﹐術能求雨。常醉酒髙坐本官案桌上﹐自稱天師。刺史怒之﹐笞二十板。未幾﹐州大旱﹐禱雨不下。合州紳士都言其神﹐刺史不得已召而謝之。良久許諾﹐令閉城南門﹐開城北門﹐選屬龍者童子八名待差使﹐搓繩索五十二丈待用。己乃與童子齋戒三日﹐登壇持咒。自辰至午﹐云果從東起﹐重疊如鋪綿。王以繩擲空中﹐似上有持之者﹐竟不墜落。待繩擲盡﹐呼八童子曰「速拉﹗速拉﹗」八童子竭力拉之﹐若有千鈞之重。云在西則拉之來東﹐云在南則拉之來北﹐使繩如使風然。已而大雨滂沱﹐水深一尺﹐乃牽繩而下。每雷擊其首﹐輒以羽扇摭攔﹐雷亦遠去。

嗣後鄰縣苦旱﹐必來相延。王但索飲﹐不受幣﹐且曰「一絲之受﹐法便不靈。」每求雨一次﹐則家中親丁必有損傷﹐故亦不樂爲也。刺史卽藍芷林親家。

芷林爲餘言。

○燒狼筋藍府有狼筋一條﹐凡家中失物﹐燒之﹐則偸者手足皆顫。有女子公子失金釵一隻﹐不知誰偸﹐乃齊奴婢甘姆數十人﹐取筋燒之。數十人神气平善﹐了無他異﹐但見房門布簾閃顫不已。揭視之﹐釵掛其上﹐蓋婦公子走過時﹐釵爲簾所勾畱耳。

○王老三江西陶悔庵行五﹐妻某氏﹐偶與姑口角﹐忽騰身而坐屋瓦上﹐大笑不止。再三招之﹐始下﹐口作北京男子音曰「我天津衛王老三﹐誰人不知﹖年一百三十歲矣﹗從北遷南﹐住此已七十年。此屋是翰林蔣士銓故居﹐我猶見其初生時也。」

家人聞之大駭﹐問﹕「汝鬼耶﹐狐耶﹖」曰「我非鬼非狐﹐乃半仙也。我所住處被汝家五爺拆毀﹐使我無安身之所。我權立瓦檐七日﹐旣凍且餓﹐不得不借寓你家娘子身上﹐速買面來療饑。」與之面﹐一啖五斤。五爺者﹐悔庵也﹐問﹕「五爺並未拆房﹐何得云爾﹖」曰「所拆者東廂庭柱下是也。」先是悔庵得古錢千文﹐欲其生靑綠﹐故掘柱下埋之﹐不知卽此怪所居。問﹕「旣惱五爺﹐何以不附五爺身上﹖」曰「彼手內有印﹐我畏之﹐故不敢。」悔庵因而自視其手﹐有紋正方﹐平素亦不自知也。

陶太夫人責之曰「汝旣自稱半仙﹐便當知男女有別﹐何以纏擾我家娘子﹖」

某氏卽作男子揖狀曰「我自知非禮﹐但不附你家娘子身上﹐恐所求不遂。因知男女有別﹐故我夜間不許他睡﹐教他張著眼﹐所以避嫌疑也。且我髙年修道﹐豈復再有邪念耶﹖」問﹕「何求﹖」曰「送我遷居。」問﹕「作何送法﹖」曰「請五爺用有印之手﹐用紅紙寫王三先生之神位﹐貼向東湖水邊松樹上﹐則我去矣。」如其言。又曰「我尙需衣冠才去。」乃向紙店買紙衣冠焚之。又大笑曰「我布衣也﹐並未入學﹐又未捐官﹐何必用此金頂帽哉﹖速換﹗速換﹗」視店中紙冠﹐果有金頂﹐乃去之。悔庵親持紙牌送貼東湖松樹上﹐聞空中呼謝者再﹐從此家中平安。

問其妻﹐曰「我與姑口角時﹐忽見空中有短而髯者﹐以手堤我至瓦上﹐此後我不知矣。」怪在家作鬧時﹐人問休咎﹐有中有不中﹐問多則不答﹐曰「我答何難﹐但你輩亦須哀憐娘子﹐省費些中气。」閒亦作詩數句﹐文理粗俗﹐未落款但云「王三先生髙興」六字而已。

○擇風水賈禍湖南孝感縣張息村明府﹐葬先人於九山。事畢﹐別買隙地五畝許﹐將造宗祠。工人動土豎柱﹐得一朱棺﹐蓋已朽壞﹐中露一屍﹐骷髏甚大﹐體骨長過中人﹐胸貫三鐵釘﹐長五六寸﹐腰有鐵索環繞數匝。工人不敢動﹐告知明府。一時賓客盡勸掩埋﹐另擇豎柱之所。張不可﹐曰「我用價買地﹐本非彊占﹐且風水所關﹐尺寸不可移。此古墓也﹐可以遷葬。」乃自作祭文﹐具牲牢祭之。祭畢﹐仍令遷棺。

工人鍬方下﹐遽僕地噴血﹐罵曰「我唐朝節度使崔洪也﹐以用法過嚴﹐軍人作亂﹐縛我釘死。國家衰亂﹐不能爲我忿誅凶﹐葬此八百餘年。張某何人﹐敢擅遷我墓﹖必不能相恕也﹗」言畢﹐工人起而張明府病矣。諸賓客羣爲祈請﹐病竟不減﹐舁歸數日而卒。

○飛僵穎州蔣太守在直隸州遇一老翁﹐兩手時時顫動作搖鈴狀﹐叩其故﹐曰﹕余家住某村﹐村居僅數十戶。山中出一僵屍﹐能飛行空中﹐食人小兒。每日未落﹐羣相戒閉戶匿兒﹐猶往往被攫。村人探其穴﹐深不可測﹐無敢犯者。聞城中某道士有法術﹐因糾積金帛﹐往求捉怪。道士許諾﹐擇日至村中設立法壇﹐謂眾人曰「我法能布天羅地网﹐使不得飛去﹐亦須爾輩持兵械相助﹐尢需一膽大人入其穴。」

眾人莫敢對﹐余應聲而出﹐問﹕「何差遣﹖」法師曰「凡僵屍最怕鈴鐺聲﹐爾到夜間伺其飛出﹐卽入穴中持兩大鈴搖之﹐手不可住。若稍息﹐則屍入穴﹐爾受傷矣。」漏將下﹐法師登壇作法﹐余因握雙鈴。候屍飛出﹐盡力亂搖﹐手如雨點﹐不敢小住。屍到穴門﹐果猙獰怒視﹐聞鈴聲瑯瑯﹐逡巡不敢入。前面被人圍住﹐又無逃處﹐乃奮手張臂與村人格鬥。至天將明﹐僕地而倒﹐眾舉火焚之。余時在穴中﹐未知也﹐猶搖鈴不敢停如故。至日中﹐眾大呼﹐余始出﹐而兩手動搖不止﹐遂至今成疾云。「

○雨僵屍野合有壯士某﹐客於湖廣﹐獨居古寺。一夕﹐月色甚佳﹐散步門外﹐見樹林中隱隱有戴唐巾者飄然來者﹐疑其爲鬼。旋至松林最密中﹐入中古墓﹐心知爲僵屍。

素聞僵屍失棺上蓋便不能作祟﹐初夜﹐先匿於樹林中﹐伺屍出﹐將竊取其蓋。

二更後﹐屍果出﹐似有所往。尾之﹐至一大宅門外﹐其上樓窗中先有紅衣婦人擲下白練一條牽引之。屍攀援而上﹐作絮語聲﹐不甚了了。壯士先回﹐竊其棺蓋藏之﹐仍伏於松深處。夜將闌﹐屍匆匆還﹐見棺失蓋﹐窘甚﹐徧覓良久﹐仍從原路踉蹌奔去。再尾之﹐至樓下且躍且鳴﹐有聲﹔樓上婦亦相對﹐以手搖拒﹐似訝其不應再至者。雞忽鳴﹐屍倒於路側。

明早﹐行人盡至﹐各大駭。同往樓下訪之﹐乃周姓祠堂。樓停一柩﹐有女僵屍﹐亦臥於棺外。眾人知爲僵屍野合之怪﹐乃合屍於一處而焚之。

○鬼幕賓毗陵王生﹐年四十餘﹐遊幕關中。時虛庵莊公知縣事﹐延至幕中。是年秋﹐與署中友曁莊逵吉諸人同至城隍廟看菊﹐苦無佳者。王生偶拾一枝﹐遣僕送婦。逵吉阻之﹐以爲神前之物﹐不可輕動。王戲曰「某一生直道﹐神明必不見怪。如欲加譴責﹐我爲之代辦公事一二件何如﹖」

明年三月三日﹐王生無疾而終﹐各以爲駭。更餘忽醒曰「予獨坐﹐見一使者持一名柬至邀余﹐卽同步出門外登輿。行里許﹐至城隍廟。神降階迎﹐行賓主禮﹐曰﹕」先生折我菊花﹐許我辦案﹐玆有某縣積案﹐遲延日久﹐尙未審結﹐恭邀先生一商。『少頃﹐吏捧積年案卷至﹐主人退出。余閱諸情節﹐皆屬易辦﹐惟有誤勾某罪人一案﹐余批云「骨肉未寒﹐猶可還陽。否則東嶽行查檄至﹐城隍將受處分矣。』神出視大喜﹐云﹕」先生所見﹐甚合我意。『茶罷﹐仍送至丹墀﹐曰「尙有一事奉托﹐如晤包少府﹐渠承辦工程木料﹐日內可到矣。』余唯唯別出﹐登輿而歸﹐取牀頭靑蚨三百﹐犒其從者而醒。」

越三日﹐仙遊大水﹐木料皆出黑口鎭矣。包少府者﹐醴泉同知包某也。至今人呼王生而爲「鬼幕賓。」

○雷震蟆妖嚴陵宋淡山於乾隆丁亥夏見遂安縣民家雷震其屋﹐須臾天霽﹐一無所損﹐惟室中恆有臭气。旬日後﹐諸親友以ヅυ之戲環聚於庭﹐天花板內忽有血水下滴。

啟板視之﹐見一死蝦蟆﹐長三尺許﹐頭戴綜纓帽﹐腳穿烏緞靴﹐身著玄紗褙褡﹐宛如人形。方知雷擊者﹐卽此是蝦蟆也。

○夢中破案曹州劉姓﹐以典當爲業。虞城張某﹐爲經理其事已二載矣﹐少有蓄積。歲暮欲歸﹐主人畱至元旦﹐乘一靑騾去﹐相訂上元日返曹州。至期不至﹐劉因遣人促之來。至其家﹐則云「未嘗歸也。」兩家致訟﹐控至撫按﹐勒限飭縣捕拿。延至六月矣﹐公差惶遽無措。

一夕﹐訪於城南﹐見有老人偕一年少相謂曰「月色甚佳﹐何不向涼亭一行﹖」

曹州南城十數里﹐舊有涼亭﹐公差私議﹕「二人於此時往﹐倘城門閉﹐何由而入﹖」

心異之﹐遂先至彼相伺。未幾﹐二人果至。聽所言﹐皆鄰里間瑣事。有頃﹐少年忽云「城內劉姓事至今未明﹐余心竊計﹐乃西門外賣餅孫姓利其財物﹐因而害之也。」翁問故﹐少年云「餅店在此已數載﹐今春倏閉﹐是以疑之。」翁叱云「此事大有干系﹐何得妄語﹖」意甚拂然。旋云「夜深﹐可歸矣。」

公差尾其後﹐行甚速﹐至南城﹐門已閉﹐見二人從門隙入。差亟呼司閽啟鑰入城﹐則兩人尙在前行。至小弄﹐少年與翁別﹐入門﹐門亦未啟也。復隨翁行二十餘家﹐亦未啟扉而入。差大驚﹐叩其戶。半晌翁出﹐持紙撚﹐披衣﹐極困憊之狀。差曰「適間與少年涼亭看月﹐何遽睡耶﹖」翁神色遲疑曰「看月有之﹐乃夢中事也。」差復脇之往詣少年﹐少年出﹐亦如翁狀﹐乃拘入縣署﹐述夢中語。

次早﹐遣二人至某村迹孫姓所居﹐則靑騾宛系門首也﹐因鎖拿到縣﹐一訊而服﹐遂起贓問抵償焉。

此乙巳夏間事。曹州守吳忠誥向爲綏徳州牧﹐與嚴道甫善﹐告道甫也。

○馬變魚園地變鵝雍正初年﹐伍相國爲盛京將軍送馬五百匹詣黑龍江。將至不數里﹐忽一馬振鬣長嘶﹐眾馬隨之。至江口﹐盡躍入水﹐化而爲魚。

嚴道甫館徳州盧氏時﹐盧有戚羅氏﹐偶以二百錢買一鵝﹐帶至濟南應試。到時﹐鵝價甚貴﹐有以五百文售之者。羅忽動牟利之念﹐憶家有園地十五畝﹐若質錢買鵝﹐可獲三倍之利。試畢回家﹐售地得價﹐四出買鵝﹐得三百餘只﹐復驅以往。

行二日﹐至齊河﹐過城外長橋﹐有頭鵝帶鈴者引頸長鳴﹐振翼而飛﹐眾鵝相率以上。觀者數十人﹐羣相拍手。須臾之間﹐望之如白雲一片﹐隨風而滅。

羅慚悔交集﹐無可柰何。搜索囊中﹐尙餘前次買鵝錢數百文﹐作盤費以歸。

自嘆祖遺園地﹐化鵝而去矣。

○聾鬼乾隆四十九年﹐杭州半山陸家牌樓河中淌一浮屍來﹐村民霍茂祥﹐素行善事﹐爲斂錢買棺殯諸市上。夜夢藍衣人來曰「我臨平人張某﹐教館爲業﹐不幸失足落水。蒙君殯我﹐無以爲報。我能預知休咎﹐替人禳解。倘有靈應﹐須以牲牢謝我﹐君可得香火錢。」霍醒﹐告之里人﹐果有求必應。不數日﹐香火如雲。

霍夜又夢張來曰「我左耳聾﹐有來通誠者﹐須向右耳告我。」於是﹐次日人來祈禱者﹐聽霍之言﹐多向棺右致祭﹐叫呼似有應聲答者。材民奉之若狂﹐呼爲「靈棺材」。霍家取香火錢﹐因以致富。

未幾﹐仁和令楊公路過﹐見燒香者洶洶蟻聚。楊怒其惑眾﹐命焚其棺﹐鬼遂絕。

○棺牀陸秀才遐齡﹐赴閩中幕館。路過江山縣﹐天大雨﹐趕店不及﹐日已夕矣。望前村樹木濃密﹐瓦屋數間﹐奔往叩門﹐求借一宿。主人出迎﹐頗淸雅﹐自言沈姓﹐亦系江山秀才﹐家無餘屋延賓。陸再三求﹐沈不得已﹐指東廂一間曰「此可艸榻也。」持燭送入。陸見左停一棺﹐意頗惡之﹐又自念平素膽壯﹐且捨此亦無他宿處﹐乃唯唯作謝。其房中原有木榻﹐卽將行李鋪上﹐辭主人出﹐而心不能無悸﹐取所帶《易經》一部燈下觀。至二鼓﹐不敢熄燭﹐和衣而寢。

少頃﹐聞棺中有聲﹐注目視之﹐棺前蓋已掀起矣﹐有翁白須朱履﹐伸兩腿而出。陸大駭﹐緊扣其帳﹐而於帳縫窺之。翁至陸坐處﹐翻其《易經》﹐了無懼色﹐袖出煙袋﹐就燭上喫煙。陸更驚﹐以爲鬼不畏《易經》﹐又能喫煙﹐眞惡鬼矣。恐其走至榻前﹐愈益諦視﹐渾身冷顫﹐榻爲之動。白須翁視榻微笑﹐竟不至前﹐仍袖煙袋入棺﹐自覆其蓋。陸終夜不眠。

迨早﹐主人出問﹕「客昨夜安否﹖」「彊應曰﹕」安﹐但不知屋左所停棺內何人﹖「曰﹕」家父也。「陸曰﹕」旣系尊公﹐何以久不安葬﹖「主人曰﹕」家君現存﹐壯健無恙﹐並未死也。家君平日一切達觀﹐以爲自古皆有死﹐何不先爲演習﹐故慶七十後卽作壽棺﹐厚糊其裏﹐置被褥焉﹐每晚必臥其中﹐當作牀帳。「

言畢﹐拉赴棺前﹐請老翁起﹐行賓主之禮﹐果燈下所見翁﹐笑曰「客受驚耶﹗」

三人拍手大劇。視其棺﹕四圍沙木﹐中空﹐其蓋用黑漆綿紗爲之﹐故能透气﹐且甚輕。

○炮打蝗虫祟禎甲申﹐河南飛蝗食民間小兒。每一陣來﹐如猛雨毒箭﹐環抱人而蠶食之﹐頃刻皮肉俱盡﹐方知《北史》載靈太后時蠶蛾食人無算﹐眞有其事也。開封府城門被蝗塞斷﹐人不能出入。祥符令不得已﹐發火炮擊之﹐衝開一洞﹐行人得通。

未飯頃﹐又塡塞矣。

○僵屍手執元寶雍正九年冬﹐西北地震﹐山西介休縣某村地陷里許。有未成坑者﹐居民掘視之﹕一家仇姓者全家俱在﹐屍僵不腐﹐一切什物器皿完好如初﹔主人方持天平兌銀﹐右手猶執一元寶﹐把握甚牢。

○張飛棺蕭松浦從四川歸云﹕保寧府巴州舊刺史之廳東有張飛墓石穴﹐至今未閉。一朱棺懸空﹐長九尺﹐叩之﹐聲鏗鏗然。

乾隆三十年﹐有陳秀才某﹐夢金甲神自稱﹕「我漢朝將軍張翼徳也﹐今世俗驛公文﹐避家兄長之諱﹐而反犯我之諱﹐何太不公道耶﹖」彼此大笑而寤。蓋近日公文攺「羽遞」爲「飛遞」故也。

○誤嘗糞常州蔣用庵禦史﹐與四友同飲於徐兆潢家。徐精飲饌﹐烹河豚尢佳。因置酒請六客同食河豚。六客𨿽貪河豚味美﹐各舉箸大啖﹐而心不能無疑。忽一客張姓者斗然倒地﹐口吐白沫﹐噤不能聲。主人與羣客皆以爲中河豚毒矣﹐速購糞淸灌之。張猶未醒。五人大懼﹐皆曰「寧可服藥於毒未發之前。」乃各飲糞淸一杯。

良久﹐張竟蘇醒﹐羣客告以解救之事。張曰「小弟向有羊兒瘋之疾﹐不時舉發﹐非中河豚毒也。」於是五人深悔無故而嘗糞﹐且嗽且嘔﹐狂笑不止。

○借屍延嗣蕭公文登﹐宰陽湖。伊鄰施嫗﹐其夫早卒﹐撫其遺腹子某﹐長大娶妻李氏﹐姑媳甚歡。年餘﹐媳婦忽病亡。嫗家貧﹐痛媳亡不能再娶以延夫祀﹐呼天吁地。

次日將殮﹐媳忽從炕上躍起呼姑曰「我來做汝家媳婦﹐不要再哭。」嫗方慶媳再生﹐喜不自勝。其子私語母曰「何聲音之不似吾妻也﹖眼光又直視﹐恐非眞李氏再生﹐得毋野鬼憑之爲祟乎﹖」鄰里皆驚﹐遂環守之。

三四日中﹐閉目仰臥﹐給湯粥﹐飲啜如常﹐惟姑呼之則應﹐夫與之語則避而不答。至七日後方起﹐梳洗畢﹐斂衽告姑曰「我海寧州某村方氏女也﹐行二﹐年十九歲﹐待聘未字。因病死﹐至冥府﹐適汝家李氏媳婦在焉。隨有矮鬼無數﹑長鬼一个環跪閻君乞訴﹐求放李氏還陽。閻君怒叱﹐將眾矮鬼逐出﹐長鬼責二十板。長鬼受責後﹐仍再四哀求云﹕」小人父祖以來﹐皆守本分﹐不敢爲惡﹐罪不至於絕嗣。妻辛苦萬狀﹐方得娶一媳婦﹐今又病亡﹐何能有力續娶﹖豈不令一家絕嗣乎﹗乞放媳還陽﹐得生子以延一脈。『閻君怒稍霽﹐命判官檢簿﹐細閱畢﹐問長鬼曰「爾媳李氏陽壽已絕﹐不能放還﹐姑念爾世無過惡﹐爾妻又能守節撫孤﹐若令乏嗣﹐無以勸善。方氏女𨿽年命該盡﹐生前亦頗好善﹐可令借李屍復活﹐則爾無媳而得媳矣。』長鬼拜謝。閻君指長鬼告子曰﹕」此爾翁也。著他領爾借屍還魂﹐生子延祀。『予逐隨翁到此。翁指示予曰「此爾姑也。』將我推跌在地。開眼不見翁﹐只見婆婆立我身旁﹐我故只認得婆婆一人﹐餘皆不識也。我家父母俱存﹐有一个兄弟﹐年十六歲﹐望遣人告知﹐以免父母啼哭。

姑遣子探訪﹐果如所云。告以故﹐其父與弟同至嫗家。方氏見卽相抱而哭﹐父返退縮﹐不敢向前﹐曰「聲音舉止𨿽與吾女相像﹐而面貌不同﹐何也﹖」女對父泣曰「我假李氏體以生﹐非我本來面目﹐喜得再見生身之父與同胞之弟。

母親忍心不來看我﹐父與弟又疑而不肯相認﹐生不如死矣。「

悲痛間﹐其母遣鄰嫗來探問﹐女兒卽呼某媽媽﹕「汝從何處處來﹖我母亦來看我乎﹖」父方撫而慰之﹐叩以往事﹐絲毫不爽﹐始眞信其再生也。姑遂款畱其父與弟在家。至晚﹐令子與媳同室而處。媳辭曰「我處女也﹐𨿽冥數已定﹐乞俟吾母來﹐擇吉日成夫婦禮﹐不可苟合。」親鄰羣稱善。父亦喜甚﹐遣其子歸迎母來﹐始合巹焉。

三年後﹐舉一子。子生百日﹐親朋來賀﹐忽向姑曰「已爲汝家傳後有人﹐我壽算久盡﹐要去矣。」瞑目而逝。人相傳冥官破例辦事﹐猶陽官之因公挪移云。

●卷十三○關神下乩明季﹐關神下乩壇批某士人終身云「官至都堂﹐壽止六十。」後士人登第﹐官果至中丞。國朝定鼎後﹐其人乞降﹐官不加遷﹐而壽已八十矣。偶至壇所﹐適關帝復降。其人自以爲必有陰徳﹐故能延壽﹐跪而請曰「弟子官爵驗矣﹐今壽乃過之﹐豈修壽在人﹐𨿽神明亦有所不知耶﹖」關帝大書曰「某平生以忠孝待人﹐甲申之變﹐汝自不死﹐與我何與﹖」屈指計之﹐崇禎殉難時﹐正此公年六十時也。

○遇太歲煞神禍福各異徐壇長侍講未遇時﹐赴都會試﹐如廁﹐見大肉塊﹐徧身有眼﹐知爲太歲。侍講記某書云「鞭太歲者脫禍」﹐因取大棍與家丁次第笞擊。每擊一處﹐則徧身之眠愈加閃爍。是年成進士。蔣文肅公家中開井﹐得肉一塊﹐方如桌面﹐刀刺不入﹐火灼不焦﹐蜿蜒而動﹐徐化爲水。是年﹐文肅公卒。任香谷宗伯未遇時﹐走田埂上﹐遇一人口含一刀﹐兩刀持兩刀﹐披髮赤面﹐傴身而過。宗伯行未半里﹐見赤面人入喪者之家﹐知是煞神。宗伯後登第。蘇州唐姓者﹐立孝子坊﹐忽於衣帽中得白紙帖書一「煞」字﹐如胡桃大。是年﹐其家死者七人。

○歸安魚怪俗傳﹕張天師不過歸安縣。云前朝歸安知縣某﹐到任半年﹐與妻同宿﹐夜半聞撞門聲﹐知縣起視之。少頃﹐登牀謂妻曰「風掃門耳﹐無他異也。」其妻認爲己夫﹐仍與同臥﹐而時覺其體有鮏气﹐疑而未言。然自此歸安大治﹐獄訟之事﹐判若神明。

數年後﹐張天師過歸安﹐知縣不敢迎謁。天師曰「此縣有妖气。」令人召知縣妻﹐問曰「爾記某年月日夜有撞門之事乎﹖」曰「有之。」曰「現在之夫﹐非爾夫也﹐乃黑魚精也。爾之前夫已於撞門時爲所食矣。」妻大駭﹐卽求天師報仇。

天師登壇作法﹐得大黑魚﹐長數丈﹐俯伏壇下。天師曰「爾罪當斬﹐姑念作令時頗有善政﹐特免汝死。」乃取大甕囚魚﹐符封其口﹐埋之大堂﹐以土築公案鎭之。魚乞哀﹐天師曰「待我再過此則釋汝。」天師自此不復過歸安云。

○張憶娘蘇州名妓張憶娘﹐色藝冠時﹐與蔣姓者素交好。蔣故巨室﹐花朝月夕﹐與憶娘遊觀音﹑靈巖等山﹐輒並轡而行。憶娘素明慧﹐欲托身於蔣﹐而蔣姬媵絕多﹐不甚屬意﹐因與徽州陳通判者有終身之托。陳娶過門﹐蔣不得再通﹐大恚﹐百計離間之﹐誣控以姦拐。憶娘不得已﹐度爲比丘﹐衣食猶資於陳。蔣更使人要而絕之﹐憶娘貧窘﹐自縊而亡。

居亡何﹐蔣早起進粥﹐忽頭暈气絕﹐至一官衙﹐二弓丁掖之前﹐旁有人呼曰「蔣某﹐汝事須六年後始訊﹐何遽至此﹖」呼者之面貌﹐乃蔣平日門下奔走士也﹐曾遣以問憶娘者﹐死三年矣。蔣驚醒﹐自此精气恍惚﹐飲食少進。

有元妙觀道士張某﹐精法律﹐爲築壇持咒作禳解法。三日後﹐道士曰「冤魄已到﹐我不審其姓氏﹐試取大鏡潑以明水﹐當有一女子現形。」召家人視之﹐宛然憶娘也。道士曰「吾所能力制者﹐妖孽狐貍之類。今男女冤譴﹐非吾所能驅除。」竟拂衣去。蔣爲憶娘作七晝夜道場﹐意欲超度之﹐卒不能遣。延蘇州名醫葉天士﹐贈以千金。藥未至口﹐便見纖纖白手按覆之﹐或無故自潑於地。蔣病益增﹐六年而歿。

蔣氏從孫漪園﹐猶藏憶娘小照﹕戴烏紗髻﹐著天靑羅裙﹐眉目秀媚﹐以左手簪花而笑﹐爲當時楊子鶴筆也。

○飛星入南斗蘇松道韓靑巖﹐通天文﹐嘗爲予言「宰寶山時﹐六月捕蝗﹐至野田中。四鼓起﹐坐胡牀﹐督率書役﹐見客星飛入南斗﹐私記占驗書﹕」見此災者﹐一月之內當暴亡。法宜剪髮寸許﹐東西禹步三匝﹐便可移禍他人﹐爾時我卽麾去書役﹐依法行之。居亡何﹐署中司書記者李某無故以小刀剖腹而死﹐我竟無恙。李乃我薦卷門生﹐年少能文﹐不料爲我替災﹐心爲悵然。「余戲謂韓曰﹕」公言占驗之術固神矣﹐然如我輩全不知天文﹐往往夜坐見飛星來往甚多。倘有入南斗者﹐竟不知厭勝法﹐爲之柰何﹖「曰﹕」君輩不知天文者﹐𨿽見飛星入南斗﹐亦無害。「

余曰「然則公又何苦知天文﹐多此一事﹐而自禍福人耶﹖」韓大笑﹐不能答。

○楊妃見夢康熙間﹐蘇州汪山樵先生諱俊選陜西興平縣﹐宿馬嵬驛中。夢一女子﹐容貌絕世﹐明翠羽﹐投牒而言曰「妾有墓地爲人所侵﹐幸明府哀而察之。」汪驚醒﹐詢土人﹐曰「此間惟有楊娘娘墓道﹐唐時攺葬後﹐墓址原有數十畝寬﹐自宋明以來﹐爲樵牧所侵﹐漸無餘地。」汪爲淸理﹐果有舊碑記存墓側土中﹐題「大唐貴妃楊氏墓」。乃爲別置界石﹐兼買樹百株植其上﹐春秋設二祭焉。

○曹能始記前生明季曹能始先生﹐登進士後﹐過仙霞嶺﹐山光水色﹐恍如前世所遊。暮宿旅店﹐聞鄰家有婦哭甚哀﹐問之﹐曰「爲其亡夫作三十周年耳。」詢其死年月日﹐卽先生之生年月日也。遂入其家﹐歷舉某屋某徑﹐毫髮不爽。其家環驚﹐共來審視。曹亦淒然涕下﹐曰「某書屋內有南向竹樹數十株﹐我尙有文稿未終篇者﹐未知猶存否﹖」其家曰「自主人捐館後﹐恐夫人見書室而神傷﹐故至今猶關鎖也。」曹命開之﹐則塵凝數寸﹐遺稿亂書﹐宛然具在﹐惟前妻已白髮盈頭﹐不可復認矣。曹以家財分半與之﹐俾終餘年。

余按《文苑英華》白敏中書滑州太守崔彥武事﹕崔記前生爲杜明福妻﹐騎馬直抵杜家﹐而明福老矣。乃說舊事﹐取所藏金釵於垣中﹐施宅爲寺﹐號明福寺。

與此相類。

○江南客寓滌齋先生爲諸先生時﹐在京師賈家胡同。有店號「江南客寓」﹐廳屋三間﹐中一間甚潔﹐住者絕少﹔先生居之﹐了無他異。一日外出﹐托所親某管其衣物。

夜睡至三鼓﹐忽室中盡明﹐時並無燈燭﹐所親駭﹐揭帳視之﹐見一長人黑色﹐手提其頭﹐血淋漓﹐對面直立不動﹐呼曰「爾何得居此﹖」所親狂奔﹐出告店主。

主人曰「此屋素不安靜﹐爾乃必欲居之﹐柰何﹖」

次日﹐先生歸﹐告之故。先生曰「此必有鬼欲申冤耳﹐我在此﹐何不現形耶﹖」大書一狀﹐向空焚之﹐以爲爾果有冤﹐當於今晚赴訴。是夕﹐先生復睡﹐未一更﹐所見果如所說﹐但持一血頭﹐跪而不立。先生問﹕「何人何冤﹖」持頭者以手指口﹐竟無一語。次日﹐亦不復見。

先生又常於園中月下見黑物一團﹐大如浴盆﹐追奔樹下﹐以腳蹋之﹐隨腳而滅。次日﹐視其靴襪﹐黑如煙煤﹐並足皆黑。

○荊波宛在本朝佟國相巡撫甘肅﹐按站行至伏羌縣﹐夢神呼云「速走﹗速走﹗」佟不以爲意。次晚﹐夢如初﹐且云「欲報我恩﹐但記『荊波宛在』可耳。」佟驚起。

亟走三日﹐而伏羌縣沈爲湖﹐卒不解救者爲何神。後出巡至建昌野渡﹐有關公廟上書「荊波宛在」四字﹐佟入拜謁﹐大爲修葺﹐今煥然猶存。

○馮侍禦馮侍禦靜山﹐居京師永光寺西街。攺造書屋﹐掘地得黑漆棺﹐爲攺遷之。夜夢人投牒訴冤﹐馮時巡西城﹐夢中取牒閱之。告勢宦掘棺事﹐卽己之姓名也﹐驚醒得疾。疾革時﹐夫人聞房中笑語聲﹐以爲病有起色﹐往視之﹐見黑衣人素不相識者坐牀上﹐一閃而滅。侍禦謂夫人曰「此人吾鄰也﹐曾作運糧守備。運餉至京師卒﹐棺厝於永光寺前街僧寺中﹐迫近吾家而吾不知。今聞我亦有行期﹐故來相約耳﹐可燒紙錢助其冥資。」夫人遣人至前街蹤迹﹐棺識宛然﹐知先生之終不起也。

○藥師父昆山徐大司寇之子字冠卿﹐幼時號「藥師父」﹐以其曾鴆死一業師也。業師周姓﹐號云核﹐受司寇聘前一日夢巨蟒以口吐紅丸逼令咽之﹐腸痛而醒。就聘於徐﹐督冠卿嚴。冠卿素佻達﹐笞責尢甚。冠卿與僕謀﹐置鴆於飯﹐食之而卒。

後冠卿爲翰林﹐不得志﹐詩文多怨誹﹐爲人所構﹐就鞫刑部。見左司楊景震﹐大驚曰「吾死矣﹗吾初見時﹐儼然周先生也。」次日復訊﹐各官俱以司寇之子﹐稍加憐卹﹔楊獨怒鞫﹐批其頰數十下﹐齒左右墜﹐定以斬決。獄上卽刑﹐楊爲監斬官﹐其家訪之﹐楊景震之生年月日﹐卽周先生之死年月日也。或告之楊﹐楊大笑曰「豈有是哉﹗使吾早知此語﹐轉當屈法以救之矣。」此與《太平廣記》載王武俊事同。

○莊秀才通州莊孝廉成﹐戊午舉人﹐少年貌美。其佃戶有女悅之﹐竟以成疾。臨卒謂其父曰「吾爲莊秀才死也﹐吾思嫁莊秀才﹐自念門戶寒賤﹐事必不成﹐故鬱鬱成病。今𨿽死﹐此意當爲致之秀才﹐則瞑目矣。」其父急告莊﹐莊往視﹐而气已絕。莊赴秋闈﹐遇女子於淮新橋﹐宛然如生。入闈﹐一切炊飯烹茶之事﹐見女子身爲執役﹐是年登第。每有遠行﹐則女子必至。莊怖之﹐爲置神主祭於家﹐書「亡妾某氏」﹐見女子來拜謝﹐自此絕矣。

○藹藹幽人通州李臬司﹐諱玉釒宏﹐丙戌進士。少時好煉筆錄﹐忽一日﹐筆於空中書曰「敬我﹐我助汝功名。」李再拜﹐祀以牲牢。嗣後文社之事﹐題下﹐則聽筆之所爲。尢能作擘窠大字﹐求者輒與。李敬奉甚至﹐家事外事﹐咨之而行﹐靡不如意。

社中能文者每讀李作﹐嘆其筆意大類錢吉士。錢井士者﹐前朝翰林錢熹也。李私問筆神﹐笑曰「是也。」自後裏國人來扶乩者﹐多以「錢先生」呼之。筆神遇題跋落款﹐不書姓名﹐但書「藹藹幽人」四字。李舉孝廉﹐成進士﹐筆神之力居多。後官臬司﹐神助之決獄﹐郡中以爲神。李公乞歸﹐神與俱。李他出﹐其子弟事神不敬﹐神怒﹐投書作別而去。

余與李公子方膺同官交好﹐絕不向余道隻字。方膺卒後﹐臬司同年熊滌齋太史爲餘言之﹐並云方膺深諱其事﹐蓋忤神者﹐卽方膺也。

○僵屍求食武林錢塘門內有更樓﹐雇更夫擊柝表裏巡邏。大眾斂貲爲之﹐由來舊矣。康熙五十六年夏﹐更夫任三者巡巷外﹐路過小廟﹐每至二更﹐聞柝聲﹐則有一人從廟中出﹐踉蹌捷走﹔漏五下﹐則先柝聲入廟﹐如是者屢矣。任三疑廟中僧有邪約﹐將伺之爲詐酒肉計。

次夕﹐月明如晝﹐見其人面枯黑如臘﹐目眶深陷﹐兩肩掛銀錠而行﹐有聲﹐出入如前。任三知爲僵屍﹐因山門之內停有舊櫬﹐積塵寸許。詢諸僧人﹐云「其師祖時不知誰何氏所寄厝者也。」與儕輩語及之﹐其中黠者曰「吾聞鬼畏赤豆﹑鐵屑及米子﹐備此三物升許﹐伺其破棺出﹐潛取以繞棺之四周﹐則彼不能入矣。」任如其言﹐購買三物。

待夜二更﹐屍復出。伺其去遠﹐攜燈入視﹐見棺後方板一塊﹐俗語所謂「和頭」者﹐已掀在地﹐中空空無所有﹐乃取三物繞棺而密灑之。事畢﹐徑歸臥更樓上。至五更﹐有厲聲呼「任三爺」者。任問爲誰﹐曰「我山門內之長眠者﹐無子孫﹐久不得血食﹐故出外營求以救腹餒。今爲爾所魘﹐不能入棺﹐吾其死矣。

可急起將赤豆﹑鐵屑拂去之。「任懼不敢答。又呼曰﹕」我與爾何仇﹐何苦爲此虐耶﹖『「任念與彼解圍之後﹐彼殺我而後入﹐何以禦之﹖終不答。雞初鳴﹐鬼哀懇﹐繼以詈罵﹐久之寂然。

明日﹐過樓下者見有屍僵臥﹐乃告眾鳴官﹐以屍還諸棺而火焚之﹐一方得寧。

○僵屍貪財受累紹興王生某﹐食餼有年﹐村中富家延之爲師。因屋宇湫隘﹐適相距里許有新室求售者﹐遂買使居﹐且曰「家中摒擋未盡﹐學徒曁館童輩明晨進館﹐先生一夜獨眠﹐能無懼乎﹖」王自負膽壯﹐且新室也﹐何畏之有﹐乃命童攜茗具引至書齋。

王周視室內畢﹐復至門前徙倚。時已夜矣﹐月色大明﹐見山下爝火熒熒。趨往視之﹐光出一白木棺中。王念﹕此鬼燐耶﹖色宜碧。而焰帶微赤﹐得無爲金銀气乎﹖快《智囊》所載﹕有胡人數輩凶服輿櫬而槁葬城外者﹐捕人迹之﹐櫬中皆黃白也。此棺毋乃類是﹖幸無人﹐可攫而取也。遂取石塊擊去其釘﹐從棺後推卸其蓋﹐則赫然一屍﹐面靑紫而腹膨亨﹐麻冠艸履。越俗﹕凡父母在堂而子先亡者﹐例以此殮。王愕然退縮﹐每一縮則屍一躍﹐再縮而屍蹶然起。王盡力狂奔﹐屍自後追之。王入戶登樓﹐閉門下鍵。喘息甫定﹐疑屍已去﹐開窗視之。窗啟而屍昂首大喜﹐從外躍入。連叩門﹐不得入。忽大聲悲呼﹐三呼而諸門洞開﹐若有啟之者﹐遂登樓。王無柰何﹐持木棍待之。屍甫上﹐卽擊以棍﹐中其肩﹐所掛銀錠散落於地﹐屍俯而拾取。王趁其傴僂時﹐盡力推之﹐屍滚樓下。旋聞雞啼﹐從此寂無聲響矣。

明日視之﹐屍跌傷腿骨﹐橫臥於地﹐遂召眾人扛而焚之。王嘆曰「我以貪故﹐招屍上樓﹔屍以貪故﹐被火燒毀。鬼尙不可貪﹐而況於人乎﹗」

○宋荔裳受惡土地之累宋荔裳爲山東臬使﹐族子某﹐素不肖﹐與總兵於七飲博爲姦。於七者﹐前明末年山東土寇降淸朝者也﹐𨿽爲總戎﹐怙惡不悛。人以族子事告公﹐公怒曰「如此必爲家門之禍﹗俟其歸﹐當縛至祠堂杖殺之。」某聞之﹐逃至徳州。﹐夜宿土地廟中﹐夢土地神謂曰「汝毋怖﹐大富貴至矣﹗現在於七謀反﹐汝可速往京師﹐赴提督處出首。」且曰「某地中埋有百金﹐可取爲路費。」族子掘地﹐果得金﹐大喜﹐以怨其叔故﹐遂赴提督處﹐並誣其叔與於七通謀﹐以故荔裳被逮入獄。未十日﹐於七果反﹐族子以首報之功受賞﹐荔裳牽累入獄﹐族亦昭雪。

○陸夫人某方伯夫人陸氏﹐尙書裘文達公之干女也。文達公薨後﹐夫人病﹐夢有大轎在屋上行來﹐前立靑衣者呼曰「裘大人命來相請。」夫人登轎﹐冉冉在雲中行。

至一大廟﹐正殿巍峨﹐旁有小屋甚潔﹐文達公科頭﹐衣繭糸由袍﹐二童侍﹐幾上卷案甚多﹐謂夫人曰「知汝病之所由來耶﹗此前生孽也﹐」夫人忘而請曰「干爺有力能爲女兒解免否﹖」文達公曰「此處西廂房有一婦人﹐現臥牀上﹐汝往扶之。能扶起﹐則病可治﹐否則﹐我亦不能救汝。」命小童引夫人往西廂房﹐果有描金牀施大紅綾帳﹐被褥甚華﹐中臥赤身女屍﹐兩目瞪視﹐無一言。

夫人扶之﹐手力盡矣﹐卒不起。

歸告文達公﹐公曰「汝孽難消﹐可還家托張天師打醮以解禳之。但天師近日心粗﹐祿亦頗盡﹐某月日替蘇州顧懋徳家作齋文﹐錯字甚多﹐上帝頗怒﹐柰何﹗」

夫人驚醒﹐適天師在京﹐遂以此言告之。天師檢顧家齋表﹐稿中果有誤字﹐法官所寫也﹐心爲驚悸。

未幾﹐夫人亡﹐天師亦亡。天師名存義。顧懋徳者﹐辛未進士﹐官禮部郎中。

○牛頭大王溧陽村民莊光裕﹐夢一怪﹐頭上生角﹐敲門而進﹐謂曰「我牛頭大王也﹐上帝命血食此方。汝塑像祀我﹐必有福應。」莊醒﹐告知村民。村方病疫﹐皆曰「寧可信其有。」糾錢數十千﹐起三間艸屋﹐塑牛頭而人身者坐焉。嗣後疫病盡痊﹐求子者頗效﹐香火大盛。如是數年。

村民周蠻子兒出痘﹐到廟﹐先具牲牢祀神﹐再擲卦﹐大吉。周喜﹐許演戲爲謝。未數日﹐兒竟死。周怒曰「我靠兒子耕田養我﹐兒死不如我死。」率其妻持鋤鈀撞牛頭﹐碎其身﹐毀其廟。合村大驚﹐以爲必有奇禍。自此寂然﹐牛頭神亦不知何往。

○水定庵牡丹江寧二尹汪公易堂﹐訪友古北口﹐路憩水定庵。庵中牡丹盛開﹐花大如斗。

汪近前賞玩。庵僧戒﹕「勿折花﹐花有妖﹐能爲禍。」汪素剛﹐笑曰「我本不折花﹐旣云有妖﹐當折而試之。」以手摘之﹐花左右旋轉﹐堅如牛筋﹐竟不能斷。

取所佩刀截之﹐花未斷而拇指傷﹐血涔涔下。汪慚且怒﹐以袍袖裹血﹐忍痛不言﹐乃左手ㄏ花頭﹐而右手以刀截其根﹐竟斷一枝。歸畜瓶中﹐誇於人曰「我今日獲花妖矣。」將購藥醫手創﹐細視之﹐並無刀痕﹐袍袖上亦無血迹。

○烏臺粵東肇慶府﹐卽古端州﹐包孝肅舊治也。大堂暖閣後有黑井﹐覆對鐵板﹐爲出入所必經﹐相傳包公納妖於井。俗有「包收盧放馬成湖」之謠﹐謂太守遇盧姓則妖出﹐遇馬姓則井溢也。然千百年來﹐亦從無此二姓爲守者。署東有髙樓﹐號曰「烏臺」﹐俗謂包公聽斷妖鬼皆坐此臺。四面磚石封固﹐啟則爲祟。凡太守履任﹐必祀以少牢﹐無敢啟視者。

前任安守有管廚人某﹐酒醉登樓巓﹐揭瓦窺之﹐見臺中有三土堆﹐品字排列﹐如小墳狀﹐中間小樹一株﹐枝靑葉綠﹐此外一無他物。方瞪視間﹐有黑气沖起﹐廚人自樓巓滚跌於地﹐顫汗交作﹐僅能言所見。至夕﹐狂叫而死。越日﹐安公暴染瘋狂﹐鞭撲其妻﹐竟至身死﹔又手刃其愛妾﹐以此落職獲譴。

越兩任後﹐家弟香亭出守是郡﹐家信來爲言若此。余聞而大怒﹐寄信云「此說荒唐可也﹐若眞有其事﹐則樓神不法甚矣﹐斷非包公舊迹﹗弟何不拆而焚之﹖」

○鬼娘堡順治乙酉﹐王師破建昌﹐明益王遁去。長史劉某﹐吳下人也﹐逃山中﹐不知所往。其子蓼蕭﹐從吳門赴考歸﹐有志尋親。時藩府荒圮﹐莫可蹤迹﹐乃禱於盱江張令公祠﹐夢神書「石氵祭」二字與之﹐醒而徨不知何地。遇一尼告曰「石氵祭在閩廣之交﹐阻兵難行。幸有曲徑﹐七日可達。」

如其言﹐歷盡危險﹐竟至其地。父母依村農姚氏居焉﹐母子相持而泣。父已死矣﹐乃持喪奉母而歸。所居村名「見娘堡」﹐名已奇矣。尢奇者﹐長史避難時﹐攜家譜一冊自隨﹐戊子歲﹐其母聞聲出自篋中﹐以爲鼠也﹐啟視無有﹐閉則復燃。一日﹐見緋衣人數輩冉冉從篋中走出﹐益大驚﹐逾時而孝子至。

此事載姜桓溟文集中﹐韓尙書爲之表墓。

○鬼糊塗乾隆三十九年﹐京師有無賴子韓六毆傷其父﹐刑部審明﹐下獄擬斬。侍郎某以所毆非致命處﹐意欲減等發落。大司寇秦公奏﹕「名分所關﹐理宜正法。」奉旨依議﹐遣刑部司獄司李懷中監斬。後三日﹐鬼附李身﹐口稱﹕「諸大人業已寬我﹐而汝來斬我。我死不甘﹐故來索命。」聞者駭然﹐以爲此鬼糊塗﹐然而李竟不起。

○鬼勢利張八郎有所歡婢﹐婚後棄之。婢幽怨成疾﹐臨死曰「我不饒八郎﹗」語畢气絕。忽又張目曰「八郎運甚旺﹐不能報仇﹐我捉八奶奶也中一樣。」未二年﹐八郎夫人竟以產亡。

○鬼相思嶽州張某﹐號「鬼三爺」﹐以其行三﹐爲鬼所生故也。父某府學廩生﹐妻陳氏有色﹐忽憑妖﹐自稱鄖陽小神﹐白晝現形﹐與之交接。張𨿽同牀﹐無故自離﹐若有梏其手足者。其家徧請符﹐毫無效驗。三月後﹐陳氏受胎生子﹐空中羣鬼啾啾爭來作賀﹐擲下紙錢無數。張忿甚﹐將到龍虎山求救於天師。

忽一日﹐小神踉蹌來﹐汗如雨下﹐語其妻曰「『吾幾闖禍﹗昨夜入汝鄰毛家偸其金盆﹐被他家所掛鐘馗拔劍相逐﹐我懼﹐爲所傷﹐不得已急走﹐將金盆擲在巷西池塘中﹐脫逃來此。汝速具酒﹐替我壓驚。」次日﹐妻告張﹐張往毛府刺探﹐果失金盆﹐合家喧吵﹐將控官捉賊。張止之曰「我有法替汝取來﹐作何謝我﹖」毛氏大喜﹐曰「果得金盆﹐憑君取索。」張詭作念咒狀﹐良久﹐喚毛氏家人徑往塘所﹐命善泅者入水取之﹐果得金盆。

毛延張上座﹐問﹕「以何物作謝﹖」張笑曰「我讀書人﹐不受財帛﹐只須君家收藏書畫與我一二件足矣。」其家盡出所藏﹐張選取文徵明芙蓉一幅。其家覺謝禮太薄﹐心抱不安。張乃指壁上所掛鐘馗像曰「賜此畫﹐湊成兩件何如﹖」

毛氏唯唯。張取歸﹐懸空中﹐小神從此永不再來﹐但聞園中樹上鬼哀哭三日。人稱「鬼相思」云。

○關神世法康熙癸卯舉人江﹐選某縣令﹐丁憂婦。將起復時﹐夢有甲士來﹐自稱周倉﹐服飾如今廟中所塑而少年無須﹐手持名帖﹐上寫「治年家弟關某頓首拜」。驚醒大笑﹐以爲關帝行此世法。未幾﹐選山西解梁知縣。往謁武廟﹐旁塑周倉﹐果少年無須者也﹐面貌恍如夢中。乃捐俸重修神廟﹐後竟卒於任所。江公卽於九江太守之叔﹐太守爲餘言。

○鄕試彌封皖江程叔才﹐名思恭﹐學問博雅﹐注陳檢討四六得名。以平時好古﹐不喜時文﹐其師唐赤子太史責之曰「科名進身﹐非此不可。今歲入場之年﹐汝宜畱意。」

因彊之誦讀金﹑陳諸大家文﹐程唯唯﹐終非所好﹐《四書體注》等書﹐臨場並不翻閱。

康熙戊戌科﹐江南首題《舉賢才焉知賢才而舉之》﹐次題《大哉聖人之道》。

程三場畢﹐自言首篇頗得意﹐唐太史讀之喜曰「頗可望魁。」程急取案頭《中庸》一看﹐愕然喪气曰「不中用了。我只道『大哉聖人之道』在『禮儀三百﹑威儀三千』之下﹐故領題﹑出題俱承接此二句﹐今方知是開首第一句﹐則通身犯下矣﹐其不中尙復何言。」唐亦爲之悼嘆。

已而榜發﹐竟中第五名。唐不解所以得售之故﹐往見主試﹐將探問之。主試某﹐故唐公同年﹐一見笑曰「今年科場中有笑語﹐兄知否﹖」唐問故﹐曰「皇上有密旨﹐謂諸生關節都放在破承﹑領題﹑出題三處﹐今歲將此三處盡行彌封﹐故有程某文字領題﹑出題全行犯下﹐竟中五魁﹐將來磨勘﹐定受參罰﹐柰何﹖」

唐笑而不言。後叔才先生果被吏部磨勘﹐罰停一科。

○兩汪土釒宏順治間﹐徽州汪日衡先生元旦夢行天榜﹕會元汪士釒宏。先生乃攺名應之﹐竟終身不第。直至康熙某科﹐汪退谷先生中會元﹐榜名士釒宏。相隔四十餘年﹐日衡先生死久矣﹐孫某記乃祖之言﹐相與嘆造化弄人﹐亦覺無謂。

○雷擊土地康熙間﹐石埭令汪以斤素與其友林某交好。後林死﹐爲石埭土地神﹐每夜間﹐陰陽𨿽隔﹐而兩人來往如平生歡。土地私謂汪曰「君家有難﹐我不敢不告﹐第告君後﹐恐我難逃天譴。」汪再三問﹐曰「尊堂太夫人分當雷擊。」汪大驚﹐號泣求救。土地曰「此是前生惡劫﹐我官卑職小﹐如何能救﹖」汪泣請不已﹐神曰「只有一法可救﹐汝速盡孝養之道﹐凡太夫人平日一飲一饌﹑一帳一衣﹐務使十倍其數﹐浪費而暴餮之﹐庶幾祿盡則亡﹐可以善終﹐雷𨿽來無益也。」汪如其言﹐其母果不數年而卒。

又三年﹐天雨﹐雷果至﹐繞棺照耀﹐滿房硫磺气﹐卒不下﹐破屋而出﹐飛擊土地廟。塑像成泥。

○張光熊直隸張光熊﹐幼而聰俊﹐年十八﹐居西樓讀書。家豪富﹐多婢妾﹐而父母範之甚嚴。七月七日﹐感牛郎織女事﹐望星而坐﹐妄想此夕可有家婢來窺讀書者否﹖

心乍動﹐見簾外一美女側身立﹐喚之不應。少頃﹐冉冉至前。視之﹐非家中婢也。

問﹕「何姓﹖」曰「姓王。」問﹕「居何處﹖」曰「君之西鄰。晨夕見郎出入﹐愛郎姿貌﹐故來相就。」張喜﹐卽與同榻。此後每夕必至。

有家僮伴宿﹐女謂張曰「小奴不宜在此﹐可麾令遠宿﹐聽喚再至。」張遣奴﹐奴不肯﹐曰「每夜聞郎君枕席間妮妮軟語﹐疑有別故。老主人命奴調護郎君﹐不敢遠離。」張無柰何﹐以其言告女。女曰「無庸﹐將自困。」是夕﹐奴未睡熟﹐被一物攫去﹐繩縛之﹐掛西園樹上﹐奴哀號求郎主救命。女笑曰「伊果知罪﹐遠避卽赦之。如敢漏泄﹐被老主人知者﹐將倍令受苦。」奴唯唯。卽時繩解﹐奴已在地矣。

居年餘﹐張漸羸瘦﹐其父問奴﹐奴稱郎處無他故﹐而意色慚沮。父愈疑﹐自至張齋前伺察。聞帳中有婦女聲﹐蹋窗直入﹐揭帳無人﹐惟枕角有金簪一枝﹑山查花一朵。父念此地從無山查花﹐此必妖魅所致﹐怒將笞張。張不得已﹐以實告。

父爲迎名僧法官設壇禁咒。女夜間來哭謂張曰「天機已泄﹐請從此辭。」張亦哀慟﹐臨別問曰「尙有相會期乎﹖」曰「二十年後華州相見。」從此遂絕。

張隨娶陳氏﹐登進士第﹐授吳江知縣。推升華州知州﹐而陳氏卒。其父在家爲續娶王某之女﹐送至華州官署。成婚卻扇之夕﹐新人容貌﹐宛如書齋伴宿之人﹐問年紀﹐剛二十歲。或曰「此狐仙感情欲而托生也。」語從前事﹐恰不記憶。

○趙氏再婚成怨偶雍正間﹐布政司鄭禪寶妻趙氏有容徳﹐與鄭恩好甚隆﹐以瘵疾亡。臨訣誓曰「願生生世世爲夫婦。」卒之日﹐旗下劉某家生一女﹐生而能言﹐曰「我鄭家妻也。」劉父母大驚﹐以爲怪﹐嗣後遂不復語。

八歲過親戚家﹐路遇鄭家奴騎馬衝其車﹐怒曰「汝鄭四也﹐自幼賣身我家﹐何敢見我不下馬﹖」鄭奴愕然﹐因訪至劉家﹐見女父母﹐具道生時之異。女歸見鄭四﹐因問﹕「汝主安否﹖」並詢一切妯娌上下奴婢田宅事﹐歷歷如繪﹐有奴所不知而女悉知者。奴歸﹐白之鄭。鄭亦至劉家﹐女諦視涕泣﹐絮語良久。時鄂西林相公以爲兩世婚姻﹐亦太平瑞事﹐勸鄭續娶劉女。十四歲卽行合巹之禮。時鄭年六旬﹐白髮飄蕭﹐兼有繼室。女嫁年餘﹐鬱鬱不樂﹐竟縊死。

袁子曰﹕情極而緣生﹐緣滿而情又絕﹐異哉﹗

○童其瀾紹興童其瀾﹐乾隆元年進士﹐官戶部員外。一日﹐值宿衙門﹐與同官數人夜飲﹐忽仰天吒曰「天使到矣﹗」披朝衣再拜俯伏。同官問﹕「何天使﹖」童笑曰「人無二天﹐何問之有﹖天有敕書一卷﹐如中書閣誥封﹐雲中金甲人捧頭上而來﹐命我作東便門外花兒閘河神。將與諸公別矣。」言畢泣下﹐同官以爲得狂易之疾﹐不甚介意。

次早﹐大司農海望到戶部﹐童具冠帶長揖辭官﹐具白所以。海曰「君讀書君子﹐辦事明敏﹐如有病﹐不妨乞假﹐何必以神怪惑人﹖」童亦不辧﹐駕車歸家﹐不飲不食﹐將家事料理。三日﹐端坐而逝。

東便門外居民聞連夜呼騶聲﹐以爲有貴官過﹐就視無有。花兒閘河神廟中道士葉某夢新河神到任﹐白皙微須﹐長不逾中人﹐果童公貌也。

○鏡山寺僧錢塘王孝廉鼎實﹐余戊午同年。少聰穎﹐年十六舉於鄕。三試春官不第﹐有至戚官都下﹐畱之邸中。偶感微疾﹐卽屏去飲食﹐日啜涼水數杯﹐語其戚曰「予前世鏡山寺僧某也﹐修持數十年﹐幾成大道。惟平生見少年登科者﹐輒心艷之﹔又華富之慕未能盡絕﹐以此尙須兩世墮落﹐今其一世也。不數日當托生華富家﹐卽順治門外姚姓是也。君之畱我不出都﹐想亦是定數耶﹗」其戚勸慰之﹐王曰「去來有定﹐難以久畱﹐惟父母生我之恩不能遽割。」乃索紙作別父書﹐大略云「兒不幸客死數千里外﹐又年壽短促﹐遺少妻弱息﹐爲堂上累。然兒非父母眞子﹐有弟某乃父母之眞子也。吾父曾憶某年在茶肆與鏡山寺某僧飲茶事耶﹖

兒卽僧也。時與父談甚洽﹐心念父忠誠謹厚﹐何造物者乃不與之後耶﹖一念之動﹐遂來爲兒。兒婦亦是幼年時小有善緣。鏡花水月﹐都是幻聚﹐何能久處﹖父幸勿以眞兒視兒﹐速斷愛牽﹐庶免兒之罪戾。「其戚問﹕」生姚家當以何日﹖「王曰﹕」予此生無罪過﹐此滅則彼生﹐不須輪回。「

越三日巳刻﹐索水盥漱畢﹐趺坐胡牀﹐召其戚﹐歡笑如平時﹐問﹕「日午未﹖」

曰「正午。」曰「是其時也。」拱手作別而逝。其戚訪之姚家﹐果於是日生一子﹐家業騾馬行﹐有數萬金。

○江秀才寄話婺源江秀才號愼修﹐名永﹐能制奇器。取豬尿脬置黃豆﹐以气吹滿﹐而縛其口﹐豆浮正中。益信「地如雞子黃」之說。有願爲弟子者﹐便令先對此脬坐視七日﹐不厭不倦﹐方可教也。家中耕田﹐悉用木牛。行城外﹐騎一木驢﹐不食不鳴。

人以爲妖﹐笑曰「此武侯成法﹐不過中用機關耳﹐非妖也。」置一竹筒﹐中用玻璃爲蓋﹐有鑰開之。開則向筒說數千言﹐言畢卽閉。傳千里內﹐人開筒側耳﹐其音宛在﹐如面談也﹔過千里﹐則音漸漸散不全矣。

忽一日自投於水﹐鄕人驚救之﹐半溺而起﹐大恨曰「吾今而知數之難逃也。

吾二子外遊於楚﹐今日未時三刻﹐理應同溺洞庭。吾欲以老身代之。今諸公救我﹐必無人救二子矣。「不半月﹐凶問果至。此其弟子戴震爲餘言。

●卷十四○勾魂卒蘇州余姓者﹐好鬥蟋蟀﹐每秋暮﹐攜盆往葑門外搜取﹐薄夜方歸。

一日歸晚﹐城門已閉﹐余驚駭無計﹐徘徊路側。見二靑衣遠來﹐履橐橐有聲﹐向余笑曰「君此時將安歸乎﹖我家離此不遠﹐盍宿我家﹖」余喜從之。至則雙扉大啟﹐室中置舊書數部﹐磁瓶銅鑪各一。余手持蟋蟀十數盆﹐腹餓甚﹐映燈而坐。二靑衣各持酒脯來﹐相與對啖。隱隱聞病者呻吟乃眾人喧雜聲﹐余問故﹐二人曰「此鄰家患病者勢甚迫故也。」

未幾﹐漏下五鼓﹐二人相與耳語曰「事宜辦矣。」出靴中文書一通﹐謂余曰「請君呵气紙上。」余不解其故﹐笑而從之。呵畢﹐二靑衣喜﹐以腳跨屋上而舞﹐長丈餘﹐皆雞爪也。余大驚﹐正欲問之﹐二人不見﹐壁外哭聲大作。余方知所遇非人﹐是勾魂鬼也。

天明﹐啟戶欲出﹐則門外扃鎖甚固﹐不得出﹐乃大呼。喪家人驚﹐開鎖入﹐以爲賊也﹐爭毆之。余具道所以﹐且指蟋蟀盆爲證曰「豈有行竊而攜此累墜物者乎﹖」喪家人亦有相識者﹐始得免。所餐酒脯盤盒﹐俱喪家物也﹐竟不知從何處攜入﹐己身亦不解從何而進。

○趙西席山東按察司白映棠﹐家延一西席﹐趙名康友﹐康熙丁卯孝廉﹐賓主師弟俱各相得。元宵張燈﹐彼此宴飲散﹐孝廉就寢書齋。次日薄午不起﹐有小僮戶外窺之﹐見季廉頭上插紙花雙枝﹐兩手反接﹐口微笑而目斜瞪﹐赤身僵立。僮大驚﹐喚主人蹋戶入﹐則已死矣。當胸一圓洞﹐通於背﹐大如碗﹐中無心肝﹐不知被何物探去。插花反縛剝衣者﹐像牲牢之形﹐以戲之也。

○楊四佐領楊四佐領者﹐性直而和﹐年四十餘﹐忽謂家人曰「昨夜夢金甲人呼我姓名﹐云﹕」第七殿閻羅王缺無人補﹐南嶽神已將汝奏上帝﹐不日隨班引見﹐汝速作朝衣朝冠候召。『予再三辭﹐金甲神曰「已經保奏﹐無可挽回﹐但喜所保者連汝共四人﹐或引見時上帝不用﹐則陽壽尙未絕。』言畢去。夢兆如此﹐決非偶然﹐家中可速制朝衣冠以待。」家人聞之﹐在疑信之間﹐猶未喚縫人爲制衣也。是夕﹐金甲神又來曰「命汝制新衣而緩懈﹐何耶﹖昨玉旨已降﹐點汝作閻羅﹐不必引見矣。」楊驚醒﹐急語家人畢﹐昏暈而逝。

俗例有接煞之說﹐至期﹐家人從俗行事。有百戶胡姓者﹐晚來臨奠﹐過楊所居巷口﹐見髙燈旗纛中有蟒袍而盛服者﹐疑爲巡城察院﹐侍立路側。方諦視間﹐楊在車中大呼曰「胡某毋恐﹐我陰間到任﹐少一判官﹐將仗君助我。」胡驚懼﹐自道﹕「親老﹐不可卽死。」楊曰「我已奏上帝﹐事無可商。汝親老﹐吾亦知之﹐當令我妹夫張某代汝養母。」言畢不見。

胡奔至家﹐深悔臨奠之行﹐與其母相對悒悒。有叩門者持銀一封曰「我楊四佐領之妹夫張某也。昨夢閻羅王召去﹐命以五十金助汝家養膳之費。閻羅所命﹐不敢有違﹐故來奉贈﹐且速駕也。」胡自知將死﹐出外辭親友﹐越三日卒。

○藍頂妖人揚州商人汪春山﹐家畜梨園。有蘇人朱二官者﹐色技俱佳﹐汪使居徐寧門外花園。一日﹐鄰家失火﹐火及園﹐朱逃出巷。巷西有二美人倚門立﹐以手招之﹐朱遂入。二美自稱亦姓汪﹐春山族妹也。語方濃﹐一豹裘而藍頂者來﹐云是二美之父﹐年五十許﹐彊朱爲婿。朱𨿽心貪女美﹐而自訴家貧﹐無以爲聘。藍頂者云「無妨﹐一切費用﹐我盡任之。」朱欲回蘇告父母﹐藍頂者云「汝歸蘇可也﹐但吾女貪汝貌而爲婚﹐自知非偶﹐切勿通知吾侄春山爲囑。」朱買舟﹐同抵閶門。

語其父。父故木匠﹐亦以娶媳無力爲辭。藍頂者助錢二千爲婚費﹐錢皆康熙通寶﹐朱絲穿。

二官攜歸﹐路遇數捕役尾之﹐曰「此朱繩穿錢乃某紳宦家壓箱錢﹐汝爲盜驗矣。」將擒送官。二官告以故。一市之人聚觀﹐以爲怪。且曰「必見藍頂者才釋汝。」二官云「吾嶽翁以錢與我﹐原約今日爲婚﹐少頃新人花轎至矣﹐君等伺之。」眾以爲然。果遠遠聞鼓樂聲﹐四人皆紅半臂舁花轎至。眾人哄而往﹐揭簾﹐一靑面獠牙者坐焉。眾大駭﹐並役亦奔散。二官得脫於禍﹐急歸家﹐則藍頂者髙坐堂中罵曰「吾戒汝勿泄﹐而汝竟告眾人﹐且聚而捕我﹐何昧良若是﹖」

呼杖杖之﹐二女爲哀求免。成婚匝月﹐偕還揚州。

又歲餘﹐二女置酒謂二官曰「緣盡矣﹐請郎還鄕。」二官不肯﹐泣﹐二女亦泣。如是者數日﹐藍頂者忽來驅逼其女﹐二官攀衣不放。藍頂者怒﹐以手撮二官向空中擲之﹐冥然墜地﹐及醒﹐已在虎丘後山。

○蒙化太守無錫曹五輯爲雲南蒙化太守﹐其子某﹐庚午舉人﹐江蘇巡撫莊滋圃之門生。

乾隆二十一年﹐無錫大疫﹐華劍光之子某素好行善﹐出古畫數幅﹐托孝廉售之﹐囑曰「得八百金﹐爲本邑埋葬死人之費。」曹帶往蘇州﹐以畫呈莊公。莊念曹本義舉﹐畫亦佳﹐竟與八百金。曹歸﹐以八十金付華曰「價只此。」華無柰何﹐勉力補湊﹐得數棺﹐爲瘞其暴骨者﹐余棺猶有待也。

未幾﹐孝廉病卒。太守哀悼不已﹐焚牒於東嶽神﹐自稱﹕「居官淸正﹐子無罪﹐不宜得此報。」歸而假寐﹐見靑衣人持東嶽神帖請往。至大殿外﹐神迎於階下曰「公見責良是﹐但爾子近爲不肖之行﹐屯人之膏﹐令千百人骨暴原野。公不信﹐可歸至爾子書齋啟笥視之。」言畢﹐命人擁一囚至﹐枷鎖鋃鐺﹐卽其子也﹐太守抱之哭。驚醒﹐急往其子書齋啟笥﹐尙餘七百餘金。詢其僕﹐方知鬻畫匿價之事﹐其子媳亦未知也。太守自此哀子之思爲之少衰。

○店主還債甘泉縣役鄒姓者﹐月夜過西門大街。夜已三鼓﹐路無行人﹐鄒見槐樹下小屋門開﹐一女倚門立。鄒僞喫煙取火者就之﹐女勿避。鄒喜﹐攜女入屋﹐坐凳上密談﹐約以次日復往。明早伺之﹐槐樹下並無居人﹐一厝棺小屋也。從窗外窺﹐條凳宛然﹐凳上灰痕有兩人並坐形迹﹐心知鬼迷﹐意忽忽不樂。

一日早起﹐謂其妻曰「有人欠我銀七兩二錢﹐我將往索。」已而不反。次日﹐聞街前轟轟云「某茶館有人飲茶暴卒﹐館主人報官﹐驗無他故﹐飭店主人買棺殮之﹐招屍親識認。」妻聞往視﹐果其夫也。問主人棺價﹐適符七兩二錢之數。

○許氏女報奶娘仇杭州許某﹐業鹽﹐家生女才四十日﹐忽徧身紅腫而死。五日後﹐附魂於小婢﹐口稱﹕「我爲你家女兒﹐命不該死。實因奶娘不好﹐自家貪睡﹐將我放在大廳階檐下﹐全不照管﹐被左鄰開喪人家煞神走過﹐觸犯而死。我今要向奶娘討命。」

許氏爺娘聞之悲泣﹐告以「奶娘乃海寧人﹐自汝死後﹐彼已去矣﹐從何處往報耶﹖」

女云「取身契看﹐便知住處。」如其言﹐乃注視良久曰「勿勞爺娘﹐我自會往報﹐但燒紙船一隻與我。」許家燒與之﹐婢蹶然起矣。嗣後奶娘存亡﹐許亦不復往問。

○蠱雲南人家家畜蠱﹐蠱能糞金銀﹐以獲利。每晚卽放蠱出﹐火光如電﹐東西散流。聚眾噪之﹐可令墮地﹐或蛇﹐或蝦蟆﹐類亦不一。人家爭藏小兒﹐慮爲所食。

養蠱者別爲密室﹐命婦人餵之﹐一見男子便敗﹐蓋純陰所聚也。食男子者糞金﹐食女子者糞銀。此雲南總兵華封爲予言之。

○鴆人取香火杭州道士廖明﹐募錢立聖帝廟塑像。開光之日﹐鄕城男婦蜂集拈香。忽一無賴來﹐昂然坐聖帝旁﹐指像侮慢之。眾人苦禁﹐道士曰「不必﹐聽其所爲﹐當必有報。」須臾﹐無賴僕地﹐呼腹痛﹐盤滚不已﹐遂死﹐七竅血流。眾大駭﹐以爲聖帝威靈﹐香火大盛﹐道士以之致富。逾年﹐其黨分財不勻出首﹕「去年無賴之慢神﹐乃道士賄之﹐教其如此。其死﹐乃道士先以毒酒飲之﹐而無賴不知也。」

有司掘驗其骨﹐果靑黑色﹐遂誅道士﹐而聖帝香火亦衰。

○科場二則江西周學士力堂﹐癸卯鄕試﹐題是「學而優則仕」一節﹐文思幽奧﹐房考張某不能句讀﹐怒而批抹之﹐置孫山外。晚間﹐各房考歸寢﹐張忽囈語不止﹐自披其頰曰「如此佳文﹐而汝不知﹐尙忝然作房考乎﹗」自罵自擊不止。家人以爲中風﹐急請眾房考來。檢視之﹐得所抹周捲﹐讀之﹐俱不甚解﹐乃曰「試薦之何如﹖」大主考爲禮部侍郎任公蘭枝﹐閱而驚曰「此奇文﹐通場所無﹐可以冠多士也﹗」會副主考徳公閱文倦﹐假寐幾上﹐伺其醒﹐告之。徳公問﹕「何字號﹖」

曰「男字第三號。」徳曰「不必閱文﹐竟定解元可也。」任問故﹐曰「我寢方酣﹐忽見金見甲神向我賀曰﹕」汝第三兒子中解元矣。『今得』男字三號『之捲﹐豈非其驗耶﹗「言畢閱文﹐亦大加嘆賞﹐遂定此科第一。榜塡後﹐眾問本房某夢中囈語之故﹐茫然不知。周後爲福建巡撫﹐總督南河。

雍正丙午﹐江南鄕試﹐其時騁各近省甲科司分校事﹐少年英俊。有張壘者﹐科分旣久﹐自居前輩﹐性尢迂滯﹐每晚必焚香祝天曰「壘衰年學荒﹐慮不稱閱文之任﹐恐試卷中有佳文及其祖宗有陰徳者﹐求神明暗中提撕。」眾房考笑其癡﹐相與戲弄之﹕折一細竿﹐伺其燈下閱卷有所棄擲﹐則於窗紙外穿入挑其冠。如是者三。張大驚﹐以爲鬼神果相詔也﹐卽具衣冠向空拜﹐又祝曰「某卷文實不佳﹐而神明提我﹐想必有陰徳之故。如果然者﹐求神明再如前指示我。」眾房考愈笑之﹐俟其將棄此卷﹐復挑以竿。張不復再閱﹐直捧此卷上堂﹐而兩主司已就寢矣﹐乃扣門求見﹐告以深夜神明提醒之故。大主考沈公近思閱其捲曰「此文甚佳﹐取中有餘﹐君何必神道設教耶﹖」眾房考噤口不敢言。及榜發﹐見此卷已在榜中﹐各嘩然﹐笑告張曰「我輩弄君。」張正色曰「此非我爲君等所弄﹐乃君等爲鬼神所弄耳。」眾亦折服。

○貍稱表兄六合老梅庵多貍﹐夜出迷人﹐在窗外必呼人字﹐稱曰表兄。人相戒不答﹐則彼自去。有夏姓少年讀書庵中﹐月夜聞呼﹐疑爲人也﹐開窗答之。見一婦人招手﹐而貌頗粗惡﹐意欲相拒。竟被擁抱入室﹐扯脫下衣﹐大吸其勢﹐精盡乃去。據云其力甚大﹐不能自主﹐且毛孔腥臊﹐所經之處﹐皆有餘臭﹐經月始散。

○陸大司馬墳杭州陸大司馬家方卜葬時﹐其子某聽形家言﹐以千金買淸波門外地。初下窆時﹐啟得一棺﹐形制甚偉。眾戚友咸勸毋動舊棺﹐別穿一穴。陸不可﹐曰「我以重價買地﹐彼何人敢占我耶﹖」掘而棄之。

是夕﹐陸得病﹐自批其頰﹐口稱葛老太太﹐云「汝奪我安宅﹐以而父爲尙書耶﹖我兒子亦前明侍郎也。」問﹕「爲誰﹖」曰「葛寅亮。於誼爲鄕親﹐於科名爲前輩。葬汝父﹐拋我骨﹐汝父安乎﹖」陸大司馬夫人率全家注請延僧齋醮﹐燒紙錢十萬﹐葛老太太似有允意。忽又作侍郎公語曰「傷我母墳﹐不可逭也。」

少頃﹐又作族祖梯霞先生口吻﹐從中說情。侍郎終不允﹐卒索其命去。

當鬼崇時﹐陸有戚舒十九者﹐新館選翰林歸﹐在旁勸曰「陸某以價買墳﹐何名爲奪﹖鬼在陸口罵曰﹕」後生小子﹐新得一官﹐敢來亻言﹖恐自身難保耳﹗「

陸亡後月餘﹐舒亦亡。

○鬼受禁上虞令邢某﹐與妻素不睦﹐因口角批其頰﹐妻怒自縊。三日後﹐見形爲祟﹐伺邢與妾臥﹐便吹冷風揭帳﹐或滅其燈。邢怒﹐請道士持咒作法﹐攝鬼於東廂﹐而以符封之﹐加官印焉﹐鬼竟不至。

亡何﹐邢調知錢塘﹐後任上虞者來開廂房﹐鬼得出﹐遂附一小婢身作祟如故。

後任官呼鬼語曰「夫人與邢公有仇﹐與小婢無涉﹐何故害之﹖」鬼曰「非敢害丫鬟﹐我借附他身以便求公。」問﹕「何求﹖」曰「送我到錢塘邢某處。」

曰「夫人何不自行﹖」曰「我枉死之鬼﹐沿路有河神攔截﹐非公用印文關遞不可﹐並求簽兩差押送。」問﹕「差何人﹖」曰「陳貴﹑滕盛。」二人者﹐皆已故役也。後任官如其言﹐焚批文解送之。

邢公方在寢室晚膳﹐其妾忽倒於地大呼曰「汝太無良﹗汝逼我死﹐乃禁我於東廂受饑餓耶﹗我今已歸來﹐不與汝干休。」自此﹐錢塘署中日夜不寧。邢不得已﹐再請道士作法﹐加符用印﹐封移錢塘獄中。鬼臨去呼曰「汝太喪心﹗前封我於東廂﹐猶是房舍﹔今我何罪﹐而置我於獄乎﹖我有以報汝矣。」

未逾月﹐獄有重犯自縊死﹐邢因此被劾罷官。大懼﹐誓將削髮爲僧﹐雲遊天下。同寅官有捐資助其衣缽者﹐未及行而病卒。

○狐鬼入腹李鶴峯侍郎之子﹐字醫山﹐辛巳翰林﹐能詩文﹐兼好宋儒理學。燈下讀書﹐忽兩女子絕美﹐來與戲狎﹐李不爲動。少頃﹐李晚膳畢﹐忽腹中呼曰「我附魂茄子上﹐汝啖茄卽啖我也﹐我已居汝腹中﹐汝復何逃﹖」卽燈下女子聲。李自此兩目瞠然﹐若迷若癡﹐或以手自批其頰﹔或大雨﹐首頂一石跪雨中﹐衣裳淋漓﹐不敢入內﹔或對人膜拜﹐拉之不起。面色黃瘦﹐日漸不支。

鬼常借李君手作字與人酬答。其同年蔣君士銓往視之﹐問﹕「汝貌甚佳﹐何不來誘我而必從李君耶﹖」李手書二字曰「無緣。」蔣又問﹕「汝絕世佳人﹐何爲居腹中污穢之地﹖」李手書二字罵曰「下足。」

時江西巡撫吳公與侍郎善﹐乃招李往﹐爲延張天師﹐設壇於滕王閣。齋三日﹐誦咒三日﹐其法官懸牌曰「三月十五日拿妖。」臨期﹐觀者如堵﹐天師上坐﹐法官旁坐﹐令李跪﹐張其口向法師。法師伸兩指入其口﹐撮而擲之﹐一小狐如貓從口中出﹐呼曰「我爲姊探信﹐不料被擒﹐姊愼毋出。」腹中應聲曰「惟。」

方知腹中尙有一妖。

天師封符於壇﹐投之大江。李微覺神淸﹐而腹中嘆息之聲大作﹐曰「我與汝有宿世冤。因尋汝不著﹐故拉仙姑同來﹐不料反爲彼禍﹐使我心轉不安。我愈不饒汝矣。」言畢﹐腹痛不止。天師問法官﹕「李翰林可救乎﹖」法官取鏡照其腹曰「此是翰林前生冤鬼﹐非妖也。法不能治。」天師以告中丞﹐中丞亦無柰何﹐仍送李還家養病﹐遂卒。

○怪詐人父李玉雙孝廉家有婢﹐名春云﹐頗有姿﹐年十五﹐李欲納爲妾﹐與其妻有成說矣。春云白日見瓦上一男子下﹐擁其髻而嗅之曰「汝發甚香﹐當大貴﹐宜從我﹐勿從主人。主人處館窮儒﹐𨿽中舉﹐不過一教官終耳。你向主人言﹐命其讓我﹐且供我酒饌﹐我便贅汝家。」玉雙聞之大怒﹐然亦無如何。是夜﹐怪竟來與婢配合。婢求主人具酒饌﹐如其言﹐則日夜安寧﹔否則﹐飛磚擲瓦之禍畢作。玉雙不得已﹐與人謀將此屋招人承買。玉雙館於望仙橋施氏﹐不常在家。一日者﹐商人孫耕文來看屋﹐敲門﹐有蒼須老翁衣灰鼠袍出迎﹐搖手曰「此屋是我祖遺﹐並未出賣﹐勿聽小兒玉雙妄語﹐私相授受﹐將來要受訟累。」孫大駭﹐走告玉雙﹐責以「父在﹐子不得自專。」玉雙曰「先君亡已十餘年﹐家中並無此翁。」乃知爲怪所挪揄﹐冒認爲父﹐彼此大笑。

自後﹐人知屋有怪﹐屢賣不成。玉雙乃命婢父母領女還家﹐勿索身價。婢嫠面剪髮﹐誓不肯歸。其母慮爲怪所害﹐以繩縛之﹐捆載還家﹐另嫁一士人。怪竟不來。

○皂莢下二鬼丹陽南門外呂姓者﹐有皂莢園﹐取利甚大。每結實時﹐呂氏父子守之﹐防有偸者。一夕月下﹐其父坐石上看樹﹐樹下有蓬發然從土中出﹐懼而不視﹐呼其子往曳之。有紅衣女子闖然起﹐父驚僕地﹐其子狂奔入室。女追之﹐至大門﹐忽僵立不動﹐一足在門外﹐一足在門內。子大呼﹐家人持刀杖齊集﹐畏其冷气射人﹐俱不敢近。女子從容起行﹐傴身入牀下﹐遂不見。其子持姜湯灌醒其父﹐扶以歸﹐招鄰人共掘牀下﹐果一朱棺中有紅衣女屍﹐如夜所見。嗣後﹐父子不敢看園守樹矣。

逾三日﹐皂莢樹下又有僕於地者﹐呂氏子亦灌醒之﹐問其由來﹐曰「我西鄰也﹐見君家皂莢甚多﹐無人看守﹐故來偸竊。不意見樹下有無頭人以手招我﹐我故駭而僕地。」其子又集人掘之﹐得黑棺﹐埋一無頭屍﹐皆僵不腐。聚而焚之﹐其怪遂絕。

○中山王江寧布政司署﹐爲徐中山王故府﹐中有寧安殿﹐供奉中山王像。一幾一椅﹐灰髙數寸﹐例不敢拭﹐拭者有災。帳幕桌幃﹐俱以黃綾爲之。乾隆四十年﹐方伯某上任之日﹐卽往行香﹐心念中山王爵𨿽貴﹐亦人臣也﹐帷幔黃色﹐似乎太僭﹐命以紅綾易之。是夕﹐火光照耀。急往視之﹐則一帳一帷﹐俱已焚盡﹐而几案絲毫無傷。細查並無引火之物﹐於是悚然怖懼﹐仍以黃色綾易之。

○狀元不能拔貢狀元黃軒自言﹕作秀才時﹐屢試髙等。乙酉年﹐上江學使梁瑤峯愛其才﹐以拔貢許之。臨試之日﹐頭暈目眩﹐握筆一字不能下。梁不得已﹐以休寧縣生員吳鶴齡代之﹐及榜出後﹐病乃霍然。從此灰心於功名﹐自望得一縣佐州判官心足矣。

後三年﹐竟連捷﹐以至廷試第一。而吳鶴齡遠館溧水﹐以傷寒病終﹐終於貢生。

○謹權量方敏愨公署直隸按察使時﹐饒陽民婦侯蕭氏拒姦被殺﹐有周秋者迹可疑﹐而狡詐不肯吐實﹐懸案二載。公閱案牘盡三鼓﹐坐而假寐﹐夢一人持素紙﹐下寬上窄﹐缺左角﹐中有方孔﹐孔下有「謹權量」三字。寤後細思﹕「周」字下寬左缺﹐而「謹權量」三字皆「土」字在下﹐移土之文於方孔之上﹐則成「周」字﹐且月令「謹權量」三字乃秋政也﹐凶人爲周秋無疑矣。一訊而服。此事載公行狀中。

○拘忌有侍郎某﹐性多拘忌﹐每遇人談有「死喪」二字﹐必作噴嚏以啐散之﹔路逢殯柩﹐則急往親友家﹐解下衣帽﹐撲散數次﹐以爲將晦气撒在人家﹐與己無與矣。

又薛生白常往李侍郎家看病﹐淸晨往﹐待至日午始地侍郎以面向內﹐以背向外﹐兩公子扶之而行﹔坐定診脈﹐口答病源﹐終不回顧。薛大駭﹐疑其面有惡疾﹐故不向客。問其家人﹐家人云「主人貌甚丰滿﹐並無惡疾﹐所以然者﹐以某日喜神方在東﹐故不肯背之而出。又是日辰巳有衝﹐故必正午方出耳。」

○奇術康熙間﹐成其範善風角。三藩之變﹐成爲中書﹐凡千里外用兵之事﹐日有所奏﹐皆奇驗﹐以此官至理藩院侍郎。常赴席東華門張參領家﹐已坐定矣﹐忽脫冠帶置幾上﹐謂主人曰「我腹痛﹐將如廁。」出門呼其輿夫﹐飛奔而歸。輿夫問故﹐搖手曰「我與汝三人皆此日劫數中人﹐我不敢不到﹐故畱衣冠以厭之。」

言未畢﹐東華門火藥局火發﹐延燒數十家﹐張參領家已爲灰燼。

又有計小堂者﹐以妖言惑眾﹐充發黑龍江。至旅店中﹐飯桌仄小﹐解差三人不能同坐﹐小堂以手扯之﹐頃刻桌長三尺。差役曰「汝以當得罪﹐尙不悛攺﹐而作此狡獪乎﹗」小堂怒而起﹐拉其所乘馬送入墻內﹐僅畱一尾在外搖擺。差哀求﹐乃拔其尾而出之。至配所﹐與某將軍交善。一日﹐忽來泣曰「緣盡矣﹐不知何時再見。」揮手作別。將軍畱之不可﹐但見小堂冉冉升空而去。將軍速到彼帳中訪之﹐則已死矣。

○狐仙自縊金陵評事街張姓屋西書樓三間﹐相傳有縊死鬼﹐人不敢居﹐封鎖甚密。一日﹐有少年書生盛衣冠而來﹐求寓其家。張辭以家無空屋﹐書生慍曰「汝不借我﹐我自來居﹐日後冒犯無悔﹗」張聞其言﹐知爲狐仙﹐詭云「西邊書房三間﹐可以奉借。」因此房有鬼﹐私心欲狐仙居爲之驅除﹐然口不言其故。書生喜﹐揖謝而去。次日﹐聞樓中有笑語聲﹐連日不斷。張知狐仙已來﹐日具雞酒供之。未半月﹐樓上寂然無聲﹐張疑狐仙己去﹐將重封鎖其門。上樓視之﹐有黃色狐自縊於梁上。

○髙白雲四川髙白雲先生﹐名辰﹐辛未翰林﹐長於天文占驗之學﹐嘗就館於嶽大將軍家。宰婁縣﹐觀星象﹐知山東氛惡﹐已而果有王倫之事。未遇時﹐請乩仙問終身﹐仙贈詩云「少時志業蛟潛壑﹐老去功名鳳峙岡。」先生不解。後由祠部主事升鳳陽府同知﹐未到任﹐卒。其子扶櫬來江寧﹐厝於儀鳳門外﹐方悟乩仙第二句之應。

○梁觀察夢應廣東梁兆榜觀察﹐其族某﹐素奉佛﹐妻有娠﹐夢觀音大士謂曰「汝生子﹐可名兆榜﹐將來是三甲第八名進士。」驚醒﹐果生一男﹐夫婦甚喜﹐以兆榜名之﹐卽爲捐監﹐以待入場。及年長﹐頑蠢異常﹐不能識字﹐畱監照無用﹐乃以與族侄﹐使下場﹐卽觀察也。果庚午﹑辛未連捷﹐會試﹐出侍郎雙公門。將殿試時﹐雙公欲爲送表聯於讀卷官﹐觀察辭曰「門生先有夢兆﹐已定爲三甲第八名進士。殿試前列﹐似難以人謀也。」雙公笑而不信。殿試榜發﹐竟得二甲六十八名﹐雙公愈笑其誕﹐觀察亦疑夢之不足憑矣。是科進呈十卷﹐第一名爲某相國之子﹐上攺拔杭州吳鴻爲狀元﹐嫌二甲八十名太多﹐命分二十卷﹐置三甲﹐於是梁公仍爲三甲第八名進士。雙公嘆曰「《易》稱『聖人先天而天不違﹐』斯言信矣。」

○大胞人壬辰二月間﹐余過江寧縣前﹐見道旁爬一男子﹐年四十餘﹐有須﹐身面縮小﹐背負一肉山﹐髙過於頂﹐黃脹膨亨﹐不知何物。細視之﹐有小竅﹐而陰毛圍之﹐方知是腎囊也。囊髙大﹐兩倍於其身﹐而拖曳以行﹐竟不死。乞食於途。

○錢文敏公夢辛稼軒而生錢文敏公維城﹐初名辛來﹐以其尊人夢辛稼軒而生公故也。攺名後乃字稼軒﹐以存夢讖。乙丑科前四月﹐夢行天榜﹕狀元李某﹐己爲探花﹐榜眼不著姓名。後榜發﹐公爲狀元﹐而李某竟在二甲﹐以知縣用﹐亦不可解。

○鬼入人腹焦孝廉妻金氏﹐門有算命瞽者過﹐召而試之。瞽者爲言往事甚驗﹐乃贈以錢米而去。是夜﹐金氏腹中有人語曰「我師父去矣﹐我借娘子腹中且住幾日。」

金家疑是樟柳神﹐問﹕「是靈哥兒否﹖」曰「我非靈哥﹐乃靈姐也。師父命我居汝腹中爲祟﹐嚇取財帛。」言畢﹐卽撚其腸肺﹐痛不可忍。

焦乃百計尋覓前瞽者﹐數日後遇諸途﹐擁而至室﹐許除患後謝以百金﹐瞽者允諾﹐呼曰「二姑速出﹗」如是者再。內應曰「二姑不出矣。二姑前生姓張﹐爲其家妾﹐被其妻某淩虐死。某轉生爲金氏。我之所以投身師父作樟柳神者﹐正爲報此仇故也。今旣入其腹中﹐不取其命不出。」瞽者大驚曰「旣是宿孽﹐我不能救。」遂逃去﹐焦懸符拜斗﹐終於無益。每一醫至﹐腹中人曰「此庸醫也﹐藥亦無益。」

且聽入喉。或曰「此良醫也﹐藥恐治我。」便扼其喉﹐藥吐而後已。又曰「汝等軟求我尙可﹐若用法律治我﹐我先嚙其心肺。」嗣後﹐每聞招僧延道﹐金氏便如萬刃刺心﹐滚地哀號﹐且曰「汝受我如此煎熬﹐而不自尋一死﹐何看性命太重耶﹖」

焦故彭蕓楣侍郎門生﹐彭聞之﹐欲入奏誅瞽者。焦不欲聲揚﹐求寢其事。金氏奄奄垂斃。此乾隆四十六年夏間事。

○牛僵屍江寧銅井村人畜一牝牛﹐十餘年生犢凡二十八口﹐主人頗得其利。牛老﹐不能耕﹐宰牛者咸請買之。主人不忍﹐遣童餵養﹐俟其自斃﹐乃掩埋土中。是夜﹐聞門外有擊撞聲﹐如是者連夕﹐初﹐不意卽此牛。月餘﹐爲祟更甚﹐聞吼聲蹄響。

於是一村之人皆疑此牛作怪﹐掘驗之﹕牛屍不壞﹐兩目閃閃如生﹐四蹄爪皆有稻芒﹐似夜間破土而出者。主人大怒﹐取刀斷四蹄﹐並剖其腹﹐以糞穢沃瀦之。嗣後寂然﹐再啟土視之﹐牛朽腐矣。

○袁州府署大樹江西袁州府署後園﹐有大樹髙十餘丈﹐每夜有兩紅燈懸其巓。或近視之﹐必有泥沙拋擲﹔春夏則蜈蚣蛇蠍下焉﹐人以故不敢狎褻。乾隆年間﹐有敏姓者來爲太守﹐惡其爲妖﹐召匠數人持刀斧伐樹。賓僚妻子﹐無不諫者﹐太守不爲動﹐自坐胡牀﹐督匠伐樹。樹上飛下白紙一張﹐上有字數行﹐墜太守懷中。太守視之﹐色變而起﹐趣揮匠散。至今大樹猶存﹐然終不知紙上作何語﹐太守亦終不爲人言。

○燧人鉆火樹四川苗洞中人迹不到處﹐古木萬株﹐有首尾闊數十圍﹑髙千丈者。邛州楊某﹐爲采貢木故﹐親詣其地﹐相度羣樹。有極大楠木一株﹐枝葉結成龍鳳之形。將施斧鋸﹐忽風雷大作﹐冰雹齊下﹐匠人懼而停工。

其夜刺史夢一古衣冠人來﹐拱手語曰「我燧人皇帝鉆火樹也。當天地開辟後﹐三皇遞興﹐一萬餘年﹐天下只有水﹐並無火﹐五行不全。我憐君民生食﹐故捨身度世﹐教燧人皇帝鉆木出火﹐以作大烹。先從我根上起鉆﹐至今灼痕猶可驗也。有此大功﹐君其忍鋸我乎﹖」刺史曰「神言甚是﹐但神有功亦有過。」神問﹕「何也﹖」曰「凡食生物者﹐腸胃無煙火气﹐故疾病不生﹐且有長年之壽。

自水火旣濟之後﹐小則瘡痔﹐大則痰壅﹐皆火气燻蒸而成﹐然後神農黃帝嘗百艸﹑施醫藥以相救。可見燧人皇帝以前﹐民皆無病可治﹐自火食後﹐從此生民年壽短矣。且下官奉文采辦﹐不得大木﹐不能消差﹐柰何﹖「神曰﹕」君言亦有理。我與天地同生﹐讓我與天地同盡。我有曾孫樹三株﹐大蔽十牛﹐盡可合用消差。但兩株性恭順﹐祭之便可運斤﹔其一株性倔彊﹐須我諭之﹐才肯受伐。「

次日﹐如其言設祭施鋸﹐果都平順。及運至川河﹐忽風浪大作﹐一木沈水中。

萬夫曳之﹐卒不起。

○鬼怕冷淡揚州羅兩峯自言能見鬼﹐每日落﹐則滿路皆鬼﹐富貴家尢多。大槪比人短數尺﹐面目不甚可辧﹐但見黑气數段﹐旁行斜立﹐呢呢絮語。喜气暖﹐人旺處則聚而居﹐如逐水艸者然。揚子云曰「髙明之家﹐鬼瞰其室。」言殊有理。鬼逢墻壁窗板﹐皆直穿而過﹐不覺有礙。與人兩不相關﹐亦全無所妨。一見面目﹐則是報冤作祟者矣。貧苦寥落之家﹐鬼往來者甚少﹐以其气衰地寒﹐鬼亦不能甘此冷淡故也。諺云「窮得鬼不上門」﹐信矣。

○鬼避人如人避煙兩峯云﹕鬼避人如人之避煙﹐以其气可厭而避之﹐並不知其爲人而避之也。

然往往被急走之人橫衝而過﹐則散爲數段﹐須團湊一熱茶時﹐方能完全一鬼﹐其光景似頗喫力。

○賣蒜叟南陽縣有楊二相公者﹐精於拳勇﹐能以兩肩負糧船而起。旗丁數百以篙刺之﹐篙所觸處﹐寸寸折裂﹐以此名重一時。率其徒行教常州﹐每至演武場傳授槍棒﹐觀者如堵。

忽一日﹐有賣蒜叟龍鐘傴僂﹐咳嗽不絕聲﹐旁睨而揶揄之﹐眾大駭﹐走告楊。

楊大怒﹐招叟至前﹐以拳打磚墻﹐陷入尺許﹐傲之曰「叟能如是乎﹗」叟曰「君能打墻﹐不能打人。」楊愈怒﹐罵曰「老奴能受我打乎﹖打死勿怨﹗」叟笑曰「老人垂死之年﹐能以一死成君之名﹐死亦何怨﹗」乃廣約眾人﹐寫立誓券﹐令楊養息三日。

老人自縛於樹﹐解及露腹﹐楊故取勢於十步外奮拳擊之。老人寂然無聲﹐但見楊雙膝跪地叩頭曰「晚生知罪了。」拔其拳﹐已夾入老人腹中﹐堅不可出。

哀求良久﹐老人鼓腹縱之﹐已跌出一石橋外矣。老人徐徐負蒜而歸﹐卒不肯告人姓氏。

○借棺爲車紹興張元公﹐在閶門開布行。聘夥計孫某者﹐陜人也﹐姓誠謹而勤﹐所經算無不利市三倍﹐以故賓主相得。三五年中﹐爲張致家資十萬。屢乞歸家﹐張堅畱不許﹐孫怒曰「假如我死﹐亦不放我歸乎﹖」張笑曰「果死﹐必親送君歸﹐三四千里﹐我不辭勞。」

又一年﹐孫果病篤﹐張至牀前問身後事﹐曰「我家在陜西長安縣鐘樓之旁﹐有二子在家。如念我前情﹐可將我靈柩寄歸付之。」隨卽气絕。張大哭﹐深悔從前苦畱之虐。又自念十萬家資皆出渠幫助之力﹐何可食言不送﹖乃具賻儀千金﹐親送棺至長安。

叩其門開﹐長子出見。告以尊翁病故原委﹐爲之泣下﹐而其子夷然﹐但喚家人云「爺柩旣歸﹐可安置廳旁。」旣無哀容﹐亦不易服﹐張駭絕無言。少頃﹐次子出見﹐向張致謝數語﹐亦陽陽如平常。張以爲此二子殆非人類﹐豈以孫某如此好人﹐而生禽獸之二子乎﹗

正驚嘆間﹐聞其母在內呼曰「行主遠來﹐得毋饑乎﹖我酒饌已備﹐惜無人陪﹐柰何﹖」兩子曰「行主張先生﹐父執也﹐卑幼不敢陪侍。」其母曰「然則非汝死父不可。」命二子肆筵設席﹐而己持大斧出﹐劈棺罵曰「業已到家﹐何必裝癡作態﹗」死者大笑﹐掀棺而起﹐向張拜謝曰「君眞古人也﹐送我歸﹐死不食言。」張問﹕「何作此狡獪﹖」曰「我不死﹐君肯放我歸乎﹖且車馬勞頓﹐不如臥棺中之安逸耳。」張曰「君病旣愈﹐盍再同往蘇州﹖」曰「君命中財止十萬﹐我𨿽再來﹐不能有所增益。」畱張宿三日而別﹐終不知孫爲何許人也。

○孫伊仲常州孫文介公玄孫伊仲﹐赴江陰應試﹐舟泊於野。天將夕牟﹐路見古衣冠者問﹕「何去﹖」曰「應試。」其人吒曰「功名富貴﹐可襲取乎﹖水源木本﹐可終絕乎﹖此之不知﹐應試何爲﹖」言畢不見。伊仲恍惚如夢﹐歸至舟中。欲不應試﹐同人勸行﹐不得已﹐仍至江陰。患瘧甚劇﹐莽熱時﹐見古衣冠者又來曰「爾無父﹐我無子﹐風雨霜露﹐哀哉傷心。」伊仲悚然﹐卽買舟南歸。以此言告本族﹐方知文介公本無子﹐嗣其宗人爲子﹐後其家子孫皆嗣子所出﹐而嗣子之墓久不可考矣。趙恭毅公孫刑部郎中某代訪得消息﹐墓爲沈氏所占﹐乃爲助錢議贖還之。此乾隆四十三年事。

●卷十五○姚端恪公遇劍仙國初桐城姚端恪公爲司寇時﹐有山西某以謀殺案將定罪。某以十萬金賂公弟文燕求寬﹐文燕允之﹐而憚公方正﹐不敢向公言﹐希冀得寬﹐將私取之。

一夕者﹐公於燈下判案﹐忽梁上男子持匕首下﹐公問﹕「汝刺客耶﹐來何爲﹖」

曰「爲山西某來。」公曰「某法不當寬。如欲寬某﹐則國法大壞﹐我無顏立於朝矣﹐不如死。」指其頸曰「取。」客曰「公不可﹐何爲公弟受金﹖」曰「我不知。」曰「某亦料公之不知也。」騰身而出﹐但聞屋瓦上如風掃葉之聲。

時文燕方出京赴知州任。公急遣人告之。到徳州﹐已喪首於車中矣。據家人云「主人在店早飯畢﹐上車行數里﹐忽大呼『好冷風﹗』我輩急送綿衣往視﹐頭不見﹐但血淋漓而已。」端恪題刑部白雲亭云「常覺胸中生意滿﹐須知世上苦人多。」

○吳髯揚州吳髯行九﹐鹽賈子也﹐年二十﹐將往廣東某藩司署中贅娶。舟至滕王閣下﹐白晝見一女與公差來舟中﹐云「尋君三世﹐今日得見面矣。」吳髯茫然不知所來。家人知爲冤鬼﹐日以苕帚打其見處﹐無益也。從此吳髯言語與平時迥異。

由江西以及廣東﹐二鬼皆不去。

入贅之日﹐女鬼忽入洞房﹐索其坐位﹐與新人爭上下﹐惟新人與吳髯聞其聲﹐云「我本漢陽孀婦﹐與吳狎暱﹐逐訂婚姻﹐以所畜萬金與至蘇州買屋開張布字號﹐訂明月日來漢陽迎娶。不意吳挾金去﹐五年竟無消息。我因自經死﹐到黃泉哭訴﹐漢陽城隍移查蘇州城隍﹐回批云﹕」此人已生湖南。『尋至湖南訴城隍﹐又查明已生揚州﹐及至揚州﹐而吳又來廣東。追至江西﹐始得相逢。今日婚姻之事﹐我不能阻﹐但須同享榮華「等語。新人大駭﹐白之藩臺。不得已﹐竟虛其位待之﹐始得安然。鬼差口索杯箸求食﹐乃另設席相待。

閱一月﹐吳髯告歸﹐買舟回揚﹐鬼亦索輿甚迫﹐欲隨其輿以登舟。揚州士人早知此事而不信﹐於吳髯抵揚之日﹐塡街塞巷﹐以待其歸。見其四輿入城﹐前果二空輿﹐肩輿者亦覺其若有人坐。一時好事者作《再生緣》傳奇。

閱半月﹐吳髯妻與女鬼約修道場七日﹐焚冥鏹於瓊花觀中﹐勸之去﹐女鬼欣然諾之。其時鬼差已去﹐道場中設女魂牌於殿之西側﹐每日吳髯妻設席親祭。至第七日﹐大雨﹐遣家人往供。家人失足跌於路﹐卽供以泥污之饌。鬼大嚷不止。

吳髯責其家人﹐而髯妻又約以九日道場。圓滿之。故女鬼向髯妻稱謝﹐謂吳髯曰「後十年來﹐再索汝命﹐我且暫去。」

髯懼﹐捨身爲城隍役。至期﹐則白日睡去。至今揚之人皆知吳九胡子爲活勾差。

○麻林長隨麻林與李二交好﹐李以貧死﹐而林家資頗厚。一夕﹐夢李登其牀責之曰「我與汝平日兩弟兄頗莫逆﹐今我死﹐無子孫﹐汝不以一豚蹄見祭我墳﹐何忍心也﹖」林唯唯許諾。李起身出戶﹐而林猶覺胸腹上有物相壓者﹐疑李魂未散。急起視之﹐乃一小豬壓被上﹐尿矢淋漓﹐方知李魂附豬而來也﹐心大省悟。卽縛小豬賣之﹐得二千文﹐爲備酒肉﹐親至其墳祭之。

○鶴靜先生厲樊榭未第時﹐與周穆門諸人好請乩仙。一日﹐有仙人降盤書曰「我鶴靜先生也﹐平生好吟﹐故來結吟社之歡。諸君小事問我﹐我有知必告﹔大事不必問我﹐𨿽知亦不敢告。」嗣後﹐凡杭城祈晴禱雨﹑止瘧斷痢等事問之﹐必書日期﹐開藥方皆驗﹔其他休咎﹐則筆臥不動。每日祈請﹐但書「鶴靜先生」四字。向空焚之﹐仙輒下降﹐有所唱和。詩尢淸麗﹐和「雁」字至六十首﹐如是一年。

樊榭﹑穆門請與相見﹐拒而不許﹐諸人再四懇求﹐曰「明日下午在孤山放鶴亭相候。」諸公臨期放舟伺之﹐至日昃﹐無所見﹐疑其相誑﹐各欲起行。忽空中長嘯一聲﹐陰風四起﹐見偉丈夫須長數尺﹐紗帽紅袍﹐以長帛自掛於石牌樓上﹐一閃而逝。疑是前朝忠臣殉節者也。自此乩盤再請亦不至矣。惜未問其姓名。

○門戶無故自開孫葉飛先生掌教雲南五華書院﹐正月十三夜﹐院門無故自開﹐樞限皆脫﹐以爲大奇。次日﹐城中轟傳家家門戶昨晚皆無故自開﹐不知是何妖異。伺之月餘﹐大小平安﹐了無他故。

○黃陵玄鶴陜西黃帝陵向有兩玄鶴﹐相傳爲上古之鳥﹐朔望飛鳴﹐居人可望不可卽。乾隆初年﹐又有二小鶴同飛﹐羽色示黑。一日﹐忽空中飛下大雕﹐以翅撲小鶴﹐幾爲所傷。老鶴知之﹐雙來啄雕﹐格鬥良久﹐云雷交至。雕死崖石上﹐其大可覆數畝。土人取其翅當作屋瓦﹐蔭庇數百家。

○土地迎舉人休寧吳衡﹐浙江商籍生員。乾隆乙酉鄕試﹐榜發前一日﹐其家老僕夜臥忽醒﹐喜曰「相公中矣﹗」問﹕「何以知之﹖」曰「老朴夜夢過土地祠﹐見土地神駕車將出﹐自鎖其門﹐告我曰﹕」向例省中有中式者﹐土地例當迎接。我現充此差﹐故將啟行。汝主人﹐卽我所迎也。『「吳聞之﹐心𨿽喜﹐終不信。已而榜發﹐果中第十六名。

○孫烈婦歙縣紹村張長壽妻孫氏﹐父某﹐工武藝。孫自幼從父學年及笄﹐歸長壽。長壽家貧﹐娶婦彌月卽客浙西。有賊數人窺婦年少﹐夜往撬其門﹐將行不良。婦左手執燭﹐右手持梃與賊鬥﹐賊被創僕地而逃。又一年﹐長壽病死﹐婦從容執喪事。

旣葬﹐閉戶自縊。鄰人以婦彊死﹐懼其爲祟﹐集僧作佛事超度之。夜將半﹐僧方誦經﹐見婦坐堂上叱曰「我死於正命﹐並非不當死而死者﹐何須汝輩禿奴來此多事﹗」僧皆驚散。後村有婦某與人有私﹐將謀弒夫者﹐忽病狂呼曰「孫烈婦在此責我﹐不敢﹗不敢﹗」嗣後合村奉孫如神。

○小芙黟北王氏婦夢美女子認己爲男子而與之合﹐曰「我番禺陳家婢小芙也。子前生爲僕﹐與我有約而事露﹐我憂鬱死﹐愛緣未盡﹐故來續歡。」婦醒卽病顚﹐屏夫獨居﹐時自言笑﹐皆男子褻語﹐忘己之爲女身也。久之﹐小芙白晝現形﹐家人百計驅之﹐莫能遣。會鄰捨不戒於火﹐小芙呼告王氏﹐得免於難。王家徳之﹐聽其安居年餘。一夕謂婦曰「我緣已盡﹐且得轉生矣。」抱婦大哭﹐稱「與哥哥永訣」﹐婦顚病卽已﹐後竟無他。

○鬼寶塔杭人有邱老者﹐販布營生。一日取帳回﹐投宿店家﹐店中人滿。前路荒涼﹐更無止所﹐與店主商量。主人云「老客膽大否﹖某後墻外有骰子房數間﹐日久無人歇宿﹐恐藏邪祟﹐未敢相邀。」邱老曰「吾計半生所行﹐不下數萬里﹐何懼鬼爲﹖」於是主人執燭﹐偕邱老穿室內行至後墻外﹐視之﹕空地一方﹐約可四五畝﹐貼墻矮屋數間﹐頗潔淨。邱老進內﹐見卓椅牀帳俱全﹐甚喜。主人辭出﹐邱老以天熱﹐坐戶外算帳。

是夕澹月朦朧﹐恍惚間似前面有人影閃過﹐邱疑賊至﹐注目視之﹐忽又一影閃過﹐須臾﹐連見十二影﹐往來無定﹐如蝴蝶穿花﹐不可捉摸。定睛熟視﹐皆美婦也。邱老曰「人之所以畏鬼者﹐鬼有惡狀故也。今艷冶如斯﹐吾卽以美人視鬼可矣。」遂端坐看其作何景狀。

未幾﹐二鬼踞其足下﹐一鬼登其肩﹐九鬼接踵以登﹐而一鬼飄然據其頂﹐若戲場所謂「搭寶塔」者然。又未幾﹐各執大圈齊套頸上﹐頭髮俱披﹐舌長尺餘。

邱老笑曰「美則過於美﹐惡則過於惡﹐情形反覆﹐極似目下人情世態﹐看汝輩到底作何歸結耳﹗」言畢﹐羣鬼大笑﹐各還原形而散。

○棺蓋飛錢塘李甲﹐素勇﹐夕赴友人宴﹐酒酣﹐座客云「離此間半里﹐有屋求售﹐價甚廉﹐聞藏厲鬼﹐故至今尙無售主。」李云「惜我無錢﹐說也徒然。」客云「君有膽能在此中獨飲一宵﹐僕當貨此室奉君。」眾客云「我等作保。」卽以明晚爲訂。「

次午﹐作隊進室﹐安放酒肴﹐李帶劍升堂﹐眾人闔戶反鎖去﹐借鄰家聚談候信。李環顧廳屋﹐其旁別開小門﹐轉身入﹐有狹弄﹐荒艸蒙茸﹔後有環洞門﹐半掩半開。李心計云﹕我不必進去﹐且在外俟其動靜。乃燒燭飲酒。

至三更﹐聞腳步聲﹐見一鬼髙徑尺﹐臉白如灰﹐兩眼漆黑﹐披髮﹐自小門出﹐直奔筵前。李怒挺劍起﹐其鬼轉身進弄﹐李逐至環洞門內。頃刻狂風陡作﹐空中棺蓋一方似風車兒飛來﹐向李頭上盤旋。李取劍亂斫﹐無柰頭上愈重﹐身子漸縮﹐有泰山壓卵之危﹐不得已大叫。其友伴在鄰家聞之﹐率眾入﹐見李將被棺蓋壓倒﹐乃並力搶出﹐背負而逃。後面棺蓋追來﹐李愈喊愈追﹐雞叫一聲﹐蓋忽不見。於是救醒李甲﹐連夜擡歸﹐次日﹐共詢房主﹐方知後園矮室停棺﹐時時作祟﹐專飛蓋壓人﹐死者甚眾。

於是鳴於官﹐焚以烈火﹐其怪乃滅。李病月餘始愈。常告人曰「人聲不如雞聲﹐豈鬼不怕人﹐反怕雞耶﹖」

○油瓶烹鬼錢塘周軼韓孝廉﹐性豪邁。某年暑甚﹐偕七八人暮夜泛湖。行至丁家山下﹐一友曰「吾聞淨慈寺長橋左側多鬼﹐曷往尋之﹖或得見其眞面﹐可供一笑。」

眾相慫恿上岸﹐同行橋邊﹐見扳夜网者挈魚而走。孝廉熟視﹐是其管墳人也﹐乃云「此网借我一用﹐明早奉還。」管墳人允之﹐遂付僕從肩馱此网而行。眾友詢故﹐孝廉云「余將把南屏山下鬼一网打盡。」各大笑﹐遂揀山僻小路步去。

是夜月明如晝﹐見前林中有一婦﹐紅襯白裙﹐舉頭看月。眾友云「此時夜深﹐必無女娘在外﹐是鬼無疑。誰敢作先鋒者﹖」孝廉願往﹐大步前進。相去半箭許﹐冷風吹來﹐婦人回身﹐滿面血流﹐兩眼倒掛。孝廉戰栗﹐僵立不行﹐連聲呼﹕「网來﹗网來﹗」眾人向前﹐一网打去﹐不見形迹﹐网中僅得枯木尺許。攜歸﹐敲管墳者門﹐借利鋸寸寸鋸開﹐有鮮血淋漓。乃買主人點燈油一瓶﹐攜上船尾﹐然火烹油﹐將鋸斷枯木送入瓶中﹐一時飛起靑煙﹐竟成焦炭。

眾人達旦入城告親友云「昨夜油瓶烹鬼﹐大是奇事。」

○無門國呂恆者﹐常州人﹐販洋貨爲業。乾隆四十年﹐爲海風所吹﹐舟中人盡沒﹐惟呂抱一木板﹐隨波掀騰﹐飄入一國。人民皆樓居﹐樓有三層者﹑五層者﹔祖居第三層﹐父居第二層﹐子居第一層﹐其最髙者則曾髙祖居之。有出入之戶﹐無遮闌之門。國人甚富﹐無盜竊事。

呂初到時﹐言語不通﹐以手指畫。久之﹐亦漸領解。聞是中華人﹐頗知禮敬。

其俗分一日爲兩日﹐雞鳴而起﹐貿易往來﹔至日午則舉國安寢﹐日斜時起﹐照常行事﹐至戌時又睡矣。問其年﹐稱十歲者﹐中國之五歲也﹔稱二十者﹐中國之十歲也。呂所居處﹐離國王尙有千里﹐無由得見。官員甚少﹐有儀從者﹐呼爲「巴羅」﹐亦不知是何職司。男女相悅爲婚﹐好醜老少﹐各以類從﹐無攙越勉彊致嗟怨者。刑法尢奇﹐斷人足者亦斷其足﹐傷人面者亦傷其面﹐分寸部位﹐絲毫不爽。

姦人子女者﹐使人亦姦其子女。如犯人無子女﹐則削木作男子勢伏﹐其臀竅。

呂居其國十有三月﹐因南風之便﹐附船還中國。據老洋客云「此島號」無門國「﹐從古來未有通中國者。

○宋生蘇州宋觀察宗元之族弟某﹐幼孤依叔﹐叔待之嚴。七歲時﹐赴塾師處讀書﹐偸往戲場看戲﹐被人告知其叔﹐懼不敢歸﹐逃於木瀆鄕作乞丐。有李姓者﹐憐而收畱之﹐俾在錢鋪傭工﹐頗勤愼﹐遂以婢鄭氏配之。如是者九年﹐宋生頗積資財。

到城內燒香﹐遇其叔於途﹐勢不能瞞﹐遂以實告。叔知其有蓄﹐勸令還家﹐別爲擇配。生初意不肯﹐且告叔云「婢已生女矣。」叔怒曰「我家大族﹐豈可以婢爲妻﹖」逼令離婚。李家聞之﹐情願認婢爲女﹐另備妝奩陪嫁。叔不許﹐命寫離書寄鄭﹐而別娶於金氏。鄭得書大哭﹐抱其女自沈於河。

越三年﹐金氏亦生一女。其叔坐轎過王府基﹐忽旋風刮簾而起﹐家人視之﹐痰湧气絕﹐頸有爪痕。是夜﹐金氏夢一女子披髮瀝血訴曰「我鄭氏婢也。汝夫不良﹐聽從惡叔之言﹐將我離異。我義不再嫁﹐投河死。今我先報其叔﹐當卽來報汝。夫與汝無干﹐汝無怖也。但汝所生之女我不能饒﹐以女易女﹐亦是公道報法。」妻醒﹐告宋生。生大駭﹐謀之友。友曰「玄妙觀有施道士﹐能作符驅鬼﹐俾其作法牒之酆都可也。」乃以重幣賂施。施取女之生年月日寫黃紙上﹐加天師符﹐押解酆都﹐其家果平靜。

三年後﹐生方坐書窗﹐白日見此婢來罵曰「我先拿汝叔遲拿汝者﹐爲惡意非從汝起﹐且猶戀從前夫妻之情故也。今汝反先下手﹐牒我酆都﹐何不良至此﹖

今我牒限已滿﹐將冤訴與城隍神。神嘉我貞烈﹐許我報仇﹐汝復何逃﹖「宋生從此癡迷﹐不省人事。家中器具﹐無故自碎﹔門撐棍棒﹐空中亂飛。舉家大懼﹐延僧超度﹐終於無益。十日內宋生死﹔十日外其女死﹔金氏無恙。

○屍香二則杭州孫秀姑﹐年十六﹐爲李氏養媳。李翁挈其子遠出﹐家只一姑﹐年老矣。

鄰匪嚴虎窺秀姑有色﹐借乞火爲名﹐將語挑之。秀姑不從。乃遣所嬖某作餌﹐搔頭弄姿﹐爲蠱惑計。秀姑告其姑﹐姑罵斥之。嚴虎大怒詈曰「女奴不承擡舉﹐我不淫汝不止﹗」朝夕飛磚撬門。李家素貧﹐板壁單薄﹐絕少親友﹐嚴又無賴﹐鄰人無敢攖其鋒﹐於是婆媳相持而哭。

一日者﹐秀姑晨起梳頭﹐嚴與其嬖登屋上﹐各解褲挺其陽以示之。秀姑不勝忿﹐遂密縫內外衣重重牢固﹐而私服鹽鹵死。其姑哀號﹐欲告官﹐無爲具呈者。

忽有異香從秀姑所臥處起﹐直達街巷﹐行路者皆愕眙相視。嚴虎知之﹐取死貓死狗諸穢物羅置李門外﹐以亂其气﹐而其香愈盛。適有總捕廳某路過﹐聞其香而怪之﹐查問街鄰﹐得其冤﹐乃告知府縣﹐置嚴虎於法﹐而旌秀姑於朝。至今西湖上牌坊猶存。

荊州府範某鄕居﹐家甚富﹐而早卒﹐子六歲﹐倚其姊以居。姊年十九﹐知書解算﹐料理家務甚有法。族匪範同欺其弟幼﹐屢來貸借﹐姊初應之﹔繼爲無厭之求﹐姊不能應。範同大怒﹐與其黨謀去其姊﹐爲吞噬計﹐乃俟城隍賽會時﹐沈其姊於河。又縛沈一錢店少年﹐以兩帶束其屍﹐報官相驗﹐云「平素有姦﹐懼人知覺﹐故相約同死。」縣官信之﹐命棺殮掩埋而已。範氏家產盡爲族匪所占。

逾年﹐荊州太守周鐘宣到任﹐過範女墳﹐有異香從其墳起。問書役﹐中有知其冤者﹐爲白其事﹐乃掘男女兩墳驗之。屍各如生﹐手足頸項皆有捆縛傷痕。於是拘訊範同﹐則數日前已爲厲鬼祟死矣。太守具酒食香紙躬祭女墳﹐表一碣曰「貞女範氏之墓。」冤白後﹐兩屍俱腐化。

○儲梅夫府丞是云麾使者儲梅夫宗丞能養生﹐七十而有嬰兒之色。乾隆庚辰正月﹐奉使祭告嶽瀆﹐宿搜惇郵亭。是夕﹐旅店燈花散采﹐倏忽變現﹐如蓮花﹐如如意﹐如芝蘭﹐噴煙髙二三尺﹐有風霧回旋。急呼家童觀之﹐共爲詫異﹐相戒勿動。是夕﹐夢見羣仙五六人招至一所﹐上書「赤云岡」三字﹐呼儲爲云麾使者。諸仙列坐松陰聯句﹐有稱海上神翁者首唱曰「蓮炬今宵獻瑞芝。」次至五松丈人續曰「羣仙佳會飄吟髭。」又次至東方靑童曰「春風欲換楊柳。」旁一女仙笑曰「此云麾使者過淩河句也﹐汝何故竊之﹖」相與一笑。忽燈花作爆竹聲﹐驚醒。

○唐配滄武昌司馬唐配滄﹐杭人也﹐素有孝行﹐卒於官。後五年其長子在亭遠館四川﹐長媳郭氏在杭病劇﹐忽作司馬公語云「冥司念我居官淸正﹐敕爲武昌府城隍。

念爾等新作人家﹐我旣無遺物與汝輩﹐斯婦頗勤儉﹐特來救護。但須至獅子橋覓劉老娘來﹐托他禳解。「

伊次子字開武者往覓得﹐邀至家中﹐卽杭俗所稱「活無常」也。問﹕「此病汝能救否﹖」答云「我奉冥司勾捉﹐何敢私縱﹖今爾家太爺去向閻羅王說情﹐或得生亦未可定。」因問﹕「你見太爺何在﹖」答云「此刻現在向竈神說情。」

少頃曰「太爺出門﹐想至冥府去了。」病者靜臥不言﹐逾時曰「太爺來。」

病者卽大聲曰「汝已得生﹐無慮也。」是時﹐視病者有親友在座﹐郭氏作司馬語﹐各道款洽﹐宛如生前。

其次子因跪請云「父旣爲神﹐應預知休咎﹐兒輩將來究作何結局﹖」司馬厲聲曰「做好人﹐行好事﹐自有好日﹐何得預問﹖」又云「我今日爲家私事勤勞廟中夫役﹐速焚紙錢﹐並給酒飯酬之。」語畢﹐病者仍復原音﹐病亦自愈。

此乾隆二十年五月事﹐至今郭氏尙存。

○裘文達公爲水神裘文達公臨卒語家人曰「我是燕子磯水神﹐今將復位。死後﹐汝等送靈柩江西﹐必過此磯﹐有關帝廟﹐可往求簽。如系上上第三簽者﹐我仍爲水神。否則﹐或有譴謫﹐不能復位矣。」言終卒。家人聞之﹐疑信參半﹐蒼頭某信之獨堅﹐曰「公爲王太夫人所生。太夫人本籍江寧﹐渡江時﹐曾求子於燕子磯水神廟。夜夢袍笏者來曰﹕」與汝兒﹐並與汝一好兒。『果逾年生公。「公妻熊夫人挈柩歸﹐至燕子磯﹐如其言﹐卜於關帝廟﹐果有第三簽﹐遂舉家大哭﹐燒紙錢蔽江﹐立木主於廟旁。旁有尹文端公詩碣。

予往蘇州﹐阻風於此﹐乃揖其主而題壁曰「燕子磯邊泊﹐黃公壚下過。摩挲舊碑碣﹐惆悵此山阿。短鬢皤皤雪﹐長江渺渺波。江神如識我﹐應送好風多。」

次日果大順風。

○莊生葉祥橊孝廉云﹕其友陳姓家延西席莊生。八月間日暮﹐諸生課畢﹐陳姓弟兄弈於書齋﹐莊旁觀之﹐倦﹐起身歸家。

莊家離陳姓里許﹐須過一轎。莊生上橋失足跌地﹐急起趨家﹐扣門不應﹐仍返陳氏齋。陳弟兄弈局未終﹐乃閒步庭院。見軒後小門內有園亭﹐巨蕉無數﹐心嘆主人有此雅室不作書齋。再數步﹐見小亭中孕婦臨蓐﹐色頗美﹐心覺動。旣而曰「此東人內室見此不退﹐非禮也。」趨出﹐仍至齋中小坐。見主人棋爲乃弟暗攻﹐主人他顧﹐若不覺者﹐代爲通知。主人張皇似驚﹐仍復不睬。莊復大聲呼曰「不依我﹐全盤輸了﹗」且以手到局上指告。陳氏兄弟驚惶趨內﹐燈爲之熄。

莊不得已﹐仍回家。至橋﹐復又一跌﹐起﹐赴家扣門﹐閽者納焉。莊以前吹扣門不應之事罪其家人﹐家人曰「前未聞也。」

莊次日赴館﹐見燈盞在地﹐棋局尙存﹐恍然若夢。少頃﹐主人出曰「昨夜先生去後﹐鬼聲大作﹐甚至滅火﹐眞怪事。」莊駭然﹐告以曾來教棋。東人曰「吾弟兄並未見先生復至。」莊曰「且有一證﹕我到尊府花園﹐見有臨蓐夫人。」

陳笑曰「我家並無花園﹐何有此婦﹖」莊曰「在軒後。」莊卽拉陳同至軒後﹐有小土門﹐內僅菜園半畝﹐西角有一豬圈﹐育小豬六口﹐五生一斃﹐莊悚然大悟﹕蓋過橋一跌﹐其魂已出﹔後一跌﹐則魂仍附體。倘不戒於淫﹐則墮入畜生道矣。

○褐道人國初﹐徳侍郎某與褐道人善。道人精相術﹐言公某年升官﹐某年得紅頂﹐某年當遭雷擊﹐徳公疑信參半。後升官一如其言﹐乃大懼﹐懇道人避雷擊之法。道人故作難色。再四求之﹐始言「只有一法。公於是日約朝中一二品官十餘位﹐環坐前廳大炕上﹐公坐當中﹐過午時則免。」徳公如其言。

至是日﹐天气淸朗﹐將午﹐起黑雲﹐風雨畢至﹐雷聲轟轟﹐欲下復止。忽家人飛報﹕「老太太被雷攝至院中。」徳公大驚﹐與各官急趨往扶﹐則霹靂一聲﹐將炕擊碎。視其中﹐有一大蠍﹐長二尺許﹐太夫人故無恙也。尋褐道人﹐已不見矣。始知道人卽蠍精也﹐以術愚人﹐實以自衛﹐智亦巧矣。非雷更巧﹐則徳公竟不知爲其所用也。

○佟﹤角奇﹥角京師傅九者﹐出正陽門﹐過一巷﹐路狹人眾﹐挨肩而行。一人劈面來﹐急走如飛﹐勢甚猛。傅不及避﹐兩胸相撞﹐竟與己身合而爲一﹐頓覺身如水淋﹐寒噤不止﹐急投一緞店坐定。忽大言曰「你攔我去路﹐可惡已極。」於是自批其頰﹐自捋其須。家人迎歸﹐徹夜吵鬧。或言「有活無常佟犄角者能治之。」正將延請﹐而傅九已知之﹐罵曰「我不怕銅犄角﹑鐵犄角也。」

未幾佟至﹐目視曰「汝何處鬼﹐來此害人﹖速供來。不實供﹐叉汝下油鍋﹗」傅瞪目不言﹐但切齒咋咋有聲。其時男女觀者如堵。佟傾油一鍋﹐燒柴煎之﹐手持一銅叉﹐向傅臉上旋繞作欲刺狀。傅果戰懼﹐自供﹕「我李四也﹐鳳陽人。迫於饑寒﹐盜發人墳﹐被人捉著。一時倉猝﹐用鐵鍬拒捕﹐連傷二人。坐法當斬﹐今日綁赴菜市。我極力掙脫逃來﹐不料此人攔住﹐心實忿忿﹐故與較論。」

佟曰「然則速去勿遲。」乃倚叉而坐。傅大哭曰「小人在獄中兩腳凍爛﹐不能行走﹐求賜艸鞋一雙。且求祕密﹐不教官府知道﹐再來捉拿。」傅家人卽燒艸鞋與之。乃伏地叩頭﹐伸腳作穿狀。觀者皆笑。佟問﹕「何往﹖」曰「逃禍須遠﹐將奔雲南。」佟曰「雲南萬里﹐豈旦夕可至﹖半路必爲差役所拿。不如跟我服役﹐可得一喫飯處也。」傅叩頭情願。佟出囊中黃紙小符焚之﹐傅僕地不動﹐良久蘇醒﹐問之茫然。是日刑部秋審﹐訪之﹐果有發墓之犯﹐已梟示矣﹐蓋惡鬼猶不自知其已死也。

佟年五十餘﹐寡言愛睡﹐往往睡三四日不起。至其家者﹐重門以內﹐無寸芥纖埃。云其平日所服役者﹐皆鬼也。

○淘气永州守恩公之奴﹐年少狡黠﹐取名淘气。服事書房﹐見檐前流螢一點﹐光大如雞卵﹐心異之。時天暑﹐赤臥牀上﹐覺陰處蠕蠕有物動。摸視之﹐卽螢火也。

笑曰「幺麼小虫﹐亦愛此物耶﹗」引被覆身而睡。夜半﹐有人伸手被中﹐捫其陰﹐且捋其稜角﹐按其馬眼。其時身欲轉折﹐竟不能動﹐似有人來交接者。良久﹐精遺矣。

次日﹐身頗倦憊﹐然冥想其趣﹐欲其再至﹐不以告人。日暮浴身﹐裸以俟之。

二更許﹐螢火先來﹐光愈大﹐照見一女甚美﹐冉冉而至。奴大喜﹐抱持之﹐遂與綢繆。叩其姓氏﹐曰「妾姓姚﹐父某﹐爲明季知府﹐曾居此衙。妾年十八﹐以所慕不遂﹐成瘵而死。生時酷愛梨花﹐斷气時囑老母卽葬此園梨樹下。愛卿年少﹐故來相就。」奴方知其爲鬼﹐舉枕投之﹐大呼而出﹐徑叩宅門。宅中婦女疑爲火起﹐爭起開門﹐見其赤身﹐俱不敢前。主人自出﹐叱而問之﹐奴以實告﹐乃命服以朱砂﹐且爲著褲。

次日﹐掘梨樹下﹐果得一朱棺﹐剖而視之﹐女色如生﹐乃焚而葬之。奴自此恂恂﹐不復狡黠。夥伴笑曰「人不可不遇鬼﹐淘气遇鬼﹐不復淘气矣。」

○白蓮教京山富人許翁﹐世居桑湖畔。娶新婦某﹐妝奩頗厚。有偸兒楊三者﹐羨之年餘。聞翁送其子入京﹐新婦有孕﹐相伴惟二婢﹐乃夜入其室﹐伏暗處伺之。

至三更後﹐燈光下見有一人﹐深目虯須﹐負黃布囊﹐爬窗而入。楊念﹕吾道中無此人。屏息窺之。其人袖出香一枝﹐燒之於燈﹐置二婢所﹐隨向婦寢處喃喃誦咒。婦忽躍起﹐向其人赤身長跪。其人開囊﹐出一小刀﹐剖腹取胎﹐放小磁罐中﹐背負而出﹐婦屍僕於牀下。楊大驚﹐出戶尾之。至村口一旅店﹐抱持之﹐大呼曰「主人速來﹐吾捉得一妖賊﹗」眾鄰齊至﹐視其布囊﹐小兒胎血猶涔涔也。

眾大怒﹐持鍬鋤擊之。其人大笑﹐了無所傷﹔乃沃以糞﹐始不能動。

及旦﹐送官刑訊﹐曰「我白蓮教也﹐夥伴甚多。」方知漢﹑湘一帶胎婦身死者﹐皆受此害。獄成﹐淩遲其人﹐賞偸兒銀五十兩。

○服桂子長生呂琪從其兄官嶺南司馬﹐署有古井﹐夏夜納涼﹐見井中有聲然﹐升起數紅丸﹐大如彈棋﹐疑有寶。次早﹐遣人縋下探焉﹐得隔年桂子數十粒﹐鮮赤可愛。

琪戲以井水服焉﹐日七枚﹐七日而盡。頓覺精神彊健﹐如服參者然﹐年九十餘。

○伊五披甲人伊五者﹐身矮而貌陋﹐不悅於軍官。貧不能自活﹐獨走出城﹐將自縊。

忽見有老人飄然而來﹐問﹕「何故輕生﹖」伊以實告。老人笑曰「子神气不凡﹐可以學道。予有一書授子﹐夠一生衣食矣。」伊乃隨行數里﹐過一大溪﹐披蘆葦而入﹐路甚曲折﹐進一矮屋﹐止息其中﹐從老人受學。七日而術成﹐老人與屋皆不見。伊自此小康。

其同輩羣思咀嚼之﹐伊無難色﹐同登酒樓﹐五六人恣情大飲﹐計費七千二百文。眾方愁其難償﹐忽見一黑臉漢登樓拱立曰「知伊五爺在此款客﹐主人遣奉酒金。」解腰纏出錢而去。數之﹐七千二百也﹐眾大駭。

與同步市中﹐見一人乘白馬急馳而過。伊縱步追之﹐叱曰「汝身上囊可急與我。」其人惶恐下馬﹐懷中出一皮袋﹐形如半脹豬脬﹐授伊竟走。眾不測何物﹐伊曰「此中所貯小兒魂也。彼乘馬者﹐乃過往遊神﹐偸攫人魂無算。倘不遇我﹐又死一小兒矣。」俄入一胡同﹐有向西人家門內哭聲嗷嗷﹐伊取小囊向門隙張之﹐出濃煙一縷﹐射此家門中﹐隨聞其家人云「兒蘇矣。」轉涕爲笑。眾由是神之。

適某貴公有女爲邪所憑﹐聞伊名﹐厚禮招致。女在室已知伊來﹐形象慘沮。

伊入室﹐女匿屋隅﹐提熨斗自衛。伊周視上下﹐出曰「此器物之妖也﹐今夕爲公除之。」漏三下﹐伊囊中出一小劍﹐鋒芒如雪﹐被髮跣足﹐仗之而入﹐眾家人伺於院外。尋聞室中叱吒聲﹐擊撲聲﹐與物騰擲聲﹐詬詈喧鬧聲﹐良久寂然﹐但聞女叩首哀懇﹐不甚了了。伊呼燈甚急﹐眾率僕婦秉燭入。伊指地上一物相示曰「此卽爲祟者。」視之﹐一藤夾膝也。聚薪焚之﹐流血滿地。

○諸廷槐嘉定諸廷槐家有再醮僕婦李姓者﹐忽鬼扼其喉﹐口稱﹕「是汝前夫。我病時﹐呼茶索藥﹐汝多不睬﹐以至气忿而亡。冥王以我陽數未盡﹐受糟蹋死﹐與枉死一般﹐不肯收畱。遊魂飄蕩﹐受盡饑寒。汝在此飽食暖衣﹐我心不服﹐故扼汝喉﹐使汝陪我忍饑。」廷槐知爲鬼所憑﹐上前手批其頰﹐鬼呼痛逃去。廷槐視其掌﹐黑如鍋煤。

少頃﹐鬼又作鬧﹐廷槐再打﹐婦無懼色﹐手亦不黑矣。罵曰「你家主人初次打我﹐出我不意﹐故被他打痛。今我已躲入汝背脊骨竅中﹐𨿽用掌心雷打我﹐亦不怕也。」於是眾家人代爲請曰「汝妻不過婦道有虧﹐事汝不周﹐並非有心殺汝﹐無大仇可報。況汝所生子女﹐賴渠攺嫁後夫替你撫養﹐也算有良心。汝何不略放松手﹐俾其少進飲食。」鬼唯唯。婦覺咽喉一淸﹐登時喫飯三碗。眾人知其可動﹐乃曰「主人替你超度何如﹖」鬼又唯唯。遂設醮延僧﹐誦《往生咒》。

鬼去而復至曰「和尙不付度牒﹐我仍不能托生也。」乃速焚之﹐鬼竟去而婦安矣。

當作鬧時﹐最畏主人之少子﹐曰「此小相公頭有紅光﹐將來必貴﹐我不願見之。」或問﹕「可是諸府祖宗功徳修來乎﹖」曰「非也﹐是他家陰宅風水所蔭。」問﹕「何由知﹖」曰「我與鬼朋友數人常在墳間乞人祭掃之餘﹐燭不敢上諸府墳﹐因隴上有熱气一條﹐如火衝出故也。」

○王都司山東王某﹐作濟寧都司。忽一日﹐夢南門外關帝廟周倉來曰「汝肯修帝廟﹐可獲五千金。」王不信。次夜﹐又夢關平將軍來曰「我家周倉最誠實﹐非誑人者﹐所許五千金﹐現在帝君香案腳下。汝須黑夜秉燭來﹐五千金可得。」王喜且驚﹐心疑香案下地有藏金﹐分應我得者﹐乃率其子持皮口袋往﹐以便裝載。

及至廟中﹐天已黎明﹐見香案下睡一狐﹐黑而毛﹐兩目金光閃閃。王悟曰「得毋關神命我驅除此妖耶﹖」卽與其子持繩索捆縛之﹐裝放口袋中﹐負之歸家。

口袋中作人語曰「我狐仙也﹐昨日偶醉﹐嘔唾聖帝廟中﹐觸怒神明﹐故托夢於君﹐教來收拾我。我原有罪﹐但念我修煉千年﹐此罪尙小﹐君不如放我出袋﹐彼此有益。」王戲問﹕「何以見謝﹖」曰「以五千金爲壽。」王心記周倉﹑關平兩將軍之言驗矣﹐卽釋放之。

頃刻﹐變成一白須翁﹐唐巾飄帶﹐言詞溫雅﹐藹然可親。王乃置酒設席﹐與談過去未來事﹐且問﹕「都司窮官﹐如何能得五千金﹖」狐曰「濟寧富戶甚多﹐俱非行仁義者﹐我擇其尢不肖者﹐竟往彼家拋磚打瓦﹐使他頭疼發熱﹐心驚膽戰。

自然彼必尋求符﹐延請道士。君往說『我能驅邪』﹐但書花押一个﹐向空焚之﹐我卽心照而去﹐又鬧別家。如此一月﹐則君之五千得矣。但君官爵止於都司﹐財量亦止五千金。過此以往﹐不必妄求。吾報君後﹐亦從此逝矣。「

未幾﹐濟寧城內外疫癘大作﹐雞犬不寧﹐但王都司一到﹐便卽安寧﹐遂得五千金。捨二百金修聖廟﹐祭奠周關兩將軍。乞病歸裏﹐至今小康。

●卷十六○杭大宗爲寄靈童子萬近蓬奉斗甚嚴﹐每秋七月﹐爲盂蘭之會﹐與施柳南刺史同設道場。施能見鬼﹐凡來受祭者﹐俱能指爲何人﹐且與言語。方立壇時﹐先書列死者姓名﹐向壇焚化。

萬﹐故杭大宗先生弟子﹐忘書先生名。施見是夕諸公俱集﹐有人短白須﹐披喪紗袍﹐不冠而至﹐罵曰「近蓬我弟子﹐今日設會﹐獨不請我何也﹖」施素不識杭﹐不覺目瞪。旁一人曰「此杭大宗先生也。」施向前揖問﹕「先生何來﹖」

曰「我前生是法華會上點香者﹐名寄靈童子﹐因侍香時見燒香女美﹐偶動一念﹐謫生人間。在人間心直口快﹐有善無惡﹐原可仍歸原位。惟以我好譏貶人﹐黨同伐異﹐又貪財﹐爲觀音所薄﹐不許卽歸原位。」因自指其手與口曰「此二物累我。」問﹕「先生在陰間樂乎﹖」曰「我在此無甚苦樂﹐頗散蕩﹐遊行自如。」

問﹕「先生何不仍投人身﹖」杭以手作拍勢﹐笑曰「我七十七年人身﹐倏忽過去﹐回頭想來﹐有何趣味﹖」曰「先生何不仍求觀音收畱﹖」曰「我墜落亦因小過﹐容易超度。可告知近蓬﹐替我念《穢迹金剛咒》二萬徧﹐便可歸原位。」

問﹕「陳星齋先生何以不來﹖」曰「我不及彼﹐彼已仍歸桂宮矣。」語畢﹐上座大啖﹐笑曰「施柳南一日不出仕﹐我輩田允兄大有喫處。」「田允」兄者﹐俗言鬼字也。

○西江水怪徐漢甫在江西見有咒取魚鱉者。日至水濱﹐禹步持咒﹐波卽騰沸﹐魚鱉陣至﹐任擇取以歸。其法不可多取﹐約日需若干﹐僅給其值而已。

一日﹐偶至大澤﹐方作法﹐忽水面湧一物﹐大如獼猴﹐金眼玉爪﹐露牙口外﹐勢欲相攫。其人急以蒙首走。物奔來﹐躍上肩﹐抓其額﹐人卽僕地﹐流血暈絕。

眾咸奔救。物見眾至﹐作聲如鴉鳴﹐躍髙文許遁去。人不敢捕﹐傷者亦蘇。土人云「此水怪也﹐以魚鱉爲子孫。吾食其子孫﹐故來復仇耳。其爪利﹐遇物破腦﹐非蒙首而得眾力﹐則斃其爪下矣。」

○仲能唐再適先生觀察川西時﹐有火夫陳某﹐粗悍嗜飲。一夕方醉臥﹐覺有物據其腹﹐視之﹐乃一老翁﹐髯髮皆白﹐貌亦奇古﹐朦朧間不甚了了。陳以同伴戲己﹐不甚驚怖。時初秋﹐適覆單衾﹐因舉以裹之﹐且挾以臥。曉曳衾﹐內有一白鼠﹐長三尺餘﹐已壓斃矣。始悟據腹老人卽此怪。按此卽《玉策記》所云「仲能」﹐善相卜者﹐能生得之﹐可以預知休咎。

○雀報恩周之庠好放生﹐尢愛雀﹐居恆置黍谷於簾下飼之。中年喪明﹐飼雀如故。忽病气絕﹐惟心頭溫﹐家人守之四晝夜。蘇云﹕初出門﹐獨行曠野﹐日色昏暗﹐寂不逢人。心懼﹐疾弛數十里﹐見城外寥寥無煙火。俄有老人杖策來﹐視之﹐乃亡父也﹐跪而哀泣。父曰「孰喚汝來﹖」答曰「迷路至此。」父曰「無傷。」

導之入城。至一衙署前﹐又有老人綸巾道服自內出﹐乃亡祖也。相見大驚﹐責其父曰「爾亦糊塗﹐何導兒至此﹗」叱父退﹐手挽之庠行。有二隸卒貌醜惡﹐大呼曰「旣來此﹐安得便去﹖」與其祖相爭奪。忽雀億萬自西來﹐啄二隸﹐隸駭走。祖父翼之出﹐羣雀隨之﹐爭以翅覆之庠。約行數十里﹐祖以杖擊其背曰「到家矣。」遂如夢覺﹐雙目復明。至今無恙。

○全姑蕩山茶肆全姑﹐生而潔白婀娜﹐年十九。其鄰陳生美少年﹐私與通﹐爲匪人所捉。陳故富家﹐以百金賄匪。縣役知之﹐思分其贓﹐相與牽扭到縣。縣令某自負理學名﹐將陳決杖四十。女哀號涕泣﹐伏陳生臀上願代。令以爲無恥﹐愈怒﹐將女亦決杖四十。兩隸拉女下﹐私相憐﹐以爲此女通體嬌柔如無骨者﹐又受陳生金﹐故杖輕撲地而已。令怒未息﹐剪其發﹐脫其弓鞋﹐置案上傳觀之﹐以爲合邑戒。且貯庫焉﹐將女發官賣。

案結矣﹐陳思女不已﹐賄他人買之﹐而己仍娶之。未一月﹐縣役紛來索賄﹐道路喧嚷。令訪聞大怒﹐重擒二人至案。女知不免﹐私以敗絮艸紙置褲中護其臀。

令望見曰「是下身累累者﹐何物耶﹖」乃下堂扯去褲中物﹐親自監臨﹐裸而杖之。陳生抵攔﹐掌嘴數百後﹐乃再決滿杖。歸家月餘死﹐女賣爲某公子妾。

有劉孝廉者﹐俠士也﹐直入署責令曰「我昨到縣﹐聞公呼大杖﹐以爲治彊盜積賊﹐故至階下觀之。不料一美女剝紫綾褲受杖﹐兩臀隆然﹐如一團白雪﹐日炙之猶慮其消﹐而君以滿杖加之﹐一板下﹐便成爛桃子色。所犯風流小過﹐何必如是﹖」令曰「全姑美﹐不加杖﹐人道我好色﹔陳某富﹐不加杖﹐人道我得錢。」

劉曰「爲父母官﹐以他人皮肉﹐博自己聲名﹐可乎﹖行當有報矣﹗」奮衣出﹐與令絕交。

未十年﹐令遷守松江﹐坐公館﹐方午餐﹐其僕見一少年從窗外入﹐以手拍其背者三﹐遂呼背痛不食。已而背腫尺許﹐中有界溝﹐如兩臀然。召醫視之﹐醫曰「不救矣﹐成爛桃子色矣。」令聞﹐心惡之﹐未十日卒。

○奇勇國初有二巴圖魯﹕一溺地地陷一尺﹐能自抓其發拔起身在空中髙尺許﹐兩足離地﹐移時不下。一在關外﹐被敵劫營﹐黑暗中已爲敵斷其首矣﹐刀過處﹐急以右手捺住頭﹐左手揮刀﹐猶殺數十人而後死。

○紅毛國人吐妓紅毛國多妓。嫖客置酒召妓﹐剝其下衣﹐環聚而吐口沫於其陰﹐不與交媾也。

吐畢放賞﹐號「眾兜錢」。

○西賈認父錢塘銓部主事吳名一騏者﹐初舉孝廉﹐入都會試﹐僦居旅次。有西賈王某來﹐云其父臨終言﹐往生浙地某處爲吳氏子。其終年卽銓部生年也。又云昨晚其母又復示夢云「汝父已至都中﹐現寓某處﹐汝何不往﹖」以故到此訪問﹐乞一睹顏色。銓部因事屬怪異﹐不肯出見。王賈痛哭遙拜而去。王賈甚富﹐並無所希冀而來者﹐以故人笑吳公之迂。吳作吏部主事數年死﹐死年二十八。

○徐步蟾宮揚州吳竹屏臬使﹐丁卯秋闈在金陵扶乩問﹕「中否﹖」乩批「徐步蟾宮」四字。吳大喜﹐以爲館選之徵。乃榜發﹐不中。是年解元﹐乃徐步蟾也。

○歪嘴先生湖州潘淑聘妻未娶﹐以瘵疾亡。臨終請嶽翁李某來﹐要其未嫁之女守志﹐翁許之。潘卒後﹐翁忘前言﹐女竟攺適。將婚之夕﹐鬼附女身作祟。有教讀張先生者聞之﹐意不能平﹐竟上女樓﹐引古禮折之﹐以爲女𨿽已嫁﹐而未廟見﹐尙歸葬於女氏之黨。況未嫁之女﹐有何守志之說。鬼不能答﹐但走至張前張口呵之﹐一條冷气如冰﹐臭不可耐。從此﹐女病愈﹐而張嘴歪矣。李徳之﹐延請在家。合村呼「歪嘴先生」。

○鬼衣有補褂痕常州蔣某﹐在甘肅作縣丞。乾隆四十五年﹐甘肅回回作亂﹐蔣爲所害﹐三年音耗斷矣。其侄某﹐開參店於東城。忽一日午後﹐蔣竟直入﹐布裹其頭﹐所穿衣有釘補褂舊痕﹐告其侄曰「我於某月日爲亂兵所害﹐屍在居延城下﹐汝可遣人至其處棺殮載歸。」指其僕曰「此小兒亦是劫數中人﹐我現在陰間雇用之﹐每年給工食銀三兩。」其侄大驚﹐唯唯聽命。鬼命小僮取火喫煙﹐旋卽不見。侄卽遣人載其棺歸﹐啟視之﹕頭骨斫作數塊﹐身著紅靑緞褂﹐隱隱有補褂一方痕迹。

○孫方伯孫涵中方伯爲部郎時﹐居京師之櫻桃斜街﹐房宇甚潔。忽有臭气一道﹐從窗外達於中庭。嗅而迹之﹐乃從後苑井中出。夜三鼓﹐眾人睡盡﹐有連呼其老僕姓名者。聽之﹐隱隱然亦出自井中。孫公怒而塡之﹐怪亦竟絕。

○賣冬瓜人杭州艸橋門外有賣冬瓜人某﹐能在頭頂上出元神。每閉目坐牀上﹐而出神在外酬應。一日﹐出神買鯗數片﹐托鄰人帶歸交其妻。妻接之﹐笑曰「汝又作狡獪耶﹗」將鯗撻其頭。少頃﹐賣瓜者神歸﹐以頂爲鯗所污﹐徨牀側﹐神不能入﹐大哭去﹐屍亦漸僵。

○柳如是爲厲蘇州昭文縣署﹐爲前明錢尙書故宅。東廂三間﹐因柳如是縊死此處﹐歷任封閉不開。

乾隆庚子﹐直隸王公某蒞任﹐家口多﹐內屋少﹐開此房居妾某氏﹐二婢作伴﹔又居一妾於西廂﹐老嫗作伴。未三鼓﹐聞西廂老嫗喊救命聲﹐王公奔往﹐妾已不在牀上。尋至牀後﹐其人眼傷額碎﹐赤身流血﹐觳觫而立﹐云「我臥不吹燈﹐方就枕﹐便一陳陰風吹開帳幔﹐徧體作噤。有梳髙髻披大紅襖者揭帳招我﹐隨挽我發﹐彊我起。我大懼﹐急逃至帳後﹐眼目爲衣架觸傷。老驅聞我喊聲﹐隨卽奔至﹐鬼才放我﹐走窗外去。」合署大駭﹐慮東廂之妾新娶膽小﹐亦不往告。

次日至午﹐東廂竟不開門。啟入﹐則一姬二婢俱用一條長帶相連縊死矣。於是王公仍命封鎖此房﹐後無他異。

或謂﹕柳氏爲尙書殉節﹐死於正命﹐不應爲厲。按《金史。蒲察琦傳》﹕琦爲禦史﹐將死崔立之難﹐到家別母。母方晝寢﹐忽驚而醒。琦問﹕「阿母何爲﹖」

母曰「適夢三人潛伏梁間﹐故驚醒。」琦跪曰「梁上人乃鬼也。兒欲殉節﹐意在懸梁﹐故彼鬼在上相候。母所見者﹐卽是也。」旋卽縊死。可見忠義之鬼用引路替代﹐亦所不免。

○捧頭司馬如臯髙公巖﹐爲陜西髙陵令﹐其友某往探之。去城十里許﹐日已薄暮﹐恐不能達﹐見道旁廢寺﹕正室封扃﹔西偏屋二楹﹐內有小門通正室﹐門亦封扃。某以屋尙整潔﹐遂借宿焉。沽酒少飲﹐解衣就寢。其僕出與守寺道人同宿東邊之耳房。

時當旣望﹐月明如晝﹐某久不成寐。忽聞正室履聲橐橐﹐小門砉然頓開﹐見有補褂朝珠而無頭者就窗下坐﹐作玩月狀。某方驚﹐其人轉身內向﹐若有見於某者﹐旋卽走還正室中。某急起開門遁﹐而門外鎖已爲其僕倒扣去。某大呼﹐喑不能聲﹐其僕弗應。某無措﹐遂奪窗出。窗外有墻繚之﹐又不克越﹐近窗髙樹一株﹐乃緣之而上。俯視窗下﹐則其人已捧頭而出﹐仍就前坐﹐以頭置膝﹐徐伸兩指拭其眉目﹐還以手捧之安置頂上﹐雙眸炯炯﹐寒光射人。是時﹐某已魂飛﹐不復省人事矣。

次晨僕入﹐不見主人﹐徧尋之﹐得於樹上。急撥其腕﹐交抱樹柯﹐堅不可解。

久之始蘇﹐猶謂鬼之來攫己也。問之道人﹐云「二十年前﹐寧夏用兵﹐有楚人爲同知者﹐解糧誤期﹐爲大帥所戮。柩行至此﹐資斧告絕﹐遂寄寺中。今或思歸﹐見形於客乎﹗」某白髙﹐髙因捐俸爲賚柩資﹐並寓書於楚﹐令其子領歸。

○驅鱟吳興卞山有白鱟洞﹐每春夏間卽見﹐狀如匹練﹐起空中遊漾無定。所過之下﹐蠶繭一空﹐故養蠶時尢忌之。性獨畏鑼鼓聲。明太常卿韓紹曾命有司挾毒矢逐之﹐有《驅鱟文》載郡誌﹐近年來作患尢甚。

乾隆癸卯四月﹐有範姓者具控於城隍。是夜﹐夢有老人來曰「汝所控已準﹐某夜當命玄衣眞人逐鱟。但鱟魚司露有功﹐被害者亦有數﹐彼以貧故﹐當示之罰。

爾等備硫磺煙艸在某山洞口相候可也。「

範至期集數十人往。夜二鼓﹐月色微明﹐空中風作﹐見前山有大蝙蝠丈許飛至洞前﹐瞬息﹐諸小羣集者不下數十。每一蝙蝠至﹐必有燈一點﹐如引導狀。範悟曰「是得非所謂玄衣眞人乎﹗」卽引火縱燒煙艸。俄而洞中聲起﹐如潮湧風發﹐有匹練飛出﹐蝙蝠圍環若布陳然﹐彼此搏擊良久﹐鄕民亦羣打鑼鼓﹐放爆竹助之。約一時許﹐匹練飄散如絮﹐有靑气一道向東北而去﹐蝙蝠亦散。

次早往視﹕林莽間綿絮千餘片﹐或靑或白﹐觸手腥穢﹐不可近。自是鱟患竟息。

○海中毛人張口生風雍正間﹐有海船飄至臺灣之彰化界。船止二十餘人﹐貲貨頗多﹐因家焉。逾年﹐有同夥之子廣東人投詞於官﹐據云﹕某等泛海開船﹐後遇颶風﹐迷失海道﹐順流而東。行數晝夜﹐舟得泊岸﹐回視水如山立﹐舟不可行﹐因遂登岸﹐地上破船﹑壞板﹑白骨不可勝計﹐自分必死矣。不逾年﹐舟中人漸次病死﹐某等亦糧盡。

余豆數斛﹐植之﹐竟得生豆﹐賴以充腹。一日者﹐有毛人長數丈﹐自東方徐步來﹐指海水而笑。某等向彼號呼叩首。長人以手指海﹐若揮之速去者。某等始不解﹐旣而有悟﹐急駕帆試之。長人張口吹气﹐蓬蓬然東風大作﹐晝夜不息﹐因望見鹿仔港口﹐遂收泊焉。彰化縣官案驗得實﹐移咨廣省﹐以所有資物按二十餘家均分之﹐遂定案焉。

後有人云﹕此名海闡﹐乃東海之極下處﹐船無回理﹐惟一百二十年方有東風屈曲可上。此二十餘人恰好值之﹐亦奇矣。第不知毛而長者又爲何神也。

○卞山地陷乾隆乙巳﹐湖州大旱﹐西門外下塘地陷數丈﹐民居屋脊與地相平﹐屋中人破瓦而出﹐什物一無損壞。河中忽亙起土埂﹐升出白光一道﹐望龍溪而去﹐怪風隨之。溪中漁舟數十﹐俱爲白光所迷。俄頃風定﹐舟俱聚一處﹐而白光亦不見矣。

時有方老人者﹐年九十餘﹐自云少年時見漁舟捕得白鱔一條﹐重五六斤﹐不敢匿﹐獻之烏程令某。適令前一夕夢見一白衣女子來告云「某苕上水神也﹐爲陳皇后守宮門﹐明日有厄求救。」次日見鱔而悟﹐仍命放入河中。今土中白光﹐得毋卽此物歟﹗考西門外與迎禧門相連﹐南朝陳武帝之後爲其父母營葬於卞山﹐起民夫開地道而出﹐葬後仍行封閉。然則地之陷亦有由矣。

○鬼逐鬼桐城左秀才某﹐與其妻張氏伉儷甚篤。張病卒﹐左不忍相離﹐終日伴棺而寢。

七月十五日﹐其家作盂蘭之會﹐家人俱在外禮佛設醮﹐秀才獨伴妻棺看書。

忽陰風一陣﹐有縊死鬼披髮流血拖繩而至﹐直犯秀才。秀才惶急﹐拍棺呼曰「妹妹救我﹗」其妻竟勃然掀棺而起﹐罵曰「惡鬼﹐敢無禮犯我郎君耶﹗」揮臂打鬼﹐鬼踉蹌逃出。妻謂秀才﹕「汝癡矣﹐夫婦鐘情一至於是耶﹗緣汝福薄﹐故惡鬼敢於相犯﹐益同我歸去投人身﹐再作偕老計耶﹖」秀才唯唯﹐妻仍入棺臥矣。秀才呼家人視之﹐棺釘數重皆斷﹐妻之裙猶夾半幅於棺縫中也。不逾年﹐秀才亦卒。

○柳樹精杭州周起昆作龍泉縣學教諭﹐每夜﹐明倫堂上鼓無故自鳴。遣人伺之﹐見一人長丈餘﹐以手擊鼓。門斗兪龍素有膽﹐暗張弓射之﹐長人狂奔而去。次夜寂然。

後兩月﹐學門外起大風﹐拔巨柳一株。周命鋸之爲薪﹐中有箭橫貫樹腹﹐方知擊鼓者此怪也。龍泉素無科目﹐是年中一陳姓者。

○折疊仙滸市關有陳一元者﹐棄家學道。購一精舍﹐獨坐其間﹐內加鎖鑰。初辟粥飯﹐繼辟果蔬﹐但飲石湖之水。命其子每月餉水一壺﹐次月往視﹐則壺仍置門外而水已幹﹐乃再實其壺以進焉。

孫敬齋秀才聞而慕之﹐書一紙條貼壺蓋上問可見否並請許見日期﹐心惴惴﹐恐不許也。次月往探﹐壺上批紙尾云「二月初七日﹐可來相見。」孫大喜﹐臨期﹐與其子偕往﹐見一元年僅四十許﹐而其子則已老矣。孫問﹕「修道從何下手﹖」

曰「汝且靜坐片時﹐自數其心所思想處。」孫坐良久﹐一元問﹕「汝可起幾許念頭﹖」曰「起過七十二念。」一元笑曰「心無所寄﹐求靜反動﹐理之常也。

汝一个時辰起七十二念﹐不可謂無恨气﹐可以學道。「遂教以飲水之法曰﹕」人生本自虛空而來﹐因食物過多﹐致身體堅重﹐腹中穢虫叢起﹐易生痰滯。學道者先淸其口﹐再淸其腸。餓死諸虫以蕩滌之﹐水爲先天第一眞气。天地開辟時﹐未有五行先有水﹐故飲水爲修仙要訣。但城市水渾﹐有累靈府﹐必取山中至淸之水﹐徐徐而吞﹐使喉中喀喀有響﹐然後甘味才出。一勺水﹐可度一晝夜。如是一百二十年﹐身漸輕淸﹐並水可辟﹐便服气禦風而行矣。「孫問一元﹕」何師﹖「曰﹕」餘三十年前往太山燒香﹐遇一少年﹐貌其靈俊﹐能預知陰晴﹐因與一路偕行。

少年背負一錦匣﹐每至下店﹐必向匣絮語片時﹐然後安寢。心大驚疑﹐鑿壁窺之﹕見少年放匣幾上﹐整冠再拜﹐一老人從匣中笑坐而起﹐雙眸炯炯﹐白須飄然。兩人相與密語﹐聽不可解﹐但聞『有竊盜者﹑有盜竊者』八字而已。夜三更﹐少年請曰「先生可安寢乎﹖『老人頷之﹐遂將老人折疊如紙絹人一般﹐裝入匣中矣。

次日﹐少年知余窺見﹐故告我來歷﹐許我爲弟子而傳以道也。「孫抱一元試之﹐連所坐椅﹐僅三十斤。孫以兩女未嫁故﹐乞假而歸﹐假滿再往。

余見之於震澤張明府署中﹐具道如此。是戊申二月初十日也。

○仙人頂門無發癸巳秋﹐張明府在毗陵遇楊道人者﹐童顏鶴髮﹐惟頂門方寸一毛不生。怪而問之﹐笑曰「汝不見街道上兩邊生艸﹐而當中人所踐踏之地不生艸乎﹖」初不解所謂﹐旣而思之﹐知宰門地方故是元神出入處﹐故不生發也。道人夜坐僧寺門外﹐僧招之內宿﹐決意不可。次早視之﹐見太陽東升﹐道人坐墻上吸日光。其頂門上有一小兒﹐圓滿淸秀﹐亦向日光舞蹈而吞吸之。

○香虹吳江姜某﹐一子一女﹐其子娶新婦劉氏。劉性柔婉﹐不能操作。有婢香虹者﹐素詭譎﹐因與其女日夜媒蘗其短﹐劉恨不能伸。來時嫁資頗丰﹐爲其姑逼索且盡。

未期年﹐染病牀褥。姑謂其癆也﹐不許其子與見。劉抑鬱死。

忽一日﹐其女登牀自批其頰﹐歷數其生平之惡﹐且云「姑使我不與郎見﹐亦是姻緣數盡﹐然爾輩用心何太酷耶﹖」如是數日。爲設醮﹐亦不應。姜與其妻婉求之﹐乃曰「翁待吾厚﹐姑亦老悖﹐此是香虹之過﹐我不饒他。」香虹在側忽瞪目大呼﹐兩手架空而行﹐若有人提之者﹐墜下則已斃矣。其女依然無恙。此乾隆五十三年正月事。

○閻王升殿先吞鐵丸杭州閔玉蒼先生﹐一生淸正﹐任刑部郎中時﹐每夜署理陰間閻王之職。至二更時﹐有儀從轎馬相迎。其殿有五﹐先生所以蒞﹐第五殿也。每升殿﹐判官先進鐵彈一丸﹐狀如雀卵﹐重兩許﹐教吞入腹中﹐然後理事﹐曰「此上帝所鑄﹐慮閻羅王陽官署事有所瞻徇﹐故命吞鐵丸以鎭其心﹐此數千年老例也。」先後照例吞丸。審案畢﹐便吐出之。三滌三視﹐交與判官收管。所辦事晨起輒忘﹔卽記得者﹐亦不肯向人說﹐但勸人勿食牛肉﹐多誦《大悲咒》而已。

到任三月﹐忽一日晨起召諸親友而告曰「吾今而知小善之不足爲也。昨晚吾表弟李某死﹐生魂解到﹐判官將其生平作官惡迹﹐請寄地獄審定擬罪﹐再詳解東嶽。余心惻然﹐將獄牌安放幾上﹐再三目李。李自訴平生不食牛肉﹐作官時禁私宰尢嚴﹐似可以此功徳抵銷他罪。余未作聲﹐判官駁云﹕此之謂」恩足以及禽獸﹐而功不至於百姓「也。子不食牛肉﹐何以獨食人肉﹖『李云﹕」某並未食人肉。』判官曰「民脂民膏﹐卽人肉也。汝作貪官﹐食千萬人之膏血﹐而不食一牛之肉﹐細想小善可抵得大罪否﹖『李不能答。余知李素誦《大悲咒》﹐爲陰司所最重﹐因手書』大悲咒『三字在掌上以示之。李竟茫然﹐不能誦一字。余爲代誦數句﹐滿堂判官胥役一齊跪聽﹐西方赫然似有紅雲飛至者。然而鐵丸已湧起於胸中﹐左衝右撞﹐腸痛欲裂矣。余不得已急取獄牌加朱﹐放李獄中﹐腸內鐵丸始定﹐方理別案而歸。」

諸親友因問﹕「到底牛肉可食乎﹖」先生曰「在可食不可食之間。」人問故﹐曰「此事與敬惜字紙相同﹐聖所未戒﹐然不過推重農重文之心﹐充類至義之盡﹐故禁食之者﹐慈也。然『天地不仁﹐以萬物爲芻狗』﹐此語久被老子說破。

試想春蠶作絲﹐衣被天子﹐以至於庶人。其功比牛更大﹐其性命比牛更多﹐而何以烹之煮之﹐抽其腹腸而炙食之﹐竟無一人爲之鳴冤立禁者﹐何耶﹖蓋天地之性人爲貴﹐貴人賤畜﹐理所當然﹐故食牛肉者﹐達也。「

○萬佛崖康熙五十年﹐肅州合黎山頂忽有人呼曰「開不開﹖開不開﹖」如是數日﹐無人敢答。一日﹐有牧童過﹐聞之﹐戲應聲曰「開。」頃刻砉然﹐風雷怒號﹐山石大開﹐中現一崖﹐有天生菩薩像數千﹐須眉宛然。至今人呼爲「萬佛崖」。

章淮樹觀察過其地親見之。

○大力河孫某作打箭鑪千總﹐其所轄地陰雨兩月。忽一日雨止﹐仰天見日光﹐孫喜﹐出捨視之。頃刻﹐煙沙蔽天﹐風聲怒號﹐孫立不牢﹐撲地亂滚﹐似有人提其辮髮而顚擲之者﹐腿臉俱傷。孫心知是地動﹐忍而待之。食頃﹐動止﹐起視﹐人民與自家房屋全已傾圮。有一弟逃出未死﹐彼此惶急。

孫老於居邊者﹐謂弟曰「地動必有回潮﹐不止一次﹐我與汝須死在一處。」

乃各以繩縛其身﹐兩相擁抱。言未畢﹐而怪風又起﹐兩人臥地﹐顚播如初。幸沙不眼﹐見地裂數丈﹕有冒出黑風者﹐有冒出火光如帶紫綠二色者﹐有湧黑水臭而腥者﹐有現出人頭大如車輪﹑目夾夾斜視四方者﹐有裂而仍合者﹐有永遠成坑者。兄弟二人竟得無恙﹐乃埋葬全家﹐掘出貨物﹐各自謀生。

先三月前﹐有瘋僧持緣簿一冊﹐上寫「募化人口一萬」。孫惡其妖言﹐將擒之送縣﹐僧已立一楊柳小枝上﹐曰「你勿送我到縣﹐送我塞大力河水口可也。」

言畢不見。是年地動日﹐四川大力河水沖決﹐溺死萬餘人。

●卷十七○白骨精處州地多山﹐麗水縣在仙都峯之南﹐土人耕種﹐多有開墾到半山者。山中多怪﹐人皆早作早休﹐不敢夜出。時值深秋﹐有田主李某到鄕刈稻﹐獨住莊房。土人恐其膽怯﹐不敢以實告﹐但戒昏夜勿出。一夕﹐月色甚佳﹐主人閒步前山﹐忽見一白物踴而來﹐稜テ有聲﹐狀甚怪。因急回寓﹐其物已追蹤而至。幸莊房門有半截柵欄可推而進﹐怪不能越。主人進棚膽壯﹐月色甚明﹐從柵縫中細看﹐乃是一髑髏咬撞柵門﹐鮏臭不可當。

少頃雞鳴﹐見其物倒地﹐只白骨一堆。天明﹐亦不復見。問之土人﹐曰「幸足下遇白骨精﹐故得無恙。若遇白髮老婦﹐假開店面﹐必請足下喫酒。凡喫其煙者﹐從無生理。月白風淸之夜﹐常出作祟﹐惟用苕帚可以擊倒之。亦終不知何怪。」

○黿殼亭乾隆二十年﹐川東道白公﹐以千金買一妾﹐掛帆回任﹐寵愛異常。舟過鎭江﹐月夜泊舟﹐妾推窗取水﹐爲巨黿所吞。主人悲恨﹐誓必得黿而後已﹐傳諭各漁船協力搜拿﹐有能得巨黿者賞百金。船戶爭以豬肚羊肝套五須鉤爲餌﹐上系空酒壇﹐浮於水面﹐晝夜不寐。

兩日後﹐果釣得大黿﹐數十人拽之不能起﹐乃以船纜系巨石磨盤﹐用四水牛拖之﹐躍然上岸﹐頭如車輪。羣以利斧斫之﹐滚地成坑﹐喳喳有聲﹐良久乃死。

破其腹﹐妾腕間金鐲尙在。於是碎其身﹐焚以火﹐臭聞數里。一殼大數丈﹐堅過於鐵﹐苦無所用﹐乃構一亭﹐以黿殼作頂﹐亮如明瓦窗。至今在鎭江朝陽門外大路旁。

○怪怕講理蘇州富翁黃老人者﹐年過八十﹐獨處一樓。忽見女子倚門而望﹐老人壯年曾有愛女卒於此樓﹐疑是女魂﹐置之不問。次晚又見﹐則多一男子矣。至第三日﹐一男一女﹐跨身梁間﹐兩目下注。老人故作不見﹐俯首看書。其男子乃下﹐直立老人旁。老人笑問曰「足下是鬼耶﹐此來甚差﹗我年已八十餘﹐死乃旦夕事﹐不久與君爲同類﹐何必先蒙過訪﹖若是仙耶﹐何不請坐一談﹖」怪不答﹐但長嘯﹐四面樓窗齊開﹐陰風襲人。老人喚家人上樓﹐怪亦不見。

後數月﹐二媳一孫皆死﹐僅存一小婢。老人恐此女身後無依﹐乃贈與西席華君爲妾﹐生三子。現在浙江臨海縣華公署中。此事華秋槎明府爲餘言。

○婁眞人錯捉妖松江禦史張忠震﹐甲辰進士。書房臥炕中﹐每夜鼠斗﹐作鬧不止。主人厭其煩﹐燒爆竹逐這﹐不去﹔打以火槍﹐亦若不知。張疑炕中有物﹐毀之﹐毫無所見。

書室後爲使女臥房﹐夜見方巾黑袍者來與求歡。女不允﹐旋卽昏迷﹐不省人事。

主人知之﹐以張眞人玉印符放入被套覆其胸。是夕鬼不至﹐次日又來作鬧﹐剝女下衣﹐污穢其符。

張公怒﹐延婁眞人設壇作法。三日後﹐擒一物如貍﹐封入甕中﹐合家皆以爲可安。是夜﹐其怪大笑而來曰「我兄弟們不知進退﹐竟被道士哄去﹐可恨﹗諒不敢來拿我。」淫縱愈甚。主人再謀之婁﹐婁曰「我法只可行一次﹐第二次便不靈。」張無柰何﹐每晚將此女送入城隍廟中﹐怪乃去。一回家﹐則又至矣。

越半年﹐主人深夜與客奕棋﹐天大雪﹐偶推窗漱口﹐見窗外一物﹐大如驢﹐臉黑眼黃﹐蹲伏階下。張吐水正澆其背﹐急跳出窗外逐之﹐怪忽不見。次早﹐女告主人曰「昨夜怪來﹐自言被主人看見﹐天機已露﹐請從今日去矣。」自此怪果絕。

○陳姓婦啖石子天臺縣西鄕賽會迎神﹐神袍微皺﹐有婦人姓陳者爲扶熨之。晚歸﹐見金甲神自稱將軍擁眾至﹐儀衛甚盛﹐云「汝替我整衣﹐有情於我﹐今娶汝爲妻。」帶點心與啖﹐皆河子石也。婦人啖時﹐甚覺軟美。小者從大便出﹐大者仍從口內吐出﹐吐出則堅硬如常石子矣。父兄俟其來時﹐使有勇者與格鬥。良久﹐婦人曰「傷其錘柄矣。」次日至野廟中﹐有五通神所執金錘有傷﹐乃毀其廟﹐神亦寂然。

○天臺縣缸天臺縣署中﹐到任官空三堂而不居﹐讓與一缸居之﹐相傳爲前朝故物。缸有神靈﹐能知人禍福。凡縣尹到任﹐必行三跪九叩禮祭之﹐否則作祟。官當升遷﹐則缸先憑空而起﹐若有系之者﹔當降革﹐則缸先下降﹐漸入土中。平是缸離地寸許﹐從不著土。余心疑焉。

壬寅春﹐遊天臺山﹐地主鐘公醴泉邀飲署內﹐酒後言曰「署中二古物﹐盍往一觀﹖」書室西有老桂參天﹐旁懸一匾﹐乃明天啟四年邑宰陳命眾題額。轉過三堂﹐則缸神所居﹐其大如鼓﹐一黃沙粗缸耳﹐中有小穴。吏云「此神口也﹐牲血涔涔﹐皆歷年來所享雞豕。」余以扇擊之﹐聲鏗然﹔以竹片試其底﹐毫不能入﹐並非離在者。鐘公駭然﹐余笑曰「我擊之﹐我試之﹐缸當禍我﹐不禍君也。」

已而寂然。此缸載《天臺縣誌》中。

○木姑娘墳京師寶和班﹐演劇甚有名。一日者﹐有人騎馬來相訂云「海岱門外木府要唱戲﹐登時須去。」是日班中無事﹐遂隨行。至城外﹐天色已晚。過數里荒野之處﹐果見前面大房屋﹐賓客甚多﹐燈火熒熒然微帶綠色﹐內有婢傳呼云「姑娘吩咐﹐只要唱生旦戲﹐不許大花面上堂﹐用大鑼大鼓﹐擾亂取厭。」管班者如其言。自二更唱起﹐至漏盡不許休息﹐又無酒飯犒勞。簾內婦女﹐堂上賓客﹐語嘶嘶不可辧﹐於是班中人人驚疑。大花面顧姓者不耐煩﹐竟自塗臉扮《關公借荊州》一出﹐單刀直上﹐鑼鼓大作。頃刻﹐堂上燈燭滅盡﹐賓客全無。取火照之﹐是一荒冢﹐乃急捲箱而歸。

明早詢土人﹐曰「某府木姑娘墳也。」

○雷誅王三常州王三﹐積惡訟棍也。太守董怡曾到任﹐首名訪拿﹐王三躲避。其弟名仔者﹐武進生員﹐正在娶親﹐新人入門﹐而差役拘王三不得﹐遂拘其弟往﹐管押班房。王三知家屬已去﹐則官事稍松﹐乃夜入弟室﹐冒充新郎﹐與弟婦成親。

次日﹐差役帶其弟上堂。太守見是柔弱書生﹐湣其無辜﹐且知其正值新婚﹐作速遣還。寬限一月訪拿王三。其弟入室慰勞其妻﹐妻方知此是新郎﹐昨所共寢者非也﹐羞忿縊死。其嶽家要來吵鬧﹐而赧於發揚﹐且明知非新郎之罪﹐乃曰「我家所賠贈衣飾﹐須盡入棺中﹐我才罷休。」新郎舅姑哀痛不已﹐一一從命。

王三聞之﹐又動欲念﹐伺其攢殯之處﹐往發掘之。開棺﹐婦色如生﹐乃剝其下衣﹐又與淫污。污畢﹐取其珠翠首飾藏裹滿懷﹐將奔上路。忽空中霹靂一聲﹐王三震死﹐其婦活矣。

次早﹐管墳人送信於其弟家﹐迎歸完娶。太守聞之﹐命斫王三骨而揚其灰。

○鐵匣壁虎雲南昆明池旁農民掘地得鐵匣﹐匣上符篆不可識﹐旁有楷書云「至正元年楊眞人封」。農民不知何物﹐椎碎其匣﹐中有壁虎寸許﹐蠕蠕然似死非死。童子以水沃之﹐頃刻﹐寸許者漸伸漸長﹐鱗甲怒生﹐騰空而去。暴風烈雨﹐天地昏黑﹐見一角黑蛟與兩黃龍空中攫斗﹐冰雹齊下﹐所損田禾民屋無算。

○圖公爲神乾隆己丑﹐兩淮鹽院圖公思阿到任﹐淸操卓然﹐每日用三百文。遇商人和平坦易﹐慈愛諄諄﹐人以爲百餘年來無此好鹽政也。年七十三歿。前三日﹐徧召幕客戚友曰「吾將歸去﹐君等助我摒擋鹺務﹐以便交代後人。」眾咸疑之﹐以爲讕語。公笑曰「吾豈斯人者哉﹗」臨期﹐自艸遺本畢﹐沐浴冠帶﹐趺坐而逝。

三七之期﹐羣商往哭﹐其妾某夫人遣人問曰「諸位老爺可知道天下有思州府否﹖」曰「有﹐此州在廣西省。未知夫人何故問之﹖」曰「妾昨夜夢老爺托夢云﹕」我將往思州府作城隍﹐上帝所命。『「於是眾商嘩然﹐知圖公果爲神﹐又不知何緣宦此遠方也。

○隨園瑣記余姨母王氏得疾將死﹐忽轉身向裏臥﹐笑喫喫不止。其女問之﹐曰「我聞袁家甥將補廩﹐故喜。」時余猶附生也。姨卒之次年﹐竟以歲試第三補廩。

先君子亡時﹐侍者朱氏亦病﹐呼曰「我去﹗我去﹗太爺在屋瓦上喚我。」

時先君𨿽卒﹐而朱氏病危﹐家人慮其哀傷﹐並未告知﹐俄而亦死。方信古人升屋復魂之說﹐非無因也。

閽人朱明死矣﹐復蘇﹐張目伸手索紙錢曰「我有應酬之用。」爲燒之﹐自始瞑。

甲戌秋﹐余病危﹐見白面小僮戴纓帽跪牀下﹐持一單幅﹐上書「家政條條﹐人口寥寥」八字。余念此鬼戲我也﹐我亦戲之。是午飲胡椒湯﹐胸次稍寬﹐乃口號續云「可憐小鬼﹐只怕胡椒。」僮一笑去矣。當熱重時﹐覺牀中有六七人縱橫雜臥﹐或我不欲呻吟而被教之﹐或我欲靜臥而彼搖之。熱減﹐則人漸少﹐熱減盡﹐仍然一我而已。方信三魂六魄之說﹐亦屬有之。

至於夢兆﹐有不可解者。余祖旦釜公好道術﹐夢至一山頂﹐有八人飲酒﹐如俗所畫八仙狀貌。余祖至﹐羣仙不起。余祖戲曰「八个仙人﹐十五隻腳。」李跛大怒﹐持杖將擊。羣仙呼曰「速謝罪﹗」拉余祖跪謝﹐而杖已至腰﹐曰「與汝三年。」驚醒後﹐腰上凸起如雞卵﹐羣醫罔效﹐潰裂三年﹐竟卒。余戲謂﹕「跛奴與我家不共戴天。」每見跛像﹐必痛詈之﹐亦復不能作祟。

姊夫王貢南祈夢於少保墳﹐夢一僧﹐狀獰惡﹐持棍追擊。貢南狂奔﹐見前面羣僧數十﹐圍坐艸上。貢南求救﹐眾僧拉貢南入艸中﹐而四圍膜手向外。追僧至﹐索貢南不得﹐喝曰「無情種子﹐畱他作甚﹖大眾閃開﹐領吾一棍。」貢南驚醒﹐至今無驗。

余幼時﹐夢束數百萬筆爲大桴﹐身坐其上浮於江﹐亦至今無驗。又立春日﹐夢關帝綠袍長須立空中﹐以左手擒我﹐右手持雷﹐從臍擊入﹐如烈火鉆灼。痛醒﹐腹猶熱也。或以爲關帝戊午生﹐余亦戊午得科之故﹐終屬彊解。

壬子鄕試﹐將赴科考﹐是日五更﹐夢遇門斗李念先於路﹐搖手曰「勿去﹐勿去。相公科考不取﹐遺才不取﹐須大收方取耳。」是時科考﹐遺才最寬﹐余自問必不至此﹐後一如其言。因念補廩錄科﹐事甚小而機先動﹐及後登進士﹐入詞林﹐攺縣令﹐杳無預兆﹐何也﹖

○廣西鬼師廣西信奉鬼師﹐有陳﹑賴二姓﹐能捉生替死﹐病家多延之。至則先取杯水覆以紙﹐倒懸病者牀上﹐翌日來視﹐其水周時不滴者﹐云可救。或取雄鷄一隻﹐貫白刃七八寸入雞喉﹐提向病人身﹐運气誦咒。咒畢﹐雞口不滴血者﹐亦云可救。

拔刃擲地﹐雞飛如故。若滴下點水及雞血者﹐辭去勿救。其可救者﹐設一壇﹐掛神鬼像數十幅﹐鬼師作婦人妝﹐步罡持咒﹐鑼鼓齊作。至夜﹐染油紙作燈﹐至野外呼魂﹐其聲幽渺。鄰人有熟睡者﹐魂卽應聲來。鬼師遞火與之﹐接去後﹐鬼師向病家稱賀﹐則病者愈﹐而來接火之人死矣。解之之術﹐但夜聞鑼鼓聲﹐以兩腳踏土上﹐便無所妨。陳﹑賴二家以此致富﹐其堂宇層層陰黑﹐供鬼神像甚多。

余嬸母患病﹐呼賴鬼師視之。賴持劍捕鬼﹐房中有物﹐如大蝙蝠﹐投入牀下。

賴用掌心雷擊之﹐火倒出燒賴須。賴大怒﹐令煎一鍋桐油﹐書符燒之。以手攪鍋中油﹐聞牀下鬼啾啾求饒﹐久之而絕﹐嬸病果愈。

一日者﹐陳鬼師爲某家呼魂﹐見藍衣女冉冉來。逼視之﹐卽其所生女來接火。

陳大驚﹐擲火於地﹐以掌擊其背。急歸視女﹐女方睡驚覺﹐云「夢中聞爺呼﹐故來。」所衣藍布衫上﹐手掌油迹宛然。

桂林魏太守女病危﹐夫人延陳鬼師視之﹐陳索百金爲謝。太守素方嚴﹐拘而杖之﹐將置之獄。鬼師笑曰「杖我毋後悔。」方杖鬼師﹐女忽於牀上呼曰「陳鬼師命二鬼杖我臀﹐拉我入獄﹗」夫人大恐﹐力勸放之﹐許以重謝﹐陳曰「業爲祟鬼所驚﹐吾力不能。」女竟死。

○馬家墳伊都拉﹐年二十一﹐入直羽林。假日﹐獵蘆溝橋之西﹐見羣雀飛入林際﹐因馳馬縱鷹攫之。雀驚散﹐少年將往收鷹﹐見深林內有人臂鷹而立﹐以右手刷其羽毛。諦視之﹐自手至足﹐皆枯骨也。駭而奔告諸僕從﹐彈以鳥槍﹐枯骨人不見。

伊收鷹。行里許﹐望見髙樓大廈﹐以爲貴人莊院﹐各下馬。見老婦人冉冉來﹐戴大髻﹐衣杏黃袍﹐錦靴素襪﹐婢數人﹐向伊呼曰「汝非某家郎乎﹖余爲汝中表姑。旣至此﹐何不過我﹖」伊趨前問起居曰「某以當差內府﹐不識大人居址﹐請往候安。」老婦先行﹐招諸僕從曰「汝輩俱來少息。」入等﹐堂宇深邃﹐老婦趺坐榻上﹐與語近事﹐甚悉。呼其女出見﹐曰「汝妹也﹐年十八矣。」伊見其貌美﹐心爲之動。老婦曰「郎君遠獵﹐得毋渴乎﹖」食以瓜﹐大倍於常﹐並賜諸從者﹐皆叩頭謝出。侍者引至左旁﹐與女子坐語良久。

俄而﹐一靴服丈夫冠珊瑚頂孔雀翎昂然自外入﹐少年起﹐執手問訊。坐定﹐丈夫曰「頃於樹林內得鷹絕佳﹐甚愛之﹐忽有何人放火槍﹐幾爲所中﹐鷹逸去﹐可惜﹗」伊聞之﹐始悟爲鬼﹐默不敢語。因詭請如廁﹐出門上馬而馳﹐僕從六七人﹐各色若死灰。行數十步﹐回望之﹐松楸宿艸而已。詢之士人﹐曰「此馬家墳也。昔有馬將軍者﹐以陣亡﹐曁其夫人並一女同葬於此。」

○天廚星曹能始先生飲饌極精﹐廚人董桃媚尢善烹調。曹宴客﹐非董侍則滿座爲之不歡。曹同年某督學蜀中﹐乏作饌者﹐乞董偕行。曹許之﹐遣董。董不往﹐曹怒逐之。董跪而言曰「桃媚﹐天廚星也﹐因公本仙官﹐故來奉侍。督學凡人﹐豈能享天廚之福乎﹖爾來公祿將盡﹐某亦行矣。」言畢﹐升空向去﹐良久影逝。不逾年﹐曹竟不祿。

○夢中聯句曹少時過太平書坊﹐得《椒山集》歸。夜閱之﹐倦﹐掩卷臥。聞叩門聲﹐啟視﹐則同學遲友山也。攜手登臺﹐仰見明月﹐友山賦詩云「冉冉乘風一望迷。」

曹云「中天煙雨夕陽低。來時衣服多成雪。」遲云「去後皮毛盡屬泥。但見白雲侵冷月。」曹云「何曾黃鳥隔花啼。」遲云「行行不是人間象。」曹云「手挽蛟龍作杖藜。」吟罷﹐友山別去。學士歸語其妻﹐妻不答﹔轉呼僕﹐僕亦不應。復坐北窗﹐取《椒山集》掀數頁﹐回顧已身臥竹牀上﹐大驚﹐始知夢也。

驚醒﹐起視《椒山集》﹐宛然掀數頁﹐而次日友山訃至。

○碧眼見鬼河南巡撫胡公寶泉﹐眼碧色﹐自幼能見鬼物。九歲﹐猶不言﹐尙記前生事。

能言後﹐不復記矣。自言人間街衢堂懷﹐在在有鬼﹐惟朝廷午門內無人﹐菜市口刑人處﹐鬼尢叢集。遇人气盛﹐避之而行﹔衰弱﹐則摩肩而過。或有所揶揄者﹐其人必病。午前猶不甚出﹐午後道路紛紛。然其舉止﹐率皆卑瑣齷齪﹐無昂偉正大者。

公一生不肯入廟﹐神佛見之﹐往往起立。嘗述所經歷者﹕尊莫尊於東嶽大帝﹐鹵簿繁盛﹔奇莫奇於金將軍﹐徧體金色﹐毛孔閃閃﹐生萬道金光﹔醜莫醜於狹面神﹐身長三尺﹐面長四尺﹐闊止五六寸﹐令人對之欲嘔。他如如來﹑仙子﹑關公﹑蔣侯﹐皆未之見也。

幼時過土地祠﹐旁塑牛頭鬼﹐公踐其角。鬼隨歸家﹐以角抵公臥牀﹐震撼不已。隨患瘧﹐牛壓其胸﹐太夫人祭之方去。人問﹕「胡公官貴﹐何神佛見之尙起立﹐而牛頭賤鬼乃敢揶揄之耶﹖」余答之曰「惟是神是佛﹐正直聰明﹐故知其爲貴人正人而敬之。牛則無知也﹐何敬之有﹖」

公撫河南時﹐朔日行香﹐未至廟﹐忽低頭持扇遮面。司道迎接打恭﹐岸然不答。公素謙﹐一旦攺常﹐司道大疑。越一日﹐乘間問曰「公某日行香如有意拒絕我等者﹐得毋有所開罪乎﹖」公曰「非也。前日見廟前有天蓬神兩位被河神鎖系﹐求我說情。我若允許﹐則彼原有罪﹔如不允﹐則天蓬神纏擾不淸﹐故佯爲不見而過之耳。」

○龍母常熟李氏婦﹐孕十四月﹐產一肉團﹐盤曲九折﹐瑩若水晶。懼﹐棄之河﹐化爲小龍﹐擘空而去。逾年﹐李婦卒﹐方殮﹐雷雨晦冥﹐龍來哀號﹐聲若牛吼。里人奇之﹐爲立廟虞山﹐號「龍母廟」。乾隆壬午夏﹐大旱﹐牲玉旣罄﹐卒無靈﹐桂林中丞以爲大戚﹐其門下士薛一瓢曰「何不登堂拜母乎」牲牢禱龍母廟﹐翌日雨降。

○淸涼老人五臺山僧﹐號淸涼老人﹐以禪理受知鄂相國。雍正四年﹐老人卒。西藏產一兒﹐八歲不言。一日剃髮﹐呼曰「我淸涼老人也﹐速爲我通知鄂相國。」乃召小兒入。所應對﹐皆老人前世事﹐無舛。指待者僕禦﹐能呼其名﹐相識如舊。鄂公故欲試之﹐賜以老人念珠﹐小兒手握珠叩頭曰「不敢﹐此僧奴前世所獻相國物也。」鄂公異之﹐命往五臺山坐方丈。

將至河間﹐書一紙與河間人袁某﹐道別緒甚款。袁﹐故老人所善﹐大驚﹐卽騎老人所贈黑馬來迎。小兒中道望見﹐下車直前抱袁腰白﹕「別八年矣﹐猶相識否﹖」又摩馬鬣笑曰「汝亦無恙乎﹗」馬爲悲嘶不止。是時﹐道旁觀者萬人﹐皆呼生佛﹐羅拜。

小兒漸長大﹐纖妍如美女。過琉璃廠﹐見畫店鬻男女交媾狀者﹐大喜﹐諦玩不已。歸過柏鄕﹐召妓與狎。到五臺山﹐徧召山下淫嫗與少年貌美陰巨者終目淫﹐親臨觀之﹐猶以爲不足﹔更取香火錢往蘇州聘伶人歌舞﹐被人劾奏。疏章未上﹐老人已知﹐嘆曰「無曲躬樹而生色界天﹐誤矣﹗」卽端坐趺跏而逝﹐年二十四。

吾友李竹溪與其前世有舊﹐往訪之。見老人方作女子妝﹐紅肚襪﹐裸下體﹐使一男子淫己﹐而己又淫一女﹐其旁魚貫連環而淫者無數。李大怒﹐罵曰「活佛當如是乎﹗」老人夷然應聲作偈曰「男歡女愛﹐無遮無礙。一點生機﹐成此世界。俗士無知﹐大驚小怪。」

○徐崖客湖州徐崖客者﹐孽子也﹐其父惑繼母言﹐欲置之死。崖客逃﹐雲遊四方﹐凡名山大川﹐深巖絕澗﹐必攀援而上﹐以爲本當死之人﹐無所畏。

登雁蕩山﹐不得上﹐晚無投宿處﹐旁一僧目之曰「子好遊乎﹖」崖客曰「然。」僧曰「吾少時亦有此癖﹐遇異人授一皮囊﹐夜寢其中﹐風雨虎豹蛇虺俱不能害。又與纏足布一匹﹐長五丈﹐或山過髙﹐投以布﹐便攀援而上。卽或傾跌﹐但手不釋布﹐緊握之﹐墜亦無傷。以此遊徧海內。今老矣﹐倦鳥知還﹐請以二物贈公。」徐拜謝別去。嗣後﹐登髙臨深﹐頗得如意。

入滇南﹐出靑蛉河外千餘里﹐迷道﹐砂礫渺茫﹐投囊野宿。月下聞有人溲於皮囊上者﹐聲如潮湧。偸目之﹐則大毛人﹐方目鉤鼻﹐兩牙出頸外數尺﹐長倍數人。又聞沙上獸蹄雜沓﹐如萬羣獐兔被逐狂奔者。俄而﹐大風自西南起﹐腥不可耐﹐乃蟒蛇從空中過﹐驅羣獸而行﹐長數十丈﹐頭若車輪。徐惕息噤聲而伏﹐天明出囊﹐見蛇過處兩旁艸木皆焦﹐己獨無恙。饑無乞食處﹐望前村有若煙起者﹐奔往﹐見二毛人並坐﹐旁置鑊﹐芋甚香。徐疑卽月下遺溲者﹐跪而再拜﹐毛人不知﹔哀乞救饑﹐亦不知﹔然色態甚和﹐睨徐而笑。徐乃以手指口﹐又指其腹﹐毛人笑愈甚﹐啞啞有聲﹐響震林谷﹐若解意者﹐賜以二芋﹐。徐得果腹﹐畱半芋﹐歸視諸人﹐乃白石也。

徐遊徧四海﹐仍歸湖州。嘗告人曰「天地之性人爲貴。凡荒莽幽絕之所﹐人不到者﹐鬼神怪物亦不到。有鬼神怪物處﹐便有人矣。」

○虎銜文昌頭陜西興安州民某六月娶妻﹐天大暑﹐路遠﹐新婦以紅巾裹首﹐不勝悶熱﹐暴死車中。其父母悲甚﹐買棺殮之。﹐不便仍舁至家﹐乃厝之城外古廟後。棺不甚堅厚﹐會大雨﹐涼气浸入棺中﹐女復活﹐哼嚀有聲。廟中僧師徒二人聞而視之﹐啟其棺﹐嫣然美婦也。扶起﹐以湯藥灌蘇﹐抱女入寺。其徒思獨占此女﹐囑師買酒﹐飲半醉﹐持斧斫殺之﹐卽以女棺盛共師屍置廟後﹐而負女逃居別村文昌祠﹐蓄髮爲夥居道士。

逾年﹐夜﹐忽有虎跳入祠中﹐將所塑文昌帝君頭銜去﹐而遺下乳虎三隻。村鄰喧傳﹐爭來看虎﹐女之父母亦至。突見其女﹐以爲鬼也﹐抱哭良久。女不能隱﹐具陳始末﹐且告以占妻殺僧事。其父母控官﹐訊鞫得實﹐掘驗僧屍﹐置其徒於法﹐女交父母領歸。此事嚴侍讀冬友從陜西歸親爲予言。

○采戰之報京師人楊某﹐習采戰之術﹐能以鉛條入陰竅而呼吸進退之﹐號曰「運劍。」

一鼓气﹐則鉛條觸壁﹐鏗然有聲﹔或吸燒酒至半斤。妓妾受其毒淫者眾矣。

忽自悔非長生之道﹐乃廣求丹竈良師。相傳阜城門外白雲觀﹐元時爲邱眞人所建﹐每年正月十九日﹐必有眞仙下降﹐燒香者畢集。楊往伺焉﹐見一美尼偕眾燒香﹐衣褶能逆風而行﹐風吹不動﹐意必仙也﹐向前跪求。尼曰「汝非楊某學道者乎﹖」曰「然。」曰「我道須擇人而傳﹐不能傳汝俗子。」楊愈驚﹐再拜不已。尼引至無人之所﹐與丹粒二丸﹐曰「二月望日﹐候我於某所。此二丹與汝﹐可先吞一丸﹐臨期再吞一丸﹐便可傳道。」楊如其言﹐歸吞一粒﹐覺毛孔中作熱﹐不復知寒﹐而淫欲之念﹐百倍平時﹐愈益求偶。坊妓避之﹐無敢與交者。

至期﹐吞丹而往﹐尼果先在一靜室﹐弛其下衣曰「盜道無私﹐有翅不飛。

汝亦知古人語乎﹖求傳道者﹐先與我交。「楊大喜﹐且自恃采取之術﹐聳身而上。

須臾﹐精潰不止﹐委頓於地。尼喝曰「傳道傳道﹐惡報惡報。」大笑而去。五更蘇醒﹐乃身臥破屋內﹐聞門外有買漿者﹐匍匐告以故。舁至家中﹐三日死矣。

○木皂隸京師寶泉局有土地祠﹐旁塑木皂隸四人﹐鑪頭銅匠﹐咸往祀焉。每夜﹐眾匠宿局中﹐年少者夢中輒被人雞姦﹐如魘寐然﹐心惡之而手足若有所縛﹐不能動﹐亦不能叫呼。旦起﹐摸穀道中﹐皆有靑泥。如是月餘﹐羣相揶揄﹐終不知何怪。

後祀土地﹐見一隸貌如夜來奸淫人者﹐乃訴之官﹐取鐵釘釘其足﹐嗣後怪絕。

○王淸本湖北巡撫陳公葬其父文肅公於祖塋﹐卜有日矣﹐其弟繩祖夢有持貼來拜者﹐上書「王淸本」三字。入門﹐則十三人也﹐坐無一語。俄而﹐十二人辭去﹐獨畱一人告公曰「此十二人皆河神也。」公驚醒。次日﹐到墳伐其樹之礙路者﹐樹文有「王淸本」三字﹐數之﹐十二枝也﹐大駭﹐遂命停斧。其木今尙存於家。此事嚴侍讀爲餘言﹐並云「偶閱《五色綫》說部﹐果載河神名王淸本。」

○女化男耒陽薛姓女名雪妹﹐許字黃姓子﹐嫁有日矣。忽病危﹐昏憒中有白須老人拊其身﹐至下體﹐女羞澀支拒﹐白須翁迫以物納之而去。女大啼﹐父母驚視之﹐已轉爲男身矣﹐病亦霍然。鄒令張錫組署耒陽篆﹐陶悔軒方伯以會審來﹐喚驗之﹐果然﹐面貌聲音﹐猶作女態﹐但腎囊微隙﹐宛然陰溝也。薛本二子﹐得此爲三﹐攺雪妹名爲雪徠。

○井泉童子蘇州繆孝廉渙﹐餘年家子也。其兒喜官﹐年十二﹐性頑劣﹐與羣兒戲溲於井中。是夜得疾﹐呼爲井泉童子所控﹐府城隍批責二十板。旦起視之﹐兩臀靑矣﹐疾小痊。越三日﹐復劇﹐又呼曰「井泉童子嫌城隍神徇同鄕情而罪大罰小﹐故又控於司路神﹐神云﹕」此兒污人食井﹐罪與蠱毒同科﹐應取其命。『「是夕遂卒。問﹕」城隍何人﹖「曰﹕」周公範蓮﹐庚戌翰林﹐蘇州人﹐爲河南某郡太守﹐正直慈祥。每杖人﹐不忍看﹐必以扇掩其面。「

○射天箭蘇州陶夔典之弟某﹐年十六﹐好仰空發矢﹐號曰「天箭」。忽一日射畢投弓大叫曰「我太湖水神﹐朝天過此﹐被汝射傷我臀﹐罪當萬死﹗」舉家跪求﹐卒不能救﹐病一日而死。夔典爲余曰「弟誠頑劣﹐然以鬼神之靈而不能避兒童之箭﹐亦不可解。」

○神秤張玉奇﹐武進縣戶房書吏也。解錢糧至蘇州﹐過橫林地方﹐白日僕地。越一日蘇﹐自言被金甲人擒去﹐至大院落呼曰「大師父﹐惡人來矣。」上坐靑面獠牙者﹐云「旣是惡人﹐著卽拘禁。」金甲人跪請曰「玉奇有朝廷公事在身﹐未便羈畱﹐且放還陽﹐候其事畢﹐再行審訊未遲。」靑面者許之﹐張遂活。

解糧至蘇﹐掣批歸﹐仍過橫林﹐宿旅店中﹐夢金甲人又來﹐將玉奇引見大師父﹐卽靑面者。大師父判曰「取玉奇生平功過簿來﹐稱其輕重﹐再行治罪。」

左右取一秤至﹐金星照耀﹐其權以紫金石爲之。凡善事用紅標簽﹐惡事用黑標簽﹐分投秤盤。頃刻間﹐紅輕黑重矣﹐張戰栗不已。俄而﹐有人取紅簽文書一卷投之﹐則秤盤中諸黑盡爲所壓﹐紅簽重不可量。靑面者曰「有此大功徳﹐可放還陽﹐增壽一紀。」

玉奇驚醒﹐以此語人。人問﹕「可認得是何文書﹖」曰「我所承辦﹐豈有不認﹗此常州劉藩司名某者抄家案也。」劉被抄時﹐所籍田產﹐佃戶陳欠甚多﹐縣令某欲按數比追。玉奇陽承奉其言﹐而夜中故意不戒於火﹐盡焚之﹐以此被杖﹐其事遂已。想壓秤者﹐是此事也。「玉奇至今尙存。

○莊明府莊明府斤﹐未官時﹐館廣西橫州刺史署中。晝臥書室﹐夢靑衣人持帖云「城隍神奉請。」莊隨行至一衙署﹐城隍神降階迎﹐敍寒溫華﹐道﹕「爲某案事﹐君作中證﹐故屈來質對﹐無干礙也。」莊唯唯﹐卽告以當年作中原委。城隍笑頷之﹐呼童置酒﹐神南向﹐莊西向﹐曰「敝署有幕四人﹐可許作陪否﹖」莊首肯﹐左右卽請四先生來﹐皆非素相識者﹐彼此相揖﹐不交一言。四先生依城隍而坐﹐離莊甚遠﹐階下紅燈四盞﹐光熒熒然。

宴畢﹐莊知爲陰府﹐因問﹕「終身之事﹐可預知否﹖」城隍神亦無難色﹐命左右取四簿至﹐上貼紅簽﹐有「橫死﹑夭﹑死﹑老壽」四柱名目。莊本身注在老壽簿上﹐有妻某﹑子某﹑妾某云云。莊其時尙無子無妾也。莊辭別﹐城隍神命靑衣者依原路送還。

出衙﹐見街上搭臺演戲﹐觀者加堵﹐莊問﹕「何班﹖」靑衣者曰「郭三班也。」中有白須老人馮某﹐是莊舊鄰﹐死久矣﹐一見﹐便來握手﹐且托云「我葬某地﹐棺爲地風所吹﹐現在傾仄。君歸告我兒孫﹐攺善爲安。」

莊自粵歸﹐如其言﹐告知馮家。啟墳視之﹐棺果斜朽。十餘年來﹐莊之遭際﹐歷歷如夢。惟所云爲某中證事﹐不肯向人言。

○淨香童子桂林相國陳文恭公幼時扶乩﹐仙判牒云「人原多道气﹐吏本是仙才。」後文恭歷任封疆﹐位至宰相﹐似乩仙語未滿其量。

公卒後數年﹐蘇州薛生白之子婦病﹐醫治不效﹐乃扶乩求方﹐乩判云「薛中立﹐可憐有承气湯而不知用﹐尙得爲名醫之子乎﹖」服之果愈。問﹕「乩仙何人﹖」曰「我葉天士也。」蓋天士與生白在生時各以醫爭名﹐而中立者﹐生白之子﹐故謔之。從此﹐蘇人求方者畢集。乩所判藥﹐應手而痊。

一夕告別﹐大書云「我爲大公祖淨香童子所召﹐不得不往。」眾駭然問﹕「淨香童子何以有公祖之稱﹖」曰「陳文恭公已復淨香童子之位矣。」陳﹐故蘇州巡撫也。

○棺屍求祭常州禦史吳龍見﹐文端公之曾孫也。其弟某﹐館於李氏﹐廳宇甚寬﹐旁有古棺﹐穗帷塵滿﹐吳亦習見﹐不以爲怪。一夕月明時﹐棺中囊然有聲﹐則前和開矣﹐中伸一首出﹐紗帽白髯﹐手指其腹﹐自稱饑渴求祭。吳許之﹐白髯者向棺中取淡黃色袍服相畀﹐曰「此明朝萬曆皇帝所賜也﹐今以爲謝。」吳不敢受。夜漸闌﹐棺合縫如故。吳次日告主人﹐爲建齋醮。據云﹕此棺乃李氏髙祖﹐名傑﹐前明侍郎。以子孫甚多﹐惑於風水﹐故未葬耳。

○沈椒園爲兵嶽部司嘉興盛百二﹐丙子孝廉﹐受業於沈椒園先生。沈歿數年﹐盛夢遊一處﹐見椒園乘八轎﹐儀從甚盛。盛趨前拱揖﹐沈搖手止之﹐隨入一衙門。盛往投帖求見﹐閽者傳諭﹕「北東嶽府也﹐主人在此作部曹﹐未便進見。」

盛知公爲神﹐乃踉蹌出。見柳陰下有人彷徨獨立﹐諦視之﹐椒園表弟查某也﹐問﹕「何以在此﹖」曰「椒園表兄招我入幕﹐我故來﹐及到此﹐又不相見﹐未知何故﹖我有大女明姑﹐冬月將出嫁﹐我要過此期才能來﹐而此意無由自達﹐柰何﹖」盛曰「若如此﹐我當再扣先生之門﹐如得見﹐則並達尊意何如﹖」查曰「幸甚。」盛仍詣轅門﹐向閽者述所以又來求見之故﹐閽爲傳入。頃之﹐閽者出曰「主人公事忙﹐萬不能見。可代致意查相公﹐速來速來﹐不能待至冬月。卽查大姑娘﹐亦隨後要來﹐不待婚嫁也。」盛以此語復查﹐相與欷而醒。

是時春二月也﹐急往視查﹐彼此述夢皆合﹐查憮然不樂。其時查甚健﹐無恙。

至八月間﹐查以瘧亡﹔九月間﹐查女亦以瘧亡。椒園﹐余社友﹐同舉鴻詞科。

●卷十八○陜西茶客陜西茶客某﹐販茶江南﹐歸宿閿鄕旅店。其東廂先有居者﹐山東二布客也。

彼此晚膳畢﹐閉門睡矣。客夢有怪物﹐披髮﹐赤短須凹面﹐撞門入﹐手持鐵索﹐取東廂二布客鎖之。隨鎖茶客﹐三人共索如魚貫然﹐縛門外柳樹上﹐怪又撞入他店去。二布客鐵鏈甚緊﹐不能動﹔茶客鏈稍松﹐苦掙得脫。驚醒﹐以爲夢也。告店主﹐亦不甚怖。次日五更﹐店主大喊﹐東廂二客死矣。半里外飯店中﹐亦死一騾夫。

○山娘娘臨平孫姓者新婦爲魅所憑﹐自稱「山娘娘」﹐喜敷粉著艷衣﹐白日抱其夫作交媾穢語。其夫患之﹐請吳山施道士作法。方設壇﹐其妻笑曰「施道士薄薄有名﹐敢來治我﹖我將使之作王道士斬妖矣﹗」王道士斬妖者﹐俗演戲笑道士之無法者也。卽以手按其婦腹下﹐穢血噴之﹐法果不靈。

道士曰「我有辟穢符在枕中。」命其徒取而張之﹐再坐壇作法。妻有懼色﹐亦坐幾上﹐揮帚作法﹐彼此鬥良久。其夫見三目神擒一白猴﹐大五尺許﹐投階前﹐猴俯伏。道士取而擲之﹐屢擲屢小﹐縮如初生小貓。乃取入瓦壇中﹐封以符印﹐旋有黑气從壇中出。次日投江中﹐婦病遂愈。

○瓜洲公子杭州大方伯地方﹐有胡姓姑嫂二人﹐同居一樓。淸明日﹐嫂見瓦上有搭柳爲橋者﹐疑是兒戲﹐用竿挑去之。晚間﹐有羽衣男子突至臥牀前﹐曰「我瓜洲公子也﹐與汝姑嫂有緣﹐故折柳做鵲橋﹐從瓦上度來﹐以應淸明佳節﹐汝何得拆去﹖」

言畢﹐住房中﹐憑二女爲祟。其家請道士念《玉皇經》解禳之。道士方至﹐怪以溺器擲之﹐經卷淋漓。道士逃去。胡翁遣老媼五人守夜調護﹐則五媼發皆成辮﹐絲絲相接﹐非拖曳不能行。如是者月餘。

其女久有婿家﹐遂擇日嫁之﹐怪曰「某家無緣﹐我不能往﹐在此徒挾一美﹐亦覺蕭索﹐請從此辭。」因謂胡翁曰「我在此鬧汝久﹐甚愧無以爲報。我有妹甚美﹐願贈汝爲妾﹐未知汝肯納否﹖」胡請見﹐怪許之﹐命中堂垂簾觀之﹐果望見絕色女子。胡不覺心動﹐急請婚期。怪曰「我願以汝爲妹夫﹐而妹嫌汝老醜﹐心頗不肯。汝能將頤下須盡去之﹐則姻事成矣。」胡年五十餘﹐肥而多髯﹐惑其言﹐一旦盡剃之﹐怪在空中大笑而去﹐妹竟不來。

○王白齋尙書爲潮鳴寺僧餘同年王白齋﹐少年美秀。初入學時﹐年才十七。偶遊鳴寺﹐見影堂老僧像﹐不覺毛髮漸灑﹐還家遂病。嗣後過寺不敢入。及探花及第時﹐夢老僧以綫香五十四枝與之﹐曰「我有三弟子﹕一夢麟﹐一錢維城﹐一汝也。汝將來司刑名時﹐當超度某案﹐再來歸依原位。」白齋祕而不言。後果爲大司寇﹐壽五十四而終﹐卒不知所超度者何案也。

○白天徳湖州東門外有周姓者﹐其妻踏靑入城﹐染邪歸。其家請道士孫敬書誦《天篷咒》﹐用拷鬼棒擊之﹐妖附其妻供云「我白天徳也。爲祟者﹐我弟維徳﹐與我無干。」孫書符喚維徳至﹐問﹕「汝與周家婦何仇﹖」曰「無仇。我路遇﹐愛其美﹐故與結緣。方愛之﹐豈肯害之﹗」問﹕「汝向住何處﹖」曰「附東門玄帝廟側﹐偸享香火已數百年。」孫曰「東門廟是玄帝太子之宮。當時創立﹐原爲鎭壓合郡火災﹐故立廟離宮東首。汝何得妄玄元帝廟耶﹖」妖云「治火災當治其母﹐不當治其子﹐猶之伐木者當克其本﹐不克其枝。汝作道士而五行生克之理茫然不知﹐尙要行法來驅我耶﹖」拍其肩大笑去。周氏妻亦竟無恙。

○髑髏乞恩杭州陳以夔﹐善五鬼搬運法﹐替人圓光﹐頗有神效。其友孫姓者宿其家﹐夜半﹐牀下走出一白髮翁﹐跪而言曰「乞致意陳先生﹐還我髑髏﹐使我全屍。」

孫大駭﹐急起﹐以燈照牀下﹐則骷髏一具存焉﹐方知陳驅役鬼物﹐皆向敗棺中取其天靈蓋來施符用咒故也。孫初勸之﹐陳猶隱諱﹔取牀下骨示之﹐陳乃無言﹐卽送還原處。未幾﹐陳爲羣鬼所擊﹐徧身靑腫死。

○錫錁一錠陰間準三分用杭州龔薇垣生員﹐原任甘泉令龔明水之從子也。病中夢遊陰府﹐街巷店鋪﹐與陽間無異﹐惟黃沙迷漫﹐不見日月。見店鋪中有司櫃者﹐故所識也﹐趨往問路。

司櫃者笑曰「此間無路。汝至此﹐尙欲何往﹖」再問不答。薇垣不得已﹐彷徨道中。

有乘四轎呵殿而來者﹐近視之﹐己之嶽翁某也﹐趨而問焉。翁慘然曰「此非人間﹐汝何至此﹖」薇垣方知其身已死﹐因自述病中原委﹐並問其父母壽算。嶽翁曰「此事非我所司﹐汝叔父明水先生現在王府教書﹐汝可往問。但王府尊嚴﹐侍衛甚眾﹐非重用門包不能通報。」薇垣問﹕「門包何物﹖」曰「亦不過陽世通用之錫錁耳。凡陽世燒錫錁一錠﹐陰間準作三分用。或有破損濕爛者﹐僅準一二分用。」薇垣聞言﹐急走往王府﹐忘其身未帶錫錁。

至一宮門﹐侍衛者如林﹐見薇垣﹐果伸手索賄﹐而薇垣無以應也﹐但口稱「家叔明水在此教書﹐煩爲通報」。侍衛者怒﹐罵曰「一老腐頭巾在府﹐已甚可厭﹐怎禁得又添一小腐頭巾來﹗」揮杖擊之﹐一驚而醒﹐家人已環泣於旁。後數月﹐薇垣忽無故縊死。

○雞卵擔糞杭州淸泰門外有觀音堂徐姓者﹐其妻爲五通神所據﹐每朔望﹐至其家飲啖﹐有事必預爲通知。妻故窮苦﹐佐其夫糞田。神憐之﹐代爲擔糞。以兩空殼雞卵爲桶﹐盛糞石許﹐細竹管挑之﹐較多於木桶盛者。而所灌田尢肥。

○狐丹常州武進縣有呂姓者﹐婦爲狐所憑。化作美男子﹐戴唐巾﹐爲人言休咎﹐有驗有不驗。來問卜者﹐狐或外出﹐則命書一箋焚之﹐存其灰於壇中。狐來﹐口吐物﹐紅色﹐如小鏡然﹐大不過寸許﹐持向壇中照灰﹐便能朗誦所焚之語﹐絲毫無誤。照畢﹐仍吞入腹中。或曰﹕此狐丹也。狐有批答﹐輒令婦口授之﹐慮其遺忘﹐則以手掐婦手指之中節﹐便能記憶。𨿽長篇韻語﹐俱能成通﹐過此則依然不識字也。

有某秀才﹐爲婦中表親﹐欲與狐唱酬﹐囑轉致狐。狐曰「有一對﹐秀才能屬對﹐卽與酬答可也﹕」紅白桃花映紙窗﹐花無二色。『「婦以告﹐秀才不能對﹐慚而退。此狐至今猶存其家﹐錢竹初明府爲予言。

○處州溺婦奇獄處州鄕民陳瑞送妻還其母家﹐路過半塘橋﹐婦溲於廁﹐久而不返。陳往尋不得﹐望前村攢屋中紅裙外露﹐急往視之﹐果其妻裙也。似被人曳入棺中﹐露半幅於外。心疑僵屍作祟﹐將斧出之以救其妻。訪問棺主﹐有張某云「此我家姑母棺也。姑母死時﹐年三十餘﹐其子又亡﹐無力營葬﹐久攢於此。」陳請開棺﹐初不許﹐陳哀求至再﹐始許之。劈開﹐則一白須男子﹐手持某妻之裙﹐而不見其妻之身。於是﹐陳以失生妻控官﹐張以失死姑控官﹐官不能斷﹐至今懸爲疑獄。

○道家有全骨法杭州龍井初開時﹐商人葉姓者司其事。有倪某者﹐爲葉擇開工日期。後十年﹐葉身故﹐倪忽暴病﹐有羣鬼附其身﹐語音不一﹐曰「還我骨﹗還我骨﹗」聲啾啾然﹐楚﹑越﹑吳﹑魯音皆有也﹐最後有自稱陳朝傅將軍者曰「我助蕭摩訶南徵北討﹐葬此千年﹐汝何得與葉某擅傷我骨﹖」家人環求曰「此官府所命﹐主人力不能抗﹐將軍何不相諒耶﹖」將軍曰「此𨿽公事不可違﹐然汝與葉某理宜將掘骨暴棺事告知官府。官府不從﹐便與汝無罪。今汝等並不告官﹐而擅將我等數十人骨混行拋擲﹐以致男裝女頭﹐老接少腳﹐至今叢殘缺散﹐鬼如何安﹖」家人請用佛法解禳﹐將軍曰「佛無能爲﹐惟道家有全骨法﹐汝往求之。」

於是﹐葉家人訪有禮斗人施柳南﹑萬近蓬等﹐往而拜求﹐遂設壇於龍井。作法七日﹐見西湖神燈赫然﹐散滿水上﹐或疊髙爲塔﹐或橫排爲雁字﹐或團聚如大車輪﹐或散作流螢萬點。須臾﹐斗母下降﹐霞佩瓔珞﹐嚴妝不可逼視。牽二囚來﹐卽葉某與倪姓也﹐皆跪階前。鬼數十爭來笞擊﹐斗母喝曰「此亦汝等劫數﹐毋庸仇怨。我命九幽使者盡提殘骨﹐爲汝等補還可也。」少頃﹐髑髏數十具皆有白气索繞﹐旋滚成團﹐其缺處皆圓滿矣。將軍長丈餘﹐披金甲﹐率羣鬼拜謝斗母。

葉亦解鎖﹐合掌膜拜而去﹐倪病遂愈。此事近蓬爲餘言。

○批地藏王頰兩江總督於成龍未遇時﹐夢至一宮殿﹐上書「地藏王府」四字﹐殿上老僧跏趺閉目。於心念地藏王主人間生死事﹐家有老僕某﹐願而勤﹐久病不起﹐因長揖告訴﹐求爲延壽。再三言﹐僧默然不應。於怒﹐直前手批其頰。老僧開眼笑﹐屈一指示之。醒而告人﹐皆云「地藏王一指﹐當是延壽一紀。」已而僕病愈﹐果又生人間十二年。

○儒佛兩不收杭州楊生兆南﹐業儒﹐兼通禪學。歿後一年﹐托夢於其妻曰「人死必有所歸。我故儒士﹐司魂者送我於文昌所﹐帝君出題試我﹐我不能作﹐帝君不收﹔司魂者再送我佛菩薩處﹐佛出經問我﹐我不能解﹐佛又不收。徨陰間﹐無歇足之地。不得已﹐將以某月日投生張某家。自念我一生好佛﹐汝須往告張家﹐勿以葷乳我﹐免再墮落。」張故兆南友也。臨期視之﹐果生一男﹐盤膝而生。哭三年不止﹐張氏啖以葷﹐哭遽止﹐而兒遂犯驚癇之疾。此乾隆四十三年事。

○鳥門山事紹興東關有張姓者﹐妻病延醫﹐行過鳥門山﹐遇白須叟相隨而行。時天已晚﹐覺此叟足不貼地﹐映夕陽無影﹐心疑爲鬼。問其蹤迹﹐叟亦不諱﹐曰「我非人﹐乃鬼也﹐然有求於君﹐非害君者。我有骸骨葬鳥門山之西﹐被鑿石者終日鉆斫﹐山石就傾﹐我墳中朽棺業已半露﹐不久將墜入河中。幸君哀我﹐爲攺葬之。君前去到新橋地方﹐有五个溺水鬼坐而待君﹐我爲君先往驅除之。」出懷中朱家糕與張食曰「明日請到朱家﹐以朱家包糕紙爲證。」張與偕行至新橋﹐果有黑气五團踞橋坐。叟先往折樹枝打之﹐聲啾啾然﹐盡落於水。張到醫家﹐叟再拜別去。

次日﹐張往朱家買糕﹐出其紙﹐果朱店中招貼也﹐告以原委﹐店主人悄然曰「君所見叟﹐姓莫名全章﹐故余戚也。渠攺葬之事﹐何不托我而托君﹖想與君有緣。君命中不應死於五水鬼﹐故神靈命此叟爲君驅除耶﹖」引張往鳥門山﹐視其墓棺﹐離水僅尺許﹐乃別擇地攺葬焉。

○楊二杭州楊二﹐素以拳棒爲事。夏夜﹐坐後園假山上乘涼﹐見石罅中出一小頭﹐先露其發﹐再露其面。楊大駭﹐持棍擊之﹐頭不見。次日宿樓中﹐聞樓下有著屐聲往來歷落﹐疑爲賊﹐然心念偸兒無著屐之事。有頃﹐屐聲緣梯而上﹐則一白衣人帶甬長帽﹐手持四方燈籠﹐嘻嘻然向楊而笑。楊擊以鐵尺﹐白衣人墜於樓下﹐作怒聲曰「好打好打﹗待我喚夥計來﹐好好收拾你﹗」

次日﹐楊召其徒告之﹐諸無賴噪曰「彼有夥計﹐我等亦夥計﹐請護持老兄登樓打鬼。」於是治肴痛飲﹐各持器械登樓﹐鬼竟不至。雞鳴時﹐諸無賴各倦臥。

平明起﹐尋楊二不見。覓之﹐已死於樓下竹榻上。

○吳秉中吳秉中﹐居葵巷﹐故予舊宅鄰也﹐延汪名天生先訓其子侄。月夜至館中閒談﹐見墻上有一老翁﹐長尺許﹐白髮銳頭﹐坐而效其所爲。吳喫煙﹐叟亦喫煙﹔吳拱手﹐叟亦拱手。以爲大奇﹐呼汪先生觀之﹐先生所見無異。其侄錫九往觀﹐無所見。是年秋﹐秉中與汪俱死﹐而錫九至今獨存。

○土窟異獸閩商陳某﹐與諸客泛海﹐遇颶風﹐飄至一山腳下﹐見山崖平坦可步﹐相率樵采。初進﹐路甚仄﹐行一二里﹐卽覺開曠。時天色將暮﹐聞海風蕭颯﹐林鳥啾啁﹐不敢深入﹐乃歸。

次日﹐風更甚﹐舟不行﹐舟中人悔昨未窮其境﹐約再往﹐拉陳與偕。迹前徑行八九里﹐有一溪﹐水色澄綠﹐旁有土山﹐不甚髙﹐穴中似有物喘息。眾懼竄走﹐陳恃膽力﹐上在樹隱身覘之。

食頃﹐其物出穴外﹐大倍水牛而形似象﹐頂生一角﹐晶瑩犀利﹐盤踞石上長嘯﹐聲裂竹木。陳驚懼幾墜﹐但見虎豹猿鹿各以其屬至﹐俯伏其下﹐不止千計。

其物擇肥者踐之﹐用舌舐其腹﹐吸其血﹐百獸皆股栗不敢動。食三四獸﹐復曳尾入穴。客乃下﹐尋舊徑歸﹐與眾言所見﹐終未知山與獸何名也。

○雞腳人閩商楊某﹐世以洋販爲業﹐言其祖於康熙中偕客出洋﹐遇旋風吹入海汊。其水面四髙﹐惟中港獨低﹐又在海水之下。楊舟盤渦而下﹐人船懼無恙。

至港底﹐見山川艸木﹐田疇蔬谷﹐一如人世﹐惟無廬舍。岸側有船依泊﹐內有數十人﹐亦中州來者﹐見楊等﹐歡如骨肉。因言此水惟閏年月有一日獨髙與海水平﹐舟始可歸﹐然只一食頃耳﹐稍遲則又不得上矣。其人先被颶風吹至時﹐亦曾有人居此港﹐後遇閏水得歸。彼遲不及﹐畱此六年﹐皆屢遇閏而失其時﹐故未得去。

楊同舟客有四十人﹐帶有谷菜諸種﹐咸分土耕種。其地頗沃而收倍﹐且不須人灌漑﹐終日與前舟人款接往來﹐幾忘身在世外也。惜無黃曆考日時﹐每食訖﹐咸登舟待水滿而已。

一日﹐楊與客閒步野外﹐望隔溪有人行近溪口﹐皆長丈餘﹐無衣﹐身有毛﹐腳如雞爪﹐脛如牛膝。見楊﹐啾喞作對語狀﹐音不可曉。歸與彼舟人言之﹐亦言來時曾於溪口見之﹐緣溪滿不得渡。倘其來此﹐吾輩寧有孑遺耶﹖﹗

後六年八月﹐遇風水滿﹐與前舟人同歸。楊家有老僕曾隨行者﹐今已八十餘﹐尙在﹐能道其詳。按臺灣有雞爪番﹐常棲宿樹上﹐此豈其苗裔歟﹖

○海和尙潘某﹐老於漁﹐業頗饒。一日﹐偕同輩撒网海濱﹐曳之﹐倍覺重於常﹐數人並力舁之。出网﹐中並無魚﹐惟有六七小人趺坐﹐見人輒合掌作頂禮狀﹐徧身毛如獼猴﹐髡其頂而無發﹐語言不可曉。開网縱之﹐皆於海面行數十步而沒。土人云「此號『海和尙』﹐得而臘之﹐可忍饑一年。」

○一足蛇謝大癡言﹕其友某在黔日﹐往一村﹐見民家多懸一物﹐鱗甲瑩然﹐已臘而幹之矣。言此去五里有山﹐爲樵采地。山腳爲往來路徑﹐旁有枯樹一株﹐極大。樹內藏一蛇﹐人首驢耳﹐耳能扇動有聲﹐鱗如松皮﹐只一足﹐如龍爪﹐吐舌甚長﹐躍行迅疾。近人輒以口噴毒气﹐令人迷僕﹐然後以舌入人鼻﹐吸血飲之。村人募丐者﹐予以金﹐除其患﹐無有應者。

逾年﹐有二丐應命﹐索重酬﹐眾爲醵金如其數。其人取唾涎厚塗其身﹐裸而誘之。蛇果至﹐則急趨道旁田內。蛇追及之﹐陷於泥中﹐不能動。然後二丐躍起﹐以長竿紮刀盡力斫之﹐斷其首﹐乃死。村民家有被其害者﹐爭分其肉。

○方蚌有人在閩出海口樵采﹐至一山﹐見山澗內悉臥方蚌﹕大者丈許﹐小者亦長數尺﹐重疊﹐以千百計。其人驚﹐方欲去﹐忽一蚌開口﹐其殼內有藍面人﹐如夜叉狀﹐臥其中。見人﹐手足皆動﹐作攫拿勢﹐欲起而不得脫﹐蓋其軀生殼上﹐卽借蚌殼爲背﹐故不能脫殼而出。少頃﹐眾蚌悉張口﹐皆有夜叉如前狀﹐其人倉皇急竄﹐聞背後剝剝有聲﹐眾蚌皆旋滚隨之。及舟﹐舟中人斫以巨斧﹐獲其一﹐並殼俱碎﹐夜叉亦死。帶歸示人﹐俱無知者。

○山和尙有李姓者客中州﹐遇大水﹐登山避之。水勢驟漲﹐其人更上山頂。時已暮﹐見矮艸屋﹐乃山民耕在夜巡者所居﹐內悉藉以艸﹐旁置一竹梆﹐其人宿焉。中夜﹐聞踏水聲﹐視之﹐見一黑短胖和尙游水面將至。其人大呼﹐此怪稍卻﹐少頃又前。

其人窘急﹐取梆大擊。山民都集﹐怪遂去﹐終夜不復至。次日水退﹐詢山人﹐云「山和尙也﹐斯人孤弱﹐便食人腦。」

○贈紙灰杭州捕快某﹐偕其子緝賊﹐每過夜子不歸。其父心疑﹐遣徒伺之。見其子在荒艸中談笑﹐少頃﹐走至攢屋內﹐解下衣﹐抱一朽棺作交媾狀。其徒大呼﹐其子驚起﹐不得已﹐系褲帶隨其徒歸﹐然精猶淋漓不止。撫其陽﹐冷如冰雪﹐直至小腹。其母問之﹐曰「兒某夜乞火小屋﹐見美婦人挑我﹐與我有終身之計﹐以故成婚月餘﹐且贈我白銀五十兩。」母罵曰「鬼安得有銀﹖」少年取懷中包擲幾上﹐鏗然有聲﹐視之﹐紙灰也。訪諸鄰人﹐云「攢屋中乃一新死孀婦。」

○湯翰林錢塘湯翰林其五﹐未遇時﹐應試貢院﹐僦屋而居﹐苦其狹小。見旁有大宅﹐封鎖甚固﹐杳無人居。訪之鄰人﹐云「此杭州太守柴公屋也﹐有惡鬼作祟﹐以故無人承買。」湯素有膽﹐曰「借居可乎﹖」鄰人笑其狂﹐亦無阻者。湯遂開鎖啟門入﹐見樓上有二桌四椅﹐樓西有竹箱。𨿽久無人居﹐而塵埃不積。湯心喜﹐卽挈行李登樓﹐手一壺一棍﹐秉燭讀書。

至三鼓﹐陰風起於窗外﹐燈焰縮小﹐有披髮女子赤身噴血而進。湯揮以棍﹐女惘然曰「貴人在此﹐妾誤矣。」仍從窗出。湯喜鬼已出﹐將解衣安寢。忽樓西廂內簌簌有聲﹐視之﹐則此女從西廂出﹐手持裙襖艷色衣並梳蓖等物﹐若將膏沐者。湯愈無恐﹐且飲且讀書。

有頃﹐女子梳妝畢﹐著艷衣。冉冉至前跪訴曰「妾負奇冤﹐非公不能爲我白者。妾姓朱﹐名筆花﹐杭州柴太守妾也。正妻妒而狡﹐知太守愛妾﹐不敢加害。

值妾產子時﹐賄收生婆於落胎後將生桐油塗我產宮﹐潰爛而亡。妾兒名某﹐正妻取以爲子﹐至今𨿽長成﹐並不知爲妾之子。十年後﹐君爲湖北主考﹐子當出公門下﹐公須以妾冤告之。妾屍猶埋此樓之東墻井邊﹐有八角磚爲記﹐可命其來此攺葬生母。「並指竹箱曰﹕」此皆妾藏首飾奩具處也。妾亡時﹐太守哀痛之至﹐臨去吩咐家人﹐勿持我箱還家﹐恐觸目心傷故也。後有來竊取者﹐妾以陰風喝退之﹐今此中尙存三百金﹐可以奉贈。「湯爲慘然﹐唯唯而已﹐後一如其言。樓上怪從此絕﹐而屋亦轉售。

○黑苗洞湖南房縣﹐在萬山之中。西北八百里﹐皆叢山怪嶺﹐苗洞以千數﹐無人敢入。

有采樵者誤入洞內﹐迷路不能出﹐見數黑人渾身生毛﹐語兜離似鳥﹐以艸結巢﹐棲於樹巓。見樵人﹐喜﹐以藤縛其手足﹐掛於樹梢。樵者自分死矣。

俄而﹐一老嫗從他巢中來﹐白髮髙顙﹐略似人形﹐言語猶作楚聲﹐謂樵者曰「汝何誤入此洞耶﹖我亦房縣城中人。康熙某年年荒﹐乞食迷入此洞。諸黑苗初欲食我﹐後摸我下體﹐知爲女﹐遂畱居巢中爲妻。」指二黑毛人曰「此我兒也﹐尙聽我說話﹐我當救汝。」樵人感謝。老人嫗騰身上樹﹐親解其縛﹐袖中出栗棗數枚曰「爲汝療饑。」隨向二黑毛人耳語良久﹐語呶呶莫辧﹐手樹枝一條﹐縛布巾於上曰「有爾等同類欲害我鄕鄰者﹐以此示之﹐俾知我意。」

二毛人送樵人﹐行三日許﹐才得原路歸。路上人皆曰「此黑苗洞也﹐迷入者都被其啖﹐從無歸者。」

○空中扯辧蕪湖江口巡司衙門弓兵趙信﹐年三十餘﹐尙未娶妻。忽一日往野廟中﹐畱連笑語﹐不肯歸家。人問之﹐則曰「吾贅於某氏矣。」極誇其妻之美﹑家之富。

次日又往﹐嬉笑如常。人與同行﹐毫無所見﹐知爲鬼所弄﹐乃囑其父母苦禁之﹐閉門而通飲食焉。趙在房呼曰「我來我來﹐勿扯我辮﹗」

家人在窗眼中密窺之﹐見其頭上辮髮直豎空中﹐似有人提之者﹐於是防範愈嚴。三日後﹐聲響寂然。開戶視之﹐竟以辮髮自縊牀欄幹上。

○蓬頭鬼涇縣於道士能白日視鬼。常往城中趙氏家飲酒﹐密語主人曰「君家西樓內夾墻有鬼蓬頭走出﹐東窺西探﹐狀如竊賊﹐必是冤譴有所擒捉﹐但未知應在府中何人﹖」主人曰「何以驗之﹖」道士曰「我明日早來﹐看鬼藏何處﹐卽便告君。君可喚家人一一走過﹐看鬼作何形狀﹐便見分曉。」主人以爲然。

次日﹐道士來曰「鬼在西廳案桌腳下。」主人召集家丁往來桌前﹐鬼皆不理﹔其女六姑娘過﹐鬼向之大笑。道士曰「此其是矣﹐然且勿通知令愛﹐慮其驚怖也。」主人問﹕「可禳解否﹖」曰「此生前孽﹐無可禳也。」自後聞拋磚擲瓦之聲﹐月餘不絕。俄而﹐六姑娘以產亡﹐家果平靜。

○借絲綿入殮蕪湖趙明府必恭﹐宰湖南衡陽﹐傷寒病劇﹐气已絕矣。家人棺殮﹐綿絮無一不周﹐因其心口尙溫﹐故爾未殮。趙夢行黃沙中﹐茫茫然不見天日﹐過一小河﹐天漸天朗﹐有廟題曰「準提觀音庵」。走入﹐見老僧趺坐煮素面甚香﹐覺腹中饑﹐向僧乞食。僧喝曰「汝何必在此乞食﹖可作速還家﹐家中有面等汝﹗」

趙踉蹌走出﹐遇鄕鄰吳某拱手謝曰「蒙君見惠﹐使我體暖。」趙不解所云﹐驚而醒﹐果聞素面如庵中之香﹐蓋家人守屍﹐鎭日不飯﹐故煮麵充饑。趙卽索食﹐家人曰「老爺病月餘﹐湯水不沾﹐何能喫麵耶﹖」趙必欲取食﹐家人無如何﹐與一甌﹐竟飲啖如常﹐而病亦愈。心中想吳某謝暖之說﹐亂夢無徵﹐絕不向家人言及。

後二年﹐趙眷屬還蕪﹐將昔年作殮之綿裝箱帶歸。適吳某死﹐當盛夏﹐無處買綿﹐其家殮時來借絲綿﹐乃卽與之。

又三年﹐趙罷官歸﹐偶與家人談及前事﹐方知千里之外﹐兩年之前﹐此綿應歸吳用﹐生魂早來謝矣。

○洞庭君畱船凡洞庭湖載貨之船﹐卸貨後﹐每年必有一整齊精潔之船﹐千夫拉曳不動。舟人皆知之﹐曰「此洞庭君所畱也。」便聽其所之﹐不復裝貨。舵工水手﹐俱往別船生活。至夜﹐則神燈炫赫﹐出入波浪中﹔淸晨﹐仍歸原泊之處。年年船隻輪換當差﹐從無專累一家者﹐亦從無撞折損傷者。

○纜將軍失勢鄱陽湖客舟遇風﹐常有黑纜如龍撲舟而來﹐舟必損傷﹐號「纜將軍」﹐年年致祭。雍正十年﹐大旱﹐湖水漧處﹐有朽纜橫臥沙上。農人斫而燒之﹐涎盡血出。

從此﹐纜將軍不復作祟﹐而舵工亦不復致祭矣。

○吳二姑娘全椒金棕亭進士﹐寓揚州馬氏玲瓏山館。孫某﹐年十七﹐文學頗佳﹐相隨讀書﹐祖孫隔房而寢。夜間懵呼聲﹐以爲魘也﹐起視喚之﹐孫卽醒悟。棕亭還臥己房。未幾又魘﹐棕亭再往﹐其孫業已起坐牀上﹐對棕亭﹐以兩手向上﹐曰「請屈一指。」則一指彎。曰「請屈五指。」則五指彎。自後或叉手﹐或拱手﹐作態萬狀。棕亭呵之﹐泣求還家見母﹐乃呼轎送歸。

病者自取衣冠靴帶著之﹐請祖父母上坐﹐拜別曰「兒卽登仙去矣。」舉家惶惑﹐莫知所爲。日午﹐神气稍定﹐私拉乃祖耳語曰「無他﹐一小狐貍鬧我耳。」

語畢﹐瞀亂如初。自稱﹕「吳二姑娘與我前世有緣﹐」或云「妹子吳三姑娘也來了。姊妹二人要同嫁我。」隨作淫穢語﹐令人難聞。拉棕亭向前﹐呵气一口﹐其冷如冰﹐從鼻管直到丹田﹐毛髮皆噤。

鎭江蔣春農中翰贈天師符一張﹐方欲張掛﹐而病者遽來搶奪﹐幸系綾本﹐爪掐不傷。棕亭張符向之﹐又被吹冷气一口﹐符飛窗外﹐綾竟碎裂。棕亭不得已﹐求禱城隍廟﹑關帝廟。數日﹐忽病者呼﹕「接駕接駕﹐伏魔大帝至矣。」

棕亭悚然﹐率家人齊跪。病者呼棕亭名罵曰「金兆燕﹐汝身爲進士﹐而脫帽露頂﹐不穿公服迎我﹐有是理乎﹗」棕亭叩頭謝罪。少頃﹐復呼﹕「接駕﹐接駕﹐孔聖人至矣。」棕亭又叩頭迎接。文﹑武二聖﹐相與共語﹐嚅嚅不可辧﹐皆在病者口中作山東﹑山西兩處人口吻﹐如是者自午及申。舉家長跪哀求﹐不敢起立﹐腿腳皆腫。病者厲聲曰「妖魔已斬﹐封爾孫爲上眞諸侯﹐吾當去也﹗」棕亭叩送畢﹐進病者粥。病者向空招手曰「喫粥﹗喫粥﹗」狂言如故。棕亭大悟﹐文﹑武二聖﹐皆妖冒充。責病者曰「我年逾六十﹐從未受人欺哄﹐今乃爲汝揶揄耶﹗」病者縮首內向掩口而笑﹐作得意狀﹐顚狂月餘。

有林道士者來﹐言拜斗可以禳遣。棕亭於是設壇齋醮﹐終日誦經。如是七日﹐病者神气漸淸﹐乃急爲完姻﹐入贅嶽家﹐妖果不至。此乾隆四十七年三月間事﹐棕亭先生親爲餘言。

○石獅求救命廣東潮州府東門外﹐每行人過﹐聞喚救命聲。察之﹐四面無人﹐聲從地下出。

疑是死人更活﹐持鋤掘之。下土三尺許﹐有石獅子被蟒圍其頸﹐眾大駭﹐卽擊殺蟒﹐而扛石獅於廟中。土人有所祈禱﹐靈驗異常。或不敬信﹐登時降禍。自此香火大盛。

太守方公聞之﹐以爲妖異﹐將毀其廟﹐民眾嘵嘵﹐幾激成變。太守不得已﹐詭言迎石獅入城﹐將別爲立廟﹐眾方應允。舁至演武場﹐釒追碎石獅﹐投之河中﹐了無他異。太守方公名應元﹐湖南巴陵人。

余按晉元康中﹐吳郡懷瑤家地下聞吠聲﹐掘之﹐得二犬。長老云「此名犀犬﹐得者其家富昌。」事載《異苑》。

○旱魃乾隆二十六年﹐京師大旱。有健步張貴爲某都統遞公文至良鄕﹐漏下出城﹐行至無人處﹐忽黑風捲起﹐吹滅其燭﹐因避雨郵亭。有女子持燈來﹐年可十七八﹐貌殊美﹐招至其家﹐飲以茶﹐爲縛其馬於柱﹐願與同宿。健步喜出望外﹐綢繆達旦。雞鳴時﹐女披衣起﹐畱之不可﹐健步體疲﹐乃復酣寢。夢中覺露寒其鼻﹐艸刺其口。天色微明﹐方知身臥荒冢間﹐大驚牽馬﹐馬縛在樹上﹐所投文書﹐已誤期限五十刻。

官司行查至本都統﹐慮有捺擱情獘﹐都統命佐領嚴訊﹐健步具道所以。都統命訪其墳﹐知爲張姓女子﹐未嫁與人通奸﹐事發﹐羞忿自縊﹐往往魘祟路人。

或曰「此旱魃也。猱形披髮一足行者﹐爲獸魃﹔縊死屍僵出迷人者﹐爲鬼魃。獲而焚之﹐足以致雨。」乃奏明啟棺﹐果一女僵屍﹐貌如生﹐徧體生白毛。

焚之﹐次日大雨。

○蠍怪佟明府宰芮城﹐有鄕民夏間袒背坐石上﹐持面一碗﹐食未畢﹐忽大呼僕地而絕。眾人視之﹐背正中有洞﹐深數寸﹐黑气泉湧﹐不知何疾也。具呈報官﹐疑爲賣面人所毒。佟公往驗﹐見所坐石旁有罅﹐黑血流入罅中﹐其下若有呼嘬聲﹐乃命掘石。下三尺許﹐石穴中有蠍﹐如鵝大﹐方仰首飲血﹐尾彎環作金色。鄕民爭持犁鋤擊之﹐蠍死而尾不損。以驗死者之背﹐傷痕宛然﹐乃以蠍尾貯庫。至今猶存。

○蛇王楚地有蛇王者﹐狀類帝江﹐無耳目爪鼻﹐但有口﹔其形方如肉櫃﹐渾渾而行﹐所過處艸木盡枯﹔以口作吸吞狀﹐則巨蟒惡蛇盡爲舌底之水﹐而肉櫃愈覺膨然大矣。

有常州葉某者﹐兄弟二人﹐遊巴陵道上﹐見羣蛇如風而趨﹐若有所避。已而腥風愈甚﹐二人怖﹐避樹上。少頃﹐見肉櫃正方﹐如蝟而無刺﹐身不甚大﹐從東方來。其弟挾矢射之﹐正中櫃面﹐櫃如不知﹐負矢而行。射者下樹﹐將近此物之身﹐欲再射之。拔其矢﹐而身已僕矣﹐良久不起。乃兄下樹視之﹐屍化爲黑水。

洞庭有老漁者曰「我能擒蛇王。」眾大駭﹐問之﹐曰「作百餘个面饅頭﹐用長竿鐵叉叉之送當其口。彼略吸﹐則去之而易新者﹐如是數十次。其初饅頭黴爛如泥﹐已而黑﹐已而黃﹐已而微。伺饅頭之色白如故﹐而後眾人圍而殺之﹐如豚犬耳﹐不能噬人。」眾試之﹐果如其言。

○顏淵爲先師判獄杭州張秀才﹐夏月痢死﹐家貧無棺﹐從其叔乞助。叔居海寧﹐往返五日而蘇﹐言至天帝所聽讞﹐已入死案。旣而曰「諸生也」遣一官押至學宮。「請二先師出曰﹕」是人已有成案﹐然必得二師決之。「一師曰﹕」罪輕而情重﹐當死。「一師曰﹕」𨿽然﹐事尙可矜﹐渠非首謀﹐姑與減等﹐五年後攺行則已。其父官嶺南﹐有功徳於民﹐姑押令見渠父。「命原押官押至嶺南名宦祠見其父。父大呼曰﹕」非吾子也﹗「拒而不見。母夫人從室旁出泣曰﹕」父不汝子矣﹗汝當速歸攺過。但汝死久﹐恐屍壞﹐可歸則歸﹐否則仍返帝所﹐自有處分。萬勿借他人屍也﹗「遣鬼僕同至家﹐覘家人肯認否。及至家﹐見屍尙橫臥未壞﹐旁有一燈一飯﹐押者推僕屍上﹐屍遽動﹐妻子哭而驚視之﹐鬼僕呼曰﹕」認矣﹐可以報主母矣﹗「遂去。已活﹐人爭問隱事﹐不言。後未五年﹐竟死。

其從兄名綱者﹐毛西河友也﹐告西河曰「大淸兵下杭州﹐潞王北去﹐其宮眷畱匿塘西孟氏家。吾弟爲王某所誘﹐謀出首取賞﹐旣而悔之﹐不列名。後同王某出首者五人﹐皆暴死。吾弟死而復蘇﹐然狡性不攺﹐與朱道士爭一鶴﹐乃私竄道士名於海寇案中﹐竟致之死。負先師之訓﹐違慈母之教﹐宜其終不永年也。」

問﹕「學宮先師姓名﹐曾言何人﹖」曰「其一顏淵﹐其一子服景伯。」

○豆腐架箸四川茂州富戶張姓者﹐老年生一兒﹐甚愛之。每出遊﹐必盛爲妝飾。年八歲﹐出觀賽會﹐竟不返。徧尋至某溪中﹐已被殺矣﹐裸身臥水﹐衣飾盡剝去。張鳴於官﹐凶手不得﹐刺史葉公身宿城隍廟求夢。夜夢城隍神開門迎葉﹐置酒宴之﹐幾上豆腐一碗﹐架竹箸其上﹐旁無餘物﹐終席無一言。葉醒後解之﹐不得其故。後捕快見人持金鎖入典鋪者﹐獲而訊之﹐贓證悉合。其人姓符﹐方知竹架腐上﹐成一「符」字。

○蔣金蛾通州興仁鎭錢氏女﹐年及笄﹐適農民顧氏爲婦。病卒﹐忽蘇﹐呼曰「此何地﹖我緣何到此﹖我乃常熟蔣撫臺小姐﹐小字金娥。」細述蔣府中事﹐啼哭不止﹐拒其夫曰「爾何人﹐敢近我﹖須遣人送我回常熟。」取鏡自照﹐大慟曰「此人非我﹐我非此人﹗」擲鏡不復再照。

錢遣人密訪蔣府﹐果有小姐名金娥﹐病卒年月相符﹐遂買舟送至常熟。蔣府不信﹐遣家人至舟中看視。婦乍見﹐能呼某某名姓。一時觀者如堵。蔣府恐事涉怪誕﹐贈路費促令回通。婦素不識字﹐病後忽識字﹐能吟詠﹐舉止嫻雅﹐非復向時村婦樣矣。

有何義門先生之侄號權之者﹐向曾聘蔣府女﹐未娶女卒因事來通﹐婦往見何﹐稱爲姑父。與談舊事﹐一切皆能記憶﹐遂呼何爲義父。何勸婦仍與原夫爲婚﹐婦不肯﹐欲爲尼﹐不果。此事在乾隆三十二年。

○還我血刑部獄卒楊七者﹐與山東偸參囚某善。囚因事發﹐臨刑﹐以人參賂楊﹐又與三十金﹐囑其縫頭棺殮。楊竟負約﹐又記人血蘸饅頭可醫瘵疾﹐遂如法取血﹐歸奉其戚某。甫抵家﹐忽以兩手自扼其喉大叫﹕「還我血﹗還我銀﹗」其父母妻子燒紙錢延護救之﹐卒喉斷而死。

●卷十九○周世福山西石樓縣周世福﹑周世祿兄弟相鬥﹐刀戳兄腹﹐腸出二寸。後日久﹐肚上創平復如口﹐能翕張﹐腸拖於外﹐以錫碗覆之﹐束以帶﹐大小便皆從此處出。如此三載余方死。死之日﹐有鬼附家人身詈其弟云「汝殺我﹐乃前生數定也﹐但早了數年﹐使我受多少污穢。」

○韓宗琦余甥韓宗琦﹐幼聰敏﹐五歲能讀《離騷》諸書﹐十三風舉秀才。十四歲﹐楊制軍觀風拔取超等﹐送入敷文書院﹐掌教少宗伯齊召南見而異之﹐曰「此子風格非常﹐慮不永年耳。」

己卯八月初一日淸晨﹐忽謂其母曰「兒昨夢得甚奇﹐仰見天上數百人奔波於雲霧之中﹐有翻書簿者﹐有授紙筆者﹐狀亦不一。旣而聞唱名聲﹐至三十七名﹐卽兒名也﹐驚應一聲而醒。所呼名字﹐一一分明﹐醒時猶能記憶﹐及曉披衣起﹐俱忘之矣」。自以爲天榜有名﹐此科當中。

及至鄕試﹐三場畢﹐中秋﹐月明如晝﹐將欲繳卷﹐聞有人呼曰「韓宗琦﹐好歸去也﹗」如是者三﹐其聲漸厲﹐若責其遲滯者。甥應曰「諾。」及繳卷時﹐四顧無人﹐踉蹌歸。次日﹐問諸同考友﹐皆曰「無之。倘我輩卽欲同歸﹐必另有稱呼﹐豈敢竟呼兄名﹖」

揭榜後﹐名落孫山﹐甥悵悵不樂。旋感病﹐遂不起。臨終苦吟「舉頭望明月﹐低頭思故鄕」二句﹐張目謂母曰「兒頓悟前生事矣。兒本玉帝前獻花童子。因玉帝壽誕﹐兒獻花時偸眼觀下界花燈﹐諸仙嫌兒不敬﹐卽罰是日降生人間﹐今限滿促歸﹐母無苦也。」卒年十五﹐蓋俗傳正月初九爲玉帝生日云。

○徐兪氏鄧州牧徐廷璐﹐與妻兪氏伉儷甚篤。兪卒﹐徐慟甚﹐凡其粉澤衣香﹐一一位置若平時﹐取其半臂覆枕上。至一七﹐營奠於庭﹐有小婢驚呼﹕「夫人活矣﹗」

徐趨視﹐見夫人著半臂端坐牀上﹐子女家人奔集﹐咸見之。徐走前欲抱﹐其影奄然澌滅﹐而半臂猶僵立﹐良久始僕。

一夕﹐徐設席﹐欲與夫人對飲者﹐執杯泣曰「素勞卿戒飲﹐今誰戒我耶﹗」

語未畢﹐手中杯忽失所在﹐侍立婢僕徧尋不得。少頃﹐杯覆席間﹐酒已無餘。

有妾語人曰「此後夫人不能詬我矣。」至夕﹐見夫人直登臥榻批其頰﹐頰上有靑指痕﹐三日始滅。自是﹐舉室畏敬﹐甚於在生時。

○琵琶墳董太史潮﹐靑年科第﹐以書畫文辭冠絕時輩﹐性磊落。而有國風之好。常與諸名士集陶然亭散步吟詩﹐獨至城堙下﹐忽聞琵琶聲。蹤迹之﹐聲出數椽敗屋﹐乃十七八美女子﹐著淡紅衣﹐據窗理弦索。見董﹐略無羞避﹐揮弦如故。董徘徊不能去。同人怪董久不至﹐相率尋之﹐見董方倚破牖癡立﹐呼之不應。羣啐之﹐董驚悟﹐而女子形聲俱寂。始道其故﹐眾入室搜索﹐敗瓦頹垣﹐絕無人迹﹐有蓬顆一區﹐俗所稱「琵琶墳」也。乃掖董歸。未幾﹐以疾歸常州﹐卒於家。

○曹阿狗歸安程三郎﹐妻少艾而賢﹐裏黨稱三娘子。方夏日曉妝﹐忽舉動失常﹐三郎疑爲遇祟﹐以左手批其頰。三娘子呼曰「勿打我﹐我鄰人曹阿狗也。聞家中設食﹐同人來赴。旣至﹐獨無我席﹐我慚且餒﹐知三娘子賢﹐特憑之求食耳﹐勿怖。」

其鄰曹姓﹐大族也﹐於前夕果延僧人誦《焰火經》。阿狗者﹐乃曹氏無賴﹐少年未婚而卒者也。以阿狗無後﹐實未爲之設食﹐聞此言亦駭﹐同以酒漿楮鏹至三娘子前致祝。三娘子曰「今夕當專爲我設食﹐送我於河﹐此且祭祀﹐必有阿狗名乃可。」曹氏懼﹐如其言送之﹐三娘子遂愈。

○錢仲玉錢生仲玉﹐少年落魄﹐遊蘭溪署中。值上元夕﹐同人咸出觀燈﹐仲玉中懷鬱鬱﹐獨不往﹐步月庭除﹐嘆曰「安得五百金﹐使我骨肉團聚乎﹗」語畢﹐聞階下應聲曰「有﹐有。」仲玉疑友人揶揄之﹐徧視﹐不見人﹐乃還齋坐。

聞窗外謖謖聲﹐一美女搴幃入曰「郎勿驚﹐妾非人﹐亦非爲禍者也。佳節異鄕﹐共此岑寂。適聞郎語﹐笑郎以七尺男子﹐何難得五百金哉﹖」仲玉曰「然則頃云『有有』者卽卿耶﹖」曰「然。」鐘玉曰「在何處﹖」女笑曰「勿急﹐勿急。」卽拉仲玉手同坐曰「妾汪六姑也﹐葬此﹐爲污泥所侵﹐求君攺葬髙處﹐必當如君言以報。」問﹕「何病亡﹖」女以手遮面曰「羞不可言。」

固問之﹐曰「妾幼解風情﹐而生長小家﹐所居樓臨街﹐偶倚窗﹐見一美少年方溺﹐出其陰﹐紅鮮如玉﹐妾心慕之﹐以爲天下男子皆然。已而嫁賣菜傭周某﹐貌卽不佳﹐體尢瑣穢﹐絕不類所見少年﹐以此怨思成疾﹐口不能言﹐遂卒。」仲玉聞之﹐心大動﹐弛下衣﹐拉女手使摸。而人聲忽至﹐女遽拂衣起曰「緣未到。」

仲玉送至墻下﹐女除一銀臂釧與之曰「幸勿忘。」言畢而沒。仲玉恍然如夢﹐視銀釧﹐竟在手中﹐乃祕之。

次夕人靜﹐獨步墻陰﹐徧視不復見﹐乃語主人﹐並出臂釧以證。主人異之﹐起土三尺許﹐得女屍﹐衣飾盡朽﹐肌色如生﹐與仲玉所見無異﹐右臂一釧猶存。

仲玉解衣覆之﹐爲備棺衾﹐移葬髙阜。

其夕﹐夢女來謝曰「感郎信義﹐告郎金所﹐郎臥榻向左三尺﹐舊有人埋五百金﹐明當取之。」如其言﹐果得金如數。

○蝦蟆蠱朱生依仁﹐工書﹐廣西慶遠府陳太守希芳延爲記室。方盛暑﹐太守招僚友飲。

就席﹐各去冠﹐眾見朱生頂上蹲一大蝦蟆﹐拂之落地﹐忽失所在。飲至夜分﹐蝦蟆又登朱頂而朱不知﹐同人又爲拂落﹐席間肴核。盡爲所毀﹐復不見。朱生歸寢﹐覺頂間作癢。次日﹐頂上發盡脫﹐當頂墳起如癅﹐作紅色。皮忽迸裂﹐一蟆自內伸頭瞪目而望﹐前二足踞頂﹐自腰以下在頭皮內﹐鍼刺不死。引出之﹐痛不可耐﹐醫不能治。有老門役曰「此蠱也﹐以金簪刺之當死。」試之果驗﹐乃出其蟆。

而朱生無他恙﹐惟頂骨下陷﹐若仰盂然。

○礅怪髙睿功﹐世家子也。其居廳前有怪。每夜人行﹐輒見白衣人長丈餘躡後﹐以手掩人目﹐其冷如冰。遂閉前門﹐別開門出入。白衣人漸乃晝見﹐人咸避之。睿功偶被酒坐廳上﹐見白衣人登階倚柱立﹐手拈其須﹐仰天微睇﹐似未見睿功在坐者。睿功潛至其後﹐揮拳奮擊﹐誤中柱上﹐挫指血出﹐白衣人已立丹墀中。睿功大呼趨擊﹐時方陰雨﹐爲苔滑撲地。白衣人見而大笑﹐舉手來擊﹐腰不能俯﹔似欲以足蹴﹐而腿又長不能舉﹔乃大怒﹐環階而走。睿功知其無能爲﹐直前抱持其足而力掀之﹐白衣人倒地而沒。睿功呼家人就其初起處掘﹐深三尺﹐得白瓷舊坐礅一个﹐礅上鮮血猶存﹐蓋睿功指血所染也。擊而碎之﹐其怪遂絕。

○六郎神斗廣西南寧鄕裏﹐祀六郎神。人或語言觸犯﹐則爲祟。尢善媚女子﹐美者多爲所憑。凡受其害者﹐以紙鏹一束﹐飯一盂﹐用兩三樂人﹐午夜祀之﹐送至曠野﹐卽去而之他。其俗無夕不送六郎也。

有楊三姑者﹐年十七﹐美姿容。日將夕﹐方與父母共坐﹐忽嫣然睨笑。久之﹐趨入房﹐施朱傅粉﹐嬌羞百態。父母往問﹐磚石自空擲下﹐房門遂閉﹐惟聞兩人笑語聲。知爲六郎﹐亟呼樂人送之。六郎不肯去。及晨﹐女出如常﹐云「六郎美少年﹐頭戴將巾﹐身披軟甲﹐年可二十七八﹐與我甚恩愛﹐不必送他去。」父母無如何。

越數夕﹐忽倉皇奔出曰「又一六郎來﹗大胡子﹐貌甚獰惡﹐與前六郎爭我相毆。前六郎非其敵也﹐行當去矣。」俄聞室中斗聲甚劇﹐似無物不損者﹐父母乃召樂人雙送之。兩人俱去﹐三姑亦無恙。

○返魂香餘家婢女招姐之祖母周氏﹐年七十餘﹐奉佛甚虔。一夕寢矣﹐見室中有老嫗立焉。初見甚短﹐目之漸長﹐手紙片堆其幾上﹐衣藍布裙﹐色甚鮮。周私憶﹐同一藍色﹐何彼獨鮮﹖問﹕「阿婆藍布從何處染﹖」不答。周怒罵曰「我問不答﹐豈是鬼乎﹗」嫗曰「是也。」曰「旣是鬼﹐來捉我乎﹖」曰「是也。」周愈怒﹐罵曰「我偏不受捉﹗」手批其頰﹐不覺魂出﹐已到門外﹐而老嫗不見矣。

周行黃沙中﹐足不履地。四面無人。望見屋舍﹐皆白粉垣﹐甚宏敞﹐遂入焉。

案有香一枝﹐五色﹐如秤桿長﹐上面一火星紅﹐下面彩絨披覆層疊﹐如世間嬰孩所戴劉海搭狀。有老嫗拜香下﹐貌甚慈﹐問周何來﹐曰「迷路到此。」曰「思歸乎﹖」曰「欲歸不得。」嫗曰「嗅香卽歸矣。」周嗅之﹐覺異香貫腦﹐一驚而蘇﹐家中僵臥已三日矣。或曰「此卽聚窟山之返魂香也。」

○觀音作別方姬奉一檀香觀音像﹐長四寸。余性通脫﹐不加禮﹐亦不禁也。有張媽者﹐奉之尢虔﹐每早必往佛前﹐焚香稽首畢﹐方供掃除之役。餘一日早晨﹐呼盥麵湯其急﹐而張方拜佛不已﹐余怒﹐取觀音像擲地﹐足蹋之。姬泣曰「昨夜夢觀音來別我﹐云﹕」明日有小劫﹐我將他適矣。『今果被君作蹋﹐豈非數也﹗「乃送入準庵。會想﹕佛法全空﹐焉得作如此狡獪﹐必有鬼物憑焉。嗣後﹐乃不許家人奉佛。

○兔兒神國初﹐禦史某年少科第﹐巡按福建。有胡天保者愛其貌美﹐每升輿坐堂﹐必伺而睨之。巡按心以爲疑﹐卒不解其故﹐胥吏亦不敢言。居無何﹐巡按巡他邑﹐胡竟偕往﹐陰伏廁所窺其臀。巡按愈疑﹐召問之。初猶不言﹐加以三木﹐乃云「實見大人美貌﹐心不能忘﹐明知天上桂﹐豈爲凡鳥所集﹐然神魂飄蕩﹐不覺無禮至此。」巡按大怒﹐斃其命於枯木之下。

逾月﹐胡托夢於其里人曰「我以非禮之心於犯貴人﹐死固當﹐然畢竟是一片愛心﹐一時癡想﹐與尋常害人者不同。冥間官吏俱笑我﹑揶揄我﹐無怒我者。

今陰官封我爲兔兒神﹐專司人間男悅男之事﹐可爲我立廟招香火。「閩俗原爲聘男子爲契弟之說﹐聞里人述夢中語﹐爭醵錢立廟。果靈驗如響。凡偸期密約﹐有所求而不得者﹐咸往禱焉。

程魚門曰「此巡按未讀《晏子春秋》勸勿誅羽人事﹐故下手太重。若狄偉人先生頗不然。相傳先生爲編修時﹐年少貌美。有車夫某﹐亦少年﹐投身入府﹐爲先生推車﹐甚勤謹﹐與雇直錢﹐不受﹐先生亦愛之。未幾病危﹐諸醫不效﹐將斷气矣﹐請主人至﹐曰﹕」奴旣死﹐不得不言。奴之所以病至死者﹐爲愛爺貌美故也。『先生大笑﹐拍其肩曰「癡奴子﹗果有此心﹐何不早說矣﹖』厚葬之。」

○玉梅香亭家婢玉梅﹐年十餘歲﹐素勤。忽懶﹐終日昏睡﹐笞之亦不攺。每夜喃喃﹐如與人私語。問之﹐不肯說﹐褫下衣驗其陰﹐已非處子﹐且潰爛矣。拷訊乃云「夜有怪﹐狀如黑羊﹐能作人語。陽具如毛錐﹐痛不可當。戒我勿告人﹐如告人﹐當拉我去﹐置之死地。」眾駭然。

伺婢臥﹐夜竊聽焉。初作貓飲水聲﹐繼而呻吟﹐香亭率眾持棍入﹐燭照無人﹐問﹕「怪何在﹖」婢指牀下曰「此綠服者是也。」果見眼光兩道﹐閃耀處﹐帳色皆綠。棍擊之﹐跳起衝窗去﹐滿房帳鉤箱鎖之類﹐鏘鏘有聲。

次日失婢所在﹐徧覓不得。薄暮﹐竈下人見風飄紅布裙一條在柴房西角處﹐往尋得婢﹐癡迷不醒。灌以薑汁﹐蘇曰「怪昨夜來云﹕」事爲汝主所知﹐不得不抱汝去。『遂藏我於柴房中﹐約今夜仍來。「問﹕」聽得貓飲水聲﹐何耶﹖「

曰「怪每淫我﹐先舐後交﹐口舐差樂也。」香亭卽日呼媒者﹐將玉梅轉售他家﹐怪竟不往。

○盧彪余幼時同館盧彪﹐一日至館﹐神色沮喪﹐問之﹐曰「我昨日往西湖掃墓﹐歸遲﹐城門閉矣﹐宿某店家。夜月甚明﹐雞鳴卽起﹐踏月進城。至淸波門外﹐小憩石上。見遠遠一女子來﹐向余俠拜。余疑其非人﹐口誦《大悲咒》拒之。女如畏聞而不敢近者﹐我逼而誦之。我愈近女﹐女愈遠我﹐我驚﹐乃狂奔數里。將入甕城﹐見東方漸白﹐賣魚人挑擔往來﹐以爲此時尙復何懼﹐何不重至舊處一探蹤迹﹖行至前路﹐不料此女髙坐石上﹐如有所待。望見我便大笑﹐奔前相撲﹐冷風如箭﹐毛髮盡顫。我惶急﹐再誦《大悲咒》拒之。女大怒﹐將手向上一伸﹐兩條枯骨側側有聲﹐面上非靑非黃﹐七竅流血。我不覺狂叫僕地﹐枯骨從而壓之﹐我從此昏昏無知矣。後有行路者過﹐扶起﹐以薑汁灌我﹐才得蘇醒還家。」余急與諸窗友置酒爲盧壓驚﹐視之耳鼻兩竅及辮髮中尙有靑泥塡塞﹐星星如小豆。或云「皆盧所自塞也﹐故兩手亦皆泥污。」

○孔林古墓雍正間﹐陳文勤公世倌修孔林。離聖墓西十餘步﹐地陷一穴﹐探之﹕中空﹐廣闊丈餘﹐有石榻﹔榻上朱棺已朽﹐白骨一具甚偉﹐旁置銅劍﹐長丈餘﹐晶瑩綠色﹐竹簡數十頁﹐若有蝌蚪文者。取視﹐成滅。鼎俎尊彜之屬﹐亦多破缺漫漶。

文勤公以爲此墓尙在孔子之先﹐不宜驚動﹐謹加磚石封砌之﹐爲設少年之奠焉。

○史閣部降乩揚州謝啟昆太守扶乩﹐灰盤書《正气歌》數句﹐太守疑爲文山先生﹐整冠肅拜。問神姓名﹐曰「亡國庸臣史可法。」時太守正修葺史公祠墓﹐環植松梅﹐因問﹕「爲公修祠墓﹐公知之乎﹖」曰「知之。此守土者之責也﹐然亦非俗吏所能爲。」問自己官階﹐批曰「不患無位﹐患所以立。」謝無子﹐問﹕「將來得有子否﹖」批曰「與其有子而名滅﹐不如無子而名存。太守勉旃。」問﹕「先生近已成神乎﹖」曰「成神。」問「何神﹖」曰「天曹稽察大使。」書畢﹐索長紙一幅﹐問﹕「何用﹖」曰「吾欲自題對聯。」與之紙﹐題曰「一代興亡歸气數﹐千秋廟貌傍江山。」筆力蒼勁﹐謝公爲雙勾之﹐懸於廟中。

○懸頭竿子某令宰寶山時﹐有行商來告搶奪者﹐被搶處系一坍港泊舟所也。令往視其地﹐見水路可通城中﹐而乘舟者倒在此處雇夫起行﹐心疑之﹐眾莫言其故。

一把總來見曰「此地原可通舟﹐所以客來必起撥者﹐港口窮民籍挑馱之力爲糊口計故也。」令問搶奪事﹐曰「不敢言﹐須寬把總罪﹐才敢言。」令曰「律有自首免罪之條﹐汝告我﹐卽爲自首矣﹐何妨﹖」曰「諸搶奪者﹐皆把持壠斷人也﹐把總兒子亦在其中。。前月某商到此﹐見水路可通﹐不肯起撥﹐因而打吵﹐事實有之。」乾隆三十年新例﹕拿獲彊盜者﹐破格超遷。令定案時﹐心想遷官﹐竟以獲盜具詳﹔把總知情﹐照窩家倒立決。一時斬者六人﹐令超遷安慶知府。

後六年﹐署松太道。巡海至寶山搶奪處﹐見六竿子掛髑髏尙存。問跟役曰「前累累者何物耶﹖」役曰「此六盜也﹐大人以此升官而忘之耶﹖」令不覺悚然﹐怒曰「死奴﹗誰教汝引我至此﹖速歸﹗速歸﹗」舁至衙﹐罵司閽者曰「此內室也﹐汝何敢放某把總擅入﹗」言畢而背瘡發﹐一瘡六頭﹐如相嚙者。家人知爲不祥﹐燒紙錢﹑請髙僧懺悔﹐卒以不起。

○陳紫山余鄕會同年陳紫山﹐名大侖﹐溧陽人也。入學時﹐年才十九。偶病劇﹐夢紫衣僧﹐自稱「元圭大師」﹐握其手曰「汝背我到人間﹐盍歸來乎﹖」陳未答﹐僧笑曰「且住﹐且住。汝尙有瓊林一杯酒﹐瀛臺一碗羹﹐喫了再來未遲。」屈其指曰「別又十七年了。」言畢去。陳驚醒﹐一汗而痊。己未中進士﹐入翰林﹐升讀學士。

三十八歲﹐秋痢不休﹐因憶前夢十七年之期﹐自知不起。常對家人笑曰「大師未來﹐或又攺期﹐亦未可知。」忽一日早起﹐焚香沐浴﹐索朝衣冠著之﹐曰「吾師已來﹐吾去矣。」同年金質夫編修素好佛者﹐在旁喝曰「旣牽他來﹐又拖他去。一去一來﹐是何緣故﹖」陳目且瞑﹐彊起張目答曰「來原無礙﹐去亦何妨。人間天上﹐一个壇場。」言畢﹐跏趺而逝。

○忌火日曹來殷太史在京師晝寢﹐夢偉丈夫來拜﹐自稱「黃昆圃先生」。拉至一處﹐宮闕巍然﹐中有尊神﹐面正方﹐著本朝衣冠﹐請曹入見﹐曰「吾三人皆翰林衙門官﹐只行前後輩禮﹐不行僚屬禮。」坐定目曹曰「卿十一歲時曾行一大好事﹐上帝知之﹐故特召卿到此受職﹐卿可卽來。」曹茫然不記幼所行何事﹐再三辭﹐力陳「家寒子幼﹐故不願來」。尊神甚不悅﹐旁顧昆圃先生曰「再向彼勸掖之。」

語畢﹐不顧而入。

先生拉曹笑曰「我深知翰林衙門亦甚淸苦﹐卿何戀戀不肯來耶﹖」曹復哀求。先生曰「我且爲卿說情﹐似亦可免﹐但卿此後逢火日不可出門﹐愼無忘也。」

曹問﹕「尊神何人﹖」曰「張京江相公。」問﹕「何地﹖」曰「天曹都察院。」

曹驚醒。後每出門﹐必檢視黃曆﹐遇火日﹐𨿽慶弔事﹐皆不行。數年後﹐不甚記憶。

乾隆三十三年臘月二十三日﹐嚴冬友舍人邀曹至程魚門家作詩會﹐俗以此日祀竈﹐遂以爲題。席間酒數巡﹐曹倀然如睡去者﹐目瞑身僕。羣客大驚﹐疑詩中有侮竈神之語﹐故神爲祟﹐乃羣向竈禮拜祈請。至三更時﹐曹始蘇﹐自言「見黑袍人送我回來」。次日﹐取黃曆視之﹐二十三日﹐火日也。

○朱法師同館翰林朱氵之父朴庵先生﹐陜西人也﹐少時課徒爲業。偶至一村﹐村人傳呼曰「朱法師來矣﹗」具酒饌求書姓名﹐以爲鎭壓。朱笑曰「我乃蒙童之師﹐非法師也。且素無法術﹐不能鎭怪。汝輩何爲﹖」眾人曰「此村有狐仙爲民患者三年。昨日空中語曰﹕」明日朱法師來﹐我當避之。『今日先生來﹐果姓朱﹐故疑爲法師。「朱寫姓名與之﹐某村果安。

未幾。朱別過一村﹐其村人之歡迎者如前﹐且曰「狐仙有語﹐二十年後﹐與朱法師相見於太學之崇志堂。」朱其時尙未鄕舉也。

後中壬子科舉人﹐選國子監助教。監中祭器久被狐竊去﹐司祭者皇皇然﹐索而弗獲﹐方議賠償﹐朱記前語﹐爲文祭之。一夕﹐俎豆之屬﹐盡橫陳於崇志堂﹐絲毫無損。屈指算之﹐距到某村已二十年。

○城門面孔廣西府差常寧﹐五鼓有急務出城。抵門﹐猶未啟鑰﹐以手捫之﹐軟膩如人肌膚。差大駭﹐乘殘月一綫﹐定睛視之﹐則一人面塞滿城門﹐五官畢具﹐雙眼如箕﹐驚而返走。天明﹐逐隊出城﹐亦無他異。

○竹葉鬼丰溪吳奉我﹐作宦閩嶠﹐謝病歸裏。舟過豫章﹐天暑熱﹐假空館於百花洲﹐屋宇寬敞﹐頗覺適意。屋內外常有聲如鬼嘯﹐家人獨行﹐往往見黑影不一。一夕﹐吳設榻乘涼於闌干側﹐聞墻角芭蕉叢中有聲﹐走出無數人﹐長者﹑短者﹑肥者﹑瘠者﹐皆不過尺許。最後一人稍大﹐荷大笠帽﹐不見戎其面。旋繞垣中﹐若數十个不倒翁。吳急呼人至﹐倏忽不見﹐化作滿地流螢。吳捉之﹐一螢才入手﹐戛然有聲﹐余螢悉滅。取火燭之﹐一竹葉而已。

○驢大爺某貴官長子﹐性凶暴﹐左右稍不如意﹐卽撲責致死﹐侍女下體﹐以非刑。

未幾病死﹐見夢於平昔親信之家奴云「陰司以我殘暴﹐罰我爲畜﹐明晨當入驢腹中。汝速往某胡同驢肉鋪中﹐將牝驢買歸﹐以救我命。稍遲﹐則無及矣。」言甚哀。奴驚寤﹐心猶疑之﹐乃復睡去。又夢告之曰「以我與爾有恩﹐俾爾救援﹐爾寧忘平日眷顧耶﹖」奴亟赴某胡同﹐見一牝驢將次屠宰。買歸園中﹐果生一駒﹐見人如相識者。人呼「大爺」﹐則躍而至。

有畫士鄒某﹐居其園側﹐一日聞驢鳴﹐其家人云「此我家大爺聲也。」

○熊太太康熙間﹐內城伍公某者﹐三等侍衛也﹐從上打圍木蘭。以逐取獵犬故﹐墜深澗中﹐自分死矣。餓三日﹐有人熊過澗﹐乃抱以上﹐自分以爲將啖己也﹐愈驚。

熊抱入山洞﹐采果餵之﹐或負羊豕與食。伍見而攢眉﹐熊爲采樹葉。燒熟以食之。

久之﹐漸無怖意。每小便。熊必視其陰而笑﹐方知熊故雌也﹐遂與成夫婦。生三子﹐勇力絕人。

伍欲出山﹐熊不許﹔其子求還家﹐熊許之。長子名諾布﹐官藍翎侍衛﹐乃以巨車迎父母還家﹐家人號曰「熊太太」。人求見者﹐熊不能言﹐能叉手答禮。就養其家十餘年﹐先伍公卒。學士春臺親見之﹐爲餘言。

○冤鬼錯認杭城艮山門外兪家橋楊元龍﹐在湖墅米行中管理帳目。湖墅距兪家橋五里﹐元龍朝往夕返﹐日以爲常。偶一日﹐因米行生理熱鬧﹐遲至更餘方歸。至得勝壩橋﹐遇素識李孝先偕二人急奔。元龍呼之﹐李答云「不知二人何事﹐要緊拉我往蘇州去﹖」楊詢二人﹐皆笑而不答。元龍拱手別李﹐李囑云「汝過潮王廟里許小石橋邊﹐有問汝姓名者﹐須告以他姓﹐不可言姓楊﹔若言姓楊﹐須並以名告之。切記﹐切記﹗」元龍欲問故﹐孝先匆匆行矣。

元龍前行至橋﹐果有二人坐艸中問其姓名。元龍方答姓楊﹐二人卽直前扭結云「久候多時﹐今日不能放你了。」元龍以手拒之﹐柰彼夥漸眾﹐爲其扯入水中﹔始悟爲鬼﹐並記前語﹐卽大呼曰「我楊元龍並未與各位有仇﹗」中有一鬼曰「誤矣﹐放還可也。」方叫喚間﹐適有賣湯圓者過橋﹐聞人叫聲﹐持燈來照﹐見元龍在水中﹐急救之。元龍起視﹐卽鄰人張老﹐告以故﹐張老送元龍歸家。

次早﹐元龍往視孝先﹐見孝先方殮。詢之﹐其家云「昨晚中風死矣。」蓋遇李時﹐卽李死時也﹐但不知往蘇州何事。

○代州獵戶代州獵戶李崇南﹐郊外馳射﹐見鴿成羣﹐發火槍擊之﹐正中其背﹐負鉛子而飛。李在驚﹐追逐至一山洞﹐鴿入不見。李穿洞而進﹐則石室甚寬﹐有石人數十﹐雕鏤極工﹐頭皆斫去﹐各以手自提之﹔最後一人﹐枕頭而臥﹐怒目視李﹐睛閃閃如欲動者。李大怖﹐方欲退出﹐而帶鉛子之鴿率鴿數萬爭來咬撲。李持空槍且擊且走﹐不覺墜入池內﹐水紅熱如血﹐其气甚腥。鴿似甚渴者﹐爭飲於池﹐李方得脫逃。出洞﹐衣上所染紅水﹐鮮明無比﹐夜間映射燈月之下﹐有火光照灼。終不知此山鴿究屬何怪。

○金剛作鬧嚴州司寇某﹐有戚徐姓者﹐能持《金剛經》。司寇卒後﹐徐作功徳﹐爲誦經﹐日八百徧。一夕病重﹐夢鬼役召至閻羅殿﹐上坐王者謂曰「某司寇辦事太刻﹐奉上帝檄﹐發交我處。應訊事甚多﹐忽然金剛神闖門入﹐大吵大鬧﹐不許我審﹐硬向我要某司寇去。我系地下冥司﹐金剛乃天上神將﹐我不敢與抗﹐只好交其帶去。金剛竟將他釋放。我因人犯脫逃﹐不能奏復上帝﹐只得行查至地藏王處﹐方知是汝在陽間多事﹐替他念《金剛經》所致。地藏王曉得公事公辦﹐無可挽回﹐故替我攔住金剛神﹐不許再來作鬧﹐仍將某公解回聽審。所以召汝者﹐將此情節告知﹐不許再爲誦經。姑念汝也是一片好意﹐無大罪過﹐故仍放汝還陽。然妄召尊神﹐終有小譴﹐已罰減陽壽一紀矣。」徐大驚而醒。未十年竟卒。

吳西林曰「金剛乃佛家木彊之神﹐黨同伐異﹐聞呼必來﹐有求必應﹐全不顧其理之是非曲直也﹐故佛氏坐之門外﹐爲壯觀禦武之用。誦此經者﹐宜愼重焉。」

○燒頭香凡世俗神前燒香者﹐以侵早第一枝爲頭香﹐至第二枝﹐便爲不敬。有山陰沈姓者﹐必欲到城隍廟燒頭香﹐屢起早往﹐則已有人先燒矣﹐悶悶不樂。其弟某知之﹐預先通知廟祝﹕毋納他人﹐俟其先到﹐再開門納客。廟祝如其言。沈淸晨往﹐見燒香者未至﹐大喜﹐點香下拜﹐則僕地不起矣。

扶舁歸家﹐大呼曰「我沈某妻也。我𨿽有妒行﹐然罪無死法。我夫不良﹐趁我生產時﹐囑穩婆將二鐵鍼置產門中﹐以此隕命。一家之人﹐竟無知者。我訴城隍神﹐神說我夫陽壽未終﹐不準審理。前月關帝過此﹐我往喊冤﹐城隍說我衝突儀仗﹐又縛我放香案腳下。幸天网恢恢﹐我夫來燒頭香﹐被我捉住﹐特來索命。」

沈家人畢集拜求﹐請焚紙錢百萬﹐或請召名僧超度。沈仍作妻語曰「汝等癡矣﹗我死甚慘﹐想往叩天閽﹐將城隍縱惡﹑沈某行惡之事﹐一齊申訴﹐豈區區紙錢超度所能饒名者乎﹖」言畢﹐沈自牀上投地﹐七竅流血死。

○樹怪費此度從徵西蜀﹐到三峽澗﹐有樹孑立﹐存枯枝而無花葉﹐兵過其下輒死﹐死者三人。費怒﹐自視之﹐其樹枝如鳥爪﹐見有人過﹐便來攫拿。費以利劍斫之﹐株落血流。此後行人無恙。

○廣信狐仙徐芷亭方伯初守廣信府﹐有西廂房鎖閉多年﹐雲中有狐。徐夫人不信﹐親往觀之。聞鼾呼聲﹐啟戶無人﹐聲從一榻中出。夫人以棍敲之﹐空中有人語云「夫人莫打。我吳子剛也﹐居此百餘年﹐頗有去意。屢欲移居﹐而門神攔我。夫人可爲我祭之﹐且代爲乞情﹐則我讓出朝廷公廨矣。」

夫人大駭﹐具酒肴向竹牀陳設﹐兼祭門神﹐告以原委。又聞空中語曰「我受夫人恩﹐愧無以報﹐謹來賀喜。府上老爺卽日升官。奉囑者﹐七月七日﹐切勿抱官官到紅梅園嬉戲﹐其日恐有惡鬼在園作祟。」言畢寂然。

到期﹐方伯表兄某過園﹐見樹上有兩紅衣兒以手招人。就視之﹐並無形影﹐但聞崩頹之聲﹐則假山石倒矣﹐幾爲所壓。九月間﹐徐公升贛南道。此事徐公子秉鑑爲我言。

○白石精天長林司坊名師者﹐家設乩壇﹐有怪物占爲壇主﹐自名「白石眞人」﹐人問休咎頗驗。常教林君修仙﹐須面上開一眼﹐便可見上帝宮室﹐雲中神仙。林從此癡迷﹐時以小刀向鼻間刻劃。人奪其刀﹐便怒罵。

忽一日﹐乩盤書云「我土地神也。現在纏汝者是西山白石之精﹐神通絕大﹐我受其驅使。渠不能作字﹐凡乩上﹐皆彊我代書。今日渠往西天參佛﹐故我特來通知﹐速拆乩盤﹐具呈於本縣城隍﹐庶免此難。但切不可告知此怪﹐是土地神來泄漏也。」適蔣太史苕生自金陵來﹐知其故﹐立毀其盤﹐並以三十金買天師符一張﹐懸林室中﹐怪果不至。

後十年﹐林君亡矣﹐符尙掛中堂﹐有綫香倒下﹐燒其符上朱砂﹐字畫盡﹐而襯紙不壞。其時蔣在京師﹐未得林訃﹐適天師來朝﹐告蔣曰「貴親家林君死矣。」

問﹕「何以知之﹖」曰「某月日﹐我所遣符上神將已來歸位故也。」後得之林家燒符之信﹐方覺駭然。

當扶乩時﹐蔣在座﹐則盤中不動。蔣去後﹐人問乩﹐書云「此老有文光射人﹐我不喜見之。」據土地云「白石精在林家作祟者﹐要攝取林之魂﹐供其役使故耳。」

○鬼圈蔣少司馬時庵公子某﹐與數友在京師遊湣忠寺。時屆淸明﹐踏靑荒地﹐見精舍數間﹐中有琵琶聲。趨往﹐則一女背面坐﹐手彈弦索。逼視之﹐女回頭﹐變靑面猙獰者﹐直來相撲﹐陰風襲人﹐各驚走歸。時尙下午﹐彼此以爲眼花﹐且恃有四人之眾﹐各持木棍再往﹐則有四黑人坐而相待﹐手持銅圈套人。受其套者﹐無不傾跌﹐棍無所施。正倉皇間﹐有放馬者數人驅馬衝來﹐怪始不見。四人歸﹐各病十餘日。

○東醫寶鑑有法治狐蕭山李選民﹐少年惆儻。燒香佛廟﹐見美女在焉﹐四顧無人﹐逐與通語。女自言姓吳﹐幼無父母﹐依舅而居。舅母淩虐﹐故在此禮佛﹐願得佳耦。李以言挑之﹐女唯唯﹐遂與歸家﹐情好甚篤。久之﹐李體日羸。覺交接時吸取其精﹐與尋常夫婦不同。且十里以內之事﹐必先知之。心知爲狐﹐驅之無法。

一日﹐拉其友楊孝廉至三十里外﹐以情告之。楊曰「我記《東醫寶鑑》中有治狐術一條﹐何不試之﹖」遂偕往琉璃廠﹐覓得是書﹐求東洋人譯而行之﹐女果涕泣去。

此事余在西江謝蘊山太史家親見﹐楊孝廉爲餘言之﹐惜未問其《東醫寶鑑》中是何捲頁。

○乩言撫州太守陳太暉﹐未第時﹐在浙鄕試﹐向乩神問題﹐批云「具體而微。」

後中副車﹐方知所告者﹐非題也。有求對聯者﹐書「努力加餐飯﹐小心事友生」

十字。問﹕「次句何出﹖」曰「秀才讀時文﹐不能杜詩﹐可憐可笑。」陳方與友遊鑑湖觀蓮﹐乩問﹕「昨日鑑湖之遊樂乎﹖」有詠紅蓮者﹐以詩求和﹐乩上題云「紅衣落盡小姑忙﹐從此朝來葉亦香。莫惱韶光太匆迫﹐花開三日卽爲長。」

雲門山氓有被鬼作鬧者﹐詣乩盤求救﹐乩書﹕「我不能救﹐請某村餘二太爺來救。」如其言﹐請餘二太爺至﹐余向其家東北角厲聲曰「你們要往四川也﹐該速去了﹗」空中應曰「極是。」從此恨竟寂然。餘二太爺者﹐某村之學究也﹐問其所以驅鬼者是何言語﹐笑而不答。問乩﹐乩亦無言。

●卷二十○移觀音像山西澤州北門外有廟供觀音﹐時時有黃蜂從其座下石縫中出﹐紛紛數萬﹐白日爲晦。土人移觀音像﹐掘蜂穴﹐以火燻之。見一朱棺﹐有底無面﹐中有婦人突然而起﹐將紅袖一揮﹐頸拖雙帶而走。眾瞠視﹐聽其所往。其裙上滿繡蝴蝶﹐飄飄然竟入市中李姓家而滅。李方娶婦﹐眾人告以故。李以爲妄﹐大罵眾人荒誕。

未三日﹐其家新婦縊死。

○山陰風災己丑年﹐蔣太史心余掌教山陰。有扶乩者徐姓盤上大書「關神下降」。蔣拜問其母太夫人年壽﹐神批云「爾母系再來人﹐來去自有一定﹐未便先漏天機。」

復書云「屏去家僮﹐有要語告君。」如其言。乃云「君負淸才﹐故爾相告。

今年七月二十四日﹐山陰有大災﹐爾宜奉母避去。「蔣云﹕」弟子現在寄居﹐絕少親戚﹐無處可避。且果系劫數中人﹐避亦無益。「乩盤批」達哉「二字﹐靈風肅然﹐神亦去矣。

臨七月之期﹐蔣亦忘神所言﹐二十四日晨起﹐天气淸和﹐了無變態。過午二刻﹐忽大風西來﹐黑雲如墨﹐人對面不能相見﹐兩龍鬥於空中﹐飛沙走石﹔石如碗大者﹐打入窗中以千百計﹔古樹十餘丈者﹐折如寸艸﹔所居蕺山書院石柱盡搖﹐至申刻始定。墻傾處壓死兩奴﹐獨一七歲小兒存米桶中呻吟不死。問之﹐曰「當墻倒時﹐見一黑人長丈餘﹐擒我納桶內。」其母則已死桶外矣。是年﹐臨海居民死者數萬人。

○謝檀霞連者﹐昭州人﹐好潔耽吟。友人某邀與同賈楚中﹐友入肆會計﹐獨守舟次。泊湘源數日﹐愛江水淨碧﹐凡衣裳襟帶﹐都促奴子再三浣濯﹐而自吟不輟。

夜夢身立水上﹐有好女子蹴波與語﹐自稱﹕「謝檀霞﹐元時人﹐年十八夭死。父母憐我癖愛此間山水﹐遂葬於此。今冢沒水噬﹐遺骨久付泥沙。生時好潔耽吟﹐與君同癖﹐宜壽而夭﹐故得全其神气﹐不復輪回﹐生死介在仙鬼之間。君明日當死於風濤中﹐妾憐其癖之同也﹐敢以預告﹐君可速附他舟回家。」驚醒﹐卽治裝﹐覓下水船抵家。歸後足不出戶﹐旅聞湘源陷風濤﹐死數千人﹐惴惴而已。

年餘﹐忽夢吏數人突至其家﹐責以免脫之罪﹐謂「冥王赫怒﹐將重按其事。」

皇遽甚﹐許夢冥錢若干﹐方允緩期。數夕後﹐鬼使復至﹐索錢加倍﹐亦允許。

正當焚送之期﹐方晝寢﹐忽見檀霞自外入﹐笑曰「我來賀君脫難﹐尋君居址不得﹐廣爲問訊。不圖野水之劫﹐人數太多﹐容易蒙混。又喜各府判官新舊交代﹐我已遣人將君姓名注銷﹐自今以後﹐杳無死期。我是數百年英魂﹐飄泊無耦﹐願共晨夕。授子服气之法﹐不必交媾﹐如人世之夫婦也。」且曰「鬼差索詐﹐不必理他﹐有我在此。」後遂白日降形其家﹐周旋如妻妾﹐不飲不食。

久之﹐亦能辟穀﹐每言禍福輒應﹐閭裏以此敬而奉之。檀霞嫌人世無味﹐仍偕重遊湘中﹐不知所終。

○引鬼報冤浙江鹽運司快役馬繼先﹐積千金﹐爲其子煥章營買吏缺。煥章吏才更勝乃翁﹐陡發家資巨萬。繼先暮年娶妾馬氏﹐頗相得。繼先私蓄千金指示妾云「汝小心服侍﹐終我天年﹐我卽將此物相贈﹐去畱聽汝。」越五六年﹐繼先病﹐復語其子云「此女事我甚謹﹐我死後﹐所蓄可俱付之。」

繼先死﹐煥章頓起不良﹐卽與其姑丈吳某曾爲泉州太守者商曰「不意我翁私蓄尙多﹐命與此女﹐殊爲可惜。」吳云「此事易爲。乃翁死後﹐我來助汝逐之。」過後日﹐煥章誘此妾出屋伴靈﹐私與其妻硬取箱篋﹐搬入內室﹐將乃翁臥房封鎖﹐此妾在外﹐尙不知也。

繼先回煞後﹐此妾欲歸內室﹐吳突自外入﹐厲聲曰「姨娘無往﹗我看汝年輕﹐決不能守節﹐不若卽今日收拾回娘家﹐另擇良配。我叫汝小主人贈汝銀兩可也。」隨呼煥章﹕「兌銀五十兩來。」煥章趨出曰「已備。」妾欲進內﹐煥章止之﹐曰「旣是姑爺吩咐﹐想必不錯。汝之箱篋行李﹐我已代汝收拾停妥﹐毋煩再入。」妾素願﹐懼吳之威﹐含淚登輿去。煥章深謝吳之勞。

又數月﹐節屆中元。妾帶去之資及衣飾已爲父母兄弟蕩盡﹐欲趁此節哭奠主人﹐仍歸馬氏守節。七月十二日﹐備香帛祭器至馬家哭奠﹐煥章之妻罵曰「無恥賤人﹐去而復返﹗」不容入內﹐命其坐外廳之側軒暫過一夜﹐祭畢卽去﹐如再逗畱﹐我決不容﹗妾徹夜哭﹐五鼓方絕聲。次早往視﹐已懸軀於梁矣。煥章買棺收斂﹐其母家懼吳聲勢﹐亦無異言。

煥章因屋有縊死鬼﹐將屋轉售章姓﹐別構華室自居。章翁自小奉佛誦經﹐夜見此女作懸梁哭泣狀。翁久知此事﹐心爲不平﹐且惡煥章之嫁禍﹐乃祝曰「馬姨娘﹐我家買屋用價不少﹐並非彊占。姨娘與馬煥章﹑吳某有仇﹐與我家無干。

明晚二更﹐我親送汝至煥章家何如﹖「鬼嫣然一笑而沒。

次晚﹐爲此女設位持香﹐送至煥章門﹐低聲曰「姨娘旁立﹐待我叩門。」

卽叩門問司閽﹕「汝主人歸否﹖」對曰「尙未。」乃又私祝曰「姨娘請自入﹐仇可復矣。」司閽者不解章之喃喃何語﹐笑其癡。章歸家﹐終夜不寐。

天未明﹐卽趨馬家聽信﹐見司閽者已立門外﹐章曰「汝起何早﹖」司閽者曰「昨夜主人歸﹐方至門﹐卽疾作﹐刻下危甚。」章驚而返。下午復探﹐馬已死矣。過數日﹐吳太守亦亡。煥章無子﹐其資均爲他人所有﹔吳沒後﹐家亦不振。

○靈鬼兩救兄弟武昌太守汪獻琛之弟名延生者﹐暑月暴亡。後乾隆二十八年秋日﹐其堂兄希官亦得危疾﹐數夜不寐。醫者開方﹐以補劑治之。其母方煎藥﹐病者忽發聲曰「大嬸娘毋再誤也﹗我昔誤於庸醫﹐今希哥又遭此難﹐我不忍坐視其死。」言畢﹐卽將藥碗擲地。希母問曰「汝何人憑我兒﹖」曰「我卽延生也﹐死未一年﹐嬸娘不能辧我聲音耶﹖」希母曰「汝死後作何事﹖」曰「陰司神念我性直﹐且系屈死﹐命我爲常州城隍司案吏。因本宮移文浙省城隍﹐會議總督到任差務要事﹐命我賫文來此﹐我故得來一探希哥﹐不意渠已臥病﹐幾爲庸醫所殺。此刻我往城隍衙門﹐將公事了結再來。」語畢﹐卽閉目臥﹐竟夜安眠。

次早醒﹐問之﹐茫然無知。至晚﹐忽作延生聲曰「憊矣﹐速具水漿來解渴。」

希母與之。又云「可呼八兄來﹐我有話說。」八兄者﹐卽其胞兄也。旣至﹐慰問若生時﹐且云「八兄﹐汝何貪戲若此﹖前在祖宗祠堂池內自蕩小舟﹐幾爲石柱碰斃。其時幸我在旁﹐使柱旁倒﹐不然難逃此厄。柱下有古冢一丘﹐因我父浚池不察﹐使他枯骨日浸水中﹐故欲來報怨。我再三求之﹐彼方允諾。八兄須爲遷葬。」又呼其妹三人至前曰「大妹二妹﹐有福不妨﹐小妹祿甚薄﹐不若隨我去﹐交與母親照管﹐何苦在此常受庶母之气﹖」大笑拱手作別狀﹐曰「再會再會。」

言畢﹐希忽仰臥如初。越數日﹐病愈﹐不半年﹐其幼妹果亡。

二十九年冬﹐希哥夢延生至曰「兄今愈矣。弟辦完此差﹐小有功績﹐可望受職。從此別矣﹐後會難期。」語竟而去﹐希哥悲呼而醒。

○木畫永城尉陸敬軒﹐浙之蕭山人﹐修署截木。署舊有柳樹一株﹐鋸之﹐板中現天然畫一幅。如淡墨寫成﹕左右峯石懸崖﹐崖上松一株﹐山樹一株﹐枝葉倒垂﹐松上纏藤累累﹔中有一叟扶杖立﹐商冠長袖﹐須眉如活﹐左手納袖中著胸前﹐右足前行露舄左舄隱衣下﹐回顧若聽泉狀。尉寶之﹐攜歸其家。時乾隆辛酉十月十三日事。

○滚經臺貴州平越府署內有石臺﹐髙七尺﹐藏佛經十六幅﹐全書梵字﹐讀之不可解。

相傳太守訊獄﹐有事關重大而犯人不伏者﹐則取經鋪地﹐令犯人在經上滚過。理直者了然無害﹐理屈者登時目瞪身僵。數百年來﹐官恃以斷獄﹐而獄囚亦無敢輕滚經臺者。張文和公第五子景宗﹐性素愎﹐抵任後以爲妖﹐拆臺焚經。是年兩子死﹐次年公亡。

○菜花三娘子陽湖某秀才﹐美丰姿﹐春夜獨坐書房中﹐聞扣門聲。啟視之﹐有女自稱「菜花三娘子﹐特來相伴。」隨後有四姊妹﹐如媵從然。生驚其美﹐遂畱宿焉。

日久身病﹐遣之不能去﹐其父具牒訴於本縣之張王廟。是夜夢張王拘犯聽審﹐責三娘子蠱惑良人﹐各杖十五﹐押逐出衙。五婦行未數步﹐皂肅持杖追至﹐向三娘子索錢﹐曰「非我用情輕打﹐則汝等嬌嫩之臀傷矣﹐焉能行路﹖」各女皆於裙帶中出錢謝之。

越三日﹐三娘子復來曰「我與汝緣法未盡﹐不能捨汝。汝再告張王﹐王亦無柰我何。汝同學有王先生某者﹐其人迂腐可憎。汝不許往告﹐亦不許其入門。」

生父母惡之﹐重具牒訴於張王廟﹐神果不靈﹐乃速招王生。生處館遠方﹐越數日方到。到時﹐生已死矣。王先生﹐亦邑中廩生﹐年未三十。

○神和病趙雲菘探花年十六時﹐戚人張某患神和病﹐有女鬼相纏﹐形神鵠立﹐奄奄欲斃。其母徧禱諸神﹐卒無效驗﹐惟趙坐其榻﹐鬼不敢至。趙去﹐鬼笑曰「汝能使趙探花常坐此乎﹖」母苦求趙公﹐趙不得已往﹐秉燭相伴。至第三夜﹐不勝其倦﹐略閉目﹐病人情已遺矣﹐越數日而卒。

○鼠食牛句容村民養一牡牛﹐忽有七鼠從牛後竅入﹐食其心肺﹐牛竟死。村民逐鼠﹐得其一﹐徧體白毛﹐重十斤。烹食之﹐肥過雞豚。

○代神判斷蕭十洲參戎﹐致政歸養﹐舟泊巫峽。是夜夢有若差官狀者持令箭騎馬沿江問﹕「孰是蕭大老爺船﹖」躍入船頭﹐喘猶未定﹐懷中取出公文一角﹐面書「金龍四大王封」六字﹐隨押七犯跪旁﹐請判「斬」字。蕭駭曰「此地方官之事﹐余武職﹐且退歸林下之員﹐不敢越俎。」差官答曰「公文上有公銜名﹐請照例辦。」

頃刻間﹐燈燭輝煌﹐傳呼升堂。開門﹐階下儀仗吏卒排立﹐儼然坐公堂上﹐非舟中也。差官先唱「絞犯六名」﹐畢﹐後唱「斬犯一名」﹐乃六七歲童子。蕭問曰「渠尙未成丁﹐何罪遽斬﹖」吏搖手曰「罪名已定﹐毋須置議﹐請速判之。」

隨送標條。判訖﹐遂押眾犯而去。公夢覺﹐心惡之。

次晨﹐大霧彌江﹐公戒勿解纜。巳刻﹐向其母太夫人閒話間述前夢未竟﹐忽有一隻上水貨船觸石撞沈﹐呼救甚慘﹐乃急命舟子撈救。僅救起三客﹐業僵死矣﹐如法灌救﹐良久方活﹐其舵工七名皆已淹斃。後復撈獲無頭童男一屍﹐認其衣服﹐卽舵工之子也。

余按此事與無錫華師道夢中相同﹕華夢陰官差役請華到衙門判「斬」字。華以未審罪名﹐不肯落筆。有被髮婦再四哀求云「公若不肯下判﹐則此案又拖累三年矣。」華終不肯﹐云「我不知其所以應斬之罪﹐如何忍心落筆﹖」遂喝拒而醒。隔三年﹐師道卒。師道字半江﹐精篆隸之學﹐在淮上程蒓江家處館﹐與余交好。

○鬼門關朱梁江﹐名衣﹐太倉州諸生也。戊子科赴江寧鄕試﹐寓中患熱癥﹐甚危﹐親友買舟送歸。行次丹徒﹐朱臥艙中﹐忽爾暈絕。

見三靑衣人導之登岸﹐其路直而窄﹐黑暗無光﹐兩足甚輕飄。行約十數里﹐忽有一物來﹐緊傍身左﹔走十數里﹐又一物來﹐緊傍身右。走十數里﹐到一城﹐巍巍然雙門謹閉﹐城額橫書「鬼門關」三字。二靑衣扣門不應﹐再扣之﹐旁邊突出一鬼﹐貌甚猙獰﹐與二靑衣互相爭鬥。遙見紅燈一對﹐四轎中坐一官長﹐傳呼而來。近視之﹐似太倉州城隍神。神問﹕「你是何姓名﹖」對﹕「系下場太倉州學生員。」神曰「你來尙早﹐此處不可久停。」命撤所導之燈送歸﹐見城門洞啟﹐轎甫入而門仍閉矣。

持燈者云「速隨我向東走。」覺非前來之路。行二三里﹐至大江邊﹐白浪滚滚。持燈者將渠推入江心﹐大呼救命而蘇。時舟已抵太倉城外﹐蓋死去已三日矣。因心窩尙溫﹐故從者促舟子日夜趲行﹐至家病愈。此事蕭松浦所言。

蕭客珠崖時﹐曾過檐耳﹐四面疊﹛山律﹜﹐中通一道﹐壁上鐫「鬼門關」三字﹐旁刻唐李徳裕詩﹐貶崖州司戶經此所題。詩云「一去一萬里﹐十來九不還。

家鄕在何處﹐生渡鬼門關。「字徑五尺大﹐筆力遒勁。過此﹐則毒霧惡艸﹐異鳥怪蛇﹐冷日愁雲﹐如入鬼域眞非人境矣。

○冤魂索命乾隆戊寅﹐蕭松浦與沈毅庵同客番禺幕中﹐分辦刑名。時菱塘有刃傷事主盜案﹐獲犯七名﹐贓證確鑿。蕭照律擬斬﹐解府司勘轉。臬司某疑七犯皆問大辟﹐得毋過刻﹐駁審減輕。蕭亦不願辦此重案﹐借此推辭。案歸毅庵辦矣。

毅庵居處﹐與蕭僅隔一板壁。夜間披閱案牘﹐聞毅庵齋中若嘶嘶有聲甚微﹐起而瞰之﹐見毅庵俯首案上﹐筆不停書﹔其旁立有三四鬼﹐手捧其頭。又見無數矮鬼環跪於地。蕭急呼毅庵視之﹐忽血腥撲鼻﹐燈燭俱滅﹐身亦暈跌窗外﹐童僕急扶歸臥。

次日﹐毅庵及同人叩其故﹐蕭告以所見。毅庵曰「吾知之矣。昨宵所辦﹐菱塘盜案也。原擬情眞罪當﹐七犯皆無可生之法。因奉駁審﹐不得不從中減輕二名。內謝阿挺﹑沈阿癡兩犯﹐本在外接贓﹐並未入內。因護贓格鬥﹐刃傷事主﹐且有別案﹐君故皆擬斬。予欲攺輕其罪﹐以迎合臬司。君所見跪地無數矮鬼﹐殆二犯之祖宗也﹔其環傳之無頭鬼﹐非二犯已伏法誅之夥盜﹐卽被殺害之怨鬼來索命也。余不敢枉法以活人﹐使死鬼含冤於地下﹐請仍照原擬頂詳可也。」其案遂定。

○掃螺螄徐公浩觀察山西﹐有老狐化作道士﹐時入其署與語。某縣令太倉王姓者﹐中飛語﹐觀察信之﹐將褫其官。老狐緩頰﹐謂其人祖宗功徳不可量也。後觀察廉得其誣﹐事遂已。令來謁觀察﹐問﹕「君祖宗作何好事﹖」對以五世祖耕海濱﹐海潮至﹐靑螺隨潮入岸﹔潮退﹐螺不能歸原處﹐被人捉賣。祖夫妻各持帚掃靑螺入海﹐自三更至黎明爲度﹐如是者六十年。狐所謂功徳﹐或指此耶﹗

觀察有小婢曰彩雲﹐狐見之曰「不可使爲婢﹐此女有根基﹐將來是觀音大士作媒﹐嫁與洞庭君者。」遲數日﹐彩雲持其父所書扇倚柱看﹐觀察見文理粗通﹐問知其父爲諸生﹐祖翰林﹐且感老狐之言﹐命作第三孫女﹐遠近皆知有三姑娘。

閱半載﹐有巨公以禮寄觀察﹐並贈一畫軸﹐云「聞公三姑娘未字人﹐可許與申太守大年之子。奉贈大士像甚靈﹐懸齋頭禱求﹐當有驗也。」申﹐湖北人﹐悟洞庭君之說。大士像又與媒札同至﹐乃爲成其婚。狐之前知如此。

○周太史驅妖周用修﹐江西瑞昌縣樓下村人﹐年五十餘﹐早喪妻﹐有子有媳﹐生計頗自給。

一日﹐有嫗年五十許﹐入其家﹐登樓呼其長子婦至曰「吾爾姑也﹐爾毋懼。」

婦詫甚﹐於歸時並未見有姑也。用修聞之﹐欲相見﹐不許﹔其子欲見﹐亦不許。

然飲啖寢興﹐無異常人﹐舉家亦安之。無何﹐有誶語飛入其耳﹐怒亡去﹐用修家遂困。所存布菽﹐貯之櫃﹐扃鎖甚固﹐啟視一空﹐邑人但時見老嫗在用修門首日市布菽。如是三年﹐家困甚﹐請於官﹐召巫治之﹐皆不驗。

宗人厚轅以庶吉士在假﹐至其家﹐先一夕怪去﹐至期又去。用修異之﹐乞厚轅爲驅除。厚轅朱書黃紙檄其土地神及社神曰「陰與陽同一理﹐無陰司則已﹐若果有﹐則以一區區樓下村有二神在此﹐而聽此妖祟人﹐竟莫之同乎﹖限三日驅之。不能﹐則五日。七日﹐若再不能﹐是無神也﹐焉用血食爲﹖當令焚爾廟﹐毀爾像矣。」檄焚後﹐厚轅卽渡江訪友。

閱半月﹐仍過樓下村﹐在肩輿小睡﹐似見漫山塞谷皆老少男婦﹐人上立人者﹐幾千萬輩﹐擁道來觀。二老人須長二尺﹐立輿旁﹐默無語。厚轅驚覺﹐催肩輿入城。諸族人賀曰「君焚檄後三日﹐怪去﹐竟不復來。」言未已﹐用修至﹐搏顙於地﹐求爲艸善後文﹐再焚於二神祠﹐怪遂絕。

○良豬江南宿州睢溪口民被殺﹐投屍於井﹐官驗無凶手。忽一豬來至馬前﹐啼甚慘﹐從役驅之不去。官曰「畜有所訴乎﹖」豬跪前蹄若叩首狀﹐官命隨之行。豬起前導﹐至一室﹐排戶入﹐豬奔臥榻前﹐以嘴嚙地﹐出刀﹐血迹尙新。執其人訊之﹐果殺人者。鄕人義之﹐各出費養豬於佛捨﹐號曰「良豬」。十餘年死﹐寺僧爲龕埋焉。

○雷打扒手烏程彭某﹐妻病子幼﹐賣絲度日。一日負一捆絲赴行求售﹐因估價不合﹐置之櫃上。時出入賣絲者甚眾﹐行家以其貨少﹐他顧生理。彭轉瞬﹐絲卽失去﹐因牽行主鳴官。行主云「我數萬金開行﹐肯騙此數千文絲乎﹖」官以爲有理﹐不究。

賣絲者悶悶回家。適其子嬉戲門外﹐見父賣絲歸﹐以爲必帶果餌﹐迎上索取。

彭正失絲懷忿﹐任腳踢之。兒登時死。彭悔﹐急自投河亦死﹐其妻不知也。鄰人見其子臥於門﹐扶之﹐方知气已絕﹐連呼病婦﹐告以兒亡。婦痛子情急﹐登時墜樓死。官驗後﹐囑鄰人爲之埋葬。

趙三日﹐雷雨大作﹐震死三人於賣絲者之門。少頃﹐一剃頭者復蘇﹐據云「前扒手孫某在某行扒出一捆絲﹐對門謝姓見之﹐欲與分價﹐方免出首。絲在我店賣出﹐派分我得錢三百﹐彼二人各得二千。旋聞賣絲者投河﹐官驗後無事矣。

不料今日同遭雷擊﹐彼等均已擊死﹐我則打傷一腿。「驗之果然。

○北門貨紹興王某與徐姓者﹐明季在河南避張﹑李之亂﹐所過處屍橫徧野。一夕遇李兵﹐二人自度必死﹐避城內亂屍中。夜半﹐燈燭輝煌﹐自城頭而下﹐疑賊兵巡城。

漸近﹐乃城隍燈籠。愈驚懼﹐不敢作聲。少頃﹐聞從者曰「有生人气。」又一吏呼曰「一个北門貨﹐一个不在數。」神漸遠去。次早﹐賊兵出城﹐二人起走﹐緊記夜所聞﹐認南路而行。傍晚﹐又抵一城﹐恰是北門。突遇賊捕兵﹐徐被殺﹐王遁歸家。後子孫甚眾。

○泥劉海仙行走如臯北門內湖南常徳太守徐文度家﹐買一泥塑劉海仙﹐長六寸許﹐置於堂前神龕內有年矣。一日﹐文度欲睡﹐忽聞堂前有剝啄聲﹐命婢攜燈照視。其婢驚奔入告曰「龕內泥劉海忽然下地行走﹗」公初不信﹐視婢驚怖之狀﹐乃出堂諦視﹐而泥劉海果朱朱而行。咸以爲妖﹐欲毀棄之。公語曰「汝等且勿懼﹐此像旣能行走﹐或有靈應之徵﹐不可毀棄。」仍令供奉龕內。迄今二十餘載﹐絕無他故。其子湘浦﹐現任兩浙副使。

○驢雪奇冤乾隆四十三年春﹐保定淸苑縣民李氏女嫁與西鄕張家莊張氏子爲室﹐相距百餘里。李女歸寧月餘﹐新郎跨驢來迎﹐令妻騎驢而己步行於後。路經某村﹐離家僅二十里﹐緣此村居民素與新郎熟識﹐必多調笑﹐且驢亦熟識歸路﹐張乃令妻先行。

至六七里許﹐有三岔歧路﹐過西爲張家莊大路﹐過東則任邱縣界。有一少年控車自西道轆轆而來﹐系任丘豪富劉某﹐將張妻驢衝向任邱道上﹐相逼而行。天漸晚。張妻心慌﹐問少年曰「此地離張家莊幾何﹖」少年答曰「娘子誤矣。

張家莊須向西而去。此是任嶽大路﹐相距數十里。天晚難行﹐當爲娘子擇莊借宿﹐天明卽遣人送往﹐何如﹖「張妻無柰﹐勉彊允從。

至前莊﹐系劉之佃戶孔某家﹐備房安歇。其時適孔佃之女亦新婚歸寧﹐孔謂女曰「今晚業主借宿﹐不能違命。汝當暫回夫家﹐侯業主去後﹐再來迎汝。」

女從而歸﹐其房爲劉張共宿之所﹐劉之車夫宿於房外﹐張之騎驢系於檐下。

次日將午﹐不見啟戶﹐孔佃窺於窗隙﹐見兩屍在炕﹐頭俱在地﹐檐下系驢亦失。孔佃與車夫顫栗莫制。佃乃密語車夫曰「汝家河南﹐離此甚遠﹐何不載彼衣物速行竄歸﹖一經到官﹐則爾我身命難保矣﹗」車夫從之。是晚﹐卽野瘞兩屍﹐禦車載物而去。

劉母見子久出不歸﹐杳無音耗﹐卽在任邱縣控追車夫﹔張郎追妻不見﹐疑有別故﹐復又趕至淸苑控告其嶽父母。縣官疑有冤﹐飭捕密訪。其時有嗜賭無賴之郭三鬻驢於市﹐恰與張供毛色相符。向郭盤詰﹐始知郭三向與孔佃之女有私﹐孔女歸寧﹐郭從後窗潛入﹐見有二人共寢﹐一時气忿﹐殺此二人﹐並盜此驢。縣今復喚孔佃﹐根詰屍首所在﹐親往起屍。開土三尺﹐赫然一死人﹐乃禿頭老和尙也。

復又深掘﹐得所殺兩屍。張冤旣雪﹐劉死有蹤﹐而和尙之屍又屬疑案。正懷疑間﹐天忽陰雨﹐乃避雨古廟﹐寂無人迹。詢諸鄰保﹐云「此庵向有師徒二僧﹐後以師出雲遊﹐徒亦他往矣。」卽同鄰保往視僧屍﹐咸云「此卽雲遊之僧也。」遂緝拿其徒。訪至河南歸徳地界﹐已蓄髮娶妻﹐開張豆腐店。究其師死之由﹐緣僧徒所娶之婦﹐向與其師有姦。後徒漸長﹐復與此婦私通。其徒每有不平﹐故共謀殺其師﹐棄廟遠竄﹐遂成夫婦。乃置之法。

○張大令嘉興張大令者﹐辛巳進士﹐海陵查太守虞昌之業師﹐素行正直。忽一日﹐平明而起﹐索冠帶甚急﹐道有當事貴人要來相會。遂著蟒衣補褂﹐迎至大門外。升中堂﹐作揖遜坐﹐口喃喃對語﹐旁人聽者﹐語不可解。初若欣喜﹐繼而悲嘆﹐又繼而辭讓。取茶兩杯﹐一自飲﹐一置空中﹐杯亦不脫落。作態良久﹐乃送至大門外﹐再揖始歸。家人問﹕「何客﹖」曰「嘉興府城隍也。彼升任去﹐舉我代其職﹐故先來見訪。且告我此地一二年內﹐有兩貴人橫死﹐遭劫者不少。我不便泄天機也。」言畢端坐﹐不飲不食﹐三日遂亡。俄而﹐巡撫王﹑陳兩公事發。

○鏡水湘潭有鏡水﹐照人三生。有駱秀才往照﹐非人形﹐乃一猛虎也。有老篙工往照﹐現作美女﹐雲鬟霞﹐池開蓮花﹐瓣瓣皆作靑色。

○蔡掌官虎丘蔡掌官﹐以古董爲業﹐年少貌美。飲倪康民家﹐倪遣小奴持燈送歸。於無人之處﹐見掌官與人作揖﹐口喃喃細語。奴問﹕「與何人說話﹖」曰「好友李三哥喚我﹐我便同他去﹐你不必跟我。」語未畢﹐跳入河中。奴急救起之﹐拉歸家﹐告知蔡之父母。親友咸大驚﹐都來問蔡。蔡如醉可癡﹐口無所言﹐但見刀卽摩其喉﹐見繩則試其頸﹐若以爲天下至樂之境﹐無如橫死者。家人鎖閉之﹐𨿽小衣衫褲﹐皆不縫帶﹐但穴一洞通飲食而已。

淸明日﹐全家人墳﹐蔡從窗外逸出﹐兩日不歸。家人知其必死﹐四處尋覓﹐至白蓮橋空野﹐忽見掌官倚桑樹大呼曰「我在此﹐不必再尋矣﹗」家人喜﹐奔趨視之﹐則已縊死樹上。呼者﹐乃其魂也。縊帶系偸染坊店地上所曬布爲之。

○沈文崧髙郵沈公文崧﹐宰山左沾化時﹐有相好同官某﹐親老無子﹐將奉差西藏﹐公慨然代往﹐聞者無不驚其髙義。跋涉三年餘﹐始回內地。途中冰雪苦寒﹐往往月餘無人煙。有僕二人﹐名夏祥者﹐侍公最忠。每至住營帳時輒不見﹐少頃﹐必手捧粟至﹐炊熟奉公﹐不知其粟可自來也。

一日晦霧﹐行至險阪﹐下臨深澗萬丈﹐二僕俱墮澗中。公馬足已陷。忽見雲霧中有大士像﹐手持靑蓮﹐向公指導。俄頃﹐身已過澗至平地﹐痛失二僕﹐逡巡不前。久之曛黑。聞人語聲﹐急呼之﹐則夏祥至矣。問﹕「何來﹖」稱﹕「墮澗後﹐有綠毛人長丈餘﹐自澗中負出。」主僕相抱大哭。

公歸後﹐將此事語髙文良公﹐髙爲動色﹐繪大士圖﹐書年月以紀之。後三十餘年﹐沈之孫名均安者﹐知江西贛縣﹔髙之孫名士釒黃者﹐官贛縣司馬。初不相識﹐旣而詢及世系﹐彼此爽然﹐始知大士圖猶在髙處﹐傳爲至寶﹐至此乃以歸沈。

○藍姑娘王中丞丁憂後﹐居杭州羊市公館。竈下婢忽僕地﹐良久蘇醒﹐瞪目作旗人語曰「我鑲紅旗某都統家藍姑娘也﹐口渴腹肌﹐可致意大人﹐作速供養我。」王親臨問曰「爾旣系旗人﹐何故到我漢人家來﹖」鬼曰「我與羣姊妹淸明日出門看會﹐不料布政使國大老爺路過﹐儀從甚盛﹐將我姊妹一衝而散﹐我避不及﹐只得避到大人家來。」中丞曰「汝避國大人不避我﹐獨不知國大人尙是我之屬員乎﹖他衝汝﹐汝何不到他家作祟﹖」鬼曰「我畏之。」中丞曰「然汝輩作鬼者亦勢利﹐只怕現任官﹐不怕去任官耶﹖」曰「不然。去任者果做好官﹐我亦怕他。」中丞大不喜﹐不得已﹐且供飯焚紙錢與之﹐婢病旋愈。未一年﹐中丞及於難。

○鼠膽兩頭山東桂未谷廣文﹐精篆隸之學﹐藏碑板文字甚多。每夜被鼠咬破﹐心惡之﹐設法擒鼠。以爲鼠膽汁可以治聾﹐乃生剝之。果得一膽﹐如蠶大﹐兩外有頭﹐蠕蠕行動。鼠死半日﹐膽尙活也。卒不解其故﹐懼而棄之溝中﹐亦無他異。或云「首鼠兩端﹐此之謂也。」然擒他鼠驗之﹐並膽俱無。

○西海祠神嘉興錢汝器﹐太傅文端公第七子也﹐選陜西武功令。抵任後﹐不數月﹐以疾卒。卒之前一日﹐旦起告家人具湯沐﹐朝服北向九拜﹐復東向九拜。家人問故﹐曰「北向所以謝主恩也。東向者﹐余出都時﹐過蒲州﹐宿西門外禹廟﹐夢禹王召我爲水神﹐居西海祠。余固辭不獲﹐定於明日當去。」次早﹐果端坐而逝﹐時壬九月十七日也。

先是有郭生者﹐人﹐明慧善歌﹐爲錢所眷﹐孫君淵如亦善之﹐旋以他事逸去。後孫在朝邑令莊虛庵所﹐接郭生書云「九月過解州﹐夢錢七公子來﹐儀衛甚盛﹐告余云﹕」將赴任西海祠﹐如申旦之約﹐無間幽明﹐當訪我於蒲州南郭外。言訖而寤。若夢中言果眞﹐公子當不在人間矣。「

時孫正訪生消息不得﹐接此信﹐卽日脂車渡河﹐至蒲州相訪。果有西海祠﹐建於至元十二年﹐現在重修落成。方徘徊間﹐忽郭生自廊廡出﹐相與敍述前事﹐共相悲喜。因釃酒潔羞﹐爲文祭云「昔者巨卿死友﹐厥有素車之馳﹔子文酒徒﹐無損成神之骨。恭聞故實﹐不謂逢君。」陽湖洪孝廉亮吉亦弔以詩云「少年有願須先償﹐旣入神籍何能狂﹖」

○猢猻灑曹學士洛爲予言﹕康熙甲申春﹐與友人潘錫疇遊黃山。至文殊院﹐與僧雪莊對食﹐忽不見席中人﹐僅各露一頂﹐僧曰「此云過也。」

次日﹐入雲峯洞﹐見一老人﹐身長九尺﹐美須髯﹐衲衣艸履坐石牀。曹向之索茶﹐老人笑曰「此間安得茶﹖」曹帶炒米﹐獻老人。老人曰「六十餘年未嘗此味矣﹗」曹叩其姓氏﹐曰「余姓周﹐名執﹐官總兵﹐明末隱此﹐百三十年。

此猿洞也﹐爲虎所據﹐諸猿患之﹐招余殺虎。殪其類﹐因得居此。「牀置二劍﹐光如沃雪﹐臺上供河洛二圖﹑六十四卦﹐地堆虎皮數十張。笑謂曹曰﹕」明日諸猿來壽我﹐頗可觀。「言未已﹐有數小猿至洞前﹐見有人﹐驚跳去。老人曰﹕」自虎害除﹐猿感我恩﹐每日輪班來供使令。「因呼曰﹕」我將請客﹐可拾薪煨芋。「猿躍去﹐少頃﹐捧薪至﹐煮芋與曹共啖。曹私憶此間得酒更佳﹐老人已知﹐引至一崖﹐有石覆小凹﹐澄碧而香﹐曰﹕」此猢猻酒也。「酌而共飲。老人醉﹐取雙劍舞﹐走電飛沙﹐天風皆起。舞畢還洞﹐枕虎皮臥﹐語曹云﹕」汝饑﹐可隨手取松子橡栗食之。「食後﹐體覺輕健。先是﹐曹常病寒﹐至是病減八九。

最後引至一崖﹐有長髯白猿以松枝結屋而坐﹐手索書一卷﹐誦之瑯瑯﹐不解作何語﹐其下千猿拜舞。曹大喜﹐急走歸告雪莊。拉之同往﹐洞中止存石牀﹐不見老人。

○張秀才杭州張秀才某﹐館京師某都統家。書捨在花園中﹐離正宅百步。張素小膽﹐喚館僮作伴﹐燈上卽眠﹐已年餘矣。

八月中秋﹐月色大明﹐館僮在外飲酒﹐園門未關。張立假山石上玩月﹐見一婦人披髮赤身﹐遠遠而至。諦視之﹐膚體甚白﹐而自臉至身﹐皆有泥污垢瘢。張大驚﹐以爲此必僵屍破土而出者也。雙睛炯然﹐與月光相射﹐尢覺可畏。急取木弋撐房門﹐而已登牀竊視之。

未幾﹐砉然有聲﹐門撐推斷﹐而此婦昂然進矣。坐張所坐椅上﹐將案頭書帖盡撕毀這﹐颯颯有聲。張已駭絕。更取其界尺大敲桌上﹐仰天長嘆。張神魂飛越﹐從此不省人事矣。昏迷中﹐覺有摩其下體者﹐罵曰「南蠻子﹐不堪﹗不堪﹗」

搖步而去。

次早﹐張僵臥不起﹐呼之不應﹐館僮及學生急請都統來視﹐灌以薑汁始蘇﹐具道昨宵情形。都統笑曰「先生毋駭﹐此非鬼也。吾家人僕婦喪偶﹐積思成瘋﹐已鎖禁二年矣。昨偶然鎖斷﹐故逸出作鬧﹐致驚先生。」張不信。都統親拉至鎖婦處窺觀﹐果昨所見也。病乃霍然。

張頗以「不堪」二字自慚館僮聞而笑曰「幸而相公此物不堪﹐家中人有中瘋婦意者﹐都被其索鬧不休﹐有咬傷掐痛其陰幾至斷者。」

○周將軍墓二事山西寧武有周將軍遇吉之墓﹐百餘年來﹐河水嚙其旁﹐墳漸傾瀉。土人張某哀之﹐具牲牢致祭﹐默禱曰「將軍威靈﹐當思所以護墓之法。」次夕﹐天大雷雨﹐百里內聞有兵馬騰中踔之聲。次日﹐將軍墳旁忽湧出一山﹐髙十丈餘﹐闌截沖水處﹐至墓前﹐便繞道曲流矣。人咸異之。

乾隆四十五年﹐其他山水暴至。有周某者﹐將軍之族孫也﹐負母而奔﹐黑夜踉蹌﹐全不認路。其母在伊背上罵曰「汝有妻有子﹐妻可以生兒﹐可以傳代﹐汝俱棄之﹐而獨負我龍鐘之母﹐不太愚乎﹗」其子不顧﹐牢負其母狂奔而已。次日天明﹐始知身與母俱立將軍墓上﹐土髙丈許﹐水不能淹。𨿽行一夜﹐並無三里之遠也。歸家視妻子﹐皆無恙﹐雲「水來時﹐似有人扶我上屋者﹐故得生全。」

其旁鄰人﹐已無孑遺矣。

●卷二十一○婁羅二道人婁眞人者﹐松江之楓鄕人。幼孤﹐從中表某養大。與其婢私﹐中表怒逐之。

婁盜其橐金五百﹐逃入江西龍虎山。方過橋﹐有道人白髮﹐曳杖立﹐笑曰「汝來乎﹖汝想作天師法官乎﹖須知法官例有使費﹐非千金不可﹐五百金何濟﹖」婁大駭曰「吾實帶此數﹐金少柰何﹖」道人曰「吾已爲汝豫備矣。」命侍者擔囊示之﹐果五百金。婁跪謝稱仙。道人曰「吾非仙﹐吾乃天師府法官也﹐姓陳名章﹐緣盡當去﹐爲待子故未行。有三錦囊﹐汝佩之﹐他日有急難大事﹐可開視之。」言畢﹐趺坐橋下而化。婁入府見天師﹐天師曰「陳法官望汝久矣﹐汝來陳法官死﹐豈非數耶﹗」

故事﹕天師入京朝賀﹐法官從行。雍正十年﹐天師入朝﹐他法官同往﹐婁不能與。夜夢陳法官踉蹌而來﹐涕泣請曰「道教將滅﹐非婁某不能救。須與偕入京師﹐萬不可誤﹗」天師愈奇婁﹐乃與之俱。時京師久旱﹐諸道士祈請無效﹐世宗召天師諭曰「十日不雨﹐汝道教可廢矣。」天師惶恐伏地﹐竊念陳法師夢中語﹐遽奏請婁某升壇。婁開錦囊﹐如法作咒﹐身未上而黑雲起﹐須臾雨г足。世宗悅﹐命畱京師。

十一年﹐誅妖人賈士芳。賈在民間爲祟﹐召婁使治。婁以五雷正法治之﹐拜北斗四十九日﹐妖滅。是年地震﹐婁先期奏明。皆錦囊所載三事也。今婁尙存﹐錦囊空而術亦盡矣。婁所服丸藥﹐號「一二三」。當歸一兩﹐熟地二兩﹐枸杞三兩。

又有羅眞人者﹐冬夏一衲﹐佯狂於市。兒童隨之而行﹐取生米麥求其吹﹐吹之卽熟。晚間店家燃燭無火﹐亦求羅吹﹐吹之卽熾。京師九門﹐一日九見其形。

忽遁去無迹﹐疑死矣。

京師富家多燒暖炕﹐炕深丈許﹐過三年必掃煤灰。有年婦者掃坑﹐炕中間鼾聲﹐大驚召眾觀之﹐羅眞人也。崛然起曰「借汝家坑熟臥三年﹐竟爲爾輩掃出。」

眾請送入廟﹐曰「吾不入廟。」請供奏之﹐曰「吾不受供。」「然則何歸﹖」

曰「可送我至前門外蜜蜂窩。」卽舁往蜂窩。窩洞甚狹﹐在土山之凹﹐蜂數百萬﹐嘈嘈飛鳴。羅解上下衣赤身入﹐羣蜂圍之﹐穿眼入口﹐出入於七竅中﹐羅怡然不動。

人饋之食﹐或食或不食﹐每食﹐必罄其所饋。或與鬥米飯﹑雞卵三百﹐一啖而盡﹐亦無飽色。語呶呶如梟﹐不甚可解。某貴人饋生薑四十斤﹐啖之﹐片時俱盡。居窩數年﹐一日脫去﹐不知所往。

○蛇含艸消木化金張文敏公有族侄寓洞庭之西磧山莊﹐藏兩雞卵於廚捨﹐每夜爲蛇所竊。伺之﹐見一白蛇吞卵而去﹐頸中膨亨﹐不能遽消﹐乃行至一樹上﹐以頸摩之﹐須臾﹐雞卵化矣。張惡其貪﹐戲削木片裝入雞卵殼中﹐仍放原處。蛇果來吞﹐頸脹如故。

再至前樹摩擦﹐竟不能消。蛇有窘狀﹐徧歷園中諸樹﹐睨而不顧﹐忽往亭西深艸中﹐擇其葉綠色而三叉者摩擦如前﹐木卵消矣。

張次日認明此艸﹐取以摩停食病﹐略一拂試﹐無不立愈。其鄰有患發背者﹐張思食物尙消﹐毒亦可消﹐乃將此艸一兩煮湯飲之。須臾間﹐背瘡果愈﹐而身漸縮小﹐久之﹐並骨俱化作水。病家大怒﹐將張捆縛鳴官。張哀求﹐以實情自白﹐病家不肯休。往廚間喫飯﹐入內﹐視鍋上有異光照耀。就觀﹐則鐵鍋已化黃金矣﹐乃捨之﹐且謝之。究亦不知何艸也。

○蔡京後身崇禎時﹐某相公常自言爲蔡京後身﹐以仙官墮地獄﹐每世間誦《仁王經》﹐耳目爲一亮。又罰作揚州寡婦﹐守空房四十年。故癖好尢奇。好觀美婦之臀﹐美男之勢﹐以爲男子美在前﹐女子之美在後﹐世從易之﹐非好色者也。常使婦衣袍褶﹐男飾裙釵﹐而摸其臂勢﹐以爲得味外味。又常戲以取姬妾優童數十﹐以被蒙其首﹐而露其下體﹐互猜爲某郎某姬﹐以爲笑樂。有內閣供事石俊者﹐微有姿﹐而私處甚佳﹐公甘爲咂弄。有求書者﹐非石郎磨墨不可得也。號臂曰「白玉綿團」﹐勢曰「紅霞仙杵」。

○天鎭縣碑天鎭縣隸雲中﹐其地有玄帝廟。廟有古碑﹐其上炮銃鉛鐵大小丸甚多﹐皆陷入石內。邑人云﹕前明時﹐闖兵來﹐邑人拒戰不勝。俄見此碑自廟飛出﹐盤旋軍陣。凡敵所放火炮﹐咸著於上﹐我軍無失衄﹐而敵賴以退。今謂之「天成碑」﹐現存於廟。

○擡轎郎君杭州世家子汪生﹐幼而聰俊﹐能讀《漢書》。年十八九﹐忽遠出不歸﹐家人尋覓不得。月餘﹐其父遇於薦橋大街﹐則替人擡轎而行。父大驚﹐牽拉還家﹐痛加鞭。問其故﹐不答﹐乃閉鎖書捨中。未幾逃出﹐又爲人擡轎矣。如是者再三。

祖父無如何﹐置之不問﹐戚友中無肯與婚。然《漢書》成誦者﹐終身不忘。遇街道淸淨處﹐郎誦《髙祖本紀》﹐瑯瑯然一字不差。杭州士大夫亦樂召役之﹐勝自己開卷也。自言兩肩負重則筋骨靈通﹐眠食俱善﹐否則悶悶不樂。此外亦無他好。

○楊笠湖救難楊笠湖爲河南令﹐上憲委往商水縣賑災。秋暑甚虐﹐午刻事畢﹐納涼城隍廟。

坐未定﹐一人飛奔而來﹐口稱﹕「小民張相求救」。問﹕「何事﹖」曰「不知。」

左右疑有瘋疾﹐羣起逐之。其人長號不出﹐曰「我昨夜得一夢﹐見此處城隍神與已故縣主王太爺同坐。城隍向我云﹕」汝有急難﹐可求救於汝之父母官。『我卽向王太爺叩頭。王曰「我已來此﹐無能著力﹐汝須去求鄰封官楊太爺救﹐過明午則無害矣。』故今日黎明卽起﹐聞大爺姓楊﹐又在此廟﹐故來求救。」言畢﹐叩頭不肯去。揚無柰何﹐笑曰「我已面準﹐汝有難卽來可也。」問其姓名﹐命家人記之。

數日後﹐散賑過其地﹐訊其鄰人﹐曰「張某是日得夢入城後﹐彼臥室兩間無故塌倒﹐毀傷什物甚多﹐惟本人以入城故免。」

○馮侍禦身輕馮侍禦養梧先生自言初生時﹐身如小貓﹐稱之﹐重不滿二斤﹐家人以爲必難長成。後過十歲﹐形漸魁梧﹐登進士﹐入詞林﹐轉禦史。生二子﹐一爲布政使﹐一爲翰林。先生爲兒時﹐能踏空而行十餘步﹐方知李鄴侯幼時能飛﹐母恐其去﹐以蔥蒜壓之﹐其事竟有。

○江都某令江都某令﹐以公事將往蘇州。臨行﹐往甘泉李公處作別﹐面托云「如本縣有屍傷相驗事﹐望代爲辦理。」李唯唯。已而聞其三鼓後仍搬行李回署﹐李不解何事﹐探之﹐乃有報相屍者。商家汪姓兩奴口角﹐一奴自縊。汪有富名﹐某以爲奇貨﹐命其停屍大廳﹐故不往驗﹐待其臭穢﹐講貫三千兩﹐始行往驗。驗時又語侵主人﹐以爲喝令﹐重詐銀四千兩﹐方肯結案。

李公見而尢之﹐以爲太過。某曰「我非得已﹐我欲爲小兒捐一知縣故耳。

現在汪銀七千兩﹐已差人送入京師﹐我並不存家中。「未幾﹐其子果選甘肅某縣﹐升河州知州。乾隆四十七年﹐爲冒賑事發覺﹐斬立決﹐孫二人盡行充發﹐家產籍沒入官。某驚悸﹐疽發背死。

○執虎耳雲南大理縣南鄕民李士桂﹐家世業農。家畜水牛二隻﹐至夜﹐一牛不歸﹐士桂往尋。昏黑中﹐月色初上﹐見田中有獸臥焉﹐酣聲雷鳴﹐以爲己牛﹐罵曰「畜生﹐如何此刻不回家﹗」隨卽騎上。將攀其角﹐角不見﹐但聳毛耳兩隻﹐徧身貍色斑然﹐方知是虎﹐急不敢下。

虎被人騎﹐驚醒﹐騰身起﹐咆哮叫跳。士掛私念下背必爲所啖﹐於是竭生平之力﹐緊握其耳﹐至於穿破耳輪﹐手愈牢固﹐抵死不放。虎性猛烈﹐騰山躍水﹐爲棘刺所傷﹐次日晨刻﹐力盡而斃﹔士桂亦僵僕虎背﹐气息奄然。家人尋得﹐抱持歸家﹐竟獲重生。兩腳上爲虎爪所攫﹐肉盡骨見。醫逾年﹐才得平復。

○十八灘頭湖南巡撫某﹐平時敬奉關帝。每元旦﹐先赴關廟行香求簽﹐問本年休咎﹐無不應驗。乾隆三十二年正月一日﹐詣廟行禮畢﹐求得簽有「十八灘頭說與君」之句﹐因有戒心。是年﹐𨿽淺水平路﹐必捨舟坐轎。秋間﹐爲候七一案﹐天使按臨。

從某湖過某地﹐行舟則近而速﹐起旱則遠而遲。使者欲舟行﹐公不可﹐乃以關神簽語誦而告之﹐使者勉從而心不喜。

未幾﹐貴州鉛廠事發﹐有公受贓事。公不承認﹐而司閽之李奴必欲扳公﹐說﹕「此銀實送主人﹐非奴所撞騙。」時李已受刑﹐兩足委頓﹐奴主爭辯不休。使者厲聲謂公曰「十八灘頭之神簽驗矣﹗李字﹐『十八』也﹔委頓於地﹐『癱』也﹐說此銀送與主人﹐是送與君也。關聖帝君早知有此劫數﹐公何辯之有﹖」公悚然﹐遂認受贓而案定。

○三姑娘錢侍禦琦巡視南城﹐有梁守備年老﹐能超距騰空﹐所擒獲大盜以百計。公奇之﹐問以平素擒賊立功事狀。梁跪而言曰「擒盜未足奇也﹐某至今心悸且嘆絕者﹐擒妓女三姑娘耳﹐請爲公言之﹕雍正三年某月日﹐九門提督某召我入﹐面諭曰﹕」汝知金魚胡同有妓三姑娘勢力絕大乎﹖「曰﹕」知。「」汝能擒以來乎﹖「曰﹕」能。「」需役若干﹖「

曰「三十。」提督與如數﹐曰「不擒來﹐擡棺見我。」三姑娘者﹐深堂廣廈﹐不易篡取者也。梁命三十人環門外伏﹐己緣墻而上。時已暮﹐秋暑小涼﹐髙篷蔭屋。梁伏篷上伺之。

漏初下﹐見二女鬟從屋西持朱燈引一少年入﹐跪東窗低語曰「郎君至矣。」

少年中堂坐良久﹐上茶者三﹐四女鬟持朱燈擁麗人出﹐交拜妮語﹐膚色目光﹐如明珠射人﹐不可逼視。少頃﹐兩席橫陳﹐六女鬟行酒﹐奇服炫妝﹐紛趨左右。三爵後﹐繞梁之音與笙簫間作。女目少年曰「郎倦乎﹖」引身起﹐牽其裾從東窗入﹐滿堂燈燭盡滅﹐惟樓西風竿上紗燈雙紅。

梁竊意此是探虎穴時也﹐自篷下﹐足蹋寢戶入。女驚起﹐赤體躍牀下﹐趨前抱梁腰﹐低聲辟耳曰「何衙門使來﹖」曰「九門提督。」女曰「孽矣﹐安有提督拘人而能免者乎﹖𨿽然﹐裸婦女見貴人﹐非禮也﹐請著衣﹐謝明珠四雙。」

梁許之﹐擲與一裨﹑一裙﹑一衫﹑一領襖。女開箱取明珠四雙﹐擲某手中。

女衣畢﹐乃從容問﹕「公帶若干人來﹖」曰「三十。」曰「在何處﹖」

曰「環門伏。」曰「速呼之進﹐夜深矣﹐爲妾故累﹐若饑渴﹐妾心不安。」

顧左右治具﹐諸婢烹羊炮兔﹐咄嗟立辦。三十人席地大嚼﹐歡聲如雷。梁私念牀中客未獲﹐將往揭帳。女搖手曰「公胡然﹖彼某大臣公子也﹐國體有關﹐且非其罪﹐妾已教從地道出矣。提督訊時﹐必不怒公﹔如怒公﹐妾願一身當之。」

天黎明﹐女坐紅帷車與梁偕行﹐離公署未半里﹐提督飛馬朱書諭梁曰「本衙門所拿三姑娘﹐訪聞不確﹐作速釋放﹐毋累良民﹐致幹重譴。」梁惕息下車﹐持珠還女。女笑而不受。前婢十二人騎馬來迎﹐擁護馳去。明日偵之﹐室已空矣。

○搜河都尉予親家張開士﹐牧宿州﹐奉旨開河掘地得黿﹐大如車輪﹐項系金牌﹐鐫「正徳二年皇帝敕封搜河都尉」十二字。黿兩眼深碧色﹐背殼綠毛寸許。民間聚觀﹐告之官﹐官念前代老物﹐命放之。是夜﹐風雨颯至﹐河不掘而成者三十餘丈。

○科場事五條乾隆元年正月元日﹐大學士張文和公夢其父桐城公諱英者獨坐室中﹐手持一卷。文和公問﹕「爺看何書﹖」曰「《新科狀元錄》。」「狀元何名﹖」公舉左手示文和公曰「汝來此﹐吾告汝。」文和公至此﹐曰「汝已知之矣﹐何必多言﹖」公驚醒﹐卒不解。後丙辰狀元﹐乃金徳瑛。移「玉」字至「英」字之左﹐此其驗也。公得子遲﹐祈夢於京師之前門關帝廟。夢帝以竹竿與之﹐旁無枝葉﹐心頗不喜。有解者賀曰「公得二子矣。」問﹕「何故﹖」曰「孤竹君之二子﹐此傳記也。破『竹』字爲兩『个』字﹐此字法也。」已而果然。

王士俊爲少司寇﹐讀殿試卷﹐夢文昌抱一短須道士與之。後臚唱時﹐金狀元徳瑛如道士貌﹐出其門。

劉大魁丙午下場﹐請乩﹐乩仙批云「壬子兩榜。」劉不解﹐以爲壬子非會試年﹐或者有恩科耶﹖後丙午中副榜﹐至壬子又中副榜。

繆煥﹐蘇州人﹐年十六入泮﹐遇乩仙﹐問科名﹐批云「六十登科。」繆大恚﹐嫌其遲。後年未三十竟登科﹐題乃《六十而耳順》也。

有三人祈夢於於肅湣廟﹐兩人無夢﹐一人夢肅湣謂曰「汝往觀廟外﹐照墻則知之。」其人醒﹐告二人。二人妒其有夢﹐僞溲焉者﹐卽於夜間取筆向墻上書「不中」二字。天尙未明﹐寫「不」字不甚連接。次早﹐三人同往視之﹐乃「一个中」三字﹐果得夢者中矣。

○百四十村閣學周公煌﹐四川人﹐自言其祖樵也﹐孤身居峨嵋山﹐年九十九未婚。每日入山打薪﹐賣與山下吳姓鬻豆腐翁。吳夫妻二人﹐一女﹐每日買周薪爲炊﹐交易甚歡。

吳年六旬﹐告周曰「明日是吾生辰﹐叟早來飲酒。」周諾之﹐已而不至﹐吳之妻曰「周叟頗喜飲﹐今不來賣薪﹐又不來稱祝﹐毋乃病乎﹐盍往視之﹖」

吳翌日往訪﹐見周顏色甚和﹐問﹕「昨何不來﹖」叟笑曰「我昨入山﹐將伐薪作壽禮﹐不意過一深溪﹐見黃白色累累﹐得無世所稱金銀者乎﹖余竭力運之﹐現堆牀下。若下山﹐則誰爲守者﹖」吳視之﹐果金銀﹐因代爲謀曰「叟不可居此矣。叟孤身住空山而挾此物﹐保無盜賊慮耶﹖」周曰「微君言﹐吾亦知之﹐盍爲我入城尋一屋在人煙稠密處﹖」吳如其言﹐且助之遷居。

未幾﹐周又至﹐面赧然有慚色﹐手百金贈吳﹐揖曰「吾有求於公。吾明年百歲矣﹐從未婚娶﹐自道將死﹐遑有他想﹖不料獲此重資﹐一老身守之﹐復何所用﹖意欲求公作媒﹐代聘一婦。」吳睨其妻﹐相與笑喫喫不休﹐嫌其不知老也。

周曰「非但此也。我聘妻﹐非處子不可。若再醮二婚﹐非老人鄭重結髮之意。

倘嫌我老者﹐請萬金爲聘﹐以三千金謝媒。「吳𨿽知其難﹐而心貪重謝﹐彊應曰﹕」諾。「老人再拜去。月餘﹐無人肯與老人婚。老人又來催促﹐吳支吾無計。

時吳女才十九歲﹐忽跪請曰「女願婚周叟。」夫婦愕然。女曰「父母之意﹐不過嫌周老﹐憐女少耳。女聞人各有命。兒如薄命﹐𨿽嫁年相若者﹐未必不作孀婦﹔兒如命好﹐或此叟尙有餘年﹐幸獲子嗣﹐足支門戶﹐亦未可定。且父母無子﹐只生一女﹐女恨不能作男兒孝養報恩。如彼以萬金來此﹐而又以三千金作謝﹐是生女愈於生男﹐而女心亦慰。女想此叟如許年紀﹐獲此橫財﹐恐天意未必遽從此終也。」吳夫婦以女言告叟﹐叟跪地連叩頭呼嶽父母者再。嫁﹐生一子﹐讀書補廩﹐孫卽閣學公也。

老人年一百四十歲﹐吳女先卒﹐年已五十九矣。老人殯葬制服﹐哭泣甚哀。

又四年﹐老人方卒。所居村﹐人題曰「百四十村」。

○人畜攺常《搜神記》有「雞不三年﹐犬不六載」之說﹐言禽獸之不可久畜也余家人孫會中﹐畜一黃狗﹐甚馴。常餵飯﹐狗搖尾乞憐﹐出入必相迎送﹐孫甚愛之。一日﹐手持肉與食﹐狗嚼其手﹐掌心皆穿﹐痛絕於地﹐乃棒狗殺之。

揚州趙九善養虎﹐檻虎而行。路人觀者先與十錢﹐便開檻出之﹐故意將頭向虎口摩擦﹐虎涎滿面﹐了無所傷﹐以爲笑樂。如是者二年有餘。一日﹐在平山常下索錢﹐又將頭擦虎口﹐虎張口一嚙而頸斷。眾人報官﹐官召獵戶以槍擊虎殺之。

人皆曰「鳥獸不可與同羣。」余曰﹕不然﹐人亦有之。乾隆丙寅﹐余宰江寧﹐有報殺死一家三人者。余往相驗﹐凶手乃屍辛之妻弟劉某。平日郎舅姊弟甚和﹐並無嫌隙。其姊生子﹐年甫五歲。每舅氏來﹐代爲哺抱﹐以爲慣常。是年五月十三日﹐劉又來抱甥﹐姊便交與。劉乃擲甥水缸中﹐以石壓殺之﹔姊驚走視﹐便持割麥刀砍姊﹐斷其頭﹔姊夫來救﹐又持刀刺其腹﹐出腸尺餘﹐尙未气絕。余問有何冤仇﹐傷者極言平日無冤﹐言終气絕。問劉﹐劉不言﹐兩目斜視﹐向天大笑。余以此案難詳﹐立時杖斃之﹐至今不解何故。

又有寡婦某﹐守節二十餘年﹐內外無間言。忽年過五十﹐私通一奴﹐至於產難而亡。其攺常之奇﹐皆虎狗類矣。

○夢葫蘆尹秀才廷一﹐未第時﹐每逢下場﹐必夢神授一葫蘆﹐放榜不中。自後遇入闈心惡﹐而每次必夢葫蘆﹐然屢夢則葫蘆愈大。雍正甲辰科﹐入闈前夕﹐尹恐又夢﹐乃坐而待旦﹐欲避夢也。其小奴方睡﹐大呼「夢見一个葫蘆﹐與相公稱等身。」

尹懊恨不祥﹐亦無可柰何。已而榜發﹐尹竟中三十二名。其三十名姓胡﹐其三十一名姓盧﹐皆甚少年﹐方悟初夢之小葫蘆﹐蓋二公尙未長成故也。

○乩仙示題康熙戊辰﹐會試舉子求乩仙示題﹐乩仙書「不知」二字。舉子再拜求曰「豈有神仙而不知之理﹖」乩仙乃大書曰「不知不知又不知。」眾人大笑﹐以仙爲無知也。是科﹐題乃「不知命﹐無以爲君子也」三節。又甲午鄕試前﹐秀才求乩仙示題﹐仙書「不可語」三字。眾秀才苦求不已﹐乃書曰「正在『不可語』上。」眾愈不解﹐再求仙明示之﹐仙書一「署」字﹐再叩之﹐則不應矣。已而﹐題是「知之者﹐不如好之者」一章。

○神簽預兆秦狀元大士將散館﹐求關聖簽﹐得「靜來也好把此心捫」之句﹐意鬱鬱不樂﹐以爲神嗤其有虧心事也。已而﹐試《松柏有心賦》﹐限「心」字爲韻﹐終篇忘點「心」字﹐閱卷者仍以髙等上。上閱之﹐問﹕「『心』韻何以不明押﹖」秦俯首謝罪﹐而閱卷者亦俱拜謝。上笑曰「狀元有無心之賦﹐主司無有眼之人。」

○奇騙騙術之巧者﹐愈出愈奇。金陵有老翁持數金至北門橋錢店易錢﹐故意較論銀色﹐嘵嘵不休。一少年從外入﹐禮貌甚恭﹐呼翁爲老伯﹐曰「令郎貿易常州﹐與侄同事﹐有銀信一封托侄寄老伯。將往尊府﹐不意侄之路遇也。」將銀信交畢﹐一揖而去。

老翁拆信謂錢店主人曰「我眼昏﹐不能看家信﹐求君誦之。」店主人如其言﹐皆家常瑣屑語﹐末云「外紋銀十兩﹐爲爺薪水需。」翁喜動顏色﹐曰「還我前銀﹐不必較論銀色矣。兒所寄紋銀﹐紙上書明十兩﹐卽以此兌錢何如﹖」

主人接其銀稱之﹐十一兩零三錢﹐疑其子發信時匆匆未檢﹐故信上只言十兩﹔老人又不能自稱﹐可將錯就錯﹐獲此余利﹐遽以九千錢與之。時價紋銀十兩﹐例兌錢九千。翁負錢去。

少頃﹐一客笑於旁曰「店主人得毋受欺乎﹖此老翁者積年騙棍用假銀者也。

我見其來換錢﹐已爲主人憂﹐因此老在店﹐故未敢明言。「店主驚﹐剪其銀﹐果鉛胎﹐懊惱無已。再四謝客﹐且詢此翁居址。曰﹕」翁住某年﹐離此十里餘﹐君追之猶能及之。但我翁鄰也﹐使翁知我破其法﹐將仇我﹐請告君以彼之門向﹐而自往追之。「店主人必欲與俱﹐曰﹕」君但偕行至彼地﹐君告我以彼門向﹐君卽脫去﹐則老人不知是君所道﹐何仇這有﹖「客猶不肯﹐乃酬以三金﹐客若爲不得已而彊行者。

同至漢西門外﹐遠望見老人攤錢櫃上﹐與數人飲酒﹐客指曰「是也﹐汝速往擒﹐我行矣。」店主喜﹐直入酒肆﹐ㄏ老翁毆之曰「汝積騙也﹐以十兩鉛胎銀換我九千錢﹗」眾人皆起問故﹐老翁夷然曰「我以兒銀十兩換錢﹐並非鉛胎。

店主旣云我用假銀﹐我之原銀可得見乎﹖「店主以剪破原銀示眾。翁笑曰﹕」此非我銀。我止十兩﹐故得錢九千。今此假銀似不止十兩者﹐非我原銀﹐乃店主來騙我耳。「酒肆人爲持戥稱之﹐果十一兩零三錢。眾大怒﹐責店主﹐店主不能對。

羣起毆之。

店主一念之貪﹐中老翁計﹐懊恨而歸。

○騙術巧報騙術有巧報者。常州華客﹐挾三百金﹐將買貨淮海間。舟過丹陽﹐見岸上客負行囊﹐呼搭船甚急。華憐之﹐命停船相待。船戶搖手﹐慮匪人爲累。華固命之﹐船戶不得已﹐迎客入﹐宿於後艙尾。將抵丹徒﹐客負行囊出曰「余爲訪戚來。

今已至戚處﹐可以行矣。「謝華上岸去。頃之﹐華開箱取衣﹐箱中三百金盡變瓦石﹐知爲客偸換﹐懊恨無已。

俄而天雨﹐且寒風又逆﹐舟行不上﹐華私念﹕金已被竊﹐無買貨資﹐不如歸裏摒擋﹐再赴淮海。乃呼篙工拖舟返﹐許其直如到淮之數。舟人從之﹐順風張帆而歸。

過奔牛鎭﹐又見有人冒雨負行李淋漓立﹐招呼搭船。舵工睨之﹐卽竊銀客也﹐急伏艙內﹐而僞令水手迎之。天晚雨大﹐其人不料此船仍回﹐急不及待﹐持行李先付水手﹐身躍入艙。見華在焉﹐大駭﹐狂奔而走。發其行囊﹐原銀三百宛然尙存﹐外有珍珠數十粒﹐價可千金。華從此大富。

○香亭記夢香亭於乾隆壬辰冬赴都謁選﹐繞道東昌。十二月五日﹐宿冠城縣東關客店。

夜夢至一園亭﹐竹石蕭疏﹐迥非人境。兒上橫書一卷﹐字作蠅頭小楷。閱之﹐載一事﹐云「新野之渠有巨魚﹐化爲麗姝﹐名曰」喬如「。有李氏子惑焉﹐至三百六十日﹐而李氏子以溺死。宋氏子又惑焉﹐歷三十六日﹐而宋氏子亦死。有楊氏子知其爲怪也﹐故納之﹐而特嬖之﹐絕其水飲﹐而喬如無所施術。三年﹐生三子﹐悉化爲魚。六年﹐楊氏子徧體生鱗甲﹐而喬如益冶艷。一夕暴風雨﹐喬如抱持楊氏子﹐兩身合爲一身﹐各自一首﹐鼓同飛﹐投洞庭湖。日出時﹐楊飲水﹔日入時﹐喬如飲水。楊氏子猶知與喬如交歡﹐不知爲魚在水也﹐而竟得不死壽。此之謂物其物﹐化其化。」

自此以下﹐字模糊不可辧。鐘鳴夢醒﹐枕上默誦﹐不遺一字。

○惇倫李剛主講正心誠意之學﹐有日記一部﹐將所得行事﹐必據實書之。每與其妻交媾﹐必楷書「某月某日﹐與老到惇倫一次。」

○一字千金一咳萬金商邱宰某﹐申詳一案﹐有卑職勘得「毫無疑義」四字。臬使某怒其專擅﹐駁飭不已﹐並提經承宅門﹐將行枷責。楊急攺「似無疑義」四字﹐再行申詳﹐乃批允核轉。然往返盤費﹑司房打點已至千金。

汶上令某﹐見巡撫某。偶患寒疾﹐失聲一咳。某怒其不敬﹐必欲提參。央中間人私獻萬金方免。人相傳爲「一字千金﹐一咳萬金」。

○菩薩答拜余祖母柴太夫人常爲餘言﹐其外祖母楊氏老而無子﹐依其女洪夫人以終﹐年九十七而卒。居一樓奉佛誦經﹐三十年足不履地。性慈善﹐聞樓下笞奴婢聲﹐便傍徨不能食。或奴婢有上樓者﹐必分己所食與食。九十以後拜佛﹐佛像志立答拜﹐太夫人大怖﹐時余祖母年尙幼﹐必拉之作伴﹐曰「汝在此﹐佛不答我也。」卒前三日﹐索盆濯足。婢以向所用木盆進﹐曰「不可﹐我此去踏蓮花﹐須將浴面之銅盆來。」俄而﹐旃檀之气自空繚繞﹐端跏趺而逝。逝後﹐香三晝夜始散。

○暹羅妻驢暹羅俗最淫。男子年十四五時﹐其父母爲娶一牝驢﹐使與交接。夜睡縛驢﹐以其勢置驢陰中養之﹐則壯盛異常。如此三年﹐始娶正妻﹐迎此驢養之終身﹐當作側室。不娶驢者﹐亦無婦子肯嫁之也。

○倭人以下竅服藥倭人病不飲藥。有老倭人能醫者﹐熬藥一桶﹐令病者覆身臥﹐以竹筒插入穀道中﹐將藥水乘熱灌入﹐用大气力吹之。少頃﹐腹中汩汩有聲。拔出竹筒﹐一瀉而病愈矣。

○獅子擊蛇戈侍禦濤云﹕某太翁名錦﹐爲某邑令。適西洋貢獅子經過其邑。獅子於路有病﹐與解員在館驛暫駐。獅子蹲伏大樹下﹐少頃﹐昂首四顧﹐金光射人﹐伸爪擊樹﹐樹中斷﹐鮮血迸流﹐內有大蛇決折而斃。先是﹐驛中馬多患病﹐往往致死﹐自此患除。厚待貢使。至京﹐獻於闕廷﹐象見之不跪。獅子震怒。長吼一聲﹐象皆俯伏。奉旨放歸本國﹐後數日﹐陜撫奏至﹐云「京中放獅﹐本日午時已過潼關。」

○賈士芳賈士芳﹐河南人﹐少似癡愚。有兄某讀書﹐命士芳耕作。時時心念﹐欲往遊天上。一日﹐有道人問曰「爾欲上天耶﹖」曰「然。」道士曰「爾可閉目從我。」遂淩虛而起﹐耳畔但聞風濤聲。少頃﹐命開目﹐見宮室壯麗﹐謂士芳曰「爾少待﹐我入卽至。」良久出謂曰「爾腹餒耶﹖」授酒一杯。賈飲半而止﹐道人弗彊﹐曰「此非爾久畱處。」仍令閉目﹐行如前風濤聲。

少頃開目﹐仍在原處。步至伊兄館中﹐兄驚曰「爾人耶﹖鬼耶﹖」曰「我人耳﹐何以爲鬼﹖」曰「爾數年不歸﹐曩在何處﹖」曰「我同人至天上﹐往返不過半日﹐何云數年﹖」其兄以爲癡﹐不之顧﹐與徒講解《周易》。士芳坐於旁﹐聞之起搖手曰「兄誤矣﹗是卦繇詞九五陽剛與六二相應﹐陰陽合徳﹐得位乘時﹐水火相濟﹐變爲正月之卦。過此以往﹐剛者漸升﹐柔者漸降。至上九﹐數不可極﹐極則有悔﹐悔則潛藏﹐以待剝復之機矣。」其兄大驚﹐曰「汝未讀書﹐何得剖析《易》理如此精奧﹗」信其果遇異人。遠近趨慕﹐叩以禍福﹐無不響應。田中丞奏聞﹐蒙召見。卒以不法伏誅。

或云﹕賈所遇道人﹐姓王名紫珍﹐尢有神通﹐嘗烹茶﹐招賈觀之﹐指曰「初烹時﹐茶葉亂浮﹐淸濁不分﹐此混沌象也。少頃﹐水在上﹐葉在下﹐便是開辟象矣。十二萬年﹐不過如此一霎耳。」

嵇文敏公總督河道時﹐賈常在署中﹐人多崇奉之。有不相敬者﹐賈必拉至無人之處﹐將其生平隱事妻子所不知者一一語之﹐其人愧服乃已。又常問人﹕「可畏鬼否﹖」曰畏鬼便已﹐如雲不畏﹐則是夜必有奇形惡狀者入房作鬧。

○石男「石婦」二字﹐見《太玄經》﹐其來久矣。至於半男半女之身﹐佛書亦屢言之﹐近復有所謂「石男」者。揚州嚴二官﹐貌甚美﹐而無人與狎。其穀道細如綠豆﹐下穢如綫香。晝食粥一盂﹐酒數杯﹐蔬菜須而已﹐多則腹中暴脹﹐大便時痛苦異常。

○須長一丈黃龍眉﹐震澤縣人﹐官熱河四旗廳巡檢﹐須長一丈有奇﹐繞腰兩匝﹐余垂至地。

○禁魘婆粵東崖州居民﹐半屬黎人﹐有生黎﹑熟黎之分。生黎居五指山中﹐不服王化﹔熟黎尊官長﹐來見則膝行而入。

黎女有禁魘婆﹐能禁咒人致死。其術取所咒之人或須髮﹐或吐余檳榔﹐納竹筒中﹐夜間赤身仰臥山頂﹐對星月施符誦咒。至七日﹐某人必死﹐徧體無傷﹐而其軟如綿。但能魘黎人﹐不能害漢人。受其害者擒之鳴官﹐必先用長竹筒穿索扣其頸項下﹐曳之而行﹐否則近其身必爲所禁魘矣。據婆云﹕不禁魘人﹐則過期已身必死。

婆中有年少者﹐及笄便能作法﹐蓋祖傳也。其咒語甚祕﹐𨿽杖殺之﹐不肯告人。有禁魘婆﹐無禁魘公﹐其術傳女不傳男。

○割竹簽黎民買賣田土﹐無文契票約﹐但用筆簽一片。售價若干﹐用刀劃數目於簽上﹐對劈爲二﹐買者賣者各執其半以爲信。日久轉賣﹐則取原主之半簽合而驗之。其稅簽如稅契﹐請官用印於紙﹐封其竹簽之尾﹐春秋納糧﹐較內地加丰焉。

○黎人進捨黎民婚嫁﹐不用輿馬﹐吉日﹐新郎以紅布一匹往嶽家裹新婦﹐負背上而歸。

其俗﹐未成親之先﹐婿私至翁家與其妻苟合﹐謂之「進捨」。若能生子而後負婦者﹐則羣以爲榮。鄰里交賀﹐各以白紙封番錢幾元﹐至其門首﹐拋竹筐中﹐其主人以大甕貯酒陳於門前﹐甕內插細竹筒數條。賀客至﹐各伏筒甕而飲。飲畢﹐又無迎送拜跪之禮。余在肇慶府署中﹐州刺史陳桂軒爲餘言。

○海異海中水上鹹下淡﹐魚生咸水者﹐入淡水中卽死﹔生淡水中者﹐入咸水中卽死。

若水煮飯﹐水漧而米不熟﹐必用淡水煮才熟。水淸者﹐下望可見二十餘丈﹐靑紅黑黃﹐其色不一。人小便﹐則水光變作火光﹐亂星噴起。魚常髙飛如鳥雀﹐有變虎者﹐有變鹿者。

○喝呼艸快子竹惠州山中有艸﹐喝之則捲﹐號「喝呼艸」。羅浮山有「快子竹」﹐竹形小而質勁﹐截之可以爲箸。不許人作聲﹐若作聲呼之﹐便遁入土中﹐覓不可得。

○蚺蛇藤瓊﹑雷兩州﹐蚺蛇大如車輪﹐所過處﹐腥毒異常﹐遇者輒死。性淫而畏藤﹐土人多以婦人褲並藤條置腰間﹐聞鮏气知蛇至﹐先以婦褲擲去﹐蛇舉頭入褲吮嗅不已﹔然後以藤拋擊﹐蛇便縮伏﹐憑人捆縛。縛歸﹐釘之樹上﹐用刀剖腹﹐蛇似不知﹔將至膽處﹐乃作愛護之狀。膽畏人取﹐逃上逃下﹐未易捉取﹐直至蛇死腹裂﹐膽落地上﹐猶躍起丈餘﹐漸漸力盡勢低。取掛檐間﹐其膽衣內汁猶終日奔騰上下﹐無一隙停畱。俟晾漧後﹐才可入藥。

○网虎江西鄱陽湖漁人收网﹐疑其太重﹐解而視之﹐斑然虎也﹐惜已死矣。

○福建解元裘文達公殿典試福建﹐心奇解元之文﹐榜發後﹐亟欲一見。晝坐公廨﹐聞門外喧嚷聲﹐問之﹐則解元公與公家人爲門包角口。公心薄之﹐而疑其貧﹐禁止家人索詐﹐立刻傳見。其人面目語言﹐皆粗鄙無可取。心悶悶﹐因告方伯某﹐悔取士之失。

方伯云「公不言﹐某不敢說。放榜前一日﹐某夢文昌﹑關帝與孔夫子同坐﹐朱衣者持《福建題名錄》來﹐關帝蹙額云﹕」此第一人平生惡武斷﹐何以作解頭﹖『文昌云「渠官階甚大﹐因無行﹐已削盡矣。然渠也勇喜斗﹐一聞母喝卽止﹐念此尙屬孝心﹐姑予一解﹐不久當令歸土矣。』關帝尙怒﹐而孔子無言﹐此亦奇事。」

未幾某亡。

○顧四嫁妻重合永城呂明家佃人顧四﹐乾隆丙子歲荒﹐鬻其妻某氏﹐嫁江南虹縣孫某﹐生一女。次年歲丰﹐顧又娶後妻﹐生子成。成幼遠出﹐爲人傭工﹐流轉至虹縣地方﹐贅孫姓家。兩年﹐妻父歿﹐成無所依﹐遂攜其妻並妻母回永城。顧四出見﹐兒之嶽母﹐已之故妻也。時顧後到先一月歿﹐遂爲夫婦如初。

○千里客萬曆年間﹐紹興商冢宰起第﹐卜云「千里客來居此宅」。當時訝之。至國初﹐王侍禦蘭膏先生任鹽政歸﹐買此宅居之。王別號「千里」﹐卽江寧王檢校大徳父也。

○趙子昂降乩鄧宗洛秀才云﹕伯祖開禹公少時贅海寧陳大司空家﹐眾人請仙﹐公亦問終身﹐乩判云「予趙子昂也」五字﹐宛然趙書。公在帝微笑云「兩朝人物。」乩隨判詩一首云「莫笑吾身事兩朝﹐姓名久已著丹霄。書生不用多饒舌﹐勝爾寒氈嘆寂寥。」後公年八十﹐由歲貢任來安訓導﹐十年而終。

○神仙不解考據乾隆丙午﹐嚴道甫客中州。有仙降乩鞏縣劉氏﹐自稱雁門田穎﹐詩文字畫皆可觀﹐並能代請古時名人如韓﹑柳﹑歐﹑蘇來降。劉氏云﹐有壇設其家已數載矣。

中州仕宦者﹐咸敬信之。穎本唐開﹑寶間人﹐曾撰張希古墓志﹐石在西安碑林﹐畢中丞近移置吳中靈巖山館。

一日﹐降乩節署﹐甫至﹐卽以此語謝其護持之功。此事無知者﹐因共稱其神奇。時嚴道甫在座﹐因云「記墓志中云﹕」左衛馬邑郡尙徳府折衝都尉張君。『考唐府兵皆隸諸衛﹐左右衛領六十府。志云尙徳府爲左衛所領﹐固也﹐但《唐書。地理誌》馬邑郡所屬尙無徳府﹐未知墓志何據﹖「仙停乩半響﹐云﹕」當日下筆時﹐僅據行狀開載﹐至唐《地理誌》﹐爲歐尢所修﹐當俟晤時問明﹐再奉復耳。「

然自是節署相請﹐乩不復降。卽他所相請﹐有道甫在﹐乩亦不復降。

○產公廣西太平府僚婦生子﹐經三日﹐便澡身於溪河﹐其夫乃擁衾抱子坐於寢榻﹐臥起飲食﹐皆須其婦扶持之﹐稍不衛護﹐生疾一如孕婦﹐名曰「產公」﹐而妻反無所苦。查中丞儉堂云。

○烏魯木齊城隍烏魯木齊於乾隆四十一年築城﹐得至徳提殘碑﹐中有「金蒲」字﹐知其地唐時爲金蒲城﹐今《唐書》作「金蒲城」﹐誤也。並建有城隍廟﹐興工三日﹐都統公亮夢有人儒冠而來云「姓紀﹐名永寧﹐陜西人。昨奉天山之神奏爲皮地城隍﹐故爾來謁。」公心異之。

時畢公秋帆撫陜﹐因以札來詢。畢公飭州縣查﹐現在紀姓中﹐未有名永寧者。

適嚴道甫修《華州誌》﹐有紀以家譜來求登載其遠祖。檢之﹐則名永寧者居然在焉。乃明中葉生員。生平亦無他善﹐惟嘉靖三十一年的震時﹐曾捐資掩埋瘞傷死者中四十餘人而已。因以復明公。書至﹐適於是日廟方落成也。

○黑霜四海本一海也﹐南方見之爲南海﹐北方見之爲北海﹐証之經傳皆然。嚴道甫向客秦中﹐晤誠毅伯伍公﹐云﹕雍正間﹐奉使鄂勒﹐素聞有海在北界﹐欲往視﹐國人難之。固請﹐乃派西洋人二十名﹐持羅盤火器﹐以重氈裹車﹐從者皆乘橐駝隨往。

北行六七日﹐見有冰山如城郭﹐其髙入天﹐光气不可逼視。下有洞穴﹐從人以火照羅盤﹐蜿而入。行三日乃出﹐出則天色黯淡如玳瑁﹐間有黑煙吹來﹐著人如砂礫。洋人云「此黑霜也。」每行數里﹐得巖穴則避入﹐以硝磺發火﹐蓋其地不生艸木﹐無煤炭也。逾時復行。

如是又五六日﹐有二銅人對峙﹐髙數十丈﹐一乘龜﹐一握蛇﹐前有銅柱﹐虫篆不可辧。洋人云「此唐堯皇帝所立﹐相傳柱上乃『寒門』二字。」因請回車﹐云「前去到海﹐約三百里不見星日﹐寒气切肌﹐中之卽死。海水黑色如漆﹐時復開裂﹐則有夜叉怪獸起來攫人。至是水亦不流﹐火亦不熱。」公因以火著貂裘上試之﹐果不燃﹐因太息而回。

入城﹐檢點從者﹐五十人凍死者二十有一。公面黑如漆﹐半載始復故﹐隨從人有終身不再白者。

○中印度後藏西南四千餘里﹐有務魯木者﹐卽佛經所雲中印度也﹐世尊居之。金銀宮闕﹐與佛書所云無異。宮門外有池﹐方廣百里﹐白蓮如斗﹐香气著衣﹐經月不散﹐云卽阿暫池也。天時寒暖﹐皆如三四月﹐粳稻再熟。無金銀﹐皆以貨物交易。達賚喇嘛五歲一往覲。

聞雍正初年﹐鄂羅索發兵萬餘﹐驅猛象數百來鬥﹐欲奪其地。世尊持禁咒﹐遣毒蟒數千往禦。鄂羅索懼﹐請受約束﹐蟒蛇瞬息不見。世尊云「此嗔心所致也﹐不嗔則無有矣。」因諭以此地人少﹐每十年當以童男女五百來獻﹐令其自相配偶至今猶然。誠毅伯伍公云。

○來文端公前身是伯樂來文端公自言伯樂轉世﹐眸子炯炯有光﹐相馬獨具神解。兼管兵部及上駟院時﹐每值挑馬﹐百十爲羣﹐瞥眼一過﹐其毛病纖悉﹐無不一一指出﹐販馬者驚以爲神。年七十後﹐常閉目靜攝。每有馬過﹐靜聽蹄聲﹐不但知其良否﹐卽毛色疾病﹐皆能知之。上所乘馬﹐皆先命公選視。

有內侍衛數人﹐精選三馬﹐百試無差﹐將獻上。公時已老﹐眼皮下垂﹐以兩指撐眼視之﹐曰「其一可用﹐其二不可用。」再試之﹐果蹶矣。

一日坐內閣﹐史文靖公乘馬至閣門外下﹐偶言所乘棗驑馬甚佳﹐公曰「佳則佳矣﹐但公所乘乃黃膘馬也﹐何得相誑﹖」文靖云「適所言誠誤﹐但公何以知之﹖」公笑而不言。

又一日﹐梁文莊公入閣少遲﹐自言所乘馬傷水﹐艱於行步。「公曰﹕」非傷水﹐乃誤吞水蛭耳。「文莊乃請獸醫鍼治﹐果下水蛭數升而愈。

公常語侍讀嚴道甫云「二十時﹐荷校於長安門外三十餘日﹐玩索《易》象乾坤二卦﹐得相馬之道。其神解所到﹐未能以口授人也。」

○福建試院樹神紀太史曉嵐視學閩省﹐試院西齋有柏一株﹐幹霄蔽日﹐幕中友人於深夜常見友人來往其下﹐章服一如本朝制度﹐惟袍是大紅。紀意樹神爲祟﹐乃掃室立主以祀﹐並作對句懸於楹間云「參天黛色常如此﹐點首朱衣或是公。」自是怪遂絕。

○於云石金壇於云石﹐官翰林時﹐迎其父就養入都。一日﹐行至中途﹐天色已晚﹐四無人煙﹐尋一旅店﹐遂往投宿。店主以人滿辭﹐於以前路無店﹐固求畱宿。店主躊躇久之﹐曰「店後只有空屋數椽﹐小兒幼年曾讀書其處﹐不幸夭亡﹐我不忍往觀﹐故封閉之。客如不嫌﹐請暫住一夜如何﹖」

於從之﹐卽開門入﹐見四壁塵蒙﹐蛸滿戶﹐案有殘書數卷。偶得時文稿一本﹐翻閱之﹐與其子云石所作文無異﹔入後數篇﹐與鄕﹑會試中式之捲亦相同意﹐甚訝然。忽寓外有光射入﹐見對面石壁上恍惚有「於云石」字迹﹐卽秉燭出現﹐乃「千霄石」三字也。轉身進內﹐蹦然有聲﹐石壁遂倒﹐字亦隨滅。一夜驚疑不寐。

曉行抵都﹐與子備述其事。云石聞言﹐不覺失色﹐須叟僕地。急喚家人救治﹐不蘇而絕。

●卷二十二○王昊廬宗伯是蓮花長老王昊廬宗伯﹐未第時﹐自黃岡赴京應試。路過廬山﹐宿於蓮花宮內﹐因次日仍欲啟行﹐未晚便睡。夢身坐大殿之上﹐面供齋果﹐下有袈裟百輩環拜誦佛﹐因隨手取面前棗子﹐偶啖數枚﹐遂醒。醒時﹐口中有餘味。正驚訝間﹐忽見住房外燈燭輝煌﹐幾筵肆設﹐眾僧方膜拜﹐宛然夢中光景。啟戶問之﹐是日乃此庵肆已故淨月上人忌辰﹐眾方祭祀。宗伯大異﹐起視所供盤中之棗﹐其頂微缺﹐如少二三枚者﹐恍悟自已前身乃此庵長老也。故終身奉佛甚虔。先是﹐宗伯父用予公崇禎翰林。殉節廬山﹐故自號「昊廬」﹐取「昊天罔極」之義﹐諱澤宏。

○鬼買兒洞庭貢生葛文林﹐在庠有文名。其嫡母周氏亡後﹐父荊州續娶李氏﹐卽文林生母也。於歸三日後﹐理周氏衣箱﹐有繡九枝蓮紅襖一件﹐愛而著之。

食次卽昏迷﹐自批其頰曰「余前妻周氏也。箱內衣裳是我嫁時帶來。我平日愛惜﹐不忍上身。今汝初來﹐公然偸著﹐我心不甘﹐來索汝命。」家人環跪﹐替李求情﹐且云「娘子業已身故﹐要此華衣何用﹖」曰「速燒與我﹐我等要著。我自知气量小﹐從前妝奩﹐一絲不能與李氏﹐皆速燒與我﹐我才肯去。」家人不得已﹐如其言﹐盡焚之。鬼拍手笑曰「吾可以去矣。」李卽霍然病愈。家人甚喜。

次日李方晨妝﹐忽打一呵欠﹐鬼又附其身曰「請相公來。」其夫奔至﹐乃執其手曰「新婦年輕﹐不能理家事﹐我每早來代爲料理。」嗣後﹐午前必附魂於李身﹐查問薪米﹐呵責奴婢﹐井井有條。如是者半年﹐家人習而安之﹐不復爲怪。

忽一日謂其夫曰「我要去矣。我柩停在此﹐汝輩在旁行走﹐震動靈牀﹐我在棺中骨節俱痛﹐可速出殯﹐以安我魂。」其夫曰「尙無葬地﹐柰何﹖」曰「西鄰賣爆竹人張姓者有地在某山﹐我昨往看﹐有松有竹﹐頗合我意。渠口索六十金﹐其心想三十六金﹐可買也。」葛往觀﹐果有地有主﹐絲毫不爽﹐遂立契交易。

鬼請出殯日期﹐葛曰「地𨿽已有﹐然啟期告親友﹐尙無孝子出名﹐殊屬缺典。」鬼曰「此說甚是。汝新婦現有身矣﹐但雌雄未卜﹐與我紙錢三千﹐我替君買一兒來。」言畢去。至期﹐李氏果生文林。

三日後﹐鬼又附婦身如平時﹐其姑陳氏責之曰「李氏新產﹐身子孱弱﹐汝又來糾纏﹐何太不畱情耶﹖」曰「非也。此兒系我買來﹐嗣我血食﹐我不能忘情。新婦年輕貪睡﹐倘被渠壓死柰何﹖我有一言囑婆婆﹕俟其母乳畢後﹐婆婆卽帶兒同睡﹐我才放心。」其姑首肯之﹐李婦打一呵欠﹐鬼又去矣。

擇日出喪﹐葛憐兒甫滿月﹐不勝粗麻﹐易細麻與著。鬼來罵曰「此系齊衰﹐孫喪祖之服。我嫡母也﹐非斬衰不可。」不得已﹐易而送之。臨葬﹐鬼附婦身大哭曰「我體魄已安﹐從此永不至矣。」嗣後果斷。

先是﹐周未嫁時﹐與鄰女結拜三姊妹﹐誓同生死﹐其二妹先亡。周病時曰「兩妹來﹐現在牀後喚我。」葛怒﹐拔劍斫之。周頓足曰「汝不軟求﹐而斫傷其臂﹐愈難挽回矣。」言畢而亡﹐年甫二十三。

○鬼搶饅頭文林言﹕洞庭山多餓鬼。其家蒸饅頭一籠﹐甫熟揭蓋﹐見饅頭喞喞自動﹐逐漸皺縮﹐如碗大者﹐頃刻變小如胡桃。食之﹐味如麵筋﹐精華盡去。初不解其故﹐有老人云「此餓鬼所搶也﹐起籠時以朱筆點之﹐便不能搶。」如其言﹐點者自點﹐縮者仍縮。蓋一人之點﹐不能勝羣鬼之搶也。

○荷花兒余姚章大立﹐康熙三年舉人。家居授徒﹐忽有二冤鬼﹐一女一男﹐白日現形。

初扼其喉﹐繼推之地﹐以兩手髙撐﹐梏而不開﹐若空中有繩系之者。先作女聲曰「我荷花兒也。」繼作男聲曰「我王奎也。」皆北京口气。

家人問﹕「何冤﹖」曰「章大立前身姓翁﹐亦名大立﹐前朝隆慶時爲刑部侍郎。其時我主人周世臣﹐官錦衣指揮﹐家貧無妻﹐只荷花兒與王奎一婢一奴相伴。有盜入室殺世臣去﹐我二人報官。官遣張把總入室捕盜﹐疑我二人因姦弒主。

刑部嚴刑拷訊﹐我二人不勝楚毒﹐遂自誣服。刑部郎中潘志伊疑之﹐獄久不決。

及大立爲侍郎﹐忽發大怒﹐別委郎中王三錫﹑徐一忠再訊﹐二人迎合﹐竟照前議定罪。志伊苦爭不能得﹐遂剮我二人於市。越二年﹐別獲眞盜﹐都人方知我二人之冤。傳入宮中﹐天子怒﹐僅奪大立官職﹐而調一忠﹑三錫於外。請問﹕淩遲重情﹐可是奪職所能蔽辜否﹖我故來此索命。「

家人問﹕「何以不報王﹑徐之冤﹖」曰「彼二人惡迹更多。一已變豬﹐一囚酆都獄中。我不必再報。惟大立前身頗有淸官之號﹐又居顯秩﹐故爾遲遲。今渠已投第三次人身矣﹐祿位有限﹐方能報復。且明季朝綱不整﹐气數將絕﹐陰司鬼神亦多昏憒。我等屢訴不準﹐不許出京﹐豈若當今大淸之世﹐冥司陰官﹐亦洗心革面耶﹗」家人跪求說﹕「召名僧爲汝超度何如﹖」曰「我果有罪﹐方要名僧超度。我二人絲毫無罪﹐何用名僧超度﹖況超度者﹐不過要我早投人身耳。我想就投人身﹐遇著大立﹐也要報仇﹐渠必死我二人之手。然而旁觀者不解來歷﹐卽我與大立旣已隔世﹐𨿽報其人﹐兩邊都不曉來歷﹐無以垂戒作官之人。故我二人每聞陰司喚令輪回﹐堅辭不肯。今冤報後﹐可以輪回矣。」言畢﹐取幾上小刀自割其肉﹐片片墜下。作女聲問曰「可像剮耶﹖」作男聲問曰「可知痛耶﹖」

血流滿席而死。

○歐陽澈宋浙西有陳東﹑歐陽澈廟﹐當時士民憐其忠﹐故私立而祠之也。後王倫從金國來﹐見面惡之﹐命有司拆毀。明季有富而好義者李士貴﹐又立廟於艮山門外﹐鄕民祈求頗靈。

一日﹐李夢神人布袍革履叩門求見﹐曰「我歐陽澈也﹐當日位卑而言髙﹐獲罪系我自取﹐幸上帝憐我忠誠﹐命我司杭州水旱之事。杭州城地方甚大﹐我一人難以辦理。我有友二人﹐一樊安邦﹐一傅國璋﹐皆布衣有气節。可塑二人像於我側﹐助我安輯地方。」李允許﹐旣而笑問曰「陳東先生安在﹐何不相助爲理﹖」

曰「李伯紀相公現司南嶽﹐聘陳先生作記室去矣。」士貴於次日卽增兩像於旁。

○浮尼戊戌年﹐黃河水決。河官督治者每築堤成﹐見水面有綠毛鵝一羣翺翔水面﹐其夜堤必崩。用鳥槍擊之﹐隨散隨聚﹐逾月始平。𨿽老河員﹐不知鵝爲何物。後閱《桂海稗編》載前明黃蕭養之亂﹐黃江有綠鵝爲祟﹐識者曰﹕此名浮尼﹐水怪也﹐以黑犬祭之﹐以五色粽投之﹐則自然去矣。如其言﹐果驗○雷火救忠臣全椒金光辰﹐以禦史直諫觸崇禎皇帝之怒﹐召對平臺﹐將重懲之。忽迅雷震禦座﹐乃免之。嘉靖怒劉魁﹑楊爵﹑周怡直諫﹐杖置獄中。有神降乩言三人冤﹐乃赦之。後因熊浹言乩仙不足信﹐重捕入獄。亡何﹐髙元殿火起﹐帝禱於靈臺﹐火光中有呼三人姓名稱忠臣者﹐乃急傳詔釋之﹐且復其官。

○滑伯河南滑邑署中有滑伯墓甚大﹐邑令到任﹐必先祭奠﹐朔望行香。滑伯之神時時出現﹐圭璋衮冕而出者﹐官必升遷﹔深衣便服而出者﹐官多不詳。余門生呂炳星宰滑州﹐忽一日見滑伯衣冑立於墓上﹐是年﹐升香河同知。墓前古木甚多﹐木葉落時﹐風吹四散﹐從未有落墓上者﹐亦奇。

○盤古腳迹西洋錫蘭山﹐髙出云漢﹐其顚有巨人腳迹﹐入石深二尺﹐長八尺﹐云是盤古皇帝開天落地之腳迹。其國人多裸形﹐有穿衣者﹐皮肉必爛。

○珠重七兩《明史》﹕永樂十五年﹐蘇祿國貢大珠﹐重七兩有零。

○采膽入酒占城國取生人膽入酒與家人飲﹐且以浴身﹐曰「通身是膽。」每伺人於道﹐出其不意殺之﹐取膽以去。若其人驚覺﹐則膽先裂﹐不足用矣。置眾膽於器﹐必以中華人膽居上。王在位三十年﹐則避位入深山﹐以兄弟子侄代﹐而已持齋受戒告於天曰「我爲君無道﹐願虎狼食我﹐或病死。」居一年無恙﹐則復位如初。

○膽長三寸福王之敗﹐有起義兵者吳漢超﹐宣城生員也。兵潰﹐逃出城﹐念其母在﹐乃入見大帥曰「首事者我也。」殺之﹐剖其腹﹐膽長三寸。

○湖神守屍明季大學士賀逢聖﹐在武昌爲張獻忠所逼﹐投墩子湖死。自夏至秋﹐有神托夢於湖之居民某云「我奉上帝命﹐守賀相屍殊苦﹐汝可撈而視之﹐有黑子在其左手者是也。」某覺而異之﹐俟於湖﹐赫然屍出﹐乃殮而葬之。屍在水中百有七十日﹐面如生。

○僵屍抱韋馱宿州李九者﹐販布爲生。路過霍山﹐天晚﹐店客滿矣﹐不得已﹐宿佛廟中。

漏下兩鼓﹐睡已熟﹐夢韋馱神撫其背曰「急起﹐急起﹐大難至矣﹗躲我身後﹐可以救你。」李驚醒﹐踉蹌而起。見牀後厝棺砉然有聲﹐走出一屍﹐徧身白毛﹐如反穿銀鼠套者﹐面上皆滿﹐兩眼深黑﹐中有綠眼﹐光閃閃然﹐直來撲李。李奔上佛櫃﹐躲韋馱神背後。僵屍伸兩臂抱韋馱神而口咬之﹐嗒嗒有聲。李大呼﹐羣僧皆起﹐持棍點火把來。僵屍逃入棺中﹐棺合如故。

次日﹐見韋馱神被僵屍損壞﹐所持杵折爲三段﹐方知僵屍力猛如此。羣僧報官﹐焚其棺。李感韋馱之恩﹐爲塑像裝金焉。

○窮鬼祟人富鬼不崇人西湖徳生庵後門外厝棺千餘﹐堆積如山。余往作寓﹐問庵僧﹕「此地嘗有鬼祟否﹖」僧曰「此間皆富鬼﹐終年平靜。」余曰「城中那得有如此許多富人﹖

焉能有如此許多富鬼﹖且久攢不葬﹐不富可知。「僧曰﹕」所謂富者﹐非指其生前而言也﹐凡死後有酒食祭祀﹑紙錢燒化者﹐便謂之富鬼。此千餘棺𨿽久攢不葬﹐增於每年四節必募緣作道場﹐設盂蘭會燒紙錢千萬﹐鬼皆醉飽﹐邪心不生。公不見世上人搶劫詐騙之事﹐皆起於饑寒。凡病人口中所說﹐目中所見﹐可有衣冠華美﹑相貌丰腴之鬼乎﹖凡作祟求祭者﹐大率皆蓬頭歷齒﹐藍縷窮酸之鬼耳。「余甚是其言﹐果住月餘﹐𨿽家僮婢子﹐當陰霾之夜﹐無聞鬼嘯者。

○雷神火劍乾隆戊申八月﹐河庫道司馬公遣兩僕還家﹐一名祝升﹐年三十﹔一名壽子﹐年十六。二人雇船行至寶應劉家堡地方﹐天漸陰晦﹐壽子忽喜曰「前面搭臺喝戲﹐有金盔金甲神在場上﹐甚熱鬧。」旁人皆不見﹐笑曰「前面河水滔滔﹐絕無戲臺。汝孩子气﹐一心想看戲耶﹖」祝升同一篙工爭曰「果然有戲﹐諸君何獨不見﹖」言未畢﹐有惡見吹折桅桿﹐滿船昏黑﹐震雷一聲﹐擊殺壽子﹑祝升於船頭﹐並殺篙工於船尾。雷雨稍定﹐艙中人大驚﹐泊船報縣﹐請官相屍。

俄而祝升蘇曰「我與壽子正在船看戲﹐忽見前面萬道金光﹐不見河路﹐地上俱鋪雪白銀磚。臺上宮殿巍峨﹐中坐冕旒神﹐方面白須﹐旁立金盔金甲者數十。

一金甲神向冕旒者鞠躬白事﹐語不可辧﹐但見冕旒神點首﹐金甲者遂趨出﹐上船擒我與壽子﹑篙工三人去跪殿上。抽腰下掛劍﹐紅光照耀﹐將壽子頭上橫穿過去﹐又將篙工胸上橫穿過去。我看見光景不好﹐側身要逃﹐被別个金甲神扯住﹐用金瓜錘當頭一打﹐我遂昏絕﹐以後便不知人事了。「

縣官萬公來驗﹐卽取此段口供﹐申詳立案。驗壽子﹑篙工兩屍﹐果有細眼穿喉胸二處﹐買棺殮埋。因祝尙活﹐在船中不便醫治﹐乃撐船至大王廟停泊﹐扛祝升入廟。祝望見大王﹐驚曰「剛才上坐者﹐卽此神也。」又旁睨曰「諸位神道﹐都在殿上﹐何不救救我耶﹖」言畢﹐食粥一碗﹐仍气絕矣。

是年冬﹐餘同劉霞裳遊沐陽﹐過劉家堡﹐泊船大王廟。往看諸神﹐皆尋常金裝木偶﹐無他靈異。劉向神問﹕「壽子年幼﹐有何惡而犯天誅﹖」神不答。余笑曰「癡秀才﹗此所謂民可使由之﹐不可使知之耳﹗幽明一理﹐何必對神饒舌耶﹖」

○水精孝廉廣東紀孝廉﹐童時誤入蛇腹。黑無所見﹐但聞鮏气。捫其壁﹐滑氵達不可近。

幸身邊有小刀﹐因挖其壁。漸見微明﹐就明鉆出﹐困臥於地。鄰人見之﹐攜歸其家。是日﹐村郊三十里外有大蛇死焉。孝廉爲毒气所傷﹐通身皮脫如水精﹐腸胃皆見﹐從幼至壯不攺。鄕舉後﹐同年皆見之﹐呼爲「水精孝廉」。

○水鬼移家王某居杭州城之東園﹐地多魚池﹐東西相接﹐中隔一埂。季夏日正午﹐立埂上乘涼﹐見東池忽有一道浮漚﹐闊尺許﹐似潮湧來而氵砉氵砉有聲。及近埂岸﹐有尺半長一段黑气從東池飛入西池而寂﹐鼻中作羊羴气。順問之鄰人﹐云「是水鬼移家也。」

○負妻之報杭城仙林橋徐松年﹐開銅店。年三十二﹐驟得瘵疾。越數月﹐疾漸劇﹐其妻泣謂曰「我有兩兒俱幼﹐君或不諱﹐我不能撫﹐我願禱於神﹐以壽借君。君當撫兒﹐待其長娶媳﹐可以成家﹐君不必再娶矣。」夫許之﹐婦投詞於城隍﹐再禱於家神﹐婦疾漸作﹐夫疾漸瘳﹐浹歲而卒。

松年竟違其言﹐續娶曹氏。合巹之夕﹐牀褥間夾一冷人﹐不許新郎交接﹐新婦驚起﹐蓋前妻附魂於從婢以鬧之也。口中痛責其夫﹐共寢五六月﹐齋禱不靈﹐松年仍以瘵歿。

○四小龜扛一大龜而行杭城橫塘鎭有孤靜庵﹐一老僧焚修其後殿。見有四小龜共扛一大龜﹐徑尺許﹐循墻依檻﹐團團而走﹐回環不止。老僧唪經畢﹐淸罄一聲﹐龜方斂迹。數年後﹐老僧圓寂﹐龜亦不復再見。雍正年事。

○鬼送湯圓杭州王生繩玉﹐課蒙於橫良鐘氏。鐘第三子字有條﹐年已二十﹐自瞞其年﹐稱十六﹐問﹕「弟子此時尙可讀書否﹖」王答以﹕「果能志堅﹐書何不可讀耶﹖」

有條大喜﹐諷誦不輟。其父俗賈也﹐不以爲然﹐迫之赴吳門貿易。有條鬱鬱而往﹐日赴市廛﹐夜仍闔戶﹐隱身帷帳中﹐私自鉆研。滿房貼「歲不我與」四字。越四月﹐疾亟而歸。時近重九﹐抵家遂卒。柩停於家。

次年七夕前一日﹐王睡夢中﹐聞內屋啟門聲﹐步至書捨排闥入。見有條左手秉燭﹐右手執碗﹐碗內騰騰熱气﹐至王牀前﹐啟帳笑曰「先生肚饑耶﹖特送點心來。」王坐起接其碗﹐見內浮湯圓四个﹐兼有銅銚。遂忘其爲鬼﹐竟挑食之。

及三而飽﹐尙畱其一﹐隨手交還有條﹐有條復爲下帳閉門而去。

王忽大悟﹐驚曰「有條歿已周歲﹐今夕胡爲而來﹖」方舉念間﹐體中寒熱頓作﹐自夜及明﹐循環三次。憊甚﹐不能起﹐乃呼輿歸家。家中攔門鬼以百十計﹐男女大小他鄕本郡之鬼無所不有﹐大約鳩形鵠面披衣曳履之窮鬼爲最多﹐恰無怪狀奇形之可怖者。

王有妹嫁翟家﹐來視兄疾﹐鬼在病人口中云「汝是鄭家橋翟家娘子﹐亦來此耶﹗」王弟訪之﹐果翟鄰家結髮之妻新縊死者也。

王父爲延醫投藥﹐掖起病人命服﹐眾鬼擠肩揎背﹐持其手﹐使不得服。如是者再四﹐王心厭焉﹐竟違父命﹐終不飲藥。次晨﹐另延一醫診視﹐問﹕「曾投藥否﹖」父語以故﹐醫索方視之﹐驚曰「幸而未飲﹐否則今日不能出聲矣﹗」另立一方﹐鬼不復來奪。從此眾鬼闐門塞屋﹐日掩天光﹐夜蔽燈火﹐或坐或立﹐或言或笑﹐聚集十餘日。家中持經放焰口﹑毫無效驗。一女鬼呼曰「汝家該延老僧宏道來﹐我輩便去。」如其言﹐往請宏道。甫到門﹐眾鬼轟然散矣。病亦漸安。

袁子曰﹕同是念經放焰口﹐而有驗有不驗﹐此之謂有治人﹐無治法也。不知鬼食之不宜人食﹐而以奉其先生﹐此之謂愚忠愚孝也。

○忠恕二字一筆寫黃照﹐歙縣人﹐原任福山同知﹐罷官後主講韶州書院。嘗書「忠恕」二大字﹐勒石講堂﹐款落「新安後學某敬書」。

忽一日﹐夢黑衣者二人執燈至曰「奉命召汝。」黃卽隨往。至一處﹐歷階而升﹐聞呼曰「止。」黃卽立定﹐黑衣人分左右立﹐中隔一層白雲。聞有人曰「汝爲大淸官員﹐何以生今反古﹐書『忠恕』二字﹐款落『新安』﹖宜速攺正。」

黃驚醒﹐急將前所刻「新安」二字攺寫「歙縣」。

越數日﹐又夢前黑衣人引至原處﹐仍聞雲中人語曰「汝攺書勒石固善﹐但亦知『忠恕』二字之義是一气讀否﹖汝可於古帖中求之。」黃醒﹐檢閱十七帖﹐見「忠恕」二字行書乃是「忠心如一」四字﹐恍然大悟。復將壁間石刻毀去﹐仿貼中行書﹐另寫勒石。今現存韶州書院。

○土雨乾隆十四年﹐李元叔秀才自京就館沈陽﹐越明年夏四月﹐回京師﹐渡遼水。

是日往北臺子﹐站路過遠﹐昏黑不得抵宿。時乘四套車投一深林中﹐聞樹葉上蔌蔌作雨聲﹐沾灑衣上﹐視之皆土也。未幾﹐四馬攢蹄﹐退後不敢前。騾腳大呼曰「有鬼蹲踞當道﹐車拉不動﹗」乃取開路鐵鋤抓土撒之﹐口中作咒語﹐車始得行。

不數步﹐見一火﹐茶杯大﹐傍車而行﹐其光上下遠近不定﹐照里許而滅。土人云「凡鬼物出﹐皆先有土雨。」

○降廟粵西有降廟之說。每村中有總管廟﹐所塑之像﹐美醜少壯不同。有學降廟法者﹐法將成﹐則至廟中卜卦降神。初至﹐插一劍於廟門之中﹐神降則拔劍而回﹔神不降﹐則用腳踢倒之。能隨足而起則生﹐如不起﹐則爲神誅矣。

其法將一碗淨水寫一「井」字圈繞之﹐地上亦寫一「井」字圈繞之﹐八仙桌中間亦寫一「井」字圈繞之﹐召童子四人﹐手上各寫一「走」字圈繞之﹐將桌面反對碗口之上﹐四童以指擡桌﹐其人口念咒云「天也轉﹐地也轉﹐左叫左轉﹐右叫右轉﹐太上老君急急如令轉。若還不轉﹐銅叉叉轉﹐鐵叉叉轉。若再不轉﹐土地﹑城隍代轉。」唱畢﹐桌子便轉﹐然後請藥方﹐無不驗者。

○隴西城隍神是美少年康熙間﹐隴西城隍塑黑面而髯者﹐貌頗威嚴﹐忽於乾隆間攺塑像爲美少年。

或問庵僧﹐僧曰「聞之長老云﹐雍正七年﹐有謝某者﹐年甫二十﹐從其師在廟讀書。夜間先生出外﹐謝步月吟詩。見一人來禱﹐乃隱於神後伺之﹐聞其祝云﹕」今夜若偸物有獲﹐必具三牲來獻。「方知是賊也。心疑神乃聰明正直之人﹐豈可以牲牢動乎﹖次日﹐賊竟來還願﹐生大不平﹐作文責之。神夜托夢於其師﹐將降生禍。師醒後問生﹐生抵賴。師怒﹐搜其篋﹐竟有責神之稿﹐怒而焚之。

是夜﹐神踉蹌而至曰「我來告你弟子不敬神明﹐將降以禍﹐原不過嚇嚇他。

你竟將他文稿燒化﹐被行路神上奏東嶽﹐登時將我革職拿問。一面將此城隍之位奏明上帝﹐卽將汝弟子補缺矣。「欷而退。

未三日﹐少年卒。廟中人聞呼騶聲﹐云是新城隍到任。嗣後﹐塑像者易黑胡之貌爲美少年。

○城隍赤身求衣張觀察挺修湖城隍廟﹐以檀香雕三丈法身﹐繡衮爲袍衣之﹐供奉三日矣。忽夜夢一巨人﹐頭帶平天冠﹐而身無衣服﹐赤兩股直立帳前。公驚醒心動﹐急欲赴廟查看﹐而廟中道士已來報神衣被竊矣。乃爲另制﹐且命拿賊云。

○水怪吹气杭州程志章由潮州過黃崗﹐渡海汊。半渡﹐開大風﹐有黑气沖起﹐中有一人渾身漆黑﹐惟兩眼眶及嘴唇其白如粉﹐坐船頭上以气吹舟中人。舟人共十三人﹐頃刻貌盡變黑﹐與之相似﹐其不變者三人而已。少頃﹐黑气散﹐怪亦不見。開船﹐風浪大作﹐舟覆水中﹐死者十人﹐皆變色者也﹐其不變色之三人獨免。

○壇響杭州北門外三淸院林道士能擒妖﹐在興化收妖壇中﹐放三淸神座下。逾年﹐錢生袖海與友孔傳經餞行﹐上南京鄕試﹐本醉後壇云「我友中則壇響。」果響一聲。客散﹐生夜看書﹐見白衣人坐檻上與之拱手。生用界尺打之﹐撫掌大笑而退。是年孔君果中。

○貞女訴冤陸作梅作潯州太守﹐有和姦自盡一案﹐縣詳到府﹐文卷在案上﹐將批如詳核轉矣。其晚﹐幕友房中起大風﹐宛然一女子﹐立而不言﹐五更始去。幕友告太守﹐適太守奉調上省﹐謂其子曰「汝膽大﹐今晚可至幕友房伺之。」

晚間﹐公子遵父命﹐宿幕友書房。果如前風起﹐幕友又見此女﹐卽告公子﹐而公子無見也﹐因大聲問曰「汝何爲者﹖」女曰「吾卽幾上案中人也﹐因拒姦至死。父母受賄﹐證成和姦﹐污我名節。曩訴之縣﹐縣亦受賄﹐不爲申理﹐所以來此訴冤。」公子唯唯﹐卽以共言寫家信馳告太守。太守從省歸﹐適經是縣﹐因札致幕友﹐將原案發回本縣。

未幾﹐縣令來迎。太守不宿公館﹐先往在隍廟行香﹐謂令曰「吾訪聞前姦案事有冤﹐信乎﹖」縣據其父母口供﹐抗詞請質。太守無柰何﹐卽宿城隍廟中﹐傳犯人及鄰證人等於大殿後陪宿﹐陰伏人於殿後察之。至三更餘﹐鄰證等各自言語﹐有罵其父母之無良﹐憐其女之貞烈者﹐聽者取筆書之。

至天明﹐先盤詰鄰證﹐取夜間所書示之﹐俱服。遂以彊奸致死定案。旌其女入節孝祠。

○楊成龍成神處州太守楊成龍﹐性正直﹐作官五十年﹐頗有政聲。壬寅春﹐余遊天臺﹐招余飲酒﹐歷敍辦山東數大案﹐有古循吏風﹐余許作傳﹐以表章之。不料別後告老﹐就養於伊子深州署中﹐無疾而卒。先是﹐太守宰歷城時﹐買沙板一副﹐置張秋僧捨。身亡後﹐其子文必欲遣人取歸﹐然後入殮﹐以慰乃父之心。

忽其幼孫某頭暈僕地﹐旋起坐﹐厲聲曰「文﹐汝太糊塗﹗當此六月天﹐我屍在牀﹐待從張秋取棺來﹐則吾屍壞矣。深州木材盡可用﹐何必遠取﹖現在處州八來迎我作彼處城隍﹐我俟汝喪事小定﹐卽往到任。我無他語﹐大凡人在世上﹐肯做好官﹐必有好報﹐汝緊記之。明年三月十四日﹐二孫所生之子﹐將來可以紹我之志﹐取名紹志可也。若葬我﹐當在唐務山中做癸丁山向。」幼孫言畢﹐沈沈睡去﹐俄而嬉戲如初。文悚然﹐一遵父命。

次年﹐果生紹志﹐月日無爽。

○周倉赤腳相傳東臺白駒場關廟周倉赤腳﹐因當日關公在襄陽放水淹龐徳時﹐周倉親下江挖坑故也。戊申冬﹐余過東臺﹐與劉霞裳入廟觀之﹐果然赤腳﹐又見神座後有一木匣﹐長三尺許。相傳不許人開﹐有某太守祭而開之﹐風雷立至。

○張飛治河大學士嵇文敏公總督南河﹐將築堤東岸。夢有兜鍪而短須者直入一揖﹐隨卽上坐曰「某堤須築某所﹐裁保無虞。若在此﹐不能成功。」嵇頷之。已而思其人狀貌乃一武夫﹐言復椎魯﹐何以公然與宰相抗禮﹖意頗不懌﹐叱吒而醒。次日上工﹐次過張桓侯廟﹐小住啜茶﹐上塑神像﹐宛然夢中人﹐乃命停工。

○神佑不必貴人章觀察家奴陳霞彩﹐居上元義直巷中﹐與其外婦同宿。夜聞風雨聲﹐似震雷擊物。初不介意﹐天明揭帳﹐則臥榻後山墻夜崩﹐榻之前後左右﹐皆磚堆數尺﹐惟畱一榻不打壞。靑衣靑樓﹐亦得神佑如此。

○成神不必賢人李海仲秀才﹐秋試京師﹐在蘇州雇鴨嘴船。行至淮上﹐見艙前來王某求附舟﹐舊時鄰也﹐因與同行。

洎晚﹐王笑問﹕「君膽大否﹖」秀才愕然﹐漫應曰「大。」王曰「懼君生畏﹐故以膽問。君旣膽大﹐我不得不以實告。我非人﹐乃鬼也。我別君六年矣﹐前年歲荒﹐爲饑寒所迫﹐掘墳盜財﹐被捕拿獲﹐罪已斬決。今作鬼依舊饑寒﹐故往京中索逋﹐仗君乞帶。」李問﹕「往索何人之債﹖」曰「汪某。渠作刑部司官﹐許擬斬文書到部時爲駁減等﹐故饋以五百金。不料渠全無照應﹐終不能保全性命﹐故往祟之。」汪某者﹐李戚也。李大駭﹐曉之曰「汝罪宜誅﹐部議不枉﹐汪捨親不應騙汝財物﹐我帶汝往﹐說明原委﹐令渠還汝﹐以解此仇可也。但汝已死﹐要銀何用﹖」王曰「我𨿽無用﹐尙有妻子在家﹐居與君鄰。我索得後﹐可代我付之。」李唯唯。

又數日﹐將到京師﹐王請先行﹐曰「我且到令親處作祟﹐令渠求救無方﹐君再往說之﹐方肯聽君。否則渠系貪財之人﹐君𨿽有言﹐渠不聽也。」言畢不見。

李入都覓寓﹐遲三日﹐往汪家﹐汪果得風狂之病﹐舉家求神問卜﹐毫無效驗。李方至門﹐病人口語曰「汝家救星到矣﹗」家人爭迎問李﹐李告以原委。汪妻初意要燒紙錢數萬爲償﹐病人大笑曰「以眞錢還眞錢﹐天下無此便宜之事﹗速兌五百金交李老爺﹐我便饒你。」其家如其言﹐汪病果愈。

又數日﹐來李處催與同歸﹐李不肯曰「我未下場。」鬼曰「君不中﹐不必下場也。」李不聽。畢三場後﹐鬼又催歸。李曰「我要等榜。」鬼曰「君不中﹐不必等榜也。」榜發無名﹐鬼來笑曰「君此時可以歸乎﹖」李慚沮﹐卽日起身。鬼與同船﹐一切飲食﹐嗅而不吞﹐熱物被嗅﹐登時冷矣。

行至宿遷﹐鬼曰「某村唱戲﹐盍往觀乎﹖」李同至戲臺下。看數出﹐鬼忽不見﹐但聞飛沙走石之聲﹐李回船待之。天將黑﹐鬼盛服而來曰「我不歸矣﹐我在此做關帝矣。」李大駭曰「妝何敢做關帝﹖」曰「世上觀音﹑關帝﹐皆鬼冒充。前日村中之戲﹐還關神願也。所還願之關神﹐比我更無賴﹐我故大怒﹐與決戰而逐之。君獨不聞飛沙石之聲乎﹖」言畢拜謝而去。李替帶五百金付其妻子。

○中一目人康熙甲戌科﹐丹徒裴公之仙偕數友人入都會試。都中有善召乩者﹐延之問中否。仙至﹐判一「貴」字。眾不解﹐再叩之﹐則曰「皆判明矣。」榜發後﹐惟裴公中會元﹐餘皆落第。裴公眇一目﹐始悟向所判「貴」字﹐乃「中一目人」也。

○女鬼告狀鎭江包某﹐年少美丰姿﹐娶室王氏。包世業賈﹐常與同事者往來閭巷。乾隆庚子秋日﹐偕數友爲狎邪之遊﹐日暮乃返。王氏方同一老嫗入廚下治晚餐﹐聞叩門聲﹐命老嫗往啟﹐見一少婦盛妝而入﹐直赴內室﹐問之不答。嫗疑爲姻戚﹐往告王氏。王急趨至室﹐則包在焉﹐因大笑老嫗目昏﹐誤認主人爲婦人也。

忽包作女態襝衽而前﹐與王氏寒暄﹐且言「包郎在某娼家飲酒時﹐我在門後專守﹐俟其出﹐方得同回。」王見其聲音舉動不類包郎﹐恐其瘋狂﹐急召僮僕及鄰里姻戚共來看視。包皆一一與見﹐禮儀周到﹐稱謂無誤﹐宛然一大家女也。

或男子稍與相狎﹐鬼卽怒曰「我貞女也﹐誰近我﹐我卽取其命﹗」眾問﹕「你與包有何仇﹖」鬼曰「妾與包實因恩愛成仇﹐曾控告於城隍神﹐前後共十九狀﹐俱未見準。今又告於東嶽帝君﹐始蒙批準﹐不日與包同往矣。」詢其姓名﹐鬼曰「我好人家兒女﹐姓名不可聞也。」「告包者何詞﹖」鬼卽連誦十九詞﹐其詞甚急﹐不能悉曉﹐大槪控包負心﹐令彼無歸之意。或又問﹕「汝卽托包身而言﹐包今何在﹖」鬼微笑曰「渠被我縛在城隍廟側小屋中矣。」王氏泣拜﹐求放其夫﹐鬼不答。

至夜分﹐眾姻戚私語曰「彼鬼曾言告城隍狀不準﹐今縛包於城隍廟側﹐何不往告於神﹐求其伸理﹖」於是共覓香燭楮鏹﹐若將往者。鬼忽言曰「今諸人旣同來相求﹐且放彼歸﹐自有東嶽審斷。」言畢倒地。

少頃包蘇﹐極稱困頓﹐眾環問所見﹐包曰「初出某娼門﹐卽見此婦相隨。

初尙或左或右﹐至教場﹐婦遽前扯拽往城隍廟左側小屋內﹐黑暗中以繩縛我手足﹐置之於地﹐旁似有相守之人。適聞婦來曰「今目放汝歸。『推我出戶﹐一跌而醒﹐身已在家。此事明日東嶽當傳審矣。」再詢其細﹐包惟酣睡而已。

次日午後起曰「差人至矣﹐速具酒食。」自出廳向空座拱揖﹐語多不解。

酒旣設﹐復歸臥牀上﹐更許死矣﹐惟心頭微熱。王氏與諸人泣守之﹐見包面色時靑時紅時黃﹐變幻不測。三更後﹐胸前及喉頰間見紅斑爪痕數處。次夜二鼓﹐髮辮忽散亂。至曉始蘇﹐索茶飯盡十數器﹐吞咽迅速﹐觀者駭然。少定﹐呼「取酒食款差役」﹐王氏如前設之﹔又命取紙錢六千﹐須去其破缺者﹐以四千焚於廳前﹐二千焚於門側巷內。復自起至大門作拜送狀﹐反室熟睡兩日乃能起。悉言所見﹕自女鬼解縛放回後﹐次日下午﹐有二差役來傳﹐其一不識﹐其一陳勝﹐亦賈人子﹐兒時與包爲同窗友。陳家貧﹐娶婦時﹐包曾助以錢數千文﹐今已歿三載。

謂包曰「此事已發速報司審辦﹐爾我同窗好友﹐在生又承髙誼﹐自當用情照應﹐不必上刑具。」同行至中途﹐見二役鎖前女鬼﹐鬼大恚﹐以首觸包﹐手抓仿包面頰﹐此包身所以有紅斑爪痕之現也。女鬼詈二差賣法﹐差不得已﹐爲包亦上鎖同行。路愈遠愈黑﹐陰風慘烈﹐辮髮俱散。

至一處﹐仿佛見衙署﹐差令坐地守候。旋見二紅燈由內出﹐二差去包鎖﹐帶入跪於燈止處。見有公案文卷﹐一官上坐﹐紅袍烏紗﹐以手捋須﹐問曰「汝包某耶﹖」包應曰「諾。」官卽提女鬼至﹐訊答語頗多。女與包並跪階下﹐相云尺許﹐絕不聞其一字。見官震怒﹐令批女鬼頰十五﹐卽上枷鎖﹐二役牽之﹐痛哭而去。

包初跪案前﹐覺沮洳泥濘﹐陰風吹髮﹐面上絲絲如刀刺﹐寒栗難當。迨批女頰時﹐陳役從旁悄言曰「老兄官司已贏矣﹐吾爲兄辮起發來。」包再舉首﹐燈與官俱不復見。二役乃送之回﹐言明差錢四千文﹐其二千﹐則陳役所私得也。

人問包﹕「曾識此女否﹖」包力言不識。揣其情﹐女鬼因慕包之色而亡﹐又欲招包以偕陰耦﹐逞私妄控﹐故爲陰司所責譴。

○丁大哥康熙間﹐揚州鄕人兪二耕種爲生。入城取麥價﹐鋪戶畱飲﹐回時已遲﹐途徑昏黑。行至紅橋﹐有小人數十扯拽之。兪素知此地多鬼﹐然膽气甚壯﹐又值酒酣﹐奮拳毆擊﹐散而復聚者數次。聞鬼語曰「此人凶勇﹐非我輩所能制﹐必請丁大哥來﹐方能制他。」遂哄然去。兪心揣丁大哥不知是何惡鬼﹐但已至此﹐惟有前進。方過橋﹐見一鬼長丈許﹐黑影中仿佛見其面色靑紫﹐猙獰可畏。愈念動手遲則失勢難脫﹐不若乘其未至迎擊之。解腰間布裹錢二千文迎面打去﹐其鬼隨手倒地﹐觸街石上﹐鏗然有聲。兪以足踏之﹐漸縮漸小﹐其質甚重﹐牢握歸家。燈下照視﹐乃古棺上一大鐵釘也﹐其長二尺﹐粗如巨指。入火熔之﹐血涔涔出。兪召諸友笑曰「丁大哥之力量不如兪二哥也。」

○汪二姑娘紹興吳某行三﹐在趙州刺史署中主刑名。後又延一管書稟者﹐亦吳姓行三﹐蘇州人。署有「老吳師爺」﹑「小吳師爺之稱」。其館捨對房而居﹐甚相親洽。

刺史有妾七八人﹐侍婢甚夥﹐亦皆妖艷﹐常出入於館捨左右。二吳每評論某某當吾意﹐某某當君意﹐以爲戲謔。

一日﹐公事畢時﹐已三鼓﹐各回房就寢。小吳方坐牀上吸煙﹐燃燭於帳外﹐命僕反掩門而去。少頃﹐舉署皆寂﹐忽有人推門。小吳問爲誰﹐不答。見一女子年可二十﹐容色甚美﹐急趨而進﹐至牀前瞪目視。小吳驚問﹕「爾何人﹖何爲至此﹖」女曰「我汪二姑娘也﹐來尋紹興吳三。誤矣﹗誤矣﹗」吳疑其爲東家侍婢﹐與老吳有約﹐因笑指曰「紹興吳三在對房﹐我蘇州吳三也。」女瞥然竟去。

明日﹐向老吳戲謔曰「昨夜大快活。」老吳不解。屢言之﹐老吳究問所以﹐小吳笑曰「吾所目擊﹐尙抵賴乎﹖」老吳益疑﹐再三問﹐小吳告以衣服形狀﹐並汪二姑娘來尋紹興吳三之語。老吳爽然失色曰「彼何至此耶﹖」少定﹐告小吳曰「此吾至親也﹐亡去已十數年﹐不識何故尋我﹖」小吳驚異﹐見其顏色沮喪﹐不復再問。

至晚﹐老吳默默無語﹐而畏懼之容愈甚﹐拉小吳至房同居。小吳力辭﹐老吳不得已﹐命二僕夾牀而臥。小吳徹夜潛聽﹐毫無聲息。至曉﹐其二僕起﹐視老吳﹐則已死矣。

○謝銅頭鎭江西門﹐舊在唐頹山﹐國初遷於北城外陽彭山﹐有佛寺﹐殿宇廊廡修潔﹐卽麗春臺古迹也。地近孔道﹐紳當道迎送飲餞﹐皆在此處。自城門遷後﹐路旣隔遠﹐此寺遂廢﹐惟存大銅佛三尊﹐相傳五代時所鑄﹐約數萬斤﹐露處山內。

有謝某者﹐素販銅爲業﹐潛勾通書役銷熔而朋分之﹐議定工費皆謝出﹐謝取其半﹐諸人分其半。銷毀之日﹐四體皆化﹐惟佛頭不壞。眾皆疑懼。謝曰「此易事耳。」登鑪溺之﹐佛頭竟毀。謝年四十餘﹐尙無子。是時方歡笑間﹐傭工者至前﹐賀家中已生子矣。謝大喜﹐以爲此佛劫數﹐當爲我毀﹐遂名其子爲「謝銅頭」。家由此少裕﹐日以私鑄制錢爲事。

數年後﹐其黨以私鑄見獲﹐詞連謝某。謝自以熱灰揉瞎雙目﹐到案時﹐言目瞽已久﹐仇扳顯然竟得漏网。及銅頭長成﹐仍事私鑄﹐復爲人所控。乾隆某年﹐父子對縛﹐斬於陽彭山下。

○烏頭太子胡某﹐世以丹徒江上洲田爲業。乾隆十八年冬初﹐至洲收租﹐以所收稻曬於場上。有烏鴉羣集食稻﹐吳取土塊逐之﹐隨手中一烏﹐啞然墜地﹐復奮起飛去。

吳歸莊房﹐晚餐後﹐忽聞風雨聲﹐啟戶仰視﹐天色深黑﹐大雨如注﹐急入室﹐衣色全白﹐皆鴉糞矣。吳因憶人言禽糞著身者不吉﹐我今被污﹐殆將死乎﹖自此遂病雀爪風﹐手足抽掣﹐不便起臥﹐又不能持物飲食﹐需人扶餵﹐不堪其苦。然心甚明晰。因自念鴉食我稻﹐我逐之﹐有何過﹖乃敢祟我﹐將控之於神。屢動此念﹐實未能寫狀也。

一日盡寢﹐夢以黃紙自寫一狀﹐將投於城隍廟。忽空中有黑雲二片飛下﹐至地化靑衣人向吳曰「君前所擊者﹐非鴉也﹐乃烏頭太子也。君因得罪於彼﹐故患此恙。若再往告彼﹐罪益重矣﹗不如具酒食請罪於太子﹐可保全也。」吳不聽﹐且怒曰「彼食我稻﹐又妄祟我﹐我必告之﹗」

須臾﹐空中又下黑雲二片﹐化作少年﹐玄色冠巾﹐一人持黑傘隨其後﹐向吳拱手曰「君欲控烏頭太子耶﹖控詞何擬﹖」吳持與觀之。少年曰「君前擊中太子﹐故有此疾﹐今知其誤也﹐某爲君緩頰於太子﹐可保君如舊﹐何須控告耶﹖」

因取控詞懷之飛去。吳遽前往奪﹐忽然驚醒。自此所患漸愈﹐兩月後平復如常。

○吳生兩入陰間吳某﹐丹徒舊家子也﹐其祖﹑父俱在庠序。祖爲人端直﹐鄕閭推重﹐歿十數年﹐某始娶婦﹐琴瑟甚篤。乾隆丙子﹐其婦暴卒﹐吳追思不已。

有朱長班者﹐合城皆知其走陰差﹐因吳治喪﹐彼朝夕來供役﹐吳因私問陰司事。朱言陰司與人世無異﹐無罪者安閒自適﹐有罪者始入各獄。吳遂懇其攜往陰司﹐一與妻見。朱云「陰陽道隔﹐生人尢不宜濫入。老相公侍我甚好﹐我豈肯作此狡獪﹖」吳嬲之不已﹐朱云「此事我不爲﹐相公果堅意欲往﹐可往城裏太平橋側尋丹陽常媽﹐許以重資﹐或可同往。」吳欣然。

次日﹐尋得常媽﹐初亦不允﹔許錢數千﹐始允之﹐且曰「相公某日可擇一靜屋獨宿﹐我卽來相約﹐但衣履一切﹐不可使人稍爲移動。稍移動﹐卽不能還陽矣。」諄囑再四而歸。

吳自妻歿後﹐卽獨宿於一廂屋內。至某日﹐吳私囑其嬸母曰「侄今病甚﹐須早臥﹐望嬸母爲我鎖房﹐切不可令人擅入動我衣履﹐此侄生死關頭也。」嬸母甚駭﹐問其故﹐不告﹐乃陰爲檢點之。吳旣入房﹐然一燈於牀前﹐心有此事﹐展轉不寢﹐私念曰「彼原未囑我熟睡﹐但彼從何來招我耶﹖抑妄言耶﹖」

二鼓後﹐見有黑煙一綫自窗隙間入﹐裊裊然如蛇之吐舌也﹐吳心甚懼。少頃﹐其煙變成一黑團﹐大如斗﹐直撲吳面﹐遂昏暈。有人在耳邊悄言曰「吳相公同去。」聲卽常嫗也。以手扶起﹐同由門隙而出﹐所過窗戶皆無礙。見其嬸母房門有火光數叢﹐蓋與諸弟同宿於內。

甫出大門﹐則另一天地﹐黃沙漫漫﹐不辧南北。途中所見街市衙署﹐與人世仿佛。行至一處﹐見一大池水﹐紅色﹐婦女在內哀號。常指曰「此卽佛家所謂『血污池』也﹐娘子想在其內。」吳左右顧﹐見其妻在東角﹐吳痛哭相呼﹐妻亦近至岸邊﹐垂淚與語﹐並以手來拉吳入池。

吳欲奔赴﹐常嫗大驚﹐力挽吳﹐告之曰「池水涓滴著人﹐卽不能返。入此池者﹐皆由生平毒虐婢妾之故。凡毆婢妾見血不止者﹐卽入此池﹐以婢妾身上流血之多寡爲入池之淺深。」吳曰「我娘子並無毆婢妾﹐何由至此﹖」嫗曰「此前生事也。」吳又問﹕「娘子並未生產﹐何入此池﹖」嫗言「我前已言明﹐此池非爲生產故也﹐生產是人間常事﹐有何罪過﹖」言畢﹐牽吳從原路歸。吳昏睡過午始起﹐面色黃白若久病者﹐數日方復。

月餘﹐吳思妻轉甚﹐走至常嫗家﹐告以欲再往看之意﹐常甚難之。許以數倍之資﹐始爲首肯。如前囑嬸母鎖門﹐常嫗復來相約。出門行里許﹐常嫗忽撇吳奔去。吳不解其故﹐錯愕間﹐見前有一老翁肩輿至﹐覿面乃其祖也。吳惶遽欲避﹐祖喝之曰「汝何爲至此﹖」吳無柰何﹐告以故。其祖大怒曰「各人生死有命﹐汝乃不達若此﹗」手批其頰罵曰「汝若再來﹐我必告陰官﹐立斬常嫗。」遣輿夫送至河畔﹐輿夫從後推吳入河﹐大叫而醒。左頰靑腫﹐痛不可忍﹐托病臥房中﹐十數日始愈。

時吳有煙戚某翁病篤﹐吳謂其嬸母曰「某翁某日方死。」嬸驚問之﹐吳告以兩次所見﹐並言於一衙署前﹐見所掛牌上姓名月日﹐故知之也。自後吳神气委靡﹐兩目藍色﹐下午後卽常見鬼﹐至今猶存。吳嬸母﹐法嘉蓀中表﹐法故悉其顚末﹐而爲予言。

○狐道學法君祖母孫氏外家有孫某者﹐巨富也﹐國初﹐海寇之亂﹐移家金壇。一日﹐有胡姓攜其子孫奴僕數十人﹐行李甚富﹐過其門﹐云是山西人﹐遇兵不能行﹐願假尊屋暫住。孫有其言貌﹐知非常人﹐分一宅居之。暇日過與閒話﹐見其室中有琴劍書籍﹐所讀書皆《黃庭》《道徳》等經﹐所談者皆心性《語錄》中語﹐遇其子孫奴僕甚嚴﹐言笑不苟。孫家人皆以「狐道學」稱之。

孫氏小婢有姿。一日﹐遇翁之幼孫於巷﹐遽抱之﹐婢不從﹐白於胡翁。翁慰之曰「汝勿怒﹐吾將杖之。」明曰日將午﹐胡翁之門不啟﹐累叩不應。遣人逾墻開門閱之﹐宅內一無所有﹐惟書室中有白金三十兩置幾上﹐書「租資」二字。

再尋之﹐階下有一掐死小狐。

法子曰「此狐乃眞理學也。世有口談理學而身作巧宦者﹐其愧狐遠矣。」

●卷二十三○太白山神秦中太白山神最靈。山頂有三池﹕曰大太白﹑中太白﹑三太白。木葉艸泥偶落池中﹐則羣鳥銜去﹐土人號曰「淨池鳥」。

有木匠某墜池中﹐見黃衣人引至一殿﹐殿中有王者﹐科頭朱履﹐須髮蒼然﹐顧匠者笑曰「知爾藝巧﹐相煩作一亭﹐故召汝來。」匠遂居水府。三年功成﹐王賞三千金﹐許其歸。匠者嫌金重難帶﹐辭之而出﹐見府中多小犬﹐毛作金絲色﹐向王乞取。王不許﹐匠者偸抱一犬於懷辭出。路上開懷視之﹐一小金龍騰空飛去﹐爪傷匠者之手﹐終身廢棄。歸家後﹐忽一日雷雨下冰雹皆化爲金﹐稱之﹐得三千兩。

○太平閒吏王員外中齋﹐予告後卜居江寧﹐題一齋額曰﹕太平閒吏。後十年﹐員外卒﹐屋之東偏﹐售於太平守王克端﹔屋之西偏﹐售於太平守李敏第。

○楚雄奇樹楚雄府Ф嘉州者卜夷地方有冬靑樹﹐根蟠大十里﹐遠望如開數十座木行﹐其中桌椅牀榻廚櫃俱全﹐可住十餘戶。惜樹葉稀﹐不能遮風雨耳。其根拔地而出﹐枝枝有腳。

○泗州怪碑泗州虹縣有井﹐是禹王鎖巫支祈處﹐鐵索猶存。旁有石碑﹐頭不可動。一那移其頭﹐則碑孔內便流黃水如金色。

○雁蕩動靜石南雁蕩有兩石相壓﹐大可屋二間﹐下爲靜石﹐上爲動石。欲推動之﹐須一人臥靜石上撐以雙腳﹐石轟然作聲﹐移開尺許﹐如立而手推之﹐𨿽千萬人﹐不能動石一步。其理卒不可解。

○瓦屑廟石人無頭大湖旁有瓦屑廟﹐廟不甚大﹐中坐石人二十餘﹐頭皆斫落在地﹐亦有以手握之者。相傳﹕張士誠被圍﹐夜有石將軍率部伍拒戰甚勇。城破後﹐廟中石人頭俱墜地矣。一云﹕明末﹐石人夜爲民祟﹐故村民以鐵鋤擊去其頭。

○十三貓同日殉節江寧王禦史父某有老妾﹐年七十餘﹐畜十三貓﹐愛如兒子﹐各有乳名﹐呼之卽至。乾隆己酉﹐老奶奶亡﹐十三貓繞棺哀鳴。餵以魚飧﹐流淚不食﹐餓三日﹐竟同死。

○鬼吹頭彎林千總者﹐江西武舉。解餉入都﹐路過山東﹐宿古廟中。僧言「此樓有怪﹐宜小心。」林恃勇﹐夜張燈燭﹐坐以待之。半夜後橐橐有聲﹐一紅衣女踏梯上﹐先向佛前膜拜﹐行禮畢﹐望林而笑。林不在意﹐女被髮目﹐向前撲林。林取幾擲之﹐女側身避幾﹐而以手來牽。林握其手﹐冷硬如鐵。女被握﹐不能動。乃以口吹林﹐臭气難耐。林不得已﹐回頭避之。格鬥良久﹐至雞鳴時﹐女身倒地﹐乃僵屍也。明日報官焚之﹐此怪遂絕。然林自此頸彎如茄瓢﹐不復能正矣。

○蝦蟆教書蟻排陣余幼住葵巷﹐見乞兒索錢者﹐身佩一布袋﹑兩竹筒。袋貯蝦蟆九个﹐筒貯紅白兩種蟻約千許﹐到店市櫃上演其法畢﹐索錢三文卽去。

一名「蝦蟆教書」。其法設一小木椅﹐大者自袋躍出坐其上﹐八小者亦躍出環伺之﹐寂然無聲。乞人喝曰「教書﹗」大者應聲曰「閣閣﹐」羣皆應曰「閣閣」﹐自此連曰「閣閣」﹐幾聒人耳。乞人曰「止。」當卽絕聲。一名螞蟻擺陣。其法張紅白二旗﹐各長尺許。乞人傾其筒﹐紅白蟻亂走櫃上。乞人扇以紅旗曰「歸隊﹗」紅蟻排作一行﹔乞人扇以白旗曰「歸隊﹗」白蟻排之作一行。乞人又以兩旗互扇喝曰「穿陣走﹗」紅白蟻遂穿雜而行﹐左旋右轉﹐行不亂步。行數匝﹐以筒接之﹐仍蠕蠕然各入筒矣。蝦蟆螻蟻﹐至微至蠢之虫﹐不知作何教法。

○木犬能吠葉公文麟言在京師到某比部家﹐甫叩門﹐有獅毛惡犬咆哮而出﹐狀若噬人者﹐葉大怖。主人隨出喝之﹐犬臥不動。主人視客﹐笑喫喫不止。問﹕「何故﹖」曰「此木犬也﹐外覆以獅毛﹐中設關鍵﹐遂能吠走。」葉不信﹐主人更出一雞﹐黃羽絳冠﹐申頸報曉。披毛視之﹐亦木所爲。

○銅人演西廂乾隆二十九年﹐西洋貢銅伶十八人﹐能演《西廂》一部。人長尺許﹐身軀耳目手足﹐悉銅鑄成﹔其心腹腎腸﹐皆用關鍵湊接﹐如自鳴鐘法。每出插匙開鎖﹐有一定準程﹐誤開則坐臥行止亂矣。張生﹑鶯鶯﹑紅娘﹑惠明﹑法聰諸人﹐能自行開箱著衣服。身段交接﹐揖讓進退﹐儼然如生﹐惟不能歌耳。一出演畢﹐自脫衣臥倒箱中。臨值場時﹐自行起立﹐仍上戲毯。西洋人巧一至於此。

○雙花廟雍正間﹐桂林蔡秀才﹐年少美風姿。春日戲場觀戲﹐覺旁有摩其臀者﹐大怒﹐將罵而毆之。回面﹐則其人亦少年﹐貌更美於己﹐意乃釋然﹐轉以手摸其陰。其人喜出望外﹐重整衣冠向前揖道姓名﹐亦桂林富家子﹐讀書而未入泮者也。兩人遂攜手行赴杏花村館﹐燕飲盟誓。此後出必同車﹐坐必同席﹐彼此燻香剃面﹐小袖窄襟﹐不知烏之雌雄也。

城中惡棍王禿兒伺於無人之處﹐將彊奸焉。二人不可﹐遂殺之﹐橫屍城角之陰。兩家父母報官相驗。捕役見禿兒衣上有血﹐擒而訊之﹐吐情伏法。兩少年者平時恂恂﹐文理通順﹐邑人憐之﹐爲立廟﹐每祀必供杏化一枝﹐號「雙花廟」。

偶有祈禱﹐無不立應﹐因之香火頗盛。

數年後﹐邑令劉大胡子過其地﹐問雙花廟原委﹐得其詳﹐怒曰「此淫祠也﹐兩惡少年﹐何祀之爲﹖」命裏保毀之。是夜﹐劉夢見兩人一ㄏ其胡﹐一唾其面﹐罵曰「汝何由知我爲惡少年乎﹖汝父母官﹐非吾奴婢﹐能知我二人枕被間事乎﹖

當日三國時﹐周瑜﹑孫策俱以美少年交好同寢宿﹐彼蓋世英雄﹐汝亦以爲惡少年乎﹖汝作令以來﹐某事受枉法贓若干﹐某年枉殺周貢生﹐汝獨非惡人﹗而謂我惡乎﹖吾本欲立索汝命﹐因王法將加﹐死期已近﹐姑且饒汝﹗「袖中出一棍﹐長三尺許﹐系劉辮髮上曰﹕」汝他日自知。「

劉驚醒﹐與家人言﹐將復建廟祀之﹐而赧於發言。未幾﹐以贓事被參﹐竟伏絞罪﹑方知一棍之徵也。

○假女貴陽縣美男子洪某﹐假爲鍼綫娘教女子刺繡﹐行其技於楚﹑黔兩省。長沙李秀才聘請刺繡﹐欲私之﹐乃以實告。李笑曰「汝果男耶﹐則更美矣﹗吾嘗恨北魏時魏主入宮朝太后﹐見二美尼﹐召而暱之﹐皆男子也﹐遂置之法。蠢哉魏主﹗

何不封以龍陽而畜爲侍從﹖如此不獨己得幸臣﹐且不傷母后之心。「洪欣然就之。

李甚寵愛。

數年後﹐又至江夏﹐有杜某欲私之。洪欲以媚李者媚杜﹐而其人非解事者﹐遂控於官。解回貴陽﹐臬使親驗之﹕其聲嬌細﹐頸無結喉﹐發垂委地﹐肌膚玉映﹐腰圍僅一尺三寸﹐而私處稜肥肉厚如大鮮菌。自言幼無父母﹐鄰有孀母撫養之。

長與有私﹐遂不剃髮﹐且與纏足﹐詭言女也。鄰母死﹐乃爲繡師教人。十七歲出門﹐今二十七歲。十年中所遇女子無算。「問其姓氏﹐曰﹕」抵我罪足矣﹐何必傷人閨閫﹖「訊以三木﹐始供吐某某。撫軍欲擬長流﹐臬使爭以爲妖人﹐非斬不可﹐乃置極刑。

死前一日﹐謂獄吏曰「我享人間未有之樂﹐死亦何憾﹗然某臬使亦將不免。

我罪止和姦﹐畜發誘人﹐亦不過刁姦耳﹐於律無死法。且諸女子與通奸﹐畢暗昧不明之事﹐盡可覆蓋﹐何必逼我供招﹗宣諸章奏﹐各擬重杖﹐使數十郡縣富貴人家女子玉雪肌膚困於朱木乎﹖「次日﹐赴市受戮﹐指其跪處曰﹕」後三年﹐訊我者在此矣。「已而臬使果以事誅﹐眾咸異焉。

余謂此事與《明史》所載嘉靖年間妖人桑相同﹐桑不報仇而洪乃報仇﹐何耶﹖

○預知科名族弟袁楠﹐作秀才時﹐癸酉鄕試﹐因有家難﹐場前奔走倦矣。入闈﹐進洪字三號。天已晚﹐卽鋪板熟睡。二鼓後﹐聞有人問﹕「何號是袁相公﹖」不覺驚起。

其人乃同考秀才﹐素不相識者﹐問﹕「君姓袁﹐可名楠乎﹖」曰「然。」其人拱手作賀曰「君已中矣。」問﹕「何以知之﹖」曰「我臨安人﹐姓謝﹐與君同號。頃睡夢間﹐聞外喊題目紙聲甚急。及取之﹐只一紙﹐首題是『邦有道﹐危言危行』二句」。其時同號中有六七十人﹐嘈嘈爭問﹕「題目何止一紙﹖『外答曰﹕」此號只中洪字第三號袁某﹐應行一紙耳﹐君旣坐此號﹐名姓皆符﹐故來相報。「袁謝而頷之。

黎明﹐題紙出﹐果如其言﹐乃大喜﹐自命必中﹐縱筆疾書﹐文如宿構﹐榜發﹐竟登第。

○胡鵬南胡公鵬南﹐巡視中城。一日﹐聞姊病﹐往視之。妹已昏迷﹐聞胡至﹐謖然而起曰「弟來視我甚善﹐然弟宜速歸。」胡不肯﹐姊起用手推之﹐家人子弟不解其故。胡旣歸﹐姊語家人曰「我方死去﹐押差將送我至城隍府﹐路遇旌旗皂役曰﹕」舊城隍升去﹐新城隍到任﹐汝且將女犯押回。『問﹕「新城隍何人﹖』曰﹕『吏科給事中胡鵬南也。』我驚醒﹐不意鵬南卽坐我牀上﹐故我勸令還家﹐汝等可速往視之。」如其言﹐胡已沐浴朝服無疾而逝矣。胡乃春圃座師。

○龍護髙家堰乾隆二十七年﹐學使李公因培科考淮安。淸晨﹐風雨怒號﹐生徒驚顧﹐不能唱名。正躊躇間﹐地大震﹐轅外旗竿﹐被龍攫入雲中﹐不知所往﹐河水暴漲﹐與髙家堰相齊。河督髙公及各廳官面如土色﹐皆云西風一大﹐則淮揚休矣。方恐怖間﹐忽轉東風﹐天低若蓋﹐將壓人頭﹐見黑龍在雲中拖尾取水﹐數卷後﹐頃刻之間﹐洪澤湖水低三丈﹐人心大安。龍之鱗甲金光四射﹐惟頭身則不可見。此石埭縣教官沈公雨潭所目擊。

○雷公被污沈公又云﹕是年淮安有雷轟轟然將擊孤貧院中一老婦。婦方解褲溲﹐心急甚﹐卽以馬桶潑之﹐隨見金甲者繞屋而下。少頃﹐有雷神蹲老婦之旁﹐尖嘴黑身﹐長二尺許﹐腰下有黑皮如裙遮掩下體﹐瞪目無言﹐兩翅閃閃搖動不止。居民報知山陽縣官﹐官遣道士來畫符建醮﹐以淸水沃其頭﹐至十餘石﹐次日復雨﹐才能飛去。

○李文貞公夢兆李相公光地未貴時﹐祈夢於九龍灘廟。神贈詩一聯云「富貴無心想﹐功名兩不成。」李意頗惡之。後中戊戌科進士﹐爲宰相﹐方知「戊戌」兩字皆似「成」

字而非「成」字﹐「想」字去「心」恰成「相」字。

○鬼求路引徳齡安孝廉﹐知太倉州事。內幕某﹐浙人也﹐偶染時癥。一夕﹐大呼曰「歸歟﹗歸歟﹗胡不歸﹖」察其音﹐陜人也。問﹕「何以不歸﹖」曰「無路引。」

問﹕「何以死於此。」曰「我寧夏人﹐姓莫﹐名容非﹐前太倉刺史趙酉遠親也。

萬里賫糧而來﹐爲投趙故。趙刺史反拒不納﹐且一文不贈﹐故窮餒怨死於此。「

問﹕「何以不纏趙﹖幕友與汝寧有冤乎﹖」曰「趙已他遷﹐鬼無路引不能出境﹐纏他人無益﹐故來纏幕友﹐庶幾驚動主人﹐哀憐幕友﹐必與我路引。」徳公聞而許之﹐召吏房作文書﹐咨明一路河神關吏﹐放莫容非魂歸故鄕。幕友病不醫而愈。

○石揆諦暉石揆﹑諦暉二僧﹐皆南能教也。石揆參禪﹐諦暉持戒﹐兩人各不相下。諦暉住杭州靈隱寺﹐香花極盛。石揆謀奪之。會天竺祈雨﹐石揆持咒召黑龍行雨﹐人共見之﹐以爲神。諦暉聞知﹐卽避去﹐隱雲棲最僻處﹐石揆爲靈隱長老﹐垂三十年。身本萬曆孝廉﹐口若懸河﹐靈隱蘭若之會﹐震動一時。

有沈氏兒喪父母﹐爲人傭工﹐隨施主入寺。石揆見之大驚﹐願乞此兒爲弟子﹐施主許之。兒方七歲﹐卽爲延師教讀。兒欲肉食﹐卽與之肉﹐兒欲衣繡﹐卽衣之繡。不削髮也。兒亦聰穎﹐通舉子業。年將冠矣﹐督學某考杭州﹐令兒應考﹐取名近思﹐遂取中府學第三名。

月餘﹐石揆傳集合寺諸僧曰「近思﹐余小沙彌也﹐何得瞞我入學爲生員耶﹖」

命跪佛前剃其發﹐披以袈裟﹐攺名「逃佛」。同學諸生聞之大怒﹐連名數百人上控巡撫學院﹐道「姦僧敢剃生員發﹐援儒入墨﹐不法已甚﹗」有項霜泉者﹐仁和學霜也﹐率家僮數十篡取近思﹐爲假辮以飾之﹐卽以己妹配之﹐置酒作樂﹐聚三學弟子員賦《催妝詩》作賀。諸大府𨿽與石揆交﹐而眾怒難犯﹐不得已﹐準諸生所控﹐許近思蓄髮爲儒。諸生猶不服﹐各洶洶然﹐欲焚靈隱寺毆石揆。大府不得已﹐取石揆兩侍者﹐各笞十五﹐羣忿始息。

後一月﹐石揆命侍者撞鐘鼓召集合寺僧﹐各持香一炷禮佛畢﹐泣曰「此予負諦暉之報也。靈隱本諦暉所住地﹐而予以一念爭勝之心奪之﹐此念延綿不已﹐念己身滅度後﹐非有大福分人﹐不能撐持此地。沈氏兒風骨嚴整﹐在人間爲一品官﹐在佛家爲羅漢身﹐故余見而傾心﹐欲以此坐與之。又一念爭勝﹐欲使佛法勝於孔子﹐故先使入學﹐以繼我孝廉出身之衣缽﹐此皆貪嗔未滅之客气也。今侍兒受杖﹐爲辱已甚﹐尙何面目坐方丈乎﹖夫儒家之攺過﹐卽佛家之懺悔也﹐自今以往﹐吾將赴釋梵天王處懺悔百年﹐才能得道。諸弟子速持我禪杖一枝﹐白玉缽盂一个﹑紫衣袈裟一襲往迎諦暉﹐爲我補過。」羣僧合掌跪泣曰「諦暉逃出已三十年﹐音耗寂然﹐從何地迎接﹖」曰「現在雲棲第幾山第幾寺﹐戶外有松一株﹑井一口﹐汝第記此去訪可也。」言畢﹐趺坐而逝﹐鼻垂玉柱二尺許。羣僧如其言﹐果得諦暉。

沈後中進士﹐官左都禦史﹐立朝有聲﹐謚淸恪。𨿽貴﹐每言石揆養育之恩﹐未嘗不泣下也。

諦暉有老友惲某﹐常州武進人﹐逃難外出披甲﹐有兒年七歲﹐賣杭州駐防都統家﹐諦暉欲救出之。會杭州二月十九日觀音生日﹐滿漢士女﹐咸往天竺進香﹐過靈隱必拜方丈大和尙。諦暉道行髙﹐貴官男女膜手來拜者以萬數﹐從無答禮。

都統夫人某﹐從蒼頭婢僕數十人來拜諦暉﹐諦暉探知瘦而纖者惲氏兒也﹐矍然起﹐跪兒前﹐膜拜不止﹐曰「罪過﹗罪過﹗」夫人大驚問故﹐曰「此地藏王菩薩也﹐托生人間﹐訪人善惡。夫人奴畜之﹐無禮已甚﹐聞又鞭撲之﹐從此罪孽深重﹐禍不旋踵矣﹗」夫人皇急求救﹐曰「無可救。」夫人愈恐﹐告都統。

都統親來長跪不起﹐必求開一綫佛門之路。諦暉曰「非特公有罪﹐僧亦有罪﹐地藏王來寺而僧不知迎﹐罪亦大矣。請以香花淸水供養地藏王入寺﹐緩緩爲公夫婦懺悔﹐並爲自己懺悔。」都統大喜﹐布施百萬﹐以兒與諦暉。諦暉教之讀書學畫﹐取名壽平﹐後卽縱之還家﹐曰「吾不學石揆癡也。」後壽平畫名日噪﹐詩文淸妙。

人或問惲﹑沈二人優劣﹐諦暉曰「沈近思學儒不能脫周﹑程﹑張﹑朱窠臼﹐惲壽平學畫。能出文﹑沈﹑唐﹑仇範圍﹐以吾觀之﹐惲爲優也。」言未已﹐以戒尺自擊其頸曰「又與石揆爭勝矣﹐不可﹐不可﹗」諦暉壽一百零四歲。

○天上四花園嘉興祝孝廉維誥爲中書舍人﹐好扶乩﹐言休咎往往有應者。將死前一月﹐乩仙自稱﹕「我天上看園叟也﹐特來奉迎。」祝問﹕「天上安得有園﹖」叟云「天上花園甚多﹐不能言其數﹐但我所管領者﹐四園三主人耳。」問﹕「主人爲誰﹖」曰「冒辟疆﹑張廣泗﹐其一則足下也。」祝問﹕「冒與張絕不相倫﹐何以共在一處﹖」曰「君等三人皆隸仙籍﹐冒降生爲公子﹐享福太多﹐現今未許復位﹐園尙荒蕪。張福力最大﹐以作經略時殺降太多﹐上帝怒之﹐將置冥獄﹐幸而生前已罹國法﹐故猶許住園。君在世無過無功﹐今陽數將終﹐可來復位。」言畢﹐乩盤不動。是年﹐祝病亡。

○碌碡作怪常州武生某﹐素有力。往金陵鄕試﹐路過龍潭﹐見一婦坐門首﹐因口渴﹐向其索茶。婦以生不分男女﹐大罵閉門進去。生思不與茶則已﹐何至詈罵﹐气甚不平。見其田中臥碌碡一條﹐卽用力擎起﹐架於樹上而去。明日﹐婦開門見之﹐詢鄰人﹐皆曰「此物非數人不能動﹐莫非樹神所爲乎﹗」因朝夕敬禮﹐有求必應。

或侮慢之﹐卽有不利。如是者月餘。

生試畢歸家﹐仍過其地。見所置碌碡尙在樹間﹐其下香火羅列﹐禳禱者紛紛﹐心知爲己所誤﹐笑而不言。是晚﹐宿店中﹐思此事終是惑眾﹐必轉去說明方好。

忽朦朧睡去﹐見有人告曰「我某處鬼也﹐遊魂到此﹐假托樹神﹐以圖血食。君新科貴人﹐故不敢隱瞞。若肯見容不說破﹐感恩非淺。」言畢不見。生遂不轉去﹐徑回常州。是科榜發﹐果中舉人。

○風流具長安蔣生﹐戶部員外某第三子也﹐風流自喜。偶步海岱門﹐見車上婦美﹐初窺之﹐婦不介意﹔乃隨其車而尾之﹐婦有慍色﹐蔣尾不已﹐婦轉嗔爲笑﹐以手招蔣。蔣喜出意外﹐愈往追車﹐婦亦回頭顧盼若有情者。蔣神魂迷蕩﹐不知兩足之蹣跚也。

行七八里﹐至一大宅﹐車中婦入。蔣癡立門外﹐不敢近﹐又不忍去。徘徊間﹐有小婢出手招蔣﹐且指示宅旁小門。蔣依婢往﹐乃混圊所也。婢低語﹕「少待。」

蔣忍臭穢﹐屏息良久。日漸落﹐小婢出﹐引入﹐歷廚竈數重﹐到廳院﹐甚堂皇﹐上垂朱簾﹐兩僮倚簾立。蔣竊喜﹐以爲入洞天仙子府矣﹐重整冠﹐拂拭眉目﹐徑上廳。

廳南大炕上坐一丈夫﹐麻黑大胡﹐箕踞兩腿﹐毛如刺蝟﹐倚隱囊怒喝曰「爾何人﹖來此何爲﹖」蔣驚駭身戰﹐不覺屈膝。未及對﹐聞環佩聲﹐車中婦出於室﹐胡者抱坐膝上﹐指謂生曰「此吾愛姬﹐名珠團﹐果然美也。汝愛之原有眼力﹐第物各有主﹐汝竟想喫天龍肉耶﹖何癡妄乃爾﹗」言畢﹐故意將婦人交唇摩乳以誇示之。生窘急﹐叩頭求去。胡者曰「有興而來﹐不可敗興而去。」問﹕「何姓﹖父何官﹖」生以實告。胡者笑曰「而愈妄矣﹐而翁﹐吾同部友也﹐爲人子侄而欲污其伯父之妾﹐可乎﹖」顧左右取大杖﹐「吾將爲吾友訓子。」一僮持棗木棍長丈餘﹐一僮直前按其項僕地﹐褲剝下﹐雙臀呈矣﹐生哀號甚慘。婦人走下榻跽跪而請曰「奴乞爺開恩。奴見渠臀比奴臀更柔白﹐以杖擊之﹐渠不能當﹔以龍陽待之﹐渠尙能受。」胡者叱曰「渠我同寅兒也﹐不可無禮﹗」婦又請曰「凡人上廟買物﹐必挾買物之具﹐渠挾何具以來﹐請驗之。」胡者喝驗﹐兩僮手摩其陰報曰「細如小蠶﹐皮未脫稜。」胡者搔其面曰「羞﹗羞﹗挾此惡具﹐而欲唐突人婦﹐尢可惡。」擲小刀與兩僮曰「渠愛風流﹐爲修整其風流之具。」僮持小刀握生陰﹐將剝其皮。生愈惶急﹐涕雨下。婦兩頰亦發赤﹐又下榻請曰「爺太惡謔﹗使奴大慚。奴想喫餑餑﹐有五斗麥未磨﹐毛驢又病﹐不如著渠代驢磨面贖罪。」胡者問﹕「願否﹖」生連聲應諾﹐婦人擁胡者髙臥。倆僮負麥及磨石至﹐命生於窗外磨麥﹐兩僮以鞭驅之。

東方大白﹐炕上呼云「昨蔣郎苦矣﹐賜餑餑一个﹐開狗洞放歸。」生出﹐大病一月。

○騙人參京師張廣號人參鋪甚大。一日﹐有騎馬少年負銀一囊到店﹐先取百兩與作樣﹐而徐取參數包閱之﹐曰「我主人性瑣碎﹐買參不如其意﹐必加呵責﹐我又不善擇參﹐可否存此樣銀於店﹐命老成夥計多帶上等參同往主人處﹐憑其自擇何如﹖」

店家以爲然﹐卽收銀遣店中叟負參數斤偕往﹐臨行囑曰「謹持參﹐勿落他人手也。」

進東華門﹐至一大府第﹐少年同登樓﹐樓上主人美須眉﹐披貂裘﹐戴藍寶石頂﹐病奄然﹐倚枕踞牀﹐自負參者曰「所攜參果遼東頂上者耶﹖」店叟唯唯。

旁兩僮捧參上﹐逐包開檢﹐所批駁皆洞中行情。

閱未畢﹐忽門外車馬聲甚喧﹐一客入。主人惶遽﹐命侍者下樓﹐辭以病不能會客﹐低語負參者曰「此向我借債客也﹐斷不可使上樓。彼上樓見我力能買參﹐則難以無錢相復矣。」客在樓下呼曰「汝主病詐也﹐必是抱優童﹑娶小奶奶﹐不許我登樓。我偏欲上樓一看﹗」兩侍者固拒之﹐爭吵不已。

主人愈惶急﹐又低語負參者曰「速藏參﹗速藏參﹗毋爲惡客所見﹗牀下竹箱可以安放。」以銅鎖鑰匙付之曰「汝坐箱上護守參﹐我自下樓見彼﹐或能止其上樓﹐亦未可定。」踉蹌下樓﹐與客始而寒暄﹐繼而戲罵。客必欲上樓﹐主人又固拒之。客大怒曰「汝不過防我借銀耳﹗慮我見汝樓上有銀故也。如此薄待我﹐我卽去﹐永不再來﹗」主人陽爲謝罪﹐送客出﹐僮僕亦隨之出﹐許久寂然。

負參者端坐箱上以待﹔良久不至﹐始有疑意。開鎖取參﹐參不見。藏參之箱﹐一活底箱也﹐箱底板卽樓板。方戲罵時﹐從樓下脫板取參﹐守參者不知也。

○偸畫有白日入人家偸畫者﹐方捲出門﹐主人自外歸。賊窘﹐持畫而跪曰「此小人家祖宗像也﹐窮極無柰﹐願以易米數斗。」主人大笑﹐嗤其愚妄﹐揮叱之去﹐竟不取視。登堂﹐則所懸趙子昂畫失矣。

○偸靴或著新靴行市上﹐一人向之長揖﹐握手寒暄﹐著靴者茫然曰「素不相識。」

其人怒罵曰「汝著新靴便忘故人﹗」掀其帽擲瓦上去。著靴者疑此人醉﹐故酗酒。方彷徨間﹐又一人來笑曰「前客何惡戲耶﹗尊頭暴烈日中﹐何不上瓦取帽﹖」

著靴者曰「無梯柰何﹖」其人曰「我慣作好事﹐以肩當梯﹐與汝踏上瓦何如﹖」

著靴者感謝。乃蹲地上﹐聳其肩。著靴者將上﹐則又怒曰「汝太性急矣﹗汝帽宜惜﹐我衫亦宜惜。汝靴𨿽新﹐靴底泥土不少﹐忍污我肩上衫乎﹖」著靴者愧謝﹐脫靴交彼﹐以襪踏肩而上﹐其人持靴徑奔﹐取帽者髙居瓦上﹐勢不能下。市人以爲兩人交好﹐故相戲也﹐無過問者。失靴人哀告街鄰﹐尋覓得梯才下﹐持靴者不知何處去矣。

○偸墻京中富人欲買磚造墻。某甲來曰「某王府門外墻現欲拆舊磚換新磚﹐公何不買其舊者﹖」富人疑之曰「王爺未必賣磚。」某甲曰「微公言﹐某亦疑之﹐然某在王爺門下久﹐不妄言。公旣不信﹐請遣人同至王府﹐候王出﹐某跪請﹐看王爺點頭﹐再拆未遲。」富人以爲然﹐遣家奴持弓尺偕往。故事﹕買舊磚者﹐以弓尺量若干長﹐可折二分算也。適王下朝﹐某甲攔王馬頭跪﹐作滿洲語喃喃然。

王果點頭﹐以手指門前墻曰「憑渠量。」甲卽持弓尺率同往﹑奴量墻縱橫算得十七丈七尺﹐該價百金﹐歸告富人﹐富人喜﹐卽予半價。

擇吉日﹐遣家奴率人往拆墻﹐王府司閽者大怒﹐擒問之﹐奴曰「王爺所命也。」司閽者啟王﹐王大笑曰「某日跪馬頭白事者﹐自稱某貝子家奴﹐主人要築府外照墻﹐愛我墻式樣﹐故來求丈量﹐以便如式砌築。我以爲此細事﹐有何不可﹐故手指墻命丈。事原有之﹐非云賣也。」富人謝罪求釋﹐所費不貲﹐而某甲已逃。

○鬼妒二則常徳張太守之女﹐許周氏子﹐年十七以瘵疾亡。周別聘王氏女﹐年亦十七﹐甫締姻﹐尙無婚期﹐王女忽中惡﹐以手批頰曰「我張四小姐也。汝何人﹐敢奪我郎君﹖」周氏子聞之﹐告太守。太守夫人治家素嚴﹐聞之大怒﹐懸亡女畫像罵曰「汝與周郎連姻﹐尙未成親﹐汝死﹐周郎再娶﹐亦禮之常﹐何以往害王家女﹐無恥若是﹗」罵畢﹐折桃枝擊之。未數下﹐門外周郎奔來求饒﹐問﹕「何故﹖」

曰「王女口稱﹐張四小姐呼痛去矣﹐並求替他母親說情﹐故婿特來。」王氏女竟愈。

杭州馬坡巷謝叟﹐賣魚爲業﹐生二女﹐俱有姿﹐有武生李某﹐見而習焉。李貌亦美﹐先有表妹王氏慕之﹐托人說婚﹐李卻王氏﹐就婚於謝﹐王氏以瘵亡。謝嫁未逾月﹐忽披髮佯狂﹐口稱「我王氏也﹐汝一个賣魚婆﹐何得我秀才﹖」取幾上剪刀自刺其心曰「取汝蜜羅柑。」謝叟夫妻往秀才家燒紙錢作齋醮跪求﹐卒不能救。問﹕「蜜羅柑何物﹖」曰「你女兒之心肝也。」未幾﹐女竟死。秀才又來求聘其妹﹐謝叟有戒心﹐不許妹悅其貌﹐曰「我不畏鬼﹐如其來﹐我將揮刀殺之﹐爲姊報仇。」謝不得已﹐仍嫁與之。婚後﹐鬼竟寂然﹐爲秀才生一子而寡居。

○人面豆山江子七之亂﹐人死者多。平定後﹐田中黃豆生形如人面﹐老少男婦好醜不一﹐而耳目口鼻俱全﹐自頸以下皆有血影﹐土人呼爲「人面豆」。

○粉楦杭州範某﹐娶再婚婦﹐年五十餘﹐齒半落矣。奩具內橐橐有聲﹐啟視﹐則匣裝兩胡桃﹐不知其所用﹐以爲偶遺落耳。次早﹐老婦臨鏡敷粉﹐兩頰內陷﹐以齒落故﹐粉不能勻﹐呼婢曰「取我粉楦來。」婢以胡桃進﹐婦取含兩頰中﹐撲粉遂勻。杭州人從此戲呼胡桃爲「粉楦」。

○口琴崖州人能含細竹﹐裝弦其上﹐以手拉之﹐上下如彈胡琴狀﹐其聲幽咽﹐號曰「口琴」。

○蕪湖朱生蕪湖監生朱某﹐家富而嗇﹐待奴僕尢苛。捐州牧入都﹐路出荏平﹐以一二文之微﹐痛笞其奴。奴懷恨﹐夜伺其睡﹐持所用錫溺壺擊其頂門﹐腦裂而死。店主告官﹐置奴於法。

後十年﹐蕪湖趙孝廉會試﹐誤投此店﹐燈下見赤身披血而立者曰「我朱某也﹐欲有所求。」趙曰「汝奴淩遲﹐汝冤已雪﹐汝復何求﹖」曰「窮極求救。」

曰「汝身𨿽亡﹐汝家大富﹐汝𨿽爲鬼﹐不合苦窮。」曰「我死後方知﹐生前所有銀錢﹐一絲不能帶到陰間。柰陰間需用更甚於陽間﹐我客死於此﹐兩手空空﹐爲羣鬼所不齒。公念故人之誼﹐燒些紙錢與我﹐以便與羣鬼爭雄。」問﹕「何不歸﹖」曰「凡人某處生﹐某處死﹐天曹都有定簿﹐非有大福力超度者﹐不能來往自如。橫死者﹐陰司設闌干神嚴束之﹐故不能還故鄕。」問﹕「紙錢紙也﹐陰司何所用之﹖」曰「公此問誤矣﹗陽間眞錢亦銅也﹐饑不可食﹐寒不可衣﹐亦無所用﹐不過習俗所尙﹐人鬼自趨之耳。」言畢不見。趙哀之﹐爲焚紙鏹五千而行。

○白日鬼有偸兒戚姓﹐技最工﹐攫取漸多﹐恐迹之者眾﹐因僦義冢旁敗屋居焉。有數鬼見夢曰「若宜祀我﹐會且致富。」戚於夢中諾之﹐覺以爲妄。亡何﹐鬼復見夢曰「三日內祀我﹐出三日﹐則若於夜間所偸﹐予能白日取之。」戚倔彊﹐覺而不祭。三日後﹐果大病﹐命其妻檢視諸物﹐徵鬼言驗否。時日亭午﹐諸物忽自移動﹐若隱隱有運之者。欲起奪之﹐手足如縛﹐物盡而縛解﹐戚病亦痊。乃大悟﹐笑曰「我燒悶香迷人﹐今乃爲鬼所迷﹐世俗所稱『白日鬼』﹐其斯之謂歟﹖自此攺行爲善。

○饒州府幕友慈溪袁如浩遊幕西江﹐與寧都州程牧交好。乾隆三十一年﹐程公委署饒州府篆﹐邀如浩偕往。時郡署新遭回祿﹐前太守某被焚身死﹐程公到任﹐修葺尙未告成。

夜間﹐如浩持燈往廁中﹐遇一人年三十許﹐衣月白衫﹐舉頭望月﹐若有所思﹐惟下體所著鞋襪﹐模糊莫辧。見如浩至﹐拱手問訊。審其音﹐杭州人也﹐自言周姓﹐字澹庵。如浩因署內並無是人﹐詰所自來﹐乃欷告曰「我非人﹐乃鬼也﹐我系前任司錢谷幕友。上年饒郡被災﹐太守某侵蝕賑糧﹐郡民聶某率領三十餘人赴部告準﹐蒙發本省大憲審問﹐弔核賑冊。不料﹐太守已早捏造印簿﹐升斗出入﹐皆有可憑。大憲爲其所欺﹐遂將數人問成誣告﹐卽行正法。此輩怨魂上訴都城隍﹐牒閻羅審訊﹐我系幕友﹐故被株連﹐又值公事甚忙﹐正在查辦饒郡災民冊子﹐候至月餘﹐始得審明﹐太守某冒賑是實﹐又冤殺數人﹐卽遣鬼隸擒縛放入火中﹐以故在署燒死。我非同謀﹐罪𨿽獲免﹐而皮囊已腐﹐不能還魂﹐只得稽畱在此。因停厝處被瓦木匠溲溺﹐終日穢雜﹐坐臥不安﹐先生肯爲我移至郊外﹐含恩不淺。」

言訖不見。

如浩次日尋至署後﹐果見黑漆棺一具停在墻邊﹐諸工作人在旁喧嚷﹐遂告知主人﹐舁至城外﹐擇地掩埋﹐作文祭之。

○雷誅不孝湖南鳳凰廳張二﹐賦性凶惡。父死﹐依母而居。母年七十餘﹐視若老婢﹐少不如意﹐輒加呵叱。鄰里忿極﹐欲鳴之官﹐母溺愛隱忍﹐反爲調護。

乾隆庚寅六月七日﹐值其生辰﹐畱羣不逞飲酒食麵。家故貧﹐未娶﹐廚中僅母一人司炊。某酒酣索面﹐母云「柴濕火不旺﹐姑少待。」某怒﹐赴內呵責﹐母急捧一碗戰兢而至﹐因煌遽﹐忘下蔥姜。某益怒﹐按碗劈面打母﹐母倒地仰天大哭。忽天光晝晦﹐雲气如墨﹐雷聲隱隱而起﹐某自知干天之怒﹐卽扶母起﹐跪地謝罪。母亦代爲跪求。某伏母后﹐抱持母足不放﹐雷電繞屋不去。母起立焚香﹐忽火光如流星飛入中堂﹐將某攝去﹐擊死於街。鄰里聚觀﹐同聲稱快。

朱孝廉名錦者適主敬修書院講席﹐聞而趨視﹐見其面目焦黑﹐左太陽一孔如鍼大﹐作硫黃气。其身局縮如僵蠶﹐提起卽長﹐放手卽縮﹐蓋骨節已震碎矣。背間有字﹐似篆非篆﹐不能識。

○桂花相公江西丰城縣署後有桂花相公祠。相公之裏居姓氏弗可考﹐相傳爲明時人﹐作幕丰城令。有盜案株連數人﹐相公廉其冤﹐欲釋之﹐令不從﹐遂大怒﹐觸桂樹而死。後人肖其像﹐爲之立祠﹐稱爲「桂花相公」。相公甚靈異﹐宰斯土者﹐必先行香。凡有命案﹐發覺前一日﹐相公必脫帽幾上﹐自露其頂。始而異之﹐積久如是﹐亦弗之怪。

○落氵祭海水至澎湖漸低﹐近琉球則謂之「落氵祭」。落氵祭者﹐水落下而不回也。

有閩人過臺灣﹐被風吹落氵祭中﹐以爲萬無生理。忽然大震一聲﹐人人跌倒﹐船遂不動。徐視之﹐方知抵一荒灘﹐岸上砂石盡是赤金﹐有怪鳥見人不飛﹐人饑則捕食之。夜聞鬼聲啾啾不一。

居半年﹐漸通鬼語。鬼言「我輩皆中國人﹐當年落氵祭﹐流屍到此﹐不知去中國幾萬里矣﹗久棲於此﹐頗知海性﹐大抵閱三十年落氵祭一平﹐生人未死矣者可以望歸。今正當氵祭水將平時﹐君等修補船隻﹐可望生還。」如其言﹐羣鬼哭而送之﹐競取岸上金沙爲贈﹐囑曰「幸致聲鄕裏﹐好作佛事﹐替我等超度。」

眾感鬼之情﹐還家後﹐各出資建大醮以祝謝焉。

○鐵公鷄濟南富翁某﹐性慳吝﹐綽號「鐵公鷄」﹐言一毛不拔也。忽呼媒納妾﹐價欲至廉﹐貌欲至美﹐媒笑而允之。未幾﹐攜一女來﹐不索價﹐但取衣食充足而已。

翁大喜過望﹐女又甚美﹐頗嬖之。

一日﹐女置酒勸翁曰「君年已老﹐需此多錢無用﹐何不散之貧人﹐使感徳耶﹖」翁大怒拒之﹐嗣後且防之﹐慮其花費。如是者半年﹐啟其所藏﹐已空矣。

翁知女所竊﹐拔刀問之﹐女笑曰「君以爲我爲人乎﹖我狐也。君家從前有後樓七間﹐是我一家所居﹐君之祖父每月以雞酒相餉﹐已數十年。自君掌家﹐以多費故罷之﹐轉租取急﹐俾我一家無住宿處。懷恨在心﹐故來相報耳。」言訖不見。

○夜星子京師小兒夜啼謂之「夜星子」﹐有巫能以桑弧桃矢捉之。某侍郎家﹐其曾祖畱一妾﹐年九十餘﹐舉家呼爲老姨﹐日坐炕上﹐不言不笑﹐健飯無病﹐愛畜一貓﹐相守不離。

侍郎有幼子尙𦇤褓﹐夜啼不止﹐乃命捉夜星子巫來治之。巫手小弓箭﹐箭竿縛素絲數丈﹐以第四指環之。坐至半夜﹐月色上窗﹐隱隱見窗紙有影﹐倏進倏卻﹐仿佛一婦人﹐長七八尺﹐手執稱矛﹐騎馬而行。巫推手低語曰「夜星子來矣。」

彎弓射之﹐喞喞有聲﹐棄矛反奔。巫破窗引綫﹐率從逐之。

比至後房﹐其絲竟入門隙。眾呼老姨不應﹐乃燒燭入覓。一婢呼曰「老姨中箭矣﹗」環視之﹐果見小箭釘老姨肩上﹐呻吟流血。所畜貓猶在胯下﹐所持矛乃小竹簽也。舉家撲殺其貓﹐而絕老姨之飲食。未幾死﹐兒不復啼。

○瘍醫大興霍Υ﹑霍筠﹑霍﹐皆瘍醫子﹐筠猶秀逸出羣﹐不屑屑本業﹐而喜讀書。

父以其梗家教﹐怒而責之﹐賴有鄰翁姚學究者時來勸勉﹐因得肆力於舉子業。不數年父死﹐Υ﹑各行其術﹐頗能自贍﹐獨筠謀生計拙﹐日就窮困。

時值試期﹐筠步行之通州﹐一老僕相隨。因起身晚﹐行二十餘里﹐日已西下﹐苦無宿店。忽見林際燈光自遠而近﹐一嫗奔走气喘。﹐老僕遮問曰「此處有人家借宿否﹖」嫗應曰「正有急事去請外科﹐不得代借宿家。」筠急呼曰「我曉外科﹐何不見請﹖」嫗問﹕「先生如此少年﹐可曾娶妻否﹖」曰「未也。」

嫗大喜﹐就請同行﹐筠心疑其所問非所答。

俄至一莊﹐門庭壯麗﹐嫗請少待﹐容先入白老夫人。少頃﹐嫗率婢婦數十趨出曰「老夫人奉請。」筠與老僕隨嫗行過十餘間屋﹐始到上房。夫人已相待於中堂﹐年約三十餘﹐珠環玉佩﹐光艷奪目﹐與筠行賓主禮﹐問姓字年齒及未婚原委。筠以實對﹐夫人之顏色甚怡﹐屏去侍婢謂筠曰「身姓符﹐本籍河南﹐寄居於此。孀居無子﹐只生一女名宜春﹐年已十七﹐待字於家。忽患瘡疾在私處﹐不便令人醫治。嘗與小女商量﹐必訪得醫生貌美年少者﹐乃請療病﹐病愈卽以小女相配。如先生者正是合式﹐但未知手段何如﹖」筠初念不過欲求一宿﹐及聞此語﹐喜不自勝。

夫人命喚蕊兒傳語﹐親攜筠手而行﹐歷曲室數重﹐始至閨闥。啟簾入﹐見麗人擁錦衾而臥。夫人謂女曰「郎君乃良醫也﹐兒意可否﹖」女睨筠低語曰「娘以爲可便可耳。」夫人曰「先生請看病﹐娘且暫去。」女羞澀不勝﹐蕊兒屢促之﹐乃斜臥向內﹐舉袖障面。筠坐牀側﹐款款啟衾﹐則雙臀玉映﹐穀道繭細而霞深﹐惟私處蔽以紅羅﹐瘡大如錢。筠視畢﹐覆衾下牀﹐夫人迎於門外﹐延至書齋﹐陳設精雅。筠麾諸婢出﹐碎扇上所系紫金錠﹐調以硯水﹐攜入見夫人曰「此藥忌陰人手﹐須親敷乃可。」夫人曰「但得病愈﹐任郎所爲。」筠復啟衾﹐摩裟其臀﹐溫存敷藥﹐女但微笑﹐不作一語。

越數日﹐瘡愈。夫人舉酒囑筠曰「郎君之少於小女﹐天使來也。」乃部署新室﹐涓吉合巹。新婚彌月﹐筠欲歸家﹐夫人曰「此間荒野﹐不足棲遲。京師阜城門外有故宅一所﹐郎往居之。」筠遂同行﹐輜重甚富。旣至宅﹐皆畫棟雕墻也。居數年﹐生子女二人。

一夕﹐宜春忽泣向筠曰「夙緣已盡﹐明日將別矣﹐四十年後當復相見。」

天明﹐攜手出門﹐彼此大慟。前已駐一犢車﹐望之甚小﹐夫人與宜春﹑蕊兒率女婢十數人乘之﹐車亦不覺隘﹐瞬息不見﹐宜春哭聲尢恍然在耳也。

筠後舉孝廉﹐出爲某縣尹﹐究不知四十年後再見之說果何如耳。

○產麒麟蕪湖張姓者﹐賣腐爲業﹐其妻孕十四月﹐生一麒麟﹐圓手方足﹐背靑腹黃﹐通身翠毛如繡﹐左右臂有鱗甲﹐金光閃閃。墜地能走﹐餵飯能食﹐好事者以爲祥瑞﹐方欲報官﹐而是晚死矣﹐距生時只七日。

○生夜叉紹興鄭時若秀才妻衛氏生一夜叉﹐通體藍色﹐口豁向上﹐環眼縮鼻﹐尖嘴紅髮﹐雞距駱蹄﹐落胎卽咬﹐咬傷收生婆手指。秀才大懼﹐持刀殺之。夜叉作格鬥狀。良久乃斃﹐血色皆靑。其母亦驚死。

○石膏因果嘉定張某﹐有名醫之號﹐偶下藥用石膏﹐誤殺一人。過後自知﹐深以爲悔﹐然亦不便語人﹐𨿽家中妻子﹐無人知者。一年後﹐張亦患病﹐延徐某來診﹐定一方而去。臨煮藥時﹐張自提筆加「石膏一兩」﹐子弟諫﹐不聽。淸晨服後﹐取方視之﹐驚曰「此『石膏一兩』﹐誰人加耶﹖」其子曰「爺親筆所加﹐爺忘之乎﹖」張嘆曰「吾知之矣﹗汝速備後事可也。」作偈語曰「石膏石膏﹐兩命一刀。庸醫殺人﹐因果難逃。」過午而卒。

○劉伯溫後輩紹興上虞縣署後園有古墓﹐相傳新令到任拜城隍神後﹐必往祭之﹐由來舊矣。

乾隆間﹐有冉姓者宰其地﹐禮房吏以舊例請。冉問﹕「從前縣令到任時﹐可有不祭者乎﹖」曰「惟張某﹐性倔彊﹐竟不行此禮﹐今現任湖北布政司。」冉曰「我有志效張公。」竟不祭。

一日﹐至廳審事﹐見有古衣冠客乘輿至﹐徑上堂﹐冉竟不知爲鬼﹐叱傳事吏何以不報。語未畢﹐其人下車拉冉入書室﹐語嘵嘵不可辧﹐但聞冉若與人爭辧者﹐亡何气絕﹐作鬼語曰「我姓蘇﹐名松﹐元末進士﹐爲上虞縣令﹐死亂葬此﹐劉伯溫猶是我後輩也﹐汝大膽不祭﹗」或引張方伯故事折之﹐鬼云「張某祿位盛時﹐我不能報。今其運盡﹐我將挖其眼矣。」冉家人環跪求恩﹐願多備牲牢祭奠。

良久蘇醒。冉懼﹐遂朝服祭之﹐尋果無恙。未幾﹐張方伯竟以事掛誤﹐遂至喪明。

此事錢少詹辛楣先生爲餘言。

○小那爺參領明公﹐與小那爺交好。明奉差他出﹐三年還都。行至南小街市﹐見那立市中﹐仲夏衣棉衣﹐戴暖帽。明心異之﹐下馬執手﹐各道寒暄畢﹐那曰「自與公別後﹐每爲人欺﹐蒙公所贈騾﹐爲某騎去不還﹐新居樹木被畜牧傷擾﹐家人不理。幸公歸﹐替我圖之。」語畢﹐明公上馬﹐那亦登車去。

明公歸語其事。家人云「那死一年矣。」明公大駭﹐至那家問之﹐殮時衣服與途中所見同。問所贈騾﹐其子云「在某家﹐據云先人所贈﹐故不敢索。」

公呼某嚇之﹐道破其詐﹐乃追騾還其子。視其墓﹐果被牧畜踐損﹐爲修葺封樹而還。其夕夢那來謝云「愧無以報﹐明午屠市中有一病騾﹐公買之﹐必獲大利。」

明公如其言﹐果得騾。醫痊後﹐日行五百里。

○水鬼壇武林門外西湖壩人家﹐有老僕日暮取水﹐遠見水面一酒壇隨流而泛﹐因思探取亦可貯物。俄而壇已至前﹐用手取之。不意腕入壇口﹐口漸縮小﹐拖伊入水。

急呼人救﹐獲免。

○鬼市汪太守僕人李五﹐由路河赴京﹐畏暑﹐至晚步行﹐計天曉進城。夜半﹐見途中街市甚盛﹐肆中食物正熟﹐面飯蒸食﹐其气上騰。腹且餒﹐入肆中啖之﹐酬值而出。及曉﹐遙望京城﹐猛憶潞河至京四十里﹐其間不過花園打尖艸舍一二家﹐何以昨夕有街市如此盛耶﹖頓覺胸次不快。俯而嘔之﹐而蠕蠕然在地跳躍。諦視之﹐乃蝦蟆也﹐蚯蚓蟠結甚多﹐心甚惡之﹐然亦無他患。又數歲乃卒。

○金娥墩金娥墩在無錫縣城東南六十里﹐故南唐李煜妃墓地。娥能工詞翰﹐進忠言﹐煜甚愛之。越數年﹐煜發兵晉陵﹐挈娥同行﹐遇吳越王兵﹐不得進﹐娥適死﹐因葬於此。乾隆初年﹐居民耕地得磚﹐上篆四字云「唐王寶印。」至今墓間尙多。

更可異者﹐每當風雨之夕﹐常有女鬼見形﹐且泣且歌﹐曰「日侵削兮三尺土﹐山川已攺兮眾余侮。」

○翻洗酒壇廣信府徐姓﹐少年無賴﹐鬥酒毆死鄰人﹐畏罪逃去。官司無處查拿﹐家人以爲死矣。五年後﹐其叔某偶見江上浮屍﹐卽其侄也﹐取而葬之。又五年﹐徐忽歸家﹐家人皆以爲鬼。徐曰「我以殺人故逃﹐不料入廬山中﹐遇仙人授我煉形分身之法﹐業已得道﹐恐家中念我﹐特浮一屍﹐以相安慰。今我尙有未了心事﹐故還家一走。」徐故未娶﹐其嫂半信半疑﹐且畱住焉。

一日﹐溲於酒壇﹐嫂大怒罵之。徐曰「洗之何妨﹖」嫂曰「穢在壇裏﹐如何可洗﹖」徐伸手入壇﹐拉其裏出之﹐如布袋然﹐仰天大笑﹐躡雲而去。至今翻底壇尙存。徐昔所毆死鄰家﹐早起在案上得千金。或云「徐來作報﹐所云了心事者﹐卽此之謂。」

○雷誅吉湖州女子徐氏﹐生喫胎素﹐三歲後﹐卽好念佛。攻至十四歲﹐忽被雷誅。鄕人嘩然﹐謂雷無靈。及殯時﹐見有篆文在背﹐識者以爲「唐吉」三字。

○狐仙親嘴隱仙庵有狐祟人﹐庵中老朴王某惡而罵之。夜臥於牀﹐燈下見一女子冉冉來﹐抱之親嘴﹐王不甚拒﹔乃變爲短黑胡子﹐胡尖如鍼﹐王不勝痛﹐大喊﹐狐笑而去。

次日﹐僕滿嘴生細眼﹐若胃刺者然。

○喇嘛西藏謨勒孤喇嘛王死﹐其徒卜其降生於維西某所。乾隆八年﹐眾喇嘛乃持其舊器訪之。

至某所﹐有麼些頭人子﹐名達機﹐已七歲矣﹐忽指雞雛問母曰「雛終將依母乎﹖」其母曰「雛終將離母也。」達機曰「兒其雛乎﹖」有頃﹐謂其父母曰「西藏有人至此迎小活佛﹐曷款畱之。」父母以爲妄﹐不聽。達機力言之﹔其父出視﹐果有喇嘛數十輩﹐不待延請﹐竟造其室。達機見之﹐跏趺於地﹐爲咒話良久。眾喇嘛舉所用缽﹑數珠﹑手書《心經》一冊﹐各以相似者付之﹐令達機審辧﹐得其舊器服珠持缽﹐展經大笑。眾喇嘛免冠羅拜。達機釋缽執經起﹐徧摩眾喇嘛頂﹐於是一喇嘛取僧衣帽進﹐達機自服之。羣喇嘛以所攜錦茵數十層置中庭﹐擁達機坐。

其父不知所爲﹐眾奉以白金五百﹐錦繒各數十端﹐爲其父壽﹐曰「此吾寺主活佛也﹐將迎歸西藏。」其父以止此獨子﹐不許。達機曰「毋憂﹐明年某月日﹐父母將生一子承宗祧。我乃佛轉世﹐不能畱也。」其父不得已許之﹐亦合掌拜焉。眾喇嘛擁達機於達摩洞佛寺﹐遠近麼些千百成羣頂香皈拜﹐布施無算。

畱三日﹐去之西藏。

明年﹐其父母果如期生一子。

○夢中事只靈一半涇縣胡諱承﹐方爲諸生時﹐夜夢至一公府﹐若王侯之居。值其叔父在焉﹐其叔父驚曰「此地府也﹐汝何以至﹖」承詢其叔父﹕「有何職任﹖」叔父曰「爲吏爾。」承請查其祿命﹐叔父閱其籍曰「一窮諸生耳。」承再三哀懇﹐求爲之地。其叔父不得已﹐乃以他人祿命與之相易﹐曰「此大獘也﹐若破﹐罪在不赦﹐可若何﹖」因以其所易籍示之﹕庚子科舉人﹐雍正年恩科進士﹐任長垣縣知縣﹐某年月日終。且謂之曰「爾鄕試﹐須記有卦名。」因以手推之﹐一跌而寐。

承庚子科首題「歲寒」一節﹐因用屯﹑蒙﹑剝﹑復等十卦成文﹐果得髙魁。

癸卯恩科成進士﹐又數年﹐授長垣縣知縣﹐一一不爽。無何屆死期矣﹐因豫辦交盤﹐且置酒與親友作別﹐沐浴易衣﹐靜坐而待。至黃昏後﹐忽嘔血數升﹐以爲必死矣。徐徐平復﹐竟不死﹐復活十餘年。至乾隆六年﹐壽終於南糧道任。夢寐之事﹐忽靈忽不靈如此。

●卷二十四○長樂奇冤福建長樂縣民婦李氏﹐年二十五﹐生一子﹐越六月而夫亡﹐矢志撫孤。家只一婢﹑一蒼頭﹐此外𨿽親族罕相見者﹐裏黨咸欽之。子年十五﹐就學外傅。

一日﹐氏早紡績﹐忽見白衣男子立牀前﹐駭而叱之﹐男子趨牀後沒﹐氏懼﹐呼婢入房相伴。及午﹐子自外歸﹐同母午餐﹐舉頭又見白衣男子在牀前﹐駭而呼﹐男子復趨牀下沒。母語子曰「聞白衣者財神也﹐此屋自祖居﹐至今百年餘﹐得毋先人所遺金乎﹖」與婢共起牀下地板﹐有靑石大如方桌﹐上置紅緞銀包一个﹐內白銀五鋌。母喜﹐欲啟其石﹐而力有未逮﹐乃計曰「凡掘藏﹐宜先祀財神﹐兒曷入市買牲禮祭﹐而後起之。」兒卽持銀袱趨市買豬首。旣成交﹐乃憶未經攜錢﹐因出銀袱與屠者曰「請以五鋌爲質。」更以布袋囊豬首歸。

道經縣署前﹐有捕役尾之﹐問﹕「小哥袋內盛何物﹖」曰「豬頭。」役盤詰再三﹐兒怒擲袋於地曰「非豬頭﹐豈人頭耶﹖」傾囊出﹐果一人頭﹐鮮血滿地。兒大恐啼泣。役捉到官﹐兒以買自某屠告。拘屠者至﹐所言合﹐並以銀袱呈上。經胥吏輾轉捧上﹐皆紅緞袱﹐及至案前開視﹐則緞袱乃一血染白布﹐中包人手指五枚。令大駭﹐重訊兒﹐兒以實對。

令親至其家啟石坑﹐內一無頭男子﹐衣履盡白﹐右五指缺焉。以頭與指合之相符。徧究從來﹐莫能得其影響。因系屠與兒於獄﹐案懸莫結。此乾降二十八年事。

○燒包粵人於七月半﹐多以紙錢封而焚之﹐名曰「燒包」﹐各以祀其先祖。張戚者﹐素無賴﹐而有膽。其僕三兒﹐臥病月餘﹐至七月十六日﹐忽自牀蹶起﹐趨而出。

戚追之﹐出城﹐至大河側﹐三兒癡立點首囈語﹐若與人爭狀。戚掌其頰﹐三兒云「爲差人拘來﹐替人挑送包錢。」戚問﹕「差何在﹖」以手指曰「前立淺渚間者是也。」戚果見一人﹐髙帽靑衣﹐若今之軍牢皂隸狀﹐手執鞭指揮。戚大呼擒之﹐一擊而沒。問﹕「包在何處﹖」三兒云「在家堂板閣上﹐我因過重不肯擔﹐乃拘我來。」戚歸啟家堂﹐果有紙灰十包。

○金銀洞髙峯崖在廣西思恩府城南百里﹐兩峯壁立﹐崖上大書十三字云「金七里﹐銀七里﹐金銀只在七七里。」字畫遒勁﹐不知何年鐫鑿。崖下有土地祠﹐望气者鹹稱其地有金銀气。百十年間﹐土人多方搜求﹐一無所得。星士某至土地祠內﹐徘徊數日﹐攫神像去。土人追及﹐詢知像乃範金所爲﹐然亦不知「七七里」爲何義。

崖中旁峯數十丈﹐上有銀洞。洞中白銀累累﹐大者重數十斤。土人架木而登拾之﹐卽百計不能出。或向外擲之﹐著地卽失。或牽犬入﹐將銀縛犬身向外牽之﹐犬卽狂吠﹐比出﹐而身亦無銀也。

○貓怪靖江張氏﹐住城之南偏﹐屋角有溝﹐久弗疏瀹﹐淫雨不止﹐水溢於堂。張以竹竿通之﹐入丈許﹐竿不可出﹐數人曳之不動﹐疑爲泥所滯。天晴復舉之﹐竿脫然出﹐黑气如蛇﹐隨竿而上﹐頃刻天地晦冥﹐有綠眼人乘黑戲其婢。每交合﹐其陰如刺﹐痛不可忍。張廣求符術﹐道士某登壇治之。黑气自壇而上﹐如有物舐之者﹐所舐處舌如刀割﹐皮肉盡爛﹐道士狂奔去。

道士素受法於天師﹐不得已﹐買舟渡江。張使人隨之﹐將求救於天師。至江心﹐見天上黑雲四起﹐道士喜拜賀曰「此妖已爲雷誅矣﹗」張歸家視之﹐屋角震死一貓﹐大如驢。

○夢馬言乾隆十八年﹐山東髙蔚辰宰河南延津縣。晝寢書室﹐夢一馬衝其庭立而人言﹐髙射之﹐正中其心﹐馬吼而奔。髙驚醒﹐適外報某村婦盧羅氏夜被殺﹐以弋其陰﹐並殺二孩。髙往驗屍﹐傷如所報﹐而凶犯無以根究。因憶所夢﹐乃順莊點名﹐冀有馬姓者。點畢無有﹐問﹕「外莊有姓馬者乎﹖」曰「無。」

髙將莊冊翻閱﹐沈思良久﹐見有姓許名忠者﹐忽心計曰「馬屬午﹐馬立而言﹐則言午也﹔正中其心﹐當是許忠矣﹗」呼許曰「殺此婦者汝也。」許驚愕叩首曰「實是也。以姦不從﹐故殺之﹔兩指被婦咬傷﹐故怒而其陰﹐並殺其子。但未識公何以知之﹖」髙笑不答。視其手﹐血猶涔涔也。置於法﹐合郡以爲神。

○蔣靜存麟昌蔣君﹐字靜存﹐餘同館翰林也﹐詩也李昌谷﹐有「驚沙不定亂螢飛﹐羊燈無焰三更碧」之句。生時﹐其祖夢異僧擔《十三經》擲其門﹐俄而長孫生﹐故小字僧壽。及長﹐名壽昌﹐以避國諱故﹐特攺名。又自夢僧畫麒麟一幅與之﹐遂名麟昌。十七歲舉孝廉﹐十九歲入詞林。二十五歲卒。性傲兀不羈﹐過目成誦﹐常曰「文章之事﹐吾畏袁子才﹐而愛裘叔度﹐他名宿如沈歸愚﹐易與耳。」卒後三日﹐其遺孤三歲﹐披帳號叫曰「阿爺僧衣僧冠坐帳中。」家人爭來﹐遂不見。

嗚呼﹗靜存終以僧爲鴻爪之露﹐其爲戒律輪回似矣。然吾與之談﹐輒痛詆佛法而深惡和尙﹐何耶﹖

○天妃神乾隆丁巳﹐翰林周奉命冊立琉球國王。行至海中﹐颶風起﹐飄至黑套中﹐水色正黑﹐日月晦冥。相傳入黑洋從無生還者﹐舟子主人正共悲泣﹐忽見水面紅燈萬點﹐舟人狂喜﹐俯伏於艙呼曰「生矣﹗娘娘至矣﹗」果有髙髻而金環者﹐甚美麗﹐指揮空中。隨卽風住﹐似有人曳舟而行﹐聲隆隆然。俄頃﹐遂出黑洋。

周歸後﹐奏請建天妃神廟。天子嘉其效順之靈﹐遂允所請。事見乾隆二十二年邸報。

○宿遷官署鬼淮徐道姚公廷棟﹐駐札宿遷。封翁壽期﹐演劇於堂。堂旁墻極髙﹐見墻外有人頭數千﹐眼癸癸然﹐俱來觀劇。初疑是皂隸輩﹐叱之不去﹐近之無有。明旦視之﹐墻外皆湖﹐無立人處。

其幕友潘禹九遣奴往廚取酒﹐久而不至﹐迹之﹐已僕於地﹐口眼皆靑泥﹐盤中酒菜之類﹐變作蚯蚓樹葉。潘素不信鬼神﹐乃挺身至奴所行處﹐驗其有無。署中二客詐爲鬼狀﹐私往嚇之。潘籠一小燈﹐行未半道﹐兩客見黑气一條繞燈而入﹐燈色綠如螢火﹐潘勿覺。二客悚然﹐噤不發聲。潘將如廁﹐有大黑手遮其面﹐踉蹌急歸。二客迎之﹐共相駭異。手持燈漸重﹐火亦澌滅。家奴各持火來照﹐燈籠內有死野鴨一隻﹐鴨大籠小﹐竟不知從何處竄入也。

○廣東官署鬼康熙壬戌武探花沈崇美爲廣東守備﹐署後花園有井﹐擔水者率以爲常。

偶一夜﹐有女子呼水﹐擔夫如其言與之﹐乃ㄏ其頭入桶中。擔夫疑署中婢與戲﹐詈羣婢。羣婢曰「無之。」擔夫引婢至取水處﹐有海棠一枝﹐白雞成羣﹐入樹下不見。羣婢笑曰「非鬼也﹐藏神也﹐掘之必得金銀。」遂令擔夫具畚鍤開土。未五六尺﹐得一棺﹐懼而止。忽一婢發狂大呼曰「請主人﹗請主人﹗」

沈公偕其妻往視﹐婢呼曰「我嘉靖十七年巡按某公之第四妾也﹐遭主婦毒虐﹐縊死埋此。公家羣婢犯我﹐我應索其命。第土淺地濕﹐棺中多水﹐主人肯攺葬我﹐則掘者不爲無功﹐將免其罰。大堂西偏﹐我生前埋金鐲一隻﹐寶珠數顆﹐可掘取爲攺葬費﹐亦不累主人金也。」言畢﹐婢子如常無病矣。

主人爲啟其棺﹐水涔涔欲流﹔發堂之西偏﹐封鐲宛然。爲攺葬髙處。鐲重三兩六錢﹐形如蒜苗。

○爲兒索價葛禮部諱亮者爲予言﹕其鄰程某﹐擁重資﹐無子。晚年生兒﹐性聰慧﹐眉目瑩秀﹐程愛如掌中珍。十二歲卽多病﹐所費醫藥不貲。稍長﹐不事生業﹐好鬥鷄走狗﹐產爲之空﹐程忿甚。一旦﹐懸祖宗神像﹐將笞之。子忽作山東人語曰「俺吳某也﹐前生爲爾負債萬金﹐今來索取﹐將盡。汝以我爲子耶﹖大誤﹗大誤﹗

我昨揭帳﹐尙欠八十餘金﹐今亦不能相讓。「奮衣前取其母髻上珠﹐踏碎之﹐然後死。程卒大窮而嗣絕。

○鬼魂覓棺告主人姜靜敷寓京師湣忠寺﹐寺旁爲書室﹐室中有空棺﹐俗所謂壽器是也﹐寺鄰某爲其父老故置焉。姜月夜讀書﹐窗戶轟然大開﹐棺蓋低昂不已。姜大駭﹐持燭視之﹐如有人指痕出沒於棺上者﹐響良久乃已。次早﹐鄰人叩門云「某翁死﹐來取棺。」方悟初死之魂﹐夜間先來就棺也。

蘇州唐道原年七十卒﹐其子爲買棺於海紅坊壽器店。主人云「昨夜有白須人坐某一棺上﹐燭之不見。」問其狀貌﹐酷似道原﹐店主人素不相識也﹐乃卽買其所坐者歸。

金陵戴敬咸進士與梅式庵飲於吳朱明孝廉家﹐忽狂癲﹐握梅手呼曰「要朱紅﹐要加漆﹗」梅愕然在解。已而气絕﹐方知所托者﹐藏身物也。

程原衡家管事李姓者夜醉墮樓死﹐舉家未知。原衡睡醒﹐覺左耳陰冷異常﹐疑而回顧﹐燈光靑熒﹐有黑人吹气入耳﹐似有所訴。驚起﹐呼家丁四照﹐見樓下尸﹐方知李魂來告主人求棺殮也。

○匾怪杭州孫秀才﹐夏夜讀書齋中﹐覺頂額間蠕蠕有物。拂之﹐見白須萬莖出屋梁匾上﹐有人面大如七石缸﹐眉目宛然﹐視下而笑。秀才素有膽﹐以手捋其須﹐隨捋隨縮﹐但存大面端居匾上。秀才加杌於幾視之﹐了無一物。復就讀書﹐須又拖下如初。如是數夕﹐大面忽下几案間﹐布長須遮秀才眼﹐書不可讀。擊以硯﹐響若木魚﹐去。又數夕﹐秀才方寢﹐大面來枕旁﹐以須搔其體。秀才不能睡﹐持枕擲之。大面繞地滚﹐須颯颯有聲﹐復上匾而沒。合家大怒﹐急爲去匾﹐投之火﹐怪遂絕﹐秀才亦登第。

○徐支手咸陽徐某。家巨富。初生一子﹐頗聰慧﹐六歲病痞死。旋生三子﹐貌皆相似﹐病亦如之。徐年已邁矣﹐至第三子死時﹐撫屍慟甚﹐用刀剖兒腹﹐出其痞﹐復斷其左臂﹐罵曰「毋再來誘我。」其痞形如三角菱﹐有口﹐能呼吸﹐懸之樹間﹐風日吹漧﹐每觸油腥﹐口猶能動。未期年﹐徐又得子﹐貌如前﹐痞𨿽不作﹐而左手竟廢﹐至今尙存﹐人呼爲「徐支手」。

○魚怪會稽曹山﹛山全﹜入市得大魚歸﹐剖食之﹐余半置紗廚內。至晚﹐廚中忽有光﹐舉室皆亮。迫視﹐則所餘之魚鱗甲通明﹐火光射目。曹大駭﹐盛以盤送於河﹐其光散入水中﹐隨波搖蕩﹐婉轉間﹐成魚而去。曹歸家﹐屋中火發﹐東滅西起﹐衣物牀帳燒毀都盡﹐而不及棟宇﹐凡三晝夜始息。食魚之人﹐竟亦無恙。

○盜鬼供狀先君子在湖廣臬司遲公維臺署中﹐同事大興人朱揚湖司錢谷。忽一日狂呼。

趨視之﹐面如死灰﹐伏地昏迷。飲以薑汁﹐良久曰「吾坐此校文案﹐日方正午﹐見地下磚響﹐有物蠕蠕然頂磚起。疑爲鼠﹐以腳踐之﹐磚亦平復。稍坐定﹐磚響如初﹐掀視之﹐有黑毛一團﹐類人頭髮﹐自土中起﹐陰風襲人﹐漸起漸大。先露兩眼﹐瞪睛怒視﹐再露口頤腰腹。其黑如漆﹐頸下血淋漓﹐躍然而上舉手抱我足曰﹕」汝在此乎﹗汝在此乎﹗吾前世山東盜也﹐法當死﹐汝作郯城知縣﹐受我贓七千兩﹐許爲開脫。定案時﹐仍擬大辟﹐死不瞑目。今汝𨿽再世﹐而吾仇必報。『言畢﹐卽牽我入地。我大呼。彼見眾客至﹐捨我走。「眾視磚迹﹐猶宛然開。

嗣後﹐其鬼無日不至。有人共座﹐則不至。尢畏臬司遲公﹐聞遲公將至﹐便抱頭遠竄。公大書幾上曰「問惡鬼﹐汝作盜應死﹐敢與法吏仇乎﹖汝欲報仇﹐應仇於前生﹐敢仇於今世乎﹖速具供狀來。」鬼夜墨書其側﹐字迹歪斜﹐曰「某不敢仇法吏﹐敢仇贓吏。某以盜故殺人﹐多受冥司炮烙﹐數十年﹐面目已成焦炭。每受刑必呼曰﹕」某當死﹐有許我不死者在也﹐郯城縣某老爺受贓七千兩﹐獨不應加罪乎﹗『呼六十餘年﹐初不準理﹐今以苦海漸滿﹐許我弛桎梏報冤﹐所具供狀是實。「遲公無如何﹐不能朝夕伴朱﹐命多人守護之。

居月餘﹐遲公生日演戲﹐諸客飲酒﹐彊朱出現﹐朱曰「吾待死之人﹐有何心情看戲﹖諸公愛我﹐可多命家人伴我。」如其言。席散往視﹐朱已縊於牀。遲公及諸友俱責家人何以不管﹖僉云「燈下吹來黑气一團﹐奴婢便各睡去。」或云﹕諸奴看戲﹐亦未必伴朱也。

○時文鬼淮安程風衣﹐好道術﹐四方術士咸集其門。有蕭道士琬﹐號韶陽﹐年九十餘﹐能遊神地府。

雍正三年﹐風衣宴客於晚甘園﹐蕭在席間醉睡去﹐少頃醒﹐曰「呂晚村死久矣乃有禍﹐大奇。」人驚問﹐曰「吾適遊地府間﹐見夜叉牽一老書生過﹐鐵鎖鋃鐺﹐標曰﹕」時文鬼呂畱良﹐聖學不明﹐謗佛大過。『異哉﹗「時坐間諸客皆誦時文﹐習《四書》講義﹐素服呂者﹐聞之不信﹐且有不平之色。未幾﹐曾靜事發﹐呂果剖棺戮屍。

今蕭猶存﹐嚴冬友秀才與同寓轉運盧雅雨署中﹐親見其醉後伸一手指﹐令有力者以利刃割之﹐了無所傷。

○鬼弄人二則杭州沈濟之﹐訓蒙爲業。一夕﹐夢金冠而髯者謂曰「汝後園有理金一甕﹐可往掘之。」沈曰「未知何外﹖」曰「有艸繩作結﹐上穿康熙通寶錢一文﹐此其驗也。」明早往園視之﹐果有艸繩﹐且縛錢焉。沈大喜﹐持鋤掘丈餘﹐卒無有﹐竟一怒而得狂易之疾。

乾隆甲子﹐馮香山秀才夢神告曰「今歲江南鄕試題《樂則韶舞》。」馮次日卽作此題﹐熟誦之。入闈﹐果是此題﹐以爲必售﹐榜發無名。就館廣東﹐夜間獨步﹐聞二鬼咿唔聲。聆之﹐其闈中所作文也。一鬼誦之﹐一鬼拊掌曰「佳哉﹐解元之文﹗」沈驚疑﹐以爲是科解元必割截捲而偸其文字﹐辭館入都﹐以狀具控禮部。禮部爲奏聞行查﹐江南解元薛觀光﹐文𨿽不佳﹐並非馮稿也﹐獲誣告之罪﹐謫配黑龍江。

○漢江冤獄曹震亭知漢江縣﹐晚衙夜坐﹐見無頭人手提一頭﹐啾啾有聲﹐語不甚了。曹大駭﹐遂病﹐病三日﹐死矣。家人欲殮﹐胸前尙溫﹐過夜而蘇﹐曰﹕被隸人引至陰府﹐見峨冠南面者﹐衣本朝服色﹐轅外人傳呼﹕「漢江縣知縣曹學詩進。」曹行陽間屬吏禮﹐向上三揖。神賜坐﹐問﹕「有人訴公﹐公知否﹖」曰「不知。」

神取幾上牒詞示曹。曹閱之﹐本縣案卷也﹐起立曰「此案本屬有冤﹐爲前令所定﹐已經達部﹐我申詳三次﹐請再加審訊﹐爲院所駁﹐駁牌現存。」神曰「然則公固無罪也。」傳呼冤鬼某進﹐陰風颯然﹐不見面目手足﹐但見血塊一團叫跳呼號﹐滚風而至。神告以曹爲申救之故﹐且曰「汝冤終當昭雪﹐須另覓仇人。」

鬼伏地不肯去。神拱手向曹作送狀﹐手揮隸人云「速送速送。」曹猛然驚醒﹐不覺汗之沾衣也。自此辭官歸家﹐長齋奉佛夢終其身。

○控鶴監祕記二則《控鶴監祕記》唐人張所纂﹐京江相公曾孫張冠伯家有抄數十頁﹐皆載唐宮淫褻事﹐絕不類世所傳《武后外傳》。其略云﹕太后幸懷義數年﹐懷年驕恣不法﹐馳馬南衙﹐爲宰相蘇良嗣批頰﹐後聞而銜之。一日置酒上陽宮﹐從容謂千金公主曰「汝知朕左右無人乎﹐爲此紆郁﹐柰何﹖」公主頓首曰「臣欲奏天皇久矣﹐天皇不言﹐臣何敢先言。今陛下旣知小寶之罪﹐臣竊以爲天皇是何等佛﹐托身人間﹐廣選男妃﹐自應擇公卿舊家子弟姿稟粹者﹐置牀第間﹐足以遊養聖情﹐捐除煩慮。何事幸彼市井無賴之徒﹐爲毒﹑曇獻故事﹐被千秋萬世擬秦﹑胡兩後耶﹖」後曰「微汝言﹐朕亦知之。近日宰相批懷義面﹐正欺其市井小人耳。若得公卿子通曉文墨者﹐南衙何敢辱之。」

言畢嘆。公主曰「陛下勿嘆。陛下知太宗時有鳳閣侍郎張九成乎﹖其從子昌宗﹐年近弱冠﹐玉貌雪膚﹐眉目如畫﹐其風采絕類巢刺王妃。」後默然﹐俯而未應。

公主遽前跪起附耳語曰「陛下毋過慮﹐兒兼知昌宗下體矣。兒於凝碧池置莊﹐春花盛時﹐駙馬輒宴賓客﹐宴畢賜浴。浴時﹐兒於琉璃屏窺之﹐羣臣無有佳於昌宗者。昌宗通體雪艷﹐無微痕半暇。瘦不露骨﹐丰不垂腴。其陰頭丰根削﹐未起時﹐垂不甚長﹐渾脫類鵝卵。有窪稜髙起五六分﹐鮮紅柔潤。」語未畢﹐太后色和﹐謾曰「兒試耶﹖」公主曰「兒非不涎之也﹐爲後故不敢。然終不自信﹐故遣侍兒逼焉。」回顧侍者曰「據實奏天皇﹐毋慚也。」侍者跪起附耳如公主狀﹐奏曰「奴初遇昌宗時﹐似南海鮮荔枝﹐入口光嫩異常﹐稜張如傘﹐三四提後﹐花蕊盡開﹐神魂飛矣。昌宗遲速﹐亦不自爲主張﹐婉轉隨奴意﹐事畢後﹐紅玉頹然﹐奴觸之﹐體猶噤也。」太后大喜﹐指公主曰「兒誠解人。朕每聞世俗女子但好壯健﹐不選溫柔﹐此村嫗淫耳。夫壯健遲久﹐可以藥力爲也﹐海外愼卹膠﹐朕宮中有石許﹐無所用之。男陰佳處﹐全在美滿柔和。懷義老奴﹐筋勝於肉﹐徒事憨猛﹐當時𨿽愜﹐過後朕體覺違和。禦醫沈南ギ肉差勝﹐然上下如一﹐頭角蒙混﹐且皮弛﹐稍稍裹稜﹐非翹起不脫﹐故時覺不淨。如卿所云﹐乃全才也。」

公主出﹐卽命侍者召昌宗﹐衣以輕綃霧之衣﹐冠以玉淸云仙之巾﹐浴蘭芳﹑含雞舌入宮。後果大幸﹐薛﹑沈輩不復召矣。

當是時﹐後春秋髙﹐學修養法﹐常含昌宗陰而睡。昌宗陰頭丰肥﹐後口爲之勞﹐終弗忍棄。後兒齒生﹐昌宗覺苦﹐乃薦易之。後口含易之﹐而以下體受昌宗﹐情尢酣艷。易之寵亞於昌宗﹐二人易班休沐。每歸家﹐後遣人伺之﹐不許與妻交一語﹐上樓去梯。其母憐之﹐爲置人壁間﹐方生國忠也。太后使昌宗騎木鶴﹐呼爲子晉後身。又命修《三教珠英》﹐居控鶴監﹐與學士崔融﹑宋之問等酬唱。之問尢諂事二張﹐爲持溺器﹐人笑之。之問曰「卿知是何等溺乎﹖我爲婦人﹐遇二張﹐亦不知何者爲名節﹐況天后也。」後以龍錦千段賜公主﹐且曰「朕聞古時公主多行不端﹐此選駙馬者之罪也。自今以後﹐命畫工寫昌宗上下形體爲式﹐如式者﹐方充駙馬之選。庶幾公主夫妻和樂﹐亦不虛生帝王家。」公主及侍兒𨿽人皆叩頭呼萬歲。中宗睿宗仿而行之。其時安樂公主𨿽驕奢﹐與武延秀恩好頗隆﹐無面首之侍﹐皆後力也。昌宗到貌寢﹐後主入宮﹐封一品崇讓夫人。常戲曰「夫人何修﹐得嫁六郎耶﹗」時有「一世修貌﹐二世修陰」之謠。

亡何﹐五王起兵﹐入宮誅二張。橫屍未收﹐百姓怨之﹐臠割股體爲糜碎。宮人婉兒揣後意﹐於殘骸中收得莖頭半段﹐紅潤如生﹐手持獻後。後泣曰「是六郎也﹐契兒不能如是。」選第一府白玉盒盛之﹐曰「朕萬年後﹐以此爲殉。」

上官婉兒以祖儀得罪﹐沒入掖廷﹐容貌瑰麗﹐兼工詞翰﹐天后愛之﹐使侍側治筆硯。後幸昌宗﹐不避婉兒。婉兒性黠﹐媚昌宗而遠之﹐後尢喜。然昌宗每溲﹐婉兒顧盼﹐不能無情。

天后命將作大匠於峽石爲昌宗造園﹐屋舍皆黃金塗﹐白玉爲階。後燕奇香﹐擁眞珠帳﹐幸昌宗。昌宗醉眠﹐陰軟﹐後與爲戲﹐拉莖上皮覆陰頭﹐頭稜髙﹐皮格格不上﹐俄而挺然﹐根𨿽駑健﹐而頭肉肥厚﹐如綿球成團﹐色若芙蓉﹐撚之類無精管者。後嘆曰「使人之意也消。」婉兒心動﹐裙下皆濕﹐不覺手近昌宗。

後大怒﹐取金刀插其髻﹐曰「汝敢近禁臠﹐罪當死﹗」六郎爲哀求﹐始免。然額有傷痕﹐故於宮中常戴花鈿也。

吏部侍郎崔﹐以才貌年少﹐私侍婉兒。婉兒有外舍﹐極亭臺之勝﹐招與宣淫。先通武三思﹐後通。問﹕「廬陵王三思何如﹖」曰「廬陵王稜角混﹐韋皇后笑其食哀家梨﹐不削皮﹐何能知味﹖三思故自佳﹐然亦嫌肉薄耳。」問﹕「兩後選男何法﹖」曰「陰𨿽巨﹐以皮筋勝者不選。」問﹕「何故﹖」曰「人之一身﹐舌無皮﹐故知味﹔踵皮厚﹐故履地。女陰纖膜﹐微蒙天生﹐男子之陰﹐亦去皮畱膜﹐取極嫩處與之作合﹐又與稜角﹐使之捫摩﹐幼而蕊含﹐長而茄脫﹐以柔抵柔﹐故有氤氳化醇之樂。否則﹐拖皮帶穢﹐進退麻漠﹐如隔一重甲矣。

天后幸男子畢﹐不詬陰頭離宮﹐馮小寶𨿽壯盛﹐頭銳易離﹔六郎稜肥腦滿﹐如鮮菌靈芝﹐𨿽宣泄﹐而陰頭猶能塡塞滿宮﹐久而不脫﹐故歡愛之情﹐有餘不盡。六郎侍寢﹐後𨿽衰﹐仙液猶透重衾也。「曰﹕」如昭容言﹐天下優劣﹐豈獨男子然耶﹗少忝官階﹐爲女子所悅﹐所遇豈無粲者。然下體亦正難言﹐往往有交無媾﹐木木然如瞽人投井﹐不知何往。爾時徒憊精神﹐少回味﹐道天下女子皆然。

自蒙昭容恩接後﹐方知西子﹑毛嬙所以專寵六宮者﹐必別有勝人處。昭容花心粹﹐一交接﹐覺陰頭觸嫩處﹐如醍醐灌頂﹐毛髮皆蘇。手按昭容後竅﹐翕翕然躍﹐便知將宣泄﹐不敢搖身。俟穀道躍定後﹐再候意旨﹐故常得昭容歡。亦蒙昭容湛露之恩﹐深含細吐﹐山澤气交﹐次日上朝﹐不覺疲憊。想世間男子喜幹﹐女子好久﹐皆如乞丐﹐食豬脂三斗﹐便道窮奢極欲﹐眞初世人耳。「昭容笑曰﹕」卿言大快。然知音甚難﹐大抵男女交接﹐如匙之配鎖﹐各有所宜﹐聞劉妃陰有橫骨﹐非尖勁者不能入宮。卿陰頭柔嫩﹐若遇之﹐不大苦卿耶﹗天后云「肉重則進佳﹐稜髙則退佳。『眞解人語。」方暱語間﹐安樂公主擁駙馬武延秀至﹐頗有所聞。公主褫駙馬褲﹐手其陰誇曰「此何如崔郎耶﹖」昭容曰「直似六郎﹐何止崔郎﹗此皆天后選婿之功﹐不可忘也。」是夕酣飲﹐觀拔河之戲。次日爲中宗生辰﹐至午始朝賀。

當是時﹐𨿽通昭容﹐附三思﹐而心知韋氏必亡﹐故陰附臨淄王。王起兵誅韋後﹐婉兒持燈來迎﹐亦斬於纛下。爲同平章事﹐竟不能救。侍郎張說使子均收昭容屍﹐厚葬之﹐兼表請復昭容號﹐編序其文集﹐人莫不多說而惡也。

○牛乞命天臺縣令鐘公醴泉爲餘言﹕其尊人守貴州大定府﹐設局辦船。日正午﹐忽有牛突入鉛廠。數十人鞭之﹐不肯去。醴泉往觀﹐牛伏在作叩頭狀﹐因問牽牛者曰「此耕牛乎﹖宰牛乎﹖」曰「宰牛。」問﹕「價若干﹖」曰「七千。」鐘曰「以牛與我﹐以價與汝﹐何如﹖」牽牛者謝領錢去﹐牛蹶然起矣。

○豬乞命奉天錦州府之南有天橋廠﹐海泊交易處。屠人縛一豬﹐將殺以入市。其豬乘間嚙斷繩索﹐奔至海客前﹐屈雙足伏地。屠人執繩追至。海客詢其市價﹐如數付與﹐以此豬捨於海會寺之龍神廟。人呼豬道人﹐則應。曰何得無禮﹐輒屈前雙足﹐向人作叩首狀。牙長數寸﹐腳爪環裹如螺﹐其大倍於常豬。

○張世犖張世犖字遇春﹐杭州府諸生。每入試場﹐仿佛有人持其捲者﹐迨曉﹐則墨污被黜﹐積憤殊甚。

乾隆甲子科入闈﹐加意防範。試卷謄眞﹐至晚﹐另貯他所﹐坐號中畱心伺察。

睹一女子舒手探捲﹐急執之﹐厲聲問曰「予與汝何仇﹐七試而污我捲﹖」曰「今歲君應中解元﹐我亦難違帝命﹐但君當爲我剖雪前言﹐擇地瘞我﹐以釋冤譴。

我卽君對門錢店女也。當日鄰人戲謂君與我有私﹐君實無之﹐乃不爲辧明﹐且風情自命﹐假無爲有﹐以資嘲謔。旣嫁﹐而夫信浮言﹐不與我同處。我無以自明﹐气忿投繯。君污我名﹐我污君捲﹐遲君七科宜也。「言畢不見。張毛骨俱栗。甫出場﹐卽訪其家﹐告以故﹐而捐資助葬之﹐且爲延僧超薦。是科揭曉﹐果中第一名。

○洗心池洗心池在茅山乾元觀西﹐石壁上有「洗心池」三字﹐筆法遒勁﹐隱而不見。

欲見﹐則以池水沃之﹐𨿽大旱不涸。相傳錢妙眞獨居燕洞宮修煉﹐或謗之﹐乃於此刳腹洗心以相示﹐故名。

○活死人墓道人江文谷於洗心池旁培小阜﹐疊石塞牖﹐跌坐於中﹐囑其徒云「每日向牖呼我﹐應則已﹐水應則入收遺蛻。」呼之三年又皆應﹐忽一日應曰「可厭﹐吾去矣﹗」嗣後不應﹐啟石視之﹐屍果僵﹐故稱活死人墓。

○屋傾有數總憲金公徳瑛視學江西﹐考吉安府童生。五鼓點名畢﹐燈下見紅衣婦人從考棚趨出﹐冉冉騰空而去。問之朴隸﹐皆有所見。公心惡之﹐卽以《中庸》「必有妖孽」四字命題。日正午﹐諸生方握筆﹐忽考棚傾倒﹐壓死三十六人。金公據實奏聞﹐上憐之﹐俱欽賜生員。

余親家史少司馬抑堂任福建臬使時﹐與糧道王介祉等四人同坐花廳議事﹐聞梁上屋角沙沙有聲。客欲起避﹐史公不可。已而聲漸大﹐有鼠呼曰「出出」者再。史亦心動﹐急與四客齊出﹐則花廳倒矣﹐几案皆碎。是日﹐省中府縣俱來請安﹐史公笑謂曰「設使四大員一時並命﹐則司道之印﹐諸公委署﹐不皆有分乎﹗」

○沔布十三匹杭州胡某﹐程九峯中丞之表侄也。中丞巡撫湖北﹐胡往求館﹐薦與荊州刺史某署中司書記事。半年後﹐胡妻在家病瘧﹐忽爲鬼所附﹐聲如男子。聽之﹐乃其夫也。口稱﹕「到湖北後﹐蒙中丞公薦往荊州﹐賓主相得。不料未二月患病身死﹐有衣箱行李﹐新買沔陽布十三匹﹐現在署中﹐須著人往取。我客死饑寒﹐可供木主祭我﹐並廣招名僧超度我。」家人聞之環泣﹐當卽成服立主。以死無日月﹐未便報訃。

亡何﹐妻病痊。家故貧﹐欲差人往楚迎喪﹐以無盤費﹐屢屢遷延。亡何﹐胡竟歸裏﹐舉家駭然﹐以爲鬼也。坐定談說﹐方悟前所憑者﹐乃邪鬼借名索食求超度故也。頃之﹐衣箱到門﹐開之﹐果有布十三匹﹐的系胡過沔陽時所買。

○牛鬼山守歲廣西柳州有牛卑山﹐形如女陰﹐粵人呼陰爲卑﹐因號牛卑山。每除夕﹐必男婦十人守之待旦﹐或懈於防範﹐被人戲以竹木梢抵之﹐則是年邑中婦無不淫奔。

有邑令某惡之﹐命裏保將土塊塡塞。是年﹐其邑婦女小便梗塞﹐不能前後溲﹐致有傷命者。

廣東沙面上妓船如雲﹐河泊大使專司船政。有總督某嚴禁之﹐隨卽海水溢漫﹐城不沒者三板。地方紳賈俱以爲言﹐乃收回禁約以試之﹐果令收而水退。至今妓船愈多。

○鬼拜風錢塘孫學田﹐開鹽店溫州城中﹐與友錢曉蒼往來甚狎。錢有樓三間﹐封鎖頗密﹐相傳有鬼﹐人不敢居。孫素有膽﹐與同人賭勝﹐鋪牀樓上﹐燒巨燭二枝﹐竟往居焉。

夜二鼓﹐聞推門聲﹐有艷裝女子冉冉來。見燭光﹐意若畏之﹐斂衽再拜。每一俯首﹐則陰風從其袖生﹐一燭滅矣。孫擲以劍﹐鬼走下樓去。孫知將復來﹐所恃惟燭﹐乃以所滅燭重加點明﹐以身擁觸而坐。鬼果再至﹐又作拜狀﹐見孫上坐﹐欲卻欲前。孫以劍擲﹐鬼變惡狀﹐上前格鬥﹐彼此相持不已。忽聞樓外雞鳴﹐遂化黑气一團滚樓而下。溫州人爲之語曰「人拜曲躬﹐鬼拜生風。但逢孫老﹐比鬼還凶。」

○僵屍夜肥晝瘦兪蒼石先生云﹕凡僵屍夜出攫人者﹐貌多丰腴﹐與生人無異。晝開其棺﹐則枯瘦如人臘矣。焚之﹐有啾啾作聲者。

○黑雲劫王師徵緬甸﹐有昆明縣皂隸葉某﹐死三日復蘇﹐言被鬼卒勾赴冥司﹐有大殿朱門如王者居﹐門外坐官吏甚多﹐皆手一簿﹐判記甚忙。判畢﹐則黑气一團﹐覆於簿上﹐有椎腰蹙額自稱勞苦者。葉陽壽未盡﹐以不在應死之數﹐故仍放還。

路間私問鬼卒﹕「彼官吏所執何簿﹖」曰「人簿三﹐獸簿五。」問﹕「何爲有簿﹖」曰「從古人間徵戰之事﹐皆天上劫數先定﹐無可挽回。一切應死者﹐皆先寫入黑雲劫簿中﹐𨿽一騾一馬﹐皆無錯誤。終竟獸多人少﹐故其簿有『人三獸五』之說。」問﹕「應此劫者﹐省城中可有某官乎﹖」曰「第一名卽你家總督也。」其時督滇南者劉公藻﹐丙辰鴻詞翰林﹐後自刎。

○金秀才蘇州金秀才晉生﹐才貌淸雅﹐蘇春進士愛之﹐招爲婿﹐婚有日矣。

金夜夢紅衣小鬟引至一處﹐房舍精雅﹐最後有圓洞門﹐指曰「此月宮也﹐小姐奉候久矣。」俄而一麗人盛妝出曰「秀才與我有夙緣﹐忍捨我別婚他氏乎﹖」金曰「不敢。」遂攜手就寢﹐備極綢繆。嗣後﹐每夜必夢﹐歡好倍常﹐而容顏日悴。舉家大懼﹐卽爲完姻。蘇女亦有容色﹐秀才愛之如夢中人。嗣後夜間﹐酉戌前與蘇氏交﹐酉戌後與夢中人交。久之﹐竟不知何者爲眞﹐何者爲夢也。

其父百般禳解﹐終無效。體本淸贏﹐斫削逾年﹐成瘵疾而卒。

與夢中女唱和甚多﹐不能全錄﹐但記其《贈金郎一絕》云「佳偶豈易尋﹐奪郎如奪彩。幸虧下手彊﹐爭先得爲快。」

○董觀察董觀察名榕﹐官贛南道時﹐所屬上猶縣某村素被山瀑衝沒田廬﹐公爲相度開河﹐引水入江﹐居民安堵。又攺佛寺爲濂溪書院﹐規模一新。

亡何﹐丁太夫人憂﹐哀毀過度﹐欲以身殉。扶櫬返裏﹐至滕王閣下﹐維舟受唁﹐大吏親來撫慰﹐觀者無不謂董公眞孝子﹐眞好官。次早﹐方欲解纜﹐忽家僕等驚覓觀察不得﹐急報守土官。沿江打撈﹐俱無蹤迹。經一晝夜﹐屍竟逆流至丰城縣沙岸上。驗視之﹐猶白衣麻帶﹐面目如生﹐乃具殮送至舟中。

月餘﹐公舊僕某偶至上猶﹐土人告以感公開河之恩﹐立廟祀公。僕欣然走至廟中拜覘神像﹐則儼然公之面目。詢立像時日﹐卽公墮水夕也。

○狐仙開帳和州張某﹐作客揚州﹐寓興教寺。寺中僧捨﹐素有狐仙﹐無人敢居。張性落拓﹐意往居焉。未三日﹐果有一翁﹐自稱吳剛子求見。揖而與言﹐風采頗異﹐能知過去未來之事。因問﹕「可是仙乎﹖」曰「不敢。」張故貧士﹐意欲交結之﹐以圖富貴﹐遂設酒食﹐與之飲宴﹐吳亦答謝。

未半月﹐張力竭矣﹐而吳之酒饌甚丰。張遂起貪念﹐終日嬲其設席。吳作主人﹐亦無吝色。如是者月餘﹐吳忽不至。時遇黴雨﹐張開箱曬衣﹐則全箱空矣﹐中書一帳﹐並質錢帖數紙﹕「某日雞魚若干﹐某日蔬果若干。」皆典張之衣服而用之﹐筆筆開除﹐不空設一席﹐不妄消一文。

○皮蠟燭上虞人錢姓者﹐爲人傭工。夜歸﹐見女路哭﹐問其故﹐曰「夫亡無歸﹐家居夏蓋山﹐一時迷路﹐求爲指示。」錢與諧戲﹐相隨至一室中﹐成夫婦之好。如是者數月。主人見其貌日憔悴﹐再三問錢﹐錢言其故。主人曰「此鬼也﹐再與交時﹐須取渠一物以爲驗。」錢如其言﹐伴與歡笑﹐而暗剪女發一束﹐女大驚走去。錢細視所居之地﹐全無房屋﹐其與此女淫處﹐精流蟹洞中﹐皆血也。發如燭而軟黑若牛皮﹐刀斫火焚不壞。自此不敢出門﹐匿主人家。

未幾﹐鬼入主人家﹐附其婢身作鬧曰「還我錢郎﹗不還我者﹐卽將錢郎交與汝家。我暫去﹐明年來捉。」且云「俟今秋汝壽盡時﹐當來降禍。」至期﹐竟不驗。錢姓至今猶存。此事臺州張秀墀爲餘言。

○乍浦海怪乾隆壬辰八月甘三日﹐黎明大風雨﹐平湖﹑乍浦之海濱有物突起﹐自東南往西北﹐所過拔木以萬計﹐民居屋上瓦多破碎。中間有類足迹大如圓桌子者﹐竟不知是何物。有某家廳房移過尺許﹐仍不倒壞。

○天開眼增湖張學攵坡﹐一日偶在庭中﹐天無片雲﹐忽聞砉刂然有聲﹐天開一縫﹐中闊﹐兩頭小﹐其狀若舟。睛光閃鑠﹐圓若車軸﹐照耀滿庭﹐良久方閉。識者以爲此卽「天開眼」云。

○泥像自行平湖張氏﹐世居蒹葭圍。其始遷祖名迪﹐字靜庵﹐明洪武間人。歿時﹐其家泥塑靜庵夫婦二像﹐髙七八寸﹐供家廟中﹐所居屋歸屬長房。歷四百餘年﹐長房子孫貧﹐屋傾圯﹐僅存數間﹐而其像猶在。

張低故有宗祠﹐距靜庵故居三里許。一日黎明﹐有鄕人操舟者見兩老人來雇渡船﹐遂載以行。問﹕「何往﹖」云「將之張家祠堂。」旣登岸﹐疾步如飛﹐舟人望之﹐見形軀漸小。無何﹐抵祠前﹐守祠僧聞扣門聲﹐起視之﹐寂無所見﹐惟見兩泥像在門樞下﹐一時驚以爲異。其裔孫張舟九方重修祠宇﹐因加彩繪﹐別設一廚﹐供之祠中。

○焚屍二則平湖南門外某鄕掘出三穴﹐二穴已空﹐中一穴棺木依然﹐磚書「趙處士之墓」。

屍年四十許﹐貌如生﹐穿雲履﹐蟹靑糸由袍﹐糸由如一錢厚﹐不壞。掘者馬某覆出其屍而焚之﹐火不能旺﹐乃投諸水。是夜﹐鬼大哭﹐一村皆驚。好事者爲扛起殘屍﹐血縷縷如注﹐乃仍納棺中﹐加土葬之﹐是夕遂安。馬姓至今無恙﹐爲典史皂役。

平湖小西溪之西蔣姓﹐田家也﹐冬至前一日﹐日方西﹐燒父屍。方開棺﹐屍走出﹔追之﹐蔣擊以鋤﹐屍倒地﹐乃焚之。晚歸﹐聞其父罵曰「汝燒我甚苦﹐何不孝至此﹗」其人頭腫如匏﹐及午而死。張熙河所目擊也。

○美人魚人面豬崇明打起美人魚﹐貌一女子也﹐身與海船同大。舵工問云「失路耶﹖」點其頭。乃放之﹐洋洋而去。

雲棲放生處有人面豬﹐平湖張九丹先生見之。豬羞與人見﹐以頭低下﹐拉之才見。

○花魄婺源士人謝某﹐讀書張公山。早起﹐聞樹林鳥聲啁啾﹐有似鸚哥。因近視之﹐乃一美女﹐長五寸許﹐赤身無毛﹐通體潔白如玉﹐眉目間有愁苦之狀。遂攜以歸﹐女無懼色。乃畜籠中﹐以飯餵之。向人絮語﹐了不可辧。畜數日﹐爲太陽所照﹐竟成枯臘而死。洪孝廉字麟聞之曰「此名花魄﹐」凡樹經三次人縊死者﹐其冤苦之气結成此物﹐沃以水﹐猶可活也。「試之果然。里人聚觀者﹐如雲而至。謝恐招搖﹐乃仍送之樹上。須臾間﹐一大怪鳥銜之飛去。

