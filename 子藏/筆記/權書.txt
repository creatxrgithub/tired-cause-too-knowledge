權書

宋蘇洵撰

序

人有言曰「儒者不言兵。」仁義之兵﹐無術而自勝。使仁義之兵無術而自勝也﹐則武王合用乎太公﹖而牧野之戰﹐「四伐攻﹑五伐﹑六伐﹑七伐乃止齊焉。」又何用也﹖《權書》﹐兵書也﹐而所以用仁濟義之術也。吾疾夫世之人不究本末﹐而妄以我爲孫武之徒也。夫孫氏之言兵爲常言也﹐而我以此書爲不得已而言之之書也。故仁義不得已﹐而後吾《權書》用焉。然則《權書》﹐爲仁義之窮而作也。

心術

爲將之道﹐當先治心。泰山崩於前而色不變﹐麋鹿興於左而目不瞬﹔然後可以制利害﹐可以待敵。凡兵上義﹐不義﹐𨿽利勿動。非一動之爲害﹐而他日將有所不可措手足也。夫惟義可以怒士﹔士以義怒﹐可與百戰。

凡戰之道﹐未戰養其財﹐將戰養其力﹐旣戰養其气﹐旣勝養其心。謹烽燧﹐嚴斥堠﹐使耕者無所顧忌﹐所以養其財﹔丰犒而優遊之﹐所以養其力﹔小勝益急﹐小挫益厲﹐所以養其气﹔用人不盡其所欲爲﹐所以養其心。故士常蓄其怒﹑懷其欲而不盡。怒不盡則有餘勇﹐欲不盡則有餘貪﹐故𨿽並天下而士不厭兵。此黃帝之所以七十戰而兵不殆也。不養其心﹐一戰而勝﹐不可用矣。

凡將欲智而嚴﹐凡士欲愚。智則不可測﹐嚴則不可犯﹐故士皆委己而聽命﹐夫安得不愚﹗夫惟士愚﹐而後可與之皆死。

凡兵之動﹐知敵之主﹐知敵之將﹐而後可以動於險。鄧艾縋兵於穴中﹐非劉禪之庸﹐則百萬之師可以坐縛。彼固有所侮而動也。故古之賢將﹐能以兵嘗敵﹐而又以敵自嘗﹐故去就可以決。

凡主將之道﹐知理而後可以舉兵﹐知勢而後可以加兵﹐知節而後可以用兵。知理則不屈﹐知勢則不沮﹐知節則不窮。見小利不動﹐見小患不避。小利小患不足以辱吾技也﹐夫然後可以支大利大患。夫惟養技而自愛者﹐無敵於天下。故一忍可以支百勇﹐一靜可以制百動。

兵有長短﹐敵我一也。敢問吾之所長﹐吾出而用之﹐彼將不與吾校﹔吾之所短﹐吾蔽而置之﹐彼將彊與吾角﹐柰何﹗曰﹕吾之所短﹐吾抗而暴之﹐使之疑而卻﹔吾之所長﹐吾陰而養之﹐使之狎而墮其中。此用長短之術也。

善用兵者﹐使之無所顧﹐有所恃。無所顧﹐則知死之不足惜﹔有所恃﹐則知不至於必敗。尺箠當猛虎﹐奮呼而操擊﹔徒手遇蜥蝪﹐變色而卻步﹐人之情也。知此者﹐可以將矣。袒裼而按劍﹐則烏獲不敢逼﹔冠冑衣甲﹐據兵而寢﹐則童子彎弓殺之矣。故善用兵者以形固﹐夫能以形固﹐則力有餘矣。

法制

將戰必審知其將之賢愚﹕與賢將戰﹐則持之﹔與愚將戰﹐則乘之。持之﹐則容有所伺而爲之謀﹔乘之﹐則一舉而奪其气。𨿽然﹐非愚將勿乘。乘之不動﹐其禍在我。分兵而疊進﹐所以持之也﹔並力而一戰﹐所以乘之也。

古之善軍者﹐以刑使人﹐以賞使人﹐以怒使人。而其中必有以義附者焉。不以戰﹐不以掠﹐而以備急難﹐故越有君子六千人。韓之戰﹐秦之鬥士倍於晉﹐而出穆公於淖者﹐赦食馬者也。

兵或寡而易危﹐或眾而易叛﹐莫難於用眾﹐莫危於用寡。治眾者法欲繁﹐繁則士難以動﹔治寡者法欲簡﹐簡則士易以察。不然﹐則士不任戰矣。惟眾而繁﹐𨿽勞不害爲彊。

以眾入險阻﹐必分軍而疏行。夫險阻必有伏﹐伏必有約。軍分則伏不知所擊﹐而其約攜矣。險阻懼蹙﹐疏行以紓士气。

兵莫危於攻﹐莫難於守﹐客主之勢然也。故地有二不可守﹕兵少不足以實城﹐城小不足以容兵。夫惟賢將能以寡爲眾﹐以小爲大。當敵之衝﹐人莫不守﹐我以疑兵﹐彼愕不進﹔𨿽告之曰此無人﹐彼不信也。度彼所襲﹐潛兵以備﹐彼不我測﹐謂我有餘﹐夫何患兵少﹖偃旗僕鼓﹐寂若無气﹐嚴戢兵士﹐敢嘩者斬﹐時令老弱登埤示怯﹐乘懈突擊﹐其眾可走矣﹐何患城小﹖

背城而戰﹐陣欲方﹐欲踞﹐欲密﹐欲緩。夫方而踞﹐密而緩﹐則士心固﹐固而不懾。背城而戰﹐欲其不懾。面城而戰﹐陣欲直﹐欲銳﹐欲疏﹐欲速。夫直而銳﹐疏而速﹐則士心危﹐危則致死。面城而戰﹐欲其致死。

夫能靜而自觀者﹐可以用人矣。吾何爲而怒﹐何爲則喜﹔吾何爲則勇﹐吾何爲則怯﹖夫人豈異於我﹖天下之人﹐孰不能自觀其一身﹖是以知此理者﹐塗之人皆可以將。

平居與人言﹐一語不循故﹐猶在愕而忌。敵以形形我﹐恬而不怪﹐亦已固矣。是故﹐智者視敵有無故之形﹐必謹察之﹐勿動。疑形二﹕可疑於心﹐則疑而爲之謀﹐心固得其實也﹔可疑於目﹐勿疑﹐彼敵疑我也。是故﹐心疑以謀應﹐目疑以靜應。彼誠欲有所爲邪﹐不使吾得之目矣。

彊弱

知有所甚愛﹐知有所不足愛﹐可以用兵矣。故夫善將者﹐以其所不足愛者﹐養其所甚愛者。

士之不能皆銳﹐馬之不能皆良﹐器械之不能皆利﹐固也。處之而已矣。兵之有上﹑中﹑下也﹐是兵之有三權也。孫臏有言曰「以君下駟與彼上駟﹐取君上駟與彼中駟﹐取君中駟與彼下駟。」此兵說也﹐非馬說也。下之不足以與其上也﹐吾旣知之矣﹐吾旣棄之矣。中之不足以與吾上﹐下之不足以與吾中﹐吾旣不能再勝矣乎﹖得之多於棄也﹐吾斯從之矣。彼其上之不得其中﹑下之援也﹐乃能獨完耶﹖故曰「兵之有上﹑中﹑下也﹐是兵之有三權也。」三權也者﹐以一致三者也。

管仲曰「攻堅則瑕者堅﹐攻瑕則堅者瑕。」鳴呼﹗不從其瑕而攻之﹐天下皆彊敵也。漢髙帝之憂項籍耳﹐𨿽然﹐親以其兵而與之角者﹐蓋無幾也。隨何取九江﹐韓信取魏﹑取代﹑取趙﹑取齊﹐然後髙帝起而取項籍。夫不汲汲於其憂之所在﹐而仿徨乎其不足卹之地﹐彼蓋所以孤項氏也。秦之憂在六國﹐蜀最僻﹑最小﹐最先取﹔楚最彊﹐最後取﹐非其憂在蜀也。諸葛孔明一出其兵﹐乃與魏氏角﹐其亡宜也。取天下﹐取一國﹐取一陣﹐皆如是也。

範蠡曰「凡陣之道﹐設右以爲牝﹐益左以爲牡。」春秋時﹐楚伐隨﹐季梁曰「楚人上左﹐君必左﹐無與王遇﹐且攻其右﹐右無良焉﹐必敗。偏敗﹐眾乃攜。」蓋一陣之間﹐必有牝牡左右﹐要當以吾彊攻其弱耳。唐太宗曰「吾自興兵﹐習觀行陣形勢﹐每戰視敵彊其左﹐吾亦彊吾左﹔弱其右﹐吾亦弱吾右。使弱常遇彊﹐彊常遇弱。敵犯吾弱﹐追奔不過數十百步。吾擊敵弱﹐常突出自背反攻之﹐以是必勝。」後之庸將﹐旣不能處其彊弱以敗﹐而又曰「吾兵有老弱雜其間﹐非舉軍精銳﹐以故不能勝。」不知老弱之兵﹐兵家固亦不可無。無之﹐是無以耗敵之彊兵﹐而全吾之銳鋒﹐敗可俟矣。

故智者輕棄吾弱﹐而使敵輕用其彊﹐忘其小喪﹐而志於大得﹐夫固要其終而已矣。

攻守

古之善攻者﹐不盡兵以攻堅城﹔善守者﹐不盡兵以守敵衝。夫盡兵以攻堅城﹐則鈍兵費糧而緩於成功﹔盡兵以守敵衝﹐則兵不分﹐而彼間行﹐襲我無備。故攻敵所不守﹐守敵所不攻。

攻者有三道焉﹐守者有三道焉。三道﹕一曰正﹐二曰奇﹐三曰伏。坦坦之路﹐車轂擊﹐人肩摩﹐出亦此﹐入亦此。我所必攻﹐彼所必守者﹐曰正道。大兵攻其南﹐銳兵出其北﹔大兵攻其東﹐銳兵出其西者﹐曰奇道。大山峻谷﹐中盤絕徑﹐潛師其間﹐不鳴金﹐不撾鼓﹐突出乎平川﹐以衝敵人心腹者﹐曰伏道。故兵出於正道﹐勝敗未可知也﹔出於奇道﹐十出而五勝矣﹔出於伏道﹐十出而十勝矣。何則﹖正道之城﹐堅城也﹔正道之兵﹐精兵也。奇道之城﹐不必堅也﹔奇道之兵﹐不必精也。伏道﹐則無城也﹐無兵也。攻正道而不知奇道與伏道焉者﹐其將木偶人是也。守正道而不知奇道與伏道焉者﹐其將亦木偶人是也。

今夫盜之於人﹕抉門斬關而入者有焉﹐他戶之不扃鍵而入者有焉﹐乘壞垣﹑坎墻趾而入者有焉。抉門斬關﹐而主人不知察﹐幾希矣﹔他戶之不扃鍵﹐主人不知察﹐太半矣﹔乘壞垣﹐坎墻趾而主人不知察﹐皆是矣。爲主人者﹐宜無曰門之固﹐而他戶墻隙之不卹焉。夫正道之兵﹐抉門之盜也﹔奇道之兵﹐他戶之盜也﹔伏道之兵﹐乘垣之盜也。

所謂正道者﹐若秦之函谷﹐吳之長江﹐蜀之劍閣是也。昔者六國嘗攻函谷矣﹐而秦將敗之﹔曹操嘗攻長江矣﹐而周瑜走之﹔鐘會嘗攻劍閣矣﹐而姜維拒之。何則﹖其爲之守備者素也。劉濞反﹐攻大梁﹐田祿伯請以五萬人別循江淮﹐收淮南﹑長沙﹐以與濞會武關。岑彭攻公孫述﹐自江州溯都江﹐破侯丹兵﹐徑拔武陽﹐繞出延岑軍後﹐疾以精騎赴廣都﹐距成都不數十里。李愬攻蔡﹐蔡悉精卒以抗李光顏而不備愬﹐愬自文成破張柴﹐疾馳二百里﹐夜半到蔡﹐黎明擒元濟。此用奇道也。漢武攻南越﹐唐蒙請發夜郎兵﹐浮船牂牁江﹐道番禺城下﹐以出越人不意。鄧艾攻蜀﹐自陰平由景谷攀木緣磴﹐魚貫而進﹐至江油而降馬邈﹐至綿竹而斬諸葛瞻﹐遂降劉禪。田令孜守潼關﹐關之左有谷曰禁﹐而不之備﹐林言﹑尙讓入之﹐夾攻關而關兵潰。此用伏道也。

吾觀古之善用兵者﹐一陣之間﹐尙猶有正兵﹑奇兵﹑伏兵三者以取勝﹐況守一國﹑攻一國﹐而社稷之安危系焉者﹐其可以不知此三道而欲使之將耶﹖

用間

孫武旣言五間﹐則又有曰「商之興也﹐伊摰在夏﹔周之興也﹐呂牙在商。故明君賢將能以上智爲間者﹐必成大功。此兵之要﹐三軍所恃而動也。」按《書》﹕「伊尹適夏﹐丑夏歸亳。」《史》﹕「太公嘗事紂﹐去之歸周。」所謂在夏在商誠矣﹐然以爲間﹐何也﹖湯﹑文王固使人間夏﹑商邪﹖伊﹑呂固與人爲間邪﹖桀﹑紂固待間而後可伐邪﹖是𨿽甚庸﹐亦知不然矣。然則吾意天下存亡寄於一人。伊尹之在夏也﹐湯必曰「桀𨿽暴﹐一旦用伊尹﹐則民心復安﹐吾何病焉。」及其歸亳也﹐湯必曰「桀得伊尹不能用﹐必亡矣﹐吾不可以安視民病。」遂與天下共亡之。呂牙之在商也﹐文王必曰「紂𨿽虐﹐一旦用呂牙﹐則天祿必復﹐吾何憂焉。」及其歸周也﹐文王必曰「紂得呂牙不能用﹐必亡矣﹐吾不可以久遏天命。」遂命武王與天下共亡之。然則夏﹑商之存亡﹐待伊﹑呂用否而決。

今夫問將之賢者﹐必曰能逆知敵國之勝敗。問其所以知之之道﹐必曰不愛千金﹐故能使人爲之出萬死以間敵國﹐或曰能因敵國之使而探其陰計。鳴呼﹗其亦勞矣。伊﹑呂一歸﹐而夏﹑商之國爲決亡。使湯﹑武無用間之名﹐與用間之勞﹐而得用間之實﹐此非上智﹐其誰能之﹖

夫兵𨿽詭道﹐而本於正者﹐終亦必勝。今五間之用﹐其歸於詐﹐成則爲利﹐敗則爲禍。且與人爲詐﹐人亦將且詐我。故能以間勝者﹐亦或以間敗。吾間不忠﹐反爲敵用﹐一敗也﹔不得敵之實﹐而得敵之所僞示者以爲信﹐二敗也﹔受吾財而不能得敵之陰計﹐懼而以僞告我﹐三敗也。夫用心於正﹐一振而羣綱舉﹔用心於詐﹐百補而千穴敗。智於此﹐不足恃也。

故五間者﹐非明君賢將之所上。明君賢將之所上者﹐上智之間也。是以淮陰﹑曲逆﹐義不事楚﹐而髙祖擒籍之計定﹔左車﹑周叔不用於趙﹑魏﹐而淮陰進兵之謀決。鳴呼﹐是亦間也。

孫武

求之而不窮者﹐天下奇才也。天下之士﹐與之言兵﹐而曰我不能者幾人﹖求之於言而不窮者幾人﹖言不窮矣﹐求之於用而不窮者幾人﹖嗚呼﹗至於用而不窮者﹐吾未之見也。

《孫武》十三篇﹐兵家舉以爲師。然以吾評之﹐其言兵之雄乎﹗今其書論奇權密機﹐出入神鬼﹐自古以兵著書者罕所及。以是而揣其爲人﹐必謂有應敵無窮之才。不知武用兵乃不能必克﹐與書所言遠甚﹗吳王闔廬之入郢也﹐武爲將軍。及秦﹑楚交敗其兵﹐越王入踐其國﹐外禍內患﹐一旦疊發﹐吳王奔走﹐自救不暇。武殊無一謀以弭斯亂。

若按武之書以責武之失﹐凡有三焉。《九地》曰「威加於敵﹐則交不得合。」而武使秦得聽包胥之言﹐出兵救楚﹐無忌吳之心﹐斯不威之甚﹗其失一也。《作戰》曰「久暴師則鈍兵挫銳﹐屈力殫貨﹐則諸侯乘其獘而起。」且武以九年冬伐楚﹐至十年秋始還﹐可謂久暴矣。越人能無乘間入國乎﹗其失二也。又曰「殺敵者﹐怒也。」今武縱子胥伯嚭鞭平王屍﹐復一夫之私忿﹐以激怒敵﹐此司馬戎﹑子西﹑子期所以必死仇吳也。勾踐不頹舊冢而吳服﹐田單譎燕掘墓而齊奮﹐知謀與武遠矣﹗武不達此﹐其失三也。然始吳能以入郢﹐及因胥﹑嚭﹑唐﹑蔡之怒﹐及乘楚瓦之不仁﹐武之功蓋亦鮮耳﹗夫以武自爲書﹐尙不能自用﹐以取敗北﹐況區區祖其故智餘論者而能將乎﹖

且吳起與武﹐一體之人也﹐皆著書言兵﹐世稱之曰孫﹑吳。然而吳起之言兵也﹐輕法制﹐艸略無所統紀﹐不若武之書詞約而意盡﹐天下之兵說皆歸其中。然吳起始用於魯﹐破齊﹔及入魏﹐又能制秦兵﹔入楚﹐楚復霸。而武之所爲反如是﹐書之不足信也固矣。

今夫外禦一隸﹐內治一妾﹐是賤丈夫亦能﹐夫豈必有人而教之﹖及夫禦三軍之眾﹐闔營而自固﹐或且有亂﹐然則是三軍之眾惑之也。故善將者﹐視三軍之眾與視一隸一妾無加焉﹐故其心常若有餘。夫以一人之心﹐當三軍之眾﹐而其中恢恢然而猶有餘地﹐此韓信之所以多多而益善也。故夫用兵﹐豈有異術哉﹖能勿視其眾而已矣。

子貢

君子之道﹐智信難。信者﹐所以正其智也﹐而智常至於不正。智者﹐所以通其信也﹐而信常至於不通。是故﹐君子愼之也。世之儒者曰「徒智可以成也。」人見乎徒智之可以成也﹐則舉而棄乎信。吾則曰「徒智可以成也﹐而不可以繼也。」

子貢之以亂齊﹑滅吳﹑存魯也﹐吾悲之。彼子貢者﹐遊說之士﹐苟以邀一時之功﹐而不以可繼爲事﹐故不見其禍。使夫王公大人而計出於此﹐則吾未見其不旋踵而敗也。吾聞之﹕王者之兵﹐計萬世而動﹔霸者之兵﹐計子孫而舉﹔彊國之兵﹐計終身而發﹕求可繼也。子貢之兵﹐是明日不可用也。

故子貢之出也﹐吾以爲魯可存也﹐而齊可無亂﹐吳可無滅。何也﹖田常之將篡也﹐憚髙﹑國﹑鮑﹑晏﹐故使移兵伐魯。爲賜計者﹐莫若抵髙﹑國﹑鮑﹑晏弔之﹐彼必愕而問焉﹐則對曰「田常遣子之兵伐魯﹐吾竊哀子之將亡也。」彼必詰其故﹐則對曰「齊之有田氏﹐猶人之養虎也。子之於齊﹐猶肘股之於身也。田氏之欲肉齊久矣﹐然未敢逞志者﹐懼肘股之捍也。今子出伐魯﹐肘股去矣﹐田氏孰懼哉﹖吾見身將磔裂﹐而肘股隨之﹐所以弔也。」彼必懼而咨計於我﹐因教之曰「子悉甲趨魯﹐壓境而止。吾請爲子潛約魯侯﹐以待田氏之變﹐帥其兵從子入討之。」彼懼田氏之禍﹐其勢不得不聽﹔歸以約魯侯﹐魯侯懼齊伐﹐其勢亦不得不聽。因使練兵搜乘以俟齊釁﹐誅亂臣而定新主﹐齊必徳魯﹐數世之利也。吾觀仲尼以爲齊人不與田常者半﹐故請哀公討之。今誠以魯之眾﹐從髙﹑國﹑鮑﹑晏之師﹐加齊之半﹐可以轘田常於都市﹐其勢甚便﹐其成功甚大。惜乎﹗賜之不出於此也。

齊哀王舉兵誅呂氏﹐呂氏以灌嬰爲將拒之。至滎陽﹐嬰使諭齊及諸侯連和以待呂氏變﹐共誅之。今田氏之勢﹐何以異此﹖有魯以爲齊﹐有髙﹑國﹑鮑﹑晏以爲灌嬰。惜乎﹗賜之不出於此也﹗

六國

六國破滅﹐非兵不利﹐戰不善﹐獘在賂秦。賂秦而力虧﹐破滅之道也。

或曰「六國互喪﹐率賂秦耶﹖」曰「不賂者以賂者喪。蓋失彊援﹐不能獨完﹐故曰獘在賂秦也。」秦以攻取之外﹐小則獲邑﹐大則得城。較秦之所得﹐與戰勝而得者﹐其實百倍。諸侯之所亡﹐與戰敗而亡者﹐其實亦百倍。則秦之所大欲﹐諸侯之所大患﹐固不在戰矣。思厥先祖父﹐暴霜露﹑斬荊棘﹐以有尺寸之地。子孫視之不甚惜﹐舉以予人﹐如棄艸芥﹐今日割五城﹐明日割十城﹐然後得一夕安寢。起視四境﹐而秦兵又至矣。然則諸侯之地有限﹐暴秦之欲無厭﹔奉之彌繁﹐侵之愈急﹐故不戰而彊弱勝負已判矣。至於顚覆﹐理固宜然。古人云「以地事秦﹐猶抱薪救火﹐薪不盡﹐火不滅。」此言得之。

齊人未嘗賂秦﹐終繼五國遷滅﹐何哉﹖與嬴而不助五國也。五國旣喪﹐齊亦不免矣。燕﹑趙之君﹐始有遠略﹐能守其土﹐義不賂秦。是故﹐燕𨿽小國而後亡﹐斯用兵之效也。至丹以荊卿爲計﹐始速禍焉。趙嘗五戰於秦﹐二敗而三勝。後秦擊趙者再﹐李牧連卻之。洎牧以讒誅﹐邯鄲爲郡。惜其用武而不終也。且燕﹑趙處秦革滅殆盡之際﹐可謂智力孤危﹐戰敗而亡﹐誠不得已。向使三國各愛其地﹐齊人勿附於秦﹐刺客不行﹐良將猶在﹐則勝負之數﹐存亡之理﹐當與秦相較﹐或未易量。

嗚呼﹗以賂秦之地封天下之謀臣﹐以事秦之心禮天下之奇才﹐並力西向﹐則吾恐秦人食之不得下咽也。悲夫﹗有如此之勢﹐而爲秦人積威之所劫﹐日削月割﹐以趨於亡。爲國者無使爲積威之所劫哉﹗

夫六國與秦皆諸侯﹐其勢弱於秦﹐而猶有可以不賂而勝之之勢。苟以天下之大﹐下而從六國破亡之故事﹐是又在六國下矣。

項籍

吾嘗論項籍有取天下之才﹐而無取天下之慮﹔曹操有取天下之慮﹐而無取天下之量﹔玄徳有取天下之量﹐而無取天下之才。故三人者﹐終其身無成焉。且夫不有所棄﹐不可以得天下之勢﹔不有所忍﹐不可以盡天下之利。是故﹐地有所不取﹐城有所不攻﹐勝有所不就﹐敗有所不避。其來不喜﹐其去不怒﹐肆天下之所爲而徐制其後﹐乃克有濟。

嗚呼﹗項籍有百戰百勝之才﹐而死於垓下﹐無惑也。吾觀其戰於鉅鹿也﹐見其慮之不長﹑量之不大﹐未嘗不怪其死於垓下之晚也。方籍之渡河﹐沛公始整兵向關﹐籍於此時若急引軍趨秦﹐及其鋒而用之﹐可以據咸陽﹐制天下。不知出此﹐而區區與秦將爭一旦之命﹐旣全鉅鹿﹐而猶徘徊河南﹑新安間﹐至函谷﹐則沛公入咸陽數月矣。夫秦人旣已安沛公而仇籍﹐則其勢不得彊而臣。故籍𨿽遷沛公漢中﹐而卒都彭城﹐使沛公得還定三秦﹐則天下之勢在漢不在楚。楚𨿽百戰百勝﹐尙何益哉﹗故曰﹕兆垓下之死者﹐鉅鹿之戰也。

或曰「籍必能入秦乎﹖」曰「項梁死﹐章邯謂楚不足慮﹐故移兵伐趙﹐有輕楚心﹐而良將勁兵盡於鉅鹿。籍誠能以必死之士﹐擊其輕敵寡弱之師﹐入之易耳。且亡秦之守關﹐與沛公之守﹐善否可知也。沛公之攻關﹐與籍之攻﹐善否又可知也。以秦之守而沛公攻入之﹐沛公之守而籍攻入之﹐然則亡秦之守﹐籍不能入哉﹖」

或曰「秦可入矣﹐如救趙何﹖」曰「虎方捕鹿﹐羆據其穴﹐搏其子﹐虎安得不置鹿而返﹖返則碎於羆明矣。軍志所謂「攻其必救也。」使籍入關﹐王離﹑涉間必釋趙自救。籍據關逆擊其前﹐趙與諸侯救者十餘壁躡其後﹐覆之必矣。是籍一舉解趙之圍﹐而收功於秦也。戰國時﹐魏伐趙﹐齊救之。田忌引兵疾走大梁﹐因存趙而破魏。彼宋義號知兵﹐殊不達此﹐屯安陽不進﹐而曰「待秦敝。」吾恐秦未敝﹐而沛公先據關矣。籍與義俱失焉。

是故﹐古之取天下者﹐常先圖所守。諸葛孔明棄荊州而就西蜀﹐吾知其無能爲也。且彼未嘗見大險也﹐彼以爲劍門者可以不亡也。吾嘗觀蜀之險﹐其守不可出﹐其出不可繼﹐兢兢而自完﹐猶且不給﹐而何足以制中原哉﹗若夫秦﹑漢之故都﹐沃土千里﹐洪河大山﹐眞可以控天下﹐又烏事夫不可以措足如劍門者而後曰險哉﹗

今夫富人必居四通五達之都﹐使其財布出於天下﹐然後可以收天下之利。有小丈夫者﹐得一金﹐櫝而藏諸家﹐拒戶而守之。嗚呼﹗是求不失也﹐非求富也。大盜至﹐劫而取之﹐又焉知其果不失也﹖

髙祖

漢髙祖挾數用術﹐以制一時之利害﹐不如陳平﹔揣摩天下之勢﹐舉指搖目以劫制項羽﹐不如張良。微此二人﹐則天下不歸漢﹐而髙帝乃木彊之人而止耳。然天下已定﹐後世子孫之計﹐陳平﹑張良智之所不及﹐則髙帝常先爲之規畫處置﹐以中後世之所爲﹐曉然如目見其事而爲之者。蓋髙帝之智﹐明於大而暗於小﹐至於此而後見也。

帝嘗語呂后曰「周勃厚重少文﹐然安劉氏必勃也。可令爲太尉。」方是時﹐劉氏旣安矣﹐勃又將誰安耶﹖故吾之意曰「髙帝之以太尉屬勃也﹐知有呂氏之禍也。」

𨿽然﹐其不去呂后﹐何也﹖勢不可也。昔者武王沒﹐成王幼﹐而三監叛。帝意百歲後﹐將相大臣及諸侯王有武庚﹑祿父者﹐而無有以制之也。獨計以爲家有主母﹐而豪奴悍婢不敢與弱子抗。呂后佐帝定天下﹐爲大臣素所畏服﹐獨此可以鎭壓其邪心﹐以待嗣子之壯。故不去呂后者﹐爲惠帝計也。

呂后旣不可去﹐故削其黨以損其權﹐使𨿽有變而天下不搖。是故﹐以樊噲之功﹐一旦遂欲斬之而無疑。嗚呼﹗彼豈獨於噲不仁耶﹗且噲與帝偕起﹐拔城陷陣﹐功不爲少矣。方亞父嗾項莊時﹐微噲誚讓羽﹐則漢之爲漢﹐未可知也。一旦人有惡噲欲滅戚氏者﹐時噲出伐燕﹐立命平﹑勃卽斬之。夫噲之罪未形也﹐惡之者誠僞未必也。且髙帝之不以一女子斬天下之功臣﹐亦明矣。彼其娶於呂氏﹐呂氏之族若產﹑祿輩皆庸才不足卹﹐獨噲豪健﹐諸將所不能制﹐後世之患﹐無大於此矣。夫髙帝之視呂后也﹐猶醫者之視堇也﹐使其毒可以治病﹐而無至於殺人而已矣。樊噲死﹐則呂氏之毒將不至於殺人﹐髙帝以爲是足以死而無憂矣。彼平﹑勃者﹐遺其憂者也。噲之死於惠之六年也﹐天也。使其尙在﹐則呂祿不可紿﹐太尉不得入北軍矣。

或謂噲於帝最親﹐使之尙在﹐未必與產﹑祿叛。夫韓信﹑黥布﹑盧綰皆南面稱孤﹐而綰又最爲親幸﹐然及髙祖之未崩也﹐皆相繼以逆誅。誰謂百歲之後﹐椎埋屠狗之人﹐見其親戚乘勢爲帝王而不欣然從之邪﹖吾故曰「彼平﹑勃者﹐遺其憂者也。」

