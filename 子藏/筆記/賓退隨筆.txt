《賓退隨筆》淸羅惇曧

◎朝鮮紀恩碑

◎董內監之祕談◎張文襄之自述

◎陳國瑞與人箋◎郭嵩燾與劉坤一書◎記張蔭桓◎記廢科舉◎記各部丞參◎記外務部◎淸徳宗之密詔◎淸宮詞◎徐桐不與廢立之異聞◎王文恪公遺事◎漁洋《秋柳詩》注◎越南遺民淚談◎賜禦書◎太廟玉冊◎榮祿貂褂◎花衣期◎劉銘傳別傳◎毛遂脛骨◎小邾子故城◎蛙異

◎記書吏◎記部曹◎董妃董小宛◎太后下嫁◎孝賢皇后逼水死◎納蘭後爲尼◎同治初元誅三姦案◎同道堂印◎風丫頭◎世宗殺允礻是◎孫爾準爲年羹堯子◎崔媽媽◎翁同榮祿交惡◎孝全皇后賜死

◎同治間恭王出樞垣

◎朝鮮紀恩碑淸太宗崇徳初﹐徵服朝鮮。四年﹐國王李琮立紀恩碑於三田渡。其銘曰﹕天降霜露﹐載肅載育。惟帝則之﹐並布威徳。

皇帝東徵﹐十萬其師。殷殷轟轟﹐如虎如貔。

西番窮發﹐曁夫北貊。執殳前驅﹐厥靈赫濯。

皇帝孔仁﹐誕降恩言。十行昭回﹐旣嚴且溫。

始迷不知﹐伊戚自貽。帝有明命﹐如寐覺我。

我後祗服﹐曰率而歸。匪惟憚威﹐惟徳是依。

皇帝嘉之﹐澤洽禮優。載色載笑﹐爰束幹矛。

何以錫之﹐駿馬輕裘。都人士女﹐乃歌乃謳。

我後言旋﹐皇帝之賜。曰班六師﹐活我赤子。

哀我蕩柝﹐勸我稼事。金甌依舊﹐翠壇維新。

枯骨再肉﹐寒ぼ復春。有石巍然﹐大江之頭。

萬載三韓﹐皇帝之休。

文詞雅飭可誦。有淸開國﹐武功之盛﹐幾媲成吉思汗﹐豈意末葉孱弱﹐日蹙國百里﹐以迄於亡耶﹗

◎董內監之祕談長沙張文達公官翰林時﹐與王壬秋﹑徐叔鴻遊圓明園。有守園董監﹐年六十餘﹐宣宗時小使也。爲述遺事言﹕宣宗出獵﹐射一蒼狐﹐倏忽間化爲女子﹐旋失去﹐當時騎從均見之﹐今女子已來復仇矣。問﹕「女子爲何人﹖」董云「已在宮中。他日亡淸祚者必此人也。」問﹕「君曾見之否﹖」董曰「豈特我見之﹐卽諸公亦常禮拜之也。」皆默然﹐悟其所指何人矣。文達有詩云「斷瓦黃金殿﹐荒垣碧玉墀。卽今遊歷處﹐想見治平時。積雨宮花委﹐寒煙苑艸滋。內監頭白盡﹐流涕說興衰。」蓋暗指此事也。

◎張文襄之自述張文襄督鄂時﹐有《抱冰堂弟子記》﹐述其生平行事甚悉。托名弟子﹐實其自撰也。摘錄數則﹐間附按語﹐以資談助。

庚辰﹑辛巳間﹐官庶子時﹐有中官率小閹兩人﹐奉旨挑食物八盒﹐賜醇邸。出午門東左門﹐與護軍統領及門兵口角﹐遂毀棄食盒﹐回宮以毆搶告。上震怒﹐命褫護軍統領職﹐門兵交刑部﹐將置重典。樞臣莫能解﹐刑部不敢訊。乃與陳伯潛學士上疏切論之﹐護軍統領及門兵遂得免罪。時數日內﹐有兩禦史言事瑣屑﹐不合政體﹐被責議處。恭邸手張﹑陳兩疏示同列曰「彼等摺﹐眞笑柄﹔若此﹐眞可謂奏疏矣。」

瓊州屬崖州﹐有楡林港最深﹐可泊大兵輪﹐爲中國第三船澳。乃擬於瓊州府城外設守﹐並經營楡林港﹐籌有定款﹐購有甚巨炮數十尊。後任某君到﹐言此臺此炮無用﹐盡舉以贈北洋。按﹕後任某君爲合肥李瀚章。北洋大臣爲李鴻章也。

庚子拳匪初起﹐甫自淶水擾定興。五月初四日﹐卽電總署請嚴禁剿捕。嗣後於五月內疊次電奏﹐斥爲邪教亂民﹐請保護使館﹐力剿各匪。勿召回出使大臣﹐單銜徑電各國外部及各國來華水師提督﹐與約保護東南﹐勿擾京城﹐勿驚乘輿。並聯合各省督撫十餘人﹐電各國外部﹐與劉忠誠會同﹐與滬上各外國領事立約﹐不得犯長江。聖駕西幸﹐與各國堅明約束﹐忽擾襄樊﹐以通東南貢賦之道。

庚子七月中旬﹐京師危急。聞兩宮意將西幸﹐合肥李相糾合各督撫力阻聖駕。並未先商﹐已電山東請發摺﹐然後電知。乃急報項城﹐謂此議大謬﹐萬不可行﹐鄂斷不會銜。如已發﹐當單銜另奏。乃撤去鄂銜。幸此摺到京之日﹐畿郊已大亂﹐疏未達而乘輿已行﹐不然﹐大局不堪問矣。合肥又有聯銜疏請駕畱山西﹐勿赴陜﹐亦駁之。按﹕兩宮在太原時﹐江蘇巡撫鹿傳霖以勤王師至﹐力請幸西安﹐遂降入陜之旨。江督劉坤一﹐聯合督撫電奏﹐言陜西古稱天府﹐今非雄都﹐又與新疆甘肅爲鄰﹐新疆近逼彊俄﹐甘肅尢爲回藪﹐內訌外患﹐在在可虞。又有「各國曾請退兵回鑾﹐不占土地﹐正可藉回鑾之說﹐以速其撤兵之議。倘西幸愈遠﹐拂各國之請﹐阻就款之忱﹐朝廷徒局偏安﹐爲閉聞自守之計﹐以偏僻凋敝之秦隴﹐供萬乘百官之糧﹐久將不給」等語。當時﹐若仍駐太原﹐聯軍亦斷無逼駕之事。回鑾較速﹐和約亦較易成。乃入陜經年﹐糜費數千萬﹐至臣工屢次吁請﹐乃議回鑾﹐𨿽由於孝欽之懼逼﹐亦傳霖啟之也。

庚子西幸以後﹐和局將定﹐朝廷斟酌回鑾之舉。外人來言﹐諸禍首𨿽已治罪﹐然某要事未辦﹐名位如故﹐到京後各國必力要之﹐得請乃已。乃密電樞廷勸其面奏﹐趁兩宮未到京之先出自慈斷﹐發之以全國體﹐此議遂定。時乘輿尙在汴也。按﹕「某要事未辦」指大阿哥溥亻雋也。端王載漪遣戍後﹐溥俊名位如故﹐回鑾時外人以爲言﹐乃撤去大阿哥名號﹐命卽日出宮。

癸卯冬﹐述職在京﹐日俄將開釁。政府囑往勸日本勿與俄戰。拒之﹐並述西國公使之言曰「日俄開戰﹐此乃於中國有益之事﹐何爲阻之﹖」因請政府據以上聞。以後遂不復有勸阻日俄用兵之說。

平生學術最惡公羊之學﹐每與人言﹐必力詆之。四十年前已然﹐謂爲亂臣賊子之資。至光緒中年﹐果有姦人演公羊之說以煽亂﹐至今爲梗。按﹕近世言公羊之學者﹐湘潭王運最爲之魁﹐至廖平﹑康有爲而大昌其說。文襄之言實指康也。

最惡六朝文字﹐謂南北朝乃兵戈分裂﹑道喪文敝之世﹐效之何爲﹖凡文章無根柢﹐詞華而號稱六朝駢體﹐以纖仄拗澀﹑字句彊湊成篇者必黜之。書法不諳筆勢﹐結字而隸楷雜糅﹐假托包派者亦然。謂此輩詭異險怪﹐欺世亂俗﹐習爲愁慘之象﹐舉世無寧宇矣。果不數年﹐而大亂疊起﹐士大夫始悟此論之識微見遠也。按﹕包世臣著《藝舟雙楫》﹐康有爲續爲《廣藝舟雙楫》﹐極推崇六朝。文襄此語亦有所指也。

己丑﹑庚寅間﹐大樞某﹑大司農某立意爲難﹐事事詰責﹐不問事理﹐大抵粵省政事﹐無不翻駁者﹔奏咨字句﹐無不吹求者。醇賢親王大爲不平﹐乃於文襄所奏各事﹐皆奏請特旨準行。並作手書與樞廷諸公曰「公等勿藉樞廷勢恐嚇張某。」又與大司農言曰「如張某在粵省有虧空﹐可設法爲之彌補﹐不必駁斥。」賢王之意﹐蓋可感矣。按﹕大司農爲翁同。時同以戶部尙書在樞府﹐與文襄最不協。恭親王奕被逐出樞廷。醇親王奕訁以皇帝父不便入直﹐乃詔樞臣遇事與醇親王妥議。醇王實隱執政權﹐故能調護文襄也。文襄有《送翁�書遣戍詩》﹐自注言「與翁氏交情極洽﹐而叔平必欲置我於死地爲不可解」之語。文襄編詩集時﹐翁已得罪錮於家﹐文襄方以大學士在樞府﹐猶不能忘同也。

某中丞素與齟齬﹐及罷官歸﹐語人曰「爲我致謝張公﹐吾父子惟有感激而已。」蓋力勸其勿附康黨﹐言之四次也。按﹕某中丞指義寧陳寶箴﹐其子陳三立也。

某中丞自負而偏執﹐論事多不愜﹐及去官裏居﹐始悟在鄂之多誤。按﹕此某中丞指瀏陽譚洵﹐譚嗣同之父也。

◎陳國瑞與人箋陳國瑞梟勇爲咸同間之冠﹐而秀美若處子﹐後與李世忠互驅﹐落職錮於家。大興袁玨生勵準藏其手書一通﹐文詞郁勃可誦。書云「部民有發僧天元道人頓首再拜﹐謹奉書於竹巖督帥大公祖閣下﹕杜老云﹕」炎風朔雪天王地﹐只在忠良翊聖朝。『其君之來督吾楚以救民水火之謂歟。武侯曰「鞠躬盡瘁﹐死而後已。』其僕昔日之愚忠﹐可以質諸天地鬼神﹐而不能剖以示人之苦心歟。五祖曰﹕」心心相印。『非僕與君未謀面之神交歟﹖語曰「飛鳥盡﹐良弓藏。』其千古將帥之諭定歟。『嗟嗟棧石星﹐飯結荷水宿』。是僕罷兵後間道取歸景況。『近鄕情更怯﹐不敢問來人。』是僕初入裏門景況。『世亂遭飄蕩﹐生還偶然遂。』是僕與家人老弱終夜共話﹐刺刺不休景況。『傷心不忍問耆舊﹐復恐初從亂離說。』是與鄰人酬酢景況。『在山泉水淸﹐出山泉水濁。』是僕思渴多飲以淸肺肝景況。『磨刀嗚咽水﹐水赤刃傷手。』是回思辛苦賊中來景況。『積屍艸木腥﹐流血川原丹。』是今日之《無家別》《垂老別》景況。嗚呼﹗手無斧柯﹐柰龜山何﹖惟有日夜焚香默禱﹐以祝吾帥指揮能事回天地﹐訓練彊兵動鬼神。使死者盡雪恥﹐生者皆銜恩而已。僕買山以來﹐舊部士卒生還者惟千總段得勝一人。昨來相見﹐僕久居深山﹐聞足音﹐則欣然以喜。僕憐其轉徙無成﹐今幸得歸隸麾下﹐伏惟鞭策﹐使盡其犬馬之勞﹐不勝大幸。」書法渾勁騰踔﹐大似顏魯公《祭侄文》﹐洵異才矣。竹巖﹐蓋鄂帥譚廷襄也。

◎郭嵩燾與劉坤一書玨生尙藏有《郭筠仙致江督劉峴莊書》﹐蓋自粵撫落職後﹐內召授閩臬時作﹐詞意固極傺也。書云「去臘入都﹐敬聞榮督兩江之命﹐以手加額﹐頌朝廷之明﹐賢者得位乘時﹐名業之傳流方盛也。江南吏民相謂以穩實精練﹐度越前型﹐嵩燾聞而忻快飛揚﹐不自知其身之淪賤也。自分家居養疾﹐讀書自娛﹐無進取仕宦之心。去歲蒙恩內召﹐躊躇數月﹐乃始成行。實以濫承疆寄﹐未一叩謁天顏﹐臣子之心有不能自已者。意謂京師小住月餘﹐尙可告歸﹐甫及一月﹐而有閩臬之命。欲遂決然以去﹐慮有不安貧賤之嫌﹐勉彊扶病一行。三數月後﹐病體或不能支﹐仍卽乞歸耳。月之十三日﹐由天津航海抵滬﹐守候福建輪船。船價昂貴﹐數倍他處﹐以閩地窮瘠﹐僅一船來往﹐運載貨物﹐用以居奇﹐耽延多日﹐耗費滋甚。閩官之不可爲﹐隨事皆然﹐足爲一慨。都司熊天保向在李伯相處充當護衛﹐嵩燾曾識之﹐爲言於梅小巖方伯﹐求一小差使﹐頃至滬相候﹐求隨赴閩﹐豈非怪誕。幸隸麾下﹐恩施旁薄﹐尙能蔭及﹐因以一書代其懇求。敬叩鈞安不盡﹐福建屬吏郭嵩燾�上。」

◎記張蔭桓張蔭桓之入總署﹐爲曾忠襄所保薦。以山東登萊靑道入爲太僕寺卿兼直總署﹐大用﹐都下以其非出身科目﹐大恣謗詆﹐彈劾紛起。乃復出爲道員﹐旋復召薦侍郎﹐仍直總署﹐權勢炙手可熱﹐幸進者紛集其門。李文忠罷鎭入總署﹐與蔭桓論不合﹐蔭桓乃排去之。戊戌政變本不及蔭桓﹐某言官曾與其子爭妓挾恨﹐乘機劾之。遂逮詔獄﹐旋減罪戍新疆。新撫饒應祺﹐蔭桓門下士也。館之撫署﹐供給周備。庚子端王載漪竊政﹐矯詔戮之﹐孝欽後不知也。回鑾時﹐惠潮嘉道吳永召見﹐後詢及蔭桓﹐吳永以庚子某月電旨正法對﹐後爲之憮然。蔭桓警敏剛決﹐有冠世之才﹐詞章華贍﹐駢儷文尢失麗﹐當時名流並相嘆服﹐而隸胥傭販以其非由科名進﹐至今尙稱其不識字也。

◎記廢科舉王文韶在樞府﹐恆以聾自晦﹐爲人透亮圓到﹐有「琉璃球」之目﹐遇事不持己見﹐獨於廢科舉一事極堅持。張文襄自鄂督展覲﹐畱京師﹐力謀廢科舉﹐結袁項城以助力。其時榮祿當國﹐文襄與榮祿言﹐榮祿亦頗贊之。惟自以非出身科目﹐不敢力主廢。文韶謂﹕「老夫一日在朝﹐必以死爭之。」文襄浩嘆而已。及文韶出樞垣﹐端方以江督入覲﹐過天津﹐項城與商廢科舉。乃約文襄聯請諸朝﹐遂得請。朝士方頌文韶﹐乃集矢項城。丙午﹐項城入都﹐議官制﹐朝士攻之尢力﹐項城乃幾敗矣。請廢科舉之奏﹐爲北洋主稿﹐電商鄂督連銜﹐文襄來電乃加入考優拔與舉貢﹑考職兩段﹐科舉依然未絕也。文襄方力倡廢科舉﹐而甲辰會試﹐其侄婿林世燾以候補道員中進士﹐欲請歸原班﹐文襄乃一日五電責其必取館選畱學生。殿試授官亦文襄在樞府時力主行之。時人皆引爲談助焉。

◎記各部丞參前淸各部之有左右丞﹑左右參議自外務部始也。當總理衙門時﹐大臣之下有總辦﹐顧肇新以郎中充總辦﹐自揣必不能得侍郎﹐乃建增設丞參之議﹐長官納之。時王文韶在樞府﹐極不謂然﹐謂京官與外官不同﹐本無隔閡﹐以丞參橫梗其間﹐徒生障礙﹐若仍重司官﹐則何必多此贅疣﹖其後卒﹐從肇新議﹐設丞參﹐肇新乃得左丞矣。商部繼之﹐學部又繼之。學部初立﹐喬樹楠本爲學務處總辦﹐如肇新之在譯署也﹐樹楠倡一丞兩參之說﹐以當一尙書兩侍郎。張仁黼爲右侍郎﹐告樹楠曰「他部皆兩丞兩參﹐吾部乃擬一丞﹐一丞必屬足下﹐人將謂足下以升轉侍郎爲一丞所獨專﹐毋乃不可乎﹖」樹楠大恚。後卒用兩丞兩參之制。丙午攺新官制﹐各部並設丞參。初皆由各部指名請簡﹐以郵傳部競爭愈烈﹐禦史趙炳麟奏謂﹕「以二品之侍郎指名請補三四品卿﹐褻朝廷之爵﹐請先準列保﹐臨時開單請簡。」從之。此後乃先由長官列保﹐及簡任時﹐又須奔走樞要矣。各部丞參情態各殊﹐外務部丞參初由司員轉授﹐故事堂官頗謹。商部以貝子載振不習公事﹐有藉於丞參。唐文治爲載振師﹐手創商部者也。載振乃延丞參列坐大堂﹐若小堂官焉。法部皆選自秋審處﹐度支部皆選自北檔房﹐皆熟習部務﹐視他部較勝者也。堂官如傳捨耳﹐故事權集於丞參。陸軍部丞參皆自外入﹐對司長極恭﹐司員皆直接堂官﹐已行之公事﹐命錄事送丞參補押而已﹐故陸軍部丞參權力最弱。郵傳部當陳璧爲尙書時﹐視丞參若無物﹐無過而問者。徐世昌至﹐以部務屬丞參﹐皆驟驕倨。盛宣懷來﹐又仍陳璧之舊﹐極閒廢矣。丞參之爲物﹐誠爲部務之障礙﹐徒供猥賤者之競爭據爲窟穴。晚淸屢議裁之﹐爲若輩死力所抗卒存焉﹐隨淸祚以俱亡。

◎記外務部庚子行在詔旨﹐攺總理衙門爲外務部﹐從外人之請也。瞿鴻機遂爲外務部尙書。外部沿總署之舊﹐故有督辦大臣﹑會辦大臣﹐尙書仍兼會辦大臣﹐駢枝已可笑矣。歲壬寅﹐那桐忽以戶部侍郎授外務部尙書﹐列鴻礻幾上。那桐旋授大學士﹐仍爲會辦大臣。當時驟增一尙書﹐旋驟減一尙書﹐皆不見明旨﹐以一部長官之制﹐率意增減﹐此所以爲亡淸之政也。

外務部督辦大臣爲慶親王奕﹐瞿鴻礻幾𨿽爲尙書﹐而遇事須請命於慶王。那桐𨿽以大學士爲會辦﹐而權力下於鴻礻幾﹐則以鴻礻在樞府也。唐紹儀爲侍郎﹐爲慶王所倚任﹐權力遠在那桐上。鴻礻幾罷去﹐袁項城以樞臣兼尙書﹐那桐但畫諾而已。項城罷去﹐梁惇彥繼爲尙書﹐而那桐入樞府﹐仍兼會辦。惇彥以資望最淺之員﹐部事必須請命於慶王。又不在樞府﹐不得常見﹐權力乃集於那桐。鄒嘉來﹑曹汝霖日趨走於慶﹑那之間請所向﹐惇彥僅備員而已﹐恆自稱爲「一品翻譯」也。比與日本訂《會寧鐵路條約》﹐極喪利權﹐那桐納汝霖等之言﹐遽允其議。惇彥極弗善也﹐那桐已面允之﹐使惇彥以尙書名義簽押。吉撫陳昭常屢電力爭﹐那桐深恨之﹐約終不可攺。輿論集矢惇彥。嘉來又亟欲得尙書﹐惇彥乃乞休﹐而嘉來代爲尙書﹐汝霖爲侍郎。汝霖厚自結於那桐﹐而嘉來俯仰其間﹐一如惇彥之當日也。

◎淸徳宗之密詔宣統元年﹐楊銳之子詣都察院上書﹐敬繳徳宗朱諭。旣奏上﹐監國詢慶親王奕云何﹐奕言不當宣布﹐以傷孝欽後地下之心﹐乃僅付史館敬藏而已﹐亦不敢卹楊銳也。是詔當時多錄存者﹐榮縣趙堯生熙﹑汾陽王書衡式通先後錄以見示﹐足見徳宗絕無廢太后之心﹐特當時造謠以重變法諸臣之罪耳。詔蓋戊戌七月二十八日所賜也。詔曰「近來朕仰窺皇太后聖意﹐不願將法盡變﹐並不欲將此輩老謬昏庸之大臣罷黜﹐而登用英勇通達之人令其議政﹐以爲恐失人心。𨿽經朕屢次降旨整飭﹐而並且有隨時幾諫之事﹐但聖意堅定﹐終恐無濟於事。卽如十九日之朱諭﹐皇太后已以爲過重﹐故不得不徐圖之。此近來實在爲難之情形也。朕亦豈不知中國積弱不振﹐至於阽危﹐皆由此輩所誤﹐但必欲朕一早痛切降旨﹐將舊法盡變﹐而盡黜此輩昏庸之人﹐則朕之權力實有未足。果使如此﹐則朕位且不能保﹐何況其他﹖今朕問汝﹐可有何良策﹐俾舊法可以全變﹐將老謬昏庸之大臣盡行罷黜﹐而登進英勇通達之人令其議政﹐使中國轉危爲安﹐化弱爲彊﹐而又不致有拂聖意﹖爾等與林旭﹑譚嗣同﹑劉光第及諸同志等妥速籌商﹐密繕封奏﹐由軍機大臣代遞﹐候朕熟思審處﹐再行辦理。朕實不勝十分焦急翹盼之至﹐特諭。」同日賜康有爲詔云「朕惟時局艱難﹐非變法不足以救中國﹐非去守舊衰謬之大臣而用通達英勇之士不能變法。而皇太后不以爲然﹐朕屢次幾諫﹐太后更怒。今朕位幾不保﹐汝康有爲﹑楊銳﹑林旭﹑譚嗣同﹑劉光第等可妥速密籌﹐設法相救。朕十分焦灼﹐不勝企望之至﹐特諭。」此詔由楊銳帶出。又八月初二日賜康有爲詔云「朕今命汝督辦官報﹐實有不得已之苦衷﹐非楮墨所能罄也。汝可迅速出外﹐不可延遲。汝一片忠愛熱腸朕所深悉﹐其愛惜身體﹐善自調攝﹐將來更效馳驅﹐共建大業﹐朕有厚望焉。特諭。」此詔由林旭帶出﹐卽康有爲之所謂衣帶詔也。

◎淸宮詞吳糸齋士鑑久值禁近﹐熟聞掌故﹐曾賦宮詞二十四首﹐頗及祕史﹐惟注簡略不詳。然因注以求言外之意﹐多可默悟者﹐蓋詩人之旨也。詩云﹕七載金奉至尊﹐宮闈祕史那堪論。名姝來自句驪道﹐素淒涼喀喇屯﹝睿宗親王娶髙麗女二人﹐以出獵喀喇和屯病卒﹞。雙成明靚影徘徊﹐玉作屏風塵作臺。薤露凋殘千里艸﹐淸涼山下六龍來﹝吳梅村《淸涼山贊佛詩》相傳詠世祖時皇后董鄂氏事﹞。吳娃中歲譜離鸞﹐朱邸金尊進合歡。盛丰容矜絕世﹐過虛一志采叢殘﹝《過虛志》一書記豫通親王娶昆山婦劉氏事﹞。思子無豪異漢皇﹐皇孫終老鄭家莊。從今正大光明殿﹐禦管親書禁扁藏﹝廢太子理密親王允礻乃﹐後人遷居鄭家莊。自康熙後不立儲貳﹐默定繼體者之名﹐親書嚴於正大光明扁中﹞。阿其那與塞思黑﹐煎豆燃萁苦不容。元武門前雙折翼﹐泰陵畢竟勝唐宗﹝阿其那﹑塞思黑﹐世宗攺其允礻我﹑允礻┆之名﹞。黃教由來國俗崇﹐雍和潛邸辟離宮。須知我佛名歡喜﹐丈六金身色卽空﹝雍和宮有塑像名歡喜佛﹞。巨族鹽官髙渤海﹐牛金小吏事傳疑。冕旒漢制終難復﹐曾向安瀾駐翠蕤﹝海寧陳氏有安南園﹐髙宗南巡時﹐流連最久。又乾隆時嘗議用古衣冠制﹐不果行﹞。家人燕見重椒房﹐龍種無端降下方。丹闡幾曾封貝子﹐千秋疑案福文襄﹝福康安﹐孝賢皇后之侄也﹐封貝子﹐贈郡王﹐二百餘年所僅見。滿洲語謂後族曰「丹闡」﹞。雛鬟生長羌西﹐鈿合無情寶劍攜。帝子不來花已落﹐紅顏黃土玉鉤迷﹝回部某王之女﹐事見王壬父《湘綺樓文集》﹞。秦簫仙管倚雲霞﹐玉水縈紆賜主家。獨有沁園今寂寞﹐馬神廟外馬塍花﹝仁宗之女下嫁蒙藩﹐賜第在徳勝門內﹐與成哲親王第均賜用玉泉山水引入邸中﹐今其後人爲貝子棍布紮布。馬神爲髙宗之額駙﹐福長安故第﹐今爲大學堂﹞。如意多因少小憐﹐蟻杯鴆毒兆當筵。溫成寵貴傷盤水﹐天語親褒有孝全﹝孝全皇后暴崩﹐事多隱祕﹐宣宗特謚之曰全。其時皇太后尙在﹐家法森嚴﹐宣宗亦不敢違命也﹞。捧硯調朱玉漏遲﹐禦前裂帛太憨癡。才人一別披香殿﹐明月羊車系夢思﹝宣宗披覽章奏﹐嘗至夜分﹐某日有寵姬取而裂之﹐翌日遣出﹐亦不加以他罪﹞。中使傳宣急召蝦﹐乾淸宮畔月籠紗。龍顏一怒蛾眉死﹐禦劍封還帶血花﹝道光中﹐某夜﹐宣宗在乾淸宮盛怒﹐厲聲呵斥﹐立召值班侍衛王某入宮門﹐授以寶刀﹐令隨宮監至某宮第幾室於牀上取一宮眷首覆命﹐不知其爲何事也。王某﹐黃巖人﹐曾爲其從孫夫太常言之。滿洲語侍衛曰蝦﹞。纖步金蓮上扣墀﹐四春顏色鬥芳時。圓明劫後宮奴在﹐頭白誰吟湘綺詞﹝咸豐間圓明園有牡丹春﹑海棠春諸名﹐謂之「四春」﹐皆以居嬪禦者。見王壬父《圓明園詞》﹞。大雅齋中寫折枝﹐丹靑鉤勒仿筌熙。江南供奉𨿽承旨﹐不及滇南女畫師﹝內廷畫工皆吳人﹐光緒間昆明女史繆素筠承直垂二十年。大雅齋﹐孝欽自署齋名﹞。開國科名幾狀頭﹐璇閨女誡近無儔。昭陽從古誰身殉﹐彤史應居第一流﹝國初滿漢分榜取士﹐有狀元麻勒吉。其後滿漢同榜﹐惟崇文忠以一甲一人及第﹞。寢園新築妙髙峯﹐鋸斧摧殘馬鬣封。銀杏半枯松柏老﹐宵深風雨泣潛龍﹝醇賢親王園寢在妙髙峯﹞。女伴三旗結隊偕﹐繡襦錦袱映宮槐。牙未命南徵將﹐選秀惟聞撂綠牌﹝文宗時某秀女事﹐亦見《湘綺樓文集》。滿洲語謂引見不入選者曰「撂牌子」﹞。北狩經年蹕路長﹐鼎湖弓劍望濼陽。兩宮夜半披封事﹐玉璽親鈐同道堂﹝垂簾以後﹐在熱河時頒發諭旨﹐皆鈐「同道堂」一印﹐蓋文宗末命親付孝貞﹑孝欽者也﹞。納蘭一部首殲誅﹐婚媾仇仇筮脫弧。二百年來成倚伏﹐兩朝妃後侄從姑﹝入關以前﹐與葉赫納蘭部以爭婚姻事﹐滅其部落。納蘭卽那拉也﹞。千步廊前竦碧岑﹐佛香閣上恣登臨。長衣地盤旋上﹐親挽輿有福金﹝孝欽在頤和園﹐每日必登佛香閣遊覽。閣在萬壽山之巓﹐廢端王之福晉﹐日侍左右親爲扶輿。大阿哥之入嗣﹐福晉之力也。福金卽福晉﹞。翔鸞飛艦棹湖波﹐天上嬉娛樂事多。不愛內家裝束貴﹐居然雨笠與煙蓑﹝孝欽率后妃於園照像用漁家服﹞。懶夢山人冰雪姿﹐婕妤寵幸冠當時。焚香繡佛應多暇﹐自繪林巒綴小詩﹝穆宗之瑜貴妃自號懶夢山人﹐能詩畫﹞。趙家姊妹共承恩﹐嬌小偏歸永巷門。宮井不波風露冷﹐哀蟬落葉夜招魂﹝庚子之變﹐珍貴妃死於宮內井中﹞。

◎徐桐不與廢立之異聞徐桐以附和拳匪﹐聯軍入都﹐自經死。當時皆謂立大阿哥溥俊事﹐桐預其謀。何髙藻翔以詩二章見寄﹐云「詩成十餘年﹐不以示人﹐今表而出之﹐以告天下之詈徐桐者。」詩云「十年不召老尙書﹐祕殿傷心論建儲。先帝舊臣幾人在﹐慈寧賜食撤銀魚。菊兒弄口車班班﹐夜半宮燈照往還。只說老臣不奉詔﹐朝珠撕斷詈文山。」﹝徐相本壬午座主﹐自充宏徳殿行走﹐余卽脫門生籍﹐節壽並不登門矣。庚子殉難後﹐朴壽言徐家人述軼事云﹕徐相不召見者近十年﹐己亥十月入直﹐太后賜食﹐特撤禦筵銀魚火鍋賞之。食訖﹐入謝﹐大後慰勞備至。語及穆宗時事﹐因垂泣曰「皇帝不能生育﹐穆宗不可無後。」徐曰「皇上能否生育﹐宮壺事臣不能知。」太后復曰「穆宗終不可無後。」徐亂以他語﹐太后默然。遂退。某日將夕﹐內監傳語﹐太后有旨﹐令中堂到菊兒胡同榮相宅﹐有大事會議。徐至﹐則崇綺已在座﹐述太后意﹐語及廢立﹐徐曰「老臣不敢與聞。」榮曰「老世叔如是﹐我亦如是。」榮蓋素稱徐爲老世叔也。徐立呼輿歸。入門﹐气憤憤頓足撕朝珠立斷﹐曰「崇文山眞荒謬極﹗眞荒謬極﹗」家人莫測﹐不敢問也。越數日薄暮﹐門生禦史楊崇伊請見﹐辭以將睡。楊告以有大事﹐堅請見。坐甫定﹐從靴裏呈摺稿﹐蓋請廢立也。徐閱甫半﹐曰「我勸你不可如此荒唐。」舉茶呼送客。楊出門﹐車後載氈被﹐徐家人尾之﹐驅馬向定王府大街去矣。乃知宏徳殿行走﹐亦非徐意也。因詳注之﹐以志吾過﹐時庚子十二月也。﹞

◎王文恪公遺事蕭山湯紀尙書《蒲城王文恪遺事》云「道光二十二年秋﹐河決開封﹐蒲城王公持節視河事。時議者以河漲勢盛﹐請攺行省以避其衝﹐公持不可。疏言河水灌歸徳﹑陳州﹐旁溢潁﹑亳﹐挾淮東注﹐洪澤湖日受淤﹐萬一宣泄不及﹐則髙堰危﹐淮揚成巨浸﹐民其魚矣。無論捨舊址﹐築新堤﹐自豫達海數千里﹐工費不可支﹐且無任黃水橫流南趨之理﹐請飭部具帑﹐期以冬春集事﹐不效願治罪。公躬禱於神﹐督河兵日夕巡護﹐波光際城﹐飛走路絕﹐星宿露飯﹐披校案牘﹐倦則臨寐肩輿中﹐先後六閱月而工蕆。時樞相穆彰阿秉政﹐張威福﹐尢深嫉兩廣總督林公勛名出己上﹐乃巧構機牙﹐媒蘗其短﹐以觸上怒。由是林公罪廢﹐虎門防撤﹐海氛益熾。逮公還朝﹐奏對畢﹐痛陳禦座前﹐力諍不可得。退艸疏請罪﹐大帥責樞臣﹐懷疏趨朝﹐待漏直廬中﹐燈火靑熒﹐遽自磬暴薨﹐疏卒遏不上。朝野駭愕﹐事隱祕﹐莫測其端。夫樞臣之百計沮傷﹐必欲置公死地﹐而公果罹其厄。歸命君父﹐精白一心﹐恣摩蕩而無回互﹐惜乎﹗公子孫下材無以成公志﹐使公之曲艱隱湣卒幽抑而不彰也。公之管兩部也﹐綜核巨細﹐多所平反。十九布政司有大獄﹐輒命公往治之﹐先後歷行省九﹐讞獄無瞻徇。浙江徳淸民婦甲與乙私﹐爲乙婦丙覺﹐殺丙﹐賄官吏以免。而女母家訟冤三年不決。值公典試浙江﹐陛辭﹐上以獄付公。入境偵知某故豪於貲﹐以訟耗大半﹐曰賄據也﹐獄具﹐官吏皆狃法。兩淮鹽務積獘久﹐虧正雜課以巨萬計﹐歲盡而前歲綱未集﹐命公往勘。疏請節浮費﹐革根窩﹐定桶稱﹐編船號﹐疏運道﹐散輪規﹐弱滯銷。大旨謂商本輕則鹽價自賤﹐私販不緝而自消﹔舊欠輸則新綱可淸﹐積壓無因而藉口。且疏銷巡緝﹐責成州縣汛弁﹐而鹽政非所屬﹐令沮不行。請裁鹽政﹐由總督兼轄﹐上皆允之。公起家寒﹐登相位﹐歷事兩朝﹐入贊樞密﹐垂二十載。其立朝之槪﹐敷政之迹﹐眾著人耳目者﹐掌於史事﹐詳於傳志碑表﹐惟公孤沈不白之大節及一二逸事﹐實有系於陰陽消息之幾﹐國家治亂之故﹐不可使終不傳也。嗚呼﹗公以孤忠結主知﹐而卒困於僉壬﹐使之憂憤危苦﹐以效史酋之節﹐此聖賢所由深。疾夫冒嫉﹐而古今來貞隱之士﹐寧槁伏繩牖而不仕也。」長沙鄭業與湯伯碩書云「讀大集書《王文恪公遺事》﹐與蒙所聞微有異同﹐敢悉陳而請教之。林文忠督粵﹐以禁鴉片絕英夷互市﹐其時不獨夷人忌之﹐卽粵中洋商所謂十三家行者﹐亦以失利怨之﹐陰與夷目謀聚巨賄﹐納諸穆相﹐求去林公。穆之構林由此﹐文中不書﹐自是《春秋》內諱之義。然似須參用活筆﹐以示徵旨。著云嫉其『勛名』﹐則非實也。林公譴戍伊犁﹐適文恪奉命治河﹐奏畱林公襄治河事。及蕆役﹐文恪卽工次騰章﹐頌林公功﹐以冀已其伊犁之行﹐並復起用。乃章下﹐奉批旨﹐飭林公仍赴戍所﹐蓋皆穆相所爲。文恪大扼腕﹐入朝遂艸遺疏數千言﹐而從史酋之遺則矣。林公哭文恪詩有云﹕」休休豈屑爭他技。『言其推功於己也。又云「衛史遺言成永憾﹐晉卿祈死豈初心。』言前奏若行﹐文恪元不辦一死也。文未及林公治河事﹐似應補敍。文恪薨後﹐其子得《遺疏》於懷中﹐惶惑不知所出。穆相狙知﹐亟遣某官﹐至其家﹐以危言怵之﹐遂易疏進。某官﹐憶曾聞左文襄舉其名﹐今竟忘之。吾鄕魏默深司馬挽文恪詩云﹕」甘毀楹書已莫論﹐黨秦誣嶽又誰昆。盛唐李嶠眞無子﹐南宋韓琦漫有孫。『玩詩二﹑四兩語﹐其人亦名公卿裔也﹝有謂張芾者﹐有謂陳孚恩者﹐據司馬此詩後四語云「地下相逢堂構痛﹐當年並相鬥山尊。自關气數系黃事﹐休問瑯琊與太原。」則似韓城相國後人也﹞。此節文亦未及﹐而在所可略﹐以舊聞如此﹐聊復書之。玆事本祕隱﹐世莫能知﹐其知者又多不詳其本末。故近人《郎潛紀聞》所記﹐率多懸度推測之語。今吾丈奮筆特書﹐使文恪鯁直孤忠﹐然得大白於天下﹐而後之秉史筆者﹐亦可有所依據。紀述之心﹐固甚盛也﹐特以耳食所及﹐或有可裨海嶽之髙深﹐因貢其芻蕘以備采擇焉。「

◎漁洋《秋柳詩》注漁洋《秋柳詩》﹐讀者每詫其用典不倫﹐有謂其弔明亡而作。曲阜鄭鴻曾爲《秋柳詩》注﹐自言生於新城﹐從漁洋後人號超峯者遊﹐告以《秋柳詩》弔明亡作也。超峯親承家學﹐所傳有自﹐因述所聞﹐而爲斯注。淸遠朱聘三汝珍嘗手錄一冊﹐出以相示。其詞煩冗﹐乃刪削采錄﹐與世之讀《秋柳詩》者共覽焉。

秋來何處最銷魂﹐殘照西風白下門。

他日差池春燕影﹐只今憔悴晚煙痕。

愁生陌上《黃驄曲》﹐夢遠江南烏夜村。

莫聽臨風三弄笛﹐玉關哀怨總難論。

漁洋詠秋柳﹐在濟南明湖北渚亭﹐此云「白下」﹐蓋傷南都也。建文時﹐有道士歌云「莫逐燕﹐逐燕日髙飛﹐髙飛入帝畿。」言燕王靖難也。傷福王而追感燕王﹐有興亡之慨。《黃驄曲》﹐唐太宗平竇建徳時所制﹐以唐宗方明祖﹐而慨嘆於子孫之昏庸﹐以至亡國也。「烏夜村」﹐在海鹽南三里﹐晉穆帝何后所居。明旣無賢君﹐且無賢後矣。「玉關哀怨」﹐指寧武失守﹐周遇吉陣亡﹐城中無一降者。李自成語其眾曰「此去尙有大同﹑宣化﹑居庸等關隘﹐皆有重兵﹐若皆如此處﹐可柰何﹖不如退去﹐圖再舉。」而大同總兵姜瑰﹑宣府總兵王承允降表相繼﹐至自成遂長驅大進。「臨風三弄」﹐哀守關之無人也。

娟娟涼露欲爲霜﹐萬縷千條拂玉塘。

浦裏靑荷中婦鏡﹐江漧黃竹女兒箱。

空憐板渚隨堤水﹐不見瑯琊大道王。

若過洛陽風景地﹐含情重問永丰坊。

此章端指宏光君臣也。自建位南都﹐嬉娛顧影﹐已不勝衰象矣。馬﹑阮諸人豈勝棟梁﹐所謂持荷作鏡也。宏光詔選民間美女入內廷﹐校尉入民家大恣搜索﹐遠近驚惶。朝議婚而暮嫁﹐或自溺焉﹐民間少女一空。「江漧黃竹」滋可憐矣。宏光自河南府失守﹐奔懷慶﹐轉徙淮上﹐馬士英﹑徐宏基等迎立南都﹐未及一年而喪滅。板渚之水依然﹐而滄桑已變矣。古詩云「瑯琊復瑯琊﹐大道王。」晉元帝以瑯琊王陟位﹐與宏光同都建業﹐而興亡殊轍﹐今豈復聞大道之歌耶﹖洛陽爲福恭王分封地﹐李自成陷洛陽﹐獲福恭王常洵﹐臠割之。勺其血﹐雜鹿肉以食﹐曰「福祿酒」。宏光不思討賊復仇﹐而日事荒淫﹐無人心﹐宜其失國也。

東風作絮糝春衣﹐太息蕭條景物非。

扶荔宮中花事盡﹐靈和殿裏昔人稀。

相逢南雁皆愁侶﹐好語西烏莫夜飛。

往日風流問枚叔﹐梁園回首素心違。

明末諸臣﹐柔媚茸﹐國危無足恃者﹐大好家居﹐纖兒撞壞﹐殘山剩水只益喟然耳。宮闕園亭﹐一時灰燼﹐花木寧有幸耶。南都君臣﹐國亡共盡﹐遺老亦不可復尋矣。南都失守﹐而唐王攺元隆武於福州﹐魯王監國於紹興﹐永明王攺元永曆於肇慶﹐皆不久淪滅﹐故言「南雁皆愁侶」也。「西烏莫浪飛」言鄭成功﹑李定國輩﹐奮其螳臂﹐皆不能久持也。結語指侯朝宗。侯生從史公可法軍中﹐有所建議﹐惜其不用也。

桃根桃葉鎭相憐﹐眺盡平蕪欲化煙。

秋色向人猶旖旎﹐春閨曾與致纏綿。

新愁帝子悲今日﹐舊事公孫憶往年。

記否靑門珠絡鼓﹐松枝相映夕陽邊。

此指童妃﹑太子兩案也。妃本周府宮人﹐福王再繼妃。洛陽破﹐妃與鄒太妃逃至尉氏縣﹐將依族人童尙宣不得﹐遂展轉逆旅間。未幾﹐福王亦至﹐就旅邸中相依。久之﹐生一子。及王南下﹐妃與太妃散失不相顧﹐已而南中遣官賚詔恭迎太妃﹐不及童氏。妃沿泣於途﹐自爲狀投河南巡撫趙其傑所。其傑與巡按禦史陳潛夫議﹐奏報童妃故在﹐王置勿召。乙酉三月﹐妃以其傑議送至都﹐王怒﹐命付錦衣衛監候。尋命馮可宗鞫之。妃就階下細書入宮奉禦年月﹐及相離情事﹐甚晰。可宗奏聞﹐王抵之地﹐呼爲妖婦﹐可宗遂辭勿與審。已攺命屈尙忠竟其獄﹐以嚴刑拷掠﹐妃乃婉轉呼號﹐閱兩月死焉。前四句皆哀童妃也。當時太子至金陵﹐百姓人人色喜﹐皆言上無子﹐必以爲子﹐不意竟命羣臣會審﹐指爲故駙馬王之侄孫王之明冒充者﹐遂系獄。城破死獄中。蓋滿朝讒佞﹐無人誦言其眞者﹐念丙吉護漢宣帝之故事﹐而惜太子之不幸也。昔時秦淮佳麗地﹐今成蔓艸﹐惟有孝陵松栝相映夕陽而已。

◎越南遺民淚談越入於法﹐法人治越﹐苛虐無人理。有越南河內遺民阮尙賢號鼎南者﹐以癸丑夏六月來遊京師﹐所著《桑海淚談》﹐設爲與韓人問答﹐共道國亡之慘。其詞至苦。傷哉﹐亡國之民也。詞云﹕余交人也﹐去國六周星矣﹐所謀之事﹐百無一成﹐骨瘦形枯﹐心悲夢慘﹐仰呼天而問之﹐天不吾答﹔俯吁地而哀之﹐地不吾語。蒼茫獨立﹐四顧無聊。於是﹐縱遊瀛寰之中﹐求其身世之類我者﹐與之締恨交﹐論恨事。久之﹐於三韓得一人焉﹐曰閔氏。以某年月日會於某埠之小山上。閔君謂余曰「吾輩國土別﹐言服異﹐而皆亡人也。嗟呼﹗阮君亡國之慘﹐爾我共之﹐然吾三韓於彼倭人者﹐地近而勢逼﹐譬病叟與大盜爲鄰﹐無寒暑晝夜﹐皆可烙我刃我﹐而畢其命。若君之宗國﹐聞見苦於法人﹐彼法人者﹐地遠而國富﹐其毒人當稍緩矣。」余曰「吁﹗君尙以吾國爲幸乎﹖恨未一履吾境也。天地間有猛虎而不甘人肉乎﹖有雛鳥不見攫於蒼鷹者乎﹖吾香山之石﹐然若吾民之骨立也﹔吾珥河之水﹐滔滔然若吾民之血迸也﹐君獨未之聞耶。」閔君曰「彼之凶虐﹐向未有告我者﹐君請爲我道之。」余方心血沸湧﹐遂不覺瀉爲長談﹐以志吾恨。後之覽者﹐哀我歟﹐賤我歟﹐抑笑我歟﹐皆不暇計也。吾國土地肥饒﹐兼山海之利﹐數百年以前﹐外患疊至﹐而上下一心﹐卒能以血戰存其國。五十年來﹐歐浪東奔﹐情勢一變﹐當時秉政愚愎﹐專持鎖國主義﹐故法人得乘其隙。始以傳教窺虛實﹐繼以通商入庭戶﹐終之以戰事﹐以和約。而吾國三十六省之輿圖﹐遂爲法人有矣。彼旣得志﹐與之反抗者皆鋤而去之。奴隸我官吏﹐牲畜我人民﹐系我手足﹐吮我膏血﹐蓋二十有六年於玆矣。其虐政之大端有四﹕一﹑酷其刑罰。二﹑重其賦役。三﹑絕其生路。四﹑錮其知識。外此罄竹難書﹐一言以蔽之﹐曰「欲滅吾種而已。」乙酉五月二十三日﹐乃吾國國破君亡之大紀念日也﹐先是屢戰不利﹐總督軍務大臣阮知方﹑總督黃耀相繼殉節﹐南北兩圻旣陷﹐彼乃以重兵壓京城﹐逼我政府立新約。殿前上將軍衛正侯阮說素主戰﹐至是益怒﹐乘夜進兵﹐顧彼先有備﹐縱兵大戰。平明都城陷﹐將軍遂扶駕如甘露﹐彼追之不及﹐乃執將軍之老父﹐流之荒島。左翼將軍陳春撰﹐起兵淸化﹐屯三亭﹐彼攻之久不下﹐乃發其祖父遺骨﹐暴之中衢﹐使人告曰「不降﹐將沈若先骸。」將軍不答﹐彼乃投之江中。協督軍務大臣潘廷逢﹐保守安上游﹐十有餘年﹐攻之不克﹐亦投協督先父骸骨於江。協督卒於山寨﹐義兵散﹐彼乃掘其遺屍焚之﹐揚其灰。彼之待人悖逆公理﹐此爲最甚。其他飽無辜以鋒刃﹐驅良民於溝壑﹐冤慘之气﹐昏天障日者﹐非吾所能詳舉也。𨿽然﹐余亦略舉一二﹐以志余痛。丁亥春﹐淸化義兵旣潰﹐彼日縱兵四出﹐見奔走道路及伏藏山谷者﹐悉擒以歸。其義兵則殺之於城北壽鶴之原﹐鄕民及老弱則反縛其手驅之於城南數里外之布衛橋。橋之兩端以兵守之﹐每晚兵官至﹐下令投之江中。每溺一人﹐則拍手喧笑以爲樂。有驤首於波間及泅泳者﹐則以槍擊之。如是者凡三四月﹐布江之水﹐色如血盆﹐行者絕迹。北圻協統大臣阮述﹐會義師於海陽﹐嘗於某縣據險﹐與彼相持﹐彼募其縣人爲間諜﹐卒無應者﹐乃以重兵驅其一縣之民﹐盡屠之。又嘗至協統鄕貫﹐集其老稚於亭﹐呼里正前﹐問協統先代葬處﹐里正辭以不知﹐卽斬之。又縛一十六歲童子﹐脇以兵而詰之﹐童不肯答﹐卽突刺其面﹐血流被踵。童忽厲聲曰「賊徒無良﹐阮協統盡心於國﹐吾恨不能執鞭從之﹐反助若輩爲虐耶﹖」賊大怒﹐以布纏其身而火之﹐童至死罵不絕口。丙申﹐彼會其諸道兵攻河靜﹑安二轄﹐榜於軍門曰「降者免罪。」旣而所至焚殺﹐降與不降皆死﹐其主帥營外數畝地血流常沒踵。彼旣凱旋﹐而鴻山﹑藍水間數百里地寥寥無人煙矣。吾國取民之法﹐田分三等﹐而賦入極薄﹐每遇凶歉﹐則減或免有差。自入法人之手﹐苛政百出﹐始升三等爲二等﹐二等爲一等而稅之。繼則無論肥瘠﹐皆爲一等。終則加其畝數﹐昔之千畝者﹐今爲二千﹐萬畝者﹐今爲二萬。民不能堪﹐乞其實行勘度﹐彼則不顧﹐遇凶歉之歲﹐必取盈焉。有不能完納者﹐則以悍卒一隊﹐挾槍劍至其鄕﹐名曰「坐收」﹐盡一鄕之牲畜供其飽飫。縲紲其父老﹐鉗烙其子弟﹐呼號之聲﹐慘不忍聞。賣妻鬻子﹐轉於溝壑﹐而彼曾不一動心。丁則十八以上﹐歲納徭銀三元﹐給以一票﹐名曰「身稅紙」。無此紙者謂之漏丁﹐其罰最酷。歧路中必設警兵﹐往來之人必搜稅紙﹐無者囚之獄﹐充苦工﹐限滿收其罰銀﹐視身稅加倍。顧所謂警兵者﹐旬日之內若無犯﹐令人必有重譴。彼輩爲弦上之箭﹐亦不得不入人於罪以自脫。此身稅者行於庶民﹐若有品秩則免﹔有品秩者﹐每三年中﹐必呈其告身於彼行政官﹐並納銀十五元﹐謂之「助國」。助之爲名貴於納﹐而所失則幾倍之矣。居城市者﹐身稅之外﹐必歲納二元﹐曰「遊行稅」。納銀之後﹐人給一票並照片﹐警兵藉以辧眞僞。鄕居之人以事至城市﹐逾三日﹐亦必納銀領票﹐無者其罰尢酷。至於城居﹐人則一身之內﹐服食器用無物不稅﹐城居者畜一狗﹐歲出一元﹐則得一紙牌﹐系於狗頸﹐狗縱出門﹐亦無他患﹐不爾﹐罰及主人矣。至於牛稅﹐則不屬於官府﹐而屬於保畜公司﹐家有牛一頭﹐歲納保險金二元﹐牛以病死﹐則公司償其值。然牛疫一起﹐死者相踵﹐卒無至病牛之柵一寓目者。計一國之大﹐所產牛何止萬億頭﹐保畜公司之所得亦云巨矣。然自有公司以來﹐未聞一人得其賠償金者。鄕村則市稅極重﹐物𨿽至微﹐入市有稅﹐嘗有貧人挑菜至市﹐計所輸錢比菜價更倍﹐無以完納﹐大爲稅司所苦﹐貧人乃拋其菜於穢地而去。然稅司猶大怒﹐欲執而懲之﹐疾走乃免。又有貧家畜一豕﹐鬻於市而不得善價﹐牽之返。明日﹐復往﹐凡三次﹐而一豕之價皆以納稅﹐彼貧家所得者往返及爭論之勞耳。酒稅尢奇而酷﹐吾國地居熱帶﹐人不嗜酒﹐價極廉。西商乃請於彼政府﹐設酒稅公司﹐禁民間釀酒﹐而自出其酒以售﹐價甚昂。相戒勿飲﹐西商則請於彼政府﹐按籍給酒﹐每人月三大瓶﹐醉醒任其自由﹐而酒錢之納則不容緩。公司旣得彼政府之助虐﹐則愈無忌憚﹐日遣巡丁徧往鄕邑﹐或入人房闥﹐搜其所藏﹐若捕劇賊。有私釀者﹐獲酒一壺﹐罰銀三四百元﹐貧不能納﹐則責其親屬﹐親屬不足﹐則責其鄰里﹐催捉囚系﹐波及無辜﹐至有盡室而逃者。罰銀未納之前﹐日充苦工﹐夜閉幽獄﹐半年或一載﹐備極諸苦﹐比歸﹐則身瘁而家破﹐因之自戕者多矣。濱海多鹽田﹐從前聽民自煮﹐互相賣買﹐故質淨味佳﹐而價極廉。自鹽稅公司設立以來﹐禁民私煮私賣﹐以專其利。而彼所出售之鹽﹐則雜以沙土﹐價又極昂﹐貧家得鹽往往珍於得米。彼之人民﹐近以吾國爲利藪﹐接踵而來﹐故鹽酒稅司之外﹐又有所謂屯田者於山野之間﹐雇人牧畜以耕墾爲事。然無論何地﹐皆恃勢蔑理﹐奪人熟田爲己有﹐民畏之不敢與爭﹐故彼之田從攘奪來者十之三四。又招納莠民﹐誣陷良懦﹐一雞一犬﹐偶有所失﹐皆向所在守令責賠。居民惴惴﹐愈不敢觸其毒螫矣。廣南一省民苦於重斂﹐相率造彼公使署﹐請免加稅。公使不之允﹐且使軍隊驅之﹐溺死者三人。於是眾忿甚﹐載其屍置之公使署前﹐數千人皆縞素環而哭之﹐聲震天地。旣而經旬不散﹐相與枕藉街衢。公使乃電告彼欽使。欽使至﹐問何故作亂﹖曰「吾儕手無寸鐵﹐何能爲亂﹖但賦煩役重﹐實不堪命﹐故相率哀吁耳﹗」欽使曰「汝輩窮乏﹐不能完國課﹐不如死之爲愈。」乃令西兵攢射之﹐凡殺數百人﹐流血成渠﹐而民始散。近數年來﹐彼築鐵路於吾北圻之邊界﹐以通雲南。顧土著人不能當此大役﹐乃廣募各省貧民爲工﹐以其地嵐瘴太重﹐餌以重利﹐使人趨之﹐卒乃自食其言。有終日作苦不獲一飽者﹐屍骸相枕於山谷間﹐不可勝計。此開山之役﹐億萬人中鮮生還者。其爲饑寒﹑瘴毒所困﹐形神痿敗﹐至家一二月亦死﹔卽不死﹐亦終身爲廢人。故此蜿蜒萬山﹐首三宣而尾六詔者﹐在白人呼之爲「鐵路」﹐吾國則名之爲「血路」也。彼並吾國未三十年﹐而君主之位凡四易﹐幽廢者二﹐投毒者一﹐蓋或以英明之資爲彼所忌﹐或不堪其淩壓﹐思與反抗﹐彼故怒而去之。今之嗣統者﹐僅七﹑八齡衝主耳﹐彼則挾之以號令於國中﹐戮忠良曰「遵朝旨」也﹐增賦役曰「奉上諭」也﹐擁此虛器﹐徒供彼之玩弄﹐亦何樂乎﹖爲君十年以後﹐衝主之智識日開﹐亦必及於難矣。彼之待吾國官吏﹐不但視若奴隸﹐且鞭撻若馬牛﹐使其惻隱羞惡之心無復萌蘗。𨿽然﹐彼輩亦烏足責。今日之乘軒駟而佩勛章者﹐皆吾國昔日皂隸輿臺耳﹐其有人性者﹐非賤則窮﹔有義心者﹐非死則竄﹐彼固不能以利誘而勢迫也。從前南北往來相通﹐故人民尙得以貿易有無﹐濟其窮乏。近數年來﹐彼忽嚴其禁令﹐南圻之人不得至中圻﹐中圻之人不得至北圻﹐以故物貨停滯﹐生計艱窘。設遇凶年﹐遠方之穀米不至﹐必束手待斃矣。吾國之出洋遊學者日多﹐國中民智亦漸啟﹐學堂﹑商會處處設立﹐彼則思所以摧折之。下令捕諸新黨﹐或斬﹐或竄﹐或監﹐或籍﹐惟意所爲。出洋之人﹐限以六月回國﹐否則罪其父兄及其妻孥。族黨設爲禁令﹐宣布國中讀新書者有罪﹐談外事者有罪﹐立商會者有罪。偵探之徒﹐以千百計﹐隱見不常﹐坐於車者忽而系以鐵環﹐步於衢者忽而閉諸獄室﹐悲哀痛楚﹐往往不自知其罪。全國人士﹐如在荊棘之上﹑湯火之中﹐飲毒茹荼﹐吞哀咽恨﹐而彼心猶未快也。聞又增諸稅矣﹐起重役矣﹐加廣獄室矣。嗚呼﹗吾因今日之悲慘固與君等也﹐彼之虐政愈日益甚﹐將來其又使我爲墨洲之紅人乎﹖𨿽然﹐物極必反﹐怨毒愈酷﹐則復仇之念愈堅﹔危難愈迫﹐則自衛之心愈摯﹐美之獨立﹐徳之奮興﹐豈非從摧折窘辱中來哉﹖古今諸國﹐豈彊大者永無一蹶﹐而衰亡者永無再造耶﹖吾身未死﹐吾志猶存﹐誓與吾伯叔兄弟明復仇雪恥之義。

文極沈痛﹐不忘奮發﹐其情可哀﹐其志尢可敬也。阮君有《南枝集》﹐錄其二首。

△旅晉感懷序云﹕辛亥九月八日﹐晉軍起事﹐余在晉城﹐幾爲軍人槍擊者再﹐以外人對﹐獲免。出投旅館﹐行李蕩然﹐惟存舊書數卷而已。

萬里孤臣九死余﹐江山有恨涕沾裾。

椎秦已破千金產﹐佐宋難憑半部書。

漸喜中天開日月﹐還悲故國付丘墟。

十年未遂殲仇志﹐猶自吹簫學子胥。

△感成使節當年銜玉音﹐關河雙鬢雪華侵。

豈知秦檜和金計﹐難遂包胥復楚心➀。

石馬園陵秋艸冷﹐銅仙宮闕夕陽沈➁。

劍南家祭知何日﹖漢臘低回愴不禁。

自注﹕➀嗣徳末年﹐先君子與範尙誌書﹐奉旨如淸求援。淸執政某謀國不誠﹐力主和議﹐時赴援之師十餘萬死傷略盡﹐竟置不問﹐眞東亞史之奇辱也。按﹕執政某指李鴻章。

➁先君子歸朝日﹐翼廟已崩。又二年﹐京師不守﹐乘輿蒙塵﹐全國丘墟矣。

◎賜禦書淸時翰林以入直南齋爲最榮。每帝至南書房﹐則供奉者出立於門外﹐帝呼某入則入﹐不呼則候帝去乃入也。每賜禦書﹐如福壽﹑嘉祉﹑松鶴﹑松壽字﹐多南齋代筆﹔其皇帝禦殿親書者﹐則呼某入跪案前﹐禦書起一筆則三叩首﹐至末一筆亦三叩首﹐宮監二人捧禦書從其人頭上過﹐然後起立﹐當時受賜者則以爲殊榮矣。宣統帝每日所習書﹐恆以賜宮監﹐亦命叩頭謝恩也。

◎太廟玉冊《太廟玉冊》六十餘份﹐份各百餘塊﹐塊髙五六寸﹐寬七八寸﹐厚半寸許﹐南書房翰林撰文後﹐恭楷書玉上﹐鐫成﹐傅以漆金。庚子聯軍來﹐美國兵護守太廟﹐英兵欲取《玉冊》﹐美兵舉槍向之﹐乃止。美兵退後﹐英兵恣所取。及交還太廟﹐檢其數﹐失去二百餘塊。天壇之蒼璧﹐地壇之黃琮﹐日壇之赤璋﹐月壇之白琥﹐皆歷朝法物﹐亂後並失矣。

◎榮祿貂褂榮祿美風儀﹐容止秀整﹐衣裳雜佩皆極精好。每歲自十一月朔﹐迄次年之元夕﹐所服貂褂日易一襲﹐無重復者。其衣衩內標第幾號﹐可知多矣。趨朝遇風雨﹐恆服四不露褂。四不露﹐卽不出風毛者也。滿人最重衣飾﹐恆自相誇耀﹐居顯要者﹐四方進獻﹐恆量其厚薄以爲報酬﹐不獨榮祿也。

◎花衣期淸舊制﹐有慶日則百官服蟒﹐謂之花衣期。凡大臣遞遺疏及請卹事﹐皆不得於期內遞進﹐違者嚴責。光緒中﹐鄭承有聲諫垣﹐以總兵陳國瑞功多﹐獲罪遣戍﹐歿於戍所﹐奏請念勞復官。宣付史館﹐中旨報可﹐仍以花衣期內違犯體制﹐下吏議奪官﹐詔原之。專制帝國﹐有觸犯忌諱者恆罹刑辟﹐不獨有淸一代然也。

◎劉銘傳別傳侯官陳衍石遺曾在劉武壯公銘傳幕府﹐知銘傳事甚悉﹐成《劉銘傳別傳》見示﹐因錄之﹕劉銘傳﹐字省三﹐安徽合肥人。面黃黑﹐疏麻﹐隆準。粵撚匪屢被創﹐羣呼劉麻子相驚。軀不逾中人﹐雜立稠眾中﹐一望輒見﹐若髙出人表然。十餘歲隨安徽按察使某爲材官﹐某年方二十六﹐私嘖嘖謂其官可及﹐年不可及。旋捨去﹐隸李鴻章部下。積功至直隸提督﹐年亦二十有六。三十有二封一等男爵矣。大淩河之役﹐期鮑超合圍。其夜某時﹐超失期﹐銘傳軍遂大崩。一夕數年精銳焉。撚返追﹐銘傳與書記劉宗海騎駿騾狂奔數百里﹐刃從腦後下﹐劈及騎﹐負痛益奔﹐乃免。髮際尙有一綫瘢痕也。由是切齒超。鴻章數日不得銘傳消息﹐以爲已死。劉宗海云素惡左宗棠﹐督辦陜西軍務﹐卽奏劾之。退居常在金陵﹐築水榭冠於秦淮﹐喜學詩﹐爲白樂天﹑邵康節語。甲申朝﹐命督辦臺灣軍務。銘傳時已不屑爲欽差大臣﹐欲爲督撫﹐廷寄下﹐故挾數姬遊杭州西湖。鴻章急遞促之﹐不顧﹐寄語曰「非封疆勿相混也。」鴻章爲婉陳﹐加巡撫銜﹐乃受命至臺北。基隆不可守﹐法人陷之。退淡水﹐布署防滬尾﹐募士勇一戰克焉﹐斃法人數十。初﹐福建巡撫未移臺﹐全臺專政於兵備道﹐道受督撫節度。時臺道湖南人劉敖﹐號稱有才幹﹐何爲總督兼巡撫事﹐懦。敖專橫﹐事皆先行後白﹐偶指駁﹐則惡聲相向。素輕銘傳武人無所知﹐非眞巡撫﹐臺北又挫衄﹐臺南天險﹐法人不至﹐自謂有設備﹐視銘傳如無物﹐事事與忤。和議定﹐銘傳實授巡撫﹐使湘人提督李定明查敖贓巨萬﹐及奸淫諸不法事﹐列款嚴劾﹔且關說軍機處﹐必置死地。朝旨逮問下獄。年餘﹐將定讞繯首。敖有貲﹐傾家營救﹐乃效力軍臺﹐死戍所。皖人劉秉璋爲四川總督﹐鮑超﹐川人﹐方死而獄興﹐秉璋鍛煉之﹐抄沒家產﹐超妻死焉。臺灣向受內地協餉﹐歲數十萬金﹐不能自立。田賦悉入豪彊﹐海關稅安平﹑滬尾二口﹐隸鎭閩將軍﹐銘傳爲巡撫乃收回﹐不受協餉。撫墾淸丈﹐益以茶葉﹑樟腦﹑煤鐵﹑林木﹑百貨之稅﹐歲入且三四百萬金。胸有城府﹐恩怨分明﹐奏議公牘﹐不掉文詞﹐能自爲。最輕武人﹐畜視之﹔旣爲疆吏﹐則又輕疆吏﹐獨重京曹。禮知名士﹐喜談命相。在臺時﹐一日有相士極諛當相國﹐銘傳曰「余﹐武人也﹐爲督撫已破格﹐那有爲相理。」相士力言法當爾。銘傳曰「果爾﹐天下事亦殆矣。」麾之去﹐命賞五十銀圓﹐顧曰「他日果驗﹐再賞五百圓也。」自言五十六歲又當革職﹐六十歲當死﹐已而果然。

論曰﹕劉宗海又云﹕西撚張總愚逼畿輔﹐李鴻章﹑銘傳皆奪官。銘傳怒將變有不屑奴性之屈服焉。撫臺則鐵路﹑電綫﹑郵政﹑炮臺﹑學堂﹑船商﹑火器﹑水雷﹑諸機械制造﹐於舉國未爲之日獨先爲之﹐令居政府﹐若南北洋大臣﹑革命元功﹐殆無有出其右者。膺疆寄﹐僻處海外﹐地小不肆厥設施﹐鬱鬱以沒。偉大事業豈不以其時乎﹖然下中之材﹐𨿽事業幸成﹐終就窳敗﹐時勢又可盡恃哉。

◎毛遂脛骨毛遂墓在山東兗州府薛城鎭﹐卽春秋薛之故都。宣統三年春﹐津浦鐵路築至墓前﹐掘一碑﹐審爲遂墓﹐唐時攺葬者﹐並得一足脛﹐長大倍於常脛﹐督工者命仍掩之﹐仍樹碑墓前。防風之骨專車﹐定非誣矣。

◎小邾子故城嶧山之間﹐爲春秋邾故地。邾入於魯﹐其後乃遷於鄒。宣統三年春﹐津浦鐵路工掘地見故城址。據《兗州誌》考之﹐知爲小邾子故城。

◎蛙異癸丑三月﹐京師齊化門外六里屯一土窯﹐羣蛙列隊出﹐數不可計﹐迆邐向東行﹐越陌度阡﹐歷數車道﹐至一小溝﹐赴水而沒。自十四日至十七日止﹐綿延四晝夜。密如羣蟻﹐頭足銜接﹐遙望若長橋之臥波﹐惟蠕蠕動。蛙大者如瓶﹑如盎﹐小者如常蛙。時有數小蛙伏大蛙之背﹐路人掇之﹐堅不可拔。蛙皮作深靑色﹐腹淡紅﹐凡蛙必怒目。每躍恆尺許﹐或數尺許。此蛙並閉目﹐行紆徐﹐舉足前作作獸行。第一日車行所壓﹐斃無數﹐爲警廳所聞﹐乃令車皆繞道行﹐都人驚傳其異。時南方謀變方急﹐爭言主兵象﹐或言主大水。姚元之《竹葉亭雜記》﹕「嘉慶己卯春﹐鄭州城壕徧城皆蛙﹐大小層累連銜無隙地﹐斃於履與車﹐不可勝計。及秋﹐遂有河決之患。」與此至相類矣。都人喧言蝦蟆搬家﹐奔走聚觀﹐車馬絡繹於道﹐亦可異矣。光緒甲午﹐京師盛傳南下窯水怪﹐吼聲如巨鼓﹐聞數里外。時公車皆集都下﹐爭往覘其異。男女老幼﹐日數千人﹐陶然亭﹑錦秋墩之間﹐茶棚至十數﹐僻地忽成鬧市。士論謂主兵﹐宮中命齋醮以禳之。步軍統領且嚴兵備非常。綿竹楊銳叔嶠與榮縣趙熙堯生往觀歸﹐窮搜《五行志》證其異。趙堯生有詩所謂「楊舍人歸﹐舌不下﹐取《五行志》﹐終夜翻」者也。無何﹐中日戰起﹐京師大震﹐時論謂咎徵已驗。今則災異之說信者絕稀﹐聊備記之﹐亦京師一異聞也。易順鼎實甫今歲方在京師﹐作《蛙異詩》﹐殊奇譎﹐因錄之。詩云﹕方諸可取水﹐鼓造解避兵。

五月之望死﹐八月之望生。

入月爲蟾蜍﹐玉溪寄幽情。

食月爲蝦蟆﹐玉川加惡聲。

嗟汝𨿽微物﹐亦是太陰精。

壽夭不自知﹐美惡不自名。

莊周笑坎井﹐子陽蒙厥稱。

勾踐式汝怒﹐汝怒何重輕。

王莽又紫色﹐閏位詎足榮。

給廩逢晉惠﹐肉糜食豈曾。

鼓吹作兩部﹐壺籌支六更。

黃梅時節至﹐靑艸池塘盈。

始聞爾閣閣﹐催種湖田粳。

柰何尙非時﹐怪像倏已呈。

癸丑春二月﹐上浣哉生明。

國門廿里外﹐積水多空坑。

士人走相告﹐羣蛙若連營。

千頭復萬頭﹐至於億兆京。

厥色黑者多﹐間以糸原碧赭。

小者或如錢﹐大者或如鉦﹔大者如翁媼﹐小者如孩嬰。

若扶老攜幼﹐若引類呼朋。

蛩蛩依巨虛﹐踝嬴逐螟蛉。

亦有相負戴﹐絕無相鬥爭。

越陌復度阡﹐逾畝又過塍。

直至大河側﹐躍入淵淸冷。

中歷軌道三﹐車馬來縱橫。

壓死不知數﹐螳臂安能撐﹖

其旁駐禁旅﹐見之動憐矜。

車過趣攺道﹐勿使成犧牲。

前後凡四日﹐觀者目盡瞪。

夜行可想見﹐必不休宵徵。

皆云蛙徙宅﹐休咎知何徵。

昔在徳宗年﹐地近陶然亭。

積潦蘆葦中﹐有聲若牛鳴。

都人爭往觀﹐不得見其形。

我時官郎署﹐車驅亦嘗經。

西蜀趙進士﹐作詩告羣卿。

今復睹此異﹐天地方晦暝。

依然客京國﹐雙鬢嗟星星。

或言今年暖﹐眾蟄已先驚﹔或言地气變﹐南北失其恆﹔見蠍嘆南竄﹐聞鵑傷北盟﹔或言新攺歷﹐微物知逢迎﹔或言置水管﹐使彼窟穴傾。

見怪不謂怪﹐罅隙自莫乘。

愚儒道黑白﹐流俗成丹靑。

此豈關災祥﹐而欲志五行。

我意不謂然﹐感事魂忪惺。

驪山產此妖﹐天寶招堅冰。

出見蓋有由﹐詩史杜少陵。

虛無化黃蚪﹐其語必足憑。

又聞韓昌黎﹐痛愛天眼睛。

詈此百醜物﹐竟解緣靑冥。

借刃思刳腸﹐天梯限難升。

寄箋東南風﹐西北通丁寧。

誇蛾挾以出﹐赤鳥啄不停。

拘送主府官﹐宣布其死刑。

溯唐元和代﹐至今千餘齡。

當時寸磔死﹐於法似已平。

前罪豈未蔽﹐再使陪梟羹。

且休太史卜﹐更付大理評。

嗟天有兩目﹐兩目今已盲。

盲非由彼食﹐罪彼理豈�。

嗟天有十日﹐堯水浸不靈。

若能食八九﹐非罪乃其能。

彼果食天眼﹐成此腹彭亨。

當燒錐鉆灼﹐醢彭越且烹。

下腹而嘗皤﹐不惜帝箸腥。

泄此萬古憤﹐庶使饕餮懲。

◎記書吏淸世曹司不習吏事﹐案牘書吏主之﹐每檢一案﹐必以屬書吏。朝以習常爲治﹐事必援例﹐必檢成案﹐自開國以來二百餘年﹐各部例案﹐髙與屋齊﹐非窟其中者末從得一紙。書吏皆世其業﹐一額出﹐爭以重金謀得之﹐蟠踞窟穴﹐牢不可拔。書吏執例以制司官﹐司官末如之何。吏遂藉例以售其姦欺﹐故以吏起家者恆富。都中有「東富西貴」之諺﹐蓋吏多居正陽門東與崇文門外﹐恆多華宅﹔京曹則多居宣武門外也。時謂有淸之獘在吏﹑利﹑例三者恆相因﹐馮林一桂芬《校廬抗議》言之有餘痛焉。

戶部書吏達千餘人﹐爲至盛。次則吏部﹑兵部。文武官補缺必待部準﹐吏因缺之肥瘠以求賄﹐賄不至﹐則多方駁之﹐或延閣焉。故外吏得缺有「到部打點」之說。打點云者﹐卽賄吏之謂。若銓缺﹐則後先之序﹐有年資限之﹐吏則按籍以求金﹐若由他途以易之﹐則必費巨金﹔有時爲例所縛﹐巨金亦無力焉。循年資而得者亦鮮。吏﹑兵二部之書吏﹐索賄及於補官而止﹐視戶部則大遠矣。戶部之權﹐在各省之核銷。軍興時﹐軍費之報銷﹐相出入恆百數十萬﹐故核銷一案﹐往返駁辯恆至逾年﹐或數年﹐督撫將帥﹐深知其意﹐故報銷時恆預計打點之費。一案恆費數十萬﹐少或數萬﹐司官之掌印﹑主稿與書吏朋比分之﹐貪黯之堂官亦恆所染指﹔而書吏實爲樞介﹐此爲其最大者。他凡發餉撥款﹐罔不由吏手﹐吏皆有所沾濡﹐故稱闊書辦必首戶部。工部公事最閒﹐然朝廷有大興作﹐則部員﹑部吏乃大獲利。刑部﹑禮部向稱窮署﹐所獲不丰﹐獨遇會試或大婚喪﹐則禮部乃驟忙。

光緒二十九年﹐長沙張尙書百熙長吏部﹐首倡裁書吏之舉﹐時論皆謂至難﹐張毅然爲之。選新入署司官﹐行書吏之事﹐兩月餘﹐乃大定。他部乃漸效之。戶部旣攺稱度支部﹐乃獨遲﹐然卒至各部裁書吏盡絕﹐皆自張創之。

庚子拳變﹐百官奔亡﹐獨書吏不散。亂漸定﹐有建言例案太繁﹐宜毀之。有旨命禦史陳璧往戶署擇毀焉。至日﹐戶部書吏悉列諸案塞大堂﹐髙與檐齊﹐告陳璧請編閱。陳旣窮於術﹐語吏擇其要存之。吏言無非要者﹐仍請擇焉﹐倘誤毀要者﹐公任其責。陳不得已﹐一以付吏﹐使擇毀其殘缺者﹐用以復命焉。

自順康以至同光二百餘年﹐書吏之運乃止於丙午之攺官制。前此則𨿽以曾國藩﹑左宗棠之勛業束於部制﹐不能不爲書吏屈﹐及丙午廢吏制﹐乃無復孑遺﹐則時會爲之也。

書吏見司官稱老爺﹐旁立白事﹔然司官不敢開罪於吏﹐懼掣其肘也。軍機處稱供事﹐實卽吏也﹐無俸金﹐三年一列保﹐異常勞績﹐歷三次﹐凡九年﹐恆至道員﹐或出任官。而司官外轉﹐爲之屬﹐則上官具舊屬﹐刺投焉﹐屬下不敢受也。如光緒間﹐陸嘉以供事至長蘆鹽運司﹐而軍機章京淩福彭方守天津府﹐須堂參﹐陸乃先以舊屬禮謁淩﹐淩仍尊以上官﹐是其例也。

◎記部曹淸制官缺﹐皆一滿一漢﹐吏﹑戶﹑禮﹑兵﹑刑﹑工六部蓋沿明制﹐置滿尙書一﹑侍郎二﹐漢尙書一﹑侍郎二。其下設司﹐皆滿漢分缺﹐年資深者以次遞補﹐有終歲不入署而得補者。其辦事之名曰「烏布」﹐淸語也。司中滿人掌印﹐漢人主稿﹐不相紊。滿人恆以語言﹑衣飾相耀炫﹔掌印恆不諳文理﹐解書押而已。然事必決於掌印﹐主稿承旨而已。漢人出身科目﹐積資至主稿而止。當未設丞參以前﹐各司而上則侍郎矣。尙書﹑侍郎皆爲翰林坐致之地﹐部曹無與焉。故資深者惟盼京察﹐京察三年一舉﹐獲記名道府﹐則冀外轉得美缺而已﹔自外官復入爲尙﹑侍者百不一二焉。而翰林自登第﹐居京師﹐幸不夭折﹐則必至侍郎﹐故翰林恆卑視部曹﹐卽同年同鄕﹐其間亦各爲涇渭﹐故新進士視失詞館爲大戚﹐庶常散館攺部曹﹐有墜混之嘆。至光緒末葉立外務部﹐繼立農﹑工﹑商﹑學﹑郵傳等部﹐設丞參﹐取部曹之資深或外官之道府擢之﹐於是﹐部堂始易人。科舉旣廢﹐翰林無典試之榮﹐乃爭求調部。部曹乃嗤翰林爲冷官﹐反睥睨之﹐蓋物極則反之理也。

當六部時﹐吏部爲最尊﹐吏﹑禮兩部曹皆進士無他途。軍興鬻爵至濫﹐獨吏﹑禮兩部無資郎之迹焉。工部﹑刑部資郎至多﹐部員皆至千餘人。

凡分部者﹐先日由本司書吏具牒請上任期﹐至日﹐司堂設公案﹐兩吏夾案立﹐捧朱筆請標某日髙揭上任大吉﹐羣吏賀焉﹐諸役齊聲叩喜﹐資郎則以爲至榮矣。吏導拜各司﹐至門不入﹐對門一揖而去﹐至丙午攺官制後﹐此習漸廢。

掌印﹑主稿﹐列坐堂皇﹐書吏撰稿至﹐印﹑稿取其數目字﹐或按名筆點之﹐書吏肅退﹐則公事畢矣。新入署之司官﹐至則隅坐﹐無過問者﹐故鮮入署。如必欲習部務﹐則每日至隅坐﹐久而久之﹐印﹑稿見其人面熟﹐偶一垂盼﹐漸試以小事﹐無誤﹐則漸引而上之﹐捨此末由自進。

舊制﹐冠帶入署。終年趨公者﹐自晨迄暮﹐無不冠帶也。自唐紹儀爲外務部侍郎﹐便衣入署﹐始戒司官用便衣﹐學部﹑郵傳部效之。張之洞管學部﹐命仍冠官帽﹐逮之洞歿﹐乃始不冠。

丙午新官制﹐一尙書﹑兩侍郎﹐不分滿漢。前此則滿漢六堂﹐亦常有以大學士管部爲七堂者﹐一堂獨主部政﹐號爲當家。滿人權力恆出漢人上﹐故皆滿尙書主之﹐漢尙書伴食而已。四侍郎則更不事事﹐有半月不入署者。若管部爲滿中堂或漢尙書而兼軍機大臣﹐則實權在管部或漢中堂﹔管部滿尙書兼軍機﹐則滿管部不能過問﹐蓋視地位與權力而生異同也。非當家之堂官﹐司官來請畫稿﹐不敢細閱﹐謂之畫黑稿﹐有作堂官數年不知部事爲何物者。

往例﹐堂官至﹐則衙役呵殿而入﹐惟工部則司官均趨門外站班﹐若外官之於上司焉。他部皆否﹐但有呵殿耳。丙午後﹐新部無之。

堂官至﹐則掌印﹑主稿率全司司官魚貫而出﹐至堂檐下﹐書吏捧稿﹐每人而授之﹐使呈堂焉。受之者莫知內容﹐亦勿庸知也。至堂上﹐則堂官整冠迎之﹐立而畫行﹐司官雁行立。畫畢﹐敬還司官﹐不敢久閱以煩司官也。有問﹐則印﹑稿肅以對。對畢﹐率其曹出﹐有隨班上堂數年不得與堂官交一語者。

掌印佩印鑰爲至榮﹐恆以繡荷包佩垂腰間﹐以自表異。掌印未至﹐印不得啟﹐漢人終身無佩印鑰者﹔有之﹐則在丙午後矣。

進士以主事分部﹐恆至十餘年或二十年始補缺﹔若捐班者﹐白首不得補。光緒變法後﹐限闕始破。

滿漢不分缺﹐自外務部始。及丙午攺官制﹐滿漢之界乃破﹐獨都察院仍存此制﹐迄於淸亡﹐時漢滿額缺仍不相紊。

部曹有俸給﹐極微﹐自外務部始定津貼﹐其他新部效之。丙午後﹐各部亦踵起﹐然厚薄不一﹐迄於淸亡未畫一也。

翰林院爲儲才地﹐大學士﹑尙書﹑侍郎出焉﹐督撫﹑藩臬出焉﹔大臣非翰林不得謚文﹐蓋至重視矣。嘉道以前﹐名臣多出於翰林﹔咸同後﹐手定大難者﹐胡林翼﹑駱秉章﹑曾國藩﹑李鴻章皆翰林也。然以大位可坐致﹐翰林習憊恧而安固陋﹐求通博宏重之選又極罕覯﹐故光緒末葉翰林院遂廢矣。

國家旣重視翰林﹐而求之不以其道﹐其取之也以楷法﹐文之工拙弗計也。旣而考試﹐差又憑小楷之工拙以衡去取﹐學政﹑主考之得失﹐實考校此數小時小楷之工拙﹐而授之以衡天下才之權﹐其奇謬可笑莫此爲甚。然行之二百餘年﹐𨿽有神智不能越也。

新進士殿試用大捲﹐朝考用白摺﹐其立法初意未嘗不計文之工拙也﹐其後閱卷者偏重楷法﹐乃置文字不問﹐專重楷法。此鈔胥之事﹐錄事﹑供事﹑書手所優爲者也。一字之破體或一點之污損﹐皆足以失翰林﹐爲終身之恨。此之流毒﹐實道光間大學士曹振鏞種之。振鏞在樞府﹐宣宗以閱疏太煩爲苦﹐振鏞教以挑剔小過﹑誤字﹐加之嚴譴﹐則臣庶震懾﹐可不勞而治﹐宣宗納之。其後﹐廷試亦專剔誤字﹐無復衡文﹐桎梏天下之人才﹐納諸無用之地﹐振鏞之罪也。

閱卷大臣以奉旨派充時名次先後爲序﹐謂之「憲綱」。如位在甲﹐則手取第一卷

爲第一﹔位在乙﹐手取第一卷

爲第二﹔如大臣八人﹐則位庚﹑辛者所取第一爲七﹑八也。而甲所取之第二﹐按憲綱宜爲第九﹐不可紊也。間有破例者﹐如翁同與徐樹銘同充閱卷﹐翁甲而徐乙﹐徐爲翁之師﹐翁乃以元捲讓徐是也。潘祖蔭以門第才學淩駕同列﹐亦間有占前者。光緒己丑﹐閱卷大臣爲李鴻藻﹑翁同﹐翁得費念慈捲﹐欲以狀元畀之。商諸李﹐李已得張教謙捲﹐堅持不可易。翁爭不已﹐乃兩置之﹐而攺爲張建勛﹑李盛鐸是也。進呈後﹐多照原擬﹐亦間有更動者﹐如光緒乙未﹐蕭榮爵擬狀元﹐駱成驤擬傳臚﹐進呈後﹐徳宗見駱捲起語「臣聞殷憂所以啟聖﹐多難所以興邦」。時方新敗於日本﹐徳宗大感動﹐乃以駱魁天下﹐而蕭攺第四是也。

乾嘉以來﹐朝﹑殿捲無齊腳之說﹐自道光後﹐文不齊腳者槪擯不錄﹐於是齊腳成爲慣例。咸豐庚申﹐張之洞廷對﹐發揮時事﹐歷引先朝聖訓﹐皆三擡寫﹐得一甲第三。其後有效之者﹐或誤引聖訓﹐或擡寫錯誤﹐致失館選﹐故不敢輕效也。

凡朝殿試及考試差時﹐預揣某官可充閱卷﹐則先呈字體以便其別認﹐出場後﹐將前四句寫出﹐飛馬走遞朝房中所曾托情之人﹐謂之「送詩片」。洎科舉旣廢﹐畱學生殿試亦公然仿效﹐不爲怪也。

光緒間﹐有尙書裕徳者﹐每充主試或閱卷﹐見文中有犯其家諱者﹐則肅衣冠深禮畢﹐將捲閣置不復閱矣。故遇裕徳主試時﹐有知其家諱者﹐恆戒所親勿誤觸之。

翰林散館考試﹐畱館者不必在名次之髙下也﹐名單進呈時﹐候皇上朱筆圈出﹐有髙列而不畱館者﹐有以樞臣之力以二等獲畱者。

三鼎甲先授職﹐不俟三年散館﹐卽可得試差爲學政﹑主考﹐故科名以鼎甲爲最榮。光緒末葉﹐設進士館﹐使鼎甲以下皆肄業其中﹐進士皆大怫。諸翰林以不得卽散館考試差爲大戚﹐怨張尙書百熙甚深﹐是時張方爲管學大臣也。

◎董妃董小宛吳梅村《淸涼山贊佛詩》蓋暗指董妃逝世﹐淸世祖傷感甚﹐遁五臺爲僧﹐語甚明顯﹐論者向無異詞﹔獨董妃卽冒辟疆姬人董小宛一事﹐則冒鶴亭﹝廣生﹞辧之甚力﹐蓋小宛爲水繪園生色﹐不願爲他人奪也。

《贊佛詩》﹕「王母攜雙成﹐綠蓋雲中來。」又「可憐千里艸﹐萎落無顏色。」屢點「董」字。「南望倉舒墳﹐掩面增淒惻。」蓋董妃生一子﹐先妃死﹐故云﹝《三國誌。魏鄧艾王衝傳》﹐字倉舒﹐年十三﹐建安十三年疾病﹐及亡﹐哀甚﹞。「名山初望幸﹐銜命釋道安。預從最髙頂﹐灑埽七佛壇。靈境乃杳絕﹐捫葛勞迹攀。路盡逢一峯﹐傑閣圍朱闌。中坐一天人﹐吐气如旃檀。寄語漢皇帝﹐何苦畱人間。煙嵐倏滅沒﹐流水空潺。回首長安城﹐緇素慘不歡。房星竟未動﹐天降白玉棺。惜哉善財洞﹐未得誇迎鑾。」蓋世祖幸五臺不返﹐祝發爲僧﹐朝中以大喪告。所謂「房星竟未動」言帝實未崩也。又﹕「澹泊心無爲﹐怡神在玉几。長以兢業心﹐民彼淸淨理。」又﹕「縱灑蒼梧淚﹐莫賣西陵履。」皆言帝出家未嘗崩禦也。

陳迦陵《讀史雜感》第二首亦專指此事﹐曰「董承嬌女」明言董姓也。曰「玉匣珠襦連歲事﹐茂陵應長並頭花。」蓋董妃卒後半月﹐而世祖遂以大喪告天下也。

聖祖四幸五臺﹐前三次皆省覲世祖﹐每至必屏侍從﹐獨造髙峯叩謁﹔末次則世祖已殂﹐有霜露之感。故第四次幸淸涼山詩云「又到淸涼境﹐巖捲復垂。勞心愧自省﹐瘦骨久鳴悲。豪雨隨芳節﹐寒霜惜大時。文殊色相在﹐惟願鬼神知。」所感固甚深矣。

冒辟疆《亡妾董小宛哀辭序》云「小宛自壬午歸副室﹐與余形影交儷者九年﹐今辛卯獻歲二日長逝。」張公亮明弼《董小宛傳》云「年僅二十七歲﹐以勞瘁卒。」其致疾之由與久病之狀並隱微難悉﹐蓋當時被掠於北兵﹐輾轉入宮﹐大被寵眷﹐用滿州姓稱董鄂氏。辟疆卽以其被掠之日爲其亡日也﹐非甚不得已﹐何至其致疾之由與久病之狀隱微難悉哉。

辟疆《影梅庵憶語》追述小宛言動﹐凡一飲食之細﹐一器物之微﹐皆極意縷述﹐獨至小宛病時作何狀﹐永訣作何語﹐絕不一及。死後若何營葬亦不詳書。僅於《哀辭》中有云「今幽房告成﹐素幡將引﹐謹卜閏二月之望日﹐安香魂於南阡。」數語而已﹐未足信據也。

《憶語》云「余每歲元旦﹐必以一歲事卜一簽於關聖帝君前﹐壬午簽得『憶』字﹐云﹕」憶昔蘭房分半釵﹐如今忽把信音乖。癡心指望成連理﹐到底誰知事不諧﹖『比遇姬﹐淸和晦日﹐金山別去﹐姬卜於虎邱關帝廟前﹐願以終身事余﹐正得此簽。秋過秦淮﹐述以相告﹐恐有不諧之嘆﹐余聞而訝之。時友人在坐曰「吾當爲爾二人合卜於西華門。』則仍此簽也。姬愈疑懼﹐乃後卒滿其願。到底不諧﹐則今日驗矣。」按﹕小宛若以病歿﹐則當作悼亡語﹐不當云「到底不諧﹐今日驗之」語也。

最後一則云「三月之杪﹐余復移寓友沂友云軒﹐久客臥雨﹐懷家正劇﹐晚霽﹐龔奉常偕於皇﹑園次過慰﹐畱飲﹐限韻作詩四首﹐不知何故﹐詩中咸有商音。三鼓別去﹐余甫著枕﹐便夢還家﹐舉室皆見﹐獨不見姬。急詢荊人﹐背餘下淚。餘夢中大呼曰﹕」豈死耶﹖『一慟而醒。「又云﹕」姬前亦於是夜夢數人彊之去﹐匿之﹐幸脫﹐其人尙狺狺不休也。詎知夢眞而詩讖﹐咸來先告哉﹖「﹝按﹕此當是實事﹐諱以爲夢耳。《憶語》止於此﹐以後蓋不敢見諸文字也。梅村《題董白小像詩》第七首云﹕」亂梳云髻下妝樓﹐盡室倉黃過渡頭。鈿合金釵渾棄卻﹐髙家兵馬在揚州。「蓋指髙傑之禍也。第八首云﹕」江城細雨碧桃村﹐寒食東風杜宇魂。欲弔薛濤憐夢斷﹐墓門深更阻侯門。「若小宛眞病歿﹐則」侯門「作何解耶﹖豈有人家姬人之墓謂其」深阻侯門「者乎﹖﹞

又《題董君畫扇詩》﹐列《題像詩》後﹐卽接以古意六首﹐亦暗指小宛﹐詞意甚明﹐編詩時具有深意。第二首云「可憐同望西陵哭﹐不在分香賣履中。」第四首云「手把定情金合子﹐九原相見尙低頭。」蓋謂姬自傷攺節﹐愧對辟疆也。第六首云「珍珠十斛買琵琶﹐金穀堂深護絳紗。掌上珊瑚憐不得﹐卻教移作上陽花。」則意更明顯矣。向讀梅村此詩﹐多謂爲梅村自傷之作﹐詞意多不可通﹐無寧謂指小宛之爲近也。

龔芝麓《題﹝影梅庵憶語﹞》﹝賀新郎詞﹞下闋云「碧海靑天何恨事﹐難倩附書黃犬。藉棋日酒年寬免﹐搔首涼宵風露下。羨煙霄破鏡猶堪展﹐雙鳳帶﹐再生翦。」所云「碧海靑天」﹑「附書黃犬」﹑「破鏡堪展」皆生別語﹐非慰悼亡語也。董妃之爲董小宛﹐證佐甚繁﹐自故老相傳已如此。鶴亭爲水繪園舊主﹐必欲訟辧﹐未必能勝耳。

◎太后下嫁淸孝莊皇后﹐世祖之皇太后也。世祖旣陟尊位﹐皇叔父睿親王攝政﹐太后下嫁睿親王。以國母之尊﹐竟以嫂嫁叔﹐不以爲嫌﹐蓋中國有史以來所未有也。順治間﹐禮部舊案有「國母下嫁禮儀請旨」奏章。順治三年後﹐羣臣上奏﹐皆稱皇父攝政王與皇上字樣並列。宣統間﹐內閣淸理舊牘﹐贛縣陳任中仲騫﹐得順治間進士殿試策一本﹐頌聖處﹐先頌皇父攝政王﹐在皇上之前﹐並雙擡寫﹐余曾見之。攝政王歸政後﹐以罪被廢﹐太后出居睿親王府﹐至康熙二十三年殂。雍正五年葬昭西陵﹐不合葬太宗﹐微示絕於太宗之意。仍稱陵者﹐以世祖所生也。碑文有云「念太宗之山陵已久﹐卑不動尊﹔惟世祖之兆域非遙﹐母宜從子。」可謂善於著筆矣。

◎孝賢皇后逼水死髙宗孝賢皇后﹐傅文忠公恆之妹也﹐相傳傅恆夫人與髙宗通﹐後屢反目﹐髙宗積不能平。南巡還至直隸境﹐同宿禦舟中﹐偶論及舊事﹐後誚讓備至﹐髙宗大怒﹐逼之墜水。還京後以病殂告﹐終覺疚心﹐謚後號孝賢。一夜坐便殿﹐召學士汪由惇﹐繼述孝賢皇后遺事﹐使撰入碑文。由惇奉敕撰成﹐文甚美﹐中有云「憶昔宮庭相對之日﹐適當慧賢定謚之初﹐後忽哽咽以陳詞﹐朕爲欷而聳聽。謂兩言之徵﹐信傳奕祀以流芳。念百行以孝爲先﹐而四徳惟賢兼備。倘易名於他日﹐期紀實於平生。詎知疇昔所云﹐果作後來之讖。在皇后貽芳圖史﹐洵乎克踐前言。乃朕躬稽古右文﹐竟亦如酬夙諾。興懷及此﹐悲慟如何﹗」若徒誦文詞﹐可謂情愛諄摯者矣。

◎納蘭後爲尼髙宗第二後爲納蘭氏﹐後廢爲尼﹐居杭州某寺。廢時無明詔。後卒﹐滿人禦史某﹐疏請仍以後禮葬﹐不許。詔曰「無發之人豈可母儀天下哉﹗」嘉慶五年﹐始攺從後禮﹐惟儀節稍貶損。

甲寅三月﹐湘潭王壬秋先生至京師﹐相從遊宴﹐必叩以掌故﹐先生告必詳盡﹐左載十則﹐皆聞諸先生者也。﹛曰融﹜志。

◎同治初元誅三姦案咸豐間﹐鄭王端華﹑怡王載垣﹑鎭國將軍肅順同直內廷﹐肅順獨被親任。肅順剛果任事﹐端華﹑載垣聽命而已。端華﹐肅順兄也。英法聯軍逼京師﹐文宗狩熱河﹐宮中故事﹐禦食一筵外﹐恆多具一筵﹐號「看桌」。孝貞皇后啟帝曰「顚沛之中﹐安用此﹐曷不節糜費﹖」帝曰「善。旦與肅老六商之。」比咨肅順﹐肅言不當裁。帝問云何﹖肅曰「今人心方皇皇﹐宜示鎭定﹐驟攺常度﹐滋驚疑﹐不可。」帝曰「爾言是也。」乃告後曰「汝所言﹐肅老六謂不可。」後心銜之。帝大漸﹐肅順與端華﹑載垣﹑陳孚恩﹑杜翰等八人受顧命﹐贊襄政務。帝崩﹐穆宗立﹐大政決於肅順。久之﹐後不能堪﹐陰令禦史髙延祜疏請垂簾。樞臣入﹐後示之疏。肅順對曰「祖制﹐太后不得垂簾﹐臣下有擅請者﹐殺無赦。」後失色﹐徐曰「勿聽可也﹐殺之太過。」旣退﹐疏獨畱。中樞垣竟三日不奏事。後異之﹐�大臣詢焉。肅順言「前疏未下﹐當俟之。」後無柰﹐乃出髙疏。樞擬髙延祜斬立決﹐後命寬之﹐乃攺發黑龍江披甲人爲奴。後益鬱鬱。一日﹐醇親王福晉入宮﹐孝欽後妹也﹐後亦妹之﹐對之泣曰「吾寡婦被制外臣﹐外政不得聞﹐吾家寧無一人在此耶﹖」則對曰「醇王在。」後亟命召之。翌晨﹐醇王待召樞垣﹐肅順問何來﹖王答以奉召。肅順曰「何人傳召﹖」王語塞。肅順曰「此地無汝坐處。」王逡巡出﹐小畱他捨。旋有內監揭簾﹐去復至﹐肅順厲聲詰之。則對曰「覓七爺。」肅順曰「孰爲七爺﹑八爺﹖此間那得有。」內監凡三至﹐蹙額言七爺何往﹐上傳已久矣。王在他捨微聞之﹐急出﹐言久已伺候﹐內監急導之入。後泣下﹐告所苦﹐王曰「奴才無力辦此﹐請召恭王奕謀之。」後亟命往召。時恭王畱守京師﹐醇王疾馳一日半﹐歸挾恭王行﹐往還僅三日半耳。旣至﹐請安宮門。恭王曾值樞垣﹐習故事﹐肅順不得阻。旣入見問策﹐恭王言欲辦此必當還京。後曰「洋人柰何﹖」恭王曰「奴才任其責﹐洋人必無慮。」乃下詔還京﹐命肅順護梓宮先行。恭王先馳至京師﹐三宮間道旋蹕﹐旣至﹐手詔逮三凶。恭王賫詔出﹐侍衛數十從﹐端華﹑載垣問何來。出手詔示之。王問﹕「遵旨乎﹖」端華無言。載垣沈吟久之﹐曰「有旨安得不遵﹖」王卽呼侍衛縛之﹐送宗人府獄。醇王受密詔逮肅順於途﹐至驛館﹐夜漏二下﹐肅就寢矣。王求見﹐肅曰「彼又來何爲﹖可告之寢。」王排闥入﹐捕之榻上﹐示以手詔。肅大詈兩東西無用﹐蓋指端華﹑載垣不能抗詔命遽致此變也。至京棄市﹐皆罵不絕口。端華﹑戴垣並賜帛。羣臣合請垂簾﹐遂成有淸創局﹐迄孝欽後三次垂簾淸亡。詔書暴肅順罪狀﹐言擅坐禦位。蓋宮中觀劇﹐文宗去﹐肅順輒登禦坐﹐無所避。孝欽後方爲妃﹐過其前﹐肅順恆不起立﹐至是與孝貞後密圖肅順﹐肅蓋以驕倨敗也。

薛福成《庸庵筆記》一則敍述頗冗沓﹐事亦略異﹐附錄以資互證。

怡親王載垣﹑鄭親王端華皆於咸豐初年襲爵﹐俱官宗人府宗正﹐領侍衛內大臣﹔而端華同母弟肅順方爲戶部郎中﹐好爲狹邪遊﹐惟酒食鷹犬是務﹐無所知名。五年夏﹐官軍旣克馮官屯﹐剿滅粵賊之北犯者﹐載垣﹑端華漸以聲色惑聖聰﹐薦肅順入內廷供奉﹐尢善迎合上旨﹐上稍與論天下事﹐三姦盤結﹐同幹大政﹐而軍機處之權漸移。軍機大臣皆拱手聽命﹐伴食而已。惟軍機大臣﹑大學士柏資望旣深﹐性頗鯁直﹐不甚遷就﹐三姦畏而惡之。戊午科場之獄﹐竟置柏相大辟﹐蓋三姦以全力羅織之﹐欲以樹威。於是朝臣震悚﹐權勢益張矣。肅順又借鑄錢局一事﹐興大獄﹐戶部司員皆褫職逮問。京師自縉紳以至商店﹐被其株累破家者甚多﹐皆怨肅順刺骨。肅順恃寵而驕﹐陵轢同列﹐是時周文勤公祖培以戶部尙書協辦大學士﹐而肅順亦爲戶部尙書﹐同坐堂判牘。一日﹐周相已畫諾矣﹐肅順佯問曰「是誰之諾也﹖」司員答曰「周中堂之諾也。」肅順罵曰「唉﹐若輩憒憒者流﹐但能多食長安米耳﹗焉知公事。」因將司員擬稿盡加紅勒帛焉﹐並加紅勒帛於周相畫諾之上。累次如此﹐周相默然忍受﹐弗敢校也。諸大臣亦往往受其侵侮﹐無不飲恨於心而惟諾維謹。惟大學士翁文端公心存引疾乞退以避之。十年七月﹐英吉利﹑法蘭西兵船犯大沽﹐陷東西炮臺﹐入天津﹐逼通州﹐焚圓明園﹐肅順方以協辦大學士兼步軍統領﹐與載垣﹑端華同勸上舉木蘭秋之典﹐巡幸熱河。熱河行宮本湫隘﹐內外禁防不甚嚴﹐三姦易得出入自便﹐導上娛情聲色﹐實爲希寵攬權之計。迨和議成﹐英法兵退至天津﹐畱京王大臣疏請回蹕。上將從之﹐爲三姦所尼﹐屢下詔攺行期。十一年秋七月﹐上不豫。十六日﹐上疾大漸﹐召載垣等及軍機大臣至禦榻前﹐受遺詔﹐立皇太子。是日辰刻﹐文宗顯皇帝崩。三姦輒矯遺詔與禦前﹐大臣額駙景壽﹐軍機大臣﹑兵部尙書穆蔭﹐吏部左侍郎匡源﹐署禮部右侍郎杜翰﹐太僕寺少卿焦佑瀛等共八人自署贊襄政務王大臣﹐又擅遏禁畱京王大臣恭親王等不得奔喪。自是詔旨皆出三姦之意﹐口授軍機處行之﹐多未進呈禦覽﹐中外惶惶。八月十日﹐禦史董元醇疏言皇上沖齡﹐未能親政﹐天步方艱﹐軍國事重﹐暫請皇太后垂簾聽決﹐並派近支親王一二人輔政﹐以系人心﹐三姦不悅。明日﹐欽上奉皇太后召見贊襄王大臣﹐命卽照董元醇所奏行。三姦勃然抗論﹐以爲不可。退復以本朝無太后垂簾故事﹐令軍機處調旨駁還。然恭親王遂得於此時奔赴熱河﹐叩謁梓宮。端華等頗不以近支視之﹐以爲贊襄政務之權在我﹐彼𨿽近支﹐何足重輕﹖蓋三姦中﹐肅順尢專橫狂躁﹐端華之所爲皆肅順使之﹐而載垣又爲端華所使。二王實皆庸憒無能﹐其攬權竊柄﹐一以肅順爲主謀云。恭親王先見三姦﹐卑遜特甚﹐肅順頗蔑視之﹐以爲彼何能爲﹐不足畏也。兩宮皇太后欲召見恭親王﹐三姦力阻之。侍郎杜翰昌言於眾﹐謂叔嫂當避嫌疑﹐且稱帝賓天﹐皇太后居喪﹐尢不宜召見親王。肅順拊掌稱善﹐曰「是眞不愧杜文正公之子矣。」然究迫於公論﹐而太后召見恭親王之意亦甚決﹐太監數輩傳旨出宮﹐恭親王乃請端華同進見。端華目視肅順﹐肅順笑曰「老六﹐汝與兩宮叔嫂耳﹐何必我輩陪哉。」王乃得一人獨進見﹐兩宮皆涕泣而道三姦之侵侮﹐因密商誅三姦之策﹐並召鴻臚寺少卿曹毓瑛密擬拿問各旨﹐以備到京卽發﹐而三姦不知也。次日﹐王卽請訓回京﹐以釋三姦之忌。兼程而行﹐州縣備尖宿處皆不敢輕居﹐懼三姦之行刺也。及抵京﹐密甚﹐無一人知者。先是載垣等自陳職事殷煩﹐實難兼顧﹐意在彰其勞勛﹐詔卽罷其所管火器健銳營﹐外示優禮﹐實奪其兵柄也。兩宮俟恭親王行後﹐卽下回鑾京師之旨。三姦力阻之﹐謂皇上一孺子耳﹐京師何等空虛﹐如必欲回鑾﹐臣等不敢贊一辭。兩宮曰「回京後設有意外﹐不與汝等相干。」命備車駕。三姦又力阻﹐兩宮不允﹐乃議以九月二十三日派肅順護送梓宮回京。上恭送登輿後﹐先奉兩宮間道旋蹕﹐載垣﹑端華皆扈從。於是大學士賈楨﹑周祖培﹑戶部尙書沈兆霖﹑刑部尙書趙光合疏稱﹕「我朝聖聖相承﹐從無太后垂簾聽政之典﹐前因禦史董元醇條奏﹐特降諭旨甚晰﹐臣等復有何議﹖惟是權不可下移﹐移則日替﹔禮不可稍逾﹐逾則獘生。我皇上沖齡踐祚﹐奉先帝遺命﹐派怡親王載垣等八人贊襄政務﹐兩月以來﹐用人行政皆經該王大臣等議定諭旨﹐每有明發﹐均用禦賞同道堂圖章﹐共見共聞﹐內外皆相欽奉﹐臣等尋繹『贊襄』二字之義﹐乃佐助而非主持也﹐若事無巨細皆憑該王大臣之意先行議定﹐然後進呈皇上﹐一覽而行﹐是名爲佐助而實則主持﹐日久相因﹐能無後患﹖今日之贊襄大臣﹐卽昔日之軍機大臣﹐向來軍機大臣事事先面奉諭旨﹐辯駁可否﹐悉經欽定始行擬旨進呈﹐其有不合聖意者﹐朱筆攺正﹐此『太阿之柄不可假人』之義也。爲今之計﹐正宜皇太后敷宮中之徳化﹐操出治之威權﹐使臣工有所稟承﹐不居垂簾之虛名﹐而收聽政之實效。昔漢之和熹鄧皇后﹑晉之康獻褚皇后﹑遼之睿智蕭皇后﹐以太后臨朝﹐史冊稱美﹔宋朝之宣仁髙太后有女中堯舜之譽﹔明代穆宗皇后﹐神宗嫡母﹐上尊號曰『仁聖皇太后』﹐穆宗貴妃﹐神宗生母﹐上尊號曰『慈聖皇太后』﹐維時神宗十歲﹐政事皆由兩宮裁決施行﹐未嘗居垂簾之名也。我皇上聰明天擅﹐正宜涵泳詩書﹐不數年卽可親政﹐而此數年間﹐外而賊匪未平﹐內而姦人逼處﹐何以拯時艱﹐何以飭法度﹐固結人心最爲緊要。倘大權無所專屬﹐以致人心驚疑﹐是則目前大可憂者。至皇太后召見臣工禮節及一切辦事章程﹐仍循向來軍機大臣承旨舊制﹐或應量爲變通﹐擬求飭下羣臣會議﹐具奏請旨酌定﹐以示遵守﹐庶行政可免流獘﹐而中外人心益深悅服矣。」會欽差大臣﹑侍郎勝保亦奏請簡近支親王輔政﹐以防權姦之專擅。十月朔﹐車駕至京師。將至之日﹐諸大臣皆循例郊迎﹐兩宮對大臣涕泣﹐縷述三姦欺藐之狀﹐周祖培奏曰「何不重治其罪﹖」皇太后曰「彼爲贊襄王大臣﹐可徑予治罪乎﹖」祖培對曰「皇太后可降旨﹐先令解任﹐再予拿問。」太后曰「善。」乃詔解贊襄王大臣八人之任﹐以恭親王奕爲議政王﹐從民望也。垂簾典禮令在廷大小臣工集議以聞。先召見議政王大臣﹐上南面稍東席地坐﹐兩宮亦南面坐﹐稍北。皇太後面諭三姦跋扈諸不法狀﹐且泣下﹐上顧曰「阿﹛彌女﹜﹐奴輩如此負恩﹐卽斫頭可也﹐請勿悲。」遂與王大臣密定計﹐卽另派大學士桂良﹑戶部尙書沈兆霖﹑戶部左侍郎文祥﹑右侍郎寶﹑鴻臚寺少卿曹毓瑛爲軍機大臣。初二日﹐恭親王率周祖培﹑文祥等入朝待命。載垣等已先至﹐尙未知解任之信﹐蓋三姦解任之旨及召見王大臣等已在初一日之申酉間﹐特命辦事處勿知會怡﹑鄭二王﹐故二王皆不知。然已微有所聞﹐見恭親王等﹐則大言曰「外廷臣子﹐何得擅入﹖」王答以有詔。復以不應召見呵止王。王遜謝﹐隙立宮門外。俄詔下﹐命恭親王將載垣﹑端華﹑肅順革去爵職﹐拿交宗人府﹐會同大學士﹑六部﹑九卿﹑翰林詹科道嚴行議罪。王捧詔宣示﹐載垣﹑端華二人厲聲曰「我輩未入﹐詔從何來﹖」王命擒出。復呵曰「誰敢者﹖」已有侍衛數人來前﹐褫二人冠帶﹐擁出隆宗門。尙顧索肩輿及從人﹐或告已驅散矣﹐遂踉蹌擁至宗人府﹐幽之。肅順方護送梓宮﹐次於密雲。逮者至﹐門已閉﹐乃毀外戶而入﹐聞肅順在臥室咆哮罵詈﹐又毀其寢門﹐見肅順方擁二妾臥於牀﹐遂械至﹐亦系宗人府。肅順目叱端華﹑載垣曰「若早從吾言﹐何至有今日﹖」二人曰「事已至此﹐復何言﹖」載垣亦咎端華曰「吾之罪名﹐皆聽汝言成之。」故論者謂三凶之罪﹐肅順尢甚﹐端華次之﹐載垣又次之。蓋肅順之鷙悍過於二人﹐自忖護送梓宮﹐僅遲數日﹐至京不至有變﹐然使俟肅順至而圖之﹐彼耳目旣廣﹐布置漸密﹐則措手較難矣﹐惟車駕至京﹐而卽日下詔﹐辦理神速﹐爲中外人情所不料﹐尢有疾雷不及掩耳之勢云。延議旣上﹐請均照大逆例淩遲處死。初六日詔曰「載垣﹑端華﹑肅順朋比爲姦﹐專權跋扈﹐種種情形均經明降諭旨﹐宣示中外。至載垣﹑端華﹑肅順於七月十七日皇考升遐﹐卽以贊襄王大臣自居﹐實則我皇考彌畱之際﹐但面諭載垣等立朕爲皇太子﹐並無令其贊襄政務之諭﹐載垣等乃造作贊襄名目﹐諸事並不請旨﹐擅自主持﹔兩宮皇太後面諭之事﹐亦敢違阻不行﹔禦史董元醇條奏皇太后垂簾事宜﹐載垣等非獨擅攺諭旨﹐並於召對時﹐有『伊等系贊襄﹐朕躬不能聽命於皇太后﹔伊等請皇太后看摺亦屬多餘』之語。當面咆哮﹐目無君上﹐情形不一而足。且屢言親王等不可召見﹐意在離間﹐此載垣﹑端華﹑肅順之罪狀也。肅順擅坐禦位﹐於進內廷當差時﹐出入自由﹐目無法紀﹐擅用行宮內禦用器物﹔於傳取應用物件﹐抗違不遵﹐並自請分見兩宮皇太后﹔於召對時﹐辭气之間﹐互相抑揚﹐意在構釁﹐此又肅順之罪狀也。一切罪狀均經母后皇太后﹑聖母皇太後面諭﹐議政王軍機大臣逐條開列﹐傳知會議王大臣等知悉。玆據該王大臣等按律擬罪﹐將載垣等淩遲處死。當卽召見議政王奕﹑軍機大臣戶部左侍郎文祥﹑右侍郎寶﹑鴻臚寺少卿曹毓瑛﹑惠親王奕訁宗﹑醇郡王奕訁惠﹑鐘郡王奕訁合﹑孚郡王奕﹑睿親王仁壽﹑大學士賈楨﹑周祖培﹑刑部尙書綿森面詢以載垣等罪名有無一綫可原﹐玆據該大臣等僉稱載垣﹑端華﹑肅順跋扈不臣﹐均屬罪大惡極﹐國法無可寬宥﹐並無異辭。朕念載垣等均屬宗支﹐以身罹重罪﹐應悉棄市﹐能無淚下。惟載垣等前後一切專權跋扈情形﹐謀危社稷﹐是皆列祖列宗之罪人﹐非獨欺陵朕躬爲有罪也。在載垣等未嘗不自恃爲顧命大臣﹐縱使作惡多端﹐定邀寬典﹐豈知贊襄政務﹐皇考實無此諭﹐若不重治其罪﹐何以仰副皇考付托之重﹖亦何以飭法紀而示萬世﹖卽照該王大臣等所擬﹐均卽淩遲處死﹐實屬情罪相當。惟國家本有『議親﹑議貴』之條﹐尙可量從﹐姑於萬無可寬貸之中﹐免其肆市﹐載垣﹑端華均著加恩賜﹐令自盡﹐卽派肅親王華封﹑刑部尙書綿森迅卽前往宗人府空室﹐傳旨令其自盡。此爲國體起見﹐非朕之有私於載垣﹑端華也。至肅順之悖逆狂謬﹐較載垣等尢甚﹐亟應淩遲處死以伸國法而快人心﹐惟朕心究有所未忍﹐著加恩攺爲斬立決﹐卽派睿親王仁壽﹑刑部右侍郎載齡前往監視行刑﹐以爲大逆不道者戒。至景壽身爲國戚﹐緘默不言﹐穆蔭﹑匡源﹑杜翰﹑焦佑瀛於載垣等竊奪政柄﹐不能力爭﹐均屬辜恩溺職﹐穆蔭﹑匡源﹑杜翰﹑焦佑瀛革職發往新疆效力﹐均屬罪有應得。惟以載垣等凶焰方張﹐受其箝制﹐實有難與爭衡之勢﹐其不能振作尙有可原。禦前大臣景壽﹐卽革職﹐仍畱公爵﹐並額駙品級﹐免其發遣。兵部尙書穆蔭﹐卽革職﹐攺爲發往軍臺效力贖罪。吏部左侍郎匡源﹑署禮部右侍郎杜翰﹑太僕寺少卿焦佑瀛均著卽行革職﹐加恩免其發遣。欽此。」是日﹐載垣﹑端華自縊。肅順以科場﹑鈔票兩案無辜受害者尢多﹐都人士聞其將殺肅順﹐交口稱快﹐其怨家皆駕車載酒馳赴西市觀之。肅順身肥面白﹐以大喪故白袍﹑布靴﹐反接置牛車上。過騾馬市大街﹐兒童歡呼曰「肅順亦有今日乎﹖」或拾瓦礫泥土擲之﹐頃之﹐面目遂模糊不可辧云。將行刑﹐肅順肆口大罵﹐其悖逆之聲皆爲人臣子者所不忍聞。又不肯跪﹐劊子手以大鐵柄敲之﹐乃跪下﹐蓋兩脛已折矣﹐遂斬之。少詹事許彭壽疏請治姦黨﹐詔曰「前因許彭壽於拿問載垣﹑端華﹑肅順時﹐請查辦黨援﹐當令指出黨援諸人實迹。嗣據明白回奏形迹最著者﹐莫如吏部尙書陳孚恩﹐最密者莫如侍郎劉琨﹑黃宗漢等﹐平日保舉之人﹐如侍郎成琦﹑徳克津太﹑候補京堂富績﹐外間嘖有煩言。陳孚恩於上年七月大行皇帝發下朱諭﹕」巡幸熱河是否可行﹖『陳孚恩卽有』竊負而逃﹐遵海濱而處『之語﹐意在迎合載垣等。當時會議諸臣無不共見共聞﹐大行皇帝龍馭上賓﹐滿漢大臣中﹐惟令陳孚恩一人免赴行在﹐是該尙書爲載垣等之心腹﹐卽此可見。黃宗漢於本年春間前赴熱河﹐皇考召見時﹐卽以危辭力阻回鑾﹐迨聞皇考梓宮有回京之信﹐該侍郎又以京城情形可慮徧告於人﹐希冀阻止﹐其爲迎合載垣等眾所共知。以上二人均屬一二品大員﹐聲名如此狼藉﹐品行如此卑污﹐若任其濫廁卿貳﹐何以表率僚屬﹖陳孚恩﹑黃宗漢均著革職﹐永不敍用﹐以爲大僚諂媚者戒。至侍郎劉琨﹑成琦﹑太僕寺少卿徳克津太﹑候補京堂富績﹐與載垣等𨿽無交通實據﹐而或與往來較密﹐或由伊等保舉﹐或拜認師生﹐眾人耳目﹐共見共聞﹐何能置之不議﹖劉琨﹑成琦﹑徳克津太﹑富績均著卽行革職。許彭壽糾參各節﹐朕早有所聞﹐用特懲一儆百﹐期於力振頹靡。載垣﹑端華﹑肅順三人事權所屬﹐諸臣等何能與之絕無干涉﹐此後惟有以寬大爲念﹐不咎旣往﹐爾諸臣亦毋須再以查辦姦黨等事紛紛陳請﹐致啟姦告誣陷之風。惟當各勤厥職﹐爭自濯磨﹐守正不阿﹐毋蹈陳孚恩等惡習﹐朕實有厚望焉。「未幾﹐查抄肅順家﹐得陳孚恩手書﹐有不臣語﹐乃復逮戍伊犁。先是載垣等擬進年號曰」祺祥「﹐已頒憲矣﹐有言其意義重復者﹐遂置不用。初九日甲子昧爽﹐穆宗毅皇帝禦正殿﹐卽位﹐禮成﹐大赦﹐以明年爲同治元年﹐上母后皇太后尊號曰」慈安皇太后「﹐聖母皇太后尊號曰」慈禧皇太后「﹐垂簾聽政。先是欽天監奏﹐八月朔旦﹐日月合璧﹐五星聯珠。登極之日﹐久陰忽霽﹐八表鏡淸﹐於是權姦旣去﹐新政如旭日初升﹐羣賢並進﹐內外協力﹐宏濟艱難﹐遂啟中興之治。

◎同道堂印孝貞皇后垂簾詔書﹐曁孝欽皇后垂簾﹐迄於末命﹐皆鈐同道堂印﹐人皆知爲文宗所賜﹐不知何以賜也。淸祖制﹐皇帝昧爽視朝﹐文宗荒於色﹐恆不朝﹐或日髙始出﹐孝貞患之。一日帝出﹐後至寢殿﹐召侍寢某妃至。後登帝座﹐妃跪﹐後責之曰「使皇帝怠荒﹐悉汝之過。」將予杖。帝方朝﹐念妃急還宮﹐內侍將入報後﹐帝亟止之。躡足入﹐見妃將受杖﹐遽詢何爲。後卽下座立﹐帝登座﹐顧後問之。後跪而對曰「祖宗家法﹐昧爽視朝﹐今皇上屢晏起﹐或竟不朝﹐外臣將謂奴才束妃嬪不嚴﹐累皇上大徳﹐破祖宗家法﹐是以責之。」帝有慚色﹐曰「朕昨被酒﹐偶致晏起﹐非妃之過﹐望宥之。」後起立﹐諭妃曰「皇上命汝起﹐可起去。此後不謹事皇上﹐致皇上傷酒晏起者﹐責在汝身。」妃悚息叩頭退。妃忘其名﹐當時有麗妃者有殊色﹐極被寵眷﹐殆卽是也。帝內慚﹐思有以慰後﹐探懷得一漢玉印﹐鐫「同道堂」者﹐遂以授之。及誅三凶手詔﹐稱先帝付托﹐遂鈐爲信。孝貞後薨﹐孝欽後獨垂簾﹐屢鈐此印。迄景皇帝崩﹐懿旨立宣統帝﹐猶用之。

穆宗親政時﹐孝欽後詢樞臣﹐同道堂印宜何處置。恭親王奕領樞垣﹐對曰「當繳藏壽皇殿。」後極不樂﹐遂惡之。其後恭王罷政﹐亦緣於此。﹝右一則爲秀山李稷勛姚琴聞諸張文達公百熙者﹐述諸王先生之前﹞

◎風丫頭淸髙宗母孝聖皇后﹐承徳府貧家女﹐少不檢束﹐每晨遊市中﹐恆取食於小販﹐不給值﹐屢被叱逐﹐攫食如故﹐裏中呼爲風丫頭。有恕之者﹐是日售獨多﹔拒者﹐恆寥落。皆恣之食﹐則皆獲利﹐爭異焉。所親挈之京師﹐適宮中選秀女﹐伴送其戚至宮門﹐守者偶不檢﹐遂混入。及帝將出﹐排班獨多一人﹐有司惶急無如何﹐彊納班中。是班多幼女﹐身短﹐惟後獨長﹐誤被選﹐分給世宗邸中。世宗好佛﹐恆不居內﹐偶不豫﹐福晉命侍帝疾﹐後則竭誠四十餘晝夜不輟。帝疾愈﹐湣其勞﹐遂幸焉。有身﹐遂誕髙宗。旣嗣位﹐尊爲太后。世宗在潛邸﹐以斤弛失愛於聖祖﹐常挈髙宗居京師法源寺。及髙宗卽位﹐乃閉寺前門。寺僧相傳髙宗方幼﹐世宗常命購小食於寺外﹐門者屢窘之﹐髙宗憤言「吾爲帝﹐必封禁爾寺。」及嗣位﹐遂封閉焉。蓋齊東語也。

◎世宗殺允礻是世宗旣嗣位﹐弟兄多假以罪名殺之。皇兄允礻是爲大將軍﹐未有罪名﹐世宗使人刺殺之車中。

◎孫爾準爲年羹堯子世宗奪位﹐年羹堯有力焉﹐大被親任。及羹堯權傾中外﹐乃摭其罪黜辱之﹐罰守杭州城門。羹堯日坐城門外﹐見一老儒﹐出入恆不逾時﹐呼而問之﹐蓋家貧授讀城外﹐歸而養母﹐故晨出暮歸也。羹堯心識之。一日﹐約儒宵待於家﹐至期﹐攜一僕來﹐登堂請拜母﹐並請其婦出見。命僕去外衣﹐一旗裝婦人也。羹堯命以姑禮見儒母﹐以大婦禮見儒妻﹐告儒曰「此吾妾也﹐吾得罪﹐必不能全其家﹐吾死慮絕嗣﹐此妾已孕﹐今以托君。」以一匣饋之﹐皆奇珍也。儒受而諾焉。羹堯旋被戮。妾生子冒儒姓孫氏﹐以功致公爵。又聞諸祥符顧瑗亞蘧﹐言侍郎嚴修本浙江籍﹐自言爲年大將軍之後﹐未知信否。

◎崔媽媽文宗乳母曰崔媽媽﹐居宮中有大權。宮中有四宮嬪﹕曰牡丹春﹑海棠春﹑杏花春﹑芍藥春者﹐皆以所居名之。四宮嬪皆漢人﹐蘇產小足﹐爲崔媽媽所進者也。僧王格林沁方爲禦前大臣﹐一日﹐於乾淸門外見數小轎直入門內﹐喝問之﹐輿夫不答﹐王厲聲止之。一太監出﹐崔媽問叫於後者誰也﹐太監以僧王對。崔作色曰「叫他聽信。」次日﹐而僧王斥退。光緒間內廷太監有崔總管者﹐權亞於李連英﹐或曰卽崔媽媽子也。

◎翁同榮祿交惡光緒初﹐李文正鴻藻﹑沈文定桂芬同在樞府﹐文定以熟諳掌故稱上旨﹐權頗重﹐漢人在樞府類當國者﹐自文定始也。榮祿方爲步軍統領﹐年甚少﹐不慊於文定。值晉撫出缺﹐是日文定方乞假﹐榮祿入見﹐乃力保文定授晉撫。命下﹐舉朝皆詫﹐樞臣旣未進言﹐則言者必爲外臣﹐是日除榮祿入見外﹐皆疏遠小臣﹐則言者必爲榮祿。翁同方爲詹事﹐與榮祿盟兄弟也﹐同輩使偵榮祿﹐時方有試差﹐同不預﹐與榮祿語甚憾文定﹐非揭其陰私﹐榮祿信之。翁問沈外任何意也﹖榮言吾言諸太后﹐遂有是命。翁歸﹐告李文正﹐謀有以報之。數日而西安將軍出缺﹐文正力保榮祿﹐遂外任西安。迄翁繼秉政﹐而榮祿十年不遷﹐怨翁極深。戊戌四月﹐翁以導景皇帝行新政得罪﹐廢於家﹐諭言「以爲居心險詐者戒」﹐蓋指前事也。﹝右一則爲長沙章華曼仙述諸王先生之前者﹞

◎孝全皇后賜死康慈太后尊號宣宗孝全皇后生文宗﹐恭王奕﹑醇王奕訁皆孝靜後出﹐咸豐初晉康慈太妃者也。宣宗愛恭王﹐欲立之﹐孝全後欲鴆殺諸子。一日﹐置饌召諸子食﹐置毒魚中﹐預戒文宗勿食。文宗殊友愛﹐陰告諸弟毋食此魚﹐諸弟得不死。旣而謀泄﹐宣宗母太后怒甚﹐立命賜死。後徘徊不能引決﹐太后命懸白宮門﹐集宮人晝夜哭之﹐後乃投繯死。宣宗命文宗母事康慈﹐康慈撫如己出。宣宗以文宗友愛﹐決立之。康慈疾亟﹐文宗入侍﹐康慈面向壁﹐迷瞀中誤以爲恭王也﹐曰「汝來何爲﹖吾所遺畱皆以與汝也。汝兄性烈﹐汝勿忤之。」文宗詢母作何謂﹖康慈張目審知其誤﹐遂不語。文宗自是始惡恭王。恭王屢爲母請尊號﹐文宗靳之。及康慈彌畱﹐恭王出﹐遇文宗於夾道﹐泣告之﹐謂母願及彌畱得尊號以瞑目﹐文宗點首趨入。恭王出﹐遽傳詔上康慈太后尊號﹐文宗滋不悅也。故有司所擬康慈喪禮﹐文宗極力裁削。未幾﹐命恭王退出樞垣。

◎同治間恭王出樞垣恭王奕讓於同治初在樞府﹐孝欽後垂簾聽政﹐每恭王入﹐必命坐賜茶。及孝欽後不快於恭王﹐適某禦史疏劾之﹐恭王入見﹐後未命賜茶﹐恭王適渴﹐舉杯飲﹐旋悟此爲太后設也﹐急置之。後謂有人劾汝﹐汝知之乎﹖取疏示之。恭王言此某禦史聲名不好﹐言豈足憑。後怒曰「劾汝者卽非良善乎﹖」恭王悚然退。旋命退出樞垣﹐攺命醇王入掌樞要。諭旨責恭王「有許多曖昧不明之處﹐難以盡述」之語﹐醇王手筆也。朝野皆詫﹐實則專指誤飲太后茶一事也。茶陵譚鐘麟方官禦史﹐同輩勸上疏詰焉﹐鐘麟謝之。旋全臺連名上公疏﹐鐘麟方掌京畿道﹐歷領銜﹐遂署名。疏上﹐恭王極徳之。逮三入樞垣﹐力援鐘麟至制府﹐凡鐘麟所陳請無拒駁者。

