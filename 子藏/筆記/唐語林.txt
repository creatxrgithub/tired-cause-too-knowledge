

唐語林宋王讜

●卷一徳行文中子﹐隋末隱於白牛﹐著《王氏六經》。北面受學者皆時偉人﹐國初多居佐命之列。自貞觀後﹐三百年問號稱至治﹐而《王氏六經》卒不傳。至元和初﹐劉禹錫撰《宣州觀察使王ど碑》﹐盛稱文中子能昭明王道﹐以大中立言﹐遊其門者皆天下俊傑﹔自餘士大夫擬議及史冊﹐未有言文中子者。姚崇每與兒孫會集﹐曰「外甥自非疏﹐但別姓耳。」遣與兒侄連名。玄宗重午日﹐賜丞相鐘乳。宋命子弟將此付醫人合煉﹐對曰「上之所賜﹐必當珍異﹐付其家﹐必遭竊換。」曰「持誠示信﹐尙懼見猜﹐以猜示人﹐其可得乎﹖爾勿以此待人。」開元﹑天寶之間﹐傳家法者﹕崔沔之家學﹐崔均之家法。玄宗諸王友愛特甚﹐常思作長枕大被﹐與同起臥。諸王或有疾﹐上輾轉終日不能食。左右開諭進膳﹐上曰「弟兄﹐吾之手足﹐手足不理﹐吾身廢矣﹐何暇更思寢食﹖」上於東都起五王宅﹐又於上都創花萼樓﹐益與諸王會聚。或講經義﹐賦詩飲酒﹐歡笑戲謔﹐未嘗猜忌。肅宗在東宮﹐爲林甫所篝﹐勢幾危者數矣。鬢髮班白。入朝﹐上見之側然﹐曰「汝歸院﹐吾當幸。」及上到宮中﹐庭宇不灑掃﹐而樂器屏棄﹐塵埃積其上。左右使令亦無妓女。上爲之動色﹐顧謂力士曰「太子居處如此﹐將軍盍使我知乎﹖」﹝原注﹕上在禁中不呼力士名﹐呼爲將軍﹞力士奏曰「臣嘗欲言﹐太子不許﹐云『無勤上念』。」乃詔力士﹐令京兆尹亟選人間女子頎長潔白五人﹐將以賜太子。力士趨出庭下﹐復奏曰「臣宣旨京兆尹閱女子﹐人間囂然﹐而朝廷好言事者得以爲口實。臣伏見掖庭中﹐故衣冠以事沒入其家者﹐宜可備選。」上大悅﹐使力士詔掖庭令﹐按籍閱視﹐得五人﹐以賜太子。而章敬吳皇后在選中﹐後生代宗皇帝。肅宗爲太子﹐嘗侍膳。尙食置熟俎﹐有羊臂需。上顧太子﹐使太子割。肅宗旣割﹐余污漫刃﹐以餅潔之﹐上熟視﹐不懌﹔肅宗徐舉餅啖之﹐上大悅﹐謂太子曰「福當如是愛惜。」玄宗西幸﹐車駕將自延秋門出﹐楊國忠請由左藏庫西﹐上從之。望見千餘人持火以俟駕。上駐蹕曰「何用此﹖」國忠對曰「請焚庫積﹐無爲盜守。」上斂容曰「盜至﹐若不得此﹐必厚斂於人。不如與之﹐無重困吾民也。」命徹火炬而後行。聞者皆感激流涕﹐疊相語曰「吾君愛人如是﹐福未艾也。𨿽太王去豳﹐何以過於此也。」玄宗西幸﹐始入斜谷。天尙早﹐煙霧甚晦。知頓使﹑給事中韋倜於野中得新熟酒一壺﹐跪獻於馬首數四﹐上不爲之舉。倜懼﹐乃注以他器﹐自引一﹐滿於上前。上曰「卿以我爲疑耶﹖始吾卽位之初﹐嘗飲大醉﹐損一人﹐吾悼之﹐因以爲戒。迨今四十餘年﹐未嘗甘酒味。」指力土及近侍者曰「此皆知之﹐非紿卿也﹗」天寶中﹐有一書生旅次宋州。時李公勉年少貧苦﹐與此書生同店。而不旬日﹐書生疾作﹐遂至不救。臨絕﹐語公曰「某家住洪州﹐將於北都求官﹐於此得疾且死﹐其命也。」因出囊金百兩遺公﹐曰「某之僕使無知有此﹐足下爲我畢死事﹐餘金奉之。」李公許爲辦事。及禮畢﹐置金於墓中﹐而同葬焉。後數年﹐公尉開封。書生兄弟賫洪州牒來﹐累路尋生行止。至宋州﹐知李爲主喪事。專詣開封﹐請金之所在。公請假至墓所﹐出金以付焉。徳宗初卽位﹐深尙禮法。諒暗中﹐召諸王食馬齒羹﹐不設鹽酪。皇姨有寡居者﹐時節入宮﹐妝飾稍過﹐上見之極不悅。異日如禮﹐乃加敬焉。崔吏部樞夫人﹐太尉西平王晟之女也。晟生日﹐中堂大宴。方食﹐有小婢附崔氏婦耳語久之﹐崔氏婦頷之而去。有頃復來。晟曰「何事﹖」女對曰「大家昨夜小不安適﹐使人往候。」晟怒曰「我不幸有此女。大奇事﹗汝爲人婦﹐豈有阿家病﹐不檢校湯藥﹐而與父作生日﹖」遽遣走檐子歸﹐身亦續至崔氏家問疾﹐且拜請教訓子不至。晟治家整肅﹐貴賤皆不許時世妝梳。勛臣之家﹐稱「西平禮法。」李師古跋扈﹐憚杜黃裳爲相﹐未敢失禮﹐乃寄錢物百萬﹐並氈車一乘。使者未敢進﹐乃於宅門伺候。有肩輿自宅出﹐從婢二人﹐靑衣襤褸。問﹕「何人﹖」曰「相公夫人。」使者遽歸以告﹐師古乃止。杜太保宣簡公﹐大歷中﹐有故人遺黃金百兩﹔後三年爲淮南節度使﹐其子來投﹐公取其黃金還之﹐緘封如故。檢校刑部郎中程皓﹐性周愼﹐不談人短。每於儕類中見人有所訾﹐未曾應對﹐候其言畢﹐徐爲辯曰「此皆眾人妄傳﹐其實不爾。」更說其人美事。曾於廣坐被人酗罵﹐席上愕然﹐皓徐起避之﹐曰「彼人醉耳﹐何可與言。」髙利自濠州攺楚州。時江淮米貴﹐職田每年得粳米直數千貫。準例替人五月五日以前到者﹐得職田。利欲以讓前人﹐發州﹐所在故爲淹泊﹐過限數日然後到州﹐士子稱焉。兵部李約員外嘗江行﹐與一商胡舟楫相次。商胡病﹐因邀相見﹐以二女托之﹐皆絕色也。又與一珠﹐約悉唯唯。及商胡死﹐財寶鉅萬﹐約悉籍其數送官﹐而以二女求配。始殮商胡﹐約自以夜光之﹐人莫知也。後死商胡有親屬來理資財﹐約請官可發掘檢之﹐夜光果在。其密行皆此類也。僕射柳元公家行爲士大夫儀表。居大官﹐奉繼親薛夫人之孝﹐凡事不異布衣時。薛夫人左右僕使至有以小字呼公者。性嚴重﹐居外下輦﹐常惕懼。在薛夫人之側﹐未嘗以嚴顏色待家人﹐恂恂如小子弟。惇睦內外﹐當世無比。宗族窮苦無告﹐因公而存立者甚眾。在方鎭﹐子弟有事他適﹐所經境內﹐人不知之。族子應規﹐爲水部員外郎﹐求公爲市宅﹐公不與。潛語所親曰「柳應規以儒素進身﹐始入省﹐便造新宅﹐殊不若且稅居之爲善也。」及水部沒﹐公撫視孤幼﹐恩意加厚﹐特爲置居處﹐諸子皆與身名。族孫立疾病﹐以兒女托﹔公廉察鄂州﹐嫁其孤女﹐𨿽箱篋刀尺微物﹐悉手自閱視以付之。公出自淸河崔氏﹐繼外族薛氏。前後與舅能﹑從同時領方鎭﹐居省闥﹔又與薛氏舅蘋同時爲觀察使﹐妻父韓僕射同時居大僚﹕未嘗敢以爵位自髙﹐減卑下之敬﹐其行己如此。元和已後﹐大僚睦親舊者﹐前輩有司徒鄭公﹐中間有楊詹事憑﹑柳元公﹐其後李相國武都公宗閔。裴尙書武﹐奉寡嫂﹐撫甥侄﹐爲中表所稱。尙書卒後﹐工部夫人崔氏話其仁﹐輒流涕。工部名佶﹐有淸徳﹐武之長兄也。兄弟皆爲八座﹐自丞相耀卿至工部子泰章﹐四世入南北省。羣從居顯列者﹐不可勝書。泰章後亦爲尙書。沈吏部傳師﹐性和易﹐不從流俗﹐不矯亢。觀察三郡﹐去鎭無餘蓄。京城居處隘陋﹐不加一椽。所辟賓僚﹐無非名士。身沒之後﹐家至貧苦。二子繼業﹐並致時名﹐又以報施不妄。其父禮部員外郎旣濟﹐撰《建中實錄》﹐見稱於時。公亦爲史官﹐及出領湖南﹑江西﹐奉詔在鎭修《憲宗實錄》﹐當時榮之。劉惇儒事親以孝聞。親心緒不理﹐每鞭之見血﹐則一日悅暢。惇儒常斂衣受杖﹐曾不變容。憲宗朝旌表門閭。又趙郡李公道樞先夫人盧氏性嚴﹐事亦類此。道樞名聲已聞﹐又在班列﹐賓至門﹐往往值其受杖。滎陽鄭還古﹐俊才嗜學﹐性孝友。初家靑﹑齊間﹐值李師道叛命﹐扶老親歸洛﹐與其弟自舁肩輿。晨暮奔追﹐兩肩皆瘡。妻柳氏﹐僕射元公之女﹐有婦道。弟齊古﹐好博戲賭錢。還古帑中恣其所用﹐齊古得之輒盡。還古每出行﹐必封管付家人﹐曰「畱待二十九郎﹐儻博﹐勿使別取債息﹐爲惡人所陷也。」弟感其言﹐爲之稍節。有堂弟善栗﹐投許昌軍爲健兒。還古使使召之﹐自與洗沐﹐同榻而寢﹐因致書方鎭﹐求補他職。竟以剛躁喜持論﹐不容於時。路相隨幼孤。其母問﹕「汝識汝父否﹖」曰「不識。」曰「正如汝面。」隨號絕久之﹐終身不照鏡。李衛公慕其淳素篤行﹐結爲親家﹐以女適路氏。孫侍郎在翰林﹐父爲太子詹事﹐分司東都。因春時遊宴歡﹐忽念溫淸﹐進狀乞省觀。其詞曰「『陟彼岵兮』﹐孰不瞻父﹖『方寸亂矣』﹐何以事君﹖」自內廷徑出。時皆稱之。至華陰﹐拜河南尹。宣宗天資友愛﹐惇睦兄弟。大中元年﹐作雍和殿於十六宅﹐數臨幸﹐諸王無少長﹐悉預坐。樂陳百戲﹐抵暮而罷。諸王或有疾﹐斥去戲樂﹐卽其臥內﹐躬自撫之﹐憂形於色。宣宗郊天前一日﹐謁太廟。至憲宗室﹐捧而入﹐涕泗交下。左右觀者莫能仰視。宣宗嘗出內府錢帛﹐建報聖寺。大爲堂殿﹐金碧圬墁之麗﹐近所未有。堂曰介福之堂﹐憲宗禦像在焉。堂之北曰虔思殿﹐上休憩所也。每由復道至寺。凡進薦於介福者﹐𨿽甚微細﹐必手自題緘。萬壽公主﹐宣宗之女。上在藩時﹐主尢鐘愛。及下嫁﹐武徳禁中舊儀﹐車輿有白金爲飾者﹐及呈進﹐上曰「我方以儉化天下﹐宜從近戚始。」乃命以銅制。主旣行﹐每進見﹐上常誨曰「無輕待夫﹐無干預時事。」又降禦勗勵﹐其末曰「苟違吾戒﹐當有太平﹑安樂之禍。汝其勉之﹗」故十五年間﹐戚屬縮然﹐如山東衣冠之法。宣宗時﹐前進士於琮選尙永福公主﹐連拜祕書﹐擢校書郎﹑右拾遺﹐賜緋﹔左補闕﹑賜紫。事忽中止。丞相上審聖旨﹐上曰「此女子﹐朕近與會食﹐對朕輒折匕箸。性情如此﹐恐不可爲士大夫妻。」尋攺琮尙廣徳公主﹐亦上次女也。博陵崔亻垂﹐緦麻親三世同爨。貞元已來﹐言家法者﹐以亻垂爲首。亻垂生六子﹐一爲宰相﹐五爲要官。太常卿﹐太原尹酆﹐外壺尙書郎郾﹐廷尉郇﹐執金吾鄯﹐左僕射平章事鄲﹝原注﹕郾及鄆﹐五知貢舉﹐得士百四十八人﹞。兄弟亦同居光徳裏一宅。宣宗嘗嘆曰「崔鄲家門孝友﹐可爲士族之法矣。」鄲嘗篝小齋於別寢﹐禦書賜額曰﹕徳星堂。大中年﹐丞郎宴席。蔣公伸在座﹐忽酌一杯﹐言曰「座上有孝於家﹐忠於國﹐名重於時者﹐飲此爵。」眾無敢舉。李孝公景讓起引飲之﹐蔣以爲然。李尙書性仁愛﹐厚於中外親戚﹐時推爲首。嘗爲一簿﹐徧記內外宗族姓名﹐及其所居郡縣﹐置於左右。歷官南曹。牧守及選人相知者赴所任﹐常閱籍以囑之。東川韋有翼尙書自判鹽鐵﹐鎭梓潼﹐有重名。平生不飲酒﹐不務歡笑﹐爲家諱「平」故也。王咸少監﹐舊族之後。少入仕。遭喪﹐服除數年﹐不飲食酒肉。後因會聚﹐人勸勉之﹐咸捧肉欲﹐淚下盈盤﹐竟不食而離席﹐一坐爲よ怛。後有人傳於獨狐公者﹐慕其獨行﹐遂聘其女。崔樞應進士﹐客居汴半歲﹐與海賈同止。其人得疾旣篤﹐謂崔曰「荷君見願﹐不以外夷見忽。今疾勢不起。番人重土殯﹐脫歿﹐君能終始之否﹖」崔許之。曰「某有一珠﹐價萬緡﹐得之能蹈火赴水﹐實至寶也。敢以奉君。」崔受之﹐曰「吾一進士﹐巡州邑以自給﹐柰何忽蓄異寶﹖」伺無人﹐置於柩中﹐瘞於阡陌。後一年﹐崔遊丐亳州﹐聞番人有自南來尋故夫﹐並勘珠所在﹐陳於公府﹐且言珠必崔秀才所有也。乃於亳來追捕﹐崔曰「儻窀穸不爲盜所發﹐珠必無他。」遂剖棺得其珠。沛帥王彥謨奇其節﹐欲命爲幕﹐崔不肯。明年登第﹐竟主文柄﹐有淸名。懿宗器度深厚﹐形貌環瑋﹐仁孝出於天性。鄭太后崩﹐而蔬菜同士人之禮。公卿奉慰﹐無不感泣。沈顏遊鐘陵﹐自章江入劍池﹐過臨川。時天早﹐水將涸。阻風﹐泊小渚。獲敗碑﹐字存者十七八﹐乃撫州刺史顏魯公之文﹐卽臨川所沈碑也。其文多載魯公之徳業。李英公爲僕射﹐其姊病﹐必親爲粥﹐火燃﹐輒焚及其髭。姊曰「僕妾甚多﹐何爲自苦若是﹖」曰「豈爲無人耶。顧姊年與皆老﹐欲久爲姊粥﹐復可得乎﹖」皇甫文備﹐武后時酷吏。與徐大理有功論獄﹐誣徐黨逆人﹐奏成其罪﹐武后特出之。無何﹐文備爲人所告﹐有功訊之在寬。或曰「彼曩將陷公於死﹐今公反欲出之﹐何也﹖」徐曰「爾所言者私怨﹐我所守者公法﹐安可以私害公也。」朱正諫敬則﹐代著孝義﹐自宇文周至唐﹐並令旌表﹐門標六闕。元魯山自乳兄子﹐兩乳涯流﹐能食﹐其乳方止。長安中爭爲碑志﹐若市賈然。大官薨﹐其門如市﹐至有喧競扌致﹐不由喪家者。裴均之子求銘於韋相﹐許縑萬匹﹐貫之曰「寧餓不苟。」●卷一言語杜司徒常言「處世無立敵。」範僕射常言「丈夫中年能損嗜欲﹐未有不貴達者。」陳子云「代宗時﹐有術士曰唐若山﹐餌芝術﹐咽气導引﹐壽不逾八十。郭尙父立勛業﹐出入將相﹐窮奢極侈﹐壽鄰九十。」興元中﹐有僧曰法欽。以其道髙﹐居徑山﹐時人謂之徑山長者。房孺復之爲杭州也﹐方欲決重獄﹐因詣欽﹐以理求之曰「今有犯禁﹐且獄成﹐於至人活之與殺之孰是﹖」欽曰「活之則慈悲﹐殺之則解脫。」陳子曰「衛公之戰伐﹐無兵也。杜員外詠歌﹐無詩也。張長史艸聖﹐無書也。」太宗止一樹下﹐頗嘉之﹐宇文士及從而頌美之﹐不容於口。帝正色曰「魏徵常勸我遠佞人﹐我不悟佞人爲誰﹐意疑汝而未明也﹐今乃果然。」士及叩頭謝曰「南衙羣官面折廷爭﹐陛下常不能舉首。今臣幸在左右﹐若不少順從﹐陛下𨿽貴爲天子﹐亦何聊乎﹖」意復解。武衛將軍秦叔寶﹐晚年常多疾病。每謂人曰「吾少長戎馬﹐經百餘戰﹐計前後出血不啻數斛﹐何能無疾乎﹖」太宗將致櫻桃於阝公﹝原注﹕隋後封爲阝公﹞﹐稱「奉」則似尊﹐言「賜」又似卑﹐及問之虞監。監曰「昔梁帝遺齊巴陵王﹐稱『餉』。」遂從之。太宗之徵遼也﹐作飛梯臨其城。有應募爲梯首者﹐城中矢射如雨﹐竟爲先登。英公指謂中書舍人許敬宗曰「此人豈不大健﹖」敬宗曰「健卽大健﹐要是未解思量。」帝聞﹐特罷之。司稼卿梁孝仁﹐髙宗時造蓬萊宮﹐諸庭院列樹白楊。將軍契何力﹐鐵勒之渠率也﹐於宮中縱觀。孝仁指白楊曰「此木易長﹐三數年間﹐宮中可蔭影。」何力一無所應﹐但誦古人詩云「白楊多悲風﹐蕭蕭愁殺人。」意此是冢墓間木﹐非宮室中所宜種。孝仁遂令拔去﹐更種梧桐。昆明池者﹐漢武帝所置。蒲魚之利﹐京師賴之。中宗朝﹐安樂公主請之。帝曰「前代以來不以與人﹐此則不可。」主不悅﹐因役人徒別鑿﹐號曰定昆池。旣成﹐中宗往觀﹐令公卿賦詩。李黃門日知詩曰「但願暫思居者逸﹐無使時傳作者勞。」及睿宗卽位﹐謂之曰「當時朕亦不敢言﹐非卿忠正﹐何能若是﹗」尋遷侍中。魏徵陳古今理體﹐言太平可致。太宗納其言。封徳彜難之曰「三代以後﹐人漸澆訛﹐故秦任法律﹐漢雜霸道﹐皆欲理而不能﹐豈能理而不欲﹖徵書生﹐若信其虛論﹐必亂國家。」徽語之曰「五帝三王﹐不易人而理。行帝道則帝﹐行王道則王﹐在其所化而已。考之載籍﹐可得而知。昔黃帝𨿽與蚩尢戰﹐旣勝之後﹐便致太平。四夷亂徳﹐顓頊徵之﹐旣克之後﹐不失其理。桀爲亂徳﹐湯放之﹔紂無道﹐武王伐之﹐而俱致太平。若言人漸澆訛﹐不返朴素﹐至今應爲鬼魅﹐寧可得而教化耶﹖」徳彜無以難之。徵薨﹐太宗禦制碑文並禦書。後爲人所讒﹐敕令踣之。及徵遼不如意﹐深自悔恨﹐乃曰「魏徵若在﹐不使我有此舉也。」旣渡﹐馳驛以少牢祭之﹐復立碑焉。太宗嘗臨軒謂侍臣曰「朕非不能恣情爲樂﹐常每勵心苦節﹐卑宮菲食者﹐正爲蒼生爾。我爲人主﹐兼行將相事﹐豈不是奪公等名﹖昔漢髙得蕭﹑曹﹑韓﹑彭﹐天下寧宴﹔舜﹑禹﹑殷﹑周得稷﹑契﹑伊﹑呂﹐四海安。此事朕並兼用之。」給事中張行成諫曰「有隋失道﹐天下沸騰。陛下撥亂反正﹐拯生人於塗炭﹐何禹﹑湯所能擬﹖陛下聖徳含光﹐規模宏遠﹐𨿽文﹑武之烈﹐實無以加。何用臨朝對眾﹐與之校量。將謂天下已定﹐不藉其力﹐復以萬乘至尊﹐與臣下爭功。臣備員近樞﹐非敢知獻替事﹐輒陳狂直﹐伏待菹醢。」太宗深納之﹐俄遷侍中。髙宗朝﹐晉州地震﹐雄雄有聲﹐經旬不止。髙宗以問張行成﹐行成對曰「陛下本封於晉﹐今晉州地震﹐不有徵應﹐豈使然哉﹗夫地﹐陰也﹐宜安靜而乃屢動。自古禍生宮掖﹐釁起宗親者﹐非一朝一夕﹐或恐諸王公主謁見頻煩﹐乘間伺隙﹔復恐女謁用事﹐臣下陰謀。陛下宜深思慮﹐兼修徳以杜未萌。」髙宗深納之。則天以武承嗣爲左丞相。李昭徳奏曰「不知陛下委承嗣重權﹐何也﹖」則天曰「我子侄﹐委以心腹耳。」昭徳曰「若以姑侄之親﹐何如父子﹖何如母子﹖」則天曰「不如也。」昭徳曰「父子﹑母子尙有逼奪﹐何諸姑所能容﹖使其有便可乘﹐寶位其能安乎﹖陛下之子﹐受何福慶﹐而委重權於侄手﹖事之去矣﹗」則天懼曰「我未思也。」卽日罷承嗣政事。太宗射猛獸於苑內﹐有羣豕突出林中﹐太宗引弓射之﹐四發﹐殪四豕。有一雄豕直來衝馬﹐吏部尙書唐儉下馬搏之。太宗拔劍斷豕﹐顧而笑曰「天策長史﹐不見上將擊賊耶﹐何懼之甚﹖」儉對曰「漢祖以馬上得之﹐不以馬上理之。陛下以神武定四方﹐豈復逞雄心於一獸﹖」太宗善之﹐因命罷獵。太宗言尙書令史多受賂者﹐乃密遣左右以物遺之﹐司門令史果受絹一匹。太宗將殺之﹐裴矩諫曰「陛下以物試之﹐遽行極法﹐誘人陷罪﹐非『道徳﹑齊禮』之義。」乃免。張玄素﹐貞觀初﹐太宗聞其名﹐召見﹐訪以理道。玄素曰「臣觀自古以來﹐未有如隋室喪亂之甚﹐豈非其君自專﹐其法日亂﹖向使君虛受於上﹐臣弼違於下﹐豈至於此﹗且萬乘之主﹐欲使自專庶務﹐日斷十事而有五條不中者﹐何況萬務乎﹖以日繼月﹐以至累年﹐乖謬旣多﹐不亡何待﹖陛下若近鑑危亡﹐日愼一日﹐堯舜之道﹐何以加之﹗」太宗深納之。太宗幸九成宮﹐還京﹐有宮人憩川縣官舍。俄而李靖﹑王至﹐縣官移宮人於別所而捨靖﹑。太宗聞之﹐怒曰「威福豈由靖等﹖何爲禮靖等而輕我宮人﹗」卽令按驗川官屬。魏徵諫曰「靖等﹐陛下心膂大臣﹔宮人﹐皇后賤隸。論其委任﹐事理不同。又靖等出外﹐官吏訪闕廷法式朝覲﹐陛下問人疾苦。靖等自當與官吏相見﹐官吏不可不謁。至於宮人﹐供養之外﹐不合參承。若以此罪﹐恐不益徳音﹐駭天下耳目。」太宗曰「公言是。」遂捨不問。谷那律﹐貞觀中爲諫議大夫﹐褚遂良呼爲「九經庫」。永徽中﹐嘗從獵﹐途中遇雨﹐髙宗問﹕「油衣若爲得不漏﹖」對曰「能以瓦爲之﹐不漏也。」意不爲畋獵。髙宗深賞焉。賜帛二百匹。武徳初﹐萬年縣法曹孫伏伽三上表﹐以事諫。其一曰「陛下貴爲天子﹐富有天下﹐凡曰狩﹐須順四時。陛下卽位之明日﹐有獻鷂雛者﹐此乃前朝之獘風﹐少年之事務﹐何意今日行之﹖又聞相國參軍盧牟子獻琵琶﹐長安縣丞張安道獻弓箭﹐並蒙賞賚。但普天之下﹐率土之濱﹐莫非王臣。陛下有所欲﹐何求不得﹐豈少此物乎﹖」其二曰「百戲散樂﹐本非正聲﹐此謂淫風﹐不可不攺。」其三曰「太子諸王左右羣寮﹐不可不擇。願陛下納選賢才﹐以爲寮友﹐則克安磐石﹐永固維城矣。」髙祖覽之悅﹐賜帛百匹﹐遂拜爲侍禦史。武徳四年﹐王世充平後﹐其行臺僕射蘇世長以漢南歸順。髙祖責其後服。世長稽首曰「自古帝王受命﹐爲逐鹿之諭﹐一人得之﹐萬夫斂手。豈有獵鹿之後﹐忿同獵之徒﹐問爭肉之罪也﹖」髙祖與之有舊﹐遂笑而釋之。後從獵於髙陵﹐是日大獲﹐陳禽於旌門。髙祖顧謂羣臣曰「今日畋﹐樂乎﹖」世長對曰「陛下廢萬幾﹐事畋獵﹐不滿十旬﹐未爲大樂。」髙祖色變﹐旣而笑曰「狂態發耶﹖」對曰「爲臣私計則狂﹐爲陛下國計則忠矣。」嘗侍宴披香殿﹐酒酣﹐奏曰「此殿隋煬帝之所作耶﹖何雕麗之若是也﹗」髙祖曰「卿好諫似直﹐其心實詐。豈不知此殿是吾所造﹐何須詭疑是煬帝﹖」對曰「臣實不知。但見傾宮﹑鹿臺﹐琉璃之瓦﹐並非帝王節用之所爲也。若是陛下所造﹐誠非所宜。臣昔在武功﹐幸當陪侍。見陛下宅宇才蔽風霜﹐當此時亦以爲足。今因隋之侈﹐人不堪命﹐數歸有道﹐而陛下得之﹐實謂懲其奢淫﹐不忘儉約﹐今於隋宮之內﹐又加雕飾﹐欲撥其亂﹐寧可得乎﹖」髙祖每優容之。前後匡諫諷刺﹐多所宏益。張文素爲給事中。貞觀初﹐修洛陽宮﹐以備巡幸﹐上書極諫。太宗善之﹐賜彩三百匹。魏徵嘆曰「張公論事﹐遂有回天之力。可謂仁人之言﹐其利博哉﹗」太宗將幸九成宮﹐馬周上疏諫曰「伏見明敕﹐以二月二日幸九成宮。臣竊惟太上皇春秋已髙﹐陛下宜朝夕侍膳﹐晨昏起居。今所幸宮﹐去京三百餘里﹐鑾輿動軔﹐俄經旬日﹐非可朝發暮至﹔脫上皇或思感﹐欲卽見陛下者﹐將何逮之。且車駕今行﹐本意避暑﹔則上皇尙畱熱處﹐而陛下自逐涼處。溫淸之道﹐臣切不安。」太宗稱善。房玄齡與髙士廉偕行﹐遇少府少監竇徳素。問之曰「北門近來有何營造﹖」徳素以聞。太宗謂玄齡﹑士廉曰「卿但知南衙事﹐我北門小小營造﹐何妨卿事﹖」玄齡等拜謝。魏徵進曰「臣不解陛下責﹐亦不解玄齡等謝。旣任大臣﹐卽陛下股肱耳目﹐所營造何容不知﹖責其訪問官司﹐臣所不解。陛下所爲若是﹐當助陛下成之﹔所爲若非﹐當奏罷之﹕此乃事君之道。玄齡等所問無罪而陛下責之﹐玄齡等不識所守。臣實不諭。」太宗深納之。總章中﹐髙宗將幸涼州。時隴右虛耗﹐議者以爲非便。髙宗聞之﹐召五品以上﹐謂曰「帝王五載一巡狩﹐羣後四朝﹐此蓋常禮。朕欲暫幸涼州﹐乃聞中外咸謂非宜。」宰臣以下莫有對者。詳刑大夫來公敏進曰「陛下巡幸涼州﹐宣王略﹐求之故實﹐未虛令典。但隨時度事﹐臣下竊有所疑。髙麗𨿽平﹐餘寇尙梗﹔西道經略﹐兵猶未停。且隴右諸州﹐人戶少寡﹐供待車駕﹐備擬稍闕。臣聞中外實有竊議。」髙宗曰「旣有此言﹐我止度隴﹐存問故老﹐狩卽還。」遂下詔停西幸﹐擢公敏爲黃門侍郎。徳宗旣貶盧杞﹐然常思之。後欲稍遷﹐朝臣恐懼﹐皆有諫疏。上問李公曰「盧杞何處姦邪﹖」對曰「陛下不知﹐此所以爲姦邪也。」馬司徒之孫始生﹐徳宗名之曰「繼祖。」笑曰「此有二意﹐謂以索系祖也。」陸長源以舊徳爲宣武行軍司馬﹐韓愈爲巡官。或譏年輩相懸。周願曰「大虫老鼠﹐俱爲十二相屬﹐何怪之有。」旬日傳於長安中。髙貞公郢爲中書舍人九年﹐家無制艸。或曰「前輩有制集﹐焚之何也﹖」答曰「王言不可存於私家。」髙貞公致仕﹐制云「以年致政﹐抑有前聞﹔近代寡廉﹐罕由斯道。」是時杜司徒年過七十﹐無意請老。裴晉公爲舍人﹐以此譏之。憲宗忽問﹕「京兆尹幾員﹖」李相吉甫對曰「京兆三員﹕一員大尹﹐二員少尹。」人以爲善對。衢州人余長安﹐父叔二人爲同郡方金所殺。長安八歲自誓﹐十七乃復仇。大理斷死。刺史元錫奏﹕「余氏一家﹐遇橫死者實二平人﹐蒙顯戮者乃一孝子。」引《公羊傳》「父不受誅﹐子得復仇」之義。時裴爲宰相﹐李刑部爲有司﹐事竟不行。老儒薛伯髙遺錫書﹕「大司寇是俗吏﹐執政柄乃小生﹐余氏子宜其死矣﹗」憲宗問趙相宗儒曰「人言卿在荊門﹐球場艸生﹐何也﹖」對曰「罪誠有之。𨿽然﹐艸生不妨球子。」上爲之笑。鄭陽武常言欲爲《易比》﹐以三百八十四爻各比人事。又云「仁義之有莊周﹐猶禪律之有維摩詰﹐欲圖畫之﹐未能也。」王相涯注《太玄》﹐常取以卜﹐自言所中多於《易》筮。髙貞公之子定﹐通王氏《易》。爲圖﹐合八出﹐以畫八卦。上圓下方﹐合則爲重﹐轉則爲演。七轉爲六十四卦﹐六甲八節備焉。著外傳二十二篇。定﹐小字董二﹐時人多以小字稱。初年七歲﹐讀《尙書》至《湯誓》﹐問父曰「柰何以臣伐君﹖」父答曰「應天順人。」又問曰「用命﹐賞於祖﹔不用命﹐戮於社﹐豈是順人﹖」父不能答。年二十三﹐爲京兆府參軍卒。李直方嘗第果實﹐若貢士者。以綠李爲首﹐楞梨爲二﹐櫻桃爲三﹐柑爲四。蒲桃爲五。或薦荔枝﹐曰「寄舉之首。」又問﹕「栗如之何﹖」曰「最有實事﹐不出八九。」始範曄以諸香品時輩﹐侯味虛撰《百官本艸》﹐皆此類也。宋濟老於詞場﹐舉止可笑。嘗試賦﹐語失官韻﹐乃撫膺曰「宋五又坦率矣﹗」因此大著。後禮部上甲乙名﹐徳宗先問﹕「宋五坦率否﹖」伊愼每求族望以嫁子﹐李長榮則求時名以嫁子﹐皆自署爲判官。奏言「臣不敢學交質罔上。」徳宗從之。李徳裕太尉未出學院﹐盛有詞藻﹐而不樂應舉。吉甫相﹐俾親表勉之。衛公曰「好驢馬不入行。」由是以品子敍官也。李吉甫爲相﹐以武相元衡同列﹐事多不葉。每退﹐公詞色不懌。掌武啟白曰「此出之何難﹗」乃請修狄梁公廟。於是武相漸求出鎭﹐智計已聞於早成矣。●卷一政事上髙祖時﹐嚴甘羅﹐武功人。剽劫﹐爲吏所拘。上謂曰「汝何爲作賊﹖」對曰「饑寒交切﹐所以爲盜。」上曰「吾爲汝君﹐使汝窮乏﹐吾之罪也。」赦之。太宗親錄囚徒﹐死者二百九十人﹐令來年秋就刑。及期畢至﹐悉原之。岑文本謂人曰「吾見馬周論事多矣﹗援引事類﹐揚榷古今﹐舉要刪蕪﹐會文切理。一字不可加﹐亦不可減。聽之靡靡﹐令人忘倦。昔之蘇﹑張﹑終﹑賈﹐正應爾耳。」﹝案此條宜列《言語》﹐原書分門未當﹐多有類此﹞姚崇引宋爲禦史中丞﹐頃之入相。宋善守法﹐故能持天下之政﹔姚善應變﹐故能成天下之務。二人執性不同﹐同歸於道﹔協心翼贊﹐以致於治。姚元之牧荊州。受代日﹐民吏泣擁遮不使去﹔馬鞭﹑鐙﹐民皆藏畱之。上聞﹐賜詔褒之。玄宗宴蕃客。唐崇句當音聲﹐先述國家盛徳﹐次序朝廷歡娛﹐又贊揚四方慕義﹐言甚明辧。上極歡。崇因長入人許小客求教坊判官﹐久之﹐未敢奏。一日﹐過崇曰「今日崖公甚蜆斗﹐欲爲弟奏請﹐沈吟未敢。」崇謂小客有所欲﹐乃贈絹兩束。後數日﹐上憑小客肩﹐行永巷中。小客曰「臣請奏事。」上乃推去之﹐問曰「何事﹖」對曰「臣所奏﹐坊中事耳。」小客方言唐崇﹐上遽曰「欲得教坊判官也﹖」小客蹈舞曰「眞聖明﹐未奏卽知。」上曰「前宴蕃客日﹐崇辭气分明﹐我固賞之﹐判官何慮不得﹖汝出報﹐令明日玄武門來。」小客歸以語崇﹐崇蹈舞歡躍。上密敕北軍曰「唐崇來﹐可馳馬踐殺之。」明日﹐不果殺。乃敕教坊使範安及曰「唐崇何等﹐敢干請小客奏事﹖可決杖﹐遞出五百里外。小客更不須令來。」散樂呼天子爲「崖公」﹐以歡爲「蜆斗」﹐以每日在至尊左右爲「長入。」顏魯公眞卿爲監察禦史﹐充河西隴右軍試覆屯交兵馬使。五原有冤﹐獄決乃雨﹐郡人呼「禦史雨」。玄宗禦勸政樓大﹐縱士庶觀看百戲﹐人物嗔咽﹐金吾衛士指遏不得。上謂力士曰「吾以海內丰稔﹐四方無事﹐故盛爲宴樂﹐與萬姓同歡﹔不謂眾人喧鬧若此﹐汝有何計止之﹖」力士曰「臣不能止也。請召嚴安之處分打場﹐以臣所見﹐必有可觀。」上從之。安之周行廣場﹐以手板畫地﹐示眾曰「逾此者必死﹗」是以終日宴﹐咸指其畫曰「嚴公界境。」無人敢犯者。玄宗所幸美人﹐忽中夜夢見人召去﹐縱酒密會﹐極歡盡意﹐醉厭而歸。覺來流汗倦怠﹐忽忽不樂﹐因言於上。上曰「此術人所爲也。汝若復往﹐但隨時以物記之﹐必驗。」其夕熟寐﹐飄然又往。美人半醉﹐見石硯在前席﹐密以手文印於曲房屏風上。寤而具啟。上乃潛令人詣宮觀求之﹐果於東明觀中得其屏風﹐手文尙在﹐所居道流已潛遁矣。開元中﹐山東蝗。姚元崇奏請遣使分捕。上曰「蝗虫﹐天災也﹐由朕不徳而致焉。卿請捕之﹐無乃違天乎﹖」崇曰「《大田》之詩『秉畀炎火』者﹐捕蝗之術也。古人行之於前﹐陛下用之於後。行之所以安農除害﹐國之大事也﹐陛下熟思之﹗」上曰「事旣古﹐用可救時﹐朕之心也。」遂行之。是時中外咸以爲不可﹐上謂左右曰「與賢相討論已定。捕蝗之事﹐敢議者死。」自是所司結奏﹐捕蝗十分去四。進士王如Г者﹐妻公以伎術供奉玄宗﹐欲與攺官﹐拜謝而請曰「臣女婿王如Г見應進士舉﹐伏望聖恩回授﹐乞一及第。」上許之﹐宣付禮部宜與及第。侍郎李以諮執政﹐右相曰「王如Г文章堪及第否﹖」曰「與亦得。」右相曰「若爾﹐未可與之。明經﹑進士﹐國家取材之地。若聖恩優異﹐差可與官。今以及第與之﹐將何以觀材﹖」卽自奏聞。居二日﹐如Г賓朋燕賀﹐車騎盈門。忽中書門下牒禮部﹕「王如Г可依例考試。」聞之罔然自失。張九齡累歷刑獄之司﹐無不察。每有公事﹐胥吏未敢訊劾﹐先稟於九齡。召囚面訊曲直﹐口占案牘﹐無輕重﹐皆引服。張延賞爲河南尹﹐官吏有過﹐未曾屈辱。所犯旣頻﹐不可容者﹐但謝遣之。先自下拜﹐立與之辭﹐卽令郡官祖送。由是寮屬敬憚﹐各修飭﹐河南大治。徳宗時﹐李納陸梁﹐上表欲進錢五百萬。上怒謂丞相曰「朕豈藉進奉﹗」崔文公曰「陛下欲知眞僞不難﹐但詔納便以回賜三軍﹐卽其情露矣。納若遵詔﹐是陛下恩給三軍﹔納若不從﹐是其樹怨於軍中也。」上曰「賜之何名﹖」甫曰「兩河用軍已來﹐天平功居多﹐朝廷未及優賞。」上以爲然。詔至﹐納慚恚﹐構疾而終。廣徳二年﹐春三月﹐敕工部侍郎李棲筠﹑京兆少尹崔沔拆公主水碾十所﹐通白渠支渠﹐漑公私田﹐歲收稻二百萬斛﹐京城賴之。常年命官皆不果敢﹐二人不避彊禦﹐故用之。閻伯﹐袁州刺史。時徵役繁重﹐袁州特爲殘破﹐伯專以惠化招撫﹐逃亡皆復。鄰境慕徳﹐𦇤負而來。數年之間﹐漁商闐湊﹐州境大理。及攺撫州﹐百姓相率而隨之﹐伯未行﹐或已有先發。伯於所在江津見航﹐問之。皆云「從袁州來﹐隨使君往撫州。」前後相繼﹐吏不能止﹐其見愛如此。到職一年﹐撫州復治。代宗聞之﹐徵拜戶部侍郎﹐未至﹐卒。李封爲延陵令﹐吏人有罪﹐不加杖罰﹐但令裹碧頭巾以辱之。隨所犯輕重﹐以日數爲等級﹐日滿乃釋。吳人著此服出入﹐州鄕以爲大恥﹐皆相勸勵無敢犯﹐賦稅常先諸縣。旣去官﹐竟不捶一人。劉晏爲諸道鹽鐵轉運使﹐時軍旅未寧﹐西蕃入寇﹐國用空竭﹐始於揚州轉運船﹐每以十隻爲一綱﹐載江南穀麥﹐自淮泗入汴﹐抵河陰﹐每船載一千石。揚州遣軍將押至河陰之門﹐塡闕一千石﹐轉相受給﹐達太倉﹐十運無失﹐卽授優勞官。汴水至黃河迅急﹐將吏典主﹐數運之後﹐無不發白者。晏初議造船﹐每一船用錢百萬。或曰「今國用方乏﹐宜減其費。五十萬猶多矣。」晏曰「不然。大國不可以小道理﹐凡所創置﹐須謀經久。船場旣興﹐卽其間執事者非一﹐當有贏餘及眾人。使私用無窘﹐卽官物堅固﹐若始謀便削﹐安能長久﹖數十年後﹐必有以物料太丰減之者。減半﹐猶可也﹔若復減﹐則不能用。船場旣墮﹐國計亦圯矣。」乃置十場於揚子縣﹐專知官十人﹐競自營辦。後五十餘歲﹐果有計其餘﹐減五百千者﹐是時猶可給。至咸通末﹐院官杜侍禦又以一千石船﹐分造五百石船兩舸﹐用木廉薄。又執事人吳堯卿爲揚子縣官﹐變鹽鐵之制﹐令商人納榷﹐隨所送物料﹐皆計折納﹐勘每船板﹑釘﹑灰﹑油﹑炭多少而給之。物復長。軍將十家﹐卽時委獘。韓晉公鎭浙西地﹐痛行捶撻﹐人皆股忄栗。時徳宗幸梁洋﹐眾心遽惑。公控領十五部人不動搖﹐而徧懲裏胥。或有詰者﹐云「裏胥聞﹝原注﹕蓋或問其故﹐而云答之之語也﹞擒賊不獲﹐懼死而逃﹐哨聚其類﹐曰﹕『我輩進退皆死﹐何如死中求生乎﹖』乃撓村劫縣﹐浸蔓滋多。且裏胥者﹐皆鄕縣豪吏﹐族系相依。杖煞一番老而狡黠者﹐其後補署﹐悉用年少﹐惜身保家﹐不敢爲惡矣。今上在外﹐不欲更有小寇以撓上心。」其旨如此。其裏胥不杖死者﹐必恐爲亂﹐乃置浙東營吏﹐俾掌軍籍﹐衣以紫服﹐皆樂爲之﹐潛除酋豪﹐人不覺也。又痛斷屠牛者﹐皆暴屍連日。謂人曰「艸賊非屠牛釃酒﹐不成結構之計。深其罪﹐所以絕其謀耳。」當此際﹐賊皆失圖。徳宗躬親庶政﹐中外除授皆自攬。監察裏行浙東觀察判官趙亻參特授髙陵縣令﹐裴尙書武亦自坊監宰櫟陽﹐二人同制。後數日﹐因遊苑中﹐有執役者﹐上問﹕「何處人﹖」云「是髙陵百姓。」上曰「汝是髙陵人也﹐我近爲汝扌柬得一好長官﹐知否﹖」亻參﹐貞元六年進士及第﹐又制策登科。韋臯薨﹐行軍司馬劉辟知畱後﹐率將士逼監軍使﹐請奏命辟爲帥﹐以殉軍情。旋舉兵扼鹿頭關下蜀。蜀帥李康棄城走。上敕宰臣選將討伐。杜黃裳曰「保義節度使劉ッ﹑武成節度使髙崇文﹐皆剛毅忠勇可用。」上曰「二人誰爲優﹖」黃裳曰「劉ッ自涿州拔城歸闕﹐扶老攜幼﹐萬人就路﹐飲食舒慘﹐與眾共之。居不設樂﹐動拘法令﹐峻嚴整肅﹐人望而畏。付以專徵﹐必著勛績。」﹝原注﹕ッ﹐濟之弟。濟繼怦鎭幽州﹐ッ任瀛州刺史﹐與濟有隙﹐濟欲害之。母氏潛報ッ﹐ッ乃誓拔所部歸闕。不由驛路而行﹐秋毫不犯。朝廷優遇﹐乃割鳳翔府普潤﹑麟遊等縣爲行秦州。以普潤爲理所﹐保義爲軍號。拜ッ行秦州刺史﹐充保義軍節度使。所領將十營於此。ッ鎭普潤七年﹐後鎭涇原﹞上曰「卿選劉ッ﹐甚得其人﹐然卿慮亦未盡。ッ馭眾嚴肅﹐固是良將。性本倔彊﹐與濟不葉﹐危急歸命﹐河朔气度尙在。常聞鬱鬱扼腕﹐恨不得名藩﹐應有深意。若徵伐有功﹐須令鎭西川以爲寵。況全蜀重地﹐數十年間﹐碩徳名臣﹐方可寄任。ッ生長幽燕﹐只知盧龍節制﹐不識朝廷憲章。向者幽系幕吏﹐杖殺縣令﹐皆河朔規矩﹐我亦爲之容貸。若使鎭西川﹐是自掇心腹疾。不如崇文﹐久將親軍﹐寬和得眾﹐用兵沈審。」乃命爲西川行營節度使。崇文下劍門﹐長子曰暉﹐不當矢石﹐特斬之以勵。師次綿州﹐斬磽州節度使李康﹐疏康擅離徵鎭﹐不爲拒敵。﹝原注﹕當時議者云康任懷州刺史﹐收殺武陟尉﹐卽崇文判官宋君平之父。崇文乘此事爲之報﹞入成都日﹐有若閒暇﹐命節級將吏﹐凡軍府事無巨細﹐一取韋臯故事。一應爲辟協從者﹐但自首並不問。韋臯參佐房式﹑韋乾度﹑獨孤密﹑符載﹑郤士美﹝原注﹕本名犯文宗廟諱﹞﹐皆卽論薦。館驛巡官沈衍﹑段文昌﹐辟迫令刺按﹐禮同上介﹐亦接諸公後謁。崇文謂文昌曰「公必爲將相﹐未敢奉薦。」叱起沈衍﹐令梟首於驛門外。舉酒與諸公盡歡﹐俳優請爲劉辟責買戲﹐崇文曰「ッ是大臣謀反﹐非鼠竊狗盜。國家自有刑法﹐安得下人輒爲戲弄﹖」杖優者﹐皆令戍邊。﹝原注﹕房式除給事中﹐韋乾度除兵部郎中﹐獨狐密除起居郎﹐郤士美除太常博士﹐符載除祕書郎﹐並未到謁而命下﹞劉辟就擒﹐得侍妾二人﹐皆殊色。監軍使請進上。崇文曰「謬當重寄﹐初收大藩﹐且要境內肅淸﹐萬姓復業﹐以寬聖慮。進美婦人﹐作狐魅天子意﹐崇文此生不爲也。」遽命配鰥處將校。﹝原注﹕上聞之語內臣曰「崇文得殊色﹐不進來﹐又不自畱﹐是忠直也﹐是田舍人也。」﹞三年爲蜀帥﹐惠化大行。不事威儀﹐禮賢接士。身與子弟車服玩用無金玉之飾。一朝謂監軍從事曰「崇文﹐河北一健兒﹐偶然際會﹐累立戰功﹐國家酬獎亦極矣。西川是宰相回翔地﹐崇文叨居已久﹐豈宜自安﹖但得爲節制邊鎭﹐死於王事﹐誠願足矣。」乃陳讓請寧﹐以至於卒。憲宗寬仁大度﹐不妄喜怒。便殿與宰臣論政事﹐容貌恭肅。延英入閣﹐未嘗不以天下憂樂爲意。四方進女樂皆不納。謂左右曰「嬪禦已多﹐一旬之中資費盈萬﹐豈可更剝膚取髓﹐彊娛耳目﹗」其儉徳憂民如此。吳元濟亂淮西﹐以宰相裴度爲元帥﹐召對於內殿﹐曰「蔡賊稱兵﹐昨晚擇帥甚難。天子用將帥﹐如造大船﹐以越滄海。其功旣多﹐其成也大﹐一日萬里﹐無所不畱。若乘一葦﹐而蹈洪流﹐卽其功也寡﹐其覆也速。朕今托卿以摧狂寇﹐可謂一日萬里矣。」度曰「臣𨿽不才﹐敢以死效命。」因泣下沾衿﹐上亦爲之動容。憲宗時﹐權長孺知鹽福建院。贓敗﹐有司上其獄。崔相羣救曰「此徳輿族子。」上曰「徳輿不合有子弟犯贓。使徳輿自犯﹐朕且不赦。」後知其母老﹐免死﹐杖一百﹐流康州。宣平鄭相之銓衡也﹐選人相賀得其入銓。劉禹錫弟某爲鄭銓注潮州尉﹐一唱﹐唯唯而出。鄭呼之卻回。鄭曰「如此所試﹐場中無五六人﹔一唱便受﹐亦無五六人。此而不獎﹐何以銓衡﹖公要何官﹐去家穩便﹖」曰「家住常州。」乃注武進縣尉。選人翕然畏而愛之。及後作相﹐選官﹐又稱第一﹐宜其有後於魯也。又陳諷﹑張復元﹐各注畿縣尉。請換縣﹐允之。旣而張卻請不換﹐鄭榜子引張﹐才入門﹐報已定﹐不可攺。時人服之。相國晉公裴度出鎭興元﹐因入覲﹐值範陽節度使朱克融因春衣使﹐奏曰「使者傲﹐賜衣惡﹐軍士皆無衣﹐兼請之。又聞車駕幸東都﹐請以丁匠五千﹐先理宮寢。」敬宗召公問﹐公對曰「克融凶者﹐此將滅之徵也。欲挫之﹐則曰﹕『所遣工役當令供待﹐速行也。』若欲緩之﹐則發一詔曰﹕『聞中官慢易﹐俟歸﹐當痛責之。春服﹐所司之制﹐我已罪之也。洛之幸﹐職司所供﹐固不煩士卒也。三軍請衣﹐吾無所愛﹐但非徵役例。』」克融卻出使﹐宴賂命回﹐乃賫瑞寶以獻。不數月﹐克融果死。李衛公鎭浙西﹐甘露僧知主事者訴交代常住什物爲前主僧隱沒金若干兩。引證前數年皆遞相交割傳領﹐文籍分明。且初上之時交領分兩旣明﹐交割之日不見其金。引慮之際﹐公疑其未盡﹐微以意揣之。僧乃曰「居寺者樂於知事﹐前後主之者﹐積年以來﹐空交分兩文書﹐其實五金矣。羣僧以某孤立﹐不雜輩流﹐欲由此擠之。」因流涕言其冤狀。公曰「此非難也。」亻免仰之間﹐曰「吾得之矣。」乃立召兜子數乘﹐命關連僧人對事。咸遣坐檐子﹐下簾﹐指揮門下﹐不令相對。命取黃泥﹐各令模交付下次金樣﹐以憑證據。僧旣不知形狀﹐竟模不成。數輩等皆伏罪。寶歷中﹐亳州云出聖水﹐服之愈宿疾﹐亦無一差者。自洛已來及江西數十郡﹐人爭施金﹐貸之衣服﹐以飲焉。獲利千萬﹐人轉相惑。李徳裕在浙西﹐命於大市集人﹐置釜取其水﹐設司取豬肉五斤煮﹐云「若聖水也﹐肉當如故。」逡巡熟爛。自此人心稍定﹐妖者尋而敗露。敬宗時﹐吏部郎韋ダ﹐宰相忠貞公見素之孫﹐大歷中刑部員外郎襲靈昌公益之子﹐孝友貞重。未卯角﹐繼踵大釁﹐成長謝事﹐終身抱戚。及釋褐﹐命服裹衣不釋絹素。博覽羣書﹐不爲諷詠。嗜學彊記﹐自筮仕至夕拜﹐秉筆記錄﹐不暫廢輟。士流出身﹐內外揚歷﹐行能所立﹐其材何適﹐必廣詢搜載於別錄。武臣謀將﹐毅勇忠廉﹐可將千人﹐可將萬人﹐可攻可守﹐無不博記其姓名。州縣徵賦重輕﹐物產繁闕﹐凋殘富庶﹐風俗裏路﹐山川險易﹐兵甲彊弱﹐無不備詳。山澤利害﹐國用經費﹐凡曰能吏﹐與之較量濟物澤人﹑除苛靜理之術﹐蔚爲吏師。外國所習﹐邊疆控扼﹐曾經歷者﹐無不與之論。洞曉天之數術﹐陰陽《易》象﹐四方災﹐朝廷休寧﹐無不先知。丞相裴公﹑韋公貫之﹑李公絳﹑崔公羣﹑蕭公﹐皆布衣舊﹐繼登臺衮。每有朝廷重事﹐廟謀未決者﹐必資於韋公。及敷奏施行﹐咸稱折中。或尹京推鎭﹐銜命難理之邦﹐命屬未之定﹝案﹕此句疑有脫誤﹞其人﹐咨於韋。韋曰「某寬和通簡﹐某剛勁峻急﹐某卹物利人﹐某殘刻執滯﹐某明於辧博﹐某練達刑書﹐某可以任繁劇﹐某可以輯凋瘵。裨贊朝略﹐未嘗有私。性沈厚容納﹐進退情理。而士大夫親暱交友﹐莫能知者。五丞相敬服﹐以爲龜鏡﹐相顧而嘆曰「吾輩五人智慮﹐自昏及曉籌度事﹐不逮韋公唾之間。房﹑杜﹑姚﹑宋﹐相業著於簡書﹐吾恨不得親承規矩﹔韋公之才﹐但恐房﹑杜﹑姚﹑宋﹐不相遠也。」劉桂州棲楚爲京兆尹﹐號令嚴明﹐誅罰不避權勢。先是京城惡少及屠沽商販多系名諸軍﹐干犯府縣法令﹐有罪卽逃入軍中﹐無由追捕。劉公爲尹﹐一皆窮治。有匿軍中名目﹐自稱百姓者﹐罪之。坊市姦偸宿猾屏迹。嘗有儒生入市﹐市內有一軍人﹐乘醉誤突生驢過﹐旁諸少年噪曰「癡男子﹐尙敢近衣冠也﹗」與屬吏言﹐不傷气﹐未嘗叱責一官人。常謂府縣官曰「諸公各自了本分公事﹐晴天美景﹐恣意遊賞﹐勿致拘束。」權實子範﹐爲殿中侍禦史知巡。有小吏從市求取﹐事發﹐笞十數。他日復有如此者﹐白於臺長﹐杖背十五。同列疑其罪同罰異。權對曰「前史所取者﹐名屬左軍﹐臺之威令不振久矣﹐百司尙有不稟奉者﹐況憑禁軍之勢耶﹗彼受賄於此輩﹐猶是抑豪彊﹐可以矜減。後吏則挾臺之威以恐百姓﹐杖背猶爲至輕。張傑夫前白襄州從事至京﹐失馬﹐臺中三院多親友﹐爲求馬價。同列或有﹐不肯署字﹐權獨先署﹐謂眾曰「某向不與張熟﹐但聞其在窮喪馬﹐正當求祿求知之際﹐不可使徒行。且一千何足爲輕重﹖」開成中﹐李石作相兼度支。一日早朝中箭﹐遂出鎭江陵。自此詔宰相坐檐子﹐出入令金吾以三千人宿直。李衛公復相﹐判云「在具瞻之地﹐自有國容﹔居無事之時﹐何勞武備﹖所送並停。」﹝原注﹕李衛公初入相是大和七年﹐居李石之前﹐衛兵不因李事。記之者有誤﹞武宗將賜杜之子無逸衣﹐所司條列其目衫色奉進。上曰「不可賜白衣。又其年幼未有官﹐不可假以服色。但賜靑衣無衫可也。」會昌中﹐晉陽令狄惟謙﹐梁公之後﹐善爲政。州境亢陽﹐涉春夏﹐數百里水泉耗竭。禱於晉祠者數旬﹐無應。有女巫郭者﹐攻符術厭勝之道。有監軍攜至京師﹐因緣出入宮掖。其後歸﹐遂號「天師。」天旣久不雨﹐境內莫知所爲﹐皆曰「若得天師至晉祠﹐則旱不足憂矣。」惟謙請於主帥﹐曰「災厲流行﹐庶焦灼。若非天師一救﹐萬姓恐無聊生。」於是主帥親自爲請﹐巫者許之。惟謙具幡蓋﹐迎自私室﹐躬爲控馬。旣至祠所﹐盛設供帳飲饌。自旦及夕﹐立於庭下﹐如此者兩日。語惟謙曰「爲爾飛符於上帝﹐請雨三日﹐雨當足矣。」觀者雲集﹐三夕﹐雨不降。又曰「此土災﹐亦由縣令無徳。爲爾再請﹐七日當有雨。」惟謙引罪於己﹐奉之愈恭。及期﹐又無應﹐郭乃驟索馬入州宅。惟謙曰「天師已爲百姓此來﹐更乞祈禱。」勃然怒罵曰「庸瑣官人﹐不知禮﹗天時未肯下雨﹐畱我復奚爲﹖」惟謙謝曰「明日排比相送。」遲明﹐郭將歸﹐肴醴一無所設。坐於堂上﹐大怒。曰「左道女子﹐妖惑日久﹐當須斃此﹐焉敢言歸﹖」叱左右曳於神堂前﹐杖背三十﹐投於潭水。祠後有山極髙﹐遂令設席焚香﹐端笏立於其上。闔縣駭云「長官打殺天師。」馳走者紛紜。祠上忽有云如車蓋﹐覆惟謙。逡巡四合﹐雷震數聲﹐甘澤大澍數尺。於是士民自山頂擁惟謙而下。州將初責以專殺巫者﹐旣而嘉其精誠有感﹐與監軍表言其事﹐制書褒曰「狄惟謙劇邑良才﹐忠臣華冑。睹此天厲﹐將殫下民﹐當請禱於晉祠﹐類投巫於鄴縣。曝山極之畏景﹐事等焚軀﹔起天際之油云﹐法同剪爪。遂使旱風潛息﹐甘澤施流。昊天猶鑑於克誠﹐余志豈忘於褒善。特頒朱紱﹐俾耀銅章。勿替令名﹐更昭殊績。」賜章服﹐並錢五十萬。後歷絳﹑隰二州刺史﹐所治皆有名稱。盧元公鈞鎭北都﹐推官李璋幕中飲酒醉﹐決主酒軍職衙前虞候。明日﹐元公出赴行香﹐其徒百八十人橫街見公﹐論無小推巡決得衙前虞候例﹐元公命收禁責狀。至衙﹐命李推官所決者更決配外鎭﹐其餘虞候各罰金﹐內外不測。璋惶恐﹐衣公服求見。公問﹕「何事公服﹖請十郎衫麻鞋相見。」璋欲引咎﹐公語皆不及。臨去﹐曰「十郎不決衙前虞候﹐只決所由。假使錯誤﹐亦不可縱。況太原邊鎭﹐無故二百虞候橫攔節度使﹐須當挫之。」璋後爲尙書右丞。盧公鎭太原﹐同日補左右都押衙。其牒置案前階上﹐補右者先自探之﹐展見「右」字﹐卻摺於階上﹐退身致詞云「在軍門幾十年﹐前後主辦﹐未嘗敗績。伏蒙右補﹐情有嫌郁﹐謹未敢受。」公曰「君近前。君知軍中無年勞﹐知有拔卒爲將否﹖君不同蔡襲﹐有功朝廷﹐合議超寵。」其人未遜﹐公復召前﹐並排衙大校悉前﹐曰「君快恨右補都衙軍﹐不見盧鈞耶﹖」軍中見節使自呼姓名﹐皆悚然。「盧鈞進士出身﹐歷中外五十年﹐豈不消中書一頓飯﹖臨年暮齒﹐亦是得一裹香紙﹐合如何﹖」於是牙中感泣﹐領拜謝而去。蔡受左都押衙﹐卽日表薦爲上將軍﹐尋建幢﹐節鎭湖南。武宗好神仙﹐道士趙歸眞者﹐出入禁中﹐自言數百歲﹐上頗敬之。與道士劉元靖力排釋氏﹐上惑其說﹐遂有廢寺之詔。宣宗卽位﹐流歸眞於嶺南﹐戮元靖於市。宣宗性至孝﹐奉養鄭太后於大明宮﹐不爲別宮。舅鄭光爲平盧﹑河中兩鎭節度使。大中七年﹐自河中來朝。上詢其政事﹐光不知文字﹐對皆鄙俚。上命畱光奉朝謁。後以光生計爲憂﹐乃厚賜金帛﹐不復更委方鎭。宣宗微行至徳觀﹐有女道士盛服濃妝者﹐赫怒歸宮﹐立召左街功徳使末叔康﹐令盡逐去﹐別選男子二人﹐住持其觀。武宗於大明築望仙臺﹐其勢中天。宣宗卽位﹐殺道士趙歸眞﹐而罷望仙臺院。大中八年﹐復命葺之。右補闕陳嘏已下面論其事﹐立罷之﹐以其院爲文思院。宣宗能納諫。李遂除嶺南節度﹐已命中使頒旄節矣﹐給事中蕭仿封還詔書。上正聽樂﹐不暇別差中使﹐謂伶人曰「汝可就李遂宅﹐卻喚使來。」旄節及遂門而返。劉潼自鄭州刺史除桂州觀察﹐右諫議大夫鄭裔綽上疏言不可。中使至鄭﹐賜告身已數日﹐亦命追還。宣宗命相﹐一出於己。嘗詔樞密院﹐兵部侍郎判度支蕭鄴可同中書門下平章事﹐仰指揮學士院降麻處分。樞密使王歸長﹑馬公儒以鄴先判度支﹐再審聖旨﹐未審下落﹐抑或仍舊﹖上疑左右黨蕭﹐乃詔翰林院﹐戶部侍郎判戶部事崔愼由﹐可工部尙書平章事﹐落下判戶部。故事﹕京兆尹在私第﹐但奇日入府﹐偶日入遞院。崔郢爲京兆尹﹐囚徒逸獄﹐始命造京兆尹廨宅﹐京兆尹不得離府。宣宗以崔罕﹑郢並敗官﹐面召翰林學士韋澳授之﹐便令赴任。上賜度支錢二萬貫。令造府宅。澳公正方嚴﹐吏不敢欺。委長安縣尉李信主其事﹐造成廨宇﹐極一時壯麗﹐尙有羨緡卻進﹐澳連書信兩上下考。京兆府進士﹑明經解送﹐設殊﹑次﹑平等三級﹐以甄行能﹐其後撓於權勢而不行。宣宗時﹐韋澳爲尹﹐榜曰「禮部舊格﹐本無等第﹔京府解送﹐不當區分。今年所送省進士﹑明經等﹐並以納策試前後爲定﹐更不分等第之限。」詞科本以京兆等第爲梯級﹐建中二年﹐崔元翰﹑崔敖﹑崔備三人﹐府元﹑府副﹑第三人﹔於邵知貢舉﹐依次放及第﹐蓋推崇藝實不能易也。自文學道喪﹐朋黨獘興﹐紛競旣多﹐澳𨿽憤澆獘而革之﹐然人亦惜其故事之廢。牛叢任拾遺﹑補闕五年﹐多論事﹐上密記之。後自司勛員外郎爲睦州刺史﹐入謝﹐上命至軒砌﹐問曰「卿頃任諫官﹐頗能舉職﹐今忽爲遠郡﹐得非宰臣以前事爲懲否﹖」叢曰「新制﹕未任刺史縣令﹐不得任近侍官。宰臣以是獎擢﹐非嫌忌也。」上曰「賜紫。」叢謝畢﹐前曰「臣所衣緋衣是刺史借服﹐不審陛下便賜臣紫﹐爲復別有進止﹖」上遽曰「且賜緋。」上愼重名器﹐未嘗容易﹐服章之賜﹐一朝無濫邀者。李藩自司勛郎中﹐知制誥﹐衣綠如故。鄭裔綽自給事以論駁楊漢公忤旨﹐出商州刺史﹐始賜緋。沈自禮部侍郎爲浙東觀察﹐方賜紫。苗恪自司勛員外郎﹐除洛陽縣令﹐藍衫赴任。裴處權自司封郎中出河南少尹﹐到任﹐本府奏薦賜緋﹐給事中崔罕駁還。手詔褒之﹐曰「有不當﹐卿能駁還﹐職業旣修﹐朕何所慮﹖」●卷二政事下宣宗密召學士韋澳﹐屏左右﹐謂澳曰「朕每與節度﹑觀察﹑刺史語﹐要知所委州郡風俗物產﹐卿采訪撰次一書進來。」澳卽采十道四藩志﹐撰成﹐題曰《處分語》﹐自寫面進﹐𨿽子弟不得聞。後數日﹐薛弘宗除鄧州刺史﹐澳有別業在南陽﹐召弘宗餞之。弘宗曰「昨日中謝﹐聖上處分當州事驚人。」澳訪之﹐卽《處分語》中事也。宣宗獵城西﹐及渭水﹐見父老數十人﹐於佛祠設齋。上問之﹐父老曰「臣醴泉縣百姓﹐本縣令李君有異政﹐考秩已滿﹐百姓借畱﹐詣府乞未替﹐來此祈佛。」上歸﹐於禦大書君名。中書兩擬醴泉令﹐上皆抹去之。逾歲﹐懷州刺史闕﹐請用人﹐禦筆曰「醴泉縣令李君可爲懷州刺史。」人莫測也。君中謝﹐上諭其事。宣宗厚待詞學之臣﹐於翰林學士恩禮特異﹐宴遊無所間﹐惟於遷轉皆守常法。皇甫自吏部員外郎召入﹐攺司勛員外﹐計吏員二十五个月﹐轉司封郎中﹐知制誥。孔溫裕自禮部員外郎攺司封員外﹐召入二十五个月﹐攺司勛郎中﹐知制誥。樂工羅程者﹐善彈琵琶﹐爲第一﹐能變易新聲。得幸於武宗﹐恃恩自恣。宣宗初﹐亦召供奉。程旣審上曉音律﹐尢自刻苦﹐往往令侍嬪禦歌﹐必爲奇巧聲動上﹐由是得幸。程一日果以眥睚殺人﹐上大怒﹐立命斥出﹐付京兆。他工輩以程藝天下無雙﹐欲以動上意。會幸苑中﹐樂將作﹐遂旁設一虛坐﹐置琵琶於其上。樂工等羅列上前﹐連拜且泣。上曰「汝輩何爲也﹖」進曰「羅程負陛下﹐萬死不赦。然臣輩惜程藝天下第一﹐不得永奉陛下﹐以是爲恨。」上曰「汝輩所惜羅程藝耳﹐我所重者髙祖﹑太宗法也。」卒不赦程。故事﹕每罷左護軍﹐由右出﹔罷右護軍﹐由左出﹔蓋防微也。宣宗旣以法馭下﹐每罷去﹐輒令自本軍出﹐中外不能測。宣宗𨿽寬仁愛人﹐然刻於用法﹐嘗曰「犯朕法﹐𨿽我子弟亦不宥。」內外由是畏憚。優人祝漢貞者﹐累朝供奉﹐滑稽善伺人意﹐出口爲七字語。上有指顧﹐遽令摹詠﹐捷若夙篝﹐尢爲帝所喜。上行幸﹐召漢貞前﹐抵掌笑談﹐頗言及外間事。上正色曰「我養汝輩供戲樂耳﹐敢干預朝政耶﹖」遂疏之。後其子犯贓﹐上命杖殺﹐而徙漢貞於邊。柳僕射仲郢任鹽鐵使﹐奉敕﹕醫人劉集宜與一場官。集醫行閭閻間﹐頗通中禁﹐遂有此命。仲郢手疏執奏曰「劉集之藝若精﹐可用爲翰林醫官﹐其次授州府醫博士。委務銅鹽﹐恐不可責其課最。又場官賤品﹐非特敕所宜﹐臣未敢奉詔。」宣宗禦筆批﹕「劉集與絹百匹﹐放東回。」數日﹐延英對﹐曰「卿論劉集大好。」宣宗獵苑北﹐見樵者數人﹐因畱與語。言涇陽百姓﹐因問﹕「邑宰爲誰﹖」曰「李行言。」「爲政何如﹖」曰「性執滯。有劫賊五六人匿軍家﹐取來直不肯與﹐盡杖殺之。」上還宮﹐以書其名帖於殿柱上。後二年﹐行言領海州﹐中謝。上曰「曾宰涇陽否﹖」對﹕「在涇陽二年。」上曰「賜金紫。」再謝﹐上曰「卿知著紫來由否﹖」行言奏不知。上顧左右﹐取殿柱帖子來宣示。宣宗微疾﹐召醫工梁新對脈﹝原注﹕禁中以診脈爲對脈﹞。數日﹐自陳求官﹐不與﹐但每月別給錢三百緡。髙尙書少逸爲陜州觀察使﹐有中使於石硤驛怒餅餌黑﹐鞭驛吏見血。少逸封餅以進﹐中使亦自言。上怒曰「髙少逸已奏來。深山中如此食﹐豈易得也﹖」遂謫配恭陵﹐復令過陜赴洛。宣宗賜鄭光云陽﹑縣田﹐皆令免稅。宰臣奏不可。上曰「朕初不思爾。卿等每爲匡救﹐必極言毋避。親戚之間﹐人所難言﹐苟非忠愛﹐何以及此﹗」鄭光﹐宣宗之舅﹐別墅吏頗恣橫﹐爲裏中患。積歲徵租不入。戶部侍郎韋澳爲京兆尹﹐擒而械系之。及延英對﹐上曰「卿禁鄭光莊吏﹐何罪﹖」澳具奏之。上曰「卿擬如何處置﹖」澳曰「臣欲於法。」上曰「鄭光甚惜﹐如何﹖」澳曰「陛下自內庭用臣爲京兆﹐是使臣理畿甸積獘。若鄭光莊吏積年爲蠹﹐得寬重典﹐則是朝廷之法獨行於貧下﹐臣未敢奉詔。」上曰「誠如此。但鄭光再三幹朕﹐卿與貸法﹐得否﹖不然﹐重決貸死﹐可否﹖」澳曰「臣不敢不奉詔﹐但許臣且系之﹐俟徵積年稅物畢放出﹐亦可爲懲戒。」上曰「可也。爲鄭光所稅擾鄕﹐行法自近。」澳自延英出﹐徑入府杖之﹐徵欠租數百斛﹐乃縱去。宣宗京兆府有厭蠱獄﹐作符劾者郭羣﹐屬飛龍﹐三牒不可取。韋澳入奏之﹐上曰「郭羣屬飛龍﹐不錯否﹖」翌日﹐內養押郭羣付府。宣宗每行幸內庫﹐以紫衣金魚﹑朱衣銀魚三二副隨駕﹐或半年或終年不用一副﹐當時以得朱﹑紫爲榮。宣宗坐朝﹐次對官趨至﹐必待气息平均﹐然後問事。令狐進李遠爲杭州﹐上曰「我聞李遠詩云﹐『長日惟消一局棋』﹐何以臨郡﹖」對曰「詩人言﹐不足有實也。」仍薦廉察可任﹐乃許之。宣宗視遠《郡謝上表》﹐左右曰「不足煩聖慮。」上曰「遠郡更無非時章奏﹐只有此《謝上表》﹐安知其不有情懇乎﹖吾不敢忽。」宣宗暇日﹐召翰林學士韋澳入。上曰「要與卿款曲。少間出外﹐但言論詩。」上乃出詩一篇。有小黃門置茶牀訖﹐亟屏之。乃問﹕「朕於敕使如何﹖」澳曰「威制前朝無比。」上閉目搖手曰「總未﹐依前怕他。在卿如何﹐計將安出﹖」澳旣不爲之備﹐率意對曰「謀之於外庭﹐卽恐有太和事﹐不若就其中揀拔有才者﹐委以計事。」上曰「此乃末策。朕行之。初擢其小者﹐至黃﹑至綠﹑至緋﹐皆感恩﹔若紫衣掛身﹐卽合爲一片矣。」澳漸汗而退。大中初﹐雲南朝貢及西川質子人數漸多﹐節度使奏請釐革。有訁人錄詔報雲南﹐雲南詞不遜。詞云「一人有慶﹐方當萬國而來朝﹔四海爲家﹐豈計十人之有費。」爾後納貢不時﹐境上騷擾。宣宗崩﹐命內臣告哀﹐行及其國。南詔王丰已死﹐子坦綽酋龍繼立﹐號曰「驃信」﹐凶很悖慢。謂﹕「我國亦有喪﹐朝廷不賜弔問﹐詔書又賜故王。」於是待使者禮薄﹐旋又累犯封疆﹐掠越。朝廷以驃信名近廟諱﹐復無使朝貢﹐不告國喪﹐遂絕冊立弔祭使。杜再入輔﹐議曰「雲南向化七十餘年﹐瀘水之陰﹐弓弛甲解﹐諸蠻納職如編﹐撫慰懷來﹐不勞籌策。二十年間再領西蜀﹐近者費用多於往年﹐聚蓄不得盈實﹐今者𨿽起釁端﹐未深爲敵﹐宜化以禮誼。夷狄之君﹐立名犯上﹐難爲奏聞﹐下詔令其攺更。縱未行典冊﹐且發使弔祭﹐以恩信全其國禮。詔淸平官已下﹐諭其君長﹐名犯廟諱﹐朝廷未可便行冊命﹐驃信必遣使謝恩﹐易名獻貢。若不納使臣入國城﹐卽遙陳祭禮﹐令使臣錄文﹐並賻贈帛以送驃信﹐具報淸平官已下。」乃命左司郎中孟穆爲雲南弔祭宣撫冊命使﹐已報破越﹐攻邛崍關﹐使臣逗畱數月不發。未幾﹐出鎭鳳翔﹐議多異同﹐復言未可發使﹐乃詔西川令遣使示朝旨。爾後連陷城邑﹐徵兵討逐﹐朝貢遂絕。宣宗時﹐黨項叛擾﹐推其由﹐乃邊將貪暴﹐利其羊馬﹐多欺取之。始用右諫議大夫李福爲夏州節度﹐刑部侍郎畢П爲寧節度﹐大理卿裴識爲涇原節度。發日﹐臨軒戒敕。宣宗時﹐浙東觀察李訥爲軍士所逐﹐貶朗州刺史。訥褊狷﹐遇軍士不以禮﹐遂及於難。監軍使王宗景撫循無狀﹐杖四十﹐流恭陵。自此戎臣失律﹐監軍使皆從坐。大中十二年後﹐藩鎭繼有叛亂﹐宣州都將康全泰逐觀察使鄭薰﹐湖南都將石再順逐觀察使韓琮﹐廣州都將王令寰逐節度使楊發﹐江西都將毛鶴逐觀察使鄭憲。宣宗命淮南節度使檢校左僕射平章事崔鉉兼領宣﹑池﹑歙三州觀察使﹐以宋州刺史溫璋爲宣州刺史﹐以右金吾將軍蔡襲爲湖南觀察使﹐以涇原節度使李承勛爲廣州節度使﹐以光祿卿韋宙爲江西觀察使﹐以鄰道兵送赴任﹐諸州皆平。令狐公﹐文公楚之子也。自翰林入相﹐最承恩澤。先是宣宗詔諸州刺史﹐秩滿不得徑赴別郡﹐須歸朝奏對後﹐許之任。以隨﹑房鄰地﹐除一故舊﹐徑令赴州。上覽《謝上表》﹐因問曰「此人緣何得便之任﹖」對曰「比近換守﹐庶幾其便於迎送。」上曰「朕以比來郡守因循﹐故令至京師﹐親問其施設優劣﹐將行黜陟。此令已行而復變之﹐宰相可謂有權。」時方寒﹐汗透重裘。上畱意郡守﹐凡選尢難其人。﹝案﹕此下有脫文﹞宣宗在位逾一紀﹐憂勤無怠。天下𨿽小康﹐而間水旱。又宣﹑洪﹑潭﹑靑﹑廣等數郡軍亂﹐蓋將帥失於統禦﹐而不日安輯﹐時稱小太宗。大中已後﹐宰相堂判無及路巖者。杜尙書忄舀﹐之弟﹐守泗州﹐爲龐勛所圍﹐以孤城自全﹔髙錫望守滁州﹐嬰城固拒而死。巖判崔雍狀云「錫望守城而死﹐已有追崇﹔杜忄舀孤壘獲全﹐尋加異獎。」王尙書式﹐僕射起之子﹐見重於武宗。嘗自薦於上﹐稱有文武才。式有武幹﹐善用兵。旣平浙東﹐徐州溫璋失守。朝廷以彭門頻年逐帥﹐乃自河陽移式﹐領河陽全軍赴任。駐軍境外而緩進。徐州將士自王智興後﹐驕橫難制。其銀刀都父子相承﹐每日三百人守衛﹐皆露刃坐於兩廊夾幕下﹐稍不如意﹐相顧笑議於飲食間﹐一夫號呼﹐眾卒相和。節度多懦怯﹐聞亂則後門逃去﹐如是且久。聞式至境﹐先遣衙隊三百人遠接。式衩衣坐胡牀受參﹐乃問其悖慢之罪﹐命盡斬於帳前。旣而後來者莫知前者已死﹐又斬之。數日﹐銀刀都數千人殆盡。徐州軍士平居自恃吞噬﹐及式衣襖子半臂﹐曳履危坐﹐拱手栗縮就死﹐無一人敢拒者。其後親戚相訝﹐不能自知焉。式旣視事﹐餘黨並遠配﹐郡中小安矣。式初爲京兆少尹﹐多從前訶者令遠﹐時或避之他適﹐京城號爲「鄧子」。性放率﹐不拘小節。長安坊中有夜攔街鋪設祠樂者﹐遲明未已﹐式過之﹐駐馬寓目。巫者喜﹐奉主人杯﹐跪獻於馬前曰「主人多福﹗感達官來﹐顧酒味稍美﹐敢進壽觴。」式取而飲之。行百餘步復回﹐曰「向之酒甚惡﹐可更一杯。」復據鞍引滿而去﹐其放率如此。太宗閱醫方﹐見明堂圖﹐人五臟之系﹐咸附於背。乃愴然曰「今律杖笞背﹐柰何髀背分受﹖」乃詔不得笞背。梁公以度支之司﹐天下利害﹐郎嘗闕﹐求之未得﹐乃自職之。髙宗時﹐司農欲以冬藏余菜賣之。以墨敕示僕射蘇良嗣。良嗣判曰「昔公儀相魯﹐猶拔園葵﹐況臨萬乘而販蔬鬻菜﹖」上從之﹐不行。開元始年﹐上悉出金銀珠玉錦繡之物於朝堂﹐若山積﹐皆焚之﹐示不復禦用。姚開府凡三爲相﹐皆兼兵部。軍鎭道裏與騎卒之數﹐皆能暗計之。郭尙書元振﹐始爲梓州射洪尉﹐徵求無厭﹐至掠部人賣爲奴婢者甚眾。武后聞之﹐使籍其家﹐惟有書數卷。後令問其資財所在﹐皆以濟人爲對﹐於是奇而免之。大足年間﹐遷涼州都督。元振風神偉壯﹐善於撫禦。在涼州五年﹐夷夏畏慕﹐令行禁止﹐牛羊被野﹐路不拾遺﹐諸蕃聞風請朝獻。唐興以來﹐善爲涼州者﹐郭居其最。蘇﹐神龍中﹐給事中兼宏文館學土﹐轉中書舍人。時父瑰爲宰相﹐父子同掌樞密﹐時人榮之。屬機事塡委﹐凡制誥皆出其手。中書令李嶠嘆曰「舍人思如泉湧﹐嶠所不及。」後爲中書侍郎﹐與宋同知政事。剛正﹐多所裁斷﹐皆順從其美﹐甚悅之。嘗謂人曰「吾與賢父子前後皆同時爲宰相。僕射長厚﹐誠爲國器﹔獻可替否﹐罄盡臣節﹐過其父也。」後罷政﹐拜禮部尙書而薨。及葬日﹐元宗遊咸宜宮﹐將舉獵﹐聞喪出﹐愴然曰「蘇今日葬﹐吾寧忍娛遊乎﹖」遂中路還宮。姚崇以拒太平公主﹐爲申州刺史﹐玄宗深徳之。太平旣誅﹐徵爲同州刺史。素與張說不葉﹐說諷趙彥昭彈之﹐玄宗不納。俄校獵於渭濱﹐密令會於行所。玄宗謂曰「卿頗獵乎﹖」崇對曰「此臣少所習也。臣年三十﹐居澤中﹐以呼鷹逐兔爲樂﹐猶不知書。張藏謂臣曰﹕『君當位極人臣﹐無自棄也。』爾來折節讀書﹐以至將相。臣少爲獵師﹐老而猶能。」上大悅﹐與之偕爲臂鷹﹐遲速在手﹐動必稱旨。玄宗歡甚﹐樂則割鮮﹐間則咨以政事。備陳古今理亂之本上之﹐可行者必委曲言之。玄宗心益開﹐聽之宜宜忘倦﹐軍國之務﹐咸訪於崇。崇罷冗職﹐修舊章﹐內外有敍。又請無赦宥﹐無度僧﹐無數遷吏﹐無任功臣以政﹐玄宗悉從之﹐而天下大理。李當尙書鎭南梁﹐境內有朝士莊產﹐子孫僑寓其間﹐而不肖者相效爲非。前牧以其各有階緣﹐弗克禁止﹐閭巷苦之。當嚴明有斷﹐處分寬織篾籠﹐召其尢者﹐詰其家世譜第﹐在朝姻親。乃曰「郎君藉如是地望﹐作如此行止﹐無乃辱於存亡乎﹖今日所懲﹐賢親眷聞之﹐必賞老夫﹐勉旃。」遽命盛以竹籠﹐沈於漢江。由是其儕惕息﹐各務戢斂焉。崔玨二子凶惡﹐節度使劉都尉判之曰「崔氏二男﹐荊州三害﹐不免行刑也。」梨園弟子有胡雛﹐善吹笛﹐尢承恩。嘗犯洛陽令崔隱甫﹐已而走禁中。玄宗非時托以他事召隱甫對﹐胡雛在側﹐指曰「就卿乞得此否﹖」隱甫奏曰「陛下此言﹐是輕臣而重樂人也﹐臣請休官﹗」再拜而出。玄宗遽曰「朕與卿戲。」遂令曳出﹐才至門外﹐杖殺之。俄而復敕釋放﹐已死矣﹐乃賜隱甫絹百匹。劉忠州晏﹐通百貨之利﹐自言如見地上錢流。每入朝乘馬﹐則爲鞭算。嘗言居取安便﹐不務華屋﹔食取飽適﹐不務多品﹔馬取穩健﹐不務毛色。江淮賈人﹐有積米以待踴貴。畫圖爲人﹐持米一斗﹐貨錢一千﹐以懸於市。揚州畱後徐粲杖殺之。李惠登自軍吏爲隨州刺史﹐自言「吾二名惟識『惠』字﹐不識『登』字。」爲政淸淨無迹﹐不求人知﹐兵革之後﹐闔境大化。武相元衡遇害﹐朝臣震恐﹐多有上疏請不窮究。獨尙書左丞許孟容奏「當罪京兆尹﹐誅金吾鋪官﹐大索求賊」﹐行行然有前輩風采。時京兆尹裴武問吏﹐吏曰「殺人者未嘗得脫。」數日﹐果擒張晏輩。王悅爲鎭將﹐淸苦肅下。有軍士犯禁﹐杖而枷之﹐約曰「百日乃脫﹐未及百日而脫者死。」又曰「我死則脫﹐爾死則脫﹐天子之命則脫。非此﹐臂可折﹐約不可攺也。」由是秋毫不犯。李建爲吏部郎中﹐嘗曰「方今秀茂皆在進士。使吾得志﹐當令登第之歲﹐集於吏部﹐使尉緊縣﹔旣罷復集﹐使尉望縣﹔旣罷又集﹐使尉畿縣﹔而升於朝。大凡中人三十成名﹐四十乃至淸列﹐遲速爲宜。旣登第﹐遂食祿﹔旣食祿﹐必登朝﹐誰不欲也﹖無淹滯以守常限﹐無紛競以求再捷。下曹得其修舉﹐上位得其更歷。就而言之﹐其利甚溥。」議者是之。●卷二文學文中子見王勃少弄筆硯﹐問曰「爾爲文乎﹖」曰「然。」因與題《太公遇文王贊》。曰「姬昌好徳﹐呂望潛華。城闕𨿽近﹐風雲尙賒。漁舟倚石﹐釣浦橫沙。路幽山僻﹐溪深岸斜。豹韜攘惡﹐龍鈐辟邪。𨿽逢相識﹐猶待安車。君王握手﹐何期晚耶﹖」杜淹﹐國初爲掾吏﹐嘗業詩。文皇勘定內難﹐詠鬥鷄寄意曰「寒食東郊道﹐飛翔競出籠。花冠偏照日﹐芥羽正生風。顧敵知心勇﹐先鳴覺气雄。長翹頻埽陣﹐利距屢通中。」文皇覽之﹐嘉嘆數四﹐遽擢用之。王勃凡欲作文﹐先令磨墨數升﹐飲酒數杯﹐以被覆面而寢。旣寤﹐援筆而成﹐文不加點﹐時人謂爲腹槁也。駱賓王年方弱冠﹐時徐敬業據揚州而反﹐賓王陷於賊庭﹐其時書檄皆賓王之詞也。每與朝廷文字﹐極數僞周﹐天后覽之﹐至「蛾眉不肯讓人﹐狐媚偏能惑主」﹐初微笑之。及見「一А之土未幹﹐六尺之孤安在﹖」乃不悅曰「宰相因何失如此之人﹗」蓋有遺才之恨。徐敬業十餘歲時﹐射必溢鏑﹐走馬若飛。英公每見之曰「此兒相不善﹐將赤吾族也。」蘇少不得父意﹐常與僕夫雜處﹐而好學不倦。每欲讀書﹐患無燈燭﹐嘗於馬廏竈中﹐吹火照書誦焉﹐其苦學如此。長安春時﹐盛於遊賞。蘇應制詩云「飛埃結紅霧﹐遊蓋飄靑雲。」玄宗覽之嘉賞﹐遂以禦花親插巾上。玄宗初卽位﹐銳意政理﹐好觀書﹐畱心起居注﹐選當時名儒執筆。其稱職者𨿽十數年不去﹐多則遷名曹郎兼之。自先天初至天寶十二載冬季﹐成七百卷﹐內起居注爲多。開元二年春﹐上幸寧王第﹐敍家人體。樂奏前後﹐酒食沾賚﹐上不自專﹐皆令稟於寧王。上曰「大哥好作主人﹐阿瞞但謹爲上客。」﹝原注﹕上禁中常自稱阿瞞﹞明日﹐寧王與岐﹑薛同奏曰「臣聞起居注必記天子言動﹐臣恐左右史記敍其事﹐四季朱印聯﹝案﹕此上文有脫誤﹞牒送史館﹐附依外史。」上以八分爲答詔﹐謝而許之。至天寶十二載冬季﹐成三百卷。率以五十幅黃麻爲一軸﹐用雕檀軸紫龍鳳綾標。寧王每請百部納於史館。上命宴侍臣以寵之。上寶惜此書﹐令別起閣貯之。及祿山陷長安﹐用嚴﹑髙計﹝原注﹕祿山謀主嚴莊﹑髙尙等﹞﹐未升宮殿﹐先以火千炬焚是閣﹐故《玄宗實錄》百不敍其三四﹐以是人間傳記尢眾。李白名播海內﹐玄宗見其神气髙朗﹐軒然霞舉﹐上不覺忘萬乘之尊﹐與之如知友焉。嘗制《胡無人》云「太白入月敵可摧。」及祿山犯闕﹐時太白犯月﹐皆謂之不凡耳。天寶中﹐國學增置廣文館﹐以領詞藻之士。滎陽鄭虔久被貶謫﹐是歲始還京師參選﹐除廣文館博士。虔茫然曰「不知廣文曹司何在﹖」執政謂曰「廣文館新置﹐總領文詞﹐故以公名賢處之。且令後代稱廣文博士自鄭虔始﹐不亦美乎﹖」遂拜職。鄭虔﹐天寶初協律﹐采集異聞﹐著書八十餘卷﹐人有竊窺其槁艸﹐上書告虔私修國史﹐虔遽焚之。由是貶謫十餘年﹐方從調選﹐授廣文館博士。虔所焚槁旣無別本﹐後更纂錄﹐率多遺忘﹐猶成四十餘卷。書未有名。及爲廣文館博士﹐詢於國子司業蘇源明。源明請名爲《會粹》﹐取《爾雅序》「會粹舊說」也。西河太守盧象贈虔詩云「書名《會粹》才偏逸﹐酒號屠蘇味更醇。」卽此也。著作郎孔至撰《百家類例》﹐第海內族姓﹐以燕公張說等爲近代新門﹐不入百家之數。駙馬張﹐燕公子也﹐觀至所撰﹐謂弟叔曰「多事漢﹗天下族姓何關汝事﹐而妄爲升降﹖」叔與至善﹐以兄言告之。時工部侍郎韋述諳練士族﹐至書初成﹐以呈韋公﹐以爲可行也。及聞言﹐恐懼﹐將追攺之。韋曰「文士奮筆將爲千載之法﹐柰何以一言自動搖﹖有死而已﹐胡可攺也﹖」遂不攺。長安菩薩寺僧宏道﹐天寶末﹐見王右丞爲賊所囚於經藏院﹐與左丞裴迪密往還。裴說——賊會宴於太極西內﹐王聞之泣下﹐爲詩二絕﹐書經卷麻紙之後﹐宏道藏之﹐相傳數世。其詞云「萬戶傷心生野煙﹐百官何日更朝天﹖秋槐葉落空宮裏﹐凝碧池頭奏管弦。」又云「安得捨塵网﹐拂衣辭世喧﹐然策藜杖﹐歸向桃花源。」代宗獨孤妃薨﹐贈貞皇后。將葬﹐尙父汾陽王子儀在州﹐其子尙主﹐欲致祭。徧問諸吏﹐皆云「古無人臣祭皇后之儀。」子儀曰「此事須柳侍禦裁之。」時殿中侍禦史柳並﹐字伯存﹐掌書記﹐奉使在﹐卽急召之。旣至﹐子儀曰「有切事﹐須藉侍禦爲之。」遂說祭事。殿中初亦對如諸人﹐旣而曰「禮緣人情。令公勛徳﹐不同常人。且又爲姻戚﹐今自令公始﹐亦謂得宜。」子儀曰「正合某本意。」殿中艸祭文﹐其官銜稱駙馬都尉郭曖父具官某﹐其文並敍特恩許致祭之意﹐辭簡禮備﹐子儀大稱之。徳宗暮秋獵於苑中。是日﹐天已微寒﹐上謂近臣曰「九月衣衫﹐二月衣袍﹐與時候不相稱﹐欲遞遷一月﹐何如﹖」左右皆拜謝。翌日﹐命翰林議之﹐而後下詔。李趙公吉甫時爲承旨﹐以聖人上順天時﹐下盡物理﹐表請宣示天下﹐編之於令。李相程初爲學士﹐獨不署名﹐別狀奏曰「臣謹按﹕《月令》『十月始裘』﹐《月令》是玄宗皇帝刪定﹐不可攺易。」上乃止。由是與吉甫不協。韋應物詩云「書後欲題三百顆﹐洞庭須待滿林霜。」後人多說率爾成章﹐不知江左嘗有人於紙尾「寄洞庭霜三百顆」。韓晉公治《左氏》﹐爲浙江東西道制節。屬淮寧叛亂﹐發戎遣饋﹐案籍駢雜﹐而未嘗廢捲。在軍中撰《左氏通例》一卷﹐刻石金陵府學。憲宗問宰相曰「天子讀何書卽好﹖」權徳輿對曰「《尙書》。哲王軌範﹐歷歷可見。」上曰「《尙書》曾讀。」又問鄭餘慶曰「《老子》《列子》如何﹖」奏曰﹕《老子》述無爲之化﹐若使資聖覽﹐爲理國之樞要﹐卽未若《貞觀政要》。」裴晉公平淮西後﹐憲宗賜玉帶。臨薨欲還進﹐使記室作表﹐皆不愜。乃令子弟執筆﹐口占狀曰「內府珍藏﹐先朝特賜﹐旣不敢將歸地下﹐又不合畱向人間。謹卻封進。」聞者嘆其簡切而不亂。晉公貞元中﹐作《鑄劍戟爲農器賦》﹐首云「皇帝之嗣位十三載﹐寰海旣淸﹐方隅砥平。驅域中盡歸力穡﹐示天下不復用兵。」憲宗平諸鎭﹐幾至太平﹐正當元和十三年。而晉公以儒生作相﹐竟爲章武佐命。楊京兆兄弟皆能文﹐爲學甚苦。或同賦一篇﹐共坐庭石﹐霜積襟袖﹐課成乃已。劉禹錫云﹕﹝案﹕此下至「芍藥和物之名也」一條﹐多稱劉禹錫云﹐或聯書﹐或另條。蓋采自韋絢《劉公嘉話》﹐而中多訁爲脫﹐文義難通。今本《劉公嘉話》非完書﹐無可參校﹐姑仍其舊﹞與柳八﹑韓七詣施士吝聽《毛詩》﹐說「維鵜在梁」﹐梁﹐人取魚之梁也。言鵜自合求魚﹐不合於人梁上取其魚。譬之人自無善事﹐攘人之美者﹐如鵜在人之梁﹐毛《注》失之矣。又說「山無艸木曰岵」﹐所以言「陟彼岵兮」﹐言無可怙也。以岵之無艸木﹐故以譬之。因言「罘ぜ者﹐復思也。今之板障﹑屏墻也。天子有外屏﹐人臣將見﹐至此復思其所對易攵去就﹑避忌也。」「魏」﹐大「闕」﹐樓觀也。人臣將人﹐至此則思其遺闕。「桓楹」者﹐卽今之華表也﹔桓﹑華聲訛﹐因呼爲桓。「桓」亦丸丸然柱之形狀也。又說﹕古碑有孔。今野外見碑有孔﹐古者於此孔中穿棺以下於墓中耳。又說﹕《甘棠》之詩「勿拜﹐召伯所憩」﹐「拜」言如人身之拜﹐小低屈也。上言「勿翦」﹐終言「勿拜」﹐明召伯漸遠﹐人思不得見也。毛《注》「拜猶伐」﹐非也。又言「維北有斗﹐不可挹酒漿﹐」言不得其人也。毛﹑鄭不注。劉禹錫曰「爲詩用僻字﹐須有來處。宋考功云﹕『馬上逢寒食﹐春來不見餳。』常疑之。因讀《毛詩》鄭《箋》說吹簫處﹐注云﹕『卽今賣餳者所吹。』六經惟此中有『餳』字。吾緣明日重陽﹐押一『糕』字﹐續尋思六經竟未見有糕字﹐不敢爲之。嘗訝杜員外『巨顙拆老拳』無據﹐及覽《石勒傳》云﹕『卿旣遭孤老拳﹐孤亦飽卿毒手。』豈虛言哉﹗後輩業詩﹐卽須有據﹐不可率爾道也。」韋絢曰「司馬墻何也﹖」曰「今惟陵寢繞垣﹐卽呼爲司馬墻。」「而球場是也﹐不呼之何也﹖」劉禹錫曰「恐是陵寢﹐卽呼臣下避之。」《詩》曰「我思肥泉」者﹐源同而分之曰「肥」也。言我今衛女嫁於曹﹐如肥泉之分也。魏文帝詩云「畫舸覆堤」﹐卽今淮浙間兪船篷子上帷幕耳。《唐書盧藩傳》言之。﹝案﹕《唐書》無《盧藩傳》。韋絢唐人﹐亦無引《唐書》之理﹐疑有脫誤﹞船子著油﹐﹝案﹕此下原闕一字﹞比惑之﹐見魏詩方悟。又曰「旄邱」者﹐上側下髙曰「旄邱」﹐言君臣相背也。鄭《注》云「旄當爲﹛土﹜」﹐又言「﹛土﹜未詳」﹐何也﹖郭璞《山海經序》曰「人不得耳聞﹐眼不見爲無。」﹝案﹕今本《山海經序》無此二語﹐據文義﹐亦有脫誤﹞非也﹐是自不知不見耳﹐夏虫疑冰之類是矣。仲尼曰「加我數年﹐五十以學《易》﹐可以無大過矣。」又韋編三絕﹐所以明未會者多於解也。有楊何者﹐有禮學﹐以廷評來夔州﹐轉云安鹽官﹐因過劉禹錫之與﹐﹝案﹕此下原闕二字﹞何云「仲尼合葬於防。防﹐地名。」非也。仲尼以開墓合葬於防﹔防﹐隧道也。且潸然流涕﹐是以合葬也。若謂之地名﹐則未開墓而已潸然﹐何也﹖絢曰「『五夜』者﹐甲﹑乙﹑丙﹑丁﹑戊﹐更疊之。今惟言『乙夜』或『子夜』﹐何也﹖」未詳。劉禹錫曰﹕茱萸二字﹐經二詩人用﹐亦有能否。杜甫言「醉把茱萸子細看」﹐王右丞「徧插茱萸少一人」﹐最優也。劉禹錫曰﹕牛丞相奇章公初爲詩﹐務奇特之語﹐至有「地瘦艸叢短」之句。明年秋﹐捲成﹐呈之﹐乃有「求人气色沮﹐憑酒意乃伸」﹐益加能矣。明年乃上第。楊茂卿云「河勢昆侖遠﹐山形菡萏秋。」此詩題云「過華山下作」﹐而用蓮蓬之菡萏﹐極的當而暗靜矣。劉禹錫曰﹕石季龍挾彈殺人﹐其兄怒之﹐其母曰「健犢須走車破轅﹐良馬須逸鞭泛駕﹐然後能負重致遠。」蓋言童稚不奇﹐卽非異器矣。又曰﹕爲文自斗異一對不得。予嘗爲大司徒杜公之故吏﹐司徒冢嫡之薨於桂林也﹐柩過渚宮﹐予時在朗州﹐使一介具奠酹﹐以申門吏之禮。爲一祭文云「事吳之心﹐𨿽云已矣﹔報智之志﹐豈可徒然﹗」「報智」人或用之﹐「事吳」自思得者。柳八駁韓十八《平淮西碑》云「『左飧右粥』﹐何如我《平淮西雅》云『仰父俯子。』」禹錫曰「美憲宗俯下之道盡矣。」柳曰「韓《碑》兼有帽子﹐使我爲之﹐便說用兵討叛矣。」劉禹錫曰「韓《碑》柳《雅》﹐予詩云﹕『城中晨雞喔喔鳴﹐城頭鼓角聲和平﹐』美李尙書之入蔡城也﹐須臾之間﹐賊都不覺。又詩落句言﹐『始知元和十二載﹐四海重見升平時。』所以言十二載者﹐因以記淮西平之年。」段相文昌重爲《淮西碑》﹐碑頭便曰「韓宏爲統﹐公武爲將。」用《左氏》﹕「欒書將中軍﹐欒佐之。」文勢也甚善。亦是效班固《燕然碑》樣﹐別是一家之美。又曰﹕薛伯鼻修史﹐爲傳﹕收蔡州﹐徑入爲能。禹錫曰「我則不然。若作史官﹐以得李﹐釋縛委心用之爲能。入蔡非能﹐乃一夫勇耳。」劉禹錫曰﹕《春秋》稱「趙盾以八百乘」﹐凡帥能曰「以」﹐由也﹐由趙盾也。又曰﹕王莽以羲和爲官名﹐如今之司天臺﹐本屬太史氏。故《春秋》史魚﹑史蘇﹑史﹐皆知陰陽術數也。《南都賦》言「春茆夏韭」﹐子卯之卯也。而公孫羅云「茆﹐鳥卵。」非也。且皆言菜也﹐何「卯」忽無言﹖﹝案此句疑有脫誤﹞方書中「勞薪」﹐亦有「勞水」者﹐揚之使水力弱﹐亦勞也。亦用「筆心」﹐筆亦心勞﹐一也。與「薪勞」之理﹐皆藥家之妙用。又曰﹕近代有中正﹔中正﹐鄕曲之表也。藻別人物﹐知其鄕中賢愚出處。晉重之。至東晉﹐吏部侍郎裴楷乃請攺爲九品法﹐卽今之上﹑中﹑下﹐分爲九品官也。王武子曾在夔州之西市﹐俯臨江岸沙石﹐下看諸葛亮八陣圖﹐箕張翼舒﹐鵝形鸛勢﹐聚石分布﹐宛然尙存。峽水大時﹐三蜀雪消之際﹐瀕滂氵養﹐大樹十圍﹐枯槎百丈﹐破霍巨石﹐隨波塞川而下。水與岸齊﹐雷奔山裂﹐聚石爲堆者﹐斷可知也。及乎水已平﹐萬物皆失故態﹐惟陣圖小石之堆﹐標聚行列﹐依然如是者﹐垂六七百年間﹐淘灑推激﹐迨今不動。劉禹錫曰「是諸葛公誠明﹐一心爲先主效死。況此法出《六韜》﹐是太公上智之材所構。自有此法﹐惟孔明行之﹐所以神明保持﹐一定而不可攺也。」東晉桓溫徵蜀過此﹐曰「此常山蛇陣﹐擊頭則尾應﹐擊尾則頭應﹐擊其中則頭尾皆應。」常山者﹐地名。其蛇兩頭﹐出於常山﹐其陣適類其蛇之兩頭﹐故名之也。」溫遂勒銘曰「望古識其眞﹐臨源愛往迹﹐恐君遺事節﹐聊下南山石。」陸法和嘗徵蜀﹐及上白帝城﹐插標﹐曰「此下必掘得諸葛亮鏃。」旣掘之﹐得箭鏃一斛。或曰「當法和至此時﹐去諸葛亮猶近﹐應有人向說﹐故法和掘之耳。」法和𨿽是異人﹐必未知諸葛亮箭鏃在此也。「諸葛亮所止﹐令兵士獨種蔓菁者﹐何也﹖」曰「取其甲生啖﹐一也﹔葉舒者煮食﹐二也﹔久居則隨以滋長﹐三也﹔棄去不惜﹐四也﹔回則易尋而采之﹐五也﹔冬有根可食﹐六也。比諸蔬屬﹐其利博哉﹗三蜀之人今呼蔓菁爲『諸葛菜』﹐江陵亦然。」禹錫曰「芍藥﹐和物之名也。此藥之性能調和物﹐或音『著略』﹐語訁爲也。」絢時獻賦﹐用此「芍藥」字﹐以「煙兮霧兮﹐气兮靄兮」﹐言四物調和爲云也。公曰「甚善。」因以解之。白居易﹐長慶二年以中書舍人爲杭州刺史﹐替嚴員外休復。休復有時名﹐居易喜爲之代。時吳興守錢徽﹑吳郡守李穰皆文學士﹐悉生平舊友﹐日以詩酒寄興。官妓髙玲瓏﹑謝好好巧於應對﹐善歌舞。從元稹鎭會稽﹐參其酬唱。每以筒竹盛詩來往。居易在杭﹐始築堤捍錢塘潮﹐鐘聚其水﹐漑田千頃。復浚李泌六井﹐民賴其汲。在蘇作詩﹐有「使君全未厭錢塘」之句。及罷﹐俸錢多畱守庫。繼守者公用不足﹐則假而復塡﹐如是五十餘年。及黃巢至郡﹐文籍多焚燒﹐其俸遂亡。張宏靖十二世掌書命﹐至丞相。楊巨源贈公詩云「伊陟無聞祖﹐韋賢不到孫。」當時稱其能與張氏說家門。巨源在元和﹐詩韻不爲新語﹐體律務實﹐功夫頗深。自旦至暮﹐吟詠不輟。年老頭數搖﹐人言吟詩多所致。韓文公與孟東野友善。韓公文至髙﹐孟長於五言﹐時號「孟詩韓筆。」元和中﹐後進師匠韓公﹐文體大變。又柳柳州宗元﹑李尙書翺﹑皇甫郎中﹑馮詹事定﹑祭酒楊公﹐李公皆以髙文爲諸生所宗﹐而韓﹑柳﹑皇甫﹑權公皆以引接後學爲務。楊公尢深於獎善﹐遇得一句﹐終日在口﹐人以爲癖。長慶以來﹐李封州甘爲文至精﹐獎拔公心﹐亦類數公。甘出於李相國宗閔下﹐時以爲得人﹐然終不顯。又元和以來﹐詞翰兼奇者﹐有柳柳州宗元﹑劉尙書禹錫及楊公。劉﹑楊二人﹐詞翰之外﹐別精篇什。又張司業籍善歌行﹐李賀能爲新樂府﹐當時言歌篇者﹐宗此二人。李相國程﹑王僕射起﹑白少傅居易兄弟﹑張舍人仲素爲場中詞賦之最﹐言程試者宗此五人。伯仲以史學繼業。藏書最多者﹐蘇少常景鳳﹑堂弟尙書滌﹐諸家無比﹐而皆以淸望爲後來所重。景鳳登第﹐與堂兄特並時﹐世以爲美。呂衡州溫﹐祖延之﹑父渭﹐俱有盛名﹐至大官。家世碑志不假於人﹐皆子孫自撰﹐云「欲傳慶善於後嗣﹐儆文學之荒墜。」裴晉公自爲志銘曰「裴子爲子之道﹐備存乎家牒﹔爲臣之道﹐備存乎國史。」杜牧亦自銘曰「嗟爾小子﹐亦克厥修。」此二銘詞簡而備。白居易亦自爲銘。顏魯公在蔡州﹐知必禍及﹐自爲志銘置左右。文宗皇帝曾制詩以示鄭覃﹐覃奏曰「且乞畱聖慮於萬幾﹐天下仰望。」文宗不悅。覃出﹐復示李宗閔﹐嘆伏不已﹐一句一拜﹐受而出之。上笑謂之曰「勿令適來阿父子見之。」文宗尙賢樂善罕比。每宰臣學士論政﹐必稱才術文學之士﹐故當時多以文進。上每視事後﹐卽閱羣書﹐至亂世之君﹐則必扼腕嗟嘆﹔讀堯﹑舜﹑禹﹑湯事﹐卽灌手斂衽﹐謂左右曰「若不甲夜視事﹐乙夜觀書﹐卽何以爲君﹖」試進士﹐上多自出題目。及所司試﹐覽之終日忘倦。嘗召學士於內庭論經﹐較量文章﹐宮人已下侍茶湯飲饌。李訓講《周易》﹐頗葉上意。時方盛夏﹐遂取犀如意賜訓﹐上曰「與卿爲譚柄。」讀髙郢《無聲樂賦》﹑白居易《求元珠賦》﹐謂之「玄祖」。水部員外郎賈嵩說云。文宗好五言詩﹐品格與肅﹑代﹑憲宗同﹐而古調尢淸峻。嘗欲置詩學士七十二員﹐學士中有薦人姓名者﹝原注﹕當時詩人李廓馳名﹐爲涇原從事﹞﹐宰相楊嗣復曰「今之能詩﹐無若賓客分司劉禹錫。」上無言。李玨奏曰「當今起置詩學士﹐名稍不嘉。況詩人多窮薄之土﹐昧於識理。今翰林學士皆有文詞﹐陛下得以覽古今作者﹐可怡悅其間﹔有疑﹐顧問學士可也。陛下昔者命王起﹑許康佐爲侍講﹐天下謂陛下好古宗儒﹐惇揚朴厚。臣聞憲宗爲詩﹐格合前古。當時輕薄之徒﹐ゼ章繪句﹐聱牙崛奇﹐譏諷時事﹐爾後鼓扇名聲﹐謂之『元和體』﹐實非聖意好尙如此。今陛下更置詩學土﹐臣深慮輕薄小人﹐競爲嘲詠之詞﹐屬意於雲山艸木﹐亦不謂之『開成體』乎﹖玷黯皇化﹐實非小事。」文宗時﹐工部尙書陳商立《漢文帝廢喪議》。又立《左氏》學議﹐以「孔子修經﹐褒貶善惡﹐類例分明﹐法家流也。左丘明爲魯史﹐載述時政﹐懼善惡失墜﹐以日系月﹐本非扶助聖言﹐緣飾經旨﹐蓋太史氏之流也。舉之《春秋》﹐則明白而有實﹔合之《左氏》﹐則叢雜而無徵。杜元凱曾不思孔子所以爲經﹐當與《詩》《書》《周易》等列﹔丘明所以爲史﹐當與司馬遷﹑班固等列。二義不侔﹐乃參而貫之﹐故微旨有所未盡﹐婉章有所未一。」其後吳郡陸龜蒙亦引啖助﹑趙匡爲證﹐正與商議同。進士李爲作《淚賦》及《經》《薄》《暗》《小》四賦﹐李賀作「樂府」﹐多屬意花艸蜂蝶之間。二子竟不遠大﹐世言文字可以見分命之優劣。上元瓦官寺僧守亮﹐通《周易》﹐性若狂易。李衛公鎭浙西﹐以南朝舊寺多名僧﹐求知《易》者﹐因帖下諸寺﹐令擇送至府。瓦官寺眾白守亮曰「大夫取解《易》僧﹐汝常時好說《易》﹐可往否﹖」守亮請行。眾戒曰「大夫英俊嚴重﹐非造次可至﹐汝當愼之。」守亮旣至﹐衛公初見﹐未之敬。及與言論﹐分條析理﹐出沒幽賾﹐公凡欲質疑﹐亮已演其意﹐公大驚﹐不覺前席。命於甘露寺設館捨﹐自於府中設講席﹐命從事已下﹐皆橫經聽之﹐逾年方畢。旣而請再講﹐講將半﹐亟請歸甘露。旣至命浴﹐浴畢﹐整巾屨遣白公云「大期今至﹐不及回辭。」言訖而終。公聞驚異﹐明日率賓客至寺致祭。適有南海使送西國異香﹐公於龕前焚之﹐其煙如弦﹐穿屋而上﹐觀者悲敬。公自艸祭文﹐謂舉世之官爵俸祿﹐皆加於亮﹐亮盡受之﹐可以無愧。李徳裕鎭浙西﹐有劉三復者﹐少貧苦﹐有才學。時中使賫詔書賜徳裕﹐徳裕謂曰「子爲我艸表﹐能立構否﹖」三復曰「文貴中﹐不貴速得。」徳裕以爲然。三復又請曰「中外皆傳公文﹐請得以文集觀之。」徳裕出數軸﹐三復乃體而爲表﹐徳裕尢喜之。遣詣京師﹐果登第。其子鄴﹐後爲丞相﹐上表雪徳裕冤﹐歸櫬洛中。段郎中成式﹐博學文章﹐著書甚多。守廬陵﹐嘗遊山寺﹐讀一碑﹐二字不過﹐曰「此碑無用於世矣。成式讀之不過﹐更何用乎﹖」客有以此二字徧問人﹐果無知者。連典江南數郡﹐皆有名山﹕九江匡廬﹑縉雲爛柯﹑廬陵麻姑。前進士許棠寄詩云「十年三領郡﹐領郡管仙山。」盧陵時﹐爲人妄訴﹐逾年方辧﹐乃退居於襄陽。溫博士庭筠亦謫隨縣尉﹐節度使徐太師畱在幕府﹐與成式尢相善。嘗送墨一挺與庭筠﹐往復致謝﹐搜故事者凡幾函。成式子安節﹐娶庭筠女。安節仕至吏部郎中﹑沂王傅﹐善音律﹐著《樂府新錄》傳於世。令狐自吳興除司勛郎中﹐入禁林。一夕寓直﹐中使宣召﹐行百步﹐至便殿﹐上遣內人秉燭候之﹐引於禦榻前賜坐﹐問﹕「卿從江外來﹐彼中庶安否﹖廉察郡守字人求瘼之道如何﹖朕常思四海之大﹐九州之廣﹐𨿽明君不能自理﹐常須賢佐﹐邇來朝廷皆未睹其忠藎。」降階俯伏﹐曰「聖意如此﹐微臣便合得罪。」上曰「卿方爲翰林學士﹐所職者朕之誥命﹐向來之言﹐本不相及。」以玉杯酌酒賜。有小案置禦牀上﹐有書兩卷﹐謂曰「朕聽政之暇﹐未嘗不觀書。此讀者﹐先朝所述《金鏡》﹐一卷則《尙書禹謨》。」復問曰「卿曾讀《金鏡》否﹖」對曰「文皇帝所著之書﹐有理國理身之要﹐披閱誦諷﹐不離於口。」上曰「卿試舉其要。」跪於禦前誦之﹐至「亂未嘗不任不肖﹐治未嘗不任忠賢。任忠賢﹐則享天下之福﹔任不肖﹐則受天下之禍。」上止之曰「朕每讀至此﹐未嘗不三復後已。《書》又云﹕『任賢勿貳﹐去邪勿疑。』是則欲致升平﹐當用此言爲首。」奏曰「先臣每言《金鏡》可爲萬古格言﹐自非聰明之姿﹐無以探其壺奧。」上曰「曩者知卿材器﹐今日見卿詞學。」顧中使曰「持燭送學士歸院。」當時近臣恩澤無比﹐居歲餘﹐遂遷宰相。宣宗因重陽﹐便殿大合樂﹐錫宴羣臣。有禦制詩﹐其略曰「款塞旋徵騎﹐和戎委廟賢﹔傾心方倚注﹐葉力共安邊。」宰臣以下應制皆和。上曰「宰相魏暮詩最佳。」其聯云「四方無事去﹐宸豫杪秋來﹔八水寒光動﹐幹山霽色開。」上嘉賞久之﹐魏蹈舞謝。宣宗嗜書﹐嘗構一殿﹐每退朝﹐必獨坐內觀書﹐或至夜中燭ㄠ委﹐禁中謂上爲老儒生。大中十二年﹐以左諫議大夫鄭漳﹑兵部郎中李鄴爲鄆王已下侍讀。時鄆王居十六宅﹐夔﹑昭已下五王居大明宮內院。數日﹐追制﹐攺充夔王已下侍讀﹐五日一入乾符門講讀。懿宗卽位﹐遂停。大中﹑咸通之後﹐每歲試禮部者千餘人。其間有名聲﹐如﹕何植﹑李玫﹑皇甫松﹑李孺犀﹑梁望﹑毛潯﹑具麻﹑來鵠﹑賈隨﹐以文章稱﹔溫庭筠﹑鄭瀆﹑何涓﹑周鈐﹑宋耘﹑沈駕﹑周系﹐以詞翰顯﹔賈島﹑平曾﹑李淘﹑劉得仁﹑諭坦之﹑張喬﹑劇燕﹑許琳﹑陳覺﹐以律詩傳﹔張維﹑皇甫川﹑郭﹑劉庭輝﹐以古風著。𨿽然﹐皆不中科。陸翺爲詩有情思﹐其《閒居卽事》云「衰柳迷隋苑﹐衡門啼暮鴉﹔茅廚煙不動﹐書牖日空斜。悔下東山石﹐貧於南阮家。沈憂損神慮﹐萱艸自開花。」《宴趙氏北樓》云「殷勤趙公子﹐良夜竟相畱﹔朗月生東海﹐仙娥在北樓。酒闌珠露滴﹐歌迥石城秋﹔本爲愁人設﹐愁人到曉愁。」題鸚鵡﹑早鶯﹑柳絮﹑燕子﹐皆傳於時。登第累年﹐無辟召﹐一遊東諸侯﹐得錢僅百萬﹐而卒於江南。長子希聲﹐好學多才藝﹐勤於讀史﹐非寢食未嘗釋卷﹐中朝子弟好讀史者無及。昭宗時爲相。李郢有詩名﹐鄭尙書顥門生也。居杭州﹐不務進取﹐終﹝案﹕此下原闕一字﹞下郎官。初赴舉﹐聞鄰女有容﹐求娶之。遇有爭娶者﹐女家無以爲辭﹐乃曰「備錢百萬﹐先至者許之。」兩家具錢﹐同日皆至。女家無以爲辭﹐復曰「請各賦一詩﹐以爲優劣。」郢乃得之。登第回江南﹐駐蘇州﹐遇故人守湖州﹐邀同行。郢辭以決意春歸﹐爲妻作生日。故人不放﹐與之胡琴﹑焦桐﹑方物等﹐令且寄歸代意。郢爲《寄內詩》曰「謝家生日好風煙﹐柳暖花春二月天﹔金鳳對翹雙翡翠﹐蜀琴新上七絲弦。鴛鴦交頸期千歲﹐琴瑟諧和願百年﹔應恨客程歸未得﹐綠窗紅淚冷涓涓。」兄子咸通初守杭州。郢至﹐宿虛白堂﹐云「缺月斜明虛白堂﹐寒蛩喞喞樹蒼蒼。江風徹曙不得睡﹐二十五聲秋點長。」馬博士戴﹐大中初爲太原李司空掌記﹐以正直被斥﹐貶朗州龍陽尉。戴著書﹐自痛不得盡忠於故府﹐而動天下之議。行道興詠﹐寄情哀楚﹐凡數十篇。其《方城懷古》云「申胥枉向秦庭哭﹐靳尙終貽楚國羞。」《新春聞赦》云「道在猜讒息﹐仁深疾苦除。堯聰能下聽﹐湯网本來疏。」李字除果名﹑地名﹑人姓之外﹐更無有別訓義也。《左傳》「行李之往來」﹐注﹕「行李﹐使人也。」遠行結束﹐謂之行李﹐而不悟是行使爾。按舊文﹕使字作「卒」﹐傳寫之﹐誤作「李」焉。漢四皓其一號角裏﹐角音祿﹐今多以「覺」呼者﹐非也。《魏子》及孔氏《祕記》﹑荀氏《漢紀》﹐慮將來之誤﹐直書「祿裏」。按《玉篇》等字書皆云「東方爲﹤龠錄﹥音﹐或作角﹔角亦音祿。」《魏子》《祕記》《漢紀》不書「﹤龠錄﹥」而作「祿」者﹐以其字僻﹐又慮誤音故也。李匡云﹕角裏當東方﹐何者﹖按《陳畱志》稱京師亦號爲灞上儒生﹐灞旣在京師之東﹐則角裏爲東方不疑矣。以字書言﹐角直宜作「﹤龠錄﹥」爾﹐然﹤龠錄﹥字亦作角﹐音覺者﹐樂聲也﹐或亦通用「﹤龠錄﹥角」之「角」字﹐是以今人多亂其音呼之。稍畱心爲學者﹐則妄穿鑿云﹕音祿之「角」﹐與音覺之「角」﹐點畫有分別。又不知角﹑﹤龠錄﹥各有二音﹐字體皆同﹐而其義有異也。又《禮記》「君大夫﹛髟春﹜爪實於綠中」﹐鄭司農《注》云「綠當爲角﹐聲之誤也。」旣云聲誤﹐是鄭讀「角中」爲「祿中」。「祿」與「綠」是雙聲﹐若讀角爲覺﹐覺是齶際聲﹐綠是舌頭之聲。《注》復云「角中﹐謂棺內四隅也。」據此則又似音祿之「角」與音覺之「角」義同。陸氏《釋文》﹑孔氏《疏》不能窮其聲義﹐亦但云「綠當爲『角』﹐漢之角裏﹐《禮》之『綠中』﹐皆當作『祿』音。」《月令》﹐今人依陸徳明說﹐云是《呂氏春秋十二紀》之首﹐後人刪合爲之﹐非也。蓋出於《周書》第七卷

《周月》《時訓》兩篇。蔡邕﹑《玉篇》云「周公作」。是《呂紀》采於《周書》﹐非《戴禮》取於《呂紀》﹐明矣。《論語》﹕「宰予晝寢。」梁武帝讀爲「寢室」之「寢」。晝﹐胡卦反﹐言其繪畫寢室﹐故夫子嘆「朽木不可雕也﹐糞土之墻不可朽也。」今人皆以爲韓文公所說﹐非也。又﹕「傷人乎﹐不問馬。」今亦云韓文公讀「不」爲「否」﹐言大徳聖人﹐豈仁於人不仁於馬﹖故貴人﹐所以前問﹔賤畜﹐所以後問。然「不」字上豈更要助詞﹖其亦曲矣﹐況又未必韓公所說。按陸氏《釋文》亦云「一讀至『不』字句絕」﹐則知其「不」爲「否」﹐其來尙矣。誠以「不」爲「否」﹐則宜至「乎」字句絕﹐「不」字自爲一句。何者﹖夫子問「傷人乎﹖」乃對曰「否。」旣不傷人﹐然後乃問馬﹐其文別爲一讀﹐豈不愈於陸云乎﹖稷下有諺曰「學識何如觀點書。」書之難﹐不惟句度義理﹐兼在知字之正音﹑借音。若某字以朱發平聲﹐卽爲某字﹕發上聲﹐變爲某字﹔去﹑入又攺爲某字﹐轉平﹑上﹑去﹑入易耳﹐知合發﹑不發爲難。不可盡條舉之﹐今略指一隅。至如亡字﹑無字﹑毋字﹐並是正「無」字﹐非借音也。今見點書每遇「亡有」字﹐必以朱發平聲﹐其遇「毋」字亦然﹐是不知亡字﹑﹝C032﹞字﹑毋字﹑母字﹐點畫各有區別。亡從一點一畫一﹝原注﹕觀篆文當知矣﹐是以無字正體作亡﹞『﹝C032﹞』之『﹝C032﹞』中有人。『毋有』字其畫盡通也。『父母』字中有兩點。﹝原注﹕劉伯莊《音義》云﹕凡非父母之母﹐皆呼爲無字﹐是也。義見字書﹞其「無」「﹝C043﹞」二字﹝原注﹕上無下旣﹞﹐今多混書﹐陸徳明已有論矣。世人多謂李氏立意注《文選》﹐過爲迂繁﹐徒自騁學﹐且不解文意﹐遂相尙習五臣者﹐大誤也。所廣徵引﹐非李氏立意﹐蓋李氏不欲竊人之功﹐有舊注者﹐必逐每篇存之﹐仍題元注之人姓字﹔或有迂闊乖謬﹐猶不削去之。苟舊注未備﹐或興新意﹐必於舊注中稱「臣善」以分別。旣存元注﹐例皆引據﹐李氏續之﹐雅誼殷勤也。代傳數本李氏《文選》﹐有初注成者﹐有覆注成者﹐有三注﹑四注者﹐當初旋被傳寫之誤。其絕筆之本﹐兼釋音訓義﹐注解甚多﹐匡家幸而有焉。嘗將數本並校﹐不惟注之贍略有異﹐至於科段互相不同﹐無似余家之本該備也。因而比量五臣者﹐方悟所注直盡從李氏注中出。開元進表反非斥李氏﹐無乃欺心歟﹖且李氏未詳處﹐將欲下筆﹐宜明引憑證。細而觀之﹐無非率爾。今聊各舉其一端﹐至如《西都賦》說獵云「許少施巧﹐秦成力折。」李云「許少﹑秦成未詳。」五臣云「古之捷人壯士﹐搏格猛獸。」施巧﹑力折固是捷壯﹐文中自解矣﹐豈假更言﹖況不知二人所從出乎﹖又注「作我上都」云「上都﹐西京也。」何太淺近忽易歟﹖必欲加李氏所未注﹐何不云「上都者﹐君上所居﹐人所都會」耶﹖況秦地厥田上上﹐居天下之上乎﹖又輕攺前賢文旨﹐若李氏注云「某字或作某字」﹐便隨而攺之﹔其有李氏解而自不曉﹐輒復移易﹐今不能繁駁﹐亦略指其所攺一字。曹植《樂府》云「寒鱉炙熊蹯。」李氏云﹕今之臘肉謂之「寒」﹐蓋韓國事饌尙此法﹔復引《鹽鐵論》「羊淹雞寒」﹑劉熙《釋名》「韓雞」爲證﹐「寒與韓同」。又李以上句云「膾鯉雋胎蝦」﹐因注云「《詩》曰『い鱉膾鯉』。」五臣兼見上句有「膾」﹐遂攺「寒鱉」爲「い鱉」﹐以就《毛詩》之句。又子建《七啟》云「寒芳苓之巢龜﹐西海之飛鱗。」五臣亦攺「寒」爲「搴」﹐注云「搴﹐取也。」何以對下句之「」耶﹖況此篇全說ゾ事之意﹐獨入此「搴」字﹐於理甚不安。上句旣攺「寒」爲「搴」﹐下句亦宜攺「」爲「取」﹐縱一聯稍通﹐亦與諸句不相承接。以此言之﹐明子建故用「寒」字﹐豈可攺爲「い」﹑「搴」耶﹖斯類篇篇有之﹐學者幸畱意。仍知李氏絕筆之本﹐懸若日月焉。方之五臣﹐猶虎狗﹑鳳雞耳。其攺字﹐有「翩翻」對「恍惚」﹐則獨攺「翩翻」爲「翩翩」﹐與下句不相收。又李氏舊本作「泉」及年代字﹐五臣貴有異同﹐攺其字﹐卻犯國諱﹐豈惟矛盾也﹗衡山五峯曰﹕紫蓋﹑云密﹑祝融﹑天柱﹑石廩。下人多文詞﹐至於樵夫﹐往往能言詩。嘗有廣州幕府夜聞舟中吟曰「野鵲灘西一棹孤﹐月光遙接洞庭湖﹔堪憎迥雁峯前過﹐望斷家山一字無。」問之﹐乃其所作也。李華﹐字遐叔﹐以文學自名﹐與蕭穎士﹑賈幼兒爲友。華作賦云「星錘電交於萬緒﹐霜鋸冰解於千尋。擁梯成山﹐攢杵爲林。」穎士讀之﹐謂華曰「可使孟堅瓦解﹐平子土崩矣。」幼幾曰「未若『天光流於紫庭﹐測景入於朱戶。騰祥靈於黯靄﹐映旭日之蔥蘢。』」華曰「某所自得﹐惟『括萬象以爲尊﹐特巍巍於上京。分命徵般石之匠﹐下荊﹑揚之材﹐操斧執斤者萬人﹐涉磧礫而登崔嵬』﹐不讓《東》《西》二《都》也。」時人以華不可居蕭﹑賈之間。鄭﹝案﹕此下原闕二字﹞云「張燕公文逸而學奧﹔蘇許公文似古﹐學少簡而密。張有《河朔刺史冉府君碑》﹐序金城郡君云﹕『華前落﹐槁瘞城隅。天使馬悲﹐啟滕公之室﹔人看鶴舞﹐閉王母之墳。』亦其比也。」公又云「張巧於才﹐近世罕比。《端午三殿侍宴詩》云﹕『甘露垂天酒﹐芝盤捧禦書。含丹同蜓﹐灰骨慕蟾蜍。』上親解紫拂帶以賜焉。」蘇嘗夢書壁云「元老見逐﹐讒人孔多。旣誅羣凶﹐方宣大化。」後十三年視艸禁中﹐拜劉幽求左僕射制﹐上親授其意﹐及進本﹐上自益前四句﹐乃夢中之詞也。又聞杜工部詩如爽鶻摩霄﹐駿馬絕地。其《八哀詩》﹐詩人比之大謝《擬魏太子鄴中八篇》。杜曰「公知其一﹐不知其二。吾詩曰﹕『汝陽讓帝子﹐眉宇眞天人﹔虯髯似太宗﹐色映塞外春。』八篇中有此句不﹖」或曰「『百川赴巨海﹐眾星拱北辰﹐』所謂世有其人。」杜曰「使昭明再生﹐吾當出劉﹑曹﹑二謝上。」杜善鄭廣文﹐嘗以《花卿》及《姜楚公畫鷹歌》示鄭。鄭曰「足下此詩可以療疾。」他日鄭妻病﹐杜曰「爾但言『子章髑髏血模糊﹐手提擲還崔大夫。』如不瘥﹐卽云『觀者徒驚帖壁飛﹐畫師不是無心學。』未間﹐更有『太宗拳毛﹐郭家師子花』。如又不瘥﹐𨿽和扁不能爲也。」其自得如此。太宗嘗出行﹐有司請載副書以從。帝曰「不須﹐虞世南在﹐此行祕書也。」虞公爲祕監﹐於省後堂集羣書可爲文章用者﹐號爲《北堂書鈔》。後北堂猶存﹐而《書鈔》盛行於世。褚遂良爲太宗哀冊文﹐自朝還﹐馬誤入人家而不覺。沈期以詩著名﹐燕公張說嘗謂人曰「沈三兄詩﹐須還他第一。」代有《山東士大夫類例》﹐其非士族及假冒者﹐不見錄﹐署云相州僧曇剛撰。後柳常侍衝亦明族姓﹐中宗朝爲相州刺史﹐詢問耆舊﹐云「自隋已來﹐不聞有僧名曇剛。」蓋懼見嫉於時﹐隱其名氏云。咸通中﹐進士皮日休進書兩通﹕其一﹐請以《孟子》爲學科。有能通其義者﹐其科選同明經。其二﹐請以韓愈配饗太學﹐有唐以來﹐一人而已﹐苟不得在二十一賢之數列﹐於典禮未爲備也。日休字逸少﹐後字襲美﹐襄陽竟陵人。少隱鹿門山﹐號醉吟先生。榜末及第﹐禮部侍郎鄭愚以其貌不揚﹐戲之曰「子之才學甚富﹐如一日何﹖」皮對曰「侍郎不可一日廢二日。」謂不以人廢言也。官至太常博士。居蘇州﹐與陸龜蒙爲友。著《文藪》十卷﹑《皮子》三卷。黃巢時遇害。其子仕錢Α。王維好佛﹐故字摩詰。性髙致﹐得宋之問輞川別業﹐山水勝絕﹐淸源寺是也。維有詩名﹐然好取人句。「行到水窮處﹐坐看雲起時。」《英華集》中詩也。「漠漠水田飛白鷺﹐陰陰夏木囀黃鸝。」李嘉詩也小柳芳與韋述友善﹐俱爲史學。述卒後﹐所著書未畢者﹐芳續之。李華作《含元殿賦》﹐蕭穎士見之﹐曰「《景福》之上﹐《靈光》之下。」華著論言龜卜可廢﹐可謂深識之士。後以失節賊庭﹐故其文殷勤於四皓﹑元魯山﹐極筆於權著作﹐蓋心所愧也。李翰文𨿽宏暢﹐而思甚苦澀。晚居陽翟﹐常從邑令皇甫曾求音樂。思涸則奏樂﹐神全則綴文。大歷已後﹐專學者﹐有蔡廣成《周易》﹐彊蒙《論語》﹐啖助﹑趙匡﹑陸質《春秋》﹐施士吝《毛詩》﹐袁彜﹑仲子陵﹑韋彤﹑裴ぇ講《禮》﹐章庭﹑薛伯髙﹑徐潤並通經。其餘地裏則賈僕射﹐兵賦則杜太保﹐故事則蘇冕﹑蔣﹐歷算則董純﹐天文則徐澤﹐氏族則林寶。楚僧靈一﹐律行髙潔而能爲詩。吳僧皎然﹐一名晝一﹐工篇什﹐著《詩評》三卷。及卒﹐徳宗遣使取其遺文。中世文僧﹐二人首出。韋應物立性髙潔﹐鮮食寡欲﹐所居焚香掃地而坐。其爲詩﹐馳驟建安已還﹐各得其風韻。李益詩名早著﹐有《徵人歌》一篇﹐好事者畫爲圖障。又有云「回樂峯前沙似雪﹐受降城外月如霜。不知何處吹蘆管﹐一夜徵人盡望鄕。」天下亦唱爲歌曲。沈旣濟撰《枕中記》﹐韓愈撰《毛穎傳》﹐不下史篇﹐良史才也。張登爲小賦﹐气宏而密﹐間不容髮﹐有織成隱起結彩蹙金之狀。中世有造謗辭而著者﹝原注﹕雞眼﹑苗登二文﹞﹐有傳蟻穴而稱者﹝原注﹕李公佐《南柯太守傳》﹞﹐有妓樂而工篇什者﹝原注﹕蜀妓薛濤﹞﹐有家僮而善著章句者﹝原注﹕郭氏奴不記名﹞﹐皆事之異也。進士爲時所尙久矣﹐俊實在其中。由此者爲聞人﹐爭名常切﹐爲俗亦獘。其都會謂之「舉場」﹔通稱謂之「秀才」﹔投刺謂之「鄕貢」﹔得第謂之「前輩」﹔相推敬謂之「先輩」﹔俱捷謂之「同年」﹔有司謂之「座主」﹔京兆考而升之﹐謂之「等第」﹔外府不試而貢﹐謂之「拔解」﹔各相保任﹐謂之「合保」﹔羣居而試﹐謂之「私試」﹔造請「權要」﹔謂之關節﹔激揚聲問﹐謂之「往還」﹔旣捷﹐列其姓名慈恩寺﹐謂之「題名」﹔會醵爲樂於曲江亭﹐謂之「曲江宴」﹔籍而入選﹐謂之「春關」﹔不捷而醉飽﹐謂之「打﹤冒毛﹥﹤毛﹥」﹔飛書造謗﹐謂之「無名子」﹔退而肄習﹐謂之「過夏」﹔執業以出﹐謂之「秋捲」﹔挾藏入試﹐謂之「書策」﹔此其大略。其風俗系於先進﹐其制置存於有司。𨿽然﹐賢者得其大者﹐故位極人臣常十有二三﹐登顯列常有六七﹐而元魯山﹑張睢陽有焉﹐劉辟﹑元有焉。自開元二十四年﹐考功員外郎李昂爲士子所訴﹐天子以郎署權輕﹐移職禮部﹐始置貢院。天寶則有袁成用﹑劉長卿分爲棚頭。是時常重東府西監。貞元八年﹐李觀﹑歐陽詹以廣文登第﹐自後乃羣奔於京兆矣。貞元十二年﹐駙馬王士平與義陽公主不協﹐蔡南史﹑獨孤申叔播爲樂曲﹐號《義陽子》﹐有《團雪》《散雪》之歌。徳宗怒﹐欲廢進士科﹐後獨流南史而止。或有朝客譏宋濟曰「近日白袍子何太紛紛﹖」濟曰「蓋因緋袍子﹑紫袍子紛紛化使然也。」元和已後﹐文筆學奇於韓愈﹐學澀於樊宗師。歌行則學流蕩於張籍﹐詩章則學矯激於孟郊﹐學淺切於白居易﹐學淫靡於元稹﹐俱名元和體。大抵天寶之風尙黨﹐大歷之風尙浮﹐貞元之風尙蕩﹐元和之風尙怪也。建中初﹐金吾將軍裴冀曰「若禮部先時頒天下曰﹕某年試題取某經﹐某年試題取某史﹐至期果然﹐亦勸學之一術也。」熊執易通《易》。建中四年﹐試《易簡知險阻論》。執易端坐剖析﹐聲動場中﹐一舉而捷。●卷三方正狄梁公仁傑爲度支員外郎﹐車駕將幸汾陽宮﹐仁傑奉使修供頓。並州長史李玄衝以道出妒女祠﹐俗稱有盛衣服車馬過者﹐必致雷風﹐欲別開路。仁傑曰「天子行幸﹐千乘萬騎﹐風伯淸塵﹐雨師灑道﹐何妒女敢害而欲避之﹖」玄衝遂止﹐果無他變。上聞之﹐嘆曰「可謂眞丈夫也。」後爲冬官侍郎﹐充江南安撫使。其風俗﹐歲時尙淫祀﹐廟凡一千七百餘所﹐仁傑並令焚之。有項羽廟﹐吳人所憚。仁傑先檄書﹐責其喪失江東八千子弟﹐而妄受牲牢之薦﹐然後焚之。陸少保﹐字元方﹐曾於東都賣一小宅。家人將受直矣﹐買者求見﹐元方因告其人曰「此宅子甚好﹐但無出水處耳。」買者聞之﹐遽辭不買。子侄以爲言﹐元方曰「不爾﹐是欺之也。」裴光庭累典名藩﹐皆有異政。玄宗謂宰相曰「裴光庭性惡惡﹐如扇驅蚊蚋焉。」宋爲廣府都督﹐玄宗思之﹐使內臣楊思勗馳驛往追。就路﹐竟不與思勗交一言。思勗以將軍貴幸殿中﹐訴於玄宗。上嗟嘆良久﹐拜刑部尙書。代宗惑釋氏業報輕重之說﹐政事多托於宰相﹐而元載專權亂國﹐事以貨成。及常衮爲相﹐𨿽賄賂不行﹐而介僻自專﹐升降多失其人。或同列進擬稍繁﹐則謂之「踏伯」。於是京師語曰「常分別﹐元好錢。賢者愚﹐愚者賢。」崔甫素公直﹐因於眾中言曰「朝廷上下相蒙﹐善惡同致。淸曹峻府﹐爲鼠輩養資﹐豈所以裨政耶﹗」由是爲持權者所忌。建中初﹐甫執政﹐中外大悅。郭尙父在河中﹐禁無故走馬﹐犯者死。南陽夫人乳母之子抵禁﹐都虞候杖殺之。諸子泣訴虞候縱橫之狀﹐公叱而遣之。明日﹐對賓客嘆息數四﹐以其事告客曰「不賞父之都虞候﹐而惜母之阿你兒﹐非奴才而何﹖」中書侍郎張鎬﹐爲河南節度使﹐鎭陳畱。後兼統江淮諸道﹐將圖進取。中官絡繹。鎬起自布衣﹐一二年登宰相﹐正身特立﹐不爲苟媚﹐閹宦去來﹐以常禮接之。由是爲閹豎所嫉﹐稱其無經略才﹐徵入﹐攺爲荊府長史﹔未幾﹐又除洪府長史﹑江西觀察使。相裏造爲禮部郎中﹐時宦官魚朝恩用事﹐稱詔集百僚有所評議﹐淩轢在位。宰相元載以下﹐唯唯而已﹔造抗言酬對﹐無降屈之色﹐朝廷壯之。崔甫爲中書舍人﹐時宰相常衮當國﹐甫每見執政問事﹐未曾屈。舍人岑參掌誥﹐屢稱疾不入宿直﹐人𨿽憚而不敢發﹐崔獨入見﹐以舍人移疾旣多﹐有同離局。衮曰「此子羸病日久﹐諸賢豈不能容之﹖」崔曰「相公若知岑舍人抱疾﹐本不當遷授。今旣居此﹐安可以疾辭王事乎﹖」衮默然無以奪也﹐由是心銜之。及徳宗在諒暗中﹐衮矯制除崔爲河南少尹。上覺其事﹐遽追還之﹐拜中書侍郎平章事﹐而衮謫於嶺外。李爲淄靑節度判官。其使尙衡﹐弟頗干政﹐悖屢言之。衡曰「兄弟孤遺相長﹐不忍失意。」悖曰「君旣愛之﹐當訓以道﹐何使其縱恣﹖」衡家又好禱﹐車輿出入﹐人吏苦之。又進諫﹐衡不能用。他日﹐衡對諸客有所問﹐曰「前後獻愚直﹐大夫不用﹐今復何問﹖」衡曰「吾子好爲詆訐。」曰「忠言詆訐﹐久居何益﹖請從此辭。」遂趨出。衡怒﹐不使追之。裴操者﹐延齡之子﹐應鴻辭舉﹐延齡於吏部候消息。時苗給事及杜黃門同時爲吏部知銓﹐將出門﹐延齡接見﹐采偵二侍郎口气。延齡乃念操賦頭曰「是衝仙人。」黃門顧苗給事曰「記有此否﹖」苗曰「恰似無。」延齡仰頭大呼曰「不得﹐不得﹗」敕下﹐果無名操者。劉禹錫曰「當延齡用事之時﹐不預實難也。非杜黃門誰能拒之﹖」韓太保臯爲禦史中丞﹑京兆尹﹐常有所陳﹐必於紫宸殿對百寮而請﹐未嘗詣便殿。上謂之曰﹕我與卿言﹐於此不盡﹐可來延英。訪及大政﹐多所匡益。或謂臯曰「自乾元已來﹐羣臣啟事皆詣延英得盡。公何獨於外庭對眾官以陳之﹖無乃失於愼密乎﹖」公曰「禦史﹐天下之平也。摧剛植柔﹐惟在於公﹐何故不當人知之﹖柰何求請便殿﹐避人竊語﹐以私國家之法﹖且肅宗以苗晉卿年老艱步﹐故設延英。後來得對者多私自希寵﹐干求相位﹐柰何以此爲望哉﹖」髙平徐弘毅爲知彈侍禦史﹐創置一知班官﹐令自宣政門檢朝官之失儀者﹐到臺司舉而罰焉。有公卿大僚令問之曰「未到班行之中﹐何必拾人細事﹖」弘毅報曰「爲我謝公卿。所以然﹐不以惡其無禮於其君。」﹝案﹕此下有缺文﹞代宗時久旱﹐京兆尹黎幹於朱雀門街造龍﹐召城中巫覡舞雩。幹與巫覡史起舞﹐觀者駭笑。經月不雨﹐幹又請禱於文宣王。上聞之曰「丘之禱久矣。」命毀土龍﹐罷祈雨﹐減膳節用﹐以聽天命。及是大霈﹐百官入賀。李希烈跋扈蔡州。時盧杞爲相﹐奏顏魯公往宣諭﹐而謂顏曰「十三丈此行自聖意。」顏曰「公之先忠烈公面上血﹐是某舐之。忍以垂死之年餌虎口。」杞聞之﹐踣焉。盧卽是禦史中丞奕之子。裴爲陜府錄事參軍。李岍公勉除長史充觀察。始至官﹐屬吏謁訖﹐令別召裴錄事﹐與之語。公曰「少頃有燕﹐便請隨判官同赴。」凡三召﹐不至。公怒﹐明日召﹐讓之曰「久聞公名﹐故超禮分相召﹐何忽而不至﹖」曰﹕『必也正名』﹐『各司其局』﹐古人所守﹐某敢忘之﹖中丞自有賓僚﹐某走吏也﹐安得同宴﹖」岍公曰「吾過矣。」遂請入幕。之子充﹐太常寺太祝﹐年甚少﹐時京司書考官之淸髙者﹐例得上考。充之同輩皆上中考﹐充訴於卿長﹐曰「此舊例也。」充曰「奉常職重地髙﹐不同他寺。本設考課﹐爲獎勵﹐有勞則書﹐豈系於官秩﹖若一以官上下爲優劣﹐則卿當上上考﹐少卿上中考﹐丞中上考﹐主簿中考﹐協律下考﹐某等當受杖矣。」卿笑且慚﹐遂特書「上」。後累遷同州刺史﹐所在有能名。充至湖州刺史。張萬福以父祖力儒不達﹐因焚書﹐從軍遼東有功﹐累官至右散騎常侍致仕。萬福爲人慷慨﹐嫉險佞﹐𨿽妻子未嘗敢輒幹。嘗徑造延英門﹐賀諫官陽城雪陸贄冤﹐時人稱之。仕宦七十年﹐未嘗病一日。𨿽不識字﹐爲九郡﹐皆有惠愛。順宗寢疾﹐韋執誼﹑王叔文等竊弄權柄。憲宗在東宮﹐執誼懼之﹐遂令給事中陸質侍讀﹐潛伺上意﹐因解之。及質發言﹐上曰「陛下令先生與寡人講讀﹐何得言他﹖」惶懼而出。李相國忠公﹐貞元十九年爲饒州刺史。先是郡城已連失四牧﹐故府廢者七稔。公蒞任後﹐命啟鑰而居之。郡吏以有怪堅請﹐公曰「神好正直﹐守直則神避﹔妖不勝徳﹐失徳則妖興。居之在人。」李忠公之爲相也﹐政事堂有會食之牀。吏人相傳﹐移之則宰臣當罷。不遷者五十年。公曰「朝夕論道之所﹐豈可使朽蠹之物穢而不除﹖俗言拘忌﹐何足聽也﹗以此獲免﹐余之願焉。敢徹而焚之。」其下鏟去聚壤十四畚﹐議者稱焉。裴先徳在中書。有故人﹐官亦不卑﹐自遠而至﹐給卹甚厚﹐從容款狎。乘間求京府判司﹐曰「公誠佳士也﹐但此官與公不相當﹐不敢以故人之私﹐而隳朝廷綱紀。他日有瞎眼宰相憐公者﹐不妨卻得。」其執守如此。柳元公初拜京兆尹﹐將趕上﹐有神策軍小將乘馬不避﹐公於市中杖殺之。及因入對﹐憲宗正色詰專殺之狀。公曰「京兆尹﹐天下取則之地。臣初受陛下獎擢﹐軍中偏裨躍馬衝過﹐此乃輕陛下典法﹐不獨試臣。臣知杖無禮之人﹐不知打神策軍將。」上曰「卿何不奏﹖」公曰「臣只合決﹐不合奏。」曰「旣死﹐合是何人奏﹖」公曰「在街中﹐本街使金吾將軍奏﹔若在坊內﹐則左右巡使奏。」上乃止。柳公綽善張正甫。柳之子仲郢嘗遇張於途﹐去蓋下馬而拜﹐張卻之﹐不從。他日﹐張言於公綽曰「壽郎相逢﹐其禮太過。」柳作色不應。久之﹐張去﹐柳謂客曰「張尙書與公綽往還﹐欲使兒子街市騎馬衝公綽耶﹖」張聞﹐深謝之。壽郎﹐仲郢小字也。公綽爲西川從事﹐嘗納一姬﹐同院知之﹐或徵其出妓者。公綽曰「士有一妻一妾﹐以主中饋﹐備灑掃。公綽買妾﹐非妓也。」張正甫爲河南尹﹐裴中令伐淮西﹐置宴府西亭。裴公舉一人詞藝好解頭﹐張正色曰「相公此行何爲也﹖何記得河南府解頭﹗」中令有慚色。韓愈病將卒﹐召羣僧曰「吾不藥﹐今將病死矣。汝詳視吾手足支體﹐無誑人云『韓愈癩死』也。」文宗時﹐昭義軍節度使劉從諫襲父帥潞﹐少年明俊﹐自謂河朔近無倫比。及入朝﹐公卿輻湊其門。廣納金帛於權幸﹐名譽甚著。求帶平章事﹐人多許之﹐而憚宰相李固言﹐欲觀其意。遇休假﹐謁於私第﹐遂言其情。固言曰「僕射先君以天平功書於簡冊﹐及鎭上黨﹐近二十年﹐但聚斂貨財﹐雄壯軍旅﹐不發一卒戍邊﹐未嘗修朝覲之禮。及卽世後﹐僕射從三軍之情﹐擅領戎務﹐坐邀爵秩。朝廷以僕射先君勛績﹐不絕賞延﹐當領偏師﹐輸忠滄景﹐遂不行典憲﹐將何以上報國恩﹖旣不能效田承嗣﹑張茂昭﹑王承元﹐攜家赴闕﹐永保祿位﹐則請邊陲一鎭﹐拓境復疆﹐朝廷豈不以衮職命賞﹖區區求之﹐一何容易﹗」從諫矍然失色﹐再拜趨出。從諫厚結幸臣﹐竟加同平章事。宰相餞於郵亭﹐李公曰「相公少年﹐勉報國恩﹐幸保家﹐勿殃後嗣。」從諫以笏叩額下淚。至鎭﹐謂將校曰「昨者朝覲﹐徧觀徳望﹐惟李公峻直貞明﹐凜凜可懼﹐眞社稷之臣也﹗」唐尙書特﹐太和六年﹐尉渭南﹐爲京兆府試進士官。杜丞相時爲京兆尹﹐將托親知間等第﹝原注﹕時重十人內爲等第﹞﹐召公從容﹐兼命茶酒。及語舉人﹐則趨而下階﹐俯伏不對。杜公竟不敢言而止。是年上等內近三十餘人﹐數年內皆及第﹐無缺落者﹐前後莫比。崔愼由以元和元年登第﹐至開成﹐已入翰林。因寓直﹐忽中夜有內使宣召﹐引入數重門﹐至一處﹐堂宇華復﹐簾幕重蔽﹐見二中尉對燭而坐﹐謂愼由曰「上不豫已來已數日﹐兼自登極後聖政多虧﹐今奉太后中旨﹐有命學士艸廢立令。」愼由大驚曰「某有中外親族數千口﹐兄弟甥侄僅三百人﹐一旦聞此覆族之言﹐實不敢承命﹗況聖上髙明之徳﹐覆於八荒﹐豈可輕議﹖」二中尉默然﹐無以爲對。良久﹐啟後戶﹐引愼由至一小殿﹐見文宗坐於殿上﹐二人趨階而數文宗過惡﹐上惟亻免首。又曰「不爲此拗木枕錯失﹐不合更在坐矣。」仍戒愼由曰「事泄﹐卽汝也。」於是二中尉自執炬送愼由出殿門﹐復令中使送至院。拗木枕者﹐俗談彊項也。愼由尋以疾出翰林﹐遂金其事﹐付其子垂休﹐遂切於剿絕宦官者由此。李相石在中書﹐京兆尹薛元賞謁石於私第。故事﹕百僚將至宰相宅﹐前驅不復呵。元賞下馬﹐石未之知﹐方在廳﹐若與人訴競者。元賞問焉﹐云「軍中軍將。」元賞排闥進﹐曰「相公﹐朝廷大臣﹐天子所委注。撫蠻夷﹐和陰陽﹐安百姓﹐葉眾心﹐無敢乖謬﹔升絀賢不肖﹐賞功罰罪﹐皆公之職。安有軍中一將﹐而敢如此哉﹗夫貴賤失序﹐綱紀之紊﹐常必由之。苟朝廷如此﹐猶望相公整頓頹壞﹐豈有出自相公者﹗」卽疾趨而去﹐顧左右曰「無禮軍將﹐可擒於馬下橋祗候。」元賞比至﹐則袒臂跽之矣。中尉仇士良有威權﹐其輩已有訴之者﹐宦官連聲傳士良命曰「中尉奉屈大尹。」元賞不答﹐卽命杖殺之。士良大怒﹐元賞乃白衣請見士良﹐士良出曰「敢必杖殺軍中大將﹐可乎﹖」元賞卽具言無禮狀﹐且曰「宰相﹐大臣也﹔中尉﹐大臣也。彼旣可無禮於此﹐此獨不可以無禮於彼乎﹗國家之法﹐中尉所宜保守﹐一旦壞之可惜。某已白衫﹐惟中尉命。」士良以其理直﹐命左右取酒飲之而罷。李石從子庾﹐少擢進士第﹐石之力也。累拜監察禦史﹐分司東都。崔相鉉鎭淮南﹐到洛累日不拜塋﹐庾封其節﹐將奏之﹐時人稱焉。武宗數幸教坊作樂﹐優倡雜進。酒酣﹐作技諧謔﹐如民間宴席﹐上甚悅。諫官奏疏﹐乃不復出。遂召優倡入﹐敕內人習之。宦者請令揚州選擇妓女﹐詔揚州監軍取解酒令妓女十人進入。監軍得詔﹐詣節度使杜﹐請同於管內選擇。曰「監軍自承旨。不奉詔書﹐不可擅預椒房事。」監軍怒﹐奏之﹐宦者請並下驚﹐上曰「不可。藩方取妓女入宮掖﹐非禹﹑湯所爲﹐斯極細事﹐豈宜詔大臣。杜累朝舊徳﹐深得大體﹐眞宰相也﹗」及入相﹐中謝﹐上曰「昨詔淮南監軍選擇酒令妓女﹐欲因行幸﹐舉酒爲歡樂耳。音聲使奏﹐偶然下命。朕徳化未被﹐而色荒外聞﹐賴卿不徇苟且﹔不然﹐天下將獻納取悅﹐朕何由得知﹖報卿忠讜﹐命卿作相﹐內懷自賀﹐如得魏徵。」懿安郭太后旣崩﹐禮院檢討王請景陵﹐配饗憲宗廟﹐宣宗大怒。宰相白敏中召﹐詰其事。曰「郭太后是憲宗元妃﹐汾陽王孫﹐迨事順宗爲婦。憲宗崩﹐事出曖昧﹐母天下五朝﹐不可以疑似之事﹐黜合配之禮。」敏中怒甚﹐聲色益壯。宰相將會食﹐周墀立敏中廳門以候﹐敏中語墀﹕「正爲一書生惱亂﹐但乞先之。」墀就敏中問其事﹐益不屈。墀以手加額﹐賞其正直。翌日﹐貶句容縣令﹐墀亦免相。大中十三年秋八月﹐上崩﹐令狐爲山陵禮儀使﹐奏爲判官。又論懿安合配享憲宗﹐始升焉。韋澳爲京兆尹﹐豪右斂手。鄭光﹐宣宗舅﹐莊租不納。澳系其主者﹐期以五日﹐不足﹐必抵法。太后爲言之。上延英問澳﹐曰「今日納租足﹗放否﹖」澳曰「尙在限內﹐來日卽不得矣﹗」澳旣出﹐上連召之﹐曰「國舅莊租今日納足﹐放主者否﹖」噢曰「必放。」上白太后曰「韋澳不可犯﹐且與送錢納卻。」頃刻而租足。﹝案﹕此事已見《政事門》﹐文有異同﹐今並存之﹞李景讓﹑夏侯孜立朝有風采。景讓爲禦史大夫﹐視事之日﹐以侍禦史孫玉汝﹑監察禦史盧柏王覿不稱職﹐請移他官。孜爲右丞﹐以職方郎中裴誠﹑虞部郎中韓瞻無聲績﹐詼諧取容﹐誠攺太子中允﹐瞻爲鳳州刺史。李景讓爲禦史大夫﹐宰相宅有看街樓﹐皆封泥之﹐懼其劾奏也。然終以彊毅爲眾所忌。故事﹕除大夫百日內﹐他人拜相﹐謂之辱臺。景讓未旬﹐蔣相伸先拜﹐景讓除西川節度。不逾年﹐致仕歸東都。崔瑤知貢舉﹐以貴要自恃﹐不畏外議。榜出﹐率皆權豪子弟。其弟兄見之﹐輒曰「勿觀察吾眼。」劉允章祖伯芻﹐父寬夫﹐皆有重名。允章少孤自立﹐以臧否爲己任。及掌貢舉﹐尢惡朋黨。初﹐進士有「十哲」之號﹐皆通連中官﹐郭﹑羅虯皆其徒也。每歲﹐有司無不爲其幹撓﹐根蒂牢固﹐堅不可破。都尉於琮﹐方以恩澤主鹽鐵﹐爲極力﹐允章不應﹐竟不就試。比考帖﹐虯居其間﹐允章誦其濤﹐有「簾外桃花曬熟紅」﹐不知『熟紅』何用﹖虯已具在去畱中﹐對曰「《詩》云『關關雎鳩﹐在河之洲﹔窈窕淑女﹐君子好逑。』侍郎得不思之﹖」頃之唱落﹐眾莫不失色。及出榜﹐惑於浮說﹐予奪不能塞時望。允章自鄂渚分司東都﹐其制﹐中書舍人孔晦之辭。弟紓爲諫官﹐乃允章門生﹐率同年送於坡下。紓猶欲前行﹐允章正色曰「請違公不去。」故事﹕門生無答拜者﹐允章於是答拜﹐同行皆愕然。懿宗迎佛骨﹐自鳳翔至內﹐禮儀盛於郊祀。中出一道﹐夾以連索﹐不得輒有犯者。車馬相接﹐締以組繡﹐緣路迎拜﹐數十里不絕。天子親幸安福樓﹐以錦彩成橋﹐骨至﹐卽降樓禮訖﹐然後迎入禁中﹐置於安國寺。宰相以下﹐施財不可勝計。百姓競爲浮圖﹐以至失業。明年﹐懿宗崩﹐京兆尹薛逢毀之無遺。封侍郎知舉﹐首訪能賦人。盧駢詣羅邵輿云「主司愛賦十九官。」羅曰「主司安邑住﹐邵輿居宣平﹐彼處愛賦﹐無由得知。」鄭少尹師薰知舉﹐放榜日﹐畢令到宅謝恩。至蕭相公知舉。放榜日﹐並無人及門﹐時論稱之。主司放榜日﹐於貢院見門生﹐惟廣南鄭尙書及楊侍郎。禮部故事﹕每年主司中場多作風采﹐鄭詹尹知舉第一﹐李侍郎藩知舉落人極多。惟許下杜相公帖日﹐每去一人﹐必吁嗟移時。太宗得鷂子俊異﹐私自臂之﹐望見魏公﹐乃藏於懷。公知之﹐遂前白事﹐因話自古帝王逸豫﹐微以爲諷。上惜鷂子恐死﹐而又素嚴憚徵﹐欲盡其言。徵語愈久﹐鷂竟死懷中。貞觀中﹐西域獻胡僧﹐咒術能生死人。太宗令於飛騎中選卒之壯勇者試之﹐如言而死﹐如言而蘇。帝以告宗正卿傅奕﹐奕曰「此邪法也。臣聞邪不幹正﹐若使咒臣﹐必不能行。」帝召僧咒奕﹐奕對之﹐初無所覺。須臾﹐胡僧忽然自倒﹐若爲物所擊者﹐更不復蘇。王義方﹐時人比之稷﹑契。鄭公每云「王生太直。」髙宗朝﹐李義府引爲禦史。李以定冊立武后勛﹐恃寵任勢﹐王惡而彈之﹐坐是見貶﹐坎坷以至於終。徐大理有功﹐每見武后將殺人﹐必據法廷爭。嘗與武后反復﹐詞色愈厲﹐後大怒﹐令拽出斬之﹐猶回顧曰「身𨿽死﹐法終不可攺。」至市﹐臨刑得免﹐除爲庶人。如是再三﹐終不挫折。朝廷倚賴﹐至今猶憶之。其子預選﹐有司皆曰「徐公之子﹐安可拘以常調乎﹖」狄內史仁傑﹐始爲江南安撫使﹐以周赧王﹑項羽﹑吳夫槪王﹑春申君﹑趙佗﹑馬援﹑吳桓王等神廟七百餘所﹐有害於人﹐悉除之﹐惟夏禹﹑吳太伯﹑季札﹑伍子胥四廟存焉。﹝案﹕此事已見本門首條。文有詳略﹐今並存之﹞李日知爲大理丞﹐武后方肆戮﹐胡元禮承旨﹐欲陷人死刑﹐令日知攺斷﹐再三不從。元禮使人謂李曰「胡元禮在﹐此人莫覓活。」李謂使者曰「日知在﹐此人莫覓死。」竟免之。髙祖卽位﹐以舞胡安叱奴爲散騎侍郎﹐禮部尙書李綱進諫曰「臣按周禮﹕均工樂胥﹐不參士伍﹐𨿽復才如子野﹐妙等師曠﹐皆終身繼代﹐不攺其業。故魏武帝欲使禰衡擊鼓﹐乃解朝衣﹐露體而擊之﹐問其故﹐對曰﹕『不敢以先王法服﹐爲伶人衣也。』𨿽齊髙緯封曹妙達爲王﹐安馬駒爲開府﹐有國家者但爲殷鑑。天下新定﹐開太平之運﹐起義功臣﹔行賞未徧﹔髙才碩學﹐猶滯艸萊﹐而先令舞胡致位五品﹐鳴玉曳組﹐趨馳廟廊﹐固非創業規模﹐貽厥子孫之道。」髙祖竟不能從。周興﹑來俊臣羅織衣冠﹐朝野懼懾。禦史大夫李嗣眞上疏諫曰「臣聞曲逆之事漢祖﹐謀疏楚之君臣﹐乃用黃金七千斤﹐行反間之術﹐項羽果疑臣下﹐陳平之計遂行。今告事紛紜﹐虛多實少﹐如當有凶慝﹐焉知不先謀疏陛下君臣﹐後除國家良善﹖臣恐爲社稷之禍。伏乞陛下回思遷慮﹐察臣狂瞽﹐然後退就鼎鑊﹐實無所恨。臣得沒爲忠鬼﹐孰與存爲諂人。如羅織之徒﹐卽是疏間之漸﹐陳平反間﹐其遠乎哉﹗」遂爲俊臣所構﹐放於嶺表。俊臣死﹐徵還﹐途次桂陽而終﹐贈濟州刺史。中宗朝﹐追復本官。武三思得幸於中宮﹐京兆人韋月將等不堪憤激﹐上書告白其事。中宗惑之﹐命斬月將。黃門侍郎宋執奏﹐請按而後刑。中宗愈怒﹐不及整衣履﹐岸巾出側門﹐迎謂曰「朕以爲斬矣﹐何以緩之﹖」命促斬。曰「人言中宮私於三思﹐陛下竟不問而斬之﹐臣恐有竊議。」固請按而後刑。中宗大怒﹐曰「請先斬臣﹐不然終不奉詔。」乃流月將於嶺南﹐尋使人殺之。睿宗朝﹐太平公主用事。柳渾以斜封官復舊職﹐上疏諫曰「陛下卽位之初﹐納姚﹑宋之計﹐咸黜斜封。今以斜封之人不忍棄﹐是先帝之意不可違。若斜封之人不忍棄﹐是韋月將﹑燕欽融之流不可褒贈﹐李多祚﹑鄭克之徒不可淸雪。陛下何不能忍於此而忍於彼﹖使善惡不定﹐反覆相攻﹐致令君子之道消﹐小人之道長﹐爲正者銜冤﹐附僞者得志﹐將何以止姦邪﹖將何以懲風俗耶﹖」睿宗遂從之﹐因而擢渾拜監察禦史。﹝原注﹕《太平禦覽》曰「柳渾拜監察禦史﹐臺中執法之地﹐動限儀矩。渾性放曠﹐不甚檢束。察長拘謹﹐忿其疏縱﹐渾不樂﹐乞外任。執政惜其才﹐特奏爲左補闕。」﹞韋仁約彈右僕射褚遂良﹐出爲同州刺史。遂良復職﹐黜仁約爲淸水令。或慰勉之﹐仁約對曰「僕狂鄙之性﹐假以雄權﹐而觸物便發。丈夫當正色之地﹐必明目張膽然﹐不能碌碌爲保妻子也。」時武候將軍田仁會與侍禦史張仁不協而誣奏之。髙宗臨軒問仁﹐仁惶懼﹐應對失次。仁約歷階進曰「臣與仁連曹﹐頗知事由。仁懦而不能自理。若仁會眩惑聖聽﹐致仁非常之罪﹐則臣事陛下不盡﹐臣之恨矣。請專對其狀。」詞辯縱橫﹐髙宗深納之﹐乃釋仁。仁約在憲司﹐於王公卿相未嘗行拜禮﹐人或勸之﹐答曰「雕鶚鷹﹐豈眾禽之偶﹗柰何設拜以卑之﹗且耳目之官﹐固當獨立耳。」後爲左丞﹐奏曰「陛下爲官擇人﹐無其人則闕。今不惜美錦﹐令臣制之﹐此陛下知臣之深矣。」振舉綱目﹐朝廷肅然。李義府恃恩放縱﹐婦人淳於氏有容色﹐坐系大理﹐乃托大理丞畢正義曲斷出之。或有告之者﹐詔劉仁軌鞫之。義府懼泄﹐系正義於獄。侍禦史王義方將彈之﹐告其母曰「姦臣當路﹐懷祿而曠官﹐不忠﹔老母在堂﹐犯難以危身﹐不孝。進退惶惑﹐不知所從。」母曰「吾聞王母殺身以成子之義。汝若事君盡忠﹐立名千載﹐吾死不恨焉。」義方乃備法冠﹐橫玉階彈之。先叱義府令下﹐三叱乃出﹐然後跪宣彈文云云。髙宗以義方毀辱大臣﹐言辭不遜﹐貶葉州司戶。秩滿﹐於昌樂聚徒教授。母亡﹐遂不復仕進。總章二年卒。撰《筆海》十卷。門人何彥先﹑員半千制師服三年﹐畢喪而去。李昭徳在則天朝﹐時諛佞者必擢用﹐有人於洛水中獲白石﹐有數點赤﹐詣闕請進。宰臣詰之﹐其人曰「此石赤心﹐所以進。」昭徳叱之曰「洛水石豈盡反耶﹖」左右皆大笑。昭徳建立東都羅城及尙書省洛水中橋﹐人不知役而功成就。除數凶人﹐獄遂罷。以持正廷諍﹐爲皇甫文所構﹐﹝案﹕《唐書李昭徳傳》﹕昭徳爲邱﹑鄧汪所構﹐與此異﹞與來俊臣同日棄市。國人歡憾相半﹐哀昭徳而快俊臣也。魏元忠以摧辱二張﹐反爲所構﹐云結少年爲耐久朋。則天大怒﹐下獄勘之﹐易之以張說爲證。召大臣﹐令元忠與易之﹑說等定是非﹐說气逼不應。元忠懼﹐謂說曰「張說與易之共羅織魏元忠耶﹖」說叱曰「魏元忠爲宰相﹐而有委巷『羅織』之言﹐豈大臣所謂﹗」則天又令說言元忠不軌狀﹐說曰「臣不聞也。」易之遽曰「張說與元忠同逆。」則天問其故﹐易之曰「說往時謂元忠居伊﹑周之地﹐臣以伊尹放太甲﹐周公攝成王之位﹐此其狀也。」說奏曰「易之﹑昌宗大無知﹐所言伊﹑周徒聞其語耳﹐不知伊﹑周之本末。元忠初加拜命﹐授紫綬﹐臣以郎官拜賀。元忠曰﹕『無尺寸之功﹐而居重任﹐不勝畏懼。』臣曰﹕『公當伊﹑周之任﹐何愧三品﹖』然伊﹑周歷代書爲忠臣﹐陛下遣臣不學伊﹑周﹐使臣將何所學﹖」說又曰「易之以臣宗室﹐故托爲黨。然附易之﹐有臺輔之望﹔附元忠﹐有族滅之勢。臣不敢面欺﹐亦懼元忠冤魂耳。」遂焚香爲誓。元忠免死﹐流放嶺南。張易之﹑昌宗貴寵用事﹐有潛相者言其當王﹐險薄者多附會之。長安中﹐右衛西街有榜云「易之兄弟﹑長孫汲﹑裴安立等謀反。」宋時爲禦史中丞﹐奏請窮理其狀。則天曰「易之已有奏聞﹐不可加罪。」曰「易之爲飛書所逼﹐窮而自陳。且謀反大逆﹐法無容免。請勒就臺勘當﹐以明國法。易之等久蒙驅使﹐分外承恩﹐臣言發禍從﹐卽入鼎鑊﹐然義激於心﹐𨿽死不恨。」則天不悅。內史楊再思遽宣王命﹐左拾遺李邕歷階而進曰「宋所爭﹐事爲國家社稷﹐望陛下可其所奏。」則天意始解。乃傳命﹐令易之就獄推問。斯須﹐特敕原之﹐仍遣易之﹑昌宗就辭謝。拒而不見﹐令使者謂之曰「公事當公言之。私見卽私﹐法無私也。」謂左右﹕「恨不先打豎子腦破﹐而令混亂國經﹐吾負此恨久矣﹗」時朝列呼易之﹑昌宗爲「五郎」﹑「六郎」﹐鄭杲曰「公何稱易之爲卿﹖」曰「鄭杲何庸之甚﹗若以官秩﹐正當卿號﹔若以親﹐當爲『張五郎』﹑『六郎』矣。足下非張氏家僮﹐號五郎﹑六郎﹐何也﹖」杲大慚而退。宋。則天朝﹐以頻論得失不能容﹐而憚其公正﹐乃止敕往揚州推按。奏曰「臣以不才﹐叨居憲府﹐按州縣乃監察禦史事耳﹐今非意差臣﹐不識其所謂﹐請不奉制。」無何﹐復令按幽州都督屈突仲翔。復奏曰「禦史中丞﹐非軍國大事不當出。且仲翔所犯髒污耳﹐今髙品有侍禦史﹐卑品有監察禦史﹐今敕臣﹐恐陛下有危臣之意﹐請不奉制。」月餘﹐優詔令副李嶠使蜀﹐嶠喜﹐召曰「叨奉渥恩﹐與公同謝。」曰「恩制示禮數﹐不以禮遣﹐不當行﹐謹不謝。」乃上言曰「以臣副嶠﹐何也﹖恐乖朝廷故事﹐請不奉制。」易之等冀出使﹐當別以事誅之。旣不果﹐伺家有婚禮﹐將刺殺之。有密以告者﹐乘車捨於他所﹐乃免。易之尋伏誅。宗楚客兄秦客潛勸則天革命﹐累遷內史﹐後以贓罪流於嶺南死。楚客無他材能﹐附會武三思﹐神龍中爲中書舍人。時西突厥阿史那與忠節不和﹐安西都護郭元振奏請徙忠節於內地﹐楚客與弟晉卿及紀處訥等納忠節厚賂﹐請發兵以討西突厥﹐不納元振之奏。突厥大怒﹐舉兵入寇﹐甚爲邊患。監察禦史崔琬劾楚客等﹐中宗不從﹐遽令與琬和解。俄而韋氏敗﹐楚客等咸誅。文宗謂宰臣曰「太宗得魏徵﹐采拾闕遺﹐弼成聖政﹔今我得魏暮﹐於疑似之間﹐必極匡諫﹐𨿽不敢望貞觀之政﹐庶幾處無過之地。」令授暮右補闕﹐敕舍人善爲詞。又問暮曰「卿家有何圖書﹖」暮曰「家書悉無﹐惟有文貞公笏在。」文宗令進來。鄭覃在側曰「在人不在笏。」文宗曰「卿渾未曉。但甘棠之義﹐非要笏也。」崔顥有美名﹐李邕常欲一見。及顥至獻文﹐其首云「十五嫁王昌。」邕叱起曰「小子無禮。」遂不接。肅宗以王至爲相﹐尙鬼神之事﹐分遣女巫徧禱山川。有巫者少年盛服﹐乘傳而行﹐中使隨之﹐所至誅求金帛﹐積載於後﹐與惡少十數輩橫行州縣。至黃州﹐左震爲刺史﹐晨至驛門﹐扃戶不啟。震命壞鎖而入﹐曳巫斬階下﹐惡少皆死。籍其緡鉅萬﹐金寶堆積﹐悉列上曰「臣已斬巫。請以所籍錢﹐代臣貧民輸稅﹐其中使送上﹐臣請死。」朝廷慰獎之。李公勉罷嶺南節度﹐至石門停舟﹐悉搜家人犀象投水中。徳宗在東宮﹐雅好楊崖州字﹐嘗令打《李楷洛碑》﹐釘壁以玩。及卽位﹐徵拜。炎有崖谷﹐言論持正﹐對見必爲之加敬﹐歲餘不倦。及後以劉晏事﹐上不懌﹐盧杞揣知上意﹐因傾之。許孟容爲給事中﹐宦者有以權幸相誘者﹐拒絕之。𨿽不大拜﹐亦不爲患。韋相貫之爲右丞﹐僧廣宣造門曰「竊知閣下不久拜相。」貫之叱曰「安得此言。」命艸奏﹐僧惶恐而出。朝廷每降使新羅﹐其國必以金寶厚爲之贈﹐惟李納判官一無所受﹐深爲同輩所嫉。●卷三雅量狄梁公與婁師徳同爲相﹐狄公排斥師徳非一日﹐則天問狄公曰「朕大用卿﹐卿知所自乎﹖」對曰「臣以文章直道進身﹐非碌碌因人成事。」則天久之曰「朕比不知卿﹐卿之遭遇﹐實師徳之力。」因命左右取筐篋﹐得十許通薦表﹐以賜梁公。梁公閱之﹐恐懼引咎﹐則天不責。出於外曰「吾不意爲婁公所涵﹐而婁公未嘗有矜色。」唐公臨性寬仁多恕﹐嘗欲弔喪﹐令家僮歸取白衫﹐僮僕誤持余衣﹐懼未敢進。臨察之﹐謂曰「今日气逆﹐不宜哀泣﹐向取白衫且止之。」又令煮藥﹐不精﹐潛覺其故﹐又謂曰「今日陰晦﹐不宜服藥﹐可棄之。」終不揚其過失。裴度在中書﹐印忽亡失﹐度命張筵﹐舉座不曉其故。夜半宴酣﹐左右曰「印復得。」度不答﹐極歡而罷。或問其故﹐度曰「此蓋諸胥盜印書券耳。緩之則存﹐急之則投諸水火。」人服其臨事不撓。陽道州城未嘗有所蓄積﹐𨿽所服用不可闕者﹐客稱某物可佳可愛﹐公輒喜授之。有陳萇者﹐候其始請月俸﹐常往稱其錢帛之美﹐月有獲焉。韓臯爲京兆尹。時久旱祈雨﹐縣官讀祝文﹐專心記公家諱﹐及稱官銜畢﹐誤呼先相之名﹐臯但慘然﹐因命重讀﹐亦不加責。在夏口﹐嘗病小瘡﹐令醫傅膏不濡﹐公問之﹐醫云「天寒膏硬。」公笑曰「韓臯實是硬。」初臯自貶所量移錢塘﹐與李不協。後臯在鄂州﹐夢萬歲樓上掛冰﹐因自解曰「冰者﹐寒也﹔樓者﹐髙也。豈韓臯來代我乎﹖」意甚惡之﹐果移鎭浙右。文宗對翰林諸學士﹐因論前代文章﹐裴舍人素數稱陳拾遺名﹐柳舍人目之﹐裴不覺。上顧柳曰「陳字伯玉﹐近亦多以字行。」裴晉公爲門下侍郎﹐過吏部選人官﹐謂同過給事中曰「吾徒僥悻至多﹔此輩優一資半級﹐何足問也﹖」一皆注定﹐未曾退量。公不信術數﹐不好服食﹐每語人曰「雞豬魚蒜﹐逢著則喫﹔生老病死﹐時至則行。」其宏達皆此類。文宗將有事南郊﹐祀前﹐本司進相撲人。上曰「方淸齊﹐豈合觀此事﹖」左右曰「舊例也﹐已在外祗候。」上曰「此應是要賞物﹐可向外相撲了。」卽與賞令去。又嘗觀鬥鷄﹐優人稱嘆大好雞﹐上曰「雞好﹐便賜汝。」文宗時入閣﹐郎官有誤窺者。上覺之﹐班退﹐語宰相曰「適省郎班內第某人﹐忽斜盼視朕﹐何也﹖」裴度對曰「省郎卑微﹐安得如此﹗」欲與打著。上曰「此小事﹐不打了。」靖安李少師宗閔﹐不以威重自處﹐好與賓客飲宴談笑。善飲酒。暑月臨池﹐以荷爲杯﹐滿酌酒﹐密系持近口﹐以筋刺之而飲﹐不盡再舉。旣散﹐有人言「昨飲大歡也。」李曰「今日言歡﹐明前日之不歡。自今好惡﹐一不得言。」夏侯孜在舉場﹐有王生者﹐有時名﹐遇孜下第﹐偕遊京西﹐鳳翔節度使館之﹐從事有宴召焉。酒酣﹐以骰子祝曰「二秀才明年但得第﹐當擲堂印。」王生自負﹐怒曰「吾誠淺薄﹐與夏侯孜同年乎﹖」不悅而去。孜後及第﹐累官至宰相﹐王生竟無所聞。孜在河中﹐王生之子不知有隙﹐偶獲孜與其父生平書疏數紙﹐持以謁孜。孜問其所欲﹐一以予之﹐因召諸從事﹐語其事。鄭公嘗拜掃還﹐白太宗﹕「人言陛下欲幸山南﹐在外悉裝束﹐而竟不行﹐何有此消息﹖」帝笑曰「當時有心﹐畏卿等嗔﹐遂停耳。」盧尙書承慶﹐總章初考內外官。有督運﹐遭風失米﹐盧考之曰「監運損糧﹐考中下。」其人容自若﹐無言而退。盧重其雅量﹐攺注曰「非力所及﹐考中中。」旣無喜容﹐亦無愧詞﹐又攺曰「寵辱不驚﹐考中上。」李昭徳爲內史﹐婁師徳爲納言﹐相隨入朝。婁體肥行緩﹐李屢顧待不卽至﹐乃發怒曰「叵耐殺人田舍漢﹗」婁聞之﹐徐笑曰「師徳不是田舍漢﹐更阿誰是﹖」師徳弟爲岱州刺史﹐將別﹐謂之曰「吾以不才﹐位居宰相﹐汝今又拜州牧﹐叨據過分﹐人所疾也﹐將何以全先人發膚﹖」弟長跪曰「自今唾某面上者﹐亦不敢言﹐但拭之而已。以此自勉﹐庶不爲兄憂。」師徳曰「此適以爲我憂也。夫前人唾者﹐發於怒也﹐汝今拭之﹐是惡前人唾而拭﹐是逆前人怒也。唾不拭而自乾﹐何若笑而受之﹖」當武后時﹐竟保其寵祿﹐率是道也。皇甫徳參上書﹐言「陛下修洛陽宮﹐是勞人也﹔收地租﹐厚斂也﹔俗尙髙髻﹐是宮中所化也。」太宗怒曰「此人欲使國家不收一租﹐不役一人﹐宮人無發﹐乃稱其意﹗」魏徵進曰「賈誼當漢文帝之時﹐上書曰﹕『可痛哭者三﹐可長嘆者五。』自古上書﹐率爲激切。不激切﹐則不能動人主之心﹔激切﹐則似謗訕。所謂『狂夫之言﹐聖人擇焉』。惟在陛下裁察。今苟責之﹐則於後誰敢言﹖」乃賜絹二十匹﹐命歸。陸兗公爲同州刺史﹐有家僮不下馬﹔參軍責之﹐鞭其背見血。因謁曰「小吏犯公﹐請去。」兗公頷之曰「奴見官人不下馬﹐打了﹐去也得﹐不去也得。」參軍不測而退。﹝原注﹕當曰「不下馬﹐打也得﹐不打也得。官人打了﹐去也得﹐不去也得。」﹞袁亻參之破袁晁﹐擒其僞公卿數十人﹐州縣大具梏﹐謂必生致闕下。亻參曰「此惡百姓﹐何足以煩人。」乃笞之﹐遣去。韋丹少在洛陽﹐嘗至中橋﹐見數百人喧集水濱﹐乃漁者网得大黿﹐系之橋柱。丹不忍﹐問曰「幾錢可贖﹖」曰「五千。」丹曰「吾驢直三千﹐可乎﹖」於是與之﹐放黿於水﹐徒步而歸。任迪簡爲天徳判官。軍中宴﹐後至當飲觥酒﹐吏誤以醋酌。迪簡以軍使李景略令酷﹐發之則死矣﹐乃彊飲之﹐遂病吐血。軍中聞之皆泣下﹐景略爲之省刑。及景略卒﹐軍中請以爲主。自衛佐拜禦史中丞﹐爲觀軍使﹐終易定節度使。裴相嘗應宏詞﹐崔樞考之不第。及爲相﹐擢之爲禮部侍郎﹐笑曰「此報徳也。」樞惶恐欲墜階﹐又笑曰「戲言也。」長慶初﹐趙相爲太常卿﹐贊郊廟之禮。時罷相二十餘年﹐年七十六﹐眾服其健。右常侍郎孝奕笑曰「是僕爲東府試官所送進士也。」元載之敗﹐其女資敬寺尼眞一﹐納於掖庭。徳宗卽位﹐召至別殿﹐告其父死。眞一自投於地﹐左右皆叱。徳宗曰「焉有聞親之喪﹐責其哭踴﹖」遂扶出﹐眾皆隕涕。●卷三識鑑貞觀二十年﹐王師旦爲員外郎﹐冀州進士張昌齡﹑王公瑾並有文辭﹐聲振京邑。師旦考其策爲下等﹐舉朝不知所以。及奏等第﹐太宗怪問無昌齡等名﹐師旦對曰「此輩誠有詞華﹐然其體輕薄﹐文章浮艷﹐必不成令器。臣擢之﹐恐後生仿效﹐有變陛下風俗。」上深然之。後昌齡爲長安尉﹐坐贓解﹐而公瑾亦無所成。中宗嘗召宰相蘇瑰﹑李嶠子進見。二子同年。上曰「爾宜記所通書言之。」瑰子應曰「木從繩則正﹐後從諫則聖。」嶠子亡其名﹐亦進曰「朝涉之脛﹐剖賢人之心。」上曰「蘇瑰有子﹐李嶠無兒。」張守﹐陜州平陵人也。自幽州入覲﹐過本縣﹐見令李元﹐申桑梓之禮。見陜尉李桎梏裴冕﹐冕呼﹕「張公﹗困厄中豈能相救﹖」至靈寶﹐便奏充判官。﹝案﹕《唐書裴冕傳》﹕冕以王奏充判官﹐非張守﹐與此異﹞冕後至宰輔。代宗寬厚出於天性。幼時﹐玄宗每坐於前﹐熟視之﹐謂武惠妃曰「此兒有異相﹐亦是吾家一有福天子。」西涼州俗好音樂﹐制《涼州》新曲﹐開元中列上獻之。上顧問寧王﹐王進曰「此曲𨿽佳﹐臣有聞焉﹕夫音者﹐始之於宮﹐散之於商﹐成之於角﹑徵﹑羽﹐莫不根柢橐龠於宮﹑商也。宮雜而少商﹐徵亂而加暴。臣聞﹕宮﹐君也﹔商﹐臣也。宮不勝則君勢卑﹐商有餘則臣下僭。君卑則畏下﹐臣僭則犯上。蓋形之於音律﹐播之於歌詠﹐見之於人事。臣恐一日有播越之禍﹐悖亂之患﹐莫不由此曲也。」上聞之﹐默然。及安祿山之亂﹐華夏鼎沸﹐所以知寧王知音之妙也。安祿山初爲張韓公帳下走使。韓公嘗洗足﹐韓公足下有黑子﹐祿山竊窺之。韓公顧而笑曰「黑子是吾之貴相﹐汝何窺之﹖」祿山曰「賤人不幸﹐兩足皆有﹐亦似將軍者﹐色黑而加大。」公奇之﹐約爲義兒﹐深加慰勉。王爲太常卿。早起﹐聞永興里人吹笛﹐問﹕「是太常樂人否﹖」曰「然。」已後因閱樂而撻之。問曰「何得罪﹖」曰「臥吹笛。」又見康昆侖彈琵琶﹐云「琵聲多﹐琶聲少﹐亦未可彈五十四絲大弦也。」自下而上謂之琵﹐自上而下謂之琶。裴寬尙書罷郡﹐西歸汴中﹐日晚維舟﹐見一人坐樹下﹐衣服故敝。召與語﹐大奇之﹐謂「君才識自當富貴﹐何貧也﹖」舉船錢帛奴婢與之﹐客亦不讓。語訖上船﹐奴婢偃蹇者鞭撲之﹐裴公益以爲奇﹐其人乃張建封也。杜丞相鴻漸﹐世號知人。見馬燧﹑李抱眞﹑盧杞﹑陸贄﹑張宏靖﹑李藩﹐皆云「並爲將相」﹐旣而盡然。又大司徒杜公見張弘靖﹐曰「必爲宰相。」貴人多知人也如此。潘炎﹐徳宗時爲翰林學士﹐恩渥極異。其妻劉氏﹐晏之女也。京尹某有故﹐伺候累日不得見﹐乃遺閽者三百縑。夫人知之﹐謂潘曰「豈有人臣﹐京尹願一見﹐遺奴三百縑帛﹖其危可知也﹗」遽勸潘公避位。子孟陽﹐初爲戶部侍郎﹐夫人憂惕曰「以爾人材而在丞郎之位﹐吾懼禍之必至也。」戶部解諭再三﹐乃曰「試會爾同列﹐吾觀之。」因徧招深熟者。客至﹐夫人垂簾視之。旣罷會﹐喜曰「皆爾之儔也﹐不足憂矣。末後慘綠少年﹐何人也﹖」答曰「補闕杜黃裳。」夫人曰「此人自別﹐是有名卿相。」韋獻公夏卿有知人之鑑﹐人不知也。因退朝﹐於街中逢再從弟執誼﹐從弟渠牟﹑丹﹐三人皆二十四﹐並爲郎官。簇馬久之﹐獻公曰「今日逢三二十四郎﹐輒欲題目之。」語執誼曰「汝必爲宰相﹐善保其末耳。」語渠牟曰「弟當別奉主上恩﹐而連貴公卿。」語丹曰「三命中﹐弟最長遠﹐而位極旄鉞。」由是竟如其言。韋獻公夏卿不經方鎭﹐惟嘗於東都畱守辟吏八人﹐而路公隨﹑皇甫崖州葛皆爲宰相﹐張尙書賈﹑段給事平仲﹑衛大夫中行﹑李常侍翺﹑李諫議景儉﹑李湖南詞皆至顯官﹐亦知名矣。李相絳﹐先人爲襄州督郵﹐方赴舉﹐求鄕薦。時樊司空澤爲節度使﹐張常侍正甫爲判官﹐主鄕薦。張公知丞相有前途﹐啟司空曰「舉人悉不如李某秀才﹐請只送一人﹐請眾人之資以奉之。」欣然允諾。又薦丞相弟爲同捨郎。不十年而李公登庸﹐感司空之恩﹐以司空之子宗易爲朝官。人問宗易之文於丞相﹐答曰「蓋代。」時人用以「蓋代」爲口實﹐相見論文﹐必曰「莫是樊三蓋代否﹖」後丞相之爲戶部侍郎也﹐常侍爲本司郎中﹐因會﹐把詩侍郎唱歌﹐李終不唱而哂之﹐滿席大噱。韓太保臯深曉音律﹐嘗觀客彈琴爲《止息》﹐乃嘆曰「妙哉﹐嵇生之音也﹗爲是曲也﹐其當魏﹑晉之際乎﹖」《止息》與《廣陵散》﹐同出而異名也。其音主商﹐商爲秋聲﹐天將肅殺﹐艸木搖落﹐其歲之晏乎﹖此所以知魏之季慢也。其商弦與宮同﹐時臣奪其君之位乎﹖此所以知司馬氏之將篡也。『廣陵』﹐維揚也﹔『散』者﹐流亡之謂也。『楊』者﹐武后之姓﹐言楊后與其父駿之傾覆晉祚者也。晉難興﹐終『止息』於此。其音哀憤而噍殺﹐操者蹙而よ痛﹐永嘉之亂﹐其應此乎﹖叔夜撰此﹐將貽後代之知音﹐且避晉禍﹐托之神鬼﹐史氏非知味者﹐安得不傳其謬歟﹖」吳興僧晝一﹐字皎然﹐工律詩。嘗謁韋蘇州﹐恐詩體不合﹐乃於舟抒思﹐作古體十數篇爲獻。韋皆不稱賞﹐晝一極失望﹔明日寫其舊制獻之﹐韋吟諷﹐大加嘆賞。因語晝一云「幾致失聲名。何不但以所工見投﹐而猥希老夫之意﹖人各有所得﹐非卒能致。」晝一服其能鑑。駱浚者﹐度支司書手也。嘗健羨一雜事典﹐題詩一絕於柏樹曰「幹聳一條靑玉直﹐葉鋪千疊綠云低﹔爭如燕雀偏巢此﹐卻是鸞不得棲。」會度支使巡諸司﹐見此題﹐問左右﹐云「浚所爲也。」召與語﹐可聽。曰「錢粗曉﹐詞气不卑﹐言語古壯﹐人品亦佳。」翌日﹐以語巡官李吉甫﹐遂擢爲度支巡官。浚請兼巡覆官。自以微賤﹐不敢廁士大夫之列。月餘﹐九門內勾出數十萬貫﹔數月﹐關右﹑蒲﹑潼﹑京西﹑京北﹑三輔勾四百萬﹐佐大門﹐卻河陰斗門﹐曹﹑汴﹑宿﹑宋﹐無水潦之患。後典名郡﹐有令名。於春明門外築臺榭﹐食客皆名人。盧申州題詩云「地如拳石﹐溪橫似葉舟。」卽駱氏池館也。裴晉公爲相﹐布衣交友﹑受恩子弟﹐報恩獎引不暫忘。大臣中有重徳寡言者﹐忽曰「某與一二人皆受知裴公。白衣時﹐約他日顯達﹐彼此引重。某仕宦所得已多﹐然晉公有異於初﹐不以輔佐相許。」晉公聞之﹐笑曰「實負初心。」乃問人曰「曾見靈芝﹑珊瑚否﹖」曰「此皆希世之寶。」又曰「曾遊山水否﹖曰「名山數遊﹐惟廬山瀑布狀如天漢﹐天下無之。」晉公曰「圖畫尙可悅目﹐何況親觀﹖然靈芝﹑珊瑚﹐爲瑞爲寶可矣﹐用於廣廈﹐須杞﹑梓﹑樟﹑楠﹔瀑布可以圖畫﹐而無濟於人﹐若以漑良田﹐激碾﹐其功莫若長河之水。某公徳行文學﹑器度標準﹐爲大臣儀表﹐望之可敬﹔然長厚有餘﹐心無機術。傷於畏怯﹐剝割多疑。前古人民質朴﹐徵賦未分﹐地不過數千里﹐官不過一百員。內無權悻﹐外絕姦詐。畫地爲獄﹐人不敢逃﹔以赭染衣﹐人不敢犯。𨿽已列郡建國﹐侯伯分理﹔當時國之大者﹐不及今之一縣﹐易爲匡濟。今天子設官一萬八千﹐列郡三百五十﹐四十六連帥﹐八十萬甲兵。禮樂文物﹐軒裳士流﹐盛於前古。材非王佐﹐安敢許人﹗」相國牛僧孺﹐或言仙客之後﹐居宛﹑葉之間。少孤貧﹐力學有志。永貞中擢進士第﹐與同輩過政事堂﹐宰相謂曰「掃廳奉候。」僧孺獨出曰「不敢。」眾聳異之。元和初﹐登制科﹐歷省郎至丞相。大中初卒。後白敏中入相﹐乃奏﹐謚曰「簡」。李玨﹐字待價﹐趙郡贊皇人。早孤﹐居淮南﹐養母以孝聞。舉明經﹐華州刺史李絳見而謂之曰「日角珠庭﹐非常人也﹐當掇進士科。明經碌碌﹐非子發迹之地。」一舉不第。應進士舉﹐許孟容爲禮部﹐擢上第。釋褐﹐署烏重胤河陽府推官﹐書判髙等﹐授渭南縣尉﹐遷右拾遺﹐左遷下わ縣令。丁母憂﹐廬居三年﹐不入室。免喪﹐諸侯交辟﹐皆不就。牛僧孺在武昌﹐掌書記﹐歸禦史府。韋處厚秉政﹐稱曰「淸廟之器﹐豈擊搏才乎﹖」擢拜禮部員外郎﹐攺吏部員外。李宗閔爲相﹐擢知制誥﹐攺司勛員外郎﹐庫部郎中﹐文宗召充翰林學士。玨風格端肅﹐屬詞敏贍﹐恩傾一時。累遷戶部侍郎承旨﹐天子屢欲以爲相。鄭注以方術爲侍講學士﹐李訓自流人入內廷﹐玨未嘗私焉。訓﹑注交譖﹐貶江州刺史。訓誅﹐徵爲戶部侍郎﹐與楊嗣復同日拜相。上𨿽切於求理﹐終優遊不斷。同列陳夷行﹑鄭覃請經術孤立者進用﹐玨與嗣復論地冑詞彩者居先﹐每延英議政﹐多異同﹐卒無成效﹐但寄之頰舌而已。文宗將崩﹐以敬宗子陳王成美爲托。武宗立﹐事由兩軍﹐貶昭州刺史。宣宗卽位﹐累遷河陽三城節度﹐吏部尙書。崔鄲薨﹐又拜檢校左僕射﹑淮南節度使。三載﹐薨﹐謚貞穆。李廓爲武寧軍節度使﹐不治﹐右補闕鄭魯上疏曰「臣恐新麥未登﹐徐師必亂。乞速命良將﹐救此一方。」宣宗未之省。麥熟而徐師果亂﹐上感悟魯言﹐擢爲起居舍人。懿宗晚年政出羣下。路巖年少固位﹐一旦失勢﹐當路皆仇隙﹐中外沸騰﹐所指未必實也。初﹐巖爲淮南崔鉉度支使﹐除監察﹐十年不出京師﹐致位宰相。鉉謂巖必貴﹐嘗曰「路十終須與他那一官﹗」自監察入翰林﹐鉉猶在淮南﹐聞曰「路十如今便入翰林﹐何能至老﹖」皆如言。突厥平﹐溫僕射彥博請遷於朔方﹐以實空虛之地﹐於是入居長安者且萬家。魏鄭公以爲夷不亂華﹐非久常之策。爭論數年不決。至開元中﹐六胡反叛﹐其地復空。太宗令衛公教侯君集﹐君集言於帝曰「李靖將反矣﹗至微隱之術﹐輒不以示臣。」帝以讓靖﹐靖曰「此乃君集反爾﹗今中夏安﹐臣之所教﹐足以制四夷矣﹐而求盡臣之術者﹐將有他心焉。」潤州得玉磬十二以獻﹐張率更叩其一﹐曰「是晉某歲所造也。是歲餘月﹐造磬者法月﹐數有十三﹐今闕其一。宜於黃鐘九尺掘之﹐必得焉。」敕州求之﹐如言而得。鄭公見《秦王破陣樂》﹐則俯而不視﹔奏《慶善樂》﹐則玩而不厭。貞觀中﹐有婆羅門僧言「佛齒所擊﹐前無堅物」﹐於是士女奔湊﹐其處如市。時傅奕方病臥﹐聞之﹐謂子曰「非是佛齒也。吾聞金剛石至堅﹐物莫能敵﹐惟羚羊角破之。汝但取試焉。」胡僧監護甚嚴﹐固求﹐良久乃得見。出角叩之﹐應手而碎﹐觀者乃止。今理珠者用此角。閻立本善畫。至荊州﹐視張僧繇舊迹﹐曰「定虛得名耳。」明日又往﹐曰「猶是近代佳手耳。」明日又往﹐曰「名下無虛士。」坐臥觀之﹐畱宿其下﹐一日不能去。髙宗時﹐羣蠻聚爲寇﹐討之輒不利﹐乃除徐敬業爲刺史。府發卒迎﹐敬業盡放令還﹐單騎至府。賊聞新刺史至﹐皆繕理以待。敬業一無所問﹐處他事已畢﹐方曰「賊安在﹖」曰「在南岸。」乃從一二佐史而往觀之﹐莫不駭愕。賊所持兵覘望﹐及見船中無人﹐又無兵仗﹐更閉營隱藏。敬業直入其營內﹐告云「國家知汝等爲貪吏所害﹐非有他惡。可悉歸田裏﹐無去爲賊。」惟召其帥﹐責以不早降之意﹐各笞數十而遣之﹐境內肅然。其祖英公壯其膽略﹐曰「吾不辦此﹐然破我家者必此兒﹗」英公旣薨﹐髙宗思平遼勛﹐令制其冢﹐象髙麗中三山﹐猶霍去病之祁連山。後敬業舉兵﹐武后令掘平之。大霧三日不解﹐乃止。張沛爲同州﹐任正名爲錄事﹐劉幽求爲朝邑尉。沛常呼二公爲任大﹑劉大﹐若交友。玄宗誅韋氏﹐沛兄殿中監涉見誅﹐並合誅沛。沛將出就刑﹐正名時謁告在家﹐聞之﹐遽出曰「朝廷初有大艱﹐同州﹐京之左輔﹐柰何單使至﹐害其州將﹖請以死守之。」於是勸令覆奏﹐送沛於獄﹐曰「正名若死﹐使君可憂﹔不然﹐無慮也。」時劉幽求方立元勛﹐用事居中﹐竟脫沛於難。蕭至忠自晉州之入也﹐大理蔣欽緒卽其妹婿﹐送之曰「以足下之才﹐不憂不見用﹐無爲非分妄求。」至忠不納。蔣退而嘆曰「九代之卿族﹐一舉而滅﹐可哀也哉﹗」至忠旣至﹐拜中書令﹐歲餘敗。髙公駢鎭蜀日﹐因巡邊﹐至資中郡﹐捨於刺史衙。對郡山頂有開元寺﹐是夜黃昏﹐僧眾禮佛﹐其聲喧達。公命軍候悉擒械之﹐來朝笞背斥逐。召將吏而謂之曰「僧徒禮念﹐亦無罪過﹐但此寺十年後﹐當有禿丁數千爲亂﹐以是厭之。」其后土人皆髡執兵﹐號「大髡」﹑「小髡」﹐據寺爲寨淩脇州將﹐果葉髙公之言。張九齡﹐開元中爲中書令。範陽節度使張守奏裨將安祿山頻失利﹐送戮於京師。九齡批曰「穰苴出軍﹐必誅莊賈﹔孫武行法﹐亦斬宮嬪。守軍令若行﹐祿山不宜免死。」及到中書﹐張九齡與語久之﹐因奏戮之﹐以絕後患。玄宗曰「卿勿以王夷甫識石勒之意﹐殺害忠良。」更加官爵﹐放歸本道。至徳初﹐玄宗在成都﹐思九齡先覺﹐制贈司徒﹐遣使就韶州致祭。李相夷簡未登第時﹐爲鄭縣丞。涇軍之亂﹐有使走驢東去甚急﹐夷簡入白刺史曰「京城有故﹐此使必非朝命﹐請執問。」果朱Г使滔者。徳宗自復京闕﹐常恐生事﹐方鎭有兵﹐必姑息之。惟渾奏事﹐不過﹐輒私喜曰「上不疑我。」順宗風噤不言﹐太子未立﹐牛美人有異志。上乃召學士鄭於小殿﹐艸立太子詔。執筆不請而書「立嫡以長」四字﹐跪呈。順宗然之﹐乃定。●卷三賞譽貞觀中﹐蜀人李義府八歲﹐號神童。至京師﹐太宗在上林苑便對﹐有得烏者﹐上賜義府。義府登時進詩曰「日裏揚朝彩﹐琴中伴夜啼﹔上林多許樹﹐不借一枝棲。」上笑曰「朕以全樹借汝。」後相髙宗。玄宗燕諸學士於便殿﹐顧謂李白曰「朕與天后任人如何﹖」白曰「天后任人﹐如小兒市瓜﹐不擇香味﹐惟取其肥大者。陛下任人﹐如淘沙取金﹐剖石采玉﹐皆得其精粹。」上大笑。徳宗每年徵四方學術直言極諫之士﹐至者萃於闕下﹐上親自考試﹐絕請托之路。是時文學相髙﹐當途者咸以推賢進善爲意。上試制科於宣徳殿﹐或下等者﹐卽以筆抹之至尾。其稱旨者﹐必吟誦嗟嘆﹔翊日﹐徧示宰相學士﹐曰「此皆朕之門生。」公卿無不服上精鑑。宏詞獨孤授吏部試《放馴象賦》﹐上自考之﹐稱其句曰「化之式孚﹐則必受乎來獻﹔物或違性﹐斯用感於至仁。」上特書第三等。先是代宗時外方進馴象三十二﹐上卽位﹐悉令放荊山之南。而授獻賦不傷於顧忌﹐上賞其知去就。白居易應舉﹐初至京﹐以詩謁顧著作況。況睹姓名﹐熟視曰「米價方貴﹐居亦不易。」及披捲﹐首篇曰「咸陽原上艸﹐一歲一枯榮﹔野火燒不盡﹐春風吹又生。」乃嗟賞曰「道得个語﹐居卽易也。」因爲之延譽﹐聲名遂振。李賀以歌詩謁韓愈﹐愈時爲國子博士分司﹐送客歸﹐極困。門人呈捲﹐解帶﹐旋讀之。首篇《雁門太守行》云「黑雲壓城城欲摧﹐甲光向日金鱗開。」卻緩帶﹐命迎之。廣平程子齊昔範﹐未舉進士日﹐著《程子中暮》﹐韓文公稱嘆之。及赴舉﹐幹主司曰「程昔範不合在諸生之下。」當時不第﹐人以爲屈。庾尙書承宣知貢舉﹐程始登第﹐以試正字從事涇原軍。李逢吉在相位﹐見其書﹐特薦﹐拜右拾遺﹐竟因逢吉湮厄而沒。其立身貞苦﹐能淸談樂善﹐士多附之。與堂舅李信州虞相善﹐又交裴夷直﹐皆士林之望也。元稹在鄂州﹐周復爲從事。稹嘗賦詩﹐命院中屬和。周簪笏見稹曰「某偶以大人往還髙門﹐謬獲一第﹐其實詩賦皆不能。」稹曰「遽以實告﹐賢於能詩者。」劉侍郎三復﹐初爲金壇尉﹐李衛公鎭浙西﹐三復代艸表云「山名北固﹐長懷戀闕之心﹔地接東溟﹐卻羨朝宗之路。」衛公嘉嘆﹐遂辟爲賓佐。時杭州有蕭協律悅﹐善畫竹﹐家酷貧﹐白居易典郡﹐嘗敍云「悅之竹舉世無倫﹐頗自祕重﹐有終歲求其一竿一枝不得者。」又遺之歌曰「余杭邑客多羈貧﹐其中甚者蕭與殷﹐天寒身上猶衣葛﹐日髙甑中未掃塵。」悅年老多病﹐有一女未適。他日﹐病且亟﹐謂其女曰「吾聞長史劉從事﹐非有通家之舊﹐復無舉薦之力。自﹝案﹕此下原闕一字﹞眾爲賢侯幕府﹐必有足觀者。今知未婚﹐吾𨿽未識﹐當以書托汝。」三復覽其書﹐數日未決。會夜夢有黃衣使﹐致槁一束於其門。翊日﹐言於衛公﹐公曰「槁﹐蕭也。此固定矣。」三復遂成婚。白敏中在郎署﹐未有知者﹐𨿽李衛公器之﹐多所延譽﹐然而無資用以奉僚友。衛公遺錢十萬﹐俾爲酒肴﹐會省ト諸公宴。已有日。時秋霖涉旬日﹐賀拔員外求官未得﹐將欲出京﹐來別。與敏中同年。主閽者告以方候朝官﹐繆以他適對。駐車畱書﹐敍羈遊之困。敏中得書﹐嘆曰「士窮達當有時命﹐苟以僥悻取容﹐未足發吾身。豈有美饌上邀當路豪貴﹐而遺登第故人﹖」遂令召先宴。旣而朝客來﹐聞與宴﹐眾人咸去。他日﹐見衛公。問來者誰﹐敏中具對﹕「以畱﹐負於推引。」衛公亦稱云「此事眞古人所爲。」自後以評事先拜﹐而敏中以庫部郎中入翰林爲學士﹐未逾三年﹐爲丞相。大中末﹐諫官獻疏﹐請賜白居易謚。上曰「何不讀《醉吟先生墓表》﹖」卒不賜謚。弟敏中在相位﹐奏立神道碑﹐使李商隱爲之。宣宗舅鄭僕射光﹐鎭河中。封其妾爲夫人﹐不受﹐表曰「白屋同愁﹐已失鳳鳴之侶﹔朱門自樂﹐難容烏合之人。」上大喜﹐問左右曰「誰教阿舅作此好語﹖」對曰「光多任一判官田詢者掌書記。」上曰「表語尢佳﹐便好與翰林一官。」論者以爲不由進士﹐又寒士﹐無引援﹐遂止。光徳劉相宗望舉進士﹐朔望謁鄭太師從讜。閽者呈刺﹐裴侍郎瓚後至﹐先入從容﹐乃召劉秀才。劉相告以主司在前﹐不敢升坐。隅拜於副階上﹐鄭公降而揖焉。鄭公佇立﹐目送之﹐久方回。乃謂瓚曰「大好及第舉人。」瓚唯唯﹐明年爲門生。令狐氵髙﹑弟澄﹐皆好文。自楚及澄﹐三世掌誥命﹐有稱科場中。令狐氵髙以父爲丞相﹐未得進。氵髙出訪鄭侍郎﹐道遇大尹﹐投國學避之。遇廣文生吳畦﹐從容久之。畦袖捲呈氵髙﹐由是出入氵髙家。氵髙薦畦於鄭公﹐遂先氵髙一年及第﹐後至郡守。懿宗嘗行經延資庫﹐見廣廈錢帛山積﹐問左右﹕「誰爲庫﹖」侍臣對曰「宰相李徳裕﹐以天下每歲度支備用之餘﹐盡實於此。自是以來﹐邊庭有急﹐支備無乏。」上曰「今何在﹖」曰「頃坐吳湘貶崖州。」上曰「有如此功﹐微罪豈合誅譴﹗」由是劉鄴進表雪冤﹐遂許加贈。劉仁表﹐劉允章門生。初﹐允章知舉﹐仁表與李都善﹐卽訪之﹐而謂都曰「儀之某爲朝廷委任﹐何以見裨﹐少塞責乎﹖」都欲薦其所知者﹐允章迎謂之曰「謂不言牛﹑孔﹐安得歲歲須人﹖」先是牛﹑孔數家﹐憑勢力﹐每歲主司爲其所制﹐故允章亦云﹐適中都所欲言者。都曰「蘊中錯也﹐願其往之。」﹝案﹕此句文義難明﹐疑有脫誤﹞以與允章雅熟﹐都納焉﹐卽孔紆也。復授允章以文一軸﹐發之且大半﹐曰「此可以與否﹖」允章佳賞﹐比及卷首﹐乃仁表也。允章鄙其輕薄而辭之。都曰「公是遭罹者﹐柰何復聽讒言乎﹖」於是皆許之。仁表後爲華州趙騭幕﹐嘗飲酒﹐騭命歐陽琳作錄事﹐酒不中者罰之。仁表酒不能滿飲﹐琳罰之﹐仁表曰「鄂渚尙書解取錄事﹐不解放門生。」時允章鎭江夏﹐仁表皆自謂也。畢相П家素賤。李中丞者﹐有諸院兄弟與П熟。П至李氏子書室中﹐諸子賦詩﹐П亦爲之。頃者李至﹐觀諸子詩﹐又見П所作﹐稱其美。П初亦避之﹐李問曰「此誰作也﹖」諸子不敢隱﹐乃曰「某叔﹐頃來畢П秀才作也。」П遂出見。旣而李呼左右責曰「何令馬入池中﹐踐浮萍皆聚﹐蘆荻斜倒﹖」怒甚﹐左右莫敢對。П曰「萍聚只因今日浪﹐荻斜都爲夜來風。」李大悅﹐遂畱爲客。劉仁軌爲左僕射﹐戴至徳爲右僕射﹐人皆多劉而鄙戴。有老父陳牒﹐至徳方欲下筆﹐老父問左右﹕「此是劉僕射否﹖」曰「是戴。」因急就曰「此是不解事僕射﹐卻將牒來。」至徳突令授之。戴在職無異迹﹐當朝似不能言者。及薨﹐髙宗嘆曰「自吾喪至徳﹐無復聞讜言。在時﹐事有不是者﹐未嘗放過。」因索其前後所陳章奏﹐閱而流涕﹐朝廷始重之。相國劉公贍﹐其先人諱景﹐本連州人﹐少爲漢南鄭司徒掌箋。因題商山驛側泉石﹐司徒奇之﹐勉以進修﹐俾前驛換麻衣﹐執贄見之禮。後解薦﹐擢進士第﹐歷臺省。贍孤貧有藝﹐𨿽登科第﹐不預急流。任大理評事日﹐飠粥不給﹐嘗於安國寺相識僧處謁飧﹐畱所業文數軸﹐置在僧幾上。致仕劉賓客遊寺﹐見此文卷﹐甚奇之﹐憐其貧窶﹐厚有濟卹。又知其連州人﹐朝無引援﹐謂僧曰「某𨿽閒廢﹐能爲此人致宰相。」爾後授河中少尹﹐幕僚有貴族浮薄者蔑視之。一旦有命徵人﹐蒲尹張筵而餞之。輕薄客呼相國爲「尹公」曰「歸朝作何官職﹖」相國對曰「得路卽作宰相。」此郎官大笑之﹐在席亦有異言者。自是以水部員外知制誥﹐相次入翰林﹐以至拜相。鄭愚尙書﹐廣州人。雄才奧學﹐擢進士第﹐揚歷淸顯﹐聲稱ピ然﹐而性本好華﹐以錦爲半臂。崔魏公鉉鎭荊南﹐鄭除廣南節制經過﹐魏公以常禮延遇。鄭舉進士時﹐未嘗以文章及魏公門。此日於客次換麻衣﹐先贄所業。魏公覽其卷首﹐尋已賞嘆至三四﹐不覺曰「眞銷得錦半臂也。」又以魏公故相﹐合具軍儀廷參﹐不得已而受之。魏公曰「文武之道﹐備見之矣。」其欽服形於辭色也。或曰「鄭公因醉眠﹐左右見一白豬。」蓋杜徵南蛇吐之類。郭曖尙升平公主﹐盛集文士﹐卽席賦詩﹐公主帷而觀之。李端中宴詩成云「薰香荀令偏憐少﹐傅粉何郎不解愁。」眾稱妙絕﹐或謂夙篝﹐端曰「願試一吟。」錢起雲﹕「請以起姓爲韻。」復云「新開金埒教調馬﹐舊賜銅山許鑄錢。」曖出名馬金帛爲贈。是席﹐端爲首﹔送王相鎭幽朔﹐韓翌爲首﹔送劉相巡江淮﹐錢起爲首。獨孤郁﹐權相子婿也﹐歷掌內外制﹐有美名。憲宗嘆曰「我女婿不如徳輿。」孔葵爲華州刺史﹐奏江淮進海味﹐道路擾人﹐並其類十數條。後上不記其名﹐問裴晉公﹐亦不能對﹐久之方省。乃拜葵嶺南節度﹐有異政。南中士人死於流竄者﹐子女悉爲嫁娶之。呂元膺爲鄂嶽都團練使﹐夜登城﹐女墻已鎖﹐守者曰「軍法﹕夜不可開。」乃告言中丞自登﹐守者又曰「夜中不辧是非﹐𨿽中丞亦不可。」元膺乃歸。明日﹐擢爲重職。●卷三品藻姚梁公與崔監司在中書。梁公有子喪﹐在假旬日﹐政事委積﹐處置皆不得。言於玄宗﹐玄宗曰「朕以天下事本付姚崇﹐以卿坐鎭雅俗。」及梁公出﹐頃刻間決遣盡畢。時齊平陽爲舍人﹐在旁見之。梁公自以爲能﹐頗有得色﹐乃問平陽曰「余之爲相﹐比何等人﹖」齊未及對。梁公曰「何如管﹑晏﹖」曰「不可比管﹑晏。管﹑晏作法﹐𨿽不及後﹐猶及其身。相公前入相﹐所立法令施未竟﹐悉更之﹐以此不及。」梁公曰「然則竟如何﹖」曰「相公可謂救時之相也。」梁公投筆曰「救時之相﹐豈易得乎﹖」時齊平陽善知今事﹐髙仲舒善知古事。姚作相﹐凡質疑問難﹐皆此二人﹐因嘆曰「欲知古事﹐問髙仲舒﹔欲知今事﹐問齊氵﹐卽無敗政矣。」玄宗西幸﹐駕及古界﹐靈武遞至﹐房新除丞相。玄宗於馬上看除目﹐顧左右﹐謂裴士淹曰「亦不是滅賊手。」士淹低語曰「請陛下勿復言。」上色少愧。玄宗西幸﹐嘗鬱鬱不悅﹐多與裴士淹並馬語。語及平日之事﹐時亦解顏。上曰「李林甫之材不多得。」士淹曰「誠如聖旨﹐近實無儔。」上曰「但以妒賢嫉能﹐以此至敗。」士淹曰「陛下旣知﹐何故久任之﹖豈惟身敗﹐兼亦誤國。計今日之事﹐林甫所啟也。」上愀然不樂。喬彜京兆府解試﹐時有二試官。彜日午叩門﹐試官令引入﹐則已醺醉。視題﹐曰《幽蘭賦》﹐不肯作﹐曰「兩人相對作得此題﹐速攺之。」乃攺爲《渥窪馬賦》。奮筆斯須而就﹐其辭甚工。便欲首送。京兆尹曰「喬彜崢嶸甚﹐以解副薦之。」尙書白舍人初到錢塘﹐令訪牡丹。獨開元寺僧惠澄近於京得此花﹐始栽植於庭﹐欄圍甚密﹐他亦未知有也。時春景方深﹐惠澄設油幕覆其上。牡丹自東越分而種之也﹐會稽徐凝自富春來﹐未識白公﹐先題詩曰「此花南地知誰種﹐慚愧僧門用意栽﹔海燕解憐頻睥睨﹐胡蜂未識更徘徊。虛生芍藥徒勞妒﹐羞殺玫瑰不敢開﹔惟有數苞紅萼在﹐含芳只待舍人來。」白尋到寺看花﹐乃命徐生同醉而歸。時張祜榜舟而至﹐甚若疏誕﹐然張﹑徐二生﹐未之習稔﹐各希首薦焉。中捨曰「二君論文﹐若廉﹑白之斗鼠穴﹐較勝負於一戰也。」遂試《長劍倚天賦》《餘霞散成綺》詩。旣解送﹐以凝爲先﹐祜其次耳。張祜詩有「地勢遙尊嶽﹐河流側讓關。」多士以陳後主「日月光天徳﹐山河壯帝居」比﹐徒有前名矣。祜題《金山寺》詩曰﹕樹影中流見﹐鐘聲兩岸聞」﹐𨿽綦毋潛云「塔影掛靑漢﹐鐘聲扣白雲」﹐此二句未爲佳也。祜又有《觀獵》四句及《宮詞》﹐白公曰「張三作獵詩以擬王右丞﹐予則未敢優劣也。」王維詩曰「風勁角弓鳴﹐將軍獵渭城﹔艸枯鷹眼疾﹐雪盡馬蹄輕。忽過新丰市﹐還歸細柳營。回看落雁處﹐千里暮云平。」張祜詩曰「晚出禁城東﹐分圍淺艸中﹔紅旗開向日﹐白馬驟臨風。背手抽金鏃﹐翻身控角弓﹐萬人齊指處﹐一雁落寒空。」白公又以《宮詞》四句之中皆偶對﹐何足奇乎﹖不如徐生云「今古常如白練飛﹐一條界破靑山色。」徐凝賦曰「譙周室裏﹐定遊﹑夏於邱﹑虔﹔馬守帷中﹐分《易》《禮》於盧﹑鄭。如我明公薦拔﹐豈惟偏黨乎﹖」張祜亦曰「《虞韶》九奏﹐非瑞馬之至音﹔荊玉三投﹐佇良工之必鑑。且洪鐘《韶》擊﹐瓦缶雷鳴﹔榮辱紮繩﹐復何定分﹗」祜遂行歌而邁﹐凝亦鼓而歸。自是二生終身偃仰﹐不隨鄕試矣。先是李補闕林宗﹑杜殿中牧﹐與白公輦下較文﹐具言元白體舛雜﹐而爲淸苦者見嗤﹐因玆有恨也。白爲河南尹﹐李爲河陽令﹐道上相遇﹐尹乃乘馬﹐令則肩輿﹐似乖趨事之禮。嘗謂樂天爲「囁嚅公」﹐聞者皆笑﹐樂天之名稍減。白曰「李直木﹝原注﹕林宗字也﹞吾之犭制子也﹐其鋒不可當。」後杜舍人之守秋浦﹐與張生爲詩文交﹐酷愛祜《宮詞》﹐亦知錢塘之歲﹐自有是非之論﹐懷不平之色﹐爲詩二首以髙之﹐曰「誰人得似張公子﹐千首詩輕萬戶侯。」又云「如何故國三千里﹐虛唱歌辭滿六宮。」升平裴相兄弟三人﹐俱有盛名。世謂俅不如休。休好釋氏﹐善隸書﹐所在寺額多書之。隋吏部侍郎髙孝基主選﹐見梁公房玄齡﹑蔡公杜如晦﹐愕然降階﹐與之抗禮。延入內廳﹐食甚恭﹐曰「二賢當爲王霸佐命﹐位極人臣﹐然杜年壽稍減於房耳。願以子孫相托。」貞觀初﹐杜薨於左僕射﹐房位至司徒﹐秉政二十餘年。太宗稱虞監﹕博聞﹑徳行﹑書翰﹑詞藻﹑忠直﹐一人而已﹐而兼是五善。貞元中﹐楊氏﹑穆氏兄弟人物才名不相遠。或云「楊氏兄弟賓客皆同﹔穆氏兄弟賓客皆異。」以此爲優劣。穆氏兄弟四人﹕贊﹑賞﹑質﹑員。時人謂﹕贊俗而有格﹐爲「酪」﹔質美而多文爲「酥」﹔員爲「醍醐」﹐言粹而少用﹔賞爲「乳腐」﹐言最爲凡固也。徳宗晚年絕嗜欲﹐尢工詩﹐臣下莫及。每禦制奉和而退﹐笑曰「排公在。」杜太保在淮南﹐進崔叔淸詩百篇﹐上謂使者曰「此惡詩﹐焉用進﹖」時人呼爲「準敕惡詩」。盧肇﹑黃頗﹐同遊李衛公門下。王起再知貢舉﹐訪二人之能。或曰「盧有文學﹐黃能詩。」起遂以盧爲狀頭﹐黃第三人。●卷三規箴太宗常幸洛陽﹐頗見可欲﹐多治隋氏舊宮﹐或縱畋遊。魏徵驟諫﹐上忻然罷﹐曰「非公﹐無此語。」肅宗五月五日抱小公主﹐顧山人李唐曰「念之﹐勿怪。」唐曰「太上皇亦應思陛下。」肅宗泣涕。是時張氏已用事﹐不由己矣。陽城爲諫議大夫﹐徳宗欲用裴延齡爲相﹐城曰「白麻若出﹐我必裂之而死。」徳宗以爲難﹐竟不相延齡。國子監諸生猥雜﹐陽城爲司業﹐以道徳訓諭﹐有違親三年者﹐勉歸覲。自天寶九年﹐置廣文館﹐至元和中﹐堂宇虛構﹐材木堆積﹐主者或盜用之。憲宗固英睿。初卽位﹐得杜公贊導﹔及其成功﹐多公力也。每大朝會﹐監察禦史押班﹐不足﹐則使下禦史因朝奏者攝之。諫院以章疏之故﹐憂患略同。臺中則務苛禮﹐省中多事﹐旨趣不一。故言「遺﹑補相惜﹐禦史相憎﹐郎官相輕。」於司空因韋太尉《奉聖樂》﹐亦撰《順聖樂》以進﹐每宴﹐必使奏之。其曲將半﹐綴皆伏﹐而一人舞於中央。慕容韋緩笑曰「何用窮兵獨舞﹖」𨿽笑談詼諧﹐亦有爲也。ν又令女妓爲佾舞﹐壯妙﹐號孫武《順聖樂》。●卷三夙慧上官昭容者﹐侍郎儀之孫也。儀之得罪﹐婦鄭氏塡宮﹐遺腹生昭容。其母將誕之夕﹐夢人與秤曰「持之秤量天下文士。」鄭氏冀其男也﹐及生昭容﹐視之﹐云「秤量天下﹐豈是汝耶﹖」口中啞啞如應曰「是。」玄宗善八分書﹐將命相﹐皆先以禦札書其名於案上。會太子入侍﹐上以金甌覆其名以告之﹐曰「此宰相名也﹐汝庸知其誰﹖卽射中﹐賜若卮酒。」肅宗拜而稱曰「非崔琳﹑盧從願乎﹖」上曰「然。」因舉甌以示﹐乃賜卮酒。是時琳與從願皆有宰相望﹐上倚爲相者數矣﹐竟以宗族蕃盛﹐附托者眾﹐不能用之。蘇瑰初未知﹐常處於馬廏中﹐與庸僕雜行。一日有客詣瑰﹐候於客次。擁庭廡間﹐遺落一文字﹐客取而視之﹐乃詠昆侖奴子﹐詩云「指如十挺墨﹐耳似兩張匙﹐」客異之。良久﹐瑰出﹐客淹畱言詠﹐以其詩問瑰「何人﹐豈非足下宗庶之孽也﹖」瑰備言其事﹐客驚訝之﹐謂瑰加禮收舉﹐必蘇氏之令子也﹐瑰稍稍親之。有人獻兔﹐懸於廊廡之下﹐乃召詠之﹐曰「兔子死闌單﹐將來掛竹竿﹐試將明鏡照﹐無異月中看。」瑰讀詩異之。由是學問日新﹐文章蓋代。及玄宗平內難﹐旦夕制誥絡繹﹐無非之所出﹐時稱「小許公」云。開元初﹐上畱心理道﹐革去獘訛。不六﹑七年間﹐天下大理﹐河淸海晏﹐物殷俗阜﹐安西諸國悉平爲郡縣。置開遠門﹐亙地萬餘里。入河湟之賦稅滿右藏﹔東納河北諸道租庸﹐充滿左藏。財寶山積﹐不可勝計。四方丰稔﹐百姓樂業。戶計一千餘萬﹐米每斗三錢。丁壯之夫﹐不識兵器。路不拾遺﹐行不賫糧。奇瑞疊委﹐重譯至。人物欣然﹐咸思登岱告成。上猶惕厲不已﹐讓數四。是時彭城劉晏年八歲﹐獻《東封書》﹐上覽而奇之﹐命宰相出題﹐就中書試。張說﹑源乾曜咸相感慰薦。上以晏間生秀妙﹐引於內殿﹐縱六宮觀看。楊妃坐於膝上﹐親爲畫眉總髻﹐宮人投花擲果者甚多。拜爲祕書正字。張說問曰「居官以來﹐正字幾何﹖」晏抗顏對曰「他字皆正﹐獨『朋』字未正。」說聞而異之。燕文正公弟某女婦盧氏﹐嘗爲舅盧公求官﹐候公下朝而問焉。公不語﹐但指支牀龜而示之。女拜而歸室﹐告其夫曰「舅得詹事矣。」開元中有李幼奇者﹐以藝幹柳芳﹐念百韻詩。芳便暗記﹐題之於壁﹐謂幼奇曰「此吾之詩也。」幼奇大驚。徐曰「相戲耳﹐此君所念詩也。」因謂幼奇更念他新著文章﹐一徧皆能記。開元初﹐潞州常敬忠十五明經擢第﹐數年徧通五經﹐上書自舉﹐云「一徧誦千言。」敕赴中書考試﹐張燕公問曰「學士能一徧誦千言﹐十徧誦萬言乎﹖」對曰「未曾自試。」燕公遂出書﹐非人間所見也﹐謂之曰「可十徧誦之。」敬忠危坐而讀﹐每徧畫地爲記。讀七徧﹐起曰「此已誦得。」燕公曰「可滿十徧﹐」敬忠曰「若十徧﹐卽是十徧誦得。今七徧已得﹐何要滿十徧﹖」燕公執本觀覽不暇﹐而敬忠誦畢不差一字﹐見者莫不嗟嘆。卽日聞奏﹐命引對﹐賜彩衣一副﹐兼賫物。拜東宮衛佐﹐仍直集賢院﹐侍講《毛詩》﹐百餘日中三攺﹐爲同輩所嫉﹐中毒而卒。天寶中﹐漢州雒縣尉張陟應一藝﹐自舉「日試萬言。」須中書考試。陟令善書者二十人﹐各執筆操紙就席﹐環庭而坐﹐俱占題目。身自巡歷﹐依題口授﹐言訖卽過﹐周而復始。至午後詩成七千餘字﹐仍請滿萬。宰相云「七千可謂多矣﹐何必須萬﹖」具以狀聞﹐敕賜縑帛﹐拜太公廟丞﹐直廣文館﹐時號張萬言。韋臯鎭西川﹐進《奉聖樂》曲﹐兼樂工舞人曲譜到京。於畱邸按閱﹐教坊人潛窺﹐得先進之。李衛公幼時﹐憲宗賞之﹐坐於前。吉甫每以敏捷誇於同列。武相元衡召之﹐謂曰「吾子在家﹐所嗜何書﹖」徳裕不應。翌日﹐元衡具告﹐吉甫歸以責之。徳裕曰「武公身爲宰相﹐不問理國調陰陽﹐而問所嗜書﹐其言不當﹐所以不應。」宣宗彊記默識﹐宮中廁役之賤及備灑掃者數十百輩﹐一見輒記其姓字。或將有所指念﹐必曰「召某人令措某事。」無一差誤者﹐宦官宮婢以爲神。簿書刑獄卒吏姓名﹐紛雜交至﹐經覽多所記憶。崔大夫涓﹐之子﹐禮部侍郎澹之兄﹐俊爽彊記。初守杭州﹐視事數日﹐召都押衙謂曰「乍到郡﹐未能記諸走使﹐當直將卒凡幾人﹖」對曰「直者三百。」乃令紙一幅﹐大書其姓名貼於胸﹐每人閱過。自此一閱﹐至三考﹐未嘗誤喚一人者。杭州端午競渡﹐於錢塘弄潮。先數日﹐於湖濱列舟舸﹐結彩爲亭檻﹐東西袤髙數丈。其夕北風﹐飄泊南岸。涓至湖上﹐大將懼乏事。涓問﹕「競舟凡有幾﹖」令齊往南岸﹐每一彩舫系以三五小舟﹐號令齊力鼓棹而引之﹐倏忽皆至。崔涓守杭州﹐湖上飲餞﹐客有獻木瓜﹐所未嘗有也。傳以示客﹐有中使卽袖歸﹐曰「禁中未曾有﹐宜進於上。」頃之﹐解舟而去。郡守懼得罪﹐不樂﹐欲撤飲。官妓作酒監者立白守曰「請郎中盡飲﹐某度木瓜經宿必委中流也。」守從之。會送中使者還云「果潰爛﹐棄之矣。」郡守異其言﹐召問之﹐曰「使者旣請進﹐必函貯以行。初因遞觀﹐則以手掐之。此物芳脆易損﹐必不能入獻。」守命有司加給﹐取香錦面賫之。華陰楊牢﹐幼孤﹐六歲時就學歸﹐誤入人家﹐乃父友也。二丈人彈棋次﹐見楊氏子﹐戲曰「爾能爲丈人詠此局否﹖」楊登時叉手詠曰「魁形下方天頂凸﹐二十四寸窗中月。」父友驚撫其首﹐遺以梨栗﹐曰「爾後必有文。」年十八﹐一上中進士第﹐有詩集六十卷。性狷急﹐累居幕府﹐主人同列多不容。同列有固護之者﹐與詩云「蝦蟆欲喫月﹐保護常教圓。」又云「心明外不察﹐月向懷中圓。」又云「羅幃苦不捲﹐誰道中無人。」其辭多怨恚。其妻亦有志行。在靑州幕﹐奉使出﹐得疾﹐不診脈服藥而殞。太宗使宇文士及割肉﹐乃以餅拭手﹐帝屢目之。士及佯爲不悟﹐更徐拭而後之。太宗令虞監寫《列女傳》﹐以裝屏風﹐未及閱卷﹐乃暗書之﹐一字無失。賈嘉隱年七歲﹐以神童召見。時長孫太尉無忌﹑李司空於朝堂立語。李戲之曰「吾所倚何樹﹖」嘉隱云「松樹。」李曰「此槐也﹐何言松﹖」嘉隱曰「以公配木﹐何得非松。」長孫復問﹕「吾所倚何樹﹖」曰「槐樹。」公曰「汝不復能矯對耶﹖」嘉隱曰「何須矯對﹐但取其鬼木耳。」李嘆曰「此小兒獠面﹐何得如此聰明﹗」嘉隱應聲曰「胡頭尙作宰相﹐獠面何廢聰明。」李狀胡也。崔相愼由豪爽﹐廉察浙西﹐有瓦官寺持《法華經》僧爲門徒。或有術士言「相國面上气色有貴子。」問其妊娠之所在﹐夫人洎媵妾間皆無所見。相國徐思之﹐乃召曾侍更衣官妓而示﹐術士曰「果在此也。」及載誕日﹐腋下有文﹐相次分明﹐卽瓦官僧名﹐因命小字緇郎。年七歲﹐尙不食肉。一日﹐有僧請見﹐乃掌其頰﹐謂曰「旣愛官爵﹐何不食肉﹖」自此方味葷血﹐卽相國垂休也。「小子謀餐而已﹐﹝案﹕此上有脫文﹞此人豈享富貴者乎﹖」幽求聞之﹐拂衣而出。盧令遽下階捉幽求衣﹐伸謝之﹐幽求竟去。盧回﹐謂諸郎官曰「輕笑劉生﹐禍從此始。」盧令竟爲宗﹑紀所排﹐左遷金州司馬。六月﹐中宗晏駕。十五日酒間﹐裴ㄘ臥於私第﹐幽求忽來詣ㄘ﹐直入臥內﹐戴揖耳帽子﹐著白衤闌衫﹐底著短緋白衫﹐執ㄘ手曰「裴三﹗死生一決。」言訖而去。ㄘ大驚﹐不測其故﹐謂其妻曰「僕竟坐與﹝案﹕此下有脫文﹞非笑此子﹐恐禍在須臾。」明日﹝原注﹕時去淸明九十九日﹞中宗小祥﹐百官率慰少帝。是日﹐月華門至辰巳後方開﹐傳聲曰「斬決使劉相公出。」衣黃金甲﹐佩橐﹐統萬騎﹐兵士白刃耀日。自宗﹑紀及前時輕笑者﹐咸受戮於朝。又喚兵部員外郎裴ㄘ﹐ㄘ股忄栗而前。幽求曰「相識否﹖」ㄘ答曰「不識。」劉曰「幽求與公﹐俱以本官一例赴中書上任。」其夜凡制誥百餘首﹐皆幽求作也。自爲拜相白麻云「前朝邑尉劉幽求忠貞貫日﹐羲勇橫秋。首建雄謀﹐果成大業﹐可中書舍人﹐參知機務。賜甲第一區﹐金銀器皿十牀﹐細婢十人﹐馬百匹﹐錦彩千段﹐仍給鐵券﹐特恕十死。」翌日﹐命金州司馬盧齊卿京兆少尹知府事。載柳衝常侍所著《姓系劉氏卷中》。●卷四豪爽玄宗爲潞州別駕﹐入覲京師﹐尢自卑損。暮春﹐豪家子數輩遊昆明池。方飲次﹐上戎服臂鷹﹐疾驅至前﹐諸人不悅。忽一少年持酒船唱曰「今日宜以門族官品自言。」酒至﹐上大聲曰「曾祖天子﹐祖天子﹐父相王﹐臨淄王李某。」諸少年驚走﹐不敢復視。上乃連飲三銀船﹐盡一巨餡﹐乘馬而去。玄宗幸太山回﹐車次上黨﹐路逢父老﹐負擔壺漿遠迎。上親加存問﹐受其所獻﹐賜賫有差。父老舊識者﹐上悉賜酒﹐與之話舊。所過村鄕﹐必令謁問﹐或有喪疾﹐俱令弔卹。百姓欣然﹐乞願駐蹕。及車駕過金橋﹝原注﹕橋在潞州﹞﹐禦路縈轉。上見數十里旌旗嚴潔﹐羽衛整肅﹐謂左右曰「張說言我勒兵三十萬﹐旌旗千里﹐挾�﹑﹝案﹕此下原闕一字﹞陜右﹑上黨﹐止於太原﹐眞才子也﹗」左右皆稱萬歲。遂詔吳道元﹑韋無忝﹑陳閎等﹐令寫《金橋圖》。其聖容及上所乘馬照夜白﹐陳閎主之﹔橋梁﹑山水﹑車輿﹑人物﹑艸樹﹑鷹鳥﹑器仗﹑幃幕﹐吳道玄主之﹔犬馬﹑驢騾﹑牛羊﹑駱駝﹑熊猿﹑豬雞之類﹐韋無忝主之。其圖謂之三絕。上爲皇孫時﹐風神秀異﹐英姿雋邁﹐於朝堂叱武攸曁曰「我國家朝堂﹐汝安得恣蜂蠆而狼顧耶﹗」則天聞之﹐曰「此兒气槪﹐終當是吾家太平天子。」玄宗在藩邸時﹐每歲畋於城南韋杜之間。嘗因逐兔﹐意樂忘反﹐與其徒十餘人﹐饑倦休息於大樹下。忽有一書生﹐殺驢拔蒜﹐爲具甚備。上顧而奇之。及與語﹐磊落不凡﹐問姓名﹐王琚也。自此每遊﹐必過其捨。或語﹐多合上意﹐乃益親之。及韋氏專制﹐上憂甚﹐密言之。琚曰「亂則殺之﹐又何慮焉。」上遂納其謀﹐平國內難﹐累拜琚爲中書侍郎﹐預配享。玄宗洞曉音律﹐絲管皆造其妙。制作諸曲﹐隨意卽成﹐如不加意。尢愛羯鼓橫笛﹐云「八音之領袖﹐諸樂不可爲比。」嘗遇二月初﹐詰旦﹐巾櫛方畢﹐時宿雨始晴﹐景气明麗﹐殿庭柳杏將拆。上曰「對此景物﹐豈得不爲他判斷乎﹖」左右相目﹐將令備酒。獨髙力士遣取羯鼓﹐上臨軒縱擊一曲﹐名《春光好》」﹝原注﹕上自制也﹞。神气自得。及顧柳杏皆已發拆﹐指而笑曰「不喚我作天公可乎﹖」嬪嬙侍臣皆稱萬歲。又嘗制《秋風髙》﹐每至秋空迥徹﹐纖埃不起﹐卽奏之﹐必遠風徐來﹐庭葉墜下﹐其神妙如此。玄宗起涼殿﹐拾遺陳知節上疏極諫﹐上令力士召對。時暑毒方甚﹐上在涼殿﹐座後水激扇車﹐風獵衣襟。知節至﹐賜坐石榻。陰ニ沈吟﹐仰不見日。四隅積水成簾飛灑﹐座內含凍。復賜冰屑麻節飲。陳體生寒忄栗﹐腹中雷鳴﹐再三請起方許﹐上猶試汗不已。陳才及門﹐遺泄狼籍﹐逾日復故。謂曰「卿論事宜審﹐勿以己方萬乘也。」玄宗性俊邁﹐不好琴。會聽琴﹐正弄未畢﹐叱琴者曰「待詔出﹗」謂內官曰「速令花奴將羯鼓來﹐爲我解穢。」玄宗封太山﹐進次滎陽旃然河﹐見巨黑龍﹐命弧矢而親射之。矢發龍滅﹔自是旃然伏流﹐於今百餘年矣。按旃然卽濟水﹐溢而爲滎﹐遂名旃然。《左傳》﹕「楚涉潁﹐次於旃然。」卽其地。武后朝﹐嚴安之﹑挺之﹐昆弟也。安之爲長安兵曹﹐權過京兆﹐至今爲寮者賴安之之術焉。挺之則登歷臺省﹐亦有時名。挺之薄妻而愛其子。嚴武年八歲﹐詢其母曰「大人常厚玄英﹝原注﹕妾也﹞﹐未嘗慰省我母﹐何至於斯﹖」母曰「吾與汝子母也﹐以汝尙幼﹐未知之也。汝父薄行﹐嫌吾寢陋﹐枕席數宵﹐遂卽懷汝。自後相棄﹐爲汝父離婦焉。」其母淒咽﹐武亦憤惋。候父出﹐玄英方睡﹐武持小鐵錘擊碎其首。及挺之歸﹐驚愕﹐視之﹐已斃矣。左右曰「小郎君戲運錘而致之。」挺之呼武曰「汝何戲之甚﹖」武曰「焉有大朝人士﹐厚其侍妾﹐困辱兒之母乎﹖故須擊殺﹐非戲也。」父曰「眞嚴挺之子。」武年二十三﹐爲給事黃門﹐明年﹐擁旄西蜀﹐累於飲筵對客騁其筆札。杜甫拾遺乘醉而言曰「不謂嚴挺之乃有此兒也﹗」武恚目久之﹐曰「杜審言孫子擬捋虎須耶﹖」合坐皆笑以彌縫之。武曰「與公等飲饌﹐所以謀歡﹐何至幹祖考耶﹖」房太尉亦微有所忤﹐憂怖成疾。武母恐害損賢良﹐遂以小舟送甫下峽﹐母則可謂賢也﹐然二公幾不免於虎口矣。李太白作《蜀道難》﹐乃爲房﹑杜危之也。其略曰「劍閣崢嶸而崔嵬﹐一夫當關﹐萬夫莫開。所守或非人﹐化爲狼與豺。朝避猛虎﹐夕避長蛇。磨牙吮血﹐殺人如麻。錦城𨿽云樂﹐不如早還家。蜀道之難﹐難於上靑天﹗側身四望長咨嗟。」杜初自作《閬中行》﹕「豺狼當路﹐無地遊從。」或謂章仇大夫兼瓊爲陳子昂拾遺雪獄﹐髙侍禦適與王江寧昌齡申冤﹐當時同爲義士也。李翰林作此歌﹐朝右聞之﹐皆疑嚴武有劉焉之志﹐其屬刺史章彜因小瑕﹐武怒﹐遽命杖殺之。後爲彜之外家報怨﹐嚴氏之後遂微焉。顏太師魯公刻姓名於石﹐或致之髙山之上。或沈之大洲之地﹐而云「安知不有陵谷之變耶﹖」劉司徒玄佐﹐滑州匡城人。嘗出師﹐經其本縣﹐欲申桑梓之禮於令﹐令辭曰「不敢」﹐玄佐嘆恨久之。先是﹐陳金帛數匡﹐將遺邑僚﹐以其無知而止。時鄕裏姻舊﹐以地近多歸之﹐司徒不欲私擢居將校之列﹐又難置於賤卒﹐盡署爲將判官。此職列假緋衫銀魚﹐外視榮之﹐實處在散冗。其類漸眾。久之﹐有獻啟訴於公者﹐乃署他職。憲宗七歲﹐徳宗抱置膝上﹐戲曰「汝是何人﹐乃在我懷中﹖」對曰「是第三天子。」徳宗大喜。鄭太穆郎中爲金州刺史﹐致書於襄陽於司空ν﹐傲睨自若﹐似無郡僚之禮。書曰「閣下爲南溟之大鵬﹐作中天之一柱。騫騰則日月暗﹐搖動則山嶽頹。眞天子之爪牙﹐諸侯之龜鑑也。太穆幼孤﹐二百餘口﹐饑凍兩京。小郡俸薄﹐尙爲衣食之憂﹐溝壑之期﹐斯須至矣。伏惟賢公息雷霆之威﹐垂特達之節﹐賜錢一千貫﹐絹一千匹﹐器物一千事﹐米一千石﹐奴婢各十人。」且曰「分千樹一葉之影﹐卽是濃陰﹔減四海數滴之泉﹐便爲膏澤。」於公覽書﹐亦不嗟訝﹐曰「鄭君所須﹐各依來數一半。以戎旅之際﹐不全副其本望也。」又有匡廬符山人﹐遣童子齊書﹐乞買山錢百萬﹐公遂與之﹐仍加紙墨衣服等。又有崔郊秀才者﹐寓居於漢上﹐蘊有文藝﹐而家貧。與姑婢通﹐其婢端麗﹐解音律﹐漢南之最也。姑貧鬻婢於連帥﹐愛之﹐以類無雙﹝原注﹕無雙卽薛太保愛妾﹐至今圖畫觀之﹞﹐給錢四十萬。郊思之不已﹐卽彊就府署﹐願一見焉。其婢因寒食節來從事家還﹐值郊立於柳陰。馬上連泣﹐誓若山河。崔生贈之以詩曰「公子王孫逐後塵﹐綠珠垂淚滴羅巾﹔侯門一入深如海﹐從此蕭郎是路人。」或有寫郊詩於公座﹐公睹詩﹐令召崔生﹐左右莫之測。及見郊﹐曰「『侯門一入深如海﹐從此蕭郎是路人﹐』便是君制也﹖四百千小哉﹐何惜一書﹐不早相示﹗」遂命婢同歸。至於幃幌奩匣﹐悉爲贈飾之物。有客自零陵來﹐稱戎昱使君席上有善歌者﹐公遽命召焉。戎不敢違﹐逾月而至﹐及至﹐令唱歌﹐歌乃戎使君送妓之詩。其辭曰「寶鈿靑蛾悲翠裙﹐妝成掩泣欲行雲﹔殷勤好取襄王夢﹐莫向陽臺夢使君。」公曰「丈夫不能立功業﹐爲異代之所稱﹐豈可奪人愛姬﹐爲己之嬉娛。以此觀之﹐誠可竄身於無人之地。」遂以繒帛贐行﹐爲書謝零陵守。李尙書翺﹐潭州席上有舞柘枝者﹐顏色憂悴。殷堯藩侍禦當筵而贈詩曰「姑蘇太守靑娥女﹐流落長沙舞柘枝﹔滿坐繡衣皆不識﹐可憐粉臉淚雙垂。」李公詰其事﹐乃故姑蘇臺韋中丞愛姬之女也。李公曰「吾與韋族﹐其姻舊矣。」速命更舞衣﹐卽延入與韓夫人﹝原注﹕吏部之侄﹞相見。顧其言語淸楚﹐宛有冠蓋風儀﹐遂於賓榻中﹐選士嫁之。舒元輿侍郎聞之﹐贈李公詩曰「湘江舞罷忽成悲﹐便脫蠻靴出絳帷﹔誰是蔡邕琴酒客﹐魏公懷舊嫁文姬。」李尙書初守廬江﹐有重系者當大辟﹐引慮之時﹐啟曰「昔於羣小﹐專習一藝﹐願於貴人之前試之。」乃曰「長嘯也。」公命緩系而聽之﹐曰「不謂蘇門之風﹐出於赭衣之下。」遂蠲其罪。後鎭山南﹐夜聞長笛之音﹐而瀏亮不絕。問﹕「是何人吹也﹖」具云「府獄重囚。」令明日引來。官吏遞相尢怨﹐夜使囚徒爲樂﹐罪累必深。及至﹐公曰「汝之吹竹已得其能。少不事農桑﹐可爲伶人耳。」卒歲而憐湣之﹐便令奔去。李相紳督大梁日﹐聞鎭海軍進健卒四人﹐一曰富倉龍﹐二曰沈萬石﹐三曰馮五千﹐四曰錢子濤﹐悉能拔橛角觚之戲。翌日﹐於球場內犒勞﹐以老牛筋皮爲炙﹐狀癅魁之臠﹝原注﹕魁﹐酒缸也﹐盛一斗二升。多以樽槐癅爲之﹐或銅鑄也﹞。坐於地茵﹐大半令食之。萬石等三人﹐視炙堅粗﹐莫敢就食﹐獨五千瞑目張口﹐兩手捧炙﹐如虎啖肉。丞相曰「眞壯士也﹐可以撲殺西域健胡。」又令試戲﹐倉龍等亦不利﹐獨五千勝之。十萬之眾﹐爲之披靡。於是獨畱五千﹐倉龍等退還本道。語曰「壯兒過大梁﹐如上龍門也。」城北門常扃﹐鎖不開﹐開必有事﹐公命開之。騾子營騷動軍府﹐乃悉誅之﹐自此遂安也。李公旣治淮南﹐決吳湘之獄﹐而持法淸峻﹐犯之者無宥﹐有嚴﹑張之風也。狡吏姦豪﹐潛形匿迹。然出於獨見﹐寮佐莫敢諫之。李元將評事及弟仲將嘗僑寓江都﹐李公羈旅之年﹐每止於元將之館﹐而叔呼之。榮達之後﹐元將稱弟﹑稱侄﹐皆不悅也﹔及爲孫﹑子﹐方似相容。又有崔巡官者﹐居鄭圃﹐與丞相同年之舊﹐特遠來謁。才到客捨﹐不意家僕與市人有競。詰其所以﹐僕曰「宣州管驛崔巡官。」下其僕與市人﹐皆抵極法。令捕崔至﹐曰「昔嘗識君﹐到此何不相見也﹖」崔生叩頭謝曰「適憩旅捨﹐日已遲晚﹐相公尊重﹐非時不敢具陳卑禮。伏希哀憐﹐獲歸鄕裏。」遂縻畱服罪﹐笞股二十﹐送過秣陵。時人相謂曰「李公宗叔翻爲孫子﹐故人忽作流囚。」邑人懼禍﹐渡江過淮者眾。主吏啟曰「戶口逃亡不少。」丞相曰「汝不見淘麥乎﹖秀者在下﹐糖比隨流﹔隨流者不必報來。」自此一言﹐竟無兪境者。又有少年﹐勢似疏簡﹐自云「辛氏郎君﹐來謁丞相。」於晤對之間﹐未甚周至。先是白居易寄元相詩曰「悶勸迂辛酒﹐閒吟短李詩。」且曰「辛大邱度性迂嗜酒﹐李二十紳短而能詩。」辛氏郎君﹐卽邱度之子也。因謂李公曰「小子每憶白二十二丈詩曰﹕『悶勸疇昔酒﹐閒吟廿丈詩。』」李曰「辛大有此狂兒﹐吾敢不存舊乎﹖」凡諸宦族﹐快辛子之能忤﹐丞相之受侮。有一曹官到任﹐儀質頗似府公。府公見而惡之﹐書其狀曰「著靑把笏﹐也請料錢﹔睹此形骸﹐足可駭嘆。」左右皆竊笑焉。又有宿將﹐有過請罰﹐且云「老兵倚恃年老﹐而刑不加﹐若在軍門﹐一百也決。」竟不免其刑。凡所書判﹐或是卒然﹐故趨事者皆驚神破膽矣。初﹐李公赴薦﹐嘗以《古風》求呂光化溫﹐謂齊員外煦及弟恭曰「吾觀李二十秀才之文﹐斯人必爲卿相。」果如其言。詩曰「春種一粒粟﹐秋成萬顆子。四海無閒田﹐農夫猶餓死。鋤禾日當午﹐汗滴禾中土。誰知盤中餐﹐粒粒皆辛苦。」先是元相廉察江東之日﹐修龜山寺魚池﹐以爲放生之所﹐戒其僧曰「勸汝諸僧好自持﹐不須垂釣引靑絲。雲山莫厭看經坐﹐便是浮生得道時。」李公到鎭﹐遊於野寺﹐觀元公詩﹐笑曰「僧有漁罟之事﹐必投於鏡湖。」後有犯者﹐遂不恕。復爲二絕以示之云「剃髮多緣是代耕﹐好聞人死惡人生。祗園說法無髙下﹐爾輩何勞尙世情﹖」「汲水添池活白蓮﹐十千鬣盡生天。凡庸不識慈悲意﹐自葬江魚入九泉。」忽有老僧謁﹐願以因果諭之。丞相問﹕「阿師從何處來﹖」答曰「貧道從來處來。」遂決二十﹐曰「任從去處去。」至如浮薄賓客﹐莫敢候問﹐三教所來﹐俱有區別﹐海內服其才俊。李衛公佐武宗﹐平上黨﹐破回鶻﹐自矜其功﹐於平泉莊置構思亭﹑伐叛亭以自旌。李丞相回﹐少嘗遊覃懷王氏別墅。王氏先世仕宦﹐子孫以力自業﹐待之甚厚﹐回深徳之。及貴﹐王氏子齊其家牒求謁﹐不得通﹐於金吾鼓捨伺丞相出﹐拜於道左﹐久之方省﹐曰「故人也。」遂廩餼之。逾旬﹐以前術銜除大理評事﹐取告身面授。舊制﹕大理寺官初上﹐召寺僚或在朝五品以上淸資保識。王氏本耕田﹐宗無故舊﹐復邀回言之。回問﹕「有狀乎﹖」對曰「無。」又曰「有紙乎﹖」曰「無。」「袖中何物﹖」曰「告身。」卽取告身署曰「中書侍郎兼禮部尙書平章事李回識。」仍謂諸曹長曰「此亦五品以上淸資也。」宣宗幸苑中﹐回顧仗外舍屋際﹐有倚竹一竿﹐可見者止尺餘﹐去禦馬百步外。遂命弓橫綜﹐上挾矢曰「朕以法制威天下﹐而黨羌窮寇﹐敢來幹我﹐連年兵不解。我今射此竹﹐卜其濟否。」左右聳觀。上攘袖挽弓﹐一發洞其竹﹐分而爲二﹐矢貫於外。左右呼萬歲﹐賀於馬前。未逾月﹐羌果滅。裴相爲宣州觀察﹐朝謝後﹐閒行曲江﹔荷花盛發﹐與省ト諸公同遊。自慈恩至紫雲樓下﹐見五六人坐水次﹐裴與諸人憩於旁。中有黃衣﹐飲酒軒昂﹐笑語輕脫。裴稍不平﹐問曰「君所任何官﹖」對曰「諾﹐卽不敢﹐新授宣州廣徳縣令。」復問裴曰「押衙所任何職﹖」曰「諾﹐卽不敢﹐新授宣州觀察使。」於是奔走而去﹐一席皆歡﹐聞者大笑。左右訪於吏部云「有廣徳縣令﹐已請換羅江令矣。」宣宗在藩邸聞之﹐常與諸王爲笑樂。及卽位﹐裴爲丞相﹐因書麻制回﹐謂左右曰「諾﹐卽不敢﹐新授中書侍郎平章事。」長孫趙公朝宴﹐酒酣樂闋﹐顧羣公曰「無忌不才﹐幸遇休明之運。因緣寵私﹐致位上公﹐人臣之貴可謂極矣。公視無忌﹐何如越公﹖」﹝原注﹕楊素有大功﹐封越公﹞或對曰「不如。」或曰「過之。」公曰「吾自揣誠不羨越公。越公之貴也老﹐而無忌之貴也少。」李太師光顏女未聘﹐從事許當及幕僚因從容次﹐盛譽一鄭秀才詞學門閥﹐冀其選揀。謝曰「李光顏﹐一健兒也﹐遭遇多﹐偶立微功﹐豈可妄求名族﹖已選得一婿也﹐諸賢未見。」乃召客司小將指之曰「此卽某女之婿也。超三五階軍職﹐厚與金帛﹐足矣。」渾太師﹐年十一﹐隨父釋之防秋。朔方節度使張齊丘戲問﹕「將乳母來否﹖」其年立跳功。後二年收石堡城﹐收龍駒島﹐皆有奇數。馬司徒討李懷光﹐自太原引兵至寶鼎下營﹐問其地名﹐曰「埋懷村。」大喜曰「擒賊必矣。」●卷四容止開元中﹐燕公張說當朝文伯﹐冠服以儒者自處。玄宗嫌其異己﹐賜內樣巾子﹐長腳羅襆頭﹐燕公服之入謝﹐玄宗大喜。玄宗早朝﹐百官趨班。上見張九齡風儀秀整﹐有異於眾﹐謂左右曰「朕每見張九齡﹐精神頓生。」裴僕射遵慶二十入仕﹐裹折上巾子﹐未嘗隨俗樣。凡代之移易者五六﹐而公年九十時﹐尙幼少所裹者。今巾子有僕射樣。韓晉公久鎭浙西﹐所取賓佐﹐隨其所長﹐無不得人。嘗有故舊子弟投之﹐與語﹐更無他能﹔召之燕而觀之﹐畢席端坐﹐不旁視﹐不與比坐交言。後數日﹐署以隨軍﹐令監庫門。使人視之﹐每早入﹐惟端坐至夕。警察吏卒﹐無敢濫出入者。李相國程爲翰林學士﹐以階前日影爲入候。公性懶﹐每人必逾八磚﹐後號爲八磚學士。鄭瑜爲河南尹﹐送迎中使皆有常處。人吏窺之﹐馬足差跌不出三五步。議者以瑜爲河南尹﹐可繼張延賞﹐而重厚堅正﹐前後莫有及。大中十一年正月一日﹐含元殿受朝﹐太子太師盧鈞年八十﹐自樂懸南步而及殿墀﹐稱賀上前﹐舉止中禮﹐士大夫嘆之。十二年正月朔﹐含元殿受朝﹐太子少師柳公權﹐亦年八十﹐復爲百官班首﹐自樂懸南步至殿下﹐力已委頓﹐及上尊號「聖敬文思和武光孝皇帝」﹐公權誤曰「光武和孝。」禦史彈之﹐罰一季俸。世譏公權不能退身自止。薛調﹑季瓚同年進士。調美姿貌﹐人號爲「生菩薩」﹔瓚俊爽﹐人號爲「劍」。調寬恕而瓚猜忌﹐論者以時人所稱﹐協其性也。劉元章罷江夏入朝﹐以風標自任。一日﹐調謁之﹐倒屣出迎﹐愛其風韻﹐去而復畱者數四。旣去﹐謂左右曰「若不見其﹝案﹕此下有闕文﹞也。」調爲翰林學士。郭妃悅其貌﹐謂懿宗曰「駙馬盍若薛調乎﹖」頃之暴卒﹐時以爲中鴆。卒年四十三﹐常覽鏡曰「薛調豈止四十三乎﹖」豈嘗有言其壽者耶﹖杜相審權鎭浙西﹐性寬厚﹐左右僮僕希見其語。在翰林最久﹐習於愼密。在鎭三歲﹐自初視事﹐坐於東廳﹐至其罷去﹐未嘗易處。𨿽大臣經過﹐亦不兪中門。視事之暇﹐日未夕﹐非有故﹐不還私室。端默斂犭各﹐常若對賓旅。夏日中欲寢息﹐則顧軍將令下簾。或四顧無人﹐卽自起去簾鉤﹐以手捧軸﹐徐下簾至地﹐方拱退。進止雍容如畫。時杜先達﹐人謂之老杜相﹐審權爲小杜相。魏僕射元忠﹐每立朝﹐必得常處﹐人或記之﹐不差尺寸。路侍中巖﹐風貌之美﹐爲世所聞。鎭成都日﹐委執政於孔目吏邊咸﹐日以妓樂自隨。宴於江津﹐都人士女懷擲果之羨﹐𨿽衛﹑潘嶽不足爲比。善巾裹﹐蜀人見必效之。後乃翦紗巾之角﹐以異於眾也。閭巷有ㄚ服修容者﹐人必譏之曰「爾非路侍中耶﹖」比至鬻豚之肆﹐見儈豕者謂屠主曰「此豚端正﹐路侍中不如。」用之比方﹐良可笑也。以官妓行雲等十人侍宴﹐移鎭渚宮日﹐於合江亭離筵贈行雲等《感恩多》詞。有﹕「離魂何處斷﹖煙雨江南岸。」至今播於倡樓也。●卷四自新江淮客劉圓﹐嘗謁江州刺史崔沆﹐稱「前拾遺」。沆引坐勸曰「諫官不可自稱﹐司直﹑評事可矣。」須臾他客至﹐圓稱曰「大理司直劉圓。」沆甚賞之。李﹐從父弟也。爲宋州刺史﹐聞反狀﹐慟哭﹐悉驅妻子奴婢﹐無老幼﹐量頭爲枷﹐自拘於觀察使。朝廷憫之﹐薄貶。天寶已前﹐多刺客。李氵公勉爲開封府﹐鞫囚有意气者﹐鹹哀勉求生﹐縱而逸之。後數歲﹐勉罷官﹐客行河北。偶見故囚﹐迎歸﹐厚待之。告其妻曰「此活我者﹐何以報徳﹖」妻曰「以縑千匹﹐可乎﹖」曰「未也。」「二千匹﹐可乎﹖」曰「未也。」妻曰「大恩難報﹐不如殺之。」故囚心動。其僮哀勉﹐密告勉﹐被衣乘馬而遁。比夜半﹐百餘里至津店。津店老人曰「此多猛獸﹐何故夜行﹖」勉因言其故﹐未畢﹐梁上有人瞥下曰「幾誤殺死長者﹗」乃去。未明﹐攜故囚夫妻二首而至示勉。田神功自平盧兵使授淄靑節度﹐舊官皆偏裨時部曲﹐神功平受其拜﹔及此前使判官劉位已下數人並畱在院﹐神功待之亦無降禮。後因圍宋州﹐見李光弼與敕使打球﹐聞判官張亻參至﹐光弼答拜。神功大驚﹐歸幕呼劉位問之﹐曰「太尉今日見張郎中來﹐與之拜答﹐是何禮也﹖」位曰「判官幕客﹐使主無受拜之禮。」神功曰「公何不早說﹖」遂令屈諸判官﹐謝之曰「神功武將﹐起自行伍﹐不知朝廷禮數﹐誤受判官等拜。判官又不言﹐成神功之過﹐今還諸公拜。」遂一一拜之。包誼﹐江浙人﹐下第遊漢南。與劉太眞相會辯難﹐劉辭屈﹐責其不敬﹐誼擲杯中其額。後太眞爲禮部侍郎﹐誼應舉。太眞覽其文卷於包侍郎佶之家﹐初甚驚嘆﹐及視其名﹐包誼也﹐遂默然。至出榜﹐宰相欲有去畱﹐面問太眞換一名。太眞不能對﹔忽記誼之姓名﹐遽言之﹐遂中第。魏僕射本名眞宰﹐武后朝被誣構下獄﹐有司將出之﹐小吏聞之以告魏﹐魏喜曰「汝名何﹖」曰「元忠。」遂攺從元忠焉。●卷四企羨進士張倬﹐濮陽王柬之曾孫也。時初落第﹐兩手捧《登科記》頂之﹐曰「此《千佛名經》也。」其企羨如此。盧杞令李揆入蕃﹐揆對徳宗曰「臣不憚遠使﹐恐死於道路﹐不達君命。」上惻然﹐欲免之﹐謂杞曰「李揆暮老﹐無使。」杞曰「和戎之使﹐且須諳練﹐非揆不可。且使揆去﹐向後差使小於揆年者﹐不敢辭遠使矣。」揆旣至﹐蕃長曰「聞唐家第一人李揆﹐公是否﹖」揆曰「非也。他那个李揆爭肯到此﹖」恐其拘畱﹐以此謾之也。揆門第第一﹐文學第一﹐官職第一。揆致仕東都﹐大司徒杜公罷淮海也﹐入洛見之﹐言及「頭頭第一」之說。揆曰「若道門戶﹐有所自﹐承餘裕也﹔官職﹐遭遇爾。今形骸凋瘁﹐看卽下世﹐一切爲空﹐何第一之有﹖」苗給事子纘應舉次﹐而給事以中風語澀﹐而心中至切。臨試﹐又疾亟。纘乃爲狀﹐請許入試否。給事猶能把筆﹐淡墨爲書﹐曰「入﹗」其父子之情切如此。其年纘及第。陸相贄受淮南尉﹐吏部侍郎不與﹔顧少連擬與江淮一尉﹐不伏﹐竟得之。顯其徳而自吟曰「繞階流氵助﹐夾砌樹陰陰。」�後罷相﹐��在假日﹐敕下不謝官﹐又貶爲忠州司馬。大官降敕日﹐令朝謝。但恐私忌�亦須出入始了。開元以後﹐不以姓名而可稱者﹕燕公﹑許公﹑魯公﹔不以名而可稱者﹕宋開府﹑陸兗州﹑王右丞﹑房太尉﹑郭令公﹑崔太尉﹑楊司徒﹑劉忠州﹑楊崖州﹑段太尉﹔位卑而名著者﹕李北海﹑王江寧﹑李館陶﹑鄭廣文﹑元魯山﹑蕭功曹﹑獨孤常州﹑崔比部﹑張水部﹑梁補闕﹑韋蘇州﹔二人連呼者﹕岐薛﹑燕許﹝原注﹕大手筆﹞﹑李杜﹑姚宋﹝原注﹕亦曰蘇宋﹞﹑蕭李﹝原注﹕文章﹞。元和後﹐不以名可稱者﹕李太尉﹑韋中令﹑裴晉公﹑白太傅﹑賈僕射﹑路侍中﹑杜紫微﹔位卑名著者﹕賈長江﹑趙渭南﹔二人連呼者﹔元白﹔又有羅鉗吉綱﹝原注﹕酷吏﹞﹐員推韋狀﹝原注﹕能吏﹞。又有四夔﹑四凶。於良史爲張徐州建封從事﹐每自吟曰「出身三十年﹐白髮衣猶碧﹔日暮倚朱門﹐從未污袍赤。」公聞之﹐爲奏章服焉。韓僕射臯爲京兆尹﹐韋相貫之爲畿甸尉。及貫之人爲相﹐臯爲吏部尙書。每至中書﹐韋常異禮﹐以申故吏之敬。臯家自黃門以來﹐三世傳執一笏。經祖父所執﹐未嘗輕授於僕人之手。歸則別置於臥內一榻﹐以示敬愼。趙昭公以舊相爲吏部侍郎﹐考前進士杜元穎宏詞登科﹔及鎭荊南﹐又奏爲從事。杜公入相﹐昭公復掌選﹔至杜出鎭西川﹐奏宋相申錫爲從事。數年﹐杜以南蠻入寇﹐貶刺循州﹐遂卒﹔宋以宰相被誣﹐謫佐開州。後數年﹐昭公始卒。公凡八任銓衡﹐三領節鎭﹐皆帶府號﹐爲尙書﹐惟不歷工部﹐其兵部太常皆再任。年八十七薨﹐其間未嘗遇重疾。儉素﹝案﹕儉素﹐趙《因話錄》作「異數」﹞壽考﹐爲朝中之首。權文公徳輿﹐身不由科第﹐嘗知貢舉三年﹐門下所出諸生相繼爲公相﹐號得人之盛。趙郡李氏﹐元和初﹐三祖之後﹐同時一人爲相。藩南祖﹐吉甫西祖﹐絳東祖﹐而皆第三。至太和﹑開成間﹐又各一人前後在相位。徳裕﹐吉甫之子﹔固言﹐藩再從弟﹕皆第九﹐玨亦絳之近從。李尙書益﹐有宗人庶子同名﹐俱出於姑臧公﹔而人謂尙書爲文章李益﹐庶子爲門戶李益。而尙書尙兼門地焉。嘗姻族間有禮會﹐尙書歸﹐笑謂家人曰「大堪笑﹗今日局席﹐兩个座頭總是李益。」李太師逢吉知貢舉﹐榜未放而入相﹐禮部尙書王播代放榜。及第人就中書見座主﹐時謂「好腳迹門生」﹐前世未有。陽城爲朝士﹐家苦貧﹐常以布衾木枕質錢數萬﹐人爭取之。李願司空兄弟九人﹐四有土地﹕願爲夏州﹑徐泗﹑鳳翔﹑宣武﹑河中五節度﹐憲爲江西觀察﹑嶺南節度﹐爲唐鄧﹑襄陽﹑徐泗﹑鳳翔﹑澤潞﹑魏博六節度﹐聽爲夏州﹑靈武﹑河東﹑鄭滑﹑魏博﹑寧七節度。一門登壇受鉞﹐無比焉。胡尙書證﹐河中人。太傅昭公鎭河中﹐尙書建節赴振武﹐備桑梓禮入謁﹐持刺稱百姓。獻昭公詩云「詩書入京國﹐旌旆過鄕關。」州裏榮之。進士趙櫓著《鄕籍》一篇﹐誇河東人物之盛﹐皆實錄也。同鄕中﹐趙氏軒冕文儒最著﹐曾祖父﹑祖父﹐世掌綸誥。櫓昆弟五人﹐進士及第﹐皆歷臺省。盧少傅宏宣﹐盧尙書簡辭﹑宏正﹑簡求﹐皆其姑子也﹐時稱「趙家出」。外家敬氏﹐先世亦出自河中﹐人物名望皆謂至盛﹐櫓著《鄕籍》載之。楊僕射於陵在考功時﹐舉李師稷及第。至其子相國嗣復知舉﹐門生集候僕射﹐而李公在座。時人謂之楊家上下門生。世有姑之婿與侄之婿﹐謂之上下同門﹐蓋以此況也。李相石﹐庾尙書承宣門生﹐不數年﹐李佐魏博軍﹐因奏事特賜紫﹐而庾尙衣緋。人謂李侍禦將紫底緋上座主。李相宗閔知貢舉﹐門生多淸雅俊茂﹔唐衝﹑薛庠﹑袁都﹐時謂之玉筍。柳公權與族孫﹐開成中同在翰林﹐時稱大柳舍人﹑小柳舍人。自祖父郎中芳已來﹐奕世文學﹐居淸列。久在名場淹屈﹐及擢第﹐首冠諸生﹐當年宏詞登髙科﹐十餘年便掌綸誥﹐侍翰苑。性喜汲引﹐後進多出其門。以誠明待物﹐不妄然諾﹐士益附之。開成三年﹐書判考官刑部員外郎紇幹公﹐崔相羣門生也。紇幹及第時﹐於崔相新昌宅小廳中集見座主﹔及爲考官之前﹐假居崔相故第﹐亦於此廳見門生焉。是年科目八人﹐敕頭孫河南﹐先於雁門公爲丞。紇於封雁門公。文宗自太和乙卯歲後﹐常戚戚不樂﹐事稍閒﹐則必有嘆息之音。會幸三殿東亭﹐見橫廊架巨軸﹐上指謂畫工程修己曰「此《開元東封圖》也。」命內臣懸於東廡下。上舉玉如意指張說輩嘆曰「使吾得其中一人﹐則可見開元之理。」文宗爲莊恪太子選妃﹐朝臣家子女悉令進名﹐中外爲之不安。上知之﹐謂宰臣曰「朕欲爲太子求汝鄭間衣冠子女爲新婦﹐扶出來田舍ぴぴ地﹐如聞朝臣皆不願與朕作親情﹐何也﹖朕是數百年衣冠﹐無何神堯打朕家事羅訶去。」遂罷其選。馮河南宿之三子陶﹑寬﹑圖兄弟﹐連年進士及第﹐連年登宏詞科﹐一時之盛無比。太和初﹐馮氏進士十人﹐宿家兄弟叔侄亦八人焉。李右丞е年二十九﹐爲尙書右丞。宣宗好儒﹐多與學士小殿從容議論﹐殿柱自題曰「鄕貢進士李某。」或宰臣出鎭﹐賦詩以贈之。凡對宰臣及上言者﹐必先整容貌﹐易衣盥手﹐然後召見。語及政事﹐卽終日忘倦。宣宗愛羨進士﹐每對朝臣﹐問「登第否」﹖有以科名對者﹐必有喜﹐便問所賦詩賦題﹐並主司姓名。或有人物優而不中第者﹐必嘆息久之。嘗於禁中題「鄕貢進士李道龍」。宦官知書﹐自文﹑宣二宗始。宣宗尙文學﹐尢重科名。大中十年﹐鄭顥知舉﹐宣宗索《登科記》。顥表曰「自武徳以後﹐便有進士諸科。所傳前代姓名﹐皆是私家記錄。臣尋委當行祠部員外郎趙﹐采訪諸科目記﹐撰成十三卷。自武徳元年至於聖朝﹐敕翰林自今放榜後﹐仰寫及第人姓名及所試詩賦題目進入﹐仰所司逐年編次。」李某爲中丞﹐奏孔尙書溫﹑徐相商爲監察禦史。孔爲中丞﹐李在外多年﹐除宗正少卿﹐歸而爲丞郎。每燕集﹐時人以爲盛事。大中九年﹐沈侍郎詢以中書舍人知舉。其門生李彬父叢爲萬年令﹐同年有起居之會。倉部李郎中時在座﹐因戲諸進士曰「今日極盛﹐某與賢座主同年。」謂郴州李侍郎也。眾皆以爲異。是日數公皆詣﹐賓客馮尙書審﹐則又郴州座主楊相國之同年也﹐舉座異之。張不疑進士擢第﹐宏詞登科。當年四府交辟。江西李中丞凝﹑東川李相回﹑淮南李相紳﹑興元歸僕射融﹐皆當時盛府。不疑赴淮南命﹐到府未幾﹐以協律郎卒。不疑娶崔氏﹐以不協出之﹐後娶顏氏。東夷有識山川者﹐偏禮五嶽﹐一拜而退﹔惟入關望華山﹐自關西門步步禮拜。至山下﹐仰望嘆詫﹐七日而去。謂京師衣冠文物之盛﹐由此而致。崔起居雍﹐少有令名﹐進士第﹐與鄭顥齊名。士之遊其門者多登第﹐時人語爲崔雍﹑鄭顥世界。崔雍自起居郎出守和州﹐遇龐勛寇歷陽﹐雍棄城奔浙西﹐爲路巖所構﹐賜死。雍兄明﹑序﹑福兄弟八人皆進士﹐列甲乙科。當時號爲點頭崔家。崔澹容貌淸瘦明白﹐擢第升朝﹐崔鉉辟入幕。先是朝中以流品爲朋甲﹐以名徳淸重者爲首。咸通中﹐李都爲大龍甲頭﹐沙汰名士﹐以經緯其伍。渭﹐澹兄弟也﹔澹在品中﹐以涓彊侵爲粗﹐卒不取焉。渭卑屈欲見取﹐其黨皆避之。瑯邪王氏與太原皆同出於周。瑯邪之族世貴﹐號「飠崔頭王氏」﹐太原子弟爭之﹐稱是己族﹐然實非也。太原自號「鏤王氏」。崔氏﹐博陵與淸河亦上下。其望族﹐博陵三房。第二房𨿽長﹐今其子孫卽皆拜第三房子弟爲伯叔者﹐蓋第三房婚娶晚遲﹐世數因而少故也。姑臧李氏亦然﹐其第三房﹐皆受大房﹑第二房之禮。淸河崔氏亦小房最著﹐崔程出淸河小房也。世居楚州寶應縣﹐號「八寶崔氏」。寶應本安宜縣﹐崔氏夢捧八寶以獻﹐敕攺名焉。程之姨﹐北門李相蔚之夫人﹔蔚乃姑臧小房也﹐判鹽鐵。程爲揚州院官﹐舉吳堯卿。蔚以爲得人﹐竟亂擢之任。程累郡無政績﹐小杜相聞程諸女有容徳﹐致書爲其子讓能娶焉。程初辭之﹐謂人曰「崔氏之門﹐若有一杜郎﹐其何堪矣。」而杜相堅請不已﹐程不能免﹐乃於寶應諸院取一娣侄嫁之。其後讓能貴﹐爲國夫人﹐而程之女不顯。進士舉人各樹名甲﹐元和中語曰「欲入舉場﹐先問蘇﹑張。蘇﹑張猶可﹐三楊殺我。」後有東西二甲﹐東呼西爲「茫茫隊」﹐言其無藝也。開成﹑會昌中﹐又曰「魯﹑紹﹑瑰﹑蒙﹐識卽命通。」又曰「鄭﹑楊﹑段﹑薛﹐炙手可熱。」又有「薄徒」「厚徒」﹐多輕侮人﹐故裴泌侍禦作《美人賦》譏之。後有瑰值﹑韋羅甲﹐又曰「瑰﹑值﹑都﹑雍﹐識卽命通。」又有大小二甲。又有注已甲。又有四字甲﹐言「深輝軒庭」。又四凶甲。又「芳林十哲」﹐言其與宦官交遊﹐若劉曄﹑任江洎﹑李巖士﹑蔡鋌﹑秦韜玉之徒。鋌與巖士各將兩軍書題﹐求華州解元﹐時謂對軍解頭。太和中﹐又有杜顓﹑竇訓﹑蕭ㄍ﹐極有時稱﹐爲後來領袖。杜自拾遺賜緋後﹐應舉及第﹐又拜拾遺﹐時號「著緋進士」。鄭延昌相公爲京兆尹﹐兼知貢舉。白居易葬龍門山。河南尹盧貞刻《醉吟先生傳》於石﹐立於墓側。相傳洛陽士人及四方遊人過矚墓者﹐必奠以卮酒﹐故冢前方丈之土常成渥。崔魏公鉉與江西李侍郎騭同在李相石襄陽幕中。鉉自下追入﹐不二年拜丞相。騭時在幕﹐爲李相艸賀書曰「賓筵初啟﹐曾陪樽俎之歡﹔將幕未移﹐已在陶鈞之下。」﹝原注﹕杜佑佐權徳輿幕﹐李玨佐牛僧孺幕﹐後與使主同爲相﹞鄭裔綽爲浙東觀察使﹐奏侍禦史鄭公綽爲副使。幕客與府主同姓聯名甚寡。咸通末﹐鄭渾之爲蘇州錄事﹐談銖爲鹺院官﹐鐘輻爲院巡﹐俱廣文。時湖州牧李超﹑趙蒙相次俱狀元。二郡地土相接﹐時爲語曰「湖接兩頭﹐蘇連三尾。」蘇員外粹與母弟衝俱鄭都尉顥門生。後粹爲東陽守﹐衝爲信陽守﹐欲相見境上﹐本府許之。兩郡之守﹐攜賓客同府主出省﹐俱自外郎﹐兄弟之榮少比。範陽盧﹐自興元元年癸亥徳宗幸梁洋﹐二年甲子﹐鮑防侍郎知舉﹐至乾符二年乙未崔沆侍郎知舉﹐計九十二年﹐而二年停舉﹔九十年中﹐登進士者一百一十六人﹐諸科在外。而爲字皆聯子。﹝案﹕此句疑有訛誤﹞所不聯者不十數人。然而世謂盧氏不出座主。自唐來﹐惟景云二年考功員外郎盧逸知舉﹐後無繼者。韋都尉保衡常怪之。咸通十三年﹐盧莊爲閣長﹐都尉欲以知禮部﹐莊七月卒。盧相攜在中書﹐以爲恥。廣明元年﹐乃追陜州盧渥中丞入知舉﹔帖經後﹐黃巢犯闕﹐天子幸蜀﹐韋昭度侍郎於蜀代之﹐放十二人。閩自貞元以前﹐未有進士。觀察使李始建庠序﹐請獨孤常州及爲《新學記》云「縵胡之纓﹐化爲靑衿。」林藻弟蘊與歐陽詹睹之嘆息﹐相與結誓﹐繼登科第。薛元超謂所親曰「吾不才﹐富貴過人。平生有三恨﹕始不以進士擢第﹐不娶五姓女﹐不得修國史。」髙宗承貞觀之後﹐天下無事。上官侍郎儀獨持國政﹐嘗淩晨入朝﹐循洛水堤﹐步月徐轡﹐詠云「脈脈廣川流﹐驅馬歷長洲。鵲飛山月曙﹐蟬噪野風秋。」音韻淸亮﹐羣公望之﹐猶若神仙焉。玄宗旣誅韋氏﹐擢用賢良﹐革中宗之政﹐依貞觀故事。有志者莫不想太平。中書令姚元崇﹑侍中宋﹑禦史大夫畢構﹑河南尹李傑﹐皆一時之選﹐時人稱姚﹑宋﹑畢﹑李焉。開元二十三年﹐加榮王已下官﹐敕宰臣入集賢院﹐分寫告身以賜之。侍中裴耀卿因入書庫觀書﹐旣而謂人曰「聖上好文﹐書籍之盛事﹐自古未有。朝宰充使﹐學徒雲集﹐官家設教﹐盡在是矣。前漢有金馬﹑石渠﹐後漢有蘭臺﹑東觀﹔宋有總章﹐陳有徳教﹔周則虎門﹑麟趾﹐北齊有仁壽﹑文林﹔𨿽載在前書﹐而事皆瑣細﹐方之今日﹐則豈得扶輪捧轂者哉﹗」●卷四傷逝天寶十五載正月﹐安祿山反﹐陷洛陽。王師敗績﹐關門不守。車駕幸蜀﹐次馬嵬驛﹐六軍不發﹐賜貴妃死﹐然後駕發。行至駱谷﹐上登髙平﹐馬上謂力士曰「吾倉皇出狩﹐不及辭宗廟。此山絕髙﹐望見秦川。吾今遙辭陵廟。」下馬東向再拜﹐嗚咽流涕﹐左右皆泣。又謂力士曰「吾取張九齡之言﹐不至於此。」乃命中使往韶州﹐以太牢祭之。旣而取長笛吹自制曲﹐曲成復流涕﹐詔樂工錄其譜。至成都﹐乃進譜而請名﹐上已不記﹐顧左右曰「何也﹖」左右以駱谷望長安索長笛吹出對之。良久﹐曰「吾省矣。吾因思九齡﹐可號爲《謫仙怨》。」有人自西川傳者﹐無由知其本末﹐但呼爲《劍南神曲》。其音怨切動人。大歷中﹐江南人盛傳。隨州刺史劉長卿左遷睦州司馬﹐祖筵聞之﹐長卿隨撰其詞﹐意頗自得﹐蓋亦不知事之始。詞云「晴川落日初低﹐惆悵孤舟解攜。鳥去平蕪遠近﹐人隨流水東西。白雲千里萬里﹐明月前溪後溪。獨恨長沙謫去﹐江潭春艸萋萋。」其後﹐臺州刺史竇宏余以長卿之詞𨿽美﹐而與本曲意興不同﹐復作詞以廣不知者﹐其詞曰「胡塵犯闕衝關﹐金輅提攜玉顏。雲雨此時消散﹐君王何日歸還﹖傷心朝恨暮恨﹐回首千山萬山。獨望天邊初月﹐蛾眉獨自彎彎。」徳宗初登勤政樓﹐外無知者。望見一人﹐衣綠乘驢戴帽﹐至樓下﹐仰視久之﹐亻免而東去。上立遣宣示京尹﹐令以物色求之。君召萬年捕賊官李銘﹐使促求訪。李尉佇立思之﹐曰「得必矣。」出召幹事所由﹐春明門外數里內﹐應有諸司舊職事伎藝人﹐悉搜羅之﹐而綠衣果在其中。詰之﹐對曰「某天寶舊樂工也。上皇當時數登此樓﹐每來﹐鴟必集樓上﹐號『隨駕老鴟』。某自罷居城外﹐更不復見。今羣鴟盛集﹐又覺景象宛如昔時﹐必知天子在上﹐悲喜且欲泣下。」於是敕盡收此輩﹐卻系教坊。李尉亦爲京尹所擢用﹐後至郡守。貞元四年﹐劉太眞侍郎入貢院﹐寄前主司蕭聽尙書詩曰「獨坐貢闈裏﹐愁心芳艸生﹔山公昨夜事﹐應見此時情。」太和九年﹐仇士良誅王涯﹑鄭注﹐上或登臨遊幸﹐𨿽百戲列於前﹐未嘗少悅。往往瞠目獨語﹐左右不敢進問。題詩云「輦路生春艸﹐上林花發時。憑髙何限意﹐無復侍臣知。」更於殿內看牡丹﹐翹足憑欄﹐誦舒元與《牡丹賦》云「俯者如愁﹐仰者如悅﹐開者如語﹐合者如咽。」久之﹐方省元輿詞﹐不覺嘆息泣下。時有宮人沈阿翹爲上舞《河滿子》詞﹐聲態宛轉﹐錫以金臂環。乃問其從來﹐阿翹曰「妾本吳元濟女。元濟敗﹐因入宮。」王太尉播﹐少貧﹐居瓜洲寄食﹐多爲人所薄。及登第﹐歷榮顯﹐掌鹽鐵三十餘年。自劉忠州之後﹐無如播者。後鎭淮南﹐乃遊瓜洲故居﹐賦詩感舊。李衛公出在蜀關﹐而致和其詩以寄播。宣宗以憲宗常幸靑龍寺﹐命復道開便門﹐至寺升眺﹐追感者久之。杜豳公喪公主﹐進狀請落駙馬都尉﹐云「臣每見官銜有『駙馬』字﹐淒感難勝。」太宗謂梁公曰「以銅爲鏡﹐可以正衣冠﹔以古爲鏡﹐可以知興替﹔以人爲鏡﹐可以明得失。朕嘗保三鏡﹐用防己過。今魏徵殂逝﹐一鏡亡矣。」太宗聞虞監亡﹐哭之慟曰「石渠﹑東觀之中﹐無復人矣﹗」杜羔有至性。其父爲河北尉卒﹐母非嫡﹐經亂不知所之﹐羔常抱終身之感。會堂兄兼爲潞州府判官﹐鞫獄於私第﹐有老婦辯對﹐見羔出入﹐竊謂人曰「此少年狀類吾夫。」詰之﹐乃羔母也﹐自此迎歸。又往求先人之墓﹐邑中故老已盡﹐不知所詢。館於佛寺﹐日夜悲泣。忽視屋柱煙煤之下﹐見字數行﹐拂而視之﹐乃其父遺迹﹐言「我子孫若求吾墓﹐當於某村某家問之。」羔號哭而往﹐果有老父年八十餘﹐指其邱壠﹐遂得歸葬。●卷四棲逸宣州當塗隱居山巖﹐卽陶貞白煉丹所也﹐鑪迹猶在。後爲佛捨。有僧名彥範﹐俗姓劉﹐𨿽爲沙門﹐而通儒學﹐邑人呼爲劉九經。顏魯公﹑韓晉公﹑劉忠州﹑穆監寧﹑獨孤常州﹐皆與之善。各執經受業者數十人。年八十﹐猶彊精神﹐僧律不虧。惟頗嗜飲酒﹐亦不亂。學者有攜壺至者﹐欣然受之。每飲三數杯﹐則講說方銳。所居有小圃﹐自植茶﹐爲鹿所損﹐眾勸以短垣隔之﹐諸名士悉爲運石共成。穆兵部贄事之最謹。嘗得美酒﹐密以小瓷壺置於懷中﹐累石之際﹐白師曰「有少好酒﹐和尙飲否﹖」彥範笑而滿引﹐徐謂穆曰「不用般石﹐且來聽書。」遂與剖析奧旨﹐至多不倦。人有得穆兵部遺彥範書者﹐其辭云「某偶忝名宦﹐皆因善誘。自居班列﹐終日塵屑。卻思昔歲﹐臨淸澗﹐蔭長松﹐接侍座下﹐獲聞微言。未知何時復遂此事﹖遙瞻水中月﹐嶺上云﹐但馳攀想而已。和尙薄於滋味﹐深於酒徳﹐所食僅同嬰兒﹐所飲或如少壯。常恐尊體有所不安﹐中夜思之﹐實懷憂戀。」其誠切如此。月日之下﹐稱門人姓名狀和尙前。元和初﹐南嶽道士田良逸﹑蔣含宏有道業﹐遠近稱之﹐號曰「田﹑蔣」。良逸天資髙峻﹐虛心待物﹐不爲表飾。呂侍郎渭﹑楊侍郎憑觀察湖南﹐皆師事之。潭州旱﹐祈雨不應﹐或請邀之﹐楊曰「田先生豈爲人祈雨者耶﹖」不得已迎之。良逸蓬發敝衣﹐欣然就輿。到郡亦終無言﹐卽日降雨。所居嶽觀﹐內建黃壇場已具﹐而天陰晦﹐弟子請先生祈晴﹐良逸亦無言﹐岸幘垂發而坐。左右整冠履﹐扶而升壇﹐亦遂晴霽。嘗有村老持一絹襦來施﹐良逸對眾便著﹐坐客竊笑﹐不以介意。楊憑嘗迎至潭州﹐良逸方洗足﹐使到﹐乘小舟便行﹐侍者以履襪追及於衡門﹐卽於門外坐磚階著襪﹐若無人在旁。楊自京尹謫臨賀尉﹐使使候之﹐遺以銀器。良逸受之﹐便悉付門人。使還﹐良逸曰「報汝阿郎﹐不久卽歸﹐勿憂也。」未幾﹐楊果移杭州長史。良逸未嘗幹人﹐人至亦不送﹐不記人官位姓名﹐第與呂渭分最深。後呂郎中溫爲衡州刺史﹐因祭嶽候先生﹐告以使君「侍郎之子」。及溫入﹐良逸下繩牀﹐撫其背曰「你是呂渭兒子耶﹖」溫泫然降階﹐先生亦不止﹐其眞率如此。良逸母爲喜王寺尼﹐寺中皆呼良逸爲小師。良逸常日負兩束薪以奉母﹐或自有故不及往﹐卽弟子代送之。或傳寺眾晨起﹐見一虎在田媼門外﹐走以告媼﹐媼曰「毋怪﹐應是小師使致柴耳。」蔣君含宏有操尙﹐時人以爲不及良逸。然二人齊名﹐常兄事良逸。含弘善符術﹐後居九眞觀﹐曾使弟子至縣市齋物﹐不及期還﹐詰其故﹐云「於山口遇猛虎﹐當道不去﹐以故遲滯。」含宏曰「吾居此庇渠已多時﹐何敢如此﹗」卽以一符置所見處﹐明日虎踣符下。含弘聞之﹐曰「吾本以符卻之﹐豈知遂死。旣以害物﹐安用術爲﹖」取符焚之﹐後不復畱意。又有歐陽平者﹐行業亦髙﹐兄事含弘﹐而道業不及也。歐陽曾一夕夢三鑪自天而下﹐若有召說。旣寤﹐潛告人曰「二先生不久去矣﹐我繼之。」俄而田良逸死﹐含弘次年卒。桐柏山陳寡言﹑徐虛符﹑馮云翼三人﹐皆田之弟子也。衡山周混﹐蔣之弟子也。陳﹑徐在東南﹐品地比田﹑蔣﹐而馮在歐陽之列。周自幼入道﹐善科法﹐亦爲南嶽之冠。江南多名僧﹐貞元﹑元和已來﹐越州有淸江﹑淸晝﹐婺州有乾俊﹑乾輔。時謂之會稽二淸﹐東陽二乾。白居易少傅分司東都﹐以詩酒自娛﹐著《醉吟先生傳》以自敍。盧尙書簡辭有別墅﹐近伊水﹐亭榭淸峻。方冬﹐與羣從子侄同登眺嵩洛。旣而霰雪微下﹐說鎭金陵時﹐江南山水﹐每見居人以葉舟浮泛﹐就食菇米鱸魚﹐思之不忘。逡巡﹐忽有二人﹐衣蓑笠﹐循岸而來﹐牽引篷艇。船頭覆靑幕﹐中有白衣人與衲僧偶坐﹔船後有小竈﹐安銅甑而炊﹐卯角僕烹魚煮茗﹐溯流過於檻前。聞舟中吟笑方甚。盧嘆其髙逸﹐不知何人。從而問之﹐乃告居易與僧佛光﹐自建春門往香山精舍。李瞻﹐漢之子﹐有文學﹐气貌淳古。非其人﹐𨿽富貴不交也。累遷司封郎中﹐歸茅山﹐拜給事中﹐不就。兩京亂﹐竟不罹其禍。李尙書褒﹐晚年修道﹐居陽羨川石山後。長子召爲吳興﹐次子昭爲常州﹐當時榮之。吳郡陸龜蒙﹐字魯望﹐舊族也。其父賓虞﹐進士甲科﹐浙東從事﹑侍禦史﹐家於蘇臺。龜蒙幼精六籍﹐弱冠攻文﹐與顏蕘﹑皮日休﹑羅隱﹑吳融爲益友。性髙潔﹐家貧﹐思養親之祿﹐與張搏爲吳興﹑廬江二郡ヘ。著《吳興實錄》四十卷﹐《松陵集》十卷﹐《笠澤叢書》三卷。丞相李公蔚﹑盧公攜景重之。羅給事寄陸詩云「龍樓李丞相﹐昔歲仰髙文﹔黃閣今無主﹐靑山竟不焚。」蓋嘗有徵聘之意。唐末以左拾遣授之﹐詔下之日﹐疾終。光化三年﹐贈右補闕。吳侍郎融立傳貽史官﹐右補闕韋莊撰誄文﹐相國陸希聲撰碑文﹐給事中顏蕘書。皮日休博士爲詩友﹐寇死浙中。方幹詩名著於吳中﹐陸未許之。一旦頓作詩五十首﹐裝爲方幹新制﹐時輩吟賞降仰﹐陸謂曰「此乃下官效方幹之所作也。方詩在模範中爾。」奇意精識者亦然之。薛許州能以詩道爲己任﹐還劉夢得詩卷﹐有詩云「百首如一首﹐捲初如卷終。」譏劉不能變態﹐乃陸之比也。天寶之亂﹐元結自汝墳率鄰里南投襄漢﹐保全者千餘家。乃舉兵宛葉之間﹐有城守寇之力。結﹐天寶中稱中行子。始在商余山﹐自稱元子。逃難入猗幹沮﹐始稱猗幹子。或稱浪士。漁者呼爲聱叟﹐酒徒呼爲漫郎。崔趙公嘗問徑山曰「弟子出家得否﹖」徑山曰「出家是大丈夫事﹐非將相所爲也。」大歷中﹐關東饑疫﹐人多死。滎陽人鄭損﹐率有力者﹐每鄕爲一大墓﹐以葬棄屍﹐謂之鄕葬﹐翕然有仁義之聲。損﹐盧藏用之甥﹐不仕﹐鄕裏號爲云居先生。竟陵僧於水濱得嬰兒者﹐育爲弟子。稍長﹐自筮得《蹇》之《漸》。繇曰「鴻漸於陸﹐其羽可用爲儀。」乃姓陸氏﹐字鴻漸﹐名羽。有文學﹐多意思﹐恥一物不盡其妙。最曉茶。鞏縣爲瓷偶人﹐號「陸鴻漸」。買十器﹐得一「鴻漸」。市人沽茗不利﹐輒灌注之。羽於江湖稱竟陵子﹐於南越稱桑薴翁。貞元末卒。韓愈好奇﹐嘗與客登華山絕頂﹐度不可下返﹐發狂慟哭﹐爲遺書。華陰令百計取之﹐乃下。陽城居夏縣﹐拜諫議大夫﹔鄭鋼居閿鄕﹐拜右拾遺﹔李周南居曲江﹐拜校書郎。時人以爲轉遠轉髙﹐轉近轉卑也。●卷四賢媛髙祖乃煬帝友人﹐煬帝以圖讖多言姓李將王﹐每排斥之。而後因大會﹐煬帝目上﹐呼爲阿婆面。上不懌﹐歸家色猶摧沮。後怪而問﹐久之方說﹕「帝目某爲阿婆面。」後喜曰「此可相賀。公是襲唐公﹐『唐』之爲言『堂』也﹐阿婆面是『堂主』。」上大悅。上都崇勝寺有徐賢妃妝殿。太宗召妃﹐久不至﹐怒之。因進詩曰「朝來臨鏡臺﹐妝罷且徘徊。千金始一笑﹐一召詎能來﹖」狄仁傑爲相﹐有盧氏堂姨﹐居午橋南別墅﹐未嘗入城。仁傑伏臘﹐每修禮甚謹。嘗雪後休假﹐候盧氏安否﹐適見表弟挾弧矢攜雉兔來歸﹐羞味進於堂上。顧揖仁傑﹐意甚輕傲。仁傑因啟曰「某今爲相﹐表弟有何欲﹐願悉力從其意。」姨曰「吾止有一子﹐不欲令事女主。」仁傑慚而去。玄宗柳婕妤有才學﹐上甚重之。婕妤妹適趙氏﹐性巧慧﹐因使工鏤板爲雜花﹐象之而爲夾結。因婕妤生日﹐獻王皇后一匹。上見而賞之﹐因敕宮中依樣制之。當時甚祕﹐後漸出﹐徧於天下﹐乃爲至賤所服。柳婕妤生延王。肅宗每見王﹐則語左右曰「我與王兄弟中更相親﹐外家皆關中貴族。」蓋柳氏奕葉貴盛﹐人物盡髙﹐方輿公﹑康城公﹐皆《北史》有傳矣。睦州俊邁﹐風格特異。自隋之後﹐家富於財。嘗因調集至京師﹐有名娼曰嬌陳者﹐姿藝俱美﹐爲士子之所奔走。睦州一見﹐因求納焉。嬌陳曰「第中設錦帳三十重﹐則奉事終身矣。」本易其少年﹐乃戲之也。翌日﹐遂如言﹐載錦而張之以行。嬌陳大驚﹐且賞其奇特﹐竟如約﹐入柳氏之家﹐執僕媵之禮﹐節操爲中表所推。玄宗在人間﹐聞嬌陳之名。及召入宮見上﹐因涕泣﹐稱痼疾且老﹐上知其不欲背柳氏﹐乃許其歸。因語之曰「我聞柳家多賢女子﹐可以備職者﹐爲我求之。」嬌陳乃以睦州女弟對。乃選入充婕妤﹐生延王及永穆公主焉。玄宗在禁中嘗稱阿瞞﹐亦稱鴉。壽安公主是曹野那姬所生也﹐以其九月而誕﹐遂不出降。常令衣道衣﹐主香火﹐小字虫娘﹐玄宗呼爲師娘。時代宗起居﹐上曰「汝在東宮﹐甚有令譽也。」因指壽安曰「虫娘是鴉女﹐汝後可與一名號。」及代宗在靈州﹐遂命蘇發尙之﹐封壽安公主也。刑部郎中元沛之妻劉氏﹐全白之妹﹐賢而有文學﹐著《女儀》一篇﹐亦曰《直訓》。劉旣寡居﹐奉道受於吳筠先生﹐淸苦壽考。長子固﹐早有名﹐官歷省郎﹑刺史﹑國子司業﹔次子察﹐進士及第﹐累佐使府﹐後隱居廬山。察之長子﹐好道不仕﹔次子充﹐進士及第﹐亦尙道家。和政公主﹐肅宗第三女也﹐降柳潭。肅宗宴於宮中﹐女優有弄假官戲﹐綠衣秉簡﹐謂之參軍椿。天寶末﹐番將阿布思伏法﹐其妻配掖庭﹐爲善優﹐因使隸樂工。是日遂爲參軍椿。上及侍宴者笑樂﹐公主獨亻免首果眉不視。上問其故﹐公主遂諫曰「禁中侍女不少﹐何必須得此人﹖使阿布思眞逆人也﹐其妻亦同刑人﹐不合近至尊之座﹔果冤橫﹐又豈忍使其妻與羣優雜處﹐爲笑謔之具哉﹖妾𨿽至愚﹐深以爲不可。」上亦憫惻﹐遂罷戲﹐而免阿布思之妻。由是賢重。公主卽柳晟母。郭子儀鎭汾陽時﹐殿中柳並爲掌書記。柳君有母﹐汾陽王每因大燕﹐嘗誡左右曰「柳侍禦太夫人就棚﹐可先來告。」及趙夫人輿至﹐王降階與僚屬序立候﹐至棚而退。嘗謂柳君曰「子儀幼孤﹐不識奉養。今日幸忝恩寵逾望。𨿽爲貴盛﹐賓無侍禦之榮。」因嗚咽久之。又曰「若太夫人許見顧子儀之家﹐當使南陽夫人以下執爨﹐子儀自捧饌。」而趙夫人以淸潔自居﹐終不一往。劉玄佐貴爲將相﹐其母月織縑一匹﹐示不忘本。每觀玄佐視事﹐見縣令走階下﹐退必語玄佐﹕「貴爲將相。吾向見長官白事卑敬﹐不覺恐悚。思汝父爲吏本縣時﹐常畏長官汗忄栗。今爾當廳據案待之﹐亦何安也﹖」因諭以朝廷恩寄之重﹐須務捐軀﹐故玄佐終不失臣節。陸相贄知舉﹐放崔相羣。羣知舉﹐而陸氏子簡禮被黜。羣妻李夫人謂羣曰「子弟成長﹐盍置莊園乎﹖」公曰「今年已置三十所矣。」夫人曰「陸氏門生知禮部﹐陸氏子無一得事者﹐是陸氏一莊荒矣。」羣無以對。穆宗大漸﹐內臣議請郭太后臨朝。太后曰「向者武后妖蠹﹐幻惑髙宗﹐擅親庶政﹔及中宗踐位﹐蒙掩聖徳﹐遽行遷逮﹐幾於革命。賴宗社威﹐神器再復。每聞其說﹐未嘗不疾首痛心。柰何今日吾兒厭世﹐卿等驟興此議﹖我家九个與武氏同流。先祖汾陽王有社稷大勛﹐我外氏�門閥赫奕﹐我禮嬪帝室﹐非復嬪嬙之比﹐豈可污彤管繼悖逆者耶﹖今皇太子聰睿﹐卿等各宜愼擇耆舊﹐親侍左右﹐遠屏邪佞﹐勿令近密。宰相任重徳名賢﹐內官勿幹時政﹐吾所願也。」遂取制裂之。時太后兄釗任太常卿﹐聞其議﹐密進疏於太后曰「果徇此請﹐當率子弟納官爵﹐歸田園。」太后覽疏﹐泣曰「我祖盡忠於國﹐餘慶鐘於我兄。」劉異赴分寧﹐安平公主辭﹐以異侍女從。宣宗曰「此何人也﹖」曰「劉郎音聲人。」上喜安平不妒﹐顧左右曰「與作主人﹐不令與宮娃同處。」太宗嘗罷朝﹐怒曰「會須殺田舍漢﹗」文徳皇后謂帝曰「誰觸忤陛下﹖」帝曰「豈過魏徵﹐每廷辱我常不自得。」後退而具朝服﹐立於廷。帝驚曰「皇后何爲若是﹖」後曰「妾聞主聖臣忠。今陛下聖明﹐致魏徵得直言﹔妾備數後官﹐安敢不賀﹖」髙宗乳母盧氏﹐本滑州總管杜才幹妻。以謀逆誅﹐故虜沒入官。帝旣卽位﹐封燕國夫人﹐品第一。盧旣藉恩寵﹐屢訴及杜�氏﹔臨亡﹐復請與才幹合葬﹐帝以獲罪先朝﹐亦不許之。隴西李知璋﹐妻滎陽鄭氏﹐雅不見重。知璋爲江夏尉﹐因醉杖殺人母﹐其子入復仇。知璋與鄭以牀拒門﹐仇者推窗而入﹐鄭急以身蔽知璋﹐舉手承刃﹐右臂旣落﹐復伸左臂﹐仇復斷之﹐猶以身代夫死。方懷妊﹐仇者以刀鑠其腹﹐胎出於外而隕。乃害知璋﹐及其二子。州司以聞﹐坐死數十人。太宗造玉華宮於宜春縣﹐徐充容諫曰「妾聞爲政之本﹐貴在無爲﹔切見土木之功﹐不可兼遂。北闕初建﹐南宮翠微﹐曾未逾時﹐玉華創制。𨿽復因山藉水﹐非架築之勞﹔損之又損﹐頗有無功之費。終以茅茨示約﹐猶興求石之疲。假使和顧取人﹐豈無煩擾之獘﹖是以卑宮菲食﹐聖主之所安﹔金屋瑤臺﹐驕主之作麗。故有道之君﹐以逸逸人﹔無道之君﹐以樂樂身。願陛下使之以時﹐則力不竭﹔不用而息之﹐則人胥悅矣。」充容名惠﹐孝徳之女﹐堅之姑也。文彩綺麗﹐有若天生。太宗崩﹐哀慕而卒﹐時人傷異之。蜀之士子﹐莫不沽酒﹐慕相如滌器之風。陳會郎中家以當壚爲業。爲不掃官街﹐吏毆之。其母甚賢﹐勉以修進﹐不達不要歸鄕﹐以成名爲期。每歲舉糧紙筆衣服僕馬﹐皆自成都賫至中都助業。後業成八韻﹐惟《螗螂賦》大行。元和元年及第。李相固言覽報狀﹐處分廂界收下酒旆﹐闔其戶。家人猶拒之。逡巡﹐賀登第﹐實聖善獎諭之力也。後爲白中令婿﹐西川副使﹐連典彭﹑漢兩郡而終。尙書左丞相李е有淸徳。其妹﹐劉晏妻也。晏方秉權﹐嘗造醫﹐延至寢室。見其門簾甚獘﹐乃令人潛度廣狹﹐以鹿竹織成﹐加緣飾﹐將以贈е。三攜至門﹐不敢發言而去。江左之亂﹐江陰尉鄒待徵妻薄氏爲盜所掠﹐密以待徵官告托於村媼﹐而後死之。李華爲《哀節婦賦》以行於世。●卷五補遺﹝起髙祖至代宗﹞﹝案﹕以下《補遺》四卷﹐並采自《永樂大典》﹐原分門目﹐已不可考見﹐今略以時代爲次﹐無時代者編附於後﹞髙祖旣受隋禪﹐坐太極前殿﹐會朝之次﹐忽報南山急﹐賊不測。安南大首領馮盎前奏曰「急擊之﹐必退散﹐無能爲也。」遣百騎禦之。俄頃報賊南遁﹐上召盎曰「卿安能遠料賊果敗退﹖」盎曰「奏報之時﹐臣望气﹐云形似樹。辰在金﹐金能克木﹐擊之必勝。」上喜﹐面賜金帶。武徳末年﹐突厥至渭橋﹐控弦四十萬。太宗初親庶政﹐驛召李衛公問策。時發諸州府軍未至﹐長安居人勝兵者不過數萬。突厥精騎騰突挑戰﹐日數十合。帝怒﹐欲擊之。靖請傾府庫﹐邀其歸路﹐帝從其言﹐突厥兵遂退。於是據險邀之﹐遂棄老弱而遁。獲馬數百匹﹐金帛一無遺焉。李密掛《漢書》牛角﹐行且讀。隋大業中﹐李衛公上書﹐髙祖終不爲人臣﹐請速去之。後髙祖入京師﹐靖與滑儀﹑衛文升等俱見收。衛﹑滑旣死﹐太宗慮囚﹐見靖﹐引與語﹐因請於髙祖免之。始隨趙郡王孝恭南徵﹐淸巴﹑漢﹐擒蕭銑﹐蕩一揚﹑越﹐師不畱行﹐皆靖之力也。英公始與單雄信俱仕李密﹐結爲兄弟。密旣亡﹐雄信降世充﹐來歸國。雄信壯勇過人。後與海陵王元吉圍洛陽。元吉恃膂力﹐每行圍。世充召雄信告之﹐酌以金碗﹐雄信盡飲﹐馳馬而出﹐槍不及海陵者一尺。惶遽﹐連呼曰「阿兄﹗此是主。」雄信乃攬轡而止﹐顧笑曰「胡不緣爾﹐且竟死﹗」世充旣平﹐雄信將就戮﹐英公請之不得﹐泣而退。雄信曰「我固知汝不了。」曰「平生誓共灰土﹐豈敢相忘﹖但將身許國﹐義不兩合﹐𨿽不死之﹐且顧兄妻子如何﹖」因以刀割其股肉以授信﹐曰「示不虧前誓。」雄信食之不疑。髙宗立武后。褚河南謀於趙公無忌﹑英公﹐將以死爭。趙公請先入﹐褚曰「太尉﹐國之元舅﹐脫事不如意﹐使上有惡舅之名﹐不可。」英公請先入﹐褚曰「司空﹐國之元勛﹐有不如意﹐使上有逐良臣之名﹐不可。遂良出自艸茅﹐無汗馬之功﹐蒙先帝殊遇﹐以有今日。自當不諱之時﹐躬奉遺詔﹐若不效其愚衷﹐何以下見先帝﹖」揖二公而入。帝深納其言﹐事遂中寢。中宗正位後﹐有武當縣丞壽春周憬﹐慷慨有節義﹐乃與王駙馬同皎謀誅武三思。事發﹐同皎見害﹐憬逃於比干廟中刎死。臨死謂曰「比干﹐紂之忠臣也﹔儻神道有知﹐明我以忠見殺。」虯須客﹐姓張氏﹐赤髮而虯須。時楊素家紅拂妓張氏奔李靖﹐將歸太原。行次靈橋驛﹐旣設牀﹐鑪中煮肉﹐張氏以發長垂地﹐立梳牀前﹐靖方刷馬﹐忽虯須客乘驢而來﹐投革囊於鑪前﹐取枕欹臥﹐看張氏梳頭。靖怒﹐未決。張氏熟視其面﹐一手映身搖示靖﹐令勿怒。急急梳頭畢﹐斂衽前問其姓氏。臥客曰「姓張。」張氏對曰「妾亦姓張﹐合是妹。」遽拜之。問第幾﹐曰「第三。」亦問第幾﹐曰「最長。」遂喜曰「今日幸逢一妹。」張氏遙呼曰「李郎﹐且來拜三兄﹗」靖驟拜之﹐遂環坐。客曰「煮者何肉﹖」曰「羊肉﹐計已熟矣。」客曰「饑。」靖出市胡餅﹐客抽腰間匕首切肉﹐共食之竟﹐以余肉亂切飼驢。客曰「何之﹖」曰「將避地太原。」客曰「有酒乎﹖」曰「主人西﹐則酒肆也。」靖取酒一斗。旣巡﹐客曰「吾有少下酒物﹐李郎能同食乎﹖」靖曰「不敢。」遂開革囊﹐取出一人頭﹐並心肝﹔卻以頭貯囊中﹐以匕首切心肝共食之。曰「此天下負心者也。銜之二十年﹐今始獲之﹐吾憾釋矣﹗」又曰「觀李郎儀形器宇﹐眞丈夫也﹗亦聞太原有異人乎﹖」曰「嘗識一人﹐余謂之眞人也﹐其餘將相而已。」曰「其人何姓﹖」曰「某之同姓。」「年歲﹖」曰「僅二十。」曰﹕『今何爲﹖」曰「州將之子也。」曰「李郎能致吾一見乎﹖」曰「靖之友劉文靜者與之善﹐因文靜見之可也。然兄欲何爲﹖」曰「望气者云﹕『太原有奇气。』使吾訪之。李郎何日到太原﹖」曰「靖計之﹐某日當達。」曰「達之明日方曙﹐候我於汾陽橋。」言訖﹐乘驢而去。其行如飛﹐回顧已失矣。公與張氏且驚且懼。久之﹐曰「烈士不欺人﹐固無畏也。」促鞭而行。及期﹐入太原﹐候之﹐相見大喜。偕詣劉氏﹐詐謂文靜曰「有善相者思見郎君﹐請迎之。」文靜素奇其人﹐方議匡輔﹐一旦聞客有知人者﹐其心可知﹐遽致酒延之。使回而到﹐不衫不履﹐裼裘而來﹐神气揚揚﹐貌與常異。虯須默然﹐於坐末見之﹐心死。飲數杯而起﹐招靖曰「眞天子也﹗吾見之﹐十得八九矣。然須道兄見之。李郎宜與一妹復入京。某日午時﹐訪我於馬行東酒樓下﹐有此驢及瘦騾﹐卽我與道兄俱在其上矣。」又別而去之。靖與張氏及期訪焉﹐宛見二乘﹐攬衣登樓﹐而虯須與道士方對飲。見靖驚喜﹐召對環飲十數巡﹐曰「樓下匱中有錢十萬﹐可擇一深隱處﹐駐一妹﹐某日復會我於汾陽橋下。」靖如期至﹐則道士與虯須已先到矣。仍俱詣文靜。時方奕棋﹐揖起而話心焉。文靜飛書迎文皇﹐看道士對奕﹐虯須與靖旁立焉。俄而文皇到來﹐精彩驚人。揖而坐。神气淸朗﹐滿坐風生﹐顧盼偉如也。道士一見﹐慘然﹐失棋子﹐曰「此局輸矣﹗輸矣﹗於此失卻局﹐奇哉﹗救無路矣﹗復奚言﹗」奕罷請去。旣出﹐謂虯須曰「此世界非子世界﹐他方圖之可矣。勉之﹐勿以爲念。」因共入京。虯須曰「計李郎之程﹐某日方到。到之明日﹐可與一妹同詣某坊小宅相訪。欲令新婦祗謁﹐兼議從容﹐無前卻也。」言畢﹐吁嗟而去。靖策馬而歸。遂與張氏同往。見一小板門﹐扣之﹐有應者云「三郎令候李郎﹑一娘子久矣。」延入重門﹐門愈壯麗。奴婢四十餘人﹐羅列庭前。奴二十人﹐引靖入東廳﹔婢二十人﹐引張氏入西廳。廳之陳設﹐頗極精異﹐巾箱﹑妝奩﹑冠蓋﹑首飾之盛﹐非人間之物。巾櫛旣畢﹐又請更衣﹐衣甚珍奇。旣畢﹐傳云「三郎來﹗」乃虯須也。紗帽裼裘﹐亦有龍虎之狀。歡然相見﹐催其妻出拜﹐蓋眞天人也。於是四人對坐﹐牢饌畢陳﹐女樂列奏。其飲食妓樂﹐若自天降﹐非人間之物。食畢行酒﹐而家人自堂來舁出兩牀﹐各以錦繡帕覆之。旣呈﹐盡去其帕﹐乃文簿鑰匙耳。虯須指謂曰「此珍寶貨泉之數﹐吾所有悉以充贈。向者本欲於此世界求事﹐或當一二十年﹐建少功業。今旣有主﹐住亦何爲﹖太原李氏﹐眞英主也。海內卽當太平。李郎以奇特之才﹐輔淸平之主﹐竭忠盡行﹐必極人臣。一妹以天人之資﹐蘊不世之藝﹐從夫之貴﹐榮極軒裳。非一妹不能識李郎﹐亦不能存李郎﹔非李郎不能遇一妹﹐亦不能榮一妹。起陸之漸﹐際會如斯﹐虎嘯風生﹐龍吟雲起﹐固當然也。將予之贈﹐以佐眞人﹐贊功業也。勉之哉﹗此後十餘年﹐東南數千里外有異事﹐是吾得志之秋也﹐妹與李郎可瀝酒相賀。」因命家僕列拜﹐曰「李郎﹑一妹﹐是汝主也。」言畢﹐與其妻戎裝﹐從一奴﹐乘馬而去。數步乃不復見。靖據其宅﹐遂爲豪家﹐得以助文皇締構之資﹐遂匡大業。貞觀十年﹐靖以左僕射同平章事。東南蠻奏﹕有海賊以千艘﹐帶甲者十萬人﹐入扶余國﹐殺其主自立﹐國已定。靖知虯須之得志也﹐歸告張氏﹐具禮相賀﹐瀝酒東南祝拜之。是知眞人之興﹐非英雄所覬﹐況非英雄乎﹖人臣之謬思亂者﹐乃螗臂扼轍耳。我皇家垂福萬葉﹐豈虛言哉﹗或曰「衛公兵法﹐半乃虯須所傳。」信哉﹗太宗徵遼﹐李衛公病不能從。帝使執政等召之﹐不果起﹐帝曰「吾知之矣。」明日﹐駕臨其第﹐執手與別。衛公曰「老臣宜從﹐但犬馬之疾增甚。」帝撫其背曰「勉之﹗昔司馬仲達非不老病﹐竟能自彊﹐立勛魏室。」公叩頭曰「老臣請輿病行。」至相州﹐疾篤而不能進。上至駐蹕山﹐髙麗與合軍四十里。太宗有懼色﹐江夏王進曰「髙麗傾國以拒王師﹐平壤之守必弱﹐請假臣精卒五千﹐覆其本根﹐則數十萬之眾﹐可不戰而降。」帝不應。旣合戰﹐爲敵所乘﹐殆將不振。還謂衛公曰「吾以天子之眾﹐困於蕞爾之夷﹐何也﹖」靖曰「此道宗所解。」時江夏王在側﹐帝顧之﹐道宗具陳前言。帝悵然曰「當時遽不憶也。」太宗謂尉遲敬徳曰「人言卿反﹐何故﹖」對曰「臣反是實。臣從陛下討逆伐叛﹐惟憑威靈﹐幸而不死﹐然所存﹐刃鋒也。今大業已定﹐而反疑臣。」乃悉解衣投於地﹐以見所傷之處。帝對之流涕﹐曰「卿衣矣﹗朕以不疑卿﹐故以相告﹐何反以爲恨﹖」太宗謂敬徳曰「朕將嫁女與卿﹐稱意否﹖」敬徳笑曰「臣𨿽鄙陋﹐亦不失爲夫婦之道。臣每聞古人云﹕『富不易妻﹐仁也。』竊慕之﹐願停聖恩。」叩頭固讓﹐帝嘉之而止。薛萬徹尙平陽公主。人謂太宗曰「薛駙馬無才气。」因此公主羞之﹐不同席者數月。帝聞之﹐大笑﹐置酒召諸婿盡往﹐獨與薛歡語﹐屢稱其美。因對握槊﹐睹所佩刀﹐帝佯爲不勝﹐解刀以佩之。酒罷﹐悅甚。薛未及就馬﹐主遽召同載而還﹐重之逾於舊日。中書令馬周以布衣上書﹐太宗覽之﹐未及終﹐命召之。乃陳世事﹐莫不施行。太宗嘗以飛白書賜馬周﹐曰「鳳鸞衝霄﹐必假羽翼﹔股肱之寄﹐要在忠力。」又髙宗嘗爲飛白﹐賜侍臣戴至徳﹐曰「泛洪源﹐俟舟楫」﹔郝處俊﹐曰「飛九霄﹐假六翮」﹔李敬玄﹐曰「資啟沃﹐罄丹誠」﹔崔知悌﹐曰「罄忠節﹐贊皇猷」﹕其詞皆有比興。率更歐陽詢﹐行見古碑﹐晉索靖所書﹐駐馬觀之﹐良久而去。數百步復還﹐下馬佇立﹐疲倦則布裘坐觀。因宿其旁﹐三日而去。李太史與張文收坐﹐忽見暴風自南而至。李曰「南五里當有哭者。」張以爲音樂。左右馳馬觀之﹐則遇送葬者﹐有鼓吹焉。褚遂良貴顯﹐其父亮尙在﹐乃別開門。敕嘗有所賜遂良﹐使者由正門而入﹐亮出曰「渠自有門。」太宗宴近臣﹐戲趙公無忌﹐令嘲歐陽率更﹐曰「聳膊成山字﹐埋肩不出頭。誰教麟閣上﹐畫此一獼猴﹖」詢應聲曰「索頭連背暖﹐完襠畏肚寒。只由心混混﹐所以麵團團。」帝斂容曰「歐陽詢﹐汝豈不畏皇后聞耶」趙公﹐後之弟。侯君集爲兵部尙書﹐以罪流嶺南。於其家得二美人﹐容色絕代﹐太宗問其狀﹐曰「自小常食人乳而不飯。」侯君集家有金簟二﹐甚精妙﹐禦府所無﹐隱而不獻。後君集獲罪﹐乃於其家得之。太宗朝﹐泥婆羅獻娑羅樹﹐一名「菩提」。葉似紅藍﹐實如蒺藜。太宗病﹐出英公爲疊州都督﹐謂髙宗曰「李才智有餘﹐屢更大任﹐恐其不厭服於汝﹐故有此授。我死後﹐可親任之。若遲疑顧望﹐便當殺之。」奉詔﹐不及家而去。唐貞觀元年﹐長安客有買妾者。居之數年﹐嘗忽不知所之。一夜﹐提人首而告夫曰「我有父冤﹐故至此。今報矣﹗」請歸﹐涕泣而訣。出門如風。俄頃卻至﹐斷所生子喉而去。袁利貞爲太常博士。髙宗將會百官命婦於宣政殿﹐並設九部樂﹐利貞諫曰「臣以前殿正寢﹐非命婦宴會之地﹔象闕路寢﹐非倡優進禦之所。請命婦會於別殿﹐九部樂從東西而入。散樂一色﹐伏望停省。若於三殿別所﹐可備極恩私。」髙宗卽令移於麟徳殿。至會日﹐中書侍郎薛元超謂利貞曰「卿門傳忠鯁﹐所獻直言﹐不加厚賜﹐何以獎勸﹖」賜彩百匹﹐遷祠部員外。髙宗腦癰殆甚﹐待詔秦鳴鶴奏曰「須鍼百會方止。」則天大呼曰「天子頭上﹐可是出血處﹖」上曰「朕意欲鍼。」卽時眼明﹐云「諸苦悉去﹐殊無妨也。」則天走於簾下﹐自負銀錦等賞賜﹐如向未嘗怒也。髙宗將下詔遜位於則天﹐攝知國政﹐召宰臣議之。郝處俊對曰「《禮經》云﹕『天子理陽道﹐後理陰徳。』然則帝之與後﹐猶日之與月﹐陰之與陽﹐各有所主﹐不相奪也。若失其序﹐上則謫見於天﹐下則禍成於人。昔魏文帝著令﹐崩後尙不許皇后臨朝﹐柰何遂欲自禪位天后﹖況天下者﹐髙祖﹑太宗之天下﹐非陛下之天下。正合謹守宗廟﹐傳之子孫﹐不可持國與人﹐有私於後。惟陛下審詳。」中書侍郎李義琰進曰「處俊所引經典﹐其言至忠﹐惟聖慮無疑﹐則蒼生幸甚。」髙宗乃止。及天后受命。處俊已歿﹐孫象竟被族誅。始﹐則天以權變多智﹐髙宗將排羣議而立之﹔及得志﹐威福並作﹐髙宗舉動必爲掣肘﹐髙宗不勝其忿。時有道士郭行眞﹐出入宮掖﹐爲則天行厭勝之術﹐內侍王伏勝奏之。髙宗大怒﹐密詔上官儀廢之。儀因奏﹕「天后專恣﹐海內失望﹐請廢黜以順天心。」髙宗卽令儀艸詔。左右馳告則天﹐則天遽訴。詔艸猶在﹐髙宗恐有怨懟﹐待之如初﹐且告之曰「此並上官儀教我。」則天遂誅儀及伏勝等﹐並賜太子忠死。自此政歸武后﹐天子拱手而已。閻立本﹐總章元年﹐以司平大常伯拜右相。有文學﹐善寫眞。髙宗朝﹐太原王﹐範陽盧﹐滎陽鄭﹐淸河﹑博陵崔﹐隴西﹑趙郡李等七姓﹐恃有族望﹐恥與諸姓爲婚﹐乃禁其自婚娶。於是不敢復行婚禮﹐密裝飾其女以送夫家。武后時﹐投匭者或不陳事﹐而謾以嘲戲之言﹐乃置使閱其書奏﹐然後投之匭。匭之有司﹐自此始也。初置匭有四門﹐其制稍大﹐難於往來。後遂小其制度﹐同爲一匭﹐依方色辧之。漢時趙廣漢爲潁川太守﹐設﹤缶後﹥筒﹐言事者投書其中﹐匭亦﹤缶後﹥筒之流也。梁武帝詔於謗木﹑肺石函旁各置一函﹐橫議者投謗木函﹐求達者投肺石函﹐卽今之匭也。初﹐則天欲通知天下之事﹐有魚保宗者﹐頗機巧﹐上書請置匭﹐以受四方之書﹐則天悅而從之。徐敬業於廣陵作逆﹐保宗曾與敬業造刀車之屬﹐至是爲人所發﹐伏誅。保宗父承﹐自禦史中丞坐貶儀州司馬。明皇以「匭」字聲似「鬼」﹐攺「匭使」爲「獻納使」。乾元初﹐復其舊名。洛東龍門香山寺上方﹐則天時名望春宮。則天禦石樓坐朝﹐文武百執事班於水次。國有大赦﹐則命衛尉樹金雞於闕下﹐武庫令掌其事。金雞爲首﹐建之於髙ㄅ之上﹐宣赦畢﹐則除之。凡建金雞﹐則先置鼓於宮城門之左。視大理及府縣囚徒至﹐則撾其鼓。案﹕金雞﹐魏晉以前無聞焉。或云始自後魏﹐亦雲起自呂光。《隋百官志》云「北齊﹐尙書省有三公曹﹐赦日建金雞。」蓋自隋朝廢此官而爲衛尉所掌。北齊每有赦宥﹐則於閶闔門前樹金雞柱﹐下取少土﹐云佩之利官﹐數日間遂成坑﹐所司亦不禁約。武成帝卽位﹐其後河間王孝琬爲尙書令。先時有謠言「河南種谷河北生﹐白楊樹頭金雞鳴。」祖孝徵與和士開譖孝琬曰「河南﹑河北﹐河間也﹔金雞﹐言孝琬爲天子﹐建金雞也。」齊主信之而殺孝琬。則天封嵩嶽﹐大赦﹐攺元萬歲。登封壇南有大樹﹐樹杪置金雞﹐因名樹爲「金雞樹」。宋劾張昌宗等反狀﹐武后不應。李邕立階下﹐大言曰「所陳社稷大事﹐陛下當聽。」後色解﹐卽可奏。邕出﹐或讓曰「子位卑﹐一怍旨﹐禍不測。」邕曰「不如是﹐名亦不傳。」蘇安恆博學﹐尢明《周禮》《左氏》。長安二年﹐上疏請復子明辟﹐奏疏不納。魏元忠爲張易之所構﹐安恆又申理之。易之大怒﹐將殺之﹐賴朱敬則﹑桓彥範等保護﹐獲免。後坐節憫太子事﹐下獄死。睿宗卽位﹐下詔曰「蘇安恆文學立身﹐鯁直成操﹐往年陳疏﹐忠讜可嘉。屬回邪擅權﹐奄從非命﹐興言軫悼﹐用惻予懷。可贈諫議大夫。」近代言樂﹐衛道弼爲最﹐天下莫能以聲欺者。曹紹夔與道弼爲樂令﹐比監郊享﹐禦史有怒於紹夔﹐欲以樂不和爲之罪。雜叩鐘磐﹐使暗別之﹐無誤者﹐由是反嘆服其能。洛陽有僧﹐房中磬子夜輒自鳴﹐僧以爲怪﹐懼而成疾﹐求術士百方禁之﹐終不能已。曹紹夔素與僧善﹐適來問疾﹐僧遽以告。俄頃﹐輕擊齋鐘﹐磬復作聲。紹夔笑曰「明日盛設饌﹐余當爲除之。」僧𨿽不信其言﹐冀其或效﹐乃置饌以待。紹夔食訖﹐出懷中錯﹐釒慮磬數處﹐其聲遂絕。僧苦問其所以﹐紹夔曰「此磬與鐘律合﹐故擊彼應此。」僧大喜﹐其疾便愈。裴知古﹐自中宗﹑武后朝以知音律直太常。路逢乘馬﹐聞其聲﹐竊曰「此人卽當墜馬。」好事者隨而觀之﹐行未半坊﹐馬忽驚墜﹐殆死。又嘗觀人迎婦﹐聞婦佩玉聲﹐曰「此婦不利姑。」是日有疾﹐竟亡。其知音﹐皆此類也。又善攝衛﹐開元十三年終﹐且百歲。曹懷舜﹐金鄕人。父繼叔﹐死王事。懷舜授遊擊將軍﹐歷內外兩官。則天嘗云「懷舜久歷淸資﹐屈武職。」後轉右玉鈐衛將軍。則天時﹐郎吏王上客自恃才藝﹐意在前行外郎﹐後除水部員外﹐頗懷憤惋。同列張敬忠以詩戲曰「有意嫌工部﹐專心覓考功。誰知腳蹭蹬﹐幾落省墻東。」議者戲云「畿尉有六道﹕入禦史爲佛道﹐入評事爲仙道﹐入京尉爲人道﹐入畿丞爲苦海道﹐入縣令爲畜生道﹐入判司爲餓鬼道。」左史東方虯﹐每云「二百年後﹐乞爾西門豹作對。」蘇味道詞亞於李嶠﹐時稱蘇﹑李。崔融嘗戲蘇曰「我詞不如公有『銀花合』也。」蘇卽答﹕「猶不及公『金銅釘』。」謂「今同丁令威」也。劉希夷詩曰「年年歲歲花相似﹐歲歲年年人不同。」其舅卽宋之問也﹐苦愛此兩句﹐知其未示人﹐懇乞此兩句﹐許而不與。之問怒﹐以土囊壓殺之。劉禹錫曰「宋生不得死﹐天報之矣﹗」張文之爲大理﹐獲罪者皆曰「爲張卿所罰﹐不枉也。」張柬之等旣遷則天於上陽宮﹐中宗猶以皇太子監國﹐告武氏之廟。時﹐累日陰翳﹐侍禦史崔渾奏曰「方今國命初復﹐當正徽號稱唐﹐順萬姓之心﹐柰何告武氏廟﹖廟宜毀之﹐復唐鴻業﹐天下幸甚﹗」中宗深納之。制命旣行﹐陰雲四霽﹐萬里澄廓﹐咸謂天人之應。中宗時﹐兵部尙書韋嗣立﹐新入三品。侍郎趙彥昭﹐假金紫。吏部侍郎崔﹐復舊官。上命燒尾﹐令於興慶池設食。至時﹐敕衛尉陳設﹐尙書省諸司各具彩舟遊勝。飛樓結艦﹐光奪霞日。上與侍臣親臨焉。旣而吏部船爲仗所隔﹐兵部船先至﹐嗣立奉觴獻壽。上問﹕「吏部船何在﹖」崔步自北岸呼之﹐遇戶部雙舸﹐上結重樓﹐兼聲樂一部﹐卽呼至岸﹐以紙書作「吏部」字貼牌上﹐引至禦前。上大悅﹐以爲兵部不逮也。俄有風吹所帖之紙﹐爲嗣立所見﹐遽奏云「非吏部船。」上令取牌﹐探紙見「戶」字﹐大笑。嗣立請科罪﹐上不許﹐但罰酒而已。薛令之﹐閩之長溪人。神龍二年﹐趙彥昭下進士及第﹐後爲左補闕兼太子侍講。時東宮官冷落﹐之次難進﹐令之有詩曰「明月夜團團﹐照見先生盤。盤中何所有﹖苜蓿長闌干。飯澀匙難綰﹐羹稀箸易寬。只可謀朝夕﹐那能度歲寒﹖」明皇幸東宮﹐見之不悅﹐以爲諷上。援筆酬曰「啄木觜距長﹐鳳凰毛羽短﹔若嫌松桂寒﹐任逐桑楡暖。」令之遂謝病歸。及肅宗卽位﹐召之。詔下﹐而令之已卒。景龍初﹐有韓令起自細微﹐好以行第呼朝士。尋坐罪﹐爲姜武略所按﹐以枷錮之。乃謂﹕「姜五公名流﹐何故遽行此﹖」姜武略應云「且抵承曹大﹐無煩喚姜五。」兵部尙書韋嗣立﹐景龍中中宗與韋後幸其莊﹐封嗣立爲「逍遙公」﹐又攺其所居「鳳凰原」爲「淸虛原」﹐「鸚鵡谷」爲「幽棲谷」。中宗崩﹐旣除喪﹐吐蕃來弔。或曰「若擇宗室最長者﹐素服受禮於彼﹐其可乎﹖」舉朝稱善而從之。徐彥伯常侍﹐睿宗朝以相府之舊﹐拜羽林將軍。徐旣文士﹐不悅武職﹐及遷﹐謂賀者曰「不喜有遷﹐且喜出軍。」和元爲貞化府長史。景龍末﹐元獻詩十首﹐其詞猥陋﹐皆寓言嬖幸﹐而意及兵戍。韋氏命鞫於大理﹐而將戮之﹐月餘而韋氏伏誅。其詩言若符讖。景云初﹐以元爲千牛衛長史。韋鏗初在憲司﹐邵炅﹑蕭嵩同升殿。神武皇帝卽位﹐及詔出﹐炅﹑嵩俱加朝散﹐獨鏗不及。炅鼻髙﹐嵩須多﹐並類鮮卑。鏗嘲之云「一雙獠子著緋袍﹐一个須多一鼻髙。相對衙前捺且立﹐自言身品世間毛。」鏗白肥而短﹐他日忽於承天門風眩踣地﹐炅詠曰「飄風忽起團團回﹐倒地還如腳被錘。莫怪殿上空行事﹐直爲元非五品才。」郗昂性捷直﹐源乾曜嘗戲之曰「謝安云『郗生可謂入幕之賓矣』﹐豈非遠祖否﹖」郗曰「猶勝以氏爲禿發。若不遇後魏道武﹐稱曰同源﹐賜之源氏﹐豈可列《姓苑》乎﹖」源遂屈。後與杜黃裳同學於嵩陽﹐二人同中第。郗以安祿山僞官貶歙縣尉﹐黃裳入相後﹐除中書舍人。源乾曜因奏事稱旨﹐上悅之﹐驟拔用﹐歷戶部侍郎﹑京兆尹﹐以至宰相。暇日﹐上獨與力士語曰「汝知吾拔用乾曜之速乎﹖」曰「不知也。」上曰「吾以其言語容貌類蕭至忠﹐故用之。」力士對曰「至忠豈不嘗負陛下﹐何念之深﹖」上曰「至忠晚乃謬耳。其初立朝﹐得不爲賢相乎﹖」上之愛才宥過﹐聞之者莫不感悅。魏知古﹐性方直。景云末﹐爲侍中。明皇初卽位﹐獵於渭川﹐時知古從駕﹐因獻詩以諷。手詔褒美﹐賜物五十段﹐後兼知吏部尙書﹐典選事﹐深爲稱職。所薦用人﹐咸至大官。倪若水爲汴州刺史﹐明皇嘗遣中官往淮南采捕及諸水禽。上疏諫。手詔答曰「朕先使人取少雜鳥﹐其使不識朕意﹐將鳥稍多﹐卿具奏之﹐詞誠忠懇﹐深稱朕意。卿達識周材﹐義方敬直﹐故輟綱轄之重﹐委方面之權。果能閒邪存誠﹐守節彌固﹐骨鯁忠烈﹐遇事無隱。言念忠讜﹐深用喜慰。今賜物四十段﹐用答至言。」汝南王﹐寧王長子也。姿容妍美﹐明皇鐘愛﹐授之音律﹐能達其旨。每隨遊幸﹐常戴砑絹帽打曲﹐上摘紅槿花一朵﹐置於帽上笪處﹐二物皆極滑﹐久之方安。遂奏《舞山香》一曲﹐而花不墜。樂家云「定頭項難在不動搖。」上大喜﹐賜金器一廚﹐因曰「花奴﹝原注﹕小字﹞資質明媚﹐肌發光細﹐非人間人。」寧王謙謝﹐隨而短斥之。上笑曰「大哥過慮﹐阿瞞自是相師﹝原注﹕上於諸親﹐嘗親稱此號﹞。夫帝王之相﹐且須有英特越逸之气﹐不然須有深沈包育之度。若花奴﹐但英秀過人﹐悉無此狀﹐故無猜也。而又舉止淹雅﹐當更得公卿間令譽耳﹗」寧王又笑曰「若如此﹐臣乃輸之。」上曰「若此一條﹐阿瞞亦輸大哥矣。」寧王又謝。上笑曰「阿瞞贏處多﹐大哥亦不用挹。」眾皆歡賀。開元二十七年八月﹐詔策夫子爲文宣王﹐攺修殿宇。封夫子後爲文宣公﹐仍長任本州長史﹐代不絕。先時廟﹐夫子在西牖之下﹔武徳初﹐並祀周公。周公南面﹐故夫子配坐西方。貞觀中﹐廢祀周公﹐而夫子西位不攺。至是移就兩楹南面正位﹐十哲東西侍立。又封顏子爲兗公﹐閔子爲費侯﹐伯牛爲鄆侯﹐仲弓爲薛侯﹐冉有爲徐侯﹐子路爲衛侯﹐宰我爲齊侯﹐子貢爲黎侯﹐子遊爲吳侯﹐子夏爲魏侯﹐曾參以下並爲伯。其兩京文宣廟﹐春秋二仲釋奠﹐軒懸之樂﹐八佾之舞﹐牲以太牢﹔州縣以少牢而無樂。學舊六館﹕有國子館﹑太學館﹑四門館﹑書館﹑律館﹑算館﹐國子監都領之。每館各有博士﹑助教﹐謂之學官。國子監有祭酒﹑司業﹑丞﹑簿﹐謂之監官。太學諸生三千員﹐新羅﹑日本諸國﹐皆遣子入朝受業。天寶中﹐國學增置廣文館﹐在國學西北隅﹐與安上門相對。廊宇粗建。會十三年﹐秋霖一百餘日﹐多有倒塌。主司稍稍毀撒﹐將充他用﹐而廣文寄在國子館中。尋屬邊戈內擾﹐館宇至今不立。玄宗時﹐羽林將劉洪善騎射。嘗對禦﹐使人於風中擲鵝毛﹐洪連箭射之﹐無有不中。蘇味道初拜相﹐門人問曰「方事之殷﹐相公何以燮和﹖」味道但以手摸牀稜而已。時謂「摸牀稜宰相」。玄宗在東都﹐宮中有怪。明日召宰相﹐欲西幸。裴稷山﹑張曲江諫曰「百姓場圃未畢﹐請待冬仲。」是時李林甫初爲相﹐竊知上意﹐及旅退﹐佯爲蹇步﹐上問「何故腳疾」﹖對曰「非疾﹐願獨奏事。」乃言「二京﹐陛下東﹑西宮也。將欲駕幸﹐焉用選時﹖假使有妨刈獲﹐獨可蠲免沿路租稅。臣請宣示有司﹐卽日西幸。」上大悅。自此車駕至長安﹐不復東。旬日﹐耀卿﹑九齡俱罷﹐而牛仙客進。自古帝王五運之次﹐凡有二說﹕鄒衍則以五行相勝爲義﹐劉向則以五行相生爲義。漢﹑魏共遵劉說。唐承隋代火運﹐故爲土徳﹐衣服尙黃﹐旗幟尙赤﹐常服赭赤也。赭﹐黃色之多赤者﹐或謂之柘木﹐其義無取。髙宗時﹐王勃著《大唐千年曆》﹕「國家土運﹐當承漢氏火徳﹔上自曹魏﹐下至隋室﹐南北兩朝﹐咸非一統﹐不得承五運之次。」勃言迂闊﹐未爲當時所許。天寶中﹐上書言事者﹐多爲詭異﹐以冀進用。有崔昌﹐采勃舊說﹐遂以上聞﹐玄宗納焉。下詔以唐承漢﹐自隋以前歷代帝王皆屏黜﹐更以周﹑漢爲二王后。是歲禮部試《土徳惟新賦》﹐卽其事也。及楊國忠秉政﹐自以爲隋氏之宗﹐乃追貶崔昌並當時議者﹐而復阝﹑介二公焉。扶風太守房﹐申當郡苗損﹐國忠怒以他事推之。自是天下有事﹐皆潛申國忠﹐以取可否。楊國忠嘗會親﹐知吏部銓事﹐且欲噱以娛之。呼選人名﹐引入於中庭﹐不問資序﹕短小者道州參軍﹐胡者與湖州文學。簾中大笑。玄宗好神仙﹐往往詔郡國徵奇異之士。有張果者﹐則天時聞其名﹐不能致﹐上亟召之﹐乃與使俱來。其所爲﹐變怪不測。有邢和璞者﹐善算術﹔視人投算﹐而究其善﹑惡﹑夭﹑壽。上使算果﹐懵然莫知其甲子。又有師夜光者﹐善視鬼。後召果與坐﹐密令夜光視之﹐夜光奏曰「果今安在﹖臣願見之。」而果坐於上前久矣﹐夜光終莫能見。上謂力士曰「吾聞奇士至人﹐外物不足以敗其中。試飲以堇汁﹐無苦者﹐眞奇士也。」會天寒方甚﹐便以汁進果﹐果遂引飲三卮﹐醺然如醉﹐顧侍者曰「非佳酒也。」乃寢。頃之﹐引鏡視其齒﹐盡焦且黧。命左右取鐵如意﹐擊齒盡墮﹐藏之於帶。乃於懷中出神膏﹐色微紅﹐傅諸墮齒空中﹐復寢。久之﹐視鏡﹐齒皆生﹐粲然潔白。上方信其不誣也。玄宗時﹐亢旱﹐禁中築龍堂祈雨。命少監馮紹正畫西方﹐未畢﹐如覺雲气生梁棟間﹐俄而大雨。羅公遠多祕異之術﹐最善隱形。玄宗樂隱形之術﹐就公遠勤求而學。公遠𨿽傳﹐不盡其妙。上海與公遠同爲之﹐則隱沒﹐人莫能測﹔若自爲之﹐則或遺衣帶﹐或露頭巾腳﹐宮人每知上之所在也。百萬錫賚﹐或臨之以死﹐公遠終不盡傳其術。上怒﹐命力士裹以油襆﹐置於搾下壓殺而埋棄之。不經旬﹐有中官從蜀使回﹐逢公遠乘騾於路﹐笑而謂曰「上之爲戲﹐一何虐耶﹗」明皇幸東都。秋宵﹐與一行師登天宮寺閣﹐臨眺久之。上四顧淒然﹐嘆息﹐謂一行曰「吾甲子得終無患乎﹖」一行曰「陛下行幸萬里﹐聖祚無疆。」及西巡至成都﹐前望大橋﹐上乃舉鞭問左右曰「是何橋也﹖」節度使崔圓躍馬進曰「萬里橋。」上嘆曰「一行之言今果符合﹐吾無憂矣。」或曰﹕一行﹐開元中嘗奏上云「陛下行幸萬里﹐聖祚無疆。」故天寶中幸東都﹐庶盈萬數。及上幸蜀﹐至萬里橋﹐方悟焉。一行和尙滅度﹐畱一物封識﹐命弟子進於上。發而視之﹐乃「蜀當歸」也。上不諭其意。及幸蜀間﹐乃知其深意﹐方嘆異之。玄宗嘗幸東都﹐天大旱﹐且暑。時聖善寺有竺乾僧無畏﹐號曰三藏﹐善召龍致雨之術。上遺力士疾召無畏請雨﹐無畏奏曰「今旱﹐數當然爾。召龍興烈風雷雨﹐適足暴物﹐不可爲也。」上使彊之﹐曰「人苦暑久矣﹗𨿽暴風疾雷﹐亦足快意。」無畏辭不獲已﹐遂奉詔。有司爲陳請雨具﹐而幡幢像設甚備。無畏笑曰「斯不足以致雨。」悉令撤之。獨盛一缽水﹐無畏以小刀於水缽中攪旋之﹐胡言數百咒水。須臾之間﹐有龍﹐其狀如指﹐赤色﹐首瞰水上。俄頃﹐沒於水缽中。無畏復以刀攪水﹐咒者三。有頃﹐白气自缽中興﹐如鑪煙﹐徑上數尺﹐稍引去講堂外。無畏謂力士曰「亟去﹐雨至矣﹗」力士馳馬﹐去而四顧﹐見白气疾旋﹐自講堂而西﹐若尺素騰上。旣而昏霾﹐大風震雷﹐暴雨如瀉。力士馳及天津之南﹐風雨亦隨馬而至矣。街中大樹多拔。力士復奏﹐衣盡沾濕。孟溫禮爲河南尹﹐目見其事。溫禮子嘗言於李棲筠﹐與力士同在先朝﹐吏部員外郎李華撰《無畏碑》﹐亦云前後奉詔﹐禳旱致雨﹐滅火回風﹐昭昭然徧諸耳目也。玄宗紫宸殿櫻桃熟﹐命百官口摘之。玄宗命射生官射鮮鹿﹐取血煎鹿腸食之﹐賜安祿山﹑哥舒翰。虢國夫人就屋梁懸鹿腸﹐其中結之。有宴則解開﹐於梁上注酒﹐號「洞天聖酒」。玄宗時﹐以林邑國進白鸚鵡﹐慧利之性特異常者﹐因暇日以金籠飾之﹐示於三相。上再三美之。時蘇初入相﹐每以忠讜厲己﹐因前進曰「《記》云﹕『鸚鵡能言﹐不離飛鳥。』臣願陛下深以爲志。」申王有髙麗赤鷹﹐每獵﹐必置之駕前﹐目之爲「抉云兒」。玄宗嘗三殿打球﹐榮王墮馬悶絕。黃幡綽奏曰「大家年幾不爲小﹐聖體又重﹐儻馬力旣極﹐以至顚躓﹐天下何望﹗何不看女婿等與諸色人爲之﹖如人對食盤﹐口眼俱飽﹐此爲樂耳。傍觀大家馳逐忙遽﹐何暇知樂﹖」上曰「爾言大有理﹐後當不復自爲也。」玄宗問黃幡綽﹕「是物兒得人憐﹖」「是物兒」者﹐猶「何人兒」也。對曰「自家兒得人憐。」時楊妃號安祿山爲子﹐肅宗在東宮﹐常危懼。上亻免首久之。上又嘗登北樓望渭﹐見一醉人臨水臥﹐問左右是何人。左右不對。幡綽曰「是年滿令史。」又問曰「爾何以知之﹖」對曰「更一轉﹐入流。」上大笑。上又與諸王會食﹐寧王噴飯﹐直及上前。上曰「寧哥何故錯喉﹖」幡綽曰「此非錯喉﹐是噴帝。」或曰﹕鄭滁州臚於曲江見令史醉臥池岸﹐云「更一轉﹐入流。」又開元中﹐上與內臣作《歷日令》。髙力士挾大﹐置黃幡綽口中﹐曰「塞穴吉﹗」幡綽遽取上前叵羅內靴中﹐走下﹐曰「內財吉。」上歡甚﹐卽賜之。上好擊球。內廏所養馬﹐猶未甚適﹐與幡綽語曰「吾欲良馬久矣﹐誰能通《馬經》者﹖」幡綽奏﹕「臣能知之﹐今丞相悉善《馬經》。」上曰「吾與丞相言﹐政事外﹐悉究其旁學﹐不聞有通《馬經》者。爾焉知之﹖」幡綽曰「臣每日沙堤上見丞相所乘﹐皆良馬。是必能通知。」上大笑。又黃幡綽滑稽不窮﹐嘗爲戲﹐上悅﹐假以緋衣。忽一日﹐佩一兔尾﹐上怪問﹐答曰「賜緋毛魚袋。」上謂曰「魚袋本朝官入ト合符方佩之﹐不爲汝惜。」竟不賜。打球﹐古之蹴鞠也。《漢書藝文志》「《蹴鞠》二十五篇」﹐顏注云「鞠﹐以韋爲之﹐實之以物﹐蹴蹋爲戲。鞠﹐陳力之事﹐故附於兵法。蹴音千六切。鞠音距六切﹐近俗聲訛﹐謂鞠爲球﹐字亦從而變焉﹐非古也。」開元天寶中﹐上數禦觀打球爲事﹐能者左縈右拂﹐盤旋宛轉﹐殊有可觀﹐然馬或奔逸﹐時致傷斃。永泰中﹐蘇門山人劉鋼於鄴下上書於刑部尙書薛公云「打球一則損人﹐二則損馬。爲樂之方甚眾﹐何乘玆至危﹐以邀晷刻之歡耶﹖」薛公悅其言﹐圖鋼之形﹐置於左右﹐命掌記陸長源爲贊以美之。然打球乃軍州常戲﹐𨿽不能廢﹐時復爲之耳。今樂人又有蹋球之戲﹐作彩畫木球﹐髙一二尺﹐女妓登躡﹐球轉而行﹐縈回去來﹐無不如意﹐蓋古蹋鞠之遺事也。拔河﹐古謂之牽鉤。襄漢風俗﹐常以正月望日爲之。相傳楚將伐吳﹐以爲教戰。梁簡文臨雍部﹐禁之而不能絕。古用篾纜﹐今代以大麻ㄌ﹐長四五十丈﹐兩頭分系小索數百條﹐掛於胸前﹐分兩朋﹐兩向齊挽。當大ㄌ之中﹐立大旗爲界﹐震聲叫噪﹐使相牽引﹐以卻者爲勝﹐就者爲輸。名曰「拔河」。中宗曾以淸明日禦梨園球場﹐命侍臣爲拔河之戲。時七宰相﹑二駙馬爲東朋﹐三宰相﹑五將軍爲西朋。東朋貴人多﹐西朋奏「勝不平」﹐請重定﹐不爲攺。西朋竟輸。韋巨源﹑唐休年老﹐隨ㄌ而踣﹐久不能興。上大笑﹐令左右扶起。明皇數禦樓設此戲﹐挽者至千餘人﹐喧呼動地﹐蕃客庶士﹐觀者莫不震駭。進士河東薛勝爲《拔河賦》﹐其詞甚美﹐時人競傳之。明皇開元二十四年八月五日﹐禦樓設繩技。技者先引長繩﹐兩端屬地﹐埋鹿盧以系之。鹿盧內數丈﹐立柱以起﹐繩之直如弦。然後技女自繩端躡足而上﹐往來倏忽﹐望若飛仙。有中路相遇﹐側身而過者﹔有著履而行﹐從容俯仰者﹔或以畫竿接脛﹐髙六尺﹔或蹋肩蹋頂﹐至三四重﹔旣而翻身直倒至繩﹐還往曾無蹉趺﹐皆應嚴鼓之節﹐眞可觀也。衛士胡嘉隱作《繩技賦》獻之﹐詞甚宏暢﹐上覽之大悅﹐擢拜金吾衛倉曹參軍。自兵寇覆蕩﹐伶官分散﹐外方始有此技。軍州宴會﹐時或爲之。明皇在禁中﹐欲與姚元之論事。時七月十五日﹐苦雨不止﹐泥濘盈尺﹐上令左右以步輦召之。宋開府𨿽耿介不羣﹐亦知音樂﹐尢善羯鼓﹝原注﹕鼓樂部行丐亂雲「南山起雲﹑北山起雨」者﹐是宋開府所爲﹞。嘗與明皇論羯鼓事曰「不是靑州石末﹐卽須魯山花瓷﹑撚小碧上﹐掌下須有朋﹝原注﹕去聲﹞肯﹝原注﹕去聲﹞聲。」據此﹐乃漢震第二鼓也。且顙用石末﹑花磁。固是腰鼓﹐掌下朋肯聲﹐是以手拍鼓﹐非羯鼓明矣﹝原注﹕第二鼓左以杖﹐右以指﹞。開府又曰「頭如靑山峯﹐手如白雨點。」此卽羯鼓之能事。山峯取不動﹐雨點取碎急。上與開府兼善兩鼓﹐而羯鼓偏好﹐以其比漢震稍雅細焉。開府之家悉傳之。東都畱守鄭叔則祖母﹐卽開府之女。今尊賢裏鄭氏第﹐有小樓﹐卽宋夫人習鼓之所也。開府孫沈亦知音。貞元中﹐集《樂錄》三卷﹐徳宗覽而善焉。又知是開府之孫﹐遂召對賜坐﹐與論音樂。又召至宣徽﹐張樂使觀焉﹐曰「設有舛乖﹐悉可言之。」氵允沈吟曰「容臣與樂官商摧條奏。」上使宣徽使就教坊與樂官參議數日﹐二使奏上﹕「樂工多言沈曾不畱意﹐不解聲調﹐不審節拍﹐兼有聵病﹐不可議樂。」上頗異之。久之召對﹐且曰「臣年老多病﹐耳實失聽﹐若迨於聲律﹐不致無業。」上又使作樂曲﹐問其得失﹐承稟舒遲﹐眾工多笑之。氵允顧笑者﹐忽忿怒作色﹐奏曰「曲𨿽妙﹐其間有不可者。」上驚問之﹐卽指一琵琶云「此人大逆戕忍﹐當卽去﹐不宜在至尊前。」又指一笙云「此人神魂已遊墟墓﹐不可更畱供奉。」上大駭﹐令主司潛伺察之。旣而琵琶工爲人訴﹐稱六七年前其母自縊﹐不得端由﹔卽令按鞫﹐遂伏罪。其笙者乃憂恐不食﹐旬日而卒。上益加知遇﹐面賜章綬﹐累召對。每令氵允察樂﹐樂工悉惴恐﹐不敢正視。氵允懼罹禍﹐辭病而退。李龜年﹑彭年﹑鶴年弟兄三人﹐開元中皆有才學盛名。鶴年能歌詞﹐尢妙制《渭州》。彭年善舞。龜年善打羯鼓。明皇問﹕「卿打多少杖﹖」對曰「臣打五千杖訖。」上曰「汝殊未﹐我打卻三豎櫃也。」後數年﹐又聞打一豎櫃﹐因賜一拂枝杖羯鼓捲。後畱傳至建中三年﹐任使君又傳一弟子﹐使君令取江陵漆盤底瀉水卷中﹐竟不散﹐以其至平故也。又云「人聞鼓捲只在調豎慢。此卷一調之後﹐經月如初﹐今不如也。」天寶中﹐樂章多以邊地爲名﹐若《涼州》《甘州》《伊州》之類是焉。其曲徧繁聲爲「破」﹐後其地盡爲西蕃所沒﹔破﹐其兆矣。上愛幸安祿山﹐呼之爲兒﹐常於便殿與楊妃同樂之。祿山每就坐﹐不拜上而拜楊妃﹐上顧而問之﹕「不拜我而拜妃子﹐何也﹖」祿山奏云「外國人不知有父﹐只知有母。」上笑而赦之。祿山丰肥大腹﹐上嘗問﹕「此腹中何物而大﹖」祿山尋聲而對﹕「腹中但無他物﹐惟赤心而已。」上以其眞而益親之。張巡將雷萬春於城上與巡語次﹐被賊伏弩射之﹐中萬春面﹐不動。令狐潮疑是木人﹐諜問之﹐知是萬春﹐乃言曰「向見雷萬春﹐方知足下軍令矣。然其如天理何﹗」巡與潮書曰「僕誠下材﹐亦天下一男子耳。今遇明君聖主﹐疇則屈腰﹔逢豺狼犬羊﹐今須展志」云云「請足下多服續命之散﹐數加益智之丸﹐無令病入膏盲﹐坐親斧也。」張巡之守睢陽﹐玄宗已幸蜀﹐賊氛方熾﹐孤城勢蹙﹐人困食竭﹐以紙布煮而食之﹐時以茶汁和之﹐而意自如。其《謝金吾將軍表》曰「想峨眉之碧峯﹐豫遊西蜀﹔追綠耳於懸圃﹐保壽南山。逆賊祿山﹐戮辱黎獻﹐膻臊闕庭。臣被圍四十七日﹐凡一千二百餘陣。主辱臣死﹐當臣致命之時﹔惡稔罪盈﹐是賊滅亡之日。」忠勇如此。激勵將士﹐嘗賦詩曰「接戰春來苦﹐孤城日漸危。合圍侔月暈﹐分守效魚麗。屢厭黃塵起﹐時將白羽揮。裹瘡猶出戰﹐飲血更登陴。忠信應難敵﹐堅貞諒不移。無人報天子﹐心計欲何施﹖」又《聞笛》詩曰「試一臨﹐虜騎附城陰。不辧風塵色﹐安知天地心﹖營開星月近﹐戰苦陣云深。旦夕更樓上﹐遙聞橫笛吟。」時雍邱令令狐潮以書勸誘﹐不納。其書有曰「宋七昆季﹐衛九諸子﹐昔斷金成契﹐今乃刎頸相圖」云云。時劉禹錫具知宋﹑衛﹐耳剽所得﹐濡毫有遺﹐所冀多聞補其闕也。又說﹕許遠亦有文﹐其《祭纛文》﹐爲時所稱﹐所謂﹕「太一先鋒﹐蚩尢後殿。蒼龍持弓﹐白虎捧箭。」又《祭城隍文》云「眢井鳩翔﹐危堞龍護。」皆文武雄健﹐士气不衰﹐眞忠烈之士也。劉禹錫曰「此二公﹐天贊其心﹐俾之守死善道。向若救至身存﹐不過是一張僕射耳﹐則張巡﹑許遠之名﹐焉得以光揚於萬古哉﹖」巡性明達﹐不以簿書介意﹔爲眞源宰﹐縣有豪華南金﹐悉委之。故時人語曰「南金口﹐明府手。」及巡聞之﹐不以爲事。吳道子訪僧﹐不見禮﹐遂於壁上畫一驢。其僧房器用無不踏踐。僧知道子所爲﹐謝之﹐乃塗去。王維畫品妙絕﹐工水墨平遠﹐昭國坊庾敬休所居室壁有之。人有畫《樂圖》﹐維熟視而笑﹐或問其故﹐維曰「此是《霓裳羽衣曲》第三疊第一拍。」好事者集樂工驗之﹐一無差舛。王維爲大樂丞﹐被人嗾令舞《黃獅子》﹐坐是出官。《黃獅子》者﹐非天子不舞也﹐後輩愼之。或有人報王維云「公除右丞。」王曰「吾畏此官﹐屢被人呼『不解作詩王右丞』。」王縉多與人作碑志。有送潤筆者﹐誤致王右丞院。右丞曰「大作家在那邊﹗」天寶中﹐天下無事。選六宮風流艷態者﹐名「花鳥使」﹐主飲宴。杭州房爲鹽官令﹐於縣內鑿池構亭﹐曰「房公亭」﹐後廢。﹝案﹕《唐房傳》﹕﹐河南人﹐亦未爲鹽官令﹐此疑有誤﹞驪山華淸宮﹐天寶中植松柏徧滿巖谷﹐望之郁然。朝元閣在北嶺之上﹐最爲嶄絕。次南卽長生殿。殿東南﹐湯泉凡一十八所。第一卽禦湯﹐周環數丈﹐悉砌白石﹐瑩徹如玉﹐石面皆隱起魚龍花鳥之狀。四面石座﹐階級而下﹐中有雙白石甕﹐連腹異口﹐甕口中復植雙白石蓮﹐泉眼自蓮中湧出﹐注白石之面。禦湯西南﹐卽妃子湯﹐湯稍狹﹐湯側有紅石盆四所﹐刻作菡萏於白石之面。余湯迆邐﹐相屬而下﹐鑿作暗竇走水﹔出東南數十步﹐復立一石表﹐湧出﹐灌注一石盆中﹐後人爲也。潞州啟聖宮﹐有明皇欹枕斜書壁處﹐並腰鼓馬槽並存。張宏靖爲潞州從事﹐皆見之。北邙山玄元觀﹐南有老君廟。殿臺髙敞﹐下瞰伊洛。神仙塑像﹐皆開元中楊惠之所制﹐世稱奇巧。鄴西鼓山東北﹐有石鼓﹐俗傳石鼓鳴則兵起。左思《魏都賦》云「神鉦迢遞於髙巒﹐靈響特驚於四表。」案《說文》﹕「鉦似鈴」﹐小者爲鐃。《周禮》﹕「以金鐃止鼓」。然則鉦﹑鼓𨿽同類﹐鉦乃以金爲之﹐直謂石鼓爲神鉦﹐失其義矣。髙齊時石鼓鳴﹐未幾而齊滅﹔隋季又鳴﹐無何海內崩亂﹔近天寶末﹐石鼓復鳴﹐俄而幽燕ㄈ擾。記傳臨海﹑零陵﹑南康﹑建平﹑天水諸處﹐皆有石鼓﹐其說多同。晉武帝時﹐吳郡臨平湖岸崩﹐出一石鼓﹐扣之不鳴﹐張華云「取蜀郡桐木作魚形﹐擊之則鳴。」於是聲聞數十里。後十六國疊據﹐三百餘年攻戰不息﹐是石鼓之鳴﹐咸非吉徵也。費縣西漏澤者﹐漫數十里。每歲時雨降﹐卽自浮溢﹐蒲魚之利﹐人實賴焉。至白露應節卽如埽﹐一夕而乾焉。蕭穎士以年代莫詳﹐記載所闕﹐信殊異也。蕭功曹穎士﹑趙員外驊﹐開元中同居興敬裏肄業﹐共有一靴。久而見東郭之迹。趙曰「可謂疲於道路矣。」蕭曰「無乃祿在其中。」賀監爲禮部侍郎﹐時祁王贈制云惠昭太子﹐補齋挽郎。賀大納苞苴﹐爲豪子相率詬辱之。吏遽掩門﹐賀梯墻謂曰「諸君且散﹐見說寧王亦甚慘澹矣﹗」李白開元中謁宰相﹐封一板﹐上題曰「海上釣鰲客李白。」宰相問曰「先生臨滄海﹐釣巨鰲﹐以何物爲鉤綫﹖」白曰「風波逸其情﹐乾坤縱其志﹐以虹霓爲綫﹐明月爲鉤。」又曰「何物爲餌﹖」白曰「以天下無義气丈夫爲餌。」宰相竦然。宋昌藻﹐考功員外郎之問之子﹐天寶中爲滏陽尉。刺史房以其名父之子﹐常接遇。會中使至州﹐使昌藻郊外接候。須臾卻還﹐云「被額。」房公顧左右﹕「何名爲『額』﹖」有參軍亦名家子﹐斂笏對曰「查名詆訶爲額。」房悵然曰「道額者已可笑﹐識額者更奇。」近代流俗﹕呼丈夫﹑婦人縱放不拘禮度者爲「查」。又有百數十種語﹐自相通解﹐謂之「查語」。大抵多近猥僻。肅宗在春宮﹐嘗與諸王從玄宗詣太淸官﹐有龍見於殿之東梁。上目之﹐問諸王「有所見乎」﹖皆曰「無之」。問太子﹐太子亻免而未對﹐上問﹔「頭在何處﹖」曰「在東。」上撫之曰「眞我兒也。」《禮記祭法》累代祭名﹐不聞有戟神﹑節神﹐是知無拜祭之禮也。近代受節﹐置於一室﹐朔望必祭之﹐非也。凡戟﹕天子二十四﹐諸侯十﹔今之藩鎭﹐卽古之諸侯。在其地﹐則於衙門﹔及罷守藩閫﹐𨿽爵位崇髙﹐亦不許列於私第。上元元年﹐宰相呂立戟﹐有司載戟及門﹐方慘服﹐乃更吉服迎而拜之﹐頗爲有識者所嗤﹐則知辱命拜賜可也。拜戟祭節﹐大乖於禮。海州南有溝水﹐上通淮楚﹐公私漕運之路也。寶應中﹐堰破水涸﹐魚商絕行。州差東海令李知遠主役修復﹐堰將成輒壞﹐如此者數四﹐勞費頗多﹐知遠甚以爲憂。或說﹕梁代築浮山堰﹐頻有壞決﹐乃以鐵數千萬片塡積其下﹐堰乃成。知遠聞之﹐卽依其言﹐而堰果立。初﹐堰之將壞也﹐輒聞其下殷如雷聲﹐至是其聲移於上流數里。蓋金鐵味辛﹐辛能害目﹐蛟龍護其目﹐避之而去﹐故堰可成。越僧靈澈﹐得蓮花漏於廬山﹐傳江西觀察使韋丹。初﹐惠遠以山中不知更漏﹐乃取銅葉制器﹐狀如蓮花﹐置盆水之上﹐底孔漏水﹐半之則沈。每一晝夜十二沈﹐爲行道之節。冬夏短長﹐云陰月晦﹐一無所差。嚴武少以彊俊知名。蜀中坐衙﹐杜甫袒跣登其几案﹐武愛其才﹐終不害。然與章彜善﹐再入蜀﹐談笑殺之。及卒﹐其母喜曰「而後吾知免爲宮婢矣﹗」杜相鴻漸之父名鵬舉。父子而似弟兄之名﹐蓋有由也。鵬舉父嘗夢有所之﹐見一大碑﹐云是「宰相碑」。已作者金塡其字﹐未作者刊名於柱上。因問有杜家兒否﹐曰「有。任自看之。」記得姓下有鳥偏旁曳腳﹐而忘其字。乃名子爲鵬舉﹐而謂之曰「汝不爲相﹐世世名鳥旁而曳腳也。」鵬舉生鴻漸﹐而名字且前定矣。況官與壽乎﹖杜亞在淮南競渡采蓮﹐龍舟錦纜之戲﹐費金千萬。杜鴻漸爲都統並副元帥﹐王縉代之。鴻漸謂人曰「一个月乞索兒一萬貫錢。」蓋計使料多﹐以此詰俸錢都數也。代宗賜郭汾陽九花虯馬﹐子儀陳讓者久之。上曰「此馬髙大﹐稱卿儀質﹐不必讓也。」子儀身長六尺餘。九花虯﹐卽範陽節度使李懷仙所獻。額髙九寸﹐毛拳如鱗﹐頭頸鬃鬣如龍﹔每一嘶﹐羣馬聳耳。身被九花﹐故以爲名。郭汾陽𨿽度量廓落﹐然而有陶侃之僻﹐動無廢物。每收書皮之右嫠下者﹐以爲逐日須﹐至文帖余悉捲貯。每至歲終﹐則散與主守吏﹐俾作一年之簿。所嫠處多不端直﹐文帖且又繁積﹐吏不暇翦正﹐隨斜曲聯糊。一日﹐所用嫠刀忽折﹐不餘寸許﹐吏乃以應召﹐覺愈於全時。漸出新意﹐因削木如半勢﹐加於折刃之上﹐使才露鋒﹐其書而嫠之。汾陽嘉其用心﹐曰「眞郭子儀部吏也。」﹝原注﹕言不廢折刃也﹞時人遂效之﹐其制益妙。武后已後﹐王侯妃主京城第宅日加崇麗。天寶中﹐禦史大夫王釒共有罪賜死﹐縣官簿錄釒共太平坊宅﹐數日不能徧。宅內有自雨亭子﹐檐上飛流四注﹐當夏處之﹐凜若髙秋。又有寶鈿井欄﹐不知其價。他物稱是。安祿山初承寵遇﹐敕營甲第﹐瑰材之美﹐爲京城第一。太眞妃諸姊妹第宅﹐競爲宏壯﹐曾不十年﹐皆相次覆滅。肅宗時﹐京都第宅﹐屢經殘毀。代宗卽位﹐宰輔及朝士當權﹐爭修第捨﹐頗爲煩獘﹐議者以爲土木之妖。無何﹐皆易其主矣。﹝原注﹕《續世說》﹕明皇爲安祿山起第於親仁坊﹐敕令但窮極壯麗﹐不限財力。旣成﹐具幄器皿充刃其中。布帖白檀牀二﹐皆長一丈﹐闊六尺。銀平脫屏風帳一﹐方一丈八尺。於廚廏之物﹐皆飾以金銀。全飯甕一﹐銀淘盆二﹐皆受五斗。織銀絲筐及笊籬各一。他物稱是。𨿽禁中服禦之物﹐殆不及也。上令中使護役﹐常戒之曰「彼眼大﹐勿令笑我。」﹞中書令郭子儀勛伐蓋代﹐所居宅內諸院往來乘車馬﹐僮客於大門出入﹐各不相識。詞人梁嘗賦詩曰「堂髙憑上望﹐宅廣乘車行。」蓋此之謂。郭令曾將出﹐見修宅者﹐謂曰「好築此墻﹐勿令不牢。」築者釋鍤而對曰「數十年來﹐京城達官家墻皆是某築。只見人攺換﹐墻皆見在。」郭令聞之愴然。遂入奏其事﹐因固請老。張曇爲郭汾陽從事﹐家嘗有怪﹐問於術者﹐對曰「大禍將至﹐惟休退可免。」曇不之信﹐及方宴﹐席上見血﹐有尼者聞之﹐勸其杜門不納賓客﹐屏遊宴﹐曇怒而杖之。其後曇言語有失﹐汾陽銜之。又屢言同列事﹐或獨後見﹐多值方宴罷在姬所﹐不可白事﹐必抑門者令通。汾陽謂其以武臣輕忽己﹐益不平。後因謂公去所任吏﹐遂發怒﹐囚之以聞﹐竟杖死。李太尉光弼鎭徐﹐北拒賊衝急﹐總諸道兵馬。徵討之務﹐皆自處置。倉儲府庫﹐軍州差補﹐一切並委判官張亻參。亻參明練庶務﹐應接如流。欲見太尉論事﹐太尉輒令判官商量。將校見亻參﹐禮數如見太尉。由是上下淸肅﹐東方晏然﹐天下皆謂太尉能任人。代宗時﹐百寮立班良久﹐闔門不開。魚朝恩忽擁白刃十餘人而出﹐曰「西蕃頻犯郊圻﹐欲幸河中﹐如何﹖」宰臣以下﹐不知所對。給事劉某出班抗聲曰「敕使反也﹗屯兵無數﹐何不捍寇﹖而欲脇天子去宗廟﹖」仗內震聳﹐朝恩大駭而退﹐因此罷議。顏眞卿爲尙書左丞。代宗車駕自陜府還﹐眞卿請先謁五陵﹑孔廟﹐而後還宮。宰相元載謂眞卿曰「公所見𨿽美﹐其如不合時宜何﹖」眞卿怒而前曰「用捨在相公﹐言者何罪﹖然朝廷事豈堪相公再破除耶﹗」載深銜之。代宗欲相李泌﹐元載忌之。帝不得已。出泌﹐約曰「後召當以銀爲信。」忽除銀靑光祿大夫﹐泌知載敗﹐己且相矣。未幾果然。柳相初名載﹐後攺爲渾。佐江西幕﹐嗜酒﹐好入廛市﹐不事拘檢。時﹐路嗣恭初平五嶺。元載奏言「嗣恭多取南人金寶﹐是欲爲亂。陛下不信﹐試召﹐必不入朝。」三伏中追詔至﹐嗣恭不慮﹐請待秋涼以修覲禮。渾入﹐泣諫曰「公有功﹐方暑而追﹐是爲執政所中。今少遷延﹐必族滅矣﹗」嗣恭懼曰「爲之柰何﹖」渾曰「健步追還表緘。公今日過江﹐宿石頭驛﹐乃可。」從之。代宗謂元載曰「嗣恭不俟駕行矣。」載無以對。元相載用李紓侍郎知制誥。元敗﹐欲出官。王相縉曰「且畱作誥。」待發遣諸人盡﹐始出爲婺州刺史。又曰﹕獨孤侍郎求知制誥﹐試見元相﹐元相知其所欲﹐迎謂常州曰「知制誥可難堪。」心知不我與也。乃薦李侍郎紓。時楊炎在閣下﹐忌常州之來﹐元阻之﹐乃二人之力也。元伯和﹑李騰﹑騰弟淮﹑王縉﹐時人謂之「四凶」。劉宗經﹑執經兄弟﹐入「八元」數。李紓侍郎好諧戲﹐又服用華鮮。嘗朝回﹐與同列入坊門﹐有負販者訶不避﹐李罵云「頭錢價奴兵輒衝官長﹗」負者顧而言曰「八錢價措大漫作威風。」紓樂采異語﹐使僕者訪「八錢」之義。答﹕「只是衣短七耳。」同列爲言﹐紓甚慚。元載擅權多年﹐客有爲《都盧緣ㄅ歌》﹐欲諷其至危之勢。覽之泣下。鄭相瑜方上堂食﹐王叔文至﹐韋執誼遽起延入閣內。瑜嘆曰「可以歸矣﹗」遂命駕﹐不終食而出。自是罷免。元載敗﹐妻王氏曰「某四道節度使女﹐十八年宰相妻。今日相公犯罪﹐死卽甘心。使妾爲舂婢﹐不如死也。」主司上聞﹐俄而亦賜死。元載於萬年縣佛堂子中﹐謂主者﹕「乞一快死也。」主者曰「相公今日受些污泥﹐不怪也。」乃脫穢襪塞其口而終。《顏眞卿集和政公主神道碑》﹕「《詩》美下嫁﹐《書》傳築館﹐貴其中禮﹐載籍稱焉。漢魏已還﹐寂寥罕嗣﹐以蕩陵徳﹐則維其常。皇唐勃興﹐王道丕變﹕平陽起娘子之軍於司竹﹐襄城行匹庶之禮於宋公﹐常樂糾匡後之師於武后﹐皆前古之所未有。其或生知禮樂﹐周旋法度﹐躬行婦道﹐以懋大倫﹐克順天經﹐光昭懿烈﹐名言之所莫究﹐書記之所未聞﹐聚眾美於一身﹐鄰太虛而獨立者﹐其惟和政公主乎﹗公主姓李氏﹐隴西成紀人﹐皇唐元宗大聖大明孝皇帝之孫﹐肅宗文明武徳大聖大宣孝皇帝之第二女。帝女之崇﹐於斯爲盛。今天子之同母﹐曰章敬皇太后。後之在𦇤褓也﹐後父贈太尉吳君﹐曰令﹐嘗遊宦蜀中﹐使道士勾規占之。規驚起曰﹕『此女貴不可言。是生二子﹐男爲人君﹐女爲公主﹐』嫁於柳氏。其後竟配肅宗﹐生今上及公主﹐神所命也。厥惟舊哉﹗公主三歲而孤﹐卽能孺慕﹐育於儲妃韋氏﹐純孝過人。幼而聰惠﹐長而韶敏。華秀整﹐令徳芬馨。婉發於天姿﹐肅雍形於鑑寐。奉今上以悌達﹐事韋妃如所生﹐繇是特爲肅宗之所賞愛。至若左右圖史﹐開示佛經﹐金石絲竹之音﹐繢畫工巧之事﹐耳目之所聞見﹐心靈之所領略﹐莫不一覽懸解﹐終身不忘。天寶九載春三月旣望﹐封和政公主﹐降於河東柳潭﹐旣笄之三載矣。潭﹐周太保敏之五代孫﹐皇唐蘄州刺史懷素之曾孫﹐贈祕書監岑之第四子﹔衣冠地冑﹐輝映當朝。初以美秀承家﹐中以名聲華國﹐道勝而貴能下善﹐謙尊而休有烈光﹐士林偉之。解褐左內率府冑曹﹐轉潁王府戶曹﹐陳畱郡司功參軍。以人門第一﹐選尙公主﹐拜太子洗馬。迹旣好合﹐雅相敬貴。𨿽柳侯秉彜有度﹐能降帝女之心﹐而公主率履由衷﹐每抗古人之節。故宗族胥睦﹐不獨親其親﹔先後大同﹐莫敢私其子。竭力供侍﹐不務華采﹐服五金翠之飾﹐居有冰雪之容。每至朔月六參﹐朝天旅進﹐嫣然班敍之內﹐迥出神仙之表﹐亦非希企之所及也﹗洎凶羯亂常﹐潼關不守﹐玄宗幸蜀﹐妃後駿奔。姊曰寧國公主﹐孀嫠屏居﹐誰或訃告﹖乃棄其三子﹐取其夫之乘以乘之。柳侯徒行﹐公主愧焉﹐下而同趨者日且百里。每臻坎險﹐必先濟寧國而後從之。柳侯辭﹐公主曰﹕『我若先涉﹐脫有危急﹐不能俱全﹐則棄我姊矣﹗』柳侯感嘆﹐躬負薪之役﹔公主怡然﹐親饋餼之事。伯姒華陰楊氏﹐太眞妃之姊也﹐貴幸前朝﹐勢傾天下。公主交無諂黷﹐思未綢繆。楊且云亡﹐以孤見托。馬嵬之役﹐無噍類焉。感其一言﹐悉力營贍。男登服冕之位﹐女獲乘龍之匹。出入存卹﹐過於己子﹐𨿽其密親﹐罔或能辧。柳之親暱﹐伯仲姑姊﹐隱親將迎﹐惟恐不至。糾逖疏屬﹐撫循嫠﹐繇內及外﹐終始如一。孤窮滿目﹐榮悴殊倫﹐居薄推厚﹐未嘗懈倦。衣服飲食﹐等無有差。互或未周﹐嬰孩罔及。每至伏臘﹐礻勺祠蒸嘗﹐必具禮衣花儀之飾﹐以躬中饋堂室之奠。式燕孫謀﹐豈無婢使﹖姿性純儉﹐不以迄成。先聖休之﹐寶書淸問。秋八月﹐玄宗至蜀﹐仍舊邑而冊公主﹐以潭爲駙馬都尉﹑銀靑光祿大夫﹑太僕卿。屬狂將興禍﹐稱兵向闕。玄宗親禦堙﹐臨視誅討。駙馬率領家豎﹑折衝張義童等﹐鬥於門中﹐公主及寧國彀弓疊進。駙馬乘勝突刃﹐所向無前﹐斬馘擒生﹐殆逾五十。節使時宰具以表聞。玄宗自系誥示先帝﹐懇讓莫當﹐策勛遂寢。今上之爲元帥也﹐躬擐甲冑﹐率先將卒。舉兩京若拾遺﹐摧凶寇如振槁。勞旋方及﹐帑藏其空。公主貿遷有無﹐億則屢中﹐數逾千萬﹐悉畀縣官﹐論者難之。肅宗彌畱﹐眾皆疊侍﹐主獨贍依﹐不去於旁。帝有間書而謂之曰﹕『汝之純孝﹐乃能至是﹗』遂賚莊一區。帝愛季女﹐曰寶貞公主﹐因奏曰﹕『八妹未有﹐請以賜之。』泣而諫焉﹐哀動左右。西陵遷窆﹐上戒主曰﹕『凡厥親身之物﹐必誠必信﹐勿之悔焉。』主罄家有無﹐以邑入千萬﹐潛充經費﹐上深感嘆焉。上旣宅亮陰﹐未忍臨政﹐人之疾苦﹐事之得失﹐豈嘗私謁﹐動必以聞﹐上敬異之﹐朝廷賴焉。廣徳元年冬﹐上旣東幸﹐主志期扈蹕﹐回兵充斥﹐咫尺不通﹐因至荊南﹐慰薦諸將。方隅載謐﹐職貢以修﹐主有力焉。上之在陜﹐憂主乏匱﹐乃命中使﹐屢敕節度及轉運使﹐隨主所須﹐務令肅給。主以國用罄空﹐退而嘆曰﹕『吾方竭家財以資戰士﹐其能饕餮﹐首冒國經﹖』惟請名香數斤﹐施於佛寺﹐爲上祈福而已。王公戚屬﹐相攜而至者﹐藍縷膩囊﹐𦇤負鱗次﹐竭其資斧﹐親自贍卹。聚而泣之﹐悲感行路。初次商於﹐頓於傳置﹐羣盜蝟起﹐奄及驛亭﹐呼而犒之﹐曉以禍福。一言革面﹐願比家奴﹔之死靡他﹐至今猶在。緬惟罔極﹐無所哀。從母薛氏﹐遺孤四人﹐分宅居之﹐皆俾成立。萊﹑莘兄弟﹐盡列通班﹔二女有行﹐克配良士﹕主之慈忠﹐悉皆若是。親臨稼穡﹐躬儉節用。不憚煩縟﹐雅好組訓﹐駙馬裳衣﹐必親裁糸失。爰及子女﹐罔衣綺紈﹐綻新皆成主手。每加訓誨﹐迪檢押。廣徳二年春二月﹐歸於上都。諸主髙會﹐議際夫黨﹐覿其親族﹐多曠周旋。咸以爲時經百罹﹐粗略可也。主抗詞曰﹕『女之移天﹐遂成他族。怙貴長傲﹐何以律人﹖上方理定﹐聞必不悅。』諸主蹶然﹐競崇討習﹐禮之降殺﹐親之薄厚﹐翕然一變﹐職主之由。夏六月﹐才生魄﹐屬邊候不謹﹐烽及京師﹐城中震驚﹐圜視五色。主旣彌月﹐體未甚安﹐曰﹕『事亟矣﹐其入言之﹗』駙馬請聞﹐主曰﹕『吾業已行矣﹗駙馬獨無兄乎﹖』因乘檐子﹐直至寢殿﹐乃悉索闕遺﹐備陳利病以奏之。上欣然嘉納。所言未究﹐傍或負來﹐因爾退歸。遲明誕育﹐展轉怊悵﹐不能彌忘。時屬炎喝﹐熱病有加。聖情憂軫﹐起坐失次﹐天醫內官﹐相繼旁午。彼蒼不惠﹐以其月二十有五日辛卯﹐薨於常樂坊之私第﹐春秋三十有六。嗚呼﹗皇上友愛天深﹐痛毒兼至﹐砉然一叫﹐聲淚俱咽﹐哀動木石﹐豈伊人倫﹖漣漣孔懷﹐如失於臂。曰﹕『予此妹﹐國之鴻寶。方期同樂﹐云如何殂﹖嗟哉﹗天實爲之﹐胡寧忍予﹗』乃輟朝三日﹐命京兆尹監護喪事﹐一以官供﹐務從優厚。柳侯掐膺永悼﹐气索神傷﹔心苦而忽然忘生﹐泣盡而繼之以血。況乎五男三女﹐或齔或孩﹐呼阿母而哭無常聲﹐吁昊天而仁覆永絕。哺以滋旨﹐嗌而莫就﹐其爲酷痛﹐曷愈於斯。以是思哀﹐哀可知矣﹗自朝及野﹐知與不知﹐聞之失聲﹐罔不震悼。棧有靑牛﹐素服轅軛﹐主之薨也﹐踣地哀鳴﹐仰天屑淚﹐三日不秣﹔畜猶若是﹐臣僕可知。主之將薨﹐馭馬先殞。捐館之夕﹐遊神別墅﹐乘之周麾﹐徧勞遺﹐俾屏不逮。田客兼從數騎﹐久已云亡﹐眾皆驚起﹐仿佛猶見。𨿽所憑則厚﹐而精气何多﹖主於駙馬﹐大義惇肅﹐不恃見天之貴﹐每極家人之禮。駙馬雅性夷簡﹐恬於名利﹐願究衛生之經﹐庶臻久視之道﹔主志深婉順﹐始慕眞宗﹐故於他時﹐並受法錄。嘗謂之曰﹕『《易》崇積善﹐《詩》貴起予。不以忠孝數事疊相告勗者﹐則心有慊焉。』率而行之﹐曷嘗廢墜﹖又以爲『死生恆理﹐先後之間。若幸啟手足﹐必當衤遂我以道服﹐瘞我於支提﹐往來行言﹐時見存卹﹐則所懷足矣﹗子若不諱﹐我若此身未亡﹐灑埽塋壠﹐出入窀穸﹐奉君周旋。』噫嘻﹗於斯之時﹐以爲謔浪﹐豈悟今者﹐皆符昔言。有司奉詔﹐將厚其禮。駙馬疏陳﹐皆蒙允許。粵以秋八月十九日甲申﹐其男試太常少卿賜紫金魚袋晟﹑鴻臚少卿暈﹑試祕書丞賜紫金魚袋杲﹑試殿中丞昱及三女等﹐虔窆公主於萬年縣義丰之銅人原﹐從理命也。嗚呼﹗《風》詠裳﹐史稱彤管﹐纖微之善﹐載籍猶稱。況乎七葉帝女﹐分形《歸妹》﹐貴能逮下﹐忠以導君﹐躬徳言容功之美﹐服女師母儀之訓﹐訂之綿古﹐孰與我京﹖昔馬遷著記﹐謂之實錄﹐有道見述﹐亦云無愧。某學於舊史﹐少識前載。歷考往代釐降之盛﹐未有如公主者焉。𨿽壺則家風﹐每挹如賓之敬﹐而勤崇垂懿﹐敢忘傳信之辭﹗銘曰﹕『矣公主﹗元元之緒。聖皇之孫﹐肅宗之女﹐今上之妹﹐生人之矩。徳言容功﹐義仁孝忠﹐溫良恭儉﹐敬讓弘通。率履弗越﹐髙明有融。下嫁於柳﹐猗那自久﹐金石著盟﹐琴瑟斯友。家道以正﹐人倫斯厚。鳳凰於飛﹐梧桐是依﹐。喈喈﹐福祿攸歸﹐和樂旣孺﹐徳音莫違。麟之趾定﹐振振子姓﹐方紹母師﹐奄摧邦令﹐一人痛毒﹐九有悲詠。詔葬於何﹖銅人之阿。支提郁起﹐宰樹誰過﹖空餘好合﹐來往滂沱。』」永泰中﹐大理評事孫廣著《嘯旨》一篇﹐云「其气激於喉中而濁﹐謂之言﹔激於舌端而淸﹐謂之嘯。言之濁﹐可以通人事﹑達情性﹔嘯之淸﹐可以感鬼神﹑致不死。故太上老君授南極眞人﹐眞人授廣成子﹐廣成子授風後﹐風後授務光﹐務光授舜﹐舜演之爲琴﹐以授禹。自後或廢或續﹐有晉大行仙君孫公得之以得道﹐無所授﹐阮嗣宗所得少分﹐其後不復聞矣﹗」按髙氏《緯略》﹐嘯有十五章﹕一曰《權輿》﹔二曰《流云》﹔三曰《深溪虎》﹔四曰《髙柳蟬》﹔五曰《空林鬼》﹔六曰《巫峽猿》﹔七曰《下鴻鵠》﹔八曰《古木鳶》﹔九曰《龍吟》﹔十曰《動地》﹔十一曰《蘇門》﹐孫登隱蘇門山所作也﹔十二曰《劉公命鬼》﹐仙人劉根所作也﹔十三曰《阮氏逸韻》﹐阮籍所作也﹔十四曰《正章》﹔十五曰《深遠極大》﹐非常聲也。畢盡五音之極﹐而大道備矣。廣云「其事出道書。」余按﹕人有所思則長嘯﹐故樂則詠歌﹐憂則嗟嘆﹐思則嘯吟。《詩》云「有女仳離﹐條其嘯矣﹗」顏延之《五君詠》云「長嘯若懷人。」皆是也。廣所云《深溪虎》《古木鳶》﹐狀其聲气可知矣。若太上老君相次傳授﹐舜演爲琴﹐崇飾過甚﹐余不敢聞也。按《詩箋》云「嘯﹐蹙口出聲也。」成公綏《嘯賦》云「動唇有曲﹐發口成音。」而今之嘯者﹐開口捲舌﹐略無蹙舌之法。孫氏云「激於舌」﹐非動唇之謂也。天寶末﹐峨眉山道士姓陳﹐來遊京師﹐善長嘯﹐能作鼓霹靂之引。初則聲發調暢﹐稍加散越﹔須臾穹窿砰磕﹐寫雷鼓之音﹔忽復震駭﹐聲如霹靂﹐聞者莫不傾忄栗。至徳二年﹐敕天下州縣重定酤酒﹐隨月納稅。建中二年﹐更加靑苗。大歷初﹐稅每十文﹔三年﹐加五文﹔敕以禦史大夫充使。其後割歸度支使。開元已前﹐有事於外則命使臣﹐否則止罷。自置八節度﹑十采訪﹐始有坐而爲使者。其後名號益廣。大抵生於置兵﹐盛於興利﹐普於銜命﹐於是爲使則重﹐爲官則輕。故天下佩印有至四十者﹐大歷中請俸有至百萬者。在朝有太淸宮﹑太微宮﹑度支﹑鹽鐵﹑轉運﹑知匭﹑宮苑﹑閒廏﹑左右巡﹑分案﹑監察﹑館驛﹑監倉﹑監庫﹑左右銜﹐外任則節度﹑觀察﹑諸軍﹑押蕃﹑防禦﹑團練﹑經略﹑鎭遏﹑招討﹑榷鹽﹑水陸運﹑營田﹑給納﹑監牧﹑長春宮。有因時而置者﹕則大禮﹑禮儀﹑禮會﹑刪定﹑三司﹑黜陟﹑巡撫﹑宣慰﹑推復﹑選補﹑會盟﹑冊立﹑弔祭﹑供軍﹑糧料﹑和糴。此其大略。經置而廢者﹐不錄。宦官內外悉謂之使。舊爲權臣所綰﹐州縣所理﹐後屬中人者有之。大歷中﹐刑部郎中程皓家在相州﹐宅前有小池。有人造劍﹐於池內淬之﹐池魚皆死。余家井中有魚數十頭﹐因有急﹐家人以藥臼投之﹐信宿魚皆浮出﹐知魚亦畏鐵焉。大歷末﹐北方有白虹夜見﹐東西屬地。封演曰﹕凡虹見﹐皆當日之衝。朝見則在西﹐常與日相近﹐不差分毫。今此虹見之時﹐日在癸﹐則虹見當在丙。常時虹影穹崇﹐舉目而望﹐今虹在北﹐又可平視﹐知日在北方﹐去玆遠矣。略計此當在斗極之北。斗極﹐天中也﹐故北萬可得而見﹐而日更在虹之北﹐又甚遼闊﹐故北方不得而見之。苗夫人﹐其父太師也﹐舅張河東也﹐夫延賞也﹐子宏靖也﹐婿韋太尉也。近代衣冠婦人之貴﹐無如苗氏者。●卷五補遺﹝起徳宗至文宗﹞徳宗降誕日﹐內殿三教講論﹐以僧鑑虛對韋渠牟﹐以許孟容對趙需﹐以僧覃延對道士郤惟素。諸人皆談畢﹐鑑虛曰「諸奏事云﹕玄元皇帝﹐天下之聖人﹔文宣王﹐古今之聖人﹔釋迦如來﹐西方之聖人﹔今皇帝陛下﹐是南贍部洲之聖人。臣請講禦制《賜新羅銘》。」講罷﹐徳宗有喜色。徳宗降誕日﹐三教講論。儒者第一超需﹐第二許孟容﹐第三韋渠牟﹐與僧覃延嘲謔﹐因此承恩也。渠牟薦一崔阡﹐拜諭徳﹐爲侍書於東宮。東宮﹐順宗也。阡觸事面墻﹐對東宮曰「臣山野人﹐不識朝典﹐見陛下合稱臣否﹖」東宮曰「卿是宮寮﹐自合知也。」李丞相泌﹐謂徳宗曰「肅宗師臣﹐豈不呼陛下爲﹛山忍﹜郎﹖」﹝案﹕﹛山忍﹜字﹐字書無之﹐疑誤﹞聖顏不悅﹐泌曰「陛下天寶元年生﹐向外言攺年之由﹐或以宏農得寶﹐此乃謬也。以陛下此年降誕﹐故玄宗帝以天降之寶﹐因攺年號爲天寶也。」聖顏然後大悅。又韋渠牟曾爲道士及僧﹐徳宗問﹕「卿從道門﹐本師復是誰﹖」渠牟曰「臣師李仙師﹐仙師師張果老先生。肅宗皇帝師李仙師爲仙帝﹐臣道合爲陛下師。由迹微官卑﹐故不足爲陛下師。」渠牟亦效李相泌之對也。趙涓爲監察禦史。時禁中失火﹐火發處與東宮相近﹐代宗疑之。涓爲巡使﹐俾令卽訊。涓因歷ヂ囿﹐按據迹狀﹐乃上直中官遺火所致也。旣奏﹐代宗稱賞。徳宗時在東宮﹐常感涓究理詳明。及刺衢州﹐所考旣深﹐與觀察使韓不相得﹐奏免涓官。徳宗見名﹐謂宰相曰「豈非永泰初禦史趙涓乎﹖」對曰「然。」卽日拜尙書左丞。司徒鄭貞公﹐每在方鎭﹐公廳陳設﹐器用無不精備﹐宴犒未嘗刻薄。其平居奉身過於儉素﹐中外婚嫁甚多﹐禮物皆經處畫。公與其宗叔太子太傅綱居昭國坊。太傅第在南﹐出自南祖﹔司徒第在北﹐出自北祖﹕時人謂之「南鄭相﹑北鄭相」。司徒堂兄文憲公﹐前後相徳宗﹐亦謂之「大鄭相」﹑「小鄭相」焉。徳宗西幸﹐所乘馬﹐一號神智驄﹐一號如意驑。王承升有妹﹐國色﹐徳宗納之﹐不戀宮室。徳宗曰「窮相女子。」乃出之。敕其母兄不得嫁進士朝官﹐任配軍將親情。後適元士會﹐以流落終。顏魯公嘗得方土名藥服之﹐𨿽老﹐气力壯健如年年三四十人。至奉使李希烈﹐春秋七十五矣。臨行﹐告人曰「吾之死﹐固爲賊所殺必矣。且元載所得藥方﹐亦與吾同﹔但載貪甚﹐等是死﹐而載不如吾。吾得死於忠耶﹖」於是﹐命取席固圜其身﹐挺立一躍而出。又立兩藤倚子相背﹐以兩手握其倚處﹐懸足點空﹐不至地三二寸﹐數千百下。又手按牀東南隅﹐跳至西北者﹐亦不啻五六。乃曰「旣如此﹐疾焉得死吾耶﹖異日幸得歸骨來秦﹐吾侄女爲裴郾妻者﹝原注﹕郾﹐卽魯公之親表侄﹞﹐此女最仁孝﹐及吾小靑衣翦彩者﹐頗善承事﹔是的﹐汝必與二人同啟吾棺﹐知有異於常人之死爾﹗如穆護﹝原注﹕穆護﹐卽魯公男碩之小名也﹞天性之道﹐難言至此。」至蔡州﹐責希烈反逆無狀。竟不敢以面目相見﹐亦不敢以兵刃相恐﹐潛命獻食者饋空器而已。翌日﹐賊令官翌來縊之。魯公曰「老夫受錄及服藥﹐皆有所得。若斷吭﹐道家所忌。今贈使人一黃金帶。吾死之後﹐但割吾他支節﹐爲吾吭血以紿之﹐死無所恨。」且曰「使人悟慧如此﹐不事明天子﹐反事逆賊﹐何所圖也﹖」官翌從其言。至明年﹐希烈死﹐蔡帥陳仙奇奉魯公喪歸京。猶子顏峴實從柳常侍與裴氏女及翦彩同迎喪於鎭國仁寺。咸遵遺旨﹐啟棺如生。﹝原注﹕柳制魯公挽歌詞曰「殺身終不恨﹐歸喪遂如生。」﹞顏眞卿爲平原太守﹐立三碑﹐皆自撰書。其一立於郡門內﹐紀同時臺省擢授諸郡者十餘人﹔其一立於郭門之西﹐紀顏氏﹕曹魏時顏裴﹑髙齊顏之推﹐俱爲平原太守﹐至眞卿﹐凡三典玆郡﹔其一是《東方朔廟碑》。鐫刻旣畢﹐屬祿山亂﹐未之立也。及眞卿南渡﹐蕃寇陷城﹐州人埋匿此碑。河朔克平﹐別駕吳子晁﹐好事者也﹐掘碑使立於廟所。其二碑求得舊文﹐買石鐫勒﹐樹之郡門。時顏任撫州﹐子晁拓三碑本寄之。顏經艱難﹐對之愴然﹐曰「碑者﹐往年一時之事﹐何期大賢再爲修立﹐非所望也。」卽日﹐專使賫書至平原致謝。子晁後至相州刺史兼禦史大夫。天寶初﹐有範氏尼者﹐知人休咎。顏魯公妻黨之親也。魯公尉醴泉日﹐詣範問曰「某欲就制科試﹐乞師姨一言。」範尼曰「顏郎事必成。自後一兩月朝拜﹐但半月內愼勿與國外人爭竟﹐恐有譴謫。」魯公曰「官階盡五品﹐身著緋衫﹐帶銀魚﹐兒子得補齋郎﹐其望滿矣。」範尼指座上紫絲布食單曰「顏郎衫色如此﹐有功業名節皆稱是。過七十﹐已後不須苦問。」魯公再三窮詰﹐範曰「顏郎聰明過人﹐問事不必到底。」逾日大。魯公制科髙第﹐授長安尉﹐遷監察禦史。因押班﹐責武班中喧嘩者﹐命小吏錄奏次﹐卽哥舒翰也。翰恃有新破石壁城功﹐泣訴明皇﹐坐魯公輕侮功臣﹐貶蒲州掾。及魯公爲太子太師﹐使蔡﹐嘆曰「範師之言﹐吾命懸於賊庭必矣﹗」建中初﹐關播爲給事中尉。以諸司甲庫皆是胥吏掌﹐爲獘頗久﹐因播議﹐用士人知之﹐謂之「掌庫」。興元中﹐有知馬者曰李幼淸﹐暇日常取適於馬肆。有致悍馬於肆者﹐結鎖交絡其頭﹐二力士以木耒支其頤﹐三四輩執抓而從之﹐馬气色如將噬﹐有不可馭之狀。幼淸逼而察之﹐訊於主者﹐且曰「馬之惡﹐無不具也。將貨焉﹐惟其所酬耳。」幼淸以二萬易之﹐馬主尙慚其多。旣而聚觀者數百輩﹐訝幼淸之決也。幼淸曰「此馬气色駿異﹐體骨徳度非凡馬。是必主者不知馬﹐俾雜駑輩槽棧﹐陷敗狼藉﹐刷滌不時﹐芻秣不適﹐虎嚙蹂奮﹐蹇破唐突﹐志性郁塞﹐終不可久﹐無所顧賴﹐發而爲狂躁﹐則無不爲也。」旣晡﹐觀者少間。乃別市一新絡頭。幼淸自持﹐徐徐而前﹐語之曰「爾材性不爲人知﹐吾爲汝易是鎖﹐結雜穢之物。」馬弭耳引首。幼淸自負其知﹐乃湯沐翦飾﹐別其皂棧﹐異其芻秣。數日而神气一小變﹐逾月而大變。志性如君子﹐步驟如俊﹐嘶如龍﹐顧如鳳﹐乃天下之駿乘也。嗣曹王臯有巧思﹐精於器用。爲荊州節度使﹐有羈旅士﹐持二羯鼓捲謁臯。臯見捲曰「此至寶也﹗」指鋼勻之狀﹐賓佐皆莫曉。臯曰「諸公未必信。」命取食半﹐自選其極平者﹐遂量重二捲於半心﹐油注卷中﹐滿不浸漏﹐其吻合無際。臯曰「此必開元中供禦捲﹐不然﹐無以至此。」問其所自﹐客曰「某先人在黔中﹐得於髙力士之家。」眾服其識。賓府潛問客﹕「宜償幾何﹖」答曰「不過二百五緡。」及遺財帛器物﹐其直果稱焉。張惇素《夷堅錄》云「宗正卿李琬善羯鼓﹐有士子以雙鐵捲賣之﹐還二十緡﹐其人怏怏﹐琬復資之。客有怪其厚價﹐琬乃取一盤底至平者﹐以二捲重重安盤中﹐灌水其中﹐曾無泄漏。琬曰﹕『至精所至﹐其貴在玆。』」某案﹕南卓郎中《羯鼓錄》但云李卿妙於羯鼓﹐不言有得捲事﹐則惇素之記非耶﹖宋氵允爲太常丞﹐每言諸懸鐘磬亡墜至多﹐補之者又乖律呂。忽因於光宅佛寺侍漏﹐聞塔上鐸聲﹐傾聽久之。朝回﹐復止寺捨﹐問寺主僧曰「上人塔上鐸﹐皆知所自乎﹖」曰「不能知之。」曰「某聞有一是近制。某請一人循鈴索歷扣以辧之﹐可乎﹖」初﹐僧難﹐後許。乃扣而辧焉。寺眾卽言「往往無風自搖﹐洋洋有聲﹐非此也耶﹖」氵允曰「是也。必因祠祭考本縣鐘而應也。」因求摘取而觀之﹐曰「此姑洗編鐘耳。」且請獨綴於僧庭。歸太常﹐令樂人與僧同臨之﹔約其時彼扣本樂懸﹐此果應之﹐遂購而獲。又曾送客至通化門﹐逢度支運乘。駐馬俄頃﹐忽艸艸揖客別﹐乃隨乘至左藏門﹐認一鈴﹐亦言編鐘也。他人但見鑄獨工﹐不與眾者埒﹐莫知其餘。及配懸﹐音形皆合其度﹐異乎﹗貞元中﹐張茂宗尙義章公主﹐贈鄭國公主﹐謚爲貞穆﹐有司擇日策命。唐已來﹐公主卽有追封者﹐未有加謚者﹐公主追謚﹐自此始也。貞元十二年六月乙丑﹐始以竇文場爲左神策護中尉﹐霍仙鳴爲右神策護中尉﹔某月﹐又以張尙進爲神武中護軍﹐左右辟仗使之始也。貞元中﹐賈全爲杭州﹐於西湖造亭﹐爲「賈公亭」﹐未五六十年廢。﹝案﹕卷五一條﹕杭州房爲鹽官令﹐於縣內鑿池構亭﹐曰「房公亭」﹐後廢。全與此條相類﹐當是編輯者以賈全事誤作房﹐而王讜采據各書﹐遂兩著之。今無可參校﹐亦姑並存﹞貞元中﹐郎中史牟爲榷鹽使。有表生二人自來謁﹐其母仍使子賫一靑鹽枕以奉牟﹐牟封枕付庫﹐杖殺二表生。徳宗非時召拜吳湊爲京兆尹﹐便令赴上。疾驅﹐請客至府﹐已列筵矣。或問﹕「何速﹖」吏曰「兩市日有禮席﹐舉鐺釜而取之﹐故三﹑五百人之饌﹐常可立辦。」韓臯自中書舍人除禦史丞。西省故事﹕閣老攺官﹐則詞頭送以次舍人。是時呂渭艸敕﹐臯憂恐﹐問曰「僕有何命﹖」渭不告﹐臯劫之曰「與公俱左降。」乃告之。臯又欲訴宰相﹐渭執之﹐奪其靴笏﹐靴笏至午後三刻乃止。徳宗復京師﹐賜勛臣第宅妓樂。李令爲首﹐渾侍中次之。馬司徒面斥李懷光﹐徳宗正色曰「惟卿不合斥人。」惶恐而退。李令聞之﹐請全軍自備資糧以討凶逆﹐因此李﹑馬不平。李令常爲制將﹐至西川﹐與張延賞有隙。及延賞作相﹐二勛臣在朝﹐徳宗嘗令韓晉公和解。宴樂則宰臣盡在﹐而太常教坊音樂皆至﹐恩賜酒饌﹐相望於路。張﹑李二家﹐日出無音樂之聲﹐金吾必奏。俄頃﹐有中使來﹐問﹕「大臣今日何不舉樂﹖」韓晉公聞徳宗在奉天﹐以夾練囊緘茶末﹐使步以進。又發軍食﹐嘗自負米一石登舟﹐大將以下皆運。一日之中﹐積載數萬斛。後大修石頭五城﹐召補迎駕子弟﹐時論疑之。張鳳翔鎰聞難﹐盡出所有衣服﹐並其家鈿釵枕鏡﹐列於小廳﹐將獻行在。俄頃﹐後院火起﹐妻女出﹐而鎰從判官田承竇得出﹐匿村捨中﹐數日稍定。會鎰家知之﹐走告軍中﹐計議迎鎰﹐遂遇害。徳宗幸奉天﹐朱Г自率兵至於城下。有西湖寺僧陷在賊中﹐性甚機巧﹐教Г造攻城云梯﹐其髙九十餘尺﹐上施板屋樓櫓﹐可以下瞰城中。渾中令﹑李司徒奏曰「賊鋒旣盛﹐云梯又壯。縱之﹐恐不能禦﹔及其尙遠﹐請以銳兵挫之。」遂出師五千﹐束居後﹐約戰酣而燎。風逆﹐不能舉火﹐二公酹酒祝之﹐詞气慷慨﹐千百其勇。須臾﹐風回﹐舉火縱之﹐鼓噪而進﹐梯遂蕩盡。徳宗禦城樓以觀﹐眾呼萬歲。朱Г陷京師﹐天子幸梁洋﹐喬琳侍從。至南谷口﹐奏徳宗曰「臣爲陛下仙遊寺出家以禳災。」上甚喜﹐惜其去﹐不能阻﹐乃聽之。至仙遊不逾月﹐入京師持杯乞吝。人有布施者﹐琳戲之曰「尙有常施。」後反爲Г作吏部尙書﹐知選事。有選人通官﹐云「不穩便」。又戲云「只公此選得穩便否﹖」Г敗﹐上親點逆人簿﹐至琳。上曰「與卿平昔分深﹐相捨﹐甚欲赦卿﹐其如法何﹖持杯判官選﹐言猶在耳。當時戲談時﹐朕於爾時惶惶也。」左右喝琳付法。李相國揆﹐以進士調集在京師﹐聞宣平坊王生善筮﹐往問之。王每以鏹五百決一局﹐而來者甚多﹐自辰及酉﹐有未筮而空返者。揆持一縑晨往﹐生爲之開卦﹐曰「君非文字之選乎﹖當河南道一尉。」揆負才與門籍﹐不宜爲此﹐頗忿而去。生曰「君無怏怏﹐自此數月﹐當拜左拾遺。前事固不準也。」揆怒未解。生曰「若事驗後﹐一過我。」揆以書判不中第﹐補汴州陳畱尉。以生之言有徵﹐復詣之。生於幾下取一卷書以授之﹐曰「君除拾遺﹐可視此書﹔不爾﹐當有大咎。」得而藏之。旣至陳畱﹐時采訪使倪若水以揆才品族望﹐畱假府職。會郡有事﹐須上請﹐擇與中朝通者無如揆﹐乃請行。關中郡府上書﹐姓李皆先謁宗正ギ。適遇上尊號﹐ギ請爲表三通﹐以次上之。明皇召ギ曰「百官上表﹐無如卿者。」ギ頓首謝曰「此非臣所爲﹐是臣從子陳畱尉揆所爲。」乃召揆。時揆寓於遠房盧氏姑之舍。子弟聞召﹐且未敢出﹐及知上意﹐欲以推擇﹐遂出。旣見﹐命宰臣試文詞。時陳黃門爲題目三篇﹕其一曰《紫絲盛露囊賦》﹐二曰《答吐蕃書》﹐三曰《代南越獻白孔雀表》。旣封﹐請曰「前二首無所恨﹐後一首或有所疑﹐願得詳之。」乃許塗八字旁注。翌日﹐授左拾遺。旬餘﹐乃發王生書﹐三篇皆在其中﹐而塗注者亦如之。遽往宣平裏訪王生﹐不復見矣。徳宗時﹐楊炎﹑盧杞爲宰相﹐皆姦邪用事﹐樹立朋黨﹐以至天子播遷﹐宗社幾覆。徳宗懲輔相之失﹐自是除拜命令﹐不專委於中書。凡奏擬用人﹐十阻其七。貞元以後﹐宰相備位而已。每擇官﹐再三審覆﹐事多中輟。貞元三年八月﹐中書省無舍人﹐每有詔敕﹐宰相追他官爲之。及兵部侍郎陸贄知政事﹐以上艱於選用﹐乃上疏論之。盧杞除虢州刺史﹐有奏「虢州有官豬數千﹐常爲人患。」徳宗曰「可移沙苑。」杞對曰「同州豈非陛下百姓﹖爲患一也。臣謂無用之物﹐與人食之爲便。」循宗嘆曰「卿理虢州﹐而憂他郡百姓﹐宰相才也﹗」由是有意作相。裴延齡恃恩輕躁﹐班列懼之﹐惟顧少連不避延齡。嘗畫一雕﹐羣鳥噪之﹐以獻。上知眾怒﹐益信之﹐而竟不大用。相國竇參之敗﹐給事中竇申配流。徳宗曰「吾聞申欲至人家﹐則鵲喜。」遂賜死。參貞元壬申三月﹐居光福裏第﹐月夜閒步中庭﹐有寵妾上淸者曰「今欲啟事。郎須到堂前﹐方敢言。」竇亟上堂﹐上淸曰「庭樹上有人﹐請爲避之。」竇公曰「陸贄久欲傾奪吾權位﹐有人在庭樹上﹐吾死之將至。具奏與不奏﹐皆受禍﹐必竄死於道路。汝輩流中不可多得﹐身死破家﹐汝定爲宮婢。聖君如顧問﹐當爲我辭。」上淸泣曰「誠如是﹐死生以之。」竇公下階﹐大呼﹕「樹上人應是陸贄使來﹐能全老夫性命﹐敢不厚報﹗」其人遂下﹐乃衣服者﹐曰「家有大喪﹐貧甚﹐不辦葬禮。伏知相公推心濟物﹐所以卜夜而來。」參曰「某罄所有﹐當封絹千匹而已﹐方具修家廟貲﹐今以爲贈。」其人曰「請左右賫所賜絹﹐擲於墻外﹐某於街中俟之。」參依其言。翌日﹐執金吾先奏之。徳宗怒曰「卿交通節將﹐蓄養俠刺。位崇臺鼎﹐更欲何求﹗」參頓首曰「臣起自布衣小才﹐官已至貴﹐皆陛下獎拔﹐實不因人。今不幸至此﹐乃仇人所爲爾﹗」中使下殿﹐宣「卿且歸私第﹐候進止。」越月﹐貶郴州別駕。會宣武節度劉士寧通好於郴州﹐觀察使上聞。徳宗曰「交通節度將﹐信而有徵。」乃流參於州﹐以籍其家。未達流所﹐詔賜自盡。上淸果隸掖庭。後數年﹐善應對﹐能煎茶﹐在帝左右。徳宗曰「宮內人數不少﹐汝最了事。從何得至此﹖」上淸對曰「妾本故宰相竇參女奴。竇參家破塡宮﹐得侍上。」徳宗曰「竇某罪不止養俠刺﹐亦甚有髒污﹐前納官銀器至多。」上淸流泣而言曰「竇參自禦史丞﹐歷度支﹑戶部﹑鹽鐵三使﹐至宰相﹐首尾六年﹐月入數十萬。前後非時賞賜甚厚。乃者郴州所送納官贓物﹐皆是恩賜。當部錄日﹐妾在郴州﹐親見州縣希贄意旨﹐盡刮去所進銀器上刻藩鎭官銜姓名﹐誣爲贓物。乞陛下驗之。」於是宣索竇參沒官銀器﹐覆其刻處﹐皆如上淸言。徳宗又問蓄養俠刺事﹐上淸曰「本實無。此悉是陸贄陷害﹐使人爲之。」徳宗怒陸曰「者獠奴﹗我脫卻伊綠衫便與紫著﹐又常喚伊作陸九。我任使竇參﹐方稱意次﹐須教我枉殺卻。及至權入伊手﹐其爲軟弱﹐甚於泥團。」乃下詔雪參。時裴延齡探知陸贄恩衰﹐恣行媒孽﹐竟受譴不回。後上淸特敕度爲道士﹐終嫁爲金忠義妻。世以陸贄門生多位顯者﹐不敢說﹐故此事絕無人知。裴佶常話﹕少時姑夫爲朝官﹐有淸望。佶至其居﹐會退朝﹐浩嘆曰「崔昭何人﹐眾口稱美﹗此必行貨賂者也。如此﹐安得不亂﹖」言未訖﹐門者報曰「壽州崔使君候。」姑夫怒﹐呵門者﹐將鞭之。良久﹐束帶彊出。須臾﹐命茶甚急﹐又命饌﹐又令秣馬飯僕。佶曰「前何倨﹐後何恭﹖」及入門﹐有喜色﹐揖佶而曰「憩外舍。」未下階﹐出懷中一紙﹐乃贈官紇千匹。李司徒勉爲開封縣尉﹐特善捕賊。時有不良試公之寬猛﹐乃潛納人賄﹐俾公知之。公召告吏卒曰「有納其賄者﹐我皆知之。任公等自陳首﹐不得過三日﹐過則舁櫬相見。」其納賄不良故逾限﹐而忻然自賫其櫬。公令取石灰棘刺置於中﹐令不良入﹐命取釘釘之﹐送汴河訖。乃請見廉使﹐廉使嘆賞久之。後公爲大梁節度使﹐人問公曰「今有官人如此﹐如何待之﹖」公曰「卽打腿。」盧舍人羣﹑盧給事宏正相友善。羣淸瘦古淡﹐未嘗言朝市﹔宏正魁梧富貴﹐未嘗言山水。羣日飲髙臥﹐制詔多就宅艸之﹔宏正未嘗在假告﹐有賓客皆就省相見。一日雪中﹐羣在假﹐宏正將欲入省﹐因過羣。羣方道服﹐於南垣茅亭望山雪﹐促命延入﹐羣曰「盧六盧六﹗曾莫顧我﹐何也﹖」宏正曰「月限向滿﹐家食相仍﹐且詣宰府﹐以求外任。」羣曰「奔走權門﹐所不忍視﹐臘酒一壺﹐能共醉否﹖」宏正曰「切欲詣省。」羣又呼侍兒曰「盧六待去﹐早來藥糜宜勻越器中﹐我與給事公對食。」宏正曰「不可﹐今旦犯冷﹐已買血蒜羹餐矣﹗」劉太眞爲《陳少遊行狀》﹐比之齊桓﹑晉文﹐時議喧騰。後坐貢院用情﹐追責前事﹐貶信州刺史。韋太尉之在西川﹐凡軍士將有婚嫁﹐則以熟錦衣給其夫﹐以銀泥衣給其妻﹐又各給錢一萬﹐死喪稱是。精訓練﹐待之如敬客。極其聚斂﹐軍府浸盛﹐而民困矣﹗晚年終至劉辟之亂﹐天下譏之。劉辟初有心疾﹐人自外至﹐輒辟而吞之。同府崔佐特碩大﹐辟據地而吞﹐背裂血流。獨盧文若至不吞﹐故後自惑。國子司業韋聿者﹐臯之兄也。朝中以爲戲弄。或言九宮休咎﹐聿曰「我家白方常在西南﹐二十年矣﹗」權相爲舍人﹐以門望自處﹐常戲同僚曰「未嘗以科第爲資。」鄭云逵謔曰「更有一人。」遽問﹕「誰﹖」答曰「韋聿。」滿座皆笑。汴州相國寺﹐言佛像有流汗。劉元佐遽命駕﹐自持金帛以施。日中﹐其妻亦至。明日﹐復起齋場。由是將吏商賈﹐奔走道路﹐如恐不及。因令官爲簿書﹐以籍所入。十日﹐乃閉寺門﹐曰「汗止矣﹗」所得蓋鉅萬﹐計以贍軍。崔膺性狂﹐張建封愛其文﹐引爲客﹐隨建封行營。夜中大叫驚軍﹐軍士皆怒﹐欲食其肉﹐建封藏之。明日置宴﹐監軍曰「某與尙書約﹐彼此不得相違。」建封曰「惟。」監軍曰「某有請﹐請崔膺。」建封曰「如約。」逡巡﹐建封又曰「某有請﹐亦請崔膺。」坐中皆笑﹐乃得免。李實爲司農卿﹐督責官租。蕭居喪﹐輸不及期﹐實怒﹐召至﹐租車亦至﹐得不罪。會有賜與﹐當謝狀﹐秉筆者有故未至﹐實乃曰「召衣齊衰者。」至﹐立爲艸狀﹐實大喜﹐延英面薦。徳宗令問喪期﹐屈指以待。及釋服日﹐以處士拜拾遺。有文學﹐喜書畫﹐好彈琴﹐其拔擢乃偶然耳。鄭云逵與王彥伯鄰﹐嘗有客求醫﹐誤造云逵﹐診曰「熱風。」客又請藥方﹐云逵曰「藥方卽不如東家王供奉。」客驚而去。自是京城目乖宜者爲「熱風」。王仲舒爲郎中﹐與馬逢友善。每責逢曰「貧不可堪﹐何不求碑志相救﹖」逢笑曰「適見人家走馬呼醫﹐立可得也。」許尙書孟容與宋濟爲布衣交。及許知舉﹐宋不中第。放榜後﹐許自愧﹐累請人致意﹐兼令門生就見﹐宋乃謁許。深謝之。因置酒﹐酣﹐乃曰「某今年爲國家取卿相。」時有姚嗣及第﹐數日卒。乃起慰許曰「邦國不幸﹐姚令公薨謝。」鄭戶性通脫﹐與諸甥侄談笑無間。曾被飄瓦所擊﹐頭血淋漓﹐兩玉簪俱碎。家人惶遽來視﹐外甥王某在後至﹐曰「二十舅﹐今日頭璧俱碎。」戶大叫曰「我不痛﹗」裹傷命酒﹐酣飲盡興。顧況從辟﹐與府公相失﹐揖出幕﹐況曰「某夢口與鼻爭髙下。口曰﹕『我談今古是非﹐爾何能居我上﹖』鼻曰﹕『飲食非我不能辧。』眼謂鼻曰﹕『我近鑑豪端﹐遠察天際﹔惟我當先。』又謂眉曰﹕『爾有何功﹐居我上﹖』眉曰﹕『我𨿽無用﹐亦如世有賓客﹐何益主人﹖無卽不成禮儀﹔若無眉﹐成何面目﹖』」府公悟其譏﹐待之如初。又舊說﹕顧況與韋夏卿飲酒﹐時金气已殘﹐夏卿請席徵秋後意﹐或曰「寒蟬鳴」﹐或曰「班姬扇」﹐而況云「馬尾」﹐眾哂之﹐曰「此非在秋後乎﹖」郎中故事﹕吏部郎中二廳﹐先南曹﹐次廢置。刑部分兩賦﹐其制尙矣。舊說﹕吏部爲「南省舍人」﹐考功﹑度支爲「振行」﹐比部得廊下食﹐以飯。從者號曰「比盤」。二十四曹呼左右司爲「都公」﹐省中語曰「後行祠﹑屯﹐不博中行都門﹔中行刑部﹐不博前行駕﹑庫。」故事﹕度支郎中判入﹐員外判出﹐侍郎總統﹐押案而已。乾元已後始爲使額。郎官當直﹐發敕爲重。水部員外劉約直宿﹐會河內系囚配流嶺表﹐夜發敕符﹐直宿令史又不更事﹐惟下嶺表﹐不下河北。旬月後﹐本州聞後﹐約遂出官。貞元末﹐有郎官四人﹐自行軍司馬賜紫而登郎署﹐省中謔爲「四君子」。郎士元詩句淸絕輕薄﹐好爲劇語﹐每云「郭令公不入琴﹐馬鎭西不入茶﹐田承嗣不入朝。」馬知此﹐語之曰「郎中言燧不入茶﹐請左顧爲設也。」卽依期而往。時豪家食次﹐起羊肉一斤﹐層布於巨胡餅﹐隔中以椒豉﹐潤以酥﹐入鑪迫之﹐候肉半熟食之﹐呼爲「古樓子」。馬晨起啖古樓子以佇﹐士元至﹐馬喉乾如窯﹐卽命急烹茶﹐各啜二十餘甌。士元已老﹐虛冷腹脹﹐屢辭﹐馬輒曰「『馬鎭西不入茶』﹐何遽辭也﹖」如此又七甌。士元固辭而起﹐及馬﹐气液俱下。因病數旬﹐馬乃遺絹二百匹。貞元初﹐穆寧爲和州刺史﹐其子故宛陵尙書及給事列侍寧前。時穆家法最峻﹐寧命諸子直饌﹐稍不如意﹐則杖之。諸子至直日﹐必探求珍異﹐羅列鼎俎﹐或不中意﹐未嘗免笞。一日給事直饌﹐鼎前有熊白及鹿﹐曰「白肥而瘠相滋﹐其宜乎﹖」遂試以白裹攺進﹐寧果再飯。宛陵諸季視之﹐喜形於色﹐曰「非惟免笞﹐兼當受賞。」寧飯訖﹐曰「今日誰直﹖可與杖俱來。有此佳味﹐奚進之晚﹖」寶應中﹐員外郎竇庭芝分司東都﹐敬事卜者葫蘆生﹐言吉凶多中﹐往來甚頻。一日﹐入門甚嘆惋﹐庭芝問之﹐曰「君家大禍將至﹐舉族恐無遺類。」庭芝惶恐﹐問所以避之者。云「非遇黃中君﹑鬼穀子﹐不可救。然黃中君難見﹐但見鬼穀子﹐當無患矣。」具說形貌服飾﹐令浹旬求之。於是竇與兄弟羣從﹐洎妻子奴僕﹐曉夕求訪於洛下。時李鄴侯居憂於河淸縣﹐騎驢入洛﹐至中橋南﹐遇大尹避道﹐驢驚逸而走﹐徑入庭芝所居﹐與僕者共造其門。值車馬將出﹐忽見鄴侯﹐皆驚視之。俄有人出云「此是分司竇員外宅﹐所失驢收在馬廏﹐請客入座﹐員外嘗願修謁。」如此者數四。不獲已﹐就其第。庭芝出﹐降階而拜﹐延接殷勤﹐遂至信宿。至於妻孥﹐咸備家人之禮。數日告去﹐贈送甚厚﹐但云「貴達之日﹐願以一家爲托。」鄴侯居於河淸﹐信使旁午於道。﹝原注﹕庭芝初與鄴侯相值﹐葫蘆生遽至其家﹐云「旣遇此人﹐無復憂矣﹗」﹞及朱Г之亂﹐庭芝方爲陜府觀察﹐徳宗幸奉天﹐遂降﹔賊平﹐徳宗首命誅之。鄴侯自南嶽徵回﹐因第賊臣罪狀﹐請庭芝減死。上不許﹐云「卿以爲寧王姻黨乎﹖」﹝原注﹕庭芝姊爲寧王妃﹞鄴侯具白以舊事﹐上乃原其罪。鄴侯始奏﹐上密使中官夜乘傳陜州問之﹐與庭芝云符合。徳宗曰「黃中君﹐蓋我也﹔謂卿爲鬼穀子﹐何也﹖」﹝原注或云﹕李氏之先君靈城﹐在淸谷前﹑濁谷後﹐恐以此言之﹞竇相易直﹐幼時名祕。家貧﹐就業田裏﹐其師事老叟有道術﹐而人不知。一日﹐忽風雪暴至﹐學童皆不果歸﹐宿於漏屋下。天寒﹐爭近火﹐惟竇相寢於榻。夜深方覺﹐叟撫公令起﹐曰「竇祕﹐君後爲人臣﹐貴壽之極﹐勉自愛也﹗」及徳宗幸奉天﹐易直方舉進士﹐亦隨駕西行。乘一蹇驢至開遠門﹐路隘﹐門將闔﹐公懼勢不可進﹐聞一人叱驢﹐兼其後﹐得疾馳而出。顧見一黑衣卒呼曰「秀才﹗他日莫忘閭倩。」及拜相﹐訪得其子﹐提挈累至大官。趙﹑盧邁二相﹐皆吉州旅客﹐人人呼趙七﹑盧三。趙相自微而著﹐蓋爲是姚廣女婿。姚與獨孤問俗善﹐因托之﹐得作湖南判官﹐累授官至監察。蕭復相代問俗爲潭州﹐有人又薦於蕭﹐蕭畱爲判官﹐至侍禦史。蕭入﹐主畱務﹐有美聲﹐聞於徳宗﹐遂兼中丞﹐爲湖南廉使。及李泌入相﹐不知之﹐俄而除替。旣罷任﹐遂入京。李玄素知湖南政事多善﹐意甚慕之。閒居慕靜﹐深巷杜門不出﹐玄素訪之甚頻。玄素乃是泌相之徒弟也﹐原因其相訪﹐引玄素於靑龍寺﹐謂之曰「趙亦自有官職﹐誓不敢怨他人也。非偶然耳﹐蓋得於日者焉。」遂同訪之﹐問玄素年命﹐謂之曰「公亦富貴人也。」玄素因自負﹐亦不言於泌相兄也。徳宗忽記得﹐賜拜給事中。泌相不測其由。會有和戎使事﹐出新相關播爲大使﹐張薦﹑張式爲判官﹐泌因乃奏爲副使。未至西蕃﹐右丞有闕﹐宰相上名﹐徳宗曰「趙堪爲此官。」進拜右丞。不數月﹐遷尙書左丞平章事﹐五年﹐薨於位。此乃吉州旅人趙七郎之變化也。苗晉卿困於科舉。一年﹐似得復落。春時﹐攜酒乘驢出都門﹐藉艸而眠。旣覺﹐有老父坐於旁﹐因以餘杯飲之。老父愧謝曰「郎君縈悒耶﹖要知前事乎﹖」晉卿曰「某應舉已久﹐有一第乎﹖」曰「大有事﹐但問之。」苗曰「某久窮﹐羨一郡﹐寧可及乎﹖」曰「更向上。」「廉察乎﹖」曰「更向上。」苗乘酒﹐遂曰「將相乎﹖」曰「更向上。」苗怒而不信﹐因揚言曰「將相更向上﹐天子也﹖」老父曰「眞者不得﹐假者卽得。」苗以爲怪誕﹐揖之而去。後果爲將相。及徳宗崩﹐攝冢宰三日。司空曾爲楊丞相炎判官﹐故盧新州見忌﹐欲出之。公見桑道茂﹐道茂曰「年內出官。」官名遺忘。福壽果然。盧華州﹐予之堂舅氏也。嘗於元載宅門﹐見一人頻至其門﹐上下瞻顧。盧疑其人﹐乃邀以歸﹐且問「元相何如」﹖曰「新相將出﹐舊者須去。吾已見新相矣﹐一人緋﹐一人紫﹔一人街西住﹐一人街東住﹕皆慘服也。然二人皆身小而不知姓名。」不經旬日﹐王﹑元二相下獄。徳宗以劉晏爲門下﹐楊炎爲中書﹐外皆傳說必定﹐疑其言不中。時國舅吳湊見王﹑元事訖﹐因賀徳宗而啟之﹐曰「新相欲用誰人﹖」徳宗曰「劉﹑楊。」湊不語。上曰「五舅意如何﹖言之無妨。」吳曰「二人俱曾用也﹐行當可見。陛下何不用後來俊傑﹖」上曰「爲誰﹖」吳乃奏常衮及某乙。翌日並用﹐拜二人爲相﹐以代王﹑元﹐果如其說。緋紫﹑短小﹐街之東西﹐無不驗者。桑道茂之門有一嫗﹐無所知﹐大開卜肆。自桑而卜回者﹐必曰「嫗於桑門賣卜﹐必有異也。」筮畢必來覆之。桑言休﹐則嫗言咎﹔桑言咎﹐則嫗言休。厥後中否﹐嫗﹑桑各半。長安風俗﹕貞元侈於遊宴﹐其後或侈於書法﹑圖畫﹐或侈於博奕﹐或侈於卜咒﹐或侈於服食﹐各有自也。順宗時﹐五坊鷹犬恣橫﹐州縣不能制。多於民間張罘﹐或有誤傷一鳥雀者﹐必多得金帛乃止﹐時謂「供奉鳥雀」。劉禹錫爲屯田員外郎﹐旦夕有騰超之勢。知一僧有術數﹐寓直日邀至省。方欲問命﹐報韋秀才在門外﹐不得已見之﹐令僧坐簾下。韋獻捲已﹐略省之﹐意色頗倦。韋覺告去﹐僧吁嘆良久﹐曰「某欲言﹐員外心不愜﹐如何﹖員外後遷﹐乃本曹郎中也。然須待適來韋秀才知印處置。」禹錫大怒﹐揖出之。不旬日﹐貶官。韋乃處厚相﹐二十餘年﹐在中書。禹錫轉爲屯田郎中。韋崖州執誼自幼不喜聞嶺南州縣。拜相日﹐出外舍﹐一見《州郡圖》﹐遲回不敢看。良久﹐臨起誤視﹐乃《崖州圖》。後竟貶於此。裴晉公度少時羈寓洛中﹐嘗乘驢入皇城﹐上天津橋。時淮西用兵已數年矣。有二老人傍橋柱立﹐相語云「蔡州用兵日久﹐徵發正困於人﹐未知何時得平定﹖」忽睹裴公﹐驚愕而退。有僕攜書囊後行﹐相去稍遠﹐聞老人云「適憂蔡州未平﹐須待此人爲將。」旣歸﹐其僕白之﹐裴曰「見我龍鐘﹐相戲爾﹗」其秋東府鄕薦﹐明年登第。及爲相﹐請討伐淮西﹐遂平。後守洛時﹐對客每話天津橋老人事。裴中令應舉﹐詣葫蘆生問命。未之許﹐謂無科級之分。試日﹐排髙上門﹐人馬擁並。見一婦人﹐類賈客之妻﹐從女奴皆衣服鮮潔﹐挈一合﹐以紫帕封。女奴力倦﹐置於門﹐門辟﹐失婦人所在﹐合復在傍﹐公以衫裾衛之﹐意爲他人所購﹐冀其主復至。舉人悉集﹐公獨在門﹐日晏終不去。久之﹐婦人方悲號﹐公詰其冤抑﹐以狀答曰「夫犯刑憲﹐其案已圓在朝夕。某家素丰﹐蓄一寶帶﹐會有能救護者﹐與數萬緡﹐至羅錦﹐悉不取﹐惟須此帶。今早晨親遣女使更持送﹐忽失所在﹐吾夫不免矣﹗」公識其主﹐卽以予之。婦人再拜﹐泣謝而去。試不及﹐免罷一舉。他日復訪葫蘆生﹐生見公﹐驚曰「君非去年相遇者耶﹖君將來及第﹐兼位極人臣﹐蓋近有陰徳。」裴晉公爲盜所傷﹐隸人王義刃死之﹐乃自爲文以祭之﹐厚給妻孥。是歲進士爲《王義傳》者甚眾。皇甫气貌剛質﹐性褊直。爲尙書郎﹐乘酒使气﹐忤同列﹔及醒﹐不自適﹐求分務洛都。值洛中仍歲乏食﹐正郎滯曹不遷﹐俸甚微﹐困悴甚。嘗因積雪﹐門無轍迹﹐廚突無煙。裴晉公保釐洛宅﹐人有以爲言者﹐由是辟爲畱府從事﹐公常優容之。先是﹐公討淮西日﹐恩賜鉅萬﹐貯於集賢私第。公素奉佛﹐因盡捨所得﹐再修福先寺。旣成﹐將請白居易爲碑。曰「近捨而遠徵白﹐信獲戾於門下矣﹗」公曰「初不敢以仰煩﹐慮爲大手筆見拒﹐是所願也。」因請鬥酒而歸﹐獨飲其半﹐乘醉揮毫﹐立就。又明日﹐挈本以獻。文思髙古﹐字復怪僻﹑公尋繹久之﹐嘆曰「木玄虛﹑郭景純﹑《江》《海》之流也﹗」﹝原注﹕其碑在寺西北廊玉石童院﹐洛中人家往往有本﹞命小將以車馬繒彩器玩約千餘緡酬之。省書﹐擲於地﹐面叱小將曰「寄謝侍中﹐何相待之薄也﹗之文﹐非常流之文也﹐曾與顧況爲《集序》外﹐未嘗造次許人者﹔請制此碑﹐蓋受恩深厚耳﹐其詞約三千餘字﹐每字三匹絹﹐更減五分錢不得。」小校具以白﹐公笑曰「眞不羈之才。」立遣依數酬之﹝原注﹕其字共三千二百五十有四﹐計送絹九千七百六十有二。後寺之老僧曰師約者﹐細爲人說﹐其數亦同﹞。自居守府及裏第﹐輦負相屬﹐洛人聚觀之。褊急之性﹐獨異於人。嘗爲蜂螫手指﹐因大躁忿﹐命奴僕及裏中小兒﹐箕斂蜂窠﹐以厚價購之。頃之﹐聚於庭﹐則命以砧臼絞取其汁﹐以塗所痛。又其子松﹐嘗錄詩數首﹐字小誤﹐大罵躍呼﹐取杖不及﹐齒嚙其臂﹐血流及肘。李公鎭宣武﹐好琴書。自造琴﹐取新舊桐材扣之﹐合律者裁而膠綴。所蓄二琴殊絕﹐其名「響泉」﹑「韻磬」者也。性不喜俗間聲音﹐有二寵奴﹐號秀奴﹑七七﹐善琴箏與歌﹐時遣奏之。有撰琴譜。兵部員外郎約﹐公之子也。以近屬宰相子﹐而有徳量﹐多材藝﹐不邇聲色﹐善接引人物﹐而不好俗談。晨起﹐艸裹頭﹐對客蹙容﹐便過一日。多蓄古器﹐在潤州嘗得古鐵一片﹐擊之淸越。養一猿﹐名山公﹐常與相隨。嘗月夜獨泛江﹐登金山﹐擊鐵鼓琴﹐猿必嘯和。髙陸令趙亻參夫人韋氏﹐卽兵部之姨妹也。說公徐夫人生二子﹔中年於徐夫人小乖﹐及兵部生﹐情好復初﹐而君於諸子中寶愛懸隔。在官所俸祿﹐付與從子﹐一不問數﹐惟給奉崔氏﹑元氏二孀姊。元氏亦有美行﹐祭酒華陰公爲之傳。君初至金陵﹐於李亻參坐﹐屢贊招隱寺之美。一日﹐宴於寺中﹐明日謂君曰「十郎常誇招隱寺﹐昨遊宴細看﹐何殊州中﹖」君笑曰「某所賞者疏野耳﹗若遠山將翠幕遮﹐古松用彩物裹﹐鮏羴ネ鹿踣泉﹐音樂亂山鳥聲﹐此則實不如在叔父大廳也。」大笑。性又嗜茶﹐能自煎﹐曰「茶須緩火炙﹐活火煎。」活火﹐謂炭火之有焰者也。客至不限甌數﹐竟日執茶器不倦。嘗奉使行至陜州石硤縣東﹐愛渠水﹐畱旬日﹐忘發。李之擒也﹐侍婢一人隨之﹐裂帛自書管攉之功﹐言爲張子良所賣。教侍婢曰「結之於帶。吾若從容奏對﹐當爲宰相﹐揚﹑益節度﹔不得﹐受極刑矣。我死﹐汝必入禁中。上問汝﹐當以此進。」及伏法﹐京師大霧﹐三日不解。憲宗得帛書﹐頗疑其冤﹐內出黃衣一襲賜子﹐敕京兆收葬。孝明鄭太后﹐潤州人也﹐本姓爾朱氏。相者言其當生天子。李據浙西反﹐納之。誅後﹐入掖庭﹐爲郭太后侍兒。憲宗皇帝幸之﹐生宣宗﹐卽位﹐尊爲太后。懿宗立﹐尊爲太皇太后。又七年崩﹐以郭太后配饗﹐出祭別廟。段相文昌﹐少寓江陵﹐甚貧窶。每聽曾口寺齋鐘動﹐詣寺求食﹐寺僧厭之﹐乃齋後扣鐘﹐冀其來不逮食。後登臺輔﹐出鎭荊南﹐題詩曰「曾遇梨飯後鐘。」文昌晚貴﹐以金連花盆盛水濯足﹐徐相商以書規之。文昌曰「人生幾何﹐要酬平生不足也﹗」﹝原注﹕或曰﹐此詩是王相播事﹞文昌少孤﹐寓居廣陵之瓜洲﹐家貧力學。夏月訪親知於城中﹐不遇﹐饑甚﹐於路中拾得一錢﹐道旁買瓜﹐置於袖中。至一宅﹐門闃然﹐入其廏內﹐以瓜就馬槽破之。方次﹐老僕聞擊槽聲﹐躍出﹐責以擅入廏﹔驚懼﹐棄之而出。鎭淮海﹐常對賓客說之。在中書廳事﹐地衣皆錦繡﹐諸公多撤去﹐而文昌每令整飭。方踐履。同列或勸之﹐文昌曰「吾非不知﹐常恨少貧太甚﹐聊以自慰爾。」元和中﹐有老卒推倒《平淮西碑》﹐官司釒咸其項﹐又以枷擊守獄者。憲宗怒﹐命縛來殺之。旣至京﹐上曰「小卒何故毀大臣所撰碑﹖」卒曰「乞一言而死。碑文中有不了語﹐又擊殺陛下獄卒﹐所願於聞奏。文中美裴度﹐不還李功﹐是以不平。」上命釋縛賜酒食﹐敕翰林學士段文昌別撰。案﹕妻入訴禁中﹐乃命段文昌撰文﹐其時碑尙未立﹐安得推倒﹖於襄陽云「今之方面﹐權勝於列國諸侯遠矣。且ν押一字﹐轉牒天下﹐皆供給承稟﹔列國止於我疆而已﹐不亦勝乎﹗」於司空以樂曲有《想夫憐》﹐其名不雅﹐將攺之﹐客笑曰「南朝相府曾有瑞蓮﹐故歌曰『相府蓮』﹐自是後人語訛。」乃不攺。古解題曰「《相府蓮》者﹐王儉爲南齊相﹐一時所辟皆才名之士﹐時人以入儉府爲入蓮花池﹐謂如紅蓮映綠水﹐今號『蓮幕』者自儉始。其後語訛爲《想夫憐》﹐亦名之醜爾。」又有《簇拍相府蓮》《樂苑》曰「《想夫憐》﹐羽調曲也。」白居易詩曰「玉管朱弦莫急催﹐客廳歌送十分杯﹔長愛夫憐第二句﹐倩君重唱夕陽開。」王維右丞詞云「秦川一半夕陽開」是也。「夜聞鄰婦泣﹐切切有餘哀。卽問緣何事﹐徵人戰未回。」《簇拍相府蓮》﹕「莫以今時寵﹐寧忘舊日恩。看花滿眼淚﹐不共楚王言。」「閨燭無人影﹐羅屏有夢魂。近來音耗絕﹐終日望應門。」衛侍郎次公在吏部﹐避嫌﹐宗從皆不注擬。有從於申甫﹐自江淮來調選﹐因告主吏曰「但得官﹐便出城。卽可矣。」遂館申甫於別第。未幾﹐撥江南令﹐將出城﹐爲次公老僕所遇﹐不得已﹐見次公。次公詰其由﹐申甫以實對。次公曰「今年所注﹐不省有汝姓名。」驗其簽名﹐則次公署之也﹐乃召主吏﹐貸其罪以問之。吏曰「凡所取押﹐皆冒。」次公嘆曰「某慮不及此﹗」遂遣赴官。王智興以使侍中罷鎭歸京﹐親情有以選事求囑﹐智興固不肯應。選人懇請﹐遂致一銜與吏部侍郎。吏部印尾狀云「選人名銜謹領訖。」智興曰「不知侍中亦有用處。」崔相羣之鎭徐州﹐嘗以《焦氏易林》自筮﹐遇《乾》之《大畜》﹐其繇曰「曲束法書﹐藏在蘭臺。𨿽遭亂潰﹐獨不遇災。」及經王智興之變﹐果除祕書監。元和十五年﹐太常少卿李建知舉﹐放進士二十九人。時崔嘏舍人與施肩吾同榜。肩吾寒進。爲嘏瞽一目﹐曲江宴賦詩﹐肩吾云「去古成﹐著虫爲蝦。二十九人及第﹐五十七眼看花。」裴坦爲職方郎中﹑知制誥﹐裴相休以坦非才﹐不稱﹐力拒之﹐不能得。命旣行﹐坦至政事堂謁謝丞相。故事﹕謝畢便於本院上事﹐宰臣送之﹐施一榻壓角坐﹐而坦巡謁執政﹐至休多輸感激。休曰「此乃首臺謬選﹐非休力也。」立命肩輿便出﹐不與之坐。兩閣老吏云「自有中書﹐未有此事。」人爲坦恥之。至坦知貢舉﹐擢休子宏上第﹐時人稱欲蓋而彰。劉虛白與太平裴坦相知。坦知舉﹐虛白就試﹐因投詩曰「三十年前此夜中﹐一般燈燭一般風。不知人世能多許﹐猶著麻衣待至公。」坦感之﹐與及第。安邑李相公吉甫﹐初自省郎爲信州刺史。時吳武陵郎中﹐貴溪人也﹐將欲赴舉﹐以哀情告州牧﹔贈布帛數端。吳以輕鮮﹐以書讓焉。其詞唐突﹐不存桑梓之分﹐並卻其禮﹐李公不悅﹐妻諫曰「小兒方求成人﹐何得與舉子相忤﹖」遂與米二百斛﹐李公果憾之。元和二年﹐崔侍郎重知貢舉﹐酷搜江湖之士。初春﹐將放二十七人及第﹐持名來呈相府。才見首座李公﹐公問﹔「吳武陵及第否﹖」主司恐是舊知﹐遽言及第﹐其榜尙在懷袖。忽報中使宣口敕﹐且揖禮部從容﹐遂注武陵姓字呈李公﹐公謂曰「吳武陵至粗人﹐何以當科第﹖」禮部曰「吳武陵徳行未聞﹐文筆乃堪扌采錄。名已上榜﹐不可卻也。」相府不能移﹐唯唯而從之。吳君不附國庠﹐名第在於榜末。是日﹐旣集省門﹐謂同年曰「不期崔侍郎今年倒排榜也。」觀者皆訝焉。永寧王二十﹑光福王八二相﹐皆出於先安邑李丞相之門。安邑薨於位﹐一王素服受慰﹔一王則不然﹐中有變色﹐是誰過歟﹖又曰「李安邑之爲淮海也﹐樹置裴光徳﹐及去則除授不同。」李再入相﹐對憲宗曰「臣路逢中人送節與吳少陽﹐不勝憤憤。」聖顏然。翌日﹐罷李丞相蕃爲太子詹事﹐蓋與節是蕃之謀也。又論﹕徵元濟時饋運使皆不得其人﹐數日﹐罷光徳爲太子賓客﹔主饋運者﹐裴之所除也。劉禹錫曰「宰相皆用此勢﹐自公孫弘始﹐而增穩妙焉。但看其《傳》﹐當自知之。蕭曹之時﹐未有斯作。」劉禹錫守連州﹐替髙霞寓﹐後入爲羽林將軍﹝案《唐書髙霞寓傳》﹕霞寓由歸州刺史﹐入爲右衛大將軍﹐與劉禹錫之守連州無涉﹐疑有脫誤﹞。自京附書﹐曰「以承眷﹐輒請自代矣。」公曰「感。然有一話﹕曾有老嫗山行﹐見一獸﹐如大虫﹐羸然跬步而不進﹐若傷其足者。嫗因卽之﹐而虎舉前足以示嫗﹐嫗看之﹐乃有芒刺在掌下﹐因爲拔之。俄而奮迅闞吼﹐別嫗而去﹐似愧其恩者。及歸﹐翌日﹐自外擲麋鹿狐兔至於庭者﹐日無闕焉。嫗登垣視之﹐乃前傷虎也﹐因爲親族具言其事﹐而心異之。一旦﹐忽擲一死人﹐血肉狼藉﹐乃被村人凶者呵捕﹐云『殺人」。嫗具說其由﹐始得釋縛。乃登垣伺其虎至而語之﹐曰﹕『感則感矣。叩頭大王﹐已後更莫拋人來也﹗』」劉禹錫曰「史氏所貴著作起居注﹐橐筆於螭首之下﹐人君言動皆書之﹐君臣啟沃皆記之﹐後付史氏記之﹐故事也。今起居惟寫除目﹐著作局可張雀羅﹐不亦倒置乎﹖」劉禹錫曰「大抵諸物須酷好則無不佳﹐有好騎者必蓄好馬﹐曰好瑟者必善彈。皆好而別之﹐不必富貴而亦獲之。」韋絢曰「蔡邕焦尾﹐王戎牙籌﹐若不酷好﹐豈可得哉﹗」劉禹錫云「韓十八愈直是太輕簿。謂李二十六程曰﹕『某與丞相崔大羣同年往還﹐直是聰明過人。』李曰﹕『何處是過人者﹖』韓曰﹕『共愈往還二十餘年﹐不曾過愈論著文章﹐此是敏慧過人也。』」韓十八初貶之制﹐席十八舍人爲之詞﹐曰「早登科第﹐亦有聲名。」席旣物故﹐友人曰「席無令子弟﹐豈有病陰毒傷寒而與不潔喫耶﹖」韓曰「席十八喫不潔太遲。」人問曰「何也﹖」曰「出語不是當。」蓋忿其責詞云「亦有聲名」耳。韓退之有二妾﹐一曰絳桃﹐一曰柳枝﹐皆能歌舞。初使王庭湊﹐至壽陽驛﹐絕句云「風光欲動別長安﹐春半邊城特地寒﹔不見園花兼巷柳﹐馬頭惟有月團團。」蓋有所屬也。柳枝後逾垣遁去﹐家人追獲。及鎭州初歸﹐詩曰「別來楊柳街頭樹﹐擺弄春風只欲飛。還有小園桃李在﹐畱花不放待郎歸。」自是﹐專寵絳桃矣。元和中﹐郎吏數人﹐省中縱酒話平生﹐各言愛尙及憎怕者。或言愛圖畫及博奕﹐或怕妄與。工部員外汝南周願獨云「愛宣州觀察使﹐怕大虫。」初﹐百官早朝﹐必立馬建福望仙門外﹐宰相則於光宅車坊﹐以避風雨。元和初﹐始置待漏院。元和末﹐有敕申明父子兄弟無同省之嫌。自是楊於陵任尙書﹐其子侄兄弟分曹者﹐亦有數人。沙陀本突厥余種。元和中﹐三千人歸順﹐隸京西﹐節度使範希朝主之。弓馬雄勇﹐冠於諸蕃。進士何儒亮﹐自外方至京師﹐將謁從叔﹐誤造郎中趙需宅。自云同房。會冬﹐需欲家宴﹐揮霍之際﹐旣是同房﹐便入宴。姑姊妹盡在列﹐儒亮饌徹徐出﹐細察﹐乃何氏子﹐需笑而遣之。某按﹕此事是趙贊侍郎與何文哲尙書。相與鄰居時﹐俱侍禦史﹐水部趙郎中需方應舉﹐自江淮來﹐投刺於贊﹐誤造何侍禦第。何﹐武臣也﹐以需進士﹐稱猶子謁之﹐大喜﹐因召入宅。不數日﹐值元日﹐骨肉皆在坐﹐文哲因謂需曰「侄之名宜攺之。且『何需』﹐似涉戲於姓也。」需乃以本氏告﹐文哲大愧﹐乃厚遣之而促去。需之孫頊﹐前國學明經﹔文哲侄孫繼﹐爲杭之戎吏﹐皆說之相符﹐而並無儒亮之說。《國史補》所記乃誤耶﹖西蜀官妓曰薛濤者﹐辯慧知詩。嘗有黎州刺史﹝原注﹕失姓名﹞作《千字文令》﹐帶禽魚鳥獸﹐乃曰「有虞陶唐。」坐客忍笑不罰。至薛濤云「佐時阿衡。」其人謂語中無魚鳥﹐請罰。薛笑曰「『衡』字尙有小魚子﹔使君『有虞陶唐』﹐都無一魚。」賓客大笑﹐刺史初不知覺。白太傅與元相國友善﹐以詩道著名﹐時號「元白」。其集內有詩說元相公云「相看掩淚應無說﹐離別傷心事豈知﹖想得咸陽原上樹﹐已抽三丈白楊枝。」洎自撰墓志﹐云與劉夢得爲詩友﹐殊不言元相公﹐時人疑其隙終也。李賀爲韓文公所知﹐名聞紳。時元相稹以明經擢第﹐亦善詩﹐願與賀交。詣賀﹐賀還刺﹐曰「明經及第﹐何事看李賀﹖」元恨之。制策登科。及爲禮部郎中﹐因議賀父名晉肅﹐不合應進士﹐竟以輕薄爲眾所排。文公惜之﹐爲著《諱辯》﹐竟不能上。長慶初﹐李尙書絳議置郎官十人﹐分判南曹﹐吏人不便。旬日出爲東都畱守。自是選曹成狀﹐常亦速畢。山甫以石畱黃濟人嗜欲﹐多暴死者。其徒盛言山甫與陶貞白同壇受錄以神之。長慶二年﹐卒於余幹。江西觀察使王仲舒徧告人﹕山甫老病而死速朽﹐無少異於人者。令狐楚鎭東平﹐侍行。嘗送親郊外逆旅中。時久旱﹐因問民間疾苦。有老父曰「天旱﹐盜賊且起。」復曰「今風不鳴條﹐雨不破塊。」以相反詰之﹐答曰「自某日不雨﹐至於是月﹐豈非不破塊乎﹖賦稅徵迫﹐販妻鬻子﹐不給﹔繼以桑枝﹐豈非不鳴條乎﹖」鎭州王庭湊始生﹐嘗有鳩數十隻﹐朝集庭樹﹐暮集檐下﹐里人駱徳播異之。及長﹐駢協﹐善《陰符經》《鬼穀子》。初仕軍中﹐曾使河陽﹐道中被酒﹐寢於路傍。忽有一人﹐荷策而過﹐熟視之﹐曰「貴當列土﹐非常人也﹗」從者告之。庭湊馳數里追及﹐致敬而問。自云「濟源駱山人也。向見君鼻中之气﹐左如龍﹐右如虎﹔龍虎交王﹐應在今秋。﹝原注﹕一云「吾相人未有如此者。」﹞子孫相繼﹐滿一百年。」又云「家之庭合有大樹﹐樹及於堂﹐是其兆也。」是年﹐庭湊爲三軍所立。歸省別墅﹐而庭樹婆娑﹐陰已合矣。田令旣爲王庭湊所害﹐天子召其子布於涇州﹐與之發哀﹐授魏博之節。布乃盡出妓樂﹐扌捨鷹犬﹐哭曰「吾不回矣﹗」次魏郊三十里﹐跣行被髮而入。後知力不可執﹐密爲遺表﹐伏劍而死。長慶中﹐京城婦人首飾﹐有以金碧珠翠﹔笄櫛步搖﹐無不具美﹐謂之「百不知」。婦人去眉﹐以丹紫三四橫約於目上下﹐謂之「血暈妝」。寶歷中﹐敬宗皇帝欲幸驪山﹐時諫者至多﹐上意不決。拾遺張權輿伏紫宸殿下﹐叩頭諫曰「昔周幽王幸驪山﹐爲戎所殺﹔秦始皇葬驪山﹐國亡﹔明皇帝宮驪山﹐而祿山亂﹔先皇帝幸驪山﹐而享年不長。」帝曰「驪山若此之凶耶﹖我宜往以驗彼言。」後數日﹐自驪山回﹐語親幸曰「叩頭者之言﹐安足信哉﹗」文宗在藩邸﹐好讀書。王邸無《禮記》《春秋》《史記》《周易》《尙書》《毛詩》《論語》﹔𨿽有﹐少成部帙。宮中內官﹐得《周易》一部﹐密獻。上卽位後﹐捧以隨輦。及朝廷無事﹐覽書目﹐間取書便殿讀之。乃詔兵部尙書王起﹑禮部尙書許康佐爲侍講學士﹐中書舍人柳公權爲侍讀學士。每有疑義﹐召學士入便殿﹐顧問討論﹐率以爲常﹐時謂「三侍學士」﹐恩寵異等。於是﹐康佐進《春秋列國經傳》六十卷﹐上善之﹐問康佐曰「吳人伐越﹐獲俘以爲閽﹐使守舟﹔余祭觀舟﹐閽以戈殺之。閽是何人﹖殺吳子復是何人﹖」康佐遲疑久之﹐對曰「《春秋》義奧﹐臣窮究未精﹐不敢遽解。」上笑而釋卷。藍田縣尉直宏文館柳﹐擢爲右拾遺﹑宏文直學士﹐給事中蕭仿﹑鄭裔綽駁還制﹐曰「陛下懸爵位﹐本待賢良﹔今命澆浮﹐恐非懲勸。柳居家不稟義方﹐奉國豈盡忠節﹖」刑部尙書柳仲郢﹐詣東上ト門進表﹐稱「子才器庸劣﹐不當玷居諫垣﹔若誣以不孝﹐卽非其實。」太子少師柳公權亦訟侵毀之枉。上令免官﹐家居修省。貞元﹑元和已來﹐士林家禮法﹐推韓﹑韓臯﹑柳公綽﹑柳仲郢﹐一旦子稱不孝﹐爲士嘆之。韋溫遷右丞。文宗時﹐姚勗按大獄﹐帝以爲能﹐擢職方員外郎。溫上言「郎官淸選﹐不可賞能吏。」帝問故﹐楊嗣復對曰「勗名臣後﹐治行無疵。若吏才幹而不入淸選﹐他日孰肯當劇事者﹖此衰晉風﹐不可以法。」太和三年﹐左拾遺舒元褒等奏中丞溫造淩供奉官事﹕「今月四日﹐左補闕李虞仲與溫造街中相逢﹐造怒不回避﹐遂擒李虞仲祗奉人﹐笞其背者。臣等謹按國朝故事﹕供奉官街中﹐除宰相外﹐無所回避。」陳夷行﹐字周道。文宗時﹐仙韶樂工尉遲璋授王府率﹐右拾遺李洵直當衙論奏。鄭覃﹑楊嗣復嫌以細故﹐謂洵直近名。夷行曰「諫官當衙﹐正須論宰相得失﹐彼賤工安足言﹖然亦不可置不用。」帝卽徙璋。新昌李相紳性暴不禮士。鎭宣武﹐有士人遇於中道﹐不避﹐乃爲前騶所拘。紳命鞫之﹐乃宗室也﹐答款曰「勤政樓前﹐尙容緩步﹔開封橋上﹐不許徐行。汴州豈大於帝都﹖尙書未尊於天子。」公覽之﹐失色﹐使逸去。武翊黃﹐府送爲解頭﹐及第爲狀頭﹐宏詞爲敕頭﹐時謂「武三頭」﹐冠於一時。後惑於媵嬖薛荔﹐苦其冢婦盧氏。𨿽新昌李相紳以同年蔽之﹐而眾論不容﹐終至流竄。王並州﹐自河南尹拜右丞相。除目才到﹐少尹侯繼有宴﹐以書邀之。王判後云「新命𨿽聞﹐舊銜尙在﹐遽爲招命﹐堪入《笑林》。」洛中以爲口實。故事﹕少尹與大尹遊宴禮隔。𨿽除官﹐亦當俟正敕也。王沐﹐王涯之再從弟也。家於江南﹐老且窮。以涯作相﹐騎驢至京師﹐三十日始得見涯﹐所望不過一簿尉耳。而涯見其潦倒﹐無推引意。太和九年秋﹐沐幹涯之嬖奴﹐導以所欲﹐涯始一召﹐許以微官處之。自是旦夕造涯。及涯誅﹐仇士良收捕涯家族時﹐沐方在涯宅﹐以王氏之宗同坐。舒守謙卽元輿之宗﹐十年居元輿捨﹐未嘗一日有間。至於車服飲饌﹐亦無異等。元輿謂之從子﹐取明經及第﹐歷祕書郎。及持相印﹐許列淸曹命之。無何﹐忽以非過怒守謙﹐朔旦伏謁﹐皆不得見﹐僮僕皆拒之。守謙乃辭往江南﹐元輿亦不問。翌日﹐出長安﹐咨嗟自失﹐行及昭應﹐聞元輿之禍﹝原注﹕時宰相收捕﹐家族不問親疏皆戮﹞。論者以王﹑舒福禍之異﹐皆若分定焉。鄭注以方術進﹐舉引朋黨﹐薦《周易》博士李訓﹐召入內署﹐爲侍講《周易》學士。敏捷有口辯﹐涉獵五經﹐言及《左氏》﹐以探上意。上幸蓬萊殿閱書﹐召訓問曰「康佐所進《春秋列國經傳》﹐朕覽之久矣。戰國時事﹐歷歷明白。朕曾問康佐﹕吳人伐越﹐獲俘以爲閽﹐殺吳子余祭。康佐云『窮究未精』﹐卿謂如何﹖」訓曰「吳人伐越獲俘﹐俘卽罪人﹐如今之所謂生口也。不殺﹐下蠶室肉刑﹐古謂之閽寺﹐卽今之中使也。吳子是國君長。余祭﹐名也。使中使主守舟楫﹐余祭往觀之﹐爲中使所殺。」上嗟嘆。訓曰「君不近刑臣﹐近刑臣卽輕死之道也。吳子遠賢良﹐親刑臣﹐而有斯禍。魯史書之﹐以垂鑑戒。」上曰「左右密近刑臣多矣﹐余祭之禍﹐安得不慮﹖」訓曰「陛下睿聖﹐畱意於未萌。若欲去泰去甚﹐臣願遵聖算。累聖知之而不能遠﹐惡之而不能去﹐睿旨如此﹐天下幸甚﹗」時鄭注任工部尙書侍講學士﹐乃與訓斥逐賢良﹐陰篝姦蠹﹐遂有甘露之事。太和初﹐京師有輕薄徒﹐取貢士姓名﹐以義理編飾爲詞﹐號爲「舉人露布」。九年冬﹐就戮者多是儒士。李瓚﹐故相宗閔之子。自桂州失守﹐貶昭州司戶﹐後量移衛州刺史﹔給事中柳韜疏之﹐復貶。韜始與瓚相善﹐瓚先達而棄韜。瓚旣重爲所貶﹐性彊躁﹐憤且死。鄭舍人之父﹐瓚座主也﹐乃爲書曰「與﹐受恩﹔未﹐極苦。」累十點﹐筆落而卒。李司徒程善謔。爲夏口日﹐有客辭焉﹐相畱住三兩日﹐客曰「業已行矣﹐舟船已在漢口。」曰「此漢口不足信。」又因與堂弟居守相石投盤飲酒﹐居守誤收頭子﹐糾者罰之﹐司徒曰「汝向忙鬧時把堂印將去﹐又何辭焉﹖」飲家謂重四爲堂印﹐蓋譏居守太和九年冬朝廷有事之際而登庸也。又與石話服食﹐云「汝服鐘乳否﹖」曰「近服﹐甚覺得力。」司徒曰「吾一不得乳力。」蓋譏其作相日﹐無急難之效也。又嘗於街西遊宴﹐貪在博局﹐時已昏黑﹐從者疊報云「鼓動。」司徒應聲曰「靴﹗靴﹗」其意謔鼓動似受慰之聲﹐以弔客「靴」﹑「靴」答之﹐連聲索靴﹐言欲速去也。又在夏口時﹐官園納薴頭而餘者分給將校﹐其主將報之﹐軍將謝薴頭﹐司徒手拍頭云「著他了也。」然後傳語﹕「此薴頭不必謝也﹗」徐晦嗜酒﹐沈傳師善餐。楊嗣復云「徐家肺﹐沈家脾﹐其安穩耶﹖」杜通貴日久﹐門下有術士李生者﹐甚異。驚任四川節度﹐馬植罷黔中﹐方赴闕﹐李一見﹐謂曰「受相公恩久﹐思以報答。今有所報矣﹗黔中馬中丞﹐非常人也﹐相公當厚遇之。」未之信。他日﹐又謂曰「相公將有禍﹐非馬中丞不能救﹐乞厚結之。」始驚﹐乃用其言﹐發日﹐厚幣贈之﹔乃令邸吏爲植於闕下買宅﹐爲生之費無闕焉。尋除光祿卿﹐報狀至蜀﹐謂李曰「貴人赴闕作光祿勛矣。」李曰「姑待之。」稍進大理卿﹐遷刑部侍郎﹐充鹽鐵使﹐始信之。未幾拜相。懿安皇太后崩。﹐懿安子婿也。忽內榜子索檢責宰相元載故事﹐植諭旨﹐延英力營救。植素能回上意﹐事遂止。杜公嘗與同列言﹐平生不稱意有三﹕其一爲澧州刺史﹔其二貶司農卿﹔其三自西川移鎭廣陵﹐舟次瞿塘遇風﹐侍者驚廢﹐渴甚﹐自潑茶飲。後鎭荊南﹐諸院姊妹多在渚宮寄寓﹐相國未嘗拯濟﹐節臘一無沾遺﹐有乘肩輿至府門詬罵者﹐亦不省問。所蒞方鎭﹐不理獄訟。在鳳翔洎西川﹐系囚無輕重﹐任其殍。人有從劍門得漆器文書﹐乃成都具獄案牘也。歐陽琳父衮﹐亦中進士。琳與弟比同在場屋﹐苦其貧匱﹐每詣先達﹐刺輒同幅﹐時人稱之。杜公在岐下﹐以子裔休同年謁之。嘗以事怪琳﹐客或有爲琳釋解者﹐且言「琳﹐衮之子」。不答﹐久之﹐曰「某自淮南赴闕﹐舟次龜山﹐風不可進。因策杖登岸徐步。適見一僧﹐方修道﹐前曰﹕『雪山和尙弟子教化。』某謂之曰﹕『何言弟子﹐饒你和尙也。』」開成中﹐有龍復本者﹐無目﹐善聽揣骨﹐言休咎﹔象簡﹑竹笏﹐以手循之﹐必知官祿年壽。宋元阝補闕有時名﹐紳靡不傾屬﹐時永樂蕭相亦居諫官﹐同日詣之﹐授以所持笏。復本聽蕭笏良久﹐置於案上﹐曰「宰相笏。」次至宋笏﹐曰「長官笏。」元阝不樂。月餘﹐同列於中書﹐候見宰相。時李衛公方秉政。未見間﹐佇立談謔。頃之﹐丞相出。宋以手板障面﹐笑未已。李公目之﹐謂左右曰「宋補闕笑某何事﹖」聞者爲憂之﹐數日﹐出爲河淸縣令﹐歲餘死。其後蕭公自浙西觀察使入判戶部﹐頃之﹐爲宰相。文宗時﹐有沙門能攺塔。履險若平。換塔杪一柱﹐人以爲神。上聞之曰「塔固當人功所建﹐然當時匠者豈亦有神﹖」沙門後果以妖妄伏法。盧尙書宏宣與弟衢州簡辭同在京師。一日﹐衢州早出﹐尙書問「有何除攺」﹖答曰「無大除攺﹐惟皮遐叔蜀中刺史。」尙書不知皮是遐叔姓﹐謂是宗人﹐曰「我彌當家沒處得『盧皮遐』來。」衢州爲辧之﹐皆大笑。●卷七補遺﹝起武宗至昭宗﹞武宗時﹐李衛公嘗奏處士王龜有志業﹐堪爲諫官。上曰「龜是誰子﹖」對曰「王起之子。」上曰「凡言處士者﹐當是山野之人﹔王龜父爲大僚﹐豈不自合有官﹖」李吉甫安邑宅﹐及牛僧孺新昌宅。泓師號李宅爲「玉杯」﹐牛宅爲「金杯」﹔玉一破無復全﹐金或傷尙可再制。牛宅本將作大匠康宅﹐自辧岡阜形勢﹐謂其宅當出宰相﹐每命相有案﹐必延頸望之。宅竟爲牛相所得。李衛公宅在安邑﹐桑道茂謂之「玉碗」。韋相宅在新昌北街﹐謂之「金杯」。《盧氏雜記》﹕泓師雲長安永寧坊東南是金盞地﹐安邑裏西是玉杯地。後永寧爲王鍔宅﹐安邑爲馬燧宅。後入官﹐王宅賜袁弘及史憲誠等﹐所謂「金盞破而成」﹔馬燧宅爲奉誠園﹐所謂「玉杯破而不完」矣。李衛公在淮揚﹐李宗閔在湖州拜賓客分司。衛公懼﹐遣專使致信好﹐宗閔不受﹐取路江西而過。頃之﹐衛公入相﹐過洛﹐宗閔憂懼﹐求厚善者致書﹐乞一見﹐欲自解。後書曰「怨卽不怨﹐見卽無端。」初﹐衛公與宗閔早相善﹐中外致力。後位髙﹐稍稍相傾。及宗閔在位﹐衛公爲兵部尙書﹐次當大用﹐宗閔沮之﹐未效。衛公知而憂之。京兆尹杜卽宗閔黨﹐一日﹐見宗閔﹐曰「何感感也﹖」宗閔曰「君揣我何念﹖」杜曰「非大戎乎﹖」曰「是也﹐何以相救﹖」曰「某卽有策﹐顧相公不能用。」曰「請言之。」杜曰「大戎有詞學而不由科第﹐至今怏怏。若令知貢舉﹐必喜。」宗閔默然﹐曰「更思其次。」曰「與禦史大夫﹐亦可平治慊恨。」宗閔曰「此卽得。」再三與約。遂詣安邑第﹐衛公迎之﹐曰「安得訪此寂寞﹖」對曰「靖安相公有意旨﹐令某傳達。」遂言亞相之拜。衛公驚喜垂涕﹐曰「大門官﹐小子豈敢當此薦拔﹖」寄謝重疊。其後宗閔復與楊虞卿議之﹐其事遂格。元和已來﹐宰相有兩李少師﹐故以所居別之。永寧少師固言﹐性狷急﹐不爲士大夫所稱﹔靖安少師者﹐宗閔也。李衛公性簡儉﹐不好聲妓﹐往往經旬不飲酒﹐但好奇功名。在中書﹐不飲京城水﹐茶湯悉用常州惠山泉﹐時謂之「水遞」。有相知僧允躬白公曰「公迹並伊﹑臯﹐但有末節尙損盛徳。萬里汲水﹐無乃勞乎﹖」公曰「大凡末世淺俗﹐安有不嗜不欲者﹖扌捨此卽物外世网﹐豈可縈系﹖然弟子於世﹐無常人嗜欲﹕不求貨殖﹐不邇聲色﹐無長夜之歡﹐未嘗大醉。和尙又不許飲水﹐無乃虐乎﹖若敬從上人之命﹐卽止水後﹐誅求聚斂﹐廣畜姬侍﹐坐於鐘鼓之間﹐使家敗而身疾﹐又如之何﹖」允躬曰「公不曉此意。公博識多聞﹐止知常州有惠山寺﹐不知腳下有惠山寺井泉。」公曰「何也﹖」曰「公見極南物極北有﹐卽此義也。蘇州所產﹐與﹑雍同﹔隴豈無吳縣耶﹖所出蒲魚菇鱉旣同﹐彼人又能效蘇之織﹐其他不可徧舉。京中昊天觀廚後井﹐俗傳與惠山泉脈相通。」因取諸流水﹐與昊天水﹑惠山水稱量﹐惟惠山與昊天等。公遂罷取惠山水。李衛公頗升寒素。舊府解有等第﹐衛公旣貶﹐崔少保龜從在省﹐子殷夢爲府解元。廣文諸生爲詩曰「省司府局正綢繆﹐殷夢元知作解頭。三百孤寒齊下淚﹐一時南望李崖州。」盧渥司徒以府元爲第五人﹐自此廢等第。周瞻舉進士﹐謁李衛公﹐月餘未得見。閽者曰「公諱『吉』﹐君姓中有之。公每見名紙﹐卽顰蹙。」瞻俟公歸﹐突出肩輿前﹐訟曰「君諱偏傍﹐則趙壹之後數不至『三』﹐賈山之冢語不言『出』﹐謝石之子何以立碑﹖李牧之男豈合書姓﹖」衛公遂入。論者謂兩失之。李衛公徳裕以己非科第﹐常嫉進士。及爲丞相﹐權要束手。或曰﹐徳裕初爲某處從事時﹐同院有李評事者﹐進士也﹐與徳裕官同。有舉子投卷﹐誤與徳裕﹔舉子卽悟﹐復請之曰「文軸當與及第李評事﹐非公也。」由是徳裕多排斥之。李徳裕自金陵追入朝﹐且欲大用﹐慮爲人所先﹐且欲急行。至平泉別墅﹐一夕秉燭周遊﹐不暇久畱。及南貶﹐有甘露寺僧允躬者記其行事。空言無行實﹐盡仇怨假托爲之。平泉莊在洛城三十里﹐卉木臺榭甚佳。有虛檻﹐引泉水﹐縈回穿鑿﹐像巴峽洞庭十二峯九派﹐迄於海門。有巨魚脇骨一條﹐長二丈五尺﹐其上刻云「會昌二年﹐海州送到。」在東南隅。平泉﹐卽徵士韋楚老拾遺別墅。楚老風韻髙邈﹐好山水。衛公爲丞相﹐以白衣擢升諫官﹐後歸平泉﹐造門訪之﹐楚老避於山谷。衛公題詩云「昔日徵黃綺﹐余慚在鳳池。今來招隱逸﹐恨不見瓊枝。」平泉莊周圍十餘里﹐臺榭百餘所﹐四方奇花異艸與松石﹐靡不置其後。石上皆刻「支遁」二字﹐後爲人取去。其所傳雁翅檜﹑珠子柏﹑蓮房玉蕊等﹐僅有存者。﹝原注﹕檜葉婆娑﹐如鴻雁之翅。柏實皆如珠子﹐叢生葉上﹐香聞數十步。蓮房玉蕊﹐每跗萼之上﹐花分五朵﹐而實同其一房也﹞怪石名品甚眾﹐各爲洛陽城族有力者取去。有禮星石﹑獅子石﹐好事者傳玩之。﹝原注﹕禮星石﹐從廣一丈﹐厚尺餘﹐上有斗極之象。獅子石﹐髙三四尺﹐孔竅千萬﹐遞相通貫﹐如獅子﹐首﹑尾﹑眼﹑鼻皆全﹞李衛公曆三朝﹐大權出門下者多矣。及南竄﹐怨嫌並集。途中感憤﹐有「十五餘年車馬客﹐無人相送到崖州」之句。又書稱「天下窮人﹐物情所棄。」鎭浙西﹐甘露寺僧允躬頗受知。允躬迫於物議﹐不得已送至謫所。及歸作書﹐言天厭神怒﹐百禍皆作﹕金幣爲鱷魚所溺﹐室宇爲天火所焚。談者藉以傳布﹐由允躬背恩所致。衛公旣歿﹐子煜自象州武仙尉量移郴州郴尉﹐亦死貶所。劉相鄴爲諫官﹐先世受恩﹐獨上疏請復官爵﹐乞歸葬。衛公門人﹐惟蹇士能報其徳。李衛公在珠崖郡﹐北亭謂之望闕亭。公每登臨﹐未嘗不北睇悲咽。題詩云「獨上江亭望帝京﹐鳥飛猶是半年程。碧山也恐人歸去﹐百匝千遭繞郡城。」又郡有一古寺﹐公因步遊之﹐至一老禪院﹐坐久﹐見其內壁掛十餘葫蘆﹐指曰「中有藥物乎﹖弟子頗足疲﹐願得以救。」僧嘆曰「此非藥也﹐皆人骼灰耳﹗此太尉當朝時﹐爲私憾黜於此者﹐貧道憫之﹐因收其骸焚之﹐以貯其灰﹐俟其子孫來訪耳﹗」公帳然如失﹐返步心痛。是夜卒。隴西李膠﹐年少持才俊﹐歷尙書郎。李太尉稱之﹐欲處之兩掖。江夏盧相判大計﹐白中書﹐欲取員外郎李膠權鹽使﹐太尉不答﹐盧不敢再請膠。太尉曰「某不識此人﹐亦無因緣﹐但見風儀標品﹐欲與諫議大夫。何爲有此事﹖」盧曰「某亦不識﹐但以要地囑論。」因於袖中出文﹐乃仇士良書也。太尉歸戒閽者﹐此人來不要通。後竟坐他罪﹐出爲峽內郡丞。李衛公性簡傲﹐多獨居。閱覽之倦﹐卽效攻作庀器﹐其自修琴阮。惟與中書舍人裴相見﹐亦中表也。多訪裴以外事。裴坡下送客還﹐公問﹕「今日有何新事﹖」曰「今日坡下郎官集﹐送蘇湖郡守﹐有飲餞。見一郎官﹐不容一同列﹐滿坐嗤訝。」公曰「誰﹖」曰「倉部郎中崔駢作酒錄事﹐不容倉部員外白敏中。」公問﹕「不容有由乎﹖」曰「白員外後至。崔下四簿﹕三﹐白不敢辭﹔其一﹐遣自請罪名從命。崔曰﹕『也用到處出頭出腦﹖』白委頓而回去﹐兼不敍別。」衛公不悅。遣馬屈白員外至﹐曰「公在員外﹐藝譽時稱﹐久欲薦引。今翰林有闕﹐三兩日行出。」尋以本官充學土。出崔爲申州﹐又徙邢﹑洛﹑汾三州﹐後以疾廢洛下。宣宗卽位於太極殿。時宰臣李徳裕行冊禮﹐及退﹐上謂宮侍曰「適行近我者非太尉耶﹖此人每顧我﹐使我毛髮森豎。」後二日﹐遂出爲荊南節度。杜牧少登第﹐恃才﹐喜酒色。初辟淮南牛僧孺幕﹐夜卽遊妓捨。廂虞候不敢禁﹐常以榜子申僧孺﹐僧孺不怪。逾年﹐因朔望起居﹐公畱諸從事從容﹐謂牧曰「風聲婦人若有顧ツ者﹐可取置之所居﹐不可夜中獨遊。或昏夜不虞﹐柰何﹖」牧初拒諱﹐僧孺顧左右取一篋至﹐其間榜子百餘﹐皆廂司所申﹐牧乃愧謝。杜牧﹐太師佑之孫﹐有名當世。臨終又爲詩誨其二子曹師等。曹師﹐名晦辭﹔曹師弟﹐名徳祥。晦辭終淮南節度判官。徳祥﹐昭宗時爲禮部侍郎﹐知貢舉﹐亦有名聲。杜晦辭自吏部員外郎入浙西趙隱幕﹐王郢叛﹐趙相以撫禦失宜致仕﹐晦辭罷。時北門李相蔚在淮南﹐辟爲判官﹐晦辭辭不就﹐隱居於陽羨別墅﹐時論稱之。永寧劉相鄴在淮西﹐辟爲判官﹐方應召。晦辭亦好色﹐赴淮南﹐路經常州﹐李贍給事爲郡守﹐晦辭於坐間與官妓朱良別﹐因掩袂大哭。贍曰「此風聲賤人﹐員外何必如此﹖」乃以步輦隨而遺之。晦辭飲散﹐不及易服﹐步歸舟中﹐以告其妻。妻不妒忌﹐亦許之。杜舍人牧﹐恃才名﹐頗縱聲色。嘗自言有鑑別之能。聞吳興郡有佳色﹐罷宛陵幕﹐往觀焉。使君聞其言﹐迎待頗厚。至郡旬日﹐繼以酣飲。睨官妓曰「未稱所傳也。」將離郡去﹐使君敬請所欲﹐曰「願泛彩舟﹐許人縱視﹐得以寓目。」使君甚悅。擇日大具戲舟﹐謳棹捷較之樂﹐以鮮華相尙。牧循泛肆目﹐意一無所得。及暮將散﹐忽於曲岸見裏婦攜幼女﹐年方十餘歲。牧悅之﹐召至與語。牧曰「今未帶去﹐第存晚期耳﹗」遂贈羅纈一篋爲質。婦辭曰「他日無狀﹐或恐爲所累。」牧曰「不然。余今西行﹐求典此郡。汝待我十年﹐不來而後嫁。」遂書於紙而別。後十四年始出刺湖州。臨郡三日﹐卽命訪之。女嫁已三載﹐有子二人矣。牧召母及女詰問﹐卽出畱書示之。乃曰「其辭也直。」因贈詩曰「自是尋春去較遲﹐不須惆悵怨芳時。狂風落盡深紅色﹐綠葉成陰子滿枝。」王起知舉﹐將入貢院﹐請徳裕所欲。徳裕曰「安問所欲﹖借如盧肇﹑丁稜﹑姚頡﹐不可在去流內也。」起從之。進士放榜訖﹐則羣謁宰相。其道啟詞者出狀元﹐舉止尢宜精審。時盧肇﹑丁稜及第。肇有故。次乃至稜。口訥﹐貌寢陋。迨引見﹐連曰「稜等登……」蓋言「登科」而卒莫能成語﹐左右莫不大笑。後爲人所謔﹐云「先輩善彈箏。」諱曰「無有。」曰「諸公謁宰相日﹐先輩獻藝﹐云『稜等登﹐稜等登。』」李﹑王鐸﹐進士同年也。常恐鐸先大用。及路巖出鎭﹐益失勢﹔鐸柔弱易制﹐中官貪之﹐先用鐸焉。知之﹐挈酒一壺﹐謂鐸曰「公將登庸矣﹐吾恐不可及也。願先事少接左右。」鐸妻疑置鴆﹐使婢言之。驚曰「吾豈鴆者﹖」卽命大白滿引而去。禦史府有大夫﹑中丞﹐雜事者﹐總臺綱也。侍禦史﹑殿中侍禦史﹐有內外彈﹑四推﹑太倉﹑左藏庫﹑左右巡﹐皆負重事也。不常備﹐有兼領者。監察使有祠祭使﹑館驛使﹑與六察爲八﹐分務東都﹐又常一二巡因﹐監決案覆﹐諸道不法事皆監察﹔亦不常備﹐亦有兼領事者。禦史不聞攝他官﹐自武宗始。聖善寺銀佛﹐天寶亂﹐爲賊將截一耳。後少傅白公奉佛﹐用銀三鋌添補﹐然不及舊者。會昌拆寺﹐命中貴人毀像﹐收銀送內庫。中人以白公所添鑄﹐比舊耳少銀數十兩﹐遂詣白公索余銀﹐恐涉隱沒故也。京師貴牡丹﹐佛宇﹑道觀多遊覽者。慈恩浴室院有花兩叢﹐每開及五六百朵。僧恩振說﹕會昌中朝士數人﹐同遊僧捨。時東廊院有白花可愛﹐皆嘆云「世之所見者﹐但淺深紫而已﹐竟未見深紅者。」老僧笑曰「安得無之﹖但諸賢未見爾﹗」眾於是訪之﹐經宿不去。僧方言曰「諸君好尙如此﹐貧道安得藏之﹖但未知不漏於人否﹖」眾皆許之。僧乃自開一房﹐其間施設幡像﹐有板壁遮以幕。後於幕下啟關﹐至一院﹐小堂甚華潔﹐柏木爲軒廡欄檻。有殷紅牡丹一叢﹐婆娑數百朵。初日照輝﹐朝露半唏。眾共嗟賞﹐及暮而去。僧曰「予栽培二十年﹐偶出語示人﹐自今未知能存否﹖」後有數少年詣僧﹐邀至曲江看花﹐藉艸而坐。弟子奔走報﹕有數十人入院掘花﹐不可禁。坐中相視而笑。及歸至寺﹐見以大畚盛之而去。少年徐謂僧曰「知有名花﹐宅中咸欲一看﹐不敢豫請﹐蓋恐難扌捨。已畱金三十兩﹑蜀茶二斤﹐以爲報矣﹗」宣宗在藩邸﹐常爲諸王所法。一日不豫﹐鄭太后奏上苦心疾。文宗召見﹐熟視上貌﹐以玉如意撫背曰「我家他日英主﹐豈疾乎﹖」卽賜禦馬﹑金帶。宣宗在藩邸時﹐爲武宗所薄﹐將中害者非一。一日﹐宣召打球﹐欲圖之。中官奏﹕瘡痍徧體﹐腥穢不可近。上命舁置殿下﹐果如所奏﹐遂釋之。武宗嘗夢爲虎所逐﹐命京兆﹑同﹑華格虎以進。至宣宗卽位﹐本命在寅﹐於屬爲虎。宣宗卽位。宮中每欲行幸﹐先以龍腦郁金藉地﹐上並禁止。每上殿﹐與學士從容﹐未嘗不論儒學。頗畱意於貢舉﹐於殿柱題鄕貢進士。或宰臣出鎭﹐賜詩遣之。凡欲對公卿﹐必整容貌﹐更衣盥手﹐然後方出。語及政事﹐終日忘倦。章表有不欲左右見者﹐率皆焚熟。倡優伎樂﹐終日嬉戲﹐上未嘗顧笑﹐賜賚甚薄。有時微行人間﹐采聽輿論﹐以觀選士之得失。宣宗時﹐越守進女樂﹐有絕色。上初悅之﹐數日﹐錫予盈積。忽晨興不樂﹐曰「明皇帝只一楊妃﹐天下至今未平。我豈敢忘﹖」召詣前曰「應畱汝不得。」左右奏﹐可以放還。上曰「放還我必思之﹐可賜冗一杯。」宣宗多追錄憲宗卿相子孫。裴諗﹐度之子﹐爲學士﹐加承旨。上幸翰林﹐諗寓直﹐便中謝。上曰「加官之喜﹐不與妻子相面﹐得否﹖便放卿歸。」諗降階蹈謝。卻召﹐上以禦盤內果實賜之﹐諗卽以衫袖跪受。上顧一宮嬪﹐取領下小帛﹐裹以賜諗。宣宗讀《元和實錄》﹐見故江西觀察使韋丹政事卓異﹐問宰臣﹐「孰爲丹後」﹐周墀曰「臣近任江西﹐見丹行事﹐遺愛余風﹐至今在人。其子宙﹐見任河陽觀察判官。」上曰「速與好官。」禦史府聞之﹐奏爲禦史。宣宗時加贈故楚州刺史﹑贈尙書工部侍郎李徳修爲禮部尙書。徳修﹐吉甫長子。吉甫薨﹐太常謚曰「簡」。度支郎中張仲方﹐以憲宗好用兵﹐吉甫居輔弼之任﹐不得爲「簡」。仲方貶開州司馬。寶歷中﹐方徵諫議大夫。徳修不欲同立朝﹐連牧舒﹑湖﹑楚三州。時吉甫少子徳裕任荊南節度使﹑檢校司徒平章事。上卽位﹐推恩徳裕﹐當追贈祖﹑父﹔乞回贈其兄﹐故有是命。武宗任李徳裕。徳裕𨿽丞相子﹐文學過人﹐性孤峭﹐嫉朋黨﹐擠牛僧儒﹑李宗閔﹑崔珙於嶺外﹔楊嗣復﹑貞穆李公玨﹐以會昌初冊立事﹐亦七年嶺表。宣宗卽位﹐嶺南五相﹐同日遷北。宣宗弧矢擊鞠﹐皆盡其妙。所禦馬﹐銜勒之外﹐不加雕飾。而馬尢矯捷﹔每持鞠杖﹐乘勢奔躍﹐運鞠於空中﹐連擊至數日﹐而馬馳不止﹐迅若流電。二軍老手﹐咸服其能。《淸夜遊西園圖》者﹐晉顧長康所畫。有梁朝諸王跋尾處﹐云「圖上若干人﹐並食天廚。」唐貞觀中﹐褚河南裝背﹐題處具在。其圖本張維素家收得﹐傳至相國張公弘靖。元和中﹐準宣索並鐘元常寫《道徳經》﹐同進入內﹝原注﹕時張鎭並州﹐《進圖表》﹐李太尉衛公作﹞。後中貴人崔潭峻自禁中將出﹐復流傳人間。維素子周封﹐自涇州從事﹐秩滿在京。一日﹐有人將此圖求售﹐周封驚異之﹐遽以絹數匹贖得。經年﹐忽聞款關甚急﹐問之﹐見數人同稱仇中尉傳語評事﹕知《淸夜圖》在宅﹐計閒居家貧﹐請以絹三百匹易之。周封憚其逼脇﹐遽以圖授使人。明日果賫絹至。後方知詐僞﹐乃是一豪士求江淮海鹽院﹐時王涯判鹽鐵﹐酷好書畫﹐謂此人曰「爲余訪得此圖﹐當遂公所請。」因爲計取之耳。及十家事起﹐後落在一粉鋪家。未幾﹐爲郭侍郎家閽者以錢三百市之﹐以獻郭公。郭公卒﹐又流傳至令狐相家。宣宗一日嘗問相國有何名畫﹐相國具以圖對﹐復進入內。宣宗將命令狐爲相﹐夜半幸含春亭召對﹐盡蠟燭一炬﹐方許歸院﹐仍賜金蓮炬送之。院吏忽見金蓮蠟燭﹐驚報院中曰「駕來矣﹗」俄然至。院吏謂曰「金蓮花引駕燭﹐學士用之﹐得安否﹖」頃刻有丞相之命。宣宗以左拾遺鄭言爲太常博士﹐鄭朗自禦史大夫爲相﹔朗先爲浙西觀察使﹐左拾遺鄭言實居幕中。朗議﹕以諫官論時政得失﹐動關宰輔﹐請移言爲博士。至大中二年﹐崔愼由自戶部侍郎秉政﹐復以左拾遺杜蔚爲太常博士﹔蔚亦愼由舊寮﹐遂爲故事。崔相愼由﹐廉察浙西﹐左目生贅肉﹐欲蔽瞳人。醫久無驗。聞揚州有穆生善醫眼﹐托淮南判官楊收召之。收書報云「穆生性粗疏﹐恐不可信。有譚簡者﹐用心精審﹐勝穆生遠甚。」遂致以來。旣見﹐白崔曰「此立可去。但能安神不撓﹐獨斷於中﹐則必效矣。」崔曰「如約﹐𨿽妻子必不使知聞。」又曰「須用天日晴明﹐亭午於靜室療之﹐始無憂矣。」問崔飲多少﹖曰「飲𨿽不多﹐亦可引滿。」譚生大喜。是日﹐崔引譚生於宅北樓﹐惟一小豎在﹐更無人知者。譚生請崔飲酒﹐以刀圭去贅﹐以絳帛拭血﹐傅以藥﹐遣報妻子知。後數日﹐徵詔至金陵。及作相﹐譚生已卒。大中三年﹐李褒侍郎知舉﹐試《堯仁如天賦》。宿州李使君弟瀆不識題﹐訊同鋪﹐或曰「止於『堯之如天』耳﹗」瀆不悟﹐乃爲句曰「云攢八彩之眉﹐電閃重瞳之目。」賦成將寫﹐以字數不足﹐憂甚。同輩紿之曰「但一聯下添一『者也』﹐當足矣。」褒覽之大笑。大中四年﹐進士馮涓登第﹐榜中文譽最髙。是歲﹐新羅國起樓﹐厚賫金帛﹐奏請撰記﹐時人榮之。初官京兆參軍﹐恩地卽杜相審權也。杜有江西之拜﹐制書未行﹐先召長樂公密話﹐垂延辟之命﹐欲以南昌箋奏任之﹐戒令勿泄。長樂公拜謝﹐辭出宅﹐速鞭而歸﹐於通衢遇友人鄭賓﹐見其喜形於色﹐駐馬懇詰﹐長樂遽以恩地之辭告之。滎陽尋捧刺京兆門謁賀﹐具言得於馮先輩也。京兆嗟憤﹐而鄙其淺露。洎制下開幕﹐馮不預焉。心緒憂疑﹐莫知所以。廉車發日﹐自灞橋乘肩輿﹐門生咸在﹐長樂拜別﹐京兆公長揖馮曰「勉旃﹗」由是囂浮之譽﹐徧於紳﹐竟不通顯。中間又涉交通中貴﹐愈招淸議。官工部郎中﹑眉州刺史﹐仕蜀﹐至禦史大夫。崔郢中丞爲京尹﹐三司使永達亭子宴丞郎﹐崔乘醉突飲。夏侯孜爲戶部使﹐問曰「尹曾任給﹑捨否﹖」崔曰「無。」孜曰「若不歷給﹑捨﹐尹不合衝丞郎宴。」命酒糾下籌進罰爵﹐取三大器滿飲之﹐良久方起。笞引馬前軍將至死。尋出爲賓客分司。太常卿封敖於私第上事。禦史彈奏﹐左遷國子祭酒。故事﹕太常卿上日﹐庭設九部樂﹐盡一時之盛。敖欲便於觀閱﹐遂就私第視事。大中十二年七月十四日退朝﹐宰相夏侯孜獨到衙門。以禦史大夫李景讓爲檢校吏部尙書﹐充劍南西川節度使。時中元休假﹐通事舍人無在館者。麻案旣出﹐孜受麻畢﹐乃召當直舍人馮圖宣之﹐捧麻皆兩省胥吏。自此始令通事舍人休亦在館。李景讓爲禦史大夫。初﹐大夫不旬月﹐多拜丞相。臺中故事﹕以百日內他人拜相爲「辱臺」。景讓未旬﹐除劍南節度使。未幾﹐請致仕。客有勸之曰「僕射廉潔﹐縱薄於富貴﹐豈不爲諸郎謀耶﹖」笑曰「李景讓兒詎餓死乎﹖」退居洛中﹐門無雜賓。李琢罷浙西﹐謁景讓﹐且下馬﹐不肯見﹔方去﹐命人其馬臺云。李尙書景讓少孤﹐母夫人性嚴明。居東都。諸子尙幼﹐家貧無資。訓勵諸子﹐言動以禮。時霖雨久﹐宅墻夜ㄨ﹐僮僕修築﹐忽見一船槽﹐實之以錢。婢僕等來告﹐夫人謂僮僕曰「吾聞不勤而獲﹐猶謂之災﹔士君子所愼者﹐非常之得也。若天實以先君餘慶﹐憫及未亡人﹐當令諸孤學問成立﹐他日爲俸錢入吾門﹐此未敢取。」乃令閉如故。其子景溫﹑景莊皆進士擢第﹐並有重名﹐位至方鎭。景讓最剛正﹐奏彈無所避。初﹐夫人孀居﹐猶才未中年﹐貞幹嚴肅﹐姻族敬憚﹐訓厲諸子必以禮﹐𨿽貴達﹐稍怠於辭旨﹐猶杖之。景讓除浙西﹐問曰「何日進發﹖」景讓忘於審思﹐對以近日。夫人曰「比行日﹐吾或有故﹐不行如何﹖」景讓懼。夫人曰「汝今貴達﹐不須老母可矣﹗」命僮僕斥去衣﹐於堂下﹐景讓時已班白矣。紳以爲美談。在浙西﹐左押衙因應對有失﹐杖死﹔旣而軍中洶洶﹐將爲亂﹐太夫人乃候其受衙﹐出坐廳中﹐叱景讓立廳下﹐曰「天子以方鎭命汝﹐安得輕用刑﹐如眾心不寧﹐非惟上負天子﹐而令垂白之母羞辱而死﹐使吾何面目見汝先人於地下﹖」左右皆感咽。命杖其背。賓客大將﹐拜泣乞之﹐久乃許。軍中遂息。景莊累舉未登第﹐聞其被黜將笞﹐其兄中表皆勸景讓囑於主司﹐景讓終不用﹐曰「朝廷取士﹐自有公論﹐豈敢效人求關節乎﹖主司知是景讓弟非冒取名者﹐自當放及第。」是歲﹐景莊登科。溫庭筠字飛卿﹐彥博之裔孫。文章與李商隱齊名﹐時號「溫﹑李」。連舉進士﹐不中。宣宗時﹐謫爲隨縣尉。制曰「放騷人於湘浦﹐移賈誼於長沙。」舍人裴坦之詞﹐世以爲笑。僧從誨住安國寺﹐道行髙潔﹐兼工詩﹐以文章應制。宣宗每擇劇韻令賦﹐誨亦多稱旨。累年供奉﹐望方袍之賜﹐以耀法門。上兩召至殿上﹐謂之曰「朕不惜一副紫袈娑﹐但師頭耳稍薄﹐恐不勝耳﹗」竟不賜﹐悒悒而卒。南卓郎中與李修古中外兄弟。修古性迂僻﹐卓常輕之。修古得許州從事﹐奏官敕下﹐許帥方大燕﹐遞到開角﹐有卓與修古書。修古執書﹐喜白帥曰「某與南二十三表兄弟平生相輕﹐今日某爲尙書幕客﹐遂與某書。」及開緘云「卽日卓老不死﹐生見李修古除目。」帥視書大笑。諸葛武侯相蜀﹐制蠻侵漢界。自吐蕃西至東﹐接夷陵境﹐七百餘年不復侵軼。自大中蜀守任人不當﹐有諭士珍者﹐受朝廷髙爵﹐而與蠻習之﹐頻爲姦宄。使蠻用五千人﹐日開辟川路﹐由此致南詔﹐擾攘西蜀——蜀於是凶荒窮困﹐人民相食——由沐浴川通蠻陬也。大中初﹐吐蕃擾邊。宣宗欲討伐﹐延英問宰臣﹐白敏中奏「宜興師」﹐請爲都統。領兵數萬﹐陣於平川。以生騎數千﹐伏山谷爲奇兵。有蕃將服緋茸裘﹑寶裝帶﹐乘白馬﹐出入驍銳。兵未交﹐至陣前者數四﹐頻來挑戰。敏中誡士無得應之。有潞州小將﹐善射﹐躍馬彎弧而前﹐連發兩﹐中其頸﹐搏而殺之﹐取其服帶﹐奪馬而還。蕃兵大呼﹐士眾鼓而前﹐追奔將及黑山﹐獲馬駝輜重不可勝計﹐降者數千人。自此復得河湟故地。宣宗見捷書云「我知敏中必破賊。」白敏中初入州幕府﹐罷遊同州﹐謁幕府李鳳侍禦。久不出見﹐曰「誰謂雀無角﹐何以穿我屋﹖」坐客皆非之。後爲相﹐鳳除官過中書﹐曰「此官人頃相遇同州﹐今日猶作常調等色。」白敏中守司空兼門下侍郎﹐充寧行營都統﹐討南山﹑平夏黨項。發日﹐以禁軍三百人從。敏中請依裴度討淮西故事﹐開幕擇廷臣充大吏﹐上允之。乃以左諫議大夫孫景昌爲左庶子行軍司馬﹐駕部郎中﹑知制誥蔣某爲右庶子﹑節度副使﹐賀部員外郎李旬爲節度判官﹐戶部員外郎李元爲都統掌記﹐將軍冉戶﹑陳君從爲左右虞候。白相敏中欲取進士侯溫爲婿。其妻曰「公旣姓白﹐又以侯氏子爲婿﹐人必呼爲『白侯』。」敏中遂止。敏中始婚也﹐已朱衣矣﹔嘗戲其妻爲接腳夫人﹐安用此﹖萬壽公主﹐宣宗之女。將嫁﹐命擇良婿。鄭顥﹐宰相子﹐狀元及第﹐有聲名﹐待婚盧氏。宰臣白敏中奏選尙﹐顥深銜之。大中五年﹐敏中免相﹐爲寧行營都統。將行﹐奏曰「頃者﹐公主下嫁﹐責臣選婿。時鄭顥赴婚楚州﹐行次鄭州﹐臣堂帖追回﹐上副聖念。顥不樂爲國婚﹐銜臣入骨髓。臣在中書﹐顥無如臣何﹐自此必媒孽臣短﹐死無種矣﹗」上曰「卿何言之晚耶﹖」因命左右﹐殿中取一檉木小函﹐扃鑰甚固﹐謂敏中曰「此是顥說卿文字﹐便以賜卿。若聽其言﹐不任卿久矣﹗」大中十二年﹐敏中任荊南節度使﹐暇日﹐與前進士在銷憂閣﹐追感上恩﹐泣話此事﹐盡以此函中文字示之。宣宗時﹐禦史馮緘三院退入臺﹐路逢集賢校理楊收﹐不爲之卻﹔緘爲朝長﹝原注﹕臺中故事﹐三院退朝入臺﹐一人謂之朝長﹞﹐取收僕笞之。集賢大學士馬植奏論「開元中幸麗正殿賜酒﹐大學士張說﹑學士副知院事徐堅以下十八人﹐不知先舉酒者。說奏﹕『學士以徳行相先﹐非其員吏。』遂十八爵一時舉酒。今馮緘笞收僕﹐是笞植僕隸一般﹐請黜之。」禦史中丞令狐﹐又引故事論救﹐上兩釋之。始著令﹕三館學士不避行臺。令狐以姓氏少﹐宗族有歸投者﹐多慰薦之。繇是遠近趨走﹐至有胡氏添「令」者。進士溫庭筠戲爲詞曰「自從元老登庸後﹐天下諸『胡』悉帶『令』。」令狐罷相。其子氵髙進士﹐在父未罷相前拔解及第。諫議大夫崔上疏﹕「氵髙弄父權﹐勢傾天下。舉人文卷須十月送納。豈可父爲宰相﹐氵髙私幹有司﹖請下禦史推勘。」疏畱中不出。邕州蔡大夫京者﹐故令狐相公楚鎭滑臺之日﹐因道場中見於僧中﹐令京挈瓶缽。彭陽公曰「此子眉目疏秀﹐進退不懾﹐惜其卑幼﹐可以勸學乎﹖」師從之﹐乃得陪相國子弟。後以進士舉上第﹐尋又學究登科﹐而作尉畿服。旣爲禦史﹐覆獄淮南﹐李相紳憂悸而已﹐頗得繡衣之稱。謫居澧州﹐爲厲員外立所辱。稍遷撫州刺史﹐作詩責商山四老﹕「秦末家家思逐鹿﹐商山四皓獨忘機。如何須髮霜相似﹐更出深山定是非﹖」及假節邕交﹐道經湖口﹐零陵鄭太守史與京同年﹐遠以酒樂相遲。坐有瓊枝者﹐鄭君之所愛﹐蔡彊奪之﹐鄭莫之競。邕交所爲﹐多如此﹐爲徳義者見鄙。行泊《中興頌》所﹐黽勉不前﹐題篇久之﹐似有悵悵之思。才到邕南﹐制禦失律﹐伏法湘川。論者以妄責四皓﹐而欲買山於浯溪之間﹐不徒言哉﹗詩曰「停橈積水中﹐舉目孤煙外﹔借問浯溪人﹐誰家有山賣﹖」盧司空鈞爲郎官﹐守衢州﹐有進士贄謁﹐公開卷閱其文十餘篇﹐皆公所制也。語曰「君何許得此文﹖」對曰「某苦心夏課所爲。」公云「此文乃某所爲﹐尙能自誦。」客乃伏﹐言「某得此文﹐不知姓名﹐不悟員外撰述者。」盧彖安仁﹐李藩侍郎門生﹐性簡易。嘗與同年生在藩座。久之﹐彖起更衣﹐藩謂門生輩本風﹐言訖彖適至﹐聞藩言﹐卽拱曰「是﹗不敢。」藩與門生不覺失笑。宣宗嘗微行﹐遇彖妻肩輿﹐左右皆走避﹐上卽撤輿觀之﹐大笑而去。時人盛傳彖妻醜。大中十二年﹐李藩侍郎下崔相沆﹑長安令盧彖同年。上巳日期集﹐盧稱疾不至。沆忽於曲道遇彖﹐側席帽﹐映一氈車以避。沆時主罰﹐因舉詞曰「低垂席帽﹐遙映氈車。白日在天﹐不識同年之面﹔靑雲得路﹐可知異日之心。」時人比之崔嘏﹑施肩吾。相國韋公宙善治生。江陵府東有別業﹐良田美產﹐最號膏腴﹐而積稻如坻﹐皆爲滯穗。大中初﹐除廣州節度。上以番禺珠翠之地﹐垂貪泉之戒。京兆從容奏對﹕「江陵莊積稻尙有七十堆﹐宙無所貪。」上曰「此可謂之『足翁』也。」崔侍郎安潛崇奉釋氏﹐鮮茹葷血﹐惟於刑辟常自躬親﹐僧人犯罪﹐未嘗屈法。於廳前慮囚﹐必卹惻以盡其情﹔有大辟者﹐俾先示以判語﹐賜以酒食而付法。鎭西川三年﹐惟多蔬食。宴諸司﹐以面及之類染作顏色﹐用象豚肩﹑羊脯膾炙之屬﹐皆逼眞也。時人比於梁武。而頻於使宅堂前弄傀儡子﹐軍人百姓穿宅觀看﹐一無禁止。而中壺預政﹐以玷盛徳。韋楚老﹐李宗閔之門生。自左拾遺辭官東歸﹐居於金陵。常乘驢經市中﹐貌陋而服衣布袍﹐羣兒陋之。指畫自言曰「上不屬天﹐下不屬地﹐中不累人﹐可謂大韋楚老。」羣兒皆笑。與杜牧同年生﹐情好相得。初以諫官赴徵﹐值牧分司東都﹐以詩送。及卒﹐又以詩哭之。李相回﹐舊名躔﹐累舉未第。嘗之洛橋﹐有二術士﹕一卜者﹐一筮者。乃先訪筮者曰「某欲攺名赴舉﹐如何﹖」筮者曰「攺名甚善。不攺﹐終不成事。」乃訪卜者鄒先生﹐曰「此行愼勿易﹐名將遠布矣。然成遂之後﹐二十年間﹐名字終當攺矣。今則已應天象﹐異時方測餘言。」將行﹐又戒之曰「郎中必享榮名﹐後當重任。引接後來﹐勿以白衣爲隙﹐必爲深累。」長慶二年及第。至武宗登極﹐與上同名﹐始攺爲回。從辛丑至庚申﹐二十年矣﹐乃曰「筮短龜長﹐鄒生之言中矣﹗」李公旣爲丞郎﹐永興魏相爲給事。因省會﹐魏公曰「昔求府解﹐侍郎爲試官﹐送一百二人﹐獨小生不蒙一解。今日還忝金章﹐廁諸公之列。」坐上皆驚。李曰「君今脫卻紫衫﹐稱魏秀才﹐僕爲試官﹐依前不送。何得以舊事相讓﹖」李尋爲獨坐﹐三臺肅畏﹐而升相府。當時臺官眞拜者少。後數年間﹐魏亦自同州入相。宣宗時﹐李丞相有九江﹑臨川之行﹐跋涉江湖﹐喟然而嘆曰「不遵洛橋先生之戒﹐吾自取尢焉。」廣州監軍吳徳離京師﹐病腳蹣跚﹐三載歸﹐足病復平。宣宗問之﹐遂爲上說羅浮山人軒轅集之醫。上聞之﹐驛召集赴京師。旣至﹐館於南山亭院﹐外庭不得見也。諫官屢以爲言﹐上曰「軒轅道人口不幹世事﹐勿以爲憂。」畱歲餘放歸。授朝散大夫﹑廣州司馬﹐集不受。羅浮生軒轅集﹐莫知何許人﹐有道術。宣宗召至京師。初若偶然﹐後皆可驗。捨於禁中﹐往往以竹桐葉滿手﹐再三ソ之﹐成銅錢。或散發箕踞﹐久之用气上攻﹐其發條直如植。忽思歸海上﹐上置酒內殿﹐召坐。上曰「先生道髙﹐不樂喧雜﹐今不可畱矣﹗朕𨿽天下主﹐在位十餘年﹐競忄栗不暇。今海內小康矣﹐所不知者壽耳。」集曰「陛下五十年天子。」上喜。及帝崩﹐壽五十。舊制﹕三二歲﹐必於春時﹐內殿賜宴宰輔及百官﹐備太常諸樂﹐設魚龍曼衍之戲﹐連三日﹐抵暮方罷。宣宗妙於音律﹐每賜宴前﹐必制新曲﹐俾宮婢習之。至日﹐出數百人﹐衣以珠翠緹繡﹐分行列隊﹐連袂而歌﹐其聲淸怨﹐殆不類人間。其曲有曰《播皇猷》者﹐率髙冠方履﹐褒衣博帶﹐趨赴俯仰﹐皆合規矩﹔有曰《蔥嶺西》者﹐士女踏歌爲隊﹐其詞大率言蔥嶺之士﹐樂河湟故地﹐歸國而復爲唐民也﹔有《霓裳曲》者﹐率皆執幡節﹐被羽服﹐飄然有翔雲飛鶴之勢。如是者數十曲。教坊曲工遂寫其曲﹐奏於外﹐往往傳於人間。相國李公福﹐庭有槐一本﹐抽三枝﹐直過堂捨屋脊﹐一枝不及。相國同堂昆季三人﹕曰石﹑曰程﹐皆登宰相﹔惟福一人﹐歷鎭使相而已。大中十二年﹐宣州將康全泰噪逐觀察使鄭燻﹐乃以宋州刺史溫璋治其罪。時蕭爲浙西觀察使﹐與宣州接連﹐遂擢用武臣李琢代﹐建鎭海軍節度使﹐以張掎角之勢。兵罷後﹐或言琢虛立官健名目﹐廣占衣糧自入﹐宣宗命監察禦史楊載往﹐按覆軍籍﹐無一人虛者。載還奏之﹐謗者始不勝。越人仇甫﹐聚眾攻陷剡縣﹑諸曁等縣。宣宗用王式爲浙東觀察使﹐以武寧軍健卒二千人送之。王生擒仇甫以獻﹐斬於東市。宣宗時﹐吳居中恩澤甚厚。有謀於術者﹐欲敗其事﹐術者令書上尊號於襪。有告者﹐上召至﹐視之信然﹐居中棄市。宣宗崩﹐內官定策立懿宗﹐入中書商議﹐命宰臣署狀。宰相將有不同者﹐夏侯孜曰「三十年前﹐外大臣得與禁中事﹔三十年以來﹐外大臣固不得知。但是李氏子孫﹐內大臣立定﹐外大臣卽北面事之﹐安有是非之說﹖」遂率同列署狀。大中末﹐京城小兒疊布蘸水﹐向日張之﹐謂之「暈出入。」﹝案﹕「暈出入﹐蘇鶚《杜陽雜編》作「捩暈。」﹞懿宗自鄆王卽位﹐暈之言應矣。宣宗制《泰邊陲》曲﹐其辭云「海嶽晏咸通。」上卽位﹐而年號「咸通」。懿宗祠南郊。舊例﹕靑城禦幄前設彩樓﹐命僕寺輩作樂﹐上登樓以觀﹐眾呼萬歲。起居郎李璋上疏請罷﹐事不行。懿宗嘗幸左軍﹐見觀音像﹐禮之﹐而像陷地四尺。問左右﹐對曰「陛下﹐中國之天子﹔菩薩﹐地上之道人。」上悅之。滑州城﹐北枕河堤﹐常有淪墊之患。貞元中﹐賈丞相耽鑿八角井於城隅﹐以鎭河水。咸通初﹐刺史李ㄅ以其事上聞﹐立賈公祠﹐命從事韋岫紀其事。政平坊安國觀﹐明皇時玉眞公主所建。門樓髙九十尺﹐而柱端無斜。殿南有精思院﹐琢玉爲天尊老君之像﹐葉法善﹑羅公遠﹑張果先生並圖形於壁。院南池引禦渠水注之﹐疊石像蓬萊﹑方丈﹑瀛洲三山。女冠多上陽宮人。其東與國學相接。咸通中﹐有書生云「嘗聞山池內步虛笙磬之音。」盧尙書有詩云「夕照紗窗起暗塵﹐靑松繞殿不知春。閒看白首誦經者﹐半是宮中歌舞人。」薛能尙書鎭鄆州﹐見舉進士者必加異禮。李勛尙書先徳爲衙前將校﹐八座方爲客司小弟子﹐亦負文藻﹐潛慕進修﹐因扌捨歸田裏。未逾歲﹐服麻衣﹐執所業於元戎﹐左右具白其行止﹐不請引見。元戎曰「此子慕善。才與不才﹐安可拒耶﹖」命召之入。見其人質淸秀﹔復覽其文卷﹐深器重之。乃出郵巡職牒一通與八座先徳﹐俾罷職司閒居﹐恐妨令子進修爾。果策名第﹐揚歷淸顯﹐出爲鄆州節度也。沈宣詞嘗爲麗水令。自言家大梁時﹐廏常列駿馬數十﹐而意常不足。咸通六年﹐客有馬求售﹐潔白而毛鬣類朱﹐甚異之﹐酬以五十萬﹐客許而直未及給﹐遽爲將校王公遂所買。他日﹐謁公遂﹐問向時馬﹐公遂曰「竟未嘗乘。」因引出﹐至則奮眄﹐殆不可跨﹐公遂怒捶之﹐又僕﹐度終不可禁。翌日﹐令諸子乘之﹐亦如是﹔諸僕乘﹐亦如是。因求前所直售宣詞。宣詞得之﹐復如是。會魏帥李公蔚市貢馬﹐前後至者皆不可。公閱馬﹐一閱遂售之。後入飛龍﹐上最愛寵﹐爲當時名馬。咸通十年停貢舉。前一年﹐日者言﹕己丑年無文柄﹐值「至仁」必當重振﹐明年上加尊號﹐內有「至仁」兩字﹐韓褒爲補闕﹐上疏請復之。夏侯孜謂楊元翼云「李九丈行不得事﹐我行之。」九丈卽衛公也。皮日休﹐鄭尙書愚門生。春闈內宴於曲江﹐醉寢別榻﹐衣囊書笥﹐羅列旁側﹐率皆新飾。同年崔昭符﹐鐐之子﹐素易日休。亦醉。更衣﹐見日休臥﹔疑他相知也﹐就視﹐乃日休﹐曰「勿呼之﹐渠方宗會矣﹗」以囊笥皆皮也。時人以爲口實。盧隱﹑李峭﹐皆王鐸門生﹐時議皆以衽席不修﹐屢黜辱。隱從兄攜﹐少相狎﹐志欲引用。及攜爲丞相﹐除右司員外郎。時崔沆方爲吏部侍郎﹐謁攜於私第﹐攜欣然而出。沆曰「盧員外入省﹐時議未息﹔今復除糾司員外郎﹐省中所不敢從﹐他曹惟相公命。」攜大怒﹐馳去﹐曰「捨弟極屈﹐卽當上陳矣﹗」隱卽放出。沆乃謁告﹐攜卽時替沆官。沆謂人曰「吾見丞郎出省郎﹐未見省郎出丞郎。」隱初自太常博士除水部員外郎﹐爲右丞李景溫抑焉﹐迨右司之命﹐景溫弟景莊復右轄﹐又抑之。是時諫官有陳疏者﹐攜曰「諫官似狗﹐一狗吠﹐輒一時有聲。」李譜者﹐玨之子。自淮南赴舉﹐路經蒲津﹐謁崔公鉉。鉉以子妻之﹐而性忌妒。譜﹐宰相子﹐懷不平﹐多爭競。鉉忽召譜讓之﹐譜初猶端笏﹐旣忿﹐卽橫手板曰「譜及第不幹丈人﹐官職不幹丈人。」語未卒﹐鉉掩耳而去。其妻竟怨憤而卒。畢П家本寒微。咸通初﹐其舅向爲太湖縣伍伯﹐П深恥之﹐常使人諷令解役﹐爲除官﹐反復數四﹐竟不從命。乃特除選人楊載爲太湖令。П延之相第﹐囑爲舅除其猥籍﹐津送入京。楊令到任﹐具達П意。伍伯曰「某賤人也﹐豈有外甥爲宰相耶﹖」楊堅勉之﹐乃曰「某每歲秋夏徵租﹐享六十千事例錢﹐苟無敗闕﹐終身優足。不審相公欲致何官耶﹖」楊乃具以聞П。П亦然其說﹐竟不奪其志也。又王蜀僞相庾傳素﹐與其從弟凝積﹐曾宰蜀州唐興縣。郎吏有楊會者﹐微有才用﹐庾氏昆弟深念之。洎疊秉蜀政﹐欲爲楊會除長馬以П之。會曰「某之吏役﹐遠近皆知﹐忝冒爲官﹐寧掩人口﹖豈可將數千家供待﹐而博一虛名長馬乎﹖」後𨿽假職名﹐止除檢校官﹐竟不扌捨縣役﹐亦畢舅之次也。﹝案﹕此條采自孫光憲《北夢瑣言》﹐楊會非懿宗時人﹐原附畢П之舅事後﹐今仍其舊﹞咸通初﹐洛中謠曰「勿雞言﹐送汝樹上去﹔勿鴨言﹐送汝水中去。」又曰「勿笑父母不以汝。」及李納爲河南尹﹐是年大水﹐納觀水於魏王堤上﹐波勢浸盛﹐慮其覆溺﹐於是策馬而回。時人語曰「昔瓠子將壞﹐而王尊不去﹔洛水未至﹐而李納已回。」是時男女多棲於木﹐咸爲所漂者﹐父母觀之不能救。咸通中﹐有司天歷生胡某﹐以老還江南。後辟郡掾曹﹐辭不赴﹐歸居建業。盧符寶者﹐亦知名士也。嘗問﹕「近年宰相不滿四人﹐豈非三臺有異乎﹖」曰「非三臺也﹐乃紫微受災耳﹗自今十餘年未可備。苟有之﹐卽不免大禍。」後路巖﹑於﹑王鐸﹑韋保衡﹑楊收﹑劉鄴﹑盧攜相次拜﹐後不免。池州李常侍寬﹐守江南數郡﹐皆請盧符寶爲判官。及守陵陽﹐信子弟之譖﹐疏不召。盧忿謂人曰「李公面部所無者三﹕無子﹑無宅﹑無冢。」時有龍公滿禪師。李氏所敬也﹐於坐難之曰「今李氏子弟皆長成﹐何言無子﹖」盧曰「非承家令器。」又曰「今土墻甲第﹐花竹猶不知其數﹐何言無宅﹖」盧曰「是王行立宅﹐李氏安得歌笑於其間﹖」時桂林大夫卽常侍兄﹐同營別業於金陵﹐甲第之盛﹐冠於邑下﹐人皆號爲「土墻李家宅」。江南宮城西街內﹐石井欄在通衢中者﹐卽宅內廳前井也。自創宅﹐卽令家人王行立看守﹐僅數十年矣﹐故盧君有此言。座客聞之﹐莫不笑。及池陽寇起﹐寬死﹐將歸葬新林﹐爲賊所邀﹐舟人盡見殺﹐棺柩不知所在。諸子悉無成立。世亂﹐王行立獨守其宅﹐竟死其中。路巖鎭劍南﹐出開遠門街﹐恣爲瓦石所擊﹐故京兆尹溫璋諸子之黨也。初﹐李舉薛能﹐巖取於省部﹐權京兆尹事﹐至是謂能曰「臨行勞以瓦礫相餞。」能徐舉笏曰「故事﹕宰相出鎭﹐府司無發人防守者。」巖甚慚。路相巖與崔雍同在崔相鉉幕。雍恃己名聲﹐因醉﹐撫巖背曰「路子路子﹗爭得共崔雍同恩門﹖」巖恨之。巖爲丞相。會和州不守﹐有石瓊者訟之﹐乃賜雍死。咸通末﹐曹相確﹑楊相收﹑徐相商﹑路相巖同爲宰相。楊﹑路以弄權賣官﹐曹﹑徐但備員而已。長安謠曰「『確』『確』無論事﹐錢財總被『收』。『商』人都不管﹐貨『賂』幾時休﹖」僖宗好蹴球﹑斗鴨爲樂﹐自以能於步打﹐謂俳優石野豬曰「朕若步打進士﹐當得狀元。」野豬對曰「或遇堯﹑舜﹑禹﹑湯作禮部侍郎﹐陛下不免且落第。」帝大笑。黃寇入京﹐郭妃不食﹐奔赴行在﹐乞食於都城﹐時人嗟之。僖宗幸蜀﹐禦座是明皇幸蜀故物﹔又舁禦座人李再忠﹐經明皇時供奉﹐時以爲異。﹝原注﹕案廣明元年﹐上距天寶將百年﹐此說甚妄﹞僖宗入蜀。太史歷本不及江東﹐而市有印貨者﹐每差互朔晦﹐貨者各徵節候﹐因爭執。里人拘而送公﹐執政曰「爾非爭月之大小盡乎﹖同行經紀﹐一日半日﹐殊是小事。」遂叱去。而不知陰陽之歷﹐吉凶是擇﹐所誤於眾多矣。僖宗幸蜀回﹐攺元光啟。俗諺云「軍中名『血』爲『光』﹐又字體『戶口負戈』爲『啟』﹐其未寧乎﹖」俄而未久亂作﹐長安復陷。升州上元縣前有古浮圖﹐嘗有僧指云「爲此﹐無縣丞正位。」詢之﹐自唐初並無縣丞﹐諸司注授﹐句畱在京﹐縱有赴任者﹐不月餘必卒。惟廣明中﹐有丞張遜﹐到任才月餘﹐節度周寶追命上府築夾城訖﹐歸縣未久﹐與令爭競﹐移爲睦州遂安尉。劉瞻自丞相出鎭荊南。鄭畋爲翰林承旨﹐艸制云「居數畝之宮﹐仍非己有﹔卻四方之賂﹐惟畏人知。」路巖謂畋曰「侍郎乃表薦劉相也﹗」出爲同州刺史。鄭相畋與盧相攜外兄弟﹐同在中書。後因議政喧競﹐撲碎硯﹐王侍中鐸笑之曰「不意中書有瓦解之事﹗」太尉韋昭度﹐舊族名人﹐位非忝竊﹐而沙門僧澈潛薦之中禁﹐一二時相皆因之大拜。悟達國師知元乃澈之師﹐世常鄙之。諸相在西川行在﹐每謁悟達﹐皆申跪禮﹐國師揖之﹐請於僧澈處喫茶。後韋掌武伐成都﹐田軍容致書曰「伏以太尉相公﹕頃因和尙﹐方始登庸。在中書則開鋪賣官﹐居翰林則倩人把筆。」蓋謂此也。盧澄爲李司空蔚淮南從事﹐因酒席請一舞妓解籍﹐公不許﹐澄怒﹐詞多不遜。公笑曰「昔之狂司馬﹐今也憨從事。」澄索彩具﹐蔚與賭貴兆﹐曰「彩大者﹐秉大柄。」澄擲之得十一﹐席上皆失聲。公徐擲之﹐得堂印。澄托醉而起。後數月﹐澄入南省﹔不數年﹐蔚入相。翰林學士孫《北裏志》云「鄭舉舉巧談諧﹐常有名賢醵宴。乾符中﹐狀元孫頗惑之﹐與同年數人多至其捨﹐他人或不盡預。同年盧嗣業訴醵罰錢﹐致詩狀元曰﹕『未識都知面﹐頻輸復分錢。苦心親筆硯﹐得志助花鈿。徒步求秋賦﹐持杯給暮飠。力微多謝病﹐非不奉同年。』嗣業﹐同年非舊知﹐又力窮不遵醵罰﹐故有此詩。曲內妓之頭角者爲都知﹐舉舉﹑降眞是也。曲中一席四﹐見燭卽倍﹐新郎更倍﹐故曰『復分錢』。一日﹐同年宴﹐舉舉有疾﹐不來﹐令同年李深之爲酒糾。狀元吟曰﹕『南行忽見李深之﹐手舞如風令不疑﹐任你風流兼醞藉﹐天生不似鄭都知。』」杜讓能﹐丞相審權之子﹔韋相保衡﹐審權之甥。保衡少不爲讓能所禮。保衡爲相﹐讓能久不中第。及登科﹐審權憤其沈厄﹐以一子出身奏監察禦史。崔相沆知貢舉﹐得崔瀣。時榜中同姓﹐瀣最爲沆知。譚者稱﹕「座主門生﹐沆瀣一气。」許棠初試進士﹐與薛能﹑陸肱齊名。薛擢第﹐尉擢﹔肱下第﹐遊太原﹕棠並以詩送之。棠登第﹐薛已自京尹出鎭徐州﹐陸亦出守南康﹐招棠爲ヘ。初﹐髙侍郎知舉﹐棠納捲﹐覽其詩云「退已經三十載﹐登龍僅見一千人。」乃曰「世復有屈於許棠者乎﹖」永臨劉相﹐以其子希同年﹐畱爲淮南館驛官﹐令和韻﹐棠嗜詩不通﹔南海僕射時爲副使知府事﹐笑謂人曰「相公令許棠和韻﹐可謂虐人也﹗」許棠常言於人曰「往者未成事﹐年漸衰暮﹐行倦達官門下﹐身疲且重﹐上馬極難。自喜得第來筋骨輕健﹐攬轡升降﹐猶愈於少年。則知一名﹐乃孤進之還丹。」華郁﹐三衢人﹐早遊田令孜門﹐擢進士第﹐歷正郎金紫。李瑞﹐曲江人﹐亦受知於令孜﹐擢進士第﹐又爲令孜賓佐。俱爲孔魯公所嫌。文徳中﹐與郁俱陷刑网。裴筠婚蕭楚公女﹐言定未幾﹐便擢進士。羅隱以一絕刺之﹐略曰「細看月輪還有意﹐信知靑桂近嫦娥。」秦韜玉應進士舉﹐出於單素﹐屢爲有司所斥。京兆尹楊損奏復等列。時在選中。明日將出榜﹐其夕忽叩試院門﹐大聲曰「大尹有帖﹗」試官沈光發之﹐曰「聞解榜內有人﹐曾與路巖作文書者﹐仰落下。」光以韜玉爲問﹐損判曰「正是此。」方幹貌陋唇缺﹐味嗜魚﹐性多譏戲。蕭中丞典杭﹐軍ヘ吳傑患眸子赤﹔會宴於城樓飲﹐促召傑﹐傑至﹐目爲風掠﹐不堪其苦。憲笑命近座女伶裂紅巾方寸帖臉﹐以障風。幹時在席﹐因爲令戲傑曰「一盞酒﹐《一撚鹽》﹐止見門前懸箔﹐何處眼上垂簾﹖」傑還之曰「一盞酒﹐一臠﹐止見半臂著釒﹐何處口唇開﹖」一席絕倒。爾後人多目幹爲「方開」。羅給事隱﹑顧博士云﹐俱受知於相國令狐公。顧𨿽鹺商子﹐而風韻詳整。羅﹐錢塘人﹐鄕音乖刺。相國子弟每有宴會﹐顧獨預之﹐丰韻談諧﹐不辧寒素之子也。顧賦爲時所稱﹐而切於成名。嘗有啟事﹐陳於所知﹐只望丙科盡處﹐竟列名於尾科之前也。羅旣頻不得意﹐未免怨望﹐意爲貴子弟所排﹐契闊東歸。黃寇事平﹐朝賢意欲召之。韋貽範沮之曰「某與之同舟而載﹐𨿽未相識﹐舟人告云﹕『此有朝官。』羅曰﹕『是何朝官﹗我腳夾筆﹐可以敵得數輩。』必若登科通籍﹐吾徒爲秕糠也。』」由是不果召。駙馬韋保衡爲相﹐頗弄權勢。及將敗﹐長安小兒競彩戲﹐謂之「打圍」。不旬日余﹐韋禍及。大中十二年﹐李衛公謫崖州。歷宣﹑懿兩朝無宗相。至乾符二年﹐李蔚爲相﹐俄罷去。歷乾符﹑廣明﹑中和﹑光啟﹑文徳﹑龍紀﹑大順﹑景福﹑乾寧﹐悉無宗相﹐而宗室陵遲尢甚﹐居官者不過郡縣長﹐處鄕裏者或爲裏胥。唐末﹐飲席之間多以《上行杯》《望遠行》拽盞爲主﹐《下次據》副之。旣而僖宗西行﹐後方鎭多爲下位者所據﹐此其驗也。唐末士人之衣色尙黑﹐故有紫綠﹐有墨紫。迨兵起﹐士庶之衣俱皂﹐此其讖也。唐末婦人梳髻﹐謂「拔叢」﹔以亂髮爲胎﹐垂障於目。解者云「羣眾之計﹐目睹其亂髮也。●卷八補遺﹝無時代﹞宓犧氏以農官﹔神農以火﹔黃帝以云﹔少昊以鳥﹔顓頊而名以民事﹐又以五行爲官名﹔作司徒﹐敬敷五教﹔禹作司空﹐以平水土﹔周則以天﹑地﹑春﹑夏﹑秋﹑冬爲官名。伏以古者命官﹐以天地﹑四气﹑五行﹑雲龍爲號者﹐皆上稟天時﹐下達人事﹐見聖人垂意﹐未有不及於惠民也。後代不究深旨﹐率爾命官﹐僕射﹑侍中﹐尢爲不可。秦有侍中﹑僕射﹐其初且非官名﹐惟供奉左右﹐是其職業。侍中﹐當西漢掌乘輿服﹐下至褻器﹑虎子之類﹔虎子﹐溺器也。武帝以安國爲侍中﹐以其儒者﹐特許掌禦唾壺﹐朝廷榮之。班固云「侍中﹐本丞相吏也。五人來往殿內奏事﹐故曰『侍中。』」又僕射者﹐射音夜﹐尢寡其義。在秦有周靑臣﹐孔衍注云「僕射﹐小官扶左右者也。」亦曰「衛令僕射﹐守門之夫。」在漢爲武士門僕射﹐在宮則曰宮門僕射﹑永巷僕射﹕蓋言「僕禦」執射之夫也﹐如今宦豎之首耳。皆因權幸﹐漸峻官名。開元元年﹐攺左右僕射爲左右丞相﹐是官號之不正也。又則天寵侍禦者張昌宗﹐其官號曰「控鶴監」。向使五王未復唐徳﹐則「控鶴」亦沾丞相之名也。兩省官上事日﹐宰相臨焉。上事者設牀幾﹐面南而坐﹐判三道案。宰相別施一牀﹐連上事官牀﹐南坐於西隅﹐謂之「壓角」。自常侍而下﹐以南爲上﹐差舛相承﹐實乖禮敬。曷不爲丞相設位於眾官之南﹐常侍﹑諫議﹑給事﹑舍人循次而坐於丞相之下﹖尊卑有序﹐足以爲儀。「壓角」之來﹐莫究其始。《開元禮》及累朝典故並無其文。習俗因循﹐莫近於理。今請去「壓角」﹐以釋眾疑。凡言九寺﹐皆曰「棘卿」。《周禮》「三槐九棘」﹕槐者﹐懷也﹔上佐天子﹐懷來四夷。棘者﹐言其赤心以奉其君﹐皆三公九卿之任也。唐世惟大理得言棘卿﹐他寺則否。九寺皆樹棘木﹐大理則於棘下訊鞫其罪﹐所謂「大司寇聽刑於棘木之下」。朝廷百司諸廳皆有壁記﹐敍官秩創置及遷授始末。原其作意﹐蓋欲著前政履歷﹐而發將來健羨焉。故爲記之體﹐貴其說事詳雅﹐不爲苟飾﹐而近時作記﹐多措浮詞﹐褒美人才﹐抑揚功閥﹐殊失記事之本意。韋氏《兩京記》云「郎官盛寫壁記﹐以紀當廳前後遷除出入﹐寢以成俗。」然則壁記之起﹐當自國朝已來﹐始自臺省﹐遂流郡邑耳。官銜之名﹐蓋興近代。當時選曹補授﹐須存資歷﹐聞奏之時﹐先具舊官名品於前﹐次書擬官於後﹐使新舊相銜不斷﹐故曰「官銜」﹐亦曰「頭銜」。所以名爲「銜」者﹐言如人口銜物﹐取其連續之意。又如馬之有銜以制其首﹐前馬之進﹐後馬續來﹐相次不絕者﹐古人謂之「銜尾相續」﹐卽其義也。近代通謂府庭爲公衙﹐公衙卽古之公朝也。字本作「牙」﹐《詩》曰「祈父﹐予王之爪牙。」祈父﹐司馬﹐掌武備。象猛獸﹐以爪牙爲衛﹐故軍前大旗謂「牙旗」﹐出師則有「建牙」﹑「牙」之事。是軍中聽號令﹐必至牙旗之下﹐稱與府朝無異。近俗尙武﹐是以通呼「公府」爲「公牙」﹐「府門」爲「牙門」﹐字稱訛變﹐轉而爲「衙」。《漢書地理誌》馮翊有衙縣﹐春秋時彭衙之地﹐非公府之名。或云﹕公門外刻木爲牙﹐立於門側﹐以象獸牙﹔軍將之行﹐置牙竿首﹐懸旗於上﹐其義一也。輿駕行幸﹐羽儀導從﹐謂之「鹵簿」。自秦漢以來始有其名。蔡邕《獨斷》所載鹵簿﹐有「小駕」﹑「大駕」﹑「法駕」之異﹐而不詳鹵簿之義。按字書﹕「鹵﹐大也。」字亦作「櫓」﹐又作「鹵」﹐音義皆同。以甲爲之﹐所以敵。賈誼《過秦論》云「伏屍百萬﹐流血漂鹵」是也。甲有先後部伍之次﹐皆著之簿籍。天子出﹐則案次道從﹐故謂之「鹵簿」耳。儀衛具五兵﹐今不言他兵﹐獨以甲爲名者﹐行道之時﹐甲居外﹐餘兵在內﹐但言「鹵簿」﹐是舉凡也。南朝禦史中丞﹑建康令俱有鹵簿﹐人臣儀衛﹐亦得同於君上﹐則鹵簿之名不容別於他義也。又百官從駕﹐謂之「扈從」。蓋臣下侍從至尊﹐各供所職﹐猶僕禦扈養以從上﹐故謂之「扈從」耳。《上林賦》云「扈從橫行」﹐顏監釋云「謂跋扈縱恣而行也。」據顏此解﹐乃讀「從」爲「放縱」之縱﹐不取「行從」之義﹐所未詳也。禦史臺三院﹕一曰臺院﹐其僚曰侍禦史﹐眾呼爲「端公」。見宰相及臺長﹐則曰「某姓侍禦」。知雜事謂之「雜端」。見臺長﹐則曰「知雜侍禦」。𨿽他官髙秩兼之﹐其侍禦號不攺。見宰相﹐則曰「知雜某姓某官」。臺院非知雜者﹐俗號「散端」。二曰殿院﹐其僚曰殿中侍禦史﹐眾呼爲「侍禦」。見宰相及臺長雜端﹐則曰「某姓殿中」。最新入﹐知右巡﹔已次﹐知左巡﹕號「兩巡使」。所主繁劇。及遷向上﹐則又入推﹐益爲煩勞。惟其中間﹐則入淸閒。故臺中諺曰「免巡未推﹐只得自如。」言其閒適也。廳有壁畫﹐小山水甚工﹐云是吳道子眞迹。三曰察院﹐其僚曰監察禦史﹐眾呼亦曰「侍禦史」。見宰相及臺長雜端﹐則曰「某姓監察」。若三院同見臺長﹐則通曰「三院侍禦」。而主簿紀其所行之事。每公堂食會﹐雜事不至﹐則無所檢轄﹐惟相揖而已。雜事至﹐則盡用憲府之禮。雜端在南榻﹐主簿在北榻﹐兩院則分坐。𨿽舉匕箸﹐皆絕譚笑。食畢﹐則主簿持黃卷揖曰「請舉事。」於是臺院長白雜端曰「舉事」。﹝原注﹕欲上堂﹐三院長各於食堂之南廊下﹐先白雜端云「合舉事。」﹞則舉曰「某姓侍禦史﹝原注﹕有同姓者﹐則以第行別之﹞有某過﹐請準條。」主簿書之。其兩院皆仿此。若舉時差錯﹐則最小殿中舉院長﹐則最小侍禦史舉殿院長﹔又錯﹐則向上人遞舉。雜端失笑﹐則三院皆笑﹐謂之「烘堂」﹐悉免罰矣。凡見黃卷罰直﹐遇赦悉免。臺長到諸院﹐凡官吏有所罰﹐亦悉免。禦史歷三院𨿽至美﹐而月滿殿中推鞫之勞﹐憚於轉兩院﹐以向下侍禦史便領推也﹐多不願爲﹐以此臺中以「殿中轉西院」爲戲詛之詞。每出入行步﹐侍禦史在柱裏﹐殿﹑察兩院在柱外﹔有時殿中入柱裏﹐則共ㄉ之曰「著﹝原注﹕直略反﹞去也。」三院禦史主簿有事白端公﹐就其廳﹐若有中路白事﹐謂之「端」﹐有罰。殿中有免巡﹐遇正知巡者假故﹐則向上人又權知﹐謂之「蘸巡」。臺官有親愛除拜及喜慶之事﹐則謁院長﹑雜端﹑臺長﹐謂之「取賀」。凡此皆因胥徒走卒之言﹐遂成故事。察院每上堂了各報﹐諸禦史皆入立於南廊﹐便服ヒ鞋﹐以俟院長。立定﹐院長方出﹐相揖而序行。至殿院門﹐揖殿中﹐又序行﹔至食堂前﹐揖侍禦史。凡入門至食﹐凡數揖。祗揖者﹐古之肅拜也。臺中無不揖﹐其酒無起謝之禮﹐但云「揖酒」而已。酒取合敬﹐故恐煩卻揖。往往自臺拜他官﹐執事亦誤作「臺揖」﹐人皆笑之。每赴朝序行﹐至待漏院偃息﹐則有「臥揖」﹔馬上則有「馬揖」。凡院長在廳院內﹐禦史欲往他院﹐必先白﹐決罰又先白。察院有都廳﹐院長在本廳﹐諸人皆會話於都廳。﹝原注﹕禦史初上後﹐遇雜端上堂﹐則舉三愆九失儀﹐緣是新人﹐欲並罰也。未遇雜端上堂﹐其犯舊條並不罰﹞察院南院﹐會昌初監察禦史鄭路所葺。禮察廳謂之「松廳」﹐南有古松也。刑察廳﹐謂之「魘廳」﹐寢於此多魘。兵察常主院中﹐茶必市蜀之佳者﹐貯於陶器﹐以防暑濕。禦史躬親緘啟﹐故謂之「茶瓶廳」。吏察主院中入朝人次第名籍﹐謂之「朝簿廳」。吏察之上﹐則館驛使。館驛使之上﹐則監察使。同僚之冠也﹐謂之院長。臺中敬長﹐三院皆有長。察院風彩尢峻。凡三院禦史初拜﹐未朝謝﹐先謁院長﹔辭疾不見﹐則不得謝及上矣。﹝原注﹕諸家《禦史臺記》﹐多載當時禦史事迹戲笑之言﹐故事甚略。臺中有儀注﹐後漸遺闕。𨿽有板榜﹐亦但錄一時要節﹐自此轉磨滅矣﹞禦史主彈奏不法﹐肅淸內外。唐興﹐宰輔多自憲司登鈞軸﹐故謂禦史爲宰相。杜鴻漸拜授之日﹐朝野傾羨。監察禦史振舉百司綱紀﹐名曰「入品宰相」﹐髙宗朝﹐王本立﹑余ぅ始爲禦史裏行﹐則天更置內供奉及員外試禦史﹐有臺使﹑裏使﹐皆未正名也。其裏行員外試者﹐俗名爲「合口椒」﹐言最有毒﹔監察爲「開口椒」﹐言稍毒散﹔殿中爲「蘿卜」﹐亦謂「生薑」﹐言𨿽辛辣而不能爲患﹔侍禦史謂之「掐毒」﹐言如蜂蠆去其芒刺也。禦史多以淸苦介直獲進﹐居常敝服羸馬﹐至於殿庭。開元末﹐宰相以禦史權重﹐遂制彈奏者先諮中丞﹑大夫﹐皆通許﹐又於中書﹑門下通狀先白﹐然後得奏。自是禦史不得特奏﹐威權大減。天寶中﹐宰相任人不專淸白﹐朝爲淸介﹐暮易其守﹐順情希旨﹐綱維稍紊。禦史羅希猜毒﹐吉溫頗苛細﹐時稱「羅鉗吉网﹐望風气懾。」開元已前﹐諸節制並無憲官﹐自張守爲幽州節度﹐加禦史大夫﹐幕府始帶憲官﹐由是方面威權益重。遊宦之士﹐至以朝廷爲閒地﹐謂幕府爲要津。遷騰倏忽﹐坐致郎省﹐彈劾之職﹐遂不復舉。禦史舊例﹕初入臺﹐陪直二十五日﹐節假五日﹐謂之「伏豹」﹐亦曰「豹直」。百司州縣初授官陪直者﹐皆有此名。杜易簡解「伏豹」之義云「宿直者﹐離家獨宿﹐人情所貴。其人初蒙策拜﹐故以此相處。伏豹者﹐言眾官皆出﹐此人獨畱﹐如伏藏之豹﹐伺候待搏﹐故云『伏豹』耳。」韓琬則解爲「爆直」﹐言如燒竹﹐遇節則爆。余以爲南山赤豹﹐愛其毛體﹐每雪霜雨霧﹐諸禽獸皆出取食。惟赤豹深藏不出﹐古人以諭賢者隱居避世。鮑明遠《賦》云「豈若南山赤豹﹐避雨霧而深藏。」此言「伏豹」﹑「豹直」者﹐蓋取不出之意。初官陪直﹐已有「伏豹」之名﹐何必以遇節而比燒竹之「爆」也﹖杜說𨿽不甚明﹐粗得其意﹔韓則疏矣。新官並宿本署﹐曰「爆直」﹐僉作「爆」進之字。惠郎中實云「合作虎『豹』字。」言豹性潔﹐善服气﹐𨿽雪雨霜霧﹐伏而不出﹐慮污其身。唐制十八道節度﹐其後號九節度。其後河朔三鎭﹐及四凶﹑二豎之亂﹐可考大略。明皇天寶元年﹐置十節度經略使以備邊﹕曰安西﹑曰北庭﹑曰河西﹐以備西邊﹔曰朔方﹑曰河東﹑曰範陽﹐以備北邊﹔曰平盧﹐以備東邊﹔曰隴右﹑曰劍南﹐以備西邊﹔曰嶺南五府經略﹐以備南邊。節度之立﹐其初固止於沿邊十道耳。自安祿山之亂﹐則內地始置九節度以討之﹐曰﹕朔方郭子儀﹐淮西魯炅﹐興平李﹐滑濮許叔冀﹐鎭西李嗣業﹐鄭蔡李廣琛﹐河東李光弼﹐澤潞王思禮﹐河南崔光遠。內地之置節度﹐其初猶止於九道耳。自朱氏之倡亂中原也﹐則自國門之外﹐皆方鎭矣。蓋其先也﹐欲以方鎭禦四夷﹐而其後也﹐則以方鎭禦方鎭。十道旣已兆亂﹐則內地必置九道﹐以除其亂﹔九道又兆亂﹐則關外近郡又不得不置矣。至代宗廣徳元年﹐以田承嗣爲魏博節度﹐李懷仙爲盧龍節度﹐李寶臣爲成徳節度﹐是謂河北三鎭﹐各有其地。其風俗獷戾﹐過於蠻貊﹐吾知其河北之地﹐非復朝廷有矣。至於大歷九年﹐相推戴而謂之四王﹕朱滔稱冀王﹐田悅稱魏王﹐王武俊稱趙王﹐李納稱齊王。李希烈又以淮西稱帝﹐朱Г又以關中稱帝。裂土假王者「四凶」﹐滔天僭帝者「二豎」﹔紛紛籍籍﹐不知其幾也。蓋唐之亂﹐非藩鎭無以平之﹐而亦藩鎭有以亂之。其初跋扈陸梁者﹐必得藩鎭而後可以戡定其禍亂﹐而其後戡定禍亂者﹐亦足以稱禍而致亂。故其所以去唐之亂者﹐藩鎭也﹔而所以致唐之亂者﹐亦藩鎭也。試以其一二論之。安氏之亂﹐懷恩平之也﹔而畱三鎭以遺患者﹐亦一懷恩也。將兵至京師﹐冒雨寒而來﹐姚令言之功也﹐而所以迎朱Г而趨京師者﹐亦一令言也。擒子期破田悅者﹐李寶臣之功﹐而釋承嗣以爲己資者﹐亦寶臣也。卒至於終唐之世﹐莫敢誰何者﹐由三鎭始也。露布﹐捷書之別名也。諸軍破賊﹐則以帛書建諸竽上﹐兵部謂之「露布」。蓋自漢以來有其名。所以露布者﹐謂不封檢﹐露而宣布﹐欲四方之速聞也。亦謂之「露板」。魏晉奏事﹐云「有警急﹐輒露板插羽」是也。宋時沈璞爲盱眙太守﹐與臧質固拒魏軍﹐軍退﹐質謂璞城主﹐使自上露板。後魏韓顯宗大破齊軍﹐不作露布﹐髙祖怪而問之﹐對曰「頃間諸將﹐獲賊二三﹐驢馬﹐皆爲露布﹐臣每哂之。近𨿽仰憑威靈﹐得摧醜豎﹐斬擒不多﹐脫復髙曳長縑﹐虛張功捷﹐尢而效之﹐其罪彌甚。所以斂毫捲帛﹐解上而已。」然則露布﹑露板﹐古今通名也。隋文帝詔太常卿奇章公撰宣露布儀。開皇九年平陳﹐元帥晉王以ㄞ上露布﹐兵部請依新禮﹕「集百官及四方客使於朝堂﹐內史令稱有詔﹐在位者皆拜﹔宣露布訖﹐蹈舞者三﹐又拜。郡縣皆同。」唐因其體。然露布於大抵皆張皇國威﹐廣談帝徳﹐動逾數千字﹐其能體要不煩者﹐鮮矣。古者閹尹擅權專制者多矣﹐其間不無忠孝﹐亦存編簡。唐自安史以來﹐兵難氵存臻﹐天子插越﹐親衡戎柄﹐皆付大閹﹐魚朝恩﹑竇文場乃其魁也。爾後置左右軍﹑十二衛﹐觀軍容﹑處置﹑樞密﹑宣徽四院使﹐擬於四相也。十六宮使﹐皆宦者爲之﹐分卿寺之職﹐朝廷班行備員而已。供奉官紫衣入侍﹐後軍容使楊復恭俾具釒笏宣導﹐自復恭攺作也。嚴遵美﹐內謁之最良也。嘗典戎﹐唐末致仕於蜀郡﹐鄙叟庸夫﹐時得親狎。其子仕蜀﹐至ト門使。曾爲一僧致紫袈裟﹐僧來感謝之﹐書記所謝之語於掌中﹐方屬炎天﹐手汗模糊﹐文字莫辧。折腰而趨﹐流汗喘之﹐只云「伏以軍容……」寂無所道﹐抵視掌心良久﹐云「貌寢人微﹐凡事無能。」嚴曰「不敢﹐不敢。」退而大哈。嚴公物故﹐蜀朝冊命贈﹐給事中竇雍堅不承命。𨿽偏霸之世﹐亦不苟且﹐士人多之。鄒山﹐古之嶧山﹐始皇刻碑處﹐文字分明。始皇乘羊車以上﹐其路猶存。案﹕此地﹐春秋時邾文公卜遷於繹者也。始皇刻石紀功﹐其文李斯小篆。後魏太武帝登山﹐使人排倒之。然歷代摹拓以爲楷則﹐邑人疲於供命﹐聚薪其下﹐因野火焚之﹐由是殘缺﹐不堪摹寫﹐然由上官求請﹐行李登陟﹐人吏轉益勞獘。有縣宰取舊文勒於石碑之上﹐凡成數片﹐置之縣廨﹐須則拓取。自是山下之人﹐邑中之吏﹐得以息。今人間有《嶧山碑》﹐皆新刻之碑也。其文云「刻此樂石」﹐學者不曉「樂石」之意﹐顏師古謂取泗濱磬石作此碑。始皇於瑯琊﹑會稽諸山刻石﹐皆無此意﹐惟《嶧山碑》有之﹐故知然也。墓前碑碣﹐未詳所起。案《儀禮》﹕廟中有碑﹐所以系牲﹐並視日景。《禮記》云「公室視丰碑﹐三家視桓楹。」丰碑﹑桓楹﹑天子﹑諸侯葬時下棺之柱﹐其上有孔﹐以穿糸卒索﹐懸棺而下﹐取其安審﹐事畢卽閉壙中。臣子或書君父勛閥於碑上﹐後又立之於隧口﹐故謂之「神道碑」﹐言神靈之道也。古碑上往往有孔﹐是貫糸卒之遺象。前漢碑甚少﹐後漢蔡邕﹑崔瑗之徒﹐多爲人立碑﹔魏晉之後﹐其流浸盛。碣亦碑之類也。《周禮》﹕「凡金玉錫石﹐曷而璽之。」注云「曷﹐如今題署物。」《漢書》云「瘞寺前﹐揭著其姓名。」注云「曷﹐弋也﹐弋於瘞處而書死者之姓名。曷音揭。」然則物有標榜﹐皆謂之「曷」。郭景純《江賦》云「峨眉爲泉揚之曷。」又變爲「碣」﹐《說文》云「碣﹐特立石也。」據此則從木﹑從石兩體皆通。隋之制﹕五品以上立碑﹐螭首龜趺﹐上不得過四尺﹐載在《喪葬令》。近代碑碣稍眾﹐有力之家多輦金帛以祈作者。𨿽人子罔極之心﹐順情虛飾﹐遂成風俗。蔡邕云「吾爲人作碑多矣﹐惟郭有道無愧詞。」隋文帝子齊王攸薨﹐僚佐請立碑﹐帝曰「欲求名﹐一卷史書足矣﹔若不能﹐徒爲後人作鎭石耳。」誠哉是言﹗石碑皆有圓空。蓋碑者﹐悲也﹐本墟墓間物。每一墓有四焉。初葬﹐穿繩於孔以下棺﹐乃古懸窆之禮。《禮》曰「公室視丰碑﹐三家視桓楹。」人因就紀其徳﹐由是遂有碑表。數十年前﹐時有樹徳政碑﹐亦制圓空﹐不知根本甚矣。後有悟之者﹐遂攺焉。人道尙右﹐以右爲尊。禮先賓客﹐故西讓客﹐主人在東﹐蓋自卑也。後人或以東讓客﹐非禮也。蓋緣見所在地﹐所主在東﹐俗有東行南頭之戲﹐此乃貴爲一方一境之主也。《記》曰「天子無客禮﹐莫敢爲主焉。故君適其臣﹐升自阼階﹐不敢有其室也。」注﹕「明饗君﹐非也。」唐之方鎭及刺史﹐入本部﹐於令長已下﹐禮絕賓主﹐猶近君臣。至於藩鎭經管內支郡﹐則俱是古南面諸侯﹐但以使職監臨﹐如臺省之官至外地耳。卽通宴饗﹐則異君臣﹐而用古天子升階之儀﹐非禮也。近代風俗﹐人子在膝下﹐每生日有酒食之事﹔孤露之後﹐不宜復以爲歡會。梁孝元帝少時﹐每以載誕之辰﹐輒設齋講經﹐洎阮修容歿後﹐此事亦絕少。太宗曾以降誕日感泣。中宗常以降誕日宴侍臣內庭﹐與學士聯句《柏梁體詩》。然則唐以來﹐此日皆有宴會。開元十七年﹐丞相張說奏﹕以八月端午降誕日爲千秋節﹐又攺爲天長節。肅宗因之﹐誕日爲地平天成節。代宗𨿽不爲節﹐猶受四方進獻。徳宗卽位﹐詔公卿議﹐吏部尙書顏眞卿奏﹕「準《禮經》及歷代帝王無降誕日﹐惟開元中始爲之。復推本意﹕以爲節者﹐喜聖壽無疆之慶﹐天下咸賀﹐故號節﹔若千秋萬歲之後﹐尙存此日以爲節假﹐恐乖本意。」於是敕停之。明皇朝﹐海內殷贍。送葬者或當衝設祭﹐張施幃幕﹐有假花﹑假果﹑粉人﹑粉帳之屬。然大不過方丈﹐室髙不逾數尺﹐識者猶或非之。喪亂以來﹐此風大扇﹐祭盤帳幕﹐髙至九十尺﹐用牀三﹑四百張﹐雕鐫飾畫﹐窮極技巧﹐饌具牲牢﹐復居其外。大歷中﹐太原節度辛云京葬日﹐諸道節度使使人修祭。範陽祭盤最爲髙大﹐刻木爲尉遲鄂公與突厥鬥將之戲﹐機關動作﹐不異於生。祭訖﹐靈車欲過﹐使者請曰「對數未盡。」又停車﹐設項羽與漢祖會鴻門之象﹐良久乃畢。者皆手擘布幕﹐輟哭觀戲。事畢﹐孝子傳語與使人﹕「祭盤大好﹐賞馬兩匹。」滑州節度令狐母亡﹐鄰境致祭﹐昭義節度初於淇門載船桅以充幕柱﹐至時嫌短﹐特於衛州大河船上取長桅代之。及昭義節度薛公薨﹐歸葬絳州﹐諸方並管內縣塗陽城南設祭﹐每半里一祭﹐至漳河二十餘里﹐連延相次。大者費千餘貫﹐小者三﹑四百貫﹐互相窺覘﹐競爲新奇。柩車暫過﹐皆爲棄物矣。蓋自開辟至今﹐奠祭鬼神﹐未有如斯之盛者。俗間凶疏﹐本敍時序朔望﹐以表遠感之懷﹐此合於情理。至有敍經齋七日﹐此出釋教﹐不當形於書疏。準禮﹕父在﹐爲所生母﹔父爲嫡子﹔夫爲妻﹔皆杖周。自周禮已降﹐至於《開元禮》﹐及唐史二百六十年﹐並無有易斯議﹐未聞爲兄弟杖者。自離亂之後﹐武臣爲弟始行周杖之禮﹐是賓佐不能以禮正之﹐致其謬誤也。乾寧三年九月﹐行弔於名士之家﹐睹其弟爲兄杖﹐門人知舊來﹐無有言其乖禮者﹐實慮日久浸以爲是。自今後﹐士子好禮者﹐於服式之中﹐愼而行之。今俗釋服多用昏時﹐非禮也。按《戴禮》﹕「魯人有朝祥而暮歌者﹐子路笑之。」夫子𨿽抑子路云「三年之喪﹐亦已久矣。」而復曰「逾月則其善。」明知月晦之朝﹐去縞從吉也﹐明日則逾月矣﹐故夫子怪其不待明日而歌。今之免服準式給晦日假者﹐蓋以朝旣從吉﹐使竟是日吉服﹐盡與親賓相見﹐徧示禮終﹐至明日復參公務﹐無樂不爲之義。又禮書皆云﹕前一夕除某物﹐廢某物。又曰「夙興」云云﹐知前夕除廢﹐爲明晨之漸。凡曰釋服﹐悉宜從朝矣﹝原注﹕今在脫服假內﹐反不見賓友也﹞。《禮》云「大喪不避涕泣而見人」者﹐言旣不行求見人﹐人來求之﹐不避涕泣﹐以表至哀無飾。今世卒哭之後﹐朔望時節﹐辭不見賓客﹐非也。若尊髙居喪﹐弔者以是日客多﹐不敢求見﹐遽自退去﹐宜矣﹐非所以辭也。三日成服﹐聖人之制﹐世有至五日者﹐非也。忌日請假﹐非古也。《世說》云「忌日惟不飲酒作樂。會稽王世子將以忌日送客至新亭﹐主人欲作樂﹐王便起去﹐持彈往衛洗馬墓彈鳥。」《晉書》又載﹕桓玄「忌日與賓客遊宴﹐惟至時一哭而已。」此前代忌日無假之證也。沈約《答庾光祿書》云「忌日制忌﹐應是晉﹑宋之間﹐其事未久。未至假前﹐止是不爲宴樂﹐本自不封閉﹐如今世自處者。居喪再周之內﹐每至忌日﹐哭臨受弔﹐無不見人之義。而除服之後﹐乃不見人。實由世人以忌日不樂﹐而不能竟日興感﹐以對賓客﹐或弛懈﹐故過自屏晦﹐不與外接。設假之由﹐實在於此。」顏延之﹕「忌日感慕﹐故不接外賓﹐不理庶務﹐不能悲愴自居﹐何限於深藏也。世人或端坐奧室﹐不妨言笑﹐迫有急卒﹐寧無盡見之理﹖其不知禮意乎﹗」李匡云「《晉書》稱阮咸善琵琶﹐是卽是矣。」按《周書》云「武帝彈琵琶﹐後梁宣帝起舞﹐謂武帝曰﹕『陛下旣彈五弦琴﹐臣何敢不同百獸舞﹖』」則周武帝所彈﹐乃是今之五弦。可知前代凡此類﹐總號琵琶爾。又按《風俗通》云「以手批把﹐謂之琵琶。自撥彈已後﹐惟今四弦始專琵琶之名。」因依而言﹐則劉飠束所云「貞觀中﹐悲洛兒始棄撥﹐用手以撫琵琶。」是又不知故事者之言也。又因此而徵之﹐五弦之號﹐卽出於後梁宣帝之語也。而今阮氏琵琶﹐正以手撫﹐反不能占琵琶之名﹐失本義矣。今有奕局﹐共取一道﹐人行五棋﹐謂之「蹙融」。「融」宜作「戎」﹐此戲生於黃帝蹙鞠﹐意在軍戎也﹐殊非「圓融」之義。庾元規著《座右方》﹐所言「蹙戎」﹐是也。今之博戲﹐長行最盛。其具有局有子﹐黑﹑黃各十有五﹐擲采之頭有二。其法生於握槊﹐變於雙陸。天后夢雙陸不勝﹐狄公言「宮中無子」﹐是也。後人新意﹐長行出焉。又有小雙陸﹑圍透﹑大點﹑小點﹑遊談﹑鳳翼之名﹐然無如長行。鑑險易者﹐諭時事焉﹔適變通者﹐方《易》象焉。王公大臣﹐頗或耽玩﹐至於廢慶弔﹐忘寢食。閭裏用之﹐於是彊名爭勝﹐謂之「撩零」﹔假借分畫﹐謂之「囊家」。囊家什一而取﹐謂之「子頭」。有通宵而戰者﹐有破產而輸者。中世工者﹐有渾鎬﹑崔師本。圍棋次於長行﹐其中世工者﹐韋延扈﹑楊。彈棋鮮有爲之﹐中世工者﹐有吉達﹑髙越首出焉。貞元中﹐董叔儒進博局﹐並《經》一卷﹐頗有新意﹐不行於世。隋置明經﹑進士科﹐唐承隋﹐置秀才﹑明法﹑明字﹑明算﹐並前六科。主司則以考功郎中﹐後以考功員外郎。士人所趨﹐明經﹑進士二科而已。及大足元年﹐置拔萃﹐始於崔翹。開元十九年﹐置宏詞﹐始於鄭昕。開元二十四年﹐置平判入等﹐始於顏眞卿。是年﹐考功員外郎李昂摘進士李權章句疵之﹐榜於通衢﹔權摘昂詩句之失﹐由是世難其事﹐乃命禮部侍郎主之。後有左補闕薛邕﹐中書舍人達奚﹑李韋﹑李麟﹑姚子彥﹑張蒙﹑髙郢﹑權徳輿﹑衛次公﹑張宏靖﹑於允躬﹑韋貫之﹑李逢吉﹑李程﹑庾承宣﹑賈飠束﹑沈﹑杜審權﹑李﹑裴恆﹑王鐸﹑李蔚﹑趙騭﹑鄭愚﹐太常少卿李建﹐尙書蕭昕﹐僕射王起﹐常侍蕭仿﹐黃門侍郎許孟容﹑鄭顯﹐刑部侍郎崔樞﹐戶部侍郎韋昭度雜主之﹐而宏靖不以進士顯。唐朝初﹐明經取通兩經﹐先帖文﹐乃案章疏試墨策十道﹔秀才試方略策三道﹔進士時務策五道。考功員外郎職當考試。其後舉人憚於方略之科﹐爲秀才者殆絕﹐而多趨明經﹑進士。髙宗時﹐進士特難其選。龍朔中﹐敕左史董思恭與考功員外郎權原崇同試貢舉。思恭吳士輕脫﹐泄進士問目﹐三司推﹐贓狼籍﹐命西朝堂斬決。告變﹐免死除名﹐流梧州。開耀元年﹐員外郎劉思立以進士惟試時務策﹐恐復傷膚淺﹐請加試雜文兩道﹐並帖小經。明皇時﹐士子殷盛﹐每歲進士到省者﹐常不減千餘人﹐在館諸生更相造詣﹐互結朋黨﹐以相傾奪﹐號之爲「棚」﹐推聲望者爲「棚頭」。權門貴盛﹐無不走也﹐以此熒惑主司視聽。其不第者率多喧訟。考功不能禦。開元二十四年冬﹐遂移貢舉屬於禮部﹐侍郎姚奕頗振綱紀焉。後明經停墨策﹐試口義﹐並時務策三道。進士攺貼大經﹐加《論語》。自是舉司帖經﹐多有聱牙﹑孤絕﹑例拔﹑築注之目。文士多於經不精﹐至有白首舉場者﹐故進士以帖經爲大厄。天寶初﹐達奚﹑李巖相次知貢舉。進士聲名髙而帖落者﹐時或試詩放過﹐謂之「贖帖」。十一年﹐楊國忠初知選事﹐進士孫季卿會謁國忠﹐言禮部帖經之獘﹕「舉人有實材者﹐帖經旣落﹐不得試文﹔若先試雜文﹐然後帖經﹐則無遺才矣。」國忠然之。無何﹐有敕進士先試帖﹐然仍前後開一行﹐是歲收人有倍常歲。又舊例﹕試雜文者﹐一時一賦﹐或兼試頌論﹐而題目多爲隱僻。策問五道﹐舊例﹕三道爲時務策﹐一道爲方略﹐一道爲徵事﹔近者方略之中﹐或有異同﹐大抵非精究博贍之才﹐難以應乎玆選矣。故當代以進士登科爲「登龍門」﹐解褐多拜淸緊﹐十數年間擬迹廟堂。輕薄爲之語曰「及第進士﹐俯視中﹑黃郎﹔落第進士﹐揖蒲﹑華長馬。」又云「進士初擢第﹐頭上七尺焰光。」好事者紀其姓名﹐自神龍以來迄於玆﹐名曰《進士登科記》﹐亦所以示前良﹐發起後進也。寶應二年﹐楊綰爲禮部侍郎﹐奏﹕舉人不先徳行﹐率多浮薄﹐請依鄕舉裏選。於是詔天下舉秀才孝廉﹐而考試章條﹐漸加繁密﹐至於升進徳行﹐未之能也。其後應此科者益少﹐遂罷之﹐復爲明經﹑進士。唐制﹕常舉人之外﹐又有制科﹐搜揚拔擢﹐名目甚眾。則天廣收才彥﹐起家或拜中書舍人﹑員外郎﹐次拾遺﹑補闕。明皇尢加精選﹐下無滯才。然制舉出身﹐名望𨿽美﹐猶居進士之下。仕宦自進士而歷淸貫﹐有八俊者﹕一曰進士出身﹐制策不入﹔二曰校書﹑正字不入﹔三曰畿尉不入﹔四曰監察禦史﹑殿中丞不入﹔五曰拾遺﹑補闕不入﹔六曰員外郎﹑郎中不入﹔七曰中書舍人﹑給事中不入﹔八曰中書侍郎﹑中書令不入。言此八者﹐尢加俊捷﹐直登宰相﹐不要歷綰余官也。朋僚遷拜﹐或以此更相譏弄。舉人應及第者﹐關檢無籍者﹐不得與第。陳章甫制策登科﹐吏部放榜﹐章甫上書﹕「昨見榜云﹕『戶部報無籍者。』昔傅說無姓﹐商後置於鹽梅之地﹔屠羊隱名﹐楚王延以三旌之位﹐未聞徵籍也。範雎攺姓易名爲張祿先生﹐秦用之霸﹔張良爲韓報仇﹐變姓名而遊下邳﹐漢髙用之爲相。則知籍者﹐所以計賦耳﹐本防羣小﹐不約賢路。若人有大才﹐不可以籍棄之﹔苟無良徳﹐𨿽籍何爲﹖」所司不能奪﹐特諮執政收之。常舉外﹐復有通五經﹑明一史﹐以獻文章並著述之輩﹐或府中書考試﹐亦同制舉。春官氏每歲選升進士三十人﹐以備將相之任。是日﹐自狀元已下﹐同詣座主宅﹐座主立於庭。一一而進曰「某外氏某家。」或曰「甥」﹐或曰「弟」。又曰「某大外氏某家。」又曰「外大外氏某家。」或曰「重表弟」﹐或曰「表甥孫」。又有同宗座主宜爲侄﹐而反爲叔。言敍旣畢﹐拜禮得申。予輒議曰「春官氏選士得其人﹐止供職業耳﹐而俊造之士﹐以經術待聘﹐獲采拔於有司﹐則朝廷與春官氏皆何恩於舉子﹖今使謝之﹐則與選士之旨﹐豈不異乎﹖至有海東之子﹐嶺嶠之人﹐皆與華族敍中表﹐從使拜首而已。論諸事體﹐又何有哉﹖」神龍元年已來﹐累爲主司者﹕房光庭再﹐太極元年﹑開元元年。裴耀卿再﹐開元五年﹑六年。李納四﹐開元七年﹑八年﹑九年﹑十年。嚴挺之三﹐開元十四年﹑十五年﹑十六年。裴惇復再﹐開元十九年﹑二十年。孫逖再﹐開元二十二年﹑二十三年。已前﹐並考功員外郎。姚奕再﹐開元二十四年﹑二十五年﹐始命春官小宗伯主之。崔翹三﹐開元二十七年﹑二十八年﹑二十九年。達奚四﹐天寶二年﹑三年﹑四年﹑五年。李巖三﹐天寶六年﹑七載﹑八載。李麟再﹐天寶十載﹑十一載。陽渙再﹐天寶十二載﹑十五載。裴士淹再﹐至徳二年﹑三年。姚子彥再﹐乾元三年﹑上元二年。蕭昕再﹐寶應二年﹑貞元三年。薛邕四﹐大歷二年﹑三年﹑四年﹑五年。張渭三﹐大歷六年﹑七年﹑八年。蔣渙再﹐大歷九年﹑十年。常兗三﹐大歷十年﹑十一年﹑十二年。潘炎再﹐大歷十三年﹑十四年。鮑防三﹐興元二年﹑貞元元年﹑二年。劉太眞再﹐貞元四年﹑五年。顧少連再﹐貞元十年﹑十四年。呂渭三﹐貞元十一年﹑十二年﹑十三年。權徳輿三﹐貞元十八年﹑十九年﹑二十年停舉﹐永貞元年。崔再﹐元和元年﹑二年。韋貫之再﹐元和八年﹑九年。庾承宣再﹐元和十年﹑十一年。王起四﹐長慶二年﹑三年﹑會昌三年﹑四年。楊嗣復再﹐寶歷元年﹑二年。崔郾再﹐太和元年﹑二年。鄭浣再﹐太和三年﹑四年。賈飠束再﹐太和五年﹑六年。髙鍇再﹐開成元年﹑二年。柳景再﹐開成五年﹑會昌元年。陳商再﹐會昌五年﹑六年。鄭顥再﹐大中十年﹑十三年。董生言﹕日常右轉﹐星常左轉。大凡不滿三萬﹐日行周二十八捨﹐三百六十五度。然必有差﹐約八十年差一度。自漢文三年甲子冬至﹐日在斗二十二度﹐至唐興元元年甲子冬至﹐日在斗九度﹐九百六十一年﹐差十三度矣。含元殿﹐鑿龍首岡以爲址﹐彤墀釒口砌﹐髙五十餘尺。左右立棲鳳﹑翔鸞二闕﹐龍尾道出於闕前﹐倚欄下視﹐南山如在掌中。殿去五門二里﹐每元朔朝會﹐禁軍禦杖宿於殿庭。金甲葆戈﹐雜以綺繡﹔文武纓佩﹐蕃夷酋長皆序立。仰觀玉座﹐若在霄漢。太湖中有禹廟。山僧云「禹導吳江以泄具區﹐會諸侯於此。」西明寺﹑慈恩寺多古畫。慈恩塔前壁有「濕耳獅子趺心花」﹐爲時所重。聖善﹑敬愛兩寺﹐亦有古畫。聖善寺木塔院﹐多鄭廣文畫並書﹐敬愛寺山亭院有畫雉尾若丹砂子﹐上有進士房增題名處。後有人題曰「姚家新婿是房郎﹐未解芳顏意欲狂。見說正調穿淚箭﹐莫教射破寺家墻。」西北角有病龍院﹐並吳生畫。盧言舊宅在東都歸徳坊南街。廳屋是杏木梁﹐西壁有韋冕郎中畫馬六匹。兗州鄒縣嶧山﹐南面半腹﹐東西長數十步。其處生桐﹐相傳以爲《禹貢》「嶧陽孤桐」者也。土人云﹕此桐所以異於常桐者﹐諸山皆發地土多﹐惟此山大石攢倚﹐石間周回﹐皆通人行﹐山中空虛﹐故桐木響絕﹐以是珍而入貢也。按《漢書地理誌》﹕下邳縣西﹐有葛嶧山﹐古之嶧陽下邳者是矣。關西西風則雨﹐東風則晴﹐皆以爲常候。夫九州之地﹐洛陽爲土中﹐風雨之所交也。今關西西風則雨﹐關東東風則雨﹐是風气各自其方而來﹐交於土中﹐陰陽和則雨成。相裏湯陰縣北有裏城﹐周回可三百餘步﹐其中平實﹐髙於城外地丈餘﹐北開一門﹐相傳文王演《易》之所。曹子建《詰紂文》云「崇侯何功﹐乃用爲輔﹖西伯何辜﹐囚之囹圄﹖囹圄旣成﹐負土旣盈﹐興立炮烙﹐賊害忠貞。」觀此意﹐見文王所囚之地﹐紂使負土實此城也。未詳子建所據。今按﹕此東頓邱﹑臨黃諸縣多有古小城﹐周一里或一﹑二百步﹐其中皆實。郭緣生《述徵記》云「彭城東有宅城﹐云是崇侯冢﹐自淮迄於河上。城而實中謂之『宅』﹐邱壠可阻謂之『固』。」然則城小而實﹐皆古人因依立冢以爲保固﹐子建所云「負土旣盈」﹐或承流俗之傳耳。晉文王欲修九龍堰﹐阮步兵舉鋤掘地﹐得古承水銅龍六枚﹐堰遂成。水歷曷東注﹐謂之千金渠。晉世又廣功焉。石人東肋下文云「泰始七年六月二十三日大水﹐蕩壞三曷﹐今攺爲曷。更於西開泄﹐名曰伐﹝原注﹕一作代﹞龍渠。增髙千金之舊一丈四尺﹐若五龍。歲久復壞﹐可轉於西更開三曷。二渠合用二十三萬五千六百九十八功。以其年十月二十二日起作﹐功重人少﹐到八年四月二十日畢。」伐龍渠﹐卽九龍渠也。元魏修復故曷﹐朝廷太和中造石渠於水上。按橋西門之南頰文﹐稱晉元康二年十一月二日畢。漢司空王梁爲河南﹐將引水以漑京都﹐渠成而水下流。後張純堰洛而通漕﹐是渠今引洛水﹐蓋純之創也。凡造物由水﹐水由土。故江東宜綾紗﹐宜紙﹐鏡水之故也。蜀人織錦初成﹐必濯於江﹐然後文采煥發。鄭人以滎水釀酒﹐近邑與遠郊美數倍。齊人以阿井煎膠﹐其井比旁井重數倍。蜀土舊無兔鴿。隋開皇中﹐荀秀鎭益州﹐命左右賣兔﹑鴿而往。今蜀中鴿尙稀而兔已眾。戴祚《西徵記》云「開封縣東二佛寺﹐余至此始見鴿﹐大小如鳩﹐戲時兩兩相對。」祚﹐江東人﹐晉末從劉裕西徵姚泓﹐至開封縣始識鴿。江東舊亦無鴿。梁武時﹐侯景圍臺城﹐軍士燻鼠捕鴿而食。數月之後﹐殿屋鼠鴿皆盡。然則江東有鴿﹐亦當自北賁往耳。凡東南郡邑無不通水﹐故天下貨利﹐舟楫居多。轉運使歲運米二百萬石以輸關中﹐皆自通濟渠入河也。淮南篙工不能入黃河。蜀之三峽﹐陜之三門﹐閩越之惡溪﹐南康贛石﹐皆絕險之處﹐自有本土人爲工。大抵峽路峻急﹐故曰「朝離白帝﹐暮宿江陵」。四月﹑五月尢險﹐故曰「灩大如馬﹐瞿唐不可下﹔灩大如牛﹐瞿唐不可畱﹔灩大如袱﹐瞿唐不可觸。」揚子﹑錢塘二江﹐則乘兩潮發棹。舟船之盛﹐盡於江西﹐編蒲爲帆﹐大者八十餘幅。自白沙溯流而上﹐常待東北風﹐謂之「信風」。七月﹑八月有上信﹐三月有鳥信﹐五月麥信。暴風之候﹐有拋車云﹐舟人必祭婆官而事僧伽。江湖語曰「水不載萬。」言大船不過八九千石。大歷﹑貞元間﹐有兪大娘航船最大﹐居者養生送死婚嫁悉在其間。開巷爲圃﹐操駕之工數百。南至江西﹐北至淮南﹐歲一往來﹐其利甚大﹐此則不啻載萬也。洪﹑鄂水居頗多﹐與一屋殆相半。凡大船必爲富商所有﹐奏聲樂﹐役奴婢﹐以據舵樓之下。海舶﹐外國船也﹐每歲至廣州﹑安邑。師子國船最大﹐梯上下數吏﹐皆積百貨。至則本道輻輳﹐都邑爲喧闐。有番長爲主人﹐市舶使籍其名物﹐納船腳﹐禁珍異﹐商有以欺詐入牢獄者。船發海路﹐必養白鴿爲信﹐船沒則鴿歸。龍門人皆言善於懸水接水﹐上下如神﹐然寒食拜掃必於河濱﹐終於水死也。海上居人﹐時見飛樓如結構之狀﹐甚壯麗者﹔太原以北晨行﹐則煙靄之中睹城闕狀﹐如女墻雉堞者﹕皆《天官書》所謂蜃也。建安郡建安縣有大勤墟﹐中有石﹐無小大悉如硯形。舊說此墟人有好學﹐而於義理不能疾曉﹐常自咎頑愚﹐每盛夏烈暑﹐乃肉袒以自負。後因雷雨﹐空中有人謂曰「念爾懇誠﹐吾令爾墟內石﹐大小俱成硯﹐苟用者﹐義理速解﹐以旌爾志。」雨止視之﹐果然。今俗謂之「孔硯」。輕紗﹐夏中用者名爲「冷子」﹐取其似蕉葉之輕健而名之。林邑獻火珠﹐云得於羅剎國。風鑪子以周繞通風也﹐一說形象烽火﹐名「烽鑪子」。茶拓子﹐始建中蜀相崔寧之女﹐以茶杯無襯﹐病其熨手﹐取碟子承之。旣啜﹐杯傾﹐乃以蠟環碟中央﹐其杯遂定。卽命工以漆環代蠟。寧善之﹐爲制名﹐遂行於世。其後傳者﹐更環其底﹐以爲百狀焉﹝原注﹕貞元初﹐靑鄆猶繪爲碟形﹐以襯茶碗﹐別爲一家之樣。後人多雲拓子﹐非也。蜀相卽升平崔家﹞。元和中﹐酌酒猶用樽杓﹐所以丞相髙公有「斟酌」之譽。數千人一樽一杓﹐挹酒而散﹐了無所遺。其後稍用注子﹐形若﹐而蓋﹑嘴﹑柄皆具。太和九年後﹐中貴人惡其名犯鄭注﹐乃去柄安系﹐若茗瓶而小異﹐名曰「偏提」﹐時亦以爲便﹐且言柄有礙而屢傾側。被袋非古制﹐不知何時起也﹐比者遠遊行則用。太和九年﹐以十家之累﹐士人被竄謫﹐人皆不自保﹐常虞倉卒之遣﹐每出私第﹐咸備四時服用。舊以紐革爲腰囊﹐置於殿乘﹐至是服用旣繁﹐乃以被袋易之。大中以來﹐吳人亦結絲爲之﹐或有餉遺﹐豪徒玩而不用。都堂南門道中有古槐﹐垂陰至廣。相傳夜深聞絲竹之音﹐省中卽有入相者﹐俗謂之「音聲樹」。叢有似薔薇而異﹐其花葉稍大者﹐時人謂之「枚槐」﹐實語訛彊名也﹐當呼爲「梅槐」。按《江陵記》云「洪亭村下有梅槐村。當因梅與槐合生﹐遂以名之。今似薔薇者﹐得非分枝條而滋演哉﹖至今葉形尙處梅﹑槐之間﹐可取此爲證﹐「且未見『枚槐』之義也。正使便爲『玫瑰』字﹐豈百花中獨珍是﹐取象於玫瑰耶﹖」﹝原注﹕玫瑰之瑰﹐音回﹐不音傀。其音傀者﹐是瓊瑰。字書有證﹞豆有紅而圓長﹐其首烏者﹐舉世呼爲「相思子」﹐非也﹐「甘艸子」也。相思子卽紅豆之異名也。其木斜斫之則有文﹐可爲彈博局及琵琶槽。其樹也﹐大株而白枝﹐葉似槐。其花與皂莢花無殊。其子若扁豆﹐處於甲中﹐通身皆紅。李善云「其實赤如珊瑚」是也。又言﹐甘艸非國老之藥者﹐乃南方藤名也。其叢似薔薇而無刺﹐葉似夜合而黃細﹐其花淺紫而蕊黃﹐其實亦居甲中﹐以條葉俱甘﹐故謂之「甘艸藤」﹐土人但呼爲「甘艸」而已。出在潮陽﹐而南漳亦有。雄麻有花﹐而雌者結實﹐欲識麻之雌雄﹐以此辧之。江東有吐蚊鳥﹐夏則夜鳴﹐吐蚊於蘆狄中﹐湖水尢甚。《月令》﹕出土牛﹐以示農耕之早晚﹐謂爲國之大計﹐不失農時。故聖人急於養民﹐務成東作。今天下州郡﹐立春制一大牛﹐飾以文彩﹐卽以彩杖鞭之﹐旣而破之﹐各持其土以祈丰稔﹐不亦乖乎﹖七夕者﹐七月七日夜。《荊楚歲時記》﹕「七夕﹐婦人穿七孔鍼﹐設瓜果於庭以乞巧。」今人乃以七月六日夜爲之﹐至明曉望於彩縷﹐以冀織女遺絲﹐乃是七「曉」﹐非「夕」也。又取六夜穿七竅鍼﹐益謬矣。今貴家或連二宵陳乞巧之具﹐此不過苟悅童稚而已。唐世謁見尊者﹐皆曰「謹祗候起居。」起居者﹐動止也﹐理固不乖。近者復云「謹起居某官」﹐則「動止某官」﹐其義何在﹖相承斯誤﹐曾不經心。終軍請長纓﹐世多雲將系單於。按本傳云「南越與漢和親﹐乃遣軍使越說其王﹐欲令入朝比內諸侯。自請願受長纓﹐必羈南越王而致之闕下。」若系單於﹐乃賈誼之事。按班固云「誼欲試屬國﹐施五餌三表以系單於。」乃賈誼之事也。又陳思王《表》云「賈誼弱冠求試屬國﹐請系單於之頸﹐而制其命。」有人檢陸法言《切韻》﹐見其音字﹐遂云「此吳兒直是翻字太辟。」不知法言是河南陸﹐非吳郡也。又有書生讀經書甚精熟﹐不知近代事﹐因說駱賓王﹐遂云「某識其孫李少府者﹐兄弟太多。」意謂「駱賓」是諸王封號也。畢羅者﹐蕃中畢氏﹑羅氏好食此味﹐今字從「食」﹐非也。餛飩﹐以其象混沌之形﹐不可直書「混沌」﹐從「食」可矣。至如不托﹐言舊未有刀扣之時﹐皆掌拓烹之﹐刀扣旣具﹐乃云「不托」﹐今俗字作「搏托」﹐非也﹝原注﹕元和中﹐有姦僧鑑虛者﹐以羊之六腑特造一味﹐傳之於今。時人不得其名﹐遂以其號目之﹐曰「鑑虛」。後俗字多作「鑑虛」﹐率多此類﹞。肆有以筐以﹐或倚或垂﹐以鬻鮮物者﹐曰「星貨鋪」﹐言其列貨叢雜如星之繁。今俗呼「星火鋪」﹐誤也。襄州漢髙祖廟﹐本爲交甫解佩於漢臯之義﹐今爲髙祖﹐誤。每歲有司行祀典者﹐不可勝紀。一鄕一里﹐必有祀廟。南中有泉﹐流出山洞﹐常帶樹葉﹐好事者目爲「流桂泉」﹐後人乃立爲漢髙祖之神﹐屍而祝之。又號爲伍員廟者﹐必五分其髯﹐謂「五髭須」。江南有驛官﹐以干事自任﹐白刺史曰「驛中已理﹐請一閱之。」初至爲酒庫﹐諸醞畢熟﹐其外畫神﹐問﹕「何也﹖」曰「杜康。」刺史曰「公有餘也。」一室曰茶庫也﹐諸茗畢貯﹐復有神﹐問﹕「何也﹖」曰「陸鴻漸。」刺史益喜。又一室俎庫﹐諸俎畢備﹐復有神﹐問﹕「何也﹖」曰「蔡伯喈。」刺史笑曰「不須置此。」吳主孫皓每宴羣臣﹐皆令盡醉。韋昭飲酒不多﹐皓密賜茶茗以代飲酒。晉時謝安詣陸納﹐無所供辦﹐設茶果而已﹝案﹕此古人亦飲茶耳﹐但不如今之溺之甚。窮日盡夜﹐殆成風俗﹞。軍中有透劍門伎。大宴日﹐庭中設幄數十步﹐若廊宇者﹐而編劍刃爲榱棟之狀。其人乘小馬至門﹐審度端直﹐鞭馬而過﹐然聞劍動之聲﹐旣過而人馬無傷。宣武軍有小將善此伎﹐每饗軍則爲之﹐所獲賞止於三四匹帛而已。一日﹐主者誤漏其名﹐此人忿恨﹐訴於所管大將﹐得復召入。呈伎之際﹐極爲調審。入數步﹐忽風起馬驚﹐觸劍而死。壁州刺史鄧宏慶﹐飲酒至「平」﹑「索」﹑「看」﹑「精」四字。酒令之設﹐本骰子「捲白波」律令。自後聞以「鞍馬」「香球」﹐或調笑拋打時上酒﹐「招」「搖」之號。其後平﹑索﹑看﹑精四字與律令全廢﹐多以「瞻相」「下次據」上酒﹐絕人罕通者﹔「下次掘」一曲子打三曲﹐此出於軍中善師酒令﹐聞於世。飲坐作令﹐有不誤而飲罰爵者﹐皆曰「虫傷旱潦」。推其由﹐蓋以爲不偶之義。「虫傷」宜爲「虫霜」﹐蓋言農田水旱之害。呼曲子名﹐則「下兵」爲「下平」﹐「閣羅鳳」爲「閣羅鳳」。著詞則「河內王」爲「河柰王」﹐「檣竿上」爲「長竿上」。如斯之語甚多。唐人酒令﹕白樂天詩﹕「鞍馬呼教住﹐骰喝遣輸﹐長驅波捲白﹐連擲采盛盧。」﹝原注﹕「骰盤」﹑「捲白波莫走鞍馬」﹐皆當時酒令﹞予按皇甫松所著《醉鄕日月》三卷﹐載骰子令云﹔聚十雙骰子齊擲﹐自出手六人﹐依采飲焉。堂印本采人勸合席﹔碧油﹐勸擲外三人。骰子聚於一處﹐謂之「酒星」。依采聚散﹐骰子令中﹐攺易不過三章﹐次攺鞍馬令﹐不過一章。又有旗幡令﹑閃ㄓ令﹑拋打令。今人不復曉其法矣。惟優伶家猶用手打令以爲戲云。有齒鞋匠與樂工居隔壁。齒鞋者母卒未殮﹐樂工理聲不輟。匠者怒﹐因相詬成訟。樂工曰「此某業也。苟不爲﹐衣與食且廢。」執政判曰「此本業﹐安可喪輟﹖他日樂工有喪事﹐亦任爾齒鞋不輟。」初﹐詼諧自賀知章﹐輕薄自祖詠﹐﹤軍頁﹥語自賀蘭廣﹑鄭涉。其後詠字有蕭昕﹐寓言有李紓﹐隱語有張著﹐機警有李舟﹑張﹐歇後有姚峴﹑孫叔羽﹐訛語﹑影帶有李直方﹑獨孤申叔﹐題目人有曹著。有王某云﹕往歲任同州﹐見禦史出案回﹐止州驛﹐經宿不發。忽追雜案﹐又取印歷﹐鎖驛甚急﹐一州大擾。有老吏竊笑﹐乃因庖人以通憲胥﹐許百縑爲贈。翌日未明﹐禦史啟驛門﹐盡還案牘﹐乘馬而去。起居舍人韋綬以心疾廢﹐校書郎李播亦以心疾廢。播常疑遇毒﹐鎖井而飲。散騎常侍李益少有疑病﹐亦心疾也。夫心者﹐靈府也﹐爲物所中﹐終身不痊。多思慮﹐多疑惑﹐乃疾之本也。●輯佚唐建中初﹐士人韋生移家汝州﹐中路逢一僧﹐因與連鑣﹐言論頗洽。日將夕﹐僧指路歧曰「此數里是貧道蘭若﹐郎君能垂顧乎﹖」士人許之﹐因令家口先行﹐僧卽處分從者供帳具食。行十餘里﹐不至﹐韋生問之﹐卽指一處林煙曰「此是矣。」及至﹐又前進。日已昏夜﹐韋生疑之。素善彈﹐乃密於靴中取張卸彈﹐懷銅丸十餘﹐方責僧曰「弟子有程期﹐適偶貪上人淸論﹐勉副相邀。今已行二十里﹐不至﹐何也﹖」僧但言且行是。僧前行百餘步﹐韋生知其盜也﹐乃彈之僧﹐正中其腦。僧初若不覺﹐凡五發中之﹐僧始捫中處﹐徐曰「郎君莫惡作劇。」韋生知無可柰何﹐亦不復彈。良久﹐至一莊墅。數十人列火炬出迎。僧延韋生坐一廳中﹐笑云「郎君勿憂。」因問左右﹕「夫人下處如法無﹖」復曰「郎君且自慰安之﹐卽就此也。」韋生見妻女別在一處﹐供帳甚盛。相顧涕泣。卽就僧﹐僧前執韋生手曰「貧道﹐盜也。本無好意。不知郎君藝若此﹐非貧道亦不支也。今日固無他﹐幸不疑耳。適來貧道所中郎君彈悉在。」乃舉手搦腦後﹐五丸墜焉。有頃布筵﹐具蒸犢﹐犢上刀子十餘﹐以齏餅環之。揖韋生就座﹐復曰「貧道有義弟數人﹐欲令謁見。」言已﹐朱衣巨帶者五六輩列於階下。僧呼曰「拜郎君﹐汝等向遇郎君﹐卽成齏粉矣﹗」食畢﹐僧曰「貧道久爲此業﹐今向遲暮﹐欲攺前非﹐不幸有一子﹐技過老僧﹐欲請郎君爲老僧斷之。」乃呼飛飛出參郎君。飛飛年才十六七﹐碧衣長袖﹐皮肉如臘。僧曰「向後堂侍郎君。」僧乃授韋一劍及五丸﹐且曰「乞郎君盡藝殺之﹐無爲老僧累也。」引韋入一堂中﹐乃反鎖之。堂中四隅﹐明燈而已。飛飛當堂執一短鞭。韋引彈﹐意必中﹐丸已敲落。不覺躍在梁上﹐循壁虛躡﹐捷若猱ㄑ。彈丸盡﹐不復中﹐韋乃運劍逐之﹐飛飛倏忽逗閃﹐去韋身不尺﹐韋斷其鞭數節﹐竟不能傷。僧久乃開門﹐問韋﹕「與老僧除得害乎﹖」韋具言之﹐僧悵然﹐顧飛飛曰「郎君證成汝爲賊也﹐知復如何﹖」僧終夕與韋論劍及弧矢之事。天將曉﹐僧送韋路口﹐贈絹百疋﹐垂泣而別。﹝《太平廣記》卷一九四題作《僧俠》﹐云出《唐語林》﹐汪紹楹校曰「明鈔本作出《酉陽雜俎》﹞」信州一﹛宀婁﹜士。有人乞州圖﹐因浣染爲裙﹐墨迹不落。會鄰邀之﹐出數妓﹐設酒。良久﹐一婢驚報云「君子誤燒裙。」其人遽問所損處﹐婢曰「正燒著大云寺門樓。」﹝《類說》卷三二《語林》題作《州圖爲裙》﹞李福妻裴忌妒。福鎭滑臺﹐有以女奴獻者。福曰「吾官至節度使﹐指使者不過奴隸﹐夫人得無甚乎﹖」裴曰「未知公所欲者。」福指所獻奴﹐裴許諾。福賂左右﹕「夫人沐髮﹐必來告。」旣告﹐福乃佯爲腹痛﹐促召女奴﹔旣往﹐左右亦以白裴。裴遽出發盆中﹐跣問所苦。福業以病爲言﹐卽若不可忍狀﹐裴乃以藥小便中進之。明日﹐監軍﹑從事來問候﹐福具告之﹐大笑。﹝《類說》卷三二《語林》題作《腹痛召女奴》﹞禦史大夫李季卿宣慰江南﹐至臨淮。或言常伯熊善茶者﹐李公請之。伯熊著黃衫﹑烏紗帽﹐手執茶器﹐口誦茶名﹐區別指點﹐左右刮目。茶熟﹐李公爲啜兩杯。至江外﹐又召陸鴻漸。漸身衣野服﹐隨茶具而入﹐旣坐﹐敷攤如伯熊故事。公心鄙之。茶畢﹐令奴子取錢三十文酬前茶博士。鴻漸久遊江介﹐通狎勝流﹐至此羞愧﹐復著《毀茶論》。﹝《類說》卷三二《語林》題作《煎茶博士》﹞令狐相﹐每朝廷大事﹐一取決於子氵髙﹐如元載之伯和﹐李吉甫之徳裕。﹝《類說》卷三二《語林》題作《政事取決於子》﹞士人初登榮進遷除﹐尉賀歡宴﹐謂之「燒尾宴」。嘗有虎﹐變爲人﹐惟尾不化﹐須焚除乃得成人。以蒙初授﹐如虎得爲人﹐本尾猶在。一云﹕新羊入羣﹐諸羊所觸﹐不相親附﹐火燒其尾則定。﹝《類說》卷三二《語林》題作《燒尾士人》﹞人家有小虫﹐至微而響甚﹐細尋之﹐卒不可見﹐謂之「竊虫」云。有此者不祥。此虫大如胡麻﹐如鼠負﹐有兩頭﹐白色﹐振其頭則有聲。窗壁暗黑處多有之。拾遺孟昌朝貶賀州﹐作《竊虫賦》﹐比之鬼﹐似不識此意。﹝《類說》卷三二《語林》題作《竊虫》﹞有人患應病﹐問醫官蘇澄﹐澄云「古無此方。吾選《本艸》﹐盡天下藥物﹐試將讀之。」每發一聲﹐腹中輒應﹔惟至一藥﹐再三無聲。澄因處方﹐以此藥爲主﹐其疾自除。﹝《類說》卷三二《語林》題作《應病》﹞杜河南兼聚書萬卷﹐每捲後題云「請俸寫來手自校﹐汝曹讀之知聖道﹐墜之鬻之爲不孝。」﹝《類說》卷三二《語林》題作《請俸寫書》﹞李遠爲杭州刺史﹐嗜啖綠頭鴨。貴客經過﹐無他饋餉﹐相厚者乃綠頭鴨一對而已。﹝《類說》卷三二《語林》題作《嗜綠頭鴨》﹞文宗以前無門狀。自李衛公貴盛﹐百官無以希取其意﹐以舊刺﹝原注﹕卽今之名紙﹞畱其禦候起居﹐號爲門狀。﹝《類說》卷三二《語林》題作《門狀》﹞王彥伯醫旣著﹐列三四竈﹐煮藥於庭。老幼塞門來請。彥伯指曰「熱者飲此﹐寒者飲此﹐風者﹑气者飲此。」皆飲而去。﹝《白孔六帖》卷十一《竈》引《唐語林》﹞韓會與名輩號「四夔」﹐會首而善歌妙絕。﹝《白孔六帖》卷六一《歌》引《唐語林》﹞周鄭客唐衢﹐有文學﹐老而無成。善哭﹐發聲哀切﹐聞者泣下。常遊太原﹐遇享軍﹐酒酣乃哭﹐滿座不樂﹐主人爲罷。﹝《白孔六帖》卷六四《哭》引《唐語林》﹞陳諫彊記。染人歲籍所染綾帛﹐尋丈尺寸﹐爲簿合圍﹐諫泛覽﹐悉記之。﹝《白孔六帖》卷八四《染》引《唐語林》﹞盧昂主福建鹽鐵﹐有瑟瑟枕﹐大如斗。憲宗召市人估其直﹐或云「至寶無價」﹐或云「美石﹐非眞瑟瑟。﹝程大昌《演繁露》卷十五《瑟瑟》引《唐語林》﹞崔殷夢知舉﹐吏部尙書歸仁晦托弟仁澤﹐殷夢唯唯而已。無何﹐仁晦復詣托之﹐至於三四。殷夢斂色端笏﹐曰「某見進表讓此官矣。」仁晦始悟己姓﹐殷夢諱也。﹝《容齋續筆》卷十一《唐人避諱》條引《語林》﹞髙宗朝攺門下省爲東臺﹐中書爲西臺﹐尙書省爲文昌臺﹐故禦史臺呼南臺。南朝同。武后朝﹐禦史有左﹑右肅政之號﹐當時亦謂之左臺﹑右臺﹐則憲府未曾有東臺﹑西臺之稱﹐惟俗間呼在京爲西臺﹐東都爲東臺。李棲筠爲禦史大夫﹐後人不名者﹐呼爲「西臺」﹐不知出何故事﹖豈以其名上有「棲」字故邪﹖趙歷祠部郎﹐同捨多以祠曹爲目﹐因質之曰「祠部﹐攺後惟有職祠﹑司二號﹐無祠曹之名。」爲以後漢疏寵辟司徒府﹐轉爲辭曹﹐掌天下獄訟﹐其平決無不厭伏﹔又晉朝荊州人爲羊諱嫌名﹐攺戶曹爲祠曹﹐故誤呼耳。﹝《永樂大典》卷之二千六百六《臺西臺》引《唐語林》﹞武宗王才人有寵。帝身長大﹐才人亦類。帝每從禽作樂﹐才人必從。常令才人與帝同裝束。苑中射獵﹐帝與才人南北走馬﹐左右有奏事者﹐往往誤奏於才人前﹐帝以爲樂。帝好道術﹐召天下方士殆盡。五年秋﹐王才人謂宣徽使曰「聖人日日對藥鑪﹐服神丹﹐言我取不死。今身上變差事﹐道士稱換骨皆如此﹐某獨爲憂也。」宣徽使固求變見狀﹐才人忍淚不敢語。外人𨿽未知帝得疾﹐但訝稀畋獵也。明年正月﹐不禦紫宸殿﹑不開延英門向百日﹐中外始公言帝病。頃刻無才人見﹐臥起益酸痛﹐飲食益辛苦。一日﹐帝熟顧才人曰「吾气息奄微﹐情慮杳杳﹐將不久矣﹗顧以別汝。」對曰「陛下春秋鼎盛﹐又嘗服不死藥﹐聖壽必無疆﹐何忽出不祥語﹖」帝曰「吾於汝且同外庭臣耶﹖惡用作形迹意﹗脫不如汝所對﹐而千秋萬歲﹐何以報我﹖」才人欲慟﹐恐驚帝﹐乃曰「帝若忽厭四海﹐妾當同日死。」帝哽咽閉目不喘息者少頃﹐忽曰「誠如汝言﹐當何爲﹖」曰「妾止於縊。」帝引手取巾授才人曰「以此﹗以此﹗」帝遂向壁不語。後數日﹐帝疾亟。才人久侍帝﹐歸寢﹐濃妝潔服如常日。乃盡取服玩與內家﹐持帝所授巾至前﹐見帝已崩﹐自縊而絕。宣宗卽位﹐贈貴妃﹐命與端陵同日時掩。其壙在端陵柏城內西南。又有名才人隨靈駕行慢城內﹐每夕望端陵焚錢帛衣物﹐風吹火燔所止。﹝《永樂大典》卷之二千九百七十二《人才人》引《唐語林》﹞武寧節度使康季榮不卹軍士﹐部曲噪而逐之﹐投於嶺外。上以直金吾大將軍田牟曾爲徐州﹐有政聲﹐開延英召對﹐再命往鎭。﹝《永樂大典》卷之一萬八千二百九《將軍士逐將》引《唐語林》﹞

