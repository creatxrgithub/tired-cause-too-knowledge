會昌解頤錄

﹝唐﹞不著撰人

陳尙君輯

●韋丹

韋丹大夫及第後﹐歷任西臺禦史﹐每常好道﹐未曾有遇。京國有道者﹐與丹交遊歲久。忽一日﹐謂丹曰「子好道心堅﹐大抵骨格不成。某不能盡知其事﹐可自往徐州問黑老耳。」丹乃求假出﹐往徐州。經數日﹐問之﹐皆云無黑老。召一衙吏問之﹐曰「此州城有黑老。」「家在何處﹖」其吏曰「此城郭內並無。去此五里瓜園中﹐有一人姓陳﹐黑瘦貧寒﹐爲人傭作﹐賃半間茅屋而住。此州人見其黑瘦﹐眾皆呼爲黑老。」韋公曰「可爲某邀取來。」吏人至瓜園中喚之﹐黑老終不肯來﹐乃驅迫之至驛。韋公已具公服﹐在門首祗候。韋公一見﹐便再拜。黑老曰「某傭作求食﹐不知有何罪﹐今被捉來﹐願得生回。」又復怖畏驚恐﹐欲走出門﹐爲吏人等遮攔不放。自辰及酉﹐韋公禮貌益恭﹐黑老驚惶轉甚﹐略請上廳﹐終不能得。至二更來﹐方上階﹐不肯正坐。韋公再拜咨請﹐叩問不已。至三更﹐黑老忽然倒臥於牀上﹐鼻息如雷。韋公兢兢牀前而立﹐久因困極﹐不覺兼公服亦倒臥在牀前地上睡。至五更﹐黑老起來﹐以手撫韋公背云「汝起汝起﹐汝似好道﹐吾亦愛之。大抵骨格不成就﹐且須向人間富貴。待合得時﹐吾當來迎汝﹐不然﹐恐汝失路耳。初秋日﹐可再來此﹐當爲汝盡話。」言訖﹐倏已不見。韋公卻歸﹐至立秋前一日晚﹐至徐州﹐黑老已辰時死矣。韋公惆悵﹐埋之而去﹐自後寂絕﹐二十年不知信息。韋公官江西觀察使﹐到郡二年﹐忽一日﹐有一叟謂閽人曰「爾報公﹐可道黑老來也。」公聞之﹐倒屣相迎。公明日無疾﹐忽然卒﹐皆言黑老迎韋公上仙矣。﹝《太平廣記》卷三五﹞

●黑叟

唐寶應中﹐越州觀察使皇甫政妻陸氏﹐有姿容而無子息。州有寺名寶林﹐中有魔母神堂﹐越中士女求男女者﹐必報驗焉。政暇日﹐率妻孥入寺。至魔母堂﹐撚香祝曰「祈一男﹐請以俸錢百萬貫締構堂宇。」陸氏又曰「儻遂所願﹐亦以脂粉錢百萬﹐別繪神仙。」旣而寺中遊﹐薄暮方還。兩月餘﹐妻孕﹐果生男。政大喜﹐構堂三間﹐窮極華麗。陸氏於寺門外築錢百萬﹐募畫工﹐自汴﹑滑﹑徐﹑泗﹑楊﹑潤﹑潭﹑洪及天下畫者﹐日有至焉。但以其償過多﹐皆不敢措手。忽一人不說姓名﹐稱劍南來﹐且言善畫。泊寺中月餘﹐一日視其堂壁﹐數點頭。主事僧曰「何不速成其事耶﹖」其人笑曰「請備燈油﹐將夜緝其事。」僧從其言。至平明﹐燦爛光明﹐儼然一壁﹐畫人已不見矣。政大設齋﹐富商來集。政又擇日﹐率軍吏州民﹐大陳伎樂。至午時﹐有一人形容醜黑﹐身長八尺﹐荷笠莎衣﹐荷鋤而至。閽者拒之﹐政令召入﹐直上魔母堂﹐舉手鋤以劚其面﹐壁乃頹。百萬之眾﹐鼎沸驚鬧﹐左右武士欲擒殺之﹐叟無怖色。政問之曰「爾癲癇耶﹖」叟曰「無。」曰「緣何事而劚此也﹖」叟曰「恨畫工之罔上也。夫人與上官舍二百萬﹐圖寫神仙﹐今比生人﹐尙不逮矣。」政怒而叱之。叟撫掌笑曰「如其不信﹐田舍老妻﹐足爲驗耳。」政問曰「爾妻何在﹖」叟曰「住處過湖南三二里。」政令十人隨叟召之。叟自葦庵間﹐引一女子﹐年十五六﹐薄傅粉黛﹐服不甚奢﹐艷態人﹐光華動眾。頃刻之間﹐到寶林寺﹐百萬之眾引頸駭觀﹐皆言所畫神母﹐果不及耳。引至階前﹐陸氏爲之失色。政曰「爾一賤夫﹐乃蓄此婦﹐當進於天子。」叟曰「待歸與田舍親訣別也。」政遣卒五十﹐侍女十人﹐同詣其家。至江欲渡﹐叟獨在小游艇中﹐衛卒侍女叟妻同一大船。將過江﹐不覺叟妻於急流之處﹐忽然飛入游艇中。人皆惶怖﹐疾棹趨之﹐夫妻已出﹐攜手而行。又追之﹐二人俱化爲白鶴﹐衝天而去。﹝《太平廣記》卷四一》﹞

●張卓

張卓者﹐蜀人。唐開元中﹐明經及第﹐歸蜀覲省。惟有一驢﹐衣與書悉背在上﹐不暇乘﹐但驅而行。取便路﹐自斜谷中﹐數日﹐將至洋州。驢忽然奔擲入深箐中﹐尋之不得。天將暮﹐又無人家﹐欲宿林下﹐且懼狼虎。是夜月明﹐約行數十里﹐得大路﹐更三二里﹐見大宅﹐朱門西開。天旣明﹐有山童自宅中出。卓問求水﹐童歸﹐逡巡見一人﹐朱冠髙履﹐曳杖而出。卓趨而拜之﹐大仙曰「觀子塵中之人﹐何爲至此﹖」卓具陳之。仙曰「有緣耳。」乃命坐﹐賜杯水﹐香滑淸冷﹐身覺輕健。又設美饌訖﹐就西院沐浴﹐以衣一箱衣之。仙曰「子骨未成就﹐分當畱此。」某有一女﹐兼欲聘之。卓起拜謝﹐是夕成禮。數日﹐卓忽思家。仙人與卓二朱符﹐二黑符﹕「一黑符可置於頭﹐入人家能隱形﹔一黑符可置左臂﹐千里之內﹐引手取之﹔一朱符可置舌上﹐有不可卻者﹐開口示之﹔一朱符可置左足﹐卽能蹙地脈及拒非常。然勿恃靈符﹐自顚狂耳。」卓至京師﹐見一大宅﹐人馬駢闐﹐窮極華盛。卓入之﹐經數門﹐至廳事﹐見鋪陳羅列﹐賓客滿堂。又於帳內妝飾一女﹐年可十五六。卓領之﹐潛於中門﹐聞一宅切切之聲云「相公失小娘子﹐具事聞奏﹐敕羅﹑葉二師就宅尋之。」葉公踏步叩齒﹐噴水化成一條黑气﹐直至卓前。見一少年執女衣襟。右座一見怒極﹐令前擒之。卓因舉臂﹐如抵墻壁﹐終不能近。遽以狗馬血潑之﹐又以刀劍擊刺之﹐卓乃開口﹐鋒刃斷折。續又敕使宣云「斷頸進上。」卓聞而懼﹐因脫左鞋﹐伸足推之﹐右座及羅葉二師曁敕使皆仰僕焉。葉公曰「向來入門﹐見非常之气﹐及其開口﹐果有太乙使者。相公但獲愛女﹐何苦相害﹖」卓因縱女﹐上使衛兵送歸舊山。仙人曳杖途中曰「張郎不聽吾語﹐遽遭羅网也。」侍衛兵士尙隨之﹐仙人以拄杖畫地﹐化爲大江﹐波濤浩渺﹐闊三二里。妻以霞帔搭於水上﹐須臾化一飛橋﹐在半天之上。仙人前行﹐卓次之﹐妻又次之。三人登橋而過﹐隨步旋收﹐但見蒼山四合﹐削壁萬重﹐人皆遙禮。歸奏玄宗﹐俄發使就山祭醮之﹐因呼爲隔仙山。在洋州西六十里﹐至今存焉。﹝《太平廣記》卷五二﹞

●賈耽

賈耽相公鎭滑臺日﹐有部民家富於財﹐而父偶得疾﹐身體漸瘦﹐糜粥不通﹐日飲鮮血半升而已。其家憂懼﹐乃多出金帛募善醫者。自兩京及山東諸道醫人﹐無不至者﹐𨿽接待丰厚﹐率皆以無效而旋。後有人自劍南來﹐診候旬日﹐亦不識其狀。乃謂其子曰「某之醫﹐家傳三世矣﹐凡見人之疾﹐則必究其源。今觀叟則惘然無知﹐豈某之藝未至﹐而叟天降之災乎﹖然某聞府帥博學多能﹐蓋異人也﹐至於卜筮醫藥﹐罔不精妙﹐子能捐五十千乎﹖」其子曰「何用﹖」曰「將以遺禦吏。候公之出﹐以車載叟於馬前﹐使見之﹐儻有言﹐則某得施其力矣。」子如其言。公果出行香﹐見之注視﹐將有言﹐爲監軍使白事﹐不覺馬首已過。醫人遂辭去。其父後語子曰「吾之疾是必死之徵﹐今頗煩躁﹐若厭人語。爾可載吾城外有山水處置之﹐三日一來省吾﹐如死則葬之於彼。」其子不獲已﹐載去﹐得一磐石近池﹐置之﹐悲泣而歸。其父忽見一黃犬來池中﹐出沒數四﹐狀如沐浴。旣去﹐其水卽香。叟渴欲飲﹐而气喘力微﹐乃肘行而前。旣飲﹐則覺四體稍輕。飲之不已﹐卽能坐。子驚喜﹐乃復載歸家﹐則能飲食﹐不旬日而愈。他日﹐賈帥復出﹐至前所置車處﹐問曰「前度病人在否﹖」吏報今已平復。公曰「人病固有不可識者。此人是虱癥﹐世間無藥可療﹐須得千年木梳燒灰服之。不然﹐卽飲黃龍浴水﹐此外無可治也。不知何因而愈﹖」遣吏問之﹐叟具以對。公曰「此人天與其疾﹐而自致其藥﹐命矣夫。」時人聞之﹐咸服公之博識﹐則醫工所謂異人者﹐信矣。﹝《太平廣記》卷八三﹞

●麯思明

趙冬曦任吏部尙書。吏部參選事例﹐每年銓曹人吏﹐舊例各合得一員外﹐及論薦親族﹐眾人皆悉論請。有令史麯思明一人﹐二年之內﹐未嘗有言。冬曦謂曰「銓曹往例﹐各合得一官﹐或薦他人亦得。」思明又不言﹐但惟而退﹐冬曦益怪之。一日﹐又召而謂曰「以某今日之勢﹐三千餘人選客﹐某下筆﹐卽能自貧而富﹐捨賤而貴﹐饑之飽之﹐皆自吾筆。人人皆有所請﹐而子獨不言﹐何也﹖」思明曰「夫人生死有命﹐富貴關天﹐官職是當來之分﹐未遇何以悵然。三千之人﹐一官一名﹐皆是分定﹐只假尙書之筆。思明自知命未亨通﹐不敢以閒事撓於尙書。」冬曦曰「如子之言﹐當賢人也﹐兼能白知休咎耶﹖」思明曰「賢不敢當。思明來年﹐始合於尙書下授一官﹐所以未能有請也。」冬曦曰「來年自授何官﹖」思明曰「此乃忘之矣。」冬曦曰「如何﹖」思明曰「今請於階下書來年於尙書下授官月日﹐及請授俸料多少﹐亦請尙書同封記。請壞廳上壁﹐內書記﹐卻泥封之。若來年授官日﹐一字參差﹐請死於階下。」乃再拜而去。冬曦𨿽不言﹐心常怪之妄誕﹐常擬與注別異一官。忽一日﹐上幸溫泉﹐見白鹿升天﹐遂攺會昌縣爲昭應。敕下吏部﹐令注其官﹐冬曦遂與思明注其縣焉。及事畢﹐乃召而問之曰「昨上幸溫泉﹐白鹿升天﹐攺其縣爲昭應。其縣與長安﹑萬年不殊﹐今爲注其官﹐子且妄語﹐豈能先知此乎﹖」思明拜謝曰「請尙書壞壁驗之。」遂乃拆壁開封﹐看題云「來年某月日﹐上幸溫泉﹐攺其縣爲昭應﹐蒙注授其官。」及所請俸料﹐一無差謬﹐冬曦甚驚異之。自後凡有事﹐皆發使問之﹐莫不神驗。冬曦罷吏部﹐差人問思明﹐當更得何官。思明報云「向西得一大郡。」且卻後旬日。上召冬曦﹐問江西風土﹐冬曦奏對稱旨。乃曰「冬曦眞豫章父母。」遂除江南觀察使。到郡之後﹐有事發使問之﹐無不克應。卻後二年﹐疾病危篤。差人問之﹐思明報云「可部署家事。」冬曦知其不免﹐其疾危困而卒。﹝《太平廣記》卷一四九﹞

●祖價

進士祖價﹐詠之孫也。落第後﹐嘗遊商山中﹐行李危困。夕至一孤驛﹐去驛半里已來﹐有一空佛寺﹐無僧居﹐價與僕夫投之而宿。秋月甚明﹐價獨玩月﹐來去而行。忽有一人﹐自寺殿後出﹐揖價共坐﹐語笑說經史﹐時時自吟。價烹茶待之﹐此人獨吟不已﹐又云「夫人爲詩﹐述懷諷物﹐若不精不切﹐卽不能動人。今夕偶相遇﹐後會難期﹐輒賦三兩篇﹐以述懷也。」遂朗吟云「家住驛北路﹐百里無四鄰。往來不相問﹐寂寂山家春。」又吟﹕「南岡夜蕭蕭﹐靑松與白楊。家人應有夢﹐遠客已無腸。」又吟﹕「白艸寒路裏﹐亂山明月中。是夕苦吟罷﹐寒燭與君同。」詩訖﹐再三吟之。夜久﹐遂揖而退。至明日﹐問鄰人﹐云「此前後數里﹐並無人居﹐但有書生客死者﹐葬在佛殿後南岡上。」價度其詩﹐乃知是鬼﹐爲文弔之而去。﹝《太平廣記》卷三四四﹞

●牛生

牛生自河東赴舉﹐行至華州﹐去三十里﹐宿一村店。其日﹐雪甚﹐令主人造湯餅。昏時﹐有一人窮寒﹐衣服藍縷﹐亦來投店。牛生見而念之﹐要與同食。此人曰「某窮寒﹐不辦得錢﹐今朝已空腹行百餘里矣。」遂食四五碗﹐便臥於牀前地上﹐其聲如牛。至五更﹐此人至牛生牀前曰「請公略至門外﹐有事要言之。」連催出門﹐曰「某非人﹐冥使耳。深愧昨夜一餐﹐今有少相報﹐公爲置三幅紙及筆硯來。」牛生與之。此人令牛生遠立﹐自坐樹下﹐視中出一卷書﹐檢之。看數張﹐卽書兩行﹐如此三度訖﹐求紙封之﹐書云第一封﹑第二封﹑第三封。謂牛生曰「公若遇災難危篤不可免者﹐卽焚香以次開之視。若或可免﹐卽不須開。」言訖﹐行數步﹐不見矣。牛生緘置書囊中﹐不甚信也。及至京﹐止客戶坊﹐饑貧甚﹐絕食。忽憶此書﹐故開第一封﹐題云「可於菩提寺門前坐。」自客戶坊至菩提寺﹐可三十餘里﹐饑困﹐且雨雪﹐乘驢而往﹐自辰至鼓聲欲絕﹐方至寺門。坐未定﹐有一僧自寺內出﹐叱牛生曰「雨雪如此﹐君爲何人而至此﹖若凍死﹐豈不見累耶﹖」牛生曰「某是舉人﹐至此值夜﹐略借寺門前一宿﹐明日自去耳。」僧曰「不知是秀才﹐可止貧道院也。」旣入﹐僧乃爲設火具食。會語久之﹐曰「賢宗晉陽長官﹐與秀才遠近﹖」牛生曰「是叔父也。」僧乃取晉陽手書﹐令識之﹐皆不謬。僧喜曰「晉陽常寄錢三千貫文在此﹐絕不復來取。某年老﹐一朝溘至﹐便無所付﹐今盡以相與。」牛生先取將錢千貫﹐買宅﹐置車馬﹐納僕妾﹐遂爲富人。又以求名失路﹐復開第二封書﹐題云「西市食店張家樓上坐。」牛生如言﹐詣張氏﹐獨止於一室﹐下廉而坐。有數人少年上樓來﹐中有一人白衫。坐定﹐忽曰「某本只有五百千﹐令請添至七百千﹐此外卽力不及也。」一人又曰「進士及第﹐何惜千緡﹗」牛生知其貨及第矣﹐及出揖之﹐白衫少年卽主司之子。生曰「某以千貫奉郎君﹐別有二百千﹐奉諸公酒食之費﹐不煩他議也。」少年許之﹐果登上第﹐歷任臺省﹐後爲河中節度副使。經一年﹐疾困﹐遂開第三封﹐題云「可處置家事。」乃沐浴﹐修遺書﹐才訖而遂終焉。﹝《太平廣記》卷三四八﹞

●元自虛

開元中﹐元自虛爲汀州刺史﹐至郡部﹐眾官皆見。有一人﹐年垂八十﹐自稱蕭老﹕「一家數口﹐在使君宅中累世﹐幸不占廳堂。」言訖而沒。自後凡有吉凶﹐蕭老必預報﹐無不應者。自虛剛正﹐常不信之。而家人每夜見怪異﹐或見有人坐於檐上﹐腳垂於地﹐或見人兩兩三三﹐空中而行。或抱嬰兒﹐問人乞食﹐或有美人﹐濃妝美服﹐在月下言笑﹐多擲磚瓦。家人乃白自虛曰「常聞廚後空捨是神堂﹐前人皆以香火事之。今不然﹐故妖怪如此。」自虛怒﹐殊不信。忽一日﹐蕭老謁自虛云「今當遠訪親舊﹐以數口爲托。」言訖而去。自虛以問老吏﹐吏云「常聞使宅堂後枯樹中﹐有山魈。」自虛令積柴與樹齊﹐縱火焚之﹐聞樹中冤枉之聲﹐不可聽。月餘﹐蕭老歸﹐縞素哀哭曰「無何遠出﹐委妻子於賊手﹐今四海之內﹐孑然一身﹐當令公知之耳。」乃於衣帶﹐解一小合﹐大如彈丸﹐擲之於地﹐云「速去速去。」自虛俯拾開之﹐見有一小虎﹐大才如蠅。自虛欲捉之﹐遂跳於地﹐已長數寸﹐跳擲不已﹐俄成大虎﹐走入中門。其家大小百餘人﹐盡爲所斃﹐虎亦不見。自虛者﹐亦一身而已。﹝《太平廣記》卷三六一﹞

●劉立

劉立者﹐爲長葛尉。其妻楊氏﹐忽一日泣謂立曰「我以弱質﹐托附君子﹐深蒙愛重。將謂琴瑟之和﹐終以偕老﹐何期一旦捨君長逝。」哽咽涕泗﹐不能自勝。立曰「君素無疾恙﹐何得如此﹖」妻言我數日沈困﹐精思恍惚﹐自度必不濟矣﹐且以小女美美爲托。又謂立曰「他日美美成長﹐望君畱之三二年。」其夕楊氏卒。及立罷官﹐寓居長葛﹐已十年矣。時鄭帥崔公﹐卽立之表丈也。立往詣之﹐崔待之亦厚。念其貧﹐令賓幕致書於諸縣﹐將以濟之。有縣令某者﹐邀立往郭外看花。及期而縣令有故﹐不克同往﹐令立先去。捨趙長官莊﹐行三二里﹐見一杏園﹐花盛發﹐中有婦女十數人﹐立駐馬觀之。有一女﹐年可十五六﹐亦近垣中窺。立又行百許步﹐乃至趙長官宅﹐入門﹐見人物匆遽﹐若有驚急。主人移時方出﹐曰「適女子與親族看花﹐忽中暴疾﹐所以不果奉迎。」坐未定﹐有一靑衣與趙耳語﹐趙起入內﹐如是數四。又聞趙公嗟嘆之聲﹐乃問立曰「君某年某月爲長葛尉乎﹖」曰「然。」「婚楊氏乎﹖」曰「然。」「有女名美美﹐有僕名秋筍乎﹖」曰「然﹐僕今控馬者是矣。」趙又嘆息驚異。旋有人喚秋筍入宅中﹐見一女﹐可十五六﹐涕泣謂曰「美美安否﹖」對曰「無恙也。」僕拜而出﹐莫知其由。立亦訝之﹐徐問趙曰「某未省與君相識﹐何故知其行止也﹖」趙乃以實告曰「女適看花﹐忽若暴卒。旣蘇﹐自言前身乃公之妻也﹐今𨿽隔生﹐而情愛未斷。適窺見公﹐不覺悶絕。」立歔欷久之。須臾﹐縣令亦至﹐眾客具集。趙具白其事﹐眾咸異之。立曰「某今年尙未髙﹐亦有名官﹐願與小娘子尋隔生之好。」眾共成之﹐於是成婿﹐而美美長於母三歲矣。﹝《太平廣記》卷三八八﹞

●史無畏

唐史無畏﹐曹州人也﹐與張從眞爲友。無畏止耕壠畝﹐衣食窘困。從眞家富﹐乃謂﹝謂原作爲。據小說大觀本攺。﹞曰「弟勤苦田園﹐日夕區區﹐奉假千緡貨易﹐他日但歸吾本。」無畏忻然賫緡﹐父子江淮射利﹐不數歲﹐已富。從眞繼遭焚熟﹐及罹劫盜﹐生計一空﹐遂詣無畏曰「今日之困﹐不思弟千緡之報﹐可相濟三二百乎﹖」聞從眞言﹐輒爲拒扞﹐報曰「若言有負﹐但執券來。」從眞恨怨塡臆﹐乃歸﹐庭巾焚香﹐泣淚詛之﹐言詞慷慨﹐聞者戰栗。午後﹐東西有片黑雲驟起﹐須臾﹐霔雨雷電兼至。霹靂一震﹐無畏遽變爲牛﹐朱書腹下云「負心人史無畏。」經旬而卒。刺史圖其事而奉奏焉。﹝《太平廣記》卷三九五﹞

●峽口道士

開元中﹐峽口多虎﹐往來舟船皆被傷害。自後但是有船將下峽之時﹐卽頂一人充飼虎﹐方舉船無患﹐不然﹐則船中被害者眾矣。自此成例﹐船畱二人上岸飼虎﹐經數日。其後有一船﹐內皆豪彊﹐數內有二人單窮﹐被眾推出﹐令上岸飼虎。其人自度力不能拒﹐乃爲出船﹐而謂諸人曰「某貧窮﹐合爲諸公代死。然人各有分定﹐苟不便爲其所害。某別有懇誠﹐諸公能允許否﹖」眾人聞其語言甚切﹐爲之愴然﹐而問曰「爾有何事﹖」其人曰「某今便上岸﹐尋其虎蹤﹐當自別有計較。但懇爲某畱船灘下﹐至日午時﹐若不來﹐卽任船去也。」眾人曰「我等如今便泊船灘下﹐不止住今日午時﹐兼爲爾畱宿。俟明日若不來﹐船卽去也。」言訖﹐船乃下灘。其人乃執一長柯斧﹐便上岸﹐入山尋虎﹐並不見有人蹤﹐但見虎迹而已。林木深邃﹐其人乃見一路﹐虎蹤甚稠﹐乃更尋之。至一山隘﹐泥極甚﹐虎蹤轉多。更行半里﹐卽見一大石室﹐又有一石牀﹐見一道士在石牀上而熟寐﹐架上有一張虎皮。其人意是變虎之所﹐乃躡足﹐於架上取皮﹐執斧衣皮而立。道士忽驚覺﹐已失架上虎皮﹐乃曰「吾合食汝﹐汝何竊吾皮﹖」其人曰「我合食爾﹐爾何反有是言﹖」二人爭競﹐移時不已。道士詞屈﹐乃曰「吾有罪於上帝﹐被謫在此爲虎﹐合食一千人。吾今已食九百九十九人﹐惟欠汝一人﹐其數當足。吾今不幸﹐爲汝竊皮﹐若不歸﹐吾必須別更爲虎﹐又食一千人矣。今有一計﹐吾與汝俱獲兩全﹐可乎﹖」其人曰「可也。」道士曰「汝今但執皮還船中﹐剪髮及須鬢少許﹐剪指爪甲﹐兼頭面腳手及身上各瀝少血二三升﹐以故衣三兩事裹之。待吾到岸上﹐汝可拋皮與吾。吾取披已﹐化爲虎﹐卽將此物拋與。吾取而食之﹐卽與汝無異也。」其人遂披皮執斧而歸。船中諸人驚訝﹐而備述其由。遂於船中﹐依虎所教待之。遲明﹐道士已在岸上﹐遂拋皮與之。道士取皮衣振迅﹐俄變成虎﹐哮吼跳躑﹐又拋衣與虎﹐乃嚙食而去。自後更不聞有虎傷人。眾言食人數足﹐自當歸天去矣。﹝《太平廣記》卷四二六﹞

●張立本

唐丞相牛僧孺在中書。艸場官張立本有一女﹐爲妖物所魅。其妖來時﹐女卽濃妝盛服於閨中﹐如與人語笑。其去﹐卽狂呼號泣不已。久每自稱髙侍郎。一日﹐忽吟一首云「危冠廣袖楚宮妝﹐獨步閒廳逐夜涼。自把玉簪敲砌竹﹐淸歌一曲月如霜。」立本乃隨口抄之。立本與僧法舟爲友﹐至其宅﹐遂示其詩云「某女少不曾讀書﹐不知因何而能。」舟乃與立本兩粒丹﹐令其女服之﹐不旬日而疾自愈。其女說云「宅後有竹叢﹐與髙鍇侍郎墓近。其中有野狐窟穴﹐因被其魅。」服丹之後﹐不聞其疾再發矣。﹝《太平廣記》卷四五四﹞

●韋諷

唐韋諷家於汝﹑潁間﹐遣小童理艸鋤地﹐忽見人發﹐鋤漸深漸多而不亂﹐諷異之﹐卽掘深尺餘﹐乃一婦人﹐肌膚容色﹐儼然如生﹐再拜言曰「某是郎君之祖女奴﹐名曰麗質﹐娘子嫉妒﹐生埋此園中。」﹝《補侍兒小名錄》﹞

●開元士人

開元中﹐有士人從洛陽道見一女子﹐容服鮮麗﹐泣謂曰「己非人﹐昆明池神之女﹐嫁劍閣神之子。夫婦不和﹐無由得白父母﹐故欲送書一封耳。」士人問其處﹐女曰「池西有斜柳樹﹐君可叩之﹐若呼阿靑﹐當有人從水中出。」士人入京﹐便送書池上﹐果有此樹﹐叩之﹐頻喚阿靑。俄見幼婢從水中出﹐得書甚喜﹐曰「久不得小娘子消息。」延士人入﹐謂曰「君後日可蹔至此。」如期﹐果有女子從水中出﹐手持眞珠一笥﹐笑以授士人云。﹝《補侍兒小名錄》《姬侍類偶》﹞

