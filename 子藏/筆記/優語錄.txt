優語錄

﹝近人﹞王國維輯

海寧王國維

元錢唐王曄日華嘗撰優諫錄楊維楨爲之序顧其書不傳余覽唐宋傳說復輯優人戲語爲一篇顧輯錄之意稍與曄殊蓋優人俳語大都出於演劇之際故戲劇之源與其遷變之迹可以考焉非徒其辭之足以裨闕失供諧笑而已呂本中童蒙訓云作雜劇打猛諢入卻打猛諢出吳自牧夢粱錄謂雜劇全托故事務在滑稽洪邁夷堅志謂俳優侏儒周伎之最下且賤者然亦能因戲語而箴諫時政世目爲雜劇然則宋之雜劇卽屬此種是錄之輯豈徒足以考古亦以存唐宋之戲曲也若其囿於聞見不徧不賅則俟他日補之宣統攺元冬十月海寧王國維識

侍中宋璟疾負罪而妄訴不已者悉付禦史臺治之謂中丞李謹度曰服不更訴者出之尙訴不已者且系由是人多怨者會天旱有優人作魃狀戲於上前上問魃何爲出對曰奉相公處分又問何故曰負寃者三百餘人相公悉以系獄抑之故魃不得不出明皇心以爲然【資治通鑑】

相傳元宗嘗令左右提優人黃幡綽入池水中復出幡綽曰向見屈原笑臣爾遭逢聖明何遽至此據朝野僉載散樂髙崔嵬善弄癡大帝令沒首水底少頃出而大笑上問之曰臣見屈原謂臣云我遇楚懷無道汝何事亦來耶帝不覺驚起賜物百段【段成式酉陽雜俎續集】

咸通中優人李可及者滑稽諧戲獨出輩流𨿽不能托諷匡正然智巧敏捷亦不可多得嘗因延慶節緇黃講論畢次及倡優爲戲可及乃儒服險巾襃衣博帶攝齊以升崇坐自稱三教論衡其隅坐問曰旣言博通三教釋迦如來是何人曰是婦人問者驚曰何也對曰金剛經云敷坐而坐或非婦人何煩夫坐然後兒坐也上爲之啟齒又問曰太上老君何人也對曰亦婦人也問者益所不諭乃曰道徳經云吾有大患是吾有身及吾無身吾復何患倘非婦人何患乎有娠乎上大悅又曰文宣王何人也對曰婦人也問者曰何以知之對曰論語云沽之哉沽之哉吾待賈者也向非婦人待嫁奚爲上意極歡寵錫甚厚翌日授環衛之員外職【髙彥休唐闕史】

僖宗皇帝好蹴踘鬭雞爲樂自以能於步打謂俳優石野豬曰朕若作步打進士舉亦合得狀元野豬對曰或遇堯舜禹湯作禮部侍郎陛下不免且落第帝笑而已【孫光憲北夢瑣言】

光化中朱朴自毛詩博士登庸恃其口辯可以立致太平由藩邸引導聞於昭宗遂有此拜對揚之日面陳時事數條毎言臣必爲陛下致之洎操大柄無所施展自是恩澤日衰中外騰沸內優日俳優穆刀陵作念經行者至禦前曰若是朱相卽是非相翌日出官【同上】

劉仁恭之軍爲汴帥敗於內黃爾後汴帥攻燕亦敗於唐河他日命使聘汴汴帥開宴俳優戲醫病人以譏之且問病狀內黃以何藥可瘥其聘使謂汴帥曰內黃可以唐河水浸之必愈賓主大笑【同上】

天復元年鳳翔李茂貞入覲翌日宴於壽春殿茂貞肩輿衣駝褐入金鑾殿易服赴宴咸以爲前代跋扈未有此也先是茂貞入闕焚燒京城是宴也俳優安轡新號茂貞爲火龍子茂貞慚惕俯首宴罷有言他日須斬此優轡新聞之請假往鳳翔求救茂貞遙見詬之曰此優窮也何爲敢來對曰只要起居不爲求救近日京中且賣麩炭可以取濟茂貞大笑而厚賜赦之也【同上】唐昭宗時財用窘乏李茂貞令催油以佐軍需俄有司言官油沽賣不行多爲諸門放入松明攙奪乞行禁止蓋民間然松明爲燈故也優人張廷範曰此事大好更有一例便可並月明禁之茂貞大笑松明之柰遂止【陳耀文天中記引易齋笑林】

唐莊宗旣好俳優又知音能度曲至今汾晉之俗往往能歌其聲謂之禦制者皆是也其小字亞子當時人或謂之亞次又爲優名以自目曰李天下自其爲王至於爲天子常身與俳優雜戲於庭伶人由此用事遂至於亡皇后劉氏素微其父劉叟賣藥善卜號劉山人劉氏性悍方與諸姬爭寵常自恥其家世而特諱其事莊宗乃爲劉叟衣服自負蓍囊藥篋使其子繼岌提破帽而隨之造其臥內曰劉山人來省女劉氏大怒笞繼岌而遂之宮中以此爲笑樂【五代史伶官傳】

莊宗好田獵獵於中牟踐民田中牟縣令當馬切諫爲民請莊宗怒叱縣令去將殺之伶人敬新磨知其不可乃率諸伶走追縣令擒至馬前責之曰汝爲縣令獨不知吾天子好獵邪柰何縱民稼穡以供稅賦何不饑汝縣民而空此地以備吾天子之馳聘汝罪當死因前請亟行刑諸伶共倡和之莊宗大笑縣令乃得免去莊宗嘗與羣優戲於庭四顧而呼曰李天下李天下何在新磨遽前以手批其頰莊宗失色左右皆恐羣伶亦大驚駭共折新磨詰曰女柰何批天子頰新磨對曰李天下者一人而已復誰呼邪於是左右皆笑莊宗大喜賜與新磨甚厚新磨嘗奏事殿中殿中多惡犬新磨去犬起逐之新磨倚柱呼曰陛下毋縱兒女嚙人莊宗家世夷狄夷狄之人諱言狗故新磨以是譏之莊宗大怒彎弓注矢將射之新磨急呼曰陛下無殺臣臣與陛下爲一體殺之不祥莊宗大驚問其故對曰陛下開國攺元同光天下皆謂陛下同光帝且同銅也若殺敬新磨則同無光矣莊宗大笑乃釋之然時諸伶獨新磨尢善俳其語最著而不聞其它過惡【同上】

王延彬獨據建州稱僞號一旦大設伶官作戲辭云只聞有泗州和尙不見有五縣天子【錢易南部新書】

祥符天禧中楊大年錢文僖晏元獻劉子儀以文章立朝爲詩皆宗李義山後進多竊義山語句嘗內宴優人有爲義山者衣服敗裂告人曰吾爲諸館職撏撦至此聞者歡笑【劉攽中山詩話】

仁宗時賞花釣魚宴賦詩往往宿制天聖中永興軍進山水石因令賦山水石歌出於不意多荒惡中坐優人入戲各執紙筆若吟詩狀一人忽僕入石上曰數日來作賞花釣魚詩準備應制卻被這石頭擦倒明日降出詩代中書銓定內鄙惡者與外任【天中記引東齋遺事】

潞謂溫公曰吾畱守北京遣人入大遼偵事回云見遼主大宴羣臣伶人劇戲作衣冠者見物必攫取懷之有從其後以梃朴之者曰司馬端明邪君實淸名在夷狄如此溫公媿謝【邵伯溫聞見前錄】孔道輔奉使契丹契丹宴使者優人以文宣王爲戲道輔艴然徑出契丹使主客者邀道輔還坐且令謝之道輔正色曰中國與北朝通好以禮文相接今俳優之徒侮慢先聖而不之禁北朝之過也道輔何謝契丹君臣默然【宋史孔道輔傳】

羅衣輕不知其鄕裏滑稽通變一時諧謔多所規諷興宗敗於李元昊也單騎突出幾不得脫先是元昊獲遼人輒劓其鼻有奔北者惟恐追及故羅衣輕止之曰且觀鼻在否上怒以毳索系帳後將殺之太子笑曰打諢底不是黃幡綽羅衣輕應聲曰用兵底亦不是唐太宗上聞而釋之上嘗與太弟重元狎暱宴酣許以千秋萬歳後傳位重元喜甚驕縱不法又因雙陸賭以居民城邑帝屢不競前後已償數城重元旣恃梁孝王之寵又多鄭叔叚之過朝臣無敢言者道路以目一日復賭羅衣輕指其局曰雙陸休癡和你都輸去也帝始悟不復戲淸寧間以疾卒【遼史伶官傳】

熙寧初王丞相介甫旣當軸處中而神廟方赫然一切委聽號令驟出但於人情適有所離合於是故臣名士力爭其不可且多被黜降後來者乃寖結其舌矣當是時以君相之威權而不能有所帖服者獨一教坊使丁仙現耳丁仙現人但呼之曰丁使丁使遇介甫法制適行必因燕設於戲場中乃更作爲嘲諢肆其誚難輒爲人笑傳介甫不堪然無如何也因觸王怒必欲斬之神宗乃宻詔二王取丁仙現匿諸王所二王者神廟之兩愛弟也故一時諺語有臺官不如伶官【蔡絳鐡圍山叢談】

頃有秉政者深被眷倚言事無不從一日禦宴教坊雜劇爲小商自稱姓趙名氏以瓦瓿賣沙糖道逢故人喜而拜之伸足誤踏瓿倒糖流於地小商彈采嘆息曰甜采你卽澑也怎柰何左右大笑俚語以王姓爲甜采【此恐指介甫見王辟之澠水燕談錄】

元丰中神宗仿漢原廟之制增築景靈宮先於寺觀迎諸帝後禦容奉安禁中涓日以次備法駕羽衛前導赴宮觀者夾路鼓吹振作教坊使丁仙現舞望仁宗禦像引袖障面若揮淚者都人父老皆泣下嗚呼帝之徳澤在人深矣【邵伯溫聞見前錄】

東坡先生近令門人作人不易物賦【物爲一人輕重也】或戲作一聯曰伏其幾而襲其裳豈爲孔子學其書而戴其帽未是蘇公【士大夫近年仿東坡桶髙檐短名帽曰子瞻樣】薦因言之公笑曰近扈從醴泉觀優人以相與自誇文章爲戲者一優丁仙現曰吾之文章汝輩不可及也眾優曰何也曰不見吾頭上子瞻乎上爲解顏顧公久之【李薦師友談記】

丁仙現自言及見前朝老樂工間有優諢及人所不敢言者不徒爲諧謔往往因以達下情故仙現亦時時效之非爲優戲則容貌儼然如士大夫【葉夢得避暑錄話】

元佑中上元駕幸迎祥池宴從臣教坊伶人以先聖爲戲刑部侍郎孔宗翰【卽道輔之子】奏唐文宗時嘗有爲此戲詔斥去之今聖君宴犒羣臣豈宜尙容有此詔付撿官置於理或曰此細事何足言孔曰非爾所知天子春秋鼎盛方且尊徳樂道而賤伎乃爾褻慢縱而不治豈不累聖徳乎聞者羞慚嘆服【澠水燕談錄】

宣和中童貫用兵燕薊敗而竄一日內宴教坊進伎爲三四婢首飾皆不同其一當額爲髻曰蔡太師家人也其二髻偏墜曰鄭太宰家人也又一人滿頭爲髻如小兒曰童大王家人也問其故蔡氏者曰太師覲淸光此名朝天髻鄭氏者曰吾太宰奉祠就第此懶梳髻至童氏者曰大王方用兵此三十六髻也【周宻齊東野語】

宣和間鈞天樂部焦徳者以諧謔被遇時借以諷諫一日從幸禁苑指花竹艸木以詢其名徳曰皆芭蕉也上詰之乃曰禁苑花竹皆取於四方在途之遠巴至上林則已焦矣上大笑【周輝淸波雜誌】蔡卞之妻七夫人顧知書能詩詞蔡毎有國事先謀之於牀第然後宣之於廟堂時執政相語曰吾輩今日所奉行者皆其咳唾之餘也蔡拜右相家宴張樂伶人揚言曰右丞今日大拜都是夫人裙帶譏其官職自妻而致中外傳以爲笑【同上】

俳優侏儒周伎之最下且賤者然亦能因戲語而箴諷時政有合於古蒙誦工諫之義世目爲雜劇者是也崇寧初斥遠元佑忠賢禁錮學術凡偶涉其時所爲所行無論大小一切不得志伶者對禦爲戲推一參軍作宰相據坐宣揚朝政之美一僧乞給公據遊方視其戒牒則元佑三年者立塗毀之而加以冠巾道士失亡度牒聞披載時亦元佑也剝其羽服使爲民一士人以元佑五年獲薦當免舉禮部不爲引用來自言卽押送所屬屏斥已而主管宅庫者附耳語曰今日在左藏庫請相公料錢一千貫盡是元佑錢合取鈞旨其人俯首久之曰從後門搬入去副者舉所梃杖其背曰你做到宰相元來也只要錢是時至尊亦解顏【洪邁夷堅志丁集】

蔡京作宰弟卞爲元樞卞乃王安石壻尊崇婦翁當孔廟釋奠時躋於配享而封舒王優人設孔子正坐顏孟與安石侍側孔子命之坐安石揖孟子居上孟辭曰天下達尊爵居其一軻近蒙公爵相公貴爲眞王何必謙光如此遂揖顏曰回也陋巷匹夫平生無分毫事業公爲命世眞儒位貌有間辭之過矣安石遂處其上夫子不能安度亦避位安石惶懼拱手云不敢往復未決子路在外情憤不能堪徑趨從祀堂挽公冶長臂而出公冶爲窘迫之狀謝曰長何罪乃責數之曰汝全不救護丈人看取別人家女壻其意以譏卞也時方議升安石於孟子之右爲此而止【同上】

又常設三輩爲儒道釋各稱頌其教儒者曰吾之所學仁義禮智信曰五常遂演暢其旨皆采引經書不雜媟語次至道士曰吾之所學金木水火土曰五行亦說大意末至僧僧抵掌曰二子腐生常談不足聽吾之所學生老病死苦曰五化藏經淵奧非汝等所得聞當以現世佛菩薩法理之妙爲汝陳之盍以次問我曰敢問生曰內自大學辟雍外至下州偏縣乃秀才讀書者盡爲三舎生華屋美饌月書季考三歲大比脫白掛綠上可以爲卿相國家之於生也如此曰敢問老曰老而孤獨貧困必淪溝壑今所在立孤老院養之終身國家之於老也如此敢問病曰不幸而有疾家貧不能拯療於是有安濟坊使之存處差醫付藥責以十全之效其於病也如此曰敢問死曰死者人所不免惟貧民無所歸則擇孔隙地爲漏澤園無以斂則與之棺使得葬埋春秋享祀恩及泉壤其於死也如此曰敢問苦其人瞑目不應陽若惻悚然促之再三乃蹙額答曰只是百姓一般受無量苦徽宗爲惻然長思弗以爲罪【同上】

崇寧二年鑄大錢蔡元長建議俾爲折十民間不便優人因內宴爲賣漿者或投一大錢飲一杯而索償其餘賣漿者對以方出市未有錢可更飲漿乃連飲至於五六其人鼓腹曰使相公攺作折百錢柰何上爲之動法由是攺又大農告乏時有獻廩俸減半之議優人乃爲衣冠之士自束帶衣裾被身之物輒除其半眾怪而問之則曰減半已而兩足共穿半袴﹖﹖而來前後問之則又曰減半乃長嘆曰但知減半豈料難行語傳禁中亦遂罷議【曾敏行獨醒雜誌】

僞齊劉豫旣僣位大饗羣臣教坊進雜劇有處士問星翁曰自古帝王之興必有受命之符今新主有天下抑有嘉祥美瑞以應之乎星翁曰固有之新主卽位之前一日有一星聚東井眞所謂符命也處士以杖擊之曰五星非一也乃云聚耳一星又何聚焉星翁曰汝固不知也新主聖徳比漢髙祖只少四星兒裏【沈作喆寓簡】

紹興初楊存中在建康諸軍之旗中有雙勝交環謂之二聖環取兩宮北還之意因得美玉琢成帽環進髙廟日尙禦裹偶有伶者在旁髙廟指環示之此環楊太尉進來名二聖環伶人接奏曰可惜二聖環只放在腦後髙宗亦爲之攺色所謂工執藝事以諫【張端義貴耳集】

秦檜以紹興十五年四月丙子朔賜第望僊橋丁丑賜銀絹萬匹兩錢千萬彩千縑有詔就第賜燕假以教坊優伶宰執咸與中席優長誦致語退有參軍者前褒檜功徳一伶以荷葉交倚從之詼語雜至賓歡旣洽參軍方拱揖謝將就倚忽墜其襆頭乃總發爲髻如行伍之巾後有大巾鐶爲雙疊勝伶指而問曰此何鐶曰二聖鐶遽以朴擊其首曰爾但坐太師交倚請取銀絹例物此鐶掉腦後何也一坐失色檜怒有死者於是語禁始益繁【嶽珂桯史】

紹興中李椿年行經界量田法方事之初郡邑奉命嚴急民當其職者頗困苦之優者爲先聖先師鼎足而坐有弟子從末席起咨叩所疑孟子奮曰夫仁政必自經界始吾下世千五百年其言乃爲聖世所施用三千之徒皆不如顏子默默無語或於旁笑曰使汝不是短命而死也須做出一場害人事時秦檜主張李議聞者畏獲罪不待此段之畢卽以謗褻聖賢叱執送獄明日杖而逐出境【夷堅志丁集】

壬戌省試秦檜之子熹侄昌時昌齡皆奏名公議籍籍而無敢輒語至己丑春首優者卽戲場誤爲士子赴南宮相與推論知舉官爲誰指侍從某尙書某侍郎當主文柄優長者非之曰今年必差彭越問者曰朝廷之上不聞有此官員曰漢梁王也曰彼是古人死已千年如何來得曰前舉是楚王韓信彭越一等人所以知今爲彭王問者嗤其妄且扣厥指笑曰若不是韓信如何取得他三秦四座不敢領略一哄而出秦亦不敢明行譴罰云【夷堅志丁集】

壽皇賜宰執宴禦前雜劇裝秀才三人首問曰第一秀才仙鄕何處曰上黨人次問第二秀才仙鄕何處曰澤州人又問第三秀才仙鄕何處曰湖州人又問上黨秀才汝鄕出何生藥曰某鄕出人參次問澤州秀才汝鄕出甚生藥曰某鄕出甘艸次問湖州出甚生藥曰出黃蘗如何湖州出黃蘗最是黃蘗苦人當時皇伯秀王在湖州故有此語壽皇卽日召入賜第奉朝請【貴耳集】何自然中丞上疏乞朝廷並庫壽皇從之方且講究未定禦前有燕雜劇伶人妝一賣故衣者持褲一腰只有一隻褲口買者得之問如何著賣者曰兩腳並做一褲口買者曰褲郤並了只恐行不得壽皇卽寢此議【同上】

胡給事元質旣新貢院嗣歲庚子適大比乃侈其事命供張考校者悉倍前規鵠袍入試茗卒饋漿公庖繼肉坐案寬潔執事恪敬誾誾於於以鬯於文士論大愜會初場賦題出孟子舜聞善若決江河而以聞善而行沛然莫禦爲韻士旣就案矣蜀俗敬長而尙先達毎在廣場不廢請益焉晡後忽一老儒擿禮部韻示諸生謂沛字惟十四泰有之一爲顚沛一爲沛邑注無沛決之義惟它有霈字乃從雨爲可疑眾曰是哄然叩簾請出題者方假寐有少年出酬之漫不經意亶云禮部韻注義旣非增一雨頭無害也揖而退如言以登於捲坐遠於簾者或不聞知乃仍用前字於是試者用霈沛各半明日將試論語籍籍傳凡用沛字者皆窘復叩簾出題者初不知昨夕之對應曰如字廷中大喧浸不可制噪而入曰試官誤我三年利害不細簾前闈木如拱皆折或入於房執考校者一人毆之考校者惶遽急曰有雨頭也得無雨頭也得或又咎其誤曰第二場更不敢也蓋一時祈脫之詞移時稍定試司申鼓噪場屋胡以不稱於禮遇也怒物色爲首者盡系獄韋布益不平旣拆號例宴主司以勞還畢三爵優伶序進有儒服立於前者一人旁揖之相與詫博洽辧古今岸然不相下因各挑試所誦憶其一問漢名宰相凡幾儒服以蕭曹以下枚數之無遺羣優咸贊其能乃曰漢相吾言之矣敢問唐三百載名將帥何人也旁揖者亦詘指英衛以及季葉曰張巡許遠田萬春儒服奮起爭曰巡遠之姓是也萬春之姓雷歷考史牒未有以雷爲田者揖者不服撐拄騰口俄一綠衣參軍自稱教授前據幾二人敬質疑曰是故雷性揖者大詬袒裼奮拳教授遽作恐懼狀曰有雨頭也得無雨頭亦得坐中方失色知其諷己也忽優有黃衣者持令旗躍出稠人中曰制置大學給事臺旨試官在座爾輩安得無禮羣優亟斂下喏曰第二場更不敢也俠戺皆笑席客大慚明日遁去遂釋系者胡意其爲郡士所使錄優而詰之杖而出諸境【桯史】

蜀伶多能文俳語率雜以經史凡制帥幕府之燕集多用之嘉定初吳畏齋帥成都從行者多選人類以京削系念伶知其然一日爲古衣冠服數人遊於庭自稱孔門弟子交質以姓氏或曰常或曰於或曰吾問其所蒞官則合而應曰皆選人也固請析之居首者率然對曰子乃不我知論語所謂常從事於斯矣卽某其人也官爲從事而系以姓固理之然問其次曰亦出論語於從政乎何有蓋卽某官氏之稱又問其次曰某又論語十七篇所謂吾將仕者遂相與嘆吒以選調爲淹抑有慫慂其旁者曰子之名不見於七十子固聖門下第盍扣十哲而受教焉如其言見顏閔方在堂羣而請益子騫蹙額曰如之何何必攺兗公應之曰然回也不攺眾憮然不怡曰無已質諸夫子如之夫子不答久而曰鉆遂攺火急可已矣坐客皆愧而笑聞者至今啟顏優流侮聖言直可誅絕特記一時之戲語如此【同上】

韓平原在慶元初其弟仰冑爲知合門事頗與密議時人謂之大小韓求快捷方式者爭趨之一日內宴優人有爲衣冠到選者自敍履歷材藝應得美官而流滯銓曹自春䢐冬未有所擬方徘徊浩嘆又爲日者敝帽持扇過其旁遂邀之談庚甲問以得祿之期日者厲聲曰君命甚髙但於五星局中財帛宮若有所礙目下若欲亨達先見小寒更望成事必見大寒可也優蓋以寒爲韓侍宴者皆縮頸匿笑【同上】

嘉泰末年平原公有扶日之功凡事自作威福政事皆不由內出會內宴伶人王公瑾曰今日政如客人賣傘不由裏面寧宗恭淑後上仙而曹氏爲媫妤平原特以爲親屬偶值眞裏富國進馴象至平原語公瑾曰不聞有眞裏富國【音如李輔國】公瑾曰如今有假楊國忠平原𨿽憾之而無罪加焉【天中記獺髓引白】

韓侂冑用兵旣敗爲之須髮俱白悶不知所爲優伶因上賜侂冑宴設樊遲樊噲旁有一人曰樊惱又設一人揖問遲誰與你取名對以夫子所取則拜曰是聖門之髙弟也又揖問噲曰誰名汝對曰漢髙祖所命則拜曰眞漢家之名將也又揖惱曰誰名汝對以樊惱自取【葉紹翁四朝聞見錄戊集】

郭倪郭果敗因賜宴優伶以生菱進於桌上命二人移桌忽生菱墮盡碎其一人云苦苦苦壞了許多生靈只因移果桌【同上】

金章宗元妃李氏勢位燻赫與皇后侔一日宴宮中優人瑇瑁頭者戲於前或問上國有何符瑞優曰汝不聞鳳凰見乎曰知之而未聞其詳優曰其飛有四所應亦異若向上飛則風雨順時向下飛則五榖丰登向外飛則四國來朝向裏飛則加官進祿上笑而罷【金史后妃傳】

宋端平間眞徳秀應召而起百姓仰之若元佑之仰涑水也繼參大政未及有所建置而卒魏了翁帥帥亦未及有所經略而罷臨安優人裝一生儒手持一鶴別一生儒與之邂逅問其姓名曰姓鍾名庸問所持何物曰大鶴也因傾蓋歡然呼酒對飲其人大嚼洪吸酒肉靡有孑遺忽顚僕於地羣數人曳之不動一人乃批其頰大罵曰說甚中庸大學與了許多酒食一動也不動遂一笑而罷【羅大經鶴林玉露今通行十六卷本無此條此條出天中記所引】

己亥史�之爲京尹其弟以參政督兵於淮一日內宴伶人衣金紫而襆頭忽脫乃紅巾也或驚問曰賊裹紅巾何爲官亦如此傍一人答曰如今做官的都是如此於是褫其衣冠則有萬回佛自懷中墜地其旁者曰他𨿽做賊且看他哥哥面【齊東野語桉參政卽史嵩之其兄無考】

女冠吳知古用事人皆側目內宴日參軍四筵張樂胥輩請僉文書參軍怒曰吾方聽觱栗可少緩請至再三答如前胥擊其首曰甚事不被觱栗壞了蓋俗呼黃冠爲觱栗也【同上】

王叔【疑有闕字】知吳門日名其酒曰徹底淸錫宴日伶人持一樽誇於眾曰此酒名徹底淸旣而開樽則濁醪也旁誚之曰汝旣爲徹底淸卻如何如此答云本是徹底淸被錢打得渾了【同上】

蜀伶尢能涉獵古今援引經史以佐口吻資笑談當史丞相彌遠用事選人攺官多出其門制閫大宴有優爲衣冠者數輩皆稱爲孔門弟子相與言吾儕皆選人遂各言其姓吾爲常從事吾爲於從政吾爲吾將仕吾爲路文學別有二人出曰吾宰予也夫子曰於予從政可謂僥幸其一曰吾顏回也夫子曰回也不攺吾爲四科之首而不攺汝何爲獨攺曰吾鉆故汝何不鉆回曰吾非不鉆而鉆彌堅耳曰汝之不攺宜也何不鉆彌遠乎其離析文義可謂侮聖言而巧發微中有足稱言者焉【同上】

蜀伶有袁三者名尢著有從官姓袁者制蜀頗乏亷聲羣優四人分主酒色財气各誇張其好尙之樂而餘者互譏誚之至袁優則曰吾所好者財也因極言財之美利眾亦譏誚之徐以手自指曰任你譏笑其如袁丈好此何【同上】

弘治己未科會試學士程敏政主考僕輩假通關節以要賂舉人唐寅輩因而夤緣欲竊髙第爲言官華昶等所發逮赴詔獄孝皇新禦午門會法司官鞠問以東宮舊官從輕奪職嘗聞事未發孝皇內宴優人扮出一人以盤捧熟豚蹄七行且號曰賣蹄呵一人就買問價幾何曰一千兩一个買者曰何貴若是賣者曰此俱熟蹄非生蹄也哄堂而罷孝皇頓悟【明徐咸西園雜記】

優語錄

