湖山敍遊﹝明﹞劉暹

敍湖記湖景麗於晝﹐湖情暇於夜。主一舟焉﹐以司晝夜之長。晴開雨泊﹐傍樹依云﹐栩栩然也。𨿽然﹐猶未也。神飄忽而無所著﹐其爲遊也﹐不靜矣。於是舍舟而僦居。半在山﹐而半在水。背髙而憑流﹐浣以紅﹐而沃以靑。眠食於其間﹐徘徊於其上。極朝昏之變態﹐看煙雲之吐吞。其於湖也﹐亦非泛泛焉者矣﹗𨿽然﹐亦未也。湖之境有﹐未歷湖之情﹐終未周也。於是﹐乃以一加一杖出沒於堤橋煙水之中。加興杖止﹐朗止杖興﹐任心意之所如﹐指晴雨以作輟。無刻不以遊爲事﹐無日不與湖相周。力之所到﹐必逐境而尋求。力所未到﹐亦望焉而生羨。倘佯盡日﹐心目茫然。第覺細柳成煙﹐荷風自冷。畫閣臨波而半開﹐遊加依巖而雲集。歌吹生香﹐綺羅如水﹐其錢塘﹑湧金之間乎﹗長林綠暗﹐綴巖壑以參差﹔眾阜榮榮﹐對波光而魄冷。松髙石瘦﹐澗遠橋幽﹐其雷峯﹑南屏之間乎﹗綠乍沈而乍浮﹐峯時髙而時下。閒雲傍於汀渚﹐野鳥集於茭蘆。花柳陸離﹐荒堤如帶﹐魚蝦游泳﹐池畦如圍。其三潭﹑六橋之間乎﹗林巒依煙而近遙﹔塔廟隨山而掩映。平堤煙斷﹐遙憐數點之紅﹔荒榭梅靑﹐懷想歸來之鶴。波間水澹﹐藻潔萍浮﹐其新堤﹑孤山之間乎﹗堤遙而樹影如霧﹐林開而山閣無人。兩山相對﹐空翠自生。一水澹涵﹐淸光抹出。新篁搖戛﹐時聞萬竿之雨煙﹔古蕩無波﹐長畱千載之幽魄。其西泠﹑裏湖之間乎﹗浮屠髙出於云端﹐金碧輝煌於水上。歌聲日沸﹐林壑傳香。艸腥而漁子初回﹔波空而鐘響時出。其段橋﹑片石之間乎﹗望紅紫而目駛﹐觸靑翠以魂搖。策我筇竹﹐泛彼輕舟。山色空濛﹐水光瀲灩。酒淸茗潔﹐友契身間。醉醒故人之前﹐坐臥琴書之內。余念都盡﹐夢想不驚。一舠一杖之間﹐所得豈淺鮮哉﹗乃當新秋乍來﹐客病初愈。從先之見聞已斷﹐後來之識想未交。暑忽忽其將辭﹐涼悠悠而欲至。友朋咸恕我懶﹐酒肉不薰我心。骨輕宜水﹐神怯知幽。衣服有情﹐風煙可愛。琴尊筆墨﹐寄之一舠。往復徘徊﹐恃此一杖。或振衣以長嘯﹐或抱膝而苦吟。霞斷煙銷﹐云移星徙。或微月暫出於林端﹐或野火時生於山曲。或雨過而初晴﹐或更闌而將晚。或深夜風號﹐而萬山皆響﹔或中宵病雨﹐而湖水波飛。或漁唱偶出於菱菇﹐或佛燈依稀於古寺。或湖光不起﹐而竟夜無聲﹔或一筏孤橫﹐而悄然私語。當斯際也﹐乍有所見﹐偶有所聞﹐聳心動懷﹐自不能已。會心不遠﹐感慨系之。目恍恍其如搖﹐意綿綿而不斷。細求其故﹐亦復冥茫。是湖生秋耶﹖是秋生湖耶﹗是病生客耶﹖是客生病耶﹗是秋湖生病客耶﹖是病客生秋湖耶﹗精神杳忽﹐泛不可求。耳目驚疑﹐曠無所著﹐知古人之不遠﹐見後來之心期。嗚呼﹗淸緣易失﹐年少難畱。逍遙於山水之間﹐優遊於花柳之下。則一舠一杖﹐曷不足以了吾生而畢吾事乎﹗是又用以自幸﹐而不敢不以自儆者也。聊爲之記﹐以識一時之精神焉。

敍山記遊湖者﹐出錢塘﹐泊南屏﹐一入裏湖而返﹐以爲觀止矣。其有好事者﹐欲捨湖而之山﹐不過一往靈隱﹐由六橋﹑三潭而歸。人未嘗不以爲異也。而予心訝之。問之趙子伯邕曰「今吾欲爲山遊﹐亦有可以稍易其境﹐以幻我心目者乎﹐」趙子曰「南而南峯﹐北而北峯。其輻輳肢背間者﹐不可勝數。計之以月﹐乃可盡之耳﹗」予時心善之﹐而病不能往也。越十日﹐病脫神爽。新秋乍來﹐涼气泠泠以洗人﹐弱質飄飄而思舉。兩峯淸气﹐來往衣履之間﹔萬壑雲光﹐浮遊心目之上。乃扶杖登輿﹐攜樽沽茗。所向無方﹐山山誘我。所之未遠﹐步步生幽。俗客不能相從﹐好朋不招而至。暑不迫我以威﹐雨不阻我以佇。病初愈﹐而胸無一事﹔神少怯﹐而足不以疲﹐抱一往之深情﹐倘佯焉﹐以問乎水﹔逍遙焉﹐以之乎山。未陟峣岹﹐而心懷己霽﹕乍投林壑﹐而魂魄皆幽。齊夷險以登臨﹐視足力爲憩住。朝往夕返﹐雨止晴興。幽不必其皆收﹐意暢焉而期適。南北峯之勝﹐寧遂難窮哉。爾乃遭道湖邊﹐望西林而右折。古藤老樹﹐茀蔚其間﹔蜩響禽聲﹐搖曳其際。林盡道窮﹐見一山飛舞而下者﹐爲北峯之支。從山支取道﹐仰古松﹑俯幽石﹑聽新篁﹑履纖流。穿徑過橋﹐出林落磴。乃見一石。鐵色云質﹐若飛若停者﹐爲紫雲洞。從洞中窺天﹐天小如掌﹔從洞中瞰云﹐云出如沸。出洞口﹑下髙崗。蒼碧遞來而不斷﹐蒙然而可望者﹐爲金鼓洞。崗盡道夷﹐平疇綠舞。聽洞上之風﹐望四山之美。委蛇於長禾肥艸之中﹐有寺蔥蔥當其前者﹐爲玉泉寺。寺有二水﹕一水淸皎﹐可鑑絲髮﹐有大魚千頭散其中者﹐爲玉泉池﹔一水沈滑無滓﹐而波面滴滴作受雨狀者﹐爲法雨泉。從玉泉返﹐至嶽墳。道左折﹐飛葉洗日。涼風搖耳。流淙淙以自續﹐煙漠漠以相交。柳盡榿來﹐行窮花出。有峯嵯峨而立﹐而一水帶其前者﹐爲飛來峯。峯來如墜﹐峯勢如暫立。瀨晌歷歷﹐若裂繒帛。尋響而前﹐不數武﹐一剎巍然當其前者﹐爲靈隱寺。寺前不數武﹐細泉戛戛而鳴﹐紫薇婷婷而舞。木石參差﹐亭館崔錯者﹐爲包家園。捨園而前﹐仰空濛﹐人蓊蘙﹐山嵐在衣﹐磴響生足。大壑陰陰而日滲﹐文瀑裊裊以雨飛。足疲行倦﹐而一寺適當可憩之所者﹐爲韜光。從寺門而盼﹐髙岑層層送霽﹔攀占蘿而上﹐荒砌步步生寒。砌斷蘿空﹐一坪坦焉。其上近可以眺湖﹐而遠可以眺江者﹐爲岑之頂。寺後有洞凝寒﹐言語皆響者﹐爲維摩洞。返故道﹐繞飛來峯之根以右折。不出里許﹐見三石峭瘦﹐而倚於峯之側者﹐爲三生石。從三生石返﹐至五橋。投空林茅舍而入﹐石樹能奇﹐巖壁生冷。一溪綠暗﹐覆流泉而響幽﹔兩峯叢深﹐映山云而气冥。猿鶴翛然﹐時有梵音溢林外者﹐爲法相寺。由法相左折而度阪橋﹐入荒徑﹐碧靑相接﹐禽鳥相聞。一屋蓬然而臨於路者﹐爲石屋。從石屋去里許﹐有洞鏗然而出瀑聲。籟響相答﹐水石相商。聽之若環佩之舞者﹐爲水樂洞。捨水樂而登髙阜﹐人幽濠。江气湖光﹐時隱現於林杪﹔峯紋塔影﹐恍浮動於眉端。而適以一臺收其渙﹐爲煙霞寺。寺後有石丹碧色﹐冷气陰濃﹐時聞漸瀝之聲者﹐爲煙霞洞。出洞門而撫深壑。幽度重泉﹐危躡岹嵽。身寄虛空之外﹐目亂羣峯之前。來往無定﹐倏然東西。偶見一庵﹐蔥然而隱於古蘿中者﹐爲新庵。捨新庵而越危岑。望町畦幽響自生﹐野花亂綴一泉﹐淸且冽而出於寺門者﹐爲龍井。從龍井以達於湖。過六橋﹐逾南山。傍巖沼江﹐升巒陟岫十餘里﹐乃見一亭﹐負山憑江而危立者﹐爲五云亭。出亭躡磴﹐淩崎嶇﹐盤靑空﹐林澗壑在下﹐心眼爲開。近俯湖上諸峯﹐則怒生叢指﹐若花蕊之初開﹔遠眺江上諸岫﹐則奔走披離﹐帶煙光而明媚。汀水隨秋以共回﹐湖波吹碧而無休。遙望一寺於飛峯之巓。聳然自振﹐以通江湖之气爲五云端。逾五云端﹐尋山蹊而返。歷險﹝山獻﹞﹐雜荒蕪。麋鹿爲羣﹐猴狖相狎。目不得停﹐足不得住。壁立以抵山根﹐若從云端而墜者﹐爲十八澗之首。從此而涉淸流﹐履白石﹐兩山翠合。眾響相傳。橋屢過而不知﹐澗往來以相送。山窮水盡﹐湖湛然而明於前者﹐爲十八澗之終。目紛紜於古碧浮靑﹐耳搖亂於湍流樹響﹐鼻惶惑於嵐气花香。手憶攀援﹐足懸登躋。意有所會﹐作息因之。或臨風而振衣﹐或踞石而披跣。或畫然而嘯﹐或含悽而吟。或效笑於松竹之中﹐或疾呼於泉瀑之下。過溪橋而恍恍﹐望巖谷以悠悠。涼葉思紅﹐空林戀綠。羣峯寂寂。依素秋以爲魂﹔濕翠盈盈﹐仗湖光而自定。時見寒潭之集影﹐時聞跫然之一聲。懷抱伊何﹐語言皆塞。我其爲新愈之人乎﹗我其爲久旅之人乎﹗我其爲深山之人乎﹗我其爲淸秋之人乎﹗笑而不答﹐人不能知。愀以無言﹐己亦不解。悲古今之不一﹐慨心事之非遙。恍情性之皆移﹐覺肺肝之無主。南峯北峯之間﹐亦豈止幻吾心目而已﹗耶因記之﹐以自識焉爾。

