制府雜錄

明楊一淸

初予致政家居﹐彊長史晟書云「先生之在位也﹐不患於難進而患於難退。今旣得謝不患於無復起之日﹐而患其有復起之機。」比起廢西徵﹐過西安﹐見之曰「某不幸復起柰何﹖」晟曰「朝廷以戎事起公﹐安得不出。但功成之後﹐宜早退以全晚節耳。」彊汝南人﹐予提學時爲眞寧訓導﹐以文學見知。前所言非道義不及﹐此顧予西事甫定﹐旋被召命屢辭不獲﹐愧負忠言。寧夏有沃饒之利﹐故稱樂土。自撫馭非人﹐橫徵暴斂﹐紛然雜出﹐軍始不堪命﹐逃亡接踵。見存者日益困敝﹐至逆瑾時極矣。上下交徵﹐斂取財物﹐爲脫禍計﹐盤糧科道所斂銀四千兩﹐鎭巡倍之。官軍俸廩芻糧﹐經年不得給千戶。何錦指揮周昂素梟雄﹐知人怨入骨﹐始懷異志﹐錦頗通文事﹐乃應武舉上京﹐見時政日非歸語﹐昂等曰「可舉大事矣。」屬鎭巡俱更代太監李增總兵姜漢𨿽無大善﹐不至如前作虐。都禦史安惟學自陜西布政擢巡撫﹐正徳五年二月十九日﹐抵鎭安素嚴明。以藏廩空虛﹐軍政廢弛﹐乃與總兵約申嚴禁令﹐追徵積年負欠屯糧﹐追補馬匹﹐被箠撻者多無完膚。大理少卿周東淸查屯地﹐又復嚴急。錦﹑昂等遂激眾爲亂﹐諸臣皆遇害四月五日也。寧夏奏事者﹐皆嘗被笞之人。遂楊言於朝﹐謂亂乃惟學﹑東所激而成。聽者不察。和出一口。後李﹑姜俱沾卹典﹐惟學旣被蔭錄又以言者追奪之。且錦等蓄謀已非一歲﹐惟學蒞任未及兩月﹐況比並公務﹐比之朘削私用者有間矣。作惡者何人﹐而惟學乃代伊受禍﹐冤哉﹗蓋亂臣賊子必假藉事端﹐以爲口實﹐故錦等必殺鎭巡奪其兵柄﹐而後可逞。是時惟學𨿽寬﹐亦不能免也。

何錦之亂﹐鎭巡旣被殺﹐副總兵楊英領兵在外﹐錦招之不肯入。其所部兵聞亂而潰﹐英僅以身遁。錦又紿遊擊將軍仇鉞入城﹐而奪其兵。時陜西總兵曹雄﹐在固原聞變﹐卽趨至境上﹐首遣都指揮黃正統遊兵三千入靈州﹐以固士人之心。約會鄰境將官﹐刻期進討。又遣兵戍寧夏中衛及廣武營﹐以捍其所必攻密燒大壩捲埽之艸﹐以攻其所必救。與靈州守備史鏞輩謀奪取河西之船﹐盡泊之東岸。錦聞而懼﹐領兵出守大壩﹐以防決河雄。乃議令史鏞潛通仇鉞書﹐謂河東大兵已集﹐以某日渡河﹐俾鉞爲內應﹐鉞卒成大功顯名天下。而發蹤指示之功何可少哉﹐竟以締姻劉瑾得罪﹐身死家籍﹐良足悼已。功名之士﹐固自有幸不幸者存﹐而世之見利忘義﹐托身匪人者﹐亦可鑑也夫。

曹雄長子謙﹐讀書善吟作。有機略揣度世事多曲中又樂爲義舉。陜西故李參政侖孔主事琦家貧﹐其妻子不能存活﹐雄上疏﹐請卹其家以勸廉官從之。蓋出謙意。具其筆也。髙禦史胤先被逮�詔嶽﹐貧無鐵兩之資。謙助之路費﹐令人送至京﹐又資給其家﹐類此者尙多。然英華太露﹐好惡太明﹐自恃其才智﹐頗輕世傲物﹐故人多忌之。雄通好劉瑾﹐初若避禍﹐然至締兒女姻則甚矣。謙慮不及此﹐不能力止之﹐卒以黨惡被收。乃爲怨家所忌﹐箠死獄中﹐傷哉﹗予致仕家居時﹐廷議有見推者﹐謙以書來曰「此何等時也﹐而先生可復出哉。宜致書所厚﹐切勿道及起用二字。」又曰「近口陜西人才連茹而起﹐山川之不幸也。獨不畱三五輩以爲後地耶。彭濟物不見登用﹐天其有意於將來矣。」夫以謙之明於料人﹐忠以處人如此。而所以自料自處顧若是﹐不尢大可惜哉。

靈州邊堡壁間有詩云﹕堪笑書生無勇略﹐演營習陣日紛紛。問之﹐乃總制才尙書所作。後聞諸邊將云﹕才公見予不操軍令及行營陣圖﹐笑曰「此皆古本子﹐何足法﹖邊兵自能殺賊﹐若得驍勇將官﹐賊來驅之使戰﹐有進無退﹐何功不成﹖安用營陣爲哉﹖」未幾聞虜在邊﹐檄陜西寧夏兩鎭總兵自興武營出塞﹐促之使前直搗賊營﹐而親率輕騎百餘人徐踵其後。賊數十騎自沙窩突出﹐百餘騎皆潰散﹐才中矢墜馬﹐身被數刃而死。出不兩逾時﹐竟以屍還興武﹐慟哉﹗予誠書生﹐不諳軍旅﹐嘗以古人行謹哨探止修戰備爲法﹐每諭諸將曰﹕無事常如有事時﹐堤防有事﹐還如無事時鎭靜。又念武侯李靖﹐未嘗廢營陣﹐世無嶽武穆﹐豈可恃野戰以爲能哉。才之死固出不幸﹐而後之易其言輕進﹐貪功者﹐可以鑑矣。

總督張公嘗語及地方事﹐輒斥瑾曰「天下事被伊驅得如此。」時瑾焰方烈﹐張公與予初傾﹐蓋又左右多瑾腹心爪牙﹐予默不敢應。時貴近家人隨徵者數十﹐張公每名給銀百兩﹐令買蔬肉及供馬匹食用。曰「此外不許分毫侵擾軍民﹐犯者以軍法從事。」瑾侄男劉奎等二人後至﹐獨不賞。曰「不愁伊無有也。」予曰「彼亦參隨之數﹐難分彼此。若謂其有將聽其取受耶﹐乃笑而與之。」又欲將瑾盤糧招商諸事有所論列。予恐嫌隙遂成﹐密告之曰「二公皆爲帷幄腹心重臣﹐公今在外宜存形迹﹐不宜輕起釁端。」張公厲聲曰「先生不知吾何畏彼哉﹖」予曰「固然彼方在帝左右﹐公有言能保其必達乎﹖且扶蘇父子之親蒙恬之有功﹐卒墮趙髙之手﹐不可不慮也。」張公首肯從之。後乃知瑾亦頗聞張言﹐將謀不利。幸其歸連不及有所爲﹐卒除姦黨於呼吸間﹐然亦危矣。祖宗在天之靈﹐實默相之。主上之剛斷﹐又豈近代人主之可及哉。

中國制禦夷狄﹐惟火器量長。顧今所造槍炮﹐不能致遠﹐兼不善用﹐不能多中。近年虜人不甚畏之。惟大將軍﹑二將軍﹑三將軍諸銃﹐力大而猛。然邊城久不用﹐予昔在定邊營教場取而試之。總兵張安輩皆懼謂恐傷人。予曰「然則遂爲長物耶﹐詢諸軍中必有能用者。」西安指揮楊宏應曰「某曩在陜城教場見用此器越三日﹐花馬池下操﹐宏請先取二將軍試之。乃自裝藥舉火﹐卻立十餘步﹐以俟聲如迅雷遠及三百步﹐營中皆震懾﹐宏神色不慟。」予喜曰「破大虜無逾此矣﹗」然以欽降者不敢輕用。及市鐵募工於固原鑄造如二將軍式﹐分發邊城營堡各數枚。俟賊大舉人寇攻城札營以此擊之﹐當不戰而退。自後陜城所在肄習用以爲常。至是花馬池參將閆綱告予曰「前歲達賊擁眾出城下﹐用公所發鐵銃擊之﹐所傷甚多﹐賊遂遁去。」又此器眾云止可用之守城﹐予謂行營亦不可無。乃議令二騾駕一銃﹐凡用八騾﹐可駕四器。出禦之時﹐置之中軍﹐遇有危急﹐劫營潰圍﹐不過數壯士之勞﹐而可當千萬夫之力矣。因思往年宣府張穆二遊擊被虜圍之數重﹐經二三宿﹐使營中有此﹐豈至全軍覆沒哉﹖

各邊演習營陣﹐止按舊規而行﹐不知變動。予謂地利有險易﹐賊勢有彊弱﹐人馬有多寡﹐若不知活變﹐遇警安能濟用﹖乃參酌舊規﹐間出新意﹐令隨機應變。如衝三疊陣畢再衝旋陣下﹐一條邊營畢變三才營﹐又變五行營﹐又合爲四門斗底營﹐當分而分﹐當合而合﹐分而不缺﹐合而不亂﹐或人馬方行。驟報賊至﹐倉卒之間﹐就於腳下站立拒敵。務使彼此人馬相迎﹐盤旋拒捺以決勝負。凡坐作進退應援追截悉視中軍旗鼓。指揮以類而推﹐隨意生發﹐如下棋局局皆新。如此操演使人人知兵﹐初𨿽甚難﹐久則有益。

今之下營布陣﹐或太稠密﹐或太空疏。太疏恐敵人乘隙而入﹔太密﹐則旋轉之間人馬擠塞。賊來衝擊無所措其手足。乃教之按古兵法止則爲營。行則爲陣﹐陣中容陣﹐隊間容隊﹐營中有營﹐有正有奇﹐有常有變。布列有廣狹﹐回轉離合﹐無相奪倫。部分有疏密﹐左右救援﹐不致淆亂。卒有外寇侵軼﹐堅整全備﹐莫可動搖。

演陣下營﹐務使人人常存戒心。就如賊在目前﹐軍器什物﹐常防遺落﹐馬匹常防奔逸。母容外人得入﹐恐系姦人刺客。如一面受敵﹐三面皆當提防。敵來無懼色﹐敵去無惰容﹐久久慣熟﹐敵不過如此。妝塘夜不收�人務尋達人﹐達帽妝作眞達賊形狀﹐若無眞達衣﹐只翻穿皮襖﹐乘風拍馬﹐直衝營陣﹐腥臊難聞﹐聲勢凶惡﹐使我馬慣見﹐遇賊自然不驚。是不但習人﹐亦且習馬。其衝擊方向﹐悉聽管塘馬官臨期驅使﹐或東或西﹐或來或去﹐或衝其前﹐倏擊其後﹐使官軍應接不暇。以上皆予總務時軍令才尙書之見﹐嗤者以此知兵者﹐或以爲然﹐姑識其槪﹐以俟後之君子。

將領三軍﹐司命安危所系﹐苟非其人﹐則急去之。在其位則不可忽且侮。予在制府﹐𨿽衛所庶僚平居﹐未嘗妄笞輕詈一人。有足重者必攺容禮之﹔苟姦法干紀則亦未嘗假貸故解任之後。遺愛恆多。才公嘗怪參將閻綱﹑遊擊陳善﹑都指揮郭溯﹐不能殺賊。褫其衣冠﹐加之巾幗婦服﹐令周遊營陣。三人皆有時名﹐坐是諸將解體。出塞之役﹐心知其非﹐無一爭者。比聞其敗﹐各按兵不救﹐且甘心焉。是時變起倉卒﹐𨿽救無益。而人情向背可知已。

法曰﹕兵無選鋒曰北。凡官軍一隊之中﹐勇怯能否﹐必須區別。若混爲一途﹐非惟人心懈怠。兵勢不揚﹐且臨敵接戰﹐怯者先逃﹐羣眾被其動搖﹐壯勇亦爲所累。故選鋒爲兵家第一義。然人才難得﹐捨短取長﹐皆有可用。大將之門﹐兼收並蓄﹐庶無遺才。予先年總制﹐通行各邊大小將官﹐各於該管衛所城堡官軍夜不收內﹐逐一試驗。揀選弓馬出眾﹐膂力兼人﹐有膽气﹐有智略﹐四事兼備。或三事兼擅者﹐定爲第一等。四者之中二事可取者爲第二等。一事可取或二事粗可觀者爲第三等。若四事俱無足取﹐但不系羸弱疾病者爲第四等。其老弱幼小疾病者定爲第五等。一等選備奇兵﹐二等三等選備正兵﹐四等專備守城﹑守堡﹑雜差撥用。第五等不堪之人﹐責令選勾精壯戶丁代補。騎射之外﹐各采所長。如善禦兵車者﹐善放銃炮者﹐熟於弩彈﹑牌刀﹑骨朵者﹐善用鉤槍斧鉞鞭撾者﹐但一藝精熟﹐皆可備二等三等之選。此外﹐仍須廣詢博訪。有知天文善占候者﹔識地利山川道路遠近險易者﹔善書算者﹔攻巫醫者﹔自虜中來習知虜事者﹔善胡語者﹔腳健善走者﹔眼善瞭者﹔形影詭謫善窺探者﹔有𨿽無他長﹐賦性直戇﹐決烈不顧生死者﹔以至百工技藝之人苟有一長﹐俱令開報。閱視無異﹐各造冊登籍。定與操習條約﹐立爲賞罰規格﹐隨宜器使﹐各得其用。行之一年﹐自覺人心奮勵﹐精采一新後﹐予解任南歸﹐此事旋廢。今部曲猶能道之﹐方圖舉行。而召命下矣﹐姑識之。古之善將兵者﹐不獨選人﹐亦兼選馬。蓋馬身首有大小﹐行步有疾遲﹐筋力有彊弱﹐平居之際﹐先爲選別出戰之時﹐量力馳用。庶幾人馬相當﹐戰功可立。若平時漫不挑選﹐用之徵戰﹐人彊馬弱﹐人欲進而馬不前﹔馬彊人弱﹐馬可前而人怯懼。𨿽有猛將﹐安能成功﹖予行令各將官﹐將所部馬隊官軍騎坐馬匹逐一愼選﹐精別等第﹐身力髙大﹐馳驟迅疾者﹐選作第一等。身力𨿽小﹐頗能馳驟者﹐作第二等。身力𨿽大﹐行步遲鈍者﹐作第三等。若身首短小又不善行﹐及瘡瘸老瘦者﹐作第四等。一等二等專備騎徵﹐三等以備雜差﹐四等責令易換。中間若有跳蕩超越之材﹐上山下阪﹐足力不倦﹐駐坡驀澗﹐如履坦途者﹔及有十分調良馴熟﹐羣馬動而不嘶﹐金鼓喧而不驚者﹐亦要查出開報﹐以備將官遇急取用。今敢戰之兵﹐隨處皆有。練兵之將﹐子無一二。兵不練而彊之應敵﹐其不敗者幸也。選兵之說已多﹐不能知不能行。而令其選別戰馬﹐其不呀然驚震然笑者﹐幾希矣。

