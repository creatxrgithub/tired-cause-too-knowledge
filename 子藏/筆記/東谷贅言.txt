東谷贅言明敖英

○序

古者士大夫老而明農﹐日坐裏門以訓其鄕之子弟﹐予往時奔走名途﹐竊有此志焉。及得請東歸﹐已成勃窣翁矣。裏門之役莫償初志﹐乃閉關習靜﹐以送殘齡。門生故舊時來相過﹐情話之餘﹐或相與評論古今天下事﹐而一得之愚﹐又不覺吐之﹐逐日札記﹐加潤色焉。有長者誚予曰「子於此時﹐宜遊心忘言之天﹐顧猶喋喋乃爾﹐非贅邪﹖」予曰「然哉然哉﹗」夫懸疣者贅也﹐身有之﹐心固醜之﹐而況人乎﹖然非疾痛害事也﹐欲決而去之又不忍﹐言之贅也亦然。自今以後﹐當奉長者之教而謝筆硯﹐其業旣札記之者﹐命兒輩藏之﹐以俟稗官氏采焉。不然﹐以俟家人障牖之需可也。

嘉靖己酉夏四月旣望東谷敖英識。

●卷上

孝子忠臣﹐代固有之﹐惟子能合父心﹐惟臣能合君心者﹐爲難能也。蓋有之矣﹐不多見也。是故執友窮乏﹐濟以麥舟﹐範忠宣公之心卽父之心也。河東未平﹐不望使相﹐曹武惠王之心卽君之心也。

古之君子所爲﹐後之君子亦有不敢思齊者﹐豈以其所爲未善耶﹖抑所見不同不必踐迹也﹖是故柳下惠覆寒女﹐魯男子不敢學之也。程伊川祭始祖﹐朱晦翁不敢行之也。

或告予曰﹕有孝子某者﹐鄕人稱爲君子也﹐業遇恩例以孝名受覃霈﹐頃因割產﹐與兄鬩墻。」予曰「爲孝子而薄天倫﹐則其所謂孝者豈其然乎﹖吾聞惟孝友於兄弟﹐未聞不友而能孝者也。是故克段於鄢者﹐不及黃泉誓不見母﹔蹀血玄武門者﹐環兵海池震驚若翁。」

古來固有凶人一變而爲吉人者﹐亦有淸流一變而爲濁流者。噫﹗罔念克念﹐其機在我而由人乎哉﹖是故周孝侯惡少也﹐斬蛟伐虎﹐遂立功名。永貞八司馬皆茂材異等也﹐乃朵頤叔文之鼎﹐而萬事瓦裂。

人有恆言﹐霜降水涸﹐涯涘乃見。諺曰「若不同牀臥﹐安知被裹破﹖」蓋朋之盍簪﹐誰無情誼﹖必要其終﹐然後見君子小人之用心。昔東坡謫海南﹐故人巢谷﹐年已七十三矣。自蜀往唁之﹐死諸途﹐予於此見君子交誼之眞也。伊川編管涪州﹐或諷其故人邢恕救之﹐恕曰「便斬程頤萬段。恕亦不救。」予於此見小人反覆之情也。

壽五福之一也﹐得之者有幸不幸焉。彼得壽以成名者幸也﹐得壽以敗名者不幸也。𨿽然﹐壽何負於人哉﹖人負壽耳。是故申公年八十餘而應聘﹐使其先數年而死﹐則爲治不在多言之對﹐不登漢史矣。夏貴七十九而降元﹐使其先數年而死﹐則忘君事仇之恥不穢《宋史》矣。

古之姦雄巧於用術﹐往往神出鬼沒於至深至險之際﹐自以爲算無遺策也。殊不知天不容僞﹐祗自斃焉。是故蘇秦能報刺客之仇﹐而不能逃其匕首之害。呂不韋能匿祖龍之胎﹐而不能免其遷蜀之謫。

古之權臣跋扈﹐必陰藉名儒爲之宗主﹐毅然復古之禮文以厭羣志﹐然後乃敢行大事彼名儒者﹐冒昧依附﹐欲資其勢而行其志﹐不知當其時國事且日非矣。禮文𨿽復古何補哉﹖是故西京郊社之禮﹐至王莽輔政而後定﹐劉歆主之也。東京宗廟之制﹐至董卓入朝而後定﹐蔡邕主之也。

潘良貴爲諫官﹐殿上叱侍郎向子甄﹔王公度爲諫官﹐門上毆死指揮馬順。嗚呼﹗於此見二公忠憤之气﹐可謂雄於九軍矣。然竊有說焉。子甄奏對支離﹐封皂囊而論列可也。何必叱之﹖馬順之罪固在誅絕之域﹐請歸之司寇以徵刑書可也。何必毆死之﹖夫尊客之前不叱狗﹐而投鼠且忌器也﹐況法宮何地﹖乃徑情如此﹐殊駭觀聽﹐非所以尊朝廷也﹐不可以爲訓。

唐憲宗以節度使王鍔帶宰相之銜﹐李藩以筆塗詔﹐而附奏曰不可。宋貞宗以劉美人爲貴妃﹐李沆引燭焚詔﹐而附奏曰不可。嗚呼﹗二公可謂能執大臣吁弗之義矣﹐然竊有說焉。古者人臣不敢齒君之路馬﹐孔子過君虛位﹐必勃然變色。蓋敬君之禮固當然者﹐況詔王言也﹖而輒塗之﹐而輒焚之﹐可乎﹖向使天子震怒而不吏議﹐則不敬之罪﹐二公將何詞以自解﹖大抵寶臣居密勿之地﹐君有過舉執奏可也﹐塗詔不可也﹐焚詔不可也。

張忠定公守成都日﹐合軍大閱﹐始出城﹐眾皆羅拜呼萬歲﹐公亦下馬東拜呼萬歲﹐復攬轡徐行﹐眾不敢嘩。夫軍士擁郡將呼萬歲﹐是無君也。無君根於怨望也﹐而怨望之來﹐豈一朝夕之故哉﹗公胡不能炳幾銷釁﹐直待其嘩焉﹖而後靖之亦晚矣。向非公之忠誠﹐有以厭服其邪志﹐吾恐嵩呼不已﹐必至黃袍加身﹐黃袍加身則成騎虎之勢﹐而劍閣玉壘之區﹐人心搖矣。當其時公將何辭以聞天子而謝天下﹖

韓魏公經略西事﹐開府延安﹐夜有賊攜匕首至臥內。公曰「可取吾首去。」賊曰「得公金帶足矣。」遂取金帶而去。或曰「賊夏人遣來也。」予於此見公倉卒應變﹐而辭气不攝﹐神气不亂﹐非養之凝定能爾耶﹖𨿽然﹐昔楚師圍宋﹐華元夜入楚軍﹐登子反牀以劫盟﹐君子固病其將略之疏矣。公也鎖鑰西郵﹐又非子反懸軍之比﹐重門擊柝﹐虎旅宵嚴﹐而刺客姦人胡爲乎來哉﹗意者﹐公於周身之防﹐曾未之虞耶﹖幸而賊有鋤之悔﹐不然武元衡之禍作矣。則夏人得志﹐西事其憂哉﹗

或問孟子言孔子成《春秋》而亂臣賊子懼﹐獨不言君父懼者何也﹖予曰「《春秋》之義﹐莫大於尊君父﹐討亂賊。」夫亂賊旣討﹐則聖人之斧鉞在春秋﹐而後死者懼而君父尊矣﹐君父尊則君父慶矣。奚懼哉﹖嘗觀古來固有君而不君﹐父而不父者矣。忠臣孝子之心﹐以爲君父天也﹐天可逃耶﹖是故西伯不怨裏之囚也﹐申生不怨新城之死也。又嘗觀古之君子﹐傷一代人倫之變﹐亦未聞罪人君父者。是故湯武奉天討誅獨夫而巢伯不罪桀也﹐夷齊不罪紂也。桃園之變﹐董狐不罪靈公也。棠姜之禍﹐南史不罪莊公也。知此則知孟子不言君父懼者﹐所以存萬世之防也。嚴哉﹗

史魚盡死後之忠﹐郗嘉寶盡死後之孝﹐此忠臣孝子之苦心也。會子曰「死而後已﹐不亦遠乎﹖若二子者﹐死猶未已乎﹖」

人莫不有死也﹐惡之欲其死者﹐眾人之情也。愛之欲其死者﹐君子之心也。夫旣愛之矣﹐又欲其死何哉﹗蓋所愛有重於死者﹐先民有言﹐綱常九鼎﹐生死一毛﹐是故南霽云被執而未死﹐張睢陽大呼男兒以速其死﹐文丞相被執而未死﹐王鼎翁作生祭文以速其死。

古之烈士﹐不肯欠人一死﹐蓋烈士尙奇節﹐故於同志者有偕死之義焉。脫不得已而先死﹐則後死者心卽許之﹐他日事濟當以一死下報故人。夫心之許﹐心之盟也﹐心旣盟矣。若負幽冥﹐山川鬼神其可欺乎﹖此古人所以重心許之盟﹐而執牛耳之盟次之﹐是故羊角哀不肯欠左伯桃一死﹐陳嬰不肯欠公孫杵臼一死﹐乃若範質﹑王溥欠周世宗一死﹐而宋太宗薄之。

秦穆公用孟明﹐而殽之役彭衙之役皆敗績﹐終焉伐晉﹐晉人不出﹐封殽屍而還。左氏美穆公曰「遂霸西戎﹐用孟明也。」愚意不然。兵凶戰危﹐豈人君歷試主將之具哉﹗況孟明喪師辱國﹐穆公不能用鉞﹐是失刑矣。又不替之﹐不亦過乎﹖且茅津旣濟﹐兵刃未接﹐何功之有﹖夫秦之所以能霸西戎者﹐以累世富彊也。左氏乃歸功於敗軍之將﹐不亦誣乎﹖初穆公因杞子以襲鄭也﹐蹇叔業諫之矣。使穆公能用其諫﹐則秦師不東也﹐三軍不暴骨也﹐秦誓亦不必作也。左氏乃不賢蹇叔而賢孟明﹐不亦左乎﹖

《莊子》曰「伯玉行年五十﹐方知四十九年之非。」又曰「伯玉行年六十﹐而六十化。」予曰「信斯言也。」伯玉四十九年以前眞冥頑不靈﹐全不知非矣。設使若顏子短命而死﹐則終身不知非矣。若然﹐何以爲伯玉﹖且夫子天縱之聖也﹐必待行年七十始從心所欲﹐化何遲哉﹗若伯玉六十而化﹐又先於夫子十年﹐可謂賢於夫子遠矣。豈其然乎﹖𨿽然春秋列國大夫之賢無逾伯玉者﹐然則賢伯玉者奚稱哉﹖予曰「夫子嘗以君子出處稱之矣﹐其使者嘗以欲寡過不能稱之矣。靈公夫人又稱其不以昭昭申節﹐不以冥冥墮行矣。」

或問長幼之序﹐專序齒耶﹖不專序齒耶﹖予曰「兄弟之長幼序齒也﹐伯叔侄之長幼不序齒也。」蓋伯叔𨿽孩提尊也﹐侄𨿽髦夫卑也﹐何也﹖分重於齒也。同父之兄弟亦有不序齒者。立子以嫡不以長﹐紂弟也而爲君﹐微子兄也而爲臣﹐何也﹖嫡重於齒也﹐同母之兄弟亦有不序齒者。周公弟也爲王冢宰﹐管叔兄也有土而無官﹐何也﹖命官以徳﹐徳重於齒也。宗族鄕黨亦有不序齒者。一命齒於鄕﹐而再命不齒﹐再命齒於族﹐而三命不齒﹐何也﹖命重於齒也﹐爲師爲弟子亦有不序齒者。韓子曰「生乎吾後﹐其聞道也亦先乎吾。吾從而師之﹐吾師道也。」故王通十五﹐教授河汾﹐其弟子有白首北面者﹐何也﹖道重於齒也。

或問歷代君臣之義﹐予曰「有一統之君臣﹐有革命之君臣﹐有列國之君臣﹐有舊國之君臣﹐有敵國之君臣﹐有先世之君臣﹐有亂世之君臣﹐有華夷之君臣。」《詩》曰「率土之濱﹐莫非王臣。」孔子曰「天無二日﹐民無二王。」莊周曰「君臣之義﹐無所逃於天地之間﹐此一統之君臣也。」《詩》曰「商之子孫﹐侯服於周﹐殷士膚敏﹐裸將於京﹐此革命之君臣也。」百里奚虞人也﹐而臣於秦。伍子胥楚人也﹐而臣於吳。他如晉大夫韓厥封齊君亦稱臣﹐魯大夫平子對晉君亦稱臣﹐此列國之君臣也。禮爲舊君服齊衰三月﹐故樂毅燕臣也﹐而奔趙﹐趙謀伐燕﹐毅泣而不肯同謀﹐此舊國之君臣也。吳蜀魏晉皆稱帝也﹐而劉禪降魏﹐孫皓降晉﹐此敵國之君臣也。張良以五世相韓而報秦仇﹐陶潛以曾祖爲晉宰輔而不肯事宋﹐此先世之君臣也。馬援遨遊二帝之間﹐其言曰「當今非但君擇臣﹐臣亦擇君耳。」此亂世之君臣也。胡人金日而臣於漢武﹐漢將李陵而臣於匈奴﹐此華夷之君臣也。然則君子處此﹐將安適從﹖王有言﹐忠臣不事二君﹐此其律令也。

或問第五倫曰「公有私乎﹖」對曰「吾兄子嘗病﹐一夜十往﹐退而安寢。吾子有疾﹐𨿽不省視﹐而竟夕不眠。若是者豈可謂無私平﹖」予謂子之與侄﹐親親固有自然之殺﹐倫也乃以愛侄不如愛子爲私誤矣。信斯言也﹐必愛無差等﹐然後爲公乎﹖是墨道也。且吾聞之﹐父爲子綱﹐而不爲侄綱﹔父爲子隱﹐而不爲侄隱﹔父名子而不名侄﹐父冠子而不冠侄﹐父醮子而不醮侄。有爵位也﹐立子以嫡﹐立嫡以長﹐而不立侄﹐考終命也﹐治命亂命﹐命子而不命侄。凡若此類﹐皆一本也﹐皆天也﹐非人也。皆公也﹐非私也。欲比而同之﹐是二本矣。而可矣﹖或曰「然則視侄當如塗人乎﹖」予曰「不然。兄弟之子猶子也。觀馬援戒兄子嚴惇之書﹐韓昌黎祭十二郎之文﹐固當撫之以恩﹐教之以義矣。」

或問人有恆言慈父敗子﹐然則父可不慈耶﹖予曰「不慈則不父。」《傳》曰「爲人父止於慈。」止之云者﹐無或過也。過於慈則溺愛不明﹐故敗子必也。有義方乎﹖義方主嚴﹐過於嚴則傷恩﹐君子不忍﹐子之無良也寧傷恩。𨿽然﹐陶靖節非無義方者﹐五男兒皆不好紙筆何耶﹖此之謂教亦不善者也。韓文公﹑朱文公皆蚤孤也﹐皆卓然命世﹐何義方之聞耶﹖此之謂豪傑之士﹐𨿽無文王猶興者也。

石碏昔教子以義﹐其子厚不從﹐而甘心爲逆黨。陳萬年教子以諂﹐其子咸不從﹐而卓然爲名臣。噫﹗子之不系世類也如此哉﹗

程太中夫人曰「子之不肖﹐皆因母蔽其過而父不知。」予謂婦人之仁過於姑息也﹐其敗子也恆多。

或問孝子廬墓禮歟﹖予曰「此孝子不忍捨親之心也﹐古禮無之也。」古禮親喪居倚廬﹐倚廬者﹐倚木爲廬於中門之外﹐東墻之下﹐不楣不塗也。旣虞則柱楣塗廬矣﹐旣練則捨外寢矣。曷嘗有廬墓之制哉﹖然則桐宮之䢐﹐非廬慕耶﹖予曰「密邇先王﹐其訓伊尹之志也﹐非太甲之心也﹐蓋倚廬常也﹐桐宮變也。」

或問君親有疾﹐禱於鬼神以求福﹐有是理乎﹖予曰「古人有行之者矣。昔武王弗豫﹐周公禱於三王﹐求以身代。庾黔婁因父疾篤﹐禱於北辰﹐求以身代﹐是皆臣子迫切之至情。夫豈索之茫昧者哉﹗且病者臥榻﹐奏藥罔功﹐其心皇皇﹐惟冀鬼神陰佑之。一聞有禱﹐躍然快心﹐或若起之﹐而疾或蘇矣。況感應之理﹐又有不可誣者﹐是則禱云﹐禱云庸非佐助醫藥之一術乎﹖母執曰「死生有命﹐不可禱也。若自身有疾﹐執焉可也。」

古人奉父母遺體﹐無不用其潔者。故發必沐﹐面必沬齒必漱﹐手必盥﹐身必浴﹐足必洗﹐蓋以遺體者﹐親之枝也﹐敢不潔乎﹖不敢不潔﹐況敢虧焉辱焉﹐以忝其生乎﹖嘗怪嵇叔夜一月不梳頭﹐陰子春半年不洗足。柳宗元一騷皮膚﹐塵垢滿爪。三子者﹐皆名士也﹐奉親遺體﹐當不潔如是耶﹗

古制父喪﹐斬衰三年﹐父在母死﹐齊衰期﹐父卒齊衰三年﹐蓋以父母猶天地也。母服不斬不三年者﹐此天尊地卑之父也﹐故厭之也﹐殺之也。我朝制服﹐父母皆斬衰三年﹐無厭也﹐無殺也﹐蓋以母氏劬勞之苦尢勤也。妾有子而死﹐其子亦斬齊三年﹐不以父與嫡母在而厭也﹐而殺也。此聖朝所以教天下之孝也﹐所以達孝子之志也。

孝子禁服內生子﹐考之經傳﹐未見明訓﹐蓋自桐門右師譏然明始也。歷漢唐宋元﹐此禁尢嚴﹐我朝則無此禁矣。嘗莊誦《孝慈錄》禦制序文﹐其中有曰「禁服內生子﹐不近人情﹐故《大明律》無服內生子之條。」嗚呼﹗此聖明所以緣人情而立法也。類如此。

近年江東有朝士服內生子﹐反誣其妻與外人通﹐其妻自縊死。湖南有老儒服內生子﹐乃沈之江中﹐遂絕嗣。此皆不知本朝無服內生子之禁也。

五倫言父子有親﹐不言母何也﹖統於尊也。家人卦以父母爲嚴君﹐則兼言之矣。自古稱大君爲天子﹐而不言地﹐何也﹖統於尊也。西銘以大君爲乾坤之宗子﹐則兼言之矣。

唐玄宗爲長枕大衾與五王同寢﹐可謂友愛之篤矣﹐竊以爲非帝王之友愛也。夫帝王之友愛﹐不藏怒焉﹐不宿怨焉。親愛之也﹐富貴之也﹐未聞同衾枕而寢者也。且古者父子不同宮﹐況兄弟乎﹖宮且不同﹐況寢乎﹖同寢者惟伉麗則然﹐若兄弟裸裎於一榻之上﹐展轉反側之際﹐能無褻乎﹖昔韓昭侯與棠溪公謀事﹐夜必獨寢﹐慮B1言漏於妻妾也。玄宗之於五王誰無私曲﹖萬1B1而漏焉﹐則噬臍何及﹖然則寢之不同不猶愈乎﹖或曰「玄宗忍人也﹐三子無罪一日殺之﹐則同寢之愛﹐豈誠於五王者哉﹗」予曰「不然。論玄宗者當論始終。蓋靡不有初﹐鮮克有終者﹐玄宗之心也。故始焉愛五王者心之天也﹐終焉殺三子者心之人也﹐其君天下也亦然﹐故開元治也﹐天寶亂也。」

尊卑分也﹐彊弱勢也﹐輕重時也﹐時乎分重則勢輕﹐故楚子彊也不敢窺衰周之鼎也。時乎勢重則分輕﹐故昭公君也不能抗意如之逐也。

自古天下事﹐君子成之﹐小人壞之。𨿽然亦有不其然者﹐君子功業蕭條﹐不足以對蒼生之望﹔小人能行好事﹐亦可邀人心也。是故殷浩﹑房皆萬夫之望也。山桑陳濤斜之役﹐皆一敗塗地﹐而智勇俱困。秦檜姦臣之雄也﹐當金人立張邦昌之日﹐仗義抗詞﹐請立趙宗﹐就執不屈﹐而淸議壯之。

以眾君子攻一小人﹐事機不密﹐猶或難之﹐況君子寡而小眾乎﹖此陳蕃﹑竇武所以起黨錮之禍也。以君子之寡﹐攻小人之眾﹐爲力固難矣。況以孑孑負乘之小人﹐而攻累世膠固之小人﹐不尢難乎﹖此李訓﹑鄭注所以成甘露之禍也。

古之君子﹐其立身行已﹐苟一節孤髙﹐足以洗濯污習﹐其他嘉言善行﹐𨿽不盡傳﹐可以無遺憾焉。其立言也﹐苟一篇撰述﹐得罪名教﹐卽其平生著書滿家﹐將焉用之﹖是故稱楊伯起者﹐以其辭暮夜之金也﹔薄揚子云者﹐以其獻美新之文也。

朋友責善﹐古之道也。門弟子責善於先生長者﹐亦猶行古之道也。夫豈操戈入室者比哉﹗是故羅一峯勸李文達公辭命以奔喪﹐羅圭峯勸李文正公引年以遜位。

小人之交﹐外親而內疏﹐始合而終叛﹔君子之交﹐則內外始終一也。故君子無黨﹐小人無朋﹐君子無賣友之心﹐小人無久要之信。

或問人有恆言妻乘夫何謂也﹖予曰「乘之爲言馭馬之名也。六轡在手﹐罄耶控耶﹖皆如所欲﹐曷敢有越志哉﹖艷妻悍妻之乘夫也亦然。」或曰「甘心受乘者惟懦夫愚夫﹐則然彼英武之夫肯爾耶﹖」予曰「不然。彼單騎出走﹐入山谷二十里而終夜不返者﹐非英武之夫耶﹗蓋受其乘也習矣。且柰何哉﹖」書曰「牝雞之晨﹐惟家之索。」言乘夫者凶也。大抵骨肉厲階﹐房帷烈禍﹐皆起於玆﹐非凶而何﹖

元世祖欲盡殺漢人﹐以中國爲牧馬艸場﹐賴耶律楚材諫而止。予曰「華夷天所限也。元人逆天﹐欲滅我華夏而夷之﹐其一念之毒﹐上通於天﹐是諫也﹐天贊之也。」昔劉定公睹雒安流而思禹功曰「微禹吾其魚乎﹖」予亦曰「微耶律文正王吾其馬乎﹖」嗚呼危哉﹗嗚呼幸哉﹗

董公發義帝之喪﹐紀信代漢王之死﹐周苛烹項羽之鼎﹐論開國之勛﹐三子當與山河帶礪之誓加卹典焉可也。胡爲殿上論功之日﹐曾無一言及﹖此漢眞少恩哉﹗

張巡﹑許遠﹐孤忠大節無可間然者。柰何當時於巡也﹐猶議其殺妾之忍﹔於遠也﹐猶議其分守之■﹤門亞﹥先陷﹐不有李翰之表﹐昌黎之文﹐則後世惑焉。作史者論唐褒忠之典﹐有遺恨焉者以此。嗚呼﹗此其所以終唐之世﹐不能鼓河北忠臣義士之气也。宜哉﹗

或問立子以嫡不以長﹐立嫡以長不以賢﹐斯禮也。果通萬世之義乎﹖予曰「此經也﹐而有權焉。非聖賢誰其達哉﹖」泉齋邵公有曰﹕武王賢非長也﹐立而興周﹔微子賢非嫡也﹐廢而亡商。」嗚呼﹗此達權之所以難也。

水覆舟航﹐人不怨水﹔火焚室廬﹐人不怨火﹔食傷脾胃﹐人不怨食﹔色蠱元精﹐人不怨色。四者之害﹐果物之咎耶﹐抑禦物者之咎耶﹖是以君子貴自怨自艾。

凡行事覺得本心有不安﹐則人心必不悅﹐甚則怨﹐怨則仇﹐仇則或敗乃公事﹐故君子謹始慮終。慮終者﹐慮其敗也﹐能慮敗者不敗。

凡立志不可持兩端﹐兩端交戰於胸中﹐則誠爲之幾。義利之辧﹐君子小人之界限﹐終是把捉不定﹐而上達者難哉﹗昔桓溫嘗言不能流芳百世﹐亦當遺臭萬年﹐是固兩端交戰之病﹐畢竟成就何如哉﹖

或問鈍﹐予曰「有天之鈍﹐有人之鈍。心求通而未得﹐口欲言而未能﹐鈍之命於天者也。大辧若訥﹐大巧若拙﹐鈍之習於人者也。夫君子之處世也﹐敏於天者必求鈍之。君子之爲學也﹐鈍於天者必求敏之。敏其鈍者﹐困心衡慮不冥頑也。鈍其敏者﹐藏鋒斂鍔不揮霍也。不冥頑者﹐不自棄也。不揮霍者﹐不自傷也。」

莊子曰「庖人𨿽不善割﹐屍祝不越樽俎而代之。」予謂屍祝代庖﹐是出位也。彼庖之不善者﹐匪用爲徳﹐且將疑其病己而銜之矣。知此說者處朋友寮き之間﹐因事納忠以匡不逮者﹐尙愼旃哉﹗

嘗見《極余錄》中有曰「稱人之善或過其實﹐不失爲君子。揚人之惡﹐或損其眞﹐寧免爲小人。」予謂此語﹐可爲善善長惡惡短之注疏也。

潛溪宋太史歸田之日﹐銘於楹曰「積丘山之善﹐尙未爲君子。貪絲毫之利﹐便陷於小人。」嗚呼﹗吾輩當念之哉﹗

揚子云曰「髙明之家﹐鬼瞰其室。」或疑斯言也幾於怪。予曰「害盈福謙﹐鬼所司也。髙明气焰之家﹐其惡易盈﹐鬼實瞰之﹐將以降之百殃。此固感應自然之理﹐無足怪者。」𨿽然﹐必瞰於室何也﹖予曰「凡欺天罔人之惡﹐多萌芽於暗室之中﹐以爲人莫我知也。殊不知冥鑑孔昭﹐恆在玆哉﹗」𨿽然﹐不瞰尋常百姓之家何也﹖予曰「尋常百姓之家何惡之能爲﹖若槪而瞰之﹐鬼之威靈不亦褻乎﹖蓋嘗徵之人事﹐朝廷遣使巡天下﹐惟督察彊宗豪右之惡而震罰之﹐曷嘗問賣菜傭耶﹖知此則幽明一理﹐夫復何疑﹖」

人有恆言﹐破家縣令﹐滅門刺史。予謂此言彊宗豪右當常誦之﹐庶幾不敢作姦犯科也。爲龔黃卓魯者﹐不可自誦此言也。夫破家滅門﹐豈盛徳事哉﹗豈盛世事哉﹗

廬山之麓﹐有老儒杜了翁﹐被服造次必於儒者﹐或勸之從陽明子講道。了翁曰「吾聞聖人之道在《論語》﹐某於其中『言﹑忠﹑信﹑行﹑篤﹑敬』六字敏求之﹐四十餘年未之有得﹐又惡乎講哉﹖」或曰「道豈言行盡耶﹖」了翁曰「吾聞言行君子之樞機﹐榮辱之主也。又聞言行君子之所以動天地也﹐若外言行而講道﹐某不願聞也。」他日陽明子聞之﹐嘆曰「不可謂深山窮谷無人。」

曹月川﹐洛中名儒也。裏中嘗有二叟訪之﹐畱飲﹐一叟劇談勢利﹐紛華口吻﹐津津如海夫逐臭﹔一叟沈默寡言﹐少焉略談及尋幽弔古之事﹐眞想蕭然。飲罷﹐或問優劣﹐月川曰「一叟是黑風暗雨胸襟﹐一叟是靑山白雲胸襟。」

番禺陳兩峯先生﹐白沙髙第也。來尹淸江﹐予爲諸生﹐獨蒙與潔。一日侍幾杖﹐請問古人作文之法。兩峯曰「《論語》是夫子短文章﹐《系辭》是夫子長文章。《孟子》七篇﹐是斬釘截鐵﹐雄辯文章。子潛心而求之﹐則機杼在焉﹐經緯在焉﹐山龍華虫黼黻在焉。竊以爲萬世作文之法﹐無逾此者。」

自暴自棄﹐下愚之所以不移也。不囿風气﹐不染習俗﹐上智之所以不移也。然均一上智也﹐造詣殊途﹐亦有不能變而一之者。是故伊尹之任﹐不能變爲伯夷之淸﹔伯夷之淸﹐不能變爲展禽之和﹔孟子之嚴毅﹐不能變爲顏子之純粹。河南程氏兄弟皆賢也﹐伊川自以爲不及家兄。眉山蘇氏兄弟皆賢也﹐東坡自以爲不及捨弟。

晏子曰「古者飲酒﹐周觴五獻﹐過之則誅。」漢法三人以上無故羣飲酒者﹐罰金四兩。宋法夜聚飲酒而曉散者﹐坐死罪。皆所以嚴酒禁﹐防酒禍也﹐皆祖酒誥執拘歸殺之意也。我朝無崇飲夜飲之禁﹐視漢詔賜五日之澤不尢汪乎﹖

或問姦人與小人何以異﹖予曰「敢於爲惡而無忌憚者﹐小人也。有爲善之名﹐終無爲善之實﹔有爲惡之心﹐初無爲惡之迹者﹐姦人也。斯人也﹐從君子則君子愛之﹐從小人則小人愛之。彼奴顏婢膝﹐昏夜乞哀﹐姦之柔者也﹔口蜜腹劍﹐深情厚貌﹐姦之庚者也。姦之柔者﹐志在於希寵﹐姦之戾者﹐志在於毒人。」

或問古者諸侯死社稷之義何如﹖予曰「諸侯之社稷受之天子﹐傳之先君﹐不幸事勢危迫﹐當效死守之義也。然而有權焉。」古公不死社稷而遷岐山﹐勾踐不死社稷而棲會稽﹐卒能基王業﹐恢霸圖﹐何必死﹖唐玄宗荒淫之君也﹐豈達權哉﹗漁陽之變﹐棄社稷而西巡﹐幸而前星幹蠱﹐不失舊物。宋欽宗當金兵壓境之日﹐誤執諸侯死社稷之義﹐乃舉族北轅﹐遺恨千古。究原而論﹐誤飲宗者何也﹖誤何者李綱也。先儒陳瑩中又曰「靖康之役﹐景徳之役誤之也。」蓋景徳之幸﹐遼人未過河也。靖康之不幸﹐金人過河也。

我朝國勢之尊﹐超邁前古﹐其馭北虜西蕃﹐無漢之和親﹐無唐之結盟﹐無宋之納歲幣﹐亦無兄弟敵國之禮﹐其來朝貢﹐則以恩禮待之。其朝鮮﹑安南﹑琉球﹑日本﹑占城﹑暹羅﹑滿剌加諸國﹐烏思藏﹑童卜韓﹑胡奴兒於諸司﹐朵顏﹐赤斤﹑阿端﹑卜剌罕諸衛﹐奉法尢謹﹐朝廷待之﹐恩禮亦有加焉。嗚呼﹐盛哉﹗

故舊中有罹橫逆者﹐或教之自反﹐或勸之不校。予曰「顏子犯而不校者﹐恕人也。孟子三自反者﹐責己也。君子與其恕人也﹐寧責己。夫顏子豈忘責己者哉﹖夫子嘗稱其有過未嘗不知﹐知之未嘗復行﹐若顏子不能責己﹐安能自知其過而不遠復哉﹖」

或問霍嫖姚不學兵法﹐嶽武穆不閱陣圖﹐帥師者可法之乎﹖予曰「有二公之將略則可﹐否則否臧凶矣。夫兵猶醫也﹐醫之良者未有不用古方者﹐但變通之機自有神妙。」

蘇老泉曰「龍逢﹑比干不得爲良臣﹐無蘇秦﹑張儀之術也。蘇秦﹑張儀不免爲遊說﹐無龍逢﹑比干之心也。故龍逢﹑比干吾取其心﹐不取其術。蘇秦﹑張儀吾取其術﹐不取其心。」予謂信斯言也。歷代忠臣義士﹐殺身成仁者﹐皆謂之無術可乎﹖夫蘇秦﹑張儀之術﹐狙詐之術也。老泉乃以之責備龍逢﹑比干﹐何淺之待忠臣哉﹗殊不知邪正不兩立﹐有龍逢﹑比干之心者﹐決不肯爲蘇秦﹑張儀之術﹔有蘇秦﹑張儀之術者﹐決不能存龍逢﹑比干之心。故黃河之源不揚黑水之波﹐桃李之根不結松柏之實。

陳龍川曰「孝弟忠信﹐常不足以趨天下之變。才術辯智﹐常不足以定天下之經。」予謂此言以之論漢唐以下人物則可﹐以之論漢唐以上人物則不可。何者﹖湯武之徵伐﹐趨天下之變者也。謂湯武非孝弟忠信可乎﹖伊周之立訓﹐定天下之經者也。謂伊周無才術辯智可乎﹖蓋龍川之志﹐欲整兩漢兩下﹐庶幾見三代之英﹐宜其言如此。

或問律設大法﹐禮順人情﹐漢循吏卓茂有是言也。今欲執法﹐則人情拂矣。欲順人情﹐則法廢矣。二者將安取衷哉﹖予曰「法之執者﹐當於其大而小者可宥也。人情之順也﹐當於其小﹐而大者不可恕也。乃若宥過無大﹐刑故無小﹐此又古人原情立法之深意﹐不可因漢人之言而或差池。蓋過者無心之犯也﹐𨿽大可宥﹔故者有心之犯也﹐𨿽小必刑﹐司刑者其愼哉﹗不然宥大過不免有故縱之失﹐刑小故不免有深刻之愆。」

或問我朝定律﹐於情法何如﹖予乃作而嘆曰「至矣哉我朝之律﹐可謂情與法並行而不悖者也。」如十惡不原法也﹐八議末減情也。干名犯義者法也。得相容隱者﹐情也﹔自首免罪者﹐情也﹔猶追正贓者﹐法也﹔罪有加者﹐法也﹔有減者﹐情也﹔有從重者﹐法也﹔有免科者﹐情也。凡法之所在而不姑息之者﹐義之盡也。凡情之所在而必體悉之者﹐仁之至也。此我朝所以忠厚垂統﹐而社稷靈長終必賴之。

或問初入仕途﹐讀律當心何者爲先﹖予曰「先讀治己之律。」若不能律己﹐而遂律人﹐難哉﹗如出入人罪﹐故禁故勘平人﹐決罰不如法﹐老幼不考訊之類﹐皆治己之律﹐宜書座右﹐奉以周旋。不然吾恐巨室或議其後矣﹐不然吾恐當路或殿其課矣。

或言先儒謂元結《中興頌》﹐其末言大業而不言盛徳﹐有美刺之風焉。予曰「不然﹐頌體有美無刺﹐若兼美刺﹐非頌體也。」觀詩中有曰「盛徳之興﹐山髙日升﹐何嘗不頌徳哉﹗」昌黎《平淮西碑序》中只詳序諸臣平蔡之功﹐至詩結尾﹐乃以「明斷」二字歸美天子。大抵名家作文﹐自有體格。

古人祠堂﹐或祀木主﹐或祀小影﹐程伊川﹑朱晦庵以主﹐司馬溫公﹑呂東萊以影﹐蓋主者神之棲也﹐影者神之像也。我朝劉文安公不用主不用影﹐止用一鈾﹐大書三代考妣之靈﹐此又是一見也。

古人重問疾弔喪會葬之禮﹐忠厚之風也。宋南渡以後﹐重新婚生子壽旦落成﹐有慶賀焉﹐有彌文焉﹐其侈靡之風耶。

揚文節公﹐別號誠齋﹐朱文公亦否之﹐蓋以誠者聖人之事﹐豈宜以誠自居﹖曾南丰修家譜﹐自以先世乃曾點之派﹐歐陽文忠公亦否之﹐蓋以遙遙華冑﹐將誰欺乎﹖是以君子不可不愼也。

崔后渠曰「小人其心﹐君子其飭﹐故張商英忤蔡京﹐混黨籍矣﹔異端其學﹐聖賢其名﹐故張無垢師宗杲廁儒林矣。」予謂後渠之言似有所指﹐其借秦之論耶﹗

古人稱先生﹐尊辭也。稱父兄亦曰先生﹐故朱子曰「先生父兄也。」漢人單稱先﹐亦尊辭也。顏師古曰「先猶言先生也。」故《梅福傳》有曰「叔孫先非不忠也。」漢人單稱生﹐亦尊辭也。顏師古曰「生猶言先生也。」如賈生﹑董生﹑休生之類是也。宋人稱先生加老焉﹐尢尊辭也。如劉元城稱司馬溫公是也﹐其筆之於書亦自《元城語錄》始也。

泉齋邵公曰「學古而議事不以制﹐猶不學也。」予按所謂制者﹐時王之法也。聖人所以憲章文武者以此﹐漢儒所以練達朝章者亦以此。近時士子﹐專於博古﹐而略於通今。聞泉齋之言其有激乎﹖

宋南渡﹐詔市牛筋五千斤。李椿奏曰「一牛之筋才四兩﹐是欲屠二萬牛也。」遂止。予觀此奏﹐不以和買擾民爲言﹐只以戕害許多牛命爲言﹐而不忍見其觳觫之狀﹐宛在目前﹐此其所以能感悟君心﹐而諫易入也。

●卷下

孝子刲股廬墓﹐女子未出室而以死殉夫者﹐我朝有例不旌表。蓋以先王制禮﹐未聞以毀傷遺體﹐不居倚廬爲孝者。又未聞室女不奉父母之命﹐未親迎﹐未廟見﹐以死殉未嫁之夫爲貞烈者。是皆過中失正之行﹐不可以爲訓。

我國初正祀典﹐凡先代忠臣烈士﹐異代所加贈謚悉革去﹐止稱當時官爵﹐蓋時異勢殊﹐待以不臣之禮也。

我國初﹐都督府軍數﹐太僕寺馬數﹐有禁不許人知。天下版籍﹐藏在玄武湖中回洲之上﹐有禁不許閒人擅過湖。觀象臺在雞鳴山巓﹐歷代簡儀﹑渾天儀﹑璇璣玉衡量天測景諸器皆在焉。錮以崇墉﹐有禁不許閒人擅入其門﹐此皆定鼎金陵之日﹐謀國者得請爲禁﹐以杜姦雄窺伺之心﹐其志念深哉﹗

蠻夷不和﹐中國之福也﹐猶臧獲不和﹐家主之福也。蓋蠻夷和則嘯羣入寇﹖而邊陲不靖矣。臧獲和則相蒙爲姦﹐而家食日耗矣。以近時亦不刺吉囊之事觀之可見矣。

古之姦雄﹐用私智以愚人﹐皆有所祖。然自今觀之﹐只見其自愚也﹐豈能愚人哉﹗向使其能以祖姦雄故智之心﹐而學於古訓﹐豈不爲良圖哉﹗是故公孫鞅不許豪傑學《詩》《書》﹐李斯祖其智而焚經籍﹐越王趙陀之葬﹐靈輀四出﹐塴無定處﹐曹操祖其智而設疑冢。

吳用三軍疊出以肆楚﹐彼進則此退﹐彼退則此進﹐使楚疲於奔命。王朴祖其智坐致江南之困﹐魏惠侯選軍中年力極精銳者教之藝﹐使之重鎧習勞﹐謂之曰武卒﹐而列國莫彊焉。嶽武穆祖其智以練成背嵬之軍﹐孟嘗君用雞鳴狗吠之盜﹐獻裘出關﹐而脫虎狼之秦。虞翊祖其智收攻劫竊盜不事作業之徒﹐以破朝歌之盜。嗚呼﹗孰謂豪傑而不師古哉﹖

先民有言﹐二教之徒盛﹐則官失良吏﹐鄕失良士﹐蓋傷之也。我朝近年有例﹐不許良家子弟出家爲緇黃之徒﹐其辟邪崇正﹐拔本塞源﹐眞盛典哉﹗嗚呼﹗向使徐洪客﹑張伯雨不峻棲於霞外﹐支遁惠遠不禪寂於花宮﹐咸得與當代淸流角逐於丸苑名途﹐安知其不能翩翩起家哉﹗

先民有言﹐有治人無治法。夫所謂無治法者﹐豈眞無哉﹗蓋執其法而不能變通之﹐是謂徒法。徒法者﹐有糟粕無神化﹐其何以行之哉﹗是故同一兵法也﹐馬服君用之而立戰功﹐其子用之以四十萬而敗於長平。同一靑苗法也﹐荊公躬行於鄞縣而窮民受其福﹐通行於天下而良民受其殃。

觀人之色﹐可以知人之心﹐蓋誠於中者﹐必形於外。苟能卽外以占中﹐𨿽不中不遠矣。嘗試觀之﹐其色莊者其心詐﹐其色媚者其心諂﹐其色郝郝者其心愧﹐其色戚戚者其心憂﹐其色慘慘者其心哀﹐其色欣欣者其心喜﹐其色怡怡者其心和﹐其色悻悻者其心忿﹐其色拂拂者其心怒﹐其色奄奄者其心屈﹐其色訑訑者其心驕﹐其色不定者其心邪﹐其色易顰易笑者其心淺﹐其色黝然不露者其心深﹐面無人色者其心懼﹐義形於色者其心直﹐正色立朝者其心忠﹐簞食豆羹見於色者其心吝﹐造次顚沛而色不變者其心有所主。不寧惟是﹐又嘗見醫家以色而知人之生死﹐相家以色而知人之休咎﹐法家以色而知人之曲直。噫﹗色之時義大矣哉。

吳文正公曰「嘗觀天下之人﹐气之溫和者壽﹐質之慈良者壽﹐量之寬洪者壽﹐貌之重厚者壽﹐言之簡默者壽。」予嘗以此說驗之裏中黃之老良然。間有不其然者﹐蓋稟賦气數之或差殊也。

醫書有曰「怒則气上﹐驚則气亂﹐恐則气下﹐勞則气耗﹐悲則气銷﹐喜則气緩﹐思者气結。」予謂此說吾儒養气者﹐亦當知所以平之也。不然七者之害﹐豈直趨者﹑蹶者之能動气哉﹖

人身以脾胃爲本﹐然脾胃有好惡焉。好溫而惡寒﹐好燥而惡濕﹐好甘而惡苦﹐好樂而惡憂﹐好靜而惡思﹐好熟而惡生﹐好潔而惡穢﹐好軟脆而惡堅﹐好鮮新而惡陳腐﹐好精膩而惡粗糲﹐攝生者能順其所好﹐違其所惡﹐則脾胃和平﹐疾斯寡矣。

或問羣居應接人事將同耶異耶﹖予曰「無害於義同可也﹐若苟且而同焉﹐人將鄙之爲鄕願矣。有害於義異可也﹐若徼激而異焉﹐人將忌之爲怪物矣。」

予行役麻城﹐謁毛鳳崖先生於山中﹐畱宿。因間請曰「先生婆娑丘樊﹐以何事爲樂﹖」鳳崖曰「某平居恆以禮義灌漑此心﹐以廉恥潤色此身﹐以勤儉訓子孫﹐此外奚所事哉﹖」

予行役關西﹐嘗繇漢陰入子午谷﹐山行崖壁■﹝山截﹞■﹝山上業下﹞﹐林木蓊郁﹐見水澨二叟策杖行歌﹐意似逍遙者﹐乃揖而問之曰「叟何許人﹖」對曰「山中學究也。」又問何以能自適如此﹐一叟對曰「力田收谷﹐可供饘粥﹔釀秫爲酒﹐可畱親友。臨野水﹐看閒雲﹐世事百不聞。」一叟對曰「浚池養魚﹐灌園藝蔬﹐教子讀書﹐不識催租吏﹐不見縣大夫。」予乃作而謝曰「眞書﹐不識催租吏﹐不見縣大夫。」予乃作而謝曰「眞太古之民哉﹗」

正徳間﹐杭州有太守某﹐初下車﹐僚佐醵飲具請遊西湖﹐且言湖中三竺六橋山水之奇﹐畫船簫鼓淸歌妙舞之樂﹐爲南國遊觀之甲。太守曰「某往時銜命秦川﹐曾登西華絕頂﹐俯瞰層巒疊如列蟻垤﹐計西湖之山不過如是。又嘗勾當荊南公事﹐泛樓船浮洞庭﹐忽怒風驅濤﹐撼地刮天﹐魚龍湧躍檣欹柁折﹐計西湖之水﹐不過如是。至於歌舞之事﹐素心厭之﹐況職務塡委﹐莫知頭緒﹐不能從諸公於邁﹐敢謝不敏。」僚佐皆汗顏而退。自是太守在任三年﹐而西湖樂事殊不藹藹。

柴桑翁卜居詩曰「昔欲居南村﹐非爲卜其宅。聞多素心人﹐樂與數晨夕。奇文共欣賞﹐疑義相與析。」此可見翁擇鄰不苟之意。其後與於之疏有曰「鄰靡二仲﹐豈所謂素心人者﹐亦不當其心哉﹗」

古者士大夫閒居﹐必有髙人韻士﹐與之杖履徜徉於水聲林影之間﹐尋幽弔古﹐以暢衝襟。如杜少陵之於錦裏先生﹐靑蓮居士之於範野人是也。或有禪客與之鑪薰隱幾﹐散慮忘情﹐如坡仙之於佛印﹐涪翁之於黃龍參寥是也。幸而生於多賢之邦﹐又有天壽平格之老﹐爲衣冠眞率之會﹐如睢陽香山洛社耆英諸會是也。

嘗觀孝弟之風﹐惇於貧賤之族﹐而衰於富貴之家。蓋貧賤之族﹐骨肉相愛之情眞也﹔富貴之家﹐勢利爭奪之私勝也。

或問司馬子徽坐忘論﹐𨿽祖南華老仙緒餘﹐其與天下何思何慮之旨將無同乎﹖予曰「不同。聖人所謂何思何慮者﹐言天下之理皆本於自然﹐何以思慮爲哉﹖乃若作聖之功﹐則思慮其本也﹐故吾夫子終夜以思。」

又曰慮而後能得﹐若忘矣。何以思﹖何以慮﹖然則﹐其二氏之道耶﹖予曰「亦非也。猶龍翁曰﹕『萬物蕓蕓﹐吾以觀其復﹐若忘矣何以觀﹖』雪山頭陀曰﹕『諸幻盡滅﹐覺心不動﹐若忘矣何以覺﹖』𨿽然﹐忘之一字﹐以之卻七情之疾實爲妙方﹐是故歐陽文忠公暮年有小疾﹐不服藥﹐只孤坐習忘以卻之。黃文節公嘗構枯木庵死心寮﹐以爲養屙之所﹐亦是此意。」

天地有心乎﹖予於復卦見之矣﹐天地有情乎﹖予於大壯卦見之矣。天地有好惡乎﹖予於作善降之百祥﹐作不善降之百殃見之矣。嗚呼﹐天人相與之際微哉﹗

或問古者臣位而君權可乎﹖予曰「此危道也﹐治亂幾焉﹐存亡系焉。國家有此不幸也哉﹗何者﹖使居攝其人如伊如周﹐則黃裳元吉﹐而臣道有終矣。使居攝其人如操如懿﹐則包藏禍心﹐而殺逆萌芽矣。」

或問子囊城郢﹐梁伯溝宮﹐其自衛之策何如﹖予曰「二子之策﹐𨿽曰自衛﹐實自蹙也﹐獨不思郢可城也﹖郢之外非楚耶﹖宮可溝也﹐宮之外非梁耶﹖蓋城郢自亡楚也﹐溝宮自亡梁也﹐烏在其自衛哉﹗宋之南也﹐不此之鑑﹐惴惴然保長江天塹之險﹐其後上流失犄角之勢。外郡撤藩籬之固﹐卒使賈師憲以十三萬之師潰於江上﹐而瞎賊更說一句不得哀哉﹗」

我朝設養濟院﹐以養民之鰥寡而無告者也。惠民藥局﹐以濟疾病之窮者也。漏澤園﹐以葬無主之死者也。課守令﹐積谷而爲殿最以賑凶歲之饑者也。京師有泰厲王﹐國有國厲﹐又有郡厲﹐有邑厲﹐有鄕厲﹐以祀鬼之無所歸者也。嗚呼﹐仁哉﹗

或問方面官﹐有稱「欽差」不稱「欽差」者﹐何也﹖子曰「國初設官分職﹐咸有定額。往蒞職掌者領部檄焉﹐皆不領敕﹐不稱『欽差』。其後因事繁難﹐添設職掌﹐按察司如提學﹑屯田﹑兵備﹑邊備﹑巡海﹑撫民之類﹐察院如淸軍﹑巡茶﹑巡鹽﹑巡關之類﹐都察院如巡撫﹑巡視﹑總督河道﹑總督漕運﹑提督總制軍務之類﹐皆領專敕﹐各於職銜上加『欽差』二字。於此以見前項職司俱出自朝廷處分﹐非吏部專擅也。」

我朝軍國之需﹐有額派﹐有歲派﹐有坐派。洪武間﹐國定制﹐如夏稅﹑秋糧﹑魚課﹑鹽課﹑茶課﹑桑絲藥材之類﹐皆有定則﹐此額派也。宣徳以後﹐如宗室繁衍﹐加添祿米﹐增設職司﹐加添俸糧之類﹐此歲派也。又其後也﹐如營建宮室﹐買運大木之類﹐此坐派也。蓋額派無增損也﹐歲派有增無損也﹐坐派有事則派﹐事竣卽停也。

嘉靖癸卯冬﹐四川藩臬長吏將述職北上﹐撫臺東阜劉公餞之﹐且告之曰「來春是黜陟幽明之期﹐合屬賢否考語﹐公等幸畱念哉﹗」又言先年曾見監司塡考語﹐只以「淸﹑愼﹑勤」三字爲淮﹐綜核名實而殿最之﹐藹然有愛惜人才之心。初無求全責備之意﹐咸作而謝曰「謹奉教。」次年考察邸報至﹐而各官去畱甚愜輿情。

東阜劉公患蜀人之訟獄滋丰也﹐嘗語憲使王公鴻漸曰「越訴誣告﹐律有明條。告遠年陳事﹐不干己事﹐立案不行﹐例有明條。主者施行﹐能不姑息﹐則獄之放紛庶其淸乎﹖煩以鄙意達諸監司﹐自後各道以獄來上者咸勵精焉。」

或問王文穆孤注之說何如﹖予曰「吾聞君子不以人廢言﹐陽貨何人﹖斯爲仁不富﹐爲富不仁之言﹐孟子錄之。矧孤注之說﹐譬諭剴切﹐使其由衷而非貝錦之爲﹐則與老成謀國深國遠慮﹐其揆一也。何可廢哉﹖」初眞宗駐蹕澶淵也﹐遣王旦畱守東京﹐旦奏曰「十日之內未有捷報當何如﹖」眞宗默然良久曰「立皇太子。」斯時也﹐眞宗無聊賴甚矣。蓋旦之慮卽孤注之慮也。厥後劉豫入寇﹐趙元鎭請髙宗親徵﹐諭子才止之曰「公此舉有萬全之策乎﹖萬一蹉跌須畱後門。」而元鎭從之﹐蓋子才之慮亦孤注之慮也。故曰「君子不以人廢言。」嗚呼﹗孤注一也﹐以寇準之貶﹐觀之則爲讒言﹐以靖康之禍驗之則爲格言。

或問一統正統﹐史家編年第一義也。考之孔門傳授﹐曾無一言及此何也﹖予曰「二統之說﹐孔門傳授﹐曾無一言及此何也﹖予曰「二統之說﹐孔門傳授﹐未嘗言未嘗不言。蓋未嘗言者二統之名也﹐未嘗不言者二統之實也。吾嘗求其實矣。」孔子曰「天無二日﹐民無二王。」又曰「禮樂徵伐﹐自天子出言一統也。」子思曰「天之所覆﹐地之所載﹐凡有血气者莫不尊親﹐言一統也。」梁襄王曰「天下惡乎定。」孟子曰「定於一﹐言一統也時乎﹖」不然天地閉塞﹐而海宇之內﹐瓜分鼎峙﹐不知幾人稱帝﹐幾个稱王﹐則無統矣。乃若正統也者﹐又自其得一統﹐以正者言之也﹐非謂一統之外﹐又別有所謂正統也。是故孔子曰﹕湯武革命應乎天而順乎人﹐言正統也。孟子曰﹕三代之得天下也以仁﹐言正統也。彼兩漢﹑唐宋𨿽不敢比隆三代﹐亦庶幾得統以正者也。下此或以詐力篡弒得之﹐或以牝晨之凶得之﹐或以左衽之雄得之。斯固一統之君﹐其實一統之賊也。故遜志翁乃立變統之例以待之﹐良有見哉﹗然則一統也﹐正統也﹐變統也﹐無統也﹐編年書法當何如﹖予曰「先民有言﹐據事直書﹐善惡自見。」

古禮﹐親死卒哭﹐宰夫執木鐸命於宮中曰「捨故而諱新。」或問予曰「捨故者捨何親哉﹖」予按此故字﹐先儒陳浩指髙祖之父當遷者而言﹐蓋五服上至髙祖而止。髙祖之父則無服﹐無服則親盡﹐親盡則不諱﹐故《蘇老泉族譜引》亦曰「自吾父以至吾之髙祖﹐皆諱曰某﹐其他則遂名之。」卽此觀之﹐古者士大夫以上﹐止諱四代之親。《曲禮》曰「逮事父母則諱王父母﹐不逮事父母則不諱王父母。」卽此觀之﹐古者庶人﹐止諱一代之親。

或問伉麗雜合之義何如﹖予曰「有經權焉。」古人於此﹐慮之也周矣﹐處之也至矣。是故六禮旣備﹐醮命乃行﹐與之偕老而終身焉﹐是伉儷之常也﹐經也。苟婦徳不恆不貞﹐爲人倫之蠹﹐門戶之羞﹐則有七出之條焉﹐是伉儷之變也﹐權也。於七出之中﹐又有三不去焉﹐是忠厚之至也。予於七出之中﹐竊有疑焉。無子也﹐有惡疾也﹐皆天也﹐皆不幸也﹐何忍去之﹖當善處之﹐使之不至失所可也。予於三不去之中﹐竊有疑焉。不順父母忤逆也﹐竊盜醜行也﹐淫穢行也﹐苟存姑息則難施面目﹐當心義裁之可也。

或問古來亦有夫爲妻棄者乎﹖予曰「太公望爲妻所棄﹐耄故也。朱買臣爲妻所棄﹐貧故也。魯秋胡志淫而忘親﹐其妻能以一死而絕之﹐其志也烈哉﹗晏子之禦﹐气盈而志陋﹐其妻能鐫譙之以求去﹐其志也偉哉﹗」

介葛盧識牛鳴﹐陰子春識鳥音﹐屍鄕祝雞翁養雞數百羣﹐各命之名﹐呼之則應。夫人以之靈莫不有知﹐乃三子之知﹐皆非眾人之所能知者。不知此又是何等聰明哉﹗夫以如是之聰明﹐宜於道理物﹐理無不知者。而三子所知上此耳﹐而他則泯泯無聞焉。吁﹐可怪哉﹗

古者男女別嫌明微之際最嚴也﹐後世士夫乃有與女流款洽﹐若交遊然者﹐而君子無鐫譙焉。蓋諒哉其無他志也。若王右軍之於賣扇老嫗﹐杜少陵之於黃四娘﹐白樂天之於潯陽商婦﹐蘇東坡之於春夢婆是已。乃若攜妓遊山﹐與妓賡詩﹐對妓參禪﹐則逾閒矣。我朝士大夫無此風流﹐綽有古意。

尙父呼蒼光以濟牧野之師﹐田單禮天神以堅卽墨之守﹐是皆以神道設教者也。

馬都督某﹐遼陽名將也。一日舟過天津﹐予以憲職備兵此士﹐往謁之﹐見案上有《孫武子》十三篇﹐因問之曰「此書以何者爲兵家之要﹖何者爲兵家之忌﹖」都督曰「《始計篇》曰﹕『兵者詭道也。』故能而示之不能﹐用而示之不用。近而示之遠﹐遠而示之近。利而志之﹐亂而取之﹐實而備之﹐彊而避之﹐怒而撓之﹐卑而驕之﹐佚而勞之﹐親而離之。攻其無備﹐出其不意﹐蓋用兵之要莫先於此者。《軍爭篇》曰﹕『無邀正正之旗﹐勿擊堂堂之陣。』髙陵勿向﹐背丘勿逆﹐佯敗勿從﹐銳卒勿攻﹐餌兵勿食﹐歸師勿遏﹐圍師必闕﹐窮寇勿追﹐蓋用兵之忌莫先於此者。」予與馬都督論用將之道﹐都督曰「古人用將﹐必嚴敗績之誅﹐然後爲將者﹐知聖人臨事而懼好謀而成之訓不可忽也。」予曰「允哉﹗故必阝之敗﹐晉殺先﹔城濮之敗﹐楚殺子玉﹔街亭之敗﹐諸葛武侯斬馬謖。不然三軍暴骨何辜哉﹗」

勝國以前﹐五嶽五鎭四海四瀆之神﹐皆有肖像有封爵。我國初正祀典﹐止書其木主曰「某嶽某鎭某海某瀆之神。蓋以神者靈气之所聚也。必肖像而封爵之﹐是褻之也﹐非神之也。

勝國以前﹐歷象日月星辰之所﹐曰司天監﹐司之猶言轄之也。我朝攺曰欽天監﹐蓋以天至尊也﹐誰敢司之﹖欽之云者﹐乃欽若昊天之意也。

陳定宇能批點諸家之文﹐而定宇之文傳世者鮮矣。劉須溪能批點諸家之詩﹐而須溪之詩傳世者鮮矣。譬之弈也﹐豈傍觀者固審耶﹖仰兵燹之餘﹐二子之詩文﹐殘篇斷簡﹐流落人間而莫之掇匯之耶﹖

古禮入門問諱﹐諱其名也。春秋之法﹐爲親者諱﹐爲尊者諱﹐爲賢者諱﹐諱其事也。

唐玄宗《孝經序》﹐其中引夫子之言曰「吾志在《春秋》﹐行在《孝經》。」不知此語出何書﹖或曰出《鬼髓靈經》﹐予行天下﹐徧訪藏書之家無之。卽有之蓋贗書也﹐豈夫子之言哉﹗何以言之﹖夫子曰「吾十有五而志於學。」又曰「志於道。」夫《六經》皆學也﹐皆道也﹐何獨《春秋》哉﹗夫子晚年刪述《六經》﹐以憲萬世﹐皆聖志之所存也。又何獨《春秋》哉﹗且吾聞之﹐夫子父母皆早世﹐𨿽欲孝誰爲孝﹖而曰行在《孝經》何居﹖況夫子之時﹐無《孝經》之書﹐先儒汪玉山﹑吳艸廬又業有昭昭之辯也。

宋末江西饑﹐當道議勸富民出谷以賑餓者﹐其言曰譬之殺一牛以活萬蟻何不可﹖元中子曰「萬蟻固可憐﹐一牛獨何罪而死﹖」議遂止。嗚呼﹗牧民者﹐平時不能積儲以備賑﹐事急乃行勸分之令﹐是無策也。

士大夫守官之廉﹐猶處子守身之潔﹐皆分內事也。若處子自多其潔﹐恆自矜曰「我於庶士也絕無桑中之約。則人將賤之矣。」士大夫之能文章﹐猶處子之能女紅﹐亦分內事也。若處子自多其女紅﹐恆自矜曰「我之織紝組紃﹐諸姑伯姊皆莫能及。」則人將鄙之矣。

善事上官﹐毋矢名譽﹐光武有是言也。或疑其教臣下以諂﹐予曰不然。孔子稱子產有君子之道四焉﹐事上敬﹐乃其一也。他日告哀公曰「不獲乎﹖上民不可得而治矣。」然則聖人亦教人諂乎﹗

前輩教人居官﹐廉不言貧﹐勤不言勞﹐愛民不言惠﹐鋤彊不言威﹐事上致敬不言屈己﹐禮賢下士不言忘勢﹐此其所以於官箴無忝﹐於陟明有光。

嶺南有貪泉﹐吳中有廉石。噫﹗泉石何知哉﹖其榮辱之名﹐蓋因人而得之耳。

子繇水曹郎攺刑曹﹐大司空崔公命予曰「子知用刑之法乎﹖夫用刑之法﹐有時也﹐有節也﹐因人也。以時言之﹐辰巳以前囚多枵腹﹐不可刑之也。日夕向晦﹐萬婁俱息﹐人身血气各有所歸﹐亦不可刑之也。以節言之﹐人身血气之沖和﹐受刑則變﹐血本赤者﹐變而紫焉﹔气本溫者﹐變而熱焉。若先刑上體﹐後刑下體﹐則血气之變者﹐奔注於腰膂髀胯之間﹐其毒稍綏﹐猶可支也。若先刑下體﹐後刑上體﹐則血气之變者衝灌於心肺之竅﹐其毒不亦烈乎﹖是以君子刑其一﹐不刑其二。以人言之﹐彼孱弱之夫﹐膏粱之子﹐見刑而畏者也。一經栲訊﹐罔不招承﹐能保其無枉乎﹖彊梁へ訟之徒﹐其悖戾之气﹐足以玩刑也。終日鍛煉莫肯輸服﹐豈可信其口中雌黃而直之乎﹖凡此者皆當旁求密察﹐以得其情﹐不可專恃乎刑也。子其愼之。」

師卦二爻﹐爲帥師之將﹐聖人以帥師之道言之。五爻爲命將之君﹐聖人以命將之道言之。後世推轂遣將﹐築壇拜將﹐正得此意。故宣王南徵則命方叔﹐北伐則命吉甫﹐其赫然中興﹐有由然哉﹗或曰「王制有天子出徵之禮何如﹖」予曰「天子出徵﹐惟天造艸昧之初﹐可間行之。苟不其然﹐不足以震疊英雄﹐而屈羣力。若常常而行之﹐則白登受困﹐遼左無功﹐所謂殷鑑不遠者非耶。」

宋眞宗駐蹕澶淵﹐契丹數千騎來薄城下﹐迎擊之乃引去﹐帝使人視寇準何爲﹖準方與知制誥楊億飲博歌謔歡呼。帝喜曰「準如是﹐吾復何憂﹖」竊有說焉。主憂臣辱﹐未有甚於此時者。萊公旣決策親徵矣﹐固當臨事而懼﹐勞心竭力﹐以濟艱難可也。顧乃偃然耽樂﹐如在宴安無事之秋﹐身系安危者﹐固如此乎﹖楊億職掌絲綸﹐亦與有同舟共濟之責﹐曾無一言忠告於萊公﹐且隨波浮沈焉。自許八角磨盤者﹐固如此乎﹖斯時也﹐眞宗獨憂之﹐及偵知二臣所爲﹐乃曰「吾復何憂者﹖」豈眞不憂哉﹗殆權詞以安將士之心耳。

漢髙祖與太子手敕曰「汝見蕭曹張陳諸公侯﹐吾同時人﹐倍年於汝者皆拜﹐並語汝諸弟﹐此西京重父執之禮始此。」宋朝諸老﹐凡同年同官之子孫有來謁者﹐皆坐受其拜﹐然後設香案遙拜其祖父。噫﹗此風厚矣。予往時在南都﹐見部寺堂上諸老﹐與各署屬官小官作通家世講之會﹐其坐次序齒不序爵。噫﹗此風亦厚矣。

雋不疑斷獄引《春秋》﹐楊萬里注《易》引故實。蓋引經者準古訓以律人﹐釋經者援人事以昭義。故曰「無徵不信。」蓋謂此耶﹗泉齋邵公有曰「《易》設虛以待天下無窮之變﹐《春秋》據實以究天下難隱之情。此又明經者所當知。

有故人尹巖邑﹐予以公事過其邑﹐故人告予曰「邑當孔道﹐苦於供億﹐欲請於當道裁省使客餼廩可乎﹖」予曰「不可。無忘賓旅盟乎﹖五霸送往迎來﹐列在九經。古者敵國賓至﹐關尹以告﹐候人爲導﹐門尹除門﹐司裏授館﹐司徒具徒﹐司空視塗﹐司寇詰姦﹐甸人積薪﹐火師監燎﹐水師監濯﹐膳宰致餐﹐廩人獻餼﹐司馬陳芻﹐工人展車﹐其優賓之禮有如此者。以今視古禮簡略矣﹐若又裁省﹐無乃大簡乎﹖」

孝陵嘗謂學士詹同等曰「近世文士﹐不究道徳之本﹐不達當世之務﹐故詞𨿽艱深意實淺近﹐卽使過相如楊雄﹐何裨實用﹖自今翰林爲文﹐但取通道理﹐明世務﹐無事浮藻。」嗚呼﹗大哉王言。其所以風勵天下文章之習﹐歸於淳古爾雅也至矣。

國初﹐江西進陳友諒縷金牀﹐燕京進元順帝水晶宮漏﹐惡其淫巧皆毀之。大祀郊廟拜褥﹐褥心以紅布爲之﹐乾淸宮禦牀﹐若無金龍在上﹐與中人之家臥榻無異。宮中每日早膳﹐止用蔬菜。凡若此類﹐皆以儉徳示天下先。

孝陵開天起兵時盔甲﹐藏在太廟﹐鐵槍藏在五鳳樓中﹐采石渡江之舟﹐覆蓋在龍江沙上﹐擴以朱闌﹐皆所以示創業艱難也。

國初大統旣集﹐民物更新。元之子孫面縛來降﹐以帝王之後免獻俘。又以元主不戰而奔﹐克順天命﹐謚之曰「順帝」﹐又封其孫爲崇禮侯﹐還之沙漠。又遣使祭告歷代帝王之陵﹐而禁樵牧。又訪求孔子之後﹐封衍聖公﹐顏子﹑孟子之後封博士﹐又立孔顏孟三氏儒學﹐設官以教育三氏子孫之秀者而登用之。又立尙賓館﹐聘天下名儒梁寅﹑徐一夔﹑周子諒﹑胡行簡等修《大明集禮》﹐又命名儒曾魯等修《元史》﹐又命刑部尙書劉惟謙定《大明律》﹐又設文舉﹑武舉二科﹐以网羅天下之英才。凡若此類﹐皆忠厚惻怛之至﹐鬱鬱乎其文也﹐渢渢乎其風也。嗚呼盛哉﹗

古者朝服﹐通於上下﹐不但見君也。按鄕飲酒禮﹐大夫朝服從鄕先生而謀賓介﹐鄕人儺近戲也。孔子朝服而立於阼階。萬石君家居﹐子孫爲小吏來歸謁﹐萬石君必朝服見之。自漢以前﹐朝服通於上下如此。我國初制朝服﹐與古制頗有損益﹐惟朝廷有大朝會﹐如聖節﹑元旦﹑冬至﹑冊封﹑傳臚﹑獻俘乃服之。每月朔望朝則服公服﹐逐日常朝或服錦繡﹐或服公座治事之服﹐等威有截嚴哉。

都禦史東阜劉公撫蜀時﹐有門生在諫垣﹐以書來求作司諫箴﹐東阜復書曰「老悖學植荒落﹐安能辧此﹖」曾見近科程文「載邦有道危言危行」一篇﹐其中講語曰「事關利害﹐有舉世所不敢言而已獨言之﹐幾伏隱微﹔有舉世所不能言而已獨言之﹐請以此語書之座右﹐爲司諫箴可也。」門生得書﹐讀之竦然。居無何﹐其人正色言事﹐落職投荒。

恭簡熊公﹐平生淸節﹐一介不取﹐其巡撫雲南﹐平蠻公宴之日﹐乃受金花彩段﹐或者疑焉。次年公還朝﹐召有司領金花彩段貯庫﹐始知公不肯以淸病人也。不然﹐當日公不受誰敢受﹖此與張乖崖納侍女之事頗相類。

東坡愛李廌之文﹐山谷愛髙荷之詩﹐後來二子行檢齷齪﹐徒使二公有愛才之累也。惜域﹗

或問昔者孔子沒﹐子貢築室於場﹐獨居三年然後歸﹐楊時之於伊川﹐黃幹之於晦庵﹐亦猶子貢之在孔門也。及程朱下世﹐不聞二子有廬墓之戚何也﹖予按古禮﹐師死心喪三年﹐若喪父而無服﹐夫父喪無廬墓之制﹐而師顧廬之﹐豈師父之恩殊科耶﹖且記者言子貢獨居三年然後歸﹐觀「獨居」二字﹐可見當時在門諸賢莫之能從也。乃子貢獨行其志﹐以報夫子罔極之恩﹐前乎此者證也﹐後乎此者無繼也﹐所謂賢者過之也。夫賢者之過﹐非道之中也﹐非道之中﹐子何必於龜山勉齋責備耶﹖

黃天叟曰「『吾十有五而志於學』一章﹐是夫子自作行狀。竊惟聖人一生爲學進徳之序﹐俱見於三十八字之中﹐無餘蘊焉。」我朝頒行文廟上丁祭文﹐一十六字之中﹐而聖人道徳功業又隱括盡矣。

歷代女禍﹐至武而極﹔外戚之禍﹐至王莽而極。宦官之禍﹐至漢唐末年而極。我朝母后無垂簾之制﹐外戚宦官不得典政本握兵權。嗚呼﹗防微之念深矣﹐貽謀之慮遠矣。

管寧過海﹐遇惡風幾覆舟。寧語人曰「吾嘗三晨晏起﹐一朝科頭﹐過必在是也。」郭林宗問仇季智曰「子嘗有過否﹖」對曰「吾嘗飯牛﹐牛不良﹐搏牛一下。」予曰「此非二子之言也﹐或者史氏以二子人品之髙﹐附會其說以益其髙﹐不知適足以誣之耳。」何以言之﹖晏起科頭﹐凡老者病者閒無事者常態耳。曾是以爲過乎﹖世傳嵇叔夜或旬日或終月一梳頭﹐袁安雪中髙臥﹐書不啟扉﹐未聞當時以爲過而誚之者。孰謂海神有靈﹐乃以此爲過而覆君子之舟耶﹗夫牛不良而搏之﹐所以訓牛也。若以爲過﹐然則古人以夏楚二物﹐收擊蒙之威者亦過耶﹗且搏牛一下﹐未足爲虐也。且以爲過﹐然則古人殺牛以祀﹐火牛尾以攻敵﹐截牛耳以蒞盟者﹐其過又當何如耶﹖予故曰﹕非二子之言也。

文潞公處大事以嚴﹐韓魏公處大事以膽﹐範文正公處大事曲盡人情﹐三公皆社稷臣也。朱文公論本期人物﹐以範文正公爲第一。

安南陪臣來朝貢﹐道出漢陽宿郵亭時﹐亭中芙蓉盛開﹐亭長誑之曰「此花名一丈紅﹐請詠之。」陪臣佯爲不知﹐賦詩曰「原來不是芙蓉樹﹐花與芙蓉卻一般。五尺闌干遮不盡﹐尙畱一半與人看。」太守聞之﹐以亭長不誠於遠人﹐乃詬而杖之。譯者以告陪臣﹐嘆服而去。

淸狂道人郭翊﹐畫有天趣﹐詩有風刺。陽明王公初以尋常畫史待之﹐後見其畫《雪樵圖》﹐題詩其上曰「兩束焦薪僅十錢﹐雪深泥滑自堪憐。市城誰念靑山瘦﹖盡日廚頭不斷煙。」又見其畫《牧牛晚歸圖》﹐題詩其上曰「雨腳風聲滿樹頭﹐隨身蓑笠勝羊裘。柴門猶道牛歸晚﹐江上風波未泊舟。」陽明語人曰「郭淸狂書掩詩也。」乃以賓禮優之。

處士某﹐急居山中﹐庭有松一株﹐三百年前物也。縣尹立公署﹐命工師伐之﹐處士斫白書絕句其上曰「大夫去作棟梁材﹐無復淸陰覆綠苔。今夜月明風露冷﹐誤他云外鶴歸來。」乃再拜而送之。松至縣庭﹐縣尹讀詩悵然﹐遂塡直而還其松。

松溪戴公﹐提學南畿﹐一日艤舟姑蘇之盤門﹐見水濱有溺死少艾﹐命縣官掩之﹐又命諸生賊詩挽之。蔡佃方弱冠﹐賦詩曰「芙容零落倩誰收﹖飄泊孤城野水頭。素手尙籠羅袖簿﹐淸波難掩玉容羞。蕪煙綠暗香魂杳﹐花雨紅添血戾流。莫向盤關歌此曲﹐月明風細不禁愁。」戴公奇之。旣而對教官惜之曰「此子詩有音響無骨气﹐吾恐冬華之木不實﹐早慧之子不壽。」明年蔡佃死。

華陽有狂生﹐粗知押韻﹐一夕乘酣訪鄰曲隱翁﹐見主人庭中月色如晝﹐梅花盛開﹐乃郎誦宋人詩曰「窗前一樣梅花月﹐添个詩人便不同。」蓋自負也。主人亦朗誦宋人詩曰「自從和靖先生死﹐見說梅花不要詩。」蓋恐其作詩唐突梅花。狂生忿主人嘲己﹐肆詬而去。明日主人到縣訟之﹐縣官呼狂生試詩甚劣﹐笑謂狂生曰「姑免問罪。押發去百花潭上﹐看守杜工部祠堂。」聞者絕倒。

唐詩亦有極拙者﹐宋元詩亦有極佳者﹐不可以時代槪論也。

潘緯十年而吟古鏡﹐何涓一夕而賦瀟湘。殊不知後之觀者﹐只論工拙﹐不論遲速。

國初詩以髙啟﹑楊基﹑張羽﹑徐賁爲大家﹐近時空同李公又以袁海叟爲詩家冠冕﹐東橋顧公又以李空同爲詩家武庫。

荷亭辯論﹐心嚴子陵橫足加帝腹爲不敬。《古源日錄》﹐論程嬰公孫杵臼殺他兒以存趙孤爲不仁。予按二子之論﹐近於刻深。然君子執秉義充類之筆﹐卻不可無此等公評﹐不然微顯闡幽之志荒矣。

