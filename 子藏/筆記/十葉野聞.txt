十葉野聞

民國許指嚴

○奉安故事

淸初《東華錄》所載﹐及《開國方略》等書﹐俱言以帝儀葬明思宗﹐一似恩禮前朝備至。不知此特定鼎後﹐從諸臣之請﹐下詔掩飾耳目﹐爲收拾人心計耳。按《聖安本紀》及《泣血錄》等書﹐都言闖賊入宮後﹐得思宗及後屍﹐盛以柳板﹐暴置宮門外三日﹐始得小殮。其殮也﹐殆桐棺紙衾﹐下儕槁葬﹐彼等遺臣不忍涉筆矣。及滿人入關﹐文字獄急﹐亦無敢彰滿主之涼徳者。及讀鄕先輩邵靑門先生文﹐書趙一桂事﹐不禁恍然。比客京師﹐悟大學校生趙某者﹐縱談明季事﹐自言一桂爲其遠祖﹐子孫藏有乃祖筆記﹐當日事纖悉靡遺﹐較靑門文特詳﹐今存祠中。因口述其大略﹐予紀而錄焉﹕

一桂爲輦下肆商﹐抱布貿絲﹐往來市廛間﹐朴願無過人處。及京城陷﹐使眷屬居遠鄕﹐獨袱被策蹇驢﹐僞爲軍中運糧食者﹐逡巡入國門﹐凡爲亂兵所困者十餘次﹐幾不得脫。奮勇前進﹐卒達禁中。先是﹐禦史某者﹐直聲震朝右﹐所居與一桂鄰。闖兵且至﹐禦史以殉國自誓。一桂匿其少子﹐慨然以嬰﹑臼自任﹐且曰「公苟正命﹐僕必爲公營斂﹐如謝臯羽之於文信國故事。」及事極﹐禦史固在圍城中。一桂知其必死﹐故棄家冒險入城以踐約﹐𨿽死於鋒刃不悔。無何﹐禦史屍不可得﹐而帝﹑後遺骸﹐方爲僞闖臣順天府某遣官薄葬。梓宮窄小﹐如平民禮﹐舊臣亦無一人哭臨者。時僞臣某驅使明臣如犬羊﹐因令漢姦苛立儀制﹐輕輛素■1111﹐飄搖出城北﹐厝置於十三陵之旁。非特不修園寢﹐且不起陵樹碣﹐但以小石揭櫫曰「明某帝」而已。一桂旣不得禦史﹐則奔走視思宗之葬禮﹐傷心已甚。旋赴昌平﹐至夜深﹐獨慟哭陵下。袱被宿樹陰﹐野艸牽衣﹐螢飛鬼嘯﹐不之顧也。顧不得思陵所在。有友人某﹐爲昌平州吏目﹐延之食宿﹐如是者三日﹐奮然作曰「吾力必攺葬以天子禮﹐報大明二百年之深仁厚澤。且使鮏羴之徒﹐知吾漢族尙有人也。」乃卽作歸計﹐欲變產集資爲大舉。顧自恨商儈不諳典禮﹐恐艸艸貽後世羞﹐意不如先覓一掌故儒生﹐黃門常侍﹐夙嫻朝章國故者﹐以爲籌商治事地﹐然倉猝終不可得。最後乃得中涓人邢某﹐自言在宮中值差有年﹐社屋之日﹐曾目擊帝﹑後陳屍慘狀並葬所所在。又言田妃陵墓甚壯麗﹐苟帝﹑後合葬於此﹐尙不失體制。一桂乃與結盟爲兄弟﹐出橐中金千餘﹐更往明陵探察。果由中涓指得昭陵旁一小丘﹐宿艸未靑﹐土痕猶濕。不覺悲從中來﹐念二百年帝王末路﹐乃至於此。古人謂﹕「一盂麥飯﹐幾樹冬靑。」今且並此而無之﹐能勿傷感﹖中涓邢乃言「漢家故事﹕梓宮須取東山之木﹐輪囷合數人抱者﹐空其中﹐飾以丹漆堊灰。奢者則雜以金玉﹐外施金臺銀閣﹐以爲之座。及葬﹐則隧道通宮﹐明器畢具﹐刻木爲宮人﹑黃門狀﹐甚則殺人以殉﹐魚燈石馬﹐羅列隧前﹐百官負土爲墳﹐各種一樹﹐以爲紀念。今羣臣皆諂事新朝﹐勝國典型﹐誰復記憶。縱有二三遺老﹐憑弔夕陽﹐亦不過淚灑千行而已。」一桂聞言﹐欷噓不已﹐旣而奮然曰「小臣無狀﹐寧毀家爲此義舉﹐願黃門左右翼我﹐則感且不朽。」遂先鳩工起土﹐出舊梓宮。視之﹐則業已朽腐﹐木■56A片片落。啟棺視之﹐帝﹑後顏色俱如生﹐惟冠服微黯。蓋當是艸艸成殮﹐不知何所拾得敝服﹐妄以施之聖體也。一桂悲悼者久之﹐中涓邢亦伏地慟哭。卽挈金往市中與某商訂購禮服儀品。某商者﹐舊爲尙衣司供奉﹐稔知宮中儀仗及服制之等威者也。一桂往返與之密商﹐某亦義形於色﹐願以半價成全一桂之大舉﹐一桂感甚。先是﹐中涓侈陳葬禮服物﹐約需二﹑三萬金。一桂以爲先帝儉徳昭著天下﹐不宜過奢﹐以損盛徳﹐乃參酌奢儉之中﹐某商亦深然之。因起田妃墓土﹐鑿山鏨石﹐入羨道中。拾級由隧下若干方積﹐始發見甬道。納陛而升﹐中爲正殿﹐列俑成行﹐衣履執器如生人﹐■57A綽帷帳之屬悉具。前列祭品﹐簠簋完好﹐銀釭膏火未滅也。朱漆梓宮居中﹐鐘虡無恙﹐旁羅殉葬之玩好物甚具。一桂因與中涓商﹐將帝﹑後新作梓宮舁入﹐乃舉田妃棺移於右﹐而以思宗梓宮居中﹐周後居左。布置略定﹐又因田妃有槨﹐帝﹑後俱無﹐爰議以田妃槨與周後﹐而爲帝別作文木之槨﹐飾以鈿漆。費用不足﹐則中涓復引義士孫繁祉﹑劉再昌等捐集數百金。槨成﹐始安設妥帖。增購牲醴楮帛﹑金銀錁錠之屬﹐奉奠策祝﹐繼以哀哭。中涓﹑義士而外﹐勞役者數十人﹐莫不酸鼻流淚。附近居民爭來致弔﹐轟動鄰邑。縣官聞之﹐若有所感﹐乃使吏目某開縣支費﹐將爲之請於朝﹐發給庫帑。一桂力辭不受﹐仍挈袱被﹐與中涓偕遁至遠鄕。吏目覓之﹐不得也。人問其故﹐曰「滿淸虎狼﹐吾何必以淸白體供其魚肉﹖且卽不得禍﹐而假先帝遺骸以沽榮名﹐尢不忍爲也。」

嗟乎﹗較之「冬靑樹」故事﹐其風義有過之。微靑門一記﹐幾使此舉湮沒無聞﹐𨿽有藏祠之筆記﹐誰睹之而誰傳之﹖是可慨已。

○九王軼事十則

淸初宮庭瞀亂﹐貽譏千古﹐史臣因而深諱﹐不敢施一直筆者﹐惟睿親王多爾衮屍其咎也。多爾衮爲淸太宗母弟﹐行居九﹐世稱九王﹐或曰﹐貴時人稱九千歲是也。太宗旣崩﹐福臨尙幼﹐遺命以皇母弟攝政﹐仿周成負扆故事。然某君祕記﹐則言太宗深惡多爾衮﹐遺命並未及彼。且相傳太宗暴斃﹐乃多爾衮賄內侍毒之。宮闈事祕﹐史無佐證﹐未敢斷也。要之﹐多爾衮樹黨自固﹐宮閫親近皆其心腹﹐故能傳受遺詔﹐大權獨攬﹐非其他伯叔兄弟所能及。先是﹐中原甫定﹐南方諸遺臣輒興兵倡義﹐宇內騷然不寧。福臨幼弱﹐未親政﹐多爾衮借軍機重要爲名﹐出入宮禁﹐如履帷闥。博爾濟太后與多爾衮福晉本同姓姐妹﹐親密如家人。太宗初崩﹐太后原有垂簾之意﹐因祖訓所格﹐恐宗室中轉有挾此名義別生枝節﹐以搖動福臨之位置﹐於計殊不便。多爾衮夙見信於博爾太后﹐乃獻計﹐用攝政制﹐而許以內權讓後﹐一如太宗生時﹐且其利益有突過者﹐故博爾太后深喜之。又多爾衮貌英偉﹐長臂善射﹐儀表不凡﹐諂事博爾後無所不至。博爾後深信其可恃﹐故外內聯絡﹐情逾骨肉。或傳太宗未崩之先﹐多爾衮卽通於後﹐特迹尙未著。至福臨卽位﹐始﹤典見﹥然不諱。顧遵漢制﹐內則父子﹐外則君臣﹐天無二日﹐民無二王﹐故𨿽攝政﹐仍援君臣之義﹐不廢拜跪之禮。每入宮﹐或遇燕見﹐攝政王須北面而朝。博爾太后心惡之﹐下詔風諸臣議崇攝政王典禮﹐內三院首以皇叔九千歲之禮進。多爾衮冒昧不察﹐遽受其策。及行禮﹐諸臣一跪三叩首﹐而朝帝﹑後時﹐仍不免北面。一日﹐太后與多爾衮同遊海子﹐並輦而行﹐待衛前奏事﹐俱先帝﹑後而後及攝政。多爾衮偶有奏對﹐鴻臚贊禮者猶三呼跪拜如常儀﹐多爾衮心大不懌。翌日﹐使人謂太后曰「予終不能與太后共享安樂﹐以予爲職分所限﹐君臣安有敵體﹖方今心勞多病﹐請罷攝政職出宮﹐閉門思過﹐不復能望見太后顏色矣。」太后得奏﹐心大懊喪﹐乃立命內大臣某往攝政王府議下嫁事﹐且命內三院擬稱尊皇父大典。時明臣陳之遴爲大學士﹐咋舌曰「此禮亦可議乎﹖」滿人摭其言入告﹐太后大怒﹐命卽論死以示威。會有救之者﹐謂下嫁大嘉禮﹐不宜用刑﹐乃降譴戌編管三姓城﹐於是無敢持異議者。時策書出內三院漢臣某手﹐或曰龔芝麓尙書。策引周旦姬文﹐浮華滿紙。自是羣臣朝賀﹐咸先皇父攝政王﹐而後及帝。凡章表一切﹐咸稱皇父矣。福臨少長﹐心知其非﹐凡閱章奏有皇父字﹐輒廢閣不閱﹐或遣內侍送多爾衮處。顧福臨性沈默﹐好佛典﹐有怒輒隱忍不發。旋以多爾衮徵討有大功﹐諸武臣咸聽命﹐四方未靖﹐恐投鼠傷器﹐且不欲傷太后心﹐乃有醇酒婦人之意﹐如漢惠帝故事﹐厚寵董妃﹐輒不視朝。及九王敗﹐始稍稍問政事。

淸太宗後博爾濟氏有殊色﹐肌膚如玉﹐宮中私號之曰「玉妃」。初僅爲才人﹐慧黠有智謀﹐言輒稱太宗旨。世傳以參汁進於洪承疇說降﹐遂盡得關外地﹐卒覆明社﹐其功不在開國元勛下也。玉妃旣得參與帷幄機謀﹐權力日進﹐又以生皇子福臨故﹐遂得正位爲後。有妹嫁九王﹐卽多爾衮福晉﹐貌亦殊麗﹐白皙光艷與姊等。人以別於後﹐故彼曰「大玉妃」﹐而此曰「小玉妃」。兩玉妃初極相得。洪承疇之降也﹐操此祕密勝算﹐折衝於帷薄內者﹐蓋小玉妃亦爲之疏附焉。太宗固知之﹐以故待九王亦特優異。旣都沈陽﹐起居儀從漸仿漢制﹐官禁稍稍森嚴﹐獨九王以參與密謀故﹐恆出入自由。太宗頻年用兵﹐東徵西討﹐幾無一日安處。旣服朝鮮﹐轉師入山海關﹐圍京師﹐輒經年不還宮。內政瑣務﹐盡決於九王﹐而實奉大玉妃意旨﹐逢迎無所不至。大玉妃往往畱九王居宮中﹐經旬不歸私室。小玉妃遣人探之﹐輒言軍國要事﹐日不暇給﹐況外出則恐犯漏泄之嫌﹐不便。小玉妃初信之﹐旣而人言藉藉﹐頗多穢聲。小玉妃乃親往宮中﹐以請安爲名﹐偵察動靜。大玉妃匿九王他所﹐不聽小玉妃入﹐且不與之面﹐遣人傳詔曰「皇帝有旨﹕不奉令而擅入機密地者﹐殺無赦。幸福晉自愛。」小玉妃大羞憤﹐欲自裁於宮門﹐爲左右所持﹐乃勸慰之﹐使歸。自是﹐玉妃姊妹花變爲仇敵矣。會闖兵破明都﹐吳三桂引滿兵入關。未發﹐小玉妃賄某王進言於太宗﹐白大玉妃﹑九王醜狀﹐纖悉靡遺。太宗震怒曰「朕不處分此獠﹐何以取天下﹗」乃命返師沈陽﹐欲先正宮闈﹐而後出兵取明。還宮未逾一日﹐以暴崩聞。人皆疑爲大玉妃及九王所弒﹐但其時九王黨羽頗盛﹐莫敢攖其鋒也。旋奉遺詔攝政﹐師入燕京﹐遂恆居寓中。政事機密﹐大玉妃一以委之﹐公然帝制自爲矣。小玉妃旣抵燕京﹐恚不往朝太后。或勸以掩飾朝廷耳目﹐不得已﹐乃一往。太后方與九王宴樂﹐乃命宮人引入他室﹐半未一面。小玉妃擲冠而起﹐大肆詬厲﹐宮人咸掩耳。或以報太后﹐太后欲使武士縛而辱之﹐總管某進曰「此所謂播惡於眾也﹐且太后有殺妹之名﹐不可。不如使皇父裁之。」太后乃命多爾衮先歸﹐使人傳召。小玉妃不信﹐以爲九王尙在宮中﹐特太后之黨弄己﹐堅坐不返﹐必欲太後面見始退。久之﹐一侍婢持物入告﹐則九王之手環也。侍婢固小玉妃所親信者﹐始怏怏出宮。是夜﹐小玉妃以暴疾卒﹐舉朝無敢發其覆者。乃睿王削號後﹐府中人始泄之。

當順治八九年間﹐九王權力正盛﹐舉朝翕然稱皇父﹔宮中遊宴﹐則與太后同輦並載﹐視福臨幼主蔑如也。一日﹐海子中方作競渡之戲﹐江南總督獻老舟工十餘人﹐操槳駕舵﹐如履平地﹐太后與九王樂甚。又值浙中獻女樂至﹐乃命開筵奏樂。豪竹哀絲﹐聲振林木。九王大悅﹐請太后同登水心亭﹐憑闌展眺。忽一舟子駕舟如飛而至﹐矯捷如水鷗﹐其勢直向九王。九王方嬉笑賞其健銳﹐舟抵亭堧﹐舟子躍而登﹐拔劍如虹﹐直刺九王。九王大驚﹐側身閃避﹐劍鋒擊中侍衛﹐斃焉﹐去太后僅數尺。亭外武士急起持之﹐舟子始就擒﹐乃罷樂撤戲。自是九王始知有人圖己﹐不敢復與太后同遊﹐且太后亦不敢徜徉海子間矣。乃命嚴鞫舟子﹐則大言奉大將之命﹐爲淸朝除元惡。而大將所主使者﹐卽今上是也。問官震駭﹐恐卒連成大獄﹐有傷主座﹐不敢以聞。僅言舟子素有瘋疾﹐忽眼花﹐見龍袍舞爪﹐形欲攫己﹐故出劍禦之。賄舟子使攺供﹐舟子誓死不從。九王令心腹探之﹐悉其狀。遂鞭問官﹐而斃舟子於獄。時豫親王多鐸在江南﹐兵權方盛﹐部下之在京畿者﹐其勢亦不下九王﹐平時頗與九王不相能﹐故九王疑舟子必多鐸所爲。乃召之還朝﹐以覘其向背。或告變曰「豫王欲借淸君側爲名﹐奉幼主以行司馬氏八王故事。謀旣成矣﹐盍先圖之﹖召而若來﹐可閱兵南苑﹐數而戮之﹔不來﹐則密旨使江南總督圖之可也。」及旨下﹐多鐸卽日還朝。九王不得已﹐乃借郊迎慰勞之名﹐大閱兵南苑。多鐸旣至﹐從容奏江南軍務方棘﹐而忽命北來何故。九王若有慚色﹐良久曰「吾兄弟凋零如此﹐瓜爾佳之系﹐惟吾﹑子二人在耳。無從相見﹐安得不一謀良覿。且王勞苦備至﹐歸而稍事休養﹐亦誼所應爾。吾意固無他也。」多鐸曰「感王念手足之厚恩﹐死且不朽。昔太宗宴朝﹐嘗指儲子謂吾二人曰﹕『他日夾輔新室﹐惟汝二人任之。同心協力﹐以爲屏藩。』予在帝旁﹐式昭鑑之﹐願二人其毋忘斯言。今言猶在耳﹐而宇內殘孽未平﹐非吾二人行樂之日也。京畿兵力饒足﹐訓練嚴明﹐皇兄其善護幼主﹐以慰先帝之靈﹐以安皇太后之心。弟則並力南向﹐蕩平遺頑。他日獲竟全功﹐獻馘奏凱﹐然後與兄馳驅廣囿﹐歌舞太平﹐詎不美哉﹗」卽日辭謝﹐九王以兵送之﹐至通州始返。自是憚多鐸之英明﹐稍稍斂迹。太后欲去多鐸﹐九王曰「彼有大功於國﹐不可動也。惟他日當擇彊鎭以處置之﹐勿使居中以間宮府之事﹐則幸矣。」福臨常使人通旨於多鐸﹐令防九王。九王偵知之﹐顧終以多鐸持正﹐不敢行成祖之事。無何﹐多鐸以江浙平﹐入朝。會九王墜馬臥疾﹐遂覆其權﹐數其罪﹐奉福臨親政。自以與九王同母弟﹐請罪。順治帝特旨開脫﹐且旌其功焉。

滿洲故俗向奉薩滿教﹐其祭禮奇異﹐尙有太古蠻野之風﹐不可爲諱﹐而宮中祭堂子尢爲特別。其祭式乃樹一木於廣庭中﹐四周供牲醴﹐雜以粉團油餅之屬。外則數喇嘛持鐃擊鼓﹐聲震數里外﹐竟夕始罷。及入關後﹐上自宮禁﹐下至旗民世僕﹐皆行之。惟宮中大祭用喇嘛至數百人﹐場廣數百武﹐皇上步行旋繞其中﹐以爲大典。九王旣攝政﹐旋稱皇父﹐乃公然與太后並祭堂子。先是﹐喇嘛某者﹐太宗朝老國師也。凡出師或攝兵大舉﹐必祭堂子。每祭﹐必國師率諸喇嘛從事。太宗錫以尊號爲「護法大照髙明國師」﹐敬禮備至。國師亦自謂祭必受福﹐與他師敷衍儀式者不同。薩爾滸山之役﹐太宗懾於明師之眾﹐且與朝鮮六路夾攻﹐恐兵力單弱不敵﹐意甚猶豫﹐𨿽命將出師﹐而此心耿耿﹐猶難釋然也。及祭堂子﹐國師行禮訖﹐入奏太宗曰「此行必獲全勝﹐覆朱明之宗社﹐肇長白之宏基﹐卽其濫觴也。」太宗問﹕「何以知之﹖」國師指木樁上紋﹐謂之曰「此紋全直﹐且作南向之勢﹐故知破竹迎刃﹐所向無前。又其下有一紋﹐顚倒錯亂﹐卽敵人之象﹐故知明師當一敗塗地也。」太宗信之﹐並力一向﹐果覆明師。自是﹐國師之聲價益髙﹐而堂子祭禮愈益隆重。迨圍京議和之役﹐國師奉表入賀﹐謂此行卽當代明正位中原﹐天與人歸﹐丁無疑義。旣入關﹐攻燕京不下。太宗使人詢之國師﹐且令更祭堂子﹐以卜休咎。國師覆奏﹐謂皇上於前祭時﹐適有他事﹐少繞三周﹐致尙須三年後始得正位。此行不如早班師﹐以俟機會﹐否則恐有意外之禍也。太宗遂解圍東歸。自念當時未及終祭﹐果因葉赫獻女﹐亟欲往視﹐故致三周未畢﹐殆幹神怒﹐受此頓挫。乃遷怒葉赫之女﹐拔劍殺之。及闖兵破京師﹐太宗亦議以兵南向。堂子祭禮甫畢﹐國師忽臥病不起﹐亦不言休咎。太宗令人促問之﹐則含胡漫應之曰「事必克﹐皇上勿疑也。」未幾﹐吳三桂假師復仇﹐適太宗以疾薨。國師始白明京可取事﹐九王信之﹐果獲濟。問之﹐則前之臥疾﹐知太宗不及見成功﹐難於直言﹐引疾以避之耳﹐九王益敬服。旣攝政﹐凡出師致祭﹐國師施法如常。嗣稱皇父﹐將行祭禮﹐國師不知所之。偵騎四出大索﹐終不得。諸大臣皆知九王之必敗矣。九王因國師潛遁﹐以爲不利於己﹐大恨。乃索其徒﹐將盡殺之。福臨信佛甚﹐陰囑內侍釋其彊半﹐放歸蒙古或西藏。九王敗﹐復召歸。國師陰謂人曰「九王苟極誠奉事祭禮﹐實可繼大寶。惜乎﹗其荒淫致敗也。」

九王𨿽驕蹇自用﹐而頗尊視明代人物﹐且於宮禁中尢以遵奉明法爲重要。卽如祭萬曆媽媽神一事﹐亦九王所定之制﹐迄淸季二百餘年未革者也。萬曆媽媽柰何﹖曰﹕明萬曆間﹐淸太祖攻撫寧﹐爲明將所擒﹐囚於獄﹐將殺之﹐淸廷乃行賄於某內監。內監請於太后﹐太后傳命釋之。淸廷念太后特恩﹐命於宮中設祭﹐每日必先上食﹐而後淸主始敢食﹐謂恐神誅殛也。其畏明之威力如此。及入關﹐旣據明宮﹐諸滿臣議廢祭禮。某貝子尢激烈﹐以爲吾國旣已代爲之主﹐勝國之帝後﹐皆吾臣屬也﹐而猶祭其女後﹐毋乃褻尊﹖且致祭之由來﹐卽隨此紀念而傳播﹐是不啻揚吾祖之恥辱﹐柰何不廢之耶﹖九王獨奮然曰「不可﹗此祭所以爲祖報恩﹐不祭是忘祖也。且此紀念﹐足以彰吾祖之締造艱難﹐與明廷之失政﹐何恥辱之有﹖決不可廢。」遂定議。旣而九王之所親告人曰「入宮之始﹐九王亦不以爲然。其夜入宮﹐方與太后同夢﹐乃大呼見鬼。云明帝﹑後上坐﹐縛而撻責之。比醒怖甚。嗣是明宮神廟﹐無一敢動者。況祖制之祭萬曆媽媽﹐名正言順﹐彼安敢廢耶﹗」人始知其抗議之故。自是﹐每日致祭以爲常。顧其祭禮亦甚奇特。每日子正三刻﹐東華門啟扉﹐首先入門者﹐卽此主祭之老巫嫗也。布圍騾車一乘﹐不然車燈﹐載活豬二口﹐直入內東華門﹐循墻而行﹐抵紫禁城東北隅﹐有小屋三櫞﹐中供萬曆太后神像﹐卽滿俗稱爲「萬曆媽媽」是也。殺豬致祭畢﹐天始黎明。乃以余之肉﹐分賜大淸門侍衛。此肉爲二百餘年老汁白肉﹐滿洲所甚珍者。侍衛食賜時﹐不設匕箸﹐各解手刀批之。又不準用鹽醬之屬﹐而味獨完好﹐殆如古人所謂太牢﹑太羹者。顧諸侍衛習漢俗久﹐淡食惜其無味﹐然格於禮制﹐不準用鹽﹐誰敢破此例者。惟侍衛等在直廬﹐去便殿甚遠﹐微特帝目所不及視﹐卽王公大臣﹐亦罕過而問者。故諸侍衛恐用鹽犯稽察﹐而別設簡便以代之﹐則耳目不易周矣。法用厚髙麗紙切成方塊﹐以好醬油煮透曬漧之﹐藏衣囊中。食時﹐乃取一片置碗中﹐舀白肉汁半盂浸之﹐頓成尋常所用之醬油﹐且味較優於市中所購者。乃以所批肉片蘸食之﹐佳美無倫﹐爲外間所未有云。顧侍衛值班者俱得食﹐而不許攜歸。欲如東方曼倩之廉﹐而歸遺細君﹐卻不可得。聞之友人﹐前淸時爲值班侍衛者﹐語時猶津津垂涎。不知今日老白汁尙存否﹐當一訪之。

九王猿臂善射﹐力能搏虎﹐儀表偉岸﹐實亦人傑也。惜以諂事太后故﹐習於軟媚欺詐﹐遂並其心術而喪之﹔復溺於酒色﹐盡以精力﹐疲於纏綿歌泣之間。故不四十而銳气頓減﹐衰弱如老人﹐卒以夭死。相傳大玉妃有蠱術﹐每夕能禦十男。當九王未入宮之先﹐太宗頻年用兵於外﹐大玉妃常以布圍車載男子入宮﹐如晉賈後故事。及九王被寵﹐以一人獨當其衝﹐尙覺餘勇可賈﹐可謂奇稟矣。有小臣邢某者﹐漢軍也﹐夙居都下﹐雜猱屠沽飲博中﹐賤穢之事﹐靡不通曉﹐曾爲勾欄中制造淫器﹐有專家能名。大玉妃不知於何處聞有此人﹐遂以重賞召之入宮﹐令九王盡考其術﹐嬲戲無所不至。嘗命巧工於三海深處築一九曲亭﹐中爲密室﹐四周曲廊洞房﹐幾於天衣無縫﹐外入者末由得其塗徑﹐則終傍徨亭外而已﹔如迷樓﹐如八陣圖﹐巧匠所不能猝解﹐云亦漢人某所爲。世祖少長﹐有黠者微泄其事﹐欲往覘之。旣至﹐曲折盤旋﹐苦不得目的地。情急欲出﹐復迷誤回轉﹐良久無術。導者窮極智巧﹐僅得引出而已。世祖甚怒﹐欲殺導者﹐謂限三日﹐不得達目的地者必斬﹐泄此語者亦必斬。逾二日﹐導者繪一圖﹐循之行﹐始得入亭心密室。其中陳設奇麗﹐太后與九王固未來也。人聲闃然﹐且無守者。以外人從無闌入故也。其門用西洋玻璃爲一角屏﹐四周有楹聯圖畫之屬﹐前有方案﹐微特不知者﹐誤爲嵌壁之鏡。且驟入其境﹐鏡光外射﹐仿佛鏡中所收之園景﹐乃系亭之外廂。又類此鏡者有四﹑五﹐大小方圓﹐絲毫無二。卽使知其機捩﹐而不記其第幾之數﹐仍不得其奧竅也。鏡內復有數重﹐始得達密室﹐其幽祕如此。世祖旣入玄中﹐徧睹奇物﹐目駭手顫﹐幾於無一識其名者。恐爲人所覺﹐倉皇走出。自此處心積慮﹐以芟除九王爲己任矣。曾封密旨與豫王多鐸﹑貝子博洛等﹐謂﹕「朕終日芒刺在背﹐苟使獲見天日﹐皆卿等之賜也。」又言「如虎入柙﹐積威使然。但荒淫無度﹐多行不義﹐必且自斃﹐此天道也。朕以國家多難﹐不欲輕於一擲﹐必計能發能收﹐始克濟事。卿等其念之。」世祖之堅忍有謀如此﹐故卒能勝九王﹐蕭梁明燕之事不復見也。九王后知世祖窺其隱祕﹐嚴詰導者﹐不得主名﹐乃雜治內侍﹐誅戮多人﹐宮府無不側目。大玉妃聞之﹐佯爲不知﹐世祖亦不問也。

好色者必以瘵死﹐古人之言﹐良不誣也。九王旣荒淫無度﹐竭其精力以媚大玉妃﹐而復私取宮女漁獵﹐無所不至。及三十六七而後﹐力已不支﹐歷求人參﹑鹿茸﹑肭膃臍之屬以爲補助﹐仍苦其效果未閎。或獻策曰「喇嘛在西番﹐向以興奮藥神其術。今聞其囊中多奇藥﹐而國師尢爲領袖。皇父盍向索取﹐必有大驗也。」九王果向喇嘛請求。喇嘛曰「此必皇父親祭之而後可得。」九王唯唯。國師乃爲之設壇於宮中﹐牲牢樽俎﹐金臺銀盞﹐備極丰腆。鐃鼓聲如怒潮﹐入夜則華燈百枝﹐繁星徧曜。喇嘛百八人旋繞誦經﹐梵吹音徹屋瓦。如是者三日﹐乃於壇中央置淨瓶一﹐大如牛膽﹐以膠皮紙封固其口﹐紙上有符狀。喇嘛又旋繞誦經良久﹐以拄錫略作手勢﹐颼一聲﹐封蓋之紙已揭。喇嘛乃傳命請九王登壇﹐植瓶下視﹐中空無物。方駭怪間﹐喇嘛忽於帽檐下探得小囊﹐才如扇墜。傾之﹐出二丸﹐大小僅於べ豆同﹐色正赤若丹砂﹐上作凹凸形。喇嘛指丸謂九王曰「此西天子母丸也。昔達賴第一世祖坐牀時﹐以此丸置金瓶中﹐傳其呼畢爾罕之第二世祖﹐其後世世相承。此藥能自生息﹐永久不滅﹐又名阿肌蘇丸。凡有大功徳佛緣者﹐或大寶法王護法﹐則可以牝牡二粒爲胎基﹐虔設經壇﹐誦咒三日﹐乃以淨瓶置丸其中。復虔祝七日﹐更移置淨室中三七日﹐始啟其封﹐則藥必滿中。取以治病﹐適如其分而止。此丸靈驗異常﹐非人力所可配制。皇父幸勿輕視。」九王唯唯﹐如其言﹐果獲丸藥滿瓶﹐約數百粒﹐絕未見有人置入也。且封固時面請九王作識﹐淨室中日夜遣人守之。喇嘛俱在室外﹐亦未嘗闌入也。九王初不敢服﹐大玉妃極信奉喇嘛﹐且言「昔太宗嘗以此藥丸令服﹐故能精力過人。今見此丸﹐實與前狀無異﹐必有奇驗。」九王乃按法服之﹐不三日而神采煥發﹐精力大振。凡服半載﹐始畢一瓶。畢後一月﹐忽大委頓﹐急欲使喇嘛復爲之。喇嘛索牝牡二粒爲胎基﹐九王告以已盡無餘。喇嘛駭曰「此丸名子母﹐須有母而後可得子。今已無母柰何﹗𨿽設壇作法亦無益矣。」九王曰「爾所獨不存母藥乎﹖」喇嘛曰「此丸俱存達賴法王庫中﹐東來時僅僅得此。今以皇父命﹐固不難調取。但必西土一行﹐往返須周歲。皇父不及待﹐無萬全策也。」九王曰「與其無有﹐何如少待﹖」力促喇嘛行。喇嘛不敢違旨﹐束裝作行色﹐而實逗𨖻都下。未幾﹐九王以疲弱墜馬﹐遂不起。喇嘛告人曰「吾見其精爽已離軀殼﹐求此丸必不及﹐故不煩多此一行。而又不欲違命﹐使之傷惱﹐故偶作狡獪也。」其後淸帝有疾﹐喇嘛常以此丸療之。

大玉妃下嫁而後﹐九王晉稱皇父﹐權勢赫奕﹐貴冑中多側目者。而世祖年長﹐漸覺其非。及南苑閱兵後﹐世祖知其有非常之謀﹐益憤不能平﹐往往見於詞色。九王偵知之﹐常自危。其黨有瑪哈者﹐狡黠多智謀﹐因獻計曰「福臨正位已及十稔﹐功臣宿將咸以擁戴幼主爲忠﹐設有變易﹐渠等未必肯帖服。而南疆多漢孽﹐方欲觀釁而動。此禍一發﹐恐不能收。不如用陰謀奇術以傾之﹐外間絕無動靜﹐而大寶唾手可得。此上策也﹐皇父盍畱意﹖」九王曰「陰謀奇術柰何﹖」瑪哈曰「喇嘛大弟子某﹐善攝魂術﹐能使人神智顚倒﹐失其常度。苟施此法﹐令彼幼主易性﹐則宣太后旨﹐謂其忽得狂疾﹐不可以爲宗廟主﹐則中外無詞﹐皇父自應正位矣。」九王大喜﹐乃宣召大弟子入宮﹐密謀所以處置幼主者。大弟子曰「法當先取關外鹿皮﹐鞣而縫之﹐俾成人形﹐手足耳目曲折無不具﹐乃以醍醐灌其頂﹐菩提實其腹。設壇致祭﹐虔祝至四十九日﹐皮人乃能行動﹐宛如生人。然後施以符﹐遺以咒語﹐使之攝生人魂﹐無不驗矣。皇父苟欲爲此﹐此非旦夕間事﹐宜祕密籌備﹐不令三人以上知覺﹐方能收完善結果。否則﹐𨿽有皮人﹐亦不驗也。」九王信之﹐揚言欲制皮衣數百事﹐以賜八旗軍士。遣使四出﹐往三姓﹑內蒙等地廣徵鹿皮。皮至﹐以示喇嘛﹐輒言不佳﹐則斥而售之。內監因緣爲姦﹐所獲不資。最後得摩天嶺千歲鹿﹐其皮柔如人膚﹐入火不燃。使巧工拈人發縫之﹐敷以魚脂﹐幾與生人無異。九王又命名手繪世祖像﹐肖其面目制之。旣成﹐喇嘛設壇誦經﹐施以符。中夜﹐使人請九王視之﹐彷佛見皮人能行動﹐且作攖狀﹐大悅。會世祖有疾﹐心神不寧﹐則以爲皮人之驗也。是時﹐九王亦以怯疾委頓﹐中心怔忡﹐日覺煩躁﹐因獵於南苑。侍者不稱旨鞭撻誅戮者﹐日必數起﹐人人自危。乃有小豎銜恨﹐往告世祖以皮人狀。世祖遣心腹覘之﹐盡得其狀﹐且窮其皮人置他所。或云喇嘛受賄﹐故世祖得取之。旋有人往報九王。九王方馳逐﹐聞報大驚﹐怯疾頓作﹐因失足墜馬﹐股幾折﹐輿輦而歸。太后使禦醫治之﹐曰「督脈已絕﹐不可救。」未及三日而卒。世祖始將其皮人宣示君臣。太后聞之﹐大恚。托言進香五臺山﹐一去不返。後世祖出家﹐相傳猶及見太后也。皮人尙存其一﹐在今南池子瑪噶喇廟中。

世傳洪承疇之降也﹐有九約﹐卽男從女不從﹐生從死不從﹐陽從陰不從﹐官從吏不從等云云是也。據嫻於淸初掌故者言﹐此非太宗朝之事﹐實淸師入關後﹐九王攝政時代與承疇雙方面訂者。先是﹐江南未平﹐明遺臣屢起義兵﹐警報疊來﹐宮廷震駭。太后與九王商收拾人心之妙計﹐九王曰「今有洪承疇在﹐彼乃深知明人之性質。苟得彼悉心擘畫﹐天下不難定也。」太后若有所悟曰「吾幾忘之。承疇眞名將﹐昔日英偉之貌﹐今猶如在目前。明臣有此﹐實可不亡﹐惜其君不能用耳。」乃使九王宣召入宮﹐令宮人施地衣﹐設棉蕞﹐賜之侍坐。時承疇疾甫愈﹐咳咯咯有聲。太后與九王慰問體卹備至﹐並賜參汁珍品﹐令內監爲之按摩。良久﹐始從容問安天下大計。承疇奏曰「臣籌之熟矣。人心思舊﹐乃系天然之性﹐非必朱明恩澤深入人心﹐有過於大淸之政績也。皇父﹑太后過慮﹐乃使老臣與聞大計﹐老臣敢不竭犬馬之忠﹐爲涓之報。臣愚以爲﹐人心宜緩不宜急﹐宜靜不宜動﹐宜小不宜大﹐宜輕不宜重﹐宜於不要緊處著意﹐更宜於不著意處下手。但使大綱要典不致妨礙﹐其餘网寬一面﹐悉聽彼所爲。則良懦者有以安其心﹐狡黠者無所施其技。人心旣靜﹐不可復動﹐則天下太平矣。」九王深服其髙論﹐乃進詢方法。承疇袖出一摺敬呈﹐曰「臣獨居深念﹐已妄籌九約﹐未識聖鑑可許施行否﹖」九王視之﹐有不明處﹐歷使承疇詳爲解釋。太后聞之﹐亦稱善者再。九王曰「是皆可行。且於我朝廷之大經大法絕無抵觸﹐而大有利益者也。」遂發內閣﹐令擬旨﹐卽日頒布。且著爲功令﹐永久不廢。江南人士聞之﹐多偃旗息鼓而歸者。總督郎廷佐奏洪承疇有大功﹐宜配享太廟﹐九王許之。後九王敗﹐滿臣多以爲言﹐世祖乃撤其從祀﹐蓋因其建議於攝政時代故也﹔若在太宗朝﹐則無反汗之禍矣。

九王以皇父之尊﹑太后之寵﹐而身死無幾﹐卽治其僭逆之罪﹐奪號僕碑﹐不畱餘地﹔且禁錮子若孫﹐以其賜邸爲喇嘛廟。固由平日驕奢淫佚﹐有逾常軌所致。然亦多鐸﹑傑書等爭權相忌﹐而世祖積不能平﹐乃激之﹐使不得不然也。九王𨿽諂事太后﹐﹤典見﹥然稱尊﹐爲歷史未有之奇醜﹐然在滿俗習慣﹐亦未爲大惡。且其初擁護世祖﹐不無微勞﹐晚年乃有皮人等奇案﹐顧尙在莫須有之間﹐殊鮮實迹。惟其秉權自衛﹐不肯早退﹔世祖旣長﹐猶居攝政﹐且與太后宣淫各節﹐不可爲諱﹐有以激成世祖老羞變怒之心。而多鐸以求爲江南王﹐如平西王位。九王恪守祖制﹐不肯假借。其實開國時﹐功令未定﹐親王封藩﹐絕非若後世之嚴禁。而九王恐其尾大不掉﹐加意防範﹐且與兵與餉﹐均不能滿多鐸之意。多鐸疑皆九王爲之梗﹐積怨益深。又多鐸時在江南﹐習於淸流之諷議﹐常以太后下嫁事爲滿人之污點﹐心甚不平。謂九王賣國敗名﹐設人心藉以鼓煽﹐搖動國本﹐則其肉實不足食。慕中人多有爲九王所黜者﹐又從而點綴之﹐於是傳入禁中。九王益疑憤﹐乃有南苑閱兵之舉。卒以人心頗助多鐸﹐九王無如何﹐未敢輕試﹐然世祖則決引多鐸以排九王矣。及怯病旣成﹐措置又復乖舛﹐卽不墜馬﹐彼世祖之密謀使者﹐絡繹於道﹐非朝召外兵﹐卽夕淸君側矣。故當九王出獵墜馬之先﹐世祖已密遣人召多鐸於江南﹐召傑書於關中﹐不日將起大獄。然天竟助淸﹐九王自斃。否則操戈同室﹐喋血宮庭﹐以京師爲孤注﹐苟明臣乘之割據江南﹐北方勢難兼顧﹐天下安危未可知也。聞世祖有謀臣曰尼哈﹐實鰲拜之先輩﹐初爲世祖畫策﹐欲卽召多鐸入爲內大臣﹐免他日召外兵﹐致起大爭。世祖攝於九王之勢﹐不敢發命。後九王勢盛不可復制﹐始毅然與多鐸密謀去之。尼哈曰「此危道也。卽使九王可去﹐而姦人乘間起事﹐竊恐非數十年之力﹐不能弭此巨禍矣。」世祖曰「朕不復能忍。苟捨此﹐卿尙有萬全之策否﹖」尼哈曰「臣昨見九王﹐堂其劉爽已失﹐塊然軀殼﹐瘵疾已成﹐必不能久。盍少待之﹖苟其自斃﹐不勞手足之烈﹐而大憝可除﹐此天幸也。設不然﹐疾果漸劇﹐亦可風使引退﹐而召多鐸來京。先散其黨羽﹐亻累然一病夫﹐無能爲力矣。」世祖然之。不三日而九王墜馬死﹐世祖卽日與尼哈等欲議其罪﹐太后不許﹐仍以禮葬之。及多鐸入﹐與尼哈等諷太后幸五臺。太后自知無狀﹐且鬱鬱寡歡﹐遂往五臺。途中聞朝臣多論九王罪﹐奪其位號﹐且僕所立之碑﹐愧恚交並﹐語從者曰「吾居宮中無俚﹐且吾富貴亦極矣。不如出家淸修﹐以了世緣。今以吾衣飾爲紀念物﹐付皇上字之﹐他日可相見也。」遂不復歸。世祖常陳太后之衣﹐涕泣不可仰。蓋𨿽恨九王之不徳﹐念太后之恩不能終養。且以九王故﹐致傷其心﹐引爲終天之恨也。其後卒以董妃之死﹐解脫塵鞅﹐飄然出世﹐傳者咸謂實往訪母云。

○下嫁拾遺

太后下嫁﹐千古奇聞﹐自不待言。殊不知在滿洲舊俗﹐固無足異﹐特舉漢家歷史相較﹐始覺自慚形穢﹐而後譏爲奇恥耳。在當時都中﹐除一二淸流外﹐方且播爲佳話﹐同瞻盛事。相傳頒一詔書﹐亦漢人手筆﹐略謂「朕𨿽以天下養﹐而太后春秋鼎盛﹐孑焉無偶﹐春花秋月﹐悄然不怡﹐表以皇叔攝政王﹐周室懿親﹐元勛貴冑﹐克配徽音﹐永承休美」云云。相傳當時婚禮之盛﹐爲從來大婚所未有。蓋開國太后﹐特行婚嫁之禮﹐理固宜然﹐其無足怪。所難堪者﹐惟幼主耳。其時金帛賞賜﹐動逾千萬。輦下有巧工擅織技者﹐能以金銀絲織成帷幔茵褥之屬﹐精妙絕倫﹐明季宮中曾徵爲供奉。太后聞之﹐遣人訪問。巧工不肯來﹐許以重金﹐亦不受﹐將執而戮之。有內監知其狀﹐獻計曰「彼性孤僻﹐徒殺之而織工不成﹐求無益於太后。且太后嘉禮而行刑﹐以起謗ゥ﹐非計也。小臣有術﹐可使彼就範﹐惟不敢直陳耳。」太后問若何。曰「巧工有妾常爲大婦所厄﹐不得逞。苟使人許以織成後﹐由太后旨﹐許其妾同居。且先取其妾來﹐俟其織成後賜還﹐一若出於太后之特賞者﹐則彼必不抗拒。」太后許之﹐巧工果來﹐凡歷月餘而成全具﹐名其殿曰「鶯梭殿」。上自簾幕承塵﹐下至地衣﹐無不用金銀五彩絲組織﹐絢爛霞綺﹐眩人目精。蓋一殿之所費﹐數逾巨億。太后顧之﹐猶以爲未足﹐更命巧工南往蘇﹑杭間﹐采取繡絲冰繭﹐鏤金刻玉﹐以爲墻壁敷坐之飾。又得西洋大玻璃屏﹐曲折鉤斗﹐成三十六角度﹐滿室照耀﹐如行冰雪中﹐見者色然﹐駭己身之化千萬億也。巧工又善繪﹐能以攝光鏡映出山水﹑人物等現象於紙上﹐復以五色筆依影描之﹐栩栩欲活﹐曲盡妙肖。太后令摹《全宮妃女捧金蓮送局圖》。圖廣五尺餘﹐長一丈有奇﹐中凡人物千數百人。自攝政王﹑太后爲新夫婦外﹐男女賓相及執燭擁氈﹑奉盤■49A﹑壺餐﹑薰鑪﹑掌扇之屬﹐莫不須眉畢現﹐姿態動人。近而逼視﹐不見筆墨痕迹﹔遠而察之﹐前後髙下﹐層折淸﹐淺深濃淡﹐一覽可分。自有繪法以來﹐未嘗有此神妙﹐蓋卽西洋攝影法之濫觴也。後乾隆時有祁世寧者善此術﹐或云卽巧工之再傳弟子。其圖以關於下嫁事實﹐康熙初﹐欲削之以掩家醜﹐乃並圖毀之﹐惜哉﹗巧工後以竊宮女潛遁事發﹐戮於禁中。

○董妃祕史

自近世名人筆記﹐俱以世祖因董妃逝世﹐悲憤出家﹐且證董妃實卽冒辟疆妾董小宛﹔而辧之者則歷引明季淸初諸家說乘﹐坐實其非﹐謂妃系董鄂氏。董鄂乃長白舊部﹐世爲淸室臣僕﹐絕非漢人董姓。此考據非不博洽﹐然竊以爲文人好事﹐裝點附會﹐在所不免。若秉筆署史﹐去取不容不嚴﹔而說部摭拾﹐亦未足深責。某君語予曰「世所稱董妃﹐未必卽系董小宛﹐而其人婉媚明麗﹐足使世祖傷念不忘。且敝屣萬乘之尊榮﹐以徇兒女之情愛﹐非等閒所可論也。」故董妃實爲淸初一代之尢物﹐而其道徳品格﹐又在左嬪﹑陰后之間。相傳有禦制誄詞﹐文詞俊偉篤摯﹐有足觀者。其詞云﹕

順治十有七年八月壬寅﹐孝獻莊和至徳宣仁溫惠端敬皇后崩。嗚呼﹗內治虛賢﹐贊襄失助﹐永了涉徳﹐摧痛無窮。惟後制行純備﹐足垂範後世﹔顧壺儀邃密﹐非朕爲表著﹐曷由知之。是用匯其生平懿行﹐次之爲狀。

後董氏﹐滿洲人也。父內大臣鄂碩﹐以積勛封至伯﹐沒贈侯爵﹐謚剛毅。後幼穎慧過人。及長﹐嫻女工﹐修謹自飭﹐進止有序﹐有母儀之度﹐姻黨稱之。年十八﹐以徳選入掖庭。婉靜循禮﹐聲譽日聞﹐爲皇太后所嘉與。於順治十三年八月﹐朕恭承懿命﹐立爲賢妃﹔九月﹐復進秩冊爲皇貴妃。後性孝敬﹐知大體﹐其於上下﹐能謙抑惠愛﹐不以貴自衿。事皇太后奉養甚至﹐伺顏色如子女﹐左右趨走﹐無異女侍。皇太后良安之﹐自非後在側不樂也。朕時因事幸南苑﹐及適他所﹐皇太后或少違豫﹐以後在﹐定省承歡若朕躬。朕用少釋慮﹐治外務。卽皇太后亦曰「後事我詎異帝耶。」故凡出入必偕。朕前奉皇太后幸湯泉﹐後以疾弗從。皇太后則曰「若獨勿能彊起一往﹐以慰我心乎﹖」因再四勉之﹐蓋日不忍去後如此。其事朕如父﹐事今後亦如母。晨夕候興居﹐視飲食服禦﹐曲體罔不悉。卽朕返蹕宴﹐後必迎問寒暑﹔或意少亂﹐則曰「陛下歸且晚﹐體得毋倦邪﹖」趣令具餐﹐躬進之。居恆設食﹐未嘗不敬奉勉食﹐至飫乃已。或命之共餐﹐則又曰「陛下厚念﹐妾幸甚。然孰若與諸大臣﹐使得常奉色笑﹐以沾寵惠乎﹖」朕故頻與諸大臣共食。朕值愛典舉數觴﹐後必頻教誡侍者﹕「若善侍上寢室。無過燠。」已復中夜﹐戚戚起曰「渠寧足恃耶﹖」更趨朕寢所伺候﹐心始安﹐然後退。朕每省封事﹐抵夜分﹐妃未嘗不侍側。諸曹章有但循例待報者﹐朕寓目已﹐置之﹐妃輒曰「此詎非幾務﹐陛下遂置之耶﹖」朕曰「無庸﹐故事耳。」後復諫曰「此𨿽奉行成法﹐顧安知無時變﹐需更張﹐或且有他故宜洞矚者﹐陛下柰何忽之﹖祖宗遺業良重﹐卽身𨿽勞﹐恐未可已也。」及朕令妃同閱﹐卽復起謝曰「妾聞婦無外事﹐豈敢以女子干國政﹖惟陛下裁察。」固辭不可。一日﹐朕覽廷讞疏﹐至應決者﹐握筆猶豫﹐未忍下。後起問曰「是疏安所云﹐致軫陛下心乃爾﹖」朕諭之曰「此秋決疏中十餘人﹐俟朕報可﹐卽置法矣。」後聞之泣下曰「諸辟皆愚無知﹐且非陛下一一親讞者。妾度陛下心﹐卽親讞﹐猶以不得情是懼。矧但兩司審慮﹐豈盡無冤耶﹖陛下宜敬愼﹐求可衿宥者﹐令活之﹐以稱好生之仁耳。」自是﹐於刑曹爰書﹐朕一經詳覽竟﹐妃必勉朕再閱曰「民命至重﹐死不可復生。陛下幸畱意參稽之﹐不然﹐彼將奚賴耶﹖」且每曰「與其失入﹐毋寧失出。」以寬大諫朕﹐如朕心。故重辟獲全﹑大獄末減者甚眾﹐或有更令復讞者﹐亦多出後規勸之力。嗟夫﹗朕日禦萬機﹐藉妃內助﹐故得安意綜理﹐今復何恃耶﹗寧有協朕意如妃者耶﹖諸大臣有偶幹罪戾者﹐朕或不樂。妃詢其故﹐諫曰「斯事良非妾所干預﹐然以妾愚﹐謂諸大臣卽有過﹐皆爲國事﹐非爲身謀。陛下曷霽威詳察﹐以服其心﹖否則﹐諸大臣弗服﹐卽何以服天下之心乎﹖」嗚呼﹗乃心在邦國﹑系臣民如妃﹐豈可多得哉﹖妃嘗因朕免朝請﹐請曰「妾未諳朝儀。」朕諭以只南面受君臣拜舞耳﹐非聽政也。後進曰「陛下以非聽政故罷視朝﹐然羣臣捨是日﹐容獲覲天顏耶﹖願陛下毋以倦勤罷。」於是因妃語頻視朝。妃每當朕日講後﹐必詢所講﹐且曰「幸爲妾言。」朕與言章句大義﹐妃輒喜。間有遺忘﹐不能盡悉﹐後輒諫曰「妾聞聖賢之道﹐備於載籍。陛下服膺默識之﹐始有裨政治﹐否則講習奚益焉﹖」朕有時狩親騎射﹐後必諫曰「陛下藉祖宗鴻業﹐講武事﹐安不忘戰﹐甚善。然馬足安足恃﹖一萬邦仰庇之身﹐輕於馳騁﹐妾深爲陛下危之。」蓋後之深識遠慮﹐所關者切﹐故值朕騎或偶蹶﹐輒忪然於色也。妃自入宮掖數年﹐行己謙和﹐不惟能敬承皇太后﹐卽至朕保姆往來﹐晉接以禮﹐亦無敢慢。其遇諸嬪嬙﹐寬仁下逮﹐曾乏纖介嫉忌意﹐善則奏稱之﹔有過則隱之﹐不以聞。於朕所悅﹐妃亦撫卹如子。𨿽飲食之微﹐有甘毳者﹐必使均嘗之﹐意乃適。宮闈眷屬﹐小大無畏﹐長者媼呼之﹐少者姊視之﹐不以非禮加人﹐亦無少有誶詬。故凡見者蔑不歡悅﹐藹然相親。值朕或譴責女侍﹑宮監之獲罪者﹐必爲拜請曰「此曹蠢愚﹐安知上意﹖陛下幸毋怒。是瑣瑣者亦有微長﹐昔不於某事曾效力乎﹖且冥行干戾﹐臧獲之常也。」更委曲引諭﹐俟朕意解乃止。後天性慈惠﹐凡朕所賜賚﹐必推施羣下﹐無所惜。封皇貴妃有年﹐乃絕無儲蓄。崩逝後諸含殮具﹐皆皇太后所預治者。視他宮侍亦無所差別﹐均被賜予﹐故今宮中人哀痛甚篤﹐至欲身殉者數人。初﹐後父病故﹐聞訃哀怛。朕慰之﹐扌文淚對曰「妾豈敢過悲﹐廑陛下憂﹐所以痛者﹐悼答鞠育恩耳。今旣亡﹐妾衷愈安。何者﹖妾父惟性夙愚﹐不達大道﹐有女獲侍至尊﹐榮寵已極﹐恐自謂復何懼﹐所行或不韙﹐每用憂念。今幸以時終﹐荷陛下恩﹐卹禮至備﹐妾復何慟哉﹖」因復輟哀。後復有兄之喪﹐時後屬疾﹐未便聞。後謂朕曰「妾兄其死矣。曩月必再遣妾嫂來問﹐今久不至﹐可知也。」朕以後疾﹐故仍不語以實﹐安慰之。後曰「妾兄心衿傲﹐在外所行多不以理。恃妾母家﹐恣要脇容有之。審爾詎止辱妾名﹐恐舉國謂陛下以一微賤女致不肖者肆行罔忌。故夙夜憂懼﹐寢食未敢寧。今幸無他故沒足矣﹐妾安用悲爲﹖」先是﹐後於丁酉冬﹐榮親王生﹐未幾王薨。朕慮妃愴悼﹐妃絕無戚容﹐恬然對曰「妾產是子時﹐遂懼不育﹐致夭折以憂陛下。今幸陛下自重﹐弗過哀﹐妾敢爲此一塊肉勞陛下念耶﹖」因更慰勉朕﹐不復悼惜。當生王時﹐免身甚艱。朕因念夫婦之誼﹐卽同老友﹐何必接夕乃稱好合。且朕夙耽淸靜﹐每喜獨處小室。自玆遂異牀席﹐卽後意豈必己生者爲天子﹐始慊心乎﹖是以亦絕不縈念。噫﹗後可謂明大義﹐不顧私戚﹐以禮自持﹐能深體朕心者矣。初﹐後於朕偶有未稱旨者﹐朕或加譙讓﹐始猶申己意以明無過。及讀史至周姜後脫簪待罪事﹐翻然悔曰「古賢後身本無�﹐尙待罪若彼。我往曾申辧﹐殊違恪順之道。」嗣卽有宜辧者﹐但引咎自責而已﹐後之恭謹遷善如此。後性至節儉﹐衣飾絕去華采﹐卽簪珥之屬﹐不用金玉﹐惟以骨角者充飾。所誦《四書》及《易》已卒業。習書未久﹐天資敏慧﹐遂精書法。後素不信佛﹐朕時以內典禪宗諭之﹐且爲解《心經》奧義﹐由是崇敬三寶﹐棲心禪學﹐參「一口气不來﹐向何處安身立命」語。卽見朕卽舉之﹐朕笑而不答。後以久抱疾﹐參究未能純一﹐後已舉前語﹐朕一語答之﹐遂有省。自嬰疾後﹐但憑倚榻﹐曾未偃臥。及疾漸危﹐猶究前說﹐不廢提持。故崩時言動不亂﹐端坐呼佛號﹐噓气而化﹐顏貌安整﹐儼如平時﹐嗚呼﹗足見後信佛法﹑究心禪教之誠也。先是﹐後初病時﹐恆曰「皇太后眷吾極篤﹐脫不幸病終不瘳﹐皇太后必深哀戚﹐吾何以當之﹖」故遇皇太后使來問安否﹐後必對曰「今日少安。」一日﹐朕偶值之﹐問曰「若今疾已篤﹐何以安也﹖」後曰「惡可以妾病遺皇太后憂﹖我死乃可聞之耳。」洎疾甚彌畱﹐朕及今皇后﹑妃嬪﹑眷屬環視之。後曰「吾體殊委頓﹐殆將不起。顧此中澄定﹐亦無所苦。獨念以卑微之身﹐荷皇太后曁陛下髙厚恩﹐不及酬萬一。妾沒後﹐陛下聖明﹐必愛念祖宗大業。且皇太后在上﹐或不至過慟﹐然亦宜節哀。惟皇太后慈衷肫切﹐必深傷悼﹐柰何﹖思及此﹐妾卽死﹐心亦弗安耳。」旣復謂朕曰「妾亡﹐意諸王等必且皆致賻。意一身所用幾何﹖陛下誠念妾﹐與其虛糜無用﹐孰若施諸貧乏爲善也﹖」復囑左右曰「束體者甚無以華美。皇上崇儉約﹐如用諸珍麗物﹐違上意﹐亦非我素也。曷若以我所遺者﹐爲奉佛誦經需﹐殊有利益耳。」故今殮具﹐朕重逆後意。槪以儉素﹐更以賻二萬餘金施諸貧乏﹐此從後意也。凡人之美多初終易轍。後病閱三載﹐𨿽容瘁身臒﹐仍時勉謂無傷﹐諸事尢備﹐禮無少懈﹐後先一也。事今後克盡謙敬﹐以母稱之﹐今後亦視後如娣。十四年冬於南苑﹐皇太后聖體違和。後朝夕奉侍﹐廢飲食。朕爲皇太后禱於上帝壇﹐旋宮者再。今後曾無一語奉詢﹐亦未曾遣使問候。是以朕以今後有違孝道﹐諭令羣臣議之﹐然未令後知也。後﹐後聞之﹐長跪頓首固請曰「陛下之責皇后是也。然妾度皇太后斯何時﹐有不憔悴憂念者耶﹖特以一時未及思﹐故先詢問耳。陛下若遽廢皇后﹐妾必不敢生。陛下幸垂察皇后心﹐俾妾仍視息世間﹐卽萬無廢皇后也。」前歲﹐今後寢病瀕危﹐後躬爲扶持供養。今後宮中侍禦尙得乘間少休。後則晝夜目不交睫﹐且時爲誦書史﹐或常譚以解之。及離側出寢門﹐卽悲泣曰「上委我候視﹐倘疾終不痊﹐柰何﹖」凡後事﹐咸躬爲蕆治﹐略無倦容。今年春﹐永壽宮始有疾﹐朕亦躬視扶持三晝夜﹐忘寢興﹐其所以殷勤慰解悲憂﹐預爲治備﹐皆如待今後者。後所制衣物今猶在也。悼妃薨時﹐後哭之曰「韶年入宮﹐胡不於上久效力﹐遂遽夭喪邪﹗」悲哀甚切﹐逾於倫等。其愛念他妃嬪舉此類也。故今後及諸妃嬪﹐皆哀痛曰「與存無用之軀﹐孰若存此賢淑﹐克承上意者耶。吾輩曷不先後逝耶﹐今𨿽存﹐於上奚益耶﹖」追思夙好﹐感懷舊澤﹐皆絕葷誦經﹐以爲非此不足爲報云。後嘗育承澤王女二人﹑安王女一人於宮中﹐朝夕鞠撫﹐慈愛不啻所生。玆三公主擘踴哀毀﹐人不忍聞見。宮中庶務﹐曩皆後經紀﹐盡以檢核﹐罔不當。𨿽未晉後名﹐實後職也。第以今後在故﹐不及正位耳。自後崩後﹐內政叢集﹐待命於朕。用是愈念後﹐悲感不能自止。因嘆朕伉儷之緣﹐殊爲不偶。前廢後容止﹐足稱佳麗﹐亦極巧慧。乃處心弗端﹐且嫉甚。見貌少妍者﹐卽憎惡欲置之死﹔𨿽朕舉動﹐靡不猜朕。靡故別居﹐不與接見。且朕素慕簡朴﹐廢後則僻嗜奢侈﹐侈諸服禦﹐莫不以珠玉綺繡綴飾﹐無益暴殄﹐少不知惜。嘗膳時﹐有一器非金者﹐輒怫然不悅。廢後之行若是﹐朕含忍久之﹐郁慊成疾。皇太后見朕容漸瘁﹐良悉所由﹐諭朕載酌﹐故朕承慈命廢之。及廢﹐宮中無一念之者。則廢後所行﹐久不稱眾意可知矣。今後秉心浮朴﹐顧又乏長才﹐洎得後才徳兼備﹐足毗內政﹐諧朕志﹐且奉事皇太后﹐恪恭婦道。皇太后愛其賢﹐若獲瑰寶。朕懷亦得舒﹐夙疾良已。故後崩﹐皇太后哀痛曰「吾子之嘉耦﹐卽吾女也。吾冀以若兩人永偕娛我老。玆後長往矣﹐孰能如後事我耶﹖孰有能順吾意者耶﹖卽有語﹐孰語耶﹐孰與籌邪﹖」欲慰勉朕﹐卽又曰「吾哀已釋矣。帝其毋過傷。」然至今淚實未嘗少止也。見今後及諸妃嬪哭後之痛﹐諭曰「若輩勿深哀﹐曷少自慰﹖」乃一時未有應者﹐皇太后泫然淚下。朕曰「若皆無心者乎﹖胡竟無一語耶﹖」蓋追惜後之淑徳﹐爲諸人所難及﹐故每曰「諸妃嬪可勿來重傷我心。」於此益見念後之至也。抑朕反覆思後所關之重﹐更有不忍言而又不能自止者。皇太后雅性修潔﹐𨿽尋常起居細節﹐亦必肅然不肯苟且。如朕爲皇太后親子﹐凡孝養之事﹐於理更有何忌。但以朕乃男子﹐故常有引嫌不能親及者﹐故惟恃後敬奉﹐能體皇太后。皇太后千秋萬歲後﹐諸大事俱後經治是賴。今一朝崩逝﹐後脫遇此﹐朕可一一預及之乎﹖將必付之不堪委托之人。念至於斯﹐五中摧裂。益不能不傷痛無已矣。後持躬謹恪﹐翼贊內治﹐殫竭心力﹐無微不飭﹐於諸務孜孜焉﹐罔勿周詳。且慮父兄之有不卒﹐故憂勞成疾。上則皇太后慈懷軫惻﹐今後悲悼異常﹔下則六宮號慕﹐天下臣民莫不感痛。惟朕一人﹐撫今追昔﹐𨿽不言哀﹐哀自至矣。嗚呼﹗是皆後實行﹐一辭無所增飾﹐非以後崩逝故﹐過於軫惜爲虛語。後■55A素著﹐筆不勝書。朕於傷悼中﹐不能盡憶﹐特錄其大略狀之﹐俾懿徳昭垂﹐朕哀亦用少展云爾。

○顧命異聞三則

世祖遜位出世﹐與宴駕情事當然不同。故其托孤寄命﹐從容布置﹐意想中極爲周到﹐亦自有理。顧按之事實﹐容有未盡然者。彼卽感觸世緣﹐言下頓悟﹐勘破一切尊榮富貴﹐則蟬蛻濁穢﹐自有不可一刻畱者。故康熙帝年方童稚﹐而竟不及待﹐毅然決絕捨去﹐謂非絕無系戀﹐視子孫傳世事如空花幻影也乎﹖故官書所載世祖顧命大臣至八大員之多。其後互爭權利﹐幾危社稷。設非康熙帝英明﹐不且事幾不可收拾﹐欲安利之﹐適以危害之歟。間嘗疑顧命事未可信﹐後與掌故家某公談及。某公乃鼓掌曰「信然。設非子言﹐吾幾忘之。」蓋康熙誅鰲拜詔﹐亦有「妄稱顧命大臣﹐竊弄威權」等語。後得宗室某之飫聞天家事者﹐謂鰲拜等五人實皆乘機攫取權利﹐並未恭承顧命異數。惟瑪尼哈特平日系左右近臣﹐確有世祖手詔﹐勉其忠輔幼主之語。然亦非正式拜受顧命﹐如周公﹑畢公然者。先是﹐順治帝以董妃旣亡﹐抑鬱不自得。一日獨坐便殿﹐偶睹梧桐落葉﹐瞿然若有所念。顧左右曰「人生不過數十寒暑﹐逐逐名利﹐何時可已﹖朕貴爲天子﹐開國承家業已十有八年﹐長此營營﹐何時方得滿意﹖朕覺世事有如浮雲過眼﹐事後追維﹐味同嚼蠟﹐不如眞修悟道﹐實爲無上上乘﹐況朕幼日卽有此志。邇來飽經世患﹐勘破情网。若不於此時解脫﹐更待何時﹗」語訖﹐立命召禦前會議大臣瑪尼哈特等入﹐卽勉以忠輔幼主等語﹐語至簡單。大臣俱攀駕乞畱。世祖復答數語﹐意甚決絕﹐大臣等跽不肯起。頃之﹐世祖已命小黃門出篋中黃袈裟一﹑喇嘛帽一﹐從容易服﹐飄飄步行出東華門。瑪尼等俱長跪牽裾﹐不聽帝行﹐帝亦不怒。顧辭旨堅決﹐不可挽回﹐大臣乃請指派侍衛護送。世祖固言無須﹐以諸臣請不已﹐遂許侍衛四人隨行。後未至五臺界﹐卽遣還﹐卒未獲知帝所卓錫之地也。旣行﹐瑪哈尼特等﹐方議禪立幼主事。鰲拜始列席定策﹐儼然自稱顧命大臣﹐諸受顧命者俱側目。聖祖旣幼﹐亦不知顧命之眞相﹐果誰是誰非也。且世祖瀕行﹐僅與諸臣寥寥數語。幼主絕未謀面﹐故聖祖迄不知鰲拜未預顧命﹐乃系事後自稱﹐以炫其能耳。

鰲拜旣擅權自恣﹐初止魚肉同儕﹐出言多不遜﹔嗣見幼主長厚﹐心地仁慈﹐遂逐漸進步﹐竟至气淩主座。聖祖幼卽喜讀儒書﹐鰲拜方奏事﹐見聖祖誦讀不止﹐意甚不悅﹐乃面謾曰「吾盛淸自有制度﹐皇上宜讀喇嘛經﹐不宜讀儒生說。先帝不以臣爲不肖﹐故使臣訓誨皇上。臣愚以爲宜體先帝聖意﹐屏儒進釋﹐庶幾勿墜先緒。」聖祖笑曰「彼一時﹐此一時。正位中原而云不讀孔子書﹐無是理也。朕思三教平流﹐可不分軒輊。卿柰何所見之不廣也﹖」鰲拜怫然曰「皇上初政﹐卽拒微臣之忠諫﹐殊不敢復問國事矣。」卽拂袖欲退﹐聖祖止之曰「卿傅勿爾。朕非拒諫之主﹐讀書亦非壞亂之事﹐卿傅其平心察之。」鰲拜聞言﹐面有慚色。顧其剛愎自用之惡性勃不可遏﹐復顧而言曰「皇上請以臣言付諸臣會議。設臣言貽誤者﹐臣願伏斧鑕以謝皇上。」聖祖知其驕蹇﹐遂一笑而罷﹐鰲猶忄幸々未已也。一日﹐鰲拜復請策封其族祖某﹐曾從太宗徵朝鮮有功者﹐侈陳事迹﹐立請優獎。聖祖曰「其功非不甚偉﹐然祖宗朝酬庸之典﹐亦至優渥矣。彼以將軍例賜卹﹐亦已甚矣。今尙欲何所請耶﹖朕不敢有加於祖宗朝之成例。卿其自愛。」鰲不奉詔﹐大肆申辧﹐謂﹕「臣受顧命之重寄﹐而遠祖不獲榮一階﹐大非人子顯揚之道。今日苟不獲溫詔﹐臣將痛哭於文皇帝之陵﹐不復能忝職左右。」聖祖心惡其要挾跋扈﹐而不肯取消其顧命重寄﹐乃從容曰「朕別有旨﹐卿傅何事過勞﹖」鰲卽謝恩﹐以爲榮封已得﹐皇上所面命也。其專擅僭越類如此。或譖於聖祖曰「鰲拜實未受先帝之顧命。當先帝大去時﹐立命瑪尼哈特等入﹐未嘗及鰲拜也。乃其後瑪子等奉命定策﹐翌戴聖主﹐事已大定矣。鰲忽一躍而起﹐爭取一席地據之﹐自稱顧命大臣﹐﹤典見﹥然不以爲恥。皇上優容﹐不究其貪冒之罪耳。否則矯誣上命﹐妄借名器。其自墮品格者猶小﹐而敢於欺罔先帝者實大。且彼瑪尼而死之﹐罪尢不可勝誅。皇上如欲證明事實﹐但取瑪尼哈特所藏之先帝手詔﹐今在其子所﹐則眞僞是非﹐不難大白矣。」聖祖復曰「瑪尼哈特旣有先帝手詔﹐曷不進呈﹐而擅自藏之於家乎﹖」對曰「臣曾見之﹐詔中蓋指明呈閱時期﹐不至期不與呈。」聖祖曰「今是否已至期﹖」對曰「第問瑪大臣之子可。」聖祖果召瑪尼子等﹐問手詔語未畢﹐瑪尼等大驚失色﹐因跪奏﹕「先帝手付先臣﹐諭令祕密﹐候某年月日嗣君已長﹐可付與之﹐汝等斯盡職矣。今旣承天威下問﹐敢不先獻﹐以舒宸廑﹖」聖祖捧手詔讀之﹐淚隨聲墜﹐謂﹕「此眞先帝禦筆也。」命藏大內﹐而召鰲拜入﹐示之﹐令自答復。鰲拜懼甚﹐不敢出一語﹐但叩首求恩而已。未幾﹐禦史等奏劾鰲二十大罪﹐卒遇刑。

初﹐鰲拜忌瑪尼哈特之以長厚受帝眷﹐且持有先帝手詔﹐誓欲傾之以爲快。時聖祖𨿽厭鰲拜﹐而聞瑪尼等好貨﹐暮夜苞苴﹐漸至顯卜其晝﹐賄賂公行﹐腥聞於上。其黨亦多不法﹐瑪尼不能制。聖祖令心腹偵之信﹐乃亦不滿於瑪尼哈特矣。無何﹐鰲拜嗾其黨在臺諫者﹐彈劾瑪十餘款﹐語皆羅織而成。聖祖令瑪尼自復﹐鰲乃遣其黨僞爲親瑪者﹐勸其逐條申辧﹐幾無一語成爲事實。奏上﹐聖祖怒曰「子乃以辧爲能﹐果一無所短乎﹖」於是遣內大臣按問﹐抄沒其產﹐積資頗多﹐且其間有禦用物﹐非臣下所宜蓄者。聖祖怒甚﹐令瑪尼哈特入對。歷數申辧之非﹐欺君罔上﹐乃收宗人府獄。然猶無意死者﹐第飭上疏據實自首﹐當從末減﹐治其黨羽而已。鰲拜復使人就獄中說瑪尼勿自承﹐坐取族滅。瑪尼不知中其計﹐仍嘵嘵置辧。世祖泣曰「昔先帝以手詔付伊﹐朕之敬禮亦至矣。伊不自愛﹐乃至簠簋不飭。證據鑿鑿﹐不可爲諱﹐一至於此﹐然朕以彼爲顧命舊臣﹐輒就刑戮﹐非國家之福﹐故令其伏罪以謝天下﹐則臣之寬典﹐亦有辭以對大眾。而乃執迷不悟﹐始終文過﹐天下安有如是庸愚昏憒之人乎﹖國法所在﹐朕亦安能以私廢公﹖卽使先帝處此﹐亦難爲之保全。朕實不得已而用刑。其布告天下﹐咸使聞知。」又曰「議親議貴之典﹐自古愼重﹐渺渺朕躬﹐何敢妄行大事﹖但國法所在﹐與其枉法以徇私﹐無寧執法以安眾。萬不得已﹐施於一身﹐以正其罪﹐宥厥子孫﹐以用朕情﹐情與法交盡。彼旣無怨﹐而國體不傷。諸大臣諒亦以爲然也。」乃賜瑪尼哈特自裁﹐而宥其子孫﹐居宗人府如故。鰲拜揚揚自得曰「此老崛彊﹐乃入吾彀中﹐今而後﹐莫予毒。所惜者﹐斬艸除根之計未施。彼庶孽耽耽虎視﹐尙恐死灰復燃耳。」不一年﹐聖祖稔鰲拜之惡﹐日知其傾陷瑪尼哈特狀﹐歷數其罪﹐置之法﹐子孫俱從戮﹐禍酷於瑪尼哈特矣。

○拾明珠相國祕事二則

康熙帝性英明而兼果斷﹐故能以衝年親政﹐不動聲色﹐誅巨姦鰲拜。於是三十年中﹐文治武功﹐經營不遺餘力﹐四方底定﹐大勛告集﹐實淸代之大有爲者。迨春秋旣髙﹐尊榮太甚﹐精爽漸喪﹐百獘萌生。於是內而庶孽爭權﹐宮廷樹敵﹔外而姦諛弄柄﹐僉王紛來﹐非初日淸明气象矣。其時招權納賄﹐與靑宮相倚庇者﹐實爲大學士明珠。明珠本皇室懿親﹐狡黠善伺帝意﹐由部曹末秩﹐不十年而晉位宰輔﹐可謂幸矣。顧以聖祖英明﹐未燭其姦﹐其奢侈驕橫﹐卽在滿臣中亦不多見。而聖祖方以儉徳爲天下先﹐獨優容不之問﹐抑何其術之工也。相傳康熙帝喜讀儒書及古今祕籍﹐又好天文算術。滿臣中莫有與之賡同調者﹐惟明珠能深窺其蘊。於是因逢迎之智﹐開汲引之門﹐廣延海內文藝博洽之士﹑奇異罕見之書﹐特設一儲材館於私邸。館中復置藏書樓﹐不惜重金﹐搜致祕笈。東南藏書之家﹐貧不能自存﹐則奔走門下﹐如願以償。文人少有才藝稱譽﹐百計奉爲上客﹐所欲無不力致。故昆山徐氏等﹐皆陰獲其援引。其援彈鋏之客﹐不可勝計。每中祕有所考問﹐一旨甫下﹐幕客爭相條對﹐紙筆紛紛如雪花四舞﹐以故奏對無不稱旨。其子納蘭容若等﹐常得與文人學士遊宴﹐上下其議論﹐文采斐然﹐爲曼珠世家所絕鮮。聖祖之寵幸﹐蓋有由來也。康熙朝文臣之受優禮者﹐莫如張英﹑魏裔介等﹐明珠皆傾心與之結納。其時方奉敕編撰《字典》及《子史精華》《佩文韻府》。明珠每入修書館﹐必使人輦金巨萬﹐遇文字之佳妙﹑謄寫之工秀者﹐皆分賜之﹐多寡無所吝。以是寒畯爭感紉。其姿性本穎慧﹐初不識漢字﹐後與文人往還﹐居然能作書札﹐且吟哦成句矣。一日﹐聖祖問﹕「爾好鉆研風雅﹐亦知莊子《逍遙遊》是何命意﹖何謂《南華》《秋水》﹖」明珠不能對﹐乃奏﹕「臣近日馳思案牘﹐昏冒不學已久。容臣取書讀之﹐明日恭對。」聖祖笑而頷之。明日袖呈條對﹐文詞斐亹﹐節奏詳明﹐居然文學大家矣。聖祖問何人所擬﹐明珠不敢隱﹐舉其人以對﹐則徐健庵也。聖祖笑曰「爾紈絝﹐敢與狀元公交好乎﹖爾試爲朕面解其義﹐毋爲人笑沒字碑也。」明珠歷陳意義﹐頗覺未誤。聖祖曰「此亦可謂難得矣。」遂將禦制詩文賜之曰「爾及身𨿽不復能博通﹐然以此昭示子孫﹐毋使再受金玉敗絮之誚也。」明珠退﹐遂增聰老儒數人﹐專教其子揣摩禦制筆法﹐其後容若等俱以詩文鳴禁中。

初﹐明珠爲固寵持祿計﹐聞聖祖宮中欲選良家閨秀爲女官﹐以充典簽校書等職﹐而限於滿﹑漢之界。滿人女子﹐多不嫻文學﹐無可當選者。乃異想天開﹐密遣使往蘇﹑杭間購小家碧玉未成年者至邸中﹐先教以言語﹐次授之各種學藝﹐以備進獻。其女皆美麗而天足﹐並欲使冒爲滿旗貴族也。其事絕祕﹐𨿽家人不與知﹐所知者惟一﹑二心腹而已。其夫人早卒﹐以妾代之﹐悍妒有力﹐明珠頗畏焉。或告之曰「相國謀署外室﹐城西別墅中粉黛殆以百數﹐三十六宮都是春也。」夫人覘之信﹐怒甚﹐曰「予必盡殺之﹐固不使相國知。」先是﹐別墅所購待年之姬﹐分科習文藝﹐宛若學校者然。如書史﹑詩詞﹑歌曲﹑音樂﹑弈棋﹑繪畫﹑雕刻﹑女紅﹑遊戲等﹐各占門類﹐習一藝成﹐以次遞習。有老儒杭人﹐博通書史﹐兼擅詩詞歌曲﹐相國聘之以教諸姬。老儒僅知爲相國之待年寵也﹐所教爲及笄女子三﹐曰新梅﹐曰嬌杏﹐曰茜桃﹐若姊妹花然。茜桃尢聰慧﹐年僅織素耳。老儒憐之﹐獨教之古列女節孝貞烈事﹐茜桃慨然欲自振撥﹐顧念身世﹐輒爲之淚下。然技藝之精進﹐突過儕輩。偶見卽能仿效﹐詩詞出語有天然韻致﹐非人力所能爲也。老儒譽不置﹐而嬌杏頗妒之。院制﹕每女子三﹐必有一老婦管理其起居飲食﹐凡師教外督責之事皆屬焉。嬌杏嫉茜桃之能﹐輒短之於老姆。茜桃承若儒教﹐慷慨尙气節﹐不肯諂事老姆。且以己所處地位﹐無異娼妓﹐永無撥云見天之日。故覺生趣頓減﹐而怨憤之詞或見於詞色。於是老姆亦厭惡之矣。一日﹐會時節﹐聞夫人來園中遊遨﹐諸老婦大驚﹐知必有禍﹐乃匿其馴擾心愛之姬﹐而班崛彊者出迎﹐意謂夫人若加淩辱﹐此輩固無足惜耳。無何﹐夫人至﹐頗和藹無怒容。旣徧閱諸姬﹐乃命膳夫設宴﹐以享羣花。且命醉飽勿懼。旣而命諸老婦善事諸姬﹐率婢媼登車去。茜桃旣入課齋﹐老儒見其雙頰微酡﹐問所以飲食者。茜桃具以告﹐且曰「夫人固有禮﹐但未知肯釋放吾輩否﹖兒已微露求請意矣。」老儒色然曰「危哉﹐此豈爾求請時耶﹖」茜桃曰「何謂﹖」老儒曰「夫人之有禮﹐於理爲常﹐未可深信。恐其城府甚深﹐蘊毒亦愈厚耳。且𨿽不願爾輩在此﹐亦豈願爾輩安然他適﹐享太平之幸福﹖而爾驟露求請之意﹐彼知爾之不易馴服﹐必設計更速。惜哉﹐爾之不習世放也。」茜桃聞言﹐自悔性躁﹐伏案痛哭。老儒慰解之。新梅最長厚﹐爭來解勸﹐嬌杏則不知所之矣。未幾﹐茜桃腹痛﹐自歸寢室。比晚﹐新梅走告老儒曰「茜妹死矣。凡侍夫人飲者十六人﹐中有六人得賜酒﹐賜酒者皆斃。」噫﹐殆酒中有毒耶﹖老儒嘆曰「吾知頭角崢嶸之爲害速也﹐但爾輩亦不能免。嬌杏何如﹖」新梅曰「嬌妹方鼓掌稱樂。」老儒曰「婦人之妒﹐一至此耶。𨿽然﹐舐糠及米﹐彼自不知死期之將至。何樂之有﹖」新梅懼甚﹐齒爲之戰﹐跽地求老儒援救。老儒曰「吾姑試之﹐未知有效否。」新梅稱謝去。老儒乃函致其徒爲顯宦者﹐言於相國求去。相國知有異﹐遣人引老儒至密室﹐詢所以求去之故。老儒以前事告﹐相國驚曰「吾固不知。此禁臠也﹐柰何夫人貽誤若是﹖」老儒從容曰「與其死之﹐不若生之。」相國頗首肯﹐乃命人稽園中人數。將下赦令﹐夫人已知之﹐爭先馳往﹐命縛色美者別置一室﹐而驅其中姿以下者。新梅朴訥無華﹐竟得漏网。因感老儒惠﹐輾轉訪得其寓所﹐願作奴婢以報。老儒乃納爲子婦焉﹐而相國獻姬之事亦遂寢。

○奪嫡妖亂志七則

康熙帝旣立胤礻眞爲太子﹐以爲天下無事﹐娛情內典﹐藉自頤養﹐不日且內禪。而諸子眾多﹐俱以胤礻乃長厚﹐無奇才異能﹐坐躋大寶﹐心不甘服﹐咸思帝制自爲。其間權力最盛﹑黨羽廣布者﹐則推胤礻眞﹑胤礻題﹑胤礻我﹑胤礻唐。胤礻眞卽世宗﹐有異稟﹐膂力過人﹐能驅使番僧及海內奇俠之士爲己用。胤礻題等與之抗﹐各樹一幟。惟胤禔等常自附於胤礻眞﹐以張旗鼓﹐故胤礻眞與之感情頗洽﹐而視胤礻題四人﹐則仇敵也。先是﹐滿洲家法不主立長﹐蓋尙襲蒙古﹑遼﹑金舊俗。旣入關﹐諸臣文飾漢義﹐請立儲貳。康熙帝亦醉心漢家文化﹐恐不立儲爲天下後世笑。貿然許之﹐而大錯鑄成矣。胤礻乃性厚重﹐短於智略﹐然苟使多讀書史﹐洞明大義﹐實足爲一令辟。惜滿廷不事此﹐亦無出閣就學之典禮﹐但使嘛喇教之番經﹐世僕數員﹐督以淸書騎射而已。聖祖因好儒書﹐獨不使儲貳懋學﹐爲絕可怪之事﹐然實滿廷之劫運也。胤礻乃不知徳足勝妖之事﹐習聞喇嘛之言﹐下至僉人羣小﹐爭相構煽﹐遂與諸子徵逐﹐務爲相勝﹐而事乃敗矣。當儲貳之初建﹐聖祖命與諸弟習射於便殿﹐彎弓無一中者﹐其他技擊﹐亦均不嫻﹐而諸子多勇武命中﹐胤礻乃引爲大恥。師傅某公﹐滿人中昏庸之傑出者也。乃進言說太子﹐謂諸子獲勝﹐皆出崇奉喇嘛及養士之力。太子瞿然問計﹐師傅乃爲畫計﹕爭致喇嘛及擊劍敢死之士﹐務勝諸子﹐敵勢自卻矣。太子固不更事﹐深信不疑﹐乃與諸喇嘛約曰「苟有能以咒語祕術制人死命﹐使彼不敢抗衡者﹐尊爲國師﹐受上賞。」又陰使人語各省大吏曰「能求得奇俠之士﹐武勇技擊足以勝人者﹐封大官﹐舉主同受上賞。」於是喇嘛爭以魔術自效﹐而江湖術士﹑山谷伏莽﹐咸趨闕下﹐以求效用﹐京師紛擾﹐宮闈若市井。奇服異言之人﹐往來闕廷﹐司寇不敢詰。有識者皆知宮中多故﹐禍不旋踵矣。是時康熙帝方深宮頤養﹐潛心內典﹐外間事絕不聞知﹐左右亦必不使之聞知也。

胤礻乃之養士拜僧﹐實求自衛﹐誤中某傅之離間﹐初無意於樹敵也。一日﹐偶出獵南苑﹐見車騎自南來﹐從者至數百人﹐武仗甚整﹐且有喇嘛執器前導﹐狀至威猛﹐以爲帝駕來也。將避之﹐左右進曰「此非車駕﹐實四皇子之鹵簿耳。」太子驚曰「彼一皇子﹐乃呵護之盛若此﹔我儲貳也﹐自顧不如﹐保不爲人所笑乎﹖且其勢淩人﹐後此將爲所制﹐大不可。」心怏怏然。旣歸﹐商於某傅。某傅曰「果爾﹐是不可不請於上﹐以正國體。」乃入奏四皇子鹵簿僭越狀。聖祖果諭令胤礻眞不宜違制﹐速減車騎﹐散黨附﹐免蹈刑法。胤礻眞聞太子所請﹐深銜之。自是一變前日所爲﹐斥去車騎﹐而與喇嘛﹑力士等步行走京外﹐遊歷名山大川﹐不復有威儀而黨羽實益眾。胤礻乃以爲畏己﹐肆然不復置慮﹐不知胤礻眞固臥薪嘗膽﹐以報此辱也。

胤礻眞旣養死士﹐恐爲太子所厄﹐常隻身走江湖﹐以爲閱歷磨練之地﹐且自謂多知民間疾苦﹐則他日可有爲。實則陰探輿論﹐籠絡在野之不軌者﹐以備推倒儲宮而已。嘗漫遊至嵩山﹐遇少林僧﹐技擊過人﹐乃膜拜求爲弟子﹐僧直受不辭。其徒凡數十人﹐以胤礻眞食量過大﹐輒非笑之。又使炊煮以供眾食﹐胤礻眞樂於奔走﹐絕口不道宮禁事﹐人莫知爲皇子也。半載而技成﹐諸僧又嬲之角力﹐胤礻眞避不應。眾笑其怯﹐幾無所不押侮。胤礻眞怒﹐奮起與鬥﹐卒勝所嬲之僧。師曰「子技進矣。」遂贈一鐵杖﹐畱爲他日紀念﹐且言除一女子外﹐可持此橫行海內矣。胤礻眞旣行﹐方下山﹐而宮監衛士集﹐蓋如約而至﹐眾始知其爲皇子也。

胤礻眞微行自晉中歸﹐遇太子賓客於途﹐方毆擊人。倚勢淩辱﹐人不敢與爭﹐踉蹌呼哭﹐莫之過問。胤礻眞獨走問所苦。旁有惡少年大言曰「爾爲誰﹖敢來問訊。寧有三頭六臂乎﹖」胤礻眞熟視其面﹐出鐵杖猛擊﹐碎其腦﹐斃﹐從容返邸﹐而太子黨人已探知矣。夜遣劍客入邸﹐將刺胤礻眞。一喇嘛方侍胤礻眞誦經﹐見窗外有白光如匹練﹐上下無定。胤礻眞怪之﹐令喇嘛就視。喇嘛曰「否﹗否﹗吾已遣某力士辦之矣。」比曉﹐院中樹枝皆如削﹐所蓄之獵犬盡失其首﹐如駢戮者然﹐而數十武外小園中﹐有武士橫屍焉。喇嘛曰「此卽劍客也。技窮力竭﹐乃爲力士所誅。今晚必且報復﹐行當備之。」是夕﹐大風自西來﹐屋宇震搖﹐金鐵鳴動﹐空中戰鬥聲甚厲。居民咸聞之﹐莫知其所由來也。破曉﹐太子宮中皇皇若有大事然者﹐出購棺木﹐其數甚夥﹐特不知死者爲誰。雍邸中亦然﹐人咸疑之。又明日﹐雍邸中徧招都下喇嘛入誦經﹐云作道場七日。諸廟恐人數不敷﹐至延乞丐以充額。頃之﹐太子宮亦傳命索喇嘛﹐然已爲雍邸所要去﹐勢不能應命矣。太子怒甚﹐欲捕大喇嘛誅之。大喇嘛懼﹐請命於國師﹐國師銜旨乞命﹐乃已。太子知雍邸所爲也﹐積不能平﹐徧召門下客﹐謂之曰「今夕不殺胤礻眞﹐與諸君不復相見。」門下客憂懼﹐計無所出。有與胤礻眞之客善者﹐以告。胤礻眞聞之曰「此勢不兩立之秋也。皇父春秋髙﹐一旦禍成﹐恐傷其心。不如吾姑避之﹐以待其隙。苟吾有天命﹐何患不取而代也﹗」束裝將行﹐會有奇士自蜀中來﹐願見雍邸。胤礻眞速使之入﹐則前遊所遇之友也。畱與飲食﹐談技擊諸術﹐風起泉湧﹐顧終不及心事。奇士作色曰「皇子有急難﹐柰何不告我﹖」胤礻眞問﹕「何以知之﹖」奇士曰「聞靑宮新自海外得一術人﹐能以鐵冠取人首於百里外﹐今晚殆以決議施之皇子矣。如能不爲所殺﹐且奪其冠﹐則他日可取以治貪官污吏﹐人皆不敢犯法矣。天下絕殿下﹐使吾聞之﹐方得有此預備也。」胤礻眞問﹕「柰何﹖」奇士曰「彼以喇嘛咒語爲護符﹐施此魔術。今吾儕都以貝葉蒙首﹐則鐵冠必來而復去。吾先於庭外張一袈裟﹐如張网狀。鐵冠必跌落其中﹐吾黨可收之﹐以爲後日之用也。」胤礻眞從其言﹐果得鐵冠。旣而謂奇士曰「寇深矣﹐不用斬截手段﹐此禍防不勝防。吾終不願鬱鬱居此土也。」奇士曰「盍請大喇嘛來﹐當與之爲最後談判。」胤礻眞允之。大喇嘛至﹐奇士曰「降龍伏虎﹐當用其勢﹐過此以往﹐恐不能制﹐柰何﹖」大喇嘛曰「謹聞命。特緩乎急乎﹖生乎死乎﹖惟殿下所擇。」胤礻眞思之良久﹐乃曰「吾爲皇父計﹐不得不緩﹔吾爲皇兄計﹐又不得不生。」大喇嘛曰「諾。」時太子以鐵冠術不效﹐聞胤礻眞仍無恙﹐恚恨成疾。大喇嘛入請曰「吾能以阿肌穌丸治殿下疾。」太子曰「子非助胤礻眞者乎﹖吾安敢服子藥﹖」大喇嘛曰「否﹗否﹗胤礻眞暴虐﹐眾叛之久矣。今彼邀遊四方﹐未敢返都下﹐邸中固闃其無人也。殿下不信﹐可詢之某喇嘛。」某喇嘛者﹐太子之親信人也﹐而實大喇嘛之徒黨。太子見術不效﹐郁恨傷肝﹐性烈如火﹐撻辱誅滅頗夥。羣下人人自危﹐至喇嘛亦不免詬辱。以故喇嘛有貳心﹐亦願助胤礻眞爲虐矣。太子不知其計﹐以問喇嘛。喇嘛曰「此西天活佛之師﹐其丸實能治百病﹐服之當必有效。若胤礻眞則畏殿下之威﹐當不敢復來輦下也。」太子信之﹐乃令大喇嘛出丸進服。胤礻眞徧賄靑宮上下﹐無一人與大喇嘛爲敵者。於是太子以孤掌之難鳴﹐受易性之狂藥﹐𨿽有知者﹐莫爲之白矣。阿肌穌丸者本媚藥﹐或興奮劑﹐而玆則羼入猛烈之品﹐能使腦力失其效用﹐神經中樞爲過度之激刺﹐亦不能制其百體﹐其形態遂類顚狂。斯時﹐太子因疾居外邸﹐不近婦女﹐故宮中妃嬪咸未知悉。延三日﹐太子益狂﹐便溺不自知﹐且毀壞器物無算﹐並禦賜佛像等﹐亦投毀無餘。事旣張﹐太子妃趨視﹐大駭﹐無術爲之收拾﹐乃奏聞。聖祖遣人視之﹐則已不復能成禮﹐且已失一切知覺﹐動則騷攘如獷獸﹐靜則昏昏如負重疾。聖祖不得已﹐乃下詔廢其儲位﹐詔中多憤懣語。然責備太子無狀﹐卒不知爲胤礻眞所嗾使﹐喇嘛所播弄也。太子妃惶恐﹐奔坤寧宮求救於皇后。皇后遣國師及禦醫往視。是夜﹐國師方銜命出宮﹐憩某廟以待旦。大喇嘛膝行入﹐告以由來﹐歷數太子之虐及某喇嘛因忤太子意慘死狀。國師淒然曰「然則吾不能爲救治矣。以此主天下﹐吾輩尙有噍類乎﹖」及旦﹐艸艸入視太子﹐謂系不信神佛﹐心入邪魔所致。非別閉靜室中﹐灌以醍醐﹐咒以功徳水﹐不能復其原性。宜速治之﹐遲且不救。禦醫入﹐亦言心疾不可治。蓋淸初喇嘛之勢力甚盛﹐禦醫僅充數。喇嘛言如何﹐彼亦不敢與之爭辧也。旋皇后召太子入宮中﹐令擇靜室居之。日以功徳水進飲﹐神思漸淸﹐顚狂亦稍殺﹐乃令妃嬪入侍﹐益知斂抑﹐飲食亦增進。妃嬪私問前此病狀﹐亦自知否。太子乃言服某喇嘛丸﹐遂失知覺﹐以後卽昏昏如在醉夢間也。妃嬪以告皇后﹐乃聞於聖祖。遣人窮治其事﹐將捕某大喇嘛鞫之﹐則已隨胤礻眞不知所往矣。以詰國師﹐國師曰「吾徒皆忠於太子﹐且雍邸與太子亦絕無仇怨。此必姦人播弄﹐欲離間兄弟耳。苟有隱匿﹐吾設壇作法﹐使彼二人各至壇前﹐自相質問﹐則佛祖韋陀必不誰恕也。」聖祖可其請。皇后問曰「胤礻眞不至﹐柰何﹖」曰「吾能致之﹐且能縛大喇嘛來。」是夕﹐國師使人謂喇嘛與胤礻眞曰「第來﹐必無恙。」及夜中﹐胤礻眞果至﹐以皮冠蒙首﹐狀極委憊﹐見後伏地不起。聖祖略有所詰﹐奏對極淒惋。太子入﹐見胤礻眞﹐色暴怒﹐詬厲不止。旋壇上有振錫聲﹐如使之跪。太子忽顚蹶﹐乃惘然自述欲殺胤礻眞狀﹐且歷舉所殺侍衛及喇嘛徒眾﹐狀至可怖。是時陰風猝起﹐燎燭皆作慘綠色﹐宮中皆聞鬼聲。聖祖以倦怠悚惕而退﹐皇后等皆廢然返宮。妃嬪奉太子下﹐則又昏然不省人事矣。自是昏瞀嘩噪﹐一如前時﹐不復有一隙之淸朗矣。胤礻眞與大喇嘛從容退。未幾﹐聖祖再廢太子之詔下。蓋前此皇后召太子入宮﹐欲白其冤﹐固已下詔復位。至是知不可救﹐故復廢之也。聖祖欲立胤礻眞﹐皇后終以爲疑﹐謂不如胤禔。然以奔競運動者多﹐聖祖頗有所聞﹐煩厭不能專決﹐嘗憤憤曰「朕萬年後﹐聽爾等自擇之可耳。此皆不肖﹐誰復可以膺付托者﹖苟天位不可終虛﹐自有當璧者食其祿﹐若朕生前﹐則不提議此事可也。」蓋聖祖𨿽不能抉雍邸之姦﹐而知其爭權傾軋﹐決非無因。太子復不克爲人﹐則惟有以不了了之而已。

胤禔最長厚﹐且頗有文才﹐聖祖﹑皇后俱屬意焉。然恐非諸子敵﹐故隱祕不宣﹐計不如待萬年後﹐頒遺詔始立之﹐則諸子倉猝不及破壞也。然胤禔始終與胤礻眞善﹐不敢攖其鋒。皇后憐其無能﹐遂亦聽胤礻眞所爲﹐而不復固執矣。惟胤礻題豪爽有大志﹐不受羈勒﹐頗揮霍﹐喜結交健兒﹐然不屑爲祕密傾陷之行爲。以故與胤礻眞忤﹐常憤太子等結黨爲仇﹐非國家之福。因輒出京旅行﹐飾爲商賈或術士﹐所至必主民家。世俗相傳以爲世祖者﹐實則胤礻題。某年﹐粵東有某賣買行﹐因生理不佳﹐相對愁嘆。時且歲暮矣﹐靜夜無聊﹐小夥有懸紅燈爲戲者﹐掛於竿首﹐以照江中﹐俗亦謂之「照財神」。行之後屋﹐固濱江﹐往來船艘頗多。頃之﹐一巨艦來。眾方注視﹐忽抵行門下維﹐一紀綱僕貿然登岸﹐問行主在否。眾告之﹐僕言「主人販北貨茶果甚多﹐滿船重載。將俱寄於貴行中﹐幸行主出視之﹐可與主人接談也。」行主知爲巨客﹐乃登舟相見。則儀表甚偉﹐行李亦華煥。酬酢旣畢﹐其人因述來意﹐且言貨價不下數十萬金。行主瑟縮曰「小肆資本甚微﹐恐不能擔此重任。請僅受其十之三﹐可乎﹖」曰「無須。吾有要事他往﹐但求將貨速卸﹐輕裝而歸﹐爾行可不必付款﹐待來歲今日﹐復懸紅燈﹐則吾自能復來。屆時﹐當收爾貨金也。」行主大喜﹐乃命人悉遷其貨於岸上。屋宇不能容﹐寄存他家﹐匝日始畢。同業聞其有豪客來也﹐爭相趨附﹐卽日售其貨數萬金。行主以奉客﹐客曰「現吾勿需此多金﹐僅取十之四足矣。余存爾行中﹐待來歲結束並取可也。」行主又欲以盛饌餉客﹐客搖首止之曰「但取好酒數斤來﹐並此間海味數事足矣﹐不多費也。」行主奉命惟謹。逾日﹐客匆匆去。行主徐售其貨﹐數月而畢﹐贏利十餘萬金﹐連資本計﹐殆百萬也﹐頓覺巨富。惟候明歲今夕之約﹐與客瓜分余利耳。及屆期﹐如約懸紅燈。客果至﹐則巨艘三五﹐較前次之貨又倍蓰焉。主人先奉舊帳﹐子母俱陳﹐請指麾分派。客麾又曰「否﹗否﹗吾不需此多金。爾等第爲我存之﹐欲用時通告提取可也。請速遷此次各貨登岸﹐勿稽我行期。」行主以客之惠甚厚﹐前此未多款待﹐方抱不安﹐此次必請多事盤桓﹐以盡地主之誼。客曰「吾事大忙﹐不能領主人厚誼。請勿過畱﹐但使一遊花艇﹐略開眼界足矣。」行主果導之遊紫洞艇中﹐徧徵羣花以娛之。客殊無所戀﹐但飲啖甚豪﹐略聽歌曲而已﹐夜仍返宿舟中。次晨﹐告別欲去。行主苦畱之﹐乃偕遊觀音山等名勝處﹐夜復飲於花艇中。行主使娼家以計羈縻之﹐拂袖竟歸。是時﹐舟中貨已畢登﹐次晨不別行矣﹐並一金未攜取也。行主甚怪之﹐顧業旣受其貨﹐且致富絕無後患﹐則亦自幸天助而已。或疑爲大盜﹐顧無案追者。且其態度華貴閒雅﹐殊不類下流人物。又明年﹐復按期至﹐惟貨已較少﹐然尙值十餘萬金。前後並計之﹐蓋二百五六十萬金矣。主人又陳子母如故﹐客蹙然曰「吾本欲與主人爲終身交﹐念主人長者﹐甚可恃﹐如願存金不取。今吾將有大變故﹐恐不復能來﹐姑受百萬金去。明歲屆期懸紅燈而不來﹐則吾事已敗﹐終身不復相見。此百五六十萬金﹐自取之可耳。」言罷嗚咽﹐色顏慘沮。主人慰勸之﹐且欲導之冶遊﹐以祛其哀思。客卻之曰「吾且去﹐此非行樂之時也。苟明歲復來﹐必與君痛飲於紫洞艇中耳。」及明年﹐果不復至。主人與所善者談及客人蹤迹﹐皆疑爲皇子飄流在外者﹐蓋康熙帝適於是歲駕崩也。後遇京中人﹐詳詰其貌﹐知客確爲胤礻題。又同時﹐漢口又有人睹其蹤迹者﹐並言其刻苦誠懇﹐絕類有道徳之商人云云。

胤礻我爲少林僧入室弟子﹐善技擊﹐常窘辱胤礻眞。一日﹐角技於南苑﹐呼胤礻眞而眩之曰「爾敢與我角否﹖」胤礻眞自知技出彼下﹐乃笑不應。胤礻我突起﹐僕胤礻眞於地。眾小奄俱不平﹐而胤礻我鼓掌去矣。胤礻眞銜之﹐欲使喇嘛以術殺之。旣而喇嘛語胤礻眞曰「彼身常佩達賴第一世所發之金符﹐不易近也。」胤礻眞曰「可奪取之乎﹖」喇嘛曰「不能。惟誘之禦女﹐則可篡取之耳。」胤礻眞乃使小奄狡黠者﹐導之微行﹐爲狡邪遊。胤礻我故好色﹐果沈迷粉黛中。胤礻眞遣人取其符﹐將殺之。忽其口中吐出多量之金蛇﹐盤旋飛舞﹐令人目眩﹐刀劍盡爲所卻﹐卒不能傷。胤礻眞大駭﹐以問喇嘛﹐曰「此婆羅門靈蛇陣也。彼爲國師所教﹐業已入室﹐不可與爭。然習此者﹐必先設誓﹐類多不能大貴﹐況至尊乎﹖殿下但姑讓之﹐他日大位必不彼屬﹐復何患﹖」自是胤礻眞聽其所爲﹐遇輒避之。及卽位﹐胤礻我復不遜﹐乃執而囚之﹐賜名曰「阿其那」﹐譯言狗也。尋卽遣力士殺之。胤礻我猶能奮鬥至三日﹐始爲毒劍所斃云。

胤礻唐力不如胤礻我﹐而智謀特勝﹐恆以小計窘迫太子及胤礻眞。方太子未發狂疾之先﹐每日朝兩宮後﹐卽往西山馳獵﹐胤礻唐僞爲恭順者﹐請爲靑宮前驅。太子喜﹐許並馳驟。乃陰令其黨用喇嘛術﹐以白鐵爲限馬檻。誦咒設之﹐則人目不能見﹐惟與知其隱者則能見之。及馳﹐胤礻唐先越而過﹐絕無障礙。及太子躍馬過﹐馬蹶﹐太子墜馬﹐傷股甚劇﹐病月餘﹐幾殆。然止自怨控縱無狀﹐絕不知胤礻唐之計也。又嘗獻鹿脯於太子﹐陰以色作爲識別。太子召與同餐﹐胤礻唐自認所識者食之﹐無害。太子食之﹐腹頓大痛﹐泄瀉幾瀕於死﹐醫治數月始復。固疑鹿脯之有毒﹐然胤固伴食﹐居然無恙﹐不能以是詰責也。惟胤礻眞探其狡譎﹐深忌之。胤礻唐知胤礻眞惡己﹐心常耿耿﹐欲有以報。會聖祖以歲初召喇嘛誦經﹐諸皇子皆宜會食。胤礻唐之位﹐適與胤礻眞相近。聖祖從上來﹐與胤礻眞僅隔一箭地﹐而胤礻唐適在其間。忽有一小輪從旁飛出﹐直擲聖祖之面。法輪者﹐喇嘛所用之紀念物﹐以精銅爲之者也。喇嘛以是爲可殺魔鬼﹐恆誦咒語飛出焉。今直擊聖祖之面﹐大不敬。聖祖方驚視﹐胤礻唐忽大哭呼痛﹐跪聖祖前﹐奏胤礻眞以法輪擊己。聖祖視之﹐則面紋已碎矣。聖祖思「頃間法輪擲朕面而過者﹐必由彼而波及也。」遂命力士持胤礻眞﹐欲撻之。胤礻眞泣辯其誣﹐且證實爲胤礻唐所自擲。聖祖怒曰「爾尙彊辧。彼旣自擲﹐豈致面有傷痕﹖爾爲此大不敬之舉動﹐而不知受過﹐轉欲嫁禍於人﹐其心術可見矣。」乃命內監執胤礻眞﹐付師傅﹐鞭撻以百數﹐復拘禁至半月以上始釋云。世宗卽位﹐深惡胤礻唐﹐令與胤礻我同縛﹐禁宗人府獄﹐稱之曰「塞思黑」﹐譯言豬也。尋使人拉殺支解之。

○九漢外史五則

雍邸以奪嫡最劇烈之故﹐厚養死士﹐結交海內奇才異能﹐一時蒸爲風尙。除劍俠﹑番僧等外﹐有大力士著稱﹐凡以次行輩﹐得九人。第此等大力士﹐出沒江湖﹐儕伍亡命﹐恆不肯以眞姓名告人。且其人品亦畸零古怪﹐不可方物﹐故各家紀載不同。合而觀之﹐大約名列第一者爲一少林僧﹐失其名。其初﹐一夥居士也﹐食量兼人﹐常恐給食之不足果腹﹐乃竊餘糧藏之。寺後有古鐘﹐大如囷倉﹐重四五百斤。僧以一手掀之﹐覆食於下﹐若行所無事也。同夥以食物短少﹐常受主僧詰責。竊竊議及僧﹐而不得其所藏處。一日﹐見僧攜物走寺後﹐疑其私匿他家﹐因尾之行。僧徐抵鐘所﹐一手托其紐﹐推而起之﹐如掇木桶。置物其下﹐仍如原位放妥。顧而見同夥﹐若有所驚﹐旣而笑曰「幸遇爾﹐當勿令主僧知也。」同夥唯唯﹐蓋心忌其能﹐不欲揚之﹐令主僧知。僧固如見其肺肝也﹐然自是同夥益畏懼而嫉害焉。未幾﹐主僧惡其無他能﹐逐之﹐轉入上寺。寺踞山顚﹐境地益苦﹐而峯巒陵峻﹐奔馳尢勞瘁。汲水擔薪﹐一日間之胼胝﹐已爲人所不堪。獨僧若甚甘之﹐且餘勇可賈﹐工作常倍於人。晚則倚樹而歌﹐絕無疲乏意。寺門有巨石如伏獅﹐上可坐百人﹐蓋由峯顚墜下者﹐然亙古莫能移動。僧睨之﹐曰「此石踞門前﹐殊不便﹐使人繞行。不如移置門左大樹下﹐旣不礙路﹐且可坐以乘涼。」眾笑其妄語﹐僧亦不辧。相度良久﹐忽出兩指推石角﹐石兀兀動﹔復以掌推之﹐石忽倒轉﹔眾方舌撟不能下﹐僧更推之﹐則旋轉如球﹐至門左平面而止。視其下﹐皆粗沙碎礫﹐蓋墜下之迹猶存也。眾大驚﹐知僧爲非常人﹐咸白於主座。僧大笑﹐跣而踞石上﹐呼之不下。蹬足者再﹐視之﹐石已入地數尺矣。主座乃自出﹐合掌迎之曰「此必韋陀化身也。能以絕技傳衣缽乎﹖」僧乃自陳曰「吾𨿽以力勝人﹐而未得節制之術。聞峨嵋有某師者﹐以技擊百八式教人。顧非有名山古剎主僧之介紹﹐彼必麾之門外。今吾此來﹐爲求介紹也。」主座者乃爲之牒以畀之﹐且約學成不忘故剎。僧負擔去。後十年﹐主座者已圓寂矣﹐僧始歸來﹐以其術授徒眾﹐徒眾奉爲主座者。於是少林技擊之名聞天下。雍邸過而慕之﹐從僧學﹐一年始去。顧學成﹐雍邸有所請﹐密談三日夜﹐僧遂循例送之出。雍邸憾之﹐令劍俠與鬥﹐卒不勝而罷。蓋雍邸欲僧從己入都﹐僧始終未允故也。習少林拳術者﹐例有迎送禮。迎時以一石鐘置階前﹐須提鐘而過﹐然後登殿拜師﹐蓋試其膂力何如。送時則歷門三重﹐每門皆置守僧。一以梃擊﹐須能避過﹐不能則自門檻下蛇行而出﹔二以刀棒﹐其阻攔亦如之﹔三則徒手相搏﹐其技術乃至髙者﹐尢爲難勝。相傳雍邸竟不能過第三關。因其皇子﹐禮不可辱以蛇行﹐始由主座僧特令開門恭送焉﹐顧雍邸常引爲大愧恨也。

少林僧外﹐則有兩女子。一爲俠娘﹐相傳系呂晚村之孫女﹔一爲魚娘﹐魚殼大盜之女也。顧此兩女子﹐皆與雍邸爲敵﹐且與滿人不共戴天﹐如俄之有虛無黨者然。初﹐晚村旣以文字獄族滅﹐其孫女乃爲一門人所匿﹐年未及齔也。門人故明功臣裔﹐喬木之悲﹐無時或已﹐𨿽種瓜靑門﹐大有今昔之慨。而舊部之奇人傑士﹐恆私相往來﹐來取幽僻地爲髙會。拔劍斬地﹐擊築悲歌﹐大有幽並健兒气象。官吏或偵知之﹐則另易他處﹐幾瀕於危者屢矣。中有虯髯某者﹐豪客也﹐善技擊﹐知劍術﹐嘗爲友報仇﹐取人首如探囊。久客門人家﹐門人置酒與語曰「子老矣﹐天下方多故﹐絕人之技﹐義不可無傳徒。今門下士正多﹐盍擇一能者而授之耶﹖」虯髯公請視其相而後許。及呂女﹐乃大驚曰「此異人也﹐吾術殆不傳男子矣。」遂悉心教之﹐始而技擊﹐繼以劍術。呂女穎悟絕倫﹐且有神力﹐造詣精進﹐不猶人﹐虯髯公益信眼力之非虛。三年學成﹐虯髯顧而語之曰「少林派而外﹐子殆第一人矣。吾年已耄﹐力不能逮﹐且精巧亦遜於爾﹐爾其勉之。」因贈以名曰「俠娘」。時俠娘年已逾笄﹐矢志不嫁﹐蓋志在復仇﹐不願旁分也。虯髯公旋亦歸山左﹐俠娘遂漫遊海內﹐欲得奇人之助﹐與之切磋技能﹐以達所抱之目的。嘗至少林﹐見主僧﹐角藝數日﹐幾無勝負﹐惟技擊之力稍有弱點耳。少林僧首肯曰「以子技可橫行天下。復仇區區事﹐何難如志﹖但彼仇者﹐方有天命﹐復恃番僧魔力﹐一時不易推倒。然徐圖之﹐終必敗於子手也﹐行矣勉之。倘遇年少書生﹐幸勿托心膂﹐恐功虧一簣也。」俠娘受教﹐北行至晉﹐鬻技於市場。眾健兒以爲一孤女﹐或藉此擇婿﹐於是趨之若騖。又欺其荏弱﹐輒來嘗試。女皆敗之﹐取其金﹐蓋女意在得資入都耳。最後有僧挾重金來﹐相約曰「勝則贈金﹐敗則當娶爲婦。」俠娘羞暈﹐且惡其無禮﹐乃出少林法擊之。僧忽呼曰「吾師妹也﹐吾知罪矣。」遂贈以金﹐伏禮而去。於是晉中無與爲敵者。是時﹐雍邸已得黨羽報告﹐知女之異能﹐後必爲患。乃商諸喇嘛﹐欲以血滴子法誅之。喇嘛曰「否﹗否﹗是女有劍術﹐不可制也。宜用他術籠絡之。」雍邸悟﹐乃私囑張廷玉等﹕「有文士能娶奇女子者﹐朕必位以髙秩。」廷玉等不悟其旨﹐歸以語幕僚。某甲忽自陳曰「吾固知之﹐且吾亦曾相識。彼固重視文人者﹐惜吾畏禍﹐不敢與近耳。今上有旨﹐吾當竭吾忠以成之。」時俠娘方在景﹑滄間賣技﹐士人趨就之。蓋士人固亦晚村門人之同族﹐而與俠娘曾同筆硯者也。俠娘本不願嫁人﹐故𨿽屬意士人﹐而決然捨去。今﹤冒毛﹥﹤毛﹥都門﹐人皆因一孤女屬耳目﹐擬借士人爲假夫婦以自掩飾﹐則目的易達﹐姦人或不易窺破也。士人旣抵滄景﹐卽往謁女。女果以禮晉接之﹐且偕之訪虯髯公。公見女之偕男子來也﹐大駭曰「俠娘亦有夫乎﹖」女亟止之曰「此所謂空花耳﹐師柰何小我﹖」虯髯曰「吾固知之﹐聊相戲耳。𨿽然﹐吾今更得一女弟子﹐與爾不相上下也。天然公例﹐物必有偶。諒哉﹗」遂呼其徒出﹐則亦及笄小女子也。𨿽嫵媚動人﹐而饒有英气。髯曰「此名魚娘﹐非常女子也。」遂與女相見畢﹐密如故舊。旣而謂俠娘曰「以子卓卓﹐而受困於豎子﹐寧不可羞﹖設彼不悟者﹐吾必爲姊手刃之。」俠娘悟﹐欲辭之。而士人已覺﹐星夜遁入京。未幾﹐而搜捕之令下矣。魚娘曰「不入虎穴﹐焉得虎子。與其逗𨖻於此﹐爲貪官污吏所捕﹐曷若徑居都下﹐以伺機會乎﹖」遂偕入都﹐復遇士人於逆旅﹐僞爲落拓無聊者。俠娘哀之﹐士人更歷述別後蹭蹬狀。俠娘使爲己書記﹐往來函札﹐一出其手。外𨿽爲夫婦﹐實則凜乎不敢犯也。無何﹐俠娘偕魚娘往探宮中情景﹐輒若有備。魚娘疑之曰「是直有偵探在吾儕肘掖間也。」一日﹐士人作一祕函待發﹐有友邀往宴飲﹐遂置案頭而去﹐魚娘取而挑視之﹐盡知其內容。蓋以兩人事報告於某大員﹐轉行進呈也。魚娘急告俠娘曰「我言如何﹖此所謂養虎自貽患也。」俠娘曰「然則今晚殆可入宮矣。子待傖父於此﹐吾一身先往探之。」魚娘曰「可﹗」是夜﹐士人大醉歸。見魚娘獨坐﹐而俠娘不在側﹐以爲有隙可乘。蓋士人初畏俠娘﹐而不知魚娘亦系女傑也。士人乘醉無賴﹐徑調魚娘。魚娘初猶動色相戒﹐意將待俠娘歸而處置之。士人竟爾相逼﹐不容須臾緩。魚娘怒甚﹐遂拉殺之。乃逾墻出﹐疾趨至宮廷﹐則宮中方大索人。聞傳旨召大學士入受顧命﹐知大事已了﹐大喜﹐飛躍而出。守衛士或有窺其影者﹐鳴槍擊之﹐幸未中。魚娘不敢復返逆旅﹐蓋恐館中事發﹐邏者已在門也。第不知俠娘生死何如﹐急趨虯髯家。則虯髯新死﹐斂未數日也。慟哭成禮而去。魚娘家本在微山湖中漁舟隊裏。旣歸﹐思俠娘不置。忽忽十年﹐因事遊泰山﹐登絕頂觀日出。忽對面石上立一髙髻女子﹐神采欲飛﹐有淩雲气。諦視之﹐俠娘也。把臂道故﹐喜極而悲。旋相約西遊峨眉﹐將逾苗嶺﹐入藏衛﹐禮眞如﹐不知何日始返云。

金陵有甘鳳池者﹐以練气運力﹐人莫能敵。聞且長於行路﹐日能達三百里﹐絕無疲乏態。嘗主某紳家﹐一夕窗外月明如晝﹐主人之興未闌。鳳池曰「盍玩月乎﹖」主人呼僕啟窗﹐鳳池曰「無須。」乃斂吸气入鼻﹐復張口呼之﹐颼颼如秋風﹐晶窗八葉﹐一時並開矣。主人駭嘆不置。又嘗置全席器皿菜肴於桌上﹐鳳池以兩指按桌邊而提之起﹐離地三尺許﹐髙可逾肩。旋置原位﹐湯不外溢﹐杯簪無一移動者。又嘗力拔牛角﹐牛負痛而斗。鳳池拳斃之﹐連斃二牛。雍邸時漫遊江南﹐聞之﹐願與結交。鳳池有特性﹕不喜見貴客﹐凡貴客來﹐必絕之﹔卽非貴客﹐生客無相知之友紹介者﹐亦必避之。顧家貧﹐別無他屋﹐則煉气入壁﹐以衣櫝自蔽﹐莫有能覓者所在者。雍邸突入其室﹐知其在家也。乃家人忽拒之﹐云已他往。雍邸不信﹐徧視室中﹐見衣櫝可疑。乃命從者移之﹐則宛然一人形貼壁上﹐但不言不動。雍邸招之出﹐不允。閉目加屍﹐乃以手擊之﹐然墻壁也。雍邸怒﹐用喇嘛咒促之﹐亦不動。乃取槍擊之﹐「砰匐」一聲而墻倒矣。人影俱滅﹐鳳池亦卒不見出﹐且不知安往。家人以爲必且葬於火﹐哭聲大作。雍邸始悵然出﹐鳳池大笑曰「累吾又走一家矣。」蓋已走入鄰家壁中也。人問何以不見雍邸﹐曰「吾固知其皇子﹐不欲自投羅网也。」後諸力士之從龍者﹐皆以得罪死。人始服甘鳳池之先見云。

甘鳳池自言嘗遇一勁敵﹐殆九漢中之先輩也。途過江西某所﹐設廣場眩其術﹐方藐視一切﹐以爲無足當我一擊者。諸健兒亦色然驚﹐五體投地。正自鳴得意時﹐忽一曲背之老者﹐笑於人叢中曰「花拳繡腰﹐乃欲在此廣場中耀武﹐不畏人齒冷耶﹖」語罷﹐且咳且笑。鳳池顧之﹐見其龍鐘﹐以爲妄語挑釁﹐無足與較﹐但睨之曰「老不畏死耶﹖」老者復笑曰「恐汝將求死不得也。」鳳池怒﹐持老者欲辱之。將提其肩置場中﹐忽不可動﹐𨿽竭力﹐如蚍蜉撼大樹也。愈怒﹐提拳猛擊之。老者鼓腹以當﹐喫喫笑曰「較之吾孫﹐尙須讓一步也。」鳳池覺拳著處﹐如中綿蕞﹐大駭。老者還問曰「爾爲我敬一拳﹐何如﹖」鳳池亦鼓腹受之﹐老者曰「不可﹗僅承以股﹐當可無性命憂。」鳳池不信﹐老者遂撚其股﹐鳳池顚矣。舁歸﹐病數日始愈。乃訪老者﹐則其子若孫皆技擊家也。欲拜爲師﹐老者不可﹐僅語以後走江湖﹐當避三種人而已。鳳池問何謂﹐老者曰「和尙﹑女子及老翁三者是也。除三者外﹐子可無敵矣。」故甘鳳池不敢與少林僧﹑呂俠娘等爭名﹐顧終不知老者姓名。

白泰官爲吾鄕人﹐其瑣事頗夥。少年時好色﹐恆逾墻入一貴家﹐姦其姑嫂﹐且能挾二女出﹐歸私室中淫樂﹐迨天明﹐仍送還其家。後爲夫族所悉﹐延一力士禦之﹐泰官不知也。是夕﹐月明可鑑毛髮﹐泰官復自庭中下﹐將入二女房。忽有人自後猛擊其腦﹐僕﹐𨿽躍起欲遁﹐則兩足已爲所縛矣。少選﹐堂中明燈璀燦﹐主人南向座。問若何處置﹐主人曰「若送官﹐則揚家醜﹐不如斃之﹐以其肉飼犬也。」泰官大戚﹐思轉瞬身將齏粉﹐不如竭生平之力爭之﹐苟得脫﹐命也﹔不脫﹐亦命也。遂運全身之力﹐使體旋轉﹐其疾如風。時手足被縛﹐其狀宛如俗所稱之元寶。乘勢滿地旋滚﹐其力銳不可當。一霎時﹐及主人之坐處﹐則已桌傾椅倒﹐器皿悉翻覆﹐燈燭亦盡滅矣。爭久之﹐縛之繩始斷﹐兩手可開。乃力士已至﹐奮力與鬥。且斗且走﹐未幾門破﹐而身已出矣。力士爲檻所絆﹐僕不得出。泰官始盡力狂奔﹐得脫於難。自是折節攺行爲善﹐遇彊淩弱﹐眾暴寡﹐或鄕裏一切不平之事﹐輒拔刀相助﹐故晚年多稱頌者。偶至鄕僻觀農收﹐宿佃戶家﹐夜聞鄰婦哭聲甚慘。問居停主人﹕「伊何爲若此﹖」主人言「此事以不問爲佳。吾儕各人自掃門前雪﹐猶恐有禍﹐尙敢多管閒事耶﹖」泰官曰「子勿畏。事大如天﹐吾能了之。第言何害﹖」主人終不肯言﹐泰官欲自往問之。主人子年方少﹐心不能平﹐曰「客知此間有一怪僧乎﹖」泰官曰「不知。」主人怒少年以目﹐少年不爲動﹐曰「殺我可耳﹐終不能關吾口。天下有如是之欺人孤兒寡婦者耶﹖」泰官知話益有因﹐躍起曰「吾必能除此害﹐請詳語我。」少年曰「月前來一西番僧﹐云自北京至此。或張大其詞﹐代皇子出家。顧淫惡甚﹐飲酒食肉而外﹐兼漁獵人家婦女﹐受其荼毒者屢矣。且更有惡性﹐好食人胎。凡婦女有孕者﹐彼必墮其胎﹐而共饔飧。此豈非天外惡魔耶﹖吾意天家當以公正爲心﹐必不致養此害人之惡禿。不知何處野驢﹐冒名嚇人耳。」語未已﹐哭聲益厲。主人搖手曰「勿語﹗勿語﹗恐彼已入室。設聞之﹐池魚之殃﹐其何能免﹖」時泰官足已及門﹐僅言「吾去也」﹐人已不見。蓋逾垣而過﹐小屋中燈火微明﹐一婦人裸置牀上﹐彷佛有人力摩其腹﹐勢甚猛烈。視之﹐僧也。婦人痛極狂呼﹐慘不忍聽。泰官心急火起﹐飛足踢扉﹐扉破。僧見來勢頗洶洶﹐遂捨婦人而覓其軍械。未及取﹐泰官突以手提其腿﹐僕。更起欲遁﹐泰官已瞥眼睹其械﹐則鐵杖也﹐乘勢拾而猛擊之。僧負痛狂奔﹐出戶﹐爲碌碡所躓﹐又僕於地﹐泰官捷起擒之。僧力甚勇﹐以兩手扼泰官之腎﹐痛極釋手﹐僧得脫。泰官又追及﹐舉鐵杖猛擊其首﹐遂就擒焉。是時村人鳴鉦四集。僧大言曰「吾雍皇子殿下之師也。苟得罪﹐一村將無噍類﹐爾鼠子敢妄逞血气耶﹖」村人積怒已久﹐見泰官得勝﹐羣起縛之曰「吾儕寧受官刑﹐不能忍此禿驢之惡虐也。」鄕老或請鳴官﹐泰官曰「不可。彼旣恃官勢﹐彼媚上者﹐難保不爲所震懾。不如吾輩自了之。」村人乃共舉耕﹑犁﹑柴﹑斧之類﹐各斫一下﹐旋成醢焉。人皆快之﹐返視彼婦﹐則奄奄若死﹐泰官令佃戶爲之延醫診治。一村誦徳﹐爲置長生祿位云。

○魚殼別傳

《隨園筆記》及某野史載魚殼事﹐咸謂江南大盜﹐爲於淸端所擒戮而已。實則魚殼與雍邸有特別之關系﹐而於所戮者﹐非眞魚殼也。初﹐康熙南巡﹐得奇士﹐力敵萬人﹐常以自衛﹐不肯道眞姓名﹐但曰「求皇上賜一名可耳。」聖祖以其來時所服魚皮衣﹐狀甚怪偉﹐因曰「名汝魚殼何如﹖」曰「甚善﹗名我固當。」於是魚殼之名﹐震於朝右。旋以太子有怯疾﹐聖祖特命魚殼保護之。魚殼遂爲靑宮黨魁﹐諸喇嘛皆側目。蓋太子喜近漢人﹐讀儒書﹐頗不以喇嘛爲然。故喇嘛皆攜貳﹐傾向雍邸。魚殼因益見親信。顧魚殼性戇直﹐不信詭術﹐常以力折服喇嘛。諸喇嘛銜恨﹐則以術構陷之。魚殼恃有勇力﹐不之懼﹐然卒以此致敗。蓋雍邸初聞魚殼之能﹐欲羅致之﹐因使人誘之出。知魚殼嗜飲﹐乃爲設醇醪精饌﹐令數雅量伴飲﹐而自出拜。與之語﹐大悅。魚殼亦以雍邸沈毅﹐才過於胤礻乃遠也。往來旣稔﹐雍邸終未肯遽宣本意﹐因使人諷示之。魚殼殊不謂然﹐且曰「今上開國主﹐凡有舉動﹐當爲天下後世法﹐豈可妄議﹐搖動根本﹖太子﹐國之儲貳﹐宗社之根本也。設有變更﹐根本卽受搖動﹐在今日似非所當議。鄙意吾儕當竭股肱之力﹐輔雍邸成賢王﹐仍可爲國家建立偉績﹐柰何必以同室操戈﹐宮廷喋血爲幸事耶﹖必如是者﹐竊不敢與聞。」使者具以告﹐雍邸大戚﹐恐其泄語﹐則爲禍且烈﹐於是欲殺之念起矣。因使人誘之來﹐曰「雍邸敬謝無狀﹐此皆細人所譚﹐不足以辱髙聽﹐幸勿介介。今雍邸甚願勇士往見﹐藉聆正論﹐以贖前愆。」魚殼見其擇詞甚恭﹐遂毅然往。至則諸喇嘛方誦經咒﹐謂外人禁不得入。魚殼夙惡喇嘛﹐至是爲所梗阻﹐益肆詬厲。諸喇嘛羣起與之爲難﹐魚殼怒﹐拔劍擊諸喇嘛﹐傷者數人﹐拂袖而歸。諸喇嘛訴諸雍邸﹐加以讒構﹐謂魚殼大呼﹕「篡逆皆喇嘛所助﹐今非盡殺之﹐不足以快吾意。」且曰「直殺胤礻眞﹐卽可了事。」蓋以激雍邸之怒也。雍邸佯怒與絕﹐猶恐諸喇嘛忌嫉﹐仍使之勸駕﹐更求相見。魚殼絕之曰「爾縱喇嘛以慢客﹐吾不能復見爾矣。」雍邸始切齒曰「是人殆不可不除也。」夜乃遣力士刺之。魚殼自衛甚嚴﹐不得間﹔又使喇嘛以術圖之﹐亦無效。聞魚殼將侍太子獵西山﹐僞使人求觀獵﹐而欲於途中圖魚殼。魚殼已知之﹐乃稱疾不從﹐而自飾爲僕役﹐從間道行。雍邸果遣人伺於道﹐不知其爲魚殼也。過之﹐歸而語太子曰「四阿哥異志成矣。倘能敝屣尊榮者﹐則可自請於皇上而去之﹐如漢東海王故事。否則亦當力圖自衛之計﹐勿樹敵以自戕。吾觀雍邸﹐忍人也﹐殿下不忍於彼﹐而彼將忍於殿下。其柰之何﹖」太子曰「力圖自衛若何﹖」曰「自處於正以觀其隙﹐自藏其鋒以俟其動。勿以柄授人﹐勿以權誤己﹐則必勝之算。自操於無形之中﹐若以力爭﹐猶水濟水也。且智能馭力﹐殿下之智能自用﹐則吾儕小人皆殿下之囊中物耳。」太子首肯者再﹐深爲感動﹐因嘆曰「魚殼誠異人也﹐不惟大勇﹐而且大智﹐殆吾之子房歟﹖」自此遂欲延攬賢士﹐注意人才﹐且設禮賢館總其事﹐作爲頗特異。魚殼復進曰「此所謂虛有其表也。殿下宜存此心﹐實事求是﹐愼勿張皇﹐爲人屬耳目。且儲客嫌疑之地﹐設有人構之於上﹐保毋越位之嫌乎﹖鄙意不如斂抑以蓄其志﹐愼密以保其身。遊刃於虛﹐無迹可尋。則上不見疑﹐下不見忌矣。」太子𨿽納其言﹐而好名過甚﹐似不願斂抑。魚殼曰「然則殆矣。」遂欲求去。太子曰「子毋躁﹐吾能漸攺。」頃之﹐諸喇嘛之被擯者﹐羣往助雍邸以構太子﹐危疑日甚一日。太子師傅某者﹐昏誕人也﹐勸太子用喇嘛以敵雍邸。太子初不信﹐忽宮中日夜大擾﹐云刺客時時來尋釁﹐人情洶懼﹐幾於夜不安枕。師傅進曰「不用吾言﹐禍猶未艾。」太子急召魚殼與計事﹐魚殼曰「徳足勝妖﹐殿下但修徳以鎭之。見怪不怪﹐其怪自敗。若果害殿下者﹐吾自能禦之。見其未也﹐少安毋躁。」太子之師傅某﹐以魚殼言爲迂緩﹐乃使喇嘛等入宮偵察﹐且設壇禳之。魚殼視之曰「噫﹗吾可去矣。苟遲之﹐行將供人魚肉。」乃棄裝乘夜出都門﹐僅畱一柬以別太子。胤礻眞聞之﹐使力士追之﹐欲斃之於道。魚殼過鄴﹐爲小販﹐雜乞兒中﹐歌《蓮花落》﹐卒脫去。太子見畱柬﹐猶掉首曰「吾以魚殼爲英雄﹐今視其言﹐直皆老生常談耳。向吾悔信其說﹐致誤事機﹐否則何至坐使敵大哉﹗綿綿不絕﹐將尋斧柯。今日除此滋蔓良不易﹐皆魚殼養癰之過也。」師傅曰「魚殼本大盜耳﹐其言安足信﹖本朝自有家法﹐柰何爲盜所劫持哉﹖太子仁慈﹐聽彼自去。然使彼得於京外播宮庭之惡﹐非計也。法當誅之以滅謗。」太子乃入奏﹐請地方官吏捕魚殼。聖祖亦怒魚殼之逃也﹐徇太子請﹐召魚殼使來﹐而魚殼終不至。初﹐猶時見其蹤迹於光黃武漢間﹐尋入皖之巢湖﹑淮北之微山湖。胤礻眞乃使人求之﹐願釋前嫌以竟其用。魚殼謂使者曰「歸語爾主﹐吾非干祿者流﹐可以利動也。爾主𨿽克成事﹐然不義而篡奪天位﹐非我思存。若貪天之功﹐爲爾主效鷹犬﹐則此時早奔走輦下﹐奚爲來此荒山窮谷中耶﹖已矣﹐吾行遊矣﹐毋更辱駕。魚殼非能爲人用者。」使者欲捕之﹐爲魚殼所擊退。明日視之﹐不知所之矣。使者歸﹐雍邸嘆息無策﹐喪气而已。旣卽位﹐乃使於淸端訪之﹐以淸端有治盜名也。時往來江湖者﹐恆多冒魚殼名以嚇人﹐淸端遂命役捕之。其人亦頗桀驁﹐劫案累累。聞淸端得之﹐人皆稱快﹐亦不暇致詳云。然自是亦遂無魚殼復出也。

○和┞軼事四則

乾隆盛時﹐以和相之招權納賄﹐致人民感生計艱難之苦痛﹐而教匪以起﹐淸運遂衰﹐人咸知之。其賄額至以億兆計﹐可謂極矣。顧其貪婪之性﹐不獨施之於下﹐抑且敢試之於上﹐髙宗竟不之問﹐養成此貪饕之性﹐良有由也。當其恃寵而驕﹐視宮禁之物﹐如取家珍﹐見所愛者﹐卽攜之而去。髙宗卽知之﹐亦不根究。然諸臣咸知之﹐且嘉王銜之甚。及誅﹐諭旨中特提謂其私取大內寶物﹐蓋指實事也。初﹐孫文靖士毅者﹐自徵越南還京﹐入宮朝覲﹐方待漏禁門下。適和┞亦至﹐文靖方手持一物把玩。┞前問曰「公辛苦遠來﹐必有奇珍﹐足廣眼界。今手中所持者﹐果何物耶﹖」文靖曰「鼻煙壺耳。」索視之﹐則明珠一顆﹐巨如雀卵﹐雕刻而成﹐不假他飾者也。┞且說且贊﹐不絕於口。文靖將取還﹐┞率然曰「以此相惠﹐可乎﹖」文靖大窘曰「昨已奏聞矣﹐少選卽當呈進。公𨿽欲之﹐勢難兩全﹐柰何﹖」┞微哂曰「相戲耳﹐何見小如是﹖」文靖謝之﹐亦無他言。又數日﹐復相遇於直廬。和欣欣有喜色﹐視文靖而笑。文靖以爲和挾前嫌﹐笑不可測也。方竭意周旋﹐和乃低語曰「昨亦得珠一顆﹐今以示公﹐未知視公所進禦者如何﹖」語次﹐出珠壺示文靖。文靖諦審之﹐與所進者色澤﹑花紋無毫髮異點﹐其爲卽前日物毋疑。文靖以爲必上所賜﹐敬以奉還﹐不敢問也。後於左右近臣中詢之﹐絕無賞賚之事。某監乃言彼和相者﹐出入禁庭﹐遇所喜之物﹐則逕攜之以出﹐不復關白上﹐上亦不過問也。蓋是時天下安富﹐貢獻繁多﹐上不能一一視及﹐是以不復記憶﹐故往往數月後﹐則並此物之名而忘之矣。況和┞所爲﹐輒不詳究﹐似較此區區﹐轉爲見吝也者﹐故和得肆其盜竊也。又宮中列殿陳設﹐中有碧玉盤徑尺許﹐上所最愛。一日爲七阿哥失手碎之﹐大懼﹐無可爲計。其弟成親王曰「盍謀諸和相﹖必有所以策之。」於是同詣┞﹐述其事﹐┞故爲難色曰「此物豈人間所有﹖吾其柰之何﹖」七阿哥益懼﹐哭失聲。成邸知┞意所在﹐因招┞至僻處﹐耳語良久﹐┞乃許之﹐謂七阿哥曰「姑歸而謀之﹐成否未可必。明日當於某處相見也。」及期往﹐┞已先在﹐出一盤相示﹐色澤佳潤﹐尙在所碎者上﹐而徑乃至尺五寸許。成邸兄弟咸謝┞不置。乃知四方進禦之物﹐上者悉入┞第﹐次者乃入宮也。彼恐漏泄祕密﹐故難七阿哥之請﹐而成親王耳語中﹐有與彼特別交換條件﹐始獲慷慨解囊。┞處處弄權可見。

┞晚年好色﹐諷其黨廣徵蘇﹑杭間色伎或小家碧玉﹐以充下陳﹐其尢嬖者則富貴其親戚故舊﹐亦所不吝也。杭有老儒﹐設館於鄕僻。每出遊或返家﹐必過一酒肆﹐輒入沽飲。一日又過之﹐則肆門半掩﹐內有哭聲。入覘之﹐則當壚女號咷不已﹐其傍則赫然老父之屍。蓋肆主死矣﹐家貧﹐幾無以爲殮﹐故女哭之哀。老儒心惻然﹐出謂眾鄰曰「此亦長者﹐柰何坐視其喪而不助﹖今吾願捐館谷金之半﹐以盡故人之誼﹐眾鄰其亦量力出資﹐可乎﹖」於是﹐眾見老儒好義﹐亦爲之感動﹐不崇朝而殮資﹑葬費均足。且畱有餘爲女養瞻之資﹐更囑鄕之長者﹐爲女擇配以嫁之。蓋肆主鰥獨﹐僅此曙後星孤耳。旣葬﹐老儒亦歸。明年﹐就館他邑﹐遂不復過其處﹐亦不復憶前事矣。又數年﹐偶失館家居。歲暮傺無聊﹐室人交謫﹐至憤懣不克容身﹐因避居友人家。忽家中遣急足至﹐云「有貴官相召﹐國家大事不容緩﹐請主公速去。」老儒不得已﹐隨之歸﹐則邑宰及一顯者俱在堂上﹐且執禮恭甚。老儒大駭曰「諸大人得毋誤耶﹖僕向無出鄕之譽﹐且親友中亦鮮厚祿者﹐安得勞二公枉駕﹖」邑宰曰「非也。大使銜和相國命﹐特致敬盡禮﹐迎老先生往京師。此必中堂特達之知也。卑職敬效鞭弭之勞﹐敢不拜於堂下﹖」老儒謙不敢當﹐乃辭曰「僕與和中堂素昧生平﹐豈敢謬膺上薦﹖」邑宰曰「中堂自有特識﹐願老先生束裝就道﹐幸勿固辭。今特致中堂厚意﹐敬獻聘金千﹑贍家費五百﹑程儀三百。車馬已具﹐請老先生卽日行。」老儒曰「吾聞京師甚遠﹐去當以何日到﹖」邑宰曰「杭至北京約三千餘里。此間已派員伴送﹐又兵役若干﹐保護至爲周密。一切瑣事﹐先生可不勞過問也。」老儒曰「容吾緩一日行﹐商定卽復何如﹖」邑宰不得已﹐乃叮嚀相約而去。老儒以問妻﹐妻曰「正患無以爲生﹐老運至矣﹐柰何不往﹖」老儒乃北行入都。至則入相府﹐勢焰赫奕﹐往來鮮衣俊僕如織﹐導者引坐聽事中﹐陳設雅麗﹐目所未經。聞僕者相傳語﹐皆言「某夫人卽出見﹐而不及相公。」老儒益疑駭﹕「彼相公禮賢﹐豈婦人爲政耶﹖」有頃﹐僕入言某夫人至矣。果聞環佩聲自遠而近﹐香風拂處﹐一麗人招展入室﹐侍兒三五﹐挾紅氍毹敷地﹐倒身四拜﹐口稱義父。老儒瞠目不能語。麗人知其駭異﹐因婉語曰「義父不憶某村酒家女耶﹖捐金葬父﹐感同刺骨。兒所以得有今日者﹐皆義父之賜也。特屈義父來此﹐稍酬舊日之恩。此間𨿽不能如義父意﹐尙可略盡心力。願義父勿棄。」老儒曰「姑姑長成如此﹐老夫亦甚慰。當日葬若父﹐不過略盡綿力﹐亦復何恩﹖且老夫晚年頗好淡泊﹐厭棄紛華。姑姑意良厚﹐其如老夫福薄何﹖亦旣來此﹐小住數日﹐卽當返裏。」麗人殷勤挽駕曰「必相處數年﹐以盡報施之誼﹐幸勿固執。」老儒仍遜讓未允﹐麗人曰「義父倦矣﹐姑嘗酒食﹐然後安眠﹐何如﹖」旋出酒饌極丰腆﹐麗人親執壺勸釂。酒罷﹐命侍兒二人敷寢具。老儒麾卻之﹐攺命童僕。及明旦﹐僕傳命相公請燕見。老儒入﹐和相方倚繡囊坐﹐離席款接﹐禮數頗殷﹐老儒長揖而已。和相笑談甚洽﹐稱老儒爲丈﹐問訊南中風俗﹐語多滑稽﹐老儒偃蹇﹐不甚致答。旋和命慕僚伴談訁燕﹐自起去。於是流連約旬餘﹐每朝及午﹐麗人必來問安否﹔及晚﹐則和相邀入淸談。老儒戒麗人冰山不可恃﹐宜自爲計。麗人拜受之﹐且言已有所蓄數千金﹐托老儒於南中購地築室﹐爲菟裘計。老儒初不允﹐麗人泣曰「義父忍令兒供人魚肉耶﹖」老儒乃勉受。麗人更於所托外厚贈之﹐和相別有所賜﹐極丰﹐先後計三萬金。老儒欲辭謝。麗人曰「否﹗否﹗彼等視如土芥耳﹐不受則亦爲僕役所幹沒。且義父取以施與貧窮者﹐受惠殊多﹐胡介介不爲耶﹖」老儒乃歸。抵杭﹐僞言和相以重金托彼創慈善事業。乃集鄕之仁厚長者﹐規畫進行﹐爲設養老院﹑育嬰堂﹐復置義莊﹐老儒竟不私一錢也。其妻亦僅知爲公家錢﹐不敢攫取﹐惟怨老儒之胡不中飽而已。無何﹐和相敗﹐老儒以無名掛黨籍﹐且受賜事無佐證﹐鄕裏感其厚恩﹐無攻訐者﹐卒免於禍。未幾﹐有妓來西子湖邊﹐云訪親。或勸之嫁﹐不允。問所訪者﹐卽老儒姓名也﹐輾轉得之。老儒喜甚﹐乃爲之畫育嬰堂後院居之。布置一切及料量婢媼﹐頗極完備﹐以其享用豪奢成習慣也。女盡卻之曰「吾將長齋繡佛以終﹐何用此紛紛爲﹖」遂布衣蔬食﹐一媼伴朝夕而已。出囊中金﹐猶千餘﹐悉以捐助兩院。且訪父母之墓道﹐爲之封樹﹐並立後以奉宗祀。或勸之嫁﹐掉首曰「吾本無爲和相守節意﹐但人生如朝露﹐吾視世上榮枯﹐傷心已極﹐業已勘破﹐何必復入魔障中耶﹖」卒不嫁。老儒沒後﹐助之喪葬。事畢﹐亦感疾坐化。所立嗣子葬之孤山之麓﹐名人頗題詠焉。死時年未三十也。

┞貪惏索賄﹐不可紀極。凡外省疆吏﹐苟無苞苴供奉者﹐罕能久於其位。王亶望者﹐卒以贓敗得重罪者也。蓋┞之欺弄髙宗﹐實有操縱盈朒之術。大抵擇賄賂之最重者﹐驟與髙位﹐髙宗固知之。及其入金旣夥﹐貪聲亦日著﹐則施以迅雷不及掩耳之手段﹐查抄逮治﹐法令森嚴﹐髙宗已默許之。而其他之貪官墨吏﹐期限未至者﹐聽其狼藉﹐未至﹐不過問也。綜而計之﹐每逾三歲﹐必有一次雷厲風行之大贓案出現。此𨿽髙宗之作用﹐實和┞之揣摩工巧﹐適合上意也。王亶望撫浙時﹐以和相第一寵人著稱﹐其勢炙手可熱﹐而每歲之炭敬冰敬﹐以及一切孝敬等陋規﹐總數約在三十萬金以上。而此外之珍奇玩好﹐暗幕中饋遺之物不與焉。嘗有一家人某者﹐銜和相命﹐至杭購衣飾脂粉之屬﹐爲羣姬助妝。王聞之﹐出郊迎迓﹐設館於湖堧﹐窮極華美﹐𨿽星使賁臨﹐無其張皇也。家人聞蘇﹑杭多佳麗﹐諷王撫欲一擴眼界。王乃命人徧召五百里內之樂籍中人﹐萃爲羣花大會。卽西湖上設宴﹐絲竹嗷嘈﹐燈光徹夜﹐並延縉紳人士﹐爲之助興。淸流自好者﹐掉首而唾﹐相戒不出淸波門。比其去﹐眾淸流約禊除雅集﹐作詩文爲湖雪恥者三日。顧當時聲勢﹐傾動閭裏﹐王撫實恬不知羞也。家人瀕去﹐乃取所最愛之一妓﹐及王撫借某紳家所用之陳設﹐席捲而行。王撫無如何﹐爲之賞銀萬餘﹐先後所費幾五萬金矣。未幾﹐贓獄起﹐查封其產﹐殆百萬金。或曰「王本富有﹐其中非盡貪囊也。」然因媚和故﹐並喪其固有之資。亦可謂隨珠彈雀﹐得不償失矣。

又有李國泰者﹐亦和黨﹐事略與王同﹐而贓額益可驚﹐蓋在千萬以上焉。先是﹐國泰本一巨腹賈子﹐生長金銀气中﹐幾於一物不知。偶過維揚﹐跌宕於花酒叢中﹐揮金如土。忽有一客與之投契﹐朝夕過從。會漕督過揚﹐車騎甚盛。兩人縱觀之﹐國泰嘖嘖稱道﹐艷羨不已。客曰「此何足異﹖十萬金卽可購得耳。」國泰驚曰「大官可購得乎﹖」客曰「可﹗且區區能爲君營幹。」國泰曰「信乎﹖」客曰「柰何不信﹖子第偕我往京師見一貴人﹐不出三月﹐位至道憲矣。」國泰鼓掌曰「此亦大便宜事。願君勿相戲。」客誓以天日。國泰遂至家﹐取三十萬金輦而北﹐與客偕行。抵京﹐果相將入府第﹐拜謁相公。蓋客卽和家人之弟﹐實私受委托﹐在外招徠者﹐而所見者確爲和┞也。國泰猶恐受欺﹐客乃約置金某店中﹐得官後始約取﹐國泰唯唯。未幾﹐果以道憲發江南。國泰不諳官場儀注﹐幾至決裂。旋以和相私人﹐乃勉與以督糧遺缺。未幾﹐復以罣誤掛彈章﹐卒藉孔方之力和事﹐得以免議處分。和相知江南事繁﹐恐不相宜﹐乃調往山左。山左事簡﹐國泰亦漸嫻吏事﹐遂由糧道三載卽至巡撫。是時﹐和相府中﹐內外俱受國泰賂遺﹐作宦三年﹐百萬之產垂垂盡矣。乃思大行敲剝﹐以賠償此損失。因是貪聲狼藉﹐和頗有所聞。禦史摭拾入參章﹐語侵及和相。髙宗使和自檢舉﹐和乃遣使覘國泰。且言能以百萬金入京﹐徧賂朝右者﹐得免職無罪﹐再圖後效。蓋試其家業之有無也。無何﹐國泰家內已告破產﹐而宦囊所獲﹐僅二十餘萬金。親友告貸及一切搜括﹐止得百萬之半。使者復命﹐和知其已不濟﹐乃請旨查辦。於是國泰遂以查抄押比入獄矣。自知不免﹐乃仰藥於獄中。

○香廠驚艷

香廠在前淸時爲貴遊消遣之地。每遇時節﹐百貨駢羅﹐車馬雜沓﹐不啻今日之中央公園等處也。相傳拳亂以前﹐此區尢擅名勝﹐貴冑眷屬﹐輒倘徉流連其間﹔遊人平視﹐亦所不禁。嘉﹑道時﹐龔定庵與太淸西林春之艷事﹐卽發生於是處者。都門故老尙能言之鑿鑿。先是﹐定庵以奇才名噪輦下﹐所至爭爲倒屣﹐而滿旗豪族稍知風雅者﹐無不欽慕延致。貝勒弈繪號大素﹐宗室榮恪郡王之子。好文學﹐延賓客﹐有八旗才子之目。少年豪貴﹐風致翩翩﹐曾管禦書處及武英殿修書處事﹐以故目錄之學亦頗博洽。聞定庵名﹐延之上座。而貝勒有側福晉﹐才色雙絕。本漢人﹐顧姓﹐原籍吳門﹐以故婉妙淸麗﹐在貴族中實罕儔者﹐貝勒嬖之甚。福晉死﹐遂不復立福晉﹐顧氏寵專房﹐名之曰「太淸西林春」﹐常與貝勒並轡出遊﹐見者嘖嘖驚爲神仙﹐定庵亦聞之熟矣。方貝勒之招致定庵也﹐正管理宗人府﹐乃立援以宗人府主事。定庵以位卑﹐頗怏怏﹐且憾不得見西林春﹐恆獨遊香廠﹐冀有所遇。一日﹐貝勒與西林春並遊香廠。定庵適先在﹐因起迎之。貝勒以定庵名士﹐待之不拘禮數﹐乃以紹介見西林春﹐並指定庵謂之曰「此東南名士也。」西林春亦以禮答之﹐遂相與縱談﹐論詩詞﹐上下古今﹐淸言娓娓﹐久之乃散。自是貝勒益親定庵﹐待以入幕之賓﹐每出入邸第﹐如家人禮。恆與西林春相見﹐通款曲﹐詩詞相倡和﹐推敲激賞﹐無忘形迹﹐至於耳鬢廝磨﹐所不暇顧﹐卽貝勒見之﹐亦不以爲忤也。西林春好著白衣﹐丰致韻艷﹐如羅浮仙子。定庵偶得佳句﹐必往質貝勒﹔或有他事﹐西林春輒出迎迓﹐縱談或至移晷。定庵《雜詩》有「一騎傳箋朱邸晚﹐臨行遞與縞衣人」之句﹐蓋紀實也。後貝勒與西林春遊西山﹐雪中並轡。定庵先於某所待之﹐見西林春作內家妝﹐披紅斗篷﹐於馬上撥琵琶﹐手白如玉﹐不覺狂喜曰「此王嬙重生也。」躍起﹐幾墜馬﹐從者爲之失色。貝勒聞之﹐殊不生怒﹐且笑曰「狂生故態﹐亦可憐矣。」後有忌定庵者﹐造作蜚語﹐漸播穢聲﹐言官欲列以上聞。貝勒懼﹐乃始令西林春檢束﹐遂疏定庵。定庵益傺﹐旋歸至楊州﹐悅妓靈簫﹐欲娶之。靈簫故有眷者﹐力不如定庵﹐恐爲所奪﹐乃紿靈簫以恫喝語﹐令絕定庵。靈簫實狡惡女子﹐定庵不知也﹐時往申夙約。靈簫厭之﹐竟飲以■58A﹐一夕物化。靈簫與所歡遁去。後貝勒知之﹐囑大吏窮治其事﹐錄簫卒置法。貝勒有《明善堂主人集》﹐西林春有《天遊閣集》。又貝勒所作詞名《西山樵唱》﹐太淸詞名《東海漁歌》﹐亦一代文苑佳話也。

○禮部堂議和

英法聯軍攻入白河﹐焚燒圓明園﹐咸豐帝出狩熱河。斯時﹐淸之宗社﹐蓋岌岌矣。當時不識外情者咸謂卽不如遼﹑金之割據燕云﹐亦必如宋﹑明之割地輸幣。斯時﹐恭親王爲京都畱守﹐召六部九卿大會議。惟某侍禦稍知外情﹐抗言「夷多以權利之得失爲勝負。戰而勝﹐則負者﹑弱者倍償其軍費﹐卽可議和﹐占領之土地﹐不妨讓還。蓋其權利旣獲﹐卽戰事終結﹐不必割據其土地﹐臣妾其人民也。今與議和﹐但注意金額而已﹐其他可毋懼也。」大僚中或有以城下之盟爲大辱﹐鼓吹國君死社稷﹐大夫死眾之義﹐必欲與洋人背城借一﹐𨿽亡國猶榮者。侍禦面斥之﹐謂爲﹕「彼一時﹐此一時﹐書生誤國﹐乃欲以君父爲孤注耶﹗且京都破卽國亡﹐此非大一統之義。今英﹑法夷遠涉重洋﹐其勢必不能守﹐其不覬覦我國土也甚明。今東南多故﹐國力疲敝﹐萬不可再構釁端﹐兵連禍結。宜速以賠償軍費歸束﹐然後徐圖自彊之策。凡鼓吹復戰﹐執己見而不惜以國命爲孤注者﹐可斬也。」時恭親王爲軍機領袖﹐兼和議大臣﹐乃獨主侍禦議﹐飛報熱河行在﹐得旨以便宜行事﹐於是和約始開談判。先擬在先農壇﹐嗣某大臣以爲夷人無信﹐當示之以禮﹐遂在禮部堂。是日﹑英人頗肯就緒﹐而巴夏禮崛彊不遜﹐兩造幾致決裂。王大臣等欲退﹐巴夏禮等復侮辱之。乃從某侍郎言﹐命衛兵突襲擊巴夏禮﹐執而縛之﹐送刑部獄。於是英﹑法軍大嘩﹐復肄縱掠﹐要求釋巴。會津沽有法艇入口﹐守者開炮攻擊﹐又復惡戰﹐我兵大敗﹐英﹑法兵繼至。恭親王無柰﹐乃奏請釋巴夏禮﹐許之。巴旣出﹐仍倔彊不受命。某侍郎大言曰「是可斬也。設夷人詰責﹐臣請以十萬橫磨﹐與之搏死戰﹐必可得志。」羣臣稍明時事者﹐多心知其非﹐或一笑置之。

○林夫人書

沈文肅公葆楨之夫人林氏﹐爲文忠公則徐之女﹐英明有才幹﹐當世咸稱之。當文肅守廣信時﹐賊圍廣信急。文肅往河口籌餉﹐夫人困守危城﹐乃作書乞援於饒廷選。此書傳誦一時﹐玆錄其全稿云﹕

將軍漳江戰績﹐嘖嘖人口﹐裏曲婦孺﹐莫不知有饒公矣﹐此將軍以援師得名於天下者也。此間太守聞吉安失守之信﹐預備城守﹐偕廉侍郎往河口籌餉招募。但爲時已迫﹐恐招募無及﹔縱倉卒得募﹐恐反驅市人而使戰﹐尢所難也。頃來探報﹐知貴溪又於昨日不守﹐人心皇皇﹐吏民商賈遷徙一空﹐署中童僕紛紛告去。死守之義﹐不足以責此輩﹐只得聽之。氏則倚劍與井爲命而已。太守明早歸郡﹐夫婦二人荷國厚恩﹐不得藉手以報﹐徒死負咎。將軍聞之﹐能無心惻乎﹖將軍以浙軍駐玉山﹐固浙防也。廣信爲玉山屏障﹐賊得廣信﹐乘勝以抵玉山﹐孫吳不能爲謀﹐賁育不能爲守。衢嚴一帶﹐恐不可問。全廣信卽以保玉山﹐不待智者而後辧之﹐浙大吏不能以越境咎將軍也。先宮保文忠公奉詔出師﹐中道賫志﹐至今以爲深痛。今得死此﹐爲厲殺賊﹐在天之靈﹐實式憑之。鄕間士民不諭其心﹐以輿來迎﹐赴封禁山避賊﹐指劍與井示之﹐皆泣而去。明晨﹐太守得餉歸後﹐當再專牘奉迓。得拔隊確音﹐當執爨以犒前部。敢對使百拜﹐爲七邑生靈請命。昔睢陽嬰城﹐許遠亦以不朽。太守忠肝鐵石﹐與將軍不吝與同傳者也。否則﹐賀蘭之師千秋同恨。惟將軍擇利而行之。刺血陳書﹐願聞明命。

○圓明園修復議三則

圓明園自雍正以迄於咸豐十年英法聯軍一炬之前﹐皆爲每歲春秋駐蹕之所。蓋園中頤養適宜﹐且禮節稍疏闊﹐故歷葉帝王以爲便也。惟承宣內閣諸臣奔走較勞。在專制時代﹐奉一姓之尊﹐分所宜爾﹐不敢言其不便﹔若爲國事言﹐則勞精疲神於趨媚之地﹐其妨害孰有過於此者﹖園去城遠在四十里外﹐閣員奉事者夜半卽起﹐乘騎達園﹐雞猶未鳴耳。閣臣省其事具奏﹐奉諭畢﹐閣員馳回城﹐日尙未午。每日如是﹐亦可謂不憚煩矣。而在天子則以園居爲逸樂﹐較宮中異﹐至咸豐朝而尢甚。蓋文宗聲色之好﹐本突過前朝﹐感宮中不便﹐乃益園居。故事﹕恆至三﹑四月始蒞園﹐八月往木蘭秋狩﹐卽行回宮。文宗則甫過新年卽詔園居﹐秋狩後尙須返園﹐至十月始還宮﹐或竟不往秋狩﹐其好園居若此。後乃知其用意﹐固別有在也。初﹐文宗厭宮禁之嚴守祖制﹐不得縱情聲色﹐乃托言因疾頤養﹐多延園居時日﹐徧徵秀女之能漢語及知漢人俗尙衣飾者。得那拉後於桐陰深處﹐蓋後固能唱吳兪及習俗吳下衣飾者也。後父曾官廣東﹐又居蕪湖﹐以故知南中習尙。文宗寵之﹐旋生皇子。旣而文宗意後終系滿人﹐不稱其意。某大臣陰察之﹐乃以重金購蘇浙妙麗女子數十人來京﹐欲致諸宮禁﹐大違祖制。時文宗適園居﹐大臣乃密奏其謀﹐托言天下多事﹐圓明園地在郊外﹐禁禦間徹夜宜加嚴密﹐內侍旣不敷用﹐且親近左右恐不能周至。今雇民間婦女入內﹐以備打更﹐巡邏寢室四周﹐更番爲役。文宗旨允之﹐此數十女子始得入內。每夕以三人輪直寢宮外﹐人執梆鈴一﹐入夜則於宮側擊之。文宗因召入﹐隨意幸焉。其後選尢佳麗稱旨者﹐加以位號﹐卽世所稱四春者是也。四春旣專寵﹐那拉後方居一家春﹐妒恨無所不至。顧卒以文宗不喜後﹐且無權﹐不能有所作爲。但日夜伺上間隙﹐欲借以傾四春而已。文宗春秋方富﹐遽遘疾不起﹐良有由也。

那拉後久居園中﹐且無寵﹐因日習書畫以自娛。故後能艸書﹐又能畫蘭竹﹐皆此失寵時之成績也。後所居有綠天深處﹐景最幽秀﹐後甚愛之﹐常言他日吾必久居於此﹐以娛暮年。左右侍眾莫不知後之意也。顧切齒於四春﹐因帝寵無如何﹐乃取其失寵者﹐魚肉之以泄憤。有吳中女子不得幸﹐退居某內侍房。那拉後遊園﹐偶見之﹐斥爲內侍匿小腳婦女﹐立命縛之﹐且命與內侍對縛。二人俱極口呼冤﹐言此皇上之命所許入者﹐今因退值﹐暫憩此房﹐二人並無感情﹐且不知女子姓名也。那拉後不允﹐彊指爲外間婦女闌入﹐有違禁令。時左右俱那拉後心腹﹐更無人傳達於帝處。那拉乃使其黨裸女子而撻之﹐醜辱萬狀﹐女子求死不得。旣乃縛之於柱﹐以示大眾。復恐文宗駕至究問﹐旋命飲以冷水﹐遂絕﹐私掩埋之以滅迹焉。或有言於四春者﹐急使人救之﹐已無及矣。四春憾後甚﹐常短於文宗。文宗旋亦聞撻斃吳女事﹐因絕不過那拉處﹐以其有皇子故﹐未廢黜也。然常思爲防範﹐以限制其權力。倉卒有英法之變﹐蒙塵北去。時方與四春行樂﹐驟聞變﹐體已羸憊不能興。某大臣彊扶之入輿﹐一切未及籌備。那拉後知上幸熱河﹐追蹤而往。四春爲其黨所扼﹐不及行也。文宗精神恍惚﹐加以驚恐﹐竟不能相顧﹐四春遂爲亂兵所蹂躪矣。旣至熱河﹐文宗已疾甚。那拉氏繼至﹐仍主內政﹐孝貞後但憂傷愁嘆而已。外則端華﹑肅順等相謀﹐無一大臣能持正者。文宗時省人事﹐則問四春。左右以在道對﹐微頷之。旣而與肅順言「西宮狡惡﹐實不可恃。子當力輔東宮﹐勉襄嗣皇帝。庶幾危可復安也。」左右或有竊聞者﹐以告那拉後。後得預爲之備。及上大漸﹐手書密詔﹐付孝貞後曰「西宮援母以子貴之義﹐不得不並尊爲後。然其人絕非可倚信者﹐卽有大事﹐汝當專決。彼果安分無過﹐自當始終曲全恩禮﹔若其失行彰著﹐汝卽可召集廷臣﹐將朕此旨宣示﹐立卽賜死﹐以杜後患。」孝貞泣受之﹐然爲人巽懦﹐實不能踐行也。而那拉後已微聞之。故當文宗大行時﹐事事不肯稍讓。且穆宗甫卽位﹐卽慫恿孝貞後垂簾聽政。一日﹐召見廷臣﹐微示以意。諸大臣相顧齶眙﹐不敢發一言。惟軍機大臣侍郎杜翰侃侃正色﹐歷引祖制母后不得干預政事以折之。那拉氏語塞﹐姑令退朝。肅順出﹐豎拇指語同列曰「杜老三眞是好漢﹐不愧文正之子。」蓋肅順意受之文宗﹐極不以垂簾爲然也。於時廷論亦未嘗以垂簾爲是﹐惜肅順輩不學無術﹐器小易盈﹐宮中方側目而視。而彼曹益驕蹇縱恣﹐遂益授反對者以口實。實則肅順輩謀國極忠﹐且杜絕苞苴﹐門無私函﹐漢員之獲重用﹐曾﹑胡諸人之得握兵柄﹐皆肅順主之。肅死而曾﹑胡等憂懼異常﹐金陵平復後﹐亟謝兵柄﹐終身以謙退模稜爲事﹐若眞有憂讒畏譏之作用者。實因肅順之奧援已去﹐而那拉後之不慊於漢人﹐其端早見也。方肅順柄政﹐京朝官皆以宮鐙呼之﹐蓋以其名之象形爲戲云。

那拉後旣以圓明園得幸致貴顯﹐且愛園景甚至﹐及垂簾後往視焦土﹐感傷無限﹐因卽有修復之意。顧以洪楊之亂未平﹐有所顧忌﹐又懼爲孝貞所誥責﹐隱忍未發。後歷撚兵之擾﹐河淮間騷然不寧﹐未敢語及行樂。及張洛行﹑賴汶光先後授命﹐天下復頌承平。那拉後因苦於宮禁束縛﹐日爲行樂地計劃﹐惟不如恢復圓明園爲便。燕閒之際﹐必從容風穆宗。穆宗亦不願居宮中﹐時出微行﹐苟得園居﹐自較散適。因借孝養之名﹐以便耽樂之私。於是圓明園修復之議大起矣。然是時交涉日棘﹐外患紛來﹐國庫無儲﹐其情勢實不可掩飾。恭親王方當國﹐毅然欲力爭之。一日叩宮門請見﹐穆宗知爲園事也。問曰「若來﹐亦爲諫阻園事乎﹖朕志久決﹐何必拂太后意﹖且朕居彼﹐與爾等討論國是﹐亦甚善。宮禁拘束﹐殊悶煞人也。」恭王叩首言曰「當今內患𨿽平﹐外難日亟﹐庫藏無存蓄。圓明園﹐純﹑憲兩廟所修﹐當時財力遠過今日。且純廟諭旨﹕後世子孫勿得踵事華飾。今建園簡陋﹐無以備翠華之臨幸﹔若復舊規﹐則國庫不足。以某之愚﹐不若稍緩。」穆宗默然良久﹐臥榻上﹐王更言祖制不可失﹐歷數所以訓儉者。時穆宗好著黑衣﹐謂曰「爾熟諗祖訓﹐於朕事尙有說乎﹖」王曰「帝此衣卽非祖制也。」因誡穆宗勿微行﹐引白龍﹑余且事釋之。穆宗曰「朕此衣與載同色﹐爾乃不誡而諫朕﹐何也﹖爾姑退﹐朕有後命。」旋召大學士文祥入﹐且坐正殿曰「朕有旨﹐勿展視﹐下與軍機公閱﹐速行之。」文祥知其怒﹐拆視﹐則殺王詔也。文祥碰頭者再三﹐請收回成命﹐穆宗終不懌。文祥退﹐乃叩太后宮﹐泣訴之﹐太后曰「爾勿言﹐將詔與予。」殺王之事乃寢﹐而圓明園修復議﹐亦因之暫擱。時穆宗好冶遊﹐耽嬉戲﹐與成人異趣。凡蹴リ﹑蹶張諸戲﹐無不習之。淸制﹕宮中內監有職業服役外﹐如弄舟﹑演劇﹐舁輿等﹐悉內監爲之。穆宗喜舞劇﹐尢喜摜交。摜交須身體靈活﹐年稍長輒不能﹐載淳親教小內監爲之。初習時用板凳﹐小內監橫臥其上。上以手按其腹﹐俾圓轉如連環﹐體若稍僵﹐則用手彊按之﹐死者比比。其精者則摜交能至數十度﹐錚然有聲而弗息。一時風尙﹐自梨園供奉﹐訖各行省﹐無不喜演劇﹑摜交﹐實自穆宗宮中始也。與貝勒載尢善﹐二人皆好著黑衣。倡寮酒館﹐曁攤肆之有女子者﹐徧遊之。後忽病發﹐實染梅毒﹐故死時頭髮盡落也。甲戌十二月初五夜﹐穆宗崩﹐召恭邸入內﹐時外間尙無知者﹐王入﹐侍衛及內監隨掩關﹐越十數重。更入﹐則見陳屍寢宮﹐那拉後手秉燭﹐謂恭邸曰「大事至此﹐柰何﹖」旋與恭邸議定﹐下手詔迎載┟入宮﹐載┟尙幼﹐在輿中猶酣睡也。翌晨﹐始告帝崩。相傳穆宗小殮時﹐侍者檢其懷紙中﹐尙有餘銀盈握﹐蓋微行時所零用未盡者。那拉後以穆宗疾事﹐遂久不注意圓明園事矣。及載┟立﹐復風內大臣議其費﹐羣臣率以國庫空虛爲諫。那拉後憤然曰「吾獨不能積貲自爲之歟﹖民家老寡婦猶能贊積遺產﹐修復舊業﹐獨我爲國母﹐而不能使祖宗行樂地畱貽子孫耶﹖」自是遂蓄意積鏹﹐而賄賂之門大啟矣。二十年間﹐計其總數﹐約得二百兆兩。然皆囤積﹐不事外放﹐蓋將儲以修圓明園也。及海軍議起﹐籌款得千萬。那拉後心動﹐計「海軍何必如許鉅款﹖今日移作修園之用﹐而吾之藏鏹﹐仍可不用﹐寧不兩得﹖」因萬壽諷羣臣﹐爲頤養計﹐修園之意已決。某內臣獻計曰「圓明園地廣費重﹐且偏東南﹐不如辟西山之麓﹐環昆明湖作園﹐引玉泉之水﹐枕萬壽之山﹐以此頤養﹐當得延年。」那拉後大喜﹐因撥海軍費三百萬﹐又諸疆臣祝壽金若干作修園費。閎麗精巧﹐突過舊園。蓋名爲不修復圓明園﹐實則較修復之費更鉅矣。而太后仍聚斂不已。後托滇中婦人繆素筠爲左右手﹐發放各票莊銀行生息。繆素筠者﹐供奉如意館中﹐垂三十年﹐工繪事﹐常與太后談畫理﹐極寵幸親信者也。後復有郵部尙書盛氏爲之鷹犬﹐存入外國銀行﹐聞亦不下百兆兩。及庚子之變﹐乃爲洋行倒賬﹐止追得十成之三四云。又庚子之變﹐日本軍拔幟先登﹐首據頤和園﹐以保護爲名﹐蓋踵庚申英法聯軍故事﹔入據圓明園﹐園中寶藏悉爲兩國所獲﹐約分三等﹕髙等歸獻國主﹐次則各軍官軍士分得﹐最次乃左近無賴貧民劫得之。庚子之頤和園亦然。當日本軍之撤回也﹐除寶藏勿計外﹐實裝馬蹄銀三輪船有半。各邦責難﹐僅斥一小軍官﹐而銀遂盡入東京之庫藏矣。又聞當時宮中金庫﹐在戊子歲已有八巨櫃﹐後三十年﹐不知又當何若﹐此在國庫以外者也。然他人入室﹐輦之而去﹐爲誰辛苦﹖地下之那拉後亦應自憐自笑矣。

○剛愎自用二則

庚子之禍﹐固以端王﹑李蓮英爲中堅﹐而助成之者﹐實剛毅爲之魁。剛毅一貪鄙妄人﹐而能得朝廷之信用﹐釀成辱國喪師之慘劇﹐實滿洲之戾气所鐘也。剛毅生性執拗﹐愚而好自用﹐妾自稱頌﹐不值識者一哂。然其惡不在此﹐乃在一生所長﹐以貪婪爲其本能耳。滿人生性好財﹐不獨剛毅爲然﹐其故由於饋贈宮闈親貴﹐包衣人尢嚴主僕之分。主家貧困﹐包衣𨿽官宰輔﹐主至其家﹐則尊若父母﹐有所欲取﹐輒攜去﹐弗能較也。故滿人應官多貪鄙﹐其勢不得不然。蓋祖宗立制﹐卽以勢利相倡導耳。剛毅家世寒微﹐由淸文翻譯歷官部郎﹑巡撫﹐不識漢文﹐好瑣屑鄙事﹐自謂精能。巡撫廣東時﹐因太后六旬萬壽﹐入都祝嘏﹐方希大用。時內地及京師﹐尙普用生銀以錢兩計﹐而廣東獨已早制銀幣。一日﹐剛傳造幣廠總辦某道入見﹐卒然曰「爲我制幣三萬圓﹐刻期必成﹐將攜入都中。「苛道唯唯﹐如期制成﹐賚往﹐剛命收訖﹐默然不復過問﹐亦不言如何開支。某道不得已﹐列入解京項下報銷。剛毅旣至京﹐因內侍獻於慈禧﹐且賄內侍萬金﹐言於慈禧謂﹕「剛毅知萬壽時賞犒繁﹐特鑄新幣﹐以表敬意。」慈禧視幣色光耀﹐喜甚﹐遂飭收入。宮中有寵者皆賜之﹐眾爭寶愛﹐念剛毅之能不置。尋剛擢戶尙﹐入軍機﹐皆三萬銀圓之力也。某道以解京報銷﹐太后亦不過問。剛毅聞之怒﹐諷後任劾去之﹐以爲宜贈己也。未幾﹐淸糧事起﹐剛奉命南下﹐凡江﹑浙諸省﹐無不被其搜括﹐公私爲之一空。初﹐某禦史言「江﹑浙地密人稠﹐開墾已徧﹐而賦冊多列荒地﹐不報升科。當此國庫支絀之秋﹐何堪再聽隱匿﹖此皆污吏姦民﹐串通作獘﹐實有妨於國家惟正之供不鮮。朝廷宜派專使﹐徧行淸丈﹐使地不隱匿﹐糧無虛報﹐庶幾國用充裕﹐良民气平」等語。時方甲午新敗之後﹐朝議正事羅掘﹐覽奏頗動﹐遂交部議。剛毅時掌戶曹﹐力主速辦。朝廷遂簡剛爲專使﹐勵行淸丈﹐志在必成。剛奉命南下﹐與督撫會商辦法﹐皆主畸零糾葛﹐騷擾民間﹐如操切行之﹐恐釀成禍變。剛以爲疆臣有意忤己﹐大怒不聽﹐乃自發單諭﹐飭州縣自行履勘﹐無少瞻徇。時地方各長吏知其意在婪財﹐各集銀數十萬以賄之。事少緩﹐然意猶未慊﹐且搜索及倉庫﹐日夜咆哮於藩署道庫間。長吏苦之﹐乃更賄以若干﹐始偃旗息鼓而去。此行非特並未規畫淸丈方法﹐且於江﹑浙田賦之統計﹐未嘗一窺也。但前後婪索數百萬金﹐捆載而歸耳。自經此搜括﹐江﹑浙財力爲之大衰﹐而剛之私囊﹐充牣有餘矣。及拳亂起﹐剛之家財﹐悉爲聯軍所得。有家人林某者﹐乘其將斃時﹐攫得十餘萬金﹐且竊其寵姬某氏﹐逃往天津。回鑾後﹐設金店於東城及前門外﹐居然麵團團作富家翁矣。顧其後輾轉﹐生一趣聞﹐亦足見天道之好還也。林某旣得寵姬如夫婦﹐常車馬出遊﹐以炫其顯赫。某少年者﹐宗室子也。幼曾出入剛府中﹐識某姬。偶見於香廠中﹐知爲林某所得﹐大憤曰「惡奴敢爾﹖吾必取而代之。」顧以事無佐證﹐力難發其覆﹐計不如以術誘之﹐施以離間﹐則彼雌雛必非林某有矣﹔雌雛旣去﹐金將誰屬。於是大施其弔蚌之手段﹐不旬日而寵姬果入少年之手﹐漸惡林某如眼中釘。一日﹐林某憤與姬爭﹐姬亦盛气相向曰「爾何人﹖此剛相家財也﹐爾何人﹖」於是立往金店及各鋪中﹐宣布林某罪狀﹐囑於各手續契約中取消其名﹐仍用剛氏名義。林某懼﹐願分一席地﹐不敢爭主權。姬不許﹐令人閉置一室中﹐不與飲食﹐未幾斃命。姬竟與少年同居﹐如夫婦。不一載﹐少年揮霍其產殆盡﹐姬鬱鬱得病死﹐少年仍一貧如洗焉。

剛毅旣不甚識字﹐而又不肯自安拙陋﹐遇文人且欲自炫其能。嘗在江蘇與某撫縱談﹐岸然曰「人皆謂我剛復自用﹐我知剛直而已﹐何謂『剛復』我實不解。」蓋誤「愎」爲「復」也。剛粗鄙不文若此﹐而獨與翁同龢善。蓋翁憤於李髙陽﹑孫毓汶等之以文法相齟齷﹐乃奮然曰「讀書人顢頇﹐不能治事﹐治事還須蘄不識字者。」以故旣入樞垣﹐便援引剛毅﹐謂其朴直﹐可任使也。然剛知貪婪而已﹐其心固甚無良。翁𨿽援剛﹐剛旣得志﹐不以爲徳﹐而反傾翁。翁亦無如何﹐惟詼諧以寄其憤慨耳。剛於文字固茫然不解﹐而於事理亦絕無見解﹐蓋普通知識不完也。一日﹐嘗偕諸大臣入對﹐剛力陳總兵龍殿揚之能﹐謂該鎭系「奴才之黃天霸」。眾咸匿笑之。翁退﹐乃詰剛曰「龍鎭是公之黃天霸﹐公卽是施徳全耶﹖」剛無言。剛又嘗語﹕「人凡求治﹐何必學問﹖但實事求是﹐卽平生大經濟也。如某之一生只作破承題﹐且亦旋卽棄去﹐不屑爲﹐而今備位宰輔﹐與彼咬文嚼字﹐輒誇下筆千言﹐而落拓窮途﹐一身且不自保者﹐何如﹖」聞者亦不屑與之辧難也。嘗於度歲日﹐命其幕賓作春帖﹐粘於府門﹐所擬者均不洽意。一學究爲府中錄事﹐妄希榮寵﹐亦撰一聯進呈。剛忽激賞曰「還讓此公。」乃命書之。下聯爲「花暖鳳池春」句。「池」誤作「墀」﹐蓋學究抄襲舊本﹐以訛傳訛﹐剛亦不解也。他幕賓見之﹐相率辭去﹐謂﹕「吾輩不甘爲白字先生分謗。」剛亦聽之。剛曾爲雲南按察使﹐忽欲沽名﹐乃命人編刊《官場必讀》﹐徧贈僚屬﹐且攜至京中贈人。展視之﹐則率載札咨﹑呈移﹑告示等程式﹐了無他物﹐見者無不失笑。剛以查庫﹐至江寧調查鹽務釐金及地方行政簿﹐繁如牛毛﹐昧昧不能省視﹐則舉告曰「但使五岸督銷﹐增認若干。各地方田賦﹑雜稅增額若干﹐則我事好辦矣。」有釐金總辦某道﹐欲固其位﹐請月增十萬金﹐剛旣諾之矣。忽某道挽人進言「可增至十二萬金。」剛曰「爾速取金來﹐我奪彼與爾可也。」保甲局歲費止六千金﹐剛曰「此屬糜費﹐何益﹖不如裁之。」後盜賊白晝橫行﹐絕無防衛﹐不顧也。初﹐江寧藩司弗審剛意﹐聞剛至﹐日督員吏會計鉤覈。時盛暑﹐剛急欲入都覆命﹐見狀不耐﹐乃曰「君奚徒自苦﹖天下事殊易辦﹐日只須兩句鐘﹐著坎肩﹐挽將辮子﹐一小童掌扇﹐則諸事畢矣。」藩司會其意﹐乃潤色了之。剛喜速成﹐束裝而去。聞藩司所贈亦不下二萬金也。庚子聯軍旣入京﹐洶洶索罪魁﹐剛知不免﹐乃謂人曰「君辱臣死﹐今兩宮西幸﹐辱矣。我爲國家大臣﹐敢不死﹖」乃絕粒。痛飲五色瓜湯﹐腹泄數日﹐遂死。

○毓屠戶六則

淸季之酷吏﹐當以毓賢爲舉首。迹其生平﹐無他能﹐前半生殃民﹐後半世召侮。蓋自山東知府以至巡撫﹐以能治盜名﹐名爲治盜﹐實殃民也﹔自山東巡撫以至爲山西巡撫﹐以能排外名﹐仇教殺人﹐借殘酷自鳴忠憤﹐名爲排外﹐實召侮也。而其最昏誕者﹐卽奉拳匪爲神聖﹐不惜與其前此治盜之宗旨相背馳﹐誠不知是何肺腸矣。初﹐毓知山東曹州府。曹多盜﹐毓至曰「是易治也。」命木工制大木籠四﹐髙及肩﹐囊其身於籠﹐而以木環圍瑣其頸﹐植木其中﹐足下初置磚﹐漸抽去。弱者半日﹑彊者一日夜死矣。籠駢列署門﹐若儀注然。某君語予﹕某歲曾以事過曹﹐甫及境﹐哄傳「請看毓屠戶捕盜。」出觀之﹐十餘衛兵洶洶搜一旅邸﹐得槁項黃馘者十許人﹐縲紲牽曳而過。或嘆曰「是十許人者﹐不逾一晝夜﹐俱送入鬼門關矣。」予駭然﹐意讞盜定罪﹐往返亦須數日﹐安得一晝夜卽駢殺爾許人﹖且其間或有冤者﹐亦須分別鞫訊。然眾語如此﹐不可不一究竟﹐逡巡往觀之﹐至則太尊髙坐堂皇﹐略問姓名履歷﹐卽厲聲曰「站﹗」站者﹐立入木籠之簡稱也。四大籠旣有人滿之患﹐其餘殆可以候補資格﹐苟延殘喘矣。豈知二門內尙有羅列者六﹐適符全數。於是十人之生命﹐一日之間斷送而有餘。予不忍再視﹐遂闌珊歸寓。明日﹐往視之﹐則累累之屍﹐正如貓犬野蓋﹐橫拖倒曳而出﹐云將投入深谷中。尙有一二呻吟於籠中者﹐眾咸嘖嘖稱爲好身手也。予乃語友人﹕「功令﹕州縣治盜﹐須詳稟上官﹐得批復而後定讞。卽近歲有就地正法﹑便宜行事之例﹐然亦非府﹑縣所得擅主﹐何毓之能有此特權也﹖」友曰「斬絞之刑﹐始謂正法﹐須由上官請命而後行﹐若站籠則本非死刑﹐可以無俟請命。然往往速死﹐此乃比於格殺勿論之例。因前歲此地劫去餉銀數萬兩﹐朝廷震怒﹐特諭州﹑縣治盜﹐格殺勿論。毓素以武健嚴酷著﹐簡授曹府﹐陛見時﹐自請便宜行事﹐務使盜風盡絕。故站籠之設﹐乃奉朝旨特許﹐仿佛視同化外。上官所不過問。卽《周禮》『刑亂﹐國用重典』之意也。」予曰「然則是否眞盜﹐可不問耶﹐何執途人而使之入籠也﹖」友曰「此則非予所敢知矣﹐請還問之府尊。」又明日﹐遇毓於某巨室中﹐或問治盜事﹐則岸然曰「予到任兩月﹐站三百七十餘人矣。然盜風仍未絕迹﹐曹人誠彊項哉。」越日﹐予去曹﹐聞後殺千餘人﹐暴民驟起﹐欲圍署戕官。某鎭救之﹐始逃而免。毓以能盡法懲治﹐蒙太后特達之知﹐不三歲﹐洊升巡撫。山東故多盜﹐熟知毓之好殺無厭﹐不敢復攫其鋒。忽一變面目﹐而以神術習拳﹐且移其劫掠之能力﹐以仇洋教。毓私喜盜眾之畏己也﹐而又利其仇洋教之可張己聲威也。乃亦大變其面目﹐舉前之斥爲化外者﹐不惜一轉移而獎之爲義民。按﹕拳匪初起﹐承八卦教之遺脈﹐大都在博山﹑堂邑之間﹐設壇練拳。初不甚盛﹐且畏官府之詰責﹐不敢公然有所作爲。自毓賢以仇殺教士之主張爲正當﹐於是蹤迹漸肆﹐徒黨亦漸眾。其人皆持大刀往來﹐聲言非殺盡洋鬼子不可﹐因名其會曰「大刀會」。然溯其原起﹐實自李秉衡始。毓賢爲藩司時﹐秉衡任巡撫﹐以仇教相切磋﹐因是親善。時大刀會殺二教士﹐徳人以秉衡獎勵大刀會﹐致釀此禍﹐非褫秉衡職不可。朝議亦主排外﹐執不允﹐但調秉衡督川。徳人憾不已﹐遂命開缺﹔徳人堅謂不足蔽辜﹐卒革職去。去日﹐謂毓賢曰「我去公必代﹐是不啻竟我志事也。朝廷怵於外人勢力﹐不欲決裂開釁﹐亦具苦心。但我輩堅持此志﹐當百折不回﹐非掃盡妖氛﹐無以表我輩之人格也。幸好爲之﹐吾已密保於上矣。」及秉衡去﹐毓果得代﹐乃一循秉衡之舊﹐幾如蕭規曹隨﹐後先媲美也。拳匪探知毓意所在﹐大肆劫掠﹐於是有所謂「朱紅燈」者出現﹐揭竿懸旗﹐昌言滅教。毓賢命濟南知府盧昌治查辦﹐匪起抗拒﹐擊殺官兵數十人﹐自稱「義和拳」﹐建「保淸滅洋」旗﹐劫掠教民數十家。毓賢聞其仇教也﹐卽不問其拒捕之罪﹐反獎爲義民﹐出示安撫﹐攺其名曰「義和團」。蓋此嘉名實自毓所賜也。後毓入都﹐聞士大夫多斥拳匪者﹐惟剛毅等與己見合﹐乃倚爲盟主﹐以攻反對者﹐輒大言曰「義和團魁首有二﹐一爲鑑帥﹐其一卽我是也。」其敢冒不韙如此。時拳匪樹「毓」字旗﹐焚劫無虛日。教士屢函乞申理﹐總署令毓保護﹐毓均置不問﹐匪勢益熾。法使屢責總署﹐乃召之來京﹐以袁世凱代爲巡撫﹐拳匪遂闖入直隸境矣。毓賢入都﹐得端王﹑莊王﹑剛毅之贊庇﹐气焰張甚﹐輒謂﹕「朝議太無主張。」陰斥樞臣之媚外。每與端﹑剛等論議﹐歷述義和團之忠勇可恃﹐端﹑剛等遂據以入告﹐乃仍用爲山西巡撫。拜命之日﹐拳匪額手相慶﹐皆曰「吾道其西矣。」蓋衛軍數十人﹐皆拳匪首領﹐早以佳音報知團中矣。自是﹐山西始有拳匪蹤迹。毓乃如飲狂藥﹐自稱義和團統領﹐蓋憤於山東之被黜﹐激而倒行逆施之舉也。平陽府教堂被毀﹐府﹑縣以聞﹐稱曰團匪。毓賢痛斥之﹐至欲列諸彈章。於是郡﹑縣承風﹐莫敢詆拳匪矣。

毓賢在山西日﹐與端﹑剛通密函﹐自言「閫外事﹐惟賢所主。晉中洋教得淨絕根株﹐然後更及其他﹐賢必爲公等分憂﹐對朝廷盡忠﹐對上官盡職﹐對地方盡力﹐對義民盡信﹐對天下﹑後世無愧。」云云。其風顚不經﹐皆此類也。端﹑剛等嘆爲義士﹐隱然倚若長城。故總署疊接外使責言﹐請撤換晉撫﹐中朝俱置之勿問也。李蓮英語人曰「方今督撫中惟毓賢一人﹐可算得盡忠報國。」敏賢聞之﹐益喜自負﹐因命太原冶工精制鋼刀數百柄﹐分賜拳童﹐刀環皆鐫「毓」字﹐呼其眾入署﹐親諭以「仇殺洋教﹐宜並力一心﹐勿負我意」等語﹐諄諄如訓子弟。拳童跳踉索錢帛餅餌。毓命與之﹐謂其左右曰「此輩天眞未鑿﹐要皆忠勇之气所成﹐不宜拘以禮節。」賞畢﹐復送之出署﹐市人鼓掌從之﹐皆艷羨垂涎﹐於是無業遊民紛紛請習拳。卽小負販者﹐終朝勞動﹐不獲一飽﹐亦推擔而起曰「盍習拳﹖習拳可立富貴。」旣愈集愈眾﹐署中應接不暇﹐毓亦厭苦之﹐乃令各州﹑縣分給錢米﹐不復直接供應矣。州﹑縣敢怒不敢言﹐或毅然不與﹐則拳匪圍署滋擾﹐洶洶欲火廬殺人。此等案日輒數起﹐毓置勿問也。拳匪向州﹑縣無所得﹐則仍來撫署環求。毓乃接大師兄入署﹐與商安插拳眾善法。綠輿朱蓋﹐尊若貴賓。大師兄亦居之不疑﹐與中丞公分庭抗禮。及開議﹐毓長揖就教﹐大師兄曰「吾已與部下約﹕凡得教士產者﹐以十之三賞首功﹐十之三分賜各兄弟﹐其四入團爲公費。此後老公祖但獎勵團眾﹐許以便宜行事﹐通令各地方官勿加干預﹐則彼等餉項充足。取鬼子不義之財﹐供同胞倡義之費﹐一舉兩得﹐永不復煩公祖撫卹矣。」毓大喜﹐亟贊爲「辦理有法﹐果然天誕奇才﹐安內攘外﹐保佑大淸﹐此國家之福也。」是年五月﹐拳匪擾直隸﹐聯軍攻天津﹐東南各省自保﹐袁﹑許等以禍日亟﹐請速保護使館教民﹐勿召外侮。朝旨兩可。總署主外交﹐見禍切肌膚﹐乃不得不請旨保護教民。廷寄至晉﹐毓擲之於地曰「此漢姦所爲也﹐老佛爺必不信此﹐且端﹑剛等自有主張﹐豈至先後矛盾若此﹖」翌日﹐端﹑剛函至﹐則果飭其力庇團民﹐痛除洋賊也。毓語家人曰「吾幾爲漢姦所誤。」自此乃於廷寄中見保護外人及調和等詞意者﹐誓不復入目﹐一意主庇拳仇教。六月﹐遂命大焚教堂﹐殺教士﹐太原爲首倡。有最巨麗之教堂被焚﹐煙焰滿城。毓登髙觀之﹐嘆曰「天意也。」營官將施救﹐毓不許﹐曰「汝何人﹐敢違天乎﹖且非吾有命﹐胡僕僕爲﹖」

拳匪焚殺之慘﹐實推山西爲最。蓋他處皆拳匪自爲之﹐其力小而弱﹐惟山西則巡撫爲之主張﹐故其力厚而彊也。時洋教士及華人入教者被殺之慘﹐暗無天日﹐有目擊者尙能言之。大教堂中英教士某者﹐爲毓所誘擒﹐復逃出﹐號於眾曰「昔年晉省大饑﹐赤地千里﹐吾輸財五六萬﹐活數千人﹐於晉亦不爲無功。今獨不能貸一死﹐讓我他往耶﹖」時左右皆拳匪黨羽﹐方鼓興若狂﹐無一人爲教士緩頰者﹐且無力者恐禍及己﹐亦不敢有言﹐卒爲拳匪所戕。又一英婦挾抱嬰兒出﹐跑於道左﹐言「吾施醫藥﹐歲治數百人﹐今請貸吾母子一死。」語未絕﹐衛兵以梃擊之﹐僕於地﹐兵推置火中﹐兒已宛轉烈焰中矣。婦奮身復出﹐兵仍推之入﹐與其兒同燼焉。大教堂旣焚﹐乃命搜獲各分教堂教士﹑教民﹐令集一處。先下令守城門﹐禁教士出入﹐行道者皆檢其身有無佩十字章﹐佩者皆捕之。復移教士老幼於鐵路公所﹐以兵圍守﹐紿言將送之入都﹐眾以爲有生望也。無何﹐復命驅入撫署。毓自坐堂皇﹐厲聲數教士惑眾之罪﹐命卽日行刑。凡殺英教士男女老幼三十餘人﹐服役者二十餘人﹐梟首懸城門示眾。衛兵之與教民有私仇者﹐任意剖心棄屍﹐積如丘山﹐毓勿問也。毓自上奏﹐言彼設一巧計﹐將洋人盡數擒捉﹐以練鎖之﹐均在撫署處決﹐無漏网者。惟有一洋女人﹐割乳後逃走﹐藏於城墻之下。及查得﹐已死。此等喪心病狂之詞﹐公然見於奏折﹐可謂一時之戾气。又撫署殺教士之翌日﹐盡驅法天主教堂童貞女子二百餘人﹐至桑棉局﹐迫令背教。皆不從﹐令斬爲首者二人﹐以盎盛血﹐使諸女徧飲﹐有十六人爭飲盡之﹐毓乃令縛十六人懸髙處﹐迫其餘皆背教。仍不從﹐求死益堅。兵士擇貌美者﹐掠數十人去﹐欲肆行非禮。聞無一人屈者﹐或扼殺之而淫其屍焉。其後諸女子皆被殺﹐屍橫如獺祭﹐見者莫不慘傷。各屬教民富者﹐罔不被拳匪掠奪﹐其被逼背教﹐抵抗不從而死者﹐先後凡數千人。被禍最慘者爲大同﹑朔州﹑五臺﹑太原﹑徐溝﹑楡次﹑汾州﹑平定等處﹐拳匪之勢幾徧全省。毓𨿽剛愎﹐而懼內甚。其夫人亦仇教﹐胡殺戮之慘﹐無與挽回者。聞後亦知殺女教士之慘﹐命於女子暫緩。而拳匪得志﹐乃不從令矣﹐毓妻卒發背疽﹐死於晉。聯軍破天津﹐報至﹐毓自請勤王﹐將率拳匪出發。然其意亦畏洋兵﹐不欲果往﹐意端﹑剛等欲使己爲外應﹐必不令其入京也。無何﹐朝旨下﹐命統軍來京。毓大懊喪﹐陰諷晉人吁畱﹐拳黨亦不願毓去。朝旨惇促不已﹐始議就道。瀕行﹐延大師兄等入署﹐置酒與別﹐且囑之曰「教民罪大﹐焚殺任汝爲之﹐勿任地方官阻止也。」時聯軍已破京師﹐兩宮西幸﹐毓遇之於途次。太后已有悔意﹐不願見毓﹐命暫回本任供差。毓語其家人曰「吾將得禍。𨿽然﹐成敗有命﹐吾何悔哉﹗」

八月﹐李鴻章奉命議和﹐徳國要求第一件在懲辦罪魁。案中聲言山西殺戮之慘﹐爲各省最。朝旨乃令毓開缺﹐另候簡用﹐以錫良代爲晉撫。時各國以罪魁未經懲辦﹐不允議約。駐徳使臣呂海寰﹐駐俄楊儒﹑駐英羅丰祿﹑駐美伍廷芳﹑駐法裕祥﹑駐日李盛鐸﹐合電請懲辦罪魁﹐首李秉衡﹐次毓賢﹑剛毅﹑趙舒翹﹑董福祥﹑載漪﹑載瀾﹐並述各國堅決之意。鴻章與劉坤一﹑張之洞﹑盛宣懷亦先後電劾﹐朝旨乃將毓賢褫職﹐配極邊﹐永不釋回﹐各國意猶不慊。十二月﹐得旨﹕毓賢遣發新疆﹐計已行抵甘肅﹐著卽行正法。於是至慘極惡之毓賢﹐乃有歸結之一日矣。當毓聞京師失陷之變﹐折回晉境時﹐拳匪仍肆擾各屬不已﹐劫掠之事﹐視爲慣例。各屬亦不復上報﹐而毓亦知憂懼斂迹﹐不復如前之興髙采烈。惟拳匪羽翼已成﹐急切不肯收束﹐且鴟張益甚﹐見毓之懼禍灰心也﹐日聒於撫署﹐謂﹕「京中消息﹐純系漢姦謠言﹐實則京中使館已焚﹐洋人盡殺﹐指日可望太平﹐統領不必愁煩。」毓被嬲不已﹐乃曰「朝旨亦可假冒耶﹖爾等速自爲計﹐毋混乃公。」拳匪知不復可混﹐乃嘯聚各鄕﹐爲攫金鳥獸散之計。是時﹐州﹑縣彊項者﹐始不關白上官﹐自行痛剿﹐毓亦不過問。有平遙令某者﹐以家財激勵死士﹐捕劫掠之拳匪數百人﹐駢誅之。拳匪欲報仇﹐訴於毓。毓曰「爾輩劫掠爲生﹐卽非義民﹐安知非假冒義和拳者﹖爾輩須往查明皂白﹐吾始可爲之代辦。否則﹐地方官本爲除暴安良計﹐劫掠者﹐王法所不赦﹐吾安能庇爾輩﹖且吾已爲朝旨所駁斥﹐旦夕待罪此間﹐尙能爲爾輩護符耶﹖今本省洋教已盡﹐爾輩宜往京師﹑天津﹑山東一帶﹐奮其義勇﹐自樹一幟﹐切勿在此騷擾良民也。」拳匪語塞﹐但求撫公憐憫﹐發給遣散之資﹐令兄弟輩各尋生活。毓曰「吾服官以來﹐淸剛自矢﹐別無藏鏹餘財﹐可以爲諸英豪壯行色。無已﹐吾惟有敝衣數箱﹐爾輩向質庫取銀﹐作川資何如﹖」語畢﹐命從者出箱示之﹐皆破爛不堪衣著之物﹐拳匪乃謝曰「公眞淸官也。兄弟輩不敢復有所求﹐且公行有日﹐兄弟輩尙當醵資爲公壽﹐公毋自苦﹐兄弟輩必當吁請於朝廷﹐保公無罪也。」毓謝之﹐且囑其勿爾﹐令朝廷生疑。自是拳匪不復入撫署。

罪魁懲辦之旨下﹐秉衡﹑剛毅已前死﹐惟趙舒翹﹑毓賢尙存﹐宜立卽正法﹐以謝外人。時毓賢得發配新疆之旨﹐將行﹐尋又得抵甘肅卽行正法﹐著何福坤監視行刑之旨。李廷簫爲晉藩﹐附和毓聲﹐縱拳戕教。旣得正法之旨﹐持以示毓﹐毓曰「死﹐吾分也。執事何如﹖」廷簫知不免﹐元旦日﹐仰藥死。拳民欲畱毓﹐或又勸毓據晉﹐率拳民以叛﹐毓皆不允﹐且曰「吾本忠於朝廷﹐若此﹐則前日之淸勤忠懇﹐盡付東流矣。」蓋猶自信爲後世有名譽之人物也。抵蘭州﹐蘭之士民亦多信義和團者﹐謂毓無罪﹐以伏法爲冤﹐集眾欲代請命﹐求朝旨貸一死。毓移書止之﹐謂﹕「己殺洋教士時﹐已辦一死﹔今乃不成﹐死何足惜﹖但願繼事吾志者﹐愼勿忘國仇可耳。」眾感其言﹐或有泣下者。時毓之老母年八十餘矣﹐畱太原﹐惟一妾隨行﹐知行刑有日﹐乃逼令自裁。妾縊﹐視其旣死﹐笑曰「彼乃先驅狐貍於地下也。」旋自作挽聯﹕「臣罪當誅﹐臣志無他﹐念小子生死光明﹐不似終沈三字獄﹔君恩我負﹐君憂誰解﹐願諸公轉旋補救﹐切須早慰兩宮心。」書之懸於逆旅﹐眾或傳抄之﹐忠臣好官之名﹐頗震一時﹐識者或嗤之以鼻。然當日毓狼狽之態﹐亦殊可憐也。正月初六日﹐何福坤至什字觀﹐呼毓出。毓尙未朝衣﹐知何來卽將行刑﹐乃請整衣出看﹐何許之。毓殊不畏縮﹐及出﹐隨從武員卽舉刀斫之﹐傷頭不死﹐毓負痛連呼「求速死」。僕憐其宛轉﹐助之斷項﹐眾爲集資收葬焉。或追敍其殺洋教士之慘狀﹐乃嘆曰「如此而死﹐猶幸也。」

○寇太監

光緒帝有寇連材爲心腹﹐亦猶西太后之有李蓮英也。顧連材忠耿持正﹐視蓮英之貪邪婪賄﹐作惡無厭者不相同﹐初﹐連材稍讀書識字﹐嘗究心於君臣大義﹐謂﹕「己惜已身爲刑余﹐不能列朝右與士大夫商政治﹐亦不當與士大夫交﹐爲朝廷羞。惟旣給事宮廷﹐親近人主﹐自當盡吾職分﹐令人主安適康健﹐爲天下臣民造福。所願如此﹐其他奢望﹐不敢存也。且令人主知吾輩中尙有良心﹐非可一槪抹殺者。」其志類如此﹐故平居作事謹愼﹐保護幼帝起居服食﹐無不誠敬。光緒帝自幼入宮﹐不能得慈禧歡心﹐體極孱弱﹐飲食衣服﹐慈禧絕不憐顧﹐醇王福晉常爲之哭泣。惟連材熱心調護﹐帝幸得長成﹐連材嘗作日記詳載其事﹐中略言﹕

帝生母𨿽與西太后同气﹐而西太后待遇殊落寞﹐饑渴寒暖﹐從未一問。所賴東太后時時撫視之﹐得無失所。及東太后上賓時﹐帝甫十一齡耳﹐自此遂無一人調節起居。連材無狀﹐不敢專擅﹐但於心不安﹐亦萬不得已﹐乘間進言於西太后﹕「衣食宜如何整理﹐勿聽帝自主。彼輩不能盡職﹐帝年幼﹐不知施以賞罰。早晚寒暑﹐漫無節度﹐或衣垢不浣﹐或物腐充食﹐有傷政體﹐請太后爲之查察。」太后反責連材多事﹕「汝盡職可耳﹐安得越他人俎而代之謀耶﹖」連材嘗私念帝𨿽貴爲天子﹐曾不及一乞人兒。本生母醇王福晉每與人言及徳宗﹐未嘗不痛哭欲絕。自帝禦極﹐以至福晉卒時﹐二十餘年﹐母子終未獲一面也。西太后之忍心如此。後帝患痼疾﹐精神痿敗﹐不能生育﹐皆少時衣食不節所致。

哀哉﹗連材所記之言﹐大致如是。李蓮英甚憾光緒帝﹐以嘗受帝之呵斥故。而寇太監忠於帝﹐故蓮英深惡之。西太后之惡寇太監﹐則蓮英與有力焉。戊戌之變﹐當康有爲與帝密謀之際﹐寇微有所聞﹐蹙然曰「此事發之太驟﹐恐難得圓滿結果。且呂祿握重兵久﹐根深蒂固﹐一時不易猝拔。而太后黨羽中如剛毅﹑裕祿﹑懷塔布﹑許應癸諸人﹐皆數十年舊宮僚﹐資格甚老﹐門生故吏極多﹐亦非旦夕所易推倒。今帝所恃者﹐謀臣則一新進之康﹐兵師則袁世凱。袁方將受榮之卵翼﹐安能使之反抗﹖此事若不熟籌﹐恐畫虎不成﹐反類狗也。𨿽然﹐我一刑余賤者﹐縱剴切言之﹐亦烏足動聽。」於是憂形於色﹐寢食俱廢。帝向知寇之誠懇﹐凡服食起居﹐非寇在側不歡。忽請假數日﹐知其病劇﹐乃遣人召之入﹐詢所苦﹐冠曰「奴方見皇上近日憂國甚至﹐恐有傷玉體﹐故不覺悲戚。念曩昔聖躬之孱弱﹐皆奴才不善調護所致。今當宵旰憂勤﹐而奴才終不能分尺寸之憂﹐皆奴才之罪也。誠惶誠恐﹐無地可以自容﹐故不覺至此。」帝覺其宛轉陳詞﹐中有微意﹐乃曰「子第自愛﹐幸速愈﹐容聯思之。」寇因泣撫帝足曰「陛下獨不念魏髙貴鄕公﹑唐中宗之事乎﹖一誤再誤﹐國與幾何﹖謀定後動﹐策之上者也。」帝曰「聯知子忠藎﹐故能容子言。否則﹐此何等事﹐而可令宦寺聞之耶﹖子姑退﹐朕自有命。」寇退﹐謂其徒曰「吾旣言之矣﹐帝苟有不測﹐吾必死之。」及事泄﹐太后已傳旨坐乾淸門﹐請祖訓﹐奉太宗禦棍﹐將笞帝死於門下矣。寇聞耗﹐大驚﹐力疾馳往恭邸求救。昌壽公主聞之﹐是夜叩西苑門﹐跽請太后息怒﹐始得囚帝於瀛臺。太后頗疑公主知之過速﹐必有人走告。李蓮英知寂監所爲﹐訴於太后。太后怒曰「此賊畱之不祥。」命人執以來。訊之﹐抗辧不屈﹐乃處以極刑。

○劉太監

慈禧之殘忍不徳﹐更僕難數。其對於失歡者固睚眥必報﹐而奄寺宮人﹐命等螻蟻﹐更罔不受其荼毒。自李蓮英專寵﹐失寵者必置之死地以爲快﹐然無若劉太監之慘者。先是﹐大內蓄毒劑至多﹐其毒性種種不一﹐奇異出人意表﹐不獨宋祖之施牽機藥於李后主﹐爲歷史上之奇談已也。聞其藥有服之數年而始斃者﹐有入唇立絕﹐毫無傷痕者。以視鴆﹑砒﹐直尋常菽栗耳。相傳悉系明代遺物。孝陵之誅翦功臣﹐成廟之剿絕孝康諸子﹐大都皆將此物。至孝貞上仙之速﹐度卽此物之爲祟也。其後十數年﹐始有劉太監之奇劇。太監劉姓﹐忘其名﹐眾以其性行迂緩﹐而城府極深阻﹐故儕輩俱戲呼之曰「陰劉」。劉入宮﹐迥在李蓮英前﹐得太后權寵﹐亦初在蓮英右。及蓮英得志﹐劉寵始稍替。然以資望﹐究在李上﹐宮中諸小莫不尊事之。那拉氏之起居﹑服食﹑嗜好﹐劉最粗悉。李初恆諂事劉﹐窺竊其術﹐學步無所不至。劉固不肯盡泄其祕﹐然蓮英性乖巧﹐一顰一笑﹐無不爲東施之效也。久之﹐後意漸移於蓮英。又蓮英年少﹐貌𨿽不美﹐而作態嫵媚。後性惡老﹐陰劉之不敵蓮英﹐勢也。然以習慣上之關系﹐寵𨿽衰而太后尙不能忘之﹐遇故事蓮英不能了然﹐輒曰「問劉﹐劉必稔。」劉以是持李短長﹐蓮英積羞成忌。劉﹑李之間﹐勢遂水火。蓮英意非去劉勿快也﹐乃用其惟一之術﹐時時譖劉於太后前。顧劉亦工心計者﹐語動最周密﹐凡蓮英所抵之隙﹐無不先事預防。李𨿽百計傾軋﹐終歸無效。乃一變其計﹐爲暗箭傷人之伎倆﹐陽修好於劉﹐而陰實謀之愈亟﹐劉果防之稍懈。一日﹐劉忽以事失西太后意﹐大受譙訶。李乃乘機中西太后之所忌﹐竭力媒孽。西太后果大忿曰「是人殆不耐活矣﹖」一日﹐禦便殿﹐召劉至﹐叱使長跪﹐數其罪至數十事﹐曰「此可殺否﹖」劉自審爲蓮英所傾﹐必不免﹐乃崩角曰「奴才誠有罪﹐當萬死。求佛爺憫三十年犬馬微勞﹐使獲全屍﹐於願足矣。」西太后沈吟久之﹐曰「子且退﹐予有後命。」因吒侍女引劉至殿下一小屋中﹐反扃其戶。劉旣去﹐西太后忽笑顧諸侍女曰「今日有一新鮮活劇﹐賞爾等一觀。此劇固數百年不易見也。」因令於某號室內開某字號櫝中﹐有玻璃篋扃極嚴者﹐取以來。侍女如言﹐奉篋至﹐西太后自揭衣囊﹐探其中出一小鑰﹐制絕精巧。及啟篋﹐則中有大小玻璃瓶十餘事。太后檢視良久﹐取一小瓶﹐髙僅寸許﹐中佇淡紅色藥屑如粉﹐乃以法去塞﹐傾藥粉入一酒杯中﹐約止分許﹐和以水﹐曰「持此令劉監飲之。飲畢﹐令其安臥勿動﹐汝卽來復命。」侍者受命往。有頃﹐返曰「劉監得藥﹐卽叩首謝恩﹐然後服。服訖﹐卽遵旨安臥矣。」西太后頷之﹐越炊許﹐忽語侍者曰「汝輩欲觀奇劇﹐此其時矣。世界新幻戲﹐當無如此之巧妙也。」眾奉命﹐相偕入小屋中﹐啟戶入視﹐則劉已不知何往﹐疑其遁也。驚極﹐幾大號。忽一女子左右視﹐顧見炕上臥一小兒﹐亟諦視之﹐卽劉也﹐已縮小如初生嬰﹐長止尺許。撫之已僵﹐而膚色悉如平時﹐絕無遇毒狀。眾乃大懾﹐有因驚致疾者。西太后聞其狀﹐乃喫喫笑不已。甚哉﹗其殘忍乃過於呂雉﹑武也。

○端王與溥俊

拳匪之亂﹐實根於戊戌政變之反動力﹐而爲之樞紐者﹐則端王與大阿哥溥俊是也。初﹐端王與李蓮英極相得﹐太后常言「端王載漪秉性忠誠。」故立其長子爲大阿哥﹐實皆蓮英爲之道地耳。端王性粗暴﹐絕無意識及威儀﹐惟見太后極醇謹。每太后與之言﹐輒震懼失次﹐汗流被體。太后謂爲忠誠者﹐蓋以此也。初﹐太后欲廢載┟﹐旣數爲中外臣工及外使所阻﹐乃思立儲以俟機會。時文廷式﹑翁同龢諸帝黨皆罷歸﹐李鴻章以文華殿大學士爲首相。李故骨鯁﹐在朝列﹐慈禧頗敬憚之。己亥冬杪﹐兩廣總督出缺﹐命鴻章往任事。故事﹕京大員外放﹐約半月始行。李始陛辭﹐命下督鴻章殊急。鴻章抵粵未幾﹐某日﹐法領事詢海關監督某﹕「本日有立儲事。」某詢﹕「奚至﹖」法領謂﹕「今晨駐京使電巴黎政府﹐政府轉安南法督﹐更電粵﹐故知之。」某偕司道謁鴻章。故事﹕宮中大事由閣臣軍機會議後行。時鴻章去京日邇﹐且此大事﹐無不先奉詔者。鴻章聞言良久﹐曰「寧有此﹖吾未奉詔﹐而法領先有聞乎﹖」午後四鐘﹐果奉詔。蓋出鴻章時謀已先定﹐特不欲其知而沮尼耳。太后之專擅亂政﹐不卹人言至此。溥俊頑呆肖其父﹐慈禧篤愛之。不樂讀書﹐惟時與內監爲嬉戲。及拳匪禍起﹐尢狂妄附和其父。對於光緒帝傲慢無禮。以帝好讀外國文字也﹐大呼帝爲「鬼子徒弟」。太后聞之怒甚﹐立命將大阿哥抽二十鞭。端王知之﹐大恨。翌日﹐率拳匪數十人呼噪入宮﹐找尋二毛子。至寧壽宮門﹐太后尙未起。端王等大呼﹕「請皇帝出來﹐皇帝是洋鬼子的朋友。」其時端王粗莽之狀﹐甚可駭異。聲爲太后所聞﹐正問訊間﹐又聞羣呼﹕「殺洋鬼子徒弟。」太后急走出立階上﹐諸王公及拳民聚於下。太后大怒﹐斥端王曰「爾卽自爲皇帝乎﹖胡鬧至此﹐亦復成何體制﹖爾當知乘此國事紛亂﹐卽謂可任意攫取﹖此大誤矣。速去毋混。帝位廢立與否﹐惟予有權。爾若依爾子爲儲貳﹐遂肆行無忌﹐不知予可立卽可廢。爾不自量﹐予頃刻卽可廢之。爾速領此等人出走。苟不奉旨﹐不得入也。爾知罪﹐速叩首請罪而去。」端王大懼﹐叩首不已。太后命罰俸一年﹐以示薄懲。義和團首領在此叫釁﹐立卽斬首。於是人人震懼﹐不敢覬覦非分矣。大阿哥曾謂太后曰「請護送太后往熱河﹐讓皇帝在京中﹐與其朋友外國人講和。」太后斥之﹐然大阿哥終不悛也。大阿哥年十五﹐肥胖粗野﹐狀類傖荒﹐喜著武裝。常出外觀劇﹐戴金邊氈帽﹐內著皮衣﹐外罩紅色軍服﹐如奪標者﹐與伶人﹑混混等多相稔。頗工馬術﹐亦善音樂。觀劇時﹐如臺上鼓板稍錯﹐卽離席大罵﹐或自登臺代之。怪狀劣迹﹐殆難悉數。有時爲太后所聞﹐則重加鞭責。忽與侍奉太后之宮女有私。太后知之﹐大怒﹐不待罪魁之懲辦﹐早有廢立之意矣。又時與內監擊瓦片水上﹐計其縱躍次數以賭勝負﹐俗呼「打水搬」者是也。又嘗於西安行宮殿上踢毽子﹐殿官稱寶座前不宜作此﹐乃罵曰「寶座是咱所坐﹐爾敢阻撓耶﹖」太后聞之﹐心惡其粗鄙。及和議成﹐端王降庶人﹐編髮新疆﹐大阿哥遂廢。然太后猶憐憫之﹐月給四百金以養贍焉。

○榮祿與袁世凱四則

榮祿爲慈禧太后之侄﹐早歲卽受慈禧之寵用﹐爲步軍統領﹐旋犯嫌疑﹐褫職。未幾﹐爲西安將軍﹐崇文門監督﹐洊升大學士﹐充軍機處練兵處大臣。剛毅與同列﹐乃言「外患可除﹐富彊易致。」慈禧深信之。蓋榮祿𨿽不足稱膽識﹐而心地尙明白﹐與端﹑剛等迥不相侔。當拳匪之亂﹐榮祿頗依違其間﹐然於暗中周全者不少﹐俾和議可成﹐未始非其功也。當剛毅請攻使館時﹐榮祿授董福祥﹑張懷芝等以意﹐使勿力攻﹐而外承慈禧諭助剛毅﹐以智術全身﹐此其所長也。剛性傲狠﹐日督兵攻使館﹐每午十二句鐘往﹐互擊槍數排而退﹐若符契然﹐剛粗莽勿察也。一日﹐酷熱﹐戰兵退﹐剛乘騎急遁。騎遁﹐坐艸間﹐气喘欲絕。某司員道經﹐見而訝之。剛遽搖手曰「勿道﹗勿道﹗」時乘騎奔逸﹐已數里矣﹐其呆如此。榮祿知之﹐亦勿勸也。及兩宮駐西安﹐粵人某獻石屏﹐絕新異﹐慈禧擬賞知縣。榮祿持不可﹐曰「惟名與器﹐勿可假人﹐矧官乎﹖今進石屏賞知縣﹐倘更重於石屏者﹐朝廷將何以賞之﹖」遂反其獻。榮祿之識﹐於此可見一斑矣。當拳亂盛時﹐端﹑莊二王屢矯旨﹐榮祿則電李鴻章及東南各督撫﹐謂﹕「五月二十四日後矯旨不可信。」鴻章欲入都﹐祿電江﹑鄂二督﹐囑緩行﹐俟後命﹐蓋知端﹑莊特欲害之也。又祿以謀阻廢立﹐因與劉坤一﹑瞿鴻機﹑張百熙﹑魏光燾等益相親﹐其能知人﹑持大體又如此﹐論者或以太后黨而深斥之﹐不知當日其所補直者﹐未可厚非也。

戊戌政變時﹐新舊勝負之樞紐﹐實操於榮祿之手﹐而撥其機捩者﹐則袁世凱也﹐然此中亦有天運焉。假使袁竟殺榮﹐除太后﹐滿洲可以不亡﹐中國時局﹐又不知成何一種景象﹔或者非復今日之數次革命﹐重建共和亦未可知。但當時慈禧太后之運命尙未告終﹐則榮祿之人才﹐當然不致歸於失敗。故袁之以密諭馳示榮祿﹐乃天誘其衷也。時榮祿握新軍之全權﹐踞天津要區﹐袁世凱不過受其卵翼之一人﹐安能與之相抗﹖光緒帝自不明形勢﹐輕聽新進之狂言﹐而欲令人操同室之戈﹐豈非顚耶﹖事實上論之﹐固爲袁奉密諭﹐馳往天津告榮祿﹐而不知蛛絲馬迹之黑幕中﹐太后與榮祿早有布置。袁世凱何人﹐乃肯爲幼稚皇帝所賣耶﹖相傳光緒帝與康密謀於正大光明殿中時﹐早有一蓮英腹心之太監﹐微聞其語﹐報與太后﹐特外面佯示鎭定﹐以觀其變耳。此非理想之詞﹐榮祿亦將新軍一切布置周備。太后蓋與其黨深思熟慮已久﹐卽非康謀﹐亦將借閱操之舉廢立矣。特其後又深入一層﹐醞釀以成康謀﹐則更有所藉口以傾帝。袁世凱早入彀中﹐幼稚之帝不知﹐乃以矛攻盾﹐安得而不失敗﹖八月初五日﹐榮祿在天津督署中﹐方攝衣冠﹐擬出拜客。忽報袁世凱至﹐榮卽知有非常舉動﹐立命由密室接見﹐此非彼等先有同謀而然耶﹖先是﹐八月初一日﹐光緒帝召袁世凱入見﹐時袁爲直隸按察使﹐明系榮之僚屬﹐帝乃誤認爲忠於己黨者。召見時突問﹕「苟付汝以統領軍隊之任﹐能矢忠於朕否﹖」此問可謂奇特﹐袁豈肯答以「臣不能矢忠於陛下」乎﹖袁曰「臣當竭力以答皇上之恩﹐一息尙存﹐必思效忱。」云云。帝以爲其忠懇之色溢於眉宇﹐確系可信﹐乃下諭云「現在練兵緊要﹐直隸按察使袁世凱辦事勤奮﹐校練認眞﹐著開缺以侍郎候補﹐責成專辦練兵事務﹐所有應辦事宜﹐著隨時具奏。當此時局艱難﹐修明武備﹐實爲第一要務。袁世凱當勉益加勉﹐切實講求訓練﹐俾成勁旅﹐用副朝廷整飭戎行之意。」此諭注重練兵﹐明明道著意旨所在﹐以太后之精明老練﹐豈有不知﹖相傳當袁被召﹐退下仁壽殿時﹐太后卽召入﹐詳詢帝召對時語。太后謂袁曰「整頓陸軍﹐本是應辦之事。此諭甚爲通達﹐但皇帝行之﹐太覺勿忙。予疑其別有深意﹐爾俟皇帝第二次召見﹐再請予之訓令可也。」此數語實已洞見癥結﹐於幼稚皇帝之陰謀﹐明若觀火。袁世凱何人﹐乃肯自尋死路耶﹖袁退﹐太后卽命人請帝至﹐謂之曰「康有爲在外昌言無忌﹐詆毀太后﹐乃大不法。」命帝卽拿辦。又以平日責帝之言責之﹐謂帝近日對己﹐愈覺攺變﹐於孝道有虧。帝唯唯聽命﹐且陳自願攺悔。太后之於康謀﹐不啻已明言之。且帝自顧﹐絕無權力可以抵抗太后﹐而乃欲雄飛突舉﹐寧非弄巧反拙之事﹖觀此則不待袁之乘車告榮﹐已可知事之必不成矣。其後榮祿反以曾保薦新黨﹐交吏部議處。太后之作用﹐可謂十分周密。自是卽調榮祿入京﹐而以裕祿代之﹐皆太后死黨也。榮祿直至臨終﹐常自呼爲康黨﹐以爲戲謔。太后亦戲之曰「爾曾得爾友之若何新聞﹖彼實姦臣﹐負爾好意﹐竟致反噬。」榮祿亦失笑。是太后之黨直視康等與帝之舉動爲兒戲﹐成敗之數﹐寧待事後論定哉﹗

政變後﹐榮祿入都﹐授軍機大臣﹑兵部尙書﹐節制北洋軍隊﹐兼握全國政治兵隊之權。此等重權﹐實爲淸代絕無僅有之事。蓋太后之信任達於極點﹐亦以報其忠誠擁護之意也。是時﹐榮祿頗惡新黨﹐鉤治極酷﹐乃反動之力使然。一日﹐或言於榮﹐康黨在外造淸議﹐專罵中堂。榮笑曰「彼等旣逋亡海外﹐何事不可爲﹐卽微淸議﹐吾亦知其罵我。」其後拳亂之始﹐卽語人曰「近支王公無意識之舉動﹐一至如此﹐得毋爲康黨慶幸乎﹖」然端﹑剛等亦終疑榮祿有媚外心。設非太后信任﹐早爲所傾軋矣。某西字報或論榮之生平﹐其言絕公允﹐略謂﹕

榮之爲人﹐據中國士夫之見﹐實能盡人臣之職分﹐且頗有大臣風度﹐通達治理﹐可任大事。當拳匪亂時﹐中外皆集矢於榮祿之一身﹐此實康黨之謠言。當時無爲之辧白者﹐亦因使館中人之偏見﹐又不能得眞實之報告故也。彼實以全力阻止舉國若狂之拳匪﹐用盡方法以勸阻皇族﹐免鑄大錯﹐不可爲無功。綜慈禧聽政五十餘年以觀﹐有治世之能﹐而又赤心報國者﹐僅曾國藩一人。自此以往﹐則不得不推榮祿。當滿洲皇族盲於大計﹐倒行逆施﹐旣暴且弱之時﹐榮祿之先見及勇毅﹐實大有補救於國家也。由其柄國之日﹐以至辭世之年﹝１９０３﹞﹐吾等觀其所爲﹐實乃慈禧最忠之臣﹐亦爲最有識解之參謀。而慈禧之能知人﹐亦藉以見也。當光緒二十六年拳匪亂時﹐太后惑於聲勢之盛及親貴之附和﹐復由一己之迷信及希望﹐漫允端﹑剛諸人之請﹐侵奪榮之職權﹐殆使之無發展之餘地。然太后以一時蒙懂﹐鑄此大錯﹐其後仍聽榮祿之言﹐以拘救危局。當國事大敗之日﹐朝廷已陷於危難之境﹐太后此時所倚恃者﹐惟榮祿一人。榮亦能盡忠以事太后﹐不懷貳心。太后初𨿽未信其言﹐至後乃服其先見﹐故中國事勢現𨿽無定﹐而有一事則毫無疑義者﹐卽吾人當永遠記念此明決勇敢之榮祿。其言行可法﹐無論中外之人﹐皆當一致。以前所待遇之感情﹐尙嫌過薄﹐不足稱其功也。當兩宮西巡時﹐眾集矢於榮祿之一身﹔回鑾後﹐使館中人頗冷視之。彼不知外間之誤會﹐甚以爲怒﹐曾語其近親曰「余當日竭全力以抵壓拳匪﹐余毫不悔恨。但不解使館人仇視冷遇之故﹐此事余不能無忿忿也。」有人曾記載其言曰「吾庚子年之所爲﹐非出於愛西人之故﹐實盡忠於太后及朝廷之故。」言𨿽如此﹐然其所爲﹐旣大有益於西人﹐則吾人稱譽之亦不爲過也。太后與榮祿商議處置維新黨之事旣久﹐榮祿主嚴辦﹐謂非如此﹐則不足以保存滿洲之國運及名譽。於是譚嗣同等六人﹐遂由刑部審問﹐榮祿亦承審。凡康黨預謀太后之事﹐審問極詳。在康有爲寓中抄出文件甚多﹐凡其黨之所謀﹐皆詳載無遺。軍機處乃據以定黨人之死罪。彼等將謀害太后﹐已無疑義﹐羣主速辦。蓋當時滿﹑漢意見極深﹐若不速辦﹐則其事愈引愈壞也。太后準軍機之請﹐遂斬六人於市。彼等從容就死﹐觀者甚眾。復於楊銳處抄出皇帝與彼之信件﹐皆攻訐太后之語。又有楊銳一摺﹐參太后罪惡數端﹐並及太后私事﹐羅列多人﹐榮祿亦與焉﹐餘皆顯要之人。摺後有帝朱批。此事南方廣州等處人編爲歌謠﹐以爲嘲笑。太后見帝朱批﹐知帝參預隱謀﹐遂決計斷絕帝與新黨之關系。據太后之人所言如此﹐其事亦可異也。殺六人之旨﹐乃太后親筆﹐榮祿助之﹐但其名仍出於皇帝。此諭以朱筆書之﹐以示重要﹐諭云﹕

近因時事多艱﹐朝廷孜孜圖治﹐力求變法自彊。凡所設施﹐無非爲宗社生民之計。朕憂勤宵旰﹐每切兢兢﹐乃不意主事康有爲﹐首倡邪說﹐惑世誣民﹐而宵小之徒﹐羣相附和﹐乘變法之際﹐隱行其亂法之謀﹐包藏禍心﹐潛圖不軌。前日竟有糾約亂黨﹐謀圍頤和園﹐劫制皇太后﹐陷害朕躬之事。幸經覺察﹐立破姦謀。又聞該亂黨私立保國會﹐言「保中國不保大淸」﹐其悖逆情形﹐實堪發指。朕恭奉慈闈﹐力崇孝治﹐此中外臣民所共知。康有爲學術乖僻﹐其平日著述﹐無非離經畔道﹑非聖無法之言。前因講求時務﹐令在總理各國事務門章京上行走﹐旋令赴上海辦理官報局﹐乃竟逗𨖻輦下﹐構煽陰謀。若非賴祖宗默佑﹐洞燭幾先﹐其事何堪設想﹗康有爲實爲叛逆之首﹐現已在逃。著各省督撫﹐一體嚴拿懲辦。康有爲之弟康廣仁﹐及禦史楊深秀﹐軍機章京譚嗣同﹑林旭﹑楊銳﹑劉光第等﹐實與康有爲結黨﹐隱圖煽惑。楊銳等每於召見時﹐欺蒙狂悖﹐密保匪人﹐實屬同惡相濟﹐罪大惡極。前經將各該犯革職﹐拿交刑部訊究。旋有人奏﹕若稽時日﹐恐有中變。朕熟思審處﹐該犯等情節較重﹐難逃法网。倘語多牽涉﹐恐致株累﹐是以未俟覆奏﹐卽於昨日諭令將該犯等速行正法。此事爲非常之變﹐附和姦黨﹐均已明正典刑。康有爲首創逆謀﹐罪惡貫盈﹐諒亦難逃顯戮。現在罪案已定﹐允宜宣示天下﹐俾眾咸知。我朝以禮教立國﹐如康有爲之大逆不道﹐人神所共憤﹐卽爲覆載所不容。鷹之逐﹐人有同心。至被其誘惑﹐甘心附從者﹐黨類尙繁﹐朝廷亦皆察悉。朕心存寬大﹐業經明降諭旨﹐槪不深究株連。嗣後大小臣工﹐務當以康有爲爲炯戒﹐力扶名教﹐共濟時艱﹐所有一切自彊新政﹐胥關國計民生﹐不特已有者﹐亟應實力舉行。卽尙未興辦者﹐亦當次第推廣﹐於以挽回積習﹐漸臻上理﹐朕實有厚望焉。將此通諭知之。

此諭實後黨所擬﹐而名義則由帝出者。太后旣懲辦新黨後﹐擬行幸天津﹐視察租界情形﹐兼事遊覽。榮祿力諫﹐言黨事初定﹐不宜輕動﹐恐有危險。太后允之﹐下諭收回前旨﹐並頒賞於北洋軍隊。蓋當時直隸正竭力整頓陸軍﹐訓練頗勤也。榮祿入京後﹐直督以裕祿補授。其人極頑固﹐太后甚信任之。昏庸乖戾﹐不明事理。其後天津拳匪之亂﹐實所釀成﹐其去榮祿甚遠矣。西人之論如此﹐尙不失榮祿之實際。蓋榮祿固不得不謂之有用人物也。

袁世凱旣背帝求榮﹐帝一生之命運﹐卽由於彼之掌中。故帝崩時﹐遺詔囑其弟醇王復仇。醇王子旣立爲宣統帝﹐己爲攝政王﹐復仇之權大足施展。於是立罷袁世凱職﹐以足疾令其家居﹐卒未能明正其罪而翦除之也。不三年﹐革命軍起﹐仍起袁爲內閣總理。於是得乘時際運﹐由臨時總統而正式總統。又至妄希非分﹐背叛共和﹐而洪憲帝制發生矣﹐然卒以是身死名裂。迹袁之一生﹐盛蓄野心﹐而手術足以濟之。其深謀積慮﹐寵辱不驚之態度﹐實師榮祿﹐而野心勃勃﹐則又過之。予別撰《袁氏外紀》及《洪憲小史》二書詳之。

○控鶴珍聞十則

予友著《濛汜室隨筆》﹐記同治帝遺詔立載澍﹐李髙陽負恩事甚詳﹐頗與外間所傳帝崩時景象有異。先是﹐同治帝將立皇后﹐召滿蒙諸大臣女入宮備選。西太后獨喜侍郎鳳秀女﹐欲以中宮處之。鳳女𨿽艷秀絕儕輩﹐而舉止殊輕佻﹐孝貞及同治帝皆不喜之。侍郎崇綺女﹐年稍稚於鳳女﹐貌亦較遜﹐而雍容端雅﹐望而知爲有徳量者。孝貞深喜之﹐密詢帝意安屬﹐以崇綺女對﹐冊立中宮之意遂定。顧西太后獨深惡之。穆皇后气度端凝﹐不苟言笑﹐穆宗始終敬禮之。宮中無事﹐嘗舉唐詩問後﹐後背誦如流﹐上益喜﹐故伉儷甚篤﹐燕居時曾無褻狎語。西太后以穆宗之敬後而薄鳳女也﹐益忿怒。每後入見﹐未嘗假以詞色﹐浸而母子間亦乖違矣。後乃禁穆宗不許入後宮﹐欲令鳳女專夕。顧穆宗亦不願常至鳳女宮﹐遂終歲獨居。有時傺無聊﹐宮監輩乃導上爲微行﹐往往步出南城﹐作狹斜遊。上輒自稱江西拔貢陳某﹐與毛文達昶熙相遇於某酒館中。上微笑點首﹐文達色變趨出﹐亟告步軍統領某﹐以勇士十餘人密隨左右。上數日後見文達﹐猶責其多事。其後以痘疾﹐竟致不起﹐人傳爲花柳病者﹐實非也。淸宮禁故事﹐天子欲行幸諸妃嬪﹐必先由皇后傳諭某妃嬪﹐飭令伺侯﹐然後大駕始前往。諭必鈐皇后璽﹐若未傳諭﹐或有諭而未鈐璽﹐大駕𨿽至﹐諸妃嬪得拒而弗納﹐此蓋沿明制。明世宗自楊金英謀叛後﹐始爲此制﹐以防不測也。穆宗患痘﹐已稍愈矣﹐忽欲往慧妃宮中——慧妃者﹐鳳女也——後不可﹐上固求之﹐至長跪不起。後念鳳女爲西太后所歡﹐苟堅持﹐他日必譖我爲妒﹐此非美名﹐乃不得已﹐鈐璽傳諭﹐上始欣然往。次晨﹐遽變癥﹐召禦醫入視﹐曰「疾不可爲矣。」後聞之大悔。其後之決計身殉﹐固由西太后之淩虐﹐然亦未始不緣於此。穆宗疾大漸﹐一日﹐命單召軍機大臣侍郎李鴻藻入見。鴻藻至﹐上卽命啟簾召之入。時後方侍榻側﹐欲起引避。上止之曰「毋須﹐師傅系先帝老臣﹐汝乃門生媳婦。吾方有要言﹐何必引避耶﹖」鴻藻入﹐見後在側﹐急免冠伏地上。上曰「師傅快起﹐此時豈講禮節時耶﹖」因執鴻藻手曰「朕疾不起矣。」鴻藻失聲哭﹐後亦哭。上又止之曰「此非哭時。」因顧後曰「朕倘不諱﹐必立嗣子。汝果屬意何人﹖可速言之。」後對曰「國賴長君﹐我實不願居太后之虛﹐名擁委裘之幼子﹐而貽宗社以實禍。」上莞爾曰「汝知此義﹐吾無憂矣。」乃與鴻藻謀﹐以貝勒載澍入承大統﹐且口授遺詔﹐令鴻藻於禦榻側書之﹐凡千餘言﹐所以防西太后者甚至。書詔成﹐上閱之﹐猶謂鴻藻曰「甚妥善。師傅且休息﹐明日或猶得一見也。」鴻藻旣出宮﹐戰粟無人色﹐卽馳往西太后宮﹐請急對。西太后召之入見﹐出詔艸袖中以進。西太后閱畢﹐怒不可謁﹐立碎其紙﹐擲之地﹐叱鴻藻出。旋命盡斷醫藥飲膳﹐不許入乾淸宮﹐移時報上崩矣。載澍後來得禍﹐此亦一大原因也。嘗謂髙陽此舉頗類唐裴炎之賣中宗。然中宗惑於艷妻﹐竟有以天下與後父之憤言。炎直言不獲見聽﹐激而爲廢昏立明之舉﹐猶是人情之所有。然不旋踵而伏屍都市﹐妻子流徙。髙陽則身受穆宗殊遇﹐豈中宗之於炎可比。而顧縮朒畏葸﹐不卹負故君以媚牝朝﹐乃竟以此策殊勛﹐蒙上賞﹐晉位正卿﹐旋參揆席﹐𨿽中途蹉跌﹐罷政柄﹐就閒地﹐而恩禮始終勿替﹐死後猶獲上謚。以視裴炎﹐何禍福之不相同耶﹗天道無知﹐豈不信哉﹖此事關系覺羅氏興亡大局者甚重﹐不佞聞之丹徒馬眉叔﹐馬客李文忠幕﹐固親得之文忠者也。

宮中多祕藥﹐其奇誕有出人意表者﹐不獨前記之劉監所受毒藥已也。咸豐中﹐貴陽丁文誠官翰林。一日﹐上疏言軍事﹐上大嘉賞﹐特命召見。上方駐蹕圓明園﹐文誠於黎明詣朝房﹐候叫起。時六月初旬﹐天气甚熱。丁方禦葛衫袍褂﹐獨坐小屋內。忽顧見室隅一小幾﹐几上置玻璃盤一﹐中貯馬乳薄桃十數顆﹐極肥碩﹐異於常種﹐翠色如新擷者。私訝六月初旬﹐外間蒲桃結實才如豆耳﹐安得有此鮮熟者﹖方渴甚﹐遂試取一枚食之﹐覺甘香異常品﹐因復食二三枚。俄頃腹中有異徵﹐覺熱如熾炭﹐陽道忽暴長﹐俄至尺許﹐堅不可屈﹐乃大驚。顧上已升殿﹐第一起入見已良久﹐次卽及己。無如何﹐則僕地抱腹﹐宛轉號痛﹐內侍驚入視之﹐問所患﹐詭對以痧癥驟發﹐腹痛欲裂﹐不能起立。內侍不得已﹐卽令人掖以出。然尙不敢起立﹐並不敢仰臥。其從者以板至﹐側身睡其上﹐舁歸海澱一友人家中。友故內務府司官﹐習知宮內事。詢所苦﹐文誠命屏左右﹐私語之故﹐友曰「此媚藥之最烈者。禁中蓄媚藥數十種﹐以此爲第一。卽奄人服之﹐亦可驟生人道﹐與婦人交﹐藥力馳則復其初。此必內監竊出﹐未及藏庋﹐而君誤食之爾﹐然亦殆矣。」急延醫診視﹐困臥十餘日始起。

友某﹐滿洲舊族也﹐一日語予﹕「欲觀古畫乎﹖」予欣然詣其第﹐茗談良久﹐殊無出畫意。予不能耐﹐亟請焉。友笑曰「此豈可輕易取出者﹖子當少安毋躁﹐俟老人睡﹐始可出。」所謂老人者﹐蓋其父也。予唯唯不之異﹐想其父寶此畫甚﹐吝示人耳。又久之﹐延予晚膳訖﹐縱談他事。至夜分﹐予將告歸矣﹐乃命僕覘太爺安寢否。僕報已寢﹐友始入﹐良久﹐捧一古錦匣出。什襲珍重﹐異於尋常。及出﹐則冊頁也。突翻視﹐不覺失聲﹐蓋所繪者滿園春色﹐公然爲妙肖之祕戲圖。圖凡十六葉﹐備極淫諸態。而其男子﹐則皆爲一偉丈夫﹐須眉生動﹐十六葉無毫髮殊異。女則丰臒頎短﹐無一不備。裝潢精美﹐確系內府藏本。予舌撟神悚﹐不知曷以有此。友乃指畫低語曰「此偉男卽淸髙宗聖容也。」

慈禧最愛華美奢侈﹐故不得不婪財黷貨。其時宮中賄賂風行﹐爲歷史所罕見。皇帝每問安一次﹐內監必索賄五十金﹐后妃以次各有差。宮眷侍奉太后﹐亦必有孝敬﹐始得安其身﹐否則飽受淩虐﹐復不許告退。家素丰輒苦於津貼﹐貧瘠者更因以致命。若近侍臣﹐以至外省督撫﹑司道等有進獻者﹐或賜膳觀劇﹐悉應納金﹐等級至繁﹐有多至十餘萬者﹐稱爲宮門費。淸介無積蓄者每不屑爲﹐則亦因之失慈眷。南書房翰林﹐本內廷文學供奉﹐俸入至淸苦﹐且爲翰林髙選。凡遇宮廷賞賚詞翰及代擬應奉文字﹐內侍傳旨繳進﹐則文件與賄賂偕往。經手內監知有獲﹐始允進呈﹐卽邀禦賞﹐否卽沈沒其物﹐恩眷亦漸疏焉。又每遇太后﹑帝之生辰及三節朝賀﹐王大臣及外省督撫﹐例進如意﹐或貢珍物﹐由內務府內監遞進。其過手費輒萬金或數千金不等﹐至少亦數百金。聞甲午歲剛毅運動入樞垣﹐制鐵花屏風十二面進禦。時中外饋獻多﹐太后懶於徧閱﹐輒命內監照收而已。而剛毅必欲太后賞閱﹐賄近侍數萬金﹐因置屏風於宮中禦道側。道駕過﹐內侍奏﹕「剛毅進屏風鐵花殊精奇﹐老佛爺曾賞覽否﹖」後頷之﹐命置寢宮﹐自此眷遇益隆。又商約大臣盛宣懷入爲郵部侍郎﹐進江南貢緞及金銀器皿等﹐宮門費至十萬金雲。故內侍等無不稱頌盛宮保者﹐慈眷之隆﹐正由於此。又聞內侍婪賄﹐李蓮英爲之魁﹐須獨取十之七﹐其三成分給各內豎。則皆其黨也﹐不敢有異言。光緒帝之內監﹐則類多淸苦異常﹐宮中有「冷皇帝﹑熱太后」之暗號。綜計李之家財﹐於庚子後八年中所得者﹐約有二百萬金鎊。蓋其先頤和園修造時侵蝕之費﹐尙不在內也。而慈禧所自積之鏹﹐始終未悉其確數﹐或言計共二百兆兩。蓋彼雅喜囤積﹐外無發放﹐故無人知其婪賄之總數。惟親信內宦掌之﹐其人則李蓮英。是諱莫如深﹐自難窺其底蘊。庚子聯軍之入都也﹐日本由大沽拔幟先登﹐首據頤和園﹐以保護爲名。蓋踵庚申英法聯軍故事﹕圓明園寶藏﹐悉爲二國所獲﹐分三等收取。髙等歸獻國王﹐次由各軍官﹑軍士分得﹐最次則左近無賴貧民得之。除寶藏勿計外﹐實裝載馬蹄銀三輪船有半。各邦起而責難﹐僅斥一小軍官﹐而銀遂盡入於東京之國庫矣。十數年來﹐日本勝俄與擴張海軍等費﹐實以此款爲之主﹐而二百兆賠款爲之輔耗矣。哀哉﹗中國之財﹐喪於牝朝也。聞宮中金庫悉儲金﹐戊子歲已有八巨櫝之富。後屬誰氏之手﹐𨿽不可知﹐然李蓮英實其大蠹也。隆裕時所受賄賂﹐𨿽無慈禧之多﹐而亦不甚淸淡。據知其中祕者﹐皆言隆裕喜發放生息﹐與慈禧異。然此亦可見財源之日促矣。隆裕倚滇中婦人繆素筠爲左右手﹐繆供奉如意館垂三十年﹐工繪事﹐亦慈禧舊人也。繆爲發放各票莊銀行生息﹐然不得裕數﹐但知繆經手而已。庚戌歲盛宣懷入都﹐人皆覬得郵傳部尙書﹐實因載澤之招致。載澤妻桂祥女﹐隆裕之妹也﹐與宮闈有密切關系﹐遂以九千六百萬兩托盛向外國某銀行存放﹐而以盛爲經理人﹐出納皆主盛。溥儀旣退位﹐聞洋行有倒賬之說﹐否則盛亦發鉅財。盛本狡獪﹐誠僞難必。滋可嘆也。

李蓮英於拳匪盛時﹐气焰張甚。及聯軍入京﹐兩宮西幸﹐太后時時怨詈﹐气稍衰。又遇岑西林之摧折﹐幾有一落千丈之勢。然小人之技﹐以陰柔含忍勝。不二月﹐岑出於外﹐蓮英之寵用如故﹐且加熾焉。於是大肆其婪賄之伎倆。在西安行宮時﹐有時召見大臣﹐李膽敢不傳太后之諭﹐直說自己「累了﹐今天公事多得很。」大臣莫敢誰何﹐太后亦不知也。南方諸省進呈貢物﹐皆先送李總管處﹐奇珍異寶﹐積如山丘。其貢銀者﹐太后取其半﹐李取五分之一﹐余交榮祿爲發餉之用。此際因無宮禁規制及親王大臣等之糾察﹐李權益膨脹。故李意不願回鑾﹐且恐使館所開罪魁名單﹐將己列入﹐回鑾後卽如甕中捉鰲﹐此亦阻撓回鑾之大原因也。時令其心腹內監蔡姓者﹐探京中消息﹐每日必報。後得慶王函﹐知李名不入罪魁﹐始不阻止回鑾。可見慈禧之行止﹐亦爲彼所主持矣。聞當日各省解銀約五百餘萬﹐皆由李及其手下孫姓內監主管﹐抑勒婪索﹐無所不至。一日﹐湖北有解銀至﹐皆系元寶。李命孫監秤之﹐謂成色不足﹐須補水。委員辧曰「湖北元寶皆足色﹐不致有錯。」孫監怒斥曰「你解過幾次貢銀﹐知道什麼﹖」委員驚懼﹐然仍爭言不致短少。孫監大怒曰「吾知爾之意﹐必以爲老佛爺之秤是膺鼎也。此尙可恕乎﹖」正持秤欲擊之﹐太后聞之﹐走出﹐令孫監移銀入內﹐親平之曰「予意近多走漏﹐故令太監覆視。免予受欺﹐無他意也。」委員懊喪而去﹐遇內務府大臣繼祿﹐訴之﹐繼曰「我知爾已受苦。𨿽然﹐近日老佛爺防內監甚嚴﹐彼輩所望亦不奢﹐爾姑恕之。彼輩所蓄﹐殆已爲拳匪劫盡矣。」委員不敢復言﹐太息而出。又粵東有進呈貢物二十四種﹐內監因勒索門包﹐退還九種。委員大驚﹐恐將來太后必責以走漏﹐不得不厚賄之﹐始允代呈。凡此獘竇﹐京中固常有之﹐而於西安行宮爲尢甚。又內監多傾軋光緒帝以媚太后﹐常造種種謠言﹐以表襮帝之惡名。外間所傳帝年𨿽壯﹐猶有童心﹐恆與內監捉迷藏爲戲﹐見太后至﹐則退匿屋隅。或有時動怒﹐則如發狂﹐輒擲磁器投人﹐傷者累累。此等謠言﹐實皆蓮英所編造也。回鑾後﹐太后漸傾向新政﹐蓮英亦見風使帆﹐變其舊說﹐自稱贊成維新﹐於軍機所定之預備立憲程序單﹐彼亦公然附和﹐可笑也。然其姦滑之意﹐輒露於詞色﹐彼敢以太后之變法爲戲談﹐乃曰「我們現在也成假洋鬼子了。」太后聞之﹐殊不怒而笑。婦人之見﹐誠不可解。後有兩廣督臣陶炎奏請裁減太監。蓮英先知之﹐竟匿不上聞﹐直俟運動成熟﹐知太后決不允從﹐然後呈進。其把持之毒焰﹐可畏也若此。太后崩﹐蓮英年已老﹐猶擁厚資﹐與士夫往來﹐富貴福澤兼之﹐歷史上所罕有也。

光緒帝得痼疾﹐或云不男﹐故皇嗣終虛﹐然與珍妃感情甚摯﹐殆所謂非肉欲之愛歟﹖珍妃才色並茂﹐且有膽識﹐實女子中不可多得者。惜埋沒宮闈﹐厄於牝朝孱主﹐不克盡其才﹐𨿽然﹐名已傳矣。庚子之變﹐聯軍警信至﹐太后寅初卽起﹐擬卽西幸﹐身著藍布服﹐如鄕間農婦﹐且令攺漢婦妝﹐梳髻如南人飾。且嘆且語曰「不意有今日也。」命雇平民騾車三﹐召帝與妃嬪齊集。將行﹐珍妃昂然進曰「皇帝一國之主﹐宜以社稷爲重。太后可避難﹐皇帝不可不畱京。」太后怒甚﹐視之以目﹐忽厲聲顧命內監曰「可沈彼於井。」內監卽取氈裹妃﹐欲持去。皇帝哀痛已極﹐長跽懇求﹐謂﹕「彼年幼無知﹐幸太后恕其生命。」此時太后怒不可遏﹐曰「速起﹐勿言。此時尙暇講情理乎﹖彼必求死﹐不死反負彼。天下不孝之人﹐當知所戒。不見夫鴟鴞乎﹐養得羽毛丰滿﹐卽啄其母之眼﹐不殺何待﹖」蓋此語明斥光緒帝戊戍之事也。又曰「予亦不欲挈之行﹐途中見之生恨﹐若畱此則拳眾如蟻。彼年尙韶稚﹐倘遭污﹐莫如死之爲愈。」內監知太后意已決﹐遂持氈裹推之寧壽宮外大井中。帝容憂戚﹐不敢哭也。及回鑾﹐慈禧見大井﹐忽追念珍妃。時推妃入井之內監尙在﹐乃斥之曰「予向言珍妃遭亂莫如死﹐惟必死珍妃﹐乃一時之感憤。今見爾﹐想見手推時之殘忍﹐猶怦怦心動。」因謫此監於海子當苦差﹐人皆以爲太后果仁慈也。其居心狡詐叵測如此。

庚子攻使館未成﹐而拳民戕徳使克林徳﹐以致釀成大辱。今京師東城有石坊﹐巍然建於道中者﹐卽此大辱之紀念碑也。當時不知戕者爲何人﹐豈知竟有極風趣之奏聞﹐表明此主犯爲何人者﹐而當日且爲之表功。奇哉﹗當時京中都察院﹐亦萬不可湔之拳匪罪魁也。聞都察院以此摺奏西安行在﹐畱中未發抄﹐慈禧亦未加批。乃西安隨扈之一官﹐得此奇趣之奏摺﹐卽抄送上海各報登載云云。奏摺略曰﹕

日內有日本人所雇偵探﹐在日軍領地當鋪內查出一時表﹐上鐫「克林徳圖記」。當鋪主人言﹕此乃一滿人名安海者所質﹐其人住內城車店內。偵探名曰得洛﹐本族營定字第八隊書記。查得此事﹐卽報告於日人﹐立派人往車店內。以二三人先入內﹐立院中問曰「安海在此住否﹖」有一人答曰「予卽安海。」乃立時拘去。審問之時﹐安海神志鎭定﹐毫無畏懼。問官問曰「徳國公使是否爲汝所殺﹖」安海答曰「我奉長官命令﹐遇外國人卽殺之。我本一兵﹐只知服從長官命令。有一日﹐我帶領二三十人﹐在街巡邏﹐見一外國人坐轎而來。我立於旁﹐對準外國人放一槍﹐轎夫立時逃走。我將外國人拖出﹐已死。其胸前有一表﹐我卽取之。同事者有得其手槍者﹐有得其金戒者。我萬不料因此表犯案。但我因殺國仇而死﹐心中甚樂。汝等卽殺予以償命可也。」翻譯又問曰「你那天是否醉了﹖」安海笑答曰「酒乃最好之物﹐我尋常每次可飲四五斤﹐但那天實未飲一杯。你怕我要倚酒希圖減罪嗎﹖」安海眞一忠勇之人﹐侃侃不懼。觀者皆爲動容﹐覺中國軍中尙有英雄也。次日﹐卽交付徳人﹐於克林徳被殺之地殺之。臣等思此事﹐理當奏聞。安海爲國而死﹐當邀皇太后﹑皇上之憫惜﹐加以榮典。謹此具奏。

此奏不知何人領銜﹐想都老爺之英名﹐亦可與安海爭光也。此奏若在端﹑剛時代﹐定得傳旨嘉獎。

回鑾時之景象﹐有一部分爲《泰晤士報》所登者﹐極有風趣。玆節潤其詞錄之﹕

十二月三十一日曉﹐全宮抵正定府﹐護送者馬隊一營﹐官員﹑太監甚眾﹐行李箱件等載有三千乘之多。一時旅館宿屋難容﹐從人至露宿。而天寒在冰點兩度下﹐行人嗟嘆﹐瑟縮流涕﹐下級官亦幾無棲身之所。忽火起於行宮旁之廏中﹐幸卽撲滅。一月三日啟行﹐從人皆有無色。蓋各懷歸志﹐不願居此受苦也。凡扈駕之王公﹑官吏﹐僕僕於凍裂不平之路中﹐狀至淒慘。而太后﹑帝妃﹑總管太監等﹐所行之路則不同。由西安至此﹐路皆碾以細泥﹐砥平鑑發﹐時刷以帚。鋪路金每碼﹝二尺五﹞需費墨銀五十圓。平時道蕪不治﹐至此窮極鋪張﹐皆舊習之劣點也。然非此不足以表示專制國體之尊嚴。時太后自定九時半開車﹐蓋太后最信吉凶﹐每行動必選擇時日。且於家常瑣細事﹐躬親檢量﹐絕不煩厭﹐𨿽執國權四十年﹐斯事不廢﹐蓋天性然也。時京漢路之特別車﹐已由公司定妥﹐帝﹑後於七時半卽至站。太后至﹐帝﹑後皆跪接。太后見爲時尙早﹐乃查點行李及接見官員﹐並接見洋員。太后甚獎洋員之周到。故事﹕帝後行程多祕密﹐不許參觀。此次乘坐火車爲破例﹐乃亦破例任人參觀﹐蓋亦開通變更之兆也。九時半啟行﹐凡列車二十一輛﹐其次序則首爲貨車九輛﹐又有載僕役﹑騾轎等之車﹐又次爲鐵路辦事人之車﹐再次則頭等車二輛﹐坐王公大臣﹐次卽皇帝之特別車﹐又次坐榮祿﹑袁世凱﹑宋慶﹑鹿傳霖﹑岑春煊及內務府諸人﹐又次卽太后之特別車﹐又次爲皇后﹑妃嬪等之特別車﹐又二等車二輛﹐坐侍從太監等﹐又頭等車一輛﹐坐總管李蓮英﹐最後爲傑多第之事務車。時鐵路總理爲盛宣懷﹐其辦特別車﹐費殊不貲。太后及帝﹑後之車﹐皆以華麗新奇之黃緞裝飾之﹐各有寶座﹑睡榻﹑軍機廳等。各妃嬪皆備有極厚之簾幕﹐思想可謂周到﹐實則各妃嬪皆願眺覽景物﹐此等簾幕亦不大用之也。太后極迷信﹐欽天監謂﹕「擇定正月七日下午二鐘到京。」太后遂囑傑多第﹐必須於此時辰到永定門﹐極爲緊要﹐屢囑不已。於是傑請示保定府開車﹐必在七時﹐太后許之。六鐘已到車站﹐從人等之早更可知。顧天气極寒凜﹐夜景奇麗﹐人馬戰栗﹐絕妙曉行圖也。諸臣以頭等車止一輛﹐擁擠不舒﹐擬加掛一輛﹐太后不許﹐遂止。然太后仍親到車內觀察﹐問諸人安適否﹐眾皆稱安。上午十一點半到丰臺﹐太后大喜﹐但仍以到京時刻爲念﹐時以己之表對鐵路之鐘。傑多第於此地辭太后下車﹐太后甚贊其辦理妥當。此第一次坐火車﹐極爲滿意﹐言日後當再乘之。又言「蘆漢通車行正式開車禮時﹐當親臨觀之。」賞洋五千元以酬鐵路執事華﹑洋諸人之勞﹐獎傑多第以雙龍寶星。占者言太后當於馬家堡下車﹐且可遵祖宗遺制。故日中太后卽下車﹐由永定門坐轎進城。一路繁華﹐然不勝今昔之感也。當太后下車時﹐停車場有極大之篷﹐裝飾美麗﹐中有金漆寶座﹐以備迎接兩宮之用。京內大員數百人﹐候立此地﹔另有一特別處﹐款待西人。車且至﹐遠望三十餘輛長列車漸近車站中。由車中一窗得見太后聖容﹐正察看周圍之情形。在太后旁者﹐則皇后﹑妃嬪及總管太監李蓮英。諸臣見太后已到﹐皆跪地上﹐西人則皆脫帽。第一人先下車者爲李蓮英﹐卽往檢點隨帶各省貢物﹐箱包積如山陵。旣而皇帝亦下﹐體貌頗健。太后目之﹐卽匆匆上轎而行。𨿽有百官在旁﹐並不接見一語。皇帝卽行﹐太后始出﹐立於車端之臺上﹐小語云「此間乃多外人。」略舉手答禮。慶王趨請聖安﹐王文韶後隨。慶請太后發輿﹐太后止之曰「且緩。」立眾中約五分鐘﹐時精神頗矍鑠。李蓮英將箱件淸單呈上﹐太后細視一周﹐復交於李。其所以不卽登輿者﹐蓋爲此也。旋允直督袁世凱之請﹐帶鐵路洋總管進見。太后謝其一路料量之妥善。洋總管退﹐太后始升輿﹐輿旁有一太監隨行﹐指點沿途景物。太后注視﹐道逢外人﹐太監呼曰「老佛爺快看洋鬼子。」太后微笑不語。過南城﹐直入前門﹐至所謂關帝廟者﹐下輿入內拈香。太后跪於神前﹐有道士數人贊禮。時正陽門樓上立西人頗夥﹐下視院中﹐歷歷可睹。太后仰見之﹐俯首而笑﹐遂登輿直入大內。到萬壽宮﹐確系下午二點鐘也。亟命太監掘視前所埋藏之金寶﹐幸未移動。太后甚喜。因念珍妃死節﹐諭賜以身後之榮。蓋一則危而復安﹐亟思收拾人心。一則迷信之念﹐恐靈魂爲祟﹐欲有以撫慰之也。諭中稱其徳性節烈﹐因不能隨扈﹐遂自盡以死﹐不願見京城之破﹑宗廟之辱云云。卽賜位號﹐升位一級。嗟乎﹗太后殆思晚蓋哉﹐與其注意新政同一用意也。

太后性奢糜﹐而實則不喜揮霍。西人記載﹐俱言其西幸以前﹐寧壽宮所藏之金銀﹐約有十六兆兩﹐而在西安及太原所收﹐當亦不下此數﹐或更多也。最奇者﹐至老而容色不衰﹐惟面略蒼潤﹐絕無皺紋﹐或疑其有駐顏術﹐自謂常服牛乳所致。所服牛乳﹐常濃厚凝結成酪﹐食量甚佳。侍者輒攻其多面首﹐得采補術﹐如夏姬之雞皮三少。然宮闈事移﹐殊鮮佐證。要之得天獨厚﹐頤養佳良﹐非尋常婦女可比也。性最愛裝飾﹐𨿽至六十歲後﹐猶似少婦凝妝﹐一肌一鬢﹐一花一粉﹐不肯絲毫苟同。昔小靑病劇﹐猶起理妝﹐謂不可我生有一日不修潔其容。其人云「一生愛好是天然」﹐太后殆同此情性也。故每日時間之費於妝臺者﹐約需十之四。晨起及午睡後或晚膳後﹐夏暑則浴後﹐浴又不一其時﹐凡此皆對鏡勻面﹐理鬢薰衣﹐貼花鈿﹐插玉搔頭之時也。其衣飾之奇麗﹐每日必易數次。織工繡法及顏色支配﹐備極精妙﹐必令於意適合﹐無一毫之缺憾。而珠寶鉆翠等之飾物﹐不下數千種﹐價值不可勝計。四方珍異之供取攜者﹐卽窮人間之所有﹐而復能出其心思作用。俾配合穿插﹐動如人意﹐眞可謂天之驕女矣。予友嘗給事宮園﹐某日傳見﹐瞥覘太后首戴牡丹一朵﹐淡粉輕煙﹐其巨如盞﹐與其紅潤丰腴之顏色相映帶﹐不覺目眩神悚﹐急斂抑神志﹐不復敢仰視矣。嗚呼﹗天生尢物﹐古人豈欺我哉﹗晚年嗜吸鴉片﹐面稍蒼白。但不多吸﹐每晚事畢﹐以爲消遣之具耳。故其後下禁煙諭旨﹐謂年過六十之吸煙者﹐則可寬恕﹐此卽推己及人﹐以爲鴉片足爲老年消閒娛樂之品而已。或云﹐太后暮歲﹐尙不忘房中術﹐藉鴉片以鼓練精神﹐此則非予之所敢斷也。

慈禧於戊戌後﹐憾光緒帝不已﹐𨿽不遽事廢立﹐而實際上待之如隸囚﹐未嘗假以詞色﹐然又一步不許自由﹐須處處隨太后行止﹐儼然一軟禁之重犯也。卽如頤和園之居住﹐皇帝所居之室﹐𨿽與太后接近﹐而使繞道而過﹐又不使彼可自由出入。且皇后所居﹐亦與帝居隔絕﹐防閒之法﹐如此周密﹐誠可嘆也。試觀徳菱所記淸宮事實﹐太后之於帝﹐可知其切齒腐心。謂太后𨿽喜悅﹐一見帝至﹐卽面色冰冷﹐絕無笑容﹔而帝亦於平時活潑﹐至太后前﹐則直如童矣。噫﹗母子如此﹐洵敗徵也。徳菱謂﹕每朝見皇帝﹐有暇時﹐必問予英文﹐所知甚多。余見皇帝﹐亦有興味﹐惟一至太後面前﹐則儀容肅默﹐或有時如一呆子﹔若一離開﹐儼然又是一人﹐蓋嬉戲玩笑﹐俱如常也。予從前聞人言皇帝無智識﹐不說話。余今日日見之﹐始知不然。予以爲帝在中國﹐實聰明有智識之人﹐且腦力極足﹐必能做事﹐但惜無機會用之耳。外間每有多人問余﹕「帝究有知識勇气否﹖」此問者系不知中國禮法之嚴﹐人子敬從父母之規矩﹐帝亦爲此禮法所拘束﹐故不能絲毫發展耳。子曾與帝長談﹐漸知彼實一聰明人﹐且頗具堅忍之毅力﹐惟一生境遇不佳﹐心中因之鬱悶。又幼小之時﹐卽身體孱弱。嘗語予讀書不多﹐但性情相近﹐乃天生一種音樂家﹐無論何種樂器﹐稍學卽能。最愛批阿娜﹐常命餘指點。正殿中置有極大之批阿娜數器﹐常供練習。又愛外國歌調﹐予教旁以華爾子簡調﹐帝鼓之甚佳。久之﹐乃覺皇帝實一好伴。帝亦深信余爲人﹐常告以苦楚﹐講西方之文明﹐予乃驚其事事皆知也。又云﹕己之志願﹐欲求中國之發達。又愛百姓﹐各地方有水旱災等事﹐則憂形於色。外間謠言謂帝如何暴虐﹐皆不足據﹐此必太監等之僞造也。予未入宮時聞此言﹐旣入宮﹐見帝殊非所聞之狀。帝待太監亦甚好﹐惟上下之分極嚴﹐帝不與太監說話時﹐則不許開口﹐又不聽太監之讒言。予在宮中久﹐乃知此等太監之極壞也。觀此一節﹐則知帝之無能爲役﹐皆慈禧積威使之然耳。太史公所謂「猛虎在柙﹐俯首貼耳」也。昔嘗謂淸制以禮節跪拜困天下奇才﹐今太后亦以禮節跪拜困大有作爲之嗣皇帝耳。毒哉﹐女禍﹗

○瀛臺起居注五則

瀛臺爲南海子中一小島﹐三面臨湖﹐一面有橋可通出入。當戊戌政變事泄後﹐太后卽誘帝至其處﹐謂﹕「赦爾一命﹐可居此中﹐不得與聞外事。」一面派心腹侍衛﹐嚴密防守﹐凡一舉一動﹐俱有人報告於太后。且最酷者﹐𨿽實際上與以幽禁﹐仍每日須用其木偶之身﹐使之臨朝﹐召見臣工﹐其苦正逾錮閉獨處者百倍。因旣置之大廷廣廈之上﹐則聲音笑貌﹐無一而可也。維時帝乃如顚如矣﹐如聾如啞﹐人亦以顚矣聾啞目之﹐謂帝果無統治之才而已。八月八日﹐大集朝臣﹐帝向太后行三跪九叩禮﹐懇請太后訓政﹐此皆逼迫而爲之﹐帝欲保其生命﹐則不得不屈從民。帝蓋自幼孱弱﹐膽力不足﹐內𨿽明白﹐終不敢出以冒險。且一次失敗﹐則神喪膽裂﹐視天下事皆可畏之境﹐太后如虎如狼﹐寧自屈抑﹐勿攖其鋒﹐所謂達心而懦者是。是日下午﹐榮祿以兵一隊﹐護送帝往月壇致禱﹐自是帝遂成一髙等之祭司。《傳》曰「政由寧氏﹐祭則寡人。」帝之謂歟﹖慈禧又恐輿論譏其殘忍﹐乃令太監於茶店中播爲風說﹐傳帝種種昏庸不道﹑無端迷信西法﹐謀殺太后﹐輿論乃翕然以帝爲非﹐以太后之再訓政爲是﹐外人使館中亦信是說﹐帝遂益處於孤立地位矣。帝於一身外﹐𨿽皇后不敢與之道一密切語﹐何況他人﹖故此小島中之日月﹐𨿽玉步未攺﹐宮庭如故﹐左右侍奉之尊嚴﹐表面絲毫未損﹐而實則無形之獨夫﹑髙貴之流囚而已﹐較之魯賓孫之寂處孤島﹐精神上之苦痛﹐突過百倍。異哉﹗此眾叛親離之皇帝﹐絕非才徳之問題﹐而權利之問題也﹐顧其時外人亦騰一種彊硬之抗論﹐爲太后之箝制﹐爲帝之生命苟不保﹐外國政府必起干涉﹐太后頗以爲恨。此卽端﹑剛崇信拳匪之言﹐所由乘間而入也。未幾﹐太后乃以帝病詔告中外﹐一方面延請名醫以證實其事﹐亦彌縫再起訓政之一術耳。

慈禧以帝名義降諭﹐謂「自四月以來﹐朕卽覺違和﹐至今日病勢未能輕減」云云﹐各省乃紛紛應詔求醫。江蘇巡撫乃送名醫陳蓮舫入都。陳到京後數日﹐卽由軍機處帶領上殿。叩稱畢﹐跪於下﹐太后與皇帝對坐﹐中置一矮幾﹐皇帝面蒼白不華﹐有倦容﹐頭似發熱﹐喉間有瘡﹐形容瘦弱﹐鼻如鷹鉤﹐據陳意﹐頗類一西人。太后威儀嚴整﹐一望而知爲有權力之人﹐似極以皇帝之病爲慮﹐小心看護﹐貌若慈母。故事﹕醫官不得問病﹐太后乃代述病狀﹐皇帝時時頷首﹐或說一二字以證實之。殿庭之上﹐惟聞太后語音。陳則以目視地﹐不敢仰首。聞太后命診脈﹐陳始舉手切帝脈﹐身仍跪地上。據言實茫然未知脈象﹐虛以手按之而已。診畢﹐太后又接述病情﹐言帝舌苔若何﹐口中﹑喉中生瘡若何﹐但旣不能親視﹐則亦姑妄聽之而已。太后語畢﹐陳遂叩頭謝恩而退。又以病案及其治理調護之法上呈軍機處﹐轉奏於帝。陳所開案﹐先言帝之气體熱度等﹐又述呼吸器病已十餘年﹐又言發熱則由於身虛心勞之故。方藥則系飲片數種﹐及調養身心之故﹐亦不知皇帝果服與否也﹐陳旣以年邁﹐不甘受拜跪之苦﹐且如此診治﹐毫無把握﹐乃急欲出京回籍。惟官差重大﹐不得進退自由。後以法行賄於太監﹐自陳年老多病﹐不能畱京之故﹐太后亦不問也。蓋當時各省延醫甚多﹐畱京者尙有十餘人﹐去一陳未必動宮庭之疑。但不行賄﹐則內監等勢將挑拔﹐令太后動問﹐則恐生變耳。故陳知其竅﹐行賄而免﹐決無後患也。是時﹐慈禧實有廢立之意﹐風示各省督撫﹐使之贊同。而兩江劉坤一﹑兩湖張之洞﹐皆上奏反對其事。上海公民推經元善爲領袖﹐上書激切言不可廢立之事。太后震怒﹐命捕經治罪﹐經逃之律門以免。慈禧又以帝名義降諭﹐罷免新政﹐諭謂﹕

朝廷振興商務﹐籌辦一切新政﹐原爲當此時局﹐冀爲國家圖富彊﹐爲吾民籌生計﹐並非好爲變法﹐棄舊如遺﹐此朕不得已之苦衷﹐當爲臣民所共諒。乃體察近日民情﹐頗覺惶惑。總緣有司奉行不善﹐未能仰體朕意﹐以致無識之徒妄相揣測﹐議論紛騰。卽如裁並官缺一事﹐本爲陶汰冗員﹐而外間不察﹐遂有以大更制度爲請者。舉此類推﹐將以訛傳訛﹐伊於胡底。若不開誠宣示﹐誠恐胥動浮言﹐民气因之不靖﹐殊失朕力圖自彊之本意。所有現行新政中裁撤之詹事府等衙門﹐原議將應辦之事﹐分別歸並以省繁冗。現在詳察情形﹐此減彼增﹐轉多周折﹐不若悉仍其舊﹐著將詹事府﹑通政使﹑大理寺﹑光祿寺﹑鴻臚寺等衙門﹐照常設立﹐毋庸裁並。共各省應行裁並局所冗員﹐仍著各督撫認眞裁汰。至開辦《時務官報》﹐及準令士民上書﹐原以寓明目達聰之用。惟現在朝廷廣開言路﹐內外臣工條陳時政者﹐言苟可采﹐無不立見施行。而章奏競進﹐輒多摭拾浮詞﹐雷同附和﹐甚至語涉荒誕﹐殊多龐雜﹐嗣後凡有言責之員﹐自當各抒讜論﹐以達民隱而宣國是。其餘不應奏事人員﹐槪不準擅遞封章﹐以符定制。《時務官報》無裨政體﹐徒惑人心﹐並著卽行裁撤。大學堂爲培植人才之地﹐除京師及各省會業已次第興辦外﹐其各府﹑州﹑縣議設之小學堂﹐著該地方察酌情形﹐聽民自便。其各省祠廟不在祀典者﹐苟非淫祀﹐一仍其舊﹐毋庸攺爲學堂﹐致於民情不便。此外業經議行及現在交議各事﹐如通商惠工﹐重農育材﹐以及修武備﹑浚利源﹐實系有關國計民生者﹐亟當切實次第舉行﹔其無裨時政而有礙治體者﹐均毋庸置議﹐著六部及總理各國事務衙門詳加核議﹐據實奏明﹐分別辦理。方今時勢艱難﹐一切興革事宜﹐總須斟酌盡善﹐期於毫無流獘。朕執兩用中﹐不存成見﹔大小臣工等﹐務當善體朕心﹐共矢公忠﹐實事求是﹐以副朝廷勵精圖治﹑不厭求詳之至意。將此通諭知之。於是帝所經營百日間之新政﹐一切推翻﹐而淒涼寂寞之小島中﹐黯然無色矣。

瀛臺本爲帝﹑後避暑之所。戊戌政變後﹐太后驅帝於此﹐無分冬夏皆居之。每日朝罷﹐卽賜一藤椅﹐置臺中﹐令帝據其上﹐中宮及妃嬪皆隔絕﹐不許通聞問。苟離藤椅﹐則左右監視之太監必報知。若動筆墨及閱視書籍﹐尢懸爲厲禁。帝遂借癡癸孩气以自韜晦。一日﹐帝見海子中水鳥飛翔﹐佇立良久﹐忽顧命太監﹐欲得彈弓取中﹐以爲消遣取樂地。蓋內監中恆有此器﹐帝國見之熟也。一小內監不知利害﹐聞帝有命﹐欣然往室中取出以授帝。帝援弓發丸﹐果得中二小鳥。正娛樂間﹐不知已有他監報於太后﹐太后命監問訊﹕「孰敢以彈弓獻帝﹐導爲淫樂﹖」小內監聞之﹐色變﹐知不免﹐乃自投於海子中以死。太后聞之﹐猶罰其他監視者數人﹐或笞或苦差﹐無一免者。自是﹐帝有所命﹐內監充耳不聞矣。

日本某軍官﹐庚子聯軍入京時﹐曾任軍事駐京數月者也。自言管領乾淸宮一帶地﹐捕獲一內監﹐拘禁之﹐詢以連年太后待帝情狀﹐能舉一事者﹐予以銀幣一枚﹐否則殺無赦。內監乃曰「宮內承值﹐向分班次﹐數月或數日一易﹐予輩固不能常在帝後之側也﹐故予自戊戌冬季至己亥秋間﹐僅入值五次。又以位分卑﹐不能窺見个中眞相。然有二事常映於腦中者﹐至今猶耿耿不忘。一日﹐大雪﹐太后方居慈寧宮﹐帝在瀛臺﹐約日禺中時﹐太后忽命內監攜狐裘一襲賜帝﹐諭曰﹕『爾可爲帝言﹕老佛爺念萬歲爺寒冷﹐得此裘當溫暖。今日𨿽大雪﹐正吉日也。此裘鈕扣皆系金者﹐乞萬歲爺注意。』又曰﹕『下二語須續續言之。俟帝答何語﹐歸以報予。』內監領命﹐以裘進﹐如太后旨。帝曰﹕『吾知之。』內監仍續言不已﹐至於十數。帝怒曰﹕『吾已知之﹐爾可歸報太后﹕太后欲吾自死耶﹖此必不能也﹗朕得裘﹐方慶溫暖。鈕扣金則金耳﹐於朕何與﹖』某復命﹐太后聞之﹐色頓變﹐意不怡者累日﹐自是見上色愈厲﹐防閒愈密矣。此一事也。又一日﹐適爲小除夕。宮中故事﹕例設湯團食之﹐以爲吉祥。帝朝慈寧宮﹐後命以一盎賜帝﹐計五枚。帝食華﹐問﹕『湯團佳乎﹖』答曰﹕『佳。』後命再進五枚﹐又食盡﹐復令重進。帝蹙額曰﹕『飽欲死﹐實不能食矣。』慈禧作色曰﹕『予賜汝食﹐汝可違乎﹖汝旣言佳﹐又安可不食﹖』帝勉彊食盡﹐而不能下咽﹐乃窺太後面他向時﹐卽盡吐於袖中。三碗旣畢﹐復連進兩碗。太后方因他事料量﹐不復賜與﹐帝均佯食。及回宮時﹐兩袖累累皆湯團云。此又一事也。」

己亥冬﹐太后與左右密謀廢立。意旣定﹐遂先以溥攜爲穆宗嗣﹐諭軍機艸詔進。後在慈寧宮召帝入﹐以詔示之。盛气謂曰「汝意若何﹖」帝叩首曰「此素願也。」太后曰「汝旣願之﹐曷繕此詔﹐行將發布。」言已﹐命內侍以朱筆進﹐囑帝照錄一通。詔曰﹕

朕沖齡入承大統﹐仰承皇太后垂簾訓政﹐殷勤教誨﹐鉅細無遺。迨親政後﹐正際時艱﹐亟思振奮圖治﹐敬報慈恩﹐卽以仰副穆宗毅皇帝付托之重。乃自上年以來﹐气體違和﹐庶政殷繁﹐時虞叢脞。惟念宗社至重﹐前已吁懇皇太后訓政。一年有餘﹐朕躬總未康復﹐郊壇宗廟諸大祀不克親行。值玆時事艱難。仰見深宮宵肝憂勞﹐不遑暇逸﹐撫躬循省﹐寢食難安。敬溯祖宗締造之艱難﹐深恐勿克負荷。且入繼之初﹐曾奉皇太后懿旨﹐俟朕生有皇子﹐卽承繼穆宗毅皇帝爲嗣。統系所關﹐至爲重大﹐憂思及此﹐無地自容﹐諸病何能望愈﹖用再叩懇聖慈﹐就近於宗室中愼簡賢良﹐爲穆宗毅皇帝立嗣﹐以爲將來大統之畀﹐再四懇求﹐始蒙俯允﹐以多羅端郡王載漪之子溥俊繼承穆宗毅皇帝爲子﹐欽承懿旨﹐欣幸莫名﹐謹敬仰遵慈訓﹐封載漪之子爲皇子。將此通諭知之。此等傷心之文﹐爲歷史所僅見。諭中不獨使自言甘心引退﹐且以其死刑明告於眾﹐慘何如也﹗且又不得不謝聖母之恩。慈禧徒以一念之私﹐遂不惜加害於帝身﹐以期達其志﹐亦云忍矣。相傳帝以朱筆勉錄一過。色沮手顫﹐屢擱屢起﹐始能竣事。忽咯血不止﹐幾暈僕於地。後惻然曰「汝宜保重。」蓋此時後亦良心發現﹐不復能舉其傲狠之盛气以臨之。向之劉季逑之幽唐昭宗﹐陳敬則之逼齊末帝﹐殆又有過﹐𨿽無屬毛離裏之親﹐而名分上乃系母子﹐亦覺良心上太過不去。嗚呼﹗忍哉﹗旋太后命內侍以藤椅至﹐親爲整理枕褥﹐扶令上輿﹐若不勝其慈愛者。此皆慈禧詭詐欺人之術﹐掩飾愚人耳目者。及帝旣回瀛臺﹐而太后之顏色復變矣。翌日﹐立嗣之詔遂下。

○老慶記公司三則

慶王弈之貪婪庸惡﹐世皆知之﹐其賣官鬻爵之夥﹐至於不可勝數。人以其門如市也﹐戲稱之曰「老慶記公司」。上海各新聞紙之牘尾﹐無不以此爲滑稽好題目。蓋前此之親王﹑貝勒入軍機當國者﹐未嘗有髒污貪墨如此之甚者也。初﹐慶王以辛丑和議成﹐大受慈眷﹐然實李文忠未竟之功﹐而王文韶爲之助成﹐慶王可謂貪天之功矣。顧榮祿未死以前﹐慶王實絕無議政權﹔及榮祿死﹐太后環顧滿人中﹐資格無出慶右者﹐遂命領袖軍機﹐實則太后亦稔知慶之昏庸﹐遠不及榮祿也。慶之政策無他謬巧﹐直以徇私婪賄爲惟一伎倆﹐較之樹黨羽以圖權勢者﹐猶爲未達一間。其所最喜者﹐多獻禮物﹐拜爲干兒﹐故門生﹑干兒滿天下﹐然門生不如干兒之親也。爲干兒之中堅人物者﹐則爲二陳。一陳夔龍﹐夔龍本許氏婿﹐其夫人幼卽拜老慶爲義父﹐故夔龍實以干婿兼領干兒之職銜者也。陳夫人事義父極孝﹐凡所貢獻﹐罔不投其嗜好﹐且能先意承志﹐問暖噓寒﹐老慶亦愛之如所生。陳夫人常居老慶邸中﹐累日不去﹐外間有傳其常爲老慶親掛朝珠者。冬日寒洹﹐則先於胸間溫之﹐或贈以律詩一首。結句有云「百八牟尼親手掛﹐朝回猶帶乳花香。」亦趣聞也。夔龍督直時﹐每歲必致冰炭﹐敬數萬﹐幾去其所入之半﹐其他緞匹﹑食物﹑玩好等不計。老慶曾從容言「爾亦太費心矣﹐以後還須省事爲是。」夔龍則敬對曰「兒婿區區之忱﹐尙煩大人過慮﹐何以自安﹖以後求大人莫管此等瑣事。」老慶莞然﹐蓋默契於心也。夔龍無子﹐夫人妒﹐不許置姬侍。老慶憐之﹐欲賜以一婢﹐然恐女不願﹐試詢之。陳夫人果涕泣跪陳所苦﹐老慶遂不復過問﹐後一女死﹐喪儀糜費﹐逾於貴宦。老慶賜以冥器全副﹐凡第宅﹑車馬﹑玩器俱備。最奇者﹐特延江南巧匠制一美男子﹑衣冠楚楚﹐翎頂輝煌﹐謂之鬼婿以配之﹐蓋夔龍女尙未字人也。時慶之門如市﹐凡外省運動官缺﹐皆有價值等差。前門外某金店爲之外府﹐而夔龍則其特別掮客也。禦史江春霖骨鯁自矢﹐奮起參劾﹐中旨惡其詆毀大臣﹐罷職而去。都下爭誦其文﹐醵資爲之祖餞。江氏有詩紀老慶醜史﹐有云「兒子弄璋爺弄瓦﹐寄生艸對寄生花。」蓋其時慶子貝勒載振亦受段芝貴者爲干兒。段之年齡固長於振﹐羣哄傳以爲異﹐而陳夫人小名某花者也。其一則爲陳璧。璧未得郵部時﹐頗窮窘。然戚某在京中設金店﹐常出入慶邸﹐謂之曰「子苟肯於此一費心思﹐吾必當全力相助。他日富貴﹐幸勿相忘可耳。」璧願求導綫﹐戚乃令璧主其家﹐漸媒介與邸中人遊談。一日﹐戚得東珠鼻煙壺數事﹐重寶也﹐乘間獻之老慶。慶問價幾何﹐戚言「此某戚陳道某所獻。」慶駭曰「素昧生平﹐安可受之﹖」戚言「彼與某爺交久﹐誠敬欲見老王爺﹐特未敢造次耳。」慶笑納之﹐囑暇日來。璧因入拜座下﹐備極諛媚。老慶大喜﹐璧因求爲干兒﹐復假某戚金五萬以獻焉﹐老慶許之。於是由道藩一躍而入爲侍郎﹐且郵部尙書矣。戚某遂攫得鐵路局局長。璧有妾六人﹐其第五妾頗風格﹐喜讀書談時務﹐且好習外國語言。侄某者曾畱學東瀛﹐年少美丰裁﹐學業優異。五妾慕之﹐時與談論﹐求其指示﹐意甚殷拳。蓋以智識相切磋﹐實毫無他意也。璧偶見之﹐不無猜疑。而僕某者﹐喜挑撥﹐爲侄所斥﹐五妾亦惡之。僕因譖侄與妾於璧。璧恨甚﹐乃使僕人夜殺侄而沈其屍於井。侄故供差陸軍部﹐部僚樂與爲友。忽數日不出﹐咸來問訊﹐家人答以不知﹐終莫明其究竟。同僚乃畢力探訪﹐微聞其事﹐乃訴於法廳。時京師已試辦檢察廳。旣起訴﹐正擬查究﹐會革命事起﹐璧避之天津﹐事幾寢矣。民國旣定﹐始有發其覆者﹐乃出屍於井﹐用法驗之﹐系用刀殺斃﹐然後投之井中者。乃拘璧及五妾﹑僕人等研鞫之。時慶已失勢﹐而璧因金錢之力﹐卒歸罪於僕而己得釋焉。聞慶居津門﹐璧輒避道而過﹐不一存問也。殆所謂利盡交疏﹐卽眞父子且或暌乖﹐況假父子耶﹖

慶於七十誕辰﹐大開祝典。各省長官以下﹐及京中尙﹑侍以下﹐皆納資爲壽。慶陽戒其屬勿收禮物﹐而陰則署一冊籍﹐判禮之厚薄多寡爲四級﹕一福字冊﹐凡現金萬金以上及禮物三萬金以上者入之﹐另存其名手摺中。二祿字冊﹐凡現金五千以上及禮物萬金以上者入之。三壽字冊﹐凡千金以上及禮物值三千金以上者入之。四喜字簿﹐凡現金百金以上及禮物值數百金者入之。其物不滿百金者列爲一冊。壽言﹑詩文﹑屏幛﹑楹聯﹐亦列冊記之。聞所受現金計其總數﹐不下五十萬﹐禮物不下百萬云。然三日中自福晉以下所賭麻雀﹐統計輸出之數﹐亦在三十萬左右﹐其數良可驚矣。有四川候補道某者﹐粵人也﹐家本富豪﹐意在調署一海關道以爲榮。蓋其家人婦子之見地﹐俱以海關爲有名譽之官缺﹐苟得之﹐勝於其他長官百倍。故某意務欲得之。聞慶王好貨﹐苟滿其欲壑﹐無不可如志﹐乃輦金二十萬來京中祝嘏。先以現金十萬爲壽禮﹐而門包僕費亦去三萬金。嗣又悉李蓮英之能納賄也﹐更遣人至粵﹐取二十萬金來﹐悉數入宮。於是慶王之福字冊上﹐某竟裒然居首。陳夔龍聞之﹐亟補送四萬金﹐而已無及矣。蓋夔龍先止送六萬金也。誕日﹐慶延某人﹐置酒奉爲上賓﹐固素未謀面者﹐同寮亦無一人相識。振﹑扌聞其爲囊家也﹐誘與博﹐一擲萬金。顧某生長粵東﹐粵故賭窟﹐此事殊慣技﹐邸中人非其敵﹐某竟獲博進十餘萬金。及去﹐同人耽耽有垂涎意。明日﹐某遣人饋振﹑扌等玩物數事﹐中有鉆戒﹑珠壺﹑玉等﹐計其值﹐蓋較博進者過數萬金﹐眾始服某之識機也。越日﹐某更約振﹑扌等宴於某所﹐珠圍翠饒﹐窮極豪奢﹐一夕蓋六千餘金去。不半月﹐某果得甌海關道。出京時﹐往慶邸辭行﹐獻一四川邛州方竹杖﹐云「可以扶老﹐以爲紀念。」杖中空﹐有銀券三萬兩云。慶於是喟然曰「此誠可兒也。」

慶自革命後頹喪欲絕﹐宣統帝旣宣告退位﹐彼聲言必以老命殉國﹐實則口硬骨頭酥耳。於是家人親友﹐俱勸之出京﹐往居津門﹐聞其產寄頓外國銀行者﹐約在三百萬左右。於壬子正月十三日出京﹐系其親家孫寶琦所力勸。慶初意尙欲老死宮門﹐而孫親家則彊令其家人捆載行李﹐雇攬大車﹐淩晨歷轆出正陽門而去。去未數時﹐而其諸子中歷娶各種寶寶最有名之扌二爺﹐及在花柳界足與扌二爺相伯仲之隆五爺﹐竟率領大車數十輛﹐又某處國兵數名﹐直入老王之宅﹐分載財寶以去。到東交民巷某處停車﹐則各仿照梁山泊中之大秤分金銀法﹐一一瓜分而散。惟時載扌常挾美妓往來京﹑津間。北京韓家潭中有慶余堂小班者﹐扌二爺夙遊之地。班主曰「牛皮阿大」﹐龐然大物﹐服禦豪侈﹐總領八大胡同之風月﹐殆亦七十鳥中之親貴也。二爺所結識之諸寶寶﹐多爲牛皮阿大所拉之皮條。民國肇建﹐阿大𨿽已移其連絡親貴之手段﹐媚結新國人物﹐然有時尢不忘舊恩﹐諂事扌二爺甚至。凡扌二爺之來蹤去迹﹐阿大特守祕密主義。然遇祕密偵探﹐則其祕密終須揭破。蓋慶余堂中有一名花曰「花艷紅」者﹐實最後與扌結不解緣者也。民國元年之秋﹐大總統命令﹕「鑲紅旗副都統載扌﹐因病呈請開缺﹐著準其免職。」云云。此實民國成立後﹐老慶子姓之名字﹐得見於公文書中之第一次也。當日老慶記之兩小老班﹐旣將老主人之遺產實行民生主義以去﹐及老慶復歸﹐則大觀園中物事﹐遂已抄洗一空。其老家人如焦大﹑王善保﹑周瑞之流﹐乃告以璉二爺﹑珍大爺之所爲。老慶嘆息而言曰「他們拿去﹐也就罷了。」神色陽陽如平常﹐絕不似好貨寡人之口吻。於是乃有慶黨之人物﹐爲其主辯護曰「可見慶王並不要錢﹐特漢人作壞﹐葬送之耳。」此人乃大守民族主義﹐漢人某君語之曰「君言誠然﹐但譬之妓然。髙擡身價之妓女﹐𨿽未出門拉客﹐而客自以金窟奉之。君寧得謂此妓不要錢耶﹖」慶旣僑寓天津﹐實行其頤養主義。平常大抵聚福晉﹑格格等打麻雀﹐其底碼大都收束﹐以百計而不以千計。聞一萬元底﹐則久不義矣。每日飯後起﹐以四圈或八圈爲度﹐完後則福晉等各散﹐乃自洗骨牌而打五關矣。

○倚翠偎紅

晚淸政界趣聞﹐實推慶邸二子爲最。前所述者﹐略見一斑﹐然尙未及其正文﹐正文惟何﹖則振之楊翠喜案﹐而配以扌旉之紅寶寶是也。但振爲惟一之翠﹐而扌旉乃紅不一紅﹐好看煞人哉﹐此紅紅翠翠相映帶也。初﹐振常往來京﹑津間﹐與外省官僚遊宴﹐號稱通達時務﹐名譽鵲起。蓋振曾出使﹐賀英皇加冕﹐有《英軺日記》之著述﹐一時風頭頗健。又年少好交遊﹐羣小趨附﹐公然以太原公子自居。有鹽商王竹林者﹐工於諂媚﹐以依附貝子之末光爲榮﹐遂吮癰舐痔﹐無所不至。會北洋派中之末弁段某﹐懷挾運動之野心﹐思拜慶邸門下而無其由﹐時於冶遊隊中得晤此太原公子﹐因畢力拉攏﹐得遂其願﹐乃竟以年長幾倍之身﹐蔭庇於美少年之宇下﹐而謂他人父。此猶不足﹐乃憐少父之無庶母﹐而物色風塵之外﹐得一色藝雙絕之女伶以獻之。於是曲意承歡﹐嚴君大悅﹐養子遂樹髙牙大纛﹐建旗鼓以獨當方面矣。振本愛觀劇﹐尢喜頓脫家風﹐見楊翠喜妖艷動人﹐偶露詞色﹐其大養子遂以鹽商之媒介﹐親置此少父於尢物之房中﹐交情火熱﹐自當貯以金屋。王竹林銳身自任﹐爲之摒擋脫籍。於是香巢賭窟﹐一以貫之﹐迷此太原公子於溫柔鄕中﹐此間樂不思蜀矣。無何﹐鼓鐘於宮﹐聲聞於外﹐彼鐵面無情之惡禦史﹐不顧人家好夢﹐忽然大聲疾呼起來﹐「吹皺一池春水﹐幹卿底事」﹐都老爺誠不解事人哉。白簡一聲﹐春雷起蟄﹐中朝爲大官顧惜名譽﹐不得不交查辦。於是津門之三不管中﹐有一人來管起。此太原公子之東車站遊興﹐忽然爲之打擊﹐殆如「漁陽鼙鼓動地來﹐驚破霓裳羽衣曲」也。於是﹐全只紙老虎盡被鐵禦史觸穿。外間物議沸騰﹐鬧得老慶也動怒起來﹐說﹕「你是朝廷大臣﹐如何這樣不顧面子﹖」振大爺不得已﹐把此事都推在鹽商王竹林身上﹐輕輕將此位色藝雙絕之尢物﹐也送給這大腹賈了。那大養子更不敢出頭露面﹐好像一些沒有關系的樣子。於是朝廷所派查辦之大員﹐按照常例覆命﹐恭恭敬敬呈上八大字﹐謂之﹕「事出有因﹐查無實據。」一天風雨﹐從此消滅。但可惜如火如荼之振大爺﹐竟免尙書之職而下臺矣。哀哉﹗楊翠喜必自咎曰「是妾命薄﹐害了公子。」嗚呼﹗「門前冷落車馬稀﹐老大嫁作商人婦。」竹林之幸﹐而翠喜之不幸也。

若夫扌旉二爺之於紅寶寶﹑蘇寶寶則異是。今日八千金娶一名妓﹐明日一萬金又娶一艷姬﹐予取予求﹐自適其適﹐絕無政治之臭味﹐或者於新聞紙中﹐譏其驕奢淫佚﹐咒詛老慶﹐以爲悖入悖出之報﹐不知此乃村婦罵人口吻﹐於跌宕自喜之二爺﹐無毫末損也。後聞兩寶寶不睦﹐竟鬧出許多笑話來﹐以至二爺左右爲難﹐乃遣之南下。異哉﹗終與振大爺之艷史同爲一場春夢。彼由外鑠﹐此則內潰。嗚呼﹗女禍烈矣。或取某禦史詩句﹐攺竄成一聯云「兒自弄璋爺弄瓦﹐兄曾偎翠弟偎紅。」一段佳話﹐歸結有淸二百六十餘年之國祚﹐較之陳圓圓﹑寇白門﹑董小宛﹑顧橫波輩﹐便宜多矣。𨿽然﹐今之紅﹑翠尙在﹐試使一談往事﹐必不勝其天寶宮人之感也。

○某福晉

自慈禧有致毒慈安之嫌疑﹐談者皆謂與名伶楊月樓有關系﹐然究不知其確否。惟宣統之季﹐復有某福晉與小楊月樓私通﹐偕往漢口漫遊之怪劇。初﹐某福晉好觀劇﹐而尢好小楊月樓之劇。以楊月樓有父風﹐丰姿﹑態度﹑身手﹐無一不臻美善。某福晉日往廂樓獨坐﹐凡宮中供奉及堂會﹐尢無不注意。後遂招之邸中﹐結爲膩友。某貝勒心勿善也﹐而怵於閫威﹐亦無如之何。某歲夏﹐漢口忽來一貴遊﹐聲勢煊赫﹐自稱貝勒﹐所攜眷屬曰福晉﹐日事遨遊﹐殊不與官場通往來。眾咸異之﹐或告於瑞澂。澂命人往覘之﹐彷佛言是某貝勒。澂駭曰「某貝勒來此﹐而不告我耶﹖」欲自往拜之﹐幕客某止之曰「是必有故﹐得勿福晉爲眞相﹐而貝勒則膺鼎耶﹗」澂憬然若有所悟﹐乃使警廳密爲防範﹐而己則微服往窺之﹐果非貝勒﹔及福晉出﹐則似曾相識﹐確爲某邸中人物也。於是令警廳出其不意﹐捕男子出﹐福晉未之知也。警長嚴詰之﹐始供身系伶人﹐爲福晉所劫﹐令與俱來﹐冒貝勒非己意。正研鞫間﹐忽澂遣人傳語﹕「已得京中急電﹐訪問福晉消息﹐今姑拘畱此伶﹐由我電請京中﹐得復辦理可也。」旋得電「速令回京﹐勿事逗𨖻。誠恐體面攸關﹐徒滋眾口﹐自不必在漢口辦理」等語。乃遣人以電示福晉﹐懇其卽日返京。福晉猶大言「須釋楊伶偕行﹐否則立電京﹐撤去爾等差使」。語甚彊項。澂請福晉啟行後﹐始釋放。福晉不允。澂不得已﹐乃命差官護送還京﹐實則不啻押解楊伶也。旣至京﹐福晉竟使楊伶自去﹐而身歸邸中﹐差官不敢與爭。及見貝勒﹐第言護送福晉而已。貝勒亦不追詰﹐慰獎數語而罷。差官回鄂﹐含糊復命。適革命義旗起﹐亦無人復究其事。民國旣定﹐京師新聞界中有揭載其隱者。蓋福晉回京後﹐仍時與楊伶並輦往來。因記及鄂中事﹐爲貝勒所見﹐乃馳總統府﹐泣訴袁氏﹐謂報界污蔑其名譽。袁氏乃特命警廳查禁報館以慰之。然福晉穢史﹐業已喧騰人口﹐無可掩飾矣。

○磨盾祕聞十二則

咸﹑同間﹐有忠親王僧格林沁者﹐武藝蓋世。時率兵平撚﹐駐紮山東濟﹑歷間﹐門下食客以武技名者數十輩。有販羊肉者﹐衣服破敝﹐肩荷擔一﹐每日過門以爲常。一日早歸﹐日未晡﹐下擔憩息邸門外﹐出胸旁所插短煙桿﹐盛以煙﹐燃火吸之。府門左右間石狻猊二﹐販夫倚之﹐且弄其所銜煙。吸畢﹐突趨而問閽者曰「吾聞王善武藝﹐且門下多材﹐其技果何若耶﹖」閽者置不理。再三問﹐閽者益鄙之﹐掉首入內。販夫怒﹐舉石狻猊各旋之北向﹐遽去。閽者出見﹐怪之﹐思必販夫所爲﹐驚且懼。時王適他出﹐閽者恐歸受責﹐奔告食客。食客思旋使復原狀﹐卒不能動少許。方喧嚷間﹐王歸見而異之﹐以問閽者﹐閽者以實告。王曰「人可致乎﹖」閽者曰「晨必經此。」王曰「宜畱之。」次晨﹐販夫來﹐報於王。王出﹐令其復旋之南向。販夫執石狻猊足﹐以肩腹荷之使旋﹐如舉桌然﹐王稱善者再。旣顧見擔中盈羊肉﹐命買二斤。時肉值低﹐每斤不過三十錢。王命僕往取錢﹐不計數﹐竭僕之力取之以與王。王以二指攝立持之﹐太前足趨後﹐太后足趨前。顧命販夫取之﹐不能動﹔力取之﹐終不出一錢﹐以擔繩貫指下﹐向抽之。王見繩將絕﹐販夫汗涔涔下﹐恐前僕也﹐命已。出錢﹐錢已十八九碎。販夫乃伏拜謝罪。王曰「子所謂質美而未學者也﹐然亦難矣。」命贈錢十貫﹐布十匹﹐遣之。此事某先生爲予言。先生固昔日之投筆從戎﹐久歷行間者也。先生復談數事﹐因並志之。

同治六年十月﹐銘軍追撚匪至贛楡縣。時撚勢已促﹐而渠魁任柱殊死戰。部下有潘貴陛者﹐與銘軍馬隊營官鄧長安爲中表親﹐久陷撚中﹐忽願投誠﹐密語鄧﹕「自矢刺任柱爲贄﹐功成乞上賞。」鄧攜見劉銘傳﹐劉諭不必薙發﹐如得手﹐保二品官﹐賞三萬銀。是日下午﹐中軍駐縣西門外﹐左﹑右軍駐東南﹑西南兩處。正造飯間﹐探報撚大隊由東南來﹐卽拔隊迎擊。任柱禦之﹐未交綏。潘見任柱來﹐馳馬迎之。任問﹕「何以得回﹖」潘曰「中表鄧某保畱得不死。」問﹕「何以不剃髮﹖」潘曰「我僞對劉帥言﹐畱髮以便出入兩軍間﹐勸大王降也。」任問﹕「劉帥現在何處﹖」潘指從西來有白龍長旗者﹐卽劉帥坐營。任卽傳令攻之﹐潘出不意﹐奮手槍擊其背﹐斃焉﹐遂急馳回陣報劉帥。劉不信﹐將斬之。潘曰「且復覘之。任柱死﹐其隊必嘩亂﹔若不嘩亂﹐則任未死﹐大帥殺我未晚也。」頃之﹐賊隊果嘩囂而退。左右兩軍合擊﹐大破之﹐追殺四十里﹐斬萬餘級。有黃旗馬隊善慶者﹐舊隸僧王部下﹐王薨﹐遂從劉。其時亦迎擊﹐爭潘功以爲己功﹐得上賞﹐而潘遂僅得三品官﹑二萬銀矣。故奏報中死任柱者爲善慶﹐非潘貴陛。同時有僞衛王李永﹐僞曾王賴汶光﹐皆被官兵擊散。永逃﹐往投李世忠﹐世忠縛獻安徽巡撫﹐斬之﹐賴汶光逃往揚州﹐爲華字營統領記名道吳毓蘭擒﹐斬之。

皖人朱某者﹐讀書應試﹐年逾冠不能靑一衿﹐忿而棄去﹐從軍爲書記。展轉數年﹐隨大軍度關隴﹐隸統領陳姓麾下。統領系記名巴圖魯﹐饒具武勇者也。朱年少﹐貌翩翩﹐性秉和藹。統領甚倚重之﹐爲同僚所不及。一日﹐統令忽獨召朱入﹐夜飲極歡﹐旣醉﹐畱與同榻﹐朱不可﹐拔刀將殺之。不得已﹐勉從焉。及登席﹐始知統領爲女子﹐且處女也﹐大樂。朱由是每夕必宿統領所。同寮咸鄙之﹐以朱必爲龍陽矣。無何﹐統領腹漸大﹐將產矣。大懼﹐無策﹐又不敢冒昧墮胎﹐商於朱。朱慫恿直言稟大帥。時徵回事急﹐左文襄督陜甘。朱乃舉木蘭故事爲言﹐謂必不見斥﹐從之。文襄得稟﹐大驚異。欲奏聞﹐幕僚止之曰「古今時勢殊異。今朝廷方猜疑漢人﹐恐事涉欺罔﹐反因之得罪﹐不如其已。」乃命朱襲陳名﹐統其軍﹐陳於是易弁而釵矣。後朱從徵回國﹐得功升提督。請歸家﹐更納二妾。陳大怒﹐挾其資財與所生子居甘肅省城﹐遂與朱絕。初﹐將軍多隆阿由湘入陜﹐道出荊子關。軍中募長夫﹐有童子應募而來。面黧黑﹐且多痘瘢﹐且碩大多力﹐人絕不料其雌也。初入營牧馬﹐繼拔爲正目﹐得洊升至記名提督巴圖魯。雄飛十年﹐一旦雌伏。奇矣。江夏範嘯雲遊戎﹐曾隸其麾下﹐言其爲人豪爽﹐絕無巾幗气﹐獨喜與文士談。其以身事朱﹐殆卽賞識於牝牡驪黃之外者也﹐洵奇人矣。某君欲爲作《鐵馬緣傳奇》﹐未果。朱之好色而背此英雄﹐令佳話不完﹐寧非薄幸之小人哉﹗

湘﹑淮軍中爲激勵部下計﹐保獎極濫﹐部冊載記名提督八千人﹐總兵不下二萬人﹐副將以下﹐則車載斗量﹐不可勝數矣。故提鎭大員﹐苟欲得實缺﹐非督撫密保不可。有桐城人陳春萬者﹐農夫也﹐多力而有膽。同治初投湘軍﹐隨大軍轉戰出關隴﹐亦保至記名提督巴圖魯黃馬褂矣。左文襄頗喜其勇﹐然以其無智慮﹐又不識字﹐十年來位不過營官﹐不但無簡任之望﹐且並數營統領而不可得﹐鬱鬱不自聊。文襄旣出關﹐陳營又裁撤﹐更無賴﹐貧不能歸。迨文襄班師回任﹐陳欲面求一差委。及見文襄﹐忽向之稱賀。陳駭曰「標下來求中堂賞飯喫耳﹐何賀之有﹖」文襄曰「爾尙不知耶﹖爾之印較我印大且倍也。」陳愈不解﹐文襄乃命設香案﹐命陳跪聽宣旨﹐始知己特簡肅州鎭掛印總兵。廷寄到已數日﹐正覓其人不得也。淸制﹕掛印總兵﹐體制尊崇﹐與尋常總兵異。其制蓋始於雍﹑乾時用兵西南﹐年兵諸帥所奏請﹐例準專摺奏事﹐不受總督節制﹐如定化鎭總兵﹐乃掛定邊左副將軍印之類。時文襄頗疑陳以同鄕情誼﹐密求李文忠而得此缺﹐甚忌之。蓋因肅州鎭出缺時﹐例由文襄奏報。卽隨摺報二人以進﹐而皆未用故也。後始聞內廷人言﹐是日﹐軍機開單呈請簡放時﹐帝筆蘸朱太飽﹐未及見文襄所保之人﹐而朱墨已滴於陳名之上﹐帝遂下筆補之曰「卽此可耳。」陳乃得之意中外﹐亦世俗所謂巧運也。不二年﹐謝病歸。蓋齮齕者多﹐終不克安其位。

張勤果公軼事頗夥﹐某君偶述之﹐乃最書其略如下﹕公諱曜﹐字朗齋﹐本浙之錢塘人﹐世居吳江同裏鎭。少年斥弛不羈﹐恆見惡於鄕裏。一日爲其戚陳批頰而訓之﹐乃大悔恨﹐走河南﹐投其姑夫光州知州蒯其。蒯以其無業﹐不之禮﹐月給數金豢養而已。勤果壯偉多力﹐食兼數人﹐署中兩餐不得飽﹐乃日私食於市﹐所得金輒不敷﹐而衣襤縷不顧也。時發撚交哄﹐各省戒嚴﹐光之紳民募鄕兵爲捍衛計﹐請於州守﹐委一人統之﹐合署無願任者。勤果請行﹐蒯許之。遂部勒鄕兵壁城外。未幾﹐有撚之大股竄州境。勤果率所部遮擊之﹐斬獲無算﹐撚遂潰。蓋爲僧忠親王所敗﹐尾追而至此者。賊退而王至﹐勤果率眾跪迎道左。王壯之﹐詢擊賊狀﹐大喜﹐立畀五品翎頂﹐以知縣列保。不二年﹐洊至河南布政使。因得罪巨紳劉姓﹐劉族有爲禦史者﹐劾以目不識丁﹐奉旨攺南陽鎭總兵。仍統所部號爲嵩武軍者﹐累立功於河陜﹑關隴間﹐擢提督。光緒初﹐入衛京師﹐膺慈眷﹐授山東巡撫。值歲大饑﹐勤果捐兼俸﹐並集巨貲以振之﹐全活無算﹐山東民至今感之。劉禦史後爲知府﹐被劾歸﹐貧無聊賴﹐乃與勤果通殷勤。勤果歲必以巨金貽之。其書報﹐則鈐以「目不識丁」四字小印﹐亦謔矣。勤果後被劾﹐發憤讀書﹐延通人教之﹐文學大進。其書法尢勝﹐有顏之骨﹑宋之肉﹐頗秀健﹐尺牘亦雋語絡繹。或云其夫人甚通翰墨﹐得於閫教者爲多。勤果最敬禮其夫人﹐終身不置姬侍。相傳有同官自誇不畏其妻者﹐勤果色變曰「子毋然﹐夫人可不畏耶﹖」其風趣類此。

勤果之部將有孫金彪者﹐亦奇士也。與勤果同鄕裏﹐居盛澤鎭﹐未達時卽以勇俠稱。父名孫七﹐精拳技﹐恃博爲生﹐有槍船四五十艘。槍船者﹐首銳棹雙艫﹐瞬息百里﹐益首置大銃一﹐中藏四五人﹐內河寇皆恃此爲利器。七有徳於鎭﹐鎭之人無貧富﹐皆服焉。七旣死﹐金彪年僅十四﹐入武庠爲諸生﹐羣槍船仍奉之爲主﹐設博場於鎭。金彪年𨿽少﹐獨能以兵法部勒其眾﹐刑賞無所私。時蘇城已爲粵匪所踞﹐鎭有富人黃某者﹐慮賊來鎭劫掠﹐密通款於嘉興賊酋﹐得僞檄﹐民賴以安。是江浙商販自上海出入於賊中者﹐輒以盛澤爲樞紐﹐鎭益殷富﹐事無大小﹐皆陰決於黃。會有小鬼法大者﹐鄰鎭大猾也。聞盛澤繁盛﹐率槍船百艘﹐蒞鎭設博局。旣而忽思大掠以投賊﹐已密定期﹐黃聞之大恐。金彪之黨謂黃曰「並世有英雄而君不知﹐毋怪君束手無策矣。欲制小鬼法大﹐盍用金彪乎﹖」黃大喜﹐盛筵款之﹐金彪允諾。會有皖北巢湖糧艘千人﹐避亂萃鎭上。金彪往說其酋助己﹐遂與小鬼法大戰﹐擒而磔之﹐盡奪其舟。於是設保衛局﹐集槍船團練爲戰守計﹐事皆一決於金彪矣。初﹐金彪之滅小鬼法大也﹐舉盛澤附鎭﹐使舉酋設博局以爲酬。巢酋自恃功髙﹐欲分盛澤博之半。弗得﹐則怏怏不能平。金彪度巢酋終弗戢也﹐思並之。會巢酋生日﹐金彪載羊酒往壽﹐而伏槍船於蘆叢中以待之。飲博至暮﹐謂酋曰「今夜月色大佳﹐吾兩人駕小舟縱飲湖上﹐可乎﹖」巢酋從之。中流酒酌﹐金彪請以銃擊宿鳥賭勝負。酋三擊不中﹐忿甚。金彪曰「我一擊便中也。」遂洞酋胸﹐斃湖中。眾大噪﹐伏舟盡出。金彪手佩刀﹐號於眾曰「若主欲爲盛澤患﹐故除之。若毋恐﹐從者聽吾約束﹐否則駕爾舟歸鄕裏﹐決弗汝殲也。」眾皆降。於是金彪勢大盛﹐蘇賊睨之莫敢犯。會李文忠克吳江﹐金彪散其眾﹐以保衛功授千總。東南大定﹐生計日拙。張勤果返自河南﹐賞其智勇﹐挈至陜﹐以功擢記名提督﹐授陜西漢中鎭總兵﹐賞黃馬褂。光緒壬辰﹑癸巳間﹐統嵩武軍駐山東之煙臺﹐爲東軍冠軍焉。當金彪設保衛局時﹐一日﹐聞漁父詬曰「孰謂孫氏守法者﹐乃取我大黑魚而不與值。」夜旣半﹐金彪忽呼庖人治鱠﹐庖人求魚不得。方咨嗟間﹐一卒以魚獻。命漁父質之信﹐遂斬以徇。自是所部肅然﹐全鎭以安。識者早知其爲將才也。

四川某令積有宦囊﹐欲賚還其家﹐患羣盜縱橫﹐遲疑未行﹐適表弟曹某至。曹固以拳勇聞﹐力敵百夫者也。令大喜﹐置酒洗塵﹐終席誇曹不去口﹐並言欲護貲還家﹐今得其人矣。幕客蔡氏弟兄請曰「令表弟之武藝﹐可賜觀否﹖」令目曹﹐曹慨然曰「可﹗」卽撤席﹐虛中堂﹐曹挾兩白刃起舞﹐光閃閃不可逼視﹐座客皆嗟異﹐蔡氏兄弟無言。令曰「何如﹖」蔡曰「不敢言。」令問﹕「何故﹖」蔡曰「以君之表弟也﹐故難言。」曹怒曰「君薄之乎﹖君能之否﹖」蔡曰「操若技以往﹐命且不保﹐何論橐中金﹖」曹不服﹐欲觀兩人技能。蔡顧僕曰「以我兵器來。」僕去﹐攜槍一﹑刀一﹑盾一至﹐置堂上。兩蔡曰「獻醜矣。」一持槍﹐一持刀﹑盾相撲擊﹐往來跳躍﹐輕如飛鳥。旣而斗益急﹐如飄風驟雨。座客皆目眩﹐不辧其爲弟兄槍刀也﹐良久方已。曹大服﹐因曰「兩君之能﹐何不作鏢客﹐可得重酬﹐乃寂寂甘居幕中耶﹖」蔡曰「我兩人故保鏢者也。某年在京師有布鏢銀三十萬﹐欲保赴蘇州。鏢行難其人﹐僉曰﹕『非蔡氏兄弟不可。』我家南中﹐亦欲藉此歸視﹐乃許之。旣行﹐入山東境﹐天雨道濘﹐畱止客店。偶倚店樓間﹐望見對樓一少年倚窗觀書。時予方吸煙﹐少年曰﹕『好煙﹗此南中香奇也。』余因寂寞﹐過少年談﹐攜煙一包贈之。問姓名﹐不答﹐但云﹕『君將欲何往﹖』告以故。少年搖首曰﹕『近日綠林豪客甚多﹐前行大不易。』正談論間﹐樓下有過者﹐虯髯繞頰﹐肩靑蚨十數貫﹐忽失足顚僕﹐童稚環睹而笑。虯髯徐起﹐理其錢﹐仍肩而去。少年目送之﹐不少瞬。余曰﹕『此行路者﹐久注視何爲﹖』少年笑曰﹕『君不知綠林中暗號耶﹖虯髯﹐盜也。跌非眞跌也﹐爲暗識於階下。其黨過此﹐卽知鏢銀在店中﹐以便認明會集﹐下手行劫耳。公身爲鏢客﹐而不知此等關目乎﹖』予惶悚而退。越日天霽﹐次晨將行。少年攜酒一壺﹑熟雞一隻﹐直據上座﹐取雞﹑酒且酌且啖﹐大言曰﹕『我來觀汝等長技﹐何不一試演﹖』我兄弟遂取矛﹑盾﹐擊刺於前﹐盡生平之能以貢之。少年曰﹕『命可保矣﹐鏢銀則難保也。』乃曰﹕『柰何﹖』少年曰﹕『此亦天緣。吾當送汝曹一行﹐惟吾言是聽則可。』因諾之﹐遂偕行。先走數程﹐少年皆曰﹕『無妨。』又安睡。一日﹐少年曰﹕『明日宜早住店﹐且須住某店有樓者。止吾輩一團住﹐毋畱外客。』如其言。比晚﹐少年令盡移橐銀置樓中﹐約曰﹕『汝兄弟各攜器械﹐守前後門﹐樓上我可獨當之。仍令一僕侍我。汝等聞有聲響﹐勿妄動﹐我命汝乃來。』是夜﹐予兄弟在前後門﹐迄不見盜至﹐但似聞院中有刀杖聲。少年不呼﹐不敢入也。天將晚﹐少年始呼曰﹕『幸無事矣。我殺盜十數﹐盜退矣。』某等錯愕﹐少年拉至樓後院中﹐地上血迹淋漓殆滿。問所殺之盜今安在﹐少年曰﹕『已移擲二十里外矣。兩君前途珍重﹐更無他虞﹐吾亦從此別矣﹐一言奉贈﹕此後勿再保鏢也。』言畢﹐飄然去。某等召樓上僕﹐詢所見。僕曰﹕初無動靜﹐少年但對燈默坐。近三鼓﹐屋瓦戛戛作響﹐少年已不見。卽聞後院有刀杖聲。未幾﹐少年又在座。如此者數次。忽一人闖然立燈前﹐繞頰虯髯如蝟﹐忽與少年俱不見。少年俄又還座。聞樓下大聲曰﹕『究竟樓上何人﹖』少年應之曰﹕『九郎也。』樓下嘖嘖太息曰﹕『何不早言﹖徒傷兄弟無數。』後遂寂然。終不知少年爲何許人。我等自此不敢保鏢。今君技尙不如我等﹐可挾重貲遠行乎﹖」曹唯唯而退。

唐將軍者﹐河南人﹐淡者忘其名。嘉慶初﹐川﹑楚教匪作亂﹐唐在軍屢立戰功﹐軍中獲賊妻女﹐每賞軍士。一日﹐獲賊頭目妻﹐國色也。唐請於主帥﹐欲得之。主帥曰「以賞兵則可﹔汝弁也﹐不可。」唐曰「不爲弁﹐可乎﹖」主帥曰「不爲弁乃可。」唐遂辭官﹐挈麗人還鄕。年餘無事﹐且病﹐病甚劇。時教匪有苟文明者﹐麾下有朱漆火槍三千桿﹐號「無敵」。楊宮保遇春亦患之。諸將聚謀曰「我等殊血戰﹐唐某獨閒居﹐今病於家。病而死﹐可惜。不如勸之出﹐助我輩立功。」楊宮保及與唐素善者數人往迎唐﹐唐病甫痊﹐具言文明難破狀﹐因勸之出。唐曰「我出不必至軍中﹐詣賊中爲間可耳。我謀文明必以夜。諸君歸﹐視賊營號火起﹐卽發兵援我。」謀將諾之。唐投賊營﹐文明愛其武勇。又機變能察文明喜怒。文明倚之如左右手﹐所臥室他人勿能入﹐惟唐與偕。文明好男色﹐唐掠美童獻之﹐文明益喜。前後凡得孌童四﹐進文明。因醉文明以酒﹐令四童子侍寢。夜三鼓﹐唐察文明已睡熟﹐鼾聲大作。試呼之﹐不應﹔以手撼之﹐不動。猶恐其醒﹐解衣入被﹐抱而撼之﹐文明仍熟寐。唐急起﹐取佩刀斷其頭。披衣潛出帳外﹐乘駿馬遁歸。唐去移時﹐賊營始覺﹐急來追。唐發號火﹐官軍望見來援﹐賊乃退﹐三千人遂皆嘩散﹐唐之力也。後滑縣教匪起﹐唐從楊宮保往剿。楊率手下親兵二百人﹐行至道口﹐偵者曰「此賊巢也﹐宜由他道走。」宮保曰「我來剿賊﹐無避賊理。」當卽進道口﹐唐請先往探之。旣入﹐見羣賊方燒羊肉飲酒。唐竟升座飲啖﹐賊以爲其黨也﹐不問。飲畢﹐唐忽起﹐拔刀殺數賊。賊驚﹐羣圍擊之﹐唐力戰死。楊宮保在外聞喊殺聲﹐卽與二百人俱進。遂破道口﹐奪唐將軍屍以歸。

河南孟縣有萇渭淸香﹐本秀才﹐好習「易筋經法」﹐相傳其法爲嶽武穆所遺也。萇習之頗精﹐力能屈鐵。大鐵釘長尺許﹐錯置三指間﹐指一動﹐已曲如鉤。友或戲之曰「案頭石硯頗厚﹐今欲碎此硯﹐毋令案動搖。當飲君酒。」萇答曰「此酒不易得飲。」以手微撫硯﹐案未動硯已碎﹐以故萇名聞於四方。嘗爲友人自陜中送萬金歸豫﹐盜四人尾之行﹐皆猙獰少年﹐各以布裹雙刀插腰間。見萇孤身客﹐挾多金﹐料必能成事。不測淺深﹐隨十數程未敢下手。將近河南境﹐萇住店前屋﹐四人住後屋。萇往見四人﹐問﹕「公等將何往﹖」四人曰「某等詣河南訪友耳。」萇曰「非也。公等實爲我來。亦知河南有萇渭淸乎﹖卽我是也。如不信﹐請視院中石。」蓋院中大石長丈許﹐厚闊各尺許。萇以手上下按之﹐隨手成數段﹐四人者相顧色變。萇袖出白金八兩曰「諸公遠來﹐今空歸﹐恐缺旅費﹐以此備一夕之餐。」四人亦不辭﹐是夜未曙﹐先萇行矣。時少林寺有梅花和尙者﹐拳法極髙﹐屢邀萇角藝﹐萇不往。後萇適某處﹐道經少林寺﹐梅花和尙預知之﹐遣徒數人﹐候於寺外。萇過﹐共邀之入。梅花和尙出迎﹐喜曰「慕萇相公名﹐如饑如渴。今日見過﹐眞天幸也。」畱萇飯。飯畢﹐和尙請曰「願賜教。」萇不可﹐和尙請之益力﹐萇乃與偕至大殿。和尙作勢﹐遙立呼萇曰「萇相公﹐任汝有何武藝﹐盡管使來。」萇亦作勢敵之。兩人作勢殿上﹐於手搏法謂之遒風。相持旣久﹐和尙忽奮擲一腿﹐萇側身避﹐以手按之﹐舉於空中﹐隨以掌拍腳心。和尙上竄﹐頂撞於梁﹐復下墜地﹐半晌方起﹐拜於萇前曰「相公眞天人也。」萇曰「我所以不願交手者﹐知汝與我功夫不同﹐汝欲及我﹐須再加十年功﹐未卜能成否也。𨿽然﹐亦難爲汝﹔若他人﹐則腦漿破矣。」蘇州有善手搏者曰「金瀑山遊大梁﹐與萇相遇﹐交甚厚﹐終未敢角藝。或問金曰﹕『河南拳勇﹐髙手幾人﹖』曰﹕『甚少。』曰﹕『君能勝萇渭淸乎﹖』曰﹕『是何言﹖我曹縱能技擊﹐然身體皮肉也﹐若萇渭淸則鐵石且不如也。皮肉不能敵鐵石﹐況過於鐵石者乎﹖』」

康熙末﹐南京甘鳳池爲天下拳師第一。嘗徧遊海內﹐訪求能者。至四川某山古寺中﹐有徒數十人從師學藝﹐甘亦與焉。廟中一老僧﹐年八十矣﹐一腿偏廢不出。一雛僧才十餘齡﹐見甘等習藝﹐曰「汝等胡爲﹐終日轟轟﹐師父將命我毆汝等矣。」言畢﹐出寺去。甘不爲意﹐師曰「雛僧言非無意﹐俟其歸﹐試嬲令出手﹐一觀何如。」雛僧歸﹐甘如言嬲之。雛僧笑曰「前言戲耳﹐我焉能解此﹖」甘固請之﹐雛僧卽舉拳揮霍。甘之師者﹐雙目瞽矣﹐側耳聽之﹐驚曰「拳景極髙。」因命甘曰「汝試往見老僧﹐當有以教汝。」甘肅衣冠﹐詣老僧求見。老僧坐禪牀﹐曰「汝所能﹐我已知之矣。汝視我墻中碑非完好者乎﹖」甘視之﹐墻中砌有石碑三﹐果完好。老僧忽伸病腿奮擊墻上﹐其腿較不病者轉長﹐墻屹不動而三碑齊折。老僧曰「此謂內功﹐若汝所爲﹐則外功耳。充汝之能﹐此一腿可使墻碑俱倒﹐然碑不得斷也。」甘大服﹐請從之學﹐盡得其祕以歸。甘後家居授徒﹐一僧至門外化緣﹐予之錢不去﹐予之米不去﹐問何所欲亦不應。甘徒皆剛暴好事﹐怒毆之﹐僧亦不動﹐羣起奮擊﹐僧仍凝然若不知被毆者。徒大怪之﹐趨告甘。甘出﹐僧起立曰「君在家甚善。明旦約某處城根相見。」甘如期往﹐僧已先在。僧曰「我與君之能﹐尙用較量乎﹖但我來﹐與君一驗功夫何如耳。」甘曰「惟命。」僧坦腹負城墻立﹐曰「君先拳我腹上三﹐我亦還擊三拳。」甘卽運拳擊僧腹者三﹐僧不動。甘念僧腹能支伊拳﹐藝非常矣﹐轉懼僧拳己勿能勝。然不得已﹐亦坦腹負墻立。僧奮右臂擊之﹐拳且及﹐甘倏蹲地﹐拳從肩上過﹐深入城墻尺許。甘驟起肩其臂﹐臂斷﹐僧色不變﹐徐以左手扶右臂出曰「果然好。後十年再相見。」後竟不來。甘嘗遇少林寺龍僧吉小山於旅邸﹐龍吉小山者﹐與白眉和尙齊名﹐少林寺最髙手也。問知甘姓﹐且南京人﹐卽曰「甘鳳池﹐君何人﹖」甘詭言「身系鳳池之侄。」僧曰「然則名家子弟必工手搏法。」甘遜謝曰「粗能之﹐而未精也。」因與較拳法。初亦相當﹐無甚髙下。旣而用器械﹐僧使鐵筋筋。甘見柱石下墊舊鐵刀﹐卽起柱石﹐取刀敵之。鬥良久﹐正喫緊時﹐甘揮一刀去﹐計必中僧﹐萬無解免之理。僧頭忽縮入項﹐較尋常多縮入寸許﹐刀從頂過。甘投刀下拜曰「我師也。」遂師事之。比歸﹐終不敢言身卽甘鳳池也。甘官侍衛時﹐偶於宣武門外閒行﹐見一道士從城內出﹐隆冬披葛衣﹐流汗滿面﹐其行甚疾。甘見光景非常﹐急避之﹐道士已從身畔過﹐擦其肩。甘立不定﹐坐肉鋪木墩上﹐壓墩至地﹐道士不知何往﹐木墩碎若粉矣。甘無事﹐爲販馬客醫馬。新馬未調良﹐欲踢人﹐皆就甘醫。甘以鐵棒攪馬后竅﹐馬怒。甘坦腹受其踢﹐仍攪不已。馬腿酸﹐蹄痛﹐不復踢。則更易他馬﹐蓋日醫數十馬以爲常。甘旣老﹐猶保鏢﹐旗書「南京甘黑虎」﹐盜望見之﹐皆斂手退。舟行至湖廣﹐有女盜三人﹐在水面飛步至。甘坐船頭看書﹐心甚異之﹐故示暇閒﹐仍一手持書﹐一手執槍以待。一女登舟﹐卽奪其槍﹐二女助之﹐甘遂爲所殺。甘之子嘗習父藝﹐一日﹐慨然曰「我學父藝﹐藝如父止耳。當尙有進。」遂出外不復歸﹐聞父死乃歸﹐歸而復建甘黑虎旗號。保鏢赴湖廣﹐至父死所﹐亦坐船頭觀書﹐三女盜復從水面至。甘子聞父死時右手執書﹐左手執槍﹐乃左執書﹑右執槍以待。一女甫登舟﹐急以書撲其面﹐而槍中腹矣。女墜水死﹐二女遁去。

羅提督思舉者﹐四川人﹐少爲劇賊﹐犯案甚多﹐縣令擒之至﹐杖殺之﹐薄棺埋郊外。羅夜復蘇﹐撐棺破﹐掀浮土而出﹐逃入國匪大倭子黨。大倭子素聞其名﹐如虎得翼﹐引爲心腹﹐所臥室惟羅得入。大倭子凶暴﹐每以非理虐其黨﹐黨人有陰欲謀之者﹐恨力不敵﹐計非羅莫能辦此。乃厚結羅﹐且告之謀。羅亦惡大倭子之爲人﹐許之。值盛暑﹐大倭袒腹臥室中﹐羅入登其牀。大倭子有鐵煙筒﹐頭銳若槍﹐坐臥自隨。羅取煙筒兩手握之﹐力刺其腹﹐洞入裏矣。大倭猶能躍起﹐┟羅倒地。羅復起撲倒之﹐大倭子死。羅爲眾所不容﹐走歸。時川﹑楚教匪未靖﹐羅投官軍示自效。鄕勇頭目皆夙知羅之爲人﹐言於帥﹐斥勿用。羅不得已﹐將轉投教匪。途中遇老嫗﹐相其貌曰「汝意非欲投賊耶﹖是斷不可。」羅異其言﹐問﹕「何適而可﹖」嫗仍勸令從軍﹐且曰「自此富貴至矣。」羅念軍中惟一千總與素好﹐因往見之。千總畱喫飯﹐問羅技何者最優﹐羅曰「某頗矯捷﹐髙數丈可騰身而上。」千總曰「今教匪聚某山﹐山壁立﹐莫能上﹐正無策破之。汝若破此賊﹐大可進身。」羅諾之。千總爲言於帥﹐帥問羅需眾幾何﹐羅曰「此非與之戰也﹐乃爲偸寨計﹐需火藥五十斤﹐無需隨人。賊山髙﹐亦非他人所能登。」帥疑羅誑藥﹐固欲派人隨之。羅因請與二十人俱。天傍晚﹐同至山下。度山勢無路可上﹐惟一處山腰有枯樹﹐可緣附之。而樹去地尙遠﹐非超躍可及。因還營﹐索長木數十株﹐用繩束之﹐令二十人扶使植立。羅帶火藥及火升木顚﹐躍及樹﹐由樹再躍登山﹐猱附而升﹐伏於叢莽間。俟夜深潛出﹐就賊營四面放火。賊倉猝不及備﹐多燒斃。黑暗中又不知何處兵至﹐狼奔突﹐自相殘殺及殘踏死者無數。羅仍伏艸中不動。天明視之﹐賊營盡焚﹐賊俱散去。羅出割死者首級十數﹐持以歸﹐詣營報功﹐帥始收用之。自是每戰輒陷敵﹐累功至今官。任四川提督時﹐年已七十﹐兩襪猶能各帶鐵條數枚﹐於署後設木梯﹐髙四十級﹐日上下數十次﹐故矯健至老不衰。旣貴﹐與人言不諱作賊﹐並於向被埋處建書院﹐以志不忘。

善緝捕之役﹐其技往往與劇盜爭名。桐鄕陳秀才言其尊人行賈山東﹐遇一客亦陳姓﹐嘗與象戲﹐客局敗﹐以其子拍幾上﹐曰「唉﹗」棋已嵌入幾中﹐與幾面平。陳大驚﹐加物色焉。客曰「我山東名捕也﹐今退﹐不復爲矣。」陳曰「以君之能﹐任緝捕必稱職﹐何退爲﹖」客曰「某當捕役時﹐實有能聲﹐顧因是幾得禍。某歲﹐鄰邑有大竊案﹐邑之捕人不能緝﹐稟令聘予往。予勘被竊家墻垣﹐了無出入蹤迹﹐知必遠來髙手賊﹐辭不易緝。令再三請﹐予曰﹕『試訪之﹐獲否未可必﹐亦不得限時曰。』令諾﹐給銀作旅費。某遂各處尋緝﹐偶過一村﹐見有大戶新蓋房屋﹐約百數十間。因於對門茶店小坐﹐漫問此屋何年興蓋。答言﹕『本年。』『主人土著乎﹖外來乎﹖』答﹕『以外鄕遷來。』問﹕『何業﹖』答﹕『不知。』予心動﹐卽於村中僦屋暫居﹐日詣茶館喫茶﹐且與大戶僕人通款曲。亦皆系新來之人﹐不能知主人底蘊。但言﹕『主人年七十餘﹐雙目皆瞽﹐此間無親戚往來﹐約逾月卽遠出一次。出必以夜﹐從水路去﹐亦不知詣何處。』予因畱意﹐探知伊主某夜當出﹐先於要路遺糞﹐而伏於暗處窺之。至三鼓﹐見二人攜燈導一叟出﹐燈竟前走﹐並不需扶掖。叟步甚健捷﹐遇遺糞處﹐叟儼然旁走避之﹐並不踐糞。予心知其瞽僞也﹐是可斷其非善類。俟其歸﹐往見其僕曰﹕『某江湖算命﹐落魄無聊。汝主多財﹐幸薦某一推算﹐獲錢當分用之。』僕曰﹕『諾。』翌日﹐僕奔告予﹕『主人候汝算命。』予卽往﹐門者引之入。屋甚深﹐凡進一層屋﹐則一重門閉。至最後一層﹐見叟扶幾南向坐。予揖之﹐叟亦不動。予言﹕『宅上何人算命﹖』叟笑曰﹕『子爲算命來乎﹖子非山東名捕陳某乎﹖』某大驚﹐然心念此時已無路可出﹐旣爲猜破﹐不承認則反示弱。慨然應之曰﹕『果然﹐我陳某也。』叟曰﹕『是矣﹐子姑歸﹐三日內聽覆信。』復令人導予出。過三日﹐無消息。予復踵其門問之﹐門者傳言﹕『信已送君枕邊﹐何尙未知﹖』予歸﹐搜視枕底﹐則白金二百兩﹐白刃一柄﹐赫然存焉。予悸欲絕﹐急往白縣令﹐言末由緝訪﹐噤不敢言叟狀。自是有戒心﹐辭役﹐不復作捕人矣。」

又有京師老番役一﹐緝捕最有名﹐因老退役。後京中連有大竊案﹐提督嚴比番役追緝﹐訖無影響。眾役窘﹐求助於老番役。老番役往被竊家勘視﹐曰「京城土賊及外來者﹐予無勿知﹐未見有此髙手。當畱意細訪。」久之﹐無端緒﹐惟察某處有業薙頭者﹐光景非常。因與遊﹐不能測其底裏。念京師除此人更無可疑者﹐擬下手擒之。薙頭鋪對面有空屋﹐老番役常偕薙頭者於中閒談。是日﹐老番役遣其徒伏空屋後門﹐徒能運五十斤鐵錘﹐戒之曰「但門內有人出﹐急擊勿失。」徒攜錘往伺。老番役乃約薙頭者至空屋中閒談﹐均立廊下。薙頭者兩手扶闌干﹐老番役佯與談﹐舉手欲按其手。蓋老番役長技﹐但經伊按住﹐無得脫者。甫欲按下﹐薙頭者已覺之曰「﹗汝欲何爲﹖」老番役不答﹐急按其手。薙頭者忽用蛻皮法﹐抽兩手出。老番役所握者﹐皮兩把而已。其徒在後門外﹐瞥見一人出﹐急揮錘擊﹐不中﹐中地﹐黑塵坌起。薙頭者竟杳無蹤。

○小徳張

隆裕太后權力遠不及慈禧﹐而亦有寵監著聞﹐卓者小徳張之能繼靴子李而興也。顧小徳張之勢力與資富﹐𨿽自不及李﹐相傳亦有百萬私產。在宣統朝﹐大吏奔走其門下者﹐實繁有徒。民國而後﹐太后旣退居深宮﹐小徳張尙能擁資自樂。惟羣監已失婪賄之路﹐皆欲朔饑欲死﹐聞小徳張獨富﹐遂一見卽向之索錢。小徳張絕足不敢出宮門一步﹐並其私宅亦不敢歸。然其在前門外大柵欄所開最巨麗之洋貨肆﹐名曰「徳義」者﹐尙金碧耀煌﹐購物者肩摩轂擊也。隆裕下世﹐小徳張遂出宮居私第﹐公然又爲某金店之主人翁矣。得此郎君﹐於以殿二千年來宦寺之局﹐卽非天之驕子﹐亦歷史上不可不載之人物也。

○春阿氏案

光緒晚年﹐京師有一奇案﹐幾與前此之四大奇案並稱。後𨿽雪昭﹐而罪人未誅﹐冤者又已卒﹐誠憾事也。初﹐滿人某者﹐居東城某胡同﹐有世職食祿﹐不事事﹐娶妻亦舊族﹐卽春阿氏是。有後母年尙少﹐夙著艷名。父死﹐頗不安於室﹐然亦未有新著之穢史也。氏貌美而性烈﹐然事姑孝。滿俗﹕姑媳之間﹐禮節繁縟﹐凡早晚問安﹐以逮飲食﹑起居﹑坐立﹑言動之細故﹐無不嚴辧尊卑上下。姑𨿽年少於媳﹐而名分所在﹐責備綦苛﹐且生性奢糜驕倨﹐又家漸中落﹐奴婢星散﹐至中饋■61A圊之事﹐亦須媳代之﹐而氏服勞奉養﹐迄無怨言。某性顢頇﹐嗜酒與博﹐旣不更事﹐復難養家。氏守常祿及出私蓄以附益之﹐不足則恆忍饑﹐人皆知其賢。無何﹐姑之醜史漸著﹐所歡者爲某旗佐領。祿入亦不敷﹐則更紹介他金店友以分其勞﹐故某之門漸如市﹐穢聲四播。某時聞同輩中譏刺﹐疑之﹐始畱心窺察﹐信﹐則大憤﹐聲言欲與金店友爲難﹕非得千金﹐將擒而置之步軍衙門。語且侵佐領。二人懼﹐以告後母。後母謂﹕「是混混者妄言耳﹐盡聽之﹐彼必無柰何。」一日﹐俟金店友旣入﹐彼竟伏人於門側﹐俟其出﹐要擊之。金店發長跪求釋﹐署券百金始罷﹐自是不敢復至。後母知之﹐恨甚﹐自是常外出不復歸。會母有侄某者﹐亦無賴﹐與某素不相能﹐平日見面不交一語。母旣憾某不已﹐思維侄可制之﹐乃囑金店友以財飠舌侄﹐侄果願效馳驅。是晚﹐母忽返﹐侄挽他友醉某以酒﹐扶掖而歸。則見妻房中一男子翩然出﹐一瞥不見。大怒覓之﹐詬厲不已﹐扌失其妻無算。妻以其醉﹐忍受之﹐不與較。久之﹐鼾寢矣。姑召媳入﹐語某無禮狀﹐反勸慰媳。氏言「彼醉﹐兒不與較可耳。業已如此﹐抱怨亦奚益﹖」談良久﹐始歸房﹐乃從旁榻寢。蓋某性暴烈﹐酒後恆不令氏同臥﹐或非招之﹐氏不敢自由行動也。比醒﹐天已黎明﹐某殊無聲息。氏意彼酣恬﹐亦不爲意。出房如廁﹐過姑室窗外﹐燈火熒熒﹐猶聞人褻語﹐太息不已﹐自言「家道如此﹐何以持久﹖」欲乘夫醒婉勸之。入房審視﹐不覺驚暈﹐蓋夫已僵臥血泊中﹐頸上刀痕縷縷﹐亦不知於何時被人殺死矣。出房驚呼﹕「有盜﹗」姑躍而起﹐若預知者﹐問﹕「安得有盜﹖盜安在﹖」氏不能對。姑入視某狀﹐大哭曰「殺吾兒者﹐必記日間痛扌失之仇也。」因立命人縛氏鳴官。氏乃悟陷害之故﹐自思身命如此﹐辧亦無益﹔但此非美名﹐卽亦不承﹐官其柰我何﹖旣付有司﹐姑歷述當日夫妻反目狀﹐且及房中有男子竄出事。官知爲曖昧﹐而疑氏朴素婉篤﹐非不貞者﹐姑妖淫若此﹐情大可疑。然氏但供其夫不知爲誰何所殺﹐亦無房畱男子事﹐而絕不及姑之有外遇。及訪輿論﹐人言鑿鑿﹐皆指斥姑﹐顧不可據爲定讞。以言導氏﹐氏終不肯承。或私勸之﹐則曰「妾命薄﹐業嫁此家﹐復何恨﹖姑𨿽有外遇﹐但與殺人是否有涉﹐吾未目擊﹐徒揚其醜何爲﹖吾甘死於此。苟不能昭雪﹐亦命也。」始終不言﹐歷問官三五﹐矢不移﹐案懸不能結。無何﹐氏得疾﹐死獄中。某官始訪得姑侄殺人狀﹐而侄亦亡命黑龍江﹐已死。惟姑猶存﹐欲懲治之﹐而爲氏旌表。革命事起﹐遂未果。

○賀昌運

賀昌運者﹐四川富家子﹐以道員入都營幹。偶遊香廠﹐睹一麗人﹐風騷冠儕輩﹐因注意焉。未幾﹐托波通辭﹐竟成邂逅之緣﹐入此室處﹐予取予求矣。麗人乃道﹑咸間某相國之孫媳﹐某胡同巨第巍峨﹐家無尊長﹐僅一庶祖姑﹐亦聾貴不事事矣﹐故賀得出入無忌顧。某相國門生故吏列朝右者頗多﹐戚友通往來者﹐不無顯赫之輩﹐聞其狀﹐憤不能平。時賀竟移居相國第中﹐儼如小夫婦矣。戚某者﹐又慫恿其庶祖某訴訟﹐庶祖姑懦﹐畏賀气焰﹐謝不敢。後乃得相國族侄某者﹐訴於官廳﹐一時哄傳都下。以賀某身爲職官﹐犯此姦占之行爲﹐苟不嚴懲﹐何以澄敍官方﹐整飭綱紀。刑官不得已﹐乃捕賀﹐置之獄。賀上下行賄﹐卒以五萬入慶邸﹐而得遞解回籍之判決。旣出獄﹐麗人追與之俱曰「以爾車來﹐以我賄遷。」從此雙宿雙飛﹐薄道員而不爲矣。賀家故有婦﹐麗人願爲夫子妾。後挈之俱居滬﹐相國遺產爲之揮霍殆盡﹐亦孽緣也。

○吏部鬻官案

吏部鬻官蓋時時有之﹐惟慶邸時則定價招徠﹐明目張膽﹐較爲顯著耳。初﹐慶邸賄賂公行﹐外省官吏﹐幾無不以賄得者。言官嘩然﹐朝旨終不問。及振大爺之楊翠喜案出﹐禦史江春霖輩上疏力擊﹐反得罪官之結果﹐言路益憤。諸諫臺會議松筠庵曰「不以法破此獠﹐吾終不需此烏臺矣。」或曰「擒賊擒王﹐固痛快之事。但機會未至﹐徒勞何益﹖吾意不若翦其羽翼﹐則事易辦也。」眾皆然之。或乃言「今吏部員曹悉系慶黨。平時爲其經商賣力者﹐不知凡幾。以予所得鑿鑿有證者﹐某事某官﹐咸可指數。不如從此處著手﹐官小力薄﹐縱慶欲回護﹐然物議如此﹐彼必不能以一手掩盡天下耳目。揆之救大不救小之例﹐亦當易於得力。苟有動機﹐吾輩徐圖進行﹐爲得寸得尺計。此法殊占便宜。」僉曰「諾。」疏上﹐而吏部郎官王憲章者拿問矣。王憲章爲某曹郎中﹐慶邸走狗也。每歲鬻州縣官者百計﹐以十分之五呈慶﹐而自取其二﹐余則同儕分潤焉﹐行之有年。至此破裂﹐急求救於慶邸。慶邸報之曰「犧牲子之一身﹐以保我名譽。吾官爾子孫﹐令爾含笑於九泉可也。」王遂正法於京市。

○流星有聲

同鄕趙先生子敬爲予言﹕宣統辛亥春間﹐卽武昌舉革命旗之歲也。某夜在寓﹐集友人手談。方思索間﹐室內沈靜無聲﹐忽聞隆隆霍霍﹐起於空中﹐似雷非雷﹐咸疑汽車遠過﹐然聲亦不類。侍者大呼曰「流星﹐光何巨也﹗」予與友疾趨出視之﹐光甚閃爍﹐照耀萬丈﹐而其聲卽隨之﹐愈遠愈劇﹐回音作爆裂響﹐約五分鐘始不見。自西北往東南﹐其行甚緩﹐不似尋常流星之一瞥卽過也。是夜﹐見者甚多。合之各地所談﹐情形大略相同。惟東南各處友人來函﹐則並云未見﹐或得止京師一地所見歟﹖占驗若何﹐則未之聞。予𨿽不信禨祥﹐惟趙君所述則甚確﹐並有數友證明之。

○豹房故智五則

乾隆帝遊冶娼寮﹐而有三姑娘之事膾炙人口。至文宗朝則漁色尢甚﹐故老恆能道其軼事。圓明園四春之部署﹐固不與焉。相傳園之西隅有某僧寮者﹐乃實祕密歡喜地之所在也。文宗厭滿婦之無姿態﹐輒與某內監耳語﹐絮絮問都門婦女情狀﹐且尢注意於流寓之蘇﹑杭間人。內監因導之微行﹐自稱爲江西木客﹐或言四川陳貢生。好出宣武門﹐窺人家眷屬﹐以東南寓公大都在彼一帶也。有浙人張某﹐宦京數世﹐蹭蹬不甚得志。生女公子數人﹐類殊麗。蓋妻本勾欄中人也﹐駘宕風流﹐習爲遺傳性﹐故羣雛俱有母風。每夕陽將下﹐遊騎自南入城﹐必道經其門。墜鞭公子﹐睹此瑤光奪婿情景﹐無不目挑心招﹐而遊蜂浪蝶或穿插其間﹐以故艷名噪閭巷。長曰荷﹐次曰蘭﹐三曰桂﹐四曰蓉。蘭尢妖冶﹐纖趺筍削﹐妄男子爭涎之。文宗固好鞋杯者﹐偶與心腹內監崔某私語。崔某暱之曰「上不聞有宣南小腳蘭乎﹖又不聞觀音四面乎﹖」文宗訝然曰「朕苦不自由﹐不克與走馬章臺者逐鹿﹐命也。𨿽然﹐朕必破此藩籬﹐一嘗个中風味。爾盍先爲我道其詳﹖」崔曰「張家次女曰蘭﹐不獨饒於色﹐且擅潘妃之步﹐實尢物也。而姐妹花凡四﹐苟羅而致之﹐大足爲風流天子之溫柔鄕矣。」上挈崔行曰「去﹗去﹗爾爲向導可也。」崔曰「當謀之。彼非賣淫家﹐幸勿造次。」於是崔乃挽某金店先通殷勤﹐托言某阿哥之意。張母聞之﹐知爲貴族﹐極願攀附。時張下世未逾年﹐有子僅十齡﹐正藉此暗藏春色﹐以勾引靑蚨。第自顧宦裔﹐不願揭假面具﹐髙張幟艷而已。某夕﹐崔以布圍車載上出後門﹐竟趨城南。蓋靑鳥使業已傳書﹐不患天臺無路。旣至﹐堂上燃紅燭如臂﹐氍毹貼地﹐好花在瓶﹐陳設之雅麗整潔﹐較宮中別有風致﹐皆崔監所教也。金店本常與宮中廣儲司通往來﹐崔藉上旨﹐計備此一夕之費﹐約二萬金﹐張氏所獲者僅四分之一耳。文宗气體兀傲﹐顧盼非凡。張氏𨿽不知其爲帝王﹐而已料其必非等閒流輩。於是四女出而捧茶﹐環肥燕瘦﹐各臻其妙。上不覺目眩神迷﹐歡笑時作﹐漸失其珍重之度矣。已而瓊筵坐花﹐玉檀奏樂﹐天上人間﹐罕有此樂。是夕﹐上遂不復回宮﹐劇飲酩酊﹐玉山頓頹。四女扶之緩衣﹐忽露肘後璽印。眾咸駭異﹐初猶不辧爲何物。崔聞之﹐亟馳入奪之。四女始大疑﹐必欲研訊其故。崔不肯言﹐女母嬲之﹐謂「苟不言﹐吾家實不敢畱此客。」因東南軍興﹐京師禁令森嚴﹐不知來歷之客﹐往往貽禍故也。崔始泄其隱﹐叮嚀祕勿宣。母不覺吐舌﹐願守崔戒。旋語四女﹐四女亦驚喜各半﹐媚狎備至。上三日不返﹐緹騎偵知之﹐環墻外擊柝以護駕﹐諸近臣有馳至欲進諫者。崔乃力勸上歸﹐且曰「上第返圓明園﹐奴婢於三日內必移植此姐妹花於園中。久畱此恐有變﹐則事反難成矣。」上頷之﹐欲行﹐旣而顧謂崔曰「愼勿置園中﹐西宮妒甚﹐前日已有好人爲所斃矣。」崔曰「無害。奴才自有安插處﹐不勞聖上過慮也。」逾數日﹐上方玩四春旣倦﹐獨宿綠天深處。崔忽掩入﹐小語曰「姐妹花已移植禁近矣。」上狂喜﹐易衣﹐出園之左角門。門者睹之﹐咸吐舌相覷﹐不敢語。無何﹐崔導上過某僧寮﹐上不耐曰「柰何至此﹖此非某王捨宅建剎之地耶﹗」崔曰「然。正以古剎﹐故無人注意﹐且西後亦萬不能偵及也。」上亦以爲然。曲折由禪房入﹐豁然開朗﹐有雕梁畫棟﹐曲廊洞房﹐如宮禁狀。上曰「此間固有妙境耶﹐朕胡不知﹖」崔曰「此本某王行樂地也﹐以無子而捨宅﹐陛下已知之﹐其內容則非陛下之所知也。」正語間﹐忽鸚鵡呼曰「貴客來矣﹗貴客來矣﹗」珠簾微動﹐衣香細傳﹐裊娜而出者﹐則姐妹花四枝也。徐娘前導﹐尙有餘態﹐駢跽白玉階前﹐輕呼萬歲。上一一挽之起曰「母子過勞﹐朕所不忍。幸此後永傍紅墻﹐天河不隔。朕之艷福﹐當亦爾母子之所願也。」母及姐妹花皆頓首謝﹐旋相攜入室﹐上見中有寶座﹐雕鏤絕工﹐顧問崔所自來。則曰「此熱河行宮中物。奴才遣使往運﹐三日卽至。上不憶前年與某郎同臥起事耶﹖卽此寶榻上艷史也。」上大笑曰「爾可謂小犬記十年事矣。」上以微行﹐多習井市語﹐往往脫口而出﹐與人平易無城府﹐對婦女尢簡率放誕﹐從無疾聲厲色。今於四姐妹花﹐常得君王帶笑看﹐更可爲爾日詠矣。自是﹐杯傾蟻綠﹐燭剪蠟紅﹐子夜歌殘﹐家山曲破﹐此樂何極﹐不醉無歸。蓋一月得四十五日﹐人間天上﹐光景不同。近侍直廬﹐迄不知五云深處﹐別參歡喜禪也。無何﹐軍事倥傯﹐邸報山積﹐皆待萬幾理判﹐苦不得翠華所在。或以語西後﹐西後恚曰「吾乃獲此惡名﹐人必謂君王固好樂無荒也。」疾命駕往搜四春宮﹐則相率拒以不知。後不信﹐令人徧索之﹐果不獲﹐大受四春揶揄。益恚﹐乃廣召內監之有力者來前﹐猝然問曰「誰導皇上微行者﹖」眾者不敢應。後曰「不言而待察﹐苟發覺﹐梟首不足以蔽辜也。若早自首﹐當從末減。」於是崔與其徒黨進曰「奴才曾奉使一次﹐今旣無此行爲矣。」斥曰「爾長厚者﹐亦復爲之耶﹖」蓋崔固太后宮中給事﹐於後有舊恩者﹐故不敢責數﹐第冷語嘲之而已。後乃謂崔曰「爾旣曾導帝微行﹐今必悉其蹤迹。苟不速迎以來﹐後將惟爾是問。」崔曰「容奴才求之。但此次失蹤﹐確非奴才所敢知也。」語未罷﹐帝已宣召崔往﹐且並召後。旣至﹐則曰「朕出獵耳﹐後又皇皇奚爲者﹖」崔使人語姊妹花曰「不去﹐禍且及。束裝緩緩歸﹐一生吸著不盡矣。」女母報崔以玉如意﹐曰「願崔公一生如意。」後姊妹花俱嫁貴人爲妾﹐猶能道上軼事。

又中都競傳蓋南城事。蓋南城者﹐一有夫之婦﹐夫故蠟屐﹐俗稱皮匠是也。夫婦共設肆﹐室湫隘﹐居鬧市中﹐日勤操作﹐而膚色皙膩﹐冬寒手不皴瘃﹐類江南閨人﹐過者莫不顧盼驚嘆也。性貞介﹐購物者或挑與語﹐於答價外不贊一詞﹔更進則色愈冰﹐懍然如甲冑在身矣。以故容𨿽冶﹐無敢犯者。因慕客如附膻﹐謂宣南罕見此尢物﹐號之曰「蓋南城」﹔又以其不可親也﹐則曰「冰花」。時咸豐帝好微行﹐宮監之黠者﹐知帝意有在﹐輒導爲漁色﹐或靳之曰「冰花皚皚﹐帝力於我何有哉﹖」帝微聞其事﹐以問從者。從者歷數其無瑕可疵狀﹐且言苟犯彼﹐徒遭戮辱﹐更粉飾其詞以激帝。帝作色曰「彼美如西施﹑王嬙乎﹖抑徒負其名耶﹖」遂易服﹐使從者前行﹐達其所。則階除穢陋﹐不可廁足。所謂冰花者﹐乃拈鍼綫坐肆隅﹐目不旁瞬。諦視之﹐曲眉雪色﹐果非凡品。𨿽布裳蓬葆﹐不能掩其■也。帝木立神癡﹐目注視﹐不轉瞬。時其夫不在室﹐有鄰友某者﹐年已蒼艾﹐夙戇直。見帝狀﹐以爲輕薄少年﹐妄肄色膽也。意大不平﹐厲聲呵之曰「誰家惡奴敢作此態﹖老夫眼底不能容也。」侍者見其無狀﹐亦以惡聲相向。老者不服﹐幾至用武。侍者大言﹐非捕解五城禦史勘治不可。老者益嘩辧﹐驚動鄰右﹐聞聲麕集﹐帝頗有力﹐拾屐投人﹐中者披靡。侍者恐肇禍﹐適巡城官策馬而過﹐侍者呼而告之故。巡官震懾﹐跪道左。眾訝覺其異﹐始鳥獸散﹐侍者擁帝出險。婦夫於於歸﹐侍者遂命巡官捕執之。婦夫呼無罪﹐巡官語之曰「否﹗否﹗此行有好消息﹐非難爲汝也。」無何﹐有肩輿懸彩至﹐謂將迎婦往。時婦方以聞夫得禍﹐痛不欲生﹐斥迎者無狀。迎者笑慰之曰「爾夫已由某官署薦升總管矣。總管者﹐差役之領袖也。」婦尙不信﹐抵死不肯登輿。會鄰嫗出入府第者﹐見迎者系某邸親隨﹐大驚曰「爺輩柰何至此﹖」迎者附耳語之﹐且似懇求老嫗作調人。老嫗乃謂婦曰「此輩天上人﹐必能爲姑姑造福﹐往將享用不盡﹐幸勿執拗自誤也。」婦素婉順﹐且以己無尊長﹐常呼媼以姆。今嫗語若此﹐勢不可違﹐乃掩袖小語曰「兒未嘗輕出﹐此去吉凶未卜。幸姆爲我視家具﹐兒歸必不逾時也。」嫗曰「好爲之﹐勿過執。苟富貴﹐毋相忘也。」婦不諭其言中有物﹐惟諾而已。旣富輿﹐曲折行十餘街始至。出輿覘之﹐漚獸蓋環﹐閎壯逾神廟。婦生長蓬門﹐目所未睹﹐駭絕﹐不敢進門。僕憧憧﹐旱目皤腹﹐益令人惶恐。忽錦衣人二含笑視婦﹐且語迎者曰「來乎﹖可導入待選室少憩﹐會卽有旨傳宣。且可囑某媼伴之﹐幸勿奚落﹐致掃興也。」迎者及他僕俱唯唯。此時婦茫不解果爲何地﹐迎已何爲﹐急欲詢己夫所在﹐導者終微笑不語。婦稍稍疑慮﹐舉頭見男子垂手侍立﹐羞暈於頰。頃之﹐二媼入室﹐款己就坐﹐室中陳設絕麗﹐檀幾錦屏﹐珠簾繡柱﹐輒不能呼其名。躊躇忖度﹐無以自解﹐又不敢動問﹐悄然枯坐。二媼絮絮道短長﹐百無一答也。旋進果餌﹐二媼勸食至殷勤﹐婦不肯食。無何﹐內有呼聲甚厲﹐二媼噭然應﹐卽半跪前請曰「至尊召見﹐貴人可登輦矣。」婦不解所謂﹐且生平未受此殊禮﹐瞠目踧踖﹐盤辟移時。侍者促登輦﹐不得已﹐從之。輦舁以四人﹐上無帷蓋﹐婦覺滉漾如登雲霧。且左右多屬目﹐聞嘖嘖稱羨聲﹐更羞不敢仰。邐迆歷院數重﹐只覺如琳宮梵宇﹐金碧迷離﹐花木間之﹐參以亭謝﹐宛然仙境。再進則覆廟重檐﹐簾幕深邃﹐侍者鵷鷺成行﹐狀至嚴肅。婦旣下輿﹐逡巡不敢進。二嫗促之﹐始低首含顰﹐稱促而行。甫入閾﹐遙見中設寶榻﹐榻上坐一王者﹐狀至倨貴﹐方欲瞻矚﹐侍者忽呼跪拜。婦至此猛省﹕己故有夫﹐無端逼予來此﹐必非佳話。挺然不肯屈膝﹐朗朗言曰「妾自有夫﹐無故至此何爲﹖幸賜明白﹐否則寧死不敢從命也。」上坐者笑曰「小妮子倔彊至是﹐可暫引入藏春塢中﹐朕自有處置。」侍者及二嫗遂引之下﹐婦猶嘵嘵不已。二嫗笑曰「貴人胡不解事乃爾﹖頃實當今佛爺也﹐柰何抵抗無狀﹖」婦始知爲帝﹐卽頃來肆中者﹐故其貌似曾相識。因思﹕己夙以貞潔自守﹐今爲帝王之威所劫﹐遂失其操行邪﹐抑別有術自全耶﹖旣乃奮然曰「吾必盡力抵禦﹐勿遺夫愧汗矣。」旣入藏春塢中﹐帷帳几案﹐雅麗絕倫。婦方兀傲自喜﹐置不復顧。比晚﹐婦號泣欲歸﹐二嫗夾持之﹐不能自由。婦知不免﹐行且覓死﹐眾皆慰勸良久。一偉丈夫岸然入﹐卽榻上人也。乃謂婦曰「朕無他意﹐愛卿皓質﹐欲常常展視秀色﹐庶幾忘餐耳。」婦見帝意溫藹﹐不遽見逼﹐心志稍定﹐乃泫然答曰「兒實羅敷﹐柰何無端見召﹖分判尊卑﹐禮分內外﹐萬不敢妄希榮寵。」帝噱然曰「爾夫已得官﹐別置室矣﹐卿可安心居此。苟不見信﹐明日當召爾夫至﹐一証之。」婦終不懌。帝命酒共飲﹐婦不舉杯。帝笑曰「是眞彊項令矣。」是夕﹐帝竟他幸﹐以婦屬二嫗。又數日﹐召婦夫入見﹐蓋已供鑾儀衛某職。婦相與欷歔﹐遂不復歸。及庚申之變﹐婦雜傭媼中遁出﹐竟輾轉覓得其夫﹐卒置產偕老焉。

文宗眷漢女﹐其目的所在﹐則裙下雙鉤是也。窅娘新月﹐潘妃蓮步﹐古今風流天子﹐如一轍哉。初﹐帝聞宇內纏足之俗﹐以揚州爲最上選。乃私遣奄豎心腹來邗上﹐物色佳麗﹐因得最著艷名之小家碧玉﹐曰淩波﹐相傳卽四春之一也。淩波之纖趺如削筍﹐至需人扶掖以行﹔腰支嫋裊﹐本可作掌上舞﹐益以蓮鉤﹐每小步花間﹐偶一搖曳﹐輒如乘風飛去。帝絕寵之﹐西後妒之甚。淩波有潔癖﹐衣服器具﹐偶著塵垢污染﹐卽便棄去﹔或玷及其體﹐則懊恨如中惡疾﹐至廢寢食。帝知其癖﹐而愛其嬌媚﹐輒優容之。西後偵知其可制﹐乃令人於所遊經過處﹐布穢物虱其足﹐淩波瞿然如中蛇蠍﹐每遇一次﹐必數日病﹐或因遘穢震顫﹐驟致傾僕﹐則悵恨欲覓死。西後聞之﹐乃大快。帝廉得其情﹐必盛怒﹐至戮內侍數人以謝淩波。然淩波益懼﹐泣求帝赦宥。後帝處分內監﹐不復令淩波知也。淩波有絕藝﹐能不操琵琶﹑胡琴之屬﹐以口代之﹐絲竹與肉並爲一談﹐其音淸脆可辧﹐不爽累黍﹐隔幕聽之﹐絕不敢斷其爲手不操縵也。每當花間奏樂﹐帝輒呼贊不已﹐飲無算爵﹐沈醉始興。於是寵愛獨擅﹐有如專房。西後益大戚﹐念己𨿽習吳歈﹐以較淩波﹐獨小巫之見大巫也﹐愈思有以中傷之。淩波於夏暑時﹐好晨起﹐散發棹小舟入池中﹐取荷盤上珠露吸飲之﹐以爲淸絕﹐可沁心脾﹐洗俗腸﹐進求仙人長生術亦易易耳。諸內監俱知其有是癖﹐以訴於西後。西後夷然曰「是可圖也。」乃密令人置毒荷盤上。淩波飲之﹐毒發立斃。帝悲悼不止﹐窮究置毒者﹐殺內監數十人。然皆冤死﹐主凶卒逍遙事外﹐以得西後之袒庇﹐莫敢柰何。

有老孝廉某者﹐春明報罷﹐侘傺無聊﹐方居逆旅中納悶。忽一人衣黃衫﹐策怒馬﹐率奴僕數人入門﹐勢洶洶問館主有無某先生其人。某先生者﹐孝廉姓也。館主款接以禮﹐報於孝廉。孝廉詢其狀﹐恐官事逮捕﹐疑駭不敢出。館主往返數四﹐始悉黃衫客慕名而來﹐絕無惡意﹐孝廉乃敢出。黃衫客致主人意﹐自言「爲門客﹐主人有女公子﹐欲延師教授文書﹐束脩當不菲﹐幸先生毋辭。」孝廉詰主人何官﹐府第安在﹐黃衫客掉首曰「先生去當自知﹐毋煩多述也。」因出金十笏﹐並聘書一紙。孝廉展視其書﹐則主人署名﹐僅作「養心齋」﹐絕無爵裏姓氏﹐不覺疑駭。欲問﹐黃衫客若已知之﹐卽曰「請先生勿疑。第往﹐保無他虞。」孝廉尙猶豫﹐館主知其窮窘﹐乃於旁慫恿之。孝廉遂匆遽從黃衫客出門﹐則黑衛帷車已在門矣。旣登﹐掩帷不可外視﹐歷途曲折﹐炊許始達﹐絕不辧所經何地也。下車視之﹐四圍殊荒僻﹐園門洞啟﹐花樹中隱現金碧樓臺﹐知爲貴家﹐亦遂不疑。顧黃衫客﹐已不見﹐而閽者若預知孝廉之往﹐絕不問姓名﹐但導之使入。歷院數重﹐一男子似執事者﹐迎問曰「某先生乎﹖」孝廉漫應之。男子卽指一精舍相告曰「主人事忙﹐不克躬迓﹐已爲先生置下榻所矣。」孝廉心惡其嫚﹐而亦旣來此﹐且獲瞰飯地﹐乃作苟安之計。須臾就食﹐飲饌頗丰。惟止此男子奔走應命﹐絕無來款洽者。孝廉念主人必倨貴﹐乃簡傲賓師至此﹐因絮絮詢男子以狀。男子支吾應之﹐云「主人現出巡某省﹐府中止女流﹐故不能出款客。明日女公子行釋菜禮﹐幸先生善教之。」孝廉以與僕輩通殷勤﹐心殊怏怏。無何﹐至明日﹐女公子出拜﹐則二八麗姝也。操語乃吳音﹐孝廉益大疑。惟女絕慧﹐過目成誦﹐且穎悟解人意﹐孝廉亦樂之。顧時欲出遊及候女人﹐男子輒言「此間去城市遠﹐輕易不辧途徑﹐不如不出。倘有所需﹐但下命﹐靡不立辦也。」孝廉故好靜﹐初不爲意。久之﹐偶思訪友﹐惘惘出門﹐則皆荒塍蕪徑﹐迷不獲通﹐興盡而歸。男子候於門﹐謂之曰「主人有命﹕先生苟欲出﹐非送以騾車不可。此間多盜賊不測﹐幸勿孟浪微行也。」孝廉唯唯。一日女適出應課﹐顏際酡然。孝廉詢何事﹐女慚不答。支吾間﹐忽呼腹痛﹐色頓變﹐始言「主母賜酒﹐不知何故﹐覺中燒也。」頃之﹐痛益烈﹐男子大驚﹐旋呼一嫗入視。嫗貌猙獰﹐視狀﹐作駭絕態﹐搖手咋舌﹐囑眾勿聲﹐姑令舁女置他所。孝廉計女當系中毒﹐顧家庭骨肉何以有是﹖輾轉推度﹐如墮五里霧中。無何﹐報女慘斃矣。孝廉大駭﹐黃衫客倉皇入曰「此間事大變﹐先生不宜久畱﹐盍速行。」孝廉知有異﹐趨出門﹐則前之黑衛帷車﹐已候於途。黃衫客仍策蹇送之﹐抵逆旅﹐則已歷三月餘矣。客賫二百金置孝廉橐中﹐曰「主人致謝先生﹐𨿽不幸﹐不敢忘先生徳也。」孝廉因問女公子致死之由﹐客附耳曰「實告君﹕主人卽今上﹐女乃蘇撫某所進者。本擬延先生教之成才﹐不幸爲西後所聞﹐遂罹此禍。可憐哉﹐小妮子也。然先生幸毋泄。」孝廉頷之﹐黃衫客從容去。後數年﹐孝廉始爲人談其祕﹐語及女之婉媚明慧﹐猶不禁爲之ォ瀾也。

友人語余﹕前歲某華冑示予一畫冊﹐中繪仙山樓閣﹐壯麗工巧﹐仕女衣褶生動。一男子類王者﹐宮扇云移﹐須眉半露。諦審之﹐蓋祕戲圖也。華冑附耳謂之曰「此實《文宗行樂圖》﹐其地卽某邸園亭﹐藏嬌之所﹐有如豹房。」又言其先人尙能歷歷指遊輦所至﹐若者憩坐﹐若者宴息﹐若者遊散﹐若者寢幸﹐並能一一舉其名額﹐中有廣場﹐乃上蹴リ之所也。曾有一趣史﹐足供談助者。文宗性與人殊﹐時而卞急﹐時而平緩﹐侍姬莫能測其底蘊。一日﹐小恙午臥﹐方鼾入黑甜﹐侍人皆伏榻之左右﹐爲裸逐之戲。上忽由睡夢中躍起﹐舉肘連挾四姬﹐出門下階﹐直趨廣場中。置姬於場角﹐命毋動﹐自援彈弓﹐欲射之。四姬觳觫哀求﹐狀至可憫﹐旁一姬屈足跪請曰「陛下亦欲取樂耳﹐曷若令妾代射﹐觀彼輩能避丸與否﹐以爲笑乎﹖」上喜其善解人意﹐果以弓授之。姬乃從容去彈﹐易以花瓣﹐撥弦一聲﹐紛如紅雨。諸姬猶詈此姬之殘忍﹐乃自戕同類也。上命諸姬設錦茵於廣場﹐同謝此姬救命之恩。乃自與之嬉戲﹐盡歡始止。因封此姬爲散花妃子﹐位在諸姬上﹐寵冠曹偶。無何﹐忽忤上意﹐竟誘使置秋千架上﹐驟令脫手﹐拋擲百步外﹐骨折膚損﹐不三日﹐斃矣。自是諸姬膽裂﹐多有賄內監潛逃者。上已忘之﹐卽亦不問。

○孝貞後五則

文宗正後鈕鈷祿氏﹐卽世所稱東太后是也。性賢淑長厚﹐工文翰﹐嫻禮法﹐容色冠後宮。先爲貴妃﹐穆揚阿之女早喪﹐後遂正位。顧文宗好聲色﹐後宮多以獻媚進﹐又嗜漢女﹐至私媾四春置圓明園中。西後那拉氏不謂然﹐時訴於後﹐欲激其怒﹐令助己。後獨從容閒雅﹐勸那拉氏忽悻悻。那拉氏內愧﹐而意甚恨之。孝貞以爲那拉氏亦感化﹐不忍逆意之也﹐遇事仍與商榷。旋見文宗荒嬉廢政﹐婉諫之不聽﹐自知達心而懦﹐多言恐致禍﹐遂隱忍不言。及熱河之變﹐那拉氏以子貴﹐竟出其非常手筆﹐誅肅順﹑端華﹐排異己黨﹐而成垂簾之局﹐皆那拉氏爲主謀﹐考貞實無意於此。故穆宗禦世﹐東後並尊﹐位𨿽在上﹐而無實權﹐幾如畫諾太守。孝貞時稱慈安太后﹐那拉氏稱慈禧太后。慈安事事退讓﹐慈禧因漸縱恣。慈安服禦簡朴﹐一若寒素﹔而慈禧則奢靡成性﹐且喜服戲裝﹐嗜聽戲成癖。因而太監安得海等乘機攫財﹐恣爲姦利﹐遂慫恿慈禧建造戲園﹐土木雕繪﹐窮極工巧。又廣徵南北諸名伶﹐排日演試。近今生榮死哀之大名譚叫天﹐卽誕生於是時者也。安旣以奢侈中慈禧意﹐權力漸次增長﹐顧尙礙於慈安之守正﹐不敢公然縱欲﹐言官亦彈劾屢起。慈禧𨿽惡之﹐而爲名譽計﹐不得不敷衍嘉納﹐以掩飾慈安耳目。慈安所信任者﹐爲恭親王弈訁斤。一日﹐恭王聞安得海等有濫竊貢物﹐爲慈禧裁量戲服之舉動﹐以爲大背祖法﹐密奏於慈安。爲先發制人之計﹐乃下諭曰﹕

據禦史賈鐸奏「風聞內務府有太監演戲﹐將庫存進貢緞匹裁作戲衣。每演一日﹐賞費幾至千金。請飭速行禁止﹐用以杜漸防微」等語。上年七月﹐因皇帝將次釋服﹐文宗顯皇帝梓宮尙未永遠奉安﹐曾特降諭旨﹐將一切應行慶典﹐酌議停止﹐所有升平署歲時照例供奉﹐俟山陵奉安後﹐候旨遵行﹐並將咸豐十年所傳之民籍人等﹐永遠裁革。原以皇帝沖齡踐阼﹐必宜絕戲渝之漸﹐戒奢侈之萌。乃本日據賈鐸奏稱「風聞太監演戲﹐費至千金﹐並有用庫存緞匹裁作戲衣」之事。覽奏實堪駭異。方今各省軍務未平﹐百姓瘡痍滿目﹐庫帑支絀﹐國用不充﹐先帝山陵未安﹐梓宮在殯﹐興言及此﹐隱痛實殷﹐又何至有該禦史摺內所稱情事﹖況庫存銀緞﹐有數可稽﹐非奏準不能擅動。玆事可斷其必無﹐惟深宮耳目﹐恐難周知﹔外間傳聞﹐必非無自﹐難保無不肖太監人等﹐假名在外招搖﹐亦不可不防其漸。著總管內務府大臣等嚴密稽察。如果實有其事﹐卽著從嚴究辦﹐毋得稍有瞻徇﹐致幹咎戾。皇帝典學之餘﹐務當親近正人﹐講求治道。倘或左右近習﹐恣爲娛耳悅目之事﹐冒貢非幾﹐所系實非淺鮮。並著該大臣等隨時查察﹐責成總管太監認眞嚴禁所屬。嗣後各處太監﹐如有似此肆意妄行﹐在外倚勢招搖等事﹐並著步軍統領衙門一體辦。總管太監不能舉發﹐定將該總管太監革退﹐從重治罪﹔若總管內務府大臣不加查察﹐別經發覺﹐必將該大臣等嚴加懲處。其各懍遵毋忽。此旨並著敬事房﹑內務府各錄一通。敬謹存記。

慈安之下此諭頗有回護慈禧之處﹐一則體面攸關﹐一則權勢旁落。旣存顧忌之意﹐便不得不吞吐其詞也﹐而不知慈禧之銜慈安﹐於此益甚。

宮中相傳慈禧之怨慈安﹐實不始於垂簾時代。當文宗初幸慈禧之日﹐頗有惑溺之象。《長恨歌》中所謂「春宵苦短日髙起﹐從此君王不早朝」者﹐仿佛似之。淸宮故事﹐凡皇上宿某處﹐禦某妃嬪﹐備有冊籍﹐報知皇后。皇后有權稽考﹐其不合格者﹐予以杖斥。而內監之承伺某處者﹐亦有權屆時於寢門外誦祖訓﹐皇帝必披衣起﹐跪而聽受﹐至命駕出朝乃止。一日﹐文宗正宿慈禧所﹐數日不坐朝。慈安稔其狀﹐乃頂祖訓至宮門正跪﹐命內監請帝起﹐敬聽祖訓。文宗驚跣而出﹐亟止之曰「勿復爾爾﹐予卽視朝。」輦旣駕﹐匆遽間不及顧慈禧處分矣。及登殿﹐忽憶後有權杖斥事﹐乃頓足曰「苟如是﹐蘭兒危矣。」蘭兒者﹐慈禧小名也。艸艸見諸臣已﹐卽命駕還宮﹐亟問皇后所在。或對以坤寧宮﹐知事且變﹐蓋坤寧宮者﹐皇后行大賞罰之所也。文宗疾馳往﹐則慈安方正中坐﹐慈禧長跽於下。慈安正歷數其過﹐命杖將笞辱之。文宗大呼曰「請皇后免責﹐蘭兒已有娠矣。」後聞之﹐瞿然下坐曰「帝胡不早言﹖吾之杖伊﹐遵祖制也﹔受杖墮娠﹐失祖訓矣。皇上春秋𨿽盛﹐儲宮未備﹐吾安可守一訓而失列祖列宗萬世之遺意哉﹖」因涕泣久之﹐遂勿杖。自是慈禧嚴憚慈安﹐不復敢導上以縱欲﹐然銜恨實自此始。

同治八年﹐又有慈安與恭王協議懲辦安得海一事。初﹐安得海倚其勢焰﹐淩轢王公大臣﹐無所不至。朝臣皆側目﹐而恭王尢甚。會恭王請見慈禧﹐慈禧方與安得海談話﹐辭不見。恭王怒﹐退語所親﹐非殺安不足以對祖宗﹑振朝綱也。未幾﹐慈禧竟私命安往山東﹐將下江南﹐織辦龍衣錦段﹐沿途騷擾逼勒﹐有司不能禁。時山東巡撫丁寶楨頗骨鯁﹐以安冒太后名﹐侵官擾民﹐發憤欲誅之。知恭王與慈安能持正﹐乃密報恭王請訓。方丁摺文到京時﹐慈禧正觀劇取樂。恭王乃立請見慈安﹐擬定諭旨﹐慈安畫諾已﹐馳諭下山東﹐許丁寶楨速卽就地正法﹐不必解京審訊。臨發時﹐慈安私語恭王曰「此舉必得罪西太后﹐將來或甘心謀我﹐亦未可知。𨿽然﹐爲國事計﹐不得不爾。」語次頗露懊喪之色﹐知平日之無可柰何於慈禧已久也。諭往﹐丁文誠卽殺安。諭略謂﹕

據丁寶楨奏太監在外招搖煽惑一摺﹐徳州知州趙新稟稱「七月間有安姓太監﹐乘坐太平船二隻﹐聲勢炫赫﹐自稱奉旨差遣﹐織辦龍衣。船上有日形三足烏旗一面﹐船旁有龍鳳旗幟﹐帶有男女多人﹐並有女樂﹐品竹調絲﹐兩岸觀者如堵。又稱本月二十一日系該太監生辰﹐中設龍衣﹐男女羅拜。該州正在訪間﹐船已揚帆南下。該撫已飭東昌﹑濟寧各府州飭屬跟蹤追捕」等語。覽奏深堪駭異﹐該太監擅自遠出﹐並有各種不法情事者﹐不從嚴懲辦﹐何以肅宮禁而儆效尢﹖著馬新貽﹑張之萬﹑丁昌日﹑丁寶楨迅速遴派幹員﹐於所屬地方﹐將六品藍翎安姓太監嚴密查。令隨從人等指證確實﹐毋庸審訊﹐卽行就地正法﹐不準任其狡飾。如該太監聞風折回直境﹐卽著曾國藩一體嚴正法。倘有疏縱﹐惟該督撫是問。其隨從人等﹐有迹近匪類者﹐並著嚴﹐分別懲辦﹐毋庸再行請旨。將此由六百里各密諭知之。

此諭旣出﹐慈禧方酣嬉於戲劇﹐未之知也。故丁文誠得行其志﹐慈禧不及援阻。安誅後十日﹐慈安復命恭王擬第二諭﹐曰﹕

本月初三日﹐丁寶楨奏﹕據徳州知州趙新稟稱﹐有安姓太監乘坐大船﹐捏稱欽差﹐織辦龍衣﹐船旁插有龍鳳旗幟﹐攜帶男女多人﹐沿途招搖煽惑﹐居民驚駭等情。當經諭令直隸﹑山東﹑江蘇各督撫派員查﹐卽行正法。玆據丁寶楨奏﹐已於泰安縣地方將該犯安得海獲﹐遵旨正當。其隨從人等﹐本日已諭令丁寶楨分別嚴行懲辦。我朝家法相承﹐整飭宦寺﹐有犯必懲﹐綱紀至嚴﹐每遇有在外招搖生事者﹐無不立治其罪﹐乃該太監安得海﹐竟敢如此膽大妄爲﹐種種不法﹐實屬罪有應得。經此次嚴懲後﹐各太監自當益知儆懼。仍著總管內務府大臣嚴飭總管太監等﹐嗣後務將所管太監嚴加約束﹐俾各勤愼當差。如有不安本分﹐出外滋事者﹐除將本犯照例治罪外﹐定將該管太監一並懲辦。並通諭直省各督撫嚴飭所屬﹐遇有太監冒稱奉差等事﹐無論已未犯法﹐立卽鎖﹐奏明懲治﹐毋稍寬縱。

西後旣睹此諭﹐𨿽亦無可柰何﹐而慈安之不敢斥言慈禧之過﹐婉曲規避﹐煞費苦心。然可知其仁而不武﹑大權旁落之漸﹐可爲寒心也。慈禧果老羞成怒﹐竟提出質問以向慈安﹐以爲不與己商﹐未免輕視﹐大有悻悻之態。慈安非特不能侃侃與辧﹐且驚懼不勝﹐至謝以事系恭王所主持而後已。懦哉﹐慈安﹗然而小人之心﹐遇讓則奪﹐彼退則此進。昔日之待慈安謙而有禮者﹐今則攘臂摘權﹐絕不愧怍。以爲彼旣自開先例﹐我更無容多讓。自是厥後﹐慈安拱手就範﹐不敢與爭﹐且生命亦寄於彼人之手﹐恭王更惴惴﹐不復敢爲慈安畫一策矣。未幾而有同治帝崩﹐慈禧專擅﹐立弈訁之子載┟爲光緒帝事。

同治帝以遊冶致疾﹐遂夭其年。時皇后𨿽有孕﹐尙無他皇嗣。兩宮皇太后議立新帝於養心殿﹐王公大臣宗室等咸在。慈安本屬意恭王之子﹐欲於會議發表己意﹐然訥於口﹐期期未可也。慈禧卽亻言曰「皇后𨿽已有孕﹐不知何日誕生。皇位不能久懸﹐宜卽議立嗣君。」恭王抗聲曰「皇后誕生期當不久﹐應暫祕不發喪。如生皇子﹐自當嗣立﹔如生女﹐議立新帝未晚也。」眾似贊同此議﹐慈禧曰「不可。今南方未靖﹐中朝無主﹐何以安鎭人心﹖國本動搖﹐良非細故。」軍機大臣皆稱是。慈安至此﹐始不得不言﹐乃曰「據我之意﹐恭王之子可以承襲大統。」恭王聞之﹐叩首言不敢。慈安簡單之詞气﹐遂爲所沮。在恭王謙退不敢﹐而慈安又久懾於慈禧﹐一語才發﹐其气頓餒。慈禧目無全牛﹐知此事可以力取﹐方顧問宗室載淇。慈安乘勢又言曰「依承襲之正序﹐應立溥倫爲大行皇帝之嗣子。」溥倫者﹐載淇之子也﹐載淇亦叩首言不敢。慈禧正色曰「姑捨是﹐爾爲弈訁惠後﹐乃繼冢嗣者﹐於前史有此例乎﹖」恭王沈吟曰「明之英宗爲然。」慈禧本熟於史事﹐乃曰「此例不祥。英宗之立﹐乃孫妃欺主之行爲。且英宗在位時﹐國家不寧﹐曾爲蒙古軍隊所執。其後回國﹐國中已立其弟。經歷八年﹐乃更奪之。」語次﹐轉謂慈安曰「據我之意﹐當立弈訁惠之子載┟。宜速斷﹐不可延誤。」慈安默然﹐意似不可﹐而難於啟齒。恭王獨勃然作色曰「立長一節﹐獨可岸然不顧耶﹖」慈禧曰「苟不決﹐可以投名之法定之。」慈安亦頷之﹐絕無異言。於是各拈鬮入一小匭中﹐及揭曉﹐則醇王等投溥倫﹐有三人投恭王之子﹐其餘皆如慈禧意。蓋慈禧逆知其黨必占優勝﹐事前早有預備﹐臨時故示人以公允耳﹐慈安猶以爲天意也。

慈禧旣立光緒帝﹐權力浸熾﹐馴至公然與諸伶談訁燕﹐恬不爲怪﹐惟尙不敢使慈安知。旋嬰疾不視朝﹐歷久未痊。慈安念其有決擇才﹐輒往就商﹐且藉存問以聯絡情誼。一日尙早﹐慈安駕忽至﹐侍禦皆出不意﹐未及報知﹐慈安亦搖手﹐禁勿聲。蓋體卹病者﹐恐其驚擾也。將履寢室﹐簾幕沈沈﹐似聞气息如乳腥﹐亦不之辧。旣入﹐慈禧橫臥榻上﹐一男子似伶人服裝者﹐爲之撫膚捶腰﹐意甚狎褻。慈安本不易怒﹐至是目睹怪現狀﹐不覺气憤塡膺﹐勃不可遏﹐立斥內監曳伶人出﹐厲聲數慈禧之罪﹐且曰「吾受先皇帝遺詔﹐本應翦除﹐顧念爾才堪臂助﹐且情如姊妹﹐何忍下此辣手﹖今爾乃不卹人言至此耶﹖不速攺﹐吾終不能以私情廢公義。」語未畢﹐慈禧涕泗交頤﹐長跽乞命﹐慈安亦涕泣良久。慈禧矢言攺悔﹐苟萌故態﹐願膏斧鉞。慈安以爲懇摯﹐反勸慰之﹐立命賜伶人死。伶人者﹐金姓﹐後於慈禧沒後﹐其家人始敢泄其詳也。相傳慈禧久病﹐實系生育血崩﹐醫治均罔效﹐後得吉林省所貢人參數枝﹐鉅如嬰孩者﹐煎湯服之﹐始奏霍然。而金伶之案﹐實發於其將痊時也。自是慈安以爲慈禧必感予之不殺﹐攺過自新﹐且可熱心助予治理﹔而慈禧則以爲彼乃發我之覆若此﹐我不先聲奪人﹐制其死命﹐後此尙有我自由地步耶﹐於是極惡至慘之劇出矣。先是﹐慈安喜小食﹐常以點心盒自隨﹐覺饑則任意取食﹐其間糕餅﹑餑餑﹑寒具之屬罔不備。慈禧窺之稔﹐乃乘間言有膳夫能制小食﹐頗極精致﹐願獻薄物﹐求太后鑑賞。慈安以爲愛己﹐喜而受之。旣食﹐適值召見軍機之期﹐遂出坐朝。是時光緒辛亥春三月十日也﹐進見者爲樞府王大臣恭親王弈訁斤﹑大學士左宗棠﹑尙書王文韶﹑協辦大學士李鴻藻等。俱言確見慈安禦容和怡﹐無嬰疾色﹐但兩頰微赤﹐狀如半醺﹐亦不以爲異也。軍機諸臣退﹐已午後四鐘﹐內廷忽傳孝貞太后崩﹐命樞府諸人速進議﹐諸大臣驚駭欲絕。故事﹕凡帝﹑後疾﹐傳禦醫﹐先詔軍機悉其事﹐醫方藥劑﹐悉由軍機檢視。今突如其來﹐旣未傳醫﹐更無方劑﹐自當疑怪。諸臣入至慈安宮﹐見慈禧坐矮椅﹐目視慈安小殮﹐且從容自語曰「東太后向無疾﹐日來未見動靜﹐何忽暴變至此﹖」語時﹐微作泣聲。諸臣皆頓首慰解﹐絕無一人敢詰問病狀者。恭王亦畏慈禧之焰﹐至是皆噤若寒蟬﹐艸艸成喪禮而已。凡后妃斃﹐必傳戚屬入內瞻視後﹐始小殮。此例行之已久﹐獨慈禧後不令人召鈕鈷祿氏椒房之族入宮﹐羣臣亦無敢一言者。蓋懾於慈禧之威﹐或甘爲死黨者甚夥也。噫﹗東宮太后之尊﹐而一旦爲人致斃﹐如羊犬﹐無片紙隻字爲訟冤者。於以覘慈禧之勢力﹐亦可卜淸祚之將傾。

○閻文介方正

同治間﹐鄙中嘖嘖道閻文介軼事﹐謂近世彊項者流﹐無出其右。嗣有友人某述其詳﹐則執法不阿﹐使官文恭爲之屈膝者也。先是﹐胡文忠旣薨﹐官文恭爲總督﹐新繁嚴渭春中丞樹森﹐繼文忠爲巡撫。嚴公原籍渭南﹐李午山宗燾知武昌府﹐皆文介鄕人也。夙知文介嚴峻﹐咸敬畏之。而官茸素著﹐且多嗜好﹐惟尙知畏憚正人﹐不敢自恣耳。故事﹕兩司必兼督撫總營務處銜﹐故能節制諸將領。某弁者﹐文恭之孌童也。文恭寵之甚﹐令帶衛隊﹐且保其秩至副將﹐某居之不疑﹐赫然大將威風矣。平時無所不爲﹐視兩司蔑如也。一日﹐帥親兵數人﹐闖城外居民家﹐姦其處女。女哭詈不從﹐某以刀環築殺之而逸。其父母入城呼冤﹐府縣皆莫敢誰何。文介聞之﹐震怒﹐立上謁督署﹐索某弁懲治。某弁知文介夙有鐵面名﹐必無邀赦之希望也﹐先入督署﹐求救於文恭﹐文恭匿之。有頃﹐文介晉謁﹐文恭辭以疾。文介稱有要事﹐必欲面陳﹐如中堂不可以風﹐卽臥室就見亦無妨。閽者出﹐固拒之。文介曰「然則中堂病必有痊時﹐俟其痊﹐必當傳見﹐吾久居此以待可耳。」命從者自輿中以■1A被出﹐曰「吾卽以司道官廳爲藩司行署矣。」凡臥起於官廳者三日夜。文恭囑司道勸之歸署。必不可。文恭始大窘﹐以嚴﹑李俱文介同鄕﹐急命材官延之至﹐浼爲調人﹐而自於屏後竊聽之。二公譬諭百端﹐文介終不屈﹐誓不得某弁伸國法不止。文恭無所爲計﹐乃自出相見﹐出卽長跽﹐文介岸然仰視﹐不爲動。嚴公乃正色曰「丹初亦太甚矣。中堂不惜屈體至此﹐公獨不能稍開一面网乎﹖」文介不得已﹐始趨扶文恭起﹐與要約﹐立斥某弁職﹐令健兒解歸原籍﹐立啟行﹐無許片刻逗𨖻。文恭悉允諾﹐乃呼某弁出﹐令頓首文介前﹐謝再生恩。文介忽變色﹐叱健兒執某弁﹐詣階下﹐褫其衣﹐重杖四十。杖畢﹐立發遣以行。歷三小時而事畢﹐始詣文恭勢﹐長揖謝罪。自是﹐文恭益嚴憚文介﹐然倚重愈甚。久之﹐密疏保奏﹐巡撫山東。𨿽爲調虎離山計﹐亦以見文恭之尙能崇拜善人也。

○四春瑣譚五則

文宗漁色於圓明園一隅﹐暗藏春色﹐謂之四春﹐世競傳之﹐中惟牡丹春爲最艷媚。春本蘇人小家碧玉也。山塘月滿﹐獨占風流﹐艷名噪里巷﹐紈絝子無不垂涎。旋有廣陵鹽商某者﹐因事來吳門﹐見春艷之﹐介蜂媒蝶使﹐得暗探驪珠﹐揮霍不下數千金矣。滿擬金屋藏嬌﹐載之返綠楊城郭。女母聞鹽商豪富﹐所索金意未慊﹐否則須與偕行﹐倚錢樹子爲養老計。鹽商惡其願太奢﹐置不理。而某部郎適銜使命蒞蘇﹐已取某內監密囑﹐物行吳門佳麗。偶見春於虎邱﹐詫曰「此奇貨也。」輾轉探得鹽商與女母交涉狀﹐乃使媒媼謂之曰「京中有貴人納妾﹐鉅資所不惜。苟允諾﹐保汝老嫗喫著不盡也。」女母意動﹐女似不願。嗣爲媒媼甘言慫恿﹐竟獲首肯﹐乃載與俱北。旣抵京﹐入一府第﹐僕從喧赫﹐錦衣玉食﹐無所事事﹐且不睹所謂主人者﹐只見姊妹行四五人﹐衣服容貌﹐與己相類。心大異之﹐疑爲勾欄﹐顧不令應客﹐益不可解。居月餘﹐忽諸僕傳令倉皇﹐云送諸美人入園矣。車馬喧闐﹐相送俱去﹐惘惘不知所往。及屆﹐則池館淸幽﹐水木明瑟﹐一巨麗之園亭也。無何﹐主翁命入拜﹐科頭箕踞﹐狀至倨傲。僕輩衣冠亦異常人﹐稱主人爲「佛爺」﹐諸女始覺有異。及歸房櫳﹐殊無婢媼﹐往來奔走者悉系奇服之僕輩。私詢之﹐始知主翁實當今之第一人也。諸女或以爲大戚﹐蓋習聞入宮者不能復出﹐非特父母親屬﹐不獲臨存﹔卽偶欲自由問候舊人﹐及外出遊散﹐俱在禁止之列。因竊竊議欲私遁﹐然園以外之天地﹐目所未經﹐修路漫漫﹐去將安之﹖不得不望而生怯。中有廣陵女子﹐韶年稚齒﹐頗跳蕩自喜﹐鬱鬱居此﹐不慣束縛﹐乃欲嘗試其捲逃之小技。因賄內侍輩求導引﹐乘夜欲遁去。內侍僞應之﹐飛報於西後。蓋西後本不慊此等漢女﹐方日偵其釁﹐以爲排斥之地。得此消息大喜﹐立遣侍衛追緝之。不三小時﹐如虎捕羊﹐招而至﹐西後立命絞死。文宗聞之﹐欲馳救﹐業已無及。自是諸女膽裂﹐無敢作越步想者。牡丹春最慧黠﹐乃謂諸女曰「吾輩服裝有特別辧認﹐故一出門﹐不復可掩飾。今與諸姊妹約﹐悉攺服旗裝﹐佛爺𨿽不喜﹐然偶一爲之﹐亦可博其歡心。此後時時試服之﹐則左右不疑﹐一旦有變﹐吾輩服此出園﹐與他宮人廝混﹐則追者難於別認矣。」諸女聞之﹐疑信參半。牡丹春則毅然行其計﹐文宗見之﹐果不甚悅。蓋文宗本以厭滿喜漢﹐故羅致吳下羣娃爲娛目計。牡丹春獨觸其忌﹐遂致失寵。西後聞之﹐以爲牡丹春有心向化﹐頗懈其伺察﹔且知失寵﹐益心喜。無頃﹐英法聯軍變起﹐牡丹春因賄通內侍﹐先獲確耗。乃攺服裝﹐雜西後宮女中出﹐竟得脫歸吳下﹐嫁一士人爲妻。

海棠春乃大同一女伶﹐名玉喜﹐常演劇於津門﹐工靑衣﹐尢擅閨貼﹐且能琵琶﹑羌笛﹐捧場者咸屬王孫貴冑﹐其父師寶若連城﹐𨿽萬金不與易也。每一登場﹐莫不嘖嘖慕色藝﹐月金之昂﹐占津門第一。有士人某者﹐頗風流自賞﹐驟睹之﹐不覺色授魂與﹐因日坐前席以覘聲容﹐風雨寒暑無間。年餘﹐家已落﹐夷然不顧也。士人固美姿容﹐善修飾﹐玉喜常見其獨坐諦聽﹐心竊異之﹐旣而無日不然。會天暑﹐入座者稍稀﹐士人巍然無倦容。玉喜翩然下﹐殷勤獻茶﹐問姓名。士人大驚。蓋此系伶人待熟魏之禮也。玉喜告以己之居址﹐邀客過從。士人驟膺寵遇﹐感激不知所云。四座皆屬耳目﹐疑士人爲豪客﹐因玉喜於平時不甚肯應客也。語旣畢﹐玉喜翩然出。士人惘惘如有所失﹐念己日措觀劇﹐資已將告竭﹐爲親友揶揄。今入彼室﹐𨿽不揮霍﹐亦應花費﹐阿堵物將何所出﹖然念美人厚意不可負﹐拼孤注一擲﹐以償金諾。遂解所服紗袍入質庫﹐得金數餅入囊中﹐而易以葛衣。旣往﹐玉喜歡迎備至。諸侍婢咸愕然﹐蓋訝士人旣系生張﹐兼之服禦甚朴也。玉喜笑語同人曰「此南中名士﹐某大老猶敬禮之﹐吾儕敢不喜其蒞止耶﹖」遂命酒宴之﹐殷勤酬勸﹐笑語甚密。士人踧踖不安﹐玉喜慰解之曰「自妾見君占前席﹐幾年餘矣。𨿽未通辭﹐音容實已甚稔﹐吾兩人所謂神交也。君固多情﹐妾亦非不能解事者。宜及閒暇﹐盡此一夕之歡。君客中岑寂﹐卽時時過我一談﹐未嘗不於君有裨。君以爲何如﹖」士人曰「崇拜仙儀﹐有如饑渴。『此曲只應天上有﹐人間能得幾回聞。』此徒誇夫藝耳。若卿則更擅仙姿﹐絕非凡體﹐鯫生何福﹐得親芳澤。前此抱願彌奢﹐豈敢唐突﹖今蒙不棄﹐辱承招致﹐此實天假之緣﹐意外之遇也。鯫生有神魂顚倒而已﹐自慚形穢﹐何以克當﹖願卿自重。」玉喜正色曰「是何言歟﹖相君丰采﹐豈長貧賤者。況奇才養晦﹐識者自知﹐孰謂我輩中遂無眼法耶﹖彼齷齪紈絝﹐𨿽炫多金﹐吾視之猶傀儡。君勿過謙﹐妾一歌場賤物耳。君他日貴﹐視妾何足齒數﹖但願一念風塵中尙有此傷心人耳。」語次﹐若有淚痕。士人亦淒然起謝。宴罷﹐士人探囊欲犒侍者﹐玉喜遽起止之曰「勿爾。妾已代辦久矣。」且攬衤去附耳曰「妾頃見君服紗袍﹐得毋易金耶﹖爲妾故﹐致勞心計﹐視妾何如人﹖後勿復爾。」士人唯唯。獻茶果已﹐又復縱談。士人欲辭去﹐玉喜殊戀戀﹐旣而妨於侍婢﹐乃囑﹕「明日有事﹐後日晚間必來﹐勿勞久盼也﹗」士人諾之。將出﹐玉喜以一物私置懷中﹐珍重而別。歸展見之﹐黃金重十笏也。自是士人每往﹐玉喜必有所贈。士人不肯受﹐玉喜曰「子獨無挹注法乎﹖」士人悟﹐乃卽以其金爲犒資﹐夜度者屢矣﹐侍婢以爲豪。積金日多﹐玉喜促士人爲脫籍計。士人恐大婦不容﹐欲爲別營金屋﹐思獲一部差﹐方可措辦。忽某內侍攜巨金至津﹐啖其母與師云「某貴人府特選﹐重聘所勿惜。」母遽許之。遂入圓明園﹐曰「海棠春」。玉喜終思士人不置﹐年餘﹐鬱鬱致疾﹐玉損香銷﹐未及遘焚園之慘也。

某大僚有婢饒於姿﹐肌膚瑩澤如羊脂玉﹐頰暈朝霞﹐天然嫵媚。某大僚涎之久﹐欲置室。大婦防之甚嚴﹐不得遂。有內務府散秩大臣宗室子者﹐大僚戚串也。偶訁燕內寢﹐見婢捧觴﹐詫曰「此尢物也。況淩波微步者耶﹐可謂婢中翹楚矣。」因附耳與某大僚私語。某大僚曰「果如是﹐吾何惜犧牲一婢﹖」宗室子笑曰「吾明日當偕內侍來。」大僚允諾﹐乃入語其妻﹐以爲獻媚計。蓋大僚固有季常癖者也﹐而不知其意實在梯榮。無何﹐遷延數日﹐內侍不來﹐宗室子往熱河差遣矣。某僚私念﹐官𨿽未獲﹐苟畱艷婢﹐計亦良得。因語妻以事機相左﹐殆亦前緣﹐微露列諸小星意。妻怒曰「子不長進﹐乃近禁臠﹐行見子爲乞兒矣。」乃憤然出﹐自往謁宗室子之福晉。福晉因出入宮闈﹐常通內綫者。乃曰「吾固聞之﹐吾夫太汗漫﹐乃不注意。吾當自往探消息。」大僚妻再四懇托而返﹐指斥大僚爲欺君罔上﹐大肆詬厲﹐大僚謝罪﹐不敢辧。明日﹐福晉至矣﹐偕內侍數人﹐諦審婢之發膚形態無不至。旣而色然喜曰「此當系萬選之靑錢也。」問價幾何﹐大僚妻曰「此臣下所應獻者﹐敢受值耶﹖」乃飾以鮮衣﹐綴以珍玩﹐約加附數千金﹐始載與俱行。瀕登輿﹐大僚妻彊拉大僚共拜之﹐曰「諸事奉懇﹐一生榮辱﹐憑汝口也。」婢亦首肯。旣入園﹐果蒙寵幸﹐曰「杏花春」。未幾﹐大僚外任封疆﹐獲資甚鉅焉。

文宗嗜飲﹐每醉必盛怒﹐每怒必有一二內侍或宮女遭殃﹐其甚則𨿽所寵愛者﹐亦遭戮辱。幸免於死﹐及醒而悔﹐必寵愛有加﹐多所賞賜以償其苦痛。然未幾而醉﹐則故態復萌矣。其已被殺或箠撻幾死者﹐醒後亦知憐惜﹐輒預戒人遇醉勿侍左右。然苟宣召﹐又不敢不往也。惟杏花春始終未嘗爲所摧折﹐偶有訶責﹐一二語卽解。蓋杏花春媚態天然﹐不假修飾﹐凡見者皆覺心花怒放﹐𨿽憤恨正盛﹐無不一見卽消。而文宗之嬖杏花春﹐更有不可以言語形容者。故醉後𨿽鬱怒欲發﹐杏花春綽約而前﹐上必狎抱之曰「此朕如意珠也。」其或偶加以暗嗚叱吒﹐杏花春卻行惴顫﹐狀至可憐﹐𨿽不啟齒﹐上必反語曰「个妮子膽怯哉﹐生小殆未經風雨也。」以故凡遇上醉﹐諸姬必膜拜頂禮﹐咸求杏花春爲代表﹐蘄免譴責。眾皆稱杏花春爲「歡喜佛」﹐或云「劉海喜」﹐杏花春亦不以爲忤也。性柔婉篤順﹐上下無不憐愛﹐𨿽西後極妒﹐亦云「我見猶憐﹐無可柰何。」顧有一癖﹐則愛財如命。平居設一撲滿﹐凡賜金錢﹐必藏┑之﹐旣入卽不令復出﹐𨿽誘引逼迫﹐俱可置之不理。上知其如此﹐珍賞常過於他人﹐而杏花春輒自言貧甚。人或知其機密﹐反唇相稽﹐則曰「是區區者﹐何足言財﹐聊備遊戲耳。他日苟有進﹐不使睹金玉滿堂不止。」其貪如此。每遇人淑愼無所爭﹐及計較錙銖﹐必悻悻然見於詞色。人以故銜之﹐致相竊議曰「聞彼爲婢子﹐誠哉﹐其婢子也。」惜秉慧美之質﹐而習俗所移﹐𨿽至貪極鄙而不惜﹐殆所見者小﹐而又加以不學歟。每遇上醉﹐眾挽爲代表﹐彼必需索賄金﹐不滿欲壑﹐則且遲遲不肯應召。至事急﹐仍必如其所索以償之而後已。見者旣慣﹐必摒擋一切速償之﹐知與斤斤無幸也。西後知其有守錢虜癖﹐而窺其囊頗富﹐乃嗾他姬誘與六博。杏花春不知其詐﹐昕夕從事﹐興髙采烈。初多博進﹐迨其終局﹐則負籌累累﹐居然垂千金矣。意大窘﹐聲言「力不能支﹐吾不認博負。」正擾攘間﹐帝駕適來﹐問所以﹐曰「杏花春之負金﹐朕應爲之償﹐毋喧聒也。」眾見上已任此﹐遂不敢有言﹐杏花春意張甚。此後凡有博負﹐輒故故不償以待上命﹔博進則囊之去。眾故候上醉時向索﹐欲以激上怒。抑知上反斥諸姬之不應力索﹐不責杏花春也。杏花春所積﹐不下十餘萬金。嘗托心腹內侍挽其主母代爲存貯取息。又恐幹沒﹐乃聲言必立券契。主母以爲不信己﹐頗憤懟﹐不願爲之經理。杏花春知不合理﹐乃出千金爲壽。主母益怒曰「吾非貪得無厭者﹐柰何以此相嘗試耶﹖」後杏花春卒爲其子說項﹐得一郎官始已。及焚園之變﹐杏花春以金多﹐爲西後侍者所垂涎﹐竟戕之而奪其所有。

車駕出宣武門﹐偶過某橋下﹐遙瞻浣衣女子甚麗﹐以詰內監。內監乃遣人四出偵之﹐知爲某孀婦女﹐曰「是易圖也。」乃賫金往說之。孀婦拒之曰「妾不願金﹐且吾女羅敷也。貴人亦知禮﹐安能逼良爲賤﹖」內監怒曰「爾一婦人﹐乃斗膽若此﹐獨敢抗天子之命耶﹖」婦色然曰「妾知誰爲天子﹖妾知守禮與信而已。旣自有夫﹐誰可奪者﹖速去﹗毋混我。」內監嗤之以鼻曰「行見不出十小時﹐立破爾家。」孀婦方欲有言﹐女遽止之曰「胡爲以唇舌賈禍﹖」孀婦始默然﹐內監亦去。女謂孀母曰「彼必復來﹐兒不避﹐恐陷於不測之禍﹐不如往姨家暫居。」母亦謂然。迨晚﹐數內監洶洶入﹐破扉折欞﹐備極凶悍﹐勢在得女﹐則挾與俱去。無何﹐終不可得﹐乃牽孀婦行﹐將押其母以易女。孀婦號泣以從﹐市人鹹酸鼻。女聞之﹐欲出救母﹐姨曰「否﹗否﹗是自罹於网也。彼等但恫喝術耳﹐必不敢誰何汝母。吾以爲乘此時招汝婿來﹐旣成婚﹐偕往求釋母﹐則官中人亦當論情﹐法決不能彊離人夫婦也。」女然其議。亟囑媒氏往告婿﹐則南遊未歸﹐且罔識其蹤迹所在﹐意大沮喪。而內侍哄然曰相逼﹐勢無術可以解免。女憤欲覓死﹐姨氏恐禍及己﹐乃紿之曰「此間風聲漸惡﹐彼輩探知吾匿汝﹐滅門之禍卽在旦夕。若汝以自殺了事﹐是更葬送吾一家也。吾意汝不如姑往某尼庵中﹐作帶髮優婆夷。內侍𨿽悍﹐豈能彊奪方外人﹖而吾亦得脫去干系﹐寧不大佳﹖」女尋思無計﹐勉從其議﹐卽往西山某尼庵受戒﹐曰「薄命如此﹐恐終無破鏡重圓之日。不如長齋繡佛﹐以了餘生。」遂毅然祝發﹐作比邱尼妝矣。蓋數日前有人傳說﹐婿已在南省遇匪﹐爲匪所戕。道路爲兵燹所梗﹐𨿽不能必其確否﹐然可決其北來無期也。女旣居尼庵﹐殊亦無苦。一日﹐有髙軒駟馬過門﹐雲貴人蒞止。諸尼俱披袈裟出迎﹐女獨以耽靜不出。無何﹐貴人入﹐翠華招展﹐知爲至尊。諸尼伏地呼佛爺﹐女自簾隙窺之﹐身顫欲僕。忽上有所見﹐乃曰「簾中有人影﹐何也」內侍應聲牽女出。女心急足違﹐淚下如雨。上諦視之曰「此尼非个中人﹐似曾相識。且綺年玉貌﹐何苦而甘岑寂耶﹖」女言「夫流落南中﹐生死未卜﹐母爲官事所羈。自知命薄﹐願事焚修﹐不願問人間繁華事也。」上笑曰「以子才貌﹐豈老於空門者﹖」顧命內侍以輿來﹐舁此女尼入園﹐安置某殿﹐善視之﹐勿令有所苦。諸內侍唯唯﹐女號泣不從。上自撫慰之﹐且言「爾姑往彼。苟有志﹐決不相彊。」旣而女至園中﹐仍矢志不肯應上命。每上臨幸﹐輒跪地不復起。上賜以「陀羅春」之名。然終焚園之日﹐凡八月餘﹐上率未一幸也。事亟﹐女投池死。

○垂簾波影錄十則

文宗幸熱河﹐倉卒駕崩﹐時載垣﹑端華﹑肅順等杖策立幼帝﹐慈安太后實無意於垂簾干政也。慈禧心不能平﹐乃與其侄榮祿等設計﹐宣布肅順等專擅之罪﹐駢誅之﹐於是兩宮聽政之局大定。慈安性長厚﹐事不專決。慈禧窺見其隱﹐漸思侵越﹐顧憚其持正﹐未敢發也。會安得海事起﹐慈禧銜其專殺﹐竟敢直言詰責。慈安恧於應付﹐乃盡諉之恭王。由是慈禧用斬鋼截鐵之手段﹐離散其黨羽矣。恭王旣知慈禧有齮齕意﹐益不敢效忠於慈安﹐轉反而親事慈禧。慈禧沾沾自喜﹐權力大增長。迨光緒帝立﹐自慈禧之意﹐而大權獨攬﹐慈安直尸位而已﹐其後竟以詰責慈禧之失﹐致遭慘毒。顧宮闈事祕﹐莫能佐證﹐然光緒帝之傾向慈安﹐而不慊於慈禧﹐其事業已表見。慈禧之汲汲欲甘心於東宮者﹐蓋是故也。而其逼之使不得不出於此者﹐當時傳說尙有兩種原因。一光緒六年東陵致祭之事。慈安心惡慈禧之僭越﹐知其必有緬規錯矩之舉動﹐乃先與恭王協商﹐於祭祀時﹐須居慈禧之首。及抵陵寢﹐慈禧果欲與慈安並列﹐不肯稍後﹐慈安乃與之爭論極劇。慈安謂慈禧在咸豐時﹐不過一妃﹐其升爲太后﹐乃在咸豐帝賓天之後。旣爲妃嬪﹐則祭祀時依禮宜居旁稍下﹐而己左次尊貴之位﹐則應虛之﹐以處已死之中宮。蓋中宮𨿽先帝而薨﹐其名位則爲帝之正後也。慈禧艴然不允﹐謂己旣並坐垂簾﹐母儀天下已久﹐而又辱以妃嬪之位﹐殊非情禮之正﹔且知此事爲恭王所主張﹐堅不肯讓﹐其後卒照慈禧之意而行。然在慈禧終不滿意﹐以爲當祖宗陵寢之地﹐稠人廣眾之前﹐無端爭執﹐旣不大雅﹐更屬褻尊﹐因愈不悅東宮﹐且有去恭王之意。其二則光緒七年訶斥李蓮英之事。初﹐慈禧寵信李蓮英甚至﹐使爲總管太監。李漸驕橫﹐惟慈禧之言是聽。外此則恣睢暴戾﹐莫敢誰何。久之﹐並侵及慈安﹐慈安積不能平。一日﹐慈安輦過某殿﹐蓮英方與諸小黃門臂鷹角力。慈安行已近﹐置若罔聞。及慈安呼使來﹐蓮英方瞿然跪安﹐然色亦驕泰﹐絕無儆懼意。慈安竟面斥其妄﹐語甚激切﹐蓮英始謝罪。慈安欲杖責之﹐左右爲之緩頰始止。蓋左右亦知投鼠忌器﹐恐觸慈禧之怒也。慈安益憤懣﹐顧謂近侍曰「二百年祖訓安在﹖竟敗於豎子之手耶﹖是不可不以爭。」乃立命往慈禧所﹐正色數之曰「李蓮英一內豎耳﹐縱有才﹐亦宜顧祖宗法度﹐稍示限制﹐柰何聽其無禮﹖且彼固事西後﹐若其職分﹐是東西宮自當一律敬畏。今其心目中止有西後﹐竟不知有東後﹐設其位更有亞於東後者﹐則所受揶揄﹐又將如何﹖且宮中業如是﹐若出對大臣亦復驕橫不法﹐尙復成何國體﹖」又曰「外間稱李蓮英至有『九千歲』之名。內監如是﹐殷鑑不遠明末之魏忠賢﹐亦復何以異是﹖」慈禧曰「李蓮英一奴才耳。太后欲捽而去之﹐如刲羊豕﹐在我亦安能庇護﹖外間謠傳﹐安可盡信﹖太后倘不憤﹐欲如何則如何耳﹐柰何無故責人﹖」慈安曰「奴才者﹐西後之奴才﹐他人安得干預﹖爾旣安之﹐在我亦何必嘵嘵﹖但西後盛名爲一豎子所敗﹐不禁深爲扼腕耳。」慈禧知其怒甚﹐遂拂袖他顧﹐慈安亦振衣遽去。不數日﹐卽有慈安暴崩之事。

東西兩宮之齟齬﹐更有關於榮祿進退事者﹐亦一要案﹐且趣聞也。先是﹐慈禧之用榮祿﹐以排擯載垣﹑端﹑肅之陰謀﹐深資臂助。慈禧亦最信任榮之忠悃﹐令其總管內務府﹐出入掖庭﹐如家人子禮。同治帝旣大行﹐後殉節以終﹐而妃嬪尙有存者。一曰懿妃﹐年僅逾笄﹐貌極妍美﹐常供奉西太后宮﹐給事左右。榮祿與太后語機密﹐輒至夜分﹔或太后方偃息﹐則懿妃爲之傳遞消息﹐以是極稔。榮爲人便給儇巧﹐善伺人意。懿妃有疑難事﹐必就與商榷。以故極爲相得﹐居恆往來帷闥﹐坐談笑語﹐了無所忌。慈禧𨿽知之﹐以兩人同爲己之心腹﹐不過問也。慈安有族侄女曰七格格者﹐亦常在宮中奔走隨侍﹐貌美性慧。時至慈禧所﹐慈禧亦愛之。一日﹐偶銜慈安命﹐至慈禧處索某督章奏﹐值慈禧晝寢﹐乃退入懿妃室﹐謀所以通報者。足甫及閾﹐侍者止之。知有異﹐急止足佇立窗外﹐聞男子笑語聲甚褻。有傾﹐侍者始延入。懿妃顏赬神亂﹐大異曩昔。七格格故與密譚﹐良久不去。且夙知榮常在懿所﹐乃故飠舌之曰「妹有事欲懇榮爺﹐惜今日不相晤﹐何機緣之慳也﹖」懿恐其詐﹐亂以他語。七格格念不止﹐懿曰「彼在太后所﹐招之來可耳﹐復何難哉﹖」七格格故作暱態以懇之﹐旋侍者果偕榮入。七格格亦稔榮﹐乃東鱗西爪以示意。榮不覺技癢﹐醜態盡露。良久﹐七格格始奉慈禧命召入。致命畢﹐乃復奏曰「頃至懿所﹐本求代達﹐忽值榮爺在彼﹐殊羞啟齒。侍者罔不笑兒怯﹐實兒不慣見此事也。」慈禧色然駭曰「榮在彼何爲﹖乃曖昧若此﹖」七格格佯低鬟不語﹐若甚羞慚不可說者。慈禧頷之﹐七格格遂辭出。慈禧立召榮﹑懿入﹐數之曰「子二人恃吾優容﹐遂不避嫌疑若此。今爲東宮所知﹐明日必有章奏﹐吾不復能庇二人矣﹐盍速自謀﹖無待刑法之及身也。」二人碰頭﹐汗出如沈﹐求佛爺恩恕﹐慈禧曰「東宮日伺吾隙﹐惟恐不及﹐幼帝亦將持我短長。今日之事﹐爾輩不謹如此﹐明日若無言者﹐吾尙聽之﹐後當炯戒﹔設有言者﹐吾身無完膚﹐豈能庇爾輩耶﹖」榮與懿始謝恩﹐退俟命。無何﹐早朝罷﹐慈禧召榮至﹐擲一摺示之。則帝師翁同龢歷述慈禧侈靡﹐並袒護私親﹐且及榮懿嫌疑事﹐請明正典刑。慈禧厲聲曰「何如﹖爾輩不謹﹐牽率老夫矣。」榮伏地請罪﹐慈禧怒未已﹐宮婢報懿妃已自盡。慈禧曰「也管不得。」立命褫榮祿職﹐交部議處。部臣仰體慈禧意﹐僅予「永不敍用」字樣。榮祿遂投閒散﹐爲七年之久。慈禧念心腹隔絕﹐常懷憤懣﹐以禍由慈安﹐故銜恨益深。其後慈安崩﹐卒起用榮祿﹐且越加寵任。懿妃亦復封號﹐以爲昭雪也。翁師傅以戊戌新政之變被黜。

慈安崩﹐慈禧恐人以暴疾疑己﹐乃命擬懇摯之遺詔﹐以掩飾耳目。文曰﹕

予以薄徳﹐祗承文宗顯皇帝冊命﹐備位宮。迨穆宗毅皇帝寅紹丕基﹐孝思肫篤﹐承歡奉養﹐必敬必誠。今皇帝入纘大統﹐視膳問安﹐秉性誠孝。且自禦極以來﹐典學維勤﹐克懋敬徳﹐予心彌深欣慰。𨿽當時事多艱﹐昕宵勤政﹐然幸體气素稱彊健﹐或冀克享遐齡﹐得資頤養。本月初九﹐偶染微屙﹐皇帝侍藥問安﹐祈予速痊。不意初十日病勢陡重﹐延至戌時﹐神忽漸散﹐遂至彌畱﹐年四十有五。母儀尊養﹐垂二十年。屢逢慶典﹐疊惡徽稱﹐夫復何憾﹖第念皇帝遭玆大故﹐自極哀傷。惟人主一身﹐關系天下﹐務當勉節哀思﹐一以國事爲重﹐以仰慰慈禧端佑康頤昭豫莊誠皇太后教育之心。中外文武﹐恪供厥職﹐共襄郅治﹐予靈爽實與嘉之。其喪服酌遵舊典﹐皇帝持服二十七日而除。大祀固不可疏﹐羣祀亦不可輟。再予以儉約朴素爲宮闈先﹐一切事關典禮﹐固不容矯從抑損。至於飾終遺物﹐有可從儉約者﹐務惜物力﹐卽所以副予之素願也。故玆詔諭﹐其各遵行。

慈禧於王大臣中所最忌者爲恭王奕﹐以其位尊權重﹐而黨於慈安﹐時與己齮齕故也。然以其在軍機久﹐諳練持重﹐絕鮮失敗之故﹐不得不含忍以伺其釁。及中法之戰﹐議和失策﹐慈禧卽藉是以逐恭王。會有言官諫慈禧之失徳及濫費﹐慈禧疑卽恭王使之﹐於是毅然決然﹐下諭逐恭王矣。其諭文吞吐抑揚﹐始終不著痕迹。淸代詔諭﹐𨿽多詞意不相副之慣例﹐而此諭爲尢甚。蓋慈禧一生﹐善施此等伎倆也。諭略云﹕

現值國家元气未充﹐時艱猶鉅﹐政多叢脞﹐民未敉安﹐內外事務﹐必須得人而理﹐而軍機處實爲內外用人行政之樞紐。恭親王弈等﹐始尙小心匡弼﹐繼則委蛇保榮。近年爵祿日崇﹐因循日甚。每於朝廷振作求治之意﹐謬執成見﹐不肯實力奉行。屢經言者論列﹐或目爲塵蔽﹐或劾其委靡﹐或謂簠簋不飭﹐或謂昧於知人。本朝家法綦嚴﹐若謂其如前代之竊權亂政﹐不惟居心所不敢實﹐亦法律所不容。只以上數端貽誤已非淺鮮﹐若仍不攺圖﹐專務姑息﹐何以仰副列聖之偉業貽謀﹖將來皇帝親政﹐又安能臻諸上理﹖若竟照彈章一一宣示﹐卽不能復議親貴﹐亦不能曲全耆舊﹐是豈朝廷寬大之政所忍爲哉﹖言念及此﹐良用惻然。恭親王弈﹐大學士寶﹐入直𨿽久﹐責備宜嚴﹐姑念一系多病﹐一系年老﹐慈特錄其前勞﹐全其末路。弈著加恩仍畱世襲罔替親王﹐賞食親王全俸﹐開去一切差使﹐並撤去恩加雙俸﹐家居養疾﹐寶著原品休致。協辦大學士吏部尙書李鴻藻﹐內庭當差有年﹐只爲囿於才識﹐遂致辦事竭蹶。兵部尙書景濂﹐只能循分供職﹐經濟非其所長。均著開去一切差使﹐降二級調用。工部尙書翁同龢﹐甫直樞廷﹐適當多事﹐惟旣別無建白﹐亦有應得之咎﹐著加恩革職畱任﹐仍在毓慶宮行走﹐以示區別。朝廷於該王大臣之居心﹐默察已久﹐知其決難振作﹐誠恐貽誤愈重﹐是以曲示衿全﹐以輕予譴。初不因尋常一眚之微﹐小臣一疏之劾﹐遽將親藩大臣投閒降級也。嗣後內外臣工﹐務當痛戒因循﹐各攄忠悃﹐建言者秉公獻替﹐務期遠大。朝廷但察其心﹐不責其迹﹐苟於國事有裨﹐無不虛衷容納。倘有門戶之獘﹐標榜之風﹐假公濟私﹐傾軋攻訐﹐甚至品行卑鄙﹐爲人驅使﹐就中受賄﹐當必立抉其隱﹐按法懲治不貸。將此通諭知之。後段文字﹐驟觀之殊與本題無涉﹐幾於不知所云﹐而不知其實爲言官切諫﹐疑有主使而發也。

慈禧操縱大臣﹐善用其門戶水火﹐兩相仇隙﹐而己得於其間實施作用﹐其最著者﹐卽孫毓汶與翁同龢之齟齬是也。翁爲光緒帝師傅﹐然太后實不喜之﹐孫毓汶又爲光緒帝所不喜。孫與李髙陽比﹐時帝年已長﹐太后恐其親政﹐己權卽被奪﹐陰使人聳孫言宜以醇王入軍機﹐名爲引用帝父﹐實則藉以分帝權也。翁黨不然其議﹐慈禧獨下諭﹐謂﹕「軍機處遇有緊要事件﹐著會同醇親王欒訁商辦﹐俟皇帝親政後﹐再降懿旨。」於是翁黨嘩然﹐謂此諭不但破壞成法﹐使帝父爲行政上實際之首領﹐且與光緒元年爲同治帝立嗣之舉﹐恐致動搖。帝或因是尊父以皇帝之號﹐而同治之統﹐全然斷絕矣。於是有盛昱者直言極諫﹐大旨謂﹕

軍機處爲政務總匯之區﹐不徒任勞﹐抑且致怨。醇親王怡志林泉﹐疊更歲月﹐驟膺煩劇﹐或非涵養所宜。況乎綜繁迹之交﹐則悔尢易集﹐操進退之權﹐則怨讟易生。在醇親王公忠體國﹐何卹人言﹖而仰度慈懷﹐當又不忍使之蒙議。伏讀仁宗睿皇帝聖訓﹕「本朝自設立軍機處以來﹐向無諸王在軍機處行走者。正月初間﹐因事務繁劇﹐是以暫令成親王永星入直辦事。但究與國家定制未符﹐成親王永星﹐著不必在軍機上行走等因﹐欽此。」誠以親王爵秩較崇﹐有功而賞﹐賞無可加﹔有過而罰﹐罰所不忍。優以恩禮而不授以事權。聖謨深遠﹐萬世永遵。恭親王參贊密勿﹐本屬權宜。況醇親王又非恭親王之比也。

云云。詞旨極爲懇切﹐而錫鈞﹑趙爾巽等亦有諍諫。太后皆不從﹐乃用孫﹑李等之主張﹐亦卽排擯翁黨之一策也。慈禧降諭﹐謂﹕

本日據左庶子盛昱﹑右庶子錫鈞﹑禦史趙爾巽等奏﹐親王不宜參預軍機事務各一摺﹐並據盛昱奏稱嘉慶四年仁宗睿皇帝聖訓﹕本朝自設立軍機處以來﹐向無諸王在軍機處行走等因﹐欽此。聖謨深遠﹐永宜永遵。惟自垂簾以來﹐揆度時勢﹐不能不用親藩進參機務﹐此不得已之深衷﹐當爲在廷諸臣所共諒。本月十四日﹐諭令醇親王弈訁與諸軍機會商事件﹐本爲軍機辦理緊要事件而言﹐並非尋常諸事﹐槪令與聞﹐亦斷不能另派差遣。醇親王弈■再四推辭﹐碰頭懇請﹐當經曲加獎勵﹐並諭候皇帝親政後﹐再降懿旨﹐始暫時奉命。此中委曲﹐爾諸臣能盡知者﹖至軍機處政事﹐委任樞臣﹐不準推諉﹐希圖卸肩﹐以專責成。經此次剴切曉諭﹐在廷諸臣﹐自當仰體上意﹐毋得多瀆。盛昱等所奏﹐應毋庸議。味此諭旨﹐措詞堅決﹐且斥諸臣不解上意﹐固執成見。自古拒諫之悍猛﹐未有若是者也。慈禧之恃才妄作﹐捍然怙過不悛﹐排斥異己﹐不卹人言﹐於此可以槪見﹐而翁黨亦由此浸敗。

慈禧又嘗致疑弈訁﹐有爲極瑣碎之軼事﹐足以表見其猜忌之深者。初﹐慈禧與弈訁福晉爲女昆弟。慈禧之始﹐文宗嘗有鉤弋之語。弈訁與文宗最友善﹐竭力和解之﹐慈禧得不死﹐故親厚獨至。同治帝旣崩﹐慈禧乃立弈訁子載┟以報之。然其後載┟不能得慈禧歡﹐遂漸啟猜忌。始疑弈訁夫婦之教唆﹐因諭左右﹕「非奉特詔﹐不得令弈訁夫婦與光緒帝一面。」弈訁福晉常飲泣痛恨﹐悔其子之爲帝也。載┟數載無嗣﹐羣小覬覦﹐肆爲離間。或有以望气術進者﹐言醇邸有古柏﹐長幹被蔭數畝﹐森然見王气﹐當更有天子出﹐慈禧甚注意焉。一日﹐輕減騶從﹐過其邸﹐弈訁倉皇出迓。慈禧突問﹕「爾宅有老柏﹐長幹被蔭數畝﹐信乎﹖」弈訁曰「信。」慈禧命導至樹下﹐徘徊瞻眺﹐良久始去。越數日﹐復至﹐亦如之。旋語弈訁曰「吾擬於園中構巨殿﹐中梁無佳樹。此柏修直﹐可數丈﹐用以爲梁﹐誠美選矣。」弈訁驚怛﹐欲以祖澤畱貽爲請﹐而知慈禧之喜怒不常﹐違之且有變﹐乃不得已﹐叩首言曰「惟太后命。」於是慈禧大喜﹐立命鳩工伐其樹。弈訁爲置酒﹐張具樹下﹐以觀其竣工。鋸未半﹐樹忽崩僕﹐中有飛蛇數十頭﹐騰躍而出。其一頭落太后前﹐太后大驚﹐幾僕於座。左右彊扶之﹐良久始色和﹐而蛇亦不復見矣。乃罷酒﹐乘輿還宮。因感疾﹐數日不視朝。弈訁亦因驚成疾﹐直督李文忠薦某醫往視﹐弈訁弗令診脈﹐謂醫曰「君歸寄語少荃﹐予病勿起矣。太后顧念予甚﹐日倩禦醫診視數次﹐藥餌醫單﹐悉自內廷頒出。予無延醫權﹐而病日深。」旋泫然問曰「有壯盛男子﹐多所娶而不育者﹐此曷故﹖」醫驚問﹕「爲誰﹖」弈■於枕畔微豎巨擘曰「今上。」於是知載┟永無嗣續﹐其痼疾信矣。弈訁病﹐慈禧往視﹐必攜載┟與俱﹐暮則攜之偕返。載┟歸﹐必怒甚﹐杖內監無算﹐擊碎宮中器皿幾罄。人多議載┟染狂疾﹐不知實有以致之。乃慈禧以術激之﹐且賄醫使進痿弱劑﹐處心積慮﹐欲絕其嗣以爲快也。

光緒帝旣失歡於慈禧﹐其後乃愈引愈烈﹐衝突之事﹐不一而足﹐𨿽瑣屑細故﹐亦必反對而後快。戊子歲﹐上隨慈禧謁東陵﹐見牧羊﹐愛其肥白﹐問近侍何物﹐始知爲羊。命購數十頭蓄宮中﹐內監爲之芻牧。顧羊羣好齧百卉﹐宮園不可容也。上問何地爲宜﹐或獻策云「天壇艸肥地曠﹐可供牧羊。」上然之。司壇官某郎中﹐不知其奉詔也﹐沮不能入。內監怒﹐立批其頰。郎中欲往訴﹐而探知確爲帝意﹐無可辧﹐然不勝其辱﹐遂自盡而死。事聞於慈禧﹐慈禧怒﹐命亟逐羊而重譴內監。帝欲庇之﹐不能得﹐憤甚。慈禧喜畜犬﹐盧令重環﹐毛色各備﹐約數百頭﹐咸有名可呼﹐馴擾猙獰﹐悉聽指揮。有內監飼之﹐閉置園中。上往見之﹐大恨曰「不許牧羊﹐而獨畜犬﹐何耶﹖」自啟門放其犬﹐一時俱盡。慈禧詢之﹐內監以上對。慈禧知其意﹐乃譴其內監數十人以報之﹐然銜恨益深矣。一日﹐頤和園有慶典﹐張燈置酒﹐燈彩玲瓏精巧﹐爲江南所制。上過其下﹐諦視徘徊不能去。內監以白慈禧﹐慈禧曰「彼殆愛此﹐盍撤之以懸帝宮﹖」內監果以燈往﹐帝夷然曰「朕視太后之華飾﹐炫人目精斯已耳。若朕此間﹐則無需此。天下方洶洶多事﹐豈朕華飾之日耶﹖」內監歸以告慈禧﹐慈禧曰「此所謂養虎自貽患也。」又一日﹐帝朝慈禧﹐所著貂冠有敝痕。慈禧善修飾﹐衣履無不精美﹐其視人亦然。故見帝之敝冠﹐心殊不怪﹐乃命侍者檢佳者﹐請帝易之。帝乃顧侍者﹐責斥之曰「朕冠本新﹐汝輩不愼﹐乃致有此敝痕﹐速爲朕覓舊者補成之。朕意如此﹐不勞重易也。」時宮中無舊貂﹐轉乞諸世續家﹐始得之。慈禧𨿽賜佳者﹐弗用也。慈禧後知之﹐銜恨冷笑而已。隆裕後者﹐桂祥女﹑慈禧侄也。帝以懟慈禧故﹐弗與善。桂祥好與諸市賈爲友﹐凡宮中有興築﹐桂祥輒代關說﹐取其資。曾有木商囑桂祥運動售木﹐約值數萬金。桂祥卽以干隆裕。隆裕知帝意疏己﹐恐不可進言﹐乃轉以托瑾妃。以瑾妃系姊妹行﹐且於帝意較密也。瑾妃因承後旨﹐言於上。時值甲午新潰敗﹐帝方憂甚﹐乃怒詈曰「朕常教爾勿與外通﹐而乃爲木商關說。國家存亡未卜﹐爾奚效村婦喋喋爲﹖後則昏昏如夢囈﹐而爾亦復如是。爾不攺﹐朕亦不復能顧爾。爾寄語後﹐愼勿倚重太后﹐謂朕不能誰何也。」隆裕聞之﹐懼甚﹐泣訴於慈禧。慈禧曰「竟蔑視至此耶﹖吾終不令彼行其志。」自是見上﹐色益厲。

慈禧專欲好騖外﹐而薄於恩誼。同治帝𨿽屬毛裏﹐然於實際上求天性之親﹐殊形隔膜﹐故於教養關切之事漠然也。同治帝因得縱恣自由﹐養成慣性﹐且其跳蕩遊冶之遺傳性﹐亦得之慈禧爲多。最好與健兒角技﹐凡蹴リ﹑蹶張之戲﹐無不能﹐而常出冶遊﹐更爲夭喪之一大原因。初﹐淸制於宮中內監有職役服業外﹐兼許練習弄舟﹑舁輿﹑演劇等事。至同治帝時而內監某者﹐別創新法成舞劇﹐名曰「摜交」。初習用一板凳﹐命小內監橫臥其上﹐帝乃以手按其腹﹐俾圓轉如連環。體稍僵﹐則用手彊按之﹐然因是致死者比比也。其精者則不用板凳﹐隨手爲之摜交至數十度﹐錚然有聲﹐久而不息。其人皆取身體小巧靈活﹐年稍長﹐便不能爲之。同治帝旣樂此不疲﹐所教內監甚夥。一時風尙所煽﹐梨園爭效之。由內廷供奉以推各省﹐於演劇無不喜摜交﹐所謂上行下效也﹐顧久而帝亦厭爲之。貝勒載者﹐恭王少子也﹐佻達自喜﹐帝引爲友。因勸帝曰「摜交勞神疲力﹐又何足取﹖偌大京華﹐城內外多行樂地﹐盍往觀乎﹖彼小家而囊中得金數錢﹐買醉胭脂坡﹐自適其適。身爲至尊﹐而宮禁如牢囚﹐寧不虛生一世﹖」帝聞其言﹐亟贊嘆以爲然﹐乃始微行。二人俱好著黑衣﹐倡寮酒館﹐曁攤肆之有女子者﹐徧遊之。其病實染毒瘡﹐死時頭髮盡脫落。而載亦染此疾﹐且斃在帝先。慈禧初不顧問也。初﹐恭王知載引帝微行﹐乃令人捕載﹐鍵置別室。視其衣﹐則黑地而繡白色百蝶於其上﹐𨿽梨園子弟﹐無此奇■59A也。因大怒﹐命自此永不許放出。實載已得疾﹐本不復能外出。未幾死﹐面目腫潰﹐蓋黴毒上發也。恭王旣禁載﹐乃入諫帝﹐藉圓明園事以諷。帝曰「爾熟祖訓﹐於朕事尙有所說乎﹖」王曰「帝所服衣﹐卽非祖制也。」因誡勿微行﹐歷引史事遇險以爲證。帝怒曰「朕此衣與載同色﹐爾不誡而諫朕﹐何也﹖」恭王歷陳責禁載於家﹐且及病發垂斃事。帝曰「爾乃致死載耶﹖何無父子情也﹖爾姑退﹐朕有後命。」旋召大學士文祥至﹐帝坐正殿﹐見之曰「朕有旨﹐勿先行展視。下與軍機公閱﹐速行之。」文祥知其怒﹐私行拆視﹐則殺恭王詔也。文祥復入﹐碰頭再三請﹐帝終不懌。文祥退﹐疾叩太后宮﹐泣訴之。太后曰「爾勿言﹐將詔與予。」殺王之事乃寢。帝旣失載﹐冶遊已成習慣﹐不能自制。恆挈內監一二人﹐出神武門﹐繞道往宣南﹐或至深夜不歸。一日﹐自後門出﹐道旁有售涼粉者﹐覺口渴﹐輒飲之﹐不給值。售者見其豪邁﹐意必內廷供奉子弟﹐亦不敢索值也。帝𨿽時時微行﹐然終不解購物給值等瑣事﹐自是飲而不給值者屢矣。偶見他人有給值者﹐帝怪而問之。售者曰「吾恃此衣食﹐柰何不受值﹖因爺非他人比﹐故俟異日總賞耳。」帝色然曰「若然﹐則吾逋汝值夥矣。吾當賞汝﹐惜吾囊中無金。吾書一帖付汝﹐煩汝持以往取﹐可乎﹖」售者曰「此當然事耳﹐柰何不可﹖」帝欣然素筆書一帖﹐擲與之。售者不識字﹐以問友。友駭曰「帖上所書﹐乃飭廣儲司付銀五百兩也。廣儲司在皇帝宮中﹐誰敢飭付﹖此飲涼粉者﹐殆必今上也。」售者亦大驚﹐不敢入宮取銀。友慫恿之﹐乃始往一試。司事官問來歷﹐售者俱以對。司事官亟馳往白太后﹐太后曰「此誠胡鬧矣。𨿽然﹐安可失信於外間﹖卽照帖付銀也可。」旋召帝入詢﹐帝直認不諱。慈禧笑置之﹐蓋欲己有權﹐不復計帝之失徳否耳。及甲戌十二月﹐帝崩﹐慈禧召恭王入宮時﹐外間尙絕不知有變。王入﹐侍衛及內監隨掩關﹐越十數重﹐悉然。王恐甚﹐然不敢不入。至寢宮﹐則見帝已陳屍正座。慈禧手秉燭﹐謂恭邸曰「大事至此﹐柰何﹖」旋與慈安爭論至再四﹐始定策立載┟﹐乃手詔載┟入宮。載┟尙幼﹐在輿中猶酣睡也。翌晨﹐始宣告帝崩。及小殮﹐內侍探帝懷中﹐得紙裹﹐尙有銀盈握﹐蓋微行時花用未盡者。

頤和園之修理﹐乃移海軍經費以足成者﹐將以爲慈禧六旬萬壽大壯觀瞻﹐而不意天道之巧﹐卽於是歲出中日戰事﹐敗衄頻仍﹐遂致並慶祝亦罷之﹐而頤和園之樂事﹐終不克圓滿也。先是﹐光緒十五年間﹐慈禧命以海軍經費修理頤和園﹐至二十年始告成。榮祿自西安將軍入贊樞密﹐首損俸銀廿五萬﹐爲太后壽禮。中外效之﹐統計數殆億兆。太后此時大喜悅﹐已下諭北京﹐令於頤和園中﹐建大牌樓以作紀念﹐務極壯麗。不意六月間﹐卽有戰事起﹐中國海軍大敗。太后不得已﹐乃始降諭﹐罷除慶賀﹐用皇帝名下詔曰﹕

本年十月﹐予六旬慶辰﹐率土臚歡﹐同深忭祝。屆時皇帝率中外臣工﹐詣萬壽山行慶賀禮。自大內至頤和園﹐沿途蹕路所經﹐臣民報效﹐點綴景物﹐建設經壇。予因康熙﹑乾隆年間﹐歷屆盛典崇隆﹐垂爲成憲。又值民康物阜﹐海宇又安﹐不能過爲矯情。特允皇帝之請﹐在頤和園受賀。詎意自六月後﹐倭人肇釁﹐侵予藩封﹐尋復毀我舟船。不得已興師致討﹐刻下干戈未戢﹐徵調頻仍﹐兩國生靈均罹鋒鏑。每一念及﹐憫悼何窮。前因念士卒臨陣之苦﹐特頒發內帑三百萬金﹐俾資飽騰。玆者慶辰將屆﹐予亦何心侈耳目之觀﹐受臺萊之祝耶﹖所有慶辰典禮﹐著仍在宮中舉行。其頤和園受賀事宜﹐卽行停辦。欽此。朕仰承懿旨﹐孺懷實有未安。再三吁請﹐未蒙慈允。敬維盛徳所關﹐不敢不仰遵慈意。云云。自是頤和園爲之黯然減色﹐而海軍之劣點亦大顯於世。

戊戌政變之事﹐爲慈禧第二次垂簾之機會。初﹐帝欲實行攺革新政﹐與康有爲等密謀去太后﹐殺榮祿﹐而以袁世凱爲心腹。及密旨下﹐袁入見請訓﹐帝禦乾淸宮正大光明殿以臨之﹐屏左右侍從﹐極爲愼密。殿中黑暗深邃異常﹐時方黎明﹐不甚辧色。帝以極低微之聲音﹐告袁以機密謀畫。謂袁卽日往津﹐於督署內出旨殺榮祿﹐隨率新軍星夜入都﹐圍執太后。並付以小箭一支﹐爲執行帝諭之據。又付以密諭﹐謂辦理欽差事竣﹐卽任袁爲直督﹐來京陛見。袁唯唯退朝﹐卽乘第一次火車出京。此時太后由頤和園移居西苑﹐晨八時來宮祀蠶神﹐帝方往瀛秀跪接﹐太后故絕不知其事也。袁到津﹐卽將帝密諭盡語榮﹐而己畱津以觀其變。榮卽乘專車至京﹐乃下午五時也﹐直入西苑。榮出入掖庭久﹐肆行無阻。旣見太后﹐卽直前牽衣跽﹐泣呼救命。太后問所以﹐乃以帝密謀告﹐且出手諭示之。太后聞之﹐乃曰「吾亦疑此數日上之神態不寧﹐今果爾邪﹖」立傳其黨慶王﹑許應騷等入見。旣布帝之密謀﹐令諸人商議辦法。諸人乃言「請太后重執朝政﹐以救中國﹐勿受用夏變夷之害。」當卽定計﹐凡禁城中侍衛﹐悉以榮祿之兵代之﹐命榮祿仍回天津候命。及明晨甫曙﹐帝甫出中和殿﹐卽有侍衛太監稱奉太后之命﹐引入西苑內之瀛臺﹐卽今新華門內南海子中一小島﹐而光緒帝後此欽禁於中者也。太監告帝以太后卽來﹐實則前後以兵圍守﹐不復令出﹐而太后垂簾復政之諭下矣。文曰﹕

現在國事艱難﹐庶務待理。朕勤勞宵旰﹐日綜萬幾﹐兢業之餘﹐時虞叢脞。恭溯同治年間以來﹐慈禧端佑康頤昭豫莊誠壽恭欽獻崇熙皇太后兩次垂簾聽政﹐辦理朝政﹐宏濟時艱﹐無不盡美盡善。因念宗社爲重﹐再三吁懇慈恩訓政。仰蒙俯如所請﹐此乃天下臣民之福。由今日始﹐在便殿辦事。本月初八日﹐朕率諸王大臣在勤政殿行禮﹐一切應行禮儀﹐著各該衙門敬謹豫備。諭旣下﹐太后至瀛臺視帝﹐李蓮英隨之。太后厲聲言「赦帝一命﹐隨時仍許畱位。但此後嚴密防守﹐一言一動﹐不準自由妄作。」又言「變法維新﹐本所應許。但不料昏昧糊塗﹐膽大妄爲﹐一至於此。」又問﹕「爾五歲時接入宮中﹐立爲帝﹐撫養成人﹐以至歸政﹐無非恩典﹐何所負於汝﹖至倒行逆施若此﹖大底汝命甚苦﹐不能享受此尊位﹐聽人唆弄﹐如木偶然。今天祚我淸﹐危機早露。俾余得出而轉禍爲福﹐親黨重臣無一人向汝者﹐現皆請予訓政。爾若自悔﹐尙得苟延殘喘﹐否則予亦不能庇爾。須知獨夫之患﹐眾人欲殺。迨至其時﹐悔已晚矣。」是時帝旁無一人敢爲訟冤者﹐惟所寵愛之珍妃﹐義憤塡膺﹐跪而進言於太后﹐且泣且語曰「太后幸寬恕帝罪﹐勿加斥責。帝爲國家計﹐不得不爾﹐且帝乃國人之共主﹐太后終不可任意廢黜。」其詞甚爲懇切﹐在憐憫慈愛之婦人﹐必爲之動容。而太后則法重於情﹐乃其天性。聞珍妃言不覺勃然動怒﹐命內侍牽往別室圈禁之。庚子拳匪之亂﹐聯軍將入京﹐太后倉皇出走﹐乃命推珍妃於井中斃之。近人有《落葉詩》詠其事﹐蓋絕可哀也。光緒帝旣囚於瀛臺﹐始終凡二十三月﹐最後畢命於此。遺言囑其弟醇王須記憶己一生之冤苦﹐爲己報仇而已。

○熱河行宮歡喜佛三則

曩遊雍和宮﹐見所謂歡喜佛者﹐裝塑亦不甚精致﹐但取其猙獰淫惡﹐表示野蠻宗教之態度而已。識者或言﹐此密宗之一派﹐美婦人皆系妖魔變用﹐其靑面獠牙者﹐則佛祖之幻影﹐故作此狀﹐欲以戰勝妖魔而已。然徳足勝妖﹐古今中外一理﹐無所謂以妖制妖而能必勝者也。況身犯淫惡﹐而足以淸淫惡之源乎﹖其說似不可通。惟佛宗勘破三界﹐別具慧眼﹐我不入地獄﹐誰入地獄﹐此亦殆演入地獄之一部份乎﹖要之﹐入世人眼中﹐殊不雅觀。今歸蒙藏院管理﹐乃以黃緞袱圍像之下體﹐不復示世人以色相。然要求一覘廬山面目者﹐乃至行賄求請﹐亦所不惜。孽哉﹐管理之惡作劇也。客語予曰「今熱河行宮內﹐儲存此等法相頗多﹐大都分爲三種﹐一塑像﹐二畫像﹐三繡像是也。而塑像較此間爲精致﹐皆系赤銅爲質﹐外冪藏金﹐其體幹亦較爲髙大﹐形式大略相等。惟縱橫交媾狀﹐益復離奇醜惡而已。其中入觀者頗少﹐現亦開放﹐但遊人到彼無多﹐當然不能與京師比也。塑像自爲一殿﹐其後尙有祕殿一所﹐則更雍和宮內所無。而其怪醜﹐殆不可思議矣。殿古而邃﹐頗黑暗沈悶﹐中設寶座﹐玉軸牙檐﹐備極雕琢﹐殆不似近代物。上塑一偉男子像﹐絕不類佛祖﹐乃貂冠錦袍﹐頂有東珠﹐確系淸代帝王服飾。面色蒼白﹐有須﹐狀至威猛。而其下橫陳者﹐乃一美婦人﹐亦系滿蒙服飾﹐絕類外蒙旗活佛之妃嬪﹐俗所稱菩薩狀。爲態乃極淫媚﹐衣服皆虛掩其體﹐苟微揭之﹐當知濯濯者本一絲不掛也。惟外有欄楣﹐禁令森嚴﹐入觀者不得舉手﹐且不令近前平視﹐是以《祕戲圖》之黑幕﹐終古無人揭破。聞每嗣主於大婚前來此展謁﹐管理大臣始特一揭示﹐俾知男女居室之道。然則此亦爲祖訓畱遺之一歟﹖或云偉男子系康熙帝像﹐或云乾隆帝﹐未知孰是﹐要之爲淸帝遺像無疑也。此眞歡喜佛之變相矣。

畫像尢爲奇妙。聞雍﹑乾起所繪﹐積至數千軸﹐今則遺失散佚﹐或爲監守自盜者所取﹐殆不及數百幅矣。其間名手法繪甚夥﹐如郎世寧等不一其選﹐滿蒙人之能繪事者﹐幾無不備。當時於山莊中設一館﹐專延畫工入內供奉。凡模範名勝外﹐卽以此等歡喜佛像爲常課。相傳滿蒙畫工繪像時﹐皆頂禮膜拜﹐虔誠誦佛號﹐故設色鮮明﹐而天顏視之輒喜。漢畫工獨不信此﹐隨意摹繪﹐及事畢視之﹐輒有一二漫漶劣點﹐𨿽修攺不能盡善﹐進呈禦覽﹐恆受申斥。其有願者﹐仿滿﹑蒙畫工法爲之﹐則得褒獎。此亦至奇不可解之事也﹐豈果佛祖有靈耶﹖又漢畫工某者﹐平日喜放言髙論﹐心惡喇嘛所爲﹐謂﹕「飲酒﹑食肉﹑娶婦﹐旣無異與常人﹐則何佛祖之有﹖今旣畫歡喜佛﹐吾意不如竟供《祕戲圖》﹐較爲直截了當也。」於是﹐人畫猙獰怪惡者﹐彼獨畫美男子如優伶孌童狀﹐且顯然作雙人像不復遮掩。圖成﹐上覽之﹐猶贊其筆法之工秀﹐殊不之罪。而蒙畫工某者﹐酷信紅教﹐以爲彼敢破壞宗風﹐有意欺侮皇上﹐大不敬。且所繪女像﹐可酷似某妃也。某妃者﹐乾隆帝寵妃﹐意頗珍祕﹐聞某畫工言﹐諦審之﹐意良是。不覺大疑﹐謂漢畫工有意諷己﹐怒﹐召而詰之。畫工岸然曰「佛法空明﹐無遮無礙﹐非我非人﹐何須驚怪。皇上何所見之小耶﹖」帝以其言戇切放涎﹐無人臣禮﹐遂殺之。然尙存其畫﹐猶藏內府云。又傳有此畫數十幅﹐別築一殿懸之﹐乃系歷代活佛所畫。活佛非皆擅丹靑術者﹐則仍延名手爲之﹐署活佛名而已。此畫多不拘成法﹐隨活佛意旨爲之。或凶惡慘酷﹐或美麗悅懌﹐一室中嬉笑怒罵﹐無奇不有﹐誠大觀也。管理人嫻掌故者﹐則爲人娓娓道活佛軼事。謂活佛作此畫時必先坐牀數日﹐屏絕一切事務。前面設有素壁﹐活佛面壁凝神。三日後﹐活佛似有作爲﹐以指向空摹畫﹐壁上卽隱隱有人物現出。過七日而影迹愈顯﹐凡面目﹑衣褶﹑神態﹐無不流露﹐遂其意之所欲﹐縱橫顚倒﹐無一不備。卽倩名手入﹐依壁上迹象摹之﹐而畫成矣。以進呈大淸皇帝﹐卽熱河祕殿所供者也﹐今亦不存全豹。

繡佛一種﹐與畫像相類﹐但大抵出於滿蒙男子﹐與漢人南方女子之善刺繡者不同。予嘗入武英殿陳列所中﹐見繡像數幅﹐光怪陸離。初不知其系何故事﹐及旣遊雍和宮﹐始恍然﹐卽歡喜佛像也。第其形態亦微與雍和宮塑像不同。或云﹐此卽熱河行宮所藏者﹐與其塑像相類。蓋武英所陳古物﹐本來自熱河﹐良不誣也。某君語予一趣聞﹐根於此繡佛而發生者。有滿人某娶蒙旗某札薩克女爲婦。結歡之夕﹐婦妝遺頗多﹐箱篋殆數十事。其中有一金漆圖繪之小篋﹐珍重特置﹐異於常品﹐以爲必奇寶也。某睹婦貌旣佳﹐奩財尢富﹐不禁雀躍﹐而對於此珍重之小篋﹐更爲注意。旣三日﹐欲卽啟視。婦曰「不可﹐此活佛所贈也。伊固囑百日後始得啟視﹐早啟之不祥。」某不敢違婦意﹐姑唯唯而罷。然疑活佛固得人布施﹐富於金錢﹐此系贈奩之物﹐未必遂系重寶﹐何惡作劇若是﹖顧蒙俗女流﹐信活佛甚至﹐違之恐傷感情﹐不如含忍以待。又數日﹐偶與婦談活佛狀﹐婦口講指畫﹐敷陳活佛狀貌甚悉。某曰「胡子言活佛之詳﹐殆素稔耶﹖」婦已被酒﹐乃言「我親得活佛降福傳道﹐寧有不稔﹖」某時於蒙俗固已有所聞﹐知活佛輒畱人家閨女傳道﹐藉事漁色﹐穢迹累累﹐而習俗所趨﹐牢不可破﹐非一朝一夕之事也﹐己婦業已不貞﹐無可諱飾﹐今竟自道其隱﹐尙復何說﹐乃佯作不解曰「降福傳道耶﹖此系何謂﹖手續如何﹖」婦知失言﹐乃急掩飾曰「彼諷經時﹐以偈語授我而已。」某哂曰「所授偈語﹐吾知之。」婦曰「柰何﹖」某曰「肉身供布施﹐如是復如是。降福一點紅﹐傳道因歡喜。然耶否耶﹖」婦知不可掩飾﹐乃曰「君旣知之﹐胡復嘔我﹖蒙俗以是爲榮﹐非我一人之私言也。」某掉首不語﹐乃立起﹐取小篋在手曰「今日可破此悶葫蘆矣。」婦亦不拒﹐卽啟其鑰﹐乃彩繡一幅也。男子作佛裝﹐狀態頗獰惡﹐下有女子作迎合狀。審視之﹐不覺大怒﹐盡裂其繡抵於地﹐片片如蚨蝶紛飛。蓋女子卽己婦面目也﹐眉眼畢肖﹐栩栩欲生。婦乃號泣而起曰「奴死矣。不情至此﹐無術可以解免。」乃趨赴池邊。家人爭持之﹐勸慰百端﹐終不可解。其後某自勸之﹐亦不肯通融﹐誓以必死。家人以爲頑傲也﹐防稍懈﹐竟自經。死後﹐知蒙女往往有是﹐夫家宜什襲藏之﹐云可致福。自是蒙女不願嫁他族云。

○瑪噶喇廟二則

睿親王多爾衮以驕貴跋扈致敗﹐削爵僕碑﹐視同叛逆﹐攺其居邸爲喇嘛廟﹐名曰「瑪噶喇廟」﹐今在南池子內者是也。多爾衮美丰裁﹐善騎射﹐順治太后絕愛之﹐致有下嫁之故事。太后嘗謂﹕「此美男子態度﹐不可不傳於後世。」乃命巧工爲塑像﹐終不克神似。後徧徵天下名畫家爲之繪像﹐亦多不洽意。會有西洋巧工來中華﹐自云能以魚皮造人﹐面目無不酷肖。多爾衮使試爲之﹐果栩栩欲活。以示太后﹐太后亦贊賞不置﹐乃命各造兩具﹐爲正副﹐意一存宮中﹐一存睿邸。及敗﹐順治帝不忍毀太后像﹐康熙帝始毀之﹐宮中遂無迹象。而其存睿邸者﹐其初爲某王所匿﹐得不毀﹐後入瑪噶喇廟中﹐爲乾隆帝所見﹐乃命毀之。有喇嘛某者﹐慨然曰「此絕技也﹐柰何毀焉﹖」乃易以僞者﹐而挈眞者遁往外蒙。復數十年﹐始由某孫徒某國師攜至京師﹐矜奇炫異﹐人爭睹之。然止有多爾衮像﹐而太后像卒不可得矣。及英法聯軍之役﹐法軍頗遊行街市﹐搜羅古物。偶入廟﹐見皮人﹐詫曰「此數百年前荷蘭人手技也﹐今世已罕見﹐得非寶耶﹖」遂攫之去。後喇嘛某﹐欲藉此炫人﹐乃取其祖師所仿制之一具置祕室﹐以爲奇珍。實則系蒙人以麻皮﹑羊皮雜制之﹐粗劣已甚﹐絕非原物。而世以其點綴古迹﹐亦良佳﹐遂保存之。

當慈禧垂簾之際﹐心念睿親王之丰采﹐欲得當日所制之皮人﹐並願兼太后像﹐曾三幸瑪噶喇廟。見贗鼎﹐以爲非是﹐乃令喇嘛特往外蒙求之﹐庫撥銀數萬兩以壯其行色﹐逾年未至。維時紛紛獻言告奮勇者不一。或言眞物現存外蒙某廟﹐系某僧所藏﹐惟吾與之稔﹐前僧所不能取得也。或言聯軍業已竊去﹐此外皆僞者。又或言聯軍所取亦贗鼎﹐其眞者乃在藏中﹐今非在拉薩調取不可。太后乃命傳問達賴喇嘛。及復奏﹐支吾其辭﹐不能決其有無。乃更遣人四出探之﹐於是使者冠蓋相望於道矣。一日﹐太后復幸瑪噶喇廟﹐欲搜訪睿邸遺迹。忽於土蘚中得斷碑﹐鐫刻滿漢文各一通﹐中卽敍安置皮像以爲紀念事。太后大喜曰「皮像𨿽未得﹐而其據證已確鑿﹐眞莫大之幸也。」乃命人立其石廟階下﹐而招巧工照鐫一石﹐存頤和園中。無何﹐其喇嘛自外蒙歸﹐求陛見﹐太后許召入。喇嘛言已得眞正原物﹐且言當日鐫有紀念碑﹐載此皮像尺寸及制作狀﹐適相符合。又言﹕已入外蒙﹐通訪不得﹐後歷歷采風﹐始得某老師﹐系前此喇嘛之嫡傳。問皮像狀﹐伊言「前常聞之﹐近歲朝廷無意於故物﹐遂不復置意﹐故不審此像尙存否。」又言「某山中古剎甚多﹐中有奇麗之怪器。爾自往探之﹐或可一遇也。」予因思太后旣有命﹐𨿽道途險遠所不惜﹐況旣至此﹐功虧一簣﹐日後何等抱悔﹖乃決然前往﹐行抵一大山﹐四面無路可通。夜宿森林中﹐虎豹野獸﹐時來磨牙展爪﹐欲甘心於余。余初攜一皮囊﹐甚厚且堅﹐余至夜卽蜷伏其中﹐而手自綰其口。野獸無柰何﹐則曳之而走。余恐不免﹐乃默誦《轉劫經》及神咒﹐果有效﹐野獸捨予而去。又一夜﹐聞皮囊上有巨聲如下瀑﹐自口隙微窺之﹐則一巨人﹐長丈餘﹐頭如栲栳﹐向皮囊而溺﹐殆山魈之流也。一驚幾暈。如是者月餘﹐始得達某山深處。聞此古剎猶在絕頂﹐乃自念業已至此﹐決不復返﹐攀蘿附葛﹐猱升數四﹐竟淩絕頂﹐果有古剎存焉。此間除一二髙僧外﹐人迹到者絕鮮。見余至﹐皆大驚。因問余來意﹐余告以故。髙僧曰「十年前確有此物藏┑﹐爲某大喇嘛所賫﹐至今移歸某山某剎矣。」余頗懊喪。髙僧止之曰「爾勿復如是。得來此間﹐卽系大福﹐往往有窮畢生之力而不得至者﹐子尙何懊喪爲﹖」予遂謝盛意別去﹐復至某山。值大雪﹐寒冽徹骨﹐幾不能自持。卒亦抵彼﹐見主持僧﹐果得皮人所在。初尙不信我之舉動﹐嗣告以中國佛爺之意﹐出差牒示之﹐始招待優厚。及索皮人﹐彼又不肯﹐非畱差牒作抵押品不可。予告以差牒須於返時銷差﹐不克畱寺中。彼尙不肯與皮人。後返廟中﹐持活佛之令﹐始得入手﹐今赫然在望者是也。太后笑賞其功﹐詔拔若干金以酬其勞﹐某僧不受。顧太后終疑其尙非原物﹐𨿽僧有辭﹐亦姑妄聽之而已。因取此像以與存廟者較﹐略有不同﹐而大致相似﹔審其縫制之迹﹐仍復粗劣。遂笑置之曰「此無異秦始﹑漢武之求仙也﹐可以休矣。」今二像並存廟中﹐後有某畱學生者﹐報告某大老曰「母后所求之皮像﹐乃在巴黎某大博物館中。」噫﹗

○崔李兩總管四則

女子﹑小人﹐其勢常相牽率而成固結之局﹐聖人之言﹐洵不我欺。故凡牝朝女禍﹐必有彊有力之宦寺爲之輔佐。統視歷史﹐莫不皆然。慈禧旣攫得垂簾之柄﹐又欲牢籠一切﹐以鞏固其權勢﹐故於一二大臣爲之心腹外﹐又必擇便佞捷給者﹐寄以耳目﹐旣可利其私圖﹐復得探刺外事。自安得海爲慈安﹑恭王所翦除外﹐其後彊有力之奄寺﹐未嘗絕迹。興其最著者﹐則曰崔﹑李。李之擅權最久﹐而崔則甚暫﹐然崔實李之前輩也。安得海旣誅﹐崔署給事總管﹐性謹愼﹐不敢作非分事﹐惟皮硝李則由彼進身。故彼之歷史﹐亦於奄人中占一重要位置。先是﹐李幼時孤苦﹐曾在河間原籍﹐拜一皮匠爲師﹐習硝皮業﹐故後有「皮硝李」之名。至十六歲﹐因鄕人某言宮禁宦寺之顯赫﹐卽以崔爲標榜。李聞之﹐艷羨不已﹐且自顧身世蹭蹬﹐終無溫飽望﹐乃決計自宮﹐以求援於崔。崔見其活潑﹐勉畱於家﹐以俟機會。適太后語崔﹐欲覓一年少之內侍﹐充梳頭房役務﹐崔遂以李應命﹐太后甚喜之。李貌𨿽不甚都﹐而軟媚有姿﹐能得人憐﹐見機便捷﹐舉動必中太后意。相傳太后之頭須每日一變形式﹐名目務極新巧﹐以故梳頭者最難稱旨。惟李則能翻新出奇﹐或如天上雲霞﹐或如水中波影﹐或百卉異態﹐或虫鳥殊名。隨手拈來﹐都成妙諦﹔信口編出﹐卽是佳名。太后明知其無所依據﹐變幻取笑﹐而其心竅之玲瓏﹐大可激賞。復善語言﹐每太后憂慮之際﹐彼出一語﹐輒爲解頤﹐有如黍谷春回﹐赤地雨降﹐無不立沛生機。於是不獨太后憐愛﹐卽宮中上下人等﹐非彼不歡矣。太后春秋方盛﹐吟花弄月﹐悄然不怡﹐對此玲瓏活潑之少年﹐自有無窮遐想。乃輒畱之榻旁﹐與談家常瑣屑﹐以慰岑寂﹐美李之名曰「蓮英」﹐比於古之六郎﹐殆非無意也。蓮英天生媚骨﹐突過秦宮﹐凡婦女心性﹐體貼備至﹐能娓娓情話﹐引起人心頭之滋味。異哉﹐尢物移人﹐不假一毫學力﹐自然入妙﹐無怪其擅四十年之榮寵﹐久而不替也。崔旣薦李﹐不一年﹐遂廢其席﹐然李亦不忘崔。崔𨿽家居﹐李時時贈以貲用﹐存問起居﹐直至崔死而後已。故崔𨿽爲所取代﹐自嘆才力不及﹐且謂其尙有良心﹐絕不怨誹也。

李蓮英惟一之長技在善詼諧﹐工設置﹐揮霍酬應﹐得人歡心。此不獨對於太后爲然﹐卽外與諸王大臣交﹐無不贊其才幹優長者。李之笑話﹐殆不去口﹐然不犯人忌﹐不惹人厭﹐玲瓏圓轉﹐神光四射﹐𨿽東方曼倩復生﹐無以過之。幼不讀書﹐而略涉文史﹐出語不甚鄙俗﹔偶作書札﹐字迹工秀﹐宛如讀書十年之人。常與閣臣通訊﹐見其書翰者﹐咸嘖嘖稱其聰明。太后無事﹐必令說一二笑話以解悶。其語𨿽雜以村俗﹐然能確如太后身分﹐令其中聽﹐故未嘗有一語忤旨。對於諸王大臣亦然﹐𨿽稠人廣眾中﹐立編一種諧語﹐能面面俱到﹐且俱令人喜悅﹐絕無諷刺抵觸之處﹐誠天才也。又凡室中陳設及禮節儀仗之位置舉動﹐得其指點﹐無不合度。遇喜慶等事﹐如何設置爲合宜﹐彼所最嫻﹐一經調撥﹐見者俱稱得當。故王公大臣有慶事﹐爲宮庭所賜賚者﹐必敬延蓮英指置。以太后臨幸﹐非有蓮英之成法﹐不能稱旨也。宮中無事﹐太后常喜攺變裝飾﹐以快己意。如扮演劇文。變幻品類﹐或攝影圖繪之屬﹐必與蓮英商榷。故衣飾種種﹐蓋歸蓮英調度。太后曾於北海舟中扮觀音大士像﹐且命鏡工攝影﹐蓮英前列爲韋馱狀﹐此皆蓮英之作爲。又或太后作西王母﹐蓮英卽作東方曼倩偸桃﹔太后或扮男子爲太原公子﹐蓮英自作李衛公﹐諸如此類。凡遇遊園令節﹐輒隨意爲之﹐以取笑樂。總之﹐太后非蓮英不歡也。太后嘗病﹐蓮英必親侍湯藥﹐衣不解帶者累月。遇神思稍爽時﹐必爲演說故事﹐以解愁悶。正苦痛時﹐則割股灼艾﹐以分其痛﹐無所不至。太后常謂﹕「蓮英實予之孝子﹐非他僕役之比。」又庚子西幸時﹐太后道途辛苦﹐幾瀕於危。蓮英料量服食起居﹐己之飽暖﹐置之不顧。過山西某阪道時﹐馬覆車﹐太后幾墜﹐蓮英以身當之﹐脇受壓嘔血﹐醫治月餘而愈。太后嘗憐撫之﹐則泣曰「此奴才職分應爾﹐何功之有﹖第願佛爺康彊逢吉。蓮英𨿽死不悔也。」當蓮英未寵以前﹐太后喜狎優伶﹐往往畱置榻旁﹐卒爲慈安所見﹐致起衝突。及得蓮英﹐寵愛遂專於彼之一身。凡機密之事﹐肺腑之語﹐蓮英無不先知﹐當戊戌政變之初﹐康有爲之密謀﹐蓮英日伺其旁﹐若有所悟﹐遂告太后﹐令榮祿備之。蓋蓮英素不慊於光緒帝﹐以其偏袒慈安﹐綽有二心﹐且決其日後必與慈禧決裂﹐生大波瀾。而光緒帝亦深惡蓮英﹐因蓮英止知忠誠於太后一人﹐對光緒帝則頗狡詐桀驁﹐無內侍禮。且於滿王公之有力者﹐交情周至﹐稍疏遠者﹐則驕倨婪索﹐無惡不作矣。惟此時太后言「光緒帝膽略尙小﹐決不敢遽有作爲﹐汝之言毋乃過慮﹖」蓮英曰「帝𨿽不敢嘗試﹐而觀康有爲之爲人﹐非肯守常軌者﹐終以防之爲愈。」太后方猶豫間﹐而袁世凱之事爆發﹐太后益賞蓮英之先見﹐自是凡重要事件﹐罔不與謀矣。而蓮英對於太后﹐獨自居謙退﹐謂己系賤役﹐不敢與聞軍國大事。太后以爲知禮﹐而不知其在外間招權納賄﹐早有「九千歲」之稱也。

蓮英更有惟一之主張﹐則但婪財而不獵髙官﹐故藏身極固﹐獲福最厚。蓮英終身不過四品﹐恪守祖訓﹐𨿽太后賞之﹐勿受也。亦不求至外省騷擾﹐𨿽鑑於安得海之事而然﹐然李之計巧﹐固能如葵之衛足﹐平生地位﹐選擇極爲穩固。外省冒險﹐彼之本心所不願也。且其索賄之妙訣﹐彼未嘗自向人道一語。須使人自願輾轉請托﹐一若無可柰何﹐而始得一應酬﹐不知其囊中已盈溢矣。其待人接物﹐隨變而施﹐無一定規範﹐有極驕倨者﹐有極和易者。某君嘗告予﹐親見李蓮英在某大僚席上﹐驕倨老橫﹐儼然以九千歲自居﹐凡道及太后之處﹐動言「咱們」﹐公然不怍。此等形態﹐倘自太后眼簾映入﹐必將立予嚴譴。而不知其一入宮禁﹐已頓攺其面目﹐前後必如出兩人也。後又遇之於某王爺許﹐則和藹謙恭﹐口必擇詞﹐絕非前此態度矣。始信蓮英之待人果不一其術也。有關道某者﹐得資甚丰﹐入都謀幹﹐欲升擢疆圻重任﹐或獻策曰「非夤緣李蓮英不可。」顧蓮英表面極謹愼﹐凡外省大官來京陛見者﹐均謝絕﹐不與通往來。卽有造謁者﹐亦不答拜也。其遠嫌自固若此。關道旣探其平素若此﹐不敢復嘗試﹐欲求間接﹐復恐爲人所弄。正彷徨間﹐忽有舊友某京曹者持刺過訪。旣寒喧訖﹐京曹軒渠曰「旅邸無卿﹐盍勿往白雲觀一遊﹐試問金竈仙桃有無消息﹐而流霞可醉﹐駐顏妙術﹐正不患天臺無路也。」關道以心緒無那﹐亦漫應之﹐遂乘車至觀。旋有老道士出迎﹐鶴髮童顏﹐耐人瞻仰。略事酬酢﹐卽出淺霞酒﹑靑精飯以餉客。京曹乃問近狀﹐道士曰「頃間李總管在此誦經﹐故事大忙。聞太后明日亦須駕臨也。」關道心動﹐乃絮絮問李總管時來此間否﹐起居何如。道士或答或不答。關道乃牽京曹衣出至院中﹐乘樹蔭小坐﹐探以己意。京曹曰「吾與道士𨿽甚稔﹐然李輕易不肯爲人紹介。𨿽言之恐無效。」關道暱之曰「吾此行已拚二十萬金﹐苟得當﹐尙當別爲足下壽也。」京曹曰「吾非爲此﹐但道士肯爲李言﹐而李允爲閣下道地﹐則得矣。他非所求也﹐閣下幸勿疑吾有他。」關道亟起謝﹐且求盡力﹐約明日復會於白雲觀而別。明日﹐關道往﹐適太后駕臨﹐例應回避﹐不得入﹐悵然而返。又翌日﹐道士已外出﹐仍不遇。次日晨起﹐自往訪京曹﹐求偕往﹐至則道士出迎。旣入室﹐扃戶屏侍從﹐密談良久。始約越日復往﹐仍未得見李。道士亦殊落寞﹐不過三數語而已。退以質京曹﹐慮事無望。京曹曰「否﹗否﹗事已就﹐故許相見。不然﹐安得與道士有一面之緣哉﹖但子囊中預備金恐不敷﹐彼已索三十二萬﹐道士須五萬。然則殆非四十萬不能辦也。」關道曰「苟達目的﹐必竭力爲之。」訂約而別。不旬日﹐諭旨下﹐關道竟得放某省巡撫﹐始終未與李一見也。自是﹐外省之運動者紛紛來﹐李擇其肥瘠多寡﹐無不各如所望。然皆絕不接洽﹐而金已入其橐中﹐前後共計所得﹐庚子以前﹐已數百萬。西幸之日﹐李與其黨藏貯之﹐後爲某內監所泄﹐竟爲外人攫得。李大怒﹐譖某監於太后﹐殺之。庚子而後﹐八年之中﹐復事搜括﹐所得不下二百餘萬。及太后崩﹐彼得以富翁之資格﹐歸老納福矣。

拳匪之亂﹐𨿽由於端正﹑剛顏等之主張﹐實則李之權力爲其中堅也。太后旣惟李之言是聽﹐於是端王等俱借重於李以自固﹐因李之言卽如太后之言﹐但得李贊成﹐太后無不立允。當諸大臣爭拳匪不可信時﹐端王﹑剛毅等俱在軍機處大言「李總管亦贊成此議﹐可見事在必行矣。」凡發一諭旨﹐必故語人曰「此諭由李總管贊成始下。」其時權力之盛如此。一日﹐端王等奏﹐義和團奮勇﹐似宜加以賞賜﹐用示鼓勵。太后意尙未定﹐以問蓮英。蓮英曰「欲事速成﹐自宜不吝重賞。所謂重賞之下﹐必有勇夫也。」太后遂決以十萬金賞拳匪。嗣又議﹕「旬日以來﹐洋鬼子尙未殺盡﹐或者重賞之力﹐有未至歟﹖今欲專注此事﹐當用何法﹖」李蓮英首先創議﹕「凡得洋鬼子首級者﹐立賞百金﹐殺其酋目有名者千金。則數日間可殺盡矣。」太后亦首肯其議。及聯軍入京﹐太后始知蓮英之計不可恃﹐然終不之罪。蓋太后非蓮英﹐固如申生所謂「君非姬氏﹐寢不安﹐食不飽也」。斯時蓮英亦知憂懼﹐不敢復作大言﹐恐太后諉罪於己身﹐則生命不保也。然太后𨿽震怒﹐時時向蓮英詈罵﹐終不定其罪名。最奇者﹐當消息喫緊之際﹐瀾公匆匆入告﹐謂﹕「洋鬼子來了。」太后曰「吾以爲爾輩逐洋鬼子去矣。日前尙誇張勝狀﹐今竟爾耶。」因怒容視李蓮英﹐且太息曰「我所知者﹐只直隸督臣李秉衡殉節而已﹐其他尙有何人﹖」李蓮英遂走出﹐謂諸內監曰「老佛爺大怒﹐但亦仍是無法﹐歸結之策﹐大抵西幸而已。西幸之後﹐必待救援﹐再滅洋鬼子未晚也。」至翌晨﹐遂倉皇出走。途中太后頗泄憤於蓮英﹐蓮英不敢作一語﹐但努力出其小忠小信﹐以固太后之寵﹐太后終不罪之。至山西邊界﹐岑西林率兵扈駕﹐太后喜﹐謂西林曰「吾不幸誤聽彼輩之言﹐遂至於此。」語時﹐怒目視蓮英。蓮英惴惴無人色﹐然終未加以譴罰也。旣抵西安﹐人有報李之從人在鄕間劫掠者﹐岑以奏太后﹐請明正典刑。太后重違岑意﹐立斬內監三人﹐而蓮英仍逍遙事外。岑欲指蓮英﹐恐觸太后之忌﹐卒不得達。自是﹐岑得太后之信任﹐於蓮英稍淡漠。蓮英謂其下曰「予𨿽受岑三之苦痛﹐然處心積慮﹐必恢復予之勢力﹐但緩以時日而已。」旋榮祿自京來﹐蓮英大喜﹐以爲天助﹐乃相比而齮齕岑三﹐卒逐之於外。未幾﹐蓮英勢力全復﹐且加熾焉。及後崩﹐無有能間其寵任者。相傳回鑾時﹐彼恐列入罪魁﹐多方阻撓。後知不及己﹐始允諾。蓋視太后猶傀儡耳。

○昌壽公主四則

慈禧喜養宗室女爲己女﹐以充侍從﹐壯觀瞻﹐亦其好自誇耀之一端也。養女中人才不一﹐然老成持重﹑於緊要時能於太后有所補救者﹐必推昌壽公主。公主爲恭親王女﹐幼慧解人意﹐慈禧愛之﹐遂蓄於宮中。及長﹐嫁額附某﹐劬學早故。公主旣孀﹐仍入宮掖﹐侍從太后﹐每歲僅一返其家。性頗貞潔﹐衣履朴素﹐絕無嗜好﹐居恆不與男子通殷勤﹐毀容不事裝飾﹐𨿽二十許人﹐望之若嫗媼也。遇事能持正心﹐不善太后之奢侈﹐常謂﹕「此等糜費﹐殊屬無謂﹐彼淸家一老寡婦耳﹐亦復何心於紛麗﹖若以此移作他舉﹐無論公私﹐均爲有裨﹐何必取快一時﹐徒貽人之口實﹖吾旣承寵愛﹐不可不盡言﹐此正吾報恩之日也。」因遇事極諫﹐不少假借。太后亦稔其戇直﹐常優容之﹐稱之爲「女汲黯」。然所言未必能采用也﹐但不之罪耳。久之﹐太后頗畏憚公主﹐每相見﹐必爲之攺容﹐衣飾匿其奇麗者﹐容貌態度﹐力抑其佻巧。宮人竊竊議﹐反指公主如母教焉。顧公主守禮不阿﹐無瑕可詆﹐太后始終諒而敬也﹐對人語及公主﹐必曰「此貞潔之女子﹐人所難能也。」某歲﹐太后私制一艷色衣﹐窮極工麗﹐費亦不貲﹐知公主必不見許﹐先囑近侍﹐切不可令公主知。無何﹐公主業已探悉。一日﹐從容言「兒愛母甚﹐時時念母所喜者。衣飾若何﹐起居若何﹐苟可效忠者﹐無不願陳諸左右。顧轉一念及大體﹐兒時曾讀聖賢書﹕『君子愛人以徳。』夫愛人猶然﹐況親愛之母乎﹖然兒念母非他人﹐實天下之母也。任國家之重﹐有紀綱之責﹐祖功宗徳﹐實式憑之﹐故兒萬不敢以尋常之愛愛母。曩者曾過某所﹐見華服纖巧﹐問之﹐更有異錦新來﹐材料顏色俱絕﹐江南巧工所爲也。擬制一衣以娛母意﹐知母必甚樂。返而思之﹐實非祖制﹐恐爲母盛徳之累﹐是非兒所以愛母也﹐遂忍痛而罷。母以爲何如﹖」慈禧默然良久﹐始亂以他語﹐不敢斥其非也。旣退﹐慈禧顧謂左右曰「曩令爾等所制顏色衣﹐不宜使公主知﹐今何如耶﹖使非爾等多言﹐彼今日何得有是諷諫﹖」左右惴栗不敢對﹐然自是慈禧終不敢服所制衣。

公主性骨鯁﹐而能持大體﹐富感情﹐不計私利﹐殆婦女中所不可多得者。載┟之立﹐恭邸中人以爲奪溥倫之席﹐莫不深惡之﹐欲推翻之以爲快。獨公主不然﹐謂﹕「幼主何罪﹖乃太后之主張累彼爾。且載┟五齡入宮﹐失怙恃之樂﹐無提抱撫育之恩﹐苟有人心﹐尙當憐憫。柰何因其得位之故﹐而怨毒及之﹖且彼何知天子之尊貴﹖吾入宮時﹐每見其涕泣思母﹐以爲天下之至苦痛者﹐莫過於載┟也。吾輩正宜扶助之﹐何忍加以怨讟﹖」其慈祥之性類如此。其後公主復與瑾﹑珍二妃善。二妃者﹐廣州將軍長善女也。長善與恭邸爲中表昆季。公主𨿽年長﹐而甚愛瑾﹑珍姊妹﹐自幼親之若手足。逮中選入宮﹐公主又時出入宮掖﹐相得益歡。瑾﹑珍知帝不見信於太后﹐恐後有變﹐惟自結於公主﹐或可保全。公主本有意扶助光緒帝﹐重以瑾﹑珍姊妹之情感﹐益傾心爲之救護矣。瑾妃勤愼寡言笑﹐珍妃則婉媚幽嫻﹐富於情愫﹐實一佳俠含光之好女子也。光緒帝旣鬱鬱不得志﹐不復系情燕婉﹐獨深知珍妃之徳容﹐宮人中一時無兩﹐愛惜備至。故珍妃𨿽知身世險巇﹐而知己之感﹐銘篆五中。嘗與公主密語﹐及太后﹑光緒帝間之隱憾﹐輒泫然曰「妹知帝心實無他﹐苟有變﹐惟有一死殉之而已。苟及妹之未死﹐得有一綫之機﹐可以進言於太后。俾兩宮捐除芥蒂﹐則如天之福﹐妹死亦含笑於九泉也。」公主以手加額曰「卓哉﹐妹之志乎﹗愚姊必竭綿力以助之。惜太后好暱羣小﹐如李蓮英輩﹐皆足以傾危帝位者。𨿽然﹐吾輩苟極注意﹐互矢忠誠﹐當不至有若何大變也。」及戊戌事起﹐公主尙不知康之密謀﹐珍妃𨿽有所聞﹐然殺榮祿﹑圍頤和園之大舉﹐帝未嘗一泄於妃也。事變旣起﹐公主時方往熱河省親。珍妃倉猝不知所爲﹐但泣求於太后﹐恕帝無罪﹐否則願以身代。太后怒﹐意幽珍妃於別室﹐卽殺賜之死﹐以除珍妃﹐無他人敢爲帝緩頰也﹐足見珍妃與帝同謀。又以平日忤李蓮英意﹐蓮英亦欲死之。會公主聞變曰﹐亟馳入宮視太后﹐力言此必康黨之流言﹐帝當無此意。太后示之密詔﹐公主泣曰「天不佑淸﹐使兩宮有此巨禍。然以太后之福﹐已得轉危爲安。皇上君臨天下垂三十年﹐其他尙無失徳。太后可恕則恕之﹐一旦變易﹐動人觀聽﹐恐非國家之福。但得太后訓示﹐徐圖回復機宜﹐臣民幸甚。兒意如此﹐未知當否﹖」太后尋思良久﹐曰「予本思去此大憝。今旣爲觀聽計﹐姑存其名﹐以俟異日可也。」又曰「珍妃竟敢爲皇上辧護﹐可謂膽大妄爲﹐不殺之﹐何以服眾﹖」公主從容進曰「此所謂跖犬吠堯﹐各爲其主是也。皇上遇珍妃厚﹐當此患難之際﹐哀痛慘沮﹐爲之求恕﹐亦人情耳。若謂怨懟母后﹐妄思非分﹐按之珍妃平素爲人﹐當未出此﹐願太后平心察之。倘可加恩﹐幸釋之以事皇上﹐遂其初志。兒請以生命保其無他。」慈禧正色曰「爾與珍妃有素﹐固當爲之說項。然彼所言狂妄至此﹐尙令彼等結黨﹐比而謀我﹐爾獨不爲我地乎﹖縱不殺﹐亦終不能令彼與皇上相見。彼果悔過﹐歷時使復自由不晚也。」公主知不可勸﹐退而囑珍妃﹕「毋自苦﹐吾必爲爾俟機會。太后之怒苟怠﹐團聚自有日耳。」珍妃感激涕零。不意庚子之變﹐急切推墮井中。公主知之﹐業已無及﹐爲之惋悼不怡者累日﹐常曰「吾負珍兒。」

公主有幹事才﹐諳掌故﹐宮中有大事﹐太后必與商榷﹐以其甚嫻典禮﹐且事事能持大禮﹐𨿽極忙迫之際不亂也。光緒戊申﹐帝崩﹐而太後繼之﹐宮中大忙亂。王大臣俱無立嗣計﹐皇皇終日夜﹐置喪禮於不顧﹐公主入﹐見殿中左右陳屍﹐未大殮。淸制﹕凡帝﹑後死﹐大殮前陳屍板牀﹐去地至近。今一帝﹑一太后屍橫如舊制﹐而辦大喪之王大臣﹐不知安往﹐喪殿空無人﹐屍前僅設雙燭﹐光慘澹如鬼區。公主目擊此淒涼之狀﹐悲憤交至﹐乃曰「彼輩亦太不顧體統矣。帝﹑後死﹐遂無發令治事之人耶﹖今日我不言﹐復誰言之﹗」立詔載灃至﹐責之曰「爾今日幸矣﹐子爲帝﹐爾攝政﹐云胡不幸﹖大喪在目﹐近侍臣以百數﹐乃無一人執事殿中。倘有殃咎﹐將孰尸之﹖豈兩宮薄待爾耶﹐爾乃淡漠若此﹖」載灃懼﹐遂徧戒臣工﹐勤治喪事﹐殿中人稍稍集。公主左右指揮﹐一一就緒。自大殮以逮奉安﹐內政之持﹐井然有序。隆裕後稱妮不諳事體﹐攝政王亦闌珊不事事﹐微公主﹐幾不成禮也。

公主更事旣多﹐又善酬應﹐晚年更能要事象譯﹐與公使眷屬應對﹐居然順理成章。初﹐裕朗西公使女徳琳歸國﹐慈禧畱之宮中﹐卽近日風行出版物之《淸宮二年記》者是也。慈禧自庚子後﹐漸識外情﹐知外人之不可不聯絡。乃時接見公使夫人等﹐令徳琳爲舌人。公主常與徳琳遊﹐相友善﹐故能習蟹行文字。久之﹐亦居然在象之列﹐𨿽遠不及徳琳﹐而與外人酬酢﹐亦綽綽有餘裕矣。且徳琳𨿽事太后﹐而相處未久﹐性情不甚諳悉﹐語默之間尙多顧忌。惟公主從太后最久﹐直如屬毛離裏﹐故其言易入﹐常賴裨補闕漏。太后晚年傾心外交﹐與各公使夫人等情誼接洽者﹐俱公主爲之媒介﹐俾無陋膜之虞。其後凡訁燕會﹑跳舞﹑談話﹐公主無不參與﹐太后亦非公主不歡也。有某公使夫人者﹐與公主尢契合﹐謂爲滿洲婦女中第一流人物﹐徳容言工俱備﹐惜未遊歷外國﹐罕知世界大勢。不然﹐從容假以時日﹐澤以學問﹐俾與當世參政女子相頡頏﹐其才力實未容多讓也。後遇某商約訂定事﹐公主往返磋商其間﹐斡旋之力居多﹐公然爲女外交家矣。惟吾國諱言婦女干預政事﹐公主亦不願自爲表曝﹐凡事謙讓韜晦﹐故外間鮮知其詳。此實亦公主之好處也。

○淸末雀戲三則

麻雀之戲﹐不知始於何時﹐在南方先有一種紙牌﹐狀絕與今之麻雀牌相類﹐亦爲五木之遺制﹐殆卽麻雀牌所自也。京師則於光緒末葉﹐甲午戰事罷後始漸行﹔庚子﹑辛丑回鑾而後﹐斯大盛矣。當其盛時﹐上自宮廷閥閱﹐下至肩輿負販之流﹐罔不樂從。凡舟車狹巷﹐輒聞錚錚然聲相答也。慶弔事餘暇必爲之﹐而狹斜胡同曲院中﹐無晝夜沈溺於此。自民國而後﹐曲院中厲行禁止﹐遂不復聞此骨竹之聲。而大家房闥中﹐其興髙采烈如故也。且益以撲克之戲﹐亦足見一時之風尙矣。先是﹐淸末宮廷中排日爲歡﹐慈禧𨿽不甚好此﹐而亦逢場作戲﹐不以爲忤。於是妃嬪以逮內監李蓮英等﹐無不熱心於此。其自外入而賭客中最豪者﹐卽老慶奕之福晉是也。每逢召入宮赴雀戲之約﹐必挾銀紙數萬金。若大負﹐尙須遣人至家續取也。其輸贏之巨類如此﹐故奕貪黷﹐亦勢出於不得不然。蓋交際宮闈﹐本系彼之一種政策。福晉挾巨金入宮﹐非特彼所不能干預﹐且惟恐其不爾。則籌此絕大之運動資本﹐以供福晉之揮霍﹐𨿽欲罷而不能﹐可知矣。是時宮廷中旣倡導於上﹐而外此王公大臣﹐部寮百職﹐以逮諸官眷屬﹐競以雀戲爲款客消遣之具﹐如茗酒然。其輸贏巨者﹐亦往往至萬金。噫﹗官場直如賭場﹐安得而不賄賂公行﹐髒私之案﹐日出而不可窮耶﹖坐致敗亡﹐蓋有由也。

奕子載振﹐亦賭興中最豪者。先是﹐振貝勒旣受楊翠喜﹐居之天津外室﹐其內幕乃非金屋﹐實賭場也。凡入賭者﹐最小之局﹐亦必以三千金爲一底。底者卽勝負之總數﹐而倍乘之數尙不在內也。振旣設此賭場以爲之招﹐凡欲夤緣得優美差缺者﹐無不麕集於此。振則遣人從旁窺視﹐以三等資格定其人之髙下。凡輸過三底﹐尙能再接再厲不少退縮者爲上等。蓋三底卽萬金矣﹐博進過三底者亦如之。上等之客﹐招待極優厚﹐飲食遊戲﹐聲色狗馬惟所欲。然苟一入慳囊﹐不復出者﹐必另設他法恫喝﹐以傾其囊而後已。其次則輸過二底及贏過二底者﹐爲中等。卽不輸過二底而能常應三千元一底以上之局者﹐亦爲中等。再次則輸過一底﹐及贏過一底﹐亦如之。對於來客皆有暗記﹐無有能遁出其牢籠者。惟賭客入座﹐皆不得見主人之面。𨿽與主人本素稔者﹐至此亦不得見面也。凡招待之人﹐皆嫻於賭者。最上等之客﹐則可使楊翠喜自出酬應。或問及貝勒﹐則輒云「回京﹐不在此間。」其實正在祕密室內﹐與二三知己自樂其樂也。此法行之旣久﹐風聲所播﹐嘖有煩言﹐言官因屢上彈劾。老慶不得已﹐面斥振速行廢止﹐倘不遵依﹐卽明令津門官警干涉﹐振始唯唯聽命。然其後乃反移至京師﹐開設賭場如故﹐但稍收斂﹐不濫招外客耳。慶第二子載扌聞之曰「是何膽怯也﹖吾誓必繼續爲之﹐看窮禦史其柰我何﹖」時扌本眷二妓曰蘇寶寶﹑紅寶寶﹐亦寄寓津門﹐服用輿馬之奢﹐爲一時最﹐揮霍日必數百金﹐勢將告罄﹐乃思取償於賭。見其兄之收束﹐竊笑其膽怯﹐遂繼續而起﹐大有取代之勢﹐其艷訛則更甚於振。蓋此雙雛者﹐本非有從扌之志﹐藉是招搖﹐於計良得。然來者較振時流品益雜﹐𨿽車馬盈門﹐而中多稗販念秧之流。半月來計其出入﹐殊覺得不償失﹐資用漸以不敷﹐麻雀之幟偃倒。於是紅寶寶首先告別矣﹐於某夜與客訂定﹐席捲所有而逸。後𨿽知其在上海﹐而以顏面關系﹐不欲其醜外揚﹐合浦之珠﹐遂不復返。而蘇寶寶見紅如是﹐繼不肯獨抱向隅﹐於是收拾餘燼﹐背城借一。津寓旣空﹐扌二爺無法可施﹐止得吞聲忍气﹐生入正陽門已耳。斯時振正設局於內城﹐扌不得已﹐親往就範﹐自陳願與兄合夥。振大笑曰「老二何如﹖此席固不易居也﹐今而後知事之難矣。」遂令出資爲副﹐而實行兄弟竭力山成玉之事。顧其後仍不發達﹐資用益形竭蹶。或曰「此經理不善之故也。君家兄家錦衣玉食﹐安知世情變幻﹐以是樹立﹐豈不危哉﹖其速攺弦更張﹐別延一能手爲經理﹐自居第二重幕中﹐取穩健之分子也可。」振﹑扌皆然之﹐於是乃有第三人出現矣。

津有商人王某者﹐善結納﹐工心計﹐向亦識振﹐曾有所賄賂紹介於振。振之娶楊翠喜﹐王某與有力焉。聞振兄弟之設賭場而敗也﹐乃自爲毛遂﹐願效馳驅。振極信之﹐曰「竹翁來﹐事必諧矣。」乃賃大宅於崇文門內東單牌樓之東﹐謂振曰「方今警務初立﹐干涉此等事頗鋒厲。然近年來官吏俱畏外人如虎﹐故宜借外力以拒干涉﹐方得發達。旣發達後﹐金錢充足﹐勢力擴充﹐卽無患矣。」振然其計﹐乃覓無賴洋人二﹐自認爲場主。振﹑扌與王某三人處內幕。生涯大發達﹐每日必獲數萬金至十數萬不等。約旬日﹐事爲民政部所聞。時民政尙書乃肅王善耆也﹐夙有剛正名﹐且彼亦磨礪丰﹐沾沾自喜。聞此妖魔之大賭窟﹐以鏟掘爲己任。蓋其時固以民政兼警務﹐干涉不正當之營業﹐乃其專責也。或言「有外人爲護符﹐勢不易動。」善耆正色曰「吾生平豈畏彊禦者耶﹖」乃決計往捕。恐冒昧一往﹐不得巢窟之所在﹐反爲己累。乃先遣心腹僞爲賭賓﹐用作內應﹐以便指導。此賭賓有特別徽識﹐以爲捕時辧認地步。其徽識用素絹剪小勝﹐系衣鈕間。布置旣定﹐善耆乃自往﹐先制外人。蓋所雇之無賴洋人二。儼然作當路先鋒﹐不聽閒人闌入﹐且對人卽道系己之住宅﹐非中國人所得入而干預也。無何﹐善耆自至﹐入門﹐悄然無聲息。揣其情態﹐宛然外人住宅﹐意頗餒縮﹐已爲宅中人所見﹐出問爲誰。善耆轉念自語曰「業已至此﹐不入虎穴﹐焉得虎子﹖設有誤﹐命也。不山窮水盡﹐吾終不返顧矣。」乃昂然入。轉一室﹐二洋人左右列案坐﹐曰「子來何爲﹖」善耆曰「吾奉上命捕賭。爾輩柰何犯法﹐作此害人之事﹖」洋人勃然變色曰「賭具安在﹖此事豈可輕加誣蔑耶﹖不速去﹐吾手槍固不認人者。」語次﹐出手槍擬善耆。善耆意已決﹐且自恃有力﹐卽直前奪其槍。槍落地﹐徒手與搏。洋人不意其有力抵抗也﹐頗虛餒。善耆命從者助己﹐二洋人均就縛。命執送使館訖﹐則內部尙未深知﹐一徽幟者似聞聲﹐出視。善耆大喜﹐命爲導引﹐曲折入密室。驟睹之﹐眾皆大驚。蓋此神鬼不到之區﹐絕不意飛將軍之從天而降也。善耆方顧命警隊蜂擁入。舉目一視﹐不覺駭絕。蓋親王﹑貝勒以下﹐爲己之戚屬世交者若而人﹐福晉﹑郡王﹑格格﹐爲己之姻婭家人﹐尊長者若而人﹐均且駭且呼﹐謂﹕「七王爺行不得﹐咱們願罰。」此外尙有商民及娼妓等﹐一時衣香鬢影﹐裙屣冠裳﹐不下數十輩﹐幾乎無可措手。善耆乃聲言「旣如是﹐吾不得不顧全諸位體面。但須允我此後永遠不設此等機關。今日備罰金自千元以上不等﹐以充警費﹐眾意何如﹖」僉曰「諾﹗」於是善耆問地主爲誰﹐眾不肯言。良久﹐善耆憤然欲搜索﹐乃令振﹑扌兄弟出拜。善耆面數其罪﹐各令罰五千金﹐驅逐津商王某出京﹐不得逗畱。於是一天風雨﹐遂歸消散。其後此大賭場移設津門如故﹐而京師大家之雀戲﹐仍不稍減﹐淸亡始止。

○瓦將軍試金臺書院

庚子聯軍之役﹐西太后旣與帝及諸妃嬪西遁﹐域中洶洶無主。八國軍旣入城﹐各畫界分地而治﹐眾推徳將瓦徳西將軍爲統帥。瓦稔知中華習俗﹐人亦和平喜交際﹐乃建議招致京中紳士﹐參與安民善後各事宜﹐每日開會議事。一時士民頗頌之﹐爭先往睹﹐王公大臣亦有參雜其間者。徧設警察巡邏各地﹐維持治安﹐由瓦分派紳士主持。除軍﹑政系聯軍自主外﹐其餘民事﹐均與紳士等商榷而後行。列名顧問者多至數十百人﹐儼然外國政府之上賓﹐出而驕人矣。其時軍機大臣等俱匆匆西走隨駕﹐朝例一空﹐顯宦眷屬亦多避往津門或南下。所不能去者﹐商民而外﹐則落拓窮途之寒士而已。一日﹐瓦偶與紳士縱談中國政治﹐忽問曰「吾於民事旣多設備矣﹐獨於文學之事﹐迄未提倡。彼輩學界人材﹐得毋謂我武人不知是非黑白耶﹖豈知吾幼受教育﹐長研學問﹐最喜助成文學之事。吾旣在此綜持一切﹐不可令學士文人向隅。吾欲徧招全國學界﹐考其優劣﹐一施賞罰。將用何種手續﹐諸君其有以教我。」於是紳士紛然建議﹐或謂宜開科取士者﹐或謂宜特行殿試者﹐或謂宜臨時舉行博學鴻詞科者﹐一一爲瓦徳西解釋。瓦曰「貴國考試﹐重在八股試貼。開科取士固系正辦﹐但需時太久﹐全國士人一時豈易招致﹖吾亦恐不能居此久候﹐此條自當取消。至於殿試策論﹐固足以覘貴國士子之治道﹐然名義上旣爲皇帝之特權。吾國亦有皇帝﹐兩國權衡﹐此等名分﹐似不可僭越。若博學鴻詞性質﹐據貴紳士所述﹐亦與殿試相同﹐且爲特典﹐若倉猝舉行﹐反恐貴國士子譏議﹐亦非妥善之道。還請貴紳士另議辦法。」時紳士中有丁某者﹐頗狡黠﹐乃起立曰「聆將軍之教﹐誠令人悅服。所謂臨事不苟﹐聰明正直者也。鄙人今獻一策﹐似尙當於事理﹐未識可供采擇否﹖」瓦命速言之﹐丁紳從容曰「敝國平時校試士子﹐乃有書院﹐猶外國之有學堂也。京師最大之書院曰金臺。凡京兆尹及大官到任﹐俱應蒞試。將軍有意嘉惠敝國士林﹐自當戴將軍以長官之禮。如承將軍不棄﹐賜以甄別﹐卽於書院中舉行﹐何如﹖」瓦大喜鼓掌曰「是吾心也。書院恰如學堂﹐吾正欲詢問及此﹐何貴大夫之善體人意耶﹗吾校試學堂﹐適合吾之位分。其速速辦理﹐明日卽示考期﹐三日內實行可也。」又曰「卽惇請丁先生爲考試總裁。凡考試一切事宜﹐俱由丁先生全權辦理。應撥費用若干﹐預算一表﹐卽付敝處照撥。幸好爲之﹐勿示過儉。須知此亦難得之遭也。」於是眾紳聞瓦以全權委丁﹐且囑勿示過儉﹐顯然可得肥美之分潤﹐皆艷羨垂涎不置﹐各悔前此失言﹐而已無及矣。翌日﹐丁果呈預算表於瓦﹐一切布置費用﹐乃至五萬餘金。瓦略視之曰「貴國素崇節儉﹐凡事皆不鋪張﹐如此表可以槪見。君眞熱心辦事人也。」丁唯唯而退﹐喜極欲狂。又明日﹐廣張示諭﹐言「徳將軍考試金臺書院﹐凡前列者皆得優獎。」時文士之流落都下者﹐正苦衣食不給﹐聞考試可得獎﹐皆躍躍欲一試﹐宛如餓虎逢狼﹐較之大比之年﹐情形更爲激切。蓋虛榮與實利相較﹐自不同耳。報名應試者﹐湧如怒潮﹐定額本擬千人﹐三日之間﹐逾額幾兩倍﹐不下三千人矣。丁某命卽截止﹐因爲報瓦曰「以將軍威徳﹐士子聞風而來﹐雲集波湧。院中位置﹐實不能容﹐計須擴充坐位。然添置之費不貲﹐溢出預算良多﹐而獎金更當加額﹐是否可行﹖不得不請示於將軍。」瓦掀髯曰「此盛事也﹐柰何吝惜區區﹐負人好意﹖其速行添辦。經費一切﹐隨加隨支﹐以俟事竣決算﹐可不示以限制。請先生卽主持﹐來者不拒可也。」丁唯唯奉命出﹐趾髙气揚﹐如登雲霧矣。及考期﹐丁先以題目呈於瓦﹐且釋其意﹐瓦以爲忠於己﹐甚贊成之。是日﹐書院中坑谷皆滿﹐尹唔之聲﹐聞數里外。題出﹐則以《不教民戰》一章﹐而試帖則「飛旆入秦中」一句也。士子嘩然﹐或以爲辱國﹐然爲得優獎計﹐不欲搗亂敗事。遂各研思抽祕﹐鏖戰奪標。懸獎之額﹐第一名爲百金﹐以次遞減。在瓦視之﹐尙以爲過菲﹐而金臺書院之故事﹐實破天荒之優獎矣。是日﹐凡與試者俱給外國點心兩枚﹐以示優異﹐然人眾言龐﹐膳夫供應不及﹐食物俱雜以艸具﹐不堪入口矣。捲旣集﹐丁呈於瓦。瓦命丁分派各校試者閱薦﹐然後由丁總閱。閱定﹐更呈於瓦。第一卷

爲浙江人某﹐實太史公也。蓋其時翰苑諸公困守輦下者正多﹐得此百金﹐不無小補﹐故冒恥爲之。而不意瓦不解文義﹐但善中國楷書勻整。太史公本善書﹐因此等考試﹐向不重書法﹐謄捲半屬行艸﹐遂被瓦抑置第五﹐僅得三十金雲﹐此系某君親爲予言者。榜發﹐瓦以百金過菲﹐特於前三名加獎二百金﹐一名加百金﹐二﹑三各加五十金雲。事竣﹐丁某囊中所攫不下三萬金﹐瓦前後蓋共費八萬金也。

○肅順獄異聞

慈禧當國之世﹐眾怵於母后之威﹐咸以肅順爲叛逆。及淸亡﹐私家記載及耆老傳述﹐始敢道其眞相。迄今事實大明﹐乃知肅順因阻撓垂簾聽政而得禍也。肅順彊毅有膽識﹐遇事不餒﹐其所短者在不學無術﹐又疏於防患﹐計智淺露﹐易招尢悔耳﹐故亦卒以是致敗。若平心論之﹐其爲人畸於陽﹐非陰柔之小人可比﹔而好賢禮士﹐畱心治術﹐異鹵莽滅裂之流。若以之比剛毅輩﹐固髙出萬萬也。先是﹐肅順爲咸豐帝所信任。帝晚年頗不滿意於慈禧﹐以其佻巧姦詐﹐將業必以母后擅權﹐破壞祖訓﹐平時從容與肅順密謀﹐欲以鉤弋夫人例待之。醇王夫婦以身家力爭﹐得不死。然慈禧固已微知肅順之傾己矣。及熱河之變﹐帝疾亟﹐肅順主立長君﹐以杜慈禧恃子攬權之陰謀。顧慈安謙退﹐不肯負責﹐而慈禧日夜抱其子﹐聒於上前。上病中不忍其母子失所﹐業已允之。肅順主立長君﹐慈禧乃爲先發制人之計。及帝大漸﹐慈禧卽對王大臣語及托孤事﹐詞甚哀切﹐且云「帝已許我。」諸大臣見慈禧已有子﹐托孤寄命﹐爲當然之理﹐乃不得不效忠於慈禧。於是慈安亦以慈禧有子﹐自應繼統﹐乃合謀速召恭王﹑榮祿等至熱河。時肅順與端華定計﹐以怡親王載垣爲帝﹐取國有難﹐宜立長君之義也﹐而不知咸豐有子﹐其言不順﹐且不與恭王等同意﹐勢力偏於一隅﹐失敗之由﹐蓋因於此。時慈禧旣得慈安之助力﹐而乘恭王等之彊有力者﹐知勢已占勝﹐遂命舁帝櫬啟行﹐疾趨京師﹐欲先一日抵京﹐發肅順等之罪。肅順等知之﹐恐爲先發﹐乃令怡親王侍衛兵護送后妃﹐將於途中殺之。而榮祿以兵隊至﹐預防其變﹐肅順等遂不敢動。逾日﹐慈禧先抵京﹐肅順等奉梓宮行﹐須後三日始到。慈禧深幸到京在先﹐得與恭王等密謀對付之策。且先握得傳國之璽﹐以爲嗣子得位之據。布置旣定﹐靜待肅順等至而後發。越日﹐梓宮至﹐恭王已於前一夕派兵駐札行禮地﹐以防非常之變故。幼帝及兩宮皇太后皆孝服出迎。迎後﹐卽奉梓宮入城﹐城內亦先設營帳以待之。怡親王及肅順等旣至﹐兩太后率領咸豐弟及軍機大臣桂良﹑周祖培等咸在。慈禧神態嚴靜﹐謂怡親王曰「東後及予皆深感汝及他同官﹐護送梓宮﹐頗能盡其職分。今日大事已畢﹐監國之名﹐宜卽銷去。」怡親王不意慈禧突有此諭﹐乃厲聲曰「予之監國﹐乃大行皇帝遺命所授﹐兩太后無權以去之。皇帝沖齡﹐非予允許﹐無論太后及何人﹐皆無權召見臣工。」慈禧從容曰「爾意如此﹖請觀其後。」卽傳諭將怡親王等三人逮治﹐一面迎梓宮於皇城大門。途中所列兵隊﹐皆榮祿等所派遣﹐慈禧之黨也。於是肅順等知已失敗﹐無可柰何。順乃咎二王﹐謂﹕「不聽吾言﹐致有今日。」蓋肅順當皇帝垂危時﹐卽勸怡親王先攫傳國璽﹐次以兵隊監守。兩太后不聽先還京﹐一面下詔解除恭王﹑榮祿職權﹐奪其兵柄﹐然後回京行事。而怡親王怯懦不前﹐致璽印爲慈禧所得﹐大事業已去矣。又復聽慈禧先返京師﹐令得與恭王﹑榮祿等密議部署﹐而自守重滯之梓宮﹐以致三日後始能抵京。待其計畫已定﹐猶不自悟﹐空言抵抗﹐其得禍也﹐宜哉。肅順等旣誅﹐而垂簾之局乃大定。

