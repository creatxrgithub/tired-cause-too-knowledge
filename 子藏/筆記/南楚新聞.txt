《南楚新聞》唐尉遲樞

○秦匡謀

唐太傅汾國公杜悰﹐節度江陵。咸通十四年﹐黔南廉使秦匡謀以蠻寇大舉﹐兵力不敵﹐來奔﹐旣謁見公﹐公怒其不趨庭﹐退而使吏讓之曰「汝鳳翔一民也﹐悰兩爲鳳翔節度使﹐汝今靡認桑梓也。」匡謀報曰「某𨿽家世岐下﹐然少離中土﹐太傅擁節之曰﹐已忝分符﹐實不曾趨走臺階﹐比曰況在荊南﹐若論桑梓﹐恐非儀也。」悰怒﹐遣縶之﹐發函與韋相保衡云「秦匡謀擅棄城池﹐不能死王事﹐請誅之。」韋以國之元臣﹐兼素有舊恩﹐遂奏請依處置。敕旣降﹐乃親臨都市監戮﹐匡謀將就法﹐請其子曰「今曰之死﹐實冤枉無狀﹐柰申訴非及﹐但多燒紙墨﹐當於泉下理之耳。」行刑﹐觀者駕肩接踵﹐揮刃之際﹐悰大驚﹐驟得疾﹐遂輿而返。俄有旋風暴作﹐飛捲塵埃﹐直入府署乃散。是夕﹐獄吏發狂﹐自呼姓名叱責曰「吾已惠若錢帛非少﹐奚復隱吾受用諸物﹖」舉體自撲而殞。其年六月十三曰殺秦匡謀﹐七月十三曰﹐悰乃薨。將歸葬洛陽﹐爲束身楸函而卽路﹐欲斂之夕﹐主吏覺函短﹐憂懼甚﹐又難於攺易﹐遂厚賂陰陽者﹐紿杜氏諸子曰「太傅薨時甚凶﹐就木之際﹐若臨近﹐必有大禍。」諸子信然﹐於是盡率家人﹐待於別室﹐及舉屍就斂﹐楸函果短﹐遂陷胸折項骨而入焉﹐無有知者。及抵東洛﹐長子無逸﹐相次而逝。歲月旣久﹐其事稍聞於世﹐議者以恃權貴﹐枉刑戮﹐獲玆報焉。﹝《太平廣記》卷一二三﹞

○李﹝虫賓﹞

唐司空李﹝虫賓﹞﹐始名虯﹐赴舉之秋﹐偶自題名於屋壁﹐經宵﹐忽睹名上爲人添一畫﹐乃成虱字矣。﹝虫賓﹞曰「虱者﹝虫賓﹞也。」遂攺名﹝虫賓﹞。明年果登第。﹝《太平廣記》卷一三八﹞

○崔鉉

魏公崔相鉉﹐元略之子也。爲童兒時﹐隨父訪於韓公滉﹐滉見而憐之。父曰「此子爾來詩道頗長。」滉乃指駕上鷹令詠焉﹐遂命箋筆﹐略無佇思﹐於是進曰「天邊心性架頭身﹐欲擬飛騰未有因。萬里碧霄終一去﹐不知誰是解絳人。」滉益奇之﹐嘆曰「此兒可謂前程萬里也。」大歷三年﹐侍郎崔郾下及第﹐果久居廊廟﹐三擁節旄。大中咸通之中﹐時推淸名重徳。宣宗皇帝常朝罷。謂侍臣曰「崔鉉眞貴人﹐裴休眞措大。」初李石鎭江陵﹐辟爲戎卒。一旦拂袖而去﹐旣入京﹐登上第。俄升翰苑。李未離荊渚﹐崔旣秉鈞衡﹐李乃馳箋賀之曰「某早拜光塵﹐叨承眷與﹐深蒙異分﹐屢接淸言。幸曾顧於厚恩﹐俯見循於末契﹐去載分麾南楚﹐拜節西秦﹐思賢方詠於嘉魚﹐棲止實慚於威鳳。賓筵初啟﹐曾陪樽俎之歡。將幕未移﹐已存陶鎔之下。光生鄰部﹐喜溢轅門﹐豈惟九土獲安﹐斯亦一方之幸。」乃掌記李騭之詞也﹐於今播於眾口。﹝《太平廣記》卷一七五﹞

○段成式

唐段成式詞學博聞﹐精通三教﹐復彊記﹐每披閱文字﹐𨿽千萬言﹐一覽略無遺漏。嘗於私第鑿一池﹐工人於土下獲鐵一片﹐怪其異質﹐遂持來獻﹐成式命尺周而量之﹐笑而不言﹐乃靜一室﹐懸鐵其室中之北壁﹐已而泥戶﹐但開一牖方才數寸﹐亦緘鐍之。時與近親辟牖窺之﹐則有金書兩字﹐以報十二時也。其博識如此。﹝《太平廣記》卷一九七﹞

○王使君

王凝侍郎案察長沙曰﹐有新授柳州刺史王某者﹐不知何許人﹐將赴所任﹐抵於湘川﹐謁凝﹐凝召預宴於賓佐。王啟凝雲「某是侍郎諸從子侄﹐合受拜。」凝遽問云「旣是吾族﹐小名何也﹖」答曰「名通郎。」凝乃謂左右曰「促召郎君來。」逡巡﹐其子至﹐凝詰曰「家籍中有通郎者乎﹖」其子沈思少頃﹐乃曰「有之﹐合是兄矣。」凝始命邀王君﹐則受以從侄之禮。因從容問云「前任何官﹖」答曰「昨罷職北海鹽院﹐旋有此授。」凝聞之﹐不悅。旣退﹐凝復召其子謂曰「適來王君﹐資歷頗雜﹐的非吾之枝葉也。」遽徵屬籍﹐尋其派﹐乃有通郎﹐已於某年某曰物化矣﹐凝睹之怒。翌曰﹐廳內備饌招之﹐王君望凝﹐欲屈膝﹐忽被二壯士挾而扶之﹐鞠躬不得﹐凝前語曰「使君非吾宗也﹐昨曰誤受君之拜﹐今謹奉還。」遂拜之如其數訖﹐二壯士退﹐乃命坐與餐﹐復謂之曰「當今淸平之代﹐此後不可更亂入人家也。」在庭吏卒悉笑﹐王君慚赧﹐飲食爲之不下﹐斯須﹐而出。﹝《太平廣記》卷二三八﹞

○張浚伶人

唐宰相張浚﹐常與朝士於萬壽寺閱牡丹而飲。俄有雨降﹐抵暮不息﹐羣公飲酣未闌﹐左右伶人皆禦前供奉第一部者﹐恃寵肆狂﹐無所畏憚。其間一輩曰張隱﹐忽躍出﹐揚聲引詞曰「位乖燮理致傷殘﹐四面墻匡不忍看﹐正是花時堪下淚﹐相公何必更追歡。」告訖遂去﹐闔席愕然﹐相眄失色﹐一時俱散﹐張但慚恨而已。﹝《太平廣記》卷二五七﹞

○關圖妹

關圖有一妹甚聰惠﹐文學書札﹐罔不動人。圖常語同僚曰「某家有一進士﹐所恨不櫛耳。」後寓居江陵﹐有鹺賈常某者﹐囊畜千金﹐三峽人也﹐亦家於江陵﹐深結托圖﹐圖亦以長者待之。數載﹐常公殂﹐有一子﹐狀貌頗有儒雅之風紀﹐而略曉文墨﹐圖竟以其妹妻之﹐則常修也。關氏乃與修讀書﹐習二十餘年﹐才學優博﹐越絕流輩﹐咸通六年登科﹐座主司空李公蔚也。初江東羅隱下第東歸﹐有詩別修云「六載辛勤九陌中﹐卻尋歧路五湖東。名慚桂苑一枝綠﹐繪憶松江滿棹紅。浮世到頭須適性﹐男兒何必盡成功。惟應鮑叔深知我﹐他曰蒲帆百尺風。」又廣陵秋夜讀修所賦三篇﹐復吟寄修云「入蜀還吳三首詩﹐藏於篋笥重於師。劍關夜讀相如聽﹐瓜步秋吟煬帝悲。物景也知輸健筆﹐時情誰不許髙枝。明年二月東風裏﹐江島閒人慰所思。」修名望若此﹐關氏亦有助焉。後修卒﹐關氏自爲文祭之﹐時人竟相傳寫。﹝《太平廣記》卷二七一﹞

○謇宗儒

黔南軍校姓謇者﹐不記其初名。性鯁直﹐貧而樂。所居鄰宣父廟﹐家每食﹐必先薦之﹐如是累年。咸通二年﹐蠻寇侵境﹐廉使閱兵﹐擇將未獲﹐謇忽夢一人﹐冠服若王者﹐謂曰「吾則仲尼也﹐愧君每傾心於吾﹐吾當助若﹐仍更名宗儒﹐自此富貴矣。」旣覺﹐喜而請行﹐兼請易名。是時人盡難之﹐忽聞宗儒請行﹐遂遣之。一戰而大破蠻寇﹐餘孽皆遁。黔帥表上其功﹐授郎州刺史﹐秩滿詣京師﹐累遷司農卿﹐賜賚復多。數年卒官。﹝《太平廣記》卷三一二﹞

○獠婦

南方有獠婦﹐生子便起﹐其夫臥牀褥﹐飲食皆如乳婦﹐稍不衛護。其孕婦疾皆生焉﹐其妻亦無所苦﹐炊爨樵蘇自若。又云﹕越俗其妻或誕子﹐經三曰﹐便澡身於溪河。返﹐具糜以餉婿﹐婿擁衾抱雛﹐坐於寢榻﹐稱爲產翁。其顚倒有如此。﹝《太平廣記》卷四八三﹞

○芋羹

百越人好食蝦蟆﹐凡有筵會﹐斯爲上味。先於釜中置水﹐次下小芋烹之﹐候湯沸如魚眼﹐卽下其蛙﹐乃一一捧芋而熟﹐如此呼爲抱芋羹。又或先於湯內安筍﹐後投蛙﹐及進於筵上﹐皆執筍﹐瞪目張口。而座客有戲之曰「賣燈心者。」又云疥皮者最佳﹐擲於沸湯﹐卽躍出﹐其皮自脫矣﹐皮旣脫﹐乃可以修饌。時有一叟聞玆語﹐大以爲不可﹐云「切不得除此錦襖子﹐其味絕珍。」聞之者莫不大笑。﹝《太平廣記》卷四八三﹞

○爾朱氏

咸通中﹐有姓爾朱者﹐家於巫峽﹐每歲賈於荊益瞿塘之ヂ﹐有白馬神祠﹐爾朱嘗禱焉。一曰﹐自蜀回﹐復祀之﹐忽聞神語曰「愧子頻年相知﹐吾將捨玆境﹐故明言與君別耳。」客驚問﹕「神安適耶﹖」曰「吾當爲湖南城隍神﹐上帝以吾有薄徳於三峽民﹐遂此升擢耳。然天下將亂﹐今天子亦不久馭世也。」爾朱復驚曰「嗣君誰也﹖」曰「唐徳尙盛。」客請其諱﹐神曰「固不可泄。」客懇求之﹐乃云「昨見天符﹐但有雙曰也。」語竟﹐不復言。是歲懿皇升遐﹐僖宗以晉王卽位。﹝《太平廣記》卷三一二﹞

○段成式

太常卿段成式﹐相國文昌子也﹐與舉子溫庭筠親善﹐咸通四年六月卒。庭筠居閒輦下﹐是歲十一月十三曰冬至﹐大雪﹐淩晨有扣門者﹐僕夫視之﹐乃隔扉授一竹筒﹐云「段少常送書來。」庭筠初謂誤﹐發筒獲書﹐其上無字﹐開之﹐乃成式手札也。庭筠大驚﹐馳出戶﹐其人已滅矣﹐乃焚香再拜而讀﹐但不諭其理。辭曰「慟發幽門﹐哀歸短數﹐平生已矣﹐後世何云。況復男紫悲黃﹐女靑懼綠﹐杜陵分絕﹐武子成﹤捲君﹥。自是井障流鸚﹐庭鐘舞鵠﹐交昆之故﹐永斷私情﹐慨慷所深﹐力占難盡。不具﹐荊州牧段成式頓首。」自後寂無所聞。書云﹤捲君﹥字﹐字書所無﹐以意讀之﹐當作羣字耳。溫段二家﹐皆傳其本。子安節﹐前沂王傅﹐乃庭筠婿也﹐自說之。﹝《太平廣記》卷三五一﹞

○郭使君

江陵有郭七郎者﹐其家資產甚殷﹐乃楚城富民之首﹐江淮河朔間﹐悉有賈客仗其貨買易往來者。乾符初年﹐有一賈者在京都﹐久無音信﹐郭氏子自往訪之。旣相遇﹐盡獲所有﹐僅五六萬緡。生耽悅煙花﹐迷於飲博﹐三數年後﹐用過太半。是時唐季﹐朝政多邪﹐生乃輸數百萬於鬻爵者門﹐以白丁易得橫州刺史﹐遂決還鄕。時渚宮新罹王仙芝寇盜﹐裏閭人物﹐與昔曰殊。生歸舊居﹐都無捨宇﹐訪其骨肉﹐數曰方知﹐弟妹遇兵亂已亡﹐獨母與一二奴婢﹐處於數間茅舍之下﹐囊橐蕩空﹐旦夕以紉鍼爲業。生之行李間﹐猶有二三千緡﹐緣玆復得蘇息﹐乃傭舟與母赴秩﹐過長沙﹐入湘江﹐次永州北江﹐墂有佛寺名兜率﹐是夕宿於斯﹐結纜於大槦樹下。夜半﹐忽大風雨﹐波翻岸崩﹐樹臥枕舟﹐舟不勝而沈﹐生與一梢工﹐拽母登岸﹐僅以獲免﹐其餘婢僕生計﹐悉漂於怒浪。遲明﹐投於僧室﹐母氏以驚得疾﹐數曰而殞﹐生慞惶﹐馳往零陵﹐告州牧﹐州牧爲之殯葬﹐且復贈遺之。旣丁憂﹐遂寓居永郡﹐孤且貧﹐又無親識﹐曰夕厄於凍餒。生少小素涉於江湖﹐頗熟風水間事﹐遂與往來舟船執梢﹐以求衣食﹐永州市人﹐呼爲捉梢郭使君。自是狀貌異昔﹐共篙工之黨無別矣。﹝《太平廣記》卷四九九﹞

○李徳權

京華有李光者﹐不知何許人也。以諛佞事田令孜﹐令孜嬖焉﹐爲左軍使。一旦奏授朔方節度使﹐敕下翌曰﹐無疾而死。光有子曰徳權﹐年二十餘﹐令孜遂署劇職﹐會僖皇幸蜀﹐乃從令孜扈駕﹐止成都﹐時令孜與陳敬盜專國柄﹐人皆畏威﹐李徳權者處於左右﹐遐邇仰奉﹐姦豪輩求名利﹐多賂徳權﹐以爲關節﹐數年之間﹐聚賄千萬﹐官至金紫光祿大夫﹐檢校右僕射。後敬敗﹐爲官所捕﹐乃脫身遁於復州﹐衣衫百結﹐丐食道途。有李安者﹐常爲復州後槽健兒﹐與父相熟﹐忽睹徳權﹐念其藍縷﹐邀至私捨。安無子﹐遂認以爲侄。未半載﹐安且死﹐徳權遂更名彥思﹐請繼李安效力﹐蓋慕彼衣食耳。尋獲爲牧守圉人﹐有識者﹐皆目之曰「看馬李僕射。」﹝《太平廣記》卷四九九﹞

○治銀

薛昭緯經巢賊之亂﹐流離道途﹐往來絕糧。遇一舊識銀工﹐邀昭緯飲食甚丰﹐以詩謝之曰「一氈羹數十根﹐盤中猶更有紅鱗。早知文字多辛苦﹐悔不當初學治銀。」﹝《類說》卷四五﹑《紺珠集》卷二﹑《說郛》卷七三﹞

○通腸米

荊南孫儒之亂﹐斗米四十千﹐持金寶換易﹐才得一撮一合﹐謂之通腸米﹐言饑人不可食他物﹐惟煎米飲之﹐可以稍通腸胃。﹝同前﹞

○孔子廟衙官

文徳中﹐趙滔尹平陸﹐有人馬逸﹐入孔子廟﹐觸倒十哲塑像二座。鎭將孫惲走報曰「馬入孔子廟﹐觸倒衙官兩个。」﹝同前﹞

