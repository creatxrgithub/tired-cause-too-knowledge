《續異記》佚名

後漢黃門郎蕭士義﹐和帝永元二年被戮。數日前﹐家中常所養狗﹐來向其婦前而語曰「汝極無相祿﹔汝家尋當破敗﹐當柰何﹗」其婦默然﹐亦不駭。狗少時自去。及士義還內﹐婦仍學說狗語﹐未畢﹐收捕便至。廣記一百四十一

徐邈﹐晉孝武帝時爲中書侍郎﹐在省直﹐左右人恆覺邈獨在帳內﹐以與人共語。有舊門生﹐一夕伺之﹐無所見。天時微有光﹐始開窗﹐瞥睹一物從屏風裏飛出﹐直入鐵鑊中。仍逐視之﹐無餘物﹐惟見鑊中聚菖蒲根﹐下有大靑蚱蜢﹔𨿽疑此爲魅﹐而古來未聞﹐但摘除其兩翼。至夜﹐遂入邈夢云「爲君門生所困﹐往來道絕﹔相去𨿽近﹐有若山河。」邈得夢﹐甚淒慘。門生知其意﹐乃微發其端。邈初時疑不卽道。語之曰「我始來直者﹐便見一靑衣女子從前度﹐猶作兩髻﹐姿色甚美。聊試挑謔﹐卽來就己。且愛之﹐仍溺情。亦不知其從何而至此。」兼告夢。門生因具以狀白﹐亦不復追殺蚱蜢。廣記四百七十三

晉義熙中﹐零陵施子然﹐𨿽出自單門﹐而神情辧悟。家大作田。至作蝸牛廬於田側守視﹐恆宿在中。其夜﹐獨自未眠之頃﹐見一丈夫來﹐長短是中形人﹐著黃練單衣袷﹐直造席﹐捧手與子然語。子然問其姓名。卽答云「僕姓盧﹐名鉤。家在粽溪邊﹐臨水。」復經半旬中﹐其作人掘田塍西溝邊蟻垤﹐忽見大坎﹐滿中螻蛄﹐將近斗許﹐而有數頭極壯﹐一个彌大。子然自是始悟曰「近日客盧鉤﹐反音則螻蛄也。家在粽溪﹐卽西坎也。」悉灌以沸湯﹐於是遂絕。同上

劉穆之夢有人稱劉鎭軍相迎。旦占之﹐曰「吾死矣。今豈有劉鎭軍邪﹖」後宋武遣人迎﹐共定大業。武帝時爲鎭軍將軍。廣記二百七十六

吳興兪亮﹐以永明八年補護軍府使。於常眠處﹐聞有羊聲。疑爲神怪。竊於戶窺之﹐見其牀下有一羊﹐髙可二尺﹐毛色若丹﹐光耀滿室。初學記二十九六帖九十六禦覽九百二

秣陵令中山劉沼﹐梁天監三年爲建康監﹐與門生作食﹐於竈裏得一龜﹐長尺許﹐在灰中了不以燔炙爲獘。劉爲設齋會﹐放之於婁胡。劉俄遷秣陵令。廣記一百十八

零陵太守廣陵劉興道﹐罷郡住齋中。安牀在西壁下﹐忽見東壁邊有一眼﹐斯須之間便有四﹐漸漸見多﹐遂至滿室﹔久乃消散﹐不知所在。又見牀前有頭髮﹐從土中稍稍繁多。見一頭而出﹐乃是方相頭﹐奄忽自滅。劉憂怖﹐沈疾不起。廣記一百四十一

晉陵無錫尉嚴無欲﹐貯谷﹐後開乃成蛇艸﹐焚之﹐使貧。禦覽一百九十

竟陵王誕﹐廣記引作劉誕在廣陵左右侍直。眠中夢人告之曰﹐官須髮爲矛旄。覺則已失發矣。如此者數十人。禦覽三百四十一廣記二百七十六

孫氏妻黃氏﹐忽見一童子在前﹐以﹖擲之﹐躍入云去。夜聞戶外歌曰「昔禦覽引作首塡夏家冢﹐輦泥頭欲禿。今居黃氏居﹐非意傷我目。」尋覓巢中﹐得一白燕﹐其左目傷。事類賦注十九禦覽九百二十二

山陰朱法公者﹐嘗出行﹐憩於臺城東橘樹下。忽有女子﹐年可十六七﹐形甚端麗。薄晚﹐遣婢與法公相聞﹐方夕欲詣宿。至人定後﹐乃來。自稱姓檀﹐住在城側。因共眠寢﹐至曉而去。明日復來。如此數夜。每曉去﹐婢輒來迎。復有男子可六七歲﹐端麗可愛﹔女云是其弟。後曉去﹐女衣裙開﹐見龜尾及龜腳。法公方悟是魅﹐欲執之。向夕復來﹐卽然火照覓﹐尋失所在。廣記四百六十九

