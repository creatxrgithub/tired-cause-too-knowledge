新知錄摘抄明劉仕義

○目錄

賢智之過

唐荊川

治體

詩有別趣

山林之樂

楊公翥

碧光

幸不幸

勸學箴

樂陵令

南海三倫

胡敬齋

歷法

物始

酒鑑

歌詠

官制考

金陵風景

李節婦

化民成俗

星變

人心至靈

妖孽

方烈女

冥司

女中烈丈夫

輪回

夏晹

詩讖

夢

宗方城

一條邊

孫一元詩

王陽明

鐵筆師

國朝超越五事

角聲鍾聲

古今人品相類

嘉遁園

有感詩

吉安文物之盛

登科錄

○賢智之過

吉水羅念庵先生以議大禮不合去之屢詔不起居講學務惇實踐接引四方有志之士孜孜不倦嘉靖末郭希顏以放棄佚臣仗畎畝不忘君之義上疏�儲貳朝廷惡其希功干進處以極刑先生聞之�感動因思昔人燻膏之譏遂禁趾不逾中國者十諸縉紳皆謝絕之歲癸丑楊繼盛在武選謂嚴嵩當國專權稔禍發其十惡五姦曰臣居兵曹以討賊爲職嵩盜權竊柄誤國殃民天下一大賊也卒以危言就戮劉仕義曰念庵知道者也二公其賢智之過矣昔唐中宗時處士韋月將上書告武三思潛通宮掖必爲逆亂上大怒命斬之朱子綱目書曰殺處士韋月將劉友益書法曰月將退處山林而與聞宮掖之事出位甚矣書處士病之也然則郭公寧能免於朱子之議乎莊子曰庖人𨿽不治庖屍祝不越樽俎而代之邵子曰此君子思不出其位素位而行之意也然則楊子寧能免於越俎之嫌乎大抵君子不貴於死諫貴於有以善其死觀於春秋之書泄冶無褒辭其旨深矣是𨿽視世之梯突脂韋循默苟容者爲賢然以中道律之寧不深爲君子惜耶

○唐荊川

唐荊川順之以議大禮不合而去養髙林泉海內矜式厥後倭寇猖獗應命總戎乃大不厭時望士論以是少之劉仕義曰此不足以病荊川也昔翟焦謂梁惠王曰今夫舉大木者前呼邪許後亦應之此舉重勸力之歌也豈無鄭衛激楚之音哉然而不用者不若此其宜也或曰荊川可以出邪曰荊川多技能洞韜略諳算法嘗觀王子應電所注握奇經謂王君年始衰矣而志尙壯今塞垣多故安知不有知君而舉之者使之儒服立軍門親鼓鼙之間以與老將角短長而知其勝算之果不能出吾書也則王君乃可以自信矣豈其亦欲以自試也乎殆哉其岌岌矣不出可也又嘗自言其曉天文精歷法每嘆屠龍之技無所用之豈其亦爲技能所使也乎殆哉其岌岌矣不出可也

○治體

居官以不擾爲貴老子烹鮮之諭柳子種樹之說可謂達於治體者矣淺識之人每自矜其智自炫其才日驅所治之民而奔走之日取前人之成規而更易之殊不知上日勞而下日困矣其何能治哉王陽明先生知廬陵時務以玄默化民縣庭晏然民有訟者亦不令人拘捕但以一木牌付訟者俾人隨牌至而已其不擾類如此噫天下本無事庸人自擾之耳父母斯民者所宜深念也

○詩有別趣

昔人謂詩有別才非關學也誠然矣其謂詩有別趣非關理也則殊未是杜子美詩所以爲唐詩冠冕者以理勝也彼以風容色澤放蕩情懷爲髙而吟寫性靈爲流連光景之辭者豈足以語三百篇之旨哉近唐寅送人下第詩曰王家空設网儒子尙懷珍唐荊川以爲是有怨意因舉唐人詩曰明主旣不遇靑山胡不歸如此胸次方無系累也此見詩之命意當主於理矣都穆詠節婦詩曰白髮眞心在靑燈淚眼枯沈石田以爲詩則佳矣有一字未穩禮經曰寡婦不夜哭燈字宜攺作春字此見詩之用字當主於理矣若謂詩有別趣非關於理豈不謬哉

○山林之樂

唐人有詩曰相逢盡道休官去林下何曾見一人蓋嘆世人假途躐榮守資待次沈酣於名利中而莫之止其於徜徉山林之下自有樂地殊未知也夫政務之擾孰與琴書之娛冠裳之拘孰與野服之適午門待漏寒威逼孰與睡覺東窗日已紅若急流中勇退者誠達矣哉吉水羅念庵洪先建言忤旨由翰林歸田厥後當道交章屢薦堅志不起嘗有詩曰獨坐空庭一事無秋風春雨自團蒲而今始解閒非偶到得能閒幾丈夫吁公亦可謂超然有見者矣永丰羅一峯倫以抗章忤權貴由修撰棄官而歸作詩曰五柳先生歸去來芰荷衣上露漼漼不由天地不由我無盡煙花無盡杯別樣家風幽澗竹一般春意隔墻梅老來只怕風濤險懶下瞿塘灩澦堆吁公殆薄軒冕而愛泉石者乎鉛山費健齋宏以總角中狀元及第爲黑頭宰相旣而以權勢怨憎之所集得請家居年尙未五十日居小樓名曰至樂大學士王守溪鏊寄以詩曰橫林特地起髙樓樓上書多擬鄴侯日與聖賢相對語身於天地復何求三峯有意當窗見一水無聲繞檻流試問主人何所樂本來無樂亦無憂吁殆知進而知退者哉

○楊公翥

天順間都禦史陳智性甚狹撻左右之人無虛日洗面時用七人二人攬衣二人揭領一人捧匜一人捧漱水盂一人執帨稍不如意便打一掌至洗畢有三四人被其掌者嘗坐堂偶有蠅拂其面卽怒叱從者拿從者紛然東奔西突爲逐捕之狀少頃俟其怒解稟問拿何人乃叱之曰是蠅一日堂上靜坐因岸帽取簪剔指失墜於地怒其簪不得已而起坐自拾簪觸地磚數次若懲其簪者方靜坐若左右行過履有聲卽撻之或諫以暴怒爲戒曰諾乃作木方刻戒暴怒三字掛之目前以示警已而怒其人欲撻之輒忘其戒取木方以擊之怒性旣消觀其所戒悔之莫及也其褊狹類如此成化間尙書楊公性甚寬鄰家構捨其桶澑墜其庭公不問曰晴日多雨日少也或又人侵其址公有普天之下皆王土更過些些也不妨之句鄰翁生兒恐乘驢驚之賣驢徒行又其先墓前碑爲數田兒戲推僕墓人奔告曰傷兒乎曰否曰幸矣語諸兒家善護兒毋驚之其寬厚類如此噫夫人之性莫病於狹而莫貴於寬事之所以得其理者以寬得之也事之所以失其理者以狹失之也禍福成敗之基其在玆乎學者當以智爲戒以楊公爲法

○碧光

予一日晚如廁見後室有梨木字板二片合置幾上側縫有碧光一道射出寸餘舉而揭視中有碧光數點瑩然相叢二木皆然締觀之宛然螢火也久之不滅及排房闥視之燈下無有矣因以語室人大以爲異室人曰此蜈蚣光也家居時暑夜納涼親見有光三寸許遊壁間近視之蜈蚣也隨足所踏皆碎光其唾涎亦成光噓气亦成光此豈蜈蚣所致也歟予聞之尋光處絕無痕迹可見又考諸類書蜈蚣一名螂蛆一名蒺藜一名百足一名馬蚿一名蛆蟝一名馬陸一名商距初無此一種豈古書所載亦有遺於見聞所不及者歟又世人恆言鬼火夫鬼無形與聲者也安能爲火豈亦此其類也歟又世人恆言浮屠中有舍利光舍利者佛之法身所煉有骨舍利發舍利肉舍利血舍利夫佛旣涅盤矣寂滅矣安得有光豈亦此其類也歟因識之以質諸博物者

○幸不幸

南京聚寶門外雨花臺側有僧寺十數區東西並列中一寺側有梅將軍廟焉每朔望日城中外居民焚香者以萬計尙書王公以旗爲之碑記將軍者梅賾也東晉人但言其曾上書傳爲有功於吾道耳初無他績可紀亦無惠徳在民及有靈驗顯報之迹不知緣何居民崇祀如此之眾且久也將謂其祈福益歟當世之最尊信者佛耳諸寺中曾不蒙一香一燭之敬何也豈神亦有幸不幸也歟𨿽然賾猶有功於吾道也象至不仁舜封之有庳唐時土人猶祀之柳子厚作道州毀庳亭神記則旣已毀之矣及觀王陽明先生象祠記則貴陽至今猶祀之斥於唐而存於今毀於有庳而猶盛於貴陽象亦何幸而得此也耶因慨自古忠臣義士多矣其名垂竹帛嘖嘖人口者有焉其名隨身沒泯滅無聞者有焉是皆有幸不幸於其間也每尙論爲之太息於斯云

○勸學箴

番禺蕭梅東應魁嘗集古詩句以爲勸學箴其箴曰爰有寒泉惟其深矣於彼行潦嘆其幹矣皇父孔聖示我周行黽勉求之日就月將敷時繹思每懷靡及灼灼其華其實之食不稂不莠如琢如磨﹝步上心下﹞如調饑莫知其它每有良朋俾汝多益彼其之子是用不集我有旨蓄何用不臧如珪如璋邦家之光百爾君子迨其今兮日月其邁靜言思之誦此箴令人惕然有深省處

○樂陵令

正徳間流賊劉六劉七等作亂橫行河南山東間固始許逵爲樂陵令預築城浚隍貧富均役逾月而成又使民各起墻屏髙過其檐仍開墻竇如圭僅可容人家令一壯者執刃俟於竇內其餘人皆入隊伍令曰守吾令視吾旗鼓違者軍法從事又設伏巷中洞開城門未幾賊果至旗舉伏發賊火無所施兵無所加盡擒斬之自是賊不敢近樂陵城旣而劉七楊寡婦以千騎犯利津逵率眾追至髙苑斬首至眾復破之於徳平自是賊遠遁不敢犯何景明作樂陵令行雲山東郡縣一百八無有一城無戰場到處漂血成野水如山白骨橫秋霜雲臺功髙將不收投筆亦有書生謀黃金大印賜豪貴白面豈得言封侯唐朝公卿集如雲平原太守名不聞二十四城見賊走抗城乃是平原守君不見前者寇盜時縣吏州官各亡命北梁白馬終日行濟上黃旗錯相映不聞開門戰但聞開門迎吁嗟乎平原太守樂陵令劉仕義曰祿山之叛所過望風投伏曾無一人能扞禦之者而抗節致忠乃僅一平原太守而已明皇聞之嘆曰朕不識顏眞卿作何狀流賊之亂朝廷屢命大將徵討率皆喪敗無功挫威辱國而逵以一樂陵令摧敵致勝大振國威如此嗚呼國家懸爵祿以待豪傑居髙享厚者何人爲之禦侮戡亂者又何人哉此景明之所以深慨也

○南海三倫

廣東南海倫文敍以會元廷試及第狀元長子以諒解元登進士第次子以訓會元廷試第二人少子以詵進士一家之中父子兄弟並以魁元策名當世盛哉前乎未之有也故天下稱爲三倫昔人有詩曰去時曾攜一束書歸來玉帶掛金魚文章未必能如此應是雙親積善余諒哉噫吁天下之士抱璞弗售者十四五焉可以安於命矣

○胡敬齋

姚幹胡敬齋居仁曰近日學者便要尋滋味尋快活此皆是未學行先學走如何不猖狂顚倒只當教他去窮理力行見理明力行熟自有滋味自能快活孔子教人博文便是入滋味處教人約禮便是入快活處仁當先難而後獲又曰气質之偏皆可克治要克治气質之偏須涵養得大本完固則元气壯病易除又曰容貌辭气上做工夫便是實學謹獨是要此語於學者極有力

○歷法

歷家有一定之數其推算亦有快捷方式之法授時歷法歌曰授時歷法君要知但以九年舊曆推月大月小起初一看其初一天地支大月天干五支九小月天四地八耦月大三十日無差月小分明只廿九節气只憑九年曆二十四气眞陽的天干三數地支七熟記心中歷歷定時二十四年取逢時遇八君無慮若依此法个中推方省陰陽玄妙處謂今年曆當推九年前歷每月初一定何干支且如大月天干五地支九假令初一日甲子甲至戌五數也子至申九數也卽以戊申爲今月朔推小月亦然而今年月之大小亦因自定不勞增損也若節气則看前九年是何節气假如癸亥日癸見乙三數亥見巳七數也卽以乙巳爲今年節气若定時如逢子時交節气以八數之當見未也又推節气歌雲中气與節气但有半月隔若要知仔細兩時零三刻謂如正月甲子日子時初二刻立春則數至己卯日寅時正一刻則是雨水節也推立春歌括云今歲先知來歲春但隔五日三時辰謂如今年是甲子日子時立春則明年合是己巳日卯時立春若夫刻數則用前法推之凡此皆有定法也然至於推閏則有不可爲準者其推閏歌括云欲知來歲閏先算至之餘更看大小盡決定不差殊謂如來歲合置閏止以今年冬至後餘日爲率且如今年十一月二十二日冬至則本月尙餘八日則來年之閏當在八月或小盡在七月若冬至在上旬則以望日爲斷十二日足則復起一數焉然隆慶五年辛未予謂明當置閏以其法推之十一月二十六日甲申冬至則明年當閏四月及歷出非閏四月乃閏二月也因以前閏驗之皆不合豈由歲差之積而然遂不可爲準也歟蓋天道平運而舒則漸差而西日道內轉而縮則漸差而東歲差者天道日纏之所致也歷法隨時而修攺殆以是歟因識之

○物始

綠云亭雜言載太祖初有天下一夕微行至神樂觀見一道士於燈下結网巾問曰此何物也對曰网巾也用以裹之頭上萬發皆齊矣太祖去明日朝罷有旨召神樂觀昨夕結网巾道士以來至則命爲道官仍命取其网巾至今遂爲定制蓋自元以前無此也予讀禮問喪篇親始死雞斯徒跣陳澔注曰雞斯讀爲笄纚笄骨笄也纚韜發之繒也親始死孝子先去冠惟畱笄纚也夫曰纚曰繒字皆從絲是知网巾蓋托始於此也道士特變其制而加飾耳大抵凡物之制必有以托始之者或由粗以入精或由質以加文所以因襲之者其來必遠豈一人之智慮能創爲之哉昔人謂席下載其方象地蓋上覆其圓象天車陸行也形肖飛鳥舟水行也形肖遊魚由是觀之𨿽創爲於一人者亦必有以托始之矣

○酒鑑

曾見有人醉酒而死委於道旁偶一方士過之令左右急取好香以燻其鼻孔須臾而醒吁酒之能殺人如是哉因書於此以爲嗜酒者之鑑

○歌詠

古人一歌一詠每惓惓有天下之慮杜子美茅屋歌曰安得廣廈千萬間大庇天下寒士俱歡顏風雨不動安如山盧仝茶歌曰安知百萬億蒼生命墮巓崖受辛苦便從諫議問蒼生到頭合得蘇息否此皆非徒探奇擷英但以爲工焉而已者景泰間編修楊公守陳賦銀豆謠曰尙方承詔出九重冶銀爲豆驅良工顆顆勻圓奪天巧朱函進入蓬萊宮禦手親將十餘把瑯瑯亂灑金階下萬顆珠璣走玉盤一天雨雹敲鴦瓦中官跪拾多盈袖金襠半墮羅衣縐安得天顏一笑歡拜賜歸來坐淸晝聞知昨夜六宮中翠娥紅袖承春風黃金作豆兢拾得羊車不至愁煙中別有銀壺薄如葉並刀剪碎盈舟匣也隨金豆灑金階滿地春風飛玉蝶君不見民餐木皮和艸根夢想豆食如八珍官倉有米無錢糴操瓢盡作溝中塵明主由來愛一嚬安邦只在卹窮民願將銀豆三千斛活取枯骸百萬人誦此而公軫念蒼生之心亦可想見矣

○官制考

尙書秦官也秦世少府遣吏四人在殿中主發書謂之尙書尙猶主也漢初有尙冠尙衣尙食尙浴尙席尙書謂之六尙其任猶輕至後漢則爲優重出納王命賦政四海尙讀爲常者殆方言而轉爲此音歟嶽珂乃謂後世之訛音恐非也國朝設吏戶禮兵刑工六部尙書猶古六卿之任也位二品文階至此而極進一品則保傅爲加官矣洗馬秦官也漢亦曰先馬如淳曰前驅也後漢員十六人職如謁者太子出則當直者前驅導威儀也梁典經局又置八人掌文翰皆取甲族有才名者爲之始爲淸選洗讀蘇典反者殆方言轉而爲此音歟陶宗儀乃謂後世之訛音恐非也國朝詹事府設司經局置洗馬一人其屬有校書正字通事舍人亦靑宮官僚崇階也國子祭酒晉官也胡廣曰凡官名祭酒皆一位之元長古者賓得主人饌則老者一人舉酒以祭地故以祭酒爲稱國朝惟國子監稱祭酒蓋以主祀先聖名稱爲切且以國師特擅專禦國子諸生參謁端坐儼若神明崇重亦至矣

唐內外文武官五品以上佩銀魚袋三品以上佩金魚袋宋制因之內外文武皆帶魚袋凡服紫者飾以金服緋者飾以銀按唐李淳風讖書有江中鯉魚十八子爲唐受命之符又酉陽雜俎載唐律取得鯉魚卽宜放仍不得喫號赤鯇公賣者決六十則佩魚之制非宋之所宜因也國朝革而不用誠爲有見唐制士人以棠薴襕衫爲上服一命以黃再命以黑三命以纁四命以綠五命以紫宋百官公服三品以上紫五品以上朱七品綠九品靑國朝內外文武皆烏紗帽靑圓領上至宰執下及伶官皆同但以前後補及帶爲別耳文官服色云一二仙鶴與錦雞三四孔雀云雁飛五品白鷴惟一樣六七鷺鷥鸂鶒宜八九品官並雜職鵪鶉練鵲與黃鸝風憲衙門專執法特加獬豸邁倫夷武官服色云公侯駙馬伯麒麟白澤裘一二繡獅子三四虎豹優五品熊羆俊六七定爲彪八九是海馬花樣有犀牛其帶八品以下並雜職用角六七以銀五品蒙金四品起花金一二三箱金玉則出特賜耳

○金陵風景

金陵風景最稱佳麗天闕北逼城卽鐘山周回數十里翠壁丹峯嵯峨霄漢之表山麓卽太平堤遊人往來絡繹充斥隔堤卽玄武湖亦瀠回數十里其中芳洲浮水而出者有六樹木籠蔥煙雲縹緲時方盛夏荷菱薈蔚藻荇牽浮紅綠錯落雲水之湄極目無際我朝鐘山爲太祖韞玉之處玄湖作板圖之府非公無敢側足焉近堤爲覆舟山古松森疏奇石崚嶒沿太平墉裏余爲雞鳴山殿閣參差浮屠聳空蒼松瑰石丹靑難就也陟巓望之盛槪盡在目中山明水秀掩映如畫然每積陰零雨俯瞷湖光往往有化龍魚騰擲波間風致良亦佳哉昔人蓋有紀其勝者矣因錄之張曲江詩曰南國更數世北湖方十洲天淸華林苑日晏景陽樓幕下回仙騎溄傍駐彩遊鳧鷖喧鳳管荷菱鬥龍舟七子倍詩賦千人和棹謳應言在鎬樂不讓橫汾秋風俗因紓慢江山成易由駒王信不武孫叔是無謀佳气日將歇羈功誰與修棄田東海變麋鹿姑蘇遊否運爭三國康時劣九州島山𨿽幕府在館豈豫章畱水澱還相閱菱歌亦故遒雄圖不足問惟想是風流蘇子瞻詩曰到郡席不暖居民空惘然好山無十里遺恨恐他年欲款南朝寺同登北郭船朱門收畫戟紺宇出靑蓮夾道蒼髯古迎人翠麓偏龍腰蟠故國鳥爪寄層巓竹杪飛華屋松根泣細泉峯多巧障日江遠欲浮天路釣橫秋水浮屠插暮煙歸來踏人影云細月娟娟泰州儲巏詩曰北山飛翠凝吾杯舟人舉棹相徘徊城隅捩舵踏冰入船底軋軋聞春雷霜風吹衣衣欲裂湖天泱漭凝飛雪司空勸飲夕郎酬始覺微酣生頰熱中流咫尺水盡開沙禽水鳥忘驚猜新洲昨夜梅花發暗香偏逐詩人來湖波爲帶城爲被冊府圖書眞得地卻笑前朝建此都只將山水供遊戲鐘山龍蟠幾百里下有龍宮藏劍履山中老樹盡成龍夜夜飛來飲湖水湖波只與銀河通背城一派垂晴虹柏梯髙寒石梁迥十洲三島蓬萊宮長堤隱隱湖心路堤上行人日來去春風楊柳夏夫渠換盡年光顏色故世間萬事如雲煙湖光山綠直依然不及湖中魚與鳥涵泳恩波今百年楊廉夫詩曰鐘山突兀水天西玉柱曾經禦筆題云擁金陵龍虎壯月明珠樹鳳凰棲气吞江海三山小勢壓乾坤五嶽低華祝聲中人仰止萬年帝業與天齊楊州左唐詩曰扁舟臨別岸景物亦奇哉野樹閒生長沙鷗信往來水浮塵世隔天遠畫圖開我欲爲招隱何人愛艸萊

○李節婦

節婦石氏印江處士石某之女成化己丑年六月二十四日生弘治庚戌歸宣姑歐陽氏嚴重石事之每可其意好治麻枲蠶繭性僻質貞率衣著五六載不易幃﹝巾困﹞中華靡相尙石獨以朴素處之無恥色弘治乙卯年宣卒遺孤子二長綻四歲次族歲尙未周家事窘迫艱阻萬狀或勸其嫁泣曰遺孤柰何且死之日何面目見君子於地下乃紡績以撫遺孤嘉靖乙未臺史鯉湖王公按郡旌以禮幣是年七月十五日卒袝葬宣墓之右歸宣氏二十二歲宣卒之年二十七歲孀居凡四十年卒之日六十七歲柏泉子曰余他日讀春秋見說春秋者謂春秋常事不書是矣至於紀叔姬之卒與其葬則亦疑若常事然先師仲尼至備書其年月若日而弗遺彼一國之君與其夫人若當時之公卿大夫是何其名寵貴盛也乃泯然或不少見於策書心竊怪之旣思春秋之世功利熾然人心大壞至於龍蛇戰野玄黃易色賣國弒君弁髦名器而秉節守義乃獨見於一亡國無歸之婦人仲尼安得不賢之以爲天下後世勸耶乃餘居今之世得傳李節婦石氏慨然長嘆爲一泫然焉誠不以富亦祗以異蓋古今之同情如此顧恨非其人不能使節婦永有聞於後世如紀叔姬也𨿽然庸詎知世果無其人乎感事悼時廢書於邑劉仕義曰石李節婦傳滁州大司馬胡公松所傳也予初弁納婦沈氏時嘉靖丙午方十有九歲逮庚戌遭變以幼子鏡後母之妒矢志不偶曠居者十五年諸先達以爲芳年苦節嘖嘖稱難今讀李節婦傳慨然有感焉其刻勵之行惟苦心者知之耳因紀之以詩詩曰麟經特著紀姬名見說滁陽毓蕙媖抗志冰霜成化石甘心槁朽對孤檠繐帷每憶靑春恨罄室常持白髮貞四十年來如一日傳芳應有漢更生

○化民成俗

湛甘泉先生爲南大司馬時令民毋得餐大魚酒肆中沽市無論舉火當鑪致眾叢飲有大禁焉除歲庶民毋得焚楮祀天糜財犯禮可謂導民以儉矣然是時居民大擾咸稱不便何蠢愚之不易化如此哉或曰歐陽文忠公嘗語人曰治民如治病彼富醫之至人家也僕馬鮮明進退有禮爲人診脈按醫書述病證口辧如傾聽之可愛然病兒服藥云無效則不如貧醫貧醫無僕馬舉止生疏爲人診脈不能對病兒服藥云疾已愈矣則便是良醫凡治人者不問吏材能否設施何如但民稱便卽是良吏故公爲數郡不見治迹不求聲譽以寬簡不擾爲意故所至民便旣去民思劉仕義曰其然乎𨿽然化民成俗政之經也隨俗習非獘之道也

○星變

嘉靖四十五年歲次丙寅十月十三夜星隕如雨有聲十四十五夜皆然十五夜月食歷三時旣夫星隕如雨異也歷三夜甚異也繼以月食旣又異之異者也是歲十二月皇上賓天吁天人感應之理微矣

○人心至靈

人心至靈於夢而可見予每學院小試必優選然入試前夕必夢啖桃或菱或采蓮實故不待案出而已知必在優列矣不寧惟是乙卯之試撤棘前兩夕夢入明遠樓前內簾出九試卷每卷書姓名其上閱之無己名旣窮嘆曰此番又休矣及發榜應天果中九人而見遺是又數目攸判而夢能先知矣不寧惟是己酉初小試於學院前夕夢手粘蓮米四大顆入試旣而優取第四名是又事幾未形而夢能前定矣非人心至靈何以知此澶淵王公崇慶曰心之靈气常懋與天通信哉

○妖孽

嘉靖甲寅秋南京總督糧儲公署中有蜂房懸於檐下不數日大如斗羣蜂聚焉同日中堂忽聚蟻數升有頃四散時楊公宜爲總督甚怪之然竟以無恙厥後庚申春總督黃公懋官以軍餉不時軍士中夜歡呼圍之遲明忿擊督署毀拆一空遂執黃公捶死之大中橋坊上懸之三日揭旗鳴鼓一時稱亂劉誠意安撫之乃定此正所謂蜂屯聚妖孽之不虛作者也然不及楊公而黃公當之者何也嘗思之蜂蟻之異乃厲气所致楊公寬厚仁愛厲不能及之黃公嚴刻持法太苛嘗因國用虛耗諸凡冗食悉奏罷之以故萬口稱怨遂及於禍豈非以厲召厲也歟嗚呼君子固宜爲國家當事然事體有大拂人情者貴通融處之否則必致生變觀黃公可以鑑矣

○方烈女

隆慶初烈女方氏名勝容歙縣方渭女也母出稠墅汪氏生女三年稠墅汪守愚舉其子鳳時請婚女女家以母黨相聚也許之七八歲母或歸寧女卽不欲與偕家人異之有至性閒習女訓十歲時汪忠湣公夫人之死忠湣公也閨中莫不慘沮女獨快然曰是得所死者先是鳳時病女聞而私禱閣中皇皇然舉止異常訃聞卽涕泣躑躅剪髮不食誓不二嫁父母慰之女曰身𨿽未行爲之婦者十五年矣寧忍恝然願展墓遂終制養其姑舅父母不聽萬方開諭女置不聞欲速姑一見姑往慰之泣謂姑曰勝姑之婦也夫不幸勝願養姑如子姑辭之再三女知無解己志者約曰後三日女臨塋一哭遂拜姑至日姑往迓之女辭不見見於塋耳斬衰拜父母別升車揚揚逾時至塋所聚觀者凡數千人聞車中有投足聲以爲舉哀也褰帷窺之則自經死矣老幼男女見者皆號泣不能止視其襚衣皆夙已紉結汪氏爲袍襲之與鳳時而合葬焉年十七長二稔去其殤之日才六日耳嗚呼烈哉當道具其事以聞詔旌表其門有司建祠以祀焉劉仕義曰女𨿽已字矣然未親迎廟見可以守亦可以無守也方氏乃能秉志不回以死相殉如此誠天植其性哉長厚風俗有補於世教多矣自烈女之一死不惟女失其眞婦懷二心者知所警而縉神之士無靑天白日之心者亦將汗顏中愧嗚呼男子剛腸者幾人孰有能如叔媛之死轟轟烈烈玉潔冰淸頹波砥柱空谷足音誠可憫也夫誠可嘉也夫邑人都禦史汪道昆有詩云夫君當戶子𦇤褓委玄黃妾若向陽翹東西永相望雲胡水未泮大海摧扶棄生當誓白日死當殉黃壤所親不識察眾口紛如簧一舉從鴻鵠安能復回翔抗顏別父母飲泣理衣裳慷慨臨君穴損軀同歸藏人生若朝露逝矣無彭殤寧爲蘭與芷溘死有餘芳毋爲桃李華灼灼徒春陽

○冥司

先室陳氏之亡也鼓而逝矣鼓寂復蘇遽謂家人曰來有異言之適與數十人同拘攝到一公府中恍若世間神祠然有冕者巍然上坐傍一判官執簿籍一一唱名驅入余其半卻回之指中一女子云陽壽尙及五稔今乃得復睹人世乎舉家驚喜謂已再世矣乃黎旦而長逝吁地獄罪福之說起自浮屠吾儒所不道也其載之小說得之傳聞者予嘗謂其幽遠怪誕未足深信乃今目擊之眞信冥司之必有報應之不誣矣可畏也哉因謹識之彼世之恣惡者可以知驚也夫

○女中烈丈夫

我朝虞氏海寧人董湄妻也少慧知書頗善吟詠年十六歸董甫兩月而湄卒痛絕欲死以殉家眾防之遂不得死父母惜其年少勸女再醮女不應吟菊竹二詩刻木爲夫像而晨昏事之年五十餘而卒人皆稱之爲節婦云詠菊詩曰移得春苗愛護周柴棄無主爲誰秋寒芳甘抱枯枝萎羞墜西風逐水流井上竹詩曰一片貞心古井泉淸寒徹骨自堪憐相看歲暮靑靑色歷盡冰霜戴一天劉仕義曰於戲彼美淑姬可謂女中烈丈夫矣慨夫欺君賣國貪生苟免朝爲仇敵暮相君臣者視此寧不愧死哉

○輪回

金陵有姓王者星命士也性好修潔卽其服飾容止宛有婦人女子態旣死遺夢其家言托生某處某家爲女子矣其家往訪之果然又有紀姓者其爲人也苟賤不檢然性狡儈死之日其家得夢謂往某處某家憑化爲狗某中白項者卽某也宜速贖歸尙可復得爲人翌日往詢其家果生數犬中有白項者遂贖以歸及至家臥堂前作伸舒狀死矣又有染工管姓生一子甫總角或染疾病臨亟仿佛若夢中語云當再生某尙書家爲子幸來視之旣而訪其家果其所生時日不誣也及長以恩補官累遷至兵備副使劉仕義曰佛家輪回之說吾儒嘗深辟之以理勝矣及閱陳善捫虱新話載房管前身爲永禪師婁師徳前身爲遠法師蘇東坡前身爲五戒和尙每嗤其誕妄不經不可信以今聞見所及誠亦有然者此曷故哉昔程子讀左氏傳至伯有爲厲事謂其別是一般道理此豈亦別是一般道理也歟然則莊子浸假而化之說殆亦未可盡非也因識之

○夏晹

嘉靖間夏晹字國輝通州人家世石工爲人目不知書而志行純篤事父母以孝聞冬月侍父同寢必夾父溺器於懷溫之父欲溲卽以進父卒哀毀逾禮旣葬奉其主如生朝夕出入事無大小必啟而後行母屬疾久晹侍湯藥常在左右未嘗一入妻室衣不解帶者三年母嘗思食荔子晹家城外況夜大雪無所得乃倉皇越城叩市肆肆主憚寒不時起晹泣於外肆主感悟亟起取付之其它事親之儀多暗與古合晹之子以小忿爲弟毆至斃晹惡傷毋志但含涕不言人以爲難晹行益著人無識不識交口譽之晹讓不敢當衣冠之士慕其行多從之遊有鹺使至郡召見臺下自傷違養親執其手對之流涕命有司制衣一襲親衣之僉憲安福歐陽瑜以理學擅名一時爲郡博日數躬造其廬與語竟日徘徊不忍去其卒也督學侍禦莆田黃公弘毗下州爲立祠表焉劉仕義曰晹特一藝工耳其天性純篤乃動縉紳之仰敬如此徳之系乎人心何如哉大司成林公樹聲曰嘗讀齊景公有馬千駟章掩卷三復因思後世有以齊景公稱人者乎在匹夫或恥以不足爲有以夷齊稱人者乎在侯王亦安且受焉匹夫之於千乘侯王之視餓夫相去遠矣然匹夫羞比於千乘王侯願附於餓夫讀者可以深長思矣予於晹亦深有感焉

○詩讖

人世婚姻的有定數其中修短離合亦的有定數異哉予嘉靖丙午姻沈氏以孟冬朔有四日成合巹之禮所謂丙午十月杏園花與卿結髮成歡嘉者是已逮庚戌而遽逝傷哉僅僅歷五春耳以幼子鏡後母之妒曠居有年歲癸亥忽萌續弦之思其春侄輩親迎避囂往遊牛首山偶成二絕句其一雲天闕最嶙峋煙籠艸樹深溪流淸以冽聊用濯吾纓其二云因暇到巖阿巖松翳薜蘿金冊何處訪仰見浮雲過此但以適一時之興耳初何心哉明年甲子得婚陳氏僅八月而物故去矣然猶未知此詩之爲讖也又明年爲乙丑偶邂逅金少白丹氏議婚得髙氏焉忽憶疇昔之句遂成讖語異哉信乎修短離合的有定數彰彰著矣深有感於是遂詳識之

○夢

人之有夢蓋緣於因想日間耳目所因心思所想夜逐形而爲夢然其禍福之兆炳於幾先灼灼其不爽者此又鬼神陰有以啟告之人心固靈所以泄造化之機者信非鬼神莫能神其鑑矣鄭獅南宣化辛酉元旦夢學中門子至其家大肆喧嘩因捶死之旣寤喜曰捶死門子門子永不至矣中之兆也旣而果然乙丑之春選兒夢其伻者來致書於予問之對曰相公在京詰旦以告予解之曰相公在京而致書來此必已中也未數日捷報果至矣黃龍岡尙質戊午祈夢學宮土地祠因夢家中儲菜數十甕充滿前後莫解所謂旣而入試所編席捨則菜字第幾號也及中領朱卷所編朱卷又菜字第幾號也神哉神哉予命運蹇薄弗克取第以酬宿心亦旣已矣然乃屢爲黠鬼所侮殊爲可恨每當科之年元旦子夜輒多吉夢若在所必中者則合掌加額躍然不勝其喜無何乃以迂細之事應之遂已此又爲黠鬼所戲侮深可恨也

○宗方城

興化宗方城臣以詩自豪喜譚神仙升舉之術督學閩中時忽謂其家人曰某日有胡僧相訪當歸化矣及期謂僧且至出門迓之登堂分賓主坐定相與話丹鉛之事議論酬答亹亹不倦歷三晝夜而辭去左右初未見也旣而命家人具湯沐浴作遺詩三首遂擲筆而逝嗚呼方城果仙去耶抑或假此以成其名耶老子有言名與身孰親若方城者殆以身殉名者歟縉雲樊獻科爲之作傳指爲謫仙之流窺見其微矣予故表而出之以箴夫世之好奇者𨿽然其詩亦自可傳足爲不朽嘗取而讀之其同何侍禦遊大云寺云驄騎中原下招提絕域邊黃金原布地靑石正參天齊魯停杯外蓬萊落雁前沙平樓閣直路僻鬥牛偏法有玄猿聽經知白馬傳慈云千嶺合慧日萬家懸樹結空中果池開定後蓮晨鍾飄積雪夕梵度輕煙羣鳥頻窺偈雙龍欲護禪陰陽悲莢砌今古慨棄田岱色東無盡河流西可憐問君逃苦海何以賦甘泉冬夜同徐山人集芙蕖館云客到孤城暮亭開萬水邊晴虹標野渡巖雪動平川吾愛滄浪曲誰聽白石篇羣鷗驚落木孤雁下新煙楚澤樵漁在吳云涕淚偏一尊聊永夕雙鬢任催年春入寒衣後歌停夜漏前出門看嶺月任爾妒嬋娟喜雨友人偕集云千家迷曉日萬壑下秋陰地迥浮雲直亭髙驟雨侵羣鷗寒自立一水坐能深波動魚龍起天流鴻雁音榮枯芳艸色憂喜故園心長嘯無賓主髙譚失古今開尊憐阮籍作賦見陳琳豈作商霖望聊爲梁父吟湖上晨起雲碧石髙成削江流直浸園鸕鶿猶渚宿鳥雀已枝喧比斗靑天墜東溟白日翻秋聲起橘柚曉色出雞豚玉露淒松徑髙霞落石門漁舟忽停棹仿佛是桃源午日同李於鱗遊天寧寺云得爾逃名者今辰又小林山髙楊柳細路險薜蘿深古塔已凋翠祗園曾布金談經羣鳥下聽法一龍吟舍利光難減菩提迹豈沈空虛能悟性淸淨不依心云竹窺禪相風篁度梵音僧來看果結酒至對蒲斟世事形骸苦浮生日月侵慈航如可渡同此謝朝簪秋夜張園遇談玄者有贈云萬里秋云下雙峯夜月初空梁寒蟋蟀曲沼亂芙蕖仙路靑芝隔玄亭古木疏浮生俱客計斯意久吾廬白雪鑪中藥黃庭石上書蕭聲何處起仿佛紫霞裾此其淸楚蕭曠之才自可名家傳後也奚必仙去而後成其名哉吾復表而出之以規夫世之有志者

○一條邊

善計天下者以安民爲本贍養斯民者以革獘爲先海公瑞巡撫南畿慨小民困於徭役之不均也乃立爲畫一之法以一縣繁簡適中者爲準總計徭役幾何當用顧直幾何於是槪一縣之田除一切應優免外總計田畝幾何一畝當出顧直幾何不論官民惟按戶計畝按畝收直其編派差徭官自辦顧遂以其式頒諸郡縣一體行之名爲一條邊權豪莫肆貧困少蘇誠良法哉不特施之南畿推之天下可也此法行而天下平矣惜書吏爲姦奉行無狀一丈量之餘弓口有大小冊籍有虛僞甚至有勢者除沃壤爲荒地無勢者開曠土爲良田隱獘百端難以枚舉𨿽訟訴繁興有司莫能淸稽規正民但鼓腹含冤仰屋竊嘆而已嗚呼除一獘滋一獘攺革之難誠難哉然則小民何時而獲蘇息也可爲於邑也夫

○孫一元詩

關中孫一元者方外士也以詩著名自號太白山人李空同爲之作傳稱其善說玄虛又膚瑩渥顏飄須望之如神仙中人而風神藻雅日與之遊令人坐忘今讀其詩殊疏朗衝逸有搏風躡空延攬八垠之意嘗同羣公遊西湖時已極醉信口成長篇有靑天落杯底白日行舟邊之句自謂豪才逸性不減謫仙其絕句結構尢奇

醉著云瓦瓶倒盡醉難醒獨抱漁竿臥晚汀風露滿身呼不起一江流水夢中聽

山人雲山人住在瀑布西早晚看山情自怡屋下紫芝髙一尺無數春風不受吹

秋夜雲林屋無人月正明推窗欹枕睡魔輕一秋詩句知多少聽盡瀟瀟葉上聲

漁翁云漁翁生長不識字坐對滄江有好懷不用滿船載書畫一蓬獨掛酒芻來

愛竹雲眼中愛竹只數根他時畱取雙文樽除卻酒徒與漁父春風長日不開門

野夫云兩山夾湖當城隅何人能過淸風廬黃葉抱霜蟪蛄老野夫閉門窮著書

桃源圖雲溪上春風笑語溫溪頭春水漲新痕中途逐鹿人誰是桃葉桃花自一村皆有意致可誦也

○王陽明

余姚王陽明先生守仁爲世大儒文章徳業炳炳如丹嘗持致良知之說啟誘後學所至人人感動引接人無問貴賤賢愚皆令有省音咳盻顧使人意消嘗遊僧寺見一室封鎖甚密欲開視之寺僧不可雲中有入定僧閉者五十年矣陽明固開視之見龕中坐一僧儼然如生其象貌酷肖陽明先生曰此豈吾之前身乎旣而見壁間一詩云五十年前王守仁開門原是閉門人精靈剝後還歸復信始禪門不壞身先生曰此固吾之前身乎悵然者久之爲之建塔以葬焉而後去劉仕義曰予不及見陽明先生其髙足弟子猶及見之時接其言議若此事似涉於語怪也然野記中每言聰慧之士多自般若中來如冷齋夜語載張方平是瑯琊寺僧輪化公孫談圃載馮京先世爲五臺僧癸辛雜誌外集載眞西山乃艸庵和尙再�捫虱新話載蘇東坡前身是五戒和尙此皆不足深信然聞見所傳又歷歷若是豈事有不可以理致詰者如此夫因思程明道先生見學者靜坐便嘆其善學善以立得一个靜根在此庶窮理力行有得力處耳後儒不察往往流入於談空論寂閉眉合眼竟不知窮理力行爲何事以故猖狂顚倒致遠則泥當知儒之與釋其主靜同而作用迥異學者須具眼辧之否則差毫釐而謬千里其害有不可勝言者朱子曰彌近理而大亂眞此之謂也因並識之

○鐵筆師

廬陵吳丘山公憲鐵筆先生也言動端懿剛直不阿同鄕曁同道有爭辯者咸曰請吳先生談公道至則以義理曉諭之莫不首肯心服至有持狀求決者宛有古王彥方之風焉桂文襄萼秉鈞當朝愛其才性欲官之辭曰不如田舍夫之安且逸也文襄愈重之居常與物無兢輕財慕義適市不辧權衡低昂輕重惟人物價亦惟人髙下然平生未嘗窘用反見饒裕豈非天道自有乘除之數也歟噫若公者豈可以鐵筆師目之哉昔人謂古今人不相及豈其然歟

○國朝超越五事

國朝超越前古五事尊孔子以先師而祀以天子之禮樂一也優外戚以厚祿而處以安閒之職銜二也政本有歸無母后專制之失三也兵柄有統鮮悍將拒命之患四也金魚懸掛於歌樓象簡遺忘於妓寢豈非前代之獘乎禁官妓而嚴官箴惇尙風化五也此國朝超越前古之五事也

○角聲鍾聲

世之鼓樓曰譙樓譙樓者謂門上爲髙樓以望也盡角之曲有三弄乃曹子建所撰其初弄曰爲君難爲臣亦難難又難次弄曰創業難守成亦難難又難三弄曰起家難保家亦難難又難今角音之烏烏者皆難字之曳聲耳所以使人昏曉之間燕息之際聞之有所儆發也右見曹昭格古要論天下晨昏鍾聲數皆一百零八而聲之緩急節奏隨方各殊杭州歌曰前發三十六後發三十六中發三十六聲急通共一百八聲息越州歌曰緊十八慢十八六徧輳成一百八臺州歌曰前擊七後擊八中間十八徐徐發更兼臨後擊三聲三通輳成一百八然一百八者所以準歲之義也蓋年有十二月二十四气七十二候正得此數釋氏念珠亦一百八亦借此義具楞伽經中菩薩問也右見郎瑛七修類稿南京城中絕髙處建鍾鼓樓二區食三品俸其祿入孤老院濟貧予過其處詢之角人曰方昧爽初奏角三通聲如鳳鳴某但習其聲音則未諳也然於曹制有近似者鍾人曰鍾以十八緊慢間擊六徧城中外寺鍾皆然並識之

○古今人品相類

古今人品有絕相類者漢曰張子房蜀漢曰諸葛孔明國朝曰劉伯溫三人其徳器同其才略同其出處同其超然遠覽爵祿富貴不系於心同其以布衣掉三寸舌運籌帷幄爲王者師亦同其佐英主於艸莽之中而成帝業亦同蓋此三人者光明俊偉倜儻磊落三代而下所僅見者也

○嘉遁園

無錫華鴻山察由翰林學士歸田築嘉遁園以居日與圖書花石相親娛其於勢利紛華澹如也興至時賦詩以見其志皆淸勁爽朗裒然名家因錄其有題於園中者一二於此忘言齋云幾年埋迹在丘樊一室重關可避喧窗外雲峯常滿目主人終日復何言松筠閣云髙閣淩虛對遠峯綠筠無數間蒼松淸陰自與炎歊隔日向丹梯陟幾重避俗處云新篁繞屋長千竿白日陰陰六月寒幽徑已無塵迹到祗應髙臥聽瑯玕淸機閣雲月上孤峯靜夜分憑髙四望絕塵氛天空萬籟聲俱寂惟有疏鍾和白雲面壁亭云趺坐居然是達摩孤亭突兀對巖阿山深晝靜無人語惟有丹崖掛薜蘿水竹居云檻外疏篁蔭石渠水聲和月到林居淸修自得幽人意不是持竿欲羨魚碧山仙隱云瀛洲空羨到仙居何似山中舊艸廬髙臥不聞金馬詔閉門時讀養生書獨觀閣云小閣聊成容膝安晴窗髙對碧峯寒憑虛獨得超然意萬物皆從靜裏觀萬玉山房云瀟湘秋色滿山房白日淸陰覆石牀一鳥不鳴蓬戶掩半空惟聽奏琳瑯

○有感詩

予家素貧賤自幼篤學惟執著時手僅一離書冊𨿽溽暑焚膏展捲不輟恐夜分倦而欲寐則以意制爲獨木杌憑之稍惰便驚而奮矣猶慮雞初鳴之難寤也輒和衣就寢一覺便起燃火朗誦旬中偶一二日帖席耳其苦心如此曾作淸明日有感詩云淸明佳境萬峯頭獨坐書齋靳一遊紅杏碧桃空映日靑燈黃卷幾經秋眼前人事風前絮世上浮華水上漚否泰循環應有數且寬腳步任優遊時嘉靖壬子歲也是秋學院趙方泉公鏜試髙等得沾廩祿迨今又二十霜矣猶碌碌膠庠中正昔人所謂煉永燒鉛二十年至今猶在藥鑪前者是已可嘆哉復有感而和之因戲言之以自慰焉詩云曾躡蓬萊最上頭喜逢仙子話同遊飡霞服露三千日跨鶴乘鸞八百秋蓋世功勛成幻夢耀人榮貴等浮漚平生有好惟巖壑次第遺蹤徧四遊時隆慶辛未也或曰大材晚成子乃遊心物外而仙之學乎昔有人作詩箴呂純陽者云覓官千里赴神京鍾老相傳蓋便傾未必無心唐事業金丹一粒誤先生恐爲子誤矣予謝之曰直戲耳非敢爲荷蕢之果也

○吉安文物之盛

江西一省可謂冠裳文物之盛而吉安一府爲尢最自洪武辛亥至嘉靖己未凡六十科吉安進士七百八十八人狀元十一人榜眼十一人探花十人會元八人解元三十九人登第者二十八人官至內閣九人一品六人贈三人尙書二十二人贈四人左右都禦史六人得謚二十五人盛哉吉水劉充化嘗賦吉郡十狀元詩雲天開文運盛廬陵累占鰲頭已十人胡廣時中兼子棨彭時劉儼與羅倫後來彭教同曾彥前有陳循並鶴齡何事三元爭些子斯文顒望在明春旣而羅念庵洪先復與進士第一盛哉

○登科錄

今登科錄敍其生之所自出輒曰某處籍某處人非也舜生於諸馮遷於負夏卒於鳴條以皆東夷地故爲東夷人文王生於岐周卒於畢郢皆西夷地故爲西夷人何嘗云某處籍某處人哉四世而緦已服窮而親盡矣況四世��焉者乎猶曰某�����矣或曰朱子閩產也猶自稱新安何也�����婺源人因仕入閩生文公寓居建陽之考亭���安不忘本也予先君淳懿公冕吉安廬陵人以公務至京悅其山水之佳麗因家焉而予母郭氏歸之而以生予故予金陵產�而稱廬陵者不忘本耳若世代旣遠而猶云云豈不甚無謂哉

