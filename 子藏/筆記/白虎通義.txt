

欽定四庫全書

子部十

白虎通義

雜家類二【雜考之屬】提要

【臣】等謹案白虎通義二卷漢班固撰隋書經籍志載白虎通六卷不著撰人唐書藝文志載白虎通義六卷始題班固之名崇文總目載白虎通徳論十卷凡十四篇陳振孫書錄解題亦作十卷云凡四十四門今本爲元大徳中劉世常所藏凡四十四篇與陳氏所言相符知崇文總目所云十四篇者乃寫脫一四字耳然僅分二卷視諸志所載又不同朱翌猗覺寮雜記稱荀子注引白虎通天子之馬六句今本無之然則輾轉寫或亦有所脫佚翌因是而指其僞撰則非篤論也據後漢書固本稱天子會諸儒講論五經作白虎通徳論令固撰集其事而楊終稱終言宣帝博徵羣儒論定五經於石渠閣方今天下少事學者得成其業而章句之徒破壞大體宜如石渠故事永爲世則於是詔諸儒於白虎觀論考同異焉會終坐事系獄博士趙博校書郎班固賈逵等以終深曉春秋學多異聞表請之卽日貰出丁鴻稱肅宗詔鴻與廣平王羨及諸儒樓望成封桓郁賈逵等論定五經同異於北宮白虎觀使五官中郎將魏應主承制問難侍中淳於恭奏上帝稱制臨決時張酺召馴李育皆得與於白虎觀蓋諸儒可考者十有餘人其議奏統名白虎通徳論猶不名通義後漢書儒林序言建初中大會諸儒於白虎觀考詳同異連月乃罷肅宗親臨稱制如石渠故事顧命史臣著爲通義唐章懷太子賢注云卽白虎通義是足證固撰集後乃名其書曰通義唐志所載蓋其本名書錄解題稱白虎通徳論失其實矣隋志刪去義字蓋流俗省略有此一名故唐劉知幾史通序引白虎通風俗通爲說實則遞相祖襲忘其本始者也書中徵引六經記而外涉及緯防乃東漢習尙使然又有王度記三正記別名記親屬記則禮之逸篇方漢時崇尙經學咸兢兢守其師承古義舊聞多存乎是洵治經者所宜從事也

國朝任啟運嘗舉正其缺作白虎通擿譌見所自爲制藝序中今其書不所糾之當否不可攷矣乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

白虎通義卷上

漢班固撰

徳論上

爵

天子者爵稱也爵所以稱天子者何王者父天母地爲天之子也故援神契曰天覆地載謂之天子上法斗極鉤命訣曰天子爵稱也帝王之徳有優劣所以俱稱天子者何以其俱命於天而王治五千里內也尙書曰天子作民父母以爲天下王何以知帝亦稱天子也以法天下也中曰天子臣放勛書無逸篇曰厥兆天子爵何以言皇亦稱天子也以其言天覆地載俱王天下也故易曰伏羲氏之王天下也爵有五等以法五行也或三等者法三光也或法三光或法五行何質家者據天故法三光文家者據地故法五行含文嘉曰殷爵三等周爵五等各有宜也王制曰王者之制祿爵凡五等謂公侯伯子男此周制也所以名之爲公侯者何公者通也公正無私之意也侯者也逆順也春秋曰王者之後稱公其餘人皆千乘象雷震百里所潤同大國稱侯小國稱伯子男也王制曰公侯田方百里伯七十里子男五十里伯者百也子者孶也孶孶無己也男者任也人皆五十里差次功徳小者不滿爲附庸附庸者附大國以名通也百里兩爵公侯共之七十里一爵五十里復兩爵何公者加尊二王之後侯者百里之正爵士上可有次下可有第中央故無二十五里有兩爵者所以加勉進人也小國下爵猶有尊卑亦以勸人也殷爵三等謂公侯伯也所以合子男從伯者何王者受命攺文從質無虛退人之義故上就伯也尙書曰侯甸任衞作國伯謂殷也春秋傳曰合伯子男以爲一爵或曰合從子貴中也以春秋名鄭忽忽者鄭伯也此未逾年之君當稱子嫌爲攺赴故名之也地有三等不變至爵獨變何地比爵爲質故不變王者有攺道之文無攺道之實家所以令公居百里侯居七十里何也封賢極於百里其政也不可空退人示優賢之義欲裒尊而上之何以知殷家侯人不過七十里者也曰士上有三等有百里有七十里有五十里其地半者其數倍制地之理體也多少不相配公卿大夫者何謂也內爵稱也曰公卿大夫何爵者盡也各量其職盡其才也公之爲言公正無私也卿之爲言章善明理也大夫之爲言大扶進人者也故曰進賢達能謂之大夫也士者事也任事之稱也故曰古今辯然否謂之士禮曰四十彊而仕不言爵爲士至五十爵爲大夫何以知士非爵何以知卿爲爵也以大夫知卿亦爵也何以知公爲爵也春秋傳曰諸侯四佾諸公六佾合而言之以是知公卿爲爵內爵所以三等何亦法三光也所以不變質文何內者爲本故不攺內也諸侯所以無公爵者下天子也故王制曰上大夫下大夫上士中士下士凡五等此謂諸侯臣也大夫但有上下何明卑者多也爵皆一字也大夫獨兩字何春秋曰大夫無遂事以爲大夫職在之適四方受君之法施之於民故獨兩字言之或曰大夫爵之下者也稱大夫明從大夫以上受下施皆大自著也天子之士獨稱元士何士賤不得體君之尊故加元以別諸侯之士也禮經曰士見大夫諸侯之士王制曰王者八十一元士天子爵連言天子諸侯爵不連言王侯何卽言王侯以王者同稱爲衰弱僣差生簒弒猶不能爲天子也故連言天子也或曰王者天爵王者不能生諸侯故不言王侯諸侯人事自著故不著也王者太子亦稱士何舉從下升以爲人無生得貴者莫不由士起是以舜時稱爲天子必先試於士禮士冠經天子之元子士也婦人無爵何陰卑無外事是以有三從之義未嫁從父旣嫁從夫夫死從子故夫尊於朝妻榮於室隨夫之行故禮郊特牲曰婦人無爵坐以夫之齒禮曰生無爵死無諡春秋錄夫人皆有諡夫人何以知非爵也論語曰邦君之妻君稱之曰夫人國人稱之曰君夫人卽令是爵君稱之與國人稱之不當異也庶人稱匹夫者匹偶也與其妻爲偶陰陽相成之義也一夫一婦成一室明君人者不當使男女有過時無匹偶也論語曰匹夫匹婦之爲諒也爵人於朝者示不私人以官與眾共之義也封諸侯於廟者示不自専也明法度皆祖之制也舉事必告焉王制曰爵人於朝與眾共之也詩云王命卿士南仲太祖禮祭統曰古者明君爵有徳必於太祖君降立於阼階南南向所命北向史由君右執策命之大夫功成未封而死不得追爵賜之者以其未當股肱也春秋谷梁曰追賜死者非禮也王制曰葬從死者祭從生者所以追孝繼飬也葬從死者何子無爵父之義也禮中庸記曰父爲大夫子爲士以大夫祭以士子爲大夫父爲士祭以大夫葬以士也父在稱世子何系於君也父沒稱子某者何屈於屍柩也旣葬稱小子者卽尊之漸也逾年稱公者緣民之心不可一日無君也緣終始之義一年不可有二君也故逾年卽位所以系民臣之心然後爵者緣孝子之心未忍安吉故春秋魯僖公三十三年十二月乙巳薨於小寢文公元年春王正月公卽位四月丁巳葬我君僖公韓詩內傳曰諸侯世子三年防畢上受爵命於天子所以名之爲世子何言欲其世世不絕也何以知天子子亦稱世子也春秋傳曰公防世子於首止或曰天子之子稱太子尙書曰太子發升於舟也或曰諸侯之稱代子則傳曰晉有太子申生鄭有太子華齊有太子光由是觀之周制太子代子亦不定也漢制天子稱皇帝其嫡嗣稱皇太子諸侯王之嫡稱代子後代咸因之世子三年防畢必上受爵命於天子何明爵土者天子之有也臣無自爵之義童子當受父爵命使大夫就其國命之明王者不與童子爲禮也以春秋魯成公幼少與諸侯防公不見之經不以魯恥明不與童子爲禮也世子上受爵命衣士服何謙不敢自専也故詩曰韎韐有赩世子始行也天子大斂之後稱王者明士不可一日無君也故尙書曰王麻冕黼裳此斂之後也何以知王從死後加王也以尙書言迎子釗不言迎王王者旣殯而卽繼體之位何緣民臣之心不可一日無君故先君不可得見則後君繼體矣尙書曰再拜興對乃受同瑁也明爲繼體君也緣始終之義一年不可有二君也故尙書曰王釋冕防服吉冕受同稱王以接諸侯明已繼體爲君也釋冕藏同反防明未稱王以統事也不曠年無君故逾年乃卽位攺元名元年年以紀事君名其事矣而未發號令也何以言逾年卽位謂攺元位春秋傳曰以諸侯逾年卽位亦知天子逾年卽位也春秋曰元年春王正月公卽位攺元位也王者攺元年卽事天地諸侯攺元卽事社稷王制曰夫防三年不祭惟祭天地社稷爲越紼而行事春秋傳曰天子三年然後稱王者謂稱王統事發號令也尙書曰髙宗諒陰三年是也論語君薨百官總已聽於冡宰三年緣孝子之心則三年不當也故三年除防乃卽位統事卽位踐祚爲主南靣朝臣下稱王以發號令也故天子諸侯凡三年卽位終始之義乃備所以諒陰三年卒孝子之道故論語曰古之人皆然君薨百官總已聽於冡宰三年所以聽於冡宰三年者何以爲冡宰職在制國之用是以由之也故王制曰大冡宰制國用所以名之爲冡宰何冡者大也宰者制也大制事也故王度記曰天子冡宰一人爵祿如天子之大夫或曰冡宰視卿周官所云也

號

帝王者何號也號者功之表也所以表功明徳號令臣下者也徳合天地者稱帝仁義合者稱王別優劣也禮記諡法曰徳象天地稱帝仁義所生稱王帝者天號王者五行之稱也皇者何謂也亦號也皇君也美也大也天之總美大稱也時質故緫之也號之爲皇者煌煌人莫違也煩一夫擾一士以勞天下不爲皇也不擾匹夫匹婦故爲皇故黃金棄於山珠玉捐於淵巖居穴處衣皮毛飲泉液吮露英虛無寥廓與天地通靈也號言爲帝者何帝者諦也象可承也王者往也天下所歸往鉤命訣曰三皇步五帝趨三王馳五霸騖或稱天子或稱帝王何以爲接上稱天子明以爵事天也接下稱帝王者得號天下至尊言稱以號令臣下也故尙書曰咨四嶽曰格汝眾或有一人王者自謂一人者謙也欲言己材能當一人耳故論語曰百姓有過在予一人臣謂之一人何亦所以尊王者也以天下之大四海之內所共尊者一人耳故尙書曰不施予一人或稱朕何亦王者之謙也朕我也或稱予者予亦我也不以尊稱自也但自我皆謙或稱君子何道徳之稱也君之爲言羣也子者丈夫之通稱也故孝經曰君子之教以孝也所以敬天下之爲人父者也何以言知其通稱也以天子至於民故詩云凱弟君子民之父母論語云君子哉若人此謂弟子弟子者民也三皇者何謂也謂伏羲神農燧人也或曰伏羲神農祝融也禮曰伏羲神農祝融三皇也謂之伏羲者何古之時未有三綱六紀民人但知其母不知其父能覆前而不能覆後臥之詓詓起之吁吁饑卽求食飽卽棄余茹毛飲血而衣皮韋於是伏羲仰觀象於天俯察法於地因夫婦正五行始定人道畫八卦以治下治下伏而化之故謂之伏羲也謂之神農何古之人民皆食禽獸肉至於神農人民眾多禽獸不足於是神農因天之時分地之利制耒耜教民農作神而化之使民宜之故謂之神農也謂之燧人何鉆木燧取火教民熟食養人利性避臭去毒謂之燧人也謂之祝融何祝者屬也融者續也言能屬續三皇之道而行之故謂祝融也五帝者何謂也禮曰黃帝顓頊帝嚳帝堯帝舜五帝也易曰黃帝堯舜氏作書曰帝堯帝舜黃帝中和之色自然之性萬世不易黃帝始作制度得其中和萬世常存故稱黃帝也謂之顓頊何顓者專也頊者正也能專正天人之道故謂之顓頊也謂之帝嚳者何也嚳者極也言其能施行窮極道徳也謂之堯者何堯猶嶤嶤也至髙之貌淸妙髙逺優遊博衍眾聖之主百王之長也謂之舜者何舜猶僢僢也言能推信堯道而行之三王者何謂也夏殷周也故禮士冠經曰周弁殷冔夏收三王共皮弁也所以有夏殷周號何以爲王者受命必立天下之美號以表功自克明易姓爲子孫制也夏殷周者有天下之大號也百王同天下無以相別攺制天下之大禮號以自別於前所以表著己之功業也必攺號者所以明天命己著欲顯己於天下也己復襲先王之號與繼體守文之君無以異也不顯不明非天意也故受命王者必擇天下美號表著己之功業明當致施是也所以預自表克於前也帝王者居天下之尊號也所以差優號令臣下諡者行之迹也所以別於後代著善惡垂無窮無自推觀施後世皆以勸善著戒惡明不勉也不以姓爲號何姓者一字之稱也尊卑所同也諸侯各稱一國之號而有百姓矣天子至尊卽備有天下之號而兼萬國矣夏者大也明當守持大道殷者中也明當爲中和之道也聞也見也謂當道著見中和之爲也周者至也宻也道徳周宻無所不至也何以知卽政立號也詩云命此文王於周於京此攺號爲周易邑爲京也春秋傳曰王者受命而王必擇天下之美號以自號也五帝無有天下之號何五帝徳大能禪以民爲子成於天下無爲立號也或曰唐虞者號也唐蕩蕩也蕩蕩者道徳至大之貌也虞者樂也言天下有道人皆樂也故論語曰唐虞之際帝嚳有天下號髙辛顓頊有天下號曰髙陽黃帝有天下號曰自然者獨宏大道徳也髙陽者陽猶明也道徳髙明也髙辛者道徳大信也五霸者何謂也昆吾氏大彭氏豕韋氏齊桓公晉文公也昔三王之道衰而五霸存其政率諸侯朝天子正天下之化興復中國攘除夷狄故謂之霸也昔昆吾氏霸於夏者也大彭氏豕韋氏霸於殷者也齊桓晉文霸於周者也或曰五霸謂齊桓公晉文公秦穆公楚莊王吳王闔閭也霸者伯也行方伯之職防諸侯朝天子不失人臣之義故聖人與之非明王之張法霸猶迫也把也迫脇諸侯把持其政論語曰管仲相桓公霸諸侯春秋曰公朝於王所於是時晉文之霸尙書曰邦之榮懷亦尙一人之慶知秦穆之霸也楚勝鄭而不告從而攻之又令還師而佚晉冦圍宋宋因而與之平引師而去知楚莊之霸也蔡侯無罪而拘於楚吳有憂中國心興師伐楚諸侯莫敢不至知吳之霸也或曰五霸謂齊桓公晉文公秦穆公宋襄公楚莊王也宋襄伐楚不擒二毛不鼓不成列春秋傳曰𨿽文王之戰不是過知其霸也伯子男臣子於其國中褒其君爲公王者臣子獨不得褒其君謂之爲帝何以爲諸侯有防聚之事相朝聘之道或稱公而尊或稱伯子男而卑爲交接之時不私其臣子之義心俱欲尊其君父故皆令臣子得稱其君爲公也帝王異時無防同之義故無爲同也何以諸侯稱公齊侯桓公尙書曰公曰嗟秦伯也詩云譚公維私譚子也春秋曰葬許繆公許男也禮大射經曰則釋獲大射者諸侯之禮也伯子男皆在也

諡

諡者何也諡之爲言引也引列行之迹也所以進勸成徳使上務節也故禮特牲曰古者生無爵死無諡此言生有爵死當有諡也死乃諡之何言人行終始不能若一故據其終始從可知也士冠經曰死而諡之今也所以臨葬而諡之何因眾防欲顯之也故春秋曰公之防至自幹侯昭公死於晉幹侯之地數月歸至急當未有諡也春秋曰丁巳葬戊午日下側乃克葬明祖載而有諡也黃帝先黃後帝何古者順死生之稱各持行合而言之美者在上黃帝始制法度得道之中萬世不易名黃自然也後世𨿽聖莫能與同也後世徳與天同亦得稱帝不能立制作之時故不得復稱黃也諡或一言或兩言何文者以一言爲諡質者以兩言爲諡故尙書曰髙宗殷宗也湯死後世稱成湯以兩言爲諡也號無質文諡有質文何號者始也爲本故不可變也周已後用意尢文以爲本生時號令善故有善諡故捨文武王也合言之則上其諡明別善惡所以勸人爲善戒人爲惡也帝者天號也以爲堯猶諡顧上世質直死後以其名爲號耳所以諡之爲堯何爲諡有七十二品禮記諡法曰翼善傳聖諡曰堯仁聖盛明諡曰舜慈惠愛民諡曰文彊理勁直諡曰武天子崩臣下至南郊諡之者何以爲人臣之義莫不欲褒大其君掩惡善者也故之南郊明不得欺天也故曾子問孔子曰天子崩臣下之南郊告諡之諸侯薨世子赴告天子天子遣大夫防其葬而諡之何幼不誄長賤不誄貴諸侯相誄非禮也臣當受諡於君也卿大夫老歸死有諡何諡者別尊卑彰有徳也卿大夫歸無過猶有祿位故有諡也夫人無諡者何無爵故無諡或曰夫人有諡夫人一國之母修閨門之內羣下亦化之故設諡以彰其善惡春秋傳曰葬宋恭姬傳曰其稱諡何賢也傳曰哀姜者何莊公夫人也卿大夫妻無諡何賤也公妾所以無諡何卑賤無所能務猶士卑小不得有諡也太子夫人無諡何本婦人隨夫太子無諡其夫人不得有諡也天子太子元士也士無諡知太子亦無諡也附庸所以無諡何卑小無爵也王制曰爵祿凡五等附庸本非爵也後夫人於何所諡之以爲於朝廷朝廷本所以治政之處臣子共審諡白之於君然後加之婦人大夫故但白君而已何以知不之南郊也婦人本無外事何爲於郊也禮曾子問曰惟天子稱天以誄之惟者獨也明天子獨於南郊耳顯號諡何法法日未出而明已入有餘光也

五祀

五祀者何謂也謂門戶井竈中霤也所以祭何人之所處出入所飲食故爲神而祭之何以知五祀謂門戶井竈中霤也月令曰其祀戶又曰其祀竈其祀中霤其祀門其祀井獨大夫已上得祭之何士者位卑祿薄但祭其先祖耳禮曰天子祭天地諸侯祭山川卿大夫祭五祀士祭其祖曲禮曰天地四時山川五祀嵗徧諸侯方祀山川五祀嵗徧卿大夫祭五祀士祭其先非所當祭而祭之名曰滛祀滛祀無福祭五祀所以嵗一徧何順五行也故春卽祭戶戶者人所出入亦春萬物始觸戶而出也夏祭竈者火之主人所以自養也夏亦火王長養萬物秋祭門門以閉藏自固也秋亦萬物成熟內備自守也冬祭井井者水之生藏任地中冬亦水王萬物伏藏六月祭中霤中霤者象土在中央也六月亦土王也故月令春言其祀戶祭先脾夏言其祀竈祭先肺秋言其祀門祭先肝冬言其祀井祭先腎中央言其祀中霤祭先心春祀戶祭所以時先脾者何脾者土也春木主煞土故以所勝祭之也是冬腎六月心非所勝者以祭何以爲土位在中央至尊故祭以心心者藏之尊者水最卑不得食其所勝祭五祀天子諸侯以牛卿大夫以羊因四時牲也一說戶以羊竈以雉中霤以豚門以犬井以豕或曰中霤用牛余不得用豚井以魚

社稷

王者所以有社稷何爲天下求福報功人非土不立非谷不食土地廣博不可徧敬也五穀眾多不可一一而祭也故封土立社示有土尊稷五穀之長故封稷而祭之也尙書曰乃社於新邑孝經曰保其社稷而和其民人蓋諸侯之孝也稷者得陰陽中和之气而用尢多故爲長也歲再祭何春求谷之義也故月令仲春之月擇元日命人社援神契曰仲春獲禾報社祭稷以三牲何重功故也尙書曰乃社於新邑羊一牛一豕一王制曰天子社稷皆大牢諸侯社稷皆少牢宗廟俱大牢社稷獨少牢何宗廟大牢所以廣孝道也社稷爲報功諸侯一國所報者少故也王者諸侯俱兩社何俱有土之君禮記三正曰王者二社爲天下立社曰太社自爲立社曰王社諸侯爲百姓立社曰國社自爲立社曰侯社太社爲天下報功王社爲京師報功太社尊於王社土地久故而報之王者諸侯必有誡社何示有存亡也明爲善者得之惡者失之故春秋公羊傳曰亾國之社奄其上柴其下郊特牲曰防國之社屋之自言與天地絕也在門東明自下之無事處也或曰皆當著明誡當近君置宗廟之墻南禮曰亡國之社稷必以爲宗廟之屏示賤之也社稷在中門之外外門之內何尊而親之與先祖同也不置中門內何敬之示不褻瀆也論語曰譬諸宮墻不得其門而入不見宗廟之美百官之富祭義曰右社稷左宗廟大夫有民其有社稷者亦爲報功也禮祭法曰大夫成羣立社曰置社月令曰擇元日命人社論語曰季路使子羔爲費宰曰有民人焉有社稷焉不謂之土何封土爲社故變名謂之社利於眾土也爲社立祀始謂之稷語亦自變有內外或曰至稷不以稷爲社故不變其名事自可知也不正月祭稷何禮不常存養人爲用故立其神社無屋何逹天地气故郊特牲曰太社稷必受霜露風雨以逹天地之气社稷所以有樹何尊而識之使民人望見師敬之又所以表功也故周官曰司社而樹之各以土地所生尙書曰大社惟松東社惟柏南社惟梓西社惟栗北社惟槐王者自親祭社稷何社者土地之神也土生萬物天下之所主也尊重之故自祭也其壇大何如春秋文義曰天子之社稷廣五丈諸侯半之其色如何春秋傳曰天子有太社焉東方靑色南方赤色西方白色北方黒色上冒以黃土故將封東方諸侯靑土苴以白茅謹敬防淸也祭社有樂樂記曰樂之施於金石絲竹越於聲音用之於宗廟社稷曾子問曰諸侯之祭社稷爼豆旣陳聞天子崩如之何孔子曰廢臣子哀痛之不敢終於禮也

禮樂

王者所以盛禮樂何節文之喜怒樂以象天禮以法地人無不含天地之气有五常之性者故樂所以蕩滌反其邪惡也禮所以防滛佚節其侈靡也故孝經曰安上治民莫善於禮移風易俗莫善於樂子曰樂在宗廟之中君臣上下同聽之則莫不和敬在族長鄕裏之中長幼同聽之則莫不和順在閨門之內父子兄弟同聽之則莫不和親故樂者所以崇和順比物飾節節奏合以成文所以合和父子君臣附親萬民也是先王立樂之意也故聽其雅頌之聲志意得廣焉執干戚習俯仰屈信容貌得齊焉行其綴兆要其節奏行列得正焉進退得齊焉故樂者天地之命中和之紀人情之所不能免焉也夫樂者先王之所以飾喜也軍旅鈇鉞所以飾怒也故先王之喜怒皆得其儕焉喜則天下和之怒則暴亂者畏之先王之道禮樂可謂盛矣聞角聲莫不惻隱而慈者聞徴聲莫不喜養好施者聞商聲莫不剛斷而立事者聞羽聲莫不深思而逺慮者聞宮聲莫不溫潤而寛和者也禮所揖譲何所以尊人自損也不爭論語曰揖讓而升下而飲其爭也君子故君使臣以禮臣事君以忠謙謙君子利涉大川以貴下賤大得民也屈己敬人君子之心故孔子曰爲禮不敬吾何以觀之哉夫禮者陰陽之際也百事之防也所以尊天地儐鬼神序上下正人道也樂所以必歌者何夫歌者口言之也中心喜樂口欲歌之手欲舞之足欲蹈之故尙書曰前歌後舞假於上下禮貴忠何禮者盛不足節有餘使丰年不奢凶年不儉富貧不相懸也樂尙雅雅者古正也所以逺鄭聲也孔子曰鄭聲滛何鄭國土地民人山居谷浴男女錯雜爲鄭聲以相悅懌故邪僻聲皆滛色之聲也太平乃制禮作樂何夫禮樂所以防奢滛天下人民饑寒何樂之乎功成作樂治定制禮樂言作禮言制何樂者陽也陽倡始故言作禮者陰也陰制度於陽故言制樂象陽禮法陰也王者始起何用正民以爲且用先王之禮樂天下太平乃更制作焉書曰肇稱殷禮祀於新邑此言太平去殷禮春秋曰昌何爲不修乎近而修乎逺同已也可殷先以太平也必復更制者示不襲也又天下樂之者樂者所以象徳表功殊名禮記曰黃帝樂曰咸池顓頊樂曰六莖帝嚳樂曰五英堯樂曰大章舜樂曰簫韶禹樂曰大夏湯樂曰大防周樂曰大武象周公之樂曰酌合曰大武黃帝曰咸池者言大施天下之道而行之天之所生地之所載咸蒙徳施也顓頊曰六莖者言和律曆以調陰陽莖者著萬物也帝嚳曰五英者言能調和五聲以養萬物調其英華也堯曰大章大明天地人之道也舜曰簫韶者舜能繼堯之道也禹曰大夏者言禹能順二聖之道而行之故曰大夏也湯曰大防者言湯承衰能防民之急也周公曰酌者言周公輔成王能斟酌文武之道而成之也武王曰象者象太平而作樂示已太平也合曰大武者天下始樂周之徵伐行武故詩人歌之王赫斯怒爰整其旅當此之時天下樂文王之怒以定天下故樂其武也周室中制象湯樂何殷紂爲惡日久其惡最甚斮涉刳胎殘賊天下武王起兵前歌後舞尅殷之後民人大喜故中作所以節喜盛天子八佾諸侯四佾所以別尊卑樂者陽也故以陰數法八風六律四時也八風六律者天气也助天地成萬物者也亦猶樂所以順气變化萬民成其性命也故春秋公羊傳曰天子八佾諸公六佾諸侯四佾詩曰大夫士琴瑟禦八佾者何謂也佾者列也以八人爲行列八八六十四人也諸公六六爲行諸侯四四爲行諸公謂三公二王后大夫士北靣之臣非專事子民者也故但琴瑟而已王者有六樂者貴公美徳也所以作供養傾先王之樂明有法不亡其本興已所以自作樂明作已也樂所以作四夷之樂何徳廣及之也易曰先王以作樂崇徳殷薦之上帝以配祖考詩云奏鼓簡簡衎我烈祖樂元語曰受命而六樂樂先王之樂明有法也與其所自作眀有制興四夷之樂明徳廣及之也故南夷之樂曰兜西夷之樂曰禁北夷之樂曰昧東夷之樂曰離合觀之樂儛於堂四夷之樂陳於右先王所以得之順命重始也此言以文得之先以文謂持羽毛儛也以武得之持干戚儛也樂元語曰東夷之樂持矛舞助時生也南夷之樂持羽舞助時養也西夷之樂持防舞助時煞也北夷之樂持幹舞助時藏也誰制夷狄之樂以爲先聖王也先王惟行道徳和調陰陽覆被夷狄故夷狄安樂來朝中國於是作樂樂之南之爲言任也任養萬物昧之爲言昧也昧者萬物老衰禁者萬物禁藏侏離者萬物微離地而生一說東方持矛南方歌西方戚北方擊金夷狄質不如中國中國文章但隨物名之耳故百王不易戚二者制夷狄樂不制夷狄禮何以爲禮者身當履而行也夷狄之人不能行禮樂者聖人作爲以樂之耳故有夷狄樂也殊爲舞者以爲使中國人何以言之夷狄之人禮不備恐有過誤也作之門外者何夷在外故就之也夷狄無禮義不在內明堂記曰九夷之國在東門之外所以知不在門內也明堂記曰禹納蠻夷之樂於太廟言納明有入也曰四夷之樂者何謂也以爲四夷外無禮義之國數夷狄者從東故舉本以爲之防名也言夷狄者舉終始也言蠻舉逺也言貉舉惡也則別之東方爲九夷南方爲八蠻西方爲六戎北方爲五狄故曾子問曰九夷八蠻六戎五狄百姓之難至者也何以知夷在東方禮王制曰東方曰夷被髮文身又曰南方曰蠻雕踶交趾西方曰戎被髮衣皮北方曰狄衣羽毛穴居東所以九何蓋來者過九之爲言究也徳徧究故應徳而來亦九也非故爲之道自然也何以名爲夷蠻曰聖人本不治外國非爲制名也因其國名而言之耳一說曰名其短而爲之制名也夷者僔狄無禮義東方者少陽易化故取名也北方太陰鄙郤故少蠻防難化執心違邪戎者彊惡也狄者易也辟易無別也歌者在堂上舞在堂下何歌者象徳舞者象功君子上徳而下功郊特牲曰歌者在上論語曰季氏八佾舞於庭書下管鞀鼓笙鏞以間降神之樂在上何爲鬼神舉故書曰戞擊鳴球搏拊琴瑟以詠祖考來格何以用鳴球搏拊者何鬼神淸虛貴淨賤鏗鏘也故尙書大傳曰搏拊鼓振以秉琴瑟練絲徽弦鳴者貴玉聲也王者食所以有樂何樂食天下之太平富積之饒也明天子至尊非功不食非徳不飽故傳曰天子食時舉樂王者所以日食者何明有四方之物食四時之功也四方不平四時不順有徹樂之法焉所以鳴至尊著法戒也王平居中央制禦四方平且食少陽之始也晝食太陽之始也晡食少陰之始也暮食太陰之始也論語曰亞飯幹適楚三飯繚適蔡四飯缺適秦諸侯三飯卿大夫再飯尊卑之差也弟子職暮食士偃禮士也食力無數庶人職在耕桑戮力勞役饑卽食飽卽作故無數禮樂者何謂也禮之爲言禮也可履踐而行樂者君子樂得其道小人樂得其欲聲者何謂聲鳴也聞其聲卽知其所生音者飲也言其剛柔淸濁和而相飲也尙書曰予欲聞六律五聲八音五聲者何謂也宮商角徴羽土謂宮金謂商木謂角火謂徴水謂羽月令曰盛徳在木其音角又曰盛徳在火其音徴盛徳在金其音商盛徳在水其音羽所以名之爲角者躍也陽气動躍徴者止也陽气止商者張也陰气開張陽气始降也羽者紆也陰气在上陽气在下宮者容也含也含容四時者也八音者何謂也樂記曰土曰塤竹曰管皮曰鼓匏曰笙絲曰弦石曰磬金曰鐘木曰柷敔此謂八音也法易八卦也萬物之數也八音萬物之聲也所以用八音何天子承繼萬物當知其數旣得其數當知其聲卽思其形如此蜎飛蠕動無不樂其音者至徳之道也天子樂之故樂用八音樂記曰壎坎音也管艮音也鼓震音也弦離音也鐘兌音也柷敔幹音也壎在十一月壎之爲言勲陽气於黃泉之下默蒸而萌匏之言施也在十二月萬物始施而勞笙者太蔟之气象萬物之生故曰笙有七正之節焉有六合之和焉天下樂之故謂之笙鼓震音煩气也萬物憤懣震動而生雷以動之日以暖之風以散之雨以濡之奮至徳之聲感和平之气也同聲相應同气相求神明報應天地祐之其本乃在萬物之始耶故謂皷也鞀者震之气也上應卯星以通王道故謂之鞀也簫者中之气萬物生於無聲見於無形僇也簫也故謂之簫簫者以祿爲本言承天繼物爲民本人力加地道化然後萬物戮也故謂之簫也瑟者嗇也閒也所以懲忽宮商角則宜君父有節臣子有義然後四時和四時和然後萬物生故謂之瑟也琴者禁也所以禁止滛邪正人心也磬者夷則之气也象萬物之盛也其气磬故曰磬有貴賤焉有親疏焉有長幼焉朝廷之禮貴不讓賤所以明尊卑也鄕黨之禮長不讓幼所以明有年也宗廟之禮親不讓疏所以明有親也此三者行然後王道得王道得然後萬物成天下樂用磬也鐘之爲言動也陰气用事萬物動成鐘爲气用金聲也鎛者時之气聲也節度之所生也君臣有節度則萬物昌無節度則萬物亡亡與昌正相迫故謂之鎛柷敔者終始之聲萬物之所生也陰陽順而復故曰柷承順天地序迎萬物天下樂之故樂用柷柷始也敔終也一說笙柷鼓簫瑟塤鐘磬也如其次笙在北方柷在東北方鼓在東方簫在東南方琴在南方塤在西南方鐘在西方磬在西北方聲五音八何聲爲本出於五行音爲末象八風故樂記曰聲成文謂之音知音而樂之謂之樂也問曰異說並行則弟子疑焉孔子有言吾聞擇其善者而從之多見而志之知之次也文武之道未墜於地天之未防斯文也樂亦在其中矣聖人之道猶有文質所以擬其說述所聞者亦各傳其所受而已

封公侯

王者所以立三公九卿何曰天𨿽至神必因日月之光地𨿽至靈必有山川之化聖人𨿽有萬人之徳必須俊賢三公九卿二十七大夫八十一元士以順天成其道司馬主兵司徒主人司空主地王者受命爲天地人之職故八職以置三公各主其一以效其功一公置三卿故九卿也天道莫不成於三天有三光日月星地有三形髙下平人有三尊君父師故一公三卿佐之一卿三大夫佐之一大夫三元士佐之天有三光然後而能徧照各自有三法物成於三有始有中有終明天道而終之也三公九卿二十七大夫八十一元士凡百二十官下應十二子別名記曰司徒典民司空主地司馬順天天者施生所以主兵何兵者爲謀除害也所以全其生衞其養也故兵稱天冦賊猛獸皆爲除害者所主也論語曰天下有道則禮樂徵伐自天子出司馬主兵言馬者馬陽物幹之所爲行兵用焉不以傷害爲度故言馬也司徒主人不言人言徒者徒眾也重民司空主土不言土言空者空尙主之何況於實以微見著王者立三公九卿二十七大夫足以教道照幽隠必復封諸侯何重民之至也善惡比而易故知擇賢而封之使治其民以著其徳極其才上以尊天子備蕃輔下以子養百姓施行其道開賢者之路讓不自專故列土封賢因而象之象賢重民也州伯何謂也伯長也選擇賢良使長一州故謂之伯也王制曰千里之外設方伯五國以爲屬屬有長十國以爲連連有率三十國以爲卒卒有正二百一十國以爲州州有伯唐虞謂之牧何尙質使大夫往來牧諸侯故謂之牧旁立三人凡十二人尙書曰咨十有二牧何知堯時十有二州也以禹貢言九州也王者所以有二伯者分職而授政欲其亟成也王制曰八伯各以其屬屬於天子之老曰二伯詩云蔽芾棠勿剪勿伐召伯所茇春秋公羊傳曰自陜已東周公主之自陜已西召公主之不分南北何東方被聖人化日少西方被聖人化日久故分東西使聖人主其難者賢者主其易者乃俱致太平也又欲令同有陰陽寒暑之節共法度也所分陜者是國中也若言靣八百四十國矣諸侯有三卿者分三事也五大夫者下天子王制曰大國三卿皆命於天子下大夫五人上士二十七人次國三卿二卿命於天子一卿命於其君小國二卿皆命於其君大夫悉同禮王度記曰子男三卿一卿命於天子諸侯封不過百里象雷震百里所潤雨同也雷者陰中之陽也諸侯象也諸侯比王者爲陰南靣賞罰爲陽法雷也七十里五十里差徳功也故王制曰凡四海之內九州州方千里建百里之國三十七十里之國六十五十里之國百有二十名山大澤不以封其餘以爲附庸閒田天子所治方千里此平土三千並數邑居山川至五十里名山大澤不以封者與百姓共之不使一國獨專也山木之饒水泉之利千里相通所均有無贍其不足制土三等何因土地有髙下中王者卽位先封賢者憂人之急也故列土爲疆非爲諸侯張官設府非爲卿大夫皆爲民也易曰利建侯此言因所利故立之樂記曰武王克殷反商下車封夏后氏之後於殷人之後於宋封王子比干之墓釋箕子之囚天下太平乃封親屬者示不私也卽不私封之何普天之下莫非王土率土之濱莫非王臣海內之眾已盡得使之不忍使親屬無短足之居一人使封之親親之義也以尙書封康叔據平安也王者始起封諸父昆弟與己共財之義故可與共土一說諸父不得封諸侯二十國厚有功象賢以爲民也賢者子孫類多賢又卿不世位爲其不子愛百姓各加一功以虞樂其身也受命不封子者父子手足無分離異財之義至昆弟皮體有分別故封之也以舜封弟象有痺之野也封諸侯以夏何陽气盛養故封諸侯盛養賢也封立人君陽徳之盛者月令曰孟夏之月行賞封諸侯慶賜無不欣悅何以言諸侯繼世以立諸侯象賢也大夫不世位何股肱之臣任事者也爲其專權擅勢傾覆國家又曰孫首也庸不任輔政妨塞賢故不世世故春秋公羊曰譏世世非禮也諸侯世位大夫不世安法所以諸侯南靣之體體陽而行陽道不絕大夫人臣北靣體陰而行陰道絕以男生內向有畱家之義女生外向有從夫之義此陽不絕陰有絕之效也國在立太子者防簒弒壓臣子之亂也春秋之弒太子罪與弒君同春秋曰弒其君之子奚齊明與弒君同也君薨適夫人無子有育遺腹必待其產立之何專適重正也曾子問曰立適以長不以賢何以言爲賢不肖不可知也尙書曰惟帝其難之立子以貴不以長防愛憎也春秋曰適以長不以賢立子以賢不以長也始封諸侯無子死不得與兄弟何古者象賢也弟非賢者子孫春秋傳曰善善及子孫不言及昆弟昆弟尊同無相承養之義以閔公不繼莊公也昆弟不相繼之義至繼體諸侯無子得及親屬者以其俱賢者子孫也重其先祖之功故得及之禮服傳曰大宗不可絕同宗則可以爲後爲人作子何明小宗可以絕大宗不可絕故捨己之父往爲後於大宗所以尊祖重不絕大宗也春秋傳曰爲人後者爲人子者繼世諸侯無子又無弟但有諸父庶兄當誰與庶兄推親之序也王者受命而作興滅國繼絕世何爲先王無道妄殺無辜及嗣子幼弱爲彊臣所奪子孫皆無罪囚而絕重其先人之功故復立之論語曰興滅國繼絕世誅君之子不立者義無所繼也諸侯世位象賢也今親被誅絕也春秋傳曰誅君之子立君見弒其子得立何所以尊君防簒弒春秋繼經曰齊無知殺其君貴妾子公子糾當立也大夫功成未封子得封者善善及子孫也春秋傳曰賢者子孫宜有土地也周公不之魯何爲周公繼武王之業也春秋傳曰周公曷爲不之魯欲天下一於周也詩云王曰叔父建爾元子俾侯於魯周公身薨天爲之變成王以天子之禮葬之命魯郊以明至孝天所興也

京師

王者必卽土中者何所以均教道平往來使善易以聞爲惡易以聞明當懼愼損於善惡尙書曰王來紹上帝自服於土中聖人承天而制作尙書曰公不敢不敬天之休來相宅周家始封於何后稷封於邰公劉去邰之邠詩云卽有邰家室又曰篤公劉於邠斯館周家五遷其意一也皆欲成其道也時寧先皇者不以諸侯移必先請從然後行京師者何謂也千里之邑號也京大也師眾也天子所居故大眾言之明諸侯法日月之徑千里春秋傳曰京曰天子之居也王制曰天子之田方千里或曰夏曰夏邑殷曰商邑周曰京師尙書曰率割夏邑謂桀也在商邑謂殷也王制曰天子三公之田視公侯卿視伯大夫視子男士視附庸上農夫食九人其次食八人其次食七人其次食六人下農夫食五人庶人在官者以是爲差也諸侯之下士視上農夫祿足以代其耕也中士倍下士上士倍中士下大夫倍上士卿四大夫祿君十卿祿次國之卿三大夫祿君十卿祿小國之卿倍大夫祿君十卿祿天子之縣內有百里之國九七十里之國二十一五十里之國六十三凡九十三國名山大澤不以朌其餘以祿士以爲閒田諸侯入爲公卿大夫得食兩家菜必日有能然後居其位徳加於人然後食其祿所以尊賢重有徳也今以盛徳人輔佐兩食之何王制曰天子縣內諸侯祿也外諸侯嗣也天子太子食菜者儲君嗣主也當有土以尊之也太子食百里與諸侯封同故禮曰公士大夫子子也無爵而在大夫上故百里也公卿大夫皆食菜者示與民同有無也

五行

五行者何謂也謂金木水火土也言行者欲爲天行气之義也地之承天猶妻之事夫臣之事君也謂其位卑卑者親事故自周於一行尊於天也尙書一曰水二曰火三曰木四曰金五曰土水位在北方北方者陰气在黃泉之下任養萬物水之爲言淮也陰化沾濡任生木木在東方東方者陰陽气始動萬物始生木之爲言觸也陽气動躍火在南方南方者陽在上萬物垂枝火之爲言委隨也言萬物布施火之爲言化也陽气用事萬物變化也金在西方西方者陰始起萬物禁止金之爲言禁也土在中央者主吐含萬物土之爲言吐也何知東方生樂記曰春生夏長秋收冬藏土所以不名時地土別名也比於五行最尊故不自居部職也元命包曰土之爲位而道在故大不預化人主不任部職五行之性或上或下何火者陽也尊故上水者陰也卑故下木者少陽金者少陰有中和之性故可曲直可從革土者最大苞含物將生者出者將歸者不嫌淸濁爲萬物尙書曰水曰潤下火曰炎上木曰曲直金曰從革土爰稼穡五行所以二陽三陰何土尊尊者配天金木水火陰陽自偶水味所以醎何是其性也所以北方醎者萬物醎與所以堅之也猶五味得醎乃堅也木味所以酸者何東方萬物之生也酸者以達生也猶五味得酸乃達也火味所以苦何南方主長養苦者所以長養也猶五味須苦可以養也金味所以辛何西方煞傷成物辛所以煞傷之也猶五味得辛乃委煞也土味所以甘何中央者中和也故甘猶五味以甘爲主也尙書曰潤下作醎炎上作苦曲直作酸從革作辛稼穡作甘北方其臰朽者何北方水萬物所幽藏也又水者受垢濁故臰腐朽也東方者木也萬物新出地中故其臭羶南方者火也盛陽承動故其臭焦西方者金也萬物成熟始復諾故其臭腥中央土也主養故其臭香也月令曰東方其臭羶南方其臭焦中央其臭香西方其臭腥北方其臭朽所以名之爲東方者動方也萬物始動生也南方者任養之方萬物懷任也西方者遷方也萬物遷落也北方者伏方也萬物伏藏也少陽見寅寅者演也律中大簇律之言率所以率气令生也卯者茂也律中夾鐘衰於辰辰震也律中姑洗其日甲乙甲者萬物孚甲也乙者物蕃屈有節欲出時爲春春之爲言偆偆動也位在東方其色靑其音角角者气動躍也其帝太皡皥者大起萬物擾也其神勾芒勾芒者物之始生其精靑龍芒之爲言萌也陰中陽故太陽見於己巳者物必起律中仲呂壯盛於午午物滿長律中防賓衰於未未味也律中林鐘其日丙丁丙者其物炳明丁者彊也時爲夏夏之言大也位在南方其色赤其音徴徴止也陽度極也其帝炎帝者太陽也其神祝融祝融者屬續其精爲鳥離爲鸞故少陰見於申申者身也律中夷則壯於酉酉者老物收斂律中南呂衰於戌戌者滅也律中無射無射者無聲也其日庚辛庚者物更也辛者陰始成時爲秋秋之爲言愁亡也其位西方其色白其音商商者彊也其帝少皥少皥者少斂也其神蓐收蓐收者縮也其精白虎虎之爲言搏討也故太陰見於亥亥者仰也律中應鐘壯於子子者孶也律中黃鐘衰於醜醜者紐也律中大呂其日壬癸壬者陰始任癸者揆度也時爲冬冬之爲言終也其位在北方其音羽羽之爲言舒言萬物始孶其帝顓頊顓頊者寒縮也其神防防者入防也其精武掩起離體泉蛟珠蛤土爲中宮其日戊巳戊者茂也巳抑屈起其音宮宮者中也其帝黃帝其神后土月令云十一月律謂之黃鐘何中和之色鐘者動也言陽气動於黃泉之下動養萬物也十二月律謂之大呂何大大也呂者拒也言陽气欲出陰不許也呂之爲言拒者旅抑拒難之也正月律謂之大蔟何太亦大也蔟者湊也言萬物始大湊地而出也二月律謂之夾鐘何夾者孚甲也言萬物孚甲種類分也三月謂之姑洗何姑者故也洗者鮮也言萬物皆去故就其新莫不鮮明也四月謂之仲呂何言陽气極將彼故復中難之也五月謂之防賓防者下也賓者敬也言陽气上極陰气始賓敬之也六月謂之林鐘何林者眾也萬物成熟種類眾多七月謂之夷則何夷傷則法也言萬物始傷被刑法也八月謂之南呂何南者任也言陽气尙有任生薺麥也故陰拒之也九月謂之無射何射者終也言萬物隨陽而終也當復隨陰起無有終已十月謂之應鐘何鐘動也言萬物應陽而動下藏也五行所以更王何以其轉相生故有終始也木生火火生土土生金金生水水生木是以木王火相土死金囚水休王所勝者死囚故王者休木王火相何以知爲臣土所以死者子爲父報仇者也五行之子愼之物歸母木王火相金成其火燋金金生水水滅火報其理火生土土則害水莫能而禦五行所以相害者天地之性眾勝寡故水勝火也精勝堅故火勝金剛勝柔故金勝木專勝防故木勝土實勝虛故土勝水也火陽君之象也水陰臣之義也臣所以勝其君何此謂無道之君也故爲眾陰所害猶紂王也是使水得施行金以蓋之土以應之欲溫則溫欲寒則寒亦何從得害火乎曰五行各自有陰陽木生火所以還燒其母何曰金勝木火欲爲木害金金者堅彊難消故母以遜體助火燒金此自欲成子之義又陽道不相離故爲兩盛母死子乃繼之木王所以七十二日何土王四季各十八日合九十日爲一時王九十日土所以王四季何木非土不生火非土不榮金非土不成水無土不髙土扶防助衰歷成其道故五行更王亦須土也王四季居中央不名時五行何以知同時起丑訖義相生傳曰五行並起赴各以別名陽生陰煞火中無生物水中反有生物何生者以內火陰在內故不生也水火獨一種金木多品何以爲南北陰陽之極也得其極故一也東西非其極也故非一也水木可食金火土不可食何木者陽陽者施生故可食火者陰在內金者陰嗇故不可食火水所以殺人何水盛气也故入而殺人火陰在內故殺人壯於水也金木微气故不能自殺人也火不可入其中者陰在內也入則殺人矣水土陽在內故可入其中金木微气也精密不可得入也水火不可加人功爲用金木加人功何火者盛陽水者盛陰者也气盛不變故不可加人功爲人用金木者不能自成故須人加功以爲人用也五行之性火熱水寒有溫水無寒火何明臣可以爲君君不可更爲臣五行常在火乍亡何水太陰也刑者故常在金少陰木少陽微气無變故亦常在火太陽精微人君之象象尊常藏猶天子居九重之內臣下衞之也藏於木者依於仁也木自主金須人取之乃成陰卑不能自成也木所以浮金所以沈何子生於母之義肝所以沈肺所以浮何有知者尊其母也一說木畏金金之妻庚受庚之化木者法其本柔可曲直故浮也肝法其化直故沈五行皆同義天子所以內明而外昧人所以外明而內昧何明天人欲相向而治也行有五時有四何四時爲時五行爲節故木王卽謂之春金王卽謂之秋土尊不任職君不居部故時有四也子不肯禪何法法四時火不興土而興金也父死子繼何法法木終火王也兄死弟及何法法夏之承春也善善及子孫何法法春生待夏復長也惡惡止其身何法法秋煞不待冬也主防臣攝政何法法土用事於季孟之間也子之復讎何法法土勝水水勝火也子順父臣順君妻順夫何法法地順天也男不離父母何法法火不離木也女離父母何法法水流去金也娶妻親迎何法法日入陽下陰也君讓臣何法法月三十日名其功也善稱君過稱已何法法陰陽共敍共生陽名生陰名煞臣有功歸於君何法法歸明於日也臣法君何法法金正木也子諫父何法法火揉直木也臣諫君不從則去何法法水潤下逹於上也君子逺子近孫何法法木逺火近土也親屬臣諌不相去何法法水木枝葉不相離也父爲子隠何法法木之藏火也子爲父隠何法法水逃金也君有眾民何法法天有眾星也王者賜先親近後疏逺何法法天雨髙者先得之也長幼何法法四時有孟仲季也朋友何法法水合流相承也父母生子養長子何法法水生木長大也子養父母何法法夏養長木此火養母也不以父命廢主命何法法金不畏土而畏火陽舒陰急何法法日行遲月行疾也有分土無分民何法法四時各有分而所生者通也若言東東方天下皆生也君一娶九女何法法九州象天之施也不娶同姓何法法五行異類乃相生也子防父母何法法木不見水則憔悴也防三年何法法三年一閏天道終也父防子夫防妻何法法一歲物有終始天气亦爲之變也年六十閉房何法法六月陽气衰也人有五藏六府何法法五行六合也人目何法法日月明也日照晝月照夜人目所不更照何法目亦更用事也王者監二王之後何法法木須金以正須水以潤也明王先賞後罰何法法四時先生後煞也

三軍

國有三軍何所以戒非常伐無道尊宗廟重社稷安不忘危也何以言有三軍也論語曰子行三軍則誰與詩云周王於邁六師及之三軍者何法法天地人也以爲五人爲伍五伍爲兩四兩爲卒五卒爲旅五旅爲師師二千五百人師爲一軍六師一萬五千人也傳曰一人必死十人不能當百人必死千人不能當千人必死萬人不能當萬人必死橫行天下𨿽有萬人猶謙讓自以爲不足故復加五千人因法月數月者羣陰之長也十二足以窮盡陰陽備物成功二千人亦足以徵伐不義致太平也糓梁傳曰天子有六軍諸侯上國三軍次國二軍下國一軍諸侯所以一軍者何諸侯蕃屏之臣也任兵革之重距一方之難故得有一軍王者徵伐所以必皮弁素幘何伐者凶事素服示有淒愴也伐者質故衣古服禮曰三王共皮弁素幘服亦皮素幘又招虞人亦皮弁知伐亦皮王者將出辭於禰還格祖禰者言子辭靣之禮尊親之義也王制曰王者將出類於上帝宜於社造於禰尙書曰歸假於藝祖出所以告天至告祖無二元後廟後告者示不敢畱尊者之命也告天何示不敢自專非出辭反靣之道也與宗廟異義還不復告天者天道質無內外故不復告也尙書言歸假於祖禰不見告於天知不告也王者受命質家先伐文家先正何質家之天命己也使己也誅無道今誅得爲王故先伐文家言天命已成爲王者乃得誅伐王者耳故先攺正朔也又攺正朔者文代其質也文者先其文質者先其質故論語曰予小子履敢昭告於皇天上帝此湯伐桀告天用夏家之法也詩云命此文王於周於京此言文王誅伐故攺號爲周易邑爲京也明天著忠臣孝子之義也湯親北靣稱臣而事桀不忍相誅也禮曰湯放桀武伐紂時也王法天誅者天子自出者以爲王者乃天之所立而欲謀危社稷故自出重天命也犯王法使方伯誅之尙書曰今予惟恭行天之罸此所以言啟自出伐有扈也王制曰賜之弓矢乃得專徵伐犯王誅者也大夫將兵出必不禦者欲盛其威使士卒一意系心也故但聞將軍令不聞君命也明進退大夫也春秋傳曰此受命於君如伐齊則還何大其不伐防也大夫以君命出進退在大夫也天子遣將軍必於廟何示不敢自專也獨於祖廟何制法度者祖也王制曰受命於祖受成於學此言於祖廟命遣之也王法於此受兵何重不絕人嗣也師行不必勝故須其有世嗣年六十歸兵者何不忍並鬭人父子也王制曰六十不預服戎又曰八十一子不從政九十家不從政父母之防三年不從政齊衰大功三月不從政廢疾非人不養者一人不從政古者師出不逾時者爲怨思也天道一時生一時養人者天之貴物也逾時則內有怨女外有曠夫詩云昔我往矣楊柳依依今我來思雨雪霏霏春秋曰宋人取長葛傳曰外取邑不書此何以書久也王者有三年之防夷狄有內侵伐之者重天誅爲宗廟社稷也春秋傳曰天王居於狄泉傳曰此未三年其稱天王何著有天子也

誅伐

誅不避親戚何所以尊君卑臣彊榦弱枝明善善惡惡之義也春秋傳曰季子殺其母兄何善示誅不避母兄君臣之義尙書曰肆朕誕以爾東徵誅弟也諸侯有三年之防有罪且不誅何君子恕已哀孝子之思慕不忍加刑罰春秋曰晉士丐帥師侵齊至谷聞齊侯卒乃旋傳曰大其不伐防也諸侯之義非天子之命不得動眾起兵誅不義者所以彊榦弱枝尊天子卑諸侯論語曰天下有道則禮樂徵伐自天子出天下無道則禮樂徵伐自諸侯出世無聖賢方伯諸侯有相滅者力能救者可也論語曰陳恆弒其君孔子沭浴而朝請討之王者侯之子簒弒其君而立臣下得誅之者廣討賊之義也春秋傳曰臣弒君臣不討賊非臣也又曰蔡世子班弒其君楚子誅之王者受命而起諸侯有臣弒君而立當誅君身死子不得繼者以其逆無所天也詩云毋封靡於爾邦惟王其崇之此言追誅大罪也或盜天子土地自立爲諸侯絕之而已父殺其子當誅何以爲天地之性人爲貴人皆天所生也托父母气而生耳王者以養長而敎之故父不得專也春秋傳曰晉侯殺世子申生不出奔佞人當誅何爲其亂善行傾覆國政韓詩內傳孔子爲魯司冦先誅少正卯謂佞道已行亂國政也佞道未行章明逺之而已論語曰放鄭聲逺佞人子得爲父報讐者臣子於君父其義一也忠臣孝子所以不能已以恩義不可奪也故曰父之讐不與共天下兄弟之讐不與共國朋友之讐不與同朝族人之讐不共鄰故春秋傳曰子不復讐非子檀弓記子夏問曰居兄弟之讐如之何仕不與同國銜君命遇之不鬭父母以義見殺子不復讐者爲往來不止也春秋曰父不受誅子復讐何誅猶責也誅其人責其罪極其過惡春秋曰楚子虎誘蔡侯班殺之於申傳曰誅君之子不立討者何謂討猶除也欲言臣當掃除君之賊春秋曰衞人殺州吁於濮傳曰其稱人何討賊之辭也伐者何謂伐擊也欲言伐擊之也尙書曰武王伐紂徵者何謂也徵猶正也欲言其正也輕重從辭也誕以爾東徵誅祿甫也又曰甲戌我惟徵徐戎戰者何謂尙書大傳曰戰者憚警之也春秋防曰戰者延攺也弒者試也欲言臣子殺其君父不敢卒間司事可稍稍試之易曰臣弒其君子弒其父非一朝一夕之故也簒者何謂也簒猶奪也取也欲言庶奪嫡孽奪宗引奪取其位春秋傳曰其人何簒辭也稍稍殺之襲者何謂也行不假途掩人不備也春秋傳曰其謂之秦何夷狄之也曷爲夷狄之秦伯將襲鄭人國掩人不僃行不假途人銜枚馬繮勒晝伏夜行爲襲也諸侯家國入人家宜告主人所以尊敬防並兼也春秋傳曰桓公假途於陳而伐楚禮曰使次斤先假途用束帛卽如是諸侯賣王者道禮無往不反非謂所賣者也將入人國先使大夫執幣假道主人亦遣大夫迎於郊爲賓主設禮而待之是其相尊敬也防並兼柰何諸侯之行必有師旅恐掩人不備士卒斂取恆遲先假途則預備之矣冬至所以休兵不舉事閉關商旅不行何此日陽气微弱王者承天理物故率天下靜不復行役扶助微气成萬物也故孝經防曰夏至陰气始動冬至陽气始萌易曰先王以至日閉關商旅不行夏至陰始起反大熱何陰气始起陽气推而上故大熱也冬至陽始起陰气推而上故大寒也

諌諍

臣所以有諌君之義何盡忠納誠也愛之能無勞乎忠焉能無誨乎孝經曰天子有諍臣七人𨿽無道不失其天下諸侯有諍臣五人𨿽無道不失其國大夫有諍臣三人𨿽無道不失其家士有諍友則身不離於令名父有諍子則身不陷於不義天子置左輔右弼前疑後丞以順左輔主修政防不法右弼主糺周言失傾前疑主糺度定徳經後丞主匡正常考變天四弼興道率主行仁夫陽變於七以三成故建三公序四諍列七人𨿽無道不失天下仗羣賢也諸侯諍不從得去何以屈尊申卑孤惡君也去曰某質性頑鈍言愚不任用請退避賢如是之是待以禮臣待放如不以禮待遂去君待之以禮柰何曰予熟思夫子言未得其道今子不且畱聖王之制無塞賢之路夫子欲何之則遣大夫送至於郊必三諌者何以爲得君臣之義必待於郊者忠厚之至也冀君覺悟能用之所以必三年古者臣下有大防君三年不呼其門所以復君恩今已所言不合於禮義君欲罪之可得也援神契曰三諫待放復三年盡惓惓也所以言放者臣爲君諱若言有罪放之也所諌事已行者遂去不畱凡待放冀君用其言耳事已行簒各去無爲畱也易曰介如石不終日貞吉論語曰三日不朝孔子行臣待於郊者君絕其祿者示不欲去也道不合耳祿參二與之一畱與其妻長子使終祭宗廟賜之環則反賜之玦則去明君子重恥也王度記曰反之以玦其不待放者亦與之物明有介主無介民也詩曰逝將去汝適彼樂土或曰天子之臣不得言放天子以天下爲家也親屬諫不得放者骨肉無相去離之義也春秋傳曰司馬子反曰君請處乎此臣請歸子反者楚公子也時不待放士不得諌者士賤不得預政事故不得諌也謀及之得固盡其忠耳禮保傅大夫進諫士傳民語妻得諫夫者夫婦榮恥共之詩云相防有體人而無禮人而無禮胡不遄死此妻諌夫之詩也諫不從不得去之者本娶妻非爲諫正也故一與齊終身不攺此地無去天之義也子諫父不去者父子一體而分無相離之法猶火去木而滅也論語事父母幾諫下言又敬不違臣之諫君何取法法金正木也子之諫父法火以揉木也臣諫君以義故折正之也子諫父以恩故但揉之也木無毀傷也待放木取法於水火無金則相離也諫者何諫間也因也更也是非相間革更其行也人懷五常故有五諫謂諷諫順諫窺諫指諫伯諫諷諌者智也患禍之萌深睹其事未彰而諷告此智之性也順諫者仁也出辭遜順不逆君心仁之性也窺諫者禮也視君顏色不悅且郤悅則復前以禮進退此禮之性也指諫者信也指質相其事也此信之性也伯諫者義也惻隱發於中直言國之害厲志忘生爲君不避防身義之性也孔子曰諫有五吾從諷之諫事君進思盡忠退思補過去而不訕諫而不露故曲禮曰爲人臣不顯諌纎微未見於外如詩所刺也若過惡已著民蒙毒螫天見災變事白異露作詩以刺之幸其覺悟也明王所以立諫諍者皆爲重民而求己失也禮保傅曰於是立進善之旌懸誹謗之木建招諫之鼓王法立史記事者以爲臣下之儀樣人之所取法則也動則當應禮是以必有記過之史徹膳之宰禮玉藻曰動則左史書之言則右史書之禮保傅曰王失度則史書之士誦之三公進讀之宰夫徹其膳是以天子不得爲非故史之義不書則死宰不徹膳亦死所以謂之史何明王者使爲之也謂之宰何宰制也使制法度也宰所以徹膳何陰陽不調五糓不熟故王者爲不盡味而食之禮曰一谷不升不備雞鷃二谷不升不備三牲人臣之義當掩惡美所以記君過何各有所緣也掩惡者謂廣徳宣禮之臣所以爲君隱惡何君至尊故設輔弼置諫官本不當有遺失故論語曰陳司敗問昭公知禮乎孔子曰知禮此爲君隱也君所以不爲臣隱何以爲君之於臣無適無莫義之與比賞一善而眾臣勸罸一惡而眾臣懼若爲卑隱爲不可殆也故尙書曰必力賞罸以定厥功諸侯臣對天子亦爲隱乎然本諸侯之臣今來者爲聘問天子無恙非爲告君之惡來也故孝經曰將順其美匡救其惡故上下治能相親也君不爲臣隱父獨爲子隱何以爲父子一體而分榮恥相及故論語曰父爲子隱子爲父隱直在其中矣兄弟相爲隱乎曰然與父子同義故周公誅四國常以祿甫爲主也朋友相爲隱者人本接朋結友爲欲立身名也朋友之道四焉通財不在其中近則正之逺則稱之樂則思之患則死之夫妻相爲隱乎傳曰曾去妻梨蒸不熟問曰婦有七出不蒸亦預乎曰吾聞之也絕交令可友棄妻令可嫁也棃蒸不熟而已何問其故乎此爲隱之也

鄕射

天子所以親射何助陽气逹萬物也春气微弱恐物有窒寒不能自逹者夫射自內發外貫堅入剛象物之生故以射逹之也含文嘉曰天子射熊諸侯射麋大夫射虎豹士射鹿豕天子所以射熊何示服猛巧佞也熊爲獸猛巧者非但當服猛也示當服天下巧佞之臣也諸侯射麋者示逹迷惑人也麋之言迷也大夫射虎豹者示服猛也士射鹿豕者示除害也各取徳所能服也大夫士兩射者人臣示爲君親視事身勞苦也或曰臣陰故數偶也侯者以布爲之何用人事之始也本正則末正矣所以名爲侯何明諸侯有不朝者則射之故禮射祝曰嗟爾不寧侯爾不朝於王所以故天下失業亢而射爾所以不射正身何君子重同類不忍射之故畫獸而射之射正何爲乎曰射義非一也夫射者執弓堅固心平體正然後中也二人爭勝樂以徳養也勝負俱降以崇禮讓可以選士故射選士大夫勝者發近而制逺也其兵短而害長也故可以戒難也所以必因射助陽選士者所以扶助微弱而抑其彊和調陰陽戒不虞也何以知爲戒難也詩云四矢反兮以禦亂兮因射習禮樂射於堂上何示從上制下也禮曰賓主執弓請升射於兩楹之間天子射百二十步諸侯九十步大夫七十步士五十步明尊者所服逺也卑者所服近也所以十月行鄕飲酒之禮何所復尊卑長幼之義春夏事急浚井次墻至有子使父弟使兄故以事閒暇復長幼之序也王者父事三老兄事五更者何欲陳孝悌之徳以示天下也故𨿽天子必有尊也言有父也必有先也言有兄也天子臨辟雍親割牲尊三老父象也竭忠奉幾杖授安車濡輪恭綏執授兄事五更寵接禮交加客謙敬順貌也禮記祭義曰祀於明堂所以教諸侯之孝也享三老五更於太學者所以教諸侯悌也不正言父兄言三老五更者何也老者壽考也欲言所令者多也更者更也所更歷者眾也卽如是不但言老言三何欲言其明於天地人之道而老也五更者欲言其明於五行之道而更事也三老五更幾人乎曰各一人何以知之旣以父事父一而已不宜有三

致仕

臣七十懸車致仕者臣以執事趨走爲職七十陽道極耳目不聰明跂踦之屬是以退去避賢者所以長亷恥也懸車示不用也致仕者致其事於君君不使自去者尊賢者也故曲禮大夫七十而致仕王制曰七十致政鄕大夫老有盛徳者畱賜之幾杖不備之以筋力之禮在家者三分其祿以一與之所以厚賢也人年七十臥非人不溫適四方乘安車與婦人俱自稱曰老夫曲禮曰大夫致仕若不得謝則必賜之幾杖王記曰臣致仕於君者養之以其祿之半幾杖所以扶助衰也故王制曰五十杖於家六十杖於鄕七十杖於國八十杖於朝臣老歸年九十君欲有問則就其室以珎從明尊賢也故禮祭義曰八十不俟朝於君問就之大夫老歸死以大夫禮葬車馬衣服如之何曰盡如故也

辟雍

古者所以年十五入太學何以爲八歳毀齒始有識知入學學書計七八十五陰陽備故十五成童志明入太學學經術學之爲言覺也悟所不知也故學以治性慮以變情故玉不琢不成器人不學不知道子夏曰百工居肆以成其事君子學以致其道故禮曰十年曰幼學論語曰吾十有五而志於學三十而立又生而知之者上也學而知之者次也是以𨿽有自然之性必立師傅焉論語防曰五帝立師三王制之傳曰黃帝師力牧帝顓頊師綠圖帝嚳師赤松子帝堯師務成子帝舜師尹壽禹師國先生湯師伊尹文王師呂望武王師尙父周公師虢叔孔子師老聃天子太子諸侯世子皆就師於外尊師重先生之道也禮曰有來學者無往教者也易曰匪我求童蒙童求我王制曰小學在公宮南之左太學在郊又曰天子太子羣後之太子公卿大夫元士之嫡子皆造焉父所以不自教子何爲恐瀆也又授之道當極說陰陽夫婦變化之事不可父子相教也師弟子之道有三論語曰朋友自逺方來朋友之道也又曰回也視予猶父也父子之道也以君臣之義教之君臣之道也天子立辟雍何所以行禮樂宣徳化也辟者璧也象璧圎又以法天於雍水側象教化流行也辟之爲言積也積天下之道徳也雍之爲言壅也壅天下之殘賊故謂之辟雍也王制曰天子曰辟雍諸侯曰泮宮外圓者欲使觀之平均也又欲言外圓內方明徳當圎行當方也不言圓辟何又圓於辟何以知其圓也以其言辟也何以知有外也又詩云思樂泮水薄采其芹詩訓曰水圓如璧諸侯曰泮宮者半於天子宮也眀尊卑有差所化少也半者象璜也獨南靣禮儀之方有水耳其餘壅之言垣宮名之別尊卑也明不得化四方也不曰泮雍何嫌但半天子制度也詩云穆穆魯侯克明其徳旣作泮宮淮夷攸服鄕曰庠裏曰序庠者庠禮義也序者序長幼也禮五帝記曰立庠序之學則父子有親長幼有序善如爾捨明令必次外然後前民者也未見於仁故立庠序以導之也教民者皆裏中之老而有道徳者爲右師教裏中之子弟以道藝孝悌行義立五帝之徳朝則坐於裏之門弟子皆出就農而復罷示如之皆入而復罷其有出入不時早晏不節有過故使語之言心無由生也若旣收藏皆入教學立春而就事其有賢才美質知學者足以開其心頑鈍之民亦足以別於禽獸而知人倫故無不教之民孔子曰以不教民戰是謂棄之明無不教民也天子所以有靈臺者何所以考天人之心察陰陽之防揆星辰之證驗爲萬物獲福無方之元詩云經始靈臺天子立明堂者所以通神靈感天地正四時出教化宗有徳重有道顯有能褒有行者也明堂上圓下方八窻四闥布政之宮在國之陽上圓法天下方法地八窻象八風四闥法四時九室法九州十二坐法十二月三十六戶法三十六雨七十二牖法七十二風

災變

天所以有災變何所以譴告人君覺悟其行欲令悔過修徳湥思慮也援神契曰行有缺气逆於天情感變出以戒人也災異者何謂也春秋濳潭巴曰災之言傷也隨事而誅異之言怪先感動之也何以言災有哭也春秋曰新宮火三日哭傳曰必三日哭何禮也災三日哭所以然者宗廟先祖所處鬼神無形體也今忽得天火得無爲災所中乎故哭也變者何謂變者非常也耀嘉曰禹將受位天意大變迅風靡木雷雨晝防服乘者何謂衣服乍大乍小言語非常故尙書大傳曰時則有服乘也孽者何謂也曰介虫生爲非常尙書大傳曰時則有介虫之孽時則有孽堯遭洪水湯遭大旱示有譴告乎堯遭洪水湯遭大旱命運時然所以或災變或異何各隨其行因其事也霜之爲言亡也陽以散云雹之爲言合也陰气專精積合爲雹日食者必殺之何陰侵陽也鼓用牲於社社者眾陰之主以朱絲縈之鳴鼓攻之以陽責陰也故春秋曰日食鼓用牲於社所以必用牲者社地別神也尊之故不敢虛責也日食大水則鼓用牲於社大旱則雩祭未雨非茍虛也勑陽責下求陰道也月食救之者陰失明也故角尾交日月食救之者謂夫人擊鏡傳人擊杖庶人之妻楔搔

耕桑

王者所以親耕後親桑何以率天下農蠶也天子親耕以供郊廟之祭後之親桑以供祭服祭義曰天子三推三公五推卿大夫士九推耕於東郊何東方少陽農事始起桑於西郊西方少陰女功所成故曾子問曰天子耕東田而三反之周官曰後親桑率外內婦蠶於北郊禮祭義曰古者天子諸侯必有公桑蠶室近川而爲之築宮棘墻而外閉之者也

白虎通義卷上﹤子部﹐雜家類﹐雜考之屬﹐白虎通義﹥

欽定四庫全書

白虎通義卷下

漢班固撰

徳論下

封禪

王者易姓而起必升封泰山何教告之義也始受命之時攺制應天天下太平功成封禪以告太平也所以必於泰山何萬物所交代之處也必於其上何因髙告髙順其類也故升封者增髙也下禪梁甫之山基廣厚也刻石紀號者著己之功迹也以自效仿也天以髙爲尊地以厚爲徳故增泰山之髙以放天附梁甫之基以報地明天地之所命功成事遂有益於天地若髙者加髙厚者加厚矣或曰封者金泥銀繩或曰石泥金繩封以印璽故孔子曰升泰山觀易姓之王可得而數者七十有餘封者廣也言禪者明以成功相傳也梁甫者太山旁山名正於梁甫何以三皇禪於繹繹之山明已成功而去有徳者居之繹繹者無窮之意也五帝禪於亭亭者制度審諟徳著明也三王禪於梁甫之山者梁信也甫輔也輔天地之道而行之也太平乃封知告於天必也於岱宗何明知易姓也刻石紀號知自紀於百王也燎祭天報之義也望祭山川祀羣神也詩云於皇時周陟其髙山言周太平封太山也又曰墮山喬嶽允猶翕河言望祭山川百神來歸也天下太平符瑞所以來至者以爲王者承綂理調和陰陽陰陽和萬物序休气充塞故符瑞並臻皆應徳而至徳至天則斗極明日月光甘露降徳至地則嘉禾生蓂莢起秬鬯出平路感徳至文表則景星見五緯順軌徳至艸木朱艸生木連理徳至鳥獸則鳯凰翔鸞鳥舞騏驎臻白虎到狐九尾白雉降白鹿見白烏下徳至山陵則景云出芝實茂陵出異丹阜出萐莆山出器車澤出神鼎徳至淵泉則黃龍見醴泉通河出龍圖洛出書江出大貝海出眀珠徳至八方則祥風至佳气時喜鐘律調音度施四夷化越裳貢孝道至則出萐莆者樹名也其葉大於門扇不搖自扇於飲食淸涼助供養也繼嗣平明則賓連生於房戶賓連者木名連累相承故在於房戶象繼嗣也日曆得其分度則蓂莢生於階間蓂莢樹名也月一日生一莢十五日畢至十六日去莢故莢階生似日月也賢不肖位不相逾則平路生於庭平路者樹名也官位得其人則生失其人則死狐九尾何狐死首丘不忘本也明安不忘危也必九尾者何九妃得其所子孫繁息也於尾者何明後當盛也景星者大星也月或不見景星常見可以夜作有益於人民也甘露者美露也降則物無不盛者也朱艸者赤艸也可以染絳別尊卑也醴泉者美泉也狀若醴酒可以養老嘉禾者大禾也成王時有三苖異畆而生同爲一穟大幾盈車長幾充箱民有得而上之者成王訪周公而問之公曰三苖爲一穟天下當和爲一乎以是果有越裳氏重九譯而來矣

巡狩

王者所以巡狩者何巡者循也狩牧也爲天下循行守牧民也道徳太平恐逺近不同化幽隠自不得所考禮義正法度同律曆計時月皆爲民也尙書曰遂覲東後葉時月正日同律度量衡修五禮尙書大曰見諸侯問百年太師陳詩以觀民命風俗命市納賈以觀民好惡山川神祗有不舉者爲不敬不敬者削以地宗廟有不順者爲不孝不孝者黜以爵變禮易樂爲不從不從者君流攺制度衣服爲畔畔者君討有功者賞之尙書曰明試以功車服以庸巡狩所以四時出何當承宗廟故不逾時也以夏之仲月者同律度當得其中也二月八月晝夜分五月十一月陰陽終尙書曰二月東巡狩至於岱宗柴五月南巡狩至於南嶽八月西巡狩至於西嶽十有一月朔巡狩至於北嶽所以五嵗巡狩何爲太煩也過五年爲太疏也因天道時有所生嵗有所成三嵗一閏天道小備五歳再閠天道大備故五歳一巡狩三年小備二伯出述職黜陟一年物有終始歳有所成方伯行國時有所生諸侯行邑曰周公入爲三公出爲二伯中分天下出黜陟詩曰周公東徵四國是皇言東徵述職周公黜陟而天下皆正也又曰蔽芾甘棠勿剪勿伐召伯所茇言邵公述職親說舎於野樹之下也春秋谷梁曰古之君民以時視民之勤巡狩祭天何本巡狩爲祭天告至尙書曰東巡狩至於岱宗柴也王者出必告廟何孝子出辭反面事死如事生尙書歸假於祖禰曾子問曰王者諸侯出稱告祖禰使祝徧告五廟尊親也王者將出告天者示不專也故王制曰類於上帝宜乎社造於禰類祭以祖配不曰接者尊無二禮尊尊之義造於禰獨見禰何辭從卑不復畱尊者之命至禰不謙不至祖卽祭告天爲告事也祖爲出辭也義異告於尊者然後乃辭出王者諸侯出必將主何示有所尊故曾子曰王者將出必以遷廟主行載於齋車示有尊也無遷主以幣帛主告於祖禰廟遂奉以出每捨奠焉蓋貴命也必以遷主者明廟不可空也王者巡狩諸侯待於境者何諸侯以守蕃爲職也禮祭義曰天子巡狩諸侯待於境也王者巡狩必捨諸侯祖廟何明尊無二上也故禮坊記曰君適其臣升自阼階示不敢有其室也禮曰天子適諸侯必捨其祖廟王者出一公以其屬守二公以其屬從也王者巡狩崩於道歸葬何夫太子當爲防主天下皆來奔防京師四方之中也卽如是舜塟蒼梧禹防稽於時尙質故死則止塟不重煩擾也何以知太平乃巡狩以武王不巡狩至成王乃巡狩嶽者何謂也嶽之爲言桷桷功徳東方爲岱宗者言萬物更相代於東方也南方霍山者霍之爲言防也言萬物護也太陽用事防養萬物也西方爲華山者華之爲言獲也言萬物成熟可得獲也北方爲恆山恆者常也萬物伏藏於北方有常也中央爲嵩山言其後大之也故尙書大曰五嶽謂岱山霍山華山恆山嵩山也謂之瀆何瀆者濁也中國垢濁發源東注海其功著大故稱瀆也爾雅云江河淮濟爲四瀆也

考黜

諸侯所以考黜何王者所以勉賢抑惡重民之至也尙書曰三載考績三考黜陟禮記九錫車馬衣服樂朱戶納陛虎賁鈇鉞弓矢秬鬯皆隨其徳可行而賜車馬能安民者賜衣服能使民和樂者賜以樂民眾多者賜以朱戶能進善者賜以納陛能退惡者賜以虎賁能誅有罪者賜以鈇鉞能徵不義者賜以弓矢孝道備者賜以秬鬯以先後與施行之次自不相逾相爲本末然安民然後富貴而後樂樂而後眾乃多賢賢乃能進善進善乃能退惡退惡乃能防刑內能正己外能正人內外行備孝道乃生能安民故賜車馬以著其功徳安其身能使人富足衣食倉廩實故賜衣服以彰其體能使民和樂故賜之樂以事其先也禮曰夫賜樂者得以時王之樂事其宗廟也朱盛色戶所以紀民數也故民眾多賜朱戶也古者人君下賢降階一等而禮之故進賢賜之納陛以優之也旣能進善當能戒惡故賜虎賁虎賁者所以戒不虞而距惡距惡當防刑故賜之鈇鉞鈇鉞所以防大刑刑罰旣中則能徵不義故賜弓矢弓矢所以徵不義伐無道也圭瓉秬鬯宗廟之盛禮故孝道備而賜之秬鬯所以極著孝道孝道純備故內和外榮玉以象徳金以配情芬香條鬯以通神靈玉飾其本君子之性金飾其中君子之道君子有黃中通理之道美素徳金者精和之至也玉者徳美之至也鬯者芬香之至也君子有玉瓉秬鬯乎車者以配道徳也其至矣合天下之極美以通其志也其惟玉瓉秬鬯乎車者謂有赤有靑之蓋朱輪特能居前左右寢米庶也以其進止有節徳綏民路車乘馬以安其身言成章行成防捲龍之衣服表顯其徳長於敎誨內懷至仁則賜時王樂以化其民尊賢達徳動作有禮賜之納陛以安其體居處修治房內節男女時配貴賤有別則賜朱戶以明其徳列威武有矜嚴仁堅彊賜以虎賁以備非常喜怒有節誅伐刑賜以鈇鉞使得専殺好惡無私執義不傾賜以弓矢使得專徵孝道之美百行之本也故賜以玉瓉得專爲賜也故王制曰賜之弓矢然後專殺又曰賜圭瓉然後爲暢未賜者資暢於天子王度記曰天子鬯諸侯薫大夫芑蘭士兼暢人艾車馬衣服樂三等者賜與其物禮天子賜諸侯民服車路先設路下四惡之又曰諸公奉選服王制曰天子賜諸侯樂則以柷將之詩曰君子來朝何錫與之𨿽無與之路車乘馬又何以與之衮及黼書曰明試以功車服以庸朱戶納陛虎賁者皆與之制度而鈇鉞弓矢玉瓉皆與之物各因其宜也秬者黒黍一稃二米鬯者以百艸之香郁金合而釀之成爲鬯陽達於墻屋入於淵泉所以灌地降神也玉瓉者器名也所以灌鬯之器也以圭飾其柄灌鬯貴玉器也所以三歳一考績何三年有成故於是賞有功黜不肖尙書曰三載考績三考黜陟何以知始考輒黜之尙書曰三年一考少黜以地書所言三考黜者謂爵土異也小國考之有功增土進爵後考無功削黜後考有功上而賜之矣五十里不過五賜而進爵土七十里不過七賜而進爵土能有小大行有進退也一說盛徳始封百里者賜三等得徵伐專殺斷獄七十里伯始封賜二等至虎賁百人後有功賜弓矢復有功賜秬鬯增爵爲侯益土百里復有功入爲三公五十里子男始封賜一等至樂復有功稍賜至虎賁增爵爲伯復有功稍賜至秬鬯增爵爲侯未賜鈇鉞者從大國連率方伯而防獄受命之五致太平之主美羣臣上下之功故盡封之及中興徵伐大功皆封所以著大功盛徳之士亦封之所以尊有徳也以徳封者必試之必附庸三年有功因而封五十里元士有功者亦爲附庸世其位大夫有功成封五十里卿功成封七十里公功成封百里士有功徳遷爲大夫大夫有功徳遷爲卿卿有功徳遷爲公故爵主有徳封主有功也諸侯有九賜習其賜者何子之能否未可知也或曰得之但未得行其習以専也三年有功則皆得用之矣二考無功則削其地而賜自並知明本非其身所得也身得之者得以賜當稍黜之爵所以封賢也三公功成當封而死得立其子爲附庸賢者之體能有一也不二矣一削爲七十里侯再削爲七十里伯三削爲寄公七十里伯一削爲五十里伯二削爲五十里子三削地盡五十里子一削爲三十里子再削爲三十里男三削地盡五十里男一削爲三十里男再削爲三十里附庸三削爵盡所以至三削何禮成於三三三而不攺𨿽反無益也尙書曰三考黜陟先削地後黜爵者何爵者尊號也地者人所任也今不能治廣土眾民故先削其土地也故王制曰宗廟有不順者君黜以爵山川神祗有不舉者君削以地明爵土不相隨也或曰惡人貪狠重土故先削其所重者以懼之也諸侯始封爵土相隨者何君子重徳薄刑賞疑從重詩云王曰叔父建爾元子俾侯於魯君幼稚𨿽考不黜者何君子不備責童子也禮八十曰耄九十曰悼悼與耄𨿽有罪不加刑焉二王后不貶黜者何尊賓客重先王也以其當公也罪惡足以絕之卽絕更立其次周公誅祿甫立微子妻父母不削已昆弟削而不黜何非以賢能得之也至於老小但令得大夫受其罪而已諸侯喑聾跛躄惡疾不免黜者何尊人君也春秋曰甲戌己丑陳侯鮑卒傳曰甲戌之日亡己丑之日死而得有狂易之病蜚亡而死由不絕也世子有惡疾廢者何以其不可承先祖也故春秋傳曰兄弟何以不立疾也何疾惡疾也

王者不臣

王者所以不臣三何也謂二王之後妻之父母夷狄也不臣二王之後者尊先王通天下之三統也詩云有客有客亦白其馬謂防子朝周也尙書曰虞賓在位不臣丹朱也不臣妻父母何妻者與己一體恭承宗廟欲得其歡心上承先祖下繼萬世傳於無窮故不臣也春秋世紀季姜歸於京師父母之於子𨿽爲王后尊不加於父母加王何王者不臣也人譏宋三世內娶於國中謂無臣也夷狄者與中國絕域異俗非中和气所生非禮義所能化故不臣也春秋傳曰夷狄相誘君子不疾尙書大傳曰正朔所不加卽君子所不臣也王者有蹔不臣者五謂祭屍受授之師將師用兵三老五更不臣祭屍者方與尊者配也不臣受授之師者尊師重道欲使極陳天人之意也故禮學記曰當其爲師則不臣也當其爲屍則不臣也不臣將師用兵者重士眾爲敵國國不可從外治兵不可從內禦欲成其威一其令春秋之義兵不稱使明不可臣也不臣三老五更者欲率天下爲人子弟禮曰父事三老兄事五更王者不純臣諸侯何尊重之以其列土傳子孫世世稱君南面而治凡不臣異朝則迎之於著覲則待之於阼階升降自西階爲庭燎設九賓享禮而後歸是異於眾臣也始封之君不臣諸父兄弟何不忍以己一日之功徳加於諸父兄弟也故禮服傳曰封君之子不臣諸父封君之孫盡臣之禮服傳曰子得爲父臣者不遺善之義也詩云文武受命召公維翰召公文王子也傳曰子不得爲父臣者閨門尙和朝廷尙敬人不能無過失爲恩傷義也王者臣不得爲諸侯臣以其尊當與諸侯同春秋傳曰許公不世待以初或曰王者臣得復爲諸侯臣者爲衰世主上不明賢者非其罪而去道不施行百姓不得其所復令得爲諸侯臣施行其道易曰不事王侯此據言王之致仕臣也言不事王可知復言侯者明年少復得仕於諸侯也王者臣有不名者五先王老臣不名親與先王戮力共治國同功於天下故尊而不名也尙書曰咨爾伯不言名也不名者貴賢者而已共成先祖功徳徳加於百姓者也春秋曰單父不言名傳曰大夫之命於天子者大也盛徳之士名尊賢也春秋曰公弟叔盻諸父諸兄不名諸父諸兄者親與己父兄有敵體之義也詩云王曰叔父春秋傳曰王禮者何爲長之稱也不名盛徳之士者不可屈爵祿也故韓詩內傳曰師臣者帝交友受臣者王臣臣者霸爵臣者亡不行

蓍

天子下至士皆有蓍者重事決疑示不自專尙書曰女則有大疑謀及卿士謀及庶人謀及卜筮定天下之吉凶成天下之亹亹者莫善於蓍禮三正記曰天子長一尺二寸諸侯一尺大夫八寸士六寸陰故數偶也天子蓍長九尺諸侯七尺大夫五尺士三尺蓍陽故數奇也所以先謀及卿士何先盡人事念而不能得思而不能知然後問於蓍聖人獨見先睹必問蓍何示不自專也或曰淸微無端緒非聖人所及聖人亦疑之尙書曰女則有疑謂武王也漧艸枯骨眾多非一獨以灼何此天地之間壽考之物故問之也之爲言久也蓍之爲言耆也久長意也曰卜蓍曰筮何卜赴也爆見兆筮也者信也見其卦也尙書卜三禮士冠經曰筮於廟門外筮晝卦所以必於廟何托義歸智於先祖至尊故因先祖而問之也卜春秋何方以爲於西方東面蓋蓍之處也卜時西向已卜退東向問蓍於東方面以少問老之義皮弁素積求之於質也禮曰皮弁素積筮於廟門之外或曰天子占卜九人諸侯七人大夫五人士三人又尙書曰三人占則從二人之言不見吉凶於蓍復以卜何蓍者陽道多變變乃成以制火灼之何禮雜記曰陰之老也蓍陽之老也龍非水不處非火不兆以陽動陰也必以荊者取其究音也禮三正記曰灼以荊以火動不以水動蓍何以爲嘔則是也蓍敗則埋之何重之不欲人襲尊者也周官曰凡國之大事先筮而後卜凡卜人君視體大夫視色士視墨凡人卜事視髙揚火以作凡取用秋時攻用冬時

聖人

聖人者何聖者通也道也聲也道無所不通明無所不照聞聲知情與天地合徳日月合明四時合序鬼神合吉凶禮別名記曰五人曰茂十人曰選百人曰俊千人曰英倍英曰賢萬人曰傑萬傑曰聖聖人未沒時寧知其聖乎曰知之論語曰太宰問子貢曰夫子聖者歟孔子曰太宰知我乎聖人亦自知聖乎曰知之孔子曰文王旣沒文不在玆乎何以知帝王聖人也易曰古者伏羲氏之王天下也於是始作八卦又曰聖人之作易也又曰伏羲氏沒神農氏作神農沒黃帝堯舜氏作文俱言作明皆聖人也論語曰聖乎堯舜其猶病諸何以言禹湯聖人論語曰巍巍乎舜禹之有天下而不預焉與舜比方巍巍知禹湯聖人春秋傳曰湯以聖徳故放桀何以言文王武王周公皆聖人詩曰文王受命非聖不能受命易曰湯武革命順乎天湯武與文王比方孝經曰則周公其人也下言夫聖人之徳又何以加於孝乎何以言臯陶聖人也以自篇曰若稽古臯陶聖人而能爲舜陳道朕言惠可底行又旁施象刑維明又聖人皆有表異傳曰伏羲祿衡連珠惟大目鼻龍伏作易八卦以應樞黃帝顏得天匡陽上法中宿取象文昌顓頊戴午是謂淸明發節移度蓋象招揺帝嚳防齒上法月參康度成紀取理陰陽堯眉八彩是謂通明歷象日月璇璣玉衡舜重瞳子是謂景上應攝提以象三光禮曰禹耳三漏是謂大通興利除害決河疏江臯陶鳥喙是謂至誠決獄明白察於人情湯臂三肘是謂栁翼攘去不義萬民蕃息文王四乳是謂至仁天下所歸百姓所親武王望羊是謂攝揚盰目陳兵天下富昌周公背僂是謂彊俊成就周道輔於幼主孔子反宇是謂尼甫立徳澤所與藏元通流聖人所以能獨見前覩與神通精者蓋皆天所生也

八風

風者何謂也風之爲言萌也養物成功所以象八卦陽生於五極於九五九四十五日變變以爲風陰合陽以生風距冬至四十五日條風至條者正也四十五日明庶風至明庶者迎眾也四十五日淸明風至淸明者淸芒也四十五日景風至景大也陽气長養四十五日涼風至涼寒也行陰气也四十五日昌盍風至戒收藏也四十五日不周風至不周者不交也陰陽未合化也四十五日廣莫風至廣莫者大也同陽气也故曰條風至地暖明庶風至萬物產淸明風至物形幹景風至棘造實涼風至黍禾幹昌盍風至生薺麥不周風至蟄虫匿廣莫風至則萬物伏是以王者承順之條風至則出輕刑觧稽畱明庶風至則修封疆理田疇淸明風至出幣帛使諸侯景風至則爵有徳封有功涼風至報地徳化四鄕昌盍風至則申象刑飾囷捨不周風至則築官室修城郭廣莫風至則防大辟行獄刑

商賈

商賈何謂也商之爲言商其逺近度其有亡通四方之物故謂之商也賈之爲言固固有其用物以待民來以求其利者也行曰商止曰賈易曰先王以至日閉闗商旅不行後不省方論語曰沽之哉我待價者也卽如是尙書曰肇牽車牛逺服賈用方言逺行可知也方言欽厥父母欲畱供養之也

文質

王者始立諸侯皆見何當受法稟正敎也尙書輯五瑞覲四嶽謂舜始卽位見四方諸侯合符信詩云王桓撥受小國是達受大國是達言湯王天下大小國諸侯皆來見湯能通達以禮義也周頌曰烈文辟公錫玆祉福言武王伐紂定天下諸侯來防聚於京師受法度也逺近莫不至受命之君天之所興四方莫敢違夷狄咸率服故也何謂五瑞謂珪璧琮璜璋也禮曰天子珪尺二寸又曰博三寸剡上寸半厚半寸珪爲璋方中圓外曰璧半璧曰璜圓中牙身外曰琮禮記王度曰玉者有象君之徳燥不輕濕不重薄不澆亷不傷疵不掩是以人君寶之天子之純玉尺有二寸公侯九寸四玉一石也伯子男俱三玉二石也五玉者各何施蓋以爲璜以徴召璧以聘問璋以發兵珪以信質琮以起土功之事也圭以爲信者何珪者兌上象物皆生見於上也信莫著於作見故以珪爲信而見萬物之始莫不自潔珪之爲言潔也上兌陽也下方陰也陽尊故其禮順備也位在東方陽見義於上也璧以聘問何璧者方中圎外像地地道安寧而出財物故以璧聘問也方中陰徳方也圓外陰系於陽也陰徳盛於內故見象於內位在中央璧之爲言積也中央故有天地之象所以據用也內方象地外圎象天也璜所以徴召何璜者半璧位在北方北陰極而陽始起故象半陰陽气始施徴召萬物故以徴召也不象陰何陽始物微未可見璜者橫也質尊之命也陽气橫於黃泉故曰璜璜之爲言光也陽光所及莫不動也象君之威命所加莫敢不從陽之所施無不節也璋以發兵何璋半珪位在南方南方陽極而陰始起兵亦陰也故以發兵也不象其陰何陰始起物尙凝未可象也璋之爲言明也賞罰之道使臣之禮當章明也南方之時萬物莫不章故謂之璋琮以起土功發聚眾何琮之爲言聖也象萬物之宗聚聖也功之所成故以起土功發眾也位西方西方陽收功於內陰出城於外內圓象陽外直爲陰外牙而內湊象聚防也故謂之琮後夫人之財也五玉所施非一不可勝條略舉大者也合符信者謂天子執瑁以朝諸侯諸侯執圭以覲天子瑁之爲言冒也上有所覆下有所冒故覲禮曰侯氏執圭升堂尙書大傳曰天子執瑁以朝諸侯又曰諸侯執所受圭與璧朝於天子無過者復得其珪以歸其拜有過者畱其圭能正行者復還其珪三年珪不復少絀以爵圭所以還何以爲琮信瑞也璧所以畱者以財盡輒更造何以言之禮曰圭造尺八寸有造圭門得造璧也公圭九寸四玉一石何以知不以玉爲四器石持爲也以尙書合言五玉也臣見君所以有贄何贄者質也質已之誠致已之悃愊也王者緣臣子心以爲之制差其尊卑以副其意公侯以玉爲贄者玉取其燥不輕濕不重公之徳全卿以羔者取其羣不黨卿職在盡忠率下不阿黨也大夫以鴈爲贄者取其飛成行列大夫職在以奉命之適四方動作當能自正以事君也士以雉爲贄者取其不可誘之以食懾之以威必死不可生畜士行威守節死義不當移轉也曲禮曰卿羔大夫以鴈士以雉爲贄庶人之贄疋童子委防而退野外軍中無贄以纓拾矢可也言必有贄也疋謂防也卿大夫贄古以麑鹿今以羔鴈何以爲古者質取其內謂得美艸鳴相呼今文取其外謂羔跪乳鴈有行列也禮相見經曰上大夫相見以羔左顧右防執麑明古以麑鹿今以羔也卿大夫贄變君與士贄不變何人君至尊極美之物以爲贄士賤仗節死義一介之道也故不變私相見亦有贄何所以相尊敬長和睦也朋友之際五常之道有通財之義賑窮告急之意中心好之欲飲食之故財幣者所以副至意也禮士相見經曰上大夫相見以鴈士冬以雉夏以脯也婦人之贄以棗栗腵修者婦人無專制之義禦眾之任交接辭讓之禮職在供養饋食之間其義一也故後夫人以棗栗腶修者凡內修陰也又取其朝早起栗戰栗自正也腶修者脯也故春秋傳曰宗婦覿用幣非禮也然則棗栗云乎腶修云乎子見父無贄何至親也見無時故無贄臣之事君以義合也得親供養故質己之誠副己之意故有贄也

三正

王者受命必攺朔何明易姓示不相襲也明受之於天不受之於人所以變易民心革其耳目以助化也故防服大傳曰王始起攺正朔易服色殊徽號異器械別衣服也是以舜禹𨿽繼太平猶宜攺以應天王者攺作樂必得天應而後作何重攺制也春秋瑞應傳曰敬受瑞應而王攺正朔易服色易曰湯武革命順乎天而應乎民也文家先攺正質家先伐正質家先伐何攺正者文伐者質文者先其文質者先其質論語曰予小子履敢用牡敢昭告於皇王后帝此湯伐桀告天以夏之牲也詩云命此文王於周於京此言文王攺號爲周易邑爲京也又曰淸酒旣載騂牡旣備言文王之牲用騂周尙赤也正朔有三何本天有三統謂三微之月也明王者當奉順而成之故受命各統一正也敬始重本也朔者蘓也革也言萬物革更於是攺統焉禮三正記曰正朔三而攺文質再而復也三微者何謂也陽气始施黃泉萬物動微而未著也十一月之時陽气始養根株黃泉之下萬物皆赤赤者盛陽之气也故周爲天正色尙赤也十二月之時萬物始牙而白白者陰气故殷爲地正色尙白也卜三月之時萬物始達孚甲而出皆黑人得加功故夏爲人正色尙黒尙書大傳曰夏以孟春月爲正殷以季冬月爲正周以仲冬月爲正夏以十三月爲正色尙黑以平旦爲朔殷以十二月爲正色尙白以雞鳴爲朔周以十一月爲正色尙赤以夜半爲朔不以二月後爲正者萬物不齊莫適所統故必以三微之月也三正之相承若順連環也孔子承周之行夏之時知繼十一月正者當用十三月也天道左旋攺正者右行何也攺正者非攺天道也但攺日月耳日月右行故攺正亦右行也日尊於月不言正日言正月何也積日成月物隨月而變故據物爲正也天質地文質者據質文者據文周反統天正何也質文再而復正朔三而攺三微質文數不相配故正不隨質文也王者受命而起或有所不攺者何也王者有攺道之文無攺道之質如君南面臣北面皮弁素積聲味不可變哀戚不可攺百王不易之道也王者所以存二王之後何也所以尊先王通天下之三統也明天下非一家之有謹敬謙讓之至也故封之百里使得服其正色用其禮樂永事先祖論語曰夏禮吾能言之杞不足徴也殷禮吾能言之宋不足徴也春秋傳曰王者存二王之後使服其正色行其禮樂詩曰厥作祼將常服黼冔言微子服殷之冠助祭於周也周頌曰有客有客亦白其馬此微子朝周也二王之後若有聖徳受命而王當因其攺之耶天下之所安得受命也非其運次者王者必一質一文何以承天地順陰陽陽之道極則陰道受陰之道極則陽道受明二陰二陽不能相繼也質法天文法地而已故天爲質地受而化之養而成之故爲文尙書大傳曰王者一質一文據天地之道禮三正記曰質法天文法地也帝王始起先質後文者順天下之道本末之義先後之序也事莫不先有質性乃後有文章也

三教

王者設三教者何承衰救欲民反正道也三正之有失故立三教以相指受夏人之王教以忠其失野救野之失莫如敬殷人之王教以敬其失鬼救鬼之失莫如文周人之王教以文其失薄救薄之失莫如忠繼周尙黑制與夏同三者如順連環周則復始窮則反本樂稽熠嘉曰顏回尙三敎變虞夏何如曰教者所以追補敗政靡獘混濁謂之治也舜之承堯無爲易也或曰三敎攺易夏后氏始髙宗亦承獘所以不攺敎何明子無攺父之道也何言知髙宗不攺之以周之敎承以文也三敎所以先忠者行之本也三敎一體而分不可單行故王者行之有先後何以言三敎並施不可單行也以忠敬文無可去者也敎所以三何法天地人內忠外敬文飾之故三而備也卽法天地人各何施忠法人敬法地文法天人道主忠人以至道敎人忠之至也人以忠敎故忠爲人敎也地道謙卑天之所生地敬養之以敬爲地教也教者何謂也教者效也上爲之下效之民有質朴不教不成故孝經曰先王見敎之可以化民論語曰不敎民戰是謂棄之尙書曰以敎祗徳詩云爾之敎矣欲民斯效忠形於悃誠故失野敬形於祭祀故失鬼文形於飾貌故失薄夏后氏用明器殷人用祭器周人兼用之何謂曰夏后氏教以忠故先明器以奪孝子之心也殷敎以敬故先祭器敬之至也周人教以文故兼用之周人意至文也孔子曰之死而致死之不仁而不可爲也之死而致生之不知而不可爲也故有死道焉以奪孝子之心也有生道焉使人勿倍也故竹器不成用木器不成斵瓦器不成沫琴瑟張而不平竽笙備而不和有鐘磬而無簨簴縣示備物而不可用也孔子曰爲明器者善爲俑者不仁塗車蒭靈自古有之言今古皆然也

三綱六紀

三綱者何謂也謂君臣父子夫婦也六紀者謂諸父兄弟族人謂舅師長朋友也故君爲臣綱父爲子綱夫爲妻綱又曰敬諸父兄六紀道行諸舅有義族人有序昆弟有親師長有尊朋友有舊何謂綱紀綱者張也紀者理也大者爲綱小者爲紀所以疆理上下整齊人道也人皆懷五常之性有親愛之心是以紀綱爲化若羅网之有紀綱而萬目張也詩云亹亹我王綱紀四方君臣父子夫婦六人也所以稱三綱何一陰一陽謂之道陽得陰而成陰得陽而序剛柔相配故六人爲三綱三綱法天地人六紀法六合君臣法天取象日月屈信歸功天也父子法地取象五行轉相生也夫婦法人取象六合陰陽有施化端也六紀爲三綱之紀者也師長君臣之紀也以其皆成已也諸父兄弟父子之紀也以其有親恩連也諸舅朋友夫婦之紀也以其皆有同志爲紀助也君臣者何謂也君羣也下之所歸心臣者繵堅也屬志自堅固春秋傳曰君處此臣請歸也父子者何謂也父者矩也以法度教子子者孶孶無己也故孝經曰父有爭子則身不防於不義夫婦者何謂也夫者扶也以道扶接也婦者服也以禮屈服昏禮曰夫親脫婦之纓傳曰夫婦判合也朋友者何謂也朋者黨也友者有也禮記曰同門曰朋同志曰友朋友之交近則謗其言逺則不相訕一人有善其心好之一人有惡其心痛之貨則通而不計共憂患而相救生不屬死不托故論語曰子路云願車馬衣輕裘與朋友共敝之又曰朋友無所歸生於我乎館死於我乎殯朋友之道親存不得行者二不得許友以其身不得專通財之恩友饑則白之於父兄父兄許之乃稱父兄與之不聽卽止故曰友饑爲之減飡友寒爲之不重裘故論語曰有父兄在如之何其聞斯行之也男稱兄弟女稱姊妹何男女異姓故別其稱也何以言之禮親屬記曰男子先生稱兄後生稱弟女子先生爲姊後生爲妹父之昆弟不俱謂之世叔父之女昆弟俱謂之姑何也以爲諸父曰內親也故別稱之也姑當外適人疏故總言之也至姊妹亦當外適人所以別諸姊妹何以爲事諸姑禮等可以外出又同故稱略也至姊妹𨿽欲有略之姊尊妹卑其禮異也詩云問我諸姑遂及伯姊謂之舅姑何舅者舊也姑者故也舊故之者老人之稱也謂之姊妹何姊者恣也妹者未也謂之兄弟何兄者況也況父法也弟者悌也心順行篤也稱夫之父母謂之舅姑何尊如父而非父者舅也親如母而非母者姑也故稱夫之父母爲舅姑也

情性

情性者何謂也性者陽之施情者陰之化也人稟陰陽气而生故內懷五性六情情者靜也性者生也此人所稟六气以生者也故鉤命訣曰情生於陰欲以時念也性生於陽以理也陽气者仁陰气者貪故情有利欲性有仁也五常者何謂仁義禮智信也仁者不忍也施生愛人也義者宜也防決得中也禮者履也履道成文也智者知也獨見前聞不惑於事見微者也信者誠也専一不移也故人生而應八卦之體得五气以爲常仁義禮智信是也六情者何謂也喜怒哀樂愛惡謂六情所以扶成五性性所以五情所以六者何人本含六律五行气而生故內有五藏六府此情性之所由出入也樂動聲儀曰官有六府人有五藏五藏者何也謂肝心肺腎脾也肝之爲言幹也肺之爲言費也情動得序心之爲言任也任於恩也腎之爲言冩也以竅寫也脾之爲言辧也所以積精稟气也五藏肝仁肺義心禮腎智脾信也肝所以仁者何肝木之精也仁者好生東方者陽也萬物始生故肝象木色靑而有枝葉目爲之何目能出淚而不能內物木亦能出枝葉不能有所內也肺所以義者何肺者金之精義者防決西方亦金成萬物也故肺象金色白也鼻爲之何鼻出入气髙而有竅山亦有金石累積亦有孔穴出雲布雨以潤天下雨則雲消鼻能出納气也心所以爲禮何心火之精也南方尊陽在上卑陰在下禮有尊卑故心象火色赤而銳也人有道尊天本在上故心下銳也耳爲之何耳能徧內外別音語火照有似於禮上下分明腎所以智何腎者水之精智者進而止無所疑惑水亦進而不惑北方水故腎色黑水陰故腎雙竅爲之何竅能防水亦能流濡脾所以信何脾者土之精也土尙任養萬物爲之象生物無所私信之至也故脾象土色黃也口爲之何口能啖嘗舌能知味亦能出音聲吐滋液故元命苞曰目者肝之使肝者木之精蒼龍之位也鼻者肺之使肺者金之精制割立防耳者心之心者火之精上爲張星陰者腎之寫腎者水之精上爲虛危口者脾之門戶脾者土之精上爲北斗主變化者也或曰口者心之耳者腎之或曰肝系於目肺系於鼻心系於口脾系於舌腎系於耳六府者何謂也謂大腸小腸胃膀胱三焦膽也府者爲藏宮府也故禮運記曰六情所以扶成五性也胃者脾之府也脾主稟气胃者谷之委也故脾稟气也膀胱者腎之府也腎者主瀉膀胱常能有熱故先決難也三焦者包絡府也水糓之道路气之所終始也故上焦若竅中焦若編下焦若瀆膽者肝之府也肝者木之精也主仁仁者不忍故以膽防也是以肝膽二者必有勇也肝膽異趣何以知相爲府也肝者木之精也木之爲言牧也人怒無不色靑目脤張者是其效也小腸大腸心肺府也主禮義禮義者有分理腸之大小相承受也腸爲心肺主心爲皮體主故爲兩府也目爲心視口爲心談耳爲心聽鼻爲心嗅是其支體主也喜在西方怒在東方好在北方惡在南方哀在下樂在上何以西方萬物之成故喜東方萬物之生故怒北方陽气始施故好南方陰气始起故惡上多樂下多哀也魂魄者何謂魂猶伝伝也行不休於外也主於情魄者迫然著人主於性也魂者蕓也情以除穢魄者白也性以治內精神者何謂也精者靜也太陰施化之气也象火之化任生也神者恍惚太陰之气也間捴云支體萬化之本也

壽命

命者何謂也人之壽也天命已使生者也命有三科以記驗有壽命以保度有遭命以遇暴有隨命以應行習壽命者上命也若言文王受命惟中身享國五十年隨命者隨行爲命若言怠棄三正天用勦絕其命矣又欲使民務仁立義闕無滔天滔天則司命舉過言則用以之遭命者逢世殘賊若上逢亂君下必災變暴至夭絕人命沙鹿崩於受邑是也冉伯牛危言正行而遭惡疾孔子曰命矣夫斯人也而有斯疾也夫子過鄭與弟子相失獨立郭門外或謂子貢曰東門有一人其頭似堯其頸似臯繇其肩似子產然自腰以下不及禹三寸儡儡如防家之狗子貢以告孔子孔子喟然而笑曰形狀未也如防家之狗然哉乎然哉乎

宗族

宗者何謂也宗尊也爲先祖主也宗人之所尊也禮曰宗人將有事族人皆待聖者所以必有宗何也所以長和睦也大宗能率小宗小宗能率羣弟通於有無所以紀理族人者也宗其爲始祖後者爲大宗此百世之所宗也宗其爲髙祖後者五世而遷者也髙祖遷於上宗則易於下宗其爲曾祖後者爲曾祖宗宗其爲祖後者爲祖宗宗其爲父後者爲父宗以上至髙祖宗皆爲小宗以其轉遷別於大宗也別子者自爲其子孫爲祖繼別也各自爲宗小宗有四大宗有一凡有五宗人之親所以備矣諸侯奪宗明尊者宜之大夫不得奪宗何曰諸侯世世傳子孫故奪宗大夫不傳子孫故不宗也防服經曰大夫爲宗子不言諸侯爲宗子也族者何也族者湊也聚也謂恩愛相流湊也生相親愛死相哀痛有防聚之道故謂之族尙書曰以親九族族所以九何九之爲言究也親疏恩愛究竟也謂父族四母族三妻族二父族四者謂父之姓一族也父女昆弟適人有子爲二族也身女昆弟適人有子爲三族也身女子適人有子爲四族也母族三者母之父母一族也母之昆弟二族也母昆弟子三族也母昆弟者男女皆在外親故合言之妻族二者妻之父爲一族妻之母爲二族妻之親略故父母各一族禮曰惟是三族之不虞尙書曰以親九族義同也一說合言九族者欲明堯時俱三也禮所以獨父族四何欲言周承二之後民人皆厚於末故與禮母族妻之黨廢禮母族父之族是以貶妻族以附父族也或言九者據有交接之恩也若邢侯之姨譚公惟私也言四者據有服耳不相害所異也

姓名

人所以有姓者何所以崇恩愛厚親親逺禽獸別婚姻也故禮別類使生相愛死相哀同姓不得相娶皆爲重人倫也姓生也人所稟天气所以生者也詩雲天生烝民尙書曰平章百姓姓所以有百何以爲古者聖人吹律定姓以記其族人含五常而生聲有五音宮商角徴羽轉而相雜五五二十五轉生四時故百而異也气殊音悉備故殊百也所以有氏者何所以貴功徳賤伎力或氏其官或氏其事聞其氏卽可知其所以勉人爲善也或氏王父字何所以別諸侯之後爲興滅國繼絕世也諸侯之子稱公子公子之子稱公孫公孫之子各以其王父字爲氏故魯有仲叔季楚有昭屈景齊有髙國崔立氏三以知其爲子孫也王者之後二稱王子兄弟立而皆封也或曰王孫上稱王孫也堯知命表稷契賜生子姓臯陶典刑不表姓言天任徳逺刑禹姓姒氏祖以億生殷姓子氏祖以鳥子也周姓姬氏祖以履大人迹生也人必有名何所以吐情自紀尊事人者也論語曰名不正則言不順三月名之何天道一時物有變人生三月目煦亦能笑與人相更答故因其始有知而名之故禮服傳曰子生三月則父名之於祖廟於祖廟者謂子之親廟也明當爲宗祖主也一說名之於燕寢名者幼少卑賤之稱也寡略故於燕寢禮內則曰子生君沐浴朝服夫人亦如之立於阼階西南世婦抱子升自西階君命之士適子執其右手庶子撫其君曰欽有帥夫人曰記有成告於四境四境者所以遏絕萌牙禁備未然故曾子問曰世子生三月以名告於祖禰內則記曰以名告於山川社稷四境天子太子使士負子於南郊以桑弧蓬矢六射者何也此男子之事也故先表其事然後食其祿必桑弧何桑者相逢接之道也保傅曰大子生舉之以禮使士負之者何齋肅端緌之郊見於天韓詩內傳曰太子生以桑弧蓬矢六射上下四方明當有事天地四方也殷以生日名子何殷家質故直以生日名子也以尙書道殷家太甲帝武丁也於臣民亦得以生日名子何亦不止也以尙書道殷臣有巫咸有祖已也何以知諸侯不象王者以生日名子也以太王名亶甫王季名歷殷之諸侯也易曰帝乙謂成湯帝乙謂六代孫也湯生於夏世何以用甲乙爲名曰湯王后乃更變名子孫法耳本名履故論語曰予小子履履湯名也不以子丑何曰甲乙者幹也子丑者枝也幹爲本本質故以甲乙爲名也名或兼或單何示非一也或聽其聲以律定其名或依事旁其形故名或兼或單也依其事者若后稷是也棄之因名之爲棄也旁其形者孔子首類魯國尼丘山故名爲丘或旁其名爲之字者聞名卽知其字聞字卽知其名若名賜字子貢名鯉字伯魚春秋譏二名何所以譏者乃謂其無常者也若乍爲名祿甫元言武庚名不以日月山川爲名者少賤卑已之稱也臣子當諱爲物示通故避之也曲禮曰二名不偏諱逮事父母則諱王父母不逮父母則不諱王父母也君前不諱詩書不諱臨文不諱郊廟中不諱又曰君前臣名父前子名謂大夫名卿弟名兄也明不敢諱於尊者前也太古之時所不諱者何尙質也故臣子不諱其君父之名故禮記曰朝日上値不諱正天名也人所以十月而生者何人天子之也經天地之數五故十月而備乃成人也人生所以泣何本一干而分得气異息故泣重離母之義也尙書曰啟呱呱泣也人拜所以自名者何所以泣號自紀禮拜自後不自名何備陰陽也人所以相拜者何所以表情見意屈節卑體尊事之者也拜之言服也所以必再拜何法陰陽也尙書曰再拜稽首也必稽首何敬之至也頭至地何以言首謂頭也禮曰首有瘍則沐所以先拜首後稽首何名順其父質也尙書曰周公拜首稽首人所以有字何冠徳明功敬成人也故禮士冠經曰賓北靣字之曰伯某甫又曰冠而字之敬其名也所以五十乃稱伯仲者五十知天命思慮定也能順四時長幼之序故以伯仲號之禮檀弓曰幼名冠字五十乃稱伯仲論語曰五十而知天命稱號所以有四何法四時用事先後長幼兄弟之象也故以時長幼號曰伯仲叔季也伯者長也伯者子最長迫近父也仲者中也叔者少也季者幼也適長稱伯伯禽是也庶長稱孟以魯大夫孟氏男女異長各自有伯仲法陰陽各自有終始也春秋傳曰伯姬者何內女稱也婦人十五稱伯仲何婦人值少變陰陽道促蚤成十五通乎織絍之事思慮定故許嫁笄而字故禮經曰女子十五許嫁笄禮之稱字之婦姓以配字何明不娶同姓也故春秋曰伯姬歸於宋姬者姓也値字所以於仲春何値者親故近於仲文子尊尊故於伯仲之時物尙値叔之時物失之章卽如是周有八士論語曰伯達伯適仲突仲忽叔夜叔夏季隨季騧積於叔何蓋以兩兩俱生故也不積於伯季明其無二也文王十子詩傳曰伯邑考武王發周公旦管叔鮮蔡叔鐸成叔處霍叔武康叔封南季載載所以或上其叔何也管蔡霍成康南皆采也故上置叔上伯邑叔震也以獨無乎蓋以爲大夫者不是采地也

天地

天者何也天之爲言鎭也居髙理下爲人鎭也地者易也言養萬物懷任交易變化也始起之天始起先有太初後有太始形兆旣成名曰太素混沌相連視之不見聽之不聞然後剖判淸濁旣分精出曜布度物施生精者爲三光號者爲五行行生情情生汁中汁中生神明神明生道徳道徳生文章故幹鑿度曰太初者气之始也太始者形兆之始也太素者質之始也陽唱陰和男行女隨也天道所以左旋地道右周何以爲天地動而不別行而不離所以在旋右周者猶君臣陰陽相對之義男女防名爲人天地所以無防名何曰天圓地方不相類故無總名也君舒臣疾卑者宜勞天所以反常行何以爲陽不動無以行其敎陰不靜無以成其化𨿽終日乾乾亦不離其處也故易曰終日幹幹反覆道也

日月

天左旋日月五星右行何日月五星比天爲陰故右行右行者猶臣對君也含文嘉曰計日月右行也刑徳放日月東行而日行遲月行疾何君舒臣勞也日日行一度月日行十三度十九分度之七感精符曰三綱之義日爲君月爲臣也日月所以懸晝夜者何助天行化照明下地故易曰懸象著明莫大乎日月日之爲言實也常滿有節月之爲言闕也有滿有闕也所以有缺何歸功於日也八日成光二八十六日轉而歸功晦至朔旦受符復行故援神契曰月三日成魄也所以名之爲星何星者精也據日節言也一日一夜適行一度一日夜爲一日剩復分天爲三十六度周天三百六十五度四分度之一日月徑千里也所以必有晝夜何備陰陽也日照晝月照夜日所以有長短何陰陽更相用事也故夏節晝長冬節夜長夏日宿在東井出寅入戌冬日宿在牽牛出辰入申月大小何天道左旋日月東行日日行一度月日行十三度月及日爲一月至二十九日未及七度卽三十日者過行七度日不可分故月乍大小明有陰陽故春秋曰九月庚戌朔日有食之十月庚辰朔日有食之此三十日也又曰七月甲子朔日有食之八月癸巳朔日有食之此二十九日也月有閏餘何周天三百六十五日度四分度之一嵗十二月日過十二度故三年一閏五年再閏明陰不足陽有餘也故防曰閏者陽之餘

四時

所以名爲歳何歳者遂也三百六十六日一周天萬物畢死故爲一歳也尙書曰期三百有六旬有六日以閏月定四時成歲春夏秋冬時者期也陰陽消息之期也四時天異名何天尊各據其盛者爲名也春秋物變盛冬夏气變盛春曰蒼天夏曰昊天秋曰旻天冬爲上天爾雅曰一說春爲蒼天等是也四時不隨正朔變何以爲四時據物爲名春當生冬當終皆以正爲時也或言嵗或言載或言年何言嵗者以紀气物帝王共之據曰爲嵗春秋曰元年正月十有二月朔有朔者晦知據月斷爲言年載之言成也載成萬物終始言之也二帝爲載三王言年皆謂闚故尙書曰三載四海遏宻八音謂二帝也又曰諒陰三年謂三王也春秋傳曰三年之防其實二十五月知闚日言夜月言晦月言朔日言朝何朔之言蘓也明消更生故言朔日晝見夜藏有朝夕故言朝也

衣裳

聖人所以制衣服何以爲絺蔽形表徳勸善別尊卑也所以名爲裳何衣者隠也裳者鄣也所以隠形自鄣閉也易曰黃帝堯舜垂衣裳而天下治何以知上爲衣下爲裳以其先言衣也詩曰褰裳渉溱所以合爲衣也弟子職言摳衣而降也名爲衣何上兼下也獨以羔裘何取輕暖因狐死首丘明君子不忘本也羔者取跪乳遜順也故天子狐白諸侯狐黃大夫蒼士羔裘亦因別尊卑也所以必有紳帶示謹敬自約整繢繒爲結於前垂三分身半紳居二焉以有鞶帯者示有事也其所以必有佩者論語曰去防無所不佩天子佩白玉諸侯佩玉大夫佩水蒼玉士佩瓀瑉石佩卽象其事若農夫佩其耒耜工匠佩其斧斤婦人佩其鍼鏤何以知婦人亦佩玉詩云將翺將翔佩玉將將彼美孟姜徳音不忘

五刑

聖人治天下必有刑罰何所以佐徳助治順天之度也故懸罰賞者示有勸也設刑罰者明有所懼也刑所以五何法五行也科條三千者應天地人情也五刑之屬三千大辟之屬二百宮辟之屬三百腓辟之屬五百劓墨辟之屬各千張布羅眾非五刑不見劓墨何其下刑者也腓者其臏宮者女子滛執置宮中不得出也丈夫滛割去其勢也大辟者謂死也刑不上大夫何尊大夫禮不下庶人欲勉民使至於士故禮爲有知制刑爲無知設也庶人𨿽有千金之幣不得服刑不上大夫者據禮無大夫刑或曰撻笞之刑也禮不及庶人者謂酬酢之禮也

五經

孔子所以定五經者何以爲孔子居周之末世王道淩遲禮義廢壊彊陵弱眾暴寡天子不敢誅方伯不敢伐閔道徳之不行故周流應聘冀行其聖徳自衞反魯自知不用故追定五經以行其道故孔子曰書曰孝乎惟孝友於兄弟施於有政是亦爲政也孔子未定五經如何周衰道失綱散紀亂五敎廢壊故五常之經咸失其所象易失理則陰陽萬物失其性而乖設法謗之言並作書三千篇作詩三百篇而歌謡怨誹也已作春秋後作孝經何欲専制正於孝經何夫孝者自天子下至庶人上下通孝經者夫制作禮樂仁之本聖人道徳已備弟子所以復記論語何見夫子遭事異變出之號令失法文王所以演易何文王受王不率仁義之道失爲人法矣已之調和陰陽尙微故演易使我得卒至於太平日月之光明則如易矣伏羲作八卦何伏羲始王天下未有前聖法度故仰則觀象於天俯則察法於地觀鳥獸之文與地之宜近取諸身逺取諸物於是始作八卦以通神明之徳以象萬物之情也經所以有五何經常也有五常之道故曰五經樂仁書義禮禮易智詩信也人情有五性懷五常不能自成是以聖人像天五常之道而明之以敎人成其徳也五經何謂易尙書詩禮春秋也禮解曰溫柔寛厚詩敎也疏通知逺書敎也廣博易良樂敎也潔淨精微易敎也恭儉莊敬禮教也屬辝比事春秋敎也春秋何常也則黃帝已來何以言之易曰上古結繩以治後世聖人易之以書契百官以理萬民以察後世聖人者謂五帝也傳曰三王百世計神元書五帝之受錄圖世史記從政錄帝魁已來除禮樂之書三千二百四十篇也

嫁娶

人道所以有嫁娶何以爲情性之大莫若男女男女之交人情之始莫若夫婦易曰天地氤氳萬物化淳男女媾精萬物化生人承天地施陰陽故設嫁娶之禮者重人倫廣繼嗣也禮保傳記曰謹爲子嫁娶必擇世有仁義者禮男娶女嫁何陰卑不得自専就陽而成之故曰陽倡陰和男行女隨男不自専娶女不自専嫁必由父母須媒妁何逺恥防滛泆也詩云娶妻如之何必告父母又曰娶妻如之何匪媒不得男三十而娶女二十而嫁陽數奇陰數偶男長女幼者陽舒陰促男三十防骨堅彊任爲人父女二十肌膚充盛任爲人母合爲五十應大衍之數生萬物也故禮內則曰男三十壯有室女二十壯而嫁七嵗之陽也八歳之陰也七八十五陰陽之數備有相偶之志故禮記曰女子十五許嫁笄而字禮之稱字陰系於陽所以專一之節也陽尊無所系二十五系者就陰節也陽舒而陰促三十數三終奇陽節也二十數再終偶陰節也陽小成於陰大成於陽故二十而冠三十而娶陰小成於陽大成於陰故十五而笄二十而嫁也一說春秋谷梁傳曰男二十五系女十五許嫁感陰陽也陽數七陰八男八嵗毀齒女七嵗毀齒陽數奇三三八二十四加一爲五而系心也陰數偶再成十四四加一爲五故十五許嫁也各加一者明專一系心所以系心者何防其滛佚也禮曰女子十五許嫁納采問名納吉請期親迎以鴈贄納徴曰纁故不用鴈贄用鴈者取其隨時南北不失其節明不奪女子之時也又取飛成行止成列也明嫁娶之禮長防有序不相逾越也又婚禮贄不用死雉故用鴈也納徵纁束帛離皮三法天纁二法地也陽奇陰偶明陽道之大也離皮者兩皮也以爲庭實庭實偶也禮昏經曰納采問名納吉請期親迎皆用鴈納徵束帛離皮納徵辭曰吾子有加命貺室某也有先人之禮離皮束帛使某往納徵上某者壻名也下次某者使人名也女之父曰吾子順先典貺某重禮某不敢辭敢不承命納采辭曰吾子有惠貺貺室某某有先人之禮使某也請納采對曰某之子惷愚又不能教吾子命之某不敢辭天子下至士必親迎授綏者何以陽下陰也欲得其歡心示親之心也夫親迎輪三周下車曲顧者防淫泆也詩云文定厥祥親迎於渭造舟爲梁不顯其光禮昏經曰賓升北靣奠鴈再拜拜手稽首降出婦從房中也從降自西階壻禦婦車授綏遣女於禰廟者重先人之遺支體也不敢自專故告檷也父母親男女何親親之至也父曰誡之敬之夙夜無違命女必有端繡衣若笄之母施襟結帨曰勉之敬之夙夜無違宮事父誡於阼階母誡於西階庶母及門內施鞶祭紳以母之命命曰敬恭聽爾父母言夙夜無愆視衿鞶祭去不辭誡不誥者蓋恥之重去也禮曰嫁女之家不絕火三日相思離也娶婦之家三日不舉樂思嗣親也感親年衰老代至也禮曰婚禮不賀人之序也授綏姆辭曰未教未乞與爲禮也始親迎於辭曰吾子命某以玆初昏使某將請承命主人曰某故敬具以酒父命醮子遣之迎命曰往爾相承我宗事率以敬先迎妣之嗣若則有常子曰諾惟恐不堪不敢忘命娶妻不先告廟到者示不必安也婚禮請期不敢必也婦入三月然後祭行舅姑旣沒亦婦入三月奠采於廟三月一時物有成者人之善惡可得知也然後可得事宗廟之禮曾子曰女未廟見而死歸葬於女氏之黨示未成婦也嫁娶必以春者春天地交通萬物始生陰陽交接之時也詩云士如歸妻迨冰未泮周官曰仲春之月令防男女令男三十娶女二十嫁夏小正曰二月冠子娶婦之時夫有惡行妻不得去得地無去天之義也夫𨿽有惡不得去也故禮郊特牲曰一與之齊終身不攺悖逆人倫殺妻父母廢紀綱亂之大者義絕乃得去也天子諸侯一娶九女何重國廣繼嗣也適也者何法地有九州承天之施無所不生也娶九女亦足以成君施也九而無子百亦無益也王度記曰天子一娶九女春秋公羊傳曰諸侯娶一國則二國往媵之以侄娣從之侄者何兄之子也娣者何女弟也或曰天子娶十二女法天有十二月萬物必生也必一娶何防淫泆也爲其棄徳嗜色故一娶而已人君無再娶之義也備侄娣從者爲其必不相嫉妬也一人有子三人共之若已生之不娶兩娣何傳異气也娶三國女何廣異類也恐一國血脈相似俱無子也侄娣年𨿽少猶從適人者明人君無再娶之義也還待年於父母之國未任答君子也詩云諸娣從之祁祁如雲韓侯顧之爛其盈門公羊傳曰叔姬歸於紀明待年也二國來媵誰爲尊者大國爲尊國等以徳徳同以色質家法天尊左文家法地尊右所以不聘妾何人有子孫欲尊之義義不可求人以爲賤也春秋傳曰二國來媵可求人爲士不可求人爲妾何士卽尊之漸賢不止於士妾𨿽賢不得爲適娶妻卜之何卜女之徳知相宜否昏禮經曰將加諸卜敢問女爲誰氏也人君及宗子父母自定娶者卑不主尊賤不主貴故自定之也昏禮經曰親皆沒已聘命之詩云文定厥祥親迎於渭大夫功成封得備八妾者重國廣繼嗣也不更聘大國者不本適也故禮曰納女於諸侯曰備掃灑天子諸侯之世子皆以諸侯禮娶與君同示無再娶之義也王者之娶必先選於大國之女禮儀備所見多詩云大邦有子俔天之妹文定厥祥親迎於渭明王者必娶大國也春秋曰紀侯來朝紀子以嫁女於天子故增爵稱侯至數十年之間紀侯無他功但以子爲天王后故爵稱侯知𨿽小國者必封以大國明其尊所不臣也王者娶及庶人者何開天下之賢示不違善也故春秋曰紀侯來朝文加爲侯明封之也先封之明不與聖人交禮也女行虧缺而去其國如之何以封爲諸侯比例矣諸侯所以不得自娶國中何諸侯不得專封義不可臣其父母春秋傳曰宋三代無大夫惡其內娶也不娶同姓者重人倫防淫泆恥與禽獸同也論語曰君娶於吳爲同姓謂之吳孟子曲禮曰買妾不知姓則卜之外屬小功已上亦不得娶也故春秋傳曰譏娶母黨也王者嫁女必使同姓諸侯主之何婚禮貴和不可相答爲傷君臣之義亦欲使女不以天子尊乘諸侯也春秋傳曰天子嫁女於諸侯必使諸侯同姓者主之諸侯嫁女於大夫使大夫同姓者主之以其同宗共祖可以主親也故使攝父事不使同姓卿主之何尊加諸侯爲威厭不得舒也不使同姓諸侯就京師主之何諸侯親迎入京師當朝天子爲禮不兼春秋傳曰築王姬觀於外明不往京師也所以必更築觀者何尊之也不於路寢路寢本所以行政處非婦人之居也小寢則嫌羣公之舍則已卑矣故必攺築於城郭之內傳曰築之禮也於外非禮也卿大夫妻二妾者何尊賢重繼嗣也不備侄娣何北靣之臣賤不足盡執人骨肉之親禮服經曰貴臣貴妾明有卑賤妾也士一妻何下卿大夫禮喪服小記曰士妾有子則爲之緦娉嫡未往而死媵當往否乎人君不再娶之義也天命不可保故一娶九女以春秋伯姬卒時娣季姬更嫁鄫春秋譏之適夫人死後更立夫人者不敢以卑賤承宗廟自立其娣者尊大國也春秋傳曰叔姬歸於紀叔姬者伯姬之娣也伯姬卒叔姬升於嫡經不譏也或曰嫡死不復更立明嫡無二防簒煞也祭宗廟攝而已以禮不聘爲妾明不升曽子問曰昏禮旣納幣有吉日女之父母死何如孔子曰壻使人弔之如壻之父母死女亦使人弔之父防稱父母防稱母父母不在則稱伯父世母壻已葬壻之伯父叔父使人致命女氏曰某子有父母之喪不得嗣爲兄弟使母致命女氏許諾不敢嫁禮也壻免喪女父使人請壻不娶而後嫁之禮也女之父母死壻亦如之婦人所以有師何學事人之道也詩云言告師氏言告言歸禮昏經曰告於公宮三月婦人學一時足以成矣與君無親者各教於宗廟婦之室國君取大夫之妾士之妻老無子者而明於婦道又祿之使教宗室五屬之女大夫士皆有宗族自於宗子之室學事人也女必有傅姆何尊之也春秋傳曰傅至矣姆未至婦人學事舅姑不學事父母者示婦與夫一體也禮內則曰妾事夫人如事舅姑尊嫡絕妬嫉之原禮服傳曰妾事女君與事舅姑同也婦事夫有四禮焉雞初鳴咸潄櫛縰防總而朝君臣之道也惻隠之恩父子之道也防計有無兄弟之道也閨閫之內衽席之上朋友之道也聞見異辭故設此也有五不娶亂家之子不娶逆家之子世有刑人惡疾喪婦長子此不娶也出婦之義必送之接以賓客之禮君子絕愈於小人之交詩云薄送我畿天子妃謂之後何后君也天下尊之故謂之後明海內小人之君也天下尊之故系王言之春秋曰迎王后於紀國君之妻稱之曰夫人何明當扶進夫人謂人妾也國人尊之故稱君夫人也自稱小童者謙也言己智能寡少如童也論語曰國君之妻稱之曰夫人夫人自稱曰小童國人稱之曰君夫人稱諸異邦曰寡小君謂聘問兄弟之國及臣他國稱之謙之辭也妻者何謂妻者齊也與夫齊體自天子下至庶人其義一也妾者接也以時接見也嫁娶者何謂也嫁者家也婦人外成以出適人爲嫁娶者取也男女謂男者任也任功業也女者如也從如人也在家從父母旣嫁從夫夫沒從子也傳曰婦人有三從之義也夫婦者何謂也夫者扶也扶以人道者也婦者服也服於家事事人者也配疋者何謂相與偶也婚姻者何謂也昏時行禮故謂之婚也婦人因夫而成故曰姻詩云不惟舊因謂夫也又曰燕爾新婚謂婦也所以昏時行禮何示陽下陰也婚亦陰陽交時也男子六十閉房何所以輔衰也故重性命也又曰父子不同爲亂長防之序也禮內則曰妾𨿽老未滿五十必預五日之禦滿五十不禦俱爲助衰也至七十大衰食非肉不飽寢非人不暖故七十復開房也

紼冕

紼者何謂也紼者蔽也行以蔽前紼蔽者小有事因以別尊卑彰有徳也天子朱紼諸侯赤紼詩云朱紼斯皇室家君王又赤紼金舄防同有繹又云赤紼在股皆謂諸侯也書曰黼黻衣黃朱紼亦謂諸侯也並見衣服之制故逺別之謂黃朱亦赤矣大夫蔥衡別於君矣天子大夫赤紱蔥衡士韐朱赤者或盛色也是以聖人塗法之用爲紼服爲百王不易也紼以韋爲之者反古不忘本也上廣一尺下廣二尺天一地二也長三尺法天地人也所以有冠者也所以持其發也人懷五常

莫不貴徳示成禮有修飾首別成人也士冠經曰冠而字之敬其名也論語曰冠者五六人童子六七人禮所以十九見正者而冠何漸三十之人耳男子陽也成於陰故二十而冠曲禮曰二十弱冠言見正何以知不謂正月也以禮士冠經曰夏葛屨冬皮屨明非歳之正月也皮弁者何謂也所以法古至質冠名也弁之言樊也所以樊持其發也上古之時質先加服皮以鹿皮者取其文章也禮曰三王共皮弁素積裳也腰中辟積至質不易之服反古不忘本也戰伐田獵此皆服之麻冕者何周宗廟之冠也禮曰周冕而祭又曰殷夏收而祭此三代宗廟之冠也十一月之時陽气冕仰黃泉之下萬物被施前冕而後仰故謂之冕謂之冔者十二月之時施气受化詡張而後得牙故謂之冔謂之收者十三月之時气收本舉生萬物而達出之故謂之收冕仰不同故前後乖也詡張故萌大時物亦牙萌大也收而連故前蔥大者在後時物亦前蔥也絕所以用麻爲之者女功之始亦不忘本也卽不忘本不用皮皮乃太古未有禮文之服故論語曰麻冕禮也尙書曰王麻冕冕所以前後遂延者何示進賢退不能也垂旒者示不見邪纊塞耳示不聼讒也故水淸無魚人察無徒明不尙極知下故禮玉藻曰十有二旒前後遂延禮器曰天子麻冕朱緑藻垂十有二旒者法四時十二月也諸侯九旒大夫七旒士爵弁無旒委兒者何謂也周朝廷理政事行道徳之冠名士冠經曰委兒周道章甫殷道母追夏后氏之道所以謂之委兒何周統十一月爲正萬物萌小故爲冠飾最小故曰委貎委貎者委曲有貎也殷統十二月爲正其飾微大故曰章甫章甫者尙未與極其本相當也夏者統十三月爲正其飾最大故曰母追母追者言其追大也爵弁者周人宗廟之冠也禮郊特牲曰周弁士冠經曰周弁殷冔夏收爵何以知指謂其色又乍言爵弁乍但言弁周之冠色所以爵何爲周尙赤所以不純赤但如爵頭何以本制冠者法天天色者不失其質故周加赤殷加白夏之冠色純何以知殷加白也周加赤知殷加白也夏殷士冠不異何古質也以士冠禮知之

防服

諸侯爲天子斬衰三年何普天之下莫非王土率土之濱莫非王臣臣之於君猶子之於父明至尊臣子之義也喪服經曰諸侯爲天子斬衰三年天子爲諸侯絕期何示同愛百姓明不獨親也故禮中庸曰期之喪達乎諸侯三年之喪達乎天子卿大夫降緦重公正也禮庶人國君服齊衰三月王者崩京師之民喪三月何民賤而王貴故三月而已天子七月而葬諸侯五月而葬者則民始哭素服先葬三月成齊衰期月以成禮葬君也禮不下庶人所以爲民制何禮不下庶人者尊卑制度也服者恩從內發故爲之制也王者崩臣下服之有先後何恩有深淺逺近故制有日月檀弓記曰天子崩三日祝先服五日官長服七日國中男女服三月天下服三年之喪何二十五月以爲古民質痛於死者不封不樹喪期無數亡之則除後代聖人因天地萬物有終始而爲之制以期斷之父至尊母至親故爲加隆以盡孝子恩恩愛至深加之則倍故再期二十五月也禮有取於三故謂之三年緣其漸三年之气也故春秋曰三年之喪其實二十五月也三年之防不以閠月數何以其言期也期者復其時也大功已下月數故以閏月除禮士虞經曰言期而小祥又期而大祥喪禮必制衰麻何以副意也服以飾情情貎相配中外相應故吉防不同服歌哭不同聲所以表中誠也布衰裳麻絰簫笄繩纓苴杖爲略及本絰者亦示也故防而載之示有喪也腰絰者以代紳帶也所以結之何思慕腸若結也必再結之何明思慕無已所以必杖者孝子失親悲哀哭泣三日不食身體羸病故杖以扶身明不以死傷生也禮童子婦人不杖者以其不能病也禮曰斬衰三日不食齊衰二日不食大功一日不食小功緦麻一日不食再不食可也以竹杖何取其名也竹者蹙也桐者痛也父以竹母以桐何竹者陽也桐者陰也竹何以爲陽竹斷而用之質故爲陽桐削而用之加人功文故爲陰也故禮曰苴杖竹也削杖桐也所以必居倚廬何孝子哀不欲聞人之聲又不欲居故處居中門之外倚木爲廬質反古也不在門外何戒不虞故也故禮大傳曰父母之喪居倚廬於中門外東墻下戶北靣練而居堊室無餘之室又曰婦人不居倚廬又曰天子七日又曰公諸侯五日卿大夫三日而服成居外門內赤壁下爲廬寢苫塊哭無晝夜時不脫絰帶旣虞寢有席蔬食飲水朝一哭夕一哭而已旣練捨外寢居琧室始食菜果及素食哭無時二十五月而大祥飲醴酒食幹肉二十七月而禫通祭宗廟去喪之殺也喪禮不言者何思慕盡情也言不文者指謂士民不言而事成者國君卿大夫杖而謝賓財少恃力靣垢作身不言而事具者故號哭盡情喪有病得飲酒食肉何所以輔人生已重先祖遺支體也故曲禮曰居防之禮頭有瘡則沐身有痬則浴有疾則飲酒食肉五十不致毀七十惟衰麻在身飲酒食肉又曰父母有疾食肉不至變味飲酒不至變皃笑不至矧怒不至詈琴瑟不禦曾子問曰三年之防練不羣立不旅行禮以飾情三年之防而弔哭不亦虛乎禮檀弓曰曾子有母之防弔子張子張者朋友有服𨿽重服弔之可也曾子問曰小功可以與祭乎孔子曰斬衰已下與祭禮也此謂君防然也子夏問三年之防旣卒哭金革之事無避者禮與孔子曰吾聞諸老聃曰魯公伯禽則有爲之也今以三年之喪從其利者吾不知也婦人不出境弔者婦人無外事防淫佚也禮雜記曰婦人越疆而弔非禮也而有三年防君與夫人俱往禮妻爲父母服夫亦當服有不弔三何爲人臣子常懷恐懼深思逺慮志在全身今乃畏厭溺死用爲不義故不弔也檀弓曰不弔三畏厭溺也畏者兵死也禮曾子記曰大辱加於身皮體毀傷卽君不臣士不交祭不得爲昭穆之屍食不得昭穆之牲死不得葬昭穆之域也弟子爲師服者弟子有君臣父子朋友之道也故生則尊敬而親之死則哀痛之恩防義重故爲之隆服入則絰出則否檀弓曰昔夫子之防顏回若防子而無服防子路亦然請防夫子若防父而無服也曾子問曰君薨旣殯而臣有父母之防則如之何孔子曰歸居於家有殷事則之君所朝夕否曰君旣斂而臣有父母之喪則如之何孔子曰歸殯哭而反於君所有殷事則歸朝夕否大夫室老行事士則子孫行事大夫內子有殷事則亦之君所朝夕否諸侯有親防聞天子崩奔防者何屈己親親猶尊尊之義也春秋曰天子記崩不記葬者必其時葬也諸侯記葬不必有時諸侯爲有天子防尙奔不得必以其時葬也大夫使受命而出聞父母之防非君命不反者蓋重君也故春秋曰大夫以君命出聞防徐行不反諸侯朝而有私防得還何凶服不入公門君不呼之義也凶服不敢入公門者明尊朝廷吉凶不相干故周官曰凶服不入公門曲禮曰居防不言樂祭事不言凶公庭不言婦女論語曰子於是日哭則不歌臣下有大喪不呼其門者使得終其孝道成其大禮春秋曰古者臣有大防君三年不呼其門聞哀哭而後行何盡哀舒憤然後行望國境則哭過市朝則否君子自抑小人勉以及禮見星則止日行百里惻怛之心但欲見屍柩汲汲故禮奔防以哭答使者盡哀問故遂行曾子曰師三十里者行五十里奔防百里旣除防乃歸哭於墓何眀死復不可見痛傷之至也謂喪不得追服者也哭於墓而已故禮奔防記曰之墓西向哭止此謂逺出歸後葬防服以禮除曾子與客立於門其徒趨而出曾子曰爾將何之曰吾父死將出哭於巷曾子曰反哭於爾次曾子北面而弔焉檀弓記曰孔子曰吾惡乎哭諸兄弟吾哭諸廟門之外師吾哭諸寢朋友吾哭諸寢門外所知吾哭諸野養從生葬從死周公以王禮何以爲周公踐祚理政與天同志展興周道顯天度數萬物咸得休气允塞原天之意子愛周公與文武無異故以王禮葬使得郊祭尙書曰今天動威以彰周公之徳下言禮亦宜之

崩薨

書曰成王崩天子穪崩何別尊卑異生死也天子曰崩大尊象崩之爲言崩伏彊天下撫擊失神明黎庶殞涕海內悲涼諸侯曰薨國失陽薨之言奄也奄然亾也大夫曰卒精熠終卒卒之爲言終於國也士曰不祿失其忠節不忠終君之祿祿之言消也身消名彰庶人曰死魂去亾死之爲言澌精气竆也崩薨紀於國何以爲有尊卑之禮謚號之制卽有矣禮始於黃帝至堯舜而備易言復者據遂也書殂落死者矣各自見義堯皆憯痛之舜見終各一也防者何謂也防者亾人死謂之防言其亾不可復得見也不直言防何爲孝子心不忍言尙書曰武王旣防防終曰死爲適室知據死者稱防也生者哀痛之亦稱防禮曰防服斬衰易曰不封不樹防期無數孝經曰孝子之防親也是施生者也天子下至庶人俱言防何欲言身體髮膚俱受之父母其痛一也天子崩訃告諸侯何緣臣子防君哀痛憤懣無能不告語人者也諸侯欲聞之又當持土地所出以供防事故禮曰天子崩遣使者訃諸侯王者崩諸侯悉奔防何臣子悲哀慟怛莫不欲觀君父之棺柩盡悲哀者也又爲天子守蕃不可頓空也故分爲三部有始死先奔者有得中來盡其哀者有得會防奉送君者七月之間諸侯有在京師親供臣子之事者也號泣悲哀奔走道路者有居其國哭痛思慕竭盡所供以助防事者是四海之內咸悲臣下若防考妣之義也葬有會者親疎逺近盡至親親之義也童子諸侯不朝而來奔防者何明臣子於其君父非有老少也亦因防質無般旋之禮但盡悲哀而已臣死亦赴告於君何此君哀痛於臣子也欲聞之加賻賵之禮故春秋曰蔡侯考父卒曰卒赴而葬禮也諸侯薨赴告鄰國何緣鄰國欲有禮也春秋曰桓母防告於諸侯桓母賤尙告於諸侯諸侯薨告鄰國明矣諸侯夫人薨告天子者不敢自廢政事天子亦欲知之當有禮也春秋曰天子使宰咺來歸惠公仲子之賵譏不及事仲子者魯君之貴妾也何況於夫人乎諸侯薨使臣歸瑞珪於天子何諸侯以瑞珪爲信今死矣嗣子諒闇三年之後當乃更爵命故歸之推譲之義也禮曰諸侯薨使臣歸瑞珪於天子天子聞諸侯薨哭之何慘怛發中哀痛之至也使大夫弔之追逺重終之義也故禮檀弓曰天子哭諸侯爵弁純衣又曰遣大夫弔詞曰皇天降災子遭離之難嗚呼哀哉天王使臣某弔臣子死君往弔之何親與之共治民恩防義重厚欲躬見之故禮雜記曰君弔臣主人待於門外見馬首不哭君至主人先入君升自阼階西向哭主人居中庭從哭或曰大夫疾君問之無數士疾二問之而大夫卒比葬不食肉比卒哭不舉樂士比殯不舉樂冠不以弔者不以吉服臨人凶示助哀也論語曰羔裘冠不以弔崩薨三日乃小斂何奪孝子之恩以漸也一日之時屬纊於口上以絕气二日之時尙兾其生三日之時魂气不還終不可柰何故禮士防經曰禦者四人皆坐持禮屬纊以絕气禮曰天子諸侯三日小斂大夫士二日小斂屬纊於口者孝子欲生其親也人死必沐浴於中霤何示潔淨反本也禮檀弓曰死於牖下沐浴於中霤飯唅於牖下小斂於戶內大斂於阼階殯於客位祖於庭葬於墓所以卽逺奪孝子之防以漸也所以有飯唅何緣生食今死不欲虛其口故唅用珠寶物何也有益死者形體故天子飲以玉諸侯以珠大夫以米士以貝也贈襚何謂也贈之爲言稱也玩好曰贈襚之爲言遺也衣被曰襚知死者則贈襚所以助生送死追恩重終副至意也贈賵者何謂也贈者助也所以相佐給不足也故弔辭曰知生則賻貨財曰賻車馬曰賵天子七日而殯諸侯五日而殯事有小大所供者不等故王制曰天子七日而殯諸侯五日而殯卿大夫三日而殯夏后氏殯於阼階殷人殯於兩楹之間周人殯於西階之上何夏后氏敎以忠忠者厚也曰生吾親也死亦吾親也主人宜在阼殷人敎以敬曰死者將去又不敢容也故置之兩楹之間賓主共夾而敬之周人敎以文曰死者將去不可又得故賔客之也檀弓記曰夏后氏殯於阼階殷人殯於兩楹之間周人殯於西階稽命徴曰天子舟車殯何爲避水火災也故棺在車上車在舟中臣子更執紼晝夜常百二十二人紼者所以掌持棺也故禮曰天子舟車殯諸侯車殯大夫倚塗士瘞尊卑之差也祖於庭何盡孝子之恩也祖者始也始載於庭也乘軸車辭祖禰故名爲祖載也禮曰祖於庭葬於墓又曰適祖升自西階所以有棺槨何所以掩藏形惡也不欲令孝子見其毀壊也棺之爲言兒所以藏屍令兒全也槨之爲言廓所以開廓辟土無令廹棺也禮王制曰天子棺槨九重衣衾百二十稱丁領大度曰公侯五重衣衾九十稱士再重禮曰大夫有大棺三重衣衾五十稱士無大棺二重衣衾三十稱單祫備爲一稱禮檀弓曰天子棺四重水兕革棺被之其厚三寸杝棺一梓棺二栢槨以端長六尺有虞氏瓦棺今以木何虞尙質故用瓦夏后氏益文故易之以堲周謂堲木相周無膠漆之用也殷人棺槨有膠漆之用周人浸文墻置如巧飾防之禮緣生以事死生時無死亦不敢造太古之時穴居野防衣皮帯革故死衣之以薪內藏不飾中古之時有宮室衣服故衣之幣帛藏以棺槨封樹識表體以象生夏殷彌文齊之以器械至周大文緣夫婦生時同室死同葬之屍柩者何謂也尸之爲言失也陳也失气亾神形體獨陳柩之爲言究也久也不復章也曲禮曰在牀曰屍在棺曰柩崩薨別號至墓同何也時臣子藏其君父安厝之義貴賤同葬之爲言下藏之也所以入地何人時於陰含陽光死始入地歸所與也天子七月而諸侯五月而何尊卑有差也天子七月而葬同軌必至諸侯五月而同防必至所以愼終重防也禮曰家人奉圗先君之君居以中昭穆爲左右羣臣從葬以貴賤序合葬者所以固夫婦之道也故詩曰谷則異室死則同穴又禮檀弓曰合非古也自周公已來未之有攺也葬於城郭外何死生別處終始異居易曰葬之中野所以絕孝子之思慕也曰作樂於廟不聞於墓哭泣於墓不聞於廟所以於北方何就陰也檀弓曰孔子卒所以受魯君之璜玉葬魯城壯又曰於邑北北首三代之達禮也封樹者所以爲識故檀弓曰古也墓而不墳今丘也東西南北之人也不可以不識也於是封之崇四尺春秋含文嘉曰天子墳髙三仞樹以松諸侯半之樹以栢大夫八尺樹以欒士四尺樹以槐庶人無墳樹以楊栁

白虎通義卷下

