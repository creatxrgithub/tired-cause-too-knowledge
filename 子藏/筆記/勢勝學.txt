勢勝學﹝北宋﹞薛居正

不知勢﹐無以爲人也。勢易而未覺﹐必敗焉。

察其智﹐莫如觀其勢。信其言﹐莫如審其心。人無識﹐難明也。君子之勢﹐滯而不墜。小人之勢﹐彊而必衰。心不生惡﹐道未絕也。

未明之勢﹐不可臆也。彰顯之勢﹐不可逆耳。

無勢不尊﹐無智非達。迫人匪力﹐悅人必曲。

受於天﹐人難及也。求於賢﹐人難謗也。修於身﹐人難惑也。

奉上不以勢。驅眾莫以慈。正心勿以恕。

親不言疏﹐忍焉。疏不言親﹐愼焉。

貴賤之別﹐勢也。用勢者貴﹐用姦者賤。

勢不淩民﹐民畏其廉。勢不慢士﹐士畏其誠。勢不背友﹐友畏其情。

下不敬上﹐上必失焉。上不疑下﹐下攺遜焉。不爲勢﹐在勢也。

無形無失﹐勢之極也。無徳無名﹐人之初也。

缺者﹐人難攺也。智者﹐人難棄也。命者﹐人難背也。

借於彊﹐諛不可厭。借於弱﹐予不可吝。人足自足焉。

君子憐弱﹐不減其徳。小人倚彊﹐不增其盛。時易情不可攺﹐境換心不可恣矣。

天生勢﹐勢生傑。人成事﹐事成名。

姦不主勢﹐討其罪也。懦不成勢﹐攻其弱也。惡不長勢﹐避其鋒也。

善者不怨勢劣﹐盡心也。不善者無善行﹐惜力也。察人而明勢焉。

不執一端﹐堪避其險也。不計仇怨﹐堪謀其事也。

勢者﹐利也。人者﹐俗也。

世不公﹐人乃附。上多僞﹐下乃媚。義不張﹐情乃賤。

卑者侍尊﹐莫與其機。怨者行險﹐仁人遠避。不附一人﹐其禍少焉。

君子自彊﹐惟患不立也。小人自賤﹐惟患無依也。

無心則無得也。無謀則無成也。

困久生恨﹐其情乃振。厄多生智﹐其性乃和。無困無厄﹐後必困厄也。

賤者無助﹐必倚貴也。士者無遜﹐必隨俗也。勇者無懼﹐必抑情也。

守禮莫求勢﹐禮束人也。喜躁勿求功﹐躁亂心矣。

徳有失而後勢無存也。心有易而後行無善也。

善人善功﹐惡人惡績。善念善存﹐惡念惡運。以惡敵善﹐亡焉。

人賤不可輕也。特貴不可重也。神遠不可疏也。

勢有終﹐早備也。人有難﹐不潰也。

