刊誤唐李涪

●刊誤卷上

余嘗於學古問政之暇﹐而究風俗之不正者﹐或未造其理﹐則病之於心。爰自秦漢迨於近世﹐凡曰乖盭﹐豈可勝道哉﹖前儒廣學刊正固已多矣。然尙多漏略﹐頗惑將來。則《書》《傳》深旨﹐莫測精微。而沿習舛儀﹐得陳愚淺﹐撰成五十篇﹐號曰《刊誤》。𨿽欲自申專志﹐亦如路瑟以掇其譏也。

○二都不並建

予少讀歷代史﹐每考沿習﹐自夏殷迄於周齊﹐未聞兩都並置﹐東西互處者。夫殷之五遷﹐蓋建國不安之爲也。竟都於亳﹐底綏四方。武王克殷﹐爲周成王卜洛。幽王爲犬戎所敗﹐平王東遷﹐自是不復都丰鎬矣。更於秦漢晉魏﹐但處一都。隋以奄宅區宇﹐公私殷富﹐恃此繁盛﹐遂創兩都。爲巡幸不常用都﹐爲憩息之所。洎乎我唐﹐髙宗以伊洛勝槪﹐每樂巡幸。是時﹐武后殺蕭妃冤出宮室不安﹐竟因登封﹐遂成都洛。武氏革唐爲周﹐乃立武氏崇先廟於東都。神龍初﹐中宗反正﹐遷崇先於西京﹐乃以其地爲太廟﹐欲使四海之知我唐復有宗廟矣。爾後﹐中宗還京﹐復享太廟。時朝廷多事﹐不暇議去東都權廟﹐但閟而勿享。玄宗巡狩駐蹕﹐復享洛廟。是時君臣安於淸泰﹐曾不論及宗廟定制﹐遂使後人皆曰兩都不疑矣。夫以出徵則載遷廟之主﹐亦有所稟。旣言載主﹐則郡國豈宜復有廟主耶﹖今二都並建﹐各立神主。都洛則有洛廟﹐還秦則有秦廟﹐則是便於人而不敬其神也。以是而言﹐毅然不移以朝萬國不亦宜乎﹖昔隋時有上言者﹐一帝二都﹐實非舊典﹐遂攺爲京。始創之日﹐已有譏者﹐足顯二都之設﹐可謂不經。髙祖武徳七年正月﹐攺東都爲洛州﹐是知稽古之帝﹐必考是非。置郡罷都﹐垂法後世。貞觀四年﹐詔發卒修洛陽乾元殿﹐以備巡幸。給事中張玄素上書陛下﹐頃平東都之始﹐層樓廣殿﹐皆令撤毀。天下翕然同心歸仰﹐豈有初則惡其侈靡﹐後則襲其雕麗﹖每承徳音﹐未卽巡幸。此則事不急之務﹐成虛費之勞。國無兼年之積﹐何用兩都之好。昔漢祖將都洛陽﹐婁敬一言﹐卽日西駕。豈不知地推中土﹐貢賦所均﹐但以形勢不如關內也﹐太宗遂止。玄素奧學達識爲魏文貞推重。請罷修建是也。兩都置宗廟不殊﹐侍禦史顏標上議東都宗廟﹐天寶﹑建中兩度賊陷。東都神主散失之外臣﹐據見在十一主﹐並已瘞於兩陛之間。向來遲疑未去東都之號者﹐蓋以舊廟存焉。則顏標所引原廟﹐述漢失禮﹐理亦至矣。旋爲巨寇焚熱﹐廟室悉成煨盡。況乎城闕崩壞﹐宮室丘墟﹗廢之有時﹐契於至理。今請制爲藩鎭﹐以汝洛節度爲名﹐選帥實兵以遏東夏。

○春秋仲月巡陵不合擊樹

《開元禮》﹕春秋二仲月﹐司徒﹑司空巡陵。春則掃除枯朽﹐秋則芟剃繁蕪。掃除者﹐當發生之時﹐欲使盛茂也。芟剃者﹐當秋殺之時﹐除去擁蔽﹐且慮火災也。以三公之任隆位髙﹐度力展儀﹐以己率眾令巡陵。公卿皆持小斧﹐卽其義也。近代選任稍輕﹐不達舊禮﹐將及陵闕則取縣吏持斧擊樹三發﹐謂之告神。其爲不經﹐又何甚也﹗

○禮儀使

九卿太常專掌禮樂﹐累代沿習﹐不更其名。又春官氏主國之五禮﹕吉﹑凶﹑賓﹑軍﹑嘉也。寺有少卿﹑博士﹐禮部有郎中﹑員外﹐愼選儒學達於典禮者﹐足以咨訪大國儀範﹐豈有闕文﹖而代宗皇帝用顏眞卿爲禮儀使。眞卿博通典式﹐曷不授太常卿﹑禮部尙書﹐而使掌國禮。柰何禮儀以使爲名﹐則何異營田租庸者乎﹖前史所無﹐我唐有之﹐必爲後世之譏﹐宜亟去其名也。

○開府儀同三司

周制太師﹑太傅﹑太保爲三公。秦則有太尉﹑司徒﹑司空。及安帝以車騎將軍鄧騭爲開府儀同三司﹐謂別開一府﹐得比三公。皇唐用開府爲散階。今有拜太師﹑太保﹑太尉﹑司徒﹑司空眞秩者﹐反以開府儀同三司爲階。授受之間﹐莫此商較。後代論者曰起自唐﹐得不以乖舛爲愧哉﹖若以疇賞勛伐名數實繁﹐秩至三公﹐何須以階爲盛。

○宰相不合受節察防禦團練等使櫜鞬拜禮

今代節度使帶平章者﹐凡經藩鎭﹐節察使必具櫜鞬迎於道左﹐未知禮出何代。前史國典並無其文﹐且國初州郡皆以都督敕使理之。至景云二年﹐賀拔延嗣除涼州都督﹐充河西節度﹐自此始有節度之號。景云以後﹐《六典》《會要》並無節度使﹑觀察使戎服迎拜使相之禮。若宜有之﹐則節度使降麻防禦使制下之日便合具軍容詣中書謁謝在城。旣無此禮﹐外府何爲行之﹖宰相位𨿽崇重﹐猶與九品抗禮。今則俱是將相﹐豈可倨受戎容﹖予常仰而思之﹐乃悟其事必因元帥都統﹐遂有是儀。何者﹖天寶逆胡﹐建中叛臣﹐旣陷兩京﹐兵連淮朔。此際徵集師旅﹐又假虜騎﹐軍戎繁雜﹐宜以位髙威震者都統而制之。哥舒翰﹑郭子儀繼爲元帥都統﹐時諸道節使會兵討叛者﹐必以軍禮導之。而淮朔亦不以是爲讓﹐欲使軍中稟大將軍之命也。爾後元和十一年﹐裴度提相印充淮西節使兼淮西宣慰使﹐會諸鎭師旅十餘萬眾。指揮節制﹐憲宗悉委於度。及平逋寇﹐李愬統兵入蔡州﹐屯兵鞠場以待度馬首﹐具櫜鞬。度將避之﹐恕曰「此方不識上下等威久矣。愬今具戎服拜相國於堂下﹐使吏民瞻睹﹐敬畏生焉。如此可不勞理矣。」度然之。蔡邦遂淸﹐蔡人遂寧。愬以度兼宣慰處置使﹐宰相專徵不異都統之重﹐故具戎服以申拜敬﹐且以禮示蔡民也。爾後爲藩鎭兼平章事者﹐不謂我非元帥都統﹐惟以宰相合當節度防禦等使櫜鞬拜禮。舛誤相承﹐所宜攺正。

○副大使

國朝大邦土﹐有以親王或宰相遙領者。則副大使知節度事﹐始於貞觀八年﹐以蜀王恪遙領益州都督。開元十五年﹐兵部侍郎河西節度副大使知節度事蕭嵩﹐中書門下平章事節如故﹐親王宰相遙領﹐自此始也。自後率用爲常。本以大使在京﹐則一軍之權以副大使主之。今正授節度使﹐且無遙領之名﹐亦曰副大使知節度使。藩方之選﹐任莫重焉﹐宜正其名以示楷則。

○都都統

辛丑歲﹐大駕在蜀。以巨寇未殄﹐命中書令王鐸仗節鎭滑臺﹐且統關東諸將收復京國。時有論曰「京西北言統者三四人﹐慮不稟鐸之節制﹐宜立其號曰『都都統。』」鐸兩朝丞相﹐三陟臺司﹐名位顯著﹐武將莫不望風願受其畫﹐曷須「都都」方可統制。自秦漢已降﹐將相統戎蓋多﹐無有「都都統」之號。所引故事則曰﹐先帝時俳優各恃恩寵﹐願爲都知者﹐咸允其請。一日大合樂﹐樂工喧嘩。上召都知止之﹐三十人並進。上曰「止召都知﹐何爲畢至。」梨園使奏曰「三十人皆都知﹐職列旣等﹐不能相下上。」乃命李可及爲都都知。此則故事也。然中令急於殄寇﹐不以是爲辱。曷不曰諸軍西南行營都統﹖制帥之號﹐莫過於斯。

○上事拜廳

朝廷典式出於南宮﹐予亦爲尙書郎陪郎上事多矣。是日﹐儐者引上事官面北再拜。余乃詰之曰「曷拜」曰「拜廳。」予曰「非也。此乃拜恩也。」蓋京城官署皆在大內之南﹐故先面北再拜﹐然後踐履官常。儐者不達﹐乃曰「拜廳。」予嘗爲河南少尹﹐至上事日功曹吏張從玘曰「請服羅巾吉衫。」予詢之﹐則曰「先拜恩﹐後上事。」又眾官列位﹐儐者曰「面西再拜。」拜訖﹐成上事之禮。旣事﹐予以其有知獎而勉之。吏曰「非某所知﹐某叔祖嘗爲功曹吏。時李相國玨爲河南尹﹐命功曹參軍示之曰『先拜恩﹐後上事。』小人傳之﹐父祖不敢廢闕。」予喜小吏好善﹐將慕李公得禮﹐故書之以示將來。

○壓角

兩省官上事日﹐宰相臨焉。上事者設牀幾面南而坐﹐判三道案。宰相別施一牀﹐連上事官牀坐於西隅﹐謂之「壓角。」自常侍而下﹐以南爲上﹐差舛相承﹐實乖禮敬。曷不爲丞相設位於眾官之南﹐常侍﹑諫議﹑給事﹑舍人循次而坐於丞相之下﹐尊卑有序﹐足以爲儀。「壓角」之來﹐莫究其始。《開元禮》及累朝典故並無其文。習俗因循﹐莫近於理。今請去「壓角」以釋眾疑。

○曾參不列四科

今人之論﹐皆以孝者人之本也。先聖重之﹐不列四科﹐所以曾參不列十哲之次。愚謂不然。夫徳行之特者﹐莫大孝焉。是以夫子門人推重顏回。及乎講則曾參侍坐﹐是知聖人之旨﹐二子莫有後先。曾子不列四科者﹐先述聖人一時列坐門人弟子耳。豈是舍曾氏之大孝﹐重宰我之言語﹖蓋不在其席﹐故不盡舉。此如太宗文皇帝使王圭品藻﹐李靖﹑魏徵﹑戴冑﹑溫彥博﹑房玄齡時則有。若髙士廉﹑杜淹﹑岑文本﹑楊師道﹑劉洎﹑李大亮﹑褚遂良才識﹐豈在溫戴之下乎﹖偶不在列﹐故不徧稱。將釋眾疑﹐方今以諭。

○出土牛

《月令》﹐出土牛以示農耕之早晚﹐謂於國城之南立土牛。其言立春在十二月望﹐筞牛人近前﹐示其農早也。立春在十二月晦及正月朔﹐則筞牛人近前﹐示其農中也。立春在正月望﹐筞牛人在後﹐示其農晚也。爲國之大計﹐不失農時。故聖人急於養民﹐務成東作。今天下州郡﹐立春日制一土牛﹐飾以文彩。卽以彩杖鞭之﹐旣而碎之﹐各持其土以祈丰稔﹐不亦乖乎﹖

○侍中僕射官號

宓羲氏以龍名官﹐神農氏以火﹐黃帝以云﹐少昊氏以鳥。自顓頊已降而名以民事﹐又以五行爲官。賁作司徒﹐敬敷五教﹔禹作司空﹐以平水土。周則以春夏秋冬配爲官名。伏以古者命官以天地﹑四時﹑五行﹑雲龍爲號者﹐皆上稟天時﹐下達人事。見聖人垂意﹐未有不急於惠民者也。後代不究深旨﹐率爾命官﹐僕射﹑侍中尢爲不可。秦有侍中﹑僕射﹐其初且非官名﹐惟供奉左右﹐是其職業。侍中﹐當西漢掌乘輿服禦﹐下至褻器虎子之類。虎子﹐溺器也。武帝以孔安國爲侍中﹐以其儒者特許掌禦唾壺。朝廷榮之云侍中本丞相吏也。五人來往殿內奏事﹐故曰「侍中」。又僕射者﹝射音夜﹐尢寡其義﹞﹐在秦有周靑臣。孔衍注云「僕射﹐小官﹐扶左右者也。」亦曰「主射」﹐乃守門之夫。在漢爲武士﹐在宮門則曰宮門僕射。在永巷﹐則曰永巷僕射。蓋言僕禦﹐執射之夫也。如今官豎之首耳﹐皆因權幸﹐漸峻官名。開元元年﹐攺左右僕射爲左右丞相﹐是官號之不正也。又則天寵侍禦者張昌宗﹐其官號曰「控鶴監」。向五王未復唐徳﹐則控鶴亦占丞相之名也。以是而言﹐皆因權幸漸竊相權。我唐分職設官﹐必先舊典﹐苟踵斯獘﹐曷範將來﹐今請遵周故事﹐以司徒﹑司空爲正宰相。或無勛徳元臣則宜暫虛其位﹐兼置中書而不用。

○士大夫立私廟不合奏請

《禮》﹐嫡士立二廟﹐庶人祭於寢。累代禮文不易斯義。開元十二年敕一品許祭四廟﹐三品許祭三廟﹐五品二廟﹐嫡士亦許祭二廟。爾後禮令並無革易。古者廟連於家。家主之喪﹐則殯於西階之上。鄕人儺﹐孔子朝服立於阼階。又曰喪不慮居﹐爲無廟也。則知居不違廟﹐禮典昭然。近代顯居上位﹐率多祭寢。亦嘗發問﹐皆曰「官品未宜有。」位至將相者﹐奏請之詞則曰「臣官階並及三品﹐準令合立私廟。」是不知舊制﹐妄有論奏。廟貌申敬用﹐展孝思﹐豈於霜露之情﹐合俟朝廷之命﹖蓋以將同列戟﹐先白有司。旣展哀榮﹐宜遵典故。﹝原其奏請之因﹐蓋立廟不在其家﹐別於坊選吉地﹐乃爲府縣申奏。或有官居顯重﹐愼慮是宜﹐營構之初﹐亦自聞奏。相習旣久﹐致立廟須至聞奏。﹞

○九寺皆爲棘卿

凡言九寺﹐皆曰棘卿。《周禮》﹐三槐﹑九棘。槐者﹐懷也。上佐天子懷來四夷。棘者﹐言其赤心以奉其君。皆三公九卿之任也。近代惟大理得言棘卿﹐下寺則否。九卿皆樹棘木﹐大理則於棘下訊鞫其罪。所謂大司寇聽刑於棘木之下。

○京尹不合避禦史

京尹﹐皇都專理﹐任莫重焉。且以刑法財賦﹐統而兼制。禦史之職﹐糾繆繩愆﹐本爲避嫌﹐不可私謁。三司愼守﹐遂絕經過。今代京尹逢禦史於路必避馬而敬之﹐名分旣乖﹐曷爲取則﹖且秩五品不避禦史﹐比肩事主﹐於理誠然。則京尹委用之權﹐豈輕於郎官﹑國子博土者乎﹖《漢桓典傳》曰「行行且止﹐避驄馬。」禦史行者且止尙能記之﹐豈漢制京尹避禦史偶不載於正史耶﹖乃知前史不書﹐是無避馬之理。必以刑賦爲嫌﹐止於不相過從而已。然相值於路﹐但以色勃而返可也。

○火

《論語》曰「鉆燧攺火。」春楡﹐夏棗﹐秋柞﹐冬槐。則是四時皆攺其火。自秦漢已降﹐漸至簡易。惟以春是一歲之首﹐止一鉆燧。而適當攺火之時﹐是爲寒食節之後。旣曰就新﹐卽去其舊。今人持新火曰勿與舊火相見﹐卽其事也。又《禮記﹖郊特牲》云「季春出火爲禁火。」此則禁火之義昭然可徵。俗傳禁火之因﹐皆以介推爲據。是不知古﹐故以鉆燧証之。

○座主當門生拜禮

春官氏每歲選升進士三十人﹐以備將相之任。是日﹐自狀元已下同詣座主之宅。座主立於庭﹐一一而進﹐曰某外氏某家﹐或曰甥﹐或曰弟。又曰某大外氏某家﹐又曰外大外氏某家﹐或曰重表弟﹐或曰表甥孫。又有同宗﹐座主宜爲侄而反爲叔。言敍旣畢﹐拜禮得申。予輒議曰﹕春官氏選士得其人﹐止供職業耳。而後造之士以經術待聘﹐獲采拔於有司﹐則朝廷與春官氏皆何恩於舉子﹖今使謝之﹐則與選士之旨﹐豈不異乎﹖有海東之子﹐嶺嶠之人﹐皆與華族敍中表從。使拜首而已﹐論諸事體﹐又何有哉﹖

○非驗

咸亨三年五月﹐咸陽公主薨於房州。公主﹐髙宗同母妹也。初適杜荷﹐貞觀中坐太子承幹事伏誅。公主再行於薛瓘。將成婚禮﹐太宗使卜之﹐卜人曰「兩火俱食﹐始則同榮﹐末亦同悴。若晝日行合巹之禮﹐則終吉。」馬周以違禮亂常不可用也﹐太宗從之。而後瓘爲房刺﹐公主隨焉。偕沒於任﹐雙柩而還。蘇冕書之曰「卜驗矣。」余曰﹕違禮而行亂也。雙柩而還﹐常也。若云卜驗則是。禮可廢而卜可遵﹐豈曰守正依經之道哉﹖

●刊誤卷下

○封爵

周制五等爵以封諸侯﹐以其有功加地進律。以是所封之國固定非處一方。近者﹐凡所封邑必取得姓之地。所以疇庸進爵﹐有違王度。竊以蕭何封酇俟﹐蕭之得姓不在於酇﹔曹參封平陽侯﹐曹之得姓不在平陽﹔國朝房玄齡封梁公﹐房之得姓不在於梁﹔杜如晦封萊公﹐杜之得姓不在於萊。古典悉然﹐不可悉數。其誤也﹐始於幸蜀之年﹐中書主者﹐不閒舊制故也。

○祈雨

庚子歲夏旱﹐禾黍不逾尺﹐京城米粟日增其價。一日達彼九重﹐天子下詔宰臣禱祀。所宜承命不過一二日﹐虔誠於郊廟。乃下太常擇日﹐太卜署狀﹐宜用來月六日癸亥。至是﹐旱苗悉爲枯荄矣。

○發救兵

夫請濟師者﹐是兵力危殆﹐求之速也。不逾一兩日發之﹐足以應其急也。主帥問其來由﹐命軍師曰「爲擇一日﹐以遂其請。」翌日師復命曰「以後日戊午吉。」及乎師至﹐軍壘已陷。

○進獻奇零

戊戌歲﹐閱報狀﹐見潤州節度進應天節白金二千六百五十七兩。臣下獻壽﹐國有常儀。少﹐曷不曰二千兩﹔多﹐曷不曰三千兩。奇零微鮮﹐無異償債。豈臣子之禮哉﹖

○起居

今代謁見尊崇﹐皆謹祗候起居。起居者﹐動止﹐理固不乖。近者﹐復云謹祗候起居某官。其義何在﹖相承斯誤﹐曾不經心。

○佳禮

吉﹑凶﹑賓﹑軍﹑嘉是爲「五禮」。婚姻屬之嘉。嘉者﹐善也。今代每言婚姻﹐則曰佳期者﹐美也。婚姻之重﹐所宜依經。若用爲佳﹐實傷古義。

○鵝

夫展禮之夕﹐婿執雁入奠﹐執贄之義也。又以雁是隨陽之禽﹐隨夫所適。雁是野物﹐非時莫能致。故以鵝替之者﹐亦曰奠雁。《爾雅》云「舒雁鵝鵝。」亦雁之屬也。其有重於嗣續﹐切於成禮者﹐乃以厚價致之。旣而獲﹐則曰「已有鵝矣﹐何以雁爲﹖」是以雁爲使﹐代鵝爲禮﹐雁爲長﹝除悵反﹞物。典故將廢﹐何不正之﹖

○拜客

《婚期》云「來日﹐婦於庭拜舅姑﹐次謁夫之長屬。」中外故舊﹐皆當婦禮﹐卽通謂之客。故有拜客之名。今代非親非舊﹐皆列坐而覿婦容﹐豈其宜哉﹖

○拜四

夫郊天祭地﹐止於再拜。其禮至重﹐尙不可加。今代婦謁姑章﹐其拜必四。予輒詳之﹐婦初再拜﹐次則跪獻衣服支史承其筐篚﹐則跪而受之。常於此際﹐授受多誤。故四拜相屬因爲疑。又婦拜夫家長老﹐長老答之﹐則又再拜﹐卽其事也。士林威儀﹐豈可效諸下俚耶﹖謁拜姑章﹐宜修典故。再申插地﹝《周禮》﹕婦拜插地﹞﹐其儀可觀。

○婦謁姑不宜表以絹囊

投刺始於雋不疑﹐冠進賢冠﹐帶礧具劍上謁暴勝之。上謁如今之投刺也。爾後﹐凡言謁見﹐必先以此道其姓名。行於婦人﹐卽未知其所自。然亦不失於禮﹐敬其有違﹐舅姑在於他國者﹐因節序推遷﹐亦以名紙遠申參奉之儀。近代皆以絹囊緘之﹐有同尺題重封也。至於婦來面謁舅姑﹐合申投刺之禮﹐豈宜亦以彩帛表之﹐卑敬有乖﹐所宜削去。

○樂論

貞觀十七年﹐太宗文皇帝與太常少卿祖孝孫論樂。太宗曰「治政善惡﹐豈此之因﹖」禦史大夫杜淹曰「陳之將亡也﹐爲《玉樹後庭花》。隋之將亡也﹐爲《伴侶》《行路難》。聞之莫不悲泣﹐所謂亡國之音。以是觀之﹐實自於樂。」帝曰「不然。夫音聲豈能感人﹖歡者聞之則悅﹐憂者聽之則悲。悲悅在人﹐非因樂也。今《玉樹》《伴侶》其聲具存﹐今爲公奏之﹐知公必不悲矣。」予曰「聖君有所未悟耳。」禮云「國家將興﹐必有禎祥﹔國家將亡﹐必有妖孽﹐見乎蓍龜﹐動乎四體。」斯曲者﹐陳隋二主之所作也。二主荒淫自娛﹐不知將亡之音形於曲折矣。是知休徵﹐咎徵皆見其兆﹐豈止於歌樂也哉﹗如文皇君人之道與舜禹比隆﹐耆幼欣欣然得其所也。𨿽聞《桑間》《濮上》﹐如聞《韶》《濩》之音。何《後庭花》《伴侶行》能感其心哉﹖哀也﹐樂也﹐系於時君。《記》云乎﹕「治世之音安以樂﹐其政和﹐亂世之音怨以怒﹐其政乘﹔亡國之音哀以思﹐其民困。」斯之謂也。

○釋怪

李商隱爲文曰「儒者之師曰魯仲尼。仲尼師聃﹐猶龍。」不知聃師竺軋﹐善入無爲稽首正覺吾師吾師夫。老子生於周﹐爲柱下史。司馬遷《史記》與韓非同傳﹐曰「老子無爲白化﹐淸淨自正。韓非揣事情﹐循勢理。」故作老子韓非同傳。此則老子行藏之道盡於是矣。旣正史不言老子適戎狄﹐師於竺軋﹐未知商隱何爲取信﹖孔宣父於魯襄公二十一年﹐至哀公十六年卒﹐當周敬王也。聖自天資而能廣學﹐師堯﹑舜﹑文王﹑周公之道。以老子老而能熟古事﹐故仲尼師之。師之之道﹐謂聖人學無常師﹐主善爲師。又曰「三人行﹐必有我師焉。」非謂幼而師之如堯﹑舜﹑文王﹑周公之聖徳也。故袁宏《後漢書》孔融答李膺曰「先君孔子與子先人李耳同徳比義而相師友」是也。孟軻論伯夷﹐「非其君不事﹐非其民不使﹐治則進﹐亂則退。」言伊尹也﹐何事非君﹐何使非民﹐治亦進﹐亂亦進。論仲尼則曰「可以仕則仕﹐可以止則止。可以久則久﹐可以速則速。」乃所願學史遷直筆述乎聖徳﹐以遺後人。爾來一千祀﹐歷諸百王。行其道者﹐夷夏寧﹐違其教者﹐君臣亂。竺軋者﹐經史無聞。佛書自言生於周昭王時。言後漢明帝夢金人﹐有傅毅對徵於周漢正史﹐並無此文﹐未知聃師竺軋出於何典。近世尙綺靡﹐鄙稽古。而商隱詞藻奇麗﹐爲一時之最。所著尺題篇詠﹐少年師之如不及。無一言經國﹐無纖意獎善﹐惟逞章句。因以知夫爲錦者纖巧萬狀﹐光輝曜目﹐信其美矣。首出百工﹐惟是一端得其性也。至於君臣長幼之義﹐舉四隅莫反其一也。彼商隱者﹐乃一錦工耳﹐豈妨其愚也哉﹗

○昭穆

按﹐《禮記》﹕昭﹐明也。穆﹐美也。蓋光揚先祖之徳﹐著斯美號。至晉武帝﹐以其父名昭攺爲韶音。歷代已遠﹐豈宜爲晉氏之諱而行於我唐哉﹖今請復爲昭穆。

○洛隨

漢以火徳有天下。後漢都洛陽﹐字旁有水﹐以水克火﹐故就佳。隨以魏﹑周﹑齊不遑寧處﹐文帝惡之﹐遂去走﹐單書隋字。故今洛字﹐有水有佳﹐隨字有走無走。夫文字者﹐致理之本﹐豈以漢隨兩朝不經之忌而可法哉﹖今宜依古文去佳書走。

○僅甥傍繆廏薦

近歲精用文字者﹐反以「僅」爲遠近之「近」。僅者﹐才也。才以身免﹐才得中算。《爾雅》云「謂我舅者曰甥」。近者皆去男﹐空書生字。不原聖人之旨﹐徒欲異於經文。旁者﹐旁求諸野﹐旁求儒雅﹐皆是本字。近日皆以「旁」爲「傍」。始傅胥生﹐近逼文史。繆者﹐名與實爽曰繆。又繩愆糾繆﹐又如織紝紕繆。近者凡書繆字﹐悉皆從言﹐遂使紕繆廢而不用。又五十年來﹐馬廏字皆書「廏」字。廏字從殳﹐旣字從旡﹐經史中且無此廏字。殳者﹐戈戟之類。馬亦武事﹐故曰廏庫。是以廏字從殳﹐若從無卽失武事之義。薦字﹐經史並從艸﹐不單書存廌﹝音獬豸之廌﹞。此而不悟﹐曷曰文人﹖

○奉陵

奉陵內官內人﹐固有舊制。某自省事六十年來﹐常見報狀云「內官某以某過奉陵。」內人亦時有之。伏見士大夫每選兒孫主守塋域﹐必以謹良寡過者處之。夫事生尙擇其人﹐奉先尢宜盡敬。且《禮》云「父母愛一人焉﹐子愛一人焉。」自衣服飲食﹐此無敢視父母所愛。聖人垂教﹐誠可企及。今以罰過配陵﹐實乖嚴奉之禮。其奉陵內官﹐伏請遵行舊制﹐不用有過之人。

○宰相合與百官抗禮

宰相權重位尊﹐夷夏瞻敬﹐然與九品抗禮古今﹐謂會昌已前﹐不易斯制。咸通已後﹐每謁見丞相﹐必先言中外﹐申拜首﹐乃盡具臣之儀。韋庶人保衡爲相﹐旣曰外進﹐且非公望。當時崇秩宿徳競造其門﹐接迹排肩皆被傲然。當其拜禮﹐韋於中書命酒執爵﹐揖讓之際﹐師保尙書一時下拜。自後羣官謁相府﹐罕有不言中外﹐曲申畢敬者。昔汲黯不拜﹐大將軍有揖客爲重﹐豈不信哉﹗

○切韻

自周隨已降﹐師資道廢﹐旣號傳授﹐遂憑精音。《切韻》始於後魏校書令李啟撰《聲韻》十卷﹐遊夏侯詠撰《四聲韻略》十二卷。撰集非一﹐不可具載。至陸法言采諸家纂述而爲己有。原其著述之初﹐士人尙多專業﹐經史精練﹐罕有不述之文。故《切韻》未爲時人之所急。後代學問日淺﹐尢少專經﹐或捨四聲則秉筆多礙。自爾已後﹐乃爲要切之具。然吳音乖舛不亦甚乎﹖上聲爲去﹐去聲爲上﹐又有字同一聲分爲兩韻。且國家誠未得術﹐又於聲律求人﹐一何乖闊﹗然有司以一詩一賦而定否臧。言匪本音﹐韻非中律﹐於此考核以定去畱﹐以是法言之爲行於當代。法言平聲以東農非韻﹐以東崇爲切。上聲以董勇非韻﹐以董動爲切。去聲以送種非韻﹐以送眾爲切。入聲以屋燭非韻﹐以屋宿爲切。又恨怨之「恨」則在去聲﹐很戾之「很」則在上聲。又言辯之「辯」則在上聲﹐冠弁之「弁」則在去聲。又舅甥之「舅」則在上聲﹐故舊之「舊」則在去聲﹐又皓白之「皓」則在上聲﹐號令之「號」則在去聲。又以「恐」字「苦」字俱去聲﹐今士君子於上聲呼「恨」﹐去聲呼「恐」﹐得不爲有知之所笑乎﹖又舊書曰「嘉謨嘉猷。」《法言》曰「嘉予嘉猷。」《詩》曰「載沈載浮」﹐法言曰「載沈載浮」﹝伏予反﹞。夫吳民之言如病瘖風而噤﹐每啟其口﹐則語淚喎吶。隨聲下筆﹐竟不自悟。凡中華音切﹐莫過東都。蓋居天地之中﹐稟气特正。予嘗以其音証之﹐必大哂而異焉。且《國風﹖枤杜》篇云「有枤之杜﹐其葉湑湑。獨行踽踽﹐豈無他人﹖不如我同姓。」又《雅﹖大東》篇曰「周道如砥﹐其直如矢。君子所履﹐小人所視。」此則不切聲律﹐足爲驗矣。何須東冬中終妄別聲律﹖詩頌以聲韻流靡﹐貴其易熟人口﹐能遵古韻﹐足以詠歌。如法言之非疑其怪矣。予今別白去上各歸本音﹐詳較重輕﹐以符古義。理盡於此﹐豈無知音﹖其間乖舛旣多。載述難盡﹐申之後序﹐尙愧周詳。

○祭物先

《禮》云「瓜祭上環。」又曰「吾食於少施氏而飽﹐少施氏食我以禮。吾祭﹐作而辭曰﹕『疏食不足祭也』。」此則祭物之先﹐謂神農火食﹐徳侔造化﹐後人追而敬之。今代尙崇佛氏﹐謂之眾生。士子儒人﹐宜遵典教。

○弔者跪

夫爲弔者﹐主人當踴﹐弔者跪﹐以手承主人而發弔詞。其有主人官髙﹐弔者位卑﹐不敢手及尊者﹐但跪而起。起而致詞﹐禮也。今代不循其義﹐皆先一拜﹐謂之跪禮。至有輕服﹐主人無踴﹐客亦先申一拜。豈曰經心於展禮乎﹖

○短啟短疏

今代盡敬之禮﹐必有短啟短疏。出於晉宋兵革之代﹐時國禁書疏﹐非弔喪問疾﹐不得輒行尺牘。故羲之書首云死罪﹐是違制令故也。且啟事論兵皆短而緘之貴易於隱藏。前進士崔旭累世藏鍾王書﹐卽有羲之啟事一帖﹐折紙尙存。蓋事出一時﹐沿習不攺。我唐賢儒﹐接武壞法﹐必修晉宋權機焉﹐可行於聖代。今啟事弔疏皆同當代書題﹐削去短封﹐以絕舛謬。

○七曜歷

賈相國耽撰《日月五星行歷》﹐推擇吉凶﹐無不差繆。夫日星行度遲速不常。謹按長歷﹐太陽與水星一年一周天。今賈公言一星直一日﹐則是唐堯聖歷﹐甘氏星皆無準憑﹐何所取則﹖是知賈公之作﹐過於率爾。復有溺於陰陽﹐曲言其理者﹐曰「此是七曜日﹐直非干五星常度。」所言旣有遲速﹐焉可七日之內能致一周。賈公好奇而不悟其怪妄也﹐遂致髙駢慕一公之作。誑惑愚淺﹐往往神之。

○廏焚

「廏焚﹐子退朝﹐曰﹕『傷人乎﹖不問馬。』」注云「重人而賤畜也。其下曰不問馬﹐是門弟子嘆重夫子之言。」或有論者曰「傷人乎否﹖問馬。」言先問人﹐後問馬。且焚廏﹐退朝而問曰「傷人乎﹖」又問﹕「傷馬乎﹖」此乃人之常情﹐何足紀述。本以不問馬﹐惟問人﹐弟子慕聖人推心足以垂範。又「傷人乎」﹐卽是問之之辭。

○臘日非節

夫節者﹐因天地四時也而爲之節﹐非人事推移而能變之。《禮》云「臘也﹐歲十二月。」臘得禽獸﹐爲祭百神﹐以相其功。夫火徳之君﹐以子祖戌臘。土徳之君﹐以丑祖辰臘。各系五運盛衰﹐推而用之﹐非稟天地四气。是知臘月爲節﹐則乖本義。今代凡造作百物﹐必取臘日﹐欲其無壞腐之獘也。但取臘月中合作自無朽蠹。若須臘日﹐豈謂達於事耶﹖

○繕完葺墻

《左傳》﹕「子產相鄭伯以如晉﹐晉侯以魯喪未之見也。子產壞客館之垣以納車馬。士文伯讓之曰﹕『繕完葺墻以待賓客。若皆毀之﹐何以供命』。」予謂垣壞葺之而已。今云繕墻﹐豈古人於文理如此不達耶﹖所疑字誤﹐遂有繁文。予輒究其義﹐是「繕宇葺墻以待賓客」。此則本書「宇」﹐誤爲「完」。書曰「峻宇雕墻﹐」足以爲比。況上文云「髙其閈閎﹐厚其垣墻。」又曰「司空以時平易道路館宮室﹐如此足以待賓客。」豈徒葺墻而可以崇大諸侯之館哉﹖

○論醫

夫醫切脈指下﹐能知生死者﹐非天受其性﹐則因積學而致。然始或著能﹐末而寡效。論者以始能﹐命通也﹔末繆﹐數窮也。予曰不然。其初屢中﹐喜於積財﹐記憶未衰﹐軫理方銳。及其久也﹐筋力已疲﹐志怠心勞﹐獲效遂鮮。則始能末繆於斯見矣。若以數之通塞﹐豈曰知理哉﹖

○舅姑服

子夏《喪服傳》﹐婦爲舅姑齊衰﹐五升布。十一月而練。十三月而祥﹐十五月而禫。禫後門庭尙素﹐婦服靑縑衣以俟夫之終喪。習俗以婦之服靑縑﹐謂其尙在喪制。故因循亦同夫之喪紀再周而後吉。禮﹐女子在家﹐以父爲天。婦人無二天﹐則婦之爲舅姑不服齊衰二年著矣。貞元十一年﹐河中府倉曹參軍蕭據狀稱﹐堂兄至女子適李氏婿見居喪。今時俗婦爲舅姑服三年﹐恐爲非禮。請禮院詳定垂下﹐詳定判官。前太常博士李岧議曰「謹按《大唐開元禮》五服制度﹐婦爲舅姑﹐及女子適人爲其父母﹐皆齊衰﹐不杖周。」蓋以婦之道以專一﹐不得自達﹐必系於人。故女子適人服夫以斬而降其父母。《喪服傳》曰﹐女子已適人﹐爲父母何以周也﹖婦人不二斬也。婦人從人﹐無專用之道。故未嫁從父﹐旣嫁從夫﹐夫死從子。父者﹐子之天也。夫者﹐妻之天也。先聖格言﹐歷代不敢易。以此論之﹐父母之喪尙止周歲﹐舅姑之服無容三年。今之學者不本其義﹐輕重紊亂﹐浸以成俗。伏以《開元禮》玄宗所修﹐上纂累聖﹐旁求禮經﹐其道昭明﹐其文彰著。藏之祕府﹐垂之無窮﹐布在有司﹐頒行天下﹐率土之內﹐固宜遵行。有違斯文﹐命曰敗法亂紀。伏請正牒以明典章。」此李岧之論﹐可謂正矣。凡居士列得不守之。

○杖周議

準《禮》﹕父在爲母﹐爲所生母。父爲嫡子﹐夫爲妻﹐皆杖周。自《周禮》已降﹐至於《開元禮》及唐史二百六十年﹐並不易斯議﹐未聞爲兄弟杖者。自亂離以後﹐武臣爲兄弟始行杖周之禮。是賓佐不能以禮正之﹐致其謬誤也。予乾寧三年九月行弔於名士之家﹐睹其弟爲兄杖。門人知舊﹐無有言其乖禮者。實慮日久浸以爲是。自今後﹐士子好禮者於服式之中愼而行之。

○祭節拜戟

《禮》曰「君有賜﹐則拜而受之。」賜莫重於九錫﹐衣服﹑朱戶﹑納陛﹑乘輿﹑樂縣﹑虎賁﹑弓矢﹑鐵鉞﹑秬鬯。徧詳禮文﹐未有拜衣服﹑虎賁者也。是物也﹐故不宜拜。若拜朱戶渠門﹐宜謂之神。《禮記》《祭法》累代祭名﹐不聞有戟神。是知無拜祭之禮也。近代受節置於一室﹐朔望必祭之﹐非也。凡戟﹐天子二十四﹐諸侯十。今之藩鎭﹐卽古之諸侯也。在地則施於衙門﹐𨿽罷守藩﹑閫﹐有爵位崇髙亦許列於私第。上元元年﹐宰相呂諲立戟﹐有司載戟及門﹐諲方慘服﹐乃更吉服迎而拜之。頗爲有識者所嗤。則知辱君命拜賜可也﹐拜戟祭節﹐大乖於禮。

○客卿

按﹐《史記》《春秋》之後﹐儒術之士﹐名聞諸侯者﹐旣適列國爲客卿﹐乃得陳王霸之道。如孟軻在齊﹐樂毅在燕趙。西漢鄒陽在梁﹐伍被在吳﹐亦行斯道。爾後辯說絕﹐但不復客卿耳。自中和已後﹐藩鎭道賓者名曰客卿。始則索客之徒﹐時有斯號。近者名人朝士不免繼之﹐訛謬相承﹐莫不因此。恐誤來者﹐故書之以示兒孫。

○參謀

秦漢之職在賓幕中籌畫戎機﹐非多學深識者﹐莫居是選。自亂離已後﹐每居藩翰﹐必以陰陽技術者處之。仍居將校之末﹐宜重而輕﹐誠可惜也。設有文人仗節統戎﹐舉辟名士宜於管記。支使之間﹐以正其名﹐不亦善乎﹖

刊誤

