譯語

﹝明﹞岷峨山人撰

譯者﹐《說文》云「傳譯四夷之言也。從言﹐睪聲。」越裳氏重九譯來貢。《周禮﹟象胥傳》﹕「四夷之言﹐東方曰寄﹐南方曰象﹐西方曰狄凝﹐北方曰譯。」《注疏》云「譯﹐陳也。」陳說內外之言。語者﹐《說文》云「論也。從言﹐吾聲。」語者﹐午也﹐言交午也。吾言爲語﹐吾﹐語聲也。

北胡種落不一﹐夏曰獯鬻﹐周曰玁狁﹐秦漢皆曰匈奴﹐唐曰突厥﹐宋曰契丹。今止曰韃靼﹐俗曰「達子」。又惡其貪殘﹐曰賊﹑曰虜。自漢以來﹐匈奴頗盛﹐後稍弱而烏桓興。漢末﹐鮮卑滅烏桓﹐盡有其地。後魏時﹐蠕蠕獨彊﹐與魏爲敵。蠕蠕滅而突厥起﹐盡有西北地。唐貞觀中﹐李靖滅之。五代及宋﹐契丹復盛﹐別部小者曰蒙古﹐曰泰赤烏﹐曰塔塔兒﹐曰克列﹐各據分地。旣而蒙古兼並有之﹐遂入中國﹐稱號曰元。我皇明膺籙受圖﹐逐還朔漠。一傳愛猷識裏達臘﹐再傳脫古思帖木兒﹐爲也速疊兒所弒﹐其部屬皆奔散來附。洪武中﹐天兵往討其罪﹐追至撤撤兒山﹐大敗之﹐自是不敢近邊者十餘年。永樂中﹐有本雅失裏者﹐及其下馬哈木﹑阿魯臺奉貢惟謹﹐因封馬哈木爲順寧王﹐阿魯臺爲和寧王。已而叛服不常﹐遣使諭之﹐不悛。車駕屢親徵之﹐諸胡始平。本雅失裏妻率其部屬來朝﹐願居京師。宣徳中﹐馬哈木攻殺阿魯臺﹐欲領部落﹐人心不服﹐乃求元之後脫脫不花立爲王﹐居沙漠之北。馬哈木子脫歡﹐脫歡子也先居沙漠之西北瓦剌﹐正統初偕遣使朝貢﹐歲以爲常﹐朝廷賞賚甚厚。其後負徳入寇﹐歸而自相篡戮﹐朝廷因而絕之。

其風俗﹐《匈奴志》謂其隨水艸畜牧﹐無屋居﹐行則車爲室﹐止則氈爲廬。自君長以下咸食畜肉﹐衣皮毛。貴壯賤老。其坐﹐長左而面北。其送死﹐有棺槨而無封樹。凡舉事﹐常隨月盛壯以攻戰﹐月虧則退兵。《烏桓志》謂其怒則殺父兄﹐而終不害其母﹐以母有族類﹐父兄無相仇報也。其嫁娶﹐先私通﹐掠將女或半歲﹑百日後始遣媒﹐送馬駝牛羊以爲娉。其父子男女相對踞蹲。髡頭爲輕便﹐婦人至嫁時乃養發。有病以艾灸﹐或燒石自熨﹐或燒地臥其上﹐或隨痛病處以刀決脈出血。俗貴兵死﹐葬則歌舞相送﹐肥養一犬﹐以彩繩纓牽﹐燒而送之﹐言使護死者神靈歸赤山。《突厥志》謂其徵發兵馬及科稅雜畜﹐輒刻木爲數﹐並一金鏃箭﹐蠟印封之﹐以爲信。有死者﹐停屍於帳﹐春夏死者﹐候艸木落﹔秋冬死者﹐候花葉榮茂始坎而瘞之。《契丹志》謂其俗異於諸胡者﹐父母死而悲哭者爲不壯﹐但以其屍置之山樹上﹐經三年後乃收其骨而焚之﹐酹酒而祝曰「冬月時向陽食﹐夏月時向陰食﹐若我射獵時﹐使我多得豬鹿。」其無禮頑囂於諸夷中最甚。頃漢番人有歸降者﹐譯得其語﹐曰今則不盡然矣。行則無車﹐食兼黍谷﹐衣雜縑布﹐富者至被緹繡﹐以掠或易得之。其坐﹐自君長外無復倫次。其送死亦無棺槨﹐惟以氈裹其屍葬之中野﹐縱馬踐其上。其嫁娶﹐男至女家爲婚﹐或周歲﹐或產子而始歸。有病則召師巫禱鬼神以祈福﹐死卽羣哭而瘞之。其徵發兵馬則遣使約會﹐五金鏃蠟印之說﹐以虜酋各相雄長故也。

其山川﹐曰陰山﹐《一統志》云在韃靼國﹐東西千餘里﹐艸木茂盛﹐多產禽獸。漢時冒頓單於依阻其中﹐治作弓矢。後武帝奪其地﹐匈奴入寇無所隱蔽﹐過此未嘗不哭。曰狼居胥山﹐漢驃騎將軍霍去病出代二千餘里﹐與匈奴左賢王接戰﹐得胡首虜七萬餘﹐乃封此山而還。曰窴顏山﹐霍去病以輕騎追虜至此﹐得匈奴積粟食軍。畱一月﹐燒其餘粟以歸。曰浚嵇山﹐山有二﹐匈奴多分居之。漢將李陵以步卒五千擊虜至此﹐營於兩山間。虜見漢軍少﹐直前就營。陵轉戰﹐敗之。虜還走山上﹐漢軍追殺虜數千餘。曰燕然山﹐去塞三千餘里。後漢車騎將軍竇憲率羌胡兵出塞﹐與匈奴戰於嵇落山﹐大破之﹐斬獲甚眾﹐憲遂登此山﹐勒石紀功﹐令班固銘曰「鑠王師兮徵荒裔﹐剿匈虐兮截海外﹐復其邈兮亙地界﹐封神兵兮建隆碣﹐熙帝載兮振萬世。」曰金微山﹐去塞五千餘里﹐竇憲遣兵大破匈奴於此。自漢出師﹐未嘗至此。曰都斤山﹐突厥可汗常處於此。其西五百里有髙山迥出﹐無艸樹﹐謂勃登疑黎﹐猶華言地神也。曰不■﹝山耑﹞罕山﹐斡難河源出於此。昔有蒼白狼遇慘白鹿於此山﹐生子名巴塔赤罕﹐後爲蒙古部﹐卽元氏之祖。曰疊裏溫孛答山﹐近斡難河﹐卽元太祖鐵木眞生處。曰撤撤兒山﹐洪武中總兵官周興徵胡﹐自兀者河追至此山下﹐大破之。曰禽胡山﹐洪武中王師嘗禽胡寇乃兒不花於此﹐因名。永樂初﹐車駕北徵至此﹐制銘勒石曰「瀚海爲鐔﹐天山爲鍔﹐一掃胡塵﹐永淸沙漠。」曰白雲山﹐永樂初六軍營於此。時四山雲气潔白如練﹐因賜今名。曰蒼山﹐一名蒼山峽﹐永樂初駐蹕於此。曰沙嶺﹐永樂中駐蹕於此。曰淩霄峯﹐永樂初車駕登絕頂﹐望漠北﹑顧侍臣曰「元盛時皆民居﹐今萬里蕭條﹐惟見風埃沙艸。爾虜勢衰弱若此﹐尙敢倔彊﹐果何所恃哉﹗」曰立馬峯﹐永樂初車駕次玄石坡﹐制銘勒於是峯之石﹐曰「惟日月明﹐惟天地壽﹐勒銘玄石﹐與之悠久。」曰班朱尼河﹐元太祖初起兵至此﹐河水方渾﹐飲之以誓眾曰「他日當記曾同此艱難。」曰飲馬河﹐舊名臚朐河﹐永樂初駐蹕於此﹐賜今名。旁有殺胡城﹐乃淸遠侯王友統守營兵所築。曰玄冥河﹐卽斡難河﹐元太祖興於此﹐永樂中賜今名。時追虜至此﹐大敗之。虜酋本雅失裏窮蹙﹐以十騎遁去。曰淸塵河﹐舊名古兒札河﹐永樂中駐蹕於此﹐攺今名。曰闊闊納浯兒海﹐元太祖爲諸部推戴﹐僭稱帝於此。曰蒙山海﹐在速兒溫都兒之地﹐其水淸洌﹐永樂中駐蹕於此。曰他人水﹐突厥可汗常以仲夏集此﹐拜祭天地。曰神應泉﹐地名淸水源。永樂中駐蹕於此﹐去營三里許﹐平地湧泉﹐髙數尺﹐味甘冽﹐士馬飲之不竭﹐因賜今名。曰淸流泉﹐永樂初駐蹕於此﹐制銘勒石曰「於鑠六師﹐用殲醜虜﹐山髙水淸﹐永彰我武。」曰興和﹐永樂初車駕至此﹐謂近臣曰「汝觀地勢﹐遠見似髙阜﹐至卽又平也。此卽陰山脊﹐故寒﹐過此又暖。爾等昨日過居庸關﹐始見山險。若因山爲塹﹐因壑爲池﹐守此誰能輕度。」曰封王地﹐今名鳳凰山。山西南有故城﹐名曰沙城。四望空闊﹐卽元之中都。此處最宜牧馬。西北有海子﹐駕鵝鴻雁之類滿其中﹐遠望有如人立者﹑坐者﹑行者﹑謦欬者。白者如雪﹐黑者如石。好事者或馳騎逐之﹐至卽飛起﹐人去旋下﹐翩躚回翔於水次。曰鳴鑾戍﹐此處多鹿蛻角。東北曰大白顏山﹐頗髙。西北曰小伯顏山﹐迆邐綿亙﹐隱隱如雲霧間﹐如海波層壘﹐上卽淩霄峯﹐但乏水。由此東北可達開平。此處卽仰觀北斗。山下漸平曠﹐沙中多鼢鼠穴﹐馬行其上﹐時爲所陷。或掘井得沙﹐黃侔蒸粟﹐白如截肪﹐黑譬純漆﹐靑擬凝靛﹐亦奇異也。稍東曰橐駝山﹐山形盤紆岪郁﹐隆崇■﹝山上聿下﹞崒。絕頂皆石﹐下有淸泉一泓。泉旁多花卉﹐春夏則吐葩颺榮﹐布葉垂陰﹐殊可珍玩。但人煙闃寂﹐荒墳遺址﹐縱橫豺虎之迹爾。

東南有谷﹐東北有峽。峽之南﹐山皆土﹐而北﹐山皆石。巉巖峭拔﹐有小石戴大石﹐髙低參錯﹐眞天巧也。自興和﹑紅橋﹑大石鎭至此﹐無寸木﹐但艸莽而已。惟此石壁間生一孤柏﹐枝榦蓬勃﹐偃如飛蓋﹐亦可喜也。曰五云關﹐卽哈剌罕山﹐亦險阻。其下有大川。東北山下有泉潺潺﹐流入川中。過此多山澗﹐曰錦水磧﹐曰錦云磧﹐曰環瓊圃。自此多沙坨﹐漸見楡林烏鳶。曰壓虜川﹐自此多碱水﹐色味俱惡﹐不堪炊爨。曰古交河﹐在今哈剌火州﹐因兩河相交﹐故名。水嚙沙出碑﹐曰「唐之交河郡。」唐盧照鄰云「交河使漸稀」﹐駱賓王云「交河浮絕塞」﹐卽此。此處極目﹐可睇盼千里。曰金剛阜。曰小甘泉。曰大甘泉﹐泉旁有海子﹐水甚淸﹐但咸不可飲。中多水鳥﹐虜謂鴛鴦海子﹐卽所謂鴛鴦濼也。曰鹽海子﹐出鹽色白﹐瑩潔如水晶﹐疑所謂水晶鹽也。淸水源亦出鹽﹐但色或有靑者。虜每取食﹐以斧斫成塊﹐中鑿一孔﹐引繩而貫之﹐攜之以行﹐無俟煎熬也。曰屯雲谷﹐地無水。曰玉雪岡。岡之外遙見一山﹐極長。一峯獨危﹐特立如拱揖﹐虜謂賽罕﹐猶華言好山。又謂阿卜者﹐猶華言髙山也。其上人迹罕至﹐至卽風雷交作﹐疑有神物至於其間。近玄石坡有山桃數藂﹐初夏始華﹐葳蕤可愛。自此遠近不一﹐有泉數泓﹐曰天錫﹐曰瑞應﹐曰神貺﹐曰神獻﹐曰靈秀﹐曰靈濟﹐皆永樂初車駕所經之地。六軍乏水﹐地湧諸泉﹐因賜美名﹐以標其異。曰鳴轂鎭。鎭旁有山谷﹐中有二古井﹐水甘可飲﹐新掘者卽碱苦。曰歸化甸。曰楊林戍。地多美石﹐有如琥珀﹑玳瑁﹑瑪瑙者。在歸化者更美。曰香泉戍。地多桃樹﹑楡林。林無喬木﹐上有鳥巢﹐牖戶綢繆﹐引手可探﹐皆鷹隼所棲也。曰廣武鎭﹐卽哈剌莽來。其旁有川。過川入山有泉﹐味惡不可飲。曰翠秀峯﹐相傳中有靈異。曰髙平陸﹐一曰髙平阜﹐卽忽牙撒裏禿。曰還遠塞﹐一曰懷遠塞。曰捷勝岡。陟岡四望﹐但見茫然遠天。蒼然平楚﹐此卽所謂大漠也﹐宜艸。唐髙適云「大漠窮秋塞艸腓」者是也。曰淸冷泊。曰淸壑。曰香泉戍。曰雙秀峯。地乏水。曰威虜鎭。曰殺虜城﹐卽答魯城。曰龍沙甸﹐卽阿蘭惱兒。曰富平鎭﹐卽兀兒禿。曰永淸泉。曰紫霞峯。曰玄雲谷。曰翠幕甸。曰長山峽。曰喜川。曰古梵場。場東北有髙山﹐甚奇秀﹐類江南諸山。山下孤峯聳起﹐上多白石﹐元諸王死者葬其下。曰長淸塞。塞上一泉極淸﹐永樂初賜名玉華。至此則南望北斗矣。曰順安鎭。環鎭諸山如畫﹐𨿽揮毫設色﹐淡而淺絳﹐艷而金碧﹐何以加之﹗飲馬河近白雲山﹐河濱多楡柳﹐洲中多蘆葦﹑艸菜﹐相傳不可飼馬﹐飼則生疾。水中多魚﹐揚鬐躍鱗﹐浮沈游泳﹐有翩翩自得之意。但虜無网釣﹐惟射得之﹐以不善烹﹐不謂美味也。曰平漠鎭。曰祥雲巘。曰雲臺戍。曰錦屏山。曰環秀岡。曰玉華峯。曰野馬泉。曰土城。曰威遠戍。曰廣安鎭。曰蟠龍山。曰臨淸鎭。曰威武鎭。曰定邊鎭。地乏水。曰雙淸源。曰通泉泊。曰淸流港。曰平山甸。曰盤流戍。曰凝翠岡。曰崇山塢。曰三峯山。曰闊灤海子﹐疑卽闊灤納浯兒海。水周千里﹐斡難﹑飲馬凡七河注其中﹐永樂初賜名玄冥池。遙望水髙如山﹐白浪滚滚﹐自上而下﹐近觀猶夫他水﹐不知何也。白玉帶河﹐一曰玉帶川﹐卽紫禿。曰雙泉海﹐卽撒裏怯兒﹐元太祖發迹之所。舊嘗建宮殿及郊壇﹐每歲於此度夏。山川環繞﹐中闊數十里。前有二海子﹐一鹹一淡。西南數里有泉水。海子西北﹐循山有三峽口﹐卽康哈里該﹐通飲馬﹑土剌河﹐虜常出入之處也。曰雄武鎭。曰淸胡原。曰澄淸河。河濱多櫃柳﹐甚蒙密。曰靑楊戌。曰克忒克剌﹐卽華言半个山。山甚陡峻﹐遠望如坡﹐故名。旁多松檜楡柳及佳山水。曰蒼松峽。曰黑松林。曰飛雲壑。曰靜虜鎭。曰長秀川。曰回曲津。曰廣漠戍。曰蔚藍山。曰寧武鎭。曰紫雲谷。曰玉潤山。曰紫微岡。曰靑陽嶺。曰淸華原。曰淳化鎭。鎭旁一大澤﹐艸深泥淖﹐士馬難度。曰秀水溪。曰淙流峽。水盤峽中﹐縈回曲折如羊腸。曰錦雲峯。曰永寧戍。曰長樂鎭。鎭多蚊﹐大者如蜻蜓﹐拂面嘬噆﹐揮之不去。曰通州甸。曰三石山。曰曼陀羅山。山下有廢寺基﹐相傳元公主削髮爲尼處也。曰金沙苑。苑多沙﹐多水﹐多楡柳﹐掩映如畫。曰玻璃谷。曰威信戍。曰武平鎭。曰開平。舊有元之斡耳朵﹐猶華言宮殿也。今則荒臺斷礎﹐零落於淒風澹月之間﹐爲可鑑爾。曰環川﹐有小城在川中。曰李陵臺﹐今曰威虜驛﹐地多水。曰寧安驛。曰西涼亭﹐久廢﹐惟周匝石墻與柏樹尙存。曰盤谷鎭。由是入山﹐峽中甚險厄﹐一夫當之﹐萬騎莫前也。稍南則爲今之獨石矣。又東北曰蒼崖峽。曰忽蘭忽失溫。曰殺胡鎭。永樂中敗酋首答裏巴﹑馬哈木﹑太平﹑把禿孛羅於此﹐遂攺土剌河爲今名。曰回流甸。日平山鎭。曰靑山峽。曰雙流濼。曰蒼崖戍。曰黑松峪。曰長樂鎭。曰香泉泊。曰淸平鎭﹐卽元之應昌路。曰陽和谷。曰覽秀川。曰錦繡岡。曰祥雲屯。曰錦霞磧。曰翠玉峯。曰鳴玉岡。曰淸漠川。曰和鑾谷。曰紫駝岡。曰淸泉泊。曰通流澗。曰金沙濼。曰秀水河。曰玉壘峯。曰寶瓶山。曰淩雲峯。曰玉河泉。曰答蘭納木兒河。曰龍王岡。曰天馬峯。曰蒼石岡。曰連秀坡。曰白邙山。曰翠云屯。曰蒼玉澗。曰淸流峽。曰懷柔甸。曰回流灣。曰淸虜鎭。曰峭石川。曰羣玉峯。曰雙島。曰丰潤屯。曰長林壑。曰廣平川。曰達安鎭。曰通精戍。其地平廣宜糜﹝糜﹐黍屬﹞。曰盤石鎭。曰翠微岡。曰楡木川。曰雙華峯。曰連云磧。曰黑河戍﹐一名小淸河。曰淸楊峽。曰聞喜岡。已上多華名﹐皆永樂間所更易者。

自興和至蔚藍山﹐乃由今宣府西北﹐經萬全右衛膳房堡﹑野狐嶺﹐逾塞垣以達興和。此永樂初擊胡之西路﹐甚平坦﹐虜亦常由此入寇。自開平至聞喜岡﹐乃由今土木驛直北﹐經長安嶺﹑雕鶚堡﹑赤城﹑云州﹑獨石﹐逾塞垣以達開平。此永樂中擊胡之東路﹐稍險﹐然沙漠曠蕩﹐不可殫述。有往牒可考者﹐玆不必詳。至於輪蹄所未經﹐圖志所未載﹐及漢﹑番異稱﹐重復訛舛者﹐又無因而得詳也。故所紀止此。乃若岡阜之錯落﹐屯戍之倚伏﹐形勢之險夷﹐水艸之美惡﹐並附於山川之下者﹐一則便於進止﹐一則便於取捨。脫有掃穴犁庭之舉﹐無俟旁求也。

頃漢番人有歸降者﹐譯得其語﹐曰沙漠眞曠蕩﹐馬力未窮﹐惟近塞則多山川林木及荒城廢寺。如沿河十八村者﹐其丘墟尙歷歷可數。極北則地平如掌﹐黃沙白艸﹐彌望無垠﹐求一卷石勺水無有也。渴則掘井而飲。虜酋號小王子者常居於此。名曰可可的裏速﹐猶華言大沙窊也。西南曰靑山﹐曰照壁山﹐曰艸垛山﹐曰樺皮嶺﹐曰威寧海子﹐曰東西二海子﹐曰野馬川﹐曰羊圈堡﹐曰樺林溝﹐曰杏園﹐曰松林﹐虜常往來駐牧於此﹐一便水艸﹐一便蔽翳﹐一便窺伺也。俱與宣府西路西陽河﹑渡口堡﹑柴溝堡﹑洗馬林﹑新河口﹑新開口﹑膳房堡﹑張家口諸邊相望。予嘉靖癸卯夏奉命分守口北道﹐時與元戎提兵出塞﹐親見園林之盛﹐蓊鬱蔥茜﹐柯葉交蔭﹐嘆曰﹐木之壽以無樵采﹐豈必樗櫟哉﹗中多禽獸﹐每秋虜必來﹐射獵至勤﹐偵邏煩士馬﹐不如焚之可也。

曰東西二連山﹐曰紅崖兒﹐曰明嵯兒﹐曰柳橋兒﹐曰蓋裏坡﹐曰瓦房坌﹐曰靜邊城﹐曰太子城﹐曰禮拜寺﹐曰孤楡樹﹐俱與宣府中路羊房堡﹑靑邊口﹑常峪口﹑葛峪堡﹑大小白陽諸邊相望。𨿽山深林密﹐不便大舉﹝虜謂悉眾而來爲大舉﹞﹐然花當別部尙由此西窺大營盜馬虜謂擁眾而居爲大營﹐遇歸降及哨瞭者﹐則殺擄﹐故虜中聲息不得悉聞﹐誠一大患。伏精銳﹐扼要害﹐掩而擊之﹐恐無難也。

大沙窊之南與宣府北路龍門﹑赤城﹑云州﹑馬營﹑獨石﹑龍門所﹑滴水崖﹑宣府東路四海冶諸邊相望﹐然重巒疊障﹐蒼松古柏環繞於外者不知幾十百里﹐正屬今隆慶﹑永寧之後。予於嘉靖甲辰春與元戎襲虜至此﹐嘆曰﹐眞天造地設﹐拱護陵寢之藩屏也。𨿽則花當別部棲息於彼﹐諜知尫羸孱弱不滿千人﹐無能爲也。

曰黑河﹐疑卽瀚海﹐去塞約五千餘里。海濱多珠璣﹐胡姬常取以爲飾。於戲﹗沙漠萬里﹐荒寒蕭瑟﹐產玆醜虜﹐與鳥獸同羣﹐固也。而明珠美玉亦往往而是﹐無一天地靈秀之气獨鐘於物邪﹗

以上所紀於宣府特詳﹐以予官守所在。以下所紀無凡例﹐無目類﹐以隨譯隨筆﹐示非成書也。事𨿽增新﹐辭多襲舊﹐補綴而成。故曰緝傳聞則易﹐著作則難。不敢自居﹐故漫題別號云。

其土產﹐曰馬。曰駱駝。曰野馬。曰野騾。曰羱羊﹐《爾雅》云「似吳羊而角大」﹐疑卽黃羊。曰角端﹐《漢書》云「似牛﹐角可爲弓」﹐世謂角端弓。唐徐彥伯曰「海照角端弓」者是也。曰鼴。曰貂鼠。曰靑鼠。曰土撥鼠。曰豽猴屬。以上六物皮毛柔軟﹐可爲裘。曰跳鼠﹐惟質似兔而小﹐尾長﹐其端有毛﹐黑白相間﹐前足極短﹐行則跳躍﹐疑卽《詩》所謂「躍躍毚兔」者也。曰鴻雁。曰沙雞。曰酥酪。曰東墻﹐似蓬﹐實如揆子﹐十月始熟。曰沙蔥﹐皮赤﹐气味辛臭。曰沙蘆菔﹐根白﹐大者徑寸﹐長二尺許﹐下支小者如筋﹐味辛辣﹐微苦﹐俱出金剛阜。曰野韭﹐是處有之。以上三物皆可食﹐歸降者常采以療饑。曰黃花菜﹐花如茼蒿﹐葉如指﹐長數尺﹐亦可食。曰金雀花﹐狀似決明﹐莖似枸杞﹐有芒刺﹐葉小圓而末銳﹐俱出靈臺戍。若黍稷﹑牛羊﹑雉兔﹑虎豹之類與諸番略同者﹐玆不詳述。

其古迹﹐曰範夫人城﹐《寰宇記》云﹐城本漢將所築﹐將亡﹐其妻率眾保完之﹐因名。曰麻彈城。曰楊義城。曰矢波羅城。曰舍利城。曰達督城。《寰宇記》云﹐諸城旁皆有美水丰艸﹐唐時突厥所居﹐移徙不常。曰和寧路城﹐初名和林﹐以西有哈剌和林河﹐故名。元太祖始建都於此﹐前後凡五傳。大徳間立和林等處行中書省﹐置和林路總管府。皇慶初攺嶺北等處行中書省及攺路曰和寧。

虜稱天爲騰格力﹐極知敬畏。每聞雷聲砊磕輒走匿﹐瞑目屏息﹐若將擊己。每舉大事必僭祭﹐率以漢人爲犧牲。唐段成式曰﹕突厥以人祭纛﹐常取阿■﹝口爾﹞部落用之。至今當祭﹐則擇男子少好者。令其裸體﹐取水灌濯﹐𨿽流澌漻淚﹐涸凍凝滯不廢也。旣乃縛於原野﹐虜中矯健者馳馬揮刀﹐斷其頭﹐剖其腹﹐布腸胃於地﹐以爲敬。於戲﹗天徳好生﹐而尢重於人﹐虜乃悖之﹐天肯饗之乎﹖稱我大明皇帝爲大﹝讀作上聲﹞命含﹐亦極敬畏﹐以天命攸屬﹐撫綏華夷也。自謂其長曰可汗﹐亦曰寒﹐卽小王子也﹐雲姓白氏﹐其名莫詳﹐今年四十餘矣。謂酋首曰那顏﹐如吉囊﹑俺答阿不孩﹑把都兒臺吉﹑靑臺吉百十餘輩﹐皆小王子宗黨﹐疑卽脫脫不花之後﹐其部落極加尊崇﹐以其俗重巨族故也。

小王子與諸酋首皆騎馬﹐身自爲役﹐無肩輿張蓋鳴騶控勒之奉。其服食器用與他虜無大異。惟其習勞茹苦﹐故能任戰﹐亦庶幾古名將與士卒同甘苦之意﹐故其下皆樂爲用。今之爲將者才賢固多﹐亦有奴隸部屬﹐廝養卒伍﹐甚或朘削脂膏﹐充溢囊橐﹐又或自惑粉黛﹐耳務淫哇。滋味煎其腑臟﹐醴醪煮其腸胃﹐固不知戰鬥與撫卹爲何事﹐求脫法网已幸﹐欲銘功景鐘﹐書名竹帛﹐豈不難哉﹗或曰虜無等威﹐不可法﹐然則古名將不可法乎﹖

小王子常以精兵數千或數萬自隨﹐有旗纛﹐無金鼓﹐惟吹哵咧爲號。其聲嗚嗚然﹐不中音律。或曰近亦有喇叭﹐以木爲質﹐角爲飾﹐不知然否。其部伍甚整肅﹐行則老少輜重居其中﹐遇敵則以精兵應之。有所得則瓜分﹐不相淩奪﹐故人殊死戰﹐以利害同也。

胡虜割據北荒﹐名稱不一﹐往昔不遐數矣。今東邇密雲諸邊者曰花當。其酋首名革蘭臺者﹐近襲都督﹐每以藩籬自負。聞大虜虜中﹝謂小王予一枝爲大虜﹞欲連結入寇﹐實假道取虢之意。倘墜彼計中﹐其爲畿甸之害不細。可諭花當以此意﹐吾亦不可弛防也。曰呆畱。東北曰把兒威﹐曰塔崩﹐曰袒希﹐曰莽晦﹐尙未納款﹐各去塞數千里﹐生齒數十萬﹐務稼穡﹐不事剽掠﹐尙與大虜略同。但塔崩﹑袒希行則以樺皮爲樓車。北曰兀良哈﹝哈一作汗﹞﹐甚驍勇﹐負瀚海而居﹐虜中呼爲黃毛﹝亦呼花當爲黃毛﹞。予嘗見一降者﹐黃鬕■﹝髟上截下﹞髽﹐發如植竿。其睛亦正黃﹐輕銳矯健﹐莫與倫比。西北一部落亦曰兀良哈﹐性質並同﹐但戴紅帽爲號。兵合不滿數萬﹐好畜馬駝。小王子輩利其所有﹐累歲侵奪﹐戰死者過半﹐余則引與俱歸。曰把兒戶﹐虜中呼爲黑達子。好戰鬥﹐兵至數萬﹐以鑌鐵爲刀。曰納﹝平聲﹞遜納不孩﹐亦小王子宗黨﹐與吉囊﹑俺答阿不孩輩兵至數十萬﹐常據河套﹝河謂黃河﹞﹐與楡林﹑固原﹑寧夏諸邊相望。曰瓦剌答裏巴﹐曰尾白兒丞相﹐與甘涼諸邊相望。傳聞犬羊之性喜怒不常﹐利害相爭﹐則吞噬不已。故大虜不敢憑陵中夏者﹐正虞諸胡之躡其後也。近聞莽晦﹑兀良哈﹑尾白兒丞相諸部落皆爲小王子兼並。狼子野心﹐其欲無窮﹐蠶食之餘﹐不審何極﹐可大爲慮也﹗

或曰別有阿驕一部落﹐虜中呼爲紅帽達子﹐其多寡與居處未詳。善盜﹐小王子輩患之。曰阿剌嗔﹐曰莽觀鎭﹐兵各二三萬﹐常在宣府邊外住牧﹐云是分地也。牛羊多於馬駝﹐不時爲患。若大舉入寇﹐必糾套虜以恣猖狂﹐小王子不與也。

胡俗畏鬼神﹐信占卜。段成式曰「突厥事襖神﹐無祠廟﹐刻氈爲形﹐盛於皮袋﹐行動之際﹐以脂蘇塗之﹐或系於竿上﹐四時祭之。」至今尙然。許賽神馬﹐卽不敢偸相欺誑﹐怵以鬼神﹐則悚仄不寧。占卜休咎必請巫﹝或男或女﹞至其家﹐或降神﹐或灼羊骨﹐或以口琴﹝卽中國小兒嬉戲者﹞取聲淸濁﹐或置弓於兩手上視其動止﹐皆驗。蓋陰道盛故也。又詛咒風雨﹐謂之紮達﹐往往輒應﹐不知何術也。

胡馬曰毋麟﹐種類皆殊﹐毛骨自異。所謂飛兔﹑腰褭﹐絕足奔放者多產於彼﹐不數大宛也。蓋以孳息及時﹐牧放得所﹐騰踏適性﹐而虜又善調﹐故耐辛苦﹐易銜勒﹐能馳驟也。虜選馬材﹐則系牝馬於髙山絕頂﹐置駒於麓。牝馬嘶﹐駒卽直馳至其上﹐及與羣馬齊驅而爭先者﹐斯蓄爲戰馬﹐乃鐘愛之。制馬性則以膝撐拄令其左右﹐以身俯仰令其進止。耳目驚駭﹐則喝叱使之戢﹐險阻辟易﹐則鞭策使之前﹐不馴不已也。又乘必正馱﹝謂正馬﹑馱馬﹞﹐更番以節其力。行必緩急相續﹐以定其气。𨿽危急中﹐必循此法。故擅用騎之長而得野戰之助。漢馬卽有雄姿逸態可期千里者﹐只能直馳﹐一睹劍光揮霍﹐輒逸去﹐是馬不能相當也。若挫彼所長﹐則古人攢射之法亦似可用。唐杜甫曰「射人先射馬」﹐蓋馬斃則人無所逃。如大得志﹐必仿宋嶽飛用麻札刀之法然後可也。

虜善騎馬﹐蓋以鞍馬爲家也。馳則以兩膝緊夾鞍鞽﹐以手攬轡﹐如引千鈞然﹐卽蹶不墜。唐髙適云「胡兒十歲能騎馬」﹐頃見一胡兒方六歲﹐籍坡以及鐙﹐引繩以及鞍﹐尙未十歲也。

虜馬逮秋而肥﹐以嚙艸實也。將入寇則系於他所﹐絕不餵飼﹐謂之空﹝去聲﹞馬。以肥則脂膜厚而不善馳﹐故少損其膘。然傷胃﹐中須少畱艸滓乃可﹐否則卽死。

虜善射﹐中國河北人亦善射﹐以習慣而然爾。昔太原士風習射﹐民間卽有弓箭社﹐宋韓琦以爲可寓武備於其間﹐遂不禁﹐故人情自得。大抵弧矢之利可以威天下﹐古人不廢﹐而孔子亦嘗習於矍相之圃。𨿽禮射與武射不同﹐要亦男子之所有事﹐不足爲恥也。今疆圉之士大夫身屬建橐﹐而見人卽又赧然﹐蓋不知主憂臣辱之義。或曰士大夫善射﹐特武夫一人之技爾﹐其爲益幾何﹖不知上有好者﹐下必有甚焉者矣。亦風動邊人之一事也。

虜弓長大而弦用皮﹐遇暑雨則緩慢﹐故至秋而勁。矢大長大﹐鏃雜用金﹑角﹑羽旋轉爲飾﹐云去則不搖。虜最惜矢﹐度必中乃釋。然不能及遠﹐終亦不能與漢工爭巧也。

虜中爲造甲冑一副﹐酬以一駝﹐良弓一張或利刀一把﹐酬以一馬。牛角弓酬以一牛﹐羊角弓酬以一羊。弓亦堅致﹐矢則凡虜皆能自造。俗貴鐵﹐加以金玉以充利用﹐近亦稍賤。蓋劫之漢軍爲多﹐不但拾遺戟於沈沙也。虜云擐甲欲松﹐則矢格而不入。揮刀欲輕﹐則腕有餘力。射箭欲猛﹐則中可穿紮。其擐甲法﹐緊系其腰﹐腰以上令擁腫。揮刀法﹐俯身低頭睨視﹐平勢﹐刀前指於馬鬣上﹐馳過敵前﹐反手用尖斫其面目手足。射箭法﹐如向南﹐左手執弓﹐令上稍略倒東﹐掌托靶內﹐食指勾靶外﹐正中如鷹嘴狀﹐餘三指與大指緊■﹝扌兜﹞靶如拒﹐右手注矢於弦﹐食指掩大指﹐餘三指緊■﹝扌兜﹞手心﹐■﹝扌兜﹞弦掠胸而過﹐以肘緊夾右脇如撕﹐令上稍平倒西﹐持滿約而後發﹐則正而有力。歌訣有曰「前手如拒﹝如推物無所撓屈﹞﹐後手如撕﹝如扯物無所顧惜﹞﹐前腿如撅﹝欲其直﹞﹐後腿如瘸﹝欲其曲﹞。」漢軍則不然﹐擐甲欲緊﹐故中箭常透膜﹔揮刀欲重﹐故落而難起﹔射箭欲急﹐故飄而無韌﹔是以多敗。然其致敗之由﹐則不專在是也。

地形﹐西北最髙﹐以逼昆侖。髙則風勁﹐卽所謂剛風也﹐故寒。今宣府﹑大同﹝宣府﹐燕﹑秦爲上谷﹐大同﹐戰國爲雲中﹐俱以地形髙得名﹞與之鄰壤﹐故亦寒。聞虜中夏不揮扇﹐不衣葛﹐則其寒可知。至冬﹐多陰風怒號﹐飄忽�滂﹐或捲地揚沙﹐或蹶石伐木﹐天日昏慘﹐咫尺莫辧﹐卽唐崔融所謂「北風捲塵沙﹐左右不相識」者。又或散漫交錯﹐積雪皚皚。當其時也﹐虜則韋韞毳幕﹐以禦風雪﹐膻肉酪漿﹐以充饑渴。嗟彼被掠之漢人﹐風雪侵淩﹐饑渴頓踣﹐飲恨銜哀﹐呼天叩地。追惟禍端﹐必有任其咎者。

辧胡馬﹐蹄堅而薄﹐腕毛長者﹐乍入塞不食穀艸及菽者﹐腹纖細者﹝虜欲馬腹纖細﹐走令汗出﹐乃驅入冷水內。馬畏寒而气縮﹐久則然﹞﹐蹄缺以皮綴木片於上者﹐並是。

辧虜首級﹐發下垂無灸痕﹐气膻者並是。如浮水仰面者﹐卽婦女﹝陰人則陽气在面﹐故仰。予嘗論搗巢功﹐將斬獲婦女者止擬賞﹐亦以除惡類﹔不擬升﹐則於名爵不濫﹞﹐皮肉不縮者卽僵屍﹐气腥者卽漢人。

虜食彼中禽獸之肉﹐炊而未熟﹐卽引刀割於木槽內﹐渾家以手攫食之。若謂熊臑﹑鳧煎﹑雞臛﹑鯉鱠﹐固不知何爲味也﹝或曰虜不食狗﹑彘﹑雞﹑鵝之類﹐惡食便液也﹞。彼中無果實疏萊﹐投以朱李﹐丹柰﹑靑筍﹑白虃﹐則望而去之。虜素以獸乳置於皮袋中釀酒﹐味極薄﹐唐髙適所謂「虜酒千鐘不醉人」者是也。近則置於甑﹝或以錫﹐或以木爲之﹞﹐如中國燒酒法﹐得酒味極香冽﹐飲少輒醉。每歲三四月中牝馬生駒時﹝虜於此時率拿馬駒拴系﹐則牝馬皆來﹐因而取乳造酒﹐其凝結成滓者則作酪殫爲食﹞﹐家家造酒﹐人人嗜飲﹝虜飲如牛﹐不歇气﹞﹐兀然而醉﹐恍然而醒﹐無間晝夜。乘之搗巢﹐亦一機會也。

酋首將入凡虜家﹐家長卽褰氈帷納之﹐正中藉氈而坐。家長以下﹐無男女以次長跪進酒爲壽﹝酒盛以瓢﹐刳木爲之者﹞﹐無貴賤﹐皆傳飲。至醉﹐或吹胡笳﹐或彈琵琶﹐或說彼中興廢﹐或頓足起舞﹐或抗音髙歌以爲樂。當其可喜也﹐則解頤抵掌﹐笑言喧囂﹔當其可悲也﹐則涕浹流漫﹐百感淒惻。比之所謂陳金石布絲竹﹐鐘鼓鏗鍧﹐管弦曄煜﹐𨿽相懸絕﹐亦自樂也。

虜善獵﹐覘獸所在﹐則集眾合圍﹐多至萬人﹝或數千人﹐或數百人﹞﹐自疏而密﹐任其馳騖。所謂百禽淩遽﹐騤瞿奔觸﹐不較也﹐惟無使突圍而出爾。度其困乏﹐乃縱橫射擊之﹐矢不虛捨﹐鋌不苟躍﹐僵禽斃獸﹐爛若磧礫。此正彼之爲生也。邇年生齒日繁﹐又益以漢人居半﹐射獵不足以供之﹐其勢不得不搶掠也。

虜獵鹿則不然﹐見卽逐之﹐以鹿馳鶩久則肉不中食。獵虎先以氈束如人形拋其前﹐虎怒﹐攫而距坐不少捨﹐然後射殺之。

古人田獵卽寓講武﹐虜嫻弓馬﹐受此益也。虜中艸茂﹐以糞多﹐燒荒灰燼多﹐及不種植﹐地力有餘故也。

虜輕生﹝俗以貪生爲恥﹐以捐生爲把都﹐卽華言好漢﹞﹐樂斗﹝漢諸葛亮曰「北狄以殺爲務」﹐唐李白曰「胡人以殺戮爲耕作」﹞﹐心一﹝同利害﹞﹐力猛﹝食肉酪﹞﹐技精﹝善弓刀﹞﹐膽大﹝以上數端故輕敵﹞﹐又好野戰﹝不結營陣﹐人自爲戰也﹞﹐接戰﹝以短兵接也。虜極畏神器﹑長槍﹐野戰則疏﹐吾之槍炮無所施﹐接戰則逼吾之手足無所措﹞皆用彼所長﹐是以常勝。累歲毀垣以入﹐深及晉鄙﹐殺擄之慘不可云諭。眞所謂朔馬東騖﹐胡風南埃﹐路無歸慧﹐野有委骸。而吾漢軍旌旗電舒﹐戈矛林植﹐器械非不多也﹔鐵騎騰踔﹐鉦鼓震動﹐兵馬非不盛也﹔鵝觀魚麗﹐箕張翼舒﹐營陣非不整也﹔然一遭蹂躪﹐則攝弓而馳﹐荷兵而走﹐其故何哉﹖蓋將不預選﹐兵不預練﹝選將在練兵之先﹐將得人則可練兵﹞﹐恩信未孚﹐號令未嚴爾﹝恩信在號令之先﹐恩信孚則可嚴號令﹞。

虜行好駕梁﹝謂登髙陟險﹐一便瞭望﹐一防埋伏﹞﹐不由衢路﹝防陷阱﹞﹐非得已也。畏入山口﹝恐險阻﹞﹐畏涉水﹝恐陷溺﹞﹐畏吾兵馬布散﹝恐摶擊﹞。

胡姬多美﹐固有瑰姿瑋態﹐姁媮婥約﹐燁乎如花﹐溫乎如玉者﹐以食胾酪﹐衣皮裘故。又肌體膩白﹐然喜淫﹝不避昏晝耳目﹞﹐善妒﹝不令其夫近漢女﹐無亦薰蕕不同器﹐梟鸞不接翼﹐鬼使之然邪﹞﹐受苦﹝不習弓矢﹐亦不佩刀﹐惟縫衣﹑造酒﹑揉皮﹑擠乳﹑捆駝帳房﹑收拾行李﹐至手足胼胝。近漢女代受其苦﹞。

虜中無法度﹐無刑具。凡有過失﹐酋首或詬詈﹐或鞭笞﹐甚則以箭﹝以木爲端﹞射之。至殺人亦不抵死﹐惟令苦主驅其牛羊馬駝以去。盜一牝羊﹐賠六九數﹐一牡羊賠三九數。虜中重牝﹝馬牛駝皆然﹞﹐以能孳息也。

虜出兵謂一枝爲一股﹝去聲﹞﹐或五股﹑七股。凡股皆奇數﹝陽也﹞﹐不知何所取也。無亦以陽補陰邪﹖虜謂主兵者爲頭兒﹐謂幾枝兵爲幾个頭兒﹐不相救援﹝所謂輕而不整﹐貪而無親﹐進不相讓﹐退不相救是也。近則不然﹞。

虜逢漢男子﹐老與壯者則殺之﹐少者與婦女皆攜去爲奴婢﹝牧艸畜﹐拾糞艸﹞﹐絕不貴重。曩有潛投彼中者﹐皆散其黨爲奴﹐到今悔恨無已。

大營無姦細﹐以漢人在彼中者多﹐此中山川道裏城堡或人姓名多知之﹐又不畏漢軍所在故也﹝又眞賊不通華言﹐不能來﹐漢人畏彼中辛苦﹐又畏此中盤詰﹐來則不復得去﹐虜酋決不遣。邊人喜功﹐多執癡呆乞丐爲姦細。或飲食哄誘﹐或言語指教﹐或拷訊嚴酷﹐彼則自誣服。蓋姦者﹐巧險之謂﹐細者﹐隱微之謂﹐豈有姦細而往往被執者﹞。或曰惟呵剌愼﹑莽觀鎭二枝乃有姦細﹐以彼兵少﹐潛窺陰伺必須鄕導故也。或曰亦無﹐未知孰是。

北胡入寇者﹐比憚路險遠﹐兼野無所掠云﹐不數來。每迨冬﹝夏則河闊泥深﹐迨冬冰合始度﹞﹐惟搶未附諸胡﹐貪彼蓄畜多﹐又恨彼常盜馬駝故也。

北狄多力﹐稟气一也﹝竅通於陰﹐短頸﹞﹐食肉二也﹐不罷三也。在昔力稱烏獲﹐捷言慶忌﹐勇期賁育﹐而狄實兼之。

蒙古一部落最朴野﹐無書契﹐無文飾﹐無誕妄﹝如雲不攻某堡﹐信然﹞。近亦狡詐甚矣。聞小王子集把都兒臺吉﹑納林臺吉﹑成臺吉﹑血剌臺吉﹝部下著黃皮襖爲號﹞﹑莽晦﹑俺探﹑已寧諸酋首兵﹐搶西北兀良哈﹐殺傷殆盡。乃以結親紿其餘﹐至則悉分於各部﹐啖以酒肉﹐醉飽後皆掩殺之。此其一事也。

虜謂犬曰那﹝讀作上聲﹞害﹝有數種﹞﹐善追殺狐兔﹐亦善伺夜﹝俺襲哨探者常病之﹞。

虜地近少黃羊麋鹿﹐以畏獵者﹐遁於海濱。

邊方夙獘不可勝言。其甚者墩軍多與零賊交易﹐以斧得裘﹐鐵得羊肘﹐鈿耳墜得馬尾﹐火石﹝出虞臺嶺﹐嶺下有火葛﹐以鐵擊石﹐火出﹐承之以燥葉卽燃﹞得羔皮﹝墩軍利其所有﹐或畏其攻墩﹐反傳遞消息。入則佯爲不知﹐去後舉放炮火﹞﹐近則斂戢。其又甚者﹐多與長哨夜不收殺降以冒升賞﹝每降者至﹐必潛白守備等官﹐官之玩法者則威劫﹐畏人者則頤指﹐多謀殺之﹐然後放炮出兵﹐巧詞以文爲功﹞。予謂遐方異類﹐殊鄰絕黨﹐或畏威慕徳﹐曲膝交臂而來者﹐斯可謂之投降。今此漢人被擄而去﹐千辛萬苦﹐思家而來﹐九死一生﹐只可謂之歸國。加意愛護﹐使得生入邊塞﹐復見親戚﹐理固當然。乃忍心殺戮﹐無少忌憚﹐論法抵死﹐尙有餘辜﹐又濫冒升賞﹐法紀何在﹖抑且傷天地之和﹐阻來歸之路﹐虜中消息不得聞﹐黨與不得散﹐關系匪輕。視諸朘削等獘尢可痛恨。向也屢禁不悛﹐頃連坐守備等官﹝官則有顧惜﹞乃止。

宣府東﹑西﹑北﹑中四路皆鄰邊﹐而殺降惟北路爲甚﹐以去鎭城太遠﹐故易爲獘也。予嘗折此獄﹐頗知其詳。官軍粉飾其事亦頗委曲。恐無左驗也﹐則以降者馬疋﹝俗作匹﹞﹑衣物爲奪獲﹝其添補弓刀等物皆素所蓄者。予謂凡他戰陣所獲夷器不當充賞﹐或鍛毀﹐或收貯可也﹞﹔恐疑未戰也﹐則自殘肌膚﹝近人有做傷之諺﹞﹐以爲被創﹔恐疑零級爲殺降也﹐則積少成多﹝邊人有零殺總報之諺﹞﹐以爲大捷。凡諸粉飾﹐不可盡言。於戲﹗朝廷厚養官軍﹐正欲保障漢人。去則不能追奪﹐任賊驅逐﹐來則不能保全﹐操刃殺戮。想其呼號乞命﹐觳觫就死﹐言之尙且不忍﹐彼主謀與下手者果亦何心﹖蓋不仁之甚者也。明有刑憲﹐幽有鬼神﹐亡身破家﹐覆宗絕祀﹐必不謬其殃也。

近虜知其然﹐常以墩軍殺降恐漢人。漢人知其然﹐亦多不來降。來則遙浼墩軍先舉煙爲號﹝宣府號令﹐舉空煙一把則人人皆知降人﹐故不敢殺﹞﹐乃敢入也。

每降者至﹐近人多易良馬﹐且不循例律遣﹐或減口糧﹐或令徒步抵家﹐所司又不免差徭﹐皆非奉行徳意也﹝以上四條俱公移﹞。

以宣府五路論之﹐惟西路膳房堡﹑新開口﹑新河口﹑洗馬林四處可通大舉﹐余則否。正統末𨿽由北路獨石﹑馬營﹐正徳中𨿽由中路大﹑小白陽入寇﹐不爲常也。以四時論之﹐惟秋可虞大舉﹐余則否。以春則馬失膘﹐夏則谷未熟﹐冬則野無艸。亦有非時而入寇者﹐不爲常也。然虜情叵測﹐邊防貴周﹐亦不可不加之意也。

漢番相持﹐器有有無﹐技有長短﹐人有眾寡﹐力有彊弱﹐形有勞逸﹐心有離合﹐而勝負自分矣。如火炮﹝須安置如法﹞﹑神槍﹝藥滿而實﹐馬子與箭相附﹐不間毫髮﹐發則及遠﹐否則馬子卽摧箭。前乎不顫動則止。又兩端皆置銃﹐則省裝藥。又先系紙炮於銃上﹐放以誑賊﹐俟其悉眾來攻﹐乃發﹞﹑挨牌﹝選邊軍執以衛身﹐持短刀砍馬足﹞﹑長槍﹝邊人不善用﹐選鹽徒﹑礦徒持以刺馬﹐則捷而有力﹞﹐皆漢之所有﹐番之所無。以有乘無則勝。如弓矢則漢番俱有﹐而射疏及遠﹐漢技則長﹝選河北人雜用﹐邊箭尢難視﹐且不能還射﹞﹐患在用非其人爾﹝與無者﹑短者同﹞。

番眾之來常至數萬﹐馬復倍之﹐如雲合電發﹐飆騰波流。馳突所至﹐日月爲之奪明﹐丘陵爲之搖震。我軍則常不及其半﹝永樂間三出朔漠﹐徵諸路兵﹐馬步餘五十萬。秦王翦嘗曰非六十萬不可。蓋兵眾則人心有所恃而不恐﹐非良將將之﹐又可撓而亂﹞。番則食肉飲乳﹐力復彊﹐漢則食粟飲水﹐力復弱﹝亦有不免饑渴者。中國材官力士不爲不多﹐而神騰鬼趡捉生抗鼎者亦復有之﹐可聚爲一徒以摧賊鋒﹞﹔番則牧獵間散﹐形復逸﹐漢則且耕且戰﹐形復勞﹝又擺邊列營﹐馬步官軍日夜防守﹐精力疲敝。番則更番攻戰﹐互相休息﹞﹔番則利害相關﹐骨肉相保﹐心復合﹐漢則困於誅求﹐憚於徵役﹐心復離﹝非賢將卹其饑寒﹐問其疾苦﹐以聯屬其心﹐必疾視其長之死而莫之救﹞。故不戰而勝負已分﹐欲其有勝而無負﹐豈易言哉﹖班固曰「一勞而久逸﹐暫費而永寧」﹐當必有說。

漢陳湯曰「胡兵五而當漢兵一﹐何者﹖兵刃朴鈍﹐弓弩不利。今聞頗得漢巧﹐然猶一而當一。」今更不然﹐漢兵五斯可當胡兵一。如選練不精﹐猶不足以當之。予嘗爲廬﹑鳳﹑滁﹑和兵備﹐時仿古五人爲伍之法﹐愼加選練﹐似亦可以應敵。﹝其選五人爲伍法﹐先攢軍士爲一大隊﹐北向胡跪﹐隨用大旗五面﹐監於中軍前﹐仍用白牌五面﹐一寫習挨牌﹐一寫習射﹐一寫習槍﹐一寫習刀﹐一寫習雜器械﹐分執於五旗之下。復令人大呼﹐願習某藝者卽於某旗牌下站立。務要五等人數適均﹐各攢爲一小隊﹐令其自擇親戚相關﹐心志相契﹐膂力相當者各一人爲一伍。內習射者爲隊首。每十伍計五十人﹐內選習射者一人爲隊長﹐又選習射者一人爲傳號令者﹐又選習射者一人爲聽發放者。其執旗大小顏色各按方向置辧。其練五人爲伍法﹐凡進教場﹐札隊﹑列陣﹑安營﹐衝鋒﹑對敵﹐與夫金鼓旌旗號令放炮吶喊等項節次﹐各照該處舊法操練﹐但要五人爲伍﹐令其中習射者執一小旗以率領四人。如列陣﹐則執旗者在前﹐四人者以旗進止左右爲依歸。執挨牌﹑持短刀者爲次﹐又其次槍﹐次大刀﹐次雜器械﹐如魚貫然。或方圓橫豎﹐行走坐立﹐皆順序排列。收小隊則執旗者中立﹐餘四人皆環立而列四方。收大隊則隊長執旗中立﹐四十九人者環立﹐仍各按方向順序排列。如對敵交鋒﹐執挨牌者當先﹐次弓箭﹐次槍﹐次刀﹐次雜器械﹐各認識本隊大旗並本伍小旗爲號。其五人者進則同進﹐退則同退﹐左則同左﹐右則同右﹐生則同生﹐死則同死﹐賞則同賞﹐罰則同罰﹐不許一毫違錯。此卽古野戰之法﹐比與隊伍之錯雜﹐器械之磕撞﹐老幼之顚蹶者﹐實有不同。仍預選伍等教手各列一行﹐聽人願從習學﹐前認武藝﹐使各熟閒﹐庶一伍足當一胡。然吾器械參差﹐亦是以長乘短之法。﹞

胡俗﹐婦喪夫﹐其家男子卽收爲妻妾﹝他適則人笑其不能贍其婦﹞﹐父子兄弟不論也﹐惟不淫其生母。此與犬羊何異﹖

女好踏歌﹐每月夜羣聚﹐握手頓足﹐操胡音﹝有聲無字﹞爲樂﹐虜中少年間有馳馬挾去野合者。

塞垣﹝卽邊墻﹞可防零騎﹐亦可少緩大舉﹝邊人耕牧樵采者賴之﹞﹐終亦不能阻其長驅也。蓋虜擁眾而來﹐譬之衝流﹐我軍單弱﹐譬杯土﹐惡能保其不潰決乎﹖悉眾﹝馬兵相兼﹞守邊﹐是謂孤注﹝一敗則不可支﹞﹐必料賊所向﹐伏有戰兵﹝彼眾我寡﹐則以奇取勝﹞﹐乃可冀其一捷也。夜戰尢可﹝逆賊王三云﹐虜多親兵﹐晝戰則相救﹐夜戰則必亂。蓋劫營亦名將之一策﹐不可以人廢言也。予嘗募死士千人以備夜擊云云﹐尙未嘗試﹐不知得效否。或曰虜防實密﹐不易犯。頃降者云﹐虜素輕敵﹐且困臥如死人﹐惟以老稚司夜﹐可擊無疑也﹞。

宋時朝論以爲邊防未備﹐空缺之處尙多。張浚獨謂﹐楚漢交兵之際﹐漢駐兵殽澠間﹐則楚不敢越境而西。蓋大兵在前﹐𨿽有他歧捷徑﹐敵人之畏我議其後﹐不敢逾越而深入。故太原未陷﹐則粘罕之兵不復濟河﹐亦以此耳。不然環數千里之地﹐盡以兵守之然後可安乎﹖髙宗深以爲然。今若稍撤守邊之兵﹐屯聚要害﹐則勢合而足以遏敵﹐固善策也。

守險固不可廢﹐然以人和爲主。孟子曰「天時不如地利﹐地利不如人和」。昔吳之興也﹐參而由焉﹐古人所謂合其參者也。及其亡也﹐恃險而已﹐又古人所謂捨其參者也。

虜中有胡笳﹐聲最淒惋﹐有懷者更不忍聞﹝唐李欣所謂「胡人落淚向邊艸﹐漢使斷腸對歸客」是也﹞。亦有虎撥思兒﹐近傳其制於中國。然俗樂尙不可傳﹐況番樂乎﹖必禁絕之可也。

昔虜謂宣府軍爲「白城兒軍」﹝以粉蝶爲名﹞﹐極畏憚。近以主帥非人﹐連遭挫衄﹝在虞臺嶺﹑尙保寺﹑馬蓮灘﹑柳溝梁諸處﹞﹐气遂不揚。若能別賢否﹐明賞罰﹐則庶乎可還其舊也。

邊人亦自可用﹐以能尙勇力﹐忍饑渴﹐知地理﹐經戰陣﹐優於內郡人遠甚。稍加掄擇﹝彊弱不分則失彊者心﹐分數大明則失弱者心﹐古人多以此致敗﹞﹐則卽爲精兵﹝邊人素無蓄積﹐無耕織﹐無貿易﹐只倚月糧贍家。然沙汰之法不可太驟﹐亦不可太苛。如老者則更以羨丁﹐無則念其曾效勞﹐與弱者退當雜差。稚者聚爲一等﹐令其操演弓馬﹐每李終比試優劣而增減其糧﹐俟其壯長﹐乃收入隊伍﹐仍與老弱者各暫減糧少許﹐則若輩旣不失所﹐而國儲亦不浪費。又難其告替者﹐必精而後收糧﹐庶免異時沙汰而生怨﹞。

虜見尊貴則膜拜﹝唐徐彥伯曰「蓬方隨膜拜」﹞﹐又以脫帽爲敬。

虜地髙寒。髙﹐故少水﹝唐崔顥曰「胡沙乏水泉」是也﹞。寒﹐故無燠熱﹐而四時有殘雪﹝唐劉灣曰「胡天無春風﹐虜地多積雪」是也﹞。

虜好野掠﹐不攻城﹝以曠日費力也﹞。間攻堡寨﹐人果死守﹐則亦棄去﹝漢人被掠者隨賊入搶﹐亦教堡寨中人曰莽著莽著﹐欲其死守也﹞。嘗有畏死退縮者﹐賊入則無噍類﹝亦有貫嬰兒於槊以爲戲者﹞。不知賊無公輸云梯之械﹐智伯灌城之害﹐楚子築室之圍﹐燕人濟西之隊﹐肯共捐生抵敵以俟救兵﹐決能全軀保妻子也。

官軍冒死斬獲賊級﹐向也多爲主帥所奪﹐以媚權貴。或多爲家丁﹝主帥家丁﹞所奪﹐以罔財利﹝轉賣與人﹞﹐是使之不戰也﹝劉灣曰「死是徵人死﹐功是將軍功」﹐可爲憤嘆﹞。

零賊每至夏秋近邊駐牧﹐蓋就水艸﹝恐燒荒後艸爲灰燼﹞﹐未必入寇也。我軍則晝夜防守﹐是自罷勞。崔顥曰「胡人正牧馬﹐漢將日徵兵」﹐有感而發也。

虜獵不射雁﹝以爲神物﹞﹐亦不臂鷹。唐李嶷曰「塵生馬影滅﹐箭落雁行稀」﹐王維曰「艸枯鷹眼疾﹐雪盡馬蹄輕」﹐殆虛語邪﹖或非謂虜獵也。

《匈奴志》謂虜凡舉事﹐常隨月盛壯以攻戰﹐月虧則退兵﹝唐裴ㄘ曰「忽聞窺月滿﹐相聚寇雲中」是也﹞。或曰月陰魄﹐虜陰類﹐故視盈虧爲進退。一說乘月入敵境﹐則夜可自防。今邊人以賊月如半規入則深﹐如全璧入則淺。

虜兵好用奇﹝如設伏之類﹞﹐我兵好用正﹝如安營之類﹞﹐蓋奇正不可相離﹐而其變不可勝窮。必得良將隨機應之﹐然後可以制勝。唐崔ㄘ曰「精騎突曉圍﹐奇兵襲暗壁」﹐亦可謂知者。

虜最畏勁敵﹐我軍能斬彼一二先驅者﹐卽嚙指而遁﹐如魚駭鳥驚﹐不可復聚。昔一主帥以重資募一死士﹐亦先驅搏戰﹝虜驕而忽見殺﹐我軍爲之增气﹞﹐卽所謂倡勇敢也。

邊人生長與虜相鄰﹐往往死於鋒鏑﹝謂哨探﹑戰鬥﹑搶掠也﹞。唐王昌齡曰「從來幽並客﹐皆向沙場老」﹐可爲流涕。

虜昔解占候﹐不知近復解否。唐李希仲曰「旄頭有精芒﹐騎獵秋艸」﹐蓋謂旄頭星明則虜必猖獗。說者曰昴爲旄頭星﹐有七﹐動若跳躍。胡兵起﹐日暈陰國胡主死﹝又月犯胡不安﹐歲星乘昴出北陰﹐國有憂﹐胡主死﹐熒惑守犯﹐胡人病疫﹞。徐九臯曰「馬飲長城水﹐軍占太白星」。說者曰﹐太白曰西方﹐秋﹐金義也﹐言也。義虧言失﹐逆秋令﹐傷金气﹐罰見太白。太白進退以候兵﹐髙卑﹑遲速﹑靜躁﹑見伏﹑用兵皆象之。吉﹐其出西方﹐失行﹐夷狄敗。然則旄頭失光而太白見西方﹐固有用兵之候邪﹗

劉灣曰「倚是並州兒﹐少年心膽雄﹐一朝隨召募﹐百戰爭王公。」召募之法在古不廢﹐不精﹐只增冗食爾﹝邊人有捨親子取養子之諺﹐謂不掄擇見軍也﹞。昔晉馬隆募兵﹐限腰引弩三十六鈞﹐弓四鈞﹐立標簡試﹐自旦至中﹐得三千五百人﹐隆曰足矣﹝兵貴精不貴多﹞。因請自至武庫選仗﹐蓋欲人與器皆精﹐斯可破敵。予嘗得一簡試法﹐令其自相推擇﹝蓋鄕人知其膽力爲眞﹞﹐不限軀幹大小﹐往往得精。

邊將多誕而常冒異恩。杜甫曰「獻凱日繼踵﹐兩番靜無虞。漁陽豪俠地﹐擊鼓吹笙竽。雲帆轉遼海﹐粳稻來東吳。越羅與楚練﹐照耀輿臺軀。主將位益崇﹐气驕淩上都。邊人不敢議﹐議者死路衢。」噫﹐獘也久矣﹐安得大樹將軍而與之論邊功哉﹗

先王制禦夷狄之道﹐來則拒之﹐去則不追﹐言在門庭之外也。今屢入堂室矣﹐兵可已乎﹖蓋兵凶戰危﹐仁人所不忍言﹝杜甫曰「苟能制侵淩﹐豈在多殺傷」﹖蓋亦不得已之言﹞。而虜實上仁所不化﹐茂徳所不綏者。不震之以威﹐加之以兵﹐則偵諜必復東窺﹐駝馬必復南牧﹐疆場不可得而寧謐也。或曰彼眾而我富﹐彼彊而我弱﹐彼逸而我勞﹐且秋髙馬肥﹐彼則連營而來﹝客兵利於戰﹞﹐因糧於敵﹝專事搶掠﹞﹐我則罷於追逐﹐勞於供餉﹐其能制勝乎﹖予則曰莫如搗巢﹐迨春而出﹝胡馬失膘﹞﹐以我之聚﹐乘彼之散﹐以我之有心﹐乘彼之無備﹐復以良將主之﹐無所搖惑﹐無所牽制﹐庶可宣威﹐此謂小戰。小戰勝則士气揚﹐士气揚然後可以大戰。或曰虜恃險阻﹐恐不可加兵。予則曰﹐險者﹐彼此之所共者也。彼旣可來﹐此亦可往﹐必如子言﹐則洞庭無三苗之墟﹐子陽無荊門之敗﹐朝鮮之壘不刊﹐南越之旌不拔也。

諸葛亮曰「漢卒且耕且戰﹐故疲而怯﹔虜但牧獵﹐故逸而勇。以疲敵逸﹐以怯敵勇﹐不相鬥也。此其不可戰者一也。漢長於步﹐日馳百里﹔虜長於騎﹐日乃倍之。漢逐虜則賫糧負甲而隨之﹐虜逐漢則驅疾騎而運之。運負之勢已殊﹐走趨之形不等﹐此其不可戰者二也。漢戰多步﹐虜戰多騎。將奪地形之勢﹐則騎疾於步﹐遲疾勢懸﹐此其不可戰者三也。不得已則莫若守邊。守邊之道﹐棟良將而任之﹐訓銳士以禦之﹐廣營田而實之﹐設烽堠而待之﹐候其虛而乘之﹐因其衰而取之。」夫孔明王者之佐﹐其言不可施於今乎﹝古兵法多矣﹐不能一一詳及。以有典籍可考﹐又以運用之妙存乎一心﹐徒詳無益也。特及此者﹐蓋應時之略也﹞﹗

降者云﹐往年平刑之捷﹐醜虜死者甚眾﹝皆爲戰塵昧目﹐墮於溝壑﹐復爲崩土所壓﹐人無知者﹞。又云嘉靖壬寅﹐虜中疾疫﹐死者亦復過半﹐固乘虛取弱之時也。惜無敢任其事者。

