

耄余雜識

﹝明﹞陸樹聲撰

●序

余性資寡僻﹐例簡應緣﹐居嘗燕閒﹐頗親紀籍。今迫衰暮﹐兩目昏眊﹐艱於披閱﹐第平生所接交知談議﹐及紬繹舊聞﹐一知半解﹐注之臆想﹐提撕僅存。每旦櫛沐之餘﹐南榮就明﹐筆硯粗設﹐間錄一二﹐以備遺忘。會客有授余養生術者﹐謂宜屏絕思慮﹐一意收攝﹐以惜余陰。兒章在侍﹐藏去筆硯﹐故所錄止此。然以余心思所寄﹐不忍棄去﹐爲刻存之。顧耄余荒斐﹐語多蕪雜﹐卽異日覆瓿﹐非所計也。

萬曆庚寅冬孟八十二翁五茸逸老陸樹聲識

大易不言有無﹐釋氏言不有不無。又曰「不無不可謂之有﹐不有不可謂之無。」老氏曰「常無欲以觀其妙﹐常有欲以觀其竅。」《靈樞經》曰「能入無爲而應有爲﹐能用有爲而返無爲。」蘇欒城解老曰「入於眾有而常無﹐體其至無而常有。」語意皆同﹐然有無對待。總之﹐惟不言有無。言有無﹐似涉擬議矣。

太極動而生陽﹐靜而生陰﹐生則自無而有也。故釋之者曰「陽非至此而後有﹐陰非至此而後有。」盍亦曰動而爲陽﹐靜而爲陰者之免於分疏也﹖《易》曰「一陰一陽之謂道矣。」又曰「陰陽不測之謂神﹐不測則有無俱泯﹐神則無事於言矣。」故曰大易不言有無。

至言妙理﹐一言足矣﹐而上達者不假言傳﹐故聖欲無言。孔門弟子﹐若顏子悟教於無違﹐曾子傳道於一惟﹐子貢言性與天道不可得聞。少林傳心﹐各有所得。而慧可以無言得髓﹐三十二菩薩各言不二法門﹐而文殊離言說問答﹐淨名默然。老氏則曰「多言數窮﹐不如守中。」蓋實際理地﹐不假言詮﹐三教𨿽殊﹐其傳心之致則一也。

離爲火離﹐二陽在外﹐一陰在內﹐凡爻二畫者謂之陰﹐故曰離中虛。坎爲水坎﹐二陰在外﹐一陽在內﹐凡爻一畫者謂之陽﹐故曰坎中滿。火無體附麗﹐而見離者麗也﹔火以用行故外光﹐水有形就下﹐而流坎者陷也。水以體行故內照。

金生水﹐水乃金之子﹐金得水而滋。故曰子令母潤﹐子水位也﹔子諧音而爲孳﹐孳者生也。木生火﹐火乃木之子﹐木遇火而焚。故曰子害母形﹐午火位﹐午從心爲忤﹐忤者逆也。凡相生者之謂順﹐不順者之謂逆。

坤之六三曰無成有終。坤陰也﹐臣道也﹐婦道也﹐臣不敢居成功﹐婦不敢專家秉﹐故文言曰不敢成也。天施而地生﹐乾資大始而坤作成物﹐其成者不自成也﹐故曰無成而代有終。

天地之道浸﹐故寒之極也﹐不繼之以暑﹐而繼之以溫﹔暑之極也﹐不繼之以寒﹐而繼之以涼。四月爲夏﹐其卦乾爲純陽﹐陽生暑﹐而月令之交大暑在六月。十月爲冬﹐其卦坤爲純陰﹐陰生寒﹐而月令之交大寒在十二月。寒暑之气﹐以漸而進也。

陰陽二气﹐氤氳交互則能爲雲作雨﹐或陰气少而陽多﹐或陰气多而陽少﹐皆不能爲雨。小畜之五陽一陰﹐陰气少也﹔小過之四陰二陽﹐陽气少也﹐故皆不雨。

望夕之月﹐月受陽光﹐光正滿﹐故望夕之陽﹐潮至子時而滿﹐子爲陽之生气也﹔晦夕之月﹐月還陰魄﹐魄正滿﹐故晦夕之陰﹐潮至午而滿﹐午爲陰之生气也。

東方日出之地主生﹐故老氏言長生而訪神仙者於東海東木位。木陽也﹐故老氏之教﹐還眞陽﹔西方日入之地主滅﹐故釋氏言寂滅而修淨土者皈西方﹐西金位﹐金陰也﹐故釋氏之教﹐證眞空。

陰陽各當其位﹐剛柔貴得其中。乾六爻皆陽﹐陽亢而過上九。曰其血玄黃﹐曰血者陰也﹐陽極疑陰也﹔需之上六﹐曰位不當也。卦五爻皆陽﹐陰處陽上故不當。曰需於血﹐血者陰也﹐陰爲陽逼也。

心爲火﹐漢《五行傳》以心屬土﹐謂心星起於牽牛﹐牛屬土﹐而岐黃《素問》以心腎屬水火。心居上﹐腎居下﹐應南離北坎﹐心腎交爲水火合。而言五行者﹐以金木水火土﹐配心肝脾肺腎﹐脾屬土﹐脾爲中气﹐土居中﹐脾主思。故曰沖虛神明之府﹐則以脾屬土﹐心爲火﹐其說又明矣。

易有以理言者﹐有以數言者﹐有以象言者。渙內卦爲坎﹐外卦爲巽。坎君子﹐一陽生於子﹔巽居己﹐六陽亢於已。自子至巳﹐卦體純乾﹐陽已盡出﹐巳者已也﹐故謂之渙﹐渙者散也。節內卦爲兌﹐外卦爲坎﹐坎爲水﹐兌爲澤﹐澤者水所鐘也。節之初爻﹐自坎初﹐六變而爲九﹐六陰也。陰數耦﹐九陽也。陽數奇﹐陽實而陰虛﹐陽居初爻﹐故曰不出戶庭。

星家卜命﹐以男子小運起於寅﹐女子小運起於申﹐論者謂寅木也﹐陽也﹔申金也﹐陰也。金能尅木﹐故陰能疲陽﹐此以淺論也。易一陽生於子﹐子左行三而爲寅﹐寅震也。震爲長男一陰生於午﹐午右行三而爲申。申金也﹐申爲坤地。木以陽而位乎東﹐金以陰而位乎西﹐陽左陰右之義也。

气爲水母﹐气聚則水生﹐故山澤气生﹐則彌漫而爲雨。日陽在地﹐則蒸濡而爲露﹐人眞陽在下。則融液而爲華池之水。气陽而血陰﹐醫家謂陽旺生陰血﹐亦此理也。

物有以形化者﹐有以气化者。牝牡胎卵﹐以形化者也﹔虫之化蝶也﹐以蠕動而化飛揚也﹔蜣蜋之化蟬也﹐以穢污而化爲淸也。皆气化也﹐气化而形隨之判也。此物類中之小混辟也。

洪荒太古之初﹐混沌初分﹐文字未立﹐如外史所載天皇人皇﹐九頭十二頭﹐與牛首蛇身﹐殊形詭貌者﹐何所傳述﹐曷從考證﹖故孔子敍書﹐則斷自唐虞。

自開辟以來﹐至堯而風气浸開﹐人文浸著﹐故書稱堯曰「光被四表。」傳者遂訛以十日並出。書言明四目﹐則傳者訛爲倉頡四目。堯作大章一夔足矣﹐則訛以夔爲一足。其荒唐無稽﹐類若此。

洪荒判而混沌分﹐淳朴漓而大道隱學術散。由是縱橫術數權謀功利之說興﹐而徵伐攻取﹐以智力相角﹐皆關乎時運。其流之所必至者﹐譬之四時代序﹐秋之不可爲春﹐冬之不可爲夏也﹐故曰與時推移。

堯之授舜﹐舜之授禹﹐不過命之以惟精惟一﹐允執厥中﹐未嘗以一言及子孫也。至商則曰有商孫子﹐周則曰惟王子子孫孫永保民﹐又曰本支百世。湯之伐桀﹐猶有慚徳﹐恐來世以爲口實。至武王伐紂﹐則柴望祭告安之﹐若以爲常者。故曰世有升降﹐道有污隆。

堯讓天下於許由﹐而許由不受﹐舜讓天下於石戶之農而逃之海。非以讓天下爲己髙也﹐誠見夫君天下者之責之重也。夫茅茨土階﹐卑宮菲食﹐其自奉若此。而一民饑猶己饑之﹐一民寒猶已寒之﹐其責任若此。是以一人勞天下﹐非以天下奉一人﹐以一身萃天下之責﹐而不以位爲樂也。故曰有天下而不與。

人知堯以天下與舜﹐舜以天下與禹。夫天下者﹐天下人之天下也。堯爲天下擇君﹐以不得舜爲己憂﹐得舜而天下治﹐是堯以舜與天下﹐非以天下與舜也。舜爲天下擇君﹐以不得禹爲己憂﹐得禹而天下治﹐是舜以禹與天下﹐非以天下與禹也。故曰爲天下得人者謂之仁。

士之席珍以待聘也﹐玉之韞櫝以待價也﹐待則無事於求矣。世言卞和獻玉﹐以和爲知玉矣﹐然和非知玉者也。夫玉之貴於天下也﹐以所重也求售﹐非所以重玉也。故所重在玉﹐則割十五城以易之者玉也。以玉求售﹐則足再刖而不售者﹐亦玉也。是故士一也﹐逾垣閉門則士重﹐叩關投壁﹐失自重矣。故曰周之士也貴﹐秦之士也賤。

楚人失弓﹐楚人得之。辧者曰「去其楚可也。」曰人得之﹐人失之矣。又曰去其人可也。然猶有得失兩者在也。夫得不自得﹐自無而有者之謂得﹐是得未嘗離失也。失不自失﹐自有而無者之謂失﹐是失未嘗離得也。豈若冥有無齊得失﹐而一視者之兩忘乎﹖

周公欲明農﹐召公欲告老﹐大臣處功名之盛﹐而不忘引退當如此。然終於不去者﹐以國事爲重也。當其時周公爲師﹐召公爲保﹐位望相敵﹐而不以爲逼。同於求去﹐而不以爲嫌。稱休美以畱召公﹐而不以爲私﹐所謂體國忘私者若此﹐視後世之以權位相逼肆傾擠﹐以專寵利者異矣。

《孟子》曰「春秋天子之事。」蓋以春秋所載禮樂徵伐﹐大率皆天子之事。而說者遂以爲孔子作《春秋》﹐擅二百四十二年南面之權﹐是以匹夫而僭天子爵賞刑罰之柄矣。夫臣無有作福作威﹐孔子嘗述之書矣。而乃身自犯之乎﹖然則何以曰春秋作而亂臣賊子懼﹖凡《春秋》所記之盟會徵伐﹐一出於私。而東周之命令政教﹐不行於天下﹐故入《春秋》。自隱公以來所記者﹐皆五伯之事﹐而天王失政矣。自襄昭以來所記者﹐皆大夫之事﹐而諸侯失政矣。故曰五霸者﹐三王之罪人也。今之諸侯﹐五霸之罪人也﹔今之大夫﹐今之諸侯之罪人也。其誅亂臣賊子﹐大意若此﹐而求之於字句之間﹐以爲筆削是借史氏之文﹐擬法吏之體﹐而出入人罪﹐失春秋之指矣。

泰伯三以天下讓﹐夫之稱其至徳﹐論者遂以泰伯之讓﹐讓之於殷﹐猶文王以服事殷之義。至謂太王志欲剪商﹐泰伯不從﹐逃之荊蠻﹐爲是說者﹐謂泰伯得矣。如太王何﹖且讓之云者﹐推己所有以與人之謂。當太王時﹐天下固殷之有也﹐何讓之有﹖或者以魯頌實始剪商之一言﹐遂謂太王有志剪商﹐而不知此乃推本之言﹐蓋以太王遷岐之後﹐能積徳累仁﹐至武王伐商而有天下﹐猶書敍周家王業之興﹐而曰至於太王肇基王迹﹐曰實始者﹐肇基之謂也。然則泰伯之於季歷﹐所讓者國耳。而曰以天下讓者﹐蓋自泰伯讓國季歷。及昌至武王伐商而有天下﹐其曰以天下讓者﹐特推本言之迹未著也。故曰民無得而稱焉。

季紮之辭國而不立﹐胡氏譏其辭國以生亂。論者謂紮之不立﹐紮之義也。吳之亂﹐紮之不幸也。且紮之來聘﹐在襄公之二十九年後。又二十七年﹐至昭公之二十五年﹐始有遜僚之事。後二年﹐至昭公之二十七年﹐僚始見弒於光﹐中間相去﹐蓋三十年餘。卽使亂由紮生﹐法爲可貶﹐夫子必因其旣事而後貶﹐寧有先事而預貶者乎﹖

春秋書晉趙盾弒其君夷臯﹐說者謂弒君者趙穿﹐盾爲正卿﹐亡不越境﹐返不討賊﹐故歸獄於盾。則是弒君者穿也﹐盾特失爲卿之義耳。而以獄歸之﹐是使爲惡者藉免﹐失義者代受惡乎﹖而說者又謂初靈公欲殺趙盾﹐盾躇階而走﹐穿盾族也﹐遂弒靈公。是則盾有幸弒之心與聞乎﹖故宜獄在盾矣。使盾之果主是弒也﹐而亡而越境返而討賊﹐遂得免於獄乎﹖獨呂氏以爲盾實主弒﹐故亡不越境以待其變﹐反不討賊以安其仇。此其爲論﹐似得春秋誅惡之旨。

夫子以言必信﹑行必果爲小人﹐孟子以言不必信﹑行不必果爲大人。其爲論互相發﹐蓋言行固當信果。然必於信果﹐則於道反有所害。如荀息許晉獻公死夷卓而後卒死之﹐是言必信矣。子路聞孔悝之難而力赴﹐是行必果矣。殊不知許君以死其嗣君者﹐固托孤之節﹔而夷卓乃國之嬖孽﹐夷卓之不當君﹐則𨿽不死可也。食焉而不避其難者﹐固報主之義。然輒據國以拒父﹐輒之食不當食﹐則輒之難𨿽不赴可也。

先儒論衛蒯瞶與輒﹐謂瞶欲殺母以得罪於父﹐輒據國以拒瞶﹐皆無父之人﹐不可以有國。然瞶之欲殺南子以得罪靈公﹐誠爲不孝﹐乃其志在掩中勾之醜。特不明於義耳﹗其志猶可哀也。若輒不奉靈公之命﹐而據國以拒瞶﹐復籍晉以求立﹐是利有其國﹐而不知有義。仇視天倫﹐無復人理﹐故春秋於瞶之入戚。𨿽書納以難之﹐而稱衛世子者﹐見其未絕於國也﹐而輒不可以同年語矣。

蔡老泉曰「賞罰者天下之公﹐是非者一人之私。」余謂賞罰者一世之公﹐是非者萬世之公。夫賞當其功﹐賞一人而天下知所勸﹐是與眾共之也。罰當其罪﹐罰一人而天下知所懲﹐是與眾棄之也。故曰一世之公﹐理之所是﹐一時以爲非也。而後世定以爲是﹐公是之不可奪也。理之所非﹐一時以爲是也﹐而後世定以爲非﹐公非之不可逃也。故曰萬世之公。

司馬遷作《史記》﹐上敍五帝三王以迄於漢﹐蓋史主紀載﹐故推本所始。班固作《漢書》﹐一代之史也﹐而表古今人物何耶﹖然孔子敍周書而首載唐虞二典﹐固之書作於漢﹐故以漢名。其紀載則史也﹐獨其中所載如桀紂一致也﹐而進桀一等﹐韋顧飛廉惡來同一黨惡也﹐而相去二等﹐衛武公睿聖而與徐偃王同列。楚太子建出亡而與崔杼同科躋﹐子產﹑晏嬰﹐擬之稷契﹐敍樂毅﹑王翦﹐同於方召﹐進商君於子皮之上﹐退申包胥於伍員之下﹐其於是非不無少謬﹐而以是譏史遷何也﹖

伍員爲父復仇﹐鞭平王之屍﹐於父則孝矣﹐而以臣仇君不可也。夫員始事吳以仇楚﹐繼敗越以報吳﹐員於時盍一死以下報伍奢於地下﹖是死於父猶死楚也。孰與伏屬鏤之劍以死﹐是死吳也。卽不死而爲蠡之去可也。然蠡可去﹐員不可去﹐員去楚而歸吳。今去吳而他適也﹐其孰與之﹖惟有死之道而已矣。

漢髙祖斬丁公曰「丁公爲項王臣不忠﹐以戒後世爲人臣不忠者。」夫漢當逐鹿之後﹐天下甫定﹐而布以私怨亡匿﹐漢購求布千金﹐慮其懷疑反側也。而與布相反者爲丁公﹐故斬丁公以釋布之疑。斬丁公者﹐所以安季布也。此雍齒先侯之意﹐子房之挾智用術﹐爲髙祖計者也。

蔡邕謂朱穆貞而孤有羔羊之節矣﹐而楊龜山譏其受梁冀之辟。然邕之事董卓﹐班固之事竇憲﹐荀彧之附曹操﹐豈皆急於用世﹐而忘其所入之途有邪正耶﹖楊雄曰「屈身以伸道﹐身屈矣﹐道何由伸﹖」謂屈道以伸身可也。如子云之劇秦美新﹐爲屈道乎﹖屈身乎﹖

漢制郡國舉孝廉﹐仿古鄕舉裏選之義﹐而間以僞應之者。如許武欲成二弟之名﹐三分其產而多取肥饒﹐及弟以克讓選舉矣﹐復大會宗人﹐推產二弟以自取名﹐是以孝廉爲市矣。

醫經論脾胃受傷有二曰﹕外傷五味﹐內傷七情。外傷五味﹐傷於有形者也。內傷七情﹐傷於無形者也。嘗以是取譬當權者之行私亦有二﹕納苞苴以彰寵賂者﹐傷於有形者也﹐其迹顯﹐顯者易見﹔任好惡以作威福者﹐傷於無形者也﹐其情隱﹐隱者難知。

好惡者人之同情也﹐而曰惟仁者能好惡人﹐又曰作好作惡﹐蓋好惡一也﹐以其得好惡之公者謂之能﹐以其出一己之私者謂之作。史稱諸葛亮能用度外人﹐又曰用人者惟恐近己之好惡﹐近且不可﹐而況任之以行私乎﹖

禦史風聞言事﹐此必事在隱微﹐關系社稷﹐形狀未著﹐恐發而難制。如蘇子所謂其始以臺諫﹐折之而有餘﹐其終以干戈﹐取之而不足。此類則可﹐若采聽風聞﹐考按糾刺﹐冥搜隱慝﹐捕風失實﹐以此求過﹐誰堪其罪﹖故魏廷尉袁翻奏請﹐凡涉風聞者﹐悉不斷理。虎狼之暴也﹐狐之媚也﹐皆能殺人。然虎狼之殺人也﹐人知避之﹐狐之媚以殺人也﹐人則不知。甚哉陰柔巧佞之能溺人﹐而爲害巨也。

分宜相機腸滿腹急則駕禍於人﹐觀其擠貴溪於死地﹐其智計譎矣。卒之子陷大戮﹐籍錄其產身不能庇一椽。故曰張機者陷於機﹐設險者死於險。

世宗朝﹐南給捨陳慶疏上﹐擬以南兵貳兼操江﹐其原設操江當革者。旨下﹐南京各堂上官會議。慶江西人﹐執政同鄕。一時議者﹐揣摩皆謂當革。內一人主革者曰﹕前史操江當事﹐賊在儀眞則避入鎭江﹐賊近鎭江﹐則避入蘇常﹐操江何益輕重﹖時刑侍曾前溪抗言曰「此史操江當事不稱職﹐非操江不宜設也。」余深然其言。昔唐徳宗朝﹐髙宏本正牙奏事﹐所論僅逋欠﹐徳宗鄙其言不當﹐自後詔罷正牙奏事﹐論者謂宏本言不當﹐黜之可也。正牙奏事﹐此唐武徳以來舊章﹐因人而廢不可也。與此正相類。

眞西山曰「撫民當寬﹐束吏當嚴。」史稱劉寬以蒲鞭示辱﹐謂之寬矣。然使其無罪﹐則蒲鞭可以不施﹐若罪所當懲﹐而槪以施之﹐是廢法也。袁安不治贓吏﹐稱長厚矣。如捃摭疑似﹐以入人贓罪固不可﹐若苞苴貪黷﹐而槪以貸之﹐是縱姦也。

唐臣權萬紀上書太宗﹐言宣饒二州﹐銀大發﹐采之歲可得數百萬緡。太宗折其言黜﹐使還家。夫山澤所產﹐尙不欲取﹐而況橫斂諸民乎﹖他日馬周上疏﹐乃謂爲國者蓄積固不可無﹐要須人有餘力﹐然後收之。夫人有餘力﹐則國有餘力﹐所謂藏富於民者是也。從而收之﹐是欲竭民力而後已也可乎﹖晉崔豹謁郡將陳﹐陳語豹曰「君去崔杼幾世﹖」豹曰「民之去杼﹐如明府之去陳恆傷於虐矣。」盍應之曰「姓氏偶同﹐未聞陳氏皆陳恆之後也。」不亦言婉而意獨至乎﹖陸機初入朝﹐盧志問曰「陸遜﹑陸抗﹐於君遠近﹖」機曰「如君於盧毓﹑盧玨﹑彼先發者﹐旣失之薄矣。而我以薄應之﹐是胥失矣。何以責人﹖」論者謂河橋之敗﹐機﹑云之死﹐志有力焉﹐是可爲小不忍者戒也。

魏沈介以舟行﹐遇風絕糧﹐從姚彪貸百斛鹽以易粟。姚命覆鹽於江中﹐曰「明吾不惜﹐惜所與耳。」弗與已矣。而以惡言辱之﹐爲不仁矣。晉王修齡貧乏﹐陶範以一船米遺之﹐卻曰「王修齡𨿽饑﹐當就謝仁祖索食﹐何須陶胡奴﹖」不受已矣﹐而以不屑詬之﹐爲已甚矣。故凡處人己之間﹐遇事之可否﹐以理裁之則可﹐以气加之則不可。

江陵奪情起復﹐一時以守制論者﹐皆從貶斥。察其意﹐所固戀似不可一日釋權位者。如令持服守制﹐亦不過三年耳。然不再三年﹐並其身不保矣。向所固戀者何在﹖昔唐李義山詩云「未央宮裏三千女﹐但保紅顏莫保恩。」白日易流﹐紅顏難駐﹐怙權位者﹐可深思矣。

世以成敗論人﹐略其小善而闡幽發微者﹐尙於死中求活。如楚項王與漢分爭﹐鴻門設宴﹐使用範增之言﹐則視沛公如幾上肉耳。而不殺沛公﹐𨿽天命在漢﹐而論者謂鴻門一念之仁﹐足以貸垓下之死。唐明皇蠱惑艷妃﹐身致奔播﹐使當國忠之死﹐而禍水不除﹐則激三軍爲騎虎勢矣。而割恩寵暱﹐𨿽始爲色荒﹐論者謂馬嵬驛一時之忍﹐足以解幸蜀之危。

周世宗時﹐郭玉爲齊州防禦使﹐值歲饑﹐捐俸鈔以分施饑民﹐小民相率詣闕頌玉徳政。夫以一人之俸鈔濟一州之饑民﹐日亦不給﹐所謂惠而不知爲政者也。況施小惠以干聲譽﹐市私恩以媒利達﹐或假以自濟其私耳。不然亦非惠而不費爲政之大體也。

蘄州刺史呂元膺當錄囚﹐囚白有父母在﹐元旦不得歸省﹐元膺釋械放歸﹐如期而至。臨淄令曹攄囚陷大辟者﹐新歲問知其有父母﹐放令歸家﹐至期還獄。此與唐太宗縱囚來歸﹐歐陽子所謂以君子之難能﹐責小人之尢者以必能﹐縱使信義可孚﹐然偶一爲之﹐非常道也。

範質謂吸得三斗釅醋﹐方可作宰相﹐以有大臣之度也。然所謂大臣之度者﹐包容大受﹐毀譽不爲之動﹐利害不怵其衷。好賢納善﹐休休有容之謂﹐而大節不可奪也。故易稱包荒用馮河﹐苟徒以依違取容﹐同流合污﹐則胡廣馮道之謂矣。論者謂範質於世宗欠一死﹐卽其大節﹐不以介於衷﹐若是者以爲大度耶﹖

梅摯守昭州﹐昭爲炎瘴地﹐著《瘴》說曰「仕有五瘴﹐急催暴斂﹐剝下奉上﹐此租賦之瘴﹔深文以逞良惡不白﹐此刑獄之瘴﹔晨昏酣宴﹐弛廢王事﹐此飲食之瘴﹔侵牟民利﹐以實私儲﹐此貨財之瘴﹔盛揀姬妾﹐以娛聲色﹐此帷薄之瘴。此五瘴者﹐有一於此﹐何地不染﹖豈特炎方能爲癘哉﹗」

《老子》曰「和光同塵。」《莊子》曰「槁木死灰。」讀者皆病其言。而不知老子所謂和者﹐和其光耳。而明爲光之本﹐本者不和也。所謂同者﹐同其塵耳。而塵與根對﹐根者不同也。莊子所謂身非槁木而可使如槁木者﹐言物來而不受其觸也﹔心非死灰﹐而可使如死灰者﹐言事至而不爲之動也。如所謂喪欲速貧﹐死欲速朽﹐皆有爲言之也。善讀者不以詞害意。

有謂巧不如拙﹐明不如晦﹐動不如靜﹐此謂不善處巧處明與動者言之。然傷於偏也﹐盍亦曰處巧若拙﹐處明若晦﹐處動若靜者之不失之偏乎﹖故張子韶曰「三者﹐皆去一不字。」

陳實送張讓父之喪﹐論者謂危行而言遜﹐屈身以伸道﹐黨錮之禍﹐卒賴以多所全活。然凡若此類﹐必察其心術之隱﹐操行之素﹐果以正行權如實者則可。若其他假以給納宦寺﹐遜言獻佞以曲徑求通﹐則元楨之於崔王叔文之黨是矣。

唐錢徽於穆宗時典貢舉﹐四川節度使段文昌以書屬所善士於徽﹐及榜出不預﹐文昌私怨之﹐譖徽不公﹐徽坐貶。或謂徽當奏發其書﹐徽曰「事苟無愧﹐得喪一致﹐柰何奏人私書﹖」武后時禁屠宰﹐右拾遺張徳生子﹐私宰羊以燕僚屬﹐杜肅懷一臠奏上﹐武后問徳﹐徳以實對。後曰「朕禁屠宰﹐吉凶不預﹐卿召客亦須擇人。」出肅奏示徳。斯二者其所處不同若此。然君子於此度其事﹐苟不系國家利害者﹐寧以長厚自處。

五代時﹐何敬容爲吏部郎中﹐朝士趨之者輻輳﹐退而有驕色。父虞其溢也﹐戒之曰「此其來者﹐是敬吏部郎中﹐非敬何敬容也﹖」使處勢隆赫者而皆知此﹐則當其在勢而不爲之加﹐及勢去而不爲之損﹐隆替異時﹐處之則一﹐如山谷所謂以我之常行於物變之中者﹐正此謂也。

富鄭公爲樞密使﹐值英宗卽位﹐頒賜大臣﹐已拜受﹐又例外特賜﹐鄭公力辭。東朝遣小黃門諭公曰「此出上例外之賜。」公曰「大臣例外受賜﹐萬一人主例外作事﹐何以止之﹖」辭不受。慶曆中﹐近侍有犯法罪不至死者﹐執政以情重﹐請論死。範文正公退語同列曰「諸公勸人主法外殺一近臣﹐恐將來手滑。」大臣之以道格君﹐必防其漸若此。

宋臣有薦用先朝之臣於嗣君﹐而稱其賢者。嗣君曰「先帝亦知其人否﹖」曰「知之。」曰「旣知矣﹐何不用﹖」曰「先帝畱此以待陛下耳。」斯言也﹐一以彰先帝啟佑之公﹐一以成嗣君繼述之美。與夫攺張先王之成憲以爲更化﹐廢棄先朝之舊人以樹已私者異矣。

嘉靖壬寅﹐余以庶吉士請告還﹐會唐荊川於京口﹐連舟至丹陽﹐謁陳少陽祠﹐入門見汪黃二像﹐踝膝庭下。荊川指謂余曰「宰相之不足恃如此。」拜後﹐出視祠額﹐題宋贈祕閣修撰。余曰「一祕閣修撰﹐何加於陳少陽﹖蓋亦書宋太學生﹐使人興感。」荊川曰「君言固當﹐如沒髙宗悔過之善何﹖」是日訪陳氏子孫﹐出髙宗悔過詔書內云「朕九年於玆﹐一食三嘆﹐使萬世而下﹐知朕爲不仁不智之主。」詔旨諄切若此。

禮施於父之執友則納拜﹐然必施與受者相安則可。昔呂申公二子﹐謁歐陽公於穎上﹐入見公納拜﹐出則二子相嘆﹐以爲前輩不可及。然必拜者爲呂希哲﹐受者爲歐陽公﹐則彼此相安。不然則拜者爲佞貴﹐受者爲挾長。如馬援受梁松之拜﹐則又以取禍矣。故曰禮順人情。

宋髙宗一日謂趙葵曰「外論惟卿不附秦檜。」趙曰「臣不能效古人抗折權姦﹐但不欲與之雷同耳。然所以事宰相之禮﹐亦不敢廢。」又曰「受陛下爵祿而奔走權門﹐臣非惟不敢﹐亦且不忍。」彼受爵公朝﹐謝恩私室者﹐其視君父爲何如﹖

威福人主之柄﹐《書》曰「惟辟作威﹐惟辟作福。」臣無有作福作威﹐夫威福自專者之謂權。五代時﹐一人拜相﹐問所以盡爲相者之道何如﹖對者曰「願相公無權。」彼竊君上之寵以掠美市恩﹐假朝廷之法以快意行私者﹐槪之無君之律則一也。

元祐之政﹐君子去小人也。紹聖之禍﹐小人攻君子也。然君子之去小人。每務寬厚﹐而責人不太深。小人之攻君子﹐則逞其私忿﹐而不遺餘力。論者謂元祐之去小人﹐除惡不盡將貽後患﹐卒致紹聖之禍。紹聖之攻君子﹐竄逐禁錮﹐善類一空﹐卒啟金狄之難。故曰「紹聖之禍﹐呂﹑範縱之也。金狄之難﹐章﹑蔡召之也。」

山川艸木﹐眞境現前﹐觸目無限﹐而好事者務飾假以擬眞。如山水圖畫﹐人物艸木﹐仿佛形似於縑素間者﹐謂之逼眞。不惜重購﹐藏之十襲。蘇欒城有言﹐所貴於畫者﹐爲其似也。似猶可貴﹐況其眞者乎﹖老坡深然其言。

法書名迹﹐天所固靳﹐而巧偸豪奪者﹐欲以智力守護之﹐未有能久存者。唐太宗愛重鐘﹑王書迹﹐貯以玉匣石函﹐祕藏昭陵﹐終爲溫韜所發。王涯相以權力官爵﹐鉤致法書名畫﹐鑿垣以納之。及甘露禍作﹐爲人剔取奩軸金玉而棄之。夫二人者﹐以君相之權﹐力尙不能保﹐而世之篤好者﹐欲保長有以遺子孫惑矣。嘗考之三代鼎彜﹐其款識曰「子子孫孫永保用。」不知今流傳於世者﹐果皆其子孫耶﹖假令子孫各保其所有﹐又豈有一物流行於世哉﹖

謝太傅雅意江海﹐王右軍願遊蜀都﹐登汶嶺峨眉﹐皆以不遂其志爲恨。夫山川名勝﹐處無競之地﹐造物者何嘗限人﹖然猶難果若此﹐乃若功名祿位﹐處眾驚之中﹐立必爭之地﹐而好進者﹐務血指汗顏圖之﹐以求必得。縱使得之﹐中間亦多臲兀﹐況求之而未必得者乎﹖

荊公行新法﹐所遣使皆新進迎合﹐見事風生。溫公以書貽之曰「忠信之士﹐於公當路時﹐𨿽齟齬可憎﹐後必得其力﹔諂諛之人﹐於今誠有順適之快﹐一旦失勢﹐必有賣公以自售者。」蓋指呂惠卿也﹐而荊公不悟。我朝何椒邱之論荊公也﹐謂宰相以知人用人爲職﹐荊公以同己者爲賢﹐異己者爲不肖﹐是失用人之公矣。任用呂惠卿而不悟其反覆﹐是失知人之明矣。以是責荊公﹐荊公當無辭矣。

國家尊名節﹐獎恬退﹐𨿽一時未見其效﹐然當患難倉卒之際﹐終賴其用。如祿山之亂﹐河北二十四郡皆望風奔潰﹐而抗節不撓者﹐止一顏眞卿。明皇初不識其人﹐則所謂名節者﹐亦未嘗不自恬退中得來也。故獎恬退者﹐乃所以勵名節。

趙忠定汝愚﹐當孝宗晏駕﹐光宗有疾﹐欲傳白太后禪位嘉王﹐不得已而用韓侂胃﹐亦知其爲小人矣。然不能制之於始﹐禁防其漸﹐卒致身遭竄死﹐忠賢屏逐﹐國祚漸移﹐有識者爲之痛惜。在易大畜之六四﹐曰童牛之牿﹐釋者謂止於未角之時﹐夬之五陽一陰﹐以五君子去一小人而系之曰剛決柔也。故君子之於小人﹐其制之也宜豫﹐以消其未萌之姦。其去之也宜決﹐以絕其養成之禍。如王沂公之於仁宗初立﹐而雷允恭先去﹔韓魏公之於英宗初立﹐而任守中遠竄。得思患預防﹐先發制人之義矣。

世當危亂﹐而後著忠臣烈士之名﹐歲寒霜雪﹐而後知貞松勁柏之操。如嶽武穆之死於秦檜﹐陳少陽之死於汪黃﹐趙忠定之死於韓侂胃。三人者﹐𨿽蒙一時之難﹐而因以成後世之名。論者謂斯人一時之不幸﹐乃千百世之幸。然使世無秦檜﹐何以顯嶽武穆﹖世無汪黃﹐何以顯陳少陽﹖世無韓侂胃﹐何以顯趙忠定﹖𨿽斯人之幸﹐又斯世之不幸也。

宋之歲幣疲中國以事外夷﹐苟目前而忽後患﹐所謂以梁肉養癰而任其自潰﹐以積薪厝火而幸其未燃﹐失制禦夷狄﹐安內攘外之道矣。

元文宗時﹐其臣有得罪先朝而被戮者﹐至其子謀復父官爵﹐文宗欲許之﹐時臣下有諫沮之者曰「今欲復其官爵﹐必先明其無罪。是先帝不合誅之﹐將置先帝於何地﹖是陛下之視先帝﹐反不若罪人之有子矣。」文宗聞其言﹐動容而止。

許衡吳澄之仕元﹐丘瓊山譏其非矣。論者又謂許北產元域中﹐澄南產宋遺黎也﹐二者若有間焉﹐不知二賢之不幸﹐生非其時﹐而當仕與不仕﹐非所論於地也。如以爲身任斯道之責﹐出而行道爲斯世斯民計﹐則當度其時之可爲﹐與其身之足以有爲﹐必也能用夏變夷則可﹐不然則隱居不仕﹐著書明道以淑其徒﹐使斯道之傳不泯可也。若劉因者則無議矣。

耄余雜識

