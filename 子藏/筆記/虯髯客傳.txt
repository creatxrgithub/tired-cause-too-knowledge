虯髯客傳

隋揚帝之幸江都﹐命司空楊素守西京。素驕貴﹐又以時亂﹐天下之權重望崇者﹐莫我若也﹐奢貴自奉﹐禮異人臣。每公卿入言﹐賓客上謁﹐未嘗不踞牀而見﹐令美人捧出﹐侍婢羅列﹐頗僭於上。未年愈甚﹐無復知所負荷﹐有扶危持顚之心。

一日﹐衛國公李靖以布衣上謁﹐獻奇策。素亦踞見。公前揖曰「天下方亂﹐英雄竟起。公爲帝室重臣﹐須以收羅豪傑爲心﹐不宜踞見賓客。」素斂容而起﹐謝公﹐與語﹐大悅﹐收其策而退。

當公之騁辯也﹐一伎有殊色﹐執紅拂﹐立於前﹐獨目公。公旣去﹐而執拂者監軒指吏曰「問去者處士第幾﹖住何處﹖」公具以對。伎誦而去。

公歸逆旅。其夜五更初﹐忽聞叩門而聲低者﹐公起問焉﹐乃紫衣戴帽人﹐杖一囊。公問誰﹖曰﹕

「妾﹐楊家之紅拂伎也。」公遽延入﹐脫衣去帽﹐乃十八九佳麗人也。素面畫衣而拜。公驚答拜。

曰「妾恃楊司空久﹐閱天下之人多矣﹐無如公者。絲蘿非獨生﹐願托喬木﹐故來奔耳。」公曰﹕

「楊司空權重京師﹐如何﹖」曰「彼尸居餘气﹐不足畏也。諸妓知其無成﹐去者甚眾矣。彼亦不甚逐也﹐計之詳矣。幸元疑焉。」問其姓﹐曰「張。」問其伯仲之次。曰「最長。」觀其肌膚﹑儀狀﹑言詞﹑气語﹐眞天人也。公不自意獲之﹐愈喜愈懼﹐瞬息萬慮不安。而窺戶者無停履。數日﹐亦聞追討之聲﹐意亦非峻。乃雄服乘馬﹐排闥而去﹐將歸太原。

行次靈右旅捨﹐旣設牀﹐鑪中烹肉且熟﹐張氏以發長委地﹐立梳牀前。公方刷馬。忽有一人﹐中形﹐赤髯如虯﹐乘蹇驢而來。投革囊於鑪前﹐取枕欹臥﹐看張梳頭。公怒甚﹐未決﹐猶親刷馬。

張熟視其面﹐一手映身搖示公﹐令勿怒。急急梳頭畢﹐斂衽前問其姓﹐臥客答曰「姓張。」對曰﹕

「妾亦姓張。合是妹。」遽拜之。問第幾。曰「第三。」因問﹕「妹第幾﹖」曰「最長。」遂喜曰「今夕幸逢一妹。」張氏遙呼﹕「李郎且來見三兄﹗」公驟拜之。遂環坐。曰「煮者何肉﹖」曰「羊肉﹐計已熟矣。」客曰「饑。」公出市胡餅﹐客抽腰間匕首﹐切肉共食。食竟﹐余肉亂切送驢前﹐食之甚速。客曰「觀李郎之行﹐貧士也。何以致斯異人﹖」曰「靖𨿽貧﹐亦有心者焉。他人見問﹐固不言。兄之問﹐則不隱耳。」具言其由。曰「然則將何之﹖」曰「將避地太原。」曰「然故非君所致也。」曰「有酒乎﹖」曰「主人西﹐則酒肆也。」公取酒一斗。

旣巡﹐客曰「吾有少下酒物﹐李郎能同之乎﹖」曰「不敢﹐」於是開革囊﹐取出一人首並心肝。

卻頭囊中﹐以匕首切心肝﹐共食之。曰「此人乃天下負心者也﹐銜之十年﹐今始獲之。吾憾釋矣。」又曰「觀李郎儀容气宇﹐眞丈夫也。抑知太原有異人乎﹖」靖曰「嘗見一人﹐愚謂之眞人。

其餘﹐將相而已。」「其人何姓﹖」曰「靖之同姓。」「年幾何﹖」曰「年僅二十。」「今何爲﹖」曰「州將之子。」曰「似矣。亦須見之。李郎能致我見否﹖」曰「靖之友劉文靜者﹐與之狎。因文靜見之可也。兄欲何爲﹖」曰「望气者言太原有奇气﹐吾將訪之。李郎何日到太原﹖」靖計之﹐某日當到。曰「達之日﹐方曙﹐我於汾陽橋待耳。」言訖﹐乘驢而去﹐其行若飛﹐回顧已遠。靖與張氏且驚且喜﹐久之曰「烈士不欺人﹐固無傷也。」但速鞭而行。及期﹐入太原候之﹐相見大喜﹐同詣劉氏。詐謂文靜曰「有善相者思見郎君。」文靜方與客議論匡輔﹐一旦聞客有知人者﹐其心喜之﹐遂致酒延焉﹐旣而﹐太宗至﹐不衫不履﹐神采揚揚﹐貌與常異。虯髯默居坐未﹐見之心死。飲數巡﹐起招靖曰「眞天子也﹗」靖以告劉﹐劉益喜﹐自負。

旣出﹐虯髯曰「吾見之十得八九。亦須道兄決之。李郎宜與一妹復人京﹐某日午時﹐訪我於馬行東酒樓下﹐下有此驢及一瘦騾﹐卽我與道兄俱在其所也。」

靖到﹐果見二乘﹐攬衣登樓﹐卽虯髯與一道士方對飲﹐見靖驚喜﹐召坐﹐環飲十數巡﹐曰「樓下櫃中有錢十萬﹐擇一深穩處﹐駐一妹畢﹐某日復會我於汾陽橋。」如期至橋﹐道士﹑虯髯已先在矣。同訪文靜。時方弈棋﹐揖起而語。少焉﹐文靜飛書召文皇看棋。道士對文靜弈﹐虯髯與靖傍立而視﹐俄而文皇來﹐長揖就坐。神淸气朗﹐滿坐風生﹐顧盼煒如也。道士一見慘然﹐斂棋子曰﹕

「此局全輸矣。於此失卻局哉﹐救無路矣。」罷奔請去。旣出﹐謂虯髯曰「此世界非公世界也。

他方可勉圖之﹐勿以爲念。」因共入京。虯髯路語靖曰「計李郎之程﹐某日方到。到之明日﹐可與一妹同詣某坊小宅﹐爲李郎往復相從﹐一妹懸然如磬。欲令新婦祗謁﹐兼議從容。無令前卻。」

言畢﹐吁嗟而去。

靖亦馳馬速徵。俄卽到京﹐與張氏同往﹐至一小版門﹐叩之﹐有應者出﹐拜曰「三郎令候李郎﹑一娘子久矣。」延人重門﹐門益壯麗﹐奴婢三十餘人﹐羅列庭前。靑衣二十人﹐引靖人東廳。

廳之陳設﹐窮極珍異﹐巾箱妝奩冠鏡首飾之盛﹐非人間之物。巾櫛妝飾畢備﹐請更衣﹐衣又珍奇。

甫畢﹐傳云「三郎來﹗」乃虯髯也﹐紗帽紫衫﹐趨走有龍虎之狀﹐相見歡然。命妻出拜﹐亦天人也。遂延中堂﹐陳設盤筵之盛﹐𨿽王公亦不侔也。四人對坐﹐陳饌﹐次出女樂二十人﹐旅奏於庭﹐似從天降﹐非人間之曲度。食畢﹐行酒。有蒼頭自西堂異出二十牀﹑各覆以錦帕﹐旣列﹐盡去其帕﹐乃文簿鑰匙之類。虯髯舉杯告靖曰「此皆珍寶貨帛之數。吾之所有﹐悉有充贈。何者﹖某本欲於此世界求事﹐當或龍戰二三十年﹐建少功業。今旣有主﹐住亦何爲﹖太原李氏﹐眞英主也。三五年內﹐卽當太平。李郎以英特之才﹐輔淸平之主﹐竭心盡力﹐必極人臣。一妹以天人之姿﹐蘊不世之藝﹐從夫之貴﹐榮及軒裳﹐非一妹不能識李郎﹐非李郎不能遇一妹。聖賢起陸之漸﹐際會如期﹐虎嘯風生﹐龍騰雲合﹐固非偶然也。將余之贈﹐以佐眞主﹐施功立業﹐勉之﹐勉之﹗此後十餘年﹐東南數千里外有異事﹐是吾得意之秋也。一妹與李郎可瀝酒相賀。」復回命家童列拜﹐曰「李郎﹑一妹﹐是汝主也。可善事之﹗」言訖﹐與其妻戎服乘馬﹐一奴從後﹐數步遂不復見。

靖據其宅﹐遂爲豪家﹐得以助文皇締構之資﹐遂匡大業。貞觀中﹐公以左僕射平章事。適南蠻奏曰「有海船千艘﹐甲兵數十萬﹐入扶蘇國﹐殺其主自立﹐國已定矣。」靖知虯髯成功也。歸告張氏﹐共瀝酒向東南拜而賀之。乃知眞人之興非英雄所冀。況非英雄者乎﹗人臣之謬思亂者﹐乃螳臂之拒走輪耳。我皇家垂福萬葉﹐豈虛然哉。或曰「衛國公之兵法﹐半是虯髯所傳也。」

