玉堂漫筆

明陸深

薛文淸公觀崖石﹐每層有紋橫界而層層相沓﹐謂爲天地之初﹐陰陽磨蕩而成。若水之漾沙﹐一層復一層也﹐殊不知實是水所漾耳。益天地之初﹐混沌一物﹐惟有水火二者﹐開辟之際﹐火日升﹐水日降﹐而天地分矣。凡山阜皆從水中洗出﹐觀江河間沙洲可見。余嘗謂水天下之至髙者也﹐山天下之至卑者也﹐故海底有石﹐而山顚有水﹐然水亦實至髙﹐霜露雨雪是也。

孟子塞乎天地之間﹐塞字與吾往矣字相應﹐是克然不撓屈之義﹐與塞天地貫金石語微不同。𨿽橫渠亦有天地之塞言其體之言﹐恐與孟子之意不同。

性字從心從生﹐若以耳目口鼻手足動靜爲性﹐此近於作用之說。釋氏嘗曰﹕狗子有佛性是也﹐然釋氏之所謂性﹐其義亦與吾儒不同。

薛文淸公與吳康齋嘗言夢見朱子﹑孔子﹐二公皆質實人﹐𨿽無妄語﹐然不書亦可也。

釋氏之所謂心﹐吾儒之所謂气也。所謂性似吾儒之所謂心者﹐命名取義﹐各有宗旨﹐不必比而議之可也。

昔人謂月體無光﹐借日爲光﹐朱子亦有粉丸之諭。故新月之闕向東﹐殘月之闕向西﹐此之謂映日可也。惟望後之月闕亦向西﹐似與映日之說稍礙。戊戌正月十九日﹐予寓東長安﹐是夜客散﹐適見闕月初升﹐闕處乃西向疑之。明日﹐晉陽諸生來見。因舉予月影辧﹐因識之。

虞伯生集題《耕織圖》大意﹐謂元有中原置十道勸農使﹐總於大司農﹐皆愼擇老成重厚之君子親歷原野﹐安輯而教訓之﹐功成省歸憲司﹐憲司置四僉事﹐其二乃勸農之官﹐由是天下守令皆以勸農系銜。憲司以耕桑之事上大司農﹐至郡縣大門兩壁﹐皆畫《耕織圖》﹐此意甚好﹐我朝立法最爲周密﹐似少此耳。

漢哀帝時﹐王舜﹑劉歆議天子三昭三穆﹐與太祖之廟而七﹐七者其正法數﹐可常數者也。宗不在此數中﹐宗變也。苟有功徳則宗之﹐不可預爲設數﹐殷之三宗是已。宗無數也﹐所以勸帝者之功徳傅矣。又云﹕宗其道而毀其廟﹐此皆據統一之君而論。又曰﹕疊毀之禮﹐親疏相推﹐祖宗之序﹐多少之數﹐經傳無明文。漢儒之說﹐不過如此。似涉傅會﹐姑錄出。

天包地外﹐水在地中﹐恐名理亦未盡。天包水外﹐水包地外﹐地水皆在天中。《晉志》述黃帝書曰﹕天在地外﹐水在天外﹐水浮天而載地﹐恐亦難據。使天果有外﹐恐只是气耳﹐豈容有水耶﹖气無窮﹐理亦無窮﹐郤倒說。

嘗見閻閎尙有憲副云﹕龍袖嬌民爲我文皇帝白溝之役時事。歐陽圭《齋南詞》中已有此語﹐想是元時方言﹐不知是何等也﹖

圭齋論風雅取名最有理﹐前輩說詩者之所不及也。其言曰﹕風卽風以動之之風﹐雅卽雅烏之雅﹐以其聲能動物也。又曰﹕風雅惟其聲﹐不必惟其辭。故有聲而無辭者有之﹐無聲而有辭者無有也。

月光生於日之所照﹐魄生於日之所蔽。當日則光盈﹐就日則光盡﹐此張衡靈憲生魄生明之說也。嘉靖戊戌九月望﹐在十六十四日晨入朝﹐有事於太廟﹐見月西墜﹐而闕處向東南﹐此時日在寅宮矣。廿二日晨起﹐見月闕正向西﹐周髀步日自東而南而西而北﹐穹天所論日繞辰極﹐沒西而還東﹐不出入地中﹐恐亦有理。

予登乙丑科﹐今三十六年矣。浮沈中外六十有三歲﹐己亥蒙禦筆親題﹐以學士掌行在翰林院印﹐扈從南巡。時同年在朝者九人掌十印﹐亦盛事也。內閣未齋顧公居守﹐賜關防﹐石門翟公新起行邊﹐攺兵部尙書﹐兼都察院右都禦史﹐鑄關防。禮部行在則介溪嚴公﹐兵部尙書則東瀛張公﹐禮部印則甬川張公﹐兼掌翰林院印﹐刑部印則南塘宋公﹐戶部右侍郎三峯髙公出辦糧艸﹐亦給關防﹐以行順天府尹。則石峯邵公石。

兪貞木洞庭人﹐石澗先生之孫﹐年九十六而卒。嘗見其題趙仲穆畫馬一絕﹐頗有風致。「房星方墮墨池中﹐飛出蒲梢八尺龍。想象開元張太僕﹐朝回騎過午門東。」

漢制以本官任他職者曰兼﹐常惠以右將軍兼典屬國是也。以髙官攝卑職者曰領﹐劉向以光祿大夫領校書是也。唐制有曰攝者﹐如侍中之攝吏部是也。又有行守試之別﹐職事髙者爲守﹐職事卑者爲行﹐未正名命者爲試。宋制則髙一品爲行﹐下一品爲守﹐下二等爲試。元祐以後﹐又置權官﹐如以侍郎權尙書之類﹐漢制趙充國爲假司馬﹐則又有假職矣。

宋制以翰林學士帶知制誥謂之內制﹐以他職帶知制誥謂之外制。

本朝開科﹐自洪武四年辛亥始﹐後至十七年甲子復設乙丑會試。楊文貞謂國初三科﹐猶循元制作經疑﹐至二十一年戊辰始定今三場之制刻錄。

楊州漕河東岸有墓道﹐題曰虔國公。虔﹝音虔﹞與夏子相類﹐少一發筆下作乂﹐行人遂訛呼爲夏國公﹐蓋鎭遠侯顧公玉之賜葬也。玉丙申歲歸太祖﹐累立戰功﹐靖難師起輔仁宗居守北京﹐內難平論功﹐封鎭遠侯﹐年八十有五﹐永樂十二年卒。國初功臣未有壽考如玉者也。玉最有功於貴州﹐出鎭貴州時﹐辭仁宗於文華殿曰﹕殿下於事君父﹐卹兵民﹐素行有誠﹐惟於小人當置度外。凡事有天理﹐不足計意爲怨府﹐然其辭指溫厚﹐亦武臣中之難得者﹐獨與姚少師論兵不合云。

金陵陳先生遇字中行﹐自少篤學﹐仕元爲溫州路學教授。時兵亂棄官歸隱﹐間居一室﹐署曰靜誠﹐每夙興焚香叩天﹐願生聖主以救世。我太祖克金陵﹐南臺侍禦史秦元之薦於上﹐卽日召見﹐與語大悅﹐稱先生而不名。旣定鼎贊畫實多﹐命爲翰林學士者再﹐皆辭。又命爲禮部侍郎﹐又辭。又除爲禮部尙書﹐又固辭。上嘉獎連稱君子﹐數諭之曰﹕卿卽老不欲仕﹐有子令帶刀侍衛。亦叩首以子幼辭。洪武甲子年七十二卒﹐董倫志其墓。

宋太祖北徵﹐因河東諜者語劉承鈞曰﹕君家與周世仇﹐宜其不屈﹐今我與爾無間﹐何爲重困此一方之民﹖承鈞復命曰﹕河東土地甲兵﹐不足以當中國之什一。然承鈞家世非叛者﹐區區守此﹐蓋懼漢民之不血食也。自漢魏以來詞命簡潔﹐未有其比。

陳束字約之﹐以翰林編修出官二司。今以參議捧表入京﹐過余問近世詩體﹐予未及答。明日以所作髙子業集序爲贄﹐其持論甚當﹐但詩貴性情﹐要從胸次中流出。近時李獻吉﹑何仲默最工﹐姑自其近體論之﹐似落人格套﹐𨿽謂之擬作亦可也。楊載有云﹕詩當取裁漢魏﹐而音節以唐爲宗﹐殆名言也。

國初書法以詹孟舉希原爲第一﹐奕棋以江陰相子先爲國手。奉化胡廷鉉與孟舉同書千文﹐太祖以廷鉉書法過孟舉﹐令書皇陵碑。鄞人樓得達亦累勝子先﹐得賜冠帶﹐都南濠亦記一僧屢勝子先云。

相傳永樂初遣胡忠安公巡行天下﹐以訪邋遢張仙人﹐卽張三丰名通﹐號玄玄子﹐天師之後﹐寓居鳳翔寶雞縣之金臺觀修煉。洪武壬申常應蜀獻王之召﹐辭還山。金時人也﹐都太僕玄敬嘗爲予言蘇城人家有三丰手筆﹐蓋與劉太保秉中冷協律起敬同學於沙門海霅者。南陽張朝用嘗記三丰遺迹﹐三丰陜西寶雞人﹐元時於鹿邑之太淸宮學道﹐與朝用髙祖毅相識﹐往來其家爲親密﹐亦愛朝用之父叔廉。元末兵亂﹐叔廉避地寶雞﹐洪武中三丰亦來寶雞﹐與西關李道士白雲先生交契相厚﹐朝用時方年十三﹐三丰見之問曰﹕汝誰家子﹖答曰﹕吾父柘城張叔廉也。兵亂徙家於此。三丰曰﹕我張玄玄也﹐昔柘城時多擾汝家名毅者爲誰﹖答曰﹕吾髙祖也。三丰曰﹕吾曾見其始生時﹐童子其勉力讀書﹐後當官至三品。越月朝用與李白雲送之北去﹐見其行足不履地云。朝用官詹事府主簿﹐忠安公以其常識三丰﹐薦之爲均州知州﹐與同往尋訪﹐竟無所遇而還。十五年文皇再遣寶雞醫官蘇欽等﹐賫香書徧訪名山求之﹐又遣龍虎山道士奉書云﹕皇帝致書眞仙張三丰先生足下﹐朕久仰眞仙﹐渴思親承儀範。嘗遣使致香奉書﹐徧詣名山﹐虔請眞仙﹐道徳崇髙﹐超乎萬有﹐體合自然﹐神妙莫測。朕才質疏庸﹐徳行菲薄﹐而至誠願見之心﹐夙夜不忘﹐敬再遣龍虎山道士﹐謹致香奉書﹐虔請拱候﹐云車夙駕﹐惠然降臨﹐以副朕拳拳仰慕之懷。敬奉書。或云﹕此舉實托之以別有所爲﹐忠安行事有密敕云。又淮安王宗道字景云學仙﹐嘗與三丰往來遊從﹐永樂三年國子助教王達善以宗道識三丰薦﹐文皇召見文華殿﹐賜金冠鶴氅﹐奉書香徧訪於天下名山。越十年﹐足迹滿天下﹐竟無所遇﹐而還復命。近見《都公談纂》記三丰在洪武﹑永樂中事三則﹐祝希哲《野記﹖冷謙作仙奕圖以遺三丰》一條﹐此不錄。

洪武二十八年﹐戶部節奉太祖聖旨﹐山東﹑河南民人除已入額田地﹐照舊徵外﹐新開荒的田地﹐不問多少﹐永遠不要起科﹐有气力的盡他種。按此可爲各邊屯田之法。

《彭惠安集》有云﹕天時不同﹐地利亦異﹐亢旱則低處得過﹐而髙處全無﹔水澇則髙處或可﹐而低處不熟。按此可論吾縣東西鄕之利害。

國初歲遣監察禦史﹐巡按方隅﹐大災重患﹐乃遣廷臣行視﹐謂之巡撫﹐事迄而止﹐無定員。宣徳間以關中江南地大要﹐而始命官更代巡撫﹐不復罷去。正統末南北兵興﹐於是南省邊隅徧置巡撫官矣。今惟浙江﹑福建無巡撫。時設巡視﹐陜西一省則有四巡撫﹐北直隸則有兩巡撫云。

丁酉歲予自四川左轄召爲光祿﹐入朝面見﹐候五日乃罷﹐因免朝故也。後轉太常兼讀學詹事兼學士﹐皆不得面恩。當時敍庵李公時在內閣﹐曾與論請行午朝禮﹐敍庵以爲難。彭惠安公韶弘治初因彗星上疏云﹕臣獲隨午朝﹐竊念日奏尋常起數﹐於事無補﹐但於祖宗勤政之典﹐乞師其意可也。臣願今午朝惟議經邦急務﹐如吏部有大升除﹐禮部有大災異﹐戶部兵部有緊急錢糧邊報﹐工部法司有緊關工程囚犯之類﹐許令先期開具事由﹐奏乞聖駕定日出禦左順門﹐侍衛一如午朝之儀事。該各衙門會議者﹐各官就於禦前公同計議如吏部升除大臣﹐明言某官才徳堪任﹐某官資望未可之類﹐內閣輔臣亦同議可否﹐事體旣定﹐就行口奏﹐取旨奉行。次日補本備照﹐若系本衙門自行者﹐亦就禦前逐一陳說有無故事﹐兩疑情由﹐請旨定奪。若是事體重大﹐一時難決者﹐聽各官先行博議於下﹐候至朝時再議奏行﹐仍乞溫顏俯詢曲折。如此不惟世事日熟﹐而聖朝耳目開達﹐羣臣髙下邪正亦自可見。有事則行﹐不分寒暑﹔無事則止﹐勿勞聖駕。旣不廢午朝之典﹐又可率羣臣興事。則凡時政得失﹐軍民利病﹐自可次第弛張矣。其議如此﹐若用之今日﹐尢切事宜。老成先見﹐可敬可服。己亥南巡還﹐有旨各衙門俱嚴公座﹐仍許禮部都察院參劾。予掌詹事印﹐日往衙門與崔少詹後渠坐堂﹐復至東閣畫會﹐一時冷局爲之振作。時見左順門陳禦座﹐設黃幄於上﹐將朝廷欲修午朝故事耶﹖因讀《惠安新集》﹐備記於此。

張文潛以水諭作文之法﹐至謂激溝瀆而求水之奇﹐此無見於理﹐而欲以言語句讀爲奇﹐反復咀嚼﹐卒亦無有文之陋也。此言切中今日之獘。

太祖時南京官僚想用傘蓋﹐襲封誠意伯劉基有華蓋殿侍宴退朝詩云﹕團團褐羅傘﹐被服金文章可見。《史記﹖扁鵲傳》﹐飲以上池之水﹐上池水竹木上未到地水。

宋髙宗南渡﹐建炎初有臣僚召對﹐所陳札子首曰﹕恭惟陛下歲二月東巡狩﹐至於錢塘。呂頤浩當國﹐見之笑曰﹕秀才家識甚好惡﹐文章之獘一至於此。爲之浩嘆。

柘湖今在華亭縣南六十五里﹐本海鹽縣地﹐王莽時攺曰展武﹐因陷爲湖。

扈瀆今在上海縣北十里﹐本海鹽之東堰﹐晉袁崧築壘以禦孫恩者。

上海縣元末割華亭東北之五鄕分置﹐唐天寶初割海鹽之北境置華亭縣。

蘇醜字叔武﹐歙人﹐易簡之後﹐年八十餘﹐正統間卒。以隱逸自髙﹐性愛古法書名畫﹐不惜萬金購之。曰﹕此足養心性﹐非他玩好可比。其人品亦可謂博雅矣。近時江南人家有好古玩物﹐至於敗家亡身者﹐此又可爲鹽戒也。

衡山後生竹最大﹐名曰南竹﹐土人截取其筒以爲甑﹐節處可置盥盆﹐然在深山中﹐人迹不到之處。

世傳七賢過關圖﹐或以爲卽竹林七賢爾﹐屢有人持其畫來求題跋﹐漫無所據。觀其畫衣冠騎從當是晉魏間人物﹐意態若將避地者。或謂卽論語作者七人像而爲畫爾。姜南舉人云﹕是開元間冬雪後﹐張說﹑張九齡﹑李白﹑李華﹑王維﹑鄭虔﹑孟浩然出藍田關﹐遊龍門寺﹐鄭虔圖之。虞伯生有題孟浩然像詩﹕風雪空堂破帽溫﹐七人圖裏一人存。又有槎溪張輅詩﹕二李淸狂狎二張﹐吟鞭遙指孟襄陽。鄭虔筆底春風滿﹐摩詰圖中詩興長。是必有所傳云。

元髙徳基云﹐吳人尙奢爭勝﹐所事不切﹐廣置田宅﹐計較微利﹐不知異時反貽子孫不肖之害﹐故謂之蘇州呆。自今觀之﹐呆豈獨蘇哉﹖

富韓公嚴重﹐每言辭皆厲﹐邵氏《聞見錄》記其一則曰﹕弼嘗病今之作文字無所發明﹐但模稜依違而已。人之爲善不易﹐人之爲惡必用姦謀以逃刑戮。君子爲小人所勝﹐不過祿位耳。惟有三四寸竹管子﹐向口角頭褒善貶惡﹐使善者貴﹐惡者賤﹐須是由我始得﹐不可更有畏怯也。

世言《大藏經》五千四十八卷﹐此自唐開元間總結經律論之目﹐至眞元間又增《新經》二百餘卷。宋至道以後﹐惟淨所譯《新經》又九千五百餘卷。予見南宋藏經與元藏亦不同﹐而本朝藏經又添入元僧以後諸人文字﹐而卷數仍舊﹐豈亦有添減歟﹖

襄陽大堤曲﹐有倒著接﹛曰離﹜花下迷﹐蓋用白紗作巾。南朝𨿽帝王亦服白紗帽﹐沈攸之所謂大事若克白紗帽共著耳。又別有白疊巾﹑白綸巾﹐後世惟凶服乃用白。

予遊金陵﹐觀大功坊回龍巷﹐想見當時君臣之際焉。大將軍爲人謙謙不伐﹐又從父老問大將軍時事﹐其蹙元帝於開平也﹐闕其圍一角使逸去。常開平怒亡大功﹐大將軍言是𨿽夷狄﹐然嘗久帝天下﹐吾主上又何加﹖焉將裂地而封之乎抑遂甘心也﹖旣皆不可﹐則縱之固便。開平且未然。嗚呼﹐深遠矣﹗

文章貴簡明﹐王伯厚甫嘗稱歐陽公﹑劉﹑柳無稱於事業﹐姚宋不見於文章﹐過於唐人所云。周勃﹑霍光𨿽有勛伐﹐而不知儒術。枚臯嚴忌善爲文章﹐而不知巖廊﹐終不若漢人所謂絳灌無文﹐隨陸無武﹐尢爲痛快也。

宋徽宗宣和六年﹐禮部試進士至萬五千人﹐是年賜第八百餘人。宋朝故事﹐每廷試前十名禦藥院先以文卷奏禦定髙下。髙宗建炎間﹐始曰取士當務至公﹐考官自足憑信﹐豈容以一人之意﹐更自升降﹖自今勿先進卷子﹐此眞帝王之體﹐古所謂君明樂官﹐不明樂音者﹐正如此。

晉悼公入告羣臣之詞﹐左氏國語並載﹐而不若左氏之簡嚴也。左氏曰﹕孤始願不及此﹐𨿽及此﹐豈非天乎﹖國語作孤之及此天也﹐惟此語勝左氏。

古之言天者三家﹐曰宣夜﹐曰蓋天﹐曰渾天。宣夜無傳﹐周髀蓋天考驗多失﹐獨渾天近理。其言曰﹕天如雞卵﹐地如卵黃﹐天大地小﹐天表裏有水﹐天地各乘气而立﹐載水而浮﹐天轉如車轂之運。

周天三百六十五度四分度之一﹐天本無度﹐因日一晝夜所躔闊狹而名。蓋日之行也﹐三百六十五日之外﹐又行四分日之一。一年而一周﹐天以一日所行爲一度﹐故分爲三百六十五度四分度之一。星辰之相去月﹐五星之行躔﹐皆以其度度焉。蓋天之有度﹐猶地之有裏也。一度略廣三千里﹐周天大略一百一十萬里﹐上下四方﹐徑各三十六萬里。《後漢﹖地理誌》﹕度各二千九百三十二里﹐周天積一百七萬九百一十三里﹐徑三十五萬六千九百七十一里。又按《學林》云﹕地與星辰四遊升降於三萬里之中﹐則地至天萬五千里爾。按《唐書》一行梁令瓚候之度﹐廣四百餘里﹐上下四方徑各五萬餘里﹐周天實一十六萬里﹐地上地下各八萬里。天道幽遠﹐術家各持一說﹐宜並存之。

天圓如倚蓋﹐半覆地上﹐半隱地下。北極出地三十六度﹐繞極七十二度﹐常見者謂之上規。南極入地三十六度﹐繞極亦七十二度﹐常隱者謂之下規。

文曜麗乎天﹐其動者有七﹐日月五星是也﹐其不動者二十八宿是也。日爲陽精﹐月爲陰精﹐五行之精爲五星﹐布於四方﹐二十八捨爲宿﹐咸列布於天運行躔次﹐用示吉凶焉。

天道左旋﹐七政右轉﹝一云﹕日月本東行﹐天西旋入於海。牽之以西﹐如蟻行磨上﹐磨左蟻右﹐磨疾蟻遲﹞﹐天一晝一夜而一周又過一度﹐日一晝一夜而行一度﹐月行十三度十九分度之七﹝一云﹕月行速日一度月十三度有奇﹐積二十七日彊而周天﹐又二日半彊而後與日會﹞。

二十八宿之度﹐本因日行所躔而名﹐本無度也。度之最多者莫如東井﹐至有三十四度﹐其最少者莫如觜觿才一度﹐何則井斗不與日躔相當﹐其度不得不闊﹐觜鬼與日纏才相及﹐其度不得不狹也。

日所行謂之黃道﹐本無道﹐況色乎﹖歷家入算﹐姑以色標識之﹐黃色之中﹐日道居中故也。月行靑朱白黑者﹐春木﹐夏火﹐秋金﹐冬水﹐四方色也。傳曰﹕朱道一出黃道南﹐蓋指南陸而名之﹐不曰赤而曰朱﹐何也﹖赤道分南北之中﹐古今不易﹐南陸稱朱﹐所以避之也。黃道出入於赤道之內外﹐赤道橫而黃道斜﹐斜長於橫﹐故黃道爲之增。若赤道居中﹐黃道旁出﹐旁狹於中﹐故黃道爲之減﹐此自然之數也。

日行黃道﹐七政循黃道左右而行﹐冬至日去北極最遠者百一十五度半弱﹐夏至日去北極最近者六十七度半弱二分﹐去北極九十一度半弱。

日行黃道﹐月行九道﹐日月行相去最遠者二十四度﹐最近者六度。靑道二出黃道東﹐朱道二出黃道南﹐白道二出黃道西﹐黑道二出黃道北﹐此其交也﹐必由於黃道而出入﹐故兼而言之曰九道也。

月行黃道內謂之陰曆﹐行黃道外謂之陽曆﹐東方靑龍七宿謂之東陸﹐西方白虎七宿謂之西陸﹐南方朱雀七宿謂之南陸﹐北方玄武七宿謂之北陸﹐總之二十八宿﹐而天體周矣。

日行舒﹐月行速﹐當其同度﹐謂之合朔。舒先速後﹐近一遠三謂之弦﹐相與爲衡﹐分天之中謂之望﹐以速及舒﹐光盡體伏謂之晦。

凡日月無光曰薄﹐虧毀曰蝕﹐■﹝飠工﹞霓曰暈﹐气在日上曰戴﹐旁對曰珥﹐半環在旁向日抱背曰背。凡五星所行﹐同捨曰合﹐變襖曰散﹐五寸之內光芒相及曰犯﹐相冒而過曰陵﹐掩之日食﹐自下往觸曰犯﹐居其宿曰守﹐經之曰歷﹐相擊曰鬥﹐環之曰勾﹐繞之曰已﹐早出曰嬴﹐晚出曰縮。凡星常明者百有二十四﹐可名者三百二十﹐爲星二千五百﹐微星之數蓋萬一千五百二十﹐太史總﹝甘石巫咸之星凡二百八二三官﹐一千四百六十四星﹞。

