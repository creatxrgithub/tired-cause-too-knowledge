讒書卷第一

風雨對

風雨雪霜﹐天地之權也。山川藪澤﹐鬼神之所伏也。故風雨不時﹐則歲有饑饉﹐雪霜不時﹐則人有疾病。然後禱山川藪澤以致之﹐則風雨雪霜果爲鬼神所有也﹐明矣。得非天之髙﹐不可以周理而寄之﹐山川地之厚﹐不可以自運而憑之。鬼神苟祭祀不時﹐則饑饉作﹐報應不至﹐則疾病生。是鬼神用天地之權﹐而風雨雪霜爲牛羊之本矣。復何歲時爲﹖復何人民爲﹖是以大道不旁出﹐懼其弄也﹐大政不聞下﹐懼其偸也。夫欲何言﹗

蒙叟遺意

上帝旣剖混沌氏﹐以支節爲山嶽﹐以腸胃爲江河﹐一旦慮其掀然而興﹐則下無生類矣。於是孕銅鐵於山嶽﹐滓魚鹽於江河﹐俾後人攻取之﹐且將以苦混沌之靈﹐而致其必不起也。嗚呼﹐混沌則不起矣﹐而人力殫焉。

三帝所長

堯之時﹐民朴不可語﹐故堯捨其子而教之﹐澤未周而堯落﹐舜嗣堯理迹堯以化之﹐澤旣周而南狩﹐丹與均果位於民間﹐是化存於外者也。夏后氏得帝位﹐而百姓已偸﹐遂教其子﹐是由內而及外者也。然化於外者﹐以土階之卑﹐茅茨之淺﹐而聲響相接焉。化於內者﹐有宮室焉﹐溝洫焉﹐而威則日嚴矣。是以土階之際萬民親﹐宮室之後萬民畏。

秋虫賦有序

秋虫﹐蜘蛛也。致身网羅間﹐實腹亦网羅間。愚感其理有得喪﹐因以言賦之曰﹕

物之小兮迎网而斃﹐物之大兮兼网而逝。而网也者﹐繩其小而不繩其大。吾不知爾身之危兮﹐腹之餒兮。吁﹗

解武丁夢

商之道削也﹐武丁嗣之﹐且懼祖宗所傳圯壞於我﹐祈於人則無以焉質﹐禱於家則不知天之歷數。厥有左右﹐民心不歸﹐然後念胥靡之可升﹐且欲致於非常而出於不測也。乃用假夢徵象﹐以活商命。鳴呼﹐歷數將去也﹐人心將解也﹐說復安能維之者哉﹗武丁以下民之畏天命也﹐故設權以復之。惟聖能神﹐何夢之有﹗

救夏商二帝

夏之癸﹐商之辛﹐𨿽童子婦人皆知其爲理矣。然不知皆當其時﹐則受其獘﹐居其後﹐則賴其名。夫能極善惡之名﹐皆教比之一端也。善者俾人慕之﹐惡者俾人懼之。慕之者必俟其力有餘﹐懼之者𨿽寢食不忘之也。癸與辛﹐所謂死其身以宂過者也﹐極其名以橫惡者也。故千載之後﹐百王有聞其名者﹐必縮項掩耳。聞堯舜者﹐必气躍心跳。慕之名與懼之名顯然矣。而慕之者未必能及懼之者﹐庶幾至焉。是故堯舜以仁聖法天﹐而桀紂以殘暴爲助。

題神羊圖

堯之庭有神羊以觸不正者﹐後人圖形像﹐必使頭角怪異﹐以表神聖物。噫﹗堯之羊亦由今之羊也﹐但以上世淳朴未去﹐故𨿽人與獸﹐皆得相指令。及淳朴消壞﹐則羊有貪狠性﹐人有刲割心。有貪狠性則崇軒大廈不能駐其足矣﹐有刲割心則𨿽邪與佞不敢舉其角矣。是以堯之羊亦由今之羊也。貪狠搖其至性﹐刀幾制其初心﹐故不能觸阿諛矣。

伊尹有言

唐虞氏以傳授得天下﹐而猶用和仲稷卨以醞釀風俗﹐堙洪水服四罪﹐然後垂衣裳而已﹐百姓飲食而已﹐亦時之未漓﹐非天獨生唐虞之能理也。及商湯氏﹐以嗚條誓﹐放桀於南巢﹐揖遜旣異﹐渾朴亦壞。伊尹放太甲立太甲﹐則臣下有權始於是矣。而曰恥君之不及堯舜﹐嗚呼﹐商湯氏之取﹐非唐虞氏之取也。商湯氏之時﹐非唐虞氏之時也。商湯氏之百姓﹐非唐虞氏之百姓也。商湯氏之臣﹐非唐虞氏之和仲稷卨也。伊尹不恥其身﹐不及和仲稷卨而恥君之不見堯舜﹐在致君之誠則極矣﹐而勵己之事何如耳。惜哉﹗

後雪賦

鄒生閱相如之詞﹐呀然解頣曰﹕善則善矣﹐猶有所遺。梁王屬酒盈卮﹐惟生少思。苟有獨見﹐吾當考之。生曰﹕若夫瑩淨之姿﹐輕明之質﹐風雅交證﹐方圓間出﹐臣萬分之中﹐無相如之言所見者。藩混槍吹﹐腐敗掀空﹐雪不斂片﹐飄飄在中﹐污穢所宗﹐馬牛所避﹐下下髙髙﹐雪爲之積。至若漲鹽池之水﹐屹銅山之巓﹐觸類而生﹐不可殫言。臣所以惡其不擇地而下﹐然後浼潔白之性焉。梁王詠嘆斯久﹐撤去樽酒。相如竦然再拜稽首﹕若臣所爲﹐適彰孤陋。敬服斯文﹐請事良友。

敍二狂生

禰正平阮嗣宗﹐生於漢晉間﹐其爲當時禮法家惋者多矣。然二子豈天使爲之哉﹗夫漢之衰也﹐君若客旅﹐臣若豹虎。晉之獘也﹐風流蘊藉﹐雍容閒暇。苟二子气下於物﹐則謂之非才。气髙於人﹐則謂之陵我。是人難事也。張口掉舌則謂之訕謗﹐俛首避事則謂之詭隨﹐是時難事也。夫如是﹐則漢之祚殲於外﹐晉之祚縮於中﹐故天心降變以應之﹐二子應天變者也。或號咷焉﹐或慟哭焉﹐斯甚於風雨雪霜已﹐故泣軍門者﹐謂遑遑而無主﹐嘆廣武者﹐思沛上之英雄。

吳宮遺事

越心未平而夫差有憂色﹐一旦復築臺於姑蘇之左﹐俾參政事者以聽百姓之疾苦焉﹐以察四方之兵革焉。一之日視之以伍員﹐未三四級且奏曰﹕王之民饑矣﹐王之兵疲矣﹐王之國危矣。夫差不悅﹐俾嚭以代焉。畢九層而不奏﹐且倡曰﹕四國畏王﹐百姓歌王﹐彼員者欺王。員曰﹕彼徒欲其身之亟髙﹐固不暇爲王之視也﹐亦不爲百姓謀也﹐豈臣之欺乎。王賜員死﹐而嚭用事。明年越入吳。

本農

有覆於下者如天﹐載於上者如地﹐而百姓不之如有。恩信及一物﹐教化及一夫﹐民則歸之。其猶旱歲與丰年也。丰年之民不知甘雨柔風之力﹐不知生育長養之仁﹐而曰我耕作以時﹐倉廩以實。旱歲之民則野枯苗縮﹐然後決川以灌之﹐是一川之仁深於四時也﹐明矣。所以鄭國哭子產三月﹐而魯人不敬仲尼。

讒書卷第二

丹商非不肖

理天下者必曰陶唐氏﹐必曰有虞氏﹐嗣天下者必曰無若丹朱﹐無若商均。是唐虞爲聖君﹐丹商爲不肖矣。天下知丹商之不肖﹐而不知丹商之爲不肖﹐不在於丹商也。不知陶虞用丹商於不肖也。夫陶唐之理大無不周﹐幽無不照﹐遠無不被﹐苟不能肖其子﹐而天下可以肖乎﹖自家而國者﹐又如是乎﹖蓋陶唐欲推大器於公共﹐故先以不肖之名廢之﹐然後俾家不自我而家﹐而子不自我而子﹐不在丹商之肖與不肖矣。不欲丹商之蒙不肖之名於後也。其肖也﹐我旣廢之矣﹐其不肖也。不淩逼於人﹐是陶虞之心示後代以公共﹐仲尼不泄其旨者﹐將以正陶虞之教耳﹐而猶湯放桀武王伐紂焉。

英雄之言

物之所以有韜晦者﹐防乎盜也。故人亦然。夫盜亦人也﹐冠屨焉﹐衣服焉﹐其所以異者﹐退遜之心﹐正廉之節不常其性耳。視玉帛而取之者﹐則曰牽於寒餓﹐視家國而取之者﹐則曰救彼塗炭。牽我寒餓者無得而言矣﹐救彼塗炭者﹐則宜以百姓心爲心﹐而西劉則曰﹕居宜如是。楚籍則曰﹕可取而代。意彼未必無退遜之心﹐正廉之節。蓋以視其靡曼驕崇﹐然後生其謀耳。爲英雄者猶若是﹐況常人乎﹖是以峻宇逸遊﹐不爲人所窺者﹐鮮也。

聖人理亂

周公之生也天下理﹐仲尼之生也天下亂。周公聖人也﹐仲尼亦聖人也。豈聖人出天下有濟不濟者乎﹖夫周公席文武之教﹐居叔父之尊﹐而天又以聖人之道屬之﹐是位勝其道﹐天下不得不理也。仲尼之生也﹐源流梗絕﹐周室衰替﹐而天以聖人之道屬於旅人﹐是位不勝其道﹐天下不得不亂也。位勝其道者以之尊﹐以之顯﹐以之躋﹐康莊以之致富壽。位不勝其道者﹐泣焉﹐嘆焉﹐圍焉﹐厄焉﹐天所以達周公於理也﹐故相之於前。窮仲尼於亂也﹐故廟之於後。

莊周氏弟子

莊周氏以其術大於楚魯之間﹐聞者皆樂以從之﹐而未有以嘗之。一日無將特舉其族以學焉﹐及其門而周戒之曰﹕視物如傷者謂之仁﹐極時而行者謂之義﹐尊上愛下者謂之禮﹐識機之變者謂之智﹐風雨不渝者謂之信﹐苟去是五者﹐則吾之堂可躋﹐室可窺矣。無將跪而受其教﹐一年二年而仁義喪﹐三年四年而禮智薄﹐五年六年而王常盡﹐七年其骨肉𨿽土木之不如也。周曰﹕吾術盡於是。無將以化其族。其族聚而謀曰﹕吾族儒也﹐魯人以儒爲宗。今周之教﹐捨五常以成其名﹐棄骨肉而崇其術﹐苟吾復從之﹐殆絕人倫之法矣。於是去無將而歸魯。魯人聞者﹐亦得以寢其志。故周之著書擯斥儒學﹐而儒者亦不願爲其弟子焉。

雜說

珪璧之與瓦礫﹐其爲等差不俟言而知之矣。然珪璧者﹐𨿽絲粟玷類﹐人必見之﹐以其爲有用之累也。爲瓦礫者﹐𨿽阜積甃盈﹐人不疵其質者﹐知其不能傷無用之性也。是以有用者﹐絲粟之過得以爲迹。無用者﹐具體之惡不以爲非。亦猶鏡之於水﹐水之於物也。泓然而可以照﹐鏡之於物亦照也﹐二者以無情於外﹐故委照者不疑其醜好焉﹐不知水之性也柔而婉﹐鏡之性也剛而健。柔而婉者有時而動﹐故委照者或搖蕩可移﹐剛而健者非缺裂不能易其明﹐故委照者亦得保其質。

龍之靈

龍之所以能靈者水也﹐涓然而取﹐霈然而神﹐天之於萬物必職於下以成功﹐而龍之職水也﹐不取於下則無以健其用﹐不神於上則無以靈其職。苟或涸一川然後潤下﹐涸一澤然後濟物﹐不惟濡及首尾﹐利未及施而魚龞已敝矣﹐故龍之取也寡。

子髙之讓﹝原本闕﹐據唐文粹補﹞

有挈其大而舉其髙以授人者﹐彼則曰隘矣哉。挈而舉者曰﹐以吾所得之廣大﹐會不若彼人之心﹐又安司以施於彼乎﹖於是退而悸栗﹐不敢以所得爲有。伯成子髙讓禹者﹐非所以小黃屋之尊也﹐夫安九州島之大﹐據兆人之上﹐身得意遂﹐動適在我﹐鮮有不以荒怠自放者。子髙且欲狹禹之心而謹其取也﹐故讓之﹐厥後有卑宮菲食之政。

蘇季子﹝原闕﹞

惟嶽降神解﹝原闕﹞

忠孝廉潔﹝原闕﹞

疑鳳臺﹝原闕﹞

說天雞﹝原闕狙氏子已下七十三字﹐據唐文粹補﹞

狙氏子不得父術而得雞之性焉﹐其畜養者﹐冠距不舉﹐毛羽不彰﹐兀然若無飲啄意﹐洎見敵則他雞之雄也﹐伺晨則他雞之先也﹐故謂之天雞。狙氏死﹐傳其術於子焉﹐乃反先人之道﹐非毛羽彩錯觜距銛利者不與﹐其樓無復向時伺晨之儔﹐見敵之勇﹐峨冠俯步﹐飲啄而已。吁﹐道之壞也有是夫﹗

維嶽降神解

幽乎理者神也﹐顯乎用者人也。苟易其所﹐則爲怪妖。非仲尼之所言也。三百篇亦刪於仲尼﹐而嶽降申甫不刪者﹐豈仲尼之前則其事信﹐仲尼之後則其事妖﹖苟如是﹐則夔龍稷卨而下﹐有相其君輔其主以致理者﹐皆神降也﹐人何有哉。是必以國之興也聽於人﹐亡也聽於神。﹝鶱詳審文義﹐人神二字疑訛倒﹐當申甫時天下𨿽理﹐詩人知周道已亡﹐故婉其旨以垂文﹐仲尼不刪者﹐欲以顯詩人之旨﹐不爾﹐則子不語怪出於聖人也﹐不出於聖人也﹐未可知。﹞

疑鳳臺

秦穆公女以吹簫降蕭史於臺上﹐後乘鳳皇而去﹐名其地曰鳳臺。吁﹐神仙不可以伎致鳳鳥﹐不可以意求。伎可致也﹐則黃帝不當有崆峒之學。意可求也﹐則仲尼不當有不至之嘆。吾知其得志於逋逸間﹐而秦諱之不書﹐遂彊鳳以神﹐彊臺以名﹐然後絕其顧念之心。今江漢間復有史之迹﹐是愚婦惡夫淫其所以得矣。鳴呼﹐上行而下效﹐信而有證。故秦之道竟施於妄矣。

﹝予以嘉慶丁卯重刻羅昭諫讒書五卷﹐第二卷

中原闕蘇季子維嶽降神解忠孝廉潔疑鳳臺四篇﹐徧檢羣籍﹐無從錄補。今年春﹐大興徐景伯太史﹐從永樂大典鈔得維嶽降神解疑鳳臺二篇﹐屬仁和陳扶雅孝廉趙寬夫茂才展轉寄至﹐爲之狂喜﹐無異珠遠而劍合也。爰亟補刊卷末﹐用公同好﹐並識嘉惠於勿諼云爾。辛未長夏鶱再跋﹞

讒書卷第三

屏賦

惟屏者何﹖俾蕃侯家作道陻阨爲庭齒牙﹐爾質旣然﹐爾功奚取。迫若蒙蔽﹐屹非裨補。主也物敵﹐賓也如讎。賓主墻面﹐職爾之由。吳任太宰國始無人﹐楚委靳尙斥逐忠臣﹐何反道而背徳與﹐枉理而全身﹖爾之所憑﹐亦孔之醜。列我門閫生我妍不旣內外俱喪﹐須是非相糺﹐屏尙如此﹐人兮何知﹖在其門兮惡直道﹐處其位兮無所施﹐阮何情而泣路﹐墨何事而悲﹖彩麟兮何嘆鳳兮何爲﹖吾所以淒惋者在斯。

秦始皇意

秦法之於曲墳﹐其酷也甚矣。由天文術數者則不與焉﹐而易復從而免。噫﹐術數者未易知﹐而秦是以全易者﹐其有旨哉。夫易肇於羲皇﹐演於姬昌﹐申於素王。其爲書則百家九流之先﹐其造作者則百王之祖﹐其理則上下天地出沒鬼神﹐有春秋焉﹐有詩書禮樂焉﹐開辟以來舉一物而言皆貫之﹐秦始皇通三聖之妙鍵﹐故假術以言﹐亦將欲聖人之旨乎﹖以是亹亹無道而至滅亡者﹐豈天下欲秦見造化之心乎﹖嗚呼﹐言之於三代已前﹐秦則可以理遣。言之於戰國之後﹐秦則爲我罪人。

婦人之仁

漢祖得天下﹐而良平之功不少焉五。吾觀畱侯破家以讎韓﹐曲逆束身以歸漢﹐則有爲之用﹐先見之明﹐又何以加焉。史遷則曰﹕張良若女子﹐而陳平美好﹐是皆婦人之仁也。外柔而內狡﹐气陰而志忍﹐非狡興忍則無以成大名。無他﹐柔弱之理然也。嗚呼﹐用其似婦人女子者猶若是﹐況眞用婦人之言哉﹐不得不畏。

道不在人

道所以達天下﹐亦所以窮天下。𨿽昆虫艸木皆被之矣。故天知道不能自作﹐然後授之以時。時也者﹐機也﹐在天爲四气﹐在地爲五行﹐在人爲寵辱憂懼通阨之數﹐故窮不可以去道﹐文王拘也王於周。道不可以無時﹐仲尼毀也垂其教。彼聖人者﹐豈違道而戾物乎。在乎時與不與耳。是以道爲人困﹐而時奪天功。衛鶴得而乘軒﹐魯麟失而傷足。

市儺

傼之爲名著於時令矣﹐自宮禁至於下俚﹐皆得以逐災邪而驅疫癘﹐故都會惡少年則是時鳥獸其形容﹐皮革其面目﹐丐乞於市肆間。乃有以金帛應之者。吁﹐是𨿽假鳥獸以爲名﹐其固爲人矣﹐復安有爲人者﹐則不得人之金帛。爲鳥獸者﹐則可以得人之金帛乎﹖豈以鳥獸無知而假之則不愧也﹖以人則識廉恥而取之則愧焉。嗚呼。

君子之位

祿於道任於位﹐權也。食於智爵於用﹐職也。祿不在道﹐任不在位﹐𨿽聖人不能闡至明。智不得食﹐用不及爵﹐𨿽忠烈不能蹈湯火。先生所以張軒冕之位者﹐行其道耳﹐不以爲貴。大舜不得位﹐則歷山一耕夫耳。不聞一耕夫能翦四凶而進八元。呂望不得位﹐則棘津一窮叟耳﹐不聞一窮叟能取獨夫而王周業。故勇可持虎﹐虎不至則不如怯﹐力能扛鼎﹐鼎不見則不如羸。噫﹐棲棲而死者何人﹐養浩然之气者誰氏﹖

荊巫

楚荊人淫祀者舊矣﹐有巫頗聞於鄕閭。其初爲人祀也﹐筵席尋常﹐歌迎舞將。祈疾者健起﹐祈歲者丰穰。其後爲人祈也﹐羊豬鮮肥﹐淸酤滿卮﹐祈疾者得死﹐祈歲者得饑。里人忿焉﹐而思之未得。適有言者曰﹕吾昔遊其家也﹐其家無甚累﹐故爲人祀誠﹐必罄乎中而福亦應乎外﹐其胙必散之。其後男女蕃息焉﹐衣食廣大焉﹐故爲人祀誠不得罄於中﹐而神亦不歆乎其外﹐其胙且入其家﹐是人非前聖而後愚﹐蓋牽於心不暇及人耳。以一巫用心尙爾﹐況異於是者乎﹖

蟋蟀詩﹝原本有闕文翌鳳據唐音統簽補全﹞

頑颸斃芳﹐吹愁夕長。屑成有動﹐歌離弔夢。如訴如言﹐緒引虛寬。周楊伺隙﹐繁咽夤緣。範睡蟬老﹐冠峩緌好。不冠不緌﹐爾奚以悲。蚊蚋有毒﹐食人肌肉﹐蒼蠅多端﹐黑白偸安。爾也出處﹐物兮莫累。壞捨啼衰﹐虛堂泣曙。勿狥喧嘩﹐鼠豈無牙。勿學萋菲﹐垣亦有耳。危條槁飛﹐抽恨咿咿。別帳釭冷﹐柔魂不定。美人在何﹐夜影流波。爲子佇立﹐徘徊思多。

三閭大夫意

原出自楚﹐而又仕懷王朝。𨿽放逐江湖間﹐未必有腹江湖意。及發憔悴﹐述離騷﹐非所以顧望逗畱﹐抑由禮樂去楚﹐不得不悲吟嘆息。夫禮樂不在朝廷﹐則在山野﹐苟有合乎道者﹐則楚之政未亡﹐楚之靈未去﹐原在朝有秉忠履直之過﹐是上無禮矣。在野有揚波歠醨之嘆﹐是下無禮矣。朝無禮樂﹐則證諸野。野無禮樂﹐則楚之政不歸﹐楚之靈不食。原忠臣也﹐楚存與存﹐楚亡與亡﹐於是乎死﹐非所怨﹐時也。嗚呼﹗

畏名

瞭者向瞍者語於暗﹐其辟是非﹐正興替﹐𨿽君臣父子之間﹐未嘗以墻壁爲慮。一童子進燭﹐則瞍者猶舊而瞭者噤不得呻。豈其人心有異同﹐蓋牽乎視瞻故也。是以退幽谷則思行道﹐入朝市則未有不畏人。吁﹗

三叔碑

肉以視物者猛獸也﹐竊人之財者盜也。一夫奮則獸佚﹐一犬吠則盜奔﹐非其力之不任惡﹐夫機在後也。當周公攝政時﹐三叔流謗﹐故辟之囚之黜之﹐然後以相孺子洎。召公不悅﹐則引商之卿佐以告之﹝在周書君奭篇﹞。彼三叔者﹐固不知公之志矣。而召公豈亦不知乎﹖苟不知﹐則三叔可殺而召公不可殺乎﹖是周公之心可疑矣。向非三叔﹐則成王不得爲天子﹐周公不得爲聖人。愚美夫三叔之機在前也﹐故碑。

天機

善而福﹐不善而災﹐天之道也。用則行﹐不用則否﹐人之道也。天道之反﹐有水旱殘賊之事。人道之反﹐有詭譎權詐之事。是人者謂之機也。機者﹐蓋天道人道一變耳﹐非所以悠久也。苟天無機也﹐則當善而福﹐不善而災﹐又安得饑夷齊而飽盜跖﹖苟人無機也﹐則當用則行﹐不用則否﹐又何必拜陽貨而刼衛使﹖是聖人之變合於其天者﹐不得已而有也﹐故曰機。

讒書卷第四

辧害

虎豹之爲害也﹐則焚山不顧野人之菽粟。蛟蜃之爲害也﹐則絕流不顧漁人之約网。其所全者大而所去者小也。順大道而行者﹐救天下者也。盡規矩而進者﹐全禮義者也。權濟天下﹐而君臣立﹐上下正﹐然後禮義在焉。力不能濟於用﹐苟君臣上下之不正﹐𨿽抱空器﹐奚所設施﹖是以佐盟津之師﹐焚山絕流者也。扣馬而諫﹐計菽粟而顧釣网者也。於戲﹗

齊叟事

齊叟藉其業於沃衍之野﹐更子弟以主之﹐歲無水旱之害﹐無螟螣之患﹐而所入或有眾寡焉。叟曰﹕豈吾之不信也如是﹖彼鄰嫗者始衣食於吾家﹐今𨿽外居﹐猶吾之家隸也。俾督孟以伺候叟子之長者﹐及將獲農戶﹐輒揮田具擊孟以逐之。嫗告孟以不直﹐叟抶孟以仲代焉。農戶不之罪﹐口之爲也復然。嫗亦以仲之不直告叟﹐復抶仲而�季。將行﹐有言曰﹕叟之農戶未嘗如是之悖﹐����後孟與仲皆爲擊逐﹐今苟存�不��﹐扯之不畱﹐而叟之子弟逐未艾也。叟醒然而怒﹐逐嫗而復孟仲之職。其秋如舊﹐則前之媒悖者果嫗也。而農戶何能。

槎客諭

乘槎者旣出君平之門﹐有問者曰﹕彼河之流﹐彼天之髙﹐宛宛轉轉﹐昏昏浩浩﹐有怪有靈﹐時顚時倒﹐而子浮泛其間﹐能不手足之駭﹐神魂之掉者乎﹖對曰﹕是槎也﹐吾三年熟其往來矣。所慮者吾之壽命不知也﹐不虞槎之不安而不反人間也。及乘之波浪﹐激射云日﹐气候黯然而昬﹐霍然而晝﹐乍搨而傍﹐乍蕩而驟﹐或落如沈﹐或觸如斗﹐茫洋乎不知槎之所從者不一也﹐吾心未嘗爲之動心。一動則手足之不能制矣。不在洪流槁木之爲患也﹐苟人能安其所據而不自亂者﹐吾未見其有顚越。不必槎。

漢武山呼

人之性未有生而侈縱者﹐苟非其正﹐則人能壞之﹐事能壞之﹐物能壞之。𨿽貴賤殊﹐及其壞一也。前後左右之諛佞者﹐人壞之也。窮遊極觀者﹐事壞之也。發於感寤者﹐物壞之也。是三者有一於是﹐則爲國之大蠹。孝武承富庶之後﹐聽左右之說﹐窮遊觀之靡﹐乃東封焉﹐蓋所以祈其身而不祈其民﹐祈其歲時也﹐由是萬歲之聲發於感寤﹐然後逾遼越海﹐勞師獘俗﹐以至於百姓困窮者﹐東山萬歲之聲也。以一山之呼猶若見﹐況千口萬口者乎﹖是以東封之呼﹐不得以爲祥﹐而爲英主之不幸。

木偶人

漢祖之圍平城也﹐陳平以木女解之。其後徐之境﹐以雕木爲戲。丹雘之﹐衣服之﹐𨿽獰�勇態﹐皆不易其身也。是以後人其言木偶者﹐必以徐爲宗。嘗過畱﹐卽張良所封也﹐平與良皆位至丞相﹐是宜俱以所習漬於風俗。良以絕粒不反﹐今畱無復絕粒者。而平之木偶﹐往往有之。其剞劂移人也如是。

市賦

齊侯幸晏子所止﹐引目長視曰﹕彼也何哉﹖如蜂如蟻﹐萬貨叢集﹐百工塡委﹐紛紛汨汨﹐胡可勝紀。嬰曰﹕臣以敝盧在此﹐聞於此﹐見於此﹐其名曰市。若乃羲軒已前﹐臣不得言。羲軒之後﹐臣知其故。先已後人﹐惟賄與賂﹐非信義之所約束﹐非法令之所禁錮﹐市之邊無近無遠﹐市之聚無蚤無晚﹐貨盈則盈﹐貨散則散﹐賢愚並�﹐善惡相混﹐物或戾時﹐𨿽是亦非。工如善事﹐𨿽賤必貴﹐參雜胡越﹐奔走孩稚﹐扶策而來﹐挈提而至。剖�形狀﹐圬墁口鼻﹐童頂而跣﹐嚲肩而帔﹐兼之以耆艾﹐繼之以諧戲。誰有帳籍﹐詎假文字﹐蜀桑萬畝﹐吳蠶萬機﹐及此而好﹐繄何所之。東海魚鹽﹐南海寶貝﹐及此而耗﹐其誰主宰。君勿謂乎市無伎﹐歌咽舞腰﹐賤則委地﹐貴則淩霄。君勿謂乎市無門﹐可南可北﹐陰陽疊用﹐人�消息﹐市之眾不可以言。或有神仙市之雜﹐不可以測。或容寇賊﹐捨之則君子不得已之玩好﹐撓之則小人不得已之衣食。公曰﹕始先生以踴屨之譏革寡人之非﹐今先生以交易進退﹐祛寡人之蒙昧。彼主之者魁師﹐張之者駔僧﹐吾知之矣。謹以從政﹐應無尢悔。

越婦言

買臣之貴也﹐不忍其去妻﹐築室以居之﹐分衣食以活之﹐亦仁者之心也。一旦去妻﹐言於買臣之近侍曰﹕吾秉箕箒於翁子左右者有年矣﹐每念饑寒勤苦時節﹐見翁子之志﹐何嘗不言通達。後以匡國致君爲己任﹐以安民濟物爲心期﹐而吾不幸離翁子左右者亦有年矣。翁子果通達矣﹐天子疏爵以命之﹐衣錦以晝之﹐斯亦極矣。而向所言者蔑然無聞﹐豈四方無事使之然邪﹖豈急於當貴未假度者邪﹖以吾觀之﹐矜於一婦人則可矣﹐其它未之見也﹐又安可食其食﹖乃閉气而死。

悲二羽

舞鏡之禽﹐墮洲之翠﹐南方之所珍也。而工簪珥者以爲容。𨿽犀象之遠﹐金玉之貴﹐必以間之。及舉宮而飾﹐傾都而市﹐金玉犀象之不暇給﹐而二羽之用曾不銖兩焉。蓋以羽之輕而金玉犀象之重﹐苟發其顏色則可﹐而較其進則不可也。所悲者舞鏡之時﹐墮洲之日爾。

善惡須人

善不能自善﹐人善之然後爲善。惡不能自惡﹐人惡之然後爲惡。善惡之成﹐蓋視其所適而已。用其正也則君子﹐用其不正也則小人。君子小人﹐寧有面貌哉﹖比干之生也與人無異﹐費無極之生也亦與人無異。比干之言爲諫諍﹐無極之言爲毀佞﹐彼所出者皆言也﹐比干之言非不善也﹐以不用﹐故善不能自善。無極之言非不惡也﹐以可入﹐故惡得而爲惡。譬剛勁之於朽蠹也﹐剛勁者以不得地而屈折﹐朽蠹者幸蟠癭而入焉。其不可任也如是。

秦之鹿

世言秦鹿去而天下逐﹐是鹿爲聖人器也﹐信焉。夫周徳東耗﹐秦以力取諸侯﹐𨿽百姓欲從﹐而秦未嘗有意故爲秦者。反天下之歸﹐則五十年曠其數以逐人﹐而秦不得與其下復焉。謂逐其鹿﹐鹿不在聖人器﹐而逐之者逐秦耳。秦實鹿焉。六都傾潰﹐睥睨無已﹐奔勁足踐我黔庶﹐觡利穎觗我詩書﹐彼非鹿而何﹖嗚呼﹐去道與徳也獸焉﹐不獨秦。

梅先生碑

漢成帝時綱紐頹圯﹐先生以書諫天子者再三。夫火政𨿽失﹐一作去而劍履間健者猶數百位﹐尙能爲國家出力以斷佞臣頭﹐復何南昌故吏憤憤於其下﹖得非南昌遠地也﹖尉下寮也﹖苟觸天子网﹐突幸臣牙﹐特殛一狂人噬單放一作族而已。彼公卿大臣﹐生殺喜怒之任﹐朋黨蕃衍之大﹐出一言作一事﹐必與妻子謀﹐苟不便其家﹐𨿽妾人婢子攖挽相制﹐而況親戚乎﹐況骨肉乎﹖故𨿽有憂社稷心﹐亦噤而不吐也。嗚呼﹐寵祿所以勸功﹐而位大者不語朝廷事﹐是知天下有道則正人在上﹐天下無道則正人在下。余讀先生書﹐未嘗不爲漢朝公卿恨。今南遊復過先生裏﹐吁﹐何爲道之多也﹗遂碑之。

二工人語

吳之建報恩寺也﹐塑一神於門﹐土工與木工互不相可﹐木人欲虛其內﹐窗其外﹐開通七竅以應胸藏﹕俾他日靈聖用神吾工。土人以爲不可﹕神尙潔也﹐通七竅應胸藏﹐必有塵滓之物點入其中﹐不若吾立塊而瞪﹐不通關竅﹐設無靈﹐何減於吾。木人不可﹐遂偶建焉。立塊者竟無所聞。通竅者至今爲人禍福。

讒書卷第五

書馬嵬驛

天寶中逆胡用事﹐鑾輿西幸﹐貴妃死於馬嵬驛。臣在艸野間得本朝書讀﹐未嘗不恨生不得批虜顙以快天子意。今復百餘年﹐後右軾邊隴﹐裘莽平遠﹐發人宿憤。然明皇帝時天下太平矣﹐卒有寵僭之咎不足之恨者﹐何邪﹖夫水旱兵革﹐天之數也﹐必出聖人之代。以其上瀆社稷﹐下困黎民﹐非聖人不足以當其數。故堯之水﹐湯之旱﹐而元宗也革焉。

投知書

某去年秋嘗以所爲文兩通上獻。其貴賤之相遠﹐崖谷之相懸﹐且不啻千里﹐故罪戳之與﹐憫嗟不可得而知也。由是卑折慚蹙﹐若不自容者﹐以至於今。然竊念理世之見在乎文質﹐質去則文必隨之﹐苟未去則明天子未有不愛才賢﹐左右未有不汲善者。故漢武因一鷹犬吏而子虛用﹐孝元以洞簫賦使六宮婢子諷之。當時卿大夫𨿽死不敢輕吾輩﹐是以霍光貴也。蕭望之責其不下士﹐公孫述叛也。馬援陛戟相見﹐一爲權臣﹐一爲狂虜﹐猶且不能下一書生﹐而千百年後風俗伭斂﹐居位者以先後禮絕﹐競進者以毀譽相髙﹐故吐一气出一詞﹐必與人爲行止﹐況更責霍光﹑怒公孫述者乎﹖何昔人心與今人不相符也﹗如是﹐若某者正在此機窖中﹐不惟性靈不通轉抑﹐亦進退間多不合時態﹐故開卷則悒悒自負﹐出門則不知所之。斯亦天地間不可人也﹗而執事者提健筆爲國家朱綠﹐朝夕論思外得相如者幾人﹐得王襃者幾人﹐得之而用之者又幾人。夫昔之招賢養士﹐不惟弔窮悴而傷凍餒﹐亦將詢稼穡而問安危。嗚呼﹐良時不易得﹐大道不易行﹐某所以遲遲者﹐爲執事惜。苟燕臺始隗﹐漢殿薦雄﹐則斯人也不在諸生下。

與招討宋將軍書

朝廷以簡陵九年﹐彭虺肆螫﹐而東南一臂爲之枯耗。其後吳卒以狼山叛﹐則東西﹝西枚庵校本作南下多浙字﹞之筋力怠﹝枚庵校本作殆﹞矣。自爾天子不忍重困百姓﹐由是官未實爵﹐諸葛爽﹝枚庵校本下有秩字﹞安文佑皆自盜而升朝序也。所不幸者﹐江南水﹐鍾陵火﹐緣淮饑汴滑以東螟﹐故無賴輩一食之不飽﹐一衣之不覆﹐則磨寸鐵挺白棒﹐以望朝廷姑息。而王仙芝尙君長等﹐淩笑我廬壽﹐燖剝我梁宋﹐天子以蟣虱癢痛不足搔爬﹐因處分十二州﹐取將軍﹝枚庵校本有爲字﹞節度﹐非方鎭之無帥﹐非朝廷之乏人﹐蓋以將軍跳出隴右﹐不二十年﹐二﹝枚庵校本作三鶱按十國春秋同﹞擁旄節﹐謂將軍必能知恩用命耳。今聞羣盜已拔睢陽三﹝枚庵校本作二鶱按十國春秋同﹞城﹐大梁亦版築自固﹐彼之望將軍﹐其猶沸之待沃﹝枚庵校增壓之待起也而將軍朱輪大斾優遊東道抑不知十九字﹞。朝廷以﹝枚庵校增有十字﹞二州奉將軍侍衛者乎﹐復俾將軍誅翦艸寇者乎﹝鶱按十國春秋作彼望將軍猶沸之待沃﹐壓之待起也。而將軍朱輪大旆﹐優遊東道﹐不知朝廷以八十三州奉將軍侍衛者乎﹐抑將俾將軍旦夕翦此艸寇也。本似皆訛﹞﹗昔韓之醫良而性嗇﹐故爲人理﹐未嘗剔去根源﹐所以延其疾而養其財也。後有商於韓者以疽見醫﹝枚庵校本重醫字﹞﹐且欲大其疽以沽其直﹐因以藥稔之宜貴﹝枚庵校水�而疽潰﹞。商斃﹐商之家表於韓﹐韓侯屍其族而籍其家。且二賊之嚙壽看﹐啖穎尾﹝枚庵校本作上﹞﹐刷亳社﹐掠合肥﹐經營於梁宋﹐其爲老者殺﹐少者傷﹐驅人之婦女﹐輦人之貨財﹐將軍固知之矣。自將軍受命迄今三月﹐嚙啖刷掠之不解﹐殺傷驅輦之不已﹐乃將軍爲之﹐非君長仙芝之所爲也。文皇帝時衛公靖﹐大帝時鄭仁泰薛仁貴﹐或戢斂不謹﹐或伺候輜重﹐當時憲司悉繩以法。今將軍勛業不若衛公靖之多也﹐出師非鄭薛之敵也﹐而橫摧士伍鞭撻饋運﹐以愚度之﹐將軍之行酷於君長仙芝之行也。甚爲將軍憂。前者天子慮將軍以愛子爲念﹐復授某﹝枚庵本作禁﹞秩﹐俾在軍前。則朝廷寵待將軍也俱不淺矣﹐苟將軍戮力以除暴﹐推誠以報國﹐今其時﹝枚庵校本增也字﹞。無便躡韓之醫。

迷樓賦

歲在甲申﹐余不幸於春官兮﹐憑羸車以東驅。魏闕之三千兮﹐得隨家之故都。喬木拱立以不語兮﹐繄今昔之自離。慨余基之未平兮﹐曰迷樓而在斯。迷樓者何﹐煬帝所制。煬襲文後﹐天下無事﹐謂春物繁好﹐不足以開吾視﹐謂春風懶慢﹐不足以吹吾志。斯志旣熾﹐斯樓乃峙。榱桷沈檀﹐棟梁杞梓﹐將使乎旁不通於日月﹐外不見乎天地﹐然後朝奏於此﹐寢食於此﹐君王欲左右有粉黛﹐君王欲左右﹝鶱疑作右左﹞有鄭衛。君王欲問乎百姓﹐曰百姓有相。君王欲問乎四方﹐曰四方有將。於是相秉君恩﹐將侮君權﹐百官庶位﹐萬戶千門。且不知隨煬帝迷於樓乎﹐迷於人乎。若迷於樓則樓本土木﹐亦無親屬﹐縱有所迷﹐何爽君徳。吾意隨煬帝非迷於樓﹐而人迷煬帝於此。故曰迷樓﹐然後見生靈意。

說石烈士

石孝忠者﹐生長韓魏間﹐其爲人猛悍多力。少年時偸雞殺狗﹐殆不可勝計。州裏甚苦之。後折節事李愬﹐爲愬前驅。其親信﹝枚庵校本增與字﹞愬家人伍。元和中﹐蔡人不歸天子﹐用裴丞相計﹝枚庵校本有以字﹞。丞相徵蔡﹐若愬者﹐光顏者﹐重嗣者﹐皆受丞相指揮。明平﹝騫疑平作年﹞察平﹐天子快之。詔刑部﹝枚庵校本有韓字﹞侍郎撰平蔡碑﹐將以文﹝枚庵校本作大﹞丞相功業於蔡州。孝忠一旦熟視其文﹐大恚怒因作力推去其碑﹐僅傾侈﹝枚庵校本作陊﹞者再三。吏不能短﹝枚庵校本作止﹞﹐乃執詣節度使﹐使悉以聞。時章武皇帝方以東北事訪﹝枚庵校本作倚﹞諸將﹐聞是事﹝是事一作卒﹞也甚訝之﹐命具獄﹐將斃於碑下。孝忠度必死也﹐苟虛死則無以明愬功﹐乃僞伭畏不勝。案驗吏閔之﹐未知其爲人也﹐孝忠伺吏隟﹐用枷尾抵二史殺﹝枚庵校有之字﹞。天子聞之怒﹐且使送闕下。及其至也﹐亦﹝枚庵校本有未字﹞異其人﹐因召見曰﹕汝推吾碑﹐殺吾﹝本無二字﹞吏﹐柰何﹖孝忠頓首曰﹕臣一死固不足以塞責。但得面天顏﹐則亦族無恨矣。臣事李愬歲久﹐以賤故給事無聞。平蔡之日﹐臣從在軍前﹐且吳季琳﹐蔡之姦賊也﹐而愬降之。李佑﹐蔡之驍將也﹐而愬擒之。蔡之爪牙脫落於是矣。及元濟縛﹐𨿽丞相與三輩不能先知也。蔡平之後﹐刻石紀功﹐盡歸乎丞相﹐而愬苐其﹝枚庵校本作具﹞名也﹐反與光顏重嗣齒。愬固無所言矣。設不幸更有﹝枚庵校本有一字﹞淮西其將略如愬者﹐復肻爲陛下用乎﹖賞不當功﹐罰不當罪﹐非陛下之所以勸人也。臣所以推去碑者﹐不惟明愬之功﹝枚庵校本作績﹞﹐亦將爲陛下明﹝枚庵校本作正﹞賞罰之源。臣不推碑無以爲吏擒﹐不殺人﹝枚庵本作吏﹞無以見陛下。臣罪不容誅矣。請就刑。憲宗旣得淮西本末﹐且多其似﹝枚庵校本無似字﹞義﹐命赦之。因﹝枚庵校本有命字﹞曰烈士﹐復詔翰林段學士撰淮西碑﹐一如孝忠語。後孝忠隸江陵軍驅使。大中末﹐白丞相鎭江陵﹐余求刺。丞相有從事爲餘言﹝枚庵校本作道﹞孝忠事﹐遂次焉。將所以教爲人下。

答賀蘭友書

前者吾子不以僕之暗鈍猥垂教﹐士﹝枚庵校本作示﹞大相開發﹐若非許與深至﹐誰肯如是。甚善甚善。然其所道者﹐正中僕嘗所自病者也。僕少而羇窘﹐自出山二十年﹐所向推沮﹐未嘗有一得幸於人。故同進者忌僕之名﹐同志者忌僕之道﹐無有不如吾子之所誨也。然僕之所學者﹐不徒以競科級於今之人﹐蓋將以窺昔賢之行止﹐望作者之堂奧﹐期以方寸廣聖人之道﹐可則垂於後代﹐不可則庶幾致身於無愧之地﹐寧復虞時人之罪僕者歟﹖夫禮貌之於人去就流俗﹐不可以不時。其進於秉筆立言﹐扶植教化﹐當使前無所避﹐後無所遜﹐豈以吾道沈浮於流俗者乎﹖仲尼之於春秋﹐懼之者亂臣賊子耳。未聞有不亂不賊者疑仲尼於筆削之間。況僕求試京師﹐隨波而上逐隊而下﹐亦有年矣。家在江表﹐歲一寧覲﹐旨甘所資﹐桂玉之困﹐何嘗不以事力幹人﹖苟利其出處﹐則僶俛從事﹐亦人之常情也。在不枉其道而已矣。道苟不枉﹐以之流離可乎﹖冠衣不能移人之迹﹐顧所履何如耳。言不忠行不信﹐謂之君子可乎﹖言忠而行信﹐謂之小人可乎﹖吾子視僕復苟合於不信不忠﹝枚庵校本作不忠不信﹞者乎﹖非僕之不可苟合﹐道義之人皆不合也。而受性介僻﹐不能方圓。旣不與人合﹐而又視之如仇讎﹐以是僕遂有狹﹐而不容之說。吾子果復發言及此﹐是不以眾人見待也。而今而後﹐敢不安其所自然一科一級多難也﹐有如是哉﹗彼山也水也﹝枚庵校本自介僻至水也七十二字闕注云原本有闕文﹞性之所適也﹐而眷眷不去者﹐以聖明之代文物之盛﹐又安可以前所忌者移僕初心﹖苟不得已﹐僕亦自有所處。大凡內無所疾﹐外無所媿﹐則在乎命也天也﹐焉在僕與時人乎﹗惟吾子勿憚相規之數也。

拾甲子年事

大和中張谷納邯鄲人李嚴女﹐備歌舞具。及長大﹐妍麗丰足﹐殆不似下賤物﹐又長傳故都聲有時涼曉﹝枚庵校本作曉涼﹞哀囀﹐歷歷見趙家遺臺老樹﹝枚庵校本增𨿽字﹞驚離弔往之懷﹐似不能多也。雅爲谷所愛﹐固目爲﹝枚庵校本作曰﹞新聲。及劉從諫得父封﹐各以窮遊佐其事﹐新聲亦從之﹝枚庵校本作去﹞。然性本便惠﹝枚庵校本作慧﹞﹐𨿽谷之起居謀慮﹐皆預有承迎。故頗聞中外消息。時從諫得志後﹐鉤聚亡命以規﹝枚庵校本作窺﹞脇朝廷﹐大爲四方人怪訝。有實其事於谷者﹐谷不﹝枚庵校本有以字﹞介意﹐新聲曰﹕妾於公直巾履﹝枚庵校本作屨﹞間狎玩者耳﹐除歌酒﹝枚庵校本有外字﹞不當以應顧命。然食人之食﹐憂人之憂﹝枚庵校本有常字﹞﹐理也。況妾乎。前日天子授從諫節度﹝枚庵校本有使字﹞時﹐非從諫有野戰之功﹐拔地之績﹐蓋以其﹝枚庵校本有先字﹞父挈齊還我去就間﹐未能奪其嗣耳。而公不幸爲其屬﹐則牽制之道在此不在彼也。自劉氏奄有全趙﹐更攺歲時﹐未嘗聞以一縷一蹄爲夫﹝枚庵校本作天﹞子壽﹐而指使輩率無賴人也。且章武朝數鎭顚覆﹐皆以雄才傑气一作器尙不能以固天子恩﹐況從諫擢自兒女子手中。一旦襲荷家業﹐苟不以法﹝枚庵校本有而字﹞得﹐亦宜不以法而終。此倚伏之常數也。而又卒伍佻險﹐言語不詳﹝枚庵校本作祥﹞﹐是不爲齊鬼所酬﹐而死於帳下者幸也﹝枚庵校本作矣﹞。孰謂﹝枚庵校本有公字﹞從其事反不知其事者哉﹖姑﹝枚庵校本作如﹞不能折其肘臂以作天子計﹐則宜脫俗﹝枚庵校本作族﹞西去。大丈夫勿顧一飯恩﹐以骨月腥健兒﹝枚庵校本有衣字﹞食。言訖﹐悲涕流落﹐谷不﹝枚庵校本有能字﹞決者三日﹝枚庵校本作月﹞。新聲復﹝枚庵校本作後﹞進以其業不用也﹐縊死之。會昌中從諫死﹐其子謀邀節鉞﹐族之﹐谷竟從逆。嗚呼﹐謀及媍人者必亡﹐而新聲之言惜其不用。余前過大﹝枚庵校本作太﹞行時﹐有傅吏能道當時﹝枚庵校本有者字﹞﹐固拾於編簡。

序陸生東遊

余窮棄長安中二三年。時時於遊騁間面人﹐未嘗決胸臆事。直自謂是非顚倒﹐不復得見其人。一年遇生於靖安裏中﹐相其吐气出詞﹐落然有正人風骨。余旣急於近己﹐而生亦以節槪見多。自是出處遊息﹐不復狎他人矣。𨿽厄窮毀譽﹝枚庵校本作困毀﹞進退得喪﹐未嘗不同之有。時因事慷慨﹐發涕相感﹐以爲讀書不逢寒﹝枚庵校本作韓﹞作吏部﹐作人不識陽先生﹐信吾徒之獘也。宜矣。後一年俱以所爲道請於有司﹐旣不能以偸妄相梯﹐又不能挾附相進﹐果於數百人中不得禮部侍郎意。由是知餘者弔余以色﹐不知者咥余以聲。媿負彷徨﹐撲浣無所。旣三月生以故東出鄒魯間﹐𨿽下第之緒與將別之緒相煎﹐然鄒魯聖人之鄕﹐亦足以暖生之憔悴﹗夫聖人羈旅七十國也﹐以君臣父子道未昭塞天地間﹐猶恓恓﹝枚庵校本作曬曬﹞耳。是聖人患乎教不立﹐而不患乎名不彰。設使其早率一城﹐嘯一旅﹐則周之一諸侯材具﹐復安有今日功業乎。聖人徒也﹐不當以聖人道爲利家染﹐後狹其所歸。且爲余整衣冠拜朝堂﹐下酌其車服禮樂之數﹐升降揖遜之儀﹐思量侯伯卿士中復有夫子罪人否。還日以言極之去矣。靑門曉開﹐無一器酒以澆恨。明天子在上﹐不敢哭以致懷勉之哉。行與不行也﹐在生道耳。第與不第也﹐其如生何﹖

請追癸巳日詔疏

歲貢賤臣羅隱﹐旣以文不得意﹐且抱犬馬之疾﹐於長安夏五月京畿旱癸巳日﹐聞詔大京兆用水器鑪香蒲筱絳翻﹝枚庵校本作番鶱。按十國春秋作器水鑪香蒲蕭絳幡﹞輩致於坊市外門﹐將以用舊法而召甘雨也。臣踴起病榻間﹐以爲明天子憂人﹐𨿽舜禹不如是之勤﹐幸甚幸甚。臣又聞水旱與天地同出﹐苟時或不﹝騫按十國春秋無不字﹞然﹐不可以倉卒除去。今秦地旱已逾月矣﹐而陛下禱祠亦已頻矣﹐天之髙地之厚﹐五嶽之綿亙﹐四瀆之宏遠﹐陛下令百執事啟祈外﹐何嘗不以心祝之。𨿽莖稿苗幹﹐而百姓不怨嗟者﹐其感陛下之誠深也。今以蒲筱﹝鶱按十國春秋作蕭下有輩字﹞爲請者﹐豈陛下謂其能靈於嶽瀆者乎。夫嶽瀆視陛下之公輔﹐裂陛下﹝鶱按上國春秋有之字﹞土田﹐苟陛下憂則嶽瀆亦﹝鶱按十國春秋有宜字﹞憂矣。受封﹝鶱按十國春秋作受祭據封﹞者尙未能爲陛下出力﹐彼浦筱﹝鶱按十國春秋作蕭﹞輩復何足以動天。臣謂﹝枚庵校本作竊爲﹞陛下不取也。臣又聞天之有雨澤﹐猶陛下之有渥恩。雨澤可以委曲幹之﹐則陛下渥恩亦可以委曲於之矣。臣聞天子有左右史將以記言﹐然後付史氏。臣必恐其得以容易編牘﹐今冒犯﹝枚庵校本作死﹞請追癸巳日詔。苟若陛下法十六聖之教訓﹐𨿽五種棲野﹐而百姓不暇掇﹐豈蒲筱﹝鶱按十國春秋作蕭﹞之所及乎。昔商湯之民不以早爲災﹐蓋仁聖之在上也。今旱未及商代﹐而陛下憂已過﹝枚庵校本有矣字﹞﹐臣謹因旱以賀﹐冀百姓知陛下心。

刻嚴陸釣臺

巖巖而髙者﹐嚴子之釣臺耶。寥寥不歸者﹐光武之故人耶。故人之道何如﹐假蒼苔以言之。尊莫尊於天子﹐賤莫賤於布衣。龍飛蛇蟄兮風雨相違﹐干戈載靡兮悠悠夢思。何富貴不易節而窮達無所欺﹐故得脫邯鄲之難﹐破犀象之師。造二百年之業﹐繼三尺劍之基者﹐其惟有始有卒乎。今之世風俗偸薄﹐祿位相尙﹐朝爲一旅人﹐莫爲九品官。而骨月親戚已有差等矣。況故人乎。嗚呼﹐往者不可見﹐來者未可期。已而巳而。

弔崔縣令

丁亥年夏﹝咸通八年﹞前晉陽崔縣令死於通政裏﹐客捨殍也﹐余𨿽不識其人﹐且念其官不卑也﹐死亦命也﹐而竟以餓者﹐是必不爲貪吏。爲貪吏則不然。因作詞以弔曰﹕南風熱兮云蒸漧﹐緬饑魂兮愁郁盤﹐蒞晉陽兮俸薄﹐魂之廉兮無剽削。余辭以弔﹐空魂來親兮無西東﹐魂無山兮山之鬼﹐夷叔彼之生兮未嘗足。魂無野兮野之鬼﹐陳仲彼非其得兮一介不之共。魂邀畱兮京師﹐上愉愉兮下怡怡﹐殘敗肉兮乞狗彘。捨此兮何之﹐量﹝枚庵校本作諒﹞天地之廣大兮﹐吾不得而知。雞則走而鳶則飛﹐嗚蟬瘦而蝤蠐肥﹐何濁也則是淸也則非﹐茫昧旣不可以問兮﹐盤礡不可得而推。況吾懷以四顧兮﹐孰知夫天地之云爲。

代韋徵君遜官疏

聖人纂極之二年﹐相臣上言北省官徵四處士﹐而濠染韋君居其一。詔下之日﹐韋君去世。故補其疏以滎之。逋臣遵言﹐去月某日﹐本州島官吏跪將恩制補臣左拾遺﹐拜無﹝枚庵校本作舞﹞渥澤﹐驚動村社。臣聞降玉帛所以崇徳�也﹐舉遺逸所以孰﹝枚庵校本作惇﹞風俗也﹐二者非有良左右﹝八庵校本作佐佑﹞不能行之﹐非有聖明之主不能成之。仰望丹闕﹐惟感惟賀。然臣者履行會不若凝籍輩﹐而執政徙以臣遠世有勛業於周﹐隨洎曾髙﹝枚庵校本作髙曾﹞以來﹐於國家則未有絲髮用處。臣少而孱病﹐自念材具不可攀望多士﹐退縮山野﹐掀攪遺蠹﹐無片言以裨教化﹐無一字以紀休明﹐行坐語默﹐寢食而已。豈知宸造過聽﹐好爵下授﹐所謂飾猱狖以冠帶﹐饗爰居以酒食者也。況自陛下膺天緖今﹐內有良相外有良將﹐家至戶到﹐未有一處不似唐虞時。設置臣於諫署中﹐使臣說何道理﹐徒令四夷八蠻﹐疑陛下有玩人之事。臣若詣闕之後﹐不惟陛下有玩人之事﹐臣已爲百執事所玩﹐展轉寤寐﹐惟恐濠梁之不堅﹐不知祿之可嗅也。夫四海至廣也﹐九州島至大也﹐其間懷材負器在臣之右者﹐必千萬於臣。臣道不出人家無餘蔭﹐一旦以韋布列於公卿門籍﹐臣復何面以對循陛歷級之人﹐何目以視不調久次之士。在陛下簪珥間﹐猶恐登用未盡﹐又安可以遽及逋臣。臣以是未敢奉詔﹐惟陛下哀之。死罪死罪

讒書重序

隠次讒書之明以所試不如人﹐有司用公道落去。其夏調磰﹝枚庵校本作膳﹞於江東﹐不隨歳貢。又一年﹐朝廷以彭�就辟﹐刀機猶濕詔。吾輩不宜求試﹐然文章之興不爲舉場也﹐明矣。蓋君子有其位則執大柄以定是非﹐無其位則著私而疏善惡。斯所以警當世而誡將來也。自揚孟以下﹐何�雙名爲﹖而又念文皇帝致理之初﹐法制悠久﹐必不以�虱癢痛遂偃斯文。今年諌官有言﹐果動天聽﹐所以不廢讒書也。不亦宜乎﹗

