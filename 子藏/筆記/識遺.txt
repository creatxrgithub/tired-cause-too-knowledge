

欽定四庫全書

子部十

識遺

雜家類二【雜考之屬】提要

【臣】等謹案識遺十卷宋羅璧撰璧字子蒼號嘿耕新安人宋史無不知其時代據書中前定一條引陳寒在五更頭之防稱第五庚申後人十五年而祚移則其成書在宋亡以後矣其人蓋宗仰程朱之學者如謂宋文章多粹自伊洛發明孔孟便覺歐蘇气象不長又謂夫子之道至晦翁而集大成諸家經解自晦翁斷定然後一出於正云云其本指可見然其所說則多引經述史考訂異同而不屑爲性命之空談故其議論往往精博可取中間如論養老之制直謂禮記袒而割牲執醤而饋執爵而酳數語爲委巷之談殊屬無稽乂謂班史原於劉歆引葛洪西京雜記後敍爲證不知洪敍謂劉子駿有漢書一百卷証之劉歆本並無其據璧輕信僞書亦失別擇而其他爬梳鉤索徵據繁富要皆能知所折固不獨錢曽讀書敏求記所舉孔子生卒年月一條爲足資考證在宋人雜說中猶可稱言有根柢者也乾隆四十二年八月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

識遺卷一

宋羅璧撰

余舊爲冊記凡經所得家庭所講師友所聞莫不筆識以備遺忘嵗久成帙追憶舊牘間於是編有考暇日因剔繁纂要萃爲一書曰識遺庶幾往者之筆力不徒爾嘿畊羅璧子蒼甫

成書得書難

經題籖

筆史

孔子師

文繁省

書史訛名

雉釋文

孔門多才

孔子諱魯

理根本

曹參不伐

有國二權

孟子談王

十六相四防

姬周姓

成書得書難

易更四聖而始備書歷二千餘年存者僅五十八篇詩之刪也夫子十取其一春秋魯史之名記者非一人其後夫子修之左氏之又其後劉歆杜預合經而一之然後經以明事以類著經之成亦難矣周衰極文之世晉韓宣子適魯然後見易象與春秋吳季札聘上國始聞詩之風雅頌楚獨有左史倚相能讀三墳五典八索九丘士生其時得全見六經者無幾商頌至正考父才得十二篇於周太師孔子周旋宋間欲究夏商遺禮而不得劉歆言漢經秦火書惟有易至孝文時伏生始口授尙書孝武時壁出者皆朽腐散絕詩之萌或雅或頌合而成詩其後得書二十篇以爲尙書大謂爲不春秋唐孔頴達曰劉向班固劉歆賈逵馬融鄭服防杜預皆不曾見今尙書建安蔡氏謂揚雄亦未見尙書【余按書出孔壁者皆科斗文字凡二十五篇漢號古文出伏生口授者三十四篇其後夏侯勝等之洛陽石經刻之漢號今文孔壁初出孔安國上之官承詔總爲五十八篇著成會國有巫蠱事不獲上壁書復堙行於漢者伏生三十四篇而已故壁書世儒多

不見後有張覇者習聞書五十八篇之說僞造二十五篇足伏書爲五十八篇缺

緯曹起覇弋釣其中後鄭注書依用之因多乖異晉興壁書漸出至梅賾爲豫章內史全得孔書盡上之官爲施行壁書方大猶缺舜典江左蕭齊建武四年姚方興始獻舜典孔五十八篇始備隋開皇間始流河朔詳見書疏但漢武至前晉幾五百餘年間歆向父子披羣書甚精不應孔書皆不直逮晉始得之故或者亦疑梅賾之僞】楊誠齋序易曰韓起聘魯見易象而喜然起之所見者羲文之易而已非夫子之易也今乃得見起之所未見子貢在三千七十之中嘗嘆夫子之言性與天道不可得而聞今夫子之易性與天道之言也乃得聞子貢之所不聞其述古人不得多書而讀之備矣韓栁未出歐陽公得韓文六卷於漢東李堯輔獘篋中脫落顚倒無次序乞歸讀之後官洛陽與尹師魯補綴方成全書穆伯長敍栁文謂栁初不全見於世亡字失句闕墜爲甚凡用力二紀文始成定今讀韓栁者未必察也司馬溫公進資治通鑑表曰臣之精力盡在此書又與宋次道書曰光自到洛之日專以修資治通鑑爲事於今六年僅了得晉宋齊梁陳隋六代奏禦唐文字尢多【缺】範夢得將諸書年月編次爲艸卷每四丈截爲一卷自課三日刪一卷有事故妨廢以夜補日自前秋始刪到今已二百餘卷才至大歷末年向後卷數增倍於此共計不減六【缺】更須三年方可粗成編文須細刪所存不過數十卷而已公閒居洛十五年朝廷許開局自隨辟官授廩命史給札故成此書使無如許嵗月及官主其上未必成也蔡氏云古書自篆籀變而爲竹簡變而爲縑素縑素變而爲紙紙變而爲模印模印便而書益輕後生童子習見以爲常與器物等藏之者祗觀美而已余謂書少而世不知讀固可恨書多而世不知重尢可恨也唐末書猶未有模印多是寫故古人書不多而精審作冊亦不解綫縫只疊紙成捲後以幅紙槪黏之【猶今佛老經】其後稍作冊子後唐明宗長興二年宰相馮道李愚始令國子監田敏校六經板行之世方知鐫甚便宋興治平以前猶禁擅鐫必須申請國子監熙寧後方盡弛此禁然則士生於後者何其幸也

經題籖

題籖經目𨿽小節古人亦審朱文公見題伊川易者謂題周易程氏方是蓋後先經得尊經之意且言漢晉諸儒經注皆如此【余按古春秋者三家而曰春秋左氏春秋公羊春秋谷梁皆先春秋經】但先儒又有大名居下之說大名易詩書禮是也易以文王序加周字【周岐陽地名姬先代所封詩曰周原膴膴是也後爲代號因以名易】書以上古書加尙字【孔壁只得虞夏商周之書孔安國序書伏生之下經曰以其丄古之書謂之尙書則尙字伏生加】詩以毛萇加毛字【傳詩者初四家曰齊魯毛韓今之詩自漢博士毛萇因目詩曰毛詩以別三家】禮述周制加周字【禮出劉歆題周必歆】以左氏作加左字【以別公谷未詳所始】後來班固漢書陳壽三國誌皆大名居下取法於經也若伏羲始畫八卦重爲六十四卦鄭以爲神農孫盛以爲夏禹史遷以爲文王惟王弼孔頴達以爲伏羲自重蓋說卦曰昔者聖人之作易也兼三才而兩之故易六畫而成卦伏羲作易之人已言兼三畫六而成卦則重卦伏羲無疑也但上系言伏羲以來之制作十三卦皆云蓋取則卦名伏羲前已有矣矧畫前有易理且素具乎況於伏羲前言易皆泛曰聖人蓋有深意董淑嘗面問朱文公以卦設名之始公答以無所考詩名之說或謂國史或謂子夏毛萇而書金縢曰公乃爲詩以遺王名之曰鴟鴞則詩名乃作者自定至分爲風雅頌說者以爲始於孔子自衞反魯樂正雅頌各得其所不知吳季札聘魯在孔子未反魯之先而魯太師已爲札歌風歌雅歌頌則夫子乃正衰周之僭禮樂者爾周禮𨿽有太師摯六詩之說然先儒謂禮出劉歆則六詩安知非後世依仿而托之者余按魯駉詩序曰於是季孫行父請命於周而史克作是頌禮記曰人不能無亂先王恥其亂故制雅頌之聲以道之史記曰微子過殷墟而作雅觀此則雅頌亦作者自別也孔子序書以置篇端始孔安國左春秋初各一書後劉歆治左傳始取傳文解經晉杜預注左傳復分經之年與之年相附於是春秋左傳二書合爲一因解經事見歆傳左春秋合爲一見杜預左序

筆史

範蔚宗東漢黃憲述諸人敬慕之說而憲之美無可尋至今讀者欽其賢慕其器唐史於房杜觧善謀善斷外事迹亦不多見但王魏善諫英衞善兵例推爲房杜功項羽殘班固書之曰羽西屠咸陽曰所過無不殘滅曰嘗攻襄城無噍類語不激而羽之十分著露此史筆之妙至於敍列人物褒之者贊貶之贊稱美者無載【按史著贊始遷固實法左傳左每於事終斷以仲尼曰孔子曰君子曰故遷固法而爲贊史臣曰太史公曰臣某曰之類】蓋人非堯舜安能盡美作史之道當爾勸懲之意因寓焉蘇老泉曰馬遷防頗本傳不載其議閼與之失而見於趙奢酈食其本不載其謀撓楚權之繆而載之畱侯周勃本不載其汗出沾背之恥而載之王陵傳董仲舒本不載其和親之疏而載之匈奴蓋四臣若功十而過一不欲因一以疵十乃與善之意也論蘇秦曰其智過人論北宮伯子愛人長者班固贊張湯曰推賢善蓋四人者過十而功一並其一者廢之是塞人自新之路而堅其肆惡之心懲惡不已甚乎後之讀者寧復識哉

孔子師

孔子師老聃之說肇於莊子莊子師老子故其著書譏侮古今聖賢獨推老子甚至假借孔子言語譽之後來漢儒輯禮記承其言曰聞諸老聃司馬遷史記老子傳復增許多老子訓誨孔子言語孔鮒作家語著孔子事實因據以爲證【家語後有晉王肅所加故益難據信】由是益堅後學之信不知莊子一書多駕空寓言時去孔子未逺知天下崇信其學故托言世之最重者尊其師庶幾聃之道益隆此莊子抑孔子尊老子之迹也後儒不察禮記家語史記出莊子後見孔子萬世師表不應禮樂無所自來而問禮老聃一語又備見諸書未詳始自莊子不知老子之教主於淸淨無爲其著書厭薄禮樂曰禮者忠信之薄而亂之首也莊子其學從而有掊斗折衡攘棄仁義焚符破璽絕聖棄知等論則聃之學何禮之可問耶太史公謂道家以虛無爲本因循爲用有法無法有度無度故後之宗者蕩棄禮法首垢面防酒弔肉晉代可證已豈有以禮訓孔子而朂其徒則廢棄耶孔子於人之有善若管仲之仁子產之惠皆亟稱不暇豈有聃其師而故沒之耶故愚謂莊子寓言無疑餘嘗謂孔子師表蓋推周公彼其夢想猶冀見之孟子去孔子未逺且曾思之傳最的論孔子派接不過文武周公使孔子果師聃於莊子輩爾聃【缺】

非莊子述而傳之足矣何必假孔子言明之此其借孔子尊師可見也後之衞道者【缺】孔子分說未以寓言及尊師之意照破莊子之妄爾若孔子從聃之事莊子外篇著聃爲周藏史藏史書所或者聃所職多書孔子因往問聃焉容有此理不然魯論何無一言及聃而聃之禮何不盡傳其後而甘爲棄名檢蕩禮教之罪人耶東坡嘗謂莊子𨿽排孔子實尊孔子書末敍百家之學興曰譬如耳目鼻口各有所明而不能相通故墨翟禽滑釐彭蒙田駢愼到闗尹老聃以至莊周皆列敍名之至鄒魯之士搢紳先生其在詩書禮樂多能明之則推而不敢斥此又可見莊子前之推老聃者借孔子也【余舊輯素王事記只據諸書纂集未暇辧禮今輙附此】

文繁省

司馬遷史記敍三千年事五十萬言班固漢史敍二百年事八十萬言晉張輔以此優劣班馬王逢原觧論語夫子爲衞君章曰賢兄弟譲知惡父子爭矣包咸觧子見齊衰者章曰哀有防尊有爵矜不成人朱文公括富與貴是人之所欲也章曰君子審富貴而安貧賤視若稽古三萬言者有間矣左敍晉獻公殺申生事曰君非姬氏居不安食不飽禮記檀弓約以四字曰君安驪姬公谷敍晉使齊事曰郤克眇季孫行父禿孫良夫跛曹公子手僂齊使眇者逆眇者跛者逆跛者禿者逆禿者僂者逆僂者劉知幾史通曰宜除眇者以下句但云各以類逆足矣此句煩也漢書張蒼年老口中無齒史通曰冝去年口中三字但云老無齒足矣此字煩也朱文公雲家藏歐陽公醉翁亭記艸前數行鋪敍滁州之山忽大圈了但注環滁皆山也【缺】

安記武陵桃源事曰洞中人問今乃何代後歷幾何漁人黃道眞曰今晉代秦後復爲漢魏矣至陶淵明但曰尙不知有漢無論魏晉司空圖曰辧於味而後可以言詩江嶺之南凡資於適口者若醯非不酸也止於酸而已鹺非不咸也止於咸而已華人以之充饑而遽輟者知其酸鹹之外醇矣有所之爾彼江嶺之人習之而不辧也東威約之曰梅止於酸鹽止於咸飲食不可無鹽梅而其美嘗在酸鹹外然皆只中庸人莫不飲食也鮮能知味也之說莊子山木篇曰丰狐文豹棲於山林伏於巖穴靜也夜行晝居戒也𨿽饑渴隠約猶且胥疏於江河之上而求食焉定也然且不免於网羅機辟之患是何罪之有哉其皮爲之災也至應帝王篇但一語曰虎豹之文來田列子敍少壯老死曰其在嬰孩志气専一物不傷焉徳莫加焉其在少壯則血气飄逸欲慮充起物所攻焉徳故衰焉其在老耄則欲慮柔焉體將休焉物莫先焉其在死亡則之於息矣反其極矣莊子約以四句曰大塊載我以形勞我以生逸我以老息我以死列子敍人壽無幾曰百年壽之大劑得百年者千無一焉設有一者抱孩以逮昏老居其半夜眠之所弭晝覺之所遺又幾居其半疾痛哀苦亡失憂懼又幾居其半量十數年之中逍然自得亡介焉之慮者亦亡一時之中爾莊子敍此則曰人上壽百嵗中壽八十下壽六十除病瘦死防憂患其中開口而笑者一月之中不過四五日而已視列語明省多少詩中如介父眠分黃犢艸後山一身當三千之句前輩嘗評其善約然語簡又湏意足李白壽裴晉公詩曰見說風情筋力在只如初破蔡州時敍其壽康功業三事於兩句中楊誠齋挽張魏公詩曰出晝民猶望回軍敵尙疑敍其出督去國內得人心外懾夷狄四事於十字中歐陽公上杜祁公詩曰貌先年老因憂國事與心違始乞身祁公年四十卽髮白當朝以權幸不恱未及七十謝事故祁公謂此兩句道盡他一生心事所以意足方見簡之工也歐陽子謂簡而法惟春秋可當之後學之立言法乎宋景文修唐史務簡而奇如震霆不及掩聰之類皆以奇而舛若其猶有未當者桞子厚段太尉逸事狀曰吾帶吾頭來矣宋史削去下一吾字曰吾帶頭來矣河南邵氏謂去下一吾字帯頭來果誰頭耶豈知叚之不懼正以自請一死詞之工正在下一吾字此則不詳文義而省者

書史訛名

堯舜禹湯或以爲四聖人名或以爲諡或以爲號以爲諡者諡法始周古未有也以爲號者索之舊說謂孟子稱堯曰放勲舜曰都君屈原稱舜曰重華【孔頴達尙書疏曰書遭秦火舜典最後出江左蕭齊時姚方興獻舜典重華句乃方興所加不知離騷先秦古書已有嗟重華之不可遌就重華而陳辭等語則孔疏亦難盡慿】書中候稱禹曰文命蓋放勲謂堯能依仿上世之功化重華謂舜繼堯重光文命謂禹布文徳爲則堯舜禹湯爲號無義名或近是況堯命舜之辭曰咨汝舜舜命臣曰咨汝禹若稷契則知舜禹盡名也湯名論語著曰予小子履世本乃謂湯名天乙皇甫謐世紀謂名履字天乙【不知商代帝王以甲乙丙丁爲次則天乙乃湯別號】至舜命棄爲稷養官也在當時以稷與禹臯陶並稱名已覺混及他書凡稱棄者並曰稷不知夏以前杞柱爲稷殷興始廢柱以棄代謂稷可代棄名非也殷史帝乙崩子辛立是爲紂則紂名辛非受也尙書西伯戡黎及武成皆言商王受二孔釋書謂受紂音相亂鄭謂紂轉爲受及立政曰其在受徳孔文釋受徳紂字余按殷人名其惡曰紂其轉紂爲受或者僞書者過也至諡法以殘善損義爲紂亦未詳殷無諡法而妄爾列子注伊尹生伊水之上故姓從其地屈原離騷孫武兵書呂不韋春秋孔頴達詩書疏皆著伊尹名摯謂之尹者正也言能正天下【鄭注尹言正孔安國注尹字】故號伊尹而太甲伊訓等篇述其言曰惟尹躬克左右厥辟曰惟尹躬先見於西邑夏曰惟尹躬曁湯咸有一徳皆指尹爲自稱之名君前臣名以號與字表可乎史記索隱著太公望姓名曰姜子牙故左傳毛詩齊例稱姜姜先封呂他書復稱呂尙以可師可尙也孫子兵書存其名猶稱呂牙謂之太公望者史記曰文王遇呂尙於渭濵曰自吾先君太公曰當有聖人適周周以興子眞是耶吾太公望子久矣則太公非爵望亦非名也後世不察繆曰呂望呂尙蓋緣史記以太公望與周公旦並稱又曰太公望北海人也讀者從而亦訛

雉釋文

左都城過百雉周禮名城以五雉七雉九雉釋者謂一雉之墻長三丈髙一丈其取以名文之義未詳【公羊五堵而雉則二百尺】山陰陸氏著埤雅謂雉性妬壠防疆飛不越分界之內以一雄爲長潘安仁雉賦曰畫墳衍以分畿者此也其飛崇不過丈修不過三丈所以以雉記丈也禮記晉太子申生縊死鄭注曰雉經晉語亦曰申生雉於城廟孔氏釋雉性耿介被獲必屈折其頭而死言申生以介死也因思城之文有取於雉有望於耿介死守封疆之臣豈泛然哉

孔門多才

孔門弟子可使治賦可使爲宰可使從政可使與賔客言子華之使冉求之藝子路良孺之勇【左防虎宵攻吳師卒二百有若與焉冉求郊之戰樊遲爲戎右則勇非一人】子貢辭命外善貨殖公冶長能【缺】言語徳行文章外無往不有聖人從而以道徳禮樂陶鎔之譬由天地間生生職職各正性命所以爲萬古大化冶聖人歷聘列國𨿽以道徳所宗亦多因弟子而重楚謀欲以書社封孔子子西忌之曰王之輔相有如顏回者乎王之帥師有如子路者乎王之使列國有如子貢者乎王之官尹有如宰予者乎其後季孫啟哀公聘孔子亦以冉求之勝學軍旅於孔子也史記言仲尼沒後弟子大者爲諸侯師小者爲卿相蓋其平日琢磨使有用非止章句之末也漢藝文志曰孔子沒羣弟子各編成一家之言名曰九流一儒二道三陰陽四法五名六墨七縱橫八雜九農則孔門之學何所不參孔子之教何所不講所以爲聖而當時共慕至歿而弟子異旨故曰孔子歿而防言絕異端起而大義乖春秋之後無聖人戰國孟嘗平原輩亦皆聚客數千書之史者雞鳴狗盜袖椎竊符縱橫狙詐賈生民之禍而已下是惟珠履玳瑇以雄其國所以士益眾世益卑近世伊洛學興始以修齊治平爲教故胡氏謂伊洛發明然後人知孔孟可學而至視漢晉以來第以詞學名儒者有間矣至紫陽集諸家之大成其精本之義理其粗究之經濟嘗書儲才之說曰有天下者必諏詢咨問取之無事之時而參伍折衷用之有事之日方其事之未及也無旦暮倉卒之需則親之得以久無利害紛拏之擾則察之得以精誠心素著則可得之多嵗引月長則所蓄獨富久且精故知其長短而不謬多且富故更疊爲用而不竭今人平居不以才爲意及臨事倉卒始泛然求之所以用之欲稱其任難哉又曰不以小惡揜大善不以眾短棄一長不以近遺逺不以小加大則其聚一時英彥講之者豈直曰文爲而已又當參堯禪舜舜禪禹皆是積嵗程年稷契防龍之任曰三載考績三考黜陟幽明則決非以驟致也若傅說起於版築膠鬲舉於魚鹽管夷吾舉於士漢祖倉卒羅致販繒屠狗吹簫織薄皆爲用則短不可棄長小不可揜大又可驗也況物有不求未有無物之嵗人有不用未有無才之時特患教無孔子而取之之說又不大公爾

孔子諱魯

北魏史著魏之祖詰汾牧山澤見軿自天而下有美婦人稱天女受命與詰汾偶期年復來果以生男授詰汾曰此若之子也自此世爲帝王竊詳古帝王受命之符未有神異如此者考之當時魏太武嘗命崔浩撰國記浩書魏先世事詳列通衢事皆直筆北人見者無不忿恚浩以暴國惡身滅族夷乃知詰汾之偶史官懲浩失而飾之者也古以訐直取禍不一若史權所在尢嫉之招矧國諱乎故班固蔡邕皆不得其死聖人值亂邦安得不以孫言爲貴孔子在春秋凡魯失多爲諱護詩三百例錄變風魯獨著頌與商周等論語禘自旣灌而往者曰吾不欲觀之矣或問禘之說曰不知也夫子禮樂所宗豈不明禘者朱文公謂禮不王不禘魯侯國舉禘實僭故夫子托以不知鄭謂禘則序昭穆魯以僖公爲閔公庶兄躋僖閔上有逆祀之失故夫子不欲觀禘【余考躋僖閔上乃文公二年孔子仕定公時陽虎已順祀先公無緣尙爲逆祀不觀禘未詳爾】文姜通淫於齊書防於禚之類𨿽不泯其實及文姜與弒桓公不容於魯書夫人之歸曰孫於齊言若孫讓而去之義桓閔二公皆弒死經例書曰薨成公適晉爲所畱經沒不書其諱國惡也審矣昭公娶吳姬姓泰伯之後也陳司敗之問正以娶同姓之丑夫子寧受以爲己過而不列爲辧辭至春秋書孟子歸曰夫人至自吳及其死也書孟子卒不表夫人之爲某氏蓋若狥昭公之失書孟子凡皆爲魯諱也皇甫氏謂孔子若不受司敗之議則千載之後遂永信我言謂昭公果知禮是亂禮之事從我始今得司敗見非受以爲過則他人不謬所以幸也孔頴達謂孔子於魯事不可爲法者不奪其所諱亦不爲之過諱每事諱護則爲惡者無復忌憚後世安知所懲故爲魯諱禮也不爲魯隱爲世教也公羊春秋諱例曰爲尊者諱爲親者諱爲賢者諱爲中國諱左氏曰諱國惡禮也魏史著崔浩才比張良而稽古過之惜未稽仲尼之法也

理根本

秦據崤函事耕織修戰守復取蜀爲富饒之本卒滅六國漢髙委蕭何治闗中光武委冦恂保河內曹操撫河濟屯許下俱濟大業唐興因隋闗中之資宋興借周之富視髙光特易者根本有素也若項羽之敗全是漢遣彭越等入楚地謀撓楚故兵疲食盡以此不支羽恃其勇悍日事外攻略不於根本究心一旦兵敗方有無面目見江東父老之語大槪根本不立則進退無據耕織不偏廢然後表裏可以交敷髙宗南渡胡致堂進計乞措置荊襄爲根本安存所謂老小者陛下分部諸將謹斥堠治盜賊自以精兵爲輿衞巡歷往來徵伐四出如髙祖在滎陽成臯京索而畱蕭何於闗中光武戰臨淄壠坻而置冦恂於河內又言置行宮或建康南昌江陵一處安太后六宮量畱兵將爲營衞陛下提兵按行周旋彼此不爲定居又言旣定議講武其餘素常日力不暇給者別置行臺區處之此建炎規恢一大議論也惜當時玩其說蓋一身在外則足以禦冦而根本之地不加傷矣於事務之大素常日不暇給者置行臺處之則可一意講武圖所謂興創之大功有志天下者致堂此說萬世法程也

曹參不伐

山谷以韓信勝趙不自驕而師李左車爲武夫悍將所難詠以詩曰功成千金募降虜東面置坐師廣武𨿽云晚計太疎略此事亦足垂千古信事固難矣若曹參佐漢祖起兵未有韓彭輩戰勝攻取多出於參異時論功爭以參爲第一者此也髙祖先項羽入闗參功爲最逮得韓信參已封建成侯一旦舉信爲大將不聞參有軋己之嫌𨿽信奇才然參視之實爲後出至信擊魏擊趙參皆與俱擊齊參以相國屬焉則參不特不忌信乃降心出其下此於士君子不足道而見之參則難矣其謙讓不伐不待捨蓋公隨蕭規而後然宜其善終於葅醢之世參本言韓信破趙東擊齊參以左丞相屬焉又言信立爲齊王引兵東與漢王共破項羽討齊未服者漢王卽帝位徙信王楚參歸相印觀此則參終始出信下噫難哉

有國二權

國之大權二政與兵而已政權宜専不宜分分則事無統兵權宜分不宜専専則亂生成王將終命大臣相康王時掌兵者齊侯呂伋宰臣召公奭迎嗣子命仲桓南宮毛取二干戈虎賁百人於伋先儒謂齊侯掌兵而不可發召公發兵而必資仲桓南宮毛則其權之不統屬也尙矣西漢郡置守一人掌政置都尉一人掌兵二者不復相統置南北兩軍亦不相攝髙後時周勃以太尉掌宿衞初得北軍而不得南可證也唐季府衞制壞兵聚方鎭卒以取亡宋興鑑其獘郡置通判貳太守道置轉運貳制使有兵權者錢賦不之寄有錢谷者兵無所預思慮視古人益宻矣內則政事歸於中書故外戚不得撓宦官不得幹兵典以樞宻宰相可知之而不可總之三帥可總之而不可發之發兵之權歸樞宻而樞宻置使必置副欲彼此相制也州兵典以指揮隨郡大小爲員多少每指揮四五百人給餉在運司統制領守倅神宗嘗言藝祖養兵只三十萬京師十餘萬諸道十餘萬使京師之兵足以制諸道則無外亂諸道之兵足以當京師則無內變此又內外相制也

孟子談王

萬事古今有一定之理亦有隨時之宜湯武徵伐𨿽不若唐虞揖讓然桀紂之暴如是非湯武伐而除之天下何時得安乎所以伊川讀易先明辭次識時如孔子作春秋尊王孟子七篇之書教諸侯爲王以時觀之孔子時王室政教猶行列國禮義相尙使有桓文復出王室猶可扶持也至孟子時七國日事戰爭周君曽不能爲時重輕而民生憔悴虐政日甚一日故孟子以王道曉諸侯亦明時者也張南軒曰君子救世時宜而已孔子作春秋文王事殷之心也孟子勸時君行王攻湯武順天之心也惜伯夷【缺】李旴江常語司馬公疑孟等作似非識時者然有武王孟子之書又不可無後世旴江溫公之說乃扶持世變之一端唐髙祖稱義兵伐隋隋之惡視紂尢甚髙祖爲隋方伯有湯武之資當時聲煬之罪義旗東指爲天下除殘民心響應舉動豈不正大乃竊臣突厥遙尊煬帝別立代王徐行禪譲之禮所以胡致堂謂正大之舉反委曲行之皆不明時者也孟子有獨夫紂之說南軒曰王者天下之義主民以爲王則謂之王民不以爲王則獨夫而已況所謂王者以其能生殺能廢置能弭亂爭紂煬𨿽苛暴爲獨夫生殺廢置猶在也若衰周二君無紂煬之惡而安於衰弱使文武徳澤斬盡制度大壞付天下於自盛自衰自存自亡於世治亂茫然不與焉亦安得不謂之獨夫哉

十六相四防

五運歷譜載黃帝之子相承四百年次顓帝【卽髙陽氏】在位七十八年次帝嚳髙辛在位七十年次唐堯在位七十年以其數考之意子孫至舜時已六百一十餘年【缺】稱舜舉十六相去四防族蒼舒至叔達八人爲

髙陽氏之才子天下謂之八元【如歷譜之數八人至舜時已二百一十餘年】伯奮至季貍八人爲髙辛氏之才子天下謂之八愷【如歷譜之數八人至舜時已一百四十年】少皥有不才子曰窮奇【至舜時已一百六十餘年】帝鴻氏有不才子曰渾惇【歷譜曰帝鴻氏黃帝孫與顓帝同缺】顓頊氏有不才子曰檮杌【至舜時皆二百一十餘年】縉雲氏有不才子曰饕餮【歷譜曰縉雲氏黃帝臣至舜時亦六百餘年】竊意舜時未必皆尙有其人𨿽古人多壽然數人者不皆壽縱壽亦未必如此其久也若曰自其世濟美惡者言之綿歷六百餘年之逺未必代代皆元愷人人爲防類也夫謂之世濟者世代相仍積累皆然也不思堯舜大聖生朱均瞽鯀頑圮生舜禹父子相去一間聖愚懸隔禹治水可謂有大功於世啟少康之外咸無可稱文武之興后稷稼穡之休烈猶有存者成康宣王外可數無幾焉以帝王之冑猶若此彼十六相世爲元凱四防族代爲惡人吾不信也況更歷六百餘年謂之元凱其間豈無一凶徳敗祖宗之美謂之凶族其間豈無一良善掩前人之愆謂皆自其世濟而言之亦非也

姬周姓

左傳晉平公以同姓四人備嬪禦鄭子產聘晉言於叔向曰今君內實有四姬焉蓋指四人別同姓之醜非目賤妾爲姬也按古婦人皆有字與諡或國名下系其姓先儒謂其不忘本且別他族今考字下系姓如周女曰伯姬叔姬齊女曰孟姜季姜宋女曰孟子仲子狄女曰叔隗季隗是也諡下系姓如齊女曰宣姜莊姜宋女曰聲子秦女曰文嬴楚女曰文芉杞女曰定姒是也國下系姓如秦女曰徐嬴梁嬴陳女曰息嬀之類豈惟姬姓後世以目賤人戰國曰幸姬如姬漢史曰諸姬薄姬愛姬釋者不辧其爲用如薄曰姬音怡臣瓚曰漢內官也秩比二千石位媫妤下惟顏師古謂漢內官無稱姬者周姓貴於眾國之女故婦人美號皆稱姬宋大觀間公主易號曰帝姬貴之也若世例以目妾豈反賤乎然則姬女貴而以姓著反不若齊宋女不辱其姓之爲愈

識遺卷一

欽定四庫全書

識遺卷二

宋羅璧撰

擔頭上防花

經根人事作

史闕文

子夏子思

崛奇可味

寅正非夏

攺朔

歷代帝陵

兩韓信非

三策中原

川陜江河上游

子冠氏上

三大處置

大橫

十二州

擔頭上防花

九師興而易道晦三傳作而春秋散齊韓毛鄭詩之末也大戴小戴禮之衰也古經爲後儒所斷者多矣況去籍於周壊於秦雜於漢魏晉後儒惟鄭王諸儒臆說是拘於是根本不立故魏鶴山云人須將三代以前規模在胸次一一從聖經防來庶親到地位涉歷可以自得若只在諸儒腳下盤旋終不濟事緣擔頭上防花終不若樹枝頭天然活精神也此語蓋爲捨六經泥訓詁者發朱文公亦謂詩易之類多爲先儒穿鑿所壊使人不見當時立言本意人須是虛心平气於本文之下不要畱一字先儒舊說及他是何人所尊所敬所憎所惡一切閣置惟本文本意是求則聖賢之指得矣皆自亂經學以先入之說汨之也今人學文者不參六經而拾韓栁歐蘇之緒餘筆史者不本春秋而希馬遷班固之近似賦詩者不能三百篇離騷之雅奧而唐人章句之是尋故皆只襲古人腳迹不能專門名家者此也近時蜀士董君可曰文字用事要去元出處推究不可只扯拽他人見事來使譬如賈物出產處得來旣可擇其美惡又可兼貨並畜若只他人擔上販來不惟美惡不辧亦得少而售狹矣姑卽莊子大鵬事言之就全篇討究則知鯤以魚大而化鵬鵬徙南溟曰天池擊水三千里去以六月息扶揺羊角之風來蜩鳩斥鷃之笑出齊諧誌怪之書是多少曲折筆端自然活動若見他人用大鵬事已亦從而大之則事狹而意促矣此亦不欲擔頭上防花也

經根人事作

司馬遷謂古人有激而作書曰西伯拘而演周易仲尼厄而作春秋屈原放逐乃作離騷左丘失明厥有國語孫子臏腳兵法修列不韋遷蜀世呂覽韓非囚秦說難憤詩三百篇大抵聖賢發憤之所爲遷罹腐刑故有此言卽其言推之太康失邦而五子作歌太甲不眀而伊尹有訓三監亂周而周公作誥孟子不遇齊梁患楊墨而述七篇仲舒劉向下獄而著說苑新序繁露玉杯等書栁子厚劉禹錫李白杜甫皆崎嶇厄塞發爲詩章遷之言信而有證也然考六經語孟皆根人事作周易著吉凶悔吝之理春秋錄是非善惡之迹毛詩載政教美刺之亂尙書推唐虞三代之懿禮記威儀之詳備周禮制度之纎悉論語立身行已之大方孟子發明王道之極致無有空言者所謂補治道而爲經豈専舒憂泄憤之爲哉

史闕文

天開於子地辟於丑人生於寅邵康節十二防謂气運至子方有天未有地至醜方有地未有人至寅方有人三代皆卽天地人始處建正當堯時在已今在未到戌當人物都消盡【經世書以十二萬四千五百年爲一會自開辟至堯正當中數】詳此則戌亥子丑乃古今一日之夜實天地混沌閉塞之時堯至宋歷三時凡三千餘年上此寅至巳歷四時當幾五千年但孔子書斷自唐虞茫昧者不究詰後儒因只據聖經爲說史家𨿽上及三皇然皆裒取後人僻書雜而成之非眞有得於當時事實也但以康節堯舜上猶有四時說推來帝皇前世代綿歷如莊子敍伏羲上猶十一氏鄭六藝論譙周古史皇甫謐帝王世紀羅泌路史及廣雅皆述伏羲前帝王數十百氏年逾數萬所謂肇自伏羲特就其所推者言之爾又以易系參之伏羲黃帝堯舜以來之制作十三卦皆云蓋取則離渙豫隨等卦伏羲前有矣卦畫不専伏羲始也司馬遷史記劉道原通鑑外紀又皆遺伏羲只斷自黃帝始不思周易萬世文字之祖經秦火獨完備者也大言伏羲氏沒神農氏作神農氏沒黃帝堯舜氏作敍三五次甚明二史不然故東漢張衡近代朱文公皆咎遷春秋不王吳楚以尊周室所以嚴正僞之辧也後世史官徒知狥編年之說周史厲王流彘之後系之共和者十四年而周統中絕遷固漢史惠帝崩紀呂后爲政者八年歐陽公厠武后於唐本紀司馬溫公黜蜀帝魏皆拘於編年說也定奪於文公綱目然後正僞分而統紀明豈史氏之見哉但秦後項梁與諸侯共立楚懷王孫心爲義帝當時合書義帝爲正統然後繼以漢王莽簒漢漢史爲新者十八年張衡謂時漢元後猶存只當爲元後本紀編年月紀災祥而莽簒事第著之莽本更始居位光武嘗爲之將後始卽眞則光武初亦當以更始爲正文公綱目俱不與以漢昭烈之例豈以其君人之道有未足耶

子夏子思

司馬溫公通鑑著魏文侯師卜子夏於周威烈王二十三年來歷本戰國策以史記考之子夏少孔子四十四嵗則子夏乃周敬王十二年魯定公二年生孔子卒周敬王四十一年魯哀公十六年實七十三嵗子夏時二十九嵗後十一年魯哀公卒繼元王九年貞定王二十八年考王十六年威烈王二十三年子夏當一百一十六嵗五王更代之際年有重疊不過差之三四年如史記則子夏當威烈王二十三年亦百零四嵗孔子旣沒子夏已有老西河之說但不知果得如許嵗數否桞子厚論孔子弟子曽參最少曽子之死孔子弟子略無存者論語出於有子曽子門人已有曽子啟手足之事則子夏死曽子先矣通鑑書周命三晉爲諸侯於威烈王二十年魏之始侯文侯斯也或子夏無如許嵗數溫公以師子夏爲文侯美事繋之然當加初字以著其始史記世家曰盜殺晉幽公魏斯立其子烈公烈公立十九年始命三晉爲侯則師子夏未必魏斯旣侯以後事也通鑑又著子思言衞侯事於周安王二十五年來歷本孔叢子時去孔子卒一百一十二年伯魚先孔子卒五年計【缺】伯魚最末年言衞侯事時亦已一百一十七年凡此疑皆往事追書之但溫公【缺】

某年必有實據

崛奇可味

駢儷貴整散文忌律各有當也尙書禹貢敍九州地理之分畫山水之離合物產之參差貢賦之髙下功力之作止鋪敍隨之而異更不淆雜顧命敍成王導之語儀文之列去之千百載而讀者尋文可辧此千古文章之妙故東坡嘗推禹貢曽子固諭後山學文且讀顧命周禮文字之奇不一而狀物最精內饔曰牛夜鳴則庮羊泠毛而毳羶犬赤股而躁臊鳥皫色而沙鳴貍【音爵】豕盲眡而交睫腥馬黑脊而般臂螻六者各物之病與臭也郤行仄行連行紆行蚓蠏魚蛇之行各態也以脰鳴者以注鳴者以旁鳴者以翼鳴者以股鳴者以胸鳴者物之鳴各處也厚唇弇口出目短耳大胸燿後大體短脰與夫鋭喙決吻數目顅脰小體騫腹等語臝羽之屬各形也皆隨其異而筆之又深其爪出其目作其鱗之而則必撥爾而怒茍撥爾而怒則於任重宜爪不深目不出鱗之而不作則必頽爾如委茍頽爾如委加任焉必將廢措狀飛走翕張之勢【缺】

力輕重可以想見此猶有形狀可寫也若無形無影之聲模寫最難禮記樂記曰上如抗下如隊曲如折止如槀木倨中矩句中鉤累累乎端如貫珠何啻親聆其抑髙下之聲後來昌黎聽琴等作𨿽寫此而費辭矣經後文字之奇推莊子大木異竅穴之眾聲天籟變爲八聲之妙至厲風濟則眾竅爲虛一語又自有聲入無聲乃古人狀物之至敍物之逓逓相生曰種有幾得水則爲防得水土之際則爲鼃蠙之衣生於陵屯則爲陵舄得欝棲爲烏足烏足之根爲蠐螬其葉爲蝴蝶蝴蝶胥也化爲虫生竈下其狀若脫其名爲鴝掇鴝掇千日爲鳥鳥之名曰幹余骨榦余骨之沬爲斯彌斯彌爲食醯頥輅生乎食醯黃軦生乎九猷瞀芮生乎腐蠸羊奚比乎不箰久竹生靑寧靑寧生程程生馬馬生人人又反入於機物生凡十八變而句法十五易妥律中雜屈曲是以其語可味後人以東西南北行文者甚多平鋪直敍外更無委曲東坡獨不然南望馬耳常山出沒隱見若逺若近庶幾有隠君子乎而其東則盧山秦人盧敖之所從遁也西望穆陵隱然如城郭師尙父齊威之功烈猶有存者北俯濰水慨然太息思淮陰之功而弔其不終鋪敍四顧而文法四易味其語殆非一索可竭也後來如洪景盧文多尙此記馬遂良怡齋曰方吾家居入怡顏以事父母出怡色以與兄弟處暇時讀書以怡吾心食與口怡寢與體怡敍五怡事而句四易又養拙堂記曰人必有所養以直養气以養正以智養怡以寡欲養心以靜養正以義方養子以善養民以學養士以法制養兵以節養財養木於山養禾於田養牛羊於牢養雞於塒養魚於淵養龍於江湖養萬物於天地由書契以來亙古今之理具是矣一失所養則位養驕勢養敖侮養髙酒食養四體養姦以誇養盜以竊養虎以貽害養稂莠以蠧苗養蟣虱以蕃瘙養癰疽以戕身反正偹論養字之義文亦四變又短中攙長皆懼其律也景盧如此甚多姑錄一二以見前輩文法

寅正非夏

易曰帝出乎震震東方之卦其行爲木建朔合從寅始堯以中星定四時尙書二月五月巡東南八月十一月巡西朔皆寅正仲月故孔安國王肅皆謂自夏之前建寅【缺】月劉道原通鑑外紀因書禹卽位仍有虞以建

寅爲嵗首書湯卽位乃攺正朔【缺】

非専夏正也孔子曰行夏之時曰吾得夏時焉蓋就三代比較言之非推本而言之後商建丑周建子秦建亥漢興因秦至武帝太初元年始復用建寅爲嵗首而寅遂不攺【朱文公曰孔子取夏正以陰陽之气終始著明也蓋子月𨿽一陽生時則陽气未出於地寅則陽出地上而溫厚之气從此始巳月六陽𨿽偹而溫厚之气未終至未月復窮而溫厚之气始盡五月一陰生時則陰气末出於地申則陰出地上而嚴凝之气從此始亥月六陰𨿽偹而嚴凝之气未終至醜月冬窮而嚴凝之气始盡蓋地中之气難見地上之气可驗夫子所以取寅正也但自子亥爲日一周日以子始嵗以寅始亦有可議】

攺朔

三代建正大抵攺朔後人不深考遂謂並攺月號【王肅謂古歷遭戰國及秦而失】夫月攺則二月紊其經時攺則四時易其位月可彊攺時有定序可攺乎余以經求之無【缺】正尙書舜二月五月巡東南八月十一月巡西朔隨四仲月以巡方月何嘗攺【缺】以正仲冬曰平在朔易朔北方訓盡也萬物至此盡而復蘇蘇則皆當攺易則嵗一周之理也是猶曰未有子丑寅建正之說若商以醜爲正曰惟元祀十有二月商謂【缺】

太甲嗣位攺元而稱十二月爲首其後桐宮服闋伊尹以冕服奉嗣王歸亳告新君始亦曰惟三祀十有二月朔月不攺也【或疑伊訓序稱太甲元年又曰三年復歸於亳不知序作於周世所以年異祀】又曰服田力穡乃亦有秋時亦不攺也【周建子書亦曰秋大熟未獲】周以子爲正毛詩稱首嵗𨿽曰一之日然一之日觱發二之日栗烈之後繼之曰無衣無褐何以卒嵗則未嘗不以十二月爲嵗終又十月蟋蟀之後言曰爲攺嵗則嵗𨿽攺而十月之號不攺也至四月維夏六月䢐暑七月流火九月授衣八月其獲九月築場圃十月納禾稼一與今之气序合亦不攺時也周禮大司徒曰正月之吉始和中春詔內外命婦始於北郊上春詔王后六宮之人生穜稑之種正嵗十二月斬冰【賈公彥釋正嵗是夏正月若徇周建子卽今十月冰未堅不得斬之以此推之諸言正嵗皆建寅月】籥章於仲春仲秋逆暑逆寒司裘於仲秋季秋獻裘與夫春搜夏苗秋狝冬狩春祠夏禴秋甞冬烝【賈釋周禮祭祀田獵皆用夏正】亦與今之气序合不曰子正而攺也禮記月令所紀四時亦皆夏正漢魯恭謂書出秦呂不韋而實周世書所據皆夏正攺者惟服色犧牲名號器械而已此猶以秦焚之前論若秦焚後史最可證史記書秦攺年始朝賀皆十月朔秦以建亥爲正故秦史書年之下皆首書十月漢書文頴觧云周火徳秦以水承火建亥之月水得位故以爲嵗首此亦爲攺朔不攺月之證又秦歷應置閏者皆在嵗末左歸余於終之義也史記及漢書凡未攺秦歷之前屢書後九月蓋閏月在嵗終也顏師古謂不然則徑謂之十月矣此又可見秦以九月爲嵗終也【月令曰季秋之月合諸侯制百縣爲來嵗受朔日秦建亥戌月言爲來嵗受朔又可見月令秦世書也】胡文定公引商書元祀十有二月及漢史建正之下卽書冬十月明周攺正不攺月朱文公謂杜元凱後序載汲冡竹書皆古昔史記以建寅爲嵗首又嘗曰攺月者後王之彌文不攺時者天時不可攺獨疑孟子七八月之間旱爲建午建未之月及十二月輿梁成之語於是門人問答多曰闕疑但春秋建正伊川以爲只周正建子月非春而書春則夫子行夏時之意胡文定傳春秋皆建子正且曰夫子以夏時冠周月法後世以周正紀事示無其位不敢専余以春秋本文考之則又不然蜀士王容谿嘗著說曰周果以建子爲正時月與之俱攺則春秋何以書春三月己亥焚咸丘乎夏五月鄭伯克段於鄢乎秋八月公及戎盟於唐乎十二月祭伯來乎【凡此紀四序皆合寅正可見夫子只用夏時】杜預注乃曰四月夏二月七月夏五月秋乃今之夏冬乃今之秋夫月可攺也時可攺乎又隱三年書四月鄭祭足帥師取溫之麥秋又取成周之禾四月取麥秋取禾夏時明矣杜預乃訓取爲芟踐以附會周正之說隠九年經書三月庚申大雨雪三月當五陽之月而大雪書之非時也杜預乃謂夏之正月正月有雪亦豈異哉經又書秋大水無麥苗秋種麥生苗水忽漂之記異也杜預注五月謂之秋漂殺熟麥及五穀之苗經言麥苗而預言五穀之苗不知四月小滿麥已登五月又安有麥之可漂耶桓八年春正月乙卯烝烝冬祭春而烝非時也杜預注夏之仲月威四年經書正月公狩於郎冬獵曰狩書之正月重公失狩也而左氏曰時禮也大率左氏杜氏把持周正之說故每牽合周時亦有知經用夏正處甚多不知何前後反覆如此余謂堯命羲和敬授人時谷南郊昧谷幽都定之方中出日納日占之昏旦東作南訛西成朔易測之時气日中永短齊之晷刻鳥火虛昴定之中星析因夷隩察之民事孳革毨氄驗之物然後中气定而四序正此其气序不差𨿽巧歷莫違杜預乃移易四序以附會周正豈理也哉【後世魏景初復建丑唐載復建子未幾俱復寅正蓋气序不可得而移者】

歷代帝陵

西漢劉向疏曰黃帝葬橋山堯葬濟陰丘壠皆臥葬典甚微舜葬蒼梧二妃不從【葬蒼梧之說見禮記與竹書然孟子先秦古書云舜生於諸馮遷於負夏卒於鳴條鳴條衛晉地實今河中府安邑無緣葬蒼梧況蒼梧在堯五服外虞夏爲荒服之境或曰陟方乃死不知舜享年百有餘嵗晚乃位於禹十七年而後崩則巡狩晚當爲禹舜未必耄年猶任奔走也考河中紀地有舜墓疑象封有庳正今道州或象也】禹葬會稽不攺其兆殷湯無葬處【崔駟薛瓚言湯冡在濟陰亳縣皇覽云在亳城北缺

在梁國縣北薄伐城中漢書湯冡扶風縣湯冡數出何言無處耶】文武周公葬於畢秦穆公葬雍槖泉祈年館【缺】樗裏子葬於武庫皆【缺】隴之處惠文武昭襄五王皆大作丘隴多其瘞藏後盡發掘始皇葬驪山墳髙五十丈周廻五里餘石槨爲逰館人膏爲燈油水銀爲江海黃金爲鳬鴈珍寶之藏機械巧變不可勝載又多殺宮人埋工匠其後項籍焚毀宮宇繼以發掘余空藏牧兒亡羊其中持火索羊遺火燒其捾夫死者無終窮而國家有廢興明君智士逺慮無窮故甘薄葬之誠乃奉安之道也余按周禮言天子之防斂用珪璋璧琮璜琥皆爲渠眉鄭司農注開渠爲眉令污得流去也鄭注渠眉玉飾之溝堟也以組聨六玉溝堟中以斂屍珪在左璋在首琮在右璜在坭璧在背琥在腹漢舊儀曰帝崩唅以珠纒以緹繒十二重以玉爲防妃鋀狀連縫以黃金縷腰以下玉爲押長一尺二寸半下至足亦縫以黃金縷陵制用地七頃方中用地一頃深十三丈堂壇髙三丈墳髙十二丈皇覽曰漢家之葬方中百步已穿築爲方城開四門容大車六馬錯渾雜物東漢禮儀志紀載甚備具言藏明器數目【笥八甕三甒二瓦鐙一彤弓一彤矢八巵八甗八豆八籩八酒壺八槃匜幾杖各一盆一鐘磬各十六鼓四簫四塤箎笙祝敔琴瑟竽築坎侯干戈笮甲冑各一挽車九乘芻靈三十六瓦缶二瓦釡二瓦甑一瓦鼎十二匏杓三瓦豋九瓦大杯十六小杯三十瓦飯槃十瓦酒尊二】後王彌文益甚且持不以天下儉其親之說周禮漢制未必余也經王莽亂赤眉髮前漢諸陵其玉匣斂者率如生呂后至遭污辱獨覇陵完光武美文帝之儉東都首以薄葬送終令陵但逺流水與丘隴同明帝亦然然古今注載光武陵制山方三百二十步髙六十餘丈垣四出丹墨門寢殿鐘虡皆在周垣內隄封十二頃五十七畆八十五步明章以下陵制不甚相逺遭董卓亂呂布盡發諸陵取珍寶觧金縷探含璣魏文帝懲之故終制曰世未有不亡之國亦無不掘之墓防亂以來漢氏諸陵無不發掘至燒取玉匣金縷屍骸殆盡是古焚烙之刑也豈不痛哉呂不韋生戰國末言荊齊燕宋中山韓趙魏自此以下亡國不可勝數其大墓無不掘者故呂氏春秋曰知生者不以物害生知死者不以財害死凡生必有死孝子重其親故有送終之義葬者藏也以生人之心爲之慮則死莫若無動莫如無利又曰死者彌久則生者彌疏彌疏則守者彌怠而藏器如故理勢必掘今有銘墓曰此中有金寶不可掘也而爲之闕庭以自表何以異彼哉又曰欲利而反害之欲安而反危之孔子止季孫以璠璵斂爲無窮慮也司馬遷史記貨殖傳田叔以掘冡致富大槪防亂之後民無生業國典復隳而名丘大墓雄麗自競豈達幽冥哉唐世十八陵五代周髙祖西徵見無不發者【按溫韜發唐陵】因遺令世宗曰我死當以紙衣葬宋興藝祖詔諸道檢校前代帝陵各制禮衣一副常衣一襲具棺槨【缺】於是西京鳳翔雍耀等州奏周文武成康秦始皇漢髙祖文景武元成哀七帝後漢宣帝西魏文帝後周太祖文帝唐髙祖太宗肅代徳順文武宣懿僖昭十二宗凡二十八陵並曽經開發【容齋五筆辧諸陵地理異正史又漢文陵防所書後亦發】宋藝祖至哲宗七陵葬西洛靖康之變亦皆不免紹興中宗臣士防同張燾往省燾歸奏髙宗曰願陛下萬世無忘此賊時惟昭陵無恙哲宗猶暴骨初樞宻樓炤同往炤歸述昭陵之制曰陵因平岡種柏成道周以棖橘闕閣樓觀環之神闗內列石人羊虎駞馬等像神臺三層髙二丈俱植柏下廣十五爲水道有五大門門外石人對立其號下宮者乃酌獻之地余陵皆然昔人謂葬金玉而墳是爲盜標識其處帝陵不加標識猶將慮盜況闕觀環之乎下是官庶刻銘勒志亦未免有類金玉之標識劉向曰丘隴彌髙宮廟彌麗發掘彌速要之葬也者藏也藏也者欲人之不得見也安事外飾以爲身累乎【漢武曰古帝王之葬不使人知其處孔子曰古也墓而不墳今丘也東西南北之人不可以弗識也於是封之崇四尺則墳乃是孔子始按墓是葬塋墳則封土爾雅曰墳髙也】

兩韓信非

司馬遷班固漢史韓信傳贊中皆稱兩韓信據其說韓王古韓國之後項羽殺其父成復立信爲韓王都晉陽與淮陰侯韓信不同劉知幾史通辟遷固之繆曰韓王名信都古韓國後姓姬則名信都者非姓韓亦不單名信二史不別姬韓兩姓且失韓王名信都字遂與淮陰侯韓信無辧余考班馬誤姬爲韓誠如劉說但謂韓王名信都劉知幾亦差按王充潛夫姓氏論云沛公起張良屬焉沛公使韓信略定韓地立橫陽君成爲韓王而拜良爲信都又曰信都者司徒也或爲勝徒漢功臣表云張良以廐將從起下邳以韓申都下韓楚漢春秋作信都信音申史記亦作韓申徒良直作韓司徒蓋信都申徒昔賢謂司徒之聲轉然則信都乃張良官名卽非韓王名知幾之說亦未免繆何班馬責乎

三策中原

周公瑾勝曹操於赤壁進計孫權乞由蜀結韓遂馬超於闗中【時超遂反操於闗中】還由襄陽取宛洛北方可圖也諸葛孔明說先主亦曰天下有變命一上將將荊州之眾向宛洛將軍身率益州之眾出秦川【闗中別號】二說皆欲由闗以搗魏之裏由襄以制魏之表使之腹背受敵則中原可舉公瑾謀之不及行孔明行之不及竟又公瑾之謀蜀非吳有孔明舉事荊非蜀有所以罔功宋南渡張徳逺出帥川陜實祖周葛遺策全有吳蜀又孫劉所無而竟如是可見興廢有天善乎誠齋之言曰天與時相遭則以百敗之漢髙取百勝之項羽天與時相違則以諸葛之雄傑熟視孱弱之曹丕

川陜江河上游

昔人謂川陜系南北重輕蓋其勢各占天下上游得之則可順流收下流之利黃河南注永興秦鳳實居其上故據陜則可順黃河之險下漢之險下瞰吳楚而取中原也易張徳逺圖復宋祚首身任川陜計蓋出此而以富平一跌棄之豈知公之所以勝者哉

子冠氏上

子者男子通稱孔子大聖孟子大賢例只稱子孔子復號夫子者邢昺孝經防云孔子嘗爲魯國大夫故弟子連官稱尊之以別餘人也後之尊師者因例曰夫子近時朱文公稱周程特曰子周子子程子復於姓上系子按公羊曰子沈子子公羊子子司馬子何休釋云加子姓上名其爲師也若非師而但有徳者不以子冠氏上朱子於周程蓋師尊之

三大處置

漢初病於諸侯彊大主父偃建分王諸侯子弟之說諸侯遂弱唐衰病於藩鎭跋扈趙普建收其精兵制其錢谷之計藩鎭遂消宋南渡息兵張韓劉嶽擁兵方面不釋秦檜各除樞宻使召之由是兵權去手偃之說賈誼發之普之說烏重發之檜之策範同言之但偃普忠謀檜則姦謀也

大橫

二禮灼之法卜人占坼漢文入立卜兆曰大橫庚庚余爲天王應劭注文正橫也而橫所以吉之義未詳按占人賈氏疏云灼灼其腹骨近足髙處占其坼兆直向背爲木直下向足爲水斜向背爲火斜向下爲金橫者爲土朱文公觧易因謂漢文兆得橫木得土也所以吉

十二州

黃帝畫野分州封域不經見漢書地理誌統言得百里之國萬區史紀黃帝土地東至海西至空桐南至江北逐燻鬻封域皆九州內舜肇十二州孔安國傳書謂析靑爲營析冀爲幽並鄭氏因疑析靑析冀之說謂王制言四海之內九州州方千里州建百里之國三十七十里之國六十五十里之國百有二十此時井地法行州有定域國有定制不可得而增減者也今曰析靑爲營析冀爲幽並則二州地削於七州古制紊矣況冀爲天子之都豈可削哉【先儒謂王制言國與五經背馳難盡慿但冀爲王畿乃制度所當先定者不應泛然在可增可削之列】或者九州外別建營並幽三州且流共工於幽州正以罪人屏之荒服外之窮處若析冀爲幽則近在王畿何取爲流竄哉今按書正文幽州之州從洲左傳敍四防投之四裔裔逺也逺則非近冀之幽矣況流四防在治水前時未析營並幽無幽州之名孔氏書疏著鄒衍說曰中國於天下八十一分居其一爾中國名赤縣內有九州禹所敍是也中國外如赤縣者亦有九漢書顏師古注亦謂九州外別有營並幽三州【余謂天下之久矣竟莫究三州所在故疑二說荒誕但地鏡書括地著地中脊曰昆侖其東南方曰神州賈氏禮疏曰昆侖在西北別統九州其神州東南一州至禹分爲九又曰神農上有大九州曰桂州神州之類今惟有神州分爲九後漢書注昆侖在肅州酒泉縣西南地之中也博物志昆侖赤水出其東南陬河水出其東北陬黑水出其西北陬刺水出其西南陬河水入東海三水入南海山海經曰昆侖有五水環其墟其東南流爲中國河朱文公曰地形猶饅頭昆侖山猶揚尖處其水四分合以山勢求之黃河始昆侖瀉入中國不應偏居一隅三隅亦有水焉據禹貢導山導河導江皆始於西則中國特昆侖一面九州外之州必有無限不特營並幽之名也】記言人皇兄弟九人掌九州共工氏覇九州帝嚳制九州則九州古地益爲十二則始舜禹平水復仍爲九故商以來但言九圍九有周禮職方氏亦只列九州【鄒衍言水中可居曰洲堯遭洪水地之髙可居者有九故州以洲名古州惟十有二秦分天下爲三十六郡名遂次於洲】十二州非古制明矣但析九爲十二不無紊井制之疑意黃帝肇封地之廣容有封制未盡者舜因其隙復創三州故三州與九州並列不盡九州析也鄭疑蓋拘孔若王制難慿亦謂以今九州幅員計之百里七十里五十里之國須數十倍建置可也豈三十六十百二十國之所能限哉王制蓋又拘地方千里之論若流共工於幽州蓋爲北裔水居之洲近冀之幽非也

識遺卷二﹤子部﹐雜家類﹐雜考之屬﹐識遺﹥

欽定四庫全書

識遺卷三

宋羅璧撰

古文不相襲

左非丘明

班史出劉歆

公羊谷梁

形容失當

古事難詰

洞庭古九江

禽釋擒

終命椽筆

封略自然之險

古稅不拘什一

不署字之福

大計不惜小費

忍字二義

獨樂園

古文不相襲

河南邵氏辟班固作史不敢輙易司馬遷之詞謂孔子作經讀易者如無春秋讀書者如無詩固所不知也唐李習之曰六經創意造言皆不相師故讀春秋也如未嘗有詩讀詩也如未嘗有易讀易也如未嘗有書讀屈原莊周也如未嘗有六經洪容齋云六經之後百家之言興老列莊至於劉向揚雄皆自成一家之文余觀後世讀書能得古意者惟昌黎曰易奇而法詩正而葩春秋謹嚴左氏浮誇上規姚姒渾渾無涯周誥商盤佶屈聱牙下逮莊騷太史所錄子云相如同工異曲李漢曰易繇爻象春秋書事詩詠歌書禮別其僞皆不以一槪視經窺見古人者熟也立言知此意者濂溪易通橫渠之正防西銘邵子經世書抉理剔微皆無一言相襲至羽翼六經又漢唐諸子所無也故陳壽緣遷固而不美於史範寗緣歆向而不美於糓梁文中子之書識𨿽正大而拘拘模仿論語皆後人之疵宋子亰曰文章必自名一家然後可以不朽若其體規畫員凖方作矩終爲人之臣僕黃山谷曰文章最忌隨人後楊東山曰丈夫自抱衝天志莫向如來行處行觀此則諸賢所以不朽者有道矣

左非丘明

左敍及韓魏滅智伯事時去孔子卒已十六年後儒以孔子有左丘眀恥之之語遂謂爲丘明作自漢以來如出一口唐啖助爲左氏學始言別有左氏若夫子言左丘明蓋史佚遲任之類便謂左氏爲丘眀非也宋伊洛諸儒研經最精伊川謂左無丘明字未可考朱公以敍及韓魏殺智伯事謂是个博記人做答黃義剛曰左丘是古有此姓左丘明自是一人作左氏又別一人必非丘明程公說春秋分記首辧傳非丘明謂公糓皆子夏門人書疑亦出孔氏門人之門人蓋書多戰國秦語也然未嘗剖析指證其迹鄕先達萬見春鎭嘗著論辧傳非丘明作云古者天子建徳因生賜姓豈止一丘眀姓左哉衞有胥靡逃之魏衛君請以左氏易之韓非內儲說著左氏衛之都邑若以邑爲姓則後之子孫皆可得姓不止丘明可姓也揚雄曰左氏品藻司馬遷曰左丘失眀厥有國語獨劉歆七略斷然曰左丘眀與聖人好惡同親受經於仲尼而作傳三人同出漢朝立言異同如此【余按稱傳爲立眀作始司馬遷劉歆引得解經書方大後人遂皆祖歆】自歆以左傳爲丘眀其後諸儒從而和之至杜預集其說注春秋遂錮不可解所謂乘虛襲僞而不知者也嘗以傳語考之左氏端爲戰國時人當戰國時齊有鄒衍著書推五徳之運以符應爲驗而昭九年傳雲陳水屬也水火配也而楚所相哀九年炎帝爲火師姜姓其後也凡此等語皆與鄒子同意周官保幸氏𨿽以星土辯九州土地然不言某國爲某星自三家分晉之後堪輿書出【亦出鄒衍】十二次之說行始有燕爲木趙爲火梁齊爲元枵衛爲豕韋吳越爲星紀等說而左氏昭十一年傳云今嵗在豕韋嵗及大梁襄二十八年傳云嵗在星紀而於元枵凡此等語皆與堪輿書合酎酒之名起周末而敍鄭人對晉曰寡人以朝見於嘗酎秦恵王十二年初臘傳敍宮之奇之言曰虞不臘矣秦孝公時商鞅始立賞級爵曰不更曰庶長而傳云秦敗績獲不更女父又云秦庶長鮑帥師及晉戰於櫟如此數者皆出春秋後而左氏之傳其爲戰國時人可知矣又子不語怪力亂神使丘眀果受經於仲尼而作傳必當逹聖人之防何公子彭生之爲豕太子申生之請帝伯有之厲實沈臺駘之爲祟鯀化黃熊石言扵晉內蛇外蛇新鬼故鬼鳥鳴亳社神降於莘等說累累書之是足信左氏非受經丘眀眀矣

班史出劉歆

葛洪西亰雜記後敍云洪家有劉子駿漢書一百卷無首尾題目但以甲乙丙丁紀卷數歆欲撰漢書編錄漢事未銓次而亡故書無定夲雜記而已後來班史始全取劉書小異同爾固所不取者洪抄出爲西京雜記觀此則固史之妙端有自焉

公羊糓梁

公羊糓梁二姓自髙赤作傳外考之前史及後世更不見再有此姓萬見春嘗謂公羊谷梁皆姜字切韻腳疑其爲姜姓假托也【按文公語錄已有此說】蓋戰國時去春秋未逺傳之所載多當時諸侯公卿大夫及其家世事迹有當諱晦者難直斥之而事之直者又不容曲爲之筆故髙赤傳其事因隠其姓後世史官於當代難言之事每闕之或晦其姓名疑其辭義髙赤緣時忌沒其姓容有此理左傳作者之名曽無眞的是傳者亦欲假托也【按二傳皆云出自子夏子夏授公羊髙漢景帝時胡母子都始以公羊著之竹書谷梁云秦孝公時人其書宣帝時始傳先儒因謂二書皆作自漢儒孔穎達曰公羊道聽途說之學杜預言膚引公谷適足自亂大觀羣典曰公谷詭辧之言非先儒說或者又漢儒假托也】

形容失當

漢武本窮兵黷武之君相如諭巴蜀檄首言蠻夷自擅不討之罪次言陛下存撫天下安輯中國發使靡有兵革之事等語𨿽皆爲武帝文過然不失爲尊者諱唐眀皇寵貴妃實姦子婦白樂天長恨歌乃曰楊家有女初長成養在深閨人未識天生防質難自棄一朝選在君王側其後誅貴妃實六軍廹之杜子羙北徵行乃曰不聞夏衰中自誅褒妲白祕其爲子婦杜歸之於內斷皆立論當然也唐取蜀擒劉辟韓退之誦聖徳曰婉婉弱子赤立傴僂牽頭曵足先斷腰膂次及其徒體骸撐拄末乃取辟駭汗如雨揮刀紛紜爭切膾脯模冩慘毒之狀惟恐不眞不知刑而如此非寛大之朝所宜有可謂之元和聖徳乎東坡錢氏表忠觀碑言河東劉氏百戰死守以抗王師積骸爲山釃血爲池竭天下之力僅乃克之𨿽影帯錢氏不煩兵而下甚好而於有宋以仁厚兵不血刅之意非矣此皆文人形容之過嘗記唐牛元翼除制一聯昔人謂語勝尙書殺人盈城汝當深戒孥戮爾眾朕不忍聞制元微之作信大哉言也

古事難詰

禮記記文武夢齡之事曰文王九十七而終武王九十三而終據其說武王少文王四嵗然文王崩武王未及終喪伐紂其曰十有一年武王伐者通文王九年大統未集計之也克商二年而武王崩出入才七年是文王七嵗生武王況伯邑考武王兄劉氏外紀且眀著文王十三年生伯邑考不知男子十三有生育理乎若以武王后文王七年崩較之生伯邑考才四嵗故夢齡紀年難據【按文王大統未集而終越二年爲誓十有一年帥師孟津伐十有三年大防孟津克商旣克商二年金縢著王疾弗豫則武王后文王崩整七年】及武王崩成王嗣鄭康成書注謂年十嵗通鑑謂王三嵗則武王生成王年登八十上史以成王爲武王嫡子故立則成王母邑姜也武王年八十計邑姜最少亦不下六十矣史又言唐叔爲成王同母弟邑姜之年又不知防何孔子生周靈王二十一年庚戌嵗二十三年壬子嵗父叔梁紇卒孔子時三嵗故不知父卒誠有之逮周景王十七年癸酉嵗母顏氏卒孔子時二十四嵗越眀年乃求合於防禮記檀弓言孔子少孤不知父墓母死殯於五父之衢問於郰曼父之母然後得合於防然叔梁紇卒孔子𨿽少其母尙在豈不能示以父墓所在乎史記著叔梁紇年七十娶徴在少婦因野合生孔子【先賢釋野合如野哉由也不備禮之謂】徴在恥之故長不告孔子緣此孔子不知父墓竊謂娶不備禮不告其子容有之父死不告防不然也且孔子萬世人倫之表年如此而父墓不問何以爲孔子檀弓又言孔子旣得合於防防墓崩然流涕曰古不修墓聖人舉事審重未必旋踵而崩又不修墓則當聽其崩壊乎凡此見漢儒言古不復驗之人情之道理只是臆說

洞庭古九江

漢志言尋陽九江曰烏江蚌江烏白江嘉靡江畎江廩江提江菌江源江孔安國書傳九江孔援以爲證不知尋陽今江州在禹貢爲州之域禹貢淮海惟州在孟豬之下但言三江旣入至荊及衡陽惟荊州江漢朝宗於海之後始言九江孔云土夢作乂其後嶓冡至於荊山內方至於大別岷山之陽至於衡山及岷山江之後曰過九江至於東陵【東陵卽巴陵江北夷陵號西陵故嶽東岷西】以經考之周禮職方云荊州藪澤曰云夢釋者謂云夢澤名方八九百里華容枝江江夏安陸皆其地【據禮云夢只一澤按書言云土夢又已析云夢爲二傳昭三年鄭朝楚楚子田於江南之夢防子之女生子文棄之夢中則夢一澤也防四年吳入郢楚子渉雎濟江寢於雲中則云一澤也按江北爲云卽今玉沙監利景陵等縣江南爲夢卽今公安石首建寧等縣跨江南北因摠謂之云夢】凡禹貢敍九江皆在今荊衡之域唐志以嶽州巴陵是九江山海經云洞庭山在九江中【博物志言君山卽洞庭山】張勃吳錄曰嶽之洞庭荊之九江也近世胡旦晁說之皆以九江爲洞庭建安蔡氏釋書援水經曰九江在長沙下雋西北又援楚地記曰巴陵瀟湘之淵在九江間按洞庭九水所聚沅水漸水元水辰水敍水酉水澧水資水湘水九江非尋陽眀甚鄭卬亦云禹貢九江在荊州卽今嶽州洞庭但析九江之目無漸酉二水而附錦靖二水然均爲九江也唐孔頴達謂尋陽九江之名起近代朱文公甞著九江辧以洞庭尋陽九江各不同也余以漢志考當在九江郡【今淮東江西諸郡】漢復置九江郡【今淮東滁和眞濠壽九郡】如此則尋陽九江自秦始而洞庭九江則古也

禽釋擒

易曰卽鹿無虞以從禽也伊川解無虞人而卽鹿是有貪禽之心王用三驅失前禽釋者云旁走者不射惟向前背走者射之不中而已故失前禽則鹿言禽驅走皆禽也禮記鸚鵡能言曰不離飛鳥猩猩能言曰不離禽獸如郊特牲郵表畷禽獸下文專以貓虎言之月令祭禽於四方及豺祭獸戮禽釋皆云禽者獸通名周禮大宗伯以禽作六防鴈雉雞鶩外虎皮羔與其二庖人禽獸春羔豚夏腒防秋犢麛冬鱻羽獸人獘田禽注於虞中注謂取禽左耳效功鄭因謂凡鳥獸未孕曰禽且援白虎通說曰禽者鳥獸摠名大司馬大獸公之小禽私之賈公彥防曰已孕曰獸輸之於公未孕曰禽田眾得之又孔頴達禮記防曰禽者擒也言力小可擒制也獸者守也言力多不易擒須圍守而獲也詳眾說則禽不拘羽故古人言荒於獵者曰禽荒曰從禽不別言獸以小大兼獵禽足該之也又左傳擒獲字例單禽而栁下惠名獲字禽則禽者擒也孔說亦然獨爾雅言二足而羽爲禽四足而毛爲獸然其言飛曰雄雌走曰牝牡不知詩雄狐綏綏則雌雄不特飛也書牝雞之晨則牝牡不拘走也故賈氏辟其說非通義余按經中惟二禮乘禽易系隼者禽也公羊鸚鵒來巢曰非中國之禽惟言羽餘多獸通名使禽果羽之雅言則書之鳥獸蹌蹌陽鳥攸居鳴鳥不聞易之鳥焚其巢飛鳥遺之音詩之黃鳥元鳥記之不離飛鳥故鳥不獝禮之羅鳥鳥共卵等語聖人皆當易鳥以禽何必若今之直敍耶

終命椽筆

洪範九五福富壽康寜好徳外考終命居其五此非生者之羙也後人祝頌槪曰五福全備不知考終命之當諱晉王珣夢人以大筆如椽與之覺而語人曰此當有大手筆事俄而晉武帝崩哀冊謚議皆屬珣艸而筆如椽事後人不辧爲不祥之筆

封略自然之險

蘇秦說戰國諸侯各言其四封之限蓋國有限界方可自固狄梁公曰天生四夷在先王封略之外故東距滄

海西阻流沙【沈括云流沙履之百步皆動如軒幕上或人缺

馬車駝無孑遺凡十餘里四面茫然殃以人畜骸骨爲志每風將作老駝知之則聚鳴而擁其鼻口否則危斃】北橫大漠【浮沙數千里逾者進寸退尺風一起沙捲如席壓人多不能出斃者十九】南隔五嶺【瘴霧能死人其外限以惡溪沸海惡溪逾者腳腐沸海鱷產其中】此天所以限中外也後世封略不謹干戈日爭【按周東遷而後吳越楚蜀盡蠻秦隴晉魏悉戎河南陸渾河西白狄淮有羣舒防諸隗洛陽有拒泉臯陸渾伊洛之戎衣冠俗無防也至邾魯防魯甸而用夷號徐在京東而有夷名當時各君其君各子其民漢魏以來朝廷以和親爲善防無戰守之良謀矣】先王荒服之制旣湮識者猶欲守在四鄰然泛言守亦難嘗以天下大勢考之莫不各有自然之險河北以居庸諸關爲險蓋居燕百里外關外名虎北口卽漢上谷郡其山西連太行東亙遼海狼居胥諸山爲襟帶關南北通防路繞兩崖間風起人行或爲所掀彭文子謂隘如綫側如傾其峻絕其降趨井下有澗巨石磊塊凡四十五里艱折萬狀山外寒气先山南兩月燕之東百里曰楡關塞曰虎北口下皆亂山層復至此循海方有狹徑實遼東諸州之障阻昔時守以土兵狄不能入自石晉割關南十六州劉仁恭割營平欒三州賂契丹由是北自武定逹遼海千里失險凡漢唐所以限疆域者皆失之【按漢北邊之中田定襄鴈門雲中各有要害故用兵多在邊方今靈夏州而出河北無防其後拓地逾塞關外皆漢有光武興民苦邊患盡徙居關以東唐藩鎭崛彊田承嗣有幽燕十六州叛唐無北顧憂者據諸闗故也】宋興諸關皆在契丹裏故太祖太宗嘗有志取燕燕人宋琪時言古北口野狐門松亭關三路皆有古人堡壘成迹於此置守南牧自絕後富弼使北亦言土人云若守居庸關古北口松亭關符家塞則敵不得南矣【按書禹貢山自梁岐荊山逾於河壺口雷首至太嶽底柱析城至王屋太行恆山至碣石入海則河北諸山發源雍西逾河而冀而幽而營至碣石入海蓋天然華夷之限秦築長城起臨洮盡遼東史亦言因地形制險塞】五代失險周世宗首於深冀間浚胡盧河爲限宋守塘灤而雄覇二州間塘水不接遂中置保定軍余塘水彌漫而保州以【闕】無之多植楡爲蔽宣靖間童貫輩爭燕云而不爭險故嶽飛曰金坡諸關不獲則燕云未可有後金人逾關黏罕嘆曰關險如此而我過之南朝可謂無人由此觀之居庸諸關實河北屏蔽也越河而南黃河潼闗乃中原之蔽宋失汴保江闗河治而不問雙夷錄載金有患南徙都汴保闗守河黃河自洛陽三門積津東至邳州桃園崔鎭東西長二千餘里設四行院每行院管五百里以精兵二十萬守之夜則更冬則敲冰潼闗邊西南大小闗口三十六約千餘里亦設四行省分【闕】

兵十萬守之布置周宻水泄不通如是垂十五年北兵渡河不可越闗不能乃謀【闕】闖山東假道宋由蜀出襄鄧金坐此不支由此觀之黃河潼關中原屏蔽也【按劉宋永嘉中與魏爭河南魏斂戎歸北宋因魏碼磝滑臺洛陽虎牢列守南岸至潼闗其後魏兵水缺來四鎭盡失守晉杜預嘗於孟潼建河橋五代兵爭者束搶結筏或候水而渡則缺不如江又迅急及岸甚】

【易水面或有髙出地面處所以多決防河古設長堤限水其守必以兵固缺】東南以大江爲固而防人守江多在江北吳人築濡須塢修東興堤城巢湖皆守淮蔽江淮東地多石磧險在水【缺】重岡復嶺險在山胡安國嘗言守江曰欲固上流必保漢沔【漢上流曰沔】欲固中流必以重兵鎭安陸欲固下流必守淮泗張魏公亦曰淮南之地正所以蔽大江無淮南則長江與虜共彼得淮南因糧就運以爲家計江南其得安乎蓋淮南魚塩桑麻之富他郡不可比所以守江者宜急保淮陽誠齋曰有淮而後江者吾之江無淮則江者非獨吾之江亦敵之江也【按淮水二千里見方水道通淮有四汴潁通蔡也其通南方入江淮老鵲河故道在淮爲南北喉襟荊防南土門戶首其地左顧闗陜前瞰宛洛右通吳防後缺巴蜀昔人謂得人則中原可定失人則社稷可憂是也但處缺中原有徑可入者錯出胡五峯謂其地利進取不利固守須以兵險近時固荊】長安東有函闗南有散闗西有隴關北有蕭關故號四塞之地漢祖東據函關必外嚴滎陽京索之守若西則玉門陽關古稱天限漢魏世氐羌徙居關輔實處其裏故漢言三輔利害者欲保西涼州【其地南隔氐羌西通西域北防匈奴右臂漢武取休屠王地建州今名姑臧燉煌等郡】唐苦吐畨元載欲城隴山口原州【按隴山南連秦嶺北抵黃河東西一百八十里其阪九曲上者七日乃越登隴東望秦外極目冺然隴外無蠶桑八月乃麥五月凍解漢隗囂據涼塞隴光武遣來歙取之宻謀山道而後濟帝復自帥諸將攻隴】宋經略西夏韓範議取橫山唐張仁願守朔方河外築三受降城由此觀之闗中四隅之守又各有要也蜀險李熊甞謂北據漢中杜褒斜南守巴郡拒峽口東

下漢水可窺中原南順江流可震荊所以計蜀悉矣近代宋保蜀以南制北階成岷鳳爲藩籬漢中爲門戶紹興中固蜀専倚鳳州和尙原其後金欲割之帥臣胡世將力爭不可四州內漢中𨿽有諸闗而支徑甚多故和尙原守蜀要也南方限以五嶺甌粵無西北之勁中國反以象犀珠貝所在道爲三國曹操守洛陽東拒吳倚淮漢西拒蜀倚秦嶺故魏明帝以爲地冇所必爭觀此則守國之險可無哉

古稅不拘什一

禹貢田賦別上中下九等周禮辧上地中地下地有年無年魏平糴法亦隨上熟中熟下熟孟子曰請野九一國中什一使自賦則邦中郊外各不等無槪取稅也又方裏而井井九百畝八家皆私百畝同養公田實九取一班固漢食貨志謂九百畝中除二十畝爲廬舍耕只八百八十畝符合什一之說而孟子無此文夏五十而貢七十而助周百畆而徹其實皆什一也百畆取一徹是已貢五十助七十若何什一乎趙岐謂耕五十畆者貢五畆耕七十畆者以七畆助公家說亦什一孔頴達謂古者人眾田少故一夫惟得五十畆殷一夫惟得七十畆皆不具周數然畫井而田古制也且歷夏殷至周周當生齒富倍二代豈有愈久愈耗乎賈公彥謂周禮地有一易再易不易之分貢乃一易地二百畆而稅百畆助則上地百畆菜三十畆而稅其半徹則上地全稅之夫地古今共是天下無緣可専有貢地殷兼有助地與菜而周全有徹也此皆求合什一之說不通因臆說也按春秋魯宣公初稅畆【收公田外取八家私田】杜預注什取二故曰二吾猶不足公羊曰大桀小桀過於什一也大貉小貉輕於什一也周禮載師凡任地園防二十而一近郊十一逺郊二十而三甸稍縣都皆無過十二惟漆林之徵二十而五則古稅各隨地之宜不拘什一也

不署字之福

宋興王全武平蜀殺降兵三千人曹彬爭之不可但不署字收其文案他日藝祖詰責彬以不署字得眀文潞公劉沆同官中書仁宗不豫有告禁卒謀反者潞公詰知無他令斬告者或啟公委劉相防分遂屬沆仁宗疾平沆白上曰陛下病時彥博斬告反者索捲視之公獨無著筆遂得釋二臣當危疑間皆以不署字脫禍若曹本不與謀而沆乃同事異心又從而訐之眞岌乎小人之用心余邑舊有帥司酒課例設監釀一員月有薄給宰每賙私人某宰來以防客客智過人受給不廢督視第酒計出入不犯一筆後客去帥司磨算酒課追逮合千人客獨以無迹免此亦不署字之福也

大計不惜小費

司馬溫公曰天地生財止有此數不在官則在民譬猶夏旱則冬澇𨿽曰救正荊公一時之偏實古今財計乘除一的論也然有國者操斂散之權後世又有摘山煮海曲盡阜生之道非止天地之生也猶曰乏財拙亦甚矣唐劉晏領漕運興造船執事錢皆過與曰當先使之私用無窘則官物堅完矣其後有司減半漕運遂廢謝君直論六國成敗曰秦兵百萬六國兵不下四百萬秦能滅六國者黃金爵級敢戰則得六國所有羙人珠玉也沛公兵十萬項羽兵四十萬沛公終能滅楚者輕侯王以賞戰士捐金帛以富功臣項氏印方刓而人心已在敵國矣髙祖令陳平間疏楚君臣予以黃金四百斤縱其出入蓋足陳平之私用然後可責其爲漢用大率喜事赴功之人未必髙潔不污之士賢如王述猶有足則自止之論矧平等皆楚降漢者乎晉羊祜深知王濬才大濬志奢侈難専任祜曰濬有大才將以濟其所欲必可用也後濬卒平吳故使智勇建功惟豁達大度者方可語此唐李綘曰錢用盡更來機事一失不可復追所以曉世主者至矣宋藝祖經制西北邊臣悉厚以官爵寛其防墨所部租賦一不計其如何故皆得其死力趙普嘗言桑維翰愛錢難用上言茍用其長當防其短又曰契丹精兵十萬我以二十四絹易一敵人首止費我二百萬絹規模宏逺如此宜其光啟一代也

忍字二義

小說著太公勸忍之言曰吞鉤之魚悔不忍饑羅网之鳥悔不忍飛人生悞計悔不忍爲故唾面將襟拭嗔來把笑迎則知辱之當忍矣被罵招功徳嗔來送福田則知忍之爲福矣數語𨿽不眞出太公而著忍字之益甚備又唐人詩曰忍事敵災星灰心緣忍事張公藝至以百餘忍字九世同居皆有得於懲忿窒欲之效然也然忍有二義畨昜饒氏解論語是可忍也章謂忍有甘忍之忍有容忍之忍甘忍之忍正夫子責季氏之意如州吁阻兵而安忍及經言殘忍忍人大扺甘忍爲之而不顧其說忍字有是非梅亭李氏言忍有二有抑情之忍有知道之忍抑情之忍如饑忍食砭忍楚堤漏川決閒之維艱知道之忍則克己而復於禮禮人而反其敬如曀而霽冰而澌容而消之所過皆化其說忍字有淺深人能由抑情之忍以造知道之忍又能戒其忍之之爲忍然後忍字之義方備不然季氏州吁之忍亦忍也

溫公獨樂園

古人遇不可有爲之時多有所托以自晦文王囚羑里忘憂於易孔子轍環不遇寄志春秋範蠡知勾踐不可共樂遊五湖而去張良知髙祖難與保終托赤松子而行蕭何慮髙祖之疑買田宅自污陳平當祿產擅權飲酒戱婦人司馬懿見曺爽等用事假病爲飲啜不収之態劉伶阮籍羊曼謝緄一皆用醉酒逺禍前儒謂張良智計過人豈不知神僊爲荒誕哉蕭何系獄韓彭葅醢良之眀哲保身不待著而爲先蹈髙隠出漢初人物然則陳平輩以酒避事飲非眞飲醉非眞醉也司馬溫公熈丰間言不用退居西洛創獨樂園以澆花種竹爲事自比晉唐間人公豈獨樂者哉伯父怡【缺】嘗曰古人之晦不一如豫讓漆身吞炭使人不識是晦其形範蠡去號陶朱公元結隠稱猗玕子是晦其名公羊谷梁今古無更姓獨髙赤托焉是晦其姓魯三桓陵公室樂官師摯以下適齊適楚適秦入河入漢入海捨魯而去是晦其居余因謂蕭何買田宅陳平劉阮輩假酒自困是晦其行張子房是晦其智司馬懿是晦其姦若溫公自比晉唐間人似欲晦其爲宋忠賢也

識遺卷三

欽定四庫全書

識遺卷四

宋羅璧撰

識其大者

今存經注

孔子生年

瞽叟武后

言不相副

矯古說之過

與齒去角

寺觀藏

聖賢綱常之變

送終不諱

封建限百里

興創規模

分數明

古將不專兵

自古有死

識其大者

六經後子書皆昔人垂世之言惟孟子爲經者談王道貴仁義也韓栁並稱昌黎獨得祀孔庭者辟佛老扶正道也離騷怨而實忠所以騷名經杜詩一飯不忘君所以詩稱史蘇老泉著衡書權論楊山曰書名已不正豈有山林逸民乃汲汲於用兵王荊公編百家詩置李太白於後曰十首九說婦人與酒子美退之各有示兒詩子美曰曾顏遊夏則導之聖賢退之曰玉帯金魚則誘之利祿宋文章多粹伊洛發明孔孟推究性理便覺歐蘇气焰不長也詩國風後代騷人極力模仿不到鄭衞之詩滛奔語也被之弦歌聖人必逺觀此則所謂大者可識矣𨿽然此以文論也魯昭公如晉自郊勞至贈賄無失禮者女叔齊以爲非所以守其國家行其政令無失其民者也今政在大夫公室四分民食於他魯侯焉知禮翟璜與魏成論功李克曰璜所進五人君皆臣之魏成東得卜子夏田子方段幹木君皆師之吳起與田文論功將三軍賔秦趙實府庫不如起至主少國疑大臣未附百姓不親則起咋舌不敢談陳平爲宰相不問錢谷訟獄丙吉爲宰相不問橫道死人但以鎭國家理陰陽親諸侯附百姓爲事汲黯爲九卿拾遺補過範文正公所至爲政惇禮教厚風俗皆識其大者也故昔人論治必首三代論人必希聖賢論文必本六經非過於矯亢也

今存經注

古之學者專門名家箋注經文者不一其徒各守其師之說所以某氏易某氏書某氏詩授異自唐太宗詔諸儒撰定五經疏義於易取王弼於書取孔安國於詩取鄭康成於春秋取杜預由是他說盡廢今板行經注四家之說獨存始太宗也

孔子生年

左傳記孔子卒而不記其生公羊記孔子生魯襄二十一年十一月庚子谷梁以爲生十二月二十二庚子與公羊差一月五行書謂孔子生庚戌年二月二十三庚子日甲申時考庚戍乃魯襄公三十二年周靈王二十一年與公谷年月俱差如公谷則孔子乃生己酉非庚戌也故劉氏外紀謂孔子年七十四終與他書生庚戌終壬戌不同三人之說異從公谷也信五行書固不若信公谷然公羊言十一月庚子而杜預長歷魯襄二十一年庚戌嵗十一月無庚子【左傳書孔子壬戌嵗夏四月己丑辛杜注嵗四月無己丑有乙丑】故孔氏家譜祖庭廣記俱云魯防二十二年十月二十七日庚子孔子生與公谷五行書俱差不知又有所夲乎或謂周建子魯防十月實寅正八月以攺朔不攺月之說推之又不然

瞽叟武后

古今事闗綱常處最要知體桃應問孟子舜爲天子瞽叟殺人則如之何蓋卽其難處者覘之孟子曰執之而已前軰卑孟子此答以爲天子父尊之至也豈有身爲天子不能屈治伸父之理史記著石奢相楚奢父殺人奢曰以父立政非孝也遂自刎死五代周世宗父柴守禮殺人世宗不問朱文公綱目特書之以能權所重也歐陽公謂世宗寧受屈法之過以申父子之道且刑一人未必能止殺殘其父則滅天性是固有當權輕重者非可以殺人論也張南軒涖官日有以嫌疑訐父者南軒以事闗綱常置狀不省近時某官宦江西有子訐父私牛者官論父罪合杖徐詢子曰汝居家孝否子曰孝又問子孝曽爲父母代勞否子對曰嘗代勞遂移父杖杖之處置眞得體陳【缺】曰直躬之直直也君子以爲可以無直不可以無父仲子之亷亷也君子以爲可以無亷不可以無母其論美矣又嘗以武后簒唐昔賢所以處之之說焉武后易唐爲周得罪唐室中宗武后子又當有唐祚尊其子而除其母實於名義未安然五王召禍正爲賊後未除胡致堂謂武后易唐爲周不得爲髙祖太宗之婦大臣當告之宗廟廢之中宗不得以母庇也議論甚正處置亦有理且謂桀紂失道湯武不得以臣芘君管蔡間王室周公不得以弟芘兄文公綱目俱不之錄余於衛輙拒蒯瞶事識公去取之意公謂蒯瞶得罪先君而出奔輙只當見父子之爲親不可一日立乎其位如衛大夫以蒯瞶爲先君罪人請命天子討之可矣然輙聽大夫所爲又以假手他人以脇父於輙處心終未安故只逃去爲得防綱目不錄想此意也然此可以全中宗母子之天難以洗唐室簒移之禍故南軒謂當並易中宗蓋天下者髙祖太宗之天下非可私中宗母子又甞防胡文定傳春秋文姜與弒魯桓其子莊公嗣位文定曰狥私情則害天理之大義舉王法則傷母子之至恩此國論之難斷者也然文姜逐於魯孔子書之曰夫人孫於齊傳謂去其姜因絕不爲親也文姜逐齊卽歸哀姜逐齊不反孔子例書曰孫不緣莊公示輕重深絕之也然則恩輕而義重矣梁人有繼母殺其父者子殺之有司欲當論逆孔季彥援文姜絕不爲親之說但以非司冦擅殺論武后遷中宗於房陵豈有母子之恩乎漢光武中興以呂后殺劉氏三王背髙帝約束王諸呂幾危社稷謂不宜配享髙廟卽位後遷呂后別祭園寢追尊薄太后爲髙皇后廟配祀然則致堂告廟棄廢之論亦有夲

言不相副

李長吉詩云黒云壓城城欲摧甲光向日金鱗開王荊公曰是兒言不相副也方黑雲壓城如此安得向日之甲光昌黎送孟東野序首句物不得其平則鳴乃一萹大意然其敍言咎禹假言以鳴防假韶鳴伊尹鳴商周公鳴周此豈所謂不得其平者乎東坡序六一文集前靣言歐陽子之學推韓愈孟子以達於孔周著仁義禮樂之實以合於大道又云自歐陽子出天下爭自濯磨以通經學古爲髙以救時行道爲賢以犯顏敢諫爲忠議論闗渉什麼大到末後卻只說詩賦似李白記事似司馬相如故皆啟昔賢之譏然則措辭立論其可茍乎

矯古說之過

世人談王者鄙覇崇義者薄利餙治者厭兵乘正者賤術循實者陋名尙行者輕文此正說也余以古說參之亦有後世矯之之過覇於古爲伯公羊著周召二公分陜東西而治號二伯釋者謂九州除王畿千里外二伯各治四州半故傳曰五侯九伯女實徵之【各四州半而言九伯舉全數也】詩淸廟之序周公朝諸侯率以祀文王則周以二伯領諸侯實覇之始特未有覇之號左傳五伯之覇也杜注覇把持也把持【缺】天子之政【孔穎達曰五覇字或作五伯顏師古伯讀爲覇司馬溫公曰二伯職廢乃轉爲覇】故周禮九命作伯禮記五官之長曰伯三國吳求封爲九州伯晉桓侈其父溫曰父爲九州伯皆長諸侯之號司馬溫公曰方伯連帥能率其屬尊天子謂之覇又曰王覇非若白黑甘苦之相反荀子論覇政曰辟田野實倉廩便備用閱材技存亡繼絕衛弱禁又曰不欺其民不欺其與又曰重法愛民皆非不善之目也𨿽以粹駁辧王覇然李旴江曰西伯覇而粹桓文覇而駁三代王而粹唐漢王而駁則王亦有駁覇亦有粹也蓋王道所以安天下覇道所以尊京師本無粹駁之分也祭義曰至弟近乎覇使臣子扶持王室能如弟之順兄何不可之有自孟子羞稱五覇說者遂視覇爲彊梁之義不知仲尼不道孟子羞稱者以桓文假公濟私非眞有扶持周室之心羞其人之不誠也豈謂覇爲不足尙哉又孟子多有激而論戰國諸侯慕尙桓文又迷於功利慕桓文而不至故曰今之諸侯五覇之罪人也孟子方以王道進諸侯因例卑桓文今承其言果謂覇爲非不可也【南軒但以公私辧王伯曰王者無所爲伯者有所爲】利之一字大易經四聖之書利貞利有攸往等語每卦必言何甞不擇利而行者財利𨿽曰害義孔子贊易何以守位曰仁便次以何以聚人曰財十三卦之制作首以畋漁之離耒耜之益交易之噬嗑且舟車致逺以通之擊柝弧矢以衛之所以爲財計者甚宻然後宮室棺槨養生送死可無憾也孟子王道之始因墻下之桑雞豚狗彘之畜數語人主享有天下之膳服祭祀賔客朝覲聘饗水旱兵凶尢非可以空談理也故禹平水土必先貢賦周禮衡虞亦且設官世儒不察何必曰利一語激於齊梁懵不知義遂謂財利孔孟不尙則士當知諱不幸國用告急則倉猝捶斂之不卹是皆識偏論固之所致也不知君子惟當見得思義謂當諱不尙非也兵者所以威不軌偹不虞羲皇唐虞可謂淳矣而神農伐補遂黃帝伐涿鹿徵蚩尢堯伐驩兜舜伐三苖皆不得已而有者也矧叔末血气之私愈熾利欲之爭不息飾仁義者動以去兵爲美談不知天下𨿽安忘戰必危秦銷鋒鏑卒肇鋒鏑晉去武備卒開武備宋防仁義梁武諱戰皆不滿識者一笑豈可以卒伍之法車乘之賦搜閱之時擊刺之教侵伐之書輕之國家常政干戚衛文徳爼豆寓軍旅𨿽聖人不廢或者顧謂孔子不學不知有激而云也故古人戢兵不曰去兵偃武不敢忘武今飾治者欲諱兵不事亦非也術之一字只道理之巧者爾天下之事有不可直遂須委曲斡旋成之亦是道理合如此不成朴直付之無可柰何便已齊王愛牛孟子進以仁術之巧是乘其善心之發誘之充拓不成謂其不足進此安其愛牛而止今之治眾有方曰政術敎人有方曰道術思慮之巧曰心術術非不善之目也特隨所施之邪正有美惡爾名由實正猶形影相隨故名教名檢名節皆厲世之具君子修之則善名生小人悖之則惡名著三代之王必先令聞蚤有譽於天下中庸取之故盧毓曰常士畏敬慕善然後有名宋範堯夫曰人若避好名之嫌則無爲善之路矣士處窮約若無美名人何從知孔子疾沒世而名不稱特在上之人因名索實爾今謂之鄙亦非也若夫文之爲文古不專以辭采言凡文之義只有條理不相紊亂之謂俗學之說興談文者指爲末技不思堯舜禹大聖書贊之曰文思文明文命孔子稱堯曰煥乎其有文章子貢稱夫子之文章子以四教曰文行忠信值匡人之圍曰天之將防斯文天之未防斯文此豈摛華掞藻之末哉先儒謂文乃古先聖王經世之道有以制度禮樂言者有以道徳言者有以辭藻言者辭藻則人世浮華之辭道徳則六經垂教萬世之辭制度禮樂則聖人制作維持斯世之法程也蓋上古洪荒朴野斯人禽獸之不如也聖人出而污尊杯飲易爲爼豆揖譲土堦茅茨易爲上棟下宇蕢桴土鼔易爲八音六律獸皮鳥裳易爲衮冕黻舃事有條制上不可陵卑不可僣凡其粲然可觀者皆文也故語曰文之以禮樂特上古生齒未富俗淳事簡羲皇可以遊乎無爲之天而文爲可略堯舜以來俗日熈事日繁儻不事爲之制尙仍朴野之舊則世浸以紊故夫子稱堯曰煥乎有文章稱周制作大備曰鬱鬱乎文哉皆美制度禮樂之文也子由古史曰文之爲言猶曰物各得其理爾昔者生民之初父子無義君臣無禮兄弟不相讓夫婦之倫理不立後聖審其淆亂從而屬父子辧君臣聨兄弟正夫婦削去鄙野之習遂文於前世此世道所以稱治也【考工記靑與赤謂之文赤與白謂之章亦曰繢畫之事後素功】周衰王政不綱幽厲以亂故詩人刺之曰動無禮文天下蕩蕩無紀綱文章文章盛衰系世治亂如此向使冠昏饗射之制存則乖爭之俗不作矣朝覲聘問之禮存則崛彊之國不聞矣宮室車旂之有等則僣擬之風不起矣號令賞罰之旣行則統禦之權不失矣文之秩然者常存則世之泰然者常在先王所以有貴於文也後世動以末技視丈豈識文之所爲文哉

與齒去角

顏師古漢書注董仲舒防語曰牛無上齒則有角其餘無角者則有上齒參之【缺】信然按韻書角字注人下用音頭骨上出也觸也竸也兩防下用音鹿四皓名中甪裏先生正同音宋崔偓佺甞辧正二字未釋其義余按詩行露誰謂雀無角陸氏注雀有味無角且援東漢注云角謂觜故晦庵詩傳作鹿音番昜董敬庵【云章】防峯【缺】謂同鹿鳥咮骨也鳥有咮者無齒獸有齒者無咮此天有所分予也蓋從曽氏說

寺觀藏

漢攺秦典客官爲大鴻臚掌諸侯歸義蠻夷古行人之官也因設鴻臚寺待四方賔客永平中佛入中國首名其居曰白馬寺【以白馬負經來故號】蓋並緣鴻臚待四方賔客之故此中國有寺之始詳其故寺非佛得專漢世官有九寺之目劉昭注曰寺官舍也風俗通寺司也又曰寺嗣也理事之吏嗣續之中則非獨爲佛也觀之義禮運仲尼與於蠟賔事畢出遊於觀之上蓋魯有兩觀門旁髙處也爾雅釋觀爲闕孫炎曰宮門防闕懸法象使民觀之闕居巍巍髙處因名象魏謂之闕者觀法象則可闕去疑事春秋晉楚邲之戰潘黨請収晉屍築爲京觀封土觀示後人也胡澹庵言觀有四一曰朶樓魯兩觀是也一曰藏書所漢東觀是也一曰遊觀處謝暉賦屬玉觀是也一曰髙可望黃帝內傳置曰始眞容於髙觀上是也今老氏居疑夲內傳詳此觀非老可專凡髙可縱觀皆觀也至於藏只貯藏之義狐兔穴居州呂藏老爲周守藏吏名柱下史藏乃庋書所漢東觀藏書號柱史藏室書所在也釋道法其制庋經遂爲二氏之私今復以事祈禳豈以經典所積福可集乎若鐸鈸胡致堂謂夲西夷樂夷俗吉凶並奏今華俗專以送凶不察夷亦以從吉也

聖賢綱常之變

娶妻必告父母而舜不得告【禮記言舜三妃注謂天有妃星四故自帝嚳皆四妃法天也舜三妃一娥皇一女英一癸比獨缺正妃爲未命於父母也但舜娶堯三女世本謂堯黃帝孫舜黃帝八代孫堯女與舜曽祖爲類孫祖匹配豈不亂倫余按堯舉舜曰明明揚側陋曰有鰥在下曰虞舜側防孟子曰舜發於畆之中莊子曰堯舉舜童上之地則舜起於寒防況別生分類舜典且云故世夲多繆史記從而論世之氏族盡始黃帝皆循習世本之誤也】有天下當傳子而堯舜捨朱均【孟子淮南子皆曰堯九子荘子曰堯不急子漢代祖堯曰堯長子考監明之後舜世紀舜子朝鮮記云子堯舜子眾如此何朱均一不還捨之初意賢二聖之公心初不計他子之君否也】君臣定分而湯武取桀紂兄弟同气而周公誅管叔夫婦人道之始而仲尼子思孟子皆出妻【孔氏三世出妻見禮記家語孟子出妻見荀子觧蔽篇】父子情之至親而孟子不責善言易子教之後世昏庸之君不足論賢明如漢文帝唐太宗宋太宗理宗不足於兄弟漢武帝宋文帝宋孝宗不足於父子漢光武宋仁宗不足於夫婦

送終不諱

世俗殮羽毛鱗介諱近之嫌人物混也按古不然禮記防禮最偹檀弓曰天子之棺四重水兕革棺被之其厚三寸鄭注以水牛兕牛革爲棺一重孔氏防云以次而差公棺去牛用兕侯伯以下水兕皆式二皮能濕故在裏近屍防大記大夫褁棺用牛骨鐕說者謂以繒貼棺裏以牛骨或象骨鐕釘之又曰君大夫士蓋棺漆外各施祍束說者謂束以牛皮孔子之殮佩象環蓋古者天子諸侯死含以珠末口以具周禮防事以互物蜃物以閏壙鄭注以蚌蛤屬爲灰置槨下禦濕左宋文公死用蜃灰禮熬用魚臘或以蚍蜉皆不嫌人物混也

封建限百里

封建古以褒有功崇有徳者犬牙相制朝覲而上下之分明聘問而與國之情通且人主無私土地之心周衰壊於兼並遂至君弱臣彊侵陵不已秦變以郡縣李斯軰因謂同姓屬疏攻擊如仇不如守令時其賢否而進退之其後漢裂七國晉封八王皆肇兵爭或者遂謂古法不可用於今不知漢晉之與地逾制也按黃帝畫埜分州古言得百里之國萬區【史言封建肇黃帝而神農伐補遂攻夙沙伏羲時有紀侯陽侯則封建肇黃帝前明矣】禮記王制子思孟子史記漢地理誌皆只言公侯方百里論語千乘之國釋者計以井賦方百里國左傳鄭子產對晉曰昔天子之地一圻列國一同自是以衰白公子張言齊桓晉文之始入四封之內不備一同勾踐之地東西南北才廣百里商周肇封皆在唐虞傳至湯文亦已久矣而湯七十里文王以百里未之或攺後漢丁恭曰古封建限百里取法於雷雷震驚百里故屯卦震下坎上曰利建侯百里下伯七十里子男五十里故唐虞稱萬國益稷州十有二師鄭注一師領百國州十有二師則每州千二百國除王畿外八州縂九千六百國餘四百國在畿內國各五十里謂之采地【采者采取賦稅自供不得有其土地人民及不得世封但書大傳言采地之異百里國以三十里爲采其七十里國以二十里五十里國以十五里其後子孫𨿽有陟黜而采地不與使子孫賢者世守之以祀其始受封之人豈畿內與畿外采地各制乎哉】蓋萬國並建侯多則勢分勢分則易制乃古防閒維持之深意【按神農封制欲彊本弱枝海山至有十國唐虞慮彊國廹近凡設國逺大近小也】獨二禮言侯制異諸書周禮曰公地方五百里侯地方四百里伯地方三百里子地方二百里男地方一百里禮記明堂位曰魯封七百里然孟子言周公封魯太公封齊皆儉於百里故魯七百里之說或者疑爲戰國諸侯分謗之書漢儒妄采之周禮之制釋者亦謂周公設此以待有功封建制行三年一行修封之法視諸侯功罪益削之如詩錫之山川土田附庸錫山川土田於周受命皆是益封又或謂周禮各國皆大其數者實包附庸在其中王制曰五國爲屬屬有長十國爲連連有帥二百二十國以爲州州有伯故附庸小國皆揔屬大國其大比一國之大夫也然則漢晉非封建也【文公謂古侯國初封只言百里後來漸大皆是並吞若百里國增至五百須並四國方做得一國宗廟社稷豈不勞動況小國例古功臣之後移小增大封制旣行地有分限又何緣有餘地別爲小國乎余按文王由方百里起其後克須宻遂國於岐渭之間克崇遂渉渭攺都丰三分有二何往非並文王且然春秋以來可知矣故二禮說難據信朱說爲是】古制旣亡後之所以綂天下者勢而已而勢之彊弱古今一惟其人茍上有明辟封建而治郡縣亦治上失其道封建者亡郡縣亦亡故言封建者息焉

興創規模

事無大小皆須先定規模規模立則意向堅意向堅則事功成若泛圖浪謀防無有成之理矧爭帝王之資者乎漢髙爭天下先據闗中爲根本任三傑司謀戰更無遷就唐興晉陽亦先掩取闗中徵戰乃出太宗規模都不出據形勝揀人材之外宜其光啟二代也劉徳未得孔明流離轉徙一無所就及孔明說以跨有荊益遂成鼎峙宋藝祖知五代之在君弱臣彊用趙普謀首削藩鎭施爲建置一洗姑息之習卒安天下晉宋偏安江左皆正統後父兄爲虜廟社爲墟有不共戴天之讎當事尅復無可疑者而晉祖淸談規模不知立宋狥和議規模不能立紹興中張燾進言曰今日事大體重莫如六飛愼動往者前臨大江繼又退守吳防朝夕所與斷國論者二三大臣而已一紀之間凡命十四相執政逓遷無慮二十人宜其和戰紛紛迄無成功故燾直指以爲規模不定又以人臣事業求之仲尼子產初相鄭魯皆召國人之謗及其終也易謗以頌韓信孔明終身事業皆決於初見髙祖先主時數語王猛見桓溫不渡防水𨿽署以官而不就亦其出處施爲皆有素定規模也

分數明

古今以多兵敗者紂億萬臣敗於武王三千趙括四十萬敗長平漢髙合兵五十六萬敗彭城三十萬困白登王恢三十萬伏馬邑無功王尋王邑百萬敗昆陽黃巾百萬敗壽昌曺操六十萬敗赤壁苻堅八十萬敗合肥隋九十萬敗遼東唐九節度六十萬敗鄴城其以多兵勝者獨秦王翦六十萬勝楚項籍四十萬勝秦此外多多益辦惟韓信伊川謂信是分數明【按信勝趙勝魏兵皆是分用】近代陳學士規著守城錄論靖康援太原之非蓋分數不明也規謂初朝廷遣兵援太原兵二十二萬皆敗績所以敗者兵二十二萬直前而行先鋒遇敵者能幾先鋒一不勝而卻後皆聞風而卻矣二十二萬敗正坐此不知攻城者分攻城兵偹戰兵運糧兵扼援兵今且以五萬爲率分爲五十將畱十將防主帥兼聽防應內分二路將扼敵援兵以二十將分地入敵境其虛隙以二十將前設伏於偏僻處伺敵兵出抄多則避少則擒之其賊自困大槪兵旣分遣則人力並用假令失利亦不至一齊敗衂此分數明之說也當時張魏公帥川陜合六路兵四十萬與敵戰冨平始於環慶一路兵潰諸軍皆潰然則分數不明於是一齊敗衂之患生矣魏叚超曰眾者在得眾人之死人眾而俱肯致死於是不徒眾矣

古將不專兵

上古寓兵於農無事則耕有警則戰侯國之兵各將以命卿大事則會諸侯【卿視國大小爲員多少】故兵不聚而將不專內難亦少春秋晉作三軍某將上軍某將中軍某將下軍於是將始專兵上之人稍失控禦末大不舉之患生

矣後世惟西漢初制近古兵皆取之郡國賦以丁而不以田毎郡設守一人主政尉一人主兵兵隨土冝取之巴蜀三河潁川諸處出材官【以才力取】隴西天水安定諸處出騎士【以騎射取】西北輕車東南樓船臨淄弩手荊楚劍客每嵗八月郡國會試又隨土宜課之平地習車騎山阻習材官水澤習樓船有事徴諸屯所不適用則守尉貶兵屬天子而將無專權故漢將少防扈至命將皆出臨時通典謂漢有四夷侵軼則從中命將如伏波樓船下瀨等將軍名號咸因事立稱事畢則省𨿽衛霍髙勲退奉朝請之不暇今考文帝三年遣灌嬰擊匃奴將丞相也武帝元光二年遣魏安國屯馬邑將禦史大夫也文帝遣張武屯渭北遣宗正劉禮軍防上將九卿也髙後遣隆慮侯擊長沙文帝遣河內太守周亞夫軍細桞將列侯郡守也將不專兵所以亟拜亟罷可誅可放無一人負固居權要上者此制之善也又漢多遷宿衛蓋其出入殿廬人主識其材武有素如夏侯嬰以奉車將李廣以騎郎將趙充國韓延壽以羽林郎將衛靑霍去病以侍中將所以漢將多良者審而後用也又設六郡良家以爲取將之方【山西境】置羽林期門以爲蓄將之地如京師南北二軍【宮城內爲南軍京城外爲北軍】髙祖初制亦畨調郡國士爲之而不逺戍至武帝始召募而更畨之法廢昭宣始逺戍而屯衞之制疏

自古有死

世俗惑佛老者期不死復生然孔子曰自古皆有死老子曰人生大期以百二十年爲節度釋氏經雲天地及日月時至皆歸盡況天裂星隕郡防谷遷沙漠遺滄海之蹤嵓穴著螺蚌之窟乾坤且有毀時人欲久不死理乎後世方士言黃帝老例不死余考易大傳言神農黃帝堯舜氏沒而黃帝橋山荘子述老死秦人弔之而鄠縣栁谷有老子墓故近時劉潛夫詩云無藥可延黃帝壽有人曽哭老來則黃帝鼎湖攀龍之事老子靑鹿上升之說何往非幻又釋迦云我今背痛將入湼槃經云佛於桑樹下右脇側臥而化老子化胡經云周匡王五年佛七十九嵗死於拘屍那城防林木下於回塵山他如彭祖七百偓佺千嵗例以嵗紀亦同歸於盡而已況其事不經見皆寓言稗說之錄乎禮外傳曰壽者百二十過此不死爲失期爲祅怪然則秦皇漢武殆未知失期之怪也唐牛僧孺曰人以得其死爲壽兵爲刀死刑爲獄死不耕織爲餒死寒死老無依病無托爲孤死捨是皆可言壽老子亦曰死而不亡者壽則必有可傳𨿽死猶生也

識遺卷四﹤子部﹐雜家類﹐雜考之屬﹐識遺﹥

欽定四庫全書

識遺卷五

宋羅璧撰

秦後六經

易象物

四經合一之始

禹事舜

縣邑

泮水辟廱

漢儒言禮

士異

息二訓

西北豪傑所產

處置兩得

隨時救時

地理

衡

魂魄

秦後六經

經焚於秦易以卜筮獨存孔子言詩三百十一篇詩亦全書【漢藝文志謂詩全者以其諷誦古人蓋歌詩以侑燕饗春秋皆然漢興章句有因流者】浮邱伯受詩於魯申公申公髙祖初人則詩漢興矣後蒼爲髙祖定章程而蒼修春秋左氏則書亦出漢初二書今次序連貫亦全書也尙書初出伏勝口授繼出孔氏壊壁頗多殘闕禮則傳自髙堂隆今之儀禮也逮河間獻王好古搆求先秦古書得古經五十六篇並科斗文字梁沈約因謂漢初典章簡略諸儒捃拾遺文片簡與禮事相闗者編次篇帙皆非聖人之言月令取呂不韋春秋中庸表記坊記緇衣取子思樂記取公孫尼子檀弓殘雜學記出毛生王制出漢文博士今祖二戴漢宣帝時人若周禮魏文侯樂人竇公首獻周官大司樂章他如汲冡云武帝時出自山嵓屋壁成帝時劉歆校書天祿閣始列上其書漢興六經來歷如此考秦焚書之嵗至髙祖之興僅十六年書𨿽萌芽而挾書之律未除武帝罷黜百家表章六經然後斯文始暢但遭秦火後儒於經各有餘論系辭著子曰字歐陽公謂非夫子親書必後世講師所增【乾卦亦兩著子曰】漢藝文志謂尙書有張覇之僞【唐李漢亦曰書禮別其僞】唐以來言左非邱明者數人朱文公析詩序各置謂序語多與詩背【按後漢衛宏言作毛詩序則但小序出毛萇】禮記則古今議其雜周禮劉歆列上之時包周孟子張林碩何休已不信爲周公書近代司馬溫公胡致堂胡五峯蘇頴濱晁說之洪容齋直謂作於劉歆蓋歆佐王莽書與莽苛碎之政相表裏且漢儒林敍諸經各有傳授周禮獨無之或以其詳宻謂聖人一事有一制意其果周公之遺不知孔子於禮多從周使周公禮書如此精詳當不切切於宋求夏商遺禮與夫逆爲繼周損益之辭又自衛反魯刪詩定書系易作春秋獨不能措一辭於周禮卽孟子生戰國周室猶存北宮錡問周室班爵祿之制孟子已有其詳不可得聞之答一聖一賢禮樂所宗周室無恙時已莫可考而謂秦焚後周公禮書粲然完備如此吾不信也兼其中言建國之制與書洛誥召誥異言封國之制與書武成及孟子異言設官之制與書周官六典異周之制作大抵出周公豈有言之與行自相矛盾乎又左傳論孟皆晚周書三經於易詩書多見之援引胡俱無一語援周禮耶【朱文公亦曰左氏記周官名甚詳曽不及府史胥徒周禮沒要事亦甚多而略不見之他書果出自周公當是艸定未行書】又二禮語意相類處不一其出漢儒無疑但文字自成一家可以配經而中用字亦奇歆子【缺】嘗従子云學奇字也

易象物

易變易也多象物明理書名易舊說象日月取陰陽變易爲義日月更晦疊明蓋變易之大者陸司農推之物理謂象之義出於象彖之義出於彖【按彖名茅犀訓羊靣小角知幾羣出交廣土人謂之豬神像身具十二少肉亦能知吉凶陰陽】易之義出於易東方朔曰非守宮卽蜥易是也秦晉西夏名守宮又名蜥刺易南楚名蛇醫東齊海岱名螈北燕名祝蜒蛇形四足色變不一字象形曰守宮者博物志云以朱飼之色變赤以志女人終身赤不滅偶則落故曰守宮名此蓋以陰陽搆合則易文非止象日月也若干龍亦象物之變

四經合一之始

周易以彖象文言分配卦爻之下始費直【孔穎達云始王弼】尙書以序各冠篇首始孔安國毛詩以序各冠章首始毛萇春秋與左合爲一始杜預

禹事舜

堯使鯀治水鯀堙洪水汩陳其五行復以命禹禹胼手胝足之不憚將以蓋父之愆也及鯀殛死禹爲鯀子以情義處之縦無說以全其父疑亦不恝於其親者𨿽鯀以罪殛禹無可辭但人子之心欲處之而安當以去之爲得或曰舜不以鯀故廢禹公也禹若爲鯀故棄舜私也聖人天地之爲量不可以私心窺也愚謂公私之辧可有父子之倫不可昧孔子曰食夫稲衣夫錦女安則爲之聖人處事但欲求之心而安桃應問瞽叟殺人則如之何孟子答以棄天下猶敝屣蓋謂舜當此時可以無天下不可以無父義有重於得也噫禹吾無間然矣父子大倫也聖人當有說以處

縣邑

縣邑二字古不通稱不同制周禮曰四井爲邑四甸爲縣鄭注縣方二十里縣自王城三百里外至四百里曰縣周書作雒篇曰千里百縣謂縣方十里禮記左傳注邑皆四井但傳言邑多不同如叔叚請制曰巖邑也凡以地著皆稱邑鄖人以隨絞州蓼伐楚鬭亷曰日虞四邑之至也與夫敝邑之類國例稱邑又曰凡邑有宗廟先君之主曰都無曰邑則初無四井限也若溫欒豹之邑範文子欲之曰溫吾縣也昭五年傳曰韓賦七邑皆成縣也史記言晉六卿欲弱公室遂以法盡滅其族而分其邑爲十縣各令其子爲大夫則縣邑在春秋已相混戰國秦封衛鞅商於十六邑按商於爲農縣名則鞅封邑特農縣六十四井地爾周亡赧王獻邑三十六於秦武公嘗謂楚令尹子昭曰西周之地絕長補短不過百里竊疑亦四井之邑班固漢史剖析尢明漢書髙帝曰沛丰邑中陽里人應劭注曰沛縣也丰其鄕也師古注沛者秦泗水屬縣丰者沛之聚邑又沛公入關使人與秦吏行縣鄕邑告諭之故知邑繋於縣六年令天下縣邑城師古注縣之與邑皆令築城十二年上撃黔布還過沛及去父老空縣皆之邑西獻縣邑在漢初實爲二意其時井邑之制猶有存者按商鞅變秦並諸小鄕都邑爲縣縣置一令而古制盡亡詩書言夏邑商邑丰邑易曰攺邑黃帝邑涿鹿舜所居成邑論語十室之邑千室之邑師古訓聚邑是已指人眾聚居處言之韻釋郡者羣聚也縣者懸也懸扵郡之謂縣縣繋扵郡秦制明矣【左傳哀二年趙簡子誓眾曰克敵者上大夫受縣下大夫受郡則古縣大於郡而郡名亦不始秦】又參上古先王惟以州統國尙書益稷州十有二師鄭注一師領百國州十有二師則每州千二百國班固述井地法曰五國爲屬十國爲連二十國爲卒二百一十國爲州禮記王制亦曰州建百里之國周禮以星土辧九州之地封域皆有分星鄭注凢州是大界其中封國各有限域是公侯伯子男之國散布九州之間而州大國小也故黃帝畫野分州言得百里之國萬區易稱先王建萬國書言協和萬國以見古但九州十二州而國則無限也周衰列國轉相吞滅國之大者遂連城數十戰國通天下爲七國扵是國之名大於州秦懲封建析國爲郡有三十六漢晉以來逓變而小之復有郡國之號州之名遂布天下所謂國者並所統州郡名之

泮水辟廱

泮水一詩八章五章爲伐淮夷發首二章述魯侯涖泮之儀僅第二章

內匪怒伊教一語似學校中事泮水果爲學校作則當鋪張黌宇之制頌說教養之美推明仁義道徳之原與人才興盛之效今皆不然而釋者例以學校明之其說實肇扵漢儒王制王制曰天子辟廱諸侯頖宮蓋謂環水爲天子之學則泮水爲諸侯之學又以詩言獻囚獻馘獻功遂於天子出徵之下繋以受成於學反釋奠於學以訊馘告等語其實漢儒夲釋泮水辟廱夲匪怒伊教一語後儒援以釋詩自唐陸徳明始不知漢儒泥於一語通牽諸章之防也孟子言古之學惟曰校庠序而詩夲旨及小序俱不以泮名學鄭禮記注曰頖者班也所以頒政教竊謂釋爲班政之所則小大從公飲酒落成事祖事帝獻囚獻功獻俘獻琛所舉甚宏不然何必事事自學出也又謂先賢指辟廱宗廟亦非蓋廟爲致敬鬼神之所而學焉饗焉射焉囚俘截耳瘡痍流血黷慢甚矣此皆非參之道理者也白虎通曰辟廱外圓內方明徳當圎行當方蔡邕明堂論曰辟廱外圎內方擬王者動作法天地水環四方譬徳廣四海也不知泮水象諸侯行不當方徳不當廣乎其釋辟廱𨿽明而扵泮水則礙皆禮記之說拘之也故致堂嘗疑泮爲廟一詩八章戎事居三非學明矣廟則飲酒誓師俘囚琛馘施教皆質之祖宗理或宜然但不能無鄭注黷慢之獘且謂辟廱亦非學辟君也雍和也詩靈言辟雍而其中述鳥獸昆虫各得其所鼖皷鐘鏞莫不均調皆非學校中事【余考虞書命夔典樂教冑子周禮大司樂掌成均之法以治建國之學政商學曰瞽宗古之學者春誦夏凡經著學事多與樂相關漢初未設學士與講論者令肄業太常故知古樂學爲一致堂似未詳】文王有聲言鎬京辟廱詩序曰武王卒文王之伐功詩中述文王築城作丰事亦扵學無預又上章曰皇王維辟辟爲君無疑釋者例以辟雍爲學皆誤扵漢儒王制也【按先儒釋辟雍爲環水謂璧體外圓內方水繞如璧然故辟以璧得義因振鷺於飛於役西廱指廱爲水津不知君名辟義又如何】鄕先達魯寶潭士能嘗言泮水非頌僖公詩其中多言伐淮夷稽之書伯禽嘗徵淮夷徐戎小序曰頌僖公亦誤矣又參閟宮詩其曰魯侯者指僖公曰魯公者指伯禽泮水曰魯侯只當爲頌伯禽詩

漢儒言禮

漢儒言禮多不近人情防哭一主扵哀而已禮記曰齊衰之哭若往而返大功之哭三曲不偯小功緦麻哀容可也釋者謂三曲一舉聲而三折也偯聲余從容也夫哭而爲折聲餘聲是意不在哀因哭爲態也如曰始死主人啼兄弟哭婦人哭啼皆區分無義賞罸當功罪而已防記曰夏道先賞而後罸殷人先罸而後賞周之賞罸用爵列夫賞罸不較功罪而辧先後其說已繆至但論爵列尢不通之甚又曰事君大言入則望大利小言入則望小利君命順則臣有順命君命逆則臣有逆命尢非所以爲教若夫養老詩述成王養老乞言之禮曰肆筵授幾酒醴惟醹又不然厚其祿賜如孟子欲有謀焉則就之足矣今記曰躬親侍膳袒而割牲執醤而饋執爵而酳著冕持幹而立此直委巷之談宜乎後世行之惟艱也

士異

禮記王制言秀士選士造士進士皆秀民之目周禮言上士中士下士天子元士則皆爵名鄭注上士三命受位中士再命受服下士一命受官大行人注曰命者五公侯伯子男爵者四孤卿大夫士小宗伯之職賜卿大夫士爵則儐詩曰藹藹王多吉士維君子使王制曰天子之元士視附庸故周禮士列府史上蓋府史只庶人在官者而士則受命也士受命則有祿代耕諸侯下士視上農夫食九人中士倍下士食十八人上士倍中士食三十六人中庸曰父爲大夫子爲士詩曰凡周之士不顯亦世士爵許嗣也檀弓言魯縣賁父死莊公誄之曰士之有誄自此始則士死可謚也故經言士皆軼庶人一等執技者不與士齒漢爵一級曰公士皆爵命之士非特秀民也白虎通曰士者事也以才堪任事說文曰數始於一終扵十推一知十爲士漢食貨志曰學以居位曰士詳三士漢志爵命之士說文秀民之士白虎通堪扵任事之士後世兵曰戰士技曰術士老曰道士盡皆堪於事之目也若虞書司冦曰士師周禮六士主獄則其士訓察

息二訓

消息之息讀者多以止訓息余考訓有二經中如記言不息則久左傳繼好息民孟子王者之迹息皆訓止周禮保息六養萬民孟子日夜之所息與夫孳息生息蕃息皆訓生漢史髙帝紀呂公曰臣有息女顏師古注息生也史記貨殖傳亡者取倍稱之息陶朱公老聽子孫修業而息之庶民農商賈嵗率萬息毋監氏出捐千金貸其息十一宣帝紀刑者不可息三代夏以十三月爲正息殷以十二月爲正息周以十一月爲正息孔頴達曰達陽生爲息江陵國志在地有息壌息石在子城南其地隆起如狀牛馬之經夕如【缺】

蓋土之息生不窮也息訓生與消字反正適等

西北豪傑所產

古今多北並南文王道化行扵汝墳江漢詩序曰化自北而南也邵康節以地气自北而南別天下治亂豈南非特不能北且不可北也昔人言出粟東南募士西北蓋謂西北風气豪傑所鐘然春秋吳楚抗衡上國項籍以江東子弟八千橫行天下李陵以荊楚士喋血單於庭赤壁周瑜勝曺操淝水謝勝苻堅桓溫入洛走姚襄劉裕防姚俘慕容超陳慶以取河南皆未聞資之西北但南人進取之志不立才國於南便以江淮爲限界荊楚爲門戶講守國之計而已如孫權赤壁晉室淝水劉裕廣固洛陽俱未嘗用破竹可乘之勢而權破操卽止晉退堅便還劉裕且棄已得之長安或謂中原易取難守不知祖逖終身有雍邱宗澤與汴爲終始嶽飛恢復不已金主役檜死之張徳逺沒身主戰名動殊方觀此則敵之勍者不専北也劉表坐據江漢無四方之志曺操得以窺之漢髙卽封南鄭前史謂南鄭險如天獄而髙帝曰吾意亦欲東爾焉能欝鬰久居此乎卒滅項羽蜀荊邯曰漢祖兵破身困者數矣然軍敗復合創愈復戰者以前死而成功逾扵卻就而滅亡也賈復亦曰天下未定而安守所保所保得無不可保乎故圗堯舜而不至者湯武是也圖湯武而不至者桓文是也前世豪傑如此惟周公瑾諸葛孔明張徳逺而公瑾天不假以年孔明用蜀或謂不當棄荊州【蜀險可以自固荊州則有可以窺中原収吳楚之便】張徳遠則壓扵主勢不振也抑余考李陵隴人祖逖範陽人項籍劉裕劉牢之俱彭城人周公瑾舒人張徳逺成都人嶽飛鄴人獨宗澤婺州人凡有志事功多產西北大槪兵無彼此將有勇怯同一趙兵趙奢將之則勝趙括將之則敗同一燕兵樂毅用之則破齊騎刼用之則爲齊所破所以料敵者料將不料兵不畏兵多而畏將武

處置兩得

處事有任理而行成敗聴之於天者有茍一時之安成敗徐爲之圖者有不擇利害不量彼此以成敗付之幸不幸者余謂付之幸不幸無所處置者也茍一時之安彊扵處置者也任理而聴其成敗膠扵處置者也若姦雄睥睨之秋反側危疑之際膠則失於知變彊則不免遺禍幸則存亡立判欲我不失體彼得無詞最難兩得嘗讀史數事今請裁以己見然後知古人不可及唐徳宗卽位銳意除藩鎭憚其威淄靑莭度李正己願獻錢三十萬蓋嘗朝廷也徳宗欲受恐見欺不受乂逆其來意時崔祐甫爲相請遣使就慰勞淄靑將士因以正己獻錢頒之使人戴上恩又諸道聞之知朝廷不重貨則正己大懼宋眞宗時西夏納欵因言國饑乞糧百萬蓋借卹災覘宋也時王旦爲相請具京師詔彼自遣人來取夏去汴懸隔自取得不補失矣西夏得詔稱朝廷有人後元昊復叛將納欵先令貴臣野利以書通朝廷朝廷復書議所以稱或請名以太尉龎莊敏爭之曰太尉國之三公待陪臣以此待元昊將如何今野利書來自稱天都此其國之官稱也依此稱之足矣【宋初與契丹講和或言稱北朝王叔公乞只稱契丹】紹興中韓世忠守淮以所部兵少乞摘張俊部趙宻一將爲助俊疑世忠吞巳拒命不分時趙鼎爲相撥禦前楊沂中一將助世忠而抽趙宻入衛俊遂無辭又時陳規守徳安盜李橫圍城不解久乃假乞糧覘規子之繼又指名索籍妓妓𨿽末節而大體辱矣規命斬妓首付之橫大沮此於古人行一不義殺一不辜得天下不爲之意𨿽不相似然執小義妨大權王通以爲皇之不極則捐一人活千萬人亦權變之機殺一賤妓而名流扵敵豈復可疑近時孟無庵珙帥荊房將某叛事頗彰著防卒白某者請帥府發其姦無庵集佐屬議或請發兵或請招安無庵聞發兵語一笑問若何招安又卒無善策明日無庵自批斷雲白某敢誣守將實犯階級斬首送本軍號令然房州激此必錢糧不敷幫給不時令於制司支錢米若干下本軍溥犒一次卒首至房叛將大安溥犒旣行士皆雷動越數月蜀有警調房將去援因移其兵權置法焉廟祀卒於房追錄以官賞其妻子不煩干戈坐消一城之變時應山李庭芝參其幕言無庵不惜一人之命以全千萬人之命眞是帥才余聞之應山客劉淸臣

隨時救時

宋紹聖間陳了翁有隨時救時之說當時童蔡用事偏主安石一切是熈豊鄙元祐而宗元祐者多正人了翁典選舉前名盡取是熈豊者而是元祐者率錄扵後由是正類得獲選亦不忤當國者之意了翁因曰隨時所以救時也因思魯人獵較而孔子亦獵較東漢諸君子疾宦官如仇而陳寔獨弔張讓王惇叛晉而溫嶠繆綜其府事諸武易唐爲周而狄仁傑肯爲之臣大抵了翁意也方新法之行康節門人欲投劾而去康節曰正賢者所當盡力之時明道知安石作不順人心事而肯爲其條例司此豈計從容後福哉故論當時黨禍皆眾君子激成大賢之見眞不同莊子曰彼且爲嬰兒亦與之爲嬰兒彼且爲無町畦亦與之爲無町畦逹之入扵無疵又曰就之不欲入和之不欲出二語尢有理【王臨川云召公之不悅不失爲周公之同孔子之諾仕不害爲陽貨之異亦此意】

地理

山川之气鐘扵人經中惟詩維嶽降神生甫及申二句云然近代朱文公扵事莫不裁之以正折之以理獨扵地不斥不泥采其說則謂道路所經耳目所接人有欲住不可往處及聚落有宅舎使山水環合略成气象然則欲掩蔵父祖豈可都不揀擇以爲久遠安寧之慮而率意爲之乎公蓋卽顯明幽也余竊謂山水淸濁鐘於人關於土地大气數不専一隙一穴之是非也如燕趙多奇士山西出將山東出相西北嚴凝人多勁悍東南溫厚人多文麗古今皆然特人稟賦有厚薄功效因有宏窄爾若必期力致恐無此理不然郭景純軰當至今昌榮也況人死形神相離自身之枯朽且不保又何緣能防及生人乎古人審吉凶便營建其稽之卜多爲居止爲卜獨孝經卜其宅兆而安厝之一語蓋居止乃生聚所在決湏環合則和气凝固譬猶飛鳥巢林在枝葉稠宻處𨿽風雨飄揺而不墜若寄命疏薄則覆卵闚巢不免矣所以古人不必泥地各有深意按禮記王制言墓地不請鄭注皆受扵公民不得私周禮地官曰族墳又曰四閭爲族使之相至公墓則冢人言先王之居中以昭穆爲左右凡諸侯居左右以前卿大夫居後【禮記太公封於營丘比及五世皆反於周注謂陪文武墓晉獻文子言全要領以從先大夫扵九原注九原晉卿大夫族處】則古有定位不得擇吉凶爲去就也唐呂才敍曰援禮天子諸侯大夫皆有月數是不擇年月也春秋九月丁巳定公雨不克戊午日下昃乃克是不擇日也鄭簡公司墓之室當路毀之則朝而塴不毀則日中而塴子產不毀是不擇時也古之者皆扵國都北兆域有常處是不擇地也隋文帝後曰吉凶由人不在扵地齊主父豈不卜乎俄而國亡我家墓田若云不吉朕不當爲天子若云不凶我弟不當戰沒司馬溫公曰昔者吾諸祖之也家貧不能具棺自太尉【公父池】來始有棺槨則不及擇兆可知矣楊誠齋曰京仲遠上世皆火化並無墳墓毎遇寒食望祭江幹而仲逺不害爲宰相又與李侍講書曰郭景純書出自東晉然已前之何限而未嘗無富貴洪容齋曰景純地能預知水之爲陸胡不能預知凶而攺吉免死扵王惇之非命乎胡【缺】庵與羅尙誌書曰九經十七史並不說富貴壽考由地呂才雲長平四十萬人死非生時俱犯三刑南陽多近親非地俱逄六合禮記曰我死擇不食之地而之不聞擇陰陽向背也觀此則親死不必期卜吉爲富貴利達之資者其惑可笑

衡

寸丈尺引爲度龠合升斗斛爲量古人以律制器皆自黍積而十之十而衍之度量咸同惟衡以二十四銖爲兩十二兩爲斤三十斤爲鈞四鈞爲石初不以十數拘按劉歆說曰一龠容千二百黍重十二銖兩十二銖爲二十四銖故兩之得名十二銖倍之也二十四气之象也十六兩爲斤四時乘四方之數【春夏秋冬子午卯酉寅申巳亥辰戌丑未】總三百八十四銖備六十四卦全畫也三十斤爲鈞一月之數總四百八十兩【六甲一周三百六十日半月一節總八節計一百二十日】六旬行八節之象也四鈞爲石四時之數總一百二十斤十二月之象也衡之制數亦精矣若銖兩斤鈞之義銖者惟細可殊異也兩者兩十二銖而名也斤者名也鈞者均也石者大也權主智智流動故不均衡主禮禮齊一故不易

魂魄

左傳鄭子產論伯有之厲曰人生始化曰魄陽曰魂用物精多則魂魄彊是以精爽至於神明先儒釋魄附形之靈魂附气之神魄靈謂如耳目視聴手足運動聲音啼呼一魄具一靈也魂神謂如精神知覺所以使之視聴運動啼呼者也故魄白也體質具而各明白也魂蕓也气呼吸往來蕓動也人生位髙權重者爲其稟气彊厚倘死非正命必有未盡之數不散之英蓋魄𨿽死而魂不散慿依爲厲容有此理故傳者扵韓原之戰秦獲晉惠推以爲申生之厲晉景疾在膏肓藥不可爲推以爲殺趙同趙括之厲後皆益以得請扵帝之語余以事理推之神怪謂必無不可靑天白日和平或爲疾疹苦楚怪何嘗無【抱朴子曰夏宜長而薺麥枯焉冬宜凋而竹松茂焉盛陽宜暑而夏或涼極陰宜寒而冬或溫皆物理之變怪不常者也】故雙峯饒氏釋子不語怪力亂神章謂此等事謂有則無從執著謂無則陰陽變化造作百端故聖人只不言此論近扵人情但如左傳必事酬報又似太神況伯有死扵帯叚實子晳之謀何伯有之厲不報晳而急殺叚申生之縊實驪姬之譛同括之死亦莊姬之譛何不報二姬而仇惠景春秋臣弒君者三十六而不聞報其臣比干子胥之徒皆以忠受戮而不聞報其君故左傳之失也誣【魯寶潭嘗謂宋之制作粹於漢唐曽無逆天害人之事而靖康太宗之後徳祐理宗之後俱爲北狩乃有漢唐所無蓋方太祖疾危屏人獨召太宗已而太祖以柱斧擊地好爲之燭影下遙見太宗若爲遜避之狀故舊疑太宗殺太祖理宗居潛濟王已位靑宮及寧宗大漸史彌逺復援立理宗濟王遂不得立死或者二宗殄祀猶罸晉獘韓之說太祖濟王亦有請帝以報之理余竊謂太祖果欲報仇不應遲之防世而濟王亦當首泄之彌逺親老親春翁舊嘗將太祖柱斧遙見之疑質之上髙陽蘭坡先生起莘坡謂江左宋齊擅殺同气者後皆不昌太宗果爾不應其後八葉天子且多令主治且防二百年但卽位後徳昭徳芳俱不得其死又受天下扵太祖更不還其子孫以天下則太宗之失也】

識遺卷五

欽定四庫全書

識遺卷六

宋羅璧撰

闕疑

讀書致用

先天太極一理

蠟臘異祭

井田

牛耕

卜決疑

佛入中國

豚犬斥子

迂闊

祭求陰陽

周公瑾

司馬懿

事非智力所及

史記世系

闕疑

宋儒釋經髙出前古者以不襲漢晉以來訓詁舊腳迹及溺於防緯巫怪之說考其同異正其訛繆析之以理然亦有過處寥寥千古焚於秦雜於漢所謂六經多未全之書是也而必證三代之是則幾於鑿獨朱文公嘗著闕疑之說蓋夫子作經贊易自伏羲而下序書自堯舜而下刪詩自湯文而下修春秋自桓文而下【南陔白華孝子之詩華黍崇丘由庚由儀嵗丰之詩有其義而亡其辭漢儒皆闕不錄】典有五而逸其三墳有三而不存其一皆就其可知者錄之左氏誌怪頗多春秋闗於人事則書論語弟子記善言於鬼神曰敬逺又曰未能事人焉能事鬼於死生曰未知生焉知死與夫罕言命凡茫昧不可知者不究論也子貢號明敏而曰夫子之言性與天道不可得而聞也皆不以臆說彊通爲學顏閔聖門髙弟可法於後世只是不遷怒不貳過簞瓢陋巷不攺其樂與不間於父母昆弟之言非是常人全所不能者故聖人訓戒有多聞闕疑不知爲不知論皆曉人以平實之學孟子七篇之書𨿽多援古而述堯舜之道曰孝弟而已正救齊梁不出仁義二字及論古制則但舉其槪滕問井地曰此其大略也北宮錡問周室班爵祿曰其詳不可得而聞論詩曰以意逆志論書曰吾於武城取二三防皆就其可據信者述之所以詔萬古爲法言史記漢儒采取於坑焚之後繆妄固多然疑而未定辭例曰蓋曰或如舜葬蒼梧蓋三妃未之從也周公蓋祔孔子蓋寢疾七日而沒【易系十三卦制作皆云蓋取諸某卦孝經論天子諸侯之孝皆曰蓋至士庻人之孝獨指之曰此釋者例謂蓋爲疑辭劉昡曰蓋猶梗槪也劉欣曰蓋者不終盡之辭皇甫侃曰蓋者略陳如此未能究竟也】魯人或謂之齊衰或曰大功誦可也之類皆疑辭緣周衰禮壊雜以諸侯僭制故耳目近事亦不敢指的爲論而況妙出人事之外者乎後之學者窮天地索鬼神辧風霆訾古始皆未達聖人闕疑之旨也莊子曰天地之外聖人存而不論鄒衍著書推天地未生及海外山川之事子云曰迂而不信司馬公辟後生爲學便髙談性命歐陽子曰君子之學不窮逺以爲能而闕所不知愼所之惑世也朱文公於易有疑亦謂上無闗於義理之本原下無資於人事之訓戒何必苦心極力以求之斯言足警談索怪者矣

讀書致用

胡致堂曰人主讀書與經生學士異經生學士則尙辯疑觧惑使傳授不差人主之書則在致用然天生人才以維斯世讀書致用不特人主當然聖賢述經之精義無非鳴道之大略子云曰學行之上也又曰君子事之爲尙古人之學無所不講聖門弟子必以四代禮樂論學詩必責其使於四方而專對稱許子路冉求各曰從政周禮六徳六行外曰六藝伊尹樂堯舜之道曰堯舜君民【先儒說伊尹樂堯舜之道曰欽明文思溫恭允塞道之體也明徳親民恊和萬邦平章百姓道之用也凡堯舜所以治唐虞者尹耕莘時盡講究來故出便能以天下自仕升於之舉則兵法具學王臨川謂古者庠序之教興禮樂政刑士素講其精故皆足爲天下國家用茍不可用天下國家者不教也如射禦亦男子事茍無疾病無有去射不學者也故學校以射祭祀以射賔客以射凡禮樂俱寓以射故居以爲大卿出則將大軍比閭族黨之師皆伍兩卒旅之師後世惟以爲無賴者之任而學士大夫輕訾之乃獘精神於課試文章及於仕始卒然責以天下之事故平日之教祗以壊事慈溪學記又謂古鄕射飲酒合樂尊賢勞農囚馘等事皆寓之學亦是平日習士以政裕他日之用不待以政學也】又甞推之咎防稷契生文字僅有之世𨿽無書可讀而堯舜稽古皆以名言善行爲萬世法程文武之政布在方防則其書非直言語也張子房圯上一編顚嬴蹶項諸葛孔明讀書但觀大防馬伏波少受詩不能守章句陶淵明讀書不求甚觧隋蘇威曰讀孝經足以立身治國而數君立節皆不同宋趙普二代相業各用論語之半蓋昔賢各知用書之要不在徒爲章句也故學貴知要不在貪多用貴適時不專泥古然後爲善讀書論語說安昌侯張禹持祿保位中庸稱天下胡公乃後世托經文姦莊子所以有詩書發塜之議也若近時理學諸賢於心性切切究論又未免有芻狗事爲之獘倘不經世與記誦詞章均爲無補故書益多效益寡

先天太極一理

先天圖總六十四卦爲一圓圖先儒以爲心法也玩圖當自心始圖中心白太極也其外左陽畫三十二右陰爲三十二兩儀也又其外十六陽十六陰相錯爲四四象也又其外八陰八陽相錯爲八八卦也又其外八分爲十六十六分爲三十二三十二分爲六十四而卦備圖成矣明道謂加一倍法者此也朱文公謂本是小變成大到那大處又變成小小變成大者中心白圏積成大圓圖是也大又變成小者圖成而六十四卦備一卦只管一事是也故曰只是个盈虧消息之理小則必大大則復小也康節玩圖每事怕太盛直防得此理透濂溪圖太極只是散布先天圖法明此理其上白圈先天中心太極也其次黒白相錯一圈白陽動黒陰靜兩儀也動中有靜靜中有動曰動靜互根成四象也又其次木金水火土各以圏布曰五气順布四時行焉者坎離震兌包乾坤艮巽而成八卦也其下二圏乾道成男坤道成女萬物化生者八卦分爲十六十六分爲三十二三十二分爲六十四各正性命之象也先天圖是防萬爲一太極圖是散一爲萬是或一理也周子察先天精故圖太極妙近時興國馮億可說二圖最眀其辭曰先天圖心學也太極圖性學也先天圖總萬爲一以爲天地造化萬物萬事皆主於心太極圖散一爲萬以爲天地造化萬物萬事皆攝於理惟其總萬爲一也故兩儀四象八卦六十四卦統體一太極其在人則心之謂也所謂天向一中分造化人於心上起經綸是也惟其散一於萬也故二气五行乾男坤女萬物化生物具一太極其在人則性之謂也所謂天下無外性之理而性無不在是也然而心外無性性外無心是或一道也是故理無與於象而觀象則可以明理所以有貴於圖也先天圖之爲象也如眾星之麗於天而共辰也如三十六輻之周於輪而湊轂也如萬矢之圍的也如羣材之聚於根萬而一也太極圖之爲象也如木之根而榦榦而枝枝而葉也如水之源而而流流而委也一而萬也人能觀先天圖之爲象而得此心之所以爲心則居中而運四旁處靜而制羣動兩儀四象八卦六十四卦之生在彼而乾坎坤離震艮兌巽之體在我所謂天地定位山澤通气雷風相薄水火不相射此心之爲也人能觀太極圖之爲象而得此性之所以爲性則無有不備無有不善無物不具無時不然陰陽五行萬物萬事𨿽紛紜乎無窮而健順五常人倫事物之理莫不爲之管攝所謂天地合徳日月合明四時合序鬼神合吉凶此性之爲也二圖該說心性理旣明備圖亦粲然馮名億可兄弟皆第進士開慶已未悉戕於兵云

蠟臘異祭

史記秦惠文王十年初臘鄭康成蔡邕因謂臘卽周蠟祭和峴亦曰蠟者臘之別名余考玉燭寶典云臘祭先祖蠟報百神則蠟與臘異蠟祭因饗農以終歲勤動而息之也臘者獵也獵取禽獸祭先祖重本始也二祭寓意不同所以臘於廟蠟於郊唐貞觀初丑蠟百神卯祭社稷辰臘宗廟開元定禮始蠟臘同日宋初蠟臘猶分其後依和峴議三祭同用戌日豈以先秦無臘凖古只甞蠟一祭乎

井田

周末開阡陌罪商鞅又謂秦並天下李斯盡壊六國井制然鞅特秦一國之佐爾而魯稅倉畝鄭丘賦滕使畢戰問井制孟子說齊梁制民之產則諸國井制俱紊難專罪鞅也其實盡壊又不起斯也近代儒先如伊川橫渠皆甞有志井田然葉水心謂其法繁宻非一世可行自黃帝至成周封建制定諸侯皆家傳世守畎澮溝洫民守而田之故歷唐虞三代如一日後世郡縣制行吏且數易井制能一朝定乎【孟子言夏五十而貢殷七十而助周百畝而徹皆什一也朱文公謂先王疆理天下畎澮溝洫具有成制若五十更爲七十七十更爲百畝則古制盡廢豈不勞擾故疑孟子言難拘又況地有肥瘠不等倘一拘於五十七十百畝闊狹定制豈不偏頗或古人別有權衡】又上古田在官今行井制須奪民田歸官然後貧富可均人情能保不騷然乎兼畎遂溝洫環田爲之地之不得耕者甚眾今世大陂長堰因髙爲原視便瀦蓄波及千頃較彼不爲徒勞乎上古生齒未繁計口授田猶或可給後世生齒日眾設遇歉嵗官發旣空私廩亦盡啼饑猶自不免在官之田能徧給乎按今中原陸田居多詳禹貢除荊外無非陸田冀曰厥土白壤兗曰厥土黑墳靑曰厥土白墳徐曰厥土赤埴墳豫曰厥土惟壤下土墳壚梁曰厥土靑黎雍曰厥土黃壤獨荊曰厥土惟泥釋壌者曰土無塊釋墳者曰起曰肥則七州土皆髙肥獨荊揚塗泥可爲水田又參經言黍稷多於禾稼兵食俸給例以粟計周禮職方氏別九州亦荊專言稻余州別諸種色則中原水田無防蓋異荊而禹貢一書千古地理之證也但溝遂澮洫費地旣多致水又勞不知古人何樂此也想明井畫外因旱備爾

牛耕

古以牛引重任載次則供祀六經載祀外無言牛服耕者周禮牛人掌飬公牛以待國之政令曰享牛求牛膳牛犒牛奠牛兵車之牛亦不及耕蓋古人尙耦耕耦者人力兩相佐助共發地通畎畝長沮桀溺耦而耕詩曰十千維耦千耦其耘禮曰以嵗時合耦於耡賈公彥禮防謂教民牛耕自漢趙過始按過爲搜粟都尉創代田之法始言用耦犂二牛三人但餘考孔門弟子冉伯牛司馬牛皆名耕以牛釋耕周末已然似不始漢也

卜決疑

近代工易者三家而各不同康節易主數伊川易主理晦庵易主卜筮易經羲文周孔四大聖之筆後世陰陽占驗之書有易似者哉三代而上事之神者一倚卜而亦不專狥焉舜傳位於禹首曰惟先蔽志昆命於元龜孔氏釋志定然後卜故必朕志先定詢謀僉同然後曰鬼神其依龜筮恊從洪範言龜從筮從必曰士從庶民從又曰謀及乃心謀及士是人已之意見合復假卜筮斷之乃古人審重之至也周公都洛決擇於瀍澗東西亦是宅中之志素定而瀍澗東西則審爾衛文徙楚丘升望降觀始曰卜云其吉皆非卜而後居也所以卜但曰決疑莊子史記述蓍之神皆數百言至備述見夢元王之事而莊記仲尼之言曰神龜能夢於元王而不能避余且之网知能七十二鑽無遺防而不能避刳腸之患如是則智有所困神有所不及也其神龜無防矣漢武嘗聚占家問某日可娶婦五行家曰可堪輿家曰不可建除家曰不吉叢辰家曰大凶歷家曰小凶天人家曰小吉大乙家曰大吉辯訟不決至以狀聞吁已見人謀之不詳而欲一倚占候鮮不惑此禇先生所以拳拳於日者也

佛入中國

後漢西域傳云明帝時佛始入中國按漢武故事昆邪王殺休屠王以其眾來降得其金人之神武帝置之甘泉宮祭不用牛羊惟燒香禮拜帝使依其國俗祀之又時作昆明池掘得黒灰東方朔曰可問西域道人則前漢時佛流中國矣況帝事四夷枸醤竹杖猶入玉府又方事神僊佛以超度爲術張騫等肯賤佛書乎劉向列僊傳序言僊者一百四十六人而七十四人見佛經向成哀時人其言如此則前漢有佛經矣向又曰余覧載籍往見有經洪慶善因言周時久流釋典按列子仲尼篇曰西方之人有聖者焉詳禦防鄭人在孔子後孟子先其時已說西方聖人則佛傳中國晚周也就後漢言之光武閉玉門謝西域佛豈有不通者何必待明帝迎而後有耶通鑑著其始於明帝蓋本西域傳豈以帝者尙佛自明帝始固特本西域傳表之耶

豚犬斥子

豚犬斥子詳語意疑賤之之稱按二字出越語範蠡欲速報吳使國民眾多令國人女子十七不嫁丈夫二十不娶皆罪父母生丈夫與酒三壺犬一生女子與酒一壺豚一蓋防之之事論語六尺之周禮國中七尺野外六尺皆不從徵亦謂幼者六尺年十六七尺年二十也

迂闊

田文以雞鳴狗盜之客脫一時之急蘇氏謂道徳禮義之士則能救之於未危無用於客也蓋六經道制治於未亂隆古君臣崇禮尙義思患預防所講明所設施動爲久長逺大之圖無急利近功之意凡逆節亂萌窒之平居不待著而爲之地故治安長保後世務求近效旁蹊防出行險僥幸幸而集事則曰吾不假彼之深謀逺計而功業以就不知一有疏虞橫潰四出而不可支此叔世所以亂日多而治日少也儒本六經言往往張皇於安平之日及事至而爲之圖必推迹禍原亂夲之所在察其端萌而圖之而舎經行權又所不屑故見儒之迂闊乃大逺之謀謨深長之思慮也余謂時君世主倉卒名知務者閒暇多迂闊儒者倉卒似迂闊而閒暇則知務也

祭求陰陽

祭與際同人與神接際也人死防气歸天屬陽體魄入地屬陰故祭所以求諸陰陽也古人灌用郁鬯按鬰鬯香艸以鬯醸酒加鬰和之酌則酒气氛氳上下求死者於陽也灌之地求死者於陰也祭者無所不用其情或死者之可格也殷人求諸陽用聲樂周人求諸陰用鬰灌樂爲陽禮爲陰也程泰之衍繁露謂秦漢以前五嶺未通祭用鬰鬯【王度記雲天子鬯諸侯蕙大夫芝蘭士蕭庶人艾】五嶺通旃檀之類行上國郁鬯遂廢然則今神事尙香火求諸陽也爾雅祭天燔柴祭地瘞埋與夫日食擊鼓雩舞女巫皆隨陰陽施之鄭釋禋曰煙亦以气上通也

周公瑾

周瑜事吳世第以赤壁戰奇之餘按三國與權頡頏者曹操劉備二人而皆入瑜計度中方劉備依權瑜請徙備置吳宮館女色以豢之分闗張各一方以事攻戰臨死又表權曰劉備寄寓有似飬虎而權不從曹操赤壁敗還瑜說權取蜀結韓逐馬超於闗中睨操後還據襄陽防操北方可圖也權亦不從二說皆中曹劉肻綮使權從之更假瑜以年功業當超赤壁數倍備之帝操之簒可復許乎瑜防赤壁年二十四死才二十六此𨿽夭死則亦足矣

司馬懿

諸葛孔眀司馬仲達相際一時孔明前後六出伐魏而仲達不敢西向發一矢孔眀用艸創僅存之蜀而仲達撫操丕積彊之魏人才不待較而知矣然甞聞石埭其令君曰仲達譎𨿽不如孔明正而仲達髙於料敵斜谷之役懿謂諸將曰亮若勇者當出兵眾依山而東如西上五丈原諸軍無事矣已而亮果登原遂以敗聞亮遣使至懿營懿不問軍事聞使言亮日食三四升罰二十以上皆親覧懿曰諸葛孔眀食少事煩其能久乎已而亮果卒相持旣久懿知亮銳於一戰但堅壘困亮𨿽遺巾幗而不辱且譎爲辛毗制已不露怯戰之機使亮堂堂之陣更無所施李左車之防不行於當日之陳余而行於異時之司馬懿謂懿不智可乎及亮以防歸懿按行亮之營壘曰天下奇才也亦有爲而發時有所忌者在行懿謂孔明如此奇才尙困於我彼不逮孔明者當如何蓋借此形彼也凡此皆仲達譎處史未究見故沒不書石埭讀書最慱奧僻無不搜根未叩所忌爲誰

事非智力所及

東坡敍兩漢之變曰髙帝平天下所憂者韓彭英盧而巳四王相繼僕滅及呂氏之禍則由後族呂氏旣滅而吳楚之憂防至亡國方韓彭呂氏之禍惟恐同姓之不蕃昌也至其爲變則又過於異姓文景之世以爲諸侯破弱則漢可百世無憂至武帝諸侯之難已衰匈奴之患方熾又以爲天下之憂止此矣及昭宣元成之世諸侯旣無足憂匃奴又已臣事於漢然卒至於中絕不救則所不慮之王氏也世祖旣立上懲韓彭之難中監七國之變下悼王氏之禍於是盡侯諸將不任以事裁減同姓之封黜削王公之權以爲前世之獘盡去矣及其衰也宦官之權盛黨錮之禍起士大夫相與防談以爲一日誅宦者觧黨錮則天下猶可以無事於是外召諸將誅宦官無遺類而董卓曹操因以亡漢所憂者凡六變而亂與亡輙出於其所不憂數語盡漢曲折余甞因是合古今世變論之秦革封建限匈奴焚詩書慮至悉矣而禍反出於掲竿之戍卒魏制母后不得臨朝禁禦諸王有同奴而姦臣竊鼎歷晉隋如出一轍唐懲安史之亂倚重藩鎭而藩鎭卒爲禍胎宋懲五代之獘削弱諸侯而前後兩團北狩由此觀之天下事殆非智力所及也

史記世系

子由古史譏司馬遷史記輕信而疏略今以所紀世系求之其言黃帝生昌意昌意生顓頊顓頊生窮蟬窮蟬生敬康敬康生勾望勾望生蟜牛蟜牛生瞽叟瞽叟生舜自黃帝至舜凡九世及敍禹系曰黃帝生昌意昌意生顓頊顓頊生鯀鯀生禹去黃帝止五世禹繼舜興何舜逺而禹近也敍黃帝至湯凡十七世湯至紂又二十九世通四十八世而敍黃帝至武王但十九世武王后湯六百年興去黃帝乃止二十世何紂逺而武近也後之論世系者多本史記殆未考遷之繆也

識遺卷六

欽定四庫全書

識遺卷七

宋羅璧撰

一體具體

左紀人名

豕虱

莊子

古銅代金

龍門

戰國說士

鄕舉裏選

老彭

治貴審時

將老

帥職

服食爲本

江河淮汴

張道陵

一體具體

子遊子張子夏皆有聖人之一體冉牛閔子顏淵則具體而微晦庵集注一體一肢也具體有其全也又曰體叚也皆就身體言之雙峯饒氏曰吾道所謂全體仁義禮智信也具體而微者五者皆幾焉特未到至處各具一體則仁有餘者或義不足禮而得者或信而虧蓋子云道徳仁義禮譬諸身之說視肢體之說尢明切

左紀人名

左紀人名旣名字並舉又或族裏爵邑諡號錯布一事之中如稱士會曰隨武子又曰隨季又曰士季稱郤伯曰嗣伯又曰郤獻子稱荀林父又曰桓子稱先谷又曰彘子稱公子呂又曰子封稱裂繻又曰子帛此類不一後來杜子美作詩爵裏名字亦備著如曰杜陵曰杜曲著地也曰臣甫曰子美者名字也曰拾遺曰省郎著爵也蓋取法於而以詩參之文王有聲詩稱文王曰王公又曰王后曰皇王亦備著一詩先儒釋云詞之不同以見美之不足反覆備詠詩之體也

豕虱

勢不足倚曰冰山乃唐張彖鄙楊國忠之言李湛鄙二張復曰海市蜃樓按蜃大蛤也韓詩外云蜃能吐气爲樓臺海中春夏間見文昌雜錄云登州每晴霽海之煙霧中有城闕樓閣人物車馬雞犬往來之狀蓋蜃吐气爲之旋復消滅登人謂之海市東坡詩謂所見皆幻影是也二諭本出戰國防曰城狐社防莊子復譬豕虱曰豕虱擇疏鬛自以爲廣宮大囿奎蹄曲隈乳間股腳自以爲安室利處不知屠者一旦皷臂布艸操煙火而已與豕俱焦也冰山諸諭所習用若豕虱則少援者

莊子

文章設諭則深婉而於諭最難至一事數諭尢難獨莊子百變不窮姑卽明白者著之如諭身用之厚曰子見犧牛乎衣以文繡食以芻菽及其牽而入於太廟𨿽欲爲孤犢其不可得乎又曰吾聞楚有神龜者死三千嵗矣王巾笥而藏之廟堂之上此龜者寜其死爲畱骨而貴乎寜其生而曵尾於塗中乎又曰祝宗人元端以臨牢防說彘曰吾將三月豢汝十日戒三日齋借白茅加汝肩尻乎雕爼之上汝爲之乎爲彘謀者曰不如食以糟糠錯之牢防之中三諭意同而事異諭不可語道之人曰有鳥止魯郊魯君說之爲具太牢以饗之奏九韶以樂之鳥乃始憂悲視不敢飲食又曰咸池九韶之樂張之洞庭之野鳥聞之而飛獸聞之而走魚聞之而下諭斵壊眞性曰伯樂治馬曰陶者治埴曰匠者治木諭陳言不可用於今曰古人糟粕曰已棄芻狗曰舟不可陸曰猨狙衣周公之服曰醜人學西施之顰曰迹履所出而迹非履諭精一之守曰痀僂承蜩曰津人操舟曰呂梁蹈水曰梓慶削鐻各數易說每易每奇若庖丁解牛事曰手之所觸肩之所倚足之所履膝之所踦林竹溪謂如畫出一屠牛人砉然向然奏刀騞然如聞其離析牛體之聲批大郤導大窽技經綮之未嘗彼節者有間而刀刄無厚每至於族視爲止行爲遲等語則牛身之骨節理絡屠者之難易伸縮皆著之筆端豈不爲千古文章之妙廣人郭【缺】謂莊子言大如鵬徙九萬里而六月息極天下之大如蝸牛之角能容蠻觸之戰極天下之小言久謂靈以五百嵗爲春秋大椿以八千嵗爲春秋言近則朝菌不知晦朔蟪蛄不知春秋言古則行塡塡視顚顚臥居居覺於於如標枝如野鹿無爲之象可掬言後世則蹩躠踶跂澶漫摘擗屈折縣跂喬詰卓鷙臠捲傖嚢作爲之態備盡言子貢之富則軒車不容巷言曽子之貧則正冠而纓絕捉衿而肘見納履而踵決各臻其妙自謂瓌瑋諔詭可觀信哉但陋仁義禮樂而偏道徳詆訾堯舜以來之聖人而崇老子舎棄人事一付自然所以得罪名教爲異端之學

古銅代金

舜典金作贖刑呂刑罰百鍰皆釋銅漢罰用金贖死爲銅四百一十六斤唐贖死爲銅一百二十斤按禹貢州貢金三品銅與其一故銅罰例曰金漢賜臣下誠用金者直書黃金考古金多無如漢髙祖予陳平四萬斤賜家令五百斤愼夫人賜袁盎五十斤宣帝賜韋賢黃覇各百斤賜疏廣受二十斤太子加賜五十斤賜髙祖功臣後百三十六人各十斤豈爲天下國家用故亦不爲天下國家惜乎若飾土木言金無如西都建章賦曰觚稜棲金爵三輔故事著金爵銅鳳長安門甘泉賦曰金鋪交映【缺】

也雄解嘲曰歷金門注亦曰門旁立銅馬因號金門古帝者富有天下猶以銅代飾土木後世琳宮梵宇例眞飾金何也

龍門

禹鑿龍門導河意穿其山之遏水者而已潏水李氏記其事則不然謂同州韓城縣北有安國嶺東臨大河上建禹廟乃禹鑿山通河水出處也河自古長城外南注中國至安國嶺下凡千餘里兩岸盡壁峭立大河盤束澩灂石硤間至此方出間道所至噴風霧如萬雷皷天而下莊子懸水三十仭流沫四十里蓋冩此禹像冕服豕首祭諱用豕用則大風防木發屋災被百里觀此則暴鰓防額亦見魚力之大莫支水力之猛而禹所以神也若上流乃古朔方處黨項之裏宋苦西夏嘗有陳熙河據西夏上流放巨舟順流下出防州腹攻靈夏者朝廷下其議熙河漕臣李復奏曰契勘黃河過防州入韋精山石硤險窄自上垂流直下髙數十尺舡豈可行至西安州之東大河又分爲六七道散流渭之南山逆流數十里方再合逆澑水淺灘磧不勝舟載朱文公謂禹貢言納貢賦之路曰浮於積石至於龍門西河防於渭汭則古來此處河道固通舟楫矣復言又若此何也余竊謂興靈以外之河古當狄境自書記雍州貢道之後狄之窺中國者何限曽未聞有道河入渭汭者則龍門上流行舟必艱復之說疑有據【按河出蔥嶺於闐合流東注菖蒲海去玉門陽關三百餘里潛行地下至積石出故禹導河自積石自積石千里而東千里而南至龍門凡三千餘里】

戰國說士

葉水心曰周之盛時京師有學比閭族黨鄕遂皆有學三賔興諸侯貢士進得士天子退得臣諸侯故其時有秀士進士俊士造士等目厲王無道周法浸壞宣王之復未幾又亂以幽王馴至平王東遷京師之學先隳諸侯貢士之典亦闕士絕望於王都下者爲商賈負販髙者俛首爲陪臣然尙用於諸侯也其後諸侯亦不取士士之無歸者降爲大夫家臣孔門弟子皆爲之獨顏閔以不仕見推至戰國諸侯互相吞滅日尋干戈及遭離亂爲家臣旣無主退又無以自業於是放蕩四出仗口舌以要時君𨿽孟子大儒亦千里見梁且語勾踐以逰重輕平原輩資士以重其國幾數千人士之變詐縱橫輩至以口舌重輕人國列國之主爲之擁篲先驅側行襒席時可知矣至秦此習未攺於是坑夷之禍起焉其實皆因於士之無歸也

鄕舉裏選

封建不復裏選難行緣古者王畿外其地皆以封諸侯王城二百里外又責之都鄙天子所治只六鄕六遂二百里之間諸侯封國鄕遂比閭族黨之內塾庠序之教行故行藝之考察可知耳目之采取亦易周禮選舉之說曰閭胥【立比爲閭中士爲之】凡春秋祭祀役政喪紀聚眾庶書其恭儉任卹者族師【上士爲之】月吉書其孝弟睦婣有學者黨正【下大夫爲之】正嵗書其徳行道藝州長【中大夫爲之】正月之吉考其徳行道藝而勸之糾其過惡而戒之鄕大夫【命鄕舉之】三年大比則考其徳行道藝而興賢者能者蓋人之賢否非久與居莫辧眞僞久與居者惟鄰里鄕黨故黨庠序乃審察人才之要【按古庠序皆鄕民行射飲讀教法之所事已則反於學塾漢學校不立士與講論者令業大常後世以來始有越鄕連家羣居聚食就學者】後世井邑旣亡學校又廢郡大者綿地千里如漢委郡國察孝亷郡守拜罷不常不能熟其人之賢否往往濫舉者多魏郡置中正九品一人考徳行亦只取信口耳其後任愛憎通貨賂取閥閱職名中正實爲姦府元魏惟簡年勞才否不辧然漢公府辟舉之法尙近古郡縣屬吏掾曹許各辟於其長經郡縣辟者五府史辟經五府辟者公卿始得推薦故士修於家聲問逹於鄕閭則辟書交致至縣令以上始赴尙書選調一人之身閱歷者眾漢吏多得人【周官人之法論之鄕裏告諸六事而後貢於王庭示不取信一人】隋唐來易以詞華設科行藝已閣置矣然猶察時望錄之至宋置棘糊名則徳行才否一切不辧士之得失權衡於命之有無特假詞華彰施之爾愚謂科舉流泛封建不復選舉難行若只狥時論取人則王莽未得漢柄折節爲恭儉虛譽隆洽晉殷浩未出天下皆謂深源不起如蒼生何王安石初年天下推其文行莫與爲比堪充選舉𨿽國皆曰賢也而竟如此又何哉要之毀譽難憑則湖學經義治事邊防水利置齋實取人之規虞廷納言試功一節實審才之實蓋人各有能有不能就其能之著而取之眞才出矣【按孔門四科論人賜逹求藝亦不專主文章徳行則偏狥豈不是獘】後世取人但言語一科不知世固有坐談則勝行之實事缺者禮樂訟獄財賦兵機素未經嘗則選以事多廢而嵗月淹久資格及付以斷國論謀王至當方面而人之堪不堪不問也所以政以人獘國以人亡

老彭

事惟近於人情者可信傳記述彭祖老儋各有詭異難憑之說年皆數百今撮識始終彭祖姓籛名鏗封彭城故號彭祖嘗以斟雉養性事堯仕夏爲大夫仕商爲守藏吏仕周爲柱下史彭祖傳云商世已傳三百嵗列仙傳云喪四十九妻亡五十四子壽七百又云八百而書獨稱之云彭祖得之上及有虞下及五伯其終蓋周時也但如仙傳所云彭祖皆壽其一身不能並延長其妻子其仙亦陋矣老儋臯陶後姓苑著臯陶爲理爲理官因以理命族古字理李通用故左傳行李行理無二夏商時已有李氏姓氏書有李新舊唐書乃皆謂老子生李下遭亂饑食木子得生因姓李葛洪神仙傳又謂老子無父母姓李皆無爲妄說也按老子生周宣王四十二年母名之曰祿字伯陽甫生能言生時皓首方瞳長眉幹九尺耳七寸而滲漏故復名耳字儋【與耼同又作】邑於苦之賴【亳州衛愼縣縣東有賴鄕卽老子生地有祠漢志以老萊子老儋爲二人按莊子書孔子問禮於老聃髙氏傳云孔子至楚見老萊子時已二百餘嵗斑衣戱母側所問皆禮事二老傳皆曰楚人又萊先賢以爲老聲之轉切疑只是一人】仕桓莊出爲柱下史仕簡靈世爲守藏吏平王世著道徳孔子沒後十九年西入秦歷流沙化胡成佛見秦獻公又後孔子百餘年其壽以爲二百七十又曰四百七十又曰不知所終然鄠縣栁谷水面有老子墓【余按老子著道徳經淸淨無爲外無半語及神仙莊子之書最尊老子亦不言其爲仙至晉葛洪著神仙傳始列老子於仙昔之推黃帝者曰壽三百大戴禮述宰我問孔子云黃帝人也何以能三百年孔子曰生而民利其徳百年死而人服其神百年久而人畏其教百年竊疑彭老之壽猶孔子論云特傳記神異之爾】

治貴審時

論秦政王莽曰秦焚詩書以立私議莽誦六藝以文姦言殊塗同歸俱用滅亡蓋謂書不適用讀書與不讀書一也魏鶴山嘗嘆孔孟著書未及行盡其轍環歷聘熟諳世故又洞識前古使其獲用弛張必當至秦火肆暴經皆出於漢儒掇拾先王制度雜以秦漢舛繆甚則胡制鄭王賈馬箋注多是以後王儀文臆說三代令典故經著義理綱常髙古不易而建置纎悉隨時之宜可也夏禮而杞不足徴殷禮而宋不足徴孔子時二王之後猶存而皆云然後乎孔子者文獻又可知矣韓魏公規荊公新法曰古今異制貴於便時周禮所載有不可施於今者非一【程子曰經焚禮書多出漢儒附會不可一一追復】後世於太宰六典之名執於周公制禮之說一用於王莽再用於後周三用於熙寕而治卒不可致不知三五制作皆出聖人而唐虞禪夏后殷周繼忠質文異尙子丑寅建正巳各不侔何嘗殷必循夏之迹周必襲殷之制況事久必獘獘久則更豈有執而不通之理漢崔寔政論曰濟世拯時之術豈必體蹈堯舜乃理哉期於補救闕壊支柱傾邪隨形裁割措斯世於安定之域而已孔子對葉公景公哀公問政各不同所急異務也俗人奇偉所聞簡忽所見烏可與論國家大體哉【後世言三代永國以封建不知禹之天下非無封建不三世而太康失國幸而再集者少康之賢明也厲王之天下亦非無封建一無道而四夷交侵幸而復治者宣王之修攘也春秋諸侯之獘極矣周以微弱乃載祚數百豈諸侯於周眞有一日之力哉徒以各爭彊大不能相質周幸而傳爾秦變以郡縣而獘於苛暴漢易以寛仁而制於權臣晉獘於權臣隋獘於盜賊唐獘於藩鎭往往國之亡皆有獘善治者亦惟救偏補獘而已無拘說也】又曰孔子作春秋褒齊桓懿晉文嘆管仲之功夫豈不美文武之道哉誠逹權知獘也寔此論足以盡美三代之蔽矣余嘗謂唐虞治道萬古冠冕究其設官惟內有百揆四嶽外有州牧侯伯職之可紀者禹平水土稷教播種契敷五教臯陶爲士與夫垂工夔樂伯夷秩宗而已何嘗瑣屑如周禮哉矧治道貴安靜設官旣冗則巧拙雜進天下始病矣司馬溫公曰叔向有言國將亡必多制明王之治謹擇忠賢而任之法制不繁而天下治及其衰也百官之任不能擇人而禁令益多防閒益宻上下勞擾而天下亂漢唐而下君道𨿽不盡純而漢文景以恭儉致太平唐太宗以仁義致太平有宋以儒道致太平則亦惟其人而已不在盡循古制也酌頌成王序言能酌先祖之道以養天下漢吏稱其職民安其業而宣帝曰漢家自有制度蘇子曰事若可行不必皆有故事若俗所不安人所不悅縱有禮典明文無補於怨故履不必同要之適足治不必同要之適時又曰通其變天下無獘法執其方天下無善教

將老

秦始皇取荊初疑王翦老而怯後卒將翦而克漢宣帝將七十餘之趙充國遂平羌光武將矍鑠翁之馬援遂定蠻晉鄧艾平蜀王濬平吳皆年七十他如呂尙八十遇文王百里奚七十干秦繆晉重耳六十二反晉國酈食其六十二遇漢髙唐裴度郭子儀身益老國益重蓋經歷多思慮精舉措審往往以老得之張南軒嘗評充國之將曰將之失徒負勇而無謀充國曰兵難隃度願至金城圗上方略其不忽事如此將之病患急近功充國屯田爲久計圗其萬全將之病忠好殺不卹百姓充國圗坐消西戎使百姓安焉政豈少年尙气貪功者所及哉

帥職

南軒帥荊遺晦庵書曰某受任上流軍卒責都統財賦責總司吾帥臣專以固結人心爲本使人有尊君親上之心則以守固以戰克矣兵財帥大務也而民又最焉其論職可謂約而事要矣

服食爲本

禹別九州冀爲王都獨不言貢篚近王畿曰甸服甸爲天子治田賦專出谷蓋王畿地大人眾四方根本所在急在衣食故畿內百里納總【禾本全也】二百里納銍【刈禾曰銍】三百里納稭服【半槁去皮】四百里粟五百里米凡以食爲重也兗豫靑近王畿兗貢蠶絲豫貢絺紵纎纊靑貢鹽絺絲枲凡以衣爲重也余州之貢寶玉玩好而已洪範八政先食貨豳七月周公陳先公風化公劉召康公戒成王以民事皆諄諄農務以此見王者富有天下亦不可一日忘情於衣食

江河淮汴

天下轉漕之水其大有四曰江河淮汴河可聚西北之漕江可聚東南之漕汴引河入淮實江湖脈絡可聚中原之漕【按洛水入河溢爲滎史記文頻注滎水引河東南爲鴻溝以通宋鄭陳蔡曹衛與濟汝淮泗會於楚卽官渡水也詳此則汴古已有後世以爲始隋非也但前賢明此水不一或謂上名鴻溝下名官渡張華謂鴻溝官渡各一水胡明伸謂汴鴻溝官渡爲三水張伯謂滎引河東南注至大梁浚儀分二渠一爲官渡一爲鴻溝汴別爲渠今汴自西而東鴻溝橫亙南北但三國袁曹相拒官渡沮授曰悠悠黃河吾其濟乎則官渡自黃河】其餘小水隨地所出俱逹江河備著禹貢淮出桐柏山遡汴北通河而南不道江故禹貢述江水防於海而後入於淮左傳謂吳夫差始通江淮由是四水通濟【孟子曰禹排淮泗而注之江然禹貢禹平水土之書果通江淮必述之矣兼古封國各有限域以唐虞五服制較之淮且居荒服外況江表乎故孟子之說可疑春秋吳憑陵上國至北伐齊與中國之盟會乘便取防蓋通江淮之始】凡水水力不同舟載亦異唐劉晏轉漕給關中初槪以船運艱阻百端後察江船不可用於淮淮船不可用於汴汴船不可用於河遂隨岸置倉貯載因相水之宜用船運遂無阻河至龍門扼底柱險復資陸運入渭【按唐運避龍門之險開山路十八里始濟】渭淺深不常隋興鑿渭自防興東至潼關凡三百里名開通河然後闗內之運通利唐以來潼關有變河汴不通則江運遡漢入武關以逹長安【按漢水鄧州計六七百里至武關至洋川始陸運出扶風】但漢上流灘險不若河渭之易唐末及朱梁初都洛後梁以洛運艱攺都汴汴中據江河水陸都防資用富饒而處勢平曠天下有事乃四戰之衝須以兵固所以古今言王者之宅必曰長安金陵蓋以運便而險塞也【長安襟山帶河沃野千里地產多可富國古號陸海金陵前控江淮後引甌越左通荊襄右逹吳防外則長淮沃壤千里桑田魚鹽之利甲天下內則交廣海錯之珍盡東南眞江左第一形勝也宋南渡初李伯紀胡安國進計皆請措置荊襄爲根本按荊防地夷曠胡五峯嘗謂欲退守江左則襄陽不如建鄴欲進取中原則建鄴不如防陽二公蓋爲進取計也】

張道陵

漢書著張陵字輔漢光武建武十年生天目山得道善以符治病桓帝永壽元年於靈峯白日上升該百二十嵗而邵伯溫聞見錄著漢建安二十年曹操破張魯定漢中曾祖名陵順帝時客蜀學道鵠鳴山中造作符書惑百姓受其道者輙出米五鬥時謂之米賊陵子衡衡子魯以其法相付授自號師君其眾曰鬼卒曰祭酒曰治頭大抵與黃巾相類朝廷不能討就拜魯漢寜太守鎭夷中觀此則張陵非異人也道家今祖陵爲天師初只泛號唐始定封也

識遺卷七﹤子部﹐雜家類﹐雜考之屬﹐識遺﹥

欽定四庫全書

識遺卷八

宋羅璧撰

天卽理

倉頡

軒轅黃帝

陶唐殷商荊楚

堯舜病博施

豫讓

飲器

射日補天

經解

玩物之戒

夏后氏

大城多兵

武士不卹

過百爲壽

豪傑不茍就

三教

耘耔

天卽理

防緯之學未興古人自信多托之天堯舜讓賢俱曰天之歷數在爾躬湯武之興曰天命弗僭曰天祐一徳曰天其以予乂民曰天矜於民曰天必從之等語往往借天爲訓朱文公謂事不出於人則出於天天卽理也凡合於理之自然非人私智所爲者皆謂之天桀紂之暴如是東徵西怨南徵北怨三千臣而同心八百侯而畢會乃是人智力不可得而致者湯武順之則天逆之則人其謂之天不誣也左曰天誘其衷曰上天之鑑夫豈有誘奪之迹哉行事順理而治殆天啟之行事逆理而亡殆天喪之天且不違權於理之逆順孟子曰天不言以行與事示之而已先儒解天因舜之行事示以與之之意堯舜子不肖便見天不久堯舜之天下啟賢能繼便見天欲久禹之天下故曰莫之爲而爲者天也禹治水倫攸敍箕子曰天乃錫禹洪範九疇亦謂禹能順水之性不失髙下之宜蓋天錫以知九疇之敍故無逆水之失漢儒不審乃拘於洛書龜背本文多少之較【詳書洪範疏】豈眞知天者況太古文籍未生天果以龜文示人亦未必有所謂不一名字三十六字之詳也又按易系孔子只言河出圖洛出書卽無龜龍之說漢世緯書起始曰龍負圗負書殆漢儒增也兼古人言災祥多卜以人事緯書盡益以神怪禹觀河見白面長人殷白狼啣鉤沈璧於洛而黑龜與之書黃魚防躍周赤雀啣書白魚入舟皆禮緯稽命徵之辭故防緯皆起漢儒

倉頡

倉頡制字宋皇甫謐輩俱言頡黃帝史官不知伏羲居黃帝前已言作書契不應先有書契後有字且管仲言古三王以前封禪者七十二君皆紀號泰山莊子亦言十二代之封有紀勒者千八百餘所其紀勒必皆字也晉索靖艸書狀曰倉頡旣王書記是爲尙書疏張楫云倉頡爲帝王生禪通之紀春秋元命苞敍帝王之相曰倉頡四目則倉頡者伏羲前一帝號也故蔡邕曹植皆稱頡皇呂不韋稱倉頡亦曰史皇氏【古謂字書爲史】則謂爲史官者繆也開封府浚儀有頡城論衡云學書諱丙日以五行書言倉頡死丙寅也

軒轅黃帝

莊子著軒轅氏後始有赫胥氏尊盧氏祝融氏伏羲氏神農氏黃帝氏六韜亦著軒轅氏在驪連氏赫胥氏之間軒轅自古帝王一號也古幣亦有軒轅黃帝之分軒轅幣文作幣黃帝幣文作命則軒轅黃帝爲二又軒轅以車得名軒轅覩轉之風法制車輪軒車橫木轅車直木因以爲號黃帝見大蚓曰土气勝土色黃因號黃帝司馬遷不詳乃曰黃帝名軒轅後人從而亦訛執古爲信莊子古於史記【按河圗黃帝名軒文缺封降禪徳祖黃軒論語考曰軒知地利則黃帝單名軒非重名也】

陶唐殷商荊楚

陶地名國始顓頊堯先居陶後封唐故陶唐並稱湯初興商丘後盤庚遷殷故名殷荊楚共一木名熊繹初國於荊號楚【春秋初例稱荊公後始稱王】至楚襄王母名楚諱復稱荊

堯舜病博施

天不能長春而不冬常而不雨日月不照覆盆之下生長不施霜雪之時𨿽天地之大猶有餘憾堯舜其仁如天豈不欲衣帛食肉均於老幼而養有所不給故五十衣帛七十食肉王政必爲之規豈不欲疲癃殘疾鰥寡孤獨均獲暢遂而稟气不足不能移其賦受之偏豈不欲窮發之比不毛之地均入撫綏而風气所限不容不聽之要荒之外故博施濟眾堯舜亦病秦皇漢武乃欲威服荒逺以示無外豈不繆哉

豫讓

智伯無後豫讓殺身以報非眞了死生之分者不能然人臣事君救過於未萌上也及臨事而正救焉次也聽其君之自是自非付其國於自存自亡而曰吾能他日爲之死斯爲下矣豫讓義士智伯以國士待之智伯不可謂不賢讓不可謂不遇而智伯貪三晉之地絺疵測韓魏之反張孟談啟韓魏之攻巧文辯慧而甚不仁讓曽無一語與其間猶爲讓之忠於智伯乎逮其死也始吞炭漆身求殺襄子爲忠君子不能不恨其晚也昔齊景公問晏子曰忠臣之事君如何對曰有難不死出亡不送公曰難不死亡不送可謂忠乎對曰言而見用終身無難臣奚死焉諫而見聽終身不亡臣奚送焉言不用而難死之是妄死也諫不用而亡送之是僞送也故忠臣者盡善於君而生不蹈惡於君而死讓謂其死將以愧天下後世人臣懷二心者吁懷二心之臣視讓誠愧矣以讓視嬰獨不愧乎故余於讓是其死不是其生取其節不取其智

飲噐

趙襄子漆智伯之頭爲飲噐漢建元中匈奴破月氐王以其頭爲飲噐史韻飲噐飲音防漢書韋昭釋椑榼也盛酒噐晉灼曰飲噐虎子屬溲便防噐也顏師古引匈奴破月氐王頭共飲血盟爲證謂飲酒噐如顏說貴之也且死骨凶穢又惡人頭顱豈爼豆可宜乎溲便釋蓋似之萬見春亦是晉釋但名虎子未詳

射日補天

羿彈十日之語昉見莊騷俱謂天有十日射之但堯時羲和君之子名十日又有窫窳九嬰大風封豕長蛇等皆頑凶爲民害堯命羿殺窫窳射十日繳大風戮九嬰封豕長蛇而民害息則十日者非天之日也共工氏觸不周山折天柱絕地維及女媧補天之說見列子按共工氏覇九州實太昊之臣恣睢防扈俶擾天紀女媧滅之四土復正萬民更生此女媧補天立極之迹也鏈石補天果人力能與否事不經見皆當理決血流漂杵孟子且曰盡信書不如無書矧莊列繆妄之說荒唐之言乎

經解

六經之道至夫子而集大成夫子之道至晦翁而集大成諸家經解前後不一自斷定於晦翁然後一出於正後學儻非經指授則泛濫諸家其誰適從今經解有昔賢品題其當者曰易有伊川易傳大易粹言擊辭則柴侍講集解書有東萊說林少頴解詩有東萊詩記晦庵詩傳周禮禮記注防晦庵取之而王荊公王昭禹周禮解方愽士陸農師馬愽士禮記解晦翁俱以爲當又嘗言荊公經解有益後學春秋胡文定於褒貶之例尢嚴傳則東萊左氏說爲最也後學儻循是索之不至以多岐亡羊矣

玩物之戒

漢文卻獻千里馬者曰吉行五十里師行三十里朕乘千里馬獨先安之宋武碎琥珀枕遺北徵將士曰能瘳金創蕭道成治齊期黃金與土同價唐太宗還林邑鸚鵡曰鳥獸懷土亦與人同皆有超人識度也近世大賢呂文穆卻獻二百里鑑曰吾面楪子大安用照二百里鑑王文正旦弟百萬買玉帶曰自負重而欲使觀者稱好不亦謬乎有以硯滴售孫侍讀甫者孫曰一日得擔水才直三錢古人逹理不爲玩好如此國初人寶李廷珪墨石昌言至不許人磨或戱之曰子不磨墨墨將磨子蘇子瞻詩云此墨足支三十年但恐風霜侵髮齒非人磨墨墨磨人瓶應未罄罍先恥蘇浩然用髙麗煤又潘谷制墨必用髙麗煤前輩謂世無二子墨終不乏用人固愚耳

夏后氏

經書稱夏皆曰後氏殷周皆曰人班固白虎通曰夏禹受禪爲君故稱氏殷周徵伐得天下故稱人則舜曰有虞氏亦以堯禪耳

大城多兵

古封建法行井地制定公侯伯子男之國隨提封廣狹出車乘多少故有萬乘十乘百乘之別諸侯大不可陵小不可僭所以治安可久周東遷古制壊諸侯各以力勝王室不能爲之制節小大始紊至春秋國自爲政齊創內政寓軍令晉作被廬之法魯作丘甲城過百雉俱不可以先王之規律之矣至戰國齊以技擊彊魏以武卒奮秦以衛士勝孫吳輩出貴勢利尙詐謀古制百不一存故趙奢與田單論兵曰古者四海萬國大城不過三百丈人多不過三千家以少戰足矣今萬國合爲七戰國兵必具數十萬食能支數嵗千丈之城萬家之邑相望也而欲以少戰可乎在奢已嘆不能循古況去古又逺者乎後世不審彊弱動欲仁義飾兵恐不爲湯武而爲宋襄陳余也故欲狥古制須封建

武士不卹

酈食其掉三寸舌下齊七十城亦奇矣韓淮陰激於蒯通一語隨以兵躡其後更不訃食其利害卒使身膏鼎鑊唐初頡利歸命太宗遣唐儉慰撫之李靖李勣謀曰今詔使在彼彼必自寛若遣萬騎襲之不戰可擒張公謹曰使者在彼柰何靖曰唐儉不足卹遂勒兵夜發宋紹興間兀術入冦韓世忠駐兵州奉使魏良臣過世忠置酒相待杯一再行更牌沓至良臣問故世忠詭曰有詔移軍守江卽命撤防班師良臣方去世忠麾軍踵其後設伏大儀鎭良臣至金金問世忠動息良臣以所見對兀術乃大發兵趨江遇伏戰敗還泗上責良臣賣已欲烹之良臣好詞得免舊傳已【缺】

帥自蜀入援舟次金口扼敵不得前亟遣將從岸戰戰

方酣而帥舟已取【缺】

蓋兵尙詭道螻蟻萬命取決一時不容自己然好戰嗜殺之人殘忍待之之方亦須識時量勢身在其間則在彼者固莫測而在我者亦未可知也

過百爲壽

莊子及左傳杜預注皆有上壽中壽下壽之別孔頴逹防上壽百年以上孔安國傳洪範五福曰壽傳曰百二十年爲壽蓋本老子人生大期百年爲限過百而增是謂【缺】

按禮記人生十年曰幼學二十曰弱冠三十曰壯有室四十曰彊而仕五十曰艾服官政六十曰耆指使七十曰老而傳八十九十曰耄七年曰悼百年曰期頤王荊公注自幼弱壯彊艾耆老等下皆著讀防其下學冠有室而仕指使而傳自爲句總上十事各十年一目壽爲過百之目亦有理

豪傑不茍就

古豪傑皆不輕用其身伊尹三就桀鬼穀子著太公三入商朝三就文王然後合故孫武兵書著呂尙伊尹於反間篇以皆往來遲回二者間也張子房圯上一編屢以說人始說沛公馬援轉遊隴漢不從盛陳陛衛之公孫述而從岸幘迎笑之光武紹禮郭嘉甚至嘉去之及見曹操曰眞吾主也張賔見石勒曰吾歷觀諸將無如此胡將軍乃提劍詣軍門王猛聞桓溫入關被謁詣之溫不渡防水遂去不就後寜事苻堅晉屢徵謝安不起桓溫徵始赴之蓋小人之仕在濟其欲君子之仕在行其志於是可觀豪傑之志矣或勸東漢魏桓就徵桓曰今後宮數千其可損乎廐馬萬匹其可減乎左右權豪其可去乎幹祿求進所以行志而若此出何爲哉遂以隱終大槪士之有志於時者熟察世故胸中皆有素定之規度其人不足與謀萬鐘於我何加焉東坡嘗謂韓淮陰終身事業一見髙祖卽決之諸葛孔明用蜀只隆中初見劉備數語範文正公天聖中上萬言書欲致太平考其平生所爲無出此書者司馬仲逹號姦雄初亦韜隱後就徵曹操胡致堂謂孔明躬耕南陽旣不從難與爭鋒之曹操又不附可與爲援之孫權獨委身流離顚沛之劉備且三顧後起則措身之審又非徒較彊弱而已

三教

三教各植門庭互有詆訾儒者辟天堂地獄輪廻防悔之非據理而論非過攻也若二氏自相詆訾則釋氏云摩訶迦葉下生世間號曰老子老氏云老君遣關尹白象下天竺於靜飯夫人口中托生爲佛又云老入秦西曆流沙化胡爲仙此皆二氏各以求勝之論也至二氏於儒教莊子首言孔子問禮老聃釋氏佛地經云寶輪王下生號伏羲吉祥菩薩下生號女媧如意菩薩下生號孔子月明儒童下生爲顏子昌黎原道謂佛者曰孔子吾師之弟子也本此唐景福二年易溧水縣南孔子祠爲【缺】寺以孔子適楚嘗經之地復攺爲儒童寺豈孔子眞佛也吁不能訶其繆過矣又從而溺焉豈不甚哉古今論衡著周素異記云周昭王二十四年甲寅嵗四月八日井泉溢宮殿震夜恆星不見太史蘇繇占爲西方聖人生此周書紀佛生之異也則又安有前唐虞夏適預托生爲伏羲女媧等理乎況春秋書恆星不見於莊王十年甲午嵗上去昭王甲寅三百四十年周紀亦附防無稽之談也陳大建五年恆星不見史占爲主不嚴法度消天子失政諸侯暴橫國亡之象又豈生異人之祥乎

耘耔

毛詩釋耔曰壅本漢志釋耔曰附根謂代田之法一畮三甽廣深各尺稻種甽中苖生葉以上稍耨隴艸因隤壠土附根每耨輒附根比盛暑壠盡而根深能耐風與旱故所種實茂大槪除艸附根則艸腐根原因以肥潤耘乃耔之利也今農家習之而不知

識遺卷八

欽定四庫全書

識遺卷九

宋羅璧撰

星土

孔子不述禮

擊壤

田獵

五行寓數

詩從寺

制幣

萊

伊呂周公之將

宮府一體

姦雄入科目

兵勢緩急

王荊公

英雄不死

倡亂

以攻完守

星土

古以星正時未占災祥春秋始有焉然燕爲析木趙爲大梁等說始戰國鄒衍之言左傳及之故昔賢疑傳爲戰國時人作至班固漢書直以秦魏周韓趙燕齊魯宋衞吳楚十二國分配二十八宿遂爲古今不易之占但封建法行唐虞稱萬國夏商各二三千國周之初封亦一千八百國春秋時國名見經傳者一百二十四星則止於廿八春秋末十二國上與列宿參何也又晉在春秋爲大國戰國韓趙魏分晉則晉裂爲三今十二分野中不應列趙魏而缺晉至指鶉火爲周地屬丰鎬西周固爲丰鎬其在洛陽又何星乎魏陳卓於十二分野中復別以度數言星一次三次爲天之一度言天一度直地三千里古制九州州方三千里【堯五服制】則一州之廣僅當天一度之循環也故昔賢謂班固以國直星之說不若周官保章氏州配之說爲正

孔子不述禮

古以詩書禮樂易春秋爲六經孔子刪詩定書系易修春秋正雅頌而禮無的書故漢以來諸儒但言五經今二禮皆出漢儒先儒因謂制禮王者事孔子無位不敢作又曰禮以義起難立定制經多合禮義言者謂禮當臨時以義斷行之如三代忠質文異尙子丑寅建正隨時損益事固有古宜而今不宜者況人性稟不同仁或柔義或剛聖人因禮節文使得其中故曰禮因人情禮記述孔子言禮有多爲貴少爲貴大爲貴小爲貴文爲貴素爲貴之辧至羔豚太牢之祭各求其稱則禮亦求其當而已漢儒二禮皆欲補聖人之遺但未折於聖人記不免雜禮不免鑿也【如歷代樂名曰六莖五英韶濩亦不同漢唐以來曰文徳舞武徳舞皆隨功徳之異名之樂主和人心聖人不能彊之必同所主者雅正而已】

擊壤

堯時老人擊壤事見皇甫謐帝王世紀及列士傳王充等說考擊壤只當爲蕢桴土鼔之義按諸書解壤字尙書禹貢黃壤白壤黑壤孔安國傳曰土無塊韻釋柔土也周禮辧十有二壤鄭注壤和緩之貌谷梁日蝕內壤外壤壤傷也而縻信解壤亦謂防穴地出土獨藝文及風俗通指擊壤爲木戱謂壤木爲之前廣後鋭長尺四寸濶三寸其戱先側一壤於地逺三四十步以手中壤擊之故曰擊壤竊意古人淳朴未必爲此

田獵

春搜夏苖秋狝冬狩四時之獵皆曰田字與田畆之田同王昭禹釋周禮云【缺】

爲人刈與獲利於田同爲之圍與疆理同犄角鳥獸與耘同度可殺而不可亂所以獵亦曰田也

五行寓數

五行一生水二生火三生木四生金五生土五行相生次第有生於無著生於微數皆以微著爲次水最微居一火漸著居二木形實居三金體堅居四土質重居五若成數則皇甫侃以爲金木水火皆資土以立猶仁義禮智必以信而存故一得五而成六三得五而成八二得五而成七四得五而成九朱文公河圗說實祖之

詩從寺

詩古人言志之辭孔頴逹推其始於蕢桴土鼓之世蓋有樂卽有節音節者章句之原聖人刪取爲經以人情觸於外必動於中因美刺形焉上之人采以參己政之是非求合乎眾之所與故可以興可以觀所以有補治道爲經也王臨川謂詩制字從寺九寺九卿所居國以致理乃理法所也釋氏名以主法如寺人掌禁近嚴宻之役【韻書寺音侍詩注初音皆如字】皆謂法禁所在詩從寺謂理法語也故𨿽世衰道微必止乎禮義𨿽多淫奔之語曰思無邪後之詩直者傷於訏美者過於諛甚至增淫導欲誇華鬭靡豈詩之防哉康節云自從刪後更無詩以無維持世道之詩也近代推杜子美詩爲詩史知道者猶以不濟事少之故眞西山選詩取於民彛世教有補者至孔子刪詩而無自作之詩商賜可與言詩孟子長於詩例皆無詩茍無益鑑戒徒工言語無取也

制幣

祭祀用幣皆一丈八尺爲度按一象陽八象陰寓陰陽數鬼神之道陰陽不測也禮聘禮帛用二丈爲端則寓偶數色尙纁天色纁地色天地偶合也

萊

周禮遂人頒田裏之法上地夫一防田百畮萊五十畮中地夫一防田百畮萊百畮下地夫一防田百畮萊二百畮鄭釋郊外謂之萊萊休不耕者蓋大司徒造都鄙制地域謂不易一易再易之地不易地嵗嵗可耕者一易間一嵗而耕再易間二嵗而耕趙過代田亦是視地肥瘠更代田之他經釋萊但泛曰艸

伊呂周公之將

三世爲將道家所忌蓋兵家多尙詐力絕人命防狠貪殘所以道家忌之若吳起韓彭軰身戮族夷且不終世然伊呂周公亦嘗爲將子孫有國與商周等蓋不尙詐力但與世平亂除害也秦隋曹馬南北五季皆是遂其簒奪卒不永祚湯武漢唐非不用兵祚延千百亦其取天下爲民除殘也此可見兵非美事用非得已宜其爲幽防所忌

宮府一體

孔明出師表曰宮中府中皆爲一體朱文公嘗推明之曰昭烈父子以區區之蜀當吳魏之全蓋天下十分之九儻於其中又以公私自分彼此如兩國然則是以梁益之半圗吳魏之全內之所出日有以賊乎外公之所立常不足以勝乎私是此兩國者又自相攻外有鄰敵之虞內有陰邪之冦國亦危矣以亮忠智爲蜀謀不過如此可謂深知時務之要春秋魯謀叛晉季文子曰國大臣睦而邇於我未可以貳王猛勸苻堅勿伐晉曰上下安和權翼亦曰君臣輯睦乃知鄰敵謀人國家亦伺其有乖爭之隙匈奴患漢元成之威孰與髙武呼韓邪卒臣事者五單於爭立故也此孤則見折眾則難摧吐谷渾所以有並折十九箭之譬

姦雄入科目

漢以孝亷取士而孫仲謀曹孟徳皆舉孝亷唐重進士而黃巢屢舉進士

兵勢緩急

燕慕容恪言兵勢緩急之宜曰若彼我勢敵外有彊援恐腹背患生則攻之不可不急若我彊彼弱無援於外力足制之者當覊縻守之以待其獘兵法十圍五攻此也魏李【缺】曰食少兵精利速戰糧多卒眾宜持久余觀古人去國逺鬭之師皆以不戰困刼蓋兵必資糧兵愈眾則糧愈不給愈逺則糧愈不及故坐困得策況戰爭攘奪之世民不得耕者眾而師旅數起又非儋石可給故餽餉最急又民以食爲天茍欲立事必多得人而人非食不眾【漢髙拒楚始終據滎陽以敖倉在也唐初李宻起事說翟讓據洛口倉王世充據東都亦爲洛口倉後𨿽不終而一時皆取勝】趙充國訃兵一人一月之食爲米二斛四斗漢量未考與今量如何如一萬人給一月食人日二升今量爲米六千石宋隆興初傳金兵於河南者十七萬悉備戰騎今未論人糧以十七萬一月馬艸計之須二百一十萬而驢騾防載又必不少所以左車策趙韓信亦髙之但拘於守不免自困故左車深溝髙壘不與敵爭所以爲奇兵也充國趙公測兵必測糧可謂工於知兵豈虛聲所能恐哉

王荊公

荊公萬言書論教養人才與制祿久任之道古今無易也正史略之殆非不以人廢言之意其歸老蔣山往來以一黥直蹇驢或告以筍輿便老公曰不忍以人代畜也第宅舍爲寺攺築僅芘風雨後至稅屋以居捨宅𨿽無義異乎貴盛而甲第爭雄者矣山谷謂公不溺於酒色財利一世偉人也且有荊公六藝學妙處端不朽之句溫公謂介父行義文章節節過人又謂金陵平生行止無防污神宗聰睿每事景慕三代不肯爲凡主政惟荊公書足以動之惜乎眾君子不合遂至引用小人以誤國所謂大體旣差細美莫贖是也

英雄不死

晉公子重耳徧歷諸國艱阻備嘗卒覇晉沛公屢厄項羽範增切切殺之卒興漢劉徳在三國孫曹謀臣周瑜荀彧皆請早圗中間敗於呂布困於當陽備之不死者不能以寸卒帝蜀燕慕容垂降苻堅王猛權翼皆請謹其絳籠垂卒復燕增瑜猛事三君最信重者於此更不能入他如桓妻識劉裕慕容紹宗知髙歡隋文帝唐髙祖皆以相表爲時所忌趙太祖方面大耳免於周世宗皆未嘗無驅除之心數人悉全身濟大業又如曹操就擒於呂布之戰宇文泰墜馬於李穆之扶髙歡逸身於賀防勝之槊韓信得釋於滕公一言往往瀕死而生蓋天將興之誰能廢之殆非智力所及也

倡亂

陳勝亂秦張耳陳余請立六國後自樹黨且益秦敵楊感亂隋李宻請乘帝在遼急趍髙麗扼海岸使不得還髙麗聞之必躡其後則腹背受兵天下可撫而有也黃巢亂唐未逾年江浙淮甸東都長安兵禍皆徧唐智不及謀勇不暇施鎭戍皆散盜賊滿天下唐卒以亡三人倡亂所謂盜亦有道也但餘考多緣人主失乎人心不在敵之眾多也故七國叛漢敵非不多然髙祖文帝之法制未變七國易於撲滅穆王西遊徐稱亂然文武之徳澤未斬轍還而周室再祚蓋人心未去故姦雄之謀不行若秦隋季世思亂者眾唐末君昏蕩不可收故曰民惟邦本本固邦寜又曰衣敝生蟣虱肉腐生蛆虫自然之理也

以攻完守

城守𨿽以逸待勞而拘於圜土則困餽不繼則饑將有不攻自潰者矣故善守者必以攻周宣中興截彼淮浦王師之所守有在矣而曰如飛如翰如江如漢如山之苞如川之流則守不廢攻也戰國韓趙被兵孫武救之皆疾走魏都故曰解亂不控拳救鬭不搏撠也漢髙守滎陽拒項羽方滎陽之守未備先遺羽齊梁反書使羽力分於彼而紓我其後守滎陽旣備則南出武關引羽束兵以休滎陽京索間且使韓信得輯河北收山東而漢有天下大半徐還滎陽則漢守完而羽地狹矣垓下之圍天下之兵叢焉羽安得不亡大率好謀能聽功也景帝時吳楚七國反周亞夫亦先委梁餌矣而身出武關制之又攻其所不備也【宋末儒帥當邊寄者多尙城守王登帥荊柯謁以詩云一圜土裏作規模以此平戎計恐疏我欲守株難得兔彼專滅水易枯魚直須日日論軍實也要時時計積儲赦出河南二萬卒便收石勒上條書登大是之滅水枯魚謂擾耕牧徙人民也】

識遺卷九

欽定四庫全書

識遺卷十

宋羅璧撰

天干地支

古樂

夢卜

圜扉

名犯聖賢

服節

社稷

九夷

矢字

創業之主誠直

文武取人

度才

禦小人

東南國勢

荊襄

前定

防官歷

月受日光

文尙諭

儒者生殺

天干地支

陰陽家以甲乙丙丁戊己庚辛壬癸名天干子丑寅夘辰巳午未申酉戌亥名地支其配甲乙木丙丁火戊己土庚辛金壬癸水寅夘木巳午火申酉金亥子水辰戌丑未爲土干支皆分配五行也然十干配五行合而類五十二支配五行合而四要之五陽數屬天故奇圓爲天四陰數屬地故偶方爲地干支一本天地非誣也幹本十又奇函偶陽包陰天統地也支本十二而偶後奇陰附陽地承天也二气錯綜萬物化生故分陰分陽必曰動靜互根云

古樂

書論韶樂之感曰戞擊鳴球搏拊琴瑟以詠祖考來格虞賔在位羣後徳讓下管鞀鼓合止柷敔笙鏞以間鳥獸蹌蹌簫韶九成鳳凰來儀擊石拊石百獸率舞宋子京謂此後防推美舜徳侈言之非眞有鳳儀獸舞也蓋樂作之朝廷郊廟有宮室之嚴有階陛之阻有營衛之宻鳳獸山林物安得至此鳴舞於羣後眾賔間耶若祖考來格亦豈儼然見之乎又夏王懋徳山川鬼神亦莫不寧鳥獸魚鱉咸若等語說者亦謂誇美聖徳之辭周禮言樂一變致羽物川澤之示再變致臝物山林之示三變致鱗物丘陵之示四變致毛物及墳衍之示五變而致介物土示六變致象物天神又云六變天神降八變地示出九變人鬼禮史記述師曠鼓琴曰一奏鶴二八集門再奏延頸鳴舒翼舞復鼓雲從西北起大風至雨隨之飛廊瓦其後晉國大旱赤地三年漢武用樂甘泉亦有此等語余嘗謂古樂固不敢知今樂自晉魏以來明音者多矣未聞有此髣髴何耶想亦史氏誇辭或聖人徳動天地行通神明所感不專樂也不然經史之論荒矣

夢卜

六經信夢卜其語不一餘謂憑以決細微可矣將相系國安危才否未諳但參夢卜可乎髙宗夢傅說俾以形求一旦胥靡惟肖置諸左右爰立作相更無擬議堯舉舜側微詢四嶽試諸艱舜傳禹驗之治水委之徵苖參之歷數狥詢謀龜卜而後定髙宗以一夢立相何易也後世固有奇才不次用之者然多見之搶攘猝急之際若齊桓相管仲以鮑叔爲之先漢髙將韓信亦蕭何薦其才販繒屠狗之流皆識其有一長始乃舉用未聞以想象決也史記著文王取太公亦決之獵卜然孟子言太公之出曰太公避紂居東海之濵聞文王作興曰盍歸乎來吾聞西伯善養老者其出實太公就之又曰若太公望散宜生則見而知之以親聞道於文王也豈有不平日師資太公之才徳而徒以一旦非熊之形象乎則卜載歸師之說史遷無謂也【闕】

修和有夏之佐曰有若虢叔閎夭散宜生泰顚南宮括則五人之外無太公一語至武王予有亂臣十人說者始益以太公詩述武王牧野之戰曰惟師尙父時維鷹則太公特以韜略爲武王兵師遷未詳也竊疑書曰賚予良弼因說立相早故假夢以神其入不知昧於聖人審重之防也或又謂髙宗識傅說武王識太公而眾人未知故假夢卜進之餘謂此後世君臣相詐之術非所以論聖賢

圜扉

古圜上圜扉按圜圓也圓中規規圓主仁矩方主義獄名圜者欲吏以仁心求其情乃仁以義斷也圜土周獄名歷代名獄各不同夏曰均臺殷曰羑里秦曰囹圄漢曰若虛魏曰司空

名犯聖賢

後世諱犯古人不一若聖賢名姓例不避則通矣唐堯虞舜帝王冠冕而漢有唐堯爲【缺】梁有虞舜官太常薦明堂議成湯殷之盛王而漢有成湯【按湯名履初興亳湯殷因以地號曰成湯猶言成周然犯𨿽非其名而與聖人相犯亦不雅】顏回孔門髙弟而晉有顏回爲羌師書兩伯夷【一虞秩宗一諫武王】論語兩南宮括【一論古一十亂中】共工氏覇九州而舜時垂官共工相類曽參殺人而孔門曾參見疑羿善射一帝嚳之臣一有窮之君然則漢以來兩龔遂兩京房之類無怪矣

服節

易系言上古喪期無數尙書言百姓如喪考妣三載則三年喪唐虞時然矣禮記言服制法象天地蓋齊斬三年則气歷一閏期象嵗一周大功九月更三時則物已成緦三月則一時之數法天也小功五月象五行法地也故曰天地則已易矣四時則已變矣豈不送死有已復生有節按唐虞前吉凶無二服郊特牲曰太古冠布齊則緇之【皇氏謂鬼神幽暗故齊則緇】鄭曰三代下冠衰始異唐虞以上吉凶皆用白布孔氏曰三代來吉凶異制始不用齊冠故夏毋追殷章甫周委貌各以冠別而白布專爲喪冠

社稷

禮社祭土其神曰勾龍以治平水土也稷祭谷其神曰後棄以教稼穯也地廣不能徧敬故封五土爲壇而祭之谷多不能盡祀故聚五穀爲壇而祭之然獨祀稷者以首種爲百谷長爾雅粢盛亦釋稷土神之祠於家曰中霤其形皆如陶竈詩曰陶復陶穴是也其中穴明雨四霤之因名室中曰中霤後世易爲屋漏朱文公謂當於屋中祭之

九夷

孔子生衰周曆聘不遇固是道大難容亦是諸國各有世臣把住如魯三桓齊田氏晉九卿不容聖人插手況世臣皆有無君之心孔子得政必所不容故轍環不遇聖人知道不行曰夷狄之有君不如諸夏之亡也曰言忠信行篤敬𨿽蠻貊之邦行矣曰乘桴浮於海曰欲居九夷此豈眞欲棄中國入夷狄哉蓋深嘆中國無可與有爲之人也九夷張儀李斯說曰楚破南陽九夷內許沛鄢郢危南取漢中包九夷制鄢郢謂爲楚地孔子嘗聘楚使九夷爲楚卽之甚邇何以嘆爲按漢書班固地理誌指九夷爲莵書宅嵎夷之地箕子始封之國今屬髙麗範後漢東夷傳言東方之夷有九種天性柔順易以道禦至有君子不死之國且援應劭風俗通之言曰夷者抵也言抵天而好生萬物抵地而出豈聖人厭亂思治欲得柔順易以道禦之國居之乎詳嘆意其九夷只當如漢傳所指

矢字

矢非但兵械左傳文公十八年敍襄仲殺惠伯曰殺而埋之馬矢之中莊子人間世曰愛馬者以筐盛矢以蜄盛溺史記趙奢傳云趙使者毀亷頗曰與臣坐頃而三遺矢三國誌吳主遣取藏中蜜蜜有鼠矢魏髙歡妻微時然馬矢作靴唐安慶緒【缺】馬矢以食東坡詩但尋矢次覓歸路家在牛欄西復西皆此矢字

創業之主誠直

成湯放桀曰予有慙徳恐來世以臺爲口實漢髙祖罵儒生曰廼公於馬上得之及其病卻醫曰命乃在天𨿽扁鵲何益隋文帝謂王府僚佐曰何用碑爲與後人作鎭石耳皇后崩議葬地帝曰吉凶在人不在墓吾家墓地若云不吉我不得爲天子若云不凶我弟不當戰沒唐髙祖相隋國柄歸已羣下請加九錫曰我秉大政自加九錫可乎且自尊而飾讓心竊恥之宋藝祖削平諸國諭南唐曰江南亦有何罪只是自家著他不得江南徐鉉爲李煜陳子事父之說祖曰汝謂父子爲兩家可乎又曰不須多言但天下一家臥榻之側豈容他人鼾睡乎饗太廟有司陳禮噐曰我祖宗寜識此亟命撤去皆誠直不事諱飾故朱文公謂藝祖气象剛明正大宜其言若此豈同曹孟徳司馬仲逹貽譏於石世龍也

文武取人

古今仕進之途曰戚寵曰貲粟曰世澤曰吏勞曰吏托而惟文武取人爲正然唐人言能文不足佐時善射不足克敵要在文吏察其行能武吏觀其制略漢武初讀相如賦恨不同時及用之終文園令知其才不堪也吳起將戰左右進劍起卻曰一劍非將事在運權制謀不取一夫之勇噫文不經綸武昧方略獘也久矣

度才

人之才各有限量裨諶謀野則獲謀邑則否孟公綽優於趙魏老不可爲滕薛大夫百姓之事蠡不如種敵國之事種不如蠡齡能謀如晦善斷姚崇知變宋璟持正黃覇長於治郡劣於爲相夏侯淵長於設變短於總眾爾朱兆將兵過三千則亂晉殷浩唐房琯宋王安石初皆才望炳著及登要地例以虛聲誤國故桓溫謂浩爲令僕足以儀型百僚督師非其任也韓魏公謂王安石爲翰林學士則有餘爲相則不可大槪今之用人者惟以年資計考不復審量材實往往受獘不思古以防典樂陶作士棄播種夷秩宗此皆唐虞明試博詢度其材之所宜任之終身所以世道稱治【王臨川曰臯防稷契在唐虞皆終身一官不使更任其有降陟亦特以祿秩而已】漢文景並美成康爲吏者長子孫居官者以爲姓此豈有資敍年勞哉武帝舉霍光輔昭帝官榮位顯者何限獨防一奉車郎不以資論也謝安當淮淝之役獨任一謝不以親嫌也

禦小人

趙廣漢治頴川吏俗朋黨不可施治廣設缿筩使相告訐由是姦黨散落張敞治京兆合境多偸敞求偸長赦其罪令致諸偸自贖由是無偸唐髙宗幸東都命禦史魏元忠檢校盜前後元忠取赤縣獄盜一人釋械以從倚以詰盜比及東都不亡一錢此三事皆就其黨制之也宋西方用兵初命宦者監軍牽制主帥多失朝議攺選仁宗問於夷簡乞詔官長自保任其屬後有功罪同之明日官長自請罷宦官宦官亦自請罷蓋使中閹自請罷則異日無覆出之惡且不歸怨於我文潞公爲相日穿漯渠會仁宗不豫司天言渠不利之故後議攺穿公請遣前言不利司天相之司天恐他日所穿別有妨已當其咎乃更言前穿方位無礙此二事各就其人制之也元祐初司馬溫公爲相矯王介甫之失弛差役京尹蔡京希新防五日盡攺之使溫公當時攺作盡以此策待之則異日紹聖紛紛不致諸君子獨當其咎也伊川曰作新人才難變化人才易時諸人似皆可用且人豈皆甘爲小人若宰相用之爲君子孰不願爲君子此等事教他們勝吾曹故人才在君相變化之爾侯仲良曰若然則無紹聖閒事也卽是觀之古今局面更張夫非變化人才之機哉

東南國勢

楊誠齋言於紹興曰以全楚爲家吳越爲宮此楚莊闔閭子胥種蠡所以彊覇用武爲根本西控全蜀南擁荊襄北據長淮此髙帝先主孫仲謀楊行宻所以興起之地【缺】

限其東三江五湖繞其南此六朝所恃以爲固而不可兼得者也引巴蜀之饒【缺】

之粟市西戎之馬而號召荊楚之奇才此漢唐所仰以爲資者也奄是數者以爲資而乃不能以自存是挾千金而憂貧有孟賁之力而怯弱避人惜哉

荊襄

荊襄地要考之三國可證方曹操劉備孫權割據各欲占取荊州故先主方有荊州魯肅說權謀取【缺】

以下東南控【缺】

則可瞰宛洛下吳楚【缺】

蜀嘗假荊矣又爭於吳吳卒圗關羽全取【缺】

陽襄陽南鄕入魏【缺】荊南郡零陵武陵入蜀江夏

桂陽長沙入吳禹貢今荊之地遂裂爲三其後吳得荊之西守夷陵而北不得襄卒無以圗魏魏晉有襄並吳卒自襄始危驪唐嘗著論曰得江陵則可以窺襄陽固巴蜀失江陵則無以保武昌興九江【武昌處沅湘洞庭眾水之會故吳缺宋齊梁爲盛府九江處江西畨陽彭蠡缺之會故晉以來皆藩住二郡實蔽全吳】得襄陽則

可以通巴峽綴關輔失襄陽則必須保巫峽護江陵襄陽一失則天下事無可言者余按江水原岷山出防峽江實爲長江上流孔明謂荊州利盡南海者此也嶓冡導漾東流爲漢出興洋襄陽實眾水上流庾翼謂進可以掃秦趙退可以護江流者此也【漢水至武昌下與江水合失漢上流則水路中襄可缺江中流江陵上流之保遂爲虛襄陽蔽江陵又杜漢入江之委也】吳陸抗嘗言上流有警乃社稷安危之機當傾國拒之非徒侵陵小害也近代以墮甑視襄豈特出孔明庾陸諸人之下亦豈有方翥【缺】者哉建炎南渡李忠定胡安國切切荊襄蓋深者也

前定

大數皆前定成王定鼎卜世三十卜年八百始皇盛時預防亡秦者胡王莽未簒夏良賀言漢歷運當中衰子云太言漢興二百一十載而中天【髙祖至孺子嬰二百一十四年】隋文臨禦卜葬者說言三十爲三千二世爲二百晉牛繼馬后符元帝郭璞推江東與中原分合至三百年當復合唐李淳風言武氏殺唐子孫宋興已有過唐不及漢庚申【缺】

及寒在五更頭等說【舊傳太宗卜世於陳希夷希夷曰寒在五更頭又有缺

風雨蕭蕭欲曙天莫道五更天便猶怯缺

半更眠因此宮漏增爲六更按宋以庚申起運將及第五庚申而己未警於江又五年理宗薨十年祚移五庚申後又延十五年豈半更眠之兆也】

冥官歷

趙淸獻公平生所爲夜必衣冠焚香拜告【缺】

寢卽計一日食飲之費及所爲之事【缺】

必求稱之司馬溫公曰吾無過人者【缺】

學見之實踐如此東坡志林著蘇子【缺】

罪冥官曰子歸置歷一通晝之所爲【缺】

述【缺】詩曰怕人知事莫萌心余謂趙範司【缺】

之在側也【缺】

冥官歷

月受日光

天文志言月不能自明資日而明京房曰月與星陰者也有形無光先師雲月體似鏡其照處明不照處暗張衡曰日譬火火外光月譬水水含影故月光生於日之所射月暗由於日之所蔽當日則賦光盈就日則光盡洪容齋五筆述太史劉孝榮之言曰月本無光受日爲明沈存中筆談曰月形如彈丸受光如粉塗月去日近則光一消漸逺則漸生明又曰凡天地之光皆日也如星亦受日光朱文公注楚詞援沈說且謂月初生日在其傍故光側人見如鉤日漸逺則斜照而光漸滿又援王晉說曰月生明之夕人望之則人在側但見一鉤至日月相望人處其中方見全明如有能淩倒景往參其間𨿽晦剝復光具全明詳諸說則月光常滿人立有偏正因見光有虧盈非旣死復生也余嘗因是驗之日沒天晦知天倚日而明取盆水置赤日中光輙印置陰處動靜隨之水受日光可推月光資於日矣星受日光之說亦嘗驗之徳祐乙亥六月朔日蝕旣晝晦星獨朗然日蝕光旣星光自若何耶豈宋歷告終光固有常變之異耶

文尙諭

古人立言皆取象蓋卽麄可以明細因事可以識天理故詞每以諭而顯詩之多識禽獸艸木虫魚之名可證已若易龍馬龜牛魚狐鳥隼鴻雉虎豹狗豕豚羝羊防則鳥獸備也茅杞蘭葦竹木華稊株莽葛藟枯楊蒺藜叢棘碩果苞桑則艸木備也戶牗藩廬蔀屋牀幾枕柅舟車鼓輿輪輻斧鬯甕缶筐鼎弧矢簋貳則噐用備也雲月冰霜雨塗泥陂險淵田谷埜菑畬園巷郊邑川陸井石階衢城隍幹磐陵穴則天地備也備服飾則簪圭襦帯袽紱袂裳是也備一身則耳目鼻舌牙頤面腹發臀拇股肱心背腓趾是也

儒者生殺

儒者未嘗不羨長生而其要在省嗜欲定形性老氏之吐納修煉所不計儒者未嘗不惡殺生而其要在逺庖廚循禮制【天子不合圍諸侯不掩羣大夫不取麛卵諸侯無故不殺牛大夫無故不殺羊士無故不殺犬豕庶人無故不食珍老者五十衣帛七十食肉與夫豺未祭不田獺未祭不漁艸木黃落不入山林皆節以禮】釋氏之持齋奉戒所不取

考據確而精論斷審而正記載書絕髙品故宋元著述家多援引之然傳冩日久間有亥豕脫亡欲借一善本訂之徧索鄴侯於海內無有應也故岫藏於篋中六十年餘亦不輕以借人隆慶攺元三祀姑蘇方山吳岫識

識遺卷十

