芥隱筆記宋龔頤正

欽定四庫全書

子部十

芥隠筆記

雜家類二

雜考之屬

提要

臣等謹案芥隠筆記一卷宋龔頤正撰頤正字養正處州遂昌人本名惇頥光宗受禪攺今名爲國史院檢討官其書名芥隠筆記者考韓元吉南澗甲乙稿中有題芥隠一詩爲頥正而作蓋其書室之名因以名其所著也頥正考證博洽具有根柢而舛謬處亦時有之如韓愈馬上誰家白面郎詩誤以爲杜甫公羊傳孔父義形於色誤以爲左傳孔子語王昌齡夢中喚作梨花云詩誤以爲王建信乎考証之難然統合全編則精核者居多要不在沈括筆談洪邁隨筆之下未可以卷帙多少爲甲乙也每條下多有注語其中班固賓戲一條與正文不相應王安石艸堂懷古一條明注異同其王建一條注乃明駁之似非頥正所自注然出自誰手則不可考矣

乾隆四十六年十月恭校上

總纂官臣紀昀臣陸錫熊臣孫士毅

總校官臣陸費墀

欽定四庫全書

芥隱筆記

﹝宋﹞龔頥正撰

○八十一萬歲

李太白詩云拜龍顏獻聖壽北斗戾南山摧天子九九八十一萬歲歲歲長傾萬壽杯余嘗爲聖節詩用八十一萬歲事或問有所據否因舉此且云道藏雲笈七籖二帙混元聖紀云混元一始萬刼至千百成百成亦八十一萬年而有太初太初之時老君從虛空而下爲太初之師又自太上生後復八十一萬億八十一萬歲乃生一炁

○禍雙

荊公金陵懷古詩逸樂安知與禍雙雙字最佳史龜筴傳禍與福同刑與徳雙聖人察之以知吉凶

○擲火萬里流鈴八衝四目

杜牧之詩老翁四百牙爪利擲火萬里精神髙蓋用天蓬咒蒼舌緑齒四目老翁而今本誤以目爲百爾擲火萬里亦用度人經擲火萬里流鈴八衝之語而東坡亦用之於芙蓉城詩云仙風鏘然韻流鈴也

○東坡宸奎閣碑銘

東坡宸奎閣碑銘巍巍仁皇體合自然神曜得道非有師傳蓋出八師經吾今自然神曜得道非有師也

○蜂蠆

又蜂蠆發於懷袖出晉書鄒湛對晉文帝曰猛虎在山荷戈而出凡人能之蜂蠆發於懷袖勇夫爲之驚駭出於意外也﹝蜂蠆二字東坡屢用之十餘歲時老蘇令作夏侯太初論有云人能搏猛虎不能無變色於蜂蠆老蘇愛此論年少時所作故不傳東坡作顏樂亭記與黠鼠賦凡兩用之﹞

○殺之三宥之三

東坡試刑賞忠厚之至論其間有云臯陶曰殺之三堯曰宥之三梅聖兪以問蘇出何書答曰想當然耳此語蘇蓋宗曹孟徳問孔北海武王伐紂以妲己賜周公出何典答曰以今準古想當然耳一時猝應亦有據依﹝據東漢孔融傳與操書稱武王伐紂以妲己賜周公操不悟後問出何經典對曰以今度之想當然耳﹞

○退之用字

退之孔戣﹝音逵﹞志銘云孔世三十八吾見其孫白而長身據說文卄而集反二十並也■■速達反三十並也冊先立反四十並也退之自謂識字故用之爲四字銘今刋正書者攺作三十八非是﹝案玉篇卄字如拾切二十並也■字先闔切三十也冊先入切四十也廣韻二十七合■字音趿二十八盍又收﹞

○騰驤字

老杜瘦馬行此豈有意仍騰驤蓋用史記鄒衍此豈有意阿世茍合而已哉意最爲奇﹝史記索隱鄒衍執詭怪熒惑諸侯其見禮重武王以仁義伐紂伯夷餓不食周粟衛靈公問陳而孔子不答梁惠王謀欲攻趙孟軻稱太王去邠此豈有意阿世俗茍合而已哉出孟軻傳﹞

○黃石白猿

杜牧之詩授圖黃石老學劍白猿翁蓋出庾信宇文盛墓志云授圖黃石不無師表之心學劍白猿遂得風雲之志

○折綿冰酒

山谷詩霜威能折綿風力欲冰酒蓋用阮籍詩陽和微弱陰气竭海凍不流綿絮折呼吸不通寒冽冽庾肩吾詩勁气方凝海淸威正折綿張說塞上綿應折江南艸可結語也

○退之詩﹝寄崔立之詩﹞

歡華不滿眼咎責塞兩儀蓋用前漢敍傳福不盈眥旤﹝禍字﹞溢於世﹝文選載班固答賓戲朝爲榮華夕而顦顇福不盈眥禍溢於世﹞

○東坡泗州塔詩

耕田欲雨刈欲晴去得順風來者怨蓋用劉夢得同蓻於陸其時在澤伊穜之喜乃稑之厄同舟於江其時在風沿者之吉溯者之凶意

○杜子美詩

東坡謂老杜竊比稷與卨蓋求之於其詩舜舉十六相身尊道何髙秦時用商鞅法令如牛毛意特有所指余以爲見此老容民畜眾之度莫若水深魚極樂林茂鳥知歸又林茂鳥攸歸水深魚知聚重言之此其意有在

○滕王閣序

王勃滕王閣序落霞與孤鶩齊飛秋水共長天一色蓋宗庾子山華林園馬射賦序落花與芝蓋齊飛楊栁共春旗一色

○退之用丞輔字

田氏先廟碑銘訖其外庸可作丞輔乃用呂氏春秋晉文公出已反國介子推不肯受賞爲賦詩曰有龍於飛周徧天下五蛇從之爲之丞輔龍反其鄕得其處所四蛇從之得其露雨一蛇羞之槁死於中野而刋正者以丞爲承其未知此歟﹝案晉世家文公得歸賞從亡推亦不言祿祿亦不及推母曰與女偕隠至死不復見介子推從者憐之乃懸書宮門曰龍欲上天五蛇爲輔﹞

○陳琳書

魏陳琳與曹洪書云縈帶爲垣髙不可登折箸爲械堅不可入蓋宗路溫舒畫地爲獄議不入刻木爲吏期不對﹝太史公亦有畫地爲牢執不入削木爲吏議不對之言出報任少卿書﹞

○山谷用巴西字﹝懷半山老人詩﹞

山谷詩啜羮不如放麑樂羊終愧巴西按說苑樂羊爲魏將以攻中山其子在中山中山懸其子示樂羊樂羊不爲衰志攻之愈急中山因烹子而遺之樂羊食之盡一杯中山見其誠也不忍與其戰果下之遂爲魏文侯開地文侯賞其功而疑其心孟孫獵得麑使秦西巴持歸其母隨而鳴秦西巴不忍縱而與之孟孫怒而逐秦西巴居一年召以爲太子傅左右曰夫秦西巴有罪於君今以爲太子傅何也孟孫曰夫以一麑而不忍又將能忍吾子乎山谷謂巴西可乎

○退之越裳操﹝越裳在交趾之南﹞

越裳操孰荒於門孰治於田四海旣均越裳是臣詩定之方中靈雨旣零命彼倌人星言夙駕說﹝稅﹞於桑田顏師古急就章注古者田陳聲相近漢童謡邪徑賊良田讒口害善人桂樹華不實黃雀巢其顚易林噬嗑之未濟曰邪徑賊田政惡傷民節之井曰宣髮龍身爲王主田音

○閔已賦辧寛字

退之閔已賦獨閔閔其曷已兮憑文章以自宣昔顏氏之庶幾兮在隠約而平寛固哲人之細事兮夫子乃嗟嘆其賢詩考盤考盤在澗碩人之寛獨寐寤言永矢弗諼﹝寛音區權切裕也寛也諼光元切﹞

○淮西碑辧謀字﹝莫胡切﹞

帝爲不聞與神爲謀易林比之家人曰懿公淺愚不深受謀夬之幹曰狼戾靡謀無言不殊節之比曰張陳嘉謀贊成復都又淮蔡爲亂天子伐之詩死生契闊與子成說執子之手與子偕老於嗟闊兮不我活兮太玄斷首決不決爾仇不闕乃後有鉞成公綏天地賦斷鰲足而續毀煉五色而補缺豈斯事之有徵將言者之虛設何陰陽之難測偉二儀之奓闊﹝陟加切案晉書文苑傳六十二卷成公姓也綏名也字子安爲天地賦中云斷鰲足而續毀煉五石而補缺云云﹞

○辧古人用牙字﹝吪胡切﹞

毛頴傳今日之獲不角不牙衣褐之徒詩祈父予王之爪牙胡轉予於卹靡所止居易林訟之鼎虎聚磨牙以待﹖豬太玄首夷其牙或飫之徒豨毅其牙發以張弧急就章款冬貝母姜狼牙亭歷桔梗龜骨枯揚雄豫州箴陪臣執命不慮不圖王室陵遲喪其爪牙﹝叱胡切齒也﹞

○古人用山字﹝所旃切﹞

退之謝自然詩童騃無所識但聞有神仙輕生學其術乃在金泉山詩斯幹秩秩斯幹幽幽南山古詩槁砧今何在山上復有山何當大刀頭破鏡飛上天楚詞招魂髙堂邃宇檻層軒層臺累榭臨髙山网戶珠綴刻方連揚雄解嘲藺先生收功於章臺四皓采榮於南山公孫創業於金馬驃騎發迹於祁連史記龜筴傳河𨿽神賢不如昆侖之山漢書衛霍敍傳飲馬翰海封狼居山西規大河列郡祁連山所﹖切說文山宣也祁連山名謂置郡至此

○辧口字﹝孔五切﹞

元和聖徳詩疆外之險莫過蜀土韋臯去鎭劉辟守後血人於牙不肯吐口詩正月不自我先不自我後好言自口莠言自口憂心愈愈是以有侮正考父﹝昭七年﹞鼎銘一命而僂再命而傴三命而俯循墻而走亦莫余敢侮饘於是粥於是以餬余口漢溝洫志白渠之歌田於何所池陽谷口鄭國在前白渠起後舉插爲云決渠爲雨涇水一石其泥數斗且漑且糞長我禾黍衣食京師億萬之口上林賦出乎椒邱之闕行乎州淤之浦徑乎桂林之中過乎泱莾之壄汨乎混流順阿而下赴隘陜之口西京賦鄙生生乎三百之外傳聞於未聞之口曾髣髴其若夢未一隅之能覩

○辧厚字﹝很口切﹞

又孩養無告仁滂施厚皇帝神聖通達先古詩巧言蛇蛇碩言出自口矣巧言如簧顏之厚矣易林頥之節曰文王四乳仁愛篤厚枚叔七發﹝卽枚乘作七發以諫梁孝王﹞貴人之子必宮居而閨處飲食則溫淳甘膬﹝昌芮切﹞脭﹝呈﹞膿肥厚

○辧畝字音﹝莫補切﹞

各安厥位訓厥甿畮﹝周禮畝字﹞正月元日初見宗祖詩南山蓺麻如之何衡從其畝取妻如之何必告父母易林歸妹之坤曰喘牛傷暑弗能成畆班固西都賦士食舊徳之名氏農服先疇之畎畝商修族世之所鬻工用髙曾之規矩

○辧垢厚字

帝車回來日正當午禦丹鳳門大赦天下滌濯剗磢﹝初兩切﹞磨滅瑕垢續功臣嗣拔賢任耉孩養無告仁滂施厚皇帝神聖通達先古下與厚﹝皆下五切﹞垢與耉﹝皆果羽切﹞詩南山冇臺南山有枸﹝俱甫切﹞有楰﹝勇主切﹞耉爲﹝果羽切﹞崔駰慰志賦辟四門以博延兮彼幽牧之我舉分畫定而計決兮豈云賁乎鄙耉陸機湣懷太子文當究遐徳登玆黃耉緝熈有晉克壯常宇

○辧寫字音﹝賞羽切﹞

末乃取辟駭汗如寫揮刀紛紜爭切膾脯詩蓼蕭零露湑兮我心寫兮是以有譽處兮寫﹝賞羽切﹞諺云書三寫魚成魯帝成虎

○辧閒字音﹝居賢切﹞

退之詩孟東野失子詩彼於女何有乃令蕃且延此獨何罪辜生死旬日閒詩還十畝之閒兮桑者閒閒兮行與子還兮漢李廣傳自以大黃射其裨將服注曰黃肩弩也晉灼曰黃肩卽黃閒也上林賦赤瑕駁犖雜插其間鼌采琬琰和氏出焉班固西都賦裛以藻繡絡以編連﹝亦作綸﹞隨侯明月錯落其閒曹植瑟瑟歌東西經七陌南北越九阡卒遇回風起吹我入雲間

○辧渴字音﹝巨列切﹞

送文暢師下開迷惑胸庨﹝哮﹞豁﹝呼括切﹞斸株橜﹝屈﹞僧時不聽瑩若飲水救渴列子黃帝之所聽瑩也詩君子於役日之夕矣牛羊下括﹝古活切﹞君子於役茍無饑渴﹝巨列切﹞易豫之賁曰泉閉澤竭黃庭經時念太倉不饑渴役使六丁神女謁

○辧乖字音﹝公回切﹞

猛虎行自矜無當對气性縱以乖朝怒殺其子暮還食其妃六月蓼蕭廢則恩澤乖矣湛露廢則萬國離矣漢蘇武詩胡馬失其羣思心常依依何況雙飛龍羽翼臨當乖漢律曆敍傳官失學微六家分乖一彼一此庶研其幾崔駰達旨淳朴散離人物錯乖髙辛攸降厥趣各違王逸九思分紛載矩兮髙將咨詢兮皇羲道何臯兮周流路變易兮時乖﹝乖睽也﹞

○辧稼字音﹝古護切﹞

送李願歸盤谷序盤之中維子之宮盤之土維子之稼詩七月九月築場圃十月納禾稼易林丰之未濟曰沾洽時澍生我禾稼小過之大畜雨溢過度傷害禾稼圃﹝音溥故切﹞稼﹝古護切﹞

○辧角字﹝音廬谷切﹞

贈唐衢虎有爪兮牛有角虎可搏兮牛可觸詩麟之趾麟之角振振公族漢律曆志角觸也物觸地而出戴芒角也義曰角﹝於斛切﹞東方朔傳曰臣以爲龍又無角謂之爲蛇又有足仲長統騰蛇棄鱗神龍喪角至人能變達士拔俗郭璞共工贊共工赫怒不周是觸地虧巽維天缺幹角﹝角音祿見資暇集魯直畫牧牛圖野次小崢嶸幽篁相依緑阿童三尺箠禦此老觳觫石吾甚愛之勿遣牛礪角牛礪角尙可牛鬭殘我竹寄裴仲謨詩念公篤行李野飯中道宿驚沙捲旍旗烏尾訛城角﹞

○辧蛇字音﹝唐河切﹞

東方朔詩方朔聞不喜褫身絡蛟蛇瞻相北斗柄兩手自相挼詩羔羊素絲五紽委蛇委蛇易林長尾委蛇畫地成河揚雄反離騷旣亡鸞車之幽藹兮駕八龍之委蛇臨江瀕而掩涕兮何有九招與九歌張衡西京賦感河馮懷湘娥驚蝄蜽﹝皆水神﹞憚蛟蛇郭璞流沙贊經帶西極頹溏委蛇注於黒水永溺餘波

○辧降字音﹝乎攻切﹞

劉統軍碑琳後來降公不有功詩艸虫憂心忡忡我心則降孟子曰洚水者洪水也楚辭四用降韻徐邈﹝皆乎攻切﹞揚雄河東賦雪■﹝雨上飛下﹞■﹝雨上飛下﹞而來迎兮澤滲漓而下降郁蕭條其幽藹兮滃﹝烏孔切﹞泛沛以丰隆馬融笛賦無相奪倫以宣八風律呂旣和哀聲五降阮籍寄懷詩陽精蔽不見陰光代爲雄亭亭在須臾厭厭將復降

○辧售字音﹝時周切﹞

送劉師服詩賫財入市賣貴者常難售豈不久憔悴爲功忌中休詩谷風賈用不售樂府壠頭水歌將頓樓蘭■﹝桼阝﹞就解月支裘勿令如李牧功多信不售賈物出手也

○正■﹝歹又﹞上食下﹞字音﹝須倫切﹞餐﹝千安切﹞

祭嫂鄭夫人文念寒而衣念饑而■﹝歹又﹞上食下﹞﹝音孫﹞疾疹水火無災及身詩伐檀彼君子兮不素餐兮宋玉九辧竊慕詩人之遺風願托乎素餐蹇充詘而無端兮汨莽莽而無垠易林謙之坎曰懸鶉素餐餐非其任失亡遠民實勞我心餐餔也

○哀字音﹝於希切﹞

祭周氏侄女文今當長歸與一世違凡汝親戚孰能不哀詩采薇我心傷悲莫知我哀說文從口衣聲爾雅哀哀懷報徳也裴瑜音衣國語各娶其所有以待所歸兮猗兮違兮心之哀兮宋玉九辧覿杪秋之遙夜兮心憭悷而有哀春秋逴逴而日髙兮然惆悵而自悲劉向九嘆欲遷志而攺操兮心帉結而未離外仿偟而遊覽兮內惻隠以含哀張衡南都賦布緑葉之萋萋敷華蘂之蓑蓑玄云合而重陰谷風起而增哀

○壹似字

退之聖徳詩壹似堯禹壹似蓋用禮記夫子之言﹝檀弓孔子過泰山側有婦人哭於墓者而哀夫子使子路問之曰子之哭也壹似重有憂者﹞

○用泐字

荊公常夷甫志文石可泐也用考工記石有時以泐鄭司農注讀爲再扐而後掛之扐謂石解散也

○荊公押而字

荊公在歐公坐分韻送裴如晦知吳江以黯然消魂惟別而已分韻時客與公八人荊公子美聖兪平甫老蘇姚子張焦伯彊也時老蘇得而字押談詩究乎而荊公乃又作而字二詩■鯨抗波濤風作鱗之而蓋用周禮考工記梓人深其爪出其目作其鱗之而﹝注之而頰■﹝乞頁﹞也﹞又云春風垂虹亭一杯湖上持傲兀何賓客兩忘我與而最爲工君子不欲多上人王蘇之憾未必不稔於此也

○正老杜自平詩

杜詩自平宮中呂太一按唐史有兩呂宦官呂太一爲廣南市舶使反﹝注呂太一代宗時爲廣南市舶使逐刺史張休而反東坡云自平中呂太一世莫曉其義妄者以爲唐有自平宮偶讀元宗實錄有宮中呂太一叛於廣南故下有南海收珠之句﹞故下云收兵南海千餘日復何疑而說詩者紛紛不可曉至謂唐有自平宮開元中書舍人呂太一與張嘉正號四俊者又呂寜爲太一宮使尢謬

○作詩下字來歷

史記秦虎狼之國也唐史太宗龍鳳之姿而子美昭陵詩云讖歸龍鳳質威定虎狼都各易一字最爲妙處洪氏辧證謂急急能鳴鴈輕輕不下鷗能鳴用莊子不下用列子語於此見其用出處下字之法﹝莊子外篇莊子捨於故人之家故人喜殺鴈而烹之豎子請曰一能鳴其一不能鳴請奚殺主人曰殺不能鳴者列子黃帝篇海上之人有好漚鳥者每從漚鳥遊其父曰吾聞漚鳥皆從汝遊汝取來吾玩之明日之海上漚鳥舞而不下﹞

○杜詩古今本不同

王仲言自宣城歸得杜甫詩三帙有南唐澄心堂紙有建鄴文房印沈思遠印及勅賜印筆法精妙殆能書者試考一二詩多與今本不同如憶李白詩白也詩無數飄然意不羣淸新庾開府豪邁鮑參軍渭北春天樹江東日暮云何時一樽酒重與話斯文九日詩乃云今朝醉裏爲君歡笑倩傍人爲正冠及再把茱茰仔細看又芹泥隨燕觜蘂粉上蜂須宮艸霏霏隨委佩云近蓬萊常五色酒醒思汗簟已近苦寒夜長貧怪婦愁雨映行宮辱贈詩騎馬誰家白面郎不通姓字麄疎甚忍待江山麗之類不可槪舉也

○荊公用麥气字

荊公晴日晚風生麥气麥气蓋用何遜新林分別詩麥气始淸和

○老杜秦城字

三輔黃圖長安故城城南爲南斗形城北爲北斗形故號斗城何遜咸陽詩云城斗疑連漢老杜秦城近斗杓秦城北斗邊北斗故臨秦而秦中詩春城依北斗郢樹發南枝乃秦城耳劉夢得望賦亦云城依鬥兮闌干春亦無義亦不可對郢樹也

○樂天詩

醉翁迂叟東坡之名皆出於白樂天詩云

○荊公用歸字

荊公詩緑攪寒蕪出紅爭暖樹歸妙甚歸字蓋用老杜紅入桃花嫰靑歸柳葉新李白寒雪梅中盡春風柳上歸意唐老杜花遠重重樹雲輕處處山可作畫本

○老杜用受字進字逗字

老杜受字進字逗字最用工夫吹面受和風修竹不受暑飛燕受風斜野航恰受兩三人樹濕風涼進山谷進風涼殘生逗江漢遠逗錦江波陰鏗詩有行舟逗遠樹

○作詩祖述有自

謝靈運有雲中辧煙樹天際識歸舟王僧孺有岸際樹難辧雲中鳥易識梁元帝有遠村雲裏出遙船天際歸陰鏗詩有天際晚帆孤天邊看遠樹大江靜猶浪老杜所以有江流靜猶湧雲中辧煙樹鏗有薄雲巖際出初月波中上杜詩薄雲巖際宿孤月浪中翻鏗有中川聞棹謳杜有中流聞棹謳鏗有花逐下山風杜有云逐度溪風祖述有自靑出於藍也

○作詩得意句

陳去非嘗語先君云吾平生得意十字雲開門知有雨老樹半身濕先君故效之作感興詩云夜半微雨濕淩晨春艸長謂頥正云吾十字似有味後讀河嶽英靈集閻訪詩荒庭人何許老樹半空腹殷璠謂皎然可佳殆亦有所祖云

○唐朝酒價﹝眞廟問左右唐朝酒價眾莫能對丁晉公以三百靑銅錢對﹞

丁晉公對眞廟唐酒價以三百亦出於一時耳若李白金樽淸酒斗十千白樂天共把十千酤一斗又軟美仇家酒十千方得斗又十千一斗猶賖飲何況官供不著錢又崔輔國與酤一斗酒恰用十千錢﹝曹子建樂府歸來宴平樂美酒斗十千十千恐未必酒價言酒美而價貴耳﹞

○八十爲八秩

禮年八十日有秩故以八十爲八秩人道家流用此語白樂天屢用之自注行開第八秩可謂盡天年﹝時俗謂七十以上爲開第八秩﹞又云已開第七秩屈指幾多人

○蒲﹝仄聲﹞桃琵﹝仄聲﹞琶調﹝仄聲﹞笑司﹝仄聲﹞馬

樂天詩羌管吹楊柳燕姬酌蒲桃﹝蒲桃太原酒名﹞銀含鑿落盞金屑琵琶槽秦再思記異錄溫州朱史君有一妓善胡琴忽亡念之追悼詩云魂飛寥廓魄歸煙只住人間十八年昨日施僧裙帶上斷腸猶系琵琶弦琵字亦從仄聲﹝晉書阮咸傳唐元行衝傳琵琶字並無音唐書音訓外戚傳調笑音調﹞打嫌調笑易飲訝捲波遲﹝調笑拋打曲名捲白波酒令﹞燭淚連盤罍蒲桃又對東溪野枇杷上林賦枇杷蒲桃皆無音四十著緋軍司馬男兒官職未蹉跎一爲州司馬三見歲重陽武元衡亦有惟有白須張司馬不言名利尙相從

○樂天用淵明詩﹝淵明有責子詩𨿽有五男兒總不好紙筆淵明豈特有女或者謂此詩作於未得子之前容有是理﹞

淵明詩弱女𨿽非男慰情良勝無故樂天云衰病四十身嬌癡三歲女非男猶勝無慰情時一撫

○東坡徳星句

東坡詩斯人乃徳星遣出虛危間用樂天徳星降人福時雨助歲功福似歲星移望如時雨至意

○東坡用樂天詩格

樂天詩去歲暮春上已共泛洛水中流今歲暮春上已獨立香山下頭東坡用之爲海外上元詩東坡惠州上元夜詩﹝前年侍玉輦端門萬枝燈云云今年江海上云房寄山僧﹞

○樂天與子美詩一意

老杜安得廣廈千萬間大庇天下寒士俱歡顏嗚呼何時眼前突兀見此屋吾廬獨破受凍死亦足樂天百姓多寒誰可捄一身𨿽暖亦何情安得大裘長萬丈一時都蓋洛陽城

○李商隠詩

商隠有點竄堯典舜典字塗攺淸廟生民詩樂天有毛詩三百篇後得文選六十卷中無

詩中用愛閒字

○多病愛閒始見南史王儉傳樂天有經忙始愛閒劉夢得有功成卻愛閒杜牧之有愛閒能有幾人來

○老杜樂天詩語

詩中用而今匹如些些耳冷妬他欺我生憎勿畱羸垂溫暾皆樂天語相﹝仄聲﹞欺有底也自也知差底斬新遮莫皆老杜詩

○太史公司馬相如贊

太史公作司馬相如贊曰春秋推見至隠易本隠之以顯大雅言王公大人徳逮黎庶小雅譏小已之得失其流及上所以言𨿽外殊其合徳一也而自序曰易著天地陰陽四時五行故長於變禮經紀人倫故長於行書記先王之事故長於政詩記山川溪谷禽獸艸木牝牡雌雄故長於風樂樂所以立故長於和春秋辧是非故長於治人

○魚千里

山谷用魚千里事蓋出闗尹子以盆爲沼以石爲塢魚環遊之不知其幾千萬里也﹝山谷屢用魚千里字尋師訪道魚千里蓋世功名黍一炊又小池已築魚千里隙地仍栽芋百區又爭名朝市魚千里觀道詩書豹一斑﹞

○北徵詩﹝韓詩元和庚寅斗挿子﹞

北徵詩皇帝二載秋閏八月初吉盧仝月蝕詩元和庚寅斗柄挿子律調黃鍾白樂天賀雨詩皇帝嗣寶歷元和三年冬又苦寒詩八年十二月五日雪紛紛

○柳耆卿詞語

陰鏗有夜雨滴空階柳耆卿用其語人但知爲柳詞耳

○樂天長恨歌

樂天有玉容寂寞淚闌干棃花一枝春帶雨不知又有薔薇詩露垂紅萼淚闌干

○牧之劻勷字

牧之詩塵土驚劻勷樂天委命不劻勷

○詩用斗在字

詩中用斗在蓋出樂天詩世上爭先從盡﹝上聲﹞汝人閒鬭在不如吾﹝樂天用格是字﹞

○轉席

今新婦轉席唐人已爾樂天春深娶婦家詩云靑衣轉﹝上聲﹞氈褥錦繡一條斜

○蘇小小

樂天詩揚州蘇小小人道是夭斜﹝音伊邪反﹞

○鄭重字

前漢王莽傳皇天所以鄭重降符命之意師古言頻煩也又三國誌夷狄國家哀汝故鄭重賜汝好物樂天謝庾順之送紫霞綺雲千里故人心鄭重一端香綺紫氤氳又交情鄭重金相似

○季布毀譽

史記季布言陛下以一人譽召臣以一人毀去臣乃祖韓非子魯丹曰夫以一言善我必以一言罪我

○落吾手

老杜不意靑艸湖扁舟落吾手樂天天與愛水人終焉落吾手

○杜詩用前人意

老杜寒日出霧遲淸江轉山急亦用陰鏗野日燒中昏山路入江窮意

○席壽

唐書百官志席壽謂器用經久謂之壽考工記犀甲壽百年起於此﹝唐志帷帟則題歲月席壽三年氈壽五年褥壽七年考工記犀甲壽百年兕甲壽二百年合甲壽三百年﹞

○裝潢兩字

裝潢﹝音黃﹞又音晃染黃紙修治之名本齊民要﹝術案唐百官志較書郎掌較理典籍注云冇學生三十八人令史二人揩書十二人熟紙裝潢匠八人﹞

○鉗勒﹝梁冀妻孫壽善妖態性鉗忌﹞

唐后妃傳舉能鉗勒字蓋本漢梁冀妻性鉗忌﹝鉗鋷也言性忌害如鉗之鋷物也女輒切﹞

○善禁架﹝卽禁術也如費長房之術唐書后妃列傳上第二﹞

善禁架用後漢徐登傳語﹝徐登傳云但行禁架所療皆除﹞

○唾手

髙祖隠太子建成傳云云利兵鏖之唾手可決用九州島春秋唾掌語

○盜亦有道﹝王世充竇建徳傳贊﹞

唐王竇傳贊盜亦有道用莊子記盜跖之言

○左方

左方謂簡冊之左唐書亦有此語

○桑蔭不徙﹝唐書屈突通尉遲敬徳等傳贊桑蔭不徙而大功立﹞

劉子云堯之知舜不違桑陰﹝劉子知人篇堯之知舜不違桑陰文王之知呂望不以永日﹞

○諸史語

二李傳賢長城用漢賢於兵十萬騎五千之文房杜傳忠於所事用魏志注語

登殺用唐律實時爲登實時殺之也﹝律登時殺傷者勿論﹞

曲折出李廣傳﹝報天子失軍曲折猶委曲也﹞

楊國忠傳以計勝色者昌荀悅之語

○餌藥

唐傳張臯疏人無故不應餌藥出千金方序論云病患已成須勤藥餌故立補養之方平人無事不宜著手

○經史雜語

回鶻傳不一而足用公羊傳﹝文九年又襄二十九年﹞許夷狄者不一而足也

蘭亭敍云後之視今亦猶今之視昔用京房傳語房曰臣恐後之視今猶今之視前也

唐儒學傳禪其家用東漢敍贊世禪雕籠語

掫師用左氏幹掫事文藝傳義形於色用左氏孔子語

唐書幹沒幹沒幹匿皆同義

○賈捐之語

後漢南匈奴傳語曰父戰於前子死於後弱女乘於亭障孤兒號於道路老母寡妻設虛祭飲泣淚想望歸魂於沙漠之表全用西漢賈捐之語

○鷙鳥累百不如一鶚

史記趙簡子曰鷙鳥累百不如一鶚鄒陽上書亦用之孔文舉薦禰衡又用此語孫權曰云云令蒙討賊誅其首惡

○曹植用墨子語

墨子𨿽有賢君不愛無功之臣𨿽有慈父不愛無益之子故曹植自試表云故慈父不能愛無益之子仁君不能畜無用之臣

○羊祜宗管子語

羊祜讓開府表云徳未爲人所服而受髙爵則使才臣不進功未爲人所歸而荷厚祿則使勞臣不勸用管子徳業未明於朝而處尊位者則良臣不進有功未見於國而有重祿者則勞臣不勸

○倒行逆施

史記伍子胥傳吾日暮途遠吾故倒行而逆施之主父偃曰吾日暮故倒行逆施之

○歐陽建﹝石崇甥也爲趙王倫所收臨刑而作﹞

文選歐陽堅石臨終詩天网布宏綱投足不獲安劉夢得所以有天网𨿽寛投足誰厝

○淵明詩﹝王仲宣七哀詩﹞

王仲宣悟彼泉下人喟然傷心肝淵明所以有感彼栢下人安得不爲歡

○子美詩有祖述﹝審言卽子美之祖﹞

杜審言綰霧靑條弱牽風紫蔓長又云寄語洛城風月主明年春色倍還人子美有林花著雨燕脂潤水荇牽風翠帶長又傳語風光共流轉暫時相賞莫相違皆祖述其意

○古人作文皆有依仿

司馬長卿大人賦全用屈平遠遊中語

退之送窮文學逐貧賦

老杜杜鵑詩模寫鮑照荊公作虎圖行全仿老杜

老杜用元自見來東坡所以用之

○意匠﹝老杜丹靑引詔謂將軍拂絹素意匠慘淡經營中﹞

意匠慘淡經營中用陸機文賦意司契而爲匠

○老杜仿淮南子語

淮南子水淸則魚聚木茂而鳥樂所以老杜有林茂鳥攸歸水深魚知聚

○古人用字

王維詩九天閶闔開宮殿萬國衣冠拜冕旒老杜閶闔開黃道衣冠拜紫宸陶淵明日月不肯遲﹝雜詩﹞晨雞不肯鳴﹝飲酒詩﹞老杜有秋天不肯明江平不肯流兵戈不肯休王室不肯微

○太湖

上林賦東注太湖郭璞注曰太湖在吳縣尙書所謂震澤也

○窫窳封豨鑿齒

淮南子應劭注堯之時窫﹝音軋﹞窳﹝音愈﹞封豨鑿齒皆爲人害鑿齒齒長五尺似鑿故長楊賦秦封豕其上窫窳其民鑿齒之徒相與摩牙而爭之

○徐凝用界字﹝徐凝瀑布泉詩一條界破靑山色東坡以爲塵陋故東坡冇不與徐凝洗惡詩﹞

天臺山賦瀑布飛流而界道所以徐凝有界破靑山色孰謂其惡而無所自耶﹝賦云赤城霞起以建標云云﹞

○崔駰宗揚雄

崔駰達旨譬猶衡陽之林岱陰之麓伐尋抱不爲之稀蓺拱把不爲之數蓋宗揚雄解嘲譬江湖之崖勃解之島乘﹝食證切﹞雁集不爲之多雙鳬飛不爲之少

○社日停鍼綫

周美成社日停鍼綫蓋用張文昌吳楚詞今朝社日停鍼綫有自來矣

○眞贗字

退之與崔十六詩前計頓乖張居然見眞贗贗字字書云僞物也蓋出韓非子齊伐魯索饞鼎魯以其鴈往齊曰鴈魯曰眞也古止用鴈字宋景文有眞贗不同物治亂不同目又贗賈亂廛窳農亂田東坡亦用之茯苓詩山谷亦用之

○抑鮓

宋景文詩蟹美持螯日魚香抑鮓天用楊淵五湖賦連■﹝卸﹐亢代卩﹞抑鮓

○雨絕

太白詩雨絕無還云用三國誌吳虞翻傳罪棄雨絕陳孔璋檄又曰雨絕於天﹝文選潘嶽述哀詩雨絕無還云花落豈畱英﹞

○東坡用韓非子語

韓非子國平則養儒俠難至則用介士所養非所用所用非所養東坡六國論用此語﹝史記韓非傳儒者用文亂法俠者以武犯禁云云所養非所用所用非所養﹞

○鄂鄂

史記趙世家趙簡子有臣曰周捨好直諫捨死簡子每聽朝不悅大夫請辠簡子曰大夫無辠吾聞千羊之皮不如一狐之腋諸大夫朝徒聞唯唯不聞周捨之鄂鄂是以亡也又商君傳商君曰我治秦孰與五羖大夫賢趙良曰千羊之皮不如一狐之腋千人之諾諾不如一士之鄂鄂必出於此

○左氏與史遷

左氏晉重耳謂季隗曰待我二十五年不來而後嫁對曰我二十五矣又如是而嫁則將就木焉史記晉世家重耳謂其妻曰待我二十五年不來乃嫁其妻笑曰犂二十五年吾冡上栢大矣𨿽然妾待子

○天啟之矣

左氏﹝閔元年﹞畢萬以是始賞天啟之矣史記晉世家以是始賞天開之矣

○不當如此

史記張釋之傳云吏不當如此耶薛廣徳傳云曉人不當如是耶魏志傳曰事不當爾耶皆有味也

○豚犢

曹子丹佳人生汝兄弟犢耳﹝魏書注﹞劉景升兒子若豚犬耳書﹝孫權傳﹞生子當如李亞子吾兒豚犬耳﹝五代史魏曹羲曹爽有無君之心桓範哭曰曹子丹生汝兄弟如犢耳又曹公見孫權舟船器仗軍伍整肅嘆曰生子當如孫仲謀劉景升兒子豚犬耳﹞

○首鼠

史記灌夫傳與長孺共一老禿翁何爲首鼠兩端後漢鄧訓傳首施兩端﹝注猶首鼠也﹞西羌傳亦云首施兩端

○破碎大道

前漢夏侯勝傳章句小儒破碎大道後漢楊終傳章句之徒破壞大體﹝下云宜如石渠故事永爲後世則﹞

○緑沈緑檀

老杜有苔臥緑沈槍南史有緑沈屏風杜牧之有■﹝月坒﹞壓緑檀槍與沈宜相近

○反水不收

光武紀反水不收何進傳覆水不收太白詩雨落不上天水覆難再收﹝光武紀反水不收後悔何及又東坡芙蓉城詩中云芳卿寄謝空丁寜一朝覆水不反缾﹞

○千石魚﹝巴寡婦淸傳水居千石魚陂山居千章之萩萩卽萩樹也﹞

前漢貨殖傳水居千石魚波﹝波讀爲陂﹞言養魚一歲収千石唐皮日休釣侶詩一鬥霜鱗換濁醪注云吳中賣魚論鬥酒乃論斤

○王岐公宗樂天詩

王岐公元丰中餞文潞公歸洛詩有精神如破貝州時蓋用樂天上裴晉公詩聞說風情筋力健只如初破蔡州時語

○矢來無鄕

山谷作蘇李枯木道士賦有懼夫子之獨立矢來無鄕出韓非子矢來有鄕鄕方也有來從之方則積鐵以備一鄕謂聚鐵一身以備一處則甲之不全者矢來無鄕則鐵室以盡備之謂甲之全者自首至足無不有鐵故曰鐵室備之則體不傷破

○富貴他人合﹝愼子名到學本黃老﹞

富貴他人合貧賤親戚離文選曹顏遠詩又見晉書殷浩傳蓋用愼子家富則疎族聚家貧則兄弟離語

○森如束﹝張景陽密葉日夜疎叢林森如束﹞

文選張景陽雜詩叢林森如束唐元稹連昌宮中滿宮竹歲久無人森似束蓋用此﹝東坡過李公擇故居詩四鄰戒莫犯十畝森似束﹞

○來玆

文選古詩何能待來玆用呂氏春秋今玆美禾來玆美麥注玆年也

○思君令人老

文選古詩有思君令人老曹子建有沈憂令人老其本出惟憂用老耳﹝文選古詩思君令人老歲月忽已晚﹞

○東坡西江月﹝在惠州作時侍兒朝云新亡其寓意爲朝云作﹞

東坡梅詞不與棃花同夢蓋用王建夢中棃花云詩﹝王昌齡梅花詩落落寞寞路不分夢中喚作棃花云坡用此語﹞

○東坡眞迹

東坡四時詞冬詞云眞態生香誰畫得玉奴纖手嗅梅花眞迹乃云玉如墨莊謂意方全予見孫昌符家坡朱陳詞眞迹云半依古柳賣黃瓜今印本多作半依或遷就爲牛衣矣

○往古來今﹝慕容雋傳內李產傳﹞

鶡冠子栯枋一術奚足以遊往古來今事郭爲郵晉載記慕容雋曰不可復以西夕之年取笑來今

○笑啼俱不敢

玉臺新詠詠樂昌云笑啼俱不敢李商隠亦云又云啼笑兩難分

○饑鷹待一呼

老杜有饑鷹待一呼白樂天呼鷹正及饑溫庭筠饑鷹不待呼吳融饑鷹只待呼金斗熨波白樂天

○金斗熨波

刀剪紋陸龜蒙波平熨不如又天如重熨皺溫庭筠緑波如熨豁愁腸王君玉金斗熨沈香又金斗熨秋江

○劉夢得東坡用字法

劉夢得稱韓文云鸞鳳一鳴蜩螗革音東坡有振鬛長鳴萬馬皆瘖

○五柞三楊﹝柞音作荊公卽事詩五柳柴桑宅三楊白下門往來無一事常得見靑靑﹞

荊公次韻酬龔深甫詩云北尋五柞固未慭東挽三楊仍有樛輿地誌鐘山本少林木宋時使諸州刺史罷職還者栽松三千株下至郡守各有差焉山之最髙峯有五願樹樹柞木也元嘉中百姓祈禱率有驗又李太白白下亭詩驛亭三樹楊正當白下門王詩三楊白下亭﹝西京賦掩長楊而聨五柞又集乎長楊之宮儴佯乎五柞之館此荊公次韻酬龔深甫詩云恩容衰老護松楸復得一龔隨我遊講肆劇談兼祖謝舞雩髙蹈異求繇北尋五柞固未慭東挽三楊仍有樛陟巘降原從此始但無瑤玉與君舟又李白金陵白下亭畱別詩驛亭三樹楊正當白下門吳煙暝長條漢水嚙古根﹞

○荊公用事

河南志盧元明侯山記曰漢有王玄者隠於此山景帝再徵不屈就其山封侯因以爲名唐宋之問侯山詩云王玄拜隠侯荊公艸堂懷古周顒宅作阿蘭若婁約身歸窣堵波他日隠侯身亦老爲尋陳迹到煙蘿世多謂沈約耳不知乃用此王氏事﹝按荊公詩集中有艸堂懷古云周顒宅作阿蘭若婁約身歸窣堵波蕙帳銅瓶皆夢事翛然陳迹翳松蘿與此本不同兩存之﹞

○理絲竹筦弦

漢張禹傳後堂理絲竹筦弦故右軍用之蘭亭敍而或者謂昭明所不取其未知班孟堅之詞耶﹝文選不載蘭亭﹞

○涪翁﹝後漢郭玉傳有父老不知所出嘗漁釣於涪水因號涪翁山谷亦以此爲號﹞

益部耆舊傳廣陵有老翁釣於涪水自號涪翁後漢郭玉傳亦然山谷責涪州因此爲號

○退之徐偃王銘

退之徐偃王廟碑銘秦桀以顚徐繇邈綿蓋用揚雄廷尉箴殷以刑顚秦以酷敗之語而意義尢逺

○退之聨句

退之石鼎聨句豕腹脹彭亨乃用詩蕩炰烋於中國注炰烋彭亨也﹝退之詩又澀旋皮卷臠苦開腹膨脝﹞

○不子也﹝唐書后妃列傳﹞

玄宗貞順皇后武氏初妃專寵封所生母楊鄭國夫人弟忠國子祭酒信祕書監將遂立皇后禦史潘好禮上疏曰禮父母讎不共天春秋子不復讎不子也陛下欲以武氏爲後何以見天下士妃再從叔三思也從父延秀也皆干紀亂常天下共疾夫惡木垂蔭志士不息盜泉飛溢廉夫不飲匹夫匹婦況天子乎願愼擇華族稱神祗之心薨年四十餘贈皇后﹝蓋用公羊傳隠公十有一年冬十有一月公薨何以不書葬隠之也何隠爾弒也弒則何以不書葬春秋君弒賊不討不書葬以爲無臣子也子沈子曰君弒臣不討賊非臣也子不復讎非子也葬生者之事也春秋君弒賊不討不書葬以爲不系乎臣子也﹞

芥隠筆記

士非博學之難能審思明辧之爲難古人固有耽玩典籍渉獵書記窮年皓首貪多務得者矣然履常蹈故誦書綴文趣了目前不求甚解疑誤相傳莫通倫類漫無所考按也檢討龔公以學問文章知名當世諸公要人爭欲令出我門下自六藝百家諸史之籍無所不讀河圖洛書山鑱冡刻方言地誌浮屠老子騷人墨客之文無所不記至於討論典故訂正事實辧明音訓評論文體𨿽片言隻字必欲推原是正俾學者知所依據此其閒居暇日有得於一時之誦覽者隨而錄之故號曰筆記若夫他日當大典冊渙大號令則武夫感泣癃老扶觀當埒燕許輩秉太史筆褒貶是非勸善懲惡凜然有遺直之風回視筆記特翰墨之逰戲耳嘉泰攺元孟冬旣望汶人劉董跋

龔頤正﹐原名惇頤﹐因避光宗諱攺﹐字養正﹐歷陽﹝今安徽和縣﹞人。孝宗淳熙十四年﹝一一八七﹞﹐以薦入仕。寧宗嘉泰元年﹝一二○一﹞﹐爲樞密院編修官兼實錄院檢討官﹐遷祕書丞。尋致仕。有《芥隱筆記》。事見《南宋館閣續錄》卷七﹑九。

