鶴山筆錄

﹝宋﹞魏了翁撰

《蕭望之傳》宏恭﹑石顯等建白﹕望之前將軍輔政﹐欲排退許史﹐專權擅朝﹐幸得不坐﹐復賜爵邑﹐與聞政事。不悔過服罪﹐深懷怨望﹐教子上書﹐歸非於上。師古曰﹕言歸惡於天子也。《師丹傳》﹕歸非於朕﹐朕隱君不宣﹐爲君受愆。又云﹕獲虛采名﹐謗譏匈匈。愚按歸非﹑歸惡等﹐此已有之。

至道初﹐呂蒙正罷相﹐以僕射奉朝請﹐上曰﹕蒙正今退在班列寂寞﹐想其目穿望復位矣。劉昌言曰﹕僕射非寂寞之地﹐且亦不聞蒙正郁悒。劉昌言罷﹐上問趙鎔等曰﹕頻見昌言否﹖涕泣否﹖曰﹕與臣等談﹐多至流涕。錢若水曰﹕實未嘗涕泣。鎔等迎合上意﹐若水因自念上待輔臣若此﹐蓋未嘗有秉節髙邁﹐不貪名勢﹐能全進退之道﹐以感動人主。遂貽上之輕鄙﹐將以滿歲移疾﹐遂艸章求解職﹐會宴駕﹐不果上。及今上之初年﹐再表遜位﹐乃得請。至道元年﹐趙鎔﹑劉昌言﹑向敏中俱爲同知密院﹐正月昌言罷﹐若水代之。愚謂若水旣知爲上所鄙而不卽去﹐乃謂將以滿歲移疾﹐遂艸章求解政﹐會宴駕不果上﹐然則是終太宗之世﹐無一人引去者﹐宜爲人主所薄也。且劉昌言能明呂公未嘗郁悒﹐則必不以己之罷政對人流涕。小人鄙淺逢迎﹐以壞人主心術﹐大抵若此。至道元年正月﹐呂端﹑寇準爲參政﹐鎔﹑若水與敏中俱爲同樞﹐然則若問西府﹐敏中亦聞上語也﹐而獨無一言﹐何哉﹖

晉郭奕字大業﹐爲野王令。羊祜嘗過之﹐奕嘆曰﹕羊叔子何必減郭大業。少選復往﹐又嘆曰﹕羊叔子去人遠矣。遂送祜出界數百里﹐坐此免官。陳后山爲徐州教授﹐東坡知杭州﹐道由南京﹐陳告守孫覺願往見﹐而覺不許﹐乃托病謁告來南京送別﹐同舟東下﹐至宿而歸﹐爲劉安世所彈。所賦「平生羊荊州﹐追送不作遠」詩﹐以此。唐楊憑貶臨賀尉﹐姻友憚累﹐無往候者。善客徐晦獨至藍田慰餞。李夷簡遽表爲監察禦史﹐曰﹕君不負楊臨賀﹐肯負國乎﹖太學生薛約師事陽城﹐坐言事徙連州﹐城送之郊﹐上以爲黨﹐出城道州刺史。三事相類。

陸機《漢髙功臣贊》﹕茫茫宇宙﹐上墋下黷。墋﹐楚錦反﹔黷﹐渴也。

《甘延壽傳》﹕試弁爲期門。《哀帝贊》「卞射」注﹕並以弁卞爲手搏。

《何武等贊》﹐故曰﹕依世則廢道﹐違俗則危殆﹐此古人所以難於受爵位也。上文云﹕武嘉區區﹐以一簣障江河﹐用沒其身。丹與董宏更受賞罰﹐言宏用則丹免﹐丹黜則宏封。最後宏爲庶人﹐丹受國邑。故曰者﹐必古有是語﹐注不及。

蘇文忠嘗云﹕圖王不成﹐其獘猶可以霸。石䢐錸詩《勉師愚等》﹕汝不聞圖王不成猶可霸﹐舜與我俱人﹐學之則舜也。蘇以前固有此語。

呂東萊策問諸生云﹕夫子祖述堯舜﹐憲章文武﹐萃百王致治之法而著之六經﹐成而不試﹐付其責於後人﹐以俟其驗﹐至於今千有餘年云云。自六經旣成之後﹐尙爲未試之書也。

前輩云﹕相見又無事﹐不來還憶君。後山亦云﹕每逢無可語﹐暫阻卽相求。此用阮修「意有所思﹐率爾褰裳﹐不避晨夕﹔至或無言﹐但忻然相對」。

黃太史《跋送窮文》擬揚子云《逐貧賦》﹐語稍莊﹐文采過之。如子云《解嘲》擬宋玉《答客難》﹐退之《進學解》擬子云《解嘲》﹐柳子厚《晉問》擬枚乘《七發》﹐皆文采之美也。至於追琢前人﹐如班孟堅之《賓戲》﹑崔伯庭之《達旨》﹑蔡伯喈之《釋誨》﹐僅可觀焉﹐況其下者乎﹖

宋玉《招魂》﹕像設君室﹐靜問安些。按此則人死而設形貌於室以事之﹐乃楚俗也。

按經傳所說終南山一名太一﹐亦名終南。據張衡《西京賦》云﹕終南太一﹐隆窟崔崒。潘嶽《西徵賦》云﹕九嵕嶻薛﹐太一巃嵩。面終南而背云陽﹐跨平原而連嶓冢。然則終南﹑太一非一山也。

按《周禮》﹐玉之美者曰球﹐其次爲藍。蓋以縣出美玉﹐故曰藍田。苦泉在朝邑縣西北三十里﹐其水鹹苦﹐羊飲之肥而美。今於泉側置羊牧﹐故俗諺云﹕苦泉羊﹐洛水漿。

石鼓文在天興縣南二十里許﹐石形如鼓﹐其數有十﹐蓋紀周宣王畋獵之事﹐其文卽史籀之迹也。正觀中吏部侍郎蘇勗紀其事云﹕虞﹑褚﹑歐陽﹐共稱古妙。𨿽歲久訛闕﹐遺迹尙有可觀﹔而歷代紀地理者不存記錄﹐尢可嘆息。

後魏孝明帝神龜元年置大斌縣﹐屬上郡﹐周﹑隋不攺。大斌者﹐取稽胡懷化﹑文武雜半之義。

張仁願築三受降城﹐不置壅門及曲敵戰具。或問曰﹕邊城禦賊之所﹐不爲守備﹐何也﹖仁願曰﹕寇若至此﹐當並力出戰﹐回顧望城﹐猶須斬之﹐何用守備﹐生其退恧之心。其後常元楷爲總管﹐始築壅門﹐議者劣之。

蘇秦說韓王曰﹕韓有劍戟出於棠溪。蔡州西平縣西界棠溪村是也﹐縣又有龍泉﹐可以淬刀劍。

肅宗曰﹕亭海方俗之間﹐河北得水便名爲河﹐塞外有水便名爲海。李吉甫《元和郡縣誌》中錄。此書比其他地誌頗爲有益於學者。上焉紀三國南北朝遷攺稍詳﹐下焉接乎本朝郡縣之制﹐不甚相遠﹐而又記載厄塞貢賦﹐得書事之實。吉甫在唐不得爲賢宰相﹐然體國經野於此尙可考﹐不可以人廢言也。

東漢公孫瓚記過忘善﹐睚眥必報﹐州裏善士名在其右者﹐必以法害之。常言衣冠皆自有職分﹐富貴不謝人惠﹐故所寵愛類多商販庸兒﹐所在侵暴﹐百姓怨之。按此病自王﹑蔡﹑秦﹑史以來多有之。

景祐中﹐賈文元言諸道州有合避親三等﹐舉人乞詔﹐漕臣匯聚﹐更命官較試﹐十取三焉。今運司貢事昉於此﹐記得唐人有別頭試。

《洪範五行傳》曰﹕田獵不宿﹐飲食不享﹐出入不節﹐奪民農時﹐及有姦謀則木不曲直。說曰﹕木﹐東方也。於《易》地上之木爲觀﹐其於王事﹐威儀容貌亦可觀者也。棄法律﹐逐功臣﹐殺太子﹐以妾爲妻﹐則火不炎上。說曰﹕火﹐南方﹐揚光輝爲明者也。其於王者﹐南面向明而治。治宮室﹐飾臺榭﹐內淫寵﹐犯顏威﹐侮父兄﹐則稼穡不成。說曰﹕土﹐中央﹐生萬物者也。其於王者爲內事﹐宮室夫婦親屬亦相生者也。好攻戰﹐輕百姓﹐飾城郭﹐侵邊境﹐則金不從革。說曰﹕金﹐西方﹐萬物旣成﹐殺气之始也。故立秋而鷹隼擊﹐秋分而微霜降。其於王事﹐出軍行師﹐把旄杖鉞﹐誓士眾﹐抗威武﹐所以徵畔逆﹐止暴亂也。簡宗廟﹐不禱祠﹐廢祭祀﹐逆天時﹐則水不潤下。說曰﹕水﹐北方﹐終減萬物者也。其於人道﹐終而形滅﹐精神放越﹐聖人爲宗廟以收魂气﹐春秋祭祀以終孝道。右《漢書五行志》云。董仲舒治《公羊春秋》﹐始推陰陽爲儒者宗﹐宣元之後﹐劉向治《谷梁春秋》﹐數其禍福﹐傳﹝或作傅﹞以《洪範》﹐與仲舒錯﹝錯互不同﹞。至向子歆治《左氏傳》﹐其《春秋》意亦已乖矣﹐言《五行傳》又頗不同﹐是以與仲舒別。向﹑歆傳載眭孟﹑夏侯勝﹑京房﹑谷永﹑李尋之徒﹐所陳行事﹐訖於王莽﹐舉十二世以傳《春秋》﹐著於篇。按此其說亦不可廢﹐故記於此﹐以俟摭計。

《通鑑》宋文帝十七年﹐上以司徒義康嫌隙已著﹐將成禍亂﹐誅其黨劉湛等﹐出義康鎭豫章﹝史載江州刺史﹞。殷景仁臥疾五年﹐𨿽不見上﹐而密函往來﹐日以十數﹐影迹周密﹐莫有知者。收湛之日﹐上忽召景仁﹐誅討處分﹐一皆委之。五年臥疾而人莫能知﹐其爲人深險可見。宋文與此等人謀國﹐安得不虧君臣之義﹐賊兄弟之恩乎﹖

魏邢禺爲平原侯家丞﹐防閒以禮﹐由是不合。庶子劉楨諫曰﹕君侯采庶子之春華﹐忌家丞之秋實。虞喜曰﹕世人奇諸葛之英辯﹐而哂呂岱之無對。是樂春藻之繁華﹐而忌秋實之甘口也。春華﹑秋實二事相似。

《詩墻有茨》﹔《韋史傳》﹕茨檐賤士﹐本無官情。茨亦艸也。《史記》茅茨不剪﹐注﹕屋蓋﹐曰茅茨﹐以茅覆屋。則茨又爲屋蓋。

王介甫元丰七年罷相﹐居鐘山﹐作兩《元丰行》﹕元丰聖人與天通﹐十日五日一雨風。或謂徼幸再相。

王介甫《千枝孫》﹕嶧陽萬本母淇奧。孫枝取杜子美賦﹕桐花未吐﹐孫枝之鸞鳳相鮮。此未害。如母淇奧﹐稍牽彊。李注云﹕世俗謂慈竹爲子母竹。

《爾雅》﹕科斗一名活東﹐《異苑》﹕龜字元緒﹐桑字子明。

蔡卞本末詳見介甫《示元度》詩注。哀公四年爲一昔之期﹐注﹕夜結期也。

吳中書令賀卻曰﹕比年以來﹐朝列紛雜﹐眞僞相貿。人執反理之評﹐士持詭道之論﹐遂使淸議變濁﹐忠臣結舌。按反理詭道﹐蓋君子小人陰陽之性相反﹐如君子好遁﹐小人否﹔小人用壯﹐君子罔。

胡明仲評諸葛亮﹕當此之時﹐蜀喪元帥﹐慘戚而歸﹐魏師歡欣﹐奏凱振旅。一榮一悴﹐存亡關焉。時運不畱﹐世代遷攺﹐向之成敗利鈍﹐皆爲陳迹﹐而靑史所載﹐赫赫若前日事。孔明忠義之行﹐節制之兵﹐皆可詳細思惟﹐反復參考﹐使人愞气激昂﹐因以興起。而曹操﹑司馬懿欺人孤兒寡婦﹐狐媚以取天下﹐羯奴猶羞而不取。然則猶誇奪雄伯於俄頃間﹐何足道哉﹖以是知今古一心﹐理無間斷。又許唐太宗功業者﹕應時而造﹐時運旣往﹐特陳迹耳。而行事是非﹐出於人心﹐有不可泯沒者。後世將於是焉以爲師資﹐可不辧乎﹖楊再思薨﹐再思貴爲宰相﹐一善無聞﹐而有兩足狐之號。自無知者觀之﹐必以謂賢於張柬之﹑崔元暉之徒矣。彼其自處﹐亦必曰﹕白璧不可爲﹐吾寧以偸合而全身也。嗚呼﹗天地久遠﹐人以一身生死其間﹐何啻白駒之過隙。君子所以異乎小人者﹐勉勉於爲善﹐不與艸木俱腐耳。使柬之﹑元暉之徒無善可稱﹐而又罹冤橫﹐是誠再思之不若也。故君子不較榮辱成敗於一日﹐以千載自期而已矣。髙駢被囚﹐君子之事其心﹐不以一物自累。衣服飲食﹐不得則不生﹐猶直寄焉﹐餘可知矣。虛明正靜可以監天地﹐照萬物﹐何往而不裕﹖此等語皆有益世教。

《兩龔傳》龔勝曰﹕竊見國家徵醫常爲駕﹐徵賢者宜駕。上曰﹕大夫乘私車來耶﹖詔爲駕。濮時招賢已乘私車。

韓福歸﹐詔行道捨傳捨﹐縣次具酒肉﹐食從者及馬。邴漢﹑龔勝歸﹐亦詔行道捨宿﹐歲時羊酒衣衾皆如韓福故事。師古曰﹕於傳捨止﹐若今官人行道過驛也。按此時有詔不捨宿。

李林甫身未及寒﹐剖棺抉口﹐誇諸庶人以葬。十九年所積悖入之貨還歸於官﹐子孫竄流﹐親黨披敗。前日之威勢富貴﹐一旦如飛煙浮塵﹐不可摶玩。未用遠引前古﹐與之同朝者裴耀卿﹑張九齡﹑嚴挺之﹑盧絢諸人﹐生榮死哀曾無此患﹐而國忠終不監戒﹐隨以族滅。

王介甫《宰嚭》詩﹕謀臣本自系安危﹐賤妾何能作禍基。但願君王誅宰嚭﹐不愁宮裏有西施。李泰伯詩﹕若教管仲身長在﹐宮內何妨有六人。程正叔云管仲時﹐威公之心未蠹也。若已蠹﹐𨿽管仲柰何﹖未有心蠹﹐尙能用管仲之理。程說知本王﹑李﹐何其謬也。

