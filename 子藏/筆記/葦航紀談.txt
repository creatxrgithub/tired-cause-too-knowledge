

錢塘西湖三賢﹐兩處而皆有東坡先生。其一在孤山竹閣﹐乃香山居士白樂天﹑和靖先生林君復﹑東坡先生蘇子瞻三賢像。中興建都﹐孤山爲延祥觀﹐而閣與像俱廢。乾道五年﹐郡守周淙建於水仙王廟之東廡﹐親染其額﹐蓋取坡詩「配食水仙王」之意。後慶元間﹐守臣趙從善於廟前湖堤下浚井﹐以亭覆之﹐名曰「薦菊」﹐亦取坡詩「一盞寒泉薦秋菊」之意。運諸所有三君石刻並附於堂中。﹝繼﹞﹝曁﹞寶慶間﹐袁彥淳尹天府請於朝﹐依會稽﹑金陵舊制﹐遂卽蘇堤中新亭﹐增築園地﹐廣建堂室﹐移水仙王廟三賢像於中﹐前後布設亭軒﹐以其石刻並分置於下。大丞相魯國公書額﹐爲西湖之壯觀。其一在龍井壽聖院方圓庵﹐東卽趙淸獻公﹝間﹞﹝閒﹞堂﹐﹝而﹞﹝西﹞爲三賢堂﹐乃淸獻公閱道﹑蘇東坡﹑辯才法師若﹝納﹞﹝訥﹞像。而寺在龍井之西北數里羣山中﹐寺門有歸隠橋﹐下有滌心沼﹐遊人多不到彼﹐是以少有語及者。

戶部尙書沈公詵﹐爲人寛厚。嘗在刑曹﹐有一兵卒患背疽﹐乞告假﹐公然之﹐親爲合藥。時旱蝗﹐當致齋圓壇祭酺神﹐猶叮嚀治藥內用酒。公恐其﹝貨﹞﹝貪﹞酒﹐不治藥﹐又親爲治之﹐使人持付。服之愈。其藥用瓜蔞一个﹐乳香﹑沒藥各五錢﹐甘艸三錢﹐用醇酒九盞﹐煎取三盞﹐臨服之時嚼沒藥一塊﹐飲此酒極妙。又在朝中﹐所僦傳捨被鄰人子盜廳書﹐司物詰之﹐已付於有司。公聞之﹐適尙書趙公師睪尹天府﹐公語趙公之子料院曰「此人亦小仕宦子弟﹐貧而至此。望語師佐﹐少寛斯人﹐惟薄責之。」其鄰家子訟歸﹐公又以錢米安其家。後致政歸苕溪﹐每值歉歲﹐公卽發已家租米﹐市中出糶﹐止依元直。公自當斛斗﹐每倍量與人﹐或以錢密置米中。鄕人不識公﹐但云「著靑布衫道人量得米好」﹐其實乃沈公也。

孔天瑞《西資詩話》云「疎影橫斜水淸淺﹐暗香浮動月黃昏。」不知和靖意偶到﹐爲復愛其句﹝中有「黃昏」二字﹞﹐取以詠梅也。﹝然唐人詩或林君復詩﹐可否未必﹐而句中有「黃昏」二字。﹞議詩者謂﹕「日斜爲黃昏。」非也﹐此二字蓋亦兩字耳。若謂「日斜」﹐而詩不曰「日昏黃」而曰「月黃昏」﹐蓋有源矣。予嘗宿於月湖外家﹐其家有堂﹐植梅竹﹐因曰雙淸。予至﹐每宿於此。而花盛開﹐其香發於四鼓後。起視﹐日已西下﹐而月色﹝此﹞﹝比﹞當午時黃而更昏﹐正此時已五鼓矣。非獨此花﹝言應﹞﹝爲然﹞﹐﹝凡﹞有香之花皆然。薝卜﹐古有賦﹕「惱人惟是夜深﹐梔子香濃。」﹐非云「夜淺」而云「夜深」﹐亦此意也。蓋謂晝午後陰气用事﹐而花斂艷藏香﹔夜午後陽气用事﹐而花敷蕊散香耳。以此知「黃昏」乃夜深也。

﹝天﹞﹝夫﹞佛有六通﹐神仙有五通﹐比佛而不能慧。而人有四通﹐謂富則身通﹐貴則﹝詩﹞﹝語﹞通﹐窮理性通﹐性定慧通。持此語之陸放翁﹐放翁深然之。

大凡服治風藥﹐不可食羊。予目擊之﹐不惟無效﹐亦甚有所反。江右楊萬里親語此﹐嘗見人食至於死。

作詞者流多用「冤家」爲事﹐初未知何等語﹐亦不知所出。後因閱《煙花記》有云「冤家之說有六。情深意濃﹐彼此牽系﹐寧有死耳﹐不懷異心﹐此所謂冤家者一也﹔兩情相﹝有﹞﹝系﹞﹐阻隔萬端﹐心想魂飛﹐寢食俱廢﹐此所謂冤家者二也﹔長亭短亭﹐臨歧分袂﹐黯然銷魂﹐悲泣良苦﹐此所謂冤家者三也﹔山遙水遠﹐魚雁無憑﹐夢寐相思﹐柔腸寸斷﹐此所謂冤家者四也﹔憐新棄舊﹐辜恩負義﹐恨切惆悵﹐怨深刻骨﹐此所謂冤家者五也﹔一生一死﹐觸景悲傷﹐抱恨成疾﹐殆與俱逝﹐此所謂冤家者六也。」此語𨿽鄙俚﹐亦予之未聞耳。

紹興庚寅﹐天臺水起﹐𨿽城中亦被害及十分之七。水退﹐而官司各訪舊地﹐忽主簿廳基衝出一朱棺﹐正當廳治。其簿朱公俾令移往山東掩瘞。役夫開掘其地﹐忽見一碣﹐上有字云「幹卦吉﹐坤卦凶﹐五百年逢朱主簿﹐移我葬山東。」𨿽不知其爲誰﹐而亦異其事﹐遂移葬之。

嘉泰間﹐內臣李侯大謙﹐於行都九里松玉泉寺側建功徳寺﹐役工數內漆匠章生者﹐乃天臺人也。偶春夜出浴回﹐於道中遇一老嫗﹐挽入一小門﹐暗中以手摸壁﹐隨嫗而行﹐但覺是布爲幕﹐轉經數曲﹐至一室中﹐使就物坐﹐此嫗乃去。繼有一尼攜燈而至﹐又見四壁皆靑赤衣幃遮護﹐終不知何地。此尼又引經數曲﹐又至一室﹐燈燭帷帳﹐酒殽器皿﹐一一畢備﹐俱非中下人家所有之物。章生見之驚異﹐亦不敢問其所以﹐且疑且喜。尼師往﹝將﹞﹐頃復至﹐後有一婦人隨至﹐容質非常﹐惟不冠飾。章生畏懼﹐尼師逼使共坐。遂召前嫗﹐命酒殽數杯﹐此婦人更不一語。尼師云「已晚矣。」章生但懇禱尼師﹕「匠者無錢。」尼師終不顧允﹐遂令就寢﹐尼師執燈扄戶而去。章生屢詢所來及姓名﹐而斯人竟無一言﹐疑爲瘖疾。至鐘動﹐其尼復至﹐啟鑰喚起﹐章生出。令前嫗引出。亦捫布壁而行﹐覺至一門﹐非先來所經。此嫗令出街可至役所。章生如夢寢中﹐行至一街﹐至﹝晚﹞﹝曉﹞﹐卽離所造之寺二里許﹐後循路歸。其董役者怪責其不歸﹐及具此語﹐使徧訪之﹐終不得其元所入門域。眾皆爲遇鬼物﹐而有一木匠云「此固寵借種耳。」

朱無惑著《萍﹝州﹞﹝洲﹞可談》﹐載孫﹝馮﹞﹝沔﹞元規治杭州悟空寺僧徒以殺人爲臡之事﹐此仁宗朝事。中興後﹐紹興中﹐臨安府崇新門外鹿苑寺﹐乃殿帥楊存中郡王特建﹐以處此地流寓僧。一歲元宵﹐側近營婦連夜入寺觀燈。有殿司將官妻同一女觀燈﹐乃爲數僧引入房中﹐置酒盛饌﹐勸令其醉﹐遂畱宿於幽室﹐遽殺其母而畱其女﹐女不敢哀。及半年﹐三僧盡出。其房後窗外乃是野地﹐女因逼窗望之﹐見一卒在地打艸。因呼近窗下﹐備語前事﹐可急往某寨某將家報言﹐可速取我。卒乃如其言往報之﹐將官卽密告楊帥。遂遣人告報本寺﹕來日郡王自來齋﹐合寺僧行人力亦齋﹐本府自遣廚子排齋。至是﹐伺其坐定﹐令每二卒擒下一僧﹐又令擒盡合寺僧行人力﹐盡縛之。卽﹝仰﹞﹝帥﹞百十卒破其寺﹐果得其女﹐見父號慟。遂縛三人並主首﹐送所屬依法施行﹐而毀其寺﹐逐去諸髠。此亦悟空寺相類。況婦人遊寺院﹐有何所益﹐而與之遊狎者﹐又可怪爾。

嘉禾方千里﹐一日會相識張更生﹐千里乃作一令戲之曰「古人是劉更生﹐今人是張更生﹐手內執一卷《金剛經》﹐問你是卵生﹑胎生﹑濕生﹑化生。」張更生還千里令云「古人是馬千里﹐今人是方千里﹐手內執一卷刑法志﹐問你要五百里﹑一千里﹑五千里。」聞者莫不笑其切﹝當﹞也。

韓彥古﹐時爲戶曹尙書﹐孝宗皇帝問曰「十石米有多寡﹖」彥古對曰「萬合千升﹐百斗廿斛。」遂稱旨。

