《孀妹殊遇》﹝淸﹞毛祥麟

明末虞山劉氏﹐世業儒﹐家𨿽落﹐名楣也。兄弟守田廬。伯曰賡虞﹐邑諸生﹐品行修飭﹔仲曰肇周﹐則狡黠嗜利﹐不務恆業﹔有妹曰三秀﹐慧而艷。生時﹐母夢紫气繞室﹐醒有異香。六歲母死﹐父教之讀﹐過目輒了了﹐捉筆作楷﹐秀逸獨絕。時裏有黃亮功者﹐居任陽之大橋﹐素雄於財。亮更善居奇。崇禎間﹐吳中水旱頻仍﹐物價騰貴﹐藉之囤盈糶虛﹐家益富。亮貌溫厚﹐而中多機詐﹐蓄資巨萬﹐節縮常若寒士。年逾二十﹐始議娶婦﹐婦則喪夫而挾重資者。父曰「嫠也﹐裏多請婚者﹐何必是﹖」亮曰「我以車往﹐彼以賄遷。嫠何害﹖」遂娶焉。婦姓陳﹐善操持﹐勤紡織﹐相夫二十年﹐其業因之愈熾。亮素聞三秀之美﹐適陳病瘵死﹐乃挽郁某爲媒﹐曰「果字我﹐聘儀惟命﹐冰上人亦當厚報耳。」郁乃商之劉仲﹐仲曰「吾兄素迂闊﹐事必不諧。若能以二百金爲聘﹐四十金酬我﹐我當曲爲成之。」亮如命。仲遂乘間言於伯曰「妹年十四矣﹐凡求婚者﹐卜咸不合意﹐良緣或自有在。頃郁某來云﹕『大橋黃氏﹐擁資百萬﹐宅第連云﹐婢僕數十輩﹐現以喪偶﹐乏內助﹐欲爲我妹議姻。』弟思此事得成﹐妹終身可以無慮。」伯默然。頃之﹐仲夏言曰「事固有不可執者﹐憶我母彌畱時﹐執妹手﹐顧父及我兄弟言曰﹕『此女吾所愛﹐他日務嫁家之裕於我者﹐無與寒士﹐酸秀才能有幾人自奮爲妻拿福者﹖但願其安享朝夕﹐不至碌碌井臼旁﹐我瞑目矣。』其言猶歷歷在耳。若今黃氏之富﹐羅綺盈箱﹐倉瘐如櫛﹐母若在﹐必諾無疑矣。」伯頓作色曰「汝何言﹗我家𨿽貧﹐固儒也。豈貪富厚﹐而以妹爲賈人妻者﹖且彼之先﹐陳氏奴也。本姓王﹐以背主而易爲黃﹐居昆之石浦。乃祖名元甫﹐復歸虞﹐家塘市。元母爲某宦乳姬﹐宦有田三千畝在虞﹐以嫗故﹐委元課租﹐元自正犒外﹐復蝕其十之三﹐詭言農欠﹐積久而成小康。乃父洪﹐尢凶暴。嘗女一佃女﹐乃假佃以金﹐初不責償。越三年權之﹐遂攫其女爲妾﹐不久愛弛﹐將轉鬻﹐女聞而縊。時某宦已死﹐子弟皆紈袴﹐不問生產﹐田皆分裂授他姓﹐洪欺宦無主﹐吞匿其半。自是大營宅地﹐居然爲鄕裏富人﹐然裏之衣冠士﹐未嘗與之接也。今亮之爲人﹐固稍斂迹﹐然計升斗﹐權子母﹐刻剝圖利﹐亦足稱黃之肖子。巨妹年十四﹐彼已四十餘﹐年旣不相若﹐門戶又不相當﹐何可婚乎﹖」仲知言不能入﹐事遂寢。無何﹐伯幕遊山左﹐至維揚﹐見婚嫁者絡繹。詢其故﹐緣訛傳朝命﹐有中使至江浙﹐采民女以充掖庭耳。乃寄書於仲曰「此信至吳﹐亦必驚擾。然是訛言﹐萬不可信﹐誤妹終身事。」仲得書﹐喜曰「四十金入我囊矣。」因招郁曰「前議可成﹐然宜速爲擇吉。」遂復書於伯﹕「兄書未至﹐事已徧傳通國﹐不擇人而婚者﹐不下數百家。目裏恐臨期不克應命﹐預稽煙戶﹐欲將妹之年貌登冊。不得已﹐仍諾黃請矣。然此番作合﹐非由人謀﹐幸勿以爲弟罪。」伯得書﹐撫膺頓足﹐復作書讓仲。書未至﹐而婚已成。

婚之夕﹐亮忽患眩暈﹐艸艸成禮。廟見時﹐木主無故倒地﹐家人咸疑不祥。逾年生一女﹐劉愛之甚﹐曰「此我掌上珍也。」因名珍珍。時有熊耳山人者﹐善推五行﹐言多奇中。適遊虞山﹐劉延至家﹐使推珍命。山人曰「是命﹐能富貴其夫﹐一生無蹇運。」劉喜﹐乃以己造令推。山人沈吟久之﹐拍案大叫曰「安所得是命﹐而紿我哉﹗女子坐臺垣﹐有執政王家气象﹐鄕村婦﹐安得有是﹖」問﹕「命中有子否﹖」曰「有二﹐且生而卽貴。」已而推亮﹐則搖首曰「此如病膈人﹐馨香滋味﹐羅列滿前﹐而欲啖不得﹐縱使腰纏十萬﹐亦難享用一錢也。」問﹕「何時得子﹖」又搖首曰「命中無子。」爾時﹐舉座哄然﹐咸笑其妄。然劉以星家言﹐每爲嗣續慮。有張媼者﹐爲劉乳嫗﹐寡而無子﹐依於劉。劉嘗私與語曰「癡老年半百﹐只一女﹐猶兀兀然朝夕持籌握算﹐竟不思身後依托者爲誰也﹐將若何﹖」媼曰「俗有先取他姓子﹐養爲己兒而引之者﹐往往如所願﹐盍試之。」劉點首。時劉伯兄有子三﹐季曰金印﹐始受讀﹐溫文俊雅﹐劉愛之﹐欲撫爲義子﹐乃言於亮。亮以劉才敏心細﹐平時爲亮籌畫﹐無不中﹐久已奉若神明。劉卽庸奴其夫﹐亦不敢違顏色。因言曰「諾。」乃治饌邀二劉。時﹐伯歸裏已五六年矣﹐而未嘗一至黃所。劉恐其固卻也﹐私遣張媼致書﹐大略言﹕妹非私奔﹐旣歸此家﹐前事亦姑含忍﹐兄妹之倫﹐不可絕也。今僅薄具杯酌﹐爲戚裏一申款洽﹐念兄素憐妹﹐來則愈有光﹐不然﹐則是張其賤也﹐妹亦置顏無地矣。

伯見日﹐不得已﹐乃偕仲往﹐始與亮相見。宴畢入辭﹐劉謂伯曰「珍將就學﹐苦無伴。金哥來此依我﹐與珍同塾﹐可乎﹖」伯曰「嬰孩不能離母﹐且徐之。」仲聞﹐遽曰「我家七捨可來也。」劉未應﹐而仲卽於次日攜子往。

初﹐劉之爲亮謀也﹐以伯品誼爲鄕裏所重﹐故欲藉以修好﹐卽爲後日門戶。第仲則其素所心鄙者﹐其子亦丸猥不足數。而亮見伯落落難合﹐不如仲之易籠絡﹐因反慫恿之﹐遂畱焉。七性暴戾。比長﹐而橫益甚﹐嘗戲珍。珍怒﹐白於劉。劉撻之。遂宿之外舍﹐食亦不令同席﹐任其去來。七乃日逐羣惡少遊﹐虎而翼矣。無何﹐劉宇珍於直塘錢氏。錢籍婁東﹐徙於虞。貧年五十餘﹐僅一子﹐美秀而文。嘗侍其母出觀競渡﹐鄰舫則劉與珍也。兩家通問﹐知裏居近接﹐乃各過船﹐款語甚洽。錢母歸﹐語翁曰「黃氏婦固倩麗﹐其女則尢嫻雅淑婉也。」翁遂請婚。劉以親見故﹐遂許焉。七忽怒詈曰「父曾囑我勿遊蕩﹐姑將以珍字我也﹐故撫我。今乃背約別宇﹐將焉置我﹖」劉聞﹐怒甚。邀仲呼七而笞之。且詰以珍字汝何據﹐七無以應。因謂仲曰「七第欲我娶婦耳﹐然直言亦何害﹐乃敢以橫語突激哉﹖」爰以百金爲七娶婦﹐復置莊房一所令居﹐且以己之奩田三十畝果之。曰「劉產仍歸劉氏﹐願汝守之﹐若蕩廢﹐無入我門矣。」七好博﹐未逾年﹐而田屋盡售﹐妻無所依﹐自溺死。仲亦惡其無賴也﹐屏弗子。七遂寄身博場。錢生則遊婁東﹐出贅於黃。劉愛珍及婿﹐一應衣服之需﹐盤飧之奉﹐倍極丰美。旣彌月﹐生奉父母命告歸﹐課舉業。劉慰畱不獲﹐始飲餞焉。

時﹐七爲敗類﹐苦饑寒﹐常仰於劉。一日﹐適遇珍。七曰「珍姊﹐向問爾幾時招婿﹐輒怒罵。前日衣藍衫﹐冠方巾者誰耶﹖」珍不答。又曰「姊夫歸矣﹐姊寂寞否﹖」珍怒﹐遂入。及晚﹐珍於寢所覺有異﹐急出呼父﹐曰「房中似有賊﹗」亮率僕婦持梃入﹐搜至牀下﹐得一足﹐痛擊之﹐賊大號。視之﹐七也。劉忿汲﹐以剪搠其股﹐流血盈地﹐縛而閉之室。厥明﹐仲聞而至﹐欲投之河。劉不可﹐令仲錮於家。甫一日﹐仲妻復陰脫之。自是﹐七遂欲甘心於黃矣。黃年及周甲﹐而嗜利益甚。催租索逋﹐事必親歷﹐碌碌城鄕﹐日無刻暇。一日晨起﹐持簿書將至劉寢﹐忽撲地﹐家人急扶至寢處﹐日未中而气絕矣。亮死﹐劉痛哭成禮。旣殮﹐七自外至﹐突入繐帳﹐憑棺呼爹﹐爲號泣狀。旣呼劉曰「娘﹐取斬衰來﹗」劉曰「死者無子﹐安用衰﹖」七曰「我固子也。」劉厲聲曰「汝自姓劉﹐與黃何涉﹖」七曰「幼而撫我﹐長而室我﹐田疇畀我﹐𨿽非親生﹐亦是義子。今黃乏嗣﹐婿外人﹐能獨享此乎﹖」劉曰「汝今何欲﹖」七大言欲分遺資。劉怒甚﹐令僕婦之有力者縛諸庭﹐自取臼杵痛擊數十﹐曰「此我分汝之資也﹗」七初出惡言﹐繼以不勝楚﹐號呼求免﹐遂釋之。七出﹐且走且誓曰「必有以報﹗」劉乃集童僕﹐人給鉦一具﹐戒以每日晚卽以此分市四野﹐伺有所聞﹐當卽相應。無何﹐果有盜自檐而下﹐劉急令媼啟小門﹐於宅後鳴鉦。四處鉦聲齊起﹐盜遂驚逸﹐家人咸相慶。劉曰「未也。」乃更坎寶之行道爲阱﹔穴壁數處﹐中貯石灰末﹐而承以風車。數日後﹐復有盜數十﹐艤舟屋後之水門。夜將半﹐各明火執仗﹐斬門而入﹐將及內寢﹐前導者遇坎卽陷﹐餘盜知有備﹐方倉皇間﹐壁穴中灰末驟飛﹐盡瞇賊目﹐乃各棄械竄。燭之﹐落陷者七也。跣足散發﹐皂衣黑面﹐形同鬼魅。劉曰「我固知此獸所爲。俟天明當鳴之官。」珍曰「鳴官恐傷舅氏心﹐不若縱之。」劉乃驅使出。

自是﹐裏中無七之迹矣。劉連被驚擾﹐心常恐。因謂珍曰「盜猶可禦﹐縱火柰何﹖我當先安死者。」卽葬亮於泖湖之祖瑩。事竣﹐謂婿曰「此不可居﹐我將依汝。」於是﹐先舉什器﹐運至直塘。遣珍歸﹐以一冊付之﹐曰「除汝房中物﹐余俱在此冊。囊米二百餘斛﹐每貯銀二錠﹐須親檢收。大小衣箱六十有四﹐各有銀若干﹔櫃三十七﹐或貯銀﹐或貯錢﹐皆有號可稽。汝先發﹐我將踵至也。」乃傭工百人﹐連運數日。旣畢﹐劉復徧召鄕裏貧戶﹐飫以酒肉﹐盡焚其積年債券。且開倉凜﹐人給二斗﹐麥半之﹐棉花五觔﹐菽五升。眾羅拜曰「夫人施恩﹐徧及我等﹐將以何報﹖」劉曰「報何以敢言﹐第有積粟二千餘石﹐能爲我運至直塘否﹖」眾曰「惟命。」時值歲饑﹐鄕間富室囤谷﹐每爲貧民攘奪﹐劉反得而用之。不三日﹐而運已盡。時劉本欲卽赴直塘﹐視歷連日不宜遷徙﹐三日後乃吉。越二日﹐夜將半﹐而難作矣。

先是﹐明總戍李成棟﹐旣降我朝﹐統兵南下﹐過輒殘破﹐所擄婦女十餘艘﹐爲嘉定鄕民所焚﹐死與逸各半。成棟責兵弁務掠吳妹以償所失。旅奉命徵粵﹐乃囑其弟侍母居松江﹐令麾下某統兵守之。某有汛卒﹐七黨也。當七受杖而逃﹐卽走松投卒﹐得近某將。因言「任陽黃氏﹐嘗黨逆﹐家私千萬﹐虎噬鄕裏﹐得數百人剿之﹐旣除民害﹐且實軍餉。」某乃令神將率眾由劉河經昆山﹐至七浦塘而進。是晚﹐劉方與張媼封樓房﹐處細事﹐待旦而發。忽聞門外炮聲轟然﹐響震屋瓦﹐李兵破扉而入。啟廩﹐廩空﹔搜房﹐房洗。徧索無一物﹐裨將恚甚。俄見眾擁劉至﹐注視久之﹐曰「賴有此﹐不然﹐何以復主帥。」眾以勞而無獲﹐怒七之誑﹐卽殺七﹐縱火燒黃居﹐掠近村數十家﹐遂擄劉去﹐張媼從焉。珍聞變﹐驚絕﹐終日長號。錢翁令子赴松探耗。途次﹐卽聞成棟以粵東叛降永曆﹐親屬被收﹐所掠婦女悉於南京安置。生遂邀劉仲偕往江寧﹐覓至一都統署﹐見有遵奉令條﹕「凡逆棟所擄婦女﹐俱準親人具領。」錢甚喜。方欲投訴﹐適有武弁自內出﹐錢揖而告之故。弁曰「我本以吳人投旗﹐與汝豈無鄕誼﹖」乃攜錢手至靜處﹐語之曰「王爺固有是令﹐但司其事者﹐爲黑都統﹐非阿堵物不可。」錢問所欲﹐則曰「視年貌以定多寡。美而少者﹐必需百金。」錢以所持不足﹐遂偕仲歸。珍曰「誠得我母﹐金何足惜。」遂以千金﹐促生復往。錢至﹐卽覓所識弁﹐且許事成後﹐另酬五十金。弁以諸婦女系掌家婆二太所管﹐每百兩例予十金。曰「可。」弁卽取劉之年貌﹑籍貫去。久之﹐出謂錢曰「無其人也。」錢皇遽曰「余已訪確﹐何乃無之﹖」弁曰「我亦欲得金爾﹐豈紿爾者﹖適據二太言﹐三百餘人中﹐徧詢竟無有﹐得無誤耶﹖」仲曰「事已至此﹐果否﹐乞查一確據﹐當有以報。」弁躊躇間﹐曰「得之矣。」疾趨入。有頃﹐袖一冊至﹐謂二人曰「此確據也。」錢閱至末頁﹐果有黃劉氏及從媼張氏﹐而朱圈標其上﹐傍注﹕「選入王府。」如是者﹐共有四名。弁曰「如何﹖我不爾誑。」錢神呆僵立﹐仲亦無如何也。嗒然返虞﹐擬籌別策。乃不數日﹐而劉書至。初﹐劉被掠至松﹐李母見而悅之﹐曰「此必宦家女﹐姑以母事我﹐行將送汝還也。」未幾﹐成棟叛﹐家屬皆檻送京師。一應婢僕悉置南京﹐俱聽本旗發遣﹐劉亦掛名籍中﹐爲黑都統承管。婦女三百餘﹐初至江寧﹐席棚露宿﹐幾不欲生。

越日﹐而滿洲太太至﹐蓋王府中總管老嫗也。年已七十餘﹐發白如雪﹐鬢簪花朵﹐衣履皆男子式﹐善漢語﹐滑稽多智。至則都統以下皆跪迎之。掌家婆二太上前叩首﹐恭引至棚。嫗先作漢語曰「諸姊妹無恐﹐我來作降福符官耳。特不知誰眞有福者。」乃側身入隊﹐擇當意者﹐拽裾使行﹐令至別所排列﹐共三十餘人。嫗上下睨視﹐指曰「彼太長﹐此略短﹐甲似肥﹐乙較瘦。」乃去其半。令畱者至前﹐諦視發膚掌臂﹐復隔衣捫其乳﹐十又去七﹐僅存其五。乃列坐待茶﹐殷勤問訊﹐審其音而耳屬焉。一婦聲微窳﹐復去之。旋立起﹐語四婦曰「無動﹐我欲一觀履式。」因以指量其履﹐戲語曰「無乃唐突﹐然不爾﹐則不見眞才耳。」徐向一婦微笑曰﹔「塞楞﹐塞楞﹗」塞楞者﹐滿語。蓋言「最好」。其婦卽劉是也。因顧二太作滿語曰「雅海沁兀律罕。」言「渠婢令隨去可也。」俄傭四婦登輿進王府。劉持張媼痛哭曰「入此﹐萬無見珍時﹐我命亦不久矣。」至暮﹐王宴﹐命四婦侍酒。滿嫗戒之曰「至王前﹐宜各叩首俯伏﹐命乃起﹐愼毋哭泣﹐致王怒也。」已而﹐三婦如所言。劉獨倚左柱﹐向壁側立﹐而額光煜煜﹐時與燈燭光相射﹐目淚睫﹐暈微紅﹐如曉花含露。王見甚異。問何籍﹐不應﹔問年幾何﹐又不應﹔問有夫否﹐劉忽大慟﹐曰「我民間寡婦﹐爲李兵所擄﹐以戀戀於一女﹐故不遽死﹐今至此已矣﹐盍速殺我﹗我良家女﹐決不肯爲奴婢。」聲嚦嚦如嬌鶯囀樹。俄以首觸柱﹐硜然有聲﹐滿嫗抱持之。劉且踴且號﹐鬟髻盡解﹐發長委地﹐光黑如漆。王憐之。命嫗引去﹐囑善護持﹐勿令悲損。嫗遂引劉入己寢以安之。朝夕進參飲糜粥﹐糖霜果品滿几案。劉勺粒不入口﹐坐臥惟泣。張媼憂之﹐私語滿嫗曰「劉之悲毀﹐痛念其女耳。前在松江﹐傳聞李兵復擾直塘一帶﹐乃今三旬無耗﹐若得通一音﹐以慰其念﹐飲食或可少進也。」滿嫗爲啟於王。王曰「速令作書﹐當命疾足往探耳。」嫗告劉﹐劉乃修書寄珍。首言「我生不辰﹐疊罹險難。河幹一送﹐豈意竟爲長別。」中言「七獸肆毒﹐唆擄往松。方幸李母仁慈﹐生還有日﹐不料掛名眷籍﹐忽又送入掖庭。所以不卽死者﹐誠欲得汝一音﹐以瞑我目。」又云「直塘一帶﹐是否亦遭焚掠﹖或七獸未遂所欲﹐致汝家爲破巢之卵﹐亦未可知。我書得達﹐急盼歸鴻。」未言「煢煢嫠婦﹐現已密制衵衣﹐潔身自守。倘罹橫暴﹐願投淸風之崖。汝尙自愛﹐弗我念云。」珍接書﹐且讀且泣。方與錢生議復﹐而劉仲適至﹐反復閱書﹐作咄嗟狀。謂珍曰「汝母亦太拗矣。王非他﹐乃入關時從龍第一功臣也。下江寧﹐降宏光﹐平兩浙﹐以懿親典樞務﹐功髙威重。但得爲王婢﹐亦足安樂半生﹐何必峻拂其意。回書宜勸其遇事婉從。設使激發雷霆﹐恐我與若俱無噍類耳。」珍復書﹐始慰以無恙﹐後云「母生兒亦生﹐母死兒亦死。」情殊依戀﹐而恰無激勸語。仲乃私致書﹐盛言「王功蓋復宇﹐得侍爲幸。」又云「妹固女中智士﹐小諒宜所不爲﹐矧繹昔年熊耳山人之言﹐或者事有前定。」末則告以「房毀無歸﹐婿家究是外人﹐難以倚托﹐不如自髮根枝﹐使余等亦叨庇蔭。」乃於書尾署伯名﹐而己附之。先是﹐劉知王爲發書﹐心頗感之﹐已日進粥糜。及回書至﹐知珍無恙﹐色爲之喜。繼閱兩兄書﹐沈吟久之﹐忽慍曰「此非伯兄言﹐乃劉二所爲耳。豈四十金未滿渠願﹐以故又欲賣我乎﹖」趣張媼火之。無何﹐王妃忽喇氏薨京邸。計至﹐設位中堂。按國制﹐本旗婦女﹐竈下者﹐例合哭臨﹐在外則穿素而已。滿嫗語媼﹐媼以告劉。劉曰「業啖此間飯﹐曷敢不遵大典﹖」乃縞衣練裙而出。王適遇於中霤﹐淡冶若仙﹐飄目時﹐光恰兩射。王曰「此非觸往求死者乎﹖何亦雅素乃爾﹖」因語滿嫗﹕「以劉骨相不凡﹐當善視﹐無與羣婢爲伍。」自是﹐滿嫗侍劉愈謹﹐啟事輒跪。

未幾﹐王賜劉滿漢衣服各一箱。越日﹐又賜參十斤﹐東珠百顆﹐劉若弗聞。旋又賜首飾一篋﹐宮扇二柄﹐荷包﹑帕各四件﹐金銀錠各一盤。滿嫗跪告﹕「此皆王爺所賜﹐意良重。」又曰「王賜﹐宜叩謝。」劉惟偃臥﹐俱置不省。是夜﹐王命劉侍寢。劉乃大號曰「果也﹗將婢妾我也﹐我難婦耳﹐生長良家﹐豈有罪而輸爲城旦者﹐任彼朝朝暮暮耶﹖」王聞卽已。滿嫗殊訝之﹐私謂張媼曰「劉自入府以來﹐王待之者﹐恩禮亦已備至。無論饋食﹑沃盥等事﹐俱不令值﹐且又賞給稠疊﹐實爲非常異數。王尙無於﹐今忽喇氏薨﹐羣婢中亦無寵幸者﹐而獨注意於劉﹐此大福將至時也﹐乃劉尙有不豫色者何哉﹖」媼曰「劉性髙抗﹐居家喜南面坐﹐諸婢僕屏息聽指揮惟謹。今一旦欲其卑躬屈膝﹐辱充下陳﹐宜其寧死不願也。」滿嫗微會意﹐乘間語王。王遂以金鳳花冠﹑一品命服爲賜。旣宣命﹐張媼低語劉﹕「王今尊禮至此﹐宜若可從。」時劉𨿽仍不言﹐而手受冠服﹐顏色甚和。滿嫗從屏隙中窺知其隱﹐卽宣言「朝廷定例﹐凡正室不孕﹐而側室有子者﹐奏聞後﹐卽冊立爲妃。今服止一品夫人耳﹐或尙有貴於此者。」至夜﹐王以禦賜金蓮蠟炬導劉人寢。劉顧嫗﹐謂﹕「獨忘拜謝天恩乎﹖」王卽命移炬中堂。王中立﹐劉立其後之左偏﹐齊行九叩禮。至寢﹐劉徐卸冠﹐易補服﹐向王三拜三叩起。王見其知大體﹐有淑嬪風﹐喜極﹐幾無復平時威重。是夕﹐劉侍寢。次日﹐王常滿嫗錢六十緡。嫗率闔府男婦三百餘叩賀劉。劉出白金四百兩酌犒之﹐眾皆感悅。

有貂璫二﹕陳某﹑劉某﹐系故明宦者﹐年皆七十餘矣。王以二監給劉﹐聽使令。劉乃作書﹐飭令賫赴虞山﹐以慰珍。曰﹕

汝母受王恩禮﹐此身已不及自持矣。特念汝父生前﹐初無一語忤我﹐以故覆水之勢𨿽成﹐而故劍之思彌切。今爲之計﹐莫如訪立本宗﹐授以半產﹐繼宗祧而綿血食﹐旣盡生者之心﹐卽安死者之魂﹐善體我意﹐是誠望汝。來監乃先期內臣﹐同日歸旗者﹐須加禮款﹐使知汝非寒儉兒也。東珠十顆﹐可爲甥孫帽飾﹔京樣手鐲一付﹐俾汝佩之﹐如見我耳。

書發﹐二監未至﹐錢生先偕劉氏伯仲赴江寧探信。適王以浙西民叛﹐奉旨往撫﹐三人得徑入王府。劉見之﹐涕泣不能發聲。得劉仲慰勸﹐始漸破涕爲歡。旣而滿嫗奉茶至﹐皆跪進﹐稱舅爺﹑姑爺。時﹐劉伯猶未知攺節事﹐見妹盛飾華服﹐及頤指气使處﹐公甚疑之﹐私以問仲。仲曰「妹已處於王宮﹐又何疑﹖」伯大恚﹐作書絕妹﹐拂衣竟歸。仲閱書﹐笑曰「腐儒語耳﹐何可令妹見。」遂火之。旣而錢將告歸﹐劉私語之曰「我欲玉成汝名﹐汝入京姑勿見我。且我行蹤﹐南北亦尙未定﹐爲語珍﹐探的後﹐音書頻寄可也。」錢遂歸。仲獨盤桓府中﹐結劉監爲宗人﹐共處值房。

未幾﹐王自浙歸。仲上謁﹐得司府中出納冊。俄王內召還京﹐途次濟寧﹐而劉病气逆﹐登輿輒嘔。王檄中丞召醫診視﹐或髙濕阻﹐或雲水土不服﹐各擬方進奉。劉閱未畢﹐卽碎而謾罵。以王未解吳俗語﹐乃彊起擁被坐﹐牽王袖於臥所﹐附耳曰「我病妊耳。羣奴皆用利導之劑﹐豈欲以之殺我耶﹖」王聞大喜。越數日﹐劉體果安﹐乃就道。抵京陛見﹐回奏一二軍國事後﹐上問王﹕「年已四十﹐何尙無子﹖」對曰「臣在江南納本旗婦劉﹐現有身。」上喜曰「男也﹐則亟告宗人府以聞。」未幾﹐劉果生男。上聞﹐賜人參﹐果品等物﹐太后復賜洗兒錢百萬﹐例冊劉氏爲某王妃。適遇皇太后萬壽﹐劉遵例﹐統串福晉等入宮慶賀。太后見劉﹐問曰「聞某王妻美﹐此其是乎﹖」又問年幾何矣﹐劉以三十有五對。太后曰「如二十許人耳。」更問何籍及進身始末。劉以實對。曰「不意民間乃有此婦。」翌日﹐又賜錦緞百端﹑糖果八盒﹑黃金四十錠﹑玉帶一圍。

時﹐朝廷新開科舉﹐命王監閱國學錄科試牘。劉得徧視諸捲﹐則其婿錢生與焉。錢以拔萃生入京肄業﹐因遵劉誡﹐不入見。劉乃語王曰「頃見諸生錄科捲﹐內有錢姓名沈坤者﹐我婿也。」王不語。及榜發﹐而錢以經魁獲雋。明年﹐復成進士﹐選部曹﹐始因公詣王第。王卽延入中堂﹐令劉出見。劉服黃錦袍﹐垂紫貂皮﹐銀鼠帕首﹐珠額翠翹﹐皂靴款步﹐喜形於色。謂錢曰「我思珍久﹐近已爲之置宅一區﹐汝歸可速挈眷來。仲兄現患消渴﹐恐不測﹐汝當偕之返。」錢遂偕仲行﹐半途仲死﹐護櫬歸。卽攜珍至都。劉年四十﹐復生一子。嘗爲漢裝﹐安車紫蓋﹐女從百餘﹐過珍禽歡宴累日。一日﹐謂錢曰「昨我夢處故居﹐簿書文券積几案﹐宛如黃氏盛時﹐覺而戚然。我前以立後囑汝﹐今得之否﹖」錢曰「黃自塘市遷任陽之大橋﹐三世單傳﹐別無支派。其先自虞而昆﹐復自昆而虞﹐系皆無考﹐故𨿽徧訪以示求後意﹐竟無應者。」劉聞悵然。姑出金錢﹐遣紀綱赴泖﹐爲黃修墓道﹐且擬置田供歲祀。至則墓木已刊﹐四望平疇野水﹐黃兆域無由別識。蓋兵燹之餘﹐已毀其墓爲河道矣。僕乃封土三杯﹐藉以復命。時﹐珍已舉三子﹐劉囑以甥嗣黃﹐俟其長成﹐卽於遺址營第﹐奉黃祀。珍諾之。乃不二年﹐而錢次子死﹔更命其季﹐季又殤﹐黃遂無嗣。劉后安富尊榮﹐又二十年薨﹐時歲已周甲。

康熙癸丑﹐張媼以年老南歸﹐爲述其顚末如此。曩余客金閶﹐嘗於殘書鋪中得是事稿本﹐前後百紙﹐艸率多訛﹐標面目《過墟誌感》。首篇卽載任陽事﹐後半類日紀﹐而無撰人名。近閱《紀載匯編》﹐知曾采輯﹐則直目爲《過墟誌》﹐並有墅西逸叟序。然系琉璃廠排版﹐刷以牟利者﹐僅賞新奇﹐一過卽已。故其篇𨿽較稿本爲約﹐而亦未遑剪裁。余以其非見聞所習也﹐因特芟繁就簡﹐且別其目爲《孀姝殊遇》。其間𨿽盡有點竄﹐而無失本眞﹐將廣其傳﹐後遂鐫入是錄云。

本篇選自《墨余錄》卷五。

