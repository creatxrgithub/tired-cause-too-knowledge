棲霞郝懿行著

正月

蟄啟

燕﹐蟄鳥也。詩云﹕出自幽谷﹐遷於喬木。鶯亦蟄也。

艾萌

性惡艾。燕未出﹐艾先生。記候也。

冰泮肆䢐

辟寒也。

二月

來降

自海外來﹐莫知處所﹐猶天降然。

孔祠髙禖

請子之候鳥也。乙至而得﹐子嘉美之。

下丹書

少昊之時﹐赤燕集戶﹐遺丹書。書﹑燕同色。不見燕﹐謂之丹書也。

乃睇於室

睇﹐眄也。入人室堂﹐往來睇視﹐乃後定居。故曰其畏人也而襲諸人堂上﹐社稷之神存焉爾。

爲窼舊者葺胡者突

爲﹐創也。葺﹐舊也。胡燕窼喜長﹐如人家甑上突。

戶案戶

案﹐直也。燕戶與人戶直﹐戶南亦南﹐戶北亦北。或曰﹕千歲之燕﹐戶北向。任昉述異記云﹕燕之千年生胡髯。

啄泥知戊己

於其日辟之爲土也﹐故作窼不傾。

腐艸綢戶

操泥塗戶﹐不潰於成﹐腐艸綴之乃固不傾。巢成下望﹐如廩如城〇牟寅同曰﹕一種燕紫頷﹐尾本亦紫﹐其尾末有細點。作窼不入室堂﹐多在馬廏門廡中。其窼乃泥艸所成耳。余燕不也。

水出於窼

杇人爲堊以帚﹐飲水而揮之﹐盡無畱。燕塗窼﹐亦實水其中﹐翼盝而出之﹐水盡窼幹﹐滑滑然。

粥孚﹝粥同鬻孚一作孵﹞

孚﹐卵也﹑信也。鳥之﹤穴復﹥﹝音覆﹞卵皆如其期﹐不失信。或曰﹕燕一伏二卵﹐多者六七也。

三月

﹤鷧﹣豆﹢卵﹥生

﹤鷧﹣豆﹢卵﹥﹝音寇﹞﹐卵也﹐胎如芝形。

始噍﹝噍同啾﹞

始噍﹐未﹤口貳﹥喃也﹝﹤口貳﹥同呢﹞。

籋口黃肇齕吞

燕籋﹝音聶﹞口也﹐鳥子口皆黃﹐燕尢易見者。凡卵生之屬﹐齕吞八竅﹐無胃藏。

鷧生翭旣月布翄枝尾未涎

鳥子謂之鷧。翭﹐羽本也。燕布翄枝尾﹐未踰月者﹐其毛﹝倝毛﹞﹐其尾獨涎。涎﹐尾貌也。

母之飛搶地弋虫粥厥子子脰縣於窼

地有芳艸﹐虫棲之﹔菜花開﹐蠭聚焉。燕掠而食之﹐子舉項縣窼上﹐待鵮也。

濯水

踴而過﹐駛如箭馳。古有燕濯之戲﹐亦以盤盛水﹐蓋輕捷也。

躤柳

躤﹝音藉﹞﹐踐也。軼柳而過﹐類踐然。

落華縈戶

燕喜銜華﹐縈戶襲其香。

四月

還飛如磑雨﹝還一作翾﹞

還﹐繞飛也。俗云﹕燕打場﹐天將雨。蠛蠓飛如磑則風﹐春則雨。

初昏噍

子燕辟人﹐日入乃出。羣噪聲﹐啁噍也。〇牟寅同曰﹕雛燕當出窼﹐大燕則引其羣類來﹐環集窼外聚噪﹐或往來飛繞﹐若誘導然。雛燕訖不動﹐其母又口銜食呼之﹐而不與﹐待其引頸舒翼﹐數數然﹐乃輕舉而飛去。其習飛之狀如是。

鵻棲樹竢厥母鳲粥

始出窼也﹐鵻性專壹﹐棲處不移。雛燕棲樹竢哺﹐亦如之。或曰﹕母哺子均平﹐類鳲鳩然。

子﹤爿鳥﹥

﹤爿鳥﹥﹝音鏘﹞﹐求食聲。

五月

意而習翔風羽﹤差羽﹥﹤羽也﹥﹝意而一作鷾鴯﹞

始成燕也﹐燕曰意而。﹤差羽﹥﹤羽也﹥﹐飛不至也。飛也者﹐必習也﹐遠而無力也﹐翄形敧側﹐如不勝風。

飛入雲中

穆天子館意而子於靈卑之宮﹐訪至道以爲司徒。意而子不樂﹐身化玄鳥﹐飛入雲中。人謂意而子僊也﹐乃入云。

雌鳴若謐隘

謐隘﹐聲也。雌嗚謐隘﹐然則雄嗚乙乙歟﹖

翓﹤亢羽﹥遺音﹝翓﹤亢羽﹥同頡頏﹞

飛而上下﹐遺之音也。

翪飛不踰雉

竦翅上下﹐髙廣不過一雉﹐或踰墻而已。燕非翪飛者﹐蓋有爾。

六月

閉窼

不嫗伏也。人生六十閉房﹐鳥亦類然。自啟蟄至此﹐適得六月也。

羽委雪

燕白者尢貴。見則凡燕翼隨數千﹐集人家﹐以爲瑞。是月毛希革散﹐毳如雪﹐翩而下。

雨歸

將雛

燕子亦有鷚生者。雨中則將雛歸也。

靜晝語於堂

向宿愛其類

鳥向飛背宿﹐燕向宿背飛﹐故曰﹕玄鳥愛其類〇牟默人曰﹕語於堂﹐與主人語也。主人不語﹐禮忘也。愛其類﹐自相愛也。主人與知之﹐意洽也﹐佳客得賢主人相與居﹐無猜焉爾。

不葺窼

是月也﹐其位土﹐其日戊己﹐窼有闕﹐因壘而居﹐不攺爲。

七月

漢收聲

漢燕饒聲﹐至是希聞。記變爾。溽濕爲窼﹐聲多稍小者﹐漢燕也。紫頷﹐聲輕小者﹐越燕也。胸斑黑﹐聲大者﹐胡燕也。胡燕山之﹐漢﹑越燕家之﹝胡燕﹑越燕﹐見陶注本艸燕屎下﹞。

日中乃飛還

時漸寒也﹐蚤暮不復出矣。亦記變爾。

髀雋

燕之美在髀。雋﹐肥肉也。秋虫丰美﹐食之而肥。

毳衣如虋

毨生細毳﹐色鮮明也。

乃伏

人不見之﹐類伏爾。

麇至謀於野

將歸也。麇﹐羣也﹐人見於野﹐故曰至。不聞其語﹐故曰謀。此後不二十日歸矣。

八月

社日辭窼

春亦社日來窼也。

畱爪

或言燕今年窼此﹐明歲復來。於其將逝﹐翦爪識之。其後果然。吳宮人有戲爲之者﹐或以綫系其足﹐亦然。

先者遰霜降從雁遰

遰﹐往也。雁遰有先後﹐霜降前者大雁﹐雁之父母﹔後者小鴈﹐雁之子也。燕後遰者﹐亦從其父母與子。鴈同時﹐適與之遇﹐若從爾。實非從鴈也。

居河麋陽邍者寓

不歸其國﹐猶寓公也。辟陰就陽﹐暖則休焉。水艸交曰麋。唐京東河厈崩﹐蟄燕無數。晉時魯國嶧山之野﹐掘得蟄燕也。

遠晨風

晨風﹐鷂也。是月摯鳥將擊﹐先時辟之。母寧遠去爾。

嘶蚻

蚻﹐寒蟬也。嘶者﹐聲澀而屢斷。將伏之徵也。人覩此﹐爲燕藏之候。

九月

火出則陟

三月內火﹐九月出火。陟﹐升也。莫知所去﹐如初降然。

乃歸就國

烏衣也。地在東海中。入其國者﹐漢有梅城﹐唐有王榭﹝一作王謝﹞﹐後無問津者。

集衡六

九章算術﹕五雀六燕﹐飛集於衡﹐衡適平……是月雀入水。故曰六而已﹐不更云五也。

意而養其智

人不見之﹐意其養然。

噏湻和禁耆欲於飛不食

燕飛而食肉﹐至是恬澹節欲﹐不復出﹐順閉藏之令。

銜艸則蟄

有蟄艸焉﹐不與眾卉俱萎。鳥欲蟄﹐則銜之﹐得百日不饑。燕亦宜然也。

十月

零陵石寢

零陵﹐湘中地﹐有石燕﹐風雨則飛。

入於海爲蚧

二者記異也。蚧﹐蛤也。類有三﹐皆生於海。蛤蠣者﹐千歲鳥所化﹔海蛤﹐百歲燕所化也。魁蛤﹐一名服老﹐服翼化。

瑤光不見

瑤光星散爲燕﹐燕隱也。

蟄墐戶

禦寒也。

十一月

冰壯蟄穴益堅

穴也者﹐言蟄也。蟄也者﹐必有穴也。不堅不可以禦寒。

愼火

昔人爇火燭窼﹐窠焚﹐火其屋。因廈成而戒之。

鷙鳥爲天女

天女﹐鷙鳥。鷙鳥﹐燕。人不見﹐是思之。是月一陽生﹐冀由天降也。

十二月

蟄始振

振則將啟矣。

鴈北鄕乃導後鵲窼

小寒﹐雁北鄕。後五日﹐鵲始窼。時燕將出﹐雁若誘導然。鵲知風﹐作窼﹐辟太歲﹐亦智禽。與燕作窼先後異﹐類記爾。

應幾躍﹝幾一作﹤豈幾﹥﹞

﹤豈幾﹥﹝音祈﹞﹐近也。應﹐龍也﹐燕肉能致之。應以春分躍﹐燕未出。應幾騰﹐亦記候也。

蟄之終十旬月旣望乃興

自九月迨正月啟蟄﹐凡百有二十日。月旣望﹐正月朢也。節气有先後﹐舉成數。

