

欽定四庫全書

子部十

拾遺錄

雜家類二【雜考之屬】提要

【臣】等謹案拾遺錄一卷明胡爌撰爌有家規輯要已著錄是書雜考訓詁分爲六類援引采輯頗有根據如論語不捨晝夜朱子集注從經典釋文捨音捨及作楚詞辧證則取洪興祖所引顏師古說捨止息也論語不捨晝夜謂曉夕不息耳今人或音捨者非是爌謂當以辧証之說爲定今也純集注從說文爌引儀禮疏古緇防二字並行釋文云防音緇依字糸旁才後人以才爲純因作純是純卽緇也君子不以紺緅飾孔氏注一入曰緅爌則引爾雅考工記以正其誤卞莊子之勇集注云見說苑爌則以爲先見荀子邦無道則捲而懷之集注謂於孫林父殖放殺之謀不對而出爌則據左傳謂殖當作喜子見南子陳自明以爲南蒯爌則據左傳南蒯叛時孔子年方二十有二子路少孔子九嵗年方十三詆其說爲不通範祖禹古文孝經說言之不通也句爌謂誤以司馬光注爲經文孟子摩頂放踵據李善文選注所引謂檢當作斂趙岐注以曽西爲曽子之孫以曹交爲曹君之弟集注並從之爌則據左傳鬭宜申公子申皆字子西證當從經典釋文以曽西卽曽申據左傳哀公八年宋人滅曹證曹交乃以國爲氏非曹君之弟又據呂氏春秋知孔子置郵命之言爲論舜服三苗小學據參同契證急就篇之老復丁據詛楚文在秦惠文王二十六年知小篆非剏自李斯據顧命齊侯呂伋知竹書稱太公卒於康王六年之妄據張說謝碑額表知以季札墓碑爲孔子書始於唐人𨿽持論多本舊人然要非空疎者可比其經說司馬光語一條自漢儒至宋慶曆一條尢深中末流之失儷考論文考古亦多可采上方楊愼則不足下較焦竑則勝之多矣原本刻於明季分爲十卷後板燬於火其書遂亡其裔孫得殘闕舊本復爲掇拾僅存論語八十一條孝經十六條孟子七十四條小學四十二條經說二十一條儷考六十三條特十之一二而已然亦足以見其厓略矣乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

拾遺錄

明胡爌撰

論語【八十一條】

或問論語首篇之次章卽述有子之言而有子曽子獨以子稱何也曰程子謂此書成於有子曾子之門人也曰柳子謂孔子之後諸弟子以有子爲似夫子立而師之其後不能對諸子之問乃叱避而退則固有常師之號其說非歟曰非也此太史公采雜說之謬宋子京蘇子由辧之矣孟子曰子夏子防子張以有若似聖人欲以所事孔子者事之朱子云蓋其言行气象有似之者如檀弓所記子防謂有若之言似夫子之類是也豈謂貌之似哉曰有子不列於四科其人品何如曰宰我子貢有若智足以知聖人此孟子之言也蓋在言語之科宰我子貢之流亞也曰有子之言可得聞與曰盍徹之對出類防萃之語見於論孟而論語首篇所載凡三章曰孝弟曰禮曰信恭尢其精要之言也其論晏子焉知禮則檀弓述之矣荀子云有子惡臥而焠掌可以見其苦學曰朱子謂有子重厚和易其然與曰吳伐魯衛虎欲宵攻王捨有若與焉可謂勇於爲義矣非但重厚和易而已也曰有子曾子並稱然斯道之惟曽子得之子思孟子之學曽子之學也而有子之學無焉何歟曰曽子守約而力行有子知之而已智足以知聖人而未能力行也家語稱其彊識好古其視以魯得之者有間矣曰學者學有子可乎曰孝弟務本此入道之門積徳之基學聖人之學莫先焉未能服行斯言而欲淩髙厲空造一貫忠恕之域吾見其自大而無得也學曾子者當自有子之言始曰檀弓記有子之言皆可信乎曰王無咎嘗辧之矣若語子防欲去喪之踴孺子防之喪哀公欲設撥以問若若對以爲可皆非也惟論語所載爲是

春秋正義云哀公問主於宰我按古論語及孔鄭皆以爲社主張包周等並爲廟主今本作問社集解用孔氏說凡建邦立社各以其土所宜之木亦不言社主然正義必有據

張衡思賦匪仁裏其焉宅兮匪義迹其焉追注引裏仁爲美宅不處仁焉得知裏宅皆居也石林云以擇爲宅則裏猶宅也蓋古文云然今以宅爲擇而謂裏爲所居乃鄭氏訓解而何晏從之當以古文爲正致堂雲裏居也居仁如裏安仁者也

商爲起予理明辭逹也回非助我黙識心通也

說苑管仲築三歸之防以自傷於民集注取之

舉直錯諸枉舉枉錯諸直孫季直謂舉直而加之枉之上則民服枉固服於直也舉枉而加之直之上則民不服直固非枉之所能服也若諸家解何用加二諸字

王景文曰孔子見起證而知其末故曰其或繼周者𨿽百世可知也孟子見進證而知其極故曰千嵗之日至可坐而致也邵氏見用證而知其窮故曰茍有命世之人𨿽民如夷狄三變而帝道可舉惜時無百年之世世無百年之人時難人難不其然乎邵子之言見觀物篇

黙而識之朱子謂不言而存諸心屢空不取虛中之說恐學者流於異學也

申棖鄭康成云蓋孔子弟子申續史記云申棠字周家語云申續字周今史記以棠爲黨家語以續爲績冩之訛也後漢王政碑云有羔羊之潔無申棠之欲亦以棖爲棠則申棠申棖一人爾唐開元封申黨召陵伯又封申棖魯伯宋祥符封棖文登侯又封黨淄川侯俱列從祀黨卽棠也一人而爲二人失於詳考論語釋文也史記索隱謂文翁圖有申棖申棠今所傳禮殿圖有申黨無申棖

甘羅曰項槖七嵗爲孔子師董仲舒對防此無異於逹巷黨人不學而自知孟康注人項槖也釋載逢盛碑以爲後槖孟康之說未知所出論語注疏無之

師摯之始鄭康成謂魯太師之名太師摯適齊孔安國以爲魯哀公時人康成以爲周平王時人班固禮樂志謂殷紂作淫聲樂官師瞽抱其器而犇防或適諸侯或入河海古今人表列太師摯以下八人於紂時吳斗南云按商本紀紂世抱樂器而奔者太師疵少師疆也人表亦列此二人於師摯八人之後誤合兩事爲一石林云司馬遷論周厲王事曰師摯見之矣則師摯厲王時人也諸說不同橫渠從孔安國注

考其所爲觀其所由察其所安亦見大戴禮文王官人篇

老彭鄭注云老聃彭祖山云老氏以自然爲宗謂之不作可也朱子曰以曽子問言禮証之述而不作信而好古皆可見蓋聃周之史官掌國之典借三皇五帝之書故能述古事而信好之如五千言或古有是語而之列子引黃帝書卽谷神不死章也聃𨿽知禮謂行之反以多事故欲滅絕之禮運謀用是作兵由此起亦有此意致堂曰仲尼問禮或以證舊聞或以絕滅禮學之故振而作之使於問答之際有啟發非以爲師也

王無咎云鹿邑之外有互鄕城邑人相謂互鄕童子見孔子者此處也前代因立互鄕縣其城猶存

不捨晝夜釋文音拾集注亦云上聲而楚詞辧證云洪引顏師古曰捨止息也屋舎次捨皆此義論語不捨晝夜謂曉夕不息耳今人或音捨者非是辧證乃朱子晚嵗之書當從之

龎涓孫臏同學兵法蘇秦張儀同學縱衡李斯韓非同學刑名始也朋而終也仇故曰小人同而不和比而不周

思欲近近則精慮欲逺逺則周

四教以文爲先自博而約四科以文爲後自本而末互鄕童子則進之開其善也闕黨童子則抑之勉其學也

艸廬一言而定三分之業一言之興邦也夕陽亭一言而召五胡之禍一言之喪邦也

唐太宗文學館學士許敬宗與焉裴晉公淮西賔佐李宗閔與焉以是知佞人之難逺

尹和靖云君臣以義合者也故君使臣以禮則臣事君以忠東澗謂如言父慈子孝加一則字失本義矣

以能問於不能以多問於寡有若無實若虛犯而不校顏子和風慶雲之气象也富貴不能淫貧賤不能移威武不能屈孟子泰山巖巖之气象也

麻冕禮也今也純儉鄭注純黑繒也側基反而釋文以鄭爲平音今讀者從上音如字非也按儀禮疏古緇防二字並行緇布之緇本字不誤防帛之防多誤爲純周禮純帛注純實緇字古緇以才爲聲詩行露箋防帛釋文云防音緇依字系旁才後人以才爲屯因作純又丰詩箋云士妻防衣儀禮云純衣釋文無音亦非集注純絲也從說文

君子不以紺緅飾孔氏注一入曰緅石林云考工記三入爲纁五入爲緅七入爲緇緅在纁緇之間爾雅一入爲縓禮練衣黃裏縓緣練冠麻衣縓緣蓋孔氏誤以緅爲縓則緅不可爲近喪服集注謂緅絳色以飾練服亦用孔注正義曰一入爲緅未知出何書又云三年練以緅飾衣似讀緅爲縓當以石林之說爲正

馬融注論語云所因三綱五常大學衍義謂三綱之說始見於白虎通愚按谷永云勤三綱之嚴太永次五云三綱得於中極天永厥福其義尙矣按禮記正義引禮緯含文嘉有三綱之防然緯書亦起於西漢之末

太平禦覽引莊子曰孔子病子貢出卜孔子曰子待也吾坐席不敢先居處若齋食飲若祭吾卜之久矣子路請禱可以防觀

仁者靜孔安國云無欲故靜與太極圖說同

石林解執禮云猶執射執禦之執記曰秋學禮執禮者詔之蓋古者謂治禮書以治人者皆曰執周官太史大祭禮宿之日讀禮書祭之日執禮一次位常凡射事執其禮事此禮之見於書者也解雅頌各得其所云季札觀魯樂以小雅爲周徳之衰大雅爲文王之徳小雅皆變雅大雅皆正雅楚莊王言武王克商作頌以時邁爲首而武次之賚爲第三桓爲第六以所作爲先後以此攷之雅以正變爲大小頌以所作爲先後者詩未刪之序也論政事之廢興而以所陳者爲大小推功徳之形容而以可告者爲先後者刪詩之序也其說可以補注義之遺

呂氏春秋楚有直躬者其父竊羊而謁之上上執而將誅之直躬者請代之將誅矣告吏曰父竊羊而謁之不亦信乎父誅而代之不亦孝乎信且孝而誅之國將有不誅者乎荊王聞之乃不誅也孔子聞之曰異哉直躬之爲信也一父而載取名焉故直躬之信不若無信此卽葉公所云也致堂曰直躬猶曰正已呂氏春秋以爲人姓名妄矣

周生列子云舜嘗駕五龍以騰唐衢武嘗服九駿以馳文塗此上禦也謂五臣九臣

文子曰人皆以無用害有用故知不博而日不足以博奕之日問道聞見深矣可以發明無所用心之戒言無所用心之害非以博奕爲賢也讀此章者當以韋昭之論陶侃之言防觀

曹操祭橋文云仲尼稱不如顏淵注引論語孔子謂子貢吾與汝俱不如也按包氏解曰吾與汝俱不如

周有八士包氏注云四乳生八子其說本董仲舒春秋繁露謂曰四產得八男皆君子雄俊此天所以興周國周書武寤篇尹氏八士注云武王賢臣晉語文王詢八虞虞官以仲舒興周之言考之當在文武時

東坡解孟莊子之孝爲獻子石林謂以獻子爲穆伯之子以恵叔爲恵伯讀在氏不精二者皆誤致堂取蘇說而不辧其誤

呂氏春秋不茍論云孔丘墨翟晝日諷誦習業夜親見文王周公旦而問焉注引論語夢見周公孔墨並稱始於戰國之士其流及於漢儒𨿽韓退之亦不免

逸民各論其行而不及朱張或曰其行與孔子同故不復論也釋文引王弼注朱張字子弓荀卿以比孔子

虞仲夷逸隠居放言包氏注放置也不復言世務介之推曰言身之文也身將隠焉用文之中庸曰其黙足以容古注亦有味

論語疏按春秋少陽篇伯夷姓墨名允字公信伯長也夷諡叔齊名智字公逹伯夷之弟齊亦諡也少陽篇未詳何書曰春秋少陽夷齊之父名初字子朝胡明仲曰少陽篇以夷齊爲伯叔之諡彼己去國隱居終身尙誰加之節惠哉蓋如伯逹仲忽亦名而已矣

沮溺荷蓧之行𨿽未能合乎中陳仲子之操𨿽未能充其類然惟孔孟可以議之斯人淸風逺韻如鸞鵠之髙翔玉雪之不污眎世俗殉利無恥饕榮茍得者猶腐鼠糞壤也小人無忌憚自以爲中庸而逸民淸士乃在譏評之列學者其審諸

呂氏春秋云子路掩雉得而復釋之蓋因子路共之而爲此說朱子集注引晁劉兩說共字當爲拱執之義

上蔡云聖人語常而不語怪語徳而不語力語治而不語亂語人而不語神本王無咎之說

陸務觀云一言可以終身行之者其恕乎此聖門一字銘也詩三百一言以蔽之曰思無邪此聖門三字銘也

爲力不同科馬融解云力役有上中下三科五峯謂此說是

譬諸艸木區以別矣五峯云艸木生於粟粒之萌及其長大根莖華實𨿽淩雲蔽日據山蟠地從初具乎一萌之內而未嘗自外增益之也用樂記區萌字音勾朱文公曰林少頴說與黃祖舜亦如此

漢藝文志小道可觀蔡邕致逺則泥以子夏之言爲孔子唐孔頴逹傳以能問於不能以曽子之言爲孔子

卞莊子之勇或問云事見新序愚按荀子大略篇齊人欲伐魯忌卞莊子不敢過卞此可見其有勇也

史記正義首陽山有五顏師古注漢書云伯夷歌登彼西山當以隴西爲是

石曼卿詩曰恥生湯武干戈日寧死唐虞揖讓區謂首陽在河東蒲阪乃舜都也余嘗攷之曽子書以爲夷齊死於濟澮之間其人成名於天下又云二子居河濟之間則曼卿謂首陽在蒲爲得實

水一也孔子觀之而明道體之無息孟子觀之而明爲學之有本荀子亦雲水至平端不傾心術如此象聖人其觀於水亦亞於孟子矣於此見格物之學

呂成公讀論語躬自厚而薄責於人遂終身無暴怒防齋見象山讀康誥有感悟反巳切責若無所容前人切已省察如此

孔庭之教曰詩禮子思曰夫子之教必始於詩書而終於禮樂雜說不與焉荀子勸學亦曰其數則始乎誦經終乎讀禮其義則始乎爲士終乎爲聖人

四勿九思皆以視爲先見弓以爲虵見寢石以爲伏虎視汨其心也閔周者黍稷不分念親者莪蒿莫辧心感其視也吳筠心目論以動神者心亂心者目陰符經心生於物死於物機在目蔡季通釋其義曰老子曰不見可欲使心不亂西方論六根六識必先曰眼曰色均是意也

古者士言諫其言責與公卿大夫等及世之衰公卿大夫不言而士言之於是有欲毀鄕校者有謂處士橫議者不知三代之盛士亦有言責也夫子曰天下有道庻人不議其指微矣

非帷裳必殺之鄭康成云帷裳謂朝祭之服其制正幅如帷非裳者謂深衣削其幅縫齊倍要見春秋正義

孔門弟子惟言偃吳人而澹防滅明南防至江史記正義蘇州南五里有澹防湖儒林澹防子羽居楚

韓非曰季孫相魯子路爲郈令魯以五月起眾爲長溝子路以其私秩粟爲之飯要作溝者於五父之衢而飱孔子聞之使子貢往覆其飯擊毀其噐曰魯君有民子奚爲乃飱之言未卒而季孫使者至讓曰肥也起民而使之先生使弟子令徒役而飱之將奪肥之民耶孔子駕而去魯此說與論語史記不同然亦夫子去魯之一事也

申屠嘉不受私謁則可以折幸臣董仲舒正身率下則可以事驕主魏相以亷正霍氏不能誣袁安任隗以素行竇氏無以害故曰其身正不令而行茍正其身矣於從政乎何有

君子不因小人而求福孔子之於彌子也不因小人而避禍叔向之於樂王鮒也朱博之黨丁傅福可求乎賈捐之諂石顯禍可避乎故曰不知命無以爲君子

朱子以無垢爲雜學論語集注獨取審富貴安貧賤之語

陳仲猷曰逝者如斯夫道體無窮借水以明之鳶飛戾天魚躍於淵道體無不在借鳶魚以明之葉仲圭曰出入無時莫知其鄕常人之心也寂然不動感而遂通聖人之心也聖人之心豈常人之所無哉昏與明異而已矣

王充曰浴乎沂涉沂水也風乎舞雩風歌也仲長統云諷於舞雩之下愚以風爲諷則與詠而歸一意矣當從舊說

上蔡論語解引元澤云教之化民也深於命民之效上也防於令本史記趙良之言

集注蘧伯玉於孫林父寗殖放殺之謀不對而出按左氏寗殖當爲寗喜史記循吏傳孫叔敖三得相而不喜三去相而不悔與令尹子文之事相類恐是一事

範伯崇曰溫故而不知新𨿽能讀墳典丘索足以爲史而不足以爲師

劉子謹獨篇曰顏回不以夜浴攺容顏氏家訓曰曽子七十乃學名聞天下皆未詳所出家語曽參少孔子四十六嵗非老而學者

蘧伯玉史記謂孔子所嚴事不當在弟子列禮殿圖有之而唐宋皆錫封從享公伯寮非孔子弟子乃季氏之黨致堂胡氏之說當矣家語不列其名氏蓋自史記失之家語有孫亶字子象史記索隱以爲縣丰唐宋封爵皆不及焉禮記檀弓言縣子豈其人歟

桞子厚與太學諸生書曰仲尼吾黨狂狷南郭獻譏之按孫子法行篇南郭恵子問於子貢曰夫子之門何其雜也非以狂狷爲譏

無可無不可致堂謂以五字成文聖人從容中道無所偏倚世之通儻不泥者足謂之無不可爾馬援以此稱髙帝亦稔於常談

夫子之割之席曽子之簀一於正而已論學則曰正心論政則曰正身

善人吾不得而見之矣得見有恆者斯可矣善人周公所謂吉士也有恆周公所謂常人也

防生髙古今人表作尾生髙卽莊子所謂尾生東方朔曰信若尾生然尾生之信非信也

鄭校周之本以齊古讀正者凡五十事

陳自明以子見南子爲南蒯以考之昭公十二年南蒯叛孔子年方二十有二子路少孔子九嵗年方十三其說鑿而不通矣

聖人毋必而鄕黨言必者十有五記必爲之事也其易傳曰積善之家必有餘慶積不善之家必有餘殃陰疑於陽必戰小人勿用必亂邦也著必然之理也

孔門受道惟顏曽子貢以子貢亦聞一以貫之之也過則勿憚攺非禮勿視非禮勿聼非禮勿言非禮勿動已所不欲勿施於人勿欺也皆斷以勿蓋去惡不力則爲善不勇

孔門獨顏子爲好學所問曰爲仁爲邦成己成物體用本末備矣

唐棣與常棣不同致堂謂偏其反而卽詩常棣篇孔子刪而不取恐誤【案歐陽修詩本義已有此說此以爲胡寅之說蓋偶未考】

闕黨之童逰聖門者也夫子抑其躁是以知心之易放互鄕之童難與言者也夫子與其進是以知習之可移

孝經【十六條】

孝經序六家異同今考經典序錄有孔鄭王劉韋五家而無虞翻注有虞槃東晉處士也

致堂謂孝經非曾子所自爲也曽子問孝於仲尼退而與門弟子言之門弟子類而成書晁子心謂何休稱子曰吾志在春秋行在孝經則孔子自著也今首章曰仲尼閒居則非孔子所著矣當是曽子弟子所爲之書馮氏曰子思作中庸追述其祖之語乃稱字是書當成於子思之手

古文孝經漢誌書謂出孔壁而許衝上其父說文曰孝昭帝時魯國三老所獻其說不同

當不義則子不可不爭於父孟子云父子之間不責善荊公謂當不義則爭之非責善也晁子心讀書志乃謂荊公阿其所好蓋子心守景迂之學以孟子爲疑非篤論也朱子於孟子集注取荊公之說

是何言與司馬公解云言之不通也範太史說誤以言之不通也五字爲經文古今文皆無朱子集所載刋誤亦無之

孝經鄭氏注陸徳明云與康成注五經不同今按康成有六天之說而孝經注云上帝天之別名故陸澄謂不與注書相類

荀子述孔子之言曰昔萬乘之國有爭臣四人則封疆不削千乘之國有爭臣三人則社稷不危百乘之國有爭臣二人則宗廟不輟父有爭子不行無禮士有爭友不爲不義惟孝經稍異

彭忠肅公以致敬致樂致憂致哀致嚴剖集格言爲五致錄司馬公家範亦以五致類事忠肅之書本於此

國史誌云孝經孔安國傳古二十二章有閨門篇爲世所疑鄭氏注今十八章相承言康成作鄭志目錄不載通儒皆驗其非開元中孝明纂諸說自注以奪二家然尙不知鄭氏之爲小同

王去非云學者學乎孝教者教乎孝故皆從孝字不敢毀傷至不敢失於臣妾言不敢者九管子賢者行於不敢而立於不能詩於文王仲山甫皆曰小心翼翼

求忠臣必於孝子門者經緯之言也見東溪韋彪旁注劉盛不好讀書惟讀孝經論語曰誦此得行足矣安用多誦而不行乎蘇綽戒子威云讀孝經一卷足以立身治國何用多爲愚謂梁元帝之萬卷不如盛綽之一言學不知要猶不學也

範太史孝經說曰能事親則能事神眞文忠公勸孝友曰侍郎王梅溪見人禮塔呼而告之曰汝有在家佛何不供養蓋謂人能奉親卽是奉佛

嚴父莫大於配天神宗寶訓云周公宗祀乃在成王之世成王以文王爲祖則明堂非以考配明矣自唐代宗用杜鴻漸等議明堂以考肅宗配上帝一時誤禮非祀無丰暱之義

孝子之事親終矣此言喪祭之終而孝子之心昊天罔極未爲孝之終也曽子戰兢知免而易簣得正猶在其後信乎終之之難也

孟子【七十四條】

孟子集注序說引史記列以爲孟子之書孟子自作韓子曰軻之書非自著謂史記近是而滕文公首章性善注則曰門人不能盡記其詞又第四章

決汝漢注曰記者之誤吳伯丰以問朱子朱子答曰前說是後兩處失之熟讀七篇觀其筆勢如鎔鑄而成非綴緝所就也

趙氏孟子章指引論語曰力行近仁誤以中庸爲論語無垢孝經解誤以臨深履薄爲衞武公之詩致堂無逸誤以不懈於位爲泂酌吳才老書禪臣辧誤以晉侯重耳爲申生誠齋易後序誤以韓宣子爲季札

文選陳孔璋爲曹洪書云有子勝斐然之志注引墨子曰二三子復於子墨子曰告子勝仁子墨子曰未必然曰告子爲仁猶跂以爲長偃以爲廣不可久也勝蓋告子之名豈卽孟子所謂告子歟

文選注引孟子曰墨子兼愛摩頂致於踵趙岐曰致至也今本作放踵【注無致至也三字】

元和郡縣誌齊雪宮故址在靑州臨淄縣東北六里晏子春秋所謂齊侯見晏子於雪宮

孟子以齊王猶反手也趙岐注謂譏管晏不勉其君於王業文王望道而未之見注云殷祿未盡尙有賢臣道未得至王無咎非之曰岐名通孟子而實汨之

琴張注謂子張善鼓琴蓋未知左傳有琴張

周公思兼三王以施四事注云四事禹湯文武所行事也而伏生大云周公思兼三王之道以施於春秋冬夏其說陋矣

滕定公文公按趙氏注古紀世本滕國有考公麇元公卽定公文公也世本今無傳此可備防考

志曰喪祭從先祖注引周禮小史掌邦國之志愚謂邦國之志若周志史佚之志鄭書楚書秦記之類

孟子防謂齊王悅南郭先生吹竽喜鄒忌鼓琴安知與眾樂樂愚攷之史記鄒忌以鼓琴見齊威王非宣王也惟南郭處士吹竽乃宣王時見韓非內儲說

說苑景羌相鄭鄭人有冬涉水者出而脛寒後景羌過之下陪乘而載之覆以上袵叔向聞之曰景子爲人國相豈不固哉吾聞良吏居之三月而溝渠修十月而津梁成六畜且不濡足而況人乎此卽孟子所言子產以乘輿濟人之事也叔向之時鄭無景羌當以孟子爲證

曽西注以爲曾子之孫集注因之經典序錄曽申字子西曽參之子子夏以詩曽申左丘明作以授曽申曽西之學於此可見楚鬭宜申公子申皆字子西則曽西之爲曽申無疑

致惲曰孟子以彊其君之所不能爲忠量其君之所不能爲賊與今孟子語小異

謹庠序之教申之以孝弟之義頒白者不負戴於道路矣愚按書大云嵗事旣畢餘子皆入學十五入小學十八入大學距冬至四十五日始出學農事上老平明坐於右塾庶老坐於左塾餘子畢出然後歸夕亦如之餘子皆入父之齒隨行兄之齒雁行朋友不相逾輕任並重任分頒白不提挈出入皆如之此之謂造士漢書食貨志云春將出民裏胥平旦坐於右塾鄰長坐於左塾云云入者必持薪樵輕重相分頒白不提挈孝悌之義當以是觀之

棄禮捐恥秦所以敗恥尙失所晉所以替恥之於人大矣

陳蕃諫校獵曰齊景公欲觀於海放乎瑯琊晏子爲陳百姓惡聞旌旗輿馬之音舉首嚬眉之感景公爲之不行此以孟子二章爲一事

梁恵王西喪地於秦七百里潏水李氏曰初北地郡屬魏後盡爲秦並喪於秦不止七百里也

法言修身篇引孟子曰夫有意而不至者有矣未有無意而至者也今孟子無此語其在外書歟

宋周子靜爲學官小司成龔蓋卿以守气不如守約命題子靜曰气不與約字對兩守字著略防朱子注甚明豈可破句讀孟子

尸子引孔子曰誦詩讀書與古人居金樓子曰曽生謂誦詩讀書與古人居讀書誦詩與古人期孟子誦其詩讀其書不知其人可乎斯言亦有所本

命不可委故孟子言立命心不可委故南軒以淵明委心之言爲非

仁曰仁術儒曰儒術申不害亦曰術公孫謂智者術之原君子始惡乎術矣故學者當擇術

致堂曰楊朱與老耼同時墨翟又在前宗師大禹而晏嬰學之以爲楊墨出於師商考之不詳甚矣朱子曰莊周之學出於老氏韓子始謂子夏之後有田子方子方之後流而爲莊周以其書之稱子方者考之則子方之學子夏周之學子方者皆不可見以是知異學之失非孔門弟子流之差也

莊子曰爲善無近名爲惡無近刑緣督以爲經又處夫材與不材之間此子莫之執中也

楊之學似老墨之學似釋【楊朱書惟見於列子】

董仲舒云以仁治人以義治我劉原父云仁字從人義字從我豈造文之意耶愚謂告子仁內義外之說孟子非之若以人我分仁義是仁外義內其流爲兼愛爲我矣

孟子引費恵公之言謂小國之君也春秋時費爲魯季氏之邑史記楚世家有鄒費郯邳蓋戰國時以邑爲國意者魯季氏之僣歟

仁人心也求其放心此孟子直指本心處但禪學有體無用

曹交注謂曹君之弟按左傳哀公八年宋滅曹至孟子時曹亡久矣曹交蓋以國爲氏者

老泉三子知聖人污論誤以污字爲句趙岐謂孟子知其言大過故貶謂之污下亦非孟子之意

史記六國表注皇甫謐曰孟子稱禹生石紐西夷人也今無此語

孟子字未聞孔叢子云子車注一作子居居貧坎軻故名軻字子居亦稱字子輿疑皆傅防聖證論云子思書孔叢子有孟子居卽是軻也傳云孟子輿

孟子正義云唐林愼思續孟子書二卷謂孟子七篇非軻自著乃弟子共記其言與韓文公之說同

正義序云孫奭崇文總目館閣書目讀書志皆無之朱文公謂邵武士人作不解名物制度其書不似疏

呂氏春秋舜行徳三年而三苖服孔子聞之曰通乎徳之情則孟門大行不爲險矣故曰徳之速疾乎以郵命此可以證孟子引孔子之言

墨之治喪以薄宋書禮志引尸子禹治水爲喪法曰桐棺三寸制喪三月蓋墨家托於禹也

好樂好勇好貨色齊宣王所以不能用孟子也文帝好淸淨故不能用賈誼武帝好紛更故不能用汲黯

上有好者下必有甚焉光武封一卓茂而節義之俗成太宗誅一徳儒而諫爭之門辟信乎如風之偃艸也

不仁而得天下未之有也秦皇以不仁得之矣二世而失猶不得也

惟尹躬曁湯咸有一徳克享天心故湯曰天吏尹曰天民

孟子學伊尹者也當今之世捨我其誰也是亦聖之任仁在乎熟之而已矣子路未熟之五穀管仲已熟之荑稗楊墨五穀之螟

照乘之珠和氏之璧戰國之君以爲寶故曰諸侯之寶三

惟天吏則可伐燕於漢楚見之董公未說漢王之前以彊弱角勝負所謂以燕伐燕也三軍縞素之後則爲天吏矣仁義之言齊梁以爲迂濶者董公一言而楚漢之興亡決焉可謂豪傑之士

弱而不可輕者民也古先哲王曰敬民曰畏民石守道謂湯以七十里亡夏文王以百里亡商陳勝以匹夫亡秦民可不畏乎故曰民爲貴太史公以陳涉與湯武並言殊非其倫蓋楚漢間豪傑之餘論也

善推其所爲此心之充拓也求其放心此心之收斂也胡致堂曰心無理不運蔽而不能推則視之不見聼之不聞癢屙疾痛之不知存而善推則潛天地撫四海致千嵗之日至知百世之損益此言充拓之功也眞西山曰心一而已由義理而發無以害之可使與天地參由形气而發無以檢之至於違禽獸不逺此言收斂之功也不闔則無辟不涵養則不能推廣

守孰爲大守身爲大有猷有爲矣必曰有守不其義矣必曰不更其守何徳將嘆習之言曰入時愈深則趨正愈逺以守身爲法以入時爲戒可謂士矣

行一不義殺一不辜而得天下皆不爲也諸葛武侯謂漢賊不兩立其義正矣然取劉璋之事恐於義未協也

君子可欺以其方難罔以非其道日無再中之理而新垣平言之日無漸長之理而袁充言之漢文隋文皆以是攺元漢文悟平之詐而隋文終受充之欺此存亡之判與

夫道一而已矣爲善而雜於利者非善也爲儒而雜於異端者非儒也

堯使契爲司徒教以人倫學所以明人倫舜察於人倫居中國去人倫無君子如之何其可也孟子道性善稱堯舜莫大於人倫正人心之本原也

晏子春秋曰有賢而不知一不祥知而不用二不祥用而不任三不祥孟子謂言無實不祥不祥之實蔽賢者當之蓋古有此言也

孺子滄浪之歌亦見於楚辭漁父攷之禹貢漢水東爲滄浪之水則此歌楚聲也文子亦云混混之水濁可以濯吾足乎泠泠之水淸可以濯吾纓乎

無恆產而有恆心者惟士爲能古之士所以異於民也蘇秦無二頃田而奔走防說豈所謂士哉水心葉氏云周衰不復取士孔孟不以其不取而不教也孔孟之徒不以其不取而不學也道在焉故也

不得志修身見於世上蔡謝氏天下皆亂而已獨治不害爲太平蜀士楊肩吾曰天下𨿽不治平而吾國未嘗不治且平者岐周是也一國𨿽不治平而吾家未嘗不治且平者曽閔是也一家𨿽不治平而吾身吾心未嘗不治且平者舜與周公是也文子亦云不憂天下之亂而樂其身治者可與言道矣

鹽鐵論引孟子曰居今之朝不易其俗而成千乘之勢不能一朝居也又云今之士今之大夫皆罪人也又云王者與人同而如彼者居使然也與今本不同

民心之得失此興亡之防也林少頴云民之思漢則王莽不能脇之使忘民之忘漢則先主不能彊之使思唐與政云民心思漢王郎假之而有餘民心去漢孔明扶之而不足

按論語終於堯曰篇孟子終於堯舜湯文孔子而荀子亦終堯問其意一也

利與善之間君子必審擇而明辧焉此天理人欲之幾善惡邪正之分界也孟子之言公不夷不恵可否之間材與不材之間楊莊之言私

若將終身焉窮不失義若固有之逹不離道能處窮斯能處逹

養心莫善於寡欲注云欲利也𨿽非本指亷者招福濁者速禍亦名言也道家者流謂丹經萬卷不如守一愚謂不如孟子之七字不養其心而言飬生所謂捨爾靈觀我朶頤也

呂氏春秋開春論云神農之教曰士有當年而不耕者則天下或受其饑矣女有當年而不績者則天下或受其寒矣故身親耕妻親績所以見致民利也管子引神農之教文子亦引神農之法此卽許行所謂神農之言歟漢藝文志農家有神農二十篇劉向別錄云疑李悝商君所說

孔子孟子皆不之秦荀子嘗入秦而譏其無儒孔子順曰秦爲不義義所不入其志如魯仲連

句容有盜攺置社稷而盜止下邳多盜遷社稷於南山之上盜亦衰息見陳后山談叢嶽州田鼠害稼雍明逺曰迎貓之祭不修也命祭之鼠隨以斃見範蜀公集孟子有變置社稷禮記有八蠟孰謂古制不可行於今乎

孟子古本宿於澅水經注雲澅水出時水東去臨淄城十八里所謂澅中也俗以澅水爲宿畱水以孟子三宿出澅故也今本作晝後漢耿弇進軍於晝史記晝邑人王蠋通鑑作晝

求在我者盡性於已求在外者聼命於天李成季曰與其求於人曷若無欲於已與其使人可賤不若以賤自安呂居仁亦以見人有求爲非

以刄與政有以異乎邵子之論秦曰殺人之多不必以刄謂天下之人無生路可趨也

商鞅富彊之術誘三晉之民力耕於內而使秦民應敵於外使梁王用孟子之言施仁政於民秦焉得誘之仁勝不仁如春融冰泮故曰仁者無敵

蓋大夫王驩漢泰山郡蓋縣故城在沂州沂水縣西北趙氏春秋論曰五伯者三王之罪人謂其三代而春秋之也齊桓其作俑也今之諸侯五伯之罪人謂其春秋而戰國之也晉定其作俑也今之大夫今之諸侯之罪人謂其戰國而七國之也晉之韓趙其作俑也

止齋曰人多言常平出漢耿中丞顏師古以壽昌爲權道豈知常平蓋古法孟子言狗食人食而不知檢塗有餓莩而不知發今文作檢班氏食貨志作斂是也夫丰嵗不斂饑嵗不發豈所謂無常平乎

陳烈讀求其放心而悟曰我心不曽放如何不記書遂靜坐不讀書百餘日以收放心然後讀書遂一覽無遺前賢之讀書如此

教民則無恆產因無恆心孟子言戰國之民也周之盛時以井牧授田以鄕遂設教攸介攸止烝我髦士亦田野之秀民也不惟士有恆心民亦有恆心矣故曰文武興而民好善

小學【名物字義各種彚攷四十二條】

爾雅注漢武帝時得豹文鼮鼠孝亷郎終軍知之賜絹百匹文選注引竇氏家以爲竇攸世祖詔諸子弟從攸受爾雅二說不同

爾雅西至於邠國謂之四極朱子曰邠國近在秦隴非絕逺之地愚按說文引爾雅曰西至汃國謂四極【汃府中切】汃西極之水也

爾雅疏按尸子廣擇篇云墨子貴兼孔子貴公皇子貴裏田子貴均列子貴虛料子貴別囿其學之相非也數世矣而已皆弇於私也天帝後皇辟公廓閎博介忳夏慔贖昄皆大也十有餘名而實一也若使兼公虛均裏平易別囿一實則無相非也仁意篇述太平之事云燭於玉燭飲於醴泉暢於永風春爲靑陽夏爲朱明秋爲白藏冬爲元英四气和爲正光此之謂玉燭其雨時降萬物以嘉髙者不少下者不多此之謂醴泉其風春爲發生夏爲長贏秋爲方盛冬爲安靜四气和爲通正此之謂永風

爾雅疏引舍人云按經典序錄爾雅有犍爲文學注二卷一云犍爲郡文學卒史臣舍人漢武帝時待詔

白虎通引親屬記卽爾雅釋義也通典顏延之曰伯叔有父名則兄弟之子不得稱侄從母有母名則娣妹之子不可言甥且甥侄惟施與舅姑耳雷次宗云侄字有女明不及伯叔甥字有男見不及從母劉共父刋二程先生集攺侄爲猶子朱子謂古人固不謂兄弟之子爲侄亦無雲猶子者但云兄之子弟之子然從俗稱侄亦無害於義理也記禮者之言猶己子

負版郭璞注未詳卽桞子所謂作蝜蝂者也陸璣爲詩艸木疏劉香爲離騷艸木疏王方慶有園庭艸木疏李文饒有山居艸木記君子所以貴乎多識也然爾雅不釋蔜字書不見栮榿學者恥一物之不知其可忽諸

檟苦茶注今呼早采者爲茶晚取者爲茗一名荈說文茗茶芽也東坡詩周詩記苦荼茗飲出近世

急就篇注牡一名黃昏後山詩黃昏湯疑卽此也終軍之對鼮鼠盧若虛之辧鼫鼠江南進士之問天雞劉原父之識六駁可謂善讀爾雅矣蔡謨不識彭蜞人謂讀爾雅不熟田敏不知日及學之陋也

唐元度十體書云周宣王太史籀始變古文著大篆十五篇秦焚詩書惟易與史篇得全逮王莽亂此篇亡失建武中獲九篇章帝時王育爲作解說所不通者十有二三按文多引王育說如天屈西北爲旡蒼頡出見禿人伏禾中因以制字

說文敍試律試八體亡新使甄丰等攺定古文時有六書書正義亦云秦有八體亡新六書萟文志謂漢興蕭何艸律著其法曰太史試學童以六體試之律卽尉律也六體非漢興之法當從說文敍攺六爲八

急就篇長樂無極老復丁顏氏解爲蠲其子孫之役非也卽參同契所謂老翁復丁壯朱子詩云自度樽前老復丁黃庭經亦有此三字

董彥逺除正字謝啟敍學涉獵其略云殘經不悟於郭亡闕文徒存於夏有馬不足一者旣失其全虎多於六者自乖其數書殘武殪頌亂湯齊烏冩混淆魚魯雜糅增河南之邑爲雒減漢東之國爲隋避上則罪不從辛絕下則對自去口束束合而棘氏防口之省而疎姓絕定文於六穂之禾訓同於導分序於八寸之防執異爲宗丁尾亂眞鉤須失實書六書肖而旣謬國名爲捲爲端而遂乖服制篆形誤僞誰正云興之祁祁體防亡共守鸞聲之鉞鉞鎭定銀鐺之名車攺金根之目知一束二縫之爲耒指二首六身之爲亥郡章立信救時惟正於四羊國史疑考義共惑於三豕傅會作九禾之秀離析爲三刀之州合樂之奏妄加文武之爲斌定經之名誤合日月之爲易字失部居攺白水眞人之兆書忘形篆作非衣小兒之謡四十八安取於桑三十七未足語世梁父七十二家名𨿽具在尉律四十九類書蓋已亡誤存舟二問之爲航安識門五目之爲閏學者徧觀異書而求其安所從出亦多識之一也彥逺有古文集類序云孔安國以古易科斗故漢人不識古字開元又廢漢易以今文故唐人不識古今按書序爲古定正義謂就古文體而從以定之𨿽而猶古蓋存古則可慕爲則可識非謂書爲古也

宋景文公云蕭何自題蒼龍白虎二闕後世署書由何始說文扁署也從戶冊戶冊者署門戶之文也

夾漈金石略云祀巫咸大湫文李斯篆愚按方氏防詛楚文以爲秦恵文王二十六年石湖亦謂當恵文王之世後百餘年東巡泰山刻石則小篆非出於李斯

古器銘云十有三月十有四月十有九月云正月乙子或云丁子呂與叔考古圖謂嗣王逾年未攺元故以月數乙子卽甲子丁子卽丙子世質人淳取其同類不然殆不可考曽子固謂古字皆重出此文作二二者特二字耳

毛伯惇祝下一字劉原父以爲鄭曰文武時毛叔鄭也而呂與叔以爲簠銘中上一字歐陽公以爲張曰宣王時張仲也而與叔以爲弡周義惇伯下一字歐陽公以爲冏曰穆王伯冏也而與叔以爲百古文難攷幾於郢書燕說

博古圖晉姜鼎銘用蘄綽綰眉壽伯碩父鼎銘用祈丐百祿眉壽綰綽孟姜惇銘綰綽眉壽石湖云似是古人祝延常語愚謂漢書安世房中歌云克綽永福顏氏注綽緩也亦謂延長

張燕公謝碑額表云孔吳札之墳秦存展季之壠言孔子者始見於此

金石錄汲縣太公碑云晉太康二年得竹防之書其紀年康王六年齊太公望卒防考年數蓋壽一百一十餘嵗今按書顧命云齊侯呂伋則成王之末伋已嗣太公爲齊侯矣

潏水李氏云古印有文曰祭尊非姓名乃古之卿官也說苑載卿官又有祭正亦猶祭酒也

秦詛楚文作於恵文王之時所詛者楚懷王也懷王逺屈平邇靳尙而受商於之欺致武闗之執非不幸也然入秦不返國人憐之如悲親戚積怨深怒發於陳項而秦亡也忽焉六國之滅楚最無罪反爾好還天人之理也南公曰楚𨿽三戶亡秦必楚吁秦詛楚耶楚詛秦耶

徐楚金說文系有通釋部敍通論祛妄類聚錯綜疑義系述等篇呂太史謂原夲斷爛每行減去數字故尢難讀若得精小學者以許氏說文防釋恐猶可補也浙東所刋得於石林葉氏蘇魏公本也

說文飲器象爵者取其鳴節節足足也宋符瑞志鳯凰其鳴雄曰節節雌曰足足然則爵卽鳯凰與

宣和中陜右人發地得木簡於甕字皆章艸檄云永初二年六月丁未朔七日丙寅朱子答吳斗南書謂東漢討羌檄日辰與通鑑長歷不同蓋指此也今攷通鑑安帝永初二年六月乙未朔後漢紀五月有丙寅七月有戊辰恐當以長歷爲正

漢西域傳安息國書皆旁行爲書記顏氏注今西方胡國及南方林邑書皆橫行不直下法苑珠林云造書凡有三人長名曰梵其書右行次曰佉盧其書左行少者蒼頡其書下行夾漈六書略云梵書左旋其勢向右華書右旋其勢向左

韓文公曰凡爲文辭宜略識字讀書難字過字豈易識哉李衡識字說曰讀書須是識字固有讀書而不識字者如孔光張禹許敬宗桞宗元非不讀書但不識字孔光不識進退字張禹不識剛正字許敬宗不識忠孝字桞宗元不識節義字此可爲學者之戒

周越書苑云郭忠恕以爲小篆防而八分生八分破而書出書悖而行書作行書狂而艸書聖以此知書乃今眞書趙明誠謂誤以八分爲自歐陽公始庾肩吾云者今之正者正書張懷瓘云書云者程邈造字皆眞正亦曰眞書千文雲杜槁鐘王羲之傳尢善書

康節邵子之父古字天復定律呂聲音以正天下音及古今文謂天有陰陽地有剛柔律有辟翕呂有唱和一陰一陽交而日月星辰系焉一剛一柔交而金木水火備焉一辟一翕而平上去入備焉一唱一和而開發收閉備焉律感呂而聲生焉呂應律而音生焉觀物之書本於此謂辟翕者律天淸濁者呂地先閉後開者春也純開者夏也先開後閉者秋也冬則閉而無聲東爲春聲陽爲夏聲此見作韻者亦有所志也銜凡冬聲也橫渠張子曰商角徴羽皆有主出於唇齒喉舌宮聲全出於口以兼五聲也夾漈鄭氏曰聲爲經音爲緯平上去入四聲也其體縱故爲經宮商角徴羽半徴半商七音也其體橫故爲緯

七音三十六字母出於西域豈所謂學在四夷者與司馬公以三十六字母總三百八十四聲爲二十圖夾漈謂梵人長於音所得從聞入華人長於文所得從見入華則一音詠一字梵則一字或貫數音

諧聲六書之一也聲韻之學尙矣夾漈謂五書有窮諧聲無窮五書尙義諧聲尙聲釋文序錄云古人音聲止爲譬況之說孫炎始爲反語攷古編謂周顒始有翻切非也

隋陸法言切韻五卷後有郭知元者九人增加唐孫愐有唐韻廣韻則宋朝景徳祥符重修後人以三書爲一或謂廣韻爲唐韻非也鶴山魏氏云唐韻於二十八刪二十九山之後繼以三十先三十一僊及平聲分上下以一先二僊爲下平之首不知先字蓋自眞字而來攷徐景安樂書凡宮爲上平商爲下平角爲入徴爲上羽爲去則唐時平聲已分上下矣米元章云五聲之音出於五行自然之理沈隱侯只知四聲求其宮聲不得乃分平聲爲二然後魏江式曰晉呂靜彷李登聲類之法作韻集五卷宮商角徴羽各爲一篇則韻分爲五始於呂靜非自沈約始也約答陸厥曰宮商之聲有五文字之別累萬之繁配五聲之約髙下低昂非思力所及沈存中云梵學入中國其術漸宻

潛虛以防爲天古文也見廣韻而集韻不載古文韻防字碧落文今增入

廣韻言姓氏甚詳然充字有充虞歸字有齊歸其遺闕多矣賁育謂孟賁夏育廣韻以賁爲姓謂古有勇士賁育謬矣

顏魯公在湖州集文士摭古今文字爲韻海鏡源三百六十卷以包荒萬彚其廣如海自來尋源照之如鏡崇文總目僅存十六卷後不載

韓非正蠧曰蒼頡之作書也自環者謂之私背私謂之公說文云自營爲厶背厶爲公宋元憲寶玩佩觹三篇蘇文忠每出必取聲韻音訓文字置篋中晁以道晚年日課識十五字

鄭夾漈謂說文定五百四十類爲字之母然母能生而子不能生誤以子爲母者二百十類

吳孫休自制名字以命其子武曌劉防因之皆字書所無梁四公記亦然

隋志以蒼頡訓纂滂喜爲三蒼說文系傳以蒼頡爰歷博學爲三蒼並訓纂爲四篇

急就章沐浴揃搣寡合同莊子外物篇眥可以休老亦作揃搣

不字本方久反凡書之不字皆防入聲其字本音箕凡書之其字皆防平聲【出攻愧集】李瀚求以平聲與上去入相間近世讀求者不知此攻愧集云

經說【二十一條】

六經始見於莊子天運篇以禮樂詩書易春秋爲六藝始見於太史公滑稽列或云七經【蜀秦宓謂文翁遣相如東受七經】或以六經六緯爲十二經【莊子天道篇】或以五經五緯爲十經或云九經釋文序錄易書詩春秋周禮儀禮禮記孝經論語唐谷邦律九經庫始有九經之名樂經旣亡而有五經自漢武立博士始也邵子定以易詩書春秋爲四經猶春夏秋冬皇帝王伯

漢藝文志云六藝之文樂以和神仁之表也詩以正言義之用也禮以明體故無訓書以廣聼知之術也春秋以斷事信之符也五者蓋五帝之道相須而備而易爲之源白虎通云有五常之道故曰五經樂仁書義禮易智詩信也二說不同然五經兼五常之道不可分也

後漢翟酺曰文帝始置易經博士攷之漢史文帝時申公韓嬰皆以詩爲博士五經列於學官者惟詩而已景帝以轅固爲博士而余經未列武帝建元五年春初置五經博士儒林贊曰武帝立五經博士書惟有歐陽禮後易楊春秋公羊而已立五經而獨舉其四蓋詩已立於文帝時今並詩爲五也

石經有七漢熹平則蔡邕魏正始則邯鄲淳晉裴頠唐開成中唐元度後蜀孫逢吉等宋嘉祐中楊南仲等南渡髙宗禦書後蜀石經於髙祖太宗諱皆缺畫唐之澤深矣

唐儒學序文宗定五經鑱之石張參等是正訛文按文粹劉禹錫國學新修五經壁記云初大歷中名儒張防爲司業始詳定五經書於論堂東西廂之壁序以防爲文宗時誤矣防所定乃書於壁非鑱石也舊史記雲開成二年十月癸卯宰臣判祭酒鄭覃進石壁九經一百六十卷防要載是年八月覆定石經字體官唐元度狀今所詳覆多因司業張參五經字爲凖萟文志參有五經文字三卷元度有九經字樣一卷文宗時是正訛文乃元度非參也

皇覽墓記曰漢明帝時公卿大夫諸儒八十餘人論五經誤失符節令宋元上言秦昭王與呂不韋好書皆以書王至尊不韋久貴冡皆以黃腸題溱處地髙燥未壊臣願發昭王不韋視未燒詩書愚謂儒以詩書發冡莊子譏假經以文姦者爾乃欲發以求詩書漢儒之陋如此

歐陽文忠公筆說云安昌侯張禹曰必博見然後識其眞僞當攷所出

艾軒云日用是根株文字是注腳此卽象山六經注我之意蓋欲學者於踐履實地用功不但尋行數墨也

虞傅勵學曰聖人之道淡而寡味故學者不好也及至期月所觀彌博所習彌多日聞所不聞日見所不知然後心開意朗敬業樂羣忽然不覺大化之陶已至道之入神也學者不患才不及而患志不立任子曰學所以治己教所以治人不勤學無以爲智不勤教無以爲仁此皆天下名言

隋文中子有言聖人述史三焉書詩春秋三者同出於一陸魯望謂六藝之中有經有史禮詩易爲經書春秋實史耳舜臯陶之歌五子之歌皆載於書則詩與書一也文中子之言當矣

元防之云觀書毎得一義如得一眞珠見陸農師詩注

古未有板本好學者患無書桓譚新論謂梁子初楊子林所寫萬卷至於白首南齊沈驎士年八十寫細書數十篋梁袁峻自寫書課日五十紙抱朴子所寫反覆有字金樓子謂細書經史莊老離騷等六百二十四卷在巾箱後魏斐漢借異書躬自錄本其勤與編蒲緝柳一也宋史藝文志唐末益州始有墨板多術數字學小書後唐詔儒臣田敏校九經鏤板於國子監宋初廣諸義疏音釋令孔維邢昺讎定頒布

春秋正義云傅咸爲七經詩王羲之寫今按萟文類聚初學記載傅咸周易毛詩周官左傳孝經論語詩皆四言而闕其一

鄭康成注二禮引易說書說樂說春秋說禮家說孝經說皆緯候也河洛七緯合爲八十一篇河圖九篇洛書六篇又別有三十篇七經緯三十六篇易緯稽覧圖乾鑿度坤圖通卦驗是類謀辧終備書緯璇璣鈐考靈曜刑徳放帝命驗運期授詩緯推度災記歷樞含神務禮緯含文嘉稽命徴斗威儀樂緯動聲儀耀嘉計圖徴孝經緯援神契鉤命決春秋緯演孔圖元命包文耀鉤運斗樞感精符合誠圖考異郵保幹圖漢含孽佑助期握誠圖潛潭巴說題辭又有尙書中候論語防在七經之外按李尋有五經六緯之言蓋起於哀平至光武篤信之諸儒習爲內學隋焚其書今惟易緯存焉正義多引防緯歐陽公欲取九經之疏刪去防緯之文使學者不爲怪異之書惑亂然後經義純一其言不果行

朱子謂五經疏周禮最好詩禮記次之書易爲下攷之隋志王弼易孔安國書至齊梁始立國學故諸儒之說不若詩禮之詳實

司馬溫公曰新進後生口傳耳剽讀易未識卦爻已謂十翼非孔子之言讀禮未知篇數已謂周官爲戰國之書讀詩未盡周南召南已謂毛鄭爲章句之學讀春秋未知十二公已謂三傳可束之髙閣朱子曰近日學者病在好髙論語未問學而時習便說一貫孟子未言梁惠王問利便說盡心易未看六十四卦便讀系辭此皆躐等之病

宋符瑞志云孔子齋戒向北辰而告備於天曰孝經四卷春秋河洛凡八十一卷謹以備矣【見援神契】是以聖人爲巫史也緯書誕妄而沈約取之無識甚矣

家語齊太史子余嘆美孔子雲天其素王之乎素空也言無位而空王之也董仲舒對防云見素王之文賈逵春秋序云立素王之法鄭康成六萟論云自號素王盧欽公羊序云制素王之道皆因家語之言而失其義所謂郢書燕說也莊子云元聖素王之道祥符中諡孔子爲元聖後避宋太祖名攺至聖

自漢儒至宋慶曆間論經者守訓詁而不鑿也經小傳出而稍尙新奇矣至三經義行視漢儒之學若土梗古之講經執捲而口說未嘗有講義也宋元丰間陸農師在經筵始進講義自時厥後上而經筵下而學校皆爲支離曼衍之詞說者徒以資口耳聽者不復相問難道愈散而習愈薄矣陸劍南曰唐及國初學者不敢議孔安國鄭康成況聖人乎宋之諸儒發明經防有非前人所及然排系辭毀周禮疑孟子譏書之徵顧命黜詩之小序不難於議經況傳注乎斯言可以箴談經者之膏肓

西山眞氏大學衍義後序謂有進姦言於經幄者或以問西山之子仁甫答云講易乾卦之文言知進退存亡爲姦言以罔上秦有誓而書亡魯有頌而詩亡魯郊禘秦畤而禮亡大夫肆夏三家雍徹而樂亡

法言曰古之學者耕且飬三年通一經萟文志曰古之學者耕且飬三年而通一萟蓋劉歆七略取法言之語

儷攷

谷梁隠四年傳注云建儲非以私親所以定名分宋鄧潤甫東宮制云建儲非以私親蓋明萬世之統主噐莫若長子玆本百王之謀蓋出於此

晏元獻謝申王記室表云衣存缺袵式贊於謙中饌去邪蒿不忘於規諫韓詩外傳周公誡伯禽曰衣成則必缺袵宮成則必缺隅

九章算術五雀六燕集於衡衡適平一雀一燕燕飛而易處則雀重而燕輕陸農師謝吏部尙書表六燕相停試詮平其輕重蓋用此

周書王會東越海或誤爲侮食而王元長詩序用之其別風淮雨之類乎

唐駱賔王云類同心異者龍蹲歸而宋樹伐質殊聲合者魚形出而吳石鳴龍蹲謂孔子春秋演孔圖孔子坐如蹲龍立如牽牛

楊盈川敍郡守云代臨本州則元賔之父喜形於色繼爲本守則張翕之子迎者如雲敍縣令曰仁之所懷幼童不能擊將雛之雉明之所防老父不能爭食粟之雞對語精工

蘇許公制右掖司言佇光於五字常衮表五字非工張南史詩惟有五字表魏志司馬景王命中書令虞松作表再呈輙不可意中書侍郞鐘防取視爲定五字松悅服西掖用五字本於此

張文定艸兩制薦舉勅云蓋舉類之來舊矣三代之盛王其必由之如聞外之議云是且啟私謁告請之也予不以是待士大夫何士大夫自待之淺耶又察舉守令勅云夫天下之大官吏之眾獨不聞循良尢異者之達予聽外防之職豈非闕歟抑朝廷未有以導之也其視守令能以仁政得民民心愛之如古循吏然者宜以名上予得以褒慰之亦以使四方之民知予不專寵健吏所貴仁者爾尢延之謂二詔大哉言乎簡而盡直而婉丁寜惻怛之意見於言外至今誦之盎然如在春風中豈特公之文足以導上徳意志慮亦當時善治足以起其文也愚謂君臣皆出於至誠故詞意之間靡不交孚千載令人想慕耳

張文定行範文正公防政制云大恩之下難爲報大名之下難爲處矧兼二者可無勉哉爾尙朝夕以交修予允迪前人勤教邦其永孚於休訓詞溫雅可以想見宋世太平之象

宋開禧間追貶秦檜周南仲代艸制云兵於五材誰能棄之首弛邊疆之禁臣無二心天之制也忍忘君父之讎又云一日縱敵遂貽數世之憂百年爲墟誰任諸人之責南遷錄載孫大鼎疏言遣檜間我以就和檜之姦狀著矣令人痛恨

韓文公王仲舒銘云敷文帝階擢列侍從野處謝敷文閣直學士表云宣布中和方歌盛徳之事擢列侍從遽復敷文之階𨿽借用而切當

王輔嗣吐金聲於中朝此子復玉振江表防言之緒絕而復續不意永嘉之末復聞正始之音晉人之稱衛玠蓋所尙者淸談也正始魏齊王芳年號胡武平啟以正始之遺音對奪朱之亂雅陸務觀常摘其誤

王季海行東坡贈太師制云博觀載籍之傳防海涵而地負逺追正始之作殆玉振而金聲恐亦襲武平之誤也若正始之淸談非所以稱蘇公

胡文定以親辭成都學事云矧當喜懼之年深計短長之日曽文淸求歸侍云朝則倚門暮則倚閭常恐失望父曰嗟子母曰嗟季曷敢弭忘

上官儀冊周王文職表魏舟之象詞掩漢防之駕上句用曹蒼舒事下句用柏梁防詩梁王曰驂駕駟馬從梁來或以駕爲卦引沛獻王占雨事非也

洪景盧周茂振入館謝啟𨿽不若董彥逺之博如桃萊難悟柳丣本同幼婦外孫之義女郞世子之名亦儷語之工者

野處艸梁叔子制云鼎學士之大稱蓋用劉禹錫天平壁記以牙璋玉節鼎右僕射官稱之語又艸葉顒左相制云學聖人之道髙天下以聲或云葉語音髙故以戲之然矜人臣以能髙天下以聲史記謂殷紂也不當用之王言當時亦有不檢如此者

徐淵子上梁文雲林木翳然便有濠濮間想淸風竦至自謂羲皇上人初寮啟云得知千載上賴古書作吏一行便廢此事皆全句

李宗道春秋十賦屬對之工如越椒熊虎之狀弗殺必滅若敖伯石豺狼之聲非是莫防羊舌王子爭囚而州犂上下伯輿合要而範宣左右魯昭之馬將爲櫝衛懿之鶴有乘軒於奚辭邑而衛人假之噐晉侯請隧而襄王與之田星已一終魯君之嵗亥有二首絳老之年作楚宮見襄公之欲楚效夷言知衞侯之死夷雞憚犧而防其尾象有齒而焚其身虞不臘矣吳其沼乎好魯以弓請謹守寶賜鄭以金盟無鑄兵蛇出泉防聲姜薨鳥鳴亳社伯姬卒

晏元獻進牡丹歌詩表云永平神爵之頌孝明稱美者五人貞元重九之篇徳宗考第於三等按論衡云永平中神雀羣集詔上神雀頌百官上頌文比瓦石惟班固賈逵傅毅楊終侯諷五頌金玉孝明覧焉貞元事見劉太眞傳

宋寜皇服藥赦文陳正父所艸也內云𨿽不明不敏有辜四海望治之心然無怠無荒未始一毫從已之欲當時天下誦之謂寫出寜皇心事

盧思道賀甘露云神漿可挹流味幾戶之前天酒自零凝照三階之下常衮賀雪云重陰益固應水澤腹堅之時積潤潛通迎土膏脈起之候皆儷語之工者

俗語皆有所本如利市出易說卦左傳難爲人出表記儋負出詩鳥箋拆閱出荀子生活出孟子家數出墨子服事出周禮大司徒伏事出陸士衡詩分付出漢原渉傳交代出蓋寛饒傳區處出黃霸傳多謝出趙廣漢丁寜出詩采箋什物出後漢宣秉傳自由出五行志暁示出童恢傳主者出劉陶傳意智出鮮卑傳卑末出欒巴傳告示出荀子【仁者好告示人】布施出周語【布施優裕】比校出齊語行頭出吳語當日出晉語地主出左傳越語相於出晉后妃傳料理出王徽之傳長進出和嶠傳消息出魏少帝紀功夫出王肅傳普請出吳呂蒙傳手下出太史慈傳牢固出陸抗傳鄭重出王莽傳分外出魏程暁上疏小卻出宋紀間介出長笛賦【間介無蹊】婁羅出南史顧歡傳本分出荀子【見端不如見本分】措大出五代東漢世家假開出王峻傳本色出唐劉仁恭傳古老出書無逸注商量出易商兌注不宣備出楊徳祖答臨淄侯【不能宣備】生人婦出魏杜畿傳私名出列子家公出莊子【主人公也】致意出晉簡文紀傳語出後漢淸河王慶傳收拾出光武紀尋思出劉矩傳不審出韓詩外傳世情出墨子【不無世情】邇來出孔明出師表朅來出思賦和買出左傳正義阿誰出蜀龎統傳罷休出史記孔武傳慚愧出齊語安排出莊子比數出周禮大司馬注見在出槁人注孩兒出書康誥注老境出曲禮正義牽帥出左傳先軰出詩采箋如今出杕杜箋居士出玉藻可人出雜記道人出漢京房傳寄居出息夫躬傳某甲出周禮職內注道士出新序【介子推云】主人公出史記範雎傳小家子出漢霍光傳不中用出史記外戚世家王尊傳我軰人出晉石苞傳對岸出樂志十八九出漢丙吉傳【至今十八九矣】浩大出後漢馬廖傳兩兩相視出周嘉傳年紀出光武紀雜碎出仲長統傳細碎事手下出吳呂範傳合少成多出中庸注若干出禮記曲禮投壺如幹出陳何之元傳膠加出九辧牢愁出揚雄傳【畔牢愁集韻愁音曹】黒【缺】出列子冗長出陸機文賦出狀出史記夏本紀擘畫出淮南子前定出中庸細作出左傳釋文敍致出世說畱連出後漢劉陶傳問息耗出竇妃紀已分出魏文帝書物色出淮南子本師出史記樂毅傳祖師出漢外戚丁姬傳生熟出莊子有葛出後漢禮儀志發遣出陳寔傳天然出賈逵傳新鮮出太鈍悶出淮南子誇張出列子愺恅出洞簫賦近局出陶淵明詩提撕出詩抑箋本貫出晉江統論十字街出北史李庶傳見錢出漢書王嘉傳

梁簡爲子辭封表云日蝕之餘無黃童之對荷防入榛異子烏之辧又云熈祖流聰慧之稱方建臨淮之國元仲表岐嶷之資乃啟平原之封【荷防入榛揚雄童烏熈祖晉太子遹字元仲魏明帝字】

王元之表風摧霜敗芝蘭之性終香日逺天髙葵藿之心未死劉元城表云志存許國如萬折而必諫忠以事君𨿽三已而無慍斯言可以立懦志矣

驢非驢馬非馬【漢西域傳】烏不烏鵲不鵲【戰國防】可以爲對傅景仁云烹羊炰羔惟帯牛佩犢可對

嘉定受寶璽南塘賀表云函封逺致不知何國之白環瑑刻孔章咸曰寜王之大寶

王岐公答韓公詔豈朕郁於大道未昭治亂之原將卿保其成功自潔進退之分崔大雅答周益公詔豈朕不徳未達好賢之誠將卿旣明自全引退之節蓋放其意

鄭安晚再相應之道艸制云彥博重入中書特令納節王曽再登揆席俛就集賢

黃伯庸爲賀雪表云招徠眾俊無晝臥洛陽之人奬勵三軍有夜出蔡州之志語工而健

耿直之守京口復陳少陽之後曰如可贖兮百身猶將宥之十世用語亦妙

億載萬年爲父爲母四海九州悉主悉臣迂齋之對也李顯忠復節鉞汪聖錫艸制云念秦伯用孟明之意與馮唐靣文帝之言又云與人之周庶防得頗牧而能用共武之服爾其繼英衞之善兵亦工

宋倪正父艸壽皇尊號制云率百官若帝之初丕講非常之禮於萬年受天之祜聿迎滋至之休周益公辭免表云遜於殳斨伯與敢忘稽首有若虢叔閎天尙助迪威正父答詔云殳斨伯與固可遜未聞虞帝之必從虢叔閎天𨿽曰賢蓋視周公而不及用經亦妙

眞西山爲原貸盜賊詔云弄潢池之兵諒非爾志烈昆岡之火亦豈予心又云自有宇宙至於今日未聞盜賊得以全軀其言足以感動人心

王卿月艸胡澹庵制云吾寜身蹈東海獨仲連不肯帝秦至今名重泰山防相如何以彊趙

盧肇海潮賦馬褐牛衣【竟未有對】

崔大雅艸史直翁制云皇祐之詔二老設幾以須熈寜之遇四臣賫書而訪尙有斯禮勿遐爾心【二老杜衍任布四臣韓富文曽】

呂東萊代其父倉部自黃州易守池州啟云爰考唐朝有杜牧把麾之舊其臨秋浦亦齊安解組之餘𨿽後先遷徙之偶同顧今昔風流之非匹

宋濟王吳夫人復舊封王公代爲謝丞相啟末聨云孤忠未冺敢忘漆室之憂葵厚徳難酧願效老人之結艸

眞西山除防政辭以疾趙南塘艸詔云漢禦史大夫吉當封病上憂之夏侯勝謂必瘉果然後遂至相朕之賢卿甚於宣帝之徳吉也卿其親醫藥自厚且先卽舎拜命少間可就車朕遣黃門召見卿矣此詔有西漢之風

鄭威湣公驤新除謝上章云關陜六七任不掛權臣之橫恩崇觀二十秋靡沾故相之餘潤公之大節如此厥後馮翊之死義其處之有素矣

傅至樂上周益公啟云東門之柳自凋都之桃何在被刀頭之防蜜得未錙銖況井眉之居瓶恍如夢寐蓋指張說也

宋人有上朱文公啟云行藏勛業銷倚樓看鏡之懷窈窕﨑嶇寄尋經丘之趣亦有意致

宋正甫詩三甲未全一丁不識

有就試縣見黜後預鄕薦以啟謝縣令有不平之意令答云大敵勇小敵怯古固有之今日是前日非吾無愧矣亦灑脫

毛憲守長沙謝韓平原云湖南之地二千里序詩幸托於昌黎平原之客十九人脫穎願同於毛遂亦工切

毛澤民啟云子云貌寢官卑經𨿽而謂白九方臯機深識妙馬本驪而爲黃李淸卿啟云斯風未冺則朝取溫造而暮拔石洪吾道不行則近舎皇甫而逺求居易

洪舜兪薦於鄕鞏嶸爲監試後鞏任江東憲使洪分教鄱陽啟云東坡倅錢塘曽在門外鵠袍之列半山憲江左亦賞梁間燕語之詩

徐淵子爲越教答項平甫云正恐異時風舞雩之流不無或者月離畢之問或答洪舜兪云魯直大名有皎潔江梅之句少遊下蔡無丁東佩玉之詞

有郡守招士人教子辭曰士而托於諸侯非其義也師不賢於弟子將焉用之

張宣公答教官云識其大者豈誦說云乎哉何以告之曰仁義而已矣

眞西山爲江東轉運使有民困於買鳩之役來訴公判云詔捕防防若水尙還其使嵗貢蚶蛤孔戣猶疏於朝況爲州縣之官可恣口腹之欲

攻愧爲姜氏慶七十致語云今日王孫猶有承平之故事舊時竹馬得見防昌之新春承平王孫見柳文姜防志

衢州稽古閣書臯陶謨於屏其上梁文云臯陶若稽古事三朝稽古之君孔子與斯文爲萬世斯文之主

王爚以親老辭督府辟其書曰昔溫太眞絕衿違母以奉廣武之檄心𨿽忠而人議其失性徐元直指心戀母以辭豫州之命情𨿽窘而人予其順天

呂倚謝岐公饋酒錢用白水眞人靑州從事岐公稱之夏文莊表云詩防余蚳之文簡凝含酖之墨余蚳見詩貝錦箋筆鋭幹將墨含淳酖出文心雕龍

獨孤馴象世以爲工子云甘泉晚而悔作晏元獻謂賦也獨孤綬放馴象賦云返諸林邑之野歸爾梁山之隅時在偃兵豈嬰乎燧尾上惟賤賄寜卹乎焚軀

唐律賦雞鳴度關云念秦關之百二難逞狼心笑齊客之三千不如雞口

宋紹興中省試髙祖能用三傑賦第四韻用運籌帷帳考官謂漢書乃帷幄非帷帳不敢取撤棘以語周益公益公曰史記云運籌帷帳之中非誤也淳熈中省試人主之勢重萬鈞賦第一聨有用洪鐘二字者考官哂之洪文敏典舉聞之曰張平子西京賦洪鐘萬鈞此必該洽之士遂預選紹熈中四明試航琛越水詩有用東坡舶趠二字而黜者決得失於一夫之目其幸不幸若此

東都之季淸議扶之而有餘彊秦之末壯士守之而不足【作萬世風俗之基末韻】亶聰明而有作無作聰明由仁義以安行非行仁義

非刀匕是供膳宰舉席間之觶釋椎鑿而上輪人議堂上之書此工執藝事以諫賦聨也亦工穩

拾遺錄

