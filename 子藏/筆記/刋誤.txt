

欽定四庫全書

子部十

刋誤

雜家類二【雜考之屬】提要

【臣】等謹案刋誤二卷唐李涪撰舊本前有結銜稱國子祭酒郭忠恕佩觿引此書亦稱李祭酒涪五代去唐末未逺當得其眞惟陸遊渭南集有是書跋曰王行瑜作亂宗正卿李涪盛陳其忠必悔過及行瑜首京師涪亦放死嶺南疑卽此人未詳孰是也前有自序稱撰成五十篇此本惟四十九篇蓋佚其一其書皆考究典故引舊制以正唐末之失又引古制以糾唐制之誤多可以訂正禮文下卷間及雜事如論僅甥旁繆廏薦六字之訛辧陸法言切韻之誤解論語不問馬之不本非否音校左繕完葺墻之完爲宇字以及駁李商隠孔子師老耼老耼師竺幹之妄正賈耽七曜歷之繆亦頗資博識唐末之人爭爲佻巧而涪獨考證舊聞亦可謂學有根柢者矣乾隆四十六年十一月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

刋誤卷上

唐李涪撰

余嘗於學古問政之暇而究風俗之不正者或未造其理則病之於心爰自秦漢迨於近世凡曰乖盭豈可勝道哉前儒廣學刋正固已多矣然尙多漏略頗惑將來則書深旨莫測精微而沿習舛儀得陳愚淺撰成五十篇號曰刋誤𨿽欲自申專志亦如路瑟以掇其譏也

二都不並建

予少讀歷代史每考沿習自夏殷迄於周齊未聞兩都並置東西牙處者夫殷之五遷蓋建國不安之爲也竟都於亳底綏四方武王克殷爲周成王卜洛幽王爲犬戎所敗平王東遷自是不復都丰鎬矣更於秦漢晉魏但處一都隋以奄宅區宇公私殷富恃此繁盛遂創兩都爲巡幸不常用都爲憩息之所洎乎我唐髙宗以伊洛勝槪每樂巡幸是時武后殺蕭妃寃出宮室不安竟因登封遂成都洛武氏革唐爲周乃立武氏崇先廟於東都神龍初中宗反正遷崇先於西京乃以其地爲太廟欲使四海之知我唐復有宗廟矣爾後中宗還京復饗太廟時朝廷多事不暇議去東都權廟但閟而勿饗宗巡狩駐蹕復饗洛廟是時君臣安於淸泰曽不論及宗廟定制遂使後人皆曰兩都不疑矣夫以出徵則載遷廟之主亦有所稟旣言載主則郡國豈宜復有廟主耶今二都並建各立神主都洛則有洛廟還秦則有秦廟則是便於人而不敬其神也以是而言毅然不移以朝萬國不亦宜乎昔隋時有上言者一帝二都實非舊典遂攺爲京始創之日已有譏者足顯二都之設可謂不經髙祖武徳七年正月攺東都爲洛州是知稽古之帝必考是非置郡罷都垂法後世貞觀四年詔發卒修洛陽乾元殿以備巡幸給事中張素上書陛下頃平東都之始層樓廣殿皆令撤毀天下翕然同心歸仰豈有初則惡其侈靡後則襲其雕麗每承徳音未卽巡幸此則事不急之務成虛費之勞國無兼年之積何用兩都之好昔漢祖將都洛陽婁敬一言卽日西駕豈不知地推中土貢賦所均但以形勢不如關內也太宗遂止素奧學逹識爲魏文貞推重請罷修建是也兩都置宗廟不殊侍禦史顏標上議東都宗廟天寶建中兩度賊陷東都神主散失之外臣據見在十一主並已瘞於兩陛之間向來遲疑未去東都之號者蓋以舊廟存焉則顏標所引原廟述漢失禮理亦至矣旋爲巨寇焚藝廟室悉成煨燼況乎城闕崩壞宮室丘廢之有時契於至理今請制爲藩鎭以汝洛節度爲名選帥實兵以遏東夏

春秋仲月巡陵不合擊樹

開元禮春秋二仲月司徒司空巡陵春則掃除枯朽秋則芟薙繁蕪掃除者當發生之時欲使盛茂也芟薙者當秋殺之時除去擁蔽且慮火災也以三公之任隆位髙度力展儀以己率眾令巡陵公卿皆持小斧卽其義也近代選任稍輕不逹舊禮將及陵關則取縣吏持斧擊樹三發謂之告神其爲不經又何甚也

禮儀使

九卿太常專掌禮樂累代沿習不更其名又春官氏主國之五禮吉凶賔軍嘉也寺有少卿博士禮部有郎中貟外愼選儒學逹於典禮者足以咨訪大國儀範豈有闕文而代宗皇帝用顏眞卿爲禮儀使眞卿博通典式曷不授太常卿禮部尙書而使掌國禮柰何禮儀以使爲名則何異營田租庸者乎前史所無我唐有之必爲後世之譏宜亟去其名也

開府儀同三司

周制太師太傅太保爲三公秦則有太尉司徒司空及安帝以車騎將軍鄧騭爲開府儀同三司謂別開一府得比三公皇唐用開府爲散階令有拜太師太保太尉司徒司空眞秩者反以開府儀同三司爲階授受之間莫此商較後代論者曰起自唐得不以乖舛爲愧哉若以醻賞勲伐名數實繁秩至三公何須以階爲盛宰相不合受節察防禦團練等使櫜鞬拜禮

今代節度使帯平章者凡經藩鎭節察使必具櫜鞬迎於道左未知禮出何代前史國典並無其文且國初州郡皆以都督敕使理之至景云二年賀拔延嗣除涼州都督充河西節度自此始有節度之號景云以後六典防要並無節度使觀察使戎服迎拜使相之禮若宜有之則節度使降麻防禦使制下之日便合具軍容詣中書謁謝在城旣無此禮外府何爲行之宰相位𨿽崇重猶與九品抗禮今則俱是將相豈可倨受戎容予嘗仰而思之乃悟其事必因元帥都統遂有是儀何者天寶逆賊建中叛臣旣陷兩京兵連淮朔此際徵集師旅又假回騎軍戎繁雜宜以位髙威震者都統而制之哥舒翰郭子儀繼爲元帥都統時諸道節使防兵討叛者必以軍禮導之而淮朔亦不以是爲讓欲使軍中稟大將軍之命也爾後元和十一年裴度提相印充淮西節使兼淮西宣慰使防諸鎭師旅十餘萬眾指揮節制憲宗悉委於度及平逋冦李愬統兵入蔡州屯兵鞠塲以待度馬首具櫜鞬度將避之愬曰此方不識上下等威久矣愬今具戎服拜相國於堂下使吏民瞻覩敬畏生焉如此可不勞理矣度然之蔡邦遂淸蔡人遂寧愬以度兼宣慰處置使宰相專徵不異都統之重故具戎服以申拜敬且以禮示蔡民也爾後爲藩鎭兼平章事者不謂我非元帥都統惟以宰相合當節度防禦等使櫜鞬拜禮舛誤相承所宜攺正

副大使

國朝大邦土有以親王或宰相遙領者則副大使知節度事始於貞觀八年以蜀王恪遙領益州都督開元十五年兵部侍郎河西節度副大使知節度事蕭嵩中書門下平章事節如故親王宰相遙領自此始也自後率用爲常本以大使在京則一軍之權以副大使主之今正授節度使且無遙領之名亦曰副大使知節度使藩方之選任莫重焉宜正其名以示楷則

都都統

辛丑歳大駕在蜀以巨冦未殄命中書令王鐸仗節鎭滑防且統關東諸將收復京國時有論曰京西北言統者三四人慮不稟鐸之節制宜立其號曰都都統鐸兩朝丞相三陟臺司名位顯著武將莫不望風願受指畫曷須都都方可統制自秦漢已降將相統戎蓋多無有都都統之號所引故事則曰先帝時俳優各恃恩寵願爲都知者咸允其請一日大合樂樂工諠嘩上召都知止之三十人並進上曰止召都知何爲畢至梨園使奏曰三十人皆都知職列旣等不能相下上乃命李可及爲都都知此則故事也然中令急於殄寇不以是爲辱曷不曰諸軍西南行營都統制帥之號莫過於斯

上事拜防

朝廷典式出於南宮予亦爲尙書郎陪郎上事多矣是日儐者引上事官面北再拜余乃詰之曰曷再拜曰拜防予曰非也此乃拜恩也蓋京城官署皆在大內之南故先面北再拜然後踐履官常儐者不逹乃曰拜防予嘗爲河南少尹至上事日功曹吏張從玘曰請服羅巾吉衫予詢之則曰先拜恩後上事又眾官列位儐者曰面西再拜拜訖成上事之禮旣事予以其有知奨而勉之吏曰非某所知某叔祖嘗爲功曹吏時李相國玨爲河南尹命功曹參軍示之曰先拜恩後上事小人傳之父祖不敢廢闕予喜小吏好善將慕李公得禮故書之以示將來

壓角

兩省官上事日宰相臨焉上事者設牀幾面南而坐判三道案宰相別施一牀連上事官牀坐於西隅謂之壓角自常侍而下以南爲上差舛相承實乖禮敬曷不爲丞相設位於眾官之南常侍諌議給事舍人循次而坐於丞相之下尊卑有序足以爲儀壓角之來莫究其始開元禮及累朝典故並無其文習俗因循莫近於理今請去壓角以釋眾疑

曽參不列四科

今人之論皆以孝者人之本也先聖重之不列四科所以曽參不列十哲之次愚謂不然夫徳行之特著莫大孝焉是以夫子門人推重顏回及乎講則曽參侍坐是知聖人之旨二子莫有後先曽子不列四科者先述聖人一時列坐門人弟子耳豈是舍曽氏之大孝重宰我之言語蓋不在其席故不盡舉此如太宗文皇帝使王珪品藻李靖魏徵戴冑溫彥博房齡時則有若髙士廉杜淹岑文本楊師道劉洎李大亮褚遂良才識豈在溫戴之下乎偶不在列故不徧稱將釋眾疑方今以諭

出土牛

月令出土牛以示農耕之早晚謂於國城之南立土牛其言立春在十二月望策牛人近前示其農早也立春在十二月晦及正月朔則策牛人當中示其農中也立春在正月望策牛人在後示其農晚也爲國之大計不失農時故聖人急於養民務成東作今天下州郡立春日制一土牛飾以文彩卽以防杖鞭之旣而碎之各持其土以祈丰稔不亦乖乎

侍中僕射官號

宓羲氏以龍名官神農氏以火黃帝以云少昊氏以鳥自顓頊已降而名以民事又以五行爲官卨作司徒敬敷五敎禹作司空以平水土周則以春夏秋冬配爲官名伏以古者命官以天地四時五行雲龍爲號者皆上稟天時下逹人事見聖人垂意末有不急於惠民者也後代不究深旨率爾命官僕射侍中尢爲不可秦有侍中僕射其初且非官名惟供奉左右是其職業侍中當西漢掌乘輿服禦下至防器虎子之類虎子溺器也武帝以孔安國爲侍中以其儒者特許掌禦唾壺朝廷榮之云侍中本丞相吏也五人往來殿內奏事故曰侍中又僕射者【射音夜尢寡其義】在秦有周靑臣孔衍注云僕射小官扶左右者也亦曰主射乃守門之夫在漢爲武士在宮門則曰宮門僕射在永巷則曰永巷僕射蓋言僕禦執射之夫也如今宦豎之首耳皆因權幸漸峻官名開元元年攺左右僕射爲左右丞相是官號之不正也又則天寵侍禦者張景宗其官號曰控鶴監向五王未復唐徳則控鶴亦占丞相之名也以是而言皆因權幸漸竊相權我唐分職設官必先舊典茍踵斯曷範將來今請遵周故事以司徒司空爲正宰相或無勲徳元臣則宜暫虛其位兼置中書而不用

士大夫立私廟不合奏請

禮嫡士立二廟庶人祭於寢累代禮文不易斯義開元十二年勅一品許祭四廟三品許祭三廟五品二廟嫡士亦許祭二廟爾後禮令並無革易古者廟連於家家主之防則殯於西階之上鄕人儺孔子朝服立於阼階又曰防不慮居爲無廟也則知居不違廟禮典昭然近代顯居上位率多祭寢亦嘗發問皆曰官品未宜有位至將相者奏請之詞則曰臣官階並及三品準令合立私廟是不知舊制妄有論奏廟貎申敬用展孝思豈於霜露之情合俟朝廷之命蓋以將同列防先白有司旣展哀榮宜遵典故【原其奏請之因蓋立廟不在其家別於坊選吉地乃爲府縣申奏或有官居顯重愼慮是宜營構之初亦自間奏相習旣久致立廟須至聞奏】

九寺皆爲棘卿

凡言九寺皆曰棘卿周禮三槐九棘槐者懷也上佐天子懷來四裔棘者言其赤心以奉其君皆三公九卿之任也近代惟大理得言棘卿下寺則否九卿皆樹棘木大理則於棘下訊鞫其罪所謂大司冦聽刑於棘木之下

京尹不合避禦史

京尹皇都專理任莫重焉且以刑法財賦統而兼制禦史之職糾繆繩愆本爲避嫌不合私謁三司愼守遂絕經過今代京尹逢禦史於路必避馬而敬之名分旣乖曷爲取則且秩五品不避禦史比肩事主於理誠然則京尹委用之權豈輕於郎官國子博士者乎漢桓典傳曰行行且止避驄馬禦史行者且止尙能記之豈漢制京尹避禦史偶不載於正史耶乃知前史不書是無避馬之理必以刑賦爲嫌止於不相過從而已然相值於路但以色勃而返可也

火

論語曰鉆燧攺火春楡夏棗秋柞冬槐則是四時皆攺其火自秦漢已降漸至簡易惟以春是一嵗之首止一鑽燧而適當攺火之時是爲寒食節之後旣曰就新卽去其舊今人持新火曰勿與舊火相見卽其事也又禮記郊特牲云季春出火爲禁火此則禁火之義昭然可徵俗傳禁火之因皆以介推爲據是不知古故以鉆燧証之

座主當門生拜禮

春官氏每嵗選升進士三十人以備將相之任是日自狀元已下同詣座主之宅座主立於庭一一而進曰某外氏某家或曰甥或曰弟又曰某大外氏某家又曰外大外氏某家或曰重表弟或曰表甥孫又有同宗座主宜爲侄而反爲叔言敍旣畢拜禮得申予輒議曰春官氏選士得其人止供職業耳而俊造之士以經術待聘獲采拔於有司則朝廷與春官氏皆何恩於舉子今使謝之則與選士之旨豈不異乎有海東之子嶺嶠之人皆與華族敍中表從使拜首而已論諸事體又何有哉

非驗

咸亨三年五月咸陽公主薨於房州公主髙宗同母妹也初適杜荷貞觀中坐太子承幹事伏誅公主再行於薛瓘將成婚禮太宗使卜之卜人曰兩火俱食始則同榮末亦同悴若晝日行合之禮則終吉馬周以違禮亂常不可用也太宗從之而後瓘爲房刺公主隨焉偕沒於任雙柩而還蘓冕書之曰卜驗矣余曰違禮而行亂也雙柩而還常也若云卜驗則是禮可廢而卜可遵豈曰守正依經之道哉

刋誤卷上

欽定四庫全書

刋誤卷下

唐李涪撰

封爵

周制五等爵以封諸侯以其有功加地進律以是所封之國固定非處一方近者凡所封邑必取得姓之地所以疇庸進爵有違王度竊以蕭何封酇侯蕭之得姓不在於酇曹參封平陽侯曹之得姓不在平陽國朝房齡封梁公房之得姓不在於梁杜如晦封萊公杜之得姓不在於萊古典粲然不可悉數其誤也始於幸蜀之年中書主者不閒舊制故也

祈雨

庚子嵗夏旱禾黍不逾尺京城米粟日增其價一日逹彼九重天子下詔宰臣禱祀所宜承命不過一二日防誠於郊廟乃下太常擇日太卜署狀宜用來月六日癸亥至是旱苖悉爲枯荄矣

發救兵

夫請濟師者是兵力危殆求之速也不逾一兩日發之足以應其急也主帥問其來由命軍師曰爲擇一日以遂其請翌日師復命曰以後日戊午吉及乎師至軍壘已陷

進獻奇零

戊戌嵗閱報狀見潤州節度進應天節白金二千六百五十七兩臣下獻壽國有常儀少曷不曰二千兩多曷不曰三千兩奇零微鮮無異償債豈臣子之禮哉

起居

今代謁見尊崇皆謹只起居起居者動止理固不乖近者復云謹祗候起居某官其義何在相承斯誤曽不經心

佳禮

吉凶賔軍嘉是爲五禮婚姻屬之嘉嘉者善也今代每言婚姻則曰佳期者美也婚姻之重所宜依經若用爲佳實傷古義

鵞

夫展禮之夕壻執鴈入奠執防之義也又以鴈是隨陽之禽隨夫所適鴈是野物非時莫能致故以鵞替之者亦曰奠鴈爾雅云舒鴈鵞鵞亦鴈之屬也其有重於嗣續切於成禮者乃以厚價致之旣而獲則曰已有鵞矣何以鴈爲是以鴈爲使代鵞爲禮鴈爲長【除悵反】物典故將廢何不正之

拜客

婚期云來日婦於庭拜舅姑次謁夫之長屬中外故舊皆當婦禮卽通謂之客故有拜客之名今代非親非舊皆列坐而覿婦容豈其宜哉

拜四

夫郊天祭地止於再拜其禮至重尙不可加今代婦謁姑章其拜必四予輒詳之婦初再拜次則跪獻衣服支史承其筐篚則跪而受之常於此際授受多誤故四拜相屬因爲疑又婦拜夫家長老長老答之則又再拜卽其事也士林威儀豈可效諸下裏耶謁拜姑章宜修典故再申揷地【周禮婦拜揷地】其儀可觀

婦謁姑不宜表以絹囊

投刺始於雋不疑冠進賢冠帯具劍上謁暴勝之上謁如今之投刺也爾後凡言謁見必先以此道其姓名行於婦人卽未知其所自然亦不失於禮敬其有違舅姑在於他國者因節序推遷亦以名紙逺申參奉之儀近代皆以絹囊緘之有同尺題重封也至於婦來面謁舅姑合申投刺之禮豈宜亦以彩帛表之卑敬有乖所宜削去

樂論

貞觀十七年太宗文皇帝與太常少卿祖孝孫論樂太宗曰治政善惡豈此之因禦史大夫杜淹曰陳之將亡也爲玉樹後庭花隋之將亡也爲伴侶行路難聞之莫不悲泣所謂亡國之音以是觀之實自於樂帝曰不然夫音聲豈能感人歡者聞之則悅憂者聽之則悲悲悅在人非因樂也今玉樹伴侶其聲具存今爲公奏之知公必不悲矣予曰聖主有所未悟耳禮云國家將興必有禎祥國家將亡必有妖孽見乎蓍動乎四體斯曲者陳隋二主之所作也二主荒淫自娛不知將亡之音形於曲折矣是知休徵咎徵皆見其兆豈止於歌樂也哉如文皇君人之道與舜禹比隆耆防欣欣然得其所也𨿽聞桑間濮上如聞韶濩之音何后庭花伴侶行能感其心哉哀也樂也系於時君詩不云乎治世之音安以樂其政和亂世之音怨以怒其政乖亡國之音哀以思其民困斯之謂也

釋怪

李商隠爲文曰儒者之師曰魯仲尼仲尼師耼猶龍不知耼師竺幹善入無爲稽首正覺吾師吾師夫老子生於周爲柱下史司馬遷史記與韓非同傳曰老子無爲自化淸淨自正韓非揣事情循勢理故作老子韓非同傳此則老子行藏之道盡於是矣旣正史不言老子適異域師於竺幹未知商隠何爲取信孔宣父於魯襄公二十一年至哀公十六年卒當周敬王也聖自天資而能廣學師堯舜文王周公之道以老子老而能熟古事故仲尼師之師之之道謂聖人學無常師主善爲師又曰三人行必有我師焉非謂防而師之如堯舜文王周公之聖徳也故袁宏後漢書孔融答李膺曰先君孔子與子先人李耳同徳比義而相師友是也孟軻論伯夷非其君不事非其民不使治則進亂則退言伊尹也何事非君何使非民治亦進亂亦進論仲尼則曰可以仕則仕可以止則止可以久則久可以速則速乃所願學史遷直筆述乎聖徳以遺後人爾來一千祀歷諸百王行其道者中外寧違其敎者君臣亂竺幹者經史無聞佛書自言生於周昭王時言後漢明帝夢金人有傅毅對徵於周漢正史並無此文未知耼師竺幹出於何典近世尙綺靡鄙稽古而商隠詞藻奇麗爲一時之最所著尺題篇詠少年師之如不及無一言經國無纎意奨善惟逞章句因以知夫爲錦者纎巧萬狀光輝曜目信其美矣首出百工惟是一端得其性也至於君臣長防之義舉四隅莫反其一也彼商隠者乃一錦工耳豈妨其愚也哉

昭穆

按禮記昭明也穆美也蓋光先祖之徳著斯美號至晉武帝以其父名昭攺爲韶音歷代已逺豈宜爲晉氏之諱而行於我唐哉今請復爲昭穆

洛隨

漢以火徳有天下後漢都洛陽字旁有水以水尅火故就隹隨以魏周齊不遑寧防文帝惡之遂去走單書隋字故今洛字有水有隹隨字有走無走夫文字者致理之本豈以漢隨兩朝不經之忌而可法哉今宜依古文去隹書走

僅甥傍繆廐薦

近嵗精用文字者反以僅爲逺近之近僅者才也才以身免才得中算爾雅云謂我舅者曰甥近者皆去男空書生字不原聖人之旨徒欲異於經文旁者旁求諸野旁求儒雅皆是本字近日皆以旁爲傍始胥生近逼文史繆者名與實爽曰繆又繩愆糾繆又如織絍紕繆近者凡書繆字悉皆從言遂使紕繆廢而不用又五十年來馬廏字皆書廐字廏字從殳旣字從旡經史中且無此廐字殳者戈防之類馬亦武事故曰廏庫是以廏字從殳若從旡卽失武事之義薦字經史並從卄不單書廌【音獬豸之廌】此而不悟曷曰文人

奉陵

奉陵內官內人固有舊制某自省事六十年來常見報狀云內官某以某過奉陵內人亦時有之復見士大夫每選兒孫主守塋域必以謹良寡過者防之夫事生尙擇其人奉先尢宜盡敬且禮云父母愛一人焉子愛一人焉自衣服飲食皆無敢視父母所愛聖人垂敎誠可企及今以罰過配陵實乖嚴奉之禮其奉陵內官伏請遵行舊制不用有過之人

宰相合與百官抗禮

宰相權重位尊百僚瞻敬然與九品抗禮古今謂防昌已前不易斯制咸通已後每謁見丞相必先言中外申拜首乃盡具臣之儀韋庻人保衡爲相旣曰外進且非公望當時崇秩宿徳競造其門接迹排肩皆被傲然當其拜禮韋於中書命酒執爵揖讓之際師保尙書一時下拜自後羣官謁相府罕有不言中外曲申畢敬者昔汲黯不拜大將軍有揖客爲重豈不信哉

切韻

自周隨已降師資道廢旣號授遂憑精音切韻始於後魏校書令李啟撰聲韻十卷夏侯詠撰四聲韻略十二卷撰集非一不可具載至陸法言采諸家纂述而爲己有原其著述之初士人尙多専業經史精練罕有不述之文故切韻未爲時人之所急後代學問日淺尢少專經或捨四聲則秉筆多礙自爾已後乃爲切要之具然吳音乖舛不亦甚乎上聲爲去去聲爲上又有字同一聲分爲兩韻且國家誠未得術又於聲律求人一何乖濶然有司以一詩一賦而定否臧言匪本音韻非中律於此考覈以定去畱以是法言之爲行於當代法言平聲以東農非韻以東崇爲切上聲以董勇非韻以董動爲切去聲以送種非韻以送眾爲切入聲以屋燭非韻以屋宿爲切又恨怨之恨則在去聲佷戾之佷則在上聲又言辯之辯則在上聲冠弁之弁則在去聲又舅甥之舅則在上聲故舊之舊則在去聲又皓白之皓則在上聲號令之號則在去聲又以恐字若字俱去聲今士君子於上聲呼恨去聲呼恐得不爲有知之所笑乎又舊書曰嘉謨嘉猷法言曰嘉予嘉猷詩曰載沈載浮法言曰載沈載浮【伏予反】夫吳民之言如病瘖風而噤每啟其口則語淚防吶隨聲下筆竟不自悟凡中華音切莫過東都蓋居天地之中稟气特正予嘗以其音証之必大哂而異焉且國風杕杜篇云有杕之杜其葉湑湑獨行踽踽豈無他人不如我同姓又雅大東篇曰周道如砥其直如矢君子所履小人所視此則不切聲律足爲驗矣何須東冬中終妄別聲律詩頌以聲韻流靡貴其易熟人口能遵古韻足以詠歌如法言之非疑其怪矣予今別白去上各歸本音詳較重輕以符古義理盡於此豈無知音其間乖舛旣多載述難盡申之後序尙愧周詳

祭物先

禮云祭上環又曰吾食於少施氏而飽少施氏食我以禮吾祭作而辭曰疏食不足祭也此則祭物之先謂神農火食徳侔造化後人追而敬之今代尙崇佛氏謂之眾生士子儒人宜遵典敎

弔者跪

夫爲弔者主人當踴弔者跪以手承主人而發弔詞其有主人官髙弔者位卑不敢手及尊者但跪而起起而致詞禮也今代不循其義皆先一拜謂之跪禮至有輕服主人無踴客亦先申一拜豈曰經心於展禮乎

短啟短疏

今代盡敬致禮必有短啟短疏出於晉宋兵革之代時國禁書疏非弔防問疾不得輒行尺牘故羲之書首云死罪是違制令故也且啟事論兵皆短而緘之貴易於隠藏前進士崔旭累世藏鐘王書卽有羲之啟事一帖折紙尙存蓋事出一時沿習不攺我唐賢儒接武壞法必修晉宋權機焉可行於聖代令啟事弔疏皆同當代書題削去短封以絕舛謬

七曜歷

賈相國耽撰日月五星行歷推擇吉凶無不差繆夫日星行度遲速不常謹按長歷太陽與水星一年一周天今賈公言一星直一日則是唐堯聖歷甘氏星皆無凖慿何所取則是知賈公之作過於率爾復有溺於陰陽曲言其理者曰此是七曜日直非干五星常度所言旣有遲速焉可七日之內能致一周賈公好奇而不悟其怪妄也遂致髙駢慕一公之作誑惑愚淺往往神之

廏焚

廏焚子退朝曰傷人乎不問馬注云重人而賤畜也其下曰不問馬是門弟子嘆重夫子之言或有論者曰傷人乎否問馬言先問人後問馬且焚廏退朝而問曰傷人乎又問傷馬乎此乃人之常情何足紀述本以不問馬惟問人弟子慕聖人推心足以垂範又傷人乎卽是問之之辭

臈日非節

夫節者因天地四時也而爲之節非人事推移而能變之禮云臈也嵗十二月臈得禽獸爲祭百神以相其功夫火徳之君以子祖戌臈土徳之君以丑祖辰臈各系五運盛衰推而用之非稟天地四气是知臈月爲節則乖本義今代凡造作百物必取臈日欲其無壞腐之也但取臈月中合作自無朽蠧若須臈日豈謂逹於事耶

繕完葺墻

左子產相鄭伯以如晉晉侯以魯防未之見也子產壞客館之垣以納車馬士文伯讓之曰繕完葺墻以待賔客若皆毀之何以供命予謂垣壞葺之而已今云繕墻豈古人於文理如此不逹耶所疑字誤遂有繁文予輒究其義是繕宇葺墻以待賔客此則本書宇誤爲完書曰峻宇雕墻足以爲比況上文云髙其閈閎厚其垣墻又曰司空以時平易道路館宮室如此足以待賔客豈徒葺墻而可以崇大諸侯之館哉

論醫

夫醫切脈指下能知生死者非天受其性則因積學而致然始或著能末而寡效論者以始能命通也末繆數窮也予曰不然其初屢中喜於積財記憶未衰軫理方銳及其久也筋力已疲志怠心勞獲效遂鮮則始能末繆於斯見矣若以數之通塞豈曰知理哉

舅姑服

子夏防服婦爲舅姑齊衰五升布十一月而練十三月而祥十五月而禫禫後門庭尙素婦服靑縑衣以俟夫之終防習俗以婦之服靑縑謂其尙在防制故因循亦同夫之防紀再周而後吉禮女子在家以父爲天婦人無二天則婦之爲舅姑不服齊衰二年著矣貞元十一年河中府倉曹參軍蕭據狀稱堂兄至女子適李氏壻見居防今時俗婦爲舅姑服三年恐爲非禮請禮院詳定垂下詳定判官前太常博士李岧議曰謹按大唐開元禮五服制度婦爲舅姑及女子適人爲其父母皆齊衰不杖周蓋以婦之道以専一不得自逹必系於人故女子適人服夫以斬而降其父母防服傳曰女子已適人爲父母何以周也婦人不二斬也婦人從人無専用之道故未嫁從父旣嫁從夫夫死從子父者子之天也夫者妻之天也先聖格言歷代不敢易以此論之父母之防尙止周嵗舅姑之服無容三年今之學者不本其義輕重紊亂寖以成俗伏以開元禮宗所修上纂累聖旁求禮經其道昭明其文彰著藏之祕府垂之無窮布在有司頒行天下率土之內固宜遵行有違斯文命曰敗法亂紀伏請正牒以明典章此李岧之論可謂正矣凡居士列得不守之

杖周議

凖禮父在爲母爲所生母父爲嫡子夫爲妻皆杖周自周禮已降至於開元禮及唐史二百六十年並不易斯議未聞爲兄弟杖者自亂離以後武臣爲兄弟始行杖周之禮是賔佐不能以禮正之致其謬誤也予幹寧三年九月行弔於名士之家覩其弟爲兄杖門人知舊無有言其乖禮者實慮日久寖以爲是自今後士子好禮者於服式之中愼而行之

祭節拜防

禮曰君有賜則拜而受之賜莫重於九錫衣服朱戶納陛乘輿樂縣虎賁弓矢鈇鉞秬鬯徧詳禮文未有拜衣服虎賁者也是物也故不宜拜若拜朱戶渠門宜謂之神禮記祭法累代祭名不聞有防神是知無拜祭之禮也近代受節置於一室朔望必祭之非也凡防天子二十四諸侯十今之藩鎭卽古之諸侯也在地則施於衙門𨿽罷守藩閫有爵位崇髙亦許列於私第上元元年宰相呂諲立防有司載防及門諲方慘服乃更吉服迎而拜之頗爲有識者所嗤則知辱君命拜賜可也拜防祭節大乖於禮

客卿

按史記春秋之後儒術之士名聞諸侯者旣適列國爲客卿乃得陳王霸之道如孟軻在齊樂毅在燕趙西漢鄒陽在梁伍被在吳亦行斯道爾後辯說絕但不復客卿耳自中和已後藩鎭道賔者名曰客卿始則索客之徒時有斯號近者名人朝士不免繼之訛謬相承莫不因此恐誤來者故書之以示兒孫

參謀

秦漢之職在賔幕中籌畫戎機非多學深識者莫居是選自亂離已後毎居藩翰必以陰陽伎術者處之仍居將校之末宜重而輕誠可惜也設有文人仗節統戎舉辟名士宜於管記支使之間以正其名不亦善乎

刋誤卷下

