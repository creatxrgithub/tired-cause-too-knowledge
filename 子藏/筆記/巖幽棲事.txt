《巖幽棲事》﹝明﹞陳繼儒

香令人幽﹐酒令人遠﹐石令人雋﹐琴令人寂﹐茶令人爽﹐竹令人冷﹐月令人孤﹐棋令人閒﹐杖令人輕﹐水令人空﹐雪令人曠﹐劍令人悲﹐蒲團令人枯﹐美人令人憐﹐僧人令人淡﹐花令人韻﹐金石令人古。

凡山具﹐設經籍機杼﹐以善族訓家﹔備藥餌方書﹐以辟邪衛疾﹔儲佳筆名繭﹐以點繪賦詩﹔畱淸醪雜蔬﹐以供賓獨酌﹔補破納舊笠﹐以犯雪當風﹔畜綺石廳墨﹐古玉異書﹐以排閒永日﹔制柳絮枕﹐蘆花被﹐以連牀夜話﹔狎黃面老僧﹐白頭漁父﹐以遣老忘機。

客過艸堂﹐叩余巖棲之事﹐余倦於酬答﹐但拈古人詩句以應之。問﹕是何感慨而甘棲遁﹖曰﹕得閒多事外﹐知足少年中。問﹕是何功課而能遣日﹖曰﹕種花春掃雪﹐看籙夜焚香。問﹕是何利養而獲終老﹖曰﹕硯田無惡歲﹐酒國有長春。問﹕是何往還而破寂寥﹖曰﹕有客來相訪﹐通名是伏羲。

余喜賞雪﹐每戲云﹕古今一鈍漢﹕袁安閉門﹐子猷返棹。底是避寒作許題目。

人有一字不識而多詩意﹐一偈不參而多禪意﹐一勺不濡而多酒意﹐一石不曉而多畫意﹐淡宕故也。

《多少箴》﹐不知何人所作﹐其詞云﹕少飲酒﹐多包啜粥﹔多茹菜﹐少食肉﹔少開口﹐多閉目﹔多梳頭﹐少洗浴﹔少羣居﹐多獨宿﹔多收書﹐少積玉﹔少取名﹐多忍辱﹔多行善﹐少幹祿﹔便宜勿再往﹐好事不如無。

山居勝於城市﹐蓋有八徳﹕不責苛禮﹐不見生客﹐不混酒肉﹐不兌田宅﹐不問炎涼﹐不鬧曲直﹐不徵文逋﹐不談仕籍。如反此者﹐是飯儈牛店﹐販馬驛也。

陶弘景借人書﹐隨誤攺定。米襄陽借書畫﹐親爲臨摹題跋﹐印記裝潢﹐往往亂眞﹐後並以眞贗本同送歸之。𨿽遊戲翰墨﹐而雅有隱徳。

山鳥每至五更﹐喧起五次﹐謂之報更。蓋山中眞率漏聲也。余憶曩居小昆山下﹐時梅雨初霽﹐座客飛觴﹐適聞庭蛙﹐請以節飲。因題聯云「花枝送客蛙催鼓﹐竹籟喧林鳥報更。」可謂山史實錄。

東坡《琴詩》云「若言琴上有琴聲﹐放在匣中何不鳴﹖若言聲在指頭上﹐何不與君指上聽﹖」此一卷《楞嚴經》也。東坡可謂以琴說法。

裒訪古帖﹐置之幾上﹐其益有五﹕消永日﹐汰俗情﹐一益也。分別六書宗派﹐二益也。多識古文奇字﹐三益也。先賢風流韻態﹐如在筆端﹐且可以搜其遺行逸籍﹐交遊宅墓﹐四益也。不必鉤搨﹐日與聚首﹐如薰修法﹐自然得解﹐五益也。

山谷賦苦筍去﹕「苦而有味﹐如忠諫之可活國﹔多而不害﹐如舉士而能得賢。」可謂得筍三昧。「洶洶乎如澗松之發淸吹﹐浩浩乎如春空之行白雲。」可謂得煎茶三昧。

眞人面前莫弄假﹐癡人面前莫說夢。

寤言空谷﹐跫然客至﹐方相與計松桂﹐湎雲煙﹐而負才之士﹐輒欲拈題鬮韻﹐豪詠苦吟。幽人當此﹐眞如淸流之著落葉﹐深林之沸鳴蟬也。所謂詩人不在﹐大家省得三五十首唱酬﹐亦非細事。

蘇子由云﹕多疾病﹐剛學道宜﹔多憂患﹐則學佛宜。以肉食無公卿福﹐以血食無聖賢徳﹐然則何居而後可﹖曰﹕隨常而已。

余每欲藏萬卷異書﹐襲以異錦﹐薰以異香﹐茅屋蘆簾﹐紙窗土壁﹐而終身布衣﹐嘯詠其中。客笑曰﹕此亦天埌一異人。

洪崖跨白驢﹐驢名積雪。其詩云﹖「下調無人采﹐髙心又被嗔﹐不知時俗意﹐教我若爲人。」黃山谷自題象云「前身寒山子﹐後身黃魯直。頗遭時人惱﹐思欲入石壁。」余謂「有古語云﹕上士閉心﹐中士閉口﹐下士閉門。我操中下法﹐庶幾免乎﹖」

瓶花置案頭﹐亦各有相宜者。梅芬傲雪﹐偏繞吟魂﹔杏蕊嬌春﹐最憐妝鏡﹔梨花帶雨﹐靑閨斷腸﹔荷气臨風﹐紅顏露齒﹔海棠桃李﹐爭艷綺席﹔牡丹芍藥﹐乍迎歌扇﹔芳桂一枝﹐足開笑語﹔幽蘭盈把﹐堪仳﹝亻﹢離﹞。以此引類連情﹐境趣多合。

牡丹須著以翠樓金屋﹐玉砌雕廊﹐白鼻猧兒﹐紫絲步障﹐丹靑團扇﹐紺綠鼎彜﹐才子書素練以飛觴﹐美人拭紅綃而度曲。不然乃措大賞花而。

古隱者多躬耕﹐余筋骨薄﹐一不能﹔多弋釣﹐余禁殺﹐二不能﹔多有二頃田﹐八百桑﹐余貧瘠﹐三不能﹔多酌水帶索﹐余不耐苦饑﹐四不能。乃可能者﹐惟嘿處淡飯著述而已。然著述家切弗批駁先賢。但當拈己之是﹐不必證人之非。

海味不鹹﹐蜜餞不甜﹐處士不傲﹐髙僧不禪﹐皆是至徳。

有兒事足﹐一把茅遮屋。若使薄田不熟﹐添个新生黃犢。閒來也教兒孫﹐讀書不爲功名。種竹澆花釀酒﹐世學閉戶先生。右調《淸平樂》﹐餘醉中付兒曹﹐以爲家券。

東坡投荒時﹐答程天侔云「此間食無肉﹐病無藥﹐居無室﹐出無友﹐夏無寒泉﹐大率皆無耳。」余擁山居﹐公所無者盡有之。不省何徳而享此﹐惟日拈一瓣香﹐向古佛罪耳。

以蹊徑之奇怪論﹐則畫不如山水﹔

以筆墨之精妙論﹐則山水不如畫。

小兒發願云﹕願明月長圓﹐終日如晝。余曰﹕善哉﹗𨿽然﹐使人終無息肩期矣﹗於鄴詩不云乎﹕白日若不落﹐紅塵應更深。

宣和時﹐酒店壁間有詩云﹕是非不到釣魚處﹐榮辱常隨騎馬人。

李北海書﹐當時便多法之。北海笑云﹕學我者拙﹐似我者死。

黃山谷常云﹖士大夫三日不讀書﹐自覺語言無味﹐對鏡亦面目可憎。米元章亦云﹕一日不讀書﹐做一日和尙撞一天鐘覺思澀。想古人未嘗片時廢書也。

四時之景﹐莫如初夏。余嘗夜飲歸﹐作增字《浣溪紗》云﹕梓樹花香月半明﹐棹歌歸去蟪蛄鳴。曲曲柳彎茅屋矮﹐掛魚罾。笑指吾廬何處是﹐一池荷葉小橋橫﹐燈火紙窗修竹裏﹐讀書聲。

余嘗愛《夷堅支乙序》云「老矣不復關心﹐猶獨愛奇﹐气習猶與壯等﹐耳力未減﹐客話尙能欣聽﹐心力未歇﹐憶所聞不遺忘﹐筆力未遽衰﹐觸事大略能述。」此洪適語也。

人無意﹐意便無窮。

陸平翁《燕居日課》云「以書史不園林﹐以歌詠爲鼓吹﹐以理義爲膏梁﹐以著述爲文繡﹐以誦讀爲菑畬﹐以記問爲居積﹐以前言爲師友﹐以忠信篤敬爲修持﹐以作善降祥爲因果﹐以樂天知命爲西方。」

以金石鼎彜竹簡之古文﹐可以正六書﹔以六書之字畫﹐尙可正六經之訛字。

韓退之詩云「居間食不足﹐多官力難任﹐兩事皆害性﹐一生常苦心。」子瞻詩云「家居妻兒號﹐出仕猿鶴怨。未能逐十一﹐安敢摶九萬。」二公猶不能徘徊於進退之間。其後退之迷雪於衡山﹐子瞻望日於儋海﹐回視闔戶擁衾﹐簟瓢藜藿﹐不在天上乎﹖故《考槃》詩云「獨寐言﹐永矢弗諼。」

雪景莫若山﹐山雪莫若月下。余嘗目擊而賦四言詩云「夜月巖牖﹐淡而無風﹐月值松際﹐雞鳴雪中。」蓋實景也。

箕居於斑竹林中﹐徙倚於靑石幾上﹐所有道笈梵書﹐或校讎四五字﹐或參諷一兩章。茶不甚精﹐壺敢不燥﹔香不甚良﹐灰也不死﹔短琴無曲而有弦﹐長謳無腔而有音﹔激气發於林樾﹐好風送之水涯若非羲皇心上﹐亦定嵇阮兄弟之間。

李之彥云「嘗玩錢字旁﹐上著一戈字﹐下著一戈字﹐眞殺人之物不悟也。」然則而兩戈爭貝﹐豈非賤乎﹗

吾子彥所述﹕「書室中修行法﹐心閒手懶﹐則觀法帖﹐以其字可逐字放置也﹔手閒心懶﹐則治迂事﹐以其可作可止也﹔心手俱閒﹐則寫字作詩文﹐以其可兼濟也﹔心手俱懶﹐則坐睡﹐以其不彊役於神﹔心不定﹐宜看詩及雜短故事﹐以其易於見意﹐不滯於久也﹔心閒無事﹐宜看長篇文字﹐或經注﹐或史傳﹐或古人文集﹐此又甚宜於風雨之際﹐及寒夜也。」又虫﹕「手冗心閒﹐則思﹔心冗手閒﹐則臥﹔心手俱閒﹐則著書作字﹔心手俱冗﹐則思早畢其事﹐心寧吾神。」

小兒輩不可以世事分讀書﹐當令以讀書通世事。

辛棄疾言﹕人生在勤﹐當以力田爲先﹐故以稼軒。

名妓翻經﹐老僧釀酒﹐將軍翔文章之府﹐書主踐戎馬之場﹐𨿽乏本色﹐故自有致。

古人以書畫爲柔翰弱翰﹐故開卷張冊﹐從容爲上。

經史子集﹐以辭相傳﹐而碑刻則並古人手迹以存﹐故好古尙友之士﹐相與共訪而傳之。

著棋不若抄書。談人過﹐不若述古人佳言行。

畫與字各有門庭﹐字可生﹐畫不可熟。字須熟後生﹐畫須熟外熟。

讀史要耐訛字﹐正如登山耐歹路﹐踏雪耐危橋﹐閒居耐俗漢﹐看花耐惡酒﹐此方得力。

僧要眞﹐不要髙。

洞庭張山人云﹕山頂泉﹐輕而淸﹔山下泉﹐淸而重﹔石中泉﹐淸而甘﹔沙中泉﹐淸而冽﹔土中泉﹐淸而厚。流動者長於安靜﹐負陰者勝於向陽。山削者泉寡﹔山秀者有神。眞源無味﹐眞水無香。

「吾鄕荇菜﹐爛煮之其味如蜜﹐名曰荇酥。郡誌不載﹐遂爲漁從野夫妨食。」此見於《農田餘話》。俟秋明水淸時﹐載菊泛泖﹐膾鱸﹝手旁﹢壽﹞橙﹐並試前法﹐同與蒓絲薦酒。

余山中﹐徐徳夫送一鶴至﹐已受所﹐張公復送一鶴配之﹐每欲作詩詠其事﹐偶讀皇甫湜《鶴處羣雞賦》﹐遂不配筆。其中有句云﹕同李陵之入胡﹐滿目異類﹔似屈原之在楚﹐眾人皆醉。慘淡無色﹐低回不平﹐每戒比之匪人﹐常恥獨爲君子。

與其結新知﹐不若惇舊好。與其施新恩﹐不若還舊債。

三月茶筍初肥﹐梅花未困﹐九月蒓鱸正美﹐秫酒新香。勝客睛窗﹐出古人法書名畫﹐焚香評賞﹐無過此事。門生包鳴甫云「淳化帖﹐蒼頡字﹐尙帶卦體。」此言得字之本。

住山須一小舟﹐朱欄碧幄﹐明欞短帆﹐舟中雜置圖史鼎彜﹐酒漿荈脯。近則峯泖而止﹐遠則北至京口﹐南至錢塘而止。風利道便﹐移訪故人﹐有見畱者﹐不妨一夜話﹑十日飲。遇佳山水處﹐或髙僧野人之廬﹐竹樹蒙茸﹐艸花映帶﹐幅巾杖履﹐相對夷然。至於風光淡淡﹐水月空淸﹐鐵笛一聲﹐素鷗欲舞。斯也避喧謝客之一策也。

邵堯夫云﹕但看花開落﹐不言人是非。

王辰玉《香山記》云﹕大約西山之勝仿佛武林之西湖﹐逶迆不如﹐而蒨潤或過之。因與二三子作妄想﹐若斬荻蘆﹐開陂陽﹝耳旁﹢顯﹞以盡田荷花﹐至山膝而止﹐使十五小兒﹐錦衣畫舸﹐唱江南采蓮詞﹐出沒於白鷗碧浪之間。所在室訴衷情廬﹐必竹門板扉﹐與金碧相間出。而後結遠道人﹐爲香山社主﹔乞靑蓮居士﹐爲玉泉酒家翁。吾老此可矣。

古云鶴笠鷺蓑﹐鹿裘鵲冠﹐魚枕杯﹐猿臂笛﹐與畫圖之屋廬﹐詩意之山水﹐皆可遇而不可求﹐卽可求而不可常。余惟紙窗竹屋﹐夏葛冬裘﹐飯後黑甜﹐日中白醉。

品茶一人得神﹐二人得趣﹐三人得味﹐七八不是名施茶。

嵩山僧贈餘木癭鑪﹐余銘之云「形固可使如槁乎﹖心故可使如死灰乎﹖惟我與爾有是夫。」又有天臺僧寄余藤杖﹐余答以詩云「僧寄天臺杖﹐支余獨上臺。借它時點綴﹐不是老相催。打果驚黃鳥﹐疏泉破碧苔。秋聲滿松壑﹐並與夕陽來。」

余嘗過一山鄰﹐而老嗜花﹐紅紫映戶﹐弄孫負日﹐使人不復知有城居車馬之鬧﹐況京都滚滚塵邪﹖餘贈以詩云﹕有个小門松下開﹐堂前明月繞畦栽。老翁抱孫不抱﹝雍﹢瓦﹐上雍下瓦﹞﹐恰欲灌花山雨來。

焚香倚枕﹐人事都盡﹐夢境未來﹐僕於此時﹐可名臥隱﹐便覺鑿壞住山爲煩。

余得古書﹐校過付抄﹐抄後復佼﹐校過復刻﹐刻後復校﹐校過卽印﹐印後復校﹐然魯魚帝虎百有二三。夫眼眼相對尙然﹐況以耳傳耳﹐其是非毀譽﹐寧有眞乎﹖

掩戶焚香﹐淸福己具。如無福者﹐定生他想。更有福者輔以讀書。

世人但愛秋月﹐而不知秋日之妙﹐白雲碧漢﹐大勝平時﹐桂落庭閒﹐乃契斯語。

仇山村詩云﹕艱危頗得文章力﹐嫁娶各隨男女緣。又云﹕無求莫問朝庭事﹐有恥難交市井人。

居山有四法﹕樹無行次﹐石無位置﹐屋無宏肆﹐心無機事。

東坡有詩曰「論畫以形似﹐見與兒童鄰﹐作詩必此詩﹐定此非詩人。」余曰﹕此元畫也。晃以道詩云「畫寫物外形﹐要物形不攺。詩傳畫外意﹐貴有畫中態。」余曰﹕此宋畫也。

不能卜居名山﹐卽於崗阜回復及林水幽翳處辟地數畝﹐築室數楹﹐插槿作籬﹐編茅爲亭﹐以一畝蔭竹樹﹐一畝栽花果﹐二畝種瓜菜﹐四壁淸曠空諸所有﹐畜山童灌園薙艸﹐置二三胡牀﹐著林下﹐挾書硯以伴孤寂﹐攜琴弈以遲良友﹐淩晨杖策﹐抵暮言旋。此亦可以娛老矣。

東坡《乙帖》云「僕行年五十始知作活﹐大要是慳耳。而文以美名﹐謂之儉素﹐然儕爲之。則不類俗人。」眞可謂淡而有味者。詩云「不戢不難﹐受福不那。」口體之欲﹐何窮之有﹐每加節儉﹐亦是惜延福壽之道﹐住京師宜用此策也。余以爲山林人﹐此策尢不可少。

有客謂山居眷屬難﹐山鄰難﹐山友難﹐山僕難。余謂如此則山堂前艸深一太矣。不如﹝來﹢力﹐左來右力﹞斷家事﹐擇二三童子自隨﹐其彊幹者以備烹爨樹藝﹐文弱者以備灑掃抄寫。子孫能相體者﹐則送供養﹐賓朋能相念者﹐則通﹝食旁﹢鬼﹞問﹐捨此以外﹐靡知其他。不然﹐東坡所謂「老稚紛紛口﹐眾食貧孤寂」﹐未必不佳也。

傅大士云﹕寬著肚皮須忍辱﹐放開眉眼任從它。

讀書當如鬥艸﹐遇一樣采一樣﹐多一樣斗一樣。

莫言婚嫁早﹐婚嫁後﹐事不少﹔莫言僧道好﹐僧道後﹐心不了。惟有知足人﹐鼾鼾直到曉﹔惟有偸閒人﹐憨憨直到老。

韋應物﹑歐陽修﹐皆作滁州太守﹐而遊瑯琊山﹐則曰﹕鳴騶響幽澗﹐前旌耀崇崗「。永叔《遊石子澗》則曰﹕」使君厭其從﹐車馬畱山前﹐行歌招野叟﹐共步靑林間。」山遊如是﹐乃不犯李義山「松間喝道」也。

