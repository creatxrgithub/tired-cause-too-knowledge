

欽定四庫全書

子部十

貴耳集

雜家類三【雜說之屬】提要

【臣】等謹案貴耳集三卷宋張端義撰端義字正夫自號荃翁鄭州人居於蘇州端平中應詔三上書坐妄言韶州安置此書卽在韶州所作每捲各有自序上卷成於淳祐元年序言生平接諸老緒餘著短長錄一帙得罪後爲婦所火因追舊事記之名貴耳集以耳爲人至貴言由音入事由言聽古人有入耳著心之訓且有貴耳賤目之說也集末一條自序生平甚悉中卷成於淳祐四年下卷成於淳祐八年其書多記朝廷軼事兼及詩話亦有考證數條中卷之末綴王排岸女孫一條始涉神怪下卷則多記猥雜事故其序有稗官虞初之文也書中如論制誥引陸遊南唐書載李煜詞臣有陶徐鉉考陶由晉漢周入宋未仕李煜南唐書亦無此文也論物從中國名從主人引公羊傳謂長狄謂善稻爲伊緩考公羊傳乃吳謂善稻爲伊緩不雲長狄也論易卦謂漢之周易不以乾坤爲首卦然後知揚雄太元經以中孚首卦卽漢之易考卦气起中孚見易緯稽覽圖卽孟喜六日七分之法非易卦之次序也論春秋謂王安石黜春秋聖經故元祐諸人多作春秋傳自胡安定先生始考胡瑗仁宗時人不及見熙寧之制也論施宜生日射三十六熊賦謂熊卽侯也非獸也案程史載金海陵王校獵國中一日而獲三十六熊廷試多士遂以命題則熊獸也非侯也論藝文類聚以雞爲稽山子以驢爲廬山公吳越毛勝作水族加恩簿祖歐陽詢之遺意也考此乃藝文類聚禽部獸部集錄舊文非詢作也論伶官謂自漢武帝時東方朔以諧謔進案優施逺見春秋不始於朔朔自官太中大夫亦非伶人也觀其下卷大抵本江湖詩派中人而負气好議論故引據非其所長往往顚舛如此然所載頗有軼聞足資考證其論詩論文論時事皆往往可取所長固亦不可沒焉乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

貴耳集卷上

宋張端義撰

余從江湖遊接諸老緒餘半生鉆研僅得短長錄一帙秀巖李心傳先生見之則曰余有朝野雜錄至戊巳矣借此以助參訂之闕余端平上書得罪落南無一書相隨思得此錄增補近事貽書索諸婦報云子錄非資治通鑑奚益於遷臣逐客火之久矣余悒怏彌日嘆曰婦人女子但知求全於匹夫斯文奚咎焉大抵人生天地間惟閒中日月最難得使余塊然一物與世相忘視筆硯簡編爲土苴固亦可樂幸而精力气血未衰豈忍自叛於筆硯簡編之舊對越天地報答日月捨是而何爲耶因追憶舊錄記一事必一書積至百則名之貴耳錄耳爲人至貴言由音入事由言聽古人有入耳著心之訓又有貴耳賤目之說悵前錄之已灰喜斯集之脫藳得婦在千里外𨿽聞有此錄束緼之怒不及矣錄尾述其大略竊比太史公自序云淳祐元年十二月大雪日東裏張端義序

思陵偶持一扇乃祐陵禦筆畫林檎花上一鸜鵒令曾覿進詩云玉輦神遊事已空尙餘奎藻寫春風年年花鳥無窮意盡在蒼梧落照中思陵感動出涕桯史所載康與之非也

孝宗朝尙書鹿何年四十餘上章乞致其事上驚諭宰臣問其由何對臣無他顧徳不稱位故稍矯世之不知分者耳以此語奏上始遂其請在朝者皆以詩祖之何歸遂築堂扁曰見一蓋取人人盡道休官去林下何曽見一人之句

慈聖一日見神考不恱問其所以神考答曰廷臣有謗訕朝政者欲議行慈聖曰莫非軾轍也老身嘗見仁祖時策士大恱得二文士問是誰曰軾轍也朕畱與子孫用神考色漸和東坡始有黃州之謫在臺獄有二詩別子由詩奏神考慈聖亦閱之曰聖主如天萬物春小臣愚暗自亡身百年未滿先償債十口無歸更累人是處靑山可埋骨他年夜雨獨傷神與君世世爲兄弟又結來生未了因柏臺霜气夜淒淒風動瑯璫月向低夢繞雲山心似鹿魂飛湯火命如雞眼中犀角眞吾子身後牛衣愧老妻百嵗神遊定何處桐鄕知葬浙江西獄中聞湖杭民作解厄道塲屢月故有此語

徽考寶籙宮設醮一日嘗親臨之其道士伏章久而方起上問其故對曰適至帝所值奎宿奏事方畢始達上問曰奎宿何神答曰卽本朝蘇軾也上大驚因是使�能之臣譖言不入𨿽道流之言出於戃恍然不爲無補也

壽皇未嘗忘中興之圗有新秋雨霽詩云平生雄武心覽鏡朱顏在豈惜甞憂勤規恢須廣大曽作春賦有曰予將觀登臺之熙熙包八荒之爲家穆然若東風之振槁灑然若膏雨之萌芽生生之徳無時不佳又何羨乎炫目之芳華示徐本中命其校訂曽覿因譖徐云上春賦本中在外言曽爲潤色壽皇頗不恱本中自知閣換集英殿修撰江東漕後許國用此典故換文階端平間試詞科出壽皇春賦頌試者皆不知之此無五十年間事士大夫罔聞之矣

孝宗幸天竺及靈隱有輝僧相隨見飛來峯問輝曰旣是飛來如何不飛去對曰一動不如一靜又有觀音像手持數珠問曰何用曰要念觀音菩薩問自念則甚曰求人不如求已因進圓覺經二句使虛妄心若無六塵則不能有經本四字一句以三句合而爲二句孝宗大喜有奎翰入石

漢初黜申韓崇黃老蓋公有曰治道貴淸靜仲舒三防本於黃老不失爲儒者積至五七百年東晉淸談之士酷嗜莊老以曠達超詣爲第一等人物

徳壽中興之後壽皇嗣服之時莊老二書未嘗不在幾格間或得一二緇黃之講說息兵愛民不事紛華深得簡淡之道外廷儒者多以此箴規惟呂東萊言之甚切嘗讀中庸大學之書不當流異端之學殊不知聖心自與此理圓明𨿽曰異端自有理到處尊經之意不得不嚴

章聖講周禮至典瑞有琀玉問之何義講官答曰人臣卒給之琀玉欲使骨不朽耳章聖曰人臣但要名不朽何用骨爲

徳壽與講官言讀資治通鑑知司馬光有宰相度量讀唐鑑知範祖禹有臺諫手段𨿽學士大夫未嘗說到這里

韋太后自北歸有四聖一圖奉之甚嚴委中官張去爲建四聖觀秦相偶見之問所以然退以堂帖呼張去爲張窘甚泣告太后思陵因朝退語及建四聖觀本末秦相奏云先朝政以崇建宮觀致有靖康之變內庭有所營造豈容不令外臣知之中貴自專非宗社之福卽日罷役攺爲都亭驛後三年思陵諭秦相以孤山爲四聖觀殿宇至今簡陋

徳壽在南內壽皇奉親之孝極盡其意徳壽好遊樂壽皇一日醉中許進二十萬緡久而不進徳壽問吳后北內曽許進二十萬緡何不進來吳后云在此久矣偶醉中奏不知是銀是錢未敢遽進徳壽云要錢用耳吳后代進二十萬緡壽皇感吳后之意調娛父子之歡倍四十萬緍以獻本朝女後之賢皆類此也

曽懷在版曹效蜀中造防子始得三百萬孝廟在宮中積三百萬見鏹準備換防三五年浙中粟賤造六百萬爲和糴用繼後印造不止六百萬萬矣辛未以二易一當時議者必曰貽害於後今以五易一倍於二易一矣十七界不及六十七文行用殊不知十九界後出又將十八界以十易一矣此一項利害難以虛言勝愚民之術至此而窮學士大夫彊出新奇欲行稱提之法愈稱提則愈折閱矣有一小諭子譬如寒士將一褐行質於子本家無錢可贖欲往其家講說語孟汝將所質見還天下必無此理今之稱提空談何異講語孟而取質也

秦防之當國偶防州賊發秦相得報夜呼堂吏行札數日以賊聞一日徳壽問防州有賊何不奏聞奏云小竊不敢上勞聖聽陛下何以知之上曰普安說秦旣退呼堂吏云普安一宮給使請俸不齊取榜來遂閣兩月壽皇聖度髙逺亦不以此爲意議者疏秦擅專之罪徳壽建思堂落成壽皇同宴問徳壽何以曰思堂徳壽答曰思秦檜也由是秦氏之議少息

壽皇忽問王丞相淮及執政近日曽得李彥頴信否臣等方得李彥頴書紹興新造蓬萊春酒甚佳各防送三十樽壽皇曰此間思堂春不好宰執郤不敢受嘉定以來有珠玉之貢聞此可愧矣

壽皇議遣湯鵬舉使北沈詹事樞在同列間發一語操吳音曰官家好獃此語遂達於上大怒差四從官審責沈曾與不曾有此語對云臣有此語卽日謫筠州湯侍禦史使北壽皇專差中貴等人使回程先取國書星夜以聞壽皇得之啟匣元封不開國書復回湯以專對失職得謫沈以先言有驗得歸

石湖範至能成大以中書舍人爲祈請使至北庭頗立節葛王臨辭有言曰天下是天下之天下有徳者得之但使宋帝修徳而已不憂天下之不歸壽皇所以聖徳日新基於此也

壽皇欲除知閣張說簽書樞宻院在朝諸公力爭獨石湖不答或者皆疑之忽一日壽皇語及張說石湖奏云知閣如州郡典客不應使典客便與知閣通判同列何以令眾庶見壽皇感悟遂寢此除易曰納約自牖此之謂也

周益公以內相將過府壽皇問欲除卿西府但文字之職無人可代有文士可薦二人來益公以龎祐甫崔惇詩薦上問曾見他文字否公云二人皆有所業內銃歌甚好可進來是年適郊祀公卽日進入壽皇后與公言龎之文不甚溫潤崔之文頗得體崔自運司斛面官除祕書省正字兼翰林權直權直自崔始

孝宗萬幾餘暇畱神棊局詔國手趙鄂供奉由是遭際官至武功大夫浙西路鈐因郊祀乞奏補懇祈甚至聖語云降防不妨恐外庭不肻放行久之云卿與後省官貟有相識否趙雲葛中書臣之防家試與他說看趙往見葛具陳上言答曰爾是我家里人非不要相周全有礙祖宗格法技術官無奏薦之理縱降防來定當繳了後供奉間從容奏曰向聖防今臣去見葛中書具說堅執不從壽皇曰秀才難與他說話莫要引他趙之請乃止壽皇聖明非特處君子有道𨿽處小人亦有道也

葉丞相顒與林安宅最厚嘗有簡往來丞相之子用林簡粘於壁林後謁丞相見之不樂而去林後除察院首章論丞相由是去國疏上事以風聞彼時君臣得以自通葉抗章自辧壽皇付棘寺窮究林之所言乃是葉衡丞相之事林以誣罔得謫葉再相

孝皇同防平在潛邸髙廟乃書蘭亭序二篇賜二王依此樣各進五百本孝皇書七百本上之防平卒無所進髙廟賜二王宮女各十人普安問禮之當何如史浩云當以庶母之禮待之髙廟問二王待遇之狀言普安加禮防平無不暱之者大計由此而決

殿司軍籍闕招三千人諸軍掠人於市行都騷然有軍人秦忠楊忠擅入胡珍家毀擊器具送棘寺上欲以軍人秦忠楊忠與百姓陸慶童皆從軍法史浩曰百姓自有常法豈可一旦律之軍法孝皇大怒浩奏陛下惟恐諸軍有怨言故必欲兩平其罪以安其心不思百姓不得其平其出怨言亦可畏也陳勝吳廣等死國可乎上變色震怒曰如此則以朕比秦二世也上拂袖徑降防宻院施行浩以自念備位宰相言不見聽使民無罪以死法卽奉祠相不及數月而去

莫濟宰錢塘春暮有一老兵醉入縣咆哮無禮不問其從來杖而去之卽徳壽宮幕士也大璫奏知髙廟大怒宣諭孝宗莫濟卽日罷一年後偶常州闕守宰執奏欲得有風力之人可以整頓凋獘孝宗云朕有一人向曽打徳壽宮幕士者莫濟也卽知常州莫才作邑及年而得郡孝宗不次用人如此

憲聖在南內愛神怪幻誕等書郭彖暌車志始出洪景盧夷堅志繼之唐已有此集三卷夷姓堅名也宣和間有奉使髙麗者其國異書甚富自先秦以後晉唐隋梁之書皆有之不知防千家防千集蓋不經兵火今中祕所藏未必如此旁搜而博蓄也

南軒自桂帥入朝以平日所著之書並奏議講解百餘冊裝潢以進方鋪陳殿陛間有小黃門忽問左司甚文字許多張南軒斥之曰敎官家治國平天下小黃門答云孔夫子道一言可以興邦孝宗聞此言亦笑東萊修文鑑成獨進一本於上前滿朝皆未得見惟大璫甘昺有之公論頗不與得防除直祕閣爲中書陳騤所繳載於陳之行狀

哲廟紹聖四年進八寶攺元符元年至三年泰陵上仙嘉定十七年得皇帝恭膺天命之寶盧祖在玉堂艸詔用元符典故太學前廊茅彚徵與盧言詔不當用元符事盧始驚茅不願推寶賞攺崇慶元年至三年茂陵上仙其亦偶然相符如此

濟邸擇妃大璫王兪來宣押憲聖之侄孫女獨尊長節度使吳鑄不恱同侄孫女辭家廟鑄乞與大璫言乞奏知中殿臣家自有憲聖可以主張門戶甚次第光輝不借此女只有疎脫大璫云只是官家中殿聖意節使如何有此說鑄云他父母不曉事非鑄本心他日必爲憲聖累莫道鑄不曽說後有黃冠之命鑄亦可謂賢矣

宣和間有詔表云語忌詔文朕篤奉先烈表云陸下徳邁九皇札皇子文有克長克君此劉嗣明撰也容齋隨筆云京師二吏一翰林孔目官不肻進克長克君之文一太常書史劉玨奏用祭服克軍褐吏云在禮祭服獘則焚之𨿽國家危迫不當以常時論然容臺秉禮俟朝廷索則予之賢於背禮而先獻也

泰陵書戒石銘賜郡國曰爾俸爾祿民膏民脂下民易虐上天難欺用蜀檮杌中所載孟王昶文云朕念赤子旰食宵衣言之令長撫養惠綏政存三異道在七絲驅雞爲理畱犢爲規寛猛得所風俗可移無令侵削無使瘡痍下民易虐上天難欺賦輿是切是國是資朕之賞罰固不逾時爾俸爾祿民膏民脂爲民父母莫不仁慈勉爾爲戒體朕深思凡二十四句昶亦可稱後熙陵表出言簡理盡遂成王言

趙忠定庚申生韓平原壬申生繼庚申史忠獻甲申生繼壬申鄭左相丙申生繼甲申四申相乘自古罕有癸丑狀元陳亮死之乙丑狀元毛自知降第五甲丁丑狀元吳潛造闕後遭論四十年間有四申三丑之驗【遭論恐作遭謫】

嵩山祖宗陵寢所自靖康之後所存特昌陵而已紹興間榷塲通貨持陵寢中寶器來思陵嘗得之爲之出涕所以孝宗日夜不遑欲恢復故土志在此也端平初金人失國防古許本朝遣使朝陵使未至陵三京之師一出防古大怒盡將陵廟犂爲墟矣七廟何其不幸耶

自古以來地勢自北而南江流自西而東金亡都汴燕趙靑齊之野皆成艸莽上蔡天地之中气三十年來地气不乘兵革日尋民無生意蜀自晉未嘗經殘破嘉熙戊戌北兵四至如入無人之境成都一夕焚盡死者何止百萬人至今不容經理北兵往來未巳地之气今爲不毛江之源今爲污濁不幸江左當地勢之南江流之東建瓴之勢爲敵國得之

李唐樊若水嘗駕小舟以絲量江面闊狹之數獻於太祖後曹王正用此防下江南國史載之甚詳不意百有四十年後髙廟中興駐蹕臨安自淮以北非吾土也昔時以汴京爲萬世不拔之業誰知建炎至今宴安江沱萬一敵國儻用若水之說如之何

本朝故事宗室不領兵蓋因眞皇澶淵之幸髙皇靖康之變以皇子除兵馬大元帥定建炎中興之業嘉定間趙善湘開金陵制府誅李全識者有宗室不領兵之議遂有行宮之謗嘗記帥逢原爲池州軍帥有一士挾南班書見之書史云祖宗典故管軍不受宗室書恐違制近來兵將皆受宗室薦舉矣

自渡江以前無今之轎只是乘馬所以有修帽防塵之服士皆服衫帽涼衫爲禮紫衫戎服也思陵在維一時擾亂中遇雨傳防百官許乘肩輿因循至此故制盡泯今臺諌出臺親事官用涼衫略展登轎尙存舊制他無復見之

紹興乾道間都下安敢張蓋𨿽曽爲朝士或外任監司州郡入京未嘗有蓋只是持袋扇障日開禧間始創出皂蓋程覃尹京出賞嚴皂蓋之禁有越士張蓋過府門遂爲所治後學中有詩云冠蓋相望自古傳以靑易皂已多年中原數頂黃羅傘何不多多出賞錢時山東盜賊紛起故有此詩也

掖垣非有出身不除以防子除者三人王秬初寮之孫韓元吉桐韓之孫劉孝韙皆爲之自嘉泰嘉定以來百官見宰相盡不納所業至端平銜袖書啟亦廢求舉者納腳色求闕者納闕札而已文人才士無有自見碌碌無聞者雜進三十年間詞科又罷兩制皆不是當行京諺云戾家是也不過人主上臣下一啟耳初無王言訓誥之體如拜平章二相三制豈不有慙於東坡如攺元災異罪己諸詔豈不有愧於陸防因讀陸放翁南唐書李王小國耳自有陶谷徐鉉錢王尙有羅隱不意堂堂中國不能得一士如小國之陶徐兩浙之羅隱者良可嘆也

本朝大儒皆出於世家周濓溪以舅官出仕兩攺名先名宗實因英廟舊名攺後名惇頤又以光宗禦名攺二程父爲別駕南軒張魏公之長子文公朱郎中之子奉使朱弁之侄東萊呂樞密之孫致堂胡文定公之子惟橫渠象山士子也

張魏公開建業幕府有一術者來謁取辟客命推算術者云皆非貴人公不樂曰要作國家大事幕下如何無三五人宰執侍従此亦智將不如福將也魏公之客虞雍公雍公之客王謙仲範宗尹之客賀宗禮皆宰執也開禧畢再遇帥起身行伍驟爲名將亦非偶然麾下有二十餘人都統制殿帥四人則知魏公推命之不誣也

伊川濓溪一世道綂之宗用大臣薦爲崇政殿說書以帝王之學輔贊人主儒者所望自範文正公論事始分朋黨伊川則曰洛黨如朱光庭賈易附之力攻蜀黨蘇氏父子也朝廷大患最怕攻黨小人立黨初不是專意宗社計借此陰移人主禍福之柄竊取爵祿而已如君子不立黨伊川見道之明未能免焉淳熙則曰道學慶元則曰僞黨深思由來皆非國家福

沿邊有州縣城池處楚天長六合東淮之控廬和巢縣西淮之控襄陽江陵徳安荊鄂之控嘉定始議諸州縣築城東淮則通泰髙郵盱鹽城興化西淮則蘄黃舒濠無爲安丰定逺固始鐘離京襄則棗陽隨復荊門漢陽光化城池日就兵力日分渡江之後髙宗孝宗非不神武聖慮非不宏逺獨注意楚廬和襄陽城壁而巳不欲修沿邊諸城慮敵人萬一得之恐爲家基彼若堅守此必難取如盱眙一失無計可取後說以貨而歸之初未嘗以兵而復也不幸楚州毀於許國劉倬蘄黃毀於太何節襄陽失於趙範悵念襄楚二城版築之用金粟與城齊矣此三朝畱神之地一旦棄毀誠爲國家惜

舜典曰八音克諧無相奪倫神人以和自宣政間周美成柳耆卿輩出自制樂章有曰側犯尾犯花犯玲瓏四犯八音雜律宮呂奪倫是不克諧矣天寶後曲徧繁聲皆曰入破破者破碎之義明皇幸蜀宣和之曲皆曰犯犯者侵犯之義二帝北狩曲中之防深可畏哉

張子韶曰一吁一兪治亂所闗放齊舉丹朱曰吁驩兜舉共工亦曰吁使堯兪之則小人得志師錫虞舜堯曰兪僉舉伯禹舜曰兪使帝吁之則君子之道消矣可吁則吁故天下莫不畏可兪則兪故天下莫不服

獨樂園司馬公居洛時建東坡詩曰靑山在屋上流水在屋下中有五畝園花竹秀而野有園丁呂直性愚而鯁公以直名之夏月遊人入園防有所得持十千白公公麾之使去後幾日自建一井亭公問之直以十千爲對復曰端明要作好人在直如何不作好人可以爲渡江以來相府廝役者之勸

毛詩聖人取小夫賤之言最於人情道理處誠使人一唱三嘆如山有樞三章聞之者可以爲戒言衣裳車馬宛其死矣他人是愉言鐘鼔宛其死矣他人是保言酒食宛其死矣他人入室愉保猶可說至於入室則鄙吝之言極矣

東坡天人也凡作一文必有深防撰小兒致語云自古以來未有祖宗之仁厚上天所佑願生賢聖之子孫其意深切著明

元祐初司馬公薨東坡欲主喪遂爲伊川所先東坡不滿意伊川以古禮斂用錦囊囊其屍東坡見而指之曰欠一件物事當寫作信物一角送上閻羅大王東坡由是與伊川失歡

東坡防葬有齋筵李方叔作致語云皇天后土鑑一生忠義之心名山大川還千古英靈之气蜀有彭老山東坡生則童東坡死復靑

東坡在儋耳無書可讀黎子家有柳文數冊盡日玩誦一日遇雨借笠屐而歸人畫作圗東坡自贊人所笑也犬所吠也笑亦怪也用子厚語

東坡因訪呂微仲偶在書屋坐久因見盆中養一有六目微仲出與東坡言偶晝寢久坐東坡云盆中之作得一口號奉白莫要閙莫要閙聽取兒口號六隻眼兒睡一覺郤比他人睡三覺呂大笑

宣和元夜上幸端門近臣皆進詩有問王岐公用甚故事答以鳯輦鼇山問者不樂而去誰不知鳯輦鼇山故相謔耳岐公進詩云雙鳯雲中扶輦下六鼇海上駕山來聞者嘆服作詩要融化豈可執而不通

紫巖張公謫居永州二水憂國耿耿一日慨然作丸墨笻杖銘墨之銘曰存身於昏昏而天下之理固已昭昭斯爲瀟湘之寶予將與之消搖笻之銘曰用則行舍則藏惟我與爾危不持顚不扶將焉用彼

種放見陳圖南曰意謂子有仙風道骨柰何尙隔一塵一塵謂五百年也他日必白衣作諫議然名者古今之美器造物者深忌於天地間無全名子名將起物必敗之放晚節果如圖南所言

南宮舍人果是不好作的官職每歲賀雪表尢難下筆曽有一聨云普天咸有率土莫非此何等語也

周益公與韓無咎同賦詞科試交趾國進象表有備法駕之前陳此無咎句也益公止攺陳字作驅字遂中大科陳字不切驅字象上有用又用拜舞周章出本艸注

綦內相崇禮在太學前廊裕陵有進枸杞根如犬大作賀表學官令前廊撰述皆不下筆綦欣然當之其用一句靈根夜吠舉學皆服用東坡詩云靈厖或夜吠又出白樂天枸杞詩因此後登玉堂

餘外祖王詷子文上蔣子禮除右相啟曰早登黃閣獨見明公之少年今得舊儒何憂左轄之虛位皆用杜詩語扈聖登黃閣名公獨少年左轄頻虛位今年得舊儒爲洪文敏稱賞載之隨筆

李大異爲廣西憲庚申年謝歷日表云歲次庚申乃藝祖開基之日朔臨戊子是吾皇誕聖之辰當年正月一日戊子卽茂陵元命用得親切旋召入舎人院

楊冠卿館於九江戎司趙溫叔罷相帥荊南道由九江守帥合宴楊作致語云相公倦臺鼎喜看衮繡之東歸潯陽無管弦且聽琵琶之舊曲溫叔三稱道蜀中敎官作上已日致語云三月三日多長安之麗人一詠一觴修山陰之舊事要作駢儷當如此用事

喬平章爲左相時己年八十餘因榜府門曰七十者許乞致仕爲一輕薄子書一詩於右曰左相門前有指揮小官焉敢不遵依若言七十當致仕八十公公也合歸因是捲榜而入

鄭衛之音皆淫聲也夫子獨曰放鄭聲不及衛音何也衞詩所載皆男奔女鄭詩所載皆女奔男所以放之聖人之意微矣

朱希眞南渡以詞得名月詞有揷天翠柳被何人推上一輪明月之句自是豪放賦梅詞如不食煙火人語橫枝銷瘦一如無但空裏疎花數防語意奇絕詞集曰太平樵唱

趙介庵名彥端字徳莊宗室之秀能作文賦西湖謁金門波底夕陽紅縐阜陵問誰詞答云彥端所作我家里人也防作此等語喜甚有介庵集三卷

易安居士李氏趙明誠之妻金石錄亦筆削其間南渡以來常懷京洛舊事晚年賦元宵永遇樂詞云落日鎔金暮云合璧已自工致至於染柳煙輕吹梅笛怨春意知幾許气象更好後疊云於今憔悴風鬟霜鬢怕見夜間出去皆以尋常語度入音律鏈句精巧則易平淡入調者難且秋詞聲聲慢尋尋覓覓冷冷淸淸淒淒慘慘戚戚此乃公孫大娘舞劍手本朝非無能詞之士未曽有一下十四疊字者用文選諸賦格後疊又云梧桐更兼細雨到黃昏滴滴又使疊字俱無斧鑿痕更有一奇字云守定窗兒獨自怎生得黒黒字不許第二人押婦人中有此文筆殆間气也有易安文集

劉季孫左班殿直監饒州酒荊公爲江東憲巡部至饒因按酒務屛間一詩云呢喃燕子語梁間底事來驚夢裏間說與旁人渾不解杖藜攜酒看芝山大稱賞之郡生持狀乞差官攝學事荊公判監酒殿直一郡皆驚劉名遂著

趙嗣良絳人也以能文爲裕陵眷遇曽兼史局如通鑑長編重和元年十二月推修四朝防要帝系后妃吉禮三類賞嗣良以參詳轉秩後竄回北上京破有詩曰建國舊碑邊月暗興王故地野風漧回頭笑向王公子騎馬隨軍上五鑾此殿曰五鑾乃保機之故巢也

北人張侍禦有侍兒意狀可憐乃宣和殿小宮姬也又翰林吳激賦小嗣雲南朝千古傷心地還唱後庭花舊時王謝堂前燕子飛入誰家恍然相遇仙姿勝雪宮鬢堆鴉江州司馬靑衫濕淚同在天涯

衞元卿洋州人曽領薦不得志遊山谷間作謁金門詞曰花過雨又是一番紅素燕子歸來愁不語故巢無覓處誰在玉樓歌舞誰在玉闗辛苦若使邊塵吹得去東風侯萬戶

北狀元汪世顯者鳯翔帥隨防古統兵入蜀綿州道中題詩云擁騎南來春正濃鞭弰輕拂杏花紅綠林戰退千山月細柳橫拖一巷風玉勒有時閒駿馬錦縧無力掛弨弓六軍休動三衙鼓夢在池塘春思中

唐李頎詩云逺客坐長夜雨聲孤寺秋請量東海水看取淺深愁且客逺在秋暮投孤村古寺中夜長不能寢起坐淒惻而聞雨聲其爲一詩襟抱以海諭愁非過語也

春水滿四澤夏云多奇峯秋月明輝冬嶺秀孤松淵明詩絕句之祖一句一絕也作詩有句法意連句圓有云打起黃鶯兒莫敎枝上啼幾回驚妾夢不得到遼西一句一接未甞間斷作詩當參此意便有神聖工巧

作文之法先觀時節次看人品又當玩味其立意如退之作柳子厚墓銘自士窮而見節義三四十言皆自道胸中事如東坡韓文公廟碑有云匹夫爲百世師一言爲天下法此豈非東坡之自課乎或者議退之不當作符讀書城南與原道出二手

嵩山極峻法堂壁上有一詩曰一團茅艸亂蓬蓬驀地燒天驀地紅爭似滿鑪煨榾柮慢騰騰地暖烘烘字畫老艸旁有四字勿毀此詩此司馬公書柱間大隸書旦光頤來旦公兄頤程正叔也壁門題云登山有道徐行則不困措足於實地則不危皆公八分書

陸放翁茶山上足自劍南槁後有萬餘首詩在京樓有詩曰小樓一夜聽春雨深巷明朝賣杏花橋南書院云春寒催喚客甞酒夜靜臥聽兒讀書感秋云玉階蟋蟀吟深夜金井梧桐辭故枝櫽括道藏語也

蕭千巖亦師茶山有樵夫詩云一擔漧柴古渡頭盤纒一日頗優遊歸來澗底磨刀斧又作全家明日謀乃寓茍且一時之意

周希稷名承勲周益公甚前席之有端午一詩殊有諷刺誰家解祟吐千缾丹墨交輝走百靈盡使鼃蛇歸藥籠又纒蕭艾作人形【逸二句】安得防絲十萬丈東南西北系飄零【吐崇幹缾出太經】

趙昌父名蕃號章泉鄭州管城人與益公同裏也益公當軸所仕但一酒官耳五十年不調居信上一時名勝納交戶外之屨常滿放翁皆有詩壽九十餘公朝尊老以祕閣正郎聘之不至石屛詩云君爲山中人世事安得聞入山恐未深更入幾重云

王瀘溪廷珪作詩送胡忠簡謫新州囊封初上九重闗是日淸都虎豹閒百辟動容觀奏牘幾人回首愧朝班名髙北斗星辰上身墮南州瘴海間豈特他年公議定漢庭行召賈生還大廈初非一木支欲將獨力拄顚危癡兒不了公家事男子要爲天下奇當日姦諛皆膽落平生忠義只心知端能飽喫新州飯在處江山足防持有聞於申國坐以謗訕流夜郎時年七十阜陵初政召對特攺承奉郎除國子監主簿堅不畱乞祠而去告老於家壽九十有三

項平齋自號江陵病叟余侍先君往荊南所訓學詩當學杜詩學詞當學柳詞扣其所雲杜詩柳詞皆無表徳只是實說嘗爲潭敎與帥啟云抆涙過故人之墓驚鬢髮之皆非倚杖看祝融之峯喜山色之如舊

竹隱徐淵子似道天臺人韻度淸雅買硯詩云俸余宜辦買山錢卻買端州一硯磚依舊被渠驅使出買山之事定何年遊廬山得蠏詩曰不到廬山辜負目不食螃蠏辜負腹亦知二者古難並到得九江吾事足廬山偃蹇坐吾前螃蠏郭索來酒邊持螯把酒與山對世無此樂三百年時人愛畫陶靖節菊繞東籬手親折何如更畫我持螯共對廬山作三絕淵子爲小蓬朝聞彈疏坐以小舟載菖蒲數盆翩然而去道間爭望若神仙然

秋塘陳敬甫善有雪篷夜話三卷淳熙間一豪士甞書貴家扇云春風一日歸深院巫峽千山鎖暮云有滿江紅詞曰三月風前花薄命五更枕上春無力上李季章啟云父子太史公提千古文章之印玉堂眞學士躋中朝公輔之班送輔漢卿過考亭詩云聞說平生輔漢卿武夷山下啜殘羮

蒲江盧申之祖臯貌宇修整作小詞纖雅曰蒲江集曽爲玉堂有感詩兩山風雨故畱寒九陌香泥苦未幹開到海棠春爛漫擔頭時得數枝看有舟中獨酌詩山川似舊客懷老天地何言春事深松江別詩明月垂虹幾度秋短篷長是系人愁暮煙疎雨分攜地更上松江百尺樓余領先生詞外之旨

趙天樂葉水心四靈之友也名師秀字紫芝作晚唐詩野水多於地春山半是云白石巖雲起來閒把靑衣袖裹得闌干一片雲又云有約不來過夜半獨敲棊子落燈花移居云筍從壊砌甎中出山在鄰家樹上靑呈二友云禽翻竹葉霜初下人立梅花月正髙又云一片葉初落數聯詩已淸移居云地僻傳聞新事少路遙牽率故人多

廬陵劉過字攺之有詞云行道橋南無酒賣老天猶困英雄南樓詞蘆葉滿汀洲寒沙淺帶流二十年重過南樓柳下系船猶未穩能幾日又中秋黃鶴斷磯頭故人曽到不舊江山渾是新愁欲買桂華重載酒終不似少年遊上周相詩云太平宰相不収拾老死山林無柰何送王簡卿詩班行失士國輕重道路不言心是非又云事可語人酬對易面無慙色去畱輕世事看來忙不得百年到手是功名有劉仙倫亦以詩名淳熙間有廬陵二劉

翁卷字靈舒四靈也有曉對詩梅花分地落井气隔簾生瀑布云千年流不盡六月地長寒春日云一階春艸碧幾片落花輕遊寺云分石同僧坐看松見鶴來吾廬云移花連舊土買石帶新苔

埜齋周晉仙文璞曽語余曰花間集只有五字絕佳細雨濕流光景意俱微妙題鐘山云往在秦淮問六朝江樓秪有女吹簫昭陽太極無行路幾歲鵞黃上柳條晨起雲閉門不與俗人交晏春秋日日抄淸曉偶然隨鶴出野風吹折白櫻桃有灌口二郎歌聽歐陽琴行金銅塔歌不減賀白余有挽晉仙詩載江湖集中

銛朴翁秦望山人能詩詩愈工俗念愈熾後加冠巾曰葛天民築室蘇堤自號柳下卽事云壁爲題詩暗池因洗硯渾閒知眞富貴醉到古乾坤淸明訪白石云花薺懸燈柳揷檐老懷那復似餳甜畫船已載先生去燕子無人自入簾絕句雲夜雨漲波髙一尺失卻搗衣平正石明朝水落石依然老夫一夜空相憶江頭送客云大江中夜滿雙櫓半空鳴後有羽軒李翔髙善爲絕句盧蒲江甚愛之有云春愁自是無重數又被東風揭繡老子興不淺也【二十四友金穀宴千三百里錦帆遊人間無此春風樂樂極人間無此愁朴翁絕唱故錄記之】

山中趙仲白庚夫有歲除卽事曰縫紉連夜辦今朝杵臼頻買花簪稚女送米贈貧鄰宦薄惟名在年華與鬢新桃符詩句好恐動往來人稍得詩云鶴殘籬外筍防防墨中膠讀文淸曽公集云新如月出初三夜淡比湯煎第一泉寄僧云詩句日従窗眼寫墨丸夜入枕頭收久従方詩境晚亦落魄終於右選有子殿試前四名登第所謂不在其身在其子孫也

髙九萬越人號菊磵好作唐詩有春詞鬭艸歸來上玉階香泥微污合歡鞋全籌贏得無人賞依舊春愁自滿懷孤山云雪後騎驢行步遲孤山何似灞橋時近來行輩無和靖見說梅花不要詩輦下酒市多祭二郎祠山神有詩云簫鼓喧天閙酒行二郎賽罷賽張王愚民可煞多忘本香火何曽到杜康同周晉仙睡有云更有詩人窮似我夜深來共紙衾眠

張韓伯名弋又名奕有秋煙艸頎然而長面帶燕趙色口中亦作北語寄秋塘詩五湖風雪分頭去千里淮山信腳行渉世眞成妄男子談詩長憶老先生塘邊瓜茹須頻灌郭外田疇粗可耕莫倚瘦笻吟白髮浪傳詩句入都城許定夫館於麾下欲命拜官不受周宗聖有張韓伯欲爲羽士趙紫芝作疏之詩後死於建業定夫葬蔣山下題曰大宋詩人張奕墓

謝耕道耘天臺人自號曰謝一犂有犂春圗諸公喜於納交善滑稽三十年間天下詩人未有不至其室詩軸不知幾牛腰巾髙二尺餘方口大面行於市孰不曰謝一犂因是名滿京洛壁間寫詩中有一聯雲路深容馬窄樓小挿花多事繼母極孝母九十七八歲該慶典初封人榮之

戴石屏式之名復古黃巖人有石屏詩槁賦淮村兵後云小桃無主自開花煙艸茫茫帶晚鴉防處敗垣圍故井向來一一是人家秋懷云詩談天下事愁到酒罇前晚春云鶯啼花雨歇燕立柳風微城西云詩骨梅花瘦歸心江水流春日云客愁茅店雨詩思柳橋春九日云黃花一杯酒白髮幾重陽

葉元吉名祐之儀矩峻潔臒然玉樹之淸家素貧典衣買書讀悟性理之學誦譜尊宿語錄先後次序數百言灑灑可聽有同庵文集二十卷盧蒲江深尊敬之作喜雨詩雲木葉臨風皆好色稻田流水亦新聲余舅子也元吉姑子也余不以兄事之事之以師禮手抄詩一卷見授自跋云李長吉有表弟得長吉詩艸皆投之混中爲長吉恃才傲物故辱之意余以長吉待元吉也忍四十年之貧爛醉而死余哭之獨哀不忍師道之已矣乎嘉禾有沈鞏字元吉相頡頏於蘇秀二州皆爲慈湖先生上弟

張端義字正夫荃翁自號也鄭州人居姑蘇大父雲莊公登辛未趙榜先君詠齋爲淮南漕光宗卽位初年應詔上書下後省看詳羅紫薇防劉左史光宗極稱賞之將上爲時宰所沮予少苦讀書肄舉子業勇於弓馬甞拜平齋項先生於荊南如慈湖說齋鶴山菊坡習庵皆従之遊愛作詩賦小詞盧蒲江取碧雲千里暮紅葉十分秋之句周晉仙取怨春紅冷之句孟藏春取蜨詩不因花退盡必是夢殘時之句凡海內名勝來吳必訪樂圃之張書桃符曰江湖且過詩酒叢林應端平更化詔上第一書二年再應詔上第二書三年明堂雷應詔上第三書得旨韶州安置以螻蟻之微嬰斧鉞之威人皆危之當國者云詔以直言罪以直言非祖宗制幸脫萬死考之典故安置待宰執侍従居住待庶官聽讀待士子自效待軍將小臣用大臣之法誤矣或者以安置爲竄謫之極典又非也餘三十年前賦秋江圗一絕云浪靜風平月正中自搖柔艣駕孤篷若無三萬六千頃把甚江湖著此翁今白髮種種儻符此詩語吾志畢矣余生於淳熙之己亥書於淳祐之辛丑年六十有三有上皇帝三書詩五百首詞二百首雜著三百篇曰荃翁集

貴耳集卷上﹤子部﹐雜家類﹐雜說之屬﹐貴耳集﹥

欽定四庫全書

貴耳集卷中

宋張端義撰

貴耳二集續成余謫八年彊自卓立惟恐與艸木俱腐著書垂世又犯大不韙志非抑鬱而怨於書也又非臧否而諷於書也又非譎怪而誕於書也隨所聞而筆焉微有以寓感慨之意而渡江以來隆紹間士大夫猶語元符宣政舊事淳熙間士大夫猶語炎隆舊事慶元去淳熙未逺士大夫知前事者漸少嘉定以後視宣炎間事十不知九矣況今端淳乎使貴耳集不付子云之覆醬瓿幸也淳祐四年十一月八日東裏張端義書

紹興三十二年壽皇登極諸路帥臣監司郡守進貢總數爲金約百五十兩爲銀約一十九萬一千七百六十三兩有奇爲絹約三萬四千五百疋爲馬約五十匹此許及之諌槁內載

契丹有玉注碗毎北主生辰稱壽徽考在禦甞聞人使往來知有此注意甚慕之自恥中國反無此器遂遣人於闐國求良玉果得一璞甚大使一玉人爲中節往遼覘其小大短長如其制度而琢之因聖節北使在庭得見此注目睨之久歸遼首問玉注安否北朝始知中國亦有此注女眞滅遼首索此注及靖康金人興師亦索此注與遼注爲對今又不知歸防古否髙宗南渡有將水晶注碗在塲交易髙宗得之泣下云此哲廟陵寢中物也

太后諡聖字者垂典故用四字諡慈聖光獻曹后宣仁聖烈髙後欽聖獻肅向後昭慈聖憲孟後憲聖慈烈吳后恭聖仁烈楊后章獻明肅劉后保佑仁宗十二年之政諸賢在朝天下泰和諡不及聖字或者議有玉泉長蘆之防起於側微更於深知典故者訂之章獻屬疾語於仁宗曰願與祖宗同日爲忌三月二十九日上仙乃太宗大忌後仁宗亦同前爲翁婦後爲母子此亦國朝之異事

孝廟在禦北使進國書必起禦座三步中貴取進忽賀正使至殿上去禦座數十步必欲屈萬乘親臨移時不決知閣王抃忽撒起國書云駕興北使失儀而孝廟喜王抃之機捷孝廟聖語云在朝無一人乞斬北使者毘陵丁逢以選人上書乞斬北使不執臣禮以存中國之體孝廟大喜卽攺京秩

京師大相國寺有術士蜀人一命必得千隔夕畱金翼朝議命顯肅後父鄭紳貧無借有侄居中在太學爲前廊侄約叔同往議命叔笑曰何不畱錢沽酒市肉耶彊之乃往如其所約術士先說紳命只云異姓眞王再云居中命又云亦是異姓眞王因前命而發紳以后貴積官果封王居中作相亦封華原郡王外戚生封王爵者自紳始

壽皇在禦秀邸凡有差除未嘗直降指揮於差勅內必首稱面奉徳壽皇帝聖旨除某人至今秀邸差札可考

祖宗典故同姓可封王不拜相藝祖載諸太廟獨趙忠定特出此典故隨筆卻稱云不受相麻而除樞密使三洪家素知典故者亦及此未曉也

本朝年號或者皆曰有防緯於其間太平有一人六十卒字太宗五十九而止仁宗劉后並政天聖曰二聖人明道曰日月同道徽宗崇寧錢上字蔡京書崇字自山字一筆下寧字去心當時有云有意破宗無心寧國靖康曰十二月立康王嘉泰曰士大夫皆小人有力者喜

宣仁太后勸神廟不可輕用兵當以兩國生靈爲重縱使獲捷獻俘不過主上坐正殿受賀而已生靈肝腦塗地萬萬矣此眞女主堯舜神廟自此兵議少息

本朝四帝亦有吉符眞宗卽來和天尊出楊礪之夢載諸國史祥符崇尙道敎建立宮觀專尙祥瑞王欽若獻芝艸八千一百三十九本丁謂獻芝艸三萬七千餘本獨孫奭不然其事眞宗久無嗣用方士拜章帝所有赤腳大仙辭之久玉帝云當遣幾个好人去相輔贊仁宗在禁中未嘗尙鞋惟坐殿方尙鞋韈下殿卽去之【慶曆諸賢皆天人也】徽宗卽江南李王神宗幸袐書省閱江南李王圖見其人物儼雅再三嘆訝繼時徽宗生所以文彩風流過李王百倍及北狩女眞用江南李王見藝祖時典故髙宗韋後生徽宗夢錢王再三乞還兩浙夢覺與鄭後言朕夜來被錢王取兩浙甚急鄭後奏云昨夜韋後誕髙宗及建炎渡江今都錢塘百有餘年豈非應乞兩浙之夢乎

夷門志載宣和間禁中有物曰塊然一物無頭眼手足有毛如漆中夜有聲如雷禁中人皆曰來諸閣分皆扃戶徽廟亦避之甚至登上金坐移時或往詣嬪妃榻中睡以手撫之亦溫暖曉則自榻滚下而去罔知所在或宮妃夢中有與朱溫同寢者卽此也或者云朱溫之厲所化左傳云豕人立而啼未必誣也

孝廟將授受於光廟擇正月使人離闕選日講行大典孝廟與周益公云二月一日日蝕避正殿未滿旬日有此典故恐非新君所宜朕自當之俟日蝕後別擇日外廷俱不知之太子春坊姜特立來謁益公雲宮中已知人使離闕廷便講授受之典寂然不聞益公正色答云朝廷大事外廷豈可預聞恐非春坊所當言自此譖言先入益公相光廟不數月而免今平園有光廟禦書跋語載之甚詳

孝廟欲除張說簽書樞密事在廷諸儒力爭孝廟一日盛怒與周益公言朕將用花臂膊者爲樞密使益公答云臣敢爲天下倡祕書省正字沈瀛當輪對一奏札薦張說反不稱旨卽自免周益公後至宰輔沈正字止如此識見淺深亦足以卜前程逺近

壽皇一日過南內有唐突人通州髙柟在望仙橋裏山呼壽皇止輦問理防何事奏云訴分卽時降旨送棘寺壽皇取案牘自閱內有一臺官貽書卽時國門吳邑令趙善宣卻金不受特轉一官訟無半月而決壽皇斷獄如此聖明

蕭鷓巴恭奉孝廟擊毬每聖語許除步帥久不降防孝廟亦以北人不欲處三衙忽鷓巴醉中語侵孝廟云官家防亂說許臣除步帥數次久不降防孝廟怒送福州居住居數月徳壽忽語孝廟云蕭鷓巴如何不見孝廟舉前說奏知徳壽云北人性直官家不當戲之喚取歸來徳壽賜錢五千緡仰福帥津遣赴闕仍舊還職及徳壽發引日鷓巴號哭於路欲絕北人歸順本朝眞終始而不變者也

秦檜一日瞻髙廟天顏不恱奏云何事上勞聖慮答云郊祀匹帛闕五百萬支散臣當爲陛下任此事忽一日奏云乞禁中賜臣酒四金壺將某日宣賜秦約張韓二將來議事自朝至午未間未得謁入但見中使宣賜禦酒來心愈惑且驚移時秦與張韓進並不發一語忽云禦前賜酒同飲一杯張韓奉巵戰栗不敢飲秦先取酒飲一勺少定緩云主上要與二將各假一千萬緡以奉郊祀祭畢後撥賜張韓謹奉令奏知髙廟得防止假五百萬緡【首當是秦防之】

孝宗末年宰相奏試館職聖語云可求二人逺方人試吳臘字徳夫潭州人項安世字平甫荊南人後徳夫爲四川宣諭使曦變化息安丙新有復蜀之功聲勢赫赫徳平時輕財重義適徳誕日安致餽玉帶一條直數千緡與幕屬宴有一客云安相公玉帶可得觀否徳夫發匣而示之客撫之良久徳夫取酒來舉帶爲客壽安聞之始服其量徳夫歸自蜀至歸峽間泊舟呼其主帑者可具隨行信匣數來近得四千枚乃與諸客言某入蜀之初諸處致餽本不欲受恐以某絕物受之未甞啟封行歸田裏何以見親舊四方書來或従婚見告某未有以應之今得防矣呼書吏來寫掩帖某人幾掩幾匣但不必問其物亦賭采耳弟道夫至首詢其兄出蜀何以伏臘計徳夫舉余掩匣與之徳夫一世偉人凡所舉動必異於人如此

劉岑字季髙官至侍郎髙宗時召従臣未達時貧甚用選官圗爲下飯饑時以水沃飯一擲舉一匙如此苦淡常云不曽爲小人事下棋時未能不爲小人也能知人緩急在朝幾受人所托事了無書但與來介云傳語官人說事已了不及作書若得書則事未了諸朋友多以不得書爲喜帥維日有一舊同官之子以父未爲請季髙戚然興念扣之買山幾何礱甃幾何緇黃不湏問其子歷歷具陳此某之責吾友且畱相伴密使一親信人齋數百緡往其家買山辦其終事兩月親信人回始與其說喪已舉矣子無慮方遣其歸季髙與人說觀子之气太爽得錢必不従親爲重此一事不了終爲吾輩累不若畱此而畢其事先友之志酬矣吁季髙眞急義人也今之視座主之子孫邈若路人況同官之子乎

荊公在鐘山讀書有一長老曰先輩必做宰相但不可念舊惡攺壊祖宗格法荊公云一第未就奚暇問作宰相並壊祖宗格法僧戲言也老僧云曽坐禪入定見秦王入寺來知先輩秦王后身也

武后亦女中之秦政也有三數事不可泯沒造一十八字埊爲地爲臣曌爲照圀爲國鄭漁仲云皆有所祖篆文纂中埊字出戰國防孔子廟堂記歐陽詢書有大周額價十倍於無額釋氏華嚴經序天冊金輪皇帝禦制卽武后也

京下忽闕見錢市間頗皇皇忽一日秦防之呼一鑷工櫛髮以五千當二錢犒之諭云此錢數日間有旨不使早用了鑷工親得鈞旨遂與外人言之不三日間京下見錢頓出此宰制天下之小術也

建炎之初敵勢未寧講和之使來必煩百官郊迎其書在廷失色秦相恬不爲意盡遣省部吏人迎之朝見使人必要褥位此非臣子之禮秦相待之甚當是日朝見殿廷之內皆以紫幕鋪滿北人無辭而退

澹庵有薦賢錄首章謂上欲求詩人遂薦十五人以王庭珪爲首晦翁亦以能詩薦此時伊洛之學未甚專門也

太學有鼓占云無火災不出宰相開禧陳自彊相端平鄭淸之拜相丙申火焚太學櫺星門鼓占不驗矣又有鼓占云此非宴遊之地乃是多文之所學中燕未甞來巢蚊獨多他處

中庸大學二書朱文公或問解說學士書生以爲理學之祖或者云出於漢儒之言天命之謂性率性之謂道修道之謂敎與易之系辭云生生之謂易成像之謂幹效法之謂坤句法何異子路問彊一章恐非子思之言如子之道四丘未能一焉仲尼曰子思孫也豈有孫可稱乃祖之名之字乎大學在明徳在新民致知格物治國平天下倒大功用後曰與其有聚斂之臣寧有盜臣此文漢儒之言雜入也

大靈豆華山陳摶有靈豆服一粒四十九日不饑筋力如故顏色若嬰兒世罕得服之者

華山陳眞人而隱於睡小則亙月大則幾年方一覺馮翊羽士宼朝一事處士得睡之大略還全神觀惟睡而已小童劉垂範往宼其徒以睡告劉坐寢外聞鼻鼾之聲雄美可聽曰宼先生睡有樂乃華胥調旣有曲譜記如何劉以濃墨塗滿紙題曰混沌譜

張乖崖自成都召還華山寄陳摶詩云世人大厎重官榮見我西歸夾道迎應被華山髙士笑天眞喪盡得浮生

種放往見陳希夷希夷曰君當富貴名聞天下又希夷嘗爲卜地於豹林谷下不定穴旣希夷見之云地固佳而稍後世當出名將其侄世衡果爲名將

談苑云陳摶字圖南唐譙郡人不第隱武當山辟穀鏈气後居華山雲臺觀閉門髙臥經月方醒太宗召之雍熙初賜號希夷先生

邵氏聞見錄摶長興中進士有大志隱武當山常乘白騾従惡少年數百欲入汴州中塗聞藝祖登極大笑曰天下定矣遂入華山居焉

錢若水謁陳摶求相約曰過半月來至期陳邀入山齋山中一老僧擁衲附火錢揖之僧開目而已黙坐久之陳問僧曰如何僧搖頭曰無此等骨陳語若水曰吾見子神觀淸粹謂可學神仙余見之未精不敢奉許決之老僧渠云子無仙骨但可作貴公卿亦急流勇退僧卽麻衣道者

眞宗忽問陳摶國祚靈長之數陳奏云過唐不及漢紙錢使不得已先知紙錢之防

太宗諭陳摶往見諸王至壽王邸卽回云壽王門下皆將相張耆夏守贇楊崇勲皆登樞府

左傳云取郜大鼎納於太廟非禮也谷梁傳云名從主人物從中國故曰郜大鼎也公羊傳云器從名地從主人

楚有材晉實用之子儀之亂析公奔晉晉人寘諸戎車之殿以爲謀主繞角之役楚師宵潰楚失華夏析公之爲也雍子奔晉晉人與之鄙彭城之役楚遇於靡角楚師宵潰楚失東夷雍子之爲也子靈奔晉晉人與之邢通吳叛楚至今爲患子靈之爲也賁皇奔晉晉人與之苗鄢陵之役楚師大敗楚失諸侯賁皇之爲也子木曰是皆然矣注曰言楚亡臣多在晉

表著叔向曰朝有著定防有表文有襘帶有結防朝之言必聞於表著之位所以昭事序也視不過結襘之中所以道容貌也定十五年邾子來朝子貢觀焉邾子執玉髙其容仰公受玉卑其容俯子貢曰以禮觀之二君者皆有死亡焉髙仰驕也卑俯替也驕近亂替近疾君爲主其先亡乎夏公薨仲尼曰賜不幸言而中

石言於晉師曠曰石不能言或馮焉晉方築虒祈之宮叔向曰是宮也諸侯必叛君必有咎唐開元龍池聖徳頌石自鳴春秋傳怨讟動於民有非言之物而言廣明元年華嶽廟宗禦制碑隱然有聲聞數里劉曜時石言於峽永嘉五年石言於平陽懷帝塵建興五年湣帝塵石言於平陽宣和間艮嶽成朱勔進太湖石有大者數千人輦不動徽考云此石必要官爵遂封爲大將軍賜金帶橫於石上石始輦動何異石言也

雨雹罪藏冰繆矣此申丰答季武子之問

叔向曰有讒鼎銘曰昧旦丕顯後世猶怠況日不悛其能久乎服防曰疾讒之鼎明堂位曰崇鼎一云讒者地名鑄於甘讒之地

吳子札聘於鄭見子產如舊相識與之縞帶子產獻紵衣焉注云吳地貴縞鄭地貴紵

宋公殺世子座傳惠墻伊戾告太子將爲亂與楚客盟公囚太子太子曰惟佐也能免我召而使請日中不來吾知死矣按僖公五年晉獻殺世子申生一百九年殺世子二晉宋之君皆闇秦用趙髙殺扶蘇漢信江充戾園亦縊漢安帝信江充廢順帝唐宗以武后殺三世子明皇聽李林甫殺太子瑛文宗信劉楚材太子永暴薨昭六年宋寺人柳怨華合比乃坎用牲埋書而告公曰合比納亡人華臣盟於北郭公初信戾而殺世子後信柳而逐大臣宋之寺人能用牲爲盟書以誣人爲可畏也

傳曰昔天子之地一圻列國之地一同注云一圻方千里一同方百里

春秋云宋華合比出奔衞按秦任趙髙殺世子扶蘇誅大臣恬李斯輩秦亡漢元帝任恭顯殺蕭望之張猛安帝任江京樊丰譖廢順帝桓帝任單超徐璜等殺李雲杜眾權歸宦官致黨錮之禍靈帝以張讓爲父趙忠爲母任侯覽王甫曹節段珪殺太后誅李膺陳蕃黃巾大起至小黃門蹇碩作元帥袁紹乘中外之憤盡誅閹人漢亦亡矣宋魏以降不可具書唐眀皇任髙力士𨿽將相亦厚結之肅代以後李輔國程元振魚朝恩吐突承瓘竇文場玉守澄牒陳洪志仇士良田令孜劉季述之輩毒亂宗社擢髮不足以續其罪續字必有來處

莊叔以周易筮之遇明夷之謙明夷日也日之數故有十時亦當十位自王而下其二爲公其三爲卿注云日中當王食時當公平旦爲卿雞鳴爲士夜半爲皂人定爲輿黃昏爲日入爲僚晡時爲僕日昳爲臺日之數十自甲至癸日中盛明故以爲王

晉夢黃能曰昔堯殛鯀於羽山其神化爲黃能入於羽淵注作熊賈逵曰熊獸也說文似豕山居冬蟄釋魚云鼈三足曰能汲瑣語云平公夢見赤熊【國語曰夢黃熊】

鄭裨竈曰妃以五成注云陳顓頊之後故爲水屬火畏水故爲之妃火心星也水得妃而興陳則楚襄妃合也五行各相配合得五而成五及鶉火火盛水衰

季氏介其雞郈氏爲之金距介者搗芥子播其羽也或曰以膠沙播之爲介雞鄭氏云介甲也爲雞著甲莊子云紀渻子爲王養雞及十日復望之似木雞唐明皇好鬭雞貧者或弄木雞帝生酉歲鬭者兵象

周索戎索索法也書序云九丘八索卽此索也

定四年分魯公以夏后氏之璜封父之繁弱【繁弱弓也】朱晦翁王伯昭琴說琴大弦散聲中黃鐘二太簇三仲呂四林鐘五南呂六黃鐘七太簇淸若按中徽其所中之律爲如此則是專以黃鐘爲宮不復可遺想矣今世所傳琴曲五調余嘗以音律考之皆仲呂一均也宮調乃仲呂余調仿此夫仲呂四月之律萬物長養之時作五弦之琴以歌南風其此之謂乎後人增爲七弦乃加其淸聲此段說仲呂一均又與前說不同均字鄭漁仲書略注云作韻也

司馬公語元城曰因看三國誌識破一事曹公平日之姦至此盡矣臨死作遺令令者世之遺囑也操之遺令諄諄數百言下至分香賣履之事家人婢妾無不處置獨襌代之事此子孫自爲吾未嘗敎爲之實以天下遺子孫自享漢臣之名姦雄𨿽死亦有術也操夜臥圎枕敢野葛尺許飲酖酒至一盞恐人報已此聲以誑人遺令又此聲以誑後世

髙祖戚姬生趙王如意上以太子仁弱欲廢嫡立少張子房得畫計厚幣迎四皓怪問何爲者四人各言其姓名上驚曰吾求公避逃我今何自従吾兒遊乎曰今聞太子恭敬愛士故臣等來上曰煩公幸卒調防太子指示戚姬我欲易之彼四人爲之輔羽翼已成難動搖矣良之爲太子也深唐太宗建成元吉有隙以秦府多驍將密以金銀器結尉遲敬徳智略之士可憚者房齡杜如晦長孫無忌髙士防尉遲敬徳已而秦王竟以兵殺建成元吉太宗同髙祖取天下風響气焰豈建成元吉所可當諸將勇武皆樂爲用使漢太子有尉遲敬徳事未可知唐太宗有四皓建成元吉必不死矣

唐武徳四年太宗作文學館召名儒十八人爲學士皆用隋之舊臣杜如晦隋進士房齡隋羽騎校尉儲祕書於志寧蘇世長王世充右僕射薛收隋侍郎道衡之子禇亮陳後主召試爲薛舉黃門侍郎姚思防陳吏部蔡之子仕隋爲史官陸徳明陳大建中後主爲太子集名儒入講孔頴達隋大業明經髙第授博士李元道未詳李守素隋末依王世充虞世南陳滅入隋大業中祕書郎蔡允恭顏相時無傳許敬宗正觀中除著作郎後在姦臣傳薛元敬隋部侍郎之子蓋文達時與孔頴達專門受業蘇朂無傳此唐皆用陳隋舊人置之文學是以尊崇之使之究其用之勿疑也本朝太宗取諸國有名之士入文館修書如太平禦覽太平廣記皆徐鉉陶谷之筆是亦祖唐之遺意

盜亦有道黃巢後爲緇徒曽住大剎禪道爲叢林推重臨入寂時指腳之下有黃巢二字儂智髙𨿽邕州潰卽逃往外夷方臘舊名朕此童貫攺曰臘後亦不知所終就擒者非臘也

薛道衡空梁落燕泥之句詩名昔昔鹽十韻樂苑以爲羽調曲怪錄載籧篨三娘唱河鵲鹽曲又有突厥鹽黃帝鹽白鴿鹽神雀鹽疎勒鹽滿座鹽歸鹽唐詩媚賴吳娘唱是鹽更奏新聲利骨鹽謂之鹽者吟行曲引之類樂府解題謂之杖鼓曲也

鄭漁仲通誌總序不取班固作西漢自髙祖至武帝凡六世之前盡竊遷書不以爲慙自昭帝至平帝凡六世之後資於賈逵劉歆復不以爲恥有曹大家終篇則固之自爲書也司馬談有其書而司馬遷能成父志班彪有其業而班固不能讀父書固爲彪之子旣不能保其身又不能傳其業其爲人如此安在乎言爲天下法

郭尙賢耽書落魄自陽翟尉致事嘗云服餌引導之餘有二事乃養生之大要梳頭浴腳是也尙賢曰梳頭浴腳長生事臨睡之時小太平

章子厚元和初前爭事無禮責出知汝州錢穆父行詞云怏怏非少主之臣悻悻無大臣之節子厚後見穆父責其語太甚穆父笑曰官人怒雜職安敢輕行杖

馬子方作守令幕下黃次山作啟與廟堂不入意自攺云方四十九之年買臣自知其將貴當乙巳之歳淵明已賦其歸來固不敢自比於古人欲以此折衷於夫子黃大服

建陽孟貫獻詩於世宗遂聯九品有藥性論其略曰性旣感攝體従變通浮萍作楊花之義子紅莧爲跛鼈之還丹吳鹽治饐秦麝去疳斷可識矣

遜道者明水開山第一代通慧入定片時便知未來已往有一士人志誠懇請問自已功名遜答云待老僧及第時公也及第其人以爲戲已大不樂而去後二十年唱第殿廷期集所拜黃甲推最少者拜年髙者問者適當年髙選眾推一少年者卽遜道者名李彌遜狀貌與前身無異其人大驚急往西江明水問遜道已遷化年月卽彌遜所生之年月二十七年中書舍人二十八歳見圜悟云遜師兄錯了也公不覺潸然淚下二十八歳便致其事年六十餘坐脫而逝玨琪皆孫也

皎如晦請一村僧住長蘆疏云這般梵剎顧非些少叢林个樣村僧豈是尋常種艸要得門當戶對還他景勝人奇一公長老生鐡面皮潑天聲價盡大地揑成院子未稱全提將河沙卻作衲僧不消一喝且看大光菩薩面樣卻朶根尊者家來撐沒底船擊起蘆花千尺浪全提末後句祝延玉葉萬年人

丹經亦道家流始於離修養起於離坎離中虛坎中滿二陽中有一陰坎水也二陰中有一陽離火也離火中有水坎水中有火鄭漁仲亦云離中有眞水坎中有眞火水火二性相濟爲用運於一身亦然心爲離腎爲坎心火下水濟腎腎水上火濟心此母子胎養法丹訣以辰砂煆出水銀砂屬離水銀卽眞水以水銀煉成靈砂水銀坎靈砂卽眞火要知內外交養法不出此坎離成都道人親說此妙術

謝道人嘉州洪雅人嘗賦苕帚詩埽此圗淸淨愈埽愈不淨欲要埽敎淨放下苕帚柄在彭州葛仙治洞中坐多有蛇纒身三五日不去移上深山中打坐忽一日以靑褐寄觀主我去矣數日不知何往倚大石而逝觀主瘞之是日有一老持謝道人簡來取靑褐老云偶相遇在閬州始知其尸解矣

楊靑不知何許人自云従軍遇異人來隱南華山中以縛茅爲荸籠飲食寢處其間又當虎狼蛇虺出沒之地𨿽三更亦歸風雨不渝

月湖何文昌異爲廣幕校文惠州因遊羅浮至大石樓遇黃野人一見便言做得尙書年九十袖出一柑分食之月湖由是淸健無疾後果如其言或云黃野人有云篾長三尺餘止一節授一篾於月湖問其孫未嘗有之

嘗聞老儒言漢之周易不以乾坤爲首卦然後知揚雄太經以中孚爲首卦卽漢之易卲堯夫云凡一代立國必有一卦一君亦有一卦所謂大橫庚庚是也

堯舜授受相傳至禹傳之子東坡云堯舜慮天下也深大禹慮後世也逺堯曰咨爾舜天之歷數在爾躬允執其中舜命禹人心惟危道心惟微惟精惟一允執厥中捨此別無他語禹之傳則曰有典有則貽厥子孫商書則曰垂裕後昆俾輔予爾後嗣啟廸後人周書則曰欲至於萬年惟王子子孫孫永保民啟佑我後人詩云幹祿百福子孫千億旣受帝祉施於孫子文王孫子有商孫子吁堯舜之世未嘗有一語及子孫則知天下乃天下之公器天下共之三代之後子孫之念重所以湯放桀武王伐紂周之平王東遷子孫賢不肖可知矣自秦漢以下哀殤恭衝悲夫

文選昭明太子之所作昭明在梁時亦鬱鬱不樂移此志於文選考之集中諸公負一世名者皆不得其善終班固張華郭璞機云嵇康潘嶽謝靈運輩甞讀其詩感愴之言近似鬼語屈原離騷有山鬼國殤良可哀也

戎州有蔡次律家於近郊山谷甞過之小軒極潔外種餘甘子因名味諫後王子平送橄欖於山谷詩曰方懷味諌軒中果忽見金盤橄欖來想共餘甘有瓜葛苦中眞味晚方回

錢自漢以五銖行王莽罷小大錢攺作貨載之建布貨泉乃令民且獨行大錢後魏鑄太和五銖梁有東錢西錢長錢周鑄五行大布錢一當十又鑄永通萬國錢一當十與五行大布並行唐鑄幹封泉貨寶錢一當十女眞鑄太和錢一當十端平鑄錢一當五輦下置監鑄不及千緡費用朝廷萬緡不一月罷大錢皆非治世所當鑄大觀太和可以監也

嶽與秦爲世讐每得秦氏一物必曰賊秦最有大利害處總領百官渡江以後秦防之収諸將兵柄時所建嶽肅之一爲此官八年有以此告則曰君命也則曰昔文及甫潞公之子防除長平使者力辭不受先臣所爭不當有此官子受之是背父命終不肯拜嶽失於不辭也吁天集載建皇子因激秦之怒苗劉之變尙新領兵突有此議自蹈危機嶽引司馬公作運使曰乞仁廟建立皇太子事擬非其倫司馬公儒者嶽勇將道不同矣

張元吳昊姚嗣宗皆闗中人負气倜儻有古俠士志題崆峒詩曰南粵干戈未息肩五原金鼓又轟天崆峒山叟笑無語飽聽松聲春晝眠又云踏碎賀蘭石埽淸西海塵鸚鵡詩云好著金籠收拾取莫敎飛入別人家張吳徑之西夏範文正公追之不及獨表姚入幕府朝廷困西兵十餘年皆二人之力姚述懷詩曰大開雙白眼只見一靑天后六十年有施宜生攺名方南人也入大金曽爲奉使來朝金主欲南牧登北髙峯發一語云北風甚次年金主來開禧有柳虛心過北境問其在南作何官答云發兩解博不得一官北云爾今要作何官曰要做翰林學士北卽授此官凡嫚書之來皆其筆也

王景文質興國人在上庠公私試必魁一日試文帝道徳爲麗論終日閣筆欲袖捲出方擬議間忽有人曰天下之至美吾心之至樂景文得之一筆而就果爲魁首其豪放不可及有何處難忘酒蠻夷太不庭有心扶白日無力洗蒼溟豪傑將斑白功名未汗靑此時無一盞壯气激雷霆又何處難忘酒姦邪太陸梁腐儒還有酈好漢總無張曹趙扶開國王徐賣靖康此時無一盞淚滴海茫茫何處難忘酒英雄太屈蟠時違聊置畚運至卽登壇梁甫吟聲苦幹將寶气寒此時無一盞拍碎玉闌干何處難忘酒生民太困窮百無一人飽十有九家空人說天方解時和气自丰此時無一盞入地訴英雄曾入張魏公幕有雪齋集【何處難忘酒四篇】

詩句中有梅花二字便覺有淸意自何遜之後用梅花不知幾人矣林和靖八首梅詩惟疎影橫斜水淸淺暗香浮動月黃昏可謂絕唱有作聽角詞五更角裏梅花調吹落梢頭那个花又有云小窗細嚼梅花蘂吐出新詩字字香杜小山云窗前一樣尋常月才著梅花便不同綠窗昨夜東風少開徧梅梢第一枝半夜梅花入夢香玉人和月嗅梅花紙帳梅花醉夢間夜寒無可伴移火近梅花惆悵後庭風味別自鋤眀月種梅花

鷺鷥一名舂鋤爾雅注行如舂鋤山谷亦有詩獨雍陶一聨曲盡寫物之妙立當靑艸人先見行傍白蓮魚未知以屬玉爲鷺鷥非也

張冠之名甫號易足居士有文集十卷多従於湖交遊豪放飄蕩不受拘羈淳熙間淮有三士舒之張用晦和之張進卿眞之張冠之也寄荊南詩餘生自判一虛舟未審尋詩慰客愁梅欲飄零猶醖借柳才依約已風流闗心弟妹無黃犬入夢江湖有白鷗別後故人相念否東風應倚仲宣樓

雉山周宗聖師成霅之長興人少年秀麗讀書善記議論古今落落可聽有詩髙逺愛作選格有梅詩曰采采芳梅枝瑣碎白雲姿在山千花怨出山百鳥啼操持思所寄轉趾述所思淸披太始風寒應太虛月一日拂人衣三歲香不歇仕不得志晚年若有所遇如遊仙散聖之徒

徐肇祀其先人曰當夜半可祭蓋俟鬼渡河之後作祭儀十卷云或祭於昬或祭於旦皆非所以鬼宿渡河爲候而鬼宿渡河之後常在中夜必使人仰占俟之葉少蘊云公巽博學多聞援證有據必不妄發惟洪文敏不然其說但載牛女渡河之說用少陵詩或者又曰鬼渡蕭闗則祭二者當與知禮者質之

詩序曰國風雅頌分爲四詩以元城公言之四詩自是四家魯詩本之申公齊詩本之轅固韓詩本之韓嬰毛詩本之毛氏漢四家詩各有短長如韓詩有雨無極篇序云正大夫刺幽王也首雲雨無其極傷我稼穡浩浩昊天不駿其徳今未見申轅嬰詩久矣韓詩有四十一卷慶曆中將作簿李用章序之毛詩在四詩中之一詩也

黃州黃陂縣有李藏器一軍朝廷養之旣久初無他心因趙文仲與楊伯洪交承之間相失密與王旻謀說尙全作亂初意不過撼之下自安耳黃陂北軍初未嘗有叛志生計差丰重離土王旻無以復命一夕呼千人竄投徳安王昊開門納之又出數千人與幹都統戰李虎自淮東來文仲出五十里迓之獨與李虎並轡而行謀滅王旻之口虎至卽調王旻往均州去未數日王旻復回王旻寨柵盡爲虎軍所占王旻軍猶此擾擾虎旻二軍互爭於市文仲彈壓不定呼王旻來議事李虎就馬上殺之南北兩軍巷戰縱火文仲見事勢急棄城宵遁李漕全家死見任官死者數人城中之火近旬不滅嗚呼懷相嫉之心稔天之禍借兵權而修私怨朝廷何負耶

楊伯洪知黃州忽一日早飯覺有薄荷气食之後疑素養白雞黒犬就其內飼之雞與犬俱斃有孫來前以匙數粒食之晚亦斃楊始驚急服解毒藥嘔血數升遂將庖者鞫之乃云童徳興授其藥庖則荊湖制司人復攺爲飯局童諭之藥不驗當以薄荷可發朝廷知之差中使賫金器宣賜兼撫問伯洪引庖者對中使自白本末中使亦驚復奏童徳興赴召慮事覺先飲藥而卒

禮云私諱不出門二名不偏諱臨文不諱韓文公辯諱一論其說詳盡近年以來士大夫之避諱自避於家則可臨官因致人罪則未可趙淸【闕】之父名不陋使客吏整一漏處呼而問之答曰今次修了不漏遂黥客吏趙文仲在楚趙倡家初至問其何來答云因求一碗飯方到此趙怒及其已名又及其父名立斬之陳立道知寧國府有新司法饒州人初參問其何往答云在安仁縣寓居徑入大慟於家廟屬吏輒稱先世之名爲司法旁皇失措卽尋醫而去楊煜之父名王休同鄕有老儒王休合攺選郡吏不敢呈擬數年不調後鄭昭文當國始得攺秩王立之父名凡仕宦處必有一客吏先言相見時切莫道及字丁寧再三可怪習尙如此但未能各家自刋禮部韻略耳

嘗讀樊噲傳有販繒屠狗之徒能取公相之位深切喜之寧考在位三十年主上在禦二十年通十八舉取士九千人今爲朝廷任事者皆無科目人奉使王柟免銓使薜及大法過府許國白身人趙拱澄觀之徒趙範趙葵並不曽銓試全子才白身人王夬亨彭大雅余玠曽發解賈渉曽式中何元壽李曽伯皆任子下有姓名官職不稱者不載

建業間園丁種梨曰蜜父種枇杷曰蠟兒新羅使者多攜松子賂公卿家問其名有玉角子龍牙子

瓜最盛無如燕趙車騁擔列道路俱香彼人云未至舌交先以鼻選

閩士赴科吳人赴調各以鄕產自誇閩曰茘支吳曰楊梅有題壁曰閩鄕玉女含冰雪吳郡星郎駕火雲

古今治天下各有所尙唐虞尙徳夏尙功商尙老周尙親秦尙刑名西漢尙材謀東漢尙節義魏尙辭章晉尙淸談周隋尙族望唐尙制度文華本朝尙法令議論

耿南仲作廣東憲過梅嶺宿次水驛讀書聽蛙鳴厭之使虞侯傳語其聲愈閙用紙作釘緘其口蛙覆死不受虞兵傳語蛙仰死卽是虞兵不曽傳語明日視之皆仰死至今沙水無蛙

名山大川皆有神司之潯州一土神並無土偶像但有一木主長五尺餘半在地書云唐禦史李伯行殿上庚艮羅列無一敢擅取者立見報應考之唐書無傳

李玨閩人隨兄尉永新邑妓劉興祖貌不妍受納士女李以兄任滿欲歸適有江西漕試復畱試了而別劉有樓美潔李修讀其上及試劉津其行李捷至劉備犒捷之費李復來治省課居數月如京行囊色色取辦輦鏹束帛以壯其行祝李早擢第富貴無相忘省捷時犒倍之鄰里姍笑劉之愚李不來矣李還家一年無信鄰里昨笑者又復揶揄之忽一日李書至劉𨿽知李有來音猶未知李之可踐盟否李首謁令乞劉去籍令欣然予之夙有約事主母當恭孝撫兒女如巳子執釜鬵以奉朝夕使彼此可安可久李許其約歸近李捨先書問信主毋進退惟命主母知其來越二十里外迓之一見如妯娌然李今某處任此韶敎曾茂實言之

廬陵王排岸之女孫眉目秀麗能琴棋弄翰墨失身富家常鬱鬱不樂慕名勝而終焉郡有朱淵未第其室寢廢家事不治經營一妾頗難其人鄰媼云王排岸女孫歸久試與官人謀之朱笑曰恐無此理行成以八百劵爲質一至其家內外之事若素定七月十一二日夜夢入一宮有二黃袍中坐二姬左右云汝去久何未來耶見殿下有判官抱一簿寫端平幾年吉州解試榜王欲看判官云汝手濁未可看行三四里過小池塘碧色掬水濯手二小金龍繞指不下始得見簿前三名某人某人第三朱某且云過省及第二姬堅欲畱黃袍云更展三年一姬奉玻璃碗酒一勺棗二枚一姬就首上取金鳯釵挿其首黃袍以一詩絳囊置之胸間寤也五鼓歷歷與朱言之相對驚詫朱云試已同往仰山炷香才至廟與夢中所見更無少異玻璃碗見在後殿二姬如生但一姬首無金鳯釵祝者云七月十二三間失去還捨越一夕掲曉朱某第三名次年過省登第後三年王一疾而卒正符黃袍所展之數其弟夢王來云今爲仰山第三姬也朱爲南雄法曹自作一傳以紀其本末

貴耳集卷中﹤子部﹐雜家類﹐雜說之屬﹐貴耳集﹥

欽定四庫全書

貴耳集卷下

宋張端義撰

傳曰多聞闕疑愼言其餘則寡尢夫尢者言之所由出也聞不厭多疑則有闕言之謹余尢則寡矣余貴耳三集成乃補拾前二集之遺可以絕筆矣未能守聖門寡尢之訓粗可備稗官虞初之求必不忘其事之陋也紹興間泰發與防之失歡諸子多稡前朝所聞猶未成編或者以作私史告稔成書禍則知文字之害人也如此始信言之爲言尢之階也余每得江湖朋舊書云翁以多言得放逐不宜有此集可謂不善處患難者余答書云儀舌尙在焉可忘言子非魚焉知魚之樂東裏張端義淳祐丙午閏四月四日書

宣和七年南郊畢恭謝上淸儲祥宮聞金人已破燕山車駕亟還禁中夜二鼓中人梁兢持宸翰一紙宣示惟書黃中來旣入對上獨坐一橫榻兩宮娥擎燭上曰邊警如此盡是蔡攸匿下不令朕知煩卿先艸一詔盡言朕失以謝天下連進二艸皆不稱上意再三宣諭只要感動人心不須歸過宰輔只說朕不是第三章

稍愜上意親筆攺寫成卽時降出上曰卿未可去適來李邦彥等皆譸張失措且去外面商量此詔是朕自思算更有二事待與卿說朕欲遣王黼蔡攸等分守大河盡籍內臣貴戚幸佞家財抵備犒軍朕傳位與皇太子【淵聖名】朕移軍長安保扞闗中爲根本卿可就此爲朕處置明日便要都了只是未有人做宰相是夜二府皆至銀臺門矣罪己詔下忽吳敏拜少宰李綱拜尙書左丞淵聖登極道君南幸向來禦筆皆不行內禪之前上諭曰處置許多事蔡攸盡道不是只傳位一事靠要做他功勞淵聖嗣位臺諫交章請誅京攸𨿽楊中立不免宣言蔡攸無罪之語但見論者紛然以誅王黼爲快而右蔡氏矣

徽宗北狩有諜者持一黃中單來禦書云趙岐注孟子付黃潛善諸人審思之孟卽瑤華太后趙卽康王髙宗由是中興載泣血錄

眞廟宴近臣語及莊子忽命秋水至則翠鬟綠衣一小女童誦秋水一篇聞者竦立

昔聞仁宗時有外臣奏陛下不蚤立太子有播遷之禍仁宗大怒問宰執曰朕未立皇子如何比朕如唐明皇有播遷之禍宰相奏云陛下果是播遷不及明皇當時明皇幸蜀尙有肅宗卽位靈武陛下無肅宗爲子委不及明皇仁宗怒釋建立之議始堅

孝皇一日宣押王丞相趙丞相施元樞周大參幸一燕咨訪政事駕方禦座見禦案上有一黃綾冊上忽駕興二相不敢近看獨周大參略開一看不覺吐舌復掩冊如初移時上來遽問卿等不曾看此冊否皆以不敢對來日周大參入堂首與二相言此冊卽是前宰執所進臺諌姓名見今宰執所進擬者皆在焉孝皇聖斷不可測度前相旣去後相卽拜卻除前相進擬臺諌後相𨿽有進擬慮其立黨不除恐臺諫奉承後相風旨以攻前相所以存進退大臣之體今則不然一相去臺諌以黨去一相拜臺諌以黨進況自嘉定副封之靡前帝宏規廢矣

髙宗孝宗在禦每三年大比下詔先一日奉詔露天黙禱曰朝廷用人別無他路止有科舉願天生幾个好人來輔助國家及進殿試防題臨軒唱名必三日前精禱於天所以紹興淳熙文人才士彬彬在朝此二祖祈天之效如此

壽皇過南內徳壽問近日臺臣有甚章疏壽皇奏雲臺臣論知閤鄭藻徳壽云說甚事不是說他娶嫂壽皇奏云正說此事徳壽云不看執柯者面壽皇問執柯者誰徳壽云朕也壽皇驚灼而退臺臣卽時去國

徳壽丁亥降聖遇丙午慶八十壽皇講行慶禮上尊號周益公當國差官撰冊文讀冊書冊擬楊誠齋尢延之各撰一本預先進呈益公與誠齋鄕人借此欲除誠齋一侍從爲潤筆冊文壽皇披閱至再卽宣諭益公楊之文太聱牙在禦前讀時生受不若用尢之文溫潤益公又思所以處誠齋奏爲讀冊官壽皇云楊江西人聲音不淸不若移作奉冊壽皇過內奏冊寶儀節及行禮官讀至楊某徳壽作色曰楊某尙在這里如何不去壽皇奏云不曉聖意徳壽曰楊某殿冊內比朕作晉元帝甚道理楊卽日除江柬漕誠齋由是薄憾益公

孝宗朝幸臣𨿽多其讀書作文不減儒生應制燕閒未可輕視當倉卒翰墨之奉豈容宿撰曾覿龍大淵本名奫孝宗寫開二字張掄徐本中王抃趙弗劉弼中貴則有甘昺張去非弟去爲外戚則有張說吳琚北人則有辛棄疾王佐伶人則有王喜棋國手則有趙鄂當時士大夫少有不遊曾龍張徐之門者

張景卿因奏對仁宗曰卿亦出孤寒張對曰臣本書生陛下擢至中丞三子皆服冠裳陛下春秋髙主鬯虛臣非孤寒陛下乃孤寒也上嘉納之

道君北狩在五國城或在韓州凡有小小防吉喪祭節序北國必有賜賚一賜必要一謝表北國集成一帙刋在塲中博易四五十年士大夫皆有之餘曾見一本更有李師師小傳同行於時【李抄本作呂】

道君幸李師師家偶周邦彥先在焉知道君至遂匿於牀下道君自攜新橙一顆云江南初進來遂與師師謔語邦彥悉聞之櫽栝成少年遊雲並刀如水吳鹽勝雪纖手破新橙後云嚴城上已三更馬滑霜濃不如休去直是少人行李師師因歌此詞道君問誰作李師師奏云周邦彥詞道君大怒坐朝宣諭蔡京雲開封府有監稅周邦彥者聞課額不登如何京尹不按發來蔡京罔知所以奏云容臣退朝呼京尹叩問續得復奏京尹至蔡以禦前聖旨諭之京尹云惟周邦彥課額增羨蔡云上意如此只得遷就將上得旨周邦彥職事廢弛可日下押出國門隔一二日道君復幸李師師家不見李師師問其家知送周監稅道君方以邦彥出國門爲喜旣至不遇坐久至更初李始歸愁眉淚睫憔悴可掬道君大怒云爾去那里去李奏臣妾萬死知周邦彥得罪押出國門略致一杯相別不知官家來道君問曾有詞否李奏云有蘭陵王詞今柳陰直者是也道君云唱一徧看李奏云容臣妾奉一杯歌此詞爲官家壽曲終道君大喜復召爲大晟樂正後官至大晟樂樂府待制邦彥以詞行當時皆稱美成詞殊不知美成文筆大有可觀作汴都賦如牋奏雜著皆是傑作可惜以詞掩其他文也當時李師師家有二邦彥一周美成一李士美皆爲道君狎客士美因而爲宰相吁君臣遇合於倡優下賤之家國之安危治亂可想而知矣【李抄本作呂】

孝皇聖明亦爲左右者所惑有一川官得郡陛辭有宦者奏知來日有川知州上殿官家莫要笑壽皇問如何不要笑外面有一語云裹上襆頭西字臉恐官家見了笑只得先奏所謂知州者面大而橫闊故有此語來日上殿壽皇一見憶得先語便笑卿所奏不必宣讀容朕宮中自看愈笑不已其人在外曰早來天顏甚恱以某奏札稱旨殊不知西字臉先入之言所以動壽皇之笑也

王尙之爲郎日輪對一札乞減宮嬪之冗壽皇問卿是外臣如何知朕宮中事臣備貟內府丞見每月宮中請給歷歷具道大小請給細數壽皇大喜卽日除浙漕卻不及作侍従曾作太府卿

髙孝二朝帥蜀必要臨遣未嘗就外除亦以蜀爲重事廟堂欲除崔菊坡先生覺菊坡之意未就司諌王貫卿上疏指以士大夫辭難避事不肯任朝廷之委用疏上後菊坡之命始出菊坡只得一行在九江時余往見之扣其入蜀之意菊坡自言朝廷以蜀中散亂令某整齊之餘進曰今天下散亂豈特一蜀耶朝廷何不畱先生整齊天下之散亂而獨私於蜀耶菊坡唯唯而已近湯季能有辭難避事之疏三十年間兩見之恨無菊坡再見此疏也

壽皇問王抃如何北使在庭舞蹈極可觀此間舞蹈皆不及之抃奏云北人袖窄但公裳袖大一舉手便可觀南人袖內外俱寛大舉手便不可看北人視此爲大禮數徳壽孝宗在禦時閤門多取北人充贊喝聲雄如鐘殿陛間頗有京洛气象自嘉定以來多是明臺溫越人在閤門其聲皆鮑魚音矣

壽皇以孝治天下有大理寺孫寺丞失記其名匿服不丁母憂壽皇怒欲誅之奏知徳壽云孫某不孝欲將肆諸市朝徳壽云莫也太甚遂黥面配廣南數年得歸余兒時曾見之今之士大夫甚至聞訃仕宦冒榮自若衰絰有不曾著者食稻衣錦汝安則爲之聖門之訓天理滅絕去禽獸幾希

宣和元年間髙麗遣使一旦忽上奏以其王病求醫上擇二良醫往歳余方歸二醫奏王館醫甚勤謂曰髙麗小國世荷國恩不敢忘聞天子用兵遼實兄弟國茍存之猶是爲中國捍邊女眞乃新起不可交也願二醫告諸天子早爲之備

慈寧殿賞牡丹時椒房受冊三殿極歡上洞達音律自制曲賜名舞楊花停觴命小臣賦詞俾貴人歌以侑玉巵爲壽左右皆呼萬歳詞云牡丹半坼初經雨雕檻翠幕朝陽嬌困倚東風羞謝了羣芳洗煙凝露向淸曉步瑤臺月底霓裳輕笑淡拂宮黃淺擬飛燕新妝楊柳啼鴉畫永正秋千庭館風絮池塘三十六宮簪粉濃香慈寧王殿慶淸賞占柬君誰比花王良夜萬燭熒煌影裏畱住年光此康伯可樂府所載

壽皇使禦前畫工寫曾海野喜容帶牡丹一枝壽皇命徐本中作贊云一枝國艶兩鬢東風壽皇大喜

紹興初楊存中在建康諸軍之旗中有雙勝交環謂之二聖環取兩宮北還之意因得美玉琢成防環進髙廟曰尙禦裹偶有一伶者在旁髙宗指環示之此環楊太尉進來名二勝環伶人接奏云可惜二聖環且放在腦後髙宗亦爲之攺色所謂工執藝事以諫

向薌林因入對論奏甚久上顧問再三中書舍人潘良貴攝左史忽出位言曰天時暑甚向某不合以無益之言久勤聖聽公退上章待罪且乞致仕或者謂榻前因奏端研書畫潘有此言五峯行狀大略相似所奏不同耳

方臘作亂朝廷捕之獻言者曰若急請於朝以劉公安世守南都陳公瓘鎭金陵人望歸之可不勞兵而破矣此薌林語也致堂先生行狀中載之

王丞相欲進擬辛幼安除一帥周益公堅不肻王問益公云幼安帥材何不用之益公答云不然凡幼安所殺人命在吾輩執筆者當之王遂不復言

孝皇朝不許宰相進擬鄕人王丞相在相位八年林子中亦鄕人八年不得除命

吳越錢王入朝太祖曰謀下江南許以舉兵援助歸語其臣沈倫倫再三嗟嘆錢王扣之倫云江南是兩浙之籓籬堂奧豈得而安耶大王指日納土矣宣和年結女眞攻契丹契丹果滅隨卽二帝北狩此亦自撤藩籬也今又以滅金國防古橫行襄蜀此又自撤藩籬矣喬行簡爲淮西漕便民五事曾說此一項是亦祖江南之沈倫也

壽皇賜宰執宴禦前雜劇妝秀才三人首問曰第一秀才仙鄕何處曰上黨人次問第二秀才仙鄕何處曰澤州人又問第三秀才仙鄕何處曰湖州人又問上黨秀才汝鄕出甚生藥某鄕出人參次問澤州秀才汝鄕出甚生藥某鄕出甘艸次問湖州出甚生藥出黃蘗如何湖州出黃蘗最是黃蘗苦人當時皇伯秀王在湖州故有此語壽皇卽日召入賜第奉朝請

何自然中丞上疏乞朝廷並庫壽皇從之方且講究未定禦前有燕雜劇伶人妝一賣故衣者持褲一腰只有一隻褲口買者得之問如何著賣者云兩腳並做一褲口買者云褲郤並了只恐行不得壽皇卽寢此議

世之巧宦者皆謂之鉆班固云商鞅挾三術以鉆孝公嘉定間士大夫有一戲論於從政云將仕皆得攺官獨顏子孔門四科之首不得攺官夫子曰回也不攺顏子鉆錯了鉆之彌堅如何攺官

天寶間楊貴妃寵盛安祿山史思明之作亂遂有楊安史之謠嘉定間楊太后史丞相安樞密亦有楊安史之謠時異事異姓偶同耳

平江道士袁宗善曾遇異人得驗狀法遭際三殿賜通眞先生壽皇一日使中貴持白紙三幅黙禱在內令通眞書來中貴先排定資次第一紙書不可行第二紙書無分第三紙書眞眞二字奏呈壽皇隔數月皆驗不可行要請陵寢北報不從無分廼小劉娘子要冊後半年而殂眞眞二字廼受禪光宗後來光宗有心疾壽皇宣通眞私問二眞字通眞奏云臣書先定二眞合成一字卽防字壽皇大喜前定皆驗賜賚甚厚此袁通眞親與先君言

有一川官在都乞差遣一畱三四年題一詩在僦樓之壁曰朝看貝葉牢籠佛夜禮星辰取奉天呼召歸來聞好語初三初四亦欣然初三初四卽二僕也因此詩傳搖京下遂得缺而去

王黼宅與一寺爲鄰有一僧每日在黼宅溝中流出雪色飯顆漉出洗淨曬漧不知幾年積成一囤靖康城破黼宅骨肉絕糧此僧卽用所收之飯復用水淘蒸熟送入黼宅老幼賴之無饑嗚呼暴殄天物聖人有戒宣和年間士大夫不以天物加意𨿽溝渠污穢中棄散五穀及其餓餒之時非僧積累之久一家皆絕食而死可以爲士大夫暴殄天物者戒

荊公黜詞賦尊經獨春秋非聖經不試所以元祐諸人多作春秋傳解自胡安定先生始如孫莘老輩皆有春秋集解則知熙寧元祐諸人議論素不同矣唐子西云挾天子以令諸侯諸侯必從然謂之尊君則不可挾六經以令百氏百氏必服然謂之尊經則不可

蜀士胡其姓者知其女貴能生子作宰相攜入京師尋一朝士生宰相者卽與之遇道間見韓光祿國華拜於馬首云三年在京師閱人多矣光祿必生宰相子敢以女爲獻後果生魏公今韓氏家廟有胡夫人卽斯人女也

錢參政良臣之妻弟章其姓者自南康守回忽進擬浙東倉孝皇忽云執政妻黨便得好官參政李彥頴奏云章守南康有聲諸臺列薦以此除激勵作郡者章某見乞祠孝皇云且與祠章由是而不復起矣

謝文昌源明館伴北使時寧廟初卽位定冊時諸臣頗有議論北使忽問謝云伊尹放太甲於桐此何義指光宗屬疾而言謝答曰有伊尹之志則可無伊尹之志則不可避一簒字朝論甚偉

李季章云蘇東坡作文愛用佛書中語如赤壁懷古詞所云羽扇綸巾談笑間檣艫灰飛煙滅所謂灰飛煙滅四字乃圓覺經中語云火出木燼灰飛煙滅也

開禧議和首遣方信孺通書奉使和議未成欲遣輔漢卿輔辭以考亭諸生老不稱使廼薦王都廂柟代爲行人王往還至四敵有一伴使顏元者問韓侂冑是甚麼人答云魏公之孫吳太后之肺腑有擁佑之勲又問云官裏如何信任他不知去得他否王答云大臣去畱出自聖斷伴使就懷中取出本朝省札韓侂冑軍怒已擊死王爲之驚駭當時一語之差豈不失兩國之體則知專對之爲難事也

衛社稷宗社者大臣職也死社稷宗社者大臣之不幸也韓侂冑柄國皆由道學諸公激之使然紹熙五年七月光宗屬疾寧皇未內禪外朝與中禁勢相隔絕趙忠定招侂冑通太后意中官闗禮同任往來之防寧廟卽位諸公便掩侂冑一日之勞嗾臺諌給捨攻其專輒之罪此時侂冑本不知弄權怙勢爲何等事道學諸公反敎之如此爲之弄權如此爲之怙勢及至太阿倒持道學之禍起矣後十年坤鑑一進資善一疏起於張鎡吳衡王居安之謀其他皆因人成事者也和議成奉使許奕吳衡副之敵索首謀函首至濠二使不敢進小使往返數次敵云旣是講和必無剙出禮數國信不必慮函首才至敵界敵中臺諌交章言韓侂冑忠於其國繆於其身封爲忠繆侯將函首祔葬於魏公韓某墓下仍札報南朝當時丘宗卿開督府在建康備坐北札徧札諸州監司先父適漕淮東親得此札幸一見之

儂智髙發三解不得志遂起兵兩廣遂有兩解試攝官之格張元因殿試落第徑往西夏自此殿無黜落之士

施宜生以賀正使來韓子師館伴因語日射三十六熊賦云云屯八百萬騎日射三十六熊以八百萬騎對三十六熊何其鮮哉宜生語塞大抵南北二使皆不深書司射所載熊卽侯也非獸也

乖厓張公帥蜀時請於朝剙用楮幣約以百界嘗見蜀老儒輩言謂此是世數所闗七八年前已及九十九界蜀閫建議虛百界不造而更造所謂第一界行之未久而蜀遂大壊時數之論於是爲可信

辛卯歳北來人數百輩暫寓於襄陽府九華寺有一人題詩於壁云干戈未定各何之一事無成兩鬢絲蹤迹大綱王粲傳情懷小樣杜陵詩鶺鴒信斷雲千里烏鵲巢寒月一枝安得中山千日酒陶然直到太平時𨿽未爲絕唱讀之亦使人增感也

少遊郴陽詞雲霧失樓臺月迷津渡桃源望斷知何處可堪孤館閉春寒杜鵑聲裏斜陽暮詩話謂斜陽暮語近重疊或攺簾櫳暮旣是孤館閉春寒安得見所謂簾櫳二說皆非嘗見少遊眞本乃斜陽樹後避廟諱故攺定耳山谷詞杯行到手莫畱殘不到月斜人散詩話謂或作莫畱連意思殊短又嘗見山谷眞迹乃是更畱殘詞意便有斡旋也

鶴山先生母夫人方坐蓐時其先公晝寢夢有人朝服入其臥內因問爲誰答曰陳了翁覺而鶴山生所以用其號而命名陳瑩中前三名登第後兩甲子鶴山中第亦第三名其出處風節相似處極多在東南時有了翁家子孫必異遇之

章子厚在政府有惇賊邦曲之號一曰邦直又復唐巾裹子厚曰未消爭競只煩公令嗣戴來略看子由語張文潛曰廟堂之上謔語肆行在下者安得不風靡

王嘉叟題王齡詹事祠堂詩當時孤論偶相同終始知心每愧公才見安車延綺季遽嗟石室祀文翁百年公議分明在一餉紛華究竟空白髮舊交衰甚矣尙能畱面對髙風自注云始予與齡別甞謂吾輩防合不可常但令常畱面目異時可復相見齡再三擊節後一見必誦此言

東坡水龍吟笛詞八字諡楚山修竹如雲異材秀出千林表此笛之質也龍須半翦鳯膺微漲玉肌勻繞此笛之狀也木落淮南雨晴雲夢月明風嫋此笛之時也自中郎不見將軍去後知辜負秋多少此笛之事也聞道嶺南太守後堂深綠珠嬌小此笛之人也綺窗學弄涼州初試霓裳未了此笛之曲也嚼徴含宮泛商流羽一聲雲杪此笛之音也爲使君洗盡蠻瘴雨作霜天曉此笛之功也五音已用其四乏一角字霜天曉歇後一角字

歐陽公論琴帖爲夷陵令時得琴一張於河南劉防蓋常琴後作舍人又得一琴乃張奧琴也後作學士又得一琴則雷琴也官愈昌琴愈貴而意愈不樂在夷陵靑山綠水日在目前無復俗累琴𨿽不佳意則自釋及作舍人學士日奔走於塵土中聲利擾擾無復淸思琴𨿽佳意則昏雜何由有樂廼知在人不在器也若有心自釋無弦可也

濮上陳摶以先天圗傳種放放傳穆修修傳李之才之才傳卲雍放以河圗洛書傳許堅堅傳範諤昌諤昌傳劉牧修以太極圗傳惇頤惇頤傳二程濓溪得道於異僧壽涯晦庵亦未然其事以異端疑之

漢人尙气好博晉人尙曠好醉唐人尙文好狎本朝尙名好貪

韓愈皇甫湜一世龍門牛僧儒攜所業謁之其首篇說樂韓見題卽掩卷而問曰且道拍板喚作甚牛曰樂句二公大稱賞之因此名動京師

黃初年三月癸卯月犯心大星占曰心爲天王位王者惡之四月癸巳蜀先主殂於永安宮客星歷紫宮而劉聰殞彗星埽太微而苻堅敗熒惑守帝坐而呂隆破晉庾翼與兄冰書曰歲星犯天闕江東無他而季龍頻年閉闗餘甲子年侍親出蜀在荊南沙市申未間見一星自柬南飛在西北如世之火珠狀其光數丈長久而成一皇字丙寅冬吳曦叛丁亥年餘爲儀眞錄參十月二十三日夜因觀天象見一星入月算歷者鄒淮絕早相別云昨夜星入月恐兩淮兵動不可住徑喚渡過建康余問之前有此否鄒云漢獻帝時曾一次星入月今再見也十一月十二日劉倬舉兵僇季姑姑反戈一城狼狽倬以身免繼此兵禍未泯也庚寅年餘丞浦江三月間近午日色略覺昏意謂日蝕外看山林屋宇皆成靑色及兄弟骨肉相看面皆如鬼其色靑甚如此日不移影至酉方動是年有繆春武庫之變余嘗在方冊間或書此怪異終未便信豈謂身自見之

東海中有山曰度朔上有大桃盤屈三千里其卑枝向東北曰鬼門萬鬼所由往來也上有二神人一曰神荼一曰郁壘主治害鬼世人刋此桃梗正歲以置門戶此出戰國策桃梗注

粉白黛黒戰國策張儀曰鄭周之女粉白黛黒注云黛黒非知而見之者以爲神漢武故事曰上起明光宮發燕趙美女二千人充之皆自然美麗不使粉白黛黒又楚辭大招曰粉白黛黒施芳澤只惟韓文公送李願歸盤谷序乃云粉白黛綠東坡答王定國書粉白黛綠者系君火宅中狐貍射幹之流願以道眼看破方變黒爲綠字

丘宗卿帥蜀陛辭奏壽皇吳家兵太專他日必有可慮此時吳挺爲興州都統兼知興州乞得二庚牌臣緩急可用居無何挺殂宗卿急發庚牌檄張詔交軍除興州都統西兵姓移於他姓自開禧間吳曦再領興州兵北伐之事興曦果以叛聞人服宗卿之逺見宗卿與京仲逺爲代京在蜀時適有瀘州張庭芬之變仲逺寛厚僇其渠魁餘皆從釋京偶帶都吏行宗卿就仲逺舟中擒去立斬之仲逺大不樂後仲逺作相宗卿家食十年能知吳氏之兵必叛不知仲逺之作相何明於彼不明於此耶開禧兵興始開制閫主行和議復開督府年已八十餘矣

黃巢五歲侍翁父爲菊花聫句翁思索未至巢信口應曰堪與百花爲總首自然天賜赭黃衣巢之父怪欲擊巢廼翁曰孫能詩但未知輕重可令再賦一篇巢應之曰防防西風滿院栽蘂寒香冷蜨難來他年我若爲靑帝移共桃花一處開跋扈之意己見嬰孩之時加以數年豈不爲神器之大盜耶

筆之用以月計墨之用以歳計硯之用以世計筆最銳墨次之硯鈍者也豈非鈍者壽而銳者夭乎筆最動墨次之硯靜者也豈非靜者壽而動者夭乎於是得養生焉以鈍爲體以靜爲用惟其然是以能永年此唐子西硯銘

東坡作病鶴詩嘗寫三尺長脛瘦軀闕其一字使任徳翁輩下之凡數字東坡徐出其槁蓋閣字也此字旣出儼然如見病鶴矣

王萬年副都統因貽書岷峨山抝牛和尙不答書但與來人說傳語太尉早歸人至問和尙有書無書堅不肻說萬年云我已知了爾直說久而方云和尙請太尉早歸三日後盥潄間卽逝人問抝牛云王太尉是第六洞萬年鬼王所以姓王名萬年

均州武當山眞武上升之地其靈應如響均州未變之前敵至聖降筆曰北方黒煞來吾當避之繼而眞武在大松頂現身三日民皆見之次年有範用吉之變敵犯武當宮殿皆爲一空有一百單五歲道人首殺之則知神示人有去意矣浮光未破之前開城濠得一鐵坐佛髙三丈城東元有鐵佛寺其僧請歸本寺百餘軍輿之不動軍帥禱之許以艸創小寺安奉只用三五十輩小兒輿之卽行後差老巫媼奉事凡有病告者飲佛水卽安端平四年敵圍城炮聲震天鐵佛爲之撼戰後敵攻定城敵人以炮坐罩鐵佛於其下光州遂失左傳云國將興聽於人國將亡聽於神卽此意也

歐陽詢藝文類聚有爲禽獸九錫以雞爲稽山子以驢爲廬公者吳越毛勝撰水族加思簿以海龍爲君各有詞令祖歐陽之遺意也

仕之不稱者許郡將或部使者兩易其任謂之對移漢薛宣爲左馮翊以頻賜令薛恭本縣孝者未嘗知治民而粟邑令尹賞久用事宣卽奏賞與恭換縣乃對移所起也

天道尙左星辰左轉地道尙右瓜瓠右累蟻穴知雨鳥鵲知風燕遜戊巳鵲背太歲魚聚北道鍼浮南指葵知南日菊知隕霜此物之靈也人有不節醉飽不謹寒暑孰謂人爲萬物之靈因書爲座右銘

四夷附錄內典云人火得水而滅龍火得水而熾信有此理陰陽自然變化論雲龍能變水人能變火龍不見石人不見風魚不見水鬼不見地此亦理也

士大夫最怕有虛名虛名一勝不爲朝廷福眞西山負一世盛名豈西山眞欲愛名於天下天下自聞其名而起敬耳及史同叔之死天下之人皆曰眞直院入朝天下太平可望及其入朝前譽小減省試主文爲輕薄子作賦曰誤南省之多士眞西山之餓夫都下諺曰若要百物賤須是眞直院及至喚得來攪做一鑊面如是則聲名自是一項事業自是一項江南地土淺薄士大夫只做得一項做不得兩項

市井呼盧盧四也博徒索采曰四紅赤緋皆一骰色也俗說唐明皇與貴妃喝采若成盧卽賜緋之義楚辭招魂成梟而牟牟卽盧也又曰玈杜子美詩繞牀大叫呼五白袒裼不肻成梟盧注謂劉穆之兄劉毅家無儋石之儲呼盧一擲百萬共舉大事何謂無成又詩劉毅従來布衣願家無儋石輸百萬唐李翺撰五木經元革注云雉爲二梟爲六盧爲四

錢穆父尹開封有店主告有道人獨賃一房每日以新錢三千置之座側沽酒市肉迄暮而還乃攜炭一小籃入房中人語小定則擁鑪鑄錢未半夜三千成矣不敢不告穆父遣人邏之道人迎揖曰大尹來要貧道否至庭下穆父詰之曰爾必有術何敢於輦轂下爲之道人曰貧道鑄者泥錢不曾用銅似不礙法令但得半幹半濕泥一塊以兩錢脫就便可成穆父命取泥試之逡巡成泥錢一千以索貫之呈穆父大怒擲於案旁激而有聲迸散在地道人忽不見取其錢重穿之每錢背二口字知其洞賔也今以鐵化銅爲錢亦近於用泥矣

淳熙間省元徐履因功名之念太重遂有心恙之疾殿試用卷子寫一枝竹題曰畫竹一竿送上試官朝廷亦優容之以省元身後一官與其子子亦恙官亦絕

席大光以母碑銘皆數千言屈吳傅朋書之大光立於碑側不數字必請傅朋憇偃終日不能兼備傅朋病之至夜分潛起秉燭而書大光聞之起立以文房玩好之物盡歸之預儲六千緡而潤毫或曰傅朋之貧脫矣未幾而大光死傅朋嘆曰吾之貧分也大光之死由我也

眞定大歷寺有藏殿𨿽小而精巧藏經皆唐宮人所書經尾題名氏極可觀佛龕上有一匣開鑰有古錦儼然有開元賜藏經勅書及防昌以前賜免拆殿勅書有塗金匣藏心經一卷字體尢婉麗其後題曰善女人楊氏爲大唐皇帝李三郎書寺僧珍寶之

吳江長橋焚於庚戌之變紹興四年新橋復成縣令楊同者謀新之始未嘗委一吏末嘗科一夫但命十僧分幹一橋之利可支百年始謀興工亦俾諸僧分諭上戶往往出貲爲助震澤王闈者朱勔之黨乃積逋數千緡連劵百紙請同自督之同笑曰此逋豈可督也徐命闈坐取火盡焚其劵同以臺疏因擾民而罷此闈嗾之

曹友聞鳯州人爲天水軍敎授有學職時當可廼天水巨室辛卯冬聞防古深入天水守倅棄城不守時當可借家丁推友聞爲主守城李說齋作帥知其事實寫旗贈之曰狀元及第三年有敎授提兵四海無後戰死於大安軍雞翁闗此丙申年也

李昴英字俊眀廣人也主上諒陰榜第三名及第初任臨汀推官陳孝嚴激軍變盡出家貲撫定之曾治鳯帥廣激曽忠之變崔菊坡臨城借用經略司印撫諭李縋城入賊曉以禍福五羊城郭得全賊之肇慶就捕朝廷錄功名之首除榮王府敎授亦因朝臣之請李力辭不供職但云素無學問難以移气習士論韙之

陳習庵名塤省元父母求子於佛照光禪師就上寫一偈末後二句云諸佛菩提齊著力只今生个大男兒此十月三十日書至十二月三十日習庵生父母乞名於佛照光曰覺老余親見二狀習庵無髭有則去之凡有除目卽先夢見住院前身卽一尊宿也

臨安中瓦在禦街中士大夫必遊之地天下術士皆聚焉凡挾術者易得厚獲之來數十年間向之術行者皆多不驗惟後進者術皆奇中有老於談命者下問後進汝今之術卽我向之術何汝驗我若何不驗後進者云向之士大夫之命占得祿貴生旺皆是貴人今之士大夫之命多帶刑殺衝擊方是貴人汝不見今日爲監守司帥閫者日以殺人爲事汝之術所以不驗也老者嘆服而去

伶者自漢武時東方朔以諧謔進其間以言語盡規導之意至唐髙力士輩出人主溺於宴安鴆毒爲君之道絕矣及五代李亞子歐陽公作伶人傳首焉極稱請箭前驅縞素従戎系燕父子以組函梁君臣首入於太廟還矢先王而告以成功其意气之盛何其壯哉晚年耽於詼諧與周匝景進敬新磨狎泄終至亡國死無以葬以樂器焚之何其始英武后荒迷耶嘗讀放翁南唐書有一事可取李王召一名將欲害之酌酒一杯與其將飲將知內有毒堅不肻飲奉杯前曰臣當先奉爲王壽君臣交爭不決有一伶人自殿下舞上殿曰此酒臣先飲奪將手中杯一舉而盡再舞下殿及殿門而卒一時倉卒遂解君臣之疑𨿽曰小人以一死存國體可謂知幾之士矣

晉王衍口不言錢彊名阿堵俗言兀底律貪之謂也古語云少則樂無則憂多則累又曰牢収長物金三品密寫虛名墨一行又曰須知世上金銀寶借汝閒看六十年又曰饒君且恁埋藏卻煞有人曾作主來積而能散君子韙之爲富不仁古人深戒

曲江有二奇張相國以鐵鑄六祖襌師以銅鑄俗語云鐵胎相公銅身六祖鐵胎有二身一在廟一在郡庠銅身在大鑑寺廣州天慶觀有銅鑄劉王像當鑄時不像其容殺數匠始成衮冕具在

達官有癱緩之疾有道人曰古人已死身不壊今人未死身先壊信知古人之死數𨿽盡而所養固在至於百年之歳尙有容貌如生者今人貪利祿則損其心窮嗜欲則喪其本數未盡而軀已腐矣

楊誠齋帥某處有敎授狎一官妓誠齋怒黥妓之面押往謝辭敎授是欲愧之敎授延入酌酒爲別賦眼兒媚鬢邊一防似飛鴉莫把翠鈿遮三年兩載千撋百就今日天涯楊花又逐東風去隨分落誰家若還忘得除非睡起不照菱花楊誠齋得詞方知敎官是文士卽舉妓送之

史記匈奴傳漢遺單於有黃金飾具帶一漢書音義曰腰中大帶黃金骨紕徐廣曰犀毗引戰國策趙武靈王賜周紹具帶黃金師比卽帶鉤也師比卽犀毗也

升斗古小而今大昔人飲酒有數石不亂者班固論一夫百畝所收之粟人食月一石五斗古之人亦今之人也豈有一人能飲數石日食五升者乎

古人有言登公卿之門而不見公卿面目一辱也對公卿面目而莫測公卿之心二辱也識公卿之心不知我之心三辱也大丈夫寧就萬死不受一辱

韶州涔水塲以鹵水浸銅之地防百萬斤鐵浸煉二十萬銅且二廣三十八郡皆有所輸或供鉛錫或供銀或供錢歲計四五萬緡饒監所鑄歲止十五萬二廣未嘗曾見一新錢所在州縣村落未嘗一日無銅錢殊不可曉所謂防子皆視之棄物不知朝廷一如二廣只使見錢不知防子未知可行否乎

淳熙間有二婦人能繼李易安之後淸庵鮑氏秀齋方氏方卽夷吾之女弟皆能文筆端極有可觀淸庵卽鮑守之妻秀齋卽陳日華之室秀齋能識人有兩館客一陳勉之丞相一陳景南內相

乾道間有一媵隨嫁單氏而生尙書防又往耿氏生侍郎延年及死尙書侍郎爭其母事達朝廷壽皇云二子無爭朕爲之衣冠家至今爲美談

呂防卽呂正已之妻淳熙間姓名亦達天聽蘇養直家孫女曰蘇防其嚴毅不可當三五十年朝報奏疏瑯瑯口誦不脫一字舊京畿有二漕一呂搢一呂正已搢家諸姬甚盛必約正已通宵飲呂防一日大怒逾墻相詈搢之子一彈碎其冠事徹孝皇兩漕卽日罷今止除一漕自此始呂防有女事辛幼安因以微事觸其怒竟逐之今稼軒桃葉渡詞因此而作

袁彥純尹京師專畱意酒政煮酒賣盡取常州宜興縣酒衢州龍遊縣酒在都下賣禦前雜劇三个官人一曰京尹二曰常州太守三曰衢州太守三人爭座位常守讓京尹曰豈宜在我二州之下衢守爭曰京尹合在我二州之下常守問云如何有此說衢守云他是我兩州拍戶寧廟亦大笑

韶州南華寺廼六祖大鑑禪師眞身道塲有達麼衣鉢存焉所謂袈裟尙有髣髴而鉢猶存有一痕僞劉公主所觸今寺有補鉢莊卽公主捨也有虎夜必來守衣鉢如則天所賜皆不存獨有柳子厚文亦非舊本更有黃葉齋僧文自稱率土大將軍唐之丁酉年後彭帥爲經略適有曾忠之變亦是丁酉年遂碎此碑碑陰廼東坡飯僧疏文二碑俱不存矣

東坡艾子有曰禽大禽大無事早下山去托此爲談謔之助世人相傳笑話余因錄一二事以資好事者一笑有知州未滿交代遽至在任者不肻去赴任者不得入欲赴者怒遂起民兵諸寨兵外縣弓手攻城在任者見事勢急率廂禁軍守城監司得知按發朝廷曰攻城者以違年不赴守城者以擅離任所聞者莫不大笑

富家大室多是爲富不仁爲人撰一說以譏之有一多錢翁每自誇侈我世間飲食品饌水陸畢陳飽飫醲鮮盡矣思得天上美饌略供匕箸可以延年益壽或者告之須是齋戒設醮拜章精禱方可感格上天必得賜汝美饌如此禱告數年忽一夕正啟醮間有二天神自空虛而下奉一大合呼愚民天帝賜汝食拜而受之愚民得此合再三焚香感戴發合取食但見兩枚火燒而已愚民懊恨許多時禱告卻得兩个火燒此世所有之物天神叱曰愚民不曉事汝尋常但喫人火燒今次喫天火燒也

史同叔爲相日府中開宴用雜劇人作一士人念詩曰滿朝朱紫貴盡是讀書人旁一士人曰非也滿朝朱紫貴盡是四明人自後相府有宴二十年不用雜劇

廣州有二事可怪鹽步頭水客人所買鹽籮必以此水灑之經久不析不化市舶亭水爲番船必取經年不臭不壊他水不數日必敗物理不可曉如此貪泉𨿽有吳隱之詩及有二碑或曰在石門今則不知其所矣

今之校椅古之胡牀也自來只有栲栳樣宰執侍從皆用之因秦師垣在國忌所偃仰片時墜巾京尹吳淵奉承時相出意撰制荷葉托首四十柄載赴國忌所遣匠者頃刻添上凡宰執侍從皆有之遂號太師樣今諸郡守倅必坐銀校椅此藩鎭所用之物今攺爲太師樣非古制也

余幹有王徳者僭竊九十日爲王有一士人被執作詔云兩條脛腚馬趕不前一部髭髯蛇鉆不入身坐銀校之椅手執銅錘之防翡翠簾前好似漢髙之祖鴛鴦殿上有如秦始之皇一應文武百官不許著艸屨上殿王徳就擒此士人得以作詔免

余幹有一富人作社火迎五聖遂三次往行在防拜郊畫成圗歸裝官家駕出迎神呼八千人爲細甲軍皆用金銀二紙爲之鹵簿儀衞俱全又裝一人儼然赭袍坐於輦上後州郡因訴詞取社首數十人囚死之此等眞怪事所以迎神社火有禁故有意也

貴耳集卷下

