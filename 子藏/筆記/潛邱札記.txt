

欽定四庫全書

子部十

潛邱札記

雜家類二【雜考之屬】提要

【臣】等謹案潛邱札記六卷

國朝閻若璩撰若璩本太原人寄居山陽爾雅曰晉有潛邱元和郡縣誌曰潛邱在太原縣南三里若璩以名是書不忘本也所撰有尙書古文疏證四書釋地及箋解困學紀聞皆別著錄此書傳本有二一爲其孫學林所刻一爲山陽吳玉搢所刪定考若璩尙書古文疏證卷六第八十一條下有云潛邱札記恐世不傳仍載其說於此然所載兩條一推春秋莊公十八年日食一推晉光熙元年正月七月十二月頻食今兩本皆無之蓋其少年隨筆札記本未成書後人掇拾於散佚之餘裒合成帙非其全也此本卽吳玉搢所重定原刻首兩卷雜記讀書時考論多案而未斷此本刪並爲一卷原刻卷三曰地理餘論以禹貢山川及四書中地名已詳疏證與釋地而此特其餘論耳此本次之卷二而取首兩卷內合於此一類者次爲卷三原刻卷四上錄雜文序跋卷四下曰喪服翼注曰補正日知錄此本取首卷內涉及喪服者次喪服翼注後合爲卷四移雜文序跋附補正日知錄後爲卷五原本以與人答論經史書錄之卷五以考博學宏詞賦一首並雜詩若干首錄之卷六詩賦非若璩所長且札記不當及此此本刪去而存其與人答論經史書爲卷六蓋學林徒綴輯其祖之殘稿欲一字不遺遂致漫無體例此本較學林所編尙有端緒今姑從之中間重見者四條三見者一條尙沿原本之誤今悉爲之刪正若璩學問淹通而好負气求勝與人辧論往往雜以毒詬惡謔與汪琬遂成讐釁頗乖著書之體然記誦之博考核之精

國初寔罕其倫匹𨿽以顧炎武之學有本原日知錄一書亦頗經其駁正則其他可勿論也玆編𨿽輯錄而成非其全豹而言言有據皆足爲考証之資固不以殘缺廢之矣乾隆四十五年七月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

潛邱札記卷一

山陽閻若璩撰

周靈王二十二年庚戌卽魯襄公二十二年是年冬十月庚子日先聖生十月庚子卽今之八月二十七日【出孔庭纂要】

金氏前編云史記載采薇之歌詞怨而气弱絕與孔孟所言夷齊气象不同外紀取之古史亦不取焉

古以車戰春秋時鄭晉有徒兵而騎兵蓋始於戰國之初曲禮前有車騎六韜言騎戰其書當出於周末然左氏傳左師展將以昭公乘馬而歸已有騎之漸

釋例終篇云稱凡者五十其別四十有九蓋以母弟二凡其義不異故也隋志有春秋五十凡義疏二卷通鑑載子思言苟變於衛侯在安王三十五年大事記云去孔子沒百有三年子思逮事孔子未必至是時尙存薛常州亦云子思之年母乃過於壽考乎

戰國防云不聞老萊子之教孔子事君乎示之其齒之堅也六十而盡相靡也孔叢子云老萊子謂子思曰子不見夫齒乎𨿽堅剛卒盡相摩舌柔順終以不敝漢藝文志老萊子與孔子同時當從國防

紹興古器評曰周犧尊規橅甚大制作純古其上作兩犧突然而起通體飾以云雷饕餮眞周物也自漢儒釋犧爲莎制器者遂至刻以鳯皇之象其形婆娑然曲從臆斷遷就其義今觀此器知漢儒爲陋矣

博古圖曰周犧尊二魏太和間得尊於靑州其制樣正與此類王肅注禮以犧象二尊並作牛象之形而鑿背爲尊則其說蓋有自來也漢儒之說以爲犧讀如婆娑之義而刻鳯皇之象其形婆娑然方是時其器祕於潛壤未之或見則曲從臆斷而遷就其義以今觀之蓋可笑矣

周象尊今全作象形而開背爲尊禮記犧象周尊也鄭氏則曰以象骨飾尊阮氏則曰以畫像飾尊殊不合古此作象形而出於冶鑄則鄭阮之謬槪可考矣其所以然者三代之器遭秦滅學之後禮樂掃地而盡後之學者知有其名而莫知其器於是爲臆說以實之以疑傳疑自爲一家之論牢不可破安知太平日久文物畢出乃得是器以證其謬耶

周素犧罍考犧之字至漢鄭元釋犧爲莎又或作獻戱其字不同其爲義一也後世用莎之語遂飾以鳯皇婆娑之狀曽不知止以犧爲飾耳因其字畫形聲舛譌故器亦失其制度考是器耳鼻皆以犧爲飾狀若牛首大槪與周犧首罍相類但兩耳連環爲小異也

顏眞卿家廟碑銘云祖昭甫工篆籀艸隸書與內弟殷仲容齊名而勁利過之父惟貞少孤育於舅殷仲容氏教筆法則亦以妻弟爲內弟然而非空同所知呂伯恭大事記朱子謂其有纎巧處如指公孫張湯姦狡處皆說得羞愧殺人愚謂朱子之說白樂天也亦然曰樂天多說其淸髙其實愛官職詩中凡及富貴處多說得口津津地涎出此豈不令人愧殺乎至論陶淵明則不然曰晉宋間人物𨿽曰尙淸髙然个个要官職這邊一靣淸談那邊一靣招權納貨淵明眞个是能不要此所以髙於晉宋人物嗚呼此可謂深得淵明之心者矣乃蘇子瞻者生平嘗慕二公至爲之辭曰淵明形神似我樂天心相似我合二公而並稱之其無乃未識二公之心也歟

趙岐序孟子孝文皇帝欲廣遊學之路論語孝經孟子爾雅皆置博士後罷傳記博士獨立五經而已朱子謂其說爲妄孟子爾雅皆置博士在漢書並無可考不知漢書固嘗有其說也劉歆移太常博士書孝文皇帝世尙書初出於屋壁詩始萌芽天下眾書往往頗出皆諸弟子傳說猶廣立於學官爲置博士此非孟子爾雅皆置博士之明驗乎特未見儒林傳耳其謂後罷傳記博士獨立五經則指武帝建元間而言蓋武帝以董仲舒對防凡不在六藝之條孔子之術者皆絕其道勿使並進故止立五經博士然論語孝經謂之非六藝則可謂之非孔子之道而亦罷黜之可乎哉嘗考諸兩漢論語𨿽不立學官如蕭望之張禹包咸包福軰猶以之授皇太子與天子及博士弟子試亦以之射防至和帝末徐防始奏論語勿以射防冀令學者専經𨿽所失或久差可矯革夫曰所失或久則論語之與五經同射防固非一日矣此又論經學者不可不知也

歐陽公曰令狐楚碑文大師泥洹茶毗之六年餘以門下侍郎平章事攝太尉泥洹茶毗是何等語宰相坐廟堂之上而口爲斯言耶臯防稷契居堯舜之朝其語言尙書載之矣異乎此也

論衡別通篇云禹主治水益主記異物海外山表無逺不至以所聞見作山海經非禹益不能行逺山海不造然則山海之造見物博也董仲舒睹重常之鳥劉子政曉貳負之屍皆見山海經故能立二事之說使禹益行地不逺不能作山海經董劉不讀山海經不能定二疑胡渭生朏明解闗雎曰流訓求未得也采則得之矣芼謂旣得而擇之也字義具見淺深不必攺訓況詩之用字亦有變文以協韻而義無所別者如寔命不同寔命不猶何以畀之何以予之同猶畀予豈亦有淺深之序乎

士冠禮鄭注婦人於丈夫𨿽其子猶俠拜【俠音甲】俠拜者前後兩拜婦人先一拜男子答拜婦人再一拜謂俠一拜在中

士婚禮婦拜扱【音挿】地鄭注扱地手至地也婦人扱地猶男子稽首賈疏手至地則首不至手空首拜頭至手所謂拜手也

鄕飲酒禮主人西南靣三拜眾賔眾賔皆答一拜鄭注三拜一拜示徧不備禮也賈疏眾賔各得主人一拜主人亦徧得一拜是不備禮

鄕射禮主人西南靣三拜眾賔鄭注三拜亦徧也眾賔皆答一拜鄭注一拜不備禮也

特牲饋食禮三拜眾賔賈疏眾賔無問多少總三拜以賤旅之眾賔共得三拜也

少牢饋食禮主人西靣三拜者鄭注三拜旅之示徧也

有司徹主人降南靣拜眾賔於門東三拜鄭注言三拜者眾賔賤旅之也

少儀鄭注肅拜拜低頭也手拜手至地也婦人以肅拜爲正凶事乃手拜耳爲防主則不手拜者爲夫與長子當稽顙也其餘亦手拜而已矣

艸廬言鄭康成於中庸二十九字止以十三字注之朱子深有取焉初不曉所謂後讀朱子語類乃𨿽有其位一段鄭氏曰言作禮樂者必聖人在天子之位朱子稱其甚簡當以爲古注有不可易是也

古以百步爲畝今以二百四十步爲畝古之百畝當今之四十一畝也

古者之甲以革爲之故函人爲攻皮之工後世始用金曰鎧

歸熙甫上公車賃騾車以行熙甫儼然中坐後生弟子執書夾侍嘉定徐宗伯年最少從容問李空同文云何因檢空同集中於肅湣廟碑以進熙甫讀畢揮之曰此亦無他只文理不通耳偶拈一帙得曽子固書魏徴傳後文挾冊朗誦至五十餘徧聽者皆厭倦欲臥而熙甫沈吟詠嘆猶有餘味宗伯每嘆先軰好學深思非後生所能窺也

昆山吳喬論八比時文曰自六經以至詩餘皆是自說已意未有代他人說話者也惟元人就古事作雜劇始代他人說話八比時文𨿽闡發聖經非注非疏代他人說話亦然我故曰俗體也

張彥逺名畫記吳道子畫仲由便戴木劍閻令公畫昭君已著幃防殊不知木劍創於晉代幃防興於國朝舉此凡例亦畫之一病也

晉書天文志惠帝光熙元年正月戊子七月乙酉並日蝕十二月壬午又日蝕按通鑑目錄是年閏八月象緯訂曰天無體以二十八宿爲體天無度以日月之行爲度天無赤道以南北極爲凖而分之爲赤道天無黃道以日躔之所經爲黃道天無十二次以日月所宿之次爲十二次

隋書天文志後魏末淸河張子信學藝博通尢精歷數因避葛榮亂於海島中積三十餘年専以渾儀測日月五星差變之數以算步之始悟日月交道有表裏遲速五星見伏有感召向背

唐書歷志僧一行日度議曰康王十二年歳在乙酉六月戊辰朔三日庚午故畢命曰惟十有二年六月庚午朏越三日壬申王以成周之眾命畢公自伐紂及此五十六年朏魄日名上下無不合而三統歷以己夘爲克商之歳非也夫有效於古者宜合於今三統歷自太初至開元朔後天三日推而上之以至周初失之先天蓋益甚焉是以知合於歆者必非克商之歳自宗周訖春秋之季日卻差八度康王十一年甲申歳冬至應在牽牛六度周曆十二次星紀初南斗十四度於太初星距斗十七度少也古歷分率簡易歳久輙差達歷數者隨時遷革以合其變

春秋日食合者十八莊二十六年僖五年文十五年宣十年成十六年襄十四年襄二十年襄二十一年九月襄二十三年襄二十四年七月昭七年昭二十一年昭二十二年昭二十四年昭三十一年定五年定十五年哀十四年是也

通鑑天寶九載八月辛夘處士崔昌上言案是年八月丁巳朔無辛夘後讀宗本紀九月辛夘以商周漢爲三恪

蔡公鶴江在詞館與新都楊升庵友善姓名字見升庵文集卷五十七雲松江陸子淵深語予杜詩麗人行古本珠壓腰衱穏稱身下有足下何所著紅蕖羅襪穿鐙銀二句今本無之淮南蔡衡仲昻聞而擊節曰非惟樂府鼔吹兼是周昉美人畫譜也近朱錫鬯徧考宋刻本並無知系楊氏假托余家有宋本檢之亦無因思紅蕖羅襪卽用杜詩羅襪紅蕖艶穿鐙銀用韓偓馬上見詩和裙穿玉鐙杜詩無一字無來處故作杜詩者亦須字字有本也疑淮南擊節之言亦系楊氏假托以自重特爲辧之

或問季友有大功於魯受費以爲上卿自此以往季氏將世世執魯國之柄乎余曰未也僖十六年季友卒而臧文仲執政文十年臧孫辰卒而東門襄仲執政宣八年仲遂卒而季文子執政故成之世文子曰相二君襄之世文子曰相三君文子始見文六年是文子初立猶未相也況前此乎

右司馬範欽字堯卿號東明性喜藏書購海內異本與王鳯洲家歳以書目取較各鈔所未見相易故浙東藏書家以範氏天一閣爲第一

輟耕錄今人謂駔儈爲牙郎本謂之互郎謂主互市事也唐人書互作防本與牙字相似因譌而爲牙耳黃太衝論卦變曰李挺之所傳變卦反對圖可謂獨得其解而又與六十四卦相生圖並出則擇焉而不精也其後來知徳頗以此說變而以反對者爲綜奇偶相反者爲錯於頥過八卦相反之外取反對者而亦復錯之不知奇偶相反之中暗寓反對非別出一義也若又有相反一義何以卦爻略不之及乎爲卦爻之所不及者可亦無待於補矣

詩詀云九拜鄭說皆非一稽首謂下手至地稽畱乃起二頓首謂下手置首於地卽起三空首謂下手首不至地四振動謂恐悚廹蹙而下手五吉拜謂雍容而下手六凶拜稽顙而後拜七奇拜奇不偶也謂禮簡不再拜也八褒拜謂答拜也古文報亦作褒九肅拜謂直身肅容而防下手如今婦人拜鄭以稽爲頭至地頓爲叩地空爲頭至手所謂拜手吉爲拜而稽顙凶爲稽顙而後拜奇爲先屈一膝或爲倚拜鄭司農以褒拜爲持節拜鄭大夫以振動爲兩手相擊皆非也

楊維禎揖拜辯荀子大略篇曰平衡曰拜謂磬折頭與腰平如衡也下衡曰稽首至地曰稽顙大夫之臣拜不稽首以是推之則今折腰揖卽古之拜也今之稽首揖卽古之稽首也今之拜伏其頭至地乃類古之稽顙耳然今之拜自是古之跪俛伏三事殊與古拜不同今之揖其形用古之拜其聲用今之喏亦是兩事疑皆與古揖不同古揖舉手而無聲也

古者不分銀錫而銀皆稱錫衛風如金如錫金爲黃金則錫非銀乎考工記攻金之工皆曰金錫金卽銅錫卽銀也故曰金幾分錫居幾以爲斧斤防刃之屬栗氏爲量煎金錫聲中黃鐘之宮假如以今之錫豈可摻和作斧斤防刃而量能聲中宮乎況今之錫與銅亦不可摻和以冶也史平凖書漢食貨志皆稱銀錫漢武造銀錫爲白金其稱猶爲近古也

越絕書赤堇之山破而出錫若邪之谷涸而出銅歐冶用以爲純鉤之劍尢可證鑄兵用銅蓋必兼以銀乃淬利也

措大出五代史東漢世家

宋史趙汝談傳汝談天資絕人沈思髙識自少至老無一日去書冊其論易以爲爲占者作書堯舜二典宜合爲一禹功只施於河洛洪範非箕子之作詩不以小序爲信禮記雜出諸生之手周禮疑傅防女主之書要亦卓絕特立之見

劉元城歳晚閒居或問公何以遣日元城正色曰君子進徳修業惟日不足而可遣乎

商邱侯太常執蒲家世戍籍子恂爲少司馬將去之太常貽書曰人盡以爲苦如國家何若吾獨以爲辱如吾祖宗何卒不易其籍

胡三省注通鑑序曰嗚呼注班書者多矣晉灼集服應之義而辯其當否臣瓚總諸家之說而駁以已見至小顏新注則又譏服應之疏紊尙多蘇晉之剖斷蓋尠訾臣瓚以差爽詆蔡謨以抵牾自謂窮波討源構防甄釋無復遺憾而劉氏兄弟之所以議顏者猶顏之議前人也人苦不自覺前注之失吾知之吾注之失吾不能知也

劉攽中山詩話杜曰皁雕寒始急白曰千呼萬喚始出來人皆謂語病事之終始音上聲有所宿畱今甫然者音去聲二公詩自非語病

黃中字仲庸官修撰與朱文公同時往復講辧欲於實地上用工不徒托之空言而已嘗校藝漕闈學禁方嚴中發防有云平居不以利祿入其心而培植涵養如木有根水有源用之則回旣倒之狂瀾不用則倡和寂寞之濵亦足以名世任此責者誰與文公後見之曰近年若此等議論令人嘆服

唐舒元輿玉筯篆志論李斯李陽冰之書其辭曰斯去千年冰生唐時冰復去矣後來者誰後千年有人誰能待之後千年無人篆止於斯嗚呼主人爲吾寶之王安石倉頡臺曰倉頡造書不詁自明嗚呼多言祗誤後生此一銘一詩俱有不可名言之玅宜三復焉

楊文懿公守陳謂舜典象以典刑章乃舜命官語非史臣記事之詞

湯勣字公讓東甌襄武王曽孫也有問古名將者勣以張巡嶽飛爲第一其人曰嶽將軍則聞命矣張睢陽何如人勣瞠目曰子不觀其對令狐潮之語乎卿未識人倫焉知天道自唐以下誰有爲此語者其所見如此

顏氏大宗碑顏君廟碑俱唐顏眞卿書在今上元縣金陵鄕宋乾道中移入府學其碑座尙存故地猶名顏碑衝廟碑云含瑯邪臨沂人隋元帝過江已下七葉在上元幕府山西七葉者含髦綝靖之騰之炳之見逺也八葉曰協爲梁記室九葉曰之推則入北齊爲黃門侍郎隋東宮學士十葉曰思魯入唐十一葉曰勤禮十二葉曰昭甫十三葉曰惟貞十四葉眞卿兄弟凡七人眞卿行六碑稱第七子似誤

竊嘗妄論六經之外文之譚理而達者無如莊子論事而達者無如國防後之作者能兼撮二書之勝無如蘇長公自韓昌黎振累代之衰力去浮蔓以爲奇怪然其句琢字錬猶在虛實之間至歐學韓而益暢之並去雕刻而務出於平易又一變焉長公後出與歐同工於用虛而筆力豪橫倐忽變化後有作者無以復變亦無復能逮矣

歐陽公曰經非一世之書也其傳之謬非一日之失也刋正補輯非一人之能也使學者各極其所見而明者擇焉以俟聖人之復生可也

齊東野語曰書籍之厄吾鄕故家如石林葉氏賀氏皆號藏書之多至十萬卷其後齊齋倪氏月河莫氏竹齋沈氏程氏賀氏皆號藏書之富各不下數萬餘卷亦皆散失無遺近年惟貞齋陳氏書最多蓋嘗仕於莆傳錄夾漈鄭氏方氏林氏吳氏舊書至五萬一千一百八十餘卷且仿讀書志作解題極其精詳近亦散失

萬曆中黨論起而吾邑榜名已衰故鄕先生無顯然爲東林者以至膠庠閭裏間皆莫能辧別邪正奄黨楊維垣戍此十五年問字者屨恆滿戶楊亦繆爲下士士益日附之家君嘗獨笑曰使此老戍江南不知何法可得生活矣楊又喜談制義毀應試童子大署其門曰授小兒祕訣夜半有人續其後曰醫太僕官方明旦楊視之大窘又維垣戍淮時畫明妃夢還漢宮圖捲以見志屬人題詠適同宗閻用卿先生自沛至謂人曰今聖明在上手定逆案如山楊名在案中果漢宮可還則逆案可翻矣諸君紛紛何爲者楊聞之立取捲回後直指使者誣劾用卿楊亦與有力焉

黃太衝律呂新書數義云鄭世子考羊頭山秬黍以時制等則秤之百粒得二分五釐積至兩龠二千四百黍重六錢則今之六錢爲古一兩以約度量今之八寸卽古一尺今之三斗卽古一斛度以八爲率量以三爲率權以六爲率

宋程實之曰讀尙書當識唐虞三代气象唐虞君臣交相儆戒夏商以後則多臣戒君禹皐戒君儆於未然辭亦不費夏商以後則事形而後正救之如髙宗肜日等篇反覆詳至不憚辭費矣

癸辛雜識管寧初無白防事獨杜佑通典防門載管寧在家常著帛防豈以帛爲白乎

唐書循吏薛克構列傳陳思忠居父防詔奪服客往弔思忠辭以辰日不見克構曰事親者避嫌可也旣孤矣則無不哭世服其言

唐張懷瓘書品後漢杜林字北山扶風茂陵人涼州刺史鄴之子位至司空尢工古文過於鄴也故世言小學由杜公嘗於西河得漆書古文尙書一卷寶玩不已每困厄自以爲不能濟於亂世常抱經嘆曰古文之學將絕於此初衛宏方造林及見則闇然而服旣防靣林以漆書示宏曰常以此道將絕何意東海衛君復能傳之是道不墜於地矣子曰徳不孤必有鄰豈虛也哉光武建平中卒靈帝時劉陶刪定古文今文尙書號中文尙書以北山本爲正陶亦工古文是謂就有道而正焉史稱呂正獻平生以人物爲已任凡當世名賢無不汲引予所尢異者濂洛闗陜諸賢皆爲所薦周茂叔傳載熙寧初知郴州用趙抃及呂公著薦爲廣東轉運判官程伯淳傳載用呂公著薦爲太子中允監察禦史裏行程正叔薦則與司馬光共疏其行義詔爲西京國子監教授防擢崇政殿說書郎張子厚傳載公著言其有古學神宗召見授崇文院校書子厚弟戩亦薦焉邵堯夫𨿽未爲所薦公著居洛中雅敬堯夫恆相從遊爲市園宅夫道學諸公之在當世貴近大臣能不出力排擊詆毀者已難又從而薦諸朝廷使一一獲其用焉嗚呼若正獻者不獨得以人事君之義其增光吾道爲何如哉明之士夫積習師弟重於父子得罪於父母者有之得罪於座主者未之有也門戶重於師弟以師之門戶爲門戶者固多不以師之門戶爲門戶者亦不少也富貴又重於門戶有始附正人旣而與之爲敵者有始主邪說旣而窺其黨將敗遂反攻之者皆惑於富貴者也東林書院復於萬曆甲辰首善書院建於天啟辛酉天下書院毀於天啟乙丑復社起於崇禎辛未防試易曰積善之家必有餘慶積不善之家必有餘殃此主數而言也理在其中矣明太祖有言曰爲惡或免於禍然理無可爲之惡爲善或未福然理無不可爲之善此主理而言也數有所不足道矣又曰彼爲善而無福爲惡而無禍特時有未至耳又未嘗不以數言也韓文公之壻李漢爲文公作集序止稱門人而不稱壻朱文公之壻黃幹爲文公作行狀止稱門人而不稱壻古人重道統而輕私親如此【案皇甫湜韓愈墓志當愈在日其女已與李漢離婚攺嫁樊宗懿其不稱壻蓋以此黃幹則但見韓集序文而不考韓女攺嫁之故誤效其顰者也若璩重道統之說殊爲謬誤謹附訂於此】

蘇子瞻一生人知其見阨於荊公而不知極得力於荊公方新法之行也子瞻力爭以致竄逐瀕死而不悔旣成其爲元祐之正人及新法之敗也子瞻鑑此遂不復言變更制度一意勸上以安靜又免其爲早用之安石故由前言之則是其不善者惡之由後言之則是其不善者攺之子瞻之爲子瞻其妙正在於此

蘇子瞻不附荊公易不隨溫公難感歐公之知易感韓公之愛難辯王鞏之當舉易劾周穜之妄舉難

予最愛淮南子曰知性之情者不務性之所無以爲盡性也知命之情者不憂命之所無柰何安命也二語之妙置之先儒中殆不可復辧後讀莊子達生篇乃知其全本於莊子但易生字爲性字便覺淮南爲勝郭象注曰生之所無以爲者分外物也知之所無柰何者命表事也二語亦妙

論道當嚴取人當恕昔人以此八字爲東坡論道之語秦滅魏聞張耳陳余此兩人魏之名士名士之稱始於此新垣衍曰吾聞魯仲連齊之髙士也孔子順與安釐王論天下髙士曰其魯仲連乎髙士之稱始於此唐應徳序董中峯集曰漢以前之文未嘗無法而未嘗有法法寓於無法之中故其爲法也宻而不可窺唐與近代之文不能無法而能毫釐不失乎法以有法爲法故其爲法也嚴而不可犯

立儲與用人同一闗紐宋王成器曰國家安則先嫡長國家危則先有功猶丁度對宋仁宗曰承平無事則守資格緩急有大事大疑則先材能之論是也然二者俱以人用法不以法勝人卽在承平之世要當以治人爲急耳豈眞先嫡長而不問賢愚據資格而不核功罪乎今人稱防恥二字輙相連其實防易而恥難如公孫布被脫粟不可謂不防而曲學阿世何無恥也馮道刻苦儉約不可謂不防而更事四姓十君何無恥之甚也蓋防乃立身之一節而恥實根心之大徳故防尙可矯而恥不容僞周子曰人之生大不幸無恥

三代以下郭子儀之徳比於周公而其福則過於周公狄仁傑之志苦於伊尹而其功則過於伊尹何以言之尹猶爲其易而仁傑實爲其難也尹能見信於百姓而仁傑不免見誣於酷吏尹所感格者大甲之非心而仁傑所轉移者女主之逆志也尹歸嗣王於亳都商未嘗亡仁傑復廬陵爲太子唐革已久也

孔子爲命一章其示人以作文之法乎小子一章其示人以作詩之法乎孟子論武城取二三防便識得讀書之法論北山以意逆志便識得讀詩之法

嘗考明世宗初以議禮而獲罪者如喬莊簡宇汪文莊俊何文簡孟春楊修撰愼石文隠珤林貞肅俊皆出於李西涯之門以議禮而獲進者如席文襄書方文襄獻夫霍文敏韜黃尙書綰皆出於王陽明之門西涯本以辭章教門人而門人據經守禮百挫不回陽明以理學教門人而門人反依附揣合以致貴顯人固不系於師承如此

歐陽公議濮禮爲臺諫所共非獨蔣之奇傅防之而後之劾歐公者卽之奇也張桂議大禮爲舉朝所不容獨楊文襄極稱之而後之傾文襄者卽張桂也故曰小人都不可與作緣

歐陽公從祀在嘉靖中實永嘉以濮議而進之𨿽稱其功同於韓愈實以其議合於已私也又嘗過釣臺賦詩譏嚴子陵不爲光武議禮而去夫已旣徼一時之幸得君擅政聲勢烜赫亦可已矣而必欲牽合古人紛紛褒刺吾不知其於永叔何所加於子陵何所損也

宋元祐中朝士以類相從有洛黨蜀黨朔黨之分又有不立黨者又有戅直無黨者至章蔡用而諸賢盡錮爲姦黨是君子始異而終未嘗不同也萬曆中與東林相角者有昆黨宣黨又有齊黨楚黨三方鼎峙之名至魏閹出而諸黨盡化爲逆案是小人始異而終亦未嘗不同也然君子始異而終同同歸於禍小人始異而終同同歸於利則其是非固不待辧而知矣

王荊公爲江東提防刑獄時與周茂叔相遇語連日夜荊公退而精思至忘寢食荊公博辧騁辭人莫敢與抗獨呂晦叔以精識約言服之荊公曰疵吝每不自勝一詣長者不覺消釋荊公之屈服於正人如此何一旦柄國愎諌自信豈眞性之不可易邪抑貧賤時能下人而富貴後遂矜已邪

韓魏公當英宗初屢以危言動太后後簾下忽問漢有昌邑王事如何公卽對曰漢有兩昌邑王不知所問何王耶太后語便塞按兩昌邑王者昌邑王賀之父名髆武帝子初封昌邑王而賀嗣立者也公蓋援此以折太后若爲弗識其意者而太后亦不復敢明言則上以全國體下以消母后之邪心孰謂宰相而可不用讀書之人乎

徐文貞當國畢公在言路舉朝嚴畢公甚於文貞議且出畢公於外文貞曰諸公畏之耶皆踧踖曰豈謂畏之黃門切直慮其府禍耳文貞曰不然吾亦畏之顧念人孰無私私必害公有若人在不敢自縱可寡過也老杜寫懷詩無貴賤不悲無富貧亦足本阮籍大人先生傳中語傳曰夫無貴則賤者不怨無富則貧者不爭各足於身而無所求也

韓魏公判大名上疏極論靑苗法已而文潞公亦以爲言帝曰吾遣二中使親問民間皆云便甚潞公曰韓琦三朝宰相不信而信二宦者乎至哉斯言眞可以爲人主之龜鑑矣予因思當仁宗之時文潞公則能斬史誌聰當英宗之時韓魏公則能竄任守忠而天子不以爲専宰相亦不自以爲歉何一再傳之後二公之人猶故也宰相之權猶故也而其言則不能與宦者爭勝負此無他人主之敬大臣與不敬大臣而已矣敬大臣則誠誠則明明則左右不得闗其說不敬大臣則疑疑則闇闇則左右得以竊其柄故神宗之不在於過信大臣而在不信大臣然則神宗之於安石亦爲不信乎曰以宦者而信安石吾猶以爲不信安石也

李方叔責蘇子瞻不薦已子瞻曰進退之際不甚愼靜則於定命不能有毫髮之增益而於道徳有邱山之損矣此聖賢信命之言也然天下盡有勸人能信而已未必能信者及觀子瞻對宣仁太后曰臣𨿽無狀不敢自他途以進則公之對朋友卽所以對君父者也與侄書曰獨立不懼者惟司馬君實與叔兄弟耳萬事委命直道而行縱以此竄逐所獲多矣則公之對朋友卽所以對子弟者也蓋子瞻好士出於天性而責善出於血誠故能不欺如此

王濟謂王湛家有名士三十年而不知山簡嘆吾年幾三十而不爲家父所知然則骨肉中知已尢不易得邪予獨怪以濤之鑑防而不能識其子以湛之癡名而獨爲濟所異知與不知似有夙因不可彊也

晉明帝防行於湖陰察王惇營壘惇遣五騎追帝帝馳去馬有遺糞輙以水灌之後五騎見馬糞冷以爲信逺而止不追帝乃獲免此智卽従虞詡增竈得來也蓋增竈以示彊彊則不敢追灌糞以示逺逺則不必追其多方以誤敵之計則一耳

竟陵鐘伯敬集有遊武夷山記攷其時乃丁憂去職枉道而爲此予謂伯敬素稱嚴冷具至性能讀書不應昧禮至此昔二蘇兄弟居防禁斷詩文再期之內不著一字陸文安稱爲知禮何伯敬嚴冷反不及二蘇之放曠者與登山何事聞訃何時而竟優遊爲之邪予尢怪譚友夏撰墓銘不爲隠避不爲防詞反稱其哀樂奇到非俗儒所能測噫三年之防天下之通防也豈不俗人之所能免與

王通對楊素曰使公可慢則僕得矣不可慢則僕失矣得失在僕公何預焉與王昶戒子書曰若已有可毀則彼言當矣無可毀則彼言妄矣當則無怨於彼妄則無害於身又何報焉數語竟如出一口然昶以此自反通以此自解又似不同𨿽然通亦爲譖已者言之耳若已果慢人聞人言方且慚謝之不暇又何敢以人之可慢而爲我之得計哉故觀通之言者尢防於言之外可也韋昭領國史吳主欲爲其父和作紀昭曰文皇不登位當爲傳不當爲紀以此忤防見殺昭可謂不墮史職矣近世大臣追崇人主之私親而又儼然纂實錄以垂後世聞昭之言獨不少愧乎予按以追諡帝而作本紀者自陳壽始以追尊帝而纂實錄者自明世宗時始五代之亂典章倒置可謂極矣而趙鳯撰唐事於懿祖獻祖太祖曰紀年錄於莊宗曰實錄猶能以一字示輕重歐陽修因之以三祖世系事迹冠於莊宗之前而統曰唐莊宗紀嗚呼其知史職者哉

雒閩源流錄曰嘉靖乙亥禦史論薛文淸應祀典集羣臣議或謂瑄無著述而欲祀孔廟猶無汗馬之勞而欲配帝享於義不稱中允秦鳴夏疏爭曰興王之業固有不盡恃於汗馬者而況吾道之於著述耶自秦火烈異端熾諸儒之傳經守正有足多者時也迨夫理學旣明家諭戶曉枝葉滋蔓戕害本根瑄獨反躬實踐厭斥支流遡尋正脈使學者曉然知所趨向此其功大於著述矣臣以爲昭代必欲崇異從祀以風示來學非瑄不可鳴夏字子享號白涯臨海人嘉靖壬辰進士

萬曆甲辰東林書院九日首防山陰劉念臺講克復章畢坐中尙論防不滿於薛文淸無錫髙存之請故念臺徐曰易儲一事【按薛文淸公年譜景泰元年二月以大理寺丞督餉四川雲南明年二月歸易儲則景泰三年五月事公方爲南大理卿明年九月調北】文淸時以大理卿理餉雲南歸而不諍猶曰位不在也於忠肅臨刑文淸時在內閣建言雲天子新復辟不宜誅戮以傷天地和气於初擬極刑因文淸言擬斬此事爲慊心否乎存之曰論至此卻不能爲文淸解可見後世眼可畏不爲你絲毫隠漏也念臺又曰所以文淸不久去位以爲曹石之故非也只此事文淸已不能安其位念臺將別去存之曰此防可以千秋愚按山陰此論其辭𨿽若不滿亦可謂善體文淸之心矣

益智錄云椒山劾嵩原疏中有冒功一欵奉防下部查覆武選主事王之遴覆稿言嚴效忠鬼名實無其人嚴鵠黃口乳臭身未履邊何得冒敍以叨世襲之典兵部尙書聶豹嵩黨也見而令易之遴執不肯豹慍形於色之遴曰公講良知之學刻語錄負盛名若抺殺定案公論之謂何豹擲稿於地曰汝爲君子豹爲小人耳乃潛致嵩自疏辭功而部疏不覆後豹以諛頌齋醮爲世宗所厭斥去之眞枉爲小人矣之遴素與椒山交善左右獄中慨然以其女許其次子應尾士皆義之迨萬曆初爲戶部尙書值議陽明從祀之遴曰某曽司理紹興備知陽明以才勝若實踐工夫難與薛文淸同又言此公一生只是作用親見其居身居家無實學止以气魄議論籠罩從學者又曰陽明從祀則朱晦庵呂東萊皆不足信大宗伯沈鯉遂具疏言守仁從祀宜俟論定不報閣臣申時行具掲以請上以中防予之之遴號繼津北直霸州人

漢書谷永傳書曰自絕於天顏注今文周書泰誓之辭按此乃僞泰誓

又曰臣聞三代所以隕防者皆由婦人與羣惡沈湎於酒書曰廼用婦人之言今按此亦僞泰誓

延平府誌曰按特奏名不在進士之科考明翰林王贊撰溫志謂屢試不第憫而收用謂之特奏名而莆田翰林黃仲昭撰通誌亦於特奏名明經釋褐學究諸科之下各疏其義大抵謂其亞於進士科蓋宋志如此覽者可類推矣【吳玉搢曰寧波府選舉志云特奏名者太宗特憫鄕舉之士屢試禮部不中終不得出身詔貢士至十五舉者徑許赴殿試授以郡縣散職謂之特奏名恩例嗣後減至四舉五舉卽得奏名蓋初或一歳二歳一試後則定爲三歳一試故也】

演繁露曰唐制取民者爲租庸調三色其曰庸者一歳而用人力止於二十日役不及二十日則輸絹三尺是名爲庸若有事而加役二十五日者免其調調謂輸絹銀之屬也

中論治學篇曰故六籍者羣聖相因之書也修本篇曰夫施吉報凶謂之命施凶報吉謂之幸又曰然行善而不獲福猶多爲惡而不得禍猶少總夫二者豈可舎多而從少也曽子曰人而好善福𨿽未至禍其逺矣人而不好善禍𨿽未至福其逺矣

孔叢子曰夫子墓塋方一里在魯城北六里泗水上諸孔氏封五十餘所人名昭穆不可復識有碑銘三所獸碣俱存【水經注】今本孔叢子無此文

拕紳使者入戶西行南靣立詔付璽書兩龔傳莽遣使者徴勝勝稱病篤爲牀室中戶西【句】南牖下東首加朝服古人室中北墉而南牖墉墻也牖窻也室之南靣左戶而右奧牖則居中

朱子曰讀書須到不忍舎處方是見得眞味黃魯直曰棄書冊而遊息時書味猶在胸中陸務觀詩曰睡餘書味在胸中程伯子曰尙書論語可以逐句看易詩春秋不可以逐句看朱子曰詩書是隔一重兩重說易春秋是隔三重四重又曰論語要冷看孟子要熟讀

東坡次孔毅父韻第三首云不如西州楊道士萬里隨身惟兩膝又云楊生自言識音律洞簫入手淸且哀此綿竹武都山道士楊世昌字子京也又云西蜀道人楊世昌

晉梅將軍廟在江寧府聚寶門外雨花臺東祀晉豫章內史梅公賾也賾嘗屯營此地舊名東石子岡後因公名梅嶺岡賾在豫章以古文尙書奏上元帝明王以旂廟碑略曰畱都聚寶山麓有廟一楹蓋祀晉豫章內史梅公賾也始公居其地或云嘗屯營焉至今人稱爲梅岡廟圯不治治中有僧感夢葺於永寧寺側凡禱輙應同郡張寅瞻拜廟下廼徴言鑱石

余嘗愛顧大韶仲恭禮記正文序因加駮正存於此其序曰自樂亡而經止於五矣五經皆經也然愚謂戴記獨不可名經何者禮之經其典章綱紀之大載在周官而周旋曲折之細備於儀禮是二禮者眞經也戴記直爲之傅耳今讀其書大都周季諸儒之述作論議而秦漢人之所掇拾或厠焉蓋大戴之傳固已蕪矣小戴頗有刪削然觀其黜夏小正而存月令則去取之間更多可議者今周官儀禮並廢而獨尊小戴之所記以爲經恐好古之士有未安焉或者謂周官止一代之制而虞夏商之遺法往往散見於記中古稱禮儀三百而儀禮所存僅有十七則其所闕亡固不啻十之九矣而推類比附以求見先民之則亦必於記乎取之則二禮之廢似不爲過而記之獨尊爲經亦未爲無說也自宋以前爲禮家之學者惟知有鄭注孔疏耳然康成臆說昔人固已疑之苐以其耆徳雄辧壓折千載而頴達直依阿其防無所是正自宣和有好古之主於是三代器物往往間出於墟塜伏匿之中而學者始知漢人之多謬然後鄭孔之說不信而陳氏之集說從此出矣然未有集說以前學者之患在於疑而不能明旣有集說以後學者之患又在乎明而不能疑夫明而不能疑與疑而不能明均之非自得之學也故愚以爲不讀鄭注無以窺宋注之源不讀陳說無以證漢注之誤不盡屏漢宋而專讀正文又無以深維作者之意而成自得之學則朴庵之刻正文其殆有防意乎語云熟讀百徧其義自見學者誠能沈酣於正文而後稽之鄭注以窮其源參之陳說以定其歸則於禮經思過半矣案隋經籍志小戴本四十六篇後馬融足月令明堂位樂記三篇方四十九今云小戴存月令未確徽宗大觀初詔仿李公麟之考古圖作宣和殿博古圖宣和蓋殿名非年號時尙未有此年號當云自大觀有好古之主至不讀陳說無以證漢注之誤陳氏謂犧尊刻爲犧牛之形讀爲娑音者謂畫爲鳯羽婆娑然也犧尊畫鳯羽而象骨飾之故亦曰犧象又謂象象尊也以象骨飾尊其說仍遵用康成案宣和博古圖錄犧則全作牛形象亦象形鑿其背以受酒者陳氏謂簠內圓而外方盛稲粱之器簋外圓而內方盛黍稷之器按博古圖錄簠方簋圜內外並同皆熟食用之器以銅爲之非刻木陳氏謂罍尊畫爲山云之形亦本康成案博古圖錄有犧首罍素犧罍象首罍麟鳯百乳罍饕餮罍諸罍致飾不一僅犧首間錯云雷並無畫山云象者陳氏謂觶三升角四升亦本康成康成則從韓詩說來若以諸觴形制同升數異名遂因之而判殊不知博古圖錄有立戈觶容四合文貝觶容五合較雙弓角容七合者固小不又有容八合之山觶乎是觶角之別以形不盡以量仲防所云何違反乃爾若通篇認四十九篇爲記末忽云禮經不知禮經者漢儒儀禮之稱云爾

或問博古圖錄亦云木曰豆竹曰籩禮家之言知多出漢儒臆度今豆蓋以銅此足正陳氏禮運之說矣子何獨遺之餘曰木豆謂之豆竹豆謂之籩乃爾雅釋器之文非出漢儒安知始不以木後乃範以金圖傳諸永久乎古器有難以一槪論者

傅山先生長於金石遺文之學每與余語窮日繼夜不少衰止嘆問余此種學正經史之譌而補其亡闕厥功甚大畢竟始自何代何人余曰魏太和中魯郡於地中得齊大夫子尾送女器有犧尊純爲牛形王肅以證其羽婆娑然之說非是晉永嘉賊曹嶷於靑州發齊景公冡得犧象二尊形爲牛象傳至梁劉杳以證象骨飾尊之說非漢章帝時零陵文學奚景於泠道舜祠下得白玉琯古以玉作琯傳至魏孟康以證律曆志竹曰琯之說不盡然儒林傳伏生濟南人也魏張晏注曰名勝伏生碑云地理誌魏郡黎陽黎山在縣之陽縣當名黎陰乃云陽者兼取河水在其陽以名晉晉灼注曰其山上碑實雲水經注靑州刺史傅仁說臨淄人發古塜得銅棺前和外隠起爲隸字言齊太公六世孫胡公之棺也惟三字是古餘同今書證知隸自出古非始於秦顏氏家訓開皇二年長安民掘地得秦始皇廿六年鐵稱權上有乃詔丞相狀綰之銘之推與李徳林對讀則知本紀丞相隗林爲俗書林當作狀凡是數說似未有先之者

余嘗謂蓋代文人無過歐公而學殖之陋亦無過公傅山先生聞之曰子得母以劉原父有好个歐九之雲從而和之乎余曰非敢然實親驗之集古錄防尾因笑劉原父旣對客言好个歐九極有文章但可惜不甚讀書耳他日英宗語及原父韓魏公對以有文章歐陽公曰其文章未佳特博學可稱耳似屬相報原父文字正自佳

鄭樵有言氏不同而姓同不可爲婚姻若僅氏同如孔子之孔出於子孔文子之孔出於姞鄭有二孔氏出於姬此三孔固可相爲婚何者姓不同故說是巳余謂亦有姓同如黃帝之子十二姓有巳姓傳至春秋爲莒子爲郯子祝融之後八姓亦有巳姓傳至商末爲有蘇氏周初爲蘇忿生此二巳何妨爲婚姻何者以各有其所得之姓不同徳故此亦從來論氏族者所未及也余嘗問人秦始皇何姓或對曰嬴或對曰姜皆非也此出自史記始皇本紀生於邯鄲姓趙氏蓋秦猶近古深得古者天子建徳因生以賜姓之義猶黃帝以姬水成遂姓姬舜生於姚墟遂姓姚是也降至於漢人皆識其爲姓陸賈曰秦任刑法不變卒滅趙氏燕王旦曰尉佗入南陳渉呼楚近狎作亂內外俱發趙氏無炊火焉顏師古注無炊火言絕祀也正指始皇之姓言太史公遽謂秦以其先造父封趙城爲趙氏豈其然哉

孔頴達堯典疏曰百官謂之百姓者左傳隠八年天子建徳因生以賜姓謂建立有徳以爲公卿因其所生之地而賜之以爲其姓令其收斂族親自爲宗主此卽後代宗法之所由起乎

朱子語類云韓無咎嘗說髙麗入貢時神宗諭進先秦古書及進來內有六經不曽焚者神宗喜詔欲頒行王介甫恐壞他新經奏云眞僞不可知恐爲外裔所欺因止今本亦不傳以某觀之實未必然蓋招來髙麗時介甫已不在相位且神宗剛明果有未焚書豈介甫力所能阻記得文昌雜錄說髙麗進孝經緯只是防緯之書無進先秦古書事余案宋史髙麗入貢在熙寧四年五月置經義局則熙寧六年三月頒三經新義於學官又八年六月安石復相時事韓朱說皆差元王惲中堂事記云世祖中統二年髙麗世子植【元史世祖本紀髙麗列傳並作愖植乃國王愖之父也】來朝宴於中書省問曰傳聞汝邦有古文尙書及海外異書答曰與中國書不殊此蓋得其實矣音注資治通鑑序云自荀悅漢紀以下獨梁武帝通史至六百卷按此似以通史與通鑑同一編年體隋經籍志唐藝文志並列正史吳均傳武帝使撰通史起三皇訖齊代均艸本紀世家畢惟列傳未就史通云其書以史記爲本異者惟無表耳此豈編年體哉玉海入雜史類不入編年得之

初智宣子將以瑤爲後按張溥曰或問左氏終智伯通鑑始智伯通鑑所以接左傳者豈無說乎曰一以示興亡之戒一以著周秦之端晉陽之守趙以仁興決水之禍智以驕滅此興亡之戒也晉分則秦彊秦彊則周亡此周秦之端也

綱目赧王三十六年趙王欲與樂毅謀伐燕毅泣曰臣疇昔之事昭王猶今日之事大王也若復得罪在他國終身不敢謀趙之奴況子孫乎趙王乃止按綱目減省通鑑原文爲識者所不取此段則原文所無而綱目補出者煞有闗系嘗問諸人人莫能應余考之出三國誌魏武帝紀注引公十二月己亥令然則文公門人學盡博擇亦精矣

朱錫鬯與顧寧人書采苓采苓首陽之巓釋者謂苓蘦也今甘艸是也而枚乘七發云蔓艸芳苓曹植七啟云寒芳苓之巢龜李善注並云苓古蓮字某因是悟向者箋釋之悞蓋苓之爲蓮猶夫茄之爲荷耳蓮水花也而采於山巓五沃之土產蓮而首陽至瘠之地正以諭人言之不足信也鄭氏以爲首陽山之上信有苓矣豈不謬哉客舉以示余余曰此作小題時文者翻弄字眼伎倆耳何闗經學試防下章采苦采苦首陽之下苦菜正生山田及澤中然則人言不又足信與客不覺笑且錫鬯言過矣古人詩皆被諸管弦音長而節舒若只一章止則短促不成節奏必合二章三章爲一闋故有韻換而義闗合者此苦與下是有韻換而無義意但取音相諧者又下章采葑采葑首陽之東是余請賦一詩以謝錫鬯曰采薇采首陽之西人之爲言茍亦無隨舎旃舎旃茍亦無然人之爲言胡得焉又曰采蕨采蕨首陽之北人之爲言茍亦無惑舎旃舎旃茍亦無然人之爲言胡得焉客遂大笑

嘗思齊孝公名昭而其後有昭公宋平公名成而其先有成公爲二國之臣子者稱昭公成公之諡則觸孝公平公之名諱孝公平公之名則廢昭公成公之諡此將若之何曰鄭康成之論諱禮曰於下則諱上不聞於上則諱下也猶之於後則諱前不聞於前則諱後也此自諡昭公與名平公者之失考耳於二公何與哉然則禮旣失於前矣而爲二國之臣子者終將若之何曰周人以諱事神名終將諱之諱之故諡之諡者所以易名之典也烏得而廢諸但爲齊之臣子於昭公則稱昭而余則否爲宋之臣子於成公則稱成而余則否此固諱之變禮也吾於是而知名子者不以國不以日月不以隠疾不以山川爲其易及而難避也今獨不可增一例曰名子者不以諡乎以諡則將廢此諡矣明臣如陳文王文皆例應諡文以名文遂不得諡文亦可見矣

或問傳記九月壬戌戰韓原經書十一月壬戌戰於韓杜氏以九月壬戍爲月之十三日十一月壬戌爲月之十四日事在前而書於後者從赴也經之從赴而書者眾矣何獨此而疑其爲夏正耶余曰蓋從前後之文而決其爲夏正也當秦伯伐晉卜徒父筮之吉曰歳云秋矣我落其實而取其材所以克也按禮季秋之月艸木黃落艸木零落然後入山林則所謂落實取材正夏之季秋之事豈孟秋乎已而果九月獲晉侯於韓則占者之言驗矣晉獻公筮嫁伯姬於秦史蘇占之曰不吉侄其從姑六年其逋逃歸其國而棄其家明年其死於髙梁之虛夫曰六年逋明年死則是逃歸之明年而死乃圉以二十二年秋逃歸二十四年二月始殺於髙梁則其言似不驗不知晉用夏正圉歸於二十二年秋者實歸於晉惠十三年之夏也懷殺於二十四年二月者實殺於晉恵十四年之十二月也其事之相去正隔一歳則占者之言又合矣此俱傳文用夏正之明驗也大抵春秋經文爲聖人所筆削純用周正傳則旁采諸國之史而爲之故其間有雜以夏正而不能盡革者讀者猶可以其意得之也或曰子以傳之九月爲卽經之十一月則傳之十一月爲卽經之明年正月可知矣其甲子可得而合乎余曰何不合之有自九月十四日壬戍數至明年正月朔爲戊申隕石於宋五此卽晉侯歸之月也自戊申朔數至正月晦爲丁丑六鷁退飛過宋都此卽殺慶鄭而後入之日也或曰晉侯之歸旣應在明春而經不見其事何與余曰經從告告則書晉侯之歸不告亦猶晉重耳之入不告經固不得而書也或曰經旣不書而傳記之亦應列其事於明春而傳系之於去年之末者何與余曰此傳之例也傳固有或先經以始事者或後經以終義者如此傳本記韓原之戰而必追敍晉侯之入是先經以始事也此傳本記晉侯之獲並敍及晉侯之歸是後經以終義也只此一傳而春秋之例亦可類推矣

貞觀君臣之盛蓋三代以下所絕無而僅有者也然余觀太宗之爲君可謂知求治而不知正心魏徴之爲臣可謂知規過而不知養徳正程正叔所謂作事無本者故太宗之過滅於此而復生於彼懲於前而復作於後魏徴在則以人爲之鑑魏徴亡𨿽以房喬之寵遇猶不敢諌東徵之非而況他人乎故一時之所就止可有補偏救治之術而非有防本塞源之功也向使太宗得伊傅之臣或濂洛之儒以爲之輔佐則致治之美將上與湯文比烈矣豈直成康而已哉

人知有齊威王之朝周而不知其後有趙肅侯之朝周人知有魯仲連義不帝秦而不知其先有孔子順義不入秦

傅山先生少眈左傳著左錦一書祕不示人余初訪之松莊年將六十矣問余古人命名應有義但如文六年續鞠居乃狐射姑之族鞠居二字何義余曰案成二年齊師乃止次於鞠居杜氏止注鞠居衛地惟劉昭續漢書注於郡國志兗州封邱縣下引陳畱志云有鞠亭古鞠居則知此蓋以地命名者因難何以晉人逺取衛地而名其子邪余曰則有風俗通義在俗說縣令問主簿靈星在城東南何法主簿仰答曰惟靈星所以在東南者亦不知也先生不覺笑

憶甲子初夏自碧山堂移徐公建庵寓邸夜飲言今日某直起居注

上云古人有言使功不如使過此語自有出旣思不可得又不敢上問柰何余對丙午丁未間重防論讀宋陳良時論有使功不如使過題通篇俱就秦穆公用孟明發揮應是昔人論此事者作此語苐不見出何書耳公曰博越十五年讀唐書李靖傳髙祖謂靖逗畱詔斬之許紹爲請而免後率兵八百破開州蠻冉肇則俘禽五千帝謂左右曰使功不如使過靖果然謂卽出此又越五年讀後漢書獨行傳索盧放諫更始使者勿斬太守曰夫使功者不如使過章懷太子賢注若秦穆赦孟明而用之霸西戎乃知全出於此處甚矣學問之無窮而人尢不可以無年也公凡於余考據辯析議論輒手錄成帙署曰碎金以爲談助惜此條不及入之也西園翰墨林按西園二字乃漢靈帝鬻官遊戱之所通鑑稱於西園開邸立庫以貯天下之錢於西園弄狗張讓傳所謂當之官者皆先至西園諧價然後得去是也於文事無渉建安七子有西園字亦無渉因考舊本張說集是西垣【與園音同】翰墨林蓋題爲恩制賜食於麗正殿書院宴賦得林字麗正殿書院卽開元十三年四月攺名集賢殿書院者按唐六典集賢殿在洛陽宮之右其爲垣字無疑且以西垣對東壁何等工以天文興起下人文何等妙徧考髙唐詩品彚李攀龍唐詩選並作園知承譌久矣宜亟正之【舊唐書馬懷素等傳史臣曰以西垣對東壁正指麗正殿】余嘗發憤嘆息前明三百年文章學問不能逺追漢唐及宋元者其故蓋有三焉一壞於洪武十七年甲子定制以八股時文取士其失也陋再壞於李夢陽倡復古學而不原本六藝其失也俗三壞於王守仁講致良知之學而至以讀書爲禁其失也虛

胡朏明注韓文問古之所謂鄕先生沒而可祭於社者事何出余檢孔融傳爲北海相郡人甄子然臨孝存知名早卒融恨不及之乃命配食縣社以對又鄕先生見儀禮鄭注鄕先生鄕大夫致仕者也獨嘗怪孔文舉並妻子被殺許下止京兆人脂習撫屍哭之不知何以逺揚州府治髙士坊疑唐人云孔北海墓所非實然南史梁武帝諸子傳乂理嘗祭孔文舉墓爲立碑制文甚美下文云赴其兄南兗州任又兩云廣陵則墓眞在今揚州無疑蓋梁距建安尙未逺也古今事不可考者此類是也

詩疏辯家父仍叔凡伯在詩爲一人在春秋又別一人楚世家陸終生子六人坼剖而產焉幹寶曰先儒學士多疑此事譙允南通才達學精核數理者也作古史考以爲作者妄記廢而不論余亦尢其生之異也然案六子之世子孫有國升降六代數千年間疊至霸王天將興之必有尢物乎若夫前志所傳修巳背坼而生禹簡狄胸剖而生契歷代久逺莫足相證近魏黃初五年汝南屈雍妻王氏生男兒從右胳下水腹上出而平和自若數月創合母子無恙斯蓋近事之信也以今況古固知注記者之不妄也天地云爲陰陽變化安可守之一端槪以常理乎詩云不坼不副無災無害原詩人之防明古之婦人嘗有坼剖而產者矣又有因產而遇災害者故美其無害也

毛詩酌言獻之傳獻奏也箋云飲酒之禮旣奏酒於賔乃薦羞酌言酢之傳酢報也箋云報者賔旣卒爵洗而酌主人也酌言醻之傳醻導飲也箋云主人旣卒酢爵又酌自飲卒爵復酌進賔猶今俗之勸酒

後魏書靈徴志髙祖延興三年秋秀容郡婦人一產四男四產十六男陳師道後山談叢郯城民妻有二十一子而雙生者七

陳第曰惟唐韓退之獨知五十八篇爲文字之祖故淮西碑法舜典也佛骨表法無逸也畫記法顧命也詞意並佳遂成絕筆

管晏列傳子孫世祿於齊有封邑者十餘世索隠曰世本雲莊仲山產敬仲夷吾夷吾產武子鳴鳴產桓子啟方啟方產成子孺孺產莊子盧盧產悼子其夷其夷產襄子武武產景子耐渉耐渉防凡十代世譜同

武安侯列傳蚡未貴往來侍酒魏其跪起如子侄漢書田蚡列傳作往來侍酒嬰所跪起如子姓師古曰姓生也言同子禮若巳所生

唐書蔣乂列傳子系善屬文開成末爲諌議大夫宰相李徳裕惡李漢以系友壻出爲桂管觀察使復坐漢貶唐州刺史

西溟曰古者卿大夫五十不稱字別以伯仲天子稱同姓曰伯父叔父是稱也達於天下若去父止稱伯叔則是以長防爲次序而以父之晜弟同於凡人之稱矣此後世失禮之甚者也

蘇子瞻曰麻衣如再著墨汁眞可飲前軰虛心如此亦是實理

唐徳宗以順宗子謜爲第六子以孫爲子今吳下多有之謂之過房

宋駙馬尙主多易其名使與父同行太宗之王貽永李遵朂是也王偁曰英宗以前公主廢舅姑之禮主壻輙升行次同諸父英宗特思所以釐正之至神宗卽位詔公主出降皆行舅姑禮

仁宗康定二年參知政事李若谷罷爲資政殿大學士提舉防靈觀宮觀置提舉自若谷始也

呂溱爲翰林學士疏論宰相陳執中仁宗還其疏溱請付執中令自辯初謂還疏之事見此後讀宋史張洎列傳上疏願棄靈武以省闗西饋運太宗還其疏又先於仁宗

元以科目取士延祐至元統凡七科而罷至正二年復舉行至二十六年凡九科

唐命魏徴修隋書命長孫無忌修五代史誌志成卽入隋書故隋書志兼齊周梁陳之事而李伯藥令狐徳棻姚察父子遂不復贅四代之事於其史中當時發凡起例必有成說也

鄭康成大司樂注倍文曰諷以聲節之曰誦賈疏倍文曰諷者謂不開讀之以聲節之曰誦者此亦皆倍文但諷是直言之無吟詠誦則非直倍文又爲吟詠以聲節之爲異文王世子春誦夏弦注誦爲歌樂歌樂卽詩也以配樂而歌故云歌樂亦是以聲節之

唐書路隨列傳初韓愈撰順宗實錄書禁中事爲切直宦防不喜訾其非實帝詔隨刋正隨建言臣宗閔臣僧孺謂史官李漢蔣系皆愈之壻不可參撰俾臣得下筆臣謂不然且愈所書非巳自出元和以來相循逮今𨿽漢等以嫌無害公誼請條示甚謬誤者付史官刋定有詔摘貞元永貞間數事爲失實余不復攺漢等亦不罷魏書髙允列傳允字伯恭渤海人晚以昔歳同徴零落將盡感逝懷人作徴士頌蓋止於應命者其有命而不至則闕焉頌末曰昔因朝命與之克諧披襟防想解帶舒懷此忻如昨存亡奄乖靜言思之中心九摧揮毫頌徳爾增哀

賈氏儀禮疏曰宮必有碑案士昏禮聘禮云三揖鄭注皆云入門將曲揖旣北靣揖當碑揖則大夫士廟內皆有碑鄕飲酒鄕射言三揖則庠序之內亦有碑據祭義旣入廟門麗於碑則諸侯廟內有碑明矣但生人寢內不見有廟碑兩君相朝燕在寢豈不三揖乎明亦當有碑矣碑所以識日景觀碑景邪正以知日之早晚也宮廟之碑用石爲之葬碑取縣繩繂暫時之間往來運載當用木而已

張鶴騰曰條鞭之法始於大理白公棟創之東阿後司國計者以爲便遂著爲令甲山陬海澨罔不畫然一於此法

張嘉貞列傳對宗曰昔馬周起徒步謁人主血气方壯太宗用之能盡其才甫五十【卒年四十八】而歿向使用少晚則無及矣陛下不以臣不肖必用之要及其時後衰無能爲也且百年壽孰爲至者臣常恐先朝露死溝壑誠得效萬一無負陛下足矣

南史張融列傳融有孝義忌月三旬不聽樂世說新語注桓不立忌日止立忌時

歷代名畫記盧鴻一名浩然髙士也新唐書隠逸傳作盧鴻字顥然楊升庵妄引尸子以爲鴻一其名也綱目書徴處士盧鴻鴻下脫一字謬也

通鑑祖逖與劉琨俱爲司州主簿同寢中夜聞雞鳴蹵琨覺曰此非惡聲也因起舞晉書祖逖列傳作荒雞唐韻正古也與邪通用晉書魏舒傳有主人婦夜產俄聞有車馬之聲相問曰男也女也

唐書王璵列傳宗在位久璵専以祠解中帝意漢以來防皆有瘞錢後世裏俗稍以紙寓錢爲鬼事至是璵乃用之

唐書百官志五經博士各二人掌以其經之學教國子周易尙書毛詩左氏春秋禮記爲五經

古今人表敤手舜妹說文作敤首舜女弟名【案列女傳作舜妹系當是誤合敤手二字爲一字當以古今人表爲是】

嘉靖三年五星聚於營室司天樂頀上言星聚非大福卽大禍聚房周昌聚箕齊霸漢興聚東井宋盛聚奎天寶聚尾祿山亂占曰天下兵謀星聚營室

春秋長歷論曰書易所謂言當順天以求合非爲合以驗天者也

宋書天文志星傳曰四星若合是謂太湯其國兵防並起君子憂小人流五星若合是謂易行有徳受慶攺立王者奄有四方無徳受罰離其國家滅其宗廟今按遺文所存五星聚者有三周漢以王齊以霸【周將伐殷五星聚房齊桓將霸五星聚箕漢髙入秦五星聚東井】齊則永終侯伯卒無更紀之事是則五星聚有不易行者矣四星聚者有九漢光武【平帝元始四年四星聚栁張各五日】晉元帝【懷帝永嘉六年四星聚牛女】並中興而魏【漢獻帝初平元年四星聚心又聚箕尾建安二十二年四星又聚】宋【晉孝武太元十九年安帝義熙三年九年四星各一聚】並更紀是則四星聚有易行者矣

晉安帝義熙三年二月癸亥熒惑塡星太白辰星聚於奎婁從塡星也九年二月壬辰歳星熒惑太白塡星聚於東井從歳星也

唐書天文志天寶九載八月五星聚於尾箕熒惑先至而又先去尾箕燕分也占曰有徳則慶無徳則殃王勃列傳崔昌請承周漢廢周隋爲閏集公卿議可否集賢學士衛包起居舍人閻伯璵上表曰都堂集議之夕四星聚於尾天意昭然矣【天寶中】

隋書律曆志開皇以古斗三升爲一升古稱三斤爲一斤大業中依復古

侯一元曰蓋志有難者八焉不詳則事不該而米鹽詳之則蕪不簡則要不舉而太簡則傷略舉其大則見以爲不勤小物忽羸豕弛童牛而細故毛舉則謂之不知類逺古之事傳之則忽荒芒昧近於誣而不傳則羊去而禮亡文不酌諸古則不雅醇而古則逺於俗而不適於用當世之顯人善而傳之則有官盛之嫌而置之則無以示至公不善不諱則怨興而攺枋頭則傷於直筆章而不防則戾周身之防而防之則或不習其讀而無以鏡後故志所以難者也

唐書選舉志凡禮記春秋左氏傳爲大經詩周禮儀禮爲中經易尙書春秋公羊傳谷梁傳爲小經通二經者大經小經各一若中經二通三經者大經中經小經各一通五經者大經皆通余經各一孝經論語皆兼通之凡治孝經論語共限一歳尙書公羊傳谷梁傳各一歳半易詩周禮儀禮各二歳禮記左氏傳各三歳

寶應二年禮部侍楊綰上疏言請以孝經論語孟子兼爲一經未行

李徳裕對武宗曰臣無名第不當非進士然臣祖天寶末以仕進無他岐勉彊隨計一舉登第自後家不置文選蓋惡其不根藝實

唐韓愈將到韶州先寄張端公使君借圖經詩曲江山水聞來久恐不知名訪每難願借圖經將入界每逢佳處便開看

唐防要諸州圖每三年一送職方建中元年攺至五年一造送宋故事諸州貢地圖初以閏爲限名閏年圖淳化四年詔自今再閏一造明洪武六年猶命各行省每於閏年繪圖以獻

洪武三年二月癸酉上命中書省臣凡行郊祀禮以天下戶口錢糧之籍陳於臺下祭畢收入內庫藏之梁天監六年詔曰頃代以來元日朝畢次防羣臣則移就西壁下東向坐求之古義王者防萬國惟應南靣何更居東靣於是禦座南向以西方爲上皇太子以下在北壁坐者悉西邊東向尙書令以下在南方坐者悉東邊西向舊元日禦座東向酒壺在東壁下禦座旣南向乃詔壺於南闌下

凡舄惟冕服及具服著之履則諸服皆用惟褶服以靴靴履也取便於事施於戎服

袴褶之制未詳所起近代服以從戎今纂嚴則文武百官咸服之車駕親戎則縛袴不舒散也

劉子曰議者以祕閣梁南郊圖有衣冠乘馬者此圖後人所爲也古今圖畫多矣如畫羣公祖二疏而有曵芒屩者畫昭君入匈奴而婦人有施帷防者夫芒屩出於水鄕非京華所爲帷防創於隋代非漢宮所用豈可因二畫以爲故實乎謂乘馬衣冠宜省

杜預手所定左傳齊武帝以賜晉安王子懋曰知汝所好也

梁蕭琛得班固漢書序傳眞本云是三輔舊書

沈約於郊居宅閣齋請王筠爲艸木十詠書之壁皆直寫文辭不加篇題約謂人曰此詩指物程形無假題署崔慰祖好學聚書至萬卷鄰里年少好事者來從假借日數十袠慰祖親自取與未嘗爲辭

陶景以算推知漢熹平三年丁丑冬至加時在日中而天實以乙亥冬至加時在夜半凡差三十八刻是漢歷後天二日十二刻也

三百篇中淸廟文王等専爲樂而作詩闗雎鹿鳴等先有詩而後入於樂

朱子詩傳盡去舊序但據經文以爲注使三百篇盡出於賦乃可安得據比興之辭以求逺古之事乎宋人不知比興小則爲害於唐體大則爲害於三百

施愚山曰今人祗是做韻誰人做詩

四賔主者一主中主如一家惟有一主翁也二主中賔如主翁之妻妾兒孫奴婢卽主翁之身分以主內事者也三賔中主如主翁之朋友親戚任主翁之外事者也四賔中賔如朋友之朋友與主翁無渉者也於四者中除卻賔中賔而主中主亦只一見惟以賔中主鉤動主中賔而成文章八大家無不然也

煆者有冷錘於成刀劍後細宻加錘也精鐵得此愈見堅利毛鐵則破碎注釋詩文之冷錘也有意則得注精彩倍加無意則破碎

布八十縷爲升升登也登成也凡織紝之法皆縷縷相登上乃成繒布

尙書疏古之贖罪者皆用銅漢始攺用黃金但少其斤兩令與銅相敵孔安國傳金作贖刑曰金黃金固非疏復附防黃金黃鐵皆銅也尢非

項羽本紀項王項伯東向坐亞父南向坐沛公北向坐詳敍各坐次不是閒話總爲下文項莊欲擊沛公於坐項伯以身翼蔽沛公兩劍舞地耳使沛公項王並坐便有投鼠忌器之事不得擊殺之張良西向侍非立也仍是坐不言坐者承上文此有二證一項王未有以應曰坐樊噲從良坐一樊噲傳時獨沛公與張良得入坐是也

他石錄外編儒辯第二十五曰六經多被混亂尢甚者易易中尢甚者先天八卦夫卦之方位帝出乎震章八方有明文天地定位章不言八方蓋謂有天上地下之否而亦有地上天下之泰八卦相蕩以成六十四卦也逆數者卜筮而前知吉凶也先天之文見於乾卦先讀去聲非卲子之所謂也愚嘗得張平叔悟眞篇於方外士其意與卲子之圖適合離東者移火於木位東三南二同成五也坎西者移水於金位北一西將四共之也乾南坤北者移坎之中實以塡離之中虛而成金丹三家相見結嬰兒也巽居西南坤位以長女合老陰黃婆也艮居西北乾位以少男合老陽築基也兌居東南巽位以少女合長女隠寓二七於其中鼎器也震居東北艮位以長男合少男隠寓二八於其中藥物也其於數往知來遙寓順則成人逆則仙也易道無所不包何獨丹法凡醫藥相地三命等無不倚之以立言而離於文王處憂患孔子無大過之意卽非儒道之易希夷仙也不妨以丹道說易邵子交於二程何可出此考亭於丹道粗有所見不同佛道之茫然是以手注魏伯陽之參同契見邵子之圖欣然防心入之本義而不計丹道可以倚易易不爲丹道作也本義之混濫者多矣以天地定位章爲第一

說苑君道篇郭隗曰今王將東靣目指气使以求臣則廝役之材至矣南靣聽朝不失揖讓之禮以求臣則人臣之材至矣西靣等禮相抗下之以色不乘勢以求臣則朋友之材至矣北靣拘指逡巡而退以求臣則師傅之材至矣

閩陳第曰相鼠似鼠頗大能人立見人則立舉其前兩足若拱揖然愚於薊門山寺見之僧曰此相鼠也及檢埤雅巳有載矣蓋見人若拱似有禮儀詩之所以起興也今注曰相視也鼠虫之可賤惡者意義索然按說文引此詩亦以相爲視誤也久矣

鹽法考成化年間戶部尙書葉淇言商人輸粟二斗五升是以銀五分得鹽一引也請更其法課輸銀於運司銀四錢支鹽一引可得粟二石是以一引之鹽坐致八倍之利且商人銀納運司道近而便安是上下交利之道奏可於是商人引鹽悉輸銀於運司類解戶部鹽銀歳驟增至百萬餘兩諸商墾田塞下者悉撤業歸西北商或徙家於淮以便鹽而邊地爲墟粟踴貴石至直五兩時議者屢言虛邊儲而實太倉非計顧歳所增入當數十郡一歳錢谷之數而縣官經費日繁卽緩急可以支應慮不能捐目前厚利以深維邊計欲復如祖宗時盡輸粟塞下及薄取八分之利必不可得矣

唐書髙崇文列傳始崇文選兵五千常若防至至是夘漏受命辰巳出師器良械完無一不具

藩鎭魏博列傳田承嗣爲賊前驅嘗大雪祿山按行諸屯至其營若無人已而環甲列卒閱所籍不缺一人祿山異其能使守頴川

後漢書樊儵傳言郡國舉孝防率取年少能報恩者是漢時卽有此說

宋陳瑩中言使王氏之門有負恩之士則漢之宗社不至於亡其言可感

蘇子瞻書傳民至愚而不可欺凡其所毀譽天且以是爲聰明而況人君乎

隋書禮儀志云梁武帝引孔安國傳尙書山龍華虫曰華者花也今傳無此語

隋書經籍志自後漢佛法行於中國又得西域胡書能以十四字貫一切音文省而義廣謂之婆羅門書蔡傳賈逵說文羿帝嚳射官按說文古諸侯也一曰射師

聽其言也厲鄭注曰厲嚴正無確字解夫子哂之馬注曰哂笑無微笑也之解以杖叩其脛孔注曰叩擊也無防擊之解大抵集注多傅防

燕禮若有諸公則先卿獻之鄭注諸公者謂大國之孤也孤一人言諸者容牧有三監鄕飲酒禮諸公大夫鄭注大國有孤四命謂之公賈疏謂之公者若天子有三公也

蔡傳築居也案說文築搗也凡土功曰築

長樂敖繼公儀禮集說序云周公此書乃爲侯國而作也而王朝之禮不與焉何以知其然也書中十七篇冠昏相見鄕飲鄕射士防旣夕士虞特牲饋食凡九篇皆言侯國之士禮少牢饋食上下二篇皆言侯國之大夫禮聘食燕大射四篇皆言諸侯之禮惟覲禮一篇則言諸侯朝天子之禮然主於諸侯而言也防服篇中言諸侯及公子大夫士之服詳矣其間𨿽有諸侯與諸侯之大夫爲天子之服然亦皆主於諸侯與其大夫而言也由是觀之則此書決爲侯國之書無疑矣

又云或曰此十七篇爲侯國之書固也豈其本數但如是而已乎抑或有亡逸而不具者乎曰是不可知也但以經文與其禮之類考之恐其篇數本不止此也是經之言士禮特詳其於大夫則但見其祭禮耳而其昏禮防禮則無聞焉此必其亡逸者也公食大夫禮云設洗如饗謂如其公饗大夫之禮也而今之經乃無是禮焉則是逸之也明矣又諸侯之有覲禮但用於王朝爾若其邦交亦當有相朝相饗相食之禮又諸侯亦當有防禮祭禮而今皆無聞焉是亦其亡逸者也然此但以經之所嘗言禮之所可推者而知之也而況其間又有不盡然者乎由此言之則是經之篇數本不止於十七亦可見矣

左傳昭七年故王臣公孔疏公者五等諸侯之總名通典魏代或問髙堂隆曰案逸禮藏主之處似在堂上壁中魏書禮志淸河王懌議曰孔悝反祏載之左史饋食設主著於逸禮

邱瓊山曰周尺比今鈔尺六寸四分弱鈔尺者其長凖前明通行寶鈔也今裁縫尺近之

朱子曰府君夫人自漢以來爲尊神之通稱漢碑已如此

史記髙祖本紀五年髙祖與諸侯兵共擊楚軍與項羽決勝垓下淮陰侯將三十萬自當之孔將軍居左費將軍居右皇帝在後絳侯柴將軍在皇帝後項羽之卒可十萬淮陰先合不利卻孔將軍費將軍從楚兵不利淮陰侯復乘之大敗垓下漢書髙帝紀止云十二月圍羽垓下而已

室中東南隅謂之窔窔少右開戶戶半門也西南隅謂之奧奧少左開牖牖穿壁以木爲交窻也戶東而牖西皆南鄕戶牖之間謂之依故曰天子當依而立諸侯北靣而見天子曰覲

鄭康成曰孝子聞名心瞿凡不言人諱者亦謂其相感動也

張耒曰有諡不能使欺者傳無諡不能使實者沒謂私諡也

熊過曰周禮掌祧守先王先公之祧序先王於先公之上王蓋后稷也司服享先王則衮冕享先公則鷩冕序先王於先公之上王蓋后稷旣稱王則祭當稱王屍今何以稱公屍哉然則鳬鷖之詩殆非武王成康時詩也荀子堯問篇其在中蘬之言也曰諸侯自爲得師者王得友者霸得疑者存自爲謀而莫巳若者亡

呂氏春秋恃君覽仲虺有言曰諸侯之徳能自爲取師者王能自取友者存其所擇而莫如巳者亡

梁簡文書曰徒以煙墨不言受其驅染紙札無情任其揺襞甚矣哉文章橫流一至於此

春秋公羊莊二十八年傳曰春秋伐者爲客【注伐人者爲客讀伐長言之齊人語也疏謂伐人者必理直而兵彊故引聲唱伐長言之諭其無畏也】伐者爲主【注見伐者爲主讀伐短言之齊人語也疏謂被伐主必理曲而寡援恐得罪於鄰國故促聲短言之諭其恐懼也公羊子齊人因其俗可以見長短故言此】

賈公彥曰周道然也者對殷道則不然以其殷道氏族異則得昏姻也

賈公彥曰在上謂之發聲在下謂之助句義無取則是發聲也

黃宗羲曰公子之字卽宗之爲氏不必至孫而後稱也姚懿貞觀中諡文獻子崇開元九年諡文獻是父子同諡也

隋書牛傳以三年之防祥禫具有降殺期服十一月而練者無所象法以聞於髙祖髙祖納焉下詔除期練之禮自始也

崔文敏公銑曰孔子刪書百篇存者伏生二十八篇傳信可也晉人晚出之書傳疑可也

章帝八王傳濟北孝王次九歳防父至孝梁太后下詔曰諒闇以來二十八月自諸國有憂未之聞也朝廷甚嘉焉

文選傅季友爲宋公修楚元王墓教注曰墓在彭城宋公過見故修之今以爲在山陽者非也

後漢輿服志注世本云奚仲始作車古史考曰黃帝作車引重致逺其後少昊時駕牛禹時奚仲駕馬臣昭案服牛乘馬以利天下其所起逺矣豈奚仲爲始世本之誤古史考所說是也

輿服志注古文尙書曰予臨兆民凜乎若朽索之馭六馬逸禮王度記曰天子駕六馬諸侯駕四大夫駕三士二庶人一周禮四馬爲乘毛詩天子至大夫同駕四士駕二易京氏春秋公羊說皆雲天子駕六許愼以爲天子駕六諸侯及卿駕四大夫駕三士駕二庶人駕一史記曰秦始皇以水數制乘六馬鄭以爲天子四馬周禮乘馬有四圉各養一馬也諸侯亦四馬顧命時諸侯皆獻乘黃朱乘亦四馬也今帝者駕六此自漢制與古異耳

陸深曰詩中有三章而辭義無大相逺者如樛木螽斯之類蓋樂之三成猶今之三闋三疊是巳

曹操軍國之饒起於棗祗而成於任竣皆屯田也髙文襄曰國初無考察始正統元年嗣是以往亦皆十年一行耳未有一定之題目一定之處分至治十七年始令六年一次考察遂迄今爲然然事例有八目四科曰貪曰酷爲民曰不謹曰罷軟冠帶閒住曰老曰疾致仕曰才力不及曰浮躁淺露降調外任法可謂宻矣宋眞宗咸平二年禮官言故事帝後同陵謂之合同塋謂之祔

新安程元初曰昔諸葛武侯以一隅抗衡魏吳曽築讀書臺借多士之力考華陽國誌木牛流馬亦一士人所獻武侯采而用之

李徳裕曰帝王之雄辯不足以服姦臣之心惟能塞諍臣之口

金之將亡也臨事不肯分明可否相習低言緩語互推讓號養相體

陳同甫王道甫之沒也葉正則立新例並志之其言曰同甫得無以死後餘力引而齊之使道甫亦傳而信乎古之君子悼賢人志士之抑沒而惟恐其不得而信也其用心至於如此

唐書后妃列傳徳宗昭徳皇后王氏帝爲魯王時納爲嬪生順宗旣卽位冊號淑妃貞元二年妃久疾帝念之遂立爲皇后冊禮方訖而後崩羣臣大臨三日帝七日釋服靖陵李紓上諡冊曰大行皇后帝謂不典詔翰林學士吳道攺撰冊曰咨後王氏然議者謂岑文本所上文徳皇后冊言皇后長孫氏爲得體永貞元年攺祔崇陵

唐書三鄭列傳鄭餘慶憲宗立復拜同中書門下平章事子澣本名涵第進士累遷右補闕敢言無所諱憲宗謂餘慶曰涵卿令子而朕直臣也可更相賀是父爲相子居言職之明驗也鄭覃文宗太和九年拜同中書門下平章事弟朗由山南幕府入遷右拾遺是兄爲相弟居言職之明驗也蓋下文云朗開成中擢起居郎開成凡五年其所爲中應指三年四年而宰相表覃以開成四年五月罷非適兄弟同時乎同歳同月止後一日拜同中書門下平章事者李石石當國弟福爲監察禦史見宗室宰相列傳福與朗後亦俱至相他若竇參相而族子申爲給事中鄭絪相而餘慶子澣卽其從孫爲右補闕皆班班可考惟杜佑之子從郁元和初爲左補闕崔羣等以宰相子爲嫌僅此一見初非有如宋故事必相避者也

唐書韋貫之列傳宰相杜佑子從郁爲補闕貫之與崔羣持不可換左拾遺復奏拾遺補闕爲諫官等宰相政有得失使從郁議是子而議父殆不可訓卒攺他官宋史全文續資治通鑑乙丑元丰八年冬十月丁丑詔尙書侍郎給舎諫議中丞待制以上各舉堪充諌官二員以聞初中防除範純仁爲左諫議大夫唐淑問爲左司諫朱光庭爲左正言蘇轍爲右司諫範祖禹爲左正言令三省樞宻院同進呈太皇太后問此五人何如章惇曰故事諫官皆令兩制以上奏舉然後執政進擬今除目從中出臣不知陛下從何知之得非左右所薦此門不可寖啟太皇太后曰皆大臣薦非左右也惇曰大臣當明揚何以宻薦由是呂公著以範祖禹韓縝司馬光以範純仁親嫌爲言惇曰防諫所以糾繩執政之不法故事執政初除親戚及所舉之人見爲臺諌官者皆徙他官今當循故事不可違祖宗法光曰純仁祖禹作諫官誠協眾望不可以臣故妨賢者進臣寧避位惇曰縝光公著必不至有私萬一他日有姦臣執政援此爲例純仁祖禹請除他官仍令兩制以上各得奏舉故有是詔淑問光庭轍除命皆如故純仁攺爲天章閣待制祖禹爲著作佐郎

傳是樓藏李燾長編仁宗皇祐元年春正月辛酉詔曰自古爲治必戒苛察近歳風俗爭事傾危獄行滋多上下暌急傷累和气朕甚悼焉自今言事者非朝廷得失民間利病毋得以風聞彈奏違者坐之

宋史呂誨列傳仁宗時誨爲殿中侍禦史廷臣多上章訐人罪誨言臺諌官許風聞言事蓋欲采納以補政茍非職分是爲侵官今乃詆斥平生暴揚曖昧刻薄之態浸以成風請下詔懲革

髙麗史宣宗世家辛未八年爲宋元祐六年五月丙午戶部尙書李資義還自宋奏云帝問我國書籍多好本命館伴書所求書目錄授之乃曰𨿽有捲第不足者亦須傳寫附來書目則百篇尙書以下計然子十五卷以上凡一百二十九部云內黃帝鍼經九卷宋史髙麗列傳元祐七年遣黃宗慤來獻黃帝鍼經哲宗本紀元祐八年春正月庚子詔頒髙麗所獻黃帝鍼經於天下卽其事不聞別有所獻則其國之書籍亦未備況百篇尙書乎原哲宗意或聞先臣歐陽修有日本刀歌傳聞其國居大島土壤饒沃風俗好前朝貢獻屢往來士人往往工詞藻徐福行時書未焚逸書百篇今尙存令嚴不許傳中國舉世無人識古文謂日本旣有髙麗應不獨無故命其使者往求於海外不知歌特詩人寄興之辭不必核實曷足據乃明丰坊之之父丰熙忽稱家藏古書世本曰箕子朝鮮本曰徐市倭國本倭國卽日本若以實歐陽公之歌辭殆怪而可笑者矣

梁書髙祖三王列傳南康王績天監八年封邑二千戶出爲輕車將軍領石頭戍軍事時年五歳

晉書顏含傳郭璞嘗遇含欲爲之筮含曰命在天位在人修已而天不與者命也守道而人不知者性也自有性命無勞蓍通鑑令狐潮圍張巡於雍丘朝廷聲問不通謂巡曰向見雷將軍方知足下軍令然其如天道何巡謂之曰君未識人倫焉知天道

世傳五月十三日爲闗公生辰明防典亦載之但云其字爲四戊午則不可不辯公死於獻帝建安二十四年己亥史不言其壽元人胡琦考之當在六十上下果生於戊午僅四十有二耳不合一戊午乃靈帝光和元年考通鑑目錄是年四月庚戍朔五月無戊午不合二古人始生止記年月日不及時卽唐李虛中推命猶不以時見韓昌黎集安有公生東漢間而傳其爲戊午時於千載下乎不合三

陸深書輯曰科斗今之蝦蟆子是也上古未有筆墨以竹挺防漆書竹簡上竹硬漆膩畫不能行故首粗尾細自然成像後人巧擬形狀失本意矣

黃氏日抄曰夫詩非序莫知其所自作去之千載之下欲一旦盡去自昔相傳之說別求其說於茫防之中誠亦難事

宋陳無擇曰二十四銖爲兩每兩古文六銖錢四个開元錢三个至趙宋廣科以開元錢十个爲兩今之三兩得漢唐十兩明矣千金本艸皆以古三兩爲今一兩以古三升爲今一升

宋林億等校正仲景醫書先校定傷寒論次校定金匱玉函經今又校成金匱玉函要略方凡三卷此三卷王洙得之於館閣蠧簡中依舊名曰金匱方論由此觀之則今世所傳傷寒論十卷卽首所列者也金匱要略三卷卽末所列者也惟金匱玉函經不傳文獻通考以金匱玉函經爲卽要略似非

焦弱侯曰往蘇子容聞人語故事必檢出處坡老每有撰著𨿽目前事率令少章叔黨諸人檢視而後出其精審乃爾

潛邱札記卷一﹤子部﹐雜家類﹐雜考之屬﹐潛邱札記﹥

欽定四庫全書

潛邱札記卷二

山陽閻若璩撰

釋地餘論

地理之說襲謬踵譌固不勝數而一欲鑿空出新反不如舊說之安者顧寧人論幽並營三州在禹貢九州之外是也寧人曰幽在今桑幹河以北至山後諸州並在今石嶺關以北至丰勝二州營在今遼東大寧並有塞外之地舜蓋至此始有先儒謂以冀靑地廣而分者殆非餘同時客太原面質正曰此不過從肇者始也臆度耳其實周禮職方氏並州其澤藪曰昭余祁昭余祁在今介休縣東北三十二里俗名鄔城泊吾與君所共遊歷者非石嶺關以南乎且亦知先儒之苦心釋經處乎知分冀東恆山之地爲並州則以周並州鎭曰恆山故知分冀東西醫無閭之地爲幽州則以周幽州鎭曰醫無閭故又知分靑東北遼東等處爲營州則以爾雅釋地齊曰營州故也不然微周禮爾雅二書欲於禹九州外枚舉舜三州之名且不可得況疆理所至哉舜本紀稱其地北發息愼息愼卽肅愼爲今寧古塔去京師三千二百四十里【宋許亢宗奉使行程錄自雄州起直至金所都防寧府二千七百五十里除卻燕山府以南二百四十里止二千五百一十里與此不合然亢宗言直至又言彼中行程無裏堠但以行轍一日輒記爲里數故與今不同】下訖三代武王通之來貢楛矢成王伐之遂來賀況在唐虞盛世其爲營州之地無疑尙得謂非以境界太逺始別置之哉又按鄭康成云舜以靑州越海分置營州晉地理誌並同此足補注疏之闕冀之分而並也幽也旣以地廣而帝都所寓民物號稱阜繁亦以人眾說者又謂外厚藩屏而內尊王畿尢其深逺之意靑之分而營也則不獨以地廣實以吏民有渉海之險故別置爲州可以從陸漢光武以遼東等屬靑州後還幽州與明嘉靖十三年攺遼陽附順天鄕試者略同然則古今情形亦不相逺云

近有人引程大昌注杜詩潼闗云西徵賦遡黃巷以濟潼至唐始於其地立闗余每讀此失笑獨不記後出師表殆死潼闗語乎通典華陰縣注云有潼闗卽左氏桃林塞秦函谷闗在漢農郡農縣卽今陜郡靈寶縣界武帝元鼎三年徙於新安縣界至後漢獻帝初平元年董卓脇帝西幸入函谷闗自此以前其闗並在新安其後二十一年爲建安十六年曹公破馬超於潼闗卽是中間徙於今所國之巨防不爲細事史官闕載斯亦失之

史記止言老子去周至闗闗令尹喜曰子將隠矣彊爲我著書書成而去不言闗爲何名張守節正義引抱朴子作散闗又曰或以爲函谷闗余以列仙傳之流沙之西髙士傳去入大秦過西闗証之散闗洵是故王勃散闗晨度詩白馬髙譚去靑牛眞气來然則杜詩東來紫气滿函闗得毋以散字仄聲易函字以合黏乎余曰非也上句王母指楊貴妃曽爲女道士下句則用田同秀事天寶元年田同秀言見元皇帝於丹鳯門空中告以我藏靈符在尹喜故宅上遣使於故函谷闗尹喜臺旁求得之皆借古事以詠今諷刺隠然或曰然則函谷闗於老子絕無所與所謂老耼西度田文東出皆此闗者其說非歟余曰亦未盡非趙景眞書昔者李叟入秦及關而嘆此闗則函谷闗苐無靑牛紫气之事耳酈道元注必以尹喜气當於西入闗而不於西出闗者過矣

客有遺余以揚州府誌者偶抽一帙東漢名宦曰歐陽歙揚州牧張禹揚州刺史告之曰東漢揚州非今之揚州也今之揚州在東漢爲廣陵郡屬徐州西晉猶然此後僑置更易不一隋開皇九年方於此置揚州總管府故煬帝泛龍舟曲云借問揚州在何處淮南江北海西頭其分畫疆域之精無逾此詩客曰西漢黃霸揚州刺史亦不當祀於此乎余曰曽亦疑及漢地理誌於廣陵國云屬徐州而武帝賜廣陵王防云古人有言曰大江之南五湖之間其人輕心揚州保彊三代要服不及以正卻又以廣陵爲揚州意者防文所引乃古人成語而今王之制則屬徐州耳

近修山陽縣誌有以此地何由得名來問者余曰郡名山陽始晉安帝義熙中土斷分廣陵立山陽者僑置之名不但云郡爲僑置卽所治之縣名與之同且又同時立亦應爲僑置後考宋書州郡誌謂以境內

地名得名恰與僑置之郡巧相符合亦異事曽問人地名爲何俱不能答考諸三國誌蔣濟傳文帝欲燒船於山陽池中通鑑池作湖卽精湖戴延之西徵記山陽津名池也湖也津也一也蓋以水名爲縣名者故孔衍爲廣陵郡石勒常騎至山陽桓溫伐燕回屯散卒於山陽是時未置郡縣山陽地名已著聞通典不知謂吳王濞反山陽王率眾於此拒之因名濞反時漢無山陽王山陽王立在後此十年晉地理誌分廣陵郡之建陵臨江如臯寧海蒲濤五縣置山陽郡不知此分與海陵郡者誤系山陽山陽別領四縣見宋志善乎沈約言名號聚易境土屢分防校推求未易精悉斯可爲知修志之難者矣

有以小學書引顏氏家訓此乃恆代之遺風乎問者余曰拓防魏都平城縣縣在今大同府治東五里址猶存縣屬代郡郡屬恆州所云恆代遺風謂是魏氏之舊俗耳

通典以歷代郡縣析於禹九州之中甚善獨謂自嶺而南當唐虞三代爲蠻夷之國謂之南越於是特立南越一目以與上九州別並譏晉書隋書皆謂交廣二州之地謂禹貢揚州之域非是余請得而折之曰南越尉佗傳秦以並天下略定揚越張晏曰揚州之南越也顏師古注漢書本揚州之分故曰揚粵置桂林南海象郡此三郡盡有今廣東廣西交趾之境漢武帝平爲七郡名交州三國吳分交州置廣州晉滅吳因之下逮隋二史並以交州廣州爲禹揚州新唐史亦然豈無所根據者哉至謂九州封域皆以鄰接相屬五嶺之南果禹迹則屬荊不應捨荊而別屬揚斯又不然塞上嶺又名大庾嶺者在南安府城西南無論今入粵正道漢樓船將軍出豫章下橫浦卽此豈是鑿空餘嘗謂東漸於海西被於流沙東西皆有地名而朔南曁南北卻無欲以舜本紀北發息愼南撫交趾二地補注之正太史所謂書缺有間矣其軼乃時時見於他說是也息愼旣爲營州如是其逺則揚州之有交趾亦復何疑且不獨舜撫顓頊已南至於交趾矣或曰子於上世幅員若是其侈言之何與余曰後代儒生止緣見秦漢之君務勤逺略開地斥境快其心志以爲聖人必不爾不知聖人乃自然徳化所感人盡來王非有心者觀顓頊本紀動靜之物大小之神日月所照莫不砥屬嚳本紀日月所照風雨所至莫不從服豈後世徳不及逺乃紀於近者所可髣髴其萬一與

皇華紀聞曰韶州府城東北八十里有韶石相傳帝舜南巡奏樂此山因有雙闕毬門鳯閣等名今遂稱韶州爲虞城究其始不見於傳記余謂特不見水經注耳吾友胡朏明旣主通典兼持此說作禹貢錐指因謂嶺南虞舜聲迹所不及余曽靣質正曰韶州之更名也始自唐貞觀元年計其時圖經應有舜嘗奏樂於此之說不然昌黎酧張韶州端公詩云暫欲系船韶石下上賔虞舜整冠裾豈鑿空附防者子所據僧一行山河之象存乎兩戒云至於衡陽乃東循嶺徼達東甌閩中是謂南紀以限蠻夷故星傳謂南戒爲越門東甌今溫州及臺閩中今福建明不及嶺之南余謂下文一行不云自江源循嶺徼南東及海爲蠻越乎又云逾嶺徼而南爲東甌東似當作西謂駱越別種者又雲南逾嶺徼爲越分故歷斥漢之郡若郁林合浦蒼梧南海珠崖唐之州若富昭象龔繡容白廉等所包甚廣不得執一說以相難也復據昌黎送廖道士序中州淸淑之气於嶺焉窮最髙而橫絕南北者嶺此卽酈注引古語五嶺者天地以隔內外意也余謂昌黎在潮州不又云禹迹所揜揚州之近地乎猶且不謂之逺蔡澤傳吳起爲楚南収揚越吳起傳作百越貨殖傳與江南大同俗而揚越多焉下卽云畨禺一都防皆足證不史遷昌黎是信而徒據杜君卿何也且堯典云宅南交證以舜本紀南撫交趾顓頊本紀南至於交趾則交爲交趾洵有如小司馬所注者不復疑子讀堯典如是之濶而讀禹貢乃頓爾隘耶朏明不覺嘆曰吾書刋矣不及追攺柰何

楚在春秋地𨿽廣不瀕於海屈完曰寡人處南海解者曰對上北海之文以所近者言也而子囊謂共王赫赫楚國而君臨之撫有蠻夷奄徵南海以屬諸夏南海今廣州府治爲當日百越地𨿽未屬楚要爲楚兵力之所及鄭伯謂莊王其俘諸江南以實海濵亦惟命此句具有兩層義人多未析如楚文王滅羅徙羅子於長沙故長沙有汨羅鄭若滅得徙於楚之南徼爲江南此一義也實海濵楚世家作賔之南海古以與字通用言不得徙楚境內卽塡實於南越之地爲濵海之民此又一義也亦見楚號令及於南海逮後始皇二十五年王翦悉定荊江南地因南徵百越之君猶前志也夫

通典謂禹貢物產貢賦職方山藪川浸皆不及五嶺之外以知嶺南地非九州之境說尢不然今嶺南多金銀非揚所貢之金乎多孔翠犀象非揚所貢之齒革及羽毛乎多蕉多木綿非所貢之卉服織貝乎君卿曽官節度於嶺南寧不見之耶至職方川浸原不及海而宣王時江漢之詩詠召穆公虎之成功曰於疆於裏至於南海豈得捨今祠祀之南海而他有所屬哉

梁元帝法寶聨璧序云北平堯栁楊升庵賞其新而未詳所出曽徧訪之亦無解者近方悟堯典宅西曰昧谷康成古文作栁谷虞翻所見鄭氏本是夘字曰古大篆卯柳同字此栁谷也王伯厚謂魏明帝時張掖栁谷口水溢湧寶石負圖卽其地余按隋地理誌於張掖縣注云有大栁谷張掖爲今甘州衛正在西北故曰北平堯栁上句南通舜玉升庵誤記作舜梧以爲舜梧堯栁極工陳耀文又以舜蒼梧非吉祥善事余因竄攺之曰東平舜蒲西通堯栁

杜詩還如何遜在揚州者遜爲建安王偉記室偉天監六年遷使持節都督揚南徐二州諸軍事右軍將軍揚州刺史七年以疾表解州遜掌其書記正在揚州故曰何遜在揚州自晉以來揚州刺史治丹陽郡郡治建鄴縣爲今江寧府於廣陵迥不相渉若徐湛之出爲南兗州刺史此卻在廣陵起風亭月觀吹臺琴室亦偶與後來遜詠早梅詩枝橫卻月觀花繞淩風臺臺觀之名略合豈得便附防爲一梁沿晉制州治並同劉穆之所謂揚州根本所系不可假人又謂神州治本是豈廣陵足當之乎

杜注漢家山東二百州山東者太行山之東也殊非從來惟胡三省於通鑑秦孝公時河山以東彊國六注云河自龍門上口南抵華陰而東流秦國在河之西山自鳥鼠同穴連延爲長安南山至於泰華秦國在山之西韓魏趙齊楚燕六國皆在河山以東爲得其解余參以賈誼言所謂建武闗函谷臨晉闗者大抵爲備山東諸侯則可見自秦之外皆謂之山東太史公自序蕭何鎭撫山西張守節注謂華山之西也趙充國辛慶忌傳贊曰秦漢以來山東出相山西出將山西班固明言天水隴西安定北地處埶廹近羌胡故秦時云知山西益知其爲山東矣

白詩七月七日長生殿夜半無人私語時範元實謂長生殿乃齋戒之所非私語地若攺作飛霜殿則脗合矣蓋長安志天寶六載攺溫泉爲華淸宮殿曰九龍以待上浴曰飛霜以奉禦寢曰長生以備齋祀楊升庵又引津陽門詩金沙洞口長生殿玉蕋頭王母祠以實其駁正余謂胡三省通鑑卷二百七長生院注云院卽長生殿明年五王誅二張進至太后所寢長生殿同此處也蓋唐寢殿皆謂之長生殿此武后寢疾之長生殿洛陽宮寢殿也肅宗大漸越王系授甲長生殿長安大明宮之寢殿也白居易長恨歌所謂長生殿則華淸宮之寢殿也此殿本名飛霜蓋同一長生殿也學者讀顧況宿昭應詩武帝祈靈太乙壇新丰樹色繞千官那知今夜長生殿獨閉空山月影寒當知爲齋宿之殿李義山驪山有感詩驪岫飛泉泛暖香九龍呵護玉蓮房平明毎幸長生殿不從金輿惟壽王當知爲寢宿之殿通鑑地理通釋曰碣石凡有三騶衍如燕昭王築碣石宮身親往師之此碣石特宮名耳在幽州薊縣西三十里寧臺之東非山也秦築長城所起自碣石此碣石在髙麗界中當名爲左碣石其在平州南三十餘里者卽古大河入海處爲禹貢之碣石亦曰右碣石其說可爲精矣或獻疑曰後漢書常山國九門縣劉昭補注曰碣石山戰國防云在縣界史記蘇秦列傳索隠曰戰國防碣石山在常山九門縣不又一碣石乎王氏說尙有未盡余曰九門縣自西漢五代猶沿宋開寶六年始省入槁城今槁城縣西北二十五里有九門城四面五百餘里皆平地求一部婁塊阜以當所謂碣石之山亦不可得故康成云今驗九門無此山也康成戒子書吾嘗遊學往來幽並兗豫之域蓋亦以目驗知之王伯厚生長晚宋足不曽至中原卽以信康成者削國防不知古人譔著屹如堅壘豈易攻與

黃子鴻篤信水經注者初晤碧山堂問曰後漢志溫縣濟水出王莽時大旱遂枯絕是河南無濟今且千六百七十餘年矣何酈道元言之詳且析也子鴻曰新莽時𨿽枯後復見酈氏所謂其後水流逕通津渠勢攺防梁脈水不與昔同是也祗緣杜君卿不信水經專憑司馬彪志竊以彪不過紀一時之災變耳非謂永不截河南過也君卿云云遂眞覺河南無濟疑誤到今今尙有宗主其說者余曰枯而復通旣聞命矣敢問除酈注外抑別有徴乎子鴻曰未聞余退而考杜預釋例雲濟水自滎陽捲縣東經陳畱至濟陰北經髙平東平至濟北東北經濟南至樂安博昌縣入海郭璞山海經注云今濟水自滎陽捲縣東經陳畱至濟陰北東北至髙平東北經濟南至樂安博昌縣入海張湛列子注雲濟水出王屋山爲沇水東經溫爲濟水下入黃河十餘里南渡河爲滎澤又經濟陰等九郡而入海萃此三說以覆子鴻曰酈注經余更注酈吾與子同爲善長之忠臣何如子鴻喜獲所未聞復難余今不見河南有濟畢竟復枯於何代余曰諾復考得後漢書王景傳濟渠下章懷太子賢注雲濟水出今洛州濟源縣西北東流經溫縣入河度河東南入鄭州又東入滑曹鄆濟齊靑等州入海卽此渠也王莽末旱因枯涸但入河內而已似不知中有復通之事合以許敬宗對髙宗濟潛流屢絕是自唐以前濟已復枯直至今矣

或問北嶽祀典畢竟該在貴省渾源州抑仍曲陽耶余曰曲陽是也萬曆十六年大同巡撫胡來貢疏請攺北嶽沈文端鯉爲宗伯覆疏詳駁此駁出足以塞異議者之口矣苐惜其引史僅及漢宣帝未上及武帝元鼎三年常山王徙然後北嶽在天子郡內天漢三年泰山修封還過祠常山瘞玉二事引經亦僅及周官禹貢余爲詳補曰舜典十有一月朔巡守至於北嶽傳曰北嶽恆山禹貢太行恆山疏曰恆山在上曲陽西北爾雅兼殷制釋山曰河北恆周禮職方氏正北曰並州山鎭曰恆山注曰恆山在上曲陽是虞夏殷周異代同揆則舜當日蚤覲北諸侯於今曲陽大茂山之下非山經所稱今渾源之北嶽水經所稱之嶽歷歷可知豈容議議之者以定鼎於燕曲陽在南渾源少北攺而祠之於方位宜余謂則有孔頴達毛詩崧髙之疏在曰若必據巳所都以定方位則五嶽之名無代不攺何則軒居上谷處恆山之西舜居蒲阪在華陰之北豈當據巳所在攺嶽祀乎余嘗愛王導云古之帝王不必以丰儉移都此名相之言也孔頴達雲天子不據巳所都以定方嶽此名儒之言也金世宗大定間或言今旣都燕當別議五嶽名不得仍前代太常卿範拱輒援崧髙疏數語以對後不復攺明以來之人獨未讀金史乎因思崧髙維嶽非當時以太室山爲嶽乃詩人借嶽來贊美之曰有崧然而髙者維是四嶽之山其山髙大上至於天維是至天之大嶽降其神靈和气以生甫國之侯及申國之伯爾雅撰於三百篇後緣此遂實指崧髙爲中嶽太史公又出於爾雅後並補注堯典曰此中嶽嵩髙也是殆忘卻禹貢之太嶽矣將堯有二中嶽耶漢武登禮太室易曰崈髙中嶽名益顯皆爲爾雅所誤者或曰然則周竟無中嶽乎余曰周仍以唐虞時霍山爲中嶽矣觀職方河內曰冀州山鎭曰霍山可知矣蓋自有宇宙便有此山黃帝正名百物早已定五嶽之稱禹主名山川又從而奠之下訖周秦悉不敢移豈有如武帝以衡山逺移南嶽之祀於灊霍山者乎或言如子言周不曽以岍爲西嶽岍何得有嶽名余曰職方河西曰雍州山鎭曰嶽山蚤已得嶽之名豈待周移嶽於此而後云爾乎漢旣移南嶽唐肅宗在鳯翔亦曽攺岍陽吳山爲西嶽以祈靈助要皆後王事余最愛康成注大司樂四鎭五嶽取諸職方九州之山而徧足少嫌其以嶽爲西嶽不以霍山爲中又嫌其宗伯注仍襲爾雅雜以崧髙自忘卻大司樂注殆由未善於讀崧髙之詩也哉

秀水徐善敬可爲人撰左傳地名訖問余成二年鞍之戰杜注止云齊地谷梁傳則云鞍去國五百里恐非以下文有華不注山山下有華泉証之鞍似去此不逺當屬今歷城縣地余曰通典濟州平陰縣注云左傳齊晉戰鞍故城在縣東【括地誌寰宇記同】蓋唐世鞍故城尙存故杜以爲據余意鞍在今平陰東作四五十里其去華不注山亦一百三四十里朝而戰於鞍勝而逐之一百三四十里之山下且三周焉晉人之餘勇眞可賈哉齊奚足云蓋古駟駕一車車僅三人禦復得其法故取道致逺而气力有餘今人不明乎此徒以平陰屬兗州歷城屬濟南中隔長淸縣境如是其逺豈能一日通作戰塲玆所以見通典亦未足信與

羊流店晉羊叔子故里在新泰縣西北六十里南北孔道也余庚午春經此問叔子之後裔有存者往防其祖墓隆然髙阜者三卽傳出折臂三公之所復往防其居遺址隠然若城郭綿亙八里許因嘆叔子以上九世皆二千石卿校可爲東漢第一世家當時聚族而處居以積久日加辟逺又蔡邕亡命江海逺迹吳防往來依太山羊氏以此地爲淵藪孰敢過問之種種皆與史傳闗合獨後漢書羊續太山平陽人平陽卽西漢之東平陽晉爲新泰縣晉書叔子卻屬太山南城人南城原魯南武城晉地誌亦三字名故城在今費縣西南九十里距新泰二百四五十里意新泰叔子之祖貫巳則占籍南城耳觀武帝咸寧中詔以泰山之南武陽牟南城梁父平陽五縣置南城郡封叔子南城侯以其爲南城人也叔子且死從弟琇述素志求於先人墓次狐死正邱首正欲其隆然髙阜之旁也玆撰一統志系續於新泰人物可也叔子以孫從祖柰晉書何且新泰縣建置沿革並未見何年攺南城一筆人物豈有無根者哉要須別系叔子於費縣人物不必拘元和志然後可

黃子鴻言趙奢解閼與之圍閼與凡有四水經注梁楡水逕梁楡城南卽閼與故城也趙奢破秦於此盧諶徵艱賦云訪梁楡之虛鄣弔閼與之舊平梁楡城在今遼州和順縣括地誌閼與聚落今名烏蘇城在潞州銅鞮縣西北二十里趙奢破秦軍處銅鞮今沁州郡國志上黨湼縣有閼與聚劉昭注云史記趙奢破秦兵閼與湼在今武鄕縣隋地理誌武安縣有閼與山元和志閼與山在縣西南五十里卽趙奢拒秦處武安屬今彰徳府磁州東海公曰若在武安去邯鄲僅六十里何須奢捲甲而趨之二日一夜至乎當在貴省潞州者近是余曰然奢傳云秦伐韓軍於閼與閼與乃韓邑自屬上黨一帶防頗樂乘並言其道逺閼與去邯鄲四百里故奢言道逺險狹譬鼠鬭穴中以閼與必穿太行山過而沁州武鄕亦多叢山也果在武安豈容作斯語越明日告子鴻曰子抑知止有二閼與乎一爲韓之閼與一爲趙之閼與子鴻驚問焉趙奢列傳秦伐韓軍於閼與趙世家惠文王二十九年秦韓相攻而圍閼與此韓之閼與也魏世家哀王八年昔者魏伐趙防閼與秦本紀昭襄王三十八年胡傷攻趙閼與王翦列傳始皇十一年翦將攻趙閼與破之此趙之閼與也韓閼與當並沁州與武鄕者爲一何者湼故城在武鄕縣西五十五里而武鄕在沁州東北六十里則湼在沁州之北矣閼與又在湼縣西則在沁州西北可知相距幾何正屬一邑趙閼與的在和順縣觀始皇本紀十一年王翦攻閼與橑楊二邑比鄰橑楊今橑州和順距本州九十里若到沁州閼與城幾二百餘里各爲一邑可知至武安之有閼與則是唐人誤防史遷文義見武安西南有山以閼與之名山豈有口自鳴曰我非閼與也哉然史記實有疎處蓋秦伐韓軍於閼與此一枝兵也秦軍軍武安西鼔噪屋瓦盡振此又一枝兵也秦當日蠶食三晉三晉無歳不被兵所在多有遷若作時秦軍有軍武安西者自明軍中侯有一人言急救武安奢立斬之非斬其犯令乃斬其妄言惑眾心也奢受命救閼與不救武安縱解得武安之圍猶非韓昭侯曰非不惡寒也以爲侵官之害甚於寒七國悉遵此法秦間來入乃從閼與軍至者間還報秦將輒大喜曰夫去國三十里而軍不行乃增壘閼與非趙地也此句亦妙蓋閼與原韓地非闗邯鄲奢自不應來救故懈而不設備奢遂窮日夜力趨至據山以擊破之山自在今沁州武鄕間此間豈少山哉括地誌固已疑山在洺州謂其太近恐潞州閼與聚城是所距據處眞可謂先得我心世稱魏王泰括地誌爲首於玆益信所云閼與有四譌者削之僅存其三析者並之僅存其二混者別之則孰爲韓孰爲趙顯顯然在吾目矣故曰閼與有二復越明日告子鴻曰子旣知二閼與矣抑知二閼與皆爲趙奢敗秦軍之地乎子鴻益驚余曰戰國防趙背秦秦王大怒令衛胡易伐趙攻閼與趙奢將救之魏令公子咎以鋭師居安邑以挾秦秦敗於閼與此卽秦本紀昭襄王三十八年中更胡傷【卽國策衞胡易】攻趙閼與不能取之事秦史諱其敗績曰不能取國防承趙史所書直曰秦敗於閼與下文曰大敗秦師亦足徴國史書法互異處水經注以梁楡城爲奢破秦於此亦是但移卻惠文王前一年二十九年事於此則誤道元且勿論史遷生當六國未逺時其作年表於趙惠文王二十九年曰秦防我閼與趙奢將擊秦大敗之三十年曰秦擊我閼與城不防於前閼與不曰韓曰趙更混而並之爲一閼與然則地理之學眞難言矣哉

憶庚午重九病新愈後東海公招登髙莫釐峯酒中云古人之事應無不可考者縱無正文亦隠在書縫中要須細心人一搜出耳舉坐黙然顧向余曰某此論爲濟水發枯而復通畢竟在何時子其爲我考之餘曰惟王景傳云初平帝時河汴決壞未及得修建武十年陽武令張汜上言河決積久日月侵毀濟渠所漂數十許縣逮後三十五年汴渠成明帝巡行下詔曰河汴分流復其舊迹陶丘之北漸就壤墳此汴壞而濟亦壞汴治而濟亦治之徴也又考晉書傅祗傳武帝時爲滎陽太守自魏黃初大水後河濟泛溢鄧艾常著濟河論開石門而通之至是復侵壞祗乃造沈萊堰兗豫無水患郤超傳太和中桓溫將伐慕容氏引軍自濟入河超諌曰淸水入河無通運理毛穆之傳溫使穆之鑿鉅野百餘里引汶防於濟此豈竟枯絕者哉大抵王莽世天災𨿽甚然皆不逺而復如王橫言天嘗連雨東北風海水溢西南出寖數百里九河地已爲海所漸矣今九河故迹固具在酈氏言濟當王莽之世川瀆枯竭後水流逕通余謂此班氏注於垣縣云王屋山沇水出東南至武徳入河軼出滎陽北地中又東至瑯槐入海過郡九行千八百四十里蓋以目驗者言也祗緣司馬彪下語太重若攺遂枯竭爲防枯絕則玅玅耳輒錄以覆

自周官屢言天下土地之圖九州之圖及地圖圖於地理爲尢切矣班固撰地理誌一則曰秦地圖再則曰秦地圖書故蕭何入咸陽盡收丞相禦史圖書藏之帝具知天下阨塞戶口多少彊弱處民所疾苦者以得此圖書也光武帝至廣阿舎城樓上披輿地圖指示鄧禹曰天下郡國如是馬援曉勸隗囂亦曰披輿地圖見天下郡國百有六所武帝封三王禦史奏輿地圖請所立國名光武封十子爲公羣臣請大司空上輿地圖明帝封皇子悉半諸國案地圖章帝則篤愛諸弟案輿地圖令諸國戶口皆等漢使窮河源莫知何所出山曰昆侖天子按古圖書而名云漢藩諌誅閩越曰以地圖察其山川要塞相去寸數而間獨數百千里漢相私國土多租四百頃曰以平陵伯爲界太守更郡故圖而正之李陵至浚稽山舉圖所過山川地形遣騎以聞趙充國曰兵難隃度臣願馳至金城圖上方略李恂使幽州所過皆圖寫山川屯田聚落悉奏上齊人延年上言可案圖書觀地形令水工凖髙下以開河明帝引見王景賜以山海經河渠書禹貢圖俾修汴渠渠卒成卽謀不軌者如淮南王安曰夜按輿地圖部署兵所從入江都王建具天下之輿地及軍陳圖至張千秋口對兵事畫地成圖馬援聚米爲山谷指畫形勢臧旻口陳西域百餘國城狀手畫地形皆得圖之髣髴者猶動人如是圖詎不重哉晉裴秀曰周秦地圖祕書殆絕僅有漢氏及括地諸雜圖粗具形似不爲精審於是作禹貢地域圖今亦不可得見矣見者元道士朱思本輿圖所謂蓋其平生之志而十年之力者明人轉相增竄名以巳圖漸失其本眞獨計裏畫方之法猶遵若王律余謂亦自唐賈耽來也舊書云其令工人畫海內華裔圖一軸廣三尺從三丈三尺率以一寸折成百里新書謂以寸爲百里表獻於上曰縮四極於纎縞分百郡於作繢宇宙𨿽廣舒之不盈庭舟車所通覽之咸在目讀之眞令人爽然【隋宇文愷曰裴秀輿地以二寸爲千里】

余謂窮經者須知地理元董鼎注蔡書傳云西伯戡黎其國蓋在黎陽之地而非上黨壺闗之黎武王伐商兵渡孟津道過黎陽先戡黎而後至紂都如齊桓伐楚先潰蔡而遂入楚境也引吳才老戡黎伐紂時事爲證余按紂都朝歌今在衛輝府淇縣北黎陽故城在大名府濬縣西南三里武王以正月二十八日次孟津明日己未至癸亥五日孟津至朝歌四百餘里故須日行八十里有奇然僅及商郊而止所以者何赴敵宜速不拘日三十里成法也牧野跨衛輝之汲淇兩縣界距紂都十有七里若黎陽則又自朝歌東出七十里豈得道先經此且武王於紂聲罪致討名其爲殘士女歡迎豈同齊桓以諸侯之師侵蔡蔡潰遂伐楚兵行詭道者比乎儒生不知兵復不諳地理其舛錯如是

禹貢蔡傳譌者莫過九河苞淪於海且托之酈道元不知道元水經注凡三見皆指碣石入海未一及九河云九河者乃王莽時玉橫一家之言未詳考驗者玆欲正其譌惟取孔頴達書疏元於欽齊乘二條補於九河旣道之下【詳四書釋地續】又按蔡傳引爾雅九河六曰簡潔爾雅本作絜與簡各爲一河河以一字名者李巡曰簡大也絜苦也河水多山石治之苦絜唐孔氏宋邢氏疏並同卽朱子孟子集注亦曰曰簡曰潔然已譌爲潔矣按浮於濟漯達於河孔頴達疏雲從漯入濟自濟入河上句眞亂道唐髙宗問許敬宗曰書稱浮於濟漯今濟與漯斷不相屬敬宗對曰沇濟自溫入河伏地南出爲滎澤又伏而出曹濮之間汶水從入之故書又言浮汶達濟不言合漯者漯自東武陽至千乘入海也新唐書亦不通地理沇濟自溫入河作今自漯至溫而入河夫髙宗灼知濟與漯斷則此至溫入河乃濟水非漯水明矣敬宗𨿽姦敢靣欺以必不然之水道乎且其學素號博矣明屬宋景文亂竄不及其原對之文然敬宗之所可議者有二一是不正解禹貢經文以告君一是言伏地南出爲滎澤不深明乎濟水之故余嘗按漢地理誌河東郡垣縣沇水所出東南至武徳入河軼出滎陽北地中又東至瑯槐入海東郡東武陽縣禹貢漯水出東北至千乘入海

又按水經注河水自滎陽黎陽濮陽鄄城又東至東武陽漯水出焉又東北至臨邑有四瀆津東分濟亦曰泲水受河也又東北至髙唐漯水注之又有南北二濟水皆自滎陽分河東北流至臨邑有四瀆津通於河此二說補於下曰大河水自滎陽分流爲濟又東北至武陽分流爲漯又東至臨邑復與濟通二水源流𨿽皆與大河相通然濟在河南漯在河北二水不能自通唐髙宗云濟與漯斷是也禹貢所云蓋謂兗州之貢或浮於濟則自滎陽達河或浮於漯則自武陽達河二道皆達於河耳至旣東爲濟入於河非是潛伏地中乃穿河腹中行不至如蔡傳入河穴地伏流絕河之說曽有人伏水底見渾河中有淸流一道直貫之者此濟也故古文每言如河濟之不相亂余親見渭水至淸以涇而濁濟水至淸卻不以河而濁蓋水各有性濟之性則獨勁也故語云勁莫如濟曲莫如漢溢出南岸爲滎仍然至淸自滎澤至定陶約四百四十里中有濟陽城今在長垣縣界者須行過此地而伏伏而旋出於陶邱之北禹貢九敍導水皆無出字獨至此下一出字豈無故明系伏而復見斷而復續或曰濟陽至陶邱百四十里而近此百四十里之間便有伏而復見之事與余曰括地誌沇水出王屋山頂崖下石泉停而不流深不測旣見而伏至濟源西北二里平地其源重發而東南流此不過八十里耳見而伏伏而又見況將倍此之地乎後代祗緣王莽末濟瀆曽枯不見有溢爲滎又烏知陶邱北有濟復出之事哉記載闕如惟許敬宗知之曰伏而出曹濮之間新書亦曰洑而至曹濮散出於地合而東殆善防經防新書又載其對髙宗曰古者五行皆有官水官不失職則能辧味與色潛而出合而更分皆能識之餘謂潛而出卽東出於陶邱北之注腳也合而分卽入於河溢爲滎之注腳也

胡朏明問滎字說文曰絕小水也何義余曰爾雅正絕流曰亂邢昺疏正直也孫炎所謂橫渡是也濟水截河南過爲滎故以絕字解滎至小水二字則有唐髙宗許敬宗問答在髙宗曰天下洪流巨谷不載祀典濟甚細而在四瀆何哉敬宗曰瀆之言獨也不因餘水獨能赴海者也濟潛流屢絕狀𨿽防細獨而尊也此可以爲其注腳矣

顧景範川瀆異同力詆三伏三見之說出近代俗儒漢唐迄宋諸儒無主是說者余謂至溫入河自不得言一伏特再伏再見耳又曰出者折旋之間因邱爲隠見耳濟初發源或有伏見之分至截河而南之後未曽伏而復出經文固已明言之曰浮於汶達於濟又曰浮於濟漯達於河豈有伏見不常而可爲轉輸之道者哉殊可稱偉論然以愚斷之兗州貢道浮濟必經陶邱卽靑州貢道浮汶者亦由壽張縣安民亭入濟一百五六十里至陶邱北向所云浮於淮泗當作達於菏浮菏者亦由乘氏縣入濟五十里至陶邱北皆至此而止然後舎舟登陸至濟陽城西復登舟以至滎陽入於河此當日貢道也或曰果如是則兗州貢道當如荊梁二州用逾字曰浮於濟復逾於濟達於河不得直接以因水入水之達字矣余曰固有說荊之漢也洛也二水而異名者也本不相通貢道須此故曰逾於洛梁之沔也渭也亦二水而異名者也本不相通貢道須此故曰逾於渭若兗州之濟本屬一水𨿽中少間阻無復異名故經文亦不屑屑分疏之且不有浮於漯在連類而及之因從而省文者乎顧氏苐見明永樂十三年防通河成漕舟浮江渉淮溯河絕濟而北達於漳衛輸之太倉無復有陸運之苦因亦上疑濟水此何異元行海運習爲坦途明人有更講求其說者輙揺手相戒幾同談虎嘗考唐六典東都曰含嘉倉自含嘉倉轉運以實京之太倉自洛至陜運於陸自陜至京運於水李泌自集津至三門鑿山開車道以避底柱之險宋都大梁四方皆可由水以直抵而開寶八年乃擇幹彊之臣在京分掌水陸路發運事明永樂之初亦經水與陸交運故牒猶存不必溺於今而議古且陶邱不過兩邱相重累耳形甚防非比髙山巨嶺足以蔽虧濟水致忽隠而忽見如顧氏解余謂縱能障蔽濟流經文當作東出於陶邱南不當曰東出於陶邱北蓋出者明系伏地至此復見之名也余是以篤信經文參諸古今運道之變一水直達者少著其論如此

胡朏明聞餘論復出一說以助之曰虞夏貢物與後代漕粟不同當時甸服之中納總銍稭粟米其食取諸冀州而已足餘八州所貢初無繁重難致之物卽以兗言之曰漆絲織文而已靑州所貢較多亦不過曰鹽絺海物絲枲鉛松怪石檿絲而已他州仿此要非繁重難致者豈惟虞夏周禮大宰以九貢致邦國之用一祀貢二嬪貢三器貢四幣貢五材貢六貨貢七服貢八斿貢九物貢度與虞夏不相逺豈有漕粟數百萬石餉京師如漢唐以下之所行者哉宋史食貨志言川廣所貢之物亦皆輕約易賫故水陸兼運由是推之虞夏貢物間有陸運人必不以爲苦濟水斷續何害其爲貢道哉孔頴達𨿽亂道不至如蔡傳之甚疏云計沔在渭南五百餘里抵沔須陸行而北入渭此眞禹迹貢道也蔡傳引漢武帝時人有上書欲通褒斜道及漕事下張湯問之雲褒水通沔斜水通渭皆可以漕從南陽上沔入褒褒絕水至斜間百餘里以車轉從斜下渭如此則漢中谷可致經言沔渭而不言褒斜者因大以見小也案漢溝洫志上書人言今穿褒斜道少阪近四百里而褒水通沔斜水通渭皆可以行船漕則禹之時褒𨿽出衙領山入沔算不得與沔通不可以行漕故斜亦出衙領山北入渭算不得與渭通不可以行漕故經文止言沔渭不及褒斜當日貢道原無須此二水也非屬省文顏師古曰褒斜二谷名其中皆各自有水耳正指漢武未穿道以前言蔡氏不讀全本漢書似從一節本書錄來謂因大以見小其臆解有如此者

蔡傳載潏水李氏曰禹鑿龍門起於唐張仁願所築東受降城之東自北而南至韓城北安國嶺盡案東受降城在今朔州北三百五十里本漢定襄郡之成樂縣去禹貢龍門一千五百餘里禹輕百姓力竟至此乎眞正妄談不足與辧蔡傳又云舊說相傳禹鑿龍門而不詳其所以鑿余謂尸子古者龍門未開呂梁未鑿河出於孟門之上大溢逆流無有邱阜髙陵盡皆滅之名曰鴻水此卽欲鑿之由賈讓奏昔大禹治水山陵當路者毀之故鑿龍門辟伊闕析底柱破碣石墮斷天地之性此卽當鑿之故水經注孟門卽龍門之上口也實謂黃河之巨阨此石經始禹鑿河中潄廣夾岸崇深傾崖反捍巨石臨危若墜復倚古之人有言水非石鑿而能入石信哉其中水流交衝鼔若山騰濬波頽疊迄於下口又云梁山卽經所謂龍門矣魏土地記曰梁山北有龍門山大禹所鑿通孟津河口廣八十步巖際鐫迹遺功尙存元和郡縣誌孟門山俗名石槽實爲黃河巨阨今案河中有山鑿中如防束流懸注七十餘尺此皆詳其鑿之之迹曷云不詳大抵此等書蔡氏並未寓目卽見亦不復能記憶荀卿嘗謂陋也者天下之公患也余則謂陋也者儒生之公患也

顧氏肇域記左傳桓二年其弟以千畆之戰生杜注以爲西河介休縣南有地名千畆非也穆侯時晉境不得至介休當以趙世家注引括地誌嶽陽縣北九十里有千畆原爲是余謂當日千畆之戰或在嶽陽或在介休誠不敢定但謂晉境不得至介休則有辧晉世家叔虞封於唐方百里其子爕攺曰晉曽孫成侯徙曲沃八世孫穆侯徙絳不言何代徙都翼則徙翼當在昭侯前穆侯徙絳之後中間可知入春秋六年晉逆翼侯納諸卾謂之卾侯鄂索隠曰今在大夏大夏者吾鄕太原縣也又後十三年曲沃滅翼王立哀侯之弟緡於晉晉亦太原縣太原至翼城六百五十里中道必由介休當日盡屬晉方得兩侯分立肇域記非是余於是獨嘆晉啟封百里逮成侯時何啻五倍王綱不振兼國侵小不待入春秋而已然矣可不懼哉

又按周語宣王卽位不借千畆虢文公諫王弗聽此千畆乃周之借田離鎬京應不甚逺末云三十九年戰於千畆王師敗績於姜氏之戎左傳系此事絕有深意蓋自元年至今將四十載天子旣不躬耕百姓又不敢耕竟久成舄鹵不毛之地惟堪作戰塲故王及戎戰於此因悟趙世家周宣王時伐戎及千畆戰奄父脫王正此地括地誌以晉州嶽陽縣北千畆原當之不應去鎬京如是其逺殆非也噫安得盡舉經傳子史注地理誤者一一釐正之哉

按防有來路亦有去路其逐而出之也卽從其來路必不引入我門庭之內別從一路以出者玁狁侵鎬及方至於涇陽鎬等三地名皆在雍州則太原地名亦卽在雍州近代說詩者指原州言然原州乃今固原州舊髙平鎭後魏孝明帝正光五年置原州蓋取髙平曰原爲名此地未必以此名惟鄭注禹貢原隰底績云詩度其隰原卽此原隰其地在豳近是要髙平曰原秦中地靣以原名者至不可勝數今亦不能定指何地也來歸自鎬劉向曰千里之鎬顏師古注非丰鎬之鎬至於太原余亦謂雍州之太原必非周並州之太原也更有證者宣王旣防南國之師料民於太原太原與詩同一地若是晉陽周已封唐叔虞爲侯國天子豈得料其民乎仲山父諫不謂其少而大料之是示以寡少諸侯避之其非屬甸侯之地可知旣知國語益知詩矣

治梁及岐孔安國傳梁岐二山在雍州晁以道本水經注作呂梁狐岐攺入冀州今亦未論其確與否苐蔡傳云梁在石州離石縣東北是今汾州府永寧州東北一百里之呂梁山本名骨脊山者去黃河一百五十餘里岐在汾州介休縣今卻在孝義縣西八十里盤村原山名狐岐者去黃河二百三四十里謂堯時洪水懷襄大河泛濫至此二山下須禹治之則可蔡氏竟認爲古河逕之險阨與龍門一般二山河水所經治之所以開河道也不幾瞇目而道黒白者乎𨿽生長東南誤不應至此【蔡傳當云狐岐之山勝水所出東流合文水又東南入汾汴今作東北誤】

春秋正義曰堯治平陽舜治蒲阪禹治安邑【今夏縣西北五十里】三都相去各二百餘里皆在冀州余亦謂晉入春秋前後四都相去亦只在平陽府百五十里之內晉孝侯號翼侯翼故城在翼城縣東南三十五里曲沃武公滅翼以一軍爲晉侯史記云始都晉國晉國卽其始封之曲沃他日號稱宗邑者在今聞喜縣東北去翼都約一百五十里子獻公城絳史記云獻公始都絳卽今太平縣南二十五里故晉城是余親歷其地遺址宛然方悟從前說盡錯東去翼都約一百里也越七世至景公十五年遷於新田在曲沃縣南二里正有汾水澮水西北去故晉城僅五十里耳此四都者至今人民繁庶資產富饒西北諸州邑莫有過焉豈非霸國之餘烈哉

鄭康成言周時九河齊桓公塞之同爲一河今河間弓髙以東至平原鬲津往往有其遺處蓋據尙書中春秋寶幹圖之文云爾蔡傳駁之謂曲防齊所禁塞河宜非桓公所爲亦自尋好話頭其實葵邱五命特以約束諸侯躬自犯者多矣奚有於河惟於欽齊乘曰河至大陸趨海勢大土平自播爲九禹因而疏之非禹鑿之而爲九也禹後歷商周至齊桓時千五百餘年支流漸絕經流獨行其勢必然非齊桓塞八流以自廣也論最確余因思齊桓卒於襄王九年戊寅至定王五年己未甫四十二年而周譜云定王五年河徙水經注周定王五年河徙故瀆蓋下流旣壅水行不快上流乃決理所宜然河之患始此矣善乎朱子有言禹治水只是從低處下手下靣之水盡殺則上靣之水漸平得之矣

前謂鑿空出新不若舊說之安者尢莫甚近日碣石入海之說陽信有劉世偉者著論曰海丰縣北六十里有馬谷山一名大山髙三里周六七里疑卽古之碣石爲河入海處夫事無所證當求之迹迹有不明當度之理以迹而論九河故道咸屬齊鬲津等三河在縣之界而碣石不當復在他境以理而論禹之治水行所無事齊地洿下濵海以禹之智不從此入而反轉繞千里之外乃自平州而入海耶況平州地形髙此山旣在九河之下又巍然獨出於勃海之上爲碣石似無疑顧寧人賞其新東海公載入一統志中余曽正告之曰九河見兗州碣石則在冀州皆禹貢明文未易可移果如世偉言當移碣石爲兗州之山矣古九河闊二百餘里長約四百里其爲逆河之地者亦須長闊相等方外受海水之潮汐入內容河水之九注今馬谷山之旁與上何處著此一片地耶果爾當刪禹貢同爲逆河四字以入於海接上又北播爲九河然後可東海公不覺笑余曰無論經聊以史証之蘇秦說燕曰南有碣石之饒秦始皇三十二年之碣石使燕人盧生求羨門髙誓刻碣石門二世元年春東行郡縣李斯從到碣石刻始皇所立刻石封禪書並海上北至碣石巡遼西貨殖傳夫燕勃碣之間一都防也尙得謂碣石不在昔平州今昌黎等縣處耶永平府誌已進呈未及正之云

山西名司自太行山而山東人無解者曽與黃子鴻討論訖嘆曰山東之名起於金本宋之京東東路京東西路金以都旣不在汴易京爲山而不知山字無著也湖廣之名起於元本宋荊湖北路荊湖南路止當沿其故稱不必如孫休分交州置廣州名以廣蓋廣字渉虛也曽問局中諸公以何謂四至何謂八到多笑而不答反以詰余余曰東至某地若干裏南至某地若干裏西至某地若干裏北至某地若干裏謂之四至東南到某地若干裏西南到某地若干裏西北到某地若干裏東北到某地若干裏此謂之八到惟杜氏通典系刻本宛然可考若元和郡縣誌太平寰宇記繕寫本多譌或原有不備者矣

按一統志有闗隘一項下載至某鋪或某集某鎭在縣東若干裏又若干裏爲某舗乂若干裏爲某舗達其縣界最有益或病其碎且名不雅馴者余曰昔宋紹興三十一年金主率大軍臨西采石楊林渡初奏言已犯采石而不言東西朝廷大驚次報言已到楊林而不言楊林渡莫知其在江之南北益懼求當塗歷陽人問楊林所在言楊林西采石之渡口也於是憂疑少定余謂使當日諸州所上閏年圖備載村鎭及津渡之處可一檢而知不必外訊諸人矣

有碣石叢談【郭造卿著】者疏碣石山所在旣小誤復未盡余爲補正之曰前漢志右北平郡驪城縣有大碣石山後漢志遼西郡臨渝縣有碣石山文頴漢書注碣石山在遼西絫縣魏收地形志肥如縣有碣石山隋志盧龍縣有碣石山唐志平州石城縣有碣石山明一統志碣石山在昌黎縣西北二十里諸縣或省或攺則今之盧龍撫寧昌黎及灤州界耳此山綿跨四地故班固曰大碣石山今人苐因天橋柱屬諸昌黎隘矣又唐志營州栁城縣有東北鎭醫巫閭山祠又東有碣石山碣石凡有四

齊都賦雲海旁出爲渤今海自山東登州成山折而西逕寧海州福山蓬萊招逺縣又西逕萊州掖縣昌邑濰縣又西逕靑州壽光樂安諸城縣北界折而西北逕濟南利津霑化海丰縣又北徑直河間鹽山滄州靜海縣東界又北至天津衛折而東徑順天寶坻丰潤縣又東徑永平灤州樂亭盧龍昌黎縣又東出山海闗徑遼東寜逺廣寧衛南界折而南徑海蓋復金四衛西界又折而東徑金州南界有旅順口南與登州海口相對皆謂之渤海歷覽太史公書如河渠書同爲逆河入於渤海謂永平府之渤海也封禪書四曰陰主祠三山五曰陽主祀之罘六曰月主祀之萊山皆在齊北並渤海謂登萊兩府之渤海也蘇秦列傳說齊宣王未嘗倍泰山絕淸河渉渤海張守節正義曰渤海滄州也則指天津衛之海言朝鮮列傳遣樓船將軍楊僕從齊浮渤海至王險王險城名非海之在遼東而何皆渤海也柰何有臣瓚者徒知漢以渤海名郡遂狹視渤海謂禹貢河入海乃在碣石武帝元光三年河移徙東郡更注渤海禹時不注也若以太史公增禹貢原文一渤字爲誤不知非誤也正謂碣石邊之渤海也或曰亦別有證乎余曰莫妙於太史公天官書中國山川東北流其維首在隴蜀尾沒於渤碣班固增其文曰尾沒於渤海碣石益復明顯是禹貢自碣石入海遷與固同出一口者也又按武帝紀元光三年春河水徙從頓邱東南流入渤海頓邱漢縣名在今大名府淸丰縣其東南則今曹州濟寧州之境溝洫志元光中河決於瓠子東南注鉅野通於淮泗是也至於渤海卻在頓邱東北千里豈能東南流入之乎案文當於東南二字截住作句謂河水所徙之處在頓邱東南一帶而流入於海則自東北至直沽直沽今天津衛是所以地理誌金城郡河闗縣注雲河水行塞外東北入塞內至章武入海章武元和志爲魯城縣在滄州北百里西去大海九十里此河水所徙之新道非禹貢故道或曰抑別有證乎余曰莫妙於地理誌魏郡鄴縣注云故大河在東北入海北入海者至右北平郡酈城之掲石山入海非章武也或曰章武亦可稱北海然而溝洫志同爲逆河入於渤海與河渠書同天文志尾沒於渤海碣石益加增釋是禹河入海在碣石固與遷眞同出一口者也【通鑑書河水徙從頓邱東南流刪入渤海三字說見考異】

渤海一誤於臣瓚再誤於頴達三則余尙書古文疏證第二卷

所論是亦不復削去惟就頴達疏有云安國傳同合爲一大河入於渤海渤海之郡當以此海爲名計渤海北距碣石五百餘里河入海處逺在碣石之南禹行碣石不得入於河蓋逺行通水之處北盡冀州之境然後南回於河而逆上也亦是誤認河從章武入海不得復至碣石謹據經文正之夾右碣石入於河安國傳禹夾行此山之右而入於河逆上也則河入海順流而下亦卽在此處可知證一禹導山固在相視其源委脈絡實以治山旁諸水使皆入海而諸水合爲大河果至直沽入海則至於碣石四字爲衍文證二導河北播爲九尾合爲一不加至碣石字入於海者上文也省文也安國傳所爲互相備也遽以無是三字而謂河入海不在碣石何異癡人說夢證三且碣石不能入河是海島之夷以皮服來貢者僅夾碣石山畔須西上數百里而後達河經文何不見有西字以合荊州南河雍州西河之例乎蓋河口碣石斷無疑也後代言水道之可信者莫如酈道元一則曰河之入海舊在碣石今川流可導非禹瀆也再則曰碣石山在臨渝縣南大禹鑿其石右夾而納河余謂賈讓治河防昔大禹治水山陵當路者毀之析底柱破碣石鑿卽破也酈注有本如此今人不能取徴乎此復舎神聖經文而苐指晚近流之分合水道之通塞地名之同異以立說別觧可也吾未見其可與論禹迹矣

又按中國山川東北流其維首在隴蜀尾沒於渤碣僅十有八字能將禹貢導岍及岐至至於碣石入於海導河積石至同爲逆河入於海兩節九十一字吸取殆盡無復遺義史記昔人稱其明於山川條例得禹貢遺法玆豈惟條例且縮萬里於尺寸之間可舒三言爲千百言而未有旣者矣

宋史河渠志元祐三年王存奏自古惟有導河塞河導河者順水勢自髙導令就下塞河者爲河堤決修塞令入河身不聞幹引大河令就髙行流也於是収回回河詔書然亦不盡然者太史公不於禹貢北字下過降水之上增其文曰載之髙地乎蓋過降水至於大陸播爲九河耳王橫曰禹之行河水本隨西山下東北去又曰使緣西山足乘髙地而東北入海廼無水災杜佑曰西山則太行【原文有恆山二字疑衍】也余因悟河行平地易散漫無力惟一邊就西山踵趾以爲岸又一邊築土爲堤髙數丈許載河以行方建瓴而下但折而向東北以至大陸復播爲九以趨於渤碣賈讓防河西薄大山東薄金堤正指此誰謂金隄非禹作乎又誰謂河北有鯀堤而無禹隄乎宋李垂導河形勝書推禹故道其水勢出大伾上陽太行之間上陽樂史謂卽枉人山要東則大伾上陽西則太行與賈讓所奏無異治河者當識此變處局中復有爲新論者以河自直沽入海不得逺至碣石之旁後漢志不從天官書說有二一說曰滹沱易桑幹濡潞皆爲大川從直沽入於海橫接大河北注之路大河豈能自河間以北繞出漁陽北平之界抵碣石而入海乎故知亦從直沽入海也余曰詳考水道惟滹沱桑幹易潞入直沽而濡水流不逺輒合易水𨿽長然亦至長城注易長城在新安安肅界也不自達海止當舉四水耳並及濡者非一說曰蘇轍言燕薊地髙水皆南流大河豈獨能北注不就近入直沽之海而仰從碣石之海以入乎余曰蘇子由無此言宋河渠志載蘇轍疏臣聞契丹之河自北南注以入於海蓋地形北髙此或指沽河濡水大遼水從塞外來者南入於海而言非上四水之謂余常讀漢志濁漳入淸漳淸漳東北至阜城入大河阜城在今阜城縣東二十里此已與禹貢漳入河處不合蓋河旣徙後之新道也水經淸漳入於濁漳濁漳東北過平舒縣南東入海平舒乃東平舒今霸州大城縣此又河旣徙班氏以後之新道也唐人見漳能獨達海遂請以爲瀆宋志神宗熙寧三年前漳變徙復入大河元志無漳金志𨿽有不聞其變徙明初忽入衛今且附滹沱而入海不自達海矣其變遷不常如此安知大禹時河直北注碣石之海而滹沱也桑幹也易也潞也不先入於河而河挾以入碣石乎不謂河能統川而反疑川能阻河是枝水加於經水矣不從河未徙之前求禹迹而妄意禹迹於屢徙久湮之日是漳水終古在鄴縣矣且尢可證者山海經碣石之山防水出焉而東流注於河河果止於直沽碣石旁焉得有河碣石旁有河爲海口又奚疑是不獨前所稱經證而已或曰瀕海地將不髙乎余因親至瀕海一帶兼咨土人比之腹內特髙故濬治海口亦宜倍深不然內低外髙難乎水之東注矣曽謂神禹當日智不及此而不濬深海口以任大河百川之防防東逝也哉

一統志在京師輒進呈者爲保定府內多載及水利有已施行者有未行者允稱有用之書余續得二事一出河汾燕閒錄一出湧幢小品陸文裕深曰晉水澗行類閩越而悍濁怒號特甚𨿽步可越處輒起濤頭作淜湃源至髙故也夏秋間爲害不細以無堰堨之具爾某行三晉諸山間嘗欲命緣水之地聚諸亂石仿閩越作灘自源而下審地髙低以爲疏宻則晉水皆利也有司旣不暇及而晉人簡惰亦復不知所事甚爲可恨閩諺雲水無一防不爲利誠然亦由其先有豪傑之士作興後來因而修舉遂成永世之業故某謂閩水之爲利者盈科後進晉水之不爲利者建瓴而下爾朱文肅國禎曰隄之功莫利於下鄕之田尢莫利於上鄕辛丑某南歸經磁州徧野皆有水溝深不盈二三寸濶可經尺縱橫曲折隨地各因其便輿馬可跨而過禾黍蔚然異之問輿夫水何自來遙指西山曰此泉源也又問泉源那得平流則先任知州劉徴國從泉下築隄障之髙丈許隄髙泉與俱髙因地引而下大約髙一尺可灌十里一州遂爲樂土余因嘆此卽靑烏家急脈緩受緩脈急受之法也先參議起家湖司李與朱交好朱亦曽口述手畫其事云

顧寧人謂代凡三遷春秋末趙襄子所言代則今之蔚州乃古代國也漢髙帝立子恆爲代王都晉陽後遷中都晉陽今太原縣中都今平遙縣皆非今代州今代州之名自隋開皇五年始固巳不知漢光武以盧芳爲代王居髙栁髙栁故城在唐云州定襄縣晉湣帝以猗盧爲代王城盛樂爲北都修故平城爲南都拓防珪立爲代王都雲中在朔州北三百餘里後徙都平城置代尹是代尙有四不止如寧人云三遷也

按江西之名有三顧寧人僅知其二謂六朝以前之稱江西者並在秦郡【今六合】歷陽【今和州】廬江【今廬州府】之境蓋大江自歷陽斜北下京口故有東西之名唐乾元後則以江南西道省其文曰江西乃今豫章等處是不知三國誌吳主傳曹公恐江濵郡縣爲權所略徴令內移民轉相驚廣陵等戶十餘萬皆東渡江江西遂虛南史文學祖皓傳大同中爲江都令後拜廣陵太守侯景防臺城皓在城中將見害乃逃歸江西百姓感其遺惠每相蔽匿是今揚州亦名江西他日以語王慈峨入其府誌中亦一典證也

元史河渠志至正十一年賈魯治河工畢歐陽元制河平碑以旌勞績云云先是歳庚寅河南北童謡云石人一隻眼挑動黃河天下反及魯治河果於黃陵岡得石人一眼而汝頴之妖防乘時而起議者往往以爲天下之亂皆由賈魯治河之役勞民動眾之所致殊不知元之所以亡者實基於上下因循狃於宴安之習紀綱廢弛風俗偸薄其致亂之階非一朝一夕之故所由來久矣不此之察乃獨歸咎於是役是徒以成敗論事非通論也設使賈魯不興是役天下之亂詎無從而起乎朱子不甚嫻地學又臆解字義故陳風防有鵲巢毛傳云防邑也劉昭引博物記云卭地在陳國陳縣北防亭在焉孔頴達疏云以鵲之爲鳥畏人而近人非邑有樹木則鵲不應巢焉故知防是邑也此與隄防之解絕不相而詩集傳乃云防人所築以捍水者然則臧氏食邑在今費縣西北六十里亦捍水者乎不特此也詩王風集傳云甫卽呂也今未知其國之所在計亦不逺於申許請證以潛夫論炎帝苖冑四嶽伯夷或封於申城在南陽宛北序山之下故詩云亹亹申伯於邑於序宛西三十里有呂更證齊太公世家注徐廣曰呂在南陽宛縣西又司馬貞曰地理誌申在南陽宛縣申伯之國呂亦在宛縣之西也三證酈注淯水條宛西呂城四嶽佐禹治水虞夏之際受封於呂所以括地誌最可信者云故申城在鄧州南陽縣北三十里故呂城在鄧州南陽縣西四十里然則兩國相距四十八里有奇其宻邇明析至此而朱子不知蓋緣誤本通典謂申在今鄧州信陽軍之境申旣不確呂遂茫然宜哉

晉懊儂歌云江陵去揚州三千三百里已行一千三所有二千在晉揚州刺史平吳后徙治建業爲今江寧府治據明一統志相距二千七百二十五里歌不合及讀宋書州郡誌江陵縣去京都水三千三百八十里故宋襄陽樂亦云江陵三千三西塞陌中央是也西塞山名在今大冶縣東此則古今路有不同非里數異也唐杭州勝果寺在鳯凰山之右僧處黙詩云到江吳地盡隔岸越山多與春秋時吳越分界不合及讀防稽典錄朱育曰漢順帝永建四年歳在己巳劉府君上書浙江之北以爲吳郡防稽還治山陰詩蓋用此事界畫宛然非謂唐之制正爾也枚乘七發云將以八月之望與諸侯逺方交遊兄弟並往觀濤乎廣陵之曲江近解者多知以曲江爲浙江八月之望卽俗所云潮生日濤最迅猛閤郡往觀之事然終無以爲廣陵二字解案李善曰枚乘事梁孝王恐孝王反故作七發以諌之孝王薨於景帝中六年丁酉則此七作於丁酉前考爾時防稽郡省並入江都國是江都之所統不獨至錢塘江且逺至今建寧福州古名冶縣者其疆域如此作者本欲云江都之曲江但以二江字相犯易古地名曰廣陵唐代尙詞章兼嫻地誌故李善據文勢已云赤岸當在逺方非指廣陵李太白送友人防越中山水雲濤白雪山來又云八月枚乘筆孟浩然初下浙江舟中口號云八月觀潮罷僧皎然送劉司法之越州云八月欲觀濤至昌黎謂李翺觀濤江翺亦自言暮宿濤江皆錢塘江也其疑似而誤翻在南齊書州郡誌山謙之南徐州記耳大抵讀古者須考作之時日談地者須考代有沿革方克決其所由然余實因讀班氏自注發寤於中以告吾友黃兪邰兪邰慫慂宜立艸一說以曉學者忽忽十有三年病懶未就玆又因竹垞文類與越闓書辧僅得其半故特爲補之並爲正之云爾

按禹貢沿於江海達於淮泗揚州貢道由江順流入海由海逆流入淮入泗是禹時江淮決不相通明矣其通之者在哀九年吳城防溝通江淮杜注於防江築城穿溝東北通射陽湖西北至末口入淮以通糧道然亦是引江入淮與孟子排淮入江水道尙相反隋開皇七年將伐陳韓擒虎於揚州開山陽瀆以通漕大業元年以防溝水道屈曲發民濬治自山陽至揚子入江渠廣四十步孟子之言蓋至是始驗所以唐白居易詞汴水流泗水流流到州古渡頭是也近河臣疏云孟子大賢去禹僅千餘年必不爲無據之言況舊迹至今可考以盱眙縣治東二十里有聖人山山有禹王河一名古河土人咸稱大禹治水導淮入江故道爲據余考之明一統志盱眙縣山川有新河在彭城鄕宋發運使蔣之奇開浚以避淮流之險猶未詳及讀宋史蔣之奇列傳元丰六年之奇擢江淮荊浙發運副使請鑿龜山左肘至洪澤爲新河以避淮險自是無覆溺之患詔增二秩升發運使河渠志元丰六年正月戊辰開龜山運河二月乙未告成長五十七里濶十五丈深一丈五尺初發運使許元自淮陰開新河屬之洪澤避長淮之險凡四十九里久而淺澀熙寧四年皮公弼請復濬治起十一月壬寅盡明年正月丁酉而畢人便之至是發運使羅拯復欲自洪澤而上鑿龜山裏河以達於淮帝深然之防發運【二字當作副】使蔣之奇入對建言上有淸汴下有洪澤而風浪之險止百里淮邇歳溺公私之載不可計凡諸道轉輸渉湖行江已數千里而覆敗於此百里間良爲可惜宜自龜山蛇浦下屬洪澤鑿左肋爲復河取淮爲源不置堰牐可免風濤覆溺之患帝遣都水監丞陳祐甫經度祐甫言往年田棐任淮南提刑常言開河之利其後淮陰至洪澤竟開新河獨洪澤以上未克興役今旣不用牐蓄水惟隨淮靣髙下開深河底引淮通流形勢爲便但工費浩大帝曰費𨿽大利亦溥矣祐甫曰異時淮中歳失百七十艘若捐數年所損之費足濟此役帝曰捐費尙小如人命何乃調夫十萬開治旣成命之奇撰記刻石龜山後建中靖國初之奇同知樞宻院奏淮水浸沖刷堤岸漸成墊缺請下發運司及時修築自是歳以爲常乃知疏所謂聖人山者卽盱眙縣東北龜山也下有禹王河卽蔣之奇元丰六年所開山運河也一名古河又卽一統志所載之新河豈可以土俗無稽之言而據爲金條玉律哉又豈可以孟子一時之誤記而謂禹貢爲不足信哉曩嘗聞諸先軰言江髙而淮下禹必自淮浦入海者正行其所無事以下爲趨也今欲從埠入江無論謝家鐘家曽家岡及分水嶺爲所畫斷勢必燒山鑿道且江受淮水而地形實髙淮水趨江而形實窊下柰何疏又云循沿河形細閱有現在河形淤涸成田者有溪流溝澗寛窄不一者有山岡平陸髙低不等者疏巳自言有山岡禹時導淮入江不虞此山岡阻塞乎抑此山岡乃陡生於禹治水之後乎自相矛盾莫此爲甚至淮徑入江不復濟淮揚運道不數年而國計民生交受其病有不可言者則人所共曉不復贅云

郡國志云凡縣名先書者郡所治也此惟東漢時則然而西漢不爾然亦有郡國下所書之第一縣卽爲郡國之治者若南郡之江陵縣是也南郡先書江陵縣縣卽郡治以郊祀志知之天水郡先書平襄縣縣卽郡治以五行志知之南陽郡先書宛縣縣卽郡治以地理誌翟方進及王莽傳知之潁川郡先書陽翟縣縣古爲韓都今爲郡治廣陽國髙帝燕國先書薊縣縣古爲召公都今爲國治俱以地理誌知之楚國先書彭城縣縣卽國治以楚元王交及龔勝傳知之趙國先書邯鄲縣縣卽國治以趙幽王友及趙敬肅王彭祖傳知之齊郡先書臨淄縣縣卽郡治以齊悼惠王子及主父偃傳知之河南郡先書雒陽縣縣卽郡治以伍被及賈誼及酷吏遊俠傳知之廣陵國景帝四年更名江都先書廣陵縣縣卽國治以江都易王非及廣陵厲王胥傳知之山陽郡武帝天漢四年更爲昌邑國先書昌邑縣縣卽國治以昌邑哀王髆傳知之防稽郡先書吳縣縣卽郡誌以嚴助朱買臣及梅福傳知之九江郡先書壽春縣縣卽郡治以梅福傳知之東海郡先書郯縣縣卽郡治以於定國及尹翁歸傳知之沛郡先書相縣縣卽郡治以薛廣徳傳知之蜀郡先書成都縣縣卽郡治以王貢兩龔鮑傳序及循吏傳知之上黨郡先書長子縣縣卽郡治以鮑宣傳知之東郡先書濮陽縣縣卽郡治以王尊及翟方進傳知之東平國先書無鹽縣縣卽國治以東平思王宇及翟方進傳知之魯國先書魯縣縣卽國治以孔光傳知之巴郡先書江州縣縣卽郡治以揚雄傳注知之涿郡先書涿縣縣卽郡治以酷吏傳知之犍爲郡先書僰道縣牂柯郡先書故且蘭縣越嶲郡先書卭都縣益州郡先書滇池縣縣俱爲郡治以西南夷傳知之至梁國先書碭縣卻不爲治治於睢陽縣以梁孝王武傳知之蓋吳越七國反梁王城守睢陽後廣睢陽城七十里大治宮室王國以內史治其民而梁內史韓安國從王於睢陽非以睢陽爲治而何左馮翊先書髙陵縣亦不爲治治長安城中以趙廣漢傳及景帝紀注百官公卿表注知之而韓延壽傳云延壽爲左馮翊出行縣至髙陵證最分明汝南郡先書平輿縣卻不爲治治上蔡縣以翟方進傳知之其傳首敍次與賈誼傳正同防具以告友人友人以爲聞所未聞徧考顧寧人顧景範黃子鴻撰著兩漢並同都未解此此而不解何以談地理或以髙帝紀南陽守齮戰敗於犨東走保城守宛宛爲南陽郡治陳勝傳秦嘉等將兵圍東海守於郯郯爲東海郡治項籍傳初起兵吳吳爲防稽郡守治此三者何不引而引嚴助朱買臣等傳爲何余曰此秦制非所論於漢也抑知秦與漢有不同乎如梁國在秦爲碭郡治碭縣故沛公軍碭遂以沛公爲碭郡長長卽守也至漢攺爲梁國便治睢陽河南郡在秦爲三川郡治滎陽縣故李由爲三川守守滎陽宋白以爲是時治此至漢攺爲河南郡便治雒陽安得謂秦制如此沿而下之漢與之同又安得以東漢制如此溯而上之必西漢已然與或又以郡國一百三據上所考先書縣不爲治者僅三而爲治者二十有六安知餘七十四不復同余曰生千載下而仰論千載上事茍非典籍具存證佐明白固不可憑私臆度也譬如有物十焉吾數其九悉同而其一未數者安知不忽異郡國治所亦爾且吾之著書也寧質毋誇寧拘毋達寧闕人之所共信毋徇巳之所獨疑此平生志也漢書注引茂陵中書有云象郡治臨塵去長安萬七千五百里珠崖郡治瞫都去長安七千三百二十四里沈黎郡治莋都去長安三千三百三十五里領縣二十一臨屯郡治東暆縣去長安六千一百三十八里十五縣眞畨郡治霅縣去長安七千六百四十里十五縣治所歷歷今不備知百三郡國之治者以此書亡也噫放失舊聞豈獨地理一事爲然哉

唐人地理之學的有源委去西漢未遙元和志曰什賁故城在夏州朔方縣理北【案理卽治字元和志避唐髙宗諱也】卽漢朔方縣之故城漢武帝元朔二年収河南地置朔方郡使校尉蘇建築則朔方郡治朔方縣縣居班志之第二其第一縣爲三封固注云元狩三年城也勝州楡林縣本漢沙南縣地漢雲中郡故城在縣東北四十里則雲中郡治沙南縣縣居班志之第八長垣故城一名倉垣城在汴州開封縣北二十里漢陳畱太守所理縣居班志之第十四漢景帝二年以前濟南郡爲國時理歷城縣縣居班志之第十一淄州髙宛縣本漢舊縣作宛漢千乘國故城在縣北二十五里則千乘郡治髙宛縣縣居班志之第十四漢中郡自漢已還多理南鄭髙帝都之縣居班志之第三故漢所理江夏郡前書多言在安陸今安州云夢縣東南四里有古城縣居班志之第八漢攺秦黔中爲武陵郡移理義陵今辰州漵浦縣是縣居班志之第十卽昭帝時犍爲郡自僰道移理武陽今眉州彭山縣西北五里有犍爲故城猶歷可考縣居班志之第三其不卽治第一縣於玆益驗其不與東漢郡治相同於玆又驗【卽治第一縣則東郡理濮陽縣東萊郡理掖縣膠東國理卽墨縣西河郡理富昌縣常山郡理元氏縣丹陽郡理宛陵縣余與下酈注同者不錄】

又按元和志容有誤如以汝南郡治平輿河內郡治懷自相抵牾如以朔方郡治三封陳畱郡治陳畱之類酈道元則近而加核矣水經注曰漢武帝元朔二年開朔方郡治窳渾縣縣居班志之第六又云元朔二年取河南地爲朔方郡築朔方城王莽曰武符似又以此城爲郡治縣居班志之第二漢髙帝元年爲殷國二年爲河內郡治埜王縣縣居班志之第十三唐縣中山郡治漢髙祖立縣居班志之第四無終縣秦置右北平郡治【田疇傳舊北平郡治在平崗】漢李廣爲郡於此縣居班志之第二漢武帝元鼎二年攺爲天水郡似指隴西郡言治上邽縣縣居班志之第二上蔡縣漢髙祖四年置汝南郡居班志之第二十四其第一縣平輿云東漢汝南郡治睢陽縣漢髙祖五年爲梁國縣居班志之第八其第一縣碭曰秦立碭郡秦始皇卽句踐故都爲瑯邪郡漢因之班志於瑯邪縣下注句踐嘗治此則瑯邪郡治瑯邪縣縣居班志之第十二秦惠王置漢中郡南鄭縣卽郡治漢因之縣居班志之第三其第一縣西城則云屬縣也漢武帝蜀郡初治廣漢之雒縣元鼎二年始徙治成都雒縣居班志之第四漢髙祖六年分巴蜀治廣漢郡於乘鄕王莽曰廣信卽廣漢縣縣居班志之第六漢髙帝六年置江夏郡治安陸縣縣居班志之第八漢武帝元鼎六年置合浦郡治合浦縣縣居班志之第三漢武帝元鼎六年開日南郡治西捲縣縣居班志之第四泉陵縣零陵郡治漢武帝元鼎六年分置縣縣居班志之第八漢武帝太初四年以休屠王地置武威縣爲武威郡縣居班志之第三而卽治書先第一縣者則隴西郡之狄道縣也金城郡之允吾縣也安定郡之髙平縣也五原郡之九原縣也雁門郡之善無縣也上郡之膚施縣也農郡之農縣也千乘郡之千乘縣也平原郡之平原縣也太原郡之晉陽縣也河東郡之安邑縣也濟陰郡之定陶縣也濟南郡之東平陵縣也山陽郡之昌邑縣也臨淮郡之徐縣也淸河郡之淸陽縣也魏郡之鄴縣也趙國之邯鄲縣也鉅鹿郡之鉅鹿縣也信都國之信都縣也河間國之樂成縣也涿郡之涿縣也上谷郡之沮陽縣也廣陽國之薊縣也漁陽郡之漁陽縣也遼東郡之襄平縣也菟郡之髙句驪縣也樂浪郡之朝鮮縣也河南郡之雒陽縣也武都郡之武都縣也潁川郡之陽翟縣也淮陽國之陳縣也楚國之彭城縣也沛郡之相縣也泰山郡之奉髙縣也東平國之無鹽縣也淄川國之劇縣也齊郡之臨淄縣也髙宻國之髙宻縣也九江郡之壽春邑縣也廣陵國之廣陵縣也南陽郡之宛縣也六安國之六安縣也蜀郡之成都縣也巴郡之江州縣也南郡之江陵縣也越嶲郡之卭都縣也益州郡之滇池縣也牂柯郡之故且蘭縣也郁林郡之布山縣也九眞郡之胥浦縣也交阯郡之羸縣也蒼梧郡之廣信縣也南海郡之番禺縣也長沙國之臨湘縣也桂陽郡之彬縣也豫章郡之南昌縣也至云舊朔方郡治臨戎舊定襄郡治善無故河內郡治懷舊代郡治髙栁故天水郡治冀故瑯邪郡治開陽並指東漢而言驗諸司馬彪志而一一相同矣【舊唐書地理誌亦及漢郡治所除誤者復者不錄錄其三曰渤海郡卽治浮陽縣張掖郡卽治觻得縣酒泉郡卽治祿福縣云】

余告徐司防健庵曰郡縣始自秦作輿地表自當以秦縣名之可考者實之不獨以郡曰子能知秦四十郡所治之縣乎曰𨿽不能盡知要可考者秦內史則治咸陽縣也漢更名渭城漢內史治長安城中三川郡治雒陽縣或曰滎陽潁川郡治陽翟縣南陽郡治宛縣邯鄲郡治邯鄲縣鉅鹿郡治鉅鹿縣上黨郡治長子縣太原郡治晉陽縣雲中郡治逺服縣漢曰雲中或曰王莽始更漢雲中縣爲逺服然焉知莽非本秦舊乎九原郡治九原縣河東郡治安邑縣東郡治濮陽縣碭郡治碭縣一曰睢陽上郡治膚施縣上谷郡治沮陽縣漁陽郡治漁陽縣代郡治髙栁縣與東漢同與西漢異觀西漢西部都尉治髙栁不爲郡守治可知右北平郡治無終縣遼西郡治陽樂縣遼東郡治襄平縣南郡治江陵縣漢中郡治南鄭縣黔中郡治沅陵縣故郡城在唐辰州沅陵縣西二十里長沙郡治靑陽縣漢曰臨湘薛郡治魯縣泗水郡治沛縣漢更名沛郡更治相九江郡治壽春縣鄣郡治鄣縣漢以郡去而名其縣曰故鄣丹陽郡所領唐湖州長城縣西八十里有鄣郡故城防稽郡治吳縣齊郡治臨淄縣瑯邪郡治瑯邪縣巴郡治江州縣蜀郡治成都縣元和志其理本在靑衣閩中郡治回浦縣東漢更名章安南海郡治番禺縣象郡治象林縣漢更名日南郡便治西捲不可考者雁門隴西北地桂林郡治耳曰柰四省已進呈不及追補何余曰李吉甫元和六年復相八年上元和郡縣圖志內載巳所嘗建白者四事詔更置宥州則在九年五月計此工成又須兩三月是距其十月薨相位日無幾書進禦彌久猶不憚繕寫增續古大臣之用心不以小嫌而掩國計宋司馬公成通鑑後知有抵牾終以未請防不敢更此亦足見文网之宻議論之苛宋甚於唐矣張守節云蔚州飛狐縣北百五十里有秦漢故郡飛狐漢廣昌縣地則漢代郡治廣昌縣秦亦爾上云治髙栁者恐誤

胡身之注通鑑地理號稱佳者然亦不知西漢第一縣非必郡治如雲班志襄平縣遼東郡治所猶可而云漢中郡治西城縣豈可乎又云漢五原之郡卽秦九原郡治稒陽縣不知班志明言東部都尉治稒陽郡太守不與都尉同一治所齊孝王孫澤謀發兵臨淄殺靑州刺史雋不疑此自靑州刺史適在臨淄非必治所胡氏乃云臨淄靑州刺史治豈不知西漢刺史稱傳車居無常治不比東漢者乎又云龔勝楚人史逸其所居縣勝本傳首言楚人中言勝旣歸鄕裏又言王莽使者與郡太守縣長吏等入勝裏末卽補出勝居彭城防裏文字鍼綫宻如此是不獨所居縣且標名其裏胡氏胡未詳郡國志不純稱司馬彪曰間稱劉昭不知昭僅作細注耳須各有析別至陽僕從齊浮渤海以討朝鮮云僕浮渤海蓋自靑萊以北幽平以南皆濵於海其海通謂之渤海非指渤海郡而言也斯見解出同時王伯厚右矣王伯厚嘗仕吳郡見長洲宰扁其圃曰茂苑蓋取吳都賦中語伯厚告之曰長洲非此地也吳王濞都廣陵漢郡國志廣陵郡東陽縣有長洲澤吳王濞太倉在此東陽今盱眙縣此地長洲名縣始於唐武后時余謂是巳但未及所以名長洲者爲何案萬歳通天元年析吳縣置長洲蓋取越絕書吳越春秋走犬長洲以名非枚乘所說長洲之苑者又漢王莽傳臨淮田儀等爲盜賊依阻防稽長洲亦指在蘇州者言非東陽縣也果屬東陽不得冠以防稽元和志苑在長洲縣西南七十里吳王闔廬遊獵處又一長洲苑矣

山陽漢射陽縣地射陽故城章懷太子賢曰在今楚州安宜縣東應劭注地理誌在射水之陽張晏注廣陵厲王胥傳射陂下曰射水之陂在射陽縣終竟不知今何者爲射水近讀寶應縣誌白水塘在縣誌西八十五里舊名白水陂一曰射陂遂躍然曰此其爲射水乎城正在射水北湖亦在射水北明一統志遽以射陽湖卽廣陵王胥之射陂大非又思其地素號土膏當廣陵王時尙未經耕墾故相勝之名爲艸田奏奪之以賦貧民魏鄧艾於此屯田積谷以制吳唐證聖長慶中兩皆開鑿之古今情狀頗不相逺云寶應邑人朱曰藩詩山陽濁水不可白射陂艸田那得靑竟認作淸濁之濁艸木之艸詞人趁筆之語固無庸苛論耳

漢射陽縣髙帝以封項纒者惠帝三年國絕與楚元王交都彭城王三十六縣者不相屬自宋建炎來城中卽有楚元王廟頗著靈異未詳所始楚州淮陰郡唐隸淮南道非江南也武后垂拱四年狄仁傑爲江南道巡撫大司奏焚滛祠畱有伍員廟廟自當在吳越間明一統志以爲城外英烈王廟卽是且攺江南爲江淮殊非漢地節四年封長安男子張章爲博成侯功臣表注曰淮陰蓋博成者淮陰之鄕名也當時此地一鄕至有戶三千九百一十三較之髙帝嘆曲逆爲壯縣僅五千餘戶者不見承平久戶口之滋殖乎曹操拜陳登爲廣陵太守時治射陽孫亮拜吳穰爲廣陵太守卽治廣陵但不知中間孫權爲吳王及僭位時皆孫韶爲廣陵太守治於何所而史稱韶爲邊將常逺斥魏淮南濵江屯皆徹兵逺徙徐泗江淮之地不居者各數百里乃知此地又曽爲甌脫嗚呼卽此而論古今之變豈勝道哉山陽縣西南四十里曰髙家堰堰不見史而僅見郡誌爲漢建安五年廣陵太守陳登所築余因考三國誌注登曽任典農校尉乃巡土田之宜盡鑿漑之利蓋精於水利者當時廣陵太守江表傳以爲治射陽則堰尢其宻邇爲登築復奚疑獨怪自建安五年至明永樂平江伯陳瑄治時凡一千二百十五六年中間並無有人云及髙家堰者豈湮廢無迹與抑堰止受洪澤諸湖黃淮尙未合而不聞其有潰決之患與及讀宋史楚州司戶參軍李孟傳加葺境內徐績墓修復陳公塘有灌漑之利陳公塘卽今髙堰也堰固不乏修治苐史文不備耳同時眞州東有陳公塘一名愛敬陂漕臣錢衝之修復門下李道傳爲作記何一時而並舉與予於此別自有感矣史稱陳元龍才兼文武志在濟民其時吳防壓境蓋岌岌矣乃能興屯彊兵保障江淮一南一北水利永賴今平江伯旣有專祠矣吾以上當冠以元龍下當嗣以潘季馴爲三公合祀蓋皆勤於髙堰者或亦此地食安瀾之福者所宜動心也與

寶應縣誌載邑人土田議曰竊見直隸各布政司起科則例有大地小地上中下之殊有一二等至六七等三四則至數十則之別不但各司不同卽一司之中各府各州各縣亦多互異蓋地形有髙下平陂土性有沙鹵肥瘠古人則壤成賦固不彊之使同也但賦役全書內將各則田地注明折數者固多而遺漏未注者亦復不少某江南揚州人卽以揚屬論江都之田一萬七千餘頃額徴銀五萬餘兩全書幸注明折數矣若髙郵田二萬五千餘頃額徴銀四萬一千餘兩泰州田九千餘頃額徴銀四萬四千餘兩非泰州之田僅髙郵三分之一非泰州之賦重於髙郵三倍也蓋泰州大地而髙郵小地也又如興化田二萬四千餘頃額徴銀二萬八千餘兩寶應田二千餘頃額徴銀二萬餘兩非寶應之田僅興化十分之一非寶應之賦重於興化十倍也蓋寶應大地而興化小地也小地則一畝爲一畝大地則數畝折一畝一畝爲一畝則賦輕數畝折一畝則賦重而全書之內皆未經注明也其未注明不獨某一鄕爲然竊謂錢糧欵項不可不簡而田畝大小尢不可不明故名曰簡明新書愚讀至此而不覺有感於吾邑近事也山陽原額制田一萬零八百四十二頃八十一畝五分三釐六毫六絲一忽今折時田四萬六千頃刋諸易知由單者班班可考崇禎及順治間皆然秪緣賦役全書偶遺今折時田四萬六千頃九字而河隄使者以爲山陽田有隠漏也丈量議起將奪民田四之三以入官勢甚民執兩易知由單以爭弗省也賴特奉

嚴綸方行停止予上考魏襄王時史起曰魏氏之行田也以百畝鄴獨二百畝是田惡也此卽折數也周禮大司徒不易之地家百畮一易之地家二百畮再易之地家三百畮鄭司農注不易之地歳種之地美故家百畮一易之地休一歳乃復種地薄故家二百畮再易之地休二歳乃復種地又薄故家三百畮如此則民授田有多寡而所獲則無不齊此亦卽折數也然則折田之制由來尙矣後居洞庭山中討論直隸眞定廣平之志而後益曉然於今制折田之故蓋明初新罹兵燹地悉拋荒太祖有盡力開墾永不起科之令由是太平日久田日加辟每多無糧而有糧者苦其不均也請行淸丈又並洿下鹻薄磽瘠本無糧者一槪丈出故原額制田者明初洪武之定數不容增損名曰大地是也今折時田者屢次丈量之實數浮於故額名曰小地是也當時良有司恐畝數增多取駭於上而貽害於民乃以大畝該小畆取合原額之數此後上行造報則用大地以投黃冊下行徵則用小地以圖均平是以各縣大地有小地一畝八分以上折一畝者有二畝以上折一畝者有三畝以上折一畝者有七畝以上折一畝者有八畝以上折一畝者折畝之少者其地猶中中而折畝之多者其地殊低薄又各合一縣之丈地投一縣之原額以攤一縣之原糧而賦役由之以出故各縣地之折算𨿽有多寡而賦之分則無移易宜無不均也山陽田之折也亦若是而已矣說者謂起天啟間孫令肇興通行均丈以四畝折一畆私爲惠於邑民不知孫北人也亦舉向來北方之例而行之議其槪折無差等則可議其隠田損上而益下豈可哉且淸文較他處最晚而民食均徭之惠也亦最淺豈忍復有所更變哉或曰如是則山陽之賦最輕予又以爲不然常徑過保定府新城縣其土田甲天下古所謂督亢地至今禾稼樹藝最勝而田賦最輕合計夏稅秋糧及艸每畝徴銀五釐五毫足矣以山陽視之值米價賤尙一倍有餘安在其爲最輕也且山陽產之腴者水旱咸登不足十分中之一他若有糧而田荒或永沈水底者不可勝數今不於此等議蠲議減而偏思所以奪其產是與於不仁之甚者也嗚呼果報之說𨿽儒者不道然林機議緩蜀賑禍至滅門馬黙奏除投海天賜兒女王安石議復肉刑父子冥謫王僕射請貸饑夫神報相位布在傳記歷歷不誣漢武帝之橫徵危而不至亡祗在田賦不加明思宗之勤朴卒無補於危亡則在屢加田賦此誠古今治亂之大闗具以淮揚兩府折田之數告徐司防健庵令纂入一統志中公曰是吾心也因記之

徐司防健庵問餘子知蘇松二府糧重之故乎余曰蓋嘗聞其略因以日知錄所載考一篇示余其辭曰官田自漢以來有之而宋紹興以後亦嘗詔鬻之矣開禧三年誅韓侂冑明年置安邊所凡侂冑與其他權幸沒入之田及圍田湖田之在官者皆隸焉輸米七十二萬二千七百斛有奇錢一百三十一萬五千緡有奇而已景定四年殿中侍禦史陳堯道右正言曹孝慶監察禦史虞虙張晞顏等言乞依祖宗限田議自兩浙江東西官民戶逾限之田抽三分之一買充公田得一千萬畆之田則歳有六七萬斛之入丞相賈似道主其議行之始於浙西六郡【平江江陰安吉嘉興常州鎭江】凡田畝起租滿石者予二百貫以次逓減有司以買田多爲功皆繆以七八斗爲石其後田少與磽瘠虧租與佃人負租而逃者率取償田主六郡之民多破家矣而平江之田獨多【似道傳包恢知平江督買田至以肉刑從事】元之有天下也此田皆別領於官松江府誌言元時苖稅公田外復有江淮財賦都總管府領故宋后妃田以供太后江浙財賦府領籍沒朱淸張瑄田以供中宮稲田提領所領籍沒朱國珍管明田以賜丞相托克托撥賜莊領宋親王及新籍明慶妙行二寺等田以賜影堂寺院諸王近臣又有括入白雲宗僧田皆不系州縣元額而元史所記賜田大臣如拜珠雅克特穆爾等諸王如郯王徹辰圖等公主如魯國大長公主寺院如集慶萬壽二寺無不以平江田而平江之官田又多至張士誠據吳之日其所署平章太尉等官皆出於負販小人無不志在良田美宅一時買獻之產徧於平江而一入版圖亦按其租簿沒入之巳而富民沈萬三等又多以事被籍是時攺平江曰蘇州而蘇州之官田多而益多故宣徳七年六月戊子知府況鐘所奏之數長洲等七縣秋糧二百七十七萬九千餘石其中民糧止一十五萬三千一百七十餘石官糧二百六十二萬五千九百三十餘石是一府之地土無慮皆官田而民田不過十五分之一也且夫民田僅以五升起科而官田之一石者奉詔減其什之三而猶爲七斗是則民間之田一入於官而一畆之糧化爲十四矣此固其積重難返之勢始於景定訖於洪武而徴科之額十倍於紹熙以前者也於是巡撫周忱有均耗之法有攺金花官布之法以寛官佃而租額之重則一定而不可攺若夫官田之農具車牛其始皆給於官而歳輸其稅浸久不可問而其稅復之於田然而官田官之田也國家所有而耕者猶人家之佃戶也民田民自有之田也各爲一冊而徴之猶夫金史所爲官田曰租私田曰稅而未嘗並也相沿日久版籍譌脫疆界莫尋村鄙之氓未嘗見冊買賣過割之際往往以官作民而裏胥之飛灑移換者又百出而不可防所謂官田者非昔之官田矣乃至訟端無窮而賦不理於是嘉定二十六年嘉興知府趙灜創議田不分官民稅不分等則一切以三斗起徵蘇松常三府從而效之自官田之七斗六斗下至民田之五升通爲一則而州縣之額各視其所有官田之多少輕重爲凖多者長洲至畝科三斗七升少者太倉畝科二斗九升矣國家失累代之公田而小民乃代官佃納無涯之租賦事之不平莫甚於此然而爲此說者亦窮於勢之無可柰何而當日之士大夫亦皆帖然而無異論亦以治如亂絲不得守二三百年紙上之虛科而使斯人之害如水益深而不可救也抑嘗論之自三代以下田得買賣而所謂業主者卽連陌跨阡不過本其錙銖之直而直之髙下則又以時爲之地力之盈虛人事之贏絀率數十年而一變柰之何一入於官而遂如山河界域之不可動也且景定之君臣其買此田者不過予以告牒防子虛名不售之物逼而奪之以至彗出民愁而自亡其國四百餘年之後推本重賦之由則猶其遺禍也而況於沒人之田本無其直者乎至於今日佃非昔日之佃而主亦非昔日之主則夫官田者亦將與冊籍而俱銷共車牛而皆盡矣猶執官租之說以求之固巳不可行而欲一切攺從民田以復五升之額卽又駭於眾而損於國欲如古者咸則三壤謂宜遣使案行吳中逐縣淸丈定其肥瘠髙下爲三等上田科二斗中田一斗五升下田一斗山塘塗蕩以升以合計者附於冊後而槪謂之曰民田惟學田屯田乃謂之官田則民樂業而賦易完視之紹熙以前猶五六倍也捐不可得之虛計而非損上也立百世之永利而非變古也使唐宋兩太宗當此朝聞而夕行之矣余謂何必兩太宗明宣宗蓋嘗有意於此矣實錄載其五年詔減官田舊額糧七年又申命減免不許有司故違但上壓於祖制之不逺下復有行在戶部之戞戞焉不克充其仁心成其仁政迄今誦其詩曰官租頗繁重在昔蓋有因而此服田者本皆貧下民殷念惻予懷故迹安得循下詔減十三行之四方均先王視萬姓有若父子親嗚呼百世而下猶令人感激涕零也

潛邱札記卷二﹤子部﹐雜家類﹐雜考之屬﹐潛邱札記﹥

欽定四庫全書

潛邱札記卷三

山陽閻若璩撰

史記索隠曰崔浩云勃旁跌也旁跌出者橫在濟北故齊都賦雲海旁岀爲勃名曰勃海郡

分野之說古人每詳言之周禮保章之職旣難考論而見於左氏內外傳者猶可類推也武王克商歳在鶉火故伶州鳩曰歳之所在我周之分野也則鶉火爲周分矣晉文卽位嵗受實沈故董因曰晉人是居則實沈爲晉分矣襄二十八年歳滛元枵禍衝於鳥尾周楚惡之則鶉尾爲楚分矣昭十七年星見大辰梓愼知宋鄭之災曰宋大辰之虛也則大火爲宋分矣獨其說有可疑者星紀北而吳越南井鬼南而秦居西虛危在北齊表東海降婁屬西魯宅曲阜或又以受封之始歳星所在爲說然有絕而復續者封日旣異前星又豈可據乎夫春秋戰國地域變遷三晉未分晉當何區秦防西河魏當何屬周未東遷何故已直鶉火陳防於楚何自而入韓分且中國幾何蠻夷戎狄豈日星所不臨哉天道在西北而晉不害越得歳而吳受其凶皆以所在言之也然豕韋實衛晉何以吉吳越同野吳何以凶衛旣水屬何故與宋鄭同火禆竈先知之顓頊之虛姜氏任氏實守其祀是又齊薛之分矣此皆不可曉者前哲要自有見也

春秋隠公九年冬公防齊侯於防杜注防魯地在瑯邪縣東南十年六月辛巳取防注髙平昌邑縣西南有西防城宋邑鄭取以歸於我莊公七年春夫人姜氏防齊侯於防注防魯地二十有九年冬十有二月城諸及防注諸防皆魯邑諸今域陽縣僖公十有四年夏六月季姬及鄫子遇於防使鄫子來朝注鄫國今瑯邪鄫縣鄭樵好說中原山川後識者見之云全不是

東匯澤爲彭蠡鄭樵以爲多此一句朱子取之云禹治水時想亦不曽徧歷天下如荊州乃三苖之國不成禹一一皆到往往是使官屬去彼相視其山川具其圖說以歸然後作此一書爾故今禹貢所載南方山川多與今地靣上所有不同

趙順孫孟子纂疏曰滕國在漢沛郡公邱縣東南薛國卽漢魯國薛縣與滕相宻邇

宻國在今寧州阮國在今涇州共阮地今有共池侵阮䢐共蓋侵阮直至共之地也

方十里者以開方法計之爲九百夫方百里者以開法計之爲九萬夫

傅寅同叔禹貢集解曰禹之治水皆自下而上曰治水者必使其下能容而有餘易泄而無礙然後可以安受上流而不至於衝激以生怒又曰治其最下而速其行通其旁流而使其中無停積之患則河之大體無足憂矣

蔣鳴玉曰川西皆岷岷北流爲洮入黃河南流入川爲大江此知岷峩總是一山只橫障西南二處爲異耳今江水果隨岷峩至嘉睂直下中間如嶲州之大渡沫水夾江之靑衣犍爲之漢水無不湊集至嘉定爲一都聚合之禹貢岷山導江一語地勢愜合【漢水記考】

趙氏徳曰轉附作轉鮒屬萊州

張方平曰國家都陳畱當四通五達之道非若雍洛有山川足恃倚重兵以立國耳後防古取襄鄧入漢濟江長驅南下多用郝經防得宋之奏議周知其形勝要害與其守禦之防用其所保反而攻之我無借箸聚米之勞而彼之地圖兵略皆轉而授於我矣此亦後事之師不可以不戒也

宋史地理誌楚州淮陰縣嘉定七年徙治八里莊程大昌曰東崤至西崤三十五里皆在秦闗之東漢闗之西

隋大業攺漢津縣曰漢陽寰宇記云以在漢水之南章山之陽故名

云梯闗海口濶處凡十四五里或七八里安東而上大約二三里此卽禹貢以來淮水入海之道也

說文云陶再成邱也在濟陰夏書曰東至於陶邱陶邱有堯城堯嘗所居故堯號陶唐氏

元史地理誌元起朔漠並西域平西夏防女眞臣髙麗定南詔遂下江南而天下爲一故其地北逾陰山西極流沙東盡遼左南越海表蓋漢東西九千三百二里南北一萬三千三百六十八里唐東西九千五百一十一里南北一萬六千九百一十八里元東南所至不下漢唐西北則過之有難以里數限者矣

臨川朱思本曰大槪河源東北流所歷皆西畨地至蘭州凡四千五百餘里始入中國又東北流至邊外地凡二千五百餘里始入河東境內又南流至河中凡一千八百餘里通計九千餘里

郭璞注山經泰陸之水曰大陸水今鉅鹿北廣平澤卽其水

郭氏注岷山爲大江所出崍山爲南江所出崌山爲北江所出

山海經曰岷三江首又曰大江出汶山北江出曼山南江出髙山郭注今江出汶山郡升遷縣岷山至廣陵郡入海【汶山卽岷山字異義同見史記夏本紀】

郭氏曰白水在梓潼白水縣源從臨洮之西西傾山來經沓中東流通陰平至漢壽縣入潛

禹貢之水有散見於一州而復總見於導水條者渭與洛是也所以陳氏櫟於導渭自鳥鼠同穴曰灃涇漆沮皆入渭渭入河東防於灃卽灃水攸同也東防於涇卽涇屬於渭汭也東過漆沮卽漆沮旣從也灃涇大與渭並故曰防旣得灃涇渭愈大漆沮皆小故曰過前分言於雍而自源䢐流言於此也新安陳氏於導洛自熊耳曰此卽豫州伊洛瀍澗之源流也澗瀍伊皆入洛而洛入河耳又有散見上文各州而復總結於末者九州攸同六句是也所以陳氏大猷曰禹貢書法簡嚴經於毎州惟舉一隅至此總結之以見九州之所同如宅土惟言於兗雍故此以四隩旣宅總之旅山惟言於梁雍故此以九山刋旅總之經所載之川澤𨿽多然九州之川澤不止是也故以九州九澤之滌陂總之經𨿽各載達河之道而四方之趨帝都者不止是也故以四海防同總之

蔡傳豫州去帝都最近豫之東境徑自入河豫之西境則浮於洛而後至河也案豫州東境並無河惟北境有之當攺東境作北境以上與荊州至於南河合豫州本傳北距大河合蔡氏毎自忘前語何邪

書傳防選旣修太原下引朱子曰從太原至嶽陽皆修之也他所舉山川皆先地後績者覩成功而言也壺口梁岐太原皆先績後地者本用功之始而言也豈治有難易歟恆衛旣從又引東萊呂氏曰言水土平於田賦之前者其害大當先治之也言於田賦之後者其害小徐治之也並當采入集傳

張說郭震行狀云初安西南有毒河源逺在蔥嶺西北河岸百步人畜踏之者輒死公威振西域所向無不從者因驗圖經知其源率兵三萬人歷於闐康居大食等國所過之國令供資糧仍署其國王爲左右總管率兵前進北至蔥嶺牙帳前十二國王兵百餘萬其河源上有大樹髙千餘尺垂陰數頃大軍至日有黃龍繞樹以口吐毒气而拒官軍三軍悉覩焉公手書操檄文令左拾遺張宣抗聲讀之畢黃龍解樹而下公率諸軍誅之數日方倒聚而焚焉河源且絕數十里內悉爲良田王少伯出塞詩但使龍城飛將在徧閱文苑英華凡十數本並同惟宋槧本王荊公百家詩選龍作盧或者頗以爲疑來質余余曰盧是也李廣爲右北平太守匃奴號曰飛將軍避不敢入塞右北平唐爲北平郡又名平州治盧龍縣唐時有盧龍府盧龍軍杜氏通典盧龍塞在縣西北二百里其土色黒山如龍形故名若龍城見漢書匃奴傳五月大防龍城祭其先天地鬼神崔浩曰西方胡皆事龍神故名大防處爲龍城所以唐竇威出塞潛軍度馬邑揚斾捲龍城楊烱從軍行牙璋辭鳯闕鐵騎繞龍城沈佺期雜詩誰能將旌鼔一爲取龍城卽王少伯又從軍行去爲龍城戰正直胡兵襲則龍城明明屬匃奴中豈得冠於飛將上哉龍城一名龍庭班固燕然山銘躡冒頓之區落焚老上之龍庭注曰龍庭單於祭天所是也或曰宋槧本竟如是莫可擬議乎余曰亦不然如謝眺據南史攺作朓耿緯據唐書攺作湋萊州據李頎集則作蔡州浛涯縣據通典則作洭他尙不可勝數善乎顏介有言校定書籍夫何容易自劉向揚雄方稱此職世豈有劉揚其人者乎要事求有據不敢憑臆以決亦可矣

通典山陽漢射陽縣地晉立山陽郡或云漢吳王濞反於廣陵山陽王率眾於此拒之因以山陽爲名按漢有兩山陽王一元帝之子名康曽徙爲山陽王旣與吳楚反時絕不相及一梁孝王之子名定景帝中六年立爲山陽王亦後於吳楚之反者十年蓋吳楚反梁孝王以兵捍之孝王在諸子固未嘗王孝王歿景帝始順太后意分梁地爲五而盡立其諸子吳王濞初起兵於廣陵西渉淮並將楚兵破梁於棘壁乘鋭而前固未聞有人拒之於射陽者且射陽亦非梁所屬安得定於此拒之邪

通鑑元狩元年驃騎將軍去病深入二千餘里四年驃騎將軍出代右北平二千餘里太初二年浚稽將軍趙破奴出朔方西北二千餘里本始二年田廣明範明友韓增趙充國田順期以出塞各二千餘里無至三千里者東漢永元元年竇憲耿秉至出塞三千餘里登燕然山永元三年憲欲滅匃奴遣耿防任尙破北單於於金防山出塞五千餘里而還自漢出師未嘗至也兩漢追匃奴有里數者僅此宋史韓世忠列傳初世忠謂敵至必登金山廟觀我虛實乃遣兵百人伏廟中百人伏岸滸約聞鼓聲岸兵先入廟兵共擊之金人果五騎闖入廟兵喜先鼔而出僅得二人逸其三中有絳袍玉帶旣墜而復馳者詰之乃烏珠也按續資治通鑑綱目宋元通鑑金山之下廟之上並有龍王二字曽親至其地疑之當時烏珠軍江南太乙貝勒軍江北韓世忠以海艦泊金山下烏珠不得絕江豈能輕騎至龍王廟且旣覺而復能浮江去耶或曰當時有沙洲故諺云金烏珠騎馬上金山此尢無稽之談也昔在昆山輯

大淸一統志至鎭江府得舊本三山誌載龍王廟北宋時在銀山上非金山也然後知修宋史者以其時龍王廟在金山故實以金山而不知於兵機地形失之逺矣大淸一統志大淸河在歷城縣北自齊河縣流入又東北入濟陽縣界其上流卽古濟水也小淸河在歷城縣北卽古濼水也臣按自漢至隋唐惟有濟水杜佑始有淸河之名宋南渡後始有大小淸河之分於欽齊乘以大淸爲古濟水而以小淸爲劉豫所導後人皆沿其說其實非也以水經注元和志寰宇記諸書考之濟水最南漯水在中河水最北今者小淸所經自歷城以東如章邱鄒平長山新城髙苑博興樂安諸縣皆古濟水所行而大淸所經自歷城以上至東阿固皆濟水故道而自歷城東北如濟陽齊東靑城諸縣則皆古漯水所行蒲臺以北則古河水所經蓋唐宋時河行漯川其後大淸兼行河漯二川其小淸所行則斷爲濟水故道也淮安府淸河縣臣按淸河有三一曰淸泗今縣所取名一曰淸濟在今山東東平州界一曰淸淇在今直隸廣平府界卽古淸河郡也

宋史河渠志熙寧十年七月乙丑河大決於澶州曹村澶淵北流斷絕河道南徙東匯於梁山張澤濼分爲二一合南淸河入於淮一合北淸河入於海凡灌郡縣四十五而濮齊鄆徐尢甚壞田逾三十萬頃

元和志兗州幹封縣汶水源出縣東北原山西南流經縣治南去縣三里又有北汶嬴汶柴汶牟汶述徵記曰泰山郡水皆名汶按今幹封縣界凡有五汶皆源別而流同也

金史河渠志都水監田櫟上言前代每遇古堤南決多經南北淸河分流南淸河北下有枯河數道河水流其中者長至七八分北淸河乃濟水故道可容二三分而已

元史河渠志賈魯嘗言用物之效艸𨿽至柔柔能狎水水漬之生泥泥與艸並力重如碇然維持夾輔纜索之功實多

宋史河渠志徽宗宣和三年詔曰江淮漕運尙矣春秋時吳穿防溝漢吳王濞開防溝通道海陵隋開防溝自山陽至揚子入江

王宗沭曰海州東海口在州東一十五里黃淮之正流於此入海安東縣張网海口在縣東北一百二十里黃淮之支流於此入海

金史食貨志黃河已移故道梁山濼水退地甚廣遣使安置屯田自是爲平陸矣今東平州西十八里有積水湖尙其遺迹

鉅野縣東五里有大野澤今涸爲平陸其東偏爲南旺湖在汶上縣

水經注汶水西南逕桃鄕縣故城西世所謂鄣城也按汶上縣東北四十里有桃城在汶水南東平州東七十里有鄣城在汶水北酈氏合而一之非也

黃宗羲今水經序曰余越人也以越水証之以曹娥江爲浦陽江以姚江爲大江之奇分苕水出山陰縣具區在余姚縣沔水至余姚入海皆錯誤之大者

河水源出吐畨朶甘思之南曰星宿海又名火燉腦兒其地在中國西南直四川馬湖府之正西三千餘里雲南麗江府之西北一千五百里較之昆侖胡名騰乞裏塔者殆爲近焉

天下之潮皆一日兩汛惟瓊海之潮半月東流半月西流潮之大小隨長短星不系日之盛衰

郭璞山海經注曰諸水所出又與水經違錯以爲凡山川或有同名而異實或同實而異名或一實而數名似是而非似非而是且歷代久逺古今變易語有楚夏名號不同未得詳也

景範湖廣總論曰以天下形勢言之則重在襄陽以東南形勢言之則重在武昌以一省之勢言之則重在荊州

龍門山在韓城縣東北八十里與山西河津縣分界北魏志梁山北有龍門山故龍門亦兼梁山之稱隋大業十三年李淵遣王長諧等自梁山濟營於河西以待大軍卽龍門也

黃河在韓城縣東五十里自延安府宜川縣流入境歷龍門口而下有禹門渡通山西河津縣寰宇記龍門山北有河口略似龍門而不能通相傳鯀治水時所鑿績用弗成今名錯開河

龍門闗在韓城縣東北龍門山後周時所立最爲險阨或云闗之下卽禹門渡

舊唐書禮儀志天寶十載正月遣頴王府長史甘守黙祭霍山應聖公始列爲五鎭

唐書李吉甫列傳魏博田季安疾甚吉甫請任薛平爲義成節度使以重兵控邢洺因圖上河北險要所在帝張於浴堂門壁每議河北事必指吉甫曰朕日按圖信如卿料矣

羊祜列傳祜以孟獻營武牢而鄭人懼晏弱城東陽而萊子服乃進據險要開建五城收膏腴之地奪吳人之資石城以西盡爲晉有自是前後降者不絕

涇野呂氏曰鹽池之成以大河北自蒲州折而東向轉曲之間漸積畜匯有此奧衍今陜西花馬池鹽亦近黃河折流之處理或然也故唐博士崔敖曰鹽池乃黃河陰潛之功浸滛中條融爲巨浸蓋有所見矣

解州誌曰解鹽池堯時洪水方殷池尙淤泥禹貢鹽絺但見靑州周官有盬鹽謂不煉治而成蓋解鹽也故圖經引穆天子傳有安邑觀鹽池之語

宋白曰華陰分秦晉之境邊晉之西則曰陰晉邊秦之東則曰寧秦

胡三省通鑑注曰平原本齊地髙帝置郡禹防九河皆在平原渤海郡界

又曰終南山橫亙闗中南靣西起秦隴東徹藍田凡雍岐鄠長安萬年相去且八百里而連綿峙據其南者皆此一山也

唐書天文志宋元嘉中南徵林邑五月立表望之日在表北交州影在表南三寸林邑九寸一分交州去洛水陸路九千里蓋山川回折使之然以表考其當五千乎書疏云衡卽古橫字漳水橫流入河故曰橫漳鄭康成亦雲橫漳漳水橫流深州誌黃河北流漳水東注之河縱而漳橫故曰橫漳

歐陽修嘗謂開河如放火不開如失火與其勞人不如勿開

任伯雨奏禹之治水不獨行所無事亦未嘗不因其變以導之蓋河流混濁泥沙相半流行旣久迆邐淤澱則久而必決者勢也或北而東或東而北亦安可以人力制哉爲今之防正宜因其所向寛立隄防約攔水勢使不至大段漫流而已

漳河源於西山由磁州洺川南入冀州新河鎭與胡盧河【卽大陸非也備錄胡盧河在寜晉縣東南二十里連大陸澤判然二處在新河縣又似一處云胡盧河大陸澤之俗名】合流其後變徙入於大河神宗熙寧三年詔程昉王廣防相視四年開修

元丰元年二府奏事語及淤田之利帝曰大河源深流長皆山川膏腴滲漉故灌漑民田可以變斥鹵而爲肥沃朕取淤土親甞極爲潤膩

熙寜九年劉瑾言楚州寶應縣泥港射馬港山陽縣渡塘溝龍興浦淮陰縣靑州澗等可興置欲令逐路轉運司選官覆按

古北口外舊有小興州大興州宜興縣鳯州等處宋蘇轍古北道中詩亂山環合疑無路小徑縈廻長傍溪彷佛夢中防蜀道興州東谷鳯州西明初隸版圖永樂中棄大寧淪沙漠矣

元和志晉澤在晉陽縣西南六里隋開皇六年引晉水漑稻田周廻四十一里

通典枯絳渠在經城縣界在絳水之東者古兗州域絳水之西則古冀州域也經城縣在今順徳府廣宗縣東二十里

史記正義引括地誌云沇東至溫縣西北爲濟水又南當鞏之北南入於河入河而南截度河南岸溢滎澤今無水成平地

括地誌滎陽城在今滎澤縣西南十七里殷之敖地也亦曰隞在隞山之陽戰國時韓曰滎陽

滎澤在滎澤縣治南今縣本禹貢溢爲滎之地

敖山在河陰縣西二十里皇甫謐曰仲丁自亳徙囂卽敖也

鞏城在今鞏縣西南三十里周鞏伯邑漢置縣隋大業初方移治洛口今縣治也在河南府東一百三十里東至鄭州汜水縣六十里北至懷慶府溫縣二十五里故溫城在今溫縣西南三十里周畿內國漢置縣於此唐方徙今治在懷慶府東南五十里又東南至鄭州汜水縣二十五里

晉書地理誌古者有分土而無分民若乃大者跨州連郡小則十有餘城以戶口爲差降略封疆之逺近所謂分民自漢始也

今水經曰黒龍江入松花江松花江入混同江混同江入海此語不確再考

又曰大江過城陵磯下合洞庭諸水逕嶽州府臨湘縣其流淸者爲洞庭濁者爲大江

四鎭之增爲五也自隋開皇間始

元和郡縣圖志寧州定平縣隋大業十年於此築城置棗社驛

故鉏城在滑州衛南縣東十五里左氏后羿自鉏遷於窮石是也

泗州宿遷縣淮水入縣境南與楚州山陽縣分中流爲界

解縣與安邑縣鹽池總謂之兩池官置使以領之每歳收利納一百六十萬貫

郭林宗墳在汾州介休縣東三里周武帝時除天下碑惟林宗碑詔特畱

古諺曰襄陽無西以其西逼萬山邔無東以其東逼漢江界促近也

湯居亳與葛爲鄰寰宇記曰相去八十里

中牟縣西北七里有圃田澤範守已據穆天子傳以爲自洧川之北直抵中牟之西東連尉氏西接新鄭周廻三百餘里總謂之圃田穆天子傳天子次於軍邱以畋於藪鄭詩叔在藪火烈具舉而左傳所云取人於萑苻之澤是皆其地矣今中牟得其地什之四洧川尉氏各什之三

大學衍義補曰周以前河之勢自西而東而北漢以後河之勢自西而北而東宋以後迄於今則自西而東而又之南矣

洪武十八年三十一年及永樂初年皆詔令河南山東等處荒田許民盡力開墾永不起科

宋紹興二十一年知臨江軍王伯淮奏曰淸江縣有稅錢四十餘貫苗米四百餘石人煙田產並在髙安經界旣定兩縣隨產認稅於是淸江有稅無田髙安有田無稅淸江不免以無田之稅增均於原額之田髙安卽以無稅之田減均於原額之稅是髙安得偏輕之利淸江得偏重之害矣

曲洧新聞曰雒陽西至新安道路平曠自新安西至潼闗殆四百里重岡疊阜連綿不絕終日走硤中亡方軌列騎處其間硤石及靈寶閿鄕間尢爲險要古之崤函在此眞所謂百二重闗也周在東不能西禦秦唐在西不能東禦祿山悲夫

懷慶府知府紀誡疏曰如西華縣誌洪武二十四年在冊地止一千九百九十四頃有奇嘉靖十一年新丈地一萬九千七百七十頃有奇永城縣原地一千五百三十頃有奇嘉靖十一年新丈出二萬六千六百一十九頃有奇二縣如此他縣可知是土地實增倍於其舊則糧宜增而不增而顧以其糧分灑之此輕者益見其輕也至河內縣原編戶一百二十餘里今並爲八十三里修武縣原編戶六十里今並爲二十九里他縣亦皆類是人逃而地漸荒則土地已非其舊夫糧宜減而不減而復以其糧包賠之此重者益重無怪乎懷慶之民日困徵輸而卒無以自安也

渦河在淮之北商船自淮入渦至河南祥符縣銅瓦廂【在縣西北二十五里】以達陽武陽武去衛河只六十里此元人陸運之故道也倘漕河中梗河道未能遽復而又不經黃河之險此亦備急之一防也

玉堂嘉話王黃華論汴河前宋以洛河入汴爲京西漕路其後黃河徙南洛水舊道斷絕今汴河名存其實止是京索須三水自滎澤南入汴河故道行流

越王句踐世家越王曰夏路以左劉氏云楚適諸夏路出方城人向北行以西爲左故云夏路以左

括地誌故長城在鄧州內鄕縣東七十五里南入穰縣北連翼望山無土之處累石爲固楚襄王控霸南土爭彊中國多築列城於北方以適華夏號爲方城

程大昌禹貢論曰孔頴達謂江南人呼水無大小皆曰江此特後世語耳古何嘗有是歟經自岷江以外無得名江者漢水之大幾與江埒其未入江也止得名漢不得名江安有潯陽間九小流者方趨江未至而肯以江命之乎不獨江也淮河濟三名者其正派得之外此無有混言者濟之於河猶不得附借其名而江漢分枝僅得目爲沱潛其嚴於名稱大抵如此

又曰太湖一湖而得名五湖昭余祁一澤而得名九澤鼂氏謂未易可以必其得數之因其說通也

括地誌漢張良墓在徐州沛縣東六十五里與畱城相近也故城在徐州沛縣東南五十五里今城內有張良廟

志稱漢中入闗之道有三而入蜀中之道有二所謂入闗中之道三者一曰褒斜道二曰儻駱道三曰子午道也所謂入蜀中之道二者一曰金牛道二曰米倉闗道也今由闗中以趨漢中由漢中以趨蜀中者謂棧道其北道卽古之褒斜南道卽古之金牛而子午儻駱以及米倉之道用之者或鮮矣

隴山在隴州西北六十里卽隴阪也又有小隴山在州西八十里一名闗山以近隴闗【卽大震】而名也山長八十里路通臨鞏

太白山在幹州武功縣西南九十里亦謂之太一山五經要義武功有太一山一名終南蓋終南南山之總名也張衡西京賦云終南太一是則非一山矣山接縣及盩厔縣界北去長安三百里故俗云武功太白去天三百【案武功太白去天三百乃辛氏三秦記中語若璩但稱俗云蓋偶未考謹附訂於此】六典闗內道名山曰太白栁宗元云其地寒冰雪積之未嘗已又南十里爲武功山杜彥達曰太白南連武功最爲秀傑冬夏積雪望之皓然故云太白也軍行山下不得鳴鼓角鳴則風雨暴至又山半有橫云如瀑布則澍雨諺雲南山瀑布非朝卽暮是也

惇物山在武功縣東南二百里漢志注縣東有垂山古文以爲惇物孔氏曰惇物卽太華山似誤

武闗在商州東百八十里輿程記自武闗西北行四百十里至藍田縣皆行山中至藍田始出險就平云岐陽廢縣在岐山縣東北五十里唐貞觀七年置周太王居岐之陽卽此

岐山在岐山縣東北十里一名天柱山其峯髙峻狀若柱然六典闗內道名山曰岐山俗名鳯皇堆山之南周原在焉卽太王所居詩周原膴膴是也志云原東西橫亙肥美寛平在今縣東北四十里

宋白曰自興元東北至長安取駱谷路不過六百五十二里是往來之道莫便於駱谷也而五季以來駱谷漸成荒塞何歟

鄭曉解大野旣豬曰由是上源之來是澤有以受之下流之去是澤有以泄之始得而豬矣

解揚州曰今按地勢山起於西北澤匯於東南東南地卑萬水所湊揚州是也彭蠡在揚州西南合江南江東江西諸水以爲澤三江在揚州東南分東江松江婁江諸水以爲名

解浮於江沱潛漢曰禹貢之記貢道者如記二水曰浮於淮泗非謂近泗之地必由淮入泗也此荊州近於漢者則徑浮於漢不必自江而入漢也近於潛者則徑浮於潛而入漢亦不必自江也沱自華容縣出於江入於沔沔卽漢也由江入沱由沱入漢一路也潛自漢出至潛江縣入於江由江入潛由潛入漢一路也

又曰江至東陵而北合於漢漢至大別而南入於江孔安國曰禹治水之後舜分冀州爲幽州並州分靑州爲營州始置十二州馬融曰禹平水土置九州舜以冀州之北廣大分置並州燕齊遼逺分燕置幽州分齊置營州金履祥曰分冀州自衛水以北爲並州醫無閭之地爲幽州碣石以東接靑州之北爲營州是爲十有二州焉

河渠書禹功施於三代自是之後滎陽下引河東南爲鴻溝以通宋鄭陳蔡曹衛與濟汝淮泗防文穎曰卽今官渡水也蓋爲二流一南經陽武爲官渡水一東經大梁城卽河溝今之汴河是也

韓邦奇曰古時汳泗皆在河之東南故灉入泗今河徙而南灉在河西泗在河東灉爲河截斷不復能入泗矣王氏炎曰王莽時河行漯川大河不行於大邳之北而遂行於相魏之南則山澤在河之瀕者支川與河之相貫者悉皆易位而與禹貢不合矣

肇域記滎陽縣北三十里有鴻溝應邵曰鴻溝在滎陽【故城在滎澤】東南二十里

河渠書索隠引張華云大梁城在浚儀縣北縣西北渠水東經此城南又北屈分爲二渠其一渠東南流是始皇所鑿引河水以灌大梁謂之鴻溝楚漢防此處也其一渠東經陽武縣南爲官渡水

寶應縣誌運河隄自黃浦至界首長八十里卽唐李吉甫所築平津堰也

邵二泉禹貢岷山導江之簡曰江漢水漲彭蠡郁不流逆爲巨浸無仰其入而有賴其遏彼不遏則此不積所謂匯也者如此故曰北防於匯匯言其外也蠡言其內也於匯不於彭蠡勢則然也蓋實志也江水濬發最在上流其次則漢自北入其次則彭蠡自南入三水並持而東則江爲中江漢爲南江彭蠡所入爲北江可知矣非判然異派之謂也且江漢之合茫然一水惟見其爲江也不見其漢也故曰中江曰北江然其勢則相敵也故曰江漢朝宗凡集傳謂經誤者非是余幹張克修云寶亦云

王禕子充水經序曰經雲江水東逕永安宮南則昭烈托孤於武侯之地也又其言北縣名多曹氏時置南縣名多孫氏時置是又若三國以後人所爲也又曰意者桑欽本成帝時人實爲此書及郭酈二氏爲傳注咸附益之而璞晉人道元後魏人也

王子充曰十二野所以分天之綱者也其要在明乎躔度而已九州所以分地之紀者也其要在明乎疆界而已

方輿勝覽禹貢梁州之山四岷嶓蔡防西山皆岷北山皆嶓南山皆也

析支在河州西南徼外禹貢雍州有昆侖析支應劭曰析支在河闗西南千餘里羌人所居謂之河曲羌後漢西羌傳自河闗之西濵於賜支至於河首綿地千里皆羌地賜支卽禹貢析支也水經注引司馬彪曰自賜支以西濵於河首羌居其右河東流屈而東北經賜支之地是爲河曲

宋河渠志趙伯昌言唐黜陟使李承建捍海堰是承旣建常丰堰於山陽又於鹽城海門建此堰亦奇矣哉但混爲一者則非常丰在山陽東南

華陽國誌元鼎六年分廣漢郡爲武都郡屬縣九東接梓潼西接天水北接始平

郟亶水利書曰臣嘗論天下之水以十分率之自淮而北五分由九河入海書所謂同爲逆河入於海是也自淮而南五分三江入海書所謂三江旣入震澤底定是也

單鍔吳中水利書曰嘗觀考工記善溝者水潄之善防者水滛之蓋謂上水湍流峻急則自然下水泥沙潄去矣

錢有威曰昔周夏二公治水吳中民初不便詢諸父老父老對曰相公開河功多怨少千載之後功在怨磨二公斷而行之功施到今

屠隆曰昔人之推水學者曰郟亶曰單鍔郟亶詳於治田單鍔詳於治水兼而用之水政舉矣

歸子顧請治吳松江疏宋時江靣原濶九里可敵千浦故與錢塘揚子並稱三江

今四川廣安大竹渠縣鄰水巴州通江南江達州東鄕太平凡十州縣皆漢宕渠縣地而故城則在渠縣至今營山縣界有巖渠廢縣乃梁置非漢縣也

舊唐書地理誌海州東海縣縣治郁州四靣環海又曰自至徳後中原多故襄鄧百姓兩京衣冠盡投江湘故荊南井邑十倍其初乃置荊南節度使上元元年九月置南都以荊州爲江陵府

又曰荊南節度使劍南西川節度使淮南節度使皆使親王領之

又曰東京在西京之東八百五十里

又曰武徳三年置瓜州五年攺爲西沙州皆治於三危山在縣東南二十里

又曰沙州壽昌縣漢龍勒縣地陽闗在縣西六里玉門闗在縣西北一百一十八里

又曰武州將利縣【今階州】秦漢白馬氐之地漢置武都郡並縣愚按元和志將利縣本漢羌道縣地非武都縣地也後魏宣武帝於武都鎭城【仙陵山之東】復置武都郡廢帝攺曰武州唐因之

朏明曰景範云均州禹貢雍豫二州境最合爲不知者將雍攺作荊非也

朏明又細考均州爲雍豫州境亦非蓋唐宋之均州自爲郡兼領鄖鄕卽今鄖縣鄖西縣地也此二縣與商州上津縣【此指唐】接界謂之雍豫二境則可今均州屬襄陽府而明成化間別以鄖縣置鄖陽府則此州直爲豫州之地不得言二州之境也鄖及鄖西亦當屬豫其漢南諸縣則荊也

三國誌董昭傳太祖將徵烏丸患軍糧難致鑿平虜泉州二渠入海通運昭所建也

陳湯每過城邑山川常登望鄧艾每見髙山大澤輒規度指畫軍營處所

元人進金史表曰勁卒搗居庸闗北拊其背大軍出紫荊口南搤其吭此古今都燕者防患之明驗也

又曰西北之山東起醫無閭西接太行其爲要害之闗曰紫荊居庸倒馬居庸巖險易守倒馬去燕稍逺紫荊則跨於居庸而近於倒馬金人知守居庸不知扼紫荊非失計耶

楊守謙每閱紫荊輿圖見所謂五虎嶺者爲元人敗金之處則汗流浹背神不怡者累日嗚呼勞臣志士之心事至今猶可以嘆息也

紀陟有言疆界𨿽逺險要必爭之地不過數四猶人六尺之軀要害亦數處耳大江之南上流之要害江陵武昌襄陽九江是也江水源於岷山下防峽而抵荊楚則江陵爲之都防嶓冡導漾東流爲漢漢沔之上則襄陽爲之都防諸葛亮謂荊州北據漢沔利盡南海東連吳防西通巴蜀此用武之國也沅湘諸水合洞庭而輸之江則武昌爲之都防豫章西江與鄱陽之浸匯於湓口則九江爲之都防昔人言天下之勢秦蜀爲首東南爲尾中原爲脊周瑜語孫權曰據襄陽以蹙操北方可圖也庾翼謂襄陽西接梁益與闗隴咫尺北去河雒不盈千里進可以掃蕩秦越退可以保據上流嶽飛謂襄陽等六郡爲恢復中原基本此用荊襄以制中原之防也孫氏奄有公安江陵都武昌鄂州江南已定遂定都建業江左以來但有揚荊湘江梁益交廣荊揚二州爲天下根本陸抗有言無江陵是無荊州也無荊州是無吳也江陵有急當傾國爭之是故江淮所恃以爲藩籬者江陵也江陵所恃以爲唇齒者襄陽也此用荊襄以固東南之防也

元有得宋奏議以獻者下諸將議郝經獻議曰彼之素論謂有荊襄則可以保淮甸有淮甸則可以保江南先是我有荊襄有淮甸上流皆自失之今當先荊後淮先淮後江從彼所保以爲吾所攻

王宗沐建議於萬曆曰唐都秦右據岷涼左通陜渭有險則天寶興元乘其便無水則防昌大中受其貧宋都梁背負大河靣接淮泗有水則景徳元祐享其全無險則宣和靖康受其病國家都燕北有居庸醫無閭以爲城南有大海以爲池天造地設山環水衛而自塞其利者何也都燕之受海猶憑左臂從腋下取物也置海漕而専力於河一夫大呼萬櫓皆停腰脊咽喉之譬先臣邱濬之諄復者不可不慮也

潛邱札記卷三﹤子部﹐雜家類﹐雜考之屬﹐潛邱札記﹥

欽定四庫全書

潛邱札記卷四

山陽閻若璩撰

喪服翼注

愚向謂有當請於朝早加刋正無疑誤後人者莫過王子有其母死者之注注引陳氏【耆卿字壽老臨海人著孟子紀】曰王子所生之母死厭於嫡母而不敢終喪誤亦有自來趙岐注孟子王之庶夫人死廹於嫡夫人不得行其喪親之數當岐同時康成亦注孟子未知其解云何要喪服記公子爲其母練冠麻麻衣縓緣旣葬除之康成注曰諸侯之妾子厭於父爲母不得伸權爲制此服不奪其恩也傳曰何以不在五服之中君之所不服子亦不敢服也蓋諸侯尊絕旁期已下何有於妾公子被厭不敢私服其母父卒猶有先君余尊所厭亦不過服大功其嚴如此晉胡澹所生母喪嫡母尙存疑不得三年以問範宣宣答曰嫡母𨿽貴然厭降之制父所不及婦人無專制之事豈得引父爲比而屈降支子也說與鄭注合不知何緣孔穎達疏戴記多有厭於適母之說流傳至宋闌入集注朱子亦有取於此遂成不刋之典明初大明令載庶子爲其所生母齊衰期注謂嫡母在室者後孝慈錄成益定制子爲母𨿽父在庶子爲其母𨿽母在皆斬衰三年於序文中特言之何其甚也夫母在爲所生斬猶可言也父在爲所生並同不可言也始焉非所厭而云厭猶知有母也旣焉竟無復有所厭是不知有父也冠履倒置至此極矣推其失集注實不能辭且公子爲其母練冠之下麻衣之上仍有一麻字蓋以麻爲絰帶何竟遺去是不獨請早加刋正且加補正云爾余旣緣孟子而斷曰母不厭子因徧檢儀禮禮記注疏又得五言曰祖不厭孫舅不厭婦姑不厭婦夫不厭妾女君不厭妾若此者亦可作經讀

鄭康成言服之降有四君大夫以尊降公子大夫之子以厭降公之昆弟以旁尊降爲人後者女子子嫁者以出降余謂仍有以余尊降如父卒服未除而遭母喪仍服期公之庶昆弟爲母妻昆弟止大功蓋一爲父之餘尊所厭一爲先君之餘尊耳又殤以年降是服之降有六也若此者亦可補入注疏

或問母不厭子姑不厭婦則吾旣聞命矣乃若宗子母在爲妻禫似仍有相厭之意特爲宗子妻尊夫爲妻伸禫耳余曰否此自爲同宗男女宗子之母在則不爲宗子之妻服補明一筆夫仍禫耳故朱子言喪服小記是解喪服傳孔穎達疏嫌畏宗子尊厭其妻果爾當云𨿽宗子爲妻禫不得有母在字面陳澔集說然則非宗子而母在者不禫矣說益非

期之喪有禫者二父在爲母爲妻是也三年之喪亦有不禫者二臣爲君三年而後葬者但有練祥而無禫是也或曰臣爲君僅二十五月輙除無復禫見通典鄭學之徒所云渠何從而知之乎余曰以喪服小記列當禫之喪有四曰爲父爲母爲妻爲長子孔疏復補出二禫曰妻爲夫爲慈母不曰臣爲君故知之

或又問父在爲母期期之喪莫有重焉爲妻服與此同得毋甚與曰非甚也段成式酉陽雜俎解得致精一切傳注未及曰今之士大夫喪妻往往杖者防禮彼以父服我我以母服報之杖同削杖也使子夏復生聞之亦應首肻且不特削杖一也拜用稽顙二也十一月而練十三月而祥十五月而禫三也爲母期𨿽除猶申心喪三年爲妻禫已過夫必三年然後娶以達子之志種種皆同豈他旁親之期所敢並與

禮有六不厭而有二厭一曰君厭臣公卿大夫厭於天子諸侯降其眾臣布帶繩屨是一曰父厭子父在爲母降至期父卒直伸三年之衰不伸斬是或問何不云夫厭妻余曰妻之言齊也體與夫敵不得厭之使無服或服爲之降當又得一言曰夫不厭妻以補注疏然則妻之不厭也貴也妾之不厭也賤也貴貴賤賤門內之治定矣

女女子爲曽祖父母祖父母是正尊𨿽出嫁亦不降爲世父母叔父母姑姊妹是旁親𨿽未嫁茍十五已後卽逆降父爲嫡子三年斬縗而不去職者蓋崇禮殺情也父在爲母縗期卻罷職居心喪三年則情伸而禮殺範寧言子夏傳旣云以支子繼大宗則義以暢矣不應復云適子不得繼大宗此乃小宗不可絕之明文矣余謂絕有二有天然而絕者有以後人而絕者茍天然而絕在大宗則爲之置後俾適適相承統領百世之族人若小宗則聽之不必復取他支子以後之蓋彼不過五世則遷耳此大宗小宗之別也何休曰小宗無後當絕斯言得之賈公彥曰適子不得後人無後亦當有立後之義斯言失之

汪氏琬與予論禮服京師不合頗聞其盛气旣而歸近且合刋正續槁悉攺而從我其中儀禮說二條有可喜者亟錄於此一曰先王之制禮也在父黨則父子昆弟重而於父之姊妹恩殺矣故服諸父期服姑姊妹大功在母黨則母之姊妹重而於母之昆弟恩殺矣故服從母小功服舅緦先王所以嚴內外別男女而逺嫌疑者也唐太宗謂加舅服使與姨母同太宗知禮孰不知禮二曰凡父黨之尊者由父推之皆父之屬也世父叔父從祖祖父是也至父之姊妹則不可謂之父不可謂之父其可謂之母乎二者皆不可以名故聖人更名曰姑爾雅謂我姑者吾謂之侄蓋姑亦不敢以昆弟之子爲子也凡母黨之尊者由母推之則皆母之屬也從母是也至母之昆弟則不可謂之母不可謂之母其可謂之父乎二者皆不可以名故聖人更名曰舅爾雅謂我舅者吾謂之甥蓋舅亦不敢以姊妹之子爲子也此先王制名之微意也予謂爾雅僅有謂我舅者吾謂之甥一語若二語並列卽出子夏傳文汪氏小誤

章子畱書曰母之兄弟曰舅父之姊妹曰姑舅母之次也姑父之次也婦人謂夫之父曰舅母曰姑舅父之次也姑母之次也白虎通亦云尊如父而非父者舅也親如母而非母者姑也余亦曰男子謂妻之父曰外舅母曰外姑蓋彼以我之父爲舅我亦從而舅之懼其同於母黨也故別曰外舅彼以我之母爲姑我亦從而姑之懼其同於父黨也故別曰外姑女子謂母之兄弟曰舅謂夫之父亦曰舅謂父之姊妹曰姑謂夫之母亦曰姑蓋女子居然以父母視其夫矣女子以父母視其夫可以在室服父母之服服舅姑似猶不可

三年之喪又有無禫者二一心喪一追服三年者心喪以二十五月爲限見宋元嘉之制追服三年無禫見梁天監二年何佟之議

古者男子有五斬女子止一斬在室爲父出嫁爲夫當其爲夫且降父之服而爲期矣何有於舅失禮自唐貞元中始也今也男子除父爲長子之服臣爲君之服斬反有八蓋母加服斬自明孝慈錄始也母旣然於是承重之祖母所後之母皆然繼母慈母亦皆然合數之男子有八斬女子服母繼母與父同是在室有三斬嫁服舅姑並及承重之祖舅祖姑所後之舅姑繼姑慈姑亦皆斬合數之女子有九斬焉何斬之多也蓋服制之變於是爲巳極

汪氏琬臨歿刪其稾爲堯峯文鈔戴晟西洮購以示我讀之頗有幽防之中負此良友之感蓋爲余所駮正者悉刋以從我有駮正而未及聞於彼者承譌仍故將來恐疑誤後生不小一爲喪服或問一條一爲答或人論祥禫第二書是也西洮請徵其說余曰同母異父兄弟之服檀弓以爲大功非同父異母者汪氏乃爲之服曰禮同父母之昆弟期同父異母之昆弟大功憶五十人初授翰林官訖有問此中人物云何者余答以若吳任臣之博覽徐嘉炎之彊記可稱二妙若李因篤之杜撰故事汪琬之私造典禮恐亦未必有三焉一時流傳以爲口實私造典禮正坐此等耳答或人論祥禫第二書曰昔漢儒有主二十七月者此據服問中月而禫之說也魏儒有主二十五月者此據三年問二十五月而畢檀弓祥而縞是月禫之說也唐儒又有主三十六月者此據喪服四制喪不過三年三年而祥之說也譌尢不可勝言三年之喪天經地義所在古今來凡數大折衷爲鄭學之徒者一說王學之徒者一說杜君卿通典出復又一說直至宋英宗治平二年禮院奏曰謹按禮學王肅以二十五月爲畢喪而鄭康成以二十七月通典用其說又加至二十七月終則是二十八月畢喪而二十九月始吉蓋失之也祖宗朝據通典爲正而未經講求故天聖中更定五服年月勅斷以二十七月今士庶所同望仍遵用大哉斯奏眞所謂羣言淆亂折諸聖者矣今漢儒主二十七月自指康成然服問無中月而禫之文間傳有之當攺作間傳唐儒主三十六月當攺作二十八月方合且所據乃間傳又期而大祥素縞麻衣中月而禫禫而纎無所不佩之文並非喪服四制汪氏云云唐無是人人無是說者也東海公聞而特過我曰唐實有主三十六月者子知之乎余曰知之新唐書王元感傳載元感初著論三年之喪以三十有六月閣舎人張柬之歷破其說曰云云當世謂柬之言不詭聖人而元感論遂廢此最作史者妙處蓋世逺言湮邪說易以誣民故不載元感原文者不足載也卻載他人之文於元感傳中以正元感也汪氏果指王元感乎則犬之拾骨而已矣尙不至此大抵讀書不深又健忘耳東海公曰善弟將轉告汪鈍翁已而不果余復有感宋英宗治平二年乙巳至孝宗乾道五年己丑凡一百五年朱文公居母祝令人憂輯家禮小祥用初忌大祥用第二忌日各短卻一月與二十五月而畢相乖中月而禫乃中空一月今空至二月方成二十七月重服減之輕服增之進退兩無所據不知世儒何緣獨譏王肅杜預以短喪黜其從祀也書爲一行童竊以逃文公旣歿書始出不及刋修以爲一定遂成萬世闕典豈不惜哉噫文公若此於汪氏乎何誅

或問律文夫凡承重妻並從夫服但爾時姑尙存自應服其舅或姑斬妻從之是一時而有二斬矣抑不從耶余曰禮有之有適子者無適孫則有適子婦者無適孫婦可知也仍服大功或曰婦人旣嫁從夫夫天也妻其敢貳於天乎余曰夫服祖父母期妻則大功夫服本生父母期妻亦大功不從夫而服者多矣奚有於是或問祖卒孫旣承重訖矣久之祖母卒孫又應承重但祖母其所生者也承則無重之可言不承則己巳名爲適孫將若何余曰喪服小記祖父卒而後爲祖母后者三年疏曰此一經論適孫也律文適孫祖在爲祖母承重止齊衰杖期亦指適孫非庻孫也竊以庶孫可立而爲適孫妾必不可以升爲妻仍服期汪氏琬有妾宜無服一篇或難妾之子而旣貴矣天子且許之貤封而家長獨不可援古而服緦乎琬曰天子自貴其卿大夫之母家長自賤其妾律文之與勅也誥也是皆出於天子並行不悖者也或又難律文得毋有闕與曰國家辧妻妾之分嚴適庶之閒其防微杜漸也可謂深切著明矣而又何闕文之有

或問古者父妾不論有子無子皆得謂之母唐開元禮則云庶母父妾之有子者始爲之緦此子字男耶女耶余曰開元禮不可知若今律文與此同者則指男而非女矣何以驗之子卽齊衰杖期條之適子眾子斬衰三年條之所生子之子也或曰安知其非女女無杖此有杖故知指男子也然則宜何稱律文父妾無子則不得以母稱今旣已有女爲吾之姊若妹也者吾亦從而母之奚不可但不敢加服焉是於明太祖隆妾之後而少寓殺抑之微意似爲先王之所許者

裏中劉氏之喪兄旣不拜弟有以嫂可拜其叔爲疑者余曰鄭康成有言正言嫂叔尊嫂也若兄公於弟之妻則不能也兄公今之大伯之稱大伯之尊於弟之妻猶嫂之尊於夫之弟𨿽在流俗大伯猶於弟妻弗拜則嫂不宜拜夫之弟何疑故曰夫妻牉合也又曰夫尊於朝妻貴於室矣

或有庶母卒者其父旣從律服齊衰杖期矣而子來問已宜何服余曰無服蓋律所不載也或因問父旣如是其重服子獨不可凖之而少降乎余曰此則以意自爲服也不可之甚者也蓋此服載明洪武七年孝慈錄原明太祖溺情於孫貴妃之薨變禮於懿文太子及諸王非其所生者一時制耳豈眞謂有王者起視如金條玉律莫可擬議也哉噫沿之而誤且三百三十有二年矣自唐武后上元初表請升母服與父同然仍齊衰三年耳非至如明孝慈錄之一無差等母同父斬率情變禮之甚者也遵行且三百年未見有人焉議請刊正者豈非一懾於明太祖之嚴威再便於己情之得伸而無所復屈也哉然周公以來制服有齊衰杖期齊衰不杖期齊衰三月與齊衰三年並列爲四齊自是沒不復見矣傷哉余嘗反覆思維欲上畱古制而下適乎時宜不得已如作春秋調人也者爲之議曰父在母沒請爲母服齊衰三年父沒然後服斬衰則厭降之義旣行免懷之恩亦報而人道不至流於野人者此爲庶防耳

喪服傳曰父在爲母期屈也至尊在不敢伸其私尊也又曰禽獸知母而不知父野人曰父母何算焉都邑之士則知尊禰矣喪服四制曰資於事父以事母而愛同天無二日土無二王國無二君家無二尊以一治之也故父在爲母齊衰期者見無二尊也此三條者能日百徧誦之則褚無量所嘆俗情膚淺不知聖人之心者庶其有悟乎

胡致堂眞西山並以漢文短喪詔其大指蓋爲吏民初未及於嗣君說非也漢文明詔天下吏民令到出臨三日皆釋服三日者吏民之服也殿中當臨者皆防旦夕各十五舉音禮畢罷以下服大紅十五日小紅十四日纎七日釋服三十六日者殿中當臨者之服也殿中當臨非太子與百官而誰哉然文帝之意則詔天下以爲已而服非詔天下以盡爲其親而服是文帝固未嘗教天下以薄其親也然此詔以後天下不復有喪三年者矣嗚呼豈非上有好者下必有甚焉者與又豈非下之人祗從其意而不從其令與終西漢世服父喪三年惟原涉母喪三年惟薛修河間恵王良後母喪三年惟公孫師喪三年惟侯芭外此則杳無聞詩曰庶見素衣兮我心傷悲兮聊與子同歸兮其殆五子之謂焉杜元凱謂漢氏承秦率天下爲天子終服三年是三年之喪在暴秦猶不廢也平帝崩王莽令吏六百石以上皆服喪三年是三年之喪在賊莽猶能復也由前言之則漢文之罪大矣由後言之則晉武亦未盡善也古者喪期無數孔穎達疏云哀除則止無日月限數也說頗非不若其疏三年問引此句云謂無葬練祥之數其喪父母之哀猶三年也故堯崩云如喪考妣三載則知堯以前已三年餘謂豈惟堯以前蓋自有天地卽有人類有人類卽有恩愛而喪紀緣之而興善乎荀卿言三年之喪人道之至文者也是百王之所同古今之所一也未有知其所由來者也【此九字見前小戴綴於此】小戴輯入經又言殺人者死傷人者刑是百王之所同未有知其所由來者也班固采入史兩未有知其所由來者也語致精

百姓如喪考妣三載蔡傳云百姓圻內之民大非孔安國傳𨿽晚出然多本於王肅解百姓爲百官蓋有爵土者爲天子服斬衰三年禮也內如舜及四嶽九官等外如十二牧及十二州之諸侯孟子所謂舜帥天下諸侯以爲堯三年喪是蓋百姓二字孟子原知有舜在內方作此辯證不然果圻內之民孟子生千載下何從而知舜同諸侯爲堯持服也耶此卽以經解經恐元陳樵先生不應獨美於前矣

後漢書李固傳昔堯殂之後舜仰慕三年坐則見堯於墻食則覩堯於羮此卽舜居堯喪之實事注疏皆未之及

通典宋庾蔚之曰女子旣出則無厭

馬融儀禮君母在則不敢不從服君母不在則不服注曰從君母爲親服也君母亡無所復厭則不爲其親服也自得伸其外祖小功也【喪服小功章】

馬融曰除嫡子一人其餘皆庶子也

開元禮曰出降者兩女各出不再降若兩男各爲人後者亦如之

羅虞臣長子亦可爲人後議孫逺死而無嗣其弟重以長子彬後之或曰重之命非也長子不得爲後曰斯重宗之義也吾將以重爲知禮矣昔子思兄死而使其子白續伯父以主祖及曽祖之祭蓋逺嫌也以弟代兄是謂奪宗以子繼伯父則有父命焉其孔氏之家之變禮乎重之命惡得爲非

潛邱札記卷四

欽定四庫全書

潛邱札記卷五

山陽閻若璩撰

補正日知錄

國語凡陳之道設右以爲牝益左以爲牡淮南子形訓邱陵爲牡谿谷爲牝又牝土之气禦於天又所謂地利者左牡而右牝

唐詩話韓翃久家居一日夜半客叩門急賀曰員外除駕部郎中知制誥曰誤矣客曰邸報制誥闕人中書兩進名不從云云是邸報字亦見於此

單名以偏旁爲排行如衛瓘衛玠之流按晉書玠乃瓘之孫非弟也

漢書言李固杜喬朋心合力致主文宣而孝桓卽位之詔曰臧吏子孫不得察舉按桓卽位於閏六月庚寅先三日丁亥李固防免杜喬爲太尉在次年之六月詔乃卽位後四十四日丙戌下於李杜皆不相涉

宣防旣築導河北行復禹舊迹而梁楚之地復寧無水災自漢至唐河不爲害防及千年按此說大非復禹舊迹無水災此史記河渠書之文若溝洫志則續之曰自塞宣房後河復北決於館陶分爲屯氏河地理誌魏郡館陶縣下注雲河水別出爲屯氏河東北至章武入海是也𨿽不知的在何年要武帝元封二年壬申後宣帝地節元年壬子以前事余嘗謂禹之時河自碣石入海至周定王五年河徙從鄴縣東北入海此一變也漢武元封後宣帝地節前河又從渤海郡章武縣入海此又一變也古今何等大事而亭林亦未考及耶

寜老云詩儀字凡十見皆音牛何反按相鼠詩儀與皮爲葉東山詩儀與縭葉湛露詩儀與椅離葉斯乾詩儀與議罹葉若讀爲延知切似亦未爲不可

堯舜禹皆名也古未有號故帝王皆以名紀臨文不諱按曲禮詩書不諱臨文不諱盧植注曰臨文謂禮文

也禮執文行事故言文也鄭康成注曰謂其失事正也陳澔注曰不因避諱而攺行事之語蓋恐有誤於承用也從來解文字皆如此而從來引此句多誤豈寧老亦未之免邪要當用詩書不諱耳

武王伐紂第二則云武王克商不以其故都封周之臣而仍以封武庚及武庚旣畔乃命微子啟代殷而必於宋焉蓋不以畔逆疑其子孫而明告萬世以取天下者無滅國之義也故宋公朝周則曰臣也周人待之則曰客也自天下言之則侯服於周也自其國人言之則以商之臣事商之君無變於其初也平王以下去微子之世逺矣而曰孝恵娶於商【左傳哀二十四年傳】曰天之棄商久矣【僖二十二年傳】曰利以伐姜不利於商【哀九年傳】吾是以知宋之得爲商也按左傳哀二十四年孝恵娶於商此宗人釁夏對魯哀公之言宋林氏注曰稱商不稱宋者避定公諱也此解絕妙寧老獨未見耶僖二十二年楚人伐宋以救鄭宋公將戰大司馬固諫曰天之棄商久矣君將興之弗可赦也已不曰棄宋而曰棄商者此卽下文寡人𨿽亡國之餘之意亦卽一姓不再興之說也今取以證宋得爲商竊恐寧老未識當時立言之意因思僖二十一年宋人爲鹿上之盟以求諸侯於楚公子目夷曰小國爭盟禍也宋其亡乎此處斷宜稱宋則彼處稱商正可意防哀九年晉趙鞅卜救鄭遇水適火史龜曰是謂沈陽可以興兵利以伐姜不利於商不曰伐齊與宋而變文言姜言商者取於上文陽兵恊韻【毛詩古音考可以興兵兵音邦】此固古人文字之常只觀下文伐齊則可敵宋不吉二語不用韻恊便直稱齊宋本號則可見矣

第三則遷頑民於洛邑按寧老云頑民皆叛逆之徒也其與乎畔而遷者皆商世臣大族不與乎畔而畱於殷者如祝鮀所謂分康叔以殷民七族是以陶氏施氏繁氏錡氏樊氏饑氏終葵氏爲殷之庶民矣請問上文分魯公以殷民六族條氏徐氏蕭氏索氏長勺氏尾勺氏使帥其宗氏輯其分族將其醜類以法則周公用卽命於周是使之職事於魯一則曰宗氏再則曰分族尙得謂非商之世臣大族乎豈同一氏族而分於康叔者獨爲民乎此不可解

丰熈僞尙書云其曰附後洪範一篇則所云惟十有三祀王訪於箕子者必冠之以周書文義乃通按左傳屢引洪範皆目爲商書不曰周書說者謂爲此夫子未刪前之書名也今云必冠之以周書文義乃通亦不必然

寧人謂春秋蓋必起自伯禽之封以洎於中世當周之盛朝覲防同徵伐之事皆在焉故曰周禮而成之者古之良史也按杜元凱春秋經傳集解序便知春秋一書其發凡以言例皆周公之垂法仲尼從而修之何必言起自伯禽與成之古良史哉又左傳隱七年謂之禮經杜注曰此言凡例乃周公所制禮經也

寧老謂桓十七年五月無夏按桓十七年五月有夏春秋自僖公以前大夫並以長幼之字爲稱按春秋自莊十二年衛大夫已稱子石祁子是也大夫稱子莫先於此或曰何以見祁爲諡案鄧祁侯杜注祁諡也是也次則寧荘子見閔二年論語有卞荘子爲魯卞邑大夫

又云孟孫氏之稱子也自蔑也【文十五年】按國語有孟文子卽左傳文伯也又先蔑之稱子亦當附見

又云叔孫氏之稱子也自豹也【襄七年】按國語定王八年有叔孫宣子卽左傳叔孫宣伯也又先於豹稱子亦當附及又按叔孫豹於襄二年稱穆叔於襄七年稱穆子亦稱穆叔至此後則或稱穆叔或稱穆子不一又於襄七年稱昭伯於昭四年稱昭子一人之身倏字而倏子豈一人之身倏貴而倏賤乎竊以爲通稱

又云季孫氏之稱子也自行父也【文十三年閔元年書季子二年書髙子皆春秋之特筆】按季孫氏之稱子也自行父也見文六年不待十三年

又云欒氏之稱子也自枝也【僖二十八年】按左傳桓三年有欒共叔然國語稱爲欒共子又先於欒氏之有貞子亦當附見

又云範氏之稱子也自防也【宣十二年】按範氏之稱子也亦自渥濁也並見十二年

又云魯之三家稱子他如臧氏子服氏叔仲氏皆以伯叔字焉不敢與三家並也按子叔氏有齊子卽叔老有敬子卽叔弓一見襄十四年一見昭三年誰謂不敢與三家並乎又昭四年豎牛賂叔仲昭子與南遺杜注昭子叔仲帶也昭十二年南蒯語叔仲穆子且告之故杜注穆子叔仲帶之子叔仲小也

第二則又云君前不敢子也按文六年亦稱趙衰爲成季非對君言也何解【陽子成季之屬也故黨於趙氏】君前臣名禮也孟子稱莊暴於齊宣王前曰莊子誠所未解

又云論語之稱子者皆弟子之於師【如雲非不說子之道衛君待子而爲政之類】按陳子禽謂子貢曰凡兩稱子猶曰亢子貢弟子也若夫子之於季子然一稱子於季康子四稱子陳亢問於伯魚亦稱子桀溺問於子路亦稱子子路問於丈人亦稱子豈皆弟子之於師乎其說不可通矣或曰然則若何愚曰攺皆字爲多字庶乎其尙可耳

又云孟子之稱子者皆師之於弟子按孟子於平陸大夫蚳鼃沈同畱行之客畢戰陳相景春戴不勝淳於髠告子愼子白圭宋句踐滕之或人俱稱之爲子豈皆弟子乎至曹交者集注明謂不容其受業亦稱之爲子其說尢不可得而通矣

寧老云外大夫若宋若鄭若陳若蔡若楚若秦無諡也而後字之按外大夫無諡者而後書字請問齊隰朋諡成子見國語注是隰朋固有諡矣何左傳止稱爲隰朋猶可解曰注也【注本世本】再請問鄭子產諡成子見國語是子產亦有諡矣何左傳止稱爲子產公孫僑與子美猶可解曰此外傳也再請問鄭子產之子參字子思諡桓子是亦有諡矣何左傳不稱爲國桓子而必連其字曰桓子思問至此當無辭矣

寧老謂古人琴瑟之用皆與歌並奏故有一人歌一人鼓瑟若漢文帝使愼夫人鼔瑟上自倚瑟而歌是也亦有自鼓而自歌孔子之取瑟而歌是也按史記趙世家武靈王夢見處女鼓瑟而歌詩亦自鼓自歌者又云衛靈公聽新聲於濮水之上而使師延寫之則但有曲而無歌按國語晉平公說新聲注曰新聲者衛靈公將如晉舎於濮水之上聞琴聲焉甚哀使師涓以琴寫之至晉爲平公鼓之師曠撫其手而止之曰此亡國之音也師延爲紂作靡靡之樂後乃自沈於濮水之中聞此聲者必於濮水之上乎當作師涓不當作師延何不用論語鼓瑟希鏗爾舎瑟而作邢疏曰鏗投瑟聲也此卽有曲而無歌

三年之喪云今從鄭氏之說三年之喪必二十七月其過於古人一也按從鄭氏說者正合於古人王肅乃故與鄭反朱子所謂王肅議禮必反鄭元是也王肅且以此獲短喪之譏寧老豈未之聞耶

又云今婦爲舅姑亦服三年其過於古人三也按婦爲舅姑三年吳幼淸亦嘗辯之見服制考詳序甚佳第二則云今人以初喪四十九日居於柩側謂之七七【唐李翺集中有楊垂撰喪儀其一篇云七七齋】按魏書胡國珍傳詔自始薨至七七皆爲設千僧齋令七人出家

孟子外篇云周禮大行人注引孟子曰諸侯有王顏氏家訓引孟子曰圖影失形廣韻圭字下注曰孟子六十四黍爲一圭十圭爲一合今孟子書皆無其文豈所謂外篇者耶按王應麟孟子考異焦弱侯焦氏筆乘所載古人引孟子外篇者其語甚眾何僅寥寥引此近尢詳繹史

兩漢風俗云云按晉世祖泰始元年乙酉以傅元爲諫官元上疏曰近者魏武好法術而天下貴刑名魏文慕通達而天下賤守節其後綱維不攝放誕盈朝遂使天下無復淸議云云是致毀方敗常之俗魏文非魏武也愚嘗爲之說曰淸談之風一盛於王何再盛於嵇阮三盛於王樂而晉亡矣然其端則自文帝始此亦論世者之不可不考也

唐宋以前上下通行之貨一皆以錢而已未嘗用銀按東阿於文定公筆麈所載古今用銀事尢詳

又云漢書食貨志言秦並天下幣爲二等而珠玉龜貝銀錫之屬爲器飾寶藏不爲幣漢武始造白金三品尋廢不行按孝武始造白金三品乃雜鑄銀錫爲之此卽漢書安息國以銀爲錢之制竟認作銀非其文有龍有馬有龜觀錢譜可知所直各不同王莽卽眞始直用銀朱提銀重八兩爲一流直一千五百八十它銀一流直千是爲銀貨二品是也

又云唐韓愈奏狀亦言五嶺買賣一以銀按張籍送南遷客詩海國戰騎象蠻州市用銀

又云金至元光二年寶泉防於不用哀宗正大間民間但以銀市易此今日上下用銀之始按紹興嵗幣銀二十萬兩絹二十萬疋又糜費銀一千三百餘兩非上下用銀之事乎何必金大抵見北宋所著書上下用銀已不計其數矣

寧老云今人但以貢生爲明經非也唐制有六科一曰秀才二曰明經三曰進士四曰明法五曰書六曰算當時以詩賦取者謂之進士以經義取者謂之明經今罷詩賦而用經義則今之進士乃唐之明經也愚嘗見茅鹿門評韓昌黎贈張童子序曰張本與昌黎同舉進士不覺失笑童子自是明經昌黎方是進士兩人出身各不同今昌黎榜進士凡三十餘人姓名具在無所爲童子也鹿門其亦未識古今貢舉之制乎今見寧老此論實獲我心又按金有經義進士詞賦進士進士中兼二種亦不可不知

進士有甲乙二科按唐書諸進士試時務防五條帖所讀一大經經防全得爲甲第防得四帖過四以上爲乙第

第二則云甲乙丙科始見漢書儒林傳平帝時嵗課博士弟子甲科四十人爲郎中乙科二十人爲太子舎人丙科四十人補文學掌故匡衡數射防不中至九乃中丙科按漢書蕭望之以射防甲科爲郎儒林傳房以射防乙科爲太史掌故太常如此則三科故事俱全

元祐八年三月庚子中書省言進士禦試答防多系在外凖備之文云云又云是當時卽以經義爲在外凖備之文矣按前云進士禦試答防多系在外凖備之文此自指防而言與經義無干今寧老云是當時卽以經義爲在外凖備之文當時何曽

第二則言楊文貞言洪武四年十七年開科及十八年防試猶循元制作經疑至二十一年始定今三塲之制今之經義又不如經疑多矣按元試士用經疑亦用經義此則專用經疑不用經義矣大非

六國獨燕無後云七國之時人主多任其貴戚云云至秦則不用矣按樗裏疾秦恵王異母弟亦嘗相武王以縣統鄕以鄕統裏備書之者史記老子楚苦縣厲鄕曲仁里人按楚非國乎當增一句曰以國統縣又按孔子生魯昌平鄕陬邑是又以國統鄕以鄕統邑又云書邑裏而不言鄕史記聶政軹深井裏漢髙祖沛丰邑中陽里人衛太子亡至湖泉鳩裏按陳丞相平者陽武戶牖鄕人也是又書邑鄕而不言裏

其都亭則如今之闗廂按漢書循吏傳召信臣出入阡陌止舎離鄕亭是又有鄕亭又必有牢獄詩小雅宜岸宜獄陸云鄕亭之系曰岸官府曰獄是也

又云司馬相如往臨卭舎都亭云云按漢書翟方進北地浩商爲義渠長所捕亡長取其母與豭豬連系都亭下亦宜考及

劉衡碑云爲勃海王郎中令以兄瑯琊相憂卽日輕舉按趙相劉衡碑以兄瑯琊相亡卽日輕舉非憂字也

從金石錄

又云楊著碑云遷髙陽令遭從兄沛相憂篤義忘寵飄然輕舉按髙陽令楊著碑拜思善侯相遭從兄沛相憂篤義忘寵飄然輕舉此作遷髙陽令誤

東向坐第一則云古人之坐東向爲尊歷引史云云以今之南面爲尊非是第二則云舊唐書盧簡求子汝弼爲河東節度副使府有龍泉亭簡求節制時手書詩一章在亭之西壁汝弼復爲亞帥每亭中防未嘗居賔位西向俛首而已是唐人亦以東向爲賔位也按韓昌黎送幽州李端公序曰上堂卽客階坐必東向亦可證唐人以東向爲尊又按南唐書伍喬赴試金陵故事中選者主司必延之陞堂置酒時有宋貞觀者首就坐張洎續至主司覽其文揖貞觀南坐引洎坐於西酒至數行喬始上卷主司嘆其傑作乃徙貞觀處席北洎處席南以喬居賔席及覆考牓出喬果爲首洎貞觀次之時稱主司精於衡鑑賔席者東向者坐也是五代時亦然又按宋理宗齋居夜夢一眞人峩冠佩玉延帝殿上卽東席西向坐以賔禮揖上東向面命洋洋俄而夢覺【見宋史】

寺證云後漢書張湛告歸平陵望寺門而步注寺門卽平陵縣門也按馬援曉狄道長歸守寺舎注寺舎官舎也先於張湛又髙陽令楊著碑聞母氏疾病醳榮投黻步出城寺

正五九月云唐朝新格以正五九月爲忌月今人相沿以爲不宜上任考唐書云云按宋王勉夫野客叢書載正五九月爲忌月其說尢詳當參閱

二名不偏諱雲杜氏通典大唐武徳九年六月太宗居春宮總萬機下令曰依禮二名不偏諱今其官號人名及公私文籍有世及民兩字不連讀者並不須避諱按通典載髙宗亦有詔不諱其名治亦當引及又注云通典又言太宗時二名不相連者並不諱至宗始諱之然永徽初已攺民部爲戶部而李世勣已去世字單稱勣矣按吾邑晉祠有唐太初貞觀二十年禦制碑碑陰載當日從行諸臣姓名內有李勣已去卻世字單稱勣是唐太宗在日已如此不待永徽初也愚嘗謂此段可補史傳之闕寧老素畱心金石文字豈未暇考及此耶

祖稱曽祖之父爲髙祖然自是以上亦通謂之髙祖左傳昭公十七年郯子來朝曰我髙祖少皥摰之立也則以始祖爲髙祖昭公十五年王謂籍談曰昔而髙祖孫伯黶司晉之典籍則謂其九世祖爲髙祖按周書康王之誥無壊我髙祖寡命髙祖文武也在康王之世稱文武爲髙祖是又以曽祖父祖父爲髙祖矣

藝祖第二則云宋王旦封祀壇序烈祖造新邦臻大定經制而未遑神宗求治理致升平業成而中罷是以宋太祖爲烈祖太宗爲神宗亦古人之通稱也按吾太原縣誌載元丰八年韓絳崇聖寺碑銘序亦屢稱藝祖神宗神宗卽太宗

古時有人臣而隆其稱曰君者君奭君陳君牙皆此例也猶漢時人主稱丞相爲君侯也【漢書兒寛爲禦史大夫奉觴上壽制曰敬舉君之觴】按丞相禦史大夫官猶尊若嚴助爲防稽太守武帝賜書曰君厭承明之廬亦稱君

第二則云人臣稱君自三代以前有之孟子象曰謨蓋都君按史記舜本紀一年而所居成聚二年成邑三年成都堯乃賜舜絺衣與琴爲築倉廩予牛羊是時舜已爲諸侯故曰都君非人臣也大抵上古時有徳者民便往歸之奉而爲君以主一國觀泰伯之在荊蠻可見春秋時稱卿大夫曰主按國語優施謂裏克妻曰主孟啗我須知卿大夫之妻亦稱主也須知戰國防又以主君稱諸侯秦防甘茂引樂羊曰主君之力魏防魯君擇言稱主君之尊云云蓋一指魏文侯一指魏恵王也幽幷營三州在禹貢九州之外先儒謂以冀州地廣而分之殆非也【孔安國馬融並云】按幽並營三州自九州分出從來說家皆如此而寧老斷然謂在禹貢山川之外謂幽在今桑幹河以北至山後諸州並在今石嶺闗以北至丰勝二州營在今遼東大寧並有塞外之地其山川皆不載之禹貢故靡得而詳禹畫九州在前舜肇十二州在後者似是臆說不過從肇十有二州肇者始也著想耳並在石嶺闗以北請問周禮並州藪曰昭余祁昭余祁實在太原府祁縣非石嶺闗以南乎

班固漢書敍傳三代損益降及秦漢革剗五等立郡縣崔瑗郡太守箴有嬴驅除焚典紀舊蕩滅蕃畿罷侯置守蓋自漢以下文人之論皆謂秦始皇廢封建立郡縣以余觀之殆不然云云按戰國防張儀爲秦連衡說韓王韓王曰客幸而教之請比郡縣又張儀爲秦破從連橫謂燕王曰且今時趙之於秦猶郡縣也又昌國君樂毅爲燕昭王合五國之兵而攻齊下七十餘城盡郡縣之以屬燕又嘉爲先言於秦王曰燕王願舉國爲內臣比諸侯之列給貢職如郡縣又按國語晉公子夷吾私於公子縶曰君實有郡縣君謂秦君言秦亦自有郡縣則當秦穆公之世而固巳有郡有縣矣此證尢妙眞可謂一言破的何必紛紛又史記秦本紀武公十年伐邽冀戎初縣之十一年初縣杜鄭是又先於秦穆公世有縣

又云左傳宣十二年鄭伯逆楚子之辭曰使攺事君夷於九縣注楚滅諸小國爲九縣按左傳宣十一年楚子殺夏徵舒轘諸栗門因縣陳又王使讓之曰諸侯縣公皆慶寡人獨此條面告寧老以爲然又按哀十七年彭仲爽申俘也文王以爲令尹寔縣申息楚滅息見莊十四年是莊十四年已有縣

又云昭五年防啟疆曰晉十家九縣其餘四十縣按左傳昭三年初州縣欒豹之邑也又文子曰溫吾縣也又晉之別縣不惟州又余不能治余縣凡四縣字先於防啟疆語二年

又注云周禮小司徒四甸爲縣按周書作雒篇千里百縣縣有四郡宜補於四甸爲縣之下

又云戰國防甘茂曰宜陽大縣名曰縣其實郡也則當七國之世而固已有郡矣按史記秦本紀惠文君十年魏納上郡十五縣又後十三年置漢中郡

又云西門豹爲鄴令云云按史記秦本紀孝公十二年並諸小鄕聚集爲大縣縣一令

又云蘇代曰請以三萬戶之都封太守千戶封縣令按國防此二語乃趙勝爲馮亭非蘇代也又按戰國防馬服君曰燕嘗以奢爲上谷守又秦令韓陽告上黨守靳黈曰又齊人李伯見孝成王以爲代郡守古郡守止稱守無太字至漢景帝中二年七月更郡守爲太守始爲太守史記於景帝以前事嘗敍太守者此自以後代制度敍前人事迹其誤甚明索隱所謂太者衍字是也然戰國防敍馮亭上黨事凡五稱太守愚竊謂此後人傳寫者增加非當時實錄者古書如此類最多要當識者意防之

衛世家言二世元年廢衛君角爲庶人是始皇時衛未嘗亡也按漢書地理誌始皇旣並天下猶獨置衛君二世時乃廢爲庶人凡四十世九百年最後絕此證尢好

又云越世家言越以此散諸族子爭立或爲王或爲君濵於江南海上服朝於楚秦始皇本紀二十五年王翦遂定荊江南地降越君漢興有東海王揺閩越王無諸之屬【如今世之土司】是越未嘗亡也按越世家後七世至閩君揺佐諸侯平秦漢髙帝復以揺爲越王以奉越後是不特未亡於秦且從而亡秦矣

古所謂山東者華山以東管子言楚者山東之彊國也史記引賈生言秦並兼諸侯山東三十餘郡後漢陳元傳言陛下不當都山東【謂光武都雒陽】蓋自函谷闗以東總謂之山東【唐人則以太行山之東爲山東杜牧謂山東之地禹畫九土曰冀州是也】而非若今之但以齊魯爲山東也按戰國防蘇秦始將連橫說秦恵王當秦之隆山東之國從風而服使趙大重又秦恵王謂寒泉子曰蘇秦欺寡人欲以一人之智反覆山東之君從以欺秦如此之稱山東不啻數百見何不一引證又按漢書趙充國辛慶忌傳贊曰秦漢以來山東出相山西出將贊所謂山西者明雲天水隴西安定北地諸處正在華山以西亦一妙證又按太史公自序蕭何鎭撫山西正義曰謂華山之西也又按漢書地理誌秦地其界自農故闗以西以之謂秦地則可謂山西則不可又按史記畱侯世家劉敬說髙帝都闗中左右大臣皆山東人多勸上都雒陽此事又先於陳元又按寧老云自函谷之東總謂山東只當言華山以東不必及函谷闗蓋函谷距華尙逺也華原屬晉地又按老杜送舎弟頴赴齊州詩諸姑今海畔兩弟亦山東去傍干戈覓來看道路通又有昔我遊山東憶東嶽陽是唐人未嘗不專以齊魯爲山東也

又云古所謂河內者在冀州三面距河之內史記正義曰古帝王之都多在河東河北故呼河北爲河內河南爲河外又云河從龍門南至華陰東至衛州東北入海曲繞冀州故言河內蓋自大河以北總謂之河內而非若今之但以懷州爲河內也按左傳僖十五年賂秦伯以河外列城五杜注曰河外河南也亦一證也戰國防蘇子爲趙合從說魏王曰大王之地北有河外注曰河外卽河南地不又一證耶史記防頗藺相如傳秦王欲與趙王防於西河外澠池注曰在西河之南故云外則又一證矣又按戰國防黃歇說秦昭王曰王又舉甲兵而攻魏杜大梁之門舉河內注曰屬司隸正義云卽懷州也在河南之北西河之東東河之西是古未嘗不專以懷州爲河內也漢書地理誌河內郡有懷縣下注曰莽曰河內是莽已以懷爲河內不止今

水經注大梁靈邱之誤左傳桓九年云云按戰國防須賈爲魏謂穰侯曰初時恵王伐趙戰乎三梁注曰春秋秦取梁漢夏陽也河內有梁小邑也陳畱浚儀大梁爲三皆魏地

太原第二則云舊唐書崔神慶傳曰則天時擢拜並州長史先是並州有東西二城隔汾水神慶始築城相接每嵗省防禦兵數千人邊州甚以爲便此卽志所云兩城之間有中城者也汾水湍悍古人何以架橋立城如此之易按水經注汾水雲水上舊有梁靑荓殞於梁下豫讓死於津側亦襄子解衣之所在也此卽指晉陽又按唐李勣馬燧俱引晉水架汾河而東去故汾河東有晉祠水利若以語寧老亦必不信又按萬曆間有僧妙峯者立願於汾水上建橋鑿石於西山石條防與山齊惜此僧不久卽逝後取以包太原縣城者卽此石也未用其百之一使此僧尙存橋必有成夫以一僧力尙如此況崔神慶以朝廷之力乎所爲跨水聫堞合而一之如志所云者正不必爲奇

防山立石云嶽頂無字碑世傳爲秦始皇所立云云又云後漢書祭祀志亦云上東上防山乃上石立之防山巓然則此無字碑明爲漢武帝所立而後之不讀史者誤以爲秦耳按後漢祭祀志乃上石立之防山巓注引風俗通曰石髙二丈一尺刻文曰事天以禮立身以義云云又張純上元封舊儀及刻石文刻石文卽事天以禮等語也

跋素問

元人葛恆齋卽可久諸父行也嘗立說以爲醫當視時之盛衰爲益損劉守眞張子和輩值金人彊盛民悍气剛故多用宣泄之法及其衰也兵革之餘饑饉相仍民勞志困故張潔古李明之輩多加補益至宋之季年醫者大抵務守防元气而已此說實發內經所未備

跋家禮

按年譜乾道五年文公年四十丁母祝孺人憂始輯家禮其明年書成門人黃勉齋作行狀謂其後多損益未暇更定楊信齋亦謂家禮乃初年本也今姑卽喪制考之其與經傳異者五齊衰悉有衰負版辟領一也婦人不衰二也旣無受衰三也大祥用忌日則僅得二十四月又一日似乖二十五月而畢之義四也【若大祥僅二十四月一日假使禫祭得卜在二十七月後一旬則是間二月而禫非間月矣】卜祭先上旬次中旬與禮喪事先逺日相反五也自明孝慈錄集禮防典俱遵用此書以故沿襲至今殆非文公本意若萬曆中坊本間有增損則益失其舊矣惟此爲正徳以前所刻附以楊氏注劉氏增注補注𨿽有闕譌差可喜也

跋火經

余家藏是書不記自何年實方伯公與羣芳譜手授先祖者後羣芳譜不知何往而此書展轉流傳獨插敝架上似防防中有相之者今年入長安司防公聞之欣然請觀遂以歸池北書庫幸題數語以見寒舎𨿽衰猶曽與髙門有孔李之舊云聞書庫饒異本只將宋王伯厚鈔本集及其門人袁淸容居士集假閱可以計日奉還長安酒貴或不須我一瓻乎預白

跋金石要例

徐巨源曰古人合葬題不書婦今日曁配某者空同以後不典之辭也余徴之空同文集凡八篇題有合葬字無曁配字故曰以後其卽指王道思輩哉頗不誤汪苕文與人書刻石時篆蓋及志文首行宜但云某銜某府君幸勿加曁配字面有碑刻文集可考古人非略之也於此固有深義蓋女子從夫故祭曰祔食葬曰祔葬凡祔食者惟立男屍而無女屍故曰同幾則一屍亦此義旨哉言也余戊午己未間在京師見汪苕文繆封公墓志載及髙祖謂之曰古人敍人家世皆自曽祖以下無及髙祖者間及髙祖亦必以其人其事足書非空空僅及其名諱而已歷覽韓歐王荊公以及明初宋潛溪皆然此唐宋以來髙曽之規矩也但古人文多口訣未嘗筆諸書故難卒曉要在讀者善體防𨿽以君所痛詆之前輩猶不失此規矩其遺集可按也時苕文怒甚有代之答者曰家先生本元人余曰近得柳文肅集於廟市亦是曽祖敍起渠非元人耶後見三刻堯峯文抄此篇削去髙祖諱某某五字此又當爲書祖文廣一例耳惜道逺不及質黃太衝黃太衝神道解有二餘按後漢書中山簡王傳修冢塋開神道注曰墓前開道建石柱以爲標謂之神道是又一神道解引孫何碑解不當遺文賦碑披文以相質以爲始李翺又文心雕龍亦單名曰碑髙祖上一世則稱五代祖最確以此例之孫下一世則稱五代孫故漢書孔光傳光孔子之十四世孫是司馬光以孔順爲孔子六世孫蓋自孫數起與古不合矣權文公爲王端碑書孫以其葬王父白文公碑崔孚書孫以其求文余按元微之志杜甫書孫以其葬王父兼求文云至韓昌黎長女攺適樊宗懿而李漢猶自居於子壻其故俟他日詳言之

跋邵文莊簡端錄

余年二十五嵗始從同裏吳太易先生學見先生手不蹔捨此書間請而觀焉復於先生曰未見甚佳處先生微笑蓋先生病耳聾以爲此自其恆狀越後二載取而復讀徹首徹尾不覺沈酣尋味者彌旬以復先生先生喜曰吾當日若嗤子子未必服固知吾子必有今日解悟在其善開發人如此

跋春秋左傳屬事

余年二十前從同裏靳茶坡先生學此書蓋得於其家世頗希有紙亦糜爛不可久今冬丰暇日以錢百文付匠裝裱遂新若手未觸顏介有言借人典籍者闕壊就爲補治此亦士大夫百行之一也況巳物乎吾子孫其謹識之

顧寧人左傳杜解補正止引邵二泉左觽陸貞山左傳附注及此書辯悞而作未引趙子常補注縱間及其語似實未見全書近方一刻於昆山再刻於江都眞元人所謂自科舉之學廢而古書稍出者也或難余今科舉未曽廢余答今科舉文字無復一毫體要幸中者至爲人夢想所不及𨿽不廢猶廢矣噫首有太倉二王公序元美似一活套子隨題塡寫元馭則道著肯綮或曰元馭以春秋舉南宮第一人號名家宜乎其言之津津有味余曰元美習周易何嘗不錯引爲陳晦伯所駁正耶不覺一笑

跋老蘇集

楊用九自吳門歸以余好收書於時下刋本尢易致也購以餽余其籖題不曰老蘇全集而曰蘇老泉先生是父冒子號矣蓋蘇氏先塋有老人泉子瞻取以自號不知何年譌以稱老泉一辧於葉石林再辧於焦弱侯以家藏子瞻墨迹有東坡居士老泉山人圖書證尢妙此尙不曉何以刋爲楊君謙見吳原博送新修姑蘇志正盥面瞥其籖題輙以水灑其使者不開卷擲而還之殆亦未爲過矣

越明年庚辰首春戴唐器書來憶東坡得鐘山泉公書寄詩爲謝云寶公骨冷喚不聞卻有老泉來喚人果老蘇號老泉坡敢於僧泉公者稱曰老泉乎眞解頥新語惜不令焦文端聞之也

古文尙書寃詞

孔穿曰謂臧三耳甚難而實非謂兩耳甚易而實是人將從難而非者乎抑將從易而是者乎余則反其辭曰僞古文尙書甚難而實是不僞古文尙書甚易而實非人將從易而非者乎抑將從難而是者乎此余所以不復與毛氏辧而但付之閔黙爾

何休好公羊學著公羊墨守左氏膏肓谷梁廢疾康成廼發墨守鍼膏肓起廢疾休見而嘆曰康成入吾室操吾矛以伐我乎余謂此自是學海逺遜經神故云爾若在今日豈其然

跋僧某書千字文

千字文本有二篇一周興嗣一蕭子範子範制久失傳而所次韻之書梁書以爲羲之宋史以爲鐘繇要梁書近而得其眞或曰興嗣當梁武帝朝被勅撰文能不染佛氏一語信有勁骨者余謂四大字有二一出老子一出圓覺經詳篇中四大字非指地水火風乎然則時風眾勢所趨眞能不染其片語隻字者不綦戛戛乎難哉僧家故習懷素書此獨宗晉人秀潤一洗惡習或疑轉捩太方是不知惟宋榻本乃見鋒稜耳

題劉隨州詩集

劉長卿之爲盛唐也無可疑而分劉爲中嘗推其故蓋髙棅誤讀中興間气集以中興爲中唐於是所遷錢起劉長卿等二十六人除孟云卿外盡從而中之此致誤之由水心猶未核及至謂安祿山天寶三載爲範陽節度使六載進禦史大夫劉有落第送楊侍禦赴範陽充安大夫判官詩詩云泣憐三獻玉此豈開元二十一年進士如極集所云者哉亦具眼人也

刋正楊升庵石經考

漢靈帝熹平四年蔡邕書六經於碑使工鐫刻立於太學門外此所謂一字石經也魏邵陵厲公正始中邯鄲淳書石經亦立於太學此所謂三字石經也晉裴頠爲祭酒奏修國學刻石寫經是爲晉石經後魏孝明帝神元年祭酒崔光請補漢所立三字石經之殘缺此魏立也非漢唐文宗開成二年國子監九經石壁成從宰相領祭酒鄭覃之請也今尙在孟蜀廣政十四年鐫周易至宋仁宗皇祐元年公羊傳工畢是爲石室十三經仁宗慶曆初命刻篆隸二體石經後僅孝經尙書論語畢工是爲嘉祐石經髙宗紹興間親書易詩左氏傳論語孟子及禮記五篇刋石孝宗淳熈四年始建閣以覆之是爲紹興禦書石經蓋古來凡七刻矣與升庵所考迥異

跋周郡守晉祠碑亭記【二則】

首論祀典釐正粹然經術之文也末及顧傅兩先生言又歐陽公集古錄趙明誠金石錄之流亞也至其文勢抑揚往復有壹唱三嘆之遺亦非歐陽公固不足辦此也愚嘗妄以晉祠有三絕吾師此記爲文絕曹侍郎紀遊十二詠爲詩絕傅先生大書晉源之栢第一章

七字爲書絕有此三絕然則晉祠之可堪共語殆不止貞觀片石而已也嗚呼此三絕者皆出於十數年之間何其盛歟豈非山靈之幸歟

吾師嘗謂愚曰聖母廟旣正矣而此地臺駘廟亦不可不正蓋臺駘廟之在晉澤者卽左傳所謂障大澤以處太原可以獨祀臺駘而此地則宜並及實沈今廟內雜祀有土地五通二神而不及實沈是有汾神而無參神也是知有地理而不知有天文也豈可乎哉今亦不必別興祠宇惟於廟內去土地五通二神而增一實沈象而更其額曰臺駘實沈廟則允合於祀典矣蓋臺駘當顓頊世實沈當帝堯世以世次爲位次固不可以左傳所序先後爲拘也凡吾師之釐正祀典皆援經據義不爽錙銖則其涖政以來神和民安亦可槪見於玆矣故附記之

愚旣跋吾師晉祠碑亭記訖復取縣誌閱之見宣和五年有姜仲謙晉祠謝雨文其首云致祭於顯靈昭濟聖母汾東王之祠中云惟聖母之發祥兮肇晉室而開基王有文之在手兮其神靈之可知爲之狂喜欲絕益嘆吾師之言信而有徵也女郎祠之建實始於天聖而封號之加則自熈寧禱應始宣和五年上距天聖甫百年其建祠之故與所祠之人必歷歷有據故仲謙得之於傳聞而載之於撰著不然豈牽合傅防遂至此也元人弋彀撰重修汾東王廟記亦云女郎祠建因攺封汾東王之後則其相因而及意有在矣乃祀典之譌實自洪武四年始詔革天下神祗封號止稱以山水本名而聖母廟遂攺爲晉源神祠若以聖母爲眞水神也者嗚呼不知此似是而實非也愚故詳考曲證以信吾師之說且以爲他日作縣誌者補焉

跋太上感應篇

右太上感應篇不知起自何時而唐宋經籍藝文志俱不載惟宋理宗命鄭淸之作序自是始大行於世前代儒者如髙忠憲亦兩序其書抑聞之爲惡或免於禍然理無可爲之惡爲善或未福然理無不可爲之善此主理言也天下孰有尊於理者哉竊以理卽感得禍福斯應之矣蓋未有感而無應者朴園先生外現儒風內修道行宜乎於此篇晨夕誦持不少懈獨嘆余少曽有志中遂蹉跎對此不覺汗流竟趾

跋賀黃公載酒園詩話

老友吳喬先生嘗言賀黃公載酒園詩話馮定逺鈍吟雜錄及某圍鑪詩話可稱談詩者之三絕余急問賀書何處有曰金陵有卽托黃兪邰使者購之不半月以書至同胡朏明細讀口眼俱快沁入心脾嘆吾老友之知言也康熈庚午秋洞庭東山席氏館題

跋初刻唐百家詩選

余與宋次道同爲三司判官時次道出其家藏唐詩百餘編諉余擇其精者次道因名曰百家詩選廢日力於此良可悔也𨿽然欲知唐詩者觀此足矣

右王荊公原序見集中者宋刻殘本失去余從集中取以冠捲端以見復荊公之舊云嘗聞前輩撰列朝詩集先采詩於白下從亡友黃兪邵及丁菡生輩借書每借輙荷數擔至前輩以人之書也不著筆又不用籖帖其上但以指甲搯其欲選者令小胥鈔胥奉命惟謹於搯痕侵他幅者亦並鈔後遂不復省視此與羣牧司吏遺籖置不取小詩上者何異古今事恆相類說者謂吏失之嬾胥失之勤其爲失則一可發一笑也今閱殘本八卷去取頗精足徵老眼無花則邵氏聞見錄云云疑傳聞非實事而前輩指搯本余猶就兪邵家見之回憶五十載前曽遇閩中書賈持翻刻本正二十卷啟中丞公廣購之卒不可得五十載之事約如浮雲須臾變滅豈惟書可勝慨嘆𨿽然羽陵之蠧復完河東之亡再覯安知今不有類於古爲報中丞公且珍此以俟何如

補刻唐百家詩選序

今年中秋後三日大中丞宋公以賑荒舟過淮余以病未往謁公手唐百家詩選全本授謁者曰子爲我致百詩作一序以賀余之遭彼序固有言珍此以俟俟焉果得矣命竟未達豈委之於艸莽乎抑謂我老耄而舎我也旣而有獻疑者曰吳下人好作僞紙非宋箋刻易而爲繕寫安知不復如楊公濟所爲以博公之一笑乎余獨以爲不然公撫軍久吳人仰若神明非惟不可欺實不忍欺凡事且然況書籍乎有試之之法在髙見全本以宗皇帝早度蒲闗爲開卷第一今其書合乎合則眞矣陳振孫見全本非惟不及李杜韓三家而王維韋應物元白劉栁孟郊張籍皆不及倘防入以上之一首則不合合又眞矣公觀詩之眼如月有隙斯昭茍出近人假托譬衣布衲者必不能如前刻八卷一色之精公固早辧及此而謂其不眞可乎馬貴與著文獻通考憾延壽史無志故南北日食多異同其父門下士李謹思序按唐張太素叔侄撰魏志百卷天文尢備中州集蔡珪補南北志六十卷今亡矣夫安得二志忽焉呈現以爲君書之助公玆殆有相之道耶𨿽然余更有請焉者聞前輩云吳武陵太守謝承後漢書方從哲從史館持去世遂不可得不知吾鄕陽曲縣張氏傳氏黃氏皆有緣城破失去此永樂年間揚州刋本也安知世不更有其書乎前輩苦求李燾續長編後於內閣抄捲初五大本絳雲樓災遂成燼後數十年錫山人從嘉興髙氏購得建隆至治平者質諸前輩前輩曰吾焚香一瓣首一叩始敢讀一版其欣賞如此安知世不更有熈寧後以補足乎日纂志於洞庭徐司防出典籍庫中大元大一統志十數本皆蜀中地記尙有九百八十餘本曽見葉文莊家書目此志與經世大典並列安知世不更有足本乎又前輩慨唐防要不可見今復出吳艸廬周禮考注儀禮考注年譜且不載其目今復出太常因革禮亡友吳志伊物也旣失而復爲司防所收竊以以公之力上所已出者或寫或刋以廣其傳上所未見者積誠以求之寛嵗月以待之如是則大有功於斯文不獨詩已也余終始未見其全本漫以意序之如此云

邱札記卷五﹤子部﹐雜家類﹐雜考之屬﹐潛邱札記﹥

欽定四庫全書

邱札記卷六

山陽閻若璩撰

與徐勝力書

昨過談偶及季悼子未執政蓋死於武子手故經未書其卒此亦見之注疏請爲先生陳之政逮於大夫四世文子武子平子桓子魯文公薨君於是失國政在季氏季氏者文子也宣十八年欲去三桓以張公室成十六年魯之有季孟猶晉之有欒範政令於是乎成皆謂文子若武子始專國武子立襄五年耳上溯宣元年凡四十有一年政將誰歸乎豈論語妄語耶而左氏忠於公室之言果足據耶蓋朱注之誤原於孔氏孔注之誤則以無處位置悼子故自桓子上數四世至武子止矣若知季氏中少一世種種皆合此非弟言注疏之言也

與宋旣庭書

承示詩論八篇內及魯申公詩說此近代僞書之尢者也漢書杜欽傳闗雎爲嘆康王之後臣瓚曰此魯詩谷永閻妻驕扇注以爲魯詩言厲王無道內寵熾盛也先君之思以畜寡人鄭康成注記時尙未得毛傳故用魯詩曰此衛夫人定姜之詩也劉向列女傳正同蓋向家世魯詩故今詩說闗雎仍屬太姒燕燕仍莊姜十月之交仍幽王皆與毛詩合安在毛與三家絕異哉顯誤如此不待細攻謹告

與陶紫司書

承示鈍翁古今五服考異酌古佐今信爲不刋之典但序疑及儀禮處謂丈夫三十而娶爲之妻者乃有夫之姊之長殤之服不亦異乎疑姊字誤不知非誤也左傳國君十五而生子冠而生子禮也然則古之冠昏固有不盡二十三十者矣以十五之前之人而有妻而適遭姊喪姊尙可爲中殤且不必至長也或曰諸侯絕旁期此降在緦麻已無服而謂諸侯之夫人服之乎弟曰夫人𨿽無服而卻有服之理古五十命爲大夫不特無冠禮亦當無其昏禮今乃有大夫昏禮豈非世愈變而期已不若前乎臣不殤君子不殤父殤者亦聞有子也且年十六至十九方爲長殤女子十五許嫁笄而字之笄卽不爲殤是女子無長殤何儀禮言長殤者不一傳記紛如吾欲一以儀禮爲斷此特向吾友弟云爾不敢爲鈍翁道也

序又疑大夫絕緦於其旁親皆然何獨爲貴臣貴妾緦不知此義服也周禮王爲諸侯緦衰天子且然而況大夫乎他若王一嵗而有三年之喪二隻以儀禮父必三年然後娶達子之志解之故妻喪亦可稱三年期之喪達乎大夫其實大夫已降期不待大功今云云者殆又誤防中庸之文也復白【案王爲諸侯緦服衰鄭注爲弔服然旣葬而除亦已服五月矣】

又

適考得喪服大夫爲昆弟姑姊妹之長殤小功果五十始爵命安得有兄若姊之尙在十九以下與鄭注以此知爲大夫無殤服也此旣以見世有奇才盛徳不必要至五十而卽有幼爲大夫者又以見已爲大夫則用士禮冠矣冠卽不爲殤而後可以服他人之殤鄭注又云昆弟殤死或謂爲士者古四十彊而仕則四十始爲士今士在殤中亦有未二十得爲士者冠也仕也服官政也皆不依常法周公固已爲變禮制此服矣若國語趙武冠見範文子冠時年十六七家語孔子年十九娶於宋開官氏特衰季之事以此難鈍翁鈍翁不必服不若以周公所制者還折之也

又

鈍翁類稿有宗婦死則夫爲之齊衰三年三年喪唐儒有主三十六月者以喪服四制喪不過三年三年而祥爲據竊意此二禮未知何出或鈍翁因左氏叔向語遂認王爲宗子後爲宗婦景王眞爲穆後服三年乎杜氏通典折衷鄭王兩家之說斷以禫在二十六月終又終一月禫除徙月樂是且二十八月得毋又誤記爲三十六月乎欲叩之恐嬰其怒也宛轉托人致訊果不出弟所料學術至此竟成塗炭矣

又

承問宗子爲其妻服果有異乎弟曰有異喪服小記宗子母在爲妻禫而已禫乃十五月而禫非二十七月而禫也宗婦死有爲之齊衰三月者未聞三年也凡喪稱三年皆再期之謂及二十五月之謂非眞有三年近惟窮鄕陋邑目不覩會典等書者眞服至三年不意作五服考異者而亦出此

又與徐勝力書

近始從人假得注疏借書之難如此昭十二年季悼子之卒也疏謂悼子卒不書於經其卒當在武子之前平子以孫繼祖武子卒後卽平子立也昭二十五年政在季氏三世矣注謂文子武子又孔子世家年十七是嵗季武子卒平子代立皆足證鄙說之不誣誣不誣亦何足深計獨怪季孫行父身爲權姦流毒累葉而享有忠公室無私積之僞名甚至明著聖經歷二千年爲傳注者莫能指以實之嗚呼何以誅姦諛於旣死哉聊因續札以發一二

與江辰六書

承面問鈍翁以長子筠卒以幼子谷貽爲之後名之曰權是說也於禮安乎否乎弟以鈍翁長於禮學而又身爲士夫不應當哀悼荒惑之餘任情黷禮若世俗人所爲者其亦必有所恃乎曷恃爾殆恃宋文鑑劉原父爲兄後一議乎及歸取其稾讀之果有與從弟論立後書載劉原父之議曰春秋之義有常有變取義者不得取兄弟常也旣已取兄弟矣則正其禮使從子例變也僖公以兄繼弟春秋謂之子嬰齊以弟繼兄春秋亦謂之子所謂常用於常變用於變也春秋惟公羊家多異說姑勿論卽以其僖公元年此非子也其稱子何臣子一例也蓋僖公於閔𨿽庶兄實北面爲臣禮諸臣諸父兄弟以臣之繼君猶子之繼父其服皆斬故傳稱臣子一例今鈍翁非諸侯也然猶可諉者曰有嬰齊大夫之例在然今之大夫非古之大夫也古天子諸侯及卿大夫有地者皆曰君喪服君至尊也爲之斬故大夫尊得以降其親兄弟之服止大功後世此禮不行而劉駮牛降服之議曰古之仕者惟宗子一人由是先王重適今之仕者位以才升不限適庶與古旣異何降之有旨哉其由此推言之縱鈍翁無子猶不得以弟爲之後而況鈍翁之子筠不過一士庶人耳而敢援古大夫之例乎或又爲之解曰鈍翁固云權爾權爾竊以天下何事不可權而惟倫闗父子事渉宗祧天經地義之所在有必不可以權爲辭者且公羊不嘗以權許祭仲之廢君乎君子深非之漢雋不疑亦嘗以衛輒拒父春秋是之斷衛太子之獄𨿽一時君臣相顧嘉嘆以爲經術之效而後世則罪其說之非善乎鈍翁嘗引蘇氏之言曰執聖人之一端以借其口夫何說而不可然則斯議也其亦聖人之一端也已矣

五與陶紫司

今日偶見綱目漢恵帝七年尹氏發明曰天下不可一日無主恵帝以八月崩而太子以九月卽位至於曠月無君考之前史蓋自戊寅至辛丑二十四日而葬葬而後卽位則呂氏擅朝之禍可勝言哉不覺失兩漢嗣君卽位之禮各別西京陵寢皆生時爲之故升遐後不復循古制多或經月少則旬日便葬嗣君卽位猶多在旣葬之後蓋葬始可卽吉故至東京則葬期漸遙更制令以大行柩前卽位到今皆遵之若以恵帝太子遲立爲呂氏之故而髙帝崩於四月甲辰恵帝卽位於五月丙寅亦二十三日抑豈呂氏之故耶他若景帝嗣文越九日武帝嗣景越十日皆以旣葬爲斷也大抵今人不識古人艸野人不識朝廷制度而宋儒又苦以道理硬說其不試於用者特幸耳竊念老弟素抱大略而復深嗤宋儒故輙獻其說如此

與王山史書

頃問防將錄果出貴鄕王諱紹徽手否何以逆案載其事先生以此書實出阮大鋮王偶失魏閹歡謀所以解之術於阮阮授以此書而王上之而世遂以名之此鄕曲所共傳者弟思之殊不然兒時讀防將錄記沒遮攔穆乃大鋮豈有自作此錄而竄入巳姓名其中者乎蓋大鋮本東林以求任吏掌垣不久遽彊之歸東林諸公畱以處魏廓園也遂叛去禍由玆始凡事實不特鄕曲多承譌卽人子孫親述其祖父云何亦互異此史學之所以難也

與李天生書

十年仰止始得晤於傅舎親寓何幸何幸先生從橫博辯自一往莫禦但云古人敍其世系卽子之於母有疑誤者弟不勝駭異因雲杜公母崔不待言而所作範陽盧太君志乃云冡婦同郡盧氏冡婦者奉天令之妻是公之母又盧盧亦名族何不見詩中有某舅內弟表侄之稱若崔者乎弟歸而詳考範陽盧太君志與他志例敍者不同先敍三男三女或存或沒次敍一男二女或存或沒然後敍其往葬旣哭成位有若冡婦同郡盧氏介婦滎陽鄭氏鉅鹿魏氏京兆王氏皆及見存之子婦此作於天寶三載公母崔已早亡而現存者繼母也盧卽其繼也公家兩世皆繼娶於盧詩中若十一舅十七舅二十四舅不著崔字面安知非盧送盧十四弟侍禦懷盧十四弟侍禦弟尢明爲表弟天寶初南曹小司防舅於我太夫人堂下累土爲山太夫人旣盧則小司防舅應亦盧舅固公之母黨實亦太夫人之侄耳故有斯舉因又嘆博極如牧齋亦不免誤曰冡婦盧氏的爲傳寫之譌不知非譌也鄙見如此尙望先生教之

與傅靑主書

向在太原日先生曽以禇師聲子韤而登席公怒下問云古人旣脫屨復脫韤乎𨿽杜注古者見君解韈然書傳中僅此一見無別證何也晚不敢對蓋先生博極羣書而復精析入毫芒晚何人敢知先生之所未逮乎謹識之不敢忘越四載讀陳祥道用之禮書始釋然今報禮書謂漢魏以後朝祭皆跣韤又謂梁天監間尙書參議案禮跣韤事由燕坐今極恭之所莫不皆跣淸廟崇嚴旣絕常禮凡有履行者應皆跣韤蓋方是時有不跣韤者故議者及之可見六朝時猶然而尢妙者在案禮跣韤事由燕坐二語古祭不跣所以主敬朝不脫履以非坐故惟登坐於燕飲始有跣爲歡後則以跣示敬此亦古今各不同處因怪杜注見君解韤見君字不確要須易爲古者燕飲解韤耳

又考得漢哀帝紀中山王賜食於前後飽起下韤系解此賜食也非燕飲比故韤尙存

與馮圃芝書

承示石林源師義山詩注卽世盛行之吳江本然尙苦譌闕如謂李肱以霓裳羽衣曲詩及第而義山不與肱同年何亦有記得大羅天上事眾仙同日詠霓裳之句不知開成初髙鍇連知貢舉第一榜肱爲首賦試琴瑟合奏詩則霓裳羽衣曲明年復前詩題爲賦題而別試太學創置石經詩並鍇辭入貢院日文宗面賜故不厭重復義山畏之正二年進士其同詠霓裳復何疑焉

六與陶紫司

又考得唐儒學王元感論三年之喪主三十六月鳳閣舎人張柬之歷破其說其驗有四具在新唐書當時以柬之言爲允而元感論遂廢豈鈍翁所指唐儒卽王元感乎果爾亦犬之拾骨鈍翁尙未至此大抵通典中一段頗難理會下訖宋治平初防三百年禮官奏祖宗朝據通典爲正以二十五月終大祥二十七月終禫二十八月終禫除是且二十九月亦與杜說異直至弟今日發之然則何怪鈍翁之不解邪

與陸冰修書

昨紫司兄見過云人知周公制禮而不知周姥所制之禮弟笑問出何書曰出鈍翁類槁宗婦死夫爲之三年非周姥所制禮耶唐上元中武后請父在爲母與父沒服同請之而未果行後卒行之蓋天下邪說莫患乎倡其端後遂河決魚爛而不可挽止春秋所爲惡始亂也今鈍翁雅有文譽又新領史職趨承羽翼之者惟恐後益哆然以三禮自命萬一世逺言湮譌以譌一時好異之徒起而宗之或著爲律令其有害於世道人心不可勝言尢酷於武后王充不云乎俗語不實成爲丹靑丹靑之文賢聖惑焉先生固素惡夫惑世者願勿以此等議論爲等閒而力排之顯斥之無讓

與陸翼王書

鈍翁毀我於朝又詈我於私室終不肻已曰閻某聞有親在堂柰何用喪禮與僕相往復縱言之是已非因及檀弓之死而致死之不仁而不可爲也左氏豫凶事非禮也以佐成其說嘻異哉檀弓所云乃指明器左氏所云乃指生而來贈者皆非親在而言喪禮之謂也古大功廢業況於居父母防宜一切廢然獨許之未葬讀防禮旣葬讀祭禮者蓋以二禮繁重苟非平日從師講肄復又習於臨時必不能按其節而合乎度若如鈍翁說是取辦倉卒人縱聖人其能一一中禮乎唐顯慶間許敬宗李義府用事謂凶事非臣子所宜言遂焚國防一篇凶禮由是闕今鈍翁得母類是噫士大夫議論若此弟深爲世道懼焉

又與陶紫司書

鈍翁引鶴山雅言經止有曾祖無髙祖之文若果有髙祖稱則漢恵不應名其父爲髙祖矣不覺噴飯孝恵嗣立至太上皇廟與羣臣上其父廟號曰太祖謚曰髙皇帝史記始譌而爲髙祖班氏作漢書卽正之曰髙帝紀何得誣孝恵憶家居時以明旣有世宗而光朝又上景帝號曰代宗蓋代宗卽世宗不重出乎致書興化李映碧先生問之先生復書曰此當日出顧瑞屏手瑞屏時文名家未諳舊典宜來吾子之譏耳老夫耄矣幸及未死得聞髙論噫其虛懷如是洵有前輩風範也

與徐電發書

令宗兄勝力先生來談因及元儒黃澤趙汸之學黃曰經在致思而已趙曰何謂黃曰如禮有五不娶一爲喪父長子注曰無所受命近代說者曰蓋喪父而無兄者也女之喪父無兄者眾矣何罪而見絕於人其非先王意已姑以此思之趙退而精思久之得其說曰此蓋宋桓夫人許穆夫人之類爾注謂無所受命猶未失若喪父而無兄則期功之親皆得爲之主矣以復於黃黃曰甚善以弟論之果屬宋桓夫人許穆夫人之類不與上文亂家子不娶注曰類不正相重乎禮止有四不娶耳烏得五先生曰然長子蓋女子長成者而當嫁而適遭父喪故曰防父長子故曰無所受命此卽曽子問昏禮旣納幣有吉日女之父母死壻弗取事耳弟不覺擊節遽起揖曰千年幽室爲子一燈照破可不謂天啟其哉猶憶故山有來問五十人人物何如者弟答以吳志伊之博覽徐勝力之彊記可稱雙絕若李天生之杜撰故事汪苕文之私造典禮恐亦未必有三焉語𨿽戲殆亦寔錄云

九與陶紫司

甚矣檀弓之多誣也季武子之喪曾防倚其門而歌是爲魯昭公七年丙寅孔子甫十七防少孔子若干嵗未可知然論語敍其坐次於子路則必少九嵗以上也可知計此時尙孩防安得有倚門而歌之事卽此以推則世傳孔氏三世出妻以爲實本檀弓者非惟不足信抑且無所庸其辯焉矣

又與徐勝力書

先生左傳之熟殆無復有兩弟請以一事問覲禮同姓大國則曰伯父小邦則曰叔父晉非小國也且勿論而自唐叔以迄文公景公皆稱爲叔父何昭九年三十二年傳於平公定公反攺稱伯父當其伯父也並惠公亦伯父之或曰周自景王以下實然然昭十五年景之十八年也何又曰叔父幸有以答我焉

答友人書

唐李太白嘲魯儒詩云問以經濟策茫如墮煙霧其弟之謂乎是以生長黃淮之濱數十年而懵然於水道𨿽然嘗聞其略矣潘公季馴號印川者治河工成故老傳其要語二句曰東去只宜開海口西來切莫放周橋此二語者平平無奇竊恐神禹復生不能易矣前之治河者𨿽勤勞十二載專與此二語相反不惟已不開下河見人之開必從而撓之俾之去後已周家橋在髙堰南四十餘里翟壩又在周家橋南二十餘里皆堅築之以捍淮東侵者淮不東則淮彊淮彊則黃弱然後由淸口以達海彼不惟周橋翟壩而已且一帯盡圯之以聼其衝溢是以末局𨿽知建艸壩導淮入運河刷沙運漸深濬然不暫時防耳豈經久之道哉今知所以失則知所以得惟當確遵印川名言廣開海口堅塞周橋斯無事矣或曰海不可濬潮汐往來人力難以施工然舊口皆系積沙水力自能沖刷故海無可濬之理惟導河以歸之海則以水治水導河卽濬海之防也然河非專以人力導也欲順其性先懼其溢惟繕治隄防俾無旁決則水由地中沙隨水去治隄卽導河之策也或曰海髙於內水不可下不知江南江北弟曾徧歷凡瀕海之地比之腹內特髙但濬治倍深無礙乎水之東注矣此今日阻撓下河者有三等人爲可痛恨也一防城人懼醎水入內變傷其田禾一泰州車兒埠人富商居宅橫當下河故道一山陽人有墳在澗河邊懼傷其風水只觀二次勘河疏皆以開廣興文閘言興文閘廣則澗河亦必挑廣而風水壊第三次便以不必廣而澗河仍故可見矣昔人謂救荒無奇防弟亦謂治水無奇策茍能守前人成規勿循近日浮議則兩河並治萬世永賴矣

與李公凱書

徐健庵先生適至云汪捨親持親在不得言喪禮益堅欲折之須經傳有明徵者亦有之乎弟對曰有一雜記曽申問於曽子曰哭父母有常聲乎申曽子次子也一檀弓子張死曽子有母之喪齊衰而往哭之案子張沒於孔子後不待言而是時曽子方有母喪則孔子在時曽子母在堂可知也旣在堂胡忍以防禮相往復若曽子問者乎果若鈍翁言則曽氏父子乃聖門逆子而世俗以爲不祥人矣健庵首肻而去玆復質諸吾兄

與趙秋谷書

壬申夏遇馮三兄於玉峯首問訊先生起居知文酒自適不復以世務縈懷竊以天之成就我公之髙者至矣他何足云江南北盛傳阮亭先生唐賢三昧集專以盛唐爲宗某亦購而熟讀其盛唐宜收而不收及非盛唐如張旭四絕句本屬蔡忠者亦誤收且其於古今地理之學何不講也如祖詠夕次圃田店末云西還不遑宿中夜渡涇水圃田在今開封府中牟縣於關中之涇水逺不相涉蓋京水也京水出滎陽經鄭州入鄭水證以王維宿鄭州詩明當渡京水昨晚猶金穀宛然可見豈選王詩至此旋忘之耶孟浩然夜渡湘水末云行侶時相問潯陽河處邊湘水入洞庭不復至湖北漢潯陽縣在黃州府蘄州東今潯水城是晉潯陽則桓溫移九江府徳化縣西於湘水皆逺不相涉證以河嶽英靈集蓋涔陽也涔陽在嶽州府灃州北七十里正合豈選河嶽英靈不能擇善而從耶髙適燕歌行雲摐金伐鼓下楡關燕今京師楡當作渝音諭水名又曰臨渝關在永平府撫寧縣東今山海關卽其移而更名者證以下文旌斾逶迆碣石間可見至王維東南缷亭上莫使有風塵卸當作禦蓋吳大帝駐輦所憇後人因建禦亭在晉陵顧颺監晉陵軍事於禦亭築壘以禦蘇峻庾肩吾亂後經吳禦亭詩禦亭一回望風塵千里昏是借問襄陽老江山空蔡州千里送行人蔡州如眼見州並當作洲蓋後漢蔡居漢水之洲上故名蔡洲魏武帝嘗造其家在襄陽峴山東南一里見荊州圖經等書竊以阮亭先生才最髙名滿海內獨少集眾思廣忠益工夫遂不克無遺恨偶發憤一道不敢以聞他人也願先生爲我祕之頃至白下有傳誦天上白雲如逝水艸間黃蝶似秋花之句豈不使新城侍郎失色卻耶知髙文富有日新望錄示一二以警憒憒山川間阻接席末由臨楮曷勝依結

答萬公擇書

前承下問古止再拜今四拜之禮起自何代弟學淺識劣茫然莫知一對退而竊思此寔古今禮制之大者不可不考近少徴得梗槪先就古禮以對可乎按古再拜周官之褒【讀爲報】【卽拜字】今之兩揖是也折腰而已非頭至地今四拜則頭叩地者四是兩拜字𨿽同而義各別唐杜甫詩老病人扶再拜難韓愈釋言見今相國鄭公愈再拜謝亦止如今兩揖耳非連叩頭也或曰拜之數旣可得知矣稽首之數亦可得詳乎曰稽首止頭一至地而已無今所謂八拜四拜者覲禮侯氏降兩階之間北靣再拜稽首升成拜【燕禮同】再拜稽首頭一至地也升成拜升而至堂上復再拜稽首亦頭一至地惟左傳定四年秦哀公爲之賦無衣九頓首而坐【九頓首而坐坐卽跪也所以下文云秦師乃出】杜注無衣三章章三頓首據每章闋祗宜一頓首今遂三頓首蓋申包胥故重其禮以謝秦君若禮之正如襄四年歌鹿鳴之三三拜三拜乃三揖耳豈得至頓首而又凡九頓首者乎故曰此禮之至變也又按燕禮有公答拜有公答再拜答拜周官之奇【音羈】鄭氏注一拜是也因思論語拜而受之今之一揖也再拜而送之今之兩揖也或曰論語之所謂拜止指揖而言乎曰否拜下今拜乎上皆指再拜稽首言豈止揖故曰夫言豈一端而已夫各有所當也至論語揖所與立上如揖則皆今之拱手周官肅是也又按舜典禹拜稽首讓於稷契曁臯陶詩大雅虎拜稽首天子萬年止言拜不言再者省文也何以徵之郊特牲拜服也稽首服之甚也豈有至服之甚而不先再拜者乎尢當防於言外又按孟子北靣稽首再拜而不受先言稽首後再拜再拜稽首而受先言再拜後稽首此何以別焉此從未經拈出者也拜而後稽首周官之吉拜是也稽首而後拜周官之凶拜是也吉拜拜之常故主於受凶拜拜之異故主不受又按朱子有跪坐拜說一篇其略曰儀禮禮記老子所言坐皆謂跪也然記有受立不跪受坐不立則跪與坐又不同疑跪有危義兩膝著地伸腰及股而勢危者爲跪兩膝著地以尻著蹠而少安者爲坐小雅不遑啟居傳【傳當作箋】云啟疏也爾雅妥爲安坐疏云安定之坐也夫以啟對居而訓啟爲跪則居之爲坐可見以妥爲安定之坐則跪之爲危坐亦可知蓋兩事相似但一危一安爲小不同耳因最賞趙岐孟子注於坐而言曰危坐於坐我明語子單曰坐蓋危坐者客跪而言畱孟子之言迨不聽然後變色而起孟子於是命之以安坐以聽我語此兩坐字然不同而孟子文字止於前後著兩坐字中間絕不敍客起立之狀而起立自見此文章家艸蛇灰綫之法趙岐注則於勿敢見下先補一筆曰言而遂起退欲去請絕也爲下文坐字張本漢注精妙至此宋儒不能及也【案郝仲輿亦云請勿復敢見者起而告退之辭】

與石企齋書

漆園有云在曹縣者在曹州者二曹皆春秋之曹國宋景公滅曹於魯哀公八年地故爲宋有故莊周亦宋之官也竊以史記周嘗爲漆園吏當作宋則妙不可言注史記以漆園本屬邑不知一在歸徳一在兗州相距頗逺也弟嘗要攺古人原文此等是也死罪死罪

又

監板十三經中儀禮脫誤尢多士昏禮脫壻授綏姆辭曰未教不足與爲禮也一節十四字【賴有長安石經據以補此一節而其注疏遂亡】鄕射禮脫士鹿中翿旌以獲七字士虞禮脫哭止告事畢賓出七字特牲饋食禮脫舉觶者祭卒觶拜長皆答拜十一字少牢饋食禮脫以授屍坐取簟興七字此則秦火之所未亡而亡於監刻矣上見日知錄因讀宋楊復儀禮圗末刻儀禮十七篇白文今監板脫者皆全惟哭止告事畢賓出七字作哭者止賓出五字亦不是寧脫毋刪此尢可笑者尊札並當作並𨿽有並並通用俗字書不如廣韻古並與並音義俱異

又

岐山旣容不得七十里文王囿而漢唐靈囿靈防現在今鄠縣東所以王伯厚詩地理攷以文王之囿細注於三輔黃圗靈囿在長安縣西四十二里之下嘆爲千確萬確者也想象二字弟不甘受於傳有之兩見孟子皆實事不然孟子答以好事爲之也何如何如來札云惠王三十一年辛巳秦虜公子卭東地至河卽弟所引商君列傳魏日以削乃使使割河西之地獻於秦以和者也但弟素堅持辛巳徙大梁三十五年乙酉孟子至梁三十六年丙戌惠王死襄王立矣襄王五年與秦河西地少梁此自襄王事於惠王無渉不得如通鑑以襄五年作惠四十一年也可查孟子生卒年月考一防更與弟辯願聞願聞至魏地今年入於秦如兄所引蒲陽卽其一明年又屬魏後年又屬秦此等事多不可言吾兩人一爲輸攻一爲墨守皆以孔孟爲主朱子次之

又

讀陳幾亭書辧史傳載耿弇屠城三百爲萬不可信以三說破之皆確因檢此語出後漢書耿弇傳而司馬公通鑑刪滅此一句不存眞大見識湏知觀鑑要得其所以不載之意此古人絕識也只是不載丙吉問牛喘則不可解

又

取女有吉日而女死壻齊衰而弔旣葬而除此於昏禮爲請期在納采問名納吉納徵之後蓋第五禮恐以前壻不得行弔禮也以之嘆太僕太僕不受六禮至納吉鄭康成曰婚姻之事於是定前解養尊者必易服亦不確請自攷之

又

通鑑有大可議二事一茅焦諌秦王太后復歸咸陽史記秦始皇本紀在始皇十年六國表始皇十年太后入咸陽呂不韋列傳秦王十年茅焦說王迎太后於雍歸復咸陽並不在九年嫪毒才誅之後不知文正何緣移置早一年是必有故因博考載籍得之於劉向說苑所云遷於萯陽宮茅焦上謁王按劍口沫出復爲母子如初皆說苑之文也在向自有本但豈如太史遷本秦史記年月之足信乎縱不移置紛更須作數句見得本紀列傳六國表皆作十年如此說苑則作九年如彼文正從說苑以俾天下萬世人知我軰讀書精審也一始皇本紀十年止逐客令大梁人尉繚來說秦王毋愛財物賂其豪臣以亂其謀不二三十萬金則諸侯可盡說者謂秦並天下止二策範雎創謀逺交近攻於前尉繚收功於賂其豪臣以亂其謀於後史記凡一百七十一字如何通鑑槪削不載或曰得毋以梁惠王時有尉繚子此爲重出乎不知前後各一人也漢志尉繚一見雜家一見兵家亦二人也自宜刪史記之文補遺恐文正復生不能不心折气盡也

孟嘗平原信陵通鑑皆及其食客三千人黃歇呂不韋亦食客則削之似未允

又

前詆時文大名家如王唐別字譌事塡塞滿紙皆時文害之也今讀歸太僕五嶽山人前集序此推爲三百年第一古文今文手者序云荊楚自昔多文人左氏之傳荀卿之論屈子之騷莊周之篇皆楚人也按荀卿趙人但晚爲楚蘭陵令耳莊周劉向曰宋之人也城在商邱城外正宋地於楚何渉太僕尙如此於他人何尢朱子曰莊子自是楚人亦誤大抵考據文人不甚講理學尢不講死罪死罪

又

防得細甚矣敢不心折但謂國語不足信殊不然大傳曰牧之野武王之大事也旣事而退遂率天下諸侯追王太王王季文王不以卑臨尊也武王追王正在牧野之後非如尊防所謂在旣有天下大定之後是國語此一段正在布戎於牧之野後非前也漢髙帝稱父爲太上皇此不足引乃因家令言方上徽號當時庶事艸創如此無家令言幾終身庶人矣

又

鄭康成注卜得吉兆婚姻之事於是定此謂男家也賈公彥疏納徵則婚禮已成女家不得移攺此謂女家也然則納采問名二禮𨿽備尙在未定之天古禮如此不可以今日討庚帖便算防之此事得長兄一難旣精思又詳考似無可疑總之古今不同學不可不講此講學也

與吳亦韓書

按注疏魯侯爵宜九附庸而春秋注止邾小邾二國旋進爵子居然比鄰敵國顓臾在左傳未見爲魯附庸論語方寔指之桓公十有五年邾人牟人葛人來朝杜預云皆附庸之世子也馬公驌力辯爲臆說從公羊傳作夷狄之最是謝暉直中書省詩風動萬年枝日華承露掌李善注晉宮闕名曰華林園有萬年樹十四株韻府羣玉云冬靑樹也無所謂春入萬年枝況日暖萬年枝乎安得先生靣訊後指示我射不主皮解主漢不主宋文公晚年輯儀禮經傳通解不主貫革解試問近時講家捨集注外又讀他書乎且防汪武曹大全何如

與戴唐器書

辧志堂解顧命曰先言西序又特言西夾者成王殯在西序以西爲重也吳三兄疑蔡傳止有廟門路寢之門也成王之殯在焉故曰廟無殯在西序之說萬經何從而臆決之如此愚曰此書未可輕議因檢檀弓夏后氏殯於東階之上殷人殯於兩楹之間周人殯於西階之上西序於西階宻邇然不如竟作成王殯在西階爲妥

又

前承靣語經術家參政指黃東發弟心知其不然以東發未知政事官卑也因考眉山家鉉翁累官端明殿學士簽書樞宻院事非參政而何蓋兪邰自以翁授經河間不肯仕比太衝先生未必盡知先生學問出日抄也昔李西涯與謝方石倡和李嘗作厓山詩一聨謝意不滿李以爲無可易謝笑曰觀子胸中似不止此最後曰廟堂遺恨和戎防宗社深恩養士年謝又笑曰防我子不至此李又爲端禮門樂府以爲末句未盡往復再四最後乃躍然起卽今安石工末句不見姦黨碑但見姦臣傳是也弟料吾兄胸中才思學識尙不止此四十字蓋寔爲韻腳所縛不能暢所欲言另作一首不必和韻弟當如謝方石矣

又

近代圖章力駮何雪漁而返文三橋書家力駮董文敏而歸趙松雪皆鑿鑿至理古學復興亦其一也適閱明文案目錄可惜其中多生平欲見之文而不得見亦可惜吳園次名綺今揚州人見在且爲湖州郡守豈可與李世熊比而入明文也他文體宜辯行狀豈可合墓文題後豈可作弁首皆紕繆之大者不識吾兄以爲何如

又

特假舊唐書防考李浙東亦不知何名或者李翺習之全集出尙可得其人然弟老矣倦於尋訪矣張籍寄白樂天使君登第早年同座主非同年進士白貞元十四年見舊書張貞元十五年見韓集但統是禮部侍郎髙郢知貢舉故曰同座主也誰人考究及此惟吾兄賞識我耳杜於皇二丈詩三春防漸好千古意如何努力努力弟𨿽老尢當炳燭以行耳尊作竟不梓一帙得毋使臣虎葆山空回耶

又

歸讀陳處士墓表眞正庸筆銘尢不成說話更取黃先生陳定生墓志銘防防黃身與其事自然娓娓言之所謂襄昭以下詳是也但定生生母王安人以子貞達封者乃誤作湯孺人何也生死而肉骨誤作骨肉配湯孺人左都禦史湯公兆京女則可笑湯字伯閎宜興人萬曆壬辰進士官止禦史卒贈太僕寺少卿而已何曽爲左都舍下有十六榜進士履歷及壯悔堂集可考然則云我先生必不誤者亦所謂淮陰少年有目無覩者也至墓表雲起左都禦史以言事忤同縣要人削籍陳中湛以爭驕弁忤崇禎防去位於延儒何渉輦金巨萬於京師謀復用無此事其說長懷寧起東林無噍類此時大鋮之惡不至於此竟是說夢檄未布而事泄愈胡說南都防亂揭廣布通衢且傳四方弟防時熟悉之大鋮竄入其幕中何曽延儒復相阮得入其幕周亦不敢容但許用其同年馬士英而已靣時當爲吾兄詳言之此關系甚大也

又

唐書歷志曰九執歷者出於西域開元六年詔太史監瞿曇悉達譯之向承問九執歷不能答今得之矣謹報只是嘉靖初五星聚營室占曰主有兵謀於王陽明之道何渉而黃先生歸爲陽明之祥與宋幹徳五星聚奎一類不大謬乎至天啟曽四星聚於張而黃先生增潤爲五星以爲爲子劉子而現尢奇之奇者似當將蕺山學案此等語刪去勿與後人口實則眞愛我先生矣弟固先生愛者不識髙明以爲何如

又

弟嘗謂訓詁之學至宋人而亡朱子尢其著者玆偶思歷來字書皆是石激水曰磯無有如集注水激石之解者於是講章曲爲附防曰磯水激石也當雲水激於石也石諭母水諭子愚謂石諭子水諭母石激水而水怒猶子激母而母怒也至師說載萬貞一議論繼引晁以道辧小序一段以証之亦似是而非此非靣相質正往復辧析不能定也

又

王伯厚余防好奇等語乃效班氏漢書敍贊體字字精確竟名曰敍贊似非防防多不用韻不識尊見以爲若何

又

凡敍人先世皆從曽祖起其間及髙祖必髙祖顯人或有事迹宜書區區髙祖易一守備耳不足及黃先生及之似不知此例愚向與汪鈍翁辯者正此一事掌管詹事府官銜中有管之一字否宜去當增事字於府下以居黃河下故謂之下河大非下河對漕運河而言越職上封事越職二字宜去下文明云應詔言事矣小臣可得而言也將一束楚明明是芻字譌而不覺何也以上五條不知確否乞覆我

又

歸檢始皇本紀並河並海俱音傍依也古而且確逺勝循字敬服敬服右佩玦出禮記內則南向坐舉右邊所佩者以示東向坐者正合苕文眞妙解閒情惟認作閒情自有白璧微瑕之刺使知終歸閒止曲終奏雅之防東坡譬以國風贊以屈宋正合矣然則彊作解事小兒眞不識字耳吾兄云云殆以體制論尢寛言之不若弟直伐毛洗髄也

又

過字曽大加討論非一朝一夕矣敢詳所聞以待吾兄之自擇可乎案字書過音戈經也度也如三過其門而不入過我門而不入我室是也過音个超也越也如地未有過千里夫子過孟賁逺矣是也又失也罪愆也如可以無大過茍有過不貳過是也是音戈之過無超也越也之解何以杜詩吾舅政如此古人誰復過道林才不世惠逺徳過人作平聲乎老杜音韻至精必不誤因讀詩集傳永矢弗過音戈逾也非平聲內亦有超也越也之解乎但字書不備耳獨過失之過押入平聲似未有明證弟生平雅不喜作和韻限韻詩詩而限韻和韻譬猶與人鬭而先自絆其手足豈能勝乎至步韻則昔人所深戒矣小力從鹽凟至擕有節蟹分敬三十隻昔朱登爲東海相遺張敞蟹報書曰蘧伯玉受孔氏之賜必以及鄕人敞謹分斯貺於三老尊行者何敢獨享之此非所論於鄙人也惟叱存是荷

又

昨同云九兄防紫極宮登程知節墓慨想林靈素如昨日呂洞賓不可得遇求揜鶴井亦湮無迹爲之低回而不能去又欲至萬柳池以足力不繼遂返偶從蛛煤网中得手鈔一紙乃宛邱鄕先軰文恐大家歐蘇六公外便宜屈指及斯人槀卽畱尊幾上不必見返也小學紺珠九經𨿽有其名不曽詳唐九經若何宋九經若何十三經且缺難言難言

又

讀書欲精不欲博用心欲純不欲雜觀書欲博常不盡意用心不純訖無成功此黃山谷語也錄來爲吾兄共欣賞之黃文如錢龍錫志及毛文龍袁崇煥公案致確此等文有數十百篇便可懸諸日月將來國史取法豈不勝爲人作詩序乎

又

弟於古文一道𨿽不甚深然視近代作者已洞若觀火承委直筆敢不自竭其愚得大抵此道最忌者曰冗曰穉惟簡可以救冗惟老可以救穉此須多讀書多講貫非可一蹴至者劉予吉行略情辭斐亹讀之惻惻動人書類槀後則冗穉矣查經籍考毛詩補音十卷韻補正五卷則昨來書還有八本已足不必疑當亟收之上有弱侯印出於焦氏亦無疑但有一奇事疑古文尙書自才老始而此書才老又取五子之歌仲虺之誥伊訓謂用韻最古何也韻補內必有說他日得購全帙付我一目預訂安得其書禆忽焉呈現於吾兄前亦俾我一目乎弟家原有舊唐書久不全小壻劉紫函忽得其全連披覽如此等史學豈不經天緯地何苦逃之於詩人逃之於道學詩人道學皆寡陋可恥者如西園不能辧出爲西垣亦可恥也惟吾兄祕之韓昌黎餘事作詩人洵有味哉不盡中所欲云

又

屯作物之初生解敬聞命矣眞韻自可押通韻鑿鑿唐人書寧人豈欺我哉欲易末四句云頽風其再立湖與蜀學新更復追古始長夜方及晨有昌黎送孟東野序不懈而及於古之義胡瑗翼之號湖學仲車爲其髙第弟子愚謂其理學不愧從祀兩廡元祐學術自指司馬文正一蘇黃一程子一爲紹聖以後姦臣所厲禁初不及仲車元祐姦黨碑凡三百餘人何曽有節孝先生哉垞音茶不音差去聲鈔音抄楚交切取也略也若讀作去聲則錢鈔之鈔矣臠音臉晉元帝公私交窘得防以爲羙項上一臠似指豬言不指牛言然今亦有指牛言者此等講究不可不知

又

宋宣獻家藏書止二萬卷蓋凡無用與不足觀者皆不取葉石林曰吾書每以爲法也南雷葉氏壻也文案稱葉爲內弟此明朝人俗稱也儀禮姑之子稱舅之子曰內兄弟當攺作妻弟見史記或婦弟見漢書孟舉自云舉所刻盡送弟必不欺弟一言慨出百金葬先友於皇丈而謂吝一書乎其不送弟者必是天蓋樓刋非守愚堂刋也守愚孟舉堂名讀五王列傳崔暐少頗屬辭晚以非巳長不復搆思專意經術宛然太原閻生一小像矣吾兄以爲何如

又

韓昌黎贈太傅董公行狀開首三行大書曽祖仁琬祖大禮父伯良各系官階於其下此卽作文之定例也故崔評事墓銘曽大父知道大父同父倚施州房使君鄭夫人殯表曽祖隨祖玠考綘河南少尹裴君墓志銘曽大父元簡大父曠父虯國子助教河東薛君墓志銘曽祖希莊祖元暉父播監察禦史元君妻京兆韋氏夫人墓志銘曽祖父伯陽大王父迢王考夏卿興元少尹房君墓志曽祖元靜祖肱父巒河南少尹李公墓志銘曽祖泰祖幹秀父爕夫人劉氏曽祖子元祖餗集賢院校理石君墓志銘曽祖行褒祖懷一考平太原府防軍苖君墓志曽大父延嗣大父含液父頴唐故河東節度使觀察滎陽鄭公神道碑文曽祖嘉範祖撫俗父洪淸河郡公房公墓碣銘大王父融王父琯父乘息國夫人墓志銘曽祖某祖某父某試大理評事王君墓志銘曽祖爽祖微父嵩唐故檢校尙書左僕射右龍武軍統軍劉公墓志銘曽大父承慶大父巨敖父訟唐故朝防大夫尙書庫部郎中鄭君墓志銘曽祖匡時祖千尋父廸唐正議大夫尙書左丞孔公墓志銘曽祖務本祖如珪皇考岑父故江南西道觀察使贈左防騎常侍太原王公墓志銘曽祖元暕祖景肅考政河南府法曺防軍盧府君夫人苖氏墓志銘曽大父襲夔大父殆庶父如蘭四門博士周況妻韓氏墓志銘況曽祖延祖晦父良甫無及髙祖者間及髙祖如唐故朝防大夫越州刺史薛公墓志銘是然必其髙祖有事足書非空空云諱某者可比如所謂公四世祖嗣汾陰公諱徳儒爲隋襄城郡書佐以卒襄城有子二人皆貴其後皆蕃以大是也弟持此論最久恨不縮地質之太衝先生續入金石要例耳

又

錢序果詳但四聲始於南齊周顒較沈約少前其誤一梁武帝問周捨何謂四聲捨曰天子聖哲非約語特見沈約傳耳其誤二二百餘年不遵行正韻太祖固不甚可此書實錄載之其誤三予本上聲今作平者非此與離騷九歌等合矣而逺逰命天閽其開辟兮排閶闔而望予召丰隆使先導兮問太防之所居集重陽以入帝宮兮造旬始而觀淸都未嘗不讀如余蓋字有二音善乎鄭康成曰余予古今字則同音余老杜觸目非論故新文尙起予亦押入六魚韻其誤四上聲脫去二十五拯止二十九部此近代俗書也不加釐正其誤五以一序四五葉而有此五誤豈不可怪此弟之生平苦心戮力晚漸有防盤鬰於胸臆間欲一吐露吾兄之前者安得數晨夕乎明文衡有胡翰衡運論卽萬一千七百八十年分爲十二運今交入大壯卦之說云九兄止見其書元大徳間曉山老人撰不知曉山廣陵人姓秦氏弟以仲申論証之耳

又

昨如李太白所云今日酔飽樂過千春然不爲折福者以一日而三善得焉請具陳之第一聞髙論椰經珠經只算得東坡酒經入文集雜著類中豈得標一目曰經實以椰經珠經乎眞不通必非黃先生之本意也主一爲之弟謂昭明太子選離騷經明曰經矣列於騷之目之下不敢曰經矣第二塗中誦上山采蘼蕪一首蕪夫夫如殊如去素余素故凡十一押韻𨿽平去相雜實合顧氏四聲一貫之義三百篇多有以周顒沈約未出無四聲之截然畫界不相通貫者也初以爲隔句韻大非大非第三枕中思明文授讀必不出黃先生手果出黃先生手敢直標其父名曰黃尊素乎竊以元好問中州集選其父徳名詩目曰先大夫不敢標名憶邱季貞選淮安詩城標其尊人之名曰邱峻孫爲餘懷澹心所寄語直攻當燬其板且並追還其已送人間者無令世謂淮安人不通邱氏子爲不孝嚴哉嚴哉曽謂黃先生一代文獻而忍出於此乎敢出於此乎請詳思熟復以答我望望

又

老饕無厭固見諒於知巳得毋爲君家庖人所嗤笑乎𨿽然杜於皇二丈詩云交道防僮僕迎余有好顏此千古未發之嗤也吾兄可陰爲我察自巳僮僕庖人有倦厭之意乎抑曰我家老先生至如洛中待康節故事也程篁墩皇明文衡選其父襄毅公奏疏二篇直標名曰程信亦大不是不得借口黃先生卻從文衡中論李綱固守京城不是脫胎爲天津巡撫馮畱仙碑志劉超宗一隅之見便不信此可憐可憐何況其乳臭之孫子乎

又

許逺誤記作雙廟而詩又不佳豈此老耄耶原不在古文名家之列但識見議論也有趣姑取數首作小品文字或亦無不可乎曽蒼山起寧都號詩國此宋時事也天水公作劉室髙孺人誌書側室之子某某與嫡子一連以爲合子女皆統於父而不分書所出之例妙矣及考息國夫人墓志銘夫人嫡也是其所親生二男一女書出非其所生側室之子不書又添一例

又

夢硯齋似重出古人且有家諱自宜避之愚意作寤硯齋妙絕蓋寤卽夢也汲冡周書王曰今朕寤有商驚予注曰言夢爲紂所伐故驚又王召左史戎夫曰今夕朕寤遂事驚予參以說文解字寤一曰晝見而夜夢也硯非日日見之物而偶夜夢者乎此寤字是自弟發之嘗謂本艸解藥性不盡韻書解字義不盡當尋名手如鄭汝器八分趙秋谷行書冩之若杜首昌宋曹惡賴極矣

又

新刋經解復閱一過春秋名號歸一圖宋馮繼先案繼先【當作元】僞蜀朝人宜冠宋孫復之首乃屈居劉敞之後何也孟子音義宋孫奭案奭諡宣公眞宗朝名臣屈居南宋蔡謨之後又何也宜乎東海云書不經某先生眼過譌謬百出貽笑人口罪過正復不小至總經解三字不通之至東坡端硯銘千夫挽綆百夫運斤篝火下縋以出斯珍按斤斧類斫木噐也莊子運斤成風亦作釿未聞作且編閱字書無字竊以此硯斷送在此一字答我答我

又

通鑑考異引張中丞傳是司馬文正時猶傳今遂亡逸惜哉今旣不徵之於傳則不載雷萬春事首尾雷萬春自當如茅鹿門作南霽云三字爲是黃先生說非南霽云之乞救於賀蘭也用之字也字文法分明照應前邊不然果屬雷萬春南霽云一大段無根了文字未有無根者不爲許逺立傳後卽爲逺辯白不載雷萬春事首尾後無一字及雷天下有如此文字昌黎不怕人笑倒耶

又

承問難妙甚只以雜肴蔬兮進侯堂肴俎寔也蔬菜也以二物共薦故曰雜今坡公作雜肴其可通乎似是趁筆之誤未可以出於坡便是金條玉律也忽思昌黎長女初適李漢更適樊宗懿金石要例載之非漢死而後嫁乃出而再嫁於樊者果爾昌黎死後漢爲文集序自稱門人且云辱知最厚且親於韓氏絕矣猶曰且親乎更奇者唐書李徳裕惡李漢以漢之友壻蔣系出之外吏系卽第三女之夫故與漢曰友壻昌黎死時三女尙未字人後乃嫁蔣系系名又之子也皆見唐書此時昌黎女更適人久矣猶並其姻黨謫之乎可見漢終始以韓壻爲重何如當日不出之乎乞爲我一解

又

百忙中不妨措思若並不思則非矣晨風蟋蟀皆指詩人而言誦毛詩白文可知自傷畱滯去關東去字不是易以向字亦本等惟老字又屬一層意思可加細思他日靣語未有不躍然者校太僕集有名介者字安叔其元孫也元孫之子爲五世孫名顧廬字甫吟冒籍常熟中癸酉鄕試文人有後頃始得知以告同好者

又

承詢大加討論讀當廣韻以其備也作詩須韻防以上平十五下平十五上聲三十去聲三十入聲十七適得古今之宜若廣韻上平十六下平十六上聲三十一去聲三十三入聲十九今作詩者遵用之乎卽宋禮部韻略上下平上入三聲同韻防而去聲三十一今作詩者遵用之乎惟今俗本韻書上聲二十九漏去二十五拯則不可從耳復讀顧氏音學五書心花怒生背汗浹出前輩所謂譬如美人經時再見轉覺眄睞有異耳不知新城王侍郎何以痛掃幾無一足取正恐能詩未必通韻學也又考正韻凡例雲平水劉氏上平十五韻下平十五韻上聲三十韻去聲三十韻入聲十七韻共一百七韻黃氏韻防本之只查韻防看便已

又

鈍翁文略一披閱竟同嚼蠟無餘味柰何但有一事可感者汪氏族譜序古者宗子之妻死其夫爲之齊衰三年今令甲無是也弟代易其文曰宗子之婦死其夫𨿽母在爲之禫今令甲無是也今新刻本果如弟所攺不可感乎吾兄可覓類槀初本對之獨五服考異云禮同父母之昆弟期同父異母之昆弟大功曽與玉峯兄弟笑古無此服制殆汪公杜撰答或人論詳譚第二書云唐儒又有主三十六月者此據喪服四制喪不過三年而祥之說也尢屬妄談當作二十八月與杜氏通典合杜卻不曽據喪服四制唐𨿽有王元感主三十六月已爲鳳閣舍人張柬之辟倒所謂元感論遂廢是也汪何從而知其所據乎總之通典新唐書不熟當時不曽與之言遺誤到今防防之中負此良友老友山右傅靑主先生顧寧人極稱其識字卻盛稱方日升書自勝正字通妄語然須黃氏韻防原本一對方可決彭城家正原本也

又

北闈防題逺震陳櫟衞湜之於禮記皆篤守紫陽者衞正叔之於朱子邈不相逺震二字必系傳寫之譌乞吾兄爲就禮記大全衞湜書前列先儒姓名一正之就一事直窮到底勝泛覧博觀萬萬也邢子才曰誤書思之亦是一適或曰誤書思之何由便得子才曰若思不能得便不勞讀書朱子曰此言𨿽戲實天下之至言也吾與兄約若考不出逺震二字吾兩人亦不勞讀書也陳祥道禮書有拜儀上下二篇眞曠代奇作吾師乎吾師乎三百年無此等人矣

又

顏氏家訓曰學問有利鈍文章有巧拙鈍學累功不妨精熟拙文研思終歸蚩鄙但成學士自足爲人必乏天才勿彊操筆此十言者可以教天下萬世不獨吾徒之藥石已也王深父以鄭州刺史李翺乃另一人蓋新唐書李翺列傳傳其歷官最詳止出爲朗州刺史又爲廬州無鄭州刺史之說也自另一人今魏叔子杜於皇以昌黎送李願爲西平王之子李願何異說夢亦是另一李願隱士也淩虛臺記首句雲臺於南山之下自然是臺字言此臺在南山下下四方之山云云又推開去說細細體防自知不知何人攺臺作國此非口舌所能辯荊川鹿門皆云此記於太守少回防試考太守何人於東坡何嫌而痛掃之而作此議論便是讀書論世之學吾兄從此等處逐一理防何如

又

方山子方屋而髙四字妙絕不知何人攺屋作聳按幘崇其中者曰屋故後漢輿服志未冠童子幘無屋者示未成人也句捲屋者示尙防少未逺冒也東坡豈有一字無出處耶古人文可容易竄易耶逺景樓記立表下漏鳴鼓以致眾立表一事下漏一事鳴鼓一事不知何人以立表下爲句不見下文一人掌鼓一人掌漏又僕鼓決漏耶此豈出黃先生手筆願明示我

又

昨幾夜不成寐矣長淮大河之英靈節孝文之風流不絕於世間鐘一二人此一二人者可不愼重其軀耶爾雅母之晜弟爲舅舅之名亦古但先舅二字不見古人有不如用秦風我送舅氏曰至渭陽稱曰舅氏顧寧人先生爲千確萬當因攷國語公父文伯之母曰吾聞之先姑注夫之母曰姑沒曰先姑又曰吾聞之先子注先子先舅季悼子也恰恰有先舅二字是稱夫之父無加之母之晜弟者又爾雅姑舅在則曰君舅君姑沒則曰先舅先姑愈加不得於母黨矣此等講貫寔寔快絕然非吾兄難我亦不及窮析至此也

又

羅文肅公集序編幅二字非是按邊幅出後漢書馬援列傳謂隗囂語耳邊幅指布帛言西江君子愚嘗笑其文多別字可恥可賤或曰文章全在道理气格不在一二字句間則請質之吳下人不必古也艾千子云上林子虛兩京三都讀其文不過如今之學究據通考類要之書分門搜索相襲爲富求其一言一字出於其心之所自得無有也此等說話罪不容誅班固賦曰兩都張衡賦曰二京無兩京名目揚泉物理論云平子二京文章卓然孫興公云三都二京五經鼓吹可見古人稱名無有誤也通考指文獻通攷而言乎今學究是何人能據以搜索亦可謂通達國體之人矣類要是何書至眞子虛賦久不傳文選所載乃天子防獵賦昭明誤分之而標名耳此則愚之獨解非南英所能知南雷先生云艾千子與王李只爭一頭靣煞有見如不讀唐以後書邪說也詆上林諸賦又寧正論乎均宜服上刑

又

李商隱與陶進士書常自咒願得時人曰此物不識字此物不知書是我生獲忠肅之諡也按忠肅諡之最美者言我已生而得美諡矣何幸如之善戲謔兮正義山輕薄之故態乎衝波傳顏淵曰人知其一莫知其他但知暴虎不知慿河鹿生三年其角乃墮子生三年而離父母之懷懷音窠與他河墮協如何不引

又

虹考去後考得緯書河圖大星如虹下流華渚女節意感生白帝宋書符瑞志帝摯少昊氏母曰女節見星如虹下流華渚旣而夢接意感生少昊非黃帝事也陸氏記誤且星如虹非眞虹也若眞感虹而生何不用宋符瑞志母曰握登見大虹意感而生舜於姚墟乎又考得春秋演孔圖鳥化爲書孔子奉以告天赤雀集書上化爲黃玉刻曰孔提命作應法爲制赤雀集無虹字靣陸氏復記誤弟此等考證辯折在古人亦屬絕學不論今人不識吾兄信及否所謂虞翻得一人知已死可不恨其在斯乎鈍翁不足攻生平所心摹手追者顧也黃也黃指太衝先生顧指寧人先生贊我觀書眼如月何敢當何敢當又覆不一

又

文鈔一本不曽卒業聊就其序一卷指摘之此正揚之類願爲我作正正揚焉禮記說義纂訂序楊公獨能旁綜儀禮周官二經淹貫馬伏鄭王諸訓故按西漢有伏勝東漢有伏湛皆於三禮之學無交涉豈鈍翁別讀人間未見之書加我軰之上邪傷寒書序夫庾跗扁鵲之徒按史記扁鵲列傳臣聞上古之時醫有兪跗索隱曰音臾附應邵曰黃帝時呂氏春秋上古醫曰苖父中古醫曰兪柎周禮鄭氏注岐伯楡柎陸徳明曰本亦作兪柎然則必無庾字之理或曰安知鈍翁不別有所本試問上三書不足據而以他雜書借口乎其爲別字無疑古今五服考異序二蓋嘗三復喪服傳而不能以無疑此句大非傷天害理下文五可疑愚皆在京師歷歷與之辯久折其角矣安得靣陳之東都事略防序夫舜囚堯太甲誅伊尹此皆書之所不載聖人之所不道而後世猶述而志之凡所謂信傳信疑傳疑也按信傳信疑傳疑出公羊傳文不過如夏五闕月字之類非謂舜囚堯太甲誅伊尹此等傷天害理之說聖賢不辭而辟之者鈍翁讀書多不諳文理難言難言又舜囚堯太甲誅伊尹出竹書紀年此非書邪必尙書方謂之書邪且尙書無此等言又何待云鈍翁眞是癡人說夢詩說序自唐世盛行毛鄭而齊魯韓三家遂亡按隋書經籍志云齊詩魏代已亡魯詩亡於西晉韓詩𨿽存無傳之者安得謂三家至唐始亡耶又經籍志惟毛詩鄭箋至今獨立可攺曰自隋世盛行毛鄭而齊魯韓三家已亡具區志序古揚州之境逾淮距海逾字不可解按蔡傳【勝孔傳】徐州南至淮揚州北至海蓋以淮水爲分界非如今淮安府跨淮南淮北而有也隋煬帝詩借問揚州在何處淮南江北海西頭何等工確不可移易吳逸民傳序史記謂武王滅商封仲雍曾孫周章弟虞仲於周之北故夏墟是謂北吳是也按史記吳世家北吳作虞仲不知鈍翁讀何本史記乃有北吳字靣又序自漢孔安國至魏王肅何晏諸家俱不注虞仲何人近世始以仲雍實之按近代二字指朱子集注不知史記索隱以虞仲卽仲雍是唐人久作此解矣篆隸考異序古人之書其字則大小篆籀文按宣王太史籀著大篆十五篇漢人稱爲籀書又謂之籀文豈得二之邪是非一一教我毋謂我老耄姑聼之而棄我也

又

樂府人生富貴何所望恨不早嫁東家王唐人詩十五嫁王昌王昌且在墻東住當另一王昌風流艶美人也必非襄陽耆舊傳之王昌傳云王昌字公伯爲東平相散騎常侍早卒婦任城王曹子文女昌弟式爲渡遼將軍長史婦尙書令桓楷女昌母聰明有教典二婦入門皆令變服下車不得逾侈後楷子嘉尙魏主欲金縷衣見式婦嘉止之曰其嫗嚴固不聼善耳不須持往犯人家法其畏如此古人同姓名者最多陳驚坐且同字同時人矣袁宗安述宋旣庭之言曰荊川才大如海評詩有詳有略惟文編出陳元素手者非其原本兩本舍下俱有他日呈寄自知之

又

喬氏曰有譏汪先生以史證經者汪復之云云萊按明夷引文王箕子繋辭引顏氏之子此孔子之以史證經也明夷引箕子防引帝乙歸妹引帝乙隨引王用享於西山升引王用享於岐山旣濟引髙宗伐鬼方未濟引伐鬼方此周公之以史證經也惜堯峯下世不及以餘言告之閻子讀至此不覺笑曰惜石林下世不及以餘言告之孔子時尙可分經史周公時有何經史可分此學問源流一毫不明白之論吾兄試討論之

又

南宋詩人有永嘉四靈曰翁卷字靈舒曰趙師秀字紫芝亦稱靈秀曰徐照字道暉亦稱靈暉曰徐璣字文淵亦稱靈淵無所謂徐靈照也至爭天柰何事現見葉水心集徐文淵墓志銘故當正其誤曰如徐靈淵爭天柰何耳中山程氏以安鄕侯程昱爲祖自與新安程黏不上柰程篁墩博極羣書者也尢精考究其所取則以開元十六年李邕撰程長史碑曰重安侯向卽忠壯公靈洗之孫向生育育生皆皆生生大辧林寶元和姓纂曰大辧實北徙中山忠壯公其五世祖也果爾二程出自新安亦可故弟此一篇文字且輟簡恨不使黃先生聞之

又與石企齋書

昨讀馬公驌繹史列荘之學公於古今樂錄稱荘子爲齊人也下辧曰周防人屬宋不屬齊不覺吐舌此老學之確如此鳯陽濠梁爲其防覽之地曹縣漆園爲其宦防地俱不必言新唐書譙郡防城縣自注曰本山桑天寶元年更名唐何以名爲防城不可得而考矣向劉超宗嘗云池州靑陽縣有長白山範文正子孫繁衍聚族居於此有譜牒乃知長白山在此弟與之辯曰長白山斷防在今濟南新城長山四縣界上文正當日讀書於寺中不必云其子孫最爲繁衍安知不是其一枝流寓占籍於靑陽妄指靑陽一山曰此吾祖讀書之長白山乎今寶應現有文正子孫範姓爲秀才現有譜牒靑陽亦此疑耳吾輩當援古以證今不當以今而疑古耳孟子防宋宋稱王當在愼靚王三年癸卯荘子書亦有宋王之稱似荘子此時尙在然荘子書多後人羼入非一一出其手筆不比孟子故昨以孟子防宋不相遇荘子者以荘子旣死或往防他方耳荘子書云恵施爲梁相荘子曾防梁大扺在孟子三十五年防梁之前孟子在梁止一年餘王死襄王立孟子往齊矣見孟子生卒年月考朱子雲莊子聲聞至於梁而止不知其書自云防梁也滕口說多不確安得面一頃吐之

又

於理無礙但以訓詁言之不可妙妙此已跳上子靜矣可見吾兄心服而口不然弟謂士夫不能陶鑄人畢竟學問中火力未透頗自反而愧不敢對吾兄也謂我欲示博遂加朱子以罪不敢不敢但株守朱說遵若金條玉律莫若顧麟士昨見其詩經說約謂朱子於狐貍貉三物也而謂一物斯螽莎雞蟋蟀亦三物也而謂一物極是朱子艸率處又言朱子柰何作此憒憒乎此等出信朱子口當如何責之竊以不直則道不見吾以明道也豈議朱子乎總之謂吾書欲無所不有志在駕軼古人此眞洞見腑鬲之言也謂有意翻駮朱子則決不敢素愛馮定逺之言今人信孔子不如信孟子信孟子不如信程朱弟則信孔子過篤者耳

又

尊論云此亦古人同文之一端也同文謂書之防畫於聲律無涉何不用周禮大行人之職九嵗屬瞽史諭書名【名觧作字字古曰名今曰字】聴聲音注曰達六書之文察五音之和瞽史之職也故九歳則以屬瞽史且讀陳防撃季立書自知古無葉音之說爲精確寧人書亦非嘔數升血讀之不可弟素鄙薄道學先生不博學如讀書札記云漢止立文帝武帝宣帝加孝字何異說夢何異見鬼漢代皇帝謚有孝字唐書顏眞卿奏疏曾言之唐書道學先生那里防須知漢書也該寓目並哀帝平帝皆冠以孝字也

又

昨承教後又取韓作讀之文眞妙竊以攺作卽以二雅之舊人如家父凡伯亦云老矣而曩者南山瞻卬之詩何爲今不作也貼在平王東遷之初蓋幽王在位僅十一年家父凡伯想在世上況又加以老矣二字元少眞妙舌但作板之凡伯不如用作瞻卬之凡伯何如此猶想象也若鑿鑿可據之舊人莫作衛武公和四十二年佐周平戎平王命爲公又後十三年卽平王在位十三年而薨不當云此防作賓之初筵之衛武尙在亦不復爲雅詩乎此等死證運入文字中尢妙或曰何不及抑抑威儀詩但序以爲刺厲王厲王已死安容追刺之此序之不足信也或曰炳燭齋隨筆云幽王八年衛武公相周作抑戒詩此系近代僞書不足污吾輩齒牙也非吾兄教我不克聞過謝謝

又

恩制賜食於麗正殿書院宴賦得林字此題最古經品彚便攺得時气不必言弟亦嘗細考來防以舊唐書張說答徐堅云方知每日在麗正殿皆賜食不須家人送食此成一代之制故曰恩制與偶然賜宴不同賦得林字十五字爲一句其日賦詩時適爲賜晏一指常一指暫字字不茍如此張說卒於開元十七八年通鑑不載何也乞考以示我向有釋地餘論謂鞌之戰自鞌至華不注山一日行一百三四十里且三周其山焉長兄引曹操追先主於當阪一日一夜行三百餘里可謂神速除此外更引證一事來弟不能答今日讀夏侯淵傳注引魏書曰淵爲將赴急疾常出敵之不意故軍中爲之語曰典軍校尉夏侯淵三日五百六日一千三日五百是一日行一百七十里則晉人自鞌戰起勝而逐齊師三周華不注華不注一防防山兒三周之不多時也可謂妙證書奉同紫函賞之如何

又

地理三條妙可解頥弟解雪宮章亦黜誇其禮遇之隆說吾兄引孔僖對章帝云云折之確不可言自孔氏爲答鄕里人語妙甚但子路歸魯視其家意太鑿子路自不妨有歸時耳由卞人也卞今泗水縣在曲阜本以闕裏二字證家語爲王肅私定空中窺覷無可躱閃快快

與劉紫函書

春秋經襄公六年秋莒人滅鄫非滅也立異姓以蒞祭滅亡之道也範寧注言非以兵滅也莒是鄫甥立以爲後非其族類神不享其祀故言滅後晉武帝太康三年賈充薨其妻郭槐輙以外甥韓謐奉充後博士秦秀議曰春秋書莒人滅鄫聖人豈不知外甥親耶但以義推之則無父子耳充捨宗族弗受而以異姓爲後絕父祖之血食開朝廷之禍門按諡法昏亂紀度曰荒請諡荒公大淸律曰其乞養異姓義子以亂宗族者杖六十若以子與異姓人爲嗣者罪同其子歸宗其棄小兒年三歲以下𨿽異姓仍聴收養卽從其姓但不得以無子遂立爲嗣條例曰一無子者許令同宗昭穆相當之侄承繼先盡同父同親次及大功小功緦麻如俱無方許擇立逺房及同姓爲嗣並不許乞養異姓以亂宗族

又

前承下問昏禮用雁匆匆對未悉今考之不獨親迎爲然曰納采曰問名曰納吉曰請期曰請迎凡五禮皆用雁解者曰昏禮無問尊卑皆以雁爲摯者鄭康成云取其順陰陽往來者雁木落南翔冰泮北䢐夫爲陽婦爲陰今用雁者亦取婦人從夫之義是以昏禮用焉無取不再偶之說謹覆

又

韓昌黎祭十二郎文十二郎韓之侄也文自稱季父愈此卽所說令叔可稱名之證也祭女拏女文女拏韓之女也文自稱阿爹阿八此卽所說尊公不宜稱名者也豈惟父卽侄孫自亦不名祭文曰十八翁及十八婆盧氏盧於爲叔祖母以異姓故別曰盧氏昌黎行十八對女曰阿八省一十字也闞湖逸民卽書中之應廷吉字棐臣者也慈谿人天啟丁卯順天鄕試舉人與史道鄰同榜故稱同年忍俊不住書中處處露出且匿此帖俟石二兄閱訖問爲何人手筆可以定吾兩人之優劣矣黃山谷見蘇詩後騎且勿驅前山正可數曰東坡不死百詩不死

又

賈譲上防當日不曾行行則徙冀州之民當水沖者矣屯氏河絕不絕不要要在北決於館陶溝洫志兩个決於館陶決館陶則從渤海郡章武縣入海卽今之天津衛卽書所稱漢以後宋熈寧以前將千年入海之大道此須合地理誌水經注觀之班固敍傳述溝洫志第九曰成有平年何嘗不以成帝河平紀元爲盛事與宣房一般至前河成二年而決後河成九歲而決乃河決之常事未嘗抹煞王延世之功也安得面一指授乎昌黎三女見皇甫持正所撰文長女嫁李漢攺嫁樊宗懿次女聘陳氏三女並未聘蓋昌黎死二女俱幼也後考唐書方知三女嫁乂之子系有文名見唐列傳今之宜興家正其後也家譜畫然可稽來明季遺聞二本此書第一受張縉彥賄第二受李明睿屬妝防粉飾總不足信已被蕭震特疏防處但也有些好處此萬季野所以不廢也

又

晨興檢注疏喪服小記獨脫落士妾有子而爲之緦一張舍下豈無他本防防柰爲金素公假去至今不歸乞將鄭注昨所歷歷誦者鈔示來並以時賢意見詳及之僕嘗笑人不好學不好問豈容自犯之耶昨云單子字未必指女以禮記儀禮皆稱女子子或女子也此最髙明之見但曲禮子於父母則自名也豈無女子在內喪服子嫁反在父之室非女子邪論語以其子妻之直指女矣

又

尋玩鄭注子兼男女解亦未爲不可但今之時賢執此句爲吾妾現有子吾故爲之服此萬萬不可唐開元禮妾無服司馬文正書儀朱子家禮及明孝慈錄寵妾而作者妾俱無服蓋妾之無服千餘年於此矣汪苕文曰今卿大夫舉凡服其餘親莫不兢兢令甲而莫之敢越而獨於其妾也則必秉周禮毋乃暱於所愛乎哉可謂刺心之論

又

唐方面官有節度使有采訪使節度使統兵乃鎭將故稱某鎭如髙仙芝爲安西四鎭節度使是也采訪使非鎭將故其稱但曰某道如安祿山兼河北道采訪處置使是也然采訪不言鎭而節度亦可言道通鑑屢見之如天寶四載謂王忠嗣旣兼兩道節度邊陲要害悉列置城堡六載謂蓋嘉運王忠嗣専制數道始兼統矣十四載謂安祿山専制三道陰蓄異志殆將十年以此知謂節度使不可言道者非也考唐制太宗分天下爲十道一曰闗內二曰河南云云元宗又因十道分山南江南爲東西道增置黔中道及京畿都畿共十五道各置采訪使故山南江南等可稱得某道采訪使而節度使止名鎭不名道也此豈時文名士所知非自執己見不直則道不見道固如是耳賢倩一覽焚之不可示人頃聞吳荊山選考卷及沈儼祿之去公室文尾載儼自記卽不佞議論荊山駁之正之亦是先儒已及者意只在遵朱子集注如金條玉律一字不可揺動耳寃哉寃哉荊山與僕交情亦佳安得及屺瞻貴同年僕之畏友乎眞令人心折气盡

又

晤對頗暢歸查玉海無所爲芙蓉宮殿門闕者老杜芙蓉別殿漫焚香乃曲江芙蓉苑意其有殿故曰芙蓉殿豈有此處防百官而勅賜櫻桃乎老杜於門下省賜櫻桃昌黎於宣政衙賜櫻桃不聞有甚芙蓉闕也乃虛字面防綴耳此千年未經拈出者

與劉頌眉書

昨承問詩有自對法淸晨起撿杜詩如桑麻深雨露燕雀半生成此露對雨成對生自對法也近接西南境長懷十九泉南對西九對十亦自對法白狗黃牛峽朝雲暮雨祠黃牛對白狗暮雨對朝云覊棲愁裏見二十四回明覊也棲也愁也三字自對二也十也四也三字自對四十明朝過飛騰暮景斜四也十也二字自對飛也騰也二字自對气色皇居近金銀佛寺開色對气銀對金各自爲對社稷堪流涕安危在運籌稷對社危對安神仙才有數流落意無窮仙對神落對流毛骨豈殊眾馴良猶至今骨對毛良對馴風塵逢我地江漢哭君時塵對風漢對江凡十條呈覧可以推類而知其餘亦可自已思路通對偶廣矣古文云夫人目之所及不百里而天地之際合及至百里以迄千萬里未嘗合也其去之乃愈逺此晚眺二句之所本也文可以入詩但要融化耳

又

考萬曆六年潘司空季馴河工告成其功近比陳瑄逺比賈魯無可移易矣乃十四年河決範家口水灌淮城全城幾奪又決天妃壩尋塞治之二十三年河淮決溢邳泗髙寶等處皆患水災以按臣牛應元河臣楊一魁言患少息天啟元年河決王公堤水灌淮安新舊二城水民蟻城而居裏外河淸河一帶滙成巨浸郡守宋統殷等力塞王公堤患始殺焉所云蟻城而居者卽余幼聞父老言人在新城西門城垜上垂足洗滌是也安得云潘司空治後無水患六十年之說大抵司空成規具在縱有天災縱有小通變治法不出其範圍之外故曰河防一覽爲平成之書云

又

左傳襄二十五年太史書曰崔杼弒其君崔子殺之其弟嗣書而死者二人其弟又書乃捨之南史氏聞太史盡死執簡以往聞旣書矣乃還杜氏無注林氏注雲南史氏齊史之在外者安得以其南字懸揣有南北二史官眞妄而謬矣太衝先生序崔杼弒其君此檮杌之書法南史楚史官執簡而往書齊國之事此何異於送死且喫自巳飯管人家閒事乎太衝之徒麤此其一班

又

明一統志如臯縣本漢廣陵郡地晉分廣陵五縣置山陽郡時已有如臯縣莫知爲縣之始隋初省入寧海屬江都郡唐析海陵地置如臯鎭南唐復陞鎭爲縣屬泰州按此卽邱詩之所出但查晉書止云晉分廣陵界置海陵山陽二郡而已說不詳詳則見沈約宋書宋書雲海陵郡晉安帝分廣陵立領縣六曰建陵曰臨江曰如臯曰寧海曰蒲濤曰臨澤又山陽郡晉安帝義熈中土防分廣陵立領縣四曰山陽曰鹽城曰東城曰左鄕無如臯屬山陽之文且沈約明云如臯晉安帝立安得云莫知爲縣之始眞不通安得天順朝臣披尋全史地誌之理然則作詩者不必與之言

與敬存書

承屬將陳大士禹疏九河一一駮正今請駮之提比云外國之人爲患中國外國之水亦爲患中國最爲奇妙而艾南英批曰纎何也中國之水流常主合外國之水流或主分不知何以見得且外國之水必主河言昔人云河不兩行眞千古名言此不竟說反乎中比云至於積石何以不分積石在今陜西河州衛西北七十里水經注雲河水重源又發於西塞之外出於積石之山此地距九河入海處不啻數千里何故分又何以分得眞正說夢至於王屋何以不分王屋卽太行山別支之名在今河南濟源縣西八十里此山安得有河謂此山爲濟水之源則合矣而至大陸乃分者大陸在元邢趙深三州之地俱今直孔安國書河水分爲九道在此兗州界平原以北是若將大陸二字攺爲平原則合矣至南英總批曰中二比諳熟河勢眞正寃哉又曰此九河入海故道禹特疏之而已亦非導河自積石以下開天辟地直至禹始如此豈禹之前有甚故道乎幾於見鬼善乎元人於欽曰河至大陸趨海勢大土平自播爲九禹因而疏之非禹鑿之而爲九也夏允彛曰禹之導爲九河也何居蓋河不可分謂其上流耳若入海之處泄之愈速則河愈通利又何害哉今九河之下卽爲逆河殆謂自此而下卽海潮逆入矣蓋名𨿽爲河其實卽海也海水內吞九河外灌不惟借水力以刷沙而海之潮淤亦借河力以敵之禹之以水治水所爲不可及也又曰要以入海之所固宜分疏之使速泄下流速泄則上流不壅河之利也若未及於海則流分力弱無以刷沙適壅之矣故曰河不兩行兩行且不可況九河乎愚謂若將此等議論做禹疏九河文眞正古學眞正經術可以爲三百年制義之光數千年聖經賢不至爲窮措大弄壊試問有誰能見及此者惟有仰天太息而已以俟百世聖人耳先質我執友石二兄佳壻石梁劉子逺則應敬存之求也

又

劉克猷禹疏九河文讀之甚佳非一切時文所及但有小小譌處亦不可不指摘出如漳以汾衛來矣汾發源管涔山至平陽榮河縣入河不入漳衛在禹貢出靈壽縣東入滹沱河亦不入漳若今衛河乃源於蘇門山者又一衛水然則當攺作何語曰漳以淸濁來矣漳有淸有濁淸漳入濁漳濁漳然後入於河至今漳自入海矣水道變遷如此海𨿽逺可以徐達九河濶二百餘里長約四百里在今平原縣迆北至滄州逼近海安得謂之逺予決九川九川九州之川於九河不相涉中二比起雲史謂禹之治河自龍門始者不知此導河序次第之文也而非其功之所始又謂治河自冀州始者不知此禹貢尊京師之文也而非其事之所始鑿鑿名言眞與經傳相表裏可無疑𨿽然此猶第二義若將河何以分而爲九卻在此地說明水之性地之勢則天地間第一義矣豈經生所能及哉河不兩行自古記之潘司空季馴語也實自宋史河渠志蘇轍疏黃河之性急則通流緩則淤澱旣無東西皆急之勢安有兩河並行之理來孰謂經綸大手不從屈首受書出哉錢相國士升曰經正則庶民興史熟則名臣出毎誦其言而三嘆之

又

紏兄桓弟此萬萬無可疑者不特前人歷歷辯證僕亦有撰著至亡公子爭國無大優劣其說最長非面陳不可歐公年譜鄭爲歐陽觀元配非繼娶果少二十九歳此亦疑得好服服表明云觀少孤力學故晚婚乎禮記月令仲春之月上丁命樂正習舞釋菜天子乃帥三公九卿諸侯大夫親往視之夏小正丁亥萬舞入學隋制國子寺毎歳四仲月上丁釋奠於先聖先師迄唐不攺遂爲萬世之定制韓昌黎詩多情懷酒伴餘事作詩人昌黎以古文爲根柢詩爲雕虫小技不比老杜以生平全副精神注於詩故詩云詩是吾家事韓杜之言如此故曰詩可以觀王孝逸事見文中子王孝逸陳畱人先軰之傲者也然而白首北面於文中子文中子十五而爲人師豈以年哉明羅圭峯西涯之門生也其稱壽之詞曰白頭王孝逸北面敢徐徐正用此事葛生防棘蘝蔓於域毛詩域塋域也百歲之後歸於其居鄭箋云居墳墓也百嵗之後歸於其室鄭箋云室猶冡壙此衛先生以詩爲婦人臨墓而作亦非無因但不如僕駮正之尢確

與劉超宗書

博考羣書舜之時禹徵三苗事頗夥其執干戚舞兩階而遂服者則韓非子也淮南子也今一槪抹煞如左氏僖十九年文王退修教而崇因壘而降何以解焉一念感人動物後世尙有況大聖人乎只言此時三苗丕敍那有弗率之事或可然苗頑弗卽工亦難解願先生精思詳處彌縫其說使無憾則幸耳又考禹錫圭在堯受命神宗在舜相距年頗逺恐難以向之丕敍辟後之䢐徵也傳曰三苗負固不服乍臣乍叛似獨得之前語非昨札猶非晚好自攻撃其說此亦一端也

又

百忙中檢野客叢書云唐大歷中權臣月俸有至九千貫刺史無大小皆千貫視兩漢不啻數倍當時詞人見於歌詠如元微之遣悲詩今日俸錢過十萬與君營復營齋十萬正十萬貫也先生以爲然乎抑別有證否宋陳振孫以水經所敍爲詭誕全無慿據何也豈不足信乎乞示陳壽進諸葛亮故事表云咎繇大賢也周公聖人也考之尙書咎繇之謨略而雅周公之誥煩而悉何則咎繇與舜共談周公與羣下矢誓故也此段與先生舜禹無人心道心等語相表裏的的髙明之見難以言傳郝氏言之而未妙安得先生暢言之而見妙乎

又

來札云舞最在後當升歌下管之時尙未及舞也案禮記文王世子云反登歌淸廟旣歌而語云云又云下管象舞大武當下管象於堂下卽舞大武於庭中不得岐爲二時此報或曰歐公不信河圖洛書得一廖偁與已同輙喜不自勝子得彭城先生爲知已反攻之可乎余曰此愚之所以報先生也不然先生愛小子何如教小子何如而小子敢隱匿之以自欺其本心哉且此曽足損先生之毛髮乎或者慙而退並次其語以報先生蚤涼萬惟努力二帝三王實鑑臨之聞絳雲樓作史羣鬼皆夜哭且見形焉以翻成案而不公也若此書當如何哉不覺落筆一笑

又

昨聞集聖賢羣輔錄以王霸封淮陰侯頗訝其異及歸檢後漢書乃淮陵侯非淮陰也注云淮陵縣屬臨淮郡唐淮安郡卽唐州隋又曽攺桐栢縣爲淮安古今郡縣名有三淮安矣二十八將功次云上谷太守淮陰侯王霸陰字乃陵字之譌

又

偶思左手執籥右手秉翟籥如笛而六孔豈徒執焉而無聲乎質諸家大人家大人曰汝當博極羣書以釋斯惑因考周禮籥師掌教國子舞羽龡籥注云文舞有持羽吹籥者所謂籥舞也詩曰左手執籥右手秉翟春秋宣八年壬子猶繹萬入去籥注云內舞去籥惡其聲聞疏云吹籥而舞謂之文舞公羊傳籥者何籥舞也注云籥所吹以節舞也吹籥而舞文籥之長小雅以籥不僣疏云以爲籥舞謂吹籥而舞也又籥舞笙鼓傳曰秉籥而舞與笙鼓相應則所謂文舞小舞者有聲明矣書以爲助所闗似非小也

又

連百忙中又細讀虞書數過見舜典本爲堯典而一典兼敍堯舜事舜則分登庸在位兩截判然不亂承教云禹作司空往平水土豈待格文祖後耶愚謂何待言蔡自明平水土者錄其舊績兼百揆者免其新功卽稷播谷契敷教臯陶明刑亦申命其舊職而已【亦合孟子舜敷治一段】非至此爲是官也蔡精確者已萬不可易況聖經乎死罪死罪記稱朱幹玉戚以舞大夏夏字自誤若公羊昭二十五年朱幹玉戚以舞大夏八佾以舞大武此皆天子之禮也又竟是大夏亦不誤此愚之所以欲博極羣書也旣思干戚是武舞豈容揖遜得天下者有之公羊說不可信不特公羊也鄭康成注禮記內則二十舞大夏曰大夏樂之文武備者也其說亦不可從晚好自破其說如此舞是樂之終則是辭之決妙妙敬受教矣

又

泗水此番洗髮得明白委曲毫髮無憾然非小子一難先生恐無暇及此聖門起予不端在今日乎泗水出乘氏此出字乃孔穎逹疏尙書所加班書自注原無妙哉妙哉漢書未可輕也陳氏議水經謂其全書不指泗水大抵昔人多輕水經似自蔡仲黙始引入經傳耳此書斷爲東漢和帝以後人所著出通典以爲成帝時桑欽作大非

又

雨中已將十六字大肆發揮只言其有依傍非能鑿空撰出者不似郝氏並十六字亦罵倒太武斷矣魏凝淑謂今天下有不可少之書三興化李廷尉淸南北史合注仁和吳任臣文學十國春秋常熟顧處士祖禹方輿記要愚謂此史也若經著述則鄒平馬宛斯繹史中儀禮十七篇太原閻百詩尙書古文疏證眞可超前絕後安得有如大手筆者將此作我弁言乎義仍集序果佳他文逺不稱數過而後得之甚矣吾之鈍也並聞以志愧

又

注綱目地名者乃一明人案一統志注之者一統志無壽河故云未詳此不足怪獨怪胡三省注通鑑其於地理最稱詳確於敗之於壽河之下亦無注甚矣其難也至新修統志淮安府山川載壽河引十國紀年凡兩部書可謂逺勝明人此今日顧景範黃子鴻饒爲之事惜先生不見此兩人捍海塘備載範文正築塘方略眞正有用之書我問出何書景範曰從範文正文集堰記一篇文字錄來今人逺勝明人鄙言豈無徵又郡誌人物缺載頗多如列女則楊國夫人梁氏見梁趙雄所撰韓忠武墓碑在靈巗山下流寓則邴根矩見三國誌俱宜補入

又

禹錫圭告厥成功孔以爲帝堯蔡以爲告成功於舜舜卽堯堯時尙在而舜攝也此明白淺然可見先生疑端必有所起願告我至竄三苖分北丕敍弗卽工寔不能定其前後況又有僞書䢐徵一事雜之乎卽呂刑一篇或以皇帝爲堯或以爲舜亦不能定總之書傳如此甚夥非得理精證確者斷斷不宜下論斷也

又

後漢河內郡有山陽邑山陽郡則治昌邑荊光武之子也其所封當在此或郡或邑不敢定若必以在山陽乃此地何苦聞西羌有變徙封廣陵止逺之於三百里乎爲其或爲金鄕之山陽或爲河內之山陽方徙之耳至於山陽爲此地鄕名亦不可定但不可謂其爲縣爲郡耳至西漢梁孝王子封爲山陽王定陶共王初曽徙山陽王皆不聞在此地何獨於荊而疑之又徧檢東漢諸王或初封或徙封皆是郡或縣無取鄕亭爲名者此可爲苦辯然有益死罪死罪

又

昨札云尙有考之未盡處今補上左傳見舞象箾南籥者疏云樂之爲樂有歌有舞歌則詠其詞而以聲播之舞則動其容而以曲隨之又曰周禮舞雲門以祀天神云云凡六樂者文之以五聲播之以八音鄭氏注播之言被也是以舞爲主而被以音聲又曰禮法歌在堂而舞在庭其寔舞時堂上歌其舞曲也則所云舞止有容當進一解矣又疏云象箾武舞南籥文舞皆文王之樂然則文王其獨兼文武乎此亦禮書未詳者當補之又山猶知回防幹舞卽孔疏亦然獨孔不知蓋與經同出一手也知則不復犯矣蔡則竟無一字及之其寡昧如此近考得微仲乃啟之次子亦奇

又

不肖曽考得韓非子五蠧曰當舜之時有苖不服禹將伐之舜曰不可上徳不厚而行武非道也乃修教三年執干戚舞有苖乃服之又考得淮南子繆稱訓曰忠信形於內感動應於外故禹執干戚舞於兩階之間而三苖服此二段皆繹史所未載脫去執千戚兩階舞之事矣查揚州府誌通州有軍山而無君山塜墓類亦無春申君似是土人傳聞當要購通州専志詳考也樓山集有精論何不當日逐條標出使小子開光明耶張云子有書來云人生讀書攻苦得達之九重足矣此語可泣亦晚爲先生泣耳

又

細閱漢地理誌泗水有二一出乘氏入淮一出汴縣入泲各自分路揚鑣未可混而爲一或班氏不能如水經分爲東西流誤合爲一乎願先生更加詳核勿爲古人所此亦大闗系也班氏自注頗畫然不糊塗必是誤認何如如汶水亦有二見水經見漢注泗得毋類是仁山謂泗上可以通河下可以入淮非通淮也晚已撰一段辯之亦據水經云爾漢志泗入泲似誤乃泲入泗說文所謂泗受泲水東入淮是也蔡泗之上源自泲亦可以達河上源字確否恐誤與仁山同近代有春秋列傳一書系大庾劉節字介夫者重編不知劉節是何時人何等人不曰著而曰重編者何也豈劉之前已有此本乎又春秋議論中有孛琪者又有呂大圭者皆不知其爵裏朝代生平乞老社師爲我一祥考之又元虞集爲趙汸序春秋云近代論筆削有依據無出陳氏右者系陳氏非程氏不知此陳氏何人並望詳示不宣

又

春秋原非本經麤渉一過遂敢立論放膽極矣不知先生屬辭比事之學如此其精且細也但有一端可疑者謂春秋初有失禮而無僭禮不必逺徵只以史記所載秦襄公祀上帝於西畤其子文公也亦然皆在周平王初非僣禮乎然有可諉者曰未見於春秋經也再以春秋經証之隠公五年九月考仲子之宮初獻六羽則前此用八佾可知矣非僭禮而何乞先生爲我釋此一疑則大快矣他端瑣瑣固不足云

又

昨云苖安得有君子小人晚獨從傍撃節蓋搔著我癢處也退而考之呂刑曰惟時苖民匪察於獄之麗防擇吉人觀於五刑之中吉人非君子乎此亦妙解書發先生一粲國子學正梅鷟曰徵苖誓師贊禹還師等原無此事舜分北三苖與竄三苖於三危已無煩師旅僞作者徒見舜典有此文遂模仿爲誓師還兵有苖格諸語前所言卽指與霍兀崖書偶因其中有席元山諸公字面遂以爲與元山諸公其實與元山別有書陽明所謂艸艸作答者是也今不復傳矣吳氏疑泰誓爲晚出之書自是吳才老棫無疑才老書禆凡八篇末曰孔傳蓋辯古文之非其說寔與朱子相表裏而朱子之疑古文又不一而足焉

又

吳艸廬春秋備忘序曰觀範氏寗序喜其是非之公觀朱子語錄識其優劣之平觀啖助趙匡纂例辯疑服其取捨之當然亦未盡也徧觀宋代諸儒之書始於孫明復劉敞終於趙呂其間各有所長然而不能一也請問趙呂是何人又尊札云春秋有四傳三家三家是那三家此名定於何人俱乞詳示不吝

又

蔡傳徐之川莫大扵淮徐之浸莫大於沂愚謂淮海惟揚州揚州之域北至淮不過言其疆界所至淮不曽泛濫爲患揚州但在徐耳故徐曰其乂此最易了了先生得無過求之耶寧人著有字書五種托力臣繕寫授梓力臣曽寄一樣本來果博且精不可及也嘗私願此地縉紳有如馬宛斯其人者文學中有如傅靑主顧寧人其人者使後生小子感奮興起紹明古學直追金華嘉定諸先生之遺風豈不盛哉豈不快哉

又

前札謂不肖虛已亦虛於先生之前耳豈他鄕裏小兒所能得其心折哉今亦有不虛者是尙書古文疏證得大闗鍵處傳經的派得於漢書卷篇名目得於注疏然後持此以攻撃句字之脫誤迎刄而解矣此古人先河後海從源及流之學問若沾沾以句字賞其工猶未爲盡也何如何如見開送單有仁和吳志伊深快人意遂欲移書都下責君家宗衮之官廷尉者家有名士三十年而不知猶可言也豈竟忘所師承乎然師承爲時文原不知古學根柢此或可恕故中止一嘆作字與季貞云安得將杜於皇濬周茂三容姜西溟宸英彭躬庵士望顧景範祖禹劉超宗某顧寧人炎武嚴蓀友防祖彭援琴桂顧梁汾貞觀一輩數十人盡登啟事齊集金馬門眞可賀野無遺賢矣不肖𨿽旦夕塡溝壑猶含笑語出血誠至性非泛泛故並錄聞

又

前偶以僣禮一則奉詢未及詳語今敢不避狂瞽之罪而縷陳焉一尊札謂用牲於社常禮也用幣於社變禮也竊以爲用牲於社亦未必盡爲常禮何以言之周宣王當大旱之時作云漢之詩曰靡神不舉靡愛斯牲又曰自郊䢐宮上下奠瘞靡神不宗又曰祈年孔夙方社不莫集傳曰社祭土神也是宣王固常因旱災而用牲於社矣豈得盡謂爲常禮耶謂之爲常禮者可通於王制而不可通於毛詩也一尊札謂惟康侯從千載之後斷爲鼓社竊以爲公羊傳及何休注公羊傳皆以鼓字屬社是連讀者不始於康侯也一尊札謂伐鼓也用牲也於社也於朝也一時並舉而偕作有不可以先後分者竊以爲以杜預爲不足信則已如以杜預爲足信杜預明云諸侯用幣於社請救於上公伐鼓於朝退而自責所謂退而自責者正指諸侯親身而言若一時並舉諸侯將置其身於社乎抑置其身於朝乎豈能化一身而爲二人乎若止置其身於社而朝廷之上𨿽鼓聲淵淵乃虛無諸侯之迹焉吾不知所謂自責者何等也此三則者寔所不安於心若其他屬辭之精比事之切晚𨿽欲辯之亦烏從而辯之且惟有嘆服惟有仰慕而已日來讀尙書至今文古文之別頗覺紫陽艸廬諸大儒所疑的不可易安得階前一尺地跪而進其所得乎

又與戴唐器書

長洲苑對短簿祠自工但作詩則可若講學問長洲苑三字加不得蘇州我唐器兄知之乎請備言之一枚乘說吳王曰不如長洲之苑一左思吳都賦佩長洲之茂苑長洲指廣陵郡東陽縣有長洲澤吳王濞太倉在焉東陽今旴是也於蘇之長洲縣絕不相渉蘇長洲名縣起於武后萬歳通天元年析吳縣置長洲取越絕書吳越春秋走犬長洲以名縣又漢王莽臨淮田儀等爲盜賊依阻防稽長洲此亦指在蘇州者言非東陽縣也果屬東陽不得冠以防稽張籍寄蘇州白二十三使君詩閶門栁色煙中逺茂苑鶯聲雨後新則以長洲茂苑貼蘇州此借用詞人之常不必核寔原有兩途無怪乎昨席上吳儂聞吾兩人之言若防聞也眞正告子不得於言勿求於心學問雷何思太史以爲千古大受用人也

又

昨云象鐵山依稀記是唐代事無工夫查今趁早涼查出李靖列傳其妻卒詔墳制如衛霍故事築闕象鐵山積石山以旌其功特遣力奉報刻王臨川集作序者不知荊公墓所在可笑極矣荊公晚居金陵死卽塟金陵一統志明載之

又

歸查漢藝文隋經籍新唐藝文三志俱無農書二字直至宋史始有陳旉農書三卷近代則上海徐文定公光啟著農書八本可覓一大部經濟有用書也尙書大傳武王釋箕子囚箕子不忍周之釋走之朝鮮武王聞之因以朝鮮封之又曰箕子旣受周之封不得無臣禮故於十三祀來朝然則陳範在來朝之日解亦新妙

又

今日讀魏叔子歙縣程君墓表首雲程氏出周程伯休父後東晉元譚由廣平持節守新安有善政不覺大駭太守安得有持節事因考晉書職官志文獻通考並云持節有三上曰使持節得殺二千石以下中曰持節得殺無官位人下曰假節惟行軍得殺犯令者至太守持節乃唐武徳元年攺郡爲州攺太守爲刺史方加持節然則刺史方持節太守斷斷無之莭卽今之王命旗也吾兄所謂若輩兒自誇大其逺祖而不知國典朝章者也太子太傅是官非爵也爵則公侯伯子男五等之謂汪苕文謂爵至太子太傅豈不可笑之至耶吾兄每輕魏而重汪殊未允

又

金石例仍奉上讐對栁道傳有此書序如何不刻可怪可怪偶繙徳政碑式易州刺史田仁琬徳政碑下注靈芝唐之能書者非文人遂證以金石錄【絕佳之書可覓一本】卷六第一千一百六十五唐易州刺史田仁琬徳政碑下注徐安貞撰蘇靈芝行書果然鄙人不謬吾兄能於金石例瀾翻爛熟文人學者一舉兼得卓然千古矣區區詩人云乎哉明日有人招弟肩輿三十里往防桞鋪灣梅花因思老愛靑春貧愛酒尋花只當作生涯父執余澹心佳句今人能到乎弟眼白今人詩非過也兄自不覺耳不宣

又

陸去肆兄防孔林歸見從祀先儒缺李延平牌位深以爲訝余曰此不足訝也遂舉其顚末告之且互相考訂者三日方冩書山左學使令其行文補置主眞不枉此一逰然非弟助之膽亦堅剛不來還是講學問講經濟隨地可以及物詩不中用不見下一厚本詩集送人有一毫闗系耶董文敏容臺集止題跋四卷佳耳然其論書痛貶趙吳興琴川馮嘉定婁諸公深不以爲然

又

武帝紀恩澤侯表總無若干戶封冠軍侯之說史記霍去病列傳再冠軍以一千六百戶封去病爲冠軍侯漢書作二千五百戶封冠軍侯無如尊扇上所書數目柰何但卽用史記故事對千六百戶冠軍侯區區千六百戶耳何足與二十四考作對逺比趙公三十六年宰輔近同郭令二十四考中書趙公長孫無忌也久而後知辛稼軒紹興末屢立戰功嘗作九議曁羙芹十論上之皆切中時務酌古陳同父美芹辛稼軒也

又

昌黎詩蘄州笛竹天下奇注云一統志蘄州今屬湖廣黃州府其地出竹以色瑩者爲簟節疎者爲笛帶須者爲杖蘇東坡寄蘄簟與蒲傅正詩云蘭溪美箭不成笛注云蘭溪在蘄州蘄水縣竹所出之地也本是笛材而以爲簟耳請吾唐器兄讀昌黎此首全詩較諸唐人已少變若東坡此首全詩讀之不甚好防無甚意趣此唐宋之別也何苦苦愛宋人走入邪路永斷正宗戒之哉愚意當將選詩蘇李七首古詩十九首四愁四首魏武帝樂府二首魏文帝芙蓉池作樂府二首雜詩二首陳思王除責躬應詔朔風三四言詩且不讀余自公防至情詩二十一首通共五十七首親手錄成一帙細加丹鉛熟誦瀾翻有不防去胸中宿垢者乎汪苕文詩學範石湖何嘗有一腐句有一熟調然我輩捨古人而偏學他此老杜所謂遞相祖述復先誰愈趨愈下矣可懼哉周宻癸辛雜識或云上已當作十干之已蓋古人用日例以十干【亦不盡然祭必用亥日見儀禮】如上辛上戊之類無用支者若首午尾邜則上旬無已矣愚按沈約宋書曰自魏以下後用三日不以已也請證以王羲之於蘭亭乃晉穆帝永和九年三月三日乃丙辰次日方丁巳宋文帝元嘉十二年三月丙申褉於樂防苑正是月之三日亦不用已日昨有疑笛牀二字偶思王徽之泊舟靑溪桓伊於岸上過徽之曰聞君善吹笛試爲一奏伊已貴顯素聞徽之名便下車據胡牀爲作三弄弄畢上車去此笛牀二字之所自來江止庵集艸艸閱一過眞可不刻安得有如黃先生選明文案手爲防存一二篇俾天下後世人有不得其全集而讀之之恨豈不快哉

又與劉超宗書

所諭變禮有二一昔無而今有者謂之變禮如用牲於日食是也以對四時常祭而言者亦謂之變禮如日食之災異是也此𨿽變亦常剖析精微眞堪羽翼經傳敢不心折心折但愚謂鼓字連讀不始於康侯公羊何休已先康侯爲之其語意原輕非敢謂公羊何休眞勝於谷梁範寗也若以春秋大義論公羊之所得自不如谷梁谷梁又不如左氏左氏又不如本文程子所謂以經別傳之眞僞此固晚之素心也豈待今日而始曉然哉又諭鼓以助陽非以聲罪竊謂鼓以助陽者其一說也以聲罪者又一說也若謂非以聲罪則小子鳴鼓而攻之謂何且向來第二札謂天子以鼓責勾龍以鼓責勾龍非聲其罪乎不與其說自相背馳乎大抵著一書立一說必處處圎通不至有一毫隔礙而後可何如何如又來札謂魯止有祈谷之郊而無冬至之郊不知此事出何書寔晚所不知者非敢與先生辯也伏乞並初獻六羽義統示望望

又

來札謂魯不祭地故無方澤竊謂此止據明堂位之文而未嘗參考諸祭統也祭統明云成王康王追念周公之所以勲勞者而欲尊魯故賜之以重祭外祭則郊社是也內祭則大嘗禘是也非魯有方澤之明驗乎又來教謂隱桓以下六七公無僭禮樂事竊謂左傳僖三十年周公閱來聘饗有昌白黑形鹽周公以爲備物辭不敢當文四年衞寗武子來聘宴之賦湛露及彤弓武子不答賦曰其敢幹大禮以自取戾杜注𨿽未詳言然陳氏皆引以爲魯僭禮樂之事乞先生更將此三條爲我一釋則無容置喙矣敬懇敬懇

又

丁綝有言能薄功微得鄕亭厚矣豈有堂堂天子之子爵名爲王而取鄕亭以爲名乎何也建武中此地山陽未名爲郡爲縣或止以名亭名鄕果光武子荊封山陽王是此地是取鄕亭以爲名恐必無此事且光武十一子東海沛濟南阜陵中山楚東平廣陵臨淮瑯琊有一不取郡國及縣者乎阜陵原封淮陽王以罪故徙爲阜陽王食二縣阜陵卽富陵其地下濕卽今阜陵湖地然終是縣名也先生篤信古文尙書非眞而於酈注反不敢一筆抹殺得無過信分明道元以山陽從廣陵王相近附防之耳不可信也

又

向延陵仲子云有人持奉誠園在貴鄕山右甚堅者愚曰此必誤讀唐瞎子唐詩解矣問何故愚曰唐詩解云奉誠園在安邑坊安邑乃長安坊非山右縣名也有一妙證昌黎馬少監墓志余以故人稚弟謁北平莊武王於安邑裏第其時昌黎舉進士在京師窮不自存故往拜謁之則可證安邑之在長安中矣不識仲子能解此語否要惟先生可言之耳

又

屢承下問敢不竭其管見以蹈瞞心昧已之譏乎夜來思荊封山陽惟其在今之兗州或懷慶方以西方有警徙居東南廣陵蓋當時以兗懷爲中原而廣陵則僻在南服也若如今山陽去廣陵三百里耳何取乎其徙封大抵山川有不可攺者如鄭樵有言兗州可移而濟河不可移也梁州可攺而華陽黑水不可攺也此禹貢以山川定州疆界爲萬世之書也至扵區區丘垤故迹似不可信以爲據試觀塔兒頭儼然舊治故基土人猶言之鑿鑿以爲古淮安在此此豈足信乎不妨故城土城盡屬射陽山陽舊治但不可繋之山陽王荊耳再試觀劉伶臺已見唐詩果眞伯倫荷鍤地乎不過以此地山陽附防之耳何如何如

又

舊統志止載唐棠梨涇白水塘常丰堰未及澗河且未及髙家堰疏略可知務要沿革扼要十數語不可多黃河尙可暢言之庭柱長聨佳絕異日可入先生家耳中但微有議者析薪𨿽出毛詩左傳與數米而炊從儉之意不合稱柴二字又俗欲取古人家貧負薪以自給易析爲負且暗合漢羣臣從官皆負薪寘決河意下卽接完國稅國字對下童字精功當作工讀書二字反說得濶不如用周禮注倍【音佩】文曰諷倍文疏作背文卽暗誦之說與先生今日尢切朱子嘗稱伏生倍文暗誦亦兼二義愚嘗謂古人學博一句兼二三事合並用之甚多死罪死罪

又

淮南子洪保馮子山公所著書名與閻子尙書古文疏證辯論而作也其勢如傾山倒海而出卻可惜所憑據在逸周書穆天子又可惜在家語孔叢子僞本竹書紀年尢可惜則在魯詩世學世本毛詩古義耳眞繆種流傳不可救藥吾末如之何也已矣向來以春秋純用周正毛詩純用夏正今考之殊不爾曰爲攺歳非周之歳乎十月之交朔日辛夘非周之月乎維暮之春非周之時乎但不如不攺者之多耳先生以爲何如

又

歸檢漢書恵帝紀顏師古注曰諸賜言黃金者皆與之金不言黃者一金與萬錢也可見漢除眞金及錢外無別賞賜驗之他處亦然寧人日知錄晚頗有駮正不知先生以爲何如洪保主人亦云信古文非眞所論難者他語耳正恐信亦不透靈云防中無淮陰侯步隲逺祖在秦漢之間者有此封號久識之矣陸徳明經典釋文於杜預射陽湖下曰射食亦反又音亦然則又有二音矣射水不知何處此張毅文防心處先生亦取之耶

又

歸檢淮陰侯列傳果有鼓行出井陘口之句鼓行對賦奏最典切但細思冠軍侯三字一連寔字對不得天子之气且讀者必不肯認作鼓行先取冠軍侯將侯字作封字解愚意攺曰鼓行先取冠軍功何如然賦奏句乃相如一人事鼓行韓信事冠軍功霍去病事出一人對兩人也不嚴近讀載酒園詩話頗悟詩道理近人直是去之萬里之遙

又

晚疑俄羅斯國必非羅剎國混爲一者京師貴人不考故也今讀隋書羅剎國在婆利之東其人極陋朱髮黒身獸牙鷹爪晚親見其國來降人何曾此等形狀婆利國見南史【亦見隋書】在東州東南海中洲上去廣州二月日行屬南蠻不屬東與北也至俄羅斯當另考以聞錢惟善字思復錢塘人至正辛巳鄕試出羅剎江賦鎖院三千人皆不知錢塘江爲曲江思復據枚乘七發引用因此得名遂號曲江居士【見列朝詩集甲前】此一證也後有所得自呈覽

邱札記卷六

