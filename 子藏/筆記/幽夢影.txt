幽夢影淸張潮

幽夢影序﹝一﹞

余窮經讀史之餘﹐好覽稗官小說﹐自唐以來不下數百種。不但可以備考遺志﹐亦可以增長意識。如遊名山大川者﹐必探斷崖絕壑﹔玩喬松古柏者﹐必采秀艸幽花。使耳目一新﹐襟情怡宕。此非頭巾能戴﹑章句腐儒之所知也。

故余於詠詩譔文之暇﹐筆錄古軼事﹑今新聞﹐自少至老﹐雜著數十種。如《說史》《說詩》《黨鑑》《盈鑑》《東山談苑》《汗靑余語》《硯林不妄語》《述茶史補》《四蓮花齋雜錄》《曼翁漫錄》《禪林漫錄》《讀史浮白集》《古今書字辧訛》《秋雪叢談》《金陵野抄》之類﹐𨿽未雕版問世﹐而友人借抄﹐幾徧東南諸郡﹐直可傲子云而睨君山矣﹗

天都張仲子心齋﹐家積縹緗﹐胸羅星宿﹐筆花繚繞﹐墨沈淋漓。其所著述﹐與余旗鼓相當﹐爭奇鬥富﹐如孫伯符與太史子義相遇於神亭﹔又如石崇﹑王愷擊碎珊瑚時也。

其《幽夢影》一書﹐尢多格言妙論。言人之所不能言﹐道人之所未經道。展味低徊﹐似餐帝漿沆瀣﹐聽鈞天之廣樂﹐不知此身在下方塵世矣。至如﹕律己宜帶秋气﹐處世宜帶春气。

婢可以當奴﹐奴不可以當婢。

無損於世謂之善人﹐有害於世謂之惡人。﹖

尋樂境乃學仙﹐避苦境乃學佛。

超超玄著﹐絕勝支許淸談。

人當鏤心銘肺﹐豈止佩韋書紳而已哉﹗

曼持老人餘懷廣霞制

幽夢影序﹝二﹞

心齋所著書滿家﹐皆含經咀史﹐自出機杼﹐卓然可傳。是編是其一臠片羽﹐然三才之理﹐萬物之情﹐古今人事之變﹐皆在是矣。

顧題之以夢且影云者﹐吾聞海外有國焉。夜長而晝短﹐以晝之所爲爲幻﹐以夢之所遇爲眞﹔又聞人有惡其影而欲逃之者。然則夢也者﹐乃其所以爲覺﹔影也者﹐乃其所以爲形也耶﹖

廣叟辭之隱語﹐言無罪而聞足戒﹐是則心齋所爲盡心焉者也。讀是編也﹐其可以聞破夢之鐘﹐而就陰以息影也夫﹗

江東同學弟孫致彌題

幽夢影序﹝三﹞

張心齋先生﹐家自黃山﹐才奔陸海。丹橊賦就﹐錦月投懷﹔芍藥辭成﹐敏花作饌。蘇子瞻「十三樓外」﹐景物猶然﹔杜枚之「廿四橋頭」﹐流風仍在。靜能見性﹐洵哉人我不間而喜瞋不形﹗弱僅勝衣﹐或者淸虛日來而滓穢日去。憐才惜玉﹐心是靈犀﹔繡腹錦胸﹐身同丹鳳。花間選句﹐盡來珠玉之音﹔月下題詞﹐已滿珊瑚之笥。豈如蘭臺作賦﹐僅別東西﹔漆園著書﹐徒分內外而已哉﹗

然而繁文艷語﹐止才子余能﹔而卓識奇思﹐誠詞人本色。若夫舒性情而爲著述﹐緣閱歷以作篇章﹐淸如夢室之鐘﹐令人猛省﹔響若尼山之鐸﹐別有深思。則《幽夢影》一書誠不能已於手舞足蹈﹑心曠神怡也﹗

其云「益人謂善﹐害物謂惡」感仿佛乎外王內聖之言﹔又謂「律己宜秋﹐處世宜春」﹐亦陶溶乎誠意正心之旨。他如片花寸艸﹐均有會心﹔遙水近山﹐不遺玄想。息機物外﹐古人之糟粕不論﹔信手拈時﹐造化之精微入悟。湖山乘興﹐盡可投囊﹔風月維潭﹐兼供揮麈。金繩覺路﹐宏開入夢之毫﹔寶筏迷津﹐直渡文長之舌。以風流爲道學﹐寓教化於詼諧。

爲色爲空﹐知猶有這个在﹔如夢如影﹐且應做如是觀。

曼持老人餘懷廣霞制

幽夢影序﹝四﹞

記曰「和順積於中﹐英華發於外。」

凡文人之立言﹐皆英華之發於外者也。無不本乎中之積﹐而適與其人肖焉。是故其人賢者﹐其言雅﹔其人哲者﹐其言快﹔其人髙者﹐其言爽﹔其人達者﹐其言曠﹔其人奇者﹐其言創﹔其人韻者﹐其言多情思。張子所云﹕對淵博友如讀異書﹐對風雅友如讀名人詩文﹐對謹飭友如讀聖賢經傳﹐對滑稽友如閱傳奇小說。

正此意也。

彼在昔立言之人﹐到今傳者﹐豈徒傳其言哉﹗傳其人而已矣。今舉集中之言﹐有快若並州之剪﹐有爽若哀家之梨﹐有雅若鈞天之奏﹐有曠若空谷之音﹔創者則如新錦出機﹐多情則如遊絲裊樹。

以爲賢人可也﹐以爲達人﹑奇人可也﹐以爲哲人可也。譬之瀛洲之木﹐日中視之﹐一葉百形。

張子以一人而兼眾妙﹐其殆瀛木之影歟﹖

然則閱乎此一編﹐不啻與張子晤對﹐罄彼我之懷﹗又奚俟夢中相尋﹐以致迷不知路﹐中道而返哉﹗

同學弟松溪王拜題

幽夢影

讀經宜冬﹐其神專也﹔讀史宜夏﹐其時久也﹔讀諸子宜秋﹐其致別也﹔讀諸集宜春﹐其機暢也。

經傳宜獨坐讀﹐史鑑宜與友共讀。

無善無惡是聖人﹐善多惡少是賢者﹐善少惡多是庸人﹐有惡無善是小人﹐有善無惡是仙佛。

天下有一人知己﹐可以不恨。不獨人也﹐物亦有之。如﹕菊以淵明爲知己﹐梅以和靖爲知己﹐竹以子猷爲知己﹐蓮以濂溪爲知己﹐桃以避秦人爲知己﹐杏以董奉爲知己﹐石以米顚爲知己﹐荔枝以太眞爲知己﹐茶以盧仝﹑陸羽爲知己﹐香艸以靈均爲知己﹐�﹝上艸下專﹞鱸以季鷹爲知己﹐蕉以懷素爲知己﹐瓜以邵平爲知己﹐雞以處宗爲知己﹐鵝以右軍爲知己﹐鼓以禰衡爲知己﹐琵琶以明妃爲知己。一與之訂﹐千秋不移。若松之於秦始﹐鶴之於衛懿﹐正所謂不可與作緣者也。

爲月憂云﹐爲書憂蠹﹐爲花憂風雨﹐爲才子佳人憂命薄﹐眞是菩薩心腸。

花不可以無蝶﹐山不可以無泉﹐石不可以無苔﹐水不可以無藻﹐喬木不可以無藤蘿﹐人不可以無癖。

春聽鳥聲﹐夏聽蟬聲﹐秋聽虫聲﹐冬聽雪聲﹔白晝聽棋聲﹐月下聽簫聲﹔山中聽松聲﹐水際聽欸乃聲﹐方不虛生此耳。若惡少斥辱﹐悍妻詬誶﹐眞不若耳聾也。

上元須酌豪友﹐端午須酌麗友﹐七夕須酌韻友﹐中秋須酌淡友﹐重九須酌逸友。

鱗虫中金魚﹐羽虫中紫燕﹐可云物類神仙。正如東方曼倩避世﹐金馬門人不得而害之。

入世﹐須學東方曼倩﹔出世﹐須學佛印了元。

賞花宜對佳人﹐醉月宜對韻人﹐映雪宜對髙人。

對淵博友﹐如讀異書﹔對風雅友﹐如讀名人詩文﹔對謹飭友﹐如讀聖賢經傳﹔對滑稽友﹐如閱傳奇小說。

楷書須如文人﹐艸書須如名將﹐行書介乎二者之間。如羊叔子緩帶輕裘﹐正是佳處。

人須求可入詩﹐物須求可入畫。

少年人須有老成之識見﹐老成人須有少年之襟懷。

春者天之本懷﹐秋者天之別調。

昔人云「若無花月美人﹐不願生此世界。」予益一語云「若無翰墨棋酒﹐不必定作人身。」

願在木而爲樗﹐願在艸而爲蓍﹐願在鳥而爲鷗﹐願在獸而爲廌﹐願在虫而爲蝶﹐願在魚而爲鯤。

黃九煙先生云「古今人必有其偶雙。千古而無偶者﹐其惟盤古乎﹖」予謂﹕「盤古亦未嘗無偶﹐但我輩不及見耳。其人爲誰﹖卽此劫盡時最後一人是也。」

古人以冬爲三餘。予謂當以夏爲三餘﹕晨起者﹐夜之餘﹔夜坐者﹐晝之餘﹔午睡者﹐應酬人事之餘。古人詩曰「我愛夏日長」﹐洵不誣也。

莊周夢爲蝴蝶﹐莊周之幸也﹔蝴蝶夢爲莊周﹐蝴蝶之不幸也。

藝花可以邀蝶﹐累石可以邀云﹐栽松可以邀風﹐貯水可以邀萍﹐築臺可以邀月﹐種蕉可以邀雨﹐植柳可以邀蟬。

景有言之極幽﹐而實蕭索者﹐煙雨也﹔境有言之極雅﹐而實難堪者﹐貧病也﹔聲有言之極韻﹐而實粗鄙者﹐賣花聲也。

才子而富貴﹐定從福慧雙修得來。

新月恨其易沈﹐缺月恨其遲上。

躬耕﹐吾所不能﹐學灌園而已矣﹔樵薪﹐吾所不能﹐學薙艸而已矣。

一恨書囊易蛀﹐二恨夏夜有蚊﹐三恨月臺易漏﹐四恨菊葉多焦﹐五恨松多大蟻﹐六恨竹多落葉﹐七恨桂﹑荷易謝﹐八恨薜﹑蘿藏虺﹐九恨架花生刺﹐十恨河豚多毒。

樓上看山﹐城頭看雪﹐燈前看月﹐舟中看霞﹐月下看美人﹐另是一番情境。

山之光﹐水之聲﹐月之色﹐花之香﹐文人之韻致﹐美人之姿態﹐皆無可名狀﹐無可執著。眞足以攝召魂夢﹐顚倒情思。

假使夢能自主﹐𨿽千里無難命駕﹐可不羨長房之縮地﹔死者可以晤對﹐可不需少君之招魂﹔五嶽可以臥遊﹐可不俟婚嫁之盡畢。

昭君以和親而顯﹐劉蕡以下第而傳﹔可謂之不幸﹐不可爲之缺陷。

以愛花之心愛美人﹐則領略自饒別趣﹔以愛美人之心愛花﹐則護惜倍有深情。

美人之勝於花者﹐解語也﹔花之勝於美人者﹐生香也。二者不可得兼﹐捨生香而解語者也。

窗內人於窗紙上作字﹐吾於窗外觀之﹐極佳。

少年讀書﹐如隙中窺月﹔中年讀書﹐如庭中望月﹔老年讀書﹐如臺上玩月。皆以閱歷之淺深﹐爲所得之淺深耳。

吾欲致書雨師﹕春雨﹐宜始於上元節後﹐至淸明十日前之內﹐及谷雨節中﹔夏雨﹐宜於每月上弦之前﹐及下弦之後﹔秋雨﹐宜於孟秋﹑季秋之上下二旬﹔至若三冬﹐正可不必雨也。

爲濁富不若爲淸貧﹔以憂生不若以樂死。

天下惟鬼最富﹕生前囊無一文﹐死後每饒楮鏹﹔天下惟鬼最尊﹐生前或受欺淩﹐死後必多跪拜。

蝶爲才子之化身﹐花乃美人之別號。

因雪想髙士﹐因花想美人﹐因酒想俠客﹐因月想好友﹐因山水想得意詩文。

聞鵝聲﹐如在白門﹔聞櫓聲﹐如在三吳﹔聞灘聲﹐如在浙江﹔聞羸馬項下鈴鐸聲﹐如在長安道上。

一歲諸節﹐以上元爲第一﹐中秋次之﹐五日﹑九日又次之。

雨之爲物﹐能令晝短﹐能令夜長。

古之不傳於今者﹐嘯也﹑劍術也﹑彈棋也﹑打球也。

詩僧時復有之﹐若道士之能詩﹐不啻空谷足音﹐何也﹖

當爲花中之萱艸﹐毋爲鳥中之杜鵑。

物之樨者﹐皆不可厭。爲驢獨否。

女子自十四﹑五歲﹐至二十四﹑五歲﹐此十年中﹐無論燕﹑秦﹑吳﹑越﹐其音大都嬌媚動人﹔一賭其貌﹐則美惡判然矣。耳聞不如目見﹐於此益信。

尋樂境乃學仙﹐避苦趣乃學佛。佛家所謂「極樂世界」者﹐蓋謂眾苦之所不到也。

富貴而勞悴﹐不若安閒之貧賤﹔貧賤而驕傲﹐不若謙恭之富貴。

目不能自見﹐鼻不能自嗅﹐舌不能自舐﹐手不能自握﹐惟耳能自聞其聲。

凡聲皆宜遠聽﹐惟聽琴則遠近皆宜。

目不能識字﹐其悶尢過於盲﹔手不能執管﹐其苦更甚於啞。

並頭聯句﹑交頸論文﹑宮中應制﹑歷使屬國﹐皆極人間樂事。

《水滸傳》﹐武松詰蔣門神云「爲何不姓李﹖」此語殊妙。蓋姓實有佳有劣﹐如華﹑如柳﹑如雲﹑如蘇﹑如喬﹐皆極風韻。若夫毛也﹑賴也﹑焦也﹑牛也﹐則皆塵於目而棘於耳者也。

花之宜於目﹐而復宜於鼻者﹕梅也﹑菊也﹑蘭也﹑水仙也﹑珠蘭也﹑木香也﹑玫瑰也﹑蠟梅也﹐余則皆宜於目者也。

花與葉俱可觀者﹕秋海棠爲最﹐荷次之﹐海棠﹑酴醾﹑虞美人﹑水仙又次之。葉勝於花者﹐止雁來紅﹑美人蕉而已。花與葉俱不足觀者﹕紫薇也﹑辛夷也。

髙語山林者﹐輒不善談市朝事。審若此﹐則當並廢《史》《漢》諸書而不讀矣。蓋諸書所載者﹐皆古之市朝也。

云之爲物﹕或崔巍如山﹐或瀲灩如水﹐或如人﹐或如獸﹐或如鳥毳﹐或如魚鱗。故天下萬物皆可入畫﹐惟云不能畫。世所畫云﹐亦彊名耳。

值太平世﹐生湖山郡﹐官長廉靜﹐家道優裕﹐娶婦賢淑﹐生子聰慧。人生如此﹐可云全福。

天下器玩之類﹐其制日工﹐其價日賤﹐毋惑乎民之貧也。

養花膽瓶﹐其式之髙低大小﹐須與花相稱。而色之淺深濃淡﹐又須與花相反。

春雨如恩詔﹐夏雨如赦書﹐秋雨如挽歌。

十歲爲神童﹐二十﹑三十爲才子﹐四十﹑五十爲名臣﹐六十爲神仙﹐可謂全人矣。

武人不苟戰﹐是爲武中之文﹔文人不迂腐﹐是爲文中之武。

文人講武事﹐大都紙上談兵﹔武將論文章﹐半屬道聽途說。

「斗方」止三種可取﹕佳詩文﹐一也﹔新題目﹐二也﹔精款式﹐三也。

情必近於癡而始眞﹔才必兼乎趣而始化。

凡花色之嬌媚者﹐多不甚香﹔瓣之千層者﹐多不結實﹔甚矣全才之難也。兼之者﹐其惟蓮乎﹖

著得一部新書﹐便是千秋大業﹔注得一部古書﹐允爲萬世宏功。

延名師訓子弟﹐入名山習舉業﹐丐名士代捉刀﹐三者都無是處。

積畫以成字﹐積字以成句﹐積句以成篇﹐爲之文。文體日增﹐至八股而遂止。如古文﹑如詩﹑如賦﹑如詞﹑如曲﹑如說部﹑如傳奇小說﹐皆自無而有。方其未有之時﹐固不料後來之有此一體也。逮旣有此一體之後﹐又若天造地設﹐爲世必應有之物。然自明以來﹐未見有創一體裁新人耳目者。遙計百年之後﹐必有其人﹐惜乎不及見耳。

云映日而成霞﹐泉掛巖而成瀑。所托者異﹐而名亦因之。此友道之所以可貴也。

大家之文﹐吾愛之慕之﹐吾願學之﹔名家之文﹐吾愛之慕之﹐吾不敢學之。學大家而不得﹐所謂「刻鵠不成尙類鶩」也﹐學名家而不得﹐則是「畫虎不成反類狗」矣。

由戒得定﹐由定得慧﹐勉彊漸近﹐自然煉精化气﹐煉气化神﹐淸虛有何渣滓﹖

南北東西﹐一定之位也﹔前後左右﹐無定之位也。

予嘗謂二氏不可廢﹐非襲夫大養濟院之陳言也。蓋名山勝境﹐我輩每思褰裳就之﹐使非琳宮﹑梵剎﹐則倦時無可駐足﹐饑時誰與授餐﹖忽有疾風暴雨﹐五大夫果眞足恃乎﹖又或邱壑深邃﹐非一日可了﹐豈能露宿以待明日乎﹖虎豹蛇虺﹐能保其不患人乎﹖又或爲士大夫所有﹐果能不問主人﹐任我登陟憑弔而莫之禁乎﹖不特此也﹐甲之所有﹐乙思起而奪之﹐是啟爭端也﹔祖父之所創建﹐子孫貧﹐力不能修葺﹐其傾頹之狀﹐反足令山川減色矣。

然﹐此特就名山勝景言之耳。卽城市之內﹐與夫四達之衢﹐亦不可少此一種。客遊可做居停﹐一也﹔長途可以稍憩﹐二也﹔夏之茗﹐冬之姜湯﹐復可以濟役夫負戴之困﹐三也。凡此皆就事理言之﹐非二氏福報之說也。

𨿽不善書﹐而筆硯不可不精﹔𨿽不業醫﹐而驗方不可不存﹔𨿽不工弈﹐而楸枰不可不備。

方外不必戒酒﹐但須戒俗﹔紅裙不必通文﹐但須得趣。

梅邊之石﹐宜古﹔松下之石﹐宜拙﹔竹傍之石﹐宜瘦﹔盆內之石﹐宜巧。

律己宜帶秋气﹐處事宜帶春气。

厭催租之敗意﹐亟宜早早完糧﹔喜老衲之談禪﹐難免常常布施。

松下聽琴﹐月下聽簫﹐澗邊聽瀑布﹐山中聽梵唄﹐覺耳中別有不同。

月下聽禪﹐旨趣益遠﹔月下說劍﹐肝膽益眞﹔月下論詩﹐風致益幽﹔月下對美人﹐情意益篤。

有地上之山水﹐有畫上之山水﹐有夢中之山水﹐有胸中之山水。地上者﹐妙在邱壑深邃﹔畫上者﹐妙在筆墨淋漓﹔夢中者﹐妙在景象變幻﹔胸中者﹐妙在位置自如。

一日之計﹐種蕉﹔一歲之計﹐種竹﹔十年之計﹐種柳﹔百年之計﹐種松。

春雨宜讀書﹐夏雨宜弈棋﹐秋雨宜檢藏﹐冬雨宜飲酒。

詩文之體﹐得秋气爲佳﹔詞曲之體﹐得春气爲佳。

抄寫之筆墨﹐不必過求其佳﹐若施之縑素﹐則不可不求其佳﹔誦讀之書籍﹐不必過求其備﹐若以供稽考﹐則不可不求其備﹔遊歷之山水﹐不必過求其妙﹐若因之卜居﹐則不可不求其妙。

人非聖賢﹐安能無所不知﹖祇知其一﹐惟恐不止其一﹐復求知其二者﹐上也﹔止知其一﹐因人言始知有其二者﹐次也﹔止知其一﹐人言有其二而莫之信者﹐又其次也﹔止知其一﹐惡人言有其二者﹐斯下之下矣。

史官所紀者﹐直世界也﹔職方所載者﹐橫世界也。

先天八卦﹐豎看者也﹔後天八卦﹐橫看者也。

藏書不難﹐能看爲難﹔看書不難﹐能讀爲難﹔讀書不難﹐能用爲難﹔能用不難﹐能記爲難。

求知己於朋友﹐易﹔求知己於妻妾﹐難﹔求知己於君臣﹐則尢難之難。

何謂善人﹖無損於世者﹐則謂之善人。何謂惡人﹖有害於世者﹐則謂之惡人。

有工夫讀書﹐謂之福﹔有力量濟人﹐謂之福﹔有學問著述﹐謂之福﹔無是非到耳﹐謂之福﹔有多聞﹑直﹑諒之友﹐謂之福。

人莫樂於閒﹐非無所事事之謂也。閒則能讀書﹐閒則能遊名勝﹐閒則能交益友﹐閒則能飲酒﹐閒則能著書。天下之樂﹐孰大於是﹖

文章是案頭之山水﹐山水是地上之文章。

平﹑上﹑去﹑入﹐乃一定之至理。然入聲之爲字也少﹐不得謂凡字有四聲也。世之調平仄者﹐於入聲之無其字者﹐往往以不相合之音隸於其下。爲所隸者﹐苟無平﹑上﹑去之三聲﹐則是以寡婦配鰥夫﹐猶之可也。若所隸之字﹐自有其平﹑上﹑去三聲﹐而欲彊以從我﹐則是幹有夫之婦矣﹐其可乎﹖

姑就詩韻言之﹕如「東」「冬」韻﹐無入聲者也﹐今人盡調之以東﹑董﹑凍﹑督。夫「督」之爲音﹐當附於都﹑睹﹑妒之下。若屬之於東﹑董﹑凍﹐又何以處夫都﹑睹﹑妒乎﹖若東﹑都二字﹐具以督字爲入聲﹐則是一婦而兩夫矣。三江無入聲者也﹐今人盡調之以江﹑講﹑絳﹑覺﹐殊不知「覺」之爲音﹐當附於交﹑絞之下者也。緒如此類﹐不勝其舉。然則﹐如之何而後可﹖曰鰥者聽其鰥﹐寡者聽其寡﹐夫婦全者安其全﹐各不相干而已矣。

《水滸傳》是一部怒書﹐《西遊記》是一部悟書﹐《金瓶梅》是一部哀書。

讀書最樂﹐若讀史書﹐則喜少怒多。究之﹐怒處亦樂處也。

發前人未發之論﹐方是奇書﹔言妻子難言之情﹐乃爲密友。

一介之士﹐必有密友﹐密友﹐不必定是刎頸之交。大率𨿽千里之遙﹐皆可相信﹐而不爲浮言所動﹔聞有謗之者﹐卽多方爲之辯析而後已﹔事之宜行宜止者﹐代爲籌畫決斷﹔或事當利害關頭﹐有所需而後濟者﹐卽不必與聞﹐亦不慮其負我與否﹐竟爲力承其事。此皆所謂密友也。

風流自賞﹐祇容花鳥趨陪﹔眞率誰知﹖合受煙霞供養。

萬事可忘﹐難忘者名心一段﹔千般易淡﹐未淡者美酒三杯。

芰荷可食﹐而亦可衣﹔金石可器﹐而亦可服。

宜於耳復宜於目者﹐彈琴也﹐吹簫也﹔宜於耳不宜於目者﹐吹笙也﹐擫﹝原字厭上手下﹞管也。

看曉妝宜於傅粉之後。

我不知我之生前﹐當春秋之季﹐曾一識西施否﹖當典午之時﹐曾一看衛玠否﹖當義熙之世﹐曾一醉淵明否﹖當天寶之代﹐曾一睹太眞否﹖當元丰之朝﹐曾一晤東坡否﹖千古之上﹐相思者不止此﹐數人則其尢甚者﹐故姑舉之﹐以槪其餘也。

我又不知在隆萬時﹐曾於舊院中交幾名妓﹖眉公﹑伯虎﹑若士﹑赤水諸君﹐曾共我談笑幾回﹖茫茫宇宙﹐我今當向誰問之耶﹖

文章是有字句之錦繡﹐錦繡是無字句之文章﹐兩者同出於一原。姑卽粗迹論之﹐如金陵﹐如武林﹐如姑蘇﹐書林之所在﹐卽機杼之所在也。

予嘗集諸法帖字爲詩。字之不復而多者﹐莫善於《千字文》﹐然詩家目前常用之字﹐猶苦其未備。如天文之煙﹑霞﹑風﹑雪﹐地理之江﹑山﹑塘﹑岸﹐時令之春﹑宵﹑曉﹑暮﹐人物之翁﹑僧﹑漁﹑樵﹐花木之花﹑柳﹑苔﹑萍﹐鳥獸之蜂﹑蝶﹑鶯﹑燕﹐宮室之臺﹑欄﹑軒﹑窗﹐器用之舟﹑船﹑壺﹑杖﹐人事之夢﹑憶﹑愁﹑恨﹐衣服之裙﹑袖﹑錦﹑綺﹐飲食之茶﹑漿﹑飲﹑酌﹐身體之須﹑眉﹑韻﹑態﹐聲色之紅﹑綠﹑香﹑艷﹐文史之騷﹑賦﹑題﹑吟﹐數目之一﹑三﹑雙﹑半﹐皆無其字。《千字文》且然﹐況其它乎﹖

花不可見其落﹐月不可見其沈﹐美人不可見其夭。

種花須見其開﹐待月須見其滿﹐著書須見其成﹐美人須見其暢適﹐方有實際。否則皆爲虛設。

惠施多方﹐其書五車﹔虞卿以窮愁著書﹐今皆不傳。不知書中果作何語﹖我不見古人﹐安得不恨﹗

以松花爲量﹐以松實爲香﹐以松枝爲麈尾﹐以松陰爲步障﹐以松濤爲鼓吹。山居得喬松百餘章﹐眞乃受用不盡。

玩月之法﹐皎潔則仰觀﹐朦朧則宜俯視。

孩提之童﹐一無所知。目不能辧美惡﹐耳不能判淸濁﹐鼻不能別香臭。至若味之甘苦﹐則不第知之﹐且能取之棄之。告子以甘食﹑悅色爲性﹐殆指此類耳。

凡事不宜刻﹐若讀書則不可不刻﹔凡事不宜貪﹐若買書則不可不貪﹔凡事不宜癡﹐若行善則不可不癡。

酒可好﹐不可罵座﹔色可好﹐不可傷生﹔財可好﹐不可昧心﹔气可好﹐不可越理。

文名﹐可以當科第﹔儉徳﹐可以當貨財﹔淸閒﹐可以當壽考。

不獨誦其詩讀其書﹐是尙友古人﹔卽觀其字畫﹐亦是尙友古人處。

無益之施捨﹐莫過於齋僧﹔無益之詩文﹐莫甚於祝壽。

妾美不如妻賢﹔錢多不如境順。

創新庵﹐不若修古廟﹔讀生書﹐不若溫舊業。

字與畫同出一源﹐觀六書始於象形﹐則可知矣。

忙人園亭﹐宜與住宅相連﹔閒人園亭﹐不妨與住宅相遠。

酒可以當茶﹐茶不可以當酒﹔詩可以當文﹐文不可以當詩﹔曲可以當詞﹐詞不可以當曲﹔月可以當燈﹐燈不可以當月﹔筆可以當口﹐口不可以當筆﹔婢可以當奴﹐奴不可以當婢。

胸中小不平﹐可以酒消之﹔世間大不平﹐非劍不能消也。

不得以而諛之者﹐寧以口﹐毋以筆﹔不可耐而罵之者﹐亦寧以口﹐毋以筆。

多情者必好色﹐而好色者未必盡屬多情﹔紅顏者必薄命﹐而薄命者未必盡屬紅顏﹔能詩者必好酒﹐而好酒者未必盡屬能詩。

梅令人髙﹐蘭令人幽﹐菊令人野﹐蓮令人淡﹐春海棠令人艷﹐牡丹令人豪﹐蕉與竹令人韻﹐秋海棠令人媚﹐松令人逸﹐桐令人淸﹐柳令人感。

物之能感人者﹕在天莫如月﹐在樂莫如琴﹐在動物莫如鵑﹐在植物莫如柳。

妻子頗足累人﹐羨和靖梅妻鶴子﹔奴婢亦能供職﹐喜志和樵婢漁奴。

涉獵𨿽曰無用﹐猶勝於不通古今﹔淸髙固然可嘉﹐莫流於不識時務。

所謂美人者﹕以花爲貌﹐以鳥爲聲﹐以月爲神﹐以柳爲態﹐以玉爲骨﹐以冰雪爲膚﹐以秋水爲姿﹐以詩詞爲心。吾無間然矣。

蠅集人面﹐蚊嘬人膚﹐不知以人爲何物﹖

有山林隱逸之樂﹐而不知享者﹐漁樵也﹐農圃也﹐緇黃也﹔有園亭姬妾之樂﹐而不能享﹑不善享者﹐富商也﹐大僚也。

黎舉云「欲令梅聘海棠﹐棖子臣櫻桃﹐以芥嫁筍﹐但時不同耳。」予謂物各有偶﹐儗必於倫﹐今之嫁娶﹐殊覺未當。如梅之爲物﹐品最淸髙﹔棠之爲物﹐姿極妖艷。卽使同時﹐亦不可爲夫婦。不若梅聘梨花﹐海棠嫁杏﹐櫞臣佛手﹐荔枝臣櫻桃﹐秋海棠嫁雁來紅﹐庶幾相稱耳。至若以芥嫁筍﹐筍如有知﹐必受河東獅子之累矣。

五色有太過﹐有不及﹐惟黑與白無太過。

許氏《說文》分部﹐有止有其部﹐而無所屬之字者﹐下必注云「凡某之屬﹐皆從某。」贅句殊覺可笑﹐何不省此一句乎﹖

閱《水滸傳》﹐至魯達打鎭關西﹐武松打虎﹐因思人生必有一樁極快意事﹐方不枉在生一場﹔卽不能有其事﹐亦須著得一種得意之書﹐庶幾無憾耳。

春風如酒﹐夏風如茗﹐秋風如煙﹐冬風如姜芥。

冰裂紋極雅﹐然宜細﹐不宜肥。若以之作窗欄﹐殊不耐觀也。

鳥聲之最佳者﹕畫眉第一﹐黃鸝﹑百舌次之。然黃鸝﹑百舌﹐世未有籠而畜之者﹐其殆髙士之儔﹐可聞而不可屈者耶。

不治生產﹐其後必致累人﹔專務交遊﹐其後必致累己。

昔人云「婦人識字﹐多致誨淫。」予謂此非識字之過也。蓋識字則非無聞之人﹐其淫也﹐人易得而知耳。

善讀書者﹐無之而非書﹕山水亦書也﹐棋酒亦書也﹐花月亦書也。善遊山水者﹐無之而非山水﹕書史亦山水也﹐詩酒亦山水也﹐花月亦山水也。

園亭之妙在邱壑布置﹐不在雕繪瑣屑。往往見人家園亭﹐屋脊墻頭﹐雕磚鏤瓦。非不窮極工巧﹐然未久卽壞﹐壞後極難修葺。是何如朴素之爲佳乎﹖

淸宵獨坐﹐邀月言愁﹔良夜孤眠﹐呼蛩語恨。

官聲采於輿論﹐豪右之口與寒乞之口﹐俱不得其眞﹔花案定於成心﹐艷媚之評與寢陋之評﹐槪恐失其實。

胸藏邱壑﹐城市不異山林﹔興寄煙霞﹐閻浮有如蓬島。

梧桐爲植物中淸品﹐而形家獨忌之﹐甚且謂「梧桐大如斗﹐主人往外走。」若竟視爲不祥之物也者。夫翦桐封弟﹐其爲宮中之桐可知。而卜世最久者﹐莫過於周。俗言之不足據﹐類如此夫﹗

多情者﹐不以生死易心﹔好飲者﹐不以寒暑攺量﹔喜讀書者﹐不以忙閒作輟。

蛛爲蝶之敵國﹐驢爲馬之附庸。

立品﹐須髮乎宋人之道學﹔涉世﹐須參以晉代之風流。

古謂禽獸亦知人倫。予謂匪獨禽獸也﹐卽艸木亦復有之。牡丹爲王﹐芍藥爲相﹐其君臣也﹔南山之喬﹐北山之梓﹐其父子也﹔荊之聞分而枯﹐聞不分而活﹐其兄弟也﹔蓮之並蒂﹐其夫婦也﹔蘭之同心﹐其朋友也。

豪傑易於聖賢﹐文人多於才子。

牛與馬﹐一仕而一隱也﹔鹿與豕﹐一仙而一凡也。

古今至文﹐皆以血淚所成。

情之一字﹐所以維持世界﹔才之一字﹐所以粉飾乾坤。

孔子生於東魯﹐東者生方。故禮樂文章﹐其道皆自無而有。釋迦生於西方﹐西者死地。故受想行識﹐其教皆自有而無。

有靑山方有綠水﹐水惟借色於山﹔有美酒便有佳詩﹐詩亦乞靈於酒。

嚴君平﹐以卜講學者也﹔孫思邈﹐以醫講學者也﹔諸葛武侯﹐以出師講學者也。

人則女美於男﹐禽則雄華於雌﹐獸則牝牡無分者也。

鏡不幸而遇嫫母﹐硯不幸而遇俗子﹐劍不幸而遇庸將﹐皆無可柰何之事。

天下無書則已﹐有則必當讀﹔無酒則已﹐有則必當飲﹔無名山則已﹐有則必當遊﹔無花月則已﹐有則必當賞玩﹔無才子佳人則已﹐有則必當愛慕憐惜。

秋虫春鳥﹐尙能調聲弄舌﹐時吐好音。我輩搦管拈毫﹐豈可甘作鴉鳴牛喘﹖

媸顏陋質﹐不與鏡爲仇者﹐亦以鏡爲無知之死物耳。使鏡而有知﹐必遭撲破矣。

吾家公藝﹐恃百忍以同居﹐千古傳爲美談。殊不知忍而至於百﹐則其家庭乖戾睽隔之處﹐正未易更僕數也。

九世同居﹐誠爲盛事﹐然止當與割股廬墓者﹐作一例看﹐可以爲難矣﹐不可以爲法也﹐以其非中庸之道也。

作文之法﹕意之曲折者﹐宜寫之以顯淺之詞﹔理之顯淺者﹐宜運之以曲折之筆﹔題之熟者﹐參之以新奇之想﹔題之庸者﹐深之以關系之論。至於窘者舒之使長﹐縟者刪之使簡﹐俚者文之使雅﹐鬧者攝之使靜﹐皆所謂裁制也。

筍爲蔬中尢物﹐荔枝爲果中尢物﹐蟹爲水族中尢物﹐酒爲飲食中尢物﹐月爲天文中尢物﹐西湖爲山水中尢物﹐詞曲爲文字中尢物。

買得一本好花﹐猶且愛護而憐惜之﹐矧其爲解語花乎﹗

觀手中便面﹐足以知其人之雅俗﹐足以識其人之交遊。

水爲至污之所會歸﹐火爲至污之所不到﹐若變不潔爲至潔﹐則水火皆然。

貌有醜而可觀者﹐有𨿽不醜而不足觀者﹔文有不通而可愛者﹐有𨿽通而極可厭者。此未易與淺人道也。

遊玩山水亦復有緣﹐苟機緣未至﹐則𨿽近在數十里之內﹐亦無暇到也。

貧而無諂﹐富而無驕﹐古人之所賢也﹔貧而無驕﹐富而無諂﹐今人之所少也。足以知世風之降矣。

昔人欲以十年讀書﹐十年遊山﹐十年檢藏。予謂檢藏盡可不必十年﹐只二﹑三載足矣﹐若讀書與遊山﹐𨿽或相倍蓰﹐恐亦不足以償所願也﹐必也如黃九煙前輩之所云「人生必三百歲而後可乎﹗」

寧爲小人之所罵﹐毋爲君子之所鄙﹔寧爲盲主司之所擯棄﹐毋爲諸名宿之所不知。

傲骨不可無﹐傲心不可有﹔無傲骨則近於鄙夫﹐有傲心不得爲君子。

蟬爲虫中之夷齊﹐蜂爲虫中之管晏。

曰「癡」﹑曰「愚」﹑曰「拙」﹑曰「狂」﹐皆非好字面﹐而人每樂居之﹔曰「姦」﹑曰「黠」﹑曰「彊」﹑曰「佞」反是﹐而人每不樂居之。何也﹖

唐虞之際﹐音樂可感鳥獸﹐此蓋唐虞之鳥獸﹐故可感耳。若後世之鳥獸﹐恐未必然。

痛可忍﹐而癢不可忍﹔苦可耐﹐而酸不可耐。

鏡中之影﹐著色人物也﹔月下之影﹐寫意人物也﹔鏡中之影﹐鉤邊畫也﹔月下之影﹐沒骨畫也﹔月中山河之影﹐天文中地理也﹔水中星月之象﹐地理中天文也。

能讀無字之書﹐方可得驚人妙句﹔能會難通之解﹐方可參最上禪機。

若無詩酒﹐則山水爲具文﹔若無佳麗﹐則花月皆虛設。

才子而美姿容﹐佳人而工著作﹐斷不能永年者。匪獨爲造物之所忌﹐蓋此種原不獨爲一時之寶﹐乃古今萬世之寶﹐故不欲久畱人世﹐以取褻耳。

陳平封「曲逆侯」﹐《史》《漢》注皆云「音去遇。」予謂此是北人土音耳。若南人四音俱全﹐似仍當讀作本音爲是。

古人四聲俱備﹐如「六」「國」二字﹐皆入聲也。今梨園演《蘇秦劇》﹐必讀「六」爲澑﹐讀「國」爲鬼﹐從無讀入聲者。然考之《詩經》﹐如「良馬六之」﹐「無衣六兮」之類﹐皆不與去聲協﹐而協祝﹑告﹑燠。「國」字皆不與上聲協﹐而協入﹑陌﹑質韻。則是古人似亦有入聲﹐未必盡讀「六」爲澑﹐讀「國」爲鬼也。﹝此則之協﹐原文爲左口右十口十﹐協的古字﹞

閒人之硯﹐固欲其佳﹐而忙人之硯﹐尢不可不佳﹔娛情之妾﹐固欲其美﹐而廣嗣之妾﹐亦不可不美。

如何是獨樂樂﹖曰鼓琴﹔如何是與人樂樂﹖曰弈棋﹔如何是與眾樂樂﹖曰馬弔。

不待教而爲善爲惡者﹐胎生也﹔必待教而後爲善爲惡者﹐卵生也﹔偶因一事之感觸﹐而突然爲善爲惡者﹐濕生也﹔前後判若兩截﹐究非一日之故者﹐化生也。

凡物皆以形用﹐其以神用者﹐則鏡也﹐符印也﹐日晷也﹐指南鍼也。

才子遇才子﹐每有憐才之心﹔美人遇美人﹐必無惜美之意。我願來世托生爲絕代佳人﹐一反其局而後快。

予嘗欲建一無遮大會﹐一祭歷代才子﹐一祭歷代佳人。俟遇有眞正髙僧﹐卽當爲之。

聖賢者﹐天地之替身。

天極不難做﹐只須生仁人﹑君子﹑有才徳者﹐二﹑三十人足矣。君一﹑相一﹑冢宰一﹐及諸路總制撫軍是也。

擲升官圖﹐所重在徳﹐所忌在贓。何一登仕版﹐輒與之相反耶﹖

動物中有三教焉﹕蛟龍麟鳳之屬﹐近於儒者也﹔猿狐鶴鹿之屬﹐近於仙者也﹔獅子牯牛之屬﹐近於釋者也。植物中有三教焉﹕竹梧蘭蕙之屬﹐近於儒者也﹔蟠桃老桂之屬﹐近於仙者也﹔蓮花薝卜之屬﹐近於釋者也。

佛氏云「日月在須彌山腰。」果爾﹐則日月必是遶山橫行而後可﹐苟有升有降﹐必爲山巓所礙矣。又云「地上有阿耨達池﹐其水四出﹐流入諸印度。」又云「地輪之下爲水輪﹐水輪之下爲風輪﹐風輪之下爲空輪。」余謂此皆諭言人身也﹐須彌山諭人首﹐日月諭兩目﹐池水四出諭血脈流動﹐地輪諭此身﹐水爲便溺﹐風爲泄气﹐此下則無物矣。

蘇東坡﹝和陶詩﹞﹐尙遺數十首﹐予嘗欲集坡句以補之﹐苦於韻之弗備而止。如﹝責子詩﹞中﹕「不識六與七﹐但覓梨與栗。」「七」字﹑「栗」字﹐皆無其韻也。

予嘗偶得句﹐亦殊可喜﹐惜無佳對﹐遂未成詩。其一爲「枯葉帶虫飛」﹐其一爲「鄕月大於城」﹐姑存之﹐以俟異日。

「空山無人﹐水流花開」二句﹐極琴心之妙境﹔「勝固欣然﹐敗亦可喜」二句﹐極手談之妙境﹔「帆隨湘轉﹐望衡九面」二句﹐極泛舟之妙境﹔「胡然而天﹐胡然而帝」二句﹐極美人之妙境。

鏡與水之影﹐所受者也﹔日與燈之影﹐所施者也。月之有影﹐則在天者爲受﹐而在地者爲施也。

水之爲聲﹐有四﹕有瀑布聲﹐有流泉聲﹐有灘聲﹐有溝澮聲。風之爲聲﹐有三﹕有松濤聲﹐有秋葉聲﹐有波浪聲。雨之爲聲﹐有二﹕有梧葉荷葉上聲﹐有承檐澑竹筩中聲。

文人每好鄙薄富人﹐然於詩文之佳者﹐又往往以金玉﹑珠璣﹑錦繡譽之﹐則又何也﹖

能閒世人之所忙者﹐方能忙世人之所閒。

先讀經﹐後讀史﹐則論事不謬於聖賢﹔旣讀史﹐復讀經﹐則觀書不徒爲章句。

居城市中﹐當以畫幅當山水﹐以盆景當苑囿﹐以書籍當朋友。

鄕居須得良朋始佳。若田夫樵子﹐僅能辧五穀而測晴雨﹐久且數﹐未免生厭矣。而友之中﹐又當以能詩爲第一﹐能談次之﹐能畫次之﹐能歌又次之﹐解觴政者又次之。

玉蘭﹐花中之伯夷也﹔葵﹐花中之伊尹也﹔蓮﹐花中之柳下惠也。鶴﹐鳥中之伯夷也﹔雞﹐鳥中之伊尹也﹔鶯﹐鳥中之柳下惠也。

無其罪而虛受惡名者﹐蠹魚也﹔有其罪而恆逃淸議者﹐蜘蛛也。

臭腐化爲神奇﹐醬也﹑腐乳也﹑金汁也﹔至神奇化爲臭腐﹐則是物皆然。

黑與白交﹐黑能污白﹐白不能掩黑﹔香與臭混﹐臭能勝香﹐香不能敵臭﹔此君子小人相攻之大勢也。

「恥」之一字﹐所以治君子﹔「痛」之一字﹐所以治小人。

鏡不能自照﹐衡不能自權﹐劍不能自擊。

古人云「詩必窮而後工。」蓋窮則與多感慨﹐易於見長耳。若富貴中人﹐旣不可憂貧嘆賤﹐所談者不過風雲月露而已﹐詩安得佳﹖苟思所變﹐計惟有出遊一法。卽以所見之山川風土物產人情﹐或當瘡痍兵燹之餘﹐或值旱潦災祲之後﹐無一不可寓之詩中。借他人之窮愁﹐以供我之詠嘆﹐則詩亦不必待窮而後工也。

幽夢影跋一抱異疾者多奇夢﹐夢所未到之境﹐夢所未見之事﹐以心爲君主之官邪干之故如此﹐此則病也﹐非夢也。至若夢木橕天﹐夢河無水﹐則休咎應之﹔夢牛尾夢蕉鹿﹐則得失應之。此則夢也﹐非病也。心齋之《幽夢影》﹐非病也﹐非夢也﹐影也。影者維何﹖石火之一敲﹐電光之一瞥也。東坡所謂一掉頭時生老病﹐一彈指頃去來今也。昔人云芥子納須彌﹐而心齋則於倏忽備古今也。此因其心閒手閒﹐故弄墨如此之閒適也。心齋蓋長於勘夢者也﹐然而未可向癡人說也。

寓東淘香雪齋江之蘭艸。

二餘習聞《幽夢影》一書﹐著墨不多﹐措詞極雋﹐每以未獲一讀爲恨事。客秋南沙顧耐圃茂才示以鈔本﹐展玩之餘﹐愛不釋手。所惜尙有殘闕﹐不無餘憾。今從同裏袁翔甫大令處見有劉君式亭所贈原刊之本﹐一無遺漏﹐且有同學諸君評語﹐尢足令人尋繹。間有未評數條﹐經大令一一補之﹐功媲媧皇﹐允稱全璧。爰乞重付手民﹐冀可流傳久遠。大令欣然曰「諾。」故略其巓末云。

光緒五年歲次已卯冬十月仁和葛元煦理齋氏識。

