經學歷史淸皮錫瑞

●一﹑經學開辟時代

凡學不考其源流﹐莫能通古今之變﹔不別其得失﹐無以獲從入之途。古來國運有盛衰﹐經學亦有盛衰﹔國統有分合﹐經學亦有分合。歷史具在﹐可明徵也。經學開辟時代﹐斷自孔子刪定《六經》爲始。孔子以前﹐不得有經﹔猶之李耳旣出﹐始著五千之言﹔釋迦未生﹐不傳七佛之論也。《易》自伏羲畫卦﹐文王重卦﹐止有畫而無辭﹔﹝史遷﹑揚雄﹑王充皆止云文王重卦﹐不云作《卦辭》。﹞亦如《連山》《歸藏》止爲卜筮之用而已。《連山》《歸藏》不得爲經﹐則伏羲﹑文王之《易》亦不得爲經矣。《春秋》﹐魯史舊名﹐止有其事其文而無其義﹔亦如晉《乘》﹑楚《檮杌》止爲記事之書而已。晉《乘》﹑楚《檮杌》不得爲經﹐則魯之《春秋》亦不得爲經矣。古《詩》三千篇﹐《書》三千二百四十篇﹐𨿽卷帙繁多﹐而未經刪定﹐未必篇篇有義可爲法戒。《周禮》出山巖屋壁﹐漢人以爲瀆亂不驗﹐又以爲六國時人作﹐未必眞出周公。《儀禮》十七篇﹐𨿽周公之遺﹐然當時或不止此數而孔子刪定﹐或並不及此數而孔子增補﹐皆未可知。觀「孺悲學士喪禮於孔子﹐《士喪禮》於是乎書」﹐則十七篇亦自孔子始定﹔猶之刪《詩》爲三百篇﹐刪《書》爲百篇﹐皆經孔子手定而後列於經也。《易》自孔子作《卦爻辭》﹑﹝《史記周本紀》不言文王作《卦辭》《魯世家》不言周公作《爻辭》﹐則《卦辭》《爻辭》亦必是孔子所作。﹞《彖》《象》《文言》﹐闡發羲﹑文之旨﹐而後《易》不僅爲占筮之用。《春秋》自孔子加筆削褒貶﹐爲後王立法﹐而後《春秋》不僅爲記事之書。此二經爲孔子所作﹐義尢顯著。漢初舊說﹐分明不誤﹔東漢以後﹐始疑所不當疑。疑《易》有「蓋取諸益」﹑「蓋取諸噬嗑」﹐謂重卦當在神農前。疑《易》有「當文王與紂之事邪」﹐謂《卦爻辭》爲文王作。疑《爻辭》有「箕子之明夷」﹑「王用亨於岐山」﹐謂非文王所作﹐而當分屬周公。於是《周易》一經不得爲孔子作﹔孔《疏》乃謂文王﹑周公所作爲經﹐孔子所作爲傳矣。疑《左氏傳》韓宣適魯﹐見《易象》與魯《春秋》﹐有「吾乃今知周公之徳」之言﹐謂周公作《春秋》。於是《春秋》一經不得爲孔子作﹔杜預乃謂周公所作爲舊例﹐孔子所修爲新例矣。或又疑孔子無刪《詩》《書》之事﹐《周禮》《儀禮》並出周公﹐則孔子並未作一書﹔章學誠乃謂周公集大成﹐孔子非集大成矣。

讀孔子所作之經﹐當知孔子作《六經》之旨。孔子有帝王之徳而無帝王之位﹐晚年知道不行﹐退而刪定《六經》﹐以教萬世。其微言大義實可爲萬世之準則。後之爲人君者﹐必遵孔子之教﹐乃足以治一國﹔所謂「循之則治﹐違之則亂。」後之爲士大夫者﹐亦必遵孔子之教﹐乃足以治一身﹔所謂「君子修之吉﹐小人悖之凶。」此萬世之公言﹐非一人之私論也。孔子之教何在﹖卽在所作《六經》之內。故孔子爲萬世師表﹐《六經》卽萬世教科書。惟漢人知孔子維世立教之義﹐故謂孔子爲漢定道﹐爲漢制作。當時儒者尊信《六經》之學可以治世﹐孔子之道可爲弘亮洪業﹑贊揚迪哲之用。朝廷議禮﹑議政﹐無不引經﹔公卿大夫士吏﹐無不通一藝以上。𨿽漢家制度﹐王霸雜用﹐未能盡行孔教﹔而通經致用﹐人才已爲後世之所莫逮。蓋孔子之以《六經》教萬世者﹐稍用其學﹐而效已著明如是矣。自漢以後﹐闇忽不章。其尊孔子﹐奉以虛名﹐不知其所以教萬世者安在﹔其崇經學﹐亦視爲故事﹐不實行其學以治世。特以歷代相承﹐莫之敢廢而已。由是古義茫昧﹐聖學榛蕪。孔子所作之《易》﹐以爲止有《十翼》﹔則孔子於《易》﹐不過爲經作傳﹐如後世箋注家。陳摶又雜以道家之圖書﹐乃有伏羲之《易》﹑文王之《易》加於孔子之上﹐而《易》義大亂矣。孔子所定之《詩》《書》﹐以爲並無義例﹔則孔子於《詩》《書》﹐不過如昭明之《文選》﹑姚鉉之《唐文粹》﹐編輯一過﹐稍有去取。王柏又作《詩疑》《書疑》﹐恣意刪攺﹐使無完膚﹐而《詩》《書》大亂矣。孔子所作之《春秋》﹐以爲本周公之凡例﹔則孔子於《春秋》﹐不過如《漢書》之本《史記》《後漢書》之本《三國誌》﹐鈔錄一過﹐稍有增損。杜《注》﹑孔《疏》又不信一字褒貶﹐槪以爲闕文疑義﹔王安石乃以《春秋》爲斷爛朝報﹐而《春秋》幾廢矣。凡此皆由不知孔子作《六經》教萬世之旨﹐不信漢人之說﹐橫生臆見﹐詆毀先儒。始於疑經﹐漸至非聖。或尊周公以壓孔子﹐﹝如杜預之說《春秋》是。﹞或尊伏羲﹑文王以壓孔子﹐﹝如宋人之說《易》是。﹞孔子手定之經﹐非特不用以教世﹐且不以經爲孔子手定﹐而屬之他人。經學不明﹐孔教不尊﹐非一朝一夕之故﹐其所由來者漸矣。故必以經爲孔子作﹐始可以言經學﹔必知孔子作經以教萬世之旨﹐始可以言經學。

孔子以前﹐未有經名﹐而已有經說﹐具見於《左氏內外傳》。《內傳》所載元亨利貞之解﹐黃裳元吉之辧﹐夏后之九功九歌﹐文武之九徳七徳﹐《虞書》數舜功之四凶十六相﹐以及《外傳》之叔向﹑單穆公﹑閔馬父﹑左史倚相﹑觀射父﹑白公子張諸人﹐或釋《詩》﹐或徵禮﹐﹝詳見王應麟《困學紀聞》。﹞非但比漢儒故訓爲古﹐且出孔子刪訂以前。惟是《左氏》浮誇﹐未必所言盡信。穆姜明隨卦之義﹐何與《文言》盡符﹔季札在正樂之前﹐豈能雅頌得所。﹝《困學紀聞》引「克己復禮」「出門如賓」二條﹐云「左氏粗聞闕裏緒言﹐每每引用﹐而輒有更易。穆姜於隨舉《文言》﹐亦此類。」﹞《三墳》《五典》《八索》《九邱》見《左氏昭》十二年。《周禮》外史掌《三墳》《五典》之書﹔鄭《注》「楚靈王所謂《三墳》《五典》。」據此﹐則《三墳》《五典》乃《書》之類。僞孔安國《尙書傳序》曰「伏羲﹑神農﹑黃帝之書﹐謂之《三墳》﹔少昊﹑顓頊﹑髙辛﹑唐﹑虞之書﹐謂之《五典》﹔八卦之說謂之《八索》﹔九州之志﹐謂之《九邱》。」其解《三墳》《五典》﹐本於鄭《注》﹔《八索》《九邱》﹐本於馬融。據其說﹐則《八索》乃《易》之類。皆無明據﹐可不深究。今所傳惟《帝典》﹔﹝伏生傳《尙書》止有《堯典》﹐而《舜典》卽在內﹔蓋二帝合爲一書﹐故《大學》稱《帝典》。﹞而宋人僞作《三墳書》。若夫伏羲十言﹐義著消息﹔神農並耕﹐說傳古初。黃帝﹑顓頊之道﹐具在丹書﹔少臯紀官之名﹐創於白帝。洪荒已遠﹐文獻無徵﹔有裨博聞﹐無關閎旨。﹝惟伏羲十言之教﹐於八卦之外﹐增消﹑息二字﹐鄭﹑荀﹑虞《易》皆本之以立說。﹞

《王制》「樂正崇四術﹐立四教﹐順先王《詩》《書》《禮》《樂》以造士。春﹑秋教以禮﹑樂﹐冬﹑夏教以《詩》《書》。」《文獻通考》應氏曰「樂正崇四術以訓士﹐則先王之《詩》《書》《禮》《樂》其設教固已久。《易》𨿽用於卜筮﹐而精微之理非初學所可語﹔《春秋》𨿽公其記載﹐而策書亦非民庶所得盡窺。故《易象》《春秋》﹐韓宣子適魯始得見之。則諸國之教未必盡備六者。蓋自夫子刪定贊修筆削之餘﹐而後傳習滋廣﹐經術流行。」案應氏之說近是而未盡也。文王重六十四卦﹐見《史記周本紀》﹐而不云作《卦辭》﹔《魯周公世家》亦無作《爻辭》事。蓋無文辭﹐故不可以教士。若當時已有《卦爻辭》﹐則如後世禦纂﹑欽定之書﹐必頒學官以教士矣。觀樂正之不以《易》教﹐知文王﹑周公無作《卦爻辭》之事。《春秋》﹐國史相傳﹐據事直書﹐有文無義﹐故亦不可以教士。若當時已有褒貶筆削之例﹐如朱子《綱目》有《發明》《書法》﹐亦可以教士矣。觀樂正之不以《春秋》教﹐知周公無作《春秋》凡例之事。《論衡須頌篇》曰「問說《書》者『欽明文思』以下﹐誰所言也﹖曰﹕篇家也。篇家誰也﹖孔子也。」匡衡上疏曰「孔子論《詩》﹐以《關雎》爲首。」張超《誚靑衣賦》曰「周漸將衰﹐康王晏起。畢公喟然﹐深思古道。感彼關雎﹐徳不雙侶。孔氏大之﹐列冠篇首。」是漢人以爲《詩》《書》皆孔子所定﹐而《易》與《春秋》更無論矣。

孔子出而有經之名。《禮記經解》「孔子曰﹕入其國﹐其教可知也﹕其爲人也﹐溫柔惇厚﹐《詩》教也﹔疏通知遠﹐《書》教也﹔廣博易良﹐《樂》教也﹔潔靜精微﹐《易》教也﹔恭儉莊敬﹐《禮》教也﹔屬辭比事﹐《春秋》教也。」始以《詩》《書》《禮》《樂》《易》《春秋》爲《六經》。然篇名《經解》﹐而孔子口中無經字。《莊子天運篇》「孔子謂老聃曰﹕丘治《詩》《書》《禮》《樂》《易》《春秋》六經。」孔子始明言經。或當刪定《六經》之時﹐以其道可常行﹐正名爲經。又《莊子天道篇》「孔子西藏書於周室﹐……往見老聃﹐而老聃不許﹐於是繙十二經以說。」《經典釋文》「說者云﹕《詩》《書》《禮》《樂》《易》《春秋》﹐又加《六緯》﹐合爲十二經也。一說云﹕《易》上﹑下經並《十翼》﹐爲十二。又一云﹕《春秋》十二公經也。」三說不同﹐皆可爲孔子時正名爲經之證。經名正﹐而惟皇建極﹐羣下莫不承流﹔如日中天﹐眾星無非拱向矣。龔自珍曰「仲尼未生﹐先有《六經》﹔仲尼旣生﹐自明不作﹔仲尼曷嘗率弟子使筆其言以自制一經哉﹗」如龔氏言﹐不知何以解夫子之作《春秋》。是猶惑於劉歆﹑杜預之說﹐不知孔子以前不得有經之義也。

《六經》之外﹐有《孝經》﹐亦稱經。《孝經緯鉤命訣》「孔子曰﹕吾志在《春秋》﹐行在《孝經》。」又曰「《春秋》屬商﹐《孝經》屬參。」是孔子已名其書爲《孝經》。其所以稱經者﹐《漢書藝文志》曰「夫孝﹐天之經﹐地之義﹐民之行也。舉大者言﹐故曰《孝經》。」鄭注《孝經序》曰「《孝經》者﹐三才之經緯﹐五行之綱紀。孝爲百行之首﹔經者﹐不易之稱。」鄭注《中庸》「大經大本」曰「大經謂《六藝》﹐而指《春秋》也﹔大本﹐《孝經》也。」漢人推尊孔子﹐多以《春秋》《孝經》並稱。《史晨奉祀孔子廟碑》云「乃作《春秋》﹐復演《孝經》。」《百石卒史碑》云「孔子作《春秋》﹐制《孝經》。」蓋以《詩》《書》《易》《禮》爲孔子所修﹐而《春秋》《孝經》乃孔子所作也。鄭康成《六藝論》云「孔子以《六藝》題目不同﹐指意殊別﹐恐道離散﹐後世莫知根源﹐故作《孝經》以總會之。」據鄭說﹐是《孝經》視諸經爲最要﹐故稱經亦最先。魏文侯已有《孝經傳》﹐是作傳者亦視諸經爲先﹐與子夏《易傳》同時矣。二書﹐《藝文志》皆不載。

刪定《六經》之旨﹐見於《史記》。《孔子世家》云「孔子之時﹐周室微而禮﹑樂廢﹐《詩》《書》缺。追述三代之禮﹐序《書》傳﹐上紀唐﹑虞之際﹐下至秦繆﹐編次其事。曰﹕『夏禮﹐吾能言之﹐杞不足徵也﹔殷禮﹐吾能言之﹐宋不足徵也﹔足﹐則吾能徵之矣。』觀殷﹑夏所損益﹐曰﹕『後𨿽百世可知也﹔以一文一質。周監二代﹐鬱鬱乎文哉﹗吾從周。』故《書》傳﹑《禮》記自孔氏。孔子語魯太師﹕『樂其可知也。始作﹐翕如﹔縱之﹐純如﹐皦如﹐繹如也﹐以成。』『吾自衛反魯﹐然後樂正﹐雅頌各得其所。』古者《詩》三千餘篇﹐及至孔子﹐去其重﹐取可施於禮義。上采契﹑后稷﹐中述殷﹑周之盛﹐至幽﹑厲之缺﹐始於衽席。故曰﹕『《關雎》之亂﹐以爲《風》始﹔《鹿鳴》爲《小雅》始﹔《文王》爲《大雅》始﹔《淸廟》爲《頌》始。』三百五篇﹐孔子皆弦歌之﹐以求合《韶》《武》雅頌之音。禮樂自此可得而述﹐以備王道﹐成六藝。孔子晚而喜《易》﹐序《彖》《系》《象》《說卦》《文言》。讀《易》﹐韋編三絕﹐曰﹔『假我數年﹐若是﹐我於《易》則彬彬矣。』孔子以《詩》《書》《禮》《樂》教弟子﹐蓋三千焉﹔身通六藝者﹐七十有二人。」據此﹐則孔子刪定《六經》《書》與《禮》相通﹐《詩》與《樂》相通﹐而《禮》《樂》又相通。《詩》《書》《禮》《樂》教弟子三千﹐而通六藝止七十二人﹔則孔門設教﹐猶樂正四術之遺﹐而《易》《春秋》非髙足弟子莫能通矣。

《史記》以《春秋》別出於後﹐云「子曰﹕『弗乎﹗弗乎﹗君子疾歿世而名不稱焉。吾道不行矣﹗吾何以自見於後世哉﹗』乃因史記作《春秋》﹐上至隱公﹐下訖哀公十四年。據魯﹐親周﹐故殷﹔運之三代﹐約其文辭而指博。故吳﹑楚之君自稱王﹐而《春秋》貶之曰子﹔踐土之會﹐實召周天子﹐而《春秋》諱之曰『天王狩於河陽』。推此類以繩當世貶損之義。後有王者﹐舉而開之﹐《春秋》之義行則天下亂臣賊子懼焉。孔子在位﹐聽訟﹑文辭有可與人共者﹐弗獨有也﹐至於爲《春秋》﹐筆則筆﹐削則削﹐子夏之徒不能贊一辭。弟子受《春秋》﹐孔子曰﹕『後世知丘者以《春秋》﹐罪丘者亦以《春秋》。』」案《史記》以《春秋》別出於後﹐而解說獨詳﹐蓋推重孔子作《春秋》之功比刪訂諸經爲尢大﹐與孟子稱孔子作《春秋》比禹抑洪水﹑周公兼夷狄相似。其說《春秋》大義﹐亦與《孟子》《公羊》相合﹐知有據魯﹑親周﹑故殷之義﹐則知《公羊》家三科九旨之說未可非矣。知有繩當世貶損之文﹐則知《左氏》家經承舊史﹑史承赴告之說不足信矣。知有後世知丘罪丘之言﹐則知後世以史視《春秋》﹐謂褒善貶惡而已者﹐尢大謬矣。﹝程子曰「後世以史視《春秋》﹐謂褒善貶惡而已﹐至於經世之大法﹐則不知也。」切中漢以後說春秋之失。﹞

●二﹑經學流傳時代

經名昉自孔子﹐經學傳於孔門。《韓非子顯學篇》云「孔子之後﹐儒分爲人﹐有子張氏﹑子思氏﹑顏氏﹑孟氏﹑漆雕氏﹑仲良氏﹑公孫氏﹑樂正氏之儒。」陶潛《聖賢羣輔錄》云「顏氏傳《詩》﹐爲諷諫之儒﹔孟氏傳《書》﹐爲疏通致遠之儒﹔漆雕氏傳《禮》﹐爲恭儉莊敬之儒﹔仲良氏傳《樂》﹐爲移風易俗之儒﹔樂正氏傳《春秋》﹐爲屬辭比事之儒﹔公孫氏傳《易》﹐爲潔靜精微之儒。」諸儒皆不傳﹐無從考其家法﹔可考者﹐惟卜氏子夏。洪邁《容齋隨筆》云「孔子弟子﹐惟子夏於諸經獨有書。𨿽傳記雜言未可盡信﹐然要爲與他人不同矣。於《易》則有《傳》。於《詩》則有《序》。而《毛詩》之學﹐一云﹕子夏授髙行子﹐四傳而至小毛公﹔一云﹕子夏傳曾申﹐五傳而至大毛公。於《禮》則有《儀禮喪服》一篇﹐馬融王肅諸儒多爲之訓說。於《春秋》所云不能贊一辭﹐蓋亦嘗從事於斯矣。公羊髙實受之於子夏。榖梁赤者﹐《風俗通》亦云子夏門人。於《論語》﹐則鄭康成以爲仲弓﹑子夏等所撰定也。後漢徐防上疏曰﹕『《詩》《書》《禮》《樂》﹐定自孔子﹔發明章句﹐始於子夏。』斯其證云。」朱彜尊《經義考》云「孔門自子夏兼通《六藝》而外﹐若子木之受《易》﹐子開之習《書》﹐子輿之述《孝經》﹐子貢之問《樂》﹐有若﹑仲弓﹑閔子騫﹑言遊之撰《論語》﹔而傳《士喪禮》者﹐實孺悲之功也。」

《韓非子》言八儒有顏氏﹔孔門弟子﹐顏氏有八﹐未必卽是子淵。八儒有子思氏﹔《子思》二十三篇列《漢志》儒家﹐今亡。沈約謂《禮記中庸》《表記》《坊記》《緇衣》皆取《子思子》。然則《坊記》《表記》《緇衣》之「子言之」﹑「子曰」﹐或卽子思子之言﹐故中有引《論語》一條。後人以此疑非孔子之言﹔解此﹐可無疑矣。諸篇引《易》《書》《詩》《春秋》﹐皆可取證古義。劉瓛以《緇衣》爲公孫尼子所作﹐沈約以《樂記》取《公孫尼子》﹐或卽八儒之公孫氏歟﹖《曾子》十八篇﹐《漢志》列儒家﹐今存十篇於《大戴禮記》中﹕《曾子立事》弟一﹐《曾子本孝》弟二﹔《曾子立孝》弟三﹐《曾子大孝》弟四﹐《曾子事父母》弟五﹐《曾子制言上》弟六﹐《曾子制言中》弟七﹐《曾子制言下》弟八﹐《曾子疾病》弟九﹐《曾子天員》弟十。中引經義﹐皆極純正﹔《天員篇》尢足見大賢之學無不通云。「單居離問於曾子曰﹕『天員而地方者﹐誠有之乎﹖』曾子曰﹕『天之所生上首﹐地之所生下首﹔上首之謂員﹐下首之謂方。如誠天員而地方﹐則是四角之不掩也。』」據曾子說﹐謂員謂方﹐謂其道﹐非謂其形。方員同積﹐員者不能掩方之四角。今地爲天所掩﹐明地在天中。天體渾員﹐地體亦員﹐與地球之說合。《周髀算經》《黃帝內經》皆言地員﹐非發自西人也。

《史記儒林傳》曰「孟子﹑荀卿之列﹐咸遵夫子之業而潤色之﹐以學顯於當世。」趙岐謂孟子通《五經》﹐尢長於《詩》《書》。今考其書﹐實於《春秋》之學尢深。如雲「《春秋》﹐天子之事」﹑「其義則丘竊取」之類﹐皆微言大義。惜孟子《春秋》之學不傳。《羣輔錄》云樂正氏傳《春秋》﹐不知卽孟子弟子樂正克否。其學亦無可考。惟荀卿傳經之功甚巨。《釋文序錄》《毛詩》﹐一云「孫卿子傳魯人大毛公」﹐則《毛詩》爲荀子所傳。《漢書楚元王交傳》「少時嘗與魯穆生﹑白生﹑申公同受《詩》於浮丘伯。伯者﹐孫卿之門人。」《魯詩》出於申公﹐則《魯詩》亦荀子所傳。《韓詩》今存《外傳》﹐引《荀子》以說《詩》者﹐四十有四﹐則《韓詩》亦與《荀子》合。《序錄》「左丘明作傳以授曾申。申傳衛人吳起。起傳其子期。期傳楚人鐸椒。椒傳趙人虞卿。卿傳同郡荀卿。」則《左氏春秋》﹐荀子所傳。《儒林傳》云「瑕丘江公受《榖梁春秋》及《詩》於魯申公。」申公爲荀卿再傳弟子﹐則《榖梁春秋》亦荀子所傳。《大戴曾子立事篇》載《荀子修身》《大略》二篇文﹐《小戴樂記》《三年問》《鄕飲酒義篇》載《荀子禮論》《樂論》篇文﹐則二戴之《禮》亦荀子所傳。劉向稱荀卿善爲《易》﹐其義略見《非相》《大略》二篇。是荀子能傳《易》《詩》《禮》《樂》《春秋》﹐漢初傳其學者極盛。

五三《六經》載籍﹐﹝見司馬相如《封禪書》。五三謂五帝三王﹐﹞定自尼山﹔七十二子支流﹐分於戰國。馯臂子弓之傳《易》﹐實授蘭陵﹔﹝《荀子》書稱仲尼﹑子弓﹐或卽傳《易》之馯臂子弓。﹞髙行﹑孟仲之言《詩》﹐﹝傳《毛詩》之髙行子孟仲子當卽《孟子書》所載者。﹞或師鄒嶧。《王制》在赧王之後﹐說本鄭君﹔《周官》爲六國之書﹐論原何氏。凡今古學之兩大派﹐皆魯東家之三四傳。﹝《王制》爲今學大宗﹐《周官》爲古學大宗。鄭君欲和同今古文﹐以《王制》爲殷制﹐《周官》爲周制﹐調停其說。﹞𨿽云枝葉扶疏﹐實亦波瀾莫二。是以文侯貴顯﹐能言大學明堂﹔蒙吏荒唐﹐解道《詩》《書》《禮》《樂》。秦廷議禮﹐援天子七廟之文﹔﹝見《秦始皇本紀》。﹞《汲冢》紀年﹐仿《春秋》一王之法。良田祖龍肆虐﹐博士尙守遺書﹔獲麟成編﹐西河能傳舊史。當時環堵之士﹐遁世之徒﹐崎嶇戎馬之間﹐展轉縱橫之際﹐惜年代綿邈﹐姓氏湮淪﹔如《公羊》有沈子﹑司馬子﹑北宮子﹑魯子﹑髙子六人﹐《榖梁》有沈子﹑尸子二人﹐皆獨抱遺經﹐有功後學者。

墨子之引《書傳》﹐每異孔門﹔呂氏之著《春秋》﹐本殊周制。其時九流競勝﹐諸子爭鳴﹔𨿽有古籍畱遺﹐並非尼山手訂。引《書》間出百篇之外﹐引《詩》或在三千之中﹐但可臚爲異聞﹐不當執證經義。萬章之問井廩﹐難補《舜典》逸文﹔鄭君之注南風﹐不取《尸子》雜說。誣伊尹以嬰戮﹐據周公之出奔﹐疑皆處士橫議之詞﹐流俗傳聞之訓。𨿽《魏史》出安釐之世﹐蒙恬見未焚之書﹐而義異常經﹐說難憑信。此其授受﹐本別參商﹔惜乎辭辟﹐未經鄒孟。宜有別裁之識﹐乃無泥古之譏。﹝《竹書》所云﹕堯幽囚﹐益乾啟位﹐太申殺伊尹﹐與咸邱蒙之說何異﹖蒙恬言周公奔楚﹔亦戰國人之說。恬非經師﹐𨿽古﹐不足信也。﹞

秦政晚謬﹐乃致燔燒﹔漢髙宏規﹐未遑庠序。而叔孫生﹑伏生皆博士故宮﹐杜田生﹑申公亦先朝舊學﹔摭拾秦灰之後﹐寶藏漢壁之先﹔豈但禮器歸陳﹐弦歌懷魯﹖劉歆《移太常博士書》曰「漢興﹐去聖帝明王遐遠﹐仲尼之道又絕﹐法度無所因襲。時獨有一叔孫通﹐略定禮儀。天下但有《易》卜﹐未有他書。至孝惠之時﹐乃除挾書之律。然公卿大臣絳﹑灌之屬﹐咸介冑武夫﹐莫以爲意。至孝文皇帝﹐始使掌故晁錯從伏生受《尙書》。《尙書》初出於屋壁﹐朽折散絕﹐今其書見在﹐時師傳讀而已。《詩》始萌芽。天下眾書往往頗出﹐皆諸子傳說﹐猶廣立於學官﹐爲置博士。在朝之儒﹐惟賈生而已。至孝武皇帝﹐然後鄒﹑魯﹑梁﹑趙頗有《詩》《禮》《春秋》先師。當此之時﹐一人不能獨盡其經﹐或爲《雅》﹐或爲《頌》﹐相合而成。《泰誓》後得﹐博士集而讀之。故詔書曰﹕『禮壞樂崩﹐書缺簡脫﹐朕甚憫焉。』時漢興已七八十年﹐離於全經﹐固已遠矣。」案歆欲興古文﹐故極詆今學﹐所說不無過當﹐而亦可見漢初傳經之苦心。

孔子所定謂之經﹔弟子所釋謂之傳﹐或謂之記﹔弟子展轉相授謂之說。惟《詩》《書》《禮》《樂》《易》《春秋》六藝乃孔子所手定﹐得稱爲經。如釋家以佛所說爲經﹐禪師所說爲律論也。《易》之《系辭》《禮》之《喪服》﹐附經最早﹔而《史記》稱《系辭》爲傳﹐以《系辭》乃弟子作﹐義主釋經﹐不使與正經相混也﹔《喪服傳》﹐子夏作﹐義主釋禮﹐亦不當與喪禮相混也。《論語》記孔子言而非孔子所作﹐出於弟子撰定﹐故亦但名爲傳﹔漢人引《論語》多稱傳。《孝經》𨿽名爲經﹐而漢人引之亦稱傳﹐以不在六藝之中也。漢人以《樂經》亡﹐但立《詩》《書》《易》《禮》《春秋》五經博士﹐後增《論語》爲六﹐又增《孝經》爲七。唐分三《禮》﹑三《傳》﹐合《易》《書》《詩》爲九。宋又增《論語》《孝經》《孟子》《爾雅》爲十三經。皆不知經傳當分別﹐不得以傳記槪稱爲經也。﹝《易》之《系辭》卽卦爻辭﹔今之《系辭》乃《系辭》傳﹐蓋商瞿諸人所作﹐故其中明引子曰。《釋文》﹐王肅本有傳字。《史記》引《系辭》﹐謂之《易大傳》。﹞

●三﹑經學昌明時代

《史記儒林傳》曰「今上卽位﹐趙綰﹑王臧之屬明儒學﹐而上亦鄕之。於是招方正賢良文學之士。自是之後﹐言《詩》於魯則申培公﹐於齊則轅固生﹐於燕則韓太傅。言《尙書》﹐自濟南伏生。言《禮》﹐自魯髙堂生。言《易》﹐自菑川田生。言《春秋》﹐於齊﹑魯自胡毋生﹐於趙自董仲舒。」申公傳曰「申公者﹐魯人也。……獨以《詩經》爲訓以教。無傳疑﹔疑者則闕不傳。……弟子爲博士者十餘人﹐……至於大夫﹑郎中﹑掌故以百數。言《詩》𨿽殊﹐多本於申公。」轅固生傳曰「轅固生者﹐齊人也。以治《詩》﹐孝景時爲博士。……齊言《詩》﹐皆本轅固生也。諸齊人以《詩》顯貴﹐皆固之弟子。」韓嬰傳曰「韓生者﹐燕人生。孝文帝時﹐爲博士。……推《詩》之意﹐而爲《內外傳》數萬言。其語頗與齊﹑魯間殊﹐其歸一也。……燕﹑趙間言《詩》者由韓生。」傳言《詩》﹐止有魯﹑齊﹑韓三家﹐而無《毛詩》。伏生傳曰「伏生者﹐濟南人也。故爲秦博士。孝文帝時﹐欲求能治《尙書》者﹐天下無有﹐乃聞伏生能治﹐欲召之。是時﹐伏生年九十餘﹐老﹐不能行﹐於是乃詔太常﹐使掌故朝錯往受之。秦時焚書﹐伏生壁藏之﹔其後兵大起﹐流亡。漢定﹐伏生求其書﹐亡數十篇﹐獨得二十九篇﹐卽以教於齊﹑魯之間。學者由是頗能言《尙書》。諸山東大師無不涉《尙書》以教矣。……孔氏有《古文尙書》﹐而安國以今文讀之﹐因以起其家﹐《逸書》得十餘篇﹐蓋《尙書》滋多於是矣。」傳言《尙書》﹐止有伏生﹔𨿽乃孔氏古文﹐而不云安國作傳。髙堂生傳曰「諸學者多言《禮》﹐而魯髙堂生最。本《禮》固自孔子時而其經不具﹔及至秦焚書﹐書散亡益多。於今獨有《士禮》﹐髙堂生能言之。」傳言《禮》﹐止有《儀禮》﹐而無周官。田何傳曰「自魯商瞿受《易》孔子﹐……傳……六世至齊人田何﹐字子莊﹐而漢興。田何傳東武人王同子仲﹐子仲傳菑川人楊何。……言《易》者本於楊何之家。」傳言《易》﹐止有楊何﹐而無費氏古文。董仲舒傳曰「董仲舒﹐廣川人也。以治《春秋》﹐孝景時爲博士。……漢興﹐至於五世之間﹐惟董仲舒名爲明於《春秋》﹔其傳﹐公羊氏也。」胡毋生傳曰「胡毋生﹐齊人也。孝景時﹐爲博士。……齊之爲《春秋》者﹐多受胡毋生。公孫弘亦頗受焉。瑕丘江生爲《榖梁春秋》。自公孫弘得用﹐嘗集比其義﹐卒用董仲舒。」傳言《春秋》﹐惟《公羊董》﹑胡二家﹔略及《榖梁》﹐而不言左氏。史遷當時蓋未有《毛詩》《古文尙書》《周官》《左氏》諸古文家也。經學至漢武始昌明﹐而漢武時之經學爲最純正。

《困學紀聞》「後漢翟酺曰﹕『文帝始置一經博士。』考之漢史﹐文帝時﹐申公﹑韓嬰以《詩》爲博士﹐五經列於學官者﹐惟《詩》而已。景帝以轅固生爲博士﹐而余經未立。武帝建元五年春﹐初置五經博士。《儒林傳》贊曰﹕『武帝立五經博士﹐《書》惟有歐陽﹐《禮》後﹐《易》楊﹐《春秋公羊》而已。』立五經而獨舉其四﹐蓋《詩》已立於文帝時﹐今並《詩》爲五也。」案《史記儒林傳》﹐董仲舒﹑胡毋生皆以治《春秋》﹐孝景時爲博士﹐則景帝已立《春秋》博士﹐不止《詩》一經矣。特至武帝﹐五經博士始備。此昌明經學一大事﹐而《史記》不載﹔但云「武安侯田蚡爲丞相﹐絀黃﹑老刑名百家之言﹐延文學儒者數百人﹐而公孫弘以《春秋》白衣爲天子三公﹐封以平津侯﹐天下之學士靡然鄕風矣。公孫弘爲學官﹐悼道之郁滯﹐乃請……爲博士官置弟子五十人。……郡國縣道邑有好文學﹑敬長上﹑肅政教﹑順鄕裏者﹐……詣太常﹐得受業如弟子。一歲皆輒試﹐能通一藝以上﹐補文學掌故缺。其髙第可以爲郎中者﹐太常籍奏。卽有秀才異等﹐輒以名聞。」此漢世明經取士之盛典﹐亦後世明經取士之權輿。史稱之曰「自此以來﹐則公卿大夫吏彬彬多文學之士矣。」方苞謂古未有以文學爲官者﹐誘以利祿﹐儒之途通而其道亡。案方氏持論𨿽髙﹐而三代以下旣不尊師﹐如漢武使束帛加璧安車駟馬迎申公﹐已屬曠世一見之事。欲興經學﹐非導以利祿不可。古今選舉人才之法﹐至此一變﹐亦勢之無可如何者也。

劉歆稱先師皆出於建元之間﹔自建元立五經博士﹐各以家法教授。據《儒林傳》贊﹕《書》《禮》《易》《春秋》四經﹐各止一家﹔惟《詩》之魯﹑齊﹑韓﹐則漢初已分﹔申公﹑轅固﹑韓嬰﹐漢初已皆爲博士。此三人者﹐生非一地﹐學非一師﹐《詩》分立魯﹑齊﹑韓三家﹐此固不得不分者也。其後五經博士分爲十四﹕《易》立施﹑孟﹑梁丘﹑京四博士﹔《書》立歐陽﹑大小夏侯三博士﹔《詩》立魯﹑齊﹑韓三博士﹔《禮》立大小戴二博士﹔《春秋》立嚴﹑顏二博士﹔共爲十四。《後漢儒林傳》云「《詩》﹐齊﹑魯﹑韓﹑毛。」則不止十四﹐而數共十五矣。《儒林傳》明云「又有毛公之學﹐自謂子夏所傳﹐而河間獻王好之﹐未得立。」是漢時《毛詩》不立學。《日知錄》以爲衍一「毛」字﹐考訂甚確。漢人治經﹐各守家法﹔博士教授﹐專主一家。而諸家中﹐惟魯﹑齊﹑韓《詩》本不同師﹐必應分立﹔若施讎﹑孟喜﹑梁丘賀同師田王孫﹐大小夏侯同出張生﹐張生與歐陽生同師伏生﹐夏侯勝﹑夏侯建又同出夏侯始昌﹐戴徳﹑戴聖同師後倉﹐嚴彭祖﹑顏安樂同師眭孟﹐皆以同師共學而各顓門教授﹐不知如何分門﹐是皆分所不必分者。

漢人最重師法。師之所傳﹐弟之所受﹐一字毋敢出入﹔背師說卽不用。師法之嚴如此。而考其分立博士﹐則有不可解者。漢初﹐《書》惟有歐陽﹐《禮》後﹐《易》楊﹐《春秋》公羊﹐獨守遺經﹐不參異說﹐法至善也。《書》傳於伏生﹐伏生傳歐陽﹐立歐陽已足矣。二夏侯出張生﹐而同原伏生﹔使其學同﹐不必別立﹔其學不同﹐是背師說﹐尢不應別立也。試舉《書》之二事証之。伏生《大傳》以大麓爲大麓之野﹐明是山麓﹔《史記》以爲山林﹐用歐陽說﹔《漢書於定國傳》以爲大錄﹐用大夏侯說﹐是大夏侯背師說矣。伏生《大傳》以孟侯爲迎侯﹐《白虎通朝聘篇》用之﹔而《漢書地理誌》﹐周公封弟康叔﹐號曰孟侯﹐用小夏侯說﹐是小夏侯背師說矣。小夏侯乃大夏侯從子﹐從之受學﹐而謂大夏侯疏略難應敵﹔大夏侯亦謂小夏侯破碎大道。是小夏侯求異於大夏侯﹐大夏侯又求異於歐陽﹐不守師傳﹐法當嚴禁﹐而反爲之分立博士﹐非所謂「大道多歧亡羊」者乎﹖《史記》云「言《易》者本於楊何。」立《易》﹐楊已足矣﹔施﹑孟﹑梁丘師田王孫﹐三人學同﹐何分顓門﹔學如不同﹐必有背師說者。乃明知孟喜攺師法﹐不用﹐後又爲立博士﹐此何說也。京房受《易》焦延壽而託之孟氏﹐孟氏弟子不肯﹐皆以爲非﹐而亦爲立博士﹐又何說也。施﹑孟﹑梁丘﹐今不可考﹔惟京氏猶存其略。飛伏﹑世應﹐多近術數﹐是皆立所不當立者。二戴﹑嚴﹑顏不當分立﹐亦可以此推之。

劉歆《移太常博士書》曰「往者﹐博士《書》有歐陽﹐《春秋》公羊﹐《易》則施﹑孟﹐然孝宣皇帝猶復廣立《榖梁春秋》﹑梁丘《易》﹑大小夏侯《尙書》。義𨿽相反﹐猶並置之。何則﹖與其過廢也﹐寧過而存之。」《漢書儒林傳》贊曰「初《書》惟有歐陽﹑《禮》後﹑《易》楊﹑《春秋公羊》而已。至孝宣世﹐復立大小夏侯《尙書》﹑大小戴《禮》﹑施﹑孟﹑梁丘《易》﹑榖梁《春秋》。至元帝世﹐復立京氏《易》。平帝時﹐又立《左氏春秋》《毛詩》《逸禮》《古文尙書》。所以罔羅遺失﹐兼而存之﹐是在其中矣。」案二說於漢立博士﹐敍述略同﹐施﹑孟﹑梁丘先後少異﹐劉歆欲立古文諸經﹐故以增置博士爲例。然義已相反﹐安可並置﹔旣知其過﹐又何必存﹔與其過存﹐無寧過廢。彊詞飾說﹐宜博士不肯置對也。博士於宣﹑元之增置﹐未嘗執爭﹔獨於歆所議立﹐力爭不聽。蓋以諸家同屬今文﹐𨿽有小異﹐尙不若古文乖異之甚。然防微杜漸﹐當時已少深慮。範升謂﹕「近有司請置京氏《易》博士﹐羣下執事莫能據正。京氏旣立﹐費氏怨望。《左氏春秋》復以比類﹐亦希置立。京﹑費已行﹐次復髙氏。《春秋》之家﹐又有騶﹑夾。如今左氏﹑費氏得置博士﹐髙氏﹑騶﹑夾五經奇異﹐並復求立。」據範氏說﹐可見漢時之爭請立學者﹐所見甚陋﹐各懷其私。一家增置﹐余家怨望﹔有深慮者﹐當豫絕其萌﹐而不可輕開其端矣。平帝時﹐立《左氏春秋》《毛詩》《逸禮》《古文尙書》﹐王莽﹑劉歆所爲﹐尢不足論。光武興﹐皆罷之。此數經﹐終漢世不立。趙岐《孟子題辭》云「孝文皇帝欲廣遊學之路﹐《論語》《孝經》《孟子》《爾雅》皆置博士。」案宋以後以《易》《書》《詩》﹑三《禮》﹑三《傳》及《論語》《孝經》《孟子》《爾雅》爲十三經﹐如趙氏言﹐則漢初四經已立學矣。後世以此四經並列爲十三經﹐或卽趙氏之言啟之。但其言有可疑者﹐《史記》《漢書儒林傳》皆云「文帝好刑名﹐博士具官未有進者。」旣云具官﹐豈復增置﹔五經未備﹐何及傳記。漢人皆無此說﹐惟劉歆《移博士書》有孝文時諸子傳說立於學官之語﹐趙氏此說當卽本於劉歆﹐恐非實錄。

劉歆《移博士書》又曰「魯共王得古文﹐《逸禮》有三十九篇﹐《書》十六篇﹐及《春秋》左氏丘明所修﹐皆古文舊書。」而詆博士「抑此三學﹐以《尙書》爲備﹐謂《左氏》爲不傳《春秋》。」案此乃前漢經師不信古文之明證也。以《尙書》爲備﹐卽王充《論衡》云「或說《尙書》二十九篇者﹐法曰﹝疑北字誤﹞斗與七宿。四七二十八篇﹐其一曰鬥矣。故二十九是也。」《尙書》百篇﹐其序略見《史記》﹔伏生傳篇止二十九﹐漢人以爲卽此已足﹐故有配斗與二十八宿之說。若《逸書》十六篇﹐其目見於馬﹑鄭所傳﹐絕無師說。馬﹑鄭本出杜林﹐未知卽劉歆所云孔壁古文否。僞孔篇目﹐與馬﹑﹑鄭又不符﹐其僞更不待辧。謂《左氏》爲不傳《春秋》﹐卽範升云「《左氏》不祖孔子﹐而出於丘明﹐師徒相傳又無其人」是也。﹝《釋文序錄》﹐左丘明作傳授曾申﹐遞傳至張蒼﹑賈誼﹐傳授如此分明﹐何得謂相傳無人。而範升云云﹐足見《序錄》乃後出之說﹐漢人所未見也。﹞《史記》稱《左氏春秋》﹐不稱《春秋左氏傳》﹐蓋如《晏子春秋》《呂氏春秋》之類﹐別爲一書﹐不依傍聖經。《漢書》劉歆傳曰「初《左氏傳》多古字古言﹐學者傳訓故而已﹐及歆治《左氏》﹐引傳文以解經﹐轉相發明﹐由是章句義理備焉。」據歆傳﹐劉歆以前﹐《左氏》傳文本不解經﹐故博士以爲《左氏》不傳《春秋》。近人劉逢祿以爲《左氏》凡例書法皆劉歆竄入者﹐由《史》《漢》之說推之也。《漢書藝文志》曰「魯共王得《古文尙書》及《禮記》《論語》《孝經》﹐皆古字也。」據此﹐則共王得孔壁古文﹐不止《逸禮》《尙書》﹐並有《禮記》《論語》《孝經》。《尙書古文經》四十六卷﹐《論語》古二十一篇﹐《孝經》古孔氏一篇﹐皆明見《藝文志》。《志》於《禮》但云﹕《禮古經》五十六卷﹐《經》七十篇﹐﹝當作十七篇﹐卽今《儀禮》。﹞《記》百三十一篇﹐無《禮記》﹔而今之《禮記》亦無今古文之分。《志》云《禮記》﹐卽《禮古經》與《記》。《儀禮》有今古文之別﹔鄭注云「古文作某﹐今文作某」是也。鄭以《古論語》校《魯論》﹐見《經典釋文》﹐云「魯讀某爲某﹐今從古。」《孝經》古孔氏﹐許愼嘗遣子衝上《說文》﹐並上其古文說。桓譚《新論》以爲今異者四百餘字。其書亡不可考。隋劉炫僞作《古文孝經》﹐唐﹑宋人多惑之。淺人但見古文二字﹐卽爲所震﹐不敢置議﹐不知前漢經師並不信古文也。

兩漢經學有今古文之分。今古文所以分﹐其先由於文字之異。今文者﹐今所謂隸書﹐世所傳熹平《石經》及孔廟等處漢碑是也。古文者﹐今所謂籀書﹐世所傳岐陽石鼓及《說文》所載古文是也。隸書﹐漢世通行﹐故當時謂之今文﹔猶今人之於楷書﹐人人盡識者也。籀書﹐漢世已不通行﹐故當時謂之古文﹔猶今人之於篆﹑隸﹐不能人人盡識者也。凡文字必人人盡識﹐方可以教初學。許愼謂孔子寫定六經﹐皆用古文﹔然則﹐孔氏與伏生所藏書﹐亦必是古文。漢初發藏以授生徒﹐必攺爲通行之今文﹐乃便學者誦習。故漢立博士十四﹐皆今文家。而當古文未興之前﹐未嘗別立今文之名。《史記儒林傳》云「孔氏有《古文尙書》﹐而安國以今文讀之﹐」乃就《尙書》之古今文字而言。而魯﹑齊﹑韓《詩》《公羊春秋》《史記》不云今文家也。至劉歆始增置《古文尙書》《毛詩》《周官》《左氏春秋》。旣立學官﹐必創說解。後漢衛宏﹑賈逵﹑馬融又遞爲增補﹐以行於世﹐遂與今文分道揚鑣。許愼《五經異義》有《古尙書說》《今尙書》夏侯歐陽說﹐《古毛詩》說﹑《今詩》韓魯說﹐《古周禮》說﹑《今禮》戴說﹐《古春秋》左氏說﹑《今春秋》公羊說﹐《古孝經》說﹑《今孝經》說﹐皆分別言之﹐非惟文字不同﹐而說解亦異矣。

治經必宗漢學﹐而漢學亦有辧。前漢今文說﹐專明大義微言﹔後漢雜古文﹐多詳章句訓詁。章句訓詁不能盡饜學者之心﹐於是宋儒起而言義理。此漢﹑宋之經學所以分也。惟前漢今文學能兼義理訓詁之長。武﹑宣之間﹐經學大昌﹐家數未分﹐純正不雜﹐故其學極精而有用。以《禹貢》治河﹐以《洪範》察變﹐以《春秋》決獄﹐以三百五篇當諫書﹐治一經得一經之益也。當時之書﹐惜多散失。傳於今者﹐惟伏生《尙書大傳》﹐多存古禮﹐與《王制》相出入﹐解《書》義爲最古﹔董子《春秋繁露》﹐發明《公羊》三科九旨﹐且深於天人性命之學﹔《韓詩》僅存《外傳》﹐推演詩人之旨﹐足以證明古義。學者先讀三書﹐深思其旨﹐乃知漢學所以有用者在精而不在博﹐將欲通經致用﹐先求大義微言﹐以視章句訓詁之學﹐如劉歆所譏「分文析義﹐煩言碎辭﹐學者罷老且不能究其一藝」者﹐其難易得失何如也。﹝古文學出劉歆﹐而古文訓詁之流獘先爲劉歆所譏﹐則後世破碎支離之學﹐又歆所不取者。﹞

太史公書成於漢武帝時經學初昌明﹑極純正時代﹐間及經學﹐皆可信據。云「孔子晚而喜《易》﹐序《彖》《系》《象》《說卦》《文言》」﹐則以《序卦》《雜卦》爲孔子作者非矣。云「文王囚於裏﹐重八卦爲六十四卦」﹐則以爲伏羲重卦﹐又以爲神農﹐以爲夏禹者﹐皆非矣。云「伏生獨得二十九篇」﹐則二十九篇外無師傳矣。其引《書》義﹐以大麓爲山麓﹐旋機玉衡爲北斗﹐文祖爲堯太祖﹐丹朱爲允子朱﹐二十二人中有彭祖﹐「夔曰」八字實爲衍文﹐《般庚》作於小辛之時﹐《微子》非告比干﹑箕子﹐《君奭》爲居攝時作﹐《金縢》在周公薨後﹐《文侯之命》乃命晉重﹐魯公《費誓》初代守國。凡此故實﹐具有明徵﹐則後人臆解《尙書》﹐變亂事實者﹐皆非矣。云「《詩》三百篇﹐孔子皆弦歌之﹐以合《韶》《武》雅頌之音」﹐則朱子以爲淫人自言﹐王柏以爲雜有鄭﹑衛者﹐非矣。旣云「《關雎》爲《風》始﹐《鹿鳴》爲《小雅》始」﹔而又云「周道缺﹐詩人本之衽席﹐《關雎》作﹔仁義陵遲﹐《鹿鳴》刺焉。」本《魯詩》﹐以《關雎》《鹿鳴》爲陳古刺今﹐則毛﹑鄭以下皆以《關雎》屬文王﹐又以爲后妃求淑女﹐非矣。云「正考父善宋襄公﹐作《商頌》」﹐則毛﹑鄭以爲正考父得《商頌》於周太師﹐非矣。云「《春秋》筆削﹐子夏不能贊一辭」﹐則杜預以爲「周公之志﹐仲尼從而明之」者﹐非矣。云「七十子之徒口受其傳指」﹐於後別出魯君子左丘明云云﹐則知丘明不在弟子之列﹐亦未嘗口受傳指﹐荀崧以爲孔子作《春秋》﹐丘明造膝親受者﹐非矣。荀悅《申鑑》曰「仲尼作經﹐本一而已﹔古今文不同﹐而皆自謂眞本經。古今先師﹐義一而已﹔異家別說﹐而皆自謂眞本說。」案今古文皆述聖經﹐尊孔教﹐不過文字說解不同而已﹔而其後古文家之橫決﹐則有不可訓者。《左氏》昭二年傳﹕「韓宣子來聘﹐見《易象》與魯《春秋》﹐曰﹕『周禮盡在魯矣。吾乃今知周公之徳與周之所以王也。』」夫魯《春秋》卽孟子與《乘》《檮杌》並稱者﹐止有其事其文而無其義。旣無其義﹐不必深究﹔而杜預據此孤證﹐遂以傳中五十凡例皆出周公﹐書﹑不書﹑先書﹑故書﹑不言﹑不稱﹑書曰之類乃爲孔子新例。如此﹐則周公之例多﹐孔子之例少﹔周公之功大﹐孔子之功小。奪尼山之筆削﹐上獻先君﹔飾冢宰之文章﹐下誣後聖。故唐時以周公爲先聖﹐孔子爲先師﹔孔子止配享周公﹐不得南面專太牢之祭。劉知幾《史通惑經》《申左》極詆《春秋》之略﹐不如《左氏》之詳。非聖無法﹐並由此等謬說啟之。孔疏云「先儒之說《春秋》者多矣﹐皆以丘明作傳﹐說仲尼之經﹐凡與不凡無新舊之例。」據此﹐則杜預以前未有云周公作凡例者。陸淳曰「按其傳例云﹕弒君稱君﹐君無道也。……然則周公先設弒君之義乎﹖」駮難極明﹐杜之謬說不待辧矣。若《易》象則伏羲畫卦﹐文王重卦﹐孔子系辭﹐故曰「《易》歷三聖。」而鄭眾﹑賈逵﹑馬融等皆以爲周公作《爻辭》﹐或亦據韓宣子之說﹐與《易》歷三聖不合矣。劉歆以《周官》爲周公致太平之迹﹔《周禮》一書遂巍然爲古文大宗﹐與今文抗衡﹔周公亦遂與孔子抗衡﹐且駕孔子而上之矣。太史公曰「言六藝者﹐折衷於孔子。」徐防曰「《詩》《書》《禮》《樂》定自孔子。」六經皆孔子手訂﹐無有言周公者。作《春秋》尢孔子特筆﹐自孟子及兩漢諸儒﹐皆無異辭。孟子以孔子作《春秋》比禹抑洪水﹑周公兼夷狄驅猛獸﹔又引孔子其義竊取之言﹐繼舜﹑禹﹑湯﹑文﹑武﹑周公之後﹔足見孔子功繼羣聖﹐全在《春秋》一書。尊孔子者﹐必遵前漢最初之古義﹐勿惑於後起之歧說。與其信杜預之言﹐降孔子於配享周公之列﹔不如信孟子之言﹐尊孔子以繼禹﹑周公之功也。

●四﹑經學極盛時代

經學自漢元﹑成至後漢﹐爲極盛時代。其所以極盛者﹐漢初不任儒者﹐武帝始以公孫弘爲丞相﹐封侯﹐天下學士靡然鄕風。元帝尢好儒生﹐韋﹑匡﹑貢﹑薛﹐並致輔相。自後公卿之位﹐未有不從經術進者。靑紫拾芥之語﹐車服稽古之榮。黃金滿籝﹐不如教子一經。以累世之通顯﹐動一時之羨慕。後漢桓氏代爲師傅﹔楊氏世作三公。宰相須用讀書人﹐由漢武開其端﹐元﹑成及光武﹑明﹑章繼其軌。經學所以極盛者﹐此其一。武帝爲博士官置弟子五十人﹐復其身。昭帝增滿百人。宣帝末﹐增倍之。元帝好儒﹐能通一經者皆復。數年﹐以用度不足﹐更爲設員千人﹐郡國置五經百石卒史。成帝增弟子員三千人。平帝時﹐增元士之子得受業如弟子﹐勿以爲員。歲課甲乙丙科﹐爲郎中﹑太子舍人﹑文學掌故。後世生員科舉之法﹐實本於此。經生卽不得大用﹐而亦得有出身﹐是以四海之內﹐學校如林。漢末太學諸生至三萬人﹐爲古來未有之盛事。經學所以極盛者﹐又其一。

漢崇經術﹐實能見之施行。武帝罷黜百家﹐表章六經﹐孔教已定於一尊矣。然武帝﹑宣帝皆好刑名﹐不專重儒。蓋寬饒謂以法律爲《詩》《書》﹐不盡用經術也。元﹑成以後﹐刑名漸廢。上無異教﹐下無異學。皇帝詔書﹐羣臣奏議﹐莫不援引經義﹐以爲據依。國有大疑﹐輒引《春秋》爲斷。一時循吏多能推明經意﹐移易風化﹐號爲以經術飾吏事。漢治近古﹐實由於此。蓋其時公卿大夫士吏未有不通一藝者也。後世取士偏重文辭﹐不明經義﹔爲官專守律例﹐不引儒書。旣不用經學﹐而徒存其名﹔且疑經學爲無用﹐而欲並去其實。觀兩漢之已事﹐可以發思古之幽情。孔子道在《六經》﹐本以垂教萬世﹔惟漢專崇經術﹐猶能實行孔教。𨿽《春秋》太平之義﹐《禮運》大同之象﹐尙有未逮﹔而三代後政教之盛﹐風化之美﹐無有如兩漢者。降至唐﹑宋﹐皆不能及。尊經之效﹐已有明徵。若能舉太平之義﹑大同之象而實行之﹐不益見玄聖綴學立制眞神明之式哉﹖此顧炎武所云「光武﹑明﹑章果有變齊至魯之功﹐而惜其未純乎道」也。

漢有一種天人之學而齊學尢盛。《伏傳》五行﹐《齊詩》五際﹐《公羊春秋》多言災異﹐皆齊學也。《易》有象數占驗﹐《禮》有明堂陰陽﹐不盡齊學﹐而其旨略同。當時儒者以爲人主至尊﹐無所畏憚﹐借天象以示儆﹐庶使其君有失徳者猶知恐懼修省。此《春秋》以元統天﹑以天統君之義﹐亦《易》神道設教之旨。漢儒藉此以匡正其主。其時人主方崇經術﹐重儒臣﹐故遇日食地震﹐必下詔罪己﹐或責免三公。𨿽未必能如周宣之遇災而懼﹐側身修行﹐尙有君臣交儆遺意。此亦漢時實行孔教之一證。後世不明此義﹐謂漢儒不應言災異﹐引讖緯﹐於是天變不足畏之說出矣。近西法入中國﹐日食﹑星變皆可豫測﹐信之者以爲不應附會災祥。然則﹐孔子《春秋》所書日食﹑星變﹐豈無意乎﹖言非一端﹐義各有當﹐不得以今人之所見輕議古人也。

漢儒言災異﹐實有徵驗。如昌邑王時﹐夏侯勝以爲久陰不雨﹐臣下有謀上者﹐而應在霍光。昭帝時﹐眭孟以爲有匹夫爲天子者﹐而應在宣帝。成帝時﹐夏賀良以爲漢有再受命之祥﹐而應在光武。王莽時讖云「劉秀當爲天子」﹐尢爲顯證。故光武以赤伏符受命﹐深信讖緯。五經之義﹐皆以讖決。賈逵以此興《左氏》﹐曹褒以此定漢禮。於是五經爲外學﹐七緯爲內學﹐遂成一代風气。光武非愚闇妄信者﹐實以身試有驗之故。天人本不相遠﹐至誠可以前知。解此﹐則不必非光武﹐亦不必非董﹑劉﹑何﹑鄭矣。且緯與讖有別。孔穎達以爲「緯候之書﹐僞起哀﹑平」。其實不然。《史記趙世家》云「秦讖於是出。」《秦本紀》云「亡秦者胡也」﹐「明年祖龍死」﹐皆讖文。圖讖本方士之書﹐與經義不相涉。漢儒增益祕緯﹐乃以讖文牽合經義。其合於經義者近純﹐其涉於讖文者多駮。故緯﹐純駮互見﹐未可一槪詆之。其中多漢儒說經之文﹕如六日七分出《易緯》﹐周天三百六十度四分度之一出《書緯》﹐夏以十三月爲正云云出《樂緯》﹔後世解經﹐不能不引。三綱大義﹐名教所尊﹐而經無明文﹐出《禮緯含文嘉》。馬融注《論語》引之﹐朱子注亦引之﹐豈得謂緯書皆邪說乎﹖歐陽修不信祥異﹐請刪五經注疏所引讖緯﹔幸當時無從其說者。從其說﹐將使注疏無完書。其後魏了翁編《五經要義》﹐略同歐陽之說﹐多去實證而取空言。當時若刪注疏﹐其去取必如《五經要義》﹐浮詞無實﹐古義盡亡﹔卽惠﹑戴諸公起於國朝﹐亦難乎其爲力矣。

觀漢世經學之盛衰而有感焉。《後漢書儒林傳》曰「光武中興﹐愛好經術。建武五年﹐修起太學。中元元年﹐初建三雍。明帝卽位﹐親行其禮。天子始冠通天﹐衣日月。備法物之駕﹐盛淸道之儀。坐明堂而朝羣後﹐登靈臺以望云物。袒割辟雍之上﹐尊事三老五更。饗射禮畢﹐帝正坐自講﹐諸儒執經問難於前。冠帶搢紳圜橋門而觀聽者﹐蓋億萬計。其後復爲功臣子孫四姓末屬別立校捨﹐搜選髙能﹐以授其業。自期門羽林之士﹐悉令通《孝經》章句。匈奴亦遣子入學。濟濟乎﹗洋洋乎﹗盛於永平矣。」案永平之際﹐重熙累洽﹐千載一時﹐後世莫逮。至安帝以後﹐博士倚席不講。順帝更修黌宇﹐增甲乙之科。梁太后詔大將軍下至六百石﹐悉遣子入學。自是遊學增盛﹐至三萬餘生。古來太學人才之多﹐未有多於此者。而範蔚宗論之曰「章句漸疏﹐多以浮華相尙﹐儒者之風蓋衰。」是漢儒風之衰﹐由於經術不重。經術不重﹐而人才徒侈其眾多﹔實學已衰﹐而外貌反似乎極盛。於是遊談起太學﹐而黨禍徧天下。人之云亡﹐邦國殄瘁﹐實自疏章句﹑尙浮華者啟之。觀漢之所以盛與所以衰﹐皆由經學之盛衰爲之樞紐。然則﹐立學必先尊經﹔不尊經者﹐必多流獘。後世之立學者可以鑑矣。

非天子不議禮﹐不制度﹐不考文﹔議禮﹑制度﹑考文﹐皆以經義爲本。後世右文之主﹐不過與其臣宴飲賦詩﹐追《捲阿》矢音之盛事﹐未有能講經議禮者。惟漢宣帝博徵羣儒﹐論定五經於石渠閣。章帝大會諸儒於白虎觀﹐考詳同異﹐連月乃罷﹔親臨稱制﹐如石渠故事﹔顧命史臣﹐著爲《通義》﹔爲曠世一見之典。《石渠議奏》今亡﹐僅略見於杜佑《通典》。《白虎通義》猶存四卷﹐集今學之大成。十四博士所傳﹐賴此一書稍窺崖略。國朝陳立爲作《疏證》﹐治今學者當奉爲瑰寶矣。章帝時﹐已詔髙才生受《古文尙書》《毛詩》《榖梁》《左氏春秋》﹐而《白虎通義》采古文說絕少﹐以諸儒楊終﹑魯恭﹑李育﹑魏應皆今學大師也。靈帝熹平四年﹐詔諸儒正定五經﹐刊於石碑。蔡邕自書丹﹐使工鐫刻﹐立於太學門外。後儒晚學﹐咸取則焉。尢爲一代大典。使碑石尙在﹐足以考見漢時經文。惜六朝以後﹐漸散亡﹐僅存一千九百餘字於宋洪氏《隸釋》。有《魯詩》﹑小夏侯《尙書》《儀禮》《公羊春秋》《魯論語》﹐蓋合《易》爲六經。而五經外增《論語》《公羊春秋》有傳無經﹐漢時立學官本如此。宋蓬萊閣刻石又壞﹔今江西南昌﹑浙江紹興兩府學重刻﹐止有六百七十五字﹐與世傳古文經字多不同。漢石經是隸書﹐非魏三體石經﹔是立於太學門外﹐非鴻都門。前人說者多誤﹐詳見杭世駿《石經考異》﹑馮登府《石經補考》。

王充《論衡》曰「夫五經亦漢家之所立﹔儒生善政大義皆出其中﹔董仲舒表《春秋》之義﹐稽合於律﹐無乖異者。然則﹐《春秋》﹐漢之經。孔子制作﹐垂遺於漢。」案王仲任以孔子制作垂遺於漢﹐此用《公羊春秋》說也。《韓敕碑》云「孔子近聖﹐爲漢定道。」《史晨碑》云「西狩獲麟﹐爲漢制作。」歐陽修以漢儒爲狹陋﹐孔子作《春秋》﹐豈區區爲漢而已哉﹗不知聖經本爲後世立法﹐𨿽不專爲漢﹐而繼周者漢﹐去秦閏位不計﹐則以聖經爲漢制作﹐固無不可。且在漢當言漢﹔推崇當代﹐卽以推崇先聖。如歐陽修生於宋﹐宋尊孔子之教﹐讀孔子之經﹐卽謂聖經爲宋制法﹐亦無不可。今人生於大淸﹐大淸尊孔子之教﹐讀孔子之經﹐卽謂聖經爲淸制法﹐亦無不可。歐公之言何拘閡之甚乎﹗漢經學所以盛﹐正以聖經爲漢制作﹐故得人主尊崇。此儒者欲行其道之苦衷﹐實聖經通行萬世之公理。或疑獲麟制作﹐出自讖緯家言﹔赤鳥端門﹐事近荒唐﹐詞亦鄙俚﹔《公羊傳》並無明說﹐何休不應載入《解詁》。然觀《左氏傳》「其處者爲劉氏」﹐孔疏云「插注此辭﹐將以媚世。明帝時﹐賈逵上疏云﹕『五經皆無證圖讖明劉氏爲堯後者﹐而《左氏》獨有明文。』竊謂前世藉此欲求道通﹐故後引之以爲說耳。」據疏﹐是後漢尙讖記﹔不引讖記﹐人不尊經。而《左氏》家增竄傳文﹐《公羊》家但存其說於注﹐則《公羊》家引讖之罪視《左氏》家當未減矣。

後漢取士﹐必經明行修﹔蓋非專重其文﹐而必深考其行。前漢匡﹑張﹑孔﹑馬皆以經師居相位﹐而無所匡救。光武有鑑於此﹐故舉逸民﹐賓處士﹐褒崇節義﹐尊經必尊其能實行經義之人。後漢三公﹐如袁安﹑楊震﹑李固﹑陳蕃諸人﹐守正不阿﹐視前漢匡﹑張﹑孔﹑馬大有薰蕕之別。《儒林傳》中所載如戴憑﹑孫期﹑宋登﹑楊倫﹑伏恭等﹐立身皆有可觀。範蔚宗論之﹐以爲﹕「所談者仁義﹐所傳者聖法也。故人識君臣父子之綱﹐家知違邪歸正之路。自桓﹑靈之間﹐君道秕僻﹐朝綱日陵﹐國隙屢啟。自中智以下靡不審其崩離﹐而權彊之臣息其窺盜之謀﹐豪俊之夫屈於鄙生之議者﹐人誦先王言也﹐下畏逆順勢也。……迹衰敝之所由致﹐而能多歷年所者﹐斯豈非學之效乎﹗」顧炎武以範氏爲知言﹐謂﹕「三代以下﹐風俗之美﹐無尙於東京者。」然則﹐國家尊經重學﹐非直肅淸風化﹐抑可搘拄衰微。無識者以爲經學無益而欲去之﹐觀於後漢之時﹐當不至如秦王謂儒無益人國矣。

後漢經學盛於前漢者﹐有二事。一則前漢多專一經﹐罕能兼通。經學初興﹐藏書始出﹐且有或爲《雅》﹑或爲《頌》﹐不能盡一經者。若申公兼通《詩》《春秋》﹐韓嬰兼通《詩》《易》﹐孟卿兼通《禮》《春秋》﹐已爲難能可貴。夏侯始昌通五經﹐更絕無僅有矣。後漢則尹敏習歐陽《尙書》﹐兼善《毛詩》《榖梁》《左氏春秋》﹔景鸞能理《齊詩》﹑施氏《易》﹐兼受河洛圖緯﹐又撰《禮內外說》。何休精研六經﹐許愼五經無雙﹐蔡玄學通五經。此其盛於前漢者一也。一則前漢篤守遺經﹐罕有撰述。章句略備﹐文采未彰。《藝文志》所載者﹐說各止一二篇﹐惟《災異孟氏京房》六十六篇爲最夥。董子《春秋繁露》﹐志不載。韓嬰作《內外傳》數萬言﹐今存《外傳》。後倉說《禮》數萬言﹐號曰《後氏曲臺記》﹐今無傳者。後漢則周防撰《尙書雜記》三十二篇﹐四十萬言。景鸞作《易說》及《詩解》﹐又撰《禮略》﹐及作《月令章句》﹐著述五十餘萬言。趙曄著《吳越春秋》《詩細》《歷神淵》。程曾著書百餘篇﹐皆五經通難﹐又作《孟子章句》。何休作《公羊解詁》﹐又訓注《孝經》《論語》﹐以《春秋》駮漢事六百餘條﹐作《公羊墨守》《左氏膏肓》《榖梁廢疾》。許愼撰《五經異義》﹐又作《說文解字》十四篇。賈逵集《古文尙書同異》三卷﹐撰齊﹑魯﹑韓《詩》與毛氏異同﹐並作《周官解故》。馬融著《三傳異同說》﹐注《孝經》《論語》《詩》《易》《三禮》《尙書》。此其盛於前漢者二也。風气益開﹐性靈漸啟﹔其過於前人之質朴而更加恢張者在此﹐其不及前人之質朴而未免雜糅者亦在此。至鄭君出而徧注諸經﹐立言百萬﹐集漢學之大成。

《漢書儒林傳》贊曰「自武帝立五經博士﹐開弟子員﹐設科射策﹐勸以官祿﹔訖於元始﹐百有餘年。傳業者寢盛﹐支葉繁滋。一經說至百餘萬言﹐大師眾至千餘人﹐蓋祿利之路然也。」案經學之盛﹐由於祿利﹐孟堅一語道破。在上者欲持一術以聳動天下﹐未有不導以祿利而翕然從之者。漢遵《王制》之法﹐以經術造士﹐視唐﹑宋科舉尙文辭者爲遠勝矣。大師眾至千餘人﹐前漢末已稱盛﹔而《後漢書》所載張興著錄且萬人﹐牟長著錄前後萬人﹐蔡玄著錄萬六千人﹐樓望諸生著錄九千餘人﹐宋登教授數千人﹐魏應﹑丁恭弟子著錄數千人﹐姜肱就學者三千餘人﹐曹曾門徒三千人﹐楊倫﹑杜撫﹑張玄皆千餘人﹐比前漢爲尢盛。所以如此盛者﹐漢人無無師之學﹐訓詁句讀皆由口授﹔非若後世之書﹐音訓備具﹐可視簡而誦也。書皆竹簡﹐得之甚難﹐若不從師﹐無從寫錄﹔非若後世之書﹐購買極易﹐可兼兩而載也。負笈雲集﹐職此之由。至一師能教千萬人﹐必由髙足弟子傳授﹐有如鄭康成在馬季長門下﹐三年不得見者﹔則著錄之人不必皆親受業之人矣。

孟堅云「大師眾至千餘人」﹐學誠盛矣﹔「一經說至百餘萬言」﹐則漢之經學所以由盛而衰者﹐獘正坐此﹐學者不可以不察也。孟堅於《藝文志》曰「古之學者﹐耕且養﹐三年而通一藝﹐存其大體﹐玩經文而已。是故用日少而畜徳多﹐三十而五經立也。後世經傳旣已乖離﹔博學者又不思多聞闕疑之義﹐而務碎義逃難﹐便辭巧說﹐破壞形體﹐說五字之文至於二三萬言﹔後進彌以馳逐。故幼童而守一藝﹐白首而後能言。安其所習﹐毀所不見﹐終以自蔽。此學者之大患也。」案兩漢經學盛衰之故﹐孟堅數語盡之。凡學有用則盛﹐無用則衰。存大體﹐玩經文﹐則有用﹔碎義逃難﹐便辭巧說﹐則無用﹐有用則爲人崇尙﹐而學盛﹔無用則爲人詬病﹐而學衰。漢初申公《詩》訓﹐疑者弗傳﹔丁將軍《易》說﹐僅舉大誼﹔正所謂存大體﹑玩經文者。甫及百年﹐而蔓衍支離﹐漸成無用之學﹐豈不惜哉﹗一經說至百餘萬言﹐說五字至二三萬言﹐皆指秦恭言之。桓譚《新論》云「秦近君能說《堯典》篇目兩字之誼﹐至十餘萬言﹔但說『曰若稽古』﹐三萬言。」《後漢書》云「信都秦恭延君守小夏侯說文﹐增師法至百萬言。」延君近君是一人﹐其學出小夏侯。小夏侯師事夏侯勝及歐陽髙﹐左右采獲﹐又從五經諸儒問與《尙書》相出入者﹐牽引以次章句﹐具文飾說﹐夏侯勝譏其破碎。是小夏侯本碎義逃難之學﹔恭增師法﹐益以支蔓。故愚以爲如小夏侯者﹐皆不當立學也。

前漢重師法﹐後漢重家法。先有師法﹐而後能成一家之言。師法者﹐溯其源﹔家法者﹐衍其流也。師法﹑家法所以分者﹕如《易》有施﹑孟﹑梁丘之學﹐是師法﹔施家有張﹑彭之學﹐孟有翟﹑孟﹑白之學﹐梁丘有士孫﹑鄧﹑衡之學﹐是家法。家法從師法分出﹐而施﹑孟﹑梁丘之師法又從田王孫一師分出者也。施﹑孟﹑梁丘已不必分﹐況張﹑彭﹑翟﹑白以下乎﹗《後漢書儒林傳》云「立五經博士﹐各以家法教授。」《宦者蔡倫傳》云「帝以經傳之文﹐多不正定﹐乃選通儒謁者劉珍及博士良史詣東觀﹐各校讎家法。」是博士各守家法也。《質帝紀》云「令郡國舉明經﹐年五十以上﹐七十以下﹐詣太學。自大將軍至六百石﹐皆遣子受業。……四姓小侯先能通經者﹐各令隨家法。」是明經必守家法也。《左雄傳》云﹕雄上言郡國所舉孝廉﹐請皆詣公府﹐諸生試家法。注曰「儒有一家之學﹐故稱家法。」是孝廉必守家法也。《徐防傳》﹐防上疏云「伏見太學試博士弟子﹐皆以意說﹐不修家法﹔……以遵師爲非義﹐意說爲得理﹔……誠非詔書實選本意。」漢時不修家法之戒﹐蓋極嚴矣。然師法別出家法﹐而家法又各分顓家﹔如榦旣分枝﹐枝又分枝﹐枝葉繁滋﹐浸失其本﹔又如子旣生孫﹐孫又生孫﹐云礽曠遠﹐漸忘其祖。是末師而非往古﹐用後說而捨先傳﹔微言大義之乖﹐卽自源遠末分始矣。

凡事有見爲極盛﹐實則盛極而衰象見者﹐如後漢師法之下復分家法﹐今文之外別立古文﹐似乎廣學甄微﹐大有裨於經義﹔實則矜奇炫博﹐大爲經義之蠹。師說下復分家法﹐此範蔚宗所謂「經有數家﹐家有數說。……學徒勞而少功﹐後生疑而莫正也。」今文外別立古文﹐此範升所謂「各有所執﹐乖戾分爭﹐從之則失道﹐不從則失人也。」蓋凡學皆貴求新﹐惟經學必專守舊。經作於大聖﹐傳自古賢。先儒口授其文﹐後學心知其意﹐制度有一定而不可私造﹐義理衷一是而非能臆說。世世遞嬗﹐師師相承﹐謹守訓辭﹐毋得攺易。如是﹐則經旨不雜而聖教易明矣。若必各務創獲﹐苟異先儒﹔騁怪奇以釣名﹐恣穿鑿以標異﹐是乃決科之法﹐發策之文﹔侮慢聖言﹐乖違經義。後人說經﹐多中此獘﹔漢世近古﹐已兆其端。故愚以爲明﹑章極盛之時﹐不加武﹑宣昌明之代也。

●五﹑經學中衰時代

經學盛於漢﹔漢亡而經學衰。桓﹑靈之間﹐黨禍兩見﹐志士仁人﹐多塡牢戶﹐文人學士﹐亦扞文网﹔固已士气頹喪而儒風寂寥矣。鄭君康成﹐以博聞彊記之才﹐兼髙節卓行之美﹐著書滿家﹐從學盈萬。當時莫不仰望﹐稱伊﹑雒以東﹐淮﹑漢以北﹐康成一人而已。咸言先儒多闕﹐鄭氏道備。自來經師未有若鄭君之盛者也。然而木鐸行教﹐卒入河海而逃﹔蘭陵傳經﹐無救焚坑之禍﹔鄭學𨿽盛﹐而漢學終衰。《三國誌》董昭上疏陳末流之獘云「竊見當今年少﹐不復以學問爲本﹐專更以交遊爲業。國士不以孝弟淸修爲首﹐乃以趨勢遊利爲先。」杜恕上疏云「今之學者﹐師商﹑韓而上法術﹐競以儒家爲迂闊﹐不周世用。此則風俗之流獘。」魚豢《魏略》以董邁﹑賈洪﹑邯鄲淳﹑薛夏﹑隗禧﹑蘇林﹑樂祥七人爲儒宗﹔其序曰「正始中﹐有詔議圜丘﹐普延學士。是時郎官及司徒領吏二萬餘人﹐……而應書與議者﹐略無幾人。又是時朝堂公卿以下四百餘人﹐其能操筆者未有十人﹐多皆飽食相從而退。嗟夫﹗學業沈隕﹐乃至於此。是以私心常區區貴乎數公者﹐各處荒亂之際﹐而能守志彌惇者也。」魚豢序見《三國誌注》﹐令人閱之悚然。夫以兩漢經學之盛﹐不百年而一衰至此﹔然則﹐文明豈可恃乎﹗範蔚宗論鄭君「括囊大典﹐网羅眾家﹔刪裁繁蕪﹐刊攺漏失﹔自是學者略知所歸。」蓋以漢時經有數家﹐家有數說﹐學者莫知所從。鄭君兼通今古文﹐溝合爲一﹐於是經生皆從鄭氏﹐不必更求各家。鄭學之盛在此﹐漢學之衰亦在此。《鄭君傳》云「凡玄所注《周易》《尙書》《毛詩》《儀禮》《禮記》《論語》《孝經》《尙書大傳》《中候》《乾象歷》﹐又著《七政論》《魯禮禘祫義》《六藝論》《毛詩譜》《駮許愼五經異義》《答臨孝存周禮難》凡百餘萬言。」案鄭注諸經﹐皆兼采今古文。注《易》用費氏古文﹔爻辰出費氏分野﹐今旣亡佚﹐而施﹑孟﹑梁邱《易》又亡﹐無以考其同異。注《尙書》用古文﹐而多異馬融﹔或馬從今而鄭從古﹐或馬從古而鄭從今。是鄭注《書》兼采今古文也。箋《詩》以毛爲主﹐而間易毛字。自云「若有不同﹐便下己意。」所謂己意﹐實本三家。是鄭箋《詩》兼采今古文也。注《儀禮》並存今古文﹔從今文則注內疊出古文﹐從古文則注內疊出今文。是鄭注《儀禮》兼采今古文也。《周禮》古文無今文﹐《禮記》亦無今古文之分﹐其注皆不必論。注《論語》﹐就《魯論》篇章﹐參之《齊》《古》﹐爲之注﹐云「《魯》讀某爲某﹐今從古。」是鄭注《論語》兼采今古文也。注《孝經》多今文說﹐嚴可均有輯本。

所謂鄭學盛而漢學衰者﹔漢經學近古可信﹐十四博士今文家說﹐遠有師承﹔劉歆創通古文﹐衛宏﹑賈逵﹑馬融﹑許愼等推衍其說﹐已與今學分門角立矣。然今學守今學門戶﹐古學守古學門戶。今學以古學爲變亂師法﹐古學以今學爲「黨同妒眞。」相攻若仇﹐不相混合。杜﹑鄭﹑賈﹑馬注《周禮》《左傳》﹐不用今說﹔何休注《公羊傳》﹐亦不引《周禮》一字﹔許愼《五經異義》分今文說﹑古文說甚晰。若盡如此分別﹐則傳至後世﹐今古文不雜廁﹐開卷可了然矣。鄭君先通今文﹐後通古文。其傳曰「造太學受業﹐師事京兆第五元先。始通京氏《易》《公羊春秋》《三統歷》《九章算術》。又從東郡張恭祖受《周官》《禮記》《左氏春秋》《韓詩》《古文尙書》。以山東無足問者﹐乃西入關﹐因涿郡盧植﹐事扶風馬融。」案京氏《易》《公羊春秋》爲今文﹐《周官》《左氏春秋》《古文尙書》爲古文。鄭君博學多師﹐今古文道通爲一﹐見當時兩家相攻擊﹐意欲參合其學﹐自成一家之言﹐𨿽以古學爲宗﹐亦兼采今學以附益其義。學者苦其時家法繁雜﹐見鄭君閎通博大﹐無所不包﹐眾論翕然歸之﹐不復捨此趨彼。於是鄭《易注》行而施﹑孟﹑梁丘﹑京之《易》不行矣﹔鄭《書注》行而歐陽﹑大小夏侯之《書》不行矣﹔鄭《詩箋》行而魯﹑齊﹑韓之《詩》不行矣﹔鄭《禮注》行而大小戴之《禮》不行矣﹔鄭《論語注》行而齊﹑魯《論語》不行矣。重以鼎足分爭﹐經籍道息。漢學衰廢﹐不能盡咎鄭君﹔而鄭采今古文﹐不復分別﹐使兩漢家法亡不可考﹐則亦不能無失。故經學至鄭君一變。

事有不可一槪論者﹐非通觀古今﹐不能定也。《毛詩》《左傳》乃漢時不立學之書﹐而後世不可少﹔鄭君爲漢儒敗壞家法之學﹐﹝本李兆洛說﹞而後世尢不可無。漢時《詩》有魯﹑齊﹑韓三家﹐《春秋》有《公》《榖》二傳。《毛詩》《左傳》不立學無害﹔且不立學﹐而三家二傳更不至淆雜也。漢後三家盡亡﹐二傳殆絕﹐若無《毛詩》《左傳》﹐學者治《詩》《春秋》﹐更無所憑依矣。鄭君雜糅今古﹐使顓門學盡亡﹔然顓門學旣亡﹐又賴鄭注得略考見。今古之學若無鄭注﹐學者欲治漢學﹐更無從措手矣﹗此功過得失互見而不可槪論者也。鄭君從黨徧天下﹐卽經學論﹐可謂小統一時代。傳云「齊﹑魯間宗之」﹔非但齊﹑魯間宗之﹐傳列郗慮等五人﹐《鄭志》《鄭記》有趙商等十六人。《三國誌姜維傳》云「好鄭氏學」﹐不知其何所受。昭烈帝嘗自言周旋鄭康成間﹐蓋鄭君避地徐州﹐時昭烈爲徐州牧﹐嘗以師禮事之。然則﹐蜀漢君臣亦鄭學支裔矣。有與鄭君同時而學不盡同者﹕荀爽﹑虞翻並作《易注》﹔荀用費《易》﹐虞用孟《易》﹐今略存於李鼎祚《集解》中。虞嘗駮鄭《尙書注》﹐又以《鄭易注》爲不得。王粲亦駮鄭﹐而其說不傳。有視鄭稍後而學不盡同者﹕王弼《易注》﹐盡掃象數﹐𨿽亦用費《易》﹐而說解不同。故李鼎祚云「刊輔嗣之野文﹐補康成之逸象。」何晏《論語集解》𨿽采鄭注﹐而不盡主鄭。若王肅尢顯與爲敵者。

鄭學出而漢學衰﹐王肅出而鄭學亦衰。肅善賈﹑馬之學﹐而不好鄭氏。賈逵﹑馬融皆古文學﹐乃鄭學所自出。肅善賈﹑馬而不好鄭﹐殆以賈﹑馬專主古文﹐而鄭又附益以今文乎﹖案王肅之學﹐亦兼通今古文。肅父朗師楊賜﹐楊氏世傳歐陽《尙書》﹔洪亮吉《傳經表》以王肅爲伏生十七傳弟子﹐是肅嘗習今文﹔而又治賈﹑馬古文學。故其駮鄭﹐或以今文說駮鄭之古文﹐或以古文說駮鄭之今文。不知漢學重在顓門﹐鄭君雜糅今古﹐近人議其敗壞家法﹐肅欲攻鄭﹐正宜分別家法﹐各還其舊﹐而辧鄭之非﹐則漢學復明﹐鄭學自廢矣。乃肅不惟不知分別﹐反效鄭君而尢甚焉。僞造孔安國《尙書傳》《論語孝經注》《孔子家語》《孔叢子》﹐共五書﹐以互相證明﹔託於孔子及孔氏子孫﹐使其徒孔衍爲之證。不思《史》《漢》皆云安國早卒﹐不云有所撰述﹔僞作三書﹐已與《史》《漢》不合矣。而《家語》《孔叢子》二書﹐取郊廟大典禮兩漢今古文家所聚訟不決者﹐盡託於孔子之言﹐以爲定論。不思漢儒議禮聚訟﹐正以去聖久遠﹐無可據依。故石渠﹑虎觀﹐天子稱制臨決。若有孔子明文可據﹐羣言淆亂折諸聖﹐尙安用此紛紛爲哉﹗肅作《聖證論》﹐以譏短鄭君﹔蓋自謂取證於聖人之言﹔《家語》一書﹐是其根據。其注《家語》﹐如五帝﹑七廟﹑郊丘之類﹐皆牽引攻鄭之語﹐適自發其作僞之覆。當時鄭學之徒皆云「《家語》﹐王肅增加。」或云王肅所作。是肅所謂聖證﹐人皆知其不出於聖人矣。孫志祖《家語疏證》已明著其僞。

兩漢經學極盛﹐而前漢末出一劉歆﹐後漢末生一王肅﹐爲經學之大蠹。歆﹐楚元王之後﹔其父向﹐極言劉氏﹑王氏不並立。歆黨王莽篡漢﹐於漢爲不忠﹐於父爲不孝。肅父朗﹐漢會稽太守﹐爲孫策虜﹐復歸曹操﹐爲魏三公。肅女適司馬昭﹐黨司馬氏篡魏﹐但早死不見篡事耳。二人黨附篡逆﹐何足以知聖經﹗而歆創立古文諸經﹐汨亂今文師法﹔肅僞作孔氏諸書﹐並鄭氏學亦爲所亂。歆之學行於王莽﹔肅以晉武帝爲其外孫﹐其學行於晉初。《尙書》《詩》《論語》《三禮》《左氏解》及撰定父朗所作《易傳》﹐皆立學官。晉初郊廟之禮﹐皆王肅說﹐不用鄭義。其時孔晁﹑孫毓等申王駮鄭﹐孫炎﹑馬昭等又主鄭攻王﹐齗齗於鄭﹑王兩家之是非﹐而兩漢顓門無復過問。重以永嘉之亂﹐《易》亡梁丘﹑施氏﹑髙氏﹐《書》亡歐陽﹑大小夏侯﹐《齊詩》在魏已亡﹐《魯詩》不過江東﹐《韓詩》𨿽存﹐無傳之者﹐孟﹑京﹑費《易》亦無傳人﹐《公》《榖》𨿽在若亡。晉元帝修學校﹐簡省博士﹐置《周易》王氏﹐《尙書》鄭氏﹐《古文尙書》孔氏﹐《毛詩》鄭氏﹐《周官》《禮記》鄭氏﹐《春秋左傳》杜氏﹑服氏﹐《論語》《孝經》鄭氏博士各一人。太常荀崧上疏﹐請增置鄭《易》《儀禮》及《春秋公羊》《榖梁》博士各一人﹐時以爲《榖梁》膚淺不足立。王惇之難﹐復不果行。晉所立博士﹐無一爲漢十四博士所傳者﹐而今文之師法遂絕。

世傳《十三經》注﹐除《孝經》爲唐明皇禦注外﹐漢人與魏﹑晉人各居其半。鄭君箋《毛詩》﹐注《周禮》《儀禮》《禮記》﹔何休注《公羊傳》﹔趙岐注《孟子》﹔凡六經﹐皆漢人注。孔安國《尙書傳》﹐王肅僞作﹔王弼《易注》﹔何晏《論語集解》﹔凡三經﹐皆魏人注。杜預《左傳集解》﹔範寧《榖梁集解》﹔郭璞《爾雅注》﹔凡三經﹐皆晉人注。以注而論﹐魏﹑晉似不讓漢人矣﹔而魏﹑晉人注卒不能及漢者﹕孔《傳》多同王肅﹐孔《疏》已有此疑﹔宋吳棫與朱子及近人閻若璩﹑惠棟歷詆其失﹐以爲僞作﹔丁晏《尙書餘論》﹐考定其書實出王肅。據《晉書荀崧傳》﹐崧疏稱武帝時置博士﹐已有孔氏﹐是晉初已立學。永嘉之亂亡失﹐東晉時梅頤復獻之﹐非梅頤僞作也。王弼﹑何晏祖尙玄虛﹐範寧常論其罪浮於桀﹑紂。王弼《易注》﹐空談名理﹐與漢儒朴實說經不似﹔故宋趙師秀云「輔嗣《易》行無漢學。」何晏《論語集解》合包﹑周之《魯論》﹐孔﹑馬之《古論》﹐而雜糅莫辧。所引孔注﹐亦是僞書﹔如「孰謂鄹人之子知禮乎」﹐孔注「鄹﹐孔子父叔梁紇所治邑」﹐不自稱幾世祖﹐此大可疑者。丁晏謂孔注亦王肅僞作。杜預《左傳集解》多據前人說解﹐而沒其名﹐後人疑其杜撰。諒闇短喪﹐倡爲邪說。《釋例》於「凡弒君稱君﹐君無道也」一條﹐亟揚其波。鄭伯射王中肩之類﹐曲爲出脫。焦循論預背父黨篡之罪﹐謂爲司馬氏飾﹐其注多傷名教﹐不可爲訓。範寧《榖梁集解》﹐𨿽存《榖梁》舊說﹐而不專主一家。序於三傳皆加詆諆﹐宋人謂其最公。此與宋人門徑合耳﹔若漢時﹐三傳各守顓門﹐未有兼采三傳者也。郭璞《爾雅注》亦沒前人說解之名﹐余蕭客謂爲攘善無恥。此皆魏﹑晉人所注經﹐準以漢人著述體例﹐大有逕庭﹐不止商﹑周之判。蓋一壞於三國之分鼎﹐再壞於五胡之亂華﹐𨿽緒論略傳﹐而宗風已墜矣。

●六﹑經學分立時代

自劉﹑石十六國並入北魏﹐與南朝對立﹐爲南北朝分立時代﹔而其時說經者亦有「南學」「北學」之分。此經學之又一變也。《北史儒林傳》序曰「江左﹐《周易》則王輔嗣﹐《尙書》則孔安國﹐《左傳》則杜元凱﹔河﹑洛﹐《左傳》則服子愼﹐《尙書》《周易》則鄭康成﹔《詩》則並主於毛公﹐《禮》則同遵於鄭氏。」案南北學派﹐《北史》數言盡之。夫學出於一﹐則人知依歸﹔道紛於歧﹐則反致眩惑。鄭君生當漢末﹐未雜玄虛之習﹑僞撰之書﹐箋注流傳﹐完全無缺﹔欲治「漢學」﹐捨鄭莫由。北學﹐《易》《書》《詩》《禮》皆宗鄭氏﹐《左傳》則服子愼。鄭君注《左傳》未成﹐以與子愼﹐見於《世說新語》。是鄭﹑服之學本是一家﹔宗服卽宗鄭﹐學出於一也。南學則尙王輔嗣之玄虛﹐孔安國之僞撰﹐杜元凱之臆解﹐此數家與鄭學枘鑿﹐亦與漢儒背馳。乃使涇﹑渭混流﹐薰﹑蕕同器﹐以致後世不得見鄭學之完全﹐並不得存漢學之什一﹐豈非談空空﹑覈玄玄者階之厲乎﹗南方玄學不行於北魏﹐李業興對梁武帝云「少爲書生﹐止習五典﹐……素不玄學﹐何敢仰酬﹗」此北重經學不雜玄學之明證。南學之可稱者﹐惟晉﹑宋間諸儒善說禮服。宋初雷次宗最著﹐與鄭君齊名﹐有雷﹑鄭之稱。當崇尙老﹑莊之時﹐而說禮謹嚴﹐引證詳實﹐有漢石渠﹑虎觀遺風﹐此則後世所不逮也。其說略見於杜佑《通典》。

《北史》又云﹔「漢世鄭氏並爲眾經注解﹐服虔﹑何休各有所說。鄭﹐《易》《詩》《書》《禮》《論語》《孝經》﹔虔﹐《左氏春秋》﹔休﹐《公羊傳》﹔大行於河北。」案漢儒經注﹐當時存者﹐止此三家﹔河北大行﹐可謂知所宗尙。而據《北史》﹐河﹑洛主服氏《左傳》外﹐不聞更有何氏《公羊》﹔且云「《公羊》《榖梁》﹐多不措意。」《儒林傳》載習《公羊春秋》者﹐止有梁祚一人﹔而劉蘭且排毀《公羊》。則此所云《公羊》大行﹐似非實錄。《公羊傳何氏解詁疏》二十八卷﹐《唐志》不載﹔《崇文總目》始著錄稱﹐不著撰人名氏﹐或云徐彥﹔而徐彥亦不知何代人。近人王鳴盛謂卽《北史》之徐遵明﹔以其文气似六朝人﹐不似唐人所爲。洪頤煊引疏司空掾云「『若今之三府掾。』三府掾﹐六朝時有之﹐至唐以後則無此稱矣﹔此疏爲梁﹑齊間舊帙無疑。」姚範云「隋﹑唐間不聞有三府掾﹐亦無三府之稱﹐意者在北齊﹑蕭梁之間乎﹖」據此二說﹐則以爲徐遵明﹐不爲無見。惟據《北史》﹐遵明傳鄭《易》《尙書》《三禮》﹐服氏《春秋》﹐不聞傳何氏《公羊》﹐其弟子亦無傳《公羊》學者﹔則謂彥卽遵明﹐尙在疑似之間。《公羊疏》設問答﹔梁有《公羊傳問》九卷﹐荀爽問﹐魏安平太守徐欽答﹔又晉車騎將軍庾翼問﹐王愆期答﹔其書在隋並亡﹐或卽徐《疏》所引。王愆期注《公羊》﹐以爲《春秋》制文王指孔子﹐見《書泰誓疏》引﹔兩漢人無此說﹐亦未可據。

《北史》又云「南人約簡﹐得其英華﹔北學深蕪﹐窮其枝葉。」蓋唐初人重南輕北﹐故定從南學﹔而其實不然。說經貴約簡﹐不貴深蕪﹐自是定論﹔但所謂約簡者﹐必如漢人之持大體﹐玩經文﹐口授微言﹐篤守師說﹐乃爲至約而至精也。若唐人謂南人約簡得其英華﹐不過名言霏屑﹐騁揮麈之淸談﹔屬詞尙腴﹐侈雕虫之餘技。如皇侃之《論語義疏》﹐名物制度﹐略而弗講﹐多以老﹑莊之旨﹐發爲駢儷之文﹐與漢人說經相去懸絕。此南朝經疏之僅存於今者﹐卽此可見一時風尙。江藩以其得自日本﹐疑爲足利贗鼎﹔不知此等文學﹐非六朝以後人所能爲也。《禮記疏》本皇﹑熊二家﹔熊安生北學﹐皇侃南學。孔穎達以爲熊違經多引外義﹐釋經惟聚難義﹐此正所謂北學深蕪者。又以皇𨿽章句詳正﹐微稍繁廣﹔以熊比皇﹐皇氏勝矣﹔此則皇氏比熊爲勝﹐正所謂南人約簡者。而《郊特牲》疏云「皇氏於此經之首﹐廣解天地百神用樂委曲﹐及諸雜禮制﹐繁而不要﹐非此經所須﹔又隨事曲解﹐無所憑據﹔今皆略而不載。」此又孔穎達之所謂繁廣者。說禮本宜詳實﹐不嫌稍繁﹔皇氏之解《禮記》﹐視《論語義疏》爲遠勝矣。《南史皇侃傳》﹐「所撰《論語義》《禮記義》見重於世﹐學者傳焉。」今《論語義》佚而復存﹐《禮記義》略見孔疏。

《南史儒林傳》《序》「宋﹑齊國學﹐時或開置﹐而勸課未博﹐建之不能十年﹐蓋取文具而已。是時鄕裏莫或開館﹐公卿罕通經術。朝廷大儒﹐獨學而弗肯養眾﹔後生孤陋﹐擁經而無所講習。……至梁武創業﹐深湣其獘。天監四年﹐乃詔開五館﹐建立國學﹐總以五經教授﹐置五經博士各一人。於是以平原明山賓﹑吳郡陸璉﹑吳興沈峻﹑建平嚴植之﹐會稽賀瑒補博士﹐各主一館。館有數百生﹐給其餼廩。其射策通明經者﹐卽除爲吏。於是懷經負笈者云會矣。又選學生遣就會稽雲門山﹐受業於廬江河胤。分遣博士祭酒到州郡立學。七年﹐又詔皇太子宗室王侯始就學受業。武帝親屈輿駕﹐釋奠於先師先聖﹐申之以宴語﹐勞之以束帛。濟濟焉﹗洋洋焉﹗大道之行也如是。及陳武創業﹐時經喪亂﹐……惇獎未遑﹐……稍置學官﹐成業蓋寡。」案南朝以文學自矜﹐而不重經術﹔宋﹑齊及陳﹐皆無足觀。惟梁武起自諸生﹐知崇經術﹔崔﹑嚴﹑何﹑伏之徒﹐前後並見升寵﹐四方學者靡然向風﹔斯蓋崇儒之效。而晚惑釋氏﹐尋遘亂亡﹐故南學仍未大昌。姚方興得《舜典》篇首二十八字於大行頭﹐梁武時爲博士議駮﹐有漢宣﹑章二帝稱制臨決之風﹐而至今流傳。僞中之僞﹐是又梁武所不料也。

《北史儒林傳序》「魏道武初定中原﹐……始建都邑﹐便以經術爲先。立太學﹐置五經博士﹐生員千有餘人。天興二年春﹐增國子太學生員至三千人。……明元時﹐攺國子爲中書學﹐立教授博士。太武始光三年春﹐起太學於城東。後徵盧玄﹑髙允等﹐而令州郡各舉才學﹐於是人多砥尙儒術。……天安初﹐詔立鄕學。……太和中﹐攺中書學爲國子學﹐建明堂辟雍﹐尊三老五更﹐又開皇子之學。及遷都洛邑﹐詔立國子太學﹑四門小學。……劉芳﹑李彪諸人以經術進。……宣武時﹐復詔營國學﹐樹小學於四門﹐大選儒生﹐以爲小學博士員四十人。𨿽黌宇未立﹐而經術彌顯。時天下承平﹐學業大盛﹔故燕﹑齊﹑趙﹑魏之間﹐橫經著錄﹐不可勝數﹔大者千餘人﹐小者猶數百。……周文受命﹐雅重經典﹔……明皇纂歷﹐惇尙學藝。內有崇文之觀﹐外重成均之職。……徵沈重於南荊﹐……待熊安生以殊禮。是以天下慕向﹐文教遠覃。」案北朝諸君﹐惟魏孝文﹑周武帝能一變舊風﹐尊崇儒術。考其實效﹐亦未必優於蕭梁。而北學反勝於南者﹐由於北人俗尙朴純﹐未染淸言之風﹑浮華之習﹐故能專宗鄭﹑服﹐不爲僞孔﹑王﹑杜所惑。此北學所以純正勝南也。焦循曰「正始以後﹐人尙淸談。迄晉南渡﹐經學盛於北方。大江以南﹐自宋及齊﹐遂不能爲儒林立傳。梁天監中﹐漸尙儒風﹐於是梁書有《儒林傳》。《陳書》嗣之﹐仍梁所遺也。魏儒學最隆﹐歷北齊﹑周﹑隋﹐以至唐武徳﹑貞觀﹐流風不絕﹐故《魏書儒林傳》爲盛。」

「北方戎馬﹐不能屏視月之儒﹔南國浮屠﹐不能攺經天之義。」此孔廣森以爲經學萬古不廢﹐歷南北朝之大亂﹐異端𨿽熾﹐聖教不絕也。而南北諸儒抱殘守缺﹐其功亦未可沒焉。夫漢學重在明經﹐唐學重在疏注﹔當漢學已往﹐唐學未來﹐絕續之交﹐諸儒倡爲義疏之學﹐有功於後世甚大。南如崔靈恩《三禮義宗》《左氏經傳義》﹐沈文阿《春秋》《禮記》《孝經》《論語義疏》﹐皇侃《論語》《禮記義》﹐戚衮《禮記義》﹐張譏《周易》《尙書》《毛詩》《孝經》《論語義》﹐顧越《喪服》《毛詩》《孝經》《論語義》﹐王元規《春秋》《孝經義記》﹔北如劉獻之《三禮大義》﹐徐遵明《春秋義章》﹐李鉉撰定《孝經》《論語》《毛詩》《三禮義疏》﹐沈重《周禮》《儀禮》《禮記》《毛詩》《喪服經義》﹐熊安生《周禮》《禮記義疏》《孝經義》﹔皆見《南北史儒林傳》。今自皇﹑熊二家見采於《禮記疏》外﹐其餘書皆亡佚。然淵源有自﹐唐人五經之疏未必無本於諸家者。論先河後海之義﹐亦豈可忘篳路藍縷之功乎。

《北史》又云「自魏末大儒徐遵明門下講鄭玄所注《周易》﹐遵明以傳盧景裕﹐……景裕傳權會﹑郭茂﹐……能言《易》者多出郭茂之門。河南及靑﹑齊之間儒生多講王輔嗣所注﹐師訓蓋寡。齊時儒士罕傳《尙書》之業﹐徐遵明兼通之。遵明受業於屯畱王聰﹐傳授浮陽李周仁及勃海張文敬﹑李鉉﹑河間權會﹐並鄭康成所注﹐非古文也。下裏諸生﹐略不見孔氏注解。武平末﹐劉光伯﹑劉士元始得費甝《義疏》﹐乃畱意焉。其《詩》《禮》《春秋》﹐尢爲當時所尙﹐諸生多兼通之。《三禮》並出遵明之門。徐傳業於……熊安生﹐……其後生能通《禮》經者﹐多是安生門人。諸生盡通《小戴禮》﹐於《周》《儀禮》兼通者﹐十二三焉。通《毛詩》者﹐多出於魏朝劉獻之﹐……其後能言《詩》者多出二劉之門。河北諸儒能通《春秋》者﹐並服子愼所注﹐亦出徐生之門。……姚文安﹑秦道靜初亦學服氏﹐後兼更講杜元凱所注。其河外儒生﹐俱伏膺杜氏。」案史言北學極明晰﹔而北學之折入於南者﹐亦間見焉。靑﹑齊之間﹐多講王輔嗣《易》﹑杜元凱《左傳》﹔蓋靑﹑齊居南北之中﹐故魏﹑晉經師之書﹐先自南傳於北。北學以徐遵明爲最優﹐擇術最正﹔鄭注《周易》《尙書》《三禮》﹐服注《春秋》﹐皆遵明所傳﹔惟《毛詩》出劉獻之耳。其後則劉焯﹑劉炫爲優﹐而崇信僞書﹐擇術不若遵明之正。得費甝《義疏》﹐傳僞孔古文﹐實始於二劉。二劉皆北人﹐乃傳南人費甝之學﹐此北學折入於南之一證。蓋至隋﹐而經學分立時代變爲統一時代矣。

●七﹑經學統一時代

學術隨世運爲轉移﹐亦不盡隨世運爲轉移。隋平陳而天下統一﹐南北之學亦歸統一﹐此隨世運爲轉移者也﹔天下統一﹐南並於北﹐而經學統一﹐北學反並於南﹐此不隨世運爲轉移者也。《北史儒林傳序》「自正朔不一﹐將三百年﹔師訓紛綸﹐無所取正。隋文……平一寰宇﹐頓天网以掩之﹐……於是四海九州彊學待問之士靡不畢集。……齊﹑魯﹑趙﹑魏﹐學者尢多。負笈追師﹐不遠千里。講誦之聲﹐道路不絕。中州之盛﹐自漢﹑魏以來﹐一時而已。及帝暮年﹐……不悅儒術﹐……遂廢天下之學﹐惟存國子一所﹐弟子七十二人。煬帝卽位﹐復開庠序﹐國子郡縣之學盛於開皇之初。徵辟儒生﹐遠近畢至﹐使相與講論得失於東都之下。納言定其差次﹐一以聞奏焉。於時舊儒多已彫亡﹐惟信都劉士元﹑河間劉光伯拔萃出類﹐學通南北﹐博極古今﹐後世鉆仰。所制諸經議疏﹐搢紳咸師宗之。旣而外事四夷﹐……其風漸墜。……方領矩步之徒﹐亦轉死溝壑。凡有經籍﹐因此湮沒於煨燼矣。」案史於隋一代經學盛衰及南北學統一﹐說皆明晰﹔而北學所以並入於南之故﹐尙未了然。南朝衣冠禮樂﹐文采風流﹐北人常稱羨之。髙歡謂江南蕭衍老公專事衣冠禮樂﹐中原士大夫望之﹐以爲正朔所在。是當時北人稱羨南朝之證。經本朴學﹐非顓家莫能解﹐俗目見之﹐初無可悅。北人篤守漢學﹐本近質朴﹔而南人善談名理﹐增飾華詞﹐表裏可觀﹐雅俗共賞。故𨿽以亡國之餘﹐足以轉移一時風气﹐使北人捨舊而從之。正如王褒入關﹐貴遊並學褒書﹐趙文深之書遂被遐棄。文深知好尙難反﹐亦攺習褒書。庾信歸周﹐羣公碑志多出其手。信有「韓陵一片石可共語﹐餘皆驢鳴犬吠」之言。此皆北人重南﹑南人輕北之證。北方經學折入於南﹐亦猶是也。

經學統一之後﹐有南學﹐無北學。南學北學﹐以所學之宗主分之﹐非以其人之居址分之也。當南北朝時﹐南學亦有北人﹐北學亦有南人。如崔靈恩本北人﹐而歸南﹔沈重本南人﹐而歸北。及隋並陳﹐褚暉﹑顧彪﹑魯世達﹑張衝皆以南人見重於煬帝。南方書籍﹐如費甝《義疏》之類﹐亦流入於北方。人情旣厭故喜新﹐學術又以華勝朴。當時北人之於南學﹐有如「陳相見許行而大悅﹐盡棄其學而學焉」矣。《隋書經籍志》於《易》云「梁﹑陳﹐鄭玄﹑王弼二注﹐列於國學。齊代﹐惟傳鄭義。至隋﹐王注盛行﹐鄭學浸微。」於《書》云「梁﹑陳所講﹐有鄭﹑孔二家。齊代﹐惟傳鄭義。至隋﹐孔﹑鄭並行﹐而鄭氏甚微。」於《春秋》云「《左氏》惟傳服義。至隋﹐杜氏盛行﹐服義浸微。」是僞孔﹑王﹑杜之盛行﹐鄭﹑服之浸微﹐皆在隋時。故天下統一之後﹐經學亦統一﹐而北學從此絕矣。隋之二劉﹐冠冕一代。唐人作疏﹐《詩》《書》皆本二劉﹔而孔穎達《書疏》序云「焯乃組織經文﹐穿鑿孔穴﹐……使教者煩而多惑﹐學者勞而少功。……炫嫌焯之煩雜﹐就而刪焉。……義旣太略﹐辭又過華。𨿽爲文筆之善﹐乃非開獎之路。」據孔氏說﹐是二劉以北人而染南習﹔變朴實說經之體﹐蹈華腴害骨之譏﹔蓋爲風气所轉移﹐不得不俯從時尙也。

唐太宗以儒學多門﹐章句繁雜﹐詔國子祭酒孔穎達與諸儒撰定五經義疏﹐凡一百七十卷﹐名曰《五經正義》。穎達旣卒﹐博士馬嘉運駮其所定義疏之失﹐有詔更定﹐未就。永徽二年﹐詔諸臣復考証之﹐就加增損。永徽四年﹐頒孔穎達《五經正義》於天下﹐每年明經依此考試。自唐至宋﹐明經取士﹐皆遵此本。夫漢帝稱制臨決﹐尙未定爲全書﹔博士分門授徒﹐亦非止一家數﹔以經學論﹐未有統一若此之大且久者。此經學之又一變也。其所定五經疏﹐《易》主王注﹐《書》主孔傳﹐《左氏》主杜解﹔鄭注《易》《書》﹐服注《左氏》﹐皆置不取。論者責其朱紫無別﹐眞贗莫分﹐唐初編定諸儒誠不得辭其咎。而據《隋經籍志》﹐鄭注《易》《書》﹐服注《左氏》﹐在隋已浸微將絕﹐則在唐初已成「廣陵散」矣。北學旣並於南﹐人情各安所習﹔諸儒之棄彼取此﹐蓋亦因一時之好尙﹐定一代之規模。猶之唐行詩賦﹐本煬帝科舉之遺﹔明用時文﹐沿元人經疑之式。名爲新義﹐實襲舊文。《尙書舜典》疏云「鞭刑﹐……大隋造律﹐方始廢之。」《呂刑》疏云「大隋開皇之初﹐始除男子宮刑。」以唐人而稱大隋﹐此沿襲二劉之明證。是則作奏𨿽工﹐葛龔之名未去﹔建國有制﹐節度之榜猶存。疏失可嗤﹐不能爲諸儒解矣。

議孔疏之失者﹐曰彼此互異﹐曰曲徇注文﹐曰雜引讖緯。案著書之例﹐注不駮經﹐疏不駮注﹔不取異義﹐專宗一家﹔曲徇注文﹐未足爲病。讖緯多存古義﹐原本今文﹔雜引釋經﹐亦非巨謬。惟彼此互異﹐學者莫知所從﹔旣失刊定之規﹐殊乖統一之義。卽如讖緯之說﹐經疏並引﹔而《詩》《禮》從鄭﹐則以爲是﹔《書》不從鄭﹐又以爲非﹔究竟讖緯爲是爲非﹐矛盾不已甚歟﹗官修之書不滿人意﹐以其雜出眾手﹐未能自成一家。唐修《晉書》﹐大爲子玄呵詆﹔梁撰《通史》﹐未見一字畱遺。《正義》奉敕監修﹐正中此獘。穎達入唐﹐年已耄老﹔豈盡逐條親閱﹐不過總攬大綱。諸儒分治一經﹔各取一書以爲底本﹐名爲創定﹐實屬因仍。書成而穎達居其功﹐論定而穎達屍其過。究之功過非一人所獨擅﹐義疏並非諸儒所能爲也。其時同修《正義》者﹐《周易》則馬嘉運﹑趙榦葉﹐《尙書》則王徳韶﹑李子云﹐《毛詩》則王徳韶﹑齊威﹐《春秋》則谷那律﹑楊士勛﹐《禮記》則朱子奢﹑李善信﹑賈公彥﹑柳士宣﹑範義頵﹑張權。標題孔穎達一人之名者﹐以年輩在先﹐名位獨重耳。

朱子謂五經疏﹐《周禮》最好﹐《詩》《禮記》次之﹐《書》《易》爲下。《困學紀聞》云「考之《隋志》﹐王弼《易》﹐孔安國《書》﹐齊﹑梁始列國學﹔故諸儒之說﹐不若《詩》《禮》之詳實。」其說亦未盡然。《正義》者﹐就傳注而爲之疏解者也。所宗之注不同﹐所撰之疏亦異。《易》主王弼﹐本屬淸言。王注﹐河北不行。「江南義疏十有餘家﹐皆辭尙虛玄﹐義多浮誕」﹐《正義序》已明言其失。而疏文仍失於虛浮﹐以王注本不摭實也。《書》主僞孔﹐亦多空詮﹐孔《傳》﹐河北不行。《正義》專取二劉﹐序又各言其失﹐由僞傳本無足徵也。《詩》《禮》《周禮》﹐皆主鄭氏﹐義本詳實﹔名物度數﹐疏解亦明﹔故於諸經《正義》爲最優。朱子分別次序極當。竊謂《周禮》是一代之制﹐猶不如《禮記》可以通行﹐學術治術無所不包。《王制》一篇﹐體大物博﹐與《孟子》《公羊》多合。用其書﹐可以治天下。比之《周禮》﹐尢爲簡明。治注疏者﹐當從此始。《左氏傳》﹐朱子所未言者。案《左氏正義》﹐𨿽詳亦略﹐盡棄賈﹑服舊解﹐專宗杜氏一家。劉炫規杜﹐多中杜失﹔乃駮劉申杜﹐彊爲飾說。嘗讀《正義》﹐怪其首尾橫決﹐以爲必有訛脫。考各本皆如是﹐疑莫能釋。後見劉文淇《左傳舊疏考證》﹐乃知劉炫規杜﹐先申杜而後加規﹔《正義》乃翦截其文﹐以劉之申杜者列於後﹐而反以駮劉﹔又不審其文義﹐以致不相承接。首尾橫決﹐職此之由。《易》《書》之疏﹐間亦類此﹐特未若《左傳疏》之甚耳。﹝劉文淇謂「唐人刪定者僅駮劉炫說百餘條﹐餘皆光伯述議也。」劉毓崧又作《周易尙書舊疏考正》。﹞

唐人義疏﹐其可議者誠不少矣﹔而學者當古籍淪亡之後﹐欲存漢學於萬一﹐窺鄭君之藩籬﹐捨是書無徵焉。是又功過互見﹐未可槪論者也。前乎唐人義疏﹐經學家所寶貴者﹐有陸徳明《經典釋文》。《經典釋文》﹐亦是南學。其書創始於陳後主元年﹐成書在未入隋以前。而《易》主王氏﹐《書》主僞孔﹐《左》主杜氏﹐爲唐人義疏之先聲。中引北音﹐止一再見。《序錄》於王曉《周禮音》﹐注云「江南無此書﹐不詳何人。」於《論語》云「北學有杜弼注﹐世頗行之。」北方大儒﹐如徐遵明﹐未嘗一引。陸本南人﹐未通北學﹐固無怪也。與義疏同時並出者﹐唐初又有《定本》﹐出顏師古﹐五經疏嘗引之。師古爲顏之推後人。之推本南人﹐晚歸北﹐其作《家訓》﹐引江南﹑河北本﹐多以江南爲是。師古《定本》從南﹐蓋本《家訓》之說﹔而《家訓》有不盡是者。如《詩》「興雲祁祁」﹐《家訓》以爲當作「興雨」﹐《詩正義》卽據《定本》作「興雨」﹐以或作「興雲」爲誤。不知古本作「興雲」﹐漢《無極山碑》可證。《毛詩》亦當與三家同。古無虛實兩讀之分﹐下雲「雨我公田」﹐若上句又作「興雨」﹐則文義重復。《家訓》據班固《靈臺詩》「祁祁甘雨」﹐不知班氏是合「興雲祁祁﹐雨我公田」爲一句。班作《漢書食貨志》﹐引《詩》正作「興雲」﹐尢可證也。自《正義》《定本》頒之國冑﹐用以取士﹐天下奉爲圭臬。唐至宋初數百年﹐士子皆謹守官書﹐莫敢異議矣。故論經學﹐爲統一最久時代。

唐以《易》《書》《詩》﹑三《禮》﹑三《傳》合爲九經﹐取士。《禮記》《左傳》爲大經﹐《毛詩》《周禮》《公羊》爲中經﹐《周易》《尙書》《儀禮》《榖梁》爲小經。以經文多少分大中小三等﹐取士之法不得不然。開元八年﹐國子司業李元上言「三《禮》﹑三《傳》及《毛詩》《尙書》《周易》等﹐並聖賢微旨﹐生人教業。……今明經所習﹐務在出身。咸以《禮記》文少﹐人皆競讀。《周禮》經邦之軌則﹐《儀禮》莊敬之楷模﹔《公羊》《榖梁》﹐歷代宗習。今兩監及州縣﹐以獨學無友﹐四經殆絕。事資訓誘﹐不可因循。」開元十六年﹐楊瑒爲國子祭酒﹐奏言「今明經習《左氏》者十無二三。……又《周禮》《儀禮》《公羊》《榖梁》殆將絕廢﹐……請量加優獎。」據此二說﹐則唐之盛時﹐諸經已多束閣。蓋大經﹐《左氏》文多於《禮記》﹐故多習《禮記》﹐不習《左氏》。中﹑小經﹐《周禮》《儀禮》《公羊》《榖梁》難於《易》《書》《詩》﹐故多習《易》《書》《詩》﹐不習《周禮》《儀禮》《公羊》《榖梁》。此所以四經殆絕也。唐帖經課試之法﹐以其所習經掩其兩端﹐中間惟開一行﹐裁紙爲帖﹐凡帖三字﹐隨時增損﹐可否不一﹐或得四﹐或得五﹐或得六﹐爲通。專考記誦﹐而不求其義﹐故明經不爲世重﹐而偏重進士。宋初因唐明經之法﹐王安石攺用墨義﹐是爲空衍義理之始﹐元﹑明經義時文之濫觴。

漢熹平刊《石經》之後﹐越五百餘年﹐而有唐開成《石經》。此一代之盛舉﹐羣經之遺則也。惟唐不重經術﹐故以文宗右文之主﹐鄭覃以經術位宰相﹐而所刊《石經》﹐不滿人意﹐史臣以爲名儒不窺。當時並無名儒﹐窺不窺無足論﹔而自熹平《石經》散亡之後﹐惟開成《石經》爲完備﹔以視兩宋刻本﹐尢爲近古。𨿽校刊不盡善﹐豈無佳處足證今本之訛脫者。顧炎武考監本《儀禮》﹐脫誤尢多﹐《士昏禮》脫「胥授綏」一節十四字﹐賴有長安《石經》可據以補。此開成《石經》有功經學之一證也。顧又考出唐《石經》誤字甚夥﹐實不盡屬開成原刻。一經乾符之修造﹐再經後梁之補刊﹐三經北宋之添注﹐四經堯惠之謬作。其中誤字﹐未可盡咎唐人。精審而詳究之﹐亦治經之一助也。

唐人經說傳今世者﹐惟陸淳本啖助﹑趙匡之說﹐作《春秋纂例》《微旨》《辧疑》。謂﹕左氏﹐六國時人﹐非《論語》之丘明﹔雜采諸書﹐多不可信。《公》《榖》口授﹐子夏所傳﹔後人據其大義﹐散配經文﹐故多乖謬﹐失其綱統。此等議論﹐頗能發前人所未發。惟《三傳》自古各自爲說﹐無兼采《三傳》以成一書者﹔是開通學之途﹐背顓門之法矣。史徵《周易口訣》﹐成伯玙《毛詩指說》﹐韓﹑李《論語筆解》﹐皆寥寥短篇﹐無關閎旨。惟李鼎祚《周易集解》多存古義﹔後人得以窺漢《易》之大略﹐考荀﹑虞之宗旨﹐賴有此書。

唐人經學有未可抹殺者﹐《說郛》令狐澄《大中遺事》云「大中時﹐工部尙書陳商立《春秋左傳》學議﹔以孔子修經﹐褒貶善惡﹐類例分明﹐法家流也﹔左丘明爲魯史載述時政﹐惜忠賢之泯滅﹐恐善惡之失墜﹐以日系月﹐修其職官﹐本非扶助聖言﹑緣飾經旨﹐蓋太史氏之流也。舉其《春秋》﹐則明白而有識﹔合之《左氏》﹐則叢雜而無徵。杜元凱曾不思夫子所以爲經﹐當以《詩》《書》《周易》等列﹔丘明所以爲史﹐當與司馬遷﹑班固等列。取二義乖刺不侔之語﹐參而貫之﹐故微旨有所不周﹐宛章有所未一。」孫光憲《北夢瑣言》﹐亦載此說。案自漢後﹐《公羊》廢擱﹐《左氏》孤行﹐人皆以《左氏》爲聖經﹐甚且執杜解爲傳義。不但《春秋》一經﹐汨亂已久﹔而《左氏》之傳﹐受誣亦多。孔疏於經傳不合者﹐不云傳誤﹐反云經誤。劉知幾《史通》﹐詆毀聖人﹐尢多狂悖。皆由不知《春秋》是經﹐《左氏》是史。經垂教立法﹐有一字褒貶之文﹔史據事直書﹐無特立褒貶之義。體例判然不合﹐而必欲混合爲一。又無解於經傳參差之故﹐故不能據經以正傳﹐反信傳而疑經矣。陳商在唐時無經學之名﹐乃能分別夫子是經﹑丘明是史﹐謂杜元凱參貫二義非是﹐可謂千古卓識。謂《左傳》非扶助聖言﹐卽博士云「左氏不傳《春秋》」之意也﹔非緣飾經旨﹐卽範升云「左氏不祖孔子」之說也。治《春秋》者﹐誠能推廣陳商之言﹐分別經是經﹐《左氏》是史﹐離之雙美﹐毋使合之兩傷﹐則不至誤以史視《春秋》﹐而《春秋》大義微言可復明於世矣。

●八﹑經學變古時代

經學自唐以至宋初﹐已陵夷衰微矣。然篤守古義﹐無取新奇﹔各承師傳﹐不憑胸臆﹐猶漢﹑唐注疏之遺也。宋王旦作試官﹐題爲「當仁不讓於師」﹐不取賈邊解師爲眾之新說﹐可見宋初篤實之風。乃不久而風气遂變。《困學紀聞》云「自漢儒至於慶曆間﹐談經者守訓故而不鑿。《七經小傳》出而稍尙新奇矣。至《三經義》行﹐視漢儒之學若土梗。」據王應麟說﹐是經學自漢至宋初未嘗大變﹐至慶曆始一大變也。《七經小傳》﹐劉敞作﹐《三經新義》﹐王安石作﹐或謂《新義》多剿敞說。元祐諸公﹐排斥王學﹔而伊川《易傳》專明義理﹐東坡《書傳》橫生議論﹐𨿽皆傳世﹐亦各標新。司馬光《論風俗札子》曰「新進後生﹐口傳耳剽﹐讀《易》未識卦爻﹐已謂《十翼》非孔子之言﹔讀《禮》未知篇數﹐已謂《周官》爲戰國之書﹐讀《詩》未盡《周南》《召南》﹐已謂毛﹑鄭爲章句之學﹔讀《春秋》未知十二公﹐已謂《三傳》可束之髙閣。」陸遊曰「唐及國初﹐學者不敢議孔安國﹑鄭康成﹐況聖人乎﹗自慶曆後﹐諸儒發明經旨﹐非前人所及﹔然排《系辭》﹐毀《周禮》﹐疑《孟子》﹐譏《書》之《胤徵》《顧命》﹐黜《詩》之序﹐不難於議經﹐況傳注乎﹗」案宋儒撥棄傳注﹐遂不難於議經。排《系辭》謂歐陽修﹐毀《周禮》謂修與蘇軾﹑蘇轍﹐疑《孟子》謂李覯﹑司馬光﹐譏《書》謂蘇軾﹐黜《詩序》謂晁說之。此皆慶曆及慶曆稍後人﹐可見其時風气實然﹐亦不獨咎劉敞﹑王安石矣。

孔子以《易》授商瞿﹐五傳而至田何﹐又三傳爲施讎﹑孟喜﹑梁丘賀﹐此《易》之正傳也。京房受《易》於焦延壽﹐託之孟氏﹐不相與同﹐多言卦气占驗﹐此《易》之別傳也。鄭注言爻辰﹐虞注言納甲﹐不過各明一義﹐本旨不盡在此。鄭與荀爽皆費氏《易》﹔惟虞翻言家傳孟氏﹐而注引《參同契》﹐又言夢道士使吞三爻﹐則間本於道家。王弼亦費氏《易》﹐而旨近老氏﹐則亦涉道家矣。然諸儒𨿽近道家﹐或用術數﹐猶未嘗駕其說於孔子之上也。宋道士陳搏乃本太乙下行九宮之法﹐作先天後天之圖﹐託伏羲﹑文王之說而加之孔子之上。三傳得邵子﹐百其說益昌。邵子精數學﹐亦《易》之別傳﹐非必得於《河》《洛》。程子不信邵子之數﹐其識甚卓。《易傳》言理﹐比王弼之近老氏者﹐爲最純正。朱子以程子不言數﹐乃取《河》《洛》九圖冠於所作《本義》之首。於是宋﹑元﹑明言《易》者﹐開卷卽說先天後天。不知圖是點畫﹐書是文字﹔故漢人以《河圖》爲八卦﹑《洛書》爲九疇。宋人所傳《河圖》《洛書》﹐皆黑白點子﹐是止可稱圖﹐不可稱書。而乾南坤北之位﹐是乾爲君﹐而北面朝其臣。此皆百喙不能解者。是以先天後天說《易》者﹐皆無足觀。

《尙書》傳自伏生﹐今存《大傳》﹔而《洪範五行傳》專言祥異﹐則《書》之別傳也。太史公當武帝立歐陽《尙書》之時﹐所引《尙書》﹐必歐陽說﹐與伏傳多吻合。大小夏侯出﹐始小異。古文說出﹐乃大不同。今考《五經異義》引《古尙書說》《五經疏》引馬﹑鄭遺說﹐如六卿﹑六宗﹑廣地萬里﹑服十二章之類﹐多援《周禮》以解唐﹑虞。夫《周禮》卽屬周公手定之書﹐亦不可彊堯﹑舜下從成周之制﹐是古文說已不可信矣。僞孔《傳》出﹐王肅雜采今古﹐與馬﹑鄭互有得失。諸儒去古未遠﹐𨿽間易其制度﹐未嘗變亂其事實也。至宋儒乃以義理懸斷數千年以前之事實﹐謂文王不稱王﹔戡黎是武王﹔武王但伐紂﹐不觀兵﹔周公惟攝政﹐未代王﹔無解於「王若曰孟侯朕其弟子封」之文﹐乃以爲武王封康叔﹔《君奭》是周公畱召公﹔王命周公後是畱後治洛﹔並與古說不合。考之《詩》《書》﹐皆言文王受命。伏《傳》《史記》皆言文王稱王﹐以戡黎爲文王事﹐非武王事。武王旣可伐紂﹐何以必不可觀兵。伏《傳》言周公居攝﹔《史記》言周公踐位。又言武王時﹐康叔幼﹐未得封﹔《左氏傳》祝鮀明言周公封康叔﹐鮀以衛人說衛事﹐豈猶有誤﹗《史記》言《君奭》作於周公居攝時﹐非畱召公。又言周公老於丰﹐薨於丰﹐未嘗畱後治洛。唐置節度畱後﹐古無此官名。皆變亂事實之甚者﹐孔《傳》尙無此說﹐故孔《傳》𨿽僞﹐猶愈於蔡《傳》也。疑孔《傳》始於宋吳棫。朱子繼之﹐謂「某嘗疑孔安國書是假﹐《書序》是魏﹑晉間人作。《書》凡易讀者皆古文﹐伏生所傳皆難讀﹐如何偏記其所難而易者全不能記。」朱子所疑﹐眞千古卓識。蔡《傳》不從師說﹐殆因其序以傳心爲說﹔傳心出虞廷十六字﹐不敢明著其僞乎﹗閻若璩作《古文疏證》﹐攻僞《書》﹑僞《傳》﹔毛奇齡爲古文作《冤詞》。人多是閻非毛﹐實亦未可槪論。閻攻僞《書》﹑僞《傳》極精﹐而據蔡《傳》則誤。毛不信宋儒所造事實﹐而一從孔傳﹐此則毛是而閻非者﹐學者當分別觀之。

《詩》﹐魯﹑齊﹑韓三家﹐《藝文志》以爲魯最近之。《齊詩》五際六情﹐獨傳異義﹐則《詩》之別傳也。《韓詩》﹐唐時尙存﹐惜無傳人而亡。《毛傳》孤行﹐鄭《箋》間采魯﹑韓。自漢以後﹐說《詩》皆宗毛﹑鄭。宋歐陽修《本義》始辧毛﹑鄭之失﹐而斷以己意。蘇轍《詩傳》始以毛《序》不可盡信﹐止存其首句﹐而刪去其餘。南宋鄭樵《詩傳辧妄》始專攻毛﹑鄭﹐而極詆《小序》。當時周孚已反攻鄭樵。朱子早年說《詩》﹐亦主毛﹑鄭﹔呂祖謙《讀詩記》引朱氏曰﹐卽朱子早年之說也。後見鄭樵之書﹐乃將《大小序》別爲一編而辧之﹐名《詩序辧說》。其《集傳》亦不主毛﹑鄭﹐以《鄭》《衛》爲淫詩﹐且爲淫人自言。同時陳傅良已疑之﹐謂﹕以城闕爲偸期之所﹐彤管爲淫奔之具﹐竊所未安。馬端臨《文獻通考》辧之尢詳﹐謂﹕夫子嘗刪《詩》﹐取《關雎》樂而不淫﹔今以文公《詩傳》考之﹐其爲男女淫泆而自作者﹐凡二十有四﹐何夫子猶存之不刪﹗又引鄭六卿餞韓宣子所賦詩﹐皆文公所斥以爲淫奔之人所作﹐而不聞被譏。乃知當如序者之說﹐不當如文公之說也。是朱子《詩集傳》﹐宋人已疑之。而朱子作《白鹿洞賦》﹐引《靑衿》傷學校語﹐門人疑之而問﹐朱子答以序亦不可廢。是朱子作《集傳》﹐不過自成一家之言﹐非欲後人盡廢古說而從之也。王柏乃用其說而刪《詩》﹐豈朱子之意哉﹗

《春秋公羊》《榖梁》﹐漢後已成絕學。《左氏》傳事不傳義﹐後人專習《左氏》﹐於《春秋》一經﹐多不得其解。王安石以《春秋》爲斷爛朝報而廢之﹐後世以此詬病安石。安石答韓求仁問《春秋》曰「此經比他經尢難﹐蓋《三傳》不足信也。」尹和靖云「介甫不解《春秋》﹐以其難之也﹐廢《春秋》非其意。」據尹氏說﹐安石本不欲廢《春秋》者﹐然不信《三傳》﹐則《春秋》已廢矣。若以《春秋》爲斷爛朝報﹐則非特安石有是言﹐專執《左氏》爲《春秋》者皆不免有此意。信《左氏》家經承舊史﹑史承赴告之說﹐是《春秋》如朝報矣﹔不信《公》《榖》家日月褒貶之例﹐而槪以爲闕文﹐是《春秋》如朝報之斷爛者矣。宋人治《春秋》者多﹐而不治顓門﹐皆沿唐人啖﹑趙﹑陸一派。如孫復﹑孫覺﹑劉敞﹑崔子方﹑葉夢得﹑呂本中﹑胡安國﹑髙閌﹑呂祖謙﹑程公說﹑張洽﹑呂大圭﹑家鉉翁﹐皆其著者﹐以劉敞爲最優﹐胡安國爲最顯。元﹑明用胡《傳》取士﹐推之太髙﹔近人又詆之太過﹐而胡《傳》卒廢。平心而論﹐胡氏《春秋》大義本孟子﹐一字褒貶本《公》《榖》﹐皆不得謂其非。而求之過深﹐務出《公》《榖》兩家之外﹔鍛煉太刻﹐多存託諷時事之心。其書奏禦經筵﹐原可藉以納約。但尊王攘夷﹐𨿽《春秋》大義﹔而王非惟諾趨伏之可尊﹐夷非一身兩臂之可攘。胡《傳》首戒權臣﹐習藝祖懲艾黃袍之非﹐啟髙宗猜疑諸將之意。王夫之謂嶽侯之死﹐其說先中於庸主之心。此其立言之大失﹐由解經之不明也。崔子方《春秋本例》﹐以日月爲本﹐在宋儒中﹐獨能推明《公》《榖》﹔而所作《經解》並糾《三傳》﹐未能專主一家。朱子云「《春秋》義例……不能自信於心﹐故未嘗敢措一辭。」此朱子矜愼之處﹐亦由未能專信《公》《榖》﹐故義例無所依據也。

三《禮》本是實學﹐非可空言﹔故南北學分﹐而三《禮》皆從鄭注﹔皇﹑熊說異﹐而皆在鄭注範圍之中。宋時三禮之學﹐講習亦盛。王安石以《周禮》取士。後有王昭禹﹑易袚﹑葉時﹐皆可觀。《儀禮》有李如圭《集釋》《釋宮》﹐張淳《識誤》﹐並實事求是之學。《禮記》﹐衛湜《集說》一百六十卷﹐采摭宏富﹐可比李鼎祚之集《周易》。而陳祥道之《禮書》一百五十卷﹐貫通經傳﹐晁公武﹑陳振孫服其精博。竊謂祥道之書﹐博則有之﹐精則未也。宋人治經﹐務反漢人之說。以禮而論﹐如謂郊禘是一﹐有五人帝﹐無五天帝﹐魏王肅之說也。禘是以祖配祖﹐非以祖配天﹐唐趙匡之說也。此等處﹐前人已有疑義﹐宋人遂據以詆漢儒。三代之禮久亡﹐漢人去古未遠﹐其說必有所受。古時宮室制度﹐至漢當有存者。如周之靈臺﹐漢時猶在﹐非後人臆說所能奪也。若古禮之不宜於今者﹕郊禘一歲屢行﹐天子難於親出﹔宗廟四代選毀﹐人情必疑不安。後世天則每歲一郊﹐祖則同堂異室﹐此皆不必彊摹古禮﹐亦不必以古禮爲非﹐宋人盡反先儒﹐一切武斷﹔攺古人之事實﹐以就我之義理﹔變三代之典禮﹐以合今之制度﹔是皆未敢附和以爲必然者也。朱子《儀禮經傳通解》﹐以十七篇爲主﹐取大﹑小戴及他書傳所載系於禮者附之﹐僅成家﹑鄕﹑邦國﹑王朝禮﹐喪﹑祭二禮未就而朱子歿﹐黃榦續成之。其書甚便學者﹐爲江永《禮經綱目》﹑秦蕙田《五禮通考》所自出。

宋人不信注疏﹐馴至疑經﹔疑經不己﹐遂至攺經﹑刪經﹑移易經文以就己說﹐此不可爲訓者也。世譏鄭康成好攺字﹔不知鄭《箋》攺毛﹐多本魯﹑韓之說﹔尋其依據﹐猶可徵驗。注《禮記》用盧﹑馬之本﹐當如盧植所云「發起紕繆」﹔注云「某當爲某」﹐亦必確有憑依。《周禮》故書﹐不同《儀禮》﹔今古文異﹐一從一攺﹐卽以《齊》《古》考《魯論》之意。《儀禮》之《喪服傳》《禮記》之《玉藻》《樂記》﹐𨿽明知爲錯簡﹐但存其說於注﹐而不易其正文。先儒之說經﹐如此其愼﹐豈有擅攺經字者乎﹗唐魏徵作《類禮》﹐攺易《禮記》次序﹐張說駮之﹐不行﹐猶得謹嚴之意。乃至宋而風气大變。朱子注《論語》﹐不刪重出之章﹔「與其進也」三句﹐不鉤轉其文﹐但存其說於注。注《詩》「爰其適歸」﹐云《家語》作奚﹐而不攺爲奚﹔據古本「上帝甚蹈」﹐云《國語》作神﹐而不攺爲神﹔體例猶未失也。獨於《大學》﹐移其文﹐又補其傳﹔《孝經》分經傳﹐又刪經文﹔未免宋人習气。而移《大學》先有二程子﹐刪《孝經》云本胡侍郎﹑汪端明﹐則未可盡爲朱子咎。若王柏作《書疑》﹐將《尙書》任意增刪﹔《詩疑》刪《鄭》《衛》《風雅頌》亦任意攺易﹔可謂無忌憚矣。《四庫提要》斥之曰「柏何人斯﹐敢奮筆以進退孔子哉﹗」經學至斯﹐可云一厄。他如兪廷椿《復古編》﹐割裂五官﹐以補冬官﹔吳澄《禮記纂言》﹐將四十九篇顚倒割裂﹐私竄古籍﹐使無完膚。宋﹑元﹑明人說經之書﹐若此者多﹐而實宋人爲之俑始。

●九﹑經學積衰時代

唐﹑宋明經取士﹐猶是漢人之遺﹔而唐不及漢﹐宋又不及唐者﹐何也﹖漢以經術造士﹐上自公卿﹐下逮掾吏﹐莫不通經。其進用﹐或由孝廉茂才﹐或由賢良對策。若射策中科﹐止補文學掌故﹑博士弟子員﹐非髙選也。唐之帖經﹐猶漢之射策﹔其學卽淺﹐而視之又不重。所重視者﹐詩賦之辭﹐時務之策﹐皆非經術。援經義對策者﹐僅一劉蕡引《春秋》正始之文﹐發宦侍無君之隱。以直言論﹐固屬朝陽之鳳﹔以經義論﹐亦同獨角之麟﹔而唐不能用。此其所以不及漢也。宋仁宗始復明經科﹐神宗變帖經爲墨義。貼經之記誦屬實﹐非數年不爲功﹔墨義之文字蹈空﹐卽一時可猝辦。唐時帖括全寫注疏﹐議者病其不能通經。權徳輿謂注疏猶可以質驗﹔不者﹐儻有司率情﹐上下其手﹐旣失其末﹐又不得其本﹐則蕩然矣。宋用墨義﹐正如權徳輿所料。又專用王氏《新學》﹐不遵古義。蘇軾以爲黃茅白葦﹐徐禧言竊襲人語不求心通者相半﹐此其所以並不及唐也。且宋以後﹐非獨科舉文字蹈空而已﹐說經之書﹐亦多空衍義理﹐橫發議論﹐與漢﹑唐注疏全異。朱子答人問胡安定云「尋常亦不滿於胡說﹐解經不使道理明白﹐卻說其中多使故事﹐大與做時文答策相似。」夫以胡安國《春秋傳》﹐後世頒之學官﹐用以取士者﹐猶不免與時文答策相似﹔皆由科舉之習深入人心﹐不可滌除。故論經學﹐宋以後爲積衰時代。

科舉取士之文而用經義﹐則必務求新異﹐以歆動試官﹔用科舉經義之法而成說經之書﹐則必創爲新奇﹐以煽惑後學。經學宜述古而不宜標新﹔以經學文字取人﹐人必標新以別異於古。一代之風气成於一時之好尙﹐故立法不可不愼也。元﹑明之經義﹐本於宋熙寧中王安石所立墨義之法﹐命呂惠卿﹑王雱等爲之﹐而安石自撰《周禮義》﹐使雱撰《詩》《書義》﹐名爲《三經新義》﹐頒行天下。夫旣名爲《新義》﹐則明教人棄古說﹐以從其新說。陳后山《談叢》言﹕荊公《新義》行﹐舉子專誦王氏章句而不解義。荊公悔之曰「本欲變學究爲秀才﹐不謂變秀才爲學究。」是安石立法不善﹐當時已自悔其失﹔而其書至南宋始廢。趙鼎謂安石「設虛無之學﹐敗壞人才」﹔陳公輔謂安石使學者習其所爲《三經新義》﹔皆穿鑿破碎無用之空言也。南宋𨿽廢《新義》﹐而仍用其墨義之法。朱子謂經義甚害事﹐分明是侮聖人之言﹐詩賦卻無害。朱子豈不知經義取士優於詩賦﹐而其言如是﹐則當時經義爲經之蠹可知。元人因之﹐而制爲四書五經疑。明初用四書疑﹐後乃攺四書五經義。其破承原起之法﹐本於元王充耘《書義矜式》﹐又本於呂惠卿﹑王雱之墨義。名爲明經取士﹐實爲荒經蔑古之最。明時所謂經學﹐不過蒙存淺達之流﹔卽自成一書者﹐亦如顧炎武云﹕明人之書﹐無非盜竊。弘治以後﹐經解皆隱沒古人名字﹐將爲己說而已。其見於《四庫存目》者﹐新奇謬戾﹐不可究詰。《五經》掃地﹐至此而極。

宋人說經之書傳於今者﹐比唐不止多出十倍﹐乃不以爲盛而以爲衰者﹐唐人猶守古義而宋人多務新義也。唐人經說傳世絕少﹐此亦有故。考《唐書經籍志》﹐唐人自爲之書二萬八千餘卷﹐《五經》義說著於錄者凡數十種﹐則亦未爲鮮矣。而今所傳不及什一﹐由於其時刊本未出﹐傳鈔不易﹐一遇兵燹﹐蕩爲煨燼。世傳古籍﹐唐以前什一二﹐宋以後什八九。此非特唐人所著之書爲然﹐亦非特唐人所著經說爲然也。又自宋末元﹑明﹐專用宋儒之書取士﹐注疏且束髙閣﹐何論注疏之外﹗於是唐以前古籍之不亡於兵燹者﹐盡亡於宋以後。所以唐人經說傳世寥寥。宋則刊刻已行﹐流傳甚易﹐宜其存多佚少。今所傳宋人文集說部皆十倍於唐人﹐非止經說。是未可以經說之多寡判唐﹑宋之優劣也。五代極亂之時﹐忽開文明之象﹔如鋟木一事﹐實爲藝林之珍。《五代會要》﹐後唐長興三年始依《石經》文字刻九經印板。經書之有木板﹐實始於此。逮兩宋而刻本多。此宋以後之書所以多傳於今日也。

漢學至鄭君而集大成﹐於是鄭學行數百年﹔宋學至朱子而集大成﹐於是朱學行數百年。懿彼兩賢﹐師法百祀。其巍然爲一代大宗者﹐非特以學術之閎通﹐實由制行之髙卓也。以經學論﹐鄭學﹑朱學皆可謂小統一時代。鄭學統一﹐惟北學爲然﹔所謂寧道孔﹑孟誤﹐諱言鄭﹑服非﹔若南學﹐則兼用僞孔﹑王﹑杜﹐而不盡宗鄭﹑服﹔是猶未得爲統一也。朱學統一﹐惟南方最早。金﹑元時﹐程學盛於南﹐蘇學盛於北。北人𨿽知有朱夫子﹐未能盡見其書。元兵下江﹑漢﹐得趙復﹐朱子之書始傳於北。姚樞﹑許衡﹑竇默﹑劉因輩翕然從之。於是元仁宗延祐﹐定科舉法﹐《易》用朱子《本義》《書》用蔡沈《集傳》《詩》用朱子集《傳》《春秋》用胡安國《傳》﹐惟《禮記》猶用鄭注﹐是則可謂小統一矣。尢可異者﹐隋平陳而南並於北﹐經學乃北反並於南﹔元平宋而南並於北﹐經學亦北反並於南。論兵力之彊﹐北常勝南﹔論學力之盛﹐南乃勝北。隋﹑元前後遙遙一轍﹐是豈優勝劣敗之理然歟﹖抑報復循環之道如是歟﹖

論宋﹑元﹑明三朝之經學﹐元不及宋﹐明又不及元。宋劉敞﹑王安石諸儒﹐其先皆嘗潛心注疏﹐故能辧其得失。朱子論疏﹐稱《周禮》而下《易》《書》﹐非於諸疏功力甚深﹐何能斷得如此確鑿。宋儒學有根柢﹐故𨿽撥棄古義﹐猶能自成一家。若元人則株守宋儒之書﹐而於注疏所得甚淺。如熊朋來《五經說》﹐於古義古音多所抵牾﹐是元不及宋也。明人又株守元人之書﹐於宋儒亦少研究。如季本﹑郝敬多憑臆說﹐楊愼作僞欺人﹐丰坊造《子貢詩傳》《申培詩說》以行世而世莫能辧﹐是明又不及元也。顧炎武論《書傳會選》云「其傳中用古人姓名﹑古書名目﹐必具出處﹐兼亦考證典故。蓋宋﹑元以來諸儒之規模猶在。而其爲此書者﹐皆自幼爲務本之學﹐非由八股出身之人﹐故所著之書𨿽不及先儒﹐而尙有功於後學。……自八股行而古學棄﹐《大全》出而經說亡。」其論明之不及宋﹑元﹐可謂深切。元﹑明人之經說﹐惟元趙汸《春秋屬詞》﹐義例頗明。孔廣森治《公羊》﹐其源出於趙汸。明梅鷟《尙書考異》﹐辧古文之僞﹐多中肯綮﹐開閻若璩﹑惠棟之先。皆鐵中錚錚﹑庸中佼佼者也。

明永樂十二年﹐敕胡廣等修《五經大全》﹐頒行天下。此一代之盛事﹐自唐修《五經正義》後﹐越八百餘年而再見者也。乃所修之書﹐大爲人姍笑。顧炎武謂﹕《春秋大全》全襲元人汪克寬《胡傳纂疏》《詩經大會》全襲元人劉瑾《詩傳通釋》。其三經﹐後人皆不見舊書﹐亦未必不因前人也。取已成之書﹐鈔謄一過﹐上欺朝廷﹐下誑士子﹐唐﹑宋之時﹐有是事乎﹗經學之廢﹐實自此始。《四庫提要》更加考定﹐謂《周易大全》割裂董楷﹑董眞卿﹑胡一桂﹑胡炳文四家之書﹐餖飣成編﹔《書傳大全》亦剿襲陳櫟《尙書集傳纂疏》﹑陳師凱《書蔡傳旁通》﹔《禮記大全》采諸儒之說凡四十二家﹐而以陳澔《集說》爲主﹐澔書之列於學官自此書始。案官修之書﹐多剿舊說﹐唐修《正義》﹐已不免此。惟唐所因者﹐六朝舊籍﹐故該洽猶可觀。明所因者﹐元人遺書﹐故譾陋爲尢甚。此《五經正義》至今不得不鉆研﹐《五經大全》入後遂盡遭唾棄也。元以宋儒之書取士﹐《禮記》猶存鄭注﹔明並此而去之﹐使學者全不睹古義﹐而代以陳澔之空疏固陋﹐《經義考》所目爲兔園冊子者。故經學至明爲極衰時代。而剝極生復﹐貞下起元﹐至國朝﹐經學昌明﹐乃再盛而復古。

●十﹑經學復盛時代

經學自兩漢後﹐越千餘年﹐至國朝而復盛。兩漢經學所以盛者﹐由其上能尊崇經學﹑稽古右文故也。國朝稽古右文﹐超軼前代。康熙五十四年﹐禦纂《周易折中》二十二卷﹔乾降二十年﹐禦纂《周易述義》十卷﹔康熙六十五年﹐欽定《書經傳說匯纂》二十四卷﹐欽定《詩經傳說匯纂》二十卷﹐序二卷﹔乾隆二十年﹐禦纂《詩義折中》二十卷﹔乾隆十三年﹐欽定《周官義疏》四十八卷﹐欽定《儀禮義疏》四十八卷﹔欽定《禮記義疏》八十二卷﹔康熙三十八年﹐欽定《春秋傳說匯纂》三十八卷﹔乾隆二十三年。禦纂《春秋直解》十六卷﹔乾隆四十七年﹐欽定《四庫全書總目》﹐以經部列首﹐分爲十類。夫漢帝稱制臨決﹐未及著爲成書﹔唐宗禦注《孝經》﹐不聞徧通六藝。今鴻篇鉅制﹐照耀寰區﹔頒行學官﹐開示蒙昧﹔發周﹑孔之蘊﹐持漢﹑宋之平。承晚明經學極衰之後﹐推崇實學﹐以矯空疏﹐宜乎漢學重興﹐唐﹑宋莫逮。乾隆五十八年﹐詔刊十三經於太學﹐依開成《石經》﹐參以善本﹐多所訂正。嘉慶八年﹐復命廷臣磨攺﹐以期盡善﹐尢爲一代盛典﹐足以別黑白而定一尊。

凡事有近因﹐有遠因。經學所以衰而復盛者﹐一則明用時文取士﹐至末年而流獘已甚。顧炎武謂八股之害﹐甚於焚書。閻若璩謂不通古今﹐至明之作時文者而極。一時才俊之士﹐痛矯時文之陋﹐薄今愛古﹐棄虛崇實﹐挽回風气﹐幡然一變。王夫之﹑顧炎武﹑黃宗羲皆負絕人之姿﹐爲舉世不爲之學。於是毛奇齡﹑閻若璩等接踵繼起﹐考訂校勘﹐愈推愈密。欺爲近因。一則朱子在宋儒中﹐學最篤實。元﹑明崇尙朱學﹐未盡得朱子之旨。朱子常教人看注疏﹐不可輕議漢儒。又云「漢﹑魏諸儒﹐正音讀﹐通訓詁﹐考制度﹐辧名物﹐其功博矣。」後以宋孝宗崩﹐寧宗應承重﹐而無明據﹐未能折服異議﹔及讀《儀禮疏》﹐鄭答趙商問父有廢疾而爲其祖服制三年斬﹐乃大佩服。謂禮經之文誠有闕略﹐不無待於後人﹔向使無鄭康成﹐則此事誠未有斷決。朱子晚年修《儀禮經傳通解》﹐蓋因乎此﹔惜書未成而歿。元﹑明乃專取其中年未定之說取士﹐士子樂其簡易。而元本不重儒﹐科舉不常行﹔明亦不尊經﹐科舉法甚陋。慕宗朱之名﹐而不究其實﹐非朱子之過也。朱子能遵古義﹐故從朱學者﹐如黃震﹑許謙﹑金履祥﹑王應麟諸儒﹐皆有根柢。王應麟輯《三家詩》與鄭《易注》﹐開國朝輯古佚書之派。王﹑顧﹑黃三大儒﹐皆嘗潛心朱學﹐而加以擴充﹐開國初漢﹐宋兼采之派。斯爲遠因。聖人之經﹐本如日月﹐光景常新﹐有此二因﹐而又恭逢右文之朝﹐宜其由衰而復盛矣。

由衰復盛﹐非一朝可至﹔由近復古﹐非一蹴能幾。國初諸儒治經﹐取漢﹑唐注疏及宋﹑元﹑明人之說﹐擇善而從。由後人論之﹐爲漢﹑宋兼采一派﹔而在諸公當日﹐不過實事求是﹐非必欲自成一家也。江藩作《漢學師承記》﹐以爲梨洲﹑亭林兩家之學﹐皆深入宋儒之室﹐但以漢學爲不可廢﹐多騎墻之見﹑依違之言﹐豈眞知灼見者﹐乃以黃﹑顧二公附於冊後。竊謂如江氏說﹐國初諸儒無一眞知灼見者矣﹐豈獨黃﹑顧二公﹗《師承記》首列閻若璩﹐江氏必以閻爲眞知灼見﹔案閻氏之功在考定古文之僞﹐而其《疏證》信蔡《傳》臆造之事實﹐邵子意推之年代﹔其說《詩》﹐以王柏《詩疑》爲然﹐謂《鄭》《衛》爲可刪﹔乃誤沿宋學﹐顯背漢儒者。江刻於黃﹑顧而寬於閻﹐是並閻氏之書未之考也。當時如胡渭《易圖明辧》﹐能辟《圖》《書》之謬﹐而《洪範》並攻漢儒。陳啟源《毛詩稽古編》能駮宋以申毛﹐而經說間談佛教。萬斯大﹑方苞等兼通《三禮》﹐多信宋而疑漢。其不染宋學者﹐惟毛奇齡﹔而毛務與朱子立異。朱子疑僞孔古文﹐而毛以僞孔爲可信﹔朱子信《儀禮》﹐而毛以《儀禮》爲可疑﹔此則朱是而毛非者。𨿽由門戶之見未融﹐實以途徑之開未久也。此等處宜分別觀之﹐諒其求實學之苦心﹐勿遽責以守顓門之絕業。

雍﹑乾以後﹐古書漸出﹐經義大明。惠﹑戴諸儒﹐爲漢學大宗﹐已盡棄宋詮﹐獨標漢幟矣。惠周惕子士奇﹐孫棟﹐三世傳經。棟所造尢邃﹐著《周易述》《古文尙書考》《春秋補注》《九經古義》等書。論者擬之漢儒﹐在何邵公﹑服子愼之間。而惠氏紅豆山齋楹帖云「《六經》宗孔﹑孟﹐百行法程﹑朱。」是惠氏之學未嘗薄宋儒也。戴震著《毛鄭詩考正》《考工記圖》《孟子字義疏證》《儀禮正誤》《爾雅文字考》﹐兼通歷算聲韻﹐其學本出江永﹐稱永學自漢經師康成後﹐罕其儔匹。永嘗注《朱子近思錄》﹔所著《禮經綱目》﹐亦本朱子《儀禮經傳通解》。戴震作《原善》《孟子字義疏證》﹐𨿽與朱子說經牾﹐亦只是爭辧一理字。《毛鄭詩考正》嘗采朱子說。段玉裁受學於震﹐議以震配享朱子祠。又跋朱子《小學》云「或謂漢人言小學謂六書﹐非朱子所云﹐此言尢悖。夫言各有當﹔漢人之小學﹐一藝也﹔朱子之小學﹐蒙養之全功也。」段以極精小學之人﹐而不以漢人小學薄朱子《小學》。是江﹑戴段之學未嘗薄宋儒也。宋儒之經說𨿽不合於古義﹐而宋儒之學行實不愧於古人。且其析理之精﹐多有獨得之處。故惠﹑江﹑戴﹑段爲漢學幟志﹐皆不敢將宋儒抹殺。學求心得﹐勿爭門戶﹔若分門戶﹐必起詬爭。江藩作《國朝漢學師承記》﹐焦循貽書諍之﹐謂當攺《國朝經學師承記》﹐立名較爲渾融。江藩不從﹐方東樹遂作《漢學商兌》﹐以反攻漢學。平心而論﹐江氏不脫門戶之見﹐未免小疵﹔方氏純以私意肆其謾罵﹐詆及黃震與顧炎武﹐名爲揚宋抑漢﹐實則歸心禪學﹐與其所著《書林揚觶》﹐皆陽儒陰釋﹐不可爲訓。

國朝經師﹐能紹承漢學者﹐有二事。一曰傳家法﹐如惠氏祖孫父子﹐江﹑戴﹑段師弟﹐無論矣。惠棟弟子有餘蕭客﹑江聲。聲有孫沅﹐弟子有顧廣圻﹑江藩。藩又受學余蕭客。王鳴盛﹑錢大昕﹑王昶皆嘗執經於惠棟。錢大昕有弟大昭﹐從子塘﹑坫﹑東垣﹑繹﹑侗。段玉裁有婿龔麗正﹐外孫自珍。金榜師江永。王念孫師戴震﹐傳子引之。孔廣森亦師戴震。具見《漢學師承記》。他如陽湖莊氏《公羊》之學﹐傳於劉逢祿﹑龔自珍﹑宋翔鳳﹔陳壽祺《今文尙書》《三家詩》之學﹐傳子喬樅﹔皆淵源有自者。一曰守顓門。阮元云「張惠言之《虞氏易》﹐孔廣森之《公羊春秋》﹐皆孤家專學也。」阮氏所舉二家之外﹐如王鳴盛《尙書後案》﹐專主鄭義﹔孫星衍《尙書今古文注疏》﹐兼明今古﹔陳喬樅《今文尙書經說考》﹐專考今文﹔胡承珙《毛詩後箋》﹐陳奐《毛詩傳疏》﹐專宗《毛詩》﹔迮鶴壽《齊詩翼奉學》﹐發明齊《詩》﹔陳喬樅《三家詩遺說考》﹐兼考魯﹑齊﹑韓《詩》﹔淩曙﹑孔廣森﹑劉逢祿皆宗《公羊》﹐陳立《義疏尢備》﹔柳興宗《榖梁大義述》﹐許桂林《榖梁釋例》﹐皆主《榖梁》﹐鐘文烝《補注》尢備﹔《周官》有沈彤《祿田考》﹐王鳴盛《軍賦說》﹐戴震《考工記圖》﹔《儀禮》有胡匡衷《釋官》﹐胡培翚《正義》﹔《論語》有宋翔鳳《說義》﹐劉寶楠《正義》﹔《孟子》有焦循《正義》﹔《爾雅》有邵晉涵《正義》﹐郝懿行《義疏》﹔皆卓然成家者。家法顓門﹐後漢已絕﹐至國朝乃能尋墜緒而繼宗風。傳家法則有本原﹐守顓門則無淆雜。名家指不勝屈﹐今姑舉其犖犖大者。

國朝經師有功於後學者有三事。一曰輯佚書。兩漢今文家說亡於魏﹑晉﹔古文家﹐鄭之易﹐馬﹑鄭之《書》﹐賈﹑服之《春秋》﹐亡於唐﹑宋以後。宋王應麟輯《三家詩》﹑鄭氏《易注》﹐𨿽蓃采未備﹐古書之亡而復存者實爲首庸。至國朝而此學極盛。惠棟教弟子﹐親授體例﹐分輯古書。余蕭客《古經解鉤沈》﹐采唐以前遺說略備。王謨《漢魏遺書鈔》﹐章宗源《玉函山房叢書》﹐輯漢﹑魏﹑六朝經說尢多。孫星衍輯馬﹑鄭《尙書注》﹐李貽徳述《左傳賈》《服注》﹐陳壽祺﹑喬樅父子考《今文尙書》《三家詩》。其餘間見諸家叢書﹐抱闕守殘﹐得窺崖略﹐有功後學者﹐此其一。一曰精校勘。校勘之學﹐始於《顏氏家訓》《匡謬正俗》等書。至宋﹐有三劉﹑宋祁之校史。宋﹑元說部﹐間存校訂﹐然未極精審﹐說經亦非顓門。國朝多以此名家﹐戴震﹑盧文召﹑丁傑﹑顧廣圻尢精此學。阮元《十三經校勘記》﹐爲經學之淵海。余亦間見諸家叢書﹐刊誤訂訛﹐具析疑滯﹐有功後學者﹐又其一。一曰通小學。古人之語言文字與今之語言文字異﹔漢儒去古未遠﹐且多齊﹑魯間人﹐其說經有長言﹑短言之分﹐讀爲﹑讀若之例。唐人已不甚講﹐宋以後更不辧。故其解經﹐如冥行擿埴﹐又如郢書燕說﹐𨿽可治國﹐而郢人之意不如是也。小學兼聲音故訓。宋吳棫﹑明陳第講求古音﹐猶多疏失。顧炎武《音學五書》﹐始返於古。江﹑戴﹑段﹑孔﹐益加闡明。是爲音韻之學。段玉裁《說文解字注》﹐昌明許愼之書。同時有嚴可均﹑鈕樹玉﹑桂馥﹐後有王筠﹑苗夔諸人﹐益加闡明。是爲音韻兼文字之學。經師多通訓詁假借﹐亦卽在音韻文字之中﹔而經學訓詁以髙郵王氏念孫﹑引之父子爲最精﹐郝懿行次之。是爲訓詁之學。有功於後學者﹐又其一。

國朝經學凡三變。國初﹐漢學方萌芽﹐皆以宋學爲根柢﹐不分門戶﹐各取所長﹐是爲漢﹑宋兼采之學。乾隆以後﹐許﹑鄭之學大明﹐治宋學者已鮮。說經皆主實證﹐不空談義理。是爲專門漢學。嘉﹑道以後﹐又由許﹑鄭之學導源而上﹐《易》宗虞氏以求孟義﹐《書》宗伏生﹑歐陽﹑夏侯﹐《詩》宗魯﹑齊﹑韓三家﹐《春秋》宗《公》《榖》二傳。漢十四博士今文說﹐自魏﹑晉淪亡千餘年﹐至今日而復明。實能述伏﹑董之遺文﹐尋武﹑宣之絕軌。是爲西漢今文之學。學愈進而愈古﹐義愈推而愈髙﹔屢遷而返其初﹐一變而至於道。學者不特知漢﹑宋之別﹐且皆知今﹑古文之分。門徑大開﹐榛蕪盡辟。論經學於今日﹐當覺其易﹐而不患其難矣。乃自新學出﹐而薄視舊學﹐遂有燒經之說。聖人作經﹐以教萬世﹐固無可燒之理﹔而學之簡明者有用﹐繁雜者無用﹐則不可以不辧。《漢書藝文志》曰「古者﹐三年通一藝﹐用日少而畜徳多。」此簡明有用之學也。又曰「後世便辭巧說﹐幼童守一藝﹐白首而後能言。」此繁雜無用之學也。今欲簡明有用﹐當如《漢志》所云「存大體﹐玩經文」而已。如《易》主張惠言《虞氏義》﹐參以焦循《易章句》《通釋》諸書﹔《書》主伏《傳》《史記》﹐輔以兩漢今文家說﹔《詩》主魯﹑齊﹑韓三家遺說﹐參以毛《傳》﹑鄭《箋》﹔《春秋》治《公羊》者主何《注》﹑徐《疏》﹐兼采陳立之書﹔治《左氏》者﹐主賈﹑服遺說﹐參以杜《解》﹔《三禮》主鄭《注》﹐孔﹑賈《疏》﹐先考其名物制度之大而可行於今者﹐細碎者姑置之。後儒臆說﹐極屏勿觀。則專治一經﹐固屬易事﹔兼通各經﹐亦非甚難。能考其源流而不迷於塗徑﹐本漢人治經之法﹔求漢人致用之方﹐如《禹貢》治河﹑《洪範》察變之類﹐兩漢人才之盛必有復見於今日者﹐何至疑聖經爲無用以孔教爲可廢哉﹗

《皇淸經解》《續皇淸經解》二書﹐於國朝諸家﹐蓃輯大備﹔惟卷帙繁富﹐幾有累世莫殫之疑﹔而其中卓然成家者﹐實亦無幾﹔一知半解﹐可置不閱。今之治經者﹐欲求簡易﹐惟有人治一經﹐經主一家﹔其餘各家﹐皆可姑置﹔其他各經﹐更可從緩。漢注古奧﹐唐疏繁複﹐初學先看注疏﹐人必畏難﹐當以近人經說先之。如前所列諸書。急宜研究。或猶以爲陳義太髙﹐無從入手﹐則《書》先看孫星衍《今古文注疏》《詩》先看陳奐《毛氏傳疏》亦可。但能略通大義﹐確守古說﹐卽已不愧顓門之學。此古之治經者所以重家法而貴顓門也。國朝諸儒有承家法而守顓門者﹐亦有無家法而非顓門者﹔今主一家﹐當取其有家法與顓門者主之。《國朝漢學師承記》具列家法顓門甚詳﹐其成書在乾﹑嘉之間﹐故後出者未著於錄。嘉﹑道後﹐治今文說者﹐《師承記》皆不載﹐《皇淸經解》亦未收其書﹐書具見於《續經解》中﹐故《續經解》更切要於前《經解》也。學者誠能於經學源流正變研究一過﹐卽知今之經學﹐無論今文古文﹑專學通學﹐國朝經師莫不著有成說﹐津逮後人。以視前人之茫無途徑者﹐實爲事半功倍。蓋以了然於心目﹐則擇從甚易﹐不至費日力而增葛藤。惟西漢今文近始發明﹐猶有待於後人之推闡者﹐有志之士﹐其更加之意乎﹗

《四庫提要》經部總敍曰「自漢京以後﹐垂二千年﹔儒者沿波﹐學凡六變。其初專門授受﹐遞稟師承﹔非惟訓詁相傳﹐莫敢同異﹔卽篇章字句﹐亦恪守所聞。其學篤實謹嚴﹐及其獘也拘。王弼﹑王肅﹐稍持異議。流風所扇﹐或信或疑。越孔﹑賈﹑啖﹑陸﹐以及北宋孫復﹑劉敞等﹐各自論說﹐不相統攝。及其獘也雜。洛﹑閩繼起﹐道學大昌﹔擺落漢﹑唐﹐獨研義理﹔凡經師舊說﹐俱排斥以爲不足信。其學務別是非﹐及共獘也悍。﹝原注﹕如王柏﹑吳澄攻駁經文動輒刪攺之類。﹞學脈旁分﹐攀援日眾﹔驅除異己﹐務定一尊。自宋末以逮明初﹐其學見異不遷﹐及其獘也黨。﹝原注﹕如《論語集注誤》引包咸夏瑚商璉之說﹐張存中《四書通證》卽闕此一條以諱其誤。又如王柏刪三十二篇﹐許謙疑之﹐吳師道反以爲非之類。﹞主持太過﹐勢有所偏﹔才辧聰明﹐激而橫決。自明正徳﹑嘉靖以後﹐其學各抒心得﹐及其獘也肆。﹝原注﹕如王守仁之末派﹐皆以狂禪解經之類。﹞空談臆斷﹐考證必疏﹐於是博雅之儒﹐引古義以抵其隙。國初諸家﹐其學徵實不誣﹐及其獘也瑣。﹝原注﹕如一字音訓動辧數百言之類。﹞」案二千年經學升降得失﹐《提要》以數十言包括無遺﹐又各以一字斷之。所謂拘者﹐兩漢之學也﹔雜者﹐魏﹑晉至唐及宋初之學也﹔悍者﹐宋慶曆後至南宋之學也﹔黨者﹐宋末至元之學也﹔肆者﹐明末王學也﹔瑣者﹐國朝漢學也。《提要》之作﹐當惠﹑戴講漢學專宗許﹑鄭之時﹐其繁稱博引﹐間有如漢人三萬言說「若稽古」者。若嘉﹑道以後﹐講求今文大義微言﹐並不失之於瑣﹐學者可以擇所從矣。

