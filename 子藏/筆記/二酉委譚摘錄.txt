二酉委譚摘錄明王世懋

天下事有不可曉者。往聞邊城有棺數十具﹐啟之皆紗帽紅袍﹐以爲異說﹐頗不甚信。數以問人﹐多雲有之。近至關中﹐則同僚徐方伯時方在甘州﹐張大參在涼州﹐其說尢異。徐云修甘州城﹐初破土﹐見有一小棺出之﹐已而愈斫愈多﹐棺皆長二三尺﹐啟視須鬢儼然老人也。服飾不同﹐大都多紗帽紅袍者﹐亡慮數十。眾喧然﹐遂止不復發﹐爲祭文﹐掩而葬之。竟不知是何物﹐又不知是何緣得葬城土之內。張云涼州亦同。時有之﹐但不如是之多耳。二君皆目擊﹐可信人也。此事自古未聞﹐或云是妖狐所化﹐然妖能靈異於生時﹐豈死而猶不復其本質﹐則益不可解。始知天下大矣﹐存而不論﹐寧獨六合之外﹖

甘州山洞中﹐有一立化神女名毋﹐其旁有一屠者﹐蹲踞而化云。初屠者日見一女子買豬肝三片﹐疑之﹐乃微蹤其往﹐至一山洞中﹐屠者就見焉。女爲說法﹐因各化去﹐皆眞身也。第神女身上無所系﹐下去地將一尺﹐竟不知何以中懸﹖助甫每往視﹐輒令人手捫之﹐了不著地云。其事不見《一統志》。宇宙間事何所不有﹐而愚者乃欲謗吾師道。嗚呼﹗彼神於事者尙不可疑﹐況神於理者乎﹖

助甫又爲予言甘州多瑣陽肉。蓯蓉瑣陽﹐形甚不雅﹐莖上生肉﹐蓯蓉生土中﹐掘得之﹐形甚大﹐色紅﹐鮮如肉。助甫欲一識之﹐令卒之田間﹐掘得舁來﹐儼如一大人臂﹐因悟蘇子瞻所烹肉芝﹐乃肉蓯蓉耳﹐宜其不能仙也。

邇來怪事不可勝書﹐獨二事最眞而最奇。其一﹐沙頭鎭一童子﹐年未十歲﹐其陰忽長如巨人﹐而毛似能行人道者。已漸頷下生須﹐徧體俱毛﹐時時覆體爲交構狀﹐遺精地下﹐未幾而殞。其一﹐吳江婦人病狂﹐走入郡城﹐徧覓死屍食之﹐捋取腸胃﹐臭味不可近。渠自云絕美﹐好肴饌不逮也。日食屍不可計數。兒童羣逐之﹐官爲錄系﹐久之釋遣﹐不知所終。二事皆載記所未有。沙頭童子似爲妖孽所憑﹐若吳江婦人頗似有占《五行志》中﹐皆一假新聞也。

大璫馮保之腹心曰「徐爵爵𨿽起罪戍﹐握士大夫進退權﹐得罪於宗社爲大。然年老多智而好施﹐頗不爲小民所怨。」爵未敗半歲前﹐予聞之客云﹕爵一夕臥夢一神人﹐長三四寸﹐呼爵謂曰「爾祿盡矣。」爵懼而拜問是何神。答曰「吾卽君身中神耳。」爵因哀祈免死﹐神因教之持齋可延也。爵自是斷酒與肉﹐日奉佛施棺。予頗異之﹐復以質姻家史金吾爲信。然已而難作﹐愈信愈疑爲神。旣許之延矣﹐柰何竟不免焉﹖金吾爲餘言﹐君不知耶﹖爵肉食三月矣。蓋朝貴奉之者﹐延爵致酒﹐謂公何自善信妖夢也﹖彊之食﹐爵不得已始嘗一臠﹐因遂不守。吁﹗何其神也﹖玆事余不先聞﹐必謂好奇者傅會其事。今歷歷若符契﹐然烏可不紀﹖或曰﹕爵得罪大﹐卽持齋可遂免乎﹖曰﹕爵能致神感好善﹐一念爲之﹐其走權貴而終死於權貴﹐天實使之不終也。於道何疑﹖

予歷藩臬於寮宷間﹐見異證二﹐因錄以俟知醫者。一﹑秦方伯淦右轄楚中時﹐背肋間生一痰核﹐漸大如癅。聞荊南有善醫者﹐須服藥滿百貼始除﹐卽九弗效也。如數服之﹐果愈。遷爲豫章左﹐至時了無恙。亡何﹐足微蹇﹐問之云﹕足面似簇筋﹐令童子捫之傷皮耳。已遂愈﹐數日而病痢。提學江公以東私謂同寮曰﹕大夫其非痢之謂疾﹐殆不起乎﹖余怪而問之曰﹕余非知醫者﹐先大夫先患足創﹐一如秦公。已而下痢竟不治﹐蓋創毒所發也。秦公乃竟死。一﹑閩參政王公懋徳自延平歸﹐忽瘦甚﹐須髮皆枯。云是消渴證﹐百方藥之弗效。先是﹐延平一鄕宦潛謂人曰﹕王公病﹐曾有嘗其溺否﹖向有患者溺甚甜﹐此不治驗也。王后聞之﹐初試微甘﹐已而漸濃﹐愈益甜﹐王亦自知必不起。云消渴病聞之溺甜﹐則未之前聞也。豈亦糞甜苦之類乎﹖二事皆醫說所不載。

余上計京師﹐乞休不久﹐彊出朝謁﹐遇李臨淮惟寅所﹐遇一舊識山人在坐。余問所從來﹐惟寅笑謂余曰「君知近日山人多攺業乎﹖是君爲一邊鎭中丞﹐所知腰已橫金矣﹐卽守備無幾何可得也。」余戲謂山人方競橫金﹐那聽橫金吏反作山人也﹖惟寅爲絕倒。亡何﹐餘發行就道﹐奉明禁以重值募騾卒﹐僅身肩輿﹐夜宿逆旅。主人困甚﹐稍行﹐見數驛騎馳而前﹐中一人大帽繡裳﹐卽向山人也。遣騎起居而去。蓋渠乃有勘合宿驛傳﹐又一反也。余謂世事翻覆﹐倏忽固然﹐然多於世亂搶攘時見之。今際太平盛世﹐而所見如此﹐爲之一噱。

余謝關中之役歸潼關﹐劉使君以時猶暑憫余逆旅之艱﹐力勸居公館。余笑曰「曩爲督學﹐來不傳居。今乞歸﹐顧薄逆旅﹐人將謂僕始惜其官﹐今乃亡藉。」遂匿迹行如故。獨病不任騎﹐不得已以四夫羿與行。而途間所見﹐乃有絕相反可供旅人一■﹝口處﹞者。靈寶道中﹐聞侍郎栗公起爲甘肅撫院﹐前旌至﹐亟趨田間避之。舊規﹐都禦史始得乘八人轎。栗公數年前卿貳尊重﹐宜莫比﹐乃止用四人肩輿﹐儀從甚簡。因自笑致仕官輿亦四人﹐但乘傳顧募異耳。行頃之﹐遇一同歸者﹐身著錦繡﹐前列執事﹐後擁扇蓋﹐已足起敬﹐而輿乃儼然八人。駭而物色之﹐則三原主簿升郡幕不赴而歸者也。簿一月前跽拜吾側﹐一旦與餘同歸﹐而丰約貴賤頓異如此。蓋繇近制嚴革驛傳﹐貴官賤士等威莫辧﹐而希指者又每過爲損約以求知。乃有大臣到任﹐僦民舴艋﹐而小輩總無顧忌﹐擅取原任﹐大力以自誇詡﹐遂至八大輿。一主簿而莫之誰何﹖其爲異﹐又豈直山人而已。是深可爲世道慨者﹐聊一記之。

余性不耐冠帶﹐暑月尢甚。豫章喜蚤熱﹐而今歲尢甚。春三月十七日﹐觴客於滕王閣。日出如火﹐流汗接踵﹐頭涔涔幾不知歸﹐而發狂大叫。婦爲具湯沭﹐便科頭裸身赴之。時西山雲霧﹐新茗初至﹐張右伯適以見遺茶﹐色白大作﹐豆子香幾與虎丘埒。余時浴出﹐露坐明月下﹐亟命侍兒汲新水烹嘗之。覺沆瀣入咽﹐兩腋風生﹐念此境味都非宦路所有。琳泉蔡先生老而嗜茶﹐甚於余。時已就寢﹐不可呼之共啜。晨起﹐復烹遺之﹐然已作第二義矣。追憶夜來風味﹐書一通贈先生。

五月十二日歸自郡城﹐夜臥憊甚﹐惡聞蚊聲﹐不寢久之。街鼓欲動﹐始得帖寢。忽窗外淙淙﹐於時望雨﹐不啻調饑。竹牀布衾﹐半醒半臥﹐呼侍兒捶背﹐聽之覺﹐倦態盡蘇。檢點胸中﹐略無一事﹐惟課兒作文題已先一夕出矣。爲復展轉間﹐聞老妻喚聲﹐蓋督課僮婢受黃梅水采茉莉花耳。又作此不急之務﹐一笑披衣而起﹐盥櫛焚誦畢﹐出坐心遠堂中﹐命筆伸紙﹐作數行記之。

萬曆之十三年十二月冬﹐行盡已立春矣。余時駐興化府﹐海波無警﹐閭井安堵﹐而微以乏雨爲民憂。蓋瀕海地髙﹐民倚麥爲命。南中無霜﹐麥且怒長﹐無雨漸萎黃﹐意殊望雨。乃除夕前一日﹐雨作﹐心念元日當爲屏翳所若﹐顧民瘼重﹐而雨當聽之耳。亡何遽止﹐不成霖澍﹐入除夕始猶作曀﹐後而日大出。元旦晴朗﹐市井喧闐﹐不復望雨。次日臥醒﹐忽微聞雨聲已漸淙淙﹐四野沾足矣。時尙未開印齋���一事。憶往歲所記二事﹐間適偶同而爲民﹐間��秋意有餘歡。因檢簏中舊稿﹐推窗洗研﹐作小��舊事﹐而續記此條。年逾五十﹐娛生之具都絕﹐惟政事多暇﹐一弄筆研﹐便爲佳境耳。第三子士先年十四﹐從老妻侍宦邸﹐書此付之。

三月晦日﹐雞鳴山視牲還雨中﹐遇十八衛﹐北循溪行﹐穿入大教場﹐碧柳周遭﹐無慮千株。綠莎平鋪﹐牧馬散齔其中﹐輿從軟茵。上度望鐘山郁勃雲气間﹐作白縷蜿蜒蠕動﹐籠罩萬木﹐雨中佳境也。金陵佳麗會心處在在有之﹐正不必選日提壺遠遊也。第金陵人生長此中日用﹐不知士大夫又作造請投門狀﹐想自負此景耳。歸而記之﹐以示兩兒。

江西饒州府浮梁縣科第特盛﹐離縣二十里許﹐爲景徳鎭官窯設焉。天下窯器所聚﹐其民繁富甲於一省。余嘗以分守督運至其地﹐萬杵之聲﹐殷地﹐火光燭天﹐夜令人不能寢。戲目之曰「四時雷電鎭。」民旣富﹐子弟多入學校﹐然爲窯利所奪﹐絕無登第者。惟嘉靖間萬年賊起﹐鎭人逃匿﹐停火三月。是秋遂中吳宗吉一人﹐亦竟不成進士﹐後爲吾郡倅﹐升黎平守而卒。宗吉前後終無一人舉者。吁﹗亦異矣。乃知遐方異域多產奇寶﹐必乏人才﹐理當如是。又況擊撼穿鑿地脈﹐安得不損﹖此堪輿之說﹐所爲不可廢也。

文待詔徵仲﹐生年與靈均同﹐嘗爲圖書﹐記取《離騷》句曰「惟庚寅吾以降。」徵仲書畫名盛郡﹐守令無不致敬者。有一﹑二守北人也﹐不欲言其名。問人曰﹕文先生前尙有善畫於先生者否﹖或對曰﹕有唐解元伯虎。問唐何名曰唐寅﹐二守躍然起曰﹕信然﹐信然。吾見先生圖書曰﹕惟唐寅吾以降。聞者爲之絕倒。蓋「唐庚」二字﹐篆書難辧也。

衢州城西﹐層樓下臨衢水﹐頗稱壯麗。余遇之故人李君﹑同年張君﹐以兩道邀余雨中燕集﹐固求余書匾爲重。余仰視其上﹐先有四大字云「飛閣流舟」﹐余匿笑不禁。二君問故﹐余謂此四字幸而不畱名﹐然爲萬眾所目﹐彼所取義﹐得無采王子安《滕王閣記》中語耶﹖二君曰然。然則子安記乃流舟非流丹也﹐蓋此君少而誤讀「丹」字爲「舟」﹐見此樓髙而下有行舟﹐以爲天造地設﹐不知流舟是何文理﹖人固有紕繆至此者﹐此不過二君前輩耳。二君亦大笑。余曰﹕以余書匾未必爲斯樓重。亟除四字﹐爲此樓洗穢﹐則二君之功耳。於是趣除之﹐而余竟不爲題﹐止刻一詩而去。蓋臨於前人之輕題也。

豫章米賤。丁亥大侵﹐米貴至七錢。戊子春﹐新建縣一民鄕居窘甚﹐家止存一木桶﹐出貨之得銀三分﹐計無所復之﹐乃以二分銀買米﹐壹分銀買信﹐將與妻孥共一飽食而死。炊方熟﹐會里長至門索丁銀﹐無以應之。里長者遠來而饑﹐欲一飯而去﹐又辭以無。入廚見飯﹐責其欺人﹐人搖手曰「此非君所食。」愈益怪之﹐始流涕而告以實。里長大駭﹐亟起傾其飯而埋之曰「若無遽至此。吾家尙有五斗谷﹐若隨我去負歸﹐春食可延數日﹐或有別生理﹐柰何遽自殞﹖」爲其人感其意而隨之﹐果得谷以歸﹐出之則有五十金在焉。其人駭曰「此必里長所積償官者﹐誤置其中﹐渠救我死﹐我安忍殺之﹖」遽持銀至里長所還之。里長曰「吾貧人﹐安得此銀﹖」此殆天以賜若者。其人固不肯持之去﹐久之乃各分二十五金﹐兩家俱稍饒裕矣。此得之諭邦相家書﹐不虛也。嗚呼﹗頻年饑饉﹐普天同困﹐似天意不欲多生人也。河南北人相食而卒﹐未聞上蒼有來牟之惠﹐乃忽於豫章兩姓示異如此﹐何耶﹖然彼二人一善念而感天賜金﹐聞者亦足以勸矣。

