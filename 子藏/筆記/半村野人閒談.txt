《半村野人閒談》明姜南

●用刑

周公政書﹐謂刑亂國用重典。林少穎曰﹕以其頑昏暴悖﹐不可訓化﹐則殲渠魁﹐威彊梗﹐宜以剛克之義也。書曰﹕惟敬五刑﹐以成三徳﹐此之謂乎﹖髙皇初定天下﹐承元大亂之後﹐痛五教之大壞﹐疾四維之不張﹐於是用重典以治之。乃有刖膝斷趾﹑鉤背剝皮﹑腰斬坑醢之刑。蓋不如是﹐則相沿獘俗染人之深﹐不易驅之於禮義教化之中﹐亦聖人救偏拯獘之權﹐非眾人所能識者。又按宋太宗時﹐光祿寺丞通判彰州錢易上疏﹐乞除非法之刑﹐曰﹕古之肉刑﹐尙以爲虐而絕之。近代非法之刑﹐乃或支解臠割﹐勾背烙筋﹐身見白骨而口眼猶動﹐四體分落而呻痛未息。臣愚以爲非法之刑﹐非所以助治也。臣謂一人愛民﹐民亦愛一人。旣愛其上﹐則奉上而懼。苟以嚴刑欲戒﹐則懼未至而怨已深﹐乞禁非法之刑﹐止從絞斬﹐易﹑吳越王鏐孫弘倧之子也。夫宋初懲五季之亂﹐其用重典宜也。至太宗之時﹐亦可以省矣。而不省﹐我太祖𨿽用重典以懲亂﹐至其作祖訓﹐定律令﹐傳之後世﹐則不許用法外之刑﹐蓋因時制宜﹐不得不如是也。

●答應文章

王忠毅公驥﹐丰功偉烈﹐卓乎一世。凡有求詩文者﹐信筆成篇﹐略不經意。嘗謂人云﹕北方老實文字﹐不足爲法﹐答應而已﹐連稿付之。此可見公之眞誠。然公之可傳﹐亦不待此也。

●借親

父母垂死﹐人子於此﹐正哀痛徹骨幾不欲生之時也。今人反以送死爲緩﹐惟以借親爲急﹐父母死未卽入棺﹐仍禁家人輩不得舉哀﹐棄親喪之禮﹐而講合巹之儀﹔實括發之戚﹐而修結髮之好。𨿽簪纓詩禮之家﹐亦相率而行﹐恬不爲怪﹐不知作俑者誰耶﹖此東谷所見之言也。吾鄕有仕宦於關中者﹐卒於官﹐訃聞﹐其子將借親﹐沈評事子輕以爲不可﹐或笑之﹐以爲不達變通﹐使或人見東谷之言﹐將不暇笑﹐而以評事之言爲從也。

●體悉人情

宋張忠定公詠﹐視事退後﹐有一廳子熟睡﹐公詰之曰﹕汝家有甚事﹖對曰﹕母久病﹐兄爲客未歸。訪之﹐果然。公翌日差場務一名給之﹐且曰﹕吾廳上有敢睡者耶﹖此必心極幽懣﹐使之然耳。故憫之。李畋張乖崖語錄云。

●老景

今日殘花昨日開﹐爲思年少坐成呆。一頭白髮催將去﹐萬兩黃金買不回。有藥駐顏都是妄﹐無繩系日重堪哀。此情莫與兒曹說﹐直待兒曹自老來。此姑蘇沈石田啟南之詩也。格律𨿽卑弱﹐然摹寫衰老之景﹐人不能道也。

●入粟補官

宋晉陽王叔永云﹕納粟補官﹐國初無此。天禧元年四月﹐登州牟平縣學究鄭河﹐出粟五千六百石賑饑﹐乞補弟巽官﹐不從。晁回﹑李維上言﹐乞特從之﹐以勸來者﹐丰稔卽止﹐詔補三班借職﹝今承信郎﹞。自後援巽例以請者﹐皆從之。然州縣官不許接坐﹐止令庭參。國家自正統以來﹐民有納馬﹑納粟﹑納艸﹑納銀授以散官者。至弘治末﹐又有納銀授指揮﹑千百戶之例﹐或爲蓄積邊儲﹐拯濟饑饉﹐行之以權﹐一時之急也。然授官者﹐皆令州縣以禮相待﹐而豪民往往藉此抗禮長吏﹐不知遜避﹐間有廉能長吏﹐止令庭參﹐不延之坐﹐然亦可以摭此爲故事以諭之耳。

●賢相表

唐開元相張公九齡﹐有《謝香藥表》云﹕捧日月之光﹐寒移雪海﹔沐雲雨之澤﹐春入花門。雕奩或開﹐珠囊暫解。蘭燻異气﹐玉潤凝脂。藥白天來﹐不假淮王之術。香宜風度﹐如傳荀令之衣。臣材謝中人﹐位參上將﹐疆場效淺﹐山嶽恩深﹐惟因受遇之多﹐轉覺輕生之速。又建中相常公衮有《謝緋表》云﹕臣學愧聚螢﹐才非倚馬﹐典墳未博﹐謬居良史之官。詞翰不工﹐叨辱侍臣之列。惟知待罪﹐敢望殊私﹐銀章雪明﹐朱紱霞映。魚須在手﹐虹玉橫腰﹐祗奉寵榮﹐頓忘兢惕。蜉蝣之羽﹐恐刺國風。螻蟻之誠﹐難酬天造。捧戴無力﹐兢惶在心。二表才數語耳﹐曲盡賜予之意。二公皆名臣可以爲法者﹐故全篇載之﹐以見不以徒多爲貴也。

●文人蹈襲

文選王簡《棲頭陀寺碑》文﹐有云﹕層軒延袤﹐上出云霓。飛閣逶迆﹐下臨無地。而唐王勃《秋日燕滕王閣詩序》亦云﹕層臺聳翠﹐上出重霄。飛閣流丹﹐下臨無地。不惟蹈襲其步驟﹐而雕琢愈甚矣。

●稼軒不取犯古人諱者

宋辛稼軒棄疾帥長沙﹐士人或訴考試官濫取第十七名春秋捲﹐稼軒察之﹐信然。索亞榜春秋捲兩易之﹐啟名﹐則趙鼎也。稼軒怒曰﹕佐國元勛﹐忠簡一人﹐胡爲又一趙鼎﹖擲之地。次開禮記捲﹐稼軒曰﹕觀其議論﹐必豪傑士也﹐此不可失。啟之﹐乃趙方也。觀此﹐則稼軒所存之厚可知矣。宜其不肯甘沒於外裔﹐而自拔來歸也﹐其以忠義顯名也。宜哉﹗今世之小夫細人﹐僕隸廝養﹐多犯古先哲人之諱﹐在上者恬不之責而使之攺焉﹐其亦異乎稼軒矣。

●謝莊善對

謝莊﹐宋孝武時除侍中。孝武嘗賜莊寶劍﹐莊以與豫州刺史魯爽。後爽叛﹐帝因宴問劍所在﹐答曰﹕昔以與魯爽別﹐竊爲陛下杜郵之賜。上甚悅。當時以爲知言﹐蓋亦巧於應對者也。豈至誠之道哉﹖

●劉義慶議避仇

劉義慶﹐宋武帝中弟﹐長沙景王道憐之第二子也。帝少弟臨川武烈王道規旣薨﹐以義慶嗣。元嘉中﹐爲丹陽尹。有百姓黃初妻趙殺子婦﹐遇赦﹐應避孫仇﹐義慶議以爲《周禮》﹕父母之仇﹐避之海外。蓋以莫大之冤﹐理不可奪﹐至於骨肉相殘﹐當求之法外。禮有過失之宥﹐律無仇祖之文﹐況趙之縱暴﹐本由於酒﹐論心卽實。事盡荒耄﹐豈得以荒耄之王母﹐等行路之深仇﹖宜共天同域﹐無虧孝道。六年﹐加尙書左僕射。所著《世說》一書﹐先儒多稱之。按漢晉六朝有避仇之律﹐此議甚當。

●蘇東坡勸王安石諫興大獄

蘇子瞻自黃州移汝州﹐未至汝﹐上書自言﹐饑寒有田在﹐常願得居之。朝奏﹐夕報可。道過金陵﹐見王安石曰﹕大兵大獄﹐漢唐滅亡之兆。祖宗以仁厚治天下﹐正欲革此。今西方用兵﹐連年不解﹐東南數起大獄﹐公獨無一言以救之乎﹖安石曰﹕二事皆惠卿啟之﹐安石在外﹐安敢言﹖子瞻曰﹕在朝則言﹐在外則不言﹐事君之常禮耳。上所待公者﹐非常禮﹔公所以待上者﹐豈可以常禮乎﹖安石厲聲曰﹕安石須說。觀東坡大獄大兵之言﹐𨿽有所激於中﹐然漢唐之禍﹐誠在於此。逐君子﹐困生民﹐亦以此敗者﹐宋也。公之言﹐可謂有益於國家者矣。

●智囊

秦樗裏子﹑漢晁錯﹐皆號智囊。按樗裏子﹐秦惠王異母弟﹐且死﹐曰﹕葬我必渭南章臺東。後百年﹐當有天子宮夾我墓。及漢興﹐長樂宮在其東﹐未央宮在其西﹐若樗裏子者﹐眞可謂智囊矣。貽謀及其身後﹐若合符節﹐得以全其邱隴﹐奇哉智乎﹖而錯也爲國攄智﹐不能保其首領﹐智安在哉﹖

●詠荊軻

荊卿欲報燕﹐銜恩棄百年。市中傾別酒﹐水上擊離弦。匕首光陵日﹐長虹气燭天。畱言與宋意﹐悲歌非自憐。此陳周弘直詠荊軻詩也。函關使不通﹐燕將重深功。長虹貫白日﹐易水急寒風。壯發危冠下﹐匕首地圖中。琴聲不可識﹐遺恨沒秦宮。此陳楊縉賦荊軻詩也。二詩愴恨之情﹐皆在意外。靖節之後﹐此亦佳作也。

●富鄭公言有所因

宋富鄭公弼﹐奉使契丹﹐謂其主曰﹕北朝與中國通好﹐則人主專其利﹐而臣下無所獲。若用兵﹐則利歸臣下﹐而人主任其禍。故北朝諸臣爭勸用兵者﹐此皆爲其身謀﹐非國計也。愚按此言亦有所因﹐唐髙祖遣鄭元詣突厥﹐元說頡利曰﹕唐與突厥﹐風俗不同﹐突厥𨿽得唐地﹐不能居也。今虜掠所得﹐皆入國人﹐於可汗何有﹖不如旋師﹐復修和好﹐可無跋涉之勞。坐受金幣﹐又皆入可汗府庫﹐孰與棄昆弟積年之歡﹐而結子孫無窮之怨乎﹖鄭公之言﹐全述此意﹐可以見夷狄無親﹐惟利是動也。

●潘嶽譏訕

潘嶽﹐晉武帝時辟司空太尉府﹐舉秀才。泰始中﹐帝躬耕籍田﹐嶽作賦以美其事﹐才名冠世﹐爲眾所疾。遂棲遲十年﹐出爲河陽令﹐負其才而鬱鬱不得志。時尙書僕射山濤領吏部﹐王濟﹑裴楷等並爲帝所親遇﹐嶽內非之﹐乃題閣道爲謠曰﹕閣道東﹐有大牛﹐王濟鞅﹐裴楷鞘﹐和嶠刺促不得休。然則嶽之取禍﹐蓋亦恃才不遜之所致耳。縱使孫秀不銜之﹐亦何能以自免哉﹖

●題趙淸獻公墓詩

宋趙淸獻公抃墓﹐在衢州府城東北四十五里。宋景定間﹐林存爲潭州帥﹐罷歸道衢﹐調千夫荷擔﹐經墓旁﹐疲甚﹐因相與語。趙淸獻公抃一琴一鶴﹐那有許耶﹖或聞之﹐題詩驛舍曰﹕千夫荷擔在山阿﹐膏血如何有許多﹖不若扁舟經歸去﹐休從淸獻墓前過。

●趙葵幼慧

宋趙南仲葵﹐父方﹐寧宗時爲京湖制置使。葵每聞警報﹐與諸將偕出﹐遇敵輒深入死戰。諸將惟恐失制置子﹐盡死救之﹐屢以此獲捷。一日﹐方賞將士﹐恩不償勞﹐軍欲爲變。葵時年十二三﹐覺之﹐亟呼曰﹕此朝廷賜也﹐本司別有賞賚。軍心賴此一言而定﹐人服其機警。

●牛心山脈

四川龍州宣撫司東南﹐有牛心山﹐昔唐祖李龍遷葬於山側。武后革命﹐命鑿斷山脈﹐水赤如血。及玄宗幸蜀﹐有老人蘇坦奏﹐龍州牛心山﹐國之祖墓﹐今日蒙塵之禍﹐乃則天掘鑿所致。玄宗卽命龍州刺史修塡如舊。未幾﹐誅祿山﹐乃升州爲都督府﹐賜號靈應郡。此說予以爲謬妄之甚也。夫武氏旣鑿斷山脈﹐則李氏衰矣﹐玄宗何以復興﹖玄宗命塡其斷處﹐則地理家所謂客土無益也。吁﹗玄宗以勵精用賢而興﹐以荒淫用姦而敗﹐於山脈何與哉﹖

●論宰予公伯寮

洪武癸酉﹐崇仁縣儒學訓導吉水羅公恢上疏言﹐孔子廟廷從祀者﹐當以道學論。當時有若優於宰予﹐《論語》記有若言行者四﹐皆有裨於世教。記宰予者亦四﹐皆見責於聖人。宜以有若居十哲位次﹐而宰予居兩廡。公伯寮沮壞聖門﹐不宜從祀。蘧伯玉﹐孔子之故人﹐行年六十而化﹐今居兩廡六十位次之下﹐未當﹐宜例升啟聖王廟。疏奏不報﹐時皆服其論之當云。

●夏口城

武昌府城西黃鵠山﹐有夏口城﹐吳主孫權所築﹐對岸則入沔津﹐故城以夏口爲名。至劉宋順帝時﹐柳世隆等守之﹐沈攸之攻之﹐不克。梁末陳初﹐周將史寧爲土山長梯攻之﹐不能破。黃巢之亂﹐止陷其外城。蓋其城依山負險﹐周回不過二三里﹐乃知古人築城欲堅﹐不欲廣也。

●頒書學校

洪武中﹐以夷陵州學正延平張先生智試禮部左侍郎。先生首言宜以書籍頒布北方學校﹐議者以費財不便﹐先生正色曰﹕使賢才匯徵﹐利益生民﹐何惜此費﹖眾大慚﹐卒從此議。

●霍氏衰

漢張安世子千秋﹐與霍光子禹﹐武帝時俱爲中郎將﹐將兵隨度遼將軍範明友擊烏桓。還﹐謁大將軍光﹐問千秋戰鬥方略﹑山川形勢﹐千秋口對兵事﹐畫地成圖﹐無所忘失。光復問禹﹐禹不能記﹐曰﹕皆有文書。光由是賢千秋﹐以禹爲不材。嘆曰﹕霍氏世衰﹐張氏興矣。吁﹗光旣知子之不材﹐而不能避遠權勢﹐以爲保身全家之計﹐反因妻邪謀﹐以怙寵榮﹐其覆族也宜哉﹗

●李舟語

唐禦史李舟曰﹕使釋迦生中國﹐設教當如周孔。使周孔生西方﹐設教當如釋迦。天堂無則已﹐有則君子生。地獄無則已﹐有則小人入。君子贏得爲君子﹐小人枉了爲小人。此語𨿽近俗﹐亦理到之言也。

●論三焦

蘇黃門《龍川志》云﹕彭山有隱者﹐通古醫術﹐與世諸醫所用法不同﹐人莫之知。單驤從之學﹐盡得其術﹐遂以醫名於世。治平中﹐予與驤遇於廣都﹐論古今術同異。驤旣言其略﹐復嘆曰﹕古人論五臟六腑﹐其說有謬者﹐而相承不察。今欲以告人﹐人誰信者﹖古說左腎其府膀胱﹐右腎命門﹐其府三焦﹐丈夫以藏精﹐女子以系包。以理主之﹐三焦當如膀胱﹐有形質可見。而王叔和言三焦有髒無形﹐不亦大謬乎﹖蓋三焦有形如膀胱﹐故可以藏﹐有所系。若其無形﹐尙可以藏系哉。且其所以謂之三焦者﹐何也﹖三焦分布人體中﹐有上中下之異﹐方人心湛寂﹐欲念不起﹐則精气散在三焦。榮華百骸﹐及其欲念一起﹐心火熾然﹐翕撮三焦精气﹐入命門之府﹐輸寫而去﹐故號此府爲三焦耳。世承叔和之謬而不悟﹐可爲長嘆息也。予甚異其說﹐後爲齊州從事﹐有一舉子徐遁者﹐石守道之婿也﹐少嘗學醫於衛州﹐聞髙敏之遺說﹐療病有精思﹐予爲道驤之言﹐遁喜曰﹕齊嘗大饑﹐羣丐相臠割而食﹐有一人皮肉盡而骨脈全者﹐遁以學醫故。往觀其五臟﹐見右腎下有脂膜如手大者﹐正與膀胱相對。有二白脈自其中出﹐夾脊而上貫腦﹐意此卽導引家所謂夾脊雙關者﹐而不悟脂膜如手大者之爲三焦也。單君之言﹐與所見懸合﹐可以正古人之謬矣。今醫家者流﹐皆執叔和三焦無狀空有名以自信﹐不聞有此說﹐故錄之。

●歸姓表

唐鄭準爲荊南節度使成汭從事﹐汭本姓郭﹐代爲作《歸姓表》云﹕居故國以狐疑﹐望鄰封而鼠竄。名非伯越﹐浮舟難效於陶朱。志在投秦﹐出境遂稱於張祿。未遑辧雪﹐尋涉艱危。其後﹐範文正公幼從母適常山朱氏﹐冒姓名朱說﹐登第後﹐乞還姓﹐表遂全用鄭語云﹕志在投秦﹐入境遂稱於張祿。名非伯越﹐乘舟偶效於陶朱。議者謂文正公𨿽襲用古人全語﹐然本實範氏當家故事﹐非攘竊也。今考範集無此表﹐恐好事者以此一聊酷類文正事﹐故附會以爲其表語﹐不可知也。

