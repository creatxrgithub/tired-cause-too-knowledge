雨航雜錄明馮時可

提要卷上卷下

提要

《雨航雜錄》二卷﹐明馮時可撰。時可有《左氏釋》﹐已著錄。是書上卷多論學﹑論文﹐下卷多記物產﹐而間涉雜事。隆萬之間﹐士大夫好爲髙論﹐故語錄﹑說部往往滉漾自恣﹐不軌於正。時可獨持論篤實﹐言多中理。如雲漢人之於經﹐臺史之測天也﹐不能盡天﹐而觀象者不能廢。宋人之於學﹐規矩之畫地也﹐不能盡地﹐而經野者莫能違。又曰﹕子靜之求心﹐而其徒棄經典。紫陽之窮理﹐而其徒泥章句。非教者之過﹐學者之失也。又曰﹕宋儒之於文也﹐嗜易而樂淺。於論人也﹐喜核而務深。於奏事也﹐貴直而少諷。皆平心靜气之談。其論王世貞悲歌碣石虹髙下﹐擊築咸陽日動搖句﹐以爲近於造作而遠自然。正其一病。又引徐叔明語﹐論世貞爲人作傳志﹐極力稱譽﹐如膠庠試最﹐乃至細微事而津津數說﹐此非特漢以前無是﹐卽唐﹑宋人亦無此陋識。亦皆有見。惟其論《十三經注疏》立而西京諸儒之訓亡﹐未免失之過髙﹐偶涉當時習尙耳。卷上

柳宗元稱陳京之文深茂古老﹐紀事朴實﹐不苟悅人。其學推黃炎以下﹐涉歷代曁國之故﹐鉤引貫穿﹐舉大苞小﹐若太倉之蓄﹐崇山之載﹐浩乎不可旣云。京文不多見﹐觀柳所稱如此﹐其人可知。近來志銘傳記之作﹐惟務繁縟﹐極力贊述。苟悅子孫﹐無取月旦﹐卽號爲大家者尢甚。致使將來賢愚莫辯﹐信史無徵﹐是文之大病也。昌黎云「爲文而使一世之人不好﹐吾悲其爲文。爲文而使一世之人好﹐吾悲其爲人。」二公之言若此﹐其意皆欲以文維世﹐不徒逞膏馥爲名美﹐務容悅爲利媒者。予往時曾以直筆賈罪﹐遭豪者偏毀於諸貴人﹐以此齟齬末路。然予持其說不變﹐趙太史稱予爲文之董狐。因覽柳語有感﹐漫筆於此。張子厚髙而不蕩﹐邵康節曠而不流。邵之談數則曠而精微矣﹐張之崇禮則髙而細謹矣。天運循環﹐何者非數﹔人身動作﹐何者非禮。

呂與叔《祭李端伯文》﹐以爲與人交﹐洞照其情﹐而終靡有爭。於事如控六轡﹐逐曲舞交﹐周折畢如意。可謂善狀端伯者矣。無爭則心大﹐心大則於事何不如意。

吳幼淸贊朱文公曰「義理玄微﹐蠶絲牛毛﹔心胸開豁﹐海闊天髙。」知言哉﹗本朝所以久而治者﹐遵公之遺教如金科玉條。二百年來﹐士大夫爲正而不爲邪﹐爲謹而不爲蕩﹐純師純法﹐誰之力哉﹗

生無可好以得所欲﹐死無可惡以失所欲。苟能無欲﹐則同死生﹑一得喪不難﹐非誕語也。

陸九韶於形迹可疑﹐不輕信流言﹐濫溢不輕揚。處好惡之際﹐逆遜甘苦﹐一不能溺。嗟乎﹗作人如此﹐可以相天下矣。

漢儒之於經﹐臺史之測天也。不能盡天﹐而觀象者莫能廢。宋儒之於學﹐規矩之畫地電。不能盡地﹐而經野者莫能違。

子靜之求心﹐而其徒棄經典。紫陽之窮理﹐而其徒泥章句。非教者之過﹐學者之失也﹐令相下不益哉﹗鵝湖論辯﹐無極往復﹐若虛若元者﹐然乎﹖永嘉陳君舉答文公書﹐言刻畫太精﹐所傷易簡﹔矜持已甚﹐滋涉吝驕。蓋諷之也。

屈原之騷﹐莊生之書﹐司馬子長之史﹐相如之賦﹐李杜之詩﹐韓蘇之序記﹐馳騁縱逸﹐天宇不能限其思﹐雄矣哉﹗

宋儒之於文也嗜易而樂淺﹐於論人也喜核而務深﹐於奏事也粗翹拂篴﹐貴直而少諷。所以去古愈遠﹐而不能經天下。

六經無浮字﹐秦漢無浮句﹐唐以下靡靡爾。其詞燁然﹐其義索然﹐譬則秋楊之華哉﹗去治象遠矣。九奏無細響﹐三江無淺源﹐以謂文豈率爾哉﹗永叔侃然而文溫﹐穆子固介然而文典﹐則蘇長公達而文遒暢﹐次公恬而文澄蓄﹐介甫矯厲而文簡勁。文如其人哉﹐人如其文哉﹗

漢文雄而士亦雄。宋文弱而兵亦弱。唐文在盛衰之間﹐其國勢亦在彊弱之際。

太史公之文﹐與杜甫之詩﹐皆深渾髙厚。其敍世隆污勝復﹐人慘舒悲喜之變﹐如口畫指撝﹐咸其神化橐龠之也。遷有繁詞﹐甫有累句﹐不害其爲大家。遷翦其繁則經矣﹐甫加以穆則雅矣。

春秋之文告﹐言倫脊而漸漬人心志。戰國之說辭﹐气縱橫而聳動人耳目。然去聖王之典訓遠矣。

楊朱曰「賢愚好醜﹐成敗是非﹐無不消滅。矜一時之毀譽﹐焦苦其形神﹐要數百年中之餘名﹐豈足潤枯骨哉﹗」此語達矣﹐而非所以輔教。

莊縱觀大化﹐爲汪洋浩肆﹐無端崖之言。自謂達道而無束於教﹐乃其獘也背道而傷教。鄒子之赤縣神州﹐其莊之緒論哉。

「子華子五源之溪﹐天下之窮處也。鼯吟而鼬啼﹐旦嘵而日映也。蒼蒼踟躕﹐四顧而無有人聲。𨿽然﹐其土膏脈以發其淸流﹐四注無乏於濯漑。其蘋藻之芼﹐足以供祭。其石皺栗爛如赭霞。葩艸之芳﹐從風以揚。壠耕溪飲﹐爲力也佚。而坐嘯行歌﹐可以卒歲。」此數語詞葩而乏混芒﹐東京以後筆也。

西京之儒術衰於楊雄﹐爲利祿也。東京之經師衰於馬融﹐爲奢淫也。經衰而節行振矣﹐節行摧而淸談起矣。世變之移﹐人實爲之。

孔子作《春秋》﹐削其事辭﹐革文而從忠也。左氏燁燁乎華繁﹐而實寡矣。其時先王之教不遠﹐其所述諸賢議道講禮﹐憲典陳法﹐猶有懿徳大雅之風﹐但多言明變﹐近譎近誣。衰世之文﹐濫觴於玆矣。韓子以謹嚴稱《春秋》﹐以浮誇加左氏﹐確矣哉。《戰國策》或以爲虞卿作﹐矯稱蜂出﹐猶有兵气。申韓卑卑名實﹐事譎詞巧﹐岻巇激肆﹐蕩如於義矣。莊列之倫﹐離經畔常﹐皆亂世之文哉。漢斫雕爲朴﹐反漓爲淳﹐而春和諸令﹐穆如溫如。以至賈﹑董﹑楊﹑馬﹑諸賢﹐上者深淳渾灝﹐次者嶄峻雄奇﹐彬彬乎盛矣。

枚乘《七發》馳騁恢奇﹐祖屈原之騷﹐而變其體者乎﹖五言古詩﹐有三百篇之遺意﹐而近於哀傷樂淫者乎﹖相如當盛漢之隆﹐气旁魄而詞最溫麗﹐然已爲六朝端倪矣。

西漢簡質而醇﹐東京新艷而薄﹐時之變也。班固贍郁而有體﹐左史之亞哉。此外寥寥矣。

徐偉長曰「鄙儒之博學也﹐務於名物﹐詳於器械﹐矜於古訓﹐摘其章句而不能統其大義﹐以獲先王之心。」此何異女史誦詩﹐內豎傳令﹖今之學史漢者大都然哉﹗

幹之中論﹐可稱論篤。當繁響嘈雜之際﹐而獨朱絃疏越也﹐寧諧眾耳哉﹗然其志則顯矣。陳思王稱其懷文抱質﹐恬淡寡欲﹐亦可驗於斯。

《十三經注疏》立﹐而西京諸儒之訓亡矣。學士大夫取通解而止﹐不復攻堅扣應。所爲帖括﹐椎朴淺近﹐能不詘於詞賦乎﹖譬之布帛朽蠹﹐寧如刺繡﹖故有唐經術之不振﹐治經者之過也。

《昭明文選》﹐唐人枕席沈酣其間﹐而六經如甲乙簿矣。易奇而法﹐詩正而葩﹐韓子獨注心焉﹐所以其文髙於一代。

薛少保「陽林花已紅﹐寒澗苔未綠。」有感於仕路淹速而作也。然人生遊世﹐譬遊園林﹐速則易過而不涉趣。與時浮沈﹐隨處逍遙﹐亦何必速哉﹗末云「伊余忽人事﹐蕭寂無營欲。客行𨿽雲遠﹐玩之良自足。」其意超矣。晚歲懷祿不止﹐卒與竇懷貞之難。行不踐言﹐惜哉﹗《陜郊》篇平淡而思深﹐宜子美取之也。

退之《秋懷詩》﹕「窗前兩好樹﹐眾葉光薿疑。秋風一披拂﹐策策鳴不已。微燈照空牀﹐夜半偏入耳。愁憂無端來﹐感歡成坐起。天明視顏色﹐與故不相似。羲和驅日月﹐疾急不可恃。浮生𨿽多途﹐趨死惟一軌。胡爲浪自苦﹐得酒且歡喜。」詞雅淡而骨遒﹐上駸駸建安矣。

退之《山石詩》﹕「山石犖確行徑微﹐黃昏到寺蝙蝠飛。升堂坐階新雨足﹐芭蕉葉大支子肥。僧言古壁佛畫好﹐以火來照所見希。鋪牀拂席置羹飯﹐疏糲亦足飽我饑。夜深靜臥百虫絕﹐淸月出嶺光入扉。天明獨去無道路﹐出入髙下窮煙霏。山紅澗碧紛爛漫﹐時見松櫪皆十圍。當流赤足踏澗石﹐水聲激激風吹衣。人生如此自可樂﹐豈必局束爲人鞿。」此詩敍遊如畫如記﹐悠然淡然﹐在《古劍篇》諸作之上。余嘗以雨夜入山寺﹐良久月出﹐深憶公詩之妙。其「嗟哉吾黨」二句﹐後人添入﹐非公筆也。

初盛唐之詩﹐眞情多而巧思寡﹐神足气完﹐而色澤不屑屑也。晚唐意工詞纖﹐气力彌復不振矣。春鳥秋蛩﹐節變音遷﹐人乘代運﹐孰能知其然哉﹗劉文房「日華浮野雪﹐春色染湘波。」佳鏡佳語﹐其他作皆深心自道﹐涕淚千古。所乏者﹐雄渾耳。

韋蘇州「春羅雙鴛鴦」之作﹐近於典諷。《澧上》作「川寒流逾迅﹐霜交物初委。」《南池詩》﹕「煙艸凝衰嶼﹐星漢泛歸流。」《南齋詩》﹕「春水不生煙﹐荒岡筠翳石。」《西齋詩》﹕「柳意不勝春﹐巖光已知曙。寢齋有單綈﹐靈藥爲朝茹。盥漱忻景淸﹐焚香澄神慮。」皆髙雅閒淡。朱子謂其气象近道﹐無聲色臭味﹐信矣。史稱其所至﹐焚香掃地而坐﹐超然髙潔。余乎日閒居﹐亦與蘇州好同。嘗謂古人稱晚食當肉﹐緩步當車。余亦謂焚香可以當栽花﹐掃地可以當營宅。白居易始終完節﹐心曲淸妙﹐其爲詩𨿽率意而不俗。《續古詩》云「何意掌上玉﹐化爲眼中砂。盈盈一尺水﹐浩浩千丈河。」寓意深矣。「月明無葉樹﹐霜滑有風枝。夕照紅於燒﹐晴空碧勝藍。晴沙金屑色﹐春水曲塵波。」自是晚唐色相。至《古原艸詩》﹕「野火燒不盡﹐春風吹又生。」兒希初唐乎﹖

莫方伯常稱唐荊川先生詩﹐謂直追沈宋。其《送程翰林謫潮陽詩》﹕「白晝蛟珠落﹐靑天蜃閣分。」又「啼猿三下淚﹐明月兩離居。」《贈張相公詩》﹕「儒生東閣承顏色﹐酋長西羌識姓名。」《冰燈詩》﹕「出海蛟珠猶帶水﹐滿堂羅袖欲生寒。」置之初唐﹐眞不易辧。伯兄嘗從公陳渡艸堂﹐夏月席槁﹐不施茵帳﹐卽白鳥替膚不顧也。出則小艇一葉﹐僅容二人﹐常語學者﹕「人有富貴气﹐於詩文必不佳。」又言「近來文章不以用世﹐而以媚世也。」名言哉﹗

髙叔嗣「山河未可盡﹐行處與春長。空山懸日影﹐長路起風寒。」起語之絕佳者。「寒星出戶少﹐秋露墜衣繁。」塵外語也。「孤心向誰是﹐直道匪今難。失路還爲客﹐他鄕獨送君。」又《登寺閣詩》末句﹕「芳菲滿眼心無柰﹐只上毗盧閣上看。」皆悽婉有餘味。近陳太史伯求於燕京馬上詠一聯﹐云「九陌風塵消短景﹐三江雲樹隔長安。」頗自得意﹐語予﹕「此似髙叔嗣否﹖」余曰「桓溫之擬太眞﹐稍有所恨。」陳憮然而去。

劉子威稱陳束詩﹕「長河風日損﹐髙室鬼神憐。」盛唐語也﹐惜其警策者不多。「近水割鱗時供酒﹐遠山啼鳥盡關人。」非不有趣。然已落晚唐格局矣。楊升庵詩甚爲葩麗﹐而文甚弱﹐齒角各有分也。詩如「猿猱臨客路﹐雞犬隔仙家。星河分宇縣﹐鐘漏隔年華。」皆雅淡不類其別作。《華燭引流螢》篇﹐卽使賓王操觚﹐亦當退避三舍。

徐叔明《東湖驛詩》﹕「馬蹄侵夕照﹐鳥語變春聲。」《姚園詩》﹕「鳥聲歡客至﹐花事怯春遲。」《丰樂驛詩》﹕「析懶偏宜客﹐砧疏不過門。」皆五律之佳者。七言稍弱於二王﹐然叔明甚不服二王﹐謂﹕「此皆秦聲﹐初閱則驚﹐細嚼則厭。」趙太史言「此二語評其文則無辭矣﹐詩則吾不知也。」較二王詩﹐次公爲長。

張將軍元凱能詩而驕﹐初爲王百谷所拔。其後稍見重有司﹐卽讒媢百谷﹐謀野集中所稱中山狼是也。其五言詩有「關山悲短笛﹐兒女憶長安。澗藤棲暝翠﹐山磬韻春潮。」能洗盡弁气味。

杜子美《新婚別》云「誓欲隨君去﹐形勢反蒼黃。」《無家別》云「存者無消息﹐死者爲塵泥。」又「久行見空巷﹐日瘦气慘淒。」杏眇之極﹐足泣鬼神。

杜詩五言古之佳者﹐如「夜雨剪春韭﹐新炊問黃梁。天涯歇滯雨﹐粳稻臥不翻。夜闌接軟語﹐落月如金盆。」《苦雨詩》﹕「羣木水光下﹐萬家雲气中。」《夢李白詩》﹕「死別已吞聲﹐生別常惻惻。魂來楓林靑﹐魂返關塞黑。落月滿屋梁﹐猶疑照顏色。」《送樊判官詩》﹕「冰雪淨聰明﹐雷霆走精銳。」《九成宮詩》﹕「蒼山入百里﹐崖斷如杵臼。」《晚登瀼上堂詩》﹕「春气晚更生﹐江流靜猶湧。」《大云寺詩》﹕「燈影照無睡﹐心淸聞妙香。梵放時出寺﹐鐘殘仍設牀。」《西枝村詩》﹕「天寒鳥已歸﹐月出山更靜。土室延白光﹐松門耿疏影。」《北徵詩》﹕「我行已水濱﹐我僕猶木末。鴟鳥鳴黃桑﹐野鼠拱亂穴。」皆足以軼徐庚而掩三謝。

古者名以正體﹐字以表徳。子弟稱其師﹐子孫稱其祖﹐皆以字。孔子稱仲尼是也。近世有號﹐則字多所避﹐不以加於尊行。至文字間﹐尢以字爲雅﹐而號爲俗。然於從宜從俗之道﹐終有所未安。近有少年上書王司寇﹐稱元美先生﹐司寇拂然口﹕「若豎子胡以元美我﹖」徐宗伯笑之﹐曰「誰使汝開輕薄之端﹐爲山入紈領袖﹐而今更惡其稱耶﹖若我則未有以叔明稱者。」大凡前輩於後生當以孝弟忠信勗勉﹐不當專以詩文之標舉與會者導之﹐長其矜伐陵厲。宗伯所謂開輕薄之端﹐其語未爲過也。

《羌村詩》﹕「崢榮赤云西﹐日腳下平地。柴門鳥雀噪﹐歸客千里至。妻孥怪我在﹐驚定還拭淚。世亂遭飄蕩﹐生還偶然遂。鄰人滿墻頭﹐感嘆亦歔欷。夜闌更秉燭﹐相對如夢寐。」此詩情至之語﹐與唐風「綢繆章三星﹐在天今夕何夕」之旨相同﹐相對如夢寐﹐其思黯然﹐千載若在目前也。

有摘弇州詩「悲歌碣石虹髙下﹐擊築咸陽日動搖」﹐以爲奇語。不知此正是弇州之病﹐近於匠作而遠自然。豈如老杜「錦江春色來天地﹐玉壘浮雲變古今」﹐王摩詰「雲裏帝城雙鳳闕﹐雨中春樹萬人家」之穩當耶﹖近吳明卿《嶽陽樓詩》﹕「赤甲云生神女過﹐黃陵日落帝妃哀。」情思亦佳。

《宋史》稱﹐程明道平居气象淸越﹐灑然如在事外。及遇事﹐則與賤者同起居飲食﹐能堪人所不堪。嗟乎﹗惟其能在事外﹐而後能與人同。天下事﹐斷非著迹者所能辧也。

程叔子謂﹐王介甫談道﹐如說十三級塔上相輪﹐對望而談﹐曰「相輪如此如此﹐極是分明。某則辛勤攀援而上﹐𨿽猶未見相輪﹐卻實在塔中。」其語直矣﹐而介甫不怒﹐蓋生平服其忠信也。嗟乎﹗今之談道者搏虛說影﹐指無爲有﹐求其對望而談者﹐亦鮮矣。

孝弟之極﹐至於天明地察。孝弟之至也﹐非堯舜不能盡。今人或以一事一節爲孝﹐而路人視其族屬﹐善不推﹐惠不廣者﹐亦何足以言孝。

臺州徐中行居鄕﹐郡守以八行薦不應。有刺其要名者﹐中行曰「人而無行﹐與禽獸等。吾以八行應﹐將孰爲無行者﹖吾避名﹐非要名也。」嗟乎﹗古人恥獨爲君子﹐況本無行而冒焉爲君子者乎﹖

江州陳氏﹐長幼七百餘口﹐少事長﹐卑事尊﹐不畜婢僕供使﹐所以十三世而同居不變。余鄕兄弟一兩人﹐亦各分居﹐各有婢僕。生疑啟釁﹐皆由於此。且一人而有數十或至百僕者﹐汰侈如此﹐俗惡能美﹖倫惡能悼﹖

曾子固事繼母甚孝﹐竭饘粥之養。四弟九妹官學﹑婚嫁﹐皆其力。人有所長﹐獎勵成就如弗及。守福州﹐舊有園疏錢三四十萬﹐棄勿取。荊舒當事﹐勢力能偃舉世之人﹐從之而不少屈。其人如此﹐乃評者謂行誼不如政事﹐政事不如文章﹐則媢者詞也。

萬曆丁酉四月四日午後雨甚密﹐山人沈士能嘆曰「是旱徵也。」徐別駕光訓問其故﹐曰「今日爲甲子﹐不見占書云﹕『夏雨甲子﹐赤地千里乎﹖』」徐曰「非也。子爲水位﹐雨於甲則水徵。赤尺古字通用﹐言爲水沮﹐則尺地舉足若千里之艱耳。又五行書甲﹐遇單日爲雄﹐遇雙日爲雌。今雨於四日則爲雌甲﹐其何傷﹖古人云﹕『老尙誇雌甲﹐狂寧作散仙。』雌雄之說其來久矣。」沈曰「何以分雌雄﹖」曰「單奇數也﹐雙偶數也。天地之數貴陽賤陰﹐陰多變不能信也。」

孔子以敬王二十三年甲辰去魯適衛﹐自衛適陳﹐畏於匡﹐反衛。已去衛﹐過曹適宋﹐及鄭至陳。已去陳如衛﹐去之晉至河而反。至楚敬王三十有六年丁巳﹐自衛反魯。蓋在外十有四年﹐而未有稼﹐宜乎來喪家狗之譏也。

子華子曰「仲尼天也﹐其可違物而奠處乎﹖其可絕物而自營乎﹖」日月不運宇宙﹐四方必迷所向﹐此深得夫子周流列國之心者。當時叔孫﹑武叔之毀﹐專以夫子急遇而輕去其鄕。嗟乎﹗人之肝膽不相照﹐卽仲尼猶莫能自明﹐況以中才而涉世之末流哉﹗其取媢取讒也何怪。

東坡守膠西﹐仕宦十九年矣﹐而未有家。元丰己未﹐於吳興被逮下獄。已得赦﹐安置黃州﹐寓定惠寺﹐遷林臯亭。故人馬正卿爲請故營地﹐使躬耕其中﹐所謂東坡也。明年築雪堂以居。紹聖甲戌安置惠州﹐寓嘉祐寺。明年遷合江。又明年﹐得歸善寺後隙地數畝﹐營白鶴新居。丁丑新居成﹐又移置昌化。初僦官屋﹐爲有司迫逐﹐乃買地城南﹐偃息桄榔林。在儋四年﹐食芋度日。元符庚辰﹐赦歸陽羨。有邵民瞻從學﹐爲買一宅﹐卜菟裘焉﹐傾橐八十千與之。將卜吉入居﹐因步月至村落﹐聞婦人哭甚悲﹐問之﹐則售宅主也﹐焚券還之﹐不索其價。遂還毗陵﹐借顧塘橋孫氏居焉﹐竟卒於此。蓋建中靖國辛巳年七月也。計東坡先後凡任三十二政﹐未嘗歸蜀﹐終身無一居﹐其淸曠如此。彼或一二政而遂有脂田甲宅者﹐賢愚相去不啻霄壤哉﹗然當時豪貴赫奕﹐擊鐘鼎食之家﹐俱已煙消云滅﹐而公之淸風直道﹐至今在天壤。有志者﹐亦胡能以彼易此﹗

叔明《麈諧》云「子孫亦是眾生﹐顧戀不可太深﹐責備不可太重。兄弟原同一體﹐事親便欲相讓﹐分財便至相爭。」有感乎其言之也。然兄弟子孫﹐皆親遺體﹐果何分別﹖乃末世有重愛子孫﹐而深忌兄弟者﹐何故哉﹖至科甲顯晦之間﹐尢爲側目﹐吾不知其何心。自設科以來﹐進士無限﹐豈爲尢物奇貨﹐而屑屑若此。知泰伯以天下讓﹐寧非至徳。錢公輔甲科髙第﹐王荊公作其母夫人墓銘不稱﹐但云「子官於朝﹐丰顯矣。里巷之士以爲太君榮。」公輔意不滿﹐以書冀攺。荊公不可﹐曰「文自有意﹐不能攺也。如得甲科﹐何足爲太夫人榮。」一甲科卽市井小兒粗知詞賦者皆可得﹐何足道哉﹗故銘謂閭巷之士以爲榮﹐明天下有識者不然也。」前見徐叔明云「王元美爲人作傳志﹐極力稱譽﹐如膠庠試最﹐乃至微細事﹐而津津數語。此非但漢以前無是﹐卽唐宋人亦無此陋識。」其意相同。乃今宦途之軒甲而輊乙﹐遂如簡珠之於沙礫﹐舉刺因之而不公不核﹐則尢可嘆也。

《西溪叢語》載範文正守鄱陽﹐喜樂﹐藉一幼女﹐未幾召還﹐作詩寄後政云「慶朔堂前花自栽﹐爲移官去未曾開。年年憶著成離恨﹐只托東風管領來。」到京以胭脂寄其人﹐題詩云「江南有美人﹐別後常相憶。何以寄相思﹐贈汝好顏色。」文子悱謂﹕「範公決無此事﹐當時小人妒媢者爲之﹐西溪不察而遂筆之也。」大都小人之謗君子﹐不能以財利污之﹐必以聲色污之。二詩鄙淺﹐決非公筆。昔李贊皇門徒之傾牛奇章﹐至代爲《周秦紀行》﹐何論詩也。

柳子厚嘻笑之怒﹐甚於裂眥﹐或云「當作嘻笑之譏。」今人謗人﹐或嘻或笑﹐若有意若無意﹐乃其恨深而媢之甚者也。若裂眥之罵﹐出自直發﹐此之謂怒﹐豈甚仇哉﹗譬如風焉﹐披雲飛石﹐捲水傾木﹐而無傷於人之血脈。隙穴之風﹐毛髮不搖﹐及中肌膚﹐以爲深疾。噫嘻﹗今之爲隙穴風者亦多矣。劉禹錫云「駭機一發﹐浮謗如川。」二子皆身處妒媢之間﹐故其言有味如此。余亦有《解忌篇》。

南渡後﹐秦檜爲相十有九年﹐史彌遠爲相二十有六年﹐皆柄國久﹐皆封王﹐皆以功公終﹐無後患。人曰「二相主和﹐不用兵﹐所全民命至多也。」小說稱史衛﹑王浩爲尉時﹐至補陀見大士云「此文潞公後身﹐他時作宰相。官家要用兵﹐切須力諫。」其後浩兩授節鉞﹐徧歷三公﹐壽八十九。嘗曰「吾口不言兵﹐後必有爲宰相者。」彌遠乃其次子﹐豈果活命報耶﹖然當紹興三四年間﹐天下經亂久﹐將激於憤﹐士狎於戰﹐中國兵益精﹐而張﹑韓﹑劉﹑嶽如熊如羆﹐金人且方酣暱子女玉帛﹐气怠志驕﹐髙宗君臣不乘將士之鋒﹐奮而用之﹐苟安忘恥﹐以至不可復振﹐曾謂國有人乎﹖至隆興以後﹐虎臣澌盡﹐國勢益削﹐計不得不出於彌兵。故談和議於紹興中者﹐爲姦爲誤﹔談恢復於隆興後者﹐爲愚爲罔。若檜﹑彌遠之久相無患﹐乃天道將亂之時﹐又胡可以常理論。噫嘻﹗小人之富貴壽考者亦多矣。詩不云乎﹖「民今方殆﹐視天夢夢。」自古然哉。

昔人云「宇宙可臻其極﹐情性不知其窮。以有涯之身﹐馳無涯之念﹐其何異於誇父逐日﹐愚公移山也。」昔顏靖侯戒子侄仕宦不可過二千石﹐邴曼容居官不肯過六百石﹐皆爲有見。吾在粵西曾與章孝廉書﹐云「人生於學問事業有餘﹐於功名富貴不足﹐不多取精用物於天地﹐則量不盈﹐而過可解。因思莊子逍遙楡枋之說﹐其亦智哉﹗」我鄕宗伯公見而嘆以爲名言﹐大書於壁。余近者自楚移浙﹐過吳門旬日﹐檢橐中裝﹐僅餘歷年俸金五百鈈﹐爲兒納采十去其五﹐親黨過吳門告急者復斥其三﹐又以百金走雲間惠我宗族﹐而橐枵然罄矣。侍妾服飾﹐盡質諸子錢家﹐行裝始備。乃親朋中恩意未偏者﹐不免嘖有煩言。家六兄杜陵公每相念﹐以爲廉吏安可爲﹐然余未嘗不自適也。偶讀《顏氏家訓》﹐惓惓以少欲知足爲戒。又云﹕婚姻勿貪勢家﹐勿貪富家。」心竊服之。無論婚姻﹐卽子孫福澤亦不可彊圖﹐但苟無絕文種﹐不必科第﹔苟無損善業﹐不必富厚。上無求多於天﹐下無求備於人﹐何用不臧﹐何用不適。《中庸》曰「素富貴行乎富貴。」所謂行乎富貴者﹐盡我富貴當行之道。如毗主經邦﹐濟世安民﹐隨其分量而行之。若富求益富﹐貴求加貴﹐此之謂願外﹐卽使如其願﹐尙且不能自得﹐而況未必如其願乎﹖

劉邵《人物志》云「觀人察質﹐必先察其平淡﹐而後求其聰明。聰明者陰陽之精﹐陰陽淸和﹐則中睿外明。聖人淳耀﹐能兼二美。知微知章﹐自非聖人莫能兩遂。故明白之士﹐達動之機﹐而暗於玄慮。玄慮之人﹐識靜之原﹐而困於速捷。猶火日外照﹐不能內見。金水內映﹐不能外光。」斯數語發前人所未發。曰「何以能平淡﹖」曰「抑躁則平﹐寡欲則淡。」人之常情﹐以與己同﹐則忘其百非﹐故矯駕可謂至孝﹐殘桃可爲至忠。以與己異﹐則棄其百善﹐故曲杖誣爲匕首﹐葬盾稱爲反具。是皆惑於好惡者也。荊公之喜呂惠卿﹐魏公之惡李忠定﹐皆以同異爲好惡﹐遂誤國家之事。

劉延明云「君子尙讓﹐故涉萬里而塗淸。小人好爭﹐足未動而路塞。是以讓爲得﹐而爭爲失。」非君子之語讓也﹐君子之讓位也眞﹐見其才不當位而讓之。讓財也眞﹐見其分不當享而讓之。豈其計夫通塞耶﹖史稱延明爲郭瑀弟子﹐瑀弟子五百餘人﹐通經業者八十餘人。瑀有女始笄﹐妙選良偶﹐遂別設一席﹐謂弟子曰「吾欲覓快女婿﹐誰坐此席﹖」延明竟奮坐曰「瑀其人也。」瑀遂以女妻之。嗟哉﹗娶婦以禮。延明雜五百餘眾之中﹐而奮然出坐﹐近於爭矣﹐奚其讓﹖故延明之坐席﹐何如逸少之坦腹﹖行不掩言﹐古人所深恥也。

劉孔才云「君子以推讓爲利銳﹐以自修爲棚櫓。靜則閉嘿泯之玄門﹐動則由恭順之通路。」嗟﹐嗟﹗處末世者﹐宜如此哉﹗孔才以文士處建安﹑黃初之際﹐能爲黨類所容﹐累躋通顯﹐賜爵關內侯﹐而無禍患﹐其以是也。

朱文公在浙東時﹐侍禦史謝廓然﹑陳貫﹑祕書郎趙彥仲首攻之。後以提刑召對﹐人恐其遂涉淸要﹐唆侍郎林粟極論之﹐謂其竊程﹑張緒餘﹐爲浮誕宗主﹐律以治世之法﹐則亂人之首。其後侂冑秉政﹐則禦史林采﹑施康年首斥爲僞學。是時臺諫皆以文公爲奇貨﹐有禦史胡紘者﹐故嘗謁文公建陽山中﹐文公飯以脫粟﹐紘怒其不近人情﹐物色經年﹐條其過失﹐與太常少卿沈繼祖共詆文公十罪。汪義端﹑余嚞又特請斬以絕僞學﹐京鏜﹑何澹輩皆附和之﹐至謂文公講學山中﹐棄母不養﹐使其乞食親黨。嗟哉﹗讒人之言至此極哉。宋之亡﹐宜也。方林粟論文公時﹐其友人止之﹐謂﹕「朱侍制當今聖賢﹐何仇而必欲痛詆﹖」林曰「吾但見其面貌可憎﹐吾擊邪人﹐非詆聖賢也。」友人曰「不見昔人指孔子喪家狗者﹐想亦見其面貌可憎耳﹗」林曰「使孔子而在﹐吾亦不辭爲叔孫﹑武叔﹐矧此麼麼乎﹖」嗟哉﹗小人之肆無忌憚若此﹐自古而然矣。

楚志稱百歲楊﹐不知何許人﹐常往來太和及荊襄間。人有見之﹐四十年前發已二毛﹐今更漆黑﹐口皆鯢齒﹐似重生者。楊自憶爲天順二年生﹐計百歲外矣。所居挾二姬﹐嘗以禦女術遊諸貴豪家﹐自云「吾貧不能得三姬﹐得三姬卽不死。」士大夫慕長生者都與遊﹐而曹中丞尢尊信。復市一姬與禦之﹐術敗而死。未幾曹中丞亦以此術死﹐徐叔明先生作傳刺焉。然叔明每謂神仙必無有﹐似非通儒之論。嘗見荀穎川著論﹐以爲人有變化﹐而仙者乃異也。非仙也﹐男化爲女者有矣﹐死人復生者有矣。夫豈人之性哉﹗愚謂人之得仙﹐乃稟天地自然之气﹐如龜鶴之於蜉蝣﹐如松柏之於蘿薜﹐豈其爲異﹖但以禦女求長生﹐則可斷其必無。蓋凡人欲動則精流﹐如蹶張之弩﹐孰能禦之﹖己之精不能制而能采人之精乎﹖彊制逆閉﹐蓄穢蘊熱﹐爲疽爲腫。其蓄蘊至二三年者﹐一敗則如決渠﹐死且不旋踵。如譚襄敏﹑周銀臺皆以過人之聰明﹐而溺於此。可鑑也。余友汝遠亦喜談此﹐余每辟之﹐則曰「黃帝禦萬女﹐乘龍鼎湖﹐汝何知﹗」余曰「黃帝嘗藥﹐一日吞七十毒而化。若能一日吞七十毒耶﹖」汝遠無以應。

荀潁川釋「仁者壽」﹐言「內不傷性﹐外不傷物。上不違天﹐下不違人。處正居中﹐形神以和。故咎徵不至﹐而休嘉集之。」余嘗書於座右﹐或問﹕「何以不傷性﹖」曰「無欲無慕。」問﹕「何以不傷物﹖」曰「無怒無猜。」問﹕「何以不違天﹖」曰「富貴貧賤無所擇。」問﹕「何以不違人﹖」曰「才學伎倆無所逞。」

人主有公賦無私求﹐有公用無私費﹐有公役無私使﹐有公賜無私惠﹐有公怒無私怨﹐此數語可稱五美。苟能如之﹐於從政乎何有﹖

一事逆而心憎﹐一言拂而心銜﹐樹荊棘於靈臺﹐障雲霧於天門。嗟哉﹗胡其自隘而自戕乎﹖乃又經年懷之而不釋﹐易世志之而不忘。若然者﹐四海之中無樂地﹐百年之內無泰時。甚矣哉﹗其惑也。

女子有未嫁人而守節者﹐熙甫著論非之﹐曰「女子無以身許人之道﹐未嫁而爲夫死且不攺適﹐是以身許人也。男女不相知名﹐婚姻之禮﹐父母主之。否則伯父世母﹐否則族長者。男女無自相婚姻之禮﹐所以厚別而重廉恥之防也。女子在室﹐惟其父母爲之許聘﹐而己無所與。六禮旣備﹐婿親迎授綏﹐母送之門﹐共牢合巹﹐而後爲夫婦。苟一禮不備而往﹐則爲奔。女未嫁而爲人死且守﹐是不待六禮﹐不待父母之命而奔者﹐非禮也。古者婿有三年之喪﹐則使媒致命女氏者﹐不得嗣爲兄弟。女未廟見而死﹐則歸葬於女子氏之黨﹐示未成婦也。未成婦﹐則不系於夫也。不系於夫﹐而可以身死且不攺適哉﹗」𨿽然﹐古者女子笄而許嫁﹐今或孩而許嫁﹐命之父母﹐告之宗廟﹐歷十餘寒暑﹐而女子久知其當適某氏矣。一旦不幸遭變故﹐遽攺容而他適﹐於情於義亦有不安者。故嫁固不爲妨禮﹐而守亦不爲背禮﹐取節焉可也。夫人臣之朝不與﹐燕不坐而死節者﹐古以爲過。然夷齊無祿位﹐而恥食周粟﹐孔子亦以爲仁。與其過而流﹐無寧過而拘。

養生有二端﹕曰持戒﹐曰修行。持戒而不修行﹐厚己薄人﹐則有外魔。修行而不持戒﹐利人虧己﹐則有內魔。要之﹐此二者亦近於吾道﹐四勿三戒﹐非持戒乎﹖立人達人﹐非修行乎﹖

貪嗔癡愛﹐人我是非﹐苟不放下﹐惡乎語道﹖忍辱耐惡﹐呼我牛馬﹐牛馬應之。此進道之基﹐亦處世之方也。

鄰臍三寸謂之關﹐言關藏呼吸之气﹐以稟授四體也。學道者常致气於關。《黃庭外景經》解「在臍下三寸」﹐「或云在臍之上三寸﹐非也。此爲气海﹐非祖气也。」守气海者易於見功﹐故術家嘗以此愈疾﹐然無益於長生。

三焦者﹐水穀道路﹐气所終始也。上焦在心之下﹑胃口之上﹐所謂膻中也。中焦在胃中脘。下焦在臍下一寸。然此又非手少陽之三焦也。手少陽之三焦﹐所謂有名無形者也。

藥者療也﹐所以療疾也﹐無疾勿藥可也。肉不勝食气﹐況藥乎﹖藥有偏效﹐而無全功。金石之藥最爲酷烈﹐其傷生最速。其他艸木之藥﹐近於熱者皆能臘毒。古人服松脂而塞腸﹐服杏仁而致泄﹐服楮實而痿骨﹐服首經而消渴﹐服鷓鴣﹑鳩子而發咽喉之病﹐種種不可枚舉。養生者最宜愼於此。

按摩爲養生之一術。勞役者資之﹐而血不越亂。佚惰者資之﹐而气不壅滯。若素養者何資哉﹖《內經》云「冬不按蹺﹐春不鼽衄。」蓋冬月固密之時﹐引動枝節﹐陽气泄越﹐至生發之候﹐血遂妄行﹐故有鼽衄之疾。

心苟無事則息自調﹐念苟無欲則中自守。

手握固而气窒﹐目緊閉而神馳﹐搬運錯而瘵成﹐注想深而中結﹐此養生者之過也。

日念善而惡境不見﹐夜念善而惡夢不生﹐以和召和也。

先廷尉少與徐文貞公客習同朝時﹐亦時相顧問。其後先廷尉以言謫戍﹐及赦歸裏﹐先後三十年﹐文貞公推轂不及﹐而先君亦無一牘通也。公伯子太常每以使歸裏﹐先君以父執自居﹐送迎不出產﹐太常不堪﹐其門客又從臾之﹐間隙遂生。已穆宗登極﹐詔起言事者﹐吏部以先君輩三十三名上請﹐得旨進用。而文貞公雅不欲先人入朝﹐乃語吏部曰「建言中有望𨿽素著年力衰遲者﹐宜酌處。」時先君年七十五﹐竟以禦史加大理丞致仕。同加者魏公良弼等六人。文貞弟侍郎公大不平﹐曰「柰何爲馮先生一人而遏五老哉﹖此輩皆天下人望﹐抑困數十年而不一起﹐非朝廷獎直拔滯之意。國家方延耆碩爲表儀﹐非若有司以筋力奔走﹐此胡可以尋常年限也。況引年者﹐臣子自引﹐豈朝廷計其年而使之引哉﹗此舉悖矣。」其後﹐不肖起廢。公孫太常君與其黨又多方排之。嗟乎﹗風威震怒﹐崇朝則解。乃齒頰余釁﹐至於兩世﹐讒間之爲害若此。然不肖行能無數﹐卽久滯藩臬亦分所宜。而獨惜先君恢博之才﹐正直之操﹐不獲一試。此天下所爲慨嘆﹐非止愚兄弟附膺也。卷下

《詩》曰「彼有旨酒﹐又有嘉肴。洽比其鄰﹐婚姻孔云。」是時政亂崇賄﹐輸金載玉﹐不知其幾﹐而獨以酒爲言﹐詩人之溫厚若此。嗟乎﹗苞苴之昌﹐末世尢甚。匪特用以媒進﹐且用以妨賢矣。詩人而在﹐不知當何浩嘆。

世道之衰﹐匪特士大夫無先輩典刑﹐卽布衣巖穴風致﹐亦與前人遠矣。余先君有友錢谷﹐號霽峯先生﹐少同學相善。先君旣拜禦史﹐錢先生時來宦邸﹐至經歲語不及私。其後先君家居﹐錢先生貧甚﹐每移之粟帛不卻﹐第取用而止﹐過厚則必辭。終三十年﹐未嘗居間一事也。旣沒而家徒壁立﹐先君爲殯斂之。又有謝簡者﹐字一默﹐先君延爲館師﹐誨余兄弟三人﹐歲饋米三十斛。先生晨而入館﹐三商而歸。五年如一日﹐未嘗他適。自束脩外﹐卽一縑一錢亦固卻不受。督學王公某與先人善﹐有謀入庠者﹐以五十金爲先生壽﹐丐主人一言。先生曰「主人不鄙夷我﹐而以子師我﹐我當以道義爲之範硎﹐柰何營營阿堵﹐示之佻薄耶﹖」其人慚而去。又有張永思者﹐少失父﹐與母居。母守節數十年﹐至九十矣﹐永思亦年七十餘﹐定省如兒時。每當酒筵﹐常辭不赴。間至﹐亦僅嘗一味﹐曰「此皆母所未啖﹐余何忍食。」先君覺其意﹐每召公﹐必更設一席以遺其母。公僅受數味堪以養老者﹐俟母旣食而後至。夜則置褥母榻下﹐一聞謦欬﹐則蹶然起視﹐未嘗一夕入內也。有司有與公厚者﹐遺之粟則拜而受﹐遺以金則必反。或說之﹕「此箋箋者但足糊其口﹐寧足實橐哉。事有不傷於義者﹐居間可也。」公閂﹕「此非但僕所恥爲﹐亦老母所羞聞。」終其身竟無干謁。是三公者﹐皆先君友也。先君沒後三十年﹐不肖輩所交布衣不少﹐曾有三公風度否﹖時俗益偸若此。余嘗欲爲《獨行傳》傳三公﹐不能記其詳﹐漫書於冊以志慨。

徐叔明甚厭山人﹐曰「山人當巖居穴處﹐而柰何日置足朱門也﹖」漢時授侯者﹐皆遙授不之國。今諸山人﹐亦當稱遙授山人。吾無計其詩詞工拙﹐卽揭其目﹐但有簡某翰林﹑某給事等類者﹐吾不欲觀之矣。有某郡守謂余曰「子知吳下三厭耶﹖山人詩卷與士夫干請之書﹑僧徒募緣之冊。」在坐者或笑曰「此可稱三黨。夫山人之口譽於四方﹐謂之外黨。士夫之口譽於中朝﹐謂之內黨。」曰「然則僧徒稱何黨耶﹖」曰「今世士大夫有髙名者多佞佛﹐施之可得其心﹐且有佛力爲陰助﹐寧非黨耶﹖此可稱上黨。」一座絕倒。𨿽然﹐山人中有如管寧﹑黃憲者﹐吾且執脯廷師之。有如孟浩然﹑陸龜蒙者﹐吾且執鞭凳隨之。捨此則皆百尺樓下物也﹐遠之可也。

小雅者﹐天子逮下之詩。大雅者﹐天子述祖之詩。小雅之變者﹐哀怨刺譏之意多。大雅之變者﹐憂憫規正之詞切。蓋周太史所命﹐孔子刪之﹐而未嘗易其次也。詩有南雅頌﹐爲天子所用樂章。其十三國之詩﹐止陳述以觀風﹐不用之廟朝﹐惟列國自爲歌詠而已。六義曰風﹑曰賦﹑曰比﹑曰興﹑曰雅﹑曰頌﹐起於《周禮》﹐太師掌之。或以風爲孔子所命﹐非也。

夫先乎婦﹐故《關雎》求淑女。君先乎臣﹐故《鹿鳴》享嘉賓。詩爲樂﹐樂主和。地天成泰﹐和之道也。故不溫柔﹐不惇厚﹐不可以爲詩。

春爲陽中﹐秋爲陰中﹐春秋所自名也。堯舜用中以治天下﹐孔子用中以教天下。

孔子贊易﹐古之聰明睿智﹐神武而不殺。稱善人曰「勝殘去殺。」語季康子曰「子爲政﹐焉有用殺﹖」《大學》一書﹐於妨賢病國小人﹐深惡痛絕之﹐然止曰「進諸四夷﹐不與同中國。」未嘗言殺也。聖人之愼殺如此哉。

孔子四教六藝﹐古聖王之教也。學者優遊漸漬其中﹐上焉者以達﹐次焉者以立。此萬世不與易也。王文成之卽心卽性﹐卽心卽經﹐本爲支離者鍼砭﹐然其末流﹐未免虛而失實﹐內而遺外。甚者恣心順意﹐糟粕其經﹐脫略於教﹐長遊談而廢實學。此憂世者所深慮也。

春秋﹐卿大夫交接﹐以微言相感。稱詩以諭志﹐皆取風雅頌之辭﹐不必自賦。蓋所以重先民﹐明退讓﹐宗道徳﹐略辭采。末世之詩﹐不以明志﹐於何可稱﹖至乃酒食徵召﹐刻燭分韻﹐流連光景﹐而古時雅會之風不可復睹矣。江左以來﹐又有酒令﹐莊士恥之。酒以令行﹐豈合歡之旨﹖詩以韻分﹐豈感物之義﹖

楚聲杳渺﹐秦聲雄髙﹐漢因之而爲樂府﹐其曲大備﹐然視二南之風化固已蔑矣。建安風骨遒上﹐而深渾不足﹐應徐輩之公宴諸作﹐靡麗之開源矣﹔陳思洛神之賦﹐淫艷之濫觴矣。知風之自微矣哉。

孔與老同時﹐至從問禮﹐且稱其猶龍﹐而未嘗攻也。孟在老之後﹐其著書辟楊墨而不辟老。蓋老子深矣﹐常無觀妙﹐常有觀徼﹐豈專於虛無耶﹖老氏沒而得其傳者寥寥﹐九還絕谷之術﹐非大患有身之旨也。役使鬼神之說﹐非以道蒞天下﹐其鬼不神之旨也。自周以來﹐惟漢文帝得老之旨以治天下﹐而漢刑措。許旌陽得老之旨以治邑﹐而邑無訟。王﹑何之任誕﹐稽﹑阮之放曠﹐老之罪人也。始旌陽問道於女師諶母﹐母教之曰「一念不欺爲忠﹐一事不苟爲孝。」其語約而盡﹐諶母以仙去﹐亦老氏之徒哉﹗

造字寫經度僧﹐佛門敝法也。達摩目之爲有漏果﹐爲有爲法。非眞得釋氏袈裟﹐何以確然持其說如此﹖廓然無聖一語﹐可謂佛門曾子矣。自性戒﹐自性定﹐自性慧﹐不離平等日用﹐而語益圓通。慧能亦得其宗者哉﹗或曰「佛圖澄來趙﹐鳩摩羅什來秦。天爲殺機盛而生是人營之也﹐猶孔生春秋﹐孟生戰國。」其然乎﹖

余鄕居日﹐見有建水陸齋供浮屠治喪者﹐心竊非之﹐謂﹕「人生罪過﹐寧可以鳴梵誦偈釋﹖此至愚者所爲﹐非士君子所當循。」有盛生者﹐合掌語曰「公何毀佛﹖」余曰「余最信佛﹐若乃毀佛耳。釋氏之教明心見性﹐心性茫昧﹐觸爲罪過。乃以一飯﹑一果﹑一經﹑一偈而求解脫﹐則心性可無明也。爲惡一世﹐而取脫於一二日之齋﹐人亦何憚而不爲惡﹖是釋教爲人開惡門﹐非爲人導善路也。此豈瞿曇旨耶﹖」生以爲然。憶余守鄖時﹐曾下教有司﹐令其力禁﹐民風一變。有一生不能自已﹐以一比丘閉戶而誦經﹐令請繩之﹐余曰「治道去其太甚﹐所爲禁者慮費民耳。苟無甚﹐容之可爾。」然格心之化﹐余有愧哉。

海上鱗族異者﹐名章巨。大者名石拒﹐居石穴﹐人取之﹐能以腳粘石拒人故名。形如算袋﹐八足﹐長二三尺﹐足上磈礧戢戢如釘﹐每釘有竅。浮海砂中如死物﹐烏啄之卽捲入水﹐噓足釘啜之以飽。其小者名章舉。又別一種生海塗中﹐名望潮。身一二寸﹐足倍之﹐土人呼塗蟢。又一種腳短而無釘者﹐名鎖管﹐寧﹑臺﹑溫皆有之。余鄕太倉﹑上海無有也﹐其名章巨﹐蓋江東子弟所名。項羽引江東卒與秦戰﹐秦將章邯拒之﹐卒爲羽所降﹐故江東名是物章拒。人怯而負勇名者﹐亦號章巨。

鱟形如覆釜﹐大如車﹐靑褐色﹐其血碧色﹐口足皆在覆釜之下。足有十二﹐長五六寸。尾勁而尖﹐長二三尺﹐有刺能觸傷人﹐尾中有珠如栗色黃。雄小雌大﹐置之水中﹐雄者浮雌者沈。南人或帶其珠或磨飲之﹐云利市。殼堅硬﹐腰間橫文一綫﹐軟可屈摺﹐每一屈一行。牝常負牡﹐牝牡相隨。牝者背有目﹐牡者則無﹐牝去則牡死。故海上稱婦女健壯操家者﹐號爲鱟。是物在海中羣行﹐輒相積於背﹐髙尺餘﹐如帆乘風遊﹐人呼爲鱟帆。其眾如簰筏﹐名鱟簰。東夷取其殼爲冠﹐尾爲小如意。子如麻子﹐溫人取以爲醬甚美。王參知谷曾以餉予﹐館客沈士能甚嗜之﹐余未嘗舉箸也。客語予﹕「此物得陰气﹐甚益人陰。」余笑曰「蔬食飲水者﹐陰何嘗不足。」顧余生平於奇物未嘗入口﹐非特此也。

闌胡如小鰍而短﹐大者如人指﹐長三五寸﹐頭有班點如星。潮退﹐數千百跳躑塗坭中﹐土人施小鉤取之。一名彈塗。以盂覆活者數百於地﹐旦發視之﹐皆駢首拱北﹐蓋亦朝斗之意。玄修者忌食。唐制賣鯉者﹑賣蠡者﹐皆杖六十。蓋鯉朝日﹐蠡朝星﹐食者皆有禍。闌胡𨿽小﹐頭亦有星﹐故土人皆戒勿食。

鯼魚﹐卽石首魚也。小者曰■﹝魚某﹞魚﹐又名鰌魚。最小者名梅首﹐又名梅童。其次名春來。初出水能鳴﹐夜視有光。土人以槐豆花卜其多寡﹐槐豆花繁則魚盛。腦中有白石如棋子﹐取其石次以爲器﹐或飲食遇毒則暴裂。腦漏者用其石燒灰﹐吹入鼻中卽愈。又下石淋炙食之﹐主消瓜成水。至秋化爲冠鳧。又有■﹝魚居﹞形相似﹐左右三牙如鐵鋸﹐或曰「石首雄﹐■﹝魚居﹞其雌也。」諸魚有血﹐石首獨無血。僧人謂之菩薩魚﹐至有齋食而啖者。蓋亦三淨肉之意﹐不能忍口腹而姑爲此說以自解﹐非正法也。

黃駒﹐卽■﹝魚規﹞魚﹐俗所謂河豚也。一名鮭﹐一名嗔﹐一名鮭﹐一名鴟夷﹐一名嗔鮐。腹無膽﹐頭無腮﹐其肝最毒﹐獨眼者尢甚。海上人得之﹐去其頭尾﹐用橄欖﹑甘蔗煮之﹐然初出時可食﹐至後則其毒尢甚。諺曰「蘆靑長一尺﹐不與河豚作主客。」予鄕亦盛食之﹐春時延客﹐不得此爲不敬﹐然往往有食而死者。或曰「煮熟則無患。」多食亦發瘍﹐厚生者所當戒。樂淸人名爲烏狼膏。

魟魚形圓似扇﹐無鱗﹐色紫黑﹐口在腹下﹐尾長於身如貍鼠。其最大曰鮫﹐其次曰錦魟﹐曰黃魟﹐曰班魟﹐曰牛魟﹐曰虎魟。魟字﹐或作■﹝魚共﹞。《文選》所謂鱝魚也。尾端有刺﹐甚毒。大抵諸魚性熱﹐而海魚尢熱﹐不可常餐。

宅魚﹐一名蠟﹐一名樗蒲﹐一名水母﹐俗所謂海蜇也。雨水多﹐則是物盛。其形如覆笠﹐以蝦爲目﹐蝦動則沈。土人食之﹐皆以爲去積﹐其實損脾。南人以爲性暖﹐能治河魚疾。

王珧﹐一名蜃姚﹐所謂江瑤柱是也。其柱肉脆美﹐其甲可飾佩刀鞘﹐蓋蜃之小者。

海月大如鏡﹐白色正圓﹐其柱如搔頭。土人鱗次之爲天窗。沈大參一中嘗稱其鄕海錯之美﹐如海月﹑江瑤柱﹐可敵三吳百味。樂淸甚盛。

石勃卒形短﹐圓三寸﹐長四寸﹐身赤腹泡急﹐其形勃卒﹐故名。一名來魚﹐或曰石屑入水所化。

牡礪言牡﹐非謂雄也。一言咸水結成﹐一言百歲蜩所化。道家以左顧者是雄﹐名牡礪﹐右顧者名牝礪。其生著石﹐磈礧相連如房﹐一名蠔山。初生才如拳石﹐四面漸長﹐有一二丈嶄巖如山。每房有蠔肉一塊﹐大小如房廣狹。大房如馬蹄﹐小房如人指面。每潮來則諸房皆開﹐有小虫入則含以充腹。海人取之﹐皆鑿房以裂火逼開﹐取肉食之。漁者於海淺處植竹﹐扈竹入水﹐累累而生﹐斫取之﹐名曰竹蠣。《文選》「玄礪磈礧而碨■﹝石亞﹞」﹐注云「長七尺﹐形如馬蹄﹐又謂梅花蠣。」是物除熱補傷﹐澀精益血。土人用以爲醬﹐曰礪黃醬。樂淸縣新溪口有蠣嶼﹐方圓數十畝﹐四面皆蠣﹐其味偏好。

■﹝虫咸﹞■﹝虫進﹞似小蛤而長匾﹐殼有毛。是物行有前無卻﹐故名。

沙噀﹐塊然一物﹐如牛馬腸髒頭﹐長五六寸﹐無目無皮骨﹐但能蠕動﹐觸之則縮小如桃栗﹐徐復擁腫。土人以沙盆揉去其涎腥﹐雜五辣煮之﹐脆美爲上味。樂淸名沙蒜。

西施舌﹐一名沙蛤﹐大小似車螯﹐而殼自肉中突出﹐長可二寸如舌。溫州公嘗與人食此﹐戲曰「西施舌如此﹐亦不足美。」其人曰「非也。舌長能搬弄﹐可稱張儀舌。是物海燕所化﹐久復爲燕。其性熱。」

■﹝此上魚下﹞魚﹐卽刀魚也﹐一名魮。《文選》所謂「鯼魮順時而往還」是也。子多而肥﹐腹皆似刀。夏初曝漧﹐可以致遠。又名■﹝制上魚下﹞魚。《文字集略》﹐■﹝制上魚下﹞亦作鰶﹐字音祭﹐又音制。炙食甘美﹐諺曰「寧去累世田宅﹐不去■﹝制上魚下﹞魚額。」

■﹝魚孱﹞魚身柔如膏﹐無骨鱗細﹐口闊齒多。一作■﹝魚戔﹞。海上人目人弱者曰■﹝魚孱﹞。

比目魚二魚相合乃行。單則爲王余竹夾魚﹐似比目而肉堅﹐身圓尾尖﹐色靑黑﹐一名土鱧。

馬鮫魚形似鰫﹐味似鯧。一曰社交﹐以交社而生。綬魚一名華臍﹐一名老婆。其腹有帶如帔子﹐生附其上﹐形如科斗﹐大者如盤。或曰「此《文選》所謂琵琶魚也。」無鱗﹐冬初始出者俗重之﹐至春則味降矣。

吐哺魚名土附﹐以其附土而行也。或曰「食物嚼而吐之﹐故名。」

鮸魚狀似鱸而肉粗﹐三腮曰鮸﹐四腮曰茅。鮸﹐《樂淸志》所謂鰵魚是也﹐一曰茅狂。

靑鰶魚﹐冬月肥美﹐海錯之佳者。或以此敵松江之鱸﹐張汝遠曰「此如邾莒之於齊魯﹐豈其方﹖」

鯊鮀也﹐以皮有沙名。其小者大如指﹐圓而長﹐有墨點文﹐能吹沙。春正月輒至﹐魚最先至者。海上鯊甚多﹐有白蒲鯊﹐有黃頭鯊﹑白眼鯊﹑白蕩鯊﹑靑頓鯊﹑牛皮鯊﹑班鯊﹑鹿文鯊﹑狗鯊﹑■﹝魚孱﹞鯊﹑燕尾鯊﹑虎鯊﹑犁頭鯊﹑香鯊﹑熨斗鯊﹑了髻鯊﹑劍鯊﹑刺鯊﹑鋸鯊﹑烏鯊﹑雷鯊﹐凡二十四種。

■﹝魚昔﹞魚長二丈﹐大數圍﹐小者圓廣尺餘。狀如鱉無足﹐背簏錯有文﹐皮皆鑢物。子小隨母覓食﹐驚則還入母腹。一名鮫魚。皮間有珠可飾劍。有橫骨在鼻前如斤鋸者﹐曰胡沙﹐性良肉美。

箭魚卽鰣魚也﹐腹下細骨如箭簇﹐首夏以時至而名。本朝甚貴之﹐何景明詩﹕「銀鱗細骨堪憐汝﹐玉筋金盤敢望傳。」《本艸》稱其補虛勞﹐稍發疳痼。肋似箭而小。

海鷂魚﹐卽文鷂類也。形似鷂有肉翅﹐能飛上石﹐頭齒如石板﹐出主風。又有白袋﹐似牛而白﹐白海入江則兆水澤。諺曰「海鷂風伯使﹐白袋雨師奴。」鯔魚似鯉﹐生淺海中﹐專食坭。身圓口小﹐骨軟肉細。似鯔而大者曰■﹝魚居﹞﹐介象與吳王共論魚﹐以鯔魚爲上﹐取其益陰。

蠞﹐卽蟹也。經霜則有赤膏﹐曰赤蟹。無膏曰白蟹。蟹始穴沮洳﹐稻熟時﹐及出各執一穗朝其魁﹐或曰以輸海神。入江則稍大﹐入海益大。《廣雅》﹕「雄曰■﹝魚良﹞■﹝魚豈﹞﹐雌曰博帶。」《酉陽雜俎》云「其腹毛能殺人﹐性能敗漆﹐燒之致鼠。」浙蟹有數種﹕一日蝤蛑﹐南人謂之撥棹﹐言力可撥棹也。兩螯至彊能與虎鬥﹐虎不如。隨大潮退殼﹐一退一長。一曰蟳﹐乃蝤蛑之大者﹐兩螯無毛。一曰擁劍﹐一螯大﹐一螯小﹐常以大螯斷﹐小螯食。又名桀步。一曰虎蟳﹐大者有虎斑文。一曰招潮﹐殼白﹐潮欲來出穴﹐舉螯迎之。一曰灘塗。一曰石困。一曰蜂江。一曰蟛蜞﹐似蟹有毛而赤﹐性極寒。一曰彭越﹐卽彭螖也。一曰竭朴﹐大於彭蜞﹐黑斑有文﹐以大螯障日﹐用小螯以食。一曰沙狗﹐穴沙中﹐見人則走。或曰沙鉤﹐從沙中鉤取之也﹐味甚美。一曰數丸﹐競搏土作丸﹐滿三百而潮至。一曰蘆虎﹐兩螯正赤不可食。一曰螠﹐似彭越而小。一曰蠘﹐肉殼而多黃﹐其螯最銳﹐斷物如芟刈焉﹐食之行風气。凡蟹漆相合則化爲水﹐服之長生。是物以解結散血得名﹐惟霜後可食。余節食之多致疾﹐孕婦尢忌。獨螯﹑獨目﹑四足﹑六足﹑兩目相向者﹐皆有大毒﹐不可食。

雁山五珍﹐謂龍湫茶﹑觀音竹﹑金星艸﹑山樂官﹑香魚也。茶一槍一旗而白毛者名明茶﹐紫色而香者名玄茶﹐其味皆似天池而稍薄。觀音竹﹐形小葉長﹐翠潤奪目﹐植巖石上經冬不凋。金星艸﹐葉上有星如金﹐根中有黑筋如發﹐用以浸油﹐能黑髮﹑長髮。山樂官似金雀﹐聲如簫管。香魚鱗細不腥﹐春初生﹐月長一寸﹐至冬月長盈尺﹐則赴潮際生子﹐生已輒稿。惟雁山溪澗有之﹐他無有也。一名記月魚。土人朱太守素無宦情﹐嘗曰「豈以五斗易我五珍﹖」

周書王會赤弈﹑陰羽之前﹐馬有母兒﹐有乘黃﹐有玆白﹐羊有輝炫﹐犬有■﹝鼠勺﹞犬﹐鳥有臯雞﹐異獸有尊耳等類﹐皆奇物。其於魚曰﹕楊州解隃寇﹐其於東甌載海蛤﹑蟬﹑蛇﹑文蜃﹐然如章拒等類﹐尢希不載也。王敬美言「海錯奇美﹐無過兩浙。」然使他方遠人見圖經﹐必以爲此玆白﹑尊耳之類﹐侈言哉﹗嗟乎﹗天壤之中﹐何所不有﹐知《山海經》非臆說也。

黃精爲藥上品﹐服者得仙。自古志之﹐乃富貴人服者多不驗。蓋黃精色黃味甘﹐土气之精﹐野處辟穀者眼之﹐補脾益气﹐卽不得仙﹐亦可延年。若富貴者思慮揉雜﹐五臟皆火﹐兼以膏粱助邪益穢﹐乃服加之甘溫之藥﹐是猶燃燎而濟之風也﹐其傷愈甚﹐安得有驗﹖余在錫穴值歲大饑﹐教窮民蒸曝餐之﹐皆得度歲。蓋是物於藿食之腸尢宜耳。太和山每歲貢黃精筍尖數十扛於京師﹐本山所產無幾﹐皆取之近山旁邑。內使﹑隸役往來需擾﹐封原禁隰﹐使民不得種植。孫中丞欲請罷貢而未果﹐然以無益害有益﹐則仁人所惻然也。

王昭明先生者﹐婁江人。潛心聖學﹐非禮勿動。曾與羅念庵先生遊﹐又嘗客於江﹐與南城鄧公元錫居數月。其所爲《六經說》﹐多發前人所未發。惜旣沒而子孫貧甚﹐不能存其書﹐管公志道與周生道甫各得其一二﹐皆以爲帳中之祕﹐未嘗示人。卽今鄧南城所著《易緯》等書﹐大半取其語。又吳縣王少湖先生﹐行誼無愧顏閔﹐其於學宗朱紫陽﹐然人亦罕有知者。晚歲袁宗伯洪愈薦諸朝﹐詔授國子博士﹐年垂八十矣。嘗與周道甫語二王先生皆大賢也﹐然姓名不出裏斥。而沈石田﹑王雅宜輩﹐以字畫之技﹐傳聞四遠。甚矣﹗末世好徳者之鮮也。然余見二先生﹐眞所謂聲爲律﹐身爲度﹐見善如不及﹐見不善如探湯。使在孔門﹐當不後於十哲。知不知乃其所遭也﹐子思不云乎﹖「君子依乎中庸﹐遁世不見知而不悔。」聖賢固不求人知也。道甫又與餘言「弇州四部﹐不如少湖數語。」余曰「豈惟是哉﹗老杜詩千百篇﹐寧如武公《抑戒》《賓筵》二篇﹐學者亦何必誇多斗靡爲﹖」

《淮南子》云「昌陽去蚤虱而來蛉窮﹐去害小而來患大。」蛉窮﹐卽蜒蚰也﹐聞人發脂油香﹐則入人耳及諸竅中。昌陽香酷﹐能召是物﹐故《淮南子》以爲諭。是物好濡雨﹐升髙則焦死﹐故曰蛉窮。一曰陵窮﹐乘陵則窮也。《宋史》﹕「小人居髙位者﹐亦目蛉窮。」

慰者﹐白蟻也。人家有之則敗屋﹐故相弔慰。聞竹雞聲卽化爲水﹐竹雞自呼爲坭滑滑﹐海上謂之柱石雞。

蛓者﹐螯人虫也。身扁﹐綠色﹐似蠶而短﹐無足有毛。楚辭以諭讒人﹐《九思》所謂「蛓緣兮我裳」是也。常在林間花葉背﹐不知者輒爲所刺。一名林蛓﹐虫之最惡者也。老則吐汁自裹﹐久漸堅凝如巴豆大﹐就其中作蛹﹐謂之蛅嘶。

鼠於果熟時﹐竊取覆藏之。有人掘鼠穴﹐得栗橡百果多至石。故北人目善畜財者曰鼠。鼠首出穴﹐先觀望前卻﹐故謂之首鼠。北人目南人爲鼠﹐以其善窺探也。鼷鼠在樹上﹐名甘口。鼠嚙物時不痛而甚毒﹐亦名林毒。鼴鼠乃伯勞所化﹐又能化爲鴽﹐見日月光則死﹐蓋陰物也。

窮奇逢忠信之人﹐輒嚙食之。逢邪人﹐捕禽獸飼焉。惡正向邪﹐物亦有之﹐何疑於人﹖故共工誣害盛徳﹐比於窮奇。

玃能盜婦女以爲妻﹐■﹝豸周﹞能牽男子以爲夫﹐然而生子仍爲獸﹐不爲人也。

溫州有乳柑﹐其味甚珍。陳將軍曾以饋予﹐自溫至錫穴數千里不變。問何以然﹐曰「采時不去其枝葉﹐則气不泄。盛時以綠豆爲末﹐劑其溫性﹐則气不蒸。故久而不變。」若藏梨者多用沙﹐蓋梨性寒惡濕熱﹐沙能制濕故也。

張福者﹐淮陰鹽徒也﹐性悍恣不下人。一日乘涼樹下﹐有一老僧同坐﹐老僧忽舉手擊張一掌﹐眾皆爲僧危之﹐謂﹕「此惡少﹐柰何犯虎口哉﹗」張默然。僧又擊一掌不應﹐至三擊則叩首曰「吾解師意矣。」僧曰「爾來。」至一庵與對坐旬日﹐語張曰「若有得矣。須歸富貴人有善根者爲外護﹐若妻子請謝絕﹐勿念也。」張歸舍﹐其妻方與他少年淫媾﹐其人自牀投地請死﹐張曰「若有緣也無恐﹐不知若有妻乎﹖」少年對曰「未有。」張曰「子請遂以爲妻。」又呼其子與鄰老未有子者子之﹐曰「亟去﹐無來迹我。」乃竟往投萬總戎鹿園﹐萬問之﹐曰「若何能﹖」曰「請爲閽者司出入。」萬因置之門。萬本大家﹐男婦常數百人﹐出入無忌。張日危坐於戶﹐至晚必報主人﹐今日某某出﹐某某入﹐有戲豫無禮蹈法者必告。居三日﹐萬氏門肅然無嘩。又數月﹐萬知其願確可托也﹐命之守書捨﹐司金錢出納﹐則銖兩無爽。有不經者﹐必裁節之。一日﹐萬自外歸﹐見張坐其所坐處﹐呼閂﹕「若胡敢踞我坐﹗」張起而對曰「將軍胡無平等心也﹖」萬登坐﹐覺坐席熱如火﹐心異之。又一日﹐萬自外來﹐則張寢其牀﹐萬又呼曰「若何乃爾﹖」則又曰「主人胡無平等心也﹖」萬登牀﹐覺牀如火坑﹐大異之。時有吏部郎過淮﹐得瘵疾甚危﹐萬以語張﹐張曰「請爲療之。」乃相與背坐﹐吏部卽覺背如火熨也﹐旬日而療愈﹐遂往京去。一日張請於萬曰「小子修玄有微效矣﹐請一靜室﹐求一姬爲伴。」萬乃呼婢數十人使擇﹐張曰「是皆不堪﹐請將軍所幸姬。」萬難之﹐已度其人非酒色徒也﹐何難一姬以妨大道﹐竟與之。張乃挈一姬一婢入室﹐鑿墻而進飲食。居八月﹐以姬還萬﹐萬詢婢﹐曰「彼日與姬對坐﹐相去函丈﹐未嘗近也。」姬亦素好道﹐平日閉戶焚香掃地而坐﹐每以《悟眞篇》問張﹐張不答﹐亦竟無一語也。」張自出關﹐則請主人白布數丈﹑金二兩﹐又書字一紙緘之﹐與銀布同置一箱﹐請以某日開。萬如其言。居亡何﹐詣萬前曰「小子歸矣。」叩頭而出﹐萬畱之不得﹐使人亟走之。其行如飛不能及﹐已至故所遇老僧處﹐跌坐合掌而化。萬乃開其所緘箱﹐則上書曰「小子以某日行﹐請以布斂﹐以金制龕﹐主人親封之。」萬乃嘆息﹐恨失至人也。居有頃﹐前吏部郎自長安以請急歸﹐來謁萬﹐萬曰「若知張福化乎﹖」吏部郎曰「吾於濟上遇之﹐談笑竟日﹐胡遽有此﹖」萬亟開龕﹐則僅有布在﹐其骸不見矣。萬諸僮嘗見之淮徐間。萬本名將﹐晚歲好玄﹐每日靜坐守中﹐張謂﹕「此有爲法﹐非無上道。」萬每叩其有別術﹐不語﹐但曰「天下無有富貴神仙。孰能棄三公而薦天下賢者以澤蒼生﹐孰能棄萬金而施貧者以脫人於死﹐孰能割恩愛塊然獨處而與虛白爲對﹖無是三者﹐請勿語道。」少司馬許公孚遠亦識其人﹐津津稱之﹐曰「世故有此異人也。」

《離騷》﹕「秋之爲气也﹐憭慄兮若遠行﹐登山臨水兮送將歸。」是數語杳渺淒淸﹐味之不窮。《古詩十九首》有「人生天地間﹐忽如遠行客」句﹐祖此也。或曰「『洞庭波兮木葉下』﹐言秋災之祖。」曰「非也。『秋日淒淒﹐百卉具腓。兼葭蒼蒼﹐白露爲霜。』此言秋之祖也。」「王孫兮不歸﹐春艸生兮淒淒」﹐本之「何艸不黃﹐何日不行﹐何人不將」﹐而詩語更深渾也。「春艸秋更綠﹐公子未西歸」﹐意祖於騷﹐而格調自下。

《黃庭經》﹕「琴心三疊舞胎仙﹐九气映明出霄間。」琴和也﹐和其心﹐使丹田如疊物然﹐靜之至也。而胎息之仙﹐融融活活﹐若舞若飛﹐豈有爲注想之謂哉﹗三元九宮﹐气象炳煥﹐妙無方所﹐所謂出霄間也。

「七莛玉簽閉兩扉﹐重掩金關密樞機」﹐言無視無聽也﹐兩目曰兩扉﹐金關爲口。

史遊《急就篇》﹐有「長樂無極老復丁」﹐本之黃庭「物物不幹﹐泰而平愨矣﹐匪事老復丁。」物物不幹﹐則淡然無欲矣﹐寧不反老爲壯丁哉﹗

王次公之詩勝長公﹐而《關中集》尢佳。「稻花香裏流溫玉﹐水月空中出聖燈。」盛唐語也。「云屯遠山白﹐气入髙原疏。關山掛新月﹐枕簟如秋天。」初唐語也。「腰間有組休論貴﹐馬首無山未是遊。」似晚唐而有致。「中原艸根盡﹐少婦木衣穿。有女償官犢﹐無家問子錢。」近於風矣。

郭相奎嘗著《雪應丰年辯》曰「雪系於地气﹐閩廣無雪而宜五穀﹐戎地多雪而不生五穀。」《大戴禮》云「天地積陰寒則爲雪。」曾子曰「陰气勝則爲雪。」論雪者莫辯於此矣。故三尺雪十年丰﹐此世俗之語﹐君子不道也。愚謂雪者陰气所積﹐當冬而雪﹐陰得其令﹐亦丰之兆。若雪太多﹐陰气過盛﹐則爲水徵。詩云「上天同雲﹐雨雪雰雰﹐益之以霢霂。」注云「冬有積雪﹐春而益以小雨﹐則潤澤而饒洽。」雪之兆丰﹐自古然矣。惟是遺蝗入地千尺之說﹐則爲謬妄。蝗本春夏間暑旱之气所生﹐至秋冬交則槁﹐未有遺於地而復生者也。或曰「蝗乃魚卯所化。春魚遺子如粟沒坭中﹐明年水及故岸﹐皆化而爲魚。遇旱漧水縮﹐不及故岸﹐則其子爲日所暴﹐生飛蝗。」其說近似。魚子無入地之理。且雪𨿽盛﹐不能殺諸蟄﹐而柰何獨生驅魚子使之走地千尺﹖此眞世俗語也。

鱉與蛇相爲牝牡﹐相爲生化。有人發沙穴﹐嘗見鱉與蛇俱。鱉暮出取食﹐迹在沙上﹐蛇輒出爲滅之。鱉遺子﹐蛇噓之輒成蛇﹐久復爲鱉。三足者能﹐音臺。天文鬥奎下六星﹐兩兩而比者曰三能﹐鼎三足象之。能亦三足﹐在旁二﹐腹中一。甲虫之有神者﹐人食之化爲水。郭相奎嗜鱉﹐行部瀘州﹐吏以鱉進﹐驗之三足﹐乃投諸江﹐作《活能說》﹐戒庖人毋再庖鱉﹐因著爲家令。余亦有《戒鱉記》。

坎爲月爲水﹐故蛤﹑蟹﹑螺﹑龜與月盛衰。月生明﹐則蚌珠生﹐螺肉充﹐蟹黃滿。月死魄﹐則蛤珠焦﹐蟹黃虛﹐螺肉消。或曰「水主智﹐龜知吉凶﹐水之徳也。」道書龜爲地甲﹐殺者奪壽﹐活者延年。宋仁宗問長生術於雁蕩木葉老人﹐老人曰「無他﹐廣濟貧民﹐禁天下捕龜。能斯二者﹐乃可語道。」

毛氏者﹐昆山人﹐父爲別駕﹐富於財﹐以女歸侍郎周廣之子周士淹。士淹舉明經﹐承家業﹐又得毛氏資巨萬﹐豪裏中。然士淹嘗從魏莊渠先生講學﹐言動造次一依乎禮﹐不爲貴介態也。毛氏歸周﹐夫妻朝夕相敬如賓﹐又善治生﹐業日益拓。年三十餘無子﹐語周曰「吾聞古人娶婦取宜子者﹐今某奉巾幘久﹐未有一綫之息﹐以爲君憂﹐胡不納副室以廣胤嗣﹖」周初不可﹐曰「命也﹐吾當有胤﹐一夔足矣。」毛彊之出數百鈈﹐納二姬以進其夫。居歲餘未有子﹐又謂周曰「語不云乎﹖『田廣多谷﹐女廣多子。』盍再求窈窕乎﹖」又市四姬以進。合毛共七人矣。副笄步搖之飾﹐嫡庶無二。每飯則合六人同侍其夫﹐飯已則挈之同遊後園。已復曰「毋已太康。」令之各事所業﹐或刺繡﹐或織布﹐身與同作﹐良久曰「若且倦矣﹐且更遊息。」夜則貫魚以當夕﹐不獨專也。士淹偕計卒於途﹐竟無子。毛氏以禮遣六妾﹐各贈百金而去﹐曰「彼以好來﹐宜以好往﹐無爲先夫羞。」諸妾旣嫁﹐乃立其伯子爲嗣﹐閉戶獨處﹐足不覆地﹐以終其身。歸子遇嘗與餘言﹐婦人不妒不淫如毛者﹐眞女中傑出﹐不可無記。端午前一日﹐漫書於署。

吾郡文待詔先生﹐年九十﹐生平無二色。比部錢公有威亦然。公與其室宜人今皆逾七十矣。公生平目未嘗視季女﹐宜人一日進二婢以嘗公﹐公攫然曰「女三爲燦﹐康公且不敢當﹐況區區耶﹖亟去無益人罪過。」沈士能嘗與予語﹐錢公與管登之皆信佛﹐然錢公此事眞能信佛者也。余平生食不二味﹐用無長物﹐然所謂不二色者﹐則安能如待詔﹑比部哉﹗

皇甫涍《九日詩》﹕「鵾鳴入怨柱﹐蛩響切雜裯。楓落他鄕早﹐尊寒故國秋。」又「河虛平夕霧﹐閣掩澹秋塵。素月升逾靜﹐髙霞斂更新。」又《新月詩》﹕「微暉不照倚﹐淸漢欲生塵。」《雁山詩》﹕「遙靄引疏罄﹐羣峯寒暮天。」四傑之槪也。公負才傲倪﹐曾爲春坊司直﹐卒以讒廢。然郡中稱其人甚介﹐謂皇甫白眉。

皇甫汸《牛首山詩》﹕「齋關閉秋雨﹐寒磬落江潮。」《虎丘詩》﹕「艸綠知春半﹐花飛覺雨深。」《蔡館詩》﹕「戶下鳴螿頻帶雨﹐湖邊落木似催年。」《錢塘江渤》﹕「半帆布影懸初月﹐幾處漁燈點落潮。」在唐盛中間﹐公以早廢﹐所詠詩甚富。其詩名與王元美相累﹐吳下能詩者朝子循而夕元美。或問其優劣﹐周道甫曰「子循如齊魯變可至道﹐元美若秦楚彊遂稱王。」春和融融﹐仁之象也。秋气肅肅﹐義之象也。人心與天地萬物神通脈接﹐常存此心﹐四時之气自備。

文章﹐士人之冠冕也。學問﹐士人之器具也。節義﹐士人之門墻也。才術﹐士人之僮隸也。徳行﹐士人之棟宇也。心地﹐士人之基址也。先君子嘗以此教不肖﹐而諄諄然令其厚養心地。又曰「用人以觀察心地爲正﹐以駕馭才術爲權。」

