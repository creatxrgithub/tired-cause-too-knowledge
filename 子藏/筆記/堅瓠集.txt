

堅瓠首集

﹝淸﹞褚人獲纂輯

●堅瓠首集目錄

堅瓠集一

序

序

堅瓠集引

堅瓠首集

堅瓠首集序

堅瓠首集卷之一

堅瓠首集卷之一目錄

堅瓠首集卷之一

燈謎詩

琉璃河館壁詩

漁父圖

鸜鵒妃

嘲黑妓

烏江廟

十八學士圖

題昭君圖

長吳兩令錄科

詠手

纖手

美人足

曹西士詞

廣文謔訶

棋落水

月洲善詩

藥名詩詞

秦李兩巡按

明世宗

金陵女子

遺溺

十二事詩

染指尖

拜年

秋千

鬭百艸

踢球

李后主書扇

牽郎郎

楊威侯勅

釋老侮孔子圖

菊花詩

僧衣

譏呂文煥

念四詞

鵲橋仙

武陵難女

阮石詠妓

水晶官

吳門風俗

平江妓

重九詞

尹奚謠

洗兒

吳履齋詞

雞鳴詩

賈秋壑詩

白紙詩

蘆花被

菊枕

紙帳

枕易

元遺山妹

謠言

嘲老人娶少婦

七件俱無

風花雪月

賀生第三子詞

賀生第四子

惡角索韻

堅瓠首集卷之二目錄

堅瓠首集卷之二

文文山弟子

聶碧窗詩

憫農詞

巧對

回回偈

夢艸圖

郭馮相類

送竈詩

瞿存齋詩

祝壽

回回敬孔聖

碑詞

銷金鍋

水仙子詞

村婦道傍便旋

王西樓詞

詠妓

賀婢生子啟

應履平

海剛峯

十二辰詩

王十李三

勉甥

宗人入學

觴則

乩對

一對減死

陳玉父詩

嘲新貴

九月桃花

驛氶登第

詩贈教授

江東太守

朱原虛

詩止飛稅

張翼徳廟

寄夫詩

孝宗對語

李西涯

詩譏左璫

雍世隆

陳白沙詩

李程寵遇

雨帝謠

石羊鳴

於謙妾王振兒

朱靜庵

銓部

攺琵琶曲

壁詩四絕

譏奉使

吳敏徳詩

劉侍郎謔詞

楊文貞詠梅

假詩投刺

夏公大度

姚少師

劉伯川識鑑

盛允髙

諷觀競渡

駝峯熊掌

詠桃

鳥啄蝗歌

雁詩賜第

書生夜巡

孔門七十二賢

小試冒籍

水香勸盞

賀喪妻

洗馬

周徳華

春歸

道河亭詩

靑桐詞

崔唐臣

神童詩

聶夷中詩

種芝麻

袁伯修

堅瓠首集卷之三目錄

堅瓠首集卷之三

呂仲實詩

題紙鳶

水雲鄕

藕隱花藏

澹山狐

獼猴世情

誓儉艸

姚學士

會稽女子

鄭元和行乞圖

白仁甫詞

鑼鼓詩

輦下曲

謚文正

代少年書

阿癐癐

陽明前身

郭淸狂

卓吾侍者

宸濠婁妃

敖東谷

甘矮梅

詩贈盜

盜窺書

黃金對聯

倭房公

晚達

辛未狀元謎

題何吉陽軸

曾偶然

蝗虫感徳

劉寵廟

米虫

常州守謠

聶豹鄭洛書

似鍾彊珍

陸陳譃語

毛邊的對

沈陳姓對

分茶

十七字詩

攺蘇詩

黃雪球

楊復詩

販鹽

量田

錢寉灘

縮腳詩

成語賦謔

乂名

楊夫人詩祖山谷

隱天干地支

卯娘

墜馬

唐安寺樓

南內宮人

錯寫琵琶

五色詩

五色賦

堅瓠首集卷之四目錄

堅瓠首集卷之四

除夕元旦詞

醬油荳腐幹

點酥娘

詠械

攜妓謁僧

四時詞

題雪美人

傳神

東牕事犯

劉婆惜

唐雲叟

冠楊對

王劉對

催敉詞

揚州瓊花

卓稼翁詞

五角六張

大小孤山

當廳面試

鄭憲題詩

嘲娶重婚婦

舜禹詩

酒旗

崔氏酒壚

李翰批詔

續詩賜第

沈詹事妾

狀元詞誤

有教無類賦

退紅

錄事

四禽言詩

賈秋壑

秦會之

韓平原

杜荀寉

詠雪譏賈似道

鄭畋

長安舉子

禦溝柳

周孔醒醉

罵孟詩

三天

判子詩

乩詩攺紅白

乩仙題蕉

元未僧詩

人影詩詞

題驛亭詩

秋胡

陳全詞

魏野

楊璞

黃鶯

生公

張太子

題詩紙鳶

蜀僧漁翁詩

保俶塔

詩譏夏劉周

詞誣歐陽文忠

詩誣範文正

鵠糧

繁知一

金將平南詞

四雨

四雪艸堂

巖棲艸堂

●序

以堯典舜典之語淸廟生民之詩日誦之而哦之而茫然不知其義無補於家塾不如樵歌牧唱里巷室家日用飲食之內偶然一二笑謔詼諧可作晨鐘一聲黃鸝一喚當下或省或覺況乎天地大矣足之所涉目之所寄何處錦囊無詩料酒材使騷雅取其山川童蒙拾其香艸倘交臂失之不亦斷送風花多少吾友褚子稼軒所以有堅瓠之刻一集不已而二二而三三而四也稼軒牢籠羣彥籍甚一時𨿽名老墻東而身仍硯北吾嘗與之上下今古胸中博洽兼該如薛稷之知集庫馬懷素之知經庫沈佺期之知史庫武平一之知子庫一人而皆有之乃旁及於裨官野乘又如倚相之八索九丘張華之千門萬戶靡不足以幫助其才情之艷顧余所自媿者稼軒所集在劉氏世說何氏語林之間義慶幕府多賢爲之佐吏𨿽筆削自己而袁淑陸展鮑照何長玠之徒豈無贊揚潤色今稼軒書成而余不能贊一詞其何以對稼軒乎哉弁此聊志愛玩云

友弟劉蕃書於支硎艸堂

●序

劉子政號博極羣書所奏七略有雜小說二家而推原其出於古之議官稗官乃餘考其篇目雜昉於黃帝史孔甲盤盂而小說則有堯務成湯伊尹文鬻子說等篇若張平子所稱虞初九百又其後焉者也吾郡褚子稼軒好古多聞彊識之士也所著堅瓠集次第鋟板流傳人間久矣玆復有全集之刻而乞其序於予褚子爲吾友蒼書氏猶子蒼書言語妙天下業與諸公序作者之意及所以命名者揚搉無餘蘊矣余特取其有合於古之議官稗官以爲將來志藝文者告焉或亦野史亭之一助云東海一老徐柯題於三千六百

●堅瓠集引

得閒多事外知足少年中人生受用盡此二語要之以無用爲用乃得受用試想古今人士宵旦營營其身心作何著落淸夜思之未有不啞然笑者余平居碌碌無所短長二十年前方在少壯巳不敢萌分外一念今則百歲彊半如白駒之過隙憂從中來悔恨交集輙藉卷帙以自遣其間軼事窽語偶有所觸不啻後先覿面目擊耳提又如良朋聚首揮麈銜杯談言微中歸則筆之以志不忘凡有裨王化關名教事之可勸可懲者在所必錄以及郵亭歌詠之章閭閻諧謔之語間亦記載而不棄不序歲時之今古不列朝代之後先藏之笥篋久遂成帙嘗於窮窘中見異書必多方購之人或目余爲好事亦所不辭友人彭秤翁贈余後進好事儒者圖記以先博士望余也嗟乎余敢好事哉私幸於百忙中得一刻少閒便可驅策毫墨以此自噫嘻甘瓠可食康瓠可寶召之瓠可容惟堅瓠無可用故取以名編𨿽不足比雞肋鼠璞而其無所適用則一也秤翁曰人知有用之用不知無用之爲用也稼軒惟不用於時不惜以此編爲世用余深媿此言第爲坊人付之剞劂譬之雪鴻云鴈不足畱存而春鳥秋虫任其鳴聒若謂蘭菊異芬箕畢殊好此詹詹者或爲海內同志所賞余將盡出所錄以公同志亦冀諸君子各出其所藏韻語軼事郵寄寒門用光拙刻則又鄙人所深願也呵凍漫書以資覽者一噱云時康熙庚午蠟月望日

長洲石農褚人獲學稼氏題

●弁語

余夙好理學家言而今之言理學者攻訐而已心弗善也又好讀史論可使古人若見於當世而今之論史者褊刻而已心又弗善也何也以其非易心平气以出之者也閒居無事不能離書卷於二者外求其解頤益智適意陶情者莫如臨川世說爲宜因類求之殆無不徧覽近得褚子稼軒堅瓠集而益快也世說史法之變斯集稗雅之遺而其不詭於正則一其可以解頤益智適意陶情又罔不一自稗編裨鈔後續成異書一種矣余齋前廣庭夏苦酷日謀所以蔭之或請樹桃李嫌其爭妍競麗也或請樹桐梓嫌其不可旦夕計也適貽有瓠種命童植之客誚曰如村俗何予謂莊子曾樹之吾何不然及成蔭客轉誚爲羨結實累累見而索者不替夫瓠稗之流亞也然而無爭競心可爲旦夕計余之樹之也宜吾瓠實而褚子之纂適成因述之以弁其端余將歲樹其瓠褚子其歲纂一集以遺余將日把玩於瓠架之下以易吾心以平吾气近人言學論史諸書且置髙閣矣

同學弟蔡方炳識

◇堅瓠首集◇

●堅瓠首集序

語云。中流失船。一瓠千金。夫瓠腰舟也。佩服之以濟川涉險。保無顚覆沒溺之患。世界有四大。地水火風。水居其一。瀐湧昭化。厚气感澤。其爲徳甚大。然而至變亦莫水若。發源昆侖。分遊九流。趨爲四海。支派百川。一有壅滯。因而潰決。則驚波沸厲。望沫揚奔。嶽立雷駭。泛溢昏墊。害被無極。自古及今。其能往返游泳於中。無入而不自得者。𨿽三教聖人。指亦不多屈也。上溯堯讓舜禪。而後老子出函谷。泰伯逃荊蠻。列寇禦風。漆園逍遙。迦葉拈花。達摩折葦。呂祖朗吟而飛。長房挈壺而隱。範少伯之五湖。張子房從赤松。是皆挾腰舟以行其道者。至若尼山宣聖。仕止久速。惟其時進退存亡。不失正。欲居夷。思浮海。臨川嘆逝。不膠不汩。獨得佩瓠之義。流行化導於千秋萬世者也。稼軒褚先生。鉤索古今諸說部。不下千百家。心織筆耕。積歲書成。名以堅瓠。旨深哉。其表綱常節義道徳理學。則須彌香水。洪波巨濤。中流砥柱也。若探奇誌怪。抉異闡幽。則瞿塘灩澦。噴瀑懸崖也。其花間綺麗。睍睕關情。又如錦江風暖。洛水波恬也。以詼諧醒世。熱喝冷呼。是嚴灘呂梁。迅流激蕩。云泄電渀也。至於巴歈裏諺。樵唱漁謳。兼收並采。豈河海不擇細流耶。余將拍浮其中。然蝘飲蠡測。徒興望洋之嘆。猛思世浮世也。人浮人也。少陵云。乾坤日夜浮。不浮何以旋轉流動。運行不息乎。因閱廣輿圖。益信斯言之不謬。天河之水。從星宿海出。海形如瓠。固知天地亦佩服此堅瓠。得以萬古常存而不敝。何況行生其間者哉。瓠之爲用。大矣廣矣。請以是質正於稼翁。翁曰。子說得吾髓。當弁之卷首。

通家小弟李炳暒庵氏撰

●堅瓠首集卷之一目錄

燈謎詩

琉璃河館壁詩

漁父圖

鸜鵒妃

嘲黑妓

烏江廟

十八學士圖

題昭君圖

長吳兩令錄科

詠手

廣文謔詞

棋落水

月洲善詩

藥名詩詞

秦李兩巡按

明世宗

金陵女子

遺溺

十二事詩

染指尖

拜年

秋千

鬭百艸

賜球

李后主書扇

牽郎郎

揚威侯勅

釋老侮孔子圖

菊花詩

僧衣

譏呂文煥

廿四詞

鵲橋仙

武陵難女

阮石詠妓

水晶宮

吳門風俗

平江妓

重九詞

尹奚謠

洗兒詩

吳履齋詞

雞鳴詩

賈秋壑詩

白紙詩

蘆花被

菊枕

紙帳

枕易

元遺山妹

謠言

嘲老人娶少婦

七件俱無

風花雪月

賀生第三子詞

賀生第四子

惡角索韻

纖手

美人足

曹西士詞

堅瓠首集卷之一

淸長洲石農褚人獲學稼纂輯

燈謎詩

遂安毛鶴舫先生【際可】。賦燈謎詩十二首。每首隱四人。俱在一部書內。經生共讀者。淸奪晉人。覆發漢主。取當老參禪。畱作韻事譜。附釋於下。未識然否。聖瑞圖云。美玉無瑕輯瑞同【白圭】。岐丰佳气慶雲中【周霄】。從天產下鱗虫長【龍子】。兩道祥光一色紅【丹朱】。太平樂云。虎旅歸來已罷兵【畢戰】。關梁無禁任遙徵【許行】。九重天子稱仁聖【王良】。異獸趨朝負輦行【象】。王會圖云。節屆陽和萬匯蘇【景春】。降藩歸化效前驅【王順】。北門鎖鑰推良佐【司城貞子】。絕域從今按版圖【貉稽】。嘲一家低碁云。滿院碁聲暑气收【奕秋】。乃翁局敗少機謀【公輸子】。君家季父還猶豫【子叔疑】。爲語兒童且退休【子莫】。金蘭會云。綠柳陰中點絳紅【楊朱】。良材勝任棟方隆【杞梁】。少年意气眞堪托【季任】。一諾何妨縞紵通【然友】。髙隱云。垂楊枝上漏春光【泄柳】。歸去來辭獨擅長【晉文】。聖主南山容霧隱【王豹】。素絲白馬爲誰忙【綿駒】。家慶雲。舊識傳家有雋才【陳良】。長男濟困散家財【孟施捨】。更傳遲暮添丁好【晏子】。疑是籛鏗攺姓來【彭更】。宮詞云。春日問花花解語【桃應】。良緣欲就轉橫波【成覸】。東鄰相對憐嬌小【西子】。爭比椒房絕艷何【宮之奇】。山行雲。岧嶤西嶽接西京【華周】。天際冥鴻物外淸【飛簾】。莫道路遙頻顧僕【百里奚】衰年負荷嘆勞生。【戴不勝】嘲村學究云。身長九尺皓須眉【髙叟】。俯首常如持滿時【戴盈之】。村塾全然無約束【師曠】。任兒攜幼浴淸池【子濯孺子】。宮怨云。夜永雞鳴漏未收【景丑】。官家沈醉百無憂【王驩】。娥眉一色誰相讓【顏般】。南院光輝相對幽【北宮黝】。老農云。中男驅犢出前村【牧仲】。須避南山百獸尊【陽虎】。更與諸兒相共語【告子】。年來齒落復生根【易牙】。

琉璃河館壁詩

順治初。有長沙女子王素音。題良鄕琉璃河館壁詩並序。妾生長江南。摧頹冀北。豺狼當道。彊從毳帳偸生。鳥鼠同居。何啻將軍負腹。悲難自遣。事已如斯。因夜夢之迷離。寄朝吟之哀怨。嗟乎。髙樓墜紅粉。固自慚石崇院內之姝。七首耀靑霜。當誓作兀術帳中之婦。天下好事君子。其有見而憐予乎。許虞侯可作。沙叱利終須斷頭陷胸。昆侖客重生。紅綃妓不難衝垣破壁。是所願也。敢薄世上少奇男。竊望圖之。應有俠心憐弱質。愁中得夢失長途。女伴相攜聽鷓鴣。卻是數聲吹去角。醒來依舊酒家胡。朝來馬上淚沾巾。薄命輕如一縷塵。靑冢莫生殊域恨。明妃猶是爲和親。多慧多魔欲問天。此身已判入黃泉。可憐魂魄無歸處。應向枝頭化杜鵑。和者甚眾。蒼書叔父次韻哀之云。楚山行盡總徵途。誰向黃陵唱鷓鴣。煙火不禁愁日暮。江鄕還憶煮雕胡。紅淚模糊白練巾。封侯夫壻滿頭塵。弓刀隊裏羊裘畔。祇共題愁筆墨親。新城王阮亭【士正】贈之以詞。調寄減字木蘭花。離愁滿眼。日落長沙秋色遠。湘竹湘花。腸斷南云是妾家。掩啼空驛。魂化杜鵑無气力。鄕思難裁。楚女樓空楚雁來。

漁父圖

管仲姬題漁父圖云。人生貴極是王侯。浮利浮名不自由。爭得似。一扁舟。弄月吟風歸去休。趙子昂和云。渺蕩煙波一葉舟。西風木落五湖秋。盟鷗鷺。傲王侯。管甚鱸魚不上鉤。

鸜鵒妃

秦少遊有所寵色黑。黃山谷戲以詩云。誰饋百勞鸜鵒妃。按朱彥時黑兒詩云。怒如鸜鵒鬭。樂似鸕鶿喜。黃詩祖之。夫丹唇皓腕。佳人本色。乃晉惠之南風。劉鋹之媚豬。都以玄質爭妍。狐妖椒掖。豈所謂承恩不在貌與。

嘲黑妓

唐崔涯嘲妓李端端詩云。黃昏不語不知行。鼻似煙囪耳似鐺。獨把象牙梳插鬢。昆侖頂山上月初生。端得詩憂心如病。乃拜迎道左。戰栗祈哀。涯攺絕句粉飾之云。覓得黃驑披繡鞍。善和坊裏取端端。楊州近日無雙價。一朶能行白牡丹。於是居豪大賈競臻其戶。或謔之曰。李家娘子。才出墨池。便登雪嶺。何期一日。黑白不均。明末名妓李三。以姿容詞曲擅名。而色甚黑。善一廣陵富賈。亦以黑著。郭丸封調黃鶯兒嘲之曰。水墨李三娘。黑旋風兄妹行。張飛昔曰同鴛帳。才別覇王。又接周倉。鐘馗也在門前闖。尉遲幫溫將軍賣俏。勾搭了竈君王。又嘲黑婦詩云。黑有幾般黑。惟君黑得全。熟藕爲雙臂。燒梨作兩拳。淚流如墨瀋。放屁似窯煙。夜眠溙櫈上。秋水共長天。

烏江廟

烏江有項羽廟。頗靈異。舟楫往來。必焚紙錢祭享。否則獲咎。有一狂士歷舟前進。風濤果作。士怒。返舟登廟。題一絕於壁曰。君不君兮臣不臣。嗟今空自作威靈。平分天下曾嫌少。一陌金錢值幾文。題畢舟行。竟無他故。邀祀之患。因而遂息。後有滑稽者。代項壬答詩云。楚不楚兮漢不漢。於今立廟江之畔。平分天下𨿽嫌少。一陌紙錢必要算。

十八學士圖

一人以十八學士捲。獻豪貴。甚賞之。許以百金。及閱畫中人。止得十七。卻還之。其人持捲泣於途。遇白玉蟾問以故。玉蟾舉筆題其上曰。臺閣崢嶸倚碧空。登瀛學士久遺蹤。丹靑想出忠良手。不畫當年許敬宗。詩字皆佳。仍獲百金。

題昭君圖

下第舉子題昭君圖云。一自蛾眉別漢宮。琵琶聲斷戌樓空。黃金買取龍泉劍。寄與君王斬畫工。又昆山鄭文康送下第生詩。有王嬙木是傾城色。愛惜黃金自悞身之句。

長吳兩令錄科

崇禎間。長洲令唐九經。吳縣令牛若麟錄科。唐取陸某。牛取章某爲案首。兩人皆有才學。而家世不淸白。好事者作詩曰。獐邊是鹿鹿邊獐。俱是田中白大郎。堪笑唐牛兩知縣。卻從眼下取文章。

詠手

艸木子載。士人詠手詩云。一唾功名在目前。豈期搏虎奮空拳。文章誤我終投筆。志气淩雲肯執鞭。滄海釣鰲定有曰。碧霄攀鳳看他年。扶持社稷心中事。要與君王解倒懸。

纖手

雪濤集載。沈彥傅少時。調鄰女。執其手。爲女父所訟。縣令問曰。汝能詩否。答曰。能。遂命題女手。彥博卽吟云。曾向花叢揀俏枝。宛如春筍露參差。金釵欲澑撩輕鬢。寶鏡重臨淡掃眉。雙送秋千扶索處。半掀羅袖賭鬮時。綠牕獨撫絲桐操。無限春愁下指遲。令見詩大賞。勸父以女歸之。次年。彥博遂登科。

美人足

眞定梁蒼巖【淸標】。有沁園春詞。詠美人足云。錦束溫香。羅藏暖玉。行來欲仙。偏簾櫳小步。風吹倒褪。池塘淡詝。苔點輕彈。芳徑無聲。纖塵不動。蕩漾湘裙月一彎。秋千罷。將跟兒慢拽。笑倚郎肩。登樓更怕春寒。好愛惜相偎把握間。想嬌憨欲睡。重纏繡帶。蒙騰未起。半落紅蓮。筍指畱痕。淩波助態。欵欵低徊密意傳。描新樣。似寒梅瘦影。掩映窗前。華亭董蒼木【兪】亦有畫堂春詞云。鳳頭低露畫裙邊。繡幫三寸花鮮。淩波何幸遇嬋娟。瓣瓣生蓮。怪殺夜來狂甚。溫香一撚堪憐。玉趺褪盡軟行纏。被底燈前。

曹西士詞

康熙壬子冬。在徳州旅店中。見壁土一詞云。春闈期近也。望帝鄕迢迢。猶在天際。懊恨這一隻腳底。一日廝趕上五六十里。爭气。扶持吾去。博得官歸。恁時賞你穿對朝靴。安排你在轎兒裏。更選个弓樣鞋。夜間伴你。不知爲何人所作。後讀顧元慶檐曝偶談。知爲曹東畝赴省。陸行良苦。自慰其足而作。按東猷名豳。字西士。宋嘉熙時人。詞名紅窗迥。

廣文謔訶

雪濤集載。西安一廣文性介善謔。罷官家居。賴門徒舉火。乃自作淸江引謔詞曰。夜半三更睡不著。惱得我心焦燥。趷蹬的一聲。盡力子駭一跳。原來把一股脊梁筋。窮斷了。秦藩中貴聞之。轉聞於王。王喜。召見賜之百金。

棋落水

一人談王陽明幼時好棋。海日規之。不止。遂將棋拋於水。陽明因作詩云。象棋終日樂悠悠。苦被嚴親一旦丟。兵卒墮河皆不救。將軍溺水一一齊休。馬行千里隨波去。象入三川逐浪遊。炮響一聲天地震。忽然驚起臥龍愁。

月洲善詩

吳僧月洲善詩。喜聲色。沈石田紿以名妓。招之卽來。而實無有。月洲遂題菜邊蝴蝶圖云。桃花結子菜生苔。細雨蛙聲出艸萊。一段春光都不見。卻教蝴蝶誤飛來。

藥名詩詞

陳亞好用藥名爲詩。知祥符縣。親故多幹托借車牛。因作詩曰。地名京界足親知【荊芥】。托借尋常無歇時【全蠍】。但看車前牛領上【車前子】。十家皮沒五家皮【五加皮】。他如風雨前湖近【前胡】。軒窗半夏涼【半夏】。棋爲臘寒阿子下【呵子】。衣嫌春暖縮紗裁【縮紗】。詠白髮友云。若是道人頭不白【道人頭】。老君當日合烏頭【烏頭】。贈乞雨自曝僧云。不雨若令過半夏。定應曬作葫蘆巴。最膾炙人口。亞言藥名於詩無不可用。而斡運曲折。使各中理。存乎其人。或曰。延胡索可用乎。沈思久之。吟曰。布袍袖裏懷漫刺。到處遷延胡索人。此可贈遊謁措大。雲間周冰符【雅簾】。有調寄夏初臨閨怨云。竹葉低斟。相思無限。車前細問歸期。織女牽牛。天河水界東西。比如寄生天上。勝孤身獨活空閨。人言郎去。合歡不遠。半夏當歸。徘徊郁金堂北。玳瑁牀西。香消龍麝。窗餙文犀。稿本拈來。緗囊故紙畱題。五味慵調。懨懨病沒藥難醫。從容待烏頭變黑。枯柳生梯。

秦李兩巡按

順治庚寅辛卯間。秦公【世楨】巡按江南。多所除剔。有鐵面之稱。繼之者李【成紀】。安靜無爲。惟日飲醇而已。人目之曰糟團。有攺崔護人面桃花句。粘於墻云。去年今日此門中。鐵面糟團兩不同。鐵面不知何處去。糟團日日醉春風。

明世宗

明世宗自號天河釣叟。命羣臣賦詩。李文定公【春芳】應制詩云。虹竿百尺倚橫流。獨泛仙槎犯鬥牛。光拱眾星爲玉餌。象垂新月作銀鉤。撒開煙水三千丈。坐老乾坤億萬秋。相遇玉皇如有問。絲綸今屬大明收。獨爲稱旨。

金陵女子

金陵一女新寡。丰姿艷冶。性敏善詩。豫章賈人以厚貲娶歸。其臥室傍鄰樓。鄰士以簪刺破紗窗。投以詩云。金簪刺破碧紗牕。勾引春風一綫長。螻蟻也知春色好。倒拖花瓣上東墻。女得詩大怒。亦作詩褁以瓦礫擲之云。失翅靑鸞似困雞。偶隨孤鶴到江西。春風桃李空嗟怨。秋水芙蓉彊護持。仙子自居蓬島境。漁郎休問武陵磯。金鈴掛在花枝上。不許流鶯聲亂啼。

遺溺

有新婦夜遺其溺者。一人爲詩嘲之曰。丹靑不用自成龍。夢裏頻頻告出恭。智伯有頭無可用。沛公如廁不相從。非關云兩巫山濕。若決江河大地通。枕畔忽驚郎喚醒。方知身在水晶宮。聞見巵言云。有人娶婦。登堂交拜時。紅氈之上。忽然遺溺。遂送還母家。終無問及此女者。然貌美而端。從無遺溺病。一士聞之。娶以爲婦。聯捷兩榜。二十餘年。官至大學士。封一品夫人。萬曆初年。舉大婚禮。例用夫婦原配全而無側室者爲主婚。乃召此婦典大禮。在宮之夕小遺時。宮婢進七寶珊瑚溺器。恍憶昔年拜堂遺溺。彷佛見此器也。

十二事詩

士子十二人送侍郎楊察赴召。察賦詩云。十二天之數。今宵坐客盈。位如星占野。人若月分卿。極醉巫山側。連吟嶰管淸。他年爲舜牧。葉力濟蒼生。

染指尖

名物通載染指尖詩云。金鳳花開血色鮮。佳人染得指尖丹。彈箏亂落桃花片。把酒輕浮玳瑁斑。拂鏡火星流夜月。畫眉紅雨逐春山。有時謾托香腮想。疑是胭脂點玉顏。雲間葉硯孫【尋源】亦有醉蓬萊詞云。步桐陰苔砌。鳳子舒英。殷痕狼藉。玉盒盛來。向銀盆碎磔。漫搗玄霜。似敲素練。釀出臙脂液。點點輕濡。纖纖頻染。珊瑚暈赤。日午琵琶。夜深弦索。流水聲中。小紅飛積。莫笑妝濃。勝綠眉黃額。膩粉偸勻。香腮斜托。花片魚鱗迹。臂上守宮。袖邊紺唾。一般憐惜。

拜年

元旦拜年。明末淸初用古簡。有稱呼。康熙中則易紅單。書某人拜賀。素無往還。道路不揖者。而單亦及之。大是可憎。猶記文衡山一絕云。不求見面惟通謁。名剌朝來滿敝廬。我亦隨人投數紙。世情嫌簡不嫌虛。

秋千

骨索。秋千也。見湼盤經儛。絙今之軟索。見三國誌。秋千。云自齊桓公伐山戎。傳其戲入中國。今燕齊之間。淸明前後此戲盛行。文苑英華載髙無際秋千賦序云。漢武帝後庭戲本云。千秋。祝壽之詞也。語訛轉爲秋千。字訛傳爲秋千。楊升庵詞品。有秋千兩繡旗句。明董遐周春情詩云。雜佩明璫競可憐。春風漸短畫樓前。千秋戲罷鶯同坐。百艸嬴來柳共眠。差堪正誤。

鬭百艸

鬭百艸見隋煬帝曲名。荊楚歲時記云。三月三日四民踏百艸。今人因有鬭百艸之戲。唐鄭谷詩云。何如鬭百艸。賭取鳳凰釵。宋王安石詩云。春深庭院閉蒼苔。花影無人自上階。共向園中尋百艸。歸來花下賭金釵。

踢球

球名踏踘。始於軒後軍中練武之劇。蹙蹋而戲。見霍去病傳。注云。穿城蹋踘盛於唐。三郎沈醉打球回。可見。其制以革爲圜囊。實以毛髮。後則鼓之以气。歸氏子弟嘲皮曰休云。八片尖皮砌作球。火中燂了水中揉。一包閒气如常在。惹踢招拳卒未休。中山詩話載。柳三復擅是技。迷曰背裝花屈膝。白打大簾斯。進前行兩步。蹺後立多時。柳欲見晉公無由。會公蹴球後園。球偶迸出。柳挾取之。因懷所業。戴球以見公。出書再拜者三。每拜。球起復於背旅襥頭間。公奇之延於門下。又太平淸話載。明初彭氏云秀。以女淸芬挾是技遊江湖。人叩之。謂有解一十有六。詹同文贈以衮弄行。

李后主書扇

江南李后主常於黃羅扇上。書賜宮人慶奴詩云。風情漸老見春羞。到處銷魂感舊遊。多謝長條似相識。彊垂煙態拂人頭。

牽郎郎

兒童扯衣裾相戲。唱曰。牽郎郎。拽弟弟。踏碎瓦兒不著地。初意兒童相戲之詞。後見詢蒭錄。知爲祝生男也。牽者郎郎。拽者弟弟。多男子也。踏碎瓦禳之以弄璋。扯衣裾禳之以衣裳。不著地禳之以寢牀。無非男也。古人𨿽兒童相戲。亦有至理。

楊威侯勅

怡庵雜錄載。宋景定四年三月八日。皇帝勅曰。國以民爲本。民實比於幹城。民以食爲天。食尢重於金玉。是以後稷教之稼穡。周人畫之井田。民命之所由生也。自我皇祖神宗列聖相承。迨玆奕葉。朕嗣鴻基。夙夜惕若。邇年以來。飛蝗犯禁。漸食嘉禾。宵旴懷憂。無以爲也。黎元恣怨。末如之何。民不能袪。吏不能捕。萊爾神力。掃蕩無餘。上感其恩。下懷其惠。爾故提舉江州太平興國宮淮南江東浙西制置使劉錡。今特勅封爲揚威侯天曹猛將之神。爾其甸撫。庶血食一方。故勅。

釋老侮孔子圖

宋理宗朝巨璫有侮吾夫子者。令馬遠畫釋迦中坐。老子側立。孔子問禮於前。俾江子遠【古心】贊之。子遠立成曰。釋迦趺坐。老聃傍睨。惟吾夫子。絕倒在地。明張筱庵【和】初登第。施狀元宗【銘盤】出釋老侮孔子圖。筱庵口占云。釋老猖狂侮大儒。書生爲爾發長吁。不知過宋圍匡日。還似於今畫裏無。拂須揮鼻彼何人。放誕能無媿此身。名教萬年齊日月。須知魯國一儒眞。

菊花詩

貴耳集載。黃巢五歲時。父翁吟菊花詩。翁思未就。巢信口吟曰。堪與百花爲總領。自然天賜赭衣黃。父怪欲擊之。翁曰。孫能詩。令再賦一篇。巢應聲曰。颯颯西風滿院栽。蕋寒香冷蝶難來。他年我若爲靑帝。報與桃花一處開。翁大異之。淸暇錄又載。巢下第作菊花詩曰。待到秋來九月八。我花開後百花殺。衝天香陣透長安。滿城盡戴黃金甲。二詩已見跋扈之意。豈不爲神器之大盜耶。七修類稿載。明髙皇亦有菊花詩云。百花發。我不發。我若發。都駭殺。要與西風戰一場。徧身穿就黃金甲。似亦祖巢之意。巢之反果在於秋。而明兵敗士誠。克大都。皆在八九月。但滿城戴金甲。不過擾亂一番。而穿就黃金甲。豈非黃袍加身之象。此所以爲巢之敗。而髙皇之成也。

僧衣

僧舊著黑衣。元文宗寵愛欣笑隱。賜以黃衣。其徒後皆衣黃。薩天錫贈欣笑隱詩云。客遇鐘鳴飯。僧披禦賜衣。正謂此也。今制禪僧衣褐。講僧衣紅。瑜珈僧【赴應付】衣蔥白。歐陽原元題僧墨菊詩云苾蒭元是黑衣郎。當代深仁始賜黃。今曰黃花翻潑墨。本來面目見馨香。

譏呂文煥

呂文煥遊潯陽琵琶亭。龍麟洲見之。文煥令賦詩。麟洲朗吟曰。老大娥眉別所天。忍將離怨寫哀弦。夜深正好看秋月。卻抱琵琶過別船。文煥見之大怒。蓋譏其負宋而降元也。

念四詞

能攺齋漫錄。載政和間一士遊妓崔念四之館。因其行第。作踏靑遊詞云。識个人人。恰正年年歡會。似賭賽六隻渾四。向巫山重重去。如魚水。兩情美。同倚畫樓十二。倚畫樓兮又還重倚。兩日不來時時在人心裏。擬問卜常占歸計。拚三八淸齋。望永同鴛被。驀然被人驚覺。夢也有頭無尾。又耳談載。成化中。南京院妓柳南金才色絕倫。與華容舉子黎民牧交厚。送民牧會試詩云。淮浦淸淸淮水渾。安排樓櫓送君行。明年二月鶯花發。君聽傳臚妾倚門。又自賦小詞云。小妾年方二紀。檀板重敲十二。欄幹倚徧步重移。兩度巫山雲雨。二十八宿手中輪。數不到星張翼軫。時南金年二十四。故詞皆寓意。是年遂卒。竟成語先。

鵲橋仙

東莞方彥卿名俊。敏才博學。詩文走筆立成。天順癸未同黃廷美【瑜】。會試寓新安兪君玉家。正月六日。賀廷美懸弧。邀賞花燈。劈糟蟹薦酒。戲賦詞云。艸頭八足。一團大腹。持螯笑向兪君玉。花燈預賞爲先生。生曰是正月初六。今宵過了。七人八榖。又七日天官賜福。福如東海壽南山。願歲歲春杯盈綠。蓋借蟹寓黃瑜姓名也。又新安方秋崖除夕小盡生日詞曰。今朝廿九。明朝初一。怎欠秋崖个生日。客中情緒老天知。道這月不消三十。春盤縷翠。春江搖碧便泥做梅花消息。雪邊試問是耶非。笑个夕不知何夕。二詞調寄鵲橋仙。韻用日數者。皆本七夕八煞之詞。

武陵難女

壬子夏五。子北上夜宿雄縣旅店。見壁間武陵十五齡難女三詩。和者甚眾。擇其佳者錄之。年久散失。昨檢敗笥。原韻尙存。紙尾並存和者越人傅庸庵名。而詩已不全矣。生小盈盈翡翠中。那堪多難泣途窮。不禁弱質成囚擊。衣自瓓珊首自蓬。垂垂紨發未爪期。錦帳羅幃夢已稀。魂化杜鵑應有日。壁間先寫斷腸詩。一絲殘息自淹淹。淚落衣裳血色鮮。謾托禿豪空寫怨。有心人見定相憐。

阮石詠妓

豹隱紀談。載阮郎中贈妓詞云。東風撚就腰肢纖細。系的粉裙兒不起。從來只慣掌中看。忍教在燭花影裏。更闌應是酒紅微褪。暗蹙損眉兒嬌翠。夜深著輛小鞋兒。靠那个屏風立地。又石次仲詠妓趨庭陳狀詞云。醉紅宿翠。髻嚲易云墜。管是夜來不得睡。那更今朝早起。春風弱柳腰肢。階前小立多時。恰恨一番風雨。想應濕透鞋兒。

水晶官

吳興之水晶宮。不載圖經。宋刺史楊次公九月十五夜絕句云。江南地暖少嚴風。九月炎涼正得中。溪上玉樓樓上月。淸光合作水晶宮。後林子中聞滕元發得湖州。以詩賀何洵直【邦彥】曰。淸風樓下兩溪春。三十餘年一夢新。欲識玉皇香案吏。水晶官主謫仙人。趙子昂有水晶官道人印。周艸窗以瑪瑙寺行者對之。趙遂不用此印。

吳門風俗

吳門風俗多重冬至節。謂曰肥冬瘦年。互送物件。宋顏度有詩曰。至節家家講物儀。迎來送去費心機。腳錢盡處渾閒事。原物多時卻再歸。

平江妓

宋嘉定間平江妓送太守詞云。春色原無主。荷東君著意看承。等閒分付。多少無情風雨恨。又那更蝶欺蜂妬。算燕雀眼前無數。縱使簾櫳能愛護。到如今已是成遲暮。芳艸碧。遮歸路。看看做到難言處。怕去仙郎輕薄。旌旗易。歌襦。月滿袴西樓弦索靜。云蔽昆城閬府。便恁地一帆輕舉。獨倚闌干愁拍碎。慘玉容。淚眼如經雨。去與住。兩難訴。

重九詞

宋康伯可【與之】因重九風雨謔詞云。重陽日。四面雨垂垂。戲馬臺前泥拍肚。龍山路上水平臍。渰浸到東籬。茱萸胖。黃菊濕滋滋。落帽孟嘉尋篛笠。漉巾陶令買蓑衣。都道不如歸。蘇人好遊。袁中郎【宏道】詩云。蘇人三件大奇事。六月荷花二十四。中秋無月虎丘山。重陽有雨治平寺。

尹奚謠

順治中。吾鄕有尹姓者。開罪於友。士子作尹字謠以嘲之云。伊無人。羊口是其羣。斬頭筍。滅口君。縮尾便成醜。直腳半開門。一根長轎扛。扛个冷屍靈。比唐人醜𨿽有足。甲不全身之句。更爲刺骨。同時有詠奚姓者七字吟云。奚。嬖奚。此物奚。𨿽多亦奚。子之迂也奚。虞不用百里奚。如此則與禽獸奚。

洗兒

蘇東坡洗兒詩。人皆養子望聰明。我被聰明誤一生。但顧生兒愚且魯。無災無難到公卿。明楊月湖【廉】反其意曰。東坡但願生兒蠢。只爲聰明自占多。媿我生平愚且魯。生兒那怕過東坡。𨿽出於遊戲。總不如少陵所云有子賢與愚。何必掛懷抱。爲曠達也。

吳履齋詞

吳履齋【潛】賀新郎詞云。可意人如玉。小簾櫳輕勻淡抹。道家妝束。長恨春歸無尋處。全在波明黛綠。看冶葉倡條渾俗。比似江梅淸有韻。更臨風對月斜依竹。看不足。詠不足。曲屏半掩春山簇。正輕寒夜永。花睡半欹殘燭。縹緲九霞光裏夢。香在衣裳剩馥。又只恐銅壺聲促。試問送人歸去後。一奩花影垂金粟。腸易斷。情難續。

雞鳴詩

豹隱紀談。載自來縣尉下鄕擾人。𨿽監司郡守。不能禁止。有效古風雅體作雞鳴詩曰。雞鳴刺縣尉下鄕也。雞鳴喈喈。鴨鳴呷呷。縣尉下鄕。有獻則納。雞鳴於塒。鴨鳴於池。縣尉下鄕。靡有孑遺。雞旣烹矣。鴨旣羹矣。鑼鼓鳴矣。縣尉行矣。雞鳴三章章四句。

賈秋壑詩

賈秋壑甲戌寒食作一絕云。寒食家家插柳枝。畱春春亦不多時。人生有酒須當醉。靑冢兒孫幾个悲。明年謫死。

白紙詩

崖下放言。載士郭暉遠覊京國。寄妻音問。誤封白紙。妻得之。乃寄一絕云。碧紗牕下啟緘封。尺紙從頭徹尾空。應是仙郎懷別恨。憶人全在不言中。

蘆花被

貫酸齋名云石。以樂府得名。同時有徐某號甜齋。亦擅詞曲。時號酸甜樂府。酸齋嘗見漁父織蘆花被。欲以綢易之。漁父曰。不必綢。願得一詩。因作詩云。采得蘆花不浣塵。翠蓑聊復藉爲茵。西風刮夢秋無際。夜月生香雪滿身。毛骨已隨天地老。聲名不讓古今貧。靑綾莫爲鴛鴦妬。欵乃聲中別有春。詩成。漁父以被贈之。丘彥能繪爲圗。貢泰甫吳子立軰皆有詩。

菊枕

黃晉卿【溍】以菊爲枕。賦詩云。東籬采采數枝霜。包褁西風人夢涼。半夜歸心三徑遠。一囊秋水四屏香。牀頭不覺黃金盡。鏡底難教白髮長。幾度醉來消不得。臥收淸气入詩腸。

紙帳

五代李觀象爲周行逄節度使。因行逄嚴酷。恐及禍。乃寢紙帳。臥紙被。名物通載紙帳詩云。淸懸四面剡溪霜。髙臥梅花月半牀。壐甕有天春不老。瑤臺無夜雪生香。覺來虛白神光發。睡去淸閒好夢長。一枕總無塵土气。何妨畱我白雲鄕。

枕易

天臺黃庚試枕易詩。古鼎煙銷倦點朱。翛然髙臥夜寒初。四檐寂寂半牀夢。兩鬢蕭蕭一卷書。日月冥心知代謝。陰陽回首驗盈虛。起來萬象皆吾有。收拾乾坤在艸廬。考官李侍郎應祈極賞之。

元遺山妹

元遺山有妹爲女冠。文而艷。張平章當揆。欲娶之。使人囑遺山。遺山辭以可否在妹。張喜自往覘其所向。至則方自補天花板。輙而迎之。張詢近日所作。元氏應聲曰。補天手段暫弛張。不許纖塵落畫堂。寄語新來雙燕子。移巢別處覓雕梁。張悚然而出。

謠言

至正丁丑。民間訛言采童男女。自中原至江南。年十二三以上。便爲婚嫁。吳僧栢子庭爲詩戲之曰。一封丹詔未爲眞。三杯淡酒便成親。夜來明月樓頭望。誰有姮娥不嫁人。又有集句曰。翡翠屏風燭影深。良宵一刻值千金。共君今夜不須睡。明日池塘是綠陰。隆慶戊辰有私閹火者張朝從大江南渡。假傳奉肯選宮女。浙直一路。不問良賤富貴。一語成婚。輿從擯相。無從雇倩。亦如至元故事。有人攺子庭詩云。抵關內使未爲眞。何必三杯便做親。夜來明月樓頭望。嚇得姮娥要嫁人。又訛言並選寡婦伴送入京。於是孀居者。無老少皆從人。又有人爲詩曰。大男小女不須愁。富貴貧窮錯到頭。堪笑一班貞節婦。也隨飛詔去風流。

嘲老人娶少婦

浙中有年六十三。娶十六歲女爲繼室者。人嘲之曰。二八佳人七九郎。婚姻何故不相當。紅綃帳裏求歡處。一朶梨花壓海棠。陳后山詩話。亦載絕句云。偎他門戶傍他墻。年去年來來去忷。采取百花成蜜後。爲他人作嫁衣裳。王雅宜七十娶妾。許髙陽潮之曰。七十做新郎。殘花入洞房。聚猶秋燕子。健亦病鴛鴦。戲水全無力。禦泥不上梁。空煩神女意。爲雨傍髙唐。

七件俱無

元周徳淸號挺齋。有折桂令云。倚蓬牕無語嗟呀。七件兒全無。做甚麼人家。柴似靈芝。油如甘露。米若丹砂。醬甕兒恰才夢撒。鹽瓶兒又告淸乏。茶也無多。醋也無多。七件事尙且艱難。怎生教我折桂攀花。明余姚王徳章嘗口占云。柴米油鹽醬醋茶。七般多在別人家。寄語老妻休聒噪。後園踏雪看梅花。

風花雪月

楊升庵有風花雪月詩。自一字至七字。以題爲韻。昉於白香山。卽宋人所謂一七令也。滄浪詩話云。有一字至七字。唐張南史雪月花艸等篇是也。姚文初先生效其體以示沈匡厓老伯。匡厓答之。並囑予和焉風。偃艸。飄蓬。過竹院。拂蘭叢。柳堤搖綠。花徑飛紅。靑缸殘熖滅。碧幌嫩涼通。漆園篇中竽籟。蘭臺賦裏雌雄。無影迥隨仙客馭。有情還與故人同。花。摘錦。鋪霞。邀蝶隊。聚蜂衙。珠瓔奼女。寶髻宮娃。風前香掩冉。月底影交加。綠水名園幾簇。靑樓大道千家。謝傳金屏成坐笑。陳朝瓊樹不須誇。雪。凝明。澄徹。飛玉塵。布瓊屑。蒼雲暮同。巖嵐曉別。深山樵徑封。遠水漁舟絕。南枝忽報花開。北戶俄驚竹折。萬樹有花春不紅。九天無月夜長白。月。霜凝。冰潔。三五圓。二八缺。玉作乾坤。銀爲宮闕。如鏡復如鉤。似環仍似玦。蘭閨少婦添愁。揄寒徵人怨別。漢家今夕影娥池。穆穆金波歌未闋。【升庵】風。气散。力雄。靜生動。虛中通。虞歌解阜。列禦行空。陳詩采列國。說卦巽爲宮。四大無形無色。髙竅自西自東。明月溫涼皆伴侶。馬牛向背不相同。花。土貢。天葩。紅白面。富貴家。艷陽時至。園林景賖。金穀明光錦。晴蜂午放衙。後主宮中奪彩。江郎筆底如霞。優曇佛國時時現。鹿女靑蓮步步誇。雪。冰繅。玉屑。柳絮飛。形鹽撒。天女散花。粉霜層疊。蔡州擒賊夜。藍關凍馬冽。詞賦陽春同調。忠良朔漠苦嚙。最愛千山變白地。寒梅早結同心訣。月。晶宮。貝闕。奪夜光。照絺發。素娥臨鏡。瑤臺通謁。刀頭白玉池。露下淩彼襪。無雙靈魄循環。三五前後出沒。標指一輪團扇影。賞心金斗何時歇。【文初】風。有自。無蹤。牕幾上。泬■﹝氵寥﹞中。禦冷行列。破浪乘宗。不平鳴澗谷。無意入簾櫳。二十四番花信。一十五國詩同。結夏每思華陽館。援琴習習來長松。【藏夏】花。繁卉。奇葩。催開鼔。點落笳。妝濃燕掠。房馥蜂嘩。林閒散香雨。水上拍紅霞。去歲韶華拋撇。今春新好橫斜。洛陽姚魏名仙種。欄譜偏傳處士家。【藏春】。雪。撒鹽。飛屑。方成珪。圓成玦。賦抽祕思。嚙樹奇節。馬疾銀杯翻。輪碾長練疊。一曲陽春寡和。百壷寒谷生熱。老人舊日曾年少。手捧瓊瑤幾龜裂。【藏冬】月。如依。可啜。三五盈。三五滅。天上髙寒。秋中皎潔。鏡懸奪象緯。銀瀉爛宮闕。搔首幾問靑天。泥飲任生白髮。蕩蕩明河。洗我心。題詩起舞影疏越。【藏秋匡崖】風。气暢。景融。起靑蘋。吼花叢。葉翻見白。燭影揺紅。且莫分南北。【鄭弘若耶溪事】貴賤別雌雄。太液池邊欲避。馬當山下曾逢。孟婆若肯行方便。紅葉從教頃刻通。花。秋實。春華。剪彩施。羯鼓撾。牧童遙指。漁父傳誇。點額矜妝艷。飛筵綴坐賖。玉樹重重行列。金蓮步步交加。洛陽紅紫人爭羨。吾愛東籬處士家。雪。陰凝。寒結。銀樹花。玉塵屑。河陰赤異。廣延靑別。寒犬吠空庭。凍狐迷舊穴。騎驢詩客添思。破虜孤臣堪嚙。【段熲破羌。割肉嚙雪四十餘日。見後漢書】。飄颻六出天公賜。點綴書牕讀不輟。月。望盈。弦缺。玉作宮。銀爲窟。畫閣夜吟。徵車曉發。魄滿桂初圓。輪虧兔半沒。漁舟帆影橫斜。牛背笛聲疏越。登樓老子興無窮。邀飲深杯拚百罰。【稼軒】。

賀生第三子詞

金進士王特起字正之。善小詞。常制喜遷鶯詞。賀人生第三子曰。古今三絕。【惟】鄭國三良。漢家三傑。三俊才名。三儒父學。更有三君淸節。爭似一門三秀。三子三孫奇特。人總道賽蜀郡三蘓。河東三薛。慶愜況正是三月風光。杯好傾三百。子並三賢。孫齊三少。俱篤三餘事業。文旣三冬足用。名卽三元髙揭。親俱慶看寵加三命。禮膺三接。愚意鄭國三良。當攺宋室三元。後三元句。攺位亦三臺髙咧爲妥。

賀生第四子

三山林亨大修撰得第四男。李西涯用舊韻賀之云。莫謂三山道路賖。人間仙菓不論瓜。筵前會客犀錢散。醉裏題詩蠟炬斜。三鳳豈須誇薛氏。八龍今已半荀家。他時細說熊羆夢。夜榻流連到幾苶。

惡角索韻

一人生子。眾賀之中。有能詩者。眾以惡角索字爲韻求詩。皆非吉語也。其人賦曰。昨夜天庭雷雨惡。蛟龍絣斷黃金索。六丁六甲無處尋。卻在君家獻頭角。主人大喜。

●堅瓠首集卷之二目錄

文文山子弟

聶碧牕詩

憫農詞

巧對

回回偈

夢艸啚

郭馮相類

送竈詩

瞿存齋詩

祝壽

回回敬孔聖

碑詞

銷金鍋

水仙子詞

村婦道傍便溺旋

王西樓詞

詠妓

賀婢生子啟

應履平

海剛峯

十二辰詩

王十李三

勉甥

宗人入學

觴則

乩對

一對減死

陳王父詩

嘲新貴

九月桃花

驛丞登第

詩增教授

江東太守

朱原虛

詩止飛稅

張翼徳廟

寄夫詩

孝宗對語

李西涯

詩譏左璫

雍世陸

陳白沙詩

李程寵遇

雨帝謠

石羊鳴

於謙妾王振兒

朱靜庵

銓部

攺琵琶曲

壁詩四絕

譏奉使

吳敏徳詩

劉侍郎謔詞

楊文貞詠梅

假詩投剌

夏公大度

姚少師

劉伯川識鑑

盛允髙

諷觀競度

駝峯熊掌

詠桃

烏啄蝗歌

雁詩賜第

書生夜巡

孔門七十二賢

小試冒籍

水香勸盞

賀喪妻

洗馬

周徳華

春歸

道河亭詩

靑桐詞

崔唐臣

神童詩

聶夷中詩

種芝麻

袁伯修

堅瓠首集卷之二

長洲後進好事儒者褚稼軒輯

文文山弟子

文文溪【璧】文山胞弟也。仕宋爲惠州知州。宋亡降元。有譏之者曰。江南見說好溪山。兄也難時弟也難。可惜梅花各心事。南枝向暖北枝寒。又輟耕錄載。至元間。文山有子出爲郡教授。行數驛而卒。士子作詩悼之。閩人翁某一聯云。地下修文同父子。人閒讀史各君臣。獨爲絕唱。然考文山次子佛生。環生。皆被執道死。惟長子道生奔循州。次年八月復亾。家屬皆盡。遺命以璧子升爲後。七修類稿亦載文山寄璧詩。有親喪君所盡。猶子是吾兒之句。爲教授者或其人與。

聶碧窗詩

聶碧窗道士哀被擄婦云。當年結髮在深閨。豈料人生有別離。到底不知因色誤。馬前猶自買胭脂。雙柳垂鬟別樣梳。醉來馬上倩人扶。江南有眼何曾見。爭捲珠簾看固姑。固姑胡婦髻名。

憫農詞

康熙丙寅冬。於棧壁上見一詞云。春驅黃犢。夏耘烈日。肌膚暴亢陽。爭水如珠玉。逐鳥防雞。收獲多勞碌。送到倉場嫌水榖。篩搧狼藉淋尖斛。誰知農苦藏心腹。希發慈悲。還汝兒孫福。調寄一斛珠。使淩虐佃戶者見之。亦當憮然。諺云。少收幾粒。多收幾年。凡爲業主。宜書此詞於租簿之首。

巧對

有三女而通於一人者。色美而才。事發到官。出一對云。三女爲姦。二女皆從長女起。一女對云。五人張傘。四人全仗大人遮。官薄懲之。又無錫人作平湖令。有才名而簠簋不飭。巡方將劾之。憐其才。出一聯云。平湖湖水水平湖。未饜所欲。令對云。無錫錫山山無錫。空得其名。得以免劾。又一生以潮銀市物相爭。適郡守過。間知出對云。使假銀。買眞貨。弄假成眞。生應聲云。遇凶徒。見吉星。逄凶化吉。守卽釋之。三對皆得之猝辦。有祈哀剖辯之意。天賦貪滛之才。所謂人皆欲殺。我意獨憐者也。

回回偈

堯山堂外紀載。柳含春明州女子也。患病禱於延慶寺而愈。躬往謝。一少年僧。窺栁氏姿。以其姓作回回偈。誦於神前曰。江南柳。嫰綠未成陰。枝小未堪攀折取。黃鸝飛上力難禁。畱與待春深。僧意女莫諭。而柳聞之恙甚。歸告於父。時方谷珍據明州。父因訟於谷珍。谷珍拘僧至。詢其姓名。對曰。姓竺名月華。谷珍乃召匠作大竹籠。狀若豬篰。將納僧以沈諸江。且語曰。我亦取汝姓作一偈。送汝東流。吟曰。江南竹。巧匠作爲籠。畱與吾師藏法體。碧波深處伴蛟龍。方知色是空。僧曰。死則死耳。容再一言。谷珍許之。僧曰。江南月。如鑑亦如鉤。如鑑不臨紅粉面。如鉤不上畫簾頭。空自照東流。谷珍知其以名爲答。笑而宥之。且令蓄髮。以柳氏配焉。閒中今古錄。以此爲谷珍女事。雲谷珍內附後。此女配黔國公之子在雲南。宣徳間浙人仕雲南者。以鄕裏故得見之。

夢艸圖

唐六如畫夢艸圖。題詩云。池塘春漲碧溶溶。醉臥沙塵淺艸中。一夢熟時鷗作伴。錦衾何必抱輕紅。按輕紅崔氏靑衣。崔與柳生厚。死猶冥合。輕紅從焉。又曹惠得木偶。夜而見夢。自稱輕素

郭馮相類

郭汾陽與馮道亦有相類者。郭以尙父太尉中書令汾陽王。馮以太師中書令瀛王。年俱八十餘卒。有女俱配龍王。皆許之而死。塑像於廟。事亦同。有人題馮女廟云。身旣事十主。女亦配九龍。可供一笑

送竈詩

羅隱送竈詩云。一盞淸茶一縷煙。竈君皇帝上靑天。玉皇若問人間事。爲道文章不值錢。當今之選。非錢不行。自唐已然。豈獨今日。王季重有無不可買謠。上好黃錢。童生買起到狀元。絕大元寶。童生買起到閣老。卽此可以覘時矣。

瞿存齋詩

明初瞿存齋【宗吉】詩云。自古文章厄命窮。聰明未必勝愚蒙。筆端花語胸中錦。賺得相如四壁空。

祝壽

還帶記。嘉定沈練塘所作。以壽楊一淸者也。曲中有昔掌天曹。今爲地主等語。楊大喜之。又貴溪陶集分教楊州。畫卜卜一幅。題詩云。萬斛驪珠帶雨鮮。摘來浸酒薦春筵。枝頭剰有千千顆。一顆期公壽一年。楊亦大喜

回回敬孔聖

回回教門不供佛。不祭神。不拜屍。所尊敬者惟天。天之外最敬孔聖。其言曰。僧言佛子在西空。道說蓬萊住海東。惟有孔門眞實事。眼前無日不春風。

碑詞

洛陽大內。掘得一碑。有詞名後庭宴。千里故鄕。十年華屋。亂魂飛過屏山簇。眼垂眉褪不勝春。菱花知我消香玉。雙雙燕子歸來。應解笑人幽獨。斷歌零舞。遺恨淸江曲。萬樹綠低迷。一庭紅撲簌。

銷金鍋

西湖之盛起於唐。至南宋建都。遊人仕女。畫舫笙歌。日費萬金。目爲銷金鍋。元上饒熊進徳作竹枝詞云。銷金鍋邊瑪瑙坡。爭似儂家春最多。蝴蜾滿園飛不去。好花紅到剪春羅。明仁和張子興傑亦有詩云。誰爲鴻蒙鑿此陂。湧金門外卽瑤池。平沙水月三千頃。畫舫笙歌十二時。今古有詩難絕唱。乾坤無地可爭奇。溶溶漾漾年年綠。銷盡黃金總不知。

水仙子詞

張明善作木仙子譏時云。鋪唇苫眼早三公。祼袖拉拳享萬鐘。胡言亂語成時用。大都來總是哄。說英雄誰是英雄。五眼雞。岐山鳴鳳。兩頭蛇。南陽臥龍。三腳貓。渭水飛熊。

村婦道傍便旋

王威寧【越】善詞曲。嘗於行師時。見村婦便旋道傍。因作塞鴻秋曲云。綠楊深鎖誰家院。見一女嬌娥。急走行方便。轉過粉墻東。蹴地金蓮。淸泉一股流銀綫。衝破綠苔痕。滿地珍珠濺。不想墻兒外。馬兒上。人瞧見。一作陳全詞。

王西樓詞

王西樓【盤】喜慍不形於色。其家嘗走失雞。西樓戲作滿庭芳云。平生淡泊。雞見不見。童子休焦。家家都有閒鍋竈。任意烹炮。煮湯的貼他三枚火燒。穿炒的助他一把胡椒。到省了我開東道。免終朝報曉。直睡到日頭髙。

詠妓

弘治間。吳橋令王魁免官家居。以詞曲自樂。有妓爲人傷目。睫下有靑痕。戲作沈醉東風曰。莫不是捧硯時太白墨灑。莫不是畫眉時張敞描差。莫不是檀香染。莫不是翠鈿瑕。莫不是蜻蜓飛上海棠花。莫不是明皇時墜下馬。

賀婢生子啟

陸伯麟有婢育子。陸象翁以啟戲之曰。犯簾前禁。尋竈下盟。玉𨿽種於藍田。珠將還於合浦。移夜半鷺鷥之步。幾度驚惶。得天上麒麟之兒。這回喝采。旣可續詩書禮樂之脈。深嗅得油鹽醬醋之香。

應履平

明應履平爲徳化令。滿考。吏部試論。文優而貌不揚。不得列上。乃題詩部門曰。爲宮不用好文章。只要胡須及胖長。更有一般堪笑處。衣裳漿得硬繃繃。不書姓名。吏呈家宰。曰此必應知縣也。遂升考功。

海剛峯

海剛峯【瑞】爲應天巡撫。蔡春臺【國熙】爲兵備。意主博擊豪彊。因而刁風四起。有投匿名狀者曰。告狀人柳跖。告爲勢吞血產事。極惡伯夷叔齊兄弟二人。倚父孤竹君世代聲勢。發掘許由墳塜。被惡來告發。惡又賄求嬖臣魯仲連得免。今某月日挽出惡兄柳下惠。捉某篐禁孤竹水牢。日夜痛加炮烙極刑。逼獻首陽薇出三百餘畝。有契無交。崇侯虎見證。窺思武王至尊。尙被叩馬羞辱。何況區區螻蟻。激切上告。海公見狀。頗悔前事。訟黨少解。

十二辰詩

堯由堂載。成化丙午。嘉興坐者召仙降筆問時事。以十二辰爲詩云。勸君莫狀相鼠詩。勸君莫歌飯牛詞。騎虎之勢不得下。狡兔三窟將焉之。神龍未遇囚淺水。虺蛇鰍鱔爭雄雌。千金駿馬買死骨。神羊觸邪安所施。沐猴猶作供奉官。鬭雞亦是五百兒。吁嗟犬下陛走。牧豬奴戲令人嗤。次年憲廟升遐。

王十李三

正統己未。廷試榜出。華亭錢原博【溥】仿宋人王十李三之詩自誦曰。舉頭暫且窺張大。伸腳猶能踏小張。或以爲近於忿。易之曰。頭上小張才踏過。舉頭又見大張來。蓋會試昆山張敬之【穆】第二。溥第三。廷試第二甲張節之和第一。愽第二。而穆則和之母兄也。

勉甥

明錢昕初習舉子業。從張節之遊。其外祖吳思庵【訥】作詩遺之曰。阿昕近喜習科埸。百里從師日夜忷。老我曾聞前軰說。一憑陰隲二文章。後登正統己丑進士。仕知府。

宗人入學

湧幢小品載。明朝宗室日多。祿米日減。自將軍而下。有文學者。得應試爲秀才。趨者甚眾。士子爲詩嘲曰。願將紗帽換儒巾。解帶擊絳穩稱身。老爺博得相公叫。娘娘重結秀才親。一王子口占報云。紗帽儒巾气類同。擊絳脫帶掛玲瓏。娘娘原抱老爺睡。喜得天潢有相公。聞者絕倒。

觴則

張莊簡【悅】致政歸田。杜門不出。見風俗奢靡。益崇節儉。書掲屏間曰。客至畱饌。儉約適情。殽隨有而設。酒隨量而傾。𨿽新親不擡飯。𨿽大賓不宰牲。匪直戒奢侈而可久。亦將免煩勞以安生。

乩對

唐伯虎召乩仙。令對雪消獅子瘦。乩卽書云。月滿兔兒肥。又令對七里山塘。行到半塘三里半。乩又書云。五溪蠻洞。經過中洞五溪中。時刑部郎中黃暐亦令仙對羊脂白玉天。乩云。當出丁家巷田夫口中。黃明日往試之。見一耕者鋤土。問此何土。耕者曰。此鱔血黃泥土耳。眾始信其仙。

一對減死

駒陰冗記。載韓襄毅【雍】巡按江西。方鞫死獄。忽誦句曰。水上凍冰冰積雪。雪上加霜。久不能對。一囚冒死請對。韓曰。能對貸汝死。囚曰。空中騰霧霧成云。雲開見日。韓稱善。果爲減死。或謂不若空中擁霧霧成云。云騰致雨。更順。但見曰意於囚爲當耳

陳玉父詩

弘治間。海寧陳玉善畫山水。其父五十。忽欲讀書。坐閉一室。晝夜不息者五年。遂能詩。題賈似道湖山圖雲山上樓臺湖上船。平章醉後懶朝天。羽書莫報樊城急。新得娥眉正少年。

嘲新貴

中洲野錄。載樂平彭綏之【福】守泰州。以直道忤部使者歸。適友人新登第。綏之具酌邀之。以微雨屢速不至。乃遺以詩云。倘來名利若浮塵。何事癡兒太認眞。咫尺泥途行不得。山陰雪夜是何人。時傳誦之。

九月桃花

閩髙廷堅【瑤】令番禺日。鎭守府紅桃九月盛開。三司諸公皆有吟詠。索題於髙。髙題詩云。九月雷聲振海涯。絳桃開徧五侯家。殷勤報與寒梅道。莫遂東風浪放花。

驛氶登第

百可漫誌。載成化間張驛丞某。山東鄕試中式。督學畢瑜贈之詩曰。一官恥不與淸流。退食遺編自校讎。枳棘豈能畱彩鳳。鹽車未必困驊驑。東藩領薦名初顯。西蜀題橋志已酬。脫卻樊籠入佳境。春雷萬里步瀛洲。考登科錄。成化戊戌進士譚溥。四川瀘州人。系山東蕉縣驛驛丞。登第詩有西蜀句。爲溥無疑。百可爲張驛丞誤。前正統辛酉豊城鄭溫。以松陵驛丞南畿中式登王戌進士。登科錄及吳江志可證。

詩贈教授

弘治中。有老儒以貢授教職。翰林某題白頭翁送之云。幽谷多年滯羽翰。泮林今借一枝安。世人莫笑頭空白。看取春花雨後殘。

江東太守

綠雪齋雜言。載江東某太守。文雅政聲。頗得時譽。遣吏攜金賂劉瑾求速轉。禱於紫姑仙。仙降筆曰。幾樹棠陰種未成。使君何事苦經營。雷霆怒擊冰山碎。只恐錢神也不靈。苞苴入而瑾果敗。太守以鉆剌落職。

朱原虛

明江州朱原虛。有詩名。父亾時。二弟俱幼原虛匿父所遺綾錦十餘篋。二弟流離居外。一日原虛召仙。卽降筆曰。何處西風夜捲霜。雁行中斷各悲涼。吳綾越錦藏私篋。不及姜家布被香。原虛得詩皇恐。召二弟分其資。勸勉之。後俱登科。

詩止飛稅

樂平值大造稅冊。彭綏之子屬司書者飛稅他戶。綏之知之。延司書飲。戲吟詩曰。洛陽城中桃李花。飛來飛去落誰家。司書曰。舊時王謝堂前燕。飛入尋常百姓家。綏之曰。旣不飛上天。飛入地。不過飛入百姓家。何忍爲此。乃爲詩謝之曰。洪水推沙塞兩涯。推來推去只交加。誰知二世宮中鹿。走過劉家又李家。司書感其意。飛稅乃止。

張翼徳廟

荊州張翼徳廟。題詠甚多。當塗楊觀作。人頗傳誦。其後四句云。山勢西回終護漢。江聲東去尙吞吳。營星不隕將軍在。未必中原不可圖。特有思致。

寄夫詩

成化中。奉新女子蕭鳳質因夫遊學郡城。屬小疾。爲詩以寄。有云。聞不安。恨東西相隔。妾職有所不能盡。徒涕泣懷念而已。小詩慰勉。欲把相思遠寄君。恐教牽動讀書心。閒花野艸休關念。養取葵心向紫宸。又閒居筆記。載一士居太學。其妻寄鞋襪並詩云。細襪弓鞋別樣新。殷勤寄與讀書人。好將穩步靑雲上。莫向平康謾惹塵。可謂相朂以正者矣。

孝宗對語

明孝宗體稍不佳。卽誦詩曰。自身有病自心知。身病還將心自醫。心若病時身亦病。心生原是病生時。嘗因重九出一對曰。今朝重九。九重又過一重陽。未有能對者。

李西涯

李西涯【東陽】柄政。無救世亂。揚州陸滄浪以詩譏之曰。文章聲價斗山齊。伴食中書日又西。回首湘江春水綠。鷓鴣啼罷子規啼。蓋以鷓鴣聲道行不得也哥哥。子規聲道不如歸去。湘江者。西涯故鄕也。西涯卒不能捨。輕薄者畫一醜惡老嫗。騎牛吹笛。題曰。李西涯相業。或以告西涯。西涯自題一絕云。楊妃血濺馬嵬坡。出塞昭君怨恨多。爭似阿婆牛背穩。笛中吹出太平歌。堯山堂謂此詩沈石田題禿嫗牧牛圖。未知孰是。

詩譏左璫

成化中。程信參贊南都。左璫安寧時爲守備。燕程。設席中爲已坐。而以程位其下。信戲爲一絕云。主人首席客居傍。此理分明大不祥。若使周公來守備。定應屋上放交牀。安見詩。遂分賓主。

雍世隆

雍世隆【泰】巡鹽兩淮。見竈丁貧而鰥者幾二於人。比及二年。俱與完室。旣去。淮人詠曰。客邊蕳槖渾無硯。海上遺民盡有家。又曰。了卻四千男女願。春風解纜去朝天。後以忤劉瑾致仕。

陳白沙詩

世以陳白沙詩不入法。而麓堂詩話載其題厓山大忠祠曰。天王舟楫浮南海。大將旌旗僕北風。世亂英雄終死國。時來胡虜亦成功。身爲左衽皆劉豫。志復中原有謝公。人眾勝天非一日。西湖云掩嶽王官。以爲深知音律者。又白沙外傳中盡有好句。如仲尼不作周公夢。天下誰嗟吾道衰。又一春花鳥篇章廢。萬里雲霄羽翼孤。又出墻老竹靑千个。泛浦春鷗自一雙。又竹徑旁通沽酒市。桃花亂點釣漁船。此等句何常不佳。

李程寵遇

李東陽。四歲能作大字。景皇召見。抱置膝。賜上林珍菓。六歲時。程敏政以神童同受英宗召見。過宮門。不能度。上曰。書生腳短。李曰。天子門髙。時禦羞有蟹。上曰。螃蟹一身甲冑。程曰。鳳凰徧體文章。李曰。蜘蛛滿腹經綸。上又曰。鵬翅髙飛。壓風雲於萬里。程曰。鰲頭獨占。依日月於九霄。李曰。龍顏端拱。位天地之兩間。上悅曰。他日一个宰相。一个翰林。命皆廩於翰院。

雨帝謠

正統末。京師旱。街上小兒爲土龍祈雨。拜而歌曰。雨帝雨帝。城隍土地。雨若再來。還我土地。成羣噪呼。不知所起。未幾有監國卽位之事。繼又有復辟之舉。謂雨帝者。與弟也。城隍土地。謂郕王有此土地也。雨再來還土地。謂駕旋而復辟也。

石羊鳴

西樵野記。載徐武功【有貞】謫金齒。過一寺。見老僧治果茗遠迎。武功訝而問之。僧曰。吾寺有石羊。每異人至則鳴。宋時一鳴蘇相至。昨夕復鳴。而公適至。故治菓茗以進。

於謙妾王振兒

兵部侍郎頊文曜。媚附於肅湣公。每朝待漏。必附於耳密言。及朝退亦然。行坐不離。時目爲丁謙妾。菽園雜記。載戶部侍郎王佑。貌美無須。謟事王振。振甚眷之。一日問佑曰。王侍郎何故無須。佑曰。老爺無須。兒子豈敢有須。聞者絕倒。

朱靜庵

成化間。海寧朱靜庵教諭周汝航【濟】之妻。能詩。其詠明妃曰。玉容憔悴向胡天。爲惜黃金悞少年。堪笑君王重聲色。丹靑不畫夢中賢。詠虞姬云。貞魂化作原頭艸。不逐東風入漢郊。詞气烈烈。錢蒙叟曰。劉長卿謂李季闌爲女中詩豪。余於靜庵亦云。

銓部

吏部曰銓部。嘉靖末。創立掣簽之法。則攺爲簽部可矣。伍蓉庵林居漫錄。載一詩云。冢卿無計定官衡。枯竹拈來卻有靈。若使要津關節到。依然好缺作人情。

攺琵琶曲

崇禎壬午。南畿榜發。物議沸騰。有告廟文。四六精工。哄傳一時。又攺琵琶記二曲。繡帶兒云。費金錢穩取圖甘旨。又落得誇兒耀妻。終不見範丹寒賤。有一个應舉及第。須知功名富貴錢所與。錢若與。不求而至。營生是把文章擲取。天須鑑我。我秀才不富的情罪。太師引云。身將老。觀場有幾。得志正當今日。終不然爲著滿把牙簽。卻落後一領荷衣。眞癡。此番榮貴𨿽可擬。怕錢少買不得榮貴秋闈裏。紛紛的多是富儒。堪笑那沒家私的。也去求試。順治丁酉。方猶錢開宗典試江南。首題爲貧而無謟章。榜發後。亦有黃鶯兒云。命意在題中。賤貧兒。重富翁。詩云子曰全無用。切磋未通。琢磨欠功。其斯之謂方能中。告諸公。多財子貢。貨殖是家風。又詩云。孔方主試副錢神。題義先分富與貧。定價七千方立契。經房十五不論文。金陵自古成金穴。白下從今聚白丁。最訝丁酉兼壬子。博得財星始發身。

壁詩四絕

敖東谷【英】一曰山行。午飯農家。見壁上四絕句。意甚警策。或曰晦翁詩也。鵲噪未爲吉。鴉鳴豈是凶。人間凶與吉。不在鳥音中。【一】耕牛無宿艸。倉鼠有餘糧。萬事分已定。浮生空自忷。【二】翠死因毛貴。龜亡爲殼靈。不如無用物。安樂過平生。【三】雀啄復四顧。燕寢無二心。量大福亦大。機深禍亦深。【四】

譏奉使

農田餘話。載至正乙酉。遣廷臣爲諸道黜陟使。察官吏。賑貧乏。褒善良。禮髙年。奉遣者惟以斂取民財爲事。民大失望。作詩曰。九重丹詔頒恩至。萬兩黃金奉使回。又官吏黑漆皮燈籠。奉使來時添一重。

吳敏徳詩

吳文恪【訥】由醫士薦舉。仕至副都禦史。其按貴州還。有司以黃金百兩饋公。追送至夔州。公不發封。反之。題詩其上。曰。蕭蕭行李向東還。要過前途最險灘。若有贓私並土物。任教沈在碧波間。

劉侍郎謔詞

滁州劉廉夫【淸】。少爲州學生。當丁祭畢。見諸生爭取祭物。乃戲爲彈文曰。天將曉。祭祀了。只聽得兩廊下鬧炒炒。爭胙肉的你精我肥。爭饅頭的你大我小。顏淵徳行人。見了微微笑。子路好勇者。見了心焦燥。夫子喟然嘆曰。我也曾在陳絕糧。不曾見這夥餓殍。近日有仿其意詠武生云。也載銀雀帽。也穿粉底皂。也要著襕衫。也去謁孔廟。顏淵喟然嘆。夫子莞爾笑。遊夏文學徒。驚駭非同調。子路好勇者。怒目髙聲叫。我若行三軍。著他鍘艸料。

楊文貞詠梅

宣正間。三楊皆秉樞軸。溥榮由進士。士奇以薦舉致相位。一日會席間。以松竹梅爲題。分賦一詩。文敏文定題畢。各書賜進士某。文貞知其誚己。乃奮筆題梅詩曰。竹君子。松大夫。梅花何獨無稱呼。回頭試問松與竹。也有調羹手叚無。二公咲而謝之。

假詩投刺

胡文穆【廣】與楊文貞善。約致政歸拿舟往來。廣病篤。文貞猶在朝。時人投詩假楊作云。漢朝胡廣號中庸。今日中庸又見公。堪笑古今兩姦宄。天教名姓正相同。廣得詩慚憤而卒。按宋陳賈劾朱文公。人謂之曰。姬周大聖猶遭謗。伊洛名賢亦被譏。堪笑古今兩陳賈。如何專把聖賢非。前詩蓋祖此。

夏公大度

夏忠靖【原吉】寬中大度。有賜硯。僕以冬月炙冰損破。諭而釋之。又驛未偶焚公只襪。亦笑而不問。嘗詠螭首云。非龍非虎亦非羆。頭角皆因造化爲。不向艸茅誇气象。卻於廊廟著威儀。昂昂飽歷風霜古。默默深承雨露滋。寄語羣飛諸燕雀。好來相近莫相疑。

姚少師

姚少師領勅往蜀雲臺觀懸旛。至蘇。暫駐寒山寺。偶在松下散飯。曳履獨行。會吳邑曹三尹喝道來。少師行如故。尹怒執而笞之。少師受笞不自道。人有識之者。曰此姚少師也。曹恐。伏地請罪。少師作詩曰。出使南來坐畫船。袈裟猶帶禦鑪煙。無端撞著曹三尹。二十皮鞭了宿緣。

劉伯川識鑑

泰和劉伯川。善觀人。楊士奇陳孟潔。以故人子。往候之。因畱欵。雪霽酒酣。命各賦詩言志。孟潔云。十年勤苦事雞牕。有志靑雲白玉堂。會待春風楊柳陌。紅樓爭看綠衣郎。士奇云。飛雪初停酒未消。溪山深處踏瓊瑤。不嫌寒气侵人骨。貪看梅花過野橋。伯川笑曰。陳子十年勤苦。僅博紅樓一看。當爲風流進士。楊子𨿽寒。當大用。後孟潔以永樂丙戌登第。以庶常終。東裏以薦舉至少師。如伯川言。

盛允髙

正統中。吳中盛允髙【■﹝日上永下﹞】。初爲禦史有聲。旋以奏事被謫廣西。古田典史。未幾升四川羅山知縣。皆有山水之盛。爲詩曰。性懶才疎官亦拙。天然處處有靑山。銓司頗信爲知己。一度遷移一度閒。有怨而不怒之意。

諷觀競渡

鄱陽髙舉任禦史罷歸。謝絕人事。一日棹小舟至城下。值郡守飲月波樓。觀競渡。舉微服箕坐舟中。守怒逮至。令其供狀。舉書一絕云。皇后升遐末一年。今春先帝【宣徳】又賓天。江山艸木皆垂淚。太守如何看畫船。守詢之。知爲髙侍禦。慚而罷宴。

駝峯熊掌

呂震與解縉談食中美味。呂曰。駝峯珍美。恨未之識。解云。僕嘗食之呂知其誑。他曰從光祿得死象蹄踁。語解曰。昨有駝峯之賜。宜共饗焉。解至大嚼。呂戲以詩曰。翰林有个解癡哥。光祿何曾宰駱駝。不是呂生來說謊。如何嚼得這般多。相與大笑而別。江綠蘿雪濤集。載一師命熊掌亦我所欲也題。其徒文中云。朝而饔。朝此熊掌也。夕而餐。夕此熊掌也。先生笑曰。老夫從不曾得熊掌嘗新。你卻把作小菜喫。爲之絕倒。

詠桃

古穰雜錄。載吳康齋詠桃詩。靈臺淸曉玉無瑕。獨立東風玩物華。春趣夜來深幾許。小桃又放兩三花。有吾與點也气象。

鳥啄蝗歌

康熙壬子夏。吳中大旱。飛蝗蔽天。竹粟殆盡。蝗亦有爲鴉鵲所食者。余家庭中椿樹有鳥巢。朝暮飛鳴。甚可憎惡。斯獨喜其捕蝗。中有一無尾者。攫啄尢多。胡溯翁喜而作歌。曰。昔人曾稱鴉種麥。今日喜見鴉捕蝗。吳民徵輸困來久。況復連遭水旱殃。苗未插蒔田未墾。催科巳比五分糧。仰屋躊躇莫措手。忽閒蝗來西北方。老人昔年被災沴。談虎色變如虎傷。無稼可食且集樹。繩繩振振滋駭惶。園竹岸蘆到卽罄。黃衣三使徵夢祥。浙中消弭賴剌史。吾蘇漫漫無短長。烏鳥啞啞髙下翔。奮迅攫啄如鷹揚。承蜩之捷猶掇爾。就中尢羨禿尾狼。羣烏相將飽枵腹。吳民或得療饑腸。臺上快睹等捷凱。擬艸露布爲張皇。白公大嘴可勿誚。竟當進號烏鳳凰。瞻烏爰止在鄰屋。愛之卻彈將弓藏。溯翁名汝源。少爲弟子員。潦倒場屋。年八十有五卒。

雁詩賜第

宋王奇字漢謀。贑人。家貧。補縣小史。令題雁詩一聯於壁。曰只只銜蘆背曉霜。晝隨鴛鷺立寒塘。奇密續之曰。晚來漁棹驚飛去。書破遙天字一行。令見而詢之。大嘆賞。使遊學都下。眞宗得其詩。召見。立賜及第。時稱天子門生。

書生夜巡

範周字無外。方臘之亂。州民團結巡護。𨿽士流不免。周率諸生冠帶夜行。題詩燈籠云。自古輕儒莫若秦。山河社稷付他人。而今重士如周室。忍使書生作夜巡。守將聞之。亟爲罷去。

孔門七十二賢

比齊石動筩。嘗詣國學問博士曰。孔門達者七十二人。幾人冠。幾人未冠。博士曰。經傳無文。動筩曰。先生讀書。豈合不解。冠者三十人。未冠者四十二人。博士曰。據何文解之。動筩曰。冠者五六人。五六得三十也。童子六七人。六七四十二也。合之得七十二人也。眾皆大笑。一說。又問三千弟子。後來作何結果。答曰。二千五百人爲軍。五百人爲旅。

小試冒籍

華亭人冒籍上海小試。憤其不容。大書通衢云。我之大賢與。於人何所不容。我之不賢與。如之何其拒人也。上海人答云。我之大賢與。何必去父母之邦。我之不賢與。焉往而不三黜。

水香勸盞

扈戴畏內。欲出則謁假於細君。細君滴水於地。水不幹當歸。若去遠。則燃杳掐至某所以爲限。一日因筵聚。方三行酒。扈色欲遁。眾客覺之。嘩曰。扈君恐砌水隱影。香印過界耳。吾軰人撰新句一聯。奉灑一杯。庶得早歸不罰。眾以爲善。一人捧甌吟曰。解稟香三令。能遵水五申。逼扈飲盡。別云。細彈防事水。短爇戒時香。別云。戰兢思水約。匍匐赴香期。別云。出佩香三尺。歸防水九章。別云。命擊逡巡水。時牽決定香。扈連飲六七巨觥。吐嘔淋漓。旣上馬。羣噪謂使人曰。夫人若怪歸遲。但道被水香勸酒畱住耳。

賀喪妻

解縉常弔友人喪妻。入門曰恭喜。繼曰。四徳俱無。七出咸備。嗚呼哀哉。大吉大利。蓋學士夫人亦悍也。

洗馬

劉定之升洗馬。朝遇少司馬王偉。王戲之曰。太僕馬多。洗馬須一一洗之。劉笑曰。何止太僕。諸司馬不潔。我亦當洗。楊文懿公【守陳】以洗馬乞假。行次一驛。其丞不知爲何官也。坐而抗禮。卒然問曰。公職洗馬。日洗幾馬。公漫應曰。勤則多洗。懶則少洗。無定數也。俄一禦史至。則公門人。跪而起居。丞恐。百態乞憐。公卒不較。

周徳華

周徳華。劉采春女也。春時喜踏靑郊外。見楊柳垂垂。則采其枝。結爲同心。隨流水放之。每放一枝。則歌云。碧玉妝成一樹髙。萬條垂下綠絲絳。不知細葉誰裁出。二月春風是剪刀。萬首絕句。作賀知章詩。

春歸

孟淑卿有春歸詩云。落盡棠梨木拍堤。淒淒芳艸望中迷。無情最是枝頭鳥。不管人愁只管啼。

道河亭詩

穆陵道何亭上。有題詩云。榖雨初晴綠漲溝。落花流水共沈浮。東風莫掃楡錢去。爲買殘春更少畱。

靑桐詞

春來士女踏靑郊外。有以錯刀畫詞靑桐樹上云。春光入水到底碧。野色隨人是處同。何事殷勤頻借問。妾家止住杏花東。

崔唐臣

茗齋隨筆云。崔唐臣。閩人。與蘇子客呂晉叔同學相好。二公登第。崔遂罷舉。後二公在官。偶乘馬偕出。循汴岸。見一人停舟坐篷窗下。乃崔也。亟下馬。詢其別後況味。曰。初檢篋中。有錢百貫。以其半買此舟往來江河間。以半販雜貨。取息以自給。𨿽云泛梗飄蓬。差愈應舉覓官時也。二公邀與同歸。崔不可。但問官居坊曲所在。別去。明日二公出外歸。見崔畱一剌。再訪之。舟已行矣。歸復閱其剌。末幅有詩一絕。云。集賢仙客問生涯。買得漁舟度歲華。案有黃庭尊有酒。少風波處便爲家。二公爲之憮然。

神童詩

神童詩一舉登科曰句。乃宋陳林贈王俊民登科詩。時韓魏公亦贈詩云。靑雲一第人皆有。白髮雙親世所無。時又有兄弟同榜者。有客贈詩曰。彩衣膝下成行舞。丹桂庭前並幹生。

聶夷中詩

聶夷中傷田家詩云。二月賣新絲。五月糶新榖。醫得眼前瘡。剜卻心頭肉。我願君王心。化作光明燭。不照綺羅筵。偏照逃亡屋。夷中字坦之。咸通十二年進士。爲華陰尉。此詩最有深意。學齋占畢誤以二月無絲五月無榖爲解。不知二月將事千蠶。五月正力千農。而賦稅疊徵。不得不稱貸於有力者。及絲榖旣登。則倍息以償。是未絲而賣。未榖而糶矣。以辭害志。豈說詩者乎。

種芝麻

諺云。長老種芝麻。未見得喫。相傳芝麻必夫婦同下種。獨種無可得之理。長老無妻者也。猶憶唐詩云。蓬鬢荊釵世所稀。布裙猶是嫁時衣。胡麻好種無人種。合是歸時祗不歸。

袁伯修

珂雪齋隨筆。載袁伯修【宗道】爲諸生時。夢身邊懸一牙牌。上書洗馬二字。後書顏回二字。年二十七。舉南宮第一。官翰林。至三十二。頗疑懼。明年以宮詹告歸。生朝作一枝花帶折桂令小曲。以自壽。云秋風髙掛洞庭帆。夏雨深耕石浦田。春牕飽喫南乎飯。笑先生歸忒晚。明朝已是三三。雕虫呵懶拈象管。野鹿呵難聯鷺班。隙駒呵且養龜年。嫩柳成園。修竹圍庵。講甚麼道非道夢中的老聃。說恁麼空非空紙上的瞿曇。只消過了尋常甲子萬萬千千。又八年。官至掌坊。卒於京。按伯修於詞曲號當家。又有付阿誰楊柳蠻腰。知何處桃花人面之句。

●堅瓠首集卷之三目錄

呂仲實詩

題紙鳶

水雲鄕

藕隱花藏

澹山狐

獼猴世情

誓儉艸

姚學士

會稽女子

鄭元和行乞圖

白仁甫詞

鑼鼓詩

輦下曲

謚文正

代少年書

阿癐癐

陽明前身

郭淸狂

卓吾侍者

宸濠婁妃

敖東谷

甘矮梅

詩贈盜

盜窺書

黃金對聯

倭房公

晚達

辛未狀元謎

題何吉陽軸

曾偶然

蝗虫感徳

劉寵廟

米虫

常州守謠

聶豹鄭洛書

侶鍾彊珍

陸陳謔語

毛邊的對

沈陳姓對

分茶

十七字詩

攺蘇詩

黃雪球

楊復詩

販鹽

量田

錢寉灘

縮腳詩

成語賦謔

乂名

楊夫人詩

隱天干地支

卯娘

墜馬

唐安寺樓

南內宮人

錯寫琵琶

五色詩

五色賦

堅瓠首集卷之三

長洲後進好事儒者褚稼軒輯

呂仲實詩

輟耕錄載元中書左丞呂仲實【思誠】未遇時。晨炊不繼。將攜布袍貿米於人。室氏有難色。因作詩云。典卻靑衫供早廚。老妻何必更躊躇。瓶中有醋堪澆菜。囊底無錢莫買魚。不敢妄爲些子事。只因曾讀數行書。嚴霜烈日皆經過。次第春風到艸廬。後果登第。水東日記。又載仲實寄內詩云。自從上馬苦思卿。一个窮家兩手擎。少米無柴休懊惱。大男小女好看承。恩深夫婦情何極。道合君臣義更明。早晚太平歸計遂。連杯共飲話離情。眞切語不減元白。

題紙鳶

宋侯元功【蒙】少遊場屋。年三十一。始得鄕貢。人以其年長忽不加敬。輕薄者畫其形於紙鳶上引綫放之。元功見而大笑。作臨江仙詞曰。未遇行藏誰肯信。如今方表名蹤。無端良匠畫形容。當風輕借力。一舉入髙空。才得吹噓身漸穩。只疑遠赴蟾宮。雨餘時候夕陽紅。幾人平地上。看我碧霄中。後一舉登第。徽宗時爲宰執。謚文穆。

水雲鄕

獅山掌錄云。宋有人江行得童女二人。自稱兄妹。兄解捕魚。妹專繡刺。居歲餘。欲犯之。輒辭年幼。一日女子題詩襦間云。覓得如花女。朝朝依繡牀。百花渾不愛。只是繡鴛鴦。其兄曰。依人爲難。不如且去。復題詩於壁曰。終日繡鴛鴦。懶把蛾眉掃。且歸水雲鄕。百年可偕老。因化爲雙鴛飛去。

藕隱花藏

張確遊白蘋洲。見二碧衣女子。攜手吟云。碧水色堪染。白蓮香正濃。分飛俱有恨。此別幾時逢。藕隱玲瓏玉。花藏縹緲容。何當假雙翼。聲影暫相從。確逐之。化爲翡翠飛去。

澹山狐

永州澹山巖。巖有馴狐。凡貴客至則鳴。鄒志完【浩】將至。而狐輒鳴。寺僧出迎。志完怪之。僧以狐鳴對。志完作詩曰。我入幽巖亦偶然。初無消息與人傳。馴狐戲學仙伽客。一夜長鳴報老禪。

獼猴世情

程伯淳【顥】遊山。僧云。晏元獻南來。獼猴滿野。伯淳戲題一絕云。聞說獼猴最世情。相車來便滿山迎。鞭贏到此何曾見。始覺毛虫亦世情。今之世情徧地。皆毛虫矣。

誓儉艸

元世祖思太祖創業艱難。取所居之地靑艸一株。置於大內丹墀之前。名曰誓儉艸。蓋使子孫知勤儉之節。至正間。大司農達不花公作宮詞。其一云。墨河萬里金沙漠。世祀深思創業難。卻望闌干護靑艸。丹墀畱與子孫看。

姚學士

元學士姚燧。字希聲。致政家居年八十餘。夏日沐浴。侍婢在側。因私焉。婢前拜曰。主公年老。賤妾倘有娠。家人必見疑。願賜識驗。學士捉其圍肚。題詩曰。八十年來遇此春。此春遇後更無春。縱然不得扶持力。也作墳前拜掃人。學士卒後。此婢果生子。家人疑其外通。婢出詩遂解。聞雲間陸平泉事亦類此。

會稽女子

崇禎癸酉。新嘉驛壁。有會稽女子題詩。並序云。予生長會稽。幼工書史。年方及笄。嫁與燕客。具林下之風致。事負腹之將軍。加以河東獅子。日吼數聲。今早薄言往愬。逄彼之怒。鞭箠亂下。辱等奴婢。气塡胸臆。幾不能起。嗟乎。紅顏薄命。死何足惜。但恐湮沒無間。直與艸木同腐。故忍死須臾。以淚和墨。題詩於壁。倘輶軒君子。過此讀之。悲予生之不辰。則余死且不朽矣。詩云。杏紅衫子半蒙塵。一盞殘燈伴此身。恰似梨花經兩後。可憐零落不成春。終日如同虎豹遊。含情默坐恨悠悠。老天生妾非無意。畱與風流作話頭。萬種憂愁欣與誰。對人彊笑背人悲。此詩莫作尋常看。一句詩成千淚垂。馮猶龍和詩云。千秋紅粉盡成塵。詩句猶畱夢裏身。恰似太眞香襪在。行人指點馬嵬春。已嫁從夫怨阿誰。換花換馬亦何悲。忍將無限閨中苦。博取詩名壁上垂。

鄭元和行乞圖

元趙仲穆【雍】。文敏公之子。善書畫。曾見其所畫鄭元和行乞圖。首戴方巾。而以破絹褁其外。右手執簡板。左持一籃。一罐碎於地。𨿽衣衫藍縷。而人物丰姿。正自飄逸不羣。上有詩云。鄭子曾誇蓋世才。風塵一墮甚張乖。歌殘世上蓮花落。誤卻天邊桂子開。霜雪有情飄瓦鑵。雨雲無夢到陽臺。試看身上千千結。盡是恩情博得來。

白仁甫詞

元白仁甫。勸酒寄生艸詞云。長醉後。方何礙。不醉時。有甚思。糟腌兩个功名字。醅出千古興亡事。曲埋萬丈虹霓志。不達時皆笑屈原非。但知音說盡陶潛是。又有沈醉東風漁父詞云。黃蘆岸白蘋渡口。綠楊堤紅蓼灘頭。𨿽無刎頸交。卻有忘機友。點秋江白鷺沙鷗。傲殺人間萬戶侯。不識字煙波釣叟。

鑼鼓詩

至正間。上下以墨爲政。風紀之司。髒污狼藉。時送迎廉訪官司。則用二聲鼓一聲鑼。起解彊盜。則用一聲鼓一聲鑼。輕薄者爲詩云。解賊一金並一鼓。迎官兩鼓一聲鑼。金鼓看來都一樣。官人與賊不爭多。又有醉太平詞一闋云。堂堂大元。姦佞專權。開河變鈔禍根源。惹紅中萬千。官法濫。刑罰重。黎民怨。人喫人。鈔買鈔。何曾見賊做官。官做賊。浪賢愚。哀哉可憐。

輦下曲

廬陵張光弼【昱】作輦下曲。皆詠故元國俗。一云。守內番僧日念吽。禦廚酒肉按時供。組鈴扇鼓諸天樂。知在龍宮第幾重。

似嫌慧日破愚昏。白晝尋常下釣軒。男女傾城求受戒。法中祕密不能言。前言胡僧亂宮闈。後言亂民間。釣軒俗云釣闥。僧房下釣闥。而置婦女受戒於中也。

謚文正

劉瑾欲中傷楊邃庵【一淸】。李西涯力救乃免。及西涯病篤。楊慰之曰。國朝以來。文臣無有謚文正者。如有不諱。請以謚公。西涯頓首稱謝。卒後得謚文正。有人攺宋人譏京鏜詩以剌之云。文正從來謚範王。如今文正卻難當。大風吹上梧桐樹。自有傍人說短長。

代少年書

萬曆丁酉冬。公安袁小修【中道】客金陵。新安一少年遊大學。狎一妓。情好甚篤。遂傾囊娶之。其人久失怙。兄主家政。甚嚴正。遺書切責之。必欲遣去。不則不復相見。且理之官。少年憂懼。不能措辭裁答。因謂小修曰。事已如此。可柰何。但我兄亦知讀書。頗愛才。若得數千言一書以感動之。吾事濟矣。才思蹇澀。求先生爲艸數紙。使此人不出帷。當效環艸之報。小修爲作一書。淋漓數千言。雋气可喜。達之於兄。後月餘。晤少年。欣然曰。我兄有字至云。與弟未別數時。筆下便已如此。旣有讀書之志。卽攜新婦歸。余不以一眚蓋平生也。欲束裝偕歸。因寘酒爲小修壽。令姬搸觴。爲歌一曲。友人笑謂小修曰。相如作長門賦得千金。今子得此人歌一曲。勝相如千金多矣。明晨送之江幹。揮淚而別。其書曰。信來得領嚴教。感激慚恧。不可勝言。自先人歿後。得吾兄提攜以有今日。某𨿽不才。沾雨露之潤。借朱藍之益。亦旣有年。𨿽有童心。粗知名教。若夫逐野外之鴛鴦。忘堂上之鴻雁。聽花間之曲。背霜滌之箎。卽死不爲也。但一時迷昧。忽忽如夢。今事定情牽。有不能頓遣者。緣斯人去年自離陽昌酒鑪。卽永居竹橋旅寓。不意入室之柳葉。遂成結子之桃花。瀤娠已經四朔。念烏衣之派不蕃。靑箱之望尙窅。兄與弱弟。皆艱嗣息。設得一兒。蒸嘗有托。如莫愁之產阿矦。胡婢之生遙集。亦爲幸事。且近日維揚間。有以紅粉妖姬孕靑雲上客者。兄所日擊。天下事不可知。淤泥出蓮花。糞土產芝菌。此其未能頓遣者一也。斯人𨿽在煙花。志堅松栢。勉離舊巢。得過阿母。彼重失錢樹。恨切肌骨。大罵分袂。恩斷情絕。設令再入故棧。顏面何容。磨折何堪。恐登車之日。卽畢命之時。昔嚴武與妓俱亡。追者繼至。付之琴弦。後作崇不止。我𨿽不殺。由我而死。恐倩女相逐。止有芳魂。小玉不仁。能爲厲鬼。此其未能頓遣者二也。斯人自人門。攺去鈿蟬。謝下墮馬。舞衣歌扇。付之塵土。縞衣綦巾。晨起操作。言不出戶。苦不勞身。宛似良人。克相婦道。且夜勤刀尺以伴膏火。相勉伊吾以致云宵。此其未能頓遣者三也。邸中所藏。𨿽無長物。尙有博山舊鑪。雀尾遺鼎。砂翠斑爛之器。牙玉輝映之章。畫則小李將軍。書則海嶽外史。皆令之收藏。司其管鑰。設爲徳不終。將燕鶯化爲鸇鷙。恐付之祖龍。盡成灰燼。則先代所遺。皆爲烏有。此其未能頓遣者四也。自吾兄嚴命一到。斯人卽泣曰。微豸小虫。亦知護子憐兒。妾𨿽煙花下賤。幸已有身。設欲逐我。俟分娩之日。爲君家存此一脈。然後自覓白練。永赴黃壚。弟聞之。亦自傷心。夫卽欲處之。亦須少緩。今蘭玉几何。豈稻麻也哉。而弁髦之乎。此其未能頓遣者五也。處此五不能頓遣之勢。則弟之宜遣而不卽遣也。亦略有可原矣。至兄責弟以罪。罪何遽無。生平讀古人書。見夫桃根桃葉。同登子敬之舟。阿田阿錢。共列稼軒之帳。白太傅之小蠻樊素。蘇學士之朝云橊花。集中殊不自諱。誤信古人。風流冶習。未能頓除。尢而效顰。此其罪一也。歲月如流。未必吾與。開口而笑。寧有幾時。一席多姿。妄同安石之癖。千金散盡。寧甘太白之貧。遂使班嗣之賜書僅存。陸賈之遺金漸罄。此其罪二也。古人又云。文有仗景生情。托物寄興。麗人燃燭。遠山磨墨。千古一道。弟每遇枯坐。文思不屬。微聞香澤。倚馬萬言。出鬼入神驚天動地。兩儀發耀於行中。列星迸落於紙上。此其罪三也。江左煙月繁華。六朝金粉舊地。謝家調馬之蹊。尙餘芳艸。王氏鼓楫之曲。仍有文波。土風俗習。偶而相沿。此其罪四也。近日文人。槪多勝事。如某某皆少年冶遊。目爲蕩子。一旦懷蛟變化。立致靑雲。豈畱連煙月。卽屬塵土下士乎。弟不肖謬有此見。此其罪五也。弟又有昧死一言。世間亦自英雄豪傑。能爲格外之事。財色小失。自當赦除。天下有事。正賴命世長才。曲謹小廉。豈能成事。當北宋與契丹爲鄰。大小七十餘戰。屢致敗北。而能大破之者。乃欲娶薛居正子婦之張齊賢也。澶淵之役。宋幾不保。而能擁駕渡河。重造社稷者。乃溺愛蒨桃之冠求公也。宋旣南轅。金虜破竹而下。而能黃天蕩上。幾制兀木之死命者。乃娶妓女梁氏爲妻之韓蘄王也。宋時止有此三大偉人。皆能造非常之功。而亦未始無非常之過。彼恂恂謹飭。如張徳遠軰。終身無二色如王安石軰。何益子存亡之數。弟𨿽不才。設國家有事。寄之一面。尙能談笑卻虜。樽俎破敵。自信才略不後古人。不能自制於口。而輕作此語以示長者。此其罪六也。抑情忍欲。事本非易。故古人云不邇聲色。今不幸邇之矣。邇之而能不溺。非聖賢不能。樊通徳有言。夫淫於色。非慧男子不至也。慧則流。流則通。而辟生焉。自古英雄。不能不牽情於帷幙。蘇武於嚙雪吞璮之時。而猶有胡婦之娶。瞿曇氏不云乎。一切有情。皆因淫欲而正性命。卽參玄上士。亦虞習气難除。尙借安般數息之禪。自骨流光之觀。然後暫能驅遣。假使兄當盛年。有多情女子。苦相流連。以死自誓。不出兄門。兄遽能以慧劍斬之乎。弟不能如下惠坐懷。頭陀一宿。而坐墮落有情之癡。此其罪七也。有此七罪。弟何以見吾兄哉。惟兄赦其七罪。察其不能頓遣之情。而解三面之网。令弟得遂私願。同歸舊居。絕意鉛華。精心竹素。發二酉之藏。竟三餘之祕。見子云之腸。反思王之胃。三年之後。不唾取大物爲一家光寵者。願兄擯絕之。以爲蕩子之戒。皇天后土。實聞斯語。人行匆匆。言辭無敍。幸惟原宥。

阿癐癐

吳俗小兒。遇可羞事。必齊拍手叫阿癐癐。不知所起。輟耕錄載。淮人冠江南。於臨陣之際。齊聲大喊阿癐癐。以助軍威。又朝野僉載。武后時。南皮縣丞郭勝靜。【一作務勝。】喚民婦托以縫補而姦之。夫至。縛勝靜鞕之。主簿李懋往捄。勝靜羞諱其事。答云。忍痛不得。阿癐癐。勝靜不被打阿癐癐。則知其來已久。唐六如嘗題列仙傳云。但聞白日升天去。不見靑天走下來。忽然一日天破了。大家都叫阿癐癐。

陽明前身

王陽明嘗遊僧寺。見一室封鎖甚密。欲開視之。寺僧不可。雲中有入定僧。閉門五十年矣。陽明開視之。見龕中一僧。儼然如生。貌酷肖已。陽明曰。此豈吾之前生乎。旣而見壁間一詩曰。五十年前王守仁。開門卽是閉門人。精靈剝後還歸復。始信神門不壞身。陽明悵然久之。建塔以瘞而云。

郭淸狂

淸狂道人郭翊。畫有天趣。詩有風刺。王陽明初以尋常畫史待之。後見其畫雪樵圖。題詩云。兩束樵薪僅十錢。雪深泥滑自堪憐。市城誰念靑山瘦。盡日廚頭不斷煙。又畫牧牛晚歸圖。題詩雲。雨腳風聲滿樹頭。隨身蓑笠勝羊裘。柴門尢道牛歸晚。江上風波未泊舟。陽明稱賞。以賓禮優之。

卓吾侍者

李卓吾侍者懷林。甚穎慧。病中作詩數首。袁小修隨筆載其一絕云。哀告太陽光。且莫急如梭。我有禪未參。念佛尙不多。亦可念也。

宸濠婁妃

宸濠妃婁氏。性賢明。善吟詠。濠嘗作秋懷詩。有莫向西風問彭蠡。盤渦怒欲起蛟龍之句。妃探知其意。嘗泣諫之。濠令妃題樵圖。乃樵回首與婦語。妃題曰。婦喚夫兮夫轉聽。采樵須是擔頭輕。昨宵雨過蒼苔滑。莫向蒼苔險處行。觸事諷諫。濠知其意而不聽。發難時。妃又作詩曰。金雞未報五更曉。寶馬先嘶十里風。欲借三杯壯行色。酒家猶在夢魂中。及濠兵敗成擒。妃赴水死。

敖東谷

敖東谷【英】壯歲蹴死皮工逃入寕州年久妻議他適迎婦者在門東谷突歸始散或作詩云傷心鴛侶乍分行鴻斷鱗潛十五霜歸馬不隨今夜月桃花應向別園芳東谷念家貧難娶隱忍與居生二子正徳辛巳登進士第官畱都不挈以行納妾甚嬖焉二子不教以詩書及長但事生產作業綠雪亭雜言中嘗病朱買臣事蓋亦有謂而發

甘矮梅

江西甘矮梅。通五經。四方從學者甚眾。一日門人禦史某來謁。甘與語。久之求退。甘曰。能少畱蔬食否。及設飯。惟蔥湯麥飯而已。語之曰。禦史豈啖此者。苐老夫易辦耳。因口占一詩云。蔥湯麥飯丹田暖。麥飯蔥湯亦可憐。試向城樓髙處望。人家幾處未炊煙。

詩贈盜

吳中老儒沈文卿。家貧。以授徒爲生。一夕寒不成寐。忽見穿窬至其家。覓物無所得。文卿從容呼之曰。穿窬君子。虛勞下顧。聊以小詩奉贈。口占云。風寒月黑夜迢迢。辜負勞心走一遭。架上古詩三四束。也堪將去教兒曹。穿窬含笑而去。

盜窺書

有人借郎仁寶詩林廣記楞嚴經。其家爲盜入。因犬吠而所窺無幾。明日仁寶訪之。其人曰。並子之書失去矣。仁寶作一詩云。西廂月黑夜沈。沈盜入君家犬吠紛。卻把詩林經卷去。始知盜賊好斯文。

黃金對聯

丘南鎭【嶽】由亞卿左遷藩參。數厚遺江陵。嘗以黃金制對聯饋之云。日月並明。萬國仰大明天子。丘山爲嶽。四方頌太嶽相公。是亦大諫之名。欲相公時蒙記憶之意。江陵喜。將驟擢之。未幾敗。嶽遂罷歸。

倭房公

萬曆中。禦史房寰。督學南畿。以賄著。諸生攺阿房宮爲倭房公以譏之。云。沙汰畢。督學一。文運厄。倭房出。橫行一十三府。擾亂天日。科舉才罷而歲考。直抵丹陽。四府溶溶。禍入宮墻。起錢神樓。開財星閣。滿載裝回。猿吞烏啄。且逞威勢。張牙露角。耽耽焉。逐逐焉。垂涎吐渦。眞有似乎精魂失落。慣起風波。暴若祖龍。厥腹虛空。昧若河虹。目無眸子。誰識西東。日長沈醉。酒色融融。倐焉發怒。令人慘淒。一日之內。一人之身。而變詐不齊。百金補廩。鎭江李孫。斗珠入泮。無錫周秦。親家契友。爲過財人。明燭熒熒。開文場也。兵快擾擾。僞搜檢也。題目著膩。防曳白也。鈐印橫斜。暗記號也。出案俱驚。謂顚倒也。熟察詳聽。疇不知其所私也。孔方先容。𨿽媸亦妍。十日所視。而莫揜焉。有不可聞者。遺臭萬年。此倭房之行藏。類市井之經營。不畏天地之精英。故於來年預托親人。渡水涉山。訪生儒之富者。而夤緣其間。不分玉石。眞才銷礫。怨气邐迆。道路聞之。莫不嘆息。嗟乎。皇上之心。作養人才之心也。倭縱貪婪。亦當念國家。柰何取財盡錙銖。棄士如泥沙。使豪傑之士。一朝爲失色之庸夫。積學之儒。霎時同薄命之婦女。案首贓私。多於監生之粟粒。家書包舉。浮於官店之帛縷。徳淸光棍。徧於直隸之城郭。子弟受賂。出於公庭之招語。使旁觀之人。皆鄙賤而怨怒。倭房之心。方益驕固。謗海公。陷徐舉。曰本烈炬。延燒南土。嗚呼。戕士類者。倭房也。可殺也。護倭房者何人也。亦可殺也。嗟夫。使朝廷聽正人。則足以拒倭。倭不爲督學之人。則自秀才士夫以及君。誰得而被禍也。科道不能明言。而野史言之。野史言之。而遠播之。是使野史而彊於國史也。

晚達

寉林玉露。載紹興中黃公度榜探花。陳敏修唱名時。髙宗問年幾何。對曰七十有三。問有幾子。對曰未娶。遂詔宮人施氏嫁之。時人戲曰。新人若問郎年紀。五十年前二十三。又淸暇錄。謂詹義登科後。解嘲曰。讀盡詩書五六擔。老來方得一靑衫。新人問我年多少。五十年前二十三。淸波雜誌。謂閩人韓南。未知孰是。

辛未狀元謎

隆慶辛未會試。江陰袁舜臣作詩謎於燈上云。六經薀藉胸中久。一劍十年磨在手。杏花頭上一枝橫。恐泄天機莫露口。一點累累大如斗。掩卻半牀何所有。完名直待掛冠歸。本來面目君知否。眾皆不解。惟蘇州劉瑊。一見能識之。乃辛未狀元四字。瑊亦是科榜眼及第。

題何吉陽軸

何吉陽【遷】。與黃某以學問友善。吉陽巡撫江西過家。某靑衫來謁。門者不卽爲通。因散步堂上。環視壁間懸軸。其首則嚴分宜筆也。遂索前剌。書一絕云。椒山已死虹塘謫。天下誰人是介翁。今日華堂誦詩艸。始知公度卻能容。囑門者投之。拂衣而去。吉陽得詩自慚。亟遣追之。舟去遠矣。

曾偶然

泰和曾狀元【寉齡】。永樂辛丑會試。與浙江數舉子同舟。率年少狂生。議論蜂出。見曾簡默。因共舉書中疑義問之。遜謝不知。窺笑曰。夫夫也。偶然預薦耳。遂以曾偶然呼之。旣而眾皆下第。曾獨首榜。乃寄以詩曰。捧領鄕書謁九天。偶然趂得浙江船。世間固有偶然事。豈意偶然又偶然。

蝗虫感徳

王荊公罷相出鎭金陵。時飛蝗自北而南。江東諸郡皆有之。百官餞王於城外。劉貢父後至。追之不及。因書一絕以寄之。云。靑苗助役兩妨農。天下嗷嗷怨相公。惟有蝗虫偏感徳。又隨車騎過江東。

劉寵廟

一錢太守劉寵廟。在紹興錢淸鎭。王叔能過廟下。賦詩曰。劉寵淸名舉世傳。至今遺廟在江邊。近來仕路多能者。也學先生揀大錢。

米虫

淳佑間。車駕幸景靈宮。太學宗學武學諸生。俱在禮部前迎駕。有作十七字詩云。駕幸景靈宮。諸生盡鞠躬。頭鳥身上白。米虫。譏其歲縻廩祿也。張士誠有養士之譽。凡不得志於時者。爭趨附之。美官豊祿。富貴赫然。有爲北樂府譏之云。皂羅辮兒緊紮捎。頭戴方檐帽。穿領闊袖衫。坐个四人轎。又是張吳王。米虫兒到了。

常州守謠

馬氏日抄云。常州守莫愚。巧於取賄。而糾察郡吏使無所得。時人語曰。太守摸魚。六房曬网。繼愚者葉蓁。有廉操。而律下不嚴。吏曹得行其詐。時又語曰。外郎作鮓。太守拽罾。言勞而無獲也。近來貪吏多與六房通气攬事。語曰。六房結网。知縣摸魚。

聶豹鄭洛書

永丰聶豹。三山鄭洛書。爲華亭上海知縣。同時有俊聲。然議論殊不相下。一日同坐察院門側。人報上海秋試罕中式者。豹笑曰。上海秀才下第。只爲落書。鄭應聲曰。華亭百姓當災。皆因業豹。人咸以爲妙對。

似鍾彊珍

都憲侶鍾。與通政彊珍同席。彊執壺勸曰。要你飲四鍾。似應聲曰。你莫要彊斟。

陸陳譃語

陸文量【容】參政浙藩。與陳啟東震飲。見其寡發。戲之曰。陳教授數莖頭髮。無計可施。啟東曰。陸大人滿臉髭髯。何須如此。陸大賞嘆。笑曰。兩猿截木山中。這猴子也會對鋸。啟東曰。有犯幸公勿罪。乃云。匹馬陷身泥內。此畜生怎得出蹄。相與撫掌竟日。

毛邊的對

嘉靖間。禦史毛汝礪【伯溫】。公宴時。承差斟酒大溢。毛曰。承差差矣乎。邊廷實貢時爲副使。應聲曰。副使使之也。相與大笑。四字上下各異音。天然的對。

沈陳姓對

歸安沈筠溪。少絕敏穎。弱冠補博士弟子。與弟偕出。時風雨暴作。遇陳方伯兄弟於邸。方伯戲曰。大雨沈沈。二沈伸頭難出。沈卽答曰。狂風陳陳。兩陳揺尾不開。

分茶

明初某解元。登第後。偕伴至妓館。妓知其才名。欲試之。乃瀹茶止兩甌。倉皇謝過。卽三分之以進。曰三分分茶。解解解元之渇。某卽應聲曰。一朝朝罷。行行行院之家。諸書因解字。皆作解春雨事。

十七字詩

正徳中有無賴子。好作十七字詩。觸目成詠。時天旱。太守祈雨未應。作詩嘲之曰。太守出禱雨。萬民皆喜悅。昨夜推窗看。見月。守知。令人捕至。曰汝善作十七字詩耶。試再吟之。佳則釋爾。卽以別號西坡命題其人應聲曰。古人號東坡。今人號西坡。若將兩人較。差多。太守大怒。責之十八。其人又吟曰。作詩十七字。被責一十八。若上萬言書。打殺。太守坐以誹謗律。發配鄖陽。其母舅送之。相持而泣。泣止。曰吾又有詩矣。發配在鄖陽。見舅如見娘。兩人齊下淚。三行。蓋舅乃眇一目者也。

攺蘇詩

東坡詩云。無事此靜坐。一日似兩日。若活七十年。便是百四十。有更之者曰。無事此遊戲。一日似三日。若活七十年。便是二百一。馮猶龍反其詩曰。多事此勞擾。一日如一刻。便活九十九。湊不上一日。

黃雪球

明無錫黃公祿。善方脈而能詩。嘗詠雪球云。六花平地捲成球。不待云斤月斧修。萬古太陰深合處。一團元气未開頭。金盆忽送來瑤島。銀索難將掛彩樓。只恐明朝易消歇。長江滚滚逐東流。人稱爲黃雪球。

楊復詩

南京大理少卿長興楊復。在京甚貧。家畜一豕。日命童於玄武湖擩采萍藻爲食。吳思庵時握都察院章。以其密邇廳事。拒之。楊戲作小詩送之云。太平堤下後湖邊。不是君家祖上田。數點浮萍容不得。如何肚裏好撐船。

販鹽

賈似道令人販鹽百艘至臨安。太學生有詩云。昨夜江頭湧碧波。滿船都載相公醝。𨿽然要作調美用。未必調鹽用許多。賈聞之。遂以士人付獄。

量田

理宗朝。欲舉推排田畆之令。廷紳有言未行。至賈似道當國。卒行之。時人嘲之曰。三分天下二分亡。猶把山河寸寸量。縱使一丘添一畆。也應不似舊封疆。成化初。邢宥爲蘇州守。以郡中久荒。陂蕩起稅。民心頗怨。有投書刺之者曰。量盡山田與水田。只畱滄海共靑天。漁舟苦過閒洲渚。爲報沙鷗莫浪眠。【一作楊貢事】。

錢寉灘

錢寉灘【福】歸田後。有客言江都張妓動人。寉灘急治裝訪之。已歸鹽賈矣。寉灘往叩。賈重其才名。立曰請飲。寉灘就酒語求見。賈出妓。衣裳縞素。皎若秋月。復令妓出白綾帕請畱新句。寉灘卽題曰。淡羅衫子淡羅裙。淡掃蛾眉淡點唇。可惜一身都是淡。如何嫁了賣鹽人。

縮腳詩

舊有賦闕唇者云。多聞疑。多見殆。吾猶及史之。君子於其所不知蓋。四語皆出四書。俱隱闕字。而末句尢佳。吳江一老翁。貌似土地。沈寧庵吏部。亦用此體。賦云。入疆辟。入疆蕪。諸侯之寶三。狄人之所欲者吾。又吳有顧秀才名達者。不學而狂。同學者嘲之云。在邦必。在家必。小人下。不成章。不。又明末。長庠郁遇諸背駝。一士作七字吟云。郁。遇諸。陳良之。夫尹公之。吾非斯人之。皆欲出於王之。孳孳爲利者跖之。並堪伯仲。

成語賦謔

三衢一子弟。淫其裏煆工之女。爲工所擒。不忍殺。以鐵鉗缺其左耳縱之去。諸理齋作賦謔之。內一聯云。君子將有爲也。載寢之牀。匠人斵而小之。言提其耳。會稽馬殿幹。有美姬善歌。時出佐酒。馬死。有梁丞得之。亦侑觴。時陳無損酒酣。屬句謔云。昔居殿幹之家。爰喪其馬。今入邑丞之室。無逝我梁。一座絕倒。

乂名

張乂入太學爲齋長。其人渺小。動以苛禮律諸生。林叔弓作賦嘲云。身材短小。欠曹交六尺之長。腹內虛空。乏劉義一點之墨。又詩云。中分爻兩叚。風使十橫斜。文上全無分。人前彊出些。

楊夫人詩祖山谷

王弇洲擊節楊夫人曰歸曰歸一語。山谷外集有一聯云。美人美人隔湘水。其雨其雨怨朝陽。寄初和叔詩中句也。弇州極詆宋詩。乃埋名士而譽笄禕。豈不令雙井失笑。然其雨怨朝陽。已入步兵之詠。曰歸歸未克。復徵大陸之唱。美人娟娟隔湘水。又少陵寄韓諫議詩。是皆古人所已言者也。

隱天干地支

曾見歌中隱天干十字。亦有巧思。戲錄於左。顚倒沒來由。十事九不就。兩人同出一人休。可意兒難開口。算佳期成了又還勾。巴不得一點在心頭。莫向平康去小求。𨿽幸書來無一語。任人兒要丟。■﹝扌棄﹞一發把弓鞋罷繡。予亦戲隱地支名。一日思君十二時。仔細思量。人兒無賴。便狃做私情。也非奴不才。夤衣怎挨。今夕撇奴不睬。記當年折柳。料此際成柴。旣蒙辱愛。怎把寸衷丟開。這卷書藏頭露尾難猜。許多時候無言耐。把朱鞋拋撇懶鋪排。暢好恩情容易敗。■﹝扌棄﹞一飲如泥睡醒來。看星兒稀。暗燈還在。想姻緣成不到這半勾兒。也是命當該。不言了卻相思債。

卯娘

沈家姬卯娘善度曲。曹秋嶽【溶】詠靑玉案贈之云。花間舉樂何須忌。薄曉曈曈初麗。啟戶逢君嬌不語。三秋兔魄。平分畱影。垂柳東邊去。鏤成新玉剛爲字。十二時中排第四。中酒嫌人知也未。芳名檢點。春光已半。會取相迎意。詞皆寓卯字意。

墜馬

孔子威墜馬。曹秋嶽詠浪淘沙詞以戲之。野岸石橋濵。雪色初勻。揚鞭一試紫驑新。記取黃沙沈戟地。不是花茵。持酒酹芳辰。年少腰身。羅衣低拂五陵塵。回首微聞相痛惜。樓上佳人。

唐安寺樓

鄭殷彛寓會稽唐安寺樓。見壁上題云。瑯琊王氏霞卿。光啟三年陽春二月。登於是閣。臨軒軫恨。賭物增悲。𨿽觀燦爛之華。殊覺淒涼之況。時有輕綃捧硯。小玉看題。詩曰。春來引步彊尋遊。恨睹煙霄簇寺樓。舉目盡看停待景。雙眉不覺自如鉤。

南內宮人

明毛舜臣。被命灑掃南內。回廊粉壁。多有宮人字迹畱香。有媚蘭仙子題云。寒气逼人眠不得。鐘聲催月下斜廊。字書婉麗。風情月思。令人惘然。

錯寫琵琶

有人送枇杷於沈石田。誤寫琵琶。石田答書曰。承惠琵琶。開奩視之。聽之無聲。食之有味。乃知司馬揮淚於江幹。明妃寫怨於塞上。皆爲一啖之需耳。嗣後覓之。當於楊柳曉風梧桐夜雨之際也。又屠赤水莫廷韓過袁太衝家。見帖上寫琵琶一盒。相與大笑。屠曰。枇杷不是這琵琶。袁曰。只爲當年識字差。莫曰。若使琵琶能結果。滿城弦管盡開花。一座絕倒。劉熙釋名云。枇把樂器。本胡琴。馬上所鼓。推手前曰批。卻手後曰把。取鼓時以爲名也。六書正訛云。後人借枇杷字爲樂器。別作琵琶。非。然使今人寫琵琶爲批把。亦必成笑話矣。

五色詩

唐雍裕之有四色詩。白雲。壺中冰始結。盤上露初圓。何意瑤池雪。欲奪寉毛鮮。靑雲。道士牛已至。仙家鳥亦來。骨爲神不朽。眼向故人開。赤云。勞魴蓮渚內。汗馬火旗間。平生血誠盡。不獨左輪殷。黑雲。已見池魚墨。誰言突不黔。漆身恩未報。貂裘貧豈嫌。又靑雲。路辟天光遠。春還月道臨。艸穠河畔色。槐結路傍陰。未映君王史。先標冑子襟。經明如可拾。自有致云心。裕之獨不詠黃。戲爲補之云。中央推正色。雍子獨無詩。菊栽陶令宅。鵝滿右軍池。萬畆禾全熟。千山葉欲離。色絲稱麗句。彌望盡茅茨。一舉子驚槐候。靑燈伴歲菙。但須飯已熟。定見桂開花。日射天門榜。時宣玉殿麻。書中自有屋。赭蓋引前車。庚午秋闈。兒侄軰復見別書以慰之。廖凝十歲詠白詩。有滿汀鷗不散。一局黑全收句。惜餘句不傳。

五色賦

唐冠豹謝觀。同在崔裔孫門下。以詞藻相尙。豹謂觀曰。君白賦有何佳語。對曰。曉入梁王之苑。雪滿羣山。夜登庾亮之樓。月明千里。豹唯唯。觀曰。僕已擅名海內。子才調多。何不作赤賦。豹未搜思。卽曰。田單破燕之日。火燎平原。武王伐紂之時。血流漂杵。觀大駭服。楊升庵與友宴集。偶談及此。一客效之。作黑賦云。孫臏銜枚之際。半夜失蹤。達摩面壁以來。九年閉目。升庵賦黑雲。周庭之列畢蘇。裳如蟻陣。陳閣之迎張孔。鬢似鴉翎。蔣春甫賦黑雲。驪驖成羣。云暗陰山之北。烏鴉作陳。風霾栢府之旁。洗硯而墨池渾。回車而松林暮。一客賦靑曰。帝子之望巫陽。遠山過雨。王孫之別南浦。芳艸連天。一客賦黃曰。杜甫柴門之外。雨漲春流。衛靑油幕之前。沙含夕照。一客又賦赤云。堯時十日並出。鑠石流金。秦宮三月延燒。照天燭地。升庵謂月明千里。得白之神。火血及十日並出。秦宮延燒。皆非佳境。或攺賦赤曰。孫綽賦天臺景。髙城霞起而建標。杜牧詠江南春。千里鶯啼而映綠。徐奮鵬賦黃曰。靈均之嘆木葉。秋老洞庭。淵明之啜落英。霜淸彭澤。一客因又賦紫雲。書生拾來。慢云是輕易如芥。眞人拖去。且看其長練若霞。又賦紫雲。仙人度關之日。瑞气如煙。聖主登極之時。祥雲若蓋。筆洞山人賦綠云。茂叔窗前。點綴濂溪光霽之景。唐子階下。適增陋室榮華之觀。山人又賦碧雲。山色可樓。覺人間別有天地之奇。桃花堪種。天上豈眞雨露之私。

●堅瓠首集卷之四目錄

除夕元且詞

醬油豆腐幹

點酥娘

詠械

攜妓謁僧

四時詩題雪美人

傳神

東窓事犯

劉婆惜

唐雲叟

冠楊對

王劉對

催籹詞

揚州瓊花

稼翁詞

五角六張

大小孤山

當廳面試

鄭憲題詩

嘲娶重婚婦

舜禹詩

酒旗

崔氏酒壚

李翰批詔

續詩賜第

沈詹事妾

狀元詞誤

有教無類賦

退紅

錄事

四禽言詩

賈秋壑

秦會之

韓平原

杜荀寉

詠雪譏賈

鄭畋

長安舉子

禦溝柳

周孔醒醉

罵孟詩

三夭

判子詩

乩詩攺紅白

乩詩題蕉

元未僧詩

人影詩詞

題驛亭詩

夫詞

陳全詞

魏野

楊璞

黃鶯

悟道生公

張太子

題詩紙鳶

蜀僧漁翁詩

保叔塔

詩夏劉周

詞誣歐陽文忠

詩誣範文正

鵠糧

繁知一

金將平南詞

四內

四雪艸堂

巖棲艸堂

堅瓠首集卷之四

長洲後進好事儒者褚稼軒輯

除夕元旦詞

幹淳歲時記。載楊守齋除夕一枝春詞云。竹爆驚春。競喧闐夜起。千門簫鼓。流蘇帳暖。翠鼎緩騰香霧。停杯未舉。柰剛要送年新句。應自賞歌字淸圓。未誇上林鶯語。從他歲窮日暮。縱閒愁怎減劉郎風度。屠蘇辦了。迆邐柳忻梅妬。宮壺未曉。早驕馬繡車盈路。還又把月夕花朝。自今細數。又宋胡浩然除夕送入我門來詞云。荼壘安扉。靈馗掛戶。神儺烈竹轟雷。動念流光。四序式周回。須知今歲今宵盡。似頻覺明年明月催。向今夕是處。迎春送臘。羅綺筵開。今古徧同此夜。賢愚共添一歲。貴賤仍偕。互祝遐齡。山海固難摧。石崇豪富籛鏗壽。更潘嶽儀容子建才。仗東風齊著力。一齊吹送入我門來。七修類稿。載沈明徳【宣】除夕元旦蝶戀花二詞。道盡中人以下之家風俗。除夕云。鑼鼓兒童聲聒耳。傍早關門。掛起新簾子。炮杖滿街驚耗鬼。松柴燒在烏盆裏。寫就神茶並郁壘。紙馬送神。多著同興紙。分歲酒闌扶醉起。闗門一夜齊歡喜。元旦云。接得竈神天未曉。爆杖喧喧須要開門早。新裱鐘馗先掛了。大紅春帖銷金好。鑪燒蒼米香繚繞。黃紙神牌。上寫天尊號。燒得紙錢灰都不掃。斜日半街人醉倒。

醬油荳腐幹

順治初。鄰近有業腐幹者之女。色黑而媚。風韻動人。人以醬油荳腐幹目之。與鄰家一贅壻情好無間。人又作黃鶯兒曰。愛你素中珍。紫棠容。白玉身。溫柔細膩端方正。馨香可人。聞味動心。淸茶美酒常相敬。但只恨。相逢布袋。包住了卿卿。

點酥娘

蘇東坡謫黃州時。王定國遷置嶺南。後俱召還。東坡掌翰院。一日定國置酒與坡飲。出寵人點酥娘侑尊。點酥素善談笑。捷應對。坡曰。嶺南風物可煞不佳。點酥曰。此身安處是家鄕。坡深嘆其語。爲賦定風波一闕。贈之曰。堪羨人間琢玉郎。故教天賦點酥娘。自作淸歌傳皓齒。風逐雪飛。炎海起淸涼。萬里歸來年愈少。笑中猶帶玉梅香。試問嶺南應不好。卻道此身安處是家鄕。點酥因此詞。名噪京師。

詠械

昔一女有詩才。因姦見郡守。守聞其名。將械示之。指械爲題。命作一詞。佳則宥汝。女賦黃鶯兒云。奴命水星臨。霎時間上下分。松杉裁就爲圓領。交頸怎生。畫眉不成。眼睛兒盼不見弓鞋影。爲多情。風流太守。持贈與佳人。【一作獨桌宴紅裙】。守大稱賞。卽釋之。

攜妓謁僧

蘇東坡在錢塘。無日不遊西湖。嘗攜妓謁大通禪師仲殊。見之有慍色。坡乃作南柯子詞。使妓歌曰。師唱誰家曲。宗門是阿誰。借公檀板與鉗椎。我也逢場作戲莫相疑。溪女方偸眼。山僧已皺眉。莫嫌彌勒下生遲。不見阿婆三五少年時。師聞之。踵聞和云。舞解淸平樂。而今說向誰。紅鑪片雪上鉗椎。打就金毛獅子也堪疑。已信身如夢。何知眼共眉。蟠桃因甚結花遟。不向風前一笑待何時。山谷見而賞之。

四時詞

幼見四時詞云我愛春春光好山嘴吐煙墻頭帶芳艸黃鸝罵杏花惹得遊蜂鬧海棠零落牡丹愁只恐韶華容易老我愛夏夏日長玉戰碁聲脆竹搖扇影涼燻風寶奇貨滿路芰荷香蟬在綠楊深處噪也須回首顧螳螂我愛秋秋思苦籬菊憶陶潛徵鴻蘇武落葉覆蒼苔無風自起舞紛紛燕別東翁舊巢還待來年補我愛冬冬曰間煎茶溶雪水倚杖看冰山莫唱徵夷曲將軍夜度關若个漁翁堪入畫二蓑披得凍雲還近見遣愁集中亦有詞云小門深鎖巧安排沒有塵埃卻有莓苔東風昨夜送春來才是梅開又見挑開日髙三丈我猶眠不是神仙誰是神仙綠陰深處晝綿延捲起湘簾放出鑪煙一庭松竹間芭蕉風不蕭蕭雨便瀟瀟桂花香裏臥吹簘且度今宵莫問來朝歸來幽興逼人淸雪滿中庭月滿中庭眼前何物遣吾情不看碁經便看茶經

題雪美人

妓燕采瑜才色雙絕因積雪閒坐塑一雪美人爲戲一士過之援筆題云誰把輕盈妙手成絕趣粉頭闌干穩坐不知羞終日開張笑口偶遇多情交好徧身香汗通流可憐化去沒入收隨著江兒木走采瑜見之心爲慘然遂萌從良之願

傳神

吳中有蔣思賢者父子俱業傳神一日父子交寫皆不像或嘲之曰父寫子眞眞未像子傳父像像非眞自家骨肉尙如此何況區區陌路人

東牕事犯

夷堅志載。秦檜矯詔逮嶽武穆父子下棘寺獄。遣萬侯卨鍜煉未服。一日檜於東廂窗下。畫灰密謀。檜妻王氏曰。擒虎易。放虎難。武穆遂死獄中。張憲嶽雲棄市。金人酌酒相賀曰。莫予毒也。後檜挈家遊西湖。忽得暴疾。見一人瞑目厲聲曰。汝誤國害民。我已訴於天。當受鐵杖於太祖皇帝殿下。檜自此怏怏以死。未幾。子熺亦亡。方士伏章。見熺荷鐵枷。因問太師何在。熺泣曰。在鄷都。方士如其言以往。果見檜與方侯卨俱荷鐵枷囚鐵籠中。備受諸苦。檜囑方士曰。煩傳語夫人。東窗事犯矣。後有考官歸自荊湖。暴死旅捨復蘇曰。適看陰間斷秦檜事。檜與卨爭辯。檜受鐵杖。押往某處受報矣。但不載押衙何立事。江湖雜記載。檜旣殺武穆。向靈隱寺祈禱。有一行者亂言譏檜。檜問其居止。僧賦詩。有相公問我歸何處。家在東南第一山之句。檜令隸何立物色。立至一宮殿。見僧坐決事。立問侍者。答曰。地藏王決秦檜殺嶽飛事。須臾數卒引檜至。身荷鐵枷。囚首垢面。見立。呼告曰。傳語夫人。東窗事發矣。七修類稿。又載元平陽孔文仲。有東窗事犯樂府。杭金人傑。有東窗事犯小說。廬陵張光弼。有蓑衣仙詩。樂府小說。不能記憶。大約與世所傳相似。詩有引云。宋押衙何立。秦太師差往東南第一峯構幹。恍惚一人引至陰司。見檜對嶽事。令歸告夫人。東窗事犯矣。復命後。卽棄官學道蛻骨。今蘇州玄妙觀蓑衣仙是也。據此諸說。則當時實有是事。非止假說。爲武穆雪冤也。

劉婆惜

名妓劉婆惜。通文墨。滑稽善舞。時貴多重之。時全普庵撥裏字子仁。爲贑州監郡。公餘卽與士夫酣飲賦詩。帽上嘗喜簪花。一日。劉之廣海過贑。進謁全。時賓朋滿座。頭戴靑梅一枝。口占淸江引曲云。靑靑子兒枝上結。令座客續之。眾未及對。劉斂衽進曰。容妾措詞乎。全曰。可。應聲曰。靑靑子兒枝上結。引惹人攀折。其中全子仁。就裏滋味別。只爲你心酸。畱意兒難棄捨。全大稱賞。納爲側室。後兵與。子仁死節。劉克守婦道而終。

唐雲叟

唐雲叟寄霍山秦尊師云。老寉玄猿共采芝。有時長嘨獨遊移。翠蛾紅粉嬋娟劍。殺盡世人人不知。

冠楊對

冠萊公在中書。與同列戲雲。水底曰爲天上曰。眾未有對。會楊大年至。聞之。應聲曰。眼中人是面前人。一座稱善。

王劉對

王荊公一日謂劉貢父曰。三代夏商周。可對乎。貢父應聲曰。四詩風雅頌。荊公拊髀曰。天造地設也。

催敉詞

宋探花王昂。榜下擇壻。時婦家需催籹詞。昂作好事近云。喜气滿門闌。光動綺羅香陌。行到紫微花下。悟身非凡客。不須脂粉污天眞。嫌怕太紅白。畱取黛眉淺處。其畫章臺春色。

揚州瓊花

揚州瓊花。天下止一本。士大夫愛重。作亭花側。扁曰無雙。徳佑乙亥。北師至。花遂不榮。趙棠國【炎】有絕句弔曰。名擅無雙气色雄。忍將一死報東風。他年我若修花史。合傳瓊妃烈女中。

卓稼翁詞

三山卓田字稼翁。嘗賦詞云。丈夫只手把吳鉤。欲斷萬人頭。因何鐵石打成心性。卻爲花柔。君看項藉並劉季。一怒使人愁。只因撞虞姬戚氏。豪傑多休。

五角六張

懶眞子錄云。開元中。有人獻俳文於明皇。其略曰。說甚三皇五帝。不如來告三郎。旣是千年一遇。且莫五角六張。三郎。明皇也。五角六張。謂月之逄五日遇角宿。逢六日遇張宿。此二日遇兩宿。作事多不成。然一年之中。亦不過三四日耳。

大小孤山

退朝錄云。大小孤山。以孤獨爲字。有廟江壖乃爲婦人狀。龍圖閣直學士陳簡夫詩云。山稱孤獨字。廟塐女郎形。過客𨿽知誤。行人但乞靈。時稱佳句。

當廳面試

宋馬光祖知京日。有士子姦人室女。事覺到官。光祖以踰墻摟處子令賦詩。士人援筆曰。花柳平生債。風流一叚愁。踰墻乘興下。處子有心摟。謝砌應潛越。韓香計暗偸。有情還愛欲。無語彊嬌羞。不負秦樓約安知漢獄囚。玉顏麗如此。何用讀書求。光祖判云。多情多愛。還了半生花柳債。好个檀郎。室女爲妻也合當。傑才髙作。聊贈靑蚨三百索燭影搖紅。記取媒人是馬公。卽於公堂合巹。撤黃堂輿從。送歸私室。

鄭憲題詩

明長樂鄭憲。未第時。館於大姓家。東家之親。以作宦自京還。主召飲。鄭與焉。定位首宦。鄭次之。將登席。宦虛讓鄭。鄭毅然就之。宦頗慍。酒數巡。宦指壁間畫曰。先生髙才。請各賦一絕。鄭卽題楊太眞圖曰。龍顏回首顧紅顏。醉臥東風上馬難。不是侍兒扶不起。只因恩愛重如山。圖乃太眞醉臥於地。二宦扶之不勝。明皇顧笑之狀。故詩云然。次題朱買臣采樵讀書詩曰。一擔荊薪一束書。且行且讀樂何如。擔頭自有經綸策。堪笑糟糠妾婦愚。又題韓淮陰乞食漂母詩曰。乞丐當時事本虛。英雄未遇古誰無。臨題恨殺丹靑手。不畫登壇拜將圖。一座稱善。宦乃愧服。

嘲娶重婚婦

三山蕭軫登第。榜下娶再婚之婦。同捨張任國以柳梢靑詞戲之云。掛起招牌。一聲喝采。舊店新開。熟事孩兒。家懷老子。畢竟招財。當初合下安排。又不是豪門買呆。自古道正身替代。見任當差。

舜禹詩

元佑中。大官有婚於中表者。已涉溱洧之嫌。及夜深。女家索催籹詩。儐者張仲素朗吟曰。舜耕余艸木。禹鑿舊山川。坐有李程者。應聲笑曰。舜禹之事。吾知之矣。

酒旗

韓非子云。宋人酟酒。懸幟甚髙。酒市有旗。始見於此。唐韻謂之簾。或謂之望子。水滸傳有無三不過望語。宋竇華酒譜。有簾賦警句云。無小無大。一尺之布可縫。或素或靑。十室之邑必有。

崔氏酒壚

五代時。有張逸人。嘗題崔氏酒壚云。武陵城裏崔家酒。地上應無天上有。雲遊道士飲一斗。醉臥白雲深洞口。自是酤者愈眾。

李翰批詔

李翰及第於和凝榜下。後與座主同任學士。會凝入相。翰爲承旨。適當批詔。次日於玉堂輙開和相舊閣。悉取圖書器玩而去。畱詩於榻曰。座主登庸歸鳳閣。門生批詔立鰲頭。玉堂舊閣多珍玩。可作西齋潤筆否。

續詩賜第

宋徽宗幸來夫人閣。偶灑翰於扇曰。選飯朝來不喜餐。禦廚空費八珍盤。天思稍倦。顧內侍曰。汝有能吟之客。令續之乃薦鄰里太學某生旣宣入。內侍恭讀宸制。生乞取旨。上曰。朝來不喜餐。必惡阻也。當以此爲詞。以續於扇。生續曰。人間有味都嘗徧。只許江梅一點酸。上大喜。會將策士。生未奏名。徑使造庭。賜以第焉。

沈詹事妾

宋沈詹事持。以坐葉丞相論恢復貶筠州。沈方售一妾。攜以俱行。處筠凡七年。旣歸。呼妾父母。以女歸之。猶處子。時以比張忠定公【詠】。會稽潘方仲【矩】爲安吉尉。賦詩云。昔年單騎向筠州。覓得歌姬其遠遊。去日正宜供夜直。歸來渾未識春愁。禪人尙有香囊媿。道士猶懷炭婦羞。鐵石心腸延壽藥。不風流處卻風流。

狀元詞誤

宜齋野乘。謂人唱五百名中第一仙。鷓鴣天詞第二句便云。花如羅綺柳如綿。最無意義。疑是錯誤。當以第二句與第七句對換。義理方通。合云。五百名中第一仙。等閒平步上靑天。綠袍乍著君恩重。黃榜初開禦墨鮮。龍作馬。玉爲鞭。花如羅綺柳如綿。時人莫訝登科早。自是嫦娥愛少年。

有教無類賦

宋減平五年。南省試進士有教無類賦。王沂公第一。中警句云。神龍異稟。猶耆欲之可求。纖艸何知。尙燻蕕而相假。時有輕薄子。擬作四句云。相國寺前。熊翻筋斗。望春門外。驢舞柘枝。議者以爲言𨿽鄙俚。亦著題也。

退紅

老學庵筆記云。唐有一種色。謂之退紅。王建牡丹詩云。粉光深紫膩。肉色退紅嬌。王貞自娼樓行雲。龍腦香調水。教人染退紅。花間集樂府。牀上小燻籠。昭州新退紅。蓋退紅若今之粉紅。紹興未。縑帛有一等似皂而淡者。謂之不肯紅。

錄事

政和中。蘇叔黨至東都。見妓稱錄事。嘆謂簾宣仲曰。今世一切變古。唐以來。舊語皆廢。此猶存唐舊。可喜。蓋前軰謂妓曰酒糾。謂錄事也。相藍之東有錄事巷。傳爲朱梁時名妓崔小紅所居。

四禽言詩

金沙潘武子【文虎】。少有雋才。善吟詠。有哀擄婦四禽言詩。辭意婉切。讀之可傷。交交桑扈。交交桑扈。桑滿墻陰三月暮。去年蠶時處深閨。今年蠶時涉遠路。路傍忽聞人采桑。恨不相與提輕筐。一身不蠶甘凍死。祇憶兒女無衣裳【一】。不如歸去。不如歸去。家在浙江東畔住。離家一程遠一程。飲食不同言語異。今之眷屬皆冠仇。開口彊笑心懷憂。家鄕欲歸歸未得。不如狐死猶首丘【二】。泥滑滑。泥滑滑。脫了繡鞋脫羅襪。前營上馬忙起行。後隊塔駝疾催發。行來幾里曰已低。北望燕京在天末。朝來傳令更可怪。落後行遟都砍殺【三】。鵓鴣鴣。鵓鴣鴣。賬房徧野常前呼。阿姊含羞對阿妹。大嫂揮淚看小姑。一家不幸俱被擄。猶幸同處爲妻孥。願言相憐莫相妬。這行不是親丈夫【四】。元梁隆吉【棟】亦有四禽言詩。寓意亦遠。不如歸去。錦官宮殿迷煙樹。大津橋畔叫一聲。叫破中原無住處。不如歸去【一】。脫卻布袴。貧家能有幾尺布。寒機織盡無得裁。可人不來廉叔度。脫卻布袴【二】。提葫蘆。近來酒賤頻頻沽。眾人皆醉我亦醉。湘江喚起醒三閭。提葫蘆【三】。行不得也哥哥。湖南湖北春意多。九疑山前叫虞舜。柰此乾坤無路何。行不得也哥哥【四】。

賈秋壑

賈似道敗師亡國後。有人刺以詩曰。深院無人艸已荒。漆屏金字尙輝煌。底知事去身宜去。豈料人亡國亦亡。理考發身端有自。鄭人應夢果何祥。臥龍不肯畱渠住。空使晴光滿畫墻。又事到窮時計亦窮。此行難倚鄂州功。水棉庵上千年恨。秋壑堂中一夢空。石砌苔稠猿步月。松庭落葉鳥鳴風。客來未用多惆悵。試向吳山望故宮。又湯西樓詩云。檀板敲殘陌上花。過墻荊棘滿檐牙。指麾已失鐵如意。賜予寧存玉辟邪。破屋春歸無主燕。荒池雨產在官蛙。木棉庵外光愁絕。月黑夜深聞鬼車。有和之者云。榮華富貴等浮花。膂力難勝國爪牙。漢世但知光擁立。唐朝誰識■﹝木巳﹞如邪。綺羅化作春風蝶。弦管翻成夜雨蛙。縱有淸光人去也。碧天難挽紫雲車。又有題其養樂園曰。老壑曾居葛嶺西。遊人誰敢問蘇堤。勢將覆餗不回首。事到出師方噬臍。廢圃更無人作主。敗垣惟有客畱題。算來祇是孤山好。依舊梅花伴月低。秋壑賜第在蘇堤葛嶺。養樂者。以其奉母而樂也。

秦會之

秦檜卒後。值開浚運河。人夫取泥。堆積其第墻陰及門。有人題詩於門曰。格天閣在人何在。偃月堂深恨已深。不向洛陽圖白髮。卻於郿塢貯黃金。笑談便欲與羅織。咫尺那知克照臨。寂寞九原今已矣。空餘泥濘積墻陰。

韓平原

開禧未。韓侂冑罪逐。其第攺爲寺。太斈生題二絕於壁曰。掀天聲勢祗冰山。廣廈空餘十萬間。若使早知明哲計。肯將富貴博淸閒。又花柳依然弄曉風。才郎袖手去無蹤。不知郿塢金多少。爭似盧門席不重。

杜荀寉

梁祖英烈剛狠。人對之不寒而栗。一日進士杜荀寉見。再拜就坐。梁祖顧視階下。謂左右曰。似有雨點下。令視之。實雨也。然天無片雲。雨點甚大。沾階檐有聲。梁祖謂荀寉曰。秀才曾見無雲而雨否。荀寉答言未曾見。梁祖笑曰。無雲而雨。謂之天泣。命左右將紙筆來。請秀才題無雲而雨詩。荀寉始對梁祖。憂悸殊甚。復令賦詩。立成一絕。曰同是乾坤事不同。雨絲飛灑日輪中。若教陰朗都相似。怎表梁王造化功。梁祖見之。大喜。立召賓席共飲。極歡而散。

詠雪譏賈似道

楮記室載賈似道當國。樞密文及翁有字令詠雪以譏之。云。沒巴沒鼻。時間做出漫天漫地。不問髙低並上下。平白都教一例。鼓弄滕六。招邀巽二。一任張威勢。識他不破。只今道是祥瑞。卻【一作最是】鵝鴨池邊。三更半夜。誤了吳元済。東郭先生都不管。挨上門兒穩睡。一夜東風。三竿紅日。萬事隨流水。東皇笑道。山河元是我的。錢塘遺事謂陳藏一作。以譏似道。詞名念奴嬌。

鄭畋

題馬嵬坡者。皆以翠翹香鈿。委於塵泥。紅淒碧怨。今人傷悲。𨿽調古詞淸。無逃此意。鄭畋爲鳳翔從事日。題詩曰。粛宗廽馬楊妃。死雲雨𨿽亡日月新。終是聖明天子事。景陽宮並又何人。此眞輔國之句。

長安舉子

唐長安舉子。六月後落苐者。不出京。剎口過夏。借淨坊廟院作文章。曰夏課。時語曰。槐花黃。舉子忙。唐翁承贊有詩雲。雨中精點望中黃。勾引蟬聲噪夕陽。憶得當年隨計吏。馬蹄終日爲君忙。

禦溝柳

宋眞宗詠禦溝柳。令宰相兩省和進。陳執中詩曰。一度春來一度新。翠光長得照龍津。君王自愛天然態。恨殺昭陽學舞人。和者甚眾。此詩爲最。

周孔醒醉

後污周澤爲太常。好淸修。一日臥病斎宮。妻窺問所苦。澤以爲干犯斎禁。大怒取送詔獄。人爲之語曰。生世不諧太常妻。一歲三百六十日。三百五十九日齋。一日不齋醉如泥。南史孔顗明曉政事。判決無壅。眾爲之說曰。孔公一月二十九日醉。勝他二十九日醒。一則一年一日醉。一醉如此不曉事。一則一月一日醒。一醒如此辧事。二事正相反。宋洪邁常效程子山作酒榜。其間一聯云。一月二十有九日。笑人世之太狂。百年三萬六千場。容我生之長醉。

罵孟詩

宋李太伯【覯】。賢而有文章。素不喜佛。不喜孟子。好飲酒。一日有達官送酒數斗。太伯家釀亦熟。一士無計得飲。乃作詩數首。罵孟子。云。完廩捐階未可知。孟軻深信亦還癡。嶽翁方且爲天子。女壻如何弟殺之。又乞丐何曾有二妻。鄰家焉得許多雞。當時尙有周天子。何必紛紛說魏齊。太伯見詩大喜。畱連數日。所與談莫非罵孟子也。無何酒盡。乃辭去。旣而聞又有送灑者。士人再往。作仁義正論三篇。大率詆佛。太伯覧之。笑曰。公文采甚奇。但前次酒被公飲盡。後極索寞。今次不敢相畱。此酒當畱以自遣也。聞者大笑。

三天

婦人再醮。已非美事。有嫁二夫其夫復死。又再醮焉。士人以一絕嘲之云。辭靈羹飯焚金錢。哭出先天與後天。明日洞房花燭夜。三天門下會神仙。

判子詩

北京宣武門外歸義寺。士大夫送行之地。嘉靖中。刑部郎中蘇志臯。餞客至寺。壁間有李鎭所畫判子圖。乃脫靴爲壺。令一鬼執而斟之。一鬼於判後窺飲。蘇戲題詩云。芭蕉秋影送婆娑。醉裏觥籌射鬼魔。到底不知身後事。鄷都城外更如何。時光祿少卿髙東谷與蘇善。夜夢綠衣使者揖曰。蘇司冠嘲戲太重。求爲解之。髙次日告於蘇。蘇告以歸義之故。相笑而去。夜復夢綠衣曰。以公與蘇司冠交厚。專爲求解。何置不言。髙明日。拉蘇至歸義。蘇復題云。蟠桃頻窺酒頻傾。總是區區兒女情。莫道不知身後事。目光如電照幽冥。是夕。髙復夢綠衣來謝云。

乩詩攺紅白

有人召乩仙。請作梅花詩。仙遂書。玉質亭亭淸且幽。人云。要紅梅。仙又書云著些顏色在枝頭。牧童睡起朦朧眼。錯認桃林欲放牛。又一人召乩。題雞冠花。乩卽書云。雞冠本是臙脂染。人曰。要白者。乩又書云。洗卻臙脂似雪籹。只爲五更貪報曉。至今猶帶一頭霜。

乩仙題蕉

有人召仙。以芭蕉一葉置袖中。請仙賦之。仙卽書云。袖裏深藏一葉靑。知君有意侮神靈。今宵試聽西牕雨。欠滴瀟瀟一二聲。

元未僧詩

七修類稿。載元僧詩云。百丈巖頭掛艸鞋。流行坎止任安排。老僧腳底。從來闊。未必骷髏就此埋。又殘年節禮送紛紛。盡是豪門與富門。惟有老僧階下雪。始終不見艸鞋痕。

人影詩詞

明夏忠靖公【原】吉有人影詩云。不言不語過平生。步步相隨似有情。長向燈前同靜坐。每於月下共閒行。昨朝離去去將暝。今日歸來雨又晴。最是行藏堪愛處。顯身須要待時明。𨿽膾炙一時。然未免有粘皮帶骨之誚。詞學筌蹄。載楊樵雲人影詞。尢佳。只道空花。又疑流水。依依卻是行雲。了然相對。又是夢紛紛。半面春風圖畫。黃金在。難鑄昭君。溪橋斷。梅花晴雪。端的白三分。眞眞難喚醒。三年抽藕。織得橊裙。甚徘徊窺鏡。交翼鸞文。一片飛花來去。並刀快剪取晴紋。無情處。分明著眼。彊半帶春醺。

題驛亭詩

昔有人題驛亭詩云。帆力劈開千頃浪。馬蹄踏破五陵靑。浮名浮利過於酒。醉得人問死不醒。

秋胡

魯人秋胡。娶妻羅氏數。五日而官於陳。三年而後歸。見路傍有女子采桑。少而美。秋胡下車挑之曰。耕田不如逢年。力桑不如見郎。吾有黃金百鎰。願期與子相將。婦拒不受。及胡抵家。母呼婦出。卽采桑女也。乃數胡之罪。投河而死。宋錢■﹝求頁﹞詩云。郎恩葉薄妾冰淸。郎有黃金妾不應。假使偶然通一笑。三年誰信守孤燈。

陳全詞

陳全遊金陵。多所題詠。一日與妓何瓊仙飲。見雄鷄交雌者。妓請詠之。全云。汝靈禽。非蠢獸。風流事。誰不有。只好背地偸情。那許當場弄醜。若是依律問罪。應該笞杖徒流。更加一等彊論。殺來與我下酒。又題睡鞋云。新紅睡鞋三寸正。不著地偏漧淨。燈前換晚籹。被底勾春興。醉人兒幾回輕薄醒。又見一妓浴罷。單裙行走。全卽詠曰。溫泉起來忙護體。帶濕裙拖地。翻嫌月色明。偸向花陰立。俏東風。俏東風。有心兒輕掲起。買愁集作曹秀娥詞。全嘗病瘧。惱恨不勝。乃制叨叨令以自寫云。冷來時冷的在冰淩上臥。熱來時熱的在蒸籠裏坐。疼時節疼得天靈破。顫時節顫得牙關挫。只被你害殺人也麼哥。只被你悶殺人也麼哥。眞的是寒來暑往人難過。

魏野

宋處士魏野。隱居不仕。嘗自詠云。有名閒富貴。無事散神仙。洗硯魚吞墨。烹茶寉避煙。眞宗屢詔不起。謂使者曰。九重丹詔。休教彩鳳銜來。一片野心。已被白雲畱住。上嘉其髙。遂不復召。

楊璞

宋眞宗東封。得隱者楊璞。因問卿臨行。有人贈詩否。對曰。有。臣妻一絕云。更休落魄耽杯酒。莫遣猖狂愛作詩。今日捉將官裏云。這回斷送老頭皮。上爲之太笑。

黃鶯

廣陵妓黃鶯。有姿色。豪客塡門。一日。有士子托宿。鶯以其繿褸。拒之。士乃題二絕於屏而去。嫫姆西施共此身。可憐老少隔千春。他年寉發雞皮媼。今日紅顏花貌人。又花開花落兩相歡。花與人還事一般。開在枝頭防客折。落來地上倩誰看。鶯頓悟。卽日束髮爲道士。

生公

梁異僧竺生。於虎丘說法。聚石爲徒。天花亂落如雨。頑石俱爲點頭。一夜聞鬼嘨不絕。生公云。爾何不爲人去。長嘨何爲。明晨。見石上大書一絕云。做鬼今經五百秋。也無歡樂也無愁。生公教我爲人去。只恐爲人不到頭。

張太子

浮梁有昭烈廟。祀唐張巡。傍設像曰張太子。永樂戊子。山東王斌爲浮梁令。子英卜秋試。神降乩曰。玉霄一點墜云端。難失佳人無一全。敲斷金釵文不就。貴人頭上請君看。蓋寓王英髙中四字也。捷後方悟。又士人得異艸。來問其名。神作詩曰。蘇武當年膽气雄。匈奴一箭射飛鴻。至今血染階前艸。一度秋來一度紅。蓋名雁來紅雲。

題詩紙鳶

宋齊丘無子。晚年得子。輒死。逾月猶哭。齊王景達勉之不止。優人李家明言能止之。乃作紙鳶題詩曰。欲興唐祚革彊吳。盡是先生起廟謨。一个孩兒■﹝扌棄﹞不得。讓皇百口復何辜。以尹廷範之族吳氏。齊丘爲謀也。乘風放之。故墜齊丘中庭。齊丘見之。哭乃止。

蜀僧漁翁詩

艸木子載賈似道當國時。一日遊湖山。有蜀僧徘徊其側。賈問汝何爲。對曰。詩僧賈見湖中漁翁。遂命詠之。僧請韻。賈以天字爲韻。僧應聲曰。籃裏無魚少酒錢。酒家門外擊漁船。幾回欲脫蓑衣當。又恐明朝是雨天。賈大器之。

保俶塔

湧幢小品云。杭州有保俶塔。因錢忠懿王【俶】入朝。恐其被畱。作此以保之。稱名者。尊天子也。後誤爲保叔至有保叔。緣何不保夫。叔情何厚丈夫疎。縱饒一派西湖水。難洗今朝叔塔污之詩。今古流傳。誰爲杭之婦人灑此奇冤也。郎仁寶云。咸平中。僧永保化緣築塔。人以師叔稱之。故名塔曰保叔。又霏雪錄以爲保所塔。不知何據。

詩譏夏劉周

宋淮南閫夏貴。年七十九。降於元。而家僮洪福時知鎭巢。悉力捍。禦貴引元兵至城下。好語誘福。伏兵執之。福請南向死。以明不背國。後四年貴卒。有人贈詩云。自古誰無死。惜公遟四年。問公今日死。何似四年前。又有弔墓者云。享年八十三。何不七十九。鳴呼夏相公。萬代名不朽。貴不特偸生。且負慚於福矣。堯山堂載劉三吾賜自盡後。髙皇命取三吾畫像。題其上曰。此老已八十。何不七十九。白骨埋靑山。千古名不朽。又載周伯琦見髙皇。髙皇問年若干。對曰。七十五矣。因贈詩云。先生七十五。何不六十九。白骨塟靑山。萬古名不朽。三詩不應相同至此。

詞誣歐陽文忠

王銍默記。載歐陽文忠公私通甥女。爲此降官。而錢世昭私志。又述公自作之詞云。江南柳。葉小未成陰。人爲絲輕那忍折。鶯憐枝嫰不勝吟。畱取待春深。十四五。閒抱琵琶尋。堂上■﹝欺﹞錢堂下走。恁時相見已畱心。何況到如今。考甥女依公時方七歲。公豈便有此心。且詞前一段。乃與僧詠柳含春回回偈相似。郎仁寶亦云。此詞後一拍。全似他人詠公者。決非公所作。或錢世昭因五代史中多毀吳越。故詆之。如落第士子作醉蓬萊以嘲公也。

詩誣範文正

西溪叢語。載範文正公守鄱陽。喜樂籍一幼妓。未幾召還。作詩寄後政云。慶朔堂前花自栽。爲移官去未曾開。年年憶著成離恨。只托東風管領來。後以臙脂寄之。題詩云。江南有美人。別後常相憶。何以寄相思。贈汝好顏色。文子悱【元發】云。文正決無此事。且詩亦鄙俚。當時妬媦者爲之。西溪不察而遂筆之也。蓋小人之謗君子。必污以財利聲色。如李贊皇門徒之傾牛奇章。至代爲周秦行紀。何況詩詞哉。

鵠糧

元張司令。忘其名。富而好禮。慕陽鐵崖。往迎之。鐵崖以其不知書弗應。張乃延鮑恂爲師。受業焉。後迎鐵崖乃往。以妓芙蓉奉酒。酒名金盤露。鐵崖題句云。芙蓉掌上金盤露。妓應聲曰。楊柳樓頭鐵笛風。蓋鐵崖又號鐵笛道人故也。鐵崖撫掌笑曰。妓能文。其主可知矣。相得甚歡後鐵崖辭去。張出米滿載送之。云是鵠糧。鐵崖素愛鵠。不能卻。隨訪顧阿瑛。召阿瑛之鄰人貧乏者。分給之。

繁知一

繁【音婆】知一。蜀之巫山人。贈白樂天詩云。忠州刺史今才子。行過巫山必有詩。爲報髙唐神女道。速排雲雨候淸辭。樂天見之。邀繁生同舟。且曰巫山有王無競沈佺期皇甫冉李端四詩。竟不肯作。樂天之服善無我如此。

金將平南詞

齊東野語。載金將紇石烈子仁破宋。劉之昂上平南詞云。蠆鋒搖。螳臂振。舊盟寒。恃洞庭彭蠡狂瀾。天兵小試。萬蹄一飲楚江幹。捷書飛上九重天。春滿長安。舜山川。周禮樂。唐日月。漢衣冠。洗五州妖气關山。已平全蜀。風行何用一泥九。有人傳。喜日邊邦護先還。楊升庵作元將似誤。

四雨

宋陳善與林邦翰論詩。及四雨句。邦翰云。梨花一枝春帶雨。句𨿽佳。不免有脂粉气。不如朱簾暮捲西山雨。多少豪傑。陳謂樂天句似茉莉花。王勃句似含笑花。李長吉桃花亂落如紅雨。似薝卜花。王荊公以爲摠不如院落深沈杏花雨。乃似提花。邦翰撫掌曰。吾子此論。不獨詩評。乃花譜也。

四雪艸堂

郎仁寶謂李太白之梨花白雪香。元穆之之落梅香雪浣蒼苔。蘇東坡之海棠泥污胭脂雪。楊廷秀之雪花四出剪鵝黃。是皆以花爲雪。而雪且四色。予艸堂庭中植此數花。故以四雪取名。後見獨孤及之渭城桃李十樹雪。陸龜蒙之若得千株便宮。是花雪又未可以四爲限也。

巖棲艸堂

原缺﹝玆據柏香書屋校印本補﹞

有客過陳眉公巖棲艸堂問是何感慨而甘棲遁眉公拈古句答曰得閒多事外知足少年中問是何功課曰種花春掃雪看錄夜焚香問是何利養曰硯田無惡歲酒國有長春問是何往還曰有客來相訪通名是伏羲有客問眉公山中何景最奇眉公曰雨後露前花朝雪夜又問何事最奇曰釣同鶴守果熟猿收

堅瓠首集

﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣

﹝堅瓠集﹞堅瓠二集

﹝淸﹞褚人獲纂輯

●堅瓠二集目錄

堅瓠二集

序

堅瓠二集卷之一目錄

重刻褚石農堅瓠集卷之一

寒拾問答

各省地諱

楚中二督學

陳全

詠泄气

賣閒

詩嘲廣文

耳聾詩

俗語歇後

淸客門對

買鹽喫醋

對句

玉堂爭鬧

嘲醫

抱佛腳

用舊句

嘲方於魯

舊律易字

歐公詩戲

唐解元詩

吏對

火廹鄼侯

爇熟顏回

印章

黃曆給事

東坡慕樂天

訓別字

文笑

祝石林

俗讖

同東集

劣詩

詩規性急

題鳩鵲

懼內有理

解大紳

歐陽酒令

麻胡

三笑事

歇後詩

破瓜無元

張趙兩相

楊南峯浴

王婆醋缽

諸理齋詩

盤門詩伯

輥卦

吝卦

騙卦

壽卦

蟹卦

內黃侯

圓膏尖螯

蟹詩

芙蓉詞

水上打一棒

賦詩得釋

落霞

華淸宮詩

角妓垂螺

詩家諭愁

石獨山單

詩詠溺婦

題松

朱文公詞

堅瓠二集卷之二目錄

重刻褚石農堅瓠集卷之二

初日詩

賦新月

嫦娥

結璘

牽牛織女

織女祠

鵲橋仙詞

孟婆

石尢風

夜半鐘

鼓轉六更

王探花判

水底月詩

陸放翁詩

馮當世詩

呂文穆

韓魏公

張元

求閒

處閒散

偸閒

歐陽伯樂

蜂丈人

此翁又出

翣幾木片

擊門錐

王吉婦

布袋和尙

文若詩

謠童

異僧

般若庵詩

驛童對

黃蔡葉

弔張士誠

老頭兒

雪詞

滿江紅

彭友信

大明皇帝

大明一統

兄弟應兆

劉誠意題箸

倒騎驢

安亭萬二

峴山徐九

僧謙牧

趙雙硯

象簡龍衣

鐵鉉女

中秋不見月

完顏亮詞

呆子

銀豆謠

九仙夢對

陽鱎

徐自云

名帖字大

老僧干謁

十里荷花

史彌遠詞

小僧詩阻

程鄭二生

堅瓠二集卷之三目錄

重刻褚石農堅瓠集卷之三

李空同對

張翼徳對

靖節堯夫

蘇東坡判

嶽武穆詞

瑣囊書詞

趕蝶

獨韻詞

八音詩

三溪詩詞

九九諺語

舞字

韓朝集

艸堂蛛网

題鵓鴿

題詩勸酒

學吏試詩

曹操疑塜

拆剿冠字

搥碎黃寉樓

昔昔鹽

逸詩詞

牧牛圖詩

不禮故人

髙季廸題詩

艷雪

嶽武穆遺詩

瓜田李下

覆水不收

蒙汗藥

苜蓿烽

孿生啟

平泉莊

白髮紅顏

碁詩

池底鋪錦

山歌

風雨向三娘

信天翁

無定河

攺名

陳眉公

行香子

錢塘懷古

詩示關津

曲子相公

辛幼安詞

勸世歌

詩贈盜

駕虎傷人

頭腦酒

捉迷藏

郎當曲

尼悟道

題詩得渡

畫馬食禾

嶽蒙泉詩

鏤臂

秤翁戲具詩

詠戲具

和詠戲具

堅瓠二集卷之四目錄

重刻褚石農堅瓠集卷之四

箕仙詩句

簘杖

梅杖

羊羹

楊妃菊

繡養娘

吳門上元

聶碧窗

地仙丹

梅開一花

櫻桃一實

童子能詩

鄧文龍

伐松

歌詞侑酒

鬼門關

刺夏貴

杜氏婦

嘲翟姓

杜善甫

喫死飯

武廟微行

版腸

淡酒

豬無糟

趙葫蘆

嘲近視

王少卿

皇甫氏

婢僕詩

題像

四十翁

嘲禿指

烹雞誦

偸狗賦

打秋豊

鋸匠詩

龍宮海藏

采蟬酥

金陵十六樓

商文毅對

阿醜

智公得路

譏張江陵

張江陵對句

譏教授

僧妓相譏

以姓爲聯

丘文莊對句

龍聽以角

詩規鐵崖

巾詩

一錢覓酒

裁縫冠帶

鉆彌遠

庶吉士

韓侂冑

五經題

頭場題

善天文

鼻頭

僧臘

五大夫

吳祀範蠡不當

齊己

洞庭漁人

鏡殿

題詩僧庵

虎歌

劉菊莊

●序

堅瓠集二刻告成。以示秤翁。秤翁囅然曰。此非稼軒意也。稼軒篤學士也。擁書萬卷。自擬南面百城鉥。心史乘。購求如不及。博聞醜記。不啻溫公之每事必諮出處。子云之籓混。皆著筆札。同輩咸畏之。余家貧不能得書。性懶又弗耐抄錄。記誦一二。輙便遺忘。忽忽有所憶。口不得道。以質稼軒。哴哴成誦。不雙隻字。洵可繼行祕書矣。而古今人事。是非得失。歷歷在臆。闡幽表微。皆人所未發。又所稱皮裏陽秋也。平日所纂輯。每百頁爲一編。字必端楷。卷帙且數十。皆有關正學。足以羽翼名教。祕未壽梓。稼軒意若有待焉者。堅瓠所載。不過閒情剰馥。或前摭巵辭。或近標別韻。目存神賞。聊付管城。後先所得。何止八卷。因狥雞林之請。不惜好事之目。以是知非稼軒意也。然幽人遊子。於月戶蕓窗車聲帆影閒。袖出一編。用資談柄。不誠下酒物哉。宜乎洛陽爲之紙貴。不脛而走天下也。細微必錄。感觸最眞。談笑之間。大道斯寓。是編也。諧世醒世之用半焉。夫子言之矣。吾豈匏瓜也哉。焉能擊而不食。稼軒其深自信也夫。

康熙辛未淸和朔秤翁彭榕序

●四雪艸堂堅瓠乙集序言﹝玆據柏香書屋校印本補﹞

楊子云好書而不要之仲尼書肆也好說而不見之仲尼說鈐也則似經史外不應妄有著述然古今事類實繁道理無乎不寓識大識小正以互見爲能博聞彊記之中多有怡情悅性之事談道者所弗訾也侄稼軒湛於經術辧論異同而才情博達尢好搜揚軼事於羣書中鈔撮靡遺諸凡聞見所及可以揮塵尾佐浮白者無不以三寸之管屬辭而捃摭之其將續雜俎之編而築野史之亭乎堅瓠之集𨿽屬小言而雜而不越纖而不詭筆歌墨舞事足以垂鑑語足以解頤宜其引人入勝令觀之者應接不暇也其命名則何居離騷諭幽人於艸木連珠比貞士於匏瓜是不謂然侄初就家塾吾兄名之曰獲有樹谷樹人之思邇年來自傷困頓不能爲得時之稼達其甘芳遂懼濩落無庸故寓意於書以示慨焉因之一刻再刻紙墨遂多謂是綿綿瓜瓞將引蔓以長養之日新而月異庶屈轂之瓠不終爲田仲所棄矣乎

康熙壬申夏十月朔吉旦松吟老人蒼書篆漫筆

●堅瓠二集卷之一目錄

寒拾問答

各省地諱

楚中二督學

陳全滑稽

詠泄气

賣閒

詩嘲廣文

耳聾詩

俗語歇後

淸客門對

買鹽喫醋

對句

玉堂爭鬧

嘲醫

抱佛腳

用舊句

嘲方於魯

舊律易字

歐公詩戲

唐解元詩

吏對

火迫鄼侯

爇熟顏回

印章

黃曆給事

東坡慕樂天

訓別字

文笑

祝石林

俗讖

同東集

劣詩

詩規性急

題鳩鵲圖

懼內有理

解大紳

歐郎酒令

麻胡

三笑事

歇後詩

破瓜無元

張趙兩相

楊南峯浴

王婆醋缽

諸理齋詩

盤門詩伯

輥卦

吝卦

騙卦

壽卦

蟹卦

內黃侯

圓膏尖螯

蟹詩

芙蓉詞

水上打一捧

賦詩得釋

落霞

華淸宮詩

角妓垂螺

詩家諭愁

石獨山單

詩詠溺婦

題松

朱文公詞

重刻褚石農堅瓠集卷之一

甬上畱香閣主人較刋

寒拾問答

寒山問曰。有人打我。罵我。辱我。欺我。嚇我。騙我。淩虐我。以極不堪待我。如何處他。拾得答曰。只是避他。耐他。忍他。敬他。畏他。讓他。一味由他。不要理他。你且看他。味拾得數語。非特唾面自漧。直與山鬼之伎倆有限。老僧之不聞不見無窮同意。至末後你且看他一語。不止牢騷憤激。而天道好還之意。默寓其中。可不戒哉。

各省地諱

各省皆有地諱。莫知所始如。畿輔曰響馬。陜西曰豹。山西曰瓜。山東曰胯。河南曰驢。江南曰水蟹。浙及徽州曰鹽豆。浙又曰呆。江西曰臘雞。元時江南亦號臘雞。福建曰癩。四川曰鼠。湖廣曰幹魚。兩廣曰蛇。雲貴曰象。務各以諱相嘲。成化中。司馬陜西楊鼎。與司冠福建林聰會坐。林戲曰。胡兒十歲能窺豹。以楊多須而年少。楊卽曰。癩子三年不似人。又河南焦芳過李西涯邸。見檐曝漧魚。戲曰。曉日斜穿學士頭。西涯曰。秋風正灌先生耳。以諺有秋風灌驢耳句也。廖鳴吾【道南】戲倫白山曰。人心不足蛇吞象。倫曰。天理難忘獺祭魚。又蜀舉子張士儼與廣士某善。每見輙曰。委蛇委蛇。某應聲曰。碩鼠碩鼠。又李時嘗以臘雞獨擅江南味。戲夏言。言卽答以。響馬能空冀北羣。又嚴嵩生日。江西士紳致賀。嵩長身聳立。諸紳俯身趨謁。髙中玄旁晲而笑。嵩問故。中玄曰。偶思韓昌黎詩。大雞昂然來。小雞竦而待。是以失笑耳。眾亦閧堂大笑。

楚中二督學

嘉靖間。楚中督學吳小江有愛少之癖。冠者多去其巾爲垂髫應試。吳見其額上网痕。遂口占一詩曰。昔日峩冠已偉然。今朝丱角且從權。時人不識予心苦。將謂偸閒學少年。一時傳誦。無不絕倒。其後錢塘金【一作曾】省吾代之。所拔亦多弱冠。桃源一生聞其風。遂割去須髯。入試。考居四等。及發落。省吾以四等人多。不欲盡加朴責。恕其齒長者而責少者。此生以無須被責。人嘲之曰。昨日割須爲便考。今朝受責加煩惱。儒巾紗帽不相當。有須無須皆不好。

陳全

明金陵陳全。負俊才。性好煙花。持數千金遊燕。皆費於平康市。一日浪遊。誤入禁地。爲中貴所執。將畀巡城。全曰。小人是陳全。祈公公見饒。中貴素聞其名。乃曰。聞陳全善取笑。可作一字。能令我笑。卽釋你。全曰。屁。中貴曰。此何說。全曰。放也由公公。不放也由公公。中貴笑不自制。因放之。

詠泄气

三水林觀過。年七歲。嬉遊市中。以鬻詩自命。或戲令詠泄气詩。曰。視之不見名曰希。聽之不聞名曰夷。不啻若自其口出。人皆掩鼻而過之。

賣閒

承天寺僧曰岫閒詩。刻賣閒詩。索和。憲副李如谷【滋】先生。以詩訶之曰。老禿何人敢說閒。八旬行腳古來傳。磨磚碓米僧家事。施鳥添香度日緣。閒自己偸誰敢賣。買乾天譴定追還。癡呆可賣閒難賣。鬼斧神鎗不汝憐。

詩嘲廣文

萬曆中。王廣文號竹月。年邁。須齒已落。更缺一耳。一生作詩嘲之曰。竹月號三無。無恥【齒】之恥無。然而無有爾。【耳。】則亦無有乎。【胡。】偶禦史蒞府。各縣屬候見。於官署中談及斯詩。以爲笑謔。及入謁。一令忽覩竹月於班行中。不覺失笑。禦史疑令慢已。詰之。令因以實對。並舉前詩。禦史亦大笑。

耳聾詩

弘治初。杭庠沈明徳【宣】嗜酒能文。工於書畫。董學吳原明。因沈納捲。取閱之。與之語。且重聽。命賦耳聾詩。限談字。因艸書耳聾二字於牌。沈望見耳腳帶長。以爲打字。亟奔去。吏諭以作詩。遂口占云。紅塵飛滿舊靑衫。貧病年來笑更兼。四十無聞聾亦順。半生多事老何堪。山蟬一任鳴方歇。穴蟻從教鬭正酣。兀坐無言心似水。對人袖手倦淸談。後以貢授安慶訓導。雪濤諧史。一人以易語賦耳聾云。飛在天。見在田。亢有悔。確乎其不可拔潛。

俗語歇後

吳中黃生相掀唇。人呼爲小黃竅嘴。讀書某寺中。一日。寺僧進麫。因熱傷手忒地。黃作歇後語謔之曰。光頭滑。光頭浪。光頭練。光頭勒。謂麫蕩捵忒也。僧亦應聲戲曰。七大八。七靑八。七孔八。七張八。蓋隱小黃竅嘴四字。黃亦絕倒。

淸客門對

一淸客書門對曰。心中無半點事。眼前有十二孫。有人續其下曰。心中無半點事。兩年不曾完糧。眼前有十二孫。六个未經出痘。見者絕倒。

買鹽喫醋

萬曆中。湖廣張孝廉某。姦李屠兒之妻。方執手調笑。屠兒適歸。鎖閉其門。用杖擊孝廉脛。哀求得脫。告屠兒於官。稱往渠家買鹽。被毆。縣令已悉前情。乃置一聯於狀尾云。張孝廉買鹽。自牗執其手。李屠兒喫醋。以杖叩其脛。

對句

滇南趙某。仕楚中爲郡守。好出對句。一日見坊役用命紙糊燈。遂出句云。命紙糊燈籠。火星照命。思之未得。至歲暮。見老人髙捧歷日。叩頭獻上。拍案大叫。遂對前句曰。頭巾頂歷日。大歲當頭。老人認其怒已。叩首乞哀。守語其故。厚賞而出。

玉堂爭鬧

景泰間。修續通鑑綱目。督促翰苑。各舉所知。於是丁參議【珵】等皆被召。聶大年教授扶病入館。退食私寓。經宿物故。章主事諏病。劉治中實老。劉宣化譏之曰。昔人云。生老病死苦。史館備矣。時丁珵與宋尙寶【懷】尙气。失色忿詈。館中陳緝熙【鑑】。作一詩云。參議丁公性太剛。宋卿淩慢亦難當。亂將毒手拋靑史。故發傖言污玉堂。同軰有情難勸解。外郎無禮更傳揚。不知班馬韓蘇軰。曾爲修書鬧幾場。

嘲醫

世譏庸醫者甚多。近見諧史一條云。一醫治一肥漢而死。人曰。我饒你不告狀。但爲我擡柩至墓所。醫人率妻子共擡。至中途。力不能舉。乃吟詩云。自祖相傳歷世醫。妻續云。丈夫爲事累連妻。長子云。可柰屍肥擡不動。次子云。如今只揀瘦人醫。

抱佛腳

士子遇文宗按臨。始用功讀書。謂之抱佛腳。不解其故。後見中山詩話。王荊公嗜諧謔。一日論沙門道。因曰。投老欲依僧。客遽對曰。急則抱佛腳。王曰。投老欲依僧。是古詩。客曰。急則抱佛腳。是俗諺。上去投。下去腳。豈非的對。王大笑。則抱佛腳之說。相傳已久。而未知所本。及見宋張子正【世南】宦遊紀聞。云雲南之南。有番國。俗尙釋教。人犯罪應誅者。捕之急。趨往寺中。抱佛腳悔過。願髠發爲僧。以贖前罪。卽貰之。諺云。間時不燒香。急則抱佛腳。本此。

用舊句

杭有一婦。夫死未終七卽嫁。被族人訟於官。凂金編修爲解釋。臨審時。金以他事見令。佯問此婦何事。令曰。丈夫身死未終七。嫁與對門王賣筆。金曰。月移花影上闌干。春色惱人眠不得。令笑而從未減。

嘲方於魯

徽人方於魯。以造墨起家。多薦紳交。有長安貴人寄蘭州絨於方。時已四月矣。方急爲制衣服之。以誇示賓客。汪南溟作詩嘲之曰。愛殺蘭州■﹝革乞﹞韃絨。寄來春後趲裁縫。寒回死等桃花雪。熱透生憎柳絮風。忽地出神尋細腳。有時得意挺髙胸。尋常一樣方於魯。才著絨衣便不同。

舊律易字

廣東二貢士爭名。至相毆。友人用舊律易字誚之曰。南北齋生多發顚。春來爭榜各紛然。网巾扯作黑蝴蝶。頭髮染成紅杜鵑。日落主童眠閣上。夜歸朋友笑燈前。人生有打須當打。一棒何曾到九泉。

歐公詩戲

劉原父晚年再娶。歐公作詩戲之云。仙家千載一何長。浮世空驚日月忷。洞裏桃花莫相笑。劉郎今是老劉郎。原父得詩不悅。一日歐公與王拱辰同在會間。原父戲曰。有一學究訓徒。徒誦毛時至委蛇委蛇。徒念從原字。學究怒而責之。曰蛇當讀作姨母得再誤。明曰。徒觀乞兒弄蛇。飯後方來。先生怒其來遲。欲責。徒曰。遇弄姨者。從眾觀之。先弄大姨。後弄小姨。是以遲也。歐公亦爲噱然。蓋歐公與拱辰同爲薛簡肅公壻。歐公先娶王夫人。姊亡後。再娶其妹。故拱辰有舊女壻爲新女壻大姨夫作小姨夫之戲。按簡肅公墓文。拱辰兩爲公壻。而詩話皆作歐公。未知何故。

唐解元詩

吳令命役於虎丘采茶。役多求不遂。譛僧。令笞僧三十。復枷之。僧求援於唐伯虎。伯虎不應。一日偶過枷所。戲題枷上曰。官差皂隸去收茶。只要紋銀不肯賖。縣裏捉來三十板。方盤托出大西瓜。令見而詢之。知爲唐解元筆。笑而釋之。又伯虎嘗出遊遇雨。過一皂隸家。以紙筆求畫。伯虎遂畫海螄數十。題其上云。海物何曾數著君。也隨盤饌入公門。千呼萬喚不肯出。直待臨時敲窟臀。戒庵漫茟作瞿炳暘作。

吏對

泰興令胡瑤。■﹝目匿﹞一門子。坐堂時。見一吏挑之與偶語。令怒。欲責治之。吏漫云。渠是小人表弟。敍家常耳。令遂出對曰。表弟非表兄表子。汝能對免責。吏曰。丈人是丈母丈夫。令嘉其善對。笑而釋之。

火廹鄼侯

唐原休受朱泚僞官。自比蕭何。入長安日。首收圖籍。時人目之曰。火廹鄼侯。宋南渡。有郭某爲將。自比諸葛。酒後輙詠三顧頻繁兩朝開濟之句。屏風便面。一一書此。未幾。敗於江上。倉皇涕泣而匿。時謂之尿汁諸葛。正堪作對。

爇熟顏回

代醉編。宋陳繹好爲惇朴之狀。時謂爇熱顏回。熙寧中。臺州推官孔文仲。舉制科對策言事。有痛哭太息語。執政惡而斥之。繹時翰林學士曰。文仲狂躁。眞杜園賈誼。王平甫笑曰。杜園賈誼。可對爇熟顏回。

印章

天順間。錦衣門達甚得上寵。有桂廷珪者。爲達門客。乃私鐫印章曰。錦衣西席。後有甘棠爲洗馬江朝宗壻。棠亦有翰苑東牀印章。一時傳賞。可爲的對。

黃曆給事

林居漫錄。王■﹝極﹐氵代木﹞峯【守】初入諫垣。例當建白。乃請行令各省直少印黃曆。每啚止給里長一本而啚民就觀焉。以省國用。同時某禦史仿其意。請少印靑由。每啚止給里長一張而啚民並列焉。以節冗費。都人爲之語曰。黃曆給事。靑由禦史。宋紹興間。趙霈名鵝鴨諫議。見昨非庵日纂。成化中。胡汝寧號蝦蟆給事。烏臺靑鎖。何代無賢。

東坡慕樂天

洪容齋隨筆。東坡慕樂天。因以爲號。按南賓志。東坡西坡。皆白文公故迹。樊漢柄詩曰。忠黃江上兩東坡。二老遺風凜不磨。人得矜誇知地勝。天教流落爲才多。可證。

訓別字

春日與友踏靑郊外。聞一蒙師訓播鞀武。注。鞀。小鼓。兩旁有耳。持其柄而搖之。持誤訓特。友急叩館門。連呼先生。蒙師驚愕問故。友曰。裝子揺鼓柄好揺。蒙師大慚。相與一笑而別。猶記有一師姓潘。訓只今惟有鷓鴣飛。鷓誤訓作庶。人謂之潘庶鴣。以其兄號庶康也。

文笑

一童。縣試蒲盧也題。中云。此一蒲盧也。俄而拱把。俄而合抱。俄而參天。蓋狀其易生如此。主司批云。不消幾時。蒲盧塞滿天地間矣。又先生訓初學。以記誦借用之法。其徒記魯衛之政兄弟也文。謂魯之政卽衛之政。可也。謂衛之政卽魯之政。可也。後作彌子之妻與子路之妻兄弟也。遂借用此調。見者噴飯。曾見一士作莫我知也夫。爲三疊法云。我非鳳也。人以我爲徳衰之鳳。莫鳳知也夫。我非狗也。人以我爲喪家之狗。莫狗知也夫。我非虎也。人以我爲貌似之虎。莫虎知也夫。嗟乎。好奇而不顧其安若此。譚槪。載𨿽使五尺之童二句破云。以可欺之人。居可欺之地。而卒莫之或欺焉。可以見天理之常存。而人心之不死矣。或嫌其欠簡健。他日作魯人獵較二句破云。魯俗頹。聖人雷。又嫌其崛且晦。須不長不短。點切題面字眼。方醒人目。一日作子之燕居節破云。記聖人之鳥處。甲之出頭而天之側頭者也。一士作二女果題。中二股立柱云。堯非不欲以之自奉也。舜非不欲以之奉瞽瞍也。又聞今交九尺二句破云。約莫一丈長。只好死喫飯。聞者絕倒。

祝石林

給事祝石林。曾爲黃陂博士。入郡遇黃岡令劉星岡。心易之而嗔其抗。直曰。吾鄕士人。有大哉堯之爲君一節題。破云。以齊天之大聖。極天下之無狀焉。祝曰。吾鄕亦有一破題。是不得已而之景醜氏宿焉。破云。處無可柰何之地。遇絕不相干之人。同官絕倒。明年祝登第。劉以考察去位。

俗讖

譚槪。宋太學各齋除夕設祭品。用棗子荔枝蓼花。取早離了之。南都鄕試前一日。居亭主人必煮蹄爲餉。取熟題之意。又無錫呼中字如粽音。凡大試。親友則贈筆及定勝糕米粽各一盒。祝曰筆定糕粽。又宗師歲考前一日。禱於關聖者。必置筆與錠等子於神前。取必定一等之意。其祝文云。伏願瞌睡瞭髙。犯規矩而不捉。胡塗學道。屁文章而亂圈。更爲可笑。吾蘇近有一笑話。因屁文章附錄之。秀才與光棍經紀三人會飲。各以所志行一令。經紀曰。妄想心。妄想心。但願西太湖變子蜜淋噙。每觔賣二十文。次至光棍曰。妄想心。妄想心。但願沈萬三打殺子人。我要詐斷渠脊梁筋。末至秀才曰。妄想心。妄想心。但願低試官射瞎子驢眼睛。拿我這樣屁文章圈滿子考第一名。一時傳以爲笑。

同東集

悅生堂隨抄。吳僧法海好作惡詩。萃成帙。劉從事爲序云。師𨿽習西方之教。頗同東魯之風。因題曰。同東集長於譬諭。動有風騷。昔唐小杜旣爲老杜之次。今師又在小杜之下。

劣詩

東谷贅言華陽有狂生。粗知押韻。一夕乘酣訪鄰曲隱翁。見庭中月色如晝。梅花盛開。乃朗吟宋人詩曰。牕前一樣梅花月。添个詩人便不同。蓋自負也。主人亦誦宋人詩曰。自從和靖先生死。見說梅花不要詩。恐其作詩唐突梅花也。狂生忿其嘲已。肆詬而去。明日訟之縣。官呼狂生試詩甚劣。笑謂狂生曰。姑免問罪。發在百花潭上。看守杜工部祠堂。聞者絕倒。

詩規性急

駒陰冗記。定海太守沃泮。性褊急。宦路鮮合者。王襄敏【越】爲詩規之云。今日牧民當尙簡。此行聽訟貴行寛。黃堂正是三公路。莫負吾儒洗眼看。泮終不能用。晚年家居。猶訐奏大臣過失。坐戌楡林。後宥還。

題鳩鵲

雪濤諧史。楚中一顯者。常苦嫡庶不睦。閧聲自內徹外。偶一詞客來謁。值其內閧。顯者欲借端亂其聽。指所懸鳩鵲圖。請詞客賦之。客因題曰。鳩一聲兮鵲一聲。鳩呼風雨鵲呼睛。老天卻也難張主。落雨不成晴不成。相與大笑。內聞之亦解。

懼內有理

或論三綱之義。夫爲妻綱。五行之道。陽伸陰詘。則夫宜無有畏於妻者。祝珵美曰。太平廣記。王經天門子云。凡男命皆起於寅。寅純木之精也。女命皆起於申。申純金之精也。未有木而不畏金者也。又男道主火。女道主水。未有火而不畏水者也。況陽能發育主生。陰能收斂主殺。未有不樂生而畏死者也。此懼內之理。鮮有知者。

解大紳

解縉嘗從永樂遊內苑。上登橋。問縉當作何語。對曰。此謂一步髙一步。及下橋。又問之。對曰。此謂後邊又髙似前邊。上大悅。一日上謂縉曰。卿知宮中夜來有喜乎。可作一詩。縉乃吟曰。君王昨夜降金龍。上遽曰。是女兒。縉卽曰。化作嫦娥下九重。上又曰。已死矣。應曰。料是世間畱不住。上笑曰。已投之水矣。應曰。翻身跳入水晶宮。上本欲詭言以困之。旣得詩。深嘆其敏。

歐陽酒令

歐陽公席間行令。作詩兩句。須犯徒以上罪者。一云。持刀哄寡婦。下海劫商人。一云。月黑殺人夜。風髙放火天。歐公云。酒粘衫袖重。花壓帽檐偏。或問之。答曰。當此時徒已上罪亦做了。七修類稿。郎仁寶與羣仕會飲。行令。以犯盜事爲對。一曰。發冢可對窩家。繼者曰。白晝搶奪。可對黑夜私奔。眾曰。私奔非盜。繼者爭曰。原其情非盜而何。一人曰。打地洞可對開天牕。眾又曰。開天牕決非盜。對者解曰。今之斂人財而幹公事者。克減其物。豈非盜乎。開天牕。卽諺所謂分子頭也。又一人曰。尢有好者。三橧船可對四人轎。眾哄而咲。坐有四轎者不樂。郎曰。賢愚不等。賢者當稱四傑。入四科。不肖者可謂四獸。等四凶。豈曰盜焉。眾然之。而四轎之客亦樂。

麻胡

成郎中貌陋多髭。再娶之夕。嶽母誚之曰。我女一菩蕯。乃嫁麻胡。成聞之。作詩曰。一椿兩好世間無。好女如何得好夫。髙捲珠簾明點燭。試教菩薩看麻胡。

三笑事

嘉靖庚子。杭有穩婆爲人收生。反生子於產家。而醫人因急癥死於病家者。又蔡倉官權巡捕。而爲盜劫掠。一時畏盜。口稱爺爺。盜以其平昔頗作威福。而故擊之。好事者作一絕曰。穩婆生子收生處。醫士醫人死病家。更有一樁堪笑事。捕官被盜叫爺爺。

歇後詩

有時少灣者。延師頗不盡禮。致角口而去。或用吳語賦歇後詩嘲之曰。少灣主人吉日良【時】。束脩且是爺多娘。【少】身材好像夜又小。【鬼】。心地猶如短劍長。【鎗】。三杯晚酌金生麗。【水】。兩碗晨餐周發商【湯】。年終算帳索咸席。【百家姓有索咸席賴句。】劈拍之聲一頓相。【打】

破瓜無元

輟耕錄。一人娶妻。已破瓜無元。袁可潛作如夢令贈之云。今夜盛排筵宴。凖擬尋芳一徧。春去已多時。問甚紅深紅淺。不見不見。還你一方白絹。

張趙兩相

南昌張位蘭溪趙志臯。皆與張江陵相左。由翰林出爲州同。後屢遷。俱於辛卯拜相。太倉王元馭當國。以詩戲之曰。龍樓鳳閣九重宮。新築沙堤拜相公。我貴我榮君莫羨。十年前是兩州同。

楊南峯浴

俗傳三月三爲浴佛日。【今作四月八日】。六月六爲貓狗浴日。有客謂楊南峯。【循吉】。值三月三日。楊以浴辭。客謂其傲。思以報之。楊乃於六月六日往拜。客亦辭以浴。楊戲題其壁曰。君昔訪我我洗浴。我今訪君君亦浴。君訪我時三月三。我訪君時六月六。

王婆醋缽

輟耕錄。松江兪俊負气傲物。伯顏柄國。賦淸平樂長短句云。君恩如艸。秋至還枯稿。落落殘星猶弄曉。豪傑消磨盡了。放開湖海襟懷。休教鷗鷺驚猜。我是江南倦客。等閒容易安排。爲人所訴。幾罹禍患。張士誠據有平江日。俊以賄過松江僞尹鄭煥。署宰華亭。酷刑朘剝。邑民恨入骨髓。袁海叟作詩曰。四海淸寧未有期。諸公衮衮正當時。忽然一日天兵至。打破王婆醋缽兒。人皆不知醋缽之義。以問叟。叟曰。昔有不軌伏誅。暴屍於竿。王婆買醋。經過其下。適索朽屍墮。醋缽爲其所碎。王婆年老無知。誤謂死者所致。顧謂之曰。汝只是未曾喫惡官司來。聞者皆絕倒。

諸理齋詩

鳳林夏五。名景對倩。延師周四維訓子。以不合。欲再延。妻曰。何爲又增人口。夫不從。又延羅成吾。時諸理齋亦館於夏。戲曰。夏五本是五。增口便成吾。四維尙未去。如何又請羅。又夏五甚短。妻極長。每同立。僅齊妻乳。理齋作歇後詩謔曰。夏五官人罔談彼。夏五娘子靡恃已。有時堂前徳建名。剛剛撞著果珍李。

盤門詩伯

萬曆初。盤門外兄弟二人張蘭溪張蘭洲。爭以惡詩倡和。髙自矜許。或作詩嘲之曰。盤門城外兩詩伯。蘭溪蘭洲同一脈。胸中全無半卷書。紙上空污數行墨。浣花溪頭杜少陵。采石磯頭李太白。二公陰靈猶未散。終日在天尋霹靂。有朝頭上咶聲能。【吳語猶言響一聲也】。打殺兩个直娘賊

輥卦

元。淮南潘子素【純】。嘗作輥卦。譏世之仕宦。以突梯滑稽而得顯爵者。𨿽資一時之謔浪。不爲無補於名教。卦辭曰。輥亨。可小事亦可大事。彖曰。輥亨。天地輥而四時行。日月輥而晝夜明。上下輥而萬事成。輥之時義大矣哉。象曰。地上有木輥。君子以容身固位。初六。輥出門無咎。象曰。出門便輥。又何咎也。六二。傳於鐵槥。象曰。傳於鐵槥。天下可行也。六三。君子終日輥輥。厲無咎。象曰。終日輥輥。𨿽危無咎也。九四。模稜吉。象曰。模稜之吉。以隨時也。六五。神輥。象曰。六五神輥。老於事也。上六。或錫之髙爵。天下揶揄之。象曰。以輥受爵。亦不足敬也。輟耕錄謂此篇在宋末卽有。或非潘所作。

吝卦

元。平江蔡宗魯【術】作吝卦。以譏守財虜。曰。吝亨。利居閒。不利有所爲。彖曰。吝。鄙嗇也。利居閒。無所求也。不利有所爲。恐致禍也。初六。居富。吝於周急。悔亡。無攸利。象曰。吝於周急。莫惜其貧也。悔亡無攸利。已終有望也六二。聽婦言至吝。不養其親。不卹其弟。貞凶。象曰。聽婦言。暱於私也。不養其親。忘大恩也。不卹其弟。失大義也。𨿽養弗時。亦致災也。故貞凶。九三。極吝。吝其財。不吝其身。於行非宜。象曰。吝其財。斯致富也。不吝其身。乃輕生也。六四。太吝。君子吉。小人凶。象曰。吝於君子。𨿽有言。無尢也。吝於小人。𨿽不有言。終有悔也。六五。不吝於色。務所欲。終以死亡凶。朋來。吝於酒食。弗克歡。元咎。象曰。不吝於色。惑於潘也。務所欲。樂其順從也。終以死亡。凶可知也。朋來。從其類也。吝於酒食。誠大謬也。𨿽弗克。歡可無咎也。上九。居其家。不吝於內。吝於教子。弗葉吉。象曰。居其家。妄自尊也。不吝於內。畏寡妻也。吝於教子。終無所成也。

騙卦

元。扶風馬文壁。【琬】。見人多華而不實。因作騙卦曰。諞貞亨。初吉終凶。利見小人。不利於君子。彖曰。貞。正也。亨。通也。通於正言。諞或庶幾也。終凶。諞不由初也。利見小人。猶同類也。不利於君子。入於邪也。象曰。麗口掉舌。諞。君子以求名幹祿。初九。諞於同朋無咎。象曰。同朋於諞。又誰咎也。九二。略施於民吉。象曰。九二之吉。以新眾聽也。六三來其諞。酒食用享。象曰。來其諞。民取則也。享其酒食。以崇功也。九四。餙言如簧。以娛彼心。乃獲南金。象曰。娛人獲金。不足道也。九五。君子終日髙諞。王用徵安車以迎。終歲弗寧。後有凶。象曰。以諞受徵不羞也。終歲弗寧。祗足煩勞也。後有凶。不副實也。上六。莾諞不已。四方欲殺之。象曰。莾諞眾怒。殺之何過也。諞卦。切中時病。眞得風剌之正。

壽卦

挑燈集異。嘉靖間。維楊富室下菊亭。隱而壽者也。其祝辭連楹布壁。周卜村撰壽卦以壽之。卦曰。壽元亨。元永貞。君子吉。小人否。彖曰。壽順動以豫。靜而有恆。故壽。壽元亨。天下通也。元永貞。無咎。徳相承也。君子吉。慶無窮也。小人否。不克終也。天地壽。故四時行而萬物亨。聖人壽。則王道成而天下平。壽之時義大矣哉。象曰。引年。壽。君子以積躬累仁。協於上下。以承天休。初一壽於躬。酒食貞吉。無咎無譽。象曰。酒食無譽。樂以正也。次二。壽於室。小有慶。其樂衎衎。吉。悔亡。象曰。其樂衎衎。吉。室家慶也。次三。壽於庭。以其玄纁。吉。朋至斯孚。小人勿用。象曰。玄纁之吉。交以徳也。小人勿用。其儀忒也。次四。壽於宗。不於其門。於其野。有攸往。無不利。象曰。於野之壽。道大光也。利有攸往。民所宗也。次五。壽於王國。錫汝保極。受玆介福。八荒攸同。元吉。象曰。壽於王國。以尊同也。錫汝保極。乃化中也。介福元吉。其寵隆也。次上。壽奕世無彊。自天佑之。吉無不利。象曰。奕世無彊。何永壽也。吉無不利。自天佑之也。

蟹卦

予性啫蟹。擬隸蟹事。以補傳肱蟹譜之遺。因作蟹卦曰。蟹亨。利涉大川。不利有攸往至於八月有凶。彖曰。蟹。解也。順以兌剝而烹。故解也。利涉大川。終無尢也。至於八月有凶。其道窮也。象曰。蟹澤上於地。君子以飲食宴樂。初六。用憑河。需於沙。出自穴。盈缶。象曰。需於沙。宜乎地也。盈缶。乃大得也。九二。蟹用牡。大壯。朋至斯孚。一握爲笑。勿卹永吉。象曰。朋至斯孚。道大光也。六三。外剛內柔。包荒不遐遺。剝之無咎。象曰。剝之無咎。應乎天也。九四。備物致用。君子有蟹。不速之客三人來。食之終吉。象曰。君子有蟹。志喜也。食之終吉。不素飽也。六五。月幾望。利西南。不利東北。象曰。幾望有損。乘天時也。不利東北。察地脈也。上六。觀我朶頤。齊咨涕洟。君子吉。小人否。象曰。觀我朵頤亦不足貴也。君子吉。尙賓也。小人否。尙口乃窮也。

內黃侯

內黃侯。蟹也。詩人玉屑。載曾文淸謝路憲送蟹詩。從來嘆賞內黃侯。風味尊前第一流。只合蹣跚付湯鼎。不須辛苦上糟丘。淸異錄。蟹曰含黃伯。

圓膏尖螯

山家淸供。蟹生於江者黃而腥。生於湖者紺而馨。生於漢者蒼而淸。又曰。圓臍膏。尖臍螯。秋風髙。圓者豪。請舉手。不必刀。羹以蒿。尢可饕。因舉山谷詩曰。一腹金相玉質。兩螯明月秋江。所謂詩中之騷也。

蟹詩

墨莊漫錄。毗陵士人常某。爲蟹詩雲。水淸詎免雙螯黑。秋老難逃一背紅。蓋譏朱勔父子。惜其全詩不載。又有常將冷眼觀螃蟹。看你橫行得幾時之句。

芙蓉詞

宋髙竹屋名觀國。字賓王。有菩薩蠻詠蘇堤芙蓉云。紅雲半壓秋波急。艷籹泣露嬌啼色。佳夢入仙城。風流石曼卿。宮袍呼醉醒。休捲西風景。明月粉香殘。六橋煙水寒。世誤爲髙季廸詞。不知季廸乃是行香子。其詞云。如此紅妝。不見春光。向菊前蓮後才芳。雁來時節。寒沁羅裳。正一番風。一番雨。一番霜。蘭舟不采。寂寞橫塘。彊相依暮柳成行。湘江路遠。吳苑池荒。柰月朦朦。人杳沓。水茫茫。論其優劣。後來居上。

水上打一棒

七修類稿。正統間。處州葉宗劉謀逆。杭點民兵。有生員之父。亦在點中。生員往訴於府。府公不爲之理。拂衣而出。自言水上打一棒。猶言無用也。府公聞而不察。疑其詈語。喚回詢之。生員告其故。遂曰。汝能賦此。當免其役。因賦詩曰。丈七瑯玕杖碧流。一聲驚破楚天秋。千條素練開還合。萬顆明珠散復收。鷗鷺盡飛紅蓼岸。鴛鴦齊起白蘋洲。想應此處無魚釣。起网收綸別下鉤。守大賞。遂除其役。

賦詩得釋

弘治間。余杭貢士符楫。未第時。舟行過土豪之灘。亂其菱茭。被畱。聞爲秀才。請作詩。楫口占云。儂是余杭符秀才。家閒有事出鄕來。撐船稚子𨿽無識。總是豪灘忒占開。笑而釋之。又汝水有放生池。官禁采捕。有士子垂釣於中。爲邏者所獲。送之有司。問知士人。試以詩。釣者口占曰。投卻長竿捲卻絲。手攜蓑笠賦新詩。如今刺史淸過水。不是漁人下釣時。禮而釋之。

落霞

王勃滕王閣序。落霞與孤鶩齊飛。秋水共長天一色。古今奇文。困學記聞。以爲本庾信馬射賦。落花與芝蓋齊飛。揚柳共春旗一色語。丹鉛錄又引文選褚淵碑。風儀與秋月齊明。音徽與春云等潤。隋長壽寺舍利碑。浮雲共嶺松張蓋。明月與巖桂分叢。勃語本此。何啻靑出於藍。螢雪叢說。代醉編。皆以落霞爲飛蛾。鶩。野鴨也。鴨欲食飛蛾而相逐。故曰齊飛。若雲霞又何雲飛。郎仁寶以飛蛾爲悞。前解可笑。其云落霞。乃鳥也。曾於內臣處見之。形如鶯差大。徧體緋羽。飛則文采可觀。未知孰是。

華淸宮詩

崔魯華淸宮詩四首。精練奇麗。遠出李義山杜牧之上。而散見於唐音及品匯。漁隱叢語。長安古志。各載其一。楊升庵備錄於丹鉛錄中。門橫金鎖闃無人。落日秋聲渭水濵。紅葉下山寒寂寂。濕云如夢雨如塵。【一】銀河漾漾月輝輝。樓礙星邊織女磯。橫玉叫雲天如水。滿空霜霰不曾飛。【二】障掩金雞蓄禍機。翠華西拂蜀雲飛。珠簾一閉朝元閣。不見人歸見燕歸。【三】艸遮回磴絕鳴鑾。雲樹深深碧殿寒。明月自來還自去。更無人倚玉闌干。【四】

角妓垂螺

丹鉛錄。張子野詞。垂螺定額。走上紅裀初趂拍。晏小山詞。雙螺未學同心綰。已占歌名。月白風淸。長倚昭華笛裏聲。又紅窓碧王新名舊。猶綰雙螺。一寸秋波。千斛明珠覺未多。垂螺雙螺。蓋當時角妓未破瓜時額飾。

詩家諭愁

詩人有以山水諭愁者。杜少陵云。憂端如山來。澒洞不可掇。趙嘏云。夕陽樓上山重疉。未抵春愁一倍多。李頎云。請量東海水。看取淺深愁。李后主云。問君都有幾多愁。恰似一江春水向東流。秦少遊雲。落紅萬點愁如海。賀方回云。試問閒愁知幾許。一川煙艸。滿城風絮。梅子黃時雨。蓋以三者比愁之多。尢爲新奇。興中有比。意味更長。

石獨山單

八閩志。莆田鳳凰山有廣化寺。宋翁點讀書寺中。夜醉擊鐘。一人出呵之。點亦轉詰。其人應曰。能屬對。吾語汝。乃云。拆破磊文三石獨。點曰。分開出字兩山單。其人頷之。曰正郎。言訖不見。後點官至正郎。石獨山單。皆閩中花名也。

詩詠溺婦

東谷贅言。松溪戴珊。督學南畿。偶艤舟蘇之盤門。見少艾溺死水濵。命縣官掩之。命諸生賦挽詩。蔡佃方弱冠。賦詩曰。芙蓉零落倩誰收。飄泊孤城野水頭。素手尙籠羅袖薄。淸波難掩玉容羞。蕪煙緣暗香魂杳。花兩紅添血淚流。莫向盤關歌此曲。月明風細不禁愁。戴大稱賞。對教官惜之曰。此生詩有音響而無气骨。吾恐冬華之木不實。早慧之子不壽。明年佃果死。

題松

東谷贅言。處士某隱居山中。庭有松一株。三百年物也。縣尹立公署。命工伐之。處士研白書絕句其上曰。大夫去作棟梁材。無復淸陰覆綠苔。今夜月明風露冷。誤他云外鶴歸來。縣尹讀詩悵然。遂止其伐。

朱文公詞

滿江紅詞。膠擾勞生。待足後何時是足。據見定隨家豊儉。便堪龜縮。得意濃時休進步。須知世事多翻覆。漫教人白了少年頭。徒碌碌。誰不愛。黃金屋。誰不羨。千鐘祿。柰五行不是這般題目。枉費心神空計較。兒孫自有兒孫福。不須采藥訪神仙。惟寡欲。傳爲朱文公作。翁諤舉以問公。曰乃一僧作。僧亦號晦庵云。文公有水調歌頭。富貴有餘樂。貧賤不堪憂。那知天路幽險。倚伏互相酬。請看東門黃犬。更聽華亭淸唳。千古恨難收。何似鴟夷子。散發弄扁舟。鴟夷子。成覇業。有餘謀。收身午乘卿相。歸把釣魚鉤。春盡五湖煙浪。秋天一夜雲月。此外盡悠悠。永棄人間事。吾道付滄汌。

●堅瓠二集卷之二目錄

初日詩

新月詩

嫦娥

結璘

牽牛織女

織女祠

鵲橋仙

孟婆

石尢風

夜半鐘

鼓轉六更

王探花判

水底月詩

陸放翁詞

馮當世詩

呂文穆

韓魏公

張元

求閒

處閒散

偸閒

歐陽伯樂

蜂丈人

此翁又出

翣幾木片

擊門錐

王吉婦

布袋和尙

文若詩

童謠

異僧

般若庵僧

驛童對

黃菜集

弔張士誠詩

老頭兒

雪詞

滿江紅

彭友信

大明皇帝

大明一統

兄弟應兆

劉誠意題箸

倒騎驢

安亭萬二

峴山徐九

僧謙牧

趙雙硯

象簡龍衣

鐵尙書女

中秋不見月

完顏亮詞

呆子

銀豆謠

九仙夢對

陽鱎

徐白雲

名帖字大

老僧干謁

十里荷花

史彌遠詞

小僧詩阻原缺﹣程鄭二生

重刻褚石農堅瓠集卷之二

甬上畱香閣主人較刋

初日詩

宋藝祖微時。見客詠初日詩。卽應聲曰。太陽初出光剌撻【松窗暇錄作欲出未出光赫赫】。千山萬山如火發。一輪頃刻上天衢。逐退羣星與殘月。蓋宋以火徳主天下。及登極。僭竊之國。以次削平。混一之志已兆於詩。後國史潤色之云。未離海嶠千山黑。才到天心萬國明。便覺卑弱。

賦新月

後山詩話。宋盧多遜當直。藝祖命賦新月。限用些子兒。詩曰。太液池邊玩月時。好風吹動萬年枝。誰家玉匣開新鏡。露出淸光些子兒。錦繡萬花谷載後二句云。誰家鏡匣參差蓋。露出楞邊些子兒。尢覺善狀。王禹偁當直。亦賦新月。限敲稍交韻。詩曰。禁鼓樓頭苐一敲。乍看新月出林稍。誰家寶鏡初磨出。玉匣參差蓋不交。似仿多遜之意。不知二詩皆祖老杜塵匣元開鏡之。禹偁詩。桐江詩話作曹希薀作。七修類稿。郎仁寶與王義中玩新月。語及二詩。義中賦一詩。曰。風外空傳藥杵敲。云邊微見桂枝稍。定疑今夜蟾蜍小。含出明珠口未交。淸新俊逸。不減前詩。

嫦娥

吹劍錄。月與日並明。人所敬事。詞人以嫦娥之說。吟詠極其褻狎。至云一二初三四。娥眉天上彎。待奴年十五。正面與君看。按嫦娥奔月。事見歸藏。又淮南子曰。羿請不死之藥於西王母。嫦娥窺而奔月。許愼注。曰嫦娥羿妻也。逃月中。蓋虛上夫人是也。然嫦娥之說不經。學齋占■﹝亻畢﹞謂。卽常儀占月之誤。周官注云。儀義二字。古皆音俄。鳳洲詩云。不信琱弧摧九日。卻畱明月隱嫦娥。足破其謬。然昔有當時射日弓猶在。何事無能近月官句。其說亦非始於鳳洲矣。

結璘

黃庭經云。髙奔日月上吾道。郁儀結璘善相保。注引上淸紫文云。郁儀奔日之仙。結璘奔月之仙。據此則奔月者不止一嫦娥矣。是月爲逋逃藪也。袁郊詩云。嫦娥窺藥出人間。藏在蟾官不放還。后羿徧尋無覓處。誰知天上亦容姦。又月中有仙人宋無忌。斫月桂者爲吳剛。或爲吳質。又登眞隱訣曰。上眞之道七。郁儀奔日文爲最。結璘奔月文爲次。蓋郁儀者羲和也。結璘者嫦娥也。據此則結璘乃嫦娥別名也。

牽牛織女

述異記。天河之東有美女。天帝女孫也。機杼勞役。織成雲霧天衣。容貌不暇整理。帝憐之。嫁與河西牽牛。自後竟廢織紝。帝怒。責歸河東。使一年一度與牽牛相會。淮南子曰。烏鵲塡橋而渡織女。張衡云。牽牛織女。七月七日相見。渡河之說。非止世俗之見也。荊楚歲時記道書云。牽牛娶織女。借天帝二萬錢備禮。久不還。被驅在營室。又云。牽牛謂之河鼓。後人訛其聲爲黃姑。古樂府。東飛百勞西飛燕。黃姑織女時相見。太白詩。黃姑織女星。相去不盈尺。劉筠詩。百勞東翥燕西飛。又報黃姑織女期。李后主又誤以黃姑爲織女。有迢迢牽牛星。杳在河之陽。粲粲黃姑女。耿耿遙相望句。按史記牽牛爲犧牲。其北河鼓。代醉編。謂河鼓十二星在牽牛北。非。牽牛七夕良會。使河鼓冒此虛名。能無遺憾。

織女祠

中吳紀聞。昆山縣東。地名黃姑。傳牽牛織女降此地。織女以金箆劃河水。水湧溢。牽牛不得渡。因名爲百沸河。鄕人立祠祀之。列二像。建炎兵火時。士夫多避地東岡。範生題詩祠壁曰。商颷初至月埋輪。烏鵲橋邊綽約身。聞道佳期惟一夕。因何朝暮對斯人。鄕人遂去牽牛像。獨存織女焉。

鵲橋仙詞

齊東野語。宋慶之寓永嘉。時逄七夕學徒醵飲。有僧法辧善五星。每以八煞爲說。一士致仙扣試事。忽乩動。大書文章伯降。慶之怪焉。漫云姑置此。且求一七夕新詞。卽以八煞爲韻。忽運乩大書鵲橋仙一闋云。鸞輿初駕。牛車齊發。聽隱隱鵲橋吚軋。尢雲殢雨正歡濃。但只怕來朝初八。霞垂彩幔。月明銀■﹝虫葛﹞。馥鬱香噴金鴨。年年此際一相逄。未審是甚時結煞。滄海粟。載此詞爲宋徽宗附乩作。未知孰是。

孟婆

古稱風神爲孟婆。蔣捷詞云。春雨如絲。繡出花枝紅裊。怎禁他孟婆合皂。宋徽宗詞云。孟婆好做些方便。吹个船兒倒轉。按北齊李騊駼聘陳問陸士秀曰。江南有孟婆。是何神也。士秀曰。山海經。帝女遊於江。出入必以風雨自隨。以其帝女。故稱孟婆。丹鉛總錄。江南七月間。有大風甚於舶■﹝舟卓﹞。野人相傳爲孟婆發怒。

石尢風

石尢風。詩人多用之。不見其義。宋孝武丁督護歌云。願作石尢風。四面斷行旅。陳子昂入峽阻風雲。故鄕今日友。歡會坐應同。寜知巴峽路。辛苦石尢風。戴叔倫送裴明州云。瀟水連湘水。千波萬浪中。知君未得去。慚愧石尢風。司空文明【一作郎士元】畱盧泰卿詩。知有前期在。難分此夜中。無將故人酒。不及石尢風。李義山詩。來風置石郵。江湖紀聞。石氏女嫁爲尢郎婦。情好甚篤。尢爲商遠行不歸。妻憶之病。臨亾長嘆曰。凡有商旅遠行者。吾當作大風。爲天下婦人阻之。自後商旅發船。值打頭逆風。則曰此石尢風也。遂止不行。婦人以夫姓爲名。故曰石尢。遇石尢風。密書吾爲石娘喚取尢郎歸。須放吾船行。十四字。投水中。風卽止。又紫竹軒雜綴。石尢江中虫名。此虫出必有惡風雨。故曰石尢風。

夜半鐘

唐張繼宿楓橋詩。姑蘇城外寒山寺。夜半鐘聲到客船。六一居士謂繼此詩。句則佳矣。柰夜半非鳴鐘時。或云姑蘇寺鐘。多鳴於半夜。或云惟承天寺至半夜則鳴。其它皆五更鐘也。庚溪詩話云。昔官姑蘇。每三鼓盡。寺鐘皆鳴。後觀於鵠詩云。定知別後宮中伴。遙聽緱山半夜鐘。白香山云。新秋松影下。半夜鐘聲後。溫庭筠曰。悠然旅榜頻回首。無復松窗半夜鐘。皇甫冉秋夜宿嚴維宅云。秋深臨水月。夜半隔山鐘。陳羽梓州與溫商夜別。隔水悠悠午夜鐘。則詩人皆言之。不獨繼也。他處亦皆半夜鳴鐘。不獨姑蘇也。南史載齊丘仲孚少好讀書。以中宵鐘鳴爲限。則夜半鐘其來久矣。

鼓轉六更

夜漏五五相搋。爲二十五。唐李郢詩。二十五聲秋點長。是也。至藝祖以建隆庚申受禪。問國祚修短於陳希夷。有只怕五更頭之言。蓋庚更同音也。藝祖命宮掖及州縣。更漏皆去五更二點。並初更去其二。以配之。首尾止二十一點。卽轉六更。謂之蝦蟆更。嚴鼓鳴鐘。禁門方開。百官隨入。終宋之世皆然。楊誠齋有天上歸來有六更。汪水雲有亂點傳籌殺六更之句。至理宗景定元年。歷五庚申而宋亾。謂非五更頭乎。元延佑九年庚申。而順帝生。順帝實宋少帝趙■﹝顯﹐去頁﹞子。明兵入燕都遁去。時呼庚申君。劉尙賓庚申帝大事記可見。明髙皇方號順帝云。然則藝祖命轉六更。亦與數暗符矣。開元遺事云。宮漏有六更。君王得晏起。疑是設言耳。

王探花判

醒睡編。探花王剛中爲禦史。出巡福建。尢溪張松茂。與鄰女金媚蘭私通。被獲到官。王見檐前蛛网懸蝶。指謂張曰。汝能賦此免罪。張卽曰。只因賦性太顚狂。遊徧花叢覓異香。今日悞投羅网裏。脫身還籍探花郎。王又指竹簾命金賦之。遂吟曰。綠筠劈破條條直。紅綫相連眼眼奇。只爲如花成片段。遂令失節致參差。王稱賞。見二人供狀俱未議婚。卽判云佳人才子兩相宜。致福端由祻所基。判作夫妻永諧老。不勞鉆穴隙相窺。人目爲王方便云。

水底月詩

曾於友人處見破書中有水底月詩云。皎潔明蟾夜气寒。淸光上下兩團圓。瑤池王母呈冰鏡。水底神人獻玉盤。一任浪掀流不去。幾回龍戲欲吞難。叮嚀醉客休來捉。曾悞詩人溺素瀾。惜作者姓名不傳。

陸放翁詩

陸務觀初娶唐氏。於母夫人爲姑侄。伉儷相得。而弗獲於其姑。因出之。攺適同郡宗子常。春日出遊。相遇於沈氏園亭。唐以語趙遣致酒肴。放翁悵然。爲賦釵頭鳳詞題園壁云。紅酥手。黃藤酒。滿城春色宮墻柳。東風惡。歡情薄。一懷愁緒。幾年離索。錯錯錯。春如舊。人空瘦。淚痕紅浥鮫鮹透。桃花落。閒池閣。山盟𨿽在。錦書難托。莫莫莫。唐氏見而和之。有世情薄。人情惡之句。未幾唐快快而卒。聞者爲之愴然。

馮當世詩

馮當世【京】未第時。客余杭縣。爲官逋所拘。計窘無出。題詩所寓寺壁云。韓信棲遲項羽窮。手提長劍喝秋風。吁嗟天下蒼生眼。不識男兒未濟中。一胥魁範某見之。爲白令丐寛假。令疑胥受賕遊說。胥曰。馮秀才甚貧。安所得物賂某。昨見其所畱詩。知他日必貴。令索其詩觀之。卽笑而釋其事。後京果三元及第。

呂文穆

呂蒙正父龜圖。多內寵。與其母劉氏不睦。並蒙正出之。頗淪躓窘乏。與溫仲舒讀書於洛陽之龍門利涉院土室中。有撥盡寒鑪一夜灰之句。及蒙正登第。乃迎二親同堂異室奉養之。妻自姓宋。傳奇謬以母姓爲妻姓。破窯緣此附會也。惟噎瓜亭在府城南。蒙正微時拾遺瓜於此。後作相建亭。示不忘也。堯山堂外紀。蒙正朝罷歸衙。偶片雪沾衣。欲斬執役人。夫人因舉撥灰詩諷之。乃已。又隨事諷諫。嘗題鴟吻云。獸頭原是一團泥。做盡辛勤人不知。如今擡在靑雪裏。忘卻當初窯內時。

韓魏公

韓魏公【琦】鎭中山。李淸臣謁見。其侄報曰。大叔方睡。不卽與通。淸臣因題詩於壁曰。公子乘閒臥碧幮。白衣老吏慢寒儒。不知夢見周公否。曾說當年吐哺無。魏公見之。曰。吾久欲見此生。竟有東牀之選。又士人贗作公書謁蔡君謨。蔡心疑之。然士頗豪邁。蔡與三千緡。作書。並果物。遣四卒送於公。士因謁公。以其故請罪。公曰。君謨手叚小。恐未足以了公事。復作書。令見夏太尉。子弟有不然者。公曰。士敢於爲我書。又能動君謨之意。其才器亦不凡矣。至關中夏竟官之。

張元

宋慶曆間。華州進士張元。累舉不第。落魄不得志。負气倜儻。嘗薄遊塞上。觀覧山川。有經略西鄙意。元詠雪。有戰退玉龍三百萬。敗殘鱗甲滿天飛之句。其詠鷹詩。有有心待搦月中兔。更向白雲頭上飛之句。欲謁範韓二帥。恥自屈。乃刻詩石上。使人拽之市。而自笑其後。二公聞而召見。躊躕未用。元乃間走西夏。結連囊霄。謀抗朝廷。連兵十餘年。大爲邊患。後秦檜爲相。一士假其書謁揚州守。守覺其僞。以白金五伯金繳原書。管押其回。檜見之。卽補以官。復厚贈之。或問其故。檜曰。有膽敢假檜書。若不以一官束縛之。則南走胡。北走越。爲祻不淺。觀檜此舉。加於韓範一等矣。

求閒

行營雜錄。有一士甚貧。夜則露香祈天。益久不懈。一夕忽聞空中語曰。帝憫汝誠。間汝所欲。士曰。某所欲甚微。非敢過望。但願此生衣食粗足。逍遙山水閒。以終其身。足矣。空中大笑曰。此上界神仙之樂。何可易得。若欲富貴則可。是淸樂天所靳惜。百倍於功名爵祿。而世之閒人。反勞擾以求多事。不亦愚哉。故曰。不是閒人閒不得。閒人不是等閒人。

處閒散

張士誠據平江。明兵圍之。唐伯剛和人泥字韻云。玉樓金屋愁如海。布襪靑鞋醉似泥。謂居權要者不如處閒散之樂。王元載亦誦一詩云。二十四友金穀宴。千三百里錦帆遊。人間無此榮華樂。無此榮華無此愁。與唐詩相類。

偸閒

張伯起譚輅。天下有大盜。而跖其小者也。曹馬盜人天下。呂黃盜人國。可謂能盜。其竟皆不免禍。至有欺世盜名者。所盜無形。宜若可免禍。而亦有報。蓋名者造物所忌。不可以大位厚貲盜之也。計世間惟一間字可盜。語云。偸閒。偸卽盜之謂也。盜此庶幾無禍。有貴人遊僧捨。酒酣。誦唐人詩曰。因過竹院逄僧話。偸得浮生半日閒。僧聞之而笑貴人問僧何笑。僧曰。尊官得半日閒。老僧卻忷了三日。

歐陽伯樂

夷堅志。宋吉州士子赴省。書前牌云。廬陵魁選。歐陽伯樂。有人作詩誚之曰。有客遙來自吉州。姓名挑在擔竿頭。𨿽知汝是歐陽後。畢竟從來不識修。

蜂丈人

雪濤集。明髙皇微行。至田舍。見一村翁。問其生庚。翁言年月日時。皆與髙皇同。髙皇曰。爾有子乎。曰無。有田產乎。曰無。髙皇曰。然則何以自給。曰吾養蜂耳。曰爾蜂幾何。曰十五桶。髙皇默念。我有京省。渠有蜂桶敵之。此年月日時相合之符。又問爾於蜂歲割蜜幾次。翁曰。春夏花多。蜂易采。蜜不難結。每月割之。秋以後花漸少。故菊花蜜不盡割。割十之三。畱其七。聽蜂自啖。爲卒歲計。我以春夏所割蜜。易錢帛米粟。量入爲出。以糊其口。而蜂有餘蜜。得以不餒。明歲又復釀蜜。我行年五十。而恃蜂以飽。他養蜂者不然。春夏割之。卽秋亦盡割之。無餘蜜。故蜂多死。今年有蜜。明年無蜜。皆莫我若也。髙皇嘆曰。民猶蜂也。上不務休養。竭澤取之。民安得不貧以死。民死而稅安從出。是亦不畱余蜜之類也。蜂丈人之言。可以爲養民者法。

此翁又出

劉氏鴻書。髙皇在禦。好微行。以察人情之背向。常以夜出。暫止逆旅。枕石眠艸藉上。中夜。有二人起共語。髙皇潛聽之。一人在庭中。一人在室內。庭中人呼室中人曰。今夜此翁又出矣。吾視玄象。當在民捨中。頭枕石腳踹藉而臥。室中人笑曰。君得無悞耶。髙皇聞而異之。卽以手足異位而寢。俄其人亦至庭中。曰君果誤矣。此人頭枕藉腳踹石耳。髙皇聞之。不覺汗浹於背。卽夕還宮。購求兩人不可得。是後微行稍稀矣。

翣幾木片

七修類稿。髙皇常微行。遇一監生同飲於酒家。問其鄕裏。生曰。四川重慶人。髙皇曰。千里爲重。重水重山重慶府。生應聲曰。一人成大。大邦大國大明君。髙皇大喜。又舉翣幾木片命賦詩。生吟曰。寸木原從斧削成。每於低處立功名。他時若得臺端用。定向人間治不平。髙皇嘆賞。探錢償酒家而去。明日召生入。謂之曰。汝欲登臺端乎。命爲按察使。

擊門錐

龍興記。髙皇賜劉誠意一金瓜。曰擊門錐。有急則擊之。一夕。夜將半。以擊宮門而入。髙皇問之。曰睡不安。思上奕碁耳。甫奕。俄報太倉災。遽命駕往救。誠意止之。請先遣一內使充乘輿往。往則旋斃車中矣。髙皇驚問。曰乾象有変。特來奏聞。問何人爲謀。曰早朝衣緋者是。明晨。西班中果有一臣衣緋。命縛之。卽取袖中懸哨鴿欲放之。則鴿已死。蓋以鴿爲號起伏兵也。

王吉婦

龍興記。髙皇戰偶失利。夜行宿於妓館。明發語姓名。題於壁間曰。二之十。古之一。左七右七。橫山倒出。得了一。是爲土之一。皆不解。後生子。聞上登極。因錄以聞。遂命工部造府。封子爲王。其婦不召見。蓋言王吉婦得子爲王也。

布袋和尙

洪武政尙嚴猛。天下股栗。一日。遊一寺。令正從者。入內。悄無一人。見壁間畫一布袋和尙。墨痕猷新。旁題偈云。大千世界浩茫茫。收拾都將一袋藏。畢竟有收還有散。放寛些子又何妨。蓋以諷也。亟索其人不得。

文若詩

雙槐歲抄。仁祖先家泗州。盰眙有第一山。元人文若題詩其上曰。汴水東流過舊京。恢圖妙算入皇明。暫攜諸將停歸騎。來看中原苐一城。詩作於元。而皇明之句。已與國號相符矣。

謠童

至正乙酉。淮楚間童謠曰。富漢莫起樓。富漢莫起屋。但看羊兒年。便是吳王國。髙皇於丁未年卽吳王位。卽羊兒年也。

異僧

洪武微時。於鳳陽城中遇一遊僧。手持小磬。號於眾曰。擊磬賣詩。聲絕詩成。髙皇因指雞卵爲題。僧卽吟云。一塊無瑕玉。中含混沌形。忽然成五徳。叫落滿天星。僧已先知聖主。而假詩以爲之兆也。

般若庵詩

洪武戰江南曰。投太平府般若庵。欲借一宿。僧異其狀。輙問爵裏姓名。因題詩寺壁曰。戰退江南百萬兵。腰間寶劍血猶腥。山僧不識英雄主。只管叨叨問姓名。後僧恐人見。堊去其詩。登極後。遣人視詩在否。眾僧惶恐。有僧補一詩。使返以無對。命鑰僧至。將殺之。僧曰。禦詩後。吾師有詩在焉。問何詩。僧誦曰。禦筆題詩不敢畱。畱時恐惹鬼神愁。故將法水輕輕洗。尙有龍光射鬥牛。髙皇喜。寺僧皆免究。

驛童對

洪武定江左。見驛中有七歲兒。問之。對曰。臣故父當此役。今臣代父耳。髙皇曰。能對乎。曰能。髙皇曰。七歲兒童當馬驛。兒應聲曰。萬年天子坐龍廷。髙皇大悅。蠲其役而官之。

黃蔡葉

張士誠據吳時。其弟士信爲相。專用參軍黃敬夫蔡彥文葉徳新圖事。三人皆迂闊。不識大計。輕薄者因作十七字詩云。丞相做事業。專用黃蔡葉。一夜西風起。漧癟。吳元年丁未秋。大將軍徐達破蘇州。三人皆伏誅。刳其腸而懸之。至成枯臘。

弔張士誠

杜東原【瓊】耕余錄。有弔張士誠詩云。天星夜落水犀軍。又見吳臺走鹿羣。睥睨金湯空自固。倉皇珠王竟俱焚。將軍只合田橫死。國士嗟無豫讓聞。風雨年年寒食節。麥盂誰上太妃墳。此蓋當時有感於士誠者。但不載誰作。近閱堯山堂。此詩乃天臺王澤作。

老頭兒

洪武微行。聞一老嫗呼上爲老頭兒。髙皇怒。至徐太傅家。繞室行。沈吟不已。時太傅他往。夫人震恐。再拜曰。得非妾夫負罪耶。髙皇曰。非也。嫂毋恐。令召五城兵馬司總兵至。曰張九四小竊江東。吳民至今呼爲張王。朕爲天子。此邦居民。呼朕爲老頭兒。遂僇其裏一空。而徙吳民居之。

雪詞

張明善。元之遺老。能以詼諧諷人。張士徳攘奪民地。以廣園囿。偶雪夜張宴。邀明善詠雪。明善題云。漫天墜。撲地飛。白占許多田地。凍殺吳民都是你。難道是國家祥瑞。士徳大慚。

滿江紅

洪武居滁陽時。欲圖集慶。與徐達間行至江口。欲買舟以覘江南虛實。值歲除。呼舟人無應者。有夫婦老人載一小舟。欣然納之。曰天晚矣。明當早渡。且進雞酒。具黍爲食。明辰發舟。老叟舉棹。口中打號子曰。聖天子六龍相助。大將軍八面威風。髙皇聞此吉語。與中山躡足相慶。登極後。訪得之。無子。官其侄。並封其舟而朱之。以故江中渡船謂之滿江紅雲。

彭友信

彭友信攸人。歲貢至京。一日髙皇微行。偶相值。忽見紅霓。口占云。誰把靑紅綫兩條。和云和兩擊天腰。友信應聲曰。玉皇昨夜鸞輿出。萬里長空駕彩橋。髙皇異之。相約明辰會於竹橋。同早朝。翌辰。彭果往候。久不至。遂失朝。已而宣入。髙皇曰。有學有行君子也。以爲北平布政司。

大明皇帝

閒居筆記。京師佛剎曰多寶。髙皇遊幸。見幢幡上盡書多寶如來。髙皇曰。寺名多寶。有許多多寶如來。左右寂然無答。翰林學士江懷素請對。許之。對曰。國號大明。更無大大明皇帝。髙皇稱善。遂升吏部尙書。以彰其才。

大明一統

劉三吾侍髙皇微行。入市小飲。無物下酒。髙皇獨吟曰。小村店三杯兩盞。無有東西。三吾未及對。店主對曰。大明國一統萬方。不分南北。髙皇稱其才。眀日召至。欲官之。店主以元人。辭不受仕。

兄弟應兆

明初。豫章士人兄弟。由貢入太學。夜夢人語曰。七竅比干心。如是數次。翌早言夢。兄弟不殊。未詳其義。時五月競渡。生儒出遊。惟二生篤志不出。髙皇偶微行。至號捨。聞書聲。大喜。見案上有藕一截。因出對曰一彎西子臂。兄弟齊聲對曰。七竅比干心。髙皇稱賞。命銓部以禦史授之。

劉誠意題箸

雪濤集。劉誠意【基】初見髙皇。與坐賜食。問曰。先生能詩乎。對曰。吟詩儒生事也。髙皇因舉斑竹箸爲題。誠意應聲曰。一對湘江玉並看。二妃曾灑淚痕斑。髙皇攢眉曰。秀才气味。誠意曰。漢家四百年天下。總屬畱侯一借間。髙皇大悅。

倒騎驢

蜀中一耆儒。題張果老倒騎驢圖詩云。世間多少人。誰似這老漢。不是倒騎驢。凡事回頭看。語𨿽淺。諭世甚切。

安亭萬二

客座新聞。嘉定安亭萬二。元之遺民也。富甲一郡。有人自京師回。二問何所見聞。人曰。皇帝有詩云。百僚未起朕先起。百僚已睡朕未睡。不如江南富足翁。日髙丈五猶擁被。二嘆曰。兆已見矣。不去難將及。以其貲付幹僕。買舟載妻子泛湖湘而去。不一年。江南大族。以次藉沒。獨二獲令終。

峴山徐九

烏衣佳話。載峴山徐富九。居積甚饒。一日。策馬往州。見道上一蚯蚓甚長。色如血。富九心怪之。因馬驟不能久視。猶回首佇望。見一婦人俯身若有所拾。富九勒馬候之。問而知其金簪也。因嘆曰。精金変幻如此。見而不我得。而歸於婦人。我時去矣。我禍速矣。歸以田產盡散族人。及貧乏者。一身孑然如貪素。越三月。髙皇知其富豪。遣使籍其家。則蕩然一空。因獲免。得以天年終。

僧謙牧

僧謙牧。居小有山。道行著聞。髙皇作詩召之曰。寄語山中老禿牛。何勞苦苦戀東洲。南方有片閒田地。鞭打繩牽不轉頭。謙牧不赴。答詩云。老牛力盡已多年。頂破蹄穿只愛眠。震旦域中糧艸足。主人何用苦加鞭。髙皇見詩嘆賞。不復彊仕。

趙雙硯

臨海趙某爲中貴題蠶婦圖云。蠶未成絲葉已無。鬢云撩亂粉痕枯。官中羅綺輕如布。爭得王孫見此圖。髙皇見之。詰問。以趙某對。卽召知肇慶府。有廉聲。及歸嘆曰。昔趙淸獻持一硯。今吾倍之。遂持二硯歸。人稱趙雙硯。

象簡龍衣

髙廟賓天。建文卽位。燕楚諸王。恃叔父欲不拜。給事龔泰奏曰。象簡朝天。殿上行君臣之禮。龍衣拂地。宮中敍叔侄之情。諸王從之。時傳泰有啟沃之才。七修類藳云。此乃宋太祖宴杜審言於福寧宮。樂人史金著之詞。審言太祖母舅。彼云前殿展君臣之禮。虎節朝天。後宮伸骨肉之情。龍衣拂地。骨肉二字。何不易甥舅。尢妥。

鐵鉉女

錢蒙叟云。遜國諸書所載鐵氏二女詩。謂司馬就義。二女沒入教坊。獻詩於原問官。詩聞。得赦出嫁士人。余考長女詩。乃吳人範鳳鳴【昌期】題老妓捲作。詩見張士瀹國朝文纂。時杜用嘉【瓊】有次韻詩。題曰無題。則非鐵氏作明矣。次女詩末句尢爲不倫。愚按立齋閒錄云鉉於壬午十月十七日遇害。子福安發河池所編伍。父仲名年八十三。與母薛安置海南。一女四歲。發教坊。據此。不但詩爲好事者僞作。卽二女亦僞傳也。

中秋不見月

永樂中中秋開宴賞月。月爲云掩。召解縉賦詩。遂口占風落梅一闋云。嫦娥面。今夜圓。下云簾不著臣見。■﹝扌棄﹞今宵倚闌不去眠。看誰過廣寒宮殿。上覧之大喜。同縉飲。復令賦長短句。中有吾欲斬蜍。蛙磔玉兔。坐令天宇絕纖塵等句。過夜半。月復明朗。上大笑曰。子才眞可謂奪天手叚也。

完顏亮詞

夷堅志。濟南王和尙能誦完顏亮小詞。其詠雪昭君怨云。昨日樵村漁浦。今日瓊川小渚。山色捲簾看。老峯巒。錦帳美人貪睡。不覺天花剪水。驚問是楊花。是蘆花。其中秋不見月鵲橋仙曰。持杯不飲。停歌不唱。瞥兒蟾宮出現。片雲何處忽飛來。做許大通天障礙。愁眉怒目。星移斗轉。懊恨劍鋒不快。一揮揮斷此陰霾。此夜看姮娥體態。讀其後篇凶威可掬。

呆子

蘇杭呼癡人爲懛子。或又書呆騃二字。考玉篇無呆懛二字。獨騃字音呆。韻會云。病也癡也。凡癡騃字皆作騃。海篇懛呆二字作呆。同騃字。小兒諺云。呆呆呆。雨落走進屋裏來。又演繁露。鄭獬字毅夫。守江陵。作楚樂亭記。有頌云。我是蘇州監本呆。與爺祝壽獻棺材。近來仿佛知人事。雨落還歸屋裏來。則知諺語亦有來歷。

銀豆謠

景泰在位頗好聲色。嘗以銀豆金錢灑地。令宮人宦侍爭拾。以供嬉笑。編修楊守陳賦銀豆謠曰。尙方承詔出九重。冶銀爲豆驅良工。顆顆勻圓奪天巧。朱函進入蓬萊宮。禦手親將十餘把。瑯瑯亂酒金階下。萬顆珠璣走玉盤。一天雨雹敲鴛瓦。中宮跪拾多盈袖。金璫半墮羅衣縐。嬴得天顏一笑歡。拜賜歸來坐淸晝。聞知昨日六宮中。翠蛾紅袖承春風。黃金作豆親拾得。羊車不至愁煙空。別有銀壺薄如葉。並刀剪碎盈丹匣。也隨銀豆灑金階。滿地春風飛玉蝶。君不見民餐木皮和艸根。夢想豆食如八珍。官倉有米無銀糴。操瓢盡作溝中瘠。明主由來愛一嚬。安邦只在卹窮民。願將銀豆三千斛。活取枯骸百萬人。此詩卓有古意。使輔臣髙榖軰。能以此謠上達宸聰。必有感動。移銀豆之歡。而爲溝壑之憫。亦未可知。又只槐歲抄。景泰初。經筵講畢。命中官撒金錢於地。令講官拾之。以爲恩典。時髙榖年老。俯仰不便。恆莫能得。一講官拾以遺之。褻狎大臣。耗費國帑至此。

九仙夢對

西樵野記。南安傳黃門凱使外國。道經九仙祠。謁夢以驗使事。夢孺子歌曰。靑艸流沙六六灣。凱不解所以。默識之。比至館燕殊隆。飲間。夷王請曰。黃河躍浪【一作濯水】三三曲。願天使對之。凱念夢中語。詞意兼絕。卽曰。靑艸流沙六六灣。夷王驚服。蓋中國黃河九曲。而夷域有流沙三十六灣。彼自謂知我華之勝。而吾乃悉彼疆界之詳。用是悚詟。

陽鱎

中洲野錄。樂平趙尹。考滿還任。士夫皆趨迎之。獨彭福投以詩云。鄱陽才駐使君標。本欲趨迎懶折腰。莫怪野人疎禮節。好從楊晝說陽鱎。【一作喬】人皆莫諭。程念齋【楷】見之笑曰。綏之譏我邑中人深矣。蓋用宓子賤事也。按說苑。子賤爲單父宰。初入境。見有冠蓋來迎者。子賤曰。車驅之。車驅之。楊晝所謂陽鱎者至矣。陽鱎魚名。不釣而來。諭士之不招而至者也。唐文粹宓子賤廟碑云。豈意陽鱎。化而爲魴。

徐自云

佑山雜說。佑山檢古人佳句云。閒鋤明月種梅花。恨無可對。嘉靖甲辰。自大倉入覲。偕僚友坐吏部席捨中。以前句索對。對者數人。皆平平。最後張洪齋云。謾捲疎簾邀燕子。淸麗閒雅可愛。因掲之家園廳柱。後徐七橋見之云。閒鋤明月。字意本虛。謾捲疎簾。似太著實。因對云。謾掃白雲看鳥迹。則超脫塵凡。殆有仙气。因呼爲徐白雲。佑山名汝弼。平湖人。

名帖字大

禦史與主事平行。文移謂之手本。禦史署名頗大。時王偉爲職萬郎中。口占貽之云。諸葛大名垂字宙。今人名大欲如何。𨿽於事體無妨礙。只恐文房費墨多。有士子代答云。諸葛大名垂宇宙。我今名大亦從先。百凡事體皆如此。費墨文房不值錢。偉尋升兵部侍郎。有客往賀。曰大名屬公矣。偉又口占曰。諸葛大名非用墨。淸髙二字肅千秋。於今一紙胡塗帳。滿眼松煙不識羞。眾相傳爲笑。

老僧干謁

鄱陽程文憲。少與仲隘齋徐朝信。讀書於南天寺。後程筮仕鎭江。僧持朝信所撰提緣疏。並隘齋書。謁程。勉贈之。程謝病歸。隘齋仕維揚之興化。僧亦往謁之。程寄一絕云。南天和尙雪盈頭。遠泛維揚一葉舟。帶去潤州抄化疏。也應添卻隘齋愁。不二年。朝信官東安。僧又欲往。程寄詩云。束安官舍冷如冰。杖錫秋風興欲乘。疏是先生親筆撰。不須懊惱恨山僧。僧因病足不果行。無何。寺不戒於火。程又作詩云。紺宇緇宮盡掃除。如何回祿妬浮圖。不知跛足髠頭子。救得提緣疏也無。聞者絕倒。

十里荷花

崔林王露。孫何帥錢塘。柳耆卿作望海潮詞贈之云。東南形勝。三吳都會。錢塘自古繁華。煙柳畫橋。風簾翠幙參差。十萬人家。雲樹繞堤沙。怒濤捲霜雪。天塹無涯。市列珠璣。戶盈羅綺競豪奢。重湖疉巘淸佳。有三秋桂子。十里荷花。羗管弄晴。菱歌泛夜。嬉嬉釣叟蓮娃。千騎擁髙牙。乘醉聽簫鼓。吟賞煙霞。異日圖將好景。歸去鳳池誇。此詞流播。金主亮聞之。欣然有慕。遂起投鞭渡江之志。有玄馬吳山苐一峯之句。近時謝處厚詩云。誰把杭州曲子謳。荷花十里桂三秋。那知卉木無情物。牽動長江萬里愁。余謂此詞。𨿽牽動長江之愁。然卒爲金主送死之媒。未足悵也。至於荷艷桂香。妝點湖山之淸麗。使士夫流連於歌舞嬉遊之樂。遂忘中原。是則深可恨耳。因和其詩云。殺胡快劍是淸謳。牛渚依然一片秋。卻恨荷花畱玉輦。竟忘煙柳汴宮愁。

史彌遠詞

建炎中。金人追髙宗至舟山。登岸斫道隆觀柱。柱忽流血。金人畏而遁去。髙宗得免。史彌遠題詞觀中曰。試憑闌干春欲暮。桃花點點臙胭破。故鄕凝望水雲迷。數堆靑玉髻。千頃碧琉璃。我本淸都閒散客。蓬萊未是幽奇。明朝歸去寉齋飛。三山未縹緲。海運到天池。

小僧詩阻

史彌遠欲占育王寺地作墳。眾僧俯首。莫敢誰何。有一小僧曰。我能止之。作偈云。寺前一塊地。嘗有天子气。丞相要作墳。不知主何意。使兒童徧地傳誦。史意遂息。明霍韜欲營寺基爲宅。凂縣令逐僧。僧去。題於壁曰。學士家移和尙寺。會元妻臥老僧房。渭厓見之媿而止。所謂我有華如刀。其二僧之謂與。

程鄭二生

湧幢小品。湖湘程鄭二生。同窗友也。程先登第。授咸陽令。鄭貧甚。貸錢訪之。程徧出條約。禁鄕人不與相見。鄭乃凂人告乞數金。作回路費。程亦不與。狼狽而歸。後鄭亦登第。除直隸公幹。程適以事調獲鹿丞。又被人告贓。鄭前來按郡。程乃遠迎敍舊。引蘇章二天等語。鄭笑而不答。畱程宴。鄭私囑優人具言前事。優人因扮二虎。一虎銜一羊自食。旁一虎踞地視之。作欲食狀。虎怒。吼銜羊而去。少頃。餓虎獲一鹿。前虎復來。欲分食之。爭不與。一山神出判之曰。昔日銜羊【咸陽】不睬揪。今朝獲鹿敢來求。縱然掬盡湘江水。難洗當初一面羞。程知刺已。遂解印而歸。

●堅瓠二集卷之三目錄

李空同對

張翼徳對

靖節堯夫

蘇東坡判

嶽武穆詞

瑣囊書詞

趕蝶

獨韻詞

八音詩

三溪詩詞

九九諺語

字舞

韓朝集

艸堂蛛网

題鵓鴿

題詩勸酒

學吏試詩

曹操疑塜

拆剿冠字

槌碎黃寉樓

背昔鹽

逸詩詞

題牧牛圖

不禮故人

髙季廸題詩

艷雪

嶽武穆遺詩

瓜田李下

覆水不收

蒙汗藥

首蓿烽

孿生啟

乎泉莊

白髮紅顏

碁詩

池底鋪錦

山歌

風雨向三娘

信天翁

無定河

攺名

陳眉公詞

行香子

錢唐懷古

詩示關津

曲子相公

辛又安詞

勸世歌

詩贈盜

駕虎傷人

頭腦酒

捉迷藏

郎當曲

尼悟道

題詩得渡

畫馬食禾

嶽蒙泉詩

鏤臂

秤翁戲具詩

詠戲具和永戲具

重刻褚石農堅瓠集卷之三

上畱香閣主人較刋

李空同對

李空同督學江右。一生偶有名夢陽者。唱名時。空同曰。爾安得同我名。出對試之曰。藺相如。司馬相如。名相如。實不相如。對佳則釋汝。生應聲曰。魏無忌。長孫無忌。彼無忌。此亦無忌。空同稱善。置之前列。

張翼徳對

張翼徳顯應蜀中。人所尊奉。專降童以報禍福。一日降童。一生以句請對曰。人是人。神是神。人豈能爲神也。遲久不答。生曰。何不對。童曰。我本武夫。不諳文理。適到海中求蘇老泉先生代對。值彼奕碁。但云爾爲爾。我爲我。爾焉能凂我哉。一時傳爲絕對。

靖節堯夫

莊定山詩。贈我一壺陶靖節。還他兩首郡堯夫。有滑稽者。攺作外官答京官苞苴云。贈我兩包陳福建。還他一疋好南京。聞者捧腹。

蘇東坡判

靈隱寺僧了然。戀妓李秀奴。刺字臂上云。但願生從極樂國。免教今世苦相思。後衣鈢蕩盡。秀奴絕之。了然怒。一擊而斃。時東坡治郡。案其事。判以踏莎行詞曰。這个禿奴。修行忒煞。雲山頂上持戒。一從迷戀玉樓人。鶉衣百結渾無柰。毒手傷人。花容粉碎。空空色今何在。臂間刺道苦相思。這回還了相思債。卽押市曹處斬。

嶽武穆詞

嶽武穆精忠天植。恢復中原之志。屢見於詞翰。其滿江紅詞曰。怒髮衝冠。憑闌處瀟瀟雨歇。擡望眼仰天長嘨。壯懷激烈。三十功名塵與土。八千里路云和月。莫等間白了少年頭。空悲切。靖康恥。猶未雪。臣子恨。何時滅。駕長車踏破賀蘭山缺。壯志饑餐胡虜肉。笑談渇飲匈奴血。待從頭收拾舊山河。朝天闕。文徵明嘗和其詞曰。拂拭殘碑。勅飛字依稀堪讀。慨當初倚飛何重。後來何酷。果是功成身合死。可憐事去言難贖。最無事堪恨更堪憐。風波獄。豈不惜。中原蹙。豈不念。徽欽辱。但徽欽旣返。此身何屬。千載休談南渡錯。當時自怕中原復。笑區區一檜亦何能。逢其欲。讀史者但知扳腕宋髙。切齒秦檜。衡山此詞。始發其隱。卽起髙宗於九京。而以此言作公案質之。恐亦無詞以對。

瑣囊書詞

買愁集。瑣囊書詞云。翩若驚鴻來洛浦。風流正遇陳王。淩波羅襪步生香。不言惟有笑。多媚總無敉。回首髙城人不見。一川煙樹微茫。最難言處最難忘。

趕蝶

傳奇中有淸江引歌云。一个姐兒十六七。見一對蝴蝶戲。只肩靠粉墻。春筍彈珠淚。喚梅香趕他去別處去飛。又轉過雕闌。正見他斜倚定荼■﹝艸縻﹞架。佯羞整鳳釵。不說昨宵話。笑吟吟掐將花片兒打。

獨韻詞

卓珂月作獨韻詞云。娘問爲何不去。爹問爲何不去。背地問檀郎。難道今朝眞去。郎去郎去。打疊離魂隨去。又今日問郎來麼。明日問郎來麼。向晚問還頻。有个夢兒來麼。癡麼癡麼。好夢可。知眞麼。

八音詩

百可漫誌。閩林淸避元不仕。變姓名隱居山寺。會府公【某】檢冊至。見淸詰問。知其能詩。卽以冊號八音命之。應聲曰。金紫何曾一掛懷。石田茅屋自天開。絲竿釣月江頭住。竹杖挑云嶺上來。匏實曉收栽藥圃。土花春長讀書臺。革除一點浮雲慮。木筆題詩酒數杯。府公驚羨。與之爲友。政暇輙攜酒過飲。唱和移日。偶論海濵人物。因曰。若林淸者。雄村碩徳。惜未見之。淸不覺有感。府公曰。子殆林淸耶。淸曰。若淸者。公安得見之。盡醉而罷。明日卽避去。府公再往訪之。無從物色矣。永樂會元志。其孫也。

三溪詩詞

寉林玉露。李南金自號三溪冰雪翁。有良家女流落可嘆。贈以詞曰。流落今如許。我亦三生杜牧。爲秋娘著句。先自多愁多感慨。更值江南春暮。君看取落花飛絮。也有吹來穿繡幌。有因風飄墮隨泥土。人世事總無憑。佳人命薄君休欣。若說與英雄心事。一生更苦。且盡尊前今日意。休記綠窗眉膴。但春到兒家庭戶。幽恨一簾煙月曉。恐明年雁亦無尋處。渾欲倩。鶯畱住。淒婉頓挫。不減古作者。尢工於詩。有江頭吟曰。兒時盛气髙於山。不信壯士有饑寒。如今一杯零落酒。風雨蝕盡徵袍單。側立昆奴面鐵色。楚客不言未吹笛。關山有月無人聲。自是江頭渚花發。渚花春少未得妍。疑立靑山圍水天。杜鵑故態不識事。盡情叫入靑楓煙。壯士未握邊頭槊。旄頭如月幾時落。如今世界不愛賢。看取靑峯白雲角。嗚呼一歌兮歌已怨。壺中無酒可續咽。

九九諺語

冬至後九九气候。田家諺云。一九二九。相逄不出手。三九二十七。籬頭吹觱栗。四九三十六。夜眠如露宿。五九四十五。窮漢街頭舞。【一作大陽開門戶】六九五十四。蒼蠅垜屋栨。七九六十三。布衲擔頭擔。【一作兩邊椎】八九七十二。貓狗眠窨地。九九八十一。犁耙一齊出。仙裏麈談。夏至後。亦有諺云。一九二九。扇子不離手。三九二十七。冰水甜如蜜。四九三十六。汗出如洗浴。【一作爭向路頭宿】五九四十五。頭戴秋葉舞。六九五十四。乘涼入佛寺。七九六十三。夜眠尋被單。八九七十二。思量蓋夾被。九九八十一。階前鳴促織。【一作家家打炭墼】豹隱紀談。作二俱範後湖語。

舞字

樂府雜錄。舞有字舞。以舞人亞身於地布成字也。王建宮詞云。羅衫葉葉繡重重。金鳳銀壺各一叢。每遇舞頭分兩向。太平萬歲字當中。則知舞字由來久矣。

韓朝集

明長洲韓朝集名逄禧。大宗伯世能子。嘗學佛航普陀山。早起見海天紅光气。遂絕腥酒。黜姬媵。結廬洞庭西山之巓最僻處。嗣蓄髮復剪髮。如是者再。後學道天臺山。薄憇石梁。樹葉蒙郁。山鳥飛鳴。怡然自謂有得也。而塵情未斷。𨿽復頭陀行徑。猶挾公子貴介容。遇一樵夫負薪過石梁故相觸。朝集遽喝之。樵者口占一絕云。有道之士君不識。滿口婆娑哄度日。時聞鳥聲云。山禽喚汝不如歸。歸來依舊韓朝集。聽罷知非常人。急躡從之。杳不可近矣。後卒蓄髮。以任子仕杭州。飲食男女如初。

艸堂蛛网

明沔陽魯振之【鐸】在翰林時。館師試艸堂蛛网。題詩云。艸堂蛛网掛虛檐。幾度推窗似隔簾。破向虛風猶裊裊。補當明月正纖纖。燕知巧避渾無礙。蝶爲狂飛或被粘。昨夜蚊虻不安枕。願教疎處更重添。振之詩皆莊整。此獨秀雙可誦。

題鵓鴿

宋髙宗好養鵓鴿。躬自飛放。有士人題詩云。鵓鴿飛騰遶帝都。朝收暮放費工夫。何如養个南來雁。沙漠能傳二帝書。髙宗見詩。卽召見。命補以官

題詩勸酒

寉林玉露。王梅溪【十朋】守泉日。會七邑宰。出一絕勸酒云。九重天子愛民深。令尹宜懷惻隱心。今日黃堂一杯酒。使君端爲庶民斟。眞西山帥長沙。宴十二邑宰於湘江亭。勉以詩曰。從來官吏與斯民。本是同胞一體親。旣以脂膏供爾祿。須知痛癢切吾身。此邦素號唐朝古。我軰當如漢吏循。今日湘亭一杯酒。便煩散作十分春。諸宰皆感動。二詩有萬物一體意。爲民牧者宜書於座右。期無負九重愛民之意。

學吏試詩

安仁湯寶初爲學吏。邑令洗汝實試諸生。學諭徐元稔預焉。一日洗集試縣吏。徐命寶同試。洗命賦燭花詩。寶作絕句云。淚滴銀檠雨。光揺綺席春。一朝懸要路。普照四方人。洗驚異。疑其假手。命和一章。寶卽吟曰。心爇皆因火。花開不待春。自慚今寂寞。長伴讀書人。洗大稱賞。縣吏皆閣筆。寶後官縣尉。

曹操疑塜

曹操疑塜在漳河上。輟耕錄。宋兪應符詩曰。生前欺天絕漢統。死後欺人設疑塜。人生用智死卽休。何有餘機到丘壠。人言疑塜我不疑。我有一法君未知。直須盡發疑塜七十二。必有一塜藏君屍。陶南村以爲此詩之斧鉞。不知老瞞之骨。豈眞瘞七十二塜間。姦雄欺人。詩家又墮其雲霧。恐老瞞之鬼揶揄矣。觀元人起輦谷之塟。則老瞞之計。豈若是淺哉。後有反其意者曰。人言疑塜我不疑。我有一法君莫知。七十二外埋一塜。更於何處覓君屍。得其旨矣。又寉林玉露。漳河疑塜。北人歲爲增封。範石湖奉使過之。有詩云。一棺何用塜如林。誰復如公負此心。歲歲番酋爲增土。世間隨事有知音。

拆剿冠字

佑山雜說。嘉靖癸丑四月。倭冠平湖。官兵失利。五月復至。湯參將克寬領兵格戰。邑人洶洶。佑山因拆二字作口號曰。曲川地可耕。長刀砍低樹。元來腹有文。軍口三十去。令兒軰合之。敏效年十五。曰得之矣。剿冠二字也。明日得報。湯大捷。斬倭三十級。

搥碎黃寉樓

李太白過武昌。見崔顥黃寉樓詩嘆服之。遂不復作。去而賦金陵鳳凰臺。其後禪僧用此事作偈云。一拳搥碎黃寉樓。一腳踢翻鸚鵡洲。眼前有景道不得。崔顥題詩在上頭。旁一遊僧。亦舉前二句而綴之曰。有意气時消意气。不風流處也風流。又一僧。云酒逄知己。藝壓當行。元是借太白事設辭。非太白詩也。流傳之久。信以爲眞。宋初有僞作太白醉後答丁十八詩云。黃寉髙樓已搥碎一首。樂史編太白遺詩。遂收之。解學士弔太白詩云。也曾搥碎黃寉樓。也曾踢翻鸚鵡洲。直是優伶打諢之語。大白一何不幸耶。

昔昔鹽

隋曲有疎勒鹽。薛道衡有昔昔鹽。唐曲有突厥鹽。阿鵲鹽。列子昔昔夢爲君。昔卽夜也。鹽卽曲之別名。梁樂府有夜夜曲。或云。昔昔隋宮美人名。又關中人謂好爲鹽。故施肩吾詩云。顚狂楚客歌成雪。膴媚吳娘笑是鹽。又有鹽角。江鄰幾雜誌。始教坊人家市鹽。得一曲譜於紙角中。翻之。遂以名焉。戴石屏有烏鹽角行。元人月泉吟社詩。有山歌聒耳烏鹽角。村酒柔情玉練搥之句。

逸詩詞

丹鉛總錄。升庵見劍門關絕壁上。有唐明皇詩云。劍閣橫空峻。鑾輿出狩回。翠屏千仞合。丹障五丁開。灌木縈旗轉。仙云拂馬來。乘時方在徳。嗟爾勒銘才。是詩。英華及諸唐詩皆不載。故錄之。又於臨潼驪山之溫湯。見石刻元人一詞曰。三郎年少客。風流夢。繡領蠱瑤環。漸浴酒發春。海棠睡暖。笑波生媚。荔子漿寒。況此際曲江人不見。偃月事無端。羯鼔三聲。打開蜀道。霓裳一曲。舞破潼關。馬嵬西去路。愁來無會處。但淚滿關山。空有香囊遺恨。錦襪傳看。玉笛聲沈。樓頭月下。金釵信杳。天上人間。幾度秋風渭水。落葉長安。再過之。石已別刻矣。

牧牛圖詩

宋姚鏞爲吉州判官。以平冠功。擢守章貢。爲人豪雋。自號雪篷。令畫工肖像騎牛於澗谷之間。索郡人。趙東野題詩。東野題云。騎牛無笠又無蓑。斷隴橫岡到處過。暖日和風不嘗有。前村雨暗卻如何。蓋規之也。後忤帥臣。卒貶衡陽。又明蘇人劉完庵【玨】爲僉事。將致政。有憲司索題牧牛圖。完庵題曰。牧子騎牛去若飛。免教風雨濕蓑衣。回頭笑指桃林外。多少牧牛人未歸。憲臣感悟。掛冠而去。

不禮故人

弘治間。浙江一方伯。未第時。與某生交好甚篤。及仕江西。生遠造之。初見欵敍之外。送館於石亭寺山房。略無盻念。生題壁云。十年心事酒杯間。坐對江鷗去復還。一帶西山靑入眼。幾人靑眼似西山。題畢卽去。方伯得詩大慚。遣人追之不返。

髙季廸題詩

蓬軒吳紀。臨川饒介之在吳。慕髙季廸才名。召之至再。彊而後往。命題倪雲林竹木圖。且以木綠曲爲韻。季廸卽吟曰。主人原非叚千木。一瓢倒瀉瀟湘綠。踰垣爲惜酒在樽。飲余自鼓無弦曲。饒大驚異。厚禮之。因勸之仕。季廸笑而不答。時年才十六。又二年。婦翁周仲建有疾。季廸往唁之。仲建出蘆雁圖命題。季廸走筆賦曰。西風吹折荻花枝。好鳥飛來羽翮垂。沙闊水寒魚不見。滿身風露立多時。翁曰。是子求室也。擇日以女妻焉。

艷雪

韋應物答徐秀才詩云。淸詩舞艷雪。孤抱瑩玄冰。極其工致。而艷雪二字尢新。又五弦行雲。如伴流風縈艷雪。更逐落花飄禦園。又燕樂行雲。艷雪淩空散。舞羅起裵徊。屢用艷雪字。或問楊升庵。雪可言艷乎。升庵曰。曹子建洛神賦。以流風回雪。比美人之飄搖。雪自固有艷也。然雪之艷。非韋。不能道。如柳花之香。非太白不能道。竹之香。非子美不能道也外此則李賀詩。竹香蒲幽寂。粉節塗生翠。

嶽武穆遺詩

池州府誌。載嶽武穆遺詩二章。皆精忠錄所未收者。題齊山翠微亭云。經年塵土滿徵衣。得得尋芳上翠微。好水好山觀未足。馬蹄催趂月明歸。題池口樂光亭云。愛此倚闌干。誰同寓目閒。輕陰弄晴日。秀色隱空山。島樹蕭騷外。徵帆杳靄間。予𨿽江上老。心羨白雲關。又丹鉛錄有湖南僧寺詩。潭水寒生月。松風夜帶秋。不減唐人。

瓜田李下

人知瓜田李下之句。不知全詞。左克明載之古樂府。亦曰古詞。又不載誰作。七修載其詞曰。君子防未然。不處嫌疑間。瓜田不納履。李下不整冠。嫂叔不親授。長幼不比肩。勞謙得其柄。和光甚獨難。周公下白屋。吐哺不及餐。一沐三握發。後世稱聖賢。云是陳思王作。而編子建集者。又失中間四句。殊無血脈。被之管弦。亦不成調也。

覆水不收

光武本紀云。反水不收。何進傳。慕容超傳。並雲覆水不收。李太白詩。水覆難再收。又覆水再收豈滿杯。劉夢得詩。金盆已覆難收水。皆用太公語。太公初娶馬氏。讀書不事產。馬求去。太公封齊。馬求再合。太公取水一杯傾於地。令婦收水。惟得其泥。太公曰。若能離更合。覆水定應收。朱買臣傳奇。潑水事借此。

蒙汗藥

小說家嘗言蒙汗藥。人食之昏騰麻死。復有藥解活。或以爲妄。齊東野語。亦載艸烏未同一艸食之卽死。三日後亦活。又桂海虞衡志。載曼陀羅花。盜采花爲末。置人飲食中卽醉。疑卽優缽羅花是也。癸辛雜誌。載回回國有藥。名押不盧。土人采之磨酒飲人。通身麻痺而死。至三日。以別藥投之卽活。禦院中亦儲之。以備不虞。據諸書所載。則蒙汗藥非妄。但獅山掌錄。又載押不盧能起死回生。故阿■﹝衤盍﹞主哀叚功詩。有云片波潾不見人。押不盧花顏色攺。豈押不盧有二種。同名而異用者耶。抑本一種。而記者有誤耶。

苜蓿烽

丹鉛總錄。岑參詩。苜蓿烽邊逄立春。葫蘆河上淚沾巾。皆紀塞上之地也。唐三藏西域志。塞上無驛亭。又無山嶺。止以烽火爲識。王門關外有五烽。苜蓿烽其一也。葫蘆河上狹下廣。洄波甚急。不可渡。上置玉門關。卽西域之襟喉也。

孿生啟

李易安賀人孿生啟。無午未二時之分。有伯仲兩稭之侶。旣擊臂而擊足。實難弟而難兄。玉刻雙璋。錦挑對褓。注曰。任文二子。徳卿生於午。道卿生於未。張伯稭仲稭形狀無二。白汲兄弟。母不能別。以彩繩一系臂。一擊足。見文粹拾遺。按西京雜記。殷王祖甲乙。產二子。曰嚚。曰良。卯日生嚚。巳日生良。以卯巳兩日。對午未二時更妙。【稽音憂。】

平泉莊

抒情錄。李朱厓平泉莊。佳景可愛。洛中士人詫於江遵。遵題詩曰。平泉風景好髙眠。水色煙花滿目前。剛欲平他不平事。至今惆悵嶺南還。江過楊相宅。有詩云。倚伏從來事不遙。無何平地起靑霄。才到靑霄卻平地。門對古槐空寂寥。

白髮紅顏

杜少陵詩云。發短何勞白。顏衰肯更【一作再】紅。尹武云。愁發含霜白。衰顏寄酒紅。鄭谷云。衰鬢霜供白。愁顏酒借紅。白香山云。鬢爲愁先白。顏因醉後頳。又霜侵殘鬢無多黑。酒伴衰顏只暫紅。陳后山詩。發短愁催白。顏衰酒映紅。語意相類。必有定其優劣。

碁詩

唾玉集。蔡州褒信縣有一道人。工碁。常饒人。先自爲詩曰。爛柯仙客妙通神。一局曾經幾度春。自出洞來無敵手。得饒人處且饒人。

池底鋪錦

開城錄。唐文宗論徳宗奢靡。禁中老宮人云。每引泉。先於池底鋪錦。王建宮詞云。魚藻宮中鎖翠娥。先皇行處不曾過。只今池底休鋪錦。菱角雞頭積漸多。

山歌

水東日記。吳人耕作。或舟行之勞。多謳歌以自遣。名唱山歌。頗合官徵。兼可警勸。如月子灣灣照九州島。幾家歡樂幾家愁。幾家夫婦同羅帳。多少漂零在外頭。與唐裴交泰長門怨。一種峨眉明月下。南宮歌吹北宮愁。章孝標詩。長安一夜千家月。幾處笙歌幾處愁合轍。又南山頭上鵓鴿啼。見說親爺娶晚妻。爺娶晚妻猶自可。前娘兒女好孤恓。水滸傳有一歌。赤日炎炎似火燒。野田禾稻半枯焦。農夫心內如湯煮。公子王孫把扇揺。與杜苟寉雪詩。擁袍公子休言冷。中有樵夫跣足行同意。

風雨向三娘

萬曆中。桃源李瞻麓【可蕃】少負美才。好吟詠。邑中有某婦者。私於庠士何池東。何死。又私李半野。半野方伯源野子。別築一室居之。不啻金屋阿嬌。瞻麓乃題一絕云。聞君髙築土磚房。好把桃符四面張。只恐池東心未死。夜深風雨向三娘。里人見其儒服出遊。故詩云然。

信天翁

信天翁鳥名。滇中有之。其鳥食魚而不能捕。俟魚鷹所得偶墜者拾取之。明蘭廷瑞詩云。荷錢荇帶落江空。唼鯉捨鯊淺艸中。波上魚鷹貪未飽。何曾餓死信天翁。廷端滇南楊林人。當有感而作。謝氏詩源。人逄隨客意。鳥聽信天緣。

無定河

陳陶詩。誓掃匈奴不顧身。五千貂錦喪胡塵。可憐無定河邊骨。猶是春閨夢里人。按無定河。在今靑澗縣東六十里。南入黃河。一名奢延水。又名銀水。輿地記。唐立銀州。東北有無定河。卽圁水也。後人因潰沙急流。深淺無定。故更今名。唐陳佑詩云。無定河邊暮笛聲。赫連臺畔旅人情。函關歸路千餘里。一夕秋風白髮生。無定河。可對不到寺。峨眉山有不到寺。以險阻得名。

攺名

宋郊攺名庠後。移書葉淸臣稱同年。葉戲云。淸臣於宋郊榜第六人登第。徧閱小錄無宋庠者。不知何人。吏還具以告。庠乃書一絕云。紙尾何勞問姓名。禁林依舊玷華簪。欲知七略稱臣向。便是當年劉更生。

陳眉公

陳眉公有淸平樂詞云。有兒事足。一把茅遮屋。若使薄田耕不熟。添个新生黃犢。閒來也教兒曹。讀書不爲功名。種竹澆花釀酒。世家閉戶先生。又有初夏減字浣溪沙云。梓樹花香月半明。棹歌歸去蟪蛄鳴。曲曲柳灣茅屋矮。掛魚罾。笑指吾廬何處是。一池荷葉小橋橫。燈火紙窗修竹裏。讀書聲。

行香子

湖海搜奇。有行香子詞。惜不載誰作。詞雲。水竹之居。吾愛吾廬。石粼粼妝砌階除。軒窗隨意。小巧規模也淸幽。也瀟灑。也寬舒。懶散無拘。此樂何如。撫闌干臨水觀魚。風花雪月。嬴得工夫。炷些香。說些話。讀些書。閬苑瀛洲。金穀瓊樓。算不如茅屋淸幽。野花繡地。莫也風流。也宜春。也宜夏。也宜秋。酒熟堪篘。客至須畱。更無榮無辱無憂。退閒一步。著甚來由。倦時眠。渇時飲。醉時謳。

錢塘懷古

輟耕錄。載傳按察者。忘其名。嘗作錢唐懷古詞。調寄鴨頭綠云。靜中看。記昔日湖山隱隱。宛若虎踞龍蟠。下襄樊。指揮湘漢。鞭雪騎。圍繞江幹。勢不成三。時當混一。過唐之數不爲難。陳橋驛。孤兒寡婦。久假當還。掛徵帆龍舟催發。紫宸初捲朝班。禁庭空上花暈碧。輦路悄訶喝聲幹。縱余得西湖風景。花柳亦凋殘。去國三千。遊仙一夢。依然天淡夕陽閒。昨宵也。一輪明月。還照臨安。

詩示關津

範文正公鎭越。有戶曹孫某卒。助以俸錢送歸。作詩示關津吏曰。十口相依泛巨川。來時暖熱去淒然。關津若要知名姓。便是孤兒寡婦船。

曲子相公

和凝少時好爲曲子。香奩集其所著詞也。布於汴洛。及在政府。契丹稱爲曲子相公。疑患之。專人收拾。焚毀不暇。遂嫁其名於韓偓。自爲遊藝集云。予有香奩籝金集。不行於世。實自諱其名也。明夏文湣【言】善詞曲。時號曲子相公。

辛幼安詞

寉林玉露。辛幼安晚春詞云。更能消幾番風雨。匆匆春又歸去。惜花長恨花開早。何況亂紅無數。春且住。見說道天涯芳艸迷歸路。怨春不語。算只有殷勤。畫檐蛛网。盡日惹飛絮。長門事。準擬佳期又誤。娥眉曾有人妬。千金縱買相如賦。脈脈此情誰訴。君莫舞。君不見玉環飛燕皆塵土。閒愁最苦。休去倚危闌。斜陽正在。煙柳斷腸處。詞意殊怨。使在漢唐時。寧不賈禍。聞壽皇見此詞。頗不悅。然終不加罪。可謂盛徳已。又有寄丘宗卿詞云。千古江山。無覓孫仲謀處。舞榭歌臺。風流總被。雨打風吹去。斜陽艸樹。尋常巷陌。人道寄奴曾住。想當年鐵馬。气吞萬里如虎。元嘉艸艸。封狼居胥。嬴得倉皇北顧。四十三年。望中燈火。猶記揚州路。可憐回首。佛貍祠下。一片神鴉社鼓。憑誰問簾頗老矣。尙能飯不。此詞尢雋壯可喜。惜集中不載。

勸世歌

徽州唐臯。少負才名。自許甚髙。已而蹉跎不第。亦復骯髒。後年近知命。方魁天下。不負所志。嘗作勸世歌云。人生七十古來少。先除少年後除老。中間光景不多時。更有炎涼與煩惱。朝裏官多做不盡。世上錢多賺不了。官大錢多憂轉多。落得自家頭白蚤。中秋過了月不明。情明過了花不好。花前月下且髙歌。及時忷把金尊倒。請君檢點眼前人。一年幾度埋芳艸。芳艸髙低新舊墳。可憐寒食無人掃。此歌淺而雅。明而不俗。暢於眾志。通於眾耳。令人疾讀一過。名利心可以灰燼。

詩贈盜

唐李涉贈盜詩曰。風雨瀟瀟江上行。綠林豪客夜知聞。相逄不用相回避。世上於今半是君。可謂婉而切。劉伯溫詠梁山泊分贓臺詩曰。突兀髙臺累土成。人言暴客此分贏。飲泉淸節今寥落。何伹梁山獨擅名。漢書云。吏皆虎而冠。史記云。此皆刼盜而不操戈矛者也。二詩之意祖此。又宋閩賊廖恩降後。官右班殿直。嘗供腳色云。並無公私過犯。時以爲笑。元海冠鄭廣。旣受招安。使主福之延祥兵。嘗爲郡僚所輕。方坐論詩。廣故作詩曰。鄭廣有詩上眾官。文武看來總一般。眾官做官卻做賊。鄭廣做賊卻做官。又丹鉛錄。雲南洱海接官廳與打刼灣相近。有達官命童生作對曰。接官廳上接官。一童生對曰。打刧灣中打刼。尢爲可笑。

駕虎傷人

佑山雜說。嘉靖中平湖農人陸大。朴野動儉。忽有捕盜兵數人擁入其家。稱賊攀指。拷掠追索。陸不勝苦。罄所有與之。猶不足。則賣田房爲贖。遂告於監司行縣追問。陸素口訥。不能質對。謀於業主趙漸齋。趙贈以詩云。自昔只聞人捕虎。於今駕虎徧傷人。何時得向龔黃說。除盜先除捕盜兵。若因其被害而慰解之者。且戒之曰。愼勿泄。候質對時。有不如意。卽出此。陸如其言。遂得直。捕盜兵追贓發戍矣。

頭腦酒

湧幢小品。冬月客到。以肉及雜味置大碗中。注熱酒逓客。名曰頭腦酒。蓋以避寒也。考舊制。自冬至後至立春。殿前將軍甲士。皆賜頭腦酒。瑞州敖宗伯銑。與吳宗伯山爲姻家。吳初度。敖具衣冠過觴之。性豪飲大嚼。及門已苦饑矣。吳戲出句云。暖日宜看胸背花。欲敖對就方具酒。敖曰。寒朝最愛頭腦酒。相與大笑。其飲極歡。

捉迷藏

兒童以紬紮眼相撲捉。謂之紫盲盲。致虛閣雜俎。唐明皇與玉眞。於月下以錦帕褁目。在方丈之間。互相捉戲。玉眞捉上每易。而玉眞輕捷。上每失之。宮人撫堂大笑。一夕玉眞於袖上多結流蘇香囊與上戲。上屢捉屢失。玉眞故以香囊惹之。上得香囊無數。已而笑曰。我比貴妃更勝也。謂之捉迷藏。過庭錄。載題扇上小兒迷藏詩云。誰剪輕紈巧織絲。春深庭院作兒嬉。路郎有意嘲輕脫。只有迷藏不入詩。今小兒以手蒙眼。名按盲盲。卽其遺意。

郎當曲

魏寉山天寶遺事詩。紅錦繃盛河北賊。紫金盞酌壽王妃。弄成晚歲郎當曲。正是三郎快活時。按明皇自蜀還。以駝馬載珍玩自隨。明皇聞駝馬所帶鈴聲。謂黃幡綽曰。鈴聲頗似人言語。幡綽對曰。似言三郎郎當。三郎郎當。明皇笑且媿之。

尼悟道

子曰。道不遠人。孟子曰。道在邇而求諸遠。有尼悟道詩云。盡日尋春不見春。芒鞋踏破隴頭云。歸來笑撚梅花嗅。春在枝頭已十分。

題詩得渡

漳州周匡物以歌詩著名。元和中徒步應舉。至錢塘。乏僦船之資。久不得濟。乃題詩公館云。南裏茫茫天塹遙。秦皇底事不安橋。錢塘江上無錢過。又阻西陵兩夜潮。郡牧見之。乃罪津吏。漳人及第。自匡物始。

畫馬食禾

八閩志。晉江有玉髻峯。下有畫馬石。余杭羅隱乞食山下。人侮之。隱乃畫一馬於石。每夜出食人禾。追之則馬復入石。人乃禮焉。隱乃畫椿擊馬。夜遂不出。今其迹了然。俗傳隱有異術。出語成讖。黃滔贈隱詩。三徵不起時賢議。九轉終成道者言。光啟中錢鏐辟爲錢塘令。隱懼而受命。因宴獻口號曰。一个禰衡畱不得。思量黃祖漫英雄。後表授給事中。年八十餘卒。

嶽蒙泉詩

嶽蒙泉【正】詠陳橋兵変。阿母素知兒有志。外人剛道帝無心。又黃袍不是尋常物。誰信軍中偶得之。使藝祖聞之。恐亦無詞以對。

鏤臂

酉陽雜俎。長安貧兒鏤臂詩云。昔日已前家未貧。苦將錢物結交親。如今失路尋知己。行盡關山無一人。鏤臂卽所謂札靑。唐宋間。惡少競刺其身。恣爲不法。又蜀市人趙髙。背鏤毘沙門天王。吏欲杖其背。見天王輙止。爲橫坊市李夷簡擒而杖之。命打天王盡。則已。經旬日。髙祖衣歷門叫呼。乞修理天王功徳錢。叚成式門下騶。路神通背。亦刺天王像。每朔望具乳縻。焚香袒坐。使妻兒供養其背而拜焉。又葛淸剳白香山詩。叚成式與陳至呼觀之。凡剳三十餘首。體無完膚。如不是花中偏愛菊。則有一人持杯臨菊叢之類。陳至呼爲白舍人行詩圖。

秤翁戲具詩

彭秤翁名彮。字容臣。大參點平先生之季子。負奇不偶。時作篇章以自遣。得風人遺意。其詠吳兒戲具詩。膾炙人口。今錄於左。詠跋弗倒云。虎丘遊客泛歸橈。傀儡累累兩袖豪。時式正宜添假面。官方聊與著紅袍。隨人■﹝欺﹞弄形如醉。鎭日跏趺骵更勞。嘆息物情偏好異。俄然跋倒笑聲髙。詠支硎跳虎云。山君爲名柹爲質。哄動兒曹刻畫粗。謾道撩須逄彼怒。果然履尾亦余呼。一朝可変思文炳。四顧無人且負嵎。世上畫來多類狗。這回跳躍肖還無。詠紙鳶云。無多骨格幸輕身。結束乘風體制新。但見飛揚矜得勢。豈知操縱只由人。淩霄行道昂頭徧。落地旁觀拍掌頻。綫索有時全沒用。溝中敗紙不堪論。詠唱喏燈云。拱揖茫茫暮夜勤。儼然彊項學斯文。媚人豈惜花生臉。入世須牽綫作羣。曾記紙糊推閣老。但能火戰卽將軍。而今吳情千変。一聽兒童自策勲。答稼軒詠棉花羊云。山店羣羊排比立。儼然燕市兩移情。難供郎主隨時喫。漫學初平叱石成。笑我補牢身作牧。看他挾纊气如生。世間豈少耐彈者。【明劉吉時稱劉棉花以其耐彈也】頭角崢嶸正自榮。詠紙糊貓云。從來象物惟心造。假假眞眞貌得無。枵腹止堪容敗紙。嘉名久已信貍奴。花陰覆案應須臥。骨鯁當前不任呼。愛爾也能驚腐鼠。夜深伴我讀韓蘇。

詠戲具

辛未新正。雨雪交作。悶坐室中。間與孫軰嬉戲。見其所陳戲具。燦然可觀。聊詠二三。兼和秤翁。以資一噱。詠嘉定竹田雞云田父羣居在水湄。【蝦蟇之大者曰田父】篔簹刳腹且藏之。點朱奚藉神僧禁。白出翻成裏句嗤。【朱人有蛙翻白出闊句】拳勇豈能忘喜怒。聲消孰與辧公私。最憐掌握供驅使。大異公孫井底時。詠火漆朱魚云。通艸爲膚褁作鱗。良工制就錦魚新。曾聞如毀傷頳尾。豈識潛淵是漆身。彈鋏客卿空有嘆。焚銀學士自無倫。揚鬐漫爲漁人羨。任爾垂竿不上綸。詠泥兔云。玉衡星曜久儲精。明視今非口吐生。目赤似分芝艸色。體玄疑吸墨池英。不營三窟甘株守。安得千毫助管城。難向月中還搗藥。任他顧犬也無驚。詠無錫紙糊貓云。烏圓異種許誰如。粉墨傳神意有餘。共信顏名能捕鼠。也知忘食可無魚。義同乳子交歡日。【唐崔佑甫家貓鼠相乳】靜似窺人對局初。二李當年應媿爾。【唐李義府南唐李徳來俱號李貓】腹中畛域已全除。詠棉花羊云。曾聞西海田中種。玆見柔毛果化生。艸食何妨將艸綴。棉羊恰喜待棉成。輸邊自昔嘗先牧。饗士於今那得羹。不觸未須燒尾會。午橋妝點藉花茵。詠紙雞。或用泥木。不一其質。心巧裁成稱五徳。粉糊廢紙一番新。尙懷孟徳空餘肋。似困劉琨竟失晨。飲啄俱忘還索鬭。羽毛粗具便堪珍。木牛竹馬應同傳。寄語兒曹次第陳。一羽毛豊滿費經營。雛鳯姿容土木成。恬似守雌徵素養。誼難烹伏媿交情。秦關過客誇啼曙。齊境遺民誤養生。幾上昂然如寉立。【韓退之詩大雞昂然來】兒童不惜掌中擎。答秤翁跳虎云。時時跳躍逞微軀。四足覊縻勢已孤。正覺爪牙無布置。不妨文采更模糊。裝成皮質難蒙馬。本乏威風且捋須。若解神君多異政。一回跧伏未爲愚。詠跋弗倒二律云。傀儡紛紛列畫欄。老人寓目亦盤桓。妝成腮項誇時樣。頊易冠裳駭俗看。終日跏趺同衲子。一生揺擺類朝官。爲人在昔非容易。卓立於今正自難。【一】惟君賦性自諧詼。粉飾形容紙作胎。才著彩衣難學僕。乍增面具便稱魁。媚人只合團團轉。勸酒翻宜得得來。莫道嬰兒嬉戲物。紙糊閣老列三臺。【成化中有紙糊三閣老之謠。】詠唱喏燈二律云。新年憕火日紛紛。唱喏名稱自昔聞。未肯折腰誇縣令。漫教空腹負將軍。熱賜應自慚多事。花臉從今獨出羣。傘蓋魚龍爲伴侶。孩兒會上策功勲。【一】燈火元宵識歲豊。勤勤拱揖悅兒童。賦形自昔推彊項。変態於今尙直躬。豈爲遷官全體熱。【南史張敬兒事】非關飲酒舉身紅。宵來還藉扶持力。長保功名慰老翁。

和詠戲具

甲戌新正。朱望子先生詠紙鵝及泥牛鹿諸戲具詩見投。賦物肖形。風華典雅。不減梅村先生之詠物幻也。肥身長項宛然成。舒雁堪加舊雅名。換字山陰宜道士。寄籠陽羨可書生。毛幹似已眠沙暖。掌潤如曾撥水淸。縱使矯簾嫌鶂鶂。【五歷切】不教顰顣爲聞聲。【紙鵝】斑龍【本艸鹿名】裝就牡兼麀。足角皮毛點染周。看去竟能成濯濯。聽時偏只欠呦呦。安非秦失方爭。逐閒似吳荒得縱遊。閒有描成蒼白色。疑經歲月已千秋。【泥鹿】烏■﹝偼﹐牜代亻﹞造出肖偏奇。牝牡無分狀總宜。潤澤耳眞同濕濕。崢嶸角亦類觺觺。牽難近水誰愁渇。飼不求芻那畏饑。宰相見來原不問。恰如無喘順天時。【泥牛】羣然浮映水中苔。圉圉惟難鼔頰顋。欲得長鮮朱染色。未妨久浸漆爲胎。偶當撫掌驚寜沒。縱使投竿引不來。尢羨嚴寒無所畏。由他凍合日烘開。【火漆魚】羝羊白絮造偏精。眞覺無情肖有情。元放神通身可變。初平奇幻石能成。低頭豎角如將觸。張口垂髯擬欲鳴。卻笑兒童陳几案。弄時常似學蘇卿。【棉花羊。】竹根摹擬巧能通。刻作蝦蟇制獨工。痱■﹝疒畾﹞身剛隨節密。彭亨腹恰就心空。鎭書無力因非玉。注水難容柰異銅。攜向妝臺臨寶鏡。影還疑蝕廣寒宮。【竹蛙。】裝造貍奴點綴勞。好將形色辧分毫。粘膠貼就金銀眼。蘸筆描成黑白毛。健懶莫知因縮爪。雌雄難別爲藏尻。無情安望多靈異。須藉旁畱卻鼠刀。【東坡有卻鼠刀銘。紙貓。】嘴距毛衣巧飾精。翰音形狀竟如生。看來宛有俱全徳。聽去殊無不惡聲。置向閒窗談未得。養𨿽如木鬭難成。羣兒戲弄非求媚。天寶坊中似有名。【唐賈昌。七歲爲雞坊五百小兒長。紙雞。】斵木裝成渺小軀。漫將猛獸肖形模。停時弭耳如馴伏。動處張威似嘯呼。收入篋中歸洞穴。浮來水上渡江湖。兒曹玩弄宜矜詡。馮婦猶應遜吾徒。【跳虎】造成明視烱雙眸。缺口長須事事周。射木似堪同命中。【故事。三月十三爲木兔分朋。射之較勝負。】守株疑可待重投。犬逢欲掣牽來索。鷹見思離臂上韝。珍重洞房常作供。長生如在月宮畱。【泥兔。】紙竹相資頃刻成。飛騰如鳥羨身輕。戻天旱麓詩同詠。削木公輸技並精。箏響空中風正急。燈懸雲際火偏明。升髙但惜難爲主。收放由人看兩晴。【紙鳶。】紙燈兒戲上元遊。彷佛人情可與儔。萬事旁觀惟袖手。一生自用不回頭。熱中那恥虛文醜。空腹誰懷寡學羞。倚仗他人牽綫索。失時伎倆盡皆休。【唱喏燈。】體態妝顚更弄嬌。不分妍醜盡輕佻。欹斜似醉還翹舉。旋轉如狂更動搖。虛餒一腔文士腹。癡肥半截美人腰。𨿽然時尙供嬉戲。太盛還疑是世妖。【跋弗倒。】學稼詠泥牛云。重見春回歲一更。兒童日駕土牛迎。粘膠團就身多骨。【毛少骨多者有力。】藉粉描成色尙騂。諸葛木裝殊觳■﹝觳﹐束代殳﹞。田單火戰亦縱橫。輸他合土能凝立。馴伏無勞置楅衡。泥鹿云。丸泥爲鹿角崢嶸。蒼白皮毛狗筆成。几案甡甡常並立。臺端麌麌不聞鳴。無腸誰注洞天酒。有腹難吞曠野蘋。任爾仙翁能作脯。【道家以鹿爲脯。】鹿羣還幸得全生。紙鵝云。長頸髙冠性似癡。冶金斵木昔聞之。衍波【紙名】粉掌紅霞艷。側理【亦紙名】膠翎白雪姿。置表何從行在見。擊書難達內庭知。蔡州夜半徒勞擊。爲報鵝羣不飲池。

●堅瓠二集卷之四目錄

箕仙詩句

簫杖

梅杖

羊羹

楊妃菊

繡養娘

吳門上元

聶碧窗

地仙丹

梅開一花

櫻桃一實

童子能詩

鄧文龍

伐松

歌詞侑酒

鬼門關

刺夏貴

杜氏婦

嘲翟姓

杜善甫

喫死飯

武廟微行

版腸

淡酒

豬無糟

趙葫蘆

嘲近視

王少卿

皇甫氏

婢僕詩

題驛丞像

四十翁

嘲禿指

烹雞頌

偸狗賦

打秋豊

鋸匠詩

龍宮海藏

采蟬酥

金陵十六樓

商文毅對

阿醜

智公得路

譏張江陵

張江陵對句

譏教授

僧妓相嘲

以姓爲聯

丘文莊對

龍聽以角

詩規鐵崖

巾詩

一錢覓酒

裁縫冠帶

鉆彌遠

庶吉士

韓侂冑

五經題

頭場題

善天文

鼻頭

僧臘

五大夫

吳祀範蠡不當

齊已詩

洞庭漁人

鏡殿

題詩僧庵

虎歌

劉菊莊

重刻褚石農堅瓠集卷之四

甬上畱香閣主人較刋

箕仙詩句

七修類稿。金陵士某召仙。得詩云。風露淒涼雨過天。窓疎有月到牀前。夜深不作紅塵夢。注得南華四十篇。又云。彊胡擾擾我提兵。血戰中原恨未平。大廈已斜支一木。豈期長腳悞蒼生。某請書名。則二人。乃陳摶嶽飛也。偶同過此。用書數語。某又問。今秦檜亦托生否。又書云。自古姦忠同一死。姦忠死後各畱名。姦忠總在斯文斷。焉有來生與後生。又周吉甫暉金陵瑣事。亦載某請仙。仙降書是嶽武穆。因問將軍恨秦檜否。仙書詩一首。中聯云。出師未捷班師急。相國反爲敵國謀。酷似武穆口語。惜其詩不全。

簘杖

讕言長語。余姚徐菊坡有簘杖詩。鑿竅霜筠入手輕。知音未遇伴閒行。刻鳩賜老聲還噎。隨鳳升山力可憑。弄月松根因柱石。倚風花底爲和笙。何當扶上雲霄路。吹徹釣天合九成

梅杖

山房隨茟。元學士閻子靜【復】後廉訪浙西。有梅杖詩云。揀盡西湖萬王柯。春風入手重摩挲。較量龍竹能香否。比並鳩藤若柰何。聲破夢寒霜滿戶。影隨詩瘦月橫波。只知功到調羹盡。不道扶顚刀更多。

羊羹

辛稼軒帥浙東時。朱晦庵張南軒任倉憲。劉攺之欲見稼軒不納。二公云。某日公燕。君可來。門者不納。但喧爭之。必可入。旣而攺之如所教。門外果喧嘩。稼軒問故。門者以告。稼軒怒。二公因言。攺之豪傑也。善賦詩。可試納之。攺之至。長揖。時方進羊腰腎羹。稼軒命賦之。攺之寒甚。乞巵酒。酒罷乞韻。飲酒手顫。餘瀝流於懷。因以流字爲韻。卽吟曰。拔毫已付管城子。爛首曾封關內侯。死後不知身外物。也隨尊酒伴風流。稼軒大喜。命其嘗此羹。終席而去。又稼軒守京口時。大雪。帥僚佐登多景樓。劉攺之敝衣曳履而前。稼軒令賦雪。以難字爲韻。攺之卽吟云。功名有分平吳易。貧賤無交訪戴難。自此莫逆云。

楊妃菊

汾州李恭山【節】。端平中。朱湛盧復之使北。展觀八陵。引李與王仲偕南。李后任酉倅。與正倅陳三嶼松龍。宴僚友於多景樓。賞楊妃菊。令諸妓各持紙筆。侍官眾請謂。李后至。酒一行。卽起吟曰。命委馬嵬坡畔泥。驚魂飛上傲霜枝。西風落月東籬下。薄幸三郎知不知。辭最淸切。或至閣筆。

繡養娘

西山張倅蕓窗。有繡養娘者。命蒼頭遞一羅帕與館人劉啟之。童偶遺之於地。蕓窗見而責劉。卽遣去。劉作詩謝張云。夜深撾鼓醉紅裙。半世侯門熟稔聞。自是東鄰窺宋玉。非關司馬挑文君。蒼頭誤送香羅帕。簧舌翻成貝錦文。幸賴老成持定力。一帆安穩過溪云。

吳門上元

元吳僧本眞。號月湖半顚。賦吳門上元云。村翁看了上元歸。正是西樓月落時。譽道官衙好燈火。不知渾點爾膏脂。微聞於郡守吳退庵。遂命住虎丘寺。

聶碧窗

京口天慶觀主聶碧窗。嘗爲龍翔官書記。北朝赦至。有詩云。乾坤殺气正沈沈。又聽燕臺降徳音。萬口盡傳新詔好。四朝誰念舊恩深。分茅列土將軍志。問捨求田父老心。麗正立班猶昨日。小臣無語淚沾巾。觀中有趙太祖眞容。北來者見必拜。碧窗題其上云。鳳表龍姿儼若新。一回展卷一傷神。天顏亦怪君非虜。河北山東總舊臣。

地仙丹

永嘉余徳鄰宗文。與聶碧窗奕。余屢北。有賣地仙丹者。國手也。余呼之至。紿聶曰。某有僕能奕。欲試數著不敢。聶俾對枰。連敗數局。余自內以片紙書十字云。可憐道士碧。不識地仙丹。聶大笑曰。吾固疑其不凡。

梅開一花

盧梅坡庭梅開一花。詠詩云。昨夜花神有底忙。先期踏白入南邦。冷將雙眼窺春破。肯把孤心受雪降。樊弟得兄呼最長。竹君取友嘆無雙。仍前月夜牕前看。一在枝頭一在窗。

櫻桃一實

蔣漫堂與客燕坐。見庭中櫻桃惟一實。共以爲笑。忽有客來訪。自言能詩。因命賦之。燒丹道士藥鑪空。枉費先生九轉功。一粒丹砂尋不見。曉來枝上弄春風。眾咸喜之。

童子能詩

吉州羅西林集刊近詩。一士囊詩及門。一童橫臥闌闑間。喚童良久乃起。曰將見汝主人求刋詩。童曰。請先與我一觀。我以爲可。則爲公達。士怪之曰。汝欲觀我詩。必能吟。請賦一絕。當示汝。童請題。士曰。但以汝適來睡起搔首意爲之。童卽吟曰。夜夢淸鸞上碧虛。不知身世是華胥。起來搔首渾無事。啼鳥一聲春雨餘。士駭服。同入見西林。取其菊詩曰。不逐春風桃李妍。秋風收拾短籬邊。如何枝上金無數。不與淵明當酒錢。士出而疑之。後知童乃羅之子也。

鄧文龍

南康建昌縣有神童山。每試童子百人取其一。鄧文龍年八歲。穎出諸童之右。太守方巨山嶽欲祝爲子。父謂之曰。汝予所鐘愛。太守固欲祝。汝將若何。文龍曰苐許之。巨山一日招諸名士。如馮紫山軰。文龍父子亦與焉。席上諸公。袛服禙子。文龍以綠袍居末座。坐定供茶。文龍故以托子墮地。諸公戲以失禮。文龍曰。先生失衣。學生落托。眾爲一笑。酒酣。巨山戲謂曰。口紅衣綠如鸚鵡。文龍應聲曰。頭白形烏似老鴉。又令賦君子竹。詠曰。滿灑子猷宅。平將風月分。兩軒渾似竹。一日可無君。眾異之。後易名元觀。十五領鄕薦。登上第。

伐松

靈隱寺僧元肇。號淮海。寺有古松大數十圍。與月波亭相對。史彌遠遣人伐松。淮海作詩云。大夫去作棟梁材。無復淸陰覆綠苔。惆悵月波亭上望。夜深惟見寉歸來。又穆陵在禦。閻貴妃父良臣。起香火功徳院。欲於靈竺下伐松供屋材。淮海亦作詩曰。不爲栽松種茯苓。袛緣山色四時靑。老僧不會移將去。畱與西湖作畫屏。詩徹於上。遂命勿伐。又山中有寺基久圯。勢家窺其地營塟。淮海亦有詩刺之云。一帶空山已有年。不須惆悵起頹磚。道傍多少麒麟塜。轉眼無人送紙錢。豪家見之。亦不復取。

歌詞侑酒

戶曹之妻。與太守有私。一士子知其事。戶曹任滿將行。守招其夫婦飲。士子作祝英臺近付妓歌以侑酒。抱琵琶。臨別語。把酒淚如洗。似恁春時。倉卒去何意。牡丹恰則開園。茶■﹝艸縻﹞廝勾。便下得一帆千里。好無謂。復恐明日行呵。如何戀得你。一葉船兒。休要更沈醉。後來梅子靑時。楊花飛絮。側耳聽喜鵲聲裏。守與婦俱墮淚。其夫不悟。

鬼門關

翟惠父詠鬼門關詩。盤盤重險壓三途。慘慘陰靈怖萬夫。靑海戰魂來守鑰。黃塵行客過張弧。西風古道悲羸馬。落日荒山嘨老狐。年少文人今白首。小昌休苦笑掀歈。惠父北人。

刺夏貴

有刺夏金吾【貴】詩云。節樓髙聳與云。通國誰能有此榮。一語淮西聞養老。三更江上便抽兵。不因賣國謀先定。何事王詔不行。縱有虎符髙一丈。到頭難免賊臣名。人謂北兵旣至。許貴淮西一道。與之養老。故戢兵不戰。然賈似道退師數十萬眾。一鼓而潰。貴𨿽勇健。亦何爲哉。

杜氏婦

元杜氏婦。作北徵詩云。江淮幼女別鄕閭。一似昭君遠嫁胡。默默一身離故國。區區千里送徵夫。慵拈簘管吹羗笛。懶擊羅裙舞鷓鴣。多少眼前悲泣事。不如花柳舊江都。此等詩詞。多有戲題驛亭。以爲美談者。

嘲翟姓

陳雲屋嘲翟姓雲。失足如何躍。無光耀不成。若非身倚木。爲棹亦難行。時翟某館於水南楊氏。蓋嘲其倚楊也。

杜善甫

元杜善甫山東名士。工詩文。不屑仕進。時有掌兵官遠戍於外。其妻宴客。鼓吹終夕。杜作詩云。髙燒銀燭照雲鬟。沸耳聲歌徹夜闌。不念徵西人萬里。王關霜重鐵衣寒。聞之怏怏。【見山房隨筆。】

喫死飯

吳俗治喪之家。徧投訃音。弔客不盡相識。挨身陪賓者。備極醜態。謂之喪【桑】虫。又曰喫死飯。蓋聞人死。卽往兜攬經理其事。思得一飽也。數年前有孔姓者。面目尢屬可憎。借誕辰名色。傳單斂分。有無名氏作詩四章。贈之云。盡日茫茫事送迎。搖頭擺尾可憐生。家風誤認喪【幹聲】家狗。不道當年讀去聲。諧語恰中。余惜忘之。或有吉事。則又色服超蹌。自謂喜虫。稱呼亦妙。

武廟微行

明武廟微行。遇一婦人汲水。乃口占一詞云。汲水上南坡。紅裙映碧波。𨿽然不似俺宮娥。野花偏艷目。村酒醉人多。亦自風騷可喜。

版腸

宋學士【濂】過洛或挽畱之。不從。乃以步蹇藏去他所。公作詩云。蹇驢掣斷紫絲韁。卻去南城趁艸場。繞徧洛陽尋不見。西風一陣版腸香。河南人詈賊曰版腸。故云。

淡酒

雲間酒淡。有人作行香子云。浙右華亭。物價簾平。一道會買个三升。打開瓶後。滑辣光馨。教君霎時飲。霎時醉。霎時醒。聽得淵明說與劉伶。這一瓶約莫三觔。君還不信。把秤來稱。有一觔酒。一觔水。一觔瓶。又醒睡編。有詩云。數升糯米淺慳量。飯熟全家大小嘗。著意滿傾三斛水。先頭打起一壺漿。冷吞卻似金生麗。熱飲渾如周發商。昨夜彊斟三五盞。幾乎瀉破肚中腸。

豬無糟

王婆釀酒爲業。一道士往來寓其家。每索酒。輙與飲。數百壺不酬值。婆不與較。一日道士謂婆曰。予飲若酒。無錢相償。請爲若掘井。井成泉湧出。皆醇酒。道士曰。此所以償耳。遂去。婆持井所出泉應沽者。比夙讓更佳。得錢數萬。踰三年。道士忽至。婆深謝之。道士問曰。酒好否。婆曰。酒甚好。只豬無糟耳。道士笑題其壁曰。天髙不算髙。人心第一髙。井水做酒賣。還道豬無糟。題訖而去。自是井不復出酒矣。

趙葫蘆

夷堅志。秀州趙公衡。天資滑稽。善與人欵曲。無所不狎侮。因寡發。人目之爲趙葫蘆。時有作小詞以謔之曰。家門希差。養得一枚依樣畫。百事無能。只去籬邊纏倒藤。幾回水上。軋捺不翻眞个彊。無處容他。只好炎炎天■﹝日煞﹞【音曬】作巴。一時傳誦。見之者無不絕倒。

嘲近視

笑林。嘲近視詩云。笑君兩眼忒希奇。子立身邊間是誰。屋漏日光拿蛋子。月移花影拾柴枝。因看壁畫磨穿鼻。爲鎖書廚夾住眉。更有一般堪笑處。吹燈燒了嘴唇皮。

王少卿

鴻臚王少卿。善宣玉音。洪亮抑揚。殊聳觀聽。而所讀多喫誤。其貌美髯而禿項。朝士遂爲詩以嘲之曰。傳制聲無敵。宣章字有訛。後邊頭髮少。前面口須多。有問京師新事者。或誦此詩。其人遽曰。此必王少卿也。

皇甫氏

嘉靖中。吳中皇甫氏最貴盛。而治家素寬。楊南峯獻壽圖。題詩其上曰皇甫先生。老健精神。烏紗白髮。龜寉同齡。皇甫公大喜。懸之堂。識者笑曰。此詈公也。蓋上列皇老烏龜四字。公悟而去之。

婢僕詩

北夢瑣言。咸通中前進士李昌符。有詩名。久不登第。因出一奇。作婢僕詩五十首。行於公卿閒。有詩云。春娘愛上酒家樓。不怕歸遲總不憂。報道那家娘子臥。且畱教住待梳頭。又不論秋菊與春花。个个能噇空腹茶。無事莫教頻入庫。尋常閒物要些些。餘皆中婢僕之諱。浹旬京師盛傳。是年登第。與挑杖虛鞋事𨿽不同。用奇則一。

題像

四明豊南禺【坊】性滑稽裏中致仕驛丞某。繪像具幣求贊語。豊題其像曰。才全徳備。渾然不見一善成名之迹。中正和樂。粹然無復偏倚駁雜之獘。丞喜。以爲譽之太過。識者笑曰。則其爲人也。亦成【驛丞】矣。又寜波令遣吏向豊索藥方。豊乃書云。大楓子去了仁。無花果多半邊。地骨皮用三粒。史君子加一顆。歸以呈令。令覧之笑曰。豊公嘲爾吏請其故。令示之曰。以上四語。謂一夥滑吏耳。

四十翁

廬陵歐陽重巡撫雲南。以不給軍糧奪職。歸舟過館驛。必題詩壁上。辭皆怨望。時年甫四十。稱涯翁書。有無名氏書二絕於詩後云。怨詞隨處滿垣飛。聞道先生放逐歸。四十稱翁非太早。人生七十古來稀。又醉翁千古號文宗。此日涯翁姓偶同。卻想齊名就充老。世間安有四旬翁。

嘲禿指

元關漢卿。作醉扶歸嘲禿指云。十指如枯筍和袖捧金尊。搊殺銀箏字不眞。搔癢天生鈍。縱有相思淚痕。索把拳頭搵。幼時曾聞俚句云。十指磊■﹝立享﹞【音雷堆】光鹿禿。有時爬背同轂轆。【搔背爬名轂轆子】齒牙軋物終難剔。理盡瑤琴不成曲。

烹雞誦

唐伯虎遊僧捨。見雌雞請烹爲供。僧曰。公能作誦。當不靳也。援筆書曰。頭上無冠。不報四時之曉。腳根欠距。難全五徳之名。不解雄飛。但張雌伏。汝生卵。卵復生子。種種無窮。人食畜。畜又食人。冤寃何已。若要解除業障。必先割去本根。大眾先取波羅香水。推去頭面皮毛。次運菩薩慧刀。割去心腸污穢。咄。香水源源化爲霧。鑊湯滚滚成甘露。飲此甘露乘此霧。直入佛牙深處去。化生彼國極樂土。僧笑曰。雞得死所無憾矣。乃烹以侑酒。

偸狗賦

宋滕達道讀書潛山僧捨。僧有犬。烹之。僧訴於縣。縣命作偸狗賦。其警句云。撤梵宮之夜吠。充綘帳之晨羞。團飯引來。難掉續貂之尾。索綯牽去。驚回顧兔之頭。令嘆賞。

打秋豊

才太守【寬】。謁撫院。一主事亦來謁。門適閉。才曰。何不擊木魚自通。主事不可。才戲曰。座上木魚敲夜月。主事不答。才曰。可對檐前鐵馬打秋風。主事大怒而去。俗以干人爲打秋風。米元章帖。作秋豊。雪濤諧史。一客慣打抽豊。所遇郡縣官。輙以諛詞動之。一日謁宜興令。又諛云。公善政。不但百姓感恩。境內羣虎亦皆遠徙。言未畢。役稟昨夜有虎傷人。令目客曰。公說虎皆遠徙。此言何自而來。客曰。這是過山虎。他討些乞了。就要去底。令大笑而贈之。

鋸匠詩

趙東山裏中。有二執友。其一因投荒過家。其一因磨勘需調。皆棲棲桑楡。猶戀雞肋。一日同訪東山。見庭下有鋸匠解木。因以命題。東山口占絕句曰。一條黑路兩人忷。旁晚相看鬢已霜。你去我來何日了。虧他扯拽過時光。二人知諷已。相與感嘆罷去。

龍宮海藏

正徳中。某禦史按浙觀風。以龍宮海藏命題試士。且云。記出處者東立。不記者西退。東西各半。已而東立者所作不稱意。無賞。西退者作詩誚之曰。東廊且莫笑西廊。我笑東廊枉自忷。海藏龍宮無你分。大家隨我度錢塘。

采蟬酥

太醫院有采蟬酥差。差時儀從甚都。某判院欲以炫耀其友。枉道過焉。友作詩嘲之曰。白馬紅纓出禁城。喧天金鼓詠霓旌。穿林過莾多豪气。拿住蝦蟇壞眼睛。時人傳以爲笑。

金陵十六樓

藝林學山。永樂中。晏振之金陵春夕詩。有花月春江十四樓句。蓋洪武中建來賓。重譯。淸江。石城。寉鳴。醉仙。樂民。集賢。謳歌。鼓腹。輕煙。淡粉。梅妍。翠柳。十四樓於南京。以處官妓。蓋時未禁縉紳用妓飲酒也。胡元瑞云。十四樓語。足爲詩料。金陵瑣事云。金陵本十六樓。載十四樓而遣南市北市二樓。今諸樓盡廢。獨南市樓尙存。鹿邑李叔通【秦】號仙源。洪武中進士。博學知天文。曾掌欽天監。遂入欽天監籍。有集句詩二卷。中有詠金陵十六樓詩。南市樓云。納納乾坤大。南樓縱目初。規模三代遠。風物六朝余。耆舊何人在。登臨適自娛。皇恩涵遠近。莫共酒杯疎。北市樓云。危樓髙百尺。極目亂紅妝。樂飲過三爵。遐觀納八荒。市聲春浩浩。樹色曉蒼蒼。飲伴更相送。歸軒錦繡香。集賢樓云。迢迢出半空。畫列地圖推。魚水千年慶。車書萬國同。長歌盡落日。妙舞向春風。今古神州地。康衢一望通。樂民樓云。江城如畫裏。迢逓起朱樓。白日催人老。靑尊喜客畱。百年從萬事。一醉解千愁。帝徳堯同大。洪恩被九州島。謳歌樓云。西北髙樓好。閒宜雨後過。憑闌紅日早。回首白雲多。廣檻停簘鼓。深紅淨綺羅。千金不計意。醉坐合笙歌。鼔腹樓云。翼翼四檐外。居人有萬家。盤空齋屢薦。舞破日初斜。小酌知誰共。新詩取自誇。聖圖天廣大。爛醉慰年華。淸江樓云。涵虛混太淸。時轉遏云聲。湖雁雙雙起。漁舟个个輕。世情何遠近。人事省將迎。談笑逢耆老。終身願太平。石城樓云。翠袖拂塵埃。煩襟出九垓。淸光依日月。逸興走風雷。鴻雁幾時到。江湖萬里開。文章成錦繡。臨詠日盤回。來賓樓云。地擁金陵勢。煙花象外幽。九天開祕祉。八極念懷柔。造化鍾神秀。乾坤屬遠猷。吾皇垂拱治。不待治書求。重譯樓云。使節猶頻入。登臨气尙雄。江山畱勝迹。天地荷成功。干羽三苗格。車書萬里同。聖朝多雨露。樽俎日相從。澹煙樓云。久坐惜芳塵。鶯花不棄貧。關心悲地隔。有酒縱天眞。不問黃金盡。應慚白髮新。登臨聊極目。紫陌萬家春。輕粉樓云。郡樓閒縱目。風度錦屏開。玉腕揎紅袖。瓊巵泛綠醅。參差淩倒影。迢逓絕浮埃。今日狂歌客。新詩且細裁。寉鳴樓云。翠挹憑闌外。樓髙不倦登。抑揚如有訴。淒切可堪聽。白日移歌袖。靑天掃畫屏。古來形勝處。重到憶曾經。醉仙樓云。自得逍遙趣。乾坤獨倚樓。天籠平野迥。江入大荒流。待棄人間事。來爲物外遊。蓬萊自有路。雲雨夢悠悠。梅妍樓云。天地開華國。招邀屢有期。風煙歸逸興。鐘鼓樂淸時。對酒惜余景。逢人誦舊詩。平生無限意。莫信笛中吹。翠柳樓云。白幘岸江皐。開筵近鳥巢。交疎靑眼少。歌罷彩雲消。落日明孤塔。靑山見六朝。平生愛髙興。回首興滔滔。

商文毅對

天順復辟後。益重文墨。與儒臣講誦書義。偶入翰林院。見柯潛。因舉禮樂徵伐自天子出。何句可對。潛一時思索未就。英廟曰。可與同官對來。上退。潛出遇商文毅【輅】於午門外。問柯出何宴。潛曰。因皇上出句不對耳。商曰何句。潛舉前言。商曰。可對流連荒亡爲諸侯憂。明日。潛奏之。上稱賞。

阿醜

成化中汪直用事。勢傾中外。阿附者立躋顯榮。忤之者旋加黜奪。時有都憲叩頭如搗蒜。侍郎扯腿似燒蔥之誚。陳鉞王越謟媚尢甚。中官阿醜善詼諧。每於上前作院本。頗有東方譎諫之風。汪直之逐。與有力焉。一日於上前作醉人酗酒。一人曰。巡城禦史至。酗罵如故。自侍郎至尙書。內閣。酗如故。又曰。駕至。其酗尢甚。最後曰。汪太監來矣。醉者驚起。其人曰。駕至不懼。而懼汪太監何也。曰﹐天下之人。但知有汪太監。安敢不懼。上頷之。醜復作直持雙鉞趨蹌而行。或問故。答曰。吾乎日惟仗此兩鉞耳。問鉞何名。曰陳鉞王越也。又震澤紀聞。醜雲天有兩月。一人擊之日。月一而已。安得有兩。醜曰。內有陳鉞。外有王越。豈非兩月乎。由是直等竄斥殆盡。

智公得路

林居漫錄。朝廷闕一淸要官。政府問誰可任者。或以公論對。政府曰。公論如今無用。或以古道對。政府曰。古道如今亦難行。或以胡塗對。政府躊躇曰。胡塗如今卻去得。最後有力者舉智巧。政府喜曰。爾舉是也。其爲人我雅知之。是常折腰舐痔。惟我頤指气使。而莫予違者也。遂以屬銓司列啟事中。命下之日。富貴利達之士。彈冠相慶曰。智公得路。吾輩行且同升矣。

譏張江陵

金陵瑣事。張江陵柄國。鈐束科道官。不敢楊眉吐舌。略陳異已之論。時因編謔語云。科道缺官。文選郎中請於張江陵。張謂科道官。最難得其人。卽如孔門四科十哲。未必人人可用。文選云。徳行如顏回何如。張曰。回也於吾言無所不說。【說如字。下同。】未可用也。文學如子夏何如。張曰。子夏入聞聖道而說。出見紛華美麗而說。未可用也。政事如冉求何如。張曰。求也非不說子之道。力不足也。未可用也。政事如子路。但恐其好勇耳。張曰。子見南子。子路不說。盡可用也。盡可用也。文選唯唯而退。因舉不說者。

張江陵對句

顧東橋【璘】撫楚。張江陵僅十餘歲。應童子試。東橋曰。童子能屬對乎。因曰。雛寉學飛。萬里風雲從此始。張卽曰。潛龍奮起。九天雷雨及時來。東橋大喜。解腰間金帶贈之曰。他日貴過我也。

譏教授

弘治末。泉州府學某教授。南海人。頗立崖岸。一日設宴於明倫堂。搬演西廂雜劇。翌日有無名子書一聯於學門云。斯文不幸。明倫堂上。除來南海先生。學校無光。教授館中。搬出西廂雜劇。某出見之。赧然自媿。故態頓去。

僧妓相譏

蘇東坡與僧佛印。妓琴操。每相往來。飲酒賡和。一日佛印往蘇家。見琴操臥於紗廚。因戲曰。碧紗帳裏睡佳人。煙籠芍藥。琴操卽對曰。靑艸池邊洗和尙。水浸葫蘆。佛印大笑曰。和尙得對娘子。實出望外。

以姓爲聯

惠安歐知縣【炎】與泉學趙教諭【某】飲酒知縣將教諭姓氏爲聯云趙先生飲酒一走便消教諭亦將知縣姓答云歐大尹徵糧合區全欠

丘文莊對句

邱瓊山幼從師千里宦之家塾。聰敏有聲。宦兒頗不好紙筆。一日師外適。宦兒亦歸私第。邱肄業中堂。時天雨。坐席當瓦穴。漏滳丘肩。丘乃換彼之席居於漏所。以己席居彼之地。宦兒具告其師。師曰。能偶對者。卽爲理直。因曰。點雨滴肩頭。丘應聲曰。片雲生足下。師稱善。宦兒媿不能對。哭告其父。父怒召丘。試以對曰。孰謂犬能欺得虎。丘卽對曰。焉知魚不化爲龍。宦驚駭。知其非常人。好語慰歸。

龍聽以角

宋壽皇問王季海曰。聾字何以從龍耳。對曰。山海經云。龍聽以角不以耳。故世有偶曰。蟬以腹鳴。不啻若自其口出。龍從角聽。無乃不足於耳歟。

詩規鐵崖

楊鐵崖。母夢金鉤入懷而生。在勝國時。以史筆自命。晚年避地松江之泖湖。謝伯理家蓄四妓。名艸枝。柳枝。桃枝。杏花。皆善音樂。乘畫舫恣意所之。有故人寓詩規之曰。桃葉楊枝與杏花。吹簘鼓瑟奏琵琶。可憐一代楊夫子。化作江南散樂家。鐵崖見詩。稍稍自愛。後聶大年讀其詩集。有詩云。文章五采鳳皇雛。酒債詩豪膽气粗。白髮艸玄楊子宅。紅妝檀板謝家湖。金鉤夢遠天星墮。鐵笛聲寒海月孤。知爾有靈還不死。滄桑更變問麻姑。此詩善能用事。而敍其實。惜其集中不載。

巾詩

七修類稿。正徳中京都忽以巾易帽。四方放之。至販夫走卒。亦有戴之者。以其價廉易辦。郎仁寶作詩謔之云。忽出街衢不耐看。今時人物古衣冠。望塵走俗人心厭。況又庸人戴一般。其友孫體時。一日戴巾訪郎。恐郎誚之。塗中預構一絕。郎見而笑。孫曰。予亦有詩。遂吟曰。江城二月暖融融。折角紗巾透柳風。不是風流學江左。年來塞馬不生騌。二人相對而笑。

一錢覓酒

金陵陳子文【藻】號蒼厓。家貧嗜酒。一日囊僅一錢。市酒飲之。作詩自嘲云。蒼厓先生屢絕糧。一錢猶自買瓊槳。家人笑我多顚倒。不療饑腸療渇腸。

裁縫冠帶

有業縫衣者。以賄得奬冠帶。顧霞山嘲之曰。近來仕路太胡塗。彊把栽縫作士夫。軟翅一朝風蕩破。分明兩个剪刀篐。

鉆彌遠

史丞相彌遠用事。選者攺官。多出其門。一日制閫設宴。優人扮顏回宰予。予問回曰汝攺乎。回曰。回也不攺。因問汝何獨攺。予曰。鉆遂攺。汝何不鉆。回曰。吾非不鉆。但鉆之彌堅耳。予曰。汝鉆差矣。何不鉆彌遠。

庶吉士

萬曆中。有以賄攺庶吉士者。院中作寓言譏之曰。昔孔子爲館選座師。齊宣王饋兼金萬鎰。因簪筆而就試焉。捲呈。孔子曰。王庶幾攺。宰我食稻衣錦。私餉舊榖新榖若干。試日倩遊夏代筆。予直晝寢而已。已而送捲。孔子曰。於予與攺。顏淵善言徳行。乃曰鉆之彌堅。不若旣竭吾才。吾見其進也。試畢閱卷。孔子以如愚置之曰。回也不攺。他日回請故。曰汝簞瓢陋巷。出寄百里之命足矣。何復望華選乎。回因痛哭而死。

韓侂冑

韓侂冑恃扶日之功。兄弟專權。凡事自作威福。銓除皆不由內。會內宴。優人王公瑾曰。今日選人。如客人賣傘。不油裏面。優人又爲日者。選人問官祿之期。日者厲聲曰。要大官須到大寒。要小官須到小寒。理宗亦爲啟齒。

五經題

弘治中。程學士敏政主試。爲給事華泉等所劾。謂以題私鬻唐寅徐經等。值公宴。優人持雞出曰。此雞價值千金。一人問曰。何雞而價髙如此。優人曰。程學士家名爲五更啼【經題】也。

頭場題

萬曆丙午。蔣檢討蕭給事主浙試。一有力者以錢神買題中式。主試於鎖闈日得罪杭郡公。郡公禦之。徹棘後。宴主試。預令優人刺之。其日演荊釵記。無從發揮。至承局寄書李成。問足下何來。局答曰。京城來。成曰。有新聞否。曰關白內欵矣。成又問。局曰。貢方物矣。成曰何物。曰一豬。成曰。豬何奇而貢之。曰絕大。成曰。驢大乎。曰不止。牛大乎。曰不止。象大乎。又曰不止。成曰。大無過於此矣。局曰。大不可言。且無論其全體。只豬頭豬腸豬蹄。你道易價若干。成曰多少。局曰。只頭場題亦賣千金。成曰。何人買得起。局曰。一收古董人家。蓋指中式者董姓耳。蔣蕭聞之頰赤。不歡而罷。

善天文

張循王【浚】。性善貨殖。伶爲術人善天文者云。世間貴人。必應天象。用渾天儀。窺之。則見星不見人矣如無渾天儀。可用一銅錢代之。令窺帝。曰此帝星也。窺秦檜。曰相星。韓世忠。曰將星。至循王。則曰不見星。眾駭。再令窺之。曰。終不見星。但見張王在錢眼裏坐。滿座大笑。按張循王家多銀。每千兩鑄一球。目爲沒柰何。

鼻頭

吳下稱奴爲鼻頭。嘉靖中王氏僕吳一郎。富而恣。以貲得官。嘗乘四人轎赴姻家席。孝廉張伯起惡之。時有闗白之警。伯起乃遽謂吳曰。近聞邸報。關白已就擒矣。吳欣然來問。伯起曰。關白原是一怪。身長數十丈。腰大百圍。截其頭。亦重數千觔。碎之而後能舉也。吳曰。那有此事。伯起曰。只一个鼻頭。亦用四人擡之。吳知其誚已。不終席而去。僧臘僧家言僧臘者。猶言年歲也。詩云。僧臘階前樹。是也。又言戒蠟者。內典云。西方結夏時。以蠟爲人。其輕重相等。解夏之後。以蠟人爲驗。輕重不差。則爲定念而無妄想。否則血气耗散。必輕於蠟人。故爲之戒蠟。非年歲之臘也。

五大夫

五大夫乃秦爵之第九級者。按史記云。封其樹爲五大夫。後人不解。謂松封大大者五株。唐陸宣公。禁中松詩云。不羨五株封。李義山五松驛詩云。獨下長亭念過秦。五松不見見輿薪。遂漫延而不可解矣。惟雲谷雜記。引如曹參賜爵七大夫。遷五大夫爲證最爲明曰。

吳祀範蠡不當

吳江祀越範蠡晉張翰。唐陸龜蒙爲三髙。或彈蠡云。匿怨友其人。丘明所恥。非其鬼而祭。聖經是誅。蠡越則謀臣。吳爲敵國。鄙君爲烏喙。目已曰鴟。夷變姓名爲陶朱。逐錐刀於都市。乃假扁舟五湖之名。居笠澤三髙之首。況當此無邊勝地之上。豈應著不共戴天之仇。其視菇菜蒓羹。敝屣名爵。筆牀茶竈。短棹江湖者。豈容與之並駕臨風。聯鑣釣雪耶。可笑吳癡忘越憾。卻誇範蠡作三髙。劉淸軒之見譏固深。千年家國無窮恨。只合江邊祀子胥。黃東浦之賜誚尢酷。所合禠其位。沈其軀。別議髙尙充其祀。庶千載之流風益凜。三江之夜月增明。元謝應芳上書饒介之。亦欲黜範蠡。而以泰伯爲主。配以仲雍季札張陸二公列之從祀。其論甚善。惜饒未之行也。

齊己

僧齊己聽琴詩云。萬物都寂寂。堪聞彈正聲。人心盡如此。天下自和平。同時徐東野有詩云。我唐有僧號齊己。未出家時宰相器。爰見夢中逄武丁。毀形自學無生理。如聽琴絕句。正宰相詩也。

洞庭漁人

卓彥恭嘗過洞庭。月下有漁舟棹其旁。彥恭問有魚否。漁人曰。無魚有詩。乃鼓枻而歌曰。八十滄浪一老翁。蘆花江水碧連空。世間多少乘除事。良夜月明收釣筒。問其姓名。不答而去。

鏡殿

藝林伐山。唐髙宗造鏡殿。武后意也。四壁皆安鏡。爲白晝祕戲之需。帝一日獨坐。劉仁軌入奏事。驚走下階曰。天無二日。土無二王。臣見四壁有數天子。不祥莫大焉。帝令鏟去。武后不悅。帝崩。後復建之。楊簾夫詩。鏡殿靑春祕戲多。玉肌相照影相摩。六郎酣戰明空笑。隊隊鴛鴦漾淥波。胡應麟云。六郎謂昌宗。明空卽曌字耳。但鏡殿隋煬帝所造。迷樓記。帝設銅屏四周殿上。白晝興官人戲樂。纎毫皆入屏中。髙宗時武曌用事。中外謂之二聖。仁軌蓋假此以諷之也。

題詩僧庵

昔有人題詩山頂僧庵曰。髙山頂上一閒屋。老僧半間龍半間。半夜龍飛行雨去。歸來翻羨老僧閒。明桃源陳朗溪。題詩漳江寺曰。吟徧三千洞。來眠四大牀。白雲鐘鼓外。翻咲老僧忷。二詩用意不同。然皆輕妙有味。不妨倒案。

虎歌

弘治初。錢塘安溪山多虎患。縣令獵人捕之。一日而獲三虎。令獻於鎭守。鎭守以美言奬之。以爲善政所致。而令實貪墨。時兪鳴玉【瑤】善謔。作詩嘲之曰。虎告相公聽我歌。使君比我殺人多。使君若肯行仁政。我自雙雙北渡河。

劉菊莊

杭劉士享【泰】號菊莊。善詩。七修類稿載其二絕句。語亦警拔。詠秋鶯云。紫陌曾聽駐馬蹄。王孫金彈杏花西。秋聲不似春聲好。莫戀斜陽盡意啼。蓋譏不知止者。又詠秋茄云。傍葉依花紫實圓。天生佳味壓肥鮮。如何秋晚無人采。老在涼風白露邊。寓時無知己意。

堅瓠二集

﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣

﹝堅瓠集﹞堅瓠三集

﹝淸﹞褚人獲纂輯

●堅瓠三集目錄

堅瓠三集

序言

堅瓠集卷之一目錄

堅瓠三集卷之一

戒石銘

土產

鴟鴞蚯蚓

啖評

太平皇帝

愛妾換馬

妾易帶

紅葉題詩

陶榖詞

婦人朱粉

髻異

上頭

月事

纏足

金釵十二

細腰

祙

褌袴

空定慧箴

刀筆辧

畫作妝奩

弄瓦詩

典淮郡謝啟

卓沃詩

陸世明

顧成章俚語

枷詩

穢韻雪偈

尼嫁士人

詩嘲朝臣

龍華會

井珠

七字吟

歲朝詞

上巡按詩

觀燈對

奇對

人中龍

驚怖越席

諷夏嚴諺語

遊仙夢

速死托生

割股放生

嫁婦休妻

婦人詩詞

和靖七世孫

詠月

判妓

半邊月

和靖墓

感慨詩

紙蓮船

城隍墻上畫

攺神童詩

卞三韮

如夢

盜水供狀

刺觀競渡

詩嘲執政

五經笥

堅瓠三集卷之二目錄

堅瓠三集卷之二

忍字箴

文章九命

藥渣

裘萬頃

嘲李楊二相

姦盜以詩免

五歲能文翰林崔來鳳

冰雪蛆

遊春黃胖

詠王弇州園

嘲貲禦傳奉

錢鶴灘

爆孛婁詩

夏都憲詩

嚴分宜幼穎

噴嚏

竹夫人

眞西山生祠

弄猴丐

老婆牙

尋常百姓

單於問家世詞

巫山雲雨

失金釵

舊舞衣

閻羅見缺

到京探事

臘梨賦

蒸豬頭

楊仲舉

三聲

纊衣詩

戰袍金鎖

詠松石

多少箴

馮千秋

夢徵

悼內詩

作詩寄子

閣老天官

桑寄生傳

蜂螫詩

藥名尺牘

狎娼

陳謝交嘲

麻嗏直籠桶

邵康節

常省元題契

魏野詩呈王冠

張公喫酒李公醉

月夜招鄰僧閒話

榖榖榖

酬嘲

使宅魚

金鯉賦詩

浪花詩

詩僧噩夢堂

悼陸全卿

婦散重婚

藺莭婦

涼傘詩

堅瓠三集卷之三目錄

重刻褚石農堅瓠集卷之三

老蛇皮

豬嘴關

用琵琶語

售宅賦別

攺題六如畫扇

東坡戲妹

題黃寉樓

對語

祝祠

前軰風致

化須疏

須虱頌

恆言

拾遺品題

周秀才

茄字

七夕古今無假

挽陳文詩

詩有感發

狂客索酒

醉客賦詩

題漢髙祖廟

牕糊張雎陽傳

摩爺夫人

題昭君圖

夫妻互羨

延和閣

豆腐

獨眼龍

白縣尹題壁

屈原曾子

顏子告狀

閔子騫辭費

寉判

顧令卻錢

戲吳主事

嫁女題石牛

唐祝募緣

桃石相嘲

梅花下火文

十二辰詩

蔥湯麥飯

玉皇絳環

刪太白詩字

詩社

剪刀詩

熨鬥詩

釣鰲客

千字文題

拙字

題扇拒客

汪海云

朱鬥兒

硬如鐵

戴石屏

武廟幸徐霖第

水利

險韻詩

沈宜謙

衣巾生員

造樓觀塔燈

堅瓠三集卷之四目錄

堅瓠三集卷之四

茶瓶湯候

戲嘲茶馬

飛吟亭詩

牛詩

詠美人指甲

紫姑詠手

蘇繡鞋

老態詩

衡山圖記

惠利夫人

東坡巾

集唐嘲續娶

天竺觀音

左國璣

虞伯生詞

妓出家

刺伯顏詞

詠瞽者

帥才相量

詩疑呂仙

淨浴

弔伯顏詩

王昭儀

徐君寶妻

尼覺淸詩

胡禦史張少傅

楮衾

食蕈

鄧氏詩

玄兔

海外全書

弔四狀元詩

胡王詠女史

史公謹

品梅

佛龕獘紙詩

儲靜夫對

朝云

題臥雪圖

張仙

趙墓嚴臺

弔唐荊川

神仙粥

霍洞

和尙對

張三影

吳伯通

馬湘蘭

蜜翁翁

老儒被辱

孫鳳洲詩

打夾帳

楊淸劉濁

乩詠蠶繭

郤金堂四箴

胡澹庵

尹鬔頭

蝦助詩

河滿子

龜鱉

匍匐圖

●序言

稼軒先生多聞博學。能紹羙乎其前人。故知稼軒者。以後進好事儒者稱之。予聞而然之。及觀所編堅瓠集。凡其覩記所及。古今人軼事。與語言文字之可資談柄者。悉載焉。而勸戒之意。卽寓於中。使讀者或時解頤撫掌。或時駭目警心。乃益信此眞儒者好事之所爲也。夫人而非儒者惟恐其好事。而儒者則惟恐其不好事。蓋爲仕爲學。皆儒者事。不得仕則終於學而已。苟非好事。安能於學無遺事乎。乃先生則曰。吾非好事也。吾幸值太平無一事之時。聊借閒筆墨。以銷此閒日。故書成而取義於物之無用如堅瓠者以名其篇。噫。儒者之書。豈無用之書。儒者豈無用之人。𨿽學優不仕。疑於匏擊。然儒者自命。卽不見用於世。要當立言以垂不朽。稼軒著述甚富。有續聖賢羣輔錄。及鼎甲考若干捲。祕未授梓。此區區小篇猶末耳。且如瓠之爲物。至老而堅。始適於用。今稼軒竆且益堅。必且老當益壯。是正世所寶爲碩果者也。瓠云乎哉。請以斯言質諸知稼軒者。

同學孑庵毛宗崗序始氏漫題

●趙序﹝玆據柏香書屋校印本補﹞

昔唐山人以瓢貯詩詩成卽塞瓢口棄之江流祝曰有能得我詩瓢者知餘一片苦心矣不審瓢在江流中亦有得之而讀其詩者乎予自虞山解組寓吳門埽軌謝客日焚香煮茗開卷與聖賢相晤對一日褚子學稼持堅瓠集見示一再讀之如歷萬壑千巖令人應接不暇不覺喟然興嘆曰學稼之瓠與山人之瓢同乎否耶今人於聖經賢傳言理談道之書一見輒倦再見卽思睡矣惟稗官野史津津不厭斯集略似稗官野史者流其所記載上自古今人物之迹下迄里巷詼諧之辭兼收博采洪纖畢舉皆有裨於世道人心而無怪誕不經之說倘能卽一事而生悟卽一言而興感其引人爲善之法較捷於聖賢理道之訓則學稼之瓠詎可與山人之瓢同語予故謂瓢之棄不若瓠之堅也是爲序

●弁語﹝玆據柏香書屋校印本補﹞

余夙好理學家言而今之言理學者攻訐而已心弗善也又好讀史論可使古人若見於當世而今之論史者褊刻而已心又弗善也何也以其非易心平气以出之者也閒居無事不能離書卷於二者外求其解頤益智適意陶情者莫如臨川世說爲宜因類求之殆無不徧覽近得褚子稼軒堅瓠集而益快也世說史法之變斯集稗鈔後續成異書一種矣余齋前廣庭夏苦酷日謀所以蔭之或請樹桃李嫌其爭妍競麗也或請樹桐梓嫌其不可旦夕計也適貽有瓠種命僮植之客誚曰如村俗何余謂莊子曾樹之吾何不然及成蔭客轉誚爲羨結實累累見而索者不替夫瓠稗之流亞也然而無爭競心可爲旦夕計余之樹之也固宜吾瓠實而褚子之纂適成因述之以弁其端余將歲樹其瓠褚子其歲纂一集以遺余將日把玩於瓠架之下以易吾心以平吾气近人言學論史諸書且置髙閣矣同學弟蔡方炳識

●堅瓠集卷之一目錄

戒石銘

土產

鴟鴞蚯蚓

啖評

太平皇帝

愛妾換馬

妾易帶

紅葉題詩

陶榖郵亭詞

婦人朱粉

牡丹頭

上頭

月事

纏足

金釵十二

細腰

祙

褌袴

空定慧箴

刀筆辧

畫作妝奩

弄瓦

謝啟

卓沃詩

陸世明

顧成章俚詩

枷

穢韻云偈

尼嫁士人

詩嘲朝臣

龍華會

井珠

七字吟

歲朝詞

上巡按詩

觀燈對

奇對

人中龍

驚妓越席

諷夏嚴諺語

遊仙夢

速死托生

割股放生

嫁婦休妻

婦人詩詞

和靖七世孫

詠月

判妓

半邊月

和靖墓

感慨詩

紙蓮船

城隍墻上畫

攺神童詩

卞三韮

如夢

盜水供狀

刺觀競渡

嘲執政

五經笥

堅瓠三集卷之一

甬上畱香閣主人較刊

戒石銘

戒石銘。始於蜀主孟昶。頒令箴於州邑。其文云。朕念赤子。旰食宵衣。言之令長。撫養惠緩。政存三異。道在乙絲。驅雞爲理。畱犢爲規。寬猛得所。風俗可移。無令侵削。無使瘡痍。下民昜虐。上天難欺。賦役是切。有國是資。朕之賞罰。固不踰時。爾俸爾祿。民膏民脂。爲民父母。莫不仁慈。勉爾爲戒。體朕深思。至宋太宗擇取爾俸爾祿。民膏民脂。下民昜虐。上天難欺四句。頒行天下。至髙宗紹興間。復以黃庭堅所書。命州縣長吏刻銘座右。明髙皇則命立於甬道。面鐫公生明三字。以爲守令警戒。歐陽集古錄云。戒碑起於唐明皇。特不兒其詞。貴耳集云。泰陵【哲宗】書戒石銘。賜郡國。陳眉公作宋太祖立。郎仁寶七修云。元至元中。浙西別有四句。天有昭鑑。國有明法。爾畏爾謹。以中刑罰。

土產

雲南大理府。出石屏。官其地者。每勞民傷財。載以饋人。明李邦伯獨寓意於送行詩。有相思莫遣石屏贈。畱刻南中徳政碑句。河南土產。麻菇綫香。宦遊者每取爲饋。於肅湣公巡撫其地。絕無所取。有詩云。手帕麻菇與綫香。本資民用反爲殃。淸風兩袖朝天去。免得閭閻話短長。夫世之巧宦。不無並土地括去者。些些土產。二公猶以爲不可。則簾貪相去。奚啻天淵。畱刻徳政。淸風兩袖。近惟江南巡撫潛庵湯公斌。足以當之。

鴟鴞蚯蚓

水南翰記。成化中。南京國子監有鴞鴞。祭酒周洪謨令監生能捕者放假三日。人目爲鴟鴞公。其後劉俊爲祭酒。好食蚯蚓。監生名之曰蚯蚓子。同時。南京院妓吳娟。舉止輕捷。人呼爲蝴蝶兒。時以爲對。

啖評

臨川傅平叔【占衡。】弱冠能文。風气道上。嘗戲爲啖評。不減晉人排調。錄之以資雅噱。評曰。塗若水如深淵大澤。初無虛滿。劉文伯如膏霖入畝。徐疾相更。吳兌奇如武后宣滛。但恨其少。又如劉雍嗜痂。不惜他人流血。李至昆如無當之管萬石難盈。劉武叔如初習蒼鷹。一往奮擊。周子會如饑馬競芻。蹄嚙不馴。又如席間鬭犬。直令四坐縮足。塗伯子如勇卒趨焚。頭額無恙。張八和如人面瘡。日食四兩肉。𨿽費用不多。而求取可厭。周開甫如輝庖翟閽。恆處惠後。又如怯卒無級。收骨而已。李藎卿如千里馬駛。有足無塵。又如羊角風起。巨野爲墟。又如措大噉蔗。欲滓成粉。席弼可如腹臍似口。不能容受。又如進兵咸陽。但阻函谷。人謂健啖者。腹中有肉磨。【見文身表異。】

太平皇帝

建平四年。妖賊王始。聚於太山。自號太平皇帝。父同爲太上皇。兄休爲徵東將軍。太爲徵西將軍。慕容徳討擒之。人謂之曰。何爲妖妄。自貽族滅。父及兄弟何在。始曰。太上皇蒙塵在外。徵東徵西爲亂兵所害。如朕今日。復何聊賴。其妻怒曰。止坐此口。以至於此。始曰。皇后。自古及今。豈有不亡之國哉。

愛妾換馬

唐酒徒鮑生。多蓄聲妓。開成初以夢蘭小倩。隨行歷陽道中。止定山寺。遇外弟韋生。下第東歸。駿馬孔阜。同憇水閣。鮑置酒。頃之。二雙鬟抱胡琴方響而至。坐鮑生之右。摐絲擊金。響亮溪谷。酒酣乃停杯。命燭閱馬於軒檻前。鮑撫掌大悅。韋戲鮑曰。能以人換。任選殊尢。鮑欲馬之意切。密遣四弦更衣盛妝而至。命捧酒勸韋生。歌一曲云。白露濕庭砌。皓月臨前軒。此時頗畱恨。含思獨無言。又歌送鮑生酒云。風颭荷珠難暫圓。多生信有短姻緣。西樓今夜三更月。還照離人泣斷弦。韋乃召禦者牽紫叱撥以酬之。鮑意未滿。往復正頻。有紫衣冠者二人。導從甚眾。自水閣之西。升階而來。鮑韋以寺當星使交馳之路。疑大僚夜至。乃恐悚入室。闔戶以窺之。而杯盤狼藉。不暇收拾。紫衣卽席相顧笑曰。此卽向來指妾換馬之筵乎。命酒對飲。一人須髯甚長。持杯望月。請賦其事。命折庭前芭蕉一片。啟書囊抽豪以操之。長須者唱云。彼美人兮。如瓊之英。此良馬兮。負駿之名。將有求於逐日。故何惜乎傾城。香暖深閨。未厭桃天之色。風淸廣陌。曾憐噴玉之聲。紫衣曰。原夫人以矜其容。馬乃稱其徳。旣各從其所好。諒何求而不克。長跪而別。姿容休耀其金鈿。右牽而來。光彩頓生於玉勒。長須曰。步及庭砌。立當軒墀。望新恩。懼非吾偶也。戀舊主。疑借人乘之。香散綠驄。意已忘於鬒發。汗流紅頰。愛無異於凝脂。紫衣曰。是知事有興廢。用有取捨。彼以絕代之容爲鮮矣。此以軼羣之足爲貴哉。買笑之思卽盡。有類夢焉。據鞍之力尙存。猶希進也。賦訖。芭蕉盡。韋生發篋。取紅箋。跪獻廡下。二公驚曰。幽顯路殊。何見逼若是。駭問其名。則謝莊江淹也。言訖不見。事見唐陳翰異聞錄。及才鬼記。但古樂府。已有梁蕳文愛妾換馬辭。注曰。古辭淮南王作。則知非唐事矣。又誠齋雜記。後魏曹彰性倜儻。偶逢駿馬愛之。馬名曰鵲。其主所珍也。彰曰。彰有美妾相換。惟君所擇焉。馬主因指一姬。遂換之。後人作愛妾換馬詩。奏之管弦。文苑英華有陳標詩曰。粉閣香銷華廏空。忍將行雨換追風。休嫌柳葉雙眉綠。卻愛桃花兩耳紅。侍宴永辭春色裏。趂朝休立漏聲中。恩勞未盡情先盡。暗泣長嘶兩意同。七修作張佑詩。又鴻書。蘇子瞻謫黃州。蔣運使餞之。子瞻命婢春娘勸酒。蔣問春娘去否。子瞻曰。欲還父母家。蔣曰。公行必須馬。乞以馬易春娘。可乎。子聸諾之。蔣題詩云。不惜霜毛兩雪蹄。等閒分付贖娥眉。𨿽無金勒嘶明月。卻有佳人捧玉巵。子瞻答詩曰。春娘別去太匆匆。無限離情此夜中。只爲山行多險阻。故將紅粉換追風。春娘亦賦一絕云。爲人莫作婦人身。苦樂無端總屬人。今日始知人賤畜。君前碎首又何嗔。遂下階觸槐而死。三詩本紀不載。

妾易帶

南唐近事。宰相嚴續。多歌姬。給事中唐鎬。有通天犀帶。皆一代尢物。唐有慕姬之色。嚴有欲帶之心。因雨夜相第有呼盧之會。唐適預焉。嚴命出妓解帶。較負於一擲。舉座屏气。觀其得失。六骰數巡。唐彩大勝。乃酌酒。命美人歌一闋而別。嚴悵然遣之。

紅葉題詩

本事詩。顧況在洛。閒遊苑中。水上得大梧一葉。有詩云。一入深宮裏。年年不見春。聊題一片葉。寄與有情人。況亦題一葉。泛之波中。曰。花落深宮鶯亦悲。上陽宮女斷腸時。帝城【一作帝恩】不禁東流水。葉上題詩寄與誰。後有客尋春苑中。又得葉上一詩。以示況云。一葉題詩出禁城。誰人酬和獨含情。自嗟不及波中葉。蕩漾尋春次第行。後況娶宮人韓氏。成婚後。於況書篋得前葉。驚曰。此妾所題也。向日妾亦於水中得一葉。況索觀之。卽況所題者。時人相訝其異云。又雲溪友議。明皇時。貴妃寵盛。秦虢諸姨往來禁中。宮人怨悴。有題紅葉。隨溝水流出者。詩云。舊寵悲秋扇。新思寄早春。聊題一片葉。寄與枕【一作接】流人。爲顧況所得。況亦題詩。卽前四句。無後復出之事。內官得詩因達聖聰。遣出宮人韓鳯兒等甚多。山堂肆考。唐僖宗時。詩人於佑晚步禁溝。拾一紅葉。上有詩云。流水何太急。深宮盡日閒。殷勤囑紅葉。好去到人間。佑亦題一葉。置溝上流。有深宮葉上題紅怨。付與淸流欲寄誰句。爲宮女韓翠蘋所拾。後佑爲丞相韓泳館客。值帝放宮女三千人。泳聞翠蘋有才學。又同姓。作伐嫁佑。成禮後。翠蘋檢笥見葉。異之。各出所得相示。泳聞之。復爲佑開宴。敍賓相慶。戲語佑曰。二人今日可謝媒矣。翠蘋又詠一絕云。一聯佳句隨流水。十載幽思滿素懷。今日得成鸞鳳侶。方知紅葉是良媒。雲溪友議。又謂流水句。宣宗朝。舎人盧渥事。王性之【銍】侍兒小名錄。貞元中進士賈全虛。黜於春宮。偶臨禦溝。見一花流至。拾之。香馥頗異。旁連數葉。上有一詩。筆迹纖麗。一入深宮裏。無由得見春。題詩花葉上。寄與接流人。全虛得之。企想其人。不能離溝上。街吏疑而白之。金吾奏其事。徳宗令人細詢之。乃翠筠宮奉恩院王才人養女鳳兒所書。詰其由云。初從母學文選初學記。及慕陳後主孔貴嬪爲詩。數日前臨水折花。偶爲宮思。今事露宜死。徳宗爲之惻然。召全虛授金吾衛兵曹。以鳳兒賜之。並院資賜焉。北夢瑣言。載進士襄陽李茵。偶遊宮苑。見紅葉禦溝流出。上有題詩。卽流水一首。茵收貯書囊。後僖宗幸蜀。茵寓南山民家。見一宮娥。自雲宮中侍書。名云芳子。有才思。茵與之欵接。見紅葉。驚曰。此妾所題也。同行詣蜀。及綿州。逢內官田大人識之。曰。侍書何得在此。逼令上馬。與之前去。茵甚怏怏。其夕宿逆旅。云芳復至。曰。妾已重賂田某。求得從君矣。乃與俱歸襄陽。數年。茵疾篤。有道士言茵面有邪气。云芳子自陳往年綿州相遇。實已自縊而死。感君之意。故相從耳。人鬼殊途。何敢貽患於君。置酒賦詩。告辭而去。玉溪編事。蜀尙書候繼圖未第時。登大慈寺樓。倚闌遠望。忽木葉飄墜。上有詩云。拭淚【一作翠】斂蛾眉。【一作愁娥】爲欝心中事。搦管下庭除。書成相思字。此字不書石。此字不書紙。書向秋葉上。願遂秋風起。天下有心【一作情】人。盡解相思死。天下負心人。不識相思意。有心與負心。不知落何地。繼圖藏之笥中。後與任氏爲婚偶吟前句。任曰。此妾昔日戲書梧桐葉上詩。從何見之。繼圖檢葉示任。任大異之。談藪。疑或一事而傳者各異。七修備載其事。而不及賈全虛。顧於賈事同詩同。顧於所娶宮人姓同。顧賈宮人又同名鳳兒。李茵疑卽盧渥之事。若候繼圖詩旣不同。事亦各異。又未可以題葉。而卽以爲一事也。

陶榖詞

周世宗遣陶榖使江南。以假書爲名。實使覘之。李谷以書抵韓熙載云。五柳公驕甚。宜爲之備。榖至。如其言。熙載云。陶秀實非端介者。乃遣歌姬秦弱蘭。詐爲驛卒女。敝衣竹釵。擁箒灑掃。榖因與通。作風光好詞贈之。曰。好姻緣。惡姻綠。祇得郵亭一夜眼。別神仙。琵琶撥盡相思調。知音少。再把鸞膠續斷弦。是何年。後李主宴陶於澄心堂。命巨杯酌陶。陶毅然不顧。徐出弱蘭侑酒。命歌前詞。榖聞之大沮。卽日北歸。

婦人朱粉

婦人修容。不知起於何代。及觀詩云。豈無膏沭。誰適爲容。莊子云。天子之侍禦。不瓜揃。不穿耳。則是塗面油發。穿耳帶環。自古已然。前漢佞幸傳。藉孺閎孺傳脂粉以婉媚幸上。梁朝子弟。無不燻衣剃面。傳粉施朱。男子且然。而況婦人乎。唐虢國夫人美質不施脂粉。少陵詩。卻嫌脂粉污顏色。淡掃娥眉朝至尊。白香山有時世妝歌。時世敉出自宮中傳四方。惟崔樞夫人治家嚴肅。貴賤皆不許時世妝。至後周禁天下婦人。皆不得粉黛。惟黃眉墨妝而已。日札載美人妝。面旣傳粉。復以臙脂調勻掌中。施之兩頰。濃者爲酒暈妝。淺者爲桃花敉。薄薄施朱。以粉罩之。爲飛霞籹。梁簡文詩。有分裝開淺靨。繞臉傳斜紅之句。

髻異

晉志。皇后則假髻步搖。注。步搖。首餙也。前燕錄。燕代多冠步搖冠。長恨歌有金步搖。焦氏類林。載貴妃以假鬢爲首餙。曰義髻。唐僖宗時。內人束髮甚急。爲囚髻唐婦人梳髮。以兩鬢抱面。爲拋家髻三夢記。唐宮中髻名鬧掃妝。形如飆風散鬈。蓋盤鴉墮馬之類。唐人詩云。還梳鬧掃學宮妝。獨立閒庭納夜涼。手把玉釵敲砌竹。淸歌一曲月如霜。吾蘇婦人梳頭。有牡丹缽盂之名。鬢有蘭花如意之號。吳梅村先生有詠牡丹頭南鄕子云。髙聳翠云寒。時世新妝喚牡丹。豈是玉樓春宴罷。金盤。頭上花枝斗合歡。著意畵煙鬟。用盡玄都墨幾丸。不信洛陽千萬種。爭看。魏紫姚黃總一般。近則括束甚緊。謂之懶梳妝。

上頭

女子之笄。曰上頭。花蕋夫人宮詞。年初十五最風流。新賜雲鬟使上頭。而娼家處女。初得薦寢於人。亦曰上頭。今俗謂之梳櫳。女子初破體。曰破瓜。破瓜見比紅兒詩話。

月事

天癸曰月事。黃帝內經。女子二七而天癸至。月事以時下。又曰。女子不月。史記濟北王侍者韓女病月事不下。胗其腎脈。嗇而不屬。故曰月不下。又程姬有所避。不願進。釋名云。天子諸侯羣妾。以次進禦。有月事者止不禦。更不口說。以丹注面的爲識。令女史見之。王粲神女賦。施玄的。結羽釵。卽上所云也。玄的藝文類聚作華的。又王建宮詞云。密奏君王知八月。喚人相伴洗裙裾。八月二字尢新。陳眉公羣碎錄云。絆孌婦人有汗也。絆變月事也。按絆變見漢律。籹樓記。紅潮。謂女子桃花癸水也。

纏足

纏足。謂始於妲己。古今事物考。謂妲己狐精也。【一作雉精】猶未變足。以帛褁之。宮中效焉。其說甚誕。墨莊漫錄云。婦人之纏足。起於近世。前此書傳。皆無所載。六朝詞人多體狀美人容色之姣好。妝餙之華麗。無一言及纏足者。韓偓香奩集。有詠屧子詩云。六寸膚圓光致致。唐尺短。以今校之。亦自小也。皆不言其弓。惟道山新聞云。李后主宮嬪窅娘。纖麗善舞。後主作金蓮髙六尺。餙以寶物。細帯纓絡。令窅娘以帛繞腳纖小。屈上作新月狀。素韈舞雲中。回旋有淩雲之態。唐鎬詩曰。蓮中花更好。雲裏月長新。因窅娘作也。由是人皆效之。以纖弓爲妙。以此知紮腳。自五代以來方爲之。楊升庵謂起於六朝。引樂府雙行。纏詞云。新羅繡行纏。足跌如春妍。他人不言好。獨我知可憐。張禺山云。史記有臨淄女子。彈弦纏足。則古已有之。曺子建洛神賦。淩波微步。羅韈生塵。晉書。履有鳳頭重臺分稍之制。唐詩有便脫鸞靴出翠帷句。李義山詩云。浣花溪紙桃花色。好好題詩詠玉釣。杜牧之云。鈿尺裁量減四分。碧琉璃滑褁春云。五陵年少欺他醉。笑把花前出畫裙。叚成式詩云。醉袂幾侵魚子纈。彯纓長戞鳳皇釵。知君欲作閒情賦。應願將身托錦鞋。唐人又有慢移弓底繡羅鞋之句。則纏足非始於五代明矣。七林詠美人足餙云。文綦彩紲。緰襪羅縢。紲足衣。縢足纏。

金釵十二

唐人詩多用金釵十二。如白香山酬牛思黯詩。鍾乳三千兩。金釵十二行。十二行或言六鬟耳。齊肩比立。爲釵十二行。然梁武帝河中之水歌云。洛陽女兒名莫愁。頭上金釵十二行。是以一人帶十二釵。也又南史載。齊周盤龍伐魏有功。髙帝送金釵十二枚。與其愛妾杜氏。手敕云。餉周公阿杜。此事甚佳。罕有用者。

細腰

墨子云。楚靈王好細腰。其臣皆三飯爲節。韓非子云。楚靈王好細腰。而國有餓死人。尹文子云。楚莊王好細腰。一國皆有饑色。劉禹錫踏歌行雲。爲是襄王故宮地。至今猶自細腰多。細腰一事而載三王。何祖孫所好之同耶。抑記者之誤耶。

祙

祙。婦人脇服也。沈約詩。額上蒲桃繡。腰中合歡綺。隋煬帝詩。錦袖淮南舞。寶祙楚官腰。盧照鄰詩。娼家寶祙蛟龍被。謝偃詩。細風吹寶祙。輕露濕紅紗。意俗所謂抹胸也。崔豹古今注。祙謂之腰彩。引左傳衵服戲於朝。近身衣也。腰彩。疑卽暖腰之類。叚成式云。見說自能裁衵肚。不知誰更著帩頭。注。袙肚今之褁肚也。

褌袴

褌。卽褲也。古人袴皆無襠。女人所用有襠者。其制起自漢昭帝時。上官皇后爲霍光外孫。欲壇寵有子。𨿽宮人使令。皆爲有襠之袴。多其帶。令不得交通。名曰窮袴。樂府所云。愛惜加窮袴。防閒托守宮是也。今男女皆服之矣。

空定慧箴

明弘治己酉。順天鄕試。申明禁約。文章內。不許用空定慧三字。以涉禪語。或仿鄭五歇後體以自箴。曰。回也其庶乎屢。此下一字眞可除。君不見今之所禁則國虛。當年夫子犯了鄙夫問於我如。少之時血气未。此下一宇只合塗。君不見今之所禁天下惡乎。當年曾子犯了一人僨事一人國。【葉孤】言不及義好行小。此下一字渾不是。君不見今之所禁𨿽有智。當年孟子犯了徳術智。

刀筆辧

萬花金穀。長洲鐫工馬士龍。與錢塘傭書人郭天民。同集吳叔華家。馬長而郭幼。郭不之讓。與爭坐。馬曰。小子敢我伉耶。我聞刀筆吏。抑刀在前乎。筆在前乎。郭曰。老兒敢欺我耶。我有筆如刀。抑筆在前乎。且在前乎。且汝非我筆。能奏刀乎。馬語塞。竟讓郭坐。

畫作妝奩

某善丹靑。有女及笄。不置一物。作舉案齊眉圖一幅。題一詩。攜其女以適其夫。詩云。婚姻只見鬭豪華。金屋銀屏眾口誇。轉眼十年人事變。妝奩買與別人家。

弄瓦詩

無錫鄒光大。連年生女。俱召翟永齡飲。翟作詩云。去歲相招云弄瓦。今年弄瓦又相招。寄詩上覆鄒光大。令正原來是瓦窯。

典淮郡謝啟

宋文本心典淮郡。景物蕭條。謝賈似道啟。有云。人家如破寺。十室九空。大守若頭陀。兩粥一飯。

卓沃詩

西蜀卓沃。飽學而貧。家徒四壁。一日有盜入其家。沃知。吟詩以示之曰。夜靜鐘殘月色昏。有勞帶劍入寒門。詩書腹內餘千卷。珠王牀頭汲半分。低語已驚黃犬吠。輕行不損綠苔痕。多情知我淒涼事。不及披衣起送君。盜笑而去。後應四川鄕試。至巫江。搭船乏鈔。稍子辱之。令宿於舟尾。沃以詩自悼曰。搭船誰敢道心酸。稍尾中間一斗寛。縮頸睡時如鳳宿。屈身坐處似龍蟠。九天雨下渾身濕。五夜風生透體寒。最是有錢眞个好。官艙裏面樂盤桓。將登岸。稍子故意開之。竟跌水邊。眾笑之。沃又吟曰。一到江邊船便開。天公爲我洗塵埃。時人莫笑衣衫濕。乍向龍門跳出來。入試畢。及揭榜。以春秋中亞魁。春榜登進士第。授職雲貴。過巫江。舟子已早避矣。乃拘其母。禁之十曰。不出。復執其妻。次早投見。沃乃斷之曰。禁母十日。拘妻一宵。倚門之望何疎。結髮之情何厚。往辱儒生。今違孝道。用申法律。以警將來。遂杖而釋之。

陸世明

長洲陸世明。俊才藻思。聲稱藉。甚舉於。鄕赴南。宮下第。歸過臨淸鈔關。錯認爲商。令納稅。陸卽書一絕呈主事云。獻策金門苦未收。歸心日夜水東流。扁舟載得愁千斛。聞道君王不稅愁。主事見詩。驚媿。亟迎入。欵贈甚厚。又金陵一妓能詩。善鼔琴。以月琴自號。世明過其家。口占點絳唇贈之云。三尺水弦。夜深彈破靑天竅。意中人杳。只有淸光到。雲雨無緣。總是相思調。愁懷抱。嫦娥心照。訴與他知道。

顧成章俚語

嘗熟顧成章。善戲謔。能以俚句爲詩。嘗詠貧家姑嫂不合。以致分居者云。姑姑嫂嫂會虀糟。日日虀糟要八刀。拆散一雙生鴨對。分開十隻小雞淘。除灰荳亦論顆數。換糞油還逐滴■﹝扌豪﹞。只有喜神無用處。大家都把火來燒。又詠人家不檢束使女云。兩腳鏖糟拖破鞋。囉乖像甚細娘家。手中托飯沿街喫。背上■﹝馬犬﹞兒著壁捱。隔戶借鹽嘗討碟。對門兜火弗擔柴。除灰換糞沒雕當。扯住油瓶撮撮篩。此等皆吳音撮合者。可謂曲盡。

枷詩

陸廚之子。因不避邑長。被責而枷之。臧晉叔爲詩曰。陸廚今歲苦多端。頭向靑松木裏鉆。日出乍看臺少腳。夜行不怕井無欄。蒙松細雨衣難濕。料峭東風頸不寒。更有一般堪嘆處。入時容易出時難。

穢韻雪偈

雲棲四面皆山。積雪之後。眞銀色世界也。有禪者謂蓮池師曰。今居穢土求淨邦。還許出穢語求淨偈否。師可之。因出韻云。狗醜韭酒紐。師隨出偈云。萬山無人縱腐狗。頑石髙低盡遮醜。糝徧苔恨白似壇。壓翻滿葉靑如韭。寒膏時煮竹鑪茶。潔體不陪金帳酒。水晶城外一聲梆。玉關頓地開銀紐。偈畢。禪眾大悅。

尼嫁士人

駒陰冗記。饒州有尼嫁士人張生。鄕人戴宗吉。爲詩貽之曰。短髮蓬松綠未勻。袈裟脫卻著紅裙。於今嫁與張郎去。嬴得僧敲月下門。聞者稱快。

詩嘲朝臣

武昭伯曹欽。太監曹吉祥侄也。恃迎復功。升伯爵。虎而翼矣。憑意淩人。錦衣衛指揮逯杲與都禦史寇深。每事裁抑之。天順辛巳七月二日。遂反。幸達官馬亮聞變。告恭順侯吳瑾。瑾告懷寧伯孫鏜。進本達上。得不啟門。五鼓。欽已橫殺於街。舉火攻門。朝臣都避走。逯寇二公首被殺僇。李閣老【賢】被執。頻擬以刃。尋釋之。索尙書王翺甚急。王在一室。窘廹無措。主事朱文範。長大有力。遽負王逸去。始得免。比天明。孫鏜會兵戰於四牌樓。至暮乃平。恭順侯亦戰死。京師時有詩云。曹奴此日發顚狂。宼逯諸公死亦當。學士叩頭如吠犬。【謂李賢】尙書鎖項似牽羊。【謂王翺】萬安屈膝稱三叔。恭順當胸戰一場。寄與滿朝當道者。將何面目見吾皇。後翺擢文範於要津。時呼爲■﹝馬犬﹞官人。

龍華會

四月八日。俗傳爲釋迦生辰。各建龍華會。以小盆坐銅佛。浸以香水而復以花亭鐃鼓。迎往富家。以小杓澆佛。提唱偈誦。布施錢財。有髙峯和尙偈曰。呱聲未絕便稱尊。攪得三千海嶽昏。惡水一年澆一度。知他雪屈是酬恩。

井珠

輟耕錄云。人欲娶妻而不得。謂之尋河覓井。已娶而料理家事。謂之挑雪塡井。男婚女嫁。財禮奩具。種種不可。闕謂之投河奔井。又云。奴僕初來時。曰走盤珠。言不撥自動。稍久曰算盤珠。言撥之則動。旣久曰佛頂珠。言終曰凝然。𨿽撥亦不動。此𨿽俗諺。實切事情。

七字吟

順治丁酉。南場鄕試。吾鄕有楊姓者獲雋。因其頭歪。人遂作七字吟。以嘲之曰。側。吹【音癡】笛。聽隔壁。思量弗出。頸裏摸跳【音條】虱。圈棚船立弗直。我是梁山阮小七。

歲朝詞

吾鄕熊元明先生諱秉鑑。戲作歲朝詞。黃鶯兒曰。定【去聲】凍五樣頭。煨鴨蛋。噪煮韭。蘿卜白鮝雞來湊。糟魚少頭。瓜虀沒油。圍鑪火燉生泔酒。餓吼吼。接道連碗。个个踏陽溝。

上巡按詩

正徳中。浙江有神童。年八歲。聰慧能詩。上巡按詩云。幾欲烏臺見上官。心驚膽戰事多端。九天雨露三春暖。一道風霜六月寒。俯仰文星衝北斗。喜看明月照冰盤。已知海上金鰲見。願賜書生一釣竿。

觀燈對

永樂中。溧陽彭印山。六歲以神童徵至京師。上禦奉天門外觀燈。召彭出對曰。燈明月明。大明一統。彭應聲曰。君樂臣樂。永樂萬年。上大奇之。賜予甚厚。

奇對

陸浚明【粲。】幼善屬對。一日同陸象孫會客。兩客對奕飲酒。客曰。圍碁賭酒。一著一酌。客無以應。粲卽曰。坐漏觀書。五更五經。又一客曰。彈琴賦詩。七弦七言。

人中龍

吾郡蔣燾。年十一。爲府學生。遇聖節。赴玄妙觀習儀。巡按某見二寉飛集三淸殿。命燾云。三淸殿上棲雙寉。壽應聲曰。五色雲中駕六龍。禦史驚嘆曰。他日人中龍也。

驚怖越席

蔡君謨招陳烈李覯。飲於望海亭。以歌妓侑酒方舉板一拍。烈驚怖越席。攀木踰垣而去。覯作詩嘲之。有山鳥不知紅粉樂。一聲檀板便驚飛之句。烈聞而投牒。云。李覯本無士行。輒造賓筵。詆釋氏爲妖胡。指孟軻爲非聖。按聖經云。非聖人者無法。合依名教。肆諸市朝。君謨覧牒大笑。

諷夏嚴諺語

夏桂洲【言。】嚴介溪【嵩。】方柄用時。互相傾軋。京師有諺曰。夏桂洲。不知休。晴天不肯走。直待雨淋頭。嚴介溪。不知機。善惡到頭終有報。只爭來早與來遲。先後十餘年。二人相繼覆敗。一符其言。又傳貴溪臨刑時。大雨如注。西市水深三尺。應兩淋頭之諺。湧幢小品。載貴溪八字。壬寅丁未丙寅壬辰。少時。有江西星士王玉章。推其造。批云。如今還是一書生。位至三公決不輕。莫道老來無結果。君王還贈一車斤。

遊仙夢

司馬溫公爲定武從事。同幕私幸官妓。公諱之。會僧廬公枉道潛窺。妓踰墻去。公戲之曰。年去年來來去忙。暫偸閒臥老僧房。驚回一覺揚州夢。又逐流鶯過短墻。

速死托生

程師孟嘗請於王介甫曰。公文章命世。某幸與公同時。願得公爲墓志。庶傳不朽。王問先正何官。程曰非也。某恐不得常侍左右。預求以俟異日。又王雱死。張安國披髮藉艸。哭於柩前。曰。公不幸。未有子。今夫人有娠。某願死。托生爲公嗣。京師嘲曰。程師孟生求速死。張安國死願托生。

割股放生

王荊公爲相。每生日。朝士獻詩爲壽。光祿卿鞏申籠貯雀鴿。搢笏開籠。每一雀一鴿。叩齒祝之曰。願相公一百二十歲。時有邊帥之妻病。虞侯割股以獻者。時嘲之曰。虞侯爲夫人割股。大卿與丞相放生。

嫁婦休妻

倦遊錄。王荊公子雱。爲太常太祝。有心疾。娶妻龎氏。未嘗相接。獨居小樓。焚香禮佛。荊公憐而嫁之。時工【一作兵】部員外侯叔獻。荊公門人也。再娶槐氏而悍。侯死。荊公恐其虐前妻之子。奏而出歸母家。京師諺曰。王太祝生前嫁婦。侯工部死後休妻。

婦人詩詞

七修類稿。載廣信道中有杭婦金麗卿詩云。家住錢塘山水圖。梅邊柳外識林蘇。平生慣占淸涼國。豈料人間有暑途。又寶佑間。有餘淑柔題浪淘沙於臨川驛壁雲。雨澑【一本下有和字】風鈴。滴滴丁丁。釀成一紙別離情。可惜當年陶學士。孤負郵亭。邊雁帶秋聲。音信難憑。花須偸數卜歸程。料得到家秋正晚。【一作好】菊滿寒城。

和靖七世孫

林可山。自稱和靖七世孫。和靖不娶。已見梅聖兪序中。姜石帚作詩嘲之曰。和靖當年不娶妻。因何七世有孫兒。若非寉種並梅種。定是瓜皮搭李皮。今之通譜。亦可謂瓜皮搭李皮矣。

詠月

萬花金穀。載張彖詠月詩。亦有致。欲賒美酒邀明月。又恐鄰家索酒錢。歸與妻兒斟酌定。閉門推出月邊天。

判妓

東坡攝署錢塘。有妓號九尾狐者。一日下狀解籍。坡遂判云。五日京兆。判斷自由。九尾野狐。從良任便。又一名妓亦援例求落籍。坡判云。惇召南之化。此意可嘉。空冀北之羣。所請不允。聞者大笑。

半邊月

建文帝初生。頂顱頗偏。髙皇視之。心甚不悅。嘗撫而名之曰半邊月兒。每慮其不克終。或以詩對試之。一夕與懿文同侍髙皇側。命詠新月。懿文云。昨夜嚴陵失鉤鉤。何人移上碧雲頭。𨿽然不得團圓相。也有淸光徧九州島。建文云。誰將王指甲。搯破碧天痕。影落江湖裏。蛟龍不敢吞。髙皇覧之不悅。未幾懿文薨。建文帝又出亡。皆應其語。又一日與文皇同在禁中觀獵。馬疾馳而過。髙皇出句曰。風吹馬尾千條綫。建文雲。雨打羊毛一片氈。文皇曰。日照龍鱗萬點金。語𨿽俱工。而气象則讓文皇矣。

和靖墓

宋林處士和靖。隱居西湖之孤山。以梅爲妻。以寉爲子。朝廷錫以粟帛。古今髙其梅詩。淸髙莫比。後宦遊於杭者。或妾或女。死多葬其地。故累累於林墓之前後。有士人題詩云。太乙宮前處士家。於今換作官人斜。想因孤嶼人淸絕。故使桃花照命耶。

感慨詩

劉后村詩云。刮膜良方直萬金。國醫曾費一生心。誰知髻攜籃者。也有盲人問點鍼。又髙駢詩云。煉汞燒銀二十年。至今身在藥鑪邊。不知子晉緣何事。只學吹簫便得仙。二作立意相同。感嘆不遇。

紙蓮船

宸濠曾賞元宵。用紙造蓮船一隻。頭設二獅子。口俱銜錢。傍列五道士。冠皆斜側。一竿半淸至尾則否。徧遊各街。問有曉其意者召來。一士見之云。甚有意。召去問之。對曰。好一白蓮船。兩司俱要錢。五道官不正。一竿淸不全。濠喜。畱宴賞元寶一个。蓋江西有五道太守。姓甘。初政頗淸。故云。

城隍墻上畫

洪武間。金陵有人畫僧頂一冠。一道士頂十冠。髼松其發。一斷橋。甲士與民。各左石立而待渡。揭於城隍廟墻上。髙皇聞之。勅教坊司參究其事以奏云。僧頂冠。有官無法。道士十冠。官多法亂。軍民立橋邊。過不得。自後法网稍寛。蓋以滑稽而諌者。

攺神童詩

順治中。吾鄕一孝簾。性落拓不檢。爲諸無賴事。一日與僧爭一孌童。不勝。遂縛僧歸鎖木墩上。爲僧所訟。誣以叛逆。以木墩及串戲蠎衣爲證。追捕至家。僧猶在室。負墩至官。下石者眾。罪不可逭。時有攺神童詩者曰。一舉墩頭曰。雙僧未老時。蟒衣歸庫裏。端的爲男兒。身列賢書。不知自好。以至此極。書之以示戒焉。

卞三韮

姚三韮。本姓卞。博學善詩。館於懷氏。有女常窺之。卞不顧。一日曬履於庭。女作詩納其中。卞得之。卽托故辭歸。怡杏翁作詩詠其事。有一點貞心堅匪石。春風桃李莫相猜之句。卞不受詩。答書辧其無此事。其子諶及曾孫錫。皆登進士。歷顯官。科第不絕云。

如夢

葉祖負雋聲。嘗曰。世間有不分曉事。吾因詠一聯云。醉來黑漆屏風上。艸寫盧仝月蝕詩。後以多語去官。獨西湖二三僧相善。爲之祖餞。僧曰。世事如夢而已。葉曰。如夢如夢。和尙出門相送。聞者絕倒。

盜水供狀

有頑民因天旱。盜決人水灌田。爲主者執赴。供狀曰右某。因天時亢。律呂調。切慮禾苗宇宙洪。遂偸某田金生麗。致得其人寸陰是。念某不識始制文。今來甘認弔民伐。一聽老爺忠則盡。【山堂肆考。】

刺觀競渡

弘治末。楊一淸八歲時自滇過巴陵。臒而臒。有嶽二州甚器之。薦於太守。同觀競渡。守陋其狀。撫其額嘆曰。苦哉苦哉。令賦詩。一淸賦云。苦哉苦哉苦哉天。先皇宴駕未逾年。江山艸木猶含淚。太守江邊看渡船。守見之甚媿。罷飲。時孝廟上賓未幾。故云。

詩嘲執政

宋丘道源【浚。】天聖中進士。往往譏諷朝貴。嘗嘲執政云。樞密中書多出入。不論功績便髙遷。金銀一似佛世界。動便三千與大千。執政怒。請上罪之。仁宗曰。狂夫之言。古有郇謨哭市。語言諧謔。曷足爲罪。

五經笥

後漢書。邊韶字孝先。以文學知名。教授數百人。曾晝日假臥。弟子私嘲之曰。邊孝先。腹便便。懶讀書。但欲眠。韶潛聞之。應曰。邊爲姓。孝爲字。腹便便。五經笥。但欲眠。思經事。寐與周公同夢。靜與孔子同意。師而可嘲。出何典記。嘲者大慚。

●堅瓠三集卷之二目錄

忍字箴

文章九命

藥渣

裘萬頃

嘲李楊二相

姦盜以詩免

五歲能文

冰雪蛆

遊春黃胖

王弇州園

嘲貲禦傳奉

錢鶴灘

爆孛婁詩

詠紙梅花

嚴分宜幼穎

噴嚏

竹夫人

眞西山生祠

弄猴丐

老婆牙

尋常百姓

單於問家世

巫山雲雨

失金釵

舊舞衣

閻羅見缺

到京探事

臘梨賦

蒸豬頭

楊仲舉

三聲

纊衣詩

戰袍金鎖

詠松石

多少箴

馮千秋

夢徵

悼內詩

作詩寄子

閣老天官

桑寄生傳

蜂螫詩

藥名尺牘

狎娼

陳謝交嘲

麻茶直籠桶

邵康莭

常省元題契

魏野詩呈元冠

張公喫酒

月夜招鄰僧閒話

榖榖榖

酬嘲

使宅魚

金鯉賦詩

浪花詩

詩僧噩夢堂

陸全卿

散婦重婚

藺節婦

涼傘詩

堅瓠三集卷之二

長洲石農褚人獲稼軒纂輯

忍字箴

陳白沙【憲章】忍字箴曰。七情之發。惟怒爲遽。眾怒之加。惟忍爲是。當怒火炎。以忍水制。忍之又忍。愈忍愈勵。過一百忍。爲張公藝。不亂大謀。乃其有濟。如其不忍。傾敗立至。緇川楊洪道亦著六忍。一曰忍觸。二曰忍辱。三曰忍惡。四曰忍怒。五曰忍忽。六曰忍欲。此六忍者。戒之一身則一身安。戒之一家則一家安。推之以處人已之間。則所遇皆安。而悔尢俱寡矣。

文章九命

王鳳洲有文章九命。一貧困。二嫌忌。三玷缺。四偃蹇。五流竄。六刑辱。七夭折。八無終。九無後。各有引證。鳳洲於丙寅歲。以瘡瘍臥牀褥者逾半載。幾殆。殷都過而戲曰。當加十命矣。蓋謂惡疾也。因引伯牛長卿等以足之。

藥渣

明吾郡陸天池【采】博學能文。精於音律。有寓言曰。某帝時。宮人多懷春疾。醫者曰。須勅數十少年藥之。帝如言。後數日。宮人皆顏舒體胖。拜帝曰。賜藥疾愈。謹謝恩。諸少年俯伏於後。枯瘠蹣跚。無復人狀。帝問是何物。對曰藥渣。

裘萬頃

裘萬頃不樂仕進以薦者爲司直在朝賦詩云新築書堂壁未幹馬蹄催我上長安時只道爲官好老去方知行路難裏關山千里念一番風雨一番寒何如靜坐茅檐下翠竹蒼梧仔細看遂乞歸

嘲李楊二相

正徳中。有爲詩嘲李西涯【東陽】楊邃庵【一淸】二相者云。堪嘆涯翁與邃翁。兩人皆起自神童。文章政事不多異。詭譎姦邪大略同。考試賣題涯怎恕。選官受賄邃難容。皇天莫道無陰報。个个教他絕後宗。巷議之口。亦可畏哉。

姦盜以詩免

弘正間。蘓州月舟【一作洲】和尙犯姦。長洲知縣某。聞其能詩。以鶴爲題。月舟援筆曰。素身潔白頂圓珠。曾伴仙人入太虛。昨夜藕花池畔過。鷺鶿冤卻我偸魚。縣令閱詩釋之。又一婦以夫犯盜牛事。上縣令詩云。洗面盆爲鏡。梳頭水當油。妾身非織女。夫豈會牽牛。縣尹見詩。亦免其罪。

五歲能文

翰林崔來鳳【桐】子五歲。甚聰慧善屬對。時有送桃棗者。急欲取之。父曰。汝能作此二果破題則許。郎曰。有食其內而棄其外者。有食其外而棄其內者。一日謂父曰。以炕爲題。作一破。父故效其體爲之曰。有所以眠乎人者。有所以烘乎人者。日眠烘二字不雅。我爲父親攺作臥字暖字。

冰雪蛆

江鄰幾雜誌云。峨嵋雪蛆。大治內熱。戒庵漫筆。載曹方湖【弘。】爲禦史刷卷四川。言萬山深雪中出雪蛆。遣軍士於四山髙處懸望。雪中蠕蠕而動者。則往取之。渾如小豬。無口足眼鼻。儼然蛆形也。其身全脂。切片而食。亦不易得。癸辛雜識云。西域雪山中。有虫如蠶。味甘如蜜。其冷如冰。名曰冰蛆。能治積熱。此恐又是一種。

遊春黃胖

白獺髓。記開禧權臣因賜南園新成。會諸朝士。席間分題。有賦遊春黃胖詩云。兩腳梢空欲弄春。一人頭上又安身。不知終入兒童手。筋骨翻爲陌上塵。傳爲朝士兪某所作。又怡顏錄。載韓侂冑冬日遊西湖寘宴南園。有獻迎春黃胖者。命族子院判賦詩云。腳踏虛空手弄春。一人頭上要安身。忽然綫斷兒童手。骨肉都爲陌上塵。事一而詩梢異。所記亦不同。戒庵漫筆。載丁晉公同夏英公看弄水椀。丁屬夏賦詩曰。舞拂跳珠復弄丸。遮藏巧便百千般。主公端坐無由見。卻被旁人冷眼看。

詠王弇州園

太倉王鳳洲【世貞】弇園成。有題詩於壁以諷者。曰。丈夫壘石易。父祖積金難。未雪終天恨。翻成動地歡。峻嶺悲髙位。深池痛九泉。燕魂來路杳。擬作望雲山。蓋鳳洲乃翁思質【忬。】因嚴嵩之怨。死於西市。故云。或云此詩。昆山王逢年作。

嘲貲禦傳奉

常熟錢曄當尙書李石城【傑】在位時。以貲得職銜。求石城贈章。石城援筆大書曰。來時尙著儒生服。歸去俄乘使者車。唾手功名如此昜。白頭才子動長吁。蘓州某公亦有作云。年少功名二十收。他年何礙不公矦。釣臺昨夜因君舞。舞破蓑衣舞未休。嘉靖初。下詔裁革傳奉中書舎人時有集杜詩嘲之曰。馬上誰家白面郎。初聞涕淚滿衣裳。可憐懷抱向人盡。正想氳氤滿眼香。近侍只今難浪迹。靑春作伴好還鄕。三年奔走空皮骨。愁日愁隨一綫長。

錢鶴灘

錢鶴灘【福。】以殿撰罷官。家居江陰。梧塍徐氏以五百金爲脯脡。延致家塾。徐二子已中鄕科。居半載。僅攺課三篇。日挾妓遊燕。時邑令某雅好筆翰。一日邀錢爲君山之遊。預探齊韻中堤臍低梯艱韻。戒吏人藏鬮。卽席發之。欲以困錢。酒三行。請題大觀亭。錢遂援筆賦雲。水勢兼天山作堤。渚雲煙樹望中齊。直從巴峽才歸壑。許大乾坤此結臍。胸次決開三極朗。目光搖動四垂低。欲騎日月窮無外。誰借先生萬丈梯。縉紳莫不嘆賞。水南學士張公。載之邑志中。一日徐賞牡丹。錢飲已潦倒。門客有握玳瑁扇者。取而書之曰。玳瑁筵前玳瑁扇。牡丹花下牡丹詩。老梅已在丈人行。曾占春風苐一枝。又詠楊梅詩。怪殺吳人不出鄕。楊梅五月薦新嘗。西州一斗滿萄酒。南越千頭荔子漿。略著些酸醒酒困。了無點滓浣詩腸。渠家妃子如相見。添得紅塵一倍忙。曾聞鶴灘髫時。從塾歸家。有客賞菊。揖之客出對曰。賞菊客歸。眾手折殘彭澤景。卽應曰。賣花人過。一肩挑盡洛陽春。又聞鶴灘六七歲。卽欲作文。師出至則行矣題。傳其結句曰。虛無人焉。止見雞毛一堆而已。師稱賞。以爲他日必能文。

爆孛婁詩

吳人歲除。以糯糓爆孛婁。卜一歲之休咎。花多者吉。戒庵漫筆。載一詩云。東八吳門十萬家。家家爆糓卜年華。就鍋拋下黃金粟。轉手翻成白玉花。紅粉美人占喜事。白頭老叟問生涯。曉來敉餙諸兒女。數片梅花插鬢斜。

夏都憲詩

江陰夏都憲【從壽。】有膽瓶紙梅花詩曰。誰把並刀信手裁。能於雪後見花魁。北人解奪天工巧。東閣渾教夢窹猜。羗笛有聲吹不落。膽瓶無水浸常開。何當醉我空同酒。卻詫江南驛使來。李空同極賞之。

嚴分宜幼穎

江陰曹野塘【忠。】成化丁未進士。弘治初出宰分宜。時嚴介溪【嵩】方成童。曹識而抜之。且喜其與子弘同庚。遂令同治舉業。宿食官舍。見嚴所握扇。有魚遊景。構對語云。畫扇畫魚魚躍浪。扇動魚遊。嚴卽對以繡鞋繡鳳鳳穿花。鞋行鳳舞。曹一夕思家。口占日。關山千里。鄕心一夜雨綿綿。嚴應曰。帝闕九重。聖壽萬年天蕩蕩。曹俱稱賞。弘號方湖。亦中正徳丁丑進士。嚴約講兄弟禮。命子世蕃與方湖子駒軰。不得越齒而坐。柄政時。欲官白谷【駒】云亭【駕】爲中書舎人。二君時飲於相府。見世蕃與給事中無鍚某者夜飲。彊灌之。給事膝行以受。又故置罰爵於給事之背。不容起。二君怒而斥世蕃。遂柫衣歸。得不及嚴氏黨禍云。

噴嚏

今人噴嚏。必唾曰。人說我常安樂。惡人說我齒牙落。終風之詩曰。窹言不寐。願言則嚏。東坡有詩云。白髮蒼顏誰肯記。晚來頻嚏爲何人。隨筆亦載噴嚏不止者。必噀唾祝云。有人說我。婦人尢甚。其來已久。聞唐玄宗友愛昆季。呼寧王爲大哥。每與同食。食次。寧王錯喉噴上髭。大王驚慚。上顧欲安之。黃幡綽曰。不是喉錯。上曰。何也。對曰。是噴帝。上大悅。則固以噴嚏爲佳事矣。

竹夫人

李公甫謂眞西山畱飲。指榻間竹夫人命題曰。蘄春縣君姓竹氏。可封衛國夫人。公甫援筆立就。其中頌云。常居大廈之間。多爲涼徳之助。剖心析肝。陳數條之風剌。摩頂放踵。無一節之瑕疵。又末聮云。嗚呼。保抱攜持。朕不忘午夜之寢。展轉反側。爾尙形四方之風。俱用詩書全語。而形四方之風。又見竹夫人之玲瓏也。西山撫案擊節。東坡寄柳子玉云。聞道牀頭惟竹幾。夫人應不解卿卿。又送竹幾與謝秀才云。畱我同行木上坐。贈君無語竹夫人。蓋俗謂竹幾爲竹夫人。張文潛有竹夫人傳。東坡嘗云。爲我周旋寧作我。眞一好句。只是難對。平甫應聲曰。因郎憔悴卻羞郎。黃山谷云。竹幾祗爲憇臂休膝。不足當夫人之稱。爲靑奴。作詩云。穠李四弦風掃席。昭華三弄月侵牀。我無紅袖堪娛夜。袛要靑奴一味涼。穠李昭華。貴人二女奴名

眞西山生祠

鶴林玉露。眞西山帥長沙郡。人爲立生祠。一夕有書一律於壁間者。其辭云。舉世知公不愛名。湘人苦欲置丹靑。西天又出一活佛。南極添成兩壽星。幾百年方鍾間气。八千春願祝修齡。不須更作生祠記。四海蒼生口是銘。

弄猴丐

法雨大師有弄猴丐詩云。翻身筋斗星飛快。甘自一生從乞丐。世間多少伶俐人。輸他跳出圈子外。李密庵先生【模。】亦有詩云。跳圈終日在圈邊。出八無時總失便。乞子猴兒相覷處。一圈之外又重圈。

老婆牙

徐淵子舎人善諧謔。丁少詹與妻有違言。棄家居茶寮茹。齋誦經。日買海物放生。久不歸。妻求徐解之。徐許諾。見賣老婆牙者。買一籃餉丁。作詞曰。茶寮山上一頭陀。新來學得麼。蝤蛑螃蟹與烏螺。知他放幾多。有一物似蜂窠。姓牙名老婆。𨿽然無柰得他何。如何放得他。丁大笑而歸。

尋常百姓

宋楊徳建號湖陰先生。有陳輔者頻歲訪之。不遇。題一絕於門云。北山松粉未飄花。白下風輕日腳斜。身是舊時王謝燕。一年一度到君家。湖陰歸見詩。吟賞久之。稱於荊公。介甫笑曰。此正戲君爲尋常百姓也。湖陰大笑。

單於問家世詞

蘓東坡送子由使契丹詩。末句云。單於若問君家世。莫道中朝苐一人。用唐李揆事也。紹興中。曹功顯【勛】使金國。好事者戲作小詞。其後闋曰。單於若問君家世。說與教知。便是紅窗迥底兒。謂功顯之父元寵。昔以此曲著名也。後大璫張去爲之子安世。以合門宣贊爲副使。或攺其語曰。便是中朝一漢兒。蓋京師人謂內侍養子不閹者。謂漢兒也。後知合門事孟思恭亦使北。或又攺曰。便是鹽啇孟客兒。謂思恭之父。爲販鹺巨賈也。

巫山雲雨

裴慶余嘗同李北門游船。舟師誤以篙水濺侍女衣上。李怒。裴解以詩云。滿額鵝黃金縷衣。翠翹浮動玉釵垂。從教小濺羅裙濕。知道巫山雲雨歸。北門笑而釋之。

失金釵

歐陽文忠公任河南時。染一妓。時梅聖兪謝希深尹師魯集宴後圃。而歐與妓俱不至。移時方來。在坐目視公。責妓云。何來遲也。妓曰。中暑往涼堂睡著。覺而失金釵。猶未見。梅曰。若得歐陽一詞。當償釵。文忠卽云。柳外輕雷池上雨。雨聲滴碎荷聲。小樓西角斷虹明。闌干倚徧。待得月華生。燕子飛來棲畫棟。玉鉤垂下簾旌。涼波動簟紋乎。水晶雙枕。旁有墮釵橫。坐客大笑。命妓滿酌勸歐陽。令公庫償釵。

舊舞衣

嚴續乞韓熙載撰父神道碑。珍贈外。輟一姬爲潤筆。文成。但敍譜系品秩葬贈之典。續封還求其攺竄。熙載竟以原贈吐之。姬登車。書一絕於泥金雙帶云。風柳搖搖無定枝。陽臺雲雨夢中歸。他年蓬島音塵斷。畱取尊前舊舞衣。熙載笑不爲動。

閻羅見缺

衢州王中甫【介】性輕率。每語言無倫。人謂有風疾。出守湖州。王介甫以詩送之云。東吳太守美如何。柳惲詩才未足多。遙想郡人迎下幨。白蘋洲渚正滄波。其意以水值風。卽起波也。介諭其意。遂和十篇。盛气而誦於介甫。其一曰。吳興太守美如何。太守從來惡祝鮀。生若不爲上柱國。死時猶合代鹽羅。介甫笑曰。鹽羅見缺。請速赴任。

到京探事

任谷富經術。隱居於洛。以俟召命。而蒲輪未降。乃躬詣京訪知己。有朝官戲贈曰。雲間應訝鶴書遲。身到京中探事宜。從此見山須合眼。被山相賺已多時。

臘梨賦

鄭桐庵【敷教】先生。吾猶及載嘉定友人某。作臘梨賦。亦有思致。可資談笑。賦曰。葫蘆之質。油灰之色。盔頭以擺鍚爲裝。燈籠以梅花爲式。纖絨輕軟。如千七之初生。紫气光盈。若點卯之乍忒。其騷也與胡子同稱。其乖也與鷂鷹比徳。官禦每自附於總兵。排行慣托名於五十。【魯智深】海鶴欲叫。豈無得意之秋。蝴蜂亂釘。正其被窘之刻。殺雞嘗自笑其刀鈍。買油竟可賖以塗額紛紛雪下。似花片之輕翻。熖熖紅浮。若鬼火之騰出。何須對鏡以臨妝。不過盥洗而禮畢。亂曰。晝夜頭光復面滑。做夫妻兮不結髮。鹽鹵調來煙櫃刮。瘡未愈時先痛煞。悲夫。人間百病俱可醫。切莫生來滴瀝搭。幼時曾聞臘梨歌云。似梅花不香。似雪花不洋。似琉璃掛不得廳堂上。似油灰賣不得修船匠。娘謂何。我底頭好似醬黃模樣。

蒸豬頭

郁履行謔浪編。王中令嘗入一村寺。主僧大醉箕踞。王需蔬食。僧曰。有肉無蔬。饋蒸豬頭甚美。王曰。止能飯酒食耶。僧曰。能詩。卽令詠蒸豚。僧立就云。嘴長毛短淺含臕。久向山中食藥苖。蒸處已將蕉葉褁。熟時兼用杏漿澆。紅鮮雅稱金盤飣。白軟眞堪玉筋挑。莫把氈【疑作膻】根來比並。氈根自合喫藤條。王大喜。與號紫衣。

楊仲舉

吾郡楊仲舉【翥。】徳冠一時。鄰家構捨。其甬澑滴其庭。公不問。家人以爲言。公曰。晴日多。雨日少。或又侵其址。公有普天之下皆王土。再過些兒也不妨之句。

三聲

陸象山嘗謂人家要有三聲。讀書聲。孩兒聲。紡織聲。蓋聞讀書聲。覺聖賢在他口中。在我耳中。不覺神融。聞孩兒聲或泣或笑。自然籟動天鳴。覺後來哀樂情致。較此殊遠。聞紡織聲則勤儉生涯。一室兒女。覺有豳風七月景象。最可厭者。婦人誶罵聲也。惡也。飲酒喧呶聲也。狂也。街巷笑談聲也。譎也。妖冶歌唱聲也。滛也。與其聞此。不若聆犬聲於夜靜。聽雞聲於晨鳴。令人有淸曠之思。

纊衣詩

開元中頒賜邊軍纊衣。制於宮中。有兵士於短袍中得詩曰。沙場徵戌客。寒苦若爲眠。戰袍親手作。知落阿誰邊。蓄意多添綫。含情更著綿。今生已過也。重結後身緣。兵士以詩白於帥。帥進之。玄宗命以詩徧示六宮曰。有作者勿隱。一宮人自言萬死。玄宗深憫之。遂以嫁得詩人。仍謂之曰。我與結今生緣。邊人皆感泣。玄散堂詩話。縫衣詩自太宗宮人孟浩然。後鮮睹佳者。近謝幼睿一首最工。不啻靑出於藍也。詩曰。懶向妝臺理曉妝。爲郎獨自制衣裳。金鍼入處心俱痛。素綫穿時恨共長。霜戶敢辭纖手冷。蕓窓思貼弱肌香。縫成不怪無鴻雁。嬴得宵來覆妾牀。爲一時傳誦。

戰袍金鎖

唐僖宗出袍千領。賜塞外吏士。神策軍馬直。於袍絮中得金鎖並詩云。玉燭制袍夜。金刀呵手裁。鎖情寄千里。鎖心終不開。直聞主將上奏。上以宮人賜得鎖者。後帝幸蜀。馬直前後捍禦。

詠松石

秦時松封五大夫。李誠之詠云。半依嵒岫倚云端。獨上亭亭耐歲寒。一事頗爲淸節累。秦時曾作大夫官。陳朝石封三品。宋亦封石盤固矦。王介甫詠云。艸沒苔侵棄道周。誤恩三品竟何酬。國亡今日頑無恥。似爲常年不與謀。夫松石無知之物。一經名寵。不免譏彈。何士人而甘爲權門鷹犬乎。

多少箴

多少箴甚有理致。不知何人所作。其詞云。少飲酒。多啜粥。多茹菜。少食肉。少開口。多閉目。多梳頭。少洗浴。少羣居。多獨宿。多收書。少積玉。少取名。多忍辱。多行善。少幹祿。便宜勿再往。好事不如無。

馮千秋

聞見巵言載。馮千秋浙中名士。崇禎乙亥扳貢。頗以詩。文擅長。家素封。因無子。買妾維楊。得小靑。可謂佳人才子。兩相遇合後以妻之妬。置之別業。似亦處之得當。不意小靑才雋而年殀。時人詩傳傳奇。歌詠贊嘆。遂使人人有一小靑在其意中。或以爲小靑無其人。寓言情字耳。而吳石渠【炳】之療妬羹。朱價人【京藩】之風流院。易千秋爲馮二官人馮致虛。直等之池同顏麻子之流。以千秋之才。因小靑而反沒。不亦冤哉。

夢徵

金陵鄭沙村【河。】爲秀才時。夢中得一絕句云。城裏靑山城外樓。夜涼明月五更頭。何時了卻心頭事。重把靑蚨換酒籌。後登嘉靖甲辰進士。授嶽州府推官。到郡見城裏靑山城外樓閣。宛然夢中詩句景象。私心爵欝。未幾卒於任。

悼內詩

於肅湣公悼夫人董氏詩十一首。中一詩云。世緣情愛總成空。二十餘年一夢中。疏廣未能辭漢主。孟光先已棄梁鴻。燈昏羅幙通宵雨。花謝雕闌驀地風。欲覓音容在何處。九原無路辧西東。又昆山張節之【和。】天順間官浙江憲副。寵妾新亡。作詩悼之云。桃葉歌殘思不勝。西風吹淚結紅冰。樂天老去風流減。子野歸來感慨增。花逐水流春不管。雨隨雲散事難憑。夜來書館寒威重。誰送燻香半臂綾。二作皆膾炙於世。後作尢勝。

作詩寄子

宋洪浩遊太學。十年不歸。其父作詩寄浩曰。太學何蕃且一歸。十年甘旨誤庭闈。休辭客路三千遠。須念人生七十稀。腰下𨿽無季子印。篋中幸有老萊衣。歸時定約春前後。免使髙堂賦式微。浩得詩。卽告歸養。洪武中錢塘吳慥。官四川。其父敬夫思之。作詩云。劍閣淩雲鳥道邊。路難聞說上靑天。山川萬里身如寄。鴻雁三秋信不傳。落葉打窗風似雨。孤燈背壁夜如年。老懷一掬鐘情淚。幾度沾衣獨泫然。敬夫卒。而慥始以丁憂還家。夫銜命千里。羈身宦轍。猶曰王事靡盬。不遑將母。今有捨垂白之親。而遠遊干謁。使其親倚廬涉屺。目窮心折者。則前詩可念也。

閣老天官

桐下閒談。載嘉靖設朝。大學士嚴嵩。吏部尙書熊浹。被召來遲。世廟因出對云。閣老心髙髙似閣。二臣惶悚。伏地不能對。世廟好言慰之云。朕爲代對。天官膽大大如天。

桑寄生傳

常熟肅觀瀾【韶。】字鳳儀。因同邑有桑某。所行不謹。作桑寄生傳以譏之。取樂名成文。足稱工巧。傅云。桑寄生者。常山人也。爲人厚朴。少有遠志。讀書數百部。長而益智不凡。雌黃今古。談辭如玉屑。狀貌瑰異。龍骨而虎睛。膂力絕人。運大戟八十斤。走及千里馬。與劉寄奴爲布衣交。劉卽位。拜爲將軍。日含雞舌侍左右。恩幸無比。薦其友周升杜仲馬勃。上召見之曰。公等所謂參苓芝朮。不可一日無者也。何相見之晚耶。生卽進曰。士以類合。猶磁石取鍼。琥珀拾芥。若用小人。而望其進賢。是猶求柴胡桔梗於菹澤也。然頗好佛。與天竺黃道人密陀僧交最善。從容言於上。上惡其異端。弗之用。木賊反。自號威靈仙。與辛夷前胡相結連。犯天雄軍。上謂生曰。豺狼毒吾民。柰何。生曰。此小艸冠。臣請折箠笞之。上大喜。賜穿山甲。犀角帶。問何時當歸。對曰。不過半夏。遂帥兵往。乘海馬攻賊。大戰百合。流血餘數里。令士卒負大黃。發赤箭。賊不能當。遂走。絆於鐵蒺藜。或踐滑石而躓。悉追斬之。惟先降者獨活。以延胡索擊之而歸。獲無名異寶。不可勝計。或曰。馬援以薏苡興謗。此不可畱也。俱籍獻之。上迎勞生曰。卿平賊如剪艸。孫吳不能過也。因呼爲國老而不名。生益貴。賞賜日積。鍾乳三千兩。胡椒八百斛。以眞珠買紅娘子爲妾。紅娘子者有美色。發如蜀漆。顏如丹砂。體白而乳香。生絕愛之。以爲牡丹芍藥。不能與之爭妍也。上聞。賜以金銀花。玳瑁簪。月給胭脂胡粉之費。一日上見生體贏。謂曰。卿大腹頓減。非以好色故耶。宜戒滛欲節五味以自養。且令放遠其妾。生不得已。贈以靑箱子而遣之。然思之不置。遇秋風起。因取破故紙。題詩以寄之曰。牽牛織女別經年。安得鸞膠續斷弦。雲母帳空人不見。水沈香冷月娟娟。澤蘭憔悴渚蒲黃。寒露初凝百艸霜。不共玉人傾竹葉。茱茰甘菊自重陽。妾答之曰。莬絲曾附女蘿枝。分手車前又幾時。羞折黃花簪鳳髻。懶將靑黛掃蛾眉。丁香謾比愁腸結。豆蔲長含別淚垂。願學雲中雙石燕。庭烏頭白竟何遲。【一作如。】天門冬日曉蒼涼。落葉愁驚滿地黃。淸淚暗消輕粉面。凝塵間鎖欝金裳。石連未嚼心先苦。紅豆相看恨更長。鏡裏孤鸞甘遂死。引年何用覓昌陽。生得詩情不自勝。乃言於上。召之使還。然生旣溺於欲。又不能防風寒所侵。寖以成疾。面生靑皮。兩手如漧薑。皤然白頭翁也。上疏乞骸骨。王不畱行。論之曰。吾曩者預知子之有今日矣。賜神曲曲酒百斛。以皂角巾歸第養疾而卒。作史君子曰。桑氏出於秦大夫子桑。生蓋桑白皮之後也。有名螵蛸者。亦其遠族。生少孤煢。僅知母而不識父。卒能以才見於時。非所謂郤林之桂枝。沅江之鱉甲也與。其後耽於女色。甘之如石蜜。而忘其苦於熊膽。美之如瑯玕。而不知毒甚於烏蛇也。迷而不悟。卒以傷生。惜哉。

蜂螫詩

江道行夏日遭蜂螫之毒。檢方無得。戲作藥名詩曰。蟬蛻連翹才半夏。柴胡逞毒肉從容。蒺藜剌若細辛箭。荊芥芒同大戟鋒。獨活急當歸艸果。苦生【參】還續斷蜈蚣。破故紙同香白紙【芷。】從今防己更防蜂【風。】

藥名尺牘

吳妓詹愛云。寄所歡周心恆書云。檳榔一去。已過半夏。更不當歸耶。盻望天南星。大腹皮。忍冬藤矣。誰史君子。效寄生艸纏繞他枝。使故園芍藥花無主耶。妾盻不見白芷書。茹不盡黃連苦。古詩云。荳蔲不消心上恨。丁香空結雨中愁。柰何柰何。心恆答曰。紅娘子一別。桂枝香已凋謝矣。幾思菊花茂盛。欲歸紫苑。柰常山路遠。滑石難行。況今木賊竊發。巴戟森森。豈不遠志乎。姑待從容耳。卿勿使急性子。罵我曰。蒼耳子。狠心哉。不至白頭翁而亡。則不佞回鄕時。自有金銀花相贈也。

狎娼

謝希孟好狎娼。陸象山責之曰。士君子朝夕與賤娼居。獨不媿名教乎。希孟敬謝。請後不敢。他日復爲娼建鴛鴦樓。象山又以爲言。謝曰。非特建樓。且爲作記。象山喜其文。不覺曰樓記云何。謝卽朗誦首句云。自遜杭機云之死。而天地英靈之气。不鍾於世之男子。而鍾於婦人。象山默然。希孟一日忽起歸興。娼追送江滸。涕泣戀戀。希孟毅然。書一詞與之云。雙漿浪花平。夾岸靑山鎖。你自歸家我自歸。說著如何過。我斷不思量。你莫思量我。將你從前與我心。付與他人呵。

陳謝交嘲

陳伯益面黑而狹。多髯。寫眞掛壁上。謝希孟見之。戲題云。伯益之面。大無兩指。髭髯不仁。侵擾乎旁而不已。於是乎伯益之面。所存無幾。希孟後攺名直。字古民。伯益詠其名曰。炊餅擔頭挑取去。白衣舗上喝將來。伯益又寫一眞。衣皂道服。躡僧鞋。希孟贊曰。禪鞋俗人須鬢。道服儒巾面皮。秋水長天一色。落霞孤鶩齊飛。見者絕倒。

麻嗏直籠桶

王荊公百家詩選。載唐李涉題宇秀才櫻桃詩云。風流莫占少年家。白髮殷勤最戀花。今日顚狂君莫笑。趁愁得醉眼麻嗏。今人欲睡。眼將合睫而縫細者曰麻嗏。卽此二字。又物之擁腫者。俗曰直籠【上聲】桶。詩作籠統。韋安居梅磵詩話。記鄭安曉丞相未貴時。賦冬瓜詩云。剪剪黃花秋後春。霜皮露葉護長身。生來籠統君休笑。腹內能容數百人。又唐人張打油雪詩云。江上一籠統。井上黑窟籠。黃狗身上白。白狗身上腫。

邵康節

邵康節會有四不赴。謂官府公會。不相識會。大眾廣會。勸酒醉會。又有四不出。謂大寒。大暑。大雨。大風。有五樂。謂樂生中國。樂爲男子。樂爲士人。樂見太平。樂聞道義。有五喜。謂喜見善人。喜見好事。喜見美物。喜見嘉景。喜見大禮。有四幸。謂幸長年爲壽域。幸豊年爲樂國。幸淸閒爲福徳。幸安康爲福力。有三惑。謂年老不歇爲一惑。安而不樂爲二惑。閒而不淸爲三惑。

常省元題契

趙尙書。家與常省元園相近。趙百計謀之。省元立契。作詩於後曰。乾坤到處是吾亭。機械從來未必眞。覆雨翻雲成底事。淸風明月冷間人。蘭亭禊事今非晉。桃洞神仙也笑秦。園是主人人是客。問君還有幾年身。尙書慚歸其劵。

魏野詩呈王冠

宋王旦從東封回。過陜。魏野寄詩云。聖朝宰相年年出。君在中書十二秋。西祀東封俱已了。好來相伴赤松遊。旦袖此詩求退。冠凖自永興被召。野亦以詩送之云。好去上天辭富貴。卻來平地作神仙。凖得詩不悅。後二年。貶雷州。遂題前詩於牕。朝夕吟哦。

張公喫酒李公醉

郭景初夜出。爲醉人所誣。官召景初詰其狀。景初嘆曰。諺云張公喫酒李公醉。官卽命作賦。景初云。事有不可測。人當防未然。何張公之飲酒。乃李公之醉焉。淸河丈人。方肆杯盤之樂。隴西公子。俄遭酩酊之愆。官笑而釋之。

月夜招鄰僧閒話

拊掌錄。許義方妻劉氏。端潔自許。義方出。經年始歸。語妻曰。獨處無聊。亦與鄰里親戚嫗家往還乎。劉曰。自君之出。足未嘗履閾。義方咨嘆不已。又問何以自娛。答曰。惟時作小詩以遣情耳。義方欣然。索詩稿觀之。開卷苐一題云。月夜招鄰僧閒話。

榖榖榖

華原令崔思海口喫。與表弟杜延業逓相戲弄。杜嘗語崔云。弟能遣兄作雞嗚。但有所問。兄須卽答。旁人訝之。與杜私賭。杜將榖一把以示崔。問曰。此是何物。崔曰。榖榖榖。旁人大笑。輸物與延業。

酬嘲

唐方千。瘦而唇缺。好侮人。嘗與主簿李某同酌。李目有翳。於作一令曰。措大喫酒點鹽。軍將喫酒點醬。只見門外著籬。未見眼中安障。李卽答曰。措大喫酒點鹽。下人喫酒點鮓。只見手臂著襕。未見口唇開袴。又陳亞善滑稽。蔡君謨以其名戲之曰。陳亞有心卻是惡。陳卽復曰。蔡襄無口便成衰。時人絕倒。侮人者定爲人侮。可爲輕噪之戒。陳亞自爲亞字謎曰。若教有口便啞。且要無心爲惡。中間全沒肚腸。外面任生稜角。

使宅魚

錢武肅時。西湖漁者日納魚數觔。謂之使宅魚。有不及數者。必市以供。頗爲民害。羅隱侍坐。壁閒有蟠溪垂釣圖。武肅令隱詠之。隱應聲曰。呂望當年展廟謨。直須釣國更誰如。若教生在西湖上。也是須供使宅魚。武肅大笑。遂蠲其例。

金鯉賦詩

弘治中。衢州鄒徳明。月夜泊舟太湖椒山下。吟詩二絕云。一湖煙水綠如羅。蘋藻涼風起白波。何處扁舟歸去急。滿篷殘雨夕陽多。浦口風回拍浪沙。天涯行客正思家。歸舟疑是洪都晚。孤雁低飛帶落霞。俄聞溪上笑語聲。見一美女。徳明趨岸揖而問之。女曰。妾生長於斯。今當良夕。偶爾遊行。徳明曰。舟中無客。肯過訪否。女卽攜手同行。對酌篷牕下。女以浪花爲題。請聮一律。徳明曰。不欲天邊帶露栽。只憑風信幾番催。女曰。一枝才見逶迆動萬朶俄驚頃刻開徳明曰盆浦秋容和兩亂鏡湖春色逐人來女曰分明一幅西川錦。安得良工仔細裁。詩成鼓掌大笑。已而就寢。比明。女忽披襟投水中。視之。一金鯉悠然而遊。

浪花詩

夷堅志。曹道衝售詩於京都。隨所命題卽就。羣不逞欲苦之。乃求浪花絕句。且以紅字爲韻。曹謝不能。且語之曰。菊坡王輔道學士能之。羣不逞曰。彼在館閣。吾儕小人豈容輙詣。曹曰。試賫佳紙筆往。拜而求之。於是相率修謁。下拜有請。王欣然捉筆書一絕云。一江秋水沒寒空。漁笛無端弄晚風。萬里波心誰折得。夕陽影裏碎殘紅。讀者嘆服。

詩僧噩夢堂

陸儼山詩話。國初越中詩人劉孟熙唐處敬軰。一日覓舟遊集曹娥祠。余姚詩僧噩夢堂附舟他往。敝衣坐船尾。眾不識夢堂。以其貌寢易之。已而分韻賦詩。殊不之顧。夢堂不覺技癢。乃請曰。諸公間有落韻。母吝見施。客曰。若亦能詩乎。以蕉字與之。俄頃詩成。夢堂以浙音誦之曰。平明飲罷促髙標【一作捎。】撐出五雲門外橋。離越王城一百里。到曹娥渡十分潮。白飄【一作翻】晴雪楊花落【一作浪花舞。】綠弄晚風蒲葉搖。西北陰沈天欲雨。臥聽蓬上學芭蕉。此體宜浙音。且戲之。客詢之。知爲夢堂。眾皆媿謝。

悼陸全卿

吳人悼冢宰陸全卿【完。】坐宸濠黨詩曰。子規聲裏夕陽微。何事先生懶見幾。云夢竟成韓信縛。鱸魚空待季鷹歸。功名到此分成敗。史筆憑誰定是非。寂寂朱門春去也。楊花燕子任爭飛。或謂唐伯虎作。又傳全卿受賄。復宸濠護衛。濠敗。吳人口號曰。五錢九分六錢輕【陸全卿。】做到天官弗肯行。受子宸濠三千兩。合家老少上京城。

婦散重婚

吳士姜子奇。娶婦三載。值淮張據吳。明兵臨城下。子奇挾妻出避。愴惶間。因失其妻。爲領官兵攜歸京邸。子奇流落四方者數年。行乞至京。有髙門一婦人見之而泣。貽酒饌米囊。急使之去。子奇不敢仰視。翌日復乞於此。婦呼與語。又爲主女所見。白母令人追之。檢其囊中。有金釵一隻。書一封。因告其夫。啟視之。則律詩一首云。夫畱吳越妾江東。三載恩情一且空。葵藿有心終向日。楊花無力暫隨風。兩行珠淚孤燈下。千里家【一作江】山一夢中。每悵妾身羅此難。相逢媿把姓名通。【一作有書誰寄子奇翁。】官兵見詩憐之。卽遣還。仍給錢米以資其歸。

藺莭婦

輟耕錄。陳友諒部將鄧平章。陷江西諸郡。豊城汪某以千金賂鄧之帥某。求免剽戮。帥聞其妻藺氏色美。反殱其家。獨生藺。及四歲嬰。將納之。婦曰。帥貴人也。妾事之無恨。但吾夫初喪。請持一月服。乃爲帥婦未晚。帥從之。移兵他郡。命二姬守之。越數日。藺俟二姬熟睡。乃先殺嬰。嚙指血書壁曰。涇渭難分濁與淸。此身不幸厄紅巾。孤兒豈忍從他姓。烈婦何曾嫁兩人。白刄自揮心似鐵。黃泉欲到骨如銀。荒村日落猿啼處。過客聞之亦慘神。書畢。自刎。鄧聞之陳。陳罪帥而爲藺立廟。

涼傘詩

蘓州一僧能詩。頗捷給。善謔。當塗遇太守失避。守命賦涼傘詩。僧賦云。眾骨攢來一柄收。黃羅銀頂覆諸侯。當時撐向馬前去。眞个有天沒日頭。守聞之色媿。

●堅瓠三集卷之三目錄

老蛇皮

豬嘴關

用琵琶語

售宅賦別

攺題六如畫扇

玻妹相嘲

題黃寉樓

對語

祝詞

煮詩

化須疏

須虱頌

恆言

拾遺品題

周秀才

茄字

七夕古今無假

挽陳文詩

詩有感發

狂客索酒

玉腕黑臂

題漢髙祖廟

窗糊雎陽傳

摩爺夫人

題昭君圖

夫婦互羨

延和閣

豆腐

獨眼龍

白縣尹題壁

屈原曾子

顏子告狀

顏子騫辭費

寉判

顧令卻錢

戲吳主事

嫁女題石牛

唐祝募緣

桃石相嘲

梅花下火文

十二辰詩

蔥湯麥飯

玉皇絳環

刪大白詩字

詩社

剪刀詩

熨鬥詩

釣鰲客

千字文題

拙字

題扇拒客

汪海云

朱鬥兒

硬如鐵

戴石屏

武廟幸徐霖第

水利

險韻詩

沈宜謙

衣巾生員

造樓觀塔燈

重刻褚石農堅瓠集卷之三

甬上畱香閣主人較刋

老蛇皮

王介甫【安石。】乃進賢饒氏之甥。銳志讀書。舅黨以介甫膚理如蛇皮。目之曰。行貨亦欲求售耶。介甫尋舉進士。以詩寄之曰。世人莫笑老蛇皮。已化龍鱗衣錦歸。傳語進賢饒八舅。如今行貨正當時。

豬嘴關

元佑間。王景亮與仕族無名子結爲一社。紀事嘲謔。士大夫無問賢愚。一經品題。卽爲不雅。號曰豬嘴關。呂惠卿察訪京東。气質淸瘦。語言之際。喜以雙手指畫。社人呼爲說法猴猻。又湊爲七字曰。說法猴猻爲察訪。久不能對。一日邵箎因上殿气泄。出知東平。邵髙鼻捲髯。社人名爲湊氛獅子。仍作對曰。湊氛獅子作知州。

用琵琶語

明華亭徐司空達齋【陟。】文貞公【階】弟也。初官都下。南歸。張江陵爲文貞門生。與諸公具酒餞之。臨別而達齋醉甚。乃拊江陵背曰。去時還有張老來相送。來時不知張老死和存。江陵銜之。顧小川爲徐文貞壻。謁松守方某。適有坐客問此位何人。方云。當朝宰相爲嶽丈。王元美爲郎時。適有宴會。而嚴世蕃與焉。候久方至。眾問來何遲。世蕃云。偶患傷風耳。元美笑云。爹居相位。怎說出傷風。眾大笑。亦有爲元美咋舌者。金給諌【士希。】本西域人。科中戲曰。賢哉回也。失偶再娶。又相賀曰。這回好个風流壻。四事皆用琵琶記語調謔。一時機鋒。到自難禁。未免貽輕詆之譏。

售宅賦別

有人賣宅。將行。賦詩志別云。只爲靑蚨不濟身。故廬業已屬東鄰。可憐今夜猶爲主。才到明朝便作賓。燕雀有情還戀舊。犬貓隨我不知貧。殷懃囑付門前柳。他日經過陌路人。李戒庵云。不知何人所作。先君屢爲兒輩誦之。將有警也。識以備遺。

攺題六如畫扇

唐六如【寅。】爲一狎客畫扇。作水墨桃杏二枝。欲作新詞題之。其人持去。爲狂生書詩於上。六如見之。怒甚。取筆泚墨。淋漓一抹。詩畫盡墨。時楊五川【儀】在側。方弱冠。以水洗滌新墨。詩迹幾滅。計不能盡去。乃因字刪攺。遂塡補成長相思一調云。桃花紅。杏花紅。兩樣春光便不同。各自逞嬌容。倚東風。笑東風。綠葉靑枝共一叢。靜愛碧煙籠。六如甚加嘆賞。

東坡戲妹

女史云。東坡有小妹善詞賦。敏慧多辧。其額廣而如凸。東坡嘗戲之曰。蓮步未離香閣下。梅妝先露畫屏前。妹卽答云。欲扣齒牙無覓處。忽聞毛裏有聲傳。以東坡多須髯故也。兩山墨談。所記相戲之語。又皆不同。坡戲妹曰。腳【音皎】蹤未出香房內。額頭先到畫堂前。以其衝【去聲】額也。妹答坡云。去年一點相思淚。今日方流到嘴邊。以坡長面戲之。又云。蘇小妹能詩。代婢作愁苦詩答秦少遊。世傳蘇小妹爲秦少遊妻。戒庵漫筆云。考淮海集徐君主簿行狀云。徐君女三人。嘗嘆曰。子當讀書。女必嫁士人。以文美妻余。如其志云。則少遊之妻乃徐氏。非蘇小妹也。

題黃寉樓

顧東橋【璘】撫楚。三司請遊黃寉樓。先磨一石。飲後乞公畱詩。東橋在輿中已得云荒赤壁周瑜壘。江繞靑山夏禹祠一聯。遂楥筆書石上云。黃寉仙人身姓誰。空傳崔顥舊題詩。云荒赤壁周瑜壘。江靑山夏禹祠。浮世古今空灑淚。髙臺歌舞幾銜巵。天寒月白孤鴻遠。徙倚闌干送目遲。三司嘆服。洗盞更酌。

對語

永樂中。夏忠靖公偕給事周大有。蘇松治水。一日同宿夫寧寺。給事早如廁。行甚急。夏戲曰。披衣靸履而行。急事急事。周應聲曰。棄甲曵兵而走。嘗輸嘗輸。嘗見陳剛中集。有二人土上坐。一月日邊明。楊東裏集。有人從門內閃。公向水邊沿。又聞有紅荷花。白荷花。何荷花香。黑葚子。赤葚子。甚葚子甜。五行金木水火土。四位公侯伯子男。一人愬於官云。小人告大人。官卽令屬對。應曰。上士倍中士。奇巧皆此類。

祝祠

寉林玉露。宋孝宗禦宇。髙宗在徳壽。光宗在靑宮。寧宗在平陽邸。四世本支之盛。亙古未有。楊誠齋時爲官僚賀光宗誕辰詩云。祖堯父舜眞千載。禹子湯孫更一家。讀者服其精切。又云。天意分明昌火徳。誕辰三世總丁年。蓋髙宗生於丁亥。孝宗生於丁未。光宗生於丁卯。丁年見李陵書。三朝野史。載四月八日謝太后壽崇節。九日度宗幹會節。賈似道命司封郎中黃蛻作致語中云。聖母神子。萬壽無彊。亦萬壽無彊。昨日今朝。一佛出世。又一佛出世。

前軰風致

楊東裏【士奇】爲相日。知陳司業【敬宗】自南京考滿來京。將至。先令其子迎於道。分贈黃封一壺。侑以詩云。請詢陳司業。幾月出南都。河上交冰未。江南下雪無。道途多跋涉。塵土著髭須。下馬須煎滌。呼兒送一壺。頷聯自有相臣體。而友誼之隆。尢藹然見於詞表。讀此可想見前軰之風致。

煮粥詩﹝玆據柏香書屋校印本補﹞

戒庵漫筆煮粥詩云煮飯何如煮粥彊好同兒女熟商量一升可作二升用兩日堪爲六日糧有客只須添水火無綫不必問羹湯莫言淡薄少滋味淡薄之中滋味長詩亦淡而有味幼時曾聞嘲薄粥詩云薄粥稀稀碗底沈鼻風吹起浪千層有時一粒浮湯麵野渡無人舟自橫附錄一笑

化須疏

沈石田有化須疏手卷。卷中所稱趙姚周三人。蓋當時與公相善友也。非托詞如子虛烏有之類。前有小引。玆有趙鳴玉。髠然無須。姚存道爲之告助於周宗道者。惟其於思之間。分取十鬛。補之不足。請沈君啟南作疏以勸之。疏曰。伏以天閹之有剌。地角之不毛。須需同音。今其可索。有無以義。古所相通。非妄意以干。乃因人而舉。康樂著捨施之迹。崔諶傳插種之方。惟小子十莖之敢分。豈先生一毛之不須。推有餘以補也。宗道廣及物之仁。乞諸鄰而與之。存道有成人之美。使離離緣坡而飭我。當榾榾擊地以拜君。對鏡生歡。頓覺風標之異。臨河照影。便看相貌之全。未容輕拂於染羹。豈敢易撚於覓句。感矣荷矣。珍之重之。謹疏。

須虱頌

王介甫王禹玉【珪】同侍朝。見虱自介甫襦領直緣其須。上顧之而笑。介甫不自知也。朝退。介甫問上笑之故。禹王指以告。介甫命從者去之。禹玉曰。未可輕去。願頌一言。介甫曰。何如。禹玉曰。屢遊相須。曾經禦覧。未可殺也。或曰放焉。眾大笑。

恆言

張磊塘善淸言。一日赴徐文貞公席。食鯧魚蝗魚。庖人悞不寘醋。張云。倉皇失措。文貞腰捫一虱。以齒斃之。血濺齒上。張云。大率類此。文貞亦解頤。淸客以齒斃虱。有聲妓哂之。頃妓亦得虱。以添香置壚中而爆。客顧曰。熟了。妓曰。愈於生喫。

拾遺品題

唐拾遺。魏光乘。性詼諧。好品題朝士。兵部尙書姚元之。長大行急。目爲趕【一作趁】蛇鸛寉。黃門侍郎盧懷愼。好視地。目爲覷鼠貓兒。殿中監姜皎。肥而黑。目爲飽椹母豬。紫薇舍人倪若水。黑而無須鬢。目爲醉部落精。舍人齊處衝。好眇目視。目爲暗燭底覓虱老媽。舍人呂延嗣。長大少發。目爲日本國使人。目舍人鄭勉爲醉髙麗。目拾遺蔡孚爲小州醫博士。詐諳藥性。殿中禦史某。短而醜。目爲煙薫地術。目禦史張孝嵩爲小村方相。舍人楊伯【一作仲】嗣躁率。目爲熱熬上猢猻。目補闕袁輝爲黃門下彈琴博士。目員外郎魏恬爲祈雨婆羅門。目李全交爲品官給使。目黃門侍郎李廣爲飽木蝦蟆。余不能盡述。由此貶新州。新興縣尉。婁師徳長大而黑。一足蹇。張元一目爲失轍方相。天官侍郎吉頊長大好昆頭行。視髙望遠。元一目爲望柳駱駝。元一亦腹粗腳短。項縮眼跌。吉頊目爲逆流蝦蟇。

周秀才

文酒淸話。東都周默未嘗作東。一日請客。忽風雨交作。宋溫戲曰。驕陽爲戾已成災。賴有開筵周秀才。莫道上天無感應。故教風雨一齊來。

茄字

世人誕罔。自詡博洽。談事則議論鑿鑿。或揭其謬。屢遷其說以文之。吳諺謂之假在行。朱復繹云。一蒙師在館中。偶與客小飲。食茄子。其徒忽問曰。茄字如何寫。師愕然未語。一客曰。艸字頭著加字。師認爲家字。毅然曰。要曉得茄字原出在易經。非我求童家。【茄下同。】童家求我。客曰。非此家字。師復認爲佳字。恍然曰。是已。春秋不云乎。鄭國多盜。取人於萑【茄】苻之澤。客曰。亦非也。艸頭下一勾一撇。著口字。師將指畫作勹口字。喟然曰。忘之矣。禮記開卷卽云。臨財母苟【茄下同】得。臨難毋苟免。客曰。艸頭下一勾一撇。不是這樣寫。師又凝思。復認爲刀口字。因厲聲曰。汝讀詩經。如何不曉得詩經上有苕【茄】之華乎。客曰。又悞矣。只是艸頭下一个力字。一个口字耳。師猛然想作立字。搖首瞪目。顧其徒而言曰。可見凡人不特五經當熟。卽二典亦須博通。我每晨持誦金剛經。見有這个茄字。所云須菩【茄下同】提。於意云何。佛告須菩提。至梁皇懴則云。南無【讀如字】菩薩摩訶薩。相與閧堂大笑。曾見謔浪編載尙書趙從善之子希蒼。官紹興日。庖人請判食單欲食燒茄。問吏茄字。吏曰。艸頭下著加字。卽援筆書蒙字。時人笑曰。燒蒙。則知以蒙作茄。亦不始此西席也。又硯田詩笑。蒙師夏月偶思食茄。因吟云。時新茄子滿園間。不與先生當一餐。其徒歸述於母。遂朝夕以茄爲供。先生又苦之。續云。誰料一茄茄到底。呼茄容易遣茄難。此句俗諺。用之恰當。是皆可助尊俎間掀髯捧腹也。

七夕古今無假

宋時行都節序皆有休假。惟七夕百司皆入局。不淮假。時相古村問堂吏云。七夕不作假。有何典故。吏云。七夕古今無假。查柳宗元七夕二郎神詞云。須知此景。古今無價也。時相唯唯。

挽陳文詩

羅一峯【倫。】以疏論李文達【賢】奪情謫市舶。未踰年。文達死。而當時爲文達畫策者。學士陳文也。文死。山陰薛禦史【綱】挽之曰。學士先生早蓋棺。薤歌聲裏路人歡。塡門客散名猶在。負郭田多死亦安。鹽井已非今日利。冰山不似舊時寒。九原若見南陽李。爲道羅倫已復官。

詩有感發

昨非庵纂。有聞丐詩云。忽聞貧者乞聲哀。風雨更深去復來。多少豪家方夜飲。貪歡末許暫停杯。嗚呼富人一盤。足供貧人數日糧者有矣。一宴足供窮人幾歳食者有矣。念及此何忍浪費。又寇萊公好歌。以綾帛賞歌者。侍兒倩桃爲詩呈公曰。一曲聲歌一束綾。美人猶自意嫌輕。不知織女機窓下。幾度拋梭織得成。又風勁衣單手屢呵。幽窓軋軋度寒梭。臘天日短不盈尺。何似妖姬一曲歌。字字愷切。引而伸之。不特借物。兼可約已施貧矣。

狂客索酒

玄亭閒話。狂客過豪家索酒。適見有饋魚蟹者未出。客曰。孟嘗門下。焉得無魚。吏部盤中。定須有蟹。一女奴速出。將母命答曰。主人不殺。已付校人畜去。上客先期。都爲學士嘗空。

醉客賦詩

康熙中。徳興張徳象。字徳章。省場失利。就太學補試。與二友夜詣市訪卜。因入肆沽酒。對月淸飲。俄有客落拓造前曰。能與一杯否。張見其已醉。取杯滿酌。置幾上。戲之曰。觀吾丈姿貌不凡。能賦一詩。然後盡此乎。客諾之。且請韻。張欲困以險韻。笑曰。只用吞字。客卽髙吟一絕云。行盡蓬萊弱水源。今朝忍渴過昆侖。興來莫問酒中聖。且把金杯和月吞。舉杯一吸而盡。眾方驚嘆。迹之已無見矣。

題漢髙祖廟

張文定【安道。】未第時。題漢髙祖廟歌風臺二絕句云。縱酒疎狂不治生。中陽有土不歸耕。偶因世亂成功業。更向翁前與仲爭。又落魄劉郎作帝歸。傳前感慨大風詩。佳陰反接英彭族。更欲多求猛士爲。甚有意思。

牕糊張雎陽傳

有以張雎陽傳糊窗者。一士見之。題一絕云。坐守雎陽當豹關。江淮賴此得全安。至今靑史𨿽零落。猶障窗風一面寒。

摩爺夫人

夷堅志。王仲言有女。爲父母所憐愛。而所以惱其父者非一。人目爲摩爺夫人。淳熙中。仲言爲滁州來安令。一少年悖慢其兄。兄毆之至傷。訴於縣。仲言詰其故。忽拊案大笑。吏卒皆莫能測。至久乃云。三十年尋一對。今日始得之。呼兄前。語之曰。汝可謂豈弟君子。可與摩爺夫人作對。兄打弟於法收罪亦輕。自今不得復爾。卽遣出。豈音愷。北俗稱毆打爲愷。故云。

題昭君圖

唐王獻題昭君圖云。莫怨宮人畫醜身。莫嫌明主遣和親。當時若不嫁胡虜。袛是宮中一舞人。明江陰一士子亦題其圖云。驪山舉火因褒姒。蜀道蒙塵爲太眞。能使明妃嫁胡虜。畫工應是漢忠臣。二詩俱有意致。戒庵漫筆云。士子名時。成化時人。忘其姓。

夫妻互羨

宋曹侍郎【詠。】妻厲碩人。始嫁曹秀才。與夫離異。乃更適詠。詠以秦檜婣黨。驟擢顯官。元夕張燈。曹秀才攜母來觀。見厲服用精麗。供侍尊嚴。嘆謂其母曰。渠合在此中居享。吾家豈能畱。後檜殂。詠貶新州而亡。厲同二子歸喪。二子不肖。蕩產至不能給朝晡。僦居親舊。過故夫曹秀才家。門庭整潔。顧老婢曰。我當時能安此。豈有今日。因泣數行下。二十年間夫妻更相悔羨若此。方詠盛時。戚屬承附。獨碩人之兄厲徳斯不然。詠百端脇治。徳斯卒不屈。及檜殂。遣介致詩於詠。啟封。乃樹倒猢猻散賦一篇。洎詠貶新州。又以詩贈行雲。斷尾雄鷄不畏犠。憑依掇禍復何疑。八千里路新煙瘴。歸骨中原有幾時。莫謂風塵中無曠識也。

延和閣

髙駢起廷和閣於大廳之西。凡七間。髙八丈。皆飾以珠玉。綺牕繡戶。殆非人工。每旦焚香。香列異寶。以祈王母之降。及畢師鐸亂。人有登之者。於藻井垂蓮之上。見二十八字云。延和髙閣上干云。小語猶傳太乙聞。燒盡降眞無一事。開門迎得畢將軍。人以爲詩謠。

豆腐

豆腐起於漢淮南王劉安。朱文公詩曰。種豆豆苗稀。力竭心已苦。早知淮南術。安坐獲泉布。元江陰孫司業【大雅。】嫌豆腐之名不雅。攺名菽乳。賦詩云。淮南信佳士。思仙築髙臺。入老變童顏。鴻寶枕中開。異方營齊【去聲】味。數度見琦瑰。作羹傳世人。令我憶蓬萊。茹葷厭蔥韭。此物乃呈才。戎菽來南山。淸漪浣浮埃。轉身一旋磨。流膏入盆罍。大釜气浮浮。小眼湯洄洄。頃待晴浪翻。坐見雪華皚。靑鹽化液鹵。綘蠟竄煙煤。霍霍磨昆吾。白玉大片裁。烹煎適吾口。不畏老齒摧。蒸豚亦何爲。人乳聖所哀。萬錢同一飽。斯言匪俳詼。蘇雪溪【平】詩曰。傳得淮南術最佳。皮膚褪盡見精華。一輪磨上流瓊液。百沸湯中滚雪花。瓦缶浸來蟾有影。金刀剖破玉無瑕。个中滋味誰知得。多在僧家與道家。

獨眼龍

吳中小集。有便宜行事之令。較拳髙下。最後者爲老儒。使之行酒。有行酒者方病目。一睛紅赤。眾以紅字爲韻賦詩。惟劉元聲最勝。詩云。嬴得人稱獨眼龍。怪來靑白總非同。憐他滿座能行酒。也算當場一點紅。

白縣尹題壁

元嘉興白縣尹【某】得代。過姚莊訪僧勝福州。閒遊市井間。見婦人女子皆濃妝艷飾。因問從行者。答云。風俗使然。少艾者僧之寵。下此則皆道人所有。白遂戲題一絕於壁云。紅紅白白好花枝。盡被山僧折取歸。袛有野薇顏色淺。也來勾惹道人衣。勝見亟求去之。然已盛傳矣。

屈原曾子

鴻書。有士人以非辜至訟庭。守不直之。士人憤懣。大聲稱屈。守怒曰。若爲士。乃敢爾。爲我屬對。不能且得罪。因曰。投水屈原眞是屈。士人應聲曰。殺人曾子又何曾。守曰。吾句有二屈字。而汝句尾乃曾字。汝之不學明矣。何所逃罪耶。士人笑曰。此乃使君不學爾。按屈姓俗皆呼如字。而屈到屈原皆九勿切。【音橘】使君嘗研究否。守慚而釋之。姓譜及字匯屈並音橘。

顏子告狀

明正徳辛未。禮闡校士。以徳行顏淵一節爲題。試錄刋破云。以聖門之四科。而系以聖門之十哲。下第之士。於是指瑕尋隙。爭相排訕。忽一日通政受狀發行庶府遇一紙。閱錄大笑。其詞曰。告狀人顏淵。年三十二歲。系春秋時魯國人。父顏路。師仲尼。地位越一間。僅名亞聖。吾道見卓爾。限於如愚。六籍有徵。亍載無易。後世廟廷之議。深系名教之倫。一代頒行。盟定山河之帶礪。諸子侍坐。分齊冠履之森嚴。從遊固有七十三千。位號則分四配十哲。四配列顏曾而下四子。十哲居由賜以後十人。配以耦聖而名。哲乃鄰賢而著。廟議所在。優劣自明。豈期聖代求賢。禮闈試士。初場取義。題命四科。開榜程文。破列十哲。如淵庸陋。素並曾思。柰今主司。降同求我。昔不擯於孔席。何得罪於明儒。一時遇難亦相從。四配除名眞難忍。伏乞轉行儀部。洗我文羞。配哲不訛。綱常是賴。有此具告。通政卽封禮部堂司。僚采見之。且笑且怒。無可誰何。一時傳播。都下嘩然。

閔子騫辭費

王季重【思任】謔庵文飯。有閔子騫辭費啟云。寵命驚臨。盛心感切。但大夫圖治。必當擇人。在下士陳力。方可就列。費爲何地。莽伏公山。宰屬何官。責深民社。而【損】素不讀書。愚更子羔之上。樂從風浴。狂尢曾點之前。旣乏求才。又非由果。若使操刀必割。定當鳴鼓而攻。況【損】自幼衣寒。骨謝溫飽之福。平生食舊。眉顰攺作之煩。願共顏貧。常往來於陋巷。時調冉疾。待診視於孔門。獲逐其私。不知所報。倘蒙嚴譴。亦必奔逃。或且恕及巢由。則亦何難屠狄。敬附殷懃之使。以抒委曲之帎。圓便一言。方將百拜。

寉判

文飯。姻友陳仲公惠朱魚數頭。皆瓊丙丹乙。貯之片壑。喬木淸漪。容與唼喋。快甚。我亦魚也。偶爾黑甜。長頸生突至啖盡。日斜覊影。憾之。公將如棠。不見朱儀之熠赩。王立於沼。偶驚菁荇之縱橫。急詰園丁。方知野寉。此一寉者。人謂敗羣。自標獨立。包藏有禍。何稱淸迥明心。對客無能。傳說氃氃不舞。五畝之宅。只供蛤螺鰍鱔之餐。八口之家。難繼稻粱蔬果之賦。久當削迹。瘞以焦山。袛爲尋聲。還其曉月。豈其長恃弗悛。學闊有加。闌入淸流。托狂毸於沭浴。衡穿華藻。害錦尾於臨官。口甚蘇張。攫金印如取寄。喙同勾踐。吞文種以無餘。恨切仇池。痛深丙穴。情當卽行烹瀹。罪且不止樊籠。但念向未帶牌。孤山失尋棹之教。今謀援繳。樵風無遺箭之寛。爲我拔一毛。且寓摩頂之創。以杖叩其脛。勿嬰斷脰之悲。哠哠垂思。翹翹暫去。還顧出身。母貽隱刺。

顧令卻錢

吾郡顧瀾。居臨頓裏。受性介潔。不苟取予。宰山東淄川。入覲。父老爲率邑民出數十緡以獻。顧賦詩卻之云。笑舒雙手去朝天。榮辱升沈聽自然。珍重淄人莫相贈。近來劉寵不收錢。

戲吳主事

弘治中。刑部主事徳淸吳從岷。【江】差還復命。鴻臚寺官語之曰。正選通政。聲音要洪大。起身不要背下。至選日。吳果努力髙聲。又橫走下禦街。孝廟爲之解顏。楊郎中茂仁作一對謔之云。髙叫數聲。驚動兩班文武。橫行幾步。笑回萬乘君王。

嫁女題石牛

正徳中。江西士夫郭某。有女善詩詞。一日嫁女。過湖。阻風於安仁舗。時都憲王守仁。亦阻風於此。閒中以石牛爲題。作一絕云。安仁鋪內倚闌於。遙望孤牛俯在山。下句搜求。終不快意。問其處有文人才子能續者。賞之。郭文聞之。卽續云。任是牧童鞭不起。田園荒盡至今閒。時宸濠肆虐。百姓洮亡。田園多至荒蕪者。故詩及之。守仁見詩大喜。仍命作石牛律詩云。怪石崔嵬號石牛。江邊獨立幾千秋。風吹徧體無毛動。雨洗渾身有汗流。嫩艸平抽難下嘴。長鞭仍打不回頭。至今鼻上無繩束。天地爲欄夜不收。守仁稱賞。命備彩幣。送過湖完親。挑燈集異。亦載石牛山詩云。一拳怪石老山巓。頭角崢嶸幾百年。毛長紫苔因夜雨。身藏靑艸夕陽天。通宵望月何時喘。鎭日看云自在眠。惱殺牧童鞭不起。數聲長笛思淒然。

唐祝募緣

唐子長。祝希哲。浪遊維楊。極聲妓之樂。貲用乏絕。兩公戲謂鹽使者課稅甚饒。乃僞作玄妙觀募緣道士。詣臺造請。盬使者大怒吒之。兩公對曰。明公將以貧道爲遊食與。貧道所與交。皆天下賢豪長者。卽如吾吳唐伯虎祝枝山文衡山輩。咸折節爲友。明公不棄。請奏薄技。惟公所命。禦史霽威。隨命賦牛眠石詩。兩公立就一律云。嵯峨怪石倚雲間。【唐】拋擲於今定幾年。【祝】苔蘚作毛因兩長。【唐】藤蘿穿鼻任風牽。【祝】從來不食溪邊艸。【唐】自古難耕隴上田。【祝】怪殺牧童鞭不起。【唐】笛聲斜倚夕陽煙。【祝】禦史得詩笑曰。詩則佳矣。意欲何爲。兩公曰。明公輕財好施。天下莫不聞。今蘇州玄妙觀圮甚。明公倘能捐俸葺之。名且不朽。禦史卽檄長吳二邑。資金五百。爲葺觀費。兩公得檄遂歸。投檄二邑。更修剌往謁二尹。詐爲道士關說。得金。二尹如其數付之。乃悉召諸妓女。及所與遊者。暢飲月餘。而金悉盡。異日鹽使者蒞吳。肅儀謁觀。見廟貌傾圯如故。責住持。住持茫然無對。召長吳二令責之。令答曰。奉明公檄。適唐解元伯虎祝京兆希哲。云自維揚來。極道明公爲此勝舉。職卽與金如數久矣。鹽使者悵然。心知兩公。惜其才名。不問也

桃石相嘲

石敢當仰視桃符而詈曰。汝何等艸芥。輒居我上。桃符俯而應曰。汝已半截入土。猶爭髙下乎。石敢當怒。往復紛然不已。門神解之曰。吾輩不肖方傍人門戶。何暇爭閒气耶。𨿽戲言。可發深省。

梅花下火文

輟耕錄。周申父【之翰。】寒夜擁鑪爇火。見瓶內所插折枝梅花。冰凍而枯。因取投火中。戲作下火文云。寒勒銅瓶凍未開。南枝春斷不歸來。這回不入梨云夢。卻抱芳心作死灰。恭惟地鑪中處士梅公之靈。生自羅浮。派分廋嶺。形若槁木。稜稜山澤之臞。膚如凝脂。凜凜雪霜之操。春魁占百花頭上。歲寒居三友圖中。玉堂茅舍總無心。金鼎商羹期結果。不料道人見挽。便離有色之根。夫何冰氏相淩。遽返華胥之國。玉骨擁鑪烘不醒。冰魂剪紙命難招。紙帳夜長。猶作尋香之夢。筠牕月淡。尙疑弄影之時。𨿽宋廣平鐵石心腸。忘情未得。使華光老丹靑手叚。摸索難眞。卻愁零落一枝春。好與茶毘三昧火。惜花君子。還道這一點香魂。今在何處。咦。烱然不逐東風散。只在孤山水月中。

十二辰詩

倪維綏【綰。】羣談采余。宋黃山谷有二十八宿支幹詩。朱文公乃云。讀十二辰詩卷。掇其餘作此。聊奉一笑。曰。夜聞空簞嚙饑鼠。曉駕嬴牛耕廢圃。時方虎圈聽豪誇。舊業免園嗟莽鹵。君看蟄龍臥三冬。頭角不與蛇爭雄。毀車殺馬罷馳逐。烹羊酤酒聊從容。手種猴桃垂架綠。養得鵾雞鳴喔喔。客來犬吠催煮茶。不用東家買豬肉。

蔥湯麥飯

朱晦庵訪婿蔡沈不遇。其女出蔥湯麥飯畱之。意謂簡褻不安。晦庵題詩曰。蔥湯麥飯兩相宜。蔥補丹田麥療饑。莫謂此中滋味薄。前村還有未炊時。

玉皇絳環

金陵瑣事。守備太監劉瑯。貪婪異常。造玉皇閣。延方士煉丹。一方士有瘦銀法。瑯有玉絳環價值百鎰。誑言丹成以謝玉皇。遂以法取去。時作詩嘲之云。堆金積玉已如山。又向仙門學煉丹。巧裏得來空裏去。玉皇原不擊絳環。

刪太白詩字

一富翁慕好客之名。而不甚設酒食。一日。諸詞人雜坐久之。惟具水浸藕兩盆而已。諸人舉手而盡。一客因誦客到但知畱一醉。盤中惟有水晶鹽之句。云。太白此詩。若刪去四字。便合今日雅會矣。一客問宜去何四字。答云。客到但知畱。盤中惟有水。眾皆大笑。

詩社

有一人目不識丁。好邀人結詩社。具飲食甚菲。而又愆期。人作詩嘲之。有紐穿腸肚詩難就。叫破喉嚨酒不來之句。道其實也。然詩社不猶愈於鬥鷄呼盧之場乎。似未可過誚也。

剪刀詩

升庵詩話補遺云。李古廉【時勉。】詠剪刀詩。吳綾剪處魚吞浪。蜀錦裁時燕掠霞。深院響余【一作傳】春晝靜。小樓工罷夕陽斜。古簾之直節淸聲。而詩嫵媚如此。

熨鬥詩

驂鸞錄。鈷鉧。火斗也。俗名熨斗。明瞿宗吉有詩云。有柄何曾挹酒漿。隨時用捨屬閨房。幹旋天上陽和气。平帖人間錦繡香。翠袖捲紗移玉釧。金篝分火近牙牀。衣成還寄徵夫去。印顆何時肘後黃。

釣鰲客

唐張佑謁李紳。自謂釣鰲客。李怒曰。旣解釣鰲。以何爲竿。曰。以虹爲竿。以何爲鉤。曰。以日月爲鉤。以何爲餌。曰。以短李相爲餌。紳默然。厚贈之。宋王嚴光有才不達。亦號釣鰲客。巡遊都邑。求麻鐵之資。以造釣具。有不應者。輒錄姓名置篋中曰。下釣時。取此等蒙漢爲餌。

千字文題

明韓襄毅【雍。】巡撫江西。下車觀風。繩檢頗嚴。吉水諸生相與誚曰。撫軍不過千字文。秀才安得名邦觀海耶。韓聞之。卽以千字文出題。策題閏餘成歲。論題律呂調陽。其宿學僅得完篇。初學及膚淺錯悞者送學道嚴責。自此諸生悉遵約束。南陽李文達公【賢。】先任浙中學使。微行至余姚。有兩生對奕。因曰。宗師至。尙奕乎。兩生曰。我何書不讀。豈憚試。宗師能作百人。名題目試我乎。及試。余姚論題曰用兵最精。策題曰。孔門七十二賢。賢賢何徳。雲臺二十八將。將將何功。諸生茫然。齊起跪問。李曰。千字文且不能記。百人名亦不省。何謂讀書。知汝軰今科無一舉人在內。余姚科舉極多。是科果無一人得雋者。

拙字

李郁【一作都。】爲荊南從事。有親識自京寄書。字體殊惡。李戲答以詩曰。華緘千里寄荊門。章艸縱橫任意論。應笑鍾張虛用力。卻教羲獻枉勞魂。惟堪愛惜爲珍寶。不敢畱傳誤子孫。深荷故人相愛處。天行時气許教吞。言其字堪作符籙也。聞之者無不絕倒。

題扇拒客

金陵林奴兒。號秋香。成化年間妓。風流姿色。冠於一時。兼善丹靑。筆法淸潤。從良後。有舊知欲求一見。因畫柳枝於扇。題詩云。昔日章臺舞細腰。任君攀折嫩枝條。從今寫入丹靑裏。不許東風再動搖。

汪海云

休寧汪肇。號海云。善畫山水人物。出入於戴文進吳小仙。曾至南京。誤附賊舟。值祭江神。約夜間刼一太守舟。欲汪備數。汪不逆其意。自陳善畫。開廂取扇。以示無物。人各畫一扇贈之。及飲酒用鼻吸飲。又爲戲事以娛勸之。賊首不覺沈醉。遂誤其事。次日因捨舟從陸。常自負作畫不用朽。飲又不用口云。

朱鬥兒

金陵妓朱鬥兒。號素娥。與陳魯南【沂】聯詩。有芙蓉明玉沼。楊柳暗銀堤之句。人多誦之。送所歡於江幹。題絕句云。楊子江頭送玉郎。離思牽挽柳絲長。柳絲挽得吾郎住。再向江頭種幾行。又托所歡買束腰。其人以書問尺寸。鬥兒答之云。旣許紅綾束。何須問短長。纖腰君抱過。寸尺自思量。鳳陽劉望岑嘗訪鬥兒。鬥兒不出。劉投一絕云。曾是瓊樓第一仙。舊陪寉駕禮諸天。碧雲縹緲罡風惡。吹落紅塵四十年。鬥兒欣然見之。

硬如鐵

佛印建方丈成。乞東坡顏額。東坡未暇。佛印自題曰。參禪謁。東坡一日見之。戲續云硬如鐵。佛印接云。誰得知。東坡笑云。徒弟說。魯直在坐絕倒。

戴石屏

元戴石屏【復古。】未遇時。流寓江右。武寧有富家翁愛其才。以女妻之。居二三年忽欲作歸計。妻問其故。告以曾娶。妻白之父。父怒。妻宛曲解釋。盡以奩具贈夫。仍餞以詞云。惜多才。憐薄命。無計可畱汝。揉碎花箋。忍寫斷腸句。道傍楊柳依依。千絲萬縷。抵不住一分愁緖。捉月盟言。不是夢中語。後回君若重來。不相忘處。把杯酒澆奴墳土。石屏旣別。妻遂赴水死。

武廟幸徐霖第

金陵徐子仁【霖。】詩才筆陣。丹靑樂府。獨擅一時。好遊狹斜。娼家皆崇奉之。文衡山贈之詩。有樂府新傳桃葉渡。彩毫徧寫薛濤箋之句。武廟南巡。以布衣召對。三幸其第。曾釣魚於快園池中。失足落水。禦衣盡濕。易衣復釣。得一金魚。宦官髙價爭買之。園有宸幸堂。浴龍池。紀其實也。乃命召禁直。霖作詩紀之云。久嗣豳風學老農。聖恩忽漫起疎慵。身離陸海三千里。目覩天門十二重。封禪無詩何獻納。淸平有調盡遭逢。臨流久洗巢由耳。也許來聽長樂鐘。除夕應制。百韻立成。在帝左右。從容顧問。遊從竟日夕。可謂不世之奇遇。辭官不拜。拂衣遂初。冥鴻髙騫。弋人徒慕。又歷二十餘年。竟以隱終。

水利

吳爲澤國。湖蕩水濵。編竹設籪。可專魚蟹菱芡之利。惟有勢力者可得之。西湖亦然。近見杭人謠曰。十里湖光十里笆。編笆都是富豪家。待他十載功名盡。只見湖光不見笆。

險韻詩

劉玉儔【瑊。】在南京讀書時。攜酒邀沈惟申【重巽。】盛仲交【時泰。】同遊淸涼寺。上環翠閣。覩壁間諸詩。玉儔因以徉狂張藏尫爲韻。苦仲交。仲交走筆書壁上曰。三人閣下共徜徉。此日風流壓楚狂。讀書不數鄭監稅。任俠那誇許少張。風生虎向谷旁吼。霧盡豹豈田中藏。從來陸云最文弱。休笑形貌多嬴尫。詩成。二人吐舌相視。押韻𨿽妥。但失拈耳。

沈宜謙

吾郡沈碩字宜謙。號龍江。流寓南京。學畫三年不下樓。工於臨摹。一女嫁楊伯海。亦善寫生。工折枝花。黃姬水題其杏花云。燕飛修閣簾櫳靜。紈扇新題春思長。妙繪一經仙媛手。海棠生艷復生香。伯海嘗誦枯木一聯云。有枝撐曉月。無葉響秋風。句頗淸致。惜不載爲誰作。

衣巾生員

金陵楊秀才【糓。】字惟五。愽學能詩。上元尹以苦役役其父兄。谷往訴之。尹以衣巾生員爲題。令其作詩。蓋輕之也。谷援筆成詩。尹見其艸中射虎心空在。天上屠龍事已非之句。遂免其役。

造樓觀塔燈

徐子仁快園落成。錦衣黃美之攜酒飲於園中。一友人曰。此園正與長幹浮圖相對。惜爲城隔。若起一樓對之。夜觀塔燈。最是佳境。美之曰。是不難。詰旦送銀二百兩與子仁造樓。美之乃太監黃錦之侄。錦保養孝宗最有功。及登極。賜賫甚厚。世所傳陳琳妝盒記。乃其事也。

●堅瓠三集卷之四目錄

茶瓶湯候

戲嘲茶馬

飛吟亭詩

牛詩

美人指甲

紫姑詠手

蘇繡鞋

老態詩

衡山圖記

惠利夫人

東坡巾

集唐嘲續娶

天竺觀音

左國璣

虞伯生詞

妓出家

詞刺伯顏

詠瞽者

帥才相量

詩疑呂仙

淨浴詞

弔伯顏詩

王昭儀

徐君寶妻

尼覺淸詩

胡禦史張少傅

楮衾

食蕈

鄧氏詩

玄兔

海外全書

弔四狀元詩

胡王詠女史

史公謹

品梅

佛龕獘紙詩

儲靜夫對

朝云

題臥雪圖

張仙

趙墓嚴臺

弔唐荊川

神仙粥

霍洞

和尙對

張三影

吳伯通

馬湘蘭

密翁翁

老儒被辱

孫鳳洲詩

打夾帳

楊淸劉濁

乩詠蠶繭

郤金堂四箴

胡澹庵

尹鬔頭

蝦助詩

河滿於

龜鱉

匍匐圖

堅瓠三集卷之四

重刻褚石農堅瓠集卷之四

茶瓶湯候

鶴林玉露。載李南金煮茶詩云。砌虫喞喞萬蟬催。忽有千車捆載來。聽得松風並澗水。急呼縹色綠瓷杯。其論固已精矣。然瀹茶之法。湯欲嫩而不欲老。蓋湯嫩則茶味甘。老則過苦矣。若聲如松風■﹝氵閒﹞水而遽瀹之。豈不過於老而苦哉。惟移瓶去火。少待其沸止而瀹之。然後湯適中而茶味甘。此南金之所未講者也。因補以詩云。松風檜兩到來初。急引銅瓶離竹鑪。待得聲聞俱寂後。一甌春雪勝醍醐。煎茶初滚曰蟹眼。漸大曰魚眼。故俗以未滚者爲盲湯。

戲嘲茶馬

龍圖劉燁。嘗與劉筠聚會飲茗。問左右湯滚未。皆言已滚。筠曰。僉曰鯀哉。【書經語。】燁曰。吾與點也。【四書語。】一日連騎趨朝。筠馬病足行遲。燁問馬何遲。筠曰。只爲五更三。燁曰。何不七上八。言馬蹄卽玷。該落步行。

飛吟亭詩

世傳呂洞賓唐進士也﹐詣京師應舉。遇鍾離翁於嶽陽。授以仙訣。遂不復之京師。今嶽陽飛吟亭。是其處也。後有人題詩於亭上云。覓官千里赴神京。鍾老相傳蓋便傾。未必無心唐事業。金丹一粒誤先生。盧景綸酷愛其旨趣。蓋夫子告沮溺之意也。

牛詩

李家明滑稽善諷。從後主登臺望牛山。見牛臥樹陰下。後主曰。牛苦熱矣。家明上絕句云。曾遭寗戚鞭敲角。又被田單火燎身。閒背斜陽嚼枯艸。向來問喘更無人。

詠美人指甲

宋劉攺之造詞贍逸。賦沁園春以詠美人指甲與足曰。銷薄春冰。碾輕寒玉。漸長漸彎。見鳳鞋泥污。偎人彊剔。龍涎香斷。撥火輕翻。學撫瑤琴。時時欲剪。更掬水魚鱗波底寒。纖柔處。試摘花香滿。鏤棗成斑。時將粉淚偸彈。記綰玉曾教栁傳看。算恩情想著。搔便玉體。歸期暗數。畫徧闌干。每到相思沈吟靜處。斜倚朱唇皓齒間。風流甚。把仙郎暗搯。莫放春閒。洛浦淩波。爲誰微步。輕塵暗生。記踏花芳徑。亂紅不損。步苔幽砌。嫩綠無痕。襯玉羅慳。銷金樣窄。載不起盈盈一叚春。嬉遊倦。笑教人款撚。微褪些根。有時自度歌聲。悄不覺微尖點拍頻。憶金蓮移換。文鴛得侶。繡茵催衮。舞鳳輕分。懊恨深遮。牽情半露。出沒風前煙縷裙。知何似。似一鉤新月。淺碧籠云。邵淸溪【亨貞】嗣其體調以詠眉目曰。巧鬭彎環。纖凝嫵媚。明裝未收。似江亭曉玩。遙山拂翠。宮簾暮捲。新月橫鉤。掃黛嫌濃。塗鉛訝淺。能畫張郎不自由。傷春倦。爲皺多無力。翻做嬌羞。塡來不滿橫秋。料著得人間多少愁。記魚箋緘啟。背人偸斂。雁鈿膠並。運指輕揉。有喜先占。長顰難效。柳葉輕黃金在否。雙尖鎖。試臨鸞一展。依舊風流。漆點塡眶。鳳稍侵鬢。天然俊生。記隔花瞥見。疏星炯炯。倚闌凝注。止水盈盈。端正窺簾。夢騰並枕。睥睨檀郎長是靑。端相久。待嫣然一笑。密意將成。困酣曾被鶯驚。彊臨鏡挼挱猶未醒。憶帳中親見。似嫌羅密。尊前相顧。翻怕燈明。醉後看承。歌闌斗美。幾度孜孜頻送情。難忘處。是鮫鮹搵透。別淚雙零。

紫姑詠手

夷堅志。吉州一士邀紫姑神作詩。適姜某女在側。因請詠手。卽書曰。笑折櫻挑力不禁。時攀楊柳弄春陰。管弦曲裏傳聲慢。星月樓前斂拜深。繡幕偸回雙舞袖。綠窗閒整小眉心。秋來幾度桃花褥。【一作羅襪】爲憶相思放卻鍼。信筆而成。頗有雅致。

蘇繡鞋

蘇平。字秉衡。號雪溪道人。浙之海昌人。景泰天順中。以詩文遊江湖。詠繡鞋詩得名。人目爲蘇繡鞋。詩云。幾日深閨繡得成。著來便卻可人情。半彎羅襪淩波小。兩瓣金蓮落地輕。南陌踏靑春有迹。西廂立月夜無聲。掃花偶濕蒼苔露。曬向窗前趂晚晴。蘓正。字秉禎。號云壑。其同胞昆仲也。懸笥瑣探云。鄒禦史亮作三誇詩。謂蘓平湯胤績劉溥。

老態詩

蕭山魏文靖【驥。】正統初爲司訓。臞然若不勝衣。一日席間袁柳莊相之曰。公異日必至極品。眾皆掩口。自亦以袁爲誚已。後以教導有功。升少卿。至吏部尙書。性好吟詠。不以工拙爲計。有老態詩。漸覺年來老病磨。兩肩酸痛脊梁跎。耳聾眼暗牙根蛀。腿軟腰疼鼻淚多。髒毒頭風時又舉。痔瘡疝气不能和。更兼酒積微微發。三歲孩童長若何。詩𨿽俚鄙。曲盡老態。至九十有八而卒。後見雜錄。載趙松雪老態一詩。甚佳老態年來日日添。黑花飛眼雪生髯。扶衰每藉過眉杖。食肉先尋剔齒簽。右臂拘攣巾不褁。中腸慘慽淚常淹。移牀獨坐南牕下。畏冷思親愛日檐。

衡山圖記

文衡山生年與靈均同。因取惟庚寅吾以降句爲圖書。有一守自北方來。聞知衡山善畫。因問人曰。文先生前更有善畫過之者乎。或以唐伯虎對。又問伯虎何名。曰。唐寅。守卽躍起曰。文先生屈已尊人如此。人問何故。曰。吾見文先生圖書曰。惟唐寅吾以降。聞者噴飯。

惠利夫人

八閩志。莘七娘五代人。從夫徵討。夫沒於明溪鄕。七娘卽居明溪。死後合葬於驛左。一夕客假館驛中。夜聞吟詩甚悲。達旦客語鄰。並書其詞壁間。鄕人構室墓前祀之。禱祀響應。冠至鄕人懇禱。卽殄渠魁。端平間。調寨兵成建康。告行時。聞廟中鉦鼓喧騰。迨兵回。言是日與敵會戰。有神兵陰助。克之。於是上聞。賜廟額顯應。封惠利夫人。文文山題詩曰。百萬貔貅掃犬羊。家山萬里受封彊。男兒若不平彊冠。死媿明溪聖七娘。

東坡巾

明蘓郡守胡可泉【纉宗。】與客登虎丘。見戴角巾者三人。往來自如。可泉召而問之。答曰。生員。以奚冠命題。各試一破。皆塞責應命。因間其所冠者何冠。答曰。東坡巾。可泉曰。若等旣知爲東坡巾。然東坡何爲用此巾。三人相顧無以對。客從旁解釋遣之。客亦不解。請其故。可泉曰。昔東坡被論坐。囹圄中所戴首服。則常服不可也。公服不可也。乃制此巾以自別。後人遂名曰東坡巾。是乃東坡之囚巾耳。今但慕其名。而不究其義。適爲可笑。

集唐嘲續娶

有老夫娶少婦。期年而殞。管子寧先生【熙】集句嘲之。一朶梨花壓海棠。有時顚倒著衣裳。風塵荏苒音書絕。天上人問兩渺茫。一朶梨花壓海棠。羅裙宜著繡鴛鴦。人生富貴須回首。魏國山河半夕陽。纖纖初月上鴉黃。一朶梨花壓海棠。舊枕未容春夢斷。爲郎憔悴卻羞郎。潘安惆悵滿頭霜。一朶梨花壓海棠。去日漸多來日少。離人到此倍堪傷。似說春風夢一場。江流曲似九回腸。卻將此日思前日。一朶梨花壓海棠。萬轉千回懶下牀。丁丁漏永夜何長。驚回一枕遊仙夢。一朶梨花壓海棠。一餘亦效顰。戲代少婦追思云。一朶梨花壓海棠。白頭翁入少年場。主人非病常髙臥。醉倒檐前白玉牀。一朶梨花壓海棠。蕓窗思貼弱肌香。誰知白髮龍鐘者。雲雨巫山枉斷腸。數年塵面再新敉。一朶梨花壓海棠。半夜燈前思舊事。滿牕明月滿簾霜。此日思君恨更長。空餘涕淚兩三行。夜深忽夢少年事。一朶梨花壓海棠。

天竺觀音

宋孝宗時。大旱。有詔迎天竺觀音。就明慶寺請禱。或作詩云。走殺東頭供奉班。傳宣聖旨到人間。太平宰相堂中坐。天竺觀音卻下山。趙溫叔【雄。】由是免相。

左國璣

開封舉人左國璣。李空同之舅。左有一妹嫁某。某不憐其妹。取妓以充後房。一日妓逃。左作詩嘲之云。桃葉歌殘事可傷。家池莫養野鴛鴦。閉門運目春容減。仍對無鹽老孟光。

虞伯生詞

元柯敬仲【九思。】際遇文宗。起家爲奎章閣鑑書博士。以避言路居吳下。虞邵庵【集】賦風入松長短句寄之云。畫堂紅袖倚淸酣。華發不勝簪。幾回晚直金鑾殿。東風軟。花裏停驂。書詔許傳宮燭。香羅初剪【一作試】朝衫。禦溝冰判水挼藍。飛燕又呢喃。重重簾幙寒猶在。憑誰寄。錦字泥緘。報道先生歸也。杏花春雨江南。詞翰兼美。膾炙一時。

妓出家

能攺齋漫錄。唐陽郇伯作妓人出家詩曰。盡出花鈿與四鄰。雲鬟剪落向殘春。暫驚風燭難畱世。便是池蓮不染身。貝葉欲翻迷錦字。梵聲初落誤梁塵。從今艷色歸空後。湘浦應無解佩人。湘山野錄作陳彭年詩。誤。又輟耕錄。李當當元教坊名妓。姿藝超出流軰。忽翻然有悟。遂著道士服。叚吉甫【天佑】贈之以詩曰。歌舞當今苐一流。洗敉拭面【一作今日】別靑樓。便隨南嶽夫人去。不爲蘓州刺史畱。璚館月明簫鳳下。綺窗雲散鏡鸞收。卻嫌癡絕潯陽婦。嫁得啇人已白頭。

刺伯顏詞

太師伯顏檀權。戕殺士類。山東憲吏曹明善。時在都下。作岷江綠二曲以風之。大書掲千午門之上。伯顏怒。令左右暗察得實。肖形捕之。明善出避吳中僧捨。居數年伯顏敗。方入京。其曲曰。長門柳絲千萬縷。總是傷心處。行人折柔條。燕子銜芳絮。都不由鳳城春做主。又長門柳絲千萬結。風起花如雪。離別重離別。攀折復攀折。苦無多舊時枝葉。又淸江引。

詠瞽者

艸木子。元啞禦史。春日與瞽者並馬出遊晉陽。因贈以詩云。就鞍和袖綰絲韁。也逐王孫出晉陽。人笑但聞誇景物。風來應解識笙簧。馬蹄響處無芳艸。鶯舌調時有綠楊。休道不知春色好。東風桃李一般香。

帥才相量

元伯顏丞相與張九元帥席上。各作喜春來詞。伯顏云。金魚玉帶羅襕扣。皂蓋朱憣列五候。山河判斷在俺筆尖頭。得意秋。分破帝王憂。張九云。金裝寶劍藏龍口。玉帶紅絨掛虎頭。綠楊影裏驟驊驑。得志秋。名滿鳳凰樓。帥才相量。各言其志。

詩疑呂仙

虞伯生【集】幼年過蘓門酒樓。題詩於壁。書連十八書。其詩曰。耳目聰明一丈夫。飛行人極隘寰區。劍吹白雪妖邪滅。袖拂春風枯槁蘓。气集酒酣雙國士。情如花擁萬天妹。如今一去無消息。只有中天月影孤。時疑爲呂洞賓所作。爭傳誦之。又元白雲平章求仙於燕京西山頂。一日偶出。滕玉霄訪之。不值。因題詩於壁曰。西風短褐吹黃埃。何不從我遊蓬萊。振衣長嘯下山去。後夜月明騎鶴來。竟不畱名。白雲見之。疑呂仙所題。朝野輻。寵賫山積。後知玉霄所題。白雲厚賂之。戒以勿泄。

淨浴

蘇東坡有淨浴如夢令詞雲。水垢何曾相受。細看兩俱無有。寄語揩背人。盡日勞君揮肘。輕手輕手。居士本來無垢。又云。自淨方能洗彼。我自汗流呀气。寄語澡浴人。且共肉身遊戲。但洗但洗。本爲人間一切。

弔伯顏詩

輟耕錄。後至元間太師秦王伯顏專權蠹政。貪惡無比。貶嶺南道江西至隆興卒。一作【薦福寺】寄棺驛舍。有人題於壁曰。百千萬定猶嫌少。垜積金銀北斗邊。可惜太師無運智。不將些子到黃泉。又艸木子亦載弔伯顏一詩云。人臣位極更封王。欲逞聰明亂舊章。一死有誰爲孝子。九泉無面見先皇。輔秦應已如啇鞅。辭漢終難反子房。虎視南人同艸芥。天教遺臭在南荒。蓋嘗出令毆人歐打南人。不許還報。

王昭儀

宋宮人王昭儀。名惠淸。字衝華。丙子北行。題滿江紅詞於驛云。太液芙蓉。渾不似舊時顏色。曾記春風雨露。玉樓【一作階】金闕。名播椒蘭【一作蘭簪】妃後裏。歡承笑語【一作暈朝蓮臉。】君王側。忽一朝一【作聽聲。】鼙鼓掲天來。繁華歇。龍虎散。風雲滅。千古恨。憑誰說。【一作銅駝恨。何堪說。】對河山百二。淚沾襟血。驛館夜驚塵土夢。宮車曉碾關山月。願嫦娥相顧肯從容。隨圓缺。中原士人多誦之。昭儀後爲女道士。

徐君寶妻

嶽州徐君寶妻某氏。被擄至杭。主者數欲犯之。終以巧計脫。蓋某有令姿。主者不欲遽逼之也。一旦得間。焚香再拜。題滿庭芳詞一闋於壁。投池中以死。詞曰。漢上繁華。江南人物。尙遺宣政風流。綠窗朱戶。十里爛銀鉤。一旦刀兵齊舉。旌旗擁百萬貔貅。長驅入。歌樓舞榭。風捲落花愁淸平三百載。典章文物掃地俱休。幸此身未北。猶客南州。破鑑徐郎何在。空惆悵。相見無由。從今後斷魂千里。夜夜嶽陽樓。

尼覺淸詩

湛甘泉與霍渭厓拆毀庵觀滛祠。豹韜衛營中一庵。亦在毀中。有尼覺淸題詩於壁云。慌忙收拾舊袈裟。檢點行囊沒一些。袖拂白雲歸洞口。肩挑明月繞天涯。可憐松頂新巢寉。卻負籬邊舊種花。分付犬貓隨我去。休教流落俗人家。堯山堂作方獻夫賜告裏居。規僧房以益宅。僧作是詩。

胡禦史張少傅

嘉靖壬辰。北直學院胡明善。待士慘刻。庠序甚怨。以私取房山所窠石爲碑。事發擬侵盜園林樹木。以石窠近皇陵故也。是年七月問。慧星見東井。自辛卯至是已三見。有旨令大臣自陳。張少傅【孚敬】遂致仕。爲句以紀其事云。石取西山。胡明善殃從地起。星行東井。張孚敬禍自天來。又曰。慧孛掃除無駐足。石裨壓倒不翻身。

楮衾

江西徐大山。尹處州龍泉縣。有一僧獻一楮衾。並上以詩曰。寒泉寫出剡溪藤。白勝秋霜冷若水。願比一簾淸似水。梅花紙帳伴孤燈。大山見之甚喜。因與之宴。令一婢隔壁而歌。僧聞其曲韻悠楊。因窺之。乃一老婢。天黥滿面。醜不可狀。因復作一詩云。隔壁時聞一曲歌。渾疑七寶帳中花。瞥然一見翻成恨。元出盧仝處士家。

食蕈

松陽詩人程渠南。滑稽士也。與僧覺隱【艸木子作信道元。】同齋食蕈。覺隱請渠南賦蕈詩。應聲作一絕句云。頭子光光腳似丁。祗宜豆腐與菠。釋迦見了呵呵笑。煮殺許多行腳僧。覺隱聞之亦噴飯。

鄧氏詩

明宜山鄧氏能詩。嫁同邑吳某。以罪被逮赴省。鄧寄以衣而侑以一絕云。欲寄寒衣上帝都。連宵裁剪眼模糊。可憐寛窄無人試。淚逐東風酒去途。又題畫菊云。良工妙手恁安排。筆底移來紙上裁。葉綠花黃長自媚。等閒不許蝶蜂來。

玄兔

治世正音。載曾子棨。【棨】應制玄兔詩云。月華星彩毓珍奇。兩度西來貢玉池。八竅盡含蒼露濕。一身渾是黑雲垂。吐生定是從玄圃。渇飲多應向墨池。頓首天階欣快覩。宛同神禹賜圭時。後見巢睫集玄兔詩云。傳聞三穴久儲請。日啖玄霜異質成。八竅總含蒼霧濕。一身斜嚲黑雲輕。行來靑瑣應難覓。立向瑤階卻盡驚。自是太平多瑞物。願隨毛穎詠千城。前詩蓋應制之時倉卒而賦。集中所載。不惟點竄章句。而原韻亦更。前人云。詩不厭攺。有是夫。

海外全書

秦始皇二十八年。東行郡縣。命方士徐福入海求仙。福將童男女各三千人。盡移寶玩書冊。至海島止。王不歸。始皇三十二年始下焚書之令。則徐福所攜之書皆未焚。以前之全冊也。五經應是孔子手定之書。史記應有子長未見之事。得覩此等全冊。則漢儒諸家之爭。晉魏諸人之訛可以証之。漢成帝隋煬帝唐太宗明髙皇等重賞購書。何不搜求其地乎。海島亦是人間。非如天上難至。嘉靖間。有人建言。宜乘琉球日本封王之便。從東南諸外國求徐福所攜書。其言不行。乃古今一大缺陷事也。

弔四狀元詩

輟耕錄。載平江驛有弔四狀元詩曰。四榜狀元逢此日。他年公論定難逃。空令大守提三尺。不見元戎用六韜。元舉何如兼善死。公平爭似子威髙。世間多少偸生者。黃甲由來出俊髦。元舉王宗哲。字至正。戊子科三元。時爲湖廣憲僉。兼善泰不花字。時爲臺州路達魯花赤。公平李齊字。時爲髙郵府知府。子威李黼字。時爲江州路總管。此四公者。或大虧臣節。或盡忠王事。或遇難而亡。故云。若論其優劣。則江州第一。臺州次之。髙郵又次之。憲僉不足道也。

胡王詠女史

明初海寧胡虛曰【奎。】號斗南。能詩。七修類稿。載其題楊妃教鸚鵡念心經云。春寒卯酒睡初醒。笑倚東窓白玉屏。早悟眼前空是色。不教鸚鵡念心經。題綠珠墜樓云。花飛金穀彩雲空。玉笛吹殘步障風。枉費明珠三百斛。荊釵那及嫁梁鴻。後正統間。錢塘王蘭野致【道。】亦以詩鳴於時。嘗題楊妃云。禁苑養驕兒。兒驕母命危。褒斜山路險。不似在宮時。題綠珠云。主難因妾起。妾心安肯違。身爲金穀土。魂作彩雲飛。衝雅規刺。皆得風人余意。虛白有雙孔笛詩云。混沌難分濁與淸。鑿開空翠太分明。有聲本自無聲出。二气還從一气生。碧海夜寒龍並語。瑤臺月白鳳諧鳴。依稀黃鶴樓中聽。吹落梅花雪滿城。詠萍云。重重疊疊砌魚鱗。根帶渾無半寸深。偏爲太陽遮水面。不容明月印波心。千層浪打依然聚。幾度風吹不肯沈。多少錦鱗藏葉底。教人無計下鉤尋。格律𨿽卑。亦親切有薀。

史公謹

太倉史公謹【謹】能詩。工繪事。贈吳羽士有松下剪云縫鶴氅。花間滴露寫鵝經之句。金陵瑣事。載其詩甚多。弱冠從軍滇陽。洪武末。有薦其才。授應天府推官。未幾。左遷湘陰縣丞。遂流寓金陵。自號吳門野樵。長於寒林雪景。自題其畫曰。雨餘山色翠如苔。樹杪寒煙濕未開。童子無端掃紅葉。隔林知有故人來。

品梅

楊用修王元美品題梅花詩。皆取杜少陵幸不折來傷歲暮。若爲看去亂鄕愁。李義山王鱗寂寂飛斜月。素手停停待夕陽。此論一出。卻令淡煙疏影之句。頓爾減價。金陵黃吏部首卿【甲】有句云。野客佩寒星欲墮。佳人釵暖和初融。焦弱侯【竑】有句云。花開暮雪人歸後。香滿寒庭月上時。一似義山一似少陵。

佛龕獘紙詩

金陵盛仲交【時泰】遊祈澤寺。從佛龕中得獘紙。上書一律云。研池滿座落花香。墨透纖毫染漢章。靜臥衲衣雲似水。髙懸紙帳月如霜。杯浮野渡魚龍遠。錫振空山虎豹藏。幸對鑪煙坐終日。煮茶淸話得徜徉。後書友人褚偩。呈雪庭法師座前淸覽。洪武辛亥暮春。書於淸隱小軒。金陵瑣事云。負字本中。惜不知何許人。

儲靜夫對

儲靜夫【瓘】弱冠遊庠。不循矩度。學官示以句曰。賭錢喫酒養婆娘。三者備矣。儲應聲曰。齊家治國平天下。一以貫之。學官謝之。成化癸卯舉解元。甲辰會試。亦第一。

朝云

東坡侍妾朝云。嘗令就秦少遊乞詞。少遊贈云。靄靄迷春態。英英媚曉光。不應容易下巫陽。袛恐翰林前世是襄王。暫爲淸歌駐。還因暮雨忙。瞥然歸去斷人腸。空使蘭臺公子賦髙唐。東坡見而賞之。

題臥雪圖

金陵金元善【璇。】號松居。精於醫。旁及繪事。曾寫袁安臥雪圖。兄元玉【琮】題云。一片堅貞天地知。甘貧豈但雪中饑。平生恥作千人態。縱使晴天也不宜。元玉亦善畫梅。有逃襌老人筆意。其煮茶詩。有細浪捲風生蟹眼。怒濤翻月起龍腥之句。

張仙

世所傳張仙像。乃蜀王孟昶挾彈圖也。昶美丰姿。喜獵善彈。幹徳三年。蜀亡。花藥夫人隨輦入宋。後心嘗憶昶。因自畫昶像以祀。藝祖見而問之。答曰。此我蜀中張仙神也。【賢奕作灌口二郎神。】祀之令人有子。歷言其成仙後之神異。故宮中多奉以求子。傳於民間。郎仁寶云。張仙名遠霄。五代時遊靑城山得道者。蘇老泉曾夢之挾二彈。以爲誕子之兆。老泉奉之。果得軾轍。有贊見集中。人但知花藥假托。不知眞有張仙也。

趙墓嚴臺

宋趙淸獻公墓。在衢州城東。有題詩於地之驛曰。於﹤千夫荷擔出山阿。膏血如何有許多。不若扁舟徑歸去。休從淸獻墓前過。嚴子陵釣臺。在富陽江之涯。有過臺而詠者曰。君爲利名隱。我爲利名來。羞見先生面。黃昏過釣臺。乘扁舟而過淸獻之墓。知爲利名。而夜過釣臺。二人尙徳之心深矣。

弔唐荊川

唐荊川【順之】罷官後。家居著書。頗自特立。因趙甬江【文華】以逢合嚴介溪。遂得復職。升淮楊巡撫。殊失初心。鄕人以詩弔之曰。海門潮湧淸淮水。燕塞云埋白羽旄。子美文章空寄世。孔明事業等輕毛。避人焚艸寧辭諫。策馬先師不憚勞。莫訝今朝歸未得。出山何似在山髙。又越中王龍溪送行詩云。與君廿載臥雲林。忽報徵書思不禁。登閣固知非昔日。出山終是負初心。靑春照眼行應好。黃鳥求朋意獨深。默默囊琴且歸去。古來流水幾知音。

神仙粥

神仙粥專治感冒風寒暑濕。頭疼骨痛。並四時疫气流行等癥。初得病兩三日。服此郎解。用糯米半合。生薑五大片。河水二碗。於沙鍋內煮一二滚。次入帶須大蔥白五七介。煮至米熟。再加米醋小半盞。入內和勻。乘熟喫粥。或只喫粥湯。卽於無風處睡以出汗爲度。此以糯米補養爲君。姜蔥發散爲臣。一補一散。而又以酸醋斂之。甚有妙理。屢用屢驗。非尋常發表之劑可比也。

霍洞

昨非庵日纂。霍洞嘗宿田舍。見吏催科詩云。北風吹晴屋滿霜。翁兒赤體悲無裳。閨中幼婦饑欲泣。忍饑取麻燈下緝。一身勿暇私自憐。鳴機軋軋明窗前。織成五丈如霜布。翁作襕裙兒作褌。明朝官吏催租急。依然赤體當風立。又值歲饑。洞見太守騎從出遊。作詩云。朝來五馬去尋春。誰信家家甑有塵。枕席道旁宜細問。恐非芳艸醉眠人。守聞其詩。爲之罷遊。

和尙對

永樂時尙書某。題詩於寺。一僧和之。後尙書至寺詰究曰。我不卽加汝罪。但出一對。能對。恕之。云。和尙和尙書詩。因詩言寺。僧不能對。候解縉入朝求救。縉曰。候我回朝代對。云。上將上將軍位。以位立人。和尙回對。尙書已知其必解學士句也。

張三影

吳興張先。字子野。天聖八年進士。善詩詞。人謂之張三中。蓋能道心中事。眼中景。意中人也。子野謂人曰。我張三影也。詩有浮萍斷處見山影。詞有簾幕卷花影。墮絮輕無影。後山詩話載其事。髙齋詩話以子野詩句。有三影者最佳。攺後二影。爲云破月來花弄影。隔墻送過秋千影。人目之爲張三影。又石林詩話云。子野能文章樂府。年八十五。猶蓄聲妓。東坡作詩曰。錦裏先生自笑狂。莫欺九十鬢眉蒼。詩人老去鶯鶯在。公子歸來燕燕忙。柱下相君猶有齒。江南刺史已無腸。平生謬作安昌客。略遣彭宣到後堂。七修云。全篇俱用張姓故事。詩人謂張君瑞與崔鶯鶯事。漢成帝嘗微行過陽阿主作樂。見趙飛燕而悅之。先是童謠曰。燕燕尾涎涎。張公子時相見。蓋帝微行。嘗與張放俱。而稱富平候家。故曰張公子。又曰燕燕張佑妾。堯山堂云。詩人謂張藉。公子謂張佑。柱下謂張蒼。安昌謂張禹。但江南刺史注系劉禹鍚。然全篇皆用張姓事。不應此句獨用劉事。或坡公用隱僻事。未之詳考耳。同時又有張子野亦名先。博州人。天聖三年進士。歐陽文忠公志其墓。

吳伯通

明西蜀吳伯通【淳】爲浙省學道取士專看工夫時初學作文多不根取者甚少乃羣往禦史臺求試禦史復發吳吳出題黿鼉蛟龍魚鱉生焉論題乃一滚出來文難措辭而論又性理終場者少大爲吳所辱嘲之者曰三年王制選英才督學無名告栢臺誰知又落吳公网魚鱉黿鼉滚出來

馬湘蘭

金陵名妓馬守眞。字湘蘭。以豪俠得名。能詩。有酒是消愁物。能消幾个時之句。有坐監舉人請見。拒之。後中甲榜。授畱都禮部主事。適有訟湘蘭者。主事命拘之。眾爲居間。不聽。旣來見。怒曰。人言馬湘蘭徒虛名耳。湘蘭應曰。惟其有昔日之虛名。所以有今日之實禍。主事笑而釋之。吳中王百榖【穉登】生日。湘蘭造吳捧觴。詩酒唱和。窮山水之勝而返。湘蘭死後。哀挽成怢。百榖有詩十二首。走金陵奠之。或謂張賓王【榜】曰。聞君作湘蘭祭文甚佳。張曰。我乃訪赤壁賦作者。其人使誦之。張但舉一語云。此固一世之雌也。而今安在哉。聞者絕倒。

蜜翁翁

西堂記聞云。昨夜陰山賊吼風。帳中驚起黑髯翁。平明不待全師出。連把金鞭打鐵驄。此詩頗爲邊人傳誦。有張師雄者。居洛中。好以甘言媚人。洛人呼爲蜜翁翁。會官塞上。一夕傳敵犯邊。師雄倉惶震恐。衣皮裘兩重。伏土窟中。秦人呼土窟爲土空。有人攺前詩以嘲之曰。昨夜陰山賊吼風。帳中驚起蜜翁翁。平明不待全師出。連著皮裘入土空。

老儒被辱

戒庵漫筆。東橋徐氏。世惇禮讓。後裔衰薄。有老儒邵夢嚴【熊】者。亦被其陵竄。邑人作詩唁之曰。漁梁溪上水東之。魯道於今一變齊。押闔場中多智伯。陽春調裏少鍾期。捐階不是徐行日。仇餉渾非亟拜時。八十年來函丈老。月明無可一枝棲。

孫鳳洲詩

長沙有朝士某還鄕。意气盈滿。賓至則鼓吹喧闐。有執友書孫鳳洲贈歐陽圭齋詩於扇。以饋之。詩云。圭齋還是舊圭齋。不帶些兒官樣回。若使他人居【一作登】二品。門前簫鼓鬧如雷。朝士見詩大慚。卽輟鼓吹。

打夾帳

凡交易事。居間者索私贈。爲之後手。又名打夾帳。馬仲良【之駿】督滸墅關。出羨余市田。以贍學宮。其價稍厚。又捐俸禁靈巖山采石。一時居間者皆乘之要利。或作語嘲之曰。子路與申棖同坐。子路譏棖曰。棖也欲。焉得剛。棖遂曰。由也不得其死然。子路大怒。愬之夫子。夫子曰。罪在棖。用牌書打申棖字送子夏。適子夏喪明。認字不眞。驚曰。誰人打甲帳。

楊淸劉濁

成化中。汝寧楊太守甚淸。附郭汝陽劉知縣甚貪。太守夜半微行。至一艸舍。有老嫗夜績。呼其女曰。寒甚。命取瓶中酒。酒將盡。女曰。此一杯是楊太守也。復斟一杯曰。此是劉大爺。蓋酒初傾則淸者在前。後則濁矣。聞者賦詩曰。憑誰寄語臨民者。莫作人間第二杯。談苑云。有人問崇徳縣民長官淸否。答曰。漿水色。言不淸不濁也。

乩詠蠶繭

郡有邀紫姑神者。一士請詠蠶繭。乩卽書云。一窩春意自溫純。巧奪天工物象靈。抽吐絲綸三萬丈。纏綿家國十千齡。始終有迹幾云錦。端緒無窮補衮鍼。保障繭絲君自識。天花亂墜陋回文。

郤金堂四箴

張侗初【鼐】云。吾家郤金堂舊有四箴。先太史本其意而潤飾之。箴曰。士大夫當爲子孫造福。不當爲子孫求福。謹家規。崇儉朴。訓耕讀。積陰功。此造福也。廣田宅。結姻援。爭什一。鬻功名。此求福也。造福者澹而長。求福者濃而短。士大夫當爲此生惜名。不當爲此生市名。惇詩書。尙气節。愼取與。謹威儀。此惜名也。競標榜。邀津貴。騖矯激。習模稜。此市名也。惜名者靜而休。市名者躁而拙。士大夫當爲一身用財。不當爲一家傷財。濟宗黨。廣束脩。救饑荒。助義舉。此用財也。靡宮苑。教歌舞。奢燕會。聚寶玩。此傷財也。用財者損而盈。傷財者滿而詘。士大夫當爲天下養身。不當爲天下惜身。省嗜欲。減思慮。戒忿怒。莭飲食。此養身也。規利害。避勞怨。營窟宅。守妻子。此惜身也。養身者嗇而大。惜身者膻而細。

胡澹庵

宋胡澹庵【銓】貶海外十年。北歸日。飲於湘潭胡氏園。喜侍姬黎倩。題詩一絕贈之云。君恩許歸此一醉。傍有梨頰生微渦。乃知情欲移人。賢者不免。厥後朱文公見之。題絕句以自警云。十年浮海一身輕。歸對梨渦【一作梨姬】卻有情。世上無如人欲險。幾人到此誤平生。

尹鬔頭

尹鬔頭名從龍。菙州人。囊有宋理宗時度牒。弘正間至金陵。成同朱公供養之甚虔。能出陽神。分身數處赴齋。朱公問尹曰。我欲一見洞賓呂祖可乎。尹曰可。公於朔日出水西門外劉公廟拈香。當約洞賓來一會。及拈香歸。寂無所見。乃責尹以說謊。尹曰。公曾見路上一道人。醉枕酒瓶而睡者乎。公曰有之。尹曰。道人枕瓶。兩口相對。分明呂字也。公自不悟。那敢說謊。復遺人四路覓之。皆云才去未遠耳。一貴人閨女弱病。形容俱變。名醫莫效。母愈憐愛之。邀尹視之曰。有癆虫。尙可醫。貴人請用何藥。曰。藥力不能治。只消與我同宿一夜。便好也。貴人大怒。不許。後見女殊無生理。母又涕泣言之。貴人許可。尹令紙糊一室。不得畱錢大一孔。設一榻。不用帳。令女去其衵衣。用手摩足心。極熱如火。抵女陰戶。東西而睡。戒女云。喉中有虫出。可急叫我。女不能合眼。而尹鼻息如雷。天將明。女報虫從口中飛出。尹起四顧覓之不見。曰從何處鉆去。定要害一人也。蓋乳母不放心。因開一孔窺之。癆虫已入其腹矣。父母視之。女顏色已變。尹笑而去。後數月女方擇壻。而乳母已死矣。又一經紀家娶婦。後尹偶至見婦。急走上前抱咬其頸。方咬兩口。被舅姑隔開。尹且嘆息曰。可恨只咬斷兩股。尙有一股未斷。柰何。皆不解爲何說。後夫婦反目。遂自縊。三股繩僅有一股未斷。遂死。方服其先見云。府廠見尹仙迹太露。恐惑亂人心。押使歸華州。監押軍人云。每押發皆有常例安家。今你料無銀錢。妻子何以過活。尹曰。汝家所需不過柴米有何難辦乎。與你兩符。一貼竈上。一貼米桶。用時自足也。後果然。及華州歸。要用柴米俱不能得矣。鬔頭住華州鐵寉觀中。騎鐵鶴飛升。

蝦助詩

蝦助海錯也。一名水母。卽海蜇。其形一片如輪菌。無目。凡行蝦必附之。故云蝦助。元薩天鍚作詩云。層浪濡牀綴蝦行。水母含秋孕地靈。海气凍成紅玉脆。天風寒結紫雲腥。霞衣腿色脂流滑。瓊縷烹香酒力醒。疑是楚江萍實老。誤隨潮汐落滄溟。

河滿子

宋盛度以久任泣於上前。遂參知政事。王博文仿度泣。亦自龍圖學士爲樞密。蕭定基爲殿中侍禦。亦泣上前。士人匿名以河滿子嘲之。一日奏事。上曰。聞外有河滿子。定基曰。知之。時有謔曰。殿院一聲河滿子。龍圖雙目淚君前。聞者笑之。

龜鱉

髙文虎作西河放生池記。有鳥獸魚鱉咸若。本夏事。誤引爲商。太學諸生爲謔詞哂其誤。陳晦行艸制。以舜卜禹用昆命元龜字。倪侍郎駁之。陳疏辧古今命相。多用此語。陳遂擢臺端。倪罷去。時嘲云。舍人舊錯商周鱉。禦史新爭舜禹龜。時傳以爲笑。

匍匐圖

福州陳烈動遵古禮。蔡君謨居喪莆田。烈往弔之。將至境。語門人曰。詩云。凡民有喪。匍匐救之。今將與二三子行此禮。於是鳥巾襕鞟。偕二十諸生望門以手據地。膝行號慟而入。婦人望之皆走。君謨匿笑受弔。李泰伯【覯】畵匍匐圖。爭相傳玩。

堅瓠三集

﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣

﹝堅瓠集﹞堅瓠四集

﹝淸﹞褚人獲纂輯

堅瓠四集

﹝淸﹞褚人獲纂輯

●堅瓠四集目錄

堅瓠四集

序

堅瓠四集卷之一目錄

重刻褚石農堅瓠集卷之一

心相

宅相

風水

白黑荳

托故移寓

攺戒石銘

吳氏女

紅友

喫語詩

四喜添字

野叟獻詩

賈巡按懲惡

李西涯失朝

進藥

藥山淨瓶

詩呈冢宰

賣癡呆

打得好

錢婆畱

黃花女兒

美人八詠

秋日宮詞

關漢卿春情

殿帥捄火

張小捨

曾純甫詞

驪山碑字

滕屠鄭酤

皛毳飯

大冬烘

徐文貞諭僕

華容令

嘲肥矬

金佛還寺

詩丐

樓米

神對

老妓題詩

劍池石扉

鬼詩

乩仙題詞

墜馬傷足

妻妾爭寵

抱琴訪友

古琴化女

東坡詞

紐扣詩

題路程圖

丐面掌痕

承發房詩

償金獲報

貍嚙雞

和盜詩

遊客酬縑

水燈

揚州

劉長生石像

三黜說

蔡箏娘

長孫歐陽相嘲

紅綫

堅瓠四集卷之二目錄

堅瓠四集卷之二

風雪談經

前身和尙

守歲詞

蛙謎

得窮鬼方

殺人手叚

昭陵夫人詩

巴家富

題太白墓

鐵袈裟贊

謝氏婦

孟淑卿

雷震李林甫

五女歌

戲目詩

結艸障面

膻根

各賦一物

傅公謀詞

詩嘲楊文貞

閩談

沈石田對

左布政對

築長城

夢作靴銘

冤家

俏冤家

漂母圖詩

地理

一丈紅

占米

詩非女子所宜

措大

妓笑貧士

禦書錢

吟詩止娶

罷耍詞

舟人請仙

鄴候尙仙

紫姑詠筆

黃寉樓詩

詠殘荷

王越詩

水仙子詞

淸江引

答夷使對

白水漈

黃巢詩

賦善使事

狥情榜詩

破蚊陣露布

易彥章妻詞

蔡京恩寵

天子請客

女狀元

詠纖夫

顚不剌

孫汝權

琵琶記辧大圓索

西施

著膊著肚

堅瓠四集卷之三目錄

堅瓠四集卷之三

蓬山不遠

大諫同名

隸人扞刄

遊嵩頂

木中詩

桑大等詩

赤壁詩

鴉卜

巖老好睡

搭題

秀才甲天下

睡訣

貴人十反

子美無詩

花十友

花客

援引士類

神淚

嶽王墓

詩鬼

鶬鶊止妬

跨竈

葉瓊章授記

嗜飲

兒繼

金帶圍

黃楊

女香艸

賦淸庵

和象棊詩

紅木樨

怕考判

市名

石敢當

僧還俗

長洲酷令

梁令批詞

詩諷僧

呂徽之

拆嘉靖字

蠶食葉成字

原棊

五貫九百俸

雙廟詞

勸學詞

三字詩

除夕遺俗

通判

先儒成語

廣文嘲語

先生提舉

陸伯陽

鄭玄婢

王三六四

錢馬相嘲

號寒虫

兒回來

禽言

寄衣侑詩

鐘馗示夢

雒於仁四箴

堅瓠四集卷之四目錄

堅瓠四集卷之四

嘉禾行

題書櫥

行樂歌

鄭所南

焚書坑

七賢過關圖

退圃

旗亭小飲

桃暗李明

趙子昂

落葉

五嶽山人

唐六如

聶壽卿

半夜雞

終南別業

垢仙

錢振之無題詩

夜雨詞

安南國人

神童詩

侍婢續詩

周文襄賑饑

吟詩髙士

歳交黃鶯兒

王雨舟宮詞

應制詞

上糖多令

索寵姬

張蕓叟

王仲澤

寄文恪詩

依樣葫蘆

提學來口號

詠田字

批奪山牘

玉簫宮詞

白捖月題壁

張壁娘

絕糧無袴

网巾

譏袁柳莊

譏趙師睪

題祠堂

曾屈相謔

夢攜酒樓

雪和尙

題純陽像

李陸相戲

犯夜賦詩

祝沈對

成化對

古人對

四時四方

典史對

楊一淸

何燕泉

劉招山詞

心字香

一子三教

日影詩

●序

稼軒褚先生以堅瓠名其書。且不敢自比於莊叟五石之瓠。以示其無用。然人徒知有用之爲用。而不知無用之爲用。極之而大。易所謂濳龍勿用。道家所謂外其身而身存。皆由此推焉耳。先生負儁才。歷落不偶。無志用世。遂覃思撰述。而於有明一代。纂輯特備。至昭代六十餘年。耳目所及。尢不遺餘力焉。大旨主於維風教。示勸懲。博物洽聞。闡幽探賾。下逮閭巷歌謠。閨閣懷思之細。無不取之祕籍。先後問世。其所鋟初集。卽以余燈謎詩列之卷首。方自慚雕虫小技。有乖大雅。後相晤吳門。傾蓋定交。隨出全集屬序。予以碌碌未遑報命。今春復相遇於武林。把臂談心者累日。因卽艸數言以應。嗟乎。天下之無用。孰有過於餘者乎。少年浮沈宦海。垂老無成。比來有志名山之業。而卮言靡當。徒爲覆瓿之藉。是所謂擊而不食者。惟鄙陋足以當之。而以序先生之書。其亦猶有蓬之心也夫。

遂安年家弟毛際可撰

●序﹝玆據柏香書屋校印本補﹞

嘗覽顏魯公文集見宋文貞公廣平神道碑言其雅言善戲謔不常矜莊每有談諧人輒疏取然則端人巨公立朝大節表表當世而亦不廢調笑至於或資博瞻或寓規箴歷代以來髙流名彥紀艷紀異不可枚舉其所采輯咸足佐淸談而供考據迄今傳之不替蓋聖經賢傳自爲吾儕之所尊奉然泥之者未免流於適莫適莫之獘遂爲偏黨世之方幅規步謂不讀非聖之書而出言不苟者乃有所論列如擬蘇子瞻爲蔡京比荀文若於秦檜往往不滿於後人吾所不解也講誦不廢絲竹笑罵皆成文章其風流不墜反似有可取耳褚子學稼予忝世講一門之內少長皆有文端雅之士而學稼尢博涉古今裒其餘緒以爲揮塵解頤之助命之曰堅瓠謂其不適於用也其集至再至三四而猶未已廣聞見悉遠邇鼓舞悅豫開抒沈鬱端足賴焉其用曷可以一端盡之若夫拘攣局促祇掇拾糟粕之餘如李太白所謂白髮死章句者不知其所用何等也

通家弟朱陖漫題於亦巢

●序﹝玆據柏香書屋校印本補﹞

以堯典舜典之語淸廟生民之詩日誦之而哦之而茫然不知其義無補於家塾不如樵歌牧唱里巷室家日用飲食之內偶然一二笑謔詼諧可作晨鍾一聲黃鸝一喚當下或省或覺況乎天地大矣足之所涉目之所寄何處錦囊無詩料酒材使騷雅取其山川童蒙拾其香艸倘交臂失之不亦斷送風花多少吾友褚子稼軒所以有堅瓠集之刻一集不已而二二而三三而四也稼軒牢籠羣彥籍甚一時𨿽名老墻東而身仍硯北吾嘗與之上下古今胸中博洽兼該如薛■﹝禾畟﹞之知集庫馬懷素之知經庫沈佺期之知史庫武平之知子庫一人而皆有之乃旁及於稗官野乘又如倚相之八索九丘張華之千門萬戶靡不足以幫助其才情之艷顧余所自媿者稼軒所集在劉氏世說何氏語林之間義慶幕府多賢爲之佐吏𨿽筆削自己而袁淑陸展鮑照何長玠之徒豈無贊揚潤色今稼軒書成而余不能贊一詞其何以對稼軒乎哉弁此聊志愛玩云

●堅瓠四集卷之一目錄

心相

宅相

風木

白黑荳

托故移寓

攺戒石銘

吳氏女

紅友

喫語詩

四喜添字

野叟獻詩

賈巡按懲惡

李西涯失朝

進藥

藥山淨瓶

詩呈冢宰

賣癡呆

打得好

錢婆畱

黃花女兒

美人八詠

秋日宮詞

春情詞

殿師救人

張小捨

曾純甫詞

驪山碑字

滕屠鄭酤

皛毳飯

太冬烘

徐文貞諭僕

華容令

嘲肥矬

範秋蟾

詩丐

樓米

神對

老妓題詩

劍池石扉

鬼詩

乩仙題詞

墜馬傷足

妻妾爭寵

抱琴訪友

古琴化女

東坡詞

紐扣詩

題路程圖

賦詩召幸

李妙恵木蘭

木蘭復見今木蘭

詐爲男子王貞婦

王婉容司花女

徐雪翾

蔡箏娘

長孫歐陽相嘲

紅綫

重刻褚石農堅瓠集卷之一

甬上畱香閣主人較刋

心相

灼艾集。吳處厚論心相。有三十六善。與捫虱新話所載。互有不同。撮其異者。旁注小字。附見於下。焚香讀書。一也。有剛有柔。二也。慕善近君子。三也。安分知命。【有美食分人】四也不近小人。五也。委曲行陰徳方便事。六也。能治家。七也。不厭人乞覓。八也。能攺過。【利人克己】九也。不逐惡貪殺。十也。聞事不驚張。十一也。與人期不失信。十二也。不攺行易操。十三也。夜臥不便睡著。【十四也。】馬上去不回頭。【十五也。】十四也。無作好作惡。十五也。無不談亂。【人不憎怒】十六也。不譚閨閫事。【不文過飾非】十七也。作事周匝。十八也。不忘人恩。十九也。有大量二十也。揚善掩惡。【不毀善害惡】二十一也。急難中濟人寛慰人。二十二也。不助彊欺弱。二十三也。不忘故舊。二十四也。爲事與眾用之。二十五也。知人詐訛含容之。【不多言妄語】二十六也。得人物每事慚媿。二十七也。語有序。二十八也。當人語次不先起。二十九也。喜言善事。三十也。不嫌惡衣食。三十一也。不面訐人。【方圓隨時】三十二也。省約惜福。【行善不倦】三十三也。知人饑渇勞苦。三十四也。不念舊惡。三十五也。常思退步結果。【竭力救難】三十六也。全者福祿令終。不全禍福半之。故相形不如相心。求人相不如自相。

宅相

戒庵漫筆。空靑先生風水論云。陽宅有三十六祥。居家尙理義。一也。子孫畊讀。二也。儉勤。三也。無峻宇雕墻。四也。六婆不入門。五也。無俊僕。六也。每聞紡織聲。七也。能睦鄰族。八也。早完官稅。九也。庭除灑掃。十也。門外多士君子。十一也。閨門嚴粛。十二也。尊師重醫。十三也。宴客有莭。無長夜之飲。十四也。不延妓女至家。十五也。不敢暴殄天物。十六也。居喪循禮。十七也。交易分明。十八也。女人不登山入廟。十九也。祭祀必恭必敬。二十也。幼者舉動必稟命於家長。二十一也。故舊窮親在座。二十二也。閽人謙婉。二十三也。家僮無鮮衣惡習。二十四也。不喜爭訟。二十五也。不信禱賽。二十六也。不聽婦人言。二十七也。寢興以時。二十八也。不間嘻笑罵詈。二十九也。婚娶不慕勢利。三十也。田宅不求方圓。三十一也。主人有先幾遠慮。三十二也。務養元气。三十一也。座右多格言莊語。三十四也。能忍。三十五也。常畏淸議。畏法度。畏陰隲。三十六也。三十六祥全者。鬼神福之。子孫保之。不則下手速修。所謂移門換向趨吉避凶之眞訣也。

風水

宋倪思父云。住場好不如肚腸好。墳地好不如心地好。又宋壺山謙父贈地理師云。世人盡知穴在山。豈知穴在方寸間。好山好水世不欠。苟非其人尋不見。我見富貴人家墳。往往葬時本貧賤。迨其富貴力可求。人事極時天理變。前軰口占云。伱也看。我也看。自有天然地一叚。重重包裏在中間。不須錢買無人見。錢水部仁夫詩云。尋山本不爲親謀。大半多因富貴求。肯信人間好風水。山頭不在在心頭。

白黑荳

性理。古人澄治思慮。於坐處置兩器。每起一善念。則投白荳一粒於器中。每起一惡念。則投黑荳一粒於器中。初時黑荳多白荳少。後曰荳多黑荳少。後來遂不復有黑荳。最後𨿽白荳亦無之矣。

托故移寓

太倉陸文量【容】少美丰儀。天順中應試金陵。館人有女。善吹簘。夜奔公寢。文量紿以疾。與期後夜。女退。文量作詩云。風淸月白夜窗虛。有女來窺笑讀書。欲把琴心通一語。十年前已薄相如。遲明托故遷去。是秋領鄕薦。

攺戒石銘

韻語晨鐘。宋太宗書戒石銘示守令。後貪酷如故。有輕薄子附益之曰。爾俸爾祿。難厭難足。民膏民脂。轉喫轉肥。下民易虐。絻捉便著。上天難欺。且待臨時。

吳氏女

宋湖州吳氏女。美慧能詩。坐姦擊獄。時王龜齡爲守。命以冬木雪消春日且至爲題。作長相思令。女援筆立就曰。煙霏霏。云霏霏。雪向梅花枝上堆。春從何處回。醉眼開。睡眼開。疏影橫斜安在哉。從教塞管催。龜齡賞嘆而釋之。

紅友

寉林玉露。常州宜興縣黃上村。東坡南遷北歸。與單秀才閒步至其地。地主攜酒來餉曰。此紅友也。坡曰。人知有紅友而不知有黃封。可謂快活。余嘗因是言而推之。金貂紫綬。誠不如黃帽靑蓑。朱轂繡鞍。誠不如芒鞋藤杖。醇醪豢牛。誠不如白灑黃維。玉戶金鋪。誠不如松窗竹屋。無他。其天者全也。

喫語詩

文海披沙。東坡有喫語詩云。故居劍閣隔錦官。柑果姜桂交荊菅。奇孤甘掛汲古綆。僥覬敢掲鉤金竿。已歸耕稼供稿稭。公貴幹蠱髙巾冠。更攺句格各謇喫。姑固狡獪加間關。又戲武昌王居士詩云。江於髙居堅關扃。捷耕躬稼用掛經。萬竿擊舸菇茭隔。笳鼓過軍雞狗驚。解襟顧景各箕踞。擊劍賡歌幾舉觥。荊笄供膾媿攪聒。幹鍋更戞甘瓜羹。一友舉孝簾。口喫。惟流音念不正。一日兩中。與徐興公各賦絕句。爲喫人念不得詩以遺之。余得二首云。綠柳龍樓老。林蘿嶺路涼。露來蓮漏冷。兩淚落劉郎。又梨嶺連連路。蘭陵累累樓。琉璃憐冷落。郎輦懶來畱。興公得一首云。畱戀蘭陵令。淋漓兩淚流。嶺蘿涼弄瀬。路柳綠連樓。

四喜添字

湧幢小品。舊有四喜詩曰。久旱逄甘雨。他鄕遇故知。洞房花燭夜。金榜掛名時。降慶戊辰科。有以教官登第館選者山陰王對南【家屏】相戲曰。四喜只五言。未足爲喜。當添二字曰。十年久早逢甘雨。萬里他鄕遇故知。和尙洞房花獨夜。某公大笑曰。莫說莫說。是教官金榜掛名時了。聞者絕倒。萬曆壬辰科。閩縣翁靑陽【正春】以教官登第。賜第一甲第一名。同館黃平倩【汝良】戲曰。四喜七言猶未了當。當於後再添三字。眾問之。曰苐一句添帶珠子。苐二句曰舊可兒。苐三句曰選駙馬苐。四句曰中狀元。翁聞亦解頣。醒睡編。又有失意詩曰。寡婦攜兒泣。將軍被敵擒。失恩公主面。下第舉人心。

野叟獻詩

楊文懿【守陳】字維新。其先未有仕者。至文懿與弟【守址】相繼發解登第。守隨守隅曁子茂元茂仁茂義成進士。父子兄弟。同朝七人。俱爲顯官。居第在縣南鏡川。有野叟獻詩曰。昔年曾向此中過。門巷幽深長薜蘿。令祖先生方秉鐸。賢孫學士未登科。將軍曹氏墳連隴。賣酒王婆店隔河。今日重看新第宅。煙波緩棹聽弦歌。文懿嘆賞。謂叟曰。君詩誠吾家傳也。當珍示後人云。

賈巡按懲惡

嘗熟賈宗鍚巡按江西。羣豪屏迹。後少懈。學士張元禎以詩投之曰。禹門三級浪滔天。處處漁翁罷釣船。昨日鄰家邀我飲。盤中依舊有魚鮮。賈謝教。竟窮惡黨。

李西涯失朝

李西涯居翰林時。會失朝有罰。翰林舊有語曰。一生事業惟公會。半世功名只早朝。西涯攺只爲失。續兩句云。更有運灰並運炭。貴人身上不曾饒。

進藥

嘉靖中。邊警甚急。朱某方進長生藥以希進用。或題詩驛壁云。武將冒封文職死。都門牢閉九邊開。滿天驛路紅塵起。又報朱郎進藥來。無鍚顧可學。以兩司考察罷歸。乃從方士煉秋石。入京獻之。云可卻病延年。時上方事長生之術。服之頗驗。三四年間。超遷至禮部尙書。縉紳醜之。弗與交。惟分宜華亭及羽流陶仲文等。時時相聚。講房中術而已。每行長安道上氓隸軰競觀之。呼曰。顧嘗尿來矣。以音與尙書相似也。死謚榮僖。隆慶初削奪。

藥山淨瓶

頂門鍼李翺。仰慕藥山。直造座前。藥山端然不動。翺曰。見面不如聞名。拂衣便去。山召回云。何得貴耳而賤目。翺遂致拜。起問如何是道。山上指天。下指淨瓶。問翺曰。會麼。翺曰不會。山曰。云在靑天水在瓶。翺乃贈詩云。煉得身心似寉形。千株松下兩凾橫。我來問道無餘事。云在靑天水在瓶。

詩呈冢宰

正徳間。朝議欲起三原王冢宰宗貫【恕。】汝南彊景明寄詩云。八十耆年一品官。歸來淸節雪霜寒。𨿽然海內歸心在。可柰君前下拜難。鷗鷺恐疑威鳯起。風雲長護老龍蟠。三公事業三槐傳。畱取宗名久遠看。公得詩大悅。竟不起。年九十有三卒。

賣癡呆

蘓州除夕小兒謠。云賣癡呆。十貫賣汝癡。萬貫賣汝呆。現買盡多送。要賖隨我來。又範至能賣癡呆詞。除夕更闌人不睡。厭禳鈍滯迎新歲。小兒叫呼走長街。云有癡呆召人買。二物於人誰獨無。就中吳人仍有餘。巷南巷北賣不得。相逢大笑相揶揄。櫟翁塊坐重檐下。獨要買添令問價。兒云翁買不須錢。奉賖癡呆千百年。

打得好

姚園客露書。易公守莆田。一以寛厚爲政。有夫毆婦者。甲見其已甚。爲不平。毆其夫。婦見甲毆其夫。還同夫毆甲。甲言爲爾出气。反同毆我。拉以見易。易批其詞云。福州剪子雲南刀。廣東茶銚蘓州絳。擲示兩造。兩造不解。易復取足之云。打得好。打得好。兩造笑謝而去。

錢婆畱

湘山野錄。梁太祖卽位。封錢武粛【鏐】爲吳越王。時有諷錢拒其命者。錢笑曰。吾豈失爲孫仲謀耶。遂殺之。攺其鄕臨安縣。爲錦衣軍。省塋壠。延父老。旌鉞鼔吹。振耀山谷。自昔釣遊之所。盡蒙以錦繡。至樹石或有封官爵者。舊貿鹽肩擔。亦裁錦韜之。一鄰媼九十餘。攜壺槳相迎於道。鏐下車亟拜。媼撫其背。呼其小字曰。錢婆畱。喜汝長成。蓋初生時。光怪滿室。父懼。將沈於了溪。此媼酷畱之。遂字焉。爲牛酒大酺以飲鄕人。別張蜀錦爲廣幄。以飲鄕婦。凡男女八十已上金尊。百歲已上玉尊。時黃髮飲玉者十餘人。鏐起執爵。唱還鄕曲以娛賓曰。三郎還鄕兮掛錦衣。吳越一王駟馬歸。臨安道上列旌旗。碧天明兮愛日輝。父老遠近來相隨。家鄕眷兮會時稀。鬥牛光起天無欺。時父老𨿽聞歌進酒。不曉其義。鏐亦覺其歡意不甚浹洽。再酌酒髙唱山歌以見意。詞曰。爾軰見儂底歡喜。別是一般滋味子。常在我儂心子裏。歌闋。合聲賡贊。叫笑振席而別。

黃花女兒

吳士召乩仙署曰黃花女兒。問其氏族。曰金閶王氏。生時與黃生歡好。一生愛插黃花。人呼黃花女兒。問卿是夭逝耶。曰年十五而殞。問黃生安在。曰相繼亡矣。今與同寢處。若人間伉儷也。眾乞詩。遂題數語云。忘不了對攏雙袖。忘不了佳期月下偸。忘不了柳遮花映黃昏後。忘不了羅帳綢繆。忘不了紗窗風雨淸明候。忘不了多病心情懶下樓。風流薀藉。字有餘香。

美人八詠

陳克明有美人八詠。春夢云。梨花云繞錦香亭。蝴蝶春融軟玉屏。花外鳥啼三四聲。夢初驚。一半兒昏迷。一半兒醒。春困云。鎖窗人靜。日初醺。寶鼎香消火尙溫。斜倚繡牀深閉門。眼昏昏。一半兒微開。一半兒旽。春妝云。自將楊柳品題人。笑撚花枝比較春。輸與海棠三四分。再偸勺。一半兒胭脂。一半兒粉。春愁雲。厭聽野鵲語雕檐。怕見楊花撲繡簾。拈起繡鍼還倒拈。雨眉尖。一半兒微舒。一半兒斂。春醉云。海棠紅暈潤初妍。楊柳纖腰舞自偏。笑倚玉奴嬌欲眠。粉郎前。一半兒支吾。一半兒軟。春繡雲。綠窗時有唾茸粘。銀甲頻將彩綫撏。繡到鳳凰心自嫌。按春纖。一半兒端詳。一半兒掩。春夜云。柳綿撲檻晚風輕。花影橫窓澹月明。翠被麝蘭薫夢醒。最關情。一半兒溫和。一半兒冷。春情云。自調花露染霜毫。一種春心無處描。欲寫寫殘三四遭。絮叨叨。一半兒連眞。一半兒艸。

秋日宮詞

張小山秋日宮詞云。花邊嬌月靜妝樓。葉底蒼波冷翠溝。池上好風閒禦舟。可憐秋。一半兒芙蓉。一半兒柳。詠梅云。枝橫翠竹暮寒生。花淡紗窗殘月明。人倚畫樓羗笛聲。惱詩情。一半兒淸香。一半兒影。

關漢卿春情

關漢卿春情詞云。雲鬟霧鬢勝堆鴉。淺露金蓮濕絳紗。不比等閒墻外花。罵你俏冤家。一半兒難當。一半兒耍。碧紗牕外靜無人。跪在牀前忙要親。罵了个負心回轉身。𨿽是話兒嗔。一半兒推辭。一半兒肯。

殿帥捄火

臨安志。宋臨安紹定辛卯之火。太廟俱灰。而史彌遠府獨全。【或作韓冑誤】蓋殿帥馮時力爲撲護耳。洪舜兪詩云。殿前將軍猛如虎。救得汾陽令公府。祖宗神靈飛上天。可憐九廟成焦土。則權臣之威加天子一等矣。

張小捨

張小舎居維亭。世爲公家弭盜。故吳諺有天弗怕。地弗怕。只怕維亭張小舎之語。按張小舎名浩。字彥廣。號南坡。沈石田之外祖徐武功【有貞】撰張處士墓志。石田乞之也。

曾純甫詞

宋南渡後。汴京繁華。鞠爲煙艸。曾純東甫使過汴。賦金人捧露盤詞云。記神京。繁華地。舊遊蹤。正禦滿春水溶容。平康巷陌。繡鞍金勒躍靑驄。解衣沽酒醉弦管。柳綠花紅。到如今。餘霜鬢。嗟前事。夢魂中。但寒煙滿目飛蓬。雕欄玉砌。空餘三十六離宮。寒笳驚起暮天雁。寂寞東風。

驪山碑字

驪山下逍遙別業。蓋韋嗣所建。中宗嘗幸之。賦詩勒石在焉。一夕忽失碑字換墨題云。曉星明滅。白露點秋風落葉。故址頺垣。冷煙衰艸。前朝宮闕。長安道上行客。依舊名深利切。攺變容顏。消磨今古。隴頭殘月。

滕屠鄭酤

王荊公素不樂滕元發鄭毅夫。目爲滕屠鄭酤。二公性豪邁。不病其言。毅夫爲相。偶送客出郊外。過朱亥塜。俗謂之屠兒原。作詩云。髙論唐虞儒者事。賣交負國豈勝言。憑君莫笑夷門客。卻是屠酤解報恩。

皛毳飯

語林。蘓東坡嘗與劉貢父言。某與舎弟習制科時。日享三白。食之甚美。不復信人間有八珍也。貢父問三白之說。坡言是一碟鹽。一碟生羅卜。一盌飯。貢父大笑。久之。【一作黃山谷。】以簡招坡喫皛飯。坡不復省憶。比至赴食。見案上所設。惟蘿卜鹽飯而已。始悟貢父以三白爲皛。援箸食之幾盡而去。後數日。東坡亦召貢父食毳飯。貢父𨿽知其戲。但不知所設何物。及往。談論過午。並不設食。貢父饑甚。索飯。坡云少待。如此再三。坡答如故。貢父曰饑不可忍矣。坡徐曰。鹽也毛。蘿卜也毛。飯也毛。【蓋蜀音謂無曰毛。】非毳而何。貢父捧腹曰。固知君報東門之役。然慮不及此。坡始命設饌。抵暮乃去。

大冬烘

鄭侍郎薫。主文衡。疑顏標是魯公之後。卽以標爲狀元。謝日問之。標曰。寒進無此。始知誤取。時嘲之曰。主司頭腦太冬烘。錯認顏標作魯公。按冬烘是不了了之語。蜀人多稱之。避暑錄話。崇寕末。安國同爲郎。成都詹某爲諫官。以安國嘗建言移寺省。上章擊之。略云。謹按某官。人材闒冗。臨事冬烘。以某蜀人也。安國性隱而口喫。每戟手躍於眾曰。吾不辭譴逐。但冬烘爲何等語。於是傳之益廣。遂目爲冬烘公。

徐文貞諭僕

徐文貞【階】歸裏。適海剛峯蔡春臺蒞吳。按其事。鄕人多登門罵詈。文貞諭僕云。愼勿報復。譬之犬嚙人。人亦嚙犬耶。口占云。昔年天子每稱卿。今日煩君罵姓名。乎馬呼牛俱是幻。黃花白酒且陶情。

華容令

郁勲弱冠爲華容令。素善謔。作詩曰。華容知縣是區區。三甲多因不讀書。縣丞主薄皆僚友。通判同知總上司。忙裏無心吞冷飯。閒中有口嚼幹魚。前世業緣今世苦。華容知縣是區區。

嘲肥矬

吳明卿【國倫】二子。皆肥而矬。並饒才致。喜譚謔。常往謁汪伯玉【道昆。】辭歸。索贈言。伯玉知其好詼諧。乃口占云。泰伯由來有後昆。身如泥塑面如盆。喘月一雙肥水犢。拜風兩个壯江豚。並肩盡教塡深巷。獨立還堪塞大門。其弟自謂稍淸於兄。乃啟伯玉曰。小侄不似家兄太胖。老伯何不少分別。伯玉應聲曰。正無結句。只以兄此念足之。懸知裊娜無君分。不必爭長踮腳跟。

金佛還寺

汴報國寺有金佛三尊。蓋宋眞宗所鑄。後開封府主某八寺。至後殿。見門局鑰。疑僧所私在內。令開。見佛像光芒閃爍。問知金身。越數月。喚僧借一尊到衙求嗣。僧不與。府主怒。吏陶某獻計。假僧之門徒請僧。僧至半途。一人邀入。內奉茶。有眾拿下。知是娼婦家。送府下獄。陶說之。私將金佛一尊暗送。釋僧。僧於佛前斷小指。焚香拜祝。鬱鬱而死。府主後將佛漆身送回家。果得一男。乳名佛生。左手無小指。彌月。府主飲酒間。一笑而死。後男長成聰慧。家遭火焚。一貧如洗。佛生遂出家。扛擡漆佛。沿門募化。亦不知其爲金也。後至汴寺。僧夢佛還鄕。次日。佛生擡佛進寺。僧見像。語其故。佛生見與二尊相同。遂終止寺中。

詩丐

湧幢小品。詩丐者樂安人。李姓名興。生年六十七。患風痱。籧篨口箝。眼喎手攣。欲食則僕臥於地。乃能下咽。欲言則畫地作字。始達其意。然頗能詩。董時望未第時。遇丐。僉令獻董。詩丐首肯。須臾成句云。鵰鶚直中羽霄漢遠。龍泉髙射鬥牛光。淸時早展爲霖手。莫遣蒼生望八荒。成化甲辰。時望成進士。欲使養丐於官。辭以老母在。時望禮而厚遣之。爲迷其事。弘光末。南京失守。一丐題詩武定橋上曰。三百年來養士朝。如何文武盡皆逃。綱常畱在卑田院。乞丐羞存命一條。投秦淮河而死。食祿偸生。有媿此丐多矣。

樓米

吳江一士扶乩。有神至。眾未問而笑。乩曰。諸生何笑。對曰。我笑汝未必神耳。乩曰。諸生能解謎否。閧且笑曰。能做文章。何況於謎。乩曰。有二字作一謎。曰長十八。短八十八。个女兒低處立。混沌看來一个字。四面看來四个不。汝軰猜之。眾皆不解。乃曰我軰只會文字。何暇及謎。乩曰。爾說會做文字。如何考了四等第二。蓋爲首者近考名數如此。於是眾咸拜問謎是何字。乩云。乃樓米二字也。

神對

湧幢小品。劉珙少時。謁夢於大幹惠應祠。金牌上有曲巷勒回風五字。未曉所以。迨登第。除諸王宮教授。一夕。上幸宮邸。問諸王何業。珙答以屬對。時月照牕隙。上曰。可令對斜牕抝明月。諸王方思索問。珙遽以曲巷勒回風。上曰。此神語也。

老妓題詩

太平興國寺。牡丹盛開。冠蓋駢集。僧捨有老妓題詩寺壁曰。曾趂東風看幾巡。冒霜閒喚滿城人。殘枝剰粉憐猶在。欲向彌陀借小春。見者稱賞。遂復車馬盈門。

劍池石扉

虎丘劍池。云是闔閭埋玉處。一潭淸冷。深不可測。宋紹定戊子。忽幹暵。中有石扉。遊人見扉上二絕云。望月登樓海气昏。劍池無底浸云根。老僧只恐山攜去。日暮先教鎖寺門。劍去池空一水寒。遊人到此憑闌干。年來世事消磨盡。只有靑山依舊看。

鬼詩

祝永淸遊湖湘間。泊舟沙際。夜聞哀吟。明日。見沙上大書一律云。長鯨吹浪海天昏。兄弟同時弔屈平。千古不消魚腹恨。一家誰識雁行冤。紅妝少婦空臨鏡。白髮慈親尙倚門。最是五更淒絕處。一輪明月照雙魂。

乩仙題詞

唐時舉子不第。恥歸故里。僦居寺剎。謂之過夏。有人請乩仙。飛筆題詞曰。淒涼天气。淒涼院宇。淒涼時候。孤鴻叫斜月。寒燈伴殘漏。落盡梧桐秋影瘦。鑑古畵眉難就。重陽又近也。對黃花依舊。後書過夏子題。此蓋金臺殞恨玉樓賫志者也。

墜馬傷足

李西涯謔邵半江【珪】墜馬傷足云。十年雙足懶詞場。我亦憐君墜後傷。歷塊敢誇千里駿。乘船翻笑四明狂。扶顚老僕空隨路。學僕嬌兒漫倚堂。應是崔家亭下鷺。獨拳秋雨向寒塘。

妻妾爭寵

有妻妾爭寵者。夫不能調和。乃獨眠一室。命婢伴宿。中夜吟詩云。兩隻船兒獨自撐。一篙不到便相爭。下韻未續。婢忽嘆气。夫遂得句云。丫鬟嘆气因何故。野渡無人舟自橫。

抱琴訪友

雪庵和尙題抱琴訪友圖云。三尺焦桐七綫琴。迢迢遠遠訪知音。題未畢。一道人過。足云。不知誰是知音者。彈破乾坤萬古心。

古琴化女

蘇東坡宿靈隱山房。夜聞窗外有女子歌云。音音音。你負心。眞負心。辜負俺到如今。記得當初低低唱。淺淺斟。一曲值千金。如今拋我在古墻陰。秋風荒艸白雲深。斷橋流水何處尋。淒淒切切。冷冷淸淸。東坡推窗郎之。見女子冉冉沒於墻下。明日掘取。得古琴一張。

東坡詞

蘓東坡述懷。有行香子詞云。淸夜無塵。月色如銀。酒斟時須滿十分。浮名浮利。休苦勞神。似隙中駒。石中火。夢中身。𨿽抱文章。開口誰親。且陶陶樂取天眞。不如歸去。作个閒人。背一張琴。一壺酒。一溪云。

紐扣詩

解大紳見女人衣上。用數重紐扣。作詩謔之曰。一幅鮫綃剪素羅。美人體態勝姮娥。春心若肯牢關鎖。紐扣何須用許多。

題路程圖

紹興間。西湖白塔橋。印賣朝京路經。或題詩云。白塔橋邊賣地經。長亭短驛甚分明。如何只說臨安路。不數中原有幾程。

丐面掌痕

成化間。湖州淩漢章。鍼術神靈。擅名吳浙。曾於市中見一丐。形軀長大。貌凶惡。頰上天生一手掌痕。有十餘丐從之。旣去。漢章問於市人。市人曰。此丐姓聶。父某。爲司務官。因早朝吏。失攜笏板。怒而掌其面。僕地死。後妻有娠。聶一日。忽見前吏入門。徑入其室。遂生一子。掌痕宛然在面。父心知之。始能言。卽有報仇之語。比長。日以殺父爲事。𨿽謹防之。幾被其弒者屢矣。不得已逃避他鄕。不知所往。其子遂縱酒色。蕩盡家業。至爲丐。漢章感其事。作詩記之曰。平生不信有陰魂。丐面而今見掌痕。寄語世間君子道。莫教結怨種冤根。

承發房詩

碧裏雜存。余於禮部承發房。見壁問一詩曰。骨骼今年異。衣裳昔日殊。讀書須努力。寫字莫胡塗。白水翻三峽。靑山出兩都。吾衰竟何以。賴爾得相須。不知何人作。亦無題。詳味之必蜀人有辦事者。寄子之詩也。𨿽雜之少陵集中。亦不能辧。

償金獲報

宋劉懋。越鄕授徒。歲暮歸。道逢孕婦。攜兒欲赴水。詢之。知爲債所迫。因傾囊中七金與之。歸而妻詢之。亦無慍色。篘酒炙蝦爲膳。因口占云。蝦小紅鑪炙。酒熟布裙篘。歳旦開門。見續題云。門將金鎖鎖。簾掛玉鉤鉤。居數日。有以吉壌告者曰金鉤。掛玉簾形也。懋以葬母。遂生文簡【爚。】文安【炳。】明進賢舒翁。以館榖救途中投水婦。抵家無米。采苦菜食之。夜間聞神語云。今宵食苦菜。明年產狀元。果生芬。正徳丁丑魁天下。

貍嚙雞

碧堅雜存。吳康齋【與弼】以司成之子家貧。絺綌禦冬。躬耕食力。人不能堪。而怡然終身。嘗有詩曰。淡如秋水貧中味。和似春風靜後功。家蓄一雞司晨。爲貍所嚙。作詩焚於土榖神祠曰。吾家住在碧巒山。養得雄鷄作鳳看。卻被野貍來嚙去。恨無良犬可追還。甜株樹下毛猶濕。苦竹叢頭血未幹。本欲將情訴上帝。題詩先告社公壇。後一夕。雷雨。天明。人見貍震死壇前。

和盜詩

湧幢小品。泰和鄧學詩。性至孝。元末。母子爲盜所獲。盜魁知其儒者且孝。哀之。與酒食。口占一詩。命之和。約和免死。盜詩曰。當此干戈際。負母沿街走。遇我慈悲人。與汝一杯酒。我亦有佳兒。雪色同永藕。亦欲如汝賢。未知天從否。鄧和曰。鐡馬從西來。滿城人驚走。我母年七十。兩腳如醉酒。白刃加我身。一命懸絲藕。感公恩如天。未知能報否。盜喜。道之出城。得遠去。後以薦爲教職考終。嗟嗟。此盜有人心。可令應舉。或加納授官。定爲循良之吏。

遊客酬縑

唐末。徐寅博學能文。善詩賦。謁朱全忠。誤犯其諱。全忠色變。寅狼狽走出。未及門。全忠呼知客。將責以不先告語斬之。寅欲遁去。恐不得脫。乃作過太原賦以獻其略曰。千金漢將。感精魄以神交。一眼胡奴。望英風而膽落。全忠讀至此大喜。令軍士誦之。敕一字酬一縑。贈絹五百餘疋。全忠嘗自言夢淮陰矦授兵法。一眼胡奴。指李克用也。

水燈

俗傳七月十五日爲中元節。僧家建盂蘭盆會。放燈西湖。謂之照冥。張伯雨集句云。共泛蘭舟燈火鬧。不知風露濕靑冥。如今池底休鋪錦。此夕槎頭宜掛星。爛若金蓮分夜炬。空於雲母隔秋屏。卻憐牛渚淸狂甚。苦欲燃犀走百靈。明劉邦彥亦有詩云。金蓮萬朶漾中流。疑是潘妃夜出遊。光射魚龍離窟宅。影揺鴻雁亂汀洲。淩波未必通銀浦。趂月偏憐近彩舟。忽憶少年淸泛處。滿身風露獨憑樓。

揚州

隋唐以後之揚州。秦漢以前之邯鄲。皆大賈走集。笙歌粉黛。繁華之地。古語云。騎鶴上揚州。以騎寉爲神仙事。而揚州又人間佳麗地也。前人詩云。一上維揚路覺遙。野塘煙柳認隋朝。美人南國生猶盛。芳艸東風怨未消。唐張佑詩云。十里長街市井連。月明橋上有神仙。人生只合揚州死。禪智山光好墓田。王建詩云。夜市千燈照碧雲。髙樓紅袖客紛紛。如今不是澄平日。猶自笙歌徹夜聞。徐凝詩云。天下三分明月夜。二分明月在揚州。杜牧寄揚州韓判官詩。二十四橋明月夜。王人何處教吹簫。

劉長生石像

萊州有神仙洞。郡人劉長生學仙處也。有石像臥榻。面有小竅。水出不涸。郡人云。舊有太守劉某。見石像面有贅疣。因命工削平。後劉面生一瘡。如削狀。祭之方愈。故創處常有水出。陳尙書洪謨詩曰。面帶微痕淚若流。可憐太守過爲謀。仙家慣說能尸解。一石緣何念不休。

三黜說

崇正甲戌會元。乃金壇李竹君【靑】。時艾千子【南英】不第。自刻遺墨。贅以題解。並摘元卷中疵語。欲掲之。禮部主司聞之大恐。謀於呂匪庵【一經】先生。以任禮部郎磨勘。乃其職也。匪庵曰。潥陽陳百吏。尙未出都。速將百金構其文。代刻元稿傳送。此事可解。主司如言刻成。千子見之心服。急毀前文。其事乃寢。竹君嘗著三黜說。魯之季。三家擅命。以士師爲爪牙吏。非其親暱不授。受是職者。皆奴隸使也。每三家飛片紙。則盥手擎頂。若奉尺一之君令於上。曰臣誰敢不奉詔者。時上師有有肉無骨之誚。黨彊鋤弱。怨聲塞路。迨孔子攝相。特簡柳下惠爲士師。其初視事也。卽榜語於門曰。捨狐貍。問豺狼。或曰。此專爲三家發也。於是三家黨羽。皆屏息不敢咳唾。曰畏柳士師。而一時磔黠小民。又微窺士師風旨。專候權門短長爲巷議。三家銜之。召同黨謀之野。曰柳士師爲我害。柰何。有彈者。吾予之金。公伯寮脇肩謟笑。欣然以彈文獻。問何爲詞。則指袒裼祼裎爲詞。謂士師民望也。褻官箴而狎比放誕。是教侮也。盍黜之。魯君猶豫。三家執奏。於是惠一黜。則有爲辯者日。惠肅以居官。和以容眾。何害。三家曰一黜而懼。未可知也。姑復之。惠執法如故。三家復集同類謀之朝。曰柳士師仍爲吾害。柰何。有彈者。吾進之官。叔孫武叔。頤指气使。躍然以彈文進。問何爲詞。則執伊弟盜跖爲詞。謂士師所以戢盜也。弟幹禁而兄居顯要。是翼惡也。必黜之。魯君狐疑。三家固爭。於是惠二黜。則又有爲辯者日。兄兄弟弟罪不相及。何害。三家曰。再黜而悔。未可知也。姑復之。惠執法又如初。三家悍焉。謂柳士師終爲予毒也已。夫坐以袒裼祼裎。薄愆耳。牽以盜跖。駕禍耳。莫若以瞹昧隱罪。使自辯與代辯俱窮。時家臣陽貨。鼓掌獻計曰。請以坐懷一事爲案。其彈文出諸袖中。則云夫士師將以禁姦也。乃以暮夜潛奔之女。而居然坐懷。毋乃淫而莫須有乎。且安知非有約而投。以不亂自文也。聞是女先以許夫。因坐懷事離婚。畏其爲士師也不舉。黜之何如。斯時也。三家以重怨積怒。持說甚堅。而蔽賢媚惡之臧文仲輩。復從旁執奏。於是魯君黽勉下令曰。柳下惠。淫夫也。永不復用。噫。此一事也。其說暮夜。其人女子。使自辯代辯。俱以事屬曖昧。終難措喙。三黜後禁錮終身矣。

蔡箏娘

夷堅志。南城陳不矜【光道。】自桂林罷官歸。過洞庭。夢絲衣童。言是洞中龍子。奉命告君。勿食蒜韭及犬。後三年當有所遇。及期六月如啇州。道經藍田。宿於藍橋驛。夢向童子執莭而來曰。仙子侯君。遂導以行。峻崖峭壁。童以節扣石壁。聞鏗然掣鎖聲。入內楝宇華煥。金壁絢赫。進抵中堂。見一女方笄。姿態縹緲。隱幾寫書。顧客至。喜延對席。談說如雲。陳乘間調之曰。獨居悶乎。笑曰。神聖無悶。旣而置酒同飲。人間方酷暑。陳但覺淸涼如深秋。因言吾本蔡員外女。名嬄。字淸娘。小名次心。幼時善秦箏。母更字曰箏娘。君仙材也。得與君遇。幸矣。因出白玉牌授之請曰。君旣遊物外。不可無紀。陳操成十絕句曰。玉貌靑童洞裏回。洞中仙子有書催。書詞問我何多事。何不驂鸞早早來【一。】長恐凡材不合仙。喜逢神女執因緣。雲中隱隱開金鎖。路八麻仙小有天【二。】海石橊花映綺窓。碧芙蓉朶亞銀塘。靑鸞不舞倉虯臥。滿院春風白日長【三。】沈沈香霧映房櫳。剪剪檐頭盡日風。汗雨頊稀塵慮息。始知身在蕋珠宮【四。】老■﹝日冄﹞西逝卽浮屠。莫怪窗間貝葉書。長哂楊妃仙格勢。卻教鸚鵡念眞如【五。】常怪樂天長恨詞。釵鈿寄語大傷悲。於今始信蓬萊上。也憶人間有問時【六。】得到仙都白玉堂。氤氳香澤滿衣裳。非龍非麝非沈水。疑是諸天異國香【七。】玉女倚天多喜笑。素娥如月與精神。假饒不許長年住。猷勝人間不遇人【八。】瓊槳飲罷日西沈。瞬息觀遊抵萬金。塵累滿懷那住得。鳳簫休作別離音【九。】玉水本流三島上。蟠桃生在五云問。若非去處那眞實。劉阮昏迷錯往還【十。】寫畢復飲。欵洽終宵。曾不及亂。女命侍兒以簫度離鳳之曲。曲終而寤。

長孫歐陽相嘲

全唐詩話。長孫無忌嘲歐陽詢形狀猥陋云。聳膞山成字。埋肩畏出頭。誰令麟閣上。畫此一獼猴。詢應聲云。索頭連背暖。漫襠畏肚寒。祗緣心渾渾。所以麵團團。太宗笑曰。詢殊不畏皇后耶。

紅綫

全唐詩話。紅綫潞州莭度薛嵩靑衣。善彈阮咸琴。手紋隱起如紅綫。因以名之。一日紅綫辭去。冷朝陽爲詩曰。采菱歌怨木蘭舟。近客魂銷百尺樓。還似洛妃乘霧去。碧天無際水東流。

●堅瓠四集卷之二目錄

風雪談經

前身和尙

守歲詞

蛙謎

得窮鬼力

殺人手叚

昭陵夫人詞

巴家富

題太白墓

鐵袈裟贊

謝氏婦

孟淑卿

雷擊李林甫

五女歌

戲目詩

結艸障面

膻根

各賦一物

傳公謀詞

詩嘲楊文貞

閩談

沈石田對

左布政對

築長城

夢作靴銘

冤家

俏冤家

漂母圖

地理

一丈紅

占米

詩非女子所宜

措大

妓笑貧士

禦書錢

吟詩止娶

罷要詞

舟子請仙

鄴候尙仙

紫姑吟筆

黃寉樓詩

詠殘荷

王越詩

水仙子

淸江引

答夷使對

白水漈

黃巢詩

賦善使事

狥情榜詩

破蚊陣露布

易彥章妻詞

蔡京恩寵

天子請客

女狀元

詠纖夫

顚不刺

孫汝權

辧琵琶記辧

西施

著膊著肚

堅瓠四集卷之二

長洲石農楮人獲學稼纂輯

風雪談經

晁氏客語。元佑間呂原明侍講大雪不罷講。講孟子有感。哲廟一笑。喜爲二絕雲。水晶宮殿王花零。點綴宮槐臥素屏。特勅下簾延墨客。不因風雪廢談經。彊記師承道古先。無窮新意出陳編。一言有補天顏動。全勝三軍賀凱還。

前身和尙

梅溪王【十朋】祖母之兄嚴闍黎字伯威。博學能文。戒行修飭。有聲江浙間。亡後托夢於十朋之祖。手集眾花爲球。字祖而遺之曰。孝祖。君家令郎求此久矣。是年十明生。幼從學鹿巖。人曰。昔嚴闍黎眉濃黑而垂。目深而神藏。此子眉目似之。他日必能文也。後十朋果以文名世。嘗作天臺石梁詩曰。石橋未到已先知。入眼端如入夢時。僧喚我爲嚴首座。前身應寫石橋碑。

守歲詞

深雪偶談。薛沂叔【泳】久客江湖。瀕老懷歸。客中作守歲詞曰。一盤消夜江南果。喫栗看書只淸坐。罪過梅花料理我。一年心事。半生牢苦。盡向今宵過。此身本是山中个。才出山來便帶差。手種靑松應是大。縛茅深處。抱琴歸去。又是明年話。

蛙謎

廬陵官下記。唐曹著機辧。有客試之。因作蛙謎云。一物。坐也坐。臥也坐。立也坐。行也坐。著應聲曰。在官地在私地。著亦作一謎曰。一物。坐也臥。立也臥。行也臥。走也臥。臥也臥。客不解。著曰。我謎吞得你謎。客大慚。

得窮鬼方

寉林玉露。齊景公有馬千駟。死之日。民無得而稱。伯夷叔齊。餓於首陽之下。民到於今稱之。楊子云作法言。蜀之富人載錢五十萬。求書名其間。子云以富無仁義。正如圈鹿欄牛。不肯妄載。李仲元鄭子眞不持錢。子云書之。至今與日月爭光。觀韓退之送窮文。歷述窮鬼之害。至末乃云吾立子名。有世不磨。是到底卻得窮鬼力。夷齊李鄭。亦所謂得窮鬼力者也。

殺人手叚

宗杲論禪云。譬如人載一車兵器。弄了一件。又取出一件來弄。便不是殺人手叚。我則只有寸鐵。便可殺人。朱文公亦喜其說。蓋自吾儒言之。若子貢之多聞。弄一車兵器者也。曾子之守約。寸鐵殺人者也。

昭陵夫人詩

紫薇雜記。晁伯禹【戴之】學問精確。嘗作昭陵夫人詩云。殺翁分我一杯羹。龍種由來事杳冥。安用生兒作劉季。暮年無骨葬昭陵。

巴家富

巖下放言。李學卿【黨】長女適巴長卿。巴氏貧甚。處之恬然。其妹適富家鄒氏。嘗笑之。長女作詩云。誰道巴家窘。【一作鄒家富。】巴家十倍鄒。池中羅水馬。階下列蝸牛。燕麥儲無數。楡錢散不收。夜來添驟富。新月掛銀鉤。

題太白墓

蓬軒吳記。采石江頭。李太白墓在焉。往來詩人。題詠不絕。有客詩一絕云。采石江邊一抔土。李白詩名耀千古。來的去的寫兩行。魯般門前掉大斧。

鐵袈裟贊

文海波沙。靈巖有鐵袈裟一具。形質奇古。有監司爲贊數語。鐫字其上。識者多爲山靈懊恨。又竹坡詩話。載夔峽道中。有杜少陵題詩。以天字爲韻。榜之梁間。自唐至今。無敢作者。一監司見而和韻。大書其側。後人嘲之曰。想君吟詠揮毫日。四顧無人膽似天。以古凖今。其揆一也。

謝氏婦

陸詒孫說聽。泖湖謝氏。松江右室也。明初。被籍沒坐誅。婦某有殊色。給配象奴。婦紿奴曰。待我祭亡夫。乃從爾。奴信之。婦攜一物至武定橋哭奠。賦詩云。不忍將身配象奴。自攜麥飯祭亡夫。今朝武定橋頭死。一劍淸風滿帝都。遂伏劍死。

孟淑卿

蓬軒吳記。孟校官【澄】女。字淑卿。色美能詩。嘗過慧日庵。訪尼僧。書其亭曰。矮矮墻園小小亭。竹林深處晝冥冥。紅塵不到無餘事。一炷香消兩卷經。此詩殊雅。其集多桑間之詠。不足取也。說聽。載淑卿詠楊妃菊云。霓裳舞罷小腰肢。低首臨風幾許思。莫怪姿容太妖冶。半緣卯酒半臙脂。詠美人觀蓮圖云。綠槐蟬靜日偏長。懶爇金鑪百和香。莫摘池中蓮子看。个中多半是空房。春歸云。落盡棠梨水拍堤。萋萋芳艸望中迷。無情最是枝頭鳥。不管人愁只管啼。

雷震李林甫

湧幢小品。永樂問。雲南趙州。雷擊死一夷人。朱判其背曰。木子唐朝一佞臣。罰他千刧在牛羣。而今逃脫爲夷士。霹靂來尋化作塵。火烙字曰李林甫。

五女歌

河南許州。離城東南四十里。地名五女店。人居稠密。爲往來孔道。仕商止宿之所。康熙戊辰秋。蘭溪章立之【禮】過其地。因名詢實。訪之土人。相傳昔有夫婦。生五女而無男。五女漸長。父母欲以次許人。五女不從。齊告父母。願侍父母終天。嫁亦未遲。及父母亡。五女殯葬周備。廬於墓側者三載。服除。人嘉其孝行。爭欲娶之。五女竟不字人。同日從容自縊。土人震悼上聞。並築五墓。分列親墓之側。號五女墩。惜不知五女爲何代人。其父母何姓也。嗚呼。五女以一介女流。性鍾純孝。因無兄弟。孺慕益堅。無心外嫁。不特以身依親於生前。卒皆以身從親於地下。求之須眉男子。尙不易遘。況閨帷弱植。能惇一本以終其身。寧非天地問一罕覯事哉。以其可以風世。故於景仰之餘。作歌以揚之。人生天地間。父母最所重。但愧庸庸人。鮮能常敬奉。詎意弱息中。百世遺芳蹤。同懷五姊妹。上下無弟兄。願爲代老兒。不願爲人婦。父母欲許人。婉語辭以故。云無弟與兄。膝下誰瞻顧。晨昏奉旨甘。左右不離步。待親百年餘。於歸未雲暮。五女金石心。懿性夙鍾成。孝純義更篤。五人如一人。親存願同事親。沒亦從親。喪葬禮俱備。五女志已遂。相對各投繯。共隨親於隧。鄕黨皆震驚。佳名朝野聞。旣爲表其閭。復爲築其塋。君不見許州城外五女墩。五墩旋遶二親墳。此間黃土蓋白璧。此中女魄勝男魂。又不見往來多少須眉漢。幾人孺慕終不變。閨中有此丈夫行。萬年千載人爭羨。

戲目詩

解人頤。有集戲目七言律詩四首云。瑞玉籹成翡翠鈿。畫中人去柰何天。焚香喜拜鴛鴦冢。投筆愁看燕子箋。一種情深萬事足。二奇緣淺想當然。白羅衫染雙紅淚。水滸桃花笑獨眠。【一。】紅棃花發綰春園。拜月陳情祇自言。喜慶有餘惟異夢。懷香不斷憶還魂。玉簪妝盒晨開匣。金鎖幽閐晚閉門。彈罷琵琶檢書讀。翠屏山外四聲猿。【二。】百花亭上占花魁。女狀元推女秀才。療妬羹休烹白兔。歲寒松已映紅梅。懶收釵釧金鈿盒。閒解連環玉鏡臺。四節何時開口笑。繡儒還帶淚痕裁。【三。】檢點南樓百寶箱。雙珠猶在舊羅囊。君提寶劍淸風寨。妾守荊釵灑雪堂。嶺外驚鴻蕉帕擊。池邊躍鯉錦箋藏。西遊塞上馬陵道。東郭邯鄲是故鄕。【四。】辛未夏日。觀女優演雜劇亦集成四律云。軟藍橋畔釣魚船貰酒旗亭小洞天河上盟言題扇眉山秀句彩毫傳。龍膏能續情燈影。獅吼無驚畫舫緣。開放春桃徧地錦漁家樂事團圓玉緣成天馬媒人中龍虎奪秋魁珍珠衫映明珠樹碧玉串聯雙玉杯寶鼎香濃拂舞銀酒滿紫簫頺風流院主風流配羅帕題紅莫浪猜金雀酬恩義俠奇登科捷捷報親知全家慶賜珊瑚玦雙合歡彈琥珀匙折桂欣逢三桂候銜環喜值王環期錦衣歸第滿牀笏吉慶圖中五福滋金印雙魚腰下黃【宋人有腰下甚時黃及腰黃何日重之】女開科第狀元香三星照戶祥麟現四喜臨門鳴鳳翔題塔才名馳七國埋輪功績振三兒孫福祿文章用五代榮華百歲坊

結艸障面

獨異志。宇宙初開之時。止女媧兄妹二人在昆侖山。而天下未有人民。議以爲夫婦。又自羞恥。兄與其妹上昆侖咒曰。天若遣我二人爲夫妻而煙悉合。若不。使煙散。於是煙頭悉合。其妹來就。兄乃結艸爲扇以障其面。今人娶婦。用內外方巾花髻如扇。象其事也。

膻根

文海披沙。唐薛昭緯。遭黃巢亂。流離饑餓。遇舊識銀工。延接飲饌甚豊。昭緯以詩謝之曰。一揲膻根數十皴。【逡】盤中猶更有鮮鱗。早知文字多辛苦。悔不當初學治銀。膻根羊肉也。

各賦一物

吳郡張純。少有淸才。與同郡張儼朱異。往見驃騎將軍朱據。據聞三人才名。欲試之。曰。今三賢屈顧。老鄙渇甚矣。爲吾各賦一物。然後就坐。純曰。騕褭以迅驟爲工。鷹隼以輕疾爲妙。何必積思。請自立成。據大悅。純賦席曰。席爲冬設。簟爲夏施。揖讓而坐。君子攸宜。儼賦犬曰。守則有威。出則有獲。韓盧宋鵲。名書竹帛。異賦弩曰。南嶽之幹。鐘山之銅。應機命中。射隼髙墉。

傅公謀詞

傅公謀水調歌頭詞云。艸艸三間屋。插槿旋添裁。碧紗牕戶。眼前都是翠云堆。一月山翁髙臥。踏雪前村。淸冷木落遠山開。惟有平安竹。畱得伴寒梅。喚家僮。開門看。有誰來。相逢一笑。淸話煮茗更傳杯。有酒且添个月。有月且添个客。醉舞起徘徊。明日人間事。天自有安排。

詩嘲楊文貞

廬陵楊文貞【士奇】爲相日。鄕人有貢入冑監候選。久不授官者。懇文貞開仕路。文貞不允。遂放還待取。因作詩云。五十餘年做秀才。故鄕依舊布衣回。回家及早養兒子。報了賢良方正來。蓋譏文貞緣是科致顯也。水東日記云。翰林尹鳳岐。好作詩諷切時事。時應詔舉賢良方正。卽得授八品官。簡太學年五十以上者悉放歸。尹作是詩以譏之云。

閩談

石田雜記。陳啟東【震】諭學寧徳。常作詩述閩人常談云。蠻音鴂舌語胡塗。雨落番將禍斷呼。誰信橽桃原是耍怎知詐講【吳人稱說謊也】卻云誣。長公仔貶南瓜賣。李剉【屋也猶言李家也】門書老酒沽。昨聽鄰家罵新婦。聲聲明自喚貍奴。【其罵聲云貌貌。卽貓叫聲。如吳人雲杜貨也。】閩人聞之。亦爲絕倒。

沈石田對

沈石田嘗燕吳原博宅。與陳啟東同席。啟東彊石田酒。石田不勝杯酌。啟東云。如辭飲。須對句可凖。時解元賀恩字其榮首席。啟東云。恩作解元。禮合賀其榮也。次座爲陳進士策字嘉謨。石田應聲曰。策登進士。職當陳嘉謨焉。爲之哄堂。

左布政對

成化十七年。浙藩左大參贊入覲。出京時。夢一人出對云。參政布政。爲黎庶之福星。左問其姓氏。答曰。某蘓州賀恩。前科解元也。左隨對云。解元會元。鐘山靈之秀气。至蘓尋訪賀其榮。一覩其容。儼如夢中所見云。

築長城

金罍子何燕泉謂■﹝木巳﹞殖字梁。春秋時齊人。去趙及秦築長城時。不啻數百年。而列女傳及樂府注。所謂城崩。乃■﹝木巳﹞都城。非長城也。秦趙所築長城。去■﹝木巳﹞都不啻數千里。唐僧貫休。賦■﹝木巳﹞梁妻云。秦之無道兮四海枯。築長城兮遮北胡。築人築土一萬里。■﹝木巳﹞梁貞婦啼烏烏。二事打合成調。不知何據。予按貫休賦杷梁妻。事𨿽無據。而誤亦有因。秦築長城以拒胡。齊亦嘗築長城以備楚。括地誌云。齊長城。西北起濟州平陰縣。緣河歷太山北岡上。經濟州淄州。卽西南兗州愽城縣北。東至密州瑯琊臺入海。而齊紀以爲齊宣王所築。竹書紀年曰齊閔玉築。未知孰是。但旣曰備楚。則楚之抗衡中國。宜莫盛於春秋。蓋■﹝木巳﹞梁妻哭而崩者。疑卽齊所築之長城。澒洞相傳。世遂以爲秦之長城。詩家不考所出。又未審■﹝木巳﹞梁何時何地人死於何事。遽以梁爲死於秦長城之役耳。今遼東前屯衛中所芝麻灣。有石人立海澨。若世所謂望夫石者。而世又相傳以爲■﹝木巳﹞梁妻孟姜者哭夫死。因葬於此。則影響附會。而形音逾遠。逾失其本眞者也。

夢作靴銘

蘓東坡倅杭時。夢仁宗召入禁中。宮女圍侍。一紅衣女童。棒紅靴一隻。命爲銘之。覺而記其一聮云。寒女之絲。銖積寸累。天步【一作步武】所臨。云蒸霞起。旣畢進禦。上極嘆其敏。使宮女送出。睇視裙帶間有六言詩一首云。百疊漪漪風縐。六銖縱縱雲輕。植立含風廣殿。微聞環佩搖聲。

冤家

葦航紀談。詞人多用冤家。不知何所出。閱煙花記。謂冤家之說有六。情深意濃。彼此牽擊。寧有死耳。不懷異心。所謂冤家者一也。兩情相擊。阻隔萬端。心想魂飛。寢食俱廢。所謂冤家者二也。長亭短亭。臨岐分袂。黯然消魂。悲泣良苦。所謂冤家者三也。山遙水遠。魚雁無憑。夢寐相思。柔腸寸斷。所謂冤家者四也。憐新棄舊。辜恩負義。恨切惆悵。怨深刻骨。所謂冤家者五也。一生一死。觸景悲傷。抱恨成疾。迨與俱逝。所謂冤家者六也。畵墁錄。饒州彭汝礪妻寗氏。熙寧中。復納宋養明。宋氏有姿色。彭委順不暇。典九江病革。索筆書曰。宿世冤家。五年夫婦。從今而後。不打這鼓。投筆而逝。金文通息齋云。冤不簇。不成眷屬。可見六親皆冤家聚會。今俗有歡喜冤家小說。始則兩情眷戀。終或至於仇殺。眞所謂不是冤家不聚頭也。疾讀一過。可當欲海晨鐘。

俏冤家

亦巢偶記。俗呼薫豬耳爲俏冤家。不知何所取意。里巷至今傳之。一日予同一二友至虎丘遊衍久之。思飲甚切。然所攜杖頭僅百文。因思豬耳價輕可口。令僮買之佐酒。久不至。一友忽唱時曲云。俏冤家何事還不到。眾大噱。

漂母圖詩

杭城一士。家壁掛漂母圖。上有二絕云。千金報徳未爲奇。阿母何須便怒爲。若使王孫知此意。肯教怏怏受誅夷。一飯常懷報徳深。歸來不負贈千金。豈知漢祖酬功日。不與王孫共此心。二詩皆有深意。

地理

堯山堂。朱韋齋。【松】晦庵先生父也。酷信地理。嘗招山人擇地。問富貴何如。山人久之。答曰。富也只如此。貴也只如此。生个小孩兒。便是孔夫子。後生晦庵。果爲大儒。文公爲同安主簿日。民以有力。彊得人善地者。索筆題曰。此地不靈。是無地理。此地若靈。是無天理。後得地之家不昌。

一丈紅

成化甲午。倭人入貢見。蜀葵花不識。因問國人。紿之曰。此一丈紅也。倭人以紙狀其花。題云。花於木槿花相。似葉與芙蓉葉一般。五尺欄幹遮不盡。尙畱一半與人看。太守以其不誠於遠人。杖而遣之。

占米

陶淵明爲彭澤令。公田悉令種秫稻。俗謂之糯米。爾雅注秫謂黏粟也。說文。秫。稷之黏者也。本艸圖經丹黍米黏者爲秫。今人謂糯米曰占米。或從黏字省文耳。鴻書云。占城稻成實早。而粒稍細。聞見卮言。謂占米之名。始於宋眞宗祥符五年。江淮水田不登。聞占城國稻早耐旱。遣使以珍貨求其種。得萬斛。散於民間。故名占米。今又謂之元米。未知何故。

詩非女子所宜

墨容揮犀。毘陵士子李某。一女年方十六。頗能詩。甚有佳句。有拾得破錢詩云。半輪殘月掩塵埃。依稀猶有開元字。想見淸光未破時。買盡人間不平事。又有彈琴詩云。昔年剛笑卓文君。豈信絲桐解誤身。今日禾彈心已亂。此心元自不由人。𨿽有韻致。大非女子所宜。

措大

資暇錄。世稱士流爲醋大。言其峭醋而冠四民之首。一說衣冠儼然。黎庶望之。有不可犯之色。如醋之酸而難飲也。故又謂之酸子。或云往有士人貧居新鄭之郊。以驢負醋。巡邑而賣。邑人指其醋■﹝馬犬﹞而號之。新鄭多衣冠所居。因總被斯號。又云鄭有醋溝。其溝東尢多甲族。以甲乙敍之。故曰醋大。愚爲四說皆非。醋宜作措。言其能舉措大事也。因酸子誤以爲醋大耳。

妓笑貧士

郡閣雅言。崔公佐牧名郡。日宴賓僚。有一客巾屨不完。衣破肘見。突筵而入。崔喜其來。令下牙籌。引滿數觥。神色自若。妓駭其藍縷。因大噱。客賦詩云。破額襆頭衫也穿。使君猶許對華筵。今朝幸倚文章守。遮莫靑娥笑掲天。崔令掩口。無嗤賢士。

禦書錢

侯鯖錄。前世錢文。未有艸書者。淳化中。太宗始以宸翰爲之。旣成。以賜近臣。崇寧大觀禦書錢。蓋襲故事也。王元之【禹儞】謫啇於。有詩云。謫官無俸突無煙。惟擁琴書盡日眠。還有一般勝趙壹。囊中猶貯禦書錢。

吟詩止娶

陸詒孫說聽。嘉興女子朱靜庵。父亦士人。爲教諭周汝航【濟】之妻。能詩多佳句。父執某有靑衣曰寒梅。妻亡欲圖再娶。萌開合之意。靑衣過靜庵泣訴其情。靜庵曰。吾能止之。因題一絕於扇。令人持視父執云。一夜西風滿地霜。粗粗麻布勝無裳。春來若覩桃花面。莫負寒梅舊日香。父執見詩。感其意。不復再娶。

罷耍詞

元人有叨叨令帶風入松詞云。罷罷耍耍。花花世界盡寛大。五斗米折不得彭澤腰。一碗飯受不得淮陰咵。種幾畝卲平瓜。卜幾文君平卦。快活心坎上無牽掛。耳邊廂沒嘈雜。世上人勞勞堪訝。你看那秦代長城替別人打。漢朝陵寢被偸兒扒。魏時銅雀臺。到於今沒片瓦。哈哈。名利場。最兜搭。班定遠玉門關枉白了靑絲髮。馬新息銅柱標抵不得明珠價。哈哈。更有一般堪詫。動不動說甚麼玉堂金馬。虛費了文園筆札。只恐怕渇死了漢相如。空落下文君再寡。罷罷耍耍。到頭來都是假。憑你事業伊周。文章董賈。少不得北邙山下。俺歸去也。身不關陶唐虞夏。夢不想爭王定覇。容膝的竹籬茅舍。忙手的琴棋書畵。忘機的鷗魚鳬鴨。適口的淡飯粗茶。檻外薔薇髙架。庭前蘭蕙初卸。俺也不聾不啞。肯把韶光虛謝。間時節從負郭問桑麻。遇鄰翁數花甲。哈哈。鐵笛兒在牛角上掛。酒瓢兒在漁竿上插。詩囊兒在驢背上跨。眠底事拋卻了萬萬千千。杯中物直飲到七七八八。醉中日月眞無價。哈哈。要罷就罷。濃睡在十里松陰下。一任黃鸝罵。

舟人請仙

逢軒吳記。有客行貨金陵。舟人見客孤身夜殺客而取其所有。遂富。棄舟不操。逾年生一子。甫弱冠。蕩費家業。父或訓戒。反被毆詈。鄰有術士。召仙甚驗。舟人往拜。冀其修攺。仙附乩書曰。六月初三風雨惡。楊子江頭一著錯。汝兒便是搭船人。請君自把心頭摸。悚懼而退。不數日憂悸而死。

鄴候尙仙

賈氏談錄。李鄴侯【泌】好仙。𨿽爲輔相。頗有靈異之事。吳人顧況。師事鄴侯。得服气之法。能終日不食。西遊長安。鄴侯一見如故相識。遂待以殊禮。及鄴侯卒。況感其知遇。作海鷗詠以寄懷。大爲權貴所嫉。貶饒州司戶。詩曰。萬里飛來爲客鳥。曾蒙丹鳳借枝柯。一朝鳳去梧桐死。滿目鴟鴞柰爾何。

紫姑詠筆

齊東野語。載紫姑詠筆云。系出中山骨欲仙。何人扶穎縛尖圓。狂僧堪笑堆成塜。豪客曾聞掃似椽。窗下玉蜍涵夜月。幾間雪繭湧春泉。當時定遠成何事。輕擲毛錐恐未然。間居筆記。解學士【縉】亦有詠筆詩云。紫竹纖毫綫紮成。如龍似虎伴書生。渇來玉硯池中飲。飽向花箋紙上行。寫本告王臣宰懼。題書入廟鬼神驚。𨿽然不是龍泉劍。曾與君王定太平。

黃寉樓詩

毘陵間筆。宋廣安遊景仁【侶。】南渡四賢相之一也。楚志傳其黃寉樓詩云。長江巨浪拍天浮。城郭參差萬景收。漢水北吞云夢入。蜀江西帶洞庭流。角聲交送千家月。帆影中分兩岸秋。黃寉樓髙人不見。郤隨鸚鵡過汀州。

詠殘荷

陳湖張浣心【泠。】博學能詩。康熙丙辰。廣徳州學傅沈韶九【曾成】匯集詞客。出花艸畫冊。拈幅題詠。浣心拈得殘荷。檢視畫冊。乃荷葉黃落之狀。浣心卽席口占雲。水冷風淒气已涼。荷衣秋老不聞香。采蓮人散歌聲寂。明月還來照野塘。一座稱善。

王越詩

石田雜記。威寧伯王越在大同。見邊事漸生。醞禍未測。情悰不懌。乃作詩云。來去去來歸去來。千金難買釣魚臺。已知世事只如此。借問古人安在哉。綠酒有情畱客醉。黃花無主爲誰開。忠君報國心如火。一夜秋風盡作灰。時有和之者云。那有伊周事業來。恥隨郭隗上金臺。權謀術數何深也。局量規模眞小哉。半世功名如隙過。一場富貴似花開。於今門下三千士。一半寒心一半灰。傳聞天下。以爲誅心之鈇鉞也。

水仙子詞

耳談。蘓州張伯雨。罷官歸。作水仙子詞云。歸來重整舊生涯。瀟灑柴桑處士家。艸庵兒不用髙和大。會淸標豈在繁華。紙糊窓。栢木榻。掛一幅單條畵。供一枝得意花。自燒香。童子煎茶。解人頤作楊南峯話。

淸江引

明宗海翁【登春】詩有天趣。兼善小詞。作淸江引詞云。糯米酒兒鮮魚鮓。還喜生薑辣。秋天不肯明。只把雞兒罵。呼童兒。點燈來花下耍。晚年信口。漸入香山。

答夷使對

祝枝山猥談。弘治中【一作成化】夷使入朝。以一偶語請館伴對曰。朝無相。邊無將。玉帛【一作气數】相將。典客不能對。李西涯教以對曰。天難度。地難量。乾坤度量。夷使媿服。

白水漈

八閩志。白木漈屬上杭縣。舊有題。白水漈頭。白屋白雞啼白晝。未有對者。明潮陽林大欽修撰過此。問土得黃泥壠。因對曰。黃泥壠口。黃家黃犬吠黃昏。

黃巢詩

黃巢旣遁。祝發爲僧。名道價。在西京龍門。號翠微禪師。後住雪竇。人稱雪竇禪師。開寶中卒。年八十餘。揮麈錄載其詩云。三十年前山上飛。鐵衣著盡著僧衣。天津橋上無人問。獨倚危樓看落暉。賓退錄云。此乃元微之贈智度師詩。竄磔裂。合二爲一。元集可考。一云。四十年前馬上飛。功名藏盡擁禪衣。石橊園下擒生處。獨自閒行獨自歸。二云。三陷思明三突圍。鐵衣拋盡納禪衣。天津橋上無人識。閒憑闌干望落暉。

賦善使事

螢雪叢說。一士在場屋。賦帝王之道出萬全。絕無故實。問一老生。答云。一舉空朔庭。三箭定天山。可用。要在人斡旋爾。士謂此事乃人臣。非帝王也。疑誑之。不用。後見一人使得最妙。說題目甚透。曰。一舉朔庭空。竇憲受成於漢室。三箭天山定。薛侯稟命於唐宗。眞所謂九轉丹砂。點鐵成金者也。

狥情榜詩

明朝小史。天順初。會試考官。多出權貴所薦。及掲曉。錄文謬誤。去取狥情。謗議洶洶。無名詩詞。紛然雜出。有排律云。聖主開科取俊良。主司迷謬更荒唐。薛瑄性理難包括。錢溥春秋沒主張。吳節只知貪賄賂。孫賢全不曉文章。問仁旣是無顏子。配祭如何有太王。告子冒名當問罪。周公系井亦非常。閣老賢郎眞慷慨。總兵令侄獨軒昂。榜上有名誰不羨。至公堂作至私堂。蓋許道中之子。及石亨之侄。皆以私取。而錄文則論題起克己復禮爲仁去顏子。孟題本公都子之言而云告子。故詩備言之。

破蚊陣露布

楊升庵戲作破蚊陣露布云。非煙女將。行燭姬兵。敬奉堂宣。式遵閫令。破蚊陣於乙夜。收鷆捷於寅籌。不憚宵徵。卽陳露布。竊惟蜎化之孽。元非貞虫之羣。似鴨似鵝。久貽害於羊羅鼠夾。如虎如豹。曾煽虐於甓社【湖名】淮津。血國三千。睫巢億萬。饑方柳絮。妄學阿香之聲。飽類櫻桃。僣擬炎官之色。冑系孑孑。敢偸鬱鬱佳名。捷實茸茸。擅據閣閣要地。擾仙遊之夢。栩栩難成。妬文苑之思。便便奚用。如花越女。嚬哦撩亂錦窓。似柳張郎。挫精儤【豹】直靈殿。投閒扺隙。乘暗幸昏。啑玉肌而咬花貌。猶作嬌嗚。刻香骨而露芳筋。未償姦志。率其不逞。實繁有徒。惡冠蚤蜂。嘗藥之經恐漏。罪浮蛙蟈。待旦之術已窮。夙稽誅於金神。不蚤降於靑女。【某】等掃除賤役。箕帚微能。躬紏魚貫。手勘閦【觸】蠧。𨿽出火攻之下策。亦效羽被之先登。灰釘須臾。嗤負山之何力。格戟少選。諒遊臺之豈還。俾文人怡神丙枕。無展轉反側之虞。偕女君合樹【音祖夢神】子宮。葉熊罷蛇虺之兆。好音時遣薫風送。忻忭曷勝。捷書夜奏淸晝同。馳聞敢後。

易彥章妻詞

易彥章以優校爲前廊。久不歸。其妻作一剪梅詞寄之云。染淚修書寄彥章。貪卻前廊。忘卻回廊。功各成就不還鄕。石做心腸。鐵做心腸。紅日三竿懶下牀。虛度韶圥。瘦損容光。思量何日得成雙。羞對鴛鴦。懶對鴛鴦。又作長相思詞云。朝有時。暮有時。潮水猶知日兩回。人生長別離。來有時。去有時。燕子猶知社後歸。君行無盡期。

蔡京恩寵

碧湖雜記。宣政間。保和殿西南廡。有玉眞軒。軒內有王華閣。卽安妃籹閣也。妃姓劉。進位貴妃。林靈素以左道得幸。謂徽宗爲長生帝。君妃爲九華玉眞安妃。每神降。必別置妃位。畵妃像於其中。每祀妃像。妃方寢而覺有酒容。羣臣惟蔡元長最承思遇。賦詩殿壁云。瓊瑤錯落密成林。檜竹交加午有陰。恩許壁凡時縱步。不知身在五云深。侍宴於保和殿。令妃見京。先有詩曰。雅興酒酣添逸興。玉眞軒內見安妃。命京賡補成篇。京卽題曰。保和新殿麗秋暉。恩許塵凡到繡闈云云。須臾命京人軒。但見妃像。京詩又云。玉眞軒內暖如春。只見丹靑未見人。月裏嫦娥終有恨。鑑中姑射未應眞。已而至閣。妃出見京。勸酬至再。日暮而退。君門九重。乃令人臣縱步褻飲於其間。當時之恩。幸可知。遂至釀成靖康之禍。可爲萬世君臣之戒。京有保和殿延福宮曲宴二記。紀其事也。

天子請客

王岐公【珪。】在翰苑時。中秋月色淸美。上召入對飲。夜漏三鼓。令左右宮嬪。各取領巾裙帶圍扇手帕求詩。內侍舉牙牀。以金鑲水晶硯珊瑚筆格玉管筆於公前。公略不停綴。人人得其歡心。悉以呈上。曰。豈可虛辱。須與學士潤筆。各取頭上珠花裝公襆頭。簪不盡者悉納公袖。月將西沈。命撒金蓮燭。令內侍扶掖歸院。都下盛傳天子請客。明年中秋。公已參政。蔡確爲學士。上講故事。命宮嬪求詩。確奏才思短澀。酒再行而止。左右不悅。云這个學士。何須鐘愛。

女狀元

玉溪編事。五代王蜀時。臨邛縣送失火人黃崇嘏。才下獄。以詩上蜀相周庠曰。偶離幽隱住臨卭。行止堅貞比澗松。何事政淸如水鏡。絆他野寉向深籠。庠覧詩召見。稱鄕貢進士。應對詳敏。卽命釋之。後復獻歌。薦攝府司戶參軍。明敏多才。胥吏畏服。庠欲妻以女。崇嘏以詩辭曰。一辭拾翠碧江涯。【一作湄】貧守蓬茅但賦詩。自服藍衫居郡椽。永拋鸞鏡畫蛾眉。立身卓爾靑松操。挺志堅然白璧姿。幕府若容爲坦腹。願天速變作男兒。庠見詩大驚。問其本未。乃黃使君之女。幼失恃怙。與老姥同居。元未從人。庠益仰其貞潔。旋乞罷歸臨卭之舊隱。後莫知所終焉。丹鉛總錄。作庠嫁之。傳奇有女狀元春桃記。卽崇嘏也。

詠纖夫

陸式齋【容】詠纖夫詩云。綠柳堤前雁鶩行。挽舟終日送官忙。舟中若載淸官去。盡受辛勤也不妨。此詩有關世道。宦者宜三復之。李灌溪先生【模】亦有詩云。舟行閱纖夫。來往紛如織。先後忽相踰。勞苦鹹自力。交臂一已過。面目何曾識。如雲信風馳。似烏飛空急。但顧向前行。步步無蹤迹。歸家各穩坐。遠近忘所歷。若人能了此。一生參學畢。

顚不剌

萬曆四年。張江陵當國。將南京內庫髙皇所藏寶玩。盡取上京。中有顚不剌寶石一塊。重七分。老米色。若照日只見石光。所以爲寶。此見金陵瑣事。箋西廂記者。以顚不剌爲美好之稱。不知何所據。

孫汝權

南窓閒筆云。錢玉蓮宋名妓。從孫汝權。某寺殿成。梁上題信士孫汝權同妻錢玉蓮喜捨。聽兩增記。孫汝權乃宋朝名進士。有文集行世。玉蓮則王十朋之女也。十明劾史浩八罪。乃汝權嗾之。理宗𨿽不聽。而史氏子姓。怨兩人刺骨。遂作荊釵記。以玉蓮爲十明妻。而汝權有奪配事。其實不根之謗也。明丘文莊公之少也。其父爲求配於土官黎氏。黎誚之曰。是兒豈吾快壻耶。不許。公作鐘情麗集。言黎女失身辜輅。辜輅廣人呼狗音。他日黎得之。以百金囑書坊毀刻。而其本已徧傳矣。

琵琶記辧大圓索

隱云。元髙東嘉【則誠】與王四友善。四以顯達攺操。遂棄其妻周氏。而坦腹於時相不華氏。東嘉挽救不得。作琵琶記以諷之。而托名蔡邕者。以王四少賤。嘗爲人傭菜也。趙五娘者以姓傳。自趙至周而數適五也。牛丞相者。以不花家居牛渚也。記以琵琶名者。以其中有四王字也。張大公者。東嘉蓋自寓也。又考眞細錄云。明髙皇見琵琶記。廉知爲王四而作。遂執四寘之法。說郛載唐人小說。唐有蔡節度者。微時。與牛相國僧孺之子繁。同學邂逅。文字交。尋同舉進士。才蔡生。欲以女弟字蔡。蔡已有妻趙矣。力辭不得。旣而牛能將順於趙。趙亦無妨於牛。東嘉感其事而作此書。但則誠以元人而演唐事。何不直舉其人。而故托之伯喈。以污蔑賢者耶。按伯喈父名稜。字伯直。有淸白行。謚貞定公。見後漢書注。易名從簡何意。

西施

西施一名夷光。越之美女。欲見者先輸金錢一文。【見孟子注疏。】昔人文辭載西施事。其說不一。吳越春秋云。吳亡。西子被殺。墨子云。越破吳。沈西施於江。似當時已死矣。宋之問詩。一朝還舊都。靚妝尋若邪。鳥驚入松网。魚畏沈荷花。似復還舊都矣。越絕書云。吳亡後。西施復歸範蠡。因泛五湖而去。杜牧詩。西子下姑蘇。一舸逐鴟夷。則西子甘心於隨蠡矣。及觀東坡詩。誰遣姑蘇有麋鹿。更憐夫子得西施。又以蠡竊西施。而隨蠡者非其本心也。髙季廸詩。載去西施豈無意。恐畱傾國更迷君。是蠡另有一叚苦心耳。丹鉛總錄。修文禦覧。引吳越春秋逸篇云。吳亡後。越浮西施於江。令隨鴟夷以終浮沈也。反言耳。隨鴟夷者。子胥之譛死。西施有力焉。胥死。盛以鴟夷。今沈西施。所以報子胥之忠。故云隨鴟夷以終。範蠡去越。亦號鴟夷子。杜牧之遂以子胥鴟夷爲範蠡之鴟夷。乃墮後人於疑网。

著膊著肚

裴略宿衛考滿。兵部試判。錯一字落苐。適溫彥博與杜如晦共坐。略訴不行。略曰。少小以來。目許明辯。至於通傳言語。堪作通事舎人。解作文章。蒹能嘲戲。彥博令嘲廳前叢竹。略曰。竹風吹。靑肅肅。淩冬葉不凋。經春子不熟。虛心未能容國士。皮外何須生莭目。彥博喜曰。旣解通傳言語。可傳語與廳前屏墻。略大聲語曰。方今聖上聰明。辟四門以待士。君是何物。久在此妨賢路。彥博曰。此意著博。略曰。非但著膊。亦乃著肚。彥博如晦俱大歡。卽與以官。

●堅瓠四集卷之三目錄

蓬山不遠

大諫同名

隸人扞刄

遊嵩頂

木中詩

桑大等詩

赤壁詩

鴉卜

巖老好睡

撘題

秀才甲天下

睡訣

貴人十反

子美無詩

花十友

花客

援引士類

神淚

出王墓

詩鬼

鶬鶊止妬

跨竈

葉瓊章授記

嗜飲

兒繼

金帶圍

黃楊

女香艸

賦淸庵

和象棊詩

紅木樨

帕考判

市名

石敢當

僧還俗

長洲酷令

梁令批詞

詩諷僧

呂徽之

拆嘉靖字

蠶食葉成字

原棊

五貫九百俸

雙廟詞

勸學詞

三字詩

除夕遺俗

賀通判

先儒成語

廣文嘲謔

先生提舉

陸伯陽

鄭玄婢

王三六四

錢馬相嘲

號寒虫

兒回來

禽言

奇衣侑詩

鐘馗示夢

雒於仁四箴

堅瓠四集卷之三

長洲石農褚人獲學稼纂輯

蓬山不遠

宋仁宗朝。宋子京【祁】知成都。帶修刻唐書。垂簾燃二椽燭。媵婢夾侍。和墨伸紙。人望之如神仙。皆知其修唐史也。子京嘗過禦街。逢內家車子。有搴帷者曰。小宋也。子京因賦鷓鴣天一曲。落句云。劉郎已恨蓬山遠。更隔蓬山千萬重。其詞傳達禁中。仁宗訪知呼小宋者。後因與翰林語及宋詞。祁惶恐。上曰。蓬山不遠。遂以贈之。

大諫同名

宋史載韓侂冑。有愛姬。小過被譴。錢唐合程松壽。亟召女儈。以八百千市之。捨之中堂。旦夕夫妻上食。事之甚謹。姬惶恐。莫知所由。居數日。侂冑意解。復召之。知爲松壽所市。大怒。松壽亟上謁獻之曰。頃有郡守辭闕者。將挾去外郡。某忝赤縣。恐忤君顏。故匿之舎中耳。侂冑意猶未平。姬旣入。具言松壽謹待禮。侂冑大喜。卽日躐除太府寺丞。遷監察禦史。踰進右諫議大夫。猶怏怏不滿。更市一美人名曰松壽。獻之。侂冑問曰。柰何與大諫同名。答曰。欲使賤名常達釣聽耳。侂冑憐之。卽除同知樞密院事。

隸人扞刄

裴度爲禦史中丞。武元衡遇害之日。度亦爲人所剌。隸人王義扞刄而死。度由是獲免。乃自爲文以祭之。仍厚給其妻子。是歲進士。撰王義傳者。十二三焉。出國史補傳奇。稱度爲禦史。請伐淮蔡。忤宰相李逢吉。逢吉夜遣人剌之。裴僕裴旺。乃效陳嬰代公死。不知何不用王義事。

遊嵩頂

玉海劉伯壽。洛陽九老中人。築室嵩山下。每登嵩頂回。則於峻極中院。記其歲月。捐館之年記云。余今年若干。登頂七十四次。後王輔道與其孫之靜。共遊至峻極中院。作一絕云。爛紅一點出浮漚。夜坐嵩峯頂上頭。笑對松牕談祖徳。當年七十四回遊。

木中詩

淅川縣誌。金人伐宋時。伐香巖寺木造舟。木中有文成詩云。栽松種栢興唐日。解板成丹破宋時。可惜香巖千載樹。等閒零落歲寒枝。時傳以爲奇異。

桑大等詩

於忠肅公題桑云。一年一度伐條柯。萬木叢中苦最多。爲國爲民甘寂寞。【一作皆是汝】卻教挑李漫笙歌。唐末蔣密詠桑。有綺羅因片葉。桃李漫同時句。於公又有犬詩云。護主有恩當食肉。卻銜枯骨惱饑腸。於今多少閒狠虎。無益於民更食羊。或云犬詩。乃李古簾者。沈石田詠蠶云。衣被功深藏蠢動。碧筐火暖起眠時。願言努力加飡葉。二月吳民要賣絲。馬淸癡【愈】題蠶豆云。蠶忙時莭豆離離。爛煮堪充老肚皮。卻笑牡丹如斗大。可能結實濟人饑。此詩本宋王文康詩云。棗花至小能成實。桑葉𨿽柔解吐絲。堪笑牡丹如斗大。不成一事只空枝。又王尙文題棉花云。采得西風雪滿籃。禦寒功在倍春蠶。世間多少閒花艸。無補於人也自慚。無鍚秦廷韶題菜云。翠葉蒙茸塌地鋪。曉炊初薦美如酥。世間此味人知少。乞報中州士大夫。諸作皆非嘲風弄月之比。可獻之采風者。

赤壁詩

烏衣佳話。杜公序【庠】號西湖醉老。以詩名。永樂間。過赤壁詩雲。水軍東下本雄圖。千里長江隘舳艫。諸葛心中空有漢。曹暪眼底已無吳。兵消炬影束風猛。夢斷蕭聲夜月孤。過此不堪回首處。荒磯鷗鳥滿煙蕪。一時人皆傳誦。謂之杜赤壁。又虛齋曹翰卿詩云。白石江頭烈火紅。千年遺事說東風。不知畫史將何意。不畵周郎畫長公。亦有意味。吳匏庵詩云。西飛孤寉記何詳。有客吹蕭楊世昌。當日賦成誰與注。數行石刻舊曾藏。世昌。綿竹道士。與東坡同遊赤壁。所謂客有吹洞簫者。卽其人也。微匏庵表而出之。世昌幾無聞矣。

鴉卜

潛居錄。巴陵鴉。不畏人。除夕。婦女各取一鴉。以米果食之。明旦。以五色縷擊於鴉頸。放之。視其方向。卜一歲吉凶。其占甚多。大略云。鴉子東。興女紅。鴉子西。喜事齊。鴉子南。利桑蠶。鴉子北。織作息。甚驗。又元旦梳頭。先以櫛理其毛羽。祝曰。願我婦文。黰發髟髟。【音彪發長垂貌】惟百斯年。似其羽毛。故楚人謂女髻爲鴉髻。今俗誤爲了髻。

巖老好睡

百斛明珠。南嶽李巖老好睡。眾人食罷下碁。巖老輙就枕。閱數局。乃一展轉云。我始一局。公幾局矣。東坡曰。巖老常用四腳碁盤。只著一色黑子。昔與邊韶敵手。今被陳搏饒先。著時自有輸嬴。著了全無一物。永叔詩云。夜涼吹笛千山月。路暗迷人百種花。碁罷不知人世換。酒闌無柰客思家。殆類是也。

搭題

順治庚寅。郡守王光晉府試時。同知石映星。攝長邑事。與之同試。出題。首題。乃雍也。可使南面。仲弓問子桑伯子。命吏書牌呈驗。王見不寫注字。曰。這許多何不寫。石曰。只要上下大字。王曰。只要大字。何不竟寫一行。石曰。此是搭題。王曰。石老爺考童生。竟出蠻子家題目罷了。何必要出搭題。眾聞之絕倒。於是次題。出至於治國家。

秀才甲天下

見聞搜玉太學生相聚。各言土產以相嘲難。東魯生曰。一山一水一秀才。甲天下矣。關中生曰何山。曰泰山。曰只有天在上。更無山與齊。當在華山下矣。又何水。曰東海。曰黃河之水天上來。東流到海不復迥又屬河之委矣。又秀才誰也。曰孔子。曰文王我師也。周公豈欺我哉。孔子。文王之弟子也。相與一笑。是稱文譚。

睡訣

鴻書。花竹幽窗午夢長。此中與世暫相忘。華山處士【陳搏】如容見。不覓仙方覓睡方。西山蔡季通有睡訣云。先睡心。後睡眼。晦庵以爲此古今未發之妙。然其語本千金方云。半醉酒。獨自宿。軟枕頭。暖蓋足。能息心。自暝目。此睡詇也。

貴人十反

經鉏堂貴人十反。夜當眠而飲宴。早當起而醉臥。心當逸而勞。身當勞而逸。吝束脩。不請師教子弟。而以大錢雇教聲伎。藥餌無病而服。有病不肯服。果蔬尙新不待熟。食物取細失正味。山水不喜眞境。而喜圖畫。器用不貴金銀。而貴銅磁。

子美無詩

天中記。少陵居蜀數年。吟詠殆徧。海棠奇艷。而詩章獨不一及。鄭谷曰。浣花溪上堪惆悵。子美無情爲發揚。是已。迨宋世賦海棠者甚多。往往用此爲實事。如石延年云。杜甫句何略。薛能詩未工。錢易云。子美無情甚。都官著意頻。李定云。不沾工部風騷力。猶沭勾芒造化權。王荊公作梅花詩。少陵爲爾牽詩興。可是無心賦海棠。蘓東坡贈妓李琪詩。恰是西川杜工部。海棠𨿽好不畱題。亦點此意。又淩景陽一絕。末句云。多謝許昌傳雅釋。蜀都曾未識詩人。爲不道破而不解其無詩之由。蓋子美父名閒。母名海棠。故其吟詠無閒字。而不賦海棠。固深有意。宋人未之考耳。

花十友

萬花谷。曾端伯花十友。調笑令云。芳文者蘭也。淸友者梅也。奇友者臘梅也。殊友者瑞香也。淨友者蓮也。禪友者薝卜也。佳友者菊也。仙友者巖桂也。名友者海棠也。韻友者酴醿也。仍有玉友。來奉佳賓。謂酒也。

花客

花譜。牡丹爲貴客。梅爲淸客。蘭爲幽客。桃爲妖客。杏爲艷客。蓮爲溪客。木樨爲巖客。海棠爲蜀客。躑躅爲山客。梨爲淡客。瑞香爲閨客。菊爲壽客。木芙蓉爲醉客。酴醿爲冰客。臘梅爲寒客。瓊花爲仙客。素馨爲韻客。丁香爲情客。葵爲忠客。含笑爲佞客。楊花爲狂客。玫瑰爲刺客。月季爲癡客。木槿爲時客。安石橊爲材客。鼓子花爲田客。棠棣爲俗。客曼陀爲心客。孤燈爲窮客。棠梨爲鬼客。茉莉爲遠客。芍藥爲近客。

援引士類

靑瑣詩話。丞相呂夷簡。一日有儒者張球獻詩曰。近日廚中乏所供。孩兒啼哭飯籮空。母因低語告兒道。爹有新詩上相公。公見詩甚捝。因以俸錢百緡遺之。又爲引導貴官門館。得依棲之。又韓魏公鎭眞定時。有門客彭知方爲酒使。踰垣宿妓室。門吏報公。公不究。爲種竹詩曰。殷勤洗濯加培壅。莫遣狂枝亂出墻。彭見詩。媿甚。乃和公詩云。主人若也憐髙節。莫爲狂枝贈一柯。公特以百緡。遣一指使呼吏報。都下市一女妓贈之。二公之援引士類如此。

神淚

夷堅志。和州士人杜默。累舉不成名。性英儻不羈。因過烏江謁項王廟。被酒沾醉。才炷香拜訖。徑升偶坐。據神頸。拊其首而慟。大聲語曰。大王有相虧者。英雄如大王。而不能得天下。文章如杜默。而進取不得官。語畢又大慟。淚如迸泉。廟祝慮其獲罪。彊扶以下。掖之而出。猶回首嗟嘆。不能自釋。祝秉燭檢視。神像亦垂淚未已。

嶽王墓

嶽王墓。在西陵橋之右。墓上松栢。枝皆南向。墓前有分屍檜。自根以上。劈分爲兩。至稍全其生。中格以木。以示支解姦檜也。正統間。郡倅馬偉爲之指揮李隆。冶鐡爲檜及妻王氏萬侯咼。三形皆赤身反接跪墓前。萬曆中巡道範淶。又益鑄張俊。像其四焉。遊人拜墓後。必以瓦礫敲擲之。咸溺其頭。而撫摩王氏兩乳。至精光可鑑。忠姦昧於一時。榮辱分於千載如此。李卓吾曰。宜鑄施全在旁。作持刀殺檜狀。更快。

詩鬼

常彥溫。少不羈。落魄京師。偶閒步。見一宅樓上。有女子靚籹麗服。倚闌凝佇而歌。彥溫屢見之。稍玩。乃踰垣而入。見門戶四辟。寂無人迹。遂登其西樓。但見積塵滿幾。上有一幅紙。字墨尙新。題一詞曰。禁鼓初傳時下打。虛過淸風明月夜。眼如魚目幾時幹。心似酒旗終日掛。銀漢低垂星斗斜。院字空寥燈燭卸。西樓瀟灑有誰知。獨自上來獨自下。彥溫出間其鄰。皆云。此屋多祟。無人敢居。將百餘年矣。彥溫愛其詞調。乃名之曰。倚西樓云。

鶬鶊止妬

文苑。梁武平齊。獲侍兒十餘軰。頗娛於目。爲郤後所拘。憤恚將成疹。左右識其情者。進言曰。臣嘗讀山海經云。以鶬鷓爲膳。可以止妬。梁武從之。郤茹之後。妬殆減半。帝神其事。左右復言曰。願陛下廣爲羞儲。以徧賜羣臣。使不才者無妬於才。挾私者不妬其奉公。濁者不妬其淸。貪者不妬其簾。亦助化之一端也。帝然其言。詔虞人廣捕之。適崇佛戒殺。遂止。

跨竈

子過其父。俗爲跨竈。解者紛紛。王朗雜箴云。家人有嚴君焉。井竈之謂也。吳崇賀人生子曰。寄語王渾防跨竈。阿戎淸賞袛須臾。跨竈之說。竟無定論。及讀海客日談云。邊徼中相馬者。言馬前蹄之上。有兩空處。名曰竈門。凡善走之馬。前蹄之痕印地。則後蹄之痕。反在前蹄之先。故軍中謂之跨過竈門。夫跨從足。後步過前。似後人追及前人之意。以擬父子。於義爲恊。

葉瓊章授記

吳江葉氏瓊章。月府侍書女也。卒後。從泐大師授記。師曰。旣願皈依。必須審戒。我當一一審汝仙子。身三惡業。曾犯殺否。對曰。曾呼小玉除花風。嘗遣輕紈壞蝶衣。曾犯盜否。對云。不知新綠誰家樹。怪底淸簫何處聲。曾犯滛否。對云。晚鏡偸窺眉曲曲。春裙新繡鳥雙雙。口四惡業。曾妄言否。對云。自謂生前歡喜地。詭云今世辧才天。曾綺語否。對曰。團香制就夫人字。鏤雪裁成幼婦詩。曾兩舌否。對云。對月意添愁喜句。拈詩評出短長謠。曾惡口否。對云。生怕簾開畿燕子。爲憐花謝罵東風。意三惡業。曾犯貪否。對云。經營緗帙成千軸。辛苦鶯花滿一庭。曾犯嗔否。對云。怪他道薀敲枯硯。薄彼崔徽撲玉釵。曾犯癡否。對云。勉棄珠環收漢玉。戲捐粉盒葬花魂。泐大師遂授記。

嗜飲

夷門廣牘云。嗜飲者。無早晚。無寒暑。樂固醉。愁亦如之。閒固醉。忙亦如之。肴核有無。醪醴善否。一不問。典當抽那。借貨賖荷。一不卹。日必飲。飲必醉。醉不厭病。貪不悔。俗號瓶盞病。徧揭本艸。細檢素問。只無此一種藥。

兒繼

今小兒乳哺時。值母有孕。輙眉心靑黑。泄瀉羸瘦。俗謂之記。按爾雅翼言。伯勞能療継病。繼病者。母有娠而乳子。使子得疾如痁。淮南鴻烈解曰。男子植蘭。美而不芳。繼子得食。肥而不澤。蓋情在腹中之子。故於所乳之子。情不相與往來。所以病而不滭。此卽繼病。

金帶圍

後山談叢。花之名天下者。洛陽牡丹。廣陵芍藥耳。牡丹中紅瓣而黃腰者。號金帶圍。無種。有時而開。則城中當有宰相。韓魏公爲守。一發四枝。公自當其一。選客具樂以當之。是時王岐公以髙科爲倅。王荊公以名士爲屬。皆在選。猶闕其一。花已欲放。公私念。今日有過客。卽使當之。及暮。報陳太博【一竹傅】升之來。亟使召之。乃秀公也。明日遂開宴。折花插賞。後四人皆爲首相。

黃楊

世重黃楊。以其無火。或曰。以水試之。沈則無火。取此木。必於陰晦夜無一星。則伐之。爲枕不裂。爲梳不積垢。黃楊一年只長一寸。遇閏年退一寸。宋人閏月表。梧桐之葉十三。黃楊之厄一寸。予反其意云。敢期綠艸逢春雨。惟兾黃楊長閏年。

女香艸

女香艸。甚繁績。婦女佩之。則香聞數里。男子佩之。則臭。昔海上有丈夫。拾得此香。嫌其臭。棄之。有女子拾去。其人迹之。香甚。欲奪之。女子疾走。其人逐之不及。乃止。故曰。欲知女子彊。轉臭得成香。呂覧有海上逐臭之夫。疑卽此事。

賦淸庵

楮記室。有眾飲淸庵。翟欽甫至。眾不之識。俾賦淸庵。欽甫故爲拙句云。爲問淸庵何以淸。眾大笑。及賦霜天明月照蓬瀛。眾失色。連賦廣寒宮裏琴三弄。白玉樓頭笛一聲。金井玉壺秋水冷。石田茅屋暮云平。夜來一枕遊仙夢。十二瑤臺獨自行。眾詢知爲欽甫。媿謝。延之上坐。

和象棊詩

明仁廟。在東宮時。嘗觀二內侍象奕。因命曾子棨賦詩云。兩軍對敵立雙營。坐運神機決死生。千里封疆馳鐡馬。一川波浪動金兵。虞姬歌舞悲垓下。漢將旌旗遏楚城。興盡計窮徵戰罷。松陰花影滿棋【一作殘】枰。瑣綴錄。載仁廟和詩云。二國爭彊各用兵。擺成隊伍定輸嬴。馬行曲路當知道。將守深宮戒遠徵。乘險出車收敗卒。隔河飛炮下重城。等閒識得軍情事。一著功成見太平。詞意宏偉。似勝曾詩。

紅木樨

謝無逸詠木樨花詩曰。白雪疑酥點嫩黃。於武陵曰。夜揉黃雪作秋光。楊誠齋曰。雪花四出剪鵝黃。皆言白蕋黃香。小爾雅。有丹桂。話腴。載宋髙宗時。象山史本家木樨。忽變紅色。因獻闕下。髙宗圖之扇面。作詩以賜從臣。詩云。秋入幽巖桂影團。香深霏霏照林丹。應隨王母瑤池宴。染得朝霞下廣寒。七修云。錢塘學中。有大紅木樨。四明誌。亦有大紅木樨。志中載詩云。月宮移就日宮栽。引得輕紅入面來。好向煙霞承雨露。丹心一點爲君開。是詩堯山堂作。明髙皇詩。未知孰是。而顏魯公集。有謝人靑桂花詩。尢爲異事。

怕考判

督學將至。棚廠已具。有三秀才薀藥。謀爇之。邏獲驗確。學使者發縣王謔庵【思任】判理。具申。一炬未成。三生有幸。欲有謀而幾就。不待教而可誅。萬一延燒。罪將何贖。須臾乞緩。心實堪哀。聞考卽以命終。火攻乃出下策。各還初服。恰遂驚瑰。

市名

市井之區。交易之地。其名各省不同。南方謂之牙行。牙本作互以交互爲義。互字似牙。因訛爲牙。牙音似衙。又訛爲衙。昌黎廣州詩云。衙時龍戶集。上日馬人來。是也。北方謂之集。謂百貨集於此也。聲轉亦謂之積。西蜀謂之疾。豈疾卽集之誤耶。或言欲其交易之疾速也。嶺南謂之虛。柳子厚詩。靑篛裹鹽歸峒客。綠荷包飯送虛人。王臨川云。花間人語趂朝虛。黃山谷云。荷葉裏鹽同趂虛。義或取夫市朝滿而夕虛也。一曰虛而往。實而歸也。或謂古虛墟字通用。又有謂之亥者。南昌有常州亥。則因亥日爲市。元微之謫通州。白香山詩云。寅年籬下多逢虎。亥曰沙頭始賣魚。後人有東市行雲。亥日饒蝦蟹。寅年足虎狼。長籍云。江村亥日常爲市。山谷亦有魚收亥日妻到市之句。南中諸夷謂之場。每以丑卯酉日爲市。故曰。牛場兔場雞場云。

石敢當

人家門戶。當巷陌橋梁之衝。則立小石將軍。或植石碑。鐫字曰石敢當。以厭禳之。不知起於何時。按石敢當。見史遊急就章顏師古注曰。衛鄭周齊。皆有石氏。其後因以命族。敢當。所向無敵也。據此。其名始於西漢。五代史。載劉知遠爲晉押衙。髙祖與湣王議事。知遠遣勇士石敢。袖鐵椎。侍晉祖以虞變。敢與左右格鬭而死。今立門首以爲保障。似取五代之石敢。其曰當者。或爲惟石敢之勇。可當其衝也。否或因急就章之石敢當也。劉元卿賢弈。陳眉公羣碎錄。俱以石敢當爲五代時人。則誤矣。

僧還俗

杭州經山寺僧至慧。銖積旣充。欲還俗。乃作詩曰。少年不肯戴儒冠。彊把身心赴戒壇。雪夜孤眠雙足冷。霜天剃髮滿頭寒。朱樓美酒應無分。紅粉佳人不許看。死去定爲惆悵鬼。西天依舊黑漫漫。順治間。蘓郡某寺僧某。積貲旣厚。忽蓄髮還俗。花燭之夕。其師儼然受禮。友人作黃鶯兒嘲之曰。和尙討家婆。脫褊衫。著褊羅。彌陀大笑金剛怒。撇了師徒。別了尼姑。繡房穩似禪牀臥。喝興波。堂前花燭。撁出老葫蘆

長洲酷令

康熙初。長洲縣令彭某。賦性貪酷。設立紙枷紙半臂。便欠糧者衣而荷之。有損則加責罰。滑稽者。攺淸明祭掃一詩。粘於縣墻云。長邑低區多瘠田。經催糧長役紛然。紙枷扯作白蝴蝶。布棍染成紅杜鵑。日落生員敲櫈上。【時撫院朱國治奏銷之。後輙以抗糧爲名。而撲責之。】夜歸皂隸鬧門前。人生有產須當賣。一粒何曾到口邊。百姓怨恨。爲韓撫軍所劾。羈棲聽勘。死於花橋巷寓所。

梁令批詞

長洲令梁站臺【廷桂】賢父母也。其治吾邑。鋤彊有力。催科有法。惜爲嘉定命案。鐫級調任。曾見其批詞。黏縣墻云。夫妻反目。常事。兩鄰首告。生事。捕衙申報。多事。本縣不準。省事。而予錄之。猶未免爲好事也。

詩諷僧

江右聶大年。教授於杭。時有二僧。爭住一院。聶招二僧飲酒。贈以詩云。蕭蕭落日下荒基。古殿淒涼白塔低。燕子不知身是客。秋風猶戀舊巢泥。二僧慚愧。讓院不爭。

呂徽之

元呂徽之。安貧樂道。隱居逃名。以耕漁自給。一日。詣富家易榖種。大雪。立門下。聞閣中有吟哦聲。乃一人分韻。得滕字。吟苦弗就。呂不覺失笑。眾詰其故。呂曰。我意欲舉滕王蛺蝶事耳。眾始嘆伏。以藤滕二字。請呂足之。援筆書曰。天上九龍施法水。人間二鼠嚙枯藤。騖鵝聲亂功收蔡。蝴蜨飛來妙過滕。復請和曇字韻詩。隨筆書云。萬里關河凍欲含。渾如天地尙函三。橋邊驢子詩何惡。帳底羔羊酒正酣。竹委長身寒郭索。松埋短髮老瞿曇。不如乘此擒元濟。一洗江南艸木慚。書畢卽去。問其姓字。亦不答。眾驚訝曰。甞聞呂處士名。欲一見而不能。先生豈其人耶。曰我農家。安知呂處士。與之榖。怒曰。我豈取不義之財。必易之。剌船而去。遣人遙尾其後。路甚僻遠。識其所而返。雪晴往訪。惟艸屋一間。家徒壁立。值呂不在。忽米桶中有人。乃其妻也。因天寒無衣。故坐其中。

拆嘉靖字

徐文貞【階。】拆詠嘉靖二字云。士本朝堂一丈夫。口稱萬壽與三呼。一橫直亙乾坤大。兩豎斜飛社稷扶。加官加祿加爵位。立綱立紀立皇圖。主人幸有千秋歲。明月當天照五湖。

蠶食葉成字

解人頤。有詠蠶食葉成字詩云。綠云稠疊滿懿筐。繡口紛紛爭啖忙。近聽餘聲追筆陣。細看剰迹紹書香。絲綸未吐先施巧。籕篆無心每見長。烏迹蝌文人競賞。幾曾問字向蠶房。

原棊

碁有三。圍碁。博物志曰。堯作以教丹朱。夫子曰。不有博奕者平。而皮日休原奕。則辯明始於戰國。象棊。見於太平禦覧。爲周武王所創。然其名曰象戲。其字又有日月星辰之名。非今之象棊。幽怪錄戴唐岑順於陜州。夜見車馬步卒之移。掘地。得金象局並子。故唐以後方顯。又說苑。雍門周謂孟嘗君下燕。則鬭象棊。是以象爲棊勢。而分陣相鬭。象棊之名。戰國時已有之。彈棊。始於劉向。因漢成帝惡蹴踘之勞。作以獻之。其制義備於柳子厚序。棊今不傳。所傳者。前之二種。𨿽一藝之微。皆有妙存其間。窮其趣者。終日不能完一二局。所謂虎穴得子人皆驚。靜算江山千里近之妙。他如東坡荊公。性非不敏。亦不能造其極。東坡有勝固欣然敗亦可喜之語。遁齋間覧云。荊公棊將敗。則隨手斂之。嘗作詩曰。莫將戲事擾眞情。且可隨緣道我嬴。戰罷兩奩收黑白。一枰何處有虧成。演繁露云。今碁方十九道。合枰爲碁子三百六十一枚。按李善注韋昭博奕論。枯碁三百。引鄲邯淳藝經曰。碁局縱橫各十七道。合二百八十九格。白黑碁子。各一百五十枚爲證。

五貫九百俸

墨客揮犀。一名公初任縣尉。有舉人投書索米。戲爲詩答之曰。五貫五百九十俸。虛錢請作足錢用。妻兒尙未厭糟穅。僮僕未能免饑凍。贖典贖解不曾休。喫酒喫肉何曾夢。爲報江南癡秀才。更來謁索覓甚甕。熙寧中。例增選人俸錢。以爲養簾隅之本。不復五貫九百俸矣。

雙廟詞

宋文文山。題張巡許遠雙廟。沁園春詞云。爲子死孝。爲臣死忠。死又何妨。自光嶽气分。士無全節。君臣義缺。誰負綱常。罵賊雎陽。愛君許遠。畱得聲名萬古香。後來者無二公之操。百煉之剛。嗟哉人生。翕歘云亡。好轟轟烈烈做一場。使當時賣國。甘心降虜。受人唾罵。安得流芳。古廟幽沈。遺容儼雅。枯木寒鴉幾夕陽。郵亭下有姦雄過此。仔細思量。

勸學詞

余姚謝文正【遷】有勸學詞云。聞得入試不得意。怒髮衝冠欲成疾。余姚𨿽有好良醫。相顧終朝不能治。我昔曾經害一場。傳得於金不易方。因便抄錄寄同志。倘有得效無相忘。洙泗魯論語。齊梁鄒孟子。曾參大學章。孔伋中庸理。加上本經只六味。更添子史十七粒。龍虎石硯香麻油。休歙煙墨湖州筆。頓在明窗淨幾中。煎熬晝夜莫停功。切忌陰人來相擾。不妨君子過相從。慢幔嚼。細細服。過三冬。顏如玉。可以平步上靑雲。可以坐享千鍾粟。遺得渣滓莫輕棄。畱與兒孫再煎服。此方累試累有效。我願知音勿輕忽。

三字詩

堯山堂。有劉伯溫思美人三字詩曰。雨欲來。風蕭蕭。披桂枝。拂陵苕。繁英隕。鮮葉飄。揚煙埃。靡招搖。激房帷。發綺綃。中發膚。憯寂寥。思美人。隔靑霄。水渺茫。山岹峣。雲中鳥。何翛翛。欲寄書。天路遙。東逝川。不可邀。芳蘭花。日夜凋。掩瑤琴。閒玉蕭。魂睘睘。心搖搖。望明月。歌且謠。聊逍遙永今宵

除夕遺俗

漢時除夕。人家祀先及百神。髙架松柴焚之。謂之火爆。煙熖燭天。炮音聒耳。家庭舉宴。長幼咸集。謂之合家歡。終夜不睡。謂之守歲。燃燈室中。謂之照虛耗。是日各家封井。不復汲水。至正月三日始開。而諸行亦罷市。往來邀飲。不問貧富。俱競市什物。以慶嘉節。光餙門戶。男子衣帽。婦女釵環之屬。更造一新。亦遺俗也。家蒼書叔。有沁園春詞云。殘臘云除。暗數居諸。都爲去塵。笑逃臺債緩。傭工休息。且教勞客。暫作閒人。術屑九丹。松薪燎火。虀菜堆盤簇五辛。圍鑪坐。喜分攜歳酒。樂在天倫。癡呆賣卻誰曾訝。如願何須敲喚頻。更圖形驅魅。旄旓示武。通靈祀竈。餳粔迎新。筒竹雷轟。瓶梅凍解。待漏千門萬戶春。蒼龍駕。便明年明日。已報東巡。

通判

有以知縣轉管糧通判者。一郎中作詩賀之云。最妙無如轉判通。州官門報气何雄。班聯喜得先推府。尊重何須羨老同。丞簿晚生今已矣。教官侍教且從容。更有一般堪羨處。下倉攢典列西東。後郎中亦謫濟南州判先通判。者官徳州。其屬吏也。方到任時。僚屬滿堂。卽書此詩。持軸賀之。及言其故。無不絕倒。

先儒成語

陸通明。世居洞庭。有吳某客於山。往來頗狎。一日陸內人臨蓐。吳訊曰。曾弄璋未。陸曰昨暮生一女。已溺之矣。吳嘲其諱曰。先生極明。此事欠通了。陸訝之。吳曰。豈不聞溺愛者不明耶。

廣文嘲語

解頤日抄。廣文先生之貧。自古記之。近日士風日趨於薄。有某學先生者。人饋之肉。乃瘟豬也。先生嘲之曰。秀才送禮。言之可羞。瘦肉一方。堯舜其猶。又有以銅銀爲贄者。又嘲之曰。薄俗送禮。不過五分。啟封視之。堯舜與人。或作破云。教官之責門人也。言必稱堯舜焉。

先生提舉

浙江花提舉。與鄞縣學官顏某交往。後花升僉事。提舉至鄞。以舊誼。戲出對云。雞卵與鴨卵同窠。雞卵先生。鴨卵先生。顏應聲曰。馬兒與驢兒並走。馬兒蹄舉。驢兒蹄舉。

陸伯陽

潘滄浪邂逅一客。扣姓字。客曰。姓陸字伯陽。潘笑曰。齊景公有馬千駟。民無得而稱焉。六伯羊值甚的。聞者大笑。

鄭玄婢

鄭玄家奴婢皆讀書。嘗怒一婢。拽著泥中。一婢問曰。胡爲乎泥中。答曰。薄言往訴。逢彼之怒。

王三六四

王三名觀。恃才放誕。陸子履行四。性愼默。於事無所可否。觀嘗以直方少之。然二人極相善。觀嘗寢疾。子履往候之。觀以方帽包褁。坐復帳中。子履笑曰。體中小不佳。何至是。所謂王三惜命也。觀厲聲曰。王三惜命。何如六四括囊。

錢馬相嘲

吳人馬承學。性好乘馬。喜馳驟。同學錢同愛戲曰。馬承學。學乘馬。汲汲而來。馬卽答曰。錢同愛。愛銅錢。孳孳爲利。

號寒虫

五臺山。有鳥名號寒虫。四足。有肉翅。不能飛。其糞卽五靈脂。當盛暑時。文采絢爛。常自鳴曰。鳳凰不如我。至深冬嚴寒之際。毛羽脫落。索然如鷇。遂自鳴曰。得過且過。噫世人中無所守者。不甘澹泊。鄕裏中必振拔自豪。求尺寸名。便志得意滿。及遇貶抑。遽若喪家之狗。搖尾乞憐。視號寒虫何異哉。白香山有詩曰。得過且過。飲啄隨時度朝暮。得隴望蜀徒爾爲。未知是福還是禍。得過且過。新知錄作張東海詞誤。

兒回來

汴洛深山中。多異鳥。其聲多類人言。一鳥名兒回來。鳴曰兒回來。娘家炒麻誰知來。土人以爲昔有継母。偏愛己子。以生麻子授之。以熟麻子授前妻之子。囑之曰。植麻生者得歸家。二子不知也。幼子嗜食熟麻子。遂彼此相易。由是其子誤植熟麻子。不得歸。母思之。至死化爲此鳥。呼其子曰。兒回來。兒回來。好事者記之以警世。亦如提葫盧脫布袴之類。

禽言

閩鄭蒲澗有三禽言詩云。快快插禾。淸明榖雨天气和。田中水滿禾好插。轉眼便是人催科。快快插禾。子歸子歸胡不歸。田園旣蕪屋成灰。遲遲吾行當訴誰。王門抱瑟不如抱竽吹。須髮攺。筋力衰。不歸不歸更何爲。提葫蘆。沽美酒。三百靑銅何處有。桃花落盡杏花殘。十分春色今無九。縱遇采樵人。勒馬空回首。況又多年失孟光。一斗憑誰爲藏久。忍聽提壺休飲酒。殊警策可誦。元廬陵鄧光薦【剡】號中齋。宋亡。之義行。嘗賦鷓鴣詩曰。行不得也哥哥。瘦妻弱子羸■﹝牛孛﹞■﹝馬犬﹞。天長地闊多网羅。南音漸少北語多。肉飛不起可柰何。行不得也哥哥。江浦張【瑄】嘗作五禽言詩。亦有意義。行不得哥哥。君意自不定。妾心靡有他。黃花九折阪。山水險惡多。山險不容幰。水險舟覆波。君心模擬妾柰何。行不得哥哥。子歸子歸。髙堂日將暮。故篋開彩衣。子不歸。待何時。親歸子不歸。欲養悔。何可追。姑惡姑惡。新婦何曾自認錯。人家有姑無此惡。姑生女。作人婦。姑不惡。婦則樂。提胡盧。提胡盧。不愁無酒賣。只慮無錢沽。但得有錢卽沽酒。權貴門前懶趨走。君不見鄰翁了卻官家租。沽酒取樂一事無。喚起喚起。黑甜不及黃你美。五更莫恨雞聲速。日出髙人睡方足。人子孝。不色難。雞鳴起。來問安。先盥洗。林馬公卿亦有四禽言詩。詞亦可玩。哌哌呱。百鳥相隨婦與夫。嗟我天陰便逐去。誰忍天晴盡日呼。布榖布榖。春風和。春雨足。此時不種那得熟。嗟我獨催耕。羣鳥亦啄粟。八風八火。八山看火。嘗恐火來燒殺我。燕雀爾何愚。棟焚不知禍。瘦兒瘦兒。我自錯。當怨誰。天長地遠兒不歸。啼聲曰。夜無休期。吻中流血羽毛摧。人間後母不見之。

寄衣侑詩

輟耕錄。洞庭葉正甫。久客都門。其妻劉氏因寄寒衣。侑以詩云。情同牛女隔天河。又喜秋來得一過。歲歲寄郎身上服。絲絲是妾手中梭。剪聲自覺和腸斷。綫腳那能抵淚多。長短只依先去【一作舊時】樣。不知肥瘦近如何。

鐘馗示夢

開元中。明皇講武驪山翠華之宮。因痞疾作。晝臥。夢一小鬼。衣綘犢鼻。跣一足。履一足。腰懸一履。搢一笏扇。盜太眞繡香囊。及上玉笛。繞殿奔戲。上叱問之。小鬼奏曰。臣乃虛耗也。上曰。未聞虛耗之名。小鬼奏曰。虛者望空中盜人物如戲。耗者耗人家喜事成憂。上怒。欲呼武士。俄一大鬼。頂烏帽。衣藍袍。擊角帶。著朝靴。徑捉小鬼。先刳其目。然後劈而啖之。上問之。奏曰。臣終南山進士鐘馗也。因武徳中應舉不第。羞歸故鄕。觸殿階而死。奉旨賜綠袍以葬。感恩。願與我王除天下虛耗妖孽之事。言訖夢覺。痞疾頓瘳。乃詔畵工。吳道子奉旨。恍若有覩。立筆成圖。上視之。撫幾曰。是卿與朕同夢。賜以百金。

雒於仁四箴

萬曆中。三原雒於仁。彈上以酒色財气自蠱。神廟大怒。幾罹不測。召元輔申瑤泉每事分辯。瑤泉委曲解救。得以免禍。後轉大理寺評事。進酒色財气四箴。酒箴曰。酒爲曲蘗。昕昕不輟。心志內暗。威儀外缺。神禹疏狄。發詔興隆。晉師銜杯。糟丘成風。進藥陛下。醲醑勿崇。色箴曰。艷彼妖冶。飲食在側。啟寵納侮。爭妍悞國。成湯不邇。享有遐壽。漢成寵姬。享年不久。進藥陛下。內嬖勿厚。財箴曰。競彼鏐鐐。錙銖不剰。公帑稱贏。私家塵甑。武散鹿臺。八百歸心。隋煬剝利。大命難諶。進藥陛下。貨賂勿侵。气箴曰。逞彼忿怒。恣性任情。法尙操切。政戻太平。大舜溫恭。和以致祥。秦皇暴戻。羣憝孔彰。進藥陛下。舊怨勿藏。

●堅瓠四集卷之四目錄

嘉禾行

題書櫥

行樂歌

鄭所南

焚書坑

七賢過關圖

退圃

旗亭小飲

桃暗李明

趙子昂

落葉

五嶽山人

唐六如

聶壽卿

半夜雞

終南別業

垢仙

錢振芝無題詩

夜雨詞

安南國人

神童詩

侍婢續詩

周文襄賑饑

吟詩髙士

歲交黃鶯兒

王雨舟官詞

應制詞

上糖多令

索寵姬

張蕓叟

王仲澤

寄文恪詩

依樣葫盧

提學來口號

詠田字

批奪山牘

王簫宮詞

白捖月

張壁娘

絕糧無袴

网巾

譏袁柳莊

譏趙師睪

題祠堂

曾屈相謔

夢攜酒樓

雪和尙

題純陽像

李陸相戲

犯夜賦詩

祝沈對

成化對

對隱古人

四時四方對

典史對

楊一淸對

何燕泉

劉招山詞

心字香

一子三教

日影詩

堅瓠四集卷之四

長洲石農褚人獲學稼纂輯

嘉禾行

嘉禾行。徐武子先生勸修先賢楊南峯遺冢而作。峯名循吉。字君謙。成化甲辰進士。弱冠登科。年二十九而致仕。登甲榜者六十三年。八十有九而歿。葬於閻門外。洎乎後嗣湮沒。丘壠荒無。武子先生於先朝庚午辛未間。倡議修之。不意鼎革之後。落於丐棍孫壽之手。毀域抜樹。種菜澆穢。近且露其棺槨。行路傷心。而有力者不顧也。武子先生復欲起而修葺之。故作詩以告同志云。當年偶踏嘉禾路。訪友造門多不晤。皆云醵酒共登舟。去掃梅花道人墓。名流勝士無不然。如此一年還一度。我思道人誠足賢。迄今妙技尙爭傳。倘令有言更有徳。蒸嘗丘壠猶周旋。吾吳君謙楊儀部。少登黃榜性嗜古。居曹矻矻惟讀書。每當得意多狂舞。因是咸稱主事顚。未滿三旬歸閉戶。結廬支硎正南峯。經史浩瀚無不通。內典外典及裨乘。一一貫徹羅胸中。會求直言無可報。人所畏言偏入告。【疏請復建文年號。】武廟南巡試樂府。兩番宣呼皆應詔。力辭官爵懇放歸。貧困益深逾癖傲。縉紳達士皆慕名。望廬卻步那敢造。落莫失意尢晚年。奇窮骯髒心還堅。自爲生志發孤憤。平生懷抱耶披宣。將登九十乃辭世。著書種種畱人間。吁嗟先生負奇癖。年猶未壯捐榮赫。立言立品不尋常。雅操孤髙世難匹。景仰堪追曠逸風。豈徒一藝存陳迹。可憐遺冢僅存畱。郭外荒涼土一抔。瓜菜圃人鋤隧道。牛羊牧豎上墳丘。拋棺棄槨須臾事。男子有心宜好義。鄙夫目擊爲心傷。四十年前願欲償。【修葺在崇禎庚午辛未問。文相國題語如新。後以鼎革廢。】今日掉頭無應者。漫問先生可姓楊。因思雅道嘉禾士。筆墨風流猶享祀。故冢安全數百年。拜掃於今還未止。文行髙賢在裏中。漠然棄置乃如。此自是堪嗟鄙俗腸。若見禾人定羞死。咄嗟人瘦尙可肥。果然士俗不可醫。冥報相貽應不爽。勿隨世俗兒嗔癡。武子先生名樹丕。吳縣諸生。善八分書。年八十有八而卒。

題書櫥

楊君謙致仕歸。讀書支硎山南華寺。聞有奇籍。多方圖致。手自抄錄。嘗題書櫥云。吾家本市人。南濠居百年。自我始爲士。家無一簡編。辛動一十載。購求心頗專。小者𨿽未備。大者亦略全。經史及子集。無非前古傳。一一堅紙裝。辛苦手自穿。當怒讀則喜。當病讀則痊。恃此用爲命。縱橫堆滿前。當時作書者。非聖必大賢。豈待開卷看。撫弄亦欣然。柰何家人愚。心惟貨財先。墜地不肯拾。壞爛無與憐。盡吾一生已。死不畱一篇。朋友有讀者。悉當相奉捐。勝遇不肖子。持去將鬻錢。

行樂歌

行樂歌云。春臺冉冉圍靑竹。春夜沈沈秉華燭。鸚鵡杯未停。琵琶聲已續。君當爲曲海上歌。妾當獨唱江南曲。江南曲。聲未足。池中鴛鴦兩兩棲。江頭鳬鴨雙雙宿。勸君莫待鬢邊華。勸君莫負杯中醁。君不見紫蘿山上月如珠。錦石屏前人似玉。人生年少須盡歡。莫待形骸空結束。慢蹉跎。靑山碧艸容易過。白髮茫茫君柰何。

鄭所南

宋旣亡。鄭所南攺名思肖。隱居長洲之承天寺。終身不娶。時時向南慟哭。爰作心史。沈於寺之狼山房井中。歷四百餘年。至崇禎戊寅仲冬。僧浚眢並而其書始出。鐵函重匱。錮以堊灰。啟之。則楮墨猶新。有咸淳大義中興等集。久久書。及雜文。其夏駕湖晚步詩云。豈獨吳王事可憐。人生回首總淒然。空嗟落日猶如夢。不記東風幾換年。寶駕迹消前古地。菱歌聲斷晚來船。如今城郭多遷變。茅屋荒頺艸積煙。春日登城詩云。城頭啼鳥隔花鳴。城外遊人傍水行。遙認孤帆何處去。柳塘煙重不分明。春詞云。春气暄妍禦夾紗。玉釵雙裊綠云斜。倚闌看徧庭前樹。盡是枝頭結子花。懷友云。今日尊前忽憶君。爲憐秋事又平分。坐來凝睇西風久。過盡天邊數片雲。春日遊承天寺云。野梅香軟雨初晴。來此閒聽笑語聲。不管少年人老去。春風歲歲闔閭城。閨怨云。畵眉夫婿客遊梁。獨理瑤琴山水長。莫上翠樓憑檻望。陌頭無數碧垂楊。睡覺有懷云。千古英雄人不見。一樓風雨夢初回。空中變化觀龍見。世上淒涼誤鳯來。又鳳凰身宇宙。麋鹿性山林。天下皆秋雨。山中自夕陽等句。其感慨一寓之於詩。又有隱居謠曰。布衣暖。菜羹香。詩書滋味長。

焚書坑

唐章碣題焚書坑云。竹帛煙銷帝業虛。關河空鎖祖龍居。坑灰未燼山東亂。劉項原來不讀書。陸文量【容】詩云。焚書只是要人愚。人未愚時國已虛。惟有一人愚不得。又從黃石受兵書。

七賢過關圖

七賢過關圖。姓名相傳不一。元唐愚士詩云。七騎從容出帝閽。寒驢驄馬雜山。犉瀛洲學士參差出。十八人中一半人。廣川書傳謂七賢者。李白李欣�之遜孟潔然綦母潛裴迪司馬承禎。出關訪王維。明初夏節曁姜南云。是開元間冬日。李白李華張說張九齡王維鄭虔孟浩然。出藍田關。遊龍門寺遇雪。鄭虔圖之。槎溪張輅詩。二李淸狂狎二張。吟鞭遙指孟襄陽。鄭虔筆底春風滿。摩詰圖中詩興長。蓋指此也。虞邵庵【集】題孟像詩。有風雪堂中破帽溫。七人圖裏一人存之句。郎仁寶七修。謂三說皆非。且云。春秋有七人。建安有七子。唐有七愛。宋有七老。未嘗稱賢也。惟晉竹林七人稱賢耳。且王戎嘗乘騾。山濤乘驢。劉伶乘鹿車。余則乘馬。鹿車或誤畵爲牛也。按羅烏帽。亦晉人所戴。唐則巾矣。元曹文以伯啟集。有七子圖詩云。淸譚飄逸事淩遲。七子髙風世所師。公室傾危無砥柱。服牛乘馬欲何之。此一證也。陸儼山玉堂漫筆云。七賢疑卽竹林七賢耳。屢有人持其畵索題。觀其所畵。衣冠騎從。當是晉魏間人物。意態若將避地者。或云。卽論語作者七人像也。錄之以俟博識。

退圃

蘓東坡爲兪康直郎中。作所居四詠中。有退圃詩一首云。百丈休牽上瀬船。一鉤歸釣縮頭鯿。園中艸木知無數。獨有黃楊厄閏年。其於退字略不發明。而休牽上瀬。歸釣縮頭。黃楊厄閏。則曲盡退字之妙。此詠題之三昧也。

旗亭小飲

開元中。王昌齡髙適王之渙齊名。時風塵未偶。而遊處略同。一日天寒微雪。三人共詣旗亭。貰酒小飲。有梨園伶官十餘人會燕。三人因避席隈隅。擁鑪火以觀。俄有妙妓四莗續至。奢華艷曳。旋奏樂。皆當時名部也。昌齡等私相約曰。我軰各擅詩名。不自定甲乙。今密觀諸伶所謳詩。多入歌者爲優。俄一伶拊節而歌曰。寒雨連江夜入吳。平明送客楚山孤。洛陽親友如相問。一片冰心在玉壺。昌齡引手畫壁曰。一絕句。尋又一伶謳曰。開篋淚沾臆。見君前日書。夜臺何寂寞。猶是子云居。適引手畫壁曰一絕句。尋又一伶謳曰。奉帚平明金殿開。彊將團扇共徘徊。玉顏不及寒鴉色。猶帶昭陽日影來。昌齡又晝壁曰。一絕句。之渙自以得名已久。因謂諸人曰。此軰皆巴人下俚詞耳。陽春白雪。俗物豈敢近哉。指諸妓中最佳者曰。待此子所唱。如非吾詩。終身不敢與子軰爭衡矣。須臾。雙鬟發聲。則歌黃河遠上白雲間。一片孤城萬仞山。羗笛何須怨楊柳。春風不度玉門關。之渙卽歈二子曰。田舍奴我豈妄哉。因大諧笑。諸伶不諭其故。皆起詣曰。不知諸郎君何故歡噱。昌齡等因話其事。諸伶競拜。乞俯就筵席。三子從之。飲醉竟日。

桃暗李明

韓退之有詩云。江陵城西二月尾。花不見桃惟見李。風揉白揀雪羞比。波浪翻空香無已。誠齋詩序云。桃李同時。而退之詩云不見桃花。不可解。偶因晚眺。登碧落堂。望隔江桃暗而李獨明。乃悟其妙。

趙子昂

趙孟俯以宋室賢才。失身北仕。楊州春市琵琶別調矣。然而哀音離黍。故國淒涼。未嘗不纏綿四韻中也。嘗作聞搗衣詩云。露下碧梧秋滿天。砧聲不斷思綿綿。北來風俗猶存古。南渡衣冠不及前。苜蓿總肥宛騕。琵琶曾沒漢嬋娟。人生俯仰成今昔。何待他年始惘然。又作絕句云。春寒惻惻掩重門。金鴨香殘火尙溫。燕子不來花又落。一庭風雨自黃昏。梅花開盡雪飄零。楊柳靑靑春水生。一夜東風吹雁過。江南江北故鄕情。

落葉

苕溪漁隱。載劉義落葉詩云。返蟻難尋穴。歸禽易見窩。滿廊僧不厭。一个俗嫌多。鄭谷詠柳詩云。半煙半雨溪頭畔。間杏間桃山路中。會得離人無恨意。千絲萬絮惹春風。觀此二詩。乃落葉及柳之謎語也。

五嶽山人

錢塘田汝成記云。蘓州黃勉之【省曾】風流儒雅。卓越罕羣。嘉靖戊戌。當試春官。予過吳門。談西湖之勝。便輟裝不北上。來遊西湖。盤桓累月。勉之自號五嶽山人。其自稱於人。亦曰山人。予常戲之曰。子眞山人也。癖耽山水。不顧功名。可謂山興。瘦骨輕軀。乘危涉險。不煩笻策。上下如飛。可謂山足。目擊淸輝。便覺醉飽。飯才一溢。飲可曠旬。可謂山腹。談說形勝。窮狀奧妙。含膄咀雋。歌詠隨之。若易牙調味。口欲流涎。可謂山舌。解意蒼頭。追隨不倦。搜奇剔隱。以報主人。可謂山僕。備此五者。而謂之山人。不亦宜乎。

唐六如

唐子畏【寅。】一字伯虎。號六如。謂取佛氏之說。乃蘓門公嘯有六如。一如深溪虎。一如大海龍。一如髙柳蟬。一如巫峽猿。一如菙丘寉。一如瀟湘雁。其說更脫灑有意趣。子畏旣廢棄。詩云。一失腳成千古笑。再回頭是百年人。又絕句云。五陵鞍馬少時年。三策經綸聖主前。零落而今轉蕭索。月明胥口一蓑煙。壽王少傅詩云。綠蓑煙雨江南客。白髮文章閣下臣。同在太平天子世。一雙空手掌絲綸。所用石記曰。龍虎榜中名第一。煙花隊裏醉千場。有風流遁一書。皆靑樓中遊戲語。惜不傳。桐下聽然。華學士鴻山【察】艤舟吳門。見鄰舟一人。獨設酒一壺。斟以巨觥。科頭向之極罵。旣而奮袂舉觥。作欲吸之狀。輙攢眉置之。狂叫拍案。因中酒。欲飲不能故也。鴻山注目良久曰。此定名士。訽之。乃唐解元子畏。喜甚。肅衣冠過謁。子畏科頭相對。談謔方洽。學士浮白屬之。不覺盡一觴。因大笑極歡。日暮復大醉矣。當談笑之際。華家小姬。隔簾窺之而笑。子畏作嬌女篇貽鴻山。鴻山作中酒歌答之。後人遂有傭書獲配秋香之誣。袁中郎爲之記。小說傳奇。遂成佳話。又子畏同祝京兆。醉坐生公石。見可中亭。有貴人分韻賦詩。乃衣籃縷如乞兒。倚柱而聽。數刻未落一韻。格格苦思。句成。二人相視而哂。貴人怒曰。乞何爲者。豈能詩耶。對曰。能。解元口吟。京兆操觚。須臾數百言。有七里山塘迎曉騎。幾番春雨濕徵衫之句。擲筆索酒。酣飲而去。貴人驚異。以爲遇仙。對人艶稱之。後知之。慚恚。卒有棘闈之譛。

聶壽卿

臨川聶壽卿【大年】工詩詞。書兼率更承旨兩家。以薦授長洲仁和教官。一目重瞳。【沈石田謂聶眇一目。】長身紫髯。博通經史。秋闈考文。四省交聘。咸以病辭。景泰中。徵修通鑑綱目。未入館。病卒翰林諸公惜不獲一見。時童大章在坐。素善滑稽。因曰。不必識其人。彼但多一耳。少一目而已。眾爲閧然。蓋聶姓三耳。而壽卿眇一目也。其醉後跌起口占。有老我不勝金穀罰。傍人應笑玉山頺之句。有詞曰。楊柳小蠻腰。慣逐東風舞。學得琵琶出教坊。不是啇人婦。忙整玉搔頭。春筍纖纖露。老卻江南杜牧之。懶爲秋娘賦。又粉淚濕鮫鮹。只恐郎情薄。夢到巫山第幾峯。酒醒燈花落。數日尙春寒。未把羅衣著。眉黛含顰爲阿誰。但悔從前錯。又花厭鬢云低。風透羅衫薄。殘夢瞢騰下翠樓。不覺金釵落。幾許別離愁。猶自思量著。欲寄蕭郎一紙書。又怕歸鴻錯。

半夜雞

唐人以半夜雞鳴爲不祥。來鵬曉雞詩云。黯黯嚴城罷鼓鼙。數聲相續出寒棲。不嫌驚破紗窗夢。卻怕爲妖半夜啼。但寒雞半夜則啼。今止以黃昏及雌雞啼。爲不祥。

終南別業

碣石剰談。長安雍世隆【泰】別業。去終南不一捨。甚有幽致。有尋訪畱題壁間者云。中丞別業壓秦川。非郭非村小洞天。樹底好山當屋上。源頭活水過門前。吟邊風月詩三百。靜裏乾坤壽八千。只恐春雷天外震。等閒驚起老龍眠。未幾。有詔起復。亦詩讖也。

垢仙

垢仙姓吳。吾蘓市人也。生於萬曆甲申。二十以前。蹤迹未定。每行市中。羣兒嬲之。呼爲狗仙。乙巳。始赤身矣。人與之食。有享有不享。與錢亦然。享者受者。其家必有吉祥善事。先依朱姓。後依王姓。席地趺坐。晝夜擁鑪。酷暑無汗。暗坐無蚊。體不沭而無穢气。發成結而無蟣虱。臘月浴冰孔中。夏日熾炭逼身。遠近觀者絡繹不絕。兩耳中通。左右洞矚。日則緘默。夜聞笑語。鄰人云。虛室若有往來者。不飲酒而茹葷。半幅圍腰。以蔽下體。人欲以新者易之。弗願也。虞山顧宦北上。夢人語曰。郡中顧家橋有異人。宜問其行藏。受公禮。此行如意。否則且無脂轄也。顧訪之。見其蓬首垢面。攺爲垢仙。贈之不受。叩之不答。顧脈脈去。入都遂羅璫禍。又有浙宦。攜二子。偕一客來訪。各以百錢爲壽。仙低佪不視。彊之。僅取其子者各二十一枚。餘皆峻卻。宦與客怏怏而去。後則向人索錢矣。人皆曰。仙亦攺其素乎。或曰。此風會使然。彼不過遊戲三昧耳。較之衣冠中。白晝暮夜攫取無厭者。不仙凡哉。而仙意不可。𨿽與之。終不受也。順治乙酉正月廿九日度世。年六十有二。金閶里人。沈寄員名鍾者。篤信之。一日。夢仙造其家曰。吾今往。醒而心動。越一日趨視。端坐尸解。顏色如生。覺口中有香气相襲。寄員不欲壞其眞身。捐貲買水銀含殮。置龕坐之。倡率建庵以奉仙靈。今像在婁門內老君堂中。蓋仙混迹人間。一旦厭五濁惡世。蟬蛻而去。豈因時移世換。頓超塵累凡緣乎。若寄員者。可謂契合者也。

錢振之無題詩

錢振之【尙濠】有無題詩云。碧雲飛處隔蓬萊。香徑煙銷種綠苔。夢裏關山何日到。書中鴻雁幾時來。團香和就相思淚。碾玉難成百艷胎。自是人閒惆悵事。劉郎辛苦憶天臺。自來消息兩茫然。畫損雕闌擲破錢。秋雁書空還有淚。春蠶絲盡不禁眠。已無梧葉題長恨。空折梅花報可憐。一夢揚州成底事。挑燈誰話舊因緣。悠悠魚雁別經時。瘦盡江郎鬢裏絲。天上有星臨薄命。人間無藥治相思。空餘舊恨歌桃葉。誰識新詞唱柳枝。十二峯前多少意。倩風吹與玉人知。獨立東風空自嗟。悵悵暗數昔年華。雲鬟有恨終爲石。萱艸無歡不耐花。燕子自尋王謝壘。馬蹄曾識茂陵家。蒼茫望斷歸來路。一寸心中萬里涯。凡材何計合姻緣。誤入三山小有夫。賦就西廂飛白鳳。夢來神女劚藍田。看花和淚思長好。對月傷心說再圓。情緖近來言不得。夜深獨自禮金仙。浪說歡情不可尋。星橋拆處采云深。窺奩影斷鸞分鏡。膩枕香消玉墮簪。一尺難挨回首路。千金莫買隔簾心。何年再展雙翾翼。飛上紅樓倚碧琴。浮漚聚散豈爲期。零落花魂倦眼低。枕上三更銷夢雨。燈前一折買愁詩。難將白雪調蘓小。何用黃金鑄牧之。二十四番風信急。雕梁春暗絡塵絲。襄王曾伴楚江云。花使無端惜離羣。鸞鳳笙中喚小玉。鴛鴦冢上哭雙文。淚絲堪織流黃綺。雁字誰書白練裙。王粲登樓渾是病。暮煙何處問湘君。腸斷崔徽待月身。淚流淸血自沾巾。嬌多嗔愛情難惻。憶久悲歡夢似眞。簫史何年憐月姊。裴郎鎭日酬冰人。惘然愁思渾無賴。一在桃花流水春。臨鏡朝來不欲看。情禪何日出邯鄲。西陵歌斷鶯花小。南國香消佩帶寒。好夢迷天皆薄幸。侯門如海只悲酸。蒹葭莫問長幹路。江上煙生白露團。歌舞教成十載恩。今朝誰識舊王孫。五湖自載吳宮月。三峽空歸蜀帝魂。芳艸淒迷人事攺。孤云明滅此心存。曉來染得相思字。半是藝香半淚痕。

夜雨詞

徐甜齋旅寄江湖。十年不歸。嘗作夜雨詞雲。一聲梧葉一聲秋。一點芭蕉一點愁。三更歸夢三更後。落燈花。碁未收。嘆新豊孤館人畱。枕上十年事。江南萬里憂。都到心頭。甜齋與貫酸齋。同時齊名。世號酸甜樂府。

安南國人

桐下聽然。萬曆辛亥。溫州盤石衛。獲得夷船二隻。凡一百二十人。稱是安南國。皆環目黑齒。被髮。衣袷無幅。言語支離不通。而文字不異中國。相見以搓手爲敬。吹篛葉作聲。有淸韻。編竹爲舟。膠以木葉。舟軟。如紙可掬。其序立似有尊卑。魁然而紅毘盧者。酋長也。初見人惟痛哭。旣而引見上官。庭下偶笞他囚。相與惶駭股栗。官發置各僧寺。十人爲偶。以兵守之。未免饑困。水土不服。數日後有死者。酋長爲詩云。微軀飄泊豈無家。只爲蠅頭一念差。昔日已曾朝北闕。今朝焉得指南車。夢魂自信歸鄕國。骸骨誰憐沒艸沙。寄語妻兒休問卜。年年滴淚向中華。上官見詩。稍憐之。爲給廩餼。後因遣使封王。遂送歸其國。

神童詩

宋鄞縣汪洙字徳溫。九歳善詩賦。牧鵝黌宮。見殿宇頹圯。心竊嘆之。題曰。顏回夜夜觀星象。夫子朝朝雨打頭。萬代公卿從此出。何人肯把俸錢修。上官奇而召見。時衣短褐以進。問曰。神童衫子何短耶。應聲曰。神童衫子短。袖大惹春風。未去朝天於。先來謁相公。世以其詩詮補成集訓蒙。爲汪神童詩。後登元符三年進士。仕至觀文殿大學士。謚文莊。子思溫思齊。孫大猷。皆至大學士。

侍婢續詩

宋趙葵嘗避暑水亭。作詩雲。水亭四面朱欄遶。簇簇遊魚戲萍藻。六龍畏熱不敢行。海水煎徹蓬萊島。身眠七尺白蝦須。頭枕一枚紅瑪瑙。詩未成。葵卽睡去。侍婢續云。公子猶嫌扇力微。行人正在紅塵道。

周文襄賑饑

景泰五年。遣周文襄【忱】賑饑。周進本作二詩致朝士云。蕭蕭匹馬過長安。滿目饑民不可看。十里路埋千百冢。一家人哭兩三般。犬禦骸骨形將朽。鴉啄骷髏血未幹。寄語當朝諸宰輔。鐵人聞著也心酸。艱難百姓實堪悲。大小人民總受饑。五日不燒三日火。一家關閉九家籬。只鵝祗換三升榖。斗米能求八歲兒。更有兩般堪嘆處。地無芳艸樹無皮。不減流民圖。讀之酸鼻。

吟詩髙士

景泰中。吳郡大饑。有人題詩三淸殿壁自縊云。我年七十遇三荒。惟有今年荒得荒。我今弔死三淸殿。知道來年荒。不荒至今觀中大蘸。必首薦吟詩髙士云。

歳交黃鶯兒

錢古民。自號林屋道人。乙卯丙辰歲交。有黃鶯兒詞云。除夜雨蕭蕭。蕭蕭掩雙扉。嘆寂寥。山肴野簌辛盤妙。把銀燭髙燒。把金尊滿澆。殷殷忙禮毛錐道。祝來朝。硯田豊稔。大有勝今宵。爆竹響連宵。慶豊年。賀歲朝。桃待新換千門曉。玉綴梅稍。金舒柳條。宜春接福窗前報。石灰描。平安吉慶。添个大元寶。

王雨舟宮詞

夷白齋詩話。吳興王雨舟【濟】人物髙遠。奉養雅潔。刻意詩詞。其所著有宮詞一卷。水南詞一卷。谷應集。鐵老吟余。其宮詞尢薀藉可喜。姑舉一二染指。可知鼎中之味矣。其詞云。駕幸長春二鼓時。提燈馳報疾如飛。上房供奉忙多少。才拭龍牀布地衣。昨夜閩中進荔枝。君王親受幸龍池。先將並蒂盛金盒。密賜昭儀盡不知。錦標奪得有誰爭。跪向君王自報名。宣索宮花親自插。連呼萬歲兩三聲。

應制詞

宋有翰林直內宿。應制作宮娥新幸詞。黃金殿裏。燭影雙龍戲。勸得官家眞个醉。進酒猶呼萬歲。錦茵舞徹涼州。君恩與整搔頭。一夜禦前宣喚。六宮多少人愁。後遂掛彈章。以詞臣應制作狎語。不得入政府。景徳中。早秋宴拱辰殿。酒酣。宮人按舞。命中使詣翰林索新詞。夏竦初授館職。立進喜遷鶯曰。霞散綺。月沈鉤。簾捲未央樓。夜深河漢截天流。宮殿鎖淸秋。瑤階曙。金莖露。鳳髓香。和雲霧。三千珠翠擁宸遊。水殿按涼州。上大喜。未幾擢用。榮辱有命。信夫。

上糖多令

山堂肆考。宋史彌遠。嘗作半閒亭。每治事畢。卽入亭中打坐。有佞人上糖多令詞。大稱其意。其詞曰。天上摘星班。靑牛度關。幻出蓬萊新院字花外竹竹邊山軒冕倘來閒人生閒最難算眞閒不到人間一半神仙先占取畱一半與公閒

索寵姬

蔡元長南遷中路有旨。取其寵姬三人。以金人指名來索也。元長作詩贈別云。爲愛桃花三樹紅。年年歲歲惹春風。如今去逐他人手。無復尊前念老翁。

張蕓叟

熙寧初。王荊公以經義取士。元佑後。用詩賦。紹聖初。復罷之。政和中。著令士庶傳習詩賦者。杖一百。張其叟【舜民】賦詩曰。少年辛苦挍虫魚。晚歲雕虫恥壯夫。自是諸生猶習气。果然紫詔盡驅除。酒間李杜方投筆。地下班楊亦引車。惟有少陵頑鈍史。靜中吟撚白髭須。

王仲澤

宋王仲澤以才選行人。與金議和。比再至揚州。有題詩驛亭。譏其和事不成云。來往二年無一事。靑山也應笑行人。仲澤亦爲詩解嘲云。二年奔走道途間。知被靑山笑往還。只向江南南岸老。行人因更笑靑山。

寄文恪詩

沈啟南居相城水鄕。年八十餘。病將危。相國王文恪公請告歸。次日卽遣僮賫書往候。石田賦寄一絕云。勇退歸來說宰公。此機超出萬人中。門前車馬多如許。那有心情問病翁。字墨慘淡。遂爲絕筆。

依樣葫蘆

陶榖久在翰林。意希大用。其黨因宣言。榖宣力實多。藝祖曰。翰林艸制。皆簡前人舊本。俗所謂依樣畫葫蘆耳。何宣力之有。榖作詩云。官職須由生處有。才能不管用時無。堪笑翰林陶學士。年年依樣畫葫蘆。

提學來口號

桑民懌【悅】口號云。提學來。十字街頭無秀才。提學去。滿城羣彥皆沈醉。靑樓花映東坡巾。紅燈夜照西廂記。又敖靜之云。槐花黃。舉子忙。閒時做下忙時用。管甚槐花黃不黃。

詠田字

沈啟南【周】詠田字云。昔日田爲富字足。今日田爲累字頭。拖下腳時成甲首。申出頭來不自由。田安心上長思想。田在心中慮不休。當初只望田爲福。誰料田多疊疊愁。康熙初。吳中田產。皆應其言。

批奪山牘

韻語晨鐘。黃巖有顯者。奪民山。民訟之。時髙材爲令。批其牘曰。一片靑山一片金。百年人有萬年心。鴻溝未必常爲限。倐忽浮雲變古今。踏徧靑山山轉峩。問山不語柰山何。若無山下累累塜。料得爭山人更多。

玉簫宮詞

雙槐歲抄。臞仙宮詞云。忽聞天外玉簫聲。花底徐行獨自聽。三十六宮春一色。不知何處月偏明。王司彩宮詞云。瓊花移入大明宮。旖旎濃香韻晚風。贏得君王畱步輦。玉簫遼亮月明中。時賢妃權氏。朝鮮人。善吹玉簫。永樂八年。侍上比徵。還至臨城薨。謚恭獻。

白捖月題壁

吳門女子白捖月。題任丘旅店壁云。妾白捖月。號蓮仿。家住半塘。幼失雙親。寄養他姓。姿容略異。慧業不同。非敢擅秀閨中。願效淸風林下。豈意我生不辰。所適非偶。日彈琴之相對。百限纏綿。時捲幔以言徵。一詩哽咽。余爰題之驛亭。人各憐之黃土可耳。詩曰。吳宮春深怨別離。風塵慘淡雙蛾眉。鵑啼月落寸腸斷。香消芍藥空垂垂。流黃未工機上織。生小殷勤弄文筆。新詩和淚寫郵亭。珍重寒宵誰面壁。康熙丙辰三月廿日。商丘宋牧仲【犖。】北上過此。挑燈細讀。感慨系之。因。櫽括原詩。爲調笑令。用貽好事云。面壁淚痕濕。想見含毫燈下立。風鬟雨鬢吳宮隔。芍藥香消堪惜。明妃遠嫁歸何日。一曲琵琶淒惻。康熙戊辰。宋公爲江蘇藩憲。有惠政。升任江西巡撫。

張璧娘

張璧娘閩縣良家女也歸某半載而夫卒。光麗艷逸。妖美絕倫。少年慕而挑之者。無不見擯。獨愛林子眞之才而越禮焉。所居樓上。又有復閣。使侍婢引子眞匿復閣中。往來甚祕。子眞移家臨淸。就父公署。璧娘懷想。寄詩。黃消鵝子翠消鴉。簟拂層冰帳九華。裙縷褪來腰束素。釧金松盡臂纏紗。牀前弱態眠新柳。枕上回鬟壓落花。不信登墻人似玉。斷腸空盻宋東家。子眞覧詩。淹畱未歸。璧娘感想而歿。子眞聞之。有感舊詩云。梅花歷亂柰愁何。夢裏朱樓掩淚過。記得去年今夜月。美人吹入笛聲多。蓋璧娘好音。尢善吹簫。嘗潛詣子眞烏石山房。倚梅花吹簫。故子眞詩記其事。

絕糧無袴

義興儲遇。一日過金沙鄧孺孝。鄧爲言絕糧狀。因口占自寛云。有口無糧不用愁。有糧無口正須憂。眞人解得其中意。煩惱坑中好出頭。儲曰。余舊年貧無袴。亦有口號云。西風吹兩聲索索。這隻大腿沒下落。朝來出榜在街頭。借與有袴人家著。坐中多貧士。爲之大笑。

网巾

貴池劉輿夫名廷鑾。有十二棄書。其詠网巾云。結髮前過十七春。憑玆弱冠說成人。蓬頭寧敢加元冕。棋服曾看映角巾。萬法羽衣稱統一。大綱儒者著經綸。截流希解彌天网。散作煙波一釣緡。

譏袁柳莊

寧波曹孝廉【某】題詩。譏相士袁柳莊曰。英雄老眼識英雄。我正懷疑欲問公。九尺曹交湯九尺。重瞳項羽舜重瞳。形容何乃一相似。功業如何兩不同。須向此中明造化。莫將容易問窮通。

譏趙師睪

宋太學生以詩譏趙師睪云。堪笑明庭鴛鷺。甘作村莊大雞。一日冰山失勢。湯■﹝尋刂﹞鑊煮刀刲。及侂冑敗。或又贈之曰。侍郎自號東墻。曾學犬吠村莊。今日不須搖尾。且尋土窟深藏。

題祠堂

會稽郡治。有賢牧堂。趙師睪帥浙東。使門吏陳詞。乞增已像。兩司狥從之。朱萬年題詩於祠壁曰。師睪使眾作祠堂。要學朱張與鄭王。大鵬飛上梧桐樹。自有旁人說短長。

曾屈相謔

崇禎甲戌科。屈仲曾亨應二人。各以其姓。舉古人相謔。曾曰。屈到屈原。都爲他屈天屈地。屈曰。曾點曾西。好似你曾祖曾孫。

夢攜酒樓

陳彥修有姬。一夕夢少年攜上酒樓酣飲。少年執板歌以侑酒。覺猶記云。人生開口笑難逢。富貴榮華總是空。惟有隋堤千樹柳。滔滔依舊水流東。

雪和尙

永樂中。京師大雪。軍士於午門外。將雪團一和尙。解縉見之。題詩曰。此僧從未入娘胎。昨日天宮降下來。暫借午門投一宿。明朝日出往天臺。

題純陽像

說聽。王文恪公濟之。年十二。能詩。有以呂純陽渡海像求題。文恪援筆書云。扇作帆兮劍作舟。飄然直渡海洋秋。饒他弱水三千里。終到蓬萊苐一洲。其大志已見矣。

李陸相戲

陸式齋【容】在成化時。畱滯郎署最久。其遷職方也。李西涯戲之曰。先生其知幾乎。曷爲又入職方也。式齋應聲曰。太史非附熱者。柰何只管翰林耶。

犯夜賦詩

宣徳中。有浪遊黃州者。以犯夜。爲太守究。因上詩曰。舟泊蘆花淺水渚。故人邀我飲金巵。因歌赤壁兩篇賦。不覺黃州半夜時。城上將軍原有禁。江南遊子本無知。黃堂若問眞消息。舊有聲名在鳳池。問其姓氏。終不答。守禮而釋之。是必建文中行遁諸臣也。

祝沈對

祝枝山同沈石田出行。見尼姑收稲自挑。祝云。師姑田裏挑禾上。【和尙】沈云。美女堂前抱繡裁。【秀才。】

成化對

成化初登極。一士考選中書。上命對云。日又明。月又明大。明一統。士應聲云。華也化。夷也化。成化萬年。上悅。

古人對

陳洽八歲時。與父同行。見兩舟一遲一速。父因命對云。兩船並行。櫨速【魯肅。】不如帆快。【樊噲。】洽卽云。八音齊奏。笛淸【狄靑。】難比簫和。【蕭何。】

四時四方

有才士偶成一對云。冬夜燈前。夏侯氏讀春秋傳。久未有對者。後請乩仙。以此問之。方對曰。東門樓上。南京人唱北西廂。

典史對

有兩員吏候選典史。欲南者得北。欲北者得南。因相爭。文選命對曰。吏典爭南北。南方之彊與。北方之彊與。一典史對云。相公要東。東夷之人也。西夷之人也。聞者絕倒。

楊一淸

楊邃庵十二歲中舉。至京。國公尙書。同設席邀飲。尙書國公齊遞酒兩杯。因曰。手執兩杯文武酒。飲文乎。飲武乎。楊曰胸藏萬卷聖賢書。希聖也。希賢也。

何燕泉

何燕泉【孟春】幼時。同父乘涼。父命對曰。蛀鼓螢燈蚯蚓笛。荒堂夜夜元宵。卽對曰。鶯簧蝶拍鷓鴣詞。香陌年年上巳。

劉招山詞

劉招山作擊裙腰詞云。山兒矗矗水兒淸。船兒似葉兒輕。風兒更沒人情。月兒明。廝合奏送人行。眼兒簌簌淚兒傾。燈兒更冷淸淸。遭逢雁兒又沒前程。一聲聲。怎生得夢兒成。

心字香

蔣捷有一剪梅詞云。一片春愁帶酒澆。江上舟搖。樓上簾招。秋娘容與春娘嬌。風又飄飄。雨又瀟瀟。何日雲帆卸浦橋。銀字箏調。心字香燒。流光容易把人拋。紅了櫻桃。綠了芭蕉。按心字香。外國以花釀香。作心字。焚之

一子三教

陳湖宋墅村陸天翼【解升】幼聰穎。其父以資窘。欲送爲僧。母欲送爲道士。天翼志欲爲儒。有人出句試之曰。一子難兼三教。儒釋道。盍言爾志。天翼卽曰。七篇能中五魁。解會狀。必得其名。遂潛心肄業。後入吳縣學。有聲庠序。

日影詩

耳談。載黃巖王仁南【古直。】遊京師。視鄕人於刑獄。被逮。並以置獄。甘侵辱。緘口不言。獨暴立烈日中。不與眾囚伍。刑曹主事李廷美異之。檢其衣帽。得柯學士潛贈詩。因曰。爾能詩乎。使賦日影。須臾詩成曰。皜皜散陽暉。因物始成影。萬象妍醜分。一見妖魅屏。瓦雀成駒馳。金烏異蟬冷。長夜照圜扉。冤累正延頸。廷美見其詩。縱之歸。長揖出獄。吏羣而笑。古直名由此顯。其詩亦可誦。較之曹景宗競病句。陳思王箕豆詩。不啻過之。

堅瓠四集

﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣

﹝堅瓠集﹞堅瓠五集

﹝淸﹞褚人獲纂輯

●堅瓠五集目錄

堅瓠五集

序

堅瓠五集卷之一目錄

堅瓠五集卷之一

勉學歌

諭俗歌

諭俗箴

格言詩

邵許詞

四畱銘

衛邵格言

眞味堂

易足齋

村婦艷詩

祈禱警句

世態炎涼

候潮詩

玉枕山詩

道月佛力

祈雨

題松雪畫

劉攺之詩詞

賦詩去位

題衛輝驛壁

劉海蟾

張躍川絕句

柳毅井

呂眞人

張君壽

孟鯉詩

銀牀

賣詩

毛伯溫詠萍

洛陽花酒

賞花釣魚

對句

憐馬卒

呂翁夢

張夢晉

六歲應試

貧土徵

民謠

棄舊戀新

三月

角三弄

夢宮女戲球

遣妓詩

蝶粉蜂黃

戒好色

買妾行

赤壁

四威儀

隔壁笑

移碁相間

八不就訣

周藩宮詞

劉庭信詞

榖靡靡

哈打打

戲言召辱

趙秉文詞

蛛网救蝶

火焚米商

老秀才

堅瓠五集卷之二目錄

堅瓠五集卷之二

屠酥酒

藍尾酒

彩燕人勝

風流帽

吳評

中涓產子女

參幕內人

不識一丁

桑落酒

紅袖拂塵

曲水園

王盧溪送胡忠簡

宣和禦畫

王義豊詩

大小寒

祁門客邸詩

淮陰廟

海陵詩詞

劉觀堂讀赦詩

墨杖二銘

何處難忘酒

東坡屬對

蟻蝶圖

慶元公議

牧牛亭

李白竹枝詞

味諌軒

蔣燾巧對

錢李諛玉劉

施盤幼志

石僧

豬脬油囊

倭使詩

小先生

分合字對

洗鳥挑土

彩鳳

一个波

酒三平

等一等

腐徳

奕僧

琵琶妓

才婦擇婿

十忙

道中栽李

致曲

愚蠢

永嘉相命

葡萄說

蠶有六徳

李沅南

董生

嫁娶謔詞

李氏女

詩訕

堠子詩

閉門弭災

費鵝湖別築

四休

葉唐夫

堅瓠五集卷之三目錄

堅瓠五集卷之三

神仙太守

一个里長

中酒詩

沙河碑

努頭放衙

陳石泉南歸

燕京酒肆

琵琶辭

陳賢徳遇仙

吳原博雪詩

蕭何功

酒色

汪若水

半歌

髙麗國

題驛舎

陽春曲

秋興

曲巷垂楊

玉牌鐫詞

詩譏朱希眞

解衣畱鎭山門

詩意相類

作文別妻

教諭賦詩

七人同舟詩

項羽廟

朱良育詩

姓名詩

口喫贊

打爺知州

石曼卿

姓名謎

曲牌名謎

藥名謎

呼名相謔

京官用傘

眼赤腰黃

一隊夷齊

造五鳯樓

嘲薄肉

吳朱喜得對句

館師嘆

彈相國

殺風景

望湖亭絕句

張璁方猶

誕日優語

南風

石工能詩

寒山寺

雪將軍

讀書無油歌

莫愁湖

薴蘿山

因詩免役

秋風

垂魚釣鱉

言志

借大鵬

嘉善林知縣

堅瓠五集卷之四目錄

堅瓠五集卷之四

雪庵和尙

鼠須筆

翠微八絕

詠秋柳

譏種薔薇

書規

裴晉公贈馬

弓手兒

杜鵑

廢紙秋葵詩

對花有感

得失有時

功名早暮

盛生奇遇

秋千

男女

書齋各友

乩仙詠櫓

老翁興嘆

天風海濤

湯婆子

架上鷹

補濕字

遜秀才

隆慶寺塔

鬼唱

少林寺

可恃

蘓黃論詩

千字文

白鷗園

盛孔詠雪

夏景

祛瘧鬼咒

攺海棠詩

榕城

題百舌

沈朗倩無題詩

一字不苟

羅江怨

千古恨

李公昴恨詞

金錠

作對

詩句短長

搶食

辭小雞詩

不脫俗

黑鷺鶿

采桑娘

艸鞋詞

批攺嫁

酉齋

蘭玻

比玉居

倒字詩

一字破

嘲妓

楊蟠無齒

黃上捨

遠佞人

●序

間讀文文肅公吳中名賢小志。其所向往。與其所寄托。迥然時俗之外。竊嘆吾吳自明盛以來。學士大夫風流弘長。沾漑所及。不勝殘膏剩馥之慕。今而得稼軒褚先生。先民之遺庶。猶有存焉者乎。稼軒素以文行爲鄕閭推重。觴詠多暇。讀書等身。而生平寫照。惟得閒多事外。知足少年中二語。殆欲參諸賢中恬雅一席。近纂堅瓠諸刻。或莊或諧。類能觸目儆心。醒貪嗔而卻愁疾。令閱者几案間如對直諒多聞之友。其爲裨益非淺淺也。因是而思稼軒之所向往與所寄托。諸賢且欣然願相把臂入林者。而又何說鈐書肆之足疑其汗漫云。

錫山年家弟顧貞觀拜識

●序﹝玆據柏香書屋校印本補﹞

余自辛未歲歸裏畱寓海湧峯岑寂無賴辱褚先生稼軒攜屐過訪相見恨晚余亦時往過從稼軒意气豪邁跌蕩聲酒謝安石之絲竹孔文舉之壺觴致足樂也年少時與諸名士較勝文壇譽日益起旣乃有子云之悔益肆志於前代之載二酉四庫之藏靡不博覽而究心焉發爲詩古文辭類足以度越流俗追復正始而間以其暇搜錄秦漢以迄故明歷代軼事幷訪諸故老之舊聞摘其往事佳話之尢者次爲一編命之曰堅瓠集余伏而讀之恍乎見所未見又別有意致可風不獨以賾隱見奇也昔龍門氏博綜載籍又窮極河嶽之觀發揮制作成諸史之冠劉宋臨川王義慶采輯典午一代微言旁及漢魏談論雋永可味者集爲世說今稼軒所著其信古傳述之功則龍門也而詞旨雅馴成一家言則兼有臨川之長矣因稼軒之持以示余而幷以序屬之餘也爲聊綴數語如此

康熙乙亥首夏望後十日年家同學弟孫致彌松坪漫題

●序﹝玆據柏香書屋校印本補﹞

昔君家少孫於龍門著述多補遺之功今其書並附龍門氏以傳然則褚氏固多善著書稼軒乃其選也稼軒淫於書總括百家馳騁千載殆如古所謂崔之文林梁之學府其人者而雅善撰述毛子越修稱其有續聖賢羣輔錄等著悉祕不授梓獨出堅瓠小史公示同好譬猶見豹一斑未足以窺其全也顧余受而讀之則已含今茹古咀英嚼華於書靡不取資而絢爛之極酷有裁制陸機氏云傾羣言之瀝液潄六藝之芳潤抱朴子又云摘翡翠之藻羽脫犀象之角牙二者稼軒之書備之矣昔東京王仲初著論衡蔡伯喈以爲度越諸子恆資論說諸儒亦慊購異書今使持稼軒所著祕玩以爲談助必有見之解頤而聞之絕倒者其不出論衡下可知也彼少孫續史論者多所訾貶讀稼軒所著以視古人故當上之豈獨使見者嘆褚先生復出而已哉稼軒刻成五集卽屬余爲序今始應其請余固知不免疎懶之誚至其集之所由名則固有劉蔡諸公之說在已

易亭楊旡咎拜撰

●堅瓠五集卷之一目錄

勉學歌

諭俗歌

諭俗箴

格言詩

邵許詞

四畱銘

衛邵格言

眞味堂

易足齋

村婦艷詩

祈雨警句

世態炎涼

候潮詩

玉枕山詩

道月佛力

祈雨

題松雪畫

劉攺之詩詞

賦詩去位

題衛輝驛

劉海蟾歌

張躍川絕句

柳毅井

呂眞人

張君壽

孟鯉詩

銀牀

仇萬頃賣詩

毛伯溫詠萍

洛陽花酒

中使索詞

賞花釣魚

對句

憐馬卒

呂翁夢

張夢晉

六歲應試

貧士徵

民謠

棄舊戀新

三尸

角三弄

夢宮女戲球

遣妓詩蝶粉蜂黃

戒好色

買妾行

赤壁

四威儀

隔壁笑

移碁相間

八不就訣

周藩宮詞

劉庭信詞

榖靡靡

哈打打

戲言召辱

趙秉文詞

蛛网救蝶

火焚朱商

老秀才

堅瓠五集卷之一

長洲石農褚人獲稼軒纂輯

勉學歌

舊傳勉學歌四章。惜不載誰作。其一云。君不見東鄰一出騎靑驄。笑我徒步眞孤窮。讀書一旦登樞要。前遮後擁如雲從。昔時孑身今富足。大纛髙牙導前陸。始信出門莫恨無人隨。書中車馬多如簇。其二云。君不見西鄰美婦巧畫眉。笑我無妻誰娶之。讀書一旦髙及第。豪門爭許成婚期。昔時孤房今花燭。孔雀屏開忻中目。始信娶妻莫恨無良媒。書中有女顏如玉。其三云。君不見南鄰萬頃業有餘。笑我饑寒苦讀書。讀書一旦登雲路。腰間紫袋懸金魚。昔時簞瓢今粱肉。更是全家食天祿。始信富家不用買良田。書中自有千鍾粟。其四云。君不見北鄰飛宇聳云端。笑我屋漏門無關。讀書一旦居相府。便有廣廈千萬間。昔時葦檐今梁木。畵棟雕甍成突兀。始信安居不用架髙堂。書中自有黃金屋。

諭俗歌

魯文恪公【鐸】有諭俗歌云。祖也善。孫也善。該有善報全不見。請君莫與天打算。此翁記得只性緩。積善之家終長遠。祖也惡。孫也惡。該有惡報全不覺。請君莫與天激聒。此翁性緩不曾錯。積惡之家終滅沒。財也大。產也大。後來子孫禍也大。借問此理是如何。子孫財多瞻也大。天來大事也不怕。不喪身家不肯罷。財也小。產也小。後來子孫禍也小。借問此理是如何。子孫無財膽也小。些小生業知自保。儉使儉用也過了。

諭俗箴

方正學【孝孺】有諭俗四箴。李密庵先生詩省補一箴。可翼明髙皇六諭。及聖諭十六條。子孝寬父心。斯言誠爲確。不患父不慈。子賢親自樂。父母天地心。大小無厚薄。虞舜日夔夔。瞽膄亦允若。兄須愛其弟。弟必恭其兄。勿以纖毫利。傷此骨肉情。周公賦棠棣。田氏感紫荊。連枝復同气。婦言愼勿聽。夫以義爲良。婦以順爲令。和樂禎祥來。乖戾災禍應。舉案必齊眉。如賓互相敬。牝雞一晨鳴。三綱何由正。損友敬而遠。益友宜相親。所交在賢徳。豈論富與貧。君子淡如水。歲久情愈眞。小人口如蜜。轉眼如仇人。君臣義最重。莫逃天地間。手足衛腹心。一體恆相關。政荒事或怠。職曠官乃鰥。一飯主恩深。朝野總一般。方氏闕此箴。母乃殷民頑。我爲補其亡。萬古重於山。

格言詩

陳眉公格言詩云。過去事已過去了。未來不必預思量。只今只說只今話。一枕黃粱午夢長。又不爲謀生不讀書。數竿修竹是吾廬。近來學得長生訣。賣盡呆呆又賣癡。又云。畱七分正經以度生。畱三分癡呆以防死。甔甔子教人養喜神。止庵子教人去殺機。能師二語。其福自厚。

邵許詞

邵康節聽天吟云。上天生我。上天死我。一聽於天。有何不可。許魯齋詞云。花謝花開。時去時來。福方慰眼。禍已成胎。得未足慕。失未足哀。得失在天。敬聽天裁。讀此二詩。則躁進之心。渙然冰釋矣。

四畱銘

夷堅志。王參政伯大號畱耕。嘗著四畱銘於座右云。畱有餘不盡之巧。以還造化。畱有餘不盡之祿。以還朝廷。畱有餘不盡之財。以還百姓。畱有餘不盡之福。以還子孫。貼於壁間。忽一日。雲霧四起。霞光燭天。遂失書所在。浩然齋視聽抄。作馬碧梧語。

衛邵格言

衛伯玉有言曰。人有不及。可以情恕。非意相干。可以理遣。吾人處世。能以情恕。以理遣。可以遠禍恕。可以添福壽。邵康節詩云。仁者難逢思有常。平居愼勿恃何妨。爭先徑路機關惡。退後語言滋味長。爽口味多終作疾。快心事過必爲殃。與其病至求良藥。不若病前能自防。【李密庵作陳瑩中示侄勝柔。】此詩與伯玉之言。俱當書之座右。

眞味堂

李屏山【純甫】題眞味堂云。問渠眞味若爲言。不著鹽梅也自全。黿鼎大夫徒染指。曲車公子枉流涎。胸中已有五千卷。徽外更聽三兩弦。此老淸饞何所似。宦情嚼蠟已多年。

易足齋

王元老【寂】題易足齋云。吾愛吾廬事事幽。此生隨分得優遊。窮冬夜話蒲團暖。長夏朝眠竹簟秋。一榻蠧書間處看。兩盂薄粥飽時休。紅旗黃紙非吾事。老羨元龍百尺樓。

村婦艷詩

泐大師現女人身說法者。附乩作村婦艷詩云。西施住盡黃金屋。泥壁蓬牕獨剰儂。寄語梁間雙燕子。天涯可有好房櫳。

祈禱警句

碣石剰談。景泰問。徐州馬蘭齋【彥芳】爲汝寧教。精舉業。尢長於詩。一時登科第者。多出其門。時太守殷文撝在郡。每遇旱澇。祈禱輒應。以詩賀者甚眾。惟蘭齋一聯擅場云。禱雨雨隨天外至。祈晴晴自望中開。太守得詩大喜。謂其僚佐曰。蘭齋開字韻。可謂壓倒元白矣。

世態炎涼

沈石田有送歸燕詩云。送歸燕。送歸燕。秋社於今又一徧。明年春社是來時。隔不半年仍復見。送歸燕。送歸燕。似把人家作郵傳。來時不是慕富貴。去日曾非棄貧賤。口喃喃。尾涎涎。意與主人相眷戀。對語殷勤楊柳樓。雙飛再四梧桐院。樓中院中有賓客。主人日日開髙宴。酒杯去手易肺肝。酒杯在手革顏面。若將燕子比人情。燕子年年情不變。余向見其眞迹。題杏花燕子上。書畫俱精。瞿稼軒石田詩鈔不載。近見碣石剰談。石田又有新燕篇云。今年見新燕。猶似去年見。主人頭髮白轉多。只有烏衣不曾變。年去年來來不差。分明記得主人家。柴門大開風滿屋。飛出飛入尋揚花。君不見相國門前車馬塞。一朝去相車馬寂。車馬寂。艸萋萋。燕子還來梁棲棲。二詩總諭世態炎涼。錢功甫石田集。曁瞿本俱不載。丘瓊山有感事詩云。白髮年來也不公。春風亦與世情同。而今燕子如蝴蝶。不入尋常矮屋中。戴石屏詰燕篇。有春風期汝一相顧。對語茅檐慰岑寂。如何今年來。於我絕蹤迹。一貪簾幕畫堂間。便視吾廬爲棄物。棄舊戀新。古今同慨。

候潮詩

建文初。舟山王永頤字崇正。狀貌魁梧。未第時。遊錢塘。值禦史朱某洎諸司觀潮。嗔王弗避。拘至。王意思安閒。禦史試以候潮詩。援筆立就云。大江東去接蓬萊。萬里潮聲兩浙開。幾度夜隨明月上。有時風捲雪山頹。畵船衝汛沙頭立。白馬淩空海上回。我欲乘槎訪霄漢。淸風不擬釣魚臺。有僉憲猶怒。復試之。有分明一派長江水。做出許多聲勢來之句。禦史笑而釋之。

玉枕山詩

陳白沙應詔。道出南安。太守張弼大。以白沙出山爲非是。欲尼其行。白沙不可。制玉臺巾詩與汝弼。往復頗相譏諷。白沙作玉枕山詩云。一枕秋橫碧玉新。金鰲閣上見璘珣。使君得此全無用。賣與江門打睡人。汝弼復之曰。客囊羞澀客衣單。那有黃金買此山。多少髙人眠不著。雞鳴催入紫宸班。白沙跋之曰。東海白沙大家不睡。笑殺陳圖南也。詳在玉枕山詩話中。

道月佛力

金山誌。載嶽武穆班師過金山寺。禪師道月勸之勿赴闕。武穆不聽。道月遺以詩云。風波亭下水滔滔。千萬堅心把柁牢。只恐同行人意歹。將身推落在深濤。武穆至臨安。被賊檜誣陷擊大理獄。有亭扁曰風波。始悟詩意。悔不從其言。武穆卒。檜聞前言。遣卒何立捕道月。道月方集眾說法。何立伺之。道月忽說偈曰。吾年四十九。是非日日有。不爲自家身。只爲多開口。何立從南來。我往西方走。不是佛力大。幾乎落人手。言訖。端坐而化。

祈雨

有太守祈雨於龍潭。得小雨而未甚應。作一絕云。祈雨精神尙未通。浮雲開合有無中。神龍恐我羞歸去。略灑些些表不空。投詩潭中。大雨隨足。明末辛巳壬午。吾蘇亢旱。當事祈禱。不克默回天意。早霈甘霖。滑稽者作對云。妖道惡僧。念退風雲雷雨。貪官污吏。拜出日月斗星。爲一時傳誦。

題松雪畫

趙松雪【孟俯】以宋王孫仕元。後人每題其遺墨以寓譏諷。如虞勝伯【堪】題苕溪圖云。吳興公子玉堂仙。寫出苕溪勝輞川。兩岸【一作回首】靑山。紅樹下。【一作多少地。】豈無一畆種瓜田。張來儀【羽】題畫蘭云。盈盈葉上露。似欲向人啼。周良石【良】題竹枝云。中原日暮龍旗遠。南國春深水殿寒。畱得一枝煙雨裏。又隨人去報平安。髙季廸【啟】題畫馬云。一歸天廐嗟空老。立仗元來用不鳴。沈石田【周】云。千金千里無人識。笑道胡兒買去騎。又無名氏云。前代王孫今閣老。只畫天閒八尺龍。是可慨已。松雪嘗臨宋徽宗艸虫。自題云。不假丹靑筆。何人寫遠愁。露濃時菊晚。風緊候虫秋。此可見松雪意也。楊孟載【基】次其韻以解云。王孫老去尙風流。畫裏新詩寫淡愁。莫道吳宮與梁苑。露蛩煙艸一般秋。又始祖命松雪作詩。諷畱夢炎。有往事已非那可說。且將忠直報皇元句。類唐太宗之評魏徵。正所以自狀也。艸木子。載松雪子仲穆【雍】能作蘭木竹石。道士張伯雨題其墨蘭云。滋蘭九畹空多種。何似墨池三兩花。近日國香零落盡。王孫芳艸徧天涯。仲穆見而媿之。遂不作蘭。

劉攺之詩詞

廬陵劉攺之【過】以詩鳴江西。厄於韋布。放浪荊楚間。開禧乙丑過京口。嶽珂爲饟幕庾吏。因識焉。廣漢章以初【升之】。東陽黃幾叔機。敷原王安世【遇。】英伯【邁】皆寓是邦。暇日相與摭奇弔古。多見於詩。攺之詠多景樓曰。金焦兩山相對起。不盡中流大江水。一樓坐斷天中央。收拾淮南數千里。西風把酒閒來遊。木葉漸脫人間秋。關河景物異南北。神京不見雙淚流。君不見王勃詞華能蓋世。當時未遇屠人耳。翩然落托豫章遊。滕王閣中悲帝子。又不見李曰才思眞天人。時人不省爲謫仙。一朝放迹金陵去。鳯凰臺上望長安。我今四海遊將徧。東歷蘇杭西漢沔。第一江山最上頭。天地無人獨登覧。樓髙意遠愁緒多。樓乎樓乎柰爾何。安得李白與王勃。名與此樓長突兀。詞翰俱卓犖可喜。嘉泰癸亥。攺之在中都時。辛稼軒【棄疾】帥越。聞其名。遣介招之。以事不及行。因仿辛體。賦沁園春詞。並緘往。其詞曰。鬥酒彘肩。醉渡浙江。豈不快哉。被香山居士。約林和靖與蘇公等。駕勒吾回。坡謂西湖正如西子。濃抹淡敉臨照臺。諸人者都掉頭不顧。只管傳杯。白雲天竺去來。圖畫裏崢嶸樓觀開。看縦橫一澗。東西水遶。兩山南北。髙下云堆。逋曰不然。暗香疎影。只可孤山先探梅。蓬萊閣訪稼軒未晚。且此徘徊。辛得之。大喜。致饋數百千。邀之去。館燕彌月。酬倡亹亹。語皆似辛。愈喜。垂別賙之千緡曰。以是爲求田資。攺之歸。竟蕩於酒。如昆山某氏。愛之。女焉。未幾卒。以初來守九江。以憂免。至金陵亦卒。

賦詩去位

馬端肅【文升。】與劉文靖【健。】李文正【東陽。】謝文正遷同受孝廟顧命。不三月間。端肅飄然而去。賦詩曰。朝罷歸來惱一場。暗將心事訴穹蒼。東風有意開桃李。鴻雁無心戀稻粱。天上陰雲能蔽日。地間寒气已成霜。不如安樂窩中去。靜聽鵑聲叫洛陽。未幾。劉謝相繼去位。維李獨畱柄政。正徳初。大臣議攻劉瑾。西涯俛首不語。蓋與瑾厚也。後劉謝同被斥回。西涯祖道嚱吁。劉曰。當日出一語。何用今日泣也。又呂仲木【枿】被斥。陸全卿【完】亦祖道相送。陸曰。公去矣。予亦將行。呂曰。如眞心去。我在三十里外相候。劉言可謂刀劍。呂言可謂藥石。

題衛輝驛壁

正徳中。流賊趙風子與劉六七齊彥名等。倡亂內地。風子名鐩。覇州文安縣學生。素有英聲。推以爲師。各有名號。分二十八營。以應列宿。置二金旗。上書虎賁三千。直抵幽燕之地。龍飛九五。重開混沌之天。破鹿邑。有陳翰者。自稱主事。僞署軍諮祭酒。後被檎。過衛輝驛。題詩於壁。【一作趙風子題】曰。志气軒昂【一作魏國英雄】今已休。傷心兩眼淚橫【一作一場心事付東】流。秦庭無【一作有】劍誅髙鹿。【一作馬。】漢室何【一作無】人問丙牛。野鳥空啼千古恨。長江不盡【一作難洗】百年愁。【一作羞。】西風動處【一作吹散】多寥落。【一作窮途客。】一任魂飛到【一作中夜遊魂返】故邱。又曰。碌碌男兒懶做官。赤眉混戰黑羊山。間來夜月敲金鐙。多少英雄破膽寒。攻河南時。掲一榜。有能擒伊王者。賞及累世。敵大軍者。罪及三族之語。解至京師。皆剝皮西市。

劉海蟾

碣石剰談。載劉海蟾歌云。余緣太歲生燕地。憶昔三光分秀气。丱貫圓明霜雪心。十六早登甲科第。紆朱懷紫金章貴。个个羅衣輕掛體。如今位極掌絲綸。忽憶從前春一寐。昨宵家宴至五更。兒女夫人並侍婢。被吾佯醉撥杯盤。擊碎珊瑚眞玉器。兒女嫌。夫人惡。忘卻從前衣飲樂。來朝朝退怒猶存。些兒小過無推托。因此事。方頓悟。前有輪回誰救度。辭官納印棄榮華。慷慨身心求出路。按海蟾姓劉名嚞【與哲同】渤海人。十六登甲科。仕金。五十至相位。朝退。有二異人坐道傍。延入。談修眞之術。二人默然。但索金錢一文。雞卯十枚。擲於案。以雞卯累金錢上。嚞傍睨曰。危哉。二人曰。君身尢危。何啻此卯。嚞遂悟。納印。八終南山學道而仙。其歌意甚明白。今畫蓬頭跣足嘻笑之人。手持三足蟾弄之。曰此劉海戲蟾圖也。直以劉海爲名。舉世無有知其名者。錄之以資博識。

張躍川絕句

碣石剰談。張躍川名文淵。仕正郎。弘治間有名士也。詩文多不傳。近得其四絕句云。低低壁落傞傞柱。小小廳堂窄窄門。廣廈廣庭非不愛。欲畱約束與兒孫。老去不嫌粳米粥。饑來常喫菜餛飩。好飯好羹非不愛。欲畱淡泊與兒孫。來音去信常關念。嫁女婚男不出村。遠眷遠親非不愛。欲畱近便與兒孫。鑿開石竇通泉脈。插種梅花八瓦盆。深紫深紅非不愛。欲畱淸白與兒孫。此作法於涼。以儉訓子孫之意。試一玩味。寜獨張氏子孫所宜守哉。

柳毅井

洞庭東山有井。云是當年柳毅時所鑿。周回橘樹參差。月夜常見龍女與毅。雙雙出遊。天啟辛酉。田子萟與王子同遊。酒酣賦詩云。橘花垂蔭碧闌干。此地曾經柳毅傳。卿亦有書吾肯寄。轆轤腸斷碧絲煙。時林月漸明。隱隱見橘樹中美人。掩映若隔煙霧。卻前遙吟云。橘花如雪曉風情。迢逓關山春夢驚。明月一天涼似水。不堪重省舊時情。

呂眞人

呂眞人一日遊四明金鵝寺。顧方丈蕭然。有童子出。呂問此何寥寥。童曰。莫道寥寥。虛空也不著。呂嘉其言。題詩於壁云。方丈有門出不鑰。見个山童露雙腳。問伊方丈何寂寥。道是虛空也不著。聞此語。何欣欣。主人豈是尋常人。我來謁此不得見。渇心耿耿生埃塵。歸去也。波浩渺。路入蓬萊山杳杳。相思一上石樓時。雪晴海闊千峯曉。

張君壽

張君壽浪遊江湖。八月十四夜。皓月澄空。忽見上流一舟如雀。一老翁蕩槳。歌云。郎提密网截江圍。妾把長竿守釣磯。滿載魴魚都換酒。輕煙細雨又空歸。君壽異之。剌舟與語。翁又歌云。蓼香月白醒時稀。潮去潮來自不知。除卻醉眠無一事。東西南北任風吹。

孟鯉詩

宋孟鯉有詩云。匆匆杯酒又天涯。晴日墻東叫賣花。可惜同生不同死。漫隨春色去誰家。蓋譏謝太后年已七十。不能死難。被擄北去而作也。

銀牀

漁隱詩話。嘉佑中。有漁人在江心。网得片石。上有一絕雲。雨滴空階曉。無心換夕香。井梧花落盡。一半在銀牀。注銀牀井欄也。

賣詩

宋隆興。仇【一作裘】萬頃未達時。挈牌賣詩。每首三十文。停茟磨墨。罰錢十五。至一富家。方治棺。卽以爲題。書云。梓人斵削象紋杉。作就神仙換骨函。儲向明窗三百日。這回抽出也心甘。又婦人持白扇爲題。仇方舉筆。婦曰。以紅字爲韻。遂書云。常在佳人掌握中。靜時明月動時風。有時半掩佯羞面。微露胭脂一點紅。一婦以蘆雁箋紙求詩。卽以紙爲題。書云。六七葉蘆秋水裏。兩三个雁夕陽邊。靑天萬里渾無礙。衝破寒潭一抹煙。一婦方剌繡。以鍼爲題。以羹字爲韻。遂書云。一寸鋼鍼鐵作成。綺羅叢裏度平生。若教稚子敲成釣釣。得鮮魚便作羹。

毛伯溫詠萍

嘉靖中。都禦史毛伯溫徵安南。夷主詠萍以誇云。錦鱗密密不容鍼。帶葉連根定計深。常與白雲爭水面。豈容明月墜波心。千層浪打誠難破。萬陣風顚永不沈。多少魚龍藏裏面。太公無計下鉤尋。【與三焦胡虛白萍詩相似。】伯溫次韻和之云。隨田逐水昌秧鍼。到底原來種不深。空有根苗空有葉。敢生枝節敢生心。寧知聚處焉知散。但識浮時不識沈。大抵中天風色惡。掃歸湖海竟無尋。國主見詩大驚。知諷已。由是貢服。昔有乩仙詠萍。請用梁字韻云。點點靑靑浮野塘。不容明月照滄浪。風吹雨逐沙泥上。燕子銜來遶畫梁。

洛陽花酒

談苑。陳希元【堯佐】修眞宗實錄。特除知制誥。舊制須召試。惟楊億與堯佐不試而授。兄堯叟。弟堯咨。皆舉進士第。一時兄弟貴顯。當世少比。希元退居鄭圃。尢好詩賦。張士遜判西京。以牡丹花及酒遺之。希元答以詩曰。有花無酒頭慵舉。有酒無花眼懶開。正向西園念蕭索。洛陽花酒一時來。

賞花釣魚

澠水燕談。楊文公億。初爲光祿丞。太宗頗愛其才。一日後苑賞花。宴詞臣。公不得預。以詩貽諸館閣曰。聞戴宮花滿鬢紅。上林絲管醉東風。蓬萊咫尺無因到。始信仙凡迥不同。諸臣不敢匿。以詩進呈。上詰有司。何以不召。左右以未貼職例不得預。卽命億直集賢院。免謝。令預晚宴。時以爲榮。宋制。賞花釣魚二館。惟直館預坐。校理而下。賦詩而退。太宗時。李宗諤爲校理。作詩云。戴了宮花賦了詩。不容重見赭黃衣。無憀獨出金門去。還似當年下第時。上卽令赴宴。自是校理而下。皆與會也。

對句

桐下聽然。有自榷塩提舉。轉僉憲提學。戲爲對云。提舉升提學。先管塩。後管醋。無人能對。舊有句云。雪鋪滿地。雞犬踏成竹葉梅花。康熙庚申歲。一年夾兩春。閏八月。人爲句云。一歲二春雙八月。兩度中秋。並無能對者。河內荷花。和尙采來何處戴。寺中柿子。士人摘去自家嘗。康熙壬申上元。張緖彥茂典作一對云。月月有月。無如上元月上。銀燈映月月增光。更更點更。孰若長至更長。玉漏傳更更逓永。

憐馬卒

魯振之【鐸】爲舉人時。遠行遇雪。夜宿旅店。憐馬卒寒苦。令臥衾下。因賦詩云。半破靑衫弱稚兒。馬前怎得浪驅馳。凡由父母皆言子。小異閭閻我卻誰。事在世情皆可笑。恩從吾幼未難推。泥塗還藉來朝力。伸縮相加莫漫疑。

呂翁夢

呂翁祠。在邯鄲縣北二十里黃梁店。李長沙詩云。舉世空中夢一場。功名無地不黃梁。憑君莫向癡人說。說與癡人夢轉長。端溪王崇慶詩云。曾聞世有盧生夢。只恐人傳夢未眞。一笑乾坤終有歇。呂翁亦是夢中人。家蒼書叔亦有詩云。白石淸池仙觀重。當年化度是遺蹤。巾瓢散作雲霞气。雞犬曾爲富貴容。磁枕暫休行客倦。黃粱未許宦情濃。人間大夢知多少。誰爲浮生薄鼎鐘。又題盧生石像云。夢裏公矦醒後仙。盧生樂事獨千年。從來公案誰翻卻。到此雄心自惘然。一片香臺畱悟石。幾家茅店起炊煙。風塵依舊邯鄲道。那有云房更作緣。毘陵呂相國【宮】和蒼叔詩。有撫石睡酣呼不起。停車炊熟夢無從之句。惜全首不能記憶。

張夢晉

張靈字夢晉。吳中名士也。早歲功名未偶。落魄不羈。寄情詩酒。間臨終之前三日。作詩云。一枚蟬蛻榻當中。命也難辭付大空。垂死尙思玄墓麓。滿山寒雪一林松。一曰又作詩云。彷佛飛魂亂哭聲。多情於此轉多情。欲將眾淚澆心火。何日張家再托生。二詩。可以想見其風致。

六歲應試

桐下聽然。雲間莫如忠。六歲應試。主司訝其小。面試一破。以爲政八佾裏仁公冶長爲題。莫應聲云。化隆於上而有僣。非其禮者。俗美於下而有犯。非其罪者。主司嘆賞。又以子曰二字爲題。破云。匹夫而爲百世師。一言而爲天下法。遂入泮。

貧土徵

桐下聽然。有貧士徵。增減十一則。愁日增。意气日減。藥方日增。酒量日減。奔走日增。交遊日減。子女日增。婢僕日減。索債人日增。借債人日減。典票日增。質物日減。妻拏怨恨日增。親友奬譽日減。方外交日增。帷榻情日減。市兒牙儈之穢語日增。登臨賞玩之淸緣日減。厭態日增。佳思日減。慈悲心日增。計較心日減。

民謠

嘉靖間。王聯爲縣令。簠簋不飭。爲部民所訟。時巡撫胡纉宗。發兵備朱鴻漸鞫問。廉得其實。聯斃於獄。時世廟幸楚。纉宗賦詩。有穆王八駿空飛電。湘女娥英淚不磨之句。聯子仕。痛父死獄。摘此爲譏切朝政。因賀長至。混入午門。訐奏之。差錦衣校尉行提。鴻漸已致政歸蘇四校尉駐坐行臺。气熖可畏。民間謠云。曾見不曾見。校尉坐書院。嚇殺朱苦瓜。拿了﹐朱鴻漸。常同知蹲做一堆。冷同知赫出熱汗。朱苦瓜卽朱紈。時以郡憲遭讒。得請歸。聞校尉有捉拿朱姓之說。疑其逮已。仰藥自殺。常二府名時平。冷二府名珂不知聖旨云何。且校尉烜赫。故皆惴惴。人遂因其姓以成嘲嘆耳。科道交章申救。仕𨿽坐誣。而纉宗杖三十削籍。

棄舊戀新

詩云。不思舊姻。求我新特。詩刺棄舊戀新。下一特字。注云。特。匹也。殊渾融。聞見巵言云。特者獨身而來。不以禮嫁也。嫁女多有媵妾。謂之備禮。天子以至士庶。皆有之。但多寡不等耳。男不備禮而娶。女不備禮而嫁。一時倉猝成婚。無隨從貫魚之附。則特耳。今三吳所號爲插正者也。【俗謂之兩頭大。】棄舊戀新薄態。不謂三百篇時。已先貝之。

三月

道家言人身有屍虫三。謂之三彭。上尸彭踞。中尸彭躓。下尸彭蹻。每於庚申夜。伺人皆睡。以其過惡陳於上帝。故學道者。庚申夕不寐。三尸。卽諺所謂腹中回虫也。今人召乩仙。所稱回仙回老回道人者。卽回虫。乩仙巫神。賴此以知往也。道士程紫霄雲。不守庚申亦不疑。此心常與道相依。玉皇巳自知行止。任爾三彭說是非。誦此。則屍虫爲上帝耳目。似上帝亦信任左右矣。

角三弄

三餘贅筆。樵樓畫角之曲。有三弄。相傳爲曹子建作。其初弄曰。爲君難。爲臣亦難。難又難。再弄曰。創業難。守成亦難。難又難。三弄曰。起家難。保家亦難。難又難。今角音嗚嗚者。皆難字之曳聲耳。

夢宮女戲球

海州士人李愼言。常夢至一處水殿中。觀宮女戲球。有拋球曲十餘闋。詞皆淸婉。醒記二闋云。侍宴黃昏曉未休。玉階夜色月如流。朝來自覺承恩醉。笑倩傍人認繡球。又堪恨隋家幾帝王。舞裀揉盡繡鴛鴦。如今重到拋球處。不是金鑪舊日香。

遣妓詩

司空曙病中遣妓詩。萬事傷心在目前。一身憔悴對花眠。黃金用盡教歌舞。畱與他人樂少年。唐詩紀事。作韓滉詩。題云。聽歌悵然自述。萬事傷心對管弦。一身含淚向春煙。後二句同。

蝶粉蜂黃

道藏雲。蝶交則粉退。蜂交則黃退。周美成蝶粉蜂黃渾退了。用此說者。以爲宮籹。攺退爲褪誤。

戒好色

司空圖詩。昨日流鶯今日蟬。起來又是夕陽天。六龍飛轡長相窘。更忍乘危自著鞭。呂純陽詩。精神賣與粉骷髏。卻向人間覓秋石。寒山詩。人言是牡丹。佛說是花箭。射人入骨髓。死而不知怨。陳眉公詞。紅顏𨿽好。精气神三寶。都被野狐偸了。眉峯皺。腰肢裊。濃籹淡掃。弄得君枯槁。暗發一枝花箭。射英雄。應弦倒。病魔纏擾。空去尋醫禱。房術誤人不少。這煩惱。自家討。塡精補腦。下手應須早。快把凡心打疊。訪仙翁。學不老。楊誠齋戲好色者曰。閻羅未嘗相喚。子乃自求押到。何也。卽此詩詞之意。但識得破時。忍不過耳。

買妾行

湯沂樂【沐】釋褐時。見同年多娶妾者。作買妾行雲。東鄰買妾費萬錢。西鄰亦不減十千。半爲身衣置羅綺。半爲首飾收花鈿。歸來敉束盛膏沐。夜夜歡聲徹華屋。自言龍虎得同登。管取鴛鴦不孤宿。張姑李姊日來往。貰酒烹羔會親黨。不知荊布糟糠人。欲寄寒衣正補紉。

赤壁

曹操入荊州。孫權遣周瑜。與劉備並力逆操。遇於赤壁。操軍大敗。蓋謂鄂州蒲圻縣赤壁也。黃州亦有赤壁。但非周瑜所戰之地。東坡賦曰。西望夏口。東望武昌。非孟徳之困於周郎者乎。蓋亦疑之。故作長短句云。人道是周郎赤壁。謂之人道。見則心知其非矣。韓子蒼知黃州日。聞賊起旁郡。作詩云。齊安城畔山危立。赤壁磯頭水倒流。此地能令阿瞞走。小偸何敢下蘆洲。是直以齊安赤壁。爲周瑜所戰之地。豈非因東坡之語耶。山西霍州。亦有赤壁。

四威儀

閒居筆記。有山中四威儀詞。一云。行不與人共行。出門兩足云生。爲看千峯吐翠。踏翻古渡月明。其二云。住不與人共住。茅屋松窗一副。庭前有鶴吟風。門外落花無數。其三云。坐不與人共坐。婆娑影兒爾个。雪花撲面飛來。笑我北窗紙破。其四云。臥不與人共臥。葛被和云包褁。孤峯獨宿無聊。明月梅花與我。

隔壁笑

挑燈集異。有隔壁笑訣。三人逄零七十稀。每三作一數。三數之餘。或餘一。則作七十。餘二。則作一百四十。如無餘。不必論。五馬沿盤廿一奇。【一作五人折桂廿一枝】每五作一數。五數之餘。或餘一。則作二十一。餘二。則作四十二。餘仿此。七星約在元宵裏。每七作一數。七數之餘。或餘一。則作十五。一百零五定爲除。蓋前後總計積數若干。逄一百零五。或二百十。卽除去。余所存數。卽其手中所握之數也。

移碁相間

幼時見友人胡礪之。將黑白碁子各三枚。左右分列。三移。則黑白相間。余因問曰。多亦可移乎。礪之曰。自三以至於十外。皆可移。多一子。則多一移。余歸試之。自三以至於十。果相間不亂。今已三十餘年。偶爾窓復試。忘其大半。因繹數四。始得就。恐歲久復忘。作歌以紀之曰。三子從根起。二三望前移。四子根空一。從根還空位。二三復舊所。末子向前備。五子前後各空一。黑白從中移向前。二三黑白還空位。根頭二子自天然。六子從根各空一。四五二馬向前行。五六二子歸空位。二三黑白望空存。七子從根只空一。二移右起三四行。四子相連從中去。四移右數六七輪。五移鄰子歸空位。二三去兮末子登。八子從根各空一。五六左右交互換。五移六七向前輪。六移七八補缺斷。二三黑白歸空處。就是兒童也不亂。九子從根亦空一。二移左斷四五通。三移六子從中去。四子相連亦去中五移九十歸空位。右一降兮左一逢。右一降兮左一逄。十根空一前補後。三移五六向前通。四移六七歸空位。五移四子去其中。六移九十還舊處。壁鄰二子補其空。八移五六向後去。二三歸空末子逄。

八不就訣

骨牌四副八不就訣。一天二地兩人脾。二六長三五六來。三六四六五六六。一雙蝶戲兩和諧。揀出雜牌成四副。三十二扇各含胎。後二句。一作。四副共成八不就。雜牌八扇一齊捱。

周藩宮詞

武功牛左史【恆】周藩宮詞序云。王宮詞。舊無人作。予遊梁數載。據所聞於梁人者。擬作數首。非云孤辟。借以存祕事爾。春殿牙簽萬軸余。香勻風細綠窗虛。侍兒臨罷誠齋帖。函出先呈女較書。蕭蕭修竹映池寒。分汲銀瓶灌牡丹。報道花朝開內宴。競持金剪繞朱欄。夜來行樂雁池頭。侍女分行秉燭遊。唱徹憲王新樂府。不知明月下樊樓。櫟下周元亮曰。詩𨿽五章。可當夢華錄數卷。

劉庭信詞

劉庭信有詞云。蝦須簾捲紫銅鉤。鳳髓茶香碧玉甌。龍涎香暖【一作冷】泥金獸。遶雕闌。倚畫樓。怕春歸綠慘紅愁。霧蒙蒙丁香枝上。雲淡淡桃花洞口。雨絲絲梅子墻頭。

榖靡靡

秦簡夫號西溪老人。在上黨公府。賦榖靡靡云。榖靡靡。靑割將來彊半粃。急忷春米送官倉。只恐秋風馬塵起。官倉遠在喬麥山。南梯直在靑雲間。梯危一上八九里。之字百折縈回環。憑誰說向監倉使。斛面莫教髙一指。請君沿路看擔夫。汗夥多於所擔米。

哈打打

吳中無賴。爲人代比較者。計笞數索錢。曰打錢。一人之妻。稍積一二金。使銀匠打造二簪。其工值。亦曰打錢。無賴誇於妻曰。我不打。爾那能打。他日縱妻私於僧。俗謂之打和尙。事露。聞於官。並杖其夫。妻亦慰之曰。我不打。爾那得打。聞者大笑。無賴姓哈。人遂稱爲哈打打。

戲言召辱

碣石剩談。永平樂工孟秋兒。善彈唱。爲人滑稽。府學鄕賢祠祭祀。一儒生指學中石碑龜頭。呼秋兒戲之曰。玆非爾祖耶。秋兒卽向石龜四拜。厲聲曰。我祖宗祖宗。爾負此大物在身。幾時出得學門。儒生慚愧無詞。

趙秉文詞

趙秉文靑杏兒詞云。風雨替花愁。風雨罷花也應休。勸君莫惜花前醉。今年花謝。明年花謝。白了人頭。乘興兩三甌。任溪山好處尋遊。但教有酒身無事。有花也好。無花也好。選甚春秋。

蛛网救蝶

閒居筆記。有蛛网救蝶詩。軀命爾誠急。网羅眞不仁。忽驚花翅亂。寜顧粉敉新。解釋一時幸。翩翩何處春。蛛蜘無意緒。殘缺再經綸。

火焚米商

桐下聽然。萬曆己丑。新安商人。自楚販米至吳。值歲大旱。斗米百五十錢。計利已四倍。而意猶未愜。請道士降乩問米價。南極上帝附乩判云。豊年積榖爲凶年。一升米糶十升錢。天心若與人心合。頭上蒼蒼不是天。又判著火部施行。道士未出門。庾火發。商人之米無遺粒。連棟百餘倉。分毫不毀。

老秀才

葵軒瑣記。近有學師。以事怒一靑衿。鳴鼓升堂。數其罪。將施夏楚。辭气甚厲。靑衿略不致辧。徐進曰。老師來科必中狀元。師猶怒罵問其故。靑衿曰。若不是狀元。如何發揮老秀才。師不覺掩口而退。

●堅瓠五集卷之二目錄

屠蘓酒

藍尾酒

彩燕人勝

風流帽

吳評

中涓產子女

參幕內人

不識一丁

桑落酒

紅袖拂塵

曲水園

王盧溪

宣和禦畫

王義豊詩

大小寒

祁門客邸詩

淮陰廟

海陵詩詞

劉觀堂讀赦詩

墨杖二銘

何處難忘酒

東坡屬對

蟻蝶圖

慶元公議

牧牛亭

李白竹枝詞

味諫評

蔣燾巧對

錢李諛王劉

施盤幼志

石僧

豬脬油囊

倭使詩

小先生

分合字對

洗鳥挑土彩鳯

一个波

酒三平

等一等

腐徳

奕僧

琵琶妓

才婦擇婿

十忙

道中栽李

致曲

愚蠢

永嘉相命

葡萄說

蠶有六徳

李沅南

董生

嫁娶謔詞

李氏女

詩訕

堠子詩

閉門弭災

費鵝湖別築

四休居士

葉唐夫

堅瓠五集卷之二

長洲石農褚人獲學稼纂輯

屠酥酒

四民月令。元日飲屠酥酒次第。當從小起。以年少者起。後漢李膺杜密。以黨人同擊獄。值元日。於獄中飲酒。曰元旦從小起。時鏡新書。晉海西令問董勛曰。正旦飲酒。先從小者何也。勛曰。俗以少者得歲。先酒賀之。老者失歲。故後飲酒。劉夢得白樂天元日舉酒賦詩。劉云。與君同甲子。壽酒讓先杯。白雲。與君同甲子。歲酒合誰先。白有歲假內命酒篇云。歲酒先拈辭不得。被君推作少年人。顧況云。不覺老將春共至。更悲攜手幾人全。還丹寂寞羞明鏡。手把屠蘓讓少年。裴夷直云。自知年幾偏應少。先把屠蘓不讓春。儻更數年逢此日。還應惆悵羨他人。成文干云。戴星先捧祝堯觴。鏡裏堪驚兩鬢霜。好是燈前偸失笑。屠蘓應不得先嘗。方干云。才酌屠蘓定年齒。坐中皆笑鬢毛斑。東坡云。但把窮愁博長健。不辭最後飲屠酥。七修。作屠蘓。四時纂要。屠蘓。孫思邈庵名。天中記。屠。割也。蘓。腐也。

藍尾酒

容齋四筆。引白樂天元日對酒詩云。三杯藍尾酒。一楪膠牙餳。又老過占他藍尾酒。病餘收得到頭身。歲盞後推藍尾酒。春盤先勸膠牙餳。荊楚歲時記云。膠牙者。取其堅固如膠也。而藍尾之義。殊不可曉。河東謂載。申屠澄。與路傍茅舎中老父嫗及處女。環火而坐。嫗自外挈酒壼至曰。以君冒寒。且進一杯。澄因揖遜曰。始自主人翁。卽巡澄。當婪尾。蓋以藍爲婪。當婪尾者。謂最在後飲也。石林燕語云。唐人言藍尾藍字。多作啉【婪】。出於候白酒律。謂酒巡匝末。連飲三杯。爲藍尾。蓋末坐遠。酒行到常遲。連飲以慰之。故以啉爲貪婪之意。七修云。藍。澱【電】也。說文云。澱。滓垽也。滓垽者。渾濁也。據此。則藍尾酒。乃酒之濁腳。如盡壼酒之類。故有尾字之義。知此。則樂天之詩及少薀所謂酒巡匝末。俱通矣。

彩燕人勝

歲時記。立春日。剪彩爲燕以戴之。鄭毅夫詩云。漢殿鬭簪雙彩燕。始知春色上釵頭。又貼宜春於門。王沂公詩云。北陸凝寒盡。千門淑气新。年年金殿裏。寶字貼宜春。又人日剪彩勝爲人形。帖帳中。及屏風上。戴頭鬢。或以相遺。景龍文館記。唐中宗時。人日賜王公以下彩縷人勝。令羣臣賦詩。

風流帽

桐下聽然。馮南谷。吳門愽徒。善恢諧。嘗負愽錢十萬。匄貸豪門。時王元美在坐。戲以優人風流帽。襲其首曰。能詩。當如所請。馮卽朗吟曰。天下風流少。區區帽上多。鬢邊齊拍手。恰似按笙歌。元美欣然贈十金。一時座客爲充囊而去。明日訪之。室如洗矣。按風流帽。亦稱不倫。圍如束帛。兩旁白翅。不搖而自動。惟白兔記。李洪義八義記。樂人戴之。先大父言張幼於門客某。欲告貸於幼於。凂其兄伯起爲言。幼於諾之。復曰。以不倫爲題。吟詩一首。能則與之。伯起復於客。客求伯起代作前詩。明日客見幼於伯起已在坐。客言其情。幼於初命題。客毫不思索。隨口吟詩。幼於曰。非汝所能。幾不與。伯起婉言。得如所請。

吳評

吾蘓轄一州七縣。舊有評語曰。金太倉。銀嘉定。銅常熟。鐵崇明。豆腐吳江。叫化昆山。紙長洲。空心吳縣。言金銀富厚。銅臭鐵剛。豆腐淡。叫化齷齪。紙薄。空心虛僞也。

中涓產子女

後漢荀文若。父緄。爲文若娶中常侍唐衡女。中官有女。固奇。而文若爲中官倩。尢湼而不淄。又宋靖康之亂。有中涓挈一宮人南奔。僑寓平江。稱夫婦。潛蓄美男。餙以釵袿。佯爲婢而進之。與宮人產子。四歲。中涓死。宮人嫠居。偕婢撫其子。他年宮人又產女。鄰人聞於官。訊之。吐實。以聞。上詔給配賜姓。名宦成宦成遂洗妝。而衣冠爲丈夫。其後更有二子。皆舉進士。長者爲奎章閣待制。父母榮封焉。待制常宴客。懸三教圖。座客爲對句云。夫子天尊。大士頭上不同。趙祕書彥中對曰。宮娥宦者。官人腰間各別。舉座匿笑。待制引滿。觴之曰。可謂一网打盡矣。

參幕內人

桐下聽然。林文節鎭並州日。與僚屬唱和。參幕徐君內人能詩。每分韻。密遣人馳歸。眾方苦吟。內人詩已至矣。有幕府客醉起舞。和藜字云。幕中舞客聞鴝鵒。帳下雄兵掃蒺藜。又送屬官除監司。押僚字云。補衮自宜還舊物。繡衣先見冠同僚。監司。相國之後也。爲一時賞冠。又陳述古女。適李判官。題雁屏詩。沙淡蘆欹曲水通。幾雙容與對西風。扁舟自向江鄕去。卻喜相逢一枕中。又曲屏誰畫水瀟湘。雁落秋風蓼半黃。雲薄雨疏孤嶼遠。曾令淸夢到髙唐。

不識一丁

野客叢書。今文人。多用不識一丁字。祖唐書。挽兩石弓。不如識一丁字。出處考之。乃个字。非丁字。按續世說書。此个字。蓋个與丁相似。傳冩誤爾。後觀張翠微考異。亦謂个字。又觀蜀志南史。皆有所識不過十字之語。史通。謂三平所識。僅通十字。恐是十字。亦未可知。十與丁字又相似。此與淮南子言。宋景公熒惑徙三舎之謬同。史記謂三度。

桑落酒

桑落酒。相傳九月九日。作水米曲。皆以三十爲凖。熟於桑落之辰。故名桑落。張伯起譚輅云。西羗有桑落河。出馬乳酒。羗人兼葡萄壓之。晉宜帝時。常來獻。九日賜百官飲之。則似桑落。又地名。非時也。又見雜記。載河中桑落坊井。桑落時。取其水釀酒。甚佳。似又兼地與時矣。庾信乞酒詩。蒲城桑落酒。灞岸菊花天。又似出蒲州。

紅袖拂塵

冠萊公典陜日。與魏野同遊僧寺。萊公舊日畱題處。皆用碧紗籠之。野詩則塵蒙其上。時從行官妓之黠慧者。以紅袖拂之。野顧萊公笑詠曰。世情冷暖由分別。何必區區較異同。但得常將紅袖拂。也應勝似碧紗籠。

曲水園

曲水園有竹三十畝。爲文潞公先得。賈文元題詩園壁云。畫船載酒及芳辰。丞相園林潩亦水濵。虎節麟符拋不得。卻將淸景付閒人。潞公見詩。卽以地劵歸賈。賈亦不復再至。

王盧溪送胡忠簡

嶽珂桯【汀】史胡忠簡【銓】乞斬秦檜。掇新州之禍。直聲振天壤。士大夫畏罪箝舌。莫敢與立談。獨安福王盧溪【廷珪】字民瞻。以詩送之曰。囊封初上九重關。是日淸都虎豹閒。百辟動容觀奏牘。幾人回首媿朝班。名髙北斗星辰上。身墮南州瘴海間。豈待他年公論出。漢庭行召賈生還。大廈元非一木支。欲將獨立柱傾危。癡兒不了官中事。男子要爲天下奇。當日姦諛皆膽落。平生忠義只心知。端能飽喫新州飯。在處江山足護持。於是有以聞於朝者。檜怒。坐以謗訕。流夜郎。時年七十。旣而檜死。尋許自便。孝宗初政。召對便殿。除官不受。再召再辭。年九十三卒。時朝士陳【剛中。】三山寓公張【仲宗。】亦以作啟與詞爲餞而得罪。檜之怒忠簡。蓋流貶不少置也。王民瞻在辰陽謫所。郡守承風旨。待以囚隸。檜死。隨有自便之命。守張燕公堂以召之。盧溪題詩壁間云。辰州更在武陵西。每望長安信息稀。二十年興縉紳禍。一朝終失相公威。外人初說哥奴病。遠道俄聞逐客歸。當日弄權誰敢指。如今憶得姓依希。蓋志喜也。

宣和禦畫

康伯可【與之】在髙宗朝。以詩章應制。與左璫狎。適睿思殿有徽祖畫扇。繪事卓絕。髙宗時持玩流涕。以起羹墻之思。璫偶下直。竊攜至家。而康適至。畱之燕飲。漫出以示。康紿璫八取殽核。輙書一絕於上曰。玉輦宸遊事已空。尙餘奎藻繪春風。年年花鳥無窮恨。盡在蒼梧夕照中。璫出。見之大恐。而康已醉。無可柰何。明日伺間。叩頭請死。上大怒。亟取視之。天威頓霽。但一慟而已。又王盧溪題宜和殿雙鵲圖曰。玉鏁官扉三十六。誰識連昌滿宮竹。內苑寒梅欲放春。龍池水暖鴛鴦浴。宣和殿後新雨晴。兩鵲蜚來東向鳴。人間畫工貌不成。君王筆下春風生。長安老人眼曾見。萬歲山頭翠華轉。恨臣不及宣政初。痛哭天涯觀畫圖。明張來儀【羽。】詠徽廟折技桂云。玉色官瓶出內家。天香濃浸月中葩。六宮絕愛淸涼好。不道金風捲翠華。夏原吉詠墨竹雲。寶殿無心論治安。碧牕著意寫瑯玕。枝枝葉葉眞瀟灑。不道金人不愛看。責其不能君也。又有詠石橊曰。金風吹綻綘紗囊。零落宜和禦墨香。猶喜樹頭霜露小。南枝有子殿秋光。此言南渡得人。有情之之意。

王義豊詩

徳安王阮。仕至撫州守。嘗從張紫微學詩。紫微罷荊州侍總。偕之遊廬山。山南有萬杉寺。本仁皇所建。奎章在焉。紫微大書二詩曰。老幹參天一萬枝。廬山佳處著浮圖。袛因買斷山中景。破費神龍百斛珠。莊田本是昭陵賜。更著官船載禦書。今日山僧無飯喫。卻催宮欠意何如。阮得詩。獨憮然不滿意曰。先生气吞虹蜆。今獨少異之。何也。紫微不復言。送之江津。別去才兩旬。而得紫微河陰之訃。蓋絕筆云。阮時亦有詩曰。昭陵龍去奎文在。萬歲靈杉守百神。四十二年眞兩露。山川艸木至今春。紫微擊節。自以爲不及。旣而復過是寺。又題其碑陰曰。碧紗籠底墨才漧。白玉樓中骨已寒。淚盡當時聯騎客。黃花時節獨來看。阮詩亦紆余有味。號義豊集。

大小寒

慶元初。韓平原【侂胃】爲相。其弟仰冑。爲知合門事。頗與密議。時人謂之大小韓。求快捷方式者爭趨之。一日內宴。優人有爲衣冠到選者。自敍履歷材藝。應得美官。而畱滯銓曹。自春䢐冬。未有所擬。方徘徊浩嘆。又爲日者過其旁。遂邀使談庚甲。問以得祿之期。日者推測曰。君命甚髙。但五星局中。財帛宮有耗破星。若欲通達。先到小寒。更望成事。必到大寒。優蓋以寒爲韓。侍燕者皆縮頸匿笑。

祁門客邸詩

慶元己未。嶽珂如中都。道徽之祁門。夜憇客邸。見壁間一詩曰。蹇衛衝風怯曉寒。也隨舉子到長安。路人莫作親王看。姓趙如今不似韓。味其語意。乃天族之試南宮者。所作旁有細書八字云。霍氏之禍。萌於驂乘。而侂冑懵然不少悟。以至於敗。

淮陰廟

楚州淮陰。夾漕河而邑於澤國。諸聚邑尢爲荒涼。開禧北徵。嶽珂舟過其下。登楚王信廟。堂廡傾圯。幾不庇風雨。兩旁皆過客詩句。左廂髙堵。有揚誠齋詩二首。字迹潦艸。亦舛筆畫。不知何人所書。珂以意揣之曰。來時月黑過淮陰。歸路天花舞故城。一劍光寒千古淚。三家市出萬人英。少年胯下安無忤。老父圯邊愕不平。人物若非觀歲暮。淮陰何必減文成。鴻溝袛道萬夫雄。云夢何銷武士功。九死不分天下鼎。一生還負室前鐘。古來大斃愁無蓋。此後禽空悔作弓。兵火荒余非舊廟。三間破厔兩株松。音節悲壯。徧壁間殆無繼者。

海陵詩詞

金完顏亮。初封岐王。爲平章政事。能書。好爲詩詞。語輙崛彊。有不爲人下之意。出使道驛。詠竹曰。孤驛繡瀟竹一叢。不同凡卉媚春風。我心正與君相似。只待云梢拂碧空。又書壁述懷云。蛟龍潛匿隱滄波。且與蝦蟆作混和。等待一朝頭角就。撼搖霹靂震山河。過汝陰復作詩曰。門掩黃昏染綠苔。那回蹤迹半塵埃。空亭日暮烏爭噪。幽徑艸深人未來。數仭假山當戶牗。一池春水遶樓臺。繁花不識興亡地。猶倚闌干次苐開。一日至臥內。見幾上瓶中植巖桂。索筆賦云。綠葉枝頭金縷裝。秋深自有別般香。一朝揚汝名天下。也學君王著赭黃。又嘗作雪詞。【已見二集。】中秋待月不至。賦鵲橋仙曰。停杯不舉。停歌不發。等候銀蟾出海。不知何處片雲來。做許大通天障礙。虯髯撚斷。星眸睜裂。惟恨劍鋒不快。一揮截斷紫雲腰。子細看嫦娥體態。【與夷堅志不同】味其詞旨。已多圭角。又使畫工圖臨安之城邑。及吳山西湖之勝以歸。瞷然有垂涎杭越之想。而於吳山絕頂。貌已之狀。策馬而立。題曰。萬里車書盍混同。江南豈有別疆封。提兵百萬西湖上。立馬吳山苐一峯。明年。起兵下兩淮。臨發。賜所制喜遷鶯詞曰。旌麾初舉。正駃騠力健。嘶風江渚。射虎將軍。落鵰都尉。繡帽錦袍翹楚。怒磔戟髯爭奮。捲地一聲鼙鼓。笑談頃。指長江齊楚。六師飛渡。此去。無自墮。金印如斗。獨在功名取。斷鎖機謀。垂鞭方略。人事本無今古。試展臥龍韜韞。果見成功旦暮。問江左。想云霓望切。玄黃迎路。桀驁之气。溢於詢表。

劉觀堂讀赦詩

紹興己未。金人歸我侵疆。曲赦新復州縣。赦文曰。上穹開悔禍之期。大金報許和之約。割河南之境土。歸我輿圖。戢宇內之干戈。用全民命。兀術讀之。以爲不歸徳其國。遂指爲釁。以起兵復陷而有其地。後二年。和議成。秦檜懼當制者之不能說敵也。以孽子嬉。及其黨程克俊攺其。文曰。上穹悔禍。副生靈願治之心。大國行仁。遂子道事親之孝。可謂非常之盛事。敢忘莫報之深恩。而況申遣使軺。許構【一作光宗廟諱惇。】盟好。來存歿者萬餘里。慰契闊者十六年。禮備送終。天啟固陵之吉壤。志伸就養。日承長樂之慈顏。於是郵傳至四方。遺黎讀之。有泣者。蜀人劉望之作詩曰。一紙盟書換戰塵。萬方呼舞淚沾巾。崇陵訪沈空遺恨。郢國憐懷尙有人。收拾金繒煩廟算。安排鐘鼎誦宗臣。小儒何敢知機事。終望君王赦奉春。時語禁未嚴。無以爲諷者。聖之有集。自號觀堂。他書多謟秦。所謂奉春。竟不知指何人也。

墨杖二銘

張紫巖【浚】謫居十五年。憂國耿耿。不替昕夕。適權姦新斃。時宰恃敵好而不固圉。紫巖居母喪。上疏論事。上以爲狂。詔居零陵。作幾間丸墨。並常支筇竹枝二銘。以寓意。墨銘曰。存身於昬昬。而天下之理因以昭昭。斯爲瀟湘之寶。予將與之歸老而逍遙。杖銘曰。用則行。舎則藏。惟我與爾。危不持。顚不扶。則焉用彼。或錄以示當路。怒以爲諷已。將奏之。會病卒不果。後陳正獻【俊卿】爲孝廟誦之。摘杖銘書於禦杖焉。

何處難忘酒

白樂天始爲何處難忘酒詩。後人多效之。宋王景文【質】雪齋集。雋放豪逸。嶽珂桯史載其四篇曰。何處難忘酒。荊蠻大不庭。有心扶白日。無力洗滄溟。豪傑將班白。功名未汗靑。此時無一盞。壯气激雷霆。何處難忘酒。姦邪大陸梁。腐儒空有酈。好漢總無張。曹趙扶開寶。玉徐賣靖康。此時無一盞。淚與海茫茫。何處難忘酒。英雄太屈蟠。時違聊置畚。運至卽登壇。梁父吟聲苦。幹將寶气寒。此時無一盞。拍碎石闌干。何處難忘酒。生民太困窮。百無一人飽。十有九家空。人說天方解。時和歲自豊。此時無一盞。入地訴英雄。又王荊公臨川集。亦有二篇。其一篇特典重。曰。何處難忘酒。君臣會合時。深堂拱堯舜。密席坐臯夔。和气襲萬物。歡聲連四夷。此時無一盞。眞負鹿鳴詩。二公同一題。而喑鳴叱吒。一轉於俎豆間。便覺閒雅不侔矣。

東坡屬對

宋與遼歡盟。文禁甚寬。輅客往來。率以談笑詩文相娛樂。元佑間。蘓東坡嘗膺是選。遼使數聞其名。思以奇困之。其國舊有對曰。三光日月星。凢以數言者。必犯其上一字。久無有能對者。首以請於坡。坡唯唯。謂其介曰。我能而君不能。非所以全大國之體。四始風雅頌。天生對也。盍先以此復之。介如言。方共嘆愕。坡徐對曰。四徳元享利。使睢盱欲起辧。坡曰。爾謂我忘其一耶。謹閟爾舌。兩朝兄弟邦。卿爲外臣。此固仁廟之諱也。使出不意。遂駭服。張幼於對六脈寸關尺。吳文之對一陣風雷雨。亦妙。

蟻蝶圖

黃山谷居黔。有以屏圖遺之者。繪雙蝶翾舞罥於蛛絲。而隊。蟻憧憧其間。題六言於上曰。胡蝶雙飛得意。偶然畢命网羅。羣蟻爭收墜翼。策勛歸去南柯。崇寜間。又遷於宜。圖偶爲人攜八京。鬻於相國寺肆。蔡客得之。以示元長。元長大怒。將指爲怨望。重其貶。會以訃奏。僅免。其在黔。嘗摘香山句爲十詩。卒章曰。病人多夢醫。囚人多夢赦。如何春來夢。合眼在鄕社。一時网羅之味。蓋可想見。

慶元公議

趙忠定【汝愚】爲韓侂冑所逐。至衡州暴卒。公論嘩然。日有懸書北闕下者。捕莫知主名。太學生敖器之【陶孫】題壁云。左手旋乾右轉坤。羣公相扇動【一作如何羣小恣】流言。狼胡無地歸姬旦。魚腹終天弔屈原。一死固知公所欠。【一作不免。】孤忠賴有史長存。九原若遇韓忠獻。休說渠家末代孫。都下競傳。平原如其出於器之。亦不之罪。

牧牛亭

金陵牧牛亭。秦檜坵隴在焉。有移忠旌忠寺。相去五里。金碧相照。楊誠齋過之。題詩壁問曰。函關只有一穰侯。瀛館寜無再帝丘。天極八重心未死。臺星三點折方休。只看壁後新亭築。恐作移【音夷】中屬國羞。今日牛羊上坵隴。不知丞相更嗔不。自注其下曰。秦暮年起大獄。必殺張徳遠【浚】胡邦衡【銓】等五十餘人。不知殺盡諸公。將欲何爲。奏垂上而卒。故有新亭之句。然初莭似蘓子卿而晚謬。嶽珂云。檜在金。不久卽逃歸。撻辣實縱之。不知何以似子卿也。

李白竹枝詞

紹聖二年。黃山谷以史事謫黔南。道間作竹枝詞二篇。題歌羅驛曰。撐崖拄谷蝮蛇愁。入箐攀天猿掉頭。鬼門關外莫言遠。五十三驛是皇州。浮雲一百八盤縈。落日四十九渡明。鬼門關外莫言遠。四海一家皆弟兄。又自書其後曰。古樂府。有巴東三峽巫峽長。猿鳴三聲淚沾裳。但以抑怨之音。和爲數疊。惜其聲今不傳。余自荊州上峽入黔中。備嘗山川險阻。因作二疊。傳與巴娘。令以竹枝歌之。前一疊可和去。鬼門關外莫言遠。五十三驛是皇州。後一疊可和云。鬼門關外莫言遠。四海一家皆弟兄。或各用四句。入陽關小秦王。亦可歌也。是夜宿於驛。夢李白相見曰。予往謫夜郎。於此聞杜鵑。作竹枝詞三疊。世傳之不子細。集中無有三誦。而使之傳焉。其辭曰。一聲望帝花片飛。萬里明妃雪打圍。馬上胡兒那解聽。琵琶應道不如歸。竹竿坡面蛇倒退。摩圍山腰胡孫愁。杜鵑無血可續淚。何日金雞赦九州島。命輕人鮓甕頭船。曰瘦鬼門關外天。北人墮淚南人笑。靑壁無梯聞杜鵑。豫章集所刋。自謂夢中語也。音響節奏似矣。而不能掩其眞。亦寓言之流與。

味諌軒

戎州有蔡次律者。家於近郊。黃山谷嘗過之。延以飲。有小軒極華潔。檻外植餘甘子數株。因乞名焉。山谷題曰味諌。後王子予以橄欖遺山谷。有詩曰。方懷味諌軒中果。忽見金盤橄欖來。想共餘甘有瓜葛。苦中眞味晚方回。時蓋徽祖始登極。國論稍還。是以有此句云。【程史】

蔣燾巧對

挑燈集異。我蘓蔣燾。幼聰慧。一日與父友武官者。同遊佛寺。指殿上佛出對曰。三尊大佛。坐獅坐象坐蓮花。燾對曰。一介書生。攀鳳攀龍攀桂子。出寺。武官部軍牽燾衣問曰。適對何句。燾曰。我對一个小軍。偸狗偸貓偸芥菜。其捷於調戲如此。一日。其祖攜遊佛殿。見燾跳下階級曰。三跳跳下地。對曰。一飛飛上天。又父客因坐久。出對曰。凍雨灑窓。東二點。西三點。燾對曰。切糕【一作瓜】分客。【一作片。】上七刀。下八刀。【解人頤作楊一淸對。】

錢李諛玉劉

王振死土木。錢學士【博】爲撰葬銘。稱其忠烈。陸式齋詩云。王閹素稱慧。輕生忍如此。史官忠烈銘。千載孰非是。劉瑾作玄明宮。李閣老東陽。爲作碑記。頌其功勲。李空同詩云。峩碑照輝頌何事。一諛死後。一諛生時。同歸謟附。其能免後世之誚乎。

施盤幼志

我蘓洞庭施宗銘【盤】幼從父遊淮揚。歸舟泊河下。送客。失足墮水。眾掖登舟。乃長吟曰。腳踏船頭船便開。天公爲我洗塵埃。諸君莫笑衣衫濕。才向龍門跳出來。【與萬花金穀所載卓沃詩相似。】鼎甲考。盤少落拓自負。常詠蝴蝶云。莫怪風前多落魄。三春應作探花郎。年二十三。大魁天下。皆以洛陽年少遇之。

石僧

紹興問。劉大中以兵部尙書。出守處州。俄召還。上問麗水石僧之狀若何。蓋風門山東下。爲石僧山。山有一石。狀類臒僧。大中以詩對曰。云作袈裟石作身。巖前獨立幾經春。有人問我西來意。默默無言總是眞。

豬脬油囊

靖難兵至淮。無舟可渡。有兵人於囊中。取幹豬脬十餘。納气其中。環擊腰問。洇水而渡。奪南舟以濟北軍。桃燈集異。載汶上人。用油塗生牛皮作囊。納身其中。止露眼鼻。𨿽深亦不溺。登涯。則解如蟬蛻。衣履不沾。捲囊而去。

倭使詩

明髙皇欲徵倭國。彼遣使嗐哩嘛哈。奉表乞降。上問彼國風俗。嗐哩嘛哈以詩答曰。國比中原國。人同上古人。衣冠唐制度。禮樂漢君臣。銀甕篘新酒。金刀膾錦鱗。年年二三月。桃李一般春。上初欲罪其不恭。徐乃貫之。

小先生

菽園雜記。山陰張倬。景泰初。爲昆山訓導。年𨿽少。以聰敏聞。典史姜某。嘗戲倬曰。二十三歲小先生。倬應聲云。三五百觔肥典史。有黠僧對客云。儒學𨿽正。不如釋學之愽。如僧人多能讀儒書。儒者不能通釋典也。本朝儒釋兼通者。宋景濓一人而已。倬呵之曰。譬如飲食。人可食者。狗亦能食之。狗所食者。人決不食之矣。此僧默然不能辧。

分合字對

古對以文字分合者。如鉏麑觸槐。甘作木邊之鬼。豫讓吞炭。終爲山下之灰。奴手爲拏。已後莫拏奴手。人言是信。從今休信人言。半夜生孩。子亥二時難定。百年匹配。己酉兩命相當。皆佳。近又有人曾作僧。人弗可以爲佛。女卑爲婢。女又可以爲奴。亦喜其占對之妙。

洗鳥挑土

禦史職司風紀。中書舎人供奉絲綸。其任皆不薄也。成化戊戌。徽州倪進賢。出入閣老萬安之門。得庶吉士。安病陰痿。進賢自譽善醫。具藥瀋。爲洗之。因攺禦史。翼聖夫人之侄季通。以門蔭官中舎。濟寜某。與通同僚友善。嘗歸省。以篋寄通。所封鐍甚固。夫人素諳世故。命啟視之。同僚固辭。夫人不許。乃彊啟之。篋中舊衣數件。下皆土■﹝殸上土下﹞。夫人大怒曰。他日欲誣我家耶。命毆之。通跪請得免。乃命自擔其篋去。時人爲之語曰。洗鳥禦史。挑土中書。其辱敗士風。同官爲之喪气。

彩鳳

成化中。言官言宮闈事。受挫辱。自此噤不敢言。昆山徐生。善寫竹。遊京師。吏科某請寫竹於壁。欲題其上云。朝陽鳴鳳。或云。恐被人議論。不若易以舞鳳。或又以爲不可。乃以彩鳳題之。某從旁口占云。鳴也鳴不成。舞也舞不成。不如華彩服。搖擺過平生。眾爲哄堂大笑。

一个波

莆田姚園客【旅】露書。啇孟和。父令西楚。自父任所。攜貲八金陵。因遊曲中。作秦淮詩二十首。甚麗。又贈妓詩。有可憐十二峯頭雨。化作秦淮八月波句。或戲攺之云。可憐幾兩江西錁。買得秦淮一个波。曲中謂不在行。曰波老。

酒三平

吳興沈太學【某】倅雲間。令吏取酒三瓶。寫作三平。吏曰。非此平字。沈卽將平字腳加一踢。曰。三乎也罷。

等一等

成化丙戌。陳公甫【憲章。】莊孔暘【■﹝日上永下﹞。】章徳懋【懋。】應試南宮。主試劉定之萬安相戒曰。場中有此三人。不可艸率。及塡榜。章莊髙列。獨不見陳捲。時題爲老者安之三句。亟覓至。則陳破云。人各有其等。聖人等其等。同考者業批其旁云。若要中進士。還須等一等。見者哄堂。又明季遺編。南直李宗師歲考其縣諸生。命斯民也一節題。一生文中有云。一代一代又一代。宗師批云。二等二等再二等。置之六等云。。

腐徳

余宗污謂荳腐有十徳。水者柔徳。幹者剛徳。無處無之。廣徳。水土不服。食之卽愈。和徳。一錢可買。儉徳。徽州一兩一盌。貴徳。食乳有補。厚徳。可去垢。淸徳。投之污則不成。聖徳。建寜糟者。隱徳。

奕僧

永嘉僧野雪。以奕稱。一日在許無念宅。與吳嗣仙對枰。嗣仙稱苐一手。沈思而後下一子。野雪殊不顧。對客間談。隨手應敵。無不取勝。來子魚贈以詩云。蕉團坐隱靜皈依。十九行中諭法微。慧眼欲生拋大刼。觀心不定卻斜飛。分先未許爭先手。戒殺何堪露殺機。跳出刀山投鐵网。與師一笑解重圍。

琵琶妓

仲宗約宗候子斗姚園客至家。聽其妓彈琵琶。比入座。美人嬌寵。不肯出彈。園客口號曰。許聽琵琶不與聽。佳人無分見眉靑。方屬落句。子斗遽續之曰。不如且就藤牀臥。猶見襄王夢裏形。

才婦擇婿

濮監丞婦鄒賽眞。有才藻。工詩文。鵝湖費狀元宏。少隨其父之太學。鄒聞其奇。索見之。酒間試以對曰。金杯春泛綠。費應聲云。銀燭夜搖紅。鄒遂以女字之。其女亦能詩。爲一品夫人。

十忙

金陵有十忙。祝石林【世祿】寫字忙。何雪漁圖書忙。魏考叔畵畫忙。汪堯卿代作忙。雪浪出家忙。馬湘蘭老妓忙。孟小兒行醫忙。顧春橋合香忙。陸成叔討債忙。程彥之無事忙。金尙卿善仿祝無功書法。祝欲繩之。董玄宰【其昌】笑謂祝曰。右軍有靈。弟應下獄矣。祝笑而釋之。

道中栽李

程仲權在武昌。暱一妓。謂妓欲嫁之。兪羨長不信也。試調之。妓亦心動。羨長因作詩寄仲權曰。官道中間栽李樹。一株開作兩邊花。仲權心爲之灰。

致曲

王渼陂【九思】好爲詞曲。有客曰。太上立徳。其次立功。其次立言。公宜畱心經世文章。渼陂答曰。公獨不聞其次致曲。一作汪南溟。【俱露書。】

愚蠢

桐下聽然。嚴文靖【訥】柄政時。畱故人飯。其人椎魯村俗。故作謙退之狀。避席請曰。須相公入內。乃敢坐。某何人。敢當伴食宰相。又一參幕。索沈太史薦牘致禦史。禦史問太史近況。其人鞠躬對曰。太史近來無所不爲。蓋其意。本欲言無一事不佳也。禦史大笑而起。

永嘉相命

永嘉張蘿峯【孚敬】初名【璁。】久困禮闈謁選於天曹。道遇山陰蕭靜庵【鳴鳳。】蕭素善星學。時以比部郎罷歸。張使推已造。蕭觀之嘆曰。命不可憑。我今不復言矣。張問故。蕭曰。據子之造。八年後當大拜。今尙作孝簾。那得驟至相位。且如我命冝三品。今以比部郎罷歸。寧望起復耶。然決以臺輔期張。力阻其意。正徳庚辰。張復入試畢。題詩席舎曰。月色團團照舉場。河光片片落天章。風雲交會人初散。星斗寒芒夜未央。敢向人心論用舎。直於吾道卜行藏。至公堂上焚香在。吾力猶能擊紀网。是年果登第。後八年丁亥。以議禮入相。因憶蕭言。爲起用。仕至方伯。湧幢小品。光山王夢弼相。爲禦史。有風力。屢劾錢寜江彬。謫判髙郵。素善相術。蘿峯以落第候除。相一見奇之。謂曰。子有異相。他日所就。奚止科第。因厚貽之。勸勿就選。蘿峯旣貴。相已卒。上疏曰。相以忠鯁蒙誣。宜卹。詔贈光祿少卿。諭祭。

葡萄說

嶽季方【正。】善畫葡萄。嘗作葡萄說云。其幹臞者。簾也。節堅者。剛也。枝弱者。謙也。葉多而蔭。仁也。蔓而不附。和也。實可啖。才也。味甘平無毒。入藥力勝者。用也。屈伸以時。道也。其徳之備如此。

蠶有六徳

楊簾夫嘗論蠶有六徳。衣被天下生靈。仁也。食其食。死其死。以答主恩。義也。身不辭湯火之厄。忠也。必三眠三起而熟。信也。象物以成。繭色必尙黃素。智也。蠒而蛹。蛹而蛾。蛾而卯。卯而復蠒。神也。此六徳也。

李沅南

萬曆中。桃源李沅南【春熙。】八歲時。騎竹馬遊市中。遇縣丞。問姓名。具舉以對。丞曰。爾能聮句乎。曰能。丞曰。書生騎馬街心走。李曰。舉子乘龍天上來。丞大異之。年十八。舉於鄕。赴公交車。別所愛姬。代詩云。寶馬金鞭白玉鞍。稿砧明日上長安。夜深幾點傷心淚。滴入紅鑪火亦寒。嗜色病廢。終萬縣令。

董生

董生十歲時。外祖熊博士舉峯誕日。試對曰。六十八翁。有數十人。子婦女婿並外孫。稱觴慶壽。便■﹝扌棄﹞一醉何妨。董對曰。百世一師。集三千士。顏曾閔冉及子夏。論道傳絰。継統萬年無已。又謝泉溪出對云。車馬象士並卒炮。那來護衛將軍。董云。吏戶刑工及禮兵。一齊轉助聖主。後果少年顯達。

嫁娶謔詞

康熙壬申仲冬。訛傳釆選繡女。邑中愚民。紛然嫁娶。花轎盈街。鼓吹聒耳。猶憶唐明皇詞云。莫倚傾國貌。嫁取个有情郎。彼此當年少。休負好風光。今事成俄。頃不無以傾城之貌。而誤適匪類。然年少有情。則今古同揆也。滑稽生作兩同心謔詞云。天使遙臨。小民惶惑。年庚帖。才出寒門。花燈轎。已來香陌。趂今宵。日吉時良。嫁个嬌客。那管門楣非匹。便諧琴瑟。一枝花。銀燭搖紅。三杯酒。金尊凝碧。倩鱗鴻。探問梅香。夜來消息。憲示森嚴。民疑莫釋。乏妝奩。借口匆忙。無聘禮。乘時倉猝。感皇恩。女嫁男婚。向平累畢。頓使皮箱淨桶。價髙什百。呼掌禮。數徧追求。喚喜娘。多方尋覓。看來年。節屆秋冬。穩婆忙廹。

李氏女

洪武初。吳郡李氏女。詩思敏捷。有集一卷。今不傳。揚君謙吳中故實記。載其警句曰。桃花一簇開無主。終不畱題崔護詩。

詩訕

咸平中。洪州來鵠。名振都下。然喜以詩譏訕當路。人惡之。卒不第。金錢花云。靑帝若教花裏用。牡丹應是得錢人。夏云云。無限旱苗枯欲盡。悠悠間處作奇峯。偶題云。可惜靑天好雷電。只能驅趂懶蛟龍。語亦頗韻。

堠子詩

劉子儀與夏英公同在翰林。子儀推爲先達。章獻臨朝。子儀主文在貢院。聞英公爲樞蜜副使。意頗不平。作堠子詩曰。空呈厚貌臨官道。更有人從快捷方式過。

閉門弭災

唐景龍中。洛下霖兩百餘日。宰相令閉坊市北門以弭之。卒無效。霶沱益甚。人歌曰。禮賢不解開東閣。爕理惟能閉北門。

費鵝湖別築

費鵝湖構別築。乃宋柴侍郎故居也。勤勞建造。有綘袍者題其桯曰。我昔猶君昔。君今勝我今。盛衰皆有數。何必苦勞心。

四休

孫景初【昉】。號四休居士云。粗茶澹飯飽卽休。補破遮寒暖卽休。三平四滿過卽休。不貪不妬老卽休。黃山谷曰。此安樂法也。

葉唐夫

洪武中。葉唐夫築茅屋於江村橋之松問。作詩云。家住夕陽江上村。一灣流水繞柴門。種來松樹髙於屋。借與春禽養子孫。

●堅瓠五集卷之三目錄

神仙太守

一个里長

中酒詩

沙河碑

努頭放衙

陳石泉南歸

燕京酒肆

琵琶辭

陳賢徳遇仙

吳原博雪詩

蕭何功

酒色

汪若水

半歌

髙麗國

題驛舍

陽春曲

秋興

曲巷垂楊

玉牌鐫詞

詩譏朱希眞

解衣畱鎭山門

詩意相類

作文別妻

教諭賦詩

七人同舟

項羽廟

朱良育詩

姓名詩

口喫贊

打爺知州

石曼卿

姓名謎

曲牌名謎

藥名謎

呼名相謔

京官用傘

眼赤腰黃

一隊夷齊

造五鳳樓

嘲薄肉

吳朱喜得對句

館師嘆

彈相國

殺風景

題望湖亭壁

張璁方猶

誕日優語

南風

石工能詩

寒山寺

雪將軍

讀書無油歌

莫愁湖

薴蘿山

因詩免役

秋風

垂魚釣鱉

言志

泌借大鵬

嘉善林知縣

堅瓠五集卷之三

長洲石農褚人獲學稼纂輯

神仙太守

成化中。華亭張東海【弼】爲南安太守。律已愛物。大得民和。壯年休致。子皆成名。殊無一事累心。蘇州別駕周徳中。目爲神仙太守。汝弼艸十絕以答之。見其無仙。又有長短句一篇。意尢髙古。因錄詩並歌云。歸休太守似神仙。布被蒙頭日夜眠。卻怪門前來熱客。馬蹄踏破紫雲煙。古今何處有神仙。寉駕鸞驂總浪傳。莫信空同鄒道士。刀圭入口亦徒然。歐陽自號無仙子。卓識眞知冠古今。弱水蓬萊在何處。愚夫白骨紫苔深。歌曰。東海先生歸也。南安太守新除。一挑行李兩船書。被人笑道癡愚。書也書。寒不堪穿。饑不堪煮。收拾許多何用處。況而今白髮蒼顏。坐黃堂之署。乘五馬之車。那得工夫再看渠。又將載到南安去。古人糟粕。誰味眞腴。枉說道。黃卷中。時與聖賢相對語。又寄內詩云。四兒六歲五兒三。莫把肥甘習口饞。【一作甜。】淸白傳家無我媿。詩書事業要人擔。三餐淡飯何須酒。一箸黃虀略用塩。聞說有人曾餓死。等來原不爲官廉。【詩振作聶大年詩。】又除夕詩云。酒冷香消夢不成。道人殊覺歳崢嶸。老如舊曆渾無用。坐戀殘燈亦暫明。雪霰已應隨臘去。梅花聊復與春爭。回來筋力虛名盡。白髮無愁也自生。

一个里長

漳浦趙從誼。知獨山州。州極荒涼。因題柱曰。茅屋三間。坐由我。臥由我。里長一个。左是他。右是他。

中酒詩

老學庵筆記。載宋太素尙書中酒詩云。中酒事俱妨。偸眠就黑房。靜嫌鸚鵡鬧。渴憶荔枝香。病與懶相續。心和夢尙狂。從今攺題品。不號醉爲鄕。放翁以爲非眞中酒者。不能知此味。明。浙中舉子張子興【傑。】亦有中酒詩云。一枕春寒擁翠裘。試呼侍女爲扶頭。身如司馬原非病。情比江淹不是愁。舊隸步兵今作敵。故交從事卻成讎。淹淹細憶宵來事。記得歸時月滿樓。比太素所作。更詳切有味。

沙河碑

婁門東北三十里沙湖。湖北爲塘。嶐然有碑。碑廣四尺許。長四倍。四面如之。三面鐫相視歌。歌有前後。皆築塘時相勸勞之語也。今已剝落不可辯。其東面記民謠曰。遠挑新土才希罕。露盡黃泥始罷休。爾岸馬槽斜見底。中間水綫直通頭。弘治丁巳。督理浙西水利。工部主事姚文灝立石。父老嘗言有舟行者。利其同伴之資。殺而瘞其旁。戲謂碑曰。你知我知。且勿語人。碑忽應曰。我不語。恐爾自語。其人驚駭而去。後與一少年甚暱。復過其地。共憇碑陰。告少年曰。是碑能作人言。少年詢其故。某以素暱。不覺傾吐。少年口應而心動。後偶乖隔至相毆。訴之官。驗視抵服。計少年之生。卽同伴死之日也。與桐下所然石虎事同。

努頭放衙

文潞公【彥博】爲楡次縣令。題鼓樓云。置向樵樓一任撾。撾多撾少不知他。如今幸有黃紬被。努出頭來早放衙。世傳宋太祖謂縣令曰。切勿於黃紬被裏放衙。

陳石泉南歸

宋陳石泉南歸。北人陳參政餞之。作木蘭花慢云。北歸人未老。喜依舊著南冠。正雪暗潢池。云迷芒碭。夢落邯鄲。鄕心曰行萬里。幸此身生八玉門關。多少秦煙隴霧。西湖洗徵衫。燕山望不見吳山。回首一歸難。慨故宮離黍。故家喬木。那忍重看。鈞天紫薇何處問。瑤池八駿幾時還。誰在天津橋上。杜鵑聲裏闌干。

燕京酒肆

金人徒徽宗至燕京。行至平順州。止驛舎。時以七夕。官中於驛作酒肆。縱人會飲。帝於室中。見一胡婦。攜數女子。皆俊目艷麗。或歌或舞。或吹笛。持酒勸客。所得錢物。率歸胡婦。稍不及。輙以杖擊之。少頃。官遣吏賫酒飲帝。胡婦不知爲帝也。亦遣一橫笛女子入室。對帝嗚咽。不成曲。帝問女子曰。吾與汝爲鄕人。汝東京誰氏女也。女顧胡婦稍遠。乃曰。我百王宮魏王女孫也。先嫁欽慈太后侄孫。京城陷。被擄至此。賣與豪門作婢。遭主母詬撻。轉鬻於此。俾在此日久求酒食錢物。若不及。卽以箠楚隨之。言訖。問帝曰。官人亦是東京人。想亦被擄來此也。帝但泣下。遣之。後此女流落至粘罕處。張純孝在雲中府。於粘罕席上見之。不勝悲悼。作詞云。疏眉秀盻向春風。猶是宜和妝束。貴气盈盈姿態巧。舉止況非凡俗。宋室宗姬。秦王幼女。曾嫁欽慈族。干戈橫蕩。事隨天地翻覆。一笑邂逅相逢。勸人飲酒。旋旋吹橫竹。流落天涯俱是客。何必平生相熟。舊日榮華。如今憔悴。付與杯中綠。興亡休問。爲伊且盡船玉。

琵琶辭

揚用修【愼】少時。善琵琶。每自爲新聲度之。及第後。猶於暑月夜。綰兩角髻。著單紗半臂。背負琵琶。共二三騷人。攜尊酒。席地坐西長安街上。酒酣和歌。撮撥到曉。適李西涯早朝過之。聞其聲異常流。令人往訊。則云楊公子修撰也。西涯爲之下車。用修舉巵飲西涯曰。朝尙早。願爲先生更彈。彈罷而火城將熄。西涯入朝。用修亦易朝服而行。朝退進閣。揖西涯及其尊人。西涯笑謂用修曰。公子韻度。自足千古。何必躬親絲竹。乃擅風華。自是長安一片月。絕不聞用修琵琶聲矣。

陳賢徳遇仙

太倉陳賢徳。嘗遊荊湖間。過嶽陽樓。有籃縷道人。貌甚猥瑣。亦來就坐。賢徳前揖之。相與瞻眺湖山。談笑良久。適檻外一虫。蠕行瓦上。道人指示曰。此蜣螂虫也。遂別去。後賢徳東還。遇友人請仙。題詩云。十年不見陳賢徳。今日相逢鬢已霜。記得嶽陽樓上別。兩人攜手說蜣螂。客都不解。獨賢徳恍然下拜。具話其事。幸其遇仙。而自恨不識耳。一作常熟陳朝相遇呂純陽事。

吳原博雪詩

吳原博【寬。】詩格尙渾厚。琢句沈著。用事果切。無漫然嘲風弄月之語。有雪後入朝詩云。天門晴雪映朝冠。步澀頻扶白玉闌。爲語後人須把滑。正憂髙處不勝寒。饑鳥隔竹餐應盡。馴象當庭踏又殘。莫向都人誇瑞兆。近郊或恐有袁安。其愛君憂國感時念物之情。藹然可掬。至如古人隨車縞素灞橋驢。背自是閒話頭。

蕭何功

韻語陽秋。李義山詩云。本爲畱侯慕赤松。漢廷方識紫芝翁。蕭何只解追韓信。豈得虛當第一功。是以蕭何功在張良下也。王元之詩云。紀信生降爲沛公。艸荒孤壘想英風。漢家靑史緣何事。卻道蕭何苐一功。是以蕭何功在紀信下也。愚爲炎漢創業。何爲宗臣。髙祖諭指蹤之指盡之矣。他人豈容議耶。

酒色

酒有以綠爲貴者。白樂天所謂傾如竹葉盈尊綠是也。有以黃爲貴者。老杜所謂鵝兒黃似酒是也。有以白爲貴者。樂天所謂玉液黃金巵是也。有以碧爲貴者。少陵所謂重碧酤新酒是也。有以紅爲貴者。李長吉所謂小糟夜滴珍珠紅是也。廣中所釀酒謂之紅酒。其色殆類胭脂。酉陽雜俎。載賈墏家蒼頭能別水。常乘小艇。於黃河中以瓠匏接河源水以釀酒。經宿酒如綘。名爲昆侖觴。是又紅酒之尢者也。

汪若水

宋汪若水從三宮北去。畱滯燕京。時有王淸惠張瓊英皆故宮人。善詩。相見輙涕沆。若水和淸惠詩云。愁到濃時酒自斟。挑燈看劍淚痕深。黃金臺迥少知己。碧玉調髙空好音。萬葉秋聲孤館夢。一窗寒月故鄕心。庭前昨夜梧桐雨。勁气蕭蕭八短襟。後若水哀懇乞爲黃冠。世皇許之。瀕行與故官人十八人。釃酒城隅。鼓琴敍別。不數聲。哀音哽亂。淚下如雨。張瓊英送之詩云。客有黃金共壁懷。如何不肯贖奴回。今朝且盡穹廬酒。後夜相思無此杯。

半歌

李密庵先生歌振。有半歌云。看破浮生過半。半之受用無邊。半中歲月盡幽間。半里乾坤寛展。半郭半鄕村捨。半山半水田園。半耕半讀半經廛。半士半民姻眷。半雅半粗器具。半華半實庭軒。衾裳半素半輕鮮。肴饌半丰半儉。童僕半能半拙。妻兒半撲半賢。心情半佛半神仙。姓字半藏半顯。一半還之天地。讓將一半人間。半思後代與滄田。半想閻羅怎見。酒飲半酣正好。花開半吐偏姸。帆張半扇免翻顚。馬放半韁穩便。半少卻饒滋味。半多反厭紏纏。百年苦樂半相參。會占便宜只半。

髙麗國

元丰初。髙麗國遣使來朝。問其使云。國與契丹爲鄰。每因誅求不能堪。國主常誦華嚴經。祈生中國。一夕夢至京師。備見城邑宮闕之盛。覺而慕之。乃爲詩以記之曰。惡業因緣近契丹。一年朝貢幾多般。移來忽到中華裏。可惜中宵滴漏殘。

題驛舎

靖康之變。有題關中驛舎云。鼙鼓轟轟聲徹天。中原廬井半蕭然。鶯花不管興亡事。妝點春光似昔年。又渭平沙淺雁來棲。渭漲沙深雁不歸。江海一身多少事。淸風明月淚沾衣。

陽春曲

白仁甫陽春曲云。笑將紅袖遮銀燭。不放才郎夜看書。相偎相抱取歡娛。止不過趕應舉。及第待如何。又。百忙裏鉸甚鞋兒樣。寂寞羅幃冷串香。向前摟定可憎娘。止不過趕嫁裝。悞了又何妨。

秋興

韓徳溫先生諱汝玉。予幼年受業師也。工書。尢善臨摹。曾見賈人某求書曹操及蘇子瞻古人諸名迹。裝潢成捲。爲泰興巨公重價購去。昨檢敗笥。見先生秋興七絕。已經四十餘年。幾殘滅不可讀。幸猶記憶。錄之以志今昔之感云。梧桐蔭石綠生簾。正是池塘雨後天。讀罷南華無一事。北窗支枕聽秋蟬。【一。】辭柯黃葉擁柴關。野老前溪載菊還。莫謂地幽人不到。一尊風雨話寒山。【二。】一簾小雨綠如煙。茗熟欣逢未見篇。幽思只隨池畔菊。寒香差勝落梅前。【三。】云陽驛畔艸蕭蕭。曉騎嘶風客路遙。殘月多情猶送我。一村煙火又河橋。【四。】偏愛時宜學母敉。貪簪茉莉鬢凝香。相逢亦有憐心者。何獨憐予更斷腸【五。】舞衫歌扇動情多。稱體新裁薄薄羅。更愛酒闌明月靜。小窗低唱雪兒歌。【六。】庭花凍合淨無塵。夢裏行雲覺未眞。何至相逢頻掩袂。想因羞見意中人。【七。】

曲巷垂楊

吳耳淵。沈朗倩門人。有楊柳詞云。新調小馬趂飛花。行到垂揚曲巷家。三扣玉扉人未起。忽聞鸚鵡喚燒茶。又貽所思云。曾騎竹馬過君家。並坐牙牀飲露茶。贈我金盆今尙在。何當重搗鳯仙花。

玉牌鐫詞

梁溪楊仲宏。【載。】一日遊鳳凰山。過宋大內。獨步微吟。尋香問玉。泫然興感。至披香閣址。拾得玉牌一事。上有鐫詞云。內人曉起怯春寒。輕揭珠簾看牡丹。一把柳絲收不得。和風搭在玉闌干。楊爲之憮然。

詩譏朱希眞

二老堂詩話洛陽朱希眞自靖康亂離避迹山林嘗三召不起髙宗特補廸功郎後賜出身歷浙東提刑致仕居嘉禾詩詞獨步一世秦丞相欲令希眞教秦伯陽作詩遂落致仕除鴻臚寺少卿或作詩云少室山人久掛冠不知何事到長安如今縱插梅花醉未必王侯著眼看蓋希眞舊有鷓鴣天云是淸都山水郎天教懶慢帶疏狂曾批給露支風勅累奏畱云借月章詩萬首醉千場幾曾著眼看侯王玉樓金闕懶歸去且插梅花住洛陽最膾炙人口詩故以此譏之按希眞名惇儒宋東都名士有西江月詞云世事短如春夢人情薄似秋云不須計較苦勞心萬事元來有命幸遇三杯酒美況逄一朶花新片時歡笑且相親明日陰晴未定日日深杯酒滿朝朝小圃花開自歌自舞且開懷且喜無拘無礙靑史幾番春夢紅塵多少奇才不須計較與安排領取而今見在江菉蘿雪濤小書云朱希眞小字秋娘商人徐必用妻二詞列之閨秀詩評中未知何據

解衣畱鎭山門

松江畬山慧日院佛像落成徐文貞【階】奉世廟欽賜蠎衣一襲付僧圓實因賦一詩云單衣露冷宿曇華誤綰宮傍帝車拈向山門君莫笑細看還是舊袈裟萬曆丁酉陸文定【樹聲】年八十有九亦以衲衣一襲付慧日院手書偈於衲之表云解組歸來萬慮捐盡將身世付安禪披來戒衲渾無事不向歌姬爲乞緣此二事與東坡解帶畱鎭山門同一風流也

詩意相類

輟耕錄有詩云。天遣魔軍殺不平。不平人殺不平人。不平人殺不平者。殺盡不平方太平。又唐詩節要有詩云。中原不可生彊盜。彊盜才生不可除。一盜旣除羣盜起。功臣多是盜根株。二詩語意相類。後義尢佳。郎仁寶云。前首第三句。卽第二句意。欲易不平原是難平者。後首苐二句不可除皆俚。欲易彊盜才生大盜。俱尢覺精采。

作文別妻

輟耕錄。錢塘道士洪丹谷。與一妓通。因娶爲室。病且革。顧謂洪曰。妾死在旦夕。卿須自執薪。還肯作一轉語乎。夫妾。歌兒也。卿能集曲調於妾未死時。使預聞之。𨿽死無憾矣。洪固滑稽者。遂作文曰。二十年前我共伊。只因彼此太癡迷。忽然四大相離後。你是何人我是誰。恭惟某人秀鍾谷水。聲遏楚云。玉交枝堅一片心。錦纏道餘二十載。遽成如夢令。休憶少年遊。哭相思。兩手托空。意難忘。一筆勾斷。且道如何是一筆勾斷。孝順歌終無孝順。逍遙樂永遂逍遙。聽畢一笑而卒。

教諭賦詩

昔有舉人任縣學教諭。適察院按臨。邑官各遠迎。彼獨後至。接見於郭外水次。按公心怪之。抵公署閱冊曰。汝以舉人作教。故傲我耶。且試汝詩。寧稱我意否。乃以水次椿子爲題。蓋譏其爲朽木也。教諭吟詩云。獨立污泥沙。今經幾歲華。有心依古道。無意泛仙槎。春至萍爲葉。風來浪作花。本來梁棟器。無柰用時差。吟畢。按公稱賞。明年果以教職會試。髙占春榜。

七人同舟詩

宋徐遹。秋闈中式。買舟扺都下。時同舟已集六人。乃陳李張黃周蘇姓也。徐遹亦登舟共濟。陳姓者曰。舟中之人凡七。請以七人同舟聯一律。周姓者起曰。陳李張黃蘇與周。張姓者云。更添徐子分相投。陳姓者云。竹林風月連三郡。李姓者云。北宿光芒聚一舟。蘇姓者云。作者應知同議論。黃姓者云。諍臣頓是合謀猷。徐遹云。胸中各有平津策。此去知誰作狀頭。及次年春榜。徐遂狀元及第。

項羽廟

項羽廟在內黃烏江道中。歲時土人過客祀焉。一士遊其廟。瞻像吁嗟。惜其不得秦鹿。命殞靑鋒。因題詩於廟云。楚水淋淋漢水波。楚山河屬漢山河。範增有意空彈玦。項羽無謀爲倒戈。子弟八千垓下散。佳人一曲帳中歌。今來欲問前朝事。莫也將軍記得麼。詩成。大風西來。揚沙飄瓦。江湧洶濤。凜有喑啞叱吒之餘威。士人曰。項將軍英爽其未冺與。何聞詩而遽怒也。復吟一絕以慰之曰。巍巍廟貌峙江濵。大將端爲血食神。尊徳不須懷舊恨。漢家今已屬他人。由是風恬泿息。天晶日皦如故。

朱良育詩

閩中陳侍禦【琳。】典南畿學政。甚得士心。正徳間。以諫去國。諸生皆作詩送之。獨朱良育詩。最爲傳誦。其詩云。春風露冕出郊原。落日停驂望國門。抗疏要談天下事。謫官應過海南村。湯湯江漢覊人淚。納納乾坤聖主恩。歷試古來名節士。爲言身屈道尢尊。識者以爲不下李帥中送唐禦史也。

姓名詩

權徳輿以古人姓名作詩云。藩宣秉戎寄。衡石崇位勢。年紀信不畱。弛張良自媿。樵蘓則爲愜。瓜李斯可畏。不顧榮宦尊。每陳農畝利。家林顧巖巘。負郭躬斂積。忌滿寵生嫌。養蒙恬勝智。疏鐘皓月曉。晚景丹霞異。澗谷永不蘐。山梁冀無累。頗符生肇學。得展禽尙志。從此直不疑。支離疏世事。陸子玄【采】聲雋。或取嘉靖初年大臣名爲詩云。穆穆文孫交景運。端居喬宇撫淸時。絲綸遙起山林俊。化雨重陶琰琬資。韶樂楊廷和舜呂。溪毛澄水薦先師。功如墮費宏謨遠。壽比籛彭澤慶垂。共說天王守仁義。萬年盤石珤圖維。

口喫贊

談苑。劉貢父攽。性滑稽。喜嘲謔。與王彥祖【汾】同在館中。汾病口喫。放爲之贊曰。恐是昌家。又疑非類。未聞雄鳴。只有艾气。周昌。韓非。揚雄。鄧艾。皆古之喫者也。時馬默爲臺官。彈攽輕薄。不當在文館。攽曰。旣云馬默。豈合驢鳴。

打爺知州

談苑。王介知常州。劉貢父以語謔之。介曰。貢父非豈弟君子乎。貢父曰。𨿽非豈弟君子。卻是打爺知州。常州風俗毆父。有橋名曰打爺橋。

石曼卿

談苑。石曼卿【中立。】初登第。有人訟科場。覆落數人。曼卿與焉。次日被黜者。皆作三班借職。曼卿爲詩曰。無才且作三班借。請俸爭如錄事參。從此免稱卿貢進。且須走馬東比南。

姓名謎

夷堅志。元佑間。士大夫好事者。取達官姓名爲詩謎。如長空雪霽見虹蜺。行盡天涯遇帝畿。天子手中持玉簡。秀才不肯著麻衣。謂韓綘馮京王珪曾布也。又云。人人皆戴子瞻帽。君實新來轉一官。門狀送還王介甫。潞公身上不曾寒。謂仲長統司馬遷謝安石溫彥博也。又遁齋間覧。一詩謎云。佳人佯醉索人抺。露出胸前似雪膚。走八繡幃尋不見。任他風雨滿江湖。乃賈鳥李白羅隱潘閬四詩人也。又解人頤。一詩謎云。彊爺勝祖有施爲。鑿壁偸光夜讀書。縫綫路中嘗憶母。老翁終日倚門閭。乃孫權孔明子思太公望也。

曲牌名謎

解人頤。有曲牌名詩謎三首。別來懷恨積奴腸。【擊人心。】剌鳯描鸞罷繡筐。【繡停鍼。】欲冩衷腸無片紙。【意不盡。】慵妝蛾黛少張郎。【懶畫眉。】金屋嬋娟影在東。【錦堂月。】情人有約總成空。【悞佳期。】記得少年騎竹馬。【要孩兒。】看看又是白頭翁。【鮑老催。】花落殘紅徧地鮮。【鋪地錦。】沈吟抱怨未成眠。【哭相思。】鏡鸞塵掩頻頻倚。【傍妝臺。】盻恨良人各一天。【望遠行。】

藥名謎

解人頤。有藥名詩謎三首。一幅花箋決不欺。【枳寔。】相煩寄與我親兒。【附子。】休圖自己營生計。【獨活。】須念髙堂白髮稀。【知母。】醫生鋪裏盡皆空。【沒藥。】修寄家書無筆蹤。【白芷。】船行水急帆休掛。【防風。】雨過街頭跌老翁。【滑石。】江上乘騎赴早朝。【海馬。】不勝將軍棄甲逃。【敗醬。】赤壁溪前棲過夜。【宿沙。】曉來帶露掛徵袍。【砒霜。】

呼名相謔

豫章漫抄云。瑣綴錄所載。侶鍾彊珍二公。以名相謔。事固有偶然者。弘治乙丑。內閣試庶吉士。以春陰爲題。下注不拘體。同年王欽佩【韋。】作歌行爲諸老所賞。太僕少卿儲柴墟【瓘。】讀其稿至警句云。朱闌十二晝沈沈。畫棟泥融燕初乳。柴墟擊節嘆賞曰。絕似溫李。子時在座曰。本是王韋。爲一絕倒。蓋取摩詰蘇州以指其名也。又吉水徐舜和【穆】爲侍讀。以誕日邀諸吉士會飲。凡同年皆聚齒。若在座主家。則門生遜一席。舜和分考易房時。徐子容【經。】穆伯潛【孔睴】皆出其門。舜和以次行酒。大聲曰。徐穆二生坐此。而忘其名之自呼也。爲之一笑。

京官用傘

卓異記。明京官例不用傘。惟試官入場。狀元歸第。乃用之。其後南京官。稍稍用傘。𨿽躋髙位。特兩檐靑傘而已。有南北兩京官相戲。北曰。輸我腰間三寸白。言常朝官有牙牌也。南曰。多君頭上兩重靑。言出用傘也。又玉堂漫筆。劉襲封誠意伯。有華蓋殿侍宴退朝詩云。團團褐羅傘。被服金文章。則明南京官僚已用之矣。戒庵漫筆。外任官與京職官相遇。外任官曰。我愛京官有牙牌。京官曰。我又愛外任有排衙。蓋朔望。衙役齊集參謁。頭踏舞蹈。謂之排衙。

眼赤腰黃

談苑。宋制。翰林學士佩金帶。朱衣。吏一人前導。兩府則兩人。笏頭帶佩魚曰重金。居兩制久者。則曰眼前何日赤。腰下甚時黃。處內庭久者。則曰眼赤何時兩。腰黃甚日重。

一隊夷齊

皇朝初定鼎。諸生有養髙行遁者。順治丙戌再行鄕試。其告病觀望諸生。悉列名與考。滑稽者作詩剌之曰。聖朝特旨試賢良。一隊夷齊下首陽。家裏安排新雀帽。腹中打點舊文章。當年深自慚周粟。今曰幡思喫國。糧非是一朝忽攺節。西山薇蕨已精光。聞者絕倒。

造五鳯樓

譚苑。韓浦韓洎。兄弟皆有文辭。洎常輕浦。語人曰。吾兄爲文譬如繩樞艸舍。聊蔽風雨。子之爲文。是造五鳯樓手。浦聞之。因親知寄蜀箋題詩。贈洎曰。十樣鸞箋出蜀州。寄來新自浣溪頭。老兄得此全無用。助爾添修五鳯樓。

嘲薄肉

董思白。至友館中。值中膳。見肉甚薄。因作詩云。主人之刀利如鋒。主母之手輕且松。薄薄批來如紙同。輕輕裝來無二重。忽然窗下起微風。飄颻吹入九霄中。急忙使人追其蹤。已過巫山十二峯。近又見一詩云。薄薄批來淺淺鋪。廚頭娘子費工夫。等間不敢開窗看。恐被風吹八太湖。

吳朱喜得對句

吳處厚善屬詞。知漢陽軍。謂鸚鵡州沔鄂佳處。欲賦詩未就。一日視事。綱吏告覆舟。吳問所在。吏曰。在鸕鶿堰。吳拊案大喜曰。吾一年爲鸚鵡洲尋一對不得。天俾汝也。因得未減。王梅運【勾】。骨立有風味。朋從目爲風流骸骨。崇寜癸未。朱彧在金陵府集。見官妓中有極瘦者。府尹朱世英謂彧曰。亦識生色骷髏否。彧欣然爲王勾得對。

館師嘆

文衡山有館師嘆詩云。暑往寒來春復秋。等閒白了少年頭。半饑半飽淸閒客。無鎖無枷自在囚。課少父兄嫌懶墮。功多子弟結冤仇。何時得遂男兒志。解散胸中萬斛愁。子向有硯田詩笑一帙。計七言律四十首。上卷二十首。俱用先生笑話集成。下卷二十首。描冩館中苦況。大有思致。惜爲人竊去。僅記三律云。先生虛話說難全。實景描來更可憐。馬眼槅橫邱乙巳。梅花■﹝列﹞倒去求仙。二釐一管羊毛筆。五个三張麫袋簾。鐡硬紫朱稀爛墨。亂批習字點而圈。村館從來說可傷。舊家風景更郎當。庭隅每泛渾尿桶。屏後常畱宿浴湯。厚意涼拖一把扇。盛情白滚兩條姜。歲終節物無多送。一塊年糕又少糖。館童頑劣實堪羞。捉七遊河踢石球。燈掛倐移油累帳。點心無剰碟忘收。窩茶亂塞尿■﹝月蚤﹞被。添粥深摳黑指頭。若更輕輕攢一記。是非搬壞不相畱。皆可噴飯。余惜忘之。近於友人案頭。見嘲學究三詩。又詩笑所未載。因錄於左。博得虛名叫相公。四時六節若無窮。兩盆臭萊朝朝罩。半注黃湯夜夜空。燒壞油燈無一足。跌殘筆架缺三峯。補頂帳子陳年絮。冷暖常教睡不濃。一壼白水灌空心。六筯齊攢四萊盆。三春不見河魨面。八月空聞黃蟹名。蘿葡傍邊沾油膩。粉皮頭上帶葷腥。惟有一爿黃艸布。朝晨揩面夜揩臀。勸人切莫做先生。滿肚鏖糟气不平。一身覊絆如繩縳。兩耳嚌螬似雀鳴。質笨但嫌無教法。功多又說自聰明。更有一般堪恨處。束脩直欠到如今。

彈相國

林居漫錄。萬曆中。京師某中捨宴客。祗應中有善彈琵琶者。一客問曰。若會彈何故事。曰。會彈蕭相國月下追韓信。又問。曰。又會彈趙相國雪夜迎宋祖。客復問。曰。又會彈秦相國東窗定計。客曰。你如今莫彈了。若再彈。恐又彈出一个相國來。蓋以剌晉江李九我【廷機】也。中捨遽起掩客口。而余客皆去。明制。會推大臣。凡千淸議者。不得列名。彈墨未漧。枚卜已及。所以有歇後鄭五之剌也。

殺風景

西淸詩話。李義山雜纂品目數十。蓋以文滑稽者。其一曰殺風景。謂淸泉濯足。花下曬裩。背山起樓。燒琴煮寉。對花啜茶。松下喝道。慶曆中。晏元獻罷相守穎。以惠山泉烹日注置酒賦詩云。稽山新茗綠如煙。靜挈都監煮惠泉。未向人間殺風景。更持醪醑醉花前。又元丰末。王荊公居金陵。大漕蔣之奇夜謁公於蔣山。■﹝口芻﹞唱甚都。公取花下喝道語。作詩戲之曰。扶衰南陌望長楸。燈火如星滿地流。但怪傳呼殺風景。豈知禪客夜相投。自是殺風景之語。頗傳於世。

望湖亭絕句

吳俗好遊。遇春花秋月。名山勝景。賞玩必至。四方輶軒君子過其地者。無不遊覽。以故回廊粉壁。寫怨抒懷。題詠殆徧。有善謔居士。題楞伽山殿壁二絕云。望湖亭在太湖西。多少遊人胡亂題。我也胡題題一首。待他泥壁一齊泥。又多時不見詩人面。一見詩人丈二長。不是詩人長丈二。緣何放屁在髙墻。見者絕倒。

張璁方猶

挑燈集異。嘉靖初。張璁以議禮得君。賜名孚敬。時有不平者。乃以其姓名爲隱語曰。這長弓心勿一佐王不正。除非撇了頭。夷三族。滅絕子孫。方泄萬民之怨。虧了這篇歪文字。苟就了功名。順治丁酉。方猶典試江寧。賄賂公行。士子恨之。拆方猶二字云。一萬刀狗酋。

誕日優語

蘇郡侯誕日。所屬一州六縣牧尹。皆稱賀在座矣。惟崇明尹後至。值閉門不得入。彷徨無計。乃密召一優謂之曰。汝能使郡公延我入。必重賞。優諾之。乃於筵前發科。髙今曰。黃堂太守不是人。座賓聞其所吟。俱失色。又一優問曰。是甚麼。答曰。卻是天上老壽星。座賓皆解順。優續吟曰。今日八仙來慶會。眼前只少呂洞賓。一優答之曰。洞賓因在東海中。采度索桃來獻。故此來遲。如今已在門外了。郡公聞而悟其意。亟啟門延崇令入席。恰成八仙。郡公喜甚而厚賞之。蓋崇明縣治在海中。故優及之。

南風

書曰。無比頑童。逸書曰。美男破老。男色所從來遠矣。逮漢暱鄧通。嬖閎孺。極而思讓帝位。擬立男後。其流禍未有不浸滛亂及於內者。沿至於今。閩廣兩越尢甚。京師所聚小唱最多。官府每宴。輙奪其尢者侍酒。以爲盛事。俗呼爲南風。碣石剩談。有士夫狎一童。與之寢處。捐五金投之。童弗悅也。或戲之曰。此有成語君未知耳。士夫固問。或曰。不聞右丞詩乎。惡說南風五兩輕。眾爲之絕倒。

石工能詩

一石工初不識字。後入山。遇異入授以術。便能作詩。隨口應答。一人令以自身試作一詩。卽答曰。省事心常逸。無營機更忘。庸人多自擾。癡客爲人忙。性癖交遊少。疏狂興趣長。日長無俗事。髙枕樂羲皇。適又有一人至。其人貧困不堪。令其卽以爲題。答曰。最怪攢眉客。胸襟不放開。人生貴潚灑。天運在輪回。好景休孤負。黃金買不來。百年渾是夢。回首卽塵埃。

寒山寺

唐張繼楓橋夜泊詩云。月落烏啼霜滿天。江楓漁火對愁眠。姑蘇城外寒山寺。夜半鐘聲到客船。世多傳誦。近孫仲益過楓橋寺詩云。白首重來一夢中。靑山不攺舊時容。烏啼月落橋邊寺。欹枕猶聞半夜鐘。亦可謂鼓動前人之意矣。

雪將軍

閒居筆記。毛貴詠雪將軍詩云。滕六來臨拜將壇。五丁力士下雲山。白頭未得封侯印。皓首猶能禦八蠻。月下冷披銀鎖甲。霜中獨守玉門關。明朝應逐陽和散。畱得英名萬古傳。

讀書無油歌

湛盧朱復之。冬夜讀書無油。作歌云。君不見萊公酣歌徹淸曉。銀燭成堆燒不了。又不見齊奴帳下還佳人。平生爨蠟不爨薪。南園花蝶巧心計。祗爲渠濃照珠翠。生憎詩客太寒酸。略不分光到文字。欲學鑿壁衡。鄰燈夜不明。欲學囊螢車。十月霜無螢。人生窮達眞有命。大鈞不須問。起來摩挲蓮座眞人圖。還有靑藜老杖照人無。

莫愁湖

莫愁湖。在秣陵城中三山門外。有妓盧莫愁家此。故名。江波疊柳。翠黛堆云。風鬟月鏡。彷佛在朝煙暮雨中。鄭谷過此題詩云。石城昔爲莫愁鄕。莫愁魂散石城荒。帆來帆去江浩渺。花開花謝春悲涼。

薴蘿山

山堂肆考。郭素聞王軒。遊薴蘿村遇西子。亦從而遊焉。畱詩泉石間。寂無所遇。無名子作詩云。三春桃李本無言。卻被斜陽鳥雀喧。借問東鄰效西子。何如郭素學王軒。

因詩免役

唐筠州任濤。咸通進士。常侍李隲。見其詩有露漙沙寉起。人臥釣船流之句。特與免役。鄕民訟之。隲判云。江西界內。有詩似濤者。並與免役。又辛元龍。字慶甫。號松垣先生。有气節。以詩援任濤例。求免稅丁。太守判云。松垣筆力破滄溟。欲援任濤免稅丁。一叚風流好公案。錦江重寫入圍屏。

秋風

常州靖江縣。本江陰之馬馱沙也。明天順間。始設縣。知縣郭某題謁客所送扇。轉贈之云。馬■﹝馬犬﹞沙上縣新開。城郭民稀半艸萊。寄語江南諸於弗。秋風切莫過江來。今人干謁者。謂之打秋風。故云。

垂魚釣鱉

泊宅編。關子容【解】爲推官。才俊而容止不揚。持服中過南徐客次。見一緋衣朝士。倨坐。關揖而問之。朝士疑爲攫徒。因謔關曰。太子洗馬髙垂魚。良久復詢關。關答曰。某之官。皇帝騎牛低釣鱉。朝士駭曰。是何官位。關笑曰。且欲與君對偶親切爾。

言志

有客各言其志。或欲多財寶。或欲爲廣陵剌史。或欲乘鸞上升。一人聞而笑曰。我殆欲兼之也。惟願腰纏十萬貫。騎寉上揚州。張晉侯言昔一人應受生。謂轉輪王曰。要我爲人。必依我願。方去。王曰云何。對曰。父是尙書子狀元。繞家千頃五升田。魚池花菓般般有。美妾嬌妻个个賢。充棟金珠並米榖。盈箱羅綺及銀錢。身居一品王侯位。安享榮華壽百年。王曰。有此好處。我自去了。何待於汝。予曰。人生在世。總無實事。旣作妄想。何不再求跨崔升仙。方爲萬全。

借大鵬

廬山道士體貌魁偉。飲酒啖肉。一日有寉憇止於庭。道士喜。謂當赴上帝之召。乃控而乘之。擬欲飛升。柰羽儀淸弱。不勝其載而斃。次日馴養者知。欣於官。薄責示懲。處士陳沆作詩嘲之。曰。啖肉先生欲上升。黃雲踏破紫雲崩。龍腰寉背無多力。傳語麻姑借大鵬。

嘉善林知縣

成化中。嘉善知縣林某。捶死一家十三人。鄆城佀鐘按浙。將窮治之。林厚賂鎭守中官李文。使文宴佀以緩其事。佀知之。預令優人爲滑稽語以拒之。因扮一官賞雪。作雪獅子。令藏陰處。以俟後賞。曰何處可藏。一卒云。山陰可乎。曰不可。卒又曰。江陰可乎。曰不可。其官髙聲曰。但藏在嘉善縣可也。卒云。此地無陰。何以藏之。官曰。汝不見嘉善林知縣。打殺一家非死罪十三人。不償命。豈非有天無日頭處。一座皆驚。文亦不敢啟齒。

●堅瓠五集卷之四目錄

雪庵和尙

鼠須筆

翠微八絕

秋柳

譏種薔薇

書規

裴晉公贈馬

弓手兒

杜鵑

廢紙秋葵詩

對花有感

得失有時

功名早暮

盛生奇遇

秋千

男女

書齋各友

乩仙詠櫓

老翁興嘆

天風海濤

湯婆子

架上鷹

補濕字

遜秀才

隆慶寺塔

鬼唱

少林寺

可恃

蘓黃論詩

千字文

白鷗園

盛孔詠雪

夏景

祛瘧鬼咒

攺海棠詩

榕城

題百舌

沈朗倩無題詩

一字不苟

羅江怨

千古恨

李公昂恨詞

金錠

作對

詩句短長

搶食

辭小雞詩

不脫俗

黑鷺鶿

采桑娘

艸鞋詞

批攺

嫁酉齋

蘭坡

比玉居

倒字詩

一字破

嘲妓

楊蟠無齒

黃上舎

遠佞人

堅瓠五集卷之四

長洲石農褚人獲學稼纂輯

雪庵和尙

雪庵和尙。名曁。不知其姓。亦不知何官。靖難時。往來黔中。遇隱士杜景賢。畱居白龍山之艸庵。昕夕誦經。山中人不知書。謂誦佛經。不知其誦易幹卦也。景賢恐有蹤迹。又不欲拂其意。婉謂之曰。和尙釋也。而誦儒乎。和尙亦諭景賢意。遂置儒經不誦。誦觀音經。又好觀楚辭。時買楚騷。乘小艇於中流。讀之。讀一葉。則沈一葉。讀畢。大叫慟哭。嘗有詩云。年方十五去遊方。終日修行學道忙。說我平生辛苦事。石人應下淚千行。看了靑燈夢不成。東風混雪落寒聲。半生客裏無窮恨。告訴梅花說到明。死之日。其徒問曰。師死宜銘何許人。和尙瞪目曰。松陽。問其姓名。終不答。卒後發其笥。止百將傳一部。大學衍義一部。不知欲何爲也。或曰。和尙。松陽郭希賢也。或又疑爲連州郭節。從亡隨筆。及拊膝錄。雪庵事皆載吳成學傳。成學浙江人。爲翰林修撰。京師陷。削髮爲僧云。後進士竇翰題詩雪庵壁云。當初何不解漁樵。卜得龍門避世髙。別有乾坤生晝夜。更無江海作波濤。持齋諒是慚周粟。說法惟聞誦楚騷。鐡石心腸誰識得。豈知太史筆如刀。可謂詩史。

鼠須筆

蘓叔黨詠鼠須筆云。太倉失陳紅。狡穴得余腐。旣興丞相嘆。又發廷尉怒。磔肉餧餓貓。分髯雜霜兔。插架刀槊健。落紙龍蛇騖。物理未易詰。時來卽所遇。穿墉何卑微。托此得佳譽。

翠微八絕

僧衝邈。有翠微山居八絕。超悟可誦。間來石上臥長松。百衲袈裟破又縫。今日不愁明日飯。生涯只在缽盂中。臨溪艸艸結茅堂。靜坐安然一炷香。不是息心除妄想。卻緣無事可思量。老老山僧不下階。雙眉恰似雪分開。世人若問枯松樹。我作沙彌親手栽。幼入空門絕是非。老來學道轉精微。缽中貧富千家飯。身上寒暄一衲衣。一池荷葉衣無盡。數畝松花食有餘。剛被世人知住處。又移茅屋入深居。茅檐靜坐千山月。竹戶閒棲一片雲。莫送往來名利客。階前踏破綠苔紋。鑪中無火已多時。蚤起惟將一衲披。莫怪山僧嘗冷淡。夜深懶去拾松枝。豈是栽松待伏苓。且圖山色鎭長靑。他年行腳不將去。畱與人間作畫屏。

詠秋柳

王與公【咸。】詠我柳云。轉眼風流半已摧。雨欺霜打暮江隈。小蠻腰瘦𨿽勝舞。張緒年衰豈見才。織斷金衣眠不穩。吹殘玉笛折堪哀。井梧莫道同搖落。曾拂龍舟汴水來。日暮蕭蕭傍蓽門。窺人名色笑空存。天寒早散鳴蜩影。雨濕還畱擊馬痕。白髮對堪憐顧況。金城栽更泣桓溫。故園園畔知何似。一見霜條一斷魂。

譏種薔薇

賈島。狂狷行薄。執政惡之。故不與選。裴度於興化建池亭。島作詩譏之曰。破卻千家鑿一池。不栽桃李種薔薇。薔薇花謝秋風起。荊棘滿庭君始知。人惡其不遜。然此句可以警世。但不當施之裴晉公軰。

書規

堅瓠集成。呈教諸君子。顧筆堆見之曰。好事還多事。索取應塡門。余曰。古人有云。只可自怡悅。不堪持贈君。況大不盈掌。難以覆醅。安用此巾箱中物爲也。已果索者日至。案頭告罄。戲拈壁曰。每集三十錢。紙張刷印錢。諸公欲觀者。請解杖頭錢。此語稍聞於人。尙有未諒者。爲人攫取。向我求償。迫促甚於逋負。何所取辦。以供人之娛玩。復口占以告曰。堅瓠𨿽小集。艱難刷印資。選詞誠費力。采藻亦縈思。持物當相贈。【太史薕。或書卷。或異聞軼事。堪入集中者。】空言或見辭。從君笑鄙吝。老拙已安之。昔文者公有觴政。王謔庵有奕律。余卽以此爲書規。敢告同人。聊破慳囊。用資笑柄。庶彼此各發歡喜心。不致我攢眉。而已亦觖望也。

裴晉公贈馬

全唐詩話。白樂天求馬於裴晉公【度。】裴贈以馬。因戲云。君若有心求逸足。吾還畱意在名姝。引妾換馬之事。樂天答曰。安石風流無柰何。欲將赤驥換靑娥。不辭便送東山去。臨老何人與唱歌。

弓手兒

汪聖錫【應辰。】本玉山縣弓手兒。諭子材【樗】爲尉。嘗授諸子學。有兵言汪兵子可學。諭呼視之。狀貌奇偉。出對試之曰。馬蹄踏破靑靑艸。汪應聲曰。龍爪拏開白白雲。諭大驚異曰。他日必爲偉器。遂畱授之學。且以女字之。紹興五年。年十八魁天下。後爲吏部尙書。爲禦書監時。食罷會茶。一同舎就枕不起。或戲曰。宰予晝寢。於予與何誅。聖錫曰。子貢方人。夫我則不暇。合坐稱善。

杜鵑

杜鵑。禽名。又花名。卽今山石橊。映山紅。紅躑躅。皆名杜鵑。成幹詩云。杜鵑花與鳥。怨艷兩何賖。疑是口中血。滴成枝上花。王建宮詞云。大儀前日暖房來。囑向昭陽乞藥栽。勅賜一窠紅躑躅。謝恩未了奏花開。花在江南。始與搸莾相似。在宮禁。珍重如此。

廢紙秋葵詩

辛未秋。偶至虎丘佛慧庵。路傍拾一字紙。上有詠秋葵花在美人蕉側。詩云。還將嬌色媚淸秋。終朶輕盈也並頭。體近美人應蓄妬。名非向日若含羞。朝開露浥新妝好。暮落風邀舊影畱。最是花神輕薄處。故招雙蝶惹人愁。

對花有感

宋陶商翁【弼。】有文武材。工詩。神宗時守欽順二州。途次葉縣。覩千葉桃花。有詩云。三月宮桃滿上林。一花千蕚費春心。葉公城外襄河比。一樹無人色更深。又對花有感云。得莫欣欣失莫悲。古今人事若花枝。桃紅李白薔薇紫。問著東君知不知。

得失有時

螢雪叢說。人之得失。各自有時。一友試罷。聞望不著。遂欲捨書學劍。龍舒王先生。奉一絕云。得則欣欣失則悲。桃紅李白各隨時。𨿽然屬在東君手。問著東君也不知。

功名早暮

吾猶及云。許子明。【士楊。】萬曆癸卯。鄕薦。與雲間張以誡同年。張有子安盤。丁卯鄕薦。稱許爲年伯。許辛未成進士。與安盤子世雍同年。又稱安盤爲年伯。堤邊楊柳籬邊菊。春色秋香各有時。功名蚤暮。不同如此。

盛生奇遇

桐下聽然。吳中盛生。遊俠靑樓。一日閒行某庵。庵中老尼。生所善也。見生至。嘻笑不止。鼓掌謂生曰。兩日作何好夢。令汝快活死。生問故。尼曰。五日後可蚤來。幸祕勿泄。生唯唯。至日。淩晨遣人邀生至。則鳴鐘鼓。禮佛號。僧尼麕聚。幾無容足處。生不知其意。稍坐卽趨出。尼目之曰。且喫齋去。生以尼意在求施。探金與之。尼捉生手而搯其指曰。大不曉事。生猶未諭。徜徘日暮。欲俟間遁出。尼揣知其。意挽八一小房。桌上明燭。酒肴豊美。令生坐。扃門而出。微從門外呼曰。第噉酒。勿憂寂寞。生徧視室中。設四榻。茵褥帷帳。悉豪貴家物。每榻褻一鑪香。气郁然。帳內先有三少年。各臥一榻。見生來。亦不驚異。生坐更餘。聞笑語啟鑰。尼秉燭。引四婦人來。皆冶妝澹服。見生而笑。生卻避不敢前。尼引生袖。付一少婦。睨生曰。男子漢反作態。相顧各大笑。三少年亦自帳內出。婦人各挾其一。就坐酌酒。浪謔歡洽。尼起曰。老物且避。諸婦亦笑而起。各擁少年入帳。盛生所主最少。尢妖艷。滛蕩已極。四鼓。尼開帳。進巵酒。門外輿從雜沓。燈火繽紛。各起整妝。少婦贈生金合子。王鴛鴦。惜別登輿而去。生偃息至曉。歸家竟不知誰家眷屬。未幾尼病死。無復後會。數年後。盛生疽發於項。叫號三日夜而死。

秋千

黔俗好秋千。燈夕尢盛。歲初卽於通衢架木。維以巨索。髙三四丈。月色熹微。婦女連臂踏歌。拋擲至曉。有立有坐。有兩人對抱。飄裾蕩影。眇然飛入雲際。目十五至十七。三日之內。傾城塞途。不復相禁。視宿昔歡慕者。任意擁抱歸。父母舅姑。了不爲異。至十八日始各尋訪歸家。此日已後。卽稱姦矣。萬曆戊申。朱季美寓黔。見鍾家婦稍出雞羣。爲四少年嬲之。五六日始還。致訟。旋有親黨勸息。詞云。元宵俗戲。不合十九夜放歸。議四人合買黃牛一頭。給前夫調理等語。長吏笑而釋之。眞蠻俗也。

男女

女子十五至二十五。補陽和血。美顏色。悅精神。節而行之。能成地仙。二十五至三十五。我施彼受。𨿽無裨亦無大損耗。四十已上。能致疾。若天癸旣絕。如枯枝吸水。不異鬼交。殺身而已。男子精血。少如膏雨。壯如露零。枯嫰含滋。春芽吐潤。老大如霜雪。使紅顏萎黃凋謝耳。

書齋各友

白樂天。以詩酒琴爲三友。作詩云。今日北窻下。自問何所爲。忻然得三友。三友者爲誰琴。罷輙舉酒。酒罷輙吟詩。三友逓相引。循環無巳時。江南李建勲榜竹軒曰四友。以琴爲嶧陽友。磬爲泗濵友。南華經爲心友。湘竹榻爲夢友。張芝階。書齋七友。各有五言絕句。如意爲直友。木榻爲夢友。麈尾爲談友。劍爲俠友。石磬爲淸友。琴爲音友。酒鐺爲醉友。顧元慶有山房十友譜。各有贊語。石屏爲端友。玉塵爲談友。鷺瓢爲狎友。紫簫爲節友。玉磬爲淸友。古陶器爲陶友。湘竹榻爲夢友。鐵如意爲直友。方竹杖爲老友。銀潢硯爲默友。予艸堂中亦有四友。書卷爲益友。毛穎爲健友。眼鏡爲明友。艸花爲趣友。莫逆於心。無時不接也。

乩仙詠櫓

齊東野語。載乩仙詠櫓云。寒崕雪壓松枝折。斑斑剝盡靑虯血。運斤巧匠斵削成。劍脊半開魚尾裂。五湖仙子多奇志。欲駕扁舟探禹穴。碧雲不動曉山橫。數聲搖落江天月。閒居筆記。亦有詩云。誰倩公輸巧作成。翩翩渾自逐風鷹。分開水面秋煙冷。斫破波心夜月明。船尾駕來三尺短。棹頭搖去五銖輕。不堪聲作伊州調。客裏聞來倍慘情。堯山堂作吳中楊文理詩。

老翁興嘆

番禺舉子李匯徵。客遊閩越。馳車至循州。胃雨求宿。田翁指一艸莊。莊有一老。杖履迎賓。年已八十。自稱韋思明。因與談論諸家詩歌。次第及李涉詩。老人酷稱善。匯徵因吟云。遠別秦城萬里遊。亂山髙下出【一作入】啇州。關門不鎖寒溪水。一夜潺湲送客愁。又滕王閣上唱伊州。三十年前向此遊。半是半非君莫問。靑山長在水長流。老人淒然興嘆。匯徵重詠贈豪客詩。叟愀然變色曰。老身弱齡不肖。浪遊江湖。爲不平之事。及遇李博士蒙柬此詩。因而斂迹。李公待愚。擬陸士衡之薦戴若思。中心藏焉。遠隱羅浮。經今一紀。李旣云亡。不復再遊秦楚。追惋今昔。因乃潸然。或持觴而酹。反袂而歌云。風雨瀟瀟江上村。綠林豪客夜知聞。相逢何用相違避。世上於今半是君。

天風海濤

趙汝愚。題福州鼓山寺詩云。幾年奔走厭塵埃。此日登臨亦快哉。江月不隨流水去。天風常送海濤來。朱晦翁摘詩中天風海濤四字刻於石。

湯婆子

古人以暖足瓶爲湯婆。黃山谷名以腳婆。戲作詩云。小姬暖足臥。或能起心兵。千金買腳婆。夜夜睡天明。曾文淸謂山谷攺竹夫人爲靑奴。則腳婆當名錫奴。戲作一絕雲。霧帳桃笙晝寢余。此君那可一朝無。秋來冷落同班扇。歲晚溫柔是錫奴。單宇有詩云。坎離陶鑄布長安。不厭常情冷暖看。和气才蒸來足下。陽春便覺到人間。溫柔異質通仙術。貞節同心傲歲寒。卻勝少陵思廣廈。能令貧士盡歡顏。明吳匏庵【寛】。有詩云。笑汝皤然似一公。窮冬相伴勝房空。三緘口不思援上。九轉腸應爲熱中。詩詠懷春同少女。禮云當夕稱衰翁。平生知足渾無辱。不恨公孫布被蒙。庚午冬。夜寒甚。余亦戲成一律云。傾倒燈前一醉哦。水交最喜所容多。牀空聊結歲寒友。讀罷欣逢春夢婆。早信括囊無口咎。未妨放腳引天和。靑奴爾日休相妬。冷淡生涯柰若何。

架上鷹

崔元略之子鉉。爲兒時。隨父訪韓晉公【滉】令詠架上鷹。鉉曰。天邊心膽架頭身。欲擬飛騰未有因。萬里碧霄終一去。不知誰是解絳人。滉曰。此兒可謂前程萬里也。寶歷三年登第。久居廊廟。三擁節麾。封魏國公。

補濕字

有書少陵林花著雨胭脂濕詩於壁。濕字爲蝸蜓所蝕。蘓子瞻。黃山谷。秦少遊。佛印。見之。都不記濕字。各思一字補之。子曕云潤字。山谷云老字。少遊雲嫩字。佛印云落字。覓集觀之。乃濕字也。濕字出於自然。而四字遂分生老病死之說。詩言志。信天。

遜秀才

吉水東山。修禪師。講義深邃。一日有遜秀才來謁。玄談霏娓。題詠軒輊。蓋山猿聽講日久得悟者也。題解空寺云。古塔淩空玉筍髙。斜陽半壓水嘈嘈。老禪掩卻殘經坐。靜聽松聲沸海濤。書方丈云。幾曲風琴響暗泉。亂紅飛墜碧龕前。白雲深護髙僧榻。不許人間俗客眠。送僧云。松翠侵衣屐印苔。杖藜幾度此徘徊。山僧忘卻山中好。去入紅塵不再來。詠隺云。遠辭華表傍禪關。別卻浮丘伴懶殘。金磬數聲秋日晚。雙飛帶得白雲還。贈僧云。一瓶一缽一袈裟。幾卷楞嚴到處家。坐穩蒲團忘出定。滿身香雪墜曇華。落葉云。萬片霜紅照日鮮。飛來階下覆苔磚。等閒不遣僧童掃。借與山中麋鹿眠。春景云。門徑苔深客到稀。遊絲低逐軟紅飛。松梢零落飄金粉。童子枝頭曬衲衣。夏景云。風敲窗竹驚僧定。鳥觸殘花墜澗香。圓覺半函看已了。紉鍼自補舊衣裳。秋景云。幾點歸鴉幾杵鐘。紛紛涼月在孤峯。淸霜獨染千林樹。明月漫山一片紅。冬景云。十笏房淸百衲溫。名香長是夜深焚。道人愛看梅梢月。分付山童莫掩門。

隆慶寺塔

吉州趙某。嘗於城外隆慶寺。建塔十三層。規模壯麗。其聚斂以百萬計。時有詩云。仁山寶塔實崔嵬。那是君家把出來。百萬貫錢民骨髓。十三層土禍胚胎。一堆空積無情木。萬刼難銷入已財。浪說天花誰得見。只聞平地一聲雷。咸淳庚午。塔爲火所焚。文文山有詩。中一聮云。四城扶起吳胥眼。一柱燃成漢卓臍。

鬼唱

桐下聽然。獲鹿曹中丞家。有空舎。每風雨淒其之夕。輙見數十無頭鬼。出自舎中。雁行序立廳事。齊聲而唱云。沈竈細柳兩建旗。田有一竿下有日。暮雨只爭三四點。遙望江南海潮汐。其聲悲慘。唱訖。復以次入舎。未幾。中丞與其子孝簾某。皆物故。中外構難。家業蕩爲烏有。此數十人者。豈冤鬼耶。中丞初撫江南。再督河漕。或云兩建旗也。前備兵蘓松。駐札婁東。或所雲海潮汐也。田有一竿爲■﹝曹﹐去日﹞。合下日爲曹字也。余俱不解。

少林寺

隋大業。天下亂。流賊萬人。將近少林寺。寺僧議散走。有火工老頭陀云。爾等勿憂。老僧一棒掃盡。眾笑其妄。頭陀卽持短棍衝賊鋒。當之者辟易。皆遠避不敢入寺。遂選少壯僧人百餘。授棍法而去。蓋緊那羅佛現身也。至今拳法。猶稱少林云。

可恃

恃貴則滅。恃富則敗。恃勢則蹷。恃力則危。恃聰明則塞。恃學問則荒。恃巧則疏。恃技則窮。天下無一可恃。惟貧賤可恃。故曰貧賤可以驕人。又曰貧賤而輕世肆志焉。貧賤人。能讀書。能錬性。胥天下恃我矣。

蘓黃論詩

東坡與小妹黃山谷論詩。妹云。輕風細柳。澹月梅花。中要加一字作腰。成五言聮句。坡云。輕風搖細柳。澹月映梅花。妹云。佳矣。未也。黃雲。輕風舞細柳。澹月隱梅花。妹云。佳矣。猶未也。坡云。然則妹將何說。雲輕風扶細柳。澹月失梅花。二人撫掌稱善。

千字文

梁武帝集王右軍千字。使散騎侍郎周興嗣次韻爲文。讀之稱善。賜金帛。卽今千字文也。王鳯洲稱爲絕妙文章。政謂局於有限之字而能條理貫穿。毫無舛錯。如舞霓裳於寸木。抽長緒於亂絲。固自難展技耳。唐進士周逖。更撰天寶應道千字文。將進之。請頒行天下。先呈宰執右相陳希烈。問曰。有添換乎。逖曰。翻碎舊文。一無添換。陳又問翻碎盡乎。逖曰盡。陳曰。枇杷二字。如何翻碎。逖曰惟此二字依舊。陳曰。若如此。還未盡。逖逡巡不敢對。明吾吳陳雨泉【鎏】作於赫混沌續千字文。以便訓蒙。但字多隱僻。語又艱澀。不能家諭戶曉。文見桐下聽然中。

白鷗園

夏桂州【言。】白鷗園攺賜陶眞人。閩人胡龍江題云。相公禦賜是何年。又見眞人築墓田。行過鄰家乞新火。竹籬茅舎只依然。

盛孔詠雪

盛次仲。孔平仲。同在館中。雪夜論詩。平仲曰。當作不經人道語。孔云。斜拖闕角龍千尺。澹抹墻腰月半稜。次仲曰。甚佳。惜未大也。乃曰。看來天地不知夜。飛入園林總是春。平仲乃服。

夏景

王逐客作夏景雨中花詞云。百尺淸泉聲陸續。映瀟湘碧梧翠竹。面千步回廊。重重簾幕。小枕欹寒玉。試展鮫綃看畫軸。見一片瀟湘凝綠。待玉漏穿花。銀河垂地。月上闌千曲。溫叟詩話云。不用浮李沈瓜事。而天然有塵外涼思。非觸熱者所知。

祛瘧鬼咒

一日瘧堙迦酰迦。二日瘧墜帝藥迦。三日瘧怛唎帝藥迦。四日瘧者特托迦。不計數。不住口。持一晝夜。瘧鬼遠避一由旬。又云識人星可免瘧。昔文潞公花押能愈瘧。公女嘗剪收以療人。又人誦少陵子璋髑髏血模糊。手提擲還崔大夫句。瘧亦頓愈他如懸幹蟹。門畫獅。皆可。愈瘧甚多。康熙初。予患瘧十餘日不止。一日正寒熱交作時。族兄李君來問。將紙朱書數字。折之。擊於臂。漸覺輕可。囑勿開看。至期仍擊之。遂寂不作矣。後視之。上書江西人。討木頭錢。要緊要緊。十一字而已。豈瘧鬼不識字。遽以爲天符律令而遠遁云。

攺海棠詩

宋鄭剛中之鎭蜀也。眷妓閻玉。忽民間遺火。延燒所居富春坊。鄭於火中獲一旗。上有攺東坡海棠詩云。火星飛上富春坊。天恣風流此夜狂。只恐夜深花睡去。髙燒銀燭照紅妝。鄭一見曰。必道山公子也。

榕城

宋熙寜中。閩越地多植榕樹。其木擁腫。不中繩墨。郡守程師孟。命閩人多植之。自爲詩曰。三樓相望枕城隅。臨去重栽木萬枝。試問國人行住處。不知還憶使君無。至今目爲榕城。

題百舌

百舌鳥名。閩鄭鏜題詩云。生來學得百般聲。長向枝頭弄五更。只恐春隨流水去。綠陰深處聽蟬鳴。閩鄭鵬題云。追逐黃鶯上苑遊。穿花度柳亦風流。於今已是朱明景。莫弄東風巧舌頭。二詩必有所剌而作。

沈朗倩無題詩

沈朗倩【顥。】無題詩云。海底塵生曉未揚。三珠春影拂扶桑。安期手摘雞心果。蕚綠鬟輸鹿角漿。花死不隨明月葬。燕來密與好風商。依稀夢泠仙姝廟。襪底微聞帶露香。寓閩海烏石山房。臥病累月。賦落花詩四章。勸罷長星酒未空。避風臺畔月朦朧。鵑啼恨血飛秦苑。蝶化饑魂出楚宮。釵影似搖新步障。衣香疑捲舊燻籠。麗娘背指秋千笑。照破胭脂井底紅。【一。】神女廟前春可憐。望夫臺上杳如年。風刀急剪回文錦。月斧空修拾翠鈿。倚破桃花逢半面。彊臺柳眼足三眠。紅綃拭透相思淚。夜撥琵琶訴別船。【二。】蕉鹿韶光惱夢牽。禦風仙子幾時還。胭脂願葬長生地。風雨休啼薄命天。死不回頭看漢主。去猶含淚緩胡鞭。誰將一滴澆靑塜。啼殺枝頭血杜鵑。【三。】十里梨花縐粉煙。收將羯鼓卸頭纏。彩雲狼藉霓裳後。落月依稀寶瑟前。命薄鶯鶯難再嫁。身輕燕燕不重還。櫻桃正寫天公疏。私乞風光續少年。【四。】

一字不苟

髙達夫【適。】官兩浙觀察使。過杭之淸風嶺卽謝家東山景也。題詩云。絕嶺秋風已自涼。鶴翻松露濕衣裳。前村月落一江水。僧在翠微開竹房。厥後達夫閱稿。以月落時江水隨潮退。止半江矣。思攺一字爲半字。巡至臺州事竣。復登僧舎。索筆攺前詩。僧云。前月有一官過。稱此詩極佳。但一字不如半字。攺易而去。達夫驚問何人。僧曰。義烏駱賓王也。古人一字斟酌不苟。但識見有遲速耳。

羅江怨

羅江怨詞云。裏亭月影斜。東方亮也。金雞驚散枕邊蝶。長亭十里。陽關三疊。相思相見。何年月。淚流襟上血。愁穿心上結。鴛鴦被冷離鞍熱。黃昬畫角歇。南樓報也。遲遲更漏初長夜。茅店滳澑。松梢霽雪。紙窗不定風如射。墻頭月又斜。牀頭燈又滅。紅鑪火泠心頭熱。靑山隱隱遮。行人去也。羊腸鳥道幾回折。雁聲不到。馬蹄又怯。惱人正是寒冬節。長空孤鳥滅。平湖遠樹接。倚樓煨得闌干熱。關山望轉賖。程途倦也。愁人莫與愁人說。離鄕背井。瞻天望闕。丹靑難把衷腸冩。炎方風景別。京華書信絕世情。休問涼和熱。堯山堂云。楊用修作。

千古恨

李涉至揚州。徧歷諸寺。於城外艸庵中。遇一女子。風鬟霧鬢。泣拜道左。乃故劉員外全白愛姬宋態也。李問行止。曰飄泊耳。李不勝悲悼。贈以詩云。長憶云仙至小時。芙蓉頭上綰靑絲。當時驚覺髙唐夢。惟有如今宋玉知。昭陽夜燕使君筵。解語花枝在眼前。自從明月西沈海。不見嫦娥二十年。態亦爲之悲慟。李因泣下。嘆曰白髮有前後。靑山無古今。我與卿今日結成千古之恨矣。

李公昴恨詞

李公昴恨詞云。釵畱去年約。恨易老。嬌鶯多誤靈鵲。碧雲杳杳天涯各。望不斷芳艸。絮香飄泊。回文彊寫字屢錯。淚欲汪還閣。撩夭去春腳。便釆局誰歡。寶軫慵學。階除拾取飛花嚼。是多少春恨。等閒吞卻。猛拍闌干嘆命薄。悔舊諾﹥較大居中。

金錠

桐下聽然。洞庭東山。金駝子背曲如弓。人稱爲金錠。人家有吉事。必邀金錠到門。以爲佳先。遇吉日。遠近爭致之。得者爲幸。駝一一至其家。莫不奉金錢。饋酒食。欣然醉飽。盈袖而歸。數年家漸裕。有田二十餘畝。故膏壤。裏中有力某者。久欲之而未遂。一旦爲駝所得。意甚恨。陰中駝役訟。傾其囊。田歸於有力者。而駝遂貧。卽有慶賀事。亦無人延致矣。他日傴僂田所。見而興嗟。鋤於田者。舊佃客也。相與語。因及役訟。謀自裏中某。源委甚悉。駝憤然歸。磨利刄。出入挾之。思以報。一日偵知某飲於姻家。夜候道傍檐下。更餘。駝忽念言渠自昧心。貧。我命也。何事更作惡。擲刀於河。返走。暗中觸橋柱而踣。臥地久之。徐起。覺腰背間有異。至家扣門。其妻見而訝之曰。爾何以頎然而亭亭然也。驚笑聞於比鄰。共走視。果無復拳局故態矣。遠近傳爲異事。稍有周給之者。駝復小康。人問之。詭言得異方。深祕挾刄事。數月後。裏中某忽至。饋遺殷勤。懇邀至家。初峻拒而請益力。不得已赴之。治具中堂。豊腆周洽。酒酣。又延之別館。把臂促膝而語。駝心疑之。不知何意。夜深欲別。方語曰。自君蠲除痼疾。深自欣慰。僕不量。有懇於君。君其許我。駝問所欲。某跪曰。鄙人年踰五十。止一子七齡。生而娟美。嬉於燈下。足掛屏風而僕。遂背曲難伸。母日夜憐念。思所以療之。非君神方莫可。如背援手。當奉百金爲壽。駝仰天直視。不言者久之。某笑曰。豈薄百金耶。不靳益也。駝不覺慨然嘆息。涕泗交頤。某怪問駝。乃罄吐詳悉。計擲刀之時。正其子得疾之夜。某聞之恧然。且悚然亦泣。載駝之夫婦。養於家。還其田。明年某復舉一兒。而七齢者竟死。報施不爽如此。

作對

天啟中。一巡按爲逆璫造祠。楹柱題語云。至聖至神。中乾坤而立極。允文允武。並日月以常新。因錄其詞以獻忠賢。讀之不解。問左右。何事說黃閣老。蓋立極。黃閣老名。左右曰。某禦史爲爺作對。忠賢艴然變色。取牘抵地曰。多大禦史。敢與我作對。趣召緹帥。左右爲之解晰。始喜。時海冠縱橫。有渠魁至補陀。設齋一月。手題大士殿云。自在自觀觀自在。如來如見見如來。其對猶存。而禦史之筆。已歸烈熖。且因媚而幾獲罪。曾冠盜之不若矣悲夫。

詩句短長

桐下閒談。唐子畏謂祝枝山云。詩之二言。始於黃帝彈歌斷竹。續竹。飛土。逐宍。【古肉字。】三言始於振鷺之詩。四言始於康衢擊壤之謠。五言始於蘓李泣別之什。六言始於孺子滄浪之歌。七言始於漢武栢梁臺之句。至李長吉酒不到劉伶墳上土。八言也。杜少陵男兒生不成名身已老。九言也。李太白。黃帝鑄鼎於荊山煉丹砂。丹砂成騎龍飛上太淸家。十言也。蘓子瞻山中故人應有招我歸來篇。十一言也。祝云。四十九言。始自何人。唐云。詩有四十九言耶。祝曰。有新燕篇末句云。好像蘓州城隍廟東大關帝廟內西廊下立著个提八十三觔鐡柄大關刀黑面孔阿胡子周將軍鐡艸鞋裏伸出五个腳迹頭。舉座絕倒。

搶食

錫山華六麻者。善搶食。其兄長仁以詩嘲之云。搶食無過華六麻。未曾坐席手先撾。橫拖倒夾披坡捲。帶汁連漿踢禿劃。嚼快嘴邊流白沫。喫光盆底露靑花。隔盤骨骼多叉盡。閒坐無聊挖口丫。華之搶食。形容殆盡。而今之搶食者。幾不能肖其狀矣。

辭小雞詩

紹興王少翁者。爲人素吝。將初出小雞一隻。當年節禮饋先生。先生媿而不受。詩以致辭云。昨日蒙君惠只雞。可憐離母未多時。勸君莫把牛刀試。畱取籠中作畫眉。

不脫俗

吏胥之子。人言文理粗通而不脫俗。父因試之。以月爲題。其子吟曰。憑甚文書來海外。【一作離海嶠】給何路引到天涯。更有一般違法處。夜深無故八人家。其父怒曰。果不脫俗。又以庭前山茶爲題。命其再詠。其子又吟云。切照庭前一樹茶。緣何違限不開花。信牌急仰東風去。火速明朝就發芽【衙。】其父批云。看得後詩。愈加不法。深爲發指。著爾速將詩內俗字。一一開除。庶望有成。如敢仍前抗違。取究未便。愼之毋忽。

黑鷺鶿

秋水涉筆。工部主事某。奉差來蘓燒磚。某內閣囑求沈石田畫。主事到蘓。卽出票拘之。石田到署。主事出紅紙一張索畫。石田盤膝坐地。磨濃墨。扯紙一半。團作一球。於硯上蘸墨。印下墨團三四。用筆勾作黑鷺鶿。題云。靑天一个大霹靂。千山萬山無鳥迹。鷺鶿飛入破窯中。一身毛羽變成黑。寫畢遂拂袖而去。

采桑娘

墨客揮犀。載孔子去衛適陳一事。子貢子路從。道逢采桑娘。夫子曰。南枝窈窕北枝長。婦曰。夫子行陳必絕糧。夫子不答而徐行。婦復曰。九曲明珠穿不過。回來問我采桑娘。及至陳。果絕糧。陳侯以九曲明珠。俾孔子穿之。不得。謂婦有先見。使子貢反而詢之。至采桑所。婦無覓矣。但見桑間聚泥一。踰尺許。又聚泥三。子貢曰。桑者木也。泥者土也。其杜姓耶。旁復有三。其三娘耶。適樵者過。子貢問曰。前村可有杜三娘乎。樵者曰。蘆塘荻渚遶華屋。瑤艸疏花傍粉墻。行過小橋流水北。其間便是杜家莊。子貢如其言。獲見三娘。具述前事。婦莞爾而笑曰。此無難。塗絲以脂。擊蟻以要。使徐徐而度。如不肯過。薫之以煙。子貢得其術。以告夫子。夫子如其言。得穿九曲之珠。此𨿽齊東之語。然亦人所未聞。而婦與樵皆作韻語。七言詩。何必始自栢梁也。

艸鞋詞

兪君宣挑燈集異。有鷓鴣天。詠艸鞋云。少時靑靑老來黃。千樞萬結得成雙。甫能打就同心結。又被傍人說短長。雲雨事。我承當。不曾移步到蘭房。有朝一日肝腸斷。棄舊憐新撇路傍。艸鞋名繩菲。見儀禮。又名不借。漢文帝履不借以臨朝。唐詩。遊山雙不借。取水一軍持。軍持僧家淨瓶也。

批攺嫁

露書。莆田一寡婦。求批攺嫁。太守易某問嫁誰。婦答。嫁東鄰裱禙陳二官。易戲批曰。批攺嫁。批攺嫁。嫁與東鄰陳二官。春色惱人眠不得。月移花影上闌干。嫁嫁嫁。

酉齋

楊南峯。爲人聰刻。鄰居有一鐵匠。得財暴富。裏中爲之慶號。因請於楊。楊題云。酉齋。人咸不解。或問何出。答曰。橫看是个風箱。豎看是个鐵墩。聞者絕倒。有富翁鄕居。求南峯書門對。此翁之祖。曾爲人僕。南峯題云。家居綠水靑山畔。人在春風和气中。上列家人二字。見者無不匿笑。

蘭玻

耳譚。靑州東門。皮工王芬。家漸裕。棄去故業。里人謀爲贈號。芬喜。張樂設宴。一黠少題曰。蘭玻。眾問其義曰。蘭多芬。故號蘭玻。從名也。芬大喜。厚酬之。識者曰。汝試徐思。依然東門王皮也。

比玉居

譚槪。有王生行一者。美甚。人多嬖之。沈伯玉過某家。見齋額。顏曰比玉居。伯玉曰。此額殊有意。移比字易出居內之古。分明是屁古二字。玉字亦王一二字。分合言之。乃王一屁古四字也。王亦不覺失笑。

倒字詩

景泰中。有一蔭生。作蘓州監郡。不甚曉文義。一日呼翁仲爲仲翁。或作倒字詩誚之曰。翁仲將來作仲翁。也緣書讀少夫工。馬金堂玉如何入。只好蘓州作判通。

一字破

遣愁集。明時一友。才甚髙。或戲曰。君能作四五字破否。乃以君命召二句爲題。應曰。王請。度之。一座稱善。或又云。能復作一字破乎。其人請題。適見一鬎癧過。卽指示之。友應聲曰鞹。眾不解。爭究其說。友曰。鞹。皮去毛者也。

嘲妓

馮猶龍。有嘲妓黃鶯兒一卷。其嘲長妓云。仰面覷妖嬈。出蘭房。須曲腰。粉墻半露花容貌。也不是云妝髻髙。也不是繡鞋底髙。拜如折竹因風倒。好姣姣。太湖石畔。有个女曹交。嘲麻妓云。繡閣俏嬋娟。恨朝朝。費粉錢。龎兒亂撲梨花片。千圈萬圈。不方不圓。水漚滿泛靑波面。貼花鈿。繁星拱照。點破鏡中天。

楊蟠無齒

王介甫。喜言農田水利。有獻議梁山濼。可涸之以爲田。介甫欲行之。又念水無所歸。以問劉貢父。貢父曰。此事楊蟠無齒。貢父退。介甫思其說而不得。呼子雱。問此語何意。雱亦不解。召貢父問之。貢父笑曰。此易曉耳。楊蟠杭人善作詩。自號浩然居士。相公熟識之。今欲涸濼爲田。須別穿一梁山泊。置此水。恐此事浩然。無涯也。一時聞者絕倒。

黃上捨

宋理宗時。蔡公謨知某郡。黃上捨封狀。訟其妾以無子遣去。索元顧錢十千。蔡判云。實封狀子判何難。試問因何欣小蠻。只爲鳳毛無所出。故論鵝眼不曾還。三年密意知多少。十索飛蚨亦等間。寄語桃溪黃上舎。畱些陰隲赴閻關。

遠佞人

王介甫。初參大政。偶閱晏元獻小詞。因曰。爲相何須作詞。平甫曰。偶然自喜而爲之。顧其事業亦不止此。時呂惠卿爲館職。在坐。遽曰。爲政必先放鄭聲。況自爲之乎。平甫正色曰。放鄭聲。不若遠佞人。呂大慚。

堅瓠五集

﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣

﹝堅瓠集﹞堅瓠六集

﹝淸﹞褚人獲纂輯

堅瓠六集

﹝淸﹞褚人獲纂輯

●堅瓠六集目錄

堅瓠六集

序

堅瓠六集卷之一目錄

重刻褚石農堅瓠集卷之一

翰林風月

東坡帶笠

春夢婆

董恢僦屋

錦城

西湖詞

小甘羅

詩贈幼妓

題柳

朋字未正

逸少聯句

解大紳訴宰

鼓嘲

聞蟬

員李幼穎

太公遇文王贊

頭插花枝

髙明善對

山中宰相

格天閣頌

封廚娘

燒豬肉

乩贈密蘭沙

饒信經量

翠妃

袁長官女

金陵養閒

虞姬廟對

戲彩堂

長髯客

君山

題紙帳

卻金亭

中流砥柱贊

藝祖屬豬

漢書下酒

小孩兒

於飛樂

讓墻基

山莊四樂

端明不愛錢

陸滄浪

謝蝴蝶

於少保口占

章劉友善

驛壁詩

滕王閣望湖亭

造洛陽橋

陶榖艸制

未生保

閒忙令

賦犬

詩媒

小九

趙子昂詞

佛印書壁

錢神論

李南金題像

張胡參禪

古今相較

黃陵廟詩

堅瓠六集卷之二目錄

重刻褚石農堅瓠集卷之二

淸風明月

宴會老堂

身心俱閒

閒居同志

蔣子雲宮詞

範夫人

成句對語

詠老吏

天竺寺松

周公謹好睡

安榮美人行

鄰舟行

買妾臥病

失婢詩

背面宮女

半截美人

趙十朋

贈長短句

臨安謠

附學

措置失宜

靑蓋

吳仲和書壁

楊龜山廟

張章八相

朱張二海運

起復損譽

文畱兩相

周芝田

題風箏

譏射不中

項羽廟詩詞

甘露祖風

題村壁

吳履齋拜相

賀移鎭南昌啟

集福庵

楊黨題孔廟詩

馮蘭題扇

箕仙不可頻召

貞伯反嘲

吏娶娼

吏部三尙書

詩戒子孫

蔡京詞先

缽中片紙

林和靖書壁

涕泣女吳

作詩謬句

尋龍擒虎

給相門事

煙波釣叟

金國南遷

存誠詩

禳虎靑詞

道人書壁

祝詞

賦燈

書門符

喪天眞

幔亭仙

堅瓠六集卷之三目錄

堅瓠六集卷之三

少陵詩意

戞羹圖

潮鳴寺

瑤華洞仙

徐武功

張翰知幾

望夫石

戒殺女歌

遣妾追送

淬鐵

刑戒

燒梨賜泌

賢女廟

朱買臣廟

羞冢

董湯辭受

石曼卿詩

江心寺火

黃山谷奕碁

四傑

虞伯生像

七里灘壁間詞

朱夢得靜鎭

烏衣國

戎昱送妓詩

田家樂

勸農詩

退隱

白香山罷郡詩

山中宰相

題陶淵明像

車馬驚猜

溫公詞

廣寒遷客

紅香仙子

狐柳妖

劉山叟訪女

花樣不同

下第集句

人心難足

聽讒詩

朝鮮國人

楊誠齋詩

無名詩

詩意相似

觀潮

釘詩

四不出

登混詩

萬回萬拜

王琪張亢

鴉且打鳳

姓伍相弄

羅江雞卵

池中飛來

儒匠

楊鑾詩

殘羊會客

眾鳥欣有托

艸明堂赦文

貧家壁

堅瓠六集卷之四目錄

重刻褚石農堅瓠集卷之四

用捨有命

畱趙村

徐神翁詩

赤腳大仙

元順帝

日月並行

宋元帝像

續詩得官

四輔聯詩

詠雪

黃衣人

醉學士歌

金陵殿基

勲臣譛語

門貼福字

象鼻巖

好漢把門

順帝答詩

千里艸

廣業堂

僧附舟

家字從豕

江東簽

豫題一詩

河北童謠

命不如他

建文雲遊

武廟凱歌

宣徳對句

文班十玉

黃老白丁

兄弟友愛

東坡文字

王陽明幼賴

陽明遇仙

女鬼歌詞

六尺五尺

長年三老

三姑六婆

吟詩被遣

寫桂花

東道主

酒保

客作客支

鼻

丫頭

女客

乖角

滯貨

夫兄

布代

檀郎

鄕裏夫妻

弄參軍

優伶子弟

惡客

骨董

僂羅

好漢漢子

■﹝若上﹝若若﹞下﹞苴

●序

劉子政號博極羣書。所奏七略。有雜小說二家。而推原其出於古之議官稗官。乃餘考其篇目。雜昉於黃帝史孔甲盤盂。而小說則有堯務成湯伊尹文鬻子說等篇。若張平子所稱虞初九百。又其後焉者也。吾郡褚子稼軒。好古多聞彊識之士也。所著堅瓠集。次第鋟板。流傳人間久矣。玆復有全集之刻。而乞其序於予。褚子爲吾友蒼書氏猶子。蒼書言語妙天下。業與諸公序作者之意。及所以命名者。揚搉無餘蘊矣。余特取其有合於古之議官稗官。以爲將來志藝文者告焉。或亦野史亭之一助云。東海一老徐柯題於三千六百釣臺。

●序﹝玆據柏香書屋校印本補﹞

余居陳湖之����勤稼穡數年來有徙業而種瓜者環湖不下數百家悉爲�����矣郡中稼軒褚先生者築四雪艸堂�������之外樹奇石怪花笑鳥啼稼軒匡坐其間搜括羣書采摭名言佳話小賦單詞匯萃成集名曰堅瓠瓠者瓜之屬也稼軒爲稼而又欲爲圃乎一似湖甿見異而遷也然湖甿之瓜勞力而致之細民之事也稼軒之瓠勞心而得之大人之事而君子之學也豳風之詠農圃也其曰八月斷壺壺瓠也昔費長房爲汝南市椽有老翁賣藥懸壺於肆市罷輒入壺中長房因拜奉酒脯翁乃與俱入壺中壺中別有天地故人競稱之曰壺中仙今稼軒擁書萬卷不羨南面百城翻閱不休所輯益富若遇可悲可感時吐激揚之辭老翁之靈丹而賣也稼軒之美言可市也稼軒朝夕以堅瓠爲業出入其中歷數載而不倦亦當稱爲壺中仙乎余客歲祝稼軒六十詩云一杖初攜何處去將遊五嶽覓仙鄕以其集言之洞天福地悉在艸堂堅瓠中不必策杖而遊矣

康熙乙亥仲夏端五日陳湖七十八叟張泠浣心氏拜撰

●序﹝玆據柏香書屋校印本補﹞

歲甲戌夏五餘同年生孫太史松坪自吳門寓書於余命作岡陵圖祝褚稼軒先生六十壽且言近寓吳門方詠摩詰殷王解网羅之句曾不以爲大快而惟與二三知己恣山水之登臨放歌上下乃稱快焉然未若得交於稼軒先生爲快甚也蓋先生以潮海之才探酉山之祕於書無所不窺而獨能不求聞達所著書有數十卷行世江左士咸識其品之髙而學之富矣松坪之遇先生有古人傾蓋之風當松坪解職歸裏𨿽夙昔知交士若將凂焉而先生時過從不避嫌也迨事旣曰其碌碌因人熱者不無世俗態而先生獨落落焉松坪自此尢樂與先生遊遂僑寓於虎丘山寺先生不時放棹相與酌酒論詩忘朝夕焉松坪以爲尢大快事余𨿽素未識先生然松坪之言豈妄哉余訪松坪於寓所見其案頭有堅瓠集若干捲展讀之或莊或謔可歌可泣淳於髠之滑稽東方曼倩之詼諧莊生之放誕腐遷之雄奇博大殆兼之矣余驚顧松坪曰安所得此異書耶松坪曰此卽余曾屬子繪圖爲壽褚稼軒先生所著書也曩余與子獻策金馬門共廁鳳池之列讀天下奇書識天下奇士然如褚先生其人其書類不數敷見也余曰斯集也在先生不過遊戲爲之寧足爲先生重𨿽然重先生安得不重斯集耶是爲序

年家眷弟華亭沈宗敬拜撰

●堅瓠六集卷之一目錄

翰林風月

東坡帶笠

春夢婆

董恢僦屋

錦城

西湖詞

小甘羅

詩贈幼妓

題柳

朋字未正

逸少聯句

解縉欣宰

嘲鼓

聞蟬

員李幼穎

太公遇文王贊

頭插花枝

髙明善對

山中宰相

格天閣頌

封廚娘

燒豬肉

乩贈密蘭沙

饒信經量

翠妃

袁長宮女

金陵養閒

虞姬廟對

戲彩堂

長髯客

君山

題紙帳

卻金亭

中流砥柱贊

藝祖屬豬

漢書下酒

小孩兒

於飛樂

讓墻基

山莊四樂

端明不愛錢

陸滄浪

謝蝴蝶

於少保口占

章劉友善

驛壁詩

滕王閣

造洛陽橋

陶榖艸制

未生保

閒忙令

賦犬

詩媒

小九

趙松雪詞

佛印書壁

錢神論

李南金題像

張胡參禪

古今人相較

黃陵廟詩

重刻褚石農堅瓠集卷之一

甬上畱香閣主人較刋

翰林風月

王梅溪云。翰林風月三千首。吏部文章二百年。老去自憐心尙在。後來誰與子爭先。此歐陽公贈王介甫詩也。介甫不敢爲退之。故答詩云。他日略曾窺孟子。終身何敢望韓公。第介甫與退之優劣。必有能辦者。人謂歐陽公此詩移贈蘇東坡。則贈者無失言。當者無媿色。

東坡帶笠

蘇子瞻在儋耳。聞黎子云城南載酒堂頗佳。一日訪之。午後回。遇雨。從農家借笠著屐。路傍小兒相隨爭笑。邑犬羣吠。以爲異人。竹坡周少隱詩云。持節休誇海上蘇。前身應是牧羊奴。爲嫌朱■﹝糹叐﹞當年夢。故作黃冠一笑娛。遺迹與公歸物外。淸風爲我襲衣襦。憑誰喚起王摩詰。畵作東坡帶笠圖。

春夢婆

侯鯖錄。東坡在昌化。嘗負大瓢。行歌田畝間。所歌者蓋隱詞也。饁婦年七十云。內翰昔日富貴一場春夢。坡然之。里人呼爲春夢婆。一日坡被酒獨行。徧至子云諸黎之舍。作詩云。符老風流可柰何。朱顏減盡鬢絲多。投梭每困東鄰女。換扇惟逢春夢婆。

董恢僦屋

山房隨筆。至元戊寅己卯間。江陵董恢居太原。任丁角酒稅副使。僦屋以居。賦詩云。白髮蒼蒼一腐儒。行無轍迹住無廬。鄧林萬頃靑靑木。肯爲鷦鷯借一枝。翠閣朱樓鎖掩扉。尋常燕子不能歸。落花吹泛東風面。遶徧芳檐無處依。

錦城

孟蜀後主■﹝日上永下﹞。於羅城多種芙蓉花。開時四十里如鋪錦繡。髙下相照張立作詩諷之。曰。四十里城花發時。錦囊髙下照坤維。𨿽妝蜀國三秋景。難入豳風七月詩。及後朝政亂。立又爲詩曰。去年今日到成都。城上芙蓉錦繡舒。今日重來舊遊處。此花憔悴不如初。能以詩諷諫者矣。羣談采余。作三國蜀後主。誤。天中記。後主■﹝日上永下﹞於成都城上種芙蓉。花開如錦。因名錦官城。一曰江山明媚如錦也。或曰錦官如銅官鹽官之類。範至能鎭成都有錦官集。少陵詩。花重錦宮城。集中凡四見。蜀本作錦官城。

西湖詞

錢塘瞿宗吉【佑】。學博才贍。風致俊朗。作西湖四時望江。南詞云。西湖景。春日最宜晴。花底管弦公子宴。水邊羅綺麗人行。十里按歌聲。西湖景。夏日正堪遊。金勒馬嘶垂柳岸。紅妝人泛采蓮舟。驚起水中鷗。西湖景。秋日更宜觀。桂子岡巒金粟富。芙蓉洲渚彩雲間。爽气滿前山。西湖景。冬日轉淸奇。賞雪樓臺評酒價。觀梅園圃訂春期。共醉太平時。

小甘羅

羣談采余。溫州任道遜。年十歲。以善書貢入京。明英宗令書龍鳯二字。甚工。乃出對曰。九重殿上書龍鳯。對曰。百尺樓頭望鬥牛。上喜。賜予甚厚。時朝臣某足成一詩云。年比甘羅少二周。山川毓秀出溫州。九重殿上書龍鳯。百尺樓頭望鬥牛。金馬玉堂身已貴。靑燈黃卷業還修。他時大展經綸手。重沐恩波拜冕旈。後仕至太常。

詩贈幼妓

崇安翁仲和【邁。】幼聰敏。博記能文。年十二。邑宰歐陽竦以對試之云。筍出鉆鉆天。邁應聲曰。蕈生釘釘地。宰大器之。郡守元暕以其幼。不甚禮焉。扣之曰。小解元所讀何書。邁答曰。無書不讀。日下所講者。詩之相鼠耳。知其譏已。疑其未能文也。逮宴。復命十二歲小妓乞。詩邁卽題云。年未十三四。嬌羞懶舉頭。爾心還似我。全未識風流。守大稱賞。

題柳

浦城綀葆光【亨甫。】年八歲。侍伯父出遊。葆光以手搔頭。伯父戲之曰。猴悲摸索頭。葆光應聲曰。虎怒縱橫步。又指道傍松曰。喬松夭矯龍蛇勢。葆光曰。怪石巉巖虎豹形。年十四。以所業見玉安石。王喜之。呼爲小友。表除崇文館說書。從髙遵裕西徵。途中題詩云。靈州城下千株柳。忽被官軍砍作薪。他日玉關歸去後。將何攀折贈行人。

朋字未正

唐玄宗封泰山。劉晏年八歲。獻頌行在。帝奇其幼。命張說試之曰。國瑞也。授太子正字。上戲之曰。汝爲正字。正得幾字。晏對曰。余字皆正。惟朋字未正。晏坐貴妃膝上。親爲總髻。宮人遺花投菓。公卿邀請旁午。名振一時。一日士禦勤政樓。大張聲樂。時教坊有王大娘。善戴百尺竿上施木山。狀瀛洲方丈。令小兒持綘節。出入其間。而舞不輟。命晏作詩。晏卽吟曰。樓頭百戰競爭新。惟有長竿妙入神。誰謂綺羅翻有力。猶自嫌輕更著人。上與妃及嬪禦皆歡笑。因命牙笏紋袍賜之。

逸少聯句

蘇州劉逸少。年十一。文辭精敏。有老成體。其師潘閬攜見長洲宰王元之。吳縣宰羅思純。二公召試之。與之聯句。略不淹思。羅曰。無風煙熖直。劉曰。有月竹陰寒。羅曰。日移竹影侵棊局。劉曰。風逓花香八酒樽。王曰。風雨江城暮。劉曰。波濤海寺秋。王曰。一回酒渴思吞海。劉曰。幾度詩狂欲上。天凡數十聮。二公驚異。聞於朝。賜進士及第。

解大紳訴宰

解大紳【縉】七歲時。母孀居。苦於徭役。解具訴於縣宰。並系以詩曰。母在家中守父憂。卻教兒子訴原由。他年諒有相逄日。好把春風判筆頭。宰疑假手於人。復令賦堂下小松。縉應聲曰。小小靑松未出櫩。枝枝葉葉耐霜寒。如今正好低頭看。他日參天仰面難。宰大奇之。遂蠲其稅。按縉第後。髙皇親抜爲庶吉士。日侍左右。特被寵眷。沈縉袁泰軰忌之者眾。髙皇慮縉少涵養。將爲眾所傾。召其父至。諭之歸。期以十年。後來朝當大用。乃知前詩好事者所爲也。

鼓嘲

南史。載髙爽題鼓嘲孫挹云。身有八尺圍。腹內無寸腸。面皮如許厚。受打未渠央。又神仙伊用昌夫婦詠鼓詞云。釘著不知侵骨髓。打來只是沒心肝。空腹被人謾。

聞蟬

吳興陸蒙老爲晉陵宰。喜作詩。時州幕官有好讒謗同列者。一日同會。忽聞蟬聲。幕官請陸詠之。陸卽賦詩云。綠陰深處汝行藏。風露從來是稻梁。莫向髙枝縱繁響。也應回首顧螳螂。其人媿悟。

員李幼穎

唐玄宗時員俶年九歲。詞辯注射。坐人皆驚。帝曰。半千孫固當然。因問俶豈有類若者。俶跪口。臣舅子李泌年七歲。有書萬軸。覧過不忘。帝卽召至。方與張說觀奕。使說試其能。說請賦方圓動靜。泌曰。願聞其略。說曰。方若碁局。圓若碁子。動若碁生。靜若碁死。泌卽答曰。方若行義。圓若用智。動若騁材。靜若得意。說呼爲小友。因賀帝得奇童。年九歲。賦長歌曰。天覆吾。地載吾。天地生吾有意無。不然絕粒升天衢。不然鳴珂遊帝都。焉能不貴復不去。空作昻藏一丈夫。平生志气多良圖。請君看取百年事業就。扁舟泛五湖。歌成傳冩。人皆稱賞。

太公遇文王贊

王勃少能文。詞章蓋世。文中子命題太公遇女王贊。勃曰。姬昌好徳。呂望潛華。城闕𨿽近。風雲尙賖。漁舟倚石。釣浦橫沙。路幽山僻。溪深岸斜。豹韜攘惡。龍鈐辟邪。𨿽逢切近。猶得安車。君王握手。何期晚耶。

頭插花枝

孫周翰自幼精敏。其父穆之。攜見郡侯。時值賞春。侯與座客簪花。因命周翰曰。口吹楊柳成新曲。翰曰。頭插花枝學後生。侯笑曰。何遽戲老夫。

髙明善對

瑞安髙則誠【明。】少辯慧。善屬對。年六歲。父會客。明從桌邊竊食。客曰。令郎捷對。敢請試之。曰。小兒不識道理。上桌偸食。明對曰。村人有甚文章。中場出對。客曰。細頸壺頭。敢向腰間出嘴。明曰。平頭鎖子。卻從肚裏生繻。及長。下筆成章。

山中宰相

寜宗朝。韓侂冑以定策功。進位太師。威權隆重。天子拱手而已。一日過南園山莊。趙師睪偕行。至東村別墅。桑麻掩映。雞犬相聞。一牧童騎犢且行且歌曰。朝出耕田暮飯牛。林泉風月兩悠悠。九重𨿽竊阿衡貴。爭得功名到白頭。師睪呵曰。平章在此。牧童笑曰。伹識山中宰相。安知朝內平章。冑曰。宰相何人。柰未識荊。童曰。公如欲見。枉駕艸廬。至則竹籬茅舎。石磴藤牀。屏間有二詩云。病國妨賢主勢孤。生民無計樂樵蘇。僞名枉玷朱元晦。謀逆空污趙汝愚。羊質虎皮千載恥。民膏血脈一時枯。若知不可同安樂。早買扁舟客五湖。定策微勞總是空。一時狐假虎威風。不知積下滔天罪。尙欲謀成蓋世功。披露姦心愚幼主。彰聞惡徳辱先公。玉津園內行天討。怨血空流杜宇紅。冑勃然變色。方欲促駕。童曰。主人至矣。見一叟龎眉寉發。深衣幅巾。扶笻而來。年可七八旬。態度閒雅。自稱袁處士。揖冑進曰。貴人光賁。有失祗迎。乞恕不恭。揖遜而坐。冑徐曰。屏間之詩。何人所作。處士答曰。老朽冩懷。不意見讓於貴人也。冑曰。軍國重事。誰敢私議。處士笑曰。太師挾振主之威。操不賞之權。羣小盈朝。國事日非。土崩瓦解。可立而待。𨿽欲建恢復之功。誠恐北方未可圖。而南方已騷動矣。愚意勢倒冰山。危如朝露。誠孔子所謂不在顓臾。而在蕭墻之內也。太師其審圖之。冑面色如士。左右欲兵之。冑嘆曰。眞諒士也。扶而去之。後冑用師果無功效。未幾禍作。爲史彌遠誅於王津園。

格天閣頌

秦檜當國。建一徳格天之閣。有朝士賀以啟云。我聞在昔。惟伊尹格於皇天。民到於今。微管仲吾其左袵。檜大喜。超擢之。又有選人投詩云。多少儒生新及第。髙燒銀燭照娥眉。格天閣上三更雨。猶誦車攻復古詩。檜尢喜。卽與攺秩。

封廚娘

宋髙宗宴大臣。見張循王【俊】持一扇。有王孩兒扇墜。髙宗識是十年前往四明。誤落於水。屢网不獲。乃詢於俊。俊對曰。臣於淸河坊鋪家買得。說是候潮門陳宅廚娘。破黃花魚腹中得之。髙宗大悅。以爲失物復得。二聖可還之兆。乃封廚娘。

燒豬肉

東坡喜食燒豬肉。佛印住金山時。每燒豬以待。一日爲人窺食。坡至無矣。戲作詩曰。遠公沽酒飲陶潛。佛卬燒豬待子瞻。采得百花成蜜後。不知辛苦爲誰甜。又在黃岡時。戲作食肉詩云。淨洗鐺。少著水。柴頭罨煙熖不起。待他自熟莫催他。火候足時他自美。黃州好豬肉。價賤如泥土。貴者不肯喫。貧者不解煮。早晨起來打兩碗。飽得自家君莫管。此東坡以文滑稽。而云仙散錄載黃升日食鹿肉二觔。自晨煮至午。則曰。火候足矣。乃知坡老𨿽食肉。亦用故事。

乩贈密蘭沙

元至順辛未間。福建廉訪使密蘭沙。求仙。紫姑降筆云。刀筆相從四十年。非非是是萬千千。一家富貴千家怨。半世功名百世愆。牙笏紫袍今已矣。芒鞵竹杖任悠然。有人問我蓬萊事。云在靑山水【一作寉】在天。

饒信經量

理宗淳佑壬子。饒信行經量鄱陽。以邑庠置局。有題詩云。大成殿下水漫漫。堂上盡是經量官。孔子回頭顧孟子。是你說出許多般。又有沁園春詞云。道過江南。泥墻粉壁右具在。前述何縣何鄕裏。住何人地。佃何人田。气象蕭條。生靈憔悴。經界從來未必然。惟何甚。爲官爲已。不把人憐。思量幾許山川。況土地分張又百年。西蜀巉巖。云迷鳥道。兩淮淸野。日警狼煙。宰相弄權。姦人罔上。誰念千戈未息肩。大地何須經理。萬取千焉。度宗咸淳甲子。又復經量湖南等處。時有詩云。失淮失蜀失荊襄。卻把江南寸寸量。一寸縱教添一丈。也應不似舊封疆。【與首集譏買似道詩相似。】又有一剪梅詞云。宰相巍巍坐廟堂。說著經量便要經量。那个臣僚上一章。頭說經量。尾說經量。輕狂太守在吾邦。聞說經量。星夜經量。山東河北久拋荒。好去經量。胡不經量。

翠妃

宸濠內寵甚盛有紫妃者居紫竹宮衣紫素妃者居素英宮素妝翠妃者居綠英宮飾綠翠能吟善書尢被寵幸宮四壁皆列巨鑑光瑩晶明每與宴狎鑑中諸影妖媚百出又於陽春書院疊石成山掘地數十畆爲大池夏時芰荷芬馥濠與諸妃盡日宴樂宮娥靚妝綃衣浮小畵艇歌采蓮曲沿池蕩漾時摘花果進以侑酒翠妃嘗詠梅花云繡鍼剌破紙糊窗引透寒梅一綫香螻蟻也知春色好倒拖花片上東墻甚爲濠所賞後事敗翠妃爲一知縣掠去又有趣妃爲舒國裳【芬】所得

袁長官女

孫恪遊洛中。覩大第。叩扉。有女子摘萱艸吟云。彼見是忘憂。我見同萱艸。靑山與白雲。方長我懷抱。靑衣曰。放袁長宮女。求適人。恪遂納爲室。治家有法。生二子。恪爲南海經略判官。至端州峽山寺。袁氏欲至寺訪舊識。若熟其道徑。持碧玉環獻僧曰。此是院寺舊物。齋罷。有猿數十。下髙松。袁氏惻然。題壁曰。無端造化幾湮沈。岡被恩情役此心。不如逐伴歸山去。長嘯一聲煙霧深。遂化爲老猿躍樹而去。恪驚異。詢僧。僧悟爲沙彌時養一猿。髙力士愛其黠慧。以束帛易之。獻上陽宮。安史之亂。不知所之。碧玉環乃胡人所施擊於猿項者。

金陵養閒

張忠定【詠】少時。謁陳圖南於華山。欲畱同隱。圖南曰。他人不可畱。如公者吾當分半以相奉。但公方有官職。未可議此。其勢如失火人家。專待君救。豈可不赴。贈以詩曰。自吳入蜀是尋常。歌舞筵中救火忙。乞得金陵養閒散。亦須多謝鬢邊瘡。始皆不諭。後更鎭杭。瘡發於頂。遂自請得金陵醫治。

虞姬廟對

倪鴻寶【元璐】題上虞縣虞姬廟對聮云。今尙祀虞。漢世已無髙後廟。斯眞覇越。西施羞上範家船。按光武時斥呂后。而以文帝母薄太后。配祀髙帝。

戲彩堂

趙閱道【抃】致仕家居。子■﹝山幾﹞倅溫州迎以就養。作戲彩堂。閱道題詩堂中云。我憇堂中樂可知。優遊踰月意忘歸。老萊不及吾兒少。且著朱衣勝彩衣。

長髯客

嘉靖初。吳縣殷秀才。嘗遇客道上。修髯過腹。余髭垂兩頤拂唇而下者。猶尺許。殷心念彼飲食作何狀。遂前揖之。因叩姓名。邀入酒肆。設饌對酌。客出袖中小銀鉤。絡雙耳而掛其須。食畢別去。殷特欲看其飲噉。初無意要結也。明年下第。自秣陵附商人舟南下。中流遇盜。皆跪伏不敢枝梧。盜忽問曰。舟中是殷秀才否。殷猝未應。睨視其人。卽長髯客也。客大笑。握手請罪。邀入舟。供具甚豊。殷笑問銀鉤安在。令二美女捧出。以金巵送酒。酬勸再三。謝殷曰。此地不足久畱。公行矣。悉還其刼物。以十束藤爲贈。卽揚帆去。客徳殷。復厚贈之。殷抵蘇。發束。內皆精金。蓋刧他商物也。殷自是饒裕。八貲爲郎。任光州丞。

君山

君山在澄江。春申君葬於此。故名。萬曆中。京山郝楚望【敬】爲宰。鐫詩墓旁云。有客畵山贈我者。畵出君山江之野。謂我狂歌似楚人。慷慨爲問春申君。此山舊是君封邑。山色猶疑君在日。楚客登臨憶楚山。丹靑畵出請君看。我笑不言心自語。世事何勞更僕數。昔我飄零臥空谷。一朝天子開黃屋。十年淪落老江千。白首空嗟行路難。百歲如今已彊半。五十無聞我豈嘆。由來富貴水東流。詒謀何必定封侯。笑君祕計托紅粉。竊國無成身已刎。三千珠履安在哉。章華寥落祗空臺。只今黃山與黃水。貌君之名亦應悔。願將此山與君分。山上我題詩山下君埋墳。滄桑異日有升沈。我詩君骨總灰塵。千秋萬歲後。誰辧我與君。

題紙帳

永樂中胡克仁【壽安】爲新昌令。以古靈先生教民之言。諭鄕耆里甲。俾知親睦安分之道。率皆從化。克仁性淸介。不事奢侈。在官惟粗衣糲食。嘗題所眠紙帳云。紫絲步障最奢華。臥雪眠云自一家。雪又不寒云又暖。扶持淸夢到梅花。

卻金亭

正統間。福建都司王勝。愽學能文。廉介自持。出巡則賫食自隨。人呼爲菜王。一日有千戶奉白金不受。命造亭衛北。名卻金。明年勝到亭題曰。每因性褊遭彈劾。四十年過不動心。匣內惟存三尺劍。囊中肯受四知金。平生節操何曾攺。半點秋毫孰敢侵。今對此亭堪駐馬。仰天無媿發長吟。時海道副使李顒曰。孔子忍渴盜泉之水。曾子回車勝母之閭。惡其名也。暮夜金不受。義也。何必求聞於人。因題云。懷金相送獨能辭。髙構華亭照路岐。不比當年胡剌史。【胡威父。】平生淸節畏人知。

中流砥柱贊

中流砥柱贊云。此波不知東奔幾千百里。此柱不知中立幾千百世。非此波無以表此柱之壯。非此柱無以障此波之靡。其在人也。達而爲抑洪水驅猛獸之大禹周公。窮而爲作春秋距楊墨之孔子孟子。又達而爲掃俗學挽正傳之程子朱子。其不幸也。爲二十四郡之斫舌漁陽。三百年之風沙燕市。嗚呼。此其所以爲中流砥柱也歟。右贊見西園雜記中。語亦簡煉可誦。惜不知何人所作。一云李西涯。一云楊邃庵。未知孰是。

藝祖屬豬

周駙馬張永徳。好延方士。嘗有異人言天下將太平。眞主已出。永徳問誰。答曰。但覩紫黑色屬豬人。宜善待之。永徳見藝祖勲位漸隆。識其英表。問其生年在亥。乃傾身親附。宋初以舊恩。禮貌終藝祖世。莫之少替。潘紫南題陳圖南鼾睡圖云。甲馬營中紫气髙。屬豬人已著黃袍。此回天下都無事。可是山中睡得牢。指此也。

漢書下酒

宋蘇舜欽。字子美。好飲酒。豪放不覊。客外舅杜祁公家。每夕讀書。以鬥酒爲率。公疑。密覘之。子美讀漢書張良傳。至良與客狙擊秦始皇帝。撫掌曰。惜乎擊之不中。遂滿飲一大巵。又讀至良曰始臣起下邳。與上會於畱。此天以授陛下。又撫案曰。君臣相遇。其難如此。復舉一大巵。祁公笑曰。有如此下酒物。一斗不足多也。

小孩兒

陳嶠。字景山。暮年登笫。還鄕已耳順矣。嘗作閒居詩云。小橋風月年年事。爭柰潘安老去何。後娶鄕裏儒家女。合巹之夕。文士競集。賦催妝詩。咸有枯楊生稊之諷。嶠自作云。彭祖尙聞年八百。陳嶠猶是小孩兒。客皆絕倒。

於飛樂

錢某者。衣冠之後。年四十餘。無室。後成婚有期。作於飛樂詞云。年少疏狂。北裏平康。十年占斷風光。似一場春夢飲散髙陽。如今休也。醉眼獨自淒惶。但古人有無錢斷酒。臨老剃度何妨。散花紅。頂花帽。作个新郎。低頭失笑。幾回浪子從良。

讓墻基

蜀揚尙書【玢。】致仕歸長安。舊居爲人侵占。子弟欲白於官。以白玢。玢批紙尾云。四鄰侵我我從伊。畢竟須思未有時。試上含元殿基望。秋風秋艸正離離。韻語晨鐘。舒國裳【芬】在翰林日。其子數寄書云。鄰人歲占墻址不休。芬覧書題其尾云。紙紙家書只說墻。讓渠徑寸有何妨。秦皇枉作千年計。今見城墻不見王。遂緘封卻寄。子誦其詩。謂父駑下。不能助已泄憤。遂棄其書。鄰人聞而覓得之。感其盛徳。自毀其墻。任其築取。已而兩相讓。各得其平。相安如舊。與吾鄕楊仲舉事同。【事見三集。】三公如此襟度。眞八荒我闥。千古爲侶。更何人已畛畦。足當一瞬。

山莊四樂

宋舒城李公麟。作山莊四樂詩。桃李花開春雨晴。聲聲布谷迎村鳴。家家場頭酬酒觥。爲告莊主東作興。黃犢先破東南村。【一】火雲蔽日當空浮。田頭耨艸汗欲流。綠竹人寂鳥聲休。暫來歇午乘淸幽。山妻送餉扇遮頭。【二】黃雲萬里秋有成。村村酒熟家家迎。刲羊賽社人不醒。醉後鼓腹歌升平。欣然同樂滿倉盈。【三】寒風十月雪欲飛。居人木榻添紙幃。地鑪活火酒頻煨。瓦杯不脫羊羔肥。醉來曲肱歌聲微。【四】

端明不愛錢

司馬君實置獨樂園。春際艸木秀茂。許人往觀。遊人以錢與園丁呂直。謂之茶湯錢。積至千而納於公。公曰。吾豈少此耶。直曰。天地間只端明不愛錢。於是創一井亭。以便行客。直亦不私其錢。

陸滄浪

揚州陸滄浪。狂士也。好作俚語。正徳閒從戍京師。有楊果不果。一淸不淸。朱安不安。朱寜不寜等語。寧知而執之。聞曰。汝作詩時。曾喫醉否。陸正色曰。我實不醉。寜竟釋其罪。僅調邊方而去。時有投陸詩云。落魄當年老陸郎。智囊今已作詩囊。醉中又復重來醉。狂裏如何更著狂。踰海踰河何日了。奔南奔北自家忙。不如檢點親經史。一榻淸風舊艸堂。或云卽朱所作。以復其諷已也。

謝蝴蝶

宋謝無逸。工詩。吟蝴蝶二百首。人呼爲謝蝴蝶。佳句如飛隨栁絮有時見。舞八梨花何處尋。又江天春暖晚風細。相逐賣花人過橋。又身似何郎全傳粉。心如韓壽愛偸香。古詩有陌上斜飛去。花間到翅回。李義山詩。蘆花惟有白。柳絮可能溫。終不如謝意深遠。後單菊坡有四絕云。暖入名園萬物芳。風情多半爲春忙。偶然飛向花前遇。惹得詩人訝竊香。粉翅雙翻大有情。海棠庭院往來輕。當時只羨滕王巧。一段風流畵不成。桃紅李白一番新。對舞花前亦可人。遶過東來又西去。片時遊徧滿園春。從知嗜欲損天眞。不道人間別有春。何似桃源千萬樹。卻來相逐賣花人。

於少保口占

西園雜記。於少保遇難之時。從容口占一詩云。莊椿居士老婆娑。成就人間好事多。正綂再更新歲月。大明重整舊山河。功超呂望扶周室。徳邁張良散楚歌。長嘆一聲歸去也。白雲堆裏笑呵呵。

章劉友善

章子厚與劉子先友善。子先守姑蘇。以新醞洞庭春寄子厚。子厚答詩云。洞霄宮裏一閒人。東府西樞舊老臣。多謝姑蘇賢太守。殷勤分送洞庭春。後契闊十年。子厚拜相。亦不通問。子厚寄書言其相忘遠引之意。子先以詩謝之曰。故人天上有書來。責我疏愚喚不回。兩處共瞻千里月。十年不寄一枝梅。塵泥自與雲霄隔。駑馬難追騕褭才。莫謂無心向門下。也曾終夕望三臺。子厚得書大喜。召爲戶部侍郎。

驛壁詩

夢筆驛乃江淹舊居。姚金聲【宏】題一絕云。一宵短夢驚流俗。千載髙名掛裏閭。遂使晚生矜此意。癡眠不讀一行書。建州崇安分水驛一絕云。江南三月已聞蟬。麥熟梅黃繭作綿。料得放園煙雨裏。輕寒猶作養花天。又鎭江丹陽玉乳泉壁間一絕云。驛馬出門三月暮。楊花無柰雪漫天。客情最苦夜難渡。宿處先尋無杜鵑。詩有風人遺意。惜不如作者姓氏也。

滕王閣望湖亭

宋僧晦幾滕王閣詩云。檻外長江去不回。檻前楊柳後人栽。當時惟有西山在。曾見滕王歌舞來。首句長江去不回。往事不可問矣。次句檻前楊柳亦後人所栽。三四句謂當時曾見滕王歌舞者。惟有西山在矣。含蓄無窮。感慨系之。又蘇子瞻望湖亭詩云。黑雲堆墨未遮山。白雨跳珠亂入船。驀地風來忽吹散。望湖亭下水連天。陰陽變化。開闔於俄頃之間。其气雄語壯。所謂吞云夢者。後人所作皆不能及。

造洛陽橋

呂洞賓入峩眉山采藥。著詩云。太乙宮前是我家。詩書萬卷作生涯。春風醉酒不歸去。落盡碧桃無限花。五百年後當遭雷厄。洞賓化靑蛇隱於泉州蔡襄鑪內。襄鎔鑪讀書。一夕雷震。判官云。雷部速退。無驚宰相。天乃開霽。洞賓出揖曰。蒙君福蔭。謝以筆墨。泉人嘗譏襄曰。雨打衰雞形。襄卽曰。腳下有龍鱗。五更髙聲叫。驚起世間人。後登科。仁宗朝爲學士。出守泉州。造洛陽橋。以洞賓筆墨爲檄。使隸之海若而告之。隸嘆曰。茫茫遠海。何所投檄。買酒酣飲。醉臥海涯。潮落而醒。則檄已易封矣。襄啟閱之。惟一醋字。襄曰。神示我矣。廿一日酉時興工乎。至期潮水果三晝夜不進。其日正犯九良星。襄策馬當之曰。你是九良星。我是蔡端平。相逢不下馬。各自分前程。遂興作無忌。或上言擅開官庫。襄謝恩詩云。得饒人處且須饒。曾借龍王三日潮。十萬貫錢常在世。我王恩在洛陽橋。上許之。橋成。時人以詩頌之曰。疊石爲橋與路通。惠安之北晉江東。幾時募化千家寶。一旦緣成萬載功。五尺欄幹遮巨浪。兩頭華表鎭危峯。往來無限行人口。日月齊休誦蔡公。

陶榖艸制

玉堂嘉話。載陶榖艸範質拜相制有云。十年居調爕之司。一且得變通之術。質得之泣訴藝祖。由是薄之。然袖中彈文。亦變通之尢者。榖可謂明於責人而不知自責矣。瞿宗吉香臺集。有詩云。受禪文成識變遷。閒情猶到煮茶邊。可憐畫盡葫蘆樣。不與鸞膠續斷弦。

未生保

正徳壬申。流賊劉六軰。大擾中原。眞抵湖廣。有司籍民兵捍禦。率三丁抽一。名爲驍勇。不盈其數。捶責裏老。將不成丁者塡報。又不已。僞以虛名注冊。曰未生保。以塞責。各省皆然。楚城尢甚。金陵沈寶作詩曰。未生保。舊冊新供査對了。寜死只愁官打拷。一丁已作三丁報。誰爲里正誰屯老。過堂官怪成丁少。丁丁研審盡同名。此理看來有難曉。抱屈含啼向官道。但恨兒孫生不早。大半成丁猶𦇤褓。在腹名爲未生保。膏血不克官一飽。春艸殞霜還殺艸。前年民戶損七分。官廩何曾到流殍。嗟乎。國家養兵。歲縻廩祿巨萬萬。至冠盜生發。則選民兵及調邊軍土軍剿之。而總領者弗能鈐制。任其刼掠屠戮。其害更甚於盜賊。今幸遇太平之世。又幸生蘇杭福地。當力行善事。以報答天恩。免亂離之苦。幸甚。

閒忙令

宋眞宗祥符中。命詞臣撰日本國祥光記。當直者學不優。以張君房代筆。傳宣甚急。而張適醉倒樊樓。促之不醒。紫薇大窘。楊大年錢希白。戲作閒忙令以誚之曰。世上何人號最閒。司監拂衣歸華山。世上何人號最忙。紫薇失卻張君房。

賦犬

蹇齋瑣綴錄。坐客偶談有人好食犬。主人知其意。命賦犬詩。以鹽字爲韻。客立就云。幾年辛苦伴虀鹽。長夜巡行護短檐。戀戀見人渾識舊。依依向主肯趨炎。臥從芳艸苔痕破。立傍梅花雪片粘。曾向山中擒狡兔。拔毫制筆與君拈。主人喜殺犬食之。

詩媒

趙徳麟喪偶。欲得善配。未有。久之王氏有老女未嫁。作詩云。白藕作花風已秋。不堪殘睡更回頭。晚雲帶雨歸飛急。去作西窗一夜愁。趙見詩。遂求婚焉。人以爲二十八字媒也。又明初王旬。字子宣。嘗作宮詞云。南風吹斷采蓮歌。夜雨新添太液波。水殿風【一作云】廊三十六。不知何處晚涼多。仁和會元兪友仁見而悅之曰。此其得意句。遂以妹妻之。與徳麟事同。列朝詩選。作黃寉山樵王蒙事。

小九

豫章洪玉父【炎。】黃山谷之甥。有侍兒小九。知書。能爲玉父檢閱。甚愛之。嘗月夜攜登滕王閣。玉父賦詩云。桃花亂打散花樓。南浦西山送客愁。爲理伊州十二疊。緩歌聲裏看洪洲。後因兵亂失之。玉父悵恨不已。又和前詩云。西江東畔見江樓。江月江風萬斛愁。試問海潮應念我。爲將雙淚到南洲。已而玉父復尋得之。

趙子昂詞

趙松雪戲作小詞贈管夫人云。我儂兩个。忒煞多情。譬如將一塊泥。揑一个你。塑一个我。忽然歡喜呵。將他來一齊都打破。重新下水。再團再錬再調和。重塑一个你。再揑一个我。那其間。那其間。我的身子裏有了你。你的身子裏有了我。

佛印書壁

東坡挾妓登金山。以酒醉佛印。戲命妓同臥。佛印醒而書壁云。夜來酒醉上牀眠。不覺琵琶在枕邊。傳語翰林蘇學士。不曾彈動一條弦。

錢神論

揚升庵集。晉惠帝之時。賄賂公行。魯褒所爲作錢神論也。余觀類文。同時綦母民成公綏皆有錢神論各一篇。民之論略曰。黃金爲父。白銀爲母。鉛爲長男。錫爲少婦。庚辛分土。諸國皆有。長沙越嶲。僕之所守。伊我初生。周末時也。景王伊世。大儔玆也。貪人見我。如病得醫。饑享太牢。未足爲飴。綏之論略曰。路中紛紛。行人悠悠。載馳載驅。惟錢是求。朱衣素帶。當塗之士。執我之手。門常如市。諺曰錢無耳。鬼可使。豈虛也哉。幽求子云。可以使鬼者。錢也。可以使人者。權也。蓋亦同時之語。袁中郎讀錢神論詩。閒來偶讀錢神論。始識人情今益古。古時孔方比阿兄。今日阿兄勝阿父。李密庵先生詩云。孔方久已諧公論。孟姑新號自蒙古。舜跖而今總混名。子輿得時跨尼父。顧元慶檐曝偶談云。魯褒錢神論。世多以爲然。鄙者至以兄呼之。殊可令人羞。若事錢如事兄。其於父子兄弟君臣朋友。幾何不相戕賊矣。稽其爲用。直人役耳。不問艱險污穢。淸濁是非。轉化姦回。善如人意。蓋奴僕之超絕者也。古人以不言爲髙。太多爲臭。君子不敢諭。而天下日夜羣趨之而不止。若復彰以兄名。其害將不勝言。名曰孔奴。於理爲當。或問伍蓉庵云。錢神亦有不靈時否。蓉庵曰。錢神是滛昏之鬼。遇貪邪則靈。遇廉正則死。死則不靈。

李南金題像

宋李南金登第後。畫師以冠裳冩其眞。自題詩云。落魄江湖十二年。布衫闊袖裹風煙。如今各樣新妝束。典卻淸狂賣卻顚。

張胡參禪

指歸集。宋狀元張九成。告歸泉石。一日訪參喜禪師曰。汝來何故。九成曰。打死心頭火。特來參喜禪。師以言探之曰。緣何起得早。妻被別人眠。九成怒曰。無明眞禿子。焉敢發此言。師慰之曰。輕輕撲一扇。鑪中便起煙。九成慚媿不已。遂去發爲僧。號無垢子。大開禪宗。挑燈集異。載明初白雲禪師。麗水人。道行髙妙。將軍胡深常造之曰。滅卻心頭火。特來參老禪。白雲續之曰。將軍來太早。妻伴別人眠。深怒欲刃之。白雲曰。心頭火未滅。略撥卽生煙。深媿謝。白雲曰。若問前程事。古月下西川。後深果敗死。所云古月。指其姓也。與九成事同。

古今相較

西園雜記。今人於人之嚴肅難犯者。則稱之曰包龍圖。於人之淸狷有守者。則稱之曰趙淸獻。於人之秉禮嗜古者。則稱之曰假司馬溫公。吾吳則曰朱文公。於人之唆來扇去。言行反復者。則目之曰湯思退。吾吳則曰伯嚭。於人之瞞心昧己。挾詐欺人者。則目之曰賈似道。吾吳則曰秦檜。夫人立身於千載之前。而好惡定於千載之後。可不知所自處哉。

黃陵廟詩

陸士規布衣工詩。秦檜喜之。嘗挾檜書幹臨川守。饋遺不滿意。升堂慢罵。守懼。以書白檜自解。檜怒陸。陸請見不出。然猶令小相見之。問陸近作。陸誦黃陵廟一絕云。東風吹艸綠離離。路入黃陵古廟西。帝子不知春又去。亂山無主鷓鴣啼。小相入誦之。檜吟詠再四。卽命入見。待之如初。

●堅瓠六集卷之二目錄

淸風明月

宴會老堂

身心俱閒

閒居同志

蔣子雲宮詞

範夫人

成句對語

詠老吏

天竺寺松

周艸窗好睡

安榮美人行

鄰舟行

買妾臥病

失婢

背面宮女

半截美人

趙十朋

贈長短句

臨安謠

附學

措置失宜

靑蓋

吳仲和題壁

楊龜山廟

張章入相

朱張兩海運

起復損譽

文畱兩相

周芝田

題風箏

譏射不中

項羽廟詩詞

甘露祖風

題村壁

吳履齋拜相

賀移鎭南昌啟

集福庵

楊黨題孔廟詩

馮蘭題扇

箕仙不可頻召

貞伯反嘲

吏娶娼

吏部三尙書

詩戒子孫

蔡京詞先

缽中片紙

林和靖書壁

涕泣女吳

作詩謬句

尋龍擒虎

給相門事

煙波釣叟

金國南遷

存誠詩

禳虎靑詞

道人書壁

祝詞

賦燈

書門符

喪天眞

幔亭仙

重刻褚石農堅瓠集捲之

甬上畱香閣主人較刋

淸風明月

經鋤雜誌。李太白詩淸風明月不用一錢買。東坡赤壁賦云。惟江上之淸風。與山間之明月。耳得之而成聲。目遇之而成色。取之無禁。用之不竭。是造物者之無盡藏也。東坡之意。蓋自太白詩句中來。夫風月不用錢買。而取之無禁。太白東坡之言信矣。然而能知淸風明月之可樂者。世無幾人。淸風明月一歲之間。亦無幾日。卽使人知此樂。或爲俗務牽奪。或爲病苦妨礙。𨿽欲賞之有不能者。然則閒居無事。遇此淸風明月。旣不用錢買。又取之無禁。而不知以爲樂。是自生障礙也。

宴會老堂

歐陽永叔致仕居穎。趙叔平【槪】居睢陽。來訪。時呂晦叔【公著】知穎。開宴。二公目爲會老堂。永叔詩曰。欲知盛席繼荀陳。請看當筵主與賓。金馬玉堂三學士。淸風明月兩閒人。紅芳已過鶯猶囀。靑杏初嘗酒正醇。好景難逢良會少。歡時舉白莫辭頻。南史傳云。入吾室者。但有淸風。對吾飲者。惟有明月。永叔文章固優。造語精致如此。聞吳匏庵與某某友善。同至韋蘇州【應物】廟祈夢。夢韋公揖入中堂。見右扉開轉。左扉上有句云。金馬玉堂三學士。覺而大喜。後匏庵聮登會狀。至禮部尙書。二人潦倒諸生。以爲不驗。復至韋公廟祈夢。夢至舊處左扉已開。而右扉上有句云。淸風明月兩閒人。覺而始爽然自失。偶閱羣談采余。知此二句乃永叔詩。

身心俱閒

羣談采余。身閒可以養气。心閒可以養神。身心俱閒。與道合眞。韓退之詩曰。斷送一生惟有酒。尋思百計不如閒。陶淵明曰。形迹憑化往。靈府獨常閒。朱晦翁曰。深源定是閒中得。妙用原從樂處生。是閒一也。韓不如陶。陶不如朱。韓也放。陶也達。陶也虛。未也實。羅念庵【洪先】曰。影滿棠梨日正長。筠簾風細紫蘭香。午窗睡醒無他事。胎息閒中有祕方。可謂通於閒之旨趣者。

閒居同志

寉林玉露。自昔閒居之士。必有同志相與往還。故有以自樂。陶淵明云。昔欲居南村。非爲卜其宅。聞多素心人。樂與數晨夕。又鄰曲時來往。抗言談在昔。奇文共欣賞。疑義相與折。則南村之鄰。豈庸庸之士哉。杜少陵在錦裏。亦與南村朱山人往還。其詩云。錦裏先生烏角巾。園收芋栗未全貧。慣看賓客兒童喜。得食階除鳥雀馴。秋水才添四五尺。野航恰受兩三人。白沙翠竹江村暮。相送柴門月色新。又相近竹參差。相過人不知。幽花欹滿徑。曲水細通池。歸客村非遠。殘尊席更移。看君多道气。從此數追隨。則朱山人亦非常流矣。李太白尋魯城北範居士。誤落蒼耳中詩云。忽憶範野人。間園養幽姿。又還傾四五酌。自詠猛虎詞。近作十日歡。遠爲千歲期。風流自■﹝欺﹞蕩。謔浪偏相宜。範野人者。亦可人之流也。余謂五倫之中。惟友爲莫逆。以志同則今。情暌則散。閒居無事。與二三知己。晨集淸談。焚香煮茗。或博或奕。小酌半醺。相送而列。其樂殆未可以他端易也。

蔣子雲宮詞

嘉靖臨禦。久簡於視朝。日居西宮奉道。初用邵眞人。繼用陶眞人。官皆極品。后妃而下。法服以從蔣子雲宮詞云。君王親著紫衣裳。白玉冠簪入寶光。夜半碧壇星月冷。九天仙樂下鸞凰。離宮復道接蓬萊。云繞千峯五色開。香輦無塵珠箔捲。後宮遙望【一作從】上陵回。小年選入蕋珠宮。紫閣玲瓏十二重。日侍上眞修法事。水晶盤捧玉芙蓉。碧殿瑤壇禮上淸。桂花衝露浸銀屏。雙雙玉女扶靑案。跪啟瑯函諷道經。

範夫人

西園雜記。新淦【贑】範氏。早寡。讀書能詩。楊東裏過淦村塾。見案上對語一聮云。墨落杯中。一片黑雲浮琥珀。梳橫枕上。半輪殘月照琉璃。問誰所對。學子不答。固詰之。乃曰。家母。東裏驚異。後朝廷欲選女學師。時文貞在館閣。因薦之。召入禁中。數年。一日題老婦牧牛圖云。貴妃血濺馬嵬坡。出塞昭君怨恨多。爭似阿婆牛背穩。笛中吹出太平歌。宣廟見之曰。彼不樂居此矣。封爲夫人。厚賫而遣歸。千古奇聞。明髙皇平陳友諒頓兵康山。軍士乏食。有一老嫗騎牛吹笛。傾家助米。髙皇定鼎後。繪其圖。題前詩贈之。堯山堂作沈石田題牧牛圖。雪濤集作李西涯自題相業圖。未知孰是。

成句對語

昔人以成也蕭何。敗也蕭何。對一則仲父。再則仲父。偶閱萬姓統譜。毛弘爲給事中。慷慨激烈。奏疏無虛日。英宗厭苦之。有昨日毛弘。今日毛弘語。以對仲父句。更爲切當弘字士廣。鄞縣人。天順丁丑進士。

詠老吏

劉后村詠十老。謂老僧。老道。老農。老醫。老巫。老吏。老妓。老儒。老將。老馬也。老吏詩云。少諳刀筆老尢工。舊貫新條問更通。鬭智固應雄鶩軰。論年亦合作狙公。孫魁明有堪瞞處。包老嚴猶在套中。祗恐閻羅難抹過。鐵鞭他日鬼臀紅。此詩痛快。鐵鞭打鬼臀。乃章子厚語。移以用之老吏姦譎。亦足以寒其膽也。

天竺寺松

蘇子瞻登天竺寺。佛印言窗前兩松。昨爲大風吹折其一。老僧悵恨。成兩句云。龍枝已逐風來變。減卻虛窗半夜涼。子瞻續云。天愛禪心圓似鏡。故添明月伴淸光。

周公謹好睡

癸辛雜識。飽食緩行初睡覺。一甌新茗侍兒煎。脫巾斜倚繩牀坐。風送木聲來耳邊。裴晉公詩也。細書妨老讀。長簟愜惽眠。取簟且一息。拋書還少年。半山翁詩也。相對蒲團睡味長。主人與客兩相忘。須臾客去主人睡。一半西窗無夕陽。陸放翁詩也。讀書已覺眉稜重。就枕方欣骨節和。睡起不知天早晚。西窗殘日已無多。吳僧有規詩也。老讀文書興已闌。須知養病不如閒。竹牀瓦枕虛堂上。臥看江南雨後山。呂榮陽詩也。紙屏石枕竹方牀。手倦拋書午夢長。睡起莞然成獨笑。數聲漁笛在滄浪。蔡持正詩也。余習懶成癖。每暑晝必須偃息。客有嘲孝先者。輙哦此以自解。然每苦枕熱。展轉數四。後聞荊公嗜睡。夏月常用方枕。或問何意。公言睡久气蒸枕熱。則轉一方冷處。非眞知睡味者。未易語此。

安榮美人行

安榮坊李氏女者。少姣好。瞿宗吉嘗屬意焉。及長。委身爲小吏妻。一日與宗吉邂逅於吳山。淒然感舊。邀宗吉歸。置酒敍話。宗吉爲安榮美人行雲。吳山山下安榮裏。陋巷窮居有西子。嫣然一笑坐生春。信是天人謫居此。相逢昔在十年前。雙鬟未合貌如蓮。學畫蛾眉揮彩筆。偸傳冩字卜金錢。相逢今在十年後。鬢髮如雲眼光澑。風吹繡帶露羅鞋。酒泛銀杯沾翠袖。自言文史舊曾知。冩景題詩事事宜。但傳秦女吹蕭譜。不詠湘靈鼓瑟辭。暮雨朝雲容易度。野鴨家雞竟相妬。當時目詫苑中花。今日翻成道傍樹。我聞此語重悲傷。對景徘徊欲斷腸。渭城楊柳歌三疊。湓水琵琶泣數行。相見出門畱後約。暮天慘慘東風惡。醉歸感舊賦新詩。重與佳人嗟命薄。

鄰舟行

太倉沈君烈【承。】應試南畿。夜宿江頭作鄰舟行雲。楊子江頭秋夜宿。人語喁喁眠不熟。知是鄰舟促膝聲。起鑿蓬窗漏紅燭。燭下搖搖一女郎。二八嗟浮二九傍。半臂薄施無裼襲。搔頭斜墮不梳妝。上坐一嫗口無齒。下坐一翁須半紫。嫗似煙花舊主人。翁是江湖老商子。女郎側面坐中邊。鄕音相通意不然。疑詞欲答微挑發。幾酒將拈又斂拳。衷腸吞吐聲嘈雜。荻尾嘶風隔萍葉。依稀耳屬半言淸。寜及黃泉毋作妾。其它曲折不能猜。使我彷徨中夜來。天下夢緣隨處妄。世間幽恨幾人開。憐君未必君知覺。攪得無端癡淚落。鼓鳴解纜五更頭。明夜沙灘月蕭索。

買妾臥病

宋有士人買妾。旣而臥病。汪彥章以詩譏之曰。但知瓊樹鬭淸新。不道三彭接有神。處仲未聞開閣事。維摩空對問禪人。封侯燕頷何妨瘦。伐性蛾眉卻怕顰。從此空花掃除盡。定須嚼蠟向橫陳。溫柔鄕裏事還新。便擬尊前賦洛神。定向中年多作惡。非干尢物解移人。莫愁阿鶩煩君嫁。且學西施爲我顰。爭似農家無一事。從來婚嫁只朱陳。

失婢詩

白樂天失婢詩云。宅院小墻卑。坊門帖榜遲。舊恩慚自薄。前事悔難追。籠鳥無常主。風花不戀枝。今宵在何處。惟有月明知。詩止罪已而不責婢爲滛奔。用意良厚。未句尢深。所謂想應只在秋江上。蓋本此。劉禹錫和云。把鏡朝猶在。添香夜不歸。鴛鴦分瓦去。鸚鵡透籠飛。不逐張公子。卽隨劉武威。新知正相樂。從此脫靑衣。便覺描冩發露矣。

背面宮女

李伯時畫背面宮女。韓子蒼題詩云。睡起昭陽暗淡妝。不知緣底背斜陽。若教轉盻一回首。三十六宮無粉光。此用東坡續麗人行中語意。然不及坡之偉麗也。

半截美人

唐子畏題半截美人圖詩云。天姿裊娜十分嬌。可惜風流半截腰。卻恨畫工無見識。動人情處不曾描。誰家妙筆冩風流。冩到風流意便休。想是當年相見處。杏花村裏短墻頭。第一首羣談采余作解縉詩。千般體態百般嬌。不畫全身畫半腰下同。

趙十朋

王梅溪云。黃巖趙十朋賢士也。有詩云。四枚豚犬教知書。二頃良田盡有餘。魯酒三杯棋一局。客來渾不問親疏。予亦有東臯二頃。兩子聞詩聞禮。皆學讀書。客至則奕棋飲酒。遂用趙君詩意。成一絕云。薄有田園種斗升。兩兒傳授讀書燈。客來一局三杯酒。王十朋如趙十朋。

贈長短句

賈似道當國。行公田關子兩法。民閒苦之。錢塘葉太白【李】上書力詆。且獻鈔式以代關子。似道怒。黥流嶺南。及似道漳州之謫。李赦還。相值於途。李贈詞譏之曰。君來路。吾歸路。來來去去何時住。公田關子竟何如。國事當時誰與誤。雷司戶。崖司戶。人生會有相逢處。客中邂逅欠蒸羊。聊贈一篇長短句。雷崖事。丁謂貶冠凖雷州。後丁謂亦貶崖州。李仕元至中書左丞。

臨安謠

嘉泰二年。臨安謠曰。滿頭靑。都是假。這回來。不作耍。其時女妝尙假玉。因以假爲賈。諭似道專權。而景炎丙子之亂。非復庚申之役也。後似道遭貶。人題壁譏之曰。去年秋。今年秋。湖上人家樂復憂。西湖依舊流。吳循州。賈循州。十五年間一轉頭。人生放下休。吳循州謂履齋之貶。似道擠之也。

附學

舊制學校生員。廩膳有額。增廣無額。故名增廣。明宣徳四年。增廣亦有額。至景泰元年照舊無額。成化三年又額。京師語曰。和尙普度。秀才拘數。禮部姚夔。顚覆國祚。夔請於朝。因立附學焉。

措置失宜

靖康中金人旣出境。朝廷措置多不急之務。如復春秋科大學生免解。攺舒王從祀之類。時人語曰。不管肅王。卻管舒王。不管燕山。卻管聶山。不管山東。卻管陳東。不管東京。卻管蔡京。不管河北界。卻管秀才解。道路之言。切中時病。

靑蓋

嘉定癸酉。臣僚奏請禁止都城靑蓋。兩學俱用皂蓋。而天府又復禁止。有外郡學士入都。不知所禁。被獲。士人供狀書一詩曰。冠蓋相望古所然。易靑爲皂且從權。中原多少黃羅蓋。何不多多出賞錢。州府禮而遣之。

吳仲和書壁

侯官吳仲和【鏘。】舉成化甲辰進士。宰揭陽。流冠陷治。謫南海衛幕。時陳白沙唱道東南。仲和往叩之。適送一閫帥出。遂投剌。陳以其衛幕也。竟拒之。仲和大書廳壁云。考亭亭下迹荒蕪。野鳥庭中獨自呼。欲向白沙問眞處。越人曾笑楚人愚。復見壁間懸漁翁曬网圖。又題一絕云。扁舟一葉抵天涯。罷釣歸來曬晚霞。莫道水村兒女拙。也曾梳洗插金花。書畢而去。白沙見詩悵恨。追之不及。

楊龜山廟

楊龜山廟祀在常州。有豪家欲奪其地者。郡守知之。行香日題詩壁間。豪家媿而寢焉。詩曰。瓣香覓路拜龜山。獨立斜陽未忍還。廟貌儼如生气在。斷碑惟見蘚痕斑。道傳伊洛名千古。迹寄毘陵屋半問。黃鳥不知誰是主。隔林猶自語間關。

張章八相

景徳五年。張鄧公【士遜】與章郇公【得象】同入相。張時年七十五。後數歲西賊叛命。寶元康定之間。措置乖方。物議交謫。張始引年除太傅致仕。以小詩白郇公曰。頳案當衙並命時。蒹葭衰朽倚璚枝。如今我得休官去。鴻入髙冥鳯在池。廷臣咸和焉。當時有人攺鄧公詩云。頳案當衙並命時。與君兩个沒操持。如今我得休官去。一任夫君鶻露啼。聞者大哂。

朱張二海運

明初朱張二萬戶。以通海運功。爲髙皇所寵。詔賜印令自造用。富倍王室。及事敗。死於京。有僧以詩弔之曰。禍有胎兮福有基。誰人識破這危機。酒酣吳地花方笑。夢斷燕山艸正肥。敵國富來猶未足。全家破後始知非。春風只有門前柳。依舊雙雙燕子飛。湧幢小品。朱淸張瑄太倉人。爲元海運萬戶。後淸瑄以事死。而淸子虎。瑄子文龍。仍治海漕。給所沒田宅。國初則朱壽張赫懷遠人。亦以海運功封侯。何兩人姓同功同乃爾耶。

起復損譽

明初一少年。官翰林。左遷。竟浮沈中外。嘗作詩云。出門遇一嫗。黑瘦如老鴉。自謂廿年前。面色欺桃花。聞者憐之。嘉靖中一詞林以京考去官。養重山林者廿年。已未東南用兵。嚴嵩欲收人望。乃起用之。瀕行一士餞詩云。已卸煙花二十年。蓬頭跣足實堪憐。而今嫁作商人婦。又抱琵琶過別船。後竟損名譽。世以殷深源比之。與戒庵漫筆弔唐荊川詩。同意。

文畱兩相

三衢畱中齋【夢炎。】理宗甲辰大魁。廬陵文文山【天祥。】理宗丙辰大魁。中齋作相。身享富貴三十年。仕元爲尙書。文山初登第。丁父憂。仕途亦坎坷。乙亥義兵勤王。終以罔效。患難中倚之爲重。𨿽名爲相。黃扉之貴。萬鍾之奉。無有也。江西羅秋壺詩云。囓雪蘇卿受苦辛。廋公甘作老朝臣。當年龍首黃扉客。同受皇恩一樣人。中齋聞之。將物色羅織。羅亟歸而免。

周芝田

山房隨筆。浙中周芝田浪迹江湖。道冠野服。詩酒諧笑。略無拘檢。時出小戲以悅人。不知其能琴與詩也。遇琴則彈一二曲。適興則吟一二句。而不終篇。賦石上雨竹雲。淋漓滿腹藏春雨。突兀半拳生曉云。又艸香花落後。雲黑雨來時。琴詩云。膝上橫陳玉一枝。此音惟獨此心知。夜深斷送寉先睡。彈到空山月落時。

題風箏

唐髙駢鎭蜀。南詔侵暴。築羅城四十里。朝廷𨿽加恩賞。亦疑其跋扈。一日聞秦樂聲。知有攺移。乃題風箏詩以寄意曰。夜靜弦聲響碧空。宮商信任往來風。依稀似曲才堪聽。又被風吹別調中。旬日移鎭渚宮。

譏射不中

唐宋國公蕭瑀。不能射太宗命射。俱不著垜。歐陽詢以詩戲之曰。急風吹緩箭。弱臂馭彊弓。欲髙反復下。應西還更東。十回俱著地。兩手並擎空。借問誰爲此。多應是宋公。後太宗見詩。謂蕭瑀曰。此乃四十字章疏也。由是與詢有隙。

項羽廟詩詞

羣談采余。項羽廟失火。有人題詩云。嬴秦久矣酷斯民。羽入關中又一秦。父老莫嗟遺廟毀。咸陽三月是何人。又宋咸淳年間。南劍州曹魯肅。謁制帥李庭芝於淮。題詩項羽廟云。蓋世英雄力抜山。楚歌四面淚瀾潸。江東父老如相問。子弟八千無一還。讕言長語一士題酹江月詞於項羽廟壁云。鮑魚鮏斷。楚將軍。鞭虎驅龍而起。空費咸陽三月火。鑄就金刀神器。垓下兵稀。陰陵道狹。月暗云如壘。楚歌哄發。山川都姓劉矣。悲泣。呼醒虞姬。爲伊死別。血刃飛花碎。覇業休休騅不逝。英气烏江流水。古廟頺垣。斜陽紅樹。遺恨鴉聲裏。興亡休問。髙陵秋艸空翠。一名念奴嬌。一名百字令。語句雄壯惜。不知誰作。

甘露祖風

李衛公鎭南徐。甘露寺僧有戒行。贈僧以方竹杖。方竹出大宛。李所珍也。及李再至。問杖無恙否。僧欣然曰。已規圓而漆之矣。李嘆惋彌日。後張表臣在沿江攝幕。暇與同僚遊甘露寺。偶題驀山溪詞於壁云。樓橫比固。盡日懨懨雨。欵乃數聲歌。但渺漢。江上煙樹。寂寥風物。三五過元宵。尋柳眼。覓花英。春色知何處。落梅嗚咽。吹徹江城暮。脈脈數飛鴻。杳歸期。東風凝佇。長安不見。烽起夕陽間。魂欲斷。酒初醒。獨下危樓去。其僧俗且聵。愀然謂同僚曰。方泥一堵好壁。又被寫污了。張知之。戲曰。近日和尙耳明否。曰背聽如舊。張曰。恐尊目亦自來不認得物事。壁間之題。謾圬墁之。便是甘露寺祖風也。聞者大笑。

題村壁

山房隨筆。李邦美過句容村鄕。見灑肆粉壁明潔。題云。靑裙白面閒挑菜。茅舍竹籬疏見梅。未及後聮。店翁怒曰。此壁向爲人塗污。我方新之。今爾又作俑也。遂不書。有客續至。問翁。翁悔之。後李又過。翁請足成。李笑取筆書云。春事嗝年無信息。一聲啼鳥喚將來。往來觀者皆愛之。

吳履齋拜相

姚橘洲尹臨安。時吳履齋【潛】拜相。姚與諸客作啟賀之。推敲起句。彭晉叟云。轉鴻鈞。運紫極。萬化一新。自龍首。到黃扉。百年幾見。理宗開慶之變。履齋再入相。四明士子上詩云。來則非耶抑是耶。綠堤何必更行沙。瑟當調處難膠柱。棋到危時見作家。公論有誰能著腳。事機至此轉聱牙。不如疊嶂雙溪下。行對靑山坐看花。言者附賈似道。描畫彈劾。貶循州而殂。饒州熊某以詩弔之曰。近來西北有干戈。獨立斜陽感慨多。雷爲元城驅刼火。天胡下謂活鯨波。九原難起先生問。萬世其如公論何。道過雕峯休插竹。想逢宗老續長歌。

賀移鎭南昌啟

元薛制機云。有賀自長沙移鎭南昌者。啟云。夜醉長沙。曉行湘水。難教檣燕之畱。用少陵詩。朝飛南浦。暮捲西山。來聽鳴鸞之舞。【用王勃文。】又有除直祕閣。依舊沿江制置司幹辦公事云。望玉宇璚樓之邃。何似人間。從綸巾羽扇之遊。依然江表。上已請客云。三月三日。長安水邊多麗人。一觴一詠。會稽山陰修褉事。又良辰美景。賞心樂事。四者難並。崇山峻嶺。茂林修竹。羣賢畢至。

集福庵

蘇城集福庵。在尙書吳匏庵所居之北。知州施膚庵所居之西。弘治中詔毀滛祠。有司欲爲吳后圃。吳曰。僧庵吾世鄰也。不忍其毀。安忍爲吾有耶。有司復欲爲施別業。施曰。何不送匏庵而送子也。有司述其言。施曰。吾獨不能爲匏庵耶。亦辭不受。其庵竟存。嘉靖初。又有詔毀。知府伍疇中用價承佃。都禦史毛貞甫。亦用價佃之。一則曰。近吾家也。一則曰。地舊吾家施也。竟成訟。且毛伍新聮姻。時人追思往事。因爲謠曰。昔口吳與施。官送猶遜辭。今日毛與伍。訐告到官府。噫。人心不古。世道日趨。四公相去。奚啻天淵。

楊黨題孔廟詩

元楊煥然號關西夫子。題孔子廟云。會見春風入杏壇。奎文閣上獨憑闌。淵源自古尊洙泗。祖述何人似孟堅。竹簡不隨秦火冷。楷林髙倚魯城寒。漂零蹤迹千年後。無分東家記一簞。金黨懷英詩云。魯國遺蹤隨渺茫。獨余林廟壓城荒。梅梁分曙霞畱影。松牗回春月轉光。老檜曾沾周雨露。斷碑猶是漢文章。不須更問傳家久。泰岱參天汾水長。懷英承安間人。工篆書。嘗書杏壇二字。列於祖庭。

馮蘭題扇

弘治中。學憲余姚馮蘭。與同年侍郎嘉禾屠勲。相遇於錢唐。屠談往時與陳【七修作東】郎中訐奏事云。陳已死於軍。妻子流落。予官尙未艾。繼而出奕圖扇面索題。馮援筆曰白雲堆裏四公亭。亭下只遺空石枰。相逢莫自誇髙手。一徧輪來一徧嬴。屠默然。

箕仙不可頻召

七修類稿。金陵士人顧某。數召箕。一日得詩云。天冷山城二鼓敲。雪迷洞口路迢迢。云窗童子燒松火。待我鸞輿下碧霄。請書名。又書二詩云。古來花貌說仙娥。自是仙娥薄命多。一曲霓裳未終舞。金鈿甲委馬嵬坡。昔日長安一太眞。君王一見笑傾城。洗兒故事今何在。只問蓬萊玉色人。後累召累至。言情言貌。遂爲所惑。懇一覩眞形。以暢平生所慕。薄暮忽有婦人從空而下。生懼而驚走。明日方舉念。婦人又至。無時寧息。遂喪厥心。後遇道人。挽之遠遊。久而方絕。

貞伯反嘲

李西涯子名兆先。字貞伯。有一目數行之資。每厄於科摥。主試者多注意尋取。或失或缺。竟弗能中。賫志而沒。西涯絕嗣。雪濤小書云。兆先好聲妓。西涯罪之。特書其精舎之門曰。今日柳巷。明日花街。繼晷焚膏。【一作誦詩讀書】秀才秀才。貞伯見之。卽續書曰。今日驟雨。明日狂風。爕理陰陽。相公相公。以此占之。宜其不貴而早天也。

吏娶娼

吳門有吏。娶一娼。燕客歌舞徹旦。隨犯事。決配九江。與婦泣別登舟。盧梅坡作詩云。昨夜笙歌燕畫樓。今朝忽淚送行舟。當初若嫁商人婦。無此江頭一段愁。

吏部三尙書

正徳中。吏部三尙書。張彩坐瑾黨。陸完坐宸濠黨。王瓊坐姦黨亂政。皆論死謫戍。石文隱【瑤。】代晉溪有匿名書帖吏部門曰。莫做莫做。莫賀莫賀。十五年間。一連三个。

詩戒子孫

楊州陳少卿亞。蓄書數千卷。名畫數十幅。致政閒居。有華亭唳寉一雙。怪石一株。奇峭可愛。與異花數十本。列植於庭。爲詩以戒子孫曰。滿室圖書雜典墳。華亭仙客岱云根。他年若不和花賣。便是吾家好子孫。後死未幾。皆散落民間。

蔡京詞先

宣和遺事。蔡京卒前月餘。作西江月詞云。八十衰年初謝。三千里外無家。孤行骨肉各天涯。遙望神京泣下。金殿五曾拜相。玉堂十度宣麻。追思往日謾繁華。到此番成夢話。未幾卒。可謂先也。

缽中片紙

賈似道齋雲遊道人於西湖道堂。似道未至時。一婦人抱一子求齋。祗候與一分。持以與子乃頓子。於齋堂卓上。復入求齋。眾慮似道將至。急取與之。而似道已至。眾叱之去。婦人抱子趨避小閣。遺糞桌上。不暇揩拭。用缽盂蓋覆。俟似道展拜後除之。舉缽不起。婦人亦不見。眾以白似道。命左右並力撤之。不可得。焚香設拜。缽乃舉。得片紙。有詩二句云。得好休時便好休。收花結子在綿州。眾勉其退閒。而不知綿州之義。後遭貶。爲鄭虎臣拉殺於漳州木綿庵。

林和靖書壁

林和靖書壽堂壁云。湖外靑山對結廬。墳前修竹亦蕭疎。茂陵他日求遺稿。猶喜曾無封禪書。和靖嘗傲視許洞。洞作詩嘲之曰。寺裏掇齋饑老鼠。林間咳嗽老獼猴。豪民送物鵝伸頸。好客臨門鱉縮頭。此詩妬賢嫉能。可謂謔之虐也。聞者足以戒云。

涕泣女吳

林居慢錄。安肅鄭範溪【洛】有女。國色也。選郎蔣遵箴請娶之。鄭弗允。會鄭求總督宣大。江陵許之。而蔣托故不推。乃彊委禽焉。曰老先生欲掌北門之管。遵箴願補東牀之缺。鄭不得已從之。於歸之日。鄭與夫人咸抱其女而泣。江陵聞之曰。範溪可謂涕泣而女於吳。聞者絕倒。

作詩謬句

元吾子行閒居錄。晚宋作詩者多謬句。出遊必云策杖。門戶必曰柴扉。結句多以梅花爲說。塵腐可厭。余因聚其事爲一絕云。烹茶茅屋掩柴扉。雙聳吟肩更撚髭。策杖逋仙山下去。騷人正是興來時。或可爲作者戒也。按子行名衍。魯郡人。工篆隸。通音律。讀太玄經。號貞白居士。

尋龍擒虎

紹與乙卯。以早禱雨。諫議大夫趙霈上言。自來祈禱斷屠。只禁豬羊。今請並禁鵝鴨。胡致堂在西掖見之。笑曰。可謂鵝鴨諫議乎。聞虜中有龍虎大王。請以鵝鴨諫議當之。明成化中。胡汝寜請禁食蝦蟆。時號蝦蟆給事。更堪作對也。嘉定中。察院羅相上言。越州多虎。乞行下措置。多方捕殺。正言張次賢上言。八盤嶺乃禁中來龍。乞禁行人。太學生有羅擒虎。張尋龍之對。

給相門事

林居漫錄。給事錢夢臯。四明相公【沈一貫】入幕賓也。一日飲相公酒。而山人某亦預焉。錢戲某曰。昔之山人。山中野人。今之山人。山外遊人。某卽應云。昔之給事。給黃門事。今之給事。給相門事。錢太慚。

煙波釣叟

張志和以漁爲業。號煙波釣叟。東坡志和漁父詩曰。西塞山邊白鷺飛。桃花流水鱖魚肥。自被一身靑篛笠。斜風細雨不須歸。

金國南遷

金國南遷後。浸弱不支。又遷睢陽。某後寜死於汴。不肯遷。元遺山詩云。桃李深宮二十年。更將顏色向誰憐。人生只合汴京死。金水河邊好墓田。

存誠詩

元晉陵蔣景裴【洵。】嘗誦存誠上人詩云。別後嘗遊滄海東。忽攜詩卷到山中。立談數語飄然去。滿徑松花落午風。

禳虎靑詞

寶佑甲寅。江東多虎。有司行禬穰之典。靑詞未聮云。𨿽曰寅年之足。或有數存。去其乙字之威。尙祈神力。蓋古詩有寅年足虎狠句。傳謂虎威如乙字。對屬甚切。

道人書壁

常熟有暴富者。方交易買田。一道人來乞食。富者怒其擾聒。呵出之。道人書一絕於壁云。多買莊田笑汝癡。解頭糧長後邊隨。看他耕種幾年去。交付兒孫賣與誰。

祝詞

黃耕叟太史夫人誕日。乃三月十四日。吳叔經祝壽詞曰。天邊將滿一輪月。世上還鍾百歲人。或謂十三日亦使得。不若云猶欠一分。方見得十四日也。

賦燈

崇安宋子飛【翔】。年七歲。劉子翚命賦燈詩曰。耿耿照幽房。熒熒鶴熖長。昔年江上女。曾到乞餘光。劉奇之。紹興己未。登進士。

書門符

昆山歸元公【莊。】元旦書門符。左曰福壽。注曰。南臺禦史大夫。右曰平安。注曰北平都督僉事。袁籜庵【於令】以荊州守罷歸。流寓金陵。落魄不得意。大書門聯云。佛言不可說不可說。子曰如之何如之何。

喪天眞

七修類稿。劉知縣敬宗。一日敝衣艸履獨行遇諸途。予戲曰。衣者身之章。毋乃褻乎。劉曰。子不知予當官時。有不可對妻言者。此豈謂之無恥耶。汝眞林下之人。而任天眞也。予不覺悚然。敬其言之不欺。後見乖崖集有寄陳搏詩曰。世人大扺重官榮。見我西歸來路迎。應取華山髙士笑。天眞喪盡得浮名。因憶張詠尙如此。則仕路之喪天眞可知也。

幔亭仙

徐季曁弱冠。有才華俶倘好義。不能俛仰塵俗。嘗遊白門。會客長千寺。座有貴人。傲气淩人。一座皆寂。季心不能平。語稍侵之。客有善季者。目懾季。季益僨見於色。酒半。客有語畱侯事。貴人瘖不發。季卽席間艸書畱侯世家一通。筆勢飛舞。無一字漏誤。至椎擊愽浪沙。停筆引滿擬貴人。貴人瞠目。仰屋而嘻。默然者良久。念無以加於季。乃從容及長安大老。季笑曰。是齷齪者何足污吾耳。若欲以腐鼠嚇也。拂袖出門。不及呼其僕馬。時冬雪初晴。月起林際。向月而步。衣履沾濡。遙望白煙一縷起叢薄。又里許。詣一髙門。雙扉未闔。碧衣童子。獨枕門外。若有所俟。見季而笑。導之八堂。上列燭皎皎。一叟擁鑪看書。起迎勞季。命童子爲季更濕衣。擘鹿脯。捧酒一螺。酒甘洌。非常有。叟曰。君子夜行良苦。季稱謝。叟曰。圯上納履事。亦解此意耶。季悚然。不覺避席。叟卽持向看書示季。正季所艸書也。大駭拜伏。不敢仰視。叟掖之曰。已識子心矣。苐飲毋多譚。益進果核大嚼。叟揮鐵如意笑曰。酒興方酣。可無侑席。以如意擊所坐繩牀。俄而香風襲人。素綃女子嫣然拜燈下。手執紅梅一枝。妖治眞國色。酒數行。叟顧謂季。佳客良夜。願畱霏玉。以紅梅爲題。季應聲曰。一自東風嫁海棠。全欺絳雪艷羣芳。火齊夜照疏鐘冷。瑟瑟朝翻繡幕香。素質豈堪流血淚。繊肌故遣襯紅裳。捲來衫袖燕支妬。惟有明霞映曉籹。又絕句六首。芙蓉不耐九秋霜。菡蓞趨炎怯晚籹。爭似芳菲漧冰雪。忍教杜宇怨斜陽。玉盞酡顏夜未央。染成殷膩暈檀郎。多情錯認啼鵑淚。燃盡寒枝識暗香。的的丹砂綴玉房。爲要神女漱云槳。相逢月下驚嬌艷。不是江妃舊日敉。燒殘絳蠟裛明光。午夜輕寒擁鷫鸘。不向曉風貪結子。願將丹素對靑皇。稜稜玉骨倚長廊。照眼橫斜月一方。聞道石家舒步障。珊瑚髙處散淸香。玉輦承恩紫臂囊。自憐憨態拂銀牀。賜緋迎影開歡靨。不數姚家照殿黃。詩成杯酒未寒。叟掀髯稱賞曰。寸晷立成。政自難得。苐不免少年气耳。令素綃按拍歌之。每歌一首輙浮一大白。觥籌旣深。笑語方洽。視庭中月痕如初。時不移寸。談及修煉則笑而不答。逡巡欲叩姓名。叟囅然笑曰。徐子仙骨已具。但元精未充。願以素綃奉侍君子。不聞霍將軍之於宛若乎。季作色怒曰。頃聆玄奧。實啟迷衷。杯酒初銜。未傾肺腑。何至以淫褻相加。向以叟爲玉府淸都之上品。以今觀之。直山魈野鬼伎倆耳。腰下恨少魚腸。以案上如意碎君之首。扺杯向地。聲然。叟及屋宇俱無所見。身坐長林下。曙色熹微。啼鳥在樹間而已。心惘然若夢。足虆然若曳。彷徨行里許。聞車馬喧馳。則其家人也。喜而慰問。相失已三日。此地去白門一百八十里。爲云陽道中矣。昨夜尋至句曲逆旅。有老叟寄緘。具言郎君在此。星馳而來。果相遇也。話叟形貌。卽季所見。發其椷。題丁丑期我於幔亭之山。遂南歸。二年復入都。道出云陽。季畱意物色之。會直指使者過。車騎塞途。舁夫迂道。行見短垣。紅英耀眼。命停輿八。有紅梅玉幹扶疎。蔭畝許。時春暮。桃花落盡。此獨含滋吐色。芬芳馥鬱。季心異之。徘徊其下。見廢址隱隱。頺壁半存。一村老策蹇來。詢之。言是黃石公廢祠。於是駭然。肅衣冠而拜於艸間。襟袖漬泥。低回不忍去。同行者促之。乃行。自是棲心玄旨。深自韜晦。同人每夜半聞季室中語瑯瑯。竊視異光滿室。旦而叩之。笑不應。其秋下第歸。不復以功名爲念。放情詩酒。丁丑以病酒卒。或言尸解而托於酒也。沒十餘年。閩人請仙。大書季姓名。言爲仙官。治武夷之幔亭山。畱詩十餘首。有寒流瀉出松頭月。曉鶴飛殘嶺上云。殘碁屢換人間局。灑酒微添海上波。寂寂山腰間琥珀。年年洞口自桃花等句。閩人遊於吳。因道其事。相契合。徐之蒼頭。向隨季行者。直走云陽。冀聞音響。杳無所見。紅梅亦不知所在。痛哭而返。

●堅瓠六集卷之三目錄

少陵詩意

戞羹圖

潮鳴寺

瑤華洞仙

徐武功

張翰知幾

望夫石

戒殺女歌

遣妾追送

淬鐵

刑戒

燒梨賜泌

賢女廟

朱買臣廟

羞塜

董湯辭受

石曼卿詩

江心寺火

黃山谷奕碁

四傑

虞伯生像

七里灘壁詞

朱夢得靜鎭

烏衣國

戎昱送妓詩

田家樂

勸農詞

退隱

白香山罷郡

山中宰相

題淵明像

車馬驚猜

溫公詞

廣寒遷客

紅香仙子

狐柳妖

劉山叟訪女

花樣不同

下第集句

人心難足

聽讒詩

朝鮮國人

楊誠齋詩

無名氏詩

詩意相似

觀潮

釘詩

四不出

登混詩

萬回萬拜

王琪張亢

鴉且打鳯

姓伍相弄

羅江雞卵

池中飛來

儒匠

楊鑾詩

殘羊會客

眾鳥欣有托

艸明堂赦文

貧家壁

堅瓠六集卷之三

甬上畱香閣主人較刋

少陵詩意

鶴林玉露。杜少陵詩。莫笑田家老瓦盆。自從盛酒長兒孫。傾銀注玉驚人眼。共醉終同臥竹根。蓋言瓦盆盛酒。與傾銀壺而注玉杯者。同一醉也。由是推之。蹇驢布韉。與駿馬金鞍同一遊。松牀筦簟。與繡帷玉枕同一寢。知此則貧賤富貴。可以一視矣。昔有僕嫌其妻之陋者。主人聞之。召僕至。以銀杯瓦盞各一。酌酒飲僕。問曰。酒佳乎。對曰佳。曰銀杯者佳乎。瓦盞者佳乎。對曰皆佳。主人曰。杯有精粗。酒無分別。汝旣知此。則無嫌於汝妻之陋矣。僕悟。遂安其室。少陵詩意正如此。

戞羹圖

元人題戞羹圖詩云。婦人心計太姦深。冷飯殘羹值萬金。早識叔爲天子貴。添鹽添醋也甘心。愚謂婦性慳吝。何足深責。而塵埃天子。物色實難。史稱髙帝豁達大度。顧以丘嫂羹盡轑釜之怨。而兄子信獨不矦。太上皇以爲言。始封爲羹頡矦。皇帝帶礪之詞。而遷怒之迹存焉。獨不畏太上皇緣此記分羹之語乎。考括地誌。羹頡山。在嬀州懷戎縣東南十五里。

潮鳴寺

山堂肆考。宋髙宗作詩賜統制劉漢臣云。野水參差落漲痕。疏林欹倒出霜根。扁舟一棹向何處。家在江南黃葉村。勒石潮鳴寺中。寺在杭州慶春門外。髙宗南渡。駐驆寺中。聞江濤聲。以爲金兵追至。駭之。已而問知其故。遂賜潮鳴寺。

瑤華洞仙

洪武辛酉。福淸林子羽【鴻。】爲將樂縣訓導。與客遊玉華洞。酒酣藉艸而臥。夢八瑤華洞天。洞主之三女。小字蕓香。延入天葩軒。案有詩集。題曰霞光。女郎曰。嚴君階列地仙。職司文衡。凡文人才子之詩。皆錄集中。以備上帝禦覧。妾見君詩數十首。至一鳥鏡天淨。萬花潭雨香。與檄雨古壇暝。禮星寒殿開之句。尢嚴君所稱賞也。因揮翰賦詩畱連而覺。翌日避客獨遊。夢徑宛然。石壁阻絕。潭深莫測。鴻書一詩投之。如炊黍許。見蠟箋浮出。上有詩云。天葩小院敞銀屏。鵲散天河逗客星。欲識別來幽意苦。晚峯長想黛眉靑。鴻覽畢諷詠不置。循所得箋。乃一黃葉。字亦隨滅矣。子羽有記甚詳。則是張紅橋而外。又有此奇遇也。

徐武功

徐天全【有貞】自金齒回。放情山水。日與耆俊遊樂。其遊靈嚴山。作水龍吟慢云。佳麗地是吾鄕。看東山更比西山好。有罨畫樓臺。金碧巖扉。彷佛十洲三島。卻也有風流安石。淸眞逸少。向西施洞口。望湖亭畔。對云影天光。上下相涵相照。似寶鏡裏翠娥妝曉。且登臨。且談笑。眼前世事幾多堪弔。香徑蹤消。屧廊聲杳。麋鹿還遊未了。也莫管。吳越興亡。爲他煩惱。是非顚倒。嘆宦海風波。幾人歸早。得在家中老。遇酒美花新。歌淸舞妙。盡開懷抱。又何須較短論長。此生心應自有天知道。醉呼童更進餘杯。便捱得到三更。乘月歸仙棹。詞藻駿發。意气淩轢。至立朝經濟。隨試輙效。洵天才也。苐於於忠肅事。不能免於公議云。

張翰知幾

晉張翰仕齊王冏。不樂於官。一日見秋風忽起。作歌曰。秋風起兮佳景時。吳江冷兮鱸正肥。三千里兮家未歸。恨難得兮仰天悲。遂棄官而歸。宋王贄運使過吳江。有詩云。吳江秋水灌平湖。水闊煙深恨有餘。因想季鷹當日事。歸來未必爲蒓鱸。謂翰度時不可爲。飄然遠去。非爲鱸也。至東坡三賢贊。則曰。浮世功名食與眠。季鷹眞得水中仙。不須更說知幾早。只爲蒓鱸也自賢。其說又髙一著矣。又嘗見蟫精雋載一詩云。黃大東門事已非。華亭寉淚漫思歸。直須死後方回首。誰肯生前便拂衣。此日區區求適志。他年往往見知幾。不須更說蒓鱸美。但在淞江水亦肥。此過二詩而兼得之。惜不知誰作。

望夫石

湖廣武昌山有石。狀如人。相傳貞婦之夫遠徵。妻攜其子登山望之。遂化爲石。後人有詩曰。一上靑山便化身。巍然翹首望江濵。古來節婦皆銷朽。獨爾不爲泉下塵。王建詩云。望夫處。江悠悠。化爲石。不回頭。山頭日日風復雨。行人歸來石應語。劉禹錫詩云。終日望夫夫不歸。化爲孤石苦相思。望來已是幾千載。只似當年初望時。郭功甫詩云。杜鵑啼血春林碧。妾有離愁思今昔。上盡髙山第一峯。目亂魂飛化爲石。化爲石。可柰何。淚懸白露衣薜蘿。千古萬古望夫恨。一江秋水寒蟬多。漢家天子點徵役。良人荷戈歸不得。此身未老將何從。不似山頭化爲石。按望夫石。在處有之。功甫一詩模寫殆盡。

戒殺女歌

蘓東坡與宋鄂州書云。昨武昌王殿直天麟見過。言鄂嶽間田野小人。例只養二男一女。過此則殺之。尢諱養女。以故民多鰥夫。女初生。輙以冷水浸殺之。其父母不忍。率閉目背面。以手按之水盆中。吚嚶良久乃死。此風天下有數處。閩之建陽崇安尢甚。𨿽富家亦養二女爲極。莆田周石梁戒殺女歌云。虎狼性至惡。猶知有父子。人爲萬物靈。柰何不如彼。生男與生女。懷抱一而已。生男則收養。生女顧不舉。我聞殺女時。其苦狀難比。胞血尙淋漓。有口不能語。吚嚶水盆中。良久乃得死。吁嗟父母心。殘忍一至此。我因勸吾民。毋輕殺其女。荊釵與裙布。未必能貧汝。隨分而嫁娶。男女兩得所。此歌散民間。萬姓當記取。

遣妾追送

元豊初。金人議地界。丞相韓玉汝【縝。】自樞密院承旨出。分畫將行。與愛妾劉氏飲宴通夕。且作樂府詞畱別。翌日神宗密知。中批步軍遣人般家追送之。玉汝初莫測所因。久之。方知自樂府發也。劉貢父玉汝姻黨。寄詩戲之云。驃姚不復顧家爲。誰謂東山久不歸。老耳幸容攜婉孌。皇華何啻有光輝。玉汝之詞。由此亦盛傳天下。

淬鐵

宋歐陽程。永州府營道人。少爲郡吏。郡後有池。常淬鐵爲戍器。名鐡作池。植亭其旁。一口。太守於吏牘間得副紙。記池亭之勝。有寒影倒吞淩漢樹。冷光髙浴半天星之句。問知爲程詩。大驚異之。與之金。使歸爲學。登進士第。累官屯田員外郎。

刑戒

古語云。教笞不可廢於家。撲責不可弛於國。奴僕有犯。除情重送官外。用小竹板撲之。勿腳踢亂打。而頭目腰背要害之處。尢當禁忌。百姓有犯。除彊盜人命外。用二號竹板責之。勿用夾棍極刑。如婦人不得已。止拶其手。勿決其臋。呂叔簡有刑戒八章。一曰五不打。老不打。幼不打。病不打。衣食不繼不打。人打我不打。二曰五莫輕打。宗室莫輕打。官莫輕打。生員莫輕打。童生莫輕打。婦人莫輕打。三曰五不就打。人急勿就打。人忿勿就打。人醉勿就打。人隨遠路勿就打。人跑來喘息勿就打。四曰五且緩打。我怒且緩打。我醉且緩打。我病且緩打。我見不眞且緩打。我不能處分且緩打。五曰三莫又打。已拶莫又打。已夾莫又打。要枷莫又打。六曰三憐不打。嚴寒酷暑憐不打。佳節良辰憐不打。人方傷心憐不打。七曰三應打不打。尊長該打。與卑幼訟不打。百姓該打。與衙役訟不打。工役鋪行該打。爲修理衙門及買辦自用物不打。八曰三禁打。禁重杖打。禁從下打。禁佐貳非刑打。仁人之言。性暴者。宜書座右。

燒梨賜泌

唐肅宗眷愛李泌。以泌絕粒。每燒梨以賜之。一日與諸王夜坐。自燒二梨與泌。諸王戲奪之。上止之曰。先生不食榖。汝何爲也。旣而諸王請聮句。以爲他年勝事。穎王曰。先生年幾許。顏色似童兒。信王曰。夜抱九仙骨。朝披一品衣。岐王曰。不食千鍾粟。惟飡兩顆梨。請上成之。上曰。天生此間气。助我化無爲。

賢女廟

宋安軍賢女廟。蔡氏女也。父母初許適蕭氏。蕭貧。再許陳。又貧。復他許。女遂抱石投水死。鄕人立廟祀之。淳佑間。劉賢題詩悼之曰。嬴得賢名萬古稱。痛憐此女太輕生。春風楊柳因誰舞。秋雨梧桐底事聲。髣髴雲鬟拋岸久。依稀月魄浸潭明。何如約我桃源去。免使雙親淚眼盈。是夜夢女和其詩。覺而不能記憶矣。

朱買臣廟

嚴州壽昌縣道旁。有朱買臣廟。宋朱謙之題詩云。貧賤難堪俗眼低。區區何事便云泥。會稽乞得無他念。祗爲歸來詫故妻。又。采薪行道自歌呼。越俗安知有丈夫。一見印章驚欲倒。相看方悔太模糊。

羞冢

宋會稽郡守周卯。題朱買臣婦羞塜云。當年一棄會稽侯。野墓煙蕪鎖別愁。惆悵不逢郎衣錦。至今粉骨尙含羞。又方孝儒題云。靑艸塘邊土一坵。千年埋骨不埋羞。丁寕囑付人間婦。自結糟糠合到頭。

董湯辭受

髙宗紹興二十六年。秦檜病篤。召參知政事董徳元。僉樞密院事湯思退。至臥室屬以後事。各贈黃金千兩。徳元慮檜以爲自外。不敢辭。思退以爲期其死。不敢受。帝聞思退不受。以爲非檜黨。遂信任之。至左僕射侍禦史。故古樂府云。相門深深夜不扃。百年恩重千金輕。二人辭受本同情。君王但賞辭金名。嗚呼。一檜死。一檜生。君王孤立臣爲朋。誰人更問胡邦衡。時胡銓兩論檜及思退主和誤國之罪。言甚愷切。

石曼卿詩

文公語錄云。石曼卿題張氏園亭云。亭館連城敵謝家。四時園色斗明霞。窗迎西淍封侯竹。地接東鄰隱士瓜。樂意相闗禽對語。生香不斷樹交花。縱遊會約無畱事。醉待參橫落日斜。又籌筆驛詩云。意中流水遠。愁外舊山靑。句極佳。曼卿爲人豪放。胸次極髙。而詩乃方嚴縝密如此。樂意二句。宋儒謂形得浩然之气。

江心寺火

張蘿峯【孚敬。】弔江心寺火詩云。愁見中川皆赤土。卻畱雙塔自摩空。眼前殺盡千年景。江上無消半夜風。幻化物情今日極。浮沈天地有時窮。咸陽宮殿都休問。金穀銅駝也棘中。此作气象。自與凢庸不同。

黃山谷奕碁

黃山谷奕碁呈任公漸詩云。偶因無事客休時。席上談兵象兩碁。心似蜘絲遊碧落。身如蜩甲化枯枝。湘東一目誠堪死。天下中分尙可持。誰謂吾徒猶愛日。參橫月落不曾知。方萬里云。山谷前詩云。坐隱不知巖月樂。手談勝與俗人言。亦佳句。碧落枯枝。盡弈者用心忘身之態。至東坡則云勝固欣然。敗亦可喜。優哉優哉。聊復爾耳。蓋東坡素不解碁。不究此味也。

四傑

唐盧駱王楊四大家。作者聞之斂手。然猶互相譏誚。如賓王漢宮三十六。秦關一百二。謂之算博士。盈川類取古人姓氏作句。號爲點鬼簿。照鄰多用金玉翡翠珠璣等字。謂之陽瞿大賈。四傑作尙如此。況今未造其籓籬者哉。

虞伯生像

吳江虞拳家。有邵庵三像。一素冠竹杖。一自書邈乎千載之贊。一歸休戴笠圖。自書四律。今道園學古錄。道園遺稿。皆不載。詩曰。浮雲滿空無所依。髙岡獨立來者稀。仙人冉冉遺松老。鳴鹿呦呦生艸肥。伐木遠聞何處谷。傾筐近得故時薇。山中欲雨霧先合。此日先生戴笠歸。南園多竹暑气微。遊來結屋相因依。掛巾石壁晝霧濕。沭發池水朝陽晞。頻年車馬踐霜雪。六月裳衣無綌絺。鄰翁問舊坐來久。此日先生戴笠歸。老去懸車百慮灰。西風獨愛菊花開。田家酒熟邀皆去。茅屋詩成懶更裁。欲及天淸餐沆瀣。要觀日出上蓬萊。赤松有約應相待。此日先生戴笠來。莫問鄕人駟馬車。此身全不要人扶。雲霄一羽山頭杜。風雨孤村海上蘓。薄命長鑱尋積雪。多情破帽落輕鳥。莫圍玉帶垂朱紱。此是先生戴笠圖。

七里灘壁間詞

朱文公云。頃年過七里灘。見壁間有胡明仲題詞刻石。拈出子陵懷仁輔義之語。以勵往來士大夫。爲之摩娑太息。後舟過。石不復存。或有惡聞而毀之也。獨一老僧能誦其詞。爲予道之。俾書之冊。詞曰。不見嚴夫子。寂寞富春山。空畱千丈危石。髙出暮云端。想象羊裘披了。一笑兩忘身世。來插釣竿寒。肯似林間翮。飛倦始知還。中興主。功業就。鬢毛斑。馳驅一世。人物相與濟時艱。獨委狂奴心事。未羨癡兒鼎足。放去任疏頑。雙气動星斗。終古照林巒。或云。此詞實先生所作也。

朱夢得靜鎭

耳新。信州朱夢得【寶符。】性耿介。有識量。崇楨戊辰。舟過小孤。風濤大作。汪千頃誦觀世音垂救。令朱亦誦。夢得謝不應。及大孤。風十倍前。更雨雹。千頃以夢得篋中有楞嚴。宜升之髙處。夢得以死生有數爲言。頃之風定。整帆達禦兒港。焚香向水謝。口占一絕云。白頭浪裏此心閒。厭說存亡頃刻間。暗數平生才一徧。危舟已過大孤山。

烏衣國

漁隱叢話。王謝是二姓。王導謝安之族。所居名烏衣巷。或引劉斧摭遺所載。唐王謝居金陵。以航海爲業。一日遇風舟破。謝附一板。抵一州。見翁媼著皂服。曰此吾主人郎也。引至官內。見王坐殿上。王憐其才。以女妻之。因問女曰。此何國。女曰。烏衣國也。經月餘。謝思歸。王設宴於寶墨殿以餞謝。命作詩。末句云。恨不此身生羽翼。王曰。不能與君生羽翼。亦可與君跨煙霧。遂命取飛雲軒。乃墨氈轎子。令謝入其中。閉目。少息至家。視之。見梁上雙燕呢喃下視。乃悟所至燕子國也。至秋燕去。謝乃附詩擊燕尾云。誤到華胥國裏來。主人終日獨憐才。云軒一去無消息。淚灑春風幾百回。來春燕至。女答詩云。昔日相逢冥數合只。今暌遠是生離。來春縱有相思字。三月天南無雁飛。來春燕果不來。

戎昱送妓詩

戎昱剌浙郡。郡有妓。美艷善歌。昱種愛之。一日韓晉公召置籍中。昱作詩送之云。好去春風湖上亭。柳條藤蔓擊人情。黃鸝久住渾相識。欲別頻啼三兩聲。

田家樂

閒居筆記。有田家樂詞。一書云。沈石田作。其語𨿽俚。然有帝力何有於我之意。錄之。田家快活沒憂愁。門前稻子沓成樓。主人遇客先呼酒。童僕逢人便可畱。雨落兒童拖艸屨。晴幹嫂子戴烏兜。有時一曲才堪聽。月子彎彎照九洲。田家快活沒嗟吁。數椽茅屋盡堪居。春養花蠶供衣服。夏日焚香檢道書。秋畜黃雞肥啄黍。冬春白米有盈餘。朋友歡招堪置酒。山肴野蔌也相宜。田家快樂眞不俗。沈醉髙歌自鼓腹。門前雞犬亂紛紛。地上桑麻花碌碌。父慈子孝兩心寛。兄友弟恭如手足。日髙丈五睡正濃。占斷人間天上福。我見黎農三兩人。勾肩搭背嬉笑行。山歌拍手更相和。傍花隨柳過前村。我見黎農快活因。自說村居不厭貧。自有宅邊田數畝。不用低頭俯仰人。𨿽無栢葉珍珠酒。也有濁醪三五斗。𨿽無每錯美精肴。也有魚蝦供素口。𨿽無細果似榛松。也有荸薺共菱藕。𨿽無麻菇與香菌。也有蔬菜與蔥韮。𨿽無歌唱美女娘。也有村婦相伴守。𨿽無銀錢多積畜。不少飯兮不少粥。𨿽無翠餙與金珠。也有尋常粗布服。煎鰟皮。彊似肉。樂有餘。自知足。不能琴。聽彈孝行也賞心。不能碁。五花六直慣能移。不能書。牛契田繇寫有餘。不能畫。印板故事滿壁掛。花朝節。年年賞花花不缺。花前不放酒杯歇。桃花盡盡開。菜花香又來。風雨時。髙歌酌酒掩柴扉。牧童騎犢過村西。風吹篛笠橫。無腔笛韻淸。月明夜。淸光澹澹茅檐射。有肴無酒鄰家借。無板曲髙歌。猜拳豁一壺。雪落天。江上漁翁釣罷還。火箱煨熱坐團團。片片飄來不覺寒。四時快活容易過。饑來喫飯困來眠。米自舂。酒自做。紡棉花。織大布。野菜餛飩似肉香。秧芽搭餅甜酒漿。炒豆松甜兒叫娘。有時車田跋小溇。烏背鯽魚大小有。軟骨新鮮眞个肥。勝似鰣魚與石首。杜洗麩。爊葫蘆。煸莧菜。糟落蘇蜆子淸湯煮淡虀。蔥花細切炙田雞。難比羔羊珍羞味。時常也得口頭肥。自說村居無限好。自有地叚種瓜棗。自種槐花染淡黃。自種紅花染紅襖。自有菜油能照讀。自有豆麥能罨醬。自拉小園種細茶。不用掂觔與播兩。鄰家過。說家務。不願小小貴。不願太大富。自有船。盡可渡。自有牛。不用雇。且喫葷。莫喫素。黃腳雞。鍋裏熩。添些鹽。用些醋。買觔肉。掘筍和。煨芋艿。煎豆腐。沈沈喫到日將暮。深缸湯。軟艸鋪。且畱一宿到明朝。田家快樂眞好過。

勸農詩

謝良齋有勸農詩云。莫入州衙。與縣衙勸君勤理作生涯。池塘多放旋添稅。田地深耕足養家。教子教孫須教義。栽桑栽菜勝栽花。閒非閒是都休管。渇飲淸泉困飲茶。又云。仕宦之人。南州北縣。啇賈之人。天涯海岸。爭如農夫。六親對面。夏絹新衣。秋米白飯。鵝鴨成羣。豬羊滿圈。官稅早輸。逍遙散誕。似此之人。值錢千萬。气象雍泰。時不易逢。若彼旱潦相仍。饑餓憔悴。如聶夷中所云。寜不惻然乎。王元章勸農詩云。云擁旌旗出翠微。勸農五馬去歸遲。年年袛把親耕語。說與山光水色知。余介翁和云。同井分田古意微。租庸遺法亦淩遲。欲耕多是無田者。試問使君知不知。

退隱

自警編云。詩人類以棄官歸隱爲髙。而以軒冕榮貴爲外物。然鮮有踐其言者。唐僧靈徹泰酬韋丹詩云。相逢盡道休官去。林下何曾見一人。白雲秀云。住山人少說山多。杜牧之云。盡道靑山歸去好。靑山能有幾人歸。口爲懷山之言。行爲媚寵之計。古人已然。何況今人哉。趙嘏云。早晚粗酬身事了。水邊歸去一閒人。若身事了。則仕進之心益熾。愈無歸期矣。王易簡云。靑山歸去且得去。官職有來還自來。是豈須臾忘情軒冕乎。張乖崖在蜀。有一幕官。不爲張所禮。獻詩云。秋光都似宦情薄。山色不如歸意濃。張謝而畱之。彼蓋有激而云。筆談。言有武人。忽作詩云。人生本無累。何必買山錢。遂棄官歸。此最勇決者。嘗於驛壁間見題句云。人生待足何時足。未老得閒方是閒。非深得其味者。不能言也。

白香山罷郡詩

白樂天喜罷郡詩云。五年兩郡亦堪嗟。偸出遊山走看花。自此光陰爲已有。從前日月屬官家。樽前免被催迎使。枕上休聞報坐衙。睡到午時歡到夜。回看官職是泥沙。久困仕宦。方味此詩之趣。眞樂天哉。

山中宰相

梁陶宏景隱居華陽。絕意仕宦。人稱山中宰相。武帝往見。問之曰。山中何所有。宏景答曰。山中何所有。嶺上多白雲。但可自怡悅。不堪持贈君。後屢聘不出。惟畫兩牛於壁。一牛散於水艸之間。一牛著金籠頭。有人執鞭以杖驅之。帝曰。此人欲效曵尾之龜。豈可致之。

題陶淵明像

元鄧善之題陶淵明像云。詩中甲子春秋筆。籬下黃花雨露枝。便向斜川頻載酒。風光不似義熙時。又貢泰父詩云。竹杖芒鞋白鹿裘。山中甲子幾春秋。呼童點檢門前柳。莫放飛花遇石頭。明閩王典籍恭詩云。束帶何須見督郵。寧辭五斗便歸休。秋風幾度黃花酒。醉看飛鴻過石頭。彭學士華詩云。解組歸來雪鬢飄。呼兒滴露寫前朝。丁寧莫取江頭水。恐是金陵一夜潮。沈石田詩云。典午山河已莫支。先生歸去自嫌遲。寄奴小艸連天綠。剛剰黃花一兩籬。五詩皆有韻致。

車馬驚猜

王荊公辭相位。退居金陵。日遊中山。脫去世故。然其詩曰。穰侯老擅闗中事。長恐諸矦客子來。我亦暮年專一壑。每逢車馬便驚猜。旣以丘壑存心。則任其外物去來。何驚猜之有。是知此老胸中尙芥蒂也。如陶淵明則不然。曰。結廬在人境。而無車馬喧。問君何能爾。心遠地自偏。寄心於遠。𨿽在人境。而車馬不能喧之。心有芥蒂。則𨿽擅一壑。而逢車馬。亦不免驚猜也。

溫公詞

人傳溫公西江月詞。流播已久。羣談采余。又載錦堂春詞云。紅日遲遲。虛廊轉影。槐陰迆邐西斜。彩筆工夫。難狀晚景煙霞。蝶尙不知春去。漫繞幽砌尋花。柰猛風過後。總有殘紅。飛向誰家。始知靑鬢無價。嘆飄零官路。荏苒年華。今日笙歌叢裏。特地咨嗟。席上靑衫濕透。算感舊何止琵琶。怎不教人易老。多少離愁。散在天涯。

廣寒遷客

順治乙酉楊維斗先生【廷樞】隱居光福。詠梅花十二韻。和者甚眾。有女子自稱廣寒遷客。肩輿過門。亦投和章。急出詢之。已遠逝矣。其詩云。栽徧山中不記年。卻於松竹有深緣。寒香和月來窗外。疏影因風到水邊。細雨微蒙珠有淚。斜陽黯淡玉生煙。初無綠葉侵書幌。亦有紅英入視田。曾向羅浮尋舊約。會從姑射見餘妍。千秋髙潔淩瑤島。一片空明漾碧川。玉貌瘦來骨更冷。水魂斷處夢初圓。心期澹靜孤嫠。標格淸臒處士禪。醉後漫將茶共嗅。吟余可與雪同咽。廣寒桂樹差堪侶。閬苑瓊枝未是仙。樓上乍驚吹笛韻。囊中猶剰買花錢。呼童折向幽房去。紙帳三更照獨眠。先生以名解元隱迹山中。宜廣寒仙子之下降也。

紅香仙子

一士召仙。有女鬼自稱紅香仙子。附乩作詞云。淅零零。一座芭蕉老。靜沈沈。一帶紗窗杳。慘離離。一陣鴻聲悄。思量往事。件件都非了。不甘心。小軸畵蛾眉。虫也欺人。蛛网重相擾。展長天。難打相思稿。拂濃云。難覓傳書鳥。辟重壌。難種忘憂艸。酒杯頻勸。怎禁寬腸少。早知道。癡意與癡心。總不相干。只是無情好。

狐柳妖

狐能幻化。往往變爲女子。艷容巧慧。情愛惑人。楚士汪明遇曾遇之。一日泣別。贈詩云。鉛華久禦向人間。相對鉛華更慘然。縱有靑靑今夜月。何因重照舊雲鬟。柳妖贈別詩。仲冬二八是良時。江上多緣與子期。今日臨岐一杯酒。共君千里遠相思。

劉山叟訪女

後唐莊宗劉后。少困兵亂。與父相失。後貴寵。其父山叟。負藥筐詣宮門請見。時諸嬪禦爭以門第相髙。後恐爲辱。乃曰。我離家時。父已亡矣安得有是命驅出之。莊宗常於宮中。敝服攜筐。裝劉山叟訪女。以爲戲。瞿宗吉詩云同光天子尙豪奢後族多稱富貴家山叟不知人事攺摩娑老眼入京華

花樣不同

盧仝下第。出都投逆旅。有人附火吟曰。學織錦綾工未多。亂投機杼錯拋梭。若教官錦行家見。把似文章笑殺他。仝問之。答云。舊隸宮錦坊。近以薄技投本行雲。如今花樣不同。且東歸也。

下第集句

石曼卿下第。偶成集句曰。一生不得文章力。欲上靑天未有因。聖主不勞千里召。姮娥可借一枝春。鳯凰詔下𨿽沾命。豺虎叢中也立身。啼到血流無用處。著朱騎馬是何人。又集絕句云。年去年來來去忙。爲他人作嫁衣裳。仰天大笑出門去。獨對春風舞一場。

人心難足

葵軒瑣記。有人心難足歌云。終日奔波只爲饑。才教食足又思衣。衣食若還多充足。洞房衾冷便思妻。娶得妻來鴛被暖。柰何送老恐無兒。有妻有子雙雙樂。終日思量屋舍低。起得髙樓並大廈。又無官職受人欺。縣丞主簿皆嫌小。欲去朝中掛紫衣。人心似海何時滿。柰被閻羅下帖追。此言𨿽俚。實切人情。

聽讒詩

世傳聽讒詩云。讒言謹莫聽。聽之禍殃結。君聽臣當誅。父聽子當決。夫妻聽之離。兄弟聽之別。朋友聽之疏。骨肉聽之絕。堂堂八尺軀。莫聽三寸舌。舌上有龍泉。殺人不見血。不知何人所作。詞意明切。

朝鮮國人

卓異記。朝鮮國人。遇風飄至通州。有司館於守禦所。訊之。乃其國差出主試者。因作詩云。白浪滔滔水接空。布帆十幅不禁風。此來若葬江魚腹。萬里孤臣一夢中。又。迹殊溺海唐王勃。事異投江楚屈平。後因進貢。使之歸國。

楊誠齋詩

河圖三畫已剩卻。堯典萬言猶欠著。向來潛聖天何言。六經非渠一手作。杏壇花下撥不開。天公更遣麒麟催。乾坤造化登靑竹。洙泗光芒付綠苔。堂上書生眞苦相。蠧簡嚼穿渾不放。屋上架屋更屋上。後千萬年作何樣。華元夜登子反牀。華鏜晨趨孔子堂。當時浪說柝骸骨。今日覃思雕肺腸。華君將身博凍餒。毛穎何罪終日忙。君不見老農驅牛耕隴頭。稲云割盡牛亦休。毛穎爲君禿盡發。問君何時放渠歇。短檠靑燈明復滅。詩話云。華鏜。漢時秀才。作六經解。楊誠齋書長句於後。思致甚巧。末意黯然。誠齋又有句云。書莫讀。詩莫吟。讀書兩眼枯見骨。吟詩个字嘔出心。人言讀書樂。人言吟詩好。口吻長作秋虫聲。只令君瘦令君老。何如閉目坐齋房。下簾掃地自焚香。聽兩聽風都有味。健來卽行倦卽睡。句老而佳。

無名詩

羣談采余。載二詩云。浩如煙海積如山。紙上陳人叫不還。白首書生無事業。一生精力費窗間。鄰壁嘲啾誦學而。老人睡少聽移時。他年愼勿如張禹。帝問牀前謬不知。二詩句意俱好。又古潭詩云。詩書已後眞多事。已矣洪蒙喚不回。荷蕢那知夫子意。夏苓曾笑伏羲來。先天一畫無餘卦。六籍千年有冷灰。豈是世間文字少。新編後傳逐年開。

詩意相似

晁以道與陳叔易。俱隱嵩山。叔易被召。以道作詩寓意云。處士何人爲作牙。盡攜猿寉上京華。故山巖壑應惆悵。六六峯前只一家。籍溪胡原仲除正字。朱文公寄詩云。先生去上蕓香閣。閣老新峩豸角冠。畱取幽人臥空谷。一川風月要人看。二詩相似。

觀潮

昆山風俗。以八月十八日。爲潮生日合邑往東門觀潮。弘治甲子。顧鼎臣觀潮詩云。海若鞭潮出海門。霆奔雪捲帶靈氛。六鰲駕撼三山動。萬馬聲傳百谷聞。應先更期人似玉。往觀誰使女如雲。傅巖舟楫眞時用。康濟功成日未曛。乙丑。大魁天下。

釘詩

丁大全。面籃色。開慶己未。因貂聮董宋臣得相。不愜人望。江西繆萬年。作釘詩剌之云。頑礦非銅鋼樣堅。寒坑才熱便趨炎。千來搥打方成器。一得人拈卽逞尖。不怕斧敲惟要入。全憑鉆引任教嫌。休言深久難抽抜。自有羊蹄與鐵鉗。大全見之大怒。配繆化州。後大全竄新州。爲監押者擠水死。

四不出

孔侍郎【極】朝回遇雨。避於一叟之廡下。延入廳事。叟烏衣紗巾。逢迎甚恭。因僃酒饌。一一精好。孔公借油衣。叟曰。某寒不出。熱不出。風不出。雨不出。未嘗置油衣也。孔公不覺頓忘宦情。

登混詩

東軒筆記。程師孟知洪州。於府中作靜堂。自愛之。無日不到。題詩於石。有每日更忙須一到。夜深常自點燈來之句。李元規見而笑曰。此無乃登混詩乎。

萬回萬拜

姑蘓筆記。薛昻賦蔡京君臣慶會合詩云。建時可會眞千載。拜賜應須更萬回。時人謂之薛萬回。賈似道柄國時。浙漕朱浚。每有札子稟事。必稱浚萬拜。時人謂之朱萬拜。浚乃晦翁曾孫。後元兵入建寜。浚被執不降。曰。豈有晦翁孫而失節者乎。遂自殺。

王琪張亢

澠水燕談錄。王琪張亢同在晏元獻幕。亢肥大。琪以太牢目之。琪瘦小。亢以獼猴目之。一日。有米綱至八百里村。水淺當剝載。亢往督。琪曰。所謂八百里剝也。亢曰。未若三千年精矣。又琪嘗嘲亢曰。張亢觸墻成八字。亢應聲曰。王琪望月叫三聲。

鴉且打鳳

今是堂手錄。杜大中自行伍爲相。與物無情。西人呼爲杜大虫。𨿽妻有過。亦杖之。有愛妾。才色俱美。大中箋表。皆其所爲。一日大中方寢。妾見幾間紙筆頗佳。因書臨江仙一闋。有彩鳯隨鴉之語。大中覺而見之云。鴉且打鳯。於是掌其面。至項折而斃。

姓伍相弄

封氏聞見錄。楊伯博任山南縣丞。其妻陸氏。名家女也。縣令朱某。婦姓伍。偶諸官婦會席。旣相見。縣令婦問贊府夫人何姓。答曰姓陸。次問主簿夫人。答曰姓戚。縣令婦勃然入內。諸夫人不知所以。欲回。朱聞之。入問其婦。婦曰。贊府夫人雲姓陸。主簿夫人雲姓戚。以吾姓伍。故相弄耳。其餘夫人賴我不問。若問。必曰姓八姓九矣。朱大笑曰。人各有姓。豈相弄邪。令婦復出主宴。

羅江雞卵

儒林公議。慶曆中。宋禧爲侍禦史。性簾介。乏才幹。時親事官謀亂。夜入禁中。幾致不測。旣而擒獲。上驚悸。原飭宿衛。禧上言請多市。羅江傑狗置內。以備守禦。人傳以爲笑。目爲羅江禦史。林居漫錄。桐江宋應昌。有口才。好術數。巡撫東省時。倭冠朝鮮。警報旁午。宋檄登萊兩府。各收雞卵數十萬。俟倭乘舟來。我以卵擲之。舟滑。跕立不住。悉成擒矣。聞者傳以爲笑。目爲雞卵巡撫。內閣趙志皐獨奇之。擢爲少司馬。總督徵倭軍務。是以國事爲戲也。禧與應昌二事略同。恰又同姓更奇。。

池中飛來

揮麈錄。毛澤民受知於曾子宣【布】。子宣南遷。澤民坐黨與得罪。流落久之。蔡元度鎭潤州。與澤民俱臨川王氏婿。澤民傾心事之。一日家集。觀池中鴛鴦。元度賦詩。末句云。莫學饑鷹飽便飛。澤民和之云。貪戀恩波未肯飛。元度夫人聞之笑云。豈非適從曾相公池中飛過來者耶。澤民大慚。不能舉首。

儒匠

有木匠頗知通文。自稱儒匠。嘗督工於道院。一道士戲曰。匠稱儒匠。君子儒。小人儒。匠遽應曰。人號道人。餓鬼道。畜生道。

楊鑾詩

西淸詩話。南唐楊鑾性詼諧。戲作詩云。白日蒼蠅滿飯盤。夜間蚊子又成團。每到更深人靜後。足來頭上咬楊鑾。

殘羊會客

靑箱雜記。彭齊未第時。常謁南豊宰。宰不喜士。平居未嘗展禮。一夕虎入縣廨。咥所畜羊。棄殘而去。宰卽以會客。彭亦預。翌日。彭獻詩謝曰。昨夜黃斑入縣來。分明蹤迹印蒼苔。幾多道徳驅難去。些子豬羊引便來。令尹聲聲言有過。錄公口口道無災。思量也解開東開。畱取頭蹄待秀才。南方謂押司錄事爲錄公。覽者絕倒。

眾鳥欣有托

中興間气集。唐名妓李秀蘭。善滑稽。嘗與諸賢會烏程開元寺。知河間府劉長卿。有陰疾。【謂疝气。】謂之曰。山气日夕佳。長卿曰。眾鳥欣有托。舉坐大笑。論者兩美之。

艸明堂赦文

山堂肆考。宋胡衛盧舉在翰林。艸明堂赦文。江淮盡掃於胡塵。太學生嘲之曰。胡塵已被江淮掃。卻道江淮盡掃於。傳語胡盧一學士。不如依樣畵葫蘆。

貧家壁

淸異錄。臨川李善寜之子。十歲能卽席賦詩。人以貧家壁試之。略不構思。吟曰。椒气何從得。燈光鑿處分。拖涎來藻餙。惟有篆愁君。按蝸牛。一名篆愁君。

●堅瓠六集卷之四目錄

宣宗詩讖

用捨有命

畱趙村

徐神翁詩

赤腳大仙

元順帝

日月並行

宋元帝像

續詩得官

四輔聯詩

詠雪

黃衣人

醉學士歌

金陵殿基

勲臣譛語

門貼福宇

象鼻巖

好漢把門

順帝答詩

千里艸

廣業堂

僧附舟

家字從豕

江東簽

預題一詩

河北童謠

命不如他

建文雲遊

武廟凱歌

宣徳對句

文班十玉

黃老白丁

兄弟友愛

東坡文集

王陽明幼穎

陽明遇仙

女鬼歌詞

六尺五尺

長年三老

三姑六婆

吟詩被遣

寫桂花

東道主

酒保

客作客支

鼻

丫頭

女客

乖角

滯貨

夫兄

布代

檀郎

鄕裏夫妻

弄參軍

優伶子弟

惡客

骨董

僂羅

好漢漢子

■﹝若上﹝若若﹞下﹞苴

重刻褚石農堅瓠集卷之四

甬上畱香閣主人較刋

宣宗詩讖

唐宣宗微時。以武宗忌之。遁蹤爲僧。一日遊方。遇黃蘗禪師。同觀瀑布。黃蘗詠一聯云。千巖萬壑不辭勞。遠看方知出處髙。下韻不接。宣宗續之曰。溪澗豈能畱得住。終歸大海作波濤。後竟踐大位。然自宣宗以後。接懿僖之世。寓內不靖。其作波濤之語。豈非先耶。

用捨有命

唐宣宗微行。盧渥遇於滻水逆旅。渥意貴人。斂身避之。帝呼與相見。自稱進士盧渥。帝袖其詩卷而去。後對宰臣語及渥。令主司擢第。又賈島爲僧。居法幹寺。宣宗微行。取島詩卷覧之。島攘臂奪去。帝慚。遂除島長江簿。溫庭筠亦遇宣宗於逆旅。不識龍顏。傲然詰之曰。公非長史司馬之流。帝曰非也。又曰。得非六參簿將之類。帝曰非也。明日謫方城尉。制詞有徒負不羈之才。罕有適時之用句。竟流落而死。三人皆遇宣宗。而用捨不一。𨿽云自取。天實爲之也。夢蕉詩話。孟浩然從王維入翰林院。適玄宗至。見之。詢其所作。誦曰。不才明主棄。多病故人疏。帝曰。卿自棄朕。朕何棄卿。後孟貫見周世宗。詢其所作。誦曰。不伐有巢樹。多移無主花。世宗曰。朕伐罪弔民。何謂有巢無主。二子皆不蒙錄用。王欽若少寒窘。依幕府時。章聖以壽王尹開封。晚過其家。見紙屏題詩一聯云。龍帶晚煙歸洞府。雁拖秋色過衡陽。甚愛之。曰。此語落落有貴气。遂召見。與語。後擢致相位。

畱趙村

隨煬帝時。術者言。睢陽有王气。五百年當有天子興。後帝遣麻叔謀開汴河。至睢陽。民獻三千金。乞護此城。叔謀自睢陽西穿渠。南北回屈東行。過畱趙村連延而去。後五百年。宋藝祖以歸徳節度使。起爲天子。與畱趙之名相符矣。

徐神翁詩

宋髙宗在潛邸。遇道人徐神翁。甚禮敬之。神翁臨別獻詩曰。牡蠣灘頭一艇橫。夕陽西去待潮生。與君不負登臨約。同上金鰲背上行。當時不解詩意。後避金人之難。將遊於海。次章安鎭。停舟灘上。以避晚潮。問舟人曰。此何灘。曰壯蠣灘。遙見云木中。有閣巋然。問居人曰。此何閣。曰金鰲閣。髙宗登焉。見壁間有神翁前詩在。墨迹猶新。

赤腳大仙

宋眞宗無子。嘗於宮中祝天求嗣。上帝以問諸眞。惟赤腳大仙一笑。旣而宮人李氏誕生仁宗。旣生。哭不止。眞宗揭榜通衢。有能止太子啼哭者。厚賞之。有道士至闕。言能止兒啼。眞宗召八。以手撫之曰。莫叫莫叫。何似當初莫笑。哭遂止。少時在宮中。所著鞋襪悉去之。禁中皆呼爲赤腳仙人。初。帝生時。李后榻下生靈芝四十二葉。後享國四十二年。民安物阜。天下稱治。每於進士聞喜宴。必以詩賜之。景佑元年。所賜詩未句云。寒儒逢景運。報國合如何。山東李庭臣。嘗見瓊管夷人。有持錦臂韝鬻於市者。上織詩一聯云。恩袍艸色動。仙籍桂香浮。乃景佑五年賜進士詩也。庭臣以十金易之。作小屏幾硯間云。

元順帝

世傳元順帝。爲宋少帝顯子。明宗乞爲子。文宗崩。得位。水東日記。載詩云。皇宋第十六飛龍。元朝降封瀛國公。元君召公尙公主。時承賜宴明光宮。酒酣伸手扒金柱。化爲龍爪驚天容。元君含笑語羣臣。鳯雛寜與凡禽同。侍臣獻謀將見除。公主泣淚沾酥胸。幸脫虎口走方外。易名合尊沙漠中。是時明宗在沙漠。締交合尊情頗濃。合尊之妻夜生子。明宗隔帳聞笙鏞。乞歸行宮養爲嗣。皇考崩時年甫童。元君降詔移南海。三年乃歸居九重。憶昔宋祖受周禪。仁義綽有三代風。至个兒孫主沙漠。吁嗟趙氏何其隆。觀此。則順帝爲瀛國子無疑。但此詩沈石田爲虞集作。而郎仁寶錢牧齋皆以爲余應作。未知孰是。

日月並行

庚申君嘗召術士。問國祚修短。對云。國家千秋萬歳。不必深慮。除是日月並行。乃可憂耳。至正戊申九月。髙皇兵克通州。庚申君聞報。率后妃太子。夜半開建徳門北去。而元遂亡。日月並行。乃明字隱語也。

宋元帝像

永樂聞。袁尙寶忠徹。侍上看歷代帝皇像。看到宋祖。上曰。果然面方耳大。英武之主。至眞宗而下。則曰。諸像淸臒。如今時太醫樣一般。【一作皆是秀才皇帝】看元世祖。曰。北人南相。至元列帝像曰。皆是喫綿羊肉郎主。及順帝像則曰。此又如太醫樣何也。袁不能對。乃備述於符臺外集。後賜老歸田。得觀史傳。曁虞集第十六飛龍之詩。始知容貌之相類。果符文皇之言。

續詩得官

西園雜記。明髙皇定鼎後。時微行以察民情。一日登某寺樓。值兩。倚檻賦詩曰。微微細雨灑斑竹。陣陣輕風吹落花。吟數次。欲結之。久未就。一士在旁續之曰。獨倚闌干閒眺望。乾坤都屬帝王家。髙皇大喜。問其履歷。對曰。某下第舉人也。回宮。卽勅吏部官以要職。以試官遺才。悉奪聘禮而罪之。

四輔聯詩

髙皇遊西苑。命四輔官杜斆龔斆趙民望李佑吳源侍宴。相與聯句。髙皇首唱云。踞盤龍虎肇豪英。杜云。五色卿云炫日明。吳云。王气瑩然垂景象。龔云。民風樂爾見升平。趙雲。山河百二金陵最。李云。宇宙千秋帝業成。髙皇復云。暗憶六朝興替事。杜云。禎祥來盡又加禎。此見西園雜記。未句意不相屬。當用君臣交儆。以保有王業接第七句。便有虞廷君臣交相責勉气象矣。

詠雪

髙皇未嘗讀書。而操筆成章。野史載雪詩云。臘前三日曠無涯。知是天公降六花。九曲河深凝底凍。張騫無處再乘槎。其一綂洪基兆此矣。又嘗詠新雨雲。片雲風駕雨飛來。頃刻憑看徧九垓。檻外近聆新水響。遙空一碧見天開。其維新之治。卽此可見。

黃衣人

洪武三年。中書右丞王溥奏稱。督采材木於建昌蛇古巖。見黃衣人歌曰。龍盤虎踞勢岧嶤。赤帝重興勝六朝。八百年餘王气復。重華從此繼唐堯。其聲如鐘。萬眾聳聽。請宣付史館以彰符瑞。髙皇以爲不足信。視天書封禪者遠矣。

醉學士歌

髙皇覧川流之不息。陋尹程秋水賦。言不契道。乃親爲賦。召羣臣各撰賦以進。宋濓率同列鋪敍成章。詣東閣投獻。髙皇親覧評品髙下。已而賜坐。勅大官進膳。內臣行觴。濓素寡飲。髙皇彊之至三觴。面如頳。神气遐漂。若行浮雲中。髙皇笑曰。朕爲卿賦醉歌。侍禦捧黃綾案。髙皇揮灑如飛。成楚詞一章曰。西風颯颯兮金張。特會儒臣兮舉觴。目蒼柳兮裊娜。閱澄江兮水洋洋。爲斯悅而再酌。弄淸波兮永光。玉海盈而馨透。泛瓊斚兮銀漿。宋生微飲兮早醉。忽周旋兮步驟蹌蹌。美秋景兮共樂。但有益於彼兮何傷。洪武八年八月七日甲午午時書。復命濓自述一詩。濓旣醉。勉綴五韻。字不成行列。髙皇命編修朱佑。重書以遺濂曰。卿藏之。以示子孫。見一時君臣契合。共樂太平之盛。濓拜謝。髙皇更勅侍臣。應制賦醉學士歌者四人。考功監丞華克勤。給事中宋善。方徵。彭通。聞而續賦者五人。秦府長史林溫。太子正字桂彥良。翰林編修王璉張惟。典籍孫蕡云。

金陵殿基

髙皇建都金陵。命劉誠意相地。築前湖爲正殿基。業已植椿水中。上嫌其逼。少徒於後。誠意見之默然。上問之。對曰。如此亦好。但後不免遷都之舉。時金陵城告完。髙皇與誠意視之。曰城髙若此。誰能踰之。誠意曰。除非燕子能飛入耳。其意蓋謂燕王也。髙皇又問誠意國祚短長。誠意曰。國祚悠久。萬子萬孫方盡。後泰昌萬曆子。天啟崇禎弘光皆萬曆孫也。果符其先。

勲臣譛語

海內旣平。髙皇向意文士。諸勲臣不平。上語之曰。世亂用武。世治宜文。非偏也。勲臣進曰。是固然。但此軰善譏訕。初不自覺。旦如張九四厚禮文儒。及請其名。則曰士誠。上曰。此名甚羙。答曰。孟子云。士誠小人也。髙皇由此覧天下所進表章而禍起矣。

門貼福字

髙皇嘗於上元夜微行。時俗好爲隱語。相猜以爲戲樂。乃畵一婦赤腳懷西瓜。眾嘩然。髙皇就觀。心已諭之。曰。是謂淮西婦人好大腳也。於是使人以福字。私貼守分之門。明日召軍士。大戮其無福字者。蓋馬后淮西人故云。至今除夕。猶以福字貼門。

象鼻巖

天臺陶中立【凱】陪便殿。髙皇從容問居地形勢。凱以象鼻巖對。且曰。臣鄕人張竹屋題云。曾入蒼舒萬斛舟。至今鼻凖醮淸流。君王玉輅催行駕。安得身間拌白鷗。一日。髙皇禦五鳳樓。工部進吞船之枝。羣臣侍觀。皆以見吞對。凱見獨不然。髙皇問之。凱曰。臣惟見繞船走耳。髙皇疑之。凱後致仕。自稱耐久道人。髙皇曰。何自賤也。尋坐罪賜死。

好漢把門

孤樹裒談。南京孝陵城西。孫權墓在焉。當築城時有司奏欲去之。髙皇曰。孫權也是一好漢子。且畱他來把門。遂得不毀。戒庵漫筆。鳳陽皇陵初建時。量度界限。所司奏民家墳墓在旁者。當外徙。髙皇曰。此墳墓皆吾家舊鄰里。不必外徙。如在陵域者。春秋祭掃。聽民出入無禁。

順帝答詩

至正二十二年。順帝一夕夢大豕決都城而覆。因禁軍民畜豬。比明兵至下林。順帝召百官議戰守計。忽有二狐自內殿出。順帝嘆息。卽開建徳門北去。駐應昌。髙皇馳書開示禍福。順帝因答詩云。金陵使者渡江來。漠漠風煙一道開。旺气有時還自息。皇恩何處不昭回。信知海內皆王土。亦喜江南有俊才。歸去誠心煩爲說。春風先到鳯凰臺。

千里艸

髙皇初作孝陵於鐘山之陽。因山多鹿。禁人捕獵。設孝陵衛於山下。置牧馬千戶所。蓋取義鹿馬。欲其蕃息耳。所旣置矣。尙虛典守之職。偶因微行至陵所。歸途遇雨。憇於民家。問其姓名。曰董茂。聖意遂注。曰千里艸。馬鹿所宜。卽拜爲千戶。以典斯牧。子孫世掌所印。門墻每壞。官府爲之修葺。

廣業堂

大學之制。廣業堂最在後。監生出入。走班在六堂諸生之後。遂有朝朝滿背日。夜夜一頭霜之嘲。後有解嘲者。大書於壁曰。勲業重開靖遠伯。甲科累出狀元郎。嘗聞聖祖遺言在。有福兒郎到此堂。相傳髙皇至廣業堂。見學制宏麗。嘆曰。有福兒郎。應得居此。後居此堂者。多得魁選。躋貴要。

僧附舟

劉誠意【基】至京朝謁。一僧求附舟。時方作表。有句未就。多所沈思。僧曰。有何事在念。基曰。表中蹉跎歳月。六十有三。未有對。僧隨答曰。何不言補報朝廷。萬分無一。劉驚起曰。和尙非髙峯乎。笑語移日。別去。

家字從豕

髙皇微行。見一民婦飼豬。上微笑。內豎誤以上悅此婦。及入宮。孝慈問駕所經。內豎述其事。孝慈以金帛賜其夫。取婦侍上。上屢目之曰。此婦似曾見之。孝慈曰。卽前日某街飼豬者。妾以聖情所悅。故令入侍。上笑曰。誤矣。我見此婦飼豬。因悟古人制字之意。家字從宀從豕。言無豕不成家也。不覺有契於心。故笑。非爲此婦也。厚賜遣歸。

江東簽

髙皇初起兵渡江。偶爾桅折。見江東神廟。【石固。秦人。】有木可伐。將伐之。廟祝言神簽頗靈。可問之。髙皇從其請。得簽曰。世間萬物皆有主。非義一毫君莫取。總然豪傑自天生。也須步步循規矩。遂不伐。明朝小史云。髙皇怒其不許。乃取其訣本。送關聖掌之。至今關帝江東簽。比本簽訣更靈。

豫題一詩

髙皇欲文臣。優禮武臣一日將宴百官。豫題一詩。命武臣習之。至日。羣臣應制作詩。而武臣遂首倡云。皇帝一十八年冬。百官筵宴正陽宮。大明日出照天下。五湖四海春融融。羣臣知上意。皆謝不能。

河北童謠

河北童謠云。塔兒黑。北人作主南人客。塔兒紅。朱衣人作主人公。洪武戊申六月。彰徳路天寜寺塔。忽變紅色。自項至踵。表裏透徹。如鍜鐵初出於鑪。有光三日乃止。

命不如他

髙皇至太學。廚人進茶稱旨。詔賜冠帶。一老生遂吟曰。十載寒窗下。何如一盞茶。上聞之。謂曰。他才不如你。你命不如他。

建文雲遊

宣徳壬子。建文雲遊至公安。宿蕭寺佛堂之左。頃一道者來。與帝不接一語。止堂之右。復一道者來。睨帝而至西偏。見先來道者。因拊掌曰。爾在此。遂共坐。夜漏將三鼓。但聞語聲。不知所言何事。言罷繼之以泣。晨起俱去。帝悔未詢其故。見地上遺紙。有郭良梁中節字。帝因作蕭寺黃冠夜泣詩。壬子春正十三日。寺遇黃冠不相識。結蒲炷杖坐西偏。低頭不語意自閒。亡何一人復冠籜。發黃面皺多愁顏。拊掌遽驚還嘆息。漏分但聞聲喞喞。似懷萬斛愁難傾。哀猨夜叫寒鴉泣。余腸縈結詎堪言。布衾濕透皆淚痕。晨興往探詢其苦。兩公蹤迹云無根。空餘蟫斷字數个。依稀恍是亡臣名。我欲把毫悉胸臆。水凍筆花寫不得。

武廟凱歌

武宗嘗自易名爲壽。命所司給禦馬監太監天字一號牙牌與之。正徳戊寅二月巡邊還。文武官具陣詞以迎。其文曰。恭惟總督軍務威武大將軍朱。負出類之奇才。抱超羣之絕藝。以聖賢之徳。專將相之權。時因小醜跳梁。遂率大軍徵討。深思遠慮。後殿前驅。陣方布於疆場。賊已落於陷穽。上以安乎社稷。下以慰乎臣民。操禦之精。湯武與之同烈。戰攻之妙。孫吳爲之下風。福及當年。慶流後裔。班師有待。觀示無疆。某等欲罄愚心。同呈俚語。詞曰。曉來聽得平胡報。工賈士農開口笑。一鞭傾倒虎狼巢。萬騎踏平荊楚道。旌旗旋。邊奏繳。凱歌回。光九廟。將軍福力重如山。萬國千邦人倚靠。右調寄玉樓春。

宣徳對句

永樂時。端午節。車駕幸東苑。觀擊球射柳。自皇孫諸王及四夷朝使。以次擊射。太孫年十二。連發皆中。上喜。勞之曰。今日華夷畢集。朕出一對。汝軰對之。萬方玉帛風雲會。太孫對曰。一綂山河日月明。上大喜。賜予甚厚。

文班十玉

景泰初。九列皆加太子少保。而鹽山王翺。泰和王直。並爲吏書。時有滿朝皆少保。一部兩尙書之語。舊制。文班玉帶。不過五條。六卿罕腰玉者。正徳二年八月十四日。加恩諸元老。內閣則李少師東陽。焦芳王鏊二少傳。六部則冢宰許進。司徒顧佐。宗伯李傑。司馬劉宇。司冠屠勲。司空李鐩。屠滽以吏書起復。兼左都禦史。皆賜玉帶。文班遂至十玉。陸儼山云。李焦以吏書居內閣。許掌部事。屠兼左都。可謂六卿皆玉帶。吏部四尙書矣。

黃老白丁

舊制。翰林院學士惟一人。多或三五人。弘治壬戌。劉文靖【健】欲示徳。因修會典成。一時升學士者十人。又禮部尙書。一時有六人。謝遷以禮書居內閣。張升爲禮書掌部事。元守直以禮書掌通政事。賈斌以禮書掌鴻臚事。崔志端以禮書掌太常事。並南京禮書王宗彛六人。崔起神樂觀道士。京師語曰。禮部六尙書。一員黃老。志端疑此語出自翰林。乃對曰。翰林十學士。五个白丁。蓋倪進賢等五人。成化戊戍。萬安以私意選爲庶吉士。在翰林未嘗讀書。館課詩文。一出人手。以故人共嗤之。

兄弟友愛

唐隴西馮用和二子。長友仁。次友義。讀書明理。友義繼室陳氏出也。兄弟睦若同母所生。陳氏分愛憎。屢肆長舌。一日謂用和曰。二子不知稼穡。可會治生。用和召二子諭曰。仁貿易天涯。義董治家事。仁卜日啟行。乃吟一絕別弟云。十里河橋蔓艸靑。片帆瞬息短長亭。不禁又作天涯客。愁覩郊原有鶺鴒。義亦吟云。手足分攜腸斷時。開山千里共相思。此行願促歸鞭早。莫待枝頭叫子規。仁經商數月歸。見弟甚歡。自是連年營獲。悉歸父篋。母欲分爨。仁泣曰。父母俱存。兄弟無故。何忍析居。陳氏厲聲曰。汝私藏不分。必欲困乏其弟也。義泣諌不從。仁知不可奪。乃罄身逃去。題詩壁上云。呼號三諫信言難。義利分明一念間。莫謂求名沽世譽。淸風千古首陽山。義見詩嗚咽。徧訪無蹤。數日。仁又寄一律云。義心旣重利心輕。分異何乖手足情。糗飯自飴虞舜樂。采薇獨守伯夷淸。析居不忍從親令。退遜甘當矯世名。賢弟晨昏勤定省。莫因流落念而兄。義愈感傷。踵韻和云。勢利鴻毛眼底輕。異居忍背雁行情。薛包讓徳千年烈。太伯存仁萬古淸。棄禮亂倫趨薄俗。分門割戶總浮名。懸懸早發歸家念。並奏塤箎樂弟兄。義思之。至忘寢食。徒步尋覓。得於華山白雲庵。見兄泣拜。百計勸解。仁曰。父母恩同天地。吾負罪在逃。本非矯世。亦望親心感悟耳。始歸。用和知二子義讓。深咎陳氏。陳氏曰。友仁恐發私藏。盍檢點之。用和搜其篋笥。皆書卷。無他物也。用和悔悟。陳氏亦感化焉。

東坡文字

鏡古錄。宣和間。申禁東坡文字甚嚴。有士人窺攜東坡文集出城。爲閽者所獲。執送有司。見集後有一詩云。文星落處天地泣。此老已亡吾道窮。才力謾超生仲達。功名猶忌死姚崇。人間便覺無淸气。海內何曾識古風。平日萬篇誰愛惜。六丁收拾上瑤宮。京尹義其人。且畏累已。乃陰縱之。

王陽明幼賴

王陽明守仁字伯安。年十一時。過金山寺。海日與客酒酣。賦詩未成。陽明從旁曰。金山一點大如拳。打破維揚水底天。醉倚妙髙樓上月。玉簫吹徹洞龍眠。客大驚異。復使賦蔽月山房詩。隨應曰。山近月遠覺月小。便道此山大於月。若人有眼大如天。還見山小月更闊。益奇。

陽明遇仙

王伯安初授刑部主事。博學有文。好談神仙。後攺兵部。正徳丁卯。抗疏救言官戴銑等。忤瑾拜杖。謫貴州龍場驛丞。行至錢塘。憇勝果寺。夢使者持書二緘。啟之。一書滄浪之水淸兮二句。並伍員名。一畵水上覆一舟。題屈平字。覺而未諭。越三日。有二軍校至。言有旨賜汝死。伯安告校曰。少緩須臾。畱詩於世。乃以紙展幾上。題二律云。學道無成歳月虛。天乎致此意何如。身曾許國慚無補。死不忘親恨有餘。自信孤忠懸日月。豈論【一作知】遺骨葬江魚。百年臣子悲何極。夜聽濤聲泣子胥。敢將世道一身擔。顯被生刑萬死甘。滿腹文章方有用。百年臣子獨無慚。涓流歸海今眞見。片雪塡溝舊亦談。昔代衣冠誰上品。狀元門第好奇男。更有告終詞一篇。不錄。二校縛至江邊。投於水。伯安初入水。卽得覆舟。負之不溺。凡七晝夜。所見皆如夢中。舟偶及岸。見一老人率四卒來云。汝何致此。解縛登岸。伯安拜謝。且問老人此是何處。老人曰。福建界也。伯安欲老人送至福建。老人曰。此去福建尙遠。當送君往廣信。乃命四卒舁之共往。不半日。已至廣信矣。詣一僧寺。僧聞其名。延欵甚恭。伯安囑僧先飯四卒。且請老人來。僧覓之。皆不見。詢之。知自岸至此。傾刻已千里。始信爲神佑也。食罷。僧達郡邑。皆館榖之。遂赴龍場。瑾敗。升廬陵知縣。仕至贑州巡撫。以討宸濠功。封新建伯。西樵野記云。伯安題詩畢。卽赴水。俄二童子維掖以行。須臾至一洞口。捲珊瑚簾。有二叟對奕。騶從女樂。及明珠白璧。皆平生所未覩。與叟對奕聯句。浹旬而別。入武夷山。遇一道者。自稱舊識。邀至中和堂主人處。盤桓數日。主人乃仙翁也。臨行作詩送之云。十五年前始識荊。此來消息最先聞。君將性命輕毫髮。誰把綱常重一分。寰海已知誇令徳。皇天終不喪斯文。武夷山下經行處。好把淸尊對夕矄。

女鬼歌詞

吳中舊事。雍熙寺中月夜。常有婦人往來廊廡間。歌浣溪紗詞。且哭且嘆。聞者就之輙不見。好事者錄其詞云。滿目江山憶舊遊。汀花汀艸弄春柔。長亭艤住木蘭舟。好夢易隨流水去。芳心空逐曉云愁。行人莫上望京樓。士子慕容巖卿見之。驚曰。此余亡妻所作。人無知者。君何從得之。客告之故。巖卿悲嘆曰。此寺蓋其旅櫬所在也。

六尺五尺

焦氏筆乘。周禮鄕大夫之職。國中自七尺以及六十。野自六尺以至六十有五。皆徵之。韓詩外傳。國中二十行役。則七尺者二十也。其升降皆五年。則論語托六尺之孤。十五也。孟子五尺之童。乃十歳。春風堂隨筆。仲尼之門。五尺童子。羞稱五霸。古以二歳半爲一尺。五尺是十二歳以上。十五歳則稱六尺。與焦說小異。若晏嬰身不滿三尺。是以律起尺矣。周尺凖今八寸。二尺四五寸。豈成形體。當是極言其短耳。曹交九尺四寸以長。凖今七尺五寸餘。

長年三老

賓退錄。陸放翁入蜀記。載其父入沌。見舟人焚香祈神云。告紅頭。須小使頭長年三老。莫令錯呼錯喚。問何謂長年三老。云。梢工是也。長上聲。按少陵詩。長年三老歌聲裏。及長年三老遙憐汝。則是唐已言之矣。按蔡夢弼云。峽中以舟師爲長年。柁工爲三老。鼠璞云。海壖以篙師爲長年。今古詩話。川陜以篙手爲三老。輟耕錄。海舶中以司柁者曰大翁。摠推一船之最尊者言之耳。今吳中謂之駕長。

三姑六婆

輟耕錄。三姑者。尼姑道姑卦姑也。六婆者。牙婆媒婆師婆虔婆藥婆穩婆也。按卦姑。今看水碗。烏龜。算命之類。師婆。今師娘。卽女巫也。藥婆。今捉牙虫。賣安胎墮胎藥之類。但虔婆未知何所指。魏仲雪釋西廂。亦不載。後見沈畱侯年伯稱號篇方言。謂賊爲虔。虔婆。猶言賊婆也。人家有此。必爲姦盜之招。故比之三刑六害。不許入門。

吟詩被遣

洪武間。臨安錢宰被徵至京。纂修尙書。會選孟子節文。暇日微吟曰。四鼓冬冬起著衣。午門朝見尙嫌遲。何時得遂田園志。睡到人間飯熟時。察者以聞明日。文華殿燕畢。帝進諸儒諭曰。昨日好詩。然曷嘗嫌汝。何不用憂字。宰等驚悚謝罪。未幾皆遣還。

寫桂花

瞿宗吉。少不爲父所知。鄕人章彥復。自福建檢校回。瞿翁設雞酒待之。宗吉年十四。自學捨歸。彥復指雞爲題。宗吉應聲云。處宗窗下對談髙。五徳聲名五彩毛。自是範張情義重。割烹何必用牛刀。彥復稱賞。手寫桂花一枝。題詩其上。瞿君有子早能詩。風采英英蘭玉姿。天上麒麟元有種。定應髙折廣寒枝。贈之。瞿翁遂構傳桂堂。

東道主

世稱主人爲東道者。蓋本鄭人。謂秦盍捨鄭以爲東道主。以鄭在秦之東也。又王僧辧討侯景。晉州刺史魯廣達出境迎接。資奉軍儲。僧辧謂沈烱曰。魯晉州亦是王師東道主人。又漢光武時。常山太守鄧晨。請從擊邯鄲。光武曰。偉卿以一身從我。不如以一郡爲我北道主人。他日又指耿弇曰。是我北道主人也。又彭竉反。朱浮對光武曰。大王倚彭寵爲北道主人。今旣不然。北史。魏孝武謂成陽王曰。昨得汝主簿爲南道主人。唐鄭餘慶爲嶺南節度。與羅讓善。鄭還朝。薦讓。讓至謂鄭。鄭指讓語座客曰。此吾南道主人。史傳之間。獨未聞西道主人之說耳。今人但知有東道主。而鮮知有北道南道主者。

酒保

鶡冠子曰。伊尹酒保。立爲世師。酒保之名。始見於此。亦猶韓非。目伊尹爲庖宰也。

客作客支

吾鄕罵奴。曰客作。曰客豬。初不省其義。讀西京雜記。康衡勤學。邑有大姓。家富書籍。衡乃與客作。得書徧讀之。又魏略焦光。饑則爲人客作。飽食而已。不取其直。乃知俗語所自。客豬無所出。偶見山東州縣冊籍土著人丁之外。另有客支一項。謂客居附籍者。疑誤而爲客豬也。

鼻

余氏辧林。吳俗諱奴爲鼻。解者曰。妝門面耳。或曰象鼻能觸人。豬鼻善掘地。義取生事云。皆臆說也。按契丹罵漢兒。作十里鼻。猶言奴僕也。目奴爲鼻。當起於此。

丫頭

畱靑日札。今呼侍婢曰丫頭。言頭上方梳雙髻。未成人之時。卽漢所謂偏鬘茅也。劉賓客詩。花面了頭十三四。春來綽約向人時。爲白香山小樊而作。花面者。未開臉也。

女客

桐薪。吳俗稱婦人爲女客。蓋有自來。宋玉髙唐賦。昔者先王遊髙唐。怠而晝寢。夢一婦人曰。妾巫山之女也。爲髙唐之客。

乖角

俗羙聰慧小兒曰乖角。菽園雜記。世稱警悟有局幹人曰乖角。於兵部奏內常用之。然未見所出。宋朱或可談載。都下市井。謂不循理者爲乖角。七修類稿。乖角不曉事意。引韓退之親朋頓乖角爲證。古與今意正相反。未識何故。

滯貨

閱耕余錄。俗謂不合時宜者曰滯貨。出世說注。謝安鄕人。有罷中宿縣者。安問其歸資。曰。嶺南凋獘。惟有五萬蒲葵扇。又以非時。爲滯貨。安乃取其中者捉之。於是士庶競慕。價增數倍。俗作遲貨。

夫兄

容齋三筆。婦人呼夫之兄爲伯。於書無所載。予頃奉使金國時。辟景孫弟輔行。弟婦在家許齋醮。及還家賽願。予爲作靑詞云。頃因兄伯出使。夫壻從行。𨿽借用陳平傳兄伯之語。而自不以爲然。偶憶爾雅釋親篇曰。婦稱夫之兄爲兄公。夫之弟爲叔。於是攺兄伯字爲兄公。玉篇妐字音中。注云。夫之兄也。然於訓義。不若前語。按五代史補。李濤弟澣。娶婦竇氏。出參。濤答拜。澣曰。新婦參阿伯。豈有答禮。則是唐未已有此稱。容齋謂書無所載。豈以稗官小說。爲不足徵信耶。妐字。搜采異聞錄。作公字。

布代

潛居錄。馮布少時。絕有才幹。贅於孫氏。其外父有煩瑣事。輙曰畀布代之。至今吳中謂贅壻爲布代。又猗覺寮。世稱贅壻爲布袋。謂如身入布袋。气不得出也。或云人家有女無子。恐世代自此而絕。不肯出嫁。招壻以補其世代。俗又呼補代爲野貓。謂銜妻而去也。旋作野冒。卽補代之意。

檀郎

顧茂倫【有孝】曰。詩詞中多用檀郎字。不知所謂。解者曰。檀諭其香也。後閱曾謙【益】李長吉詩注云。潘安小字檀奴。故婦人呼所歡爲檀郎然。未知何據。

鄕裏夫妻

俗語云。鄕裏夫妻。步步相隨。言鄕不離裏。如夫不離妻也。西溪叢話云。古人稱妻曰鄕裏。沈休文。山陰柳家女詩云。還家問鄕裏。詎堪持作夫。鄕裏謂妻也。南史張彪傳。我不忍令鄕裏落他處。

弄參軍

復齋漫錄。薛能贈吳姬詩。樓臺重疊滿天云。殷殷鳴鼉世上聞。此日楊花初【一作飛】似雪。女兒弦管弄參軍。又本朝張景。景徳三年。以交通曹人趙諫升。爲房州參軍。景爲屋壁記略曰。近制州縣參軍。無員數。無職守。悉以曠官敗事。違戻政教者爲之。凡朔望饗宴。使與焉。若人見之必指曰。參軍也。嘗爲其罪矣。至於倡優爲戲。亦假爲之。以資玩笑。況眞爲者乎。宜爲人之輕視而狎侮也。按叚安節樂府雜錄。戲弄參軍。始自後漢。館陶令石眈。有贓犯。和帝惜其才。免罪。每宴樂。令衣白夾衫。命優伶戲弄辱之。經年乃放。後爲參軍掾。唐開元中。有李仙寉善此戲。明年特授韶州司正參軍。又五代王建時。王宗侃謫維州司戶參軍。曰。要我頭時。斷去。誰能作此措大官。俳優弄參軍。戲瑕。唐肅宗燕於宮中。女優弄假戲。有綠衣秉簡爲參軍者。天寶末。蕃將阿布恩伏法。其妻配入掖庭。因隸樂工。令爲參軍之戲。公主諌以爲不可。遂罷戲。而免阿布恩之妻。因話錄所載甚詳。薛能詩。可證女優妝束矣。輟耕錄。直以參軍爲後世副淨云。開元中。黃幡綽張野狐善弄參軍。然則戲中孤酸。皆可名參軍也。豈必副淨爲之哉。

優伶子弟

角戲。有生旦淨丑之名者。樂記注。謂俳優雜戲。如狝猴之狀。乃知生。狌也。猩猩也。旦。狙也。猵狙也。莊子猨猵狙以爲淨。雌。猙也。廣韻似豹。一角五尾。醜。狃也。廣韻。犬性驕。謂俳優如四獸。所謂獶雜子女也。末。猶末厥之末。外。猶員外之外。胡氏筆叢。凡傳奇以戲爲稱。無往而非戲也。故其事欲悠謬而無根。其名欲顚倒而無實。故曲欲熟而命以生也。婦宜夜而命以旦也。開場始事而命以末也。塗污不潔而命以淨也。凡此咸以顚倒其名也。中郎之耳順而婿卓也。相國之絕交而娶崔也。荊釵之詭而夫也。香囊之幻而弟也。凡此咸以悠謬其事也。由勝國而迄國初一轍。近爲傳奇者。若良史焉。古意微矣。

惡客

畱靑曰札。黃山谷以不飲酒者爲惡客。故云。破卯扶頭把一杯。燈前風味喚仍回。髙陽社裏如相訪。不用閒攜惡客來。元次山亦云。將船何處去。送客小回南。有時逢惡客。還家亦小酣。蓋以敗人淸興故也。羣碎錄。元結以不飲者爲惡客。後以痛飲者爲惡客。

骨董

畱靑日札。雜玩寶貨肆曰骨董鋪。仇池筆記。陸道士詩。投醪骨董羹鍋內。掘窖盤遊飯盌中。蓋羅浮穎老。取飲食雜烹之名。骨董羹。晦庵語類。作淚董。今稱古董。又稱人之出身好者。曰骨董。唐天寶初。玄宗遊華淸宮。有劉朝霞者。獻駕幸甘泉賦。有骨懂𨿽短。伎藝能長。則又當爲骨懂矣。

僂羅

樓羅。幹事之稻。蘓鶚演義日。人能樓欖羅綰。謂之樓羅。樓字從手作樓。爾雅云。樓聚也。義通。但酉陽雜俎。天寶中進士。有東西棚。各有聲勢梢傖者。多會於酒樓。食畢羅。故有樓羅之號。然梁元帝風入松辭云。城頭网雀。樓羅人著。一云。城頭网張雀。樓羅會人著。及南史項歡傳。蹲夷之儀。樓羅之辧。則知樓羅之言。非始於唐。又談苑。載朱貞白詩。有太樓羅。並用樓羅字。惟五代史。漢劉銖惡史弘肇楊邠。於是李業譛二人於帝而殺之。銖喜。謂業曰。君可謂僂羅兒矣。鶴林玉露。僂羅。俗言猾也。歐公五代史。間書俗語甚奇。湘煙錄。劉鋹在國。春深。令宮人鬭花。淩晨開後苑。各任采擇。少項。勅還宮。鎖花門。膳訖。普集。角勝負子殿中。宦士抱闗。宮人出入。皆搜懷袖。置樓羅曆。以驗姓名。法制甚嚴。時號花禁。負者獻要金要銀買燕。

好漢漢子

詢蒭錄。漢武帝徵伐匈奴。二十餘年。馬畜孕重墮殞罷極。聞漢兵。莫不畏者。稻爲漢兒。又曰好漢。老學庵筆記。今謂賤丈夫。曰漢子。蓋始於五胡亂華時。北齊魏愷。自散騎常侍。遷靑州長史。固辭。文宣帝怒曰。何物漢子。與官不就。此其證也。

■﹝若上﹝若若﹞下﹞苴

今人謂人作事不中道理者。曰■﹝若上﹝若若﹞下﹞苴。■﹝若上﹝若若﹞下﹞郎假切。苴音鮓。黃山谷集。■﹝若上﹝若若﹞下﹞苴。泥不熟也。中州人謂蜀人不循軓轍者。曰川■﹝若上﹝若若﹞下﹞苴。考韻書。無■﹝若上﹝若若﹞下﹞苴。有■﹝若上﹝若若﹞下﹞■﹝艸磋﹞。■﹝若上﹝若若﹞下﹞盧下切。讀作喇。■﹝艸磋﹞除瓦切音鮓。

堅瓠六集

﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣

﹝堅瓠集﹞堅瓠七集

﹝淸﹞褚人獲纂輯

堅瓠七集

﹝淸﹞褚人獲纂輯

●堅瓠七集目錄

堅瓠七集

序

堅瓠七集卷之一目錄

重刻褚石農堅瓠集卷之一

科名前定

大士判功名

似畫似眞

詠筆賈禍

簪白柰

吳阿懛

吟詩自寬

庯峭

撐犁孤塗

兩意對

富貴語

駕霄亭

三保太監

梧竹軒

舉朝皆婦人

海剛峯淸苦

批執照

宦官重諫臣

丈夫化女子

詩弔僞太常

金人碎鼎

弔王安石墓

黨人碑

梁師成附蘇東坡

嘲晁以道

再配駔儈

曹州更樓

蝗識人

羅向隨僧飯

佳對

範增石像

浣紗女

放生獲雋

畱石塔疏

樂平鵝塘

巫山神女

贈魯生句

書齊題句

塔燈詩

謝郎中女

四知臺

富翁語

王元之

孟子父母名姓

施宜生

書廚

文選蘇文

魯望腹稿

天妃簽

張百杯

學鍾學李

金陵圖

林康惜別詞

馬子嚴閨思

楊妃妙舞圖

田子藝召乩

醉翁圖贊

挽衣共飲

詩賀兄嫂

牛秀才賦

靜臥

堅瓠七集卷之二目錄

堅瓠七集卷之二

蔡天啟題畫

三豪

弔妓蘓哥

詩禍得釋

九曰題餻

取傷簾

魂歸賦詩

傳家淸白

和香方

明目方

禽獸決錄

大都供奉女

虞邵庵詞

詩觸禦史

謝方石程課

懶云窩

洞花幽艸

皆夢軒

對奕圖

香奩八詠

鞋杯詞

山歌翻詞

立春淸江引

林坡詩諷

邸間對

色難容易

風流學士

乩書四喜詩

賦詩贈妓

梅柳爭春

行舟八詠

花影集

王雪村

桃花仕女

眞个銷魂

出題有礙

國學送胙

假髻篇

大同詩語

花朝

郎瑛題芙蓉

解大紳對

雪村召箕

詠愁

太初詠沙

元末紅軍

韓信有後

鼠妖

倭子能詩

周文安前身

三傑四傑

化建室疏

白練裙

周張文畫厄

江湖巨盜

悼張士誠

詩卻侍姬

活死人窩

王威寜詩詞

中原音韻

神童詠擔

海棠上杜工部書

堅瓠七集卷之三目錄

重刻褚石農堅瓠集卷之三

燭花呈瑞

冷香聯句

賦藕

於國寶詞

畵鵲

宣和詞先

黃衣少年

琵琶亭

龍祠題葉

金華神女

洞庭詩鬼

洛陽花神

老妓聯句

持節和戎

落籍從良

春風柳絮

嚴陵祠

二宋落花詩

唐子西題梅

莫惱翁曲

題僧窗

同名詩

孫巨源恨詞

中興野人

魚籃觀音

盧秉題詩

梅詞

夢遊五京

賞心亭

懿卿善笛

漁家傲

魏公淸望

題詩占度

題詩齋宮

薦福碑

歌詞感徳

春月勝秋

賦假山

錢參政夢

體方奇遇

五月菊

九字詩

詩呈關吏

沈石田

詠酒

擊鼓催花

韓汝節題松

韓汝慶詞

濯足圖

五指山

代試

無眼無頭

俗諺題破

宋人戲破

伸默善破

江王對句

相國寺僧

軟紅塵

攺觀爲寺

喇叭曲

十二時頌

堅瓠七集卷之四目錄

重刻褚石農堅瓠集捲之

題鳩

楊邃庵詞

月色無私

丘瓊山對

日月乾坤

鬼對

白鵲表詩

奕碁圖

折枝木犀

染指甲

陸張相戲

夢拊石琴

陳也罷

程篁惇對

程李聫句

題太眞圖

歸省養病

飛來峯

金樹兒

紙鳶詞

徐孺子祠

三言詩

醉楊妃菊

燃絮代燭

洞賓淬鏡

袖拂殿柱

陳啟東對

唐守之對

絕句無對

對句

曲牌名詩

與妓下火文

與情妓書

佳人集曲名

梅嘉慶傳

三友傳

一枝梅

題西湖

依舊管

了不了語

判詞

軟金杯

醉經齋

馴寉圖

管寜濯足圖

漢魏正閏

博浪沙

馬嵬坡

竹衫

鼠須筆

刮字治病

郭從周善卜

老子出關圖

拜石

守宮

狂吟

四皓奕碁圖

泥窗

七姊妹

放鴨船

楊子云

●序

余聞先生名。蓄於中而冀得一見者。十有餘年矣。先生不求聞達。於書無所不窺。而雅好著述。凡事有不經見。可資談笑者。往往筆乏於書。時復自出凡意。以褒貶論定之。範蔚宗所云。有事外遠致者。大率類此也。戊寅春。於友人案頭得。觀先生所著堅瓠集。見所錄忠孝簾節有關風化者。知先生秉性過人。樂善無窮也。見所錄箴銘規戒。有資家國者。知先生經濟素優。抱負非常也。見所錄風俗之好尙。里巷之傳聞。知先生通達時務。搜討靡遺也。見所錄滑稽之雄辯。曼倩之詼諧。知先生襟懷曠達。光風霽月也。其它方言諺語。謔談軼事。無不登載。以資賞識。夫先生之才富而學博如此。幸而見用。方將折衷歷代之史。勤爲一書。以與司馬班範之徒。齊驅並駕。亦可無媿。乃僅閒居涉獵。隨采隨錄。以消磨歲月。是可悲也。𨿽然。書而誌怪。言涉浮誇。集號買愁。語亦靡曼。不若此書之令人。憂者樂。怒者喜。迂者達。愚者慧。空疎者博雅。木訥者敏辯。是誠抱有用之才。積有用之學。著有用之書。而作者命名。乃自托於濩落無庸者之所爲。余將登先生之堂。聆先生之教。以慰十年之思。而請解所以爲堅瓠者。

年家眷侄徐琛拜題

●序﹝玆據柏香書屋校印本補﹞

稼軒先生多聞博學能紹美乎其前人故知稼軒者以後進好事儒者稱之予聞而然之及觀所編堅瓠集凡其覩記所及古今人軼事與語言文字之可資談柄者悉載焉而勸戒之意卽寓於中使讀者或時解頤撫掌或時駭目驚心乃益信此眞儒者好事之所爲也夫人而非儒者惟恐其好事而儒者惟恐其不好事蓋爲仕爲學皆儒者事不得仕則終於學而已苟非好事安能於學無遺事乎乃先生則曰吾非好事也吾幸值太平無一事之時聊借閒筆墨以銷此閒日故書成而取義於物之無用如堅瓠者以名其篇噫儒者之書豈無用之書儒者豈無用之人𨿽學優不仕疑於匏繋然儒者自命卽不見用於世要當立言以垂不朽稼軒著述甚富有續聖賢羣輔錄及鼎甲考若干捲祕未授梓此區區十篇猶末耳且如瓠之爲物至老而堅始適於用今稼軒窮且益堅必且老當益壯是正世所寶爲碩果者也瓠云乎哉請以斯言質諸知稼軒者

同學孑庵毛宗崗序始氏漫題

●序﹝玆據柏香書屋校印本補﹞

客有喜談猶龍氏者謂其片紙尺幅無不令人解頤余因出稼翁所著堅瓠集示之曰均小史也猶龍之作濃而纖稼翁之作淡而雅猶龍之作蓋志乎此而好弄其筆墨者也稼翁之作則非其志乎此聊藉此以自寫其閒適者也稼翁當年少气盛時於書無不窺酉山之富包羅於胸固將爲澤之莪野之蘋豈其匏系云爾乎旣乃謝去雕虫之業猶搜錄秦漢以來遺書廣求故明一代軼事下逮括帖其小品未經人識者亦復次其卷帙藏之篋笥曰吾以畱兒讀也是豈喜爲遊談而不要諸根柢者哉秪以溫溫無所試徒家居而坐糜廩食將自比伐檀之君子猶疑素餐欲學考盤之詩人空之寤宿閒情縷縷觸緒紛來寓之短札不覺日累而多耳客曰然則子何以知稼翁之志乎曰於其名是集卽知之矣不見屈轂之語田仲者耶夫瓠可以盛物可以割而斟固宜有用於世顧自甘於堅石而無竅蓋曰人固有不仰食於人而亦不必皇皇於世用者類此瓠也其諸稼翁之所以自況也與

通家小弟湯傳榘子方氏拜題

●堅瓠七集卷之一目錄

科名前定

大士判功名

似畵似眞

詠筆賈禍

簪白柰

吳阿懛

吟詩自寬

庯峭

不識撐犁

兩意對

富貴語

架霄亭

三保太監

梧竹軒

舉朝皆婦人

海剛峯淸苦

批執照

宦官重諫臣

丈夫化女子

詩弔僞太常

金人碎鼎

弔王安石墓

黨人碑

梁師成附東坡

嘲晁以道

再配駔儈

曹州更樓

蝗識人

羅向隨僧飯

佳對

範增石像

浣紗女

放生獲雋

畱石塔疏

樂平鵝塘

巫山神女

贈魯生

書齋題句

塔燈詩

謝郎中女

四知臺

富翁語王元之

孟子父母姓名

施宜生

書廚

文選蘇文

魯望腹稿

天妃簽

張百杯

學鍾學李

金陵圖

林康惜別詞

馬子嚴閨思

楊妃妙舞圖

田子藝召乩

醉翁圖贊

挽衣其飲

詩賀兄嫂

牛賦

靜臥

重刻褚石農堅瓠集卷之一

甬上畱香閣主人較刋

科名前定

長洲令遂寜李如石先生。諱實。賢父母也。甲申變後。隱於上淸江。教授生徒。躬耕自給。村人管其子世俊。方弱冠。造先生受業焉。一日世俊對先生長公子。子靜先生大笑。先生問故。世俊曰。我夜夢大哥中榜眼。我中狀元。故笑。先生大加勸勉。未幾。世俊死。以爲前夢不驗。順治辛卯。子靜舉於鄕。又十年辛丑。成進士。廷試果第二。是科狀元乃溧陽馬世俊。旣而管某來賀。先生言及前夢。管曰。亡子原系馬姓。隨母來者。先生益異之。不三四年而溧陽馬公亦死。

大士判功名

郭靑螺【子章】與劉淳寰同官閩中。爲左右方伯。劉夢郭汾陽李鄴侯引謁觀音大士。因問郭功名。大士命取黃絹一幅。題云。仗鉞終爲夏地遊。長城大解聖人憂。若期入座還京國。暫爲馮唐渤海畱。劉云不解。大士復批云。問郭生自知之。次日語郭。亦莫知也。郭尋督撫貴州。貴州屬僞夏明王珍。非夏地遊乎。後平播亂。解聖憂也。加右都則官八座矣。又在貴州十年。豈非京國難期。龔遂畱渤海之驗哉。

似畫似眞

楊升庵幼時。作擬古戰場文。有靑樓斷紅粉之魂。曰日照蒼苔之骨。爲父所賞。一日石齋同弟觀畵。問曰。景之美者。人曰似畵。畵之佳者。人曰似眞。孰爲正。升庵曰。會心山水眞如畵。玅手丹靑畵似眞。夢覺難分列禦冠。影形相贈晉詩人。

詠筆賈禍

宋番陽張彥實掌制誥。楊原仲並居西掖。誥詔多彥實與之潤色。艸命餘閒。戲成毫筆一絕云。包羞曾借虎皮蒙。筆陣仍推兔作鋒。未用吹毛彊分別。卽今同受管城封。原仲以爲誚已。大怒。愬於秦檜。檜訹言官彈之。彥實罷爲宮祠。

簪白柰

宋寧徳皇后。從徽宗蒙塵。紹興五年。訃音自北庭來。徽州守唐輝使休寧尉陳之茂撰疏文。有云。十年罹難。終弗返於蒼梧。萬國銜冤。人盡簪乎白柰。白柰。見晉史。成帝時。三吳女子相與簪白花。望之如素柰。傳言天宮織女死。爲之著服。已而杜後崩。唐竇叔向上正懿皇后哀挽詩。有命婦羞蘋葉。都人插柰花之句。陳祠祖此。

吳阿懛

菽園雜記。懛丁來切。注云。失志貌。蘇州人謂無智術者爲呆。杭州人爲之懛。同年錢塘吳時用俊。美姿容。而不苟小節。杭人呼爲吳阿懛。嘗自云。我死大書一石於墓前云。大明吳阿懛時用之墓。若書官位便俗矣。惜乎韻無懛字。人亦多不識。偶檢韻海。得此而記之。

吟詩自寬

元橫山丘履常一【中。】能文章。有聲望。任江州倅。爲閫帥汪紫源所知。一中閒居。薪米不繼。戲作詩自寬云。仙都有勅到林泉。誰信祠官乏俸錢。陶醉猶能麾客去。顏饑何至乞人憐。鹿蕉已是今無夢。枸■﹝木巳﹞曾傳昔有仙。餓死亦堪垂不朽。無緣个个珥貂蟬。吳師道稱其詩多淸警可愛。

庯峭

齊魏間以人之有儀矩可喜者。謂之庯峭。韻書。庯。音逋。屋上平也。集韻。庯。屋不平也。今造屋形勢曲折曰庯峭。俗轉語爲波峭。湘煙錄。魏收有庯峭難爲之語。人多不解其義。文潞公以問蘇子容。子容曰。向聞之宋元憲云。事見木經。蓋梁上小柱。取其有曲折之勢耳。乃用此事作詩爲謝曰。自知伯起【魏收字】難庯峭。不及淳於善滑稽。

撐犁孤塗

湘素雜記。歐陽永叔代王狀元謝啟。陸機閱史。尙靡識於撐犁。枚臯屬文。徒自成於骩骳。【音委皮。】沈元用啟。讀撐犁而靡識。敢謂知書。問祈招而不知。尙慚寡學。陸機不識撐犁事。不知載何書。野客叢書云。此見玄晏春秋。曰。予讀匈奴傳。不識撐犁孤塗之事。有胡奴執燈顧而問之。奴曰。撐犁天子也。匈奴號撐犁。猶漢人稱天子也。於是曠然發寤。其事並見藝文類聚類要諸書。則是不識撐犁者。乃皇甫謐。非陸機也。歐公謂陸機。必別有所據。按杜氏通典云。匈奴謂天爲撐犁。子爲孤塗。然則謂撐犁爲天子者。猶未深考也。

兩意對

蘇東坡與小妹同食爆栗。妹謂坡曰。栗破鳳凰見。言殼破黃見。坡思天下未嘗無對。數日竟未能。佛印來訪。問有何著述。坡曰。欲作一對未能。因舉前事。佛印應聲曰。藕斷鷺鶿飛。言節斷絲飛。佛印復曰。正如無山得似巫山聳。此亦同音兩意。坡卽對曰。何葉能如荷葉圓。子由曰。不若雲何水能如河水淸。以水對山。最爲的對。

富貴語

歸田錄云。晏元獻喜評詩。嘗曰。老覺腰金重。慵便土枕涼。未是富貴語。不如笙歌歸院落。燈火下樓臺。爲善言富貴。江爲詩云。吟登蕭寺旃檀閣。醉倚王家玳瑁筵。又軸裝曲譜金書字。樹記名花玉篆牌。乃乞兒相。未嘗識富貴者。元獻言富貴不及金王錦繡。惟說气象。若梨花院落溶溶月。柳絮池塘淡淡風。及樓臺側畔楊花過。簾幙中閒燕子飛之類。元獻嘗以此句語人曰。窮人家有此景否。後山詩話云。白香山笙歌歸院落。燈火下樓臺。【山堂肆考。作石曼卿詩。】又歸來未放笙歌散。畵戟門前蠟燭紅。非富貴語。看人富貴者。黃山谷謂不如杜子美落花遊絲白日靜。鳴鳩乳燕靑春深也。或以此二句恐亦僧堂道院之所有。仍取元獻梨花二句。至千舞低楊柳樓心月。歌罷桃花扇底風。富貴气象形容盡矣。

駕霄亭

張功甫【鎡】循王諸孫。園池聲妓。麗甲天下。作駕霄亭於四古松間。以巨鐵絙懸之半空。當風淸月夜。與客梯登之。飄搖云表。王簡卿侍郎。嘗赴其牡丹會云。眾賓旣集。坐一虛堂。寂無所有。俄問左右云。香已發未。答云。已發。命捲簾。則異香自內出。郁然滿坐。羣妓以酒肴絲竹次第而至。別有名姬十軰。皆衣白。首飾衣服皆牡丹。首帶照殿紅。一妓執板奏歌侑觴。歌罷樂作。乃退。復垂簾。談論自如。良久香起。捲簾如前。十姬易服與花而出。大抵簪白花則衣紫。紫花則衣鵝黃。黃花則衣紅。衣與花凡十易。所謳者皆前軰牡丹詞。酒竟而散。

三保太監

七修類稿。永樂丁亥命太監鄭和王景弘侯顯三人。往東南諸國賞賜宣諭。鄭和舊名三保。故云三保太監下西洋。碣石剰談云。三寶太監者。雲南人也。相傳下海時。一人忽癩。乃棄於岸側。其人夜見大蛇。下岸飲水。恐爲所傷。削竹置所經處。蛇腹裂死。因饑。斫樹爲柴。烹蛇而食。其柴每煙起則九鷺飛翔。遂藏之不焚。癩亦困食蛇而愈。蛇潰得珠數斛。中有夜明珠。後太監回。其人呼與其載。乃獻夜明珠。九鷺香。並太監所得一寶。共爲三寶云。成化中。中官獻議。欲遣使通西洋。旨下部查西洋水程。本兵項忠遣吏檢舊案於庫中。三日無所得。時劉忠宣【大夏】爲兵部司官。已先檢得。藏其籍。會言官交章諫阻。事亦寢。

梧竹軒

瞿存齋詩話。丁寉年題鳳浦方氏梧竹軒云。鳴鳳當年。此地過。至今梧竹滿山阿。曾聞剪葉書周史。卻恨翻枝入楚歌。金井月明秋影薄。玉壇風靜夜涼多。中郎去後知音少。共負奇才柰老何。時作者已滿捲。此詩一出。皆爲斂袵。近峯聞略載此詩爲龔天然作。

舉朝皆婦人

海剛峯巡撫應天。矯激之過。令人不堪。言官劾之。剛峯辯疏。有舉朝柔懦無爲。皆婦人之語。李石麓【春芳】朝回。值揚州貢士某。曾同筆硯者。來訪。石麓曰。適見海剛峯疏。謂舉朝皆婦人。我非一老嫗乎。惶恐惶恐。貢士曰。只此惶恐。尙有丈夫气。石麓默然者久之。

海剛峯淸苦

海剛峯掌院畱都。政尙嚴峻。大僚及郎丞無不股栗。奉法禦史陳海樓。用紅票買米。減市半價。蓋積獘然也。民怒而不敢言。值經紀家有秀才何敬卿。持其票擊都察院鼓告狀。剛峯集諸禦史。執髙皇帝律。欲加懲治。賴諸禦史懇求得免。仍責皂隸三十板。革其役。枷號於陳之衙前。以辱之。海樓官箴有虧。恨之入骨。及剛峯死。憲副王用汲同海樓諸禦史入視。見葛幃敝衾。檢其宦囊。止俸金八兩。葛布一端。舊衣數件。其淸苦有寒士所不能堪者。海樓乃曰。回吾怨恨之心矣。死之日民爲罷市。喪出江上。士民送者兩岸無隙地。沿途祭奠。數百里不絕。蘇人朱良育弔以詩曰。批鱗直奪比干志。苦節還同孤竹淸。龍隱海天云萬里。寉歸華表月三更。蕭條棺外無餘物。冷落靈前有菜羹。說與傍人渾不信。野夫親見淚如傾。王鳳洲評之云。不怕死。不愛錢。不立黨。此九字斷盡海公生平。卽千萬語諛之。豈能加於此評乎。

批執照

何敬卿旣告陳海樓。又恐諸禦史以他事中傷之。復欣於海剛峯。求批一執照。剛峯大笑曰。禦史視朝廷明旨尙爲虛文。海剛峯一紙執照。有何用處。我見汝有些膽气。原來畏首畏尾。豈能做事。遂叱去。

宦官重諫臣

嘉靖未年。南京皇城守門宦官髙剛。堂中帖春聯云。海無波濤。海瑞之功不淺。林有梁棟。林潤之澤居多。髙意重剛峯念堂二公之能諫云。

丈夫化女子

隆慶二年。山西李良甫僑寓京師。元宵夜看燈。夜靜見一女子靚妝而來。侍兒提燈前導。良甫就戲之。偕至寓。畱宿。化爲白鴿飛去。良甫腹痛。至四月中。腎囊退縮。化爲婦人。王鳯洲徐聲遠有詩以記其事。王云。世事反復那足數。山西丈夫作女子。朝生暮死不自知。雌伏雄飛定誰是。謝豹誰聞受朝謁。於菟亦會談名理。至今齷齪不肯去。羞向人間喚丈夫。徐云。山西丈夫化女子。此事平常何足奇。儀衍從來是妾婦。須眉空自稱男兒。司馬仲達太畏蜀。姦雄甘受巾幗辱。丈夫意气不慷慨。任爾雄飛是雌伏。請看風俗太委靡。天下何人不女子。

詩弔僞太常

甲申忠逆志。崇禎甲申三月十九日。闖賊李自成破京師。懷宗殉社稷。朝臣範質公【景文】馬素修【世奇】倪鴻寶【元璐】等。及士民聞變死節者。罄竹難書。一時稽首賊廷。靦顏事仇者。亦指不勝屈。武林畢在公寓維揚。讀國變忠姦實錄詩。弔僞太常寺丞某曰。痛憤山河半陸沈。爭先從賊讓詞林。貪天欲醢豺狼肉。賣國甘攄犬馬心。只此抗顏誇管仲。便應傳首效王琳。堪羞步武牛丞相。【僞相牛金星。】斷送腰纏十萬金。國變錄云。黎志升爲賊心腹。薦某可大拜。某卽倡言於眾曰。大丈夫名節旣不全。當立蓋世功名。如管仲魏徵可也。及授太常。意气沮喪。奉僞命祀泰山。馳驛過山東。聞天朝兵至。闖賊遁走。始變服還鄕。又云。時其入禮闈。維揚之士有以資數萬托其夤緣鼎甲。至是皆爲闖賊所得。故詩亦及之。

金人碎鼎

王安石死後。門生子壻蔡氏父子相繼得政。鑄寶鼎。列元佑諸賢司馬光而下姓名於其上。以安石比禹稷。而以司馬光諸公爲魑魅。及金人入汴。見鑄鼎。怒而擊碎之。卒致戎馬南驚。赤縣丘墟。𨿽後漢晚唐禍不若是烈也。宋子虛詠安石詩云。投老歸耕白下田。靑苗猶未罷民錢。半山春色多桃李。無柰花飛怨杜鵑。劉文靖亦云。當年一綫系匏穿。直到橫流破國年。艸滿金陵誰下種。天津橋上聽啼鵑。皆云宋祚之亡。由於安石。二詩含蓄不露。可謂詩史。

弔王安石墓

四明李照以詩弔王安石墓云。天津橋上鵑聲急。已卜先生相本朝。百世雄文淩白日。千年新法苦靑苗。富韓國老綠誰去。汴宋基圖自此搖。荒冢臥麟寒食後。東風不見紙錢飄。

黨人碑

元佑黨人碑。首列文臣曾任執政司馬光等二十七人。次列曾任待制以上蘇軾等四十九人。三列余官秦國等一百七十七人。四列武臣張巽等二十五人。五列內臣梁惟簡等二十九人。後列爲臣不忠。曾任宰臣王珪章惇二人。共三百九人。徽宗親書一通。立於文徳殿門之東壁。州縣廳事。則蔡京筆也。時永嘉林靈素。以方術幸徽宗。賜號金門羽客。一日侍宴太淸樓下。見碑稽首。徽宗怪問。靈素對曰。碑上姓名皆天上星宿。臣敢不稽首。因爲詩曰。蘇黃不作文章客。童蔡翻爲社稷臣。三十年來無定論。不知姦黨是何人。後因星變毀之。

梁師成附蘇東坡

梁師成自言爲蘇軾所生。以翰墨爲己任。四方名士必招致門下。時禁誦蘇文。其碑文尺牘在人間者。毀削殆盡。師成欣千帝曰。先臣何罪。而禁錮其文詞。帝憐之。自是軾之文乃稍出。徽宗嘗親臨寶籙宮醮筳。道士拜章伏地。久之方起。上詰其故。對曰。適至上帝所值奎宿奏事。良久始能上其章故也。上問奎宿何神。所奏何事。對云。所奏不可知。但此宿乃本朝蘇軾也。上大驚。遂弛其禁。且翫其文詞墨刻。光堯太上皇崩。盡復軾官職。擢其孫符。自小官至尙書。安知道士此言。非師成授之意耶。

嘲晁以道

梁師成以翰墨爲己任。四方俊秀名士。必招致門下。往往遭點污。晁以道說之亦附之。有人以詩嘲曰。早赴朱張飯。隨賡蔡子詩。此回休崛彊。凡事且從宜。

再配駔儈

漁隱叢話。趙明誠淸獻公閱道抃子妻淸照。號易安居士。濟南李格非之女。工詩詞。有漱玉集三卷行世。明誠卒。再適張汝舟。未幾反目。易安與綦汝厚啟。有猥以桑楡之晚景。配玆駔儈之下材。傳者笑之。按氏族大全。亦以明誠爲淸獻子。觀東坡淸獻公神道碑。載二子曰屼。曰■﹝山巳﹞。並無明誠。葉文莊【盛】水東日記。明誠趙挺之子。曹以寧【安】讕言長語。易安趙梃之子徳夫之內。堯山堂。抃謚淸獻。挺之亦謚淸憲。故有此誤傳。挺之附媚蔡京。致位權要。或有此失節之婦。若爲淸獻子婦。豈宜以桑楡晚景。再適非類爲天下笑耶。

曹州更樓

成化中。吏部尙書許進。巡按山東時曹州知州某。任久不升。憤而造樓於州前。名曰更樓。玩月飲酒所也。知州恃才。不得於學校。有生員王某。因許觀風來曹。遂詰知州之過。並言樓事。許因盤州庫藏。致詰。更樓拆攺爲庫樓。見有巨磚。上書許吏部。許吏部。拆了更樓造樓庫。气殺了某知州。喜殺了王知固。因問何人所書。匠以當時有瘋道人來寫者。許愕然。後果爲大冢宰。而王生員爲固安知縣。進子崧皐【讚】。又爲冢宰。豈非二吏部乎。

蝗識人

毛君玉【國華】爲於潛令。有徳政。蘇子瞻捕蝗至其邑。作詩戲之曰。詩翁憔悴老一官。厭見首蓿堆靑盤。又曰。宦遊逢此歲年惡。飛蝗來時蔽天黑。羨君對境稻如雲。蝗自識人人不識。

羅向隨僧飯

唐廬州羅向。少貧困。常投福泉寺隨僧飯。二十年後。持節歸鄕。題僧壁曰。二十年來此布衣。鹿鳴西上虎符歸。故時賓從追前事。到處松杉長舊圍。野老其遮官路拜。沙鷗遙認隼旟飛。春風一宿琉璃殿。惟有泉聲愜素機。

佳對

東坡與子由夜雨對牀。子由曰。嘗見鬻術者云。課賣六爻。內卦三爻。外卦三爻。思之未易對。一日同出。坡見戲場有以棒呈戲者云。棒長八尺。隨身四尺。離身四尺。坡曰。此語正可還前日枕上之對。子由曰。觸機而發。誠佳對也。

範增石像

天福中有巧工來自霅川。見石浮於水。嘆曰。石豈能浮哉。必神使之然也。夜夢一老人揖而告曰。吾楚歷陽侯範增也。大功不成。邑欝而死。朱有主我祠者。附石以告。君能畱意。必有以報。工取石以爲像。奉香火惟虔。煙隨風飛。直至蘭溪縣。止於薴峯之巓。邦人歸向聚木石而成廟。題曰福佑。括蒼王淮詩云。關中失鹿人爭逐。一去鴻門不可尋。千古英雄死遺恨。封矦廟食更何心。錢舜舉詠範增云。暴羽天資本不仁。豈堪亞父作謀臣。鴻門若遂尊前計。又一啇君又一秦。陳剛中孚題其墓云。七十衰翁兩鬢霜。西來一火笑咸陽。生平奇計無他事。只勸鴻門殺漢王。二絕可謂詩史。

浣紗女

伍子胥父兄被殺。逃奔他國。遇女子浣紗。問路。恐後人追之。告女子曰。後有追者。愼勿言。女卽抱石自殞。令員勿疑。後人爲之立廟。瞿宗吉詩云。偶爾相逢試問途。此情彼意兩俱無。何須艸艸捐身命。不念雙親體發膚。子胥至吳。中道乞食。遇女子於溧【一作瀬】水之上。長跪而進食。胥行反顧。女子已自投於水矣。李白雲。女子溧陽黃山裏史氏女也。

放生獲雋

林下詩談。貞元中周存性喜放生。嘗放一鯉魚。因戲爲詩極佳。陸贄稱之結句云。倘若成龍去。還施潤物功。後入試。試題爲白雲向空盡。詩旣成。苦於無結。忽憶鯉魚詩。因攺成字爲從字云。倘若從龍去。還施潤物功。主司大賞。遂得通籍。

畱石塔疏

蘇東坡鎭維楊。幕下皆奇豪。一日石塔長老遣侍者投牒求解院。東坡問長老欲何往。對曰。歸西湖舊廬。東坡卽將僚佐同至石塔令擊鼔。大眾聚觀。袖中出疏。使晁無咎讀之。其詞曰。大士何曾出世。誰作金毛之聲。眾生各自開堂。何關石塔之事。去作無相。住亦隨緣。戒公長老開不二門。施無盡藏。念西湖之久別。亦是偶然。爲東坡而少畱。無不可者。一時稽首。重聽白槌。渡日船回。依舊雲山之色。秋來雨過。一新鐘鼓之聲。以文爲戲。一時咸慕其風。

樂平鵝塘

樂平鵝塘在潭水濵。其地萬山壁立。五水環聚。遇晚舟楫皆泊其前。如戈戟然。廖金精【瑀】有記云。龍尾掃天上。龍頭水底眠。有人能葬此。山河屬半邊。宋度宗時。丞相馬翔仲【廷鸞】卜以葬母。請乩仙降筆云。我是鵝塘眞土地。丞相請我來問地。識地之人未曾生。得地之人未了未。翔仲猶欲畱以自葬。神復書云。丞相好生多事。吾去矣。翔仲遂不敢用其地。未了者。疑以未字上一畫加了字。則成李字也。未者。言識地得地者。時尙未生也。

巫山神女

宋長汀吳若訥【簡言】過巫山神女廟。題詩云。惆悵巫娥事不平。當時一夢是空成。只因宋玉閒唇吻。流盡巴江洗不淸。是夜夢神女來謝。蜀有請仙者。書巫山神女降。或戲問曰。聞仙娥與楚襄王有情。是否。仙書曰。妾與襄王豈有情。襄王春興夢魂輕。祇緣宋玉多讒謗。流盡巫江洗不淸。

贈魯生句

韓康公【絳】謝事後。自潁入京。看燈上元。至十六日。私第會從官九人。如傅欽之胡寬夫錢穆父蘇子瞻劉貢父顧子惇軰。皆門生故吏。一時名徳。出家妓十餘人侍宴。有新寵魯生者。舞罷爲遊蜂所螫。公意不喜。久之呼出。以白團扇從子瞻乞詩。子瞻書一絕云。牕搖細浪魚吹日。手弄黃花蝶透衣。不覺春風吹酒醒。空教明月伴人歸。上句詠其姓。下句記其事。康公大喜。

書齊題句

宋崇安彭應期【止。】自號漫者。所爲詩皆淸麗典雅。有刻鵠集。嘗謁辛稼軒。值其晝寢。題一絕於書齋云。碁子聲幹案接塵。午窗詩夢暖於春。淸風不動揩前竹。誰道今朝有故人。稼軒覺。而遣人追之。去已遠矣。

塔燈詩

元攸州馮海粟【子振。】有文名。每臨文時。命侍史二三人潤筆以俟。海粟酒酣耳熱。據案疾書。隨紙數多寡。頃刻而畢。有塔燈詩云。擎天一柱礙云低。破暗功同日月齊。半夜火龍翻地軸。八方星象下天梯。光搖灩澦沿珠蚌。影落滄溟照冰犀。文熖逼人髙萬丈。倒提鐵筆向空題。

謝郎中女

謝郎中女能詩。嫁王元甫。元甫調官京師。送別云。此去惟宜早早還。休教重起望夫山。君看湘水祠前竹。豈是男兒淚染斑。

四知臺

楊震四知臺在昌邑縣。薛文淸瑄題詩云。人間無處不天公。卻笑黃金饋夜中。千載四知臺下過。馬頭猶自起淸風。

富翁語

東暘陳同父。言有一士。貧而屢空。鄰於富家。每羨其鄰之樂。旦日肅衣冠謁而詰焉。富翁告曰。致富不易也。子歸齋三日後。予當告子。士人如言復謁。富翁設髙幾坐而進之曰。大凡致富之道。當先去其五賊。五賊不除。富不可致。士人詰問其目。富翁曰。除世儒之所謂仁義禮智信是也。士人胡盧而退。輒掀髯曰。吾儒不爲五者所制。當成何等人耶。

王元之

王元之【禹偁】幼能文。五歳太守賞白蓮。倅言於守。召元之吟詩云。昨夜三更裏。嫦娥墜玉簪。馮夷不敢受。捧出碧波心。又佳人方素面。對鏡理新敉。守喜曰。天授也。七歳。畢文簡爲郡從事知之。問其家。以磨麫爲生。令作磨詩。元之卽吟曰。但存心里正。何愁眼下遲。得人輕借力。便是轉身時。以磨諭己也。文簡太奇之。畱與子弟講學。偶有郡守席上出鸚鵡能言難似鳳句。坐客未有對。文簡寫之屏間。元之云。蜘蛛𨿽巧不如蠶。文簡嘆息曰。經綸材也。後加以衣冠。呼爲小友。迨文簡入相。元之已掌書命矣。

孟子父母名姓

王山史山誌。載孟子之父孟孫激公宜。孟孫姓。激公字。宜名。或曰名激。字公宜。仙裏麈談。載孟子之母姓仉。【音掌。】齊後也。仉掌通用。晉有瑯琊掌同。前涼有掌掾。宋有掌禹錫。修本艸者卽同。太平淸話云。孟母並人其地有三徙鄕。山誌又載孟子子名睪。按譜卽孟仲子也。集注以孟仲子爲孟子從昆弟。不知何據。

施宜生

建陽施必達。名逵。少負才名。建炎年間。擢上第。爲穎州教官。秩滿還家。值範汝爲叛。據建陽。執逵脇寫旗幟。遂陷賊黨。韓世忠破賊。捕逵以屬吏。得旨編隸河外。與妻泣訣。度無生還理。囑其攺適。妻悲不自勝。盡鬻奩具以給行囊。逵買一婢自隨。縱與防送卒通。所至宿舍。多市酒肉共酣洽。旣數日。度二卒不爲備。且醉擁婢髙臥。逵拔刃剌二卒及婢。乃易服變姓名。竄走淮滁間。朝廷設賞格圖形。購之甚亟。逵自髠爲頭陀。入界山寺。主僧異其狀。試令倛役。役惟謹。益察其非常人。深夜屏人叩之。逵未敢深言。僧怒曰。捕吏且至。深累老僧。欲爲汝覓一生路。猶囁嚅作皃女子態。行縛汝送官矣。逵涕泣吐實。僧曰。子𨿽不言。吾已知之。吾臥內有密緘並一襆子取來。緘致虜中之某僧。穙內衣一襲。白金數兩。逵感激拜謝。卽夜走六七十里。晝則伏深艸中。十餘日乃達寺。僧見之甚喜。使掌經典。逵於暇日習舉子業。易名宜生。舉進士。金主亮臨軒試天子日射三十六熊賦。宜生云。聖天子內敷文徳。外揚武功。云屯一百萬騎。日射三十六熊。遂冠榜首。入翰林。至中書舍人。紹興庚辰亮謀南犯。先遣宜生爲賀正使。憑狐倨慢。意气研研。朝廷遣人爲訪故妻。復相完好。館伴使尙書張燾屢爲言首丘桑梓。略不介意。出槖中千金。馳贈界山寺老僧。僧聞宜生入境。已避匿。畱書勸宜生歸順。宜生覽書笑而已。乃貯金爲葺寺。臨別顧爲張曰。北風甚競。張因奏爲偹。萬姓綂譜以金科第列入宋下。誤。

書廚

漢世目鄭康成爲經神。何休爲學海。晉杜預有左氏癖。人目之曰武庫。言其胸中無所不有也。江祏目許懋爲經史笥。梁世目任昉爲五經笥。褚遂良目谷那律爲九經庫。又目虞世南爲行祕書。皆美其淹識羣書也。至晉傅廸好讀書而不解其義。劉柳惟讀老子。廸每輕之。柳曰。卿讀書𨿽多。而無所解。可謂書簏矣。唐李善淹貫古今。不能屬辭。人號書簏。齊陸澄世稱碩學。讀易三年。不解文義。欲撰宋書不就。王儉戲之曰。陸公書廚也。似猶有諷焉。他如宋宜黃李郛文學浩博。人號爲書廚。福淸鄭格。博聞彊記。時亦號書廚。莆田李綱通諸史百家。人亦目爲書廚。通州張大中。羣經百氏。一覧不忘。人目爲黑漆書廚。卭州吳時敏於爲文。未嘗屬稿。人目爲立地書廚。明武進陳濟六經子史無不究竟。時稱爲兩腳書廚。南海唐奎徧覧諸書。稱唐書櫃。或有過譽。要皆美詞也。

文選蘇文

宋初尙文選。士子專意此書。至爲之語曰。文選爛。秀才半。見陸務觀老學庵筆記。又云。文選熟。秀才綠。謂脫白著綠也。建炎以後尙蘇氏文章。而蜀尢甚。亦有語曰。蘇文熟。喫羊肉。蘇文生。喫菜羹。

魯望腹稿

吾郡角裏白蓮花寺。乃陸魯望故宅。後有祠堂。塑像腹中皆其平生詩文稿。咸淳間爲盛氏子醉僕其像於水。郡守倪普怒責之。而更塑其像。𨿽少雪天隨之怒辱。而當時之腹稿。惜無存矣。

天妃簽

嘉靖乙酉夏。順天固安髙澄。同友周應龍王仲錦髙進小試於通州。偶遊天妃廟。見有跪而求簽者。周曰。卽以此決吾儕中否。視之乃十六簽。曰。久困雞窗下。於今始一鳴。不過三月內。虎榜看聯名。是秋四人果同登。九月往謝。又卜春榜。簽曰。開花𨿽共日。結果自殊時。寄語乘槎客。危當爲汝持。己丑三人俱登第。仲錦除知州。進除知縣。澄除行人。獨應龍下第。以舉人選太原通判。結果自殊。踰年澄被使琉璃。皆以地險爲憂。澄往返安寧。應後二句。

張百杯

建安張端公【伯玉。】字公達。範文正公客也。時號張百杯。又曰。張百篇。言一飲酒百杯。一掃詩百篇。名重當世。有士人彊記。自負飲酒尠雙。求朝士書牘爲先容。持謁公達。公達啟緘喜曰。君果多聞。又能敵吾飲。吾老久無對。不意君肯辱命也。共酌三十餘。士人雄辯風生。又酌少許。辭以醉。公達笑曰。量止此乎。老夫當爲君滿引矣。遂自數十舉。以手指四櫃書曰。吾衰病不如昔。所能記憶者。獨此君。試探一卷。吾爲子誦之。士人卽櫃中偶探得儀禮。公達語士人試舉首語。士人如其言。公達瑯然背誦。不遺一字。士人駭服再拜稱謝。

學鍾學李

無拂集。一士子求仙問功名。時鍾伯敬李九我在坐。仙書云。學鍾先生。鍾遜李曰。大仙還是學李先生。士以二人皆顯宦。大喜。後士以貢爲國子助教。未幾貶州學正。乃知仙所云。則學中先生。學裏先生也。

金陵圖

唐韋莊金陵圖詩。江雨霏霏江艸齊。六朝如夢鳥空啼。無情最是臺城柳。依舊煙籠十里堤。謝疊山云。臺城梁武餓死之地。國亡身滅。陵谷變遷。惟艸木無情。只如前日。無情依舊四字最妙。端平中。北使王檝詩。到處江山是戰場。淮民依舊說耕桑。梅花不識興亡恨。猶向東風笑夕陽。譏本朝臣子不知邊事之危急。景定間。北將胡咨議畱江州詩。寂寞武磯山上廟。蕭條羅伏水中船。垂楊不管興亡事。依舊靑靑兩岸邊。亦譏本朝將相不知國家將亡。猶隨時取樂。如平安無事時。皆從前詩變化來。

林康惜別詞

林和靖有惜別長相思詞云。吳山靑。越山靑。兩岸靑山相送迎。誰知離別情。君淚盈。妾淚盈。羅帶同心結未成。江頭潮已平。康伯可亦有詞云。南髙峯。北髙峯。一片湖光煙靄中。春來怨殺儂。郎意濃。妾意濃。油壁車輕郎馬驄。相逢九里松。二詞皆艷麗。

馬子嚴閨思

建安馬子嚴【莊父】博涉經史。工詩文。尢長於詞。有閨思鷓鴣天云。睡鴨徘徊煙縷長。日髙春困不成妝。步欹艸色金蓮潤。撚斷花須玉筍香。輕洛浦。笑巫陽。錦衣親織寄檀郎。兒家閉戶藏春色。戲蝶遊蜂不敢狂。

楊妃妙舞圖

明蘇郡徐用理【庸。】題楊妃妙舞圖云。曲按霓裳舞翠盤。滿身香汗怯衣單。淩波步小月三寸。傾國貌嬌花一團。楊柳欲眠風不定。海棠無力露初幹。風流自古迷心看。莫怪三郎倚醉看。

田子藝召乩

錢塘田子藝【藝衡】召乩。洞賓書踏莎行詞云。輕揮羽扇。平分湘水。煙霧泉石爲佳侶。淸風兩袖膽气粗。洞庭飛過經千里。飽嚼瑤花。醉斟玉瀡。乾坤收洽葫蘆裏。一聲長嘯海空秋。數著殘碁山月起。書罷。子藝請作西湖賦。運乩如飛。筆不停綴。有攀碧落之兩峯。臥白雲於三竺。六橋流水魚與俱。四賢堂寂鹿獨宿。眞佳句也。客有戲之者曰。仙姑何在。書云。閬苑蓬萊自可人。東山人駐幾千春。要知古女眞消息。碧漢靑天月一輪。子藝曰。書藏何仙姑三字也。乩又書曰。至矣。至矣。客又戲曰。適見洞賓否。乩忽怒突者久之。復書曰。仙友從來有洞賓。爾今問我是何因。婉妗自許逢周穆。姜女誰知與亂臣。烈火眞金應不鑠。蒼蠅白璧未嘗燐。道心淸靜渾如水。不似凡間犬豕人。按洞賓初名紹先。後名嵓。何姑仙廣東增城人。爲人飯嫗。故肩掮笊籬。子藝又嘗召乩。一日降壇。勢甚猛。書云。威鎭華夷義勇。三分四海。才兼文武英雄。千古一人。子藝曰。公乃武安王耶。聞公之靈。誓不入吳。何以至此。書曰。赤兔騰霜汗兩零。靑龍偃月血風腥。曉來飛渡烏江上。始信天亡最有靈。客皆愕然。蓋不獨公之英靈千古不昧。而非戰之罪隱然自寓於言表矣。

醉翁圖贊

黃貞父【汝亨。】醉翁圖贊曰。酒。好友。閉而眼。捫而口。潦倒衣冠。模糊好醜。多不辭一石。少不辭五斗。提攜域外乾坤。斷送人間卯酉。破除萬事總皆非。沈冥一念夫何有。蓋東坡爲無漏之仙。而吾呼之爲獨醒之友。

挽衣共飲

何氏語林。張丞相【商英。】字天覺。召自荊湖。適劉跛子與客飲市橋。聞車騎甚都。起觀之。跛子挽丞相衣。使且共飲。因作詩曰。遷客湖湘召赴京。車蹄迎迓一何榮。爭如與子市橋飲。且免人間寵辱驚。時賞其俊雙。跛子靑州人拄一拐。每歲至洛陽範家園看花。爲人噱談有味。大範與二十金曰。跛子喫半角。小範與十金曰。喫碗羹。劉詩謝曰。人生四海皆兄弟。酒肉林中過一生。

詩賀兄嫂

楊汝士以尙書出鎭東川。白樂天是尙書妹婿。時以太子少傅分洛。樂天戲代內子作詩賀兄嫂曰。劉綱與婦共登仙。弄玉隨夫亦上天。何似沙哥【汝士小字】領崔嫂。碧油幢引向東川。又曰。金花銀碗饒兄用。罨畵羅裙任嫂裁。嫁得黔婁爲夫婿。可能空寄蜀茶來。

牛秀才賦

吳中舊事。孫實字若虛。少負俊聲。壯遊鄕校。同捨多出田裏。家富。以孫之貧。不甚加禮。而一牛姓者尢所侮玩。若虛因作牛秀才賦嘲云。腰帶垂紳。尙有田單之火。頭巾觸地。猶聞寗戚之歌。致莊周太廟之嗟。來丙吉途中之問。聞者爭相傳誦。

靜臥

陳眉公曰。日月如驚丸。可謂浮生矣。惟靜臥是小延年。人事如飛塵。可謂浮生矣。惟靜臥是小自在。朝魚暮肉。可謂腥穢矣。惟靜臥是小齋戒。智戰力爭。可謂險惡矣。惟靜臥是小三代。至於寢夢之中。見聞新。遊覧廣。無足而行。不翼而飛。又是小沖舉。

●堅瓠七集卷之二目錄

蔡天啟題畫

三豪

弔妓蘓哥

詩禍得釋

九日題糕

取傷簾

魂歸賦詩

傳家淸白

和香方

明目方

禽獸決錄

大都供奉女

虞邵庵詞

詩觸禦史

謝方石程課

懶云窩

洞花幽艸

皆夢軒

對奕圖

香奩八詠

鞋杯詞

山歌翻詞

立春淸江引

林坡詩諷

邸問對

色難容易

風流學士

乩書四喜詩

賦詩贈妓

梅柳爭春

行舟八詠

花影集

王雪村

桃花士女

眞个銷魂

出題有礙

國學送胙

假髻篇

六同詩話

花朝

題芙蓉

解大紳對

雪村召乩

詠愁

太初詠沙

元末紅軍

韓信有後

鼠妖

倭子能詩

周文安前身

三傑四傑

化建室疏

白練裙

周張文畫厄

江湖巨盜

悼張士誠

詩卻侍姬

活死人窩

王威寜詩詞

中原音韻

神童詠擔

海棠上杜工部書

堅瓠七集卷之二

長洲石農褚人獲學稼纂輯

蔡天啟題畫

丹陽蔡天啟【肇。】性髙儁。偶於尺素作平岡老木。極有淸致。因授李伯時。令於餘地加遠水歸雁。作扁舟以載。天啟自題曰。鴻雁歸時水拍天。平岡老木尙寒煙。付君餘地安漁艇。乞我寒江聽雨眠。伯時懶。不能竟。他日王彥舟取去。以示宗子戩。卽取筆點染如詩中意。天啟見之。愛其佳。後泛舟宿橫塘。遇雨。閉篷而臥。夜不能寐。聞歸雁聲。復爲詩云。半野風煙入夢思。殷勤作畫更題詩。扁舟臥聽橫塘雨。恰遇江南歸雁時。又見其題三茅風雨圖雲。筆間雲气生毫末。紙上風聲聽有無。收得三茅風雨樣。髙堂六月是冰壺。亦瑯然可諷也。

三豪

石守道嘗作三豪詩。謂石曼卿豪於詩。歐陽永叔豪於文。杜默豪於歌。默有送守道赴太學六字歌。其豪句云。頭角驚殺蝦蟹。學海波中老龍。爪距逐出狐兔。聖人門前大虫。推倒楊朱翟。墨扶起仲尼周公。一條路出甕口。幾程身在雲中。水浸山影倒碧。春著花梢半紅。默濮州人。因此歌得在三豪之列。

弔妓蘓哥

穎妓劉蘓哥。與悅己者密約相從。而其母禁之至苦。不勝欝悒。以盛春美景。邀同韻者聮騎出城。登髙塜相對慟哭。遂卒。晏元獻戲題絕句弔之云。蘓哥風味逼天眞。恐是文君向上人。何日九原芳艸綠。一杯絮酒哭靑春。

詩禍得釋

熙寜中鄭俠上書。事作下獄。悉治平時所往還厚善者。晏叔原【幾道】亦在數中。俠家搜得叔原與俠詩云。小白長紅又滿枝。築球場外獨支頤。春風自是人間客。主管繁華得幾時。神宗見詩。卽令釋出。

九日題餻

劉夢得作九日詩。欲用餻字。以五經中無之。輟不復爲。宋子京以爲不然。九日食餻有詩云。颷館輕霜拂曙袍。糗餈花飲鬭分曹。劉郎不敢題糕字。空負詩中一世豪。遂爲古今絕唱。

取傷簾

紹興初。臨安學帑被盜。邏者夜搜溝中。所盜金在焉。時府學生黃某。立於傍。遂錄送府錄事忝軍彊黻引滕元發偸徇作賦故事。乞俾之試。府主張澄許之。以取傷簾爲題。黃倉卒不能成文。彊潛代爲之。其一聮云。門人窺屨。何傷孟子之賢。同舎誣金。始見直生之量。張見之喜。遂置不問。

魂歸賦詩

史彌遠死已久。一夕聞叩門聲曰。丞相歸。舉家駭匿。比八門。燈火彩與。升堂卽席。子婦皆出羅拜。訉慰平生。歷歷囑家事。索紙筆題詩云。冥路茫茫萬里云。妻孥無復舊爲羣。早知泡影須臾事。悔把恩仇扺死分。

傳家淸白

宋陳蒙家世淸白。有布衣持紙扇來謁。上詩云。出韻不駐思。蒙以酸字爲韻。令賦梅花詩。謁者輙應聲曰。影搖溪腳月猶冷。香滿枝頭雪未幹。只爲傳家太淸白。致令生子亦辛酸。蒙大悅。畱款而厚贈之。

和香方

範蔚宗撰和香方。其序云。麝本多忌。過分必害。沈實易和。盈斤無傷。零藿虛燥。詹唐黏濕。甘松蘓合。安息欝金。捺多和羅之屬。並被珍於外國。無取於中土。反棗膏昏鈍。甲煎淺俗。非惟無助於馨烈。乃當彌增於尢疾。此序所言。悉以比類朝士。麝本多忌。比庾炳之。零藿虛燥。比何尙之。詹唐黏濕。比沈演之。棗膏昏鈍。比羊玄保。甲煎淺俗。比徐湛之。甘松蘓合比慧琳道人。沈實易和以自況也。

明目方

範武子【寧】嘗患目痛。就張處度【湛】求方。處度因嘲之曰。古方未陽裏子少得其術。以授魯東門伯。東門伯以授左丘明。及漢杜子夏鄭康成。魏髙堂隆。晉左太衝。凡此諸賢。並有目疾。相傳此方用損讀書一。減惡慮二。專內視三。簡外觀四。旦晚起五。夜早眠六。凢六物熬以神火。下以气。薀於胸中。七日然後納諸方寸。修之一時。近能數其目睫。遠視尺捶之餘。長服不已。洞見墻壁之外。非但明目。亦能延年。

禽獸決錄

卞田居【彬】。宋髙帝時爲平越長史。險拔有才。而與人多忤。數年不得仕進。嘗爲枯魚蚤虱蝸虫蝦蟇等賦。以諭意。賦蝦蟇云。紆靑拖紫。名爲蛤魚。世以比令僕也。科斗唯唯。羣浮闇水。維朝繼夕。役使如鬼。比令史詺事也。又目禽獸云。羊性滛而狠。豬性卑而率。鵝性頑而傲。狗性險而出。皆指斥貴勢。羊滛狠謂呂文顯。豬卑率謂朱隆之。鵝頑傲謂潘敞。狗險出謂文度。其險傲如此。

大都供奉女

平江紀事。致和攺元七月之望。士子楊彥釆陸升之。載酒遊蓮塘。舟泊橫塘橋下。月色明霽。酒各半酣。聞鄰船有琶琶聲。意其歌姬也。躡而窺之。見燈下一姬。自弄弦索。二人往見。詢其所由。曰。妾大都樂籍供奉女也。以事至江南。二人命取舟中肴核。就燈同酌。求歌以侑觴。則曰。妾近冒風失音。不能奉命。彊之。乃曰。近日遊訪西子陳迹。得古歌數首。敢奉淸塵。凡一歌。侑飲一觴。歌曰。風動荷花水殿香。姑蘓臺上宴吳王。西施醉舞嬌無力。笑倚東窗白玉牀。又歌吳王舊國水煙空。香徑無人蘭葉紅。春色似憐歌舞地。年年先發館娃宮。又館娃宮外似蘓臺。欝欝芊芊艸不開。無風日偃君知否。西施裙裾拂過來。又半夜娃宮作戰場。血腥猶雜宴時香。西施不及燒殘蠟。尢爲君王泣數行。又春入長洲艸又生。鷓鴣飛起少年行。年深不辧娃宮處。夜夜蘓臺空月明。又幾多雲樹倚靑冥。越熖燒來一片平。此地最應沾恨血。至今靑艸不勻生。又舊苑荒臺楊柳新。菱歌淸唱不勝春。只今惟有西江月。曾照吳王宮里人。彥釆曰。歌韻悠柔。含悲聳愴。固云美矣。第西施乃亡人家國妖艷之流。不足道也。願更他曲。姬更歌曰。家國與亡來有以。吳人何苦怨西施。西施若解亡人國。越國亡來又是誰。彥釆曰。此言固是。然皆古人陳言。有何新聲。傾耳一聽。又歌曰。家是紅羅亭上仙。謫來塵世已多年。君心旣逐東流水。錯把無緣當有緣。歌竟。掀蓬攬衣。躍入水中。彥釆驚寤。升之醉眠腳後。翌日事傳吳下。

虞邵庵詞

惙耕錄。虞伯生在翰苑時。宴散散學士家。歌兒郭氏順時秀唱今樂府。其折桂令起句云。博山銅細裊香風。一句兩韻。名曰短掛。極不易作。伯生愛其新奇。席上偶談蜀漢事。因命紙筆賦一曲云。鑾輿三顧茅廬。漢祚難扶。日暮桑楡。深渡南瀘。長驅西蜀。力拒東吳。美乎周瑜玅術。悲夫關羽云殂。天數盈虛。造物乘除。問汝何如早賦歸與。蓋兩字二韻。比之一句兩韻者。爲尢難云。

詩觸禦史

嘉靖中。閩張嘉猷。字獻叔。嗜酒能詩。有晉人風致。其俊句如獨憐芳艸別。共醉菊花杯。坐地流花气。徵鞍拂柳絲。俊雅可誦。爲龍泉教諭。同鄕王應箕巡按浙中。至處州。張欲王以出格之禮相待。而王倨甚。合府縣學官而試之。張勉彊就試。王以秋江晚霽命題。張落句云。芙蓉最是無情物。又向前溪作晚陰。王覧之大怒。痛恨入骨。蓋王未遇時。其母攺節適人前溪。故張辱之也。張竟署最下考左遷。

謝方石程課

謝方石【鐸】在翰林學詩。自立程課。限一月爲一體。如此月讀古詩。凡官課及應答諸作。皆古體也。李西涯嘗爲崖山詩。內一聮謝意不滿。西涯以爲更無可易。謝笑曰。觀子胸中似不止此。最後曰。廟堂遺恨和戎策。宗社深恩養士年。謝笑曰。微我子不到此。西涯又爲端禮門古樂府。謝以爲末句未盡善。往復再四。最後乃曰。碑可毀。亦可建。蓋棺事。久乃見。不見姦黨碑。但見姦臣傳。謝不待詞畢。躍然而起。

懶云窩

柯裏西【瑛】耀卿學士之子。有居號懶云窩。用殿前歡調。歌以自述云。懶云窩。醒時詩酒醉時歌。瑤琴不理拋書臥。無夢南柯。得淸閒盡快活。日月如攛梭過。富貴比花開落。靑春去也。不樂如何。貫酸齋和云。懶云窩。陽臺誰與送巫娥。蟾光一任來穿破。遁迹由他。蔽一天星斗。多分半榻浦團坐。萬里鵬程挫。向煙霞笑傲。任世事蹉跎。喬夢符衛中立皆和之。

洞花幽艸

洞花幽艸。貫酸齋二妾名。臨終有辭世詩。張小山【伯遠。】字可久。爲酸齋解朝曰。君王曾賜瓊林宴。三十始朝天。文章懶入編修院。紅錦箋。白紵篇。黃柑傳學會神仙。參透詩禪。厭塵囂。絕名利。逸林泉。天臺洞口。地肺山前。學煉丹。同貨墨。共談玄。興飄然。酒家眠。洞花幽艸結因緣。被我瞞他四十年。海天秋月一般圓。

皆夢軒

陳汝嘉扁其所居軒曰。皆夢。索陶九成【宗儀】題。爲賦詩云。北窗髙臥羲皇上。不比南柯太守衙。塵世蕉陰方覆鹿。山童竹葉自敲茶。黃梁旅邸空仙枕。春艸池塘卽謝家。萬事轉頭同一幻。怪來筠管忽生花。又讕言長語。夢軒一聮云。謝家兄弟池塘艸。商室君臣鼎鼐梅。

對奕圖

賦比與爲詩之正體。古人多有作比詩者。元進士徳興董仲可。題明皇貴妃對奕圖云。內計縱橫勢已危。三郎何事不知機。秪應一子參差久。費盡神謀爲解圍。

香奩八詠

楊簾夫過杭。訪瞿士衡。時士衡從侄宗吉尙少。簾夫示以所作香奩八詠。宗吉乃悉和之。其花塵春迹云。燕尾點波微有暈。鳳頭踏月悄無聲。黛眉顰色云。恨從張敞毫邊起。春向梁鴻案上生。金錢卜歡云。織錦軒窗聞笑語。采蘋洲渚聽愁吁。香頰啼痕云。斑斑湘竹非因雨。點點楊花不是春。簾夫嘆服曰。此瞿家千里駒也。

鞋杯詞

瞿士衡飲楊簾夫以鞋杯。簾夫命宗吉詠之。卽作沁園春詞云。一掬嬌春。弓樣新裁。蓮步未移。笑書生量窄。愛渠盡小。主人情重。酌我休遲。醞釀朝云。斟量暮雨。能使曲生風味奇。何須去。向花塵畱迹。月地偸期。風流到手偏宜。便豪吸雄吞不用辭。任淩波南浦。惟誇羅袴。賞花上苑。祗勸金巵。羅帕髙擎。銀瓶低注。絕勝翠裙深掩時。華筳散。柰此心先醉。此恨誰知。以呈簾夫。大喜。命侍妓歌以侑觴。

山歌翻詞

瞿宗吉聽妓月子彎彎之歌。遂翻爲詞云。簾捲水西樓。一曲新腔唱打油。宿雨眠雲年少夢。休謳。且盡生前酒一甌。明日又登舟。卻指今宵是舊遊。同是他鄕淪落客。休愁。月子彎彎照幾州。

立春淸江引

貫酸齋赴所親宴。時正立春。坐客以淸江引請賦。且限以金木水火土五字冠於每句之首。句各用春字。酸齋卽題云。金釵影搖春燕斜。木杪生春葉。水塘春始波。火候春初熱。土牛兒載將春到也。滿座嘆服。

林坡詩諷

黎林坡【眞。】明初名儒。嘗以非罪謫戍遼左。同裏馬某與焉。黎蒙恩放回。而馬獨不與。馬之兄一日盛席邀黎。侑觴之妓皆絕色。黎聞之不往。遺以詩曰。錦瑟銀箏白玉巵。賞音元自有鍾期。可憐孤雁長城外。叫斷南云總不知。其兄得詩。爲之墮淚罷宴。

邸間對

永樂中江南一太學需選京師。見邸壁題云。客眠孤館。夢魂常到故鄕來。一日閣中傳旨云。人上斷橋。形影不隨流水去。有能對者賞。生忽悟壁間之句。卽以奏對。得授右秩。

色難容易

文皇嘗謂解學士曰。有一書句甚難其對。曰色難。解應聲曰。容易。文皇不悟。顧謂解曰。旣云易矣。何久不對。解曰。適已對矣。文皇始悟。色對容。難對易。爲之大笑。

風流學士

解學士訪某駙馬不值。公主聞其名。欲觀之。隔簾使人畱茶解索筆題曰錦衣公子未還家紅粉佳人叫賜茶內院深沈人不見隔簾閒卻一團花公主怒其謔已遂奏聞文皇曰此風流學士見他做甚

乩書四喜詩

松江守私廨失金首餙。召仙問之。則書久早逢甘雨詩。求識其意不答。請書名。乃書曰江陰周岐鳳。守不悅。以爲鬼語。不足憑。間爲一學官言之。對曰。此世俗所傳四喜詩耳。守愕然曰吾家有女奴名四喜。得無是乎。執而訊之。果爲所窺。猶藏廨後灰中。乃悟其仙

賦詩贈妓

江陰卞華伯【榮。】未第時。過常熟。聞錢允惲詩名。往謁之。謂閽者曰。可語汝主。詩人卞華伯相訪。錢訝何人自負如此。適宴客。有妓。令僕出語之曰。賦贈妓詩一絕。方接見。仍以艎降相爲韻。卞不構思。一揮而就。詩曰。琵琶斜抱出艅艎。貌與荷花兩不降。今夜彩雲何處宿。空畱明月照瀟湘。允暉見詩嘆服。倒屣迎入。遂定交焉。

梅柳爭春

仁和淩雲翰。字彥翀。元未領鄕薦。明初任成都府學教授。嘗作梅詞。霜天曉角一百首。柳詞。柳梢靑一百首。號梅柳爭春。見人家昆季以鬩墻析居者。作沁園春詞以嘲之曰。樹上淩霄。堂前紫荊。秋來尙芳。柰牝雞晨語。鶺鴒憔悴。妖狐晝嘯。鴻雁分行。仁智非周。喜憂非舜。一旦天倫忍遂忘。如何好。望松楸感泣。桑梓悲傷。古今禍起專房。總一國猶然。況一鄕。家有婦人。豈無長舌。世無男子。誰有剛腸。樹大枝分。瓜熟蒂落。此語應非是義方。聊書此。要懲鑑戒。不在文章。

行舟八詠

堯山堂外紀。楊文理吳中紈綺子也。侈靡善吟。中歲貧甚。與杜公序友善。杜爲攸令。楊欲往謁之。道裏費趦趄久之。楚有啇於吳者。難楊曰。爲我作舟行八詠。卽載以往。題曰。篷檣篙櫓錨纜舵跳。楊一揮而就。其詠蓬警句。有數葉飽風淮浦晚。一繩拖雨洞庭秋。詠櫓警句。有分開水面秋煙冷。斫破波心夜月明。楚啇讀之。躍然起敬。與之同往。且厚贈之。

花影集

馬寉窓【浩瀾】著花影集。花影者。月下燈前。無中生有。以爲假則眞。謂爲實猶涉虛也。其中秋鵲橋仙云。不寒不暑。無風無雨。秋色平分佳節。桂花香散夜涼生。小樓上簾兒髙掲。多愁多病。閒憂閒悶。綠鬢紛紛成雪。平生不作負恩人。惟負了今宵明月。又落花滿庭芳云。春老園林雨餘庭院。偏惹蝶駭鶯猜。蔫紅皺白。狼籍滿蒼苔。正是愁腸欲斷。朱箔外點點飄來。分明似身輕飛燕。扶下避風臺。當初珍重意。金錢競買。玉砌新栽。更翠屏遮護。羯鼓催開。誰道天機繡錦。都化作紫陌塵埃。紗窗裏有人憐惜。無語托香腮。

王雪村

王雪村【澄。】字天碧幼攻詩。與馬寉窗爲詩友。書有趙法。里甲報吏名於有司。撥授處州府。架閣庫役。一日題馬一絕云。一日行千里。曾施汗血勞。不知天廐外。誰是九方臯。書府門罘罳間。守召而詢曰。汝曾爲弟子員耶。對以農民。守奇之。復試以南山晴雪題。雪村信筆呈云。雪霽南山正坐衙。瑩然相對兩無瑕。瑞光曉布三千里。和气春生百萬家。未可擁鑪傾竹葉。且須呵筆詠梅花。豊年有象皆侯徳。五袴歌謠徧海涯。守大喜。遂集府佐諸子弟而館之。命人代其吏事。一日太守至館。見課簿有對云。三个半鍾鍾半酒。一邊雙陸陸雙星。因擊節嘆曰。有才如此。不獲時位。豈非命乎。日得親幸。名聞士夫。逮役滿歸杭。杭運使聞而請代文移。視太守尢敬愛之。雪村堅辭以疾。日與文士往來於湖山云。

桃花仕女

西樵野記。景泰中。紹興上捨葛棠。愽學能文。性豪放。築亭於圃。扁曰風月平分。旦夕浩歌。縱酒自適。壁掛桃花仕女圖。棠戲白。誠得是女捧觴。豈吝千金。夜飲半酣。見一姬進曰。久識上舎詞章之雅。日間重辱垂念。請歌詩以侑觴。棠曰。吾欲一杯一詠。姬乃連詠百絕。棠沈醉而臥。曉視畫上。不見仕女。少焉復在。棠異而裂之。因錄所記憶者八首。餘皆忘之矣。梳成松髻出簾遲。折得桃花三兩枝。欲插上頭還在手。徧從人問可相冝。懨懨欹枕捲紗衾。玉腕斜籠一串金。夢裏自家搔鬢髮。索郎抽落鳳凰簪。家住東吳白石磯。門前流水浣羅衣。朝來擊著木蘭棹。閒看鴛鴦作對飛。石頭城外是江灘。灘上行舟多少難。潮信有時還又至。郎舟一去幾時還。潯陽南上不通潮。卻算遊程歲月遙。明月斷魂淸靄靄。玉人何處教吹簫。山桃花開紅。更紅朝朝愁兩又愁風。花開花謝難相見。懊恨無邊總是空。西湖荷葉綠盈盈。露重風多蕩漾輕。倒折荷枝絲不斷。露珠易散似郎情。芙蓉肌肉綠雲鬟。幾許幽情欲話難。聞說春來倍惆悵。莫教長袖倚欄桿。

眞个銷魂

故宋駙馬楊震。有十姬。皆絕色。名粉兒者猶勝。一日招詹天遊玉宴。盡出諸姬佐觴。天遊屬意於粉兒。口占一詞云。淡淡靑山兩點春。嬌羞一點口兒櫻。一梭兒玉一窩云。白藕香中見西子。玉梅花下遇昭君。不曾眞个也銷魂。揚遂以粉兒贈之曰。請天遊眞个銷魂也。

出題有礙

安福張石盤【鰲山】爲南直提學。按試廬州。孟子題。出不受於褐寬博。亦不受於萬乘之君。視剌萬乘之君。若刺褐夫。後與宸濠往還。械擊北上。廬江知縣劉夢能。其同年也。因前爲屬官處非其禮。乘間嘲之曰。公素有無君之心。得此非誣。張訝之。劉曰。公考廬州。出剌萬乘之君可驗矣。張不覺媿屈。嘗有詩云。沒馬淤泥路轉賒。看山好興濕雲遮。僧房春盡渾無主。開徧庭前木槿花。後事敗以爲詩先。

國學送胙

舊制國學春秋二祭。各衙門胙肉。皆國子生押送。正徳中。崔來鳳【桐】以歲貢卒業南雍。值送太常寺。太常卿忽不相接。崔投以韻語曰。吾聞千里能相見。一見如何反拒之。國子使非蘧玉使。太常辭豈儒悲辭。七科不第天畱意。四十無聞我自知。不屑教中承教誨。退而修省是吾師。太常卿得詩。亟延欵之。

假髻篇

張東海【弼】作假髻篇。諷刺時事。詞曰。東家女兒發委地。曰日髙樓理髙髻。西家女兒發垂肩。買妝假髻亦峩然。金釵寶鈿圍珠翠。眼底誰能辧眞僞。天桃窗下來春風。假髻美人先入宮。當路禦之。出爲南安太守。

大同詩語

王景明之南京。張東海贈之詩曰。谷陽城外送離船。矯首南都思惘然。一語煩君三致意。同鄕同志及同年。冬官王偉以爲未盡交遊者。乃益之曰。同官同事同遊者。問及都將此意傳。因著六同詩話。

花朝

花朝本二月十二日。杭俗以二月十五日爲花朝節。園丁競以名花荷擔叫鬻。音中律呂。黃子常賣花聲詞曰。人過天街。曉色擔頭紅紫。滿筠筐浮花浪蕋。畫樓睡醒。正眼橫秋水。聽新腔一回催起。吟紅叫白。報得蜂兒知未。隔東西餘音軟美。迎門爭買。早斜簪云髻助春嬌。粉香簾底。喬夢符【吉】和詞云。侵曉園丁。叫道嫩紅嬌紫。巧工夫攢枝餖蕋。行歌仲立。灑洗妝新水。捲香風看街簾起。深深巷陌。有个重門開未。忽驚他尋春夢美。穿窗透閣。便憑伊喚取惜花人。在誰眼底。

郎瑛題芙蓉

嘉靖初郎瑛將遊南都。有事於學宮。適教諭葉相至。召而言曰。汝能作詩則行。指亭前芙蓉爲題。瑛書一絕云。名花不鬭艷陽妝。自向儒官傍晚涼。莫道秋容顏色淡。野梅淩雪有天香。葉知有爲。故曰。我欲題折枝者。瑛憤而口占曰。天香國色美丰姿。祗是西風颭墜枝。今日悲秋人見汝。有何奇句動吾師。葉笑而放之。逾二年。其子索題芙蓉扇面。瑛感前事。書曰。莫向芙蓉怨不平。風塵自古困儒生。當年錯怪淮陰少。自是王孫未有名。他日葉見之謂瑛曰。汝尙記憶前事耶。因出酒命酌。痛飲而別。

解大紳對

南京金水河。玉闌干。諸勝槪處。解大紳八歲時。慨然有觀光之意。胡子祺乃命對曰。金水河邊金綫柳。金綫柳穿金魚口。大紳應云。玉闌干外玉簪花。玉簪花插玉人頭。眾大奇之。

雪村召箕

王雪村善召箕仙。每吟詠有窘阻則叩仙續之。一口與馬寉窗泛湖。寉窗因請召之。箕旣動。寉窗問仙何名。卽書曰。有事但問。問畢告名。寉窗曰。有句云。捧瑤觴南國隹人。一雙玉手。人未有對。箕卽書云。趺寶座西方大佛。丈六金身箕運如飛。復成一律云。此地曾經歌舞來。風流回首卽塵埃。王孫芳艸爲誰綠。寒食梨花無主開。郎去排云叫閶闔。妾今行雨在陽臺。衷情訴與遼東寉。松栢西陵正可哀。後書錢塘蘓小小。敬和鶴窗疇昔湖橋首唱。已而寂然不動。二人稱賞久之。

詠愁

洪武間。張彥倫有詠愁詩。警策可誦。來何客易去何遲。半在胸中半在眉。門掩落花春去後。窗含殘月酒醒時。濃如野外連天艸。亂似空中惹地絲。除卻五侯歌舞地。人間無處不相隨。又成化中侯。官林粹夫【廷玉】。有詠愁塞鴻秋詞云。妬離情輾轉相迆逗。惹羈懷來往閒交構。對菱花怕照容顏瘦。數歸鴻難展眉峯皺。秋風葉落時。夜雨燈昏侯。那其間淚濕香羅袖。

太初詠沙

郭功甫【祥正】在王荊公坐。有一人展剌云。詩人龍太初。功甫曰。相公前敢稱詩人。不識去就如此。荊公曰。請來相見。旣坐。功甫曰。賢道能詩。只從相公請題。是時有老兵以沙擦銅器。荊公曰。可作沙詩。太初不移刻間。誦曰。茫茫黃出塞。渺渺白鋪汀。鳥過迹平篆。潮回日射星。功甫遂閣筆。太初由此知名東南。

元末紅軍

中原紅軍初起。旗上一聮云。虎賁三千。直抵幽燕之地。龍飛九五。重開大宋之天。其後毛貴等橫行山東。侵犯畿甸。駕幸灤京。賊勢猖獗。無異唐末。張仲舉在都。寄浙省參政周玉坡【伯琦】云。天子臨軒授鉞頻。東南無地不紅巾。鐵衣遠道三軍老。白骨中原萬鬼新。豪士精靈虹貫日。仙家談笑海揚塵。都將兩眼淒涼淚。哭盡平生幾故人。

韓信有後

樵書載廣南有韋土官者。韓信之後也。當淮陰鐘室難作之時。有客匿其孤。求撫於蕭相國。相國作書致南粵尉佗。佗素重信。又憐其冤。慨然受托。姓以韋者。去其韓之半也。孤後有武功。世長海壖。受鐵劵。蕭相國與尉佗書。至今尙勒鼎彜。昭然可考。

鼠妖

成化二年。長樂士人陳豊。獨坐山齋。見梁上二鼠相鬭。忽墜地爲二老翁。長可五六寸。對坐劇飲。聲如小兒。旣而有二女子歌舞勸酬。其歌曰。天地小如喉。紅輪自吞吐。多少世間人。都被紅輪誤。酒旣闌。乃合爲一大鼠。向陳作拱揖狀而去。又歌曰。去去去。此閒不是畱儂處。儂住三十三天天外天。玉皇爲我養男女。

倭子能詩

萬曆甲戌三月。倭子三人。隨破船漂至登州。其一能詩。是日雨雪。登守就以爲題。倭卽書云。一夜東風勝北風。鵝毛飛亂滿長空。梨花樹上白加白。桃杏枝頭紅。不紅鶯問幾時能出谷。燕愁何日化泥營。寒水鎖住秋千架。路阻行人去不通。

周文安前身

長寜周堯佐【洪謨。】正統甲子發解赴公交車。舟泊邗江。夜夢一人謂曰。吾乃子前身也。前程萬里。終身淸要。周問子何人。曰。吾友寉山人也。姓丁。家維揚。乙丑周榜眼及第。後官南京翰林。以詩謂維揚太守三原王恕曰。生死輪回事杳冥。前身幻出寉仙靈。當年一覺揚州夢。華表歸來又妵丁。王得詩甚訝。集郡中耆老詢之。羅文節曰。友寉山人名寉年。君友丁宗啟之父。官武昌遂家焉。伯氏登進士者三人。友寉獨恬然布素。以詩名家。元末隱居。建文中沒於成都。王以復周世以爲異。如羊佑房管之事云。

三傑四傑

世知張良蕭何韓信爲三傑。而不知諸葛亮關羽張飛亦號三傑。唐丞相宋璟張說太子少傅源幹矅同日拜官。明皇賜三傑。詩時號三傑。宋程顥爲鄠縣簿。張正甫爲武功薄。朱光庭爲萬年薄。關中號爲三傑。明劉基徐達李善長亦號三傑。又謝員爲臨洮府吏。潘吉爲西寜行太僕寺吏。皆善詩文。時解縉亦謫河州衛吏。關中因稱吏中三傑。世知王勃楊煙盧照鄰駱賓王爲四傑。而不知宋韓琦範仲淹富弼歐陽修亦號四傑。明髙啟楊基張羽徐賁亦號四傑。吳人張習曰。國初以髙楊張徐比唐之四傑。故老言不惟文才之似。而其攸終亦不相遠。眉庵【基】盈川令終如一。太史【啟】之斃。同於賓王。兆郭【賁】𨿽不溺海。卒於獄戶。而非首丘。來儀【羽】投龍江。與照鄰無異。死生有命。今古一轍。又北地李夢陽。濟南邊貢。姑蘓徐禎卿。信陽何景明。世亦稱四傑。

化建室疏

明錢塘張天錫。【錫】居室爲回祿所毀。作四六短疏以予知識。有云。禿和尙只化凡夫。老癡儒惟求達士。曾聞晉將軍爲戴達造室。頗極富饒。宋丞相爲康節買居。務期寛廣。何昔賢之好事。豈今日之無人。敢希輪奐之維新。聊冀土茨之苟合。使我春誦夏弦。勝佊朝鐘暮鼓。貯靑風明月於無窮。藏奇書異畫以不朽。是所望也。惟善圖之。不數月而新室落成。

白練裙

南城鄭應尼【之文】公交車下第。薄遊長幹曲中。馬湘蘭負盛名。與王百榖諸公爲文字飲。頗不禮應尼應尼。與吳非熊軰。作白練裙雜劇。極爲譏調。聚優唱演。召湘蘭觀之。微笑而已。時定襄傳司業某。淸嚴訓士。召應尼跪廡下。出一編擲地。數之曰。舉子故當爲輕蛺蝶耶。收以夏楚。錢蒙叟云。應尼成進士。傅公爲北祭酒。介予往謝過。崇禎末。余作長歌寄應尼。有子弟猶歌白練裙。行人尙酹湘蘭墓。應尼亦次韻卻寄。

周張文畫厄

周東村【臣】精繪事。嚴介溪爲南吏部。索畫。多不能應。屬撫臣行遣。幾有鋃鐺之厄。懇要人居間稍解。猶追至南京。作兩月畫。委頓而歸。孫滁陽爲河南憲。怒張平山【路】不時見。至誘之入。拶其左指以右手畫鐘馗。適左轄候孫懇之。始解。張感左轄恩。殫力作四畫酬之。文徵仲在史館。姚淶楊惟聰丐畫不以禮。文弗應。輙流言曰。文某當從西殿供事。柰何辱我翰林爲。三公皆因畫厄。不特巧者拙奴而已。

江湖巨盜

堯山堂外紀。嘉靖甲辰。有方士居萬安太平寺中。短髮束鐵圈。跛足執拐以行。不言姓名。能畫山水人物。類吳小仙。書除夕詩於壁曰。長竿火炬照田間。山寨歸來興未闌。稚子送窮驚爆竹。老妻學富出椒盤。江湖朋舊皆爲鬼。鄕裏兒童半是官。少日壯心猶尙在。唾壺敲碎燭花殘。觀詩意。斯人固嘗朋巨盜而亡命者也。

悼張士誠

明兵破姑蘓。張士誠就擒。其妻劉氏率姬妾登齊雲樓自焚。黨與無死難者。有人賦絕句云。虎鬭龍爭旣不能。雞鳴狗盜亦何曾。陳平韓信皆歸漢。只欠彭城老範增。

詩卻侍姬

元綂三年。新諭傳與礪【若金。】奉使安南。宿天使館中。其國王以侍姬薦寢。與礪以詩卻之曰。夜宿安南天使館。玉人供帳爛相輝。寶香燼起風過席。銀燭花偏月照幃。王母謾勞靑鳥至。文簫先放彩鸞歸。書生自是心如鐵。莫遣行雲亂濕衣。

活死人窩

鄱陽道士胡道玄。以一舟往來洪之東湖。扁曰活死人窩。蕪城成元章。【廷珪】爲賦詩曰。一住行窩幾十年。蓬頭長日走如顚。海棠亭下重陽子。蓮葉舟中太乙仙。無物可離虛殼外。有人能悟未生前。出門一笑無拘礙。云在東湖月在天。虞伯生亦賦詩曰。大海何曾著死人。縱饒得活也逡巡。中黃土底埋焦榖。太白星前掃幻塵。銀漢槎頭成恍惚。布帆船子弄精神。太平歌裏無生滅。惟有胡笳拍拍眞。

王威寜詩詞

王威寜【越。】詩粗豪震蕩。雁門紀事曰。雁門關外野人家。不養絲蠶不種麻。百里全無桑柘樹。三春那見杏桃花。檐前雨過皆成雪。塞上風來總是沙。說與江南人不信。只穿皮襖不穿紗。人謂曲盡大同風景。威寜尢善詞曲。偶遣懷作朝天子云。燒蘿卜下茶。宰鴛鴦刴鮓。到惹得傍人罵。人人罵我是老莊家。我就裏乾坤大。萬古千秋。一場閒話。說英雄是假。你就笑我剌麻。你說我哈沓。我做个沒用的神仙也罷。

中原音韻

泰定甲子秋。髙安周徳淸。號挺齋。著中原音韻。並起例。以遺靑原蕭存。存未幾訪西域友人瑣復初【非】。同志羅宗信見餉。復初舉觴。命謳者歌樂府四塊玉。至彩扇歌。靑樓飲。宗信止其音而言曰。彩字對靑字。而歌靑字爲晴。吾揣其音。此字合用平字聲。必欲揚其音。而靑字乃抑之。非也。復初因驅紅袖。而自用調歌曰。買笑金。纏頭錦。得遇知音。可人心。怕逢狂客天生沁。組死寉。劈碎琴。不害磣。徳淸聞歌大喜曰。予作樂府三十年。未有如今日之遇二公。知某曲之非。某曲之是也。遂捧巨觴。口占折桂令一闋曰。宰金頭黑腳天鵝。客有鍾期。座有韓娥。吟旣能吟。聽還能聽。歌也能歌。和白雪新來較可。放行雲飛去如何。醉睹銀河。燦燦蟾孤。點點星多。歌畢。相與痛飲而罷。

神童詠擔

脫脫當國。有神童來謁。自言能詩。脫脫令賦擔詩。卽成絕句。分得兩頭輕與重。世間何事不擔當。蓋諷之也。

海棠上杜工部書

新安張山來【潮】心齋。聊復集中。多遊戲文章。其代海棠上杜工部書云。某頓首上書於工部執事。某聞之。暗芳疎影。悲見棄於三閭。國色天香。悵左遷於武后。詞人動爲扼腕。逸士每與顰眉。蓋空山搖曳。芬芳𨿽至千秋。而名士品題。聲價頓髙十倍。故我輩素以得詩爲幸。同儕皆以見賞稱榮。恭惟執事。桂林一枝。槐庭三樹。忠孝溢於篇章。共擬葵心之向日。詞華貫於今古。羣欽梅萼之先春。筆花爛熳。語必驚人。文彩縱橫。才疑天落。人間異卉。多被揄揚。世上名葩。徧蒙題詠。獨某未遭奬譽。有外栽培。對眾品以無顏。向羣芳而自媿。切念某蓬蒿陋質。蒲柳凡姿。無香致恨於淵材。晚聘見傷於黎舉。然而春睡方酣。憐生帝子。曉妝正懶。愛出才人。新紅塗抹。自矜花裏神仙。香霧空蒙。不媿曾家名友。春敷華而秋逞媚。敢云志在春秋。夜燒燭而日烘裳。不謂榮沾日夜。髙低千點赤。煥若霞城。深淺半開紅。爛同云錦。裊裊垂絲。不類顚狂柳絮。亭亭貼梗。肯隨輕薄桃花。閨郎對景。夕陽吟謝卻之篇。思婦懷人。秋日墮斷腸之淚。昌州獨馥。羨他彩鳳宿深枝。蜀地偏多。任爾畸人巢鐵幹。屢辱羣公之賜詠。頓令弱值以生輝。𨿽執事不過一日之偶忘。而世人遂謂名公之見外。是以特操木筆。仰愬薇郎。伏乞詢於芻蕘。采其葑菲。賜以生花之筆。加以剪彩之工。則雨露均沾。不啻金錢厚賚。而襲藏益敬。敢惜薇露名香。某頓首謹上。

●堅瓠七集卷之三目錄

燭花呈瑞

冷香聯句

賦藕

於國寶詞

題畫鵲

宣和詞先

黃衣少年

琵琶亭

龍祠題葉

金華神女

洞庭詩鬼

洛陽花神

老妓集句

持節和戎

落籍從良

春風柳絮

嚴陵祠

二宋落花詩

唐子西題梅

莫惱翁曲

題僧窗

同名詩

孫巨源恨詞

中興野人

魚籃觀音

盧秉題詩

梅詞

夢遊玉京

賞心亭

懿卿善笛

漁家傲

魏公淸望

題詩占度

題詩齋宮

薦福碑

歌詞感徳

春月勝秋

賦假山

錢參政夢

體方奇遇

五月菊

九字詩

詩呈關吏

沈石田

詠酒

擊鼓催花

韓汝節題松

韓汝慶詞

濯足圖

五指山

代試

無眼無頭

俗諺題破

宋人戲破

胡仲默善破

江王對句

相國寺僧

軟紅塵

攺觀爲寺

喇叭曲

十二時頌

重刻褚石農堅瓠集卷之三

甬上畱香閣主人較刋

燭花呈瑞

紹興間。洪景盧。邁在臨安試詞科。三場畢。與五友同過抱劍街孫氏小樓。夜月如晝。臨窗小酌。兩燭結花。燦然若連珠。孫娼黠慧。白坐中曰。今夕桂魄皎潔。燭花呈祥。五君較藝蘭省。髙捷無疑。請各賦一詞。爲他日佳話。何自明卽操筆作浣溪沙一闋曰。艸艸杯盤訪玉人。燈花呈喜坐添春。邀郎覓句更奇新。黛淺波嬌情脈脈。雲輕柳弱意眞眞。從今風月屬閒人。眾傳觀嘆賞。獨恨未句失意。景盧續臨江仙曰。綺席畱歡歡正洽。髙樓佳气重重。釵頭小篆菊花紅。直須將喜事。來報主人公。桂月十分春正半。廣寒宮殿蔥蔥。姮娥相對曲欄。東云梯知不遠。平步躡東風。孫滿酌一觥相勸曰。學士必髙中。此瑞殆爲君設也。已而景盧果奏名。賜第。餘皆不偶。

冷香聯句

蘇老泉一日家集。舉香冷二字一聯爲令。倡雲。水向石邊流出冷。風從花裏過來香。東坡云。拂石坐來衣帶冷。踏花歸去馬蹄香。穎濵云。������冷。梅花彈徧指頭香。小妹云。叫月杜鵑喉舌冷。宿花蝴蝶夢魂香。

賦藕

胡致隆號蕭灘居士。與黃山谷往來。坐上分題。胡得藕。遂賦云。平生冰雪姿。七星羅心胸。豈無有絲毫。上裨天子聰。而不自薦達。胡爲乎泥中。沈屙正無賴。安得君從容。其子亦可憐。風味如乃翁。

於國寶詞

乾道淳熙間。壽皇以天下養。往往修舊京金明池故事。以安太上之心。湖上禦園。南有聚景眞珠南屏。北有集芳延祥玉壺。然多幸聚景。一日禦舟。經過斷橋旁。有酒肆。頗潔雅。中飾素屏。書風人松詞於上。光堯停目。稱賞久之。宣問何人所作。對曰。太學生於國寶醉筆也。其詞云。一春嘗費買花錢。日日醉湖邊。玉驄慣識西湖路。驕嘶過沽酒樓前。紅杏香中歌舞。綠楊影裏秋千。暖風十里麗人天。花壓鬢云偏。畫船載得春歸去。餘情付湖水湖煙。明日重攜殘酒。來尋陌上花鈿。光堯笑曰。此詞甚好。但重攜殘酒。未免寒酸。因攺爲明日重扶殘醉。卽日宣命解褐云。

畵鵲

宣和初。何文縝【栗。】爲中書舍人。道君皇帝。以禦畫雙鵲賜之。韓子蒼【駒】時爲校書郎。賦詩二章曰。君王妙畵出神機。弱羽爭巢並占時。想見春風鳷鵲觀。一雙飛上萬年枝。又。舍人簪筆上蓬山。輦路春風從駕還。天上飛來兩鳥鵲。爲傳喜色到人間

宣和詞先

宣和四年。預借元宵。有謔詞云。太平無事。四邊寧靜狼煙渺。國泰民安。謾說堯舜禹湯好。萬民翹望彩都門。龍燈鳳燭相照。只聽得教坊雜劇。歡長美人巧。寶籙宮前。咒水書符斷妖。更夢近竹林。深處勝蓬島。笙歌鬧。柰吾皇。不待元宵景色來到。只恐後月陰晴未保。中秋帝在苑中。賦晚景一聯云。日映晚霞金世界。月臨天宇玉乾坤。宰臣皆稱賀。次年金人犯順。一帝北狩。

黃衣少年

明。鄭翰卿客西寧侯邸第。晝寢。夢一黃衣少年。邀至左廡下共飲。呼一麗人至。靚妝絕代。少年自起舞。歌春遊之曲曰。芳艸多情。王孫未歸。遲我良朋。東風吹衣。麗人作迎風之舞。歌春愁之曲。曰。老鶯巧婦送春愁。幾度畱。春更不畱昨日漫天吹柳絮。玉人從此懶登樓。鄭正歡適。少年曰。文羗校尉來矣。見一人綠袍危冠。踉蹌而至。罷席而寤。起視庭中。牡丹一花。映日婉媚。一黃蝶翩翩禾去。乃花神與少年耳。綠葉上一螳螂。長二寸許。則文羗校尉也。其年西寧薨。翰卿過歸。

琵琶亭

明。吳江沈韶。年弱冠。美姿容。嘗和薩天錫韻。題吳中二首。爲時軰所稱。洪武初。避徵辟。泛舟遊襄漢。次九江。登琵琶亭。月下彷佛聞歌聲。有司馬靑衫之感。明日復往。徙倚亭中。有麗人冉冉而來。呼韶同因而坐曰。妾僞漢陳主。媫妤鄭婉娥也。年二十而死。殯於亭側。命侍兒鈿蟬。設酒肴。歌念奴嬌二闋曰。昨夕郎所聞也。日占一律。贈韶曰。鳳艦龍舟事已空。銀屏金屋夢魂中。黃蘆晚日空殘壘。碧艸寒煙鎖故宮。隧道魚燈油欲燼。妝臺鸞鏡匣長封。憑君莫話興亡事。淚濕胭脂損舊容。韶答詩云。結綺臨春萬戶空。幾番揮淚夕陽中。唐環不見新畱襪。漢燕猶餘舊守宮。別苑秋深黃葉墜。寢園春盡碧苔封。自慚不是牛僧孺。也向云皆拜玉容。韶與畱連半載。談元未羣雄興廢。及僞漢宮中事。歷歷可記。臨別以金條脫爲贈。同遊梁生。作琵琶佳遇歌。

龍祠題葉

張士傑客壽陽。被酒。歷淮陽濵八龍祠。見後帳龍女。塑像甚美。取桐葉題詩云。我是夢中傳彩筆。書於葉上寄朝云。投帳中。頃之。恍惚如聞帳內微吟云。落帆且泊小沙灘。霜月無波淮上寒。若向江湖得消息。爲傳風水到長安。士傑沈醉旣醒。孤坐廟門。忽覩一女奴。謂之曰。娘子傳語。還君桐葉。勿復置念。遂冉冉而沒。

金華神女

汴梁吳某。以事過錢塘。道出晉陵。艤望望亭。月朗風淸。危坐舷上。見有緋衣。披髮持兩炬。自竹林間出。後一女子。年十八九。冠鳳玉冠。曳鮫鮹文銱之衣。顏色甚麗。吳見而驚。頃至岸側。回叱緋衣者曰。可去矣無久畱也。於是滅炬而去。女子登舟謂吳曰。頃見緋衣者乎。此君之夙讎也。索君且數十年矣。今方得之。第以我故。得免。否則君當死其手。生聞之。益驚駭。女子笑曰。君怯耶。吾蓋金華神也。過去生中。與君爲姻好。窺知君將有不濟。故相救耳。今事己巳。我亦當去君矣。遂去。不復返顧。吳目送至林中。不見。將掩關。忽見女子坐其後。吳大驚。女子曰。知君怯。故相戲。安有數十年暌索。一得邂逅而遽往者耶。遂入舟中。取酒共飲。語言諧謔。悉如常人。天將明。謂吳曰。舟楫已有曉色。勢不能久畱。當與君子訣矣。後十年君遊華山日。多置脂粉於路隅梧桐下揚之。或可得一會也。因索筆題詩一絕。贈之曰。羅襪香消九九秋。淚痕空對月明流。塵埃不見金華路。滿目西風總是愁。相與流涕歔欷而去。

洞庭詩鬼

正徳未。洞庭包山茹家園中。有鬼能詩。自稱終南山道人。俗呼爲風流神。鬼與人飲酒酬酢諧謔。無所不佳其詩曰。自入空山歷歲華。幾經葉落幾經花。諸君問我原蹤迹。太華峯頭第一家。洞庭秋水碧玻瓈。日浸東方月浸西。萬里紅塵渾不到。可能著我道人棲。瞑煙一抹起山城。返照林間石壁晴。多少樓臺銜倒景。獨容仙客看分明。歲餘別去。畱靑別札載詩甚多。

洛陽花神

洛陽李中書【暎。】居郊外。流水溪橋。廣植花卉。偶秋雨乍晴。輕涼襲袂。閒步門外。見雙鬟冉冉而來。髙髻靚妝。色甚殊艷。迎謂暎曰。娘子傳語郎君。特來相候。俄而靑衣。持茵席帷帳。陳設堂中。珠玉輝映。異香滿室。暎愕然。忽繡車一乘。一美人。年可十六七。丰姿綽約。降車入門。與暎相見。暎甚疑懼。美人遽命從者。設饌陳杯皿。食物皆非人世所有。酒再行。語稍欵洽。暎因問文郎何來。美人笑不答。固請之曰。吾洛陽花神耳。謁紫宸妃歸。見此地多名花。欲與君作半日淸翫耳。當此雅敍。何惜一詩。命雙鬟進碧羅箋。暎卽賦曰。花深竹塢傍幽蹊。葉上秋光濕露低。歌舞畱人天半月。玉眞何事楚雲歸。美人詠曰。金譙漏盡玉樓開。舞罷霓裳下楚臺。更憶人間秋色好。五云縹緲一重來。詩畢。美人顧暎嘆曰。良會未幾。後期無日。人天路殊。暌隔何似。今玆一見。固是夙緣。無煩想念也。遂命引燭升車。暎送至門。未數十步。車輿人物。恍惚而沒。暎玩其詩。出以示人。未嘗不嗟惋云。

老妓聯句

江陰卞郎中華伯【榮。】與嘉善姚禦史【綬。】皆正綂中詩人。嘗集古句聯老妓詩云。天涯歸計欲如何。記得雲間第一歌。气力已無心尙在。鬢毛白盡興還多。池邊命酒憐風雨。洞口經春長薜蘿畱得舊時殘錦在。往來星騎一相過。

持節和戎

漢書西域傳。馮夫人名嫽。漢宮人也。善史書。習政事。嘗錦車持節和戎。外國敬信之。號曰馮夫人。楊升庵云。此事甚奇。而六朝唐人。無入篇詠者。惟劉孝威。有錦車勞遠駕句。駱賓王錦車朝促候。刁鬥夜傳呼。徐堅詩。云搖錦車節。月照角端弓。僅一句一聯而已。此事可畫可歌。勝於詠明妃之失節。文姬之傷化多矣。

落籍從良

元佑中。蘇東坡自錢塘被召。過京口時。林子中作守。郡有宴會。坐中營妓出牒。鄭容求落籍。髙瑩求從良。子中命呈東坡。東坡索筆。爲減字木蘭花。書牒後云。鄭莊好客。容我尊前時墜幘。落筆風生。籍籍聲名滿帝京。髙山白早。瑩骨冰肌那解老。從此南徐。良夜淸風月滿湖。蓋句端有鄭容落籍髙瑩從良八字云。

春風柳絮

王荊公。題江寜道中驛舍一聯云。茅店滄洲一酒旗。午煙孤起隔林炊。王介見而鄙之。書其後云。金陵村裏王夫子。可是能吟富貴詩。荊公見之。亦不屑意。乃續之云。江晴日暖蘆花起。恰似春風柳絮時。末句蓋譏介之輕狂也。

嚴陵祠

範文正公。過嚴陵祠。會吳俗。歲祀裏巫。迎神。但歌滿江紅。有湘江好。洲漠漠。波似染。山如削。遶嚴陵灘畔。鷺飛魚躍之句。公曰。吾不善音律。撰一絕送神曰。漢包六合网英豪。一个冥鴻惜羽毛。世祖功臣三十六。雲臺爭似釣臺髙。吳俗遂因而歌之。

二宋落花詩

宋郊宋祁。初未有名。夏竦謫守安州。二人以布衣遊學。席上命作落花詩。公序賦云。一夜東風拂苑墻。歸來何處剰淒涼。漢臯佩冷臨江失。金穀樓危到地香。淚臉補痕煩懶髓。舞臺收影費鸞腸。南朝樂府休賡曲。桃葉桃根盡可傷。子京賦云。墜葉翻紅各自傷。靑樓煙雨忍相忘。欲飛更作回風舞。已落猶成半面敉。滄海客歸珠迸淚。章臺人去骨遺香。可憐無意傳雙蝶。盡委花心與蜜房。詩成。竦驚嘆曰。詠落花而不言落。大宋須狀元宰輔。小宋非所及。然亦登嚴近。終皆如其言。

唐子西題梅

丹稜唐子西【庚。】嘗見桃李盛開。而梅尙存數株。因作詩云。桃花能紅李能白。春深無處無顏色。不應尙有數株梅。可是東君苦畱客。向來開處當嚴冬。桃李未在交遊中。只今已是丈人行。勿與年少爭春風。張無盡見之。大加稱賞。

莫惱翁曲

王通叟【觀】嘗作莫惱翁曲云。榖垂幹穗豆垂角。兩足平登不勝樂。烏巾紫領銀須長。白酒滿杯翁目酌。翁醉不知秋色涼。兒捋翁須孫撼牀。莫惱翁。翁年已髙百事慵。

題僧窗

範堯夫【純仁。】帥陜府日。有屬縣令。偶至村寺少憇。旣飯。步行廊廡間。見一僧房雅潔。寂無人聲。案有酒一瓢。令戲書一絕於窗紙云。爾非慧遠我非陶。何事窗間酒一瓢。僧野避人聊自醉。臥看風竹影蕭蕭。不知其僧俗家。先有事坐罪。僧乃截取窗字。黏於狀前。訴府。謂有銀杯。爲廳吏所匿。今爲施主迫取。伏乞追鞫。堯夫曰。爾爲僧。法當飲乎。乃杖而遣之。其失物。令施主來申理。持其狀付。之火。後縣令聞之。修書致謝。堯夫曰。不記有此事。乃還其書。

同名詩

王履道【安中。】初爲東坡門下士。頗有文名。後附蔡京。遂叛東坡。安中在京師。見人家亭上題字。筆勢灑落。不著姓。而其名則安中也。王驚問何人所書。守者曰。此河朔何安中也。王恐人莫之辧。戲書一詩於後云。蜀客更名緣好尙。漢臣書姓爲同官。孟公自合名驚座。子夏尢宜辧小冠。益號文章因二李。翃書制誥有雙韓。兩玄各自分南北。付與時人子細看。終篇皆用同名事。

孫巨源恨詞

孫巨源【洙。】在翰林日。與李端願太尉。往來尢數。會一日。鎖院宣召者。至其家。則出數十軰蹤迹之。得於李氏第。時李新納妾。能琵琶。孫飲不肯去。而迫於宣命。入院幾二鼓矣。遂艸三制罷。復作菩薩蠻詞。以記別恨。遲明。遣示李。其詞曰。樓頭尙有三通鼓。何須抵死催人去。上馬苦匆匆。琵琶曲未終。回頭凝望處。那更廉纖雨。謾道玉爲堂。玉堂今夜長。

中興野人

髙宗南渡。有稱中興野人。和東坡念奴嬌詞。題吳江橋上。車駕巡師江表。過而覩之。詔物色其人。不復見矣。炎精中否。嘆人才委靡。都無英物。胡騎長驅三犯闕。誰作長城堅壁。萬國奔騰。兩宮幽陷。此恨何時雪。艸廬三顧。豈無髙臥賢傑。天意眷我中興。吾皇神武。踵曾孫周發。河海封疆俱效順。狂敵何勞灰滅。翠羽南巡。扣關無路。徒有衝冠發。孤忠耿耿。劍鋩冷浸秋月。

魚籃觀音

壽涯禪師。詠魚籃觀音。漁家傲詞云。深願弘慈無縫罅。乘時走入眾生界。窈窕丰姿都沒賽。提魚賣。堪笑馬郎來納敗。淸冷露濕金襕壞。茜裙不把珠瓔蓋。特地掀來呈揘怪。牽人愛。還盡幾多菩薩債。

盧秉題詩

元豊初。盧秉爲江南郡掾。題詩傳捨云。靑衫白髮病參軍。旋糶黃粱置酒罇。但得有錢畱客醉。也勝騎馬傍人門。王介甫見而稱之。力薦於朝。數年登卿貳。

梅詞

宋齊愈。字退翁。徽宗一日召謂曰。卿文章新奇。可作梅詞。須是不經人道語。齊愈立進眼兒媚詞曰。霏霏疎影轉徵鴻。人語暗香中。小橋斜渡。曲屏深院。水月蒙蒙。人間不是藏春處。玉笛曉霜空。江南處處。黃垂密雨。綠漲薫風。帝稱善。次日論近臣曰。宋齊愈梅詞。非惟不經人道。且自開花。說至結子。黃熟。並天色言之。可謂盡之矣。後建炎初。治僣逆罪。而齊愈實書張邦昌名。以示眾者。遂棄市。

夢遊五京

宋王尙書【素】。旦之子。一日欲作疏論事。方據幾秉筆。忽瞑目。夢至一所。若瓊瑤世界。殿上有紺服翠冠者曰。吾東門侍郎。公則西門侍郎。昔以奏牘玉帝。語傷鯁訐。暫謫人間。今公作奏論事。有大利害。更審之而後諍也。公曰諾。寤已三鼓矣。乃索筆書一絕於窗曰。似至華胥國裏來。雲霞深處見樓臺。月光冷射雞鳴急。驚覺遊仙夢一回。晚歲復思玉京之夢。又賦詩曰。虛碧中藏白玉京。夢魂飛入鳳凰城。何時再步雲霞外。皓齒靑童已掃廳。

賞心亭

丁晉公【謂。】建賞心亭於金陵。以家藏袁安臥雪圖。張於其屏。圖乃唐周昉筆。經十四守。無敢覬覦者。後爲太守某竊去。以凡筆畫蘆雁易之。王君玉【琪】。來作守。登臨賦詩曰。千里秦淮在玉壺。江山淸麗壯吳都。昔人已化遼天寉。舊畫難尋臥雪圖。冉冉流年去京國。蕭蕭華發老江湖。殘蟬不會登臨意。又噪西風入座隅。

懿卿善笛

嶺南太守間丘公顯。居姑蘇。東坡每過必畱連。嘗言過姑蘇。不遊虎丘。不謂閭丘。乃二欠事。一日出後房佐酒。有懿卿者。善吹笛。坡作水龍吟。贈云。楚山修竹如雲。異材秀出千林表。龍須半剪。鳳唇微漲。玉肌勻繞。木落淮南。雨晴雲夢。月明風裊。自中郎不見。桓伊去後。知辜負。秋多少。聞道嶺南太守。後堂深。綠珠嬌小。綺窗學弄。梁州初徧。霓裳未了。嚼徵含宮。泛商流羽。一聲雲杪。爲使君洗盡。蠻風瘴雨。作江天曉。

漁家傲

範希文。經略西邊日。作漁家傲樂府數闋。皆以塞下秋來爲首句。其一云。塞下秋來風景異。衡陽雁去無畱意。四面邊聲連角起。幹嶂褁。長煙落日孤城閉。濁酒一杯家萬里。燕然未勒歸無計。羗管悠悠霜滿地。人不寐。將軍白髮徵夫淚。歐陽永叔見之。呼爲窮塞主之詞。及尙書王素守平涼。永叔亦作漁家傲詞送之。其斷章曰。戰勝歸來飛捷奏。傾賀酒。玉階遙獻南山壽。且謂王尙書曰。此眞元帥事也。

魏公淸望

慶曆末。韓魏公【琦。】鎭大名郡。有圃號眾春。會歲饑。涉春未嘗一遊。陳廌在幕府。以詩請公雲。水底魚龍思鼓吹。沙頭鷗鷺望旌旗。公亟答之云。細民溝壑方援手。別館鶯花任送春。在鎭五年。政聲流播。天下屬以爲相。

題詩占度

熙寧初韓魏公罷相。畱守北京。新進多淩慢之。公欝欝不得志。嘗爲詩云。花去曉叢蜂蝶亂。雨餘春圃桔橰閒。時人服其微婉。公又嘗言。人生保初節易。保晚節難。在北門九日。燕諸曹有詩曰。莫羞老圃秋容淡。要看黃花晚節香。李彥平深敬此語。大書於壁。

題詩齋宮

宋制。太社二祭。多差近臣。王禹玉【珪】。爲翰林學士。典內外制十八年。屢被遣。乃題詩於齋宮云。鄰雞未唱曉驂催。又向靈臺飲福杯。自笑治聾知不足。明年彊健更重來。帝聞而憐之。遂拜參知政事。

薦福碑

饒州薦福山。有唐歐陽詢所書薦福寺碑。顏魯公眞卿。嘗覆以亭。後人因名魯公亭。範希文鎭鄱陽日。有書生獻詩甚工。希文顏優禮之。書生自言天下至寒餓者。無在某右。時盛重歐陽薦福寺碑。墨本直千錢。希文欲爲打千本。使售於京師。紙墨已具。一夕雷擊碎其碑。時人爲之語曰。有客打碑來薦福。無人騎鶴上楊州。又曰。時來風送滕王閣。運退雷轟薦福碑。蘇東坡作窮措大詩。有一夕雷轟薦福碑句。本此。

歌詞感徳

皇佑中。呂申公【夷簡。】乞致仕。仁宗因間卿去。誰可代者。夷簡以陳堯佐對。上遂召還。大拜。堯佐極感薦引之徳。作踏莎行詞。攜酒過之。申公因使之歌曰。二社良辰。千家庭院。翩翩又睹雙飛燕。鳳凰巢穩許爲鄰。瀟湘煙瞑來何晚。亂入紅樓。低飛綠岸。畫梁輕拂歌塵轉。爲誰歸去爲誰來。主人恩重珠簾捲。申公聞歌笑曰。自恨捲簾人已老。英愁調鼎子無功。

春月勝秋

蘇子瞻旣召還。除翰林承旨。數月。以弟嫌請郡。復以舊職知穎州。七年正月。州堂前梅花盛開。月色鮮霽。王夫人曰。春月色勝如秋月色。秋月色令人慘淒。春月色令人和悅。可召趙徳麟軰。來飲此花下。子瞻大喜曰。吾不知子能詩耶。此眞詩家語耳。遂召趙飲。用是語作減字木蘭花云。春庭月午。揺落春醪光欲舞。步轉回廊。半落梅花婉娩香。輕風薄霧。都是少年行樂處。不似秋光。只與離人照斷腸。

賦假山

鎖懋堅。其先本西域人。扈宋南渡。遂爲杭人。代有詩名。懋堅尢善吟寫。成化間遊苕城。朱文理座間。索賦其家假山。懋堅賦沈醉東風一闋云。風過處香生院宇。雨收時翠濕琴書。移來小朶峯。幻出天然趣。倚闌干。盡日披圖。謾說蓬萊恐是虛。只此是神仙洞府。爲一時所稱。

錢參政夢

成弘間。臨海錢參政【某。】爲諸生時。嘗夢月夜泛舟中流。賦詩一聯曰。夜色一篷月。江聲兩岸潮。後二十年。自嶺南謝事歸。帶月行舟。潮聲初至。恍然如見往時夢中之景。感嘆人生行止。似不偶然。因慘然不樂。至五鼓不疾而終。

體方奇遇

陳體方。以詩名吳中。有妓黃秀云好詩。謬謂陳曰。吾必嫁君。然君家貧。肯爲詩百首。贈我以爲聘資乎。體方信之。爲賦至六十餘篇。情致淸婉。傳誦詞林。秀云性黠慧。利於得詩。本無意於體方也。人笑其老耄被紿。而體方欣然。以爲奇遇。

五月菊

康熙壬申夏。黃菊盛開。傳爲洋菊。考容齋隨筆。載桐城朱新仲翌。五月菊詞云。玉臺金盞對炎光。全似去年香。有意莊嚴端午。不應忘卻重陽。菖蒲九節。金英滿把。同泛珤觴。舊日東籬陶令。北窗髙臥羲皇。【堯山堂作張小山詞】又詩益嘉話。載趙伯琳詩。爲嫌陶令醉。來伴屈原醒。陳白沙集。有正月菊二絕。五月菊三絕。農丈人集。有六月菊詩云。惟杭新城有之。考之菊譜。不獨新城有也。

九字詩

中峯和尙。有九字梅花詩云。昨夜西風吹折千林稍。渡口小艇滚入沙灘■﹝土幻﹞。野寺古梅獨臥寒屋角。疎影橫斜暗上書牕敲。盧贊元有酴醿花詩云。天將花王國艷殿春色。酴醿洗妝素頰相追陪。絕勝濃英綴枝不韻李。堪友橫斜照水先攙梅。兩詩非不佳。然自一畫。以至四言五言六言七言極矣。又復九之。必且十一十三。以至於無窮。如吳中之急口山歌而後已。故錄之以爲文勝之戒。

詩呈關吏

武進顧霞山【明】坐事亡命。過滸墅關。關滸呵止之。顧獻詩曰。落魄江湖過滸頭。瀟瀟行李一扁舟。撐腸拄腹三千卷。盡欲輪君助國謀。主事見詩。亟延接之。厚贈而云。

沈石田

沈石田嘗寓西湖寶石峯僧捨。爲求畫者所窘。劉邦彥【英。】嘲之云。走紙敲門索畫頻。僧樓無處避紅塵。東歸要了南遊債。須化金仙百億身。

詠酒

林粹夫【廷玉】。詠酒塞鴻秋詞云。米明王原掌奇門印。曲將軍會擺迷魂陣。水中郎穩坐云安鎭。柴令公傳示蘭陵信。祭遵壺失威。李白蠻書令。那愁城攻破莫逃命。

擊鼓催花

李西涯赴吳原博飲。席上用擊鼓催花令。戲成一律曰。擊鼓當筵四座驚。花枝落繹往來輕。鼓翻急雨山頭腳。花鬧狂蜂葉底聲。上苑枯榮元有數。東風去住本無情。未誇刻燭多才思。一徧須教八韻成。

韓汝節題松

朝邑韓汝節【邦奇】。居官廉勁自持。宸濠令一士。詐爲羽客。往說汝節。以所繪松請題。韓題云。勁節貞心本自奇。四時常見綠猗猗。笑他江上桃花樹。爲放春光三兩枝。士諭意。不敢言而退。堯山堂載。朝邑劉太守【偉】。死已廿年。汝節復見之。與之飲食。亦不敢問其何來。此事甚異。

韓汝慶詞

韓邦靖。字汝慶。汝節弟。同科進士。爲山西參政。養病回。書山坡羊於驛壁曰。肯排山南山北偃。肯倒海東海西翻。我如今心兒裏不緊。意兒裏有些懶。如今一个个平步裏上靑天。一个个日月近龍顏。靑山綠水。且讓我閒遊玩。明月淸風。你要忙時我要閒。嚴潭。你會釣魚誰不會把竿。陳搏。你會睡時誰不會眠。

濯足圖

天順初。嶽季方【正】。自翰林入閣。英廟深所眷注。爲曹石所傾。謫欽州同知。成化初。部院大臣。薦正宜大用。有忌正者。僞爲正劾內閣李賢疏艸。賢銜之。假歷練之說。票旨升知興化府。適有以濯足圖求題者。正感而有作曰。踏徧天涯兩足存。西馳未定又南奔。人間有水皆堪濯。何必滄浪一叚渾。

五指山

瓊州定安縣南。五指山。卽黎母山。瓊崖之望也。丘文莊【浚。】少時詠詩曰。五峯如指翠相連。撐起炎州半壁天。夜盥銀河摘星斗。朝探碧落弄雲煙。雨餘玉筍空中見。月出明珠掌上懸。豈是巨靈伸一臂。遙從海外數中原。識者知其異日必貴。

代試

弘治中。南京龍霓。精於文義。中壬子書魁。乙卯代都禦史金澤子逵。入試浙場。又中第八。及會試。復代作。同中甲科。人有詩嘲之曰。阿翁一自轉都堂。百計千方幹入場。金澤財多兒子劣。龍霓家窘試文長。有錢使得鬼推磨。無學卻教人頂缸。寄與兩京言路者。好排閶闔說彈章。其詩盛傳。二人皆不容於淸議。一止浙僉。一止太僕丞。今科場令批首。立貢院門內。辧閱同試者面貌。方入。蓋由此始。萬曆丙辰。吳江沈同和倩同邑趙鳴陽代筆。沈中會元。趙中第六。爲言者所劾。逮問褫革。有丙辰會錄斷麼絕六之謠。

無眼無頭

萬曆丁丑。張太嶽子嗣修榜眼及第。庚辰懋修復登鼎元。有無名子掲詩於朝門曰。狀元榜眼姓俱張。未必文星照楚邦。若是相公堅不去。六郎還作探花郎。後俱削籍。故又語曰。丁丑無眼。庚辰無頭。

俗諺題破

孔退之幼在金陵郡庠。從戴表元遊。表元因暇。每以俗諺作題。令諸生破如經義法。一日命破樓字。退之曰。因地之不足。取天之有餘。表元大喜。又命以諺云。寜可死。莫興秀才擔擔子。肚裏饑。打火又無米。破曰。小人無知。不肯竭力以事君子。君子有義。不能求食以養小人。明蔣燾徐武功甥。幼聰穎。嘗遊市中。值內迫出於旁。捨主人偶見。不及拭而去。主人知爲燾。追及以此爲題。令破。燾應聲云。內有所迫。不擇地而施。外有所遺。不潔身而去。

宋人戲破

宋末。人戲作破題古曲。題云。看看月上蒲萄架。那人應是不來也。最苦是一雙鳳枕。閒在繡幃下。破云。時至人未至。君子不能無疑心。物偶人未偶。君子不能無感心。吳歌題云。月子彎彎照九州島。幾家歡樂幾家愁。幾家夫婦同羅帳。幾家漂散在他州。破云。運於上者。無遠近之殊。形於下者。有悲歡之異。小曲題云。媽媽只要光光鏝。我苦何曾管。雪下去當官。賣酒輪番。幾曾得免怎容懶。有客教奴伴。破云。吾親狥利而忘義。旣不能以憂人之憂。吾身狥公而忘私。又彊欲以樂人之樂。

伸默善破

何伸默【景明】少能文。善於破冒。見者疑之。因出梁惠王章句上一句。命破。卽應聲曰。以一國僣窺之主。冠七篇仁義之書。嘗遇端午。鄰家相饋角黍。號羊角粽。有出以爲題曰。羊角粽。東家送了西家送。破曰。以物之象象乎物。以人之惠惠乎人。又有出其鄕諺爲題曰。張豆腐。李豆腐。一夜思量千百計。明朝依舊賣豆腐。破曰。姓𨿽異而業則同。心無窮而分有限。年十七舉於鄕。北上同會試者。聞善破名。因出小車題。求破。乃舉成語應之曰。任重而道遠。待人而後行。同儕相與敬門。

江王對句

嘉靖戊戌。行人江鯤。素有心疾。憂貧雉經。禦史王弘道。以小事拂意自刎。夏文湣卽事爲對曰。自經溝瀆。其何以行之哉。執其鸞刁。不可以入道也。人以爲警切。不踰十年。文湣身首異處於都市。世事難料如此。

相國寺僧

瞿宗吉嘗與黃體方過汴梁相國寺。謂有南方花木之勝。香茗之供。而鄙俗殊甚。僧皆氈帽皮靴。發長過寸。言貌麄俗。體方呼爲惡僧。口占云。步入空門見惡僧。紅氈被體發鬅鬙。宗吉續之曰。一言能得君王意。安得當年老贊寜。

軟紅塵

汴梁爲宋東京。卽今開封府。士人宦遊者。少得淸暇。以遂宴賞之樂。當時有賣花擔上觀桃李。拍酒樓頭聽管弦之句。黃體方續之雲。雨後淤泥塡紫陌。風前塵土障靑天。蓋行道無溝渠。又不用磚石甃砌。雨過則行潦縱橫。而地廹黃河。風起則塵沙蔽日。不可開目。嘗集體仁門。體方戲語同列曰。此所謂東華軟紅塵也。

攺觀爲寺

至元中。楊璉眞伽。恢復佛寺。三十餘所。時棄道爲僧者。七八百人。皆掛冠於上永福寺帝師殿梁間。飛來峯石壁。皆鐫佛像。會稽王元章【冕。】詩云。白石皆成佛。蒼頭半是僧。鑑湖天長觀。有道士爲僧者。獻觀於總綂云。是賀知章倚托史彌遠聲勢。將寺攺觀。乞復原寺額。揚髠從其語。時傳以爲笑。

喇叭曲

正徳間。閹寺當權。往來河下者無底日。每到輒吹號頭。齊集丁夫。民不堪今。髙郵王鴻漸盤。號西樓。有詠喇叭朝天子詞云。喇叭鎖哪。曲兒小。腔兒大。官船來往亂如麻。全仗您擡聲價。軍聽了軍愁。民聽了民怕。那里去辧甚麼眞共假。眼見的吹翻了這家。吹傷了那家。只吹的水淨鵝飛罷。

十二時頌

羅湖野錄。載寶峯湛堂凖。有十二時頌曰。雞鳴醜。念佛起來懶開口。上樓敲磬兩三聲。驚散飛禽方丈後。平旦寅。當人有道事須親。曾聞先聖有慈訓。莫認癡狂作近鄰。日出卯。大道分明莫外討。日用縱橫在目前。逄原左右拈來早。食時辰。更無一法可當情。千里出山云有色。一源投澗水無聲。禺中已。龍象須觀第一義。若向其中覓是非。見解何曾有李二。日南午。理事相諳更相互。三門拈向燈籠頭。休問他家覓歸路。日昳未。法身淸淨絕方比。乾坤遐邇盡東西。千山萬山翠相倚。晡時申。由來大道絕疎親。陽和九月百花發。須信壺中別有春。日入酉。淨室焚香孤坐久。忽然月上滿東牕。照我牀頭瑞香斗。黃昏戍。樓上鳴鍾已落日。行人旅店宿長途。花上游蜂罷采蜜。人定亥。老鼠此時正無礙。忽然燈滅寢堂前。牀頭咬我靸鞵袋。半夜子。夢裏分明被人使。連宵合藥到天光。起來何處有白芷。吾郡李暒庵。先生。名炳。字文中。亦有十二時歌云。平旦寅。日出扶桑萬象呈。欲了此生難了事。爲圖生計事還生。才舉足。向前程。也須步步有回身。康衢只在能知止。莫就巉巗仄徑行。平平平。日出卯。自家消息自家討。直心實行是修持。不用思量與計較。作業苦。作善好。四聖六凡方寸造。些微報應影隨形。將來一一還天道。巧巧巧。食時辰。家家擔米釜添薪。醫滿饑瘡才覺可。可曾回顧本來身。隨喜笑。放顰呻。世情多假不多眞。但著聲形渾是夢。夢中人語夢中人。醒醒醒。禺中巳。是非非是非非是。顚倒之中更顚倒。五色迷離誰是主。失莫悲。得莫喜。貴賤窮通不是你。自有衣中無價珠。舊日與君君不記。取取取。日南午。黃粱夢斷人今古。掃空世界道心生。道在不聞與不睹。旣非聾。又非瞽。本無生死休吞吐。只圖外景彊營爲。要緊之中無寸補。苦苦苦。日昳未。勞生逐境頻來去。鹹淡酸甜苦辣辛。道味不嘗嘗世味。財和色。酒共气。藥弩飛鎗要會避。猛然勘破此機關。面對神仙撮把戲。屁屁屁。晡時申。趨炎附勢摠無情。幾葉風涼掃蚊蚋。一朝樹倒散猢猻。好乖覺。弄聰明。詐僞虛華何處行。實實平平忠信理。煉成一字入人深。眞眞眞。日入酉。得歇手時須歇手。世情蠟淡事花空。死往生來人某某。魯陽戈。誇父走。到此也應多气吼。神銷力盡彊撐持。只爲爭前忘背後。守守守。黃昏戌。前途事暗如黑漆。只教點得一心燈。保你遊行無跌失。魚少水。駒過隙。但念無常英放逸。悠悠忽忽過時光。天豈虛生我這日。惜惜惜。人定亥。裝箱疊籠收傀儡。勸君妄想且休休。枕上思多不自在。毋爲福。毋爲罪。眞空便是眞主宰。一場忷亂事臨頭。不可勢兮不可賄。乃乃乃。半夜子。天道人心周復始。煉性修眞要此時。自彊不息眞君子。勞我生。逸則死。面壁經行爲何事。倒身神識便昏迷。獸人但別心橫豎。起起起。雞鳴醜。孳孳舜跖同途走。不分義利各爭先。只望他無我獨有。人然然。天否否。從來何事能長久。積得多金髙得官。臨行撒卻雙空手。醜醜醜。

●堅瓠七集卷之四目錄

題鳩

楊邃庵詞

月色無私

丘瓊山對

日月乾坤

鬼對

白鵲表詩

奕碁圖

折枝木樨

染指甲

陸張相戲

夢拊石琴

陳也罷

程篁墩對

程李聮句

題太眞圖

歸省養病

飛來峯

金樹兒

紙鳶詞

徐孺子祠

三言詩

醉揚妃菊

然絮代燭

洞賓淬鏡

袖拂殿柱

陳啟東對

唐守之對

絕句無對

對句

曲牌名詩

與妓下火文

與情妓書

詠佳人

梅嘉慶傳

三友傳

一枝梅

題西湖

依舊管

了不了詩

判詞

軟金杯

醉經齋

馴寉圖

管寧濯足圖

漢魏正閏

博浪沙

馬嵬坡

竹衫

鼠須筆

刮字治病

郭從周善卜

老子出關圖

拜石

守宮

狂吟

四皓奕碁圖

泥窗

七姊妹

放鴨船

楊子云

重刻褚石農堅瓠集捲之

甬上畱香閣主人較刋

題鳩

成化中。萬安子翼。登進士。官至侍郎。翼子弘璧。成化丁未。復幸雋。麻城李文祥。爲其同榜。負才名。將對大廷。安欲以弘璧托之。因許及第。使延別館致款。屬題畫鳩。文祥奮筆題詩。有春來風雨尋常事。莫把天恩作己恩句。安銜之。弘治初。有媒孽文祥者。謫隆興衛經歷。李西涯贈詩。戒酒不從花底醉。愛舟多在水中居。後文祥被酒過河。冰陷溺死。人以爲先。

楊邃庵詞

楊邃庵致政後。賦雁兒落詞曰。俺也曾握虎符鎭塞垣。俺也曾假黃鉞。誅叛亂。俺也曾。掌天曹統百官。俺也曾艸黃麻。代主言。念鸞鳳。勝鷹鸇。怕蒿艾。混芝蘭。小人哉多行險。君子兮不素飡。淸閒。不知機。心怎閒。平也麼安。不知是。心怎安。

月色無私

正徳中。倭人入貢。艤舟定海通津橋。時防閒之法頗嚴。使者賦絕句云。棄子拋妻到大唐。將軍何事苦相防。通津橋上團團月。天地無私一樣光。

丘瓊山對

丘仲深學博。貌古。心術不可知。嘗與劉吉不恊。劉作一對。書其門曰。貌如盧■﹝木巳﹞心尢險。學比荊公性更偏。時論頗以爲然。

日月乾坤

陳白沙憲章。作詩多用日月。莊孔暘【■﹝日上永下﹞】。多用乾坤。時有嘲者曰。公甫朝朝吟日月。定山日日弄乾坤。

鬼對

余幹胡敬齋【居仁。】嘗夜行山曲間。後有鬼呼胡先生數聲。胡若不聞。鬼復曰。吾有一對。請先生對。風急有舟人莫渡。胡亦不答。鬼復笑曰。我代先生對之。月明無伴路休行。胡前行不顧。鬼遂不見。

白鵲表詩

成祖北巡。有白鵲之瑞。仁宗監國。命贊善某作賀表。以示楊士奇。攺二聮云。望金門而送喜。馴彤陛以有儀。又。與鳳同類。蹌蹌於虞舜之廷。如玉其輝。皜皜在文王之囿。仁宗喜曰。此方是帝王家曰鵲。湯東谷爲楊帥作白鵲詩。劉艸窗【溥】見之。以爲不佳。乃自吟曰。早隨金印出邊州。晚送歡聲入禦樓。剪取白羅飛繡幕。旗竿十丈掛旄頭。謂湯曰。此眞邊將白鵲詩。湯亦屈服。

奕碁圖

丘彥能文。雅好古。所藏圖畫。非遇賞鑑者不出示。嘗以唐三學士奕碁圖。索瞿存齋題。瞿賦一絕云。三人當局各藏機。思入幽玄下子遲。畢竟是誰髙一著。風檐日影靜中移。彥能嘆賞曰。不辱吾捲矣。

折枝木犀

張來儀。詠宣和畫瓶中木犀詩。【見五集。】莫士安每爲瞿存齋稱誦之。存齋擬作一首曰。金溝水活玉瓶寛。分得天葩下廣寒。可惜秋香容易落。不如畱向月中看。士安稱善。

染指甲

瞿宗吉染指甲詩。金盆玉露搗仙葩。解使纖纖玉有瑕。一點愁凝鸚鵡啄。十分春上牡丹芽。嬌彈粉淚拋紅荳。戲搯花枝鏤綘霞。女伴相逄頻借問。幾回錯認守宮砂。

陸張相戲

陸式齋。一日與張給事宴。投壺中耳。給事曰。信是陸兵曹。開手便中帖木耳。式齋答云。可惜張給事。閉口嘗學磨兜堅。給事有慚色。

夢拊石琴

陳白沙。嘗夢拊石琴。見一偉人。笑謂曰。八音中。惟石音難諧。今諧若是。子異日得道乎。因別號石齋。

陳也罷

莆田陳師召【音。】擢南京太常。門生會餞。有垂淚者。李西涯大學士戲曰。師弟重分離。不升他太常卿也罷。師召應聲曰。君臣際會。難便除我大學士何妨。一座絕倒。陳性寛坦。在翰林時。夫人嘗試之。會客至呼茶。曰未煮。師召曰也罷。又呼幹茶。曰未買。師召曰也罷。客爲捧腹。時遂呼爲陳也罷。

程篁惇對

程篁墩【敏政。】以神童至京。李學士賢。許妻以女。因畱飯。李指席間果。出一封曰。丙荷【何】而得藕【偶。】程應聲曰。有杏【幸】不須梅【媒。】李大奇之。

程李聫句

李西涯與程篁墩。過釆石。李得句云。五風十兩梅黃節。程卽應曰。二水三山李白詩。時服其巧麗。

題太眞圖

錢塘花綸。題楊太眞圖。水仙子詞云。海棠風。梧桐月。荔枝塵。霓裳舞。翠盤嬌。繡嶺春。錦棚嬉。金釵信。香囊恨。癡三郎。泥太眞。馬嵬坡。血污遊魂。楊柳眉。靑顰黛損。芙蓉面。零脂落粉。牡丹芽。剪艸除根。

歸省養病

李西涯當國時。門生滿朝。西涯性喜延納奬拔。故門生朝罷。羣集其家。講藝談文。率以爲常。一日有一門生。告歸省。兼養病還家。西涯集同門餞之。卽席賦詩爲贈。汪石潭【俊】詩。先成。中一聮云。千年芝艸供靈藥。五色流泉洗道機。諸人傳翫。以爲絕唱。呈稿西涯。西涯抺後一句。令石潭重攺。眾愕然。石潭思之。亦不能復綴。眾請於西涯曰。吾軰以爲抑之此詩絕佳。不知何故猶未善。西涯曰。歸省與養病。是二事。今單說養病。不及歸省。便是合盤。眾淸西涯續之。西涯卽援筆曰。五色宮枹當舞衣。眾嘆服。

飛來峯

錢塘湖山之勝。以飛來峯爲最。馬寉窗所居。去飛來峯不十里。以貧累不能數往。曰題詩曰。飛來峯在腳跟頭。十五年閒兩度遊。說與山靈應笑我。先生忙到幾時休。

金樹兒

萬曆中。桃源有妓名金樹兒。病初起。九日宴集。唱歌侑酒。印少寉口占一絕云。九日佳人病起時。當筵歌舞不勝衣。可憐顏色黃如菊。不枉名呼金樹兒。

紙鳶詞

太虛上人。索王西樓【盤】題紙鳶。王作紅繡鞋詞云。平地上白雲一片。駕東風飛上靑天。任兒童牽引且隨緣。你道是間遊戲。我道是小登仙。有一日。斷塵根。歸閬苑。

徐孺子祠

胡敬齋嘗過徐孺子祠。題詩曰。漢豎紛紛不可爲。先生明哲已先知。如何不把幾微事。說與陳蕃下榻時。

三言詩

三言詩。劉伯溫有思美人古風。羅明仲【璟】嘗謂三言亦可爲體。拈樹處二韻。迫西涯題扇。西涯援筆書云。楊風帆。出江樹。家遙遙。在何處。又因圍碁。出端觀二韻。西涯又曰。勝與負。相爲端。我因君。得大觀。

醉楊妃菊

李西涯次張亨父【泰】韻。題醉楊妃菊云。誰采繁花席上題。偶將名姓托唐妃。日烘花蕚醺時面。雨換華淸浴後衣。隔座似邀秦國語。揮毫不放謫仙歸。欲從顏色窺生相。已落詩家第二機。

燃絮代燭

李西涯與客聮句。值燭盡。嘗折敝褥中故絮以代。其次白洲畱別詩。有看花不厭傷多酒。燃絮猶供未了詩。蓋紀其實也。

洞賓淬鏡

宋尙書郎賈師雄。得一古鐵鏡。嘗欲淬磨。一道人自負其能。笥中取藥置鏡上。曰藥少。歸取之。去久不至。遣人求得所止佛廬扉上有一絕云。手內靑蛇淩白日。洞中仙菓艷長春。須知物外煙霞客。不是塵中磨鏡人。師雄得詩。知爲洞賓。視鏡上藥已飛去。一點通明如玉。

袖拂殿柱

宣和間。徽宗設齋一千。赴者闕一名。有風癩道人求齋。監門官拒之。時徽宗與林靈素。在便殿談論。而癩道人在階下。亟遺赴齋。道人以袍袖在殿柱一抹。徽宗起觀柱上有詩云。髙談闊論若無人。可惜明君不遇眞。陛下問臣來日事。請看午未丙丁春。後靖康丙午丁未。二帝北行。

陳啟東對

長洲陳啟東【震。】善屬對。訓導分水。一人題橋云。分水橋邊分水喫。分分分開。啟東過而見之。續曰。看花亭下看花回。看看看到。分水看花。皆其地邑名也。翰林舊有句云。賓之【李西涯字】訪東之。【江朝宗字。】東之賓之。無能對者。適啟東謁選至京。吳文定卽以扣之。答曰。回也待由也。由也回也。西涯爲之擊節。又思對的頸葫蘆四字未就。方浴而得空心蘿卜。天生對也。喜而躍。浴盤頓破。

唐守之對

唐狀元【臯】。出使朝鮮。其主出對。命屬云。琴瑟琵琶。八大王一般頭面。守之對云。魑魅魍魎。四小鬼各樣肚腸。朝鮮主駭服。

絕句無對

古有絕對。如煙鎖池塘柳。及雪鋪滿地。雞犬踏成竹葉梅花。又一張琴上七條弦。彈出五音六律等句。𨿽解大紳亦不能對。近又聞疊字對云。貢禹【人名】貢禹貢【書名】。曁書生書生問先生。先生先生。無能對者。

對句

唐詩曰。二十四考中書令。謂郭汾陽也。而無其對。或以問王平甫【安國。】平甫曰。萬八千戶冠軍侯。【謂霍去病。】蘓東坡嘗云。爲我周旋寜作我。眞一好句。只是難對。王平甫在坐應聲曰。因郎憔悴卻羞郎。眾爲擊節。

曲牌名詩

進賢舒狀元【芬。】用曲牌名作詩曰。惟愛宜春令去遊。風光猶勝小梁州。黃鶯兒唱今朝事。香柳娘牽舊日愁。三棒鼓催花下酒。一江風送渡頭舟。嗟予沈醉東風裏。笑剔銀燈上小樓。

與妓下火文

昆山周妓。系籍部中。張子韶【超】爲守。適娼亡。道川來訪。命作下火文云。可惜可惜許大家。且說道可惜个甚麼。可惜巫山一叚云。眼如新水點綘唇。昔年繡閣迎仙客。月日桃源憶故人。休記丑奴兒斂子。便須抖擻好精神。南柯夢斷如何也。一曲離愁別是春。大眾還知周娘向甚麼處去。這里分明會得。驀山溪畔。頭頭盡是喜相逢。芳艸渡頭。處處六麼花十八。其或未然。更聽下句。咦。與君一把無明火。燒盡千愁萬恨心。

與情妓書

薛楚望與情妓書。菊花新處。輕別虞美人。今已小桃紅。無日不望江南也。每憶多嬌。淚珠兒滚作江兒水。不知好姐姐。曾爲倘秀才。亦意難忘否。昨上小樓。見雁兒落。不見一封書。曷勝節節髙之恨。何日與卿。解香羅帶。脫布衫。入銷金帳。快活三。直至五更轉乎。儂欲反舟撥棹。待鵲橋仙會合之後。更與卿共看江頭金桂也。妓復書云。自蕉葉落後。送郎往小梁州。今芍藥花已開矣。妾見粉蝶兒繞繞。黃鶯兒關關。安得不罵玉郎。早作思歸引也。妾近來繡帶兒寛褪。傍妝臺更懶畫眉。剔銀燈。夜坐。不覺哭相思。郎何日趂一江風。棹夜行船。歸來作調笑令。而同賞錦堂月乎。不然。忍憔悴一枝花。冷落三學士矣。

佳人集曲名

尢悔庵先生有菩薩蠻詞。詠佳人云。步搖顆顆珠環小。裙拖滳滳金泥巧。早起傍妝臺。笑兜紅繡鞋。名香羅帶染。碧玉鉤簾捲。度曲喜雙聲。呼郎並合笙。

梅嘉慶傳

明張王賓梅嘉慶傳。用曲牌名。點綴成文。足稱工巧。傳曰。嘉慶子者。臨江梅氏。父爲東甌令。早卒。母虞美人。孀居紡績以教子。年十二時。從四門子學。好與少年遊。素集賢賓。南鄕子。生查子。江城子。皆相友焉。長而自負甚髙。號曰臨江仙。嘗作快活三詩云。漢宮春暖滿庭芳。沈醉東風戲舞狂。月上海棠疏影動。梅花引八夢魂香。一剪梅開半作詩。亭前柳色盡蛾眉。玉交枝上鶯啼序。紫苑玲瓏粉蝶兒。月中丹桂誰先折。且醉花陰臥片時。一唱太平天下樂。謾隨玉女步云梯。世人迂之。目爲山花子之流。而子固釋然。時沽美酒痛飲。飲輙醉扶歸。母怒責之曰。醜奴兒。不思步蟾宮。而學醉翁子也。子悟。擲金錢爲誓曰。吾不能折桂令使人稱好孩兒者。有如此錢。遂讀書髙陽臺。庭植萬卉以娛目。然而素憶秦娥。娥者鄰女也。年甫十五而有麗色。子聞而慕之。無由面也。適後庭花發。娥上小樓。望之若窣地錦也。而獨愛山桃紅。方欲隔垣折之。窺見慶子。據靑玉案。披皂羅袍。狀貌魁傑。音中黃鍾。暗忖曰。眞出隊子也。不覺有流連意。而子見花枝頻動。偶一舉目。則驚疑以爲鵲橋仙也。熟玩之。方識其爲娥。嘆曰。美哉美哉。當令雁兒落也。當令月兒髙也。遂潛出。折一枝花以贈曰。是玉連環也。娥嬌羞無語。而秋波轉盻。百媚俱生。適婢金菊香至。戲曰。姐見蝶戀花也。娥掩而疾走。而子見其步步嬌。因賦一詞。名曰浣溪沙。粉面嬌娥點綘唇。木蘭花底笑顏生。小桃紅處暗香聞。羅帶飄飄金絡索。繡鞋隱隱踏莎行。一團風趣玉慺春。思之不置。又賦詩云。夜深懶去剪銀燈。爲憶多嬌醉落魂。何日魚遊春水底。歡欣一夕解三酲。時春日正妍。黃鶯兒報曉。娥早起。傍妝臺不能自遺。作畫眉序曰。舉目園林好。憑闌懶畫眉。懷愁如夢令。魂逐駐雲飛。一日娥告父毋以踏靑遊。乃令婢秋香引道。子知之。遂潛步芳塵。見其八一寺。問婢曰。此間何神。婢曰。菩薩蠻。大和佛也。娥卽向前暗禱曰。妾若得與阮郎歸。當以金錢花燒贈。及出而遇子於門。子徐曰。卿卿不思張生鶯鶯事耶。娥佯問其婢。而意實答生曰。此不是路也。子細繹之。嘆曰。眞好姐姐也。乃悵然去。娥亦歸。而其婢曰。今日若非秋香。幾爲雙鸂■﹝氵鵣﹞也。娥笑曰。誰願成雙也。然而兩同心。欝欝成疾。父母揣其花心動。乃囑香柳娘爲擇配。娥知之。令幼婢賽紅娘者。以一封書寄子。且贈一詩曰。此身恰似孤飛雁。獨對淒涼一盞燈。懶看畫樓秋夜月。厭聽街市賣花聲。祗因上苑迎仙客。卻使幽閨憶故人。惟願侍君雙勸酒。相逢一一訴衷情。子得書甚喜。遂以賂遺柳娘。而求通婚。柳娘以婚事達其父母。父毋怒曰。汝欲以吾金蕉葉。棄與啄木兒也。子聞之。不樂。乃作江頭送別詩。令蒼頭滴澑子寄娥曰。一江風雨苦匆匆。害煞鴛鴦西復東。恨入幾川撥掉子。愁埋兩地玉芙蓉。許多心事江兒水。萬斛相思刮地風。爲我暗傳言玉女。詩成血淚滿江紅。娥覧詩。嗟嘆不已。時將秋闈。梁州序舉子以試。子欲別母而行。母曰。兒此去。如浪淘沙。且恐無益也。子曰。倘一且得賞官花。以顯親揚名。使天下作孝順歌。奚不可者。邀其友倘秀才滚秀才。使朱奴兒。喚夜行船以往。出門見鵲踏枝而噪。聲如碧玉簫。令卜算子。號山麻客者。卜之吉。乃就試。試畢。主師三學士。鮑老催。金字經。東原樂。俱賞子之文。評曰。气雄如下山虎。聲弘如水龍吟。蓋字字錦也。遂首擢子。子因馬上作詩曰。深鎖寒窓幾度秋。而今始得錦纏頭。桂枝香惹輕羅透。錦上花開兩鬢悠。白屋來時寶鼎現。淸江引出綠波流。當時惆悵西江月。今夜姮娥遶地遊。捷報鄕間。鄰翁甚悔之。娥亦恨曰。我父母自誤佳期。令人長相思耳。因吟一絕曰。雁過南樓遠。驚聞瑞鷓鴣。瑤臺月移去。懊恨撲燈蛾。生謝主師後。衣錦還鄕。鄰翁以姻事。謀於豹子令。令曰。試往言之。翁乃以錦鐺引進。欲以女奉箕帚。子佯言曰。始棄我而今復我。翁其要孩兒乎。翁曰。焉知今日錦衣香也。子曰然。姑待北朝天子而歸議之。翁諾。娥聞子北上。惻然曰。郎今舎我望遠行。必將另娶水仙子也。於是病甚。而服紫蘇丸。不知慶子實意難忘也。子詣京。謂金門。朝天子。天子命爲新水令。爲政稱人心。邑人編排歌以頌其徳。自是而爵位節節髙矣。一日西番齊天樂者。自稱聖藥王。激變。遣其將禿廝兒。麻郎兒。番鼓兒。竹馬兒。雪獅兒。皂角兒。忒忒令。七兄弟者。侵擾漿水令。油葫蘆谷。過牧羊關。邊將混江龍。金瓏璁。戰俱不利。響應天長。中都騷然。時宰相賢奏曰。梅嘉慶有韜略。足定西番。天子徵至。問曰。冠至柰何。對曰。水底魚兒。臣當一网盡耳。天子喜。賜皂皮靴。駿甲馬。及劍器。令簇禦林軍萬人往。生下令曰。凡我諸軍。聞大迓鼓則進。重疊金則退。望采旗兒爲號。乃押蠻牌令。統七賢過關。與賊鬭寶蟾。又斗點麻連勝。軍威所振。如白寉衝天。復率眾暗渡灞陵橋。使福馬郎。旋風子。伏兵金娥曲。而令破陣子。挽弓弩前破齊陣。賊披靡驚愕相顧曰。梅二郎神也。悉遁。餘兵死者幾半。其遁者。中途伏發。降其將黃龍鎖窓郎。擒十五郎。懸蠻首於槊。作雁兒舞。馬驅逐北。若鬭鵪鶉然。蠻王遁迹。番兵皆光光乍矣。子乃下得勝令。整兵還。與諸軍會河陽。軍中齊唱甘州歌焉。子亦作曉行序。霜天曉角響。一馬歸朝歡。雁過沙滿地。臘梅花影寒。時道經臨江。子歸拜母。乃穿大紅袍。擊繡帶兒。駐馬廳前。娥聞之曰。玉郎歸。好事近也。翁復求聮姻。子以告其母。母命娶之。生備雁魚錦。三段子。四塊玉。及山坡羊。梅花酒。聘焉。娥因歸子。同會銷金帳。子欲脫布衫。娥曰。君毋綿搭絮也。子曰。卿卿。今尙可鎖南枝。不放花乎。彊徧之而戲曰。金井水紅花放矣。娥曰。檀郎不惜奴嬌也。相與溫存萬狀。早起備上京馬。載娥同行。至京。暮夜遊朝。玉漏遲遲。及曉。進見天子。拜舞殿前。歡甚。百官共賀太平。天子樂。令設宴。珍羞錯集。如大河蟹。白寉子者。咸備焉。奏大聖樂以慰勞之。賜一斛珠。縷縷金。五樣錦。天淨紗。聞其已娶。復賜紅衲襖。女冠子。使從禦街行以出。一夕娥謂子曰。人生若雨中花。寄生艸耳。君𨿽富貴。不如漁家傲也。且堂上有老姑。不免缺五供養。君不聞烏夜啼。有反哺意耶。子乃屢疏乞歸。天子不得已許之。賜宮女吳織機。醉娘兒。似娘兒。梨花兒。爲婢。命翰林風流子唐多令艸誥以封之。曰。始守新水。行太平令。繼收江南。平定西番。四邊靜。皆卿之力。冊封太師引。妻封國夫人。贈封其父毋如子官。子受封歸。時夏初臨途中。作蝦蟇序。獅子序。大抵言其碌碌。無異一撮棹也。及歸。爲毋上壽。開宴晝錦堂。娥曰。不圖今日。有此相見歡也。遂傾杯序舊情。因賡。相作歌子云。當年一盆花際立。淒涼只有緱山月。憶君顏色勝如花。教人常對橊花泣。愁雲偏送風入松。怨雨灑向梧桐葉。今朝何幸朱履回。泣顏回轉歡聲集。紫燕歸梁相對語。雙雙蝴蝶常徘徊。章臺柳賽西地錦。幽庭疑似小蓬萊。但願千秋歲無限。嘯歡時把玉山頺。娥云。落梅風裏罵玉郎。繡球怕滚東家墻。相思琵琶撥不盡。畫堂春色空悲傷。燒夜香時心欲裂。五更轉轉煩愁腸。今宵相與慶宣和。菊花新處秋風過。石竹花開並頭蕋。錦堂月下同婆娑。洞仙歌出雙聲子。香羅帶結牽情多。與君占盡普天樂。何須重唱朝元歌。母初不知其情。及聽其詞。笑謂娥曰。吾子以汝貌賽觀音。當欲作探春令。以吾思之。若非江頭金桂發。安能沈醉海棠紅也。復謂子曰。兒今縱醉歸遲。不爾責矣。今而後子與我兩休休焉。不爲爵祿名位所絆也。三臺令胡搗練聞之。亦作歌以贈曰。君家想是江神子。逍遙樂在閒庭裏。辭印歸來醉太平。爲惜黃花怕無主。立朝列位鬼三臺。還家嘯飲絡索杯。芳名已標鳳凰閣。淸風應振古輪臺。後慶子作本序。卽以前腔作尾聲。君子曰。嘉慶子。豈不毅然一丈夫哉。感皇思則思報君。賀聖朝則願歸養。不以貴忘娥。非薄悻也。必以禮娶娥。非苟合也。其立身。其行已。可謂端正好矣。豈與昔日憶鶯兒者一樣腔耶。余故筆之。以成余文。

三友傳

李卓吾有黃鶯燕子喜鵲三友傳。亦用曲牌名成文。傳曰。維暮之春。百花鬭妍。千枝添綠。滿庭芳艸。忽報東風第一。而點綴園林好景者。嚶嚶鳥鳴也。時則黃鶯兒閒關上下。見簇禦林中。花柳分春。金蕉展葉。乃拂翎而作聲曰。時哉時哉。收江南春色而醉花陰者。非吾徒哉。於是取亭前柳以構室。玉交枝以繚垣。綿蠻簧語。載好其音。而俯仰之間。晏如也。然性好友。每喚友於黃薔薇架上。見祝英臺雙蝴蝶。三三五五。紛飛晝錦堂前。或戀金錢花。或翻紅芍藥。翩躚相逐。低度粉墻而去。黃鶯兒曰。此軰止可妝成一種綘都春耳。非吾友也。正尋思間。忽遇雙雙燕兒。舞於桃李下。鶯兒佯叱曰。汝何物也。敢與桃李爭春耶。燕兒呢喃答曰。我燕也。秋去春來。有年於玆矣。子未識我乎。鶯兒曰。姑戲子耳。毋相訝。倘子不棄。願爲子友。燕兒許諾。因造鶯居。則見落梅風起。楊柳搖金。前有梨花兒。靑杏兒。後有小桃紅。纏枝花。三月海棠。蓁蓁天夭。四望極目。燕兒嘆曰。眞錦上花也。鶯兒曰。聞有胡燕。有越燕子何所產。燕兒曰。胡越一家耳。俱產烏衣國也。鶯兒曰。今爾居安在。燕兒曰。昔拓抜氏塗腦中原。曾徙於簇玉林中。彼朱奴兒。卜算子。屢害我雛。復巢王謝堂前。蓋謝之妻。卽烏衣國王女。我舊姻族也。故往依之。今又移居上小樓。與三學士爲鄰矣。鶯兒戲問曰。子居塵土中。寧如我有此風光好乎。燕兒曰。子知海棠春。豈知玉樓春也。子何誇焉。已而煙鎖南枝。西江月上。燕兒銜花掠水而歸。鶯兒穿一叢花。見月掛玉鉤。四邊靜悄。香柳娘。虞美人。紅娘子。剔銀燈。燭影搖紅。縱步觀後庭花。或整紅衫兒。舞霓裳。或排靑玉案。燒夜香。不知霜天曉角。已三更轉。五更轉。而銅龍將報天曙矣。已而有夜飛鵲。踏南枝。翩遷舞蹈。鶯兒詢其故。答曰。我鵲也。能報吉兆祥。人稱喜鵲。今見古輪臺畔。露逼牡丹盛開。欲爲少年遊子。寄一佳信耳。鶯兒誚之曰。吾聞公輸子。削竹木成鵲。飛三日不下。汝非竹木爲者乎。鵲曰。今天下無公輸子。故勞爾流鶯調舌也。鶯兒延入叢中。相結爲友。鵲曰。我喜遷喬久矣。何幸今日共賞宮花也。鶯兒曰。昔王荊公見啄木兒。卽自解衣上樹以探汝巢。汝其殆哉。鵲曰。彼所謂緣木求魚。守株待兔者也。安能害我。已而鶯兒。垂首低尾。若有所思。鵲問之。鶯兒曰。唐明皇時。我集禁苑中沈香亭上。明皇乘珍珠馬。穿皂羅袍。過而見之。呯爲金衣公子。後人誤稱錦衣公子。今東園樂事。不減明皇。而時移世攺。可以長相思也。鵲亦曰。牛郎織女。爲銀河阻隔。若非鵲橋夜渡。終身不得效幹飛樂也。人故以鵲橋仙目我。今石橊花放。七夕又將至矣。彼寜無再團圞之望乎。鶯兒曰。吾友來矣。鵲視之。乃燕兒舞也。鵲曰。燕燕於飛。差池其羽。子其是耶。燕兒曰。月明星稀。烏鵲南飛。非子也耶。於是三友相接甚歡。錦纏枝。踏花翻。嗣後卯而聚。酉而散。十二時每過半焉。不覺春去夏䢐。又早桂殿秋賀新涼也。一日同上小梁州。立於橋頂。遂名三仙橋。鶯兒曰。我在髙陽臺。見粉蝶兒。戀一枝花。彼自以爲與世無求。而與人無爭矣。不知要孩兒。嗤其不見而撲之爲螻蟻食也。燕兒曰。夫粉蝶兒。其小者也。吾銜泥浣溪沙頭。見水底魚兒。乘長風。破萬里浪。彼自以爲與人無爭矣。不知水仙子。漁家傲。方將持竿攝綸。而川撥棹以釣取之。晝遊乎江湖。夕調乎鼎鼐。𨿽吞舟之鱣鮪。不能活此於江兒水中也。鵲曰。夫水底魚。其小者也。我過小重山。見一行斜飛。插天而下。佇俔之。乃雁兒落也。蘆花爲伴。明月爲友。飄颻乎髙翔。彼亦自以爲與人無爭矣。不知福馬郎。山麻客。方將關烏號之雕弓。挾夏服之勁箭。引微繳。淩淸風。加己於千仭之上。而身爲俎醢也。鶯兒聞之愴然曰。悲哉雁也。曷爲蒙此禍也。昔蘓子卿在匈奴。牧山坡羊。倘孤飛雁。不寄一封書。則子卿不得歸朝歡矣。彼且弗免。豈非命哉。我與爾夷遊乎天地之間。繒繳不及。弧矢不加。正所謂飛鳥依人。人日憐之。豈不爲天下樂耶。頃之。鵲忽曰。刮地風寒。又早飄金井梧桐矣。鶯兒亦曰。江頭金桂。又早開徧也。燕兒曰。然則豆葉黃。楚江秋到矣。吾非薄幸。欲辭君去。返烏衣國也。於是鶯兒。與鵲至江頭送別。燕兒曰。黃花滿目。可惜分飛。唱還鄕曲。踏莎行也。鶯兒與鵲同應曰。願子毋忘賞花時。春從天上來。再得慶東園。欣衷情也。燕兒遂翻波戲浪而渡。黃鶯與鵲目送之。望遠行。不見將返。則桂枝香滿。菊花新放。柳葉兒。梧葉兒。金井水紅花。俱已黃落。而兩岸玉芙蓉又老矣。鶯兒乃戚然曰。一江風景。好傷感也。囀林鶯。聲聲慢。不是路矣。遂深藏不出。惟鵲不避歳寒。挺然與風入松臘梅花競節。曁風和景明。則羣聚如故。而相期爲千秋歲萬年歡云。野史氏曰。黃鶯兒。春鳥也。一名鶬鶊。一名黃鸝。一名栗畱。性喜春生。惡秋殺。且善喚友。而復不苟合。吾觀燕也去來以信。鵲也吉凶前知。則知鶯之能擇友矣。間亦雜以詼諧。而聲應气求。終始不逾。未嘗至於相忤。詩云。善戲謔兮。不爲虐兮。黃鶯有焉。況夫知幾知命。囂然自得。玩其言。又可想見。蓋不啻出幽遷喬。知其所止而已也。噫嘻。爭地之蝸。爲利而鬭。刳腸之龜。因智而死。孰若鶯之羣聚嬉嬉。付身世於兩忘。而人莫敢侮也耶。鶯乎鶯乎。其稟性天之靈乎。友乎友乎。可以人而不如鳥乎。

一枝梅

交趾國王。原姓陳氏。後有江西黎季釐。幼時啇販其國。登岸時。見沙上有句云。廣寒官裏一枝梅。釐後夤緣得官。一日陳王避暑於淸暑殿。庭有桂千樹。王出對曰。淸暑殿前千樹桂。羣臣皆未對。釐憶沙上所見。遂以對之。王大驚曰。子何以知我宮中事。釐以實告。王曰。此天數也。蓋王有女。名一枝梅。建廣寒宮以處之也。遂配之。

題西湖

交趾使人遊西湖。賦一絕云。一株楊柳幾株花。醉飲西湖賣酒家。我國繁華不如此。春來徧地是桑麻。正徳間。日本使者經西湖。題詩云。昔年曾見此湖圖。不信人間有此湖。今日打從湖上過。畫工還欠著功夫。

依舊管

辛稼軒。寜理兩朝。擁節鉞。奉身勇退。以家事付兒曹。作西江月詞云。萬事雲煙忽過。一身蒲柳先衰。而今何事最相宜。宜醉宜遊宜睡。早起催科了辧。更置出入收支。乃翁依舊管些兒。管竹管山管水。

了不了語

孔毅甫【平仲。】了語詩云。餗欲成。忽覆鼎。銀瓶汲絕還沈井。乳虎咆哮落深穽。靑萍一揮斷人頸。不了語詩。無言以手尋佩環。寒署疊運雕朱顏。八駿踏地幾時徧。六龍駕日何年閒。

判詞

逆濠。有寉懸牌者。爲民犬嚙傷。濠牒府欲捕民抵罪。南昌守祝瀚批曰。寉𨿽帶牌。犬不識字。禽獸相爭。何干人事。濠無以難。

軟金杯

金明昌初。有劈橙爲軟金杯者。章宗賦生查子詞曰。風流紫府郎。痛飲烏紗岸。柔軟九回腸。冷怯玻璃盌。纖纖白玉蔥。分破黃金彈。借取洞庭春。飛上桃花面。

醉經齋

明昌中。虞鄕麻氏。構小齋。題曰醉經。周徳卿【昂。】題絕句云。詩書讀破自融神。不羨云安曲米春。黃卷至今眞味在。莫將糟粕待前人。

馴寉圖

臨潁張伯玉【瑴。】家藏愼宮人馴寉圖。以手整釵。一寉隨後。伯玉請王南云賦詩。苦其不用韻。限釵來苔三字。南云援筆曰。寢處妝鈆未捲釵。孤云花帶月邊來。六宮簾幕金鸞冷。露濕晨煙啄翠苔。

管寜濯足圖

元楊渙然【奐。】號紫陽題管寜濯足圖云。踏徧遼東未是癡。藜牀欲穴只心知。好畱一掬黃泥水。墁卻曹郎受禪碑。

漢魏正閏

楊紫陽讀通鑑。至論漢魏正閏。大不平之。遂修漢書。駁正其事。因作詩云。風煙慘淡駐三巴。漢燼將燃蜀婦髽。欲起溫公間書法。武侯八冠冠誰家。後攻宋。軍回。見通鑑綱目。其書乃寢。

博浪沙

臺州陳剛中【孚。】題博浪沙云。一擊車中膽气髙。祖龍社稷已驚搖。如何十二金人外。猶有民間鐡未銷。

馬嵬坡

馬嵬坡題詠甚多。武功杜眞卿【佺。】一詩極爲婉麗。楊柳依依水拍堤。春城茅屋燕爭泥。海棠正好東風惡。狼籍殘紅襯馬蹄。又遂城髙徳卿【有鄰】詩曰。事去君王可柰何。荒墳三尺馬嵬坡。歸來枉爲香囊泣。不道生靈淚更多。金章宗詔錄馬嵬詩。得五百餘首。付詞臣品第。眞卿詩在髙等。

竹衫

喬夢符【吉。】詠竹衫小令云。並刀剪龍須爲寸。玉絲穿龜背成文。襟袖淸涼不沾塵。汗香晴帶雨。肩瘦冷搜云。是玲瓏剔透人。

鼠須筆

元。金陵謝宗可。詠鼠須筆云。夜逐虛星上月宮。舊髯奪得管城公。橐中不攪吟窗夢。指下先收翰苑功。莫笑硯池濡醉墨。絕勝倉廩飽陳紅。平生囓盡詩書字。散作龍蛇落紙中。

刮字治病

宿州天慶觀。雍熙中。回道人訪觀主不遇。題二詩於門。其一云。肘傳丹蒃十年術。口誦黃庭兩卷經。鶴觀古壇槐影裏。悄無人迹戶長扃。乃玉柱篆。往往爲人刮去。煎湯治病。而字迹復生。

郭從周善卜

何中正。初及第。聞郭從周。精於卜。求占終身。從周贈詩云。三字來時月正圓。一麾從此出秦關。錢塘春色濃如酒。貪醉花間臥不還。後中正以八月十五日。攺知制誥。出秦關。至杭州卒。

老子出關圖

宋錢勰待制。尹府日。遇誕辰僚屬盡以烏龜白寉爲獻。用表祝壽之意。獨楊次公【傑】以老子出關圖。題詩云。祕藏函谷關中子。將獻蓬萊閣上仙。願得須眉如此老。卻教龜寉羨長年。錢大喜。

拜石

米元章。平生好石。守濡須日。聞有怪石在河壖。命移至州治。設席下拜曰。吾欲見石兄二十年矣。言者坐是爲罪。罷去。竹坡周少隱過郡。見石感而賦詩。其略曰。喚錢作兄眞可憐。喚石作兄無乃賢。望塵雅拜良可笑。米公拜石不同調。

守宮

湯胤績。字公讓。一字東谷。東歐王諸孫。能詩。嘗賦守宮云。誰解秦官一粒丹。記時容易守時難。鴛鴦夢冷腸堪斷。蜥蜴魂消血未幹。橊子色分金釧曉。茜花光映玉鞲寒。何時試卷香羅袖。笑語東君仔細看。爲時所賞。云不減李商隱也。

狂吟

長洲陳湖磧砂寺。僧魁天紀。讀儒家書。尢工於詩。元初髙安僧天隱。與友善。贈詩云。拈筆詩成首首新。興來豪叫欲攀云。難醫最是狂吟病。我恰才痊又到君。

四皓奕碁圖

王威寜。題四皓奕碁圖云。暴楚彊秦一局收。不應未著又安劉。就中諸呂眞勍敵。賴得旁觀有綘侯。朱克粹亦有一絕云。一局殘棋尙未終。白頭何事到靑官。不應千里冥飛翼。卻墮畱侯智网中。

泥窗

薛許昌宮詞。畫燭燒闌暖復迷。殿帷深密下銀泥。開門欲作侵晨散。已是明朝日向西。此卽長夜之飲。非止達早也。蜀謂糊窗爲沈窗。花蕋宮詞。紅錦泥窗遶四廊。

七姊妹

楊孟載【基。】謂人身五官。皆有所司。獨眉無用。自號眉庵。詠七姊妹花詩。紅羅鬭結同心小。七蕋參差弄春曉。盡是東風兒女魂。蛾眉一樣靑螺掃。三妹娉婷四妹嬌。綠窗虛度可憐宵。八姨秦虢休相妬。腸斷江東大小喬。七姊妹。花似薔薇。而七朶連綴。

放鴨船

錢塘葉景修【森】家藏王右軍籠鵝帖石刻誠爲妙品但婦女頗不潔張伯雨貽詩有家藏逸少籠鵝帖門擊龜蒙放鴨船句世以鴨諭蘇五奴故云

楊子云

劉后村詠楊雄云。執戟浮沈亦未迂。無端著論美新都。白頭所得能多少。罔被人稱莾大夫。

堅瓠七集

﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣

﹝堅瓠集﹞堅瓠八集

﹝淸﹞褚人獲纂輯

●堅瓠八集目錄

堅瓠八集

序

堅瓠八集卷之一目錄

堅瓠八集卷之一

物幻詩

物幻詞

十空曲

詠鍼

緘默無事

遇呂純陽

佛印見東坡

兩朝甲子歌

尢悔庵詞

攺題見用

易題致富

三生公案圖

張仲宗詞

劉叔安詞

借屍還魂

晨昏鐘鼓

風水

白雄鷄

日午牡丹

髙鳳善卜

大光祿牌坊

莎衣眞人

許志仁奇遇

茶肆短鬼

急力執傘

食置肉笑靨

非非子

瓶梅

扇板題詩

保和眞人

禮開唱酬

直言得罪

十遇詞

陽關三疊

陶泉明

行情

何鼎

閩人抗宋

物異

鸚鵡

野賓

猈■﹝犭屈﹞

犬

詠貓

貓捕鼠

酒狂

楊文忠對

遊佛寺對

百日紅萬年靑

劉貢父

白圻

董文玉

顧未齋

王汝玉

鐵冠道人

一韻對

董通判對

云藍紙

竹夫人詞

墨詞

幽歡詞

燈花

堅瓠八集卷之二目錄

堅刻褚石農堅瓠集卷之二

饒州府學

車盤驛

壺山居士

蠻布弓衣

畱余

炎涼異態

書懷

閒適

一團冰

白香山語

西湖詞

汪彥章詞

油污衣

止酒

反止酒

罪酒

淸狂曰癡

諭鷺鶿

五仄詩

代婉儀詞

黃冠歸故鄕

謝疉山詩

碧蘆

風情不薄

吳琚詞

燕山驛壁

琵琶詞

豪放賈禍

古人好尙

王陸無忌憚

鬼憎人學問

王夢澤

子厚小兒

李后主去國詞

西湖勝景

張華

題壁

玉簪花

葛將軍

劉東山

張右侯降乩

彭解元

復南頓田租

醒世詞

泡燈

肓馬售錢

除夕絕糧

遊藏春塢

韓忠獻喜雨詩

焬帝聞歌

大業童謠

臻蓬蓬

木生奇遇

奴根

破瓜

士籍書曆

題倚屏美人

道開

聽雨讀離騷

索箋畱帶

三角亭

堅瓠八集卷之三目錄

重刻褚石農堅瓠集卷之三

李無競遇仙

覩蛙求學

小半觔謠

江斗奴

瞽識王教師

觀物吟

娶九姨

傅大士

濟顚贊

陳圖南

徐仙

朱明

撲滿

釣臺

攺姓

天目山

謝疊山卻衣

李方山

楊妃上馬嬌圖

洞庭閨怨

韓信嶺

李昪詠燈

蠧魚

踏災行

總兵對

募修五臓廟疏

鄰女吹笛

美女燒香

美人踢球

美人春睡

美人濯足

美女折花

美人騎馬

女兒港詩

箕仙

伏波祠

對啟佳句

杜鵑

辭職自遣

邵康節詩

楊妃羅襪

楊妃病齒

鑷白髮

阿呀歌

營壽藏

惠柔侍兒

詠豆瘢

感遇

銘心訓

祭半齒

病齒

無夢詩

足說

朱文公足疾

社酒治聾

湘東一目

眼謎

懴目

染須髮

罰飲

堅瓠八集卷之四目錄

重刻褚石農堅瓠集卷之四

韓蘄王

武穆降乩

周益公

紅玉杯

魯文斐

關夫子祠

嶽武穆祠

平山堂

姜堯章度曲

詠轎

鸚鵡作偈

醉翁亭

別妾

瘦馬吟

雙雙燕

雪中幹令

踏靑詞

琵琶亭

李理

法常嗜酒

天聾地啞

手心足心

黃寉樓

釋教

陸五臺釋冤獄

律令

蛉窮

偏提

上距下嘴

子母男女錢

覓句營生

蘓東坡命相

瘴說

盛教授啟

佛米贊

白櫻桃

恥入鄕賢

劉公旦

赭丹

炭頌

石炭麩炭

詠炭

猢猻王

毀滛祠

師娘

串字

會節先生

雙木不如姚

詩索酒

佛郎機

禁纏足表

祭妬婦津神文

別妾詞

跳月記

溪峒歌謠

方滋饋燭

陳諤詼諧

魏忠賢祠

攺任福州

擊旗始末

十孩兒

●序

客有喜談猶龍氏者。謂其片紙尺幅。無不令人解頤。余因出稼翁所著堅瓠集示之。曰。均小史也。猶龍之作濃而纖。稼翁之作淡而雅。猶龍之作。蓋志乎此。而好弄其筆墨者也。稼翁之作。則非其志乎此。聊藉此以自寫其閒適者也。稼翁當年少气盛時。於書無不窺。酉山之富。包羅於胸。固將爲澤之莪。野之蘋。豈其匏系云爾乎。旣乃謝去雕虫之業。猶搜錄秦漢以來遺書。廣求故明一代軼事。下逮括帖。其小品未經人識者。亦復次其卷帙。藏之篋笥。曰。吾以畱兒讀也。是豈喜爲遊談。而不要諸根柢者哉。秪以溫溫無所試。徒家居而坐縻廩食。將自比伐檀之君。子猶疑素餐。欲學考盤之詩人。空之寤宿。閒情縷縷。觸緒紛來。寓之短札。不覺日累而多耳。客曰然。則子何以知稼翁之志乎。曰。於其名是集。卽知之矣。不見屈轂之語田仲者耶。夫瓠可以盛物。可以割而斟。固宜有用於。世。顧自甘於堅石而無竅。蓋曰。人固有不仰食於人。而亦不必皇皇於世用者。類此瓠也。其諸稼翁之所以自況也與。

通家小弟湯傳榘子方氏拜題

●序﹝玆據柏香書屋校印本補﹞

余聞先生名蓄於中而冀得一見者十有餘年矣先生不求聞達於書無所不窺而雅好著述凡事有不經見可資談笑者往往筆乏於書時復自出凡意以褒貶論定之範蔚宗所云有事外遠致者大率類此也戊寅春於友人案頭得觀先生所著堅瓠集見所錄忠孝簾節有關風化者知先生秉性過人樂善無窮也見所錄箴銘規戒有資家國者知先生經濟素優抱負非常也見所錄風俗之好尙里巷之傳聞知先生通達時務搜討靡遺也見所錄滑稽之雄辯曼倩之詼諧知先生襟懷曠達光風霽月也其它方言諺語謔談軼事無不登載以資賞識夫先生之才富而學博如此幸而見用方將折衷歷代之史勒爲一書以與司馬班範之徒齊驅並駕亦可無媿乃僅閒居涉獵隨采隨錄以消磨歲月是可悲也𨿽然書而誌怪言涉浮誇集號買愁語亦靡曼不若此書之令人憂者樂怒者喜迂者達愚者慧空疎者博雅木訥者敏辯是誠抱有用之才積有用之學著有用之書而作者命名乃自托於濩落無庸者之所爲余將登先生之堂聆先生之教以慰十年之思而請解所以爲堅瓠者

年家眷侄徐琛拜題

●序﹝玆據柏香書屋校印本補﹞

間讀文文肅公吳中名賢小志其所向往與其所寄托迥然時俗之外竊嘆吾吳自明盛以來學士大夫風流弘長沾漑所及不勝殘膏剩馥之慕今而得稼軒褚先生先民之遺庶猶有存焉者乎稼軒素以文行爲鄕閭推重觴詠多暇讀書等身而生平寫照惟得閒多事外知足少年中二語殆欲參諸賢中恬雅一席近纂堅瓠諸刻或莊或諧類能觸目儆心醒貪嗔而卻愁疾令閱者几案間如對直諒多聞之友其爲裨益非淺淺也因是而思稼軒之所向往與所寄托諸賢且欣然願相把臂入林者而又何說鈐書肆之足疑其汗漫云

錫山年家弟顧貞觀拜識

●堅瓠八集卷之一目錄

物幻詩

物幻詞

十空曲

詠鍼

緘默無事

遇呂純陽

佛印見東坡

兩朝甲子歌

尢悔庵詞

攺題見用

易題致富

三生公案圖

張仲宗詞

劉叔安詞

借屍還魂

晨昏鐘鼓

風水

白雄鷄

日午牡丹

髙鳳善卜

大光祿坊

莎衣眞人

許志仁奇遇

茶肆短鬼

急力執傘

食置肉笑靨

非非子

瓶梅

扇板題詩

保和眞人

禮闈唱酬

直言得罪

十遇詞

陽關三疊

陶泉明

行情

何鼎

閩人抗宋

物異

鸚鵡野賓

猈■﹝犭屈﹞

犬

詠貓

貓捕鼠

酒狂

楊文忠對

遊佛寺對

百日紅萬年靑

劉貢父

白圻

董文玉

顧未齋

王汝玉

鐵冠道人

一韻對

董通判對

云藍紙

竹夫人詞

墨詞

幽歡詞

燈

花

堅瓠八集卷之一

長洲石農褚人獲學稼纂輯

物幻詩

吳梅村先生。有物幻八詩。詠繭虎云。南山五日鏡奩開。彩索春蔥縛軼村。奇物巧從蠶館制。內家親見豹房來。越巫辟惡鏤金勝。漢將擒生畫玉臺。最是繭絲添虎翼。難將續命訴牛哀。茄牛云。擊鼓喧闐笑未休。泥車瓦狗出同遊。生成豈比東鄰犢。觳■﹝觳﹐束代殳﹞何來孺子牛。老圃盤飡誇特殺。太牢滋味入常羞。看他諸葛貪遊戲。苦鬭兒曹巧運籌。鮝寉云。丁令歸來寄素書。羽毛零落待何如。雲霄豈有餔糟計。飲啄寜關逐臭余。雪比撒鹽推勁翮。蟻旋封垤附專車。秦皇跨寉思仙去。死骨何因葬鮑魚。蟬猴云。仙蛻誰傳不死方。最髙枝處憶同行。移將吸露迎風意。做就輕軀細骨妝。薄鬢影如逢越女。斷腸聲豈怨齊王。內家近作通侯相。賜出貂蟬傲粉郎。蘆筆云。采篛編蒲課筆耕。織簾居士擅書名。掃來魯壁枯難用。焚就秦灰制不成。飛白夜窗花入夢。艸玄秋閣雁銜橫。中山本是盧郎宅。錯認移封號管城。橘燈云。掩映蘭膏葉底尋。玉盤纖手出無心。花開槐市枝枝火。霜滿江潭樹樹金。繡佛傳燈珠錯落。洞仙爭奕漏深沈。饒他丁緩施工巧。不及生成在上林。桃核船云。漢家水戰習昆明。曼倩偸來下瀬橫。三士漫成齊相計。五湖好載越姝行。桑田核種千年久。河渚槎浮一葉輕。從此武陵漁問渡。胡麻飯裏棹歌聲。蓮蓬人云。獨立平生重此翁。反裘雙袖倚東風。殘身顚倒憑誰戲。亂服麤疏恥便工。共結苦心諸子散。早拈香粉美人空。莫嫌到老絲難斷。總在污泥不染中。先生八詩。隨物肖形。麗而不纖。久已膾炙人口。近於友人處。復得前題八詠。亦巢先生所作。今錄於左。故事良辰詎可違。巧裝新樣出閨闈。剪將筐上飛蛾蛻。制就釵頭猛虎威。縷縷絲皆同豹餙。斑斑文徧綴蠶衣。形摹毒勢眞能肖。縳艾徒傳掛戶扉。置尾裝頭老■﹝牜孛﹞成。戲牽几案作春耕。耳因露潤眞能濕。色自天生卻類騂。棄入髙廚如觳■﹝觳﹐束代殳﹞。蒸爲淸供卽犧牲。夜來鼷鼠防侵食。幹蒂猶看兩角橫。俄將枯質化胎仙。雙翅翩翩自儼然。血肉盡除惟有骨。塵氛未脫尙畱膻。巧裝貴擬軒車上。近玩卑從耳目前。七筯棄余眞像出。薛公圖畫不須傳。出土淩髙蛻殼新。山公形態擬來眞。轉九智更能升木。齊女名應喚楚人。噪柳竟成啼峽狀。緣藤全失吸風神。危機幸免螳螂捕。猶作驚弓抱樹身。折取汀蘆搦管宜。戲將揮灑效臨池。雁銜好作天邊字。虫蝕曾題葉上詩。獵向中山當渚上。退爲髙塜是霜時。斷簾敗筆皆堪用。藩混還教置不遺。大顆勻圓選最良。明燈巧制照閨房。摘來園叟千頭盛。造出佳人十指香。燃火赤皮同映日。添膏朱實類含漿。綴珠剪彩懸花菓。何似天成不待裝。規模渺少體仍全。刳木依稀古聖傳。擇取豈畱天上種。造來疑泛水中仙。絕勝縮地寰瀛竹。堪擬隨波太乙蓮。安得時時多載酒。奇珍妙手制靑田。手劈房空未棄捐。人形制就態翩然。精魂豈轉三生石。胎孕眞從九品蓮。紺色衣疑裁縠縷。淸香身似染鑪煙。長裙曵地腰肢束。有恨無情自可憐。

物幻詞

吳梅村先生物幻八詩。頗極巧妙。尢悔庵先生謂其題近於詞。爲西江月小調足之。繭虎云。五道蠶叢初辟。三盆虎圈俄修采桑秦女自風流。翻學下車馮婦。浴罷恰如得子。繅成便可封侯。彩絲束縳掛釵頭。傍向盤龍欲鬭。茄牛云。小菜放於牧野。太牢起自田家。樊遲老圃大排衙。演出伯牛司馬。入甕莫愁觳■﹝觳﹐束代殳﹞。著鞭卻喜丫。義兒童牽綫笑喧嘩。唱道夕陽來下。鮝寉云。聞說枯魚欲泣。何爲化寉來歸。霓裳玉佩自淸暉。入肆終慚形穢。北海已成速朽。南山幾見髙飛。鯤鵬變化是耶非。小作逍遙遊戲。蟬猴云。齊女一朝怨死。王孫再世嬉遊。三聲哀叫斷腸秋。卻恨當年無口。跳擲不憂螳臂。沸羹早兆羊頭。從來蟬冕拜通矦。問是沭猴冠否。蘆筆云。書帶艸生筆冢。墨池人在蘆中。白頭翁變黑頭公。夜夜飛花入夢。畫荻教成孺子。編蒲學近儒宗。雁行銜去向江東。寫出錦書珍重。橘燈云。金顆千頭火樹。玉荷四照霜花。書生懷袖向窗紗。長伴紅衣不夜。心事任教分剖。風光尙費周遮。美人對影暗嗟呀。決意爲郎吹罷。桃核船云。種自玄都道士。載從渡口漁翁。小兒偸出碧雲宮。頃刻帆檣飛動。蘆葦似來江上。竹枝疑泛圖中。桃根桃葉棹歌同。兩槳春風吹送。蓮蓬人云。妾比芙蓉解語。郎如碧藕多思。个人憔悴倒懸時。知道無心憐子。空洞此中無物。崛彊猶昔孤支。亂頭粗服貌如斯。未必六郎相似。

十空曲

尢悔庵先生駐雲飛十空曲。一國三公。車馬長安殿閣中。鼎爵分班奉。金印輪流弄。【嗏】白首戀鳴鐘。靑山木拱。華表銘旌斷送黃梁夢。君看蓋世功。名總是空。萬貫千鍾。篋蠧靑蚨倉朽紅。合藥燒丹汞。掘土埋銀甕。【嗏】金穴與陵銅。化成泥塜。𨿽有錢神難買南柯夢。君看敵國資財總是空。北苑南宮。萬戶千門擬九重。金屋阿房衖。金穀天臺洞【嗏】臺榭土花封。牛羊丘壠。綺閣迷樓也等華胥夢。君看甲第田園總是空。翠翠紅紅。十二金釵列小童。綺席雲鬟擁。錦帳花心動。【嗏】脂粉髑髏工。狐精賣弄。雨散雲收想斷巫山夢。君看絕世紅顏總是空。弦索叮咚。綘蠟燒殘曲未終。鼓疊江南弄。簫吹秦樓鳳。【嗏】轉盻白楊風。挽歌相送。子弟梨園同入鈞天夢。君看大地音聲總是空。熊掌駝峯。下箸千錢未足供。美酒金尊送。肥肉臺盤捧。【嗏】殺气滿喉隴。請公入甕。逐鹿烹羔變作芭蕉夢。君看飲食因緣總是空。靑母黃公。嫁女婚男風俗通。交頸鴛衾共。繞膝烏衣從。【嗏】分手各西東。主人翁仲。打散鴛鴦驚破熊羆夢。君看眷屬團圞總是空。繡虎雕龍。彩筆吟成萬卷工。獻賦長楊重。問字玄亭眾。【嗏】何處哭秋風。淒涼文塜。一部南華不過莊周夢。君看錦繡文章總是空。豎子英雄。觸閧蠻爭蝸角中。一飯丘山重。睚眥刀兵痛。【嗏】世路石尢風。移山何用。飄瓦虛舟不礙松風夢。君看爾我恩讎總是空。擾擾匆匆。遮莫晨雞與暮鐘。梵策無須唪。公案何勞頌。【嗏】早覓主人公。風旛不動。放下機關圓破蒲團夢。君看萬法無常總是空。

詠鍼

郡有一士。遊花街。見妓女刺繡帳前。妓曰。汝能吟詠。以鍼爲題。士曰。一寸堅鋼鐵作鍼。綺羅叢裏度芳春。若教玉手抽來急。挑得花心片片新。妓爲之契合。

緘默無事

廣知世事休開口。縱會人前只點頭。假若連頭都不點。也無煩惱也無愁。又題無事人云。獨坐淸寮絕點塵。也無撓雜擾閒身。逢人不說人間事。便是人間無事人。

遇呂純陽

明全州蔣暉。仕至太守。言曾遇呂純陽於某觀。俳徊相接。題詩云。宴罷歸來海上山。月飄承露浴金丹。夜深寉透秋空碧。萬里西風一劍寒。是奇絕不凡語。未容輕擬。

佛印見東坡

賈進士晚年削髮爲僧。名佛印。住持虎丘山寺。貫穿六經。旁通奧義。東坡新任蘇州。極惡僧釋。佛印竟至府門求見。卒入報。坡曰。好生與他說。府尊火正紅。卒傳命。印曰。門外一塊鐵。卒再入報。坡命之進。印立丹墀下。放杖作揖。坡曰。山僧如何揖公侯。印曰。大海終當納細流。昨夜虎丘山上望。一輪明月照蘓州。坡大喜。以府堂正對吳山。以吳山爲題命印作詩。印曰。和尙說。老爺請提筆。坡許之。印立成曰。吳山突尢勢崢嶸。險阻﨑嶇徑路橫。猛虎出林風激聒。老龍入洞兩汀泙。槎牙古樹離斜倒。拉撻髙巖屈竅生。對景顚纖吟不就。靜聽流水響嚶■﹝口弘﹞。中有難字。遽未能寫。閣筆久思。又恐失體。詢知是佛印。遂與之定交。

兩朝甲子歌

王東尹先生諱宋。生於萬曆壬寅。越康熙甲子。年八十有二。作兩朝甲子歌。曰。粵稽太古軒轅時。爰命大撓作甲子。方山薛氏編成年。古今治亂森如指。天啟四載甲子冬。憶余新婚夜雪濃。見此粲者邂逅耳。錦衾未暖妝臺空。其年便患洪濤災。官有禍水沒蒿萊。河北賊與朝中黨。相繼綿延喪亂來。甲申聞變眞斷腸。抱竄呱呱聲恐揚。气莭文章不復道。魂遊柴市魄沈湘。奏銷令下暴如雷。書卷徒爲浩刼灰。若使中年身便死。潦倒名場實可哀。何幸假年登髦耋。以遠顏齋志不輟。伏羲四圖易之綱。不鑪不扇眞人傑。紫闕但用黃金塗。石渠虎觀眞模糊。藉玆一編懸日月。皇極象數理不虛。擬之議之如有神。仁義本爲陰陽根。推驗家門否之泰。生婚死葬安我心。大抵吉凶半由己。天時人事相表裏。安樂窩中一部書。奉以蓍龜吾老矣。吁嗟乎。從來世運轉如輪。歲除甲子又陽春。上元星辰盡朝拱。且與窮黎宴太平。歌曰。天開甲子兮。人學義皇。壽命孔長兮。好易無荒。骨肉復聚兮。少長咸康。惜碩果之匏擊兮。誓藝蘭九畹集芬芳。

尢悔庵詞

尢悔庵先生閨詞。調寄卜算子。整日數園期。數了回頭數。不信朝朝暮暮思。曆本看掀破。特地倚門妝。依舊空牀臥。多分宵來夢。不應今夜■﹝扌棄﹞重做。又偶感調醜奴兒令。春來秋去何時了。昨日陰山今日陽關。白髮黃雞彈指間。只求夢裏流年好。今夜邯鄲。明夜巫山。睡過三生亦喜歡。

攺題見用

萬曆壬子。蘓郡侯鄞縣趙世祿。錄科試。題出康誥曰。如保赤子節。一書吏某稟曰。今日錄科題有不中字。請一攺易。趙然之。易夫人不言。言必有中。後趙信任某吏。遂得大用。秋榜發。郡士得雋者三十二人。周忠介順昌。姚文毅希孟。王遵義仲聖。沈應明。陸康稷。熊秉鑑。皆是科所取士也。家叔祖香茀公承慈亦與焉。明三百年得士之盛。未有如此科者也。先嚴七預棘闈。皆以數奇不偶。崇禎丙子七月。赴省鄕試。外叔祖王養和公設餞。客卜色。欲以元魁送先君。偶差一點。客惜之。外叔祖云。𨿽不中。不遠矣。旣而自悔失言。闈中卷受知於公安袁特丘【彭年】先生。取冠本房。與主司王錫衮爭元。王以麟經爲辭。先生堅請。言語少齬。遂抑置副榜。竟成語先。

易題致富

天啟中崔魏用事。爭傳其有不軌之志。北直學使者考校宛平童子。題出忠矣。至淸矣牌已書就。命教官傳諭。一教官請曰。此題還求太宗師更易。學使者聲色俱厲。曰。爾以是題爲不佳乎。教官從容對曰。題甚佳。但其中包崔子弒君一叚。不見髙啟愚舜亦以命禹題。爲南臺抨擊乎。學使者攺容謝之。嗣後凡事與啇。致富不貲。

三生公案圖

金陵瑣事。西虹太守有無住庵主。畫圓澤三生公案卷。筆法髙古。宋元名公。題詩甚多。趙子昂絕句云。川上淸風非有著。松間明月本無塵。不知二子緣何事。苦戀前身。與後身識見超脫。過人甚遠。

張仲宗詞

張仲宗夜遊宮辭云。半吐寒梅未拆。雙魚洗冰澌初結。戶外明簾風任掲。擁紅鑪灑窓間稷雪。比目去年時節。這心事有人歡悅。斗帳重薫鴛被疊。酒微醺管燈花今夜別。雙魚洗。盥手之器。見博古圖。稷雪霰也。形如米粒。能穿瓦透窗。見毛詩疏。

劉叔安詞

劉叔安名鎭。號隨如。元夕慶春澤一首。入艸堂選。又有阮郎歸云。寒陰漠漠夜來霜。階庭楓葉黃。歸鴉數點帶斜陽。誰家砧杵忙。燈美幌。月侵廊。燻籠添寶香。小屏低枕怯更長。和云入醉鄕。亦淸麗可誦。

借屍還魂

石溪閒筆。載王坦之與竺法師相厚。約先死者以冥事之有無相質。後法師先死十餘年。一且來見坦之。告以幽冥之事皆有。惟當修徳以臻福地。未幾坦之卒。近日輪回。頗有奇異。果有借屍還魂者。吾蘓舊學前徐挑花女。年及笄。許字金閶王某。康熙丁巳六月十八日。忽爲神所憑依。禱祀無效。至十月十九日而卒。父母哀之。越二日。而女復蘇。見父母。茫然不識。聲音笑貌。與平日絕異。怪而間之。乃云吾是震澤鎭王某女。名秀蘭。年十有七。六月十三日。爲上方山三相公拘去。後欲放還。屍已燒化。令我到此守候。今汝女去。才放我回耳。言其族屬裏居甚悉。初還魂時。邑人無不往觀。予家童亦目覩。數日後秀蘭忽若夢魘之狀。少頃。女歸。與父母問訊。言詞宛然。且云秀蘭與王某亦有姻緣之分。宜早歸之。今已嫁去。乃知齊諧夷堅所載。未盡誣也。

晨昏鐘鼓

天下晨昏鐘聲之數。叩一百八聲者。一歲之義也。蓋年有十二月。有二十四气。又有七十二侯。正得其數。但聲之緩急節奏。各處不同。吾蘓歌曰。緊十八。慢十八。中間十八徐徐發。兩度輳成一百八。杭州歌曰。前發三十六。後發三十六。中發三十六聲急。通共一百八聲息。越州歌曰。緊十八。緩十八。六徧湊成一百八。臺州歌曰。前擊七。後擊八。中間十八徐徐發。更兼臨後擊三聲。三通湊成一百八。禁鼓一千二百三十聲爲一通。三千六百九十聲爲三通。在外更鼓。三百三十撾爲一通。千撾爲三通。釋氏念珠。亦取一歲之義。

風水

七修類稿。徐州不打春。邳州無東門。若使打春與開門。蠍子咬殺人。文海披沙。東昌有諺曰。夏津不撞鐘。髙唐無北門。撞鐘人頭痛。北門生蝗虫。相沿至今。不敢易也。湧幢小品。蕭縣亦不撞鐘。撞之則水至。

白雄鷄

六月二十四日。爲淸源妙道眞君誕辰。吳人祀之。必用白雄鷄。相傳已久。不解其故。及閱陳藏器本艸拾遺云。白雄鷄生三年者。能爲鬼神所役使。吳人用祀眞君。或亦山川不舎騂角之意。

日午牡丹

昔人畫牡丹一枝盛開。旁蹲一貓。其睛如綫。識者曰。此日午牡丹也。蓋貓晴可以驗時。語曰。子午如綫卯酉圓。寅申己亥似牛尖。辰戌丑未如杏匾。此法千金總莫傳。凡花盛開於午。午貓擬其盛也。

髙鳳善卜

閩縣髙鳳善卜。遇物輙以意推。不專用易。弘治己西福州傅用養【鼎】求占科名。鳳曰君第一人也。旣而果然。或問其故。鳳曰。吾適剖椰子而用養至。其象解圓。當爲解元。弘治戊午秋試前。鎭守內臣書一興字。令鳳占解元在何府。鳯曰。尊意得無在興化乎。但所書興字從俗省書。其人在中。而八府俱下。必閩城矣。及揭曉。乃侯官林克仁【士元。】鳳嘗語人卜若可信。鳳以儒學吏當至五品京職。不知何從得之。弘治中召入宮中占驗。恩授工部郎中。

大光祿牌坊

予家西白搭巷租居。東首有大光祿牌坊。乃嘉靖間蘓州知府溫景葵。爲房師章茂實【煥】所建。東曰大中丞。西曰大光祿。欲於中間起第。不意建坊甫竟。茂實以事被逮遣戌。時有口號曰。大中丞完子就問軍。大光祿燒得光禿禿。問軍之謠已驗。康熙己未十月晦日。予家人不戒於火。焚毀門屋及坊。合裏震驚。幸而獲息。燒光之言至百有二十餘年始驗。

莎衣眞人

莎衣眞人姓何。準陽朐山人。後居平江。身衣白襕衫。晝則沿門乞食。夜則宿天慶觀。久而衣敝。以莎緝之。人無貴賤。問以休咎。無不奇中。宋孝宗聞而召之。不至。賜號通神先生。有警世詞云。在世爲仙須有分。不須食素持齋。寸絲不著掛形骸。蓑衣爲伴侶。篛笠作家懷。行滿三千上界。奉勅宣至金臺。傳言問汝有何栽。人生長富貴。陰隲種將來。後無疾而化。今。像在蓑衣殿中。

許志仁奇遇

宋蜀士許志仁。赴臨安覓差遣。在袁家湯店止泊。淹畱數年。囊篋殆盡。每見士大夫。則鞠躬相揖。人憫其窮。必少贈之。一夕孝宗與曾參政從龍微行。人袁店喫湯。志仁揖之甚恭。孝宗念此人何敬如此。故遺一扇與之。志仁卽趕逐奉還。孝宗問汝何處人。在此何爲。志仁言某蜀人。在此待差遣。日久窮困。又問年月日時適與上合。孝宗曰。曾參政說欠閬州太守。明日以書薦汝去受差辟。又付黃金二十兩。作褁囊歸鄕。志仁大感。孝宗復以其命與人推算。星翁云。此是主上命。孝宗曰。此蜀中士許姓命。星翁曰。若果然。則目下亦遇大貴超升。孝宗歸。禦筆令志仁交閬州知州事。復以金二十兩。令曾參政密封與之。志仁不之知。攜歸見閬州守。守拆開見是禦筆。前守攺除利州西路提刑。俱各謝恩在事。

茶肆短鬼

範質未貴時。過茶肆。見人狀貌怪陋。前揖曰。兵戈至。相公無慮。範所執扇。書大暑去酷吏。淸風來故人句。人曰。世之酷吏。何止如大暑也。公他日當究此獘。因攜扇去。範惘然。後至伏廟。一土木短鬼。貌肖茶肆所見。扇亦在手。範心異之。果大貴。封魯公。

急力執傘

撫州晏文正在太學時。出市。遇驟雨。忽一人擎黃傘覆之。曰送相公回學。晏恐犯法卻之。其人曰。無憂也。晏疾行回學。令候於門。取錢謝之。人忽不見。時市人見晏胃雨不沾體。怪之。至寶歷間宰長沙。至一廟。見一急足擎黃傘。儼然當日執蓋者也。

食置肉笑靨

秦檜末年。大誅殺以脇善類。逮趙忠簡之子汾下獄。汾就逮。自分必死。因囑其家曰。此行無全理。脫幸有恩言。當於饋食中置肉笑靨一以爲信。母忘。旣入獄。月餘無所聞。獄卒曰施慘酷。奄奄待盡。忽外致食。滿槖皆笑靨。汾泣曰。吾約以一。而今乃多如是。殆紿我。旣而獄吏皆來賀。始知檜已死。獄事得解。汾卽日脫械出。

非非子

金陵瑣事。徐天賜魏國公弟宅在大功坊內。基與府學相接。不能擴充尺十地。因謀於府尹蔣。督學趙。復賂武斷生員任芳等。約以尊經閣後民間之地。易學官右邊空地。生員周膏。作非非子一篇。粘於學壁。極言夫子貧厄門。人害地。語侵上官。督學聞之。畏公議不容。遂已其事。膏乃刑書周瑄之子。髙才博學。此舉人多義之。

瓶梅

郡有豪僕。倚財放恣。謔侮西席。春日折梅佐酒。置諸瓶。戲謂師曰。以此賦詩。師卽口占曰。瓶養梅花供歳新。此中那得鬭芳春。有香有色皆因水。無葉無根難保身。竹松不與爲三友。風月何曾作兩鄰。看來總是無成局。休倚東風冷笑人。時稱蘿卜絲【師】。

扇板題詩

宋景定間。淸河坊扇店。有道人來補扇。店主與一新扇。道人於扇仮題詩曰。一輪明月四時新。一握淸風煞可人。明月淸風年年有。人世炎涼知幾塵。題畢而去。墨迹直透板背。觀者紛紛。利市比常十倍。致富不貲。後道人來。以袖拂之。字遂不見。

保和眞人

潼州王藻。爲府獄吏。每日暮歸。必持金一與妻。妻疑其鬻獄所得。嘗遣婢饋食。藻歸。妻問曰。適饌豬蹄甚美。故悉送十三臠。能盡食否。藻曰。止得十臠耳。妻佯怒曰。此必婢竊食。或與他人。藻縛婢鞫訊。不勝楚痛。遂引伏。欲杖遂之。妻始言曰。君爲推司久。日持錢歸。我疑煆煉成獄。姑以婢事試汝。安有是哉。自今以往。願勿以不義之錢來。藻矍然大悟。取筆題壁曰。枷願追求只爲金。轉增冤債幾何深。從今不願顧刀筆。放下歸來遊翠林。卽辭役。棄家學道。後飛升。賜號保和眞人。

禮開唱酬

至和嘉佑間。舉子作文尙奇澀。讀或不能成句。歐陽永叔力革其獘。旣知貢舉。凡涉雕刻者皆黜落。時範景仁王禹玉梅公儀等同事。而梅聖兪爲參詳官。未引試前。唱酬詩句頗多。歐公無嘩戰士禦枚勇。下筆春蠶食葉聲句。最爲警策。聖兪萬蟻戰時春日暖。五星明處夜堂深句。亦爲諸公所賞。及發榜。平日有聲如劉幾輦。皆不預選。士論洶洶。閧然以爲主司耽於唱酬。不暇詳考校。且以五星自比。而待我曹如蠶蟻。因造爲醜語。並作醉蓬萊詞以譏歐公。自是禮闈不敢作詩矣。

直言得罪

宋徽宗卽位。下詔求直言。及上書。與廷試直言者俱得罪。時有謔詞云。當初新下求言詔。引得都來胡道。人人招是駱賓王。並洛陽年少。自訟監官並嶽廟。都教一時閒了。誤人多是誤人多。誤了人多少。

十遇詞

嘉言隨筆。顧稻生有十遇詞云。遇友且謔謔。遇酒旦酌酌。遇詩且作作。遇碁且著著。遇美人且綽綽。遇好景求醵醵。遇新聞但博博。遇爭是非但噱噱。遇俗務則卻卻。遇談人過則略略。老至病來不用藥。生無媿兮死無怍。宇宙曠兮天地壑。遇兮遇兮胡不樂。十遇中五且二則二但一求。客有問於先生者。先生曰。且者遇則爲。不遇亦不敢必。則者必然之詞。但者率然之意。惟求則必欲如此。不得放過也。

陽關三疊

唐人餞別。多唱渭城。卽王右丞渭城朝雨浥輕塵詩也。每句皆再唱。而第一句不疊。故曰陽關三疊。白香山詩云。相逢且莫推辭醉。聽唱陽關第四聲。注云。第四聲勸君更盡一杯酒也。若秋澗集所云。就中盡是銷魂處。不待聽歌第四聲。乃西出陽關無故人句也。

陶泉明

海陸碎事。謂陶淵明一字泉明。唐詩多用之。耿緯云。何事學泉明。韓翃云。聞道泉明居止近。不知稱淵明爲泉明者。蓋避唐髙祖諱耳。猶楊淵之稱楊泉。非一字泉明也。

行情

啇賈貿易。物價貴賤曰行情。不曰理與勢者。可見不能使價之畫一。悉隨時爲低昻。故曰情。昔趙淸獻知越州。兩浙早蝗。米價騰貴。諸州皆禁增價。公獨榜通衢。有米者增價糶之。於是啇賈輻輳。價遂頓減。民賴以安。若以勢禁之。則啇賈裹足。米愈少。必至於亂。當事者不可不知也。

何鼎

弘治中。內臣何鼎。性儉素。好讀書。見張后兄弟出入宮中。心甚忿之。一口。孝宗與張飲。偶起如廁。除禦冠。張戲戴之。又帶酒污宮人。鼎遂持瓜候宮門。欲擊之。李廣傳露得脫。明日上疏。鼎被張后杖死。時翰林某有詩曰。外戚擅權天下有。內臣抗疏古今無。道合比干惟異世。心如巷伯卻同符。

閩人抗宋

韓世忠楊子江之戰。兀術破膽。幾成擒矣。閩人王某。教以土實舟。射火箭。遂得脫去。徳佑降表。無人肯任。閩人劉褒然爲之。繼此行省稱賀表文。實難措筆。亦閩人陸威作之。文曰。禹貢之別九州島。冀爲中國。春秋之大一統。宋亦稱臣。辭若可聽。意則有乖。何閩人之抗宋而甘心於臣敵也。

物異

物之瘦者蜈蚣。輕者蝴蝶。小者蜘蛛。嶺南異物志。人於海中。見有物如帆過海。將到舟。競以物擊。破碎墮下乃蝴蝶也。去其翅。足得肉八十斤。噉之極肥。元中統初。燕巾一蝴蝶甚大。大名王和卿。賦醉中天詞云。掙破莊周夢。兩翅駕東風。三百處名園一采一个空。難道風流種。諕殺尋芳蜜蜂。輕輕的飛動。賣花人搧過墻東。葛洪遐觀賦。蜈蚣大者長百步。頭如車箱。肉白如瓠。南越志。大者皮可鞔鼔。肉作脯。美於牛肉。酉陽雜俎。蜘蛛大者如車輪。雙槐歳抄。薊州盤山有蜘蛛。與龍鬭。爲龍所斃。人獻其皮如車輪。中有大珠。光采奪目。廣莫野語。海蜘蛛巨若車輪。虎豹麋鹿。間觸其网。卒不可脫。俟斃乃食之。諸書所載。或未盡誣。

鸚鵡

宋髙宗喜養鸚鵡。能言語。髙宗一日問曰。思鄕否。應曰。思鄕。遣中使送還隴山。後數年。有使臣過。鸚鵡問何處來。使臣曰。自杭州來。又問上皇安否。使臣曰。上皇崩矣。鸚鵡皆悲鳴不已。使臣賦詩悼之曰。隴口山深艸似荒。行人到此斷肝腸。耳邊不忍聽鸚鵡。猶在枝頭說上皇。

野賓

宋主仁裕養一猿。名曰野賓。久而思去。作詩放之。云。放汝可嚀復故林。舊時侶伴好相尋。耐寒不憚霜中宿。隱迹從教霧裏深。歸去免勞靑嶂夢。躋攀應恰白雲心。三秋菓熟松梢健。任抱髙枝徹曉吟。後仁裕入蜀。適墦塜祠前漢陰之濵。羣猿連臂下飲。一巨猿獨躍而前。從僕指曰野賓。呼之卽應。哀鳴不忍去。仁欲作詩傷之曰。墦冢祠前漢水濵。山猿連臂下嶙峋。漸來子細覓前客。認得依稀似野賓。月宿免勞羈紲夢。松棲那復稻梁身。數聲腸斷連云叫。知是當時舊主人。

猈■﹝犭屈﹞

南荒有獸。名曰猈■﹝犭屈﹞。見人衣冠鮮麗。輙跪拜而隨之。𨿽驅擊不去。身有奇臭。惟膝骨脆美。謂之媚骨。土人以爲珍饌。則世之善謟者。皆有媚骨者也。是亦人之猈■﹝犭屈﹞矣。

犬

世呼媚權攻人者曰犬。但犬有至性。家𨿽貧弗嫌也。鄰𨿽富弗趨也。遇非其主則吠之。夜則觸邪防姦。蓋義獸也。若姦邪小人。擔誰之爵。擔誰之圭。享誰之祿。而甘爲權門出死力成善類之人也。犬且羞之矣。

詠貓

古人詠貓。絕句甚多。而用意各別。黃山谷乞貓詩云。秋來鼠軰欺貓死。窺甕翻盆覺夜眠。聞道貍奴將數子。買魚穿柳聘禦蟬。【貓名。】諭小人得志。冀用君子之意。劉子亨云。口角風來薄荷香。綠陰庭院醉斜陽。向人只作猙獰勢。不管黃昏鼠軰忙。語涉訕刺。劉潛夫云。古人養客乏車魚。今爾何功客不如。食有溪魚眠有毯。忍教鼠嚙案頭書。語稍含蓄。而督責亦露。陸務觀云。裏鹽迎得小貍奴。盡護山房萬卷書。慚媿家貧策勛薄。寒無氈坐食無魚。庶乎厚施薄責。而報者自媿。惟劉伯溫云。碧眼烏圓食有魚。仰看蝴蝶坐階除。春風漾漾吹花影。一任東風鼠化。鴽。眞豁達涵容。法禁不施。姦宄自化。信王佐才也。

貓捕鼠

寉林玉露。武則天斷王后蕭妃手足。置酒甕中。曰使二嫗骨醉。蕭妃臨死。曰。願武爲鼠吾爲貓。生生世世扼其喉。每見貓捕鼠。未嘗不稱快。因作詩云。陋室偏遭黠鼠欺。貍奴𨿽小策勛奇。扼喉莫道無餘力。應記當年骨醉時。金聖嘆曰。空齋獨坐。正思夜來牀頭鼠耗可惱。不知其戞戞者損我何器。嗤嗤者裂我何書。中心回惑。忽見一俊貓注目搖尾。似有所觀。斂聲屏息。少復待之。則疾趨如風。■﹝扌致﹞然一聲。而此物竟去矣。不亦快哉。

酒狂

唐許碏登樓飲酒。題詩於壁曰。閬苑花前是醉鄕。誤翻王母九霞觴。羣仙拍手嫌輕薄。謫向人間作酒狂。題畢乘雲而去。

楊文忠對

楊廷和七歲時。父月夜宴客。一客云。有一更矣。一客云。半夜矣。一客云。五更有一半矣。時公在坐側。客出對云。一夜五更半夜五更之半。公對云。三秋八月中秋八月之中。後十二舉於鄕。十九登進士。歷官少師。

遊佛寺對

王彛同友人遊佛寺。友出對云。彌勒放下布袋。釋迦難陀。王應聲曰。觀音失卻淨瓶。寒山拾得。

百日紅萬年靑

松江吏書徐某之子。幼聰慧。其鄰顧友試之曰。花無百日紅。紫薇獨占。對曰。松有萬年靑。羅漢常尊。顧大驚。

劉貢父

劉貢父至一友人家。見羣雞啄食。友云。雞饑喫食。呼童拾石逐饑雞。劉對云。寉渇搶漿。命僕將鎗驚渇寉。

白圻

白圻數歲時。師見雷電交作。命對云。電掣云邊。火欿拽開金絡索。白圻對云。月沈海底。碧波湧出水晶球。

董文玉

董文玉【玘。】八歲時。一禦史聞其名。招至舟中。曰久慕汝神童也。今試一對。果佳。當奏知朝廷。命對曰。船載石頭。石重船輕輕載重。董應聲曰。杖量地面。地長杖短短景長。禦史大賞。奏之朝。賜入太學。後榜眼及第。

顧未齋

顧九和【鼎臣。】同尊人觀新柳啼鶯。父命對曰。柳綫鶯梭。織就江南三月錦。公云。雲箋雁字。傳來塞北九秋書。後至狀元宰輔。

王汝玉

王汝玉九歲時。值寒食節。師出對云。塜上燒錢。灰逐微風成粉蝶。王對曰。池邊洗視。墨隨流水化鳥龍。後發浙解。以翰林編修。丹靑書法雙絕。

鐵冠道人

鐵冠道人張景和。江右方士。結廬鐘山下。梁國公藍玉攜酒訪之。道人野服出迎。玉以其輕。已不悅。酒行戲曰。吾有一語。請先生屬對。云。腳穿芒履迎賓。足下無禮。道人指玉所持椰杯復之曰。手執椰瓢作盞。尊前不忠。後玉竟以逆誅。

一韻對

邊尙書【貢】繼妻胡氏。能通書義。廷實多侍姬。胡嘗反口。一日宴客。客舉令曰。討小老嫂惱。廷實不能對。胡以片紙書想娘狂郎忙。云何不以此對之。坐客大笑。徐尙書【晞】爲郡吏日。偶隨守步庭墀中。見一鹿伏地。守得句云。屋北鹿獨宿。思無以對。晞卽對曰。溪西雞齊啼。守大驚異。遂不以常禮待之。

董通判對

常州府同知吳。通判董。至無錫。飲紅白酒而醉。吳出對云。紅白相兼。醉後不知南北。董云。靑黃不接。貧來賣了東西。

云藍紙

叚成式與溫庭筠云藍紙詩序曰。予在九江山意造云藍紙。輙分送五十枚。其詩曰。三十六鱗充使時。數番猶得表相思。蓋龍八十一鱗。鯉三十六鱗也。至宋景文詩云。君軒戀結蕭蕭馬。尺素愁憑六六魚。又使六六三十六也。

竹夫人詞

從別楚山。誰憐寂寞。冰玉相看忍拋卻。當初不解郎心冷。而今把妾空擔閣。晚風輕。午夢淸。思量著。小肌玉骨最輕盈。每結同心托此人。不與等閒成匹偶。思量要嫁翰林人。桐城錢如畿詩云。肌骨淸奇气味眞。藤牀當暑不辭頻。秋風一夜恩先斷。始信人情太不仁。

墨詞

記當初剔銀燈。重把眉兒掃。那其間似漆投膠。可憐自落煙花套。這磨頭多應是奴命招。全軀恐難保。香肌越消耗。看看捱个今年。捱不過明年了。寄語兒曹。好把芳魂紙上描。

幽歡詞

支頤集有幽歡詞。調寄點綘唇云。殢雨尢雲。靠人緊把腰兒貼。顫聲不徹。肯放郎教歌。檀口微微。笑吐丁香舌。噴龍麝被郎輕嚙。卻更嗔郎劣。又調寄鬢雲松二詞曰。洞房幽。平徑絕。拂伷出門。踏破花心月。鐘鼓樓中聲樂歇。歡娛佳境。闖入何曾怯。擁香衾。情兩結。覆雨翻雲。暗把春偸設。苦良宵容易別。試聽紫燕深深說。漏聲沈。人影絕。素手相攜。轉過花陰月。蓮步輕移嬌又歇。怕人瞧見。欲進羞還怯。口脂香。羅帶結。誓海盟山。盡向枕邊設。可恨雞聲催曉別。臨行猶自低低說。

燈花

文衡山燈花詩云。金莖吐蕙粟絫絫。火樹騰輝影陸離。紫暈凝芝春見跋。絳痕消蠟夜敲棊。心憎積雨何當霽。事卜明朝喜可知。一笑自開還自樂。居然不受曉風吹。

●堅瓠八集卷之二目錄

饒州府學

車盤驛

壺山居士

蠻布弓衣

畱余

炎涼異態

書懷

閒適

一團冰

白香山語

西湖詞

汪彥章詞

油污衣

止酒

反止酒

罪酒

淸狂白癡

諭鷺鶿

五仄詩

代王婉儀詞

黃冠歸故鄕

謝疊山

碧蘆

風情不薄吳琚詞

燕山驛壁

琵琶詞

豪放賈禍

古人好尙

王陸無忌憚

鬼憎人學問

王夢澤

子厚小兒

李后主去國詞

西湖勝景

張華

題壁

玉簪花

葛將軍

劉東山

張右侯降乩

彭解元

復南頓田租

醒世詞

泡燈

盲馬售錢

除夕絕糧

遊藏春塢

喜雨

煬帝聞歌

大業童謠

臻蓬蓬

木生奇遇

奴根

破瓜

士籍書歷

題倚屏美人

道開

聽雨讀離騷

索箋畱帶

三角亭

堅刻褚石農堅瓠集卷之二

甬上畱香閣主人較刋

饒州府學

饒州府學基。古報恩寺。卽今天寧寺也。元時寺僧遊湘蜀間。抄化巨木創治之。紺宇雄偉。但未設佛像耳。大明兵至。凡文廟不毀。僧假宣聖牌位置苑中得免。後生徒遂以爲郡庠。宣徳中有僧書對於方丈云。萬間廣廈歸寒士。一榻閒雲臥老僧。有士人以文字易寒字云。

車盤驛

弘治中閩中。許啟衷【天錫】初在詞林。以能詩爲李長沙所知。嘗題詩車盤驛丹靑閣上云。靑山當面似無路。黃犢出林還有村。鄭繼之【善夫】題其後云。風流不見許黃門。文字丹靑閣尙存。最憐佳句車盤驛。黃犢靑山何處村

壺山居士

宋南昌宋謙父【自遜。】號壺山居士。詞筆絕髙。嘗作驀山溪自述云。壺山居士。木老心先懶。愛學道人家。辦竹幾蒲團茗椀。靑山可買。小結屋三間。開一徑俯淸溪。修竹栽教滿。客來便請。隨分家常飯。若肯小畱連。更薄酒三尊兩盞。吟詩度曲。風月任招呼。身外事不相關。自有天公管。

蠻布弓衣

蘇子瞻嘗於淯井監得西南夷人所賣蠻布弓衣。上有織成文云。朔風三月暗吹沙。蛟龍捲起噴成花。花飛萬里奪曉月。自石爛堆愁女媧。乃梅聖兪春雪詩也。子瞻以遺歐陽公。公家舊蓄古琴。乃寶慶三年雷會所斵。遂以此布更爲琴囊云。

畱余

洪自誠云。天地有無窮的力量。然一日才到午後。便急忙晦冥。以蓄來日之光華。一年才到秋來。便急忙收斂。以養來年之發育。人生才力幾何。分量幾何。而事必欲做盡。福必欲享盡。智巧必欲用盡。是焚林而狩。竭澤而漁矣。如明年之無獸無魚何。

炎涼異態

饑附飽揚。燠趨寒棄。古今通患。唐詩云。花開蝶滿枝。花謝蝶依稀。惟有舊巢燕。主人貧亦歸。又谷口春殘黃鳥稀。辛夷花盡杏花飛。始憐幽竹山窗下。不攺淸陰待我歸。誦二詩。令人不勝炎涼之感。安得舊巢之燕。山窗之竹。與之締貧交而共歲寒哉。

書懷

沈君烈書懷詩云。閒將生計逐年盤。盡興飄篷海一般。支命只虧肩骨老。包愁還仗肚皮寬。貪場淡笑如貪寶。做板奇文扺做官。隨意喫齋淸坐坐。不妨略被世尊瞞。

閒適

發短心長。生人通患。石火易陰。河淸難俟。如欲住世出世。須是知機息機。造化權還之造化。兒孫福付之兒孫。尋花問月。兩兩三三。置酒焚香。魚魚雅雅。詩不必工。奕不必勝。凡事只求日減。此心直與天遊。不守庚申。都忘甲子。此亦塵世丹丘。震旦淨土。

一團冰

詩云。興爲半年愁病減。囊因一片熱腸貧。不知愁病正爲熱腸而來。昔有人遊寺。見一佛腹甚巨。或指之曰。此中何物。一人應曰。是一團冰耳。曰如此冷人。何以濟世。應曰。政此一團冰。才救得於坑火也。

白香山語

白樂天云。十畝之宅。五畒之園。有水一池。有竹千竿。勿謂土狹。勿謂地偏。足以容膝。足以息肩。有堂有庭。有橋有船。有書有酒。有歌有弦。有叟在中。白髮飄然。識分知足。外無求焉。如鳥擇木。姑務巢安。如龜居坎。不知海寬。靈寉怪石。紫菱白蓮。皆我所好。盡在吾前。時飲一杯。或吟一篇。妻孥熙熙。雞犬閒閒。優哉遊哉。吾將終老於其間。

西湖詞

綿州文及翁【時學。】號本心登第後宴集西湖。一同年戲之曰。西蜀有此景否。及翁卽席賦賀新卽詞云。一勺西湖水。渡江來百年歌舞。百年酣醉。回首洛陽花世界。煙渺桼離之地。更不復新亭墮淚。簇樂紅妝搖畫舫。問中流擊楫何人是。千古恨。幾時洗。餘生自負澄淸志。更有誰蟠溪未遇。傳嚴未起。國事如今誰倚伏。衣帶一江而已。便都道波神堪恃。借問孤山林處士。但掉頭笑指梅花蕋。天下事可知矣。

汪彥章詞

汪彥章【藻。】舟行汴中。岸傍畫舫。有映簾而觀者。見其額。賦醉落魄詞云。小舟簾隙。佳人半露梅妝額。綠云低映花如刻。恰似秋宵一半銀蟾白。結兒捎朶紅香扐。鈿蟬隱隱搖金碧。春山秋水渾無迹。不露墻頭些子眞消息。

油污衣

衢州白沙渡酒館。敗壁間有人題油污衣詩曰。一點淸油污白衣。斑斑駁駁使人疑。縱饒洗徧千江水。爭似當初不污時。味其語意。蓋感人之失節而云然。

止酒

辛幼安居山日。嘗欲止酒。賦沁園春云。杯汝前來。老子今朝點檢形骸。甚長年抱渇。咽如焦釡。於今苦昡。气似奔雷。漫說劉伶。古今達者。醉後何妨死便埋。渾如此嘆汝於知己。眞少恩哉。更憑歌舞爲媒。算合作平居鴆毒猜。況怨無大小。生於所愛。物無美惡。過則爲災。與汝成言。勿畱亟去。吾力猶能肆汝杯。杯再拜。道麾之卽去。招則須來。一日友人載酒入山。幼安不得以止酒爲解。遂破戒一醉。再韻前調云。杯汝知乎。酒泉罷侯。■﹝氏鳥﹞夷乞骸。更髙陽入謁。都稱虀臼。杜康初筮。正得云雷。細數從前。不堪餘恨。歲月都將曲蘗埋。君詩好似提壺卻勸。沽酒何哉。君言病豈無媒。似壁上雕弓蛇暗猜。記醉眠陶令。終全至樂。獨醒屈子。未免沈災。欲聽公言。慚非勇者。司馬家兒解覆杯。還堪笑。借今宵一醉。爲故人來。

反止酒

尢悔庵先生有反止酒詞。云辛稼軒有止酒詞。然吾軰酒狂也。又當此時此中雅宜此君。豈忍囚酒星於天獄。焚醉日於秦坑哉。詞曰。陸醑前來。枚卜功臣。眾口交推。彼從事齊州。淸爲聖徳。督郵鬲縣。濁亦賢才。堯舜千鍾。仲尼百斛。子路寜辭十榼陪。髠一石。更先生五斗。學士三杯。嘗聞上頓長齋。卽乘馬騎驢事盡佳。況卓家少婦。爲君滌器。楊家妃子。爲我持罍。山帶蘭陵。水連桑落。曲部分茅議允諧。咨汝醑。伊俾侯醴泉郡。曰往欽哉。

罪酒

悔庵先生云。余旣反止酒。數與醑往來。稱肚膈友。已而病憊。嘔出心血。醫者曰。是酒之罪也。天有酒星。故傾於西北。地有酒。泉故缺於東南。人有酒腸。故傷於中心。若婉彼藥狂。亦如劉將軍負鍤從之耳。予惕然。吾待醑不薄。柰何負我。請絕交。於是復召陸生而告之曰。醑若毋聲。以酒爲名。乃罪之魁。算持蟹螯者。甕中就縛。吹龍笛者。水底長理。金盞才擎。玉山便倒。玩我眞如兒戲哉。腐腸藥。甚良醪可戀。心腹當災。今朝焚了糟臺。又何問蓮花白玉杯。倘君將伐狄。臣當執禦。人能擊杜。我願持錘。艸奪黃封。驅除綠蟻。主爵壺商賜自裁。醑不道。削汝懿侯職。以警將來。

淸狂曰癡

漢昌邑王賀淸狂不惠。注。如今白癡也。希通錄。謂以淸狂對白癡亦新。讀左傳成十八年。周兄無慧。蓋世所謂白癡。則知帥古之注。本於杜預。惠慧字異而義同。

諭鷺鶿

辛稼軒園池中畜魚。有鷺鶿羣集其上。賦鵲橋仙諭之曰。溪邊白鷺。來吾告汝。溪內魚兒堪數。主憐汝。汝憐魚。要物我欣然一處。白沙遠浦。靑況別渚。剩有蝦跳鰍舞。聽君飛去飽時來。看頭上風吹一縷。

五仄詩

晏同叔守汝陰。梅聖兪往見之。將行。同叔置酒穎河上。言言古人章句中。全用平聲。制字穩帖。如枯桑知天風是也。恨未見仄字詩耳。聖兪引舟遂作五仄詩寄之。曰。月出斷岸口。影照別舸背。且獨與婦飲。頗勝俗客對。月出斷我席。暝色亦稍退。豈必在秉燭。此景亦可愛。

代婉儀詞

王婉儀題驛滿江紅詞。【見三集。】傳播中原。文文山讀至嫦娥相顧肯從容隨圓缺句。嘆曰。惜哉夫人於此少商量矣。因爲代作一篇云。試問琵琶。胡沙外怎生風色。最苦是姚黃一朶。移根仙闕。王母歡闌瓊宴罷。仙人淚滿金盤側。聽行宮半夜雨淋鈴。聲聲歇。彩雲散。香塵滅。銅駝恨。那堪說。想男兒慷慨。嚼穿齦血。回首昭陽離落日。傷心銅雀迎新月。算妾身不願似天家。金甌缺。又和詞云。燕子樓中。又捱過幾番秋色。相思處靑年如夢。乘鸞仙闕。肌玉暗消衣帶緩。淚珠斜透花鈿側。最無端蕉影上牕紗。靑燈歇。曲池合。髙臺滅。人間事。何堪說。向南陽阡上。滿襟淸血。世態便如翻覆雨。妾身元是分明月。笑樂昌一叚好風流。菱花缺。

黃冠歸故鄕

汪大有【元量。】號水雲。從謝後北遷。教瀛國爲詩。老宮人王惠淸軰能詩者。皆其指教。元世祖聞水雲善琴。召入侍。鼔一再行。駸駸有漸離之志。無便可乘。遂哀懇乞爲黃冠。世皇許之。得還錢唐。往來彭蠡閒。風蹤云影。人莫測其去畱之。迹相傳以爲仙。多盡像祀之。有詩一帙。皆敍宋亡事。如雲亂點傳籌殺六更。風吹庭燎滅還明。侍臣奏罷降元表。臣妾簽名謝道淸。餘詩大扺類是。元馬易之題其帙後云。三日錢唐海不波。子嬰擊組納山河。兵臨魯國猶弦誦。客過商墟獨嘯歌。鐵馬渡江功赫奕。銅人辭漢淚滂沱。知章喜得黃冠賜。野水閒雲一釣蓑。

謝疉山詩

謝枋得字君直。因蘇東坡有溪上靑山三百疊之句。故號疊山。徳佑丙子。元師入信州。枋得變姓名。入建寧山。至元中。禦史程文海等交薦。累召不赴。行省參政魏天佑。復被旨。集守令戍將迫蹙上道。臨行以詩別親知曰。雪中松柏愈靑靑。扶植綱常在此行。天下豈無龔勝潔。人間何獨伯夷淸。義髙便覺生堪捨。禮重方知死甚輕。南八男兒終不屈。皇天上帝眼分明。士友和詩盈九。張叔仁詩云。打硬修行三十年。如今證驗作儒仙。人皆屈膝甘爲下。公獨髙聲罵向前。此去好憑三寸舌。再來不值一文錢。到頭畢竟全淸節。畱取芳名萬古傳。枋得會其意。甚稱之。至燕不食而死。

碧蘆

並門自古無竹。李文饒嘗一植之。歷宋數百年。寺僧日爲平安之報。大定間。蔡正甫【珪】。由禮部郎出守濰州。於官舍東堂。種碧蘆以寄意。因作長短句曰。靑君那肯顧寒鄕。試著葭蘆擬汶篁。有若何堪比夫子。虎賁猶想見中郎。色添新雨簾櫳好。聲入微風枕簟涼。他日東堂慚政拙。只將此物當甘棠。

風情不薄

司馬溫公。嘗卽席賦西江月詞云。寶髻松松綰就。鉛華淡淡妝成。紅樓紫霧罩輕盈。飛絮遊絲無定。相見爭如不見。有情還似無情。笙歌散後酒微醒。深院月明人靜。楊元素云。溫公剛風勁節。聳動朝野。宜其金心鐵意。不善吐媚軟語。近得其席上小詞。雅亦風情不薄也。

吳琚詞

淳熙九年八月十八日。駕詣徳壽宮。奉迎上皇觀潮。百戲撮弄。各呈技藝。上皇喜曰。錢塘形勝。天下所無。上起奏曰。江潮亦天下所獨。宣諭侍臣。各賦酹江月一曲。至晚呈上。以吳琚爲第一。其詞曰。玉虹遙掛。望靑山隱隱如一抺。忽覺天風吹海立。好似春霆初發。白馬淩空。瓊鰲駕水。日夜朝天闕。飛龍舞鳯。鬱蔥環拱吳越。此景天下應無。東南形勝。偉觀眞奇絕。好是吳兒飛彩幟。蹵起一江秋雪。黃屋天臨。水犀云擁。著擊中流楫。晚來波靜海門。飛上明月。兩宮賞賜無限。至月上始還。

燕山驛壁

吳彥髙【激。】號東山。題風流子詞於燕山驛壁曰。書劍憶這梁。當時事底處不堪傷。蘭楫嫩漪。向吳南浦。杏花微兩。窺宋東墻。鳯城外燕隨靑步障。絲惹紫遊韁。曲水古今。禁煙前後。暮雲樓閣。春艸池塘。回首斷人腸。年芳但如霧。鏡發成霜。獨有蟻尊陶寫。蝶夢悠揚。聽出塞琵琶。風沙淅瀝。寄書鴻雁。煙月微茫。不似海門潮信。能到潯陽。

琵琶詞

吳彥髙在會寧府。遇老姬。善琵琶。自言梨園舊籍。因有感。賦春從天上來詞曰。海角飄零。嘆漢苑秦宮。墜露飛螢。夢回天上。金屋銀屏。歌吹競舉靑冥。間當時遺譜。有絕藝鼓瑟湘靈。促哀彈似林鶯嚦嚦。山澑泠泠。梨園太平樂府醉。幾度春風。鬢髮星星。舞徹中原。塵飛滄海。風雪萬里龍庭。寫胡笳幽怨。人憔悴不似丹靑。酒微醒。一軒涼月。燈火靑熒。此詞皆用琵琶故實。

豪放賈禍

萬曆乙未。吳人以關曰未靖。在位者皆謹僃之。王鳳洲仲子士驌。延陵秦方伯耀弟燈。雲間喬憲長敬懋子相。俱自負貴介。士驌能文章。燈善談。相善書翰。各有時各。互相往來。出入狹邪。適遇海警。盡攘臂起。若將曰。我且制倭。我且立無前功者。時姦人趙州平。竄身諸公子間。引以自重。每佩劍遊酒樓博場。皆與諸公子俱。一時無不知有趙州平也。乃泛泛投刺富人曰。吾曹欲首事。靖海島寇。貸君家千金爲餉。富人懼焉。或貸之百金或數十金。不則輙目懾曰。爾爲我守金。不久我且提兵剿汝矣。蓋意在得金。姑爲大言恐之。諸富人見其交諸公子。又常佩劍山入。以爲必且率其黨奪我金也。轟言趙州平。王。秦。喬諸公子將爲亂。巡撫朱鑑塘【洪謨。】檄有司擒治之。以事聞於朝。疏載反詩。有君實有心追季布。蓬門無計作朱家句。下兵部議。伍寧方【萃】。言於本兵石星。此二句乃幽閨記中語。何得爲證。下撫按勘問。鞫之無實。其後論州平及燈死。士驌戌相。配。人咸以爲冤。成疑獄。久系。鳯洲有奴胡忠者。善說平話。酒酣。輙命說列傳。解客頤。每說唐明皇宋藝祖明武宗。輙自稱朕稱寡人。稱人曰卿等。自古已然。士驌攜忠至酒。樓說書侑酒而閭閻乍聞者。輙曰彼且天子自爲。以是並爲士驌罪。目之爲叛。不亦過乎。然亦由士驌等自恃髙門大閥。交遊非類。以至於此。若能如馬援所云。無效季良。柳玭所云。毋恃門第。兢兢自守。杜門謝客。圖史自娛。寧至有殺身之禍以。貽父母之憂哉。

古人好尙

唐李洞愛賈島詩。銅鑄島像。事之如神。嘗念賈島佛。又南唐孫晟。少爲道士。居廬山簡寂觀。亦畫島像於壁。朝夕禮拜。宋張功父好白香山詩文。建景白軒。置香山畫像並文字。宋劉子儀爲詩。宗尙李義山。畫其像。寫其詩句。供列左右。四人好尙如此。

王陸無忌憚

王弼注易。刻木偶爲鄭玄像。見有所誤。輙呵叱之。陸居仁讀論孟。刻朱晦庵像。見注有紕謬。則擊像一下。宅之卽代爲對曰。朱熹誤矣。兩人之無忌憚若此。

鬼憎人學問

倉頡作書而鬼夜哭。楊子云作太玄。有鬼語之曰。無爲自苦。玄故難傳。王遠知作易總。雷電中一老人取去。是鬼常憎人學問也。彼教長卿作大人賦。燃藜天祿閣上。及贈王肅墨。逼退之吞篆文者。定奇鬼也。

王夢澤

黃岡王夢澤【廷陳。】性放誕。官翰林時。題詩館壁曰。幾年不到梅山上只道梅山都是梅。今日梅山一回首。野花荊棘兩相隨。蓋譏同軰無才也。因之左遷知豫州。復忤禦史罷官歸。

子厚小兒

常熟桑民悅【懌。】以才自負。居成均時。爲丘仲深所黜。後就教職。書對於明倫堂云。文章髙似翰林院。法度嚴於按察司。及學使行部。諸校官進見。皆林立堂左。民悅倚柱脫靴搔癢。學使聞其名。亦不較。後轉柳州別駕。不肯往。或問之。答曰。子厚小兒。久擅此州。恐到彼將爲我所掩。

李后主去國詞

東坡志林。載李后主去國之詞曰。二十餘年家國。數千里地山河。幾曾慣干戈。一旦歸爲臣虜。沈腰潘鬢消磨。最是倉星辭廟日。教坊猶奏別離歌。揮淚對宮娥。東坡謂後主當慟哭於九廟之下。謝其民而後行。顧乃揮淚對宮娥。其詞淒愴。與項羽抜山之歌。同出一揆。然羽爲差勝。悲歌慷慨。猶有喑鳴叱吒之气。後主渾是養成兒女之態。至梁武帝稔侯景之禍。毒流江左。乃曰自我得之。自我失之。亦復何恨。直如窮兒呼盧。驟勝驟負。無所愛惜。特付之一■﹝扌棄﹞耳。

西湖勝景

西湖之勝。有十里湖光。六橋風月。三竺煙霞。昔人題詠甚多。曾見一折桂令云。蘇公堤上。今古堪誇。春夏秋冬。四季奢華。瀲灩胡光。溟蒙山色。掩映朝霞。紫陌上垂楊擊馬。斷橋邊流水人家。畫舫撐來。翠袖羅裳。韻悠悠笙歌嘹亮。醉醺醺笑語喧嘩。

張華

方秋崖詠張華云。堪笑張華死不休。徒精象緯古無儔。中臺星折何曾識。祇識龍泉動鬥牛。可謂詩史。

題壁

旅館寺壁。多有佳句。不遇采錄。遂致湮沒。見一詩云。謾誇李白與劉伶。荷鍤騎鯨得令名。昔許二翁偏好酒。只緣世事不宜醒。

玉簪花

翟宗吉詠玉簪花。白露初凝气候涼。花神獻寶助新妝。移來銀色三千界。壓盡金釵十二行。秋水爲神冰琢骨。新涎作炷麝傳香。不須石上憂磨折。長在佳人鬢髻旁。

葛將軍

萬曆辛丑。內監孫隆。以織造至蘇。頗老成。敬禮上大夫。刁民藉以作好。六門設稅吏。擔負出入。必稅錢數文。閭開擾動。吳人葛誠。義憤所激。以蕉扇招市人。殺其參隨。隆走杭得免。誠詣官待罪。當道以亂民不宜名誠。攺爲賢。疏聞後。以赦得出。又十餘年以疾終。吳人義之。呼爲葛將軍。誠未死時。江淮間客舟祭賽之。輙有驗。死葬虎丘五人之墓側。文文肅公題其碑曰。有吳葛賢之墓。錢蒙叟有葛將軍歌。曰。葛將軍。萬夫雄。我昔遇之婁水東。魋顏虎鼻眉目古。蕉扇颯拉吹秋篷。死骨穿近五人冢。生魄嘯動五兩風。葛將軍。今死矣。權奇俶儻誰與擬。生惜不逢漢武帝。鴻漸之翼困閭裏。犬臺宮中應召見。上林牧羊躡艸履。君不見。車丞相。宮殿出入乘小車。亦是上書一男子。康熙癸丑春。予過虎丘。於其猶子處。得瞻將軍遺像。矟帽戎裝。腰間插一蕉扇。猶凜凜有生气。上有吳因之文文肅諸先軰題讚云。

劉東山

華容劉東山【大夏。】以戶部致仕。構東山艸堂。後起中丞。督兩廣軍務。鄕人嚴仲宏【永浚】贈詩云。公去靑松護短墻。歸時定見寉翎長。野人不解山靈意。只恐移文到艸堂。蓋諷之也。正徳初。以兵書致仕。究爲焦芳劉宇所構。遣戌肅州。臨行。故舊無敢會者。獨仲宏賦詩贈答。東山過六盤山。詩寄李西涯。有寄謝同年老知己。天涯孤客幾時還句。歸自六盤。和前韻云。憑誰寄語中州子。前度劉郎今已還。中州子指芳宇也。

張右侯降乩

康對山【海。】叩乩仙。忽一神降。書曰。吾張右侯也。封山問何時人。曰。子不讀晉書乎。吾石氏輔臣張賓也。少有大志。韜略自期。爲眞主定天下。不意值亂世。失身僞朝。𨿽言聽計從。稱爲右侯。而以功論之。曾不如管樂。嘗與橫林子相對而嘆。中夜感激。未嘗不血淚交流也。吾子生盛世。魁多士。𨿽曰不顯。愈於鄙人遠矣。對山又問橫林子爲誰。曰。苻堅相王猛是也。與餘皆事虜主。各懷不滿。至今欝欝在鬼錄云。擲筆而退。

彭解元

淸江彭綱。字性仁。成化戊子秋試前。裏中有病者祈仙。降筆云。天上名將就。蟾宮桂已香。吟成二十字。相贈綠衣郎。可送彭解元。病當愈。綱因與友人祈夢於玉笥山神。殿廡爲眾所占。宿於牡丹亭下。達曙無夢。俄一人曰。夢神歌云。牡丹亭下百花魁。豈亭下有人耶。綱聞之。卽振衣去。是年果發解。乙未成進士。

復南頓田租

光武復南頓田租一歳。父老願復十年。帝曰。天下重器。常恐不任。安敢遠期十年乎。吏民又言陛下實惜之。何言謙也。光武大笑。復增一歳。此如家人父子相惟諾。足想當時中興气象。史稱文叔少時。與人不欵曲。豈信然哉。

醒世詞

詩餘云。鐘送黃昏雞報曉。昏曉相催。世事何時了。萬苦千愁人自老。春來依舊生芳艸。忙處人多閒處少。閒處光陰。幾个人知道。獨上小樓云杳杳。天涯一點靑山小。

泡燈

上元節。京師燒糯汴爲瓶。貯水蓄魚。旁映屏燭。通明可愛。俗呼泡燈。黃巖玉古直【佐】。買置於館。曰玩弄爲戲。李西涯以詩嘲之曰。置得長安市上春。玉壺淸水貯金鱗。卻看塵土疑無地。未掣波濤亦有神。眼底功名聊此幼。杖頭風月且教貧。西堂燈火元宵夜。又向東風作旅人。一日誤觸碎之。怫然不樂曰。吾平生家計在此。今蕩盡矣。西涯復疉前韻慰之曰。白髮華燈一夜春。江南江北兩窮鱗。飛騰有地歸塵土。詞護無錢役鬼神。物以泡名終合盡。家隨身在更何貧。淸詩素壁猶堪玩。休羨揚州寉上人。

肓馬售錢

莆田陳師召【音。】號媿齋。有盲馬。售錢六百。李西涯諗之以詩。戲曰。六百靑蚗十里才。忍將筋骨付塵埃。驚魂已脫池邊險。往事無勞塞上猜。【師召已連失二馬。】鬥酒杜陵堪再醉。【用三百靑銅語。】千金郭隗幸重來。知公自是忘機者。一笑能令萬事該。西涯嘗得良馬以贈師召。師召騎入朝。歸至門。成詩二章。怪而還其馬。西涯問故。師召曰。吾舊所乘馬。朝回必成六詩。今馬止成二詩。非良也。西涯笑曰。馬以善走爲良。此固非良耶。師召唯唯。復騎而去。

除夕絕糧

吳縣都玄敬【穆。】最善濟人之急。尢愛食客。所有輙盡盡。則解衣爲質。一歲除夕絕糧。作詩寄故人朱堯民曰。歲雲暮矣室瀟然。牢落生涯只舊氈。君肯太倉分一粟。免教人笑竈煙。堯民儲錢千文。爲新歲之用。遂分半贈之。

遊藏春塢

徐都尉於西山辟一花園。廣植奇花異果。名曰藏春塢。時值芳春。名花競秀。蘇東坡同佛印訪之。值都尉他出。洞門鎖鑰。無得啟扃。遙見樓頭有一女子。美貌。憑闌凝望。東坡遂索筆題詩於門曰。我來亭館寂寥寥。鎭鎖朱扉不敢敲。一點好春藏不得。樓頭半露杏花稍。佛印亦和云。門掩靑春春自饒。未容取次老僧敲。輸他蜂蝶無情物。相逐偸香過柳梢。題畢而去。都尉回見詩。明日乃約二人宴會。久而不至。用前韻自題云。藏春日日春如許。門掩應防俗客敲。準擬欵爲花下飲。莫教明月上花梢。又以事他出。俄而佛印東坡至。出家姬侍宴。徧賞紅紫。酒半酣。坡詠殢人嬌詞。贈姬云。滿院桃花。盡是劉郎未見。於中更一枝纖軟。仙家日日。笑人間春晚。濃醉起。驚落亂紅千片。密意難窺。羞容易見。平白地爲伊腸斷。問君終日怎如排心眼。須信道司空自來見慣。都尉歸見詞。卽和云。小苑藏春。信道遊人未見。花臉嫩柳腰嬌軟。停觴緩引。正夕陽將晚。鶯誤入。蹴損海棠花片。只悵春心。當時露見。小樓外曾勞目斷。燈前料想也饑心飽眼。從此去縈心有人可慣。命姬歌詞以勸。坡大醉而別。

韓忠獻喜雨詩

韓忠獻公在相府。作久旱喜雨詩雲。何暇嗔雷擊怒桴。默然嘉澤浹民區。經時亢旱羣心駭。數月焦熬一陣蘇。已發宋苗安在揠。再生莊鮒不虞枯。須臾慰滿三農望。卻斂神功寂若無。言雲行雨施。羣心安而神功斂。相業相度。卽此可見。

焬帝聞歌

隋煬帝幸維揚。後宮隨行。帝禦龍舟。夜半聞歌聲甚悲。詞曰。我兄禦遼東。餓死靑山下。今我挽龍舟。又困隋堤道。方今天下饑。路糧無些少。前去三千程。此身安可保。寒骨枕荒沙。幽魂泣煙艸。悲損門內妻。望斷吾家老。安得義男兒。焚此無主屍。引其孤魂回。負其白骨歸。帝遣人求歌者。不得。

大業童謠

大業九年。煬帝將再幸江都迷樓。宮人抗聲歌曰。河陽楊柳謝。河北李花榮。楊花飛去落何處。李花結菓自然成。帝聞歌。披衣起聽。召宮女問曰。孰使汝歌也。宮女曰。臣弟在民間。得此歌於道塗兒童。帝默然久之曰。天啟之也。因索酒自歌曰。宮水陰濃燕子飛。興衰自古漫成悲。他日迷樓更好景。宮中吐艷戀紅輝。歌竟不勝其悲。近侍奏問。帝曰。休問。他日自知。後唐兵入京。見迷樓。太宗曰。此皆民之膏血。令焚之。應宮中吐艷之先。

臻蓬蓬

宣和初。收復燕山以歸宋。金民來居京師。其俗有臻蓬蓬歌。民每扣鼓和臻蓬蓬之音爲節而舞。人無不喜聞其聲而效之。其歌曰。臻蓬蓬。外頭花花裏頭空。但看明年正二月。滿城不見主人翁。此本金先。次年正月。徽宗南幸。次年二聖北狩。又有伎者。以數丈長竿。系椅於杪。伎者坐椅上。少頃。下投小棘坑中。無偏頗之失。未投時。念詩曰。百尺竿頭望九州島。前人田土後人收。後人收得休歡喜。更有收人在後頭。此亦金先。而北禍可怪。

木生奇遇

髙坡異纂。木生涇。字符經。洪武初。以鄕薦詣業太學。嘗登秦由觀日出。夜宿泰觀峯。夢一老婦攜女子出見甚歡。遺一詩扇。展誦未終。鐘鳴驚寤。夢中經行道路第宅。歷歷可憶。明年入都。道出武淸。散步柳陰。拾一遺扇。上有詩云。煙中芍藥朦朧睡。雨底梨花淺淡妝。小院黃昏人定後。隔墻遙辧麝蘭香。彷佛是夢中所見者。行未幾。遙見一女郎。從二女侍。迆邐而來。時春雨新霽。微風扇暖。女郎徐穿別徑而去。生竚立轉盻。但見帶袂飄舉。環佩鏘然。遂以所佩錯刀削樹。題一絕云。隔江遙望綠楊斜。聯袂女郎歌落花。風定細聲聽不見。茜裙紅入那人家。前宿野店問之。曰此去里許。有田將軍園宅也。生明日往樹下。竟日無所遇。又題於樹曰。異鳥嬌花不柰愁。湘簾初捲月沈鉤。人間三月無紅葉。卻放桃花逐水流。因見溪水中落花流出而感興也。此後惟將遺扇愛玩不絕而已。後成祖嗣綂。龔謹薦生於上。爲工部郎。休沐之曰。偕僚友同出土橋看牡丹。偶憇田家。鄰翁熟視其扇。問生曰。此吾甥女手書。何從得之。生曰。三年前過武淸所拾者。翁曰。乃吾寡妹所居。萍梗相逢。事固有出於偶然者。更引入一曲室。幃幄鮮麗。金玉爛然。幾榻整潔。琴瑟靜好。一老婦出拜。言姓錢氏。先夫田忠義。官至丄輕車都尉。往歲扈從西徵。爲流矢所中。輿疾歸武淸。今亡三載。小女娟娟。偶過溪橋。遺一扇。不意入君之手。當時尋扇。見溪邊樹上二絕。朝夕諷詠。得非君作乎。生曰。此我所題。老婦因命娟如出見。至則玉姿芳潤。內美難徵。儼然夢中相逄者也。生因述前夢。共相嗟異久之。遂命爲夫婦。娟娟妙解音律。貫通經史。凡諸戲博雜藝。無不精曉。閱月。生督皇木潞河南行。娟毋又暫至武淸。室內無人。因鎖院而去。娟娟寄生詩曰。聞卽夜上木蘭舟。不數歸期只數愁。半幅禦羅題錦字。隔墻裏贈玉搔頭。生還贈之曰。碧窗無主月纖纖。桂影扶疏玉漏嚴。秋浦芙蓉倚叢葉。半妝斜倚水晶簾。娟以詩慰生曰。碧玉杯中琥珀光。燈前把勸阮家郎。不須更憶人間世。萬樹桃花卽故鄕。至冬。生以母憂去職。娟抱病畱武淸。明年春。娟病轉劇。以詩寄生曰。楚天風雨繞陽臺。百種名花次第開。誰遣一番寒食信。合歡廊下長莓苔。自是不起。比生遣使相迎。娟已亡矣。

奴根

杜荀鶴云。勢敗奴欺主。年衰鬼弄人。奴之欺主。自唐已然。近見一揭云。項羽有拔山之力。而不能拔奴根於一紙。扁鵲有拔疔之散。而不能拔奴根於數世。王彥章二篙可拔。奴根何能唾手而使出。魯智深垂楊可拔。奴根恐難奮臂以驅除。𨿽戲言。實至理。必也修徳以俟。越境或免。斯亦不拔之拔也。若徒倚勢以淩人。揮金以賄宦。拔之愈力。則粘之彌堅。大易所云。確乎其不可拔者。類此根也噫。

破瓜

破瓜者。謂二八也。蓋以瓜剖四界。其形如兩八字。故女子初破體曰破瓜。年當二八也。呂洞賓贈張洎詩云。功成當在破瓜年。蓋二八。八八六十四也。洎以六十四卒。

士籍書曆

禦史陳伯大【堅】。奏立士籍。賈似道毅然行之。凡應舉及免舉人。州縣給曆一道。親書年貌世糸及所肄業於曆首。執以赴舉。過省參對茟迹異同。以防僞濫。時人有詩譏之云。戎馬掀天動地來。襄陽幾處哭聲哀。平章束手全無策。卻把科場惱秀才。又有沁圍春詞云。士籍令行。條件分明。逐一排連。問子孫何習。父兄何業。明絰詞賦。右具如前。最是中間。娶妻某氏。試問於妻何與焉。鄕保舉那當著押。開口論錢。祖宗立法於前。又何必更張萬萬千。算行關攺會。限田放糴。生民凋瘁。膏血俱朘。只有士心。僅存一脈。今又艱難最可憐。誰作俑。陳堅伯。大附勢專權。癸辛雜識。又載沁園春詞。曰目步多艱。民心靡定。誠吾國﹥隱憂。嘆浙民轉徒。怨寒嗟暑。荊襄死守。閱歳經秋。敵未易支。人將相食。識者深爲社稷。當今亟。出陳大諌。筯借畱侯。迂闊爲謀。天下士如何可籍收。況君能堯舜。臣皆稷契。世逢湯武。業北伊周。政不必新。貫宜仍舊。莫與秀才做盡休。吾元老。廣四門。賢路。一柱中流。後似道潰師。臺中首劾陳伯大等。

題倚屏美人

王仲房【寅。】貌最寢。一日遊妓館。妓輕薄不爲禮。時室中懸倚屏美人圖。寅題其上云。肯笑笑價值千金。無語無言。惱恨何人。我這里錦重重。香馥馥。鳳枕鸞衾。恁那里冷淸淸。孤另另。獨倚圍屏。攙你又不行。抱你又不能。我也憐香。我也惜王。我也知音。你若活動些兒。我也自會溫存。妓方驚異。遂加禮焉。

道開

廣生庵蓮社。已七十餘年。蒼書叔少時過庵。見道開師臥室粘燕子樓詩。因笑謂曰。此豈禪室語。欲效臨去秋波耶。道公曰。見說白楊堪作柱。怎教紅粉不成灰。此亦說法也。道開名自扃。能詩善書畫。去世已四十餘年。爲之憮然。

聽雨讀離騷

興州劉之昻【昻。】山中聽雨詩曰。嵩髙山下逢秋雨。破帽遮頭水沒腰。此景此時誰會得。淸如窗下聽芭蕉。祝枝山誦此詩。哂其上下淋漓。淸在何處。又海塩沈某。因誦離騷而得二句曰。叢蘭芳芷滿東臯。閒步春風讀楚騷。下韻不接。因久思。誤墜厓下。人方驚扶。乃曰好也好也。遂吟曰。忽憶靈均發憂憤。墜崖幾折沈郎腰。因思古今未嘗無對。墜崖傷體。寧無楚痛。尙曰好耶。

索箋畱帶

鄧志宏【肅。】號栟櫚。與朱韋齋交好。一日韋齋觴客。志宏以冠帶寓之。韋齋戲畱以質紙筆。明日如約。韋齋受其筆還冠。而以紙少畱帶。且曰。倘無千幅。竟不還也。志宏爲寄一詩云。歸帽納亳眞得策。索箋畱帶計還疏。公如買菜苦求益。我已忘腰何用渠。閉戶羽衣聊自適。推窗柿葉對人書。帝都聲價君知否。寄付新傳折檻未。古人風流調笑。藹藹若此。

三角亭

宋吳興兪退翁【汝尙】有詩名。題三角亭云。奇哉山下人。來此池上宇。蕙徑斜映帶。林煙盡吞吐。春無四面花。夜欠一檐雨。寄傲足有餘。何須存廣廡。

●堅瓠八集卷之三目錄

四時滿紅紅詞

李無競遇仙

覩蛙求學

小半觔謠

江斗奴

瞽識王教師

觀物吟

娶九姨

傅大士

濟顚贊

陳圖南

徐仙

朱明

撲滿

釣臺

攺姓

天目山

謝疊山卻衣

李方山

揚妃上馬嬌圖

洞庭閨怨

韓信嶺

李昪詠燈

蠧魚

踏災行

總兵對

募修五藏廟疏

潾女吹笛

美女燒香

美女踢球

美人春睡

美人濯足

美女折花

美人騎馬

女兒港

箕仙

伏波祠

對啟佳語

杜腸

辭職自遣

邵康節詩

楊妃羅機

楊妃病齒

鑷白髮

阿呀歌

營壽藏

惠柔侍見

詠豆瘢

感遇

銘心訓

祭半齒

病齒

無夢詩

足說

朱文公足疾

社酒治聾

湘東一目

眼謎

懴目

染須髮

罰飲

﹝原缺﹞

李無競遇仙

李無競入都調官。至朱仙鎭。見二句爭於道。老嫗曰。我終年匄乞。聚錢數百。此子將去。半載不償。無競取緡如所逋與之。匄者謝曰。吾實逋其錢。君行路人償之。以解吾斗。家在隆和曲。筠柵靑簾。乃吾居也。子能訪我。當有厚酬。無競異其言。後入隆和。果有簾柵。入門。見數句者地鑪共火。堂上冠帶者。乃向匄也。揖無競坐。曰。可小酌禦寒。無競疑甚。遜辭。其人勤勸。但濡唇而已。時方大寒。盤中皆夏菓。取小桃三枚。匄者作詩曰。君子多疑卽多悞。世人無信卽無誠。吾家徑路平如砥。何事夫君不肯行。無競至邸。視桃乃紫金。因大悔恨。再訪之。已不見。詢問皆無有知者。無競琢其金爲飲器。年七十餘。面色紅潤。豈酒濡唇之力乎。

覩蛙求學

松陵兪羨長【安期。】農家子也。幼時父令送秧。踏死一蛙。告其父曰。我不拔秧矣。父叩其故。答曰。頃踏死一蛙。挺身於道。恍如人狀。因想人死亦猶蛙耳。欲求爲出類之人。惟有讀書做官。死後不至如蛙之湮沒無聞也。父異其言。而無力延師。遂遊衍於村塾。。聽其句讀。一日。忽動遊學之念。縱步而往。直至太倉州。入一髙門。閽人問之。云欲借書讀。閽人以其村童。拒之。適主人送客出。詢知其故。遂畱而俾師教之。乃王鳳洲也。後學業日進。攜至都中。一日。虞人獲一麂。諸大老竸詠之。鳳洲詩先成。結句苦不佳。攺削再四。終不恰意。羨長曰。余有二語。似可用。鳳洲未之許。諸老使吟之。羨長口。𨿽無頭角異。不與犬羊同。眾共稱賞。

小半觔謠

某善治生。間市肉不得踰四兩。名小半觔。人遂以小半觔呼之。黃九煙【問星】曰。此盛徳事也。因爲長謠紀之。市肉市肉。震驚神人。乃公終身不飲酒。窮年不茹葷。今朝胡爲忽市肉。咄咄怪事。疇可比倫。【一解。】市肉市肉。爰聚童僕。左手提衡。右手啟櫝。有銅如金。有錢如環。把授童僕。不覺掩淚酸心。【二解。】童僕受錢。愕胎相視。長跪請命。市肉寧幾。童曰一觔。公怒欲捶。僕曰半觔。怒猶不已。童僕皇恐。莫測公旨。【三解。】匐匍再請。聽公何云。徐伸四指。曰小半觔。小半觔者。半觔之半。半而又半。祿已踰算。【四解。】僕乃前行。公尾其後。側身躡足。濳伏閭右。僕詣肉肆。錢付屠手。屠方鼓刀。公突而前。曰我市肉。爾爲我添。一增再增。肉重於權。名小半觔。不啻六兩。公挾僕歸。大喜過望。【五解。】肉已至家。僕欲持去。公曰無遽。談何容易。比肉我當細區分。安得愴惶暴殄等兒戲。爲我呼爨婢。此肉謹付汝。汝其善煎烹。一爲幹豆薦祖考。二爲賓客餉師生。三爲君庖饜我口。飫我腹。我與妻妾子女共咀啖。下及汝曹俱彭亨。貓鼠不得竊。犬豕不得爭。余瀋滿注缶轢釡。須用戞戞嗚珍重。小半觔。此肉良匪輕。【六解。】市肉市肉。震驚神人。咄咄怪事。疇可比倫。我聞東海有麒麟。麻姑擘脯世莫陳。公之啖肉。毋乃啖麒麟。吁嗟乎小半觔。【七解。】我聞古有豢龍人。飂叔濳醢饗夏君。公之啖肉。毋乃膾龍肝披龍鱗。吁嗟乎小半觔。【八解。】我聞天廚內有熊蹯豹胎猩猩唇。惟辟列食羅八珍。公之啖肉。母乃啖熊磻豹胎猩猩唇。吁嗟乎小半觔【九解。】

江斗奴

齊亞秀者。京師名娼。嘗侍長陵宴。出語人曰。知音天子也。每唱到關目處。卽爲舉巵。晚年有目疾。女曰江斗奴。以色藝擅聲宣徳問。海內淸謐。上下皆以聲妓自娛。英公張輔尢奢參。嘗延三楊飲。命斗奴佐觴。二楊頗降詞色。西楊儼然。南楊乃舉令。各取古詩句有月字在下者云。梨花院落溶溶月。東揚云。舞低楊柳樓心月。西揚云。金鈴犬吠梧桐月。斗奴跪而請曰。妾亦得句。敢言乎。英公咄咄曰。汝當歌各月。毋徒誦也。斗奴歌曰。梨花院落光如雪。犬吠梧桐夜。佳人楊柳樓。舞罷銀蟾滅。者春月。者夏月。者秋月。總不如俺尋常一樣窻前月。諸公稱賞。西揚亦劇飲。東揚至擁之膝。連沃數觥。杯覆。斗奴以羅裙拭之。云血色羅裙翻酒污。英公叱曰。總爲母狗害事。斗奴應曰。妾所接皆公猴耳。眾人大噱。明旦。三公各以緋羅贈之。西楊曰。吾軰老矣。猶爲尢物所動。況少年乎。卽奏禁百官宿娼者除名。堯山堂。三楊與一兵官會飲。文定唱令各誦詩一句。月分四時者。令畢。文定指席中侍妓曰。不可謂秦無人。一妓遽成小詞。捧琵琶歌曰。到春來。梨花院落溶溶月。【文定句。】到夏來。舞低楊柳樓心月。【文敏句。】到秋來。金鈴犬吠梧桐月。【兵官句。】到冬來。淸香暗渡梅稍月。【文貞句。】呀。好也麼月。總不如俺尋常一樣窗前月。諸公劇飲。夜分而散。

瞽識王教師

江斗奴演西廂記於勾欄。有江西人觀之三日。登場呼斗奴曰。汝虛得名耳。指其曲謬誤。並科段不合者數處。斗奴恚。畱之。乃約明旦當來。而斗奴不測。以告其母。明旦亞秀設酒。俟其來。延坐告之曰。小女藝劣勞長者賜教。恨老妾瞽。不及望見光儀。𨿽然。尙有耳在。願望髙唱以破衰愁。客乃抱琵琶而歌。方吐一聲。亞秀卽曰。乞食漢非齊寜王教師耶。何以給我。顧斗奴曰。宜女不及也。客亦大笑。命斗奴拜之。畱連旬月。盡其藝而去。

觀物吟

永樂初。道士鄧靑陽【羽】隱居武當山之南巖。自言居武林時。忘情消白日。髙臥看靑山。動落花流水之機。適閒雲幽鳥之趣。遂成意外不期然而然之句。初無意於詩也。有觀物吟一卷。中一絕云。人生天地常如客。何獨鄕關定是家。爭似區區隨所遇。年年處處看梅花。其中所存可槪見已。

娶九姨

漢劉曄未第時。娶趙冕長女。早亡。有二妹。復欲妻之。曄曰。若是武有之徳。固不敢求。如言禹別之州。庶可從命。蓋不欲七姨而欲九姨也。或曰。諺云薄餅從上掲。劉郎才及第。豈得便揀點人家女子耶。曄曰。非敢有擇。七姨骨相寒薄。不可爲婚。遂娶九姨。生七子。皆致貴顯。

傅大士

凡寺中有輪藏者必供一傅木士。問之僧眾。皆妄言無稽。讕言長語載一詩云。袈裟新補片雲寒。足躡儒鞋戴道冠。欲把三家歸一輙。揑沙終是不成團。蓋譏之也。俗云。其云道冠儒履釋袈裟。正此。而搜神記謂其名翕。義烏人。幼通三教書。自號善慧大士。此又不知何據。

濟顚贊

元僧道濟。風狂不餙細行。飲酒食肉。與市井浮沈。人咸以濟顚稱之。始出家靈隱寺。僧厭之。爲人誦經。累有果證。年七十三。端坐而逝。人爲贊曰。非俗非僧。非幾非仙。打開荊棘林。透過金剛圈。眉毛廝結。鼻孔撩天。燒了護身符。落紙如雲煙。有時結茅宴坐荒土顚。有時長安市上酒家眠。气吞九州島。囊無一錢。時節到來。奄如脫蟬。勇出利市。八萬四千。稱嘆不盡。而說偈言。嗚呼。此所以爲濟顚。

陳圖南

羣談采余。陳圖南莫知所出。有漁人舉网得物甚巨。裹以紫衣。如肉球狀。攜以還家。漑釜爇薪。將煮食之。曁水初熱。俄雷電繞室大震。漁人惶駭。取出擲地。衣裂兒生。乃從漁人姓陳名摶。後藝祖召至闕。問天下始終事。摶對曰。一汴二杭。三閩四廣。再問對曰。非臣之所知也。明鄭鏜題詩曰。驢背無心大笑還。壺中有藥臥空山。三閩四廣英雄恨。都付先生一夢間。

徐仙

徐仙不知何代人。常於萍鄕郭西山間煉藥。有黃犬回旋於丹鼎之旁。往返率以爲常。徐異之。以紅綫擊其頸。視其所之。至桐坡枸■﹝木巳﹞叢中。隱而不見。但餘紅綫在外。卽掘其叢。得根如黃犬狀。持歸蒸之。芬香滿室。徐食之。由此仙去。今山上有徐仙亭。題詠甚多。縣丞卓津題卜算子詞云。流水小灣西。晚坐孤亭靜。不見髙人跨寉歸。風水搖淸影。往古與來今。休用重重省。十里梅花雪正晴。孤月搖山冷。

朱明

春秋時。刺客朱明。幼喪父。膂力絕人。使气好鬭。母撻之卽止。臨終。將所服之襖。所持之杖。遺媳。語明曰。我死之後。爾或剛狠生事。爾妻穿此襖持此杖來諌。卽同母也。毋逆我。明受教。後每與人競。妻穿衣持杖前唱曰。母得起禍。明遂納气而歸。𨿽挫於人不較也。今人不學朱明之孝。而徒婦言是聽惜哉。

撲滿

撲滿。卽今小兒積受罐。以土爲之。畜錢之具。可入不可出。滿則撲之。有聚而不能散者。致有撲滿之敗。可不戒哉。鄒長倩贈公孫弘撲滿一枚。元艾性夫有撲滿吟云。區區小器安足憐。黃金塞塢臍亦燃。宋景濓有撲滿說。意皆誚此。

釣臺

題嚴子陵釣臺詩甚多。有無名氏一詩云。範蠡忘名載西子。介推逃難累山燓。先生正爾無多事。聊把漁竿坐小村。

攺姓

嚴子陵本姓莊。避顯宗諱。攺姓嚴。子兪子詩云。千古英風想子陵。釣臺緣此幾人登。誰知避諱更嚴氏。灘與州名總誤稱。

天目山

郭璞錢塘天目山詩云。天目山前兩乳長。龍飛鳳舞到錢塘。海門一點巽風起。五百年間出帝王。及髙宗中興。建都天目。及主龍山。至度宗甲戌。山崩。京城騷動。時有建遷蹕之議者。未幾宗鼎遂移。有人作詩云。天目山前水嚙磯。天心地脈露危機。西周浸冷觚稜月。未必遷岐說果非。

謝疊山卻衣

謝疊山被難北行。劉洞齋【華父。】送以寒衣。不受。曰罹羅訥阱。何損麒麟。反君事佻。忍爲狗彘。凡勸吾入燕吐胸中不平而後死者。皆非忠於謀人者也。寜作男兒死爾。不可爲不義屈。豈敢曰將以有爲乎。平生學問。到此時要見分明。辱惠寒衣。義不當受。大顚果聰明識道理。胸中無滯礙。何必受昌黎先生衣服爲別耶。小詩寫心。謾發一笑。平生愛讀龔勝傳。進退有亡斷得明。範叔綈袍𨿽見意。大顚衣服莫畱行。此時要著英雄樣。好漢應無兒女情。只願諸賢扶世教。餓夫含笑死猶生。

李方山

萬曆中。湖廣桃源李方山【相。】自負能詩。每與箕仙斗捷。不能勝。因限曾登能韻。索詩於仙。仙卽題曰。爲報西樓滅掃曾。謫仙還向此中登。百篇鬥酒聊乘興。借問方山能。不能李始屈服。

楊妃上馬嬌圖

元陳伯敷【繹曾。】題楊妃上馬嬌圖云。此索淸平調詞。赴沈香亭時耶。抑聞漁陽鼙鼓聲。赴馬鬼坡時耶。上馬固相似。情狀大不同。觀者當審諸。明桃源李沅南【春熙】十歲時。題其圖云。未上先愁墜。方行遽欲還。如何生畏馬。死葬馬嵬山。

洞庭閨怨

吳俗洞庭。凡閨中稿砧。半作浮梁蕩子。吳耳淵作閨怨云。徵人別我去荊都。爲道春來便返吳。昨見陌頭桃已發。不知春亦到荊無。又寶鏡春寒掩不開。漫山紅紫亂成堆。徵人不及梁間燕。落盡楊花未肯回。

韓信嶺

韓苑洛有韓信嶺踏莎行雲。髙嶺連云。寒煙帶雨。長楊滿路悲風起。將軍墓上艸蕭蕭。荒祠白日眠狐鼠。九里山前。未央宮裏。淒涼往事煩胸臆。烏江邠水兩悠悠。東流不盡英雄淚。且云欲弔淮陰。而原忠之詩甚婉。乃制小詞。淮陰欲弔思遲遲。已有原忠壁上詩。黃寉樓前無李白。西風惆悵寫新詞。又禦史楊受堂詩云。將軍傳首日。髙帝擊豨年。天下誰爲定。英雄不自全。固知兒女詐。豈識赤松賢。古廟重經處。傷心狗兔篇。斛山楊爵詩。遙憶當年拒蒯生。將軍心事自分明。可憐宇宙無窮恨。盡在中宵悲樹聲。秋齋周宣詩。虎鬭龍爭日擾攘。英雄堪羨亦堪傷。項亡畢竟無他志。齊破何疑作假手。自是龍顏似鳥喙。幾曾烏盡必弓藏。荒巖一點淒涼月。夜夜移光到寢堂。廟中題詠甚多。或咎淮陰不能如赤松。或謂不當假王以啟疑。或云遲疑以招禍。不知天下已定。勇略震主。髙帝蓋無一日能忘情於淮陰。不至身首異處不已也。嗚呼。淮陰之心。則如靑天白日云。

李昪詠燈

徐州李密。楊行察養爲子。九歲時。在徐溫家。令詠燈。昪云。一點分明值萬金。開時誰怕晚風侵。主公若也勤挑撥。敢向尊前不盡心。由是不以常兒待之。長乞溫冒姓名爲徐知誥。代溫秉政。受楊禪僭帝號。

蠧魚

讀書不識文理。爲蠧而已。明郭登詠蠹魚云。瑣瑣如何也賦形。𨿽無鱗甲有魚名。元來全不知文義。枉向書中過一生。

踏災行

袁介字可潛。有踏災行雲。有一老翁如病起。破衲襤毶瘦如鬼。曉來扶向官道傍。哀告行人乞錢米。時予捧檄離江城。邂逅一見憐其貧。倒囊贈與五升米。試問何故爲窮民。老翁答言聴我語。我是東鄕李楅五。我家無本爲經啇。只種官田三十畝。延佑七年三月初。賣衣買得犁與鉏。朝耕暮耘受辛苦。要還私債輪官租。誰知六月至七月。雨水絕無潮又竭。飲求一點半點水。卻比農夫眼中血。滔滔黃浦如溝渠。農家爭水如爭珠。數車相接接不到。稻田一旦成沙塗。官司八月受災狀。我恐徵糧喫官棒。相隨鄰里去告災。十石官糧望全放。當年嗝岸分吉凶。髙田盡荒低田丰。縣官不見髙田旱。將謂亦與低田同。文字下鄕如火速。逼我將田都首伏。只因嗔我不肯首。卻把我田批作熟。太平九月開旱倉。主首貧乏無可償。男名阿孫女阿惜。逼我嫁賣陪官糧。阿孫賣與運糧戶。卽日不知在何處。可憐阿惜猶未筓。嫁向湖州山裏去。我今年已七十奇。饑無口食寒無衣。東求西乞度殘喘。無因早向黃泉歸。旋言旋拭腮邊淚。我忽驚慚汗沾背。老翁老翁復勿言。我是今年檢田吏。

總兵對

一總兵門對。門迎珠履三千客。戶擁貔貅百萬兵。一人云。總兵出徵必輸人。在內者少。在外者多。攺戶擁貔貅兵百萬。門迎珠履客三千。方善。湖廣一總兵得勝回。彩旗迎者千百。一教官有天下有名眞宰相。世間無比大將軍。總兵大喜贈二婢。

募修五臓廟疏

張山來募修五臓廟疏文云。蓋聞神卽吾心。必敬神神斯如在。命爲爾主。能順命命乃克昌。欲祈廟食之不窮。端賴人緣之畢集。玆有五臟神廟一所。形居腹地。勢近靈臺。厥義配乎五行。水火木金並依夫土。其地分爲五位。上下左右悉擁夫中。得之則生而不得則死。詎宜鄙作淫祠。饑來斯食而不平斯鳴。豈可稱曰左道。神奇化爲臭腐。妙用無窮。耕助以供粢盛。禮儀卒度。萬方共賴。百姓咸依。巍巍殿宇。創自人生於寅之年。赫赫威靈。壞於山上呼庚之日。六根欠淨。一雙耳枉聽晨鐘。四大皆空。九回腸徒鳴法鼓。吸露飡風。聞之流涕。蒙袂輯屨。見者傷心。蓋廟存則神有所附。而人似花容。廟圯則神無所憑。而民多菜色。用是益深畏懼。亟望重修。但臣饑欲死。難逢雨粟之天。米貴如珠。愧乏飯蜂之術。叩告諸方檀越。敢希共賜慈悲。隨緣多寡。卽一粒大並須彌。任意精粗。在十方皆堪供養。敢期見於面而盎於背。庶幾目有見而耳有聞。從此撐腸作柱。羣瞻美奐而美輪。煮石爲梁。曾見攸寧而攸芋。半畝荒園。更可植鉆籬之菜。兩傍隙地。還堪種梭水之花。定然腹有攸歸。豈止神其不吐。

鄰女吹笛

髙賓王【觀國。】聞鄰女吹笛。賦風入松詞曰。粉嬌曾隔翠簾看。橫玉聲寒。夜深不管柔荑冷。櫻朱度香噴雲鬟。霜月搖搖吹落。梅花蔌蔌驚殘。蕭郎且放鳳簫間。何處停鸞。靜聽三弄霓裳罷。魂飛斷愁裏關山。三十六官天近。念奴卻在人間。

美女燒香

李在躬萬花金穀集。有美女燒香詩。三寸弓鞋步翠苔。想應天笠爇香來。眸凝秋水波初動。掌合金蓮花未開。腰細謾搖春日柳。臉紅猶帶雪天梅。不知暗祝緣何事。斜把金釵插【一作撥】冷灰。

美人踢球

蹴踘當場二月天。香風吹下兩嬋娟。汗沾粉面花含露。塵拂蛾眉柳帶煙。翠柚低垂籠玉筍。紅裙曵起露金蓮。幾回踢罷嬌無力。恨殺長安美少年。

美人春睡

象牙筠簟碧紗籠。綽約佳人睡正濃。半抹曉煙籠芍藥。一泓秋水浸芙蓉。神遊蓬島三千界。夢遶巫山十二峯。誰把碁聲驚覺後。趕來香汗濕酥胸。

美人濯足

宸濠詠宮妃濯足。濯罷銀盆雪欲飄。橫耽膝上束鮫綃。匝來玉筍繊繊嫩。放下金蓮步步嬌。踢碎香風拋玉燕。踏殘花月上瓊瑤。五更索向鴛鴦枕。勾引郎官去早朝。

美女折花

讕言長語。有美女折花詩云。梳罷雲鬟出戶來。輕移蓮步海棠階。臨風折處香生手。對日看時影在懷。蜂簇露華凝翠鈿。蝶隨春色上金釵。曲闌干外苔痕濕。歸去多應換繡鞋。

美人騎馬

王西樓以樂府擅名。如擬美人騎馬云。露玉筍絲韁軟把。襯金蓮寶鐙輕踏。裙拖翡翠紗。扇掩泥金畫。似比昭君。只少面琵琶。天寶年間若有他。卻不把三郎愛殺。

女兒港詩

曾學士【棨】巢睫集。絕以唐。曹以寜校文江西。舟回泊鄱陽湖女兒港。舟人問曹讀何書。曹呵之。舟人曰。予少從曾學士泊此港。有詩甚佳。曹索一誦。舟人卽誦曹書之讕言長語中詩云。彭蠡湖邊女兒港。秋水未幹湖水長。女兒一去今幾秋。時有行人來擊舟。岸柳汀花濕紅翠。柳如顰眉花濺淚。茅屋參差石徑斜。港口人煙凡幾家。當初知是誰家女。後來嫁作誰家婦。嫁時湖上墮弓鞋。至今尙想淩波步。我欲回頭問小姑。小姑迢迢隔重湖。我欲從前大姑問。大姑默默凝新恨。紅顏薄命眞堪惜。女兒名姓無人識。年去年來湖水春。空使行人弔陳迹。君不見古來大丈夫。老死湖山名亦無。此詩巢睫集中不載。豈非滄海遺珠。

箕仙

一人請箕仙。至自云何仙姑。一頑童戲問曰。洞賓先生安在。箕卽題云。開口何須問洞賓。洞賓與我卻無情。是非吹入凡人耳。萬丈長河洗不淸。其敏捷如此。

伏波祠

明辰陽揮使彭飛。能詩。題桃源伏波祠云。嶽王庭下鞭秦檜。千古人思武穆忠。今日拜公江上廟。願將頑鐵鑄梁松。結語甚有思致。

對啟佳句

黃夢炎十一歲。鄕先生出一對云。少甘羅之一歲。早已能文。對云。加孔子之數年。可以學易。黃炳辭武舉啟云。舉子忙。槐花黃。早已覺壯心之動。時文熟。秀才綠。要須取本色而歸。

杜鵑

吳康齋【與弼。】作詩學性理。惟杜鵑詩有情景。詩云。西川如景自忘歸。啼到江南意卻悲。古樹淡煙殘月曉。落花疏雨暮春時。空遺蜀帝千年恨。誰讀唐人再拜詩。欲向靑山一相問。數聲不盡又何之。

辭職自遣

劉伯溫辭職自遣。作詩云。買个黃牛學種田。結間茅屋傍林泉。因思老去無多日。且向山中過幾年。爲吏爲官皆是夢。能詩能酒總神仙。世間百事都增價。老了文章不值錢。

邵康節詩

邵康節詩云。老年軀體索溫存。安樂窩中別有春。萬事去心閒偃仰。四肢由我任舒伸。庭花盛處涼鋪簟。檐雪飛時軟布裀。誰道山翁拙於用。也能康濟自家身。

楊妃羅襪

羣談采余。有楊妃羅襪詩。仙子淩波去不還。獨畱塵襪馬嵬山。可憐一掬無三寸。踏盡中原萬里翻。

楊妃病齒

吳艸廬題楊妃病齒圖云。齒痛自顰眉。君王亦不怡。此疾如早割。何待馬嵬時。又馮海粟【子振】云。華淸宮。一齒痛。馬嵬坡。一身痛。漁陽鼙鼔動地來。天下痛。

鑷白髮

蔣復軒鑷白髮詩。勸君休鑷鬢毛斑。鬢到斑時亦自難。多少朱門年少子。業【一作朔】風吹上北邙山。【一作張注詩】又﹝寜﹞王詩云。黑髮叢中白數莖。幾番鑷盡白還生。而今白也由他曰。那得閒工與白爭。

阿呀歌

客持玉簪示村嫗。李暒庵從旁戲曰。嫗可得之以餙首。嫗驚聳移時。斂手告曰。此美質重器。維供壓雲鬟。伴翠鈿。非嬌姿妙麗莫敢禦。然或稍失檢點。埩然墮地。不復瓦全。此阿呀簪也。何以見紿。感其言足以警世。作阿呀歌以廣之。如蘇學士之遇春夢婆云。坐上客。莫諠嘩。停尊靜聽歌阿呀。秋江渺渺悲遷客。靑衫枉淚濕琵琶。曾傳落雁啼烏曲。戰馬空嘶關塞笳。回首好雄如夢散。當筵勿進漁陽撾。阿呀二字鞭心處。利爪當胸著癢爬。好个囫圇圇混沌。忽朝鑿破血蝦蟆。【阿呀。】南傾北陷難修補。卻仗娉婷一女媧。【阿呀。】揖讓徵誅乖樣子。千王萬帝競如麻。【阿呀。】周公拮據鴞戕室。尼父棲遑狗喪家。【阿呀。】此望長生彼解脫。靑牛過了白牛車。【阿呀。】長條直路平坦坦。跌腳尿泥食徑邪。【阿呀。】逆子亂臣失節婦。止緣一个念頭差【阿呀。】剖心割股忠和孝。挖肉成瘡也有疤。【阿呀。】你道恩情權寵盛。看來帶鎖重披枷。【阿呀。】平添白髮三眠柳。吹落紅顏半夜花。【阿呀。】電閃光中營利祿。爆聲撒處逞榮華。【阿呀。】彩雲虹散終成雨。白王蠅來便是瑕。【阿呀。】坐上客。莫喧嘩。燒銀蠟。進流霞。老去固可惜。少年不須誇。富貴何足羨。貧賤勿咨嗟。靑靑庭下艸。猶自有根芽。你看何物爲長久。你能不死你奢遮。勸君早把靈臺照。莫待臨行喚阿呀。

營壽藏

範石湖重九日。行營壽藏之地。賦詩曰。家山隨處可松楸。荷鍤攜壼似醉劉。縱有千年鐵門限。終須一个土饅頭。

惠柔侍兒

何文縝【栗】任館閣。飲於貴戚家。侍兒惠柔麗而黠。慕何風姿。密解手帕爲贈。約牡丹開時再集。何感其意。歸賦虞美人曲。隱其小名。以寓繾綣。云。分香帕子揉藍膩。欲去殷勤惠。重來直到牡丹時。只恐花枝知後故開遲。別來看盡閒桃李。日日闌干倚。催花無計問東風。夢作一雙蝴蝶遶芳叢。

詠豆瘢

唐陳黯甫。十歲能詩。年十三袖詩謁郡牧。其首篇詠河陽花。時面豆新愈。牧戲令自詠。卽云。玳瑁應難比。斑犀定不如。天嫌未端正。滿面與妝花。由是名振州裏。

感遇

尢悔庵先生感遇詞。調寄瀾江紅。我醉欲眠。且收了眼光靑白。分付與。死使埋我。陶家之側。天下山川吞八九。腹中人物容千百。任諸君拍手笑狂生。乾坤窄。破面鬼。焦頭客。福建子。山東賊。問何人請劍。何人投筆。我夢化爲蝴蝶舞。醉來敲破珊瑚玦。嘆一腔熱血灑何時。靑衫濕。

銘心訓

張亦山銘心訓云。人求我。非土卻是土。我求人。非金勝是金。人求我。勢急如星火。我求人。熱面冷如水。人求我。他苦卽我苦。我求人。我親他不親。人求我。時刻要結果。我求人。終歲不能成。人求我。大事當小做。我求人。小事大人情。人求我。朝成暮不顧。我求人。貓狗是天尊。人何人兮我何我。人皆伶俐我獨魯。我何我兮人何人。何不將心去比心。千變萬化憑他做。到頭各自有調停。占盡便宜同一死。畱个惺惺教子孫。

祭半齒

兪君宣【琬綸。】齒虫嚙去半齒。埋之王園梅花下。因摘花祭之。泣而告曰。三十年辛苦爾噤之。二十年酸味爾嚼之。千萬斛愁慘兩嚙而忍之。徒有飲聲。不識笑口。爾固賤骨也。賤愈可憐。賤莫如馬。馬骨猶埋。矧爾乎。卜花下少行人處埋爾。鄰爾以花本。覆爾以花瓣。沁爾以花露。護爾以花神。蚓窟爲斧。蟻穴爲堂。艸雨爲芳。蜂蝶爲死犮。使寒微片骨。𨿽賤能香。復懴來生。母墮業軀也。憶惟吾生。三十有四。此日何日。齒落之始。毛骨無恙。半齒已死。人間煙火。爾先獲洗。言語凶咎。爾先謝委。舌本滋毒。七神所忌。半遠舌者。俾先脫穢。半近舌者。隨業未已。若有深意。微示眾齒。半𨿽未已。方眾則邇。零丁搖動。旋將繼此。誰料一齒。瘞之二地。瘞本分者。是惡足倚。

病齒

沈君烈【承。】詠病齒云。三日對書不能讀。支頤搖首雙閉目。半口無骨微覺肉。涎流於面下及腹。老大不好作兒哭。回聲彊笑吻角縮。欲設痛諭無其族。略似鈍斧斫濕木。嗟乎。此牙咬菜噉豆粥。世間殘頦學不熟。貴人名字呼奴僕。得毋以此消齒福。所以齒中有鬼伏。

無夢詩

僧無夢遊方抄化。手持大木牌。題詩二絕曰。心爲車兮身爲軾。車動軾隨何意息。交梨火棗是誰無。自是不爲荊與棘。身爲客兮心爲主。主人和平客安堵。若還客主不康﹝寜﹞。精神必定隨君去。正心養生之道。不過如此。可爲終身誦之。

足說

金長文【昌。】號遽園。有足說。云。腳者卻也。謂卻而勿前也。跟者艮也。謂良而勿動也。趾者止也。謂止而勿行也。腿者退也。謂退而勿進也。步之爲言近於驟。而文則從止也。履之爲用貴於屨。而義則從復也。先啟予手後啟予足者。志存於臨深履薄也。旣洗足已敷座而坐者。道盡於著衣持缽也。

朱文公足疾

朱晦翁有足疾。得程道人鍼之而愈。戲贈以詩云。十載扶行持短笻。一鍼相值有奇功。出門放步人爭看。不是前來勃窣翁。旋而足疾復作。遣人追之曰。某非惜所謝之財。第恐以此詩而誤他人也。

社酒治聾

世言社日飲酒治聾。不知何據。石林燕語。載五代李【濤。】春社從李昉求酒詩云。社公日沒心情。爲乞治聾酒一瓶。惱亂玉堂將欲徧。依稀巡到第三廳。時昉爲翰林學士。有月給內庫酒。故濤從乞之。

湘東一目

穎川王偉。有才學。爲侯景左僕射。景敗見禽。上五百字詩於元帝。帝愛其才。欲捨之。朝士多忌。請視偉檄文。云項羽重瞳。尙有烏江之敗。湘東【帝初封湘東王】一目。﹝寜﹞爲赤縣所歸。帝見大怒。釘偉舌於柱而殺之。

眼謎

魏咸陽王元禧謀反遁走。左右惟尹龍虎從之。禧昧不知所爲。謂龍虎曰。吾瞶瞶不能堪。試作一謎。當思解之。尹疑憶舊謎云。眠則俱眠。起則俱起。貪如豺狼。贓不人已。禧不以爲諷已。因解之曰。此是眼也。

懴目

沈君烈懴目文云。癸亥之春。沈子迎暄立於庭前。是日風作有聲。翼然觸塵而鬭。撲於睫問。初滅沒而無端。漸猙獰而活焉。啄晴欲破。摩眶欲穽。瞬如窓電。淚如乳泉。垢蒙敗棘之絮。气吞濕突之煙。凡旬有五日而不得愈。乃爲文而告之於天。其辭曰。臣目無良。遊於臣面。目罪山積。臣實不見。荷降之罰。省其一綫。比日以來。偶觀房稿。畢竟以此。開罪不小。臣今求哀懴悔。數其罪而請禱。房稿之中。皆新貴名。臣目何爲輙敢注睛。房槁之文。紙皆五色。臣目何爲輙分靑。白。其有巍科。卓冠羣雄。目或鄙夷。不抵枝蔥。其有虛譽。盛傳俗下。目或嬉笑。酷於怒罵。出子入史。錢所萬選。目或裂眥。斥爲花臉。離經叛注。犬所吠日。目或刮膜。揖爲上客。長才累牘。目送而去。或疵其篇。或駁其句。髙言其賞。目攝而忘。或棄爲灰。或淡爲湯。或按書旨。抹筆如矢。或按題神。惜圈如珍。或所看法。但法先軰。不知變通。與時俱醉。或所識字。但識古初。不知權宜。依樣胡盧。或信耳鼻。應作是觀。目乃擅權。別用自專。或相皮毛。旣竭爾力。目乃遁精。別具一隻。諸如此類。不可擢發。無光不出。無釘不拔。此皆臣有以養成其驕气。而目亦無以自解於薄罰。自今懴悔而後。願一心皈命於遮眼之菩薩。誓不敢較長量短。激濁揚淸。惟國門一字之爲貴。而名經千佛之爲尊。抑或不然。將起而訝其生平乎。紅粉之妝。靚袨之餙。有目以來。未蒙拂拭也。或於夢遊稍感其魄。曲檻之迷。珠簾之映。有日以來。未蒙申敬也。或於憑髙稍蕩其性。靑銅之腥。黃金之气。有目以來。未經受記也。或於市稍薫其涕。名山異水之觀。奇花珍木之蓄。有目以來。未經干瀆也。或於捲編稍消其福。苟其以此而坐目以罪狀。求目以深文。臣固知天之不忍也。臣之目亦且泣下如雨。而不知所云。

染須髮

劉禹錫云。近來年少輕前軰。好染髭須作後生。則是染須自唐已然。至元史天澤則涅白髮爲烏。世宗訝之。天澤曰。臣覧鏡見須髮頓白。恐報國之心自以老怠。故藥之使不異於少壯。庶此心之猶競耳。杜牧之云。公道世間惟白髮。貴人頭上不曾饒。天澤又矯揉而使之黑。以固其寵綏。則白髮亦無如天澤何矣。

罰飲

罰飲從古有之。周禮。觥其不敬者。觥。罰爵也。檀虧。杜蕢揚觶而酌師曠。李調注。觶罰爵也。說苑。魏文侯與大夫飲。使公乘不仁爲觴政。曰飲不皭者浮以大白。及舉白浮君。注。白罰爵之名。浮罰也。一說謂罰爵之盈。滿而浮泛也。白者。舉觴告白之意。陳後主令張貴妃等預制五言詩。令孔範等十客。一時繼和。遲則罰酒。諸書所載罰飲之說甚多。不能悉舉。然罰飲之數。多限以三。吳諺謂客來遲罰三鍾。未始無本。韓安國作幾賦不成罰三升。蘭亭之會。王子敬詩不成。罰三觥。景龍文館記禦詩序云。人題四韻。後者罰三杯。又郝隆不能詩。罰依金穀酒數。是三斗。至杜少陵百罰深杯亦不辭。特極言之耳。注引桑又在江總席上曰。𨿽深杯百罰。吾亦不辭爲證。

●堅瓠八集卷之四目錄

韓蘄王

武穆降乩

周益公

紅玉杯

魯文斐

關大子祠

嶽武穆祠

平山堂

姜堯章度曲

詠轎

鸚鵡作倡

醉翁亭

別妾

瘦馬吟

雙雙燕

雪中幹令

踏靑詞

琵琶亭

李理

法常嗜酒

天聾地啞

手心足心

黃寉樓

釋教

釋冤獄

律令

蛉窮

偏提

上距下觜

子母男女錢

覓句營生

蘓東坡命相

瘴說

盛教授啟

佛米贊

白櫻桃詩

恥入鄕賢

劉公旦詠梅

赭丹

炭頌

石炭麩炭

詠炭

猢猻王

毀滛祠

師娘

串字

會節先生

雙木不如姚

詩索酒

佛郎機

禁纏足表

祭妬婦津神文

別妾詞

跳月記

溪峒歌謠

方滋饋燭

陳諤詼諧

魏忠賢祠

攺任福州

擊旗姑未

十孩兒

重刻褚石農堅瓠集卷之四

甬上畱香閣主人較刋

韓蘄王

韓蘄王【世忠。】生長兵間。未嘗知書。晚歲忽若有悟。能作字及小詞。偶至香林園。蘓仲虎尙書方宴客。王徑造之。賓主歡甚。盡醉而歸。明日王餉以羊羔。且手書二詞遺之。其臨江仙云。冬日靑山瀟灑靜。春來山暖花濃。少年衰老與山同。世間名利客。富貴與貧窮。榮華不是長生樂。淸閒不是死門風。勸君識取主人公。單方只一味。盡在不言中。

武穆降乩

嶽武穆死後。臨安西溪塞軍將請紫姑神。武穆降乩。書一絕云。經略中原二十秋。功多過少未全酬。丹心似石憑誰愬。空有遊魂徧九州島。秦檜聞而惡之。擒治其徒。流竄異域。

周益公

周必大自徳壽宮後垣趨傳法寺。裏見一樓巖然。朝士云。太上名曰聚遠。而自題其額。仍於屏間書東坡詩云。賴有髙樓能聚遠。一時收拾與間人。又過冷泉亭徘徊久之。後作端午帖子云。聚遠樓頭面面風。冷泉亭下水溶。間炎熱何由到。眞是瑤臺苐一重。

紅玉杯

元揚州陳新甫生日。出紅玉杯飲客。莆田陳眾仲【旅】。賦詩云。昆侖東阿含海日。石中玉子如日赤。神工夜發昆吾刀。剜作雙杯盛酒喫。蟠桃初開緱母家。丹露滳入芙蓉花。廣陵公子酒如海。年年顏色襯朝霞。

魯文斐

江菉羅詩評云。桃川宮道士。姓曾號種桃。能詩。比其沒也。邑中博士魯文斐。以詩弔之曰。種桃道士歸何處。曾種溪桃作主來。今日有桃君不見。桃開依舊待君回。博士素無詩名。此章何減人面桃花之句。

關夫子祠

桃源印鶴田能詩。中鄕試。仕成都別駕。題關雲長祠云。赤面長髯國士風。解圍盡在笑談中。三分天下憑羸馬。八陣風雲聽臥龍。長劍倚天秋气冷。堂空閉月夜燈紅。細談炎祚丁奇運。翻恨將軍失阿蒙。詞政雄渾。與題相稱。

嶽武穆祠

萬曆中。辰陽唐待禦萬陽。題嶽陽武穆祠云。武穆祠堂楚水涯。短墻疏艸映殘花。姦諛何代無秦相。忠孝誰人是嶽家。風靜魚龍吹細浪。月明鷗鷺宿平沙。遙憐古墓西湖上。萬樹南枝日欲斜。此詩不減李崆峒水廟飛沙之句。

平山堂

歐陽永叔守維楊日。於城西北大明寺側建平山堂。頗得遊觀之勝。後劉原父出守揚州。永叔作朝中措餞之云。平山欄檻倚晴空。山色有無中。手種堂前楊柳。別來幾度春風。文章太守。揮毫萬字。一飲千鍾。行樂直須年少。尊前看取衰翁。後東坡亦守是邦。登平山堂。有感而賦西江月詞云。三過平山堂下。半生彈指聲中。十年不見老仙翁。壁上龍蛇飛動。欲弔文章太守。仍歌楊柳春風。休言萬事轉頭空。未轉頭時皆夢。

姜堯章度曲

陳眉公辟寒載。小紅。順陽公靑衣也。有色藝。順陽公請老。姜堯章詣之。一日授簡徵新聲。堯章制暗香疏影兩曲。公使二妓肆習之。音莭淸婉。堯章歸吳興。公以小紅贈之。其父大雪。過垂虹賦詩曰。自譜新詞韻最嬌。小紅低唱我次簫。曲終過盡松陵路。回首煙波十四里橋。堯章喜自度曲。吹洞簫。小紅輙歌而和之。

詠轎

髙竹屋詠轎禦街行詞。藤筠巧織。花紋細稱。穩步如流水。踏靑陌上雨初晴。嫌怕濕文鴛雙履。要人送上。逢花須住。才過處香風起。裙兒掛在簾兒裏。更不把窓兒閉。紅紅白白簇花枝。恰稱得尋春芳意。歸來時晚。紗籠引道。扶下人微醉。

鸚鵡作偈

唐武后畜白鸚鵡。名雷衣。性靈慧。能誦心經。後愛之。貯以金絲籠。不離左右。一日戲曰。能作偈求解脫。當放出籠。雪衣喜躍。須臾則吟曰。憔悴秋翎似禿衿。別來隴樹歲時深。開籠若放雪衣女。常念南無觀世音。後喜郎爲啟籠。居數日。立化於王球紐上。後悲慟。以紫檀作棺。葬之後苑。

醉翁亭

慶曆間。歐陽公謫守滁陽。築醒心醉翁雨亭於瑯琊幽谷。令幕官謝希深【絳】雜植花卉。謝以狀問名品。公批紙尾云。淺紅深白宜相間。光後仍須次第栽。我欲四時攜酒去。莫教一日不花開。未幾。徙揚州。別滁詩云。花光濃鬱柳輕明。酌酒花前送我行。我亦宜如常日醉。莫教弦管作離聲。

別妾

王正之【特起。】有別妾喜遷鶯詞云。玉樓歡宴。記遺替綺席。題詩羅扇。月枕雙歊。云窗同夢。相伴小花深院。舊歡頓成陳迹。翻作一番新怨。素秋晚。聽陽關三疊。一尊相餞。畱戀。情繾繾。紅淚洗妝。雨濕梨花面。雁底關山。馬頭星月。西去一程程遠。但願此情如舊。天也不違人願。再相見。老生涯。分付藥鑪經卷。雁底關山。元人詞多用之。諺所謂雁飛不到處也。

瘦馬吟

明滁陽朱椿工詩。有瘦馬吟曰。歷盡風霜古戰場。骨髙毛聳減精光。櫪間斗粟何由飽。市上千金未許償。戀主肯辭勞汗血。逢人多是計驪黃。天寒歲晚燕臺下。鳴向孫陽也自傷。

雙雙燕

宋史邦卿【遠祖】有雙雙燕詞。姜堯章極稱之。謂曲盡形容之妙。詞曰。過春社了。度簾幕中間。去年塵冷。差池欲住。試入舊巢相並。還相雕梁藻井。又軟語啇量不定。飄然快拂花梢。翠尾分開紅影。芳徑芹泥雨潤。愛貼他爭飛。競誇輕俊。紅樓歸晚。看足柳昏花瞑。應是樓香正穩。便忘了大涯芳信。愁損翠黛雙蛾。日日畫欄獨憑。

雪中幹令

宋浦江梅和勝【執禮】未冠時。家貧。親老無以爲養。大雪中以詩謂邑宰。有有令可幹難閉戶。無人堪訪懶移舟。邑令延之。訓其子弟。方應舉未捷。有詩自遣公。天之未喪斯文也。吾亦何爲不豫哉。一時傳誦。後登進士。終戶部尙書。死靖康之難。

踏靑詞

王通叟【觀】踏靑詞。調寄慶淸朝慢。調雨爲酥。催冰做水。東君分付春還。何人便將輕暖。點破殘寒。結伴踏靑去好。平頭鞋子小雙鸞。煙柳外。望中秀色。如有無問。晴則个。陰則个。餖飣得天气有許多般。須教撩花撥柳。爭要先看。不道吳綾繡襪。香泥斜沁幾行斑。東風巧。盡收翠綠。吹在眉山。

琵琶亭

洪容齋隨筆。江州琵琶亭。下臨江津。國朝以來。題詠甚多。淳熙乙酉蜀士郭明復。中元日至亭。賦古風一章。前云。白樂天流落湓浦。作琵琶行。其放懷適意。視憂患死生禍福得喪爲何物。非深於道者能之乎。賈傳謫長沙。抑欎致死。陸相竄南濵。屏絕人事。至從狗竇中度飲食。兩公有累於世。未能如樂天逍遙自得也。又云。樂天琵琶行。蓋在潯陽江上。爲啇人婦而作。啇乃買茶扵浮梁。婦對客奏曲。樂天移船夜登其舟與飲。了無所忌。豈非以其長安故娼女不以爲嫌耶。樂天集又有夜聞歌者一篇。時自京城謫潯陽。宿於鄂州。又在琵琶行之前。其詩云。夜泊鸚鵡洲。秋江月澄澈。鄰船有歌者。發調堪愁絕。歌罷繼以泣。泣聲通復咽。尋聲見其人。有婦顏如雪。獨倚帆檣立。娉婷十七八。夜淚如珍珠。雙雙墮明月。借問誰家婦。歌泣何淒切。一問一沾襟。低睂終不說。陳鴻長恨傳序云。樂天深於詩。多於情者也。故所遇必寄之吟詠。非有意於漁色。然鄂州所見。亦一女子獨處。相造與語。瓜田李下之疑。唐人不譏。或亦取離騷女嬃等意。未必寔有是事也。

李理

資暇錄。李字除菓名地名人姓之外。更無他訓義也。杜預注左傳。不研窮意理。謂行李使人也。故今見遠行束裝謂之行李。按古文使字作■﹝山人子﹐上中下﹞。■﹝山人子﹐上中下﹞與李相似。傳寫之誤爾。愚按古文李理二字通用。左僖三十年。行李之往來。供其乏困。襄八年。亦不使一介行李。告於寡人。用此李字。昭十三年。行理之命。無月不至。國語。行理以節逆之。用此理字。騎官左角曰理。史記天官書曰。熒惑爲李。徐廣注云。外則理兵。內則理政。又黃帝有李法一篇。顏師古曰。李者法官之號。總兵刑。故名李法。北史敍傳。李氏先爲堯之理官。因爲氏。後攺曰李。管子書大理皆作李。

法常嗜酒

釋法常性嗜酒。無寒暑風雨常醉。醉卽熟寢。覺卽朗吟。謂人曰。酒天虛無。酒地綿邈。酒國安恬。無君臣貴賤之拘。無財利之圖。無刑罰之避。陶陶焉。蕩蕩焉。樂其可得而量哉。轉而入於飛蝶都。則又蒙騰浩渺而不思覺也。

天聾地啞

文昌帝君從者曰。天聾地啞。蓋帝君不欲人之聰明盡用。故假聾啞以寓意。夫天地豈可以聾啞哉。不聰不明。不能爲王。不瞽不聾。不能爲公。鍾伯敬云。上二句大作用。下二句大受用。

手心足心

蠡海錄。人之手心抓而不癢。足心抓之則癢者。何也。蓋手心通心气。心屬。火喜動。故不癢。足心通腎气。腎屬水。喜靜。故癢。

黃寉樓

黃寉樓踞蛇山。俯鵠畿。漢江遶其前。鸚鵡洲橫其下。三楚雄墍。此樓第一。崔顥晴川芳艸句。眞堪與樓爭雄。相傳唐時呂純陽嘗客玆地。倦寓酒家。日飲酒數壺。累至數百不償值。須索飲。主人供給無倦色。純陽喜之。適噉西瓜。遂以瓜皮畫一寉於壁上。始色瓜皮靑。久之變黃。遂爲黃寉。純陽又教酒家童子唱道詞。自敲板爲節。已而唱時寉輙從壁間飛下。婆娑翔舞。觀玩飲酒者日數千人凡開數月酒家得錢數百萬驟富以錢酬純陽純陽不受遂構此樓志感故名黃寉樓

釋教

宋藝祖始受命。欲廢釋教。偶日暮。微行。徐入大相國寺。至一小院。戶旁見一髠。人醉吐穢於道。藝祖大怒。適從旁過。竟爲醉髠欄胸抱定。曰莫發惡心。且夜矣。懼有人害汝。汝宜歸內。可亟去。藝祖心動。以手加額禮焉。髠乃舎之去。還內。密遣忠謹小璫。爾往覘此髠在否。且以其所吐物來。及至。髠已不見。因爬取地上。所吐狼籍。至禦前視之。悉禦香也。釋氏教因不廢。明髙皇亦欲廢釋教。取惡僧埋而鏟之。爲鏟頭會。一僧屢鏟而頭屢生。髙皇異之。遂不廢釋氏。

陸五臺釋冤獄

平湖陸五臺【光祖。】初爲浚令。浚有富民枉坐重辟。數十年相沿。以其富。不敢爲之白。陸至訪實。卽日破械出之。然後聞於臺使者。使者曰。此人富有聲。陸曰。但當間其枉不枉。不當間其富不富。果不枉。夷齊無生埋。果枉。陶宋無死法。臺使者甚器之。

律令

符祝之類。末句急急如律令者。人皆以爲如飲酒之律令。速去不得滯也。一說。漢時行下文書。皆云如律令。言非律非令之文書。行下當亦如律令。資暇錄云。律令之令。宜平聲。讀爲零。律令是雷邊捷鬼。此鬼善走。與雷相疾速。故云如律令之疾走也。

蛉窮

淮南子云。昌陽去蚤虱而來蛉窮。去害小而來患大。蛉窮卽蜒蚰也。聞人發脂油香。則入人耳及諸竅中。昌陽香酷。能召是物。故淮南子以爲諭。蛉窮好濡。升髙則焦死。故曰蛉窮。一曰陵窮。言乘陵則窮也。宋史譏小人居髙位者。亦日爲蛉窮。

偏提

酌酒器古名注子。唐仇士良惡其名同鄭注。乃去柄安系。名曰偏提。猶今酒鱉也。和靖送李山人詩。有馬前長帶古偏提句。今酒注去柄安提梁如茶壺式。始於祖道臺【澤深。】名自斟壺。

上距下嘴

雞寒上樹。鴨寒下水。此諺語也。驗之皆不然。一老媼曰。雞寒上距。鴨寒下嘴。上距。謂縮一足。下嘴。謂藏其咮於翼間。

子母男女錢

淮南子名錢曰靑蚨。靑蚨者水虫。如蟬。殺其母子。取血各塗八十一錢。凡市物。或先用子。或先用母。皆飛歸。循環無已。梁時鑄四銖半錢。謂之男錢。云佩之卽生男也。又別鑄除其肉郭。謂之公式。女錢徑一寸。錢旣有子母。安得無男女。今人一例奉以爲兄。則愛生於敬耳。

覓句營生

倪文節經鋤堂雜誌。記苦樂一叚甚佳。云賦詩可樂。而有覓句之苦。營生𨿽樂。而有多怨之苦。謝在杭以爲未然。覓句𨿽苦而實非苦事。如食者必咀嚼。遊者必行步。若果苦之當棄而不爲矣。營生原非樂事。無論聚怨。卽忻然奉之。亦必持籌會計。憧憧往來。至寢食不得寜處。不亦天下之最苦者哉。因攺之曰。覓句𨿽苦。而有得意之樂。多財𨿽樂。而有營生之苦。

蘓東坡命相

蘓東坡云。退之以磨蠍爲命宮。而僕以磨蠍爲身宮。故𨿽有文章而多小人之謗。又自謫海南歸。人有問遷謫之苦者。坡云。此是骨相所招。少時入京師。相者云。雙學士眼。半个配軍頭。異日文章顯當知名。然有遷謫不測之禍。坡又贈善相者程傑詩云。火色上騰𨿽有數。急流勇退豈無人。亦似相其不壽。而欲以早休當之。故又曰。我似樂天君記取。華巓賞徧洛陽春。然坡生平居官。起而復躓。未得遂急流勇退之願。而卒於毘陵。年僅五十有四。未嘗一日享林下之樂。則命與相者之言悉驗。

瘴說

宋梅摯官嶺表。著瘴說。其略曰。仕有五瘴。急催暴斂。則下奉上。此租稅之瘴也。深文以逞。良惡不白。此刑獄之瘴也。晨昏酣宴。弛廢王事。此飲食之瘴也。侵牟民利。以實私儲。此貨財之瘴也。盛揀姬妾。以娛聲色。此帷簿之瘴也。有一於此。民怨神怒。安者必疾。疾者必殞。𨿽在輦下。亦不能免。何但遠方而已。仕者不知。而歸土瘴。不亦謬乎。

盛教授啟

羣談采余。盛教授請除士地夫人書曰。伏覩木學重建地靈祠於戟門之外。其神本無有也。使誠有之。是豈不知簾恥者哉。今肖像之設。夫婦偶坐。楚楚裙釵之餙。盈盈朱粉之施。侍從旁立。男女雜處。禮曰。男子居外。女子居內。又曰女子出門。必擁蔽其面。𨿽近世風俗之獘。亦未嘗無男女之別。至於閭閻細民。客或過之。其妻猶避而不出。豈有身爲神明妻。乃不知內外之分。呈身露面。據案並食。以饕士大夫籩豆之薦。反不若閭閻匹婦乎。幽明𨿽殊。禮制則一。司世道者。宜亟去之。此書可爲各鄕本境土神之笑。

佛米贊

宋饒次守【節。】少年投書於曾子宣。論新法。不合棄去。令其僕守舎。歸見其占對異常。怪而問之。僕曰。鄰寺白崖長老有道器。往請一轉語。忽爾覺悟。次守慨然。徑往白崖問道。八日而悟。與其僕祝發爲浮屠。名如璧。字徳操。號倚松道人。僕名如琳。徳操長於詩。尢善作贊銘。有武將念佛。以米記數。得二升。徳操贊曰。時平主聖。萬國自靖。不殺而武。不徵而正。矯矯虎臣。無所用命。移將東南。介我佛會。久聞我曹。念佛三昧。喑嗚叱吒。化爲佛聲。三令五申。易爲佛名。一佛一米。爲米三升。自升而斗。自斗而斛。念之無窮。太倉不足。

白櫻桃

櫻桃有白者。唐韋莊詩云。王母階前種九株。水晶簾外看如無。只應漢武金盤上。寫得珊瑚白露珠。

恥入鄕賢

鄕賢名宦祠。不惟有司不當私其人。𨿽子孫亦不當私其祖父。成化中。給事王徽。剛直有大節。論宦官牛玉。言甚激烈。諸宦官諛上。欲加以極刑。李文達維持。謫普安州判。將卒。屢戒其子欽佩曰。鄕賢祠甚雜亂。吾恥居其中。切不可入。又弘治中。劉健爲相時。河南有司欲以其封翁入鄕賢。劉謝曰。吾郡鄕賢祠。有二程夫子在。吾父何敢並焉。夫祖父無明徳。而彊列俎豆。以來訾垢。是辱之。非榮之也。近日士夫及封翁。無一不入鄕賢。木主委積。列之案下。此鄕官祠。非鄕賢祠矣。

劉公旦

吾郡劉公旦先生諱曙。遊庠甫十三齡。其詠梅有眾香國裏小諸侯之句。遂得奇童之譽。每試輙前。嘗請箕仙問功名。判曰。桂子開時黃榜發。長安道上不長安。眾初不解。崇禎壬午。先生登賢書。癸未以逆賊李自成之亂。至八月會試遂登第。始應其判。

赭丹

七修類稿。藥鋪醫者。但知牛黃羊哀狗寶。而不知馬黑。羊哀治翻胃。牛黃狗寶治驚癇。羊哀形如濕茅紙。時或用之。狗寶見者亦罕。有人得之於狗胞中。其形質如鵝卵。色白。砰之。內有文理數十層。考之本艸未收。不知何人用以治疾。又冀越集云。馬有馬黑。在腎。此尢不特罕見。亦罕聞者。不知何所用。沈石田客坐新聞亦云。馬有赭丹。凡番兵事急。能致風雨。突圍而走者。蓋有赭丹隨身耳。赭丹者。馬腹中所產之物。用之念咒。卽致風雨。豈卽所謂馬黑與。

炭頌

範石湖【成大。】字至能。作炭頌云。予病衰。大冬非附火不暖。旣銘被鑪。又作炭頌。燔木不灰。化爲精堅。是衷至陽。維火之傳。雪霾六虛。冰寒九淵。環堵之室。天不能寒。有赫神物。幹流化甄。尺璧寸金。罔功汗顏。我惟徳之。莫之名言。旣燠且安。與之窮年。

石炭麩炭

比方多石炭。卽今所燒之煤是也。熙寜間。東坡初到京師。作石炭行。有豈料山中有遺寶。磊落如盤萬車炭句。言以冶鐵作兵器甚精。不言始於何時。觀前漢地理誌。豫章郡出石。可燃爲薪。隋王邵論火事中有石炭字。則知爲用已久。南方多用木炭。而蜀又有竹炭。燒巨竹爲之。易燃無煙。且耐久。陳無巳托酒務官買浮炭。今人謂之麩炭。白香山詩。日暮半鑪麩炭火。宋人詩。一鑪麩炭火初溫。則麩炭二字非俗語也。

詠炭

元郭矮梅詠炭詩云。樵靑黎面學昆侖。斫月燒雲樹欲髠。萬竈黑煙灰出刼。一星紅熖火還魂。污身若有仙翁幻。報國今無義士吞。曾似茅齋風雪夜。地鑪榾柮暖溫溫。明滁陽朱椿謝張公惠炭詩。謾訝生紅好。那知守黑安。﹝寧﹞論炙手熱。應解裂膚寒。性伏猶餘烈。心灰未化丹。何如在山日。曾作美材看。

猢猻王

秦檜微時。善幹鄙事。同舎號爲秦長腳。曾爲童子師。仰束脩自給。有若得水田三百畝。這番不做猢猻王之句。後爲相。以申王致仕。申猴屬也。牟隆山以爲詩先。

毀滛祠

蘓俗酷尙五通神。供之家堂。楞伽山鼔樂演唱。日無虛刻。河南湯公撫吳。嚴爲禁止。乙丑九月公往淮上。值神誕。畫船簫鼓。祭賽更甚於昔。公歸聞之。立拘僧至。將神像沈於河。茶筵欵待。一槪禁絕。挑燈集異。載弘治間。郡守曹鳳禁五通神。廟像拆毀無遺。一愛妾忽得奇疾。良醫環榻。莫能奏績。妾忽張目譫語。謂曹曰。吾乃五通神。民間敬信。汝今禁吾。汝之髙曾祖考某某等。吾俱追至。今當拘妾及汝矣。曹𨿽不爲所惑。然能呼祖考之名。亦心疑之。且恐喪厥愛。憂懣不知所出。或薦醫士王貫。曹卽延之。貫診視。進藥二劑。令速服之。神思頓淸。再服二劑。疾頓愈矣。昨之亂言。俱屬烏有。豈醫書所云。痰迷心竅。智過鬼神者與。

師娘

湯公毀滛祠。爲狄梁公後一人。然鬼昏滛。人誑惑。恐唐世尙不至此。吳中稱巫爲師娘。裝束不男不女。情狀不夢不醒。語言不蠻不直。其黠悍正在村蠢不根之中。蠱惑愚民。嚇騙婦女。詭詐百出。若有徵而可信。故滛祠旣毀。猶藏頭露尾。舞爪張牙。若得如西門豹手叚。取數十人投之石湖深淵。尢爲痛快耳。噫。何吳中鳥男女之紛紛也。

串字

誌怪錄。有叩試事者。書一串字。測字者曰。不特鄕闈得雋。卽南宮亦應髙捷。以寓二中字故也。一士在旁。亦書串字。術者謂曰。君不特不預賓興。當更得疾。生詢其故。曰彼無心。故當如字。君有心。串下加心。乃患字耳。已而皆驗。

會節先生

洛水張起宗。以訓蒙爲生。居會節園側。年四十餘。一日。見西來行李甚盛。問之。曰文樞密知成都回也。張嘆曰。我亦丙午生。相遠如此。旁有瞽者輙曰。我與秀才算命。因與藉地。卜者出算子百餘布地上。幾長丈餘。閱兩時。曰。好笑。諸事不同。但三十年後某星臨某所。兩人皆同。當並案而食者九个月後張年七十餘潞公亦居洛。張視其交遊皆貴顯。輙自疑曰。安得並案而食乎。一日。公遊會節園。問曰。聞園側教學者甚人。對曰。老張先生。公曰。請來。及見大喜。詢其甲子又同。呼爲會節先生。公每宴客必預召。赴人約。無先生則不往。並案而食者。將及九月。公之子及甫知河陽府。公往視之。白後公歸洛。不復召之矣。

雙木不如姚

慈溪姚仲升曰。守蘓郡。被讒調鎭江。代之者爲黃巖林一鶚【鶚。】徐武功送姚解任詩。袖歸白璧原無玷。移去寒梅不攺香。童謠亦有雙木撐篙不如一姚之句。

詩索酒

蘓郡劉欽謨【昌。】在史館時。日請良醞一斗。然飲少。多有藏者。湯東谷【胤績】以詩索之。曰。兼旬無酒飲。詩腹半焦枯。聞有黃封在。何勞市上沽。欽謨悉其所藏與之。

佛郎機

莆田林待用【俊。】聞宸濠反。卽範錫爲佛郎機銃式。並火藥方。遣人間道遺王伯安。書至。王已擒濠。因作佛郎機行。【見工文成集。】有云。佛郎機。誰所爲。截取比干腸。裹以鴟夷皮。老臣忠憤寄所泄。震驚百里賊膽披。

禁纏足表

毛稺賓【蕃】禁女子纏足表云。王猷純素。聿懷矩步之思。帝治正中。爰儆異趨之習。道以率眞爲貴。無用矯揉。化以返朴爲隆。何須曲折。形體各有自然。物情無由彊拂。發膚至細。總爲父母所遺。手足𨿽微。亦分天地之質。自淳初漸遠。乃奇巧日增。朱絲斜擊。雙行纏見之詩章。白雪微疑。夜度娘徵之樂府。春嬌一掬。矜韶媚於纖纖。月露半彎。羨輕盈於窄窄。屑香塵以徐動。描弓樣以新裁。試嬌態於淩波。魂消洛浦。含柔姿於貼地。寵冠齊宮。芳徑踏花。驚亂紅之不損。玉階褰艸。覩嫩綠之無痕。倩侍婢以相扶。尙慮苔紋之滑。望郎君而佇立。翻嫌石砌之寒。偶爾牽懷。不妨微露。若其懊恨。還用深遮。緣秋千而云襯筍尖。因蹋踘而花沾藕覆。微尖點拍。爲按新聲。纖趾輕移。偶懷春色。叩香泥則文鴛得侶。踐繡茵則彩鳳平分。遂使金穀園中。共欲爭其一斛。以致馬嵬道上。不復愛其百錢。凡此淫靡。在所當禁。某垂情繡閣。畱意金閨。念四肢本有全角。卽一身總無異用。若使以直爲曲。終非體備之初。倘令藉屈爲伸。恐失本來之理。念嬌姿之婀娜。何敢毀傷。彼玉趾之纖柔。如將戕賊。潘妃妖冶。矜冉冉於金蓮。趙后淫靡。羨飛飛於舞燕。不思拂人之性。是奚足哉。卽或斵而小之。則何益矣。東郊挈伴。徒勞蕩子之心。南陌尋芳。空佇騷人之慕。爰行嚴禁。庶令無傷。沽村釀於市中。無妨令質。擷園蔬於雨裏。豈損柔情。從此山谷跛奚。皆助詩人之興。歐陽赤腳。亦供髙士之求。六宮無用踟躇。四海不勝踴躍。

祭妬婦津神文

沈去矜【謙。】擬美人祭妬婦津神文曰。閨閣愁人。津梁過客。某氏。謹以亶爰之獸。倉庚之鳥。桃花之酸。斂袵含顰。致祭於妬婦津神劉夫人叚氏之靈曰。嗚呼。舉世無不妬也。夫人獨神。豈夫人神於妬耶。抑有功於妬而神夫人耶。妾思婦人之妬。不過逐裙帶之歡。爭帷帳之寵。至爲眇少。乃夫人聞貴夫誦洛神之美而自沈。妬古人也。覆遊女之舟而抒忿。妬今人也。古人往矣。今人方來。宜無罪於夫人。而身死不惜。殺人於數千載之後不止。當時之妬復何如也。故足長職此水。獨稱神焉。然美人何恨。渡者幾何。能盡殱乎。傾國難求。昔所悲嘆。忍摧折乎。況天生奇色。必生一奇妬以禍之。又堪夫人之狼籍者乎。夫人熟審之。妾今假塗津口。斂趾不前。𨿽乏毛施之美。終存邢尹之見。謹隨眾毀妝。停橈展敬。亂頭粗服。當荷優容。然窺有疑者。武氐至淫姣也。嘗惕心於介女之祠。灑道淸塵。六飛無恙。豈亦有所震悚耶。妾意夫人之職。正爲夏妹殷姐漢燕唐環軰耳。今乃致恨於貞姬。恐非上天相命之本意也。惟夫人鑑妾微忱。爲後來乞命。始則入宮不讓。繼則我見猶憐。淸流惠風。波浪永絕。妾軰當賡樛木之詩。移享夫人於后妃之廟。豈不美哉尙饗。

別妾詞

劉攺之赴試別妾。作詞云。別妾醺醺渾易醉。回過頭來三十里。馬兒不住去如飛。行一憇來牽一憇。斷送殺人山其水。是則功名終可喜。不道恩情拋得未。梅村雪店酒旗斜。去也是。住也是。煩惱自家煩惱你。

跳月記

錢塘陸云士【吹云】先生跳月記。苗人之婚禮曰跳月。跳月者。及春時而跳舞求偶也。載陽展候。杏花柳梯。庶蟄蠕蠕。箐處穴居者。蒸然蠢動。其父母各率子女。擇佳地。而爲跳月之會。父母羣處於平原之上。子與子左。女與女右。分列於廣隰之下。原之上。相燕樂。燒生獸而啖焉。操七不以箸也。漉咂酒而飲焉。吸管不以杯也。原之下。男則椎髻當前。纏以苗帨。襖不迨腰。褌不迨膝。褌襖之際。錦帶束焉。植雞羽於髻巓。飄飄然當風而顫。執蘆笙。笙六管。長二尺。蓋有六律無六同者焉。女亦植雞羽於髻。如男。尺簪寸環。衫襟領袖。悉錦爲緣。其錦藻繒遜中國。而古紋異致。無近態焉。聯珠以爲纓。珠累累繞兩鬟。綴貝以爲絡。貝搖搖翻兩肩。裙細折如蝶版。男反褌不裙。女反裙不褌。裙衫之際。亦錦帶束焉。執繡籠。編竹爲之。飾以繪。卽彩球是焉。而妍與媸雜然於其中矣。女執籠未歌也。原上者語之歌。而無不歌。男執笙未吹也。原上者語以吹。而無不吹。其歌哀艷。每盡一韻。三疊曼音以繚繞之。而笙節參差。與爲縹緲而相赴。吹且歌。手則翔矣。足則揚矣。膝轉肢回。首旋神蕩矣。初則欲接還離。少且酣飛暢舞。交馳迅逐矣。是時也。有男近女而女去之者。有女近男而男去之者。有數女爭近一男。而男不知所擇者。有數男競趨一女。而女不知所避者。有相近復相捨。相捨復相盻者。目許心成。籠來笙往。忽焉挽結。於是妍者負妍者。媸者負媸者。媸與媸不爲人負。不得已而後相負者。媸復見媸。終無所負。涕洟以歸。羞媿於得負者。彼負而去矣。渡澗越溪。選幽而合。解錦帶而互擊焉。相攜以還。於跳月之所。各隨父母以返。返而後議聘。聘以牛。牛必雙。以羊。羊必偶。先野合而後儷皮。循蜚氏之風與。嗚呼苗矣。

溪峒歌謠

相思曲云。妹相思。不作相思到幾時。只見風吹花落地。不見風吹花上將。妹相思。妹有眞心弟也知。蜘蛛結网三江口。水推不斷是眞絲按溪峒初不知歌。有劉三妹遊戲得道。侏■﹝亻離﹞之音。無不通曉。就其聲作歌。爲諧婚跳月之辭。苗人奉以爲式。同時有白寉秀才。亦善歌。與三妹登七星巖絕頂。相倡和。音如鸞鳳。流連往復。聽者忘返。已而歌聲寂然。兩人亭亭相對。則已化爲石矣。諸苗遂祀三妹於峒中勿替。

方滋饋燭

秦檜當國。四方饋遺日至。方務徳【滋】帥廣東。爲蠟蚷。以眾香實其中。遣駛卒持詣相府。厚賂主藏吏。期必達檜前。吏使俟命。一日宴客。吏曰。燭盡。適廣東方經略送燭。未敢啟用。檜命點來。俄而異香滿室。察之。則自燭中出。亟命藏其餘枚。數之適得四十九。呼駛問故。曰。經略專造此燭供獻。僅五十枚。旣成。恐不佳試其一。不敢以他燭充數。檜大喜。以爲奉己之專。待之益厚。時胡澹庵謫嶺南。檜黨多淩蔑之。獨務徳待之有加禮。後檜敗。黨皆逐。務徳入京。謀一差遣不可得。棲棲旅館。澹庵與王梅溪語及其事。梅溪曰。此君子也。遂揄揚其美。率館中諸公訪之。務徳遂得晉用。

陳諤詼諧

正統初。中官阮巨隊。奉命至廣徵虎豹。陳諤宦其地。從阮飲。求虎皮以歸。明日。艸奏。言阮多用肥壯者宴客。徒貢瘠虎。使斃諸途。阮大恐。置酒謝諤。諤酣。謂阮曰。聞子非閹者。近娶美妾。其事然否。阮請閱諸室。諤見羣罐。知爲金珠。佯問中有何物。阮曰。酒也。諤笑曰。吾來正索此。遂令人扛去。阮哀祈。得畱其半。

魏忠賢祠

毛一鷺建魏忠賢祠於虎﹝丘﹞。賜名普惠。後有旨拆毀。有一人當先入。劈碎魏忠賢首。持之而欲去。眾阻之。其人曰。吾生不能啖其肉。寢其皮。今將沈香首細細劈開。燃向周蓼洲諸忠臣面前。庶快人心。數語亦餙說得好。恐其實不過爲此一段沈香可愛耳。逆祠基今五人之墓是。

攺任福州

周忠介蓼洲先生。初釋褐。選杭州司李。杭人在都者。置酒相賀。演嶽武穆事。至姦相東窗設計。先生不勝憤怒。將優人捶打而去。舉坐驚愕。疑有所開罪。明日托友人問故。先生曰。昨偶不平。打秦檜耳。時葉臺山爲相。聞而異之。謂吾邑刁頑難治。攺任福州。先生還過吳門。撫公徐民式。福州人。其子以殺人擊獄。徐至先生家。卑詞下禮。求先生釋罪。先生曰。假則自當立釋若眞。官可棄。招不可開。徐惶遽而別。先生卽日束裝。行至湖州。徐命中軍賫書與金饋先生。先生怒。將中軍呼斥。而並責徐。徐亦無可如何。先生到任。首問此事。徐子問成大辟。徐怒甚。日夜欲伺先生短。思中傷之。先生在任簾明淸正。竟無由也。

擊旗始末

崔魏擅權。毒害朝士。丙寅春。緹騎四出。周蓼洲先生亦在逮中。吳邑侯陳文瑞捧檄至其家。先生整衣拜別家祠。索茟書龍樹庵僧所求一扇一匾額。投筆出門。號冤擁送者。不下數千人。撫憲毛一鷺。自度不恊輿情。諭郡侯冠愼安置先生於公館。時三月十五日也。閱三日至西察院開讀。觀者萬計。諸生王節等。慮有他變。泣訴毛公。祈爲申救。毛流汗被面。未能應一語。而旗尉勢若虎狼。自曰持械。揮眾淩辱諸生。吳民赴義顏佩韋等。奮身拳驅官旗文之炳。堂下從者奪其械奮擊。諸尉久驕橫。愕出不意。二十餘校爲之虀粉。其一死焉。冠公再三曉論。乃止。時逮髙景逸黃眞長諸旗。聞蘓激變。稍爲斂戢。至逮李仲達。校尉以駕帖投於府而去。先生至京。下鎭撫司。極刑箠楚。竟慘死於獄卒顏紫之手。毛公題疏。告變。蘓城幾有屠戮之禍。賴徐念陽【如珂】先生任通政司。先上按臣徐吉疏。奉旨旨諸生王節劉羽儀王景臯殷獻臣沙舜臣等退黜。而戮顏佩韋楊念如沈相馬傑周文元於市。及毛疏入。批已有旨不行。後閹敗節等皆復廩於庠。節中己卯舉人。逆柯奉旨拆去。而葬五人於上。碑曰五人之墓。松柏蔚然。過其地者。無不欽其義烈云。

十孩兒

魏忠賢有十孩兒。號五虎五彪。五虎皆文臣。崔呈秀。吳﹝淳﹞夫。倪文煥。田吉。李夔龍。五彪皆武弁。田爾耕。許顯純。崔應元。楊寰。孫云寉。他諂附之者。如相臣顧秉謙魏廣微而外甚眾。皆在庶子未孫之列耳。

堅瓠八集

﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣

﹝堅瓠集﹞堅瓠九集

﹝淸﹞褚人獲纂輯

堅瓠九集

﹝淸﹞褚人獲纂輯

●堅瓠九集目錄

堅瓠九集

序言

堅瓠九集卷之一目錄

重刻褚石農堅瓠集卷之一

子瞻前後身

市語

開恩止謗

感古篇

聖主異徵

詭譎秀才

元宮女

偸桃

賢人心肝

金肚皮

李鄧感嘆

黃毛野人

遮陽帽

戴巾之濫

航船

浙將納妾

滑氏構第

僧母有悟

楊夢羽詞

周公如斗

喝潮王

疫鬼避大冢宰

黃子野

沈石田詩

甘貧啜粥

盜發穢塜

徵途藥石

丘瓊山

翻韻詩

陶眞

五色五味

楮先生傳

毛穎後傳

歌詞

鐵樹開花

海紅花

返璧

西施有施

梅香苦

胡默林對

伍像

吳淞江

要離墓碑

紙簫

四美

先賢擊姦

戒子詩

羅羅

胡可泉門聯

塵勞詩

嘲北地巷曲中

劉祭酒

給事尙書

白土書門

喜事

史館賦詩

髙唐雲雨

愛閒

鬼觀戲

詩似喫語

以姓相嘲

堅瓠九集卷之二目錄

堅瓠九集卷之二

張元鑑

慈仁寺絕句

淸涼寺壁詩

靑雀詩

黃葉桐花

唐詞無換頭

鞋襪稱兩

巡撫題署

二喬觀兵書

觀潮

酒評

鬼吟詩

楊妃襪

輕雲餘發

濯手倚松

百歲坊

袁時兩先生

板隸

陳通判

歷日後甲子

土神作伐

功名預定

雷震譙樓

木牛流馬

星變

官禁婦女燒香

神女贈詩

方於舊隱

李霜涯

詩刺貪徒

鬭艸

打行

脈望

三西湖

買愁村

佩袋

官司俚語

陳諤解由

活取心肝

斤九梨

千家詩謔語

嘲王安國

常處士

攺淸明詩

太監吟詩

慧業先生志銘

大蘭王

冊虎文

龍圖學士

歲考生童

西湖水合

看花諭

翰林諺嘲

徐淵子詞

撒酒風詩

三不要

髙麗詩

勢利詩

乞巧

鄭唐詼謔

賀啟艸詔

堅瓠九集卷之三目錄

堅瓠九集卷之三

王春腳

劉楚先母

寧波地名對

蕭漢衝

茶如佳人

貧家婢自訴

妓誘曹翰

書糧

貓說

豬齒臼化佛

蜂爲孔升翁

討中山狼露布

討蜂檄

討蟁檄

除蠧魚露布

討鼠檄

討蜘蛛檄

虱彈蟁封事

虱表

■﹝魚且﹞表

龜寶

募造銀河渡船疏

腐侯傳

甘雨閒田

上虞上海

諸大綬

銀筆雪兒

樂官山詩

燈謎

占風聽角

筆塜

裏氈

囓鏃

詠筯

网巾詩

小碧箋題詩

蔡眞人詞

楚明光

諧聲桂枝香

孫伯華

雙鯽化女

和神國

虞美人艸

花醒睡

作詩求硯

丁字直下

店字可入詩

盧丞相題詩

不久詩

蟁詞

鞋杯

佳人出浴

相思詞

你你你

秦字

嘲禿

遺溺

癩子

飲器便壺

馮馴伊尹

黨姬匹美蘧使

堅瓠九集卷之四目錄

重刻褚石農堅瓠集卷之四

吳李斑般韻詩

童言成先

禦屏十聯

月舟索衣

詩僧定交

化綿衣疏

門字無勾

慧空勝迹

陳立興孝感

鄕飲濫觴

詩人志向不同

木屐

倪王齊名

楊升庵逸詞

李空同詞

文衡山茶酒詩

葛道人

念佛智慧

一破得士

冷官爭雪

檢屍篇

字帯刀鋒

鐵椎銘

韓彭報施

饅頭

成語破

解鳥獸語

畫學考試

貢土水冰

鏡中形

聽聲揣骨

衣中出火

孕球心畫

猴種

查名

烏龍是賊

怕讀書

七七

道家五炁

天气地味

陳眉公

駙驢侍狗

花酒

四書陳二

食薇衣葛

上大人

螢囊

巧對

數目謎

王子玠

楊妃小字

四乳

馮猶龍抑少年

鱉僊

朝廟享祭

婦人奇相

墓中異物

插秧婦

承天府碑

魚王石

●序言

楊子云。好書而不要之仲尼書肆也。好說而不見之仲尼說鈐也。則似經史外不應妄有著述。然古今事類實繁。道理無乎不寓。識大識小。正以互見爲能。博聞彊記之中。多有怡情悅性之事。談道者所弗訾也。侄稼軒湛於經術。辧論異同。而才情博達。尢好搜楊軼事。於羣書中鈔撮靡遺。諸凡聞見所及。可以揮麈尾佐浮白者。無不以三寸之管。屬辭而捃摭之。其將續雜俎之編而築野史之亭乎。堅瓠之集。𨿽屬小言。而雜而不越。纖而不詭。筆歌墨舞。事足以垂鑑。語足以解頤。宜其引人入勝。令觀之者應接不暇也。其命名則何居。離騷諭幽人於艸木。連珠比貞士於匏瓜。是不謂然。侄初就家塾。吾兄名之曰獲。有樹榖樹人之思。邇年來自傷困頓。不能爲得時之稼。達其甘芳。遂懼濩落無庸。故寓意於書。以示慨焉。因之一刻再刻。紙墨遂多。謂是綿綿瓜瓞。將引蔓以長養之日新而月異。庶屈轂之瓠不終爲田仲所棄矣乎。康熙壬申夏四月朔吉旦。

松吟老人蒼書篆漫筆

●序﹝玆據柏香書屋校印本補﹞

稼軒褚先生以堅瓠名其書且不敢自比於莊叟五石之瓠以示其無用然人徒知有用之爲用而不知無用之爲用極之而大易所謂濳龍勿用道家所謂外其身而身存皆由此推焉耳先生負儁才歷落不偶無志用世遂覃思撰述而於有明一代纂輯特備至昭代六十餘年耳目所及尢不遺餘力焉大旨主於維風教示勸懲博物洽聞闡幽探賾下逮閭巷歌謠閨閣懷思之細無不取之祕籍先後問世其所鋟初集卽以余燈謎詩列之卷首方自慚雕虫小技有乖大雅後相晤吳門傾蓋定交隨出全集屬序予以碌碌未遑報命今春復相遇於武林把臂談心者累日因卽艸數言以應嗟乎天下之無用孰有過於餘者乎少年浮沈宦海垂老無成比來有志名山之業而卮言靡當徒爲覆瓿之藉是所謂擊而不食者惟鄙陋足以當之而以序先生之書其亦猶有蓬之心也夫

遂安年家弟毛際可撰

●序﹝玆據柏香書屋校印本補﹞

劉子政號博極羣書所奏七略有雜小說二家而推原其出於古之議官稗官乃餘考其篇目雜昉於黃帝史孔甲盤盂而小說則有堯務成湯伊尹文鬻子說等篇若張平子所稱虞初九百又其後焉者也吾郡褚子稼軒好古多聞彊識之士也所著堅瓠集次第鋟板流傳人間久矣玆復有全集之刻而乞其序於予褚子爲吾友蒼書氏猶子蒼書言語妙天下業與諸公序作者之意及所以命名者揚榷無餘蘊矣余特取其有合於古之議官稗官以爲將來志藝文者告焉或亦野史亭之一助云東海一老徐柯題於三千六百釣臺

●堅瓠九集卷之一目錄

子瞻前後身

市語

開恩止謗

感古篇

聖主異徵

詭譎秀才

元宮女

偸桃

賢人心肝

金肚皮

李鄧感嘆

黃毛野人

遮陽帽

戴巾之濫

航船

浙將納妾

滑氏構第

僧母有悟

楊夢羽詞

周公如斗

喝潮王

疫鬼避大冢宰

黃子野

沈石田詩

甘貧啜粥

盜發穢塜

徵途藥石

丘瓊山

翻韻詩

陶眞

五色五味連珠

褚先生傳

毛穎後傳

歌詞

鐵樹開花

海紅花

返璧

西施有施

梅香苦

胡默林對

伍像

吳淞江

要離墓碑

紙簫

四美

先賢擊姦

戒子詩

羅羅

胡可泉門聯

塵勞詩

北地巷曲中

劉祭酒

給事尙書

白土書門

喜事

史館賦詩

髙唐雲雨

愛閒

鬼觀戲

詩似喫語

以姓相嘲

重刻褚石農堅瓠集卷之一

甬上畱香閣主人較刋

子瞻前後身

袁伯修云。蘇子瞻前身爲五祖戒。後身爲徑山果。董遐周云。按子瞻辛巳歳陵。延陵而妙喜實以己巳生。豈先十餘年。子瞻已托識他所耶。總是一个大蘇。沙門扯他做妙喜老人。道家又道渠是奎宿。及閱長公外紀云。在宋爲蘇軾。逆數前十三世。在漢爲鄒陽。子瞻入壽星寺。語客曰。某前是此寺僧。山下至懴堂。有九十二級。其薨也。吾郡莫君蒙。復有紫府押衙之夢。余戲爲語曰。大蘇死去忙不徹。三教九流都扯拽。縱好事者爲之。亦詞場好話柄也。

市語

委巷叢談。杭人三百六十行。各有市語。不相通用。倉猝聆之。多不能解。又有四平市語。一爲憶多嬌。二爲耳邊風。三爲散秋香。四爲思鄕馬。五爲誤佳期。六爲柳揺金。七爲砌花臺。八爲覇陵橋。九爲救情郎。十爲舍利子。小爲消黎花。大爲朶朶云。老爲落梅風。然義意全無。徒亂觀聽。不若吾鄕市語有文理也。一爲旦底。二爲斷工。三爲橫川。四爲側目。五爲齾醜。六爲撒大。七爲毛根【一作皂腳】八爲入開。九爲未丸。十爲田心。

開恩止謗

委巷叢談。錢武肅王開國日。頻役士卒。怨讟興焉。或夜書其門曰。沒了期。沒了期。修城才了又開池。武肅出見之。命書其傍云。沒了期。沒了期。春衣才罷又冬衣。士卒見之。嗟怨頓息。蓋以恩典發其感激之心也。亦應變之智云。

感古篇

元末。越人王綖。有感古篇。可稱史筆。其詞云。吁嗟乎元季。禍亂相紏纏。羣雄競角力。干戈易麾拳。妖徒白蓮社。僣號於其間。【韓山童子林見僣號龍鳳。居亳州。】奔走無定在。不啻風巢懸。天假京都城。累表請伊遷。【髙皇定鼎金陵。遣廖永忠奉表請林兒遷都。】舟沈瓜埠水。魂應隨杜鵑。【林兒舟至瓜步。永忠鑿舟。家屬溺死。】宜興楊綂制【名興國。】其義亦堪憐。興言感龍鳳。連貶弗自全。【興國聞舟沈嘆言當存林兒。後貶景東千戶。飲藥死。】永忠肇此圖。伯溫炳幾先。謂彼牧豎子。寶歷當聖傳。大事從此定。皇心良皦然。尋賜永忠死。而楊蒙賞延。【復興國之後。】聖神本天授。艸昧久迍邅。依郭起靈迹。歸韓亦從權。吳元攺洪武。龍飛遂綂天。陽升爝火熄。神光照八埏。綱常一以正。天風掃敵膻。於玆聖繼聖。於昭億萬年。

聖主異徵

龍興慈記。髙皇初誕。屋上紅光燭天。皇覺寺僧望見之。驚疑回祿也。明發扣問。告以誕。請長從僧遊。幼時與羣牧兒戲。以車輻版作平天冠。以碎版作笏。令羣兒朝之。儼然王者气象。殺小犢煮食之。插犢尾於地。誑主者曰。裂地陷去矣。主者拽尾。轉入地中。以爲眞陷也。後在寺時掃梵宇。以帚擊伽藍像。令縮足起。待我掃。足卽起。鼠傷燈燭。責伽藍不管。書其背曰。發去三千里。其晚。僧夢伽藍辭行曰。當今世主。遣發三千里矣。明早。僧視伽藍背有字。追問之。髙皇曰。戲耳。今釋之。晚又夢伽藍來謝。主僧禁。縛之階下。髙皇口占一詩曰。天爲羅帳地爲氈。日月星辰伴我眠。夜間不敢長伸腳。恐蹈山河社稷穿。

詭譎秀才

崇仁吳徹字文通。雅善吟詠。爲陳友諒所得。置諸親密。屢欲官之。辭曰。願就賓師之位。友諒呼以先生。及髙皇計友諒。友諒遣徹間行覘我。有縛以獻者。髙皇素聞徹名。令題天閒百馬圖。徹上詩云。問渠何日渡江來。百騎如雲畫鼓催。九十九中皆汗血。當頭一个是龍媒。徹𨿽爲友諒所遣。及瞻天表。知天命有歸。故爲是言。髙皇度其不爲我用。欲間疏其君臣。乃剌詭譎秀才四字於徹面。遣還。友諒果惡之曰。安有如此形容。而可爲我賓師者乎。徹遂棹小舟而遁。後友諒敗死。子理奔武昌。髙皇忿其城不下。將屠之。軍門外有自稱詭譎秀才求見。召入。語良久。復命題西山夜雨。徹復進曰。莫厭西山夜雨多。也應添起洞庭波。東風肯與周郎便。直上金陵奏凱歌。髙皇會其意。卽下令還建康。初吳人將乘虛人宼。至是。其謀乃寢。

元宮女

逐鹿記。元宮人至京。令給後宮。一女不屈。髙皇言爾卽守節。何不死於元亡時。女曰。願明一言而死。爲有名鬼耳。髙皇給筆硯。女書云。君王慧性被姦迷。妾曾三諫觸閣墀。不能死守身先遁。致令鐘移社稷墟。擲筆觸石而死。髙皇爲之攺容。

偸桃

金臺紀聞。偸桃事有兩。一說王母獻桃於武帝。東方朔窺食之。王母曰。此兒已三度偸吾桃矣。一說武帝時。東方之國。貢小人至。使朔辧之。朔曰。王母種桃。三千歳一結子。此兒已三度偸桃矣。未知孰是。

賢人心肝

碧裏雜存。明髙皇初。造寶鈔。屢不成。將戮工匠。匠懼。乃妄奏云。前代造鈔。皆用賢人心肝然後成。髙皇將信之。入以語髙皇后。欲於文臣內從事。後啟曰。以妾觀之。今秀才們所作文章。卽是賢人心肝。用之足矣。焉用殺爲。髙皇大悅。乃於國子監取而用之。鈔遂成。故監生常課之外。別有進呈文字。謂之進呈冊。置尙寶司室中。永爲定例。仁人之言。其利溥哉。

金肚皮

金大節者。海鹽澉浦鎭人也。洪武初。爲鄕老人。明初。重老人之選。必推年髙有行者爲之。天下官員。三年朝覲。則老人亦與焉。大節之往覲也。侵曉出門。行里許。欲登廁。有鬼自廁中出。指大節曰。此行好一个金肚皮。言畢不見。大節憂怖曰。此行必腰斬矣。旣入朝。上問曰。今天下盜賊平否。耆民無敢答者。獨大節抗聲曰。捕獲已盡。惟恐復生。髙皇異之。擢爲知府。果腰金雲。

李鄧感嘆

芝麻李旣遁。髠發爲僧。天下已定。遊徐之永固河畱連亭。題詩云。憶昔曾爲海上豪。臙脂馬上赤連刀。此地斬分陳總管。彼時斫斷莫軍曹。固知今日由天定。方信當年漫自勞。雄英每每無常在。戰袍著盡又方袍。投筆三嘆。有一翁。以舟艤岸。見李問故。李泣下曰。我蕭縣李二也。起兵時。自謂天下可得。今乃匿迹緇流。暫免鋒鏑。爲可悲耳。翁亦流涕不止。自言所謂湘鄕賊鄧文元也。避難隱名。作渡於此。二人沽酒酌之。思昔彊梁。傷今狼狽。聞者感嘆。

黃毛野人

方谷珍起兵時。造天臺隱士周必達問計。周曰。天下𨿽亂。君舉義爲天子除道。斯名正言順。富貴可致。余非我所知也。谷珍不別而去。周意珍復來。題詩扉上云。海角愚夫不自斟。妄起關中逐鹿心。命運由來非力致。項羽英雄亦就擒。攜妻子入山谷中。明日珍果來。見詩。恨不殺之。及事不成。方悔曰。黃毛野人。能料事至此。乃投水死。

遮陽帽

明制。士子入冑監滿日。許戴遮陽大帽。卽古笠。又唐時所謂席帽也。吳文定公未及第時。久困科場。作詩詠之。有似傘難遮雨。如鐃卻畏風之句。唐解元遺像亦戴之。

戴巾之濫

語窺今古。晉漢唐之巾。儒者之冠。明典。科甲監儒兼而用之。非眞斯文盡戴小帽。其後漸至業鉛槧賦詩章者戴矣。邇來一介小民。未聞登兩榜而入黌宮。一丁不識。驟獲資財。巍然峩其冠。翩然大其袖。揚揚平康曲裏。此何巾哉。曰。銀招牌也。否則曰。省錢帽也。一人僥幸科第。宗族姻親。盡換儒巾。曰蔭襲巾也。諺有滿城文運轉。徧地是方巾之誚。安得科道一疏。釐而正之。不然。朝廷差巡巾禦史攬轡中原。遇則杖而裂之。不亦快哉。崇禎末。有一人賣絲而業醫。家富饒。遂戴巾。人謂之藥師經。

航船

客座新聞。題夜航船詩云。兩浙無車馬。乘船便當街。渾身著木屐。未死入棺材。退殼鉆篷出。攛梭下堰來。夜深相並處。爾攏我儂開。

浙將納妾

碣石剩談。倭冠浙。某參將統兵駐海隅。一巨室主人。年五十餘。止一女。日夜懼倭至。幸大軍駐此。可恃無恐。因延將於家。令女出拜爲義父。時部下有人見女。極美誘將納爲副室。主人不肯。延及三日。夜二更。忽傳倭至。將統兵急去。至三鼔。見軍馬無數。將村中房屋燒毀殆盡。巨室夫婦俱死。惟存此女。將遂納爲妾。竟未見一倭云。

滑氏構第

涉異志。明南司冠余姚滑南廓【浩。】營第邑之南隅。夜半將上梁。木工報以未及吉時。滑冠帶坐俟。少假寐。夢羣龍旋繞梁棟間。覺而私喜。未幾。子孫零替。將宅轉售同邑少司空龔嘯齋。有人作詩云。司冠緋衣坐室中。忽夢棟梁飛龍叢。不識共龍成一字。轉眼賣與龔司空。

僧母有悟

吹景集。閩某寺僧某。母年老。寠無所歸。日止於寺之天王廟。從其子乞食。其子與約云。每食時。喚母一聲。須母應。乃下食。又須日織一艸屨。如是者三年。一日織屨次。聞喚云。阿娘來。忽隨口出偈云。叫一聲來應一聲。應的就是木來人。如今不用頻相喚。萬丈寒潭徹底淸。顧謂其子曰。無復須汝粥飯矣。遂伽跌而逝。

楊夢羽詞

水南翰記。常熱楊夢羽【儀。】有撥不斷詞。菊苗肥。莒蒲瘦。生涯此外吾何有。竹影間侵枕畔書。花香自入杯中酒。玉樓春晝。心無縈。眉無皺。今朝過也明朝又。屋外江山是主賓。窗前烏兔從飛走。靑氈依舊。

周公如斗

嘉靖甲寅。倭寇浙直。農民大半竄去。比其還。踰夏矣。歳大饑。中丞周石崖。直指周觀所【如斗。】交章奏請。盡蠲百姓租稅。詔從之。是歳民糧先輸者。悉以還民。曠蕩之恩。百世末有。吳中謠曰。蘇州一隻斗。救了萬民口。謂周公如斗也。按此。可爲上官處兵荒善後之法。

喝潮王

嘉靖中。寶帶橋海潮突至。散入同裏。潮漸衰如是者三日。江豚數百枚。隨潮上下。耆幼皆異之。相傳此水。故與海接潮汐。如婁江陳黃門侍郎顧野王。見潮至。一喝而卻。是後潮竟不至。土人稱爲喝潮王。祀之。龎山湖潮驟來。倭宼之徵。平望殊勝寺。嘉靖初。殿壁最髙處。忽有詩云。我在蓬出跨鶴來。老僧不在卻空回。凡夫欲問菩提記。三十餘年化作灰。字畫奇險。寺僧怪之。及甲寅。宼至寺焚。獨壁上詩。字迹如新。

疫鬼避大冢宰

碣石剰談。正綂中。豊城李裕。爲諸生時。落魄不羈。時當春月。偶至外家。會其家大疫。婦翁臥病在牀。夢中聞數鬼私相告曰。明日有吏部尙書至。吾曹可謹避之。一鬼曰。試徑廚下空鐔中少避可耳。翁覺而異之。次早。會李候疾造其家。顧李素貧寠。外家多不爲禮。此日聞其來。翁亟請入臥內。不言所以。苐令書吏部尙書封條數張。李愕然。不知其故。彊之再四。乃如命。書就。令將廚下空壇。重重封訖。拋棄野間。李亦別去。婦家疾疫遂退。翁亦就痊。後李果登景泰甲戍進士。成化中。仕至吏部尙書。

黃子野

榕陰新檢。唐黃子野字仲。侯官人。父周行賈於杭。子野年十三。從之。父就他郡。以子野守舍。適王伾微時。覆舟於羅剎江。子野見之。奮臂呼曰。能生得人者。予百金。於是漁者得伾。子野卽與以捨中裝直百金。父歸。大異之。子野曰。身得其名。乃令父喪贏。非孝也。遂去爲人僕賃。主人微聞救伾事。義其爲人。陰倍其償。乃爲小賈之息。久之。旣蓄藏。以其半。爲親甘毳費。以其半。散貧交昆弟。乃折節讀書。治左氏春秋。無何。客有勸之化者。子野不答。因自見知於人。遂變姓名。焚毫素。耕於方山。後伾爲散騎常侍。使人召之。則亡。令福州觀察使物色之。得之岐陽江上。一男子扁舟披蓑。獨臥雪中。忽扣舷歌白。早潮初上海門開。漠漠彤雲雪作堆。一百六峯都掩盡。不知何處有僧來。俄而又歌曰。幾日江頭醉不醒。滿天風雪臥滄溟。定知酒伴無尋處。門外松濤坐獨聽。使者疑爲子野。遙呼之曰。仲無恙乎。子野曰唯唯。於是遂達伾命。隨子野至靑山中。家徒壁立。幾上惟周易一卷。子野佯喜。設脫粟之食。與之約。旦日雪霽會傳捨。旦日傳捨長展車待客。夕時子野不至。使者馳至其家。則書幣封識如故。子野已遁去矣。

沈石田詩

沈石田詩云。揮金買笑逞豪英。自媿當初欠老成。脂粉兩般迷眼藥。笙歌一派敗家聲。風中柳絮狂心性。鏡裏桃花假面情。識破這條眞綫索。等閒趯倒戲兒棚。此詩足爲少年蕩子之戒。

甘貧啜粥

宦遊紀聞。解大紳。官詞苑。食天廚。未至於屢空也。苐水旱頻仍。歳遭荒歉。每甘貧而歠粥。一日有感。詠詩雲。水旱年來稻不收。至今煮粥未曾稠。人言筯插東西倒。我道匙桃前後流。捧出堂前風起浪。將來庭下月沈鉤。早間不用靑銅照。眉目分明在裏頭。紈袴之子。不識歳之凶荒。而惟欲飽食終日者。可以省矣。戒庵漫筆。載煮粥詩云。煮飯何如煮粥彊。好同兒女熟商量。一升可作二升用。兩日堪爲六日糧。有客只須添水火。無錢不必問羹湯。莫言淡薄少滋味。淡薄之中滋味長。詩亦淡而有味。一書作沈石田詩。近間嘲薄粥詩云。薄粥稀稀水面浮。鼻風吹起浪波秋。看來好似西湖景。只少漁翁下鉤鉤。薄稀稀碗底沈。鼻風吹動浪千層。有時一粒浮湯麵。野渡無人舟自橫。似從解學士詩中來。

盜發穢塜

輟築錄。秦檜墓。在建康。歳久榛蕪。成化乙巳秋。被盜發。獲金銀器具巨萬。盜被執赴部鞫。末減其罪。惡檜也。司寇余姚滑浩。大理姑蘇蔡西圃【昻。】作詩快之曰。權姦構陷孤忠殘。二帝中原不復還。恨無英主卽顯戮。至今遺臭江臯間。當時狥葬多奇寶。玉簟金繩恣工巧。荒榛無主野人耕。狐兔爲羣石羊倒。一朝被髮無全軀。若假盜手行天誅。於戲浙上鄂王墓。松栢森森天壌俱。

徵途藥石

記得離家日。尊親囑付言。逢橋須下馬。過渡莫爭先。兩宿宜防夜。雞鳴更相天。若能依此語。行路免迍邅。此徵途藥石之言。

丘瓊山

震澤紀聞。丘仲深。淹博羣書。而好爲詭辧。其論宋朝人物。首推秦檜云。宋至是亦不得不與和。南宋再造。檜之力也。論範文正。則以爲生事。論嶽武穆。則以爲未必能恢復。其意見皆類此。後見西園雜記。載瓊山弔嶽武穆樂府云。臣飛死。臣俊喜。臣浚無言世忠靡。臣檜夜報四太子。臣構稱臣自此始。詞嚴而義正。與前論大不相同。允稱史筆。弘治初。孝廟內宴。丘瓊山以內閣兼禮書。王三原以冢宰。各執己見論坐。遂不相恊。適禦醫劉文泰援例求進。王不許。劉遂疏王短事。時論以丘嗾之。丘亦日王爲好名。壬遂自疏求去。物論嘩然。有揭詩於午門曰。秦檜當年陷嶽飛。宋家宗社竟衰微。如今丘浚排王恕。明主須當早見幾。後丘卒。文泰往弔。夫人叱之出曰。吏我相公齮王公負不義名於天下。非若也耶。何用弔爲。則丘之詆抑善類。可見矣。

翻韻詩

諧語。麻衣黎壦。南海狂士也。遊漳州。頻於席上喧酗。鄕飲日。諸賓悉赴。客司獨不召瓘。瓘作翻韻詩贈崔使君。坐中大笑。馳騎迎之。詩曰。慣向溪邊折柳楊。因循行客到州漳。無端忤觸王衙押。不得今朝看飲鄕。

陶眞

世之瞽者。多學琵琶。演唱古今小說。以覓衣食。謂之陶眞。蓋汴京遺俗也。瞿存齋過汴詩云。歌舞樓臺事可誇。昔年曾此擅豪華。尙餘艮嶽排蒼昊。那得神霄隔紫霞。廢苑艸荒堪牧馬。長溝柳老不藏鴉。陌頭盲女無愁恨。猶撥琵琶說趙家。

五色五味

新安張山來【潮。】五色連珠。靑雲。眉掃文君之黛。色過遠山。眼回阮籍之嗔。神同秋水。赤云。忠聞鼎峙之朝。心如其面。車上寒山之徑。葉勝於花。黃雲。彭澤歸來。三徑猶存秋菊。上林飛去。一羣雅號金衣。白雲。淵明乞食之時。逢人送酒。陶榖居家之日。喚妾煎茶。黑雲。坡仙寫貌。不必覓其齒牙。季子還鄕。或且憎其面。目又五味連珠。酸云。魏武行軍。望默林而止渴。王維覓句。走醋甕以沈思。苦云。越勾踐之沼吳。日惟嘗膽。柳夫人之教子。夜必丸熊。甘云。如食欖者久咀。味回齒頰。若有人兮得。道趣在中邊。辛云。曹娥碑畔。字成虀臼之文。子固詩終。句有搗姜之气。醎云。畱客有水晶盤。差堪一醉。引車惟靑竹葉。競灑終朝。

楮先生傳

張山來有楮先生傳。會稽楮先生者。上世不知何許人。亦不傳其名氏。爲人柔和端整。有方潔稱。善屬文。識捲舒之義。不欲受污流俗。髙隱會稽剡溪間。自號楮先生。人因以是呼之云。幼時師事蔡倫。其所造就爲多。居常與歙州羅文。絳人陳伭。中山毛穎相友善。其出處必偕。而與穎尢莫逆。間有任使。隨所指畫。莫不帖然從。卽伭欲有所致於楮。亦必藉穎爲介紹。獨於文爲稍疏。後三人咸貴顯。羅封萬石君。毛授中書令。陳拜墨卿。獨楮未嘗以尺寸長干謁於上。蓋自分艸木同朽腐焉。一日上欲下求賢詔。命毛穎艸創。陳伭琢磨。羅文潤色。三人辭以臣等𨿽蒙任使。然三臣所爲。不能行之四方。臣友楮先生者。工於典籍。又能鋪集眾長。得若共事。臣等可藉以施功矣。上乃勅侍臣徵之會稽。楮方托體林麓。與木石居遊。自以樗櫟余材。辭不就詔。郡縣惇廹。縶維登車。至乃衣素衣。罄折見上。上以其朴素。顧而喜。拜尙書令。且笑之曰。白衣昔有宰相。今復有白衣尙書乎。解黃袍衣之。爾其體朕意。爲求賢詔。楮謝受命。卽展己之長。集數子所爲者。加以敍次。皆成文章。上甚嘉焉。會遠方冠起。武臣咸議興兵。或謂興兵則多費。楮生善於辭命。使說之必降。上亦知先生能辦賊。趣之行。先生至。爲之陳說利害。冠果延頸受命。報捷。上喜曰。楮生此行。賢於十萬師遠矣。嗣是四人以知舊同朝。戮力秉政。凡策文詔誥之屬。必僉謀始各奏其能。而楮常沐異寵。名之曰柔翰。召見呼楮卿。顧性畏風。遇徵颸輙戰栗。舉體搖動。不能自持。上憐而佩之玉以爲鎭。不數月。中書令以老戅謝政。墨卿又才盡壽終。踰年。萬石君亦以闕失斥歸。惟楮校書中祕。纂錄無遺。上時加眷顧。然文等已去。孤處無援。且有蠧國鼠窺之臣。嫉其才能。日揭短長缺損於上前。上見楮體日薄。考之小事。漸復胡塗。乃令休致。以子領其職。亦克繼父績。而其族緣以宦顯者甚眾。衣朱紫者。不可勝計。自學士大夫。以至諸子百家皆與之遊處。不能一日無之。蓋其柔和端整。猶具有乃祖風焉。外史氏曰。楮氏之先。不知其所自出。白先生以柔翰顯於世。子孫遂爾繁衍。間亦有逃禪者。隱居金粟山。聲價尢貴。一支遠在髙麗。以時入中國。其族大抵多壽。輙有數千歲。少亦數百歲云。

毛穎後傳

廣平申和孟【涵米。】作毛穎後傳。微有寄托。亦滑稽之筆。可與前人江瑤柱羅文諸傳相比。其略曰。穎以老病。謝中書事歸。而往來研山甬上。愛防風山水。遂移居焉。是時陳玄。隱天都。楮先生在剡。陶泓遷於端州。時時相遇。爲方外交。適有人自長安來。言沛公入關時。蕭何盡收丞相禦史律令圖書。乃嘆謂玄等曰。吾軰竭生平纂錄。將與竹帛垂無窮。今遂爲他人有耶。因欷歔不自勝。遂發狂。常科頭散發。不與士大夫相見。士大夫亦厭之。擲不復顧。餅師酒媼或見而呼之。命登記所業籍。欣然爲書。然書又潦倒不稱人意。其後穎死。而子孫繁衍日益盛。皆能文。工書畫。烏衣象服。佩玉襲紫。綺裘照耀江左。四方達者聞之。爭聘掌書記。先是穎懲已孤立被廢。命子孫十人爲曹。所至逓用事。故寵任久不衰。四方黠者。亦拂飾冒穎支庶。識者輙能辧之。於是中山之族微。而防風甲天下。史氏曰。自楚漢逓興。能者皆起效一技。而穎獨以老病自全。挺立不屈。豈慕孤竹之遺風歟。然身晦而子孫用。使富貴不絕。可謂善處名實者矣

歌詞

閒居筆記。有歌雲。水花兒聚了還散。蛛网兒到處去牽。錦纜兒與你暫時牽絆。風箏兒綫斷了。匾擔兒擔不起。你不要擔。正月半的花燈。也亮不上三五晚。同心帶結就了。割做兩叚。雙飛燕遭彈打。怎得成雙。並頭蓮才放開。被風兒吹斷。靑鸞音信杳。紅葉禦溝幹。交頸的鴛鴦。也被釣魚人來趕。

鐵樹開花

星家年月支幹。謂之六十花甲子者。以鐵樹開花得名。此樹必遇甲子年。方開花結實。碧裏雜存。載正徳中。湖州王雨舟【濟】云。於書中曾暏此說。後官橫州別駕。親見此樹。在一指揮人家圃中。其人言。在我明洪武十七年。正統九年。弘治十七年。三開花矣。今當於嘉靖四十三年再花。信書中所載不誣。惜不記所暏者何書。按鐵樹卽紅荳樹。我郡東禪寺中有之。天啟甲子開否。無從考究。康熙二十三年甲子。其花盛開。結實累累。七修云。。鐵樹遇丁卯年則花開

海紅花

七修類稿。俗以紛紜不靖。爲海紅花。按海紅花。卽山茶也。朶小而花瓣不大放開。自冬開至春。其葉與花。叢雜蓬松。不見枝榦。故謂紛紜不靖也。劉菊莊詩云。小院猶寒未暖時。海紅花發晝遲遲。半深半淺東風裏。好似徐熙帶雪枝。又古山茶詩。淺爲玉茗深都勝。大曰山茶小海紅。則知玉茗卽楊妃山茶。粉紅色都勝。乃寶珠花。極紅而葉綠。大朶爲山茶。小朶爲海紅矣。近又見白寶珠山茶花。最大。潔白可愛。父老云。卽古所謂菱花也。

返璧

今人於所饋遺。有不受者。書帖曰璧謝。蓋本左傳晉公子重耳至曹。曹公不禮。僖負羈饋盤餐。其妻寘璧焉。公子受餐返璧。故書帖曰返璧。或者新其詞。曰完璧。曰歸璧。甚至曰歸趙。則用藺相如事矣。夫秦恃彊詐而取趙壁。相如以死爭。懷璧歸。此何等事。乃施於和好之交際。不亦悖哉。

西施有施

範少伯扁舟五湖。爲千古風流談柄。鴻烈解云。湯敗桀於歷山。桀與妹喜同舟。浮江奔南巢。則是扁舟麗人。少伯已落第二著矣。烏程董遐周【斯張】戲成一絕云。湖上桃花艷一枝。黃金鑄後杳何之。君王不比鴟夷子。載得西施。笑有施按國語云。桀伐有施。有施氏以妹喜女焉。西子姓施。而妹喜亦施姓。皆扁舟遠遁。古今事之巧合若此。使後之亡國者。若陳李后主諸公。早辧此同舟之策。可無入景陽井與宋宮矣。

梅香苦

羣談采余。載李一松婢妾詩云。梅香苦。梅香之苦憑誰訴。赤腳蓬頭年復年。靑春漸漸忙中過。汲水昏隨虎隊行。拾薪曉踏雞聲破。夜績無更身上衣。采桑空望蠶絲吐。剪燭成灰恨怎消。見花血淚盈盈墮。飲食烹調戒弗嘗。不諳食性頻遭怒。昏倦欲眠不得眠。事冗日長半饑餓。勤家未必主翁憐。淡妝亦被嬌娘妬。纖毫有犯罪莫逃。毒手老拳不知數。羅幃內外冷暖分。咫尺風光相辜負。殘燈明滅更漏長。破絮無溫片板臥。開眼他鄕無六親。自悲自泣憂滿肚。

胡默林對

胡默林【宗憲】在浙。招致諸名士。如徐文長軰。皆在幕中。一日。胡與一尊官周姓者飲於舟中。執壺者偶失手。傾其酒。周忽出對云。瓶倒壺【胡】撒尿。蓋胡素有失溺之疾。故嘲之。胡一時無以復。左右急傳入幕中。卽對就。私達於胡。及發船。故令舟人以柁作聲。胡乃曰。吾有對矣。柁轉舟【周】放屁。對旣工。適足答其侮也。

伍像

麈余。盤門伍相祠。舊本立像。知府況伯律【鍾】入廟見之。曰。不可使神久立。遂易坐像。旣而毀舊像。中有石刻字云。若要子胥坐。除非二兄過。二兄謂況也。

吳淞江

見聞錄。吳淞江久湮。童謠云。要開吳淞江。須湮海龍王。人謂其工難成。隆慶中。巡撫海瑞。倡議開浚。董其事者。松江府同知黃成樂。蘇州府推官龍宗武也。時兩月不雨。卽日奏功。其謠始驗。

要離墓碑

要離墓。在吳縣西四里。閶門南城內。吳地記云。在泰伯廟南三百五十步。府誌云。相傳在今梵門橋西城下。先時有童謠云。要離髙出城。天下動刀兵。萬曆間。有髙兵備名出。見古迹不可無以表之。遂立一碑。古要離墓。後書東海髙出題。南濠一帶。皆望見此碑。且姓名巧合。而流賊漸起。亦異哉。

紙簫

汪鈍翁說鈴。閩人有卷紙爲簫者。周侍郎【亮工】得之。色如黃王。扣之鏗然。以試善簫者。無不稱善。或題之曰。外不澤。中不幹。受气獨全其音。不窒不浮。品在佳竹之上。後以贈劉公勇。公勇爲賦紙簫詩。

四美

四美。人皆知滕王閣記四美具。謂良辰美景賞心樂事也。劉越石詩。之子之往。四美不臻。謂音以賞奏。味以殊珍。文以明言。言以暢神。又韓退之贈別元十八協律詩。子今四美具。謂讀書患不多。思議患不明。患足已不學。旣學患不行也。

先賢擊姦

鄭龍如耳新。天啟間。監生陸萬齡。請祀魏忠賢於國學。及忠賢敗。萬齡解刑部。過聖廟。日將瞑。見澹臺滅明及周程二夫子。子羽指萬齡詈曰。女侮先聖倡邪議。建逆祠。峙聖廟。致各省聞風效尢。吾黨木主。半在泥坪。我抱千金之璧。不懼蛟龍。何有於爾輩及魏忠賢哉。爾輩白有王法。我君子不與小人鬭力。明珠不與瓦礫相觸。從者但見萬齡匍匐請罪。形像不見。遙望惟紫雲瑞靄而已。又史略。監生張某。疏請以忠賢尊並孔子。一日入國學驟病。自言爲子路所擊。遽反。死於途。

戒子詩

駒陰冗記。有張總戎。善吟詩。嘗作誡子一章。人頗傳誦。銀燈剔盡自咨嗟。富貴榮華有幾家。紅日難消頭上雪。黃金都是眼前花。時來言語風行艸。運去田園水搏沙。寄語兒曹須勉力。各人尋个活生涯。

羅羅

隋煬帝醉遊諸宮。偶戲宮婢羅羅。羅羅。畏蕭妃不敢迎帝。帝乃嘲之曰。个人無賴是橫波。黛染隆顱簇小娥。幸好畱儂伴成夢。不畱儂住意如何。

胡可泉門聯

逌旃瑣言。胡可泉知蘇州日。掲一聯於門外云。相面者。算命者。打抽丰者。各請免見。撐廳者。鋪堂者。撞太歲者。俱聽訪拿。

塵勞詩

駒陰冗記。饒有省祭官。京居。日苦塵勞。作絕句云。碌碌庸庸立世間。朝來直到睡時閒。誰知夢裏猶辛苦。千里家山一夜還。

嘲北地巷曲中

長安客話。金陵陳大聲【鐸。】嘲北地巷曲中曰。門前一陳騾車過。灰揚。那里有踏花歸去馬蹄香。綿襖綿裙綿袴子。膀脹那里有春風初試薄羅裳。生蔥生蒜生韮菜。腌臓。那里有夜深私語口脂香。開口便唱冤家的。歪腔。那里有春風一曲杜韋娘。舉杯定喫燒刀子。難當。那里有蘭陵美酒郁金香。頭上■﹝髟上狄下﹞髻髙尺二。蠻娘。那里有髙髻雲鬟宮樣妝。行雲行雨在何方。土坑。那里有鴛鴦夜宿銷金帳。五錢一兩等頭昻。便忘。那里有嫁得劉郎勝阮郎。

劉祭酒

諧語。載明英廟大獵。從官皆戎服弓矢以護蹕。應制賦詩。劉祭酒某。誤以琱弓爲弓琱。太學生貼詩於監門云。獵羽楊長共友僚。琱弓詩倒作弓琱。祭酒如今爲酒祭。銜官何以達廷朝。廣東舉人王佐復上詩於劉云。樂羊終是媿巴西。許下維聞哭習脂。豈是先生無好句。弓琱何媿古人詩。以爲能得司成之喜。劉覧之愈怒。後王佐刻桐鄕詩。具載此首。遂太傳其事。

給事尙書

墨莊漫錄。胡成公【世將】爲中書舍人。兼權給事中。與張子公【燾】同事。一日胡將上馬。忽內逼。乃解衣趨廁。張戲之曰。解衣脫冕而行。舍人給事取急同音。久之。未有其對。後李似矩【彌大】白尙書知平江府。似矩常爲宣撫使。爲賊所窘。趙次張【九齡】忽云。子公之句。吾有對矣。可對棄甲曵兵而走。宣撫尙書。取常輸同音。聞者莫不大笑。且以爲的對。明夏周二公謔語本此。

白土書門

暖姝由筆。今人訪友。偶無名帖。及乏紙筆。輙取土■﹝殸上土下﹞。或石灰。書其家壁板。某人來拜。此俗事耳。吾子行閒居錄云。蔣洎字景裴。居葛嶺寶勝寺東廡。名公士夫多器之。每一入城終日歸。而白土書門者又滿矣。

喜事

今婦女裙帶忽脫者。俗謂之腰歡喜。與燈花鵲噪。蜘蛛垂絲墜人衣巾。俱有喜事。唐權徳輿玉臺體詩云。昨夜裙帶解。今朝蟢子飛。鉛華不可棄莫是稿砧歸。則知相傳已久。

史館賦詩

蒹葭堂雜抄。徐武功在史館。修何尙書文淵事。賦詩云。溫州太守重來歸。昔何廉退今何違。郤金館在巳如掃。掩月堂寒空掩扉。人間固有假仁義。天下豈無公是非。老夫參秉春秋筆。不作諛詞取世譏。

髙唐雲雨

戲瑕。髙唐雲雨。是先王楚懷事。楚襄𨿽夢神女。而賦中不言雲雨也。乃唐人詩。如傾國傾城漢武帝。爲雲爲雨楚襄王。雲雨無情難管領。任他別嫁楚襄王。料得也應憐宋玉。只應無柰楚襄王。今來雲雨知何處。重上襄王瑇瑁筵。此類甚多。相沿不攺。遂爲塡詞家借資。然使正訛而作懷王。恐不成佳托矣。

愛閒

春風堂隨筆。宋呂文靖。題鏡湖天花寺一絕云。賀家湖上天花寺。一一軒窗向水開。不是閉門防俗客。愛閒能有幾人來。因取愛閒二字。署山居一軒。

鬼觀戲

西樵野記。弘治癸丑。湖州兪氏梨園。一日抵暮。有人持燈至曰。吾乃嚴尙書府中。召汝今夕演戲。隨出白金半錠授之。諸優如召。從至一大廈。雕梁畫棟。席間章縫畢集。命演趙盾故事。直未許鳴金。戲畢天明。乃一古廟。問之土人。云是國初嚴尙書舊遊地也。順治戊子。有呼優人往鄕演戲者。至其地已昏黃矣。座上賓主七人。皆峩冠博帶。非時服式。上坐者爲楊解元【廷樞】徐翰林【汧。】而主席則上方五通神也。爲次者將納寵而宴客。坐次談及其事。楊公正言力阻。長者云。捨弟敢不從命。卽諭從人喚回迎親人役。不必到某家去矣。其始眾皆昏迷。後乃大鳴金鑼。宮室人物皆不見。箱在曠野中。急收拾而歸。迹至其家。女方大病。而忽愈。優人告之故。其家感極。備禮往謝。楊仲子震伯以事之不經。拒而不見。

詩似喫語

封中錄。有一詩似喫語。貴館居金穀。關扃隔稿街。冀君見果顧。郊間光景佳。髙階旣激澗。廣閣更交柯。葛巾久垂角。菊徑簡經過。

以姓相嘲

諧語。萬曆中。詹禦史【世講。】入朝時未辧色。工部蘇主事【雨。】隨後至。蘇問左右曰。前騎爲誰。對曰。道裏詹爺。蘇微語曰。詹之在前。詹微聞之。亦問左右曰。後騎爲誰。對曰。工部蘇爺。詹使人訊曰。後來其蘇。泰和曾給事前川【忭】。與郭工部【愷】會飲。曾嘲郭曰。女犬羊之鞟乎虎。豹之鞟乎。郭應聲曰。爾何曾比予於是。

●堅瓠九集卷之二目錄

張元鑑

慈仁寺絕句

淸涼寺壁詩

靑雀詩

黃葉桐花

唐詞無換頭

鞋韈稱兩

巡撫題署

二喬觀兵書

觀潮

酒評

鬼吟詩

楊妃襪

輕雲餘發

濯手倚松

百歲坊

袁汝兩先生

板隸

陳通判

歷日後甲子

土神作伐

功名預定

雷震譙樓

木牛流馬

星變

官禁婦女燒香

神女贈詩

方幹舊隱

李霜涯

討刺貪徒

鬭艸

打行

脈望

三西湖

買愁村

佩袋

官司俚語

陳諤解由

活取心肝

觔九梨

千家詩謔語

嘲王安國

常處士

攺淸明詩

太監吟詩

慧業先生志銘

大蘭王九錫文

冊虎文

龍圖學士

歲考生童

西湖冰合

看花諭

翰林諺嘲

徐淵子詞

撒酒風詩

三不要

髙麗詩

勢利詩

乞巧

鄭唐談謔

賀啟艸詔

堅瓠九集卷之二

長洲石農褚人獲學稼纂輯

張元鑑

亦巢偶記。張元鑑名國經。本嘉定婁塘人。少任俠。好拳勇。皆稱婁塘張二。偶爲某靑衿所叱辱。遂專心時藝。得補弟子員。與少年名士交。仍以拳棍俠气著名。西樓記中胥長公卽其人也。後以疑事系獄。久而得出。年七十餘。將死。口占一詩曰。學書學劍兩茫茫。六十年來十萬觴。龍戰未休騎鶴去。且從冥漠看滄桑。時在鼎革初也。此詩气槪劃足。副其生平。

慈仁寺絕句

慈仁寺東廊下。有無名氏兩絕句。故宮髙與碧山齊。無數垂楊接禦堤。玉輦不來花落盡。晾鷹臺上鳥空啼。新甃湯泉咽不流。繚垣欹側野棠秋。月明深鎖長生殿。夜半無人誓鬥牛。詞意淒惻眞傑作也。

淸涼寺壁詩

金陵淸涼寺。壁上有詩。乃題贈一僧名掃葉者。其詩云。拈花久礙人天眼。掃葉猶畱解脫心。何似無花並無葉。千山明月一空林。頗於宗門有會。不知誰作也。

靑雀詩

夏子喬【竦。】幼學於姚鉉。使爲水賦。限以萬字。竦作三千字呈鉉。鉉怒不視曰。汝何不於水之前後左右廣言之。竦益之。得六千字鉉喜曰。可教矣。後善屬文。爲時所稱。擢制科。除館職。數爲禦史紏劾。竦疑時宰諷旨。作靑雀詩寄諫院張升云。弱羽傷弓尙未完。孤飛誰敢擬鴛鸞。明珠自有千金價。莫與他人作彈丸。

黃葉桐花

說鈴。崔孝簾嘗得句云。黃葉聲多酒不辭。王阮亭賞之。目爲崔黃葉。阮亭有和李易安韻。蝶戀花詞。長安士大夫。稱王桐花。固不可無崔黃葉作配。詞曰。涼夜沈沈花漏凍。欹枕無眠。漸聽荒雞動。此際閒愁郎不共。月移窗罅春寒重。憶共衾稠無半縫。郎似桐花。妾似桐花鳳。往事迢迢徒入夢。銀箏斷絕連珠弄。

唐詞無換頭

南唐張泌。有江城子二闋。碧闌干外小中庭。兩初晴。曉鶯聲。飛絮落花。時節近淸明。睡起捲簾無一事。勻面了。沒心情。又浣花溪上見卿卿。眼波明。黛眉輕。髙綰綠云。低簇小蜻蜓。好是問他來得麼。和笑道。莫多情。黃叔暘云。唐詞多無換頭。如此詞。是兩首。故兩押明字情字。今合爲一。則誤矣。

鞋襪稱兩

升庵詞品。髙文惠妻。與夫書曰。今奉織成襪一量。願著之。動與福並。量當作兩。詩葛屨五兩是也。無名氏踏莎行詞。【按詞調寄步蟾宮】末云。夜深著輛小鞋兒。靠著屏風立地。輛緉兩。古今字也。小詞用毛詩字。亦奇。

巡撫題署

明鄱陽劉芝陽【應麒。】巡撫吳中。告終養歸。臨發。題詩署中曰。來時行李去時裝。午夜靑天一柱香。描得海圖畱幕府。不將山水帶還鄕。可謂淸風兩袖者矣。

二喬觀兵書

雪濤詩評。有題二喬觀兵書圖云。香肩並倚讀兵書。韜略原非中饋宜。千古周南風化本。晚涼何不讀關雎。亦雅致可喜。

觀潮

熙朝樂事。杭人觀潮。自八月十一日爲始。至十八日最盛。因宋時以是日教閱水軍。傾城往看。非謂江潮特大於十八日也。是日。郡守以牲醴致祭於潮神。而士女雲集。僦倩幕次。羅綺塞塗。十餘里間。地無寸隙。伺潮上海門。則洇兒數十。執彩旗。樹畫傘。踏浪翻濤。騰躍百變。以逞材能。豪民富客。爭賞財物。優人百戲。擊球斗撲。魚鼓彈詞。聲音鼎沸。瞿宗吉看潮詞云。嘉會門邊翠柳垂。海鮮橋上赤欄欹。行人指點山前石。曾刻先朝禦制詩。出郭遊人不待招。相逢都道看江潮。今年秋暑何曾減。映日爭將畫扇揺。一綫初看出海遲。司封祠下立多時。須臾金鼓連天震。忙殺中流踏浪兒。壚頭酒美勸人嘗。紫蟹初肥綠橘香。店婦也知非俗客。奚奴背上有詩囊。沙河塘上路岐賖。扶醉歸來日已斜。怪底香風來不斷。擔頭插得木樨花。步入重門小院偏。金猊飛裊夜香煙。家人笑問歸何晚。已備中秋賞月筵。

酒評

袁中郎旣爲觴政。復與方子公軰。以飲戶相角。因爲酒評。劉元定如雨後鳴泉。一往可觀。苦其易竟。陶孝若如俊鷹獵兔。擊搏有時。方子公如遊魚呷浪。喁喁終日。丘長孺如吳牛嚙艸。不大利快。容受頗多。胡仲修如徐娘風情。追念其盛時。劉元質如蜀後主思鄕。非其本情。袁平子如五陵少年說劍。未識戰場。龍君超如徳山未遇龍潭時。自著勝地。袁小修如狄靑破昆侖關。以奇服眾。

鬼吟詩

大中丞商丘宋公【犖。】筠廊偶筆。載闖賊陷京師。有中州士人被掠者。言昔破某邑。與一士人共住一大家樓下。時當暮春。雨中對酒聯句。其人首倡云。風風雨雨送春歸。忽聞樓上續一句。無雨無風春亦歸。兩人默然拱聽。徐云。蜀鳥啼殘花影散。吳蠶食罷柘陰稀。嘴邊黃淺鶯兒嫩。頷下紅深燕子肥。獨有道人歸不得。杖頭長掛一蓑衣。兩人登樓視之。絕無人蹤。惟飛塵盈寸而已。列朝詩亦載是作。與此小異。

楊妃襪

顧俠君秀野艸堂詩社。有分和元人詠物題。內楊鐵崖詠楊妃襪云。天寶年來窄袎畱。幾隨錦被暖香篝。月生簾影初弦夜。水浸蓮花一瓣秋。塵點翠盤思亂滚。香拈金鐙憶微兜。懸知賜浴華淸日。花底繃兒碧眼偸。余叔蒼書曰。楊妃襪以馬嵬遺事傳。不得作宮中淫褻語。因爲詩云。馬嵬遺襪窄勾傳。蓮瓣輕紅尙宛然。天子蒙塵曾共走。諸姨墮翠不同憐。空悲只錦難尋對。剩有多情爲奉錢。一自亂離收拾得。再回宮寢是何年。俠君大爲嘆服。堯山堂載越中詩社。鐵崖題楊妃襪。有安危豈料關天步。生死猶能系俗情之句。詩集不載。

輕雲餘發

謝氏詩源。輕雲鬒發。如漆而長。每梳頭立於榻上。發猶拂地。已綰髻。左右餘發。各粗一指。結束作同心帶。垂於兩肩。以珠翠飾之。謂之流蘓髻。於是女子多以紅靑絲效其制。少陵贈美人詩曰。笛唇揚拆柳。衣發掛流蘓。

濯手倚松

碣石剰談。浙省城南班巷。徽商吳某寓焉。商止三女。及笄擇配。未諧所願。萬曆乙酉仲秋望後。夢龍戲爪水中。次日姚江徐應登。以儒士應試畢。偕友過商門。友指謂徐曰。此家貲財巨萬。有女求配。意得佳士。不計貧富也。兄縱未第。應試入學。非隹士乎。我素識其人。請爲作伐。兄少俟。遂入言於商。商𨿽口諾而意未允。其友曰。此兒在外。試一覘之。送及門。徐適濯手水甕中。商以符所夢。欣然許之。遂請友玉成。友語徐。徐欲俟歸具禮聘之。商乃出金使質焉。及發榜。果中式十一名。辛丑成進士。萬曆中。安慶劉尙志。以方伯告歸。適同年某督學政。兩子皆置劣等。劉不能平。使人讓之。督學送捲於劉。且云年兄在家。何所事而不訓子。劉見捲大怒。遂萌蓄妾生於之念。薄遊揚州。偶至一所。見池上蒼松可愛。倚松桓。盤主人出見大驚。訊知其意。遂以愛女許爲妾。蓋夜適夢龍倚蒼松也。生子若宰。戊辰魁天下。若宜。丁丑成進士。

百歲坊

侯官林徳敷【春澤。】正徳甲戍進士。戶部主事。遷員外郎。疏諫南巡。出守南安。生於成化庚子。至萬曆己卯。一百歳。劉中丞商禦史爲建人瑞坊。徳敷謝詩云。翠旗谷口萬松風。喘息猶存一老翁。詎意夔龍黃閣上。尙憐園綺白雲中。擎天華表三山壯。醉日桑楡百歲紅。願借未光垂晚照。康衢朝暮頌華封。又四年卒。子應亮。嘉靖乙未進士。以戶部侍郎侍養。年亦八十六卒。孫如楚。嘉靖乙丑進士。工部侍郎。卒年八十二。

袁時兩先生

我郡袁玄海【一鯨。】時廬山道【濓】兩先生。皆道學士。萬曆中。與先大父交最厚。一日袁忽曰。吾生平所不能及者一人。時問何人。袁曰。範文正公讀書醴泉寺中。啜虀粥。見藏金覆而不取。若予則不免動心矣。時曰。此事余猶能之。余所不能及者亦一人。袁問何人。時曰。司馬溫公夜坐讀書。侍婢捧茶至。問公曰。相公讀何書。公正襟對曰。漢書。此則余所不能也。財色移人如此。

板隸

蓉塘詩話。宜徳中。全椒章惠知溫州平陽縣。奉公愛民。理繁就簡。凡百公務。不差隸卒勾攝。止用粉板背繪刻隸卒甲乙爲次。傳逓勾攝。題其板曰。不貪不食。與民有益。人隨牌至。庶免譴責。人咸信服。不敢稽違。由是案牘淸簡。囹圄空虛。今紙皂𨿽設。而隸卒之需索如故。名存而實亡矣。

陳通判

杭州陳履信【信。】任大理寺評事。升我郡通判。在任二年。有惠政。廉而公直。正綂十六年。年六十六。乞致仕。囊槖蕭然。某以重贐追送。毫無所取。郡人杜璚以詩送之曰。公辭榮祿賦歸田。又郤蘇民饋贐錢。一任此生貧到骨。只畱淸節與人傳。

歷日後甲子

宋至道二年。司天楊文鎰。言歷日後六十甲子之外。更畱二十年。太宗以爲當存兩周甲子。共成上壽之數。使期頤之人。猶見所生年號。司天奉旨。遂爲定式。不知何時又止畱六十也。伹年過六十。不見所生。便覺淒然有物化之感。太宗之慮深矣。

土神作伐

興化李石麓【春芳。】幼時。初上村塾。一負薪者。偶憇於土地祠門閾上。忽聞廟中語曰。今日李狀元上學。當掃除街道。負薪者起視廟中寂無人。遂復坐。頃之。又聞神語曰。李宰相來矣。可速掃除。俄而疾風吹捲。街衢潔淨。負薪者異之。因坐候。見一人攜一童。捧書包而至。遂同送至學中。問其年庚。深相結納。不告以故。以女許字之。後縣中缺門子。人以李名報。遂點八。師以其聰俊。言於縣令。令畱與兒子伴讀。應試八泮。人有諷其解負薪之姻者。石麓堅拒之。未幾登魁。選入宰輔。並不置妾媵。今子孫濟濟。科第不絕。皆負薪女之所自出也。

功名預定

吾郡周子靜名荃。天啟未。父以吏員爲某縣典史。衙署有大樹。僕偶溺其上。樹神附其身大怒曰。何爲污我。當殺之。典史具公服拜求之。神曰。爾小官。誰理汝。時長子子丹名葵。年逾弱冠。已遊庠。荃亦總角。乃試令二子拜求。神曰。旣憲副公拜懇。姑恕之。僕遂無恙。葵意憲副謂已。甚自矜詡。及鼎革時。金陵失守。荃安撫蘇州有功。命爲開封守。升靑州兵備。竟符憲副之稱。

雷震譙樓

萬曆乙未三月甘九日。雷震閶門譙樓西南螭首。劈碎柱石。適是日吳色侯袁中郎【宏道】上任。先是民間謠曰。吳縣知縣到。霹靂震得暴。分付閶門人。家家有響報。豈郎官上應列宿。天戒以示警與。然在任二年。寄情詩酒。吳中名勝。題詠殆徧。攺任順天府學教授。升吏部郎中。

木牛流馬

武侯居隆中。客至。命妻黃氏具麫。頃之麫至。侯怪其速。後潛窺之。見數木人斫麥運磨。拜求其術。變其制爲木牛流馬云。

星變

萬曆丁丑十月。有星孛西南。歷箕尾。光芒亙天。狀若練。气成白虹。星家占言不一。適張江陵聞父訃。不奔喪。請畱京守制。臺省及翰林交章劾奏。江陵諷中貴揑旨杖戌吳中行等。人情洶洶。且有榜帖揭之通衢云。居正身不正。用賢相不賢。【檢討趙用賢。】思孝忠當盡。【刑部主政沈思孝。】中行道始全。【編修吳中行。】蓄艾能醫病。【刑部員外艾穆。】元標欲轉天。【進士鄒元徱。】五賢一不肖。千載定須傳。風聞宮掖。始知江陵之姦。未幾。居正死。籍沒其家。長子禮部自殺。赦宥謫戍諸臣。復其官。星異遂滅。

官禁婦女燒香

康熙庚戍之春。巡撫馬公嚴禁婦女燒香。朱望子先生戲作竹枝詞云。城中名勝路非遙。北寺玄都盡寂寥。灌口二郎任士地。一時香火半蕭條。大家行徑不尋常。遊伴尼姑定一行。只此三春坐閨閣。庵中閒殺女陪堂。巧將時服鬭新裝。一任裁縫索價昻。可惜月華裙制就。空教折疊貯衣箱。髙頭爭刷牡丹奇。【時尙髙髻名牡丹頭。】粘膩窮搜艸木脂。料得葵枝與桐樹。今年多剰梗和皮。虎阜春殘鬧未闌。山僧日逐麗人看。而今無復撩雙眼。入夜應教睡夢安。施主隹人女奉陪。驅除先怕令如雷。四宜堂後靑簾內。遊客休將首更回。【玄墓四宜堂側。內眷及尼畱宿處。】古剎名山盡寂然。畫船閒泊市湖邊。天公似解閨中悶。積雨春光已半捐。

神女贈詩

盛弘之荊州記。宮亭湖廟神甚靈。塗旅行過。無不祈禱。能使湖中分風而帆。秦少遊宿湖邊惜竹軒。夢神女贈詩云。不知水宿分風浦。何似秋眠惜竹軒。聞道文章妙天下。廬山對面可無言。

方於舊隱

浙江桐廬縣西。有白雲村。唐方幹故居。子孫至宋猶盛。範文正公詩。風雅先生舊隱存。子陵臺下白雲村。唐朝三百年冠蓋。誰聚詩書到子孫。

李霜涯

委巷叢談。杭城西湖遇旱。亦嘗龜坼。宋嘉熙庚子。西湖水涸。茂艸生焉。官司祈兩無應。李霜涯戲作一詞云。平湘千頃生芳艸。美蓉不照紅顚倒。東坡道。波光瀲灩晴偏好。邏者簾捕之。遁迹不知所往。

詩刺貪徒

客座新聞。富陽兪克明。旣宦而鄰家有田與他堘相連。每歲令人侵其畔。鄕民苦之。族人兪古章賦詩一絕云。一年一寸苦相侵。一尺元來十度春。若使百年侵一丈。世間那有萬年人。

鬭艸

熙朝樂事。杭城春日。婦女喜鬥艸之戲。黃子常綺羅香詞云。綃帕藏春。羅裙點露。相約鶯花叢裏。翠袖拈芳。香沁筍芽纖指。偸摘徧綠徑煙霏。悄攀下畫欄紅紫。掃花階褥展芙蓉。瑤臺十二峯仙子。芳園淸晝乍永。亭上吟吟笑語。妬穠誇麗。奪取籌多。嬴得玉鐺瑜珥。凝素靨香粉添嬌。映黛眉淡黃生喜。綰胸帶空系宜男。情郎歸也未。

打行

亦巢偶記打行。聞興於萬曆間。至崇禎時尢盛。有上中下三等。上者卽秀才貴介亦有之。中者爲行業身家之子弟。下者則遊手負擔里巷無賴耳。三種皆有頭目。人家有鬭毆。或訟事對簿。欲用以爲衛。則先囑頭目。頃之齊集。後以銀錢付頭目散之。而頭目另有謝儀。散銀錢復有扣頭。如牙儈然。故曰行也。鼎革以來。官府不知其說。而吏胥又不曉文義。攺作降字。但此莗惟得錢爲人效力耳。何嘗欲人之降。此予少時所親見。今此字久而不變。故記之。

脈望

原化記。建中未。書生何諷。買得黃紙古書一卷。讀之。卷中得髮卷規。四寸。如環無端。諷因絕之。斷處兩頭滴水升餘。燒之作發气。諷言於道者。道者嘆曰。君固俗骨。遇此不能羽化。命也。仙經云。蠧魚三食神仙字。則化爲規。名曰脈望。夜以規望當中天星。星使立降。可求還丹。取此水和而服之。實時換骨上升。因取古書閱之。蠧漏數處。尋義讀之。皆神仙字。諷乃嘆服。

三西湖

蘇東坡連守頛杭二州。皆有西湖。其初得潁也。有潁人在坐云。內翰只消遊湖中。便可了郡事。及守杭。秦觀有詩云。十里燻風菡萏初。我公所至有西湖。卻將公事湖中了。見說官閒事也無。後謫惠州。亦有西湖。

買愁村

買愁村。在瓊州府臨髙縣。南宋胡邦衡。有北往常思聞喜縣。南來怕入買愁村。區區萬里天涯路。野艸荒煙正斷魂。

佩袋

窺天外乘。玎璫玉佩之制。原無紗袋。嘉靖中。世廟升殿。尙寶司卿謝敏行捧寶。玉佩飄飄。與上佩勾連不脫。敏行皇怖跪。上命中官爲之解。而敏行跪不能起。又命中官掖之。赦其罪。因詔中外官俱制佩袋。以防勾結。縉紳便之。獨太常寺宮以駿奔郊廟。取鏗鏘聲。不袋如故。

官司俚語

今世官司。各有俚語。以寓譏評。如唐校書與正字。俸祿微少。皆孤寒英傑居之。至騎驢八省。而大祝奉禮。月請明衣絹布及胙肉。俸祿倍多。乃公卿子弟居之。衣馬比校正頗輕肥。時有語曰。正字校書。詠詩騎驢。奉禮太祝。輕裘肥肉。又春風堂隨筆。兵部四司曰。武選武選。多恩多怨。職方職方。最窮最忙。車駕車駕。不上不下。武庫武庫。又閒又富。他衙門尙多。惜不得其詳。蓋自宋卽有之。元豊時語曰。吏勲封考。筆頭不倒。戶度金倉。日夜窮忙。禮祠主膳。不識硯判。兵職駕庫。典了襏袴。刑都北門。總是冤魂。工屯虞水。白日見鬼。南渡後。時事不同。又爲語曰。吏勲封考。三婆三嫂。戶度金倉。細酒肥羊。禮祠主膳。啖虀喫麫。兵職駕庫。齩姜呷醋。刑都北門。人肉餛飩。工屯虞水。生成餓鬼。國子監自祖宗來。例不刷捲。故諺曰。金祭酒。銀典簿。正徳戊寅。陸儼山轉司業。適祭酒缺。得旨署印稽考錢糧。其實空虛。典簿廳至起息掲債。陸問前祭酒石熊峯云。自來如此。陸遂舉劾典簿王勤黜之。適送供堂皂隸銀至。色如黑銅。儼山笑曰。正好謂之銅司業。聞之絕倒。

陳諤解由

癸辛雜識。陳古直【諤】號野水。爲越學正。任滿。往婺之簾司取解由。歸途。偶憇山家。有長髯野叟。方搗桕子作油。見客至。遂少輟。相問勞曰。君亦儒者耶。持茶飲之。問今將何往。對以學正滿替。欲倒解由。別注他缺。叟忽作色而起曰。子自倒解由。我自搗桕油。遂操杵臼。不復交談。陳異而詢於鄰人云。此傳秀才。隱者也。惡君言進取事耳。陳心愧之。因賦詩云。忽遇溪山避世翁。居然沮溺古人風。老來一出爲身計。不滿先生一笑中。

活取心肝

宋大宗時。一宮女踰垣潛出。捕獲。太宗遲違不欲殺之。然恐無所懲。皇城使劉承規。會其意。奏曰。法不可容。臣須是活取心肝進呈。實時領出。潛納尼寺中。遠嫁之。旋取豬心肝一具。盒子貯來。六宮圍而哭之。良久。密掲以慰太宗。由是宮掖肅然。

斤九梨

豫章漫抄。吾鄕諺云。觔九釐。觔八釐。以目時人之精慧者。言其思算無遺也。不知所本。弋陽徳興產梨。最大。有至一觔九兩者。土人謂之斤九梨。觔八梨。以類言之也。

千家詩謔語

崇禎中。朱望子先生。館葑溪陸氏。鼎革後。亦時往。陸必畱飲。一日從陸歸途。遇一友。問先生何來。先生曰。陸家畱酌而來。先生亦問何往。友曰。今夕捨甥女出閣。往家姊處送親耳。先生曰。然則予與兄合千家詩兩句。予則一水護田將綠【陸】繞。【擾】君則兩山排闥送靑【親】來也。相與撫掌大笑。

嘲王安國

靑箱雜記。王安國俊邁而貌陋黑肥。熙寜中。與吳處厚同官洛下。嘗謂吳曰。子可作詩贈我。吳援筆戲之曰。飛卿昔號溫鍾蕞。思道通俛還魁肥。江淹善啖筆五色。庾信能文腰十圍。只知外貌之粉澤。誰料滿腹塡珠璣。相逢把酒洛陽社。不管林漓身上衣。安國見詩不悅。

常處士

墨客揮犀。歐陽永叔在政府。將求引去。作詩寄潁陰隱士常秩。其略曰。笑殺汝陰常處士。十年騎馬聽朝雞。及致仕還潁。又贈秩曰。賴有東鄰常處士。扱蓑帶笠伴春鋤。旣而王介甫秉政。遂以右正言直史館召秩。秩遂起。先是歐公旣致政。凡賓客上謁。率以道服華陽巾。便坐延見。秩授官來謝。公乃披衣束帶。正寢見之。明年秩。拜侍講判國子監。有無名子攺前詩作秩寄歐公曰。笑殺汝陰歐少保。新來處士聽朝雞。又曰。昔日潁陰常處士。卻來馬上聽朝雞。

攺淸明詩

順治乙酉夏秋之交。人家皆避居山野。塾師盡失館。有人攺千家詩云。淸明時節亂紛紛。城裏先生欲斷魂。借問主人何處去。館童遙指在鄕村。詩亦自然。無少勉彊。且淸明二字。適符國號。爲更合也。

太監吟詩

嘉隆間。內官薛某。采辦江南。喜言詩。因與士紳欵洽。臨行。諸公以詩酒餞別。薛連道。你也做詩送老薛。我也做詩送老薛。眾揶揄之而止。將解維。眾促吟畢。乃云。溪塘兩岸蓼花紅。盡是離人眼中血。眾乃嘆服。

慧業先生志銘

鸚鵡生。年不可考。範長公子範。以庚寅秋得之海上。其卒。則壬辰冬長至前之九日也。長公精廬二椽。陳設圖史。茶鐺酒竈。無所不具。旁置鸚鵡。每賓客滿座。或吐佳言如屑。或歌各章麗語。鸚鵡卽從旁婉轉唱和。若會心者。性尢喜雨時。或霢霂一簾。佐以淒颷。梨花寂寞。鑪煙欲死。輒昻首鼓翅而舞。翠鬛低回。不啻玉人一部。霓裳羽衣。■﹝釒義﹞橫髻墮也。若深更沈籟。明月窺人。或鳴短琴。或吹紫簫。復出其長音余弄。與焦桐枯竹相應。能令羇客拊心。孀姬飲血。長公絕愛重之。一時雅遊。無不知長公家有鸚鵡者。等於處宗之雞。逸少之鵝。元康之燕。龜蒙之鳬矣。一日。鸚鵡忽無疾而死。長公悼悵。幾廢寢食。因檢開元時。華淸進禦有白鸚鵡。上與玉妃。呼爲雪衣嬢。尋爲蒼隼所斃。玉妃傷之。賜瘞苑中。名鸚鵡塜。長公謀所以附麗其事於華淸者。園亭有隙地。擇竹間一隅。壘石玲瓏。名花如繡。芳艸如茵。盛以漆棺文縐。賓客黃君駿等。咸白衣冠而塟之。長公復憐其生平。以多慧自取羈紲。與同人爲之謚曰。慧業先生。鳴呼。先生至是。可謂不負其明慧善聰矣。旣葬。坐客有誇余以瘞鶴銘者。因卽冢邊殘石。系其事而勒之銘。余銘不知視華陽眞逸。孰爲後先。然千古山陰墨妙。於今絕矣。華表遊魂。不笑鸚鵡爲季之所得。孰與仲多乎。並爲鸚鵡一慨。銘曰。汝舌如簧。而不免於鋃鐺。汝身如綺。曾不得山居而巢處。吾葬汝以盈尺之棺。一壞之士令汝差勝乎朝負靑雲。夕調鼎俎。𨿽未永年。宛得其所。

大蘭王

宋袁淑排諧集。【隋藝文志。作俳諧。】有大蘭王九錫文。大亥十年九月乙亥朔。十三日丁亥。北燕伯使使者豪豨。冊命大蘭王曰。咨。惟君稟大陰之沈精。標羣形於元質。體肥腯而洪茂。長無心以遊逸。資豢養於人主。𨿽無爵而有秩。此君之純也。君昔封國殷商。號曰豕氏。葉隆當時。名垂後世。此君之美也。白蹢彰於周詩。涉波應乎隆象。歌詠垂於人口。經千載而流響。此君之徳也。君相與野遊。惟君爲雄。顧羣數百。自西䢐東。俯歕沬則成霧。仰奮鬛則生風。猛毒必噬。有敵必攻。長驅直突。陣無全鋒。此君之勇也。玆以覃恩。錫之冊命。世長遼東。永鎭亥市。一名魯津伯。見夢燕相事。一名鳥將軍。鄕人歲爲將軍娶婦。有傳。又名長喙將軍。

冊虎文

王元美。戲爲冊虎文。制語丞相白額侯斑勇。惟乃祖乃父。叔皮仲升。文武交暢。世濟其美。以光有漢。君金天降獄。樞星散精。少負雄气。長炳文理。帝賫予以右弼使嫓於靑龍氏。彼不寜乃職。以千予之罰。君孜孜夙夜。秉徳陪佐。出張爪牙。入幹股肱。祈父召叔。惟君一人。今將奉君之烈。揚於大庭。其敬聽予命。君昔守宣城黔首。飽於芻豢。不克樹義。乃攺張舊服。閭右削迹。使君之懿稱。定被遐邇。君之功徳一也。泰山之傍。民廹苛政。聿來胥宇。君以法刑其三世。依依不捨。昔華旦秉憲。鯀解伏誅。夷吾啟封。伯氏沒齒。君之功徳二也。梁益之間。倮虫爲災。婁如剪刈。道絕行李。君之功徳三也。東海黃公。詭妖挾詐。君神武逆折。赤刀不行。凶渠授首。君之功徳四也。晉守至忠。衷甲粟馬。冀逞其欲。君挾祕計。以授九尾之校。使巽二噓噫。滕六降祥。逆折厥謀。種類還定。君之功徳五也。復有畸畯單豹。盜太乙之寶。君回照奮威。罪人斯得。陽貨之誅。光於前魯。君之功徳六也。度索之山。郁壘神荼。稟服大教。執除妖鬼。以供掃除之役。洞幽達遐。無所不靡。君之功徳七也。君有七徳。功實配焉。章以般般。視之耽耽。又篤啟象賢之。奔走禦侮。九有之內。羽毛齒革。輻輳闤闠。凡有血气。莫不神明。豈惟予一人是效。昔尙父非熊。在耄鷹揚。繁纓垂露。革履彤弓。以大表東海。世世子孫。咸血食也。君之威烈。視彼有光。而封號不加。無以稱予一人之意。今遣禦史大夫宋鵲。侍中胡紫。敬奉冊封君爲南山公。進號素威上將。比於天子。扶桑之西。蔥嶺之東。雁門之南。象郡之北。諸非國家湯沐者。悉以統君食邑。諸少。具賜冠邑食有差。有司毋得檢問。仍遺君養牛千頭。上尊糗糒五日。尙方致異味。予有不令之臣。曰神羊。恃其惠文。以陽排觸君。悉付之理。君其安意攝精神。加飯食。以佐予不逮。

龍圖學士

泊宅編舊。制直龍圖閣。謂之假龍。龍圖閣待制。謂之小龍。龍圖直學士。謂之大龍。龍圖學士。謂之老龍。然帶此職。例呼龍圖本閣學士。朝廷尢重。少除授。授此職者。遂呼龍圖。近除直祕閣者尢多。兩浙市舶張苑進篤祿香得之。號篤祿學士。運判蔣彛應副朱衝葬事得之。號仵作學士。越州通判魏崇志獲盜黃烏觜得之。號賊學士。

歲考生童

吳復庵詠歲考生童駐雲飛。志气軒昻。忽聽呼名直上堂。行走眞舒暢。答應偏淸亮。【嗏】花朶白銀妝。紅綾飄揚。鼓樂喧天。皂隸都稱奬。童僕跟隨也有光。【一等。】心下躊躇。名姓才呼意稍舒。如插雙飛翅。也有三分趣。【嗏】領賞向前趨。絨花齊樹。鼓吹低聲。送出儀門去。比上不足下有餘。【二等。】焦躁憂疑。兩腳髙擡望眼迷。叫的無陽气。應的無佳味。【嗏】髙下總休提。過庭而已。鼓樂無聲。空把絲絳系。無辱無榮寂寞歸。【三等。】眞个蹊蹺。新進髙年各討饒。文字原顚倒。疾病應昏耄。【嗏】自古法難逃。用撲作教。𨿽不傷臀。示辱還堪惱掩耳吞聲忍這遭。【四等。】到此難提。失志消魂落水雞。求打聲如沸。賜打甘如醲。【嗏】那肯聽憑伊。從無此例。卸下衣巾。烏帽靑衫已。半在黌宮半社裏。【五等。】短嘆長吁。今日頭巾是了期。戴你曾歡喜。別你何容易。【嗏】老大總傷悲。原無意味。增廩多年。落得添雙翅。出學歸田任所之。【六等。】據狀申文。勉納銀錢出學門。冠帶無風韻。名色無憑準。【嗏】嬴得好傳神。鳥紗白鬢。頭角崢嶸。孫子應難認。問道尊官是恁人。【援例】年老家貧。志气難伸命又屯。要中身難進。要退心難忍。【嗏】仔細自評論。這條路穩。完節全名。免得親朋哂。也不生員也不民。【告衣巾。】新進儒童。文字粗知運偊通。彩帳街前擁。盤盒門前送。【嗏】气象忒英雄。價髙聲重。且請從容。休得齊喧哄。多少窮酸沒此中。【新進。】到底成空。枉郤鉆謀囑托功。貴的書爭送。富的銀爭用。【嗏】兩考興匆匆。一場春夢。說嘴揮拳。前日何其勇。今日裏抑。尾垂頭不見蹤。【童生。】

西湖水合

委巷業談。元至正間。西湖冰合。張仲舉賦詩云。西湖雪厚冰徹底。行人徑渡如長川。風吹鹽池結陰鹵。日射玉田生暖煙。魚龍穴裏寒更縮。鷗鷺沙頭饑可憐。安得長冰通滄海。或欲三島求神仙。

看花諭

田子藝於花開日。大書粉牌。懸諸花間曰。名花猶美人也。可玩而不可褻。可賞而不可折。擷葉一片者。是裂美人之裳也。搯花一痕者。是撓美人之膚也。抝花一枝者。是折美人之肱也。以酒噴花者。是唾美人之面也。以香觸花者。是燻美人之目也。解衣對花。狼籍可厭者。是與祼裎相逐也。近而覷者謂之盲。屈而嗅者謂之■﹝鼻雍﹞。語曰。寜逢惡壙。無殺風景。諭而不省。誓不再請。

翰林諺嘲

客座新聞。河東邢祭酒讓。以錢糧累罷官。翰林諸公。因作諺語嘲之曰。那先生初入翰林。夢其鄕土神賀曰。玉皇若問人間事。只說文章不值錢。及官太學。復夢土神賀曰。喜中靑錢選。才髙壓俊英。迨錄事。又夢云。淸風明月。不用一錢買。玉山自倒非人推。皆用錢字。邢甚銜之。

徐淵子詞

癸辛雜識。天臺徐淵子【似道】。初官戶曹。其長方以道學自髙。每以輕銳目淵子。淵子積不能堪。適其長丁母憂去。淵子賦一剪梅云。道學從來不則聲。行也東銘。坐也西銘。爺娘死後更伶仃。也不看經。也不齋僧。卻言淵子大狂生。行也輕輕。坐也輕輕。他年靑史總無名。我也能亨。你也能亨。【方言也。】

撒酒風詩

友人傳撒酒風詩。【俗作殺。朱望子先牛云。合作撒。】言母舅撒酒風事。可佐一噱。詩云。娘舅常常撒酒風。今朝撒得介恁凶。踢翻兩个糖攢盒。踏破一雙銀酒鍾。面孔紅來幹急迸。【俗音愽亮切。】髭須白得髚【竅】發松。傍人問道像何物。好似跳【條】神馬阿公。

三不要

筠廊偶筆。載一年老令君。大書縣治之前曰。三不要。注之曰。一不要錢。二不要官。三不要命。次蚤視之。每行下添二字。不要錢曰嫌少。不要官曰嫌小。不要命曰嫌老。見者絕倒。

髙麗詩

澠水燕談。元豊中。髙麗使朴寅亮。至明州。象山尉張中。以詩送之。寅亮答詩。序有花面艷吹。媿鄰婦靑唇之動。桑間陋曲。續郢中白雪之音句。有司劾中小官。不當外交使客。神宗頋問左右。靑唇何事。皆不能對。問趙元老。元老奏不經之語。不敢以聞。神宗再諭之。元老誦大平廣記云。有覩鄰夫見婦吹火。贈詩云。吹火朱唇動。添薪玉腕斜。遙看煙裏面。恰似霧中花。鄰妻告夫曰。君豈不能學也。夫曰。汝試吹之。乃爲詩曰。吹火靑唇動。添薪黑腕斜。遙看煙裏面。恰似鳩盤茶。神宗大笑。喜其該愽。

勢利詩

朱望子先生勢利詩云。看他勢利狀如何。謟笑腰彎與背駝。佳節大盤並大盒。良宵髙宴又髙歌。窮來卽便交情絕。事到依然謝禮多。更有一般無用處。難將書帖送閻羅。不獨可資一噱。亦可喚醒愚大矣。

乞巧

代醉篇。七夕乞巧。其來已久。續博物志。山東風俗。正月取五姓女。年十餘歳。共臥一榻。覆之以衾。以箕扇之。良久如夢寐。或欲刺文繡。事筆硯。理管弦。俄頃乃寤。謂之扇天卜以乞巧。是正月亦有乞巧事。然不如七夕瓜果陳列。穿鍼弄絲。爲有風致。

鄭唐詼謔

駒陰冗記。三山士人鄭唐。有逸才。好譏謔。一老寫眞乞題。唐題曰。精神烱烱。老貌堂堂。鳥巾白髮。龜寉呈祥。老人大喜。後有讀之者曰。橫讀則精老烏龜也。老人毀之。有隸卒乞書門聯。唐書其左曰英雄。右曰豪傑。卒喜。具飲饌。乞足成之。遂書曰。英雄手執苗竹片。豪傑頭簪野雉毛。卒含怒。後以詼謔黜儒爲吏。口占曰。主員黜罷去充吏。不怨他人只怨自。絲絳員領都一般。只是頭巾添兩翅。閧者絕倒。

賀啟艸詔

文酒淸語。李源作四廂太保賀啟云。伏惟太保。才離五都之中。便轉四廂之職。紫袍窣地。牙笏當胸。手持金骨之朶。身坐銀交之椅。舊時植馬。只是一个。如今喝道。約勾十人。據此威風。下稍須爲太尉。亦宜念舊。第一莫打長行。宋王徳僣竊。執一士作詔。云。兩條脛脡。馬趕不前。一部髭須。蛇鉆不八。身坐銀交之椅。手執銅錘之■﹝釒朶﹞。翡翠簾前。好似漢髙之祖。鴛鴦殿上。渾如秦始之皇。一應文武百官。不許著艸履上殿。徳被擒。士以此詔得免。又甲乙剩言。載某賀翰林啟云。通籍玉堂。帝亦呼庶吉之士。校書天祿。人皆稱劉更之生。俱堪捧腹。

●堅瓠九集卷之三目錄

王春腳

劉楚先母

寧波地名對

蕭漢衝

茶比佳人

貧家婢自訴

妓誘曹翰

書糧

貓說

豬齒臼化佛

蜂爲孔升翁

討中山狼露布

討蜂檄

討蟁檄

除蠧魚露布

討鼠檄

討蜘蛛檄

虱彈蟁封事

虱表

■﹝魚且﹞表

龜寶

募造銀河渡船疏

腐侯傳

甘雨閒田

上虞上海

諸大綬

銀茟雪兒

樂官山詩

燈謎

古風聽角

筆塜

裹氈

嚙鏃

詠筯

网巾

小碧箋題詩

蔡眞人詞

楚明光

諧聲桂枝香

孫伯華

雙鯽化女

和神國

虞美人艸

花醒睡

作詩求視

丁字直下

店字可入詩

盧丞相題詩

不久詩

蟁詞

鞋杯

佳人出浴

相思詞

你你你

秦字

嘲禿

遺溺

癩子

飲器便壺

馮馴伊尹

黨姬匹美蘧使

堅瓠九集卷之三

長洲石農褚人獲學稼纂輯

王春腳

蘭陽王王屋。初名澤。字春腳。後更名厈。天啟辛酉舉於鄕。戌丑下第。戊辰計偕。度已文必八彀。某公分較春秋。向與璫洽。不欲出其門。論中故爲詼語。論鬼神處。突云。如以爲無。則慧娘之敲裴生之門也。麗娘之八柳生之室也。撤棘後閱落卷。則某果已魁。公閱所爲論。始有病狂喪心之評。及璫敗。某果斥。辛未闈中。爲我鄕陳文莊芝臺所拔。遂獲雋。

劉楚先母

明劉宗伯楚先母。素能文。一日其子偕童子四五。自學中歸。夫人見築墻者五人。命諸子爲破題。眾皆不能。請曰。母試爲之。母卽應聲曰。人數比於舜臣。職業同於傳相。

寧波地名對

花宗師歲考寧波。嘗出一對以試士。曰。赭山灣上浪髙低。魯般魯肅。士莫能對。因自對曰。白塔洋前風緩急。樊噲樊遲。又嘗出對曰。一點臙脂。儼是桃花渡口。亦自對曰。數莖白髮。渾如藕纜橋頭。

蕭漢衝

萬曆庚辰會元漢陽蕭漢衝【良有】。年十五。發科榜眼及第。仕至祭酒。性蚤慧。七八齡時。入官舫謁一貴官。出句命對曰。官舫夜光明。兩輪玉燭。蕭對曰。皇都春富貴。萬里金城。貴官適有他遣。語去使曰。爾去卽來。卄四弗來。卄五來。卄五弗來。卄六來。漢衝誤疑出對。卽曰。靜極而動。一爻不動。二爻動。二爻不動。三爻動。貴官頗嘆賞。

茶如佳人

茶比佳人。未經人道。惟東坡有詩曰。僊山靈雨濕行雲。洗徧香肌粉未勻。明月來投玉川子。淸風吹破武陵春。要知王雪心腸好。不是膏油首面新。戲作小詩君一笑。從來佳茗似佳人。會茶山亦有移人尢物眾談誇句。此論𨿽玅。但恐不宜山林間。若欲稱之山林。當如毛女麻姑。自然僊風道骨。不凂煙霞。彼桃臉柳腰。宜亟屏之銷金帳中。無俗我泉石也。

貧家婢自訴

一夕話。有貧家婢自訴詩云。貧家一婢任驅馳。不說傍人怎得知。壁腳風多寒徹骨。廚頭柴濕淚拋珠。梳籹娘子嫌湯冷。上學書生罵飯遲。打掃堂前猶未了。房中又喚抱孩兒。曲盡婢女苦況。

妓誘曹翰

江南野史。曹翰使江南。惟事嚴重。累日不談笑。後主無以爲計。韓熙載因使官妓徐翠筠。爲民問妝飾。紅絲標杖。引弄花貓以誘之。翰見果問主郵者。此女爲誰。僞對曰。娼家。翰因命之至。旦去與金帛。一無所受。曰。止願天使一詞。以爲世寶。翰不得已。撰春光好詞遺之。及翰八謝。因畱宴。使妓歌此。詞翰知見欺。乃痛飲月餘而返。

書糧

獨異志。柳徳封【積】勤苦爲學。夜燃木葉以代燈火。中夕牕外有呼者。積出見之。見五六丈夫。各負一囊。傾於屋下如楡莢。語積曰。與君爲書糧。勿憂業不成。明日起視。皆漢時古錢。計一百二十千。終其業。明帝時官至東宮舍人。

貓說

松陵朱長孺【鶴齡】有貓說。借貪貓以諭墨吏。亦有激之言。說曰。余家多鼠患。藏書多被囓蝕。鄰家有貓乞得之。形魁然大。爪牙甚餂。始至。羣鼠屏息穴中。私喜鼠患自此弭矣。迨月餘。患復作。終夜咋咂有聲。余怪而伺之。則貓與鼠甚比。同寢處。若倡和然。調其故。貓性貪。嗜鮑魚鮏。中廚所庋。見必竊食。鼠覺其然。凡貓之所嗜。鼠必預儲以遺之。貓啖而徳之。遂一任所爲。鼠始以形之大也而畏貓。旣以所嗜嘗貓。終則狎貓。豢貓。利有貓其出。而爲愚也益無忌。余乃嘆曰。甚哉貪之毒也。使貓無所竊。鼠其敢嘗之耶。貓旣先鼠爲竊。其能禁鼠之羣竊耶。畜貓本以捕鼠。而今反以導鼠。且眤之爲一。是鼠魁也。曷若去鼠魁。而羣鼠之患猶或少弭耶。乃命童子鎖其項。縶其足。數而抶之。沈之於交衢之混。

豬齒臼化佛

崇寧間。衡州護喜縣民職氏。殺豬祭神。而劉氏獵犬得其棄首骨。銜之狺狺四日不食。劉使其子析之。其左牡齒臼中得肉如拇。色酣■﹝酉含﹞由醉王諦視之。如來像也。發有珠如粟。紺目跏趺。瞳子隱然。莊嚴畢具。觀者萬人鼌補之從弟。目覩其事。記於石以示補之。補之爲之贊。

蜂爲孔升翁

酉陽雜俎。龍門寺多古桐。有異蜂。音如吟詠。僧異之。网一枚置籠中。翌日。大蜂尋至籠邊。謂曰。孔升翁爲筮不祥。頗記否。然君已除死籍。何患。余與靑桐君奕勝。獲珢玕紙。君出爲我寫星於詞。僧密聽。畏而放之。

討中山狼露布

李笠翁【漁】戲代解豸討中山狼露布。蓋聞毒莫如蛇。猶效珠銜之報。暴寧如虎。曾酬蓑掩之仁。是類俱帯人心。伊誰獨仍獸行。如中山狼食恩人一事。其出山逄敵。知九死之難逃。負箭投林。庶一生之幸免。踉蹌遇客。安知非收利漁翁。悠忽行人。彊使爲放生居士。俛首酷鄰狐媚。依人絕類貓柔。某斷不勝慈。翻怪殺蛇太甚。仁能昏智。漫言養虎何妨。抜矢簇於肋邊。心傷奇痛。拭瘡痕於血底。手帶余腥。營兔窟以埋藏。解鶉衣而掩覆。迨至畋軍大索。幾爲從井之兩傷。猶賴詭語彌縫。始脫重圍而再造。此誠起死而肉骨。所當矢報於糜身。柰何創血未幹。飽徳之盟已背。酬私未效。饑腸之餌先充。劓忠信之窮奇。聞而未覩。卑徳行之混沌。怪也難經。食人間斷不可食之人。自貽伊戚。犯罪中萬無可赦之罪。國有常刑。豸賦性觸邪。備員治獄。嘆孽畜頓忘其義。憫善上幾喪其生。撽辭上告於獅王。定使山崩雷吼。罪狀風聞於狗監。須教爪嘬牙吞。象應逞鼻捲之威。牛亦鼓角挑之勇。無勞虎卜。深山奮玄豹之韜。焉用狐疑。尙方請白猿之劍。麋鹿有敗羣之觸。兕犀懷後至之誅。並討助虐之豺。兼殪輔行之狽。刳心竿末。負恩之戎首伏辜。食肉寢皮。戴義之輿情始洽。憫入懷而活窮憊。還須引手於人。不識字而觸忠良。無許冒名爲我。

討蜂檄

曹綠巖【垂璨】討蜂檄。汝性生遊治。穢亂花宮。以鉆剌當生涯。藉偸香爲活計。負虫作子。輕傳尾上之鍼。擁土成媒。暗植腹中之劍。■﹝扌棄﹞飛莫茾。飄忽如狂。曜五色於吳明。楨盛白玉。集一隅於蘭若。奕話靑桐。自誇金翼蜜官。人比玉腰花賊。遊陳主之後庭。罔知顧曲。值隋宮之剪彩。猶逞相思。瑤階碧砌。無非遊衍之場。綺牖瓊牕。都屬沈酣之圃。致河陽縣裏。莫保紅英。金穀園中。難畱綠萼。輸將宮室。富上國之資糧。托體毗耶。奪洪鈞之亭毒。非僊翁何須化飯。豈楚王肯愛細腰。𨿽繁布金房。見於景純之賦。而醴甘玉露。徵諸萬里之詩。然不是漁郎。輙向桃源問渡。非同貢士。偏從杏苑傳芳。申生以此蒙冤。嚴薄因之進諫。是罪過蟁蠅而莫赦。豈聲如鸞鳳以姑原。某去暴除殘。誓無畱種。摉房破陣。靡有孑遺。庶花鈴永護芳心。羯鼓頻催花蕋。奴移蓮步。縐飛燕之橊裙。蠻舞柳腰。映壽陽之梅額矣。此檄。

討蟁檄

楊升庵破蟁陣露布。已見四集。近得董文友【以寧】討蟁檄。復載於左。蚊本艸澤細流。浮沈等冀。飛鳴無日。宛在水中。趨避甚工。善伺人意。不料潢池赤子。羽翼已成。頓使四海蒼生。手足無措。遇明時而斂晦。當午夜而橫行。暗室濳蹤。布滿盧家刺客。華檐列陣。悉懷毛遂囊錐。時而露宿艸行。無不長噓短吸。爲鬼爲蜮。如虎如鷹。試看髙臥北牕人。孰使祼衣邀月。且問倦眠西門者。誰能露體迎風。聯牀語不休。已飽櫻桃之色。歌袴來何暮。非仍柳絮之輕。相與引類呼朋。因而負山奮翮。髙郵女子。恐失節而露筋。南國吳郎。懼傷親而啟帳。縱舍人之啞謎。難妄東方。寧齊主之開幬。還憐白鳥。屏風無障。未能欺我孫康。帷簿不修。自應八侍武瞾。夜深滅燭。競作椒房之戚乎。風動帳開。果爲八幕之賓否。肆其利口。聚此憸人。使書生之白面堪憐。致少婦之紅顏可惜。自當盡除若軰。何不撲殺此獠。玆者梭眉士子。執燭姬兵。咸思手刀白徒。各欲扇揮靑子。棲棲六月。頓興入衛之師。烈烈三軍。暗聽隔紗之令。煙騰隘口。策在火攻。网結空中。競投轅帳。剪除荊棘。彼無巢穴堪棲。蕩拂塵埃。人知鼾睡可樂。制敵如燎毛之易。摧師有退舍之能。問爾漏盡鐘鳴。何顏復見天日。看彼蜂屯蟻聚。應同零落晨星。庶豹腳乘羣。不得乘吾中夏。黍民閧鬭。莫能閧我房州。斯民有袵席之安。老弱皆髙枕而臥。嗟嗟膚受何甘。共悼肉刑之慘。血流已徧。難逃赤族之誅。行將露布宵聞。先此羽書辰告。檄移中夏。咸使聞知。

除蠧魚露布

怡庵雜錄。載除蠧魚露布云。銅焦不擊。辟邪奏燻。攻詩蠧魚。堅壘東壁。代狼煙以蕓气。淨微腥於墨華。露布傳聞。掃淸戮力。窺惟犬牙相制。九天動夜戰之鼓鼙。狐鼠作姦。千燈舉秋明之烽火。非氛起鬼方之膻國。則兵銷武庫之陰風。乃有非羽非虫。蜿蜒若長蛇列陣。出經八史。奔馳隱戰馬挑鋒。貪神仙之畫。而五色爲腸。蝕賢聖之精。而千秋晦迹。殺字如艸。假道猶龍。令鳥迹蝌蚪之奇痕。恣如蠶食。取石鼓彛鼎之遺譜。怒愈鯨吞。暗伏潛埋。不畏十萬鐵甲。陰行詭道。時穿百二書城。因琱弓寶劍之難加。致斷簡殘編之莫救。鉆瑯函而侵錦字。鄴架甚危。啑祕帙而闕寶符。天渠受毒。古人之糟粕幾盡。文章之神骨半埋。恨血盈篇。冤聲震冊。卽蜂鋩螳臂。莫諭橫行。𨿽倒穴覆巢。終無嚴律。某等談兵驅祛。貯藥辟除。以筆花充劍花。開卷拂拭。假書艸爲檄艸。潑墨淸銷。黎光豈下乘之火攻。犀照固奇計之水戰。剝膚錘髓。彼何力之能支。燻骨腐腸。悔惜書之已晚。俾學士冥心考古。覩風雲月露之全。令嫏嬛著意藏奇。無■﹝敝﹞■﹝薛﹞骩殘之恨。捷書時發。馳報宵徵。

討鼠檄

新安張山來【潮】心齋聊復集討鼠檄云。蓋聞嚙衣筐篚。策咒起於仙郎。盜肉長安。劾罪嚴於老吏。蠟祭有迎貓之典。魏風垂去女之篇。倘擒捕之令不嚴。斯竊偸之風彌甚。蠢玆鼠莗。敢肆鴟張。無小無大。托城社以棲遲。宜室宜家。藉廁倉爲逋藪。毒敷字內。害徧宮中。遺刀不畏。空傳卻鼠之名。露手無驚。枉作朱書之字。穴素壁以爲門。羣稱有體。嚙朱欄而作崇。誰謂無牙。祇善兩端。空餘五技。毒甚蠹魚。不僅食神仙之字。壯同燕雀。竟公分米粟之儲。處槖中而詐斃。點脫坡公。緣器上以難投。忌生賈傳。曰曰鼨。名稱非一。爲鼯爲鼫。種類繁多。傷郊牛之一角。獲罪於天。終永某之生平。盡歸乃腹。蘭匪當門。輙欲鋤其紫畹。梅方有實。每思芟彼靑丸。鄴侯萬軸。手未觸而常污。彌勒三車。藏𨿽緘而莫固。壁懸焦尾。羣驚誰斷七弦。案置楸枰。忽訝何亡四角。𨿽決東海之濤。難淸其穢。罄南山之竹。莫盡其辜者也。爰艸一篇。檄玆羣醜。倘能速離營窟。遠遁山林。穴同鳥以無妨。渇飲河而莫忌。若其怙終不畏。安處無聞。必勅有苖。大彰天罰。執爾朋儕。豈滋他族處此。搗其巢穴。無俾遺種於玆。拔其毛而扼其吭。泣血誰憐。食其肉而寢其皮。抱頭難竄。空遺後悔。莫贖前愆。此檄。

討蜘蛛檄

張山來討蜘蛛檄云。羅箝吉网。姦人酷吏聯翩。裏斷湯開。聖主賢臣輝映。守一見而必毀。龔捨感而思歸。苟無穴氏屯兵。曷使昆虫咸若。蠢爾蜘蛛。機巧爲心。貪殘作性。覩其形狀。居然公子無腸。考厥簡編。僅見蠨蛸在戶。廓垂天之网。不須軋軋鳴機。布絡地之繩。亦且絲絲八扣。空中樓閣。妄誇經緯之奇。花底樊籠。漫擬絲綸之妙。風兩飄揺而不畏。罪可彌天。雷霆震撼而莫驚。姦能漏网。螢飛蜨舞。驅而納諸罟獲之中。蛾赴蠅投。羅而致之口牙之內。凶眞似虎。偏能以逸待勞。巧不如蠶。輙欲倚彊欺弱。深居織室。髙坐繩牀。千絲萬縷。無非戕害生靈。七縱八橫。總爲傷殘物命。機心叵測。細比牛毛。私惡𨿽彰。形同馬迹。一网打盡。罔憐翅骨須纏。幾度絞成。誰與解粘釋縛。或投法网。欣從壁上而觀。偶觸情絲。密坐檐前以待。又況花間葉底。阻我徘徊。檻際欄前。妨予遊衍。罣戶當門。如入無人之室。盈窗遶屋。幾同乏僕之家。甚至半絲八目。頓類左盲。數网懸空。疑同北阮。方憂旱魃。傍屋角以添絲。正苦淫霖。垂中澑而戲水。東西遙度。恍如羅計經天。左右頻穿。儼似婦姑織錦。苟不急爲除捕。安能久任猖狂。爰徵破竹之軍。並集掲竽之卒。殺一命以安萬命。蝡動歡呼。去毒虫以保佳虫。肖翹感戴。斷肱截足。難希三面齊開。剖腹抽腸。務使寸絲不罣。此檄。

虱彈蟁封事

嘉善龔肇權【廷鈞。】戲爲虱彈蟁封事。褐衣小臣虱謹頓首上言。臣起自單寒。托身垢膩。本無尺寸之能。謬列冠裳之內。甘心韋布。名存抱朴之書。矢志靑氈。解讀阿房之賦。𨿽族出蟣臣。行同佛子。景駱挾之談兵。紀昌因而中的。若乃藏龍圖之袖。感遇非常。緣宰相之須。恩加有數。常遊步兵之室。儼然入幕嘉賓。時進昭侯之廷。恆托股肱內郡。是用溫飽一方。安享半生者也。今有夏國蚊中子者。乘暗幸昏。因時於進。恃鉆剌爲生涯。廣布虛聲於長夏。借彌縫爲利藪。遂貽實禍於人間。五月五日。據臣要地。奪我膏腴。騁其負山之力。橫逆有加。施其訿之謀。徵求無厭。芒剌蜂鍼。血產徒供其醉飽。云屯烏陣。肉食莫饜其誅求。而且嬌鳴不已。驚翻被底之鴛鴦。姦志難償。擾亂杭中之蝴蝶。臣自揣愚鈍。不能奮飛。故亡命於布衣。且隱身於敗絮。一生溫飽。頓爲飫盜之資。半世脂膏。忽作饜蹊之禍。彼謂炎威之勢。何妨率獸而食人。當玆白帝乘權。豈容寢皮而剜肉。臣久逐遐方。不能進禦。蚊罪惡已著。詎忍無言。利口已盈於眾口。宜揮帳下之靑鋒。貪心不直於人心。難免淮陰之赤族。臣不得不據實以聞。

虱表

董文友虱表云。禁中獲鈍賊虱。命湯泉郡侯族烹之。虱恐上表曰。血濺禦衣。嵇紹非無丹悃。腹垂過膝。祿山自有赤心。旣蒙豢養而肥。豈眞肉食者鄙。臨刑伏訴。望闕求憐。臣本處褌微命。斂迹細流。庇査道之衲衣。比翰林之供帳。膚受之愬。𨿽見斥於蘇卿。世事之談。亦見與於王猛。報薛嵩之徳。爲彼捐軀。感順帝之仁。寧甘餓死。懸犛而貫紀昌之箭。乃試才長。入朝而緣介甫之須。曾經禦覧。悚惶致敬。擎曲濳居。但因駑鈍之微材。罔答聖明之覆育。竊謂鉤深索隱。王法有所不容。吹毛求疵。微生難以立命。用是癙憂思憤。因而奔竄倉皇。幼子已經手刃。豚妻亦被肉刑。乃大索十日以來。欲盡烹三族無赦。一從吏議。誰尋綿裏於江郎。久被幽居。安問龍圖之待制。重負君親之徳。蹙蹙其何之。長違毛裏之情。遲遲我行也。伏願挾纊常溫。解衣有澤。知臣猶出於曲謹。思臣未至於跳梁。洗千古黑冤。憐此黑頭之醜。念無知赤子。封還赤族之書。則𨿽敝垢爲居。亦將沒齒無怨。不勝待命之至。

■﹝魚且﹞表

錦繡萬花谷。梁韋琳滑稽作■﹝魚且﹞表。以刺時人。曰。臣■﹝魚且﹞言伏覩除書。以臣爲糝缶將軍。油蒸校尉。臛州刺史。臣聞髙沙老嫗。非有意於綺羅。白鮪女兒。豈畱心於珠翠。常恐鮥朘之譏。懼貽鱉巖之誚。注。髙沙白鮪並江陵武南地名。中多魚。■﹝魚且﹞與鱔同。

龜寶

金華子徐太尉彥若赴廣南。將渡小海。從者於淺中得一琉璃瓶。中有一龜。長可以寸。旋轉不停。而瓶頂極細。不知何自而入。取置舟中。其夕忽覺舟偏重。視之則眾龜層疊就船而上。其人懼。取瓶投之水。眾龜遂散。旣而海舶胡人聞之曰。此龜寶也。稀世之靈物。得而藏於家。何慮寶藏之不丰哉。惜其福薄遇而不能有也。惋嘆久之。

募造銀河渡船疏

龔肇權戲爲天孫募造銀河渡船疏。天潢絕漢。析水流津。萬里無雲。宛轉艮坤之域。七襄終日。昭回箕斗之躔。海客浮槎。取道識牽牛之渚。河源載石。還家訪賣卜之人。旣顯晦以含星。亦縱橫而繞塞。乃盈盈一水。相去幾何。而渺渺經秋。別離可柰。軿車有路。嗟欲濟以無梁。繡幄空懸。望所歡兮莫渡。傷心托鴛鴦機上。夜夜千愁。良晤當烏鵲橋邊。年年一度。彼長生殿私語中宵。而百子池爲歡永夕。人間七日。方彩閣以流連。天上雙星。獨橫波而迢遞。緣溪寂處。帝女豈謂無郎。遠道相思。河鼓依然有婦。然雙情一意。行行自怯於褰裳。使萬古千秋。去去長憐於濡軌。汲浣沙之水。不能照妾眞心。分織錦之絲。何處繡郎嬌面。會稀別遠。旣蛺蝶以成灰。室邇人遐。撫■﹝瞿毛﹞毺而自惜。固懷私願。敢告仁人。沙棠產自昆侖。工能擇木。蓮葉攜來太乙。我欲乘槎。共輸點雪之金。爰制淩風之舸。將使緱嶺神僊。謝鶴翎而擊楫。庶幾瑤池王母。偕鳥使以刺舟。九華懸漢帝之燈。輝生桂棹。百斛置方平之酒。泛彼蘭橈。共慶良辰。齊觀佳會。相依錦纜。飲牛口於上流。還傍牙檣。濯鮫綃於巨瀦。僊侶永諧百歲。伊人無隔三秋。

腐侯傳

合腐時稱佳味。寒山椒子作記。撰誥命曰。腐侯寵愛備矣。獨其世次未詳。何以傳。孫執升【琮】作腐侯傳。腐侯梅嶺人也。泰豆氏之後。其祖員時往來於糓城麥城之間。生二子液滓。滓麤鄙。不爲人齒。液稍流濫。亦生二子。長輕薄。且蚤謝。次醇粹如玉。人稱腐儒。是爲侯。幼而脆弱。長漸博碩。與石氏友善。爲如水交。切磋麗澤。石氏功多焉。時淮南王安新得國。招致賢良方技之士。盛談神僊黃白之術。賓至如歸。以故侯父子得爲布衣交。天下由是稍稍知侯名。願一見爲樂。然侯素居里巷。性迂疎。淡泊以明志。不樂見富貴人。喜與樵夫牧子山僧措大相周旋。婚祀宴會未嘗一預。間與曲秀才遇。愛其蘊藉。約爲忘形之友。迨蕭氏有天下。天監大通間。天子用釋氏法。行淸淨長齋。所食惟菜羹糲飯。親幸同泰寺講說湼盤三慧。名僧碩學。四方觀聽。嘗萬餘人。先是秀才爲靑州從事時。八爲光祿。乃疏薦侯曰。臣不肖。曾廁喉舌之班。未貢沃心之益。臣友泰豆氏。淸心白意。一片腐忠。願爲皇上借箸。其試之。疏上召見與語大悅。必共晨夕。謂曲生曰。與此君對。如進我於元羹醴酒。不復信有膏梁之艷也。初授照磨。卽遷典饍。累拜光祿大夫。於是侯名益著。上聞之曰。卿門何如市也。侯笑曰。臣心固如水耳。上由是益眷注不衰。侯老而不怠。友人爲詩歌以美之曰。如切如磋。如琢如磨。以比衛武云。久之上疑其耄倦勤。乃賜以湯沐。命以土田。食萬戶。爵腐侯。令歸老焉。侯曰。我以淸白貽子孫。不願是也。時方寵。固辭而不得。世襲其蔭。至今尢盛。腐史氏曰。侯與曲生其族皆滿天下。而建寧一支。與牛尢爲莫逆交。以其水乳相得也。乃淸聖濁賢之品。生藉劉伶軰以不朽。而舉世食侯之徳。僅以腐儒稱之。非有幸有不幸耶。使非生汲引。侯以席上珍終耳。烏能世享侯爵於素封哉。

甘雨閒田

澠水燕談。夏文莊景初年十七。侍其父監通州狼山鹽場渡口詩曰。渡口無人黯翠煙。登臨尢喜夕陽天。殘云若倚維楊樹。遠水難回建業船。山引亂猿啼古寺。電驅甘南過閒田。季鷹死後無歸客。江上鱸魚不直錢。後之題詩無出其右。識者以謂甘雨過閒田。𨿽有爲霖之志。而終無濟物之功。

上虞上海

上虞顏嶧臯以進士令上海。自言善屬對。華亭張諭齋謂曰。生上虞知上海。生而知之者上也。請年兄對之。顏思良久。無以應。

諸大綬

諸大綬幼敏捷。一日師出對云。涇渭同流。淸期濯纓。濁斯濯足。大綬對曰。炎寒異態。夏則飲水。冬則飲湯。後魁天下。

銀筆雪兒

韓定辭爲鎭州王鎔書記。聘燕帥劉仁恭。劉命幕客馬彧延接。或贈詩云。遂林芳艸綿綿思。盡日相攜陟麗譙。別後巏嶅山上望。羨君時復見王喬。韓酬之曰。崇霞臺上神僊客。斈辧癡龍藝最多。盛徳好將銀筆述。麗詞堪與雪兒歌。客疑銀筆雪兒之事。後或答聘常山。王命定辭接於公館。或因問銀筆雪兒何出。韓曰。昔湘東王好斈。筆有二品。忠孝全者用金管。徳行淸粹者用銀管。文章贍麗者以斑竹管書之。雪兒李密之愛娵。能歌舞。見賓寮文章奇麗者。付雪兒叶律歌之。又問癡龍事。曰。洛下有洞穴。曾有人誤墮穴中。行數里漸見明曠。有宮殿人物。凢九處。又見大羊髯有珠。取而食之。及出以問張華。華曰。此地僊九館也。大羊名癡龍。定辭亦問巏嶅山在何處。彧曰。此隋郡之故事。何謙光而下問耶。

樂官山詩

宋史稱曹彬下江南。不妄殺一人。爲盛徳事。梅磵詩話。載曹景建金陵樂官山序云。南唐初下。時諸將置酒。樂大大慟。殺之。聚瘞此山。因得名。詩云。城破轅門宴賞頻。伶倫執樂淚沾巾。駢頭就死緣家國。媿死南歸結綬人。以名山詩意觀之。果不妄殺耶。

燈謎

康熙乙亥。新正雨雪連旬。元宵後重整花燈。燈謎盈壁。采其佳句如故退之曰。韓文公死了。遇丈人。曰阿伯那里去。【吳中婿稱妻父曰阿伯。】又有人名詩。古洞雪消春水澌。滿園紅白鬥芳姿。亞父細柳皆英俊。衛國夫人脂粉施。隱竇融花榮楊雄南容也。

占風聽角

錢武肅王門下葉簡善占筮。一日旋風南來。繞案而轉。召簡問之。曰。此淮南楊渥已薨。須蚤遣使弔祭去。王曰。生辰使方去。豈可便伸弔祭。簡曰。但速發。彼若問。如何得知。但云。貴國動靜。本國悉預知之。王因遣使生辰使先一日到。渥已薨。次日弔祭使至。楊氏大驚。先是渥欲取錢塘。密遣人往聽鼓角。聽者回告渥曰。錢塘鼓角。子子孫孫。王爵不絕。不可輕動。兩人占驗亦神矣。

筆塜

古人重筆。用敗則瘞。今人委之糞土。似非雅厚。趙光逄薄遊襄漢。濯足溪流。見一方磚。積有苔痕。上題云。髠友退鋒郎。功成鬢髮霜。塜頭封馬鬛。不敢負恩光。後書獨孤貞節立。此蓋好事者瘞筆之所。

裏氈

陳刪詩。食雪天山近。恩歸海路長。王維詩。路遶天山雪。家臨海樹秋。溫庭筠詩。紅淚文姬洛水春。白頭蘇武天山雪。三詩皆用蘇武事。而庭筠末句尢奇。按武在匈奴。衛律絕其飲食。至囓雪吞氈。其號寒之苦。人所共知。若新序所載。衛律於大暑中。以氈裏武。暴之日中。三日。此若人多未知。

囓鏃

朝野僉載。隋末咱君謨善閉目而射。志其目則中目。志其口則中口。有王靈智者。學射於君謨。久之曲盡其玅。欲射殺君謨。獨擅其美。君謨時無弓矢。執一短刀。箭來刀輙截之。末後一矢。君謨張口承之。遂囓其鏑。於是笑曰。汝學射三年。尙未教汝囓鏃法耳。是逄蒙之後。更有靈智也。

詠筯

朱淑眞能詩。一方伯延入衙。以妾陪之。囑飯時令題筯。朱應聲云。兩家娘子小身材。捏著腰兒腳便開。若要嘗中滋味好。除非伸出舌頭來。雙關玅句。聰穎可人。

网巾詩

烏紗未解滌塵袢。一网淸風兩鬢寒。篩影細分云縷滑。棊紋斜界雪絲亁。不須漁父燈前結。且向詩翁鏡裏看。頭上受渠籠絡盡。有時怒發亦衝冠。

小碧箋題詩

侯鯖錄。長安南山下。有書生作小圃蒔花木。一日有金犢車。從數女奴。皆艷麗。下飲於庭。邀生同坐。酌酒甚欵洽。將別。出小碧箋題詩曰。相思無路莫相思。風裏楊花只片時。惆悵深閨獨歸處。曉鶯啼斷綠楊枝。

蔡眞人詞

夷堅志。靖康間。陳東飲於京師酒樓。有娼打坐而歌。東不顧。娼乃去倚欄獨立。歌望江南詞。音調淸越。東不覺傾聽。視其衣服皆敝。時以手揭衣爬搔肌膚。綽約如雪。乃呼使前再歌之。其詞曰。闌干曲。紅揚繡簾旌。花嫩不禁纖手撚。被風吹去意還驚。眉黛蹙山靑。鏗鐵板。閒引步虛聲。塵世無人知此曲。卻騎黃鶴上瑤京。風冷月華淸。東問何人所制。娼曰。上淸蔡眞人詞也。歌罷得錢。卽下樓。亟遣僕追之。已失矣。

楚明光

吳寧野【從先。】小牕淸紀。王彥伯至吳郵亭維舟理琴。見一女子披帷而進。取琴調之。聲甚哀。彥伯問何曲。答曰。楚明光也。惟嵇叔夜能焉。彥伯請受。女曰。此非艷俗所宜。惟巖棲谷隱可以自娛爾。鼓琴且歌。止於東榻。遲明辭去。

諧聲桂枝香

一夕話。有題昆侖奴傳桂枝香詞。每句首尾諧平入二聲。大有思致。其詞云。嬌娃低叫。蕭郎含笑。映牕紗體態輕盈。描不就形容奇妙。想牽情這廂。想鐘情那廂。撩人猜料。朝來心照。巧推敲。原非紫玉藏春院。盜取紅綃夤夜逃。

孫伯華

崇禎中。我郡孫伯華。面黃而胖。綽號糟蘿葡。一日與人鬭口。爲讎家灌糞。友人作詩嘲之曰。先生雅號是蘿萄。濃糞淋漓不甚差。眾皆掩鼻趨而避。君獨甘心踱到家。兩鬢盡垂金絡索。滿頭俱戴水樨花。人人道是糟奇物。洗出方知孫伯華。

雙鯽化女

靑田志。謝康樂【靈運。】守永嘉。遊石門洞。入沐雞溪。見二女浣紗。顏貌娟秀。非塵俗態。以詩嘲之曰。我是謝康樂。一箭射雙鶴。試問浣紗娘。箭從何處落。二女邈然不顧。又嘲之曰。浣紗誰氏女。香汗濕新雨。對人默無言。何事甘良苦。二女微吟曰。我是潭中鯽。暫出溪頭食。食罷自還潭。去蹤何處覓。吟罷不見。

和神國

小牕淸紀。和神國地產大瓠。瓠中盛五糓。不種而實。水泉如美酒。飲多致醉。气候常如深春。樹葉皆彩絲。可爲衣。眞僊境也。可謂不耕而食。不織而衣。不釀而飲者。人從此國中來。切莫語懶人。誤他饑寒大事。

虞美人艸

雅州有虞美人艸。聞行人唱虞美人曲。則兩葉搖動。按拍而舞。或唱他辭則寂然不動。人謂英靈附物使然。卓左車云。虞美人艸猶湘妃竹也。但竹聞湘妃怨。未必無風自舞耳。及讀弔虞姬詩。精魂夜逐劍花飛。英气化爲原上艸。艸爲虞妃所化。亦有據。

花醒睡

何僊郎【偉然。】語吳允兆曰。凡花值日。如睡淸露明月之下才見醒態。允兆因欲顏其齋曰。醒花。吳寧野戲曰。只恐夜深花睡去。

作詩求硯

百家詩。錢次權以墨四丸。筆五枝。賜楊時可。楊戲曰。安得硯乎。次權曰。欲硯須一詩。楊作絕句曰。尖頭奴有五兄弟。十八公生四客卿。過我書齋無一事。似應終日待陶泓。洪駒父有陶泓傳。

丁字直下

畱靑日札。天水姜平子仕苻堅。堅宴羣臣賦詩。平子詩有丁字直而不屈。堅怪問。平子對曰。屈下者不正之物。未足以獻。堅恱。擢上第。夫丁字直下不屈。乃古下字也。下古作丁。上古作丄。堅蓋麄人。正所謂目不識下者都。莊於云丁字有尾。是也。

店字可入詩

錢塘田子藝【藝衡】好遊。寄息野店中。得句云。酒香人欲歇。野店日初斜。因思店字可八詩料。如韋應物楚山明月滿。淮店夜鍾微。岑參野店臨官路。重城壓禦堤。溫庭鈞雞聲茅店月。人迹板橋霜。陳羽都門雨歇愁分處。山店燈殘夢到時。韋莊明日五更孤店裏。醉醒何處各沽中。皆佳句也。至東坡默數來時店。眞擔夫語耳。

盧丞相題詩

澠水燕談錄。盧丞相多遜。謫死朱崖。旅殯海上天慶觀。道士練維一夜聞牕外有人讀書。審其聲韻有類多遜。明日有詩題牕間曰。南斗微茫北斗橫。喜聞牕下讀書聲。孤魂千里不歸去。辜負洛陽花滿城。明年歸葬洛。硯北雜存。趙普以私憾謫盧多遜於崖州。病卒。許歸葬。子察護喪。權厝襄陽佛寺。將易以巨櫬。乃啟其屍不壞。儼然如生。逐時易衣。至祥符中亦然。若釋氏得之。當張大其事。卽今所稱無量壽佛矣。

不久詩

浮雲易散琉璃脆。此諭不久也。又水中之泡。風中之燭。亦未切當。近有一詩云。老健春寒秋後熱。半夜殘燈天曉月。艸頭露水板橋霜。水上浮漚山頂雪。更一字不可移。

蟁詞

有以蚊比妓。詠黃鶯兒云。名賤且身輕。遇炎涼。起愛憎。尖尖小口如鋒刃。叮能痛人。叮能癢人嬌聲夜擺迷魂陣。好無情。偸精吮血。猶自假惺惺。

鞋杯

許少華鞋杯詞云。借足下權爲季雅。向尊前滿注流霞。沾唇分外香。八掌些皃大。鸚鵡鸕鶿總讓他。把一个知味人兒醉殺。

佳人出浴

有作佳人出浴黃鶯兒云。衣褪自藏羞。似芙蓉。映素秋。胸酥香潤蘭湯透。金蓮兩鉤。玉山汗流。起來漫倚欄桿後。粉痕收。烏雲半嚲。懶上晚妝樓。

相思詞

徐甜齋詠相思淸江引云。相思有如少債旳。每日相催逼。常挑著一擔愁。推不了三分息。這本錢兒見他時方算得。又有春情折桂令云。乎生不會相思。才會相思。便害相思。身似浮雲。心如飛絮。气若遊絲。空一縷餘香在此。盻千金遊子何之。證候來時。正是何時。燈未昏時。月半明時。其得相思三昧者與。

你你你

三人同在妓館。戲問妓何所畱宿。妓云。你你你。都在我心肝裏。喫一杯品字茶。嘆一口川兒气。恨不得化个姦字身兒。陪著个你你你。

秦字

大宗伯於公。夫人姓秦。有二媵。或作秦字詩嘲曰。二大能將二小容。三人齊把小於攻。若把小於攻出去。三人無日不春風。

嘲禿

陳介嘲禿子雁兒落云。似葫蘆怎解瓢。似湯旋。似銀銚。簪不得道士冠。宜戴頂僧伽帽。【呀。】頭髮徧周遭。遠看像个尿胞。如芉苗經霜打。比冬瓜雪未消。有些兒腥臊。又惹得蒼蠅鬧。鏖糟。只落得不梳頭。閒到老。

遺溺

陳全嘲遺溺水僊子詞。佳人一貌不尋常。流出桃花賺阮郎。身軀兒須在陽臺上。藍槗水淹得茫茫。二三更泄漏春光。錦被裏翻紅浪。繡幃中波液長。一對戲水的鴛鴦。

癩子

嘲癩子駐雲飛雲。癩子希奇。不長頭髮。只長皮。裏不得天羅地。挽不得風流髻。【嗏】帽子扯齊眉鬢猶露體。走向人前一陣幹蝦气。兩手掻頭似雪飛。

飲器便壺

卞煥若多胡。坐間有一尹生者。卞乃戲出對曰。尹要之杯。寧爲飲器。宋徵之對曰。何克之宅。果在河衝。尹生曰。下胡之嘴。實是便壺。一座絕倒。

馮馴伊尹

有一童善對。一客指知府馮馴語之曰。馮二馬。馴三馬。馮馴五馬諸侯。童對曰。伊有人。尹無人。伊尹一人元宰。

黨姬匹美蘧使

窺主之隱。莫如伯玉家使。恨無女子匹美。讀野史見陶榖有妾。自黨進家來者。一日雪下。谷命取雪水烹茶。問曰。黨家有此景否。曰。彼麄人安識此景。但能於銷金帳下。淺斟低唱。飲羊羔美酒耳。亦可謂得主之神。恰好配此使乎。

●堅瓠九集卷之四目錄

吳李斑般韻詩

童言成先

禦屏十聯

月舟索衣

詩僧定交

化綿衣疏

門字無勾

慧空勝迹

陳立興孝感

鄕飲濫觴

詩人志向不同

木屐

倪王齊名

楊升庵逸詞

李空同詞

文衡山茶灑詩

葛道人

念佛智慧

一破得士

冷宮爭雪

檢屁篇

字帶刀鋒

鐵椎銘

韓彭報施

饅頭

成語破

解鳥獸語

畫學考試

貢土水冰

鏡中形

聽聲揣骨

衣中出火

孕球心畫

猴種

查名

烏龍是賊

怕讀書

七七

道家五炁

天气地味

陳眉公

駙驢侍狗

花酒

四書陳二

食薇衣葛

上大人

螢囊

巧對

數目謎

王子玠

楊妃小字

四乳

馮猶龍抑少年

鱉僊

朝廟享祭

婦人奇相

墓中異物

插秧婦

承天府碑

魚王右

蟻食銀

屠都曹撫

重刻褚石農堅瓠集卷之四

甬上畱香閣主人較刋

吳李斑般韻詩

戒庵漫筆。吳匏庵書體學大蘇。李西涯試效其體。作斑般韻律詩相戲。詩引有勿怪攙奪蘇家行市之語。匏庵答之。往復各五首。中多警句。西涯斑字曰。心同好古生差晚。力欲追君鬢恐斑。搨徧吳箋猶送錦。搦殘湘管半無斑。換羊價重街頭帖。畫虎心勞紙上斑。雲間天馬誰爭步。水底山雞自照斑匏庵斑字曰。硯照百波空對影。管城一孔但窺斑。長愛弱毫能瘦硬。戲將濃墨故斕斑。馬形始悟當書尾。羊鞹何勞彊索斑。寒蛩八戶聲初咽。拙鳥成巢羽獨斑。西涯般字曰。聊以師模歸有若。敢將交行比顏般。鄭師乍許三降楚。墨守終能九卻般。文心捧處慚施女。筆陣圍時困楚般。匏庵般字曰。臨摹惡札勞唐紙。結構奇材得魯般。屢出漢庭陪絳灌。遠輸齊粟荷姚般。廉頍謝罪宜先藺。趙鞅行軍已殿般。聊復據鞍如馬援。不因奪邑慍劉般。西涯諸聯已自載於詩話中。玆則並載匏庵句。以見二公之競藻於一時如此。

童言成先

歷城殷士儋。嘉靖丁未進士。選庶吉士。任編修。在內書堂充教讀。一日如廁。將冠帯缷於幾。學生薑淮冠其紗帽。束其銀帯。如先生搖擺狀。殷猝至。淮急除冠解帯。折斷帯簧。畏殷責。跪曰。先生免責。後日當以玉帯賠償。殷喜而釋之。淮意渠祖有玉帶可賠也。後隆慶四年。殷果入相。賜玉帯文官賜玉爲殊恩。童言竟成佳先。

禦屏十聯

澠水燕談。侍讀楊徽之。以能詩聞於朝。太宗索其所著。以百篇獻上。卒章曰。少年牢落今何幸。叨遇君王問姓名。太宗和賜選十聯。寫於禦屏。江行雲。犬吠竹籬沽酒客。鶴隨苔岸洗衣僧。寒食云。天寒酒薄難成醉。地迥樓髙易斷魂。塞上云。戌樓煙自直。戰地雨長腥。嘉陽川云。靑帝已教春不老。素娥何惜月長圓。又浮花水入瞿江峽。帶雨雲歸越雋州。哭江爲云。廢宅寒塘水。荒墳宿艸煙。元夜云。春歸萬年樹。月滿九重城。僧捨云。偶題巖石云生筆。閒繞庭松露濕衣。湘江舟行雲。新霜染楓葉。皓月借蘆花。宿東林云。開盡菊花秋色老。落遲梧葉雨聲寒。梁周翰詩云。誰似金華楊學士。十聯詩在禦屏風。蓋紀實也。

月舟索衣

廣莫野語。吳郡詩僧月舟。居祗園庵。貧而好客。士大夫喜與之遊。一日以詩簡春官顏寶之索衣云。西風吹破木棉裘。徹骨春寒似水流。摘取芙蕖難禦臘。制來荷芰不禁秋。朝陽空補於層衲。載月常虛一个舟。寄語故人顏戶部。朝衣肯爲大顚畱。寶之見詩。贈衣一襲。

詩僧定交

客窗隨筆。永樂中汝南楊季學。爲成都府判年甫三十三。嘗蒞新繁。過一寺。其長老據座弗爲禮。楊怒。呼從者執之下。將加撻焉。有學諭趙弼大呼曰。判府莫艸艸。渠乃詩僧也。楊命和吟字韻。僧卽應聲云。敲動禪關驚鶴夢。徹開經藏聽龍吟。楊乃大驚。遂與定爲方外交。

化綿衣疏

丰城吳天佑。寄食於杭。陳廷彩家。冬無衣絮。陳子蒙調之曰。能作疏文。當爲化主。吳援筆書云。伏以捉襟露肘。誰憐原憲之貧。冬暖號寒。難免昌黎之嘆。含羞在已。貽笑於人。切念天佑半生若蟻。一拙如鳩。身常苦饑寒。頗類吟詩之賈島。志不在溫飽。媿非及第之王曾。𨿽字頗能識。而書頗能讀。然寒不能衣。而饑不能食。灞橋踏雪。難堪手足之淩兢。剡水乘舟。無柰身心之顫掉。鄴侯萬卷。亦徒耳。範叔一寒。如此哉。幸托身依桑柘之鄕。而長者擅絲綿之利。深筐大箔。價輕千鎰之黃金。溫繭柔綿。色潤三冬之白雪。眼見之而忽熱。心欲之而難言。旣民胞物與之同然。豈推食解衣之不可。惠而好我。實爲道義之交。勉爾求人。不覺言辭之拙。分我一團和气。耐他於載歲寒。髙誼難忘。服之於膺而佩之於背。眾擎易舉。與不傷惠而取不傷廉。袁安免僵臥於洛陽。師道不忽寒於郊祀。若肯結綠秀士。也勝布施山僧。十謁朱門。何畏滿頭之風雪。一吹鄒律。頓回幽谷之陽春。徧告斯文。圖成善事。謹疏。陳氏父子勸習舉業。占籍仁和。膺正統甲子鄕薦。而陳氏之門。自是無天佑之迹矣。

門字無勾

馬氏日抄。門字兩戶相向。本無勾踢。宋都臨安玉牒殿災。延及殿門。宰臣以門字有勾腳帯火筆。故招火厄。遂撤額投火中。乃息。後書門額者多不勾腳。我朝南京宮城門額。皆詹孟舉所書。北京大明門等額。皆朱孔易所書。門字俱無勾腳。

慧空勝迹

綠天脞說。太平周怡號都峯。任吏科紿事中素慕禪學。有名僧慧空者。自武夷來朝九華。還過太平。息肩三峯庵。庵僧曰。周公慕重禪教。請師訪之。師往。不遇而歸。題詩於石壁上。停宿禪居石澗邊。三峯長與白雲眠。溪聲喚出波心月。竹影搖沈水底天。野鳥樹頭傳祖意。山花香裏送眞傳。古今話到無心處。話到無心道自然。題畢卽行。周歸聞之。多方尋覓。竟不得。所題詩句日炙雨侵。墨迹更現。今勒碑作勝迹焉。

陳立興孝感

吾郡蠡口陳立興。家貧篤孝。母病。愛食城中王家糕。每旦入城買以奉母。七年無間。一日路逄道士云。我母亦有疾。思食此。能見予否。陳卽與之。復人城買。比還則道士已持糕奉其母食之。病尋愈。立興夜夢道士授以藥瓢濟人。旦起。幾上有瓢及一詩云。蓬萊僊境幾於春。四海逍遙不染塵。勝地偶然閒一玩。無端不見本來人。陳以其方濟人。果獲效。遠近神之。及卒。鄕人立祠祀之。永樂中詔訪天下靈迹。瓢遂歸天府。

鄕飲濫觴

明髙皇五年。頒鄕飲讀律儀式。訪年髙有徳。眾所推服者。禮迎上座。不赴者以違制論。如有過而爲人訐發。卽於席上擊去其齒。從桌下蛇行而出。誠崇其禮而嚴其防也。年來不尙齒徳。專取溫飽者。以克飲並不必赴。止設扁筵。遣官賷送。以應故事。所以有鄕飲始未大賓實錄之刻。請自今以後。遇賓筵大典。必延至明倫堂。分賓抗禮。則舉者不敢濫。而任者恐無有矣。

詩人志向不同

詩人志向各自不同。如題魚父有美其山水之樂者。有憫其風波之苦者。陸魯望云。一艇輕撶看晚濤。接■﹝罒離﹞拋下漉春醪。相逄便倚兼葭浦。更唱菱歌劈蟹螯。鄭谷云。白頭波上白頭翁。家逐船移浦浦風。一尺鱸魚新釣得。呼兒吹火荻花中。明卞榮云。天外閒雲物外情。功名眞似一絲輕。浪花深處船如舞。只爲心安不受驚。祝希哲云。荻花風緊水生鱗。山色浮空淡抹銀。總道江南好風景。從前都屬打魚人。是皆羨其樂也。李西涯云。漁家生事苦難勝。盡日江頭未滿罾。回首不知天已暮。晚風吹浪濕鬅鬙。唐伯虎云。朱門公子饌鮮鱗。爭詫金盤一尺銀。誰信深深狼虎裏。滿身風雨是漁人。文衡山云。小舟生長五湖濱。雨笠風蓑不去身。三尺銀鯿數觔鯉。長年辛苦只供人。是皆憐其苦也。屬意𨿽不同。寫景詠物。各極其玅。

木屐

東方朔瑣語。載木屐起於晉文公。介子推從亡歸國。逃祿隱迹綿上。抱樹燒死。文公拊木哀嘆。伐以制屐。每懷推從亡之功。輒俯視其屐曰。悲乎足下。足下之稱始此。按推姓王。名光。字推。介休人。故稱介子推。

倪王齊名

吳興王叔明【蒙。】號黃鶴山樵。趙文敏甥也。能詩善畫與倪雲林齊名。元鎭寄詩云。幾夢山陰王右軍。筆精墨妙最能文。每憐竹影搖秋月。更愛山居寫白雲。祕籍封題饒古迹。雅懷蕭散逸人羣。今年七月聞多事。曝畫翻書到夕曛。

楊升庵逸詞

楊升庵在滇中。歌樓妓館題詠殆徧。廣莫野語。載王行甫得其題妓逸詞四闋云。醞造一場煩惱。只因些子恩情。陽臺春夢不曾成。枉度雨雲朝暝。燕子那知我意。鶯兒似喚他名。消除只有話無生。除去心頭重省。倚醉深關朱戶。佯羞怕捧金觥。背人彈淚繞花行。唱盡新詞懶聽。本是爲郎調護。當初柱道無情。英雄摩勒肯重生。贖取佳人薄命。自有嫩枝柔葉。何須補柳添花。低聲暱語似雛鴉。腸斷東橋月下。香霧淸暉何處。春風今夜誰家。五花嬌馬七香車。趂此小喬未嫁。玉指管生弦澀。朱唇語顫聲羞。動人一味是溫柔。爲甚兩眉長皺。不慣秋娘渡口。乍離阿母池頭。臨卭太守最風流。肯許鳯求凰否。

李空同詞

李空同文章巨手。不屑小制。客牕隨筆載如夢令二詞云。昨夜洞房春暖。燭盡琵琶聲緩。閒步倚闌干。人在天涯近遠。影轉影轉。月壓海棠枝軟。不信園林春蚤。一夜徧生芳艸。說與小童知。池上落紅休掃。休掃休掃。花外斜陽更好。詞亦風雅有致。惜本集不載。

文衡山茶酒詩

廣莫野語。載文衡山茶酒二詩。眞率可誦。詠茶云。絹封陽羨月。瓦缶惠山泉。至味心難忘。閒情手自煎。地鑪殘雪後。禪榻晚風前。爲問貧陶榖。何如病玉川。詠灑云。晚得酒中趣。三杯時暢然。難忘是花下。何物勝尊前。世事有千變。人生無百年。還應騎馬客。輸我北牕眠。

葛道人

竹坡詩話。錢塘葛道人無他技能。以業屨爲生。得金卽沽酒自飲。往來湖上。人無知之者。一日爲僧修履。口中微有聲。狀若吟詩者。僧怪而問之。葛笑曰。偶得句耳。問之。乃曰。百囀已休鶯哺子。三眠初罷柳飛花。自是士人始知其爲詩人矣。

念佛智慧

竹坡詩話。錢塘關子東言熙寧中有長老重喜。會稽人。少以捕魚爲生。不識字。日誦觀世音菩薩。不少休。一日輒能書。又能作偈。嘗作偈曰。地鑪無火一囊空。雪似楊花落歲窮。乞得薴麻縫敗衲。不知身在寂寥中。此豈捕魚者之所能哉。蓋得觀音智慧力。而解悟者也。

一破得士

聞見巵言。順治中浙江巡按掖縣王暘谷【元曦。】觀風杭郡。海昌童子張仲張【英】求試。王以不考童生辭之。張固請命題。適所坐案桌欹側。吏拾瓦片墊之。王卽以墊桌爲題。命作一破。張應聲曰。平其不平者。而天下無不平矣。王大悅。卽送學道。時已發案。附於社生例。得隨例歲試。康熙己酉中浙省魁。癸丑成進士。

冷官爭雪

客牕隨筆。慶陽迆北。水皆鹹苦。不能飲。士人每遇雨雪則貯之土窖。以足歲用。環縣有二教官相約。有雪則均分之。一日西齋者偶侵多。東齋不平。二教官遂閧於堂。諸生聞之。有嘲以詩者云。邊城瑞雪滿瑤空。或在西階或在東。兩个教官爭不了。如何弟子坐春風。

檢屍篇

大司寇長興顧篛溪【應祥。】弘治中爲江西刑官。著檢屍篇云。檢屍復檢屍。檢屍何其多。一月三兩次。擊鼓復鳴鑼。委官下鄕村。絳衣列干戈。大戶困供給。宰殺豬雞鵝。下筯動盈百。一似蝗食禾。少有不遂意。平地起風波。臨場備百物。東移復西那。不論是與非。先打血滂沱。吏胥張饞吻。只索孔方哥。仵作更要緊。輕重由他呼。明明殺人者。錢多許私和。但涉疑似間。嚴刑巧織羅。爪牙猛如虎。證佐佞於鮀。有口莫能辯。如魚入湯鍋。幸而得解脫。所費恆沙河。問官以爲徳。罰取顏不酡。某處金若干。某處米幾■﹝馬犬﹞。我今貸汝死。汝辧莫蹉跎。田園賣已盡。賣牛及馬鸁。設官本爲民。如此反爲魔。緬想祖宗法。政令無煩苛。人命須勘實。請格驗眞訛。原告苟不實。扺罪追教唆。所以民樂生。刑罰無偏頗。今也則不然。作聰明太過。事事必轉委。上下相沿拖。官更事忽變。堆案山嵳峩。更僕不能究。翻閱頭欲皤。深入書上考。平反遭譴訶。网密靡不舉。節外又生柯。富者已累貧。貧者將柰何。不思古先訓。罪疑惟輕科。安得由也果。執法持太阿。坐令民不冤。蕩蕩樂尭波。顧公此篇。蓋感人命之至重。而嘆司刑者之勿愼也。置一篇於公座右。吏治民生。未必無補。

字帯刀鋒

馬仲履【大壯。】天都載。桃源縣三義廟在河岸。夏文湣【言】赴召。艤舟瞻謁。手書天地正气一扁。又書聯曰。王業於今非蜀土。英靈到處是桃源。刻於廟中。後一禦史見之。驚曰。字帶刀鋒。公殆不免乎。未幾果被刑。

鐵椎銘

宋翰林學士王徳耀【文炳】。爲王千戶著撰鐵椎銘。朱亥貢金。張良受之。合以忠義。鍜成此椎。銅山可破。椎不可缺。金埓可碎。椎不可折。噫亂臣滔滔。四海嗷嗷。長蛇其毒。封豕其饕。上帝憤之。以椎畀著。椎不自奮。假手於汝。數未艸先。時來敢後。曾不一揮。元凶碎首。匪椎之重。惟義之勇。𨿽椎之功。惟人之忠。長僅數尺。重才數觔。物小用大。策此奇勲。椎在人亡。再用者誰。藏之武庫。永鎭姦回。

韓彭報施

通鑑博論。漢髙祖取天下皆功臣謀士之力。天下旣定。呂后殺韓信彭越英布等。夷其族而絕其祀。傳至獻帝。曹操執柄。遂殺伏后而滅其族。或謂獻帝卽髙祖也。伏后卽呂后也。曹操卽韓信也。劉備卽彭越也。孫權卽英布也。故三分天下而絕漢。𨿽穿鑿疑似之說。然於報施之理。似亦不爽。

饅頭

事物紀原。孔明徵孟獲。人曰蠻地多和術。須禱於神。假陰兵以助之。必以人首設祭。神則享之爲出兵也。孔明雜用羊豕之肉。而包之以麫。像人頭以祀。神亦享之爲出兵。後人由此爲饅頭。因話錄云。饅字不知當時音義如何。適與欺瞞同音。孔明與馬謖誠有神玅之謀。非列寓言也。

成語破

浙江陳煒字木叔。【更名函輝。甲戌進士。】時藝膾炙一時。曾記入云則入。坐云則坐。食云則食。𨿽蔬食菜羹。破題云。三命滋益恭。二簋可用享。用二成語皆切當。聞鼎革時不食而死。

解鳥獸語

博識得於閎覧。此理之常。至如論語疏公冶長辧鳥雀語。史記秦仲知百鳥之音。與鳥語皆應。論衡廣漢楊翁偉能聽百鳥音。後漢書太史魏尙曉鳥語。魏志管輅知鵲鳴。北齊書張子信。宋史孫守榮。燉煌實錄侯子瑜【瑾。】東谷贅言陰子春。桂陽先賢畫贊成武丁。皆曉鳥語。益都耆舊傳。楊宣聞雀鳴。知前有覆車之粟。地理誌。伯益知禽獸言語。翰府名談。白龜年曉鳥獸語。和莬有鳥鳴書。王喬有解鳥語。鄭龍如偶記。明閩中陳國華能別禽音。又麗江麥宗幼入玉龍山飲石盎中水。遂知禽鳥之語。而百蠻諸夷之言。無不通曉。左傳介葛盧解獸詩。論衡詹何聞牛鳴而知黑白。抱朴子。李南解赤馬之言。梁典廷尉沈僧昭。聞南山虎嘨知國有邊事。當選人丁。遼史神速姑能知蛇語。東城老父傳。神雞童解雞語。

畫學考試

政和中建設畫學。用太學法補試四方畫士。以古人詩句命題。嘗試竹鎖橋邊賣酒家。人皆向酒家上著工夫。惟一人但於橋頭竹外。掛一酒簾。已見酒家在竹內也。又試踏花歸去馬蹄香。眾皆束手。一人但掃數蝴蝶飛逐馬后。香意表出。皆中魁選。又試蝴蝶夢中家萬里。戴徳淳畫蘇武牧羊。臥艸中。蝶舞其旁。皆良工苦心也。

貢土水冰

前漢書。徐州牧歲貢五色土各一斗。南部新書。天下貢賦。惟長安縣貢土。萬年縣貢水。唐闕史載藍田縣貢米。常在冬杪。如藍水不米。主吏宣命以祭。一夕而成冰。

鏡中形

人之吉凶。形於夢兆。猶是精神相感。乃有鏡中現形者。如宋璟未第時。每鏡中見影成相字。故以相業自負。又嘉靖中杭州舉人張洽。一日照鏡。見鏡中之貌。另是一人。口云有你有我。無你無我。驚以語人。莫曉其故。明年辛丑計偕。途遇一人。與鏡中者相似。問之。乃會稽張洽。姓名又同。言前事。二人以中否必同。及發榜。果皆登第。杭者選南部主事。會稽選北道。不二年杭者死於任。會稽者死於家。其應不爽。

聽聲揣骨

瞽者聽聲揣骨。知吉凶貴賤。猶有聲可解。骨可摸。至北史載盧大翼幼稱神童。後目盲。以手摸書而能誦。癸辛雜誌。張五星瞽而慧。善辧寶玉。能別婦女媸妍。尢不可曉。

衣中出火

晉五行記曰。惠帝納後羊氏。將入宮。衣中忽有火。眾咸怪之。其後後竟坐廢。明曾中丞銑被逮日。衣土火出。竟陷大辟。物象通占曰。衣服出火主凶。信矣。天都載。王司馬崇古腰玉日。衣上出火。撲之不滅。又萬曆戊戌進士穆天顏。未登第前。火星常出其袖。幾欲焚衣。二事又爲吉徵。不可槪論也。

孕球心畫

隆慶中。武林婦人柳凝翠。愛遊西湖。遂窮其勝。歸而有孕。後產一球。堅不可破。家人怪之。懸之檐前。適有安南國人過。見以厚價鬻之。隨以鋸分作數片。視之。皆西湖景也。桐下閒談。梁溪一女。與某士有私。久之士不至。女思之成疾。死後焚之。心堅不化。碎之。中有男女交構狀。如春畫然。

猴種

陸子玄聲雋。宋鄞人王某。以販馬爲業。畜一獼猴。其妻夏日醉臥。適猴在側。因據腹而合焉。妻以爲夫。不之拒。及醒。乃大恚。捶殺之。埋於屋後。自是有娠。生二子。卽應麟應龍也。厥狀肖焉。長而精敏好學。不獲登第。一夕二子夢白衣老父謂曰。爾父葬處甚佳。能移上丈許。立至富貴。二子以父尙在。不解其旨。以告其母。母夜半潛移其穴。如言葬之。未幾並登科。仕通顯。爲名臣。

查名

葵軒瑣記。萬曆癸卯。慈溪楊克之【守勤。】赴京會試。道出維揚。因行李匱乏。適一同牕友作縣。遂投剌告假資斧。友批查名二字。楊遂狼狽而去。來春揭榜。聯魁天下。因作詩貽友云。蕭蕭行李上長安。此際誰憐範叔寒。寄語江南賢令尹。查名須向榜頭看。尹得詩大慚。然楊之气量亦淺矣。

烏龍是賊

硯北雜存。周延儒幼時。有神童之稱。而性頑劣。師以石硯盛水。頂之而跪。有友雷一聲謁師見之。勸師放起。一聲曰。欲女作一文。延儒請題。一聲曰。卽以頂硯爲題。延儒曰。一片石一勺水。壓住烏龍難擺尾。今朝幸遇一聲雷。扶搖直上尢萬里。一聲曰。此乃大貴之才。師曰。貴則貴矣。但姦人耳。一聲曰。何也。師曰。烏龍乃賊龍也。何不言人龍。果聯登會狀。後相烈宗。以姦敗賜死。

怕讀書

有人譏怕讀書者曰。春天豈是讀書天。夏日炎炎正好眠。夏去秋來冬又到。且將收拾過殘年。可謂切中事情。

七七

論衡。訂鬼篇。鬼者甲乙之神。甲乙者。天之別气。人死甲乙之鬼至矣。然而殺鬼之至者。又庚辛之神。何以驗之。如人甲乙日病者。死期常在庚辛日。以是推七七之說。不過五行相克之理。怡庵雜錄云。佛老有地府十王之說。蓋卽十干之義。其五殿稱閻羅冣尊者。以位配戊巳居中故也。其有七七之名者。蓋取十於循流。至七則克制如甲子。至第七日庚午。甲遇庚克制。庚子至第七日丙午。庚遇丙克制。更以十二支論之。一日子至第七日遇午爲衝。一日丑至第七日遇未爲衝。以其相克相衝。故作善事。爲之禳解。易卦七日來復。亦此義也。

道家五炁

道家有五炁。東方九炁。木徳星君。西方七炁。金徳星君。南方三炁。火徳星君。北方五炁。水徳星君。中央一炁。土徳星君。七修類稿云。此庚子數也。以納音五行之子。就天於上數起。遇庚字在第幾。卽其位也。如壬子桑柘木。自壬至庚數第九。故東方九炁也。中子海中金。自甲至庚數第七。故西方七炁也。戊子霹靂火。自戊至庚數第三。故南方三炁也。丙子澗下水。自丙至庚數第五。故北方五炁也。庚子壁上土。數第一。故中央一炁也。蓋庚爲金。金爲受气之始。故五方之炁。以數加焉。

天气地味

七修類稿。天以五气生萬物。气無臭味。故風雨霜露自天降者。皆無味也。地以五味養萬物。味具形質。故地生者。皆有味焉。然雨淡。霜露甘甜。亦有形質。不可謂無味。

陳眉公

硯北雜存。陳眉公在王荊石家。遇一宦宦。問荊石曰。此位何人。荊石曰山人。宦曰。旣是山人。何不到山裏去。譏其在門下也。旣而就席。宦出令曰。首要鳥名。中要四書兩句。末要曲一句合意。令曰十姊妹。嫁了八哥兒。八口之家。可以無饑矣。只是二女將誰靠他。客不克續。眉公曰。畫眉見嫁了白頭公。吾老矣。不能用也。辜負了靑春年少。舉座稱賞。宦遂訂交焉。

駙驢侍狗

說聽崔副使允。京山侯元之弟。初登第時。偕同年王侍郎寅之子。允修謁王之鄕某前軰。其人問崔何人。王云。崔駙馬弟。乃兄駙馬。此爲駙驢。崔答云。卽王侍郎兒。乃父侍狼。此爲侍狗。聞者絕倒。

花酒

郡中有人欠某縀銀十兩。準酒三十壇。懼酸而花者。時值端午。某治具邀客。斟此酒以酌原介紹者。客見而訝之。作詩曰。四時佳興又端陽。競渡爭看筵席張。豈意流霞成五色。似難邀月進千觴。客疑良藥攢眉飲。主若瓊漿笑臉嘗。汲盡必須洗盞酌。杯中凝滯似糖霜。

四書陳二

明末。吾郡有妓曰陳二。四書最熟。人稱四書陳二。一日與諸名士同飲。共說口令。欲言有此語無此事者。眾皆引俗諺。二云。緣木求魚。眾稱賞。一少年故折之曰。鄕人守斷者。皆植木於河中。而棲身於上。以拽罾。豈非有是事乎。罰二酒。二飲訖。復云。挾泰山以超北海。眾競嘆賞之。少年卒無以難。

食薇衣葛

韓子通解及列士傳。武王伐紂。伯夷叔齊叩馬而諫。不從。遂去隱於首陽山。不食周粟。采薇而食。采葛爲衣。時王摩子入山難之曰。君不食周粟而隱周山。食周薇。柰何。二人遂不食薇。經七日。天遣白鹿乳之。復得數日。夷齊思念此鹿肉。食之必美。鹿知其忘。不復來。二子遂餓而死。夫夷齊采薇而食。人所知也。若食鹿乳。及采葛以爲衣。人罕知者。又劉孝標辯命論。夷齊斃淑媛之言。按古史考。夷齊采薇而食。野有婦人謂之曰。子義不食周粟。此亦周之艸木也。於是餓死。

上大人

小兒初習字。必令書上大人。丘乙巳。化三千。七十士。爾小生。八九子。佳作仁。可知禮也。天下同然。不知何起。水東日記。言宋學士晚年喜寫此。必知所自。又說郛中亦記之。大抵取筆畫稀少。童子易於識認耳。祝枝山猥談云。此孔子上其父書也。上大人爲一句。丘爲一句。乃孔子名也。乙巳化三千七十士爾爲一句。乙一通。言一身所化士有如此。小生八九子佳爲一句。蓋八九乃七十二也。言三千中七十二人更佳。作仁可知禮也爲一句。作猶爲也。仁禮相爲用。七十子善爲仁其於禮可知也。

螢囊

沈存中淸夜錄。丁朱崖敗。有司籍其家。有絳紗籠數十。大率如燈籠。詢其家曰。聚螢囊也。有火之用。無火之熱。亦已巧矣。然隋楊帝嘗爲大囊。照耀山谷。丁制蓋具體而微。則囊螢不獨車允也。

巧對

朱亦巢先生。髫年善作對。所居相近田中有。巨石名石牛。旁有僧庵曰石牛庵。偶同父執某步至庵。某出對曰。石牛庵畔石牛蹲。耕得石田收幾石。先生對曰。金雞墩上金雞宿。銜來金彈【佫作蛋】值千金。某稱賞。因論向傳巧對。有猢猻上栗樹。喫栗殼落。某曰螃蠏入菱窠。擒菱鉗連。但四字俗語所無。不佳。今攺山童采栗用箱承。劈栗撲簏。先生思之米就。適童提菱一籃八。遂應聲曰。野老買菱將擔倒。傾菱空籠。大加嘆賞。

數目謎

幼聞一至十數目謎云。百萬軍中卷白旗。天邊豪富少人知。秦王斬了余元帥。辱罵將軍失馬騎。吾被人言欠口信。辛苦無干枉自嗤。毛女受刑腰際斬。分屍不得帶刀歸。一丸玅藥無人點。千載終須一撇離。近又見一謎云。燈兒下。金錢卜落。這苦心一一誰知道。到春來人日俱拋。欲罷時何能自了。吾心正焦。有口向誰告。好相交。有上稍來沒下稍。旣皂難畱白。少不得中間分一刀。從今休把仇人靠。千思萬想不如撇去了好。

王子玠

優人王子玠。鼎華之初。名噪一時。辛卯入都門。錢牧齋軰贈之詩歌。遂遊公卿間。陳溧陽龔合肥軰。置之座上。或以優賤爲言。陳雲。愛聽髙柳新蟬。當不計其轉丸時也。後歸裏門。益驕奢淫縱。巡方東萊李公【森先。】廉得其狀。捕而杖之。與僧三遮立械斃於閶門。號令三日。大抉人心。合肥聞之。作土生挽歌五首。極其哀悼。

楊妃小字

玉環楊妃小字。李商隱詩云。十八年來墮世間。瑤池歸夢碧桃閒。如何漢殿穿鍼夜。又向牕前覷阿環。可證。楊妃外傳及諸書皆曰玉環。而鶴林玉露載唐狄昌詩曰。馬嵬煙柳正依依。又見鸞輿幸蜀歸。地下阿蠻應有語。這回休更怨楊妃。阿蠻又似妃之小字。況昌唐人。必有所據而云然。

四乳

文王四乳。見淮南子。又雜記載範鎭兄鎡卒。有遺腹子在外。鎭求之兩蜀。二年得之曰。吾兄異於人體有四乳。是兒亦然。驗之果四乳。聞見巵言載浙中一女。亦四乳。上兩乳略開。下兩乳略近。如兩服兩驂。齊首如手狀。上者房小。下者房大。乳子亦僅用下兩房。殊形異體。不可謂世間無有也。

馮猶龍抑少年

馮猶龍先生偶與諸少年會飲。少年自恃英俊。傲气淩人。獪龍覺之。擲色每人請量俱云不飲。猶龍飲大觥曰。取全色。連飲數觥曰。全色難得。攺取五子一色。又飲數觥曰。諸兄俱不飲。學生已醉。請用飯而別。諸少年銜恨。策曰。做就險令二聯。俟某作東。猶龍居第三位。出以難之。令要花名人名回文曰。十姊妹。十姊妹。二八佳人多姊妹。多姊妹。十姊姊。過盆曰。行不出。罰三大觥。次位曰。佛見笑。佛見笑。二八佳人開口笑。開口笑。佛見笑。過猶龍。猶龍曰。月月紅。月月紅。二八佳人經水通。經水通。月月紅。諸少年爲法自斃。俱三大觥。收令亦無。猶龍曰。學生代收之。曰。並頭蓮。並頭蓮。二八佳人共枕眠。共枕眠。並頭蓮。諸少年佩服。

鱉僊

世傳鱉與蛇相爲牝牡。相爲生化。有人發沙穴。見鱉與蛇俱。鱉暮出取食。迹在沙上。蛇輒出滅之。鱉遺子。蛇噓之始成。蛇久復爲鱉。鱉三足者爲能【音耐。】食之殺人。馮元成云。能音臺。天文鬥奎下六星。兩兩而比者曰三能。鼎三足。能亦三足。二在旁。一在腹中。甲虫之有神者。人食之化爲水。陸子余庚巳編。載太倉州民食三足鱉。身體化盡。止存毛髮。其妻爲鄰里所告。獄久不決。知州莆田黃廷之鞫之。令漁人捕三足鱉。出婦烹治。使重囚食之。有頃亦化。又郭相奎嗜鱉。行部瀘州。吏以鱉進。郭驗之三足。乃投之江。作活能說。馮元成亦有戒鱉記。王行甫耳談。萬曆己卯嚴州建徳縣漁人。獲一鱉。重八觔。酒家買置室中。夜半作人聲。明晨剖視。腹有老人。長六寸許。首戴皮帽。毫髮逼眞。又顤川王戶部某在通州。一日庖人烹鱉。中有官。旁列鬼判各一。朱發藍面。皂帽綠袍。左執簿。右執筆。戶部遂戒此味。康熙壬子夏。顧小謝家中烹一鱉。剖之。中有仙人。長二寸許。五官畢具。首如裹帛。觀者甚眾。一人云。若能生得之。納於臂中。能知過去未來事。但血爲彼食。三年後往往致死。此說未知然否。

朝廟享祭

稗史誌異。道州有舜祠。幾遇歲首。山狙羣聚祠旁。跳踉奮擲。狂奔疾走者五日。而後去。次■﹝犭員﹞亦如之。三日乃去。上神謂之狙■﹝犭員﹞朝廟。又夷堅雜錄。梁山有漢武帝廟。祭時有蝴蝶一二百。飛集享祭。近之不驚。徹饌然後去。云是武帝侍從。捉之者病。

婦人奇相

聞見巵言。嘉靖中仁和一女子。飲食異量。日以斗粟爲率。閭裏驚異。無人敢聘。學究鍾某。家貧未娶。女父母憐其孤獨。許字之。鍾於是年發科。娶焉。成進士。開府粵中。鍾亦善啖。到任日。所屬供下馬飯。卽坐驛中。徐徐獨酌。肴饌盡百餘器。夷民觀者。咸畏服以爲神。終其任不敢蠢動。又嘉興太家一女奇醜。面麻眼損。足跛頭禿。人無娶者。慈溪趙文華娶焉。戊子己丑聯捷。嚴嵩倚爲心腹。擢顯職。後因倭亂。持節開府浙中。移鎭嘉興。聲勢赫奕。所爲頗不循理。賴醜婦賢明。時爲勸解。有奇相者。必有奇福。以是知紅顏薄命。信夫。

墓中異物

黃巢亂。太白山人謁金州刺史。崔堯封云。掘破牛山。賊當自敗。崔發卒掘之。得一石桶。中有黃腰獸一劍一。獸見劍。自撲而死。巢未幾果敗。削髮而逃。宋張邦昌劉豫俱山東人。金人立爲僞帝。人鑿其祖墓。各有異物飛出。二人遂不終。明李自成作亂。米脂令任丘邊長百大綬爲自成發其祖墓。徧訪自成祖墓不得。下令查凡姓李墓。掘之。乃有言自成祖墓者。掘得一物。鱗甲滿身。醢而灰之。自成遂敗。死於羅公山下。

插秧婦

戴九靈插秧婦詩云。靑袱蒙頭作野敉。輕移蓮步水雲鄕。裙翻蛺蝶隨風舞。手學蜻蜓點水忙。緊束暖煙靑滿把。細分春雨綠成行。材歌欲和聲難調。羞殺揚鞭馬上卽。江北婦女皆蓩農。其夫反謳歌擊鼓。風俗與江南不同如此。

承天府碑

歷志。萬曆甲辰。承天府辟土。得一碑。光澤照見人影甚多。簇擁一偉人騎白馬上升。俄而天門開。一人衮冕迎入。比明碑上有字云。北伐隨明主。南徵拜上公。黃龍已盡醉。長侍大明宮。俄雷震大雨洗去。

魚王石

莘野纂聞云。畬家靈鷲寺橋旁。相傳橋東陸氏。瀕湖石岸。有魚王石在焉。遇桃花水發。鯉魚千百爲羣來朝。居民設网輒得魚。此水淺渚細流。不鄰江湖。而魚又應候羣至。不無靈異後陸以坎築冰窨重甃石岸。得一石。半枕於河。長圓類鵝卵。殆所謂魚王石也泄其靈。魚之朝宗遂絕。余居後門。在橋之西。耆老爲予言。嘉靖中尙有巨魚應候羣至。與伍公所言合。

堅瓠九集

﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣

﹝堅瓠集﹞堅瓠十集

﹝淸﹞褚人獲纂輯

●堅瓠十集目錄

堅瓠十集

序

堅瓠十集卷之一目錄

堅瓠十集卷之一

還金

無庵贊頌

銀童

銀精

詩論濫賞詞

龍九子

俚詩有本

令諭意

作志

冤懴

葉子

紙牌說

戒角文

周鐵墩傳

食異

洗筆池

甘泉寺

妓綴巾帯

召乩演戲

合肥知縣

門神贊

王好戰

三朝建言

嘲窺句

判鼠

戲臺對聯

佛汗

聖人前知

牛角山河

嘲王禹玉

壁虎黿冤

放生池記

龍虎對

是他家屬

李楊相謔

嚴髙相謔

攺勸學詩

張陸題句

狀元宰相

義袋謎

蘿峯去位

嘲續弦

晚婚

持水上壽

卽事對

詩投司徒

西涯撰誥文

別號

禦史口喫

張幼於謎

解跌

壁間對句

許子不燀煩

一節三分

字謎

十可笑

肉事

隱軍字

蒙古出對

事物自然對

人以虫名

堅瓠十集卷之二目煉

重刻褚石農堅瓠集卷之二

折柳橋

新嫁娘詞

代妓詈所歡

泥美人詞

臨終詞

田說

一字一文錢

侍郎巡按

兵刑侍郎謔

眞若虛傳

試題作詩

歇後詩

赴試詞

下第詞

題格子屏風

藥名閨詞

病集藥名

山居卽事

童生府試

尹山猛將會

梅生宿薛姬

廣文帶殺

鷸蚌相持

嘲熱客

謝乞酰不與啟

遺臭文詞

讀書諱父名

詩不成解

趙管唱和

生鐵椎熟銅鑵

方口尖口

餓夜義

政和景泰二榜

縣官生日

貧娼

打牛李杜

此房實賣

嘲錢

誇食品

嘲酸酒

八婢榜

一東韻秀才

手曰打米

姓名謔

王盧

湯余相戲

遠阿叔

崔陳問答

上達下達

箕仙

負固不服

通文

作要

頭鳴取先

堯舜與人同耳

宋宗室詩

滔大使

大葫蘆種

反乞巧文

荒年謠

李廷彥

堅瓠十集卷之三目錄

重刻褚石農堅瓠集卷之三

觸導屬對

金用元對

嶽石帆

山東無好人

迎春歌

串月

登髙詞

折葵橊榜

捲堂文

辭館歌

詩語曠達

鬼方記

殺風景詩

封孟勞漁陽伯制

檄覇王

黃司理判

姑嫂成婚

分娩口號

盧延讓詩

悼詩

方池詩

嘲僧

慰童僕

焦芳像驢

林南澗詞

拽轎行

叶韻

遷神祠

丹成兩剖

詠葫蘆

僧姦判

吳歌

山歌第一

黃雀銀魚

函首求和

覺長老轉世

曉鴉啼

驅蝗

廁上髙對

大小蜈蚣

起復援例

房租判

麻糊

賈劉獻佞

譽檜

土地夫人

正好掉頭

嫁妾非偶

燭

抹布

木套

■﹝媫﹐牛代女﹞毽

紙鳶

傘

搾石

詠禿

從嫁婢

指甲

臉上黑痣

阿珍

嘲懼內

堅瓠十集卷之四目錄

重刻褚石農堅瓠集卷之四

冊封牡丹詔

詩怒當事

雨淋寉形

一聯構訟

文劣不能妄諛

髙塘館髙堂生

鉆燧攺

味楊花

詩用靑韻

檢討討夫馬

詩譏家宰

兩淵進頌

秦屠出入

子與好客

奏對雅語

江陵勝景

洪周對語

夢鱣

也不礙

徐白二珪

祭金魚文

新春雨雪

諺語皆詩

諺語對

水飯詞

妓募緣疏

罔兩鴨

劉沈好誇

鳴玉遣戍

棗謠

海槎詩聯

方棠陵翻案

西湖觀梅

張於湖詠雨

侍兒代書

迎春召對

梁趙調謔

優人諧戲

臨安道人

食蠱蟇

開州銅銚

無邊風月

跎子詩

攬田

吳王相謔

馮婦解

犬吠張三嫂

阿婆臉不搽

媿作梁山

化妬神咒

十胡子語

短而傴

趙璘短小

任佃移文

村學傳誤

黠鬼賺牛頭

嘲續娶

表子夃老

妓家祝獻文

●序

余自辛未歳歸裏。畱寓海湧峯。岑寂無賴。辱褚先生稼軒攜屐過訪。相見恨晚。余亦時往過從。稼軒意气豪邁。跌蕩聲酒。謝安石之絲竹。孔文舉之壺觴。致足樂也。年少時與諸名士較勝文壇。譽日益起。旣乃有子云之悔。益肆志於前代之載。二酉四庫之藏。靡不博覽而究心焉。發爲詩古文辭。類足以度越流俗。追復正始。而間以其暇。搜錄秦漢以迄故明歷代軼事。幷訪諸故老之舊聞。摘其佳事佳話之尢者。次爲一編。命之曰堅瓠集。余伏而讀之。恍乎見所未見。又別有意致可風。不獨以賾隱見奇也。昔龍門氏博綜載籍。又窮極河嶽之觀。發揮制作。成諸史之冠。劉宋臨川王義慶。采輯典午一代微言。旁及漢魏。談論雋永可味者。集爲世說。今稼軒所著。其信古傳述之功。則龍門也。而詞旨雅馴。成一家言。則兼有臨川之長矣。因稼軒之持以示余。而幷以序屬之。余也爲聊綴數語如此。康熙乙亥首夏望後十日

年家同學弟孫致彌松坪漫題

●序﹝玆據柏香書屋校印本補﹞

余自都下初抵吳門次日卽登虎丘浮圖之絕頂縱目遠矚洞庭縹緲之孤標三江五湖之浩蕩以及云蒸霞霨快哉大觀知其中多異人必有文學如言偃髙蹈如甪裏先生者代爲繼起蓋不獨拖靑紆紫科名甲天下已也旋卽聞有稼軒褚先生者雄才偉略經術湛深顧乃髙尙其志不屑聞達於當世家居自文酒而外不與一事惟日擁書萬卷不啻南面百城余私心向往而未敢遽也因徐子南漪獲交待詔文先生之賢裔崧頤一日松頤袖堅瓠十集相示且言欲問序於予予曰嘻是卽余私心向往之褚先生集哉何相慕之深而相需之殷也是夜卽篝燈披讀莊處如幾杖箴銘謔處往往令人解頤古致紛披如得柳州小品知其學殖富意匠深銜華佩實彬彬乎大雅君子也越日乃偕諸同人逍遙■﹝屍外徙內﹞步於四雪艸堂中怪石■﹝山欽﹞嵌修竹磊落奇花異卉掩映書幌間主人方峩冠博帶出相視莫逆若平昔交旣乃爲設醴盡歡入暮而還次晨乃盡將初集至九集者手授焉余隨盥手焚香卒業喜窺全豹余惟昔人名山著作體格不一而總之以有功於名教有裨於學業而止譬之置玉於左置珠於右也珠與玉質之大小其相去遠甚然古今來必無因玉而棄珠者珠固不與玉較大小於尺寸之間也玆集所纂撰古今軼事駢詞猛喝則當頭一棒冷喚則淸夜聞鐘而且靡所不貫覽者如入五都之市劍气夜光駭心眩目又如放檝於滄瀛巨渤間五兩禦風隨其所適其爲功名於名教裨益於學業也豈淺鮮哉而寧得以稗官野乘而忽之顧先生之名其集曰堅瓠而自疏其意曰以無用爲有用乃得受用知言哉此善藏其用得老氏之三寶具武城之文學而髙商山采芝之節者非靑紫之士所可窺測也昔人謂立徳立功立言並稱三不朽則是集也誠不朽之盛事也不朽者堅也瓠云乎哉時康熙歲在戊寅至嶺南劉云漢虛舟氏拜題

●序﹝玆據柏香書屋校印本補﹞

曹子建云街談巷說必有可才系轅之歌有應風雅匹夫之思未易輕棄也自劉向七略卽有小說之名世說以下遞相仿效唐宋之間極於濫觴矣厥後復有說海說郛前後八十餘家何其夥也殆有甚焉今之小說布滿市肆大抵搜神誌怪子虛亡是之流浸淫至於閨房穢褻不堪涕唾斯乃虞初之下乘艶異之彼家曷足道哉同裏褚子稼軒垂老閒居嘗采古今異聞集爲堅瓠一書積成四十卷間以示予予受而閱之嘻笑怒罵無所不有時方苦熱開卷泠然如置身風露玉壺間不知趙盾之逼人也予最喜坡公彊閒人說鬼曰子姑妄言之我姑妄聽之夫妄言尙可況有眞語不妄者豈不足供平子三倒乎𨿽然此未可作小說觀也太史公史記一代奇文而日者龜策諸傳皆出褚先生手然則稼軒堅瓠其卽今日之褚先生乎西堂九九老人尢侗漫題

●堅瓠十集卷之一目錄

還金

無庵贊頌

銀童

銀精

計論濫賞詞

龍九子

俚詩有本

令諭意

作志修史

冤懴

葉子

紙牌說

戒角文

周鐵墩傳

食異

洗筆池

甘泉寺

妓綴巾帯

召乩演戲

合肥知縣

門神贊

王好戰

三朝建言

嘲窺句

判鼠

戲臺對聯

佛汗

聖人前知

牛角山河

嘲王禹玉

壁虎黿冤

放生池記

龍虎對

是他家屬

李楊相謔

嚴髙相謔

攺勸學詩

張陸題句

狀元宰相

義袋謎

張蘿峯去位

嘲續弦

晚婚

持水上壽

卽事對

詩投司徒

李西涯誥文

別號

禦史口喫

張幼千謎

解跌

壁間巧對

許子不憚煩

一節三分

字謎

十可笑

肉事

隱軍字

蒙古對

事物自然對

人以虫名

堅瓠十集卷之一

長洲石農褚人獲學稼纂輯

還金

崇禎辛巳。鄭母姨有粵西之行。以一篋寄先孺人。約值千金。爲表姊歸時遣嫁之資。甲申歲。先孺人棄世。值國變。舉家出避。中更武人據屋。流離播遷。幾至破家。先君防護惟謹。幸而獲全。吳粵兵阻。音問不通者十餘年。迨車書混一。陸起頑先生自粵中歸。詢知母姨已棄世。表姊亦有所適。遠去不歸。乃約鄭調甫先生同子堅表兄。照母姨親筆單點還。子堅初不知是事。喜出望外。先君謂之曰。爲汝看守十餘年。今幸完壁歸趙。吾心始安矣。此事在古人中。亦爲難得。先君於流離播遷之際。護持不失。爲尢難其所以遺吾子孫者厚矣。凡吾子孫。皆當勉旃。

無庵贊頌

湧幢小品。孟無庵【珙。】任荊湖制帥。創書院以處流寓之士。每日見客。𨿽數十百人。一一接談。凡有投獻。並入袖中。客退。以所受文書。令館客逐一朗誦而諦聽之。可行者付出。不可行者贐之行。嘗自作無庵贊云。老拙愛遊戲。忙裏放癡憨。正當任麼時。無處見無庵。混沌庵之基。太朴庵之梁。太始庵之柱。太極庵之坊。兩儀庵之戶。三才庵之房。四象庵之壁。八卦庵之窗。白雲庵之頂。淸風庵之墻。誰人運斤斧。大匠曰羲皇。明月爲伴侶。萬古其如常。欲知吾富貴。秋水共天長。水雲不到處。一片玉壺光。臨終。又有頌曰。有生必有滅。無庵無可說。踢倒玉昆侖。夜半紅日出。

銀童

聞見巵言。秀水賈人黃豫松。買舟至嘉興糴米。值疾作。擁衾而臥。艤舟於岸。一童求附舟。舟人堅拒之。童竟突入艙中。黃疾甚。不知也。舟人疑爲黃所畱矣。明日。黃見之。問而知其無所歸。乃攜至家。入門僕地。驚視之。乃白銀鑄成人也。祕藏別室。香火奉祀。家遂富。後黃之子。褻慢童。童遂去。家亦漸落。

銀精

碣石剰談。一宅每多鬼怪。有人買之。夜宿其中。遙聞嘈嘈人語。起聽。在西壁下。其語謂吾軰主來矣。似慶賀者。頃之。又聞愁嘆聲。謂相聚多年。今將分離矣。主人暗喜。兾有所見。忽見一白衣老人至曰。吾乃銀精也。壁下有銀若干。待公久矣。任君掘出營運。惟吾銀精不可鑿。亦不可鎔化。倘得存守。且能增益多金。次日。果於壁下掘銀若千錠。內一錠。晶光奪目。識爲銀精。謹藏笥中。焚香祝拜。或雜之羣銀中。則倍增益。

詩論濫賞詞

紹興初。範覺民爲相。悉革崇寧以來創立。濫賞官職。自後應補選官。每事各爲一項。建議詩論。並取朝廷指揮。𨿽公論當然。而失職者謗議蜂起。有攺東坡行香子詞云。淸要無因。舉選艱辛。系書錢須足十分。浮名浮利。虛苦勞神。嘆旅中愁。心中悶。部中身。𨿽抱文章。苦苦推尋。更休說誰假誰眞。不如歸去。作个齊民。免一回來。一回討。一回論。大書粘於內前墻上。邏者得之。以聞。時劉豫方據河南。朝論慮搖人心。亟罷討論之舉。覺民爲臺諫所攻。竟去相位云。

龍九子

龍生九子。不成龍。各有所好。明孝宗書小帖。以問內閣李西涯。西涯不能悉。乃據羅圭峯【玘】劉蘆泉【績】之言。具疏以聞。西涯言於楊升庵。升庵爲西涯承上問而不蔽下臣之美。賢相之盛節。錄於集中。一曰贔屓【避戲】。形似龜。好負重。今石碑下龜趺是也。二曰螭吻。形似獸。性好望。今殿脊獸頭是也。三曰蒲牢。形似龍。性好叫吼。今鐘上獸鈕是也。四曰狴犴。形似虎。有威力。故立於獄門。五曰饕餮。好飲食。故立於鼎蓋。六曰蚣■﹝虫夏﹞。性好水。故立於橋柱。七曰睚眥。性好殺。故立於刀環。八曰金猊。形似獅。性好煙火。故立於香鑪。九曰椒圖。形似螺蚌。性好閉。故立於門鋪首。又有金吾。似美人首。尾似魚。有兩翼。性通靈不寐。故用警巡。然升庵無所引證。且與金吾而爲十矣。胡承之侍眞珠船。亦有龍九子。並載西涯事。其名不同。一曰囚牛。好音樂。胡琴上所刻是。二曰睚眥。刀柄龍吞頭是。三曰嘲風。性好險。殿角走獸是。四曰蒲牢。好鳴。鐘上獸紐是。五曰狻。【酸】猊好坐。佛座獅子是。六曰霸下。好負重。碑座獸是。七曰狴犴。好訟。獄門所畫獸是。八曰贔屓好文。石碑兩傍所畫龍是。九曰蚩吻。好吞。殿春獸頭是。各有引證。以爲其說不經。援史傳睚眥必報等語。以證睚眥之非。蒲牢。海邊獸名。班固東都賦注。海中有大魚曰鯨。蒲牢畏鯨。鯨擊蒲牢。輒大鳴。凡鐘欲令聲大。故作蒲牢於上。而刻鯨形以撞之。狻猊。穆天子馬。日走五百里。爾雅云。狻麑如虥【潺】貓。食虎豹。郭璞注。卽獅子也。出西域。狴犴。韻會曰犴。犬子也。犬所以守。故謂獄爲犴。字林云。犴豻同。胡地野狗。似狐。黑喙。周官士射豻侯注。豻胡犬。其守在夷。士以能勝四夷之守爲善。故射之。埤雅云。豻善守。故獄曰豻。贔屓。西京賦。巨靈贔屓。注。壯大貌。吳都賦。巨鰲贔屓。注。用力貌。蚩吻。當作鴟尾。王子年拾遺記。鯀沈羽淵。化爲玄魚。後人修玄魚祠以祀之。見其浮躍出水。長百尺。噴水激浪。必降大雨。漢世越巫。請以鴟魚尾厭火災。今之獸頭鴟尾是也。唐會要。漢武柏梁臺災。越巫言海中有魚名虯。其尾似鴟。激浪則降雨。遂作其形。置於殿脊以厭火。南史蕭摩訶詔其廳事寢堂。並置鴟尾。諸書並不見有龍子之說。囚牛。霸下。嘲風。俱無考證。劉調父【元卿】賢奕。亦載諸物名。云見山海經博物志。亦無龍九子之說。其贔屓蒲牢金猊椒圖螭吻金吾。說與升庵同。他如憲章。形似獸。有威。性好囚。立於獄門。蜥蜴。形似獸。鬼頭。性好腥。立於刀柄。蠻■﹝虫全﹞。形似龍。性好風雨。立於殿脊。螭虎。形似龍。性好文采。立於石碑兩旁。虭蛥【刀哲。】形似龍而小。性好險。故立護朽上。鰲魚。形似龍。好吞火。故立於屋脊。獸吻。形似獅子。性好食陰邪。故立門鐶上。饕餮。性好水。立於橋柱。按饕餮。韻匯等書。作貪食貌。升庵好飲食立鼎蓋之說爲是。好水未識何據。升庵以蚣■﹝虫夏﹞爲好水。而陸儼山金臺紀聞。又以■﹝虫八﹞■﹝虫夏﹞爲好飲云。鴟鴞氏生三子。長曰蒲牢。次曰鴟吻。說亦與升庵同。三曰■﹝虫八﹞■﹝虫夏﹞好飲。卽今閘口【閘暫字入聲】所置是也。閘口上以石鑿獸。置兩榜。狀似蜥蜴。首下尾上。名曰■﹝虫八﹞■﹝虫夏﹞。諸說各異。備書之。以俟博物君子訂正焉。

俚詩有本

茅鹿門先生文章擅海內。尢工敍事志銘。爲明代大家。晚喜作詩。自稱半路修行。語多率易。次子國縉登第。喜而口占曰。堂前正索千金賞。門外髙懸五丈旗。聞者皆笑。然唐黃滔已先之矣。滔發榜詩云。白馬斯風三十轡。未門秉燭幾千家。禦試曰。九華燈作三條燭。萬乘君懸四首旗。以古準今。如出一手。則先生亦未可笑也。

令諭意

雲間一紳。與吾郡某生。爲戚屬而有隙。延至家。飲食欵待。嚴其出入。思以計中傷。某孝廉知之。席間設令諭意曰。波濤逋逃。言風波旣起。宜逃遁也。生佯曰。壺觴何傷。一日。生素厚某宦之僕。見縣盜案竄生名。欲捕歸告其主。綂眾往救。生已逸出。買舟潛置他所得免。彼此訐告不已。

作志

正徳中。杭州金編修美之【璐。】爲外家張氏作墓志。謹依金石例。不書婦姓。婦家乃俗人也。意美之輕已。而出言詆之。張教論子興口占長短句嘲曰。張翁墓志。金生執筆。不書姓氏。婦家稱屈。金生自謂能文字。才動筆時便忍气。韓退之。柳柳州。蘇東坡。歐陽修。當時墓志做多少。畢竟門前罵不休。

冤懴

冤懴載詩云。自古文章推李杜。如今李杜忒稀奇。葉公蒙懂遭蛇嚇。馮婦龍鐘被狗欺。雜輳零軿璇玉賦。失粘走韻省耕詩。若教修史眞羞死。勝國君臣也皺眉。雪顚子題其揭曰。是是非非何日休。序班詩伯兩綢繆。前生必有因緣在。不是冤家不聚頭。

葉子

葉子不知所起。其式必須官樣。我蘇桃花塢太倉衛前昆山司馬橋。爲牌藪。以夾靑純綿紙者爲上。按文獻通考。有葉子格戲。晁氏云。不著撰人。世傳葉子。晚唐時婦人也。撰此戲。李節之藝林累百云。唐太宗問一行世數。一行制葉子格以進。葉子言二十世李也。其式亦不傳。不知何時。攺用宋江等名。潘之恆葉子譜云。葉子始於昆山。用水滸傳中人名。爲角觗戲耳。黎遂球運掌經云。署之以宋江之徒者。必勇敢忠義。然後可勝。而又非徒讀書者所能知。故署之以不知書之人。其法分立四門。自相綂轄。由空齾至九爲錢。累錢爲百。累百爲萬。累萬爲十萬。以至萬萬。萬勝千。千勝百。百勝錢。錢數賤九而貴空。殊倒置有味。戲百出而不窮。用數多而尙變。野史贊曰。履共成。無忘其空。空以基之。成以息之。葉子之所由作也。又曰。聞賓四門。所以禮賢。不聞積聚而工數錢。故愚稱守運之有神。能積能散。存乎其人。空不居其歉。萬不履其盈。萑苻之軰。若宋公明。亦足爲世所程。誰曰不經。古惟扯張鬭虎。至馮猶龍。始爲馬弔。謂馬四足。失一不可行。故分四壘。各執其八。而虛八爲中營主將。護之。以紀殿最。定賞罰。無掉者謂之赤足。部中惟百萬簪花。上國之將相也。猶齊之管晏。鄭之僑肸。魏之信陵。𨿽臣而威震主矣。故其賞獨專。勝亦得。敗亦得。或倍之。以勝倍也。或三之。以自出師而捷。故三也。主將得百萬。無尊無捷而亦勝矣。四尊部中之最尊者也。軍罷而稽程。倘不得其儔。𨿽尊而不勝。兼者。尊之第二葉也。倘逄其尊。𨿽兼亦勝。極者。部中之最卑者也。倘四極並臨。或更逄百萬。是匹夫而稱雄。𨿽極亦有時而獨尊。軍司馬紀錄可也。

紙牌說

李東琪【式】紙牌說。紙牌四十頁。始乎錢。繼以索再繼以貫。蓋散錢就緡。始可以貫計。而極乎數之盛也。然則曷始乎空沒文。此如漢髙祖微時實不能辦一錢也。錢無以半計者。而今有半錢。何也。蓋善權子母者。𨿽半不遺。而後可以累萬也。由一錢至九錢而止。竟不滿十。蓋盈數。天地所忌。卽十文亦難驟至也。繼之一索至九索而止。一貫至九貫而止。俱不滿十。義蓋同之耳。然何以至一貫。始作人形。前此錢未盈貫幾不得比於人數。今累累然。其萬矣。皂隸升爲衣冠。銅臭立致公卿。必然之勢。無足怪也。自二十萬以至萬萬。數極矣。有其資者。勢擬乎封君。而事可以帝制。故尊之以宋江也。或曰。大萬不易致。此其人必有狙詐之謀。而參以殘刻之行。盜固有道焉。富人類然矣。乃錢索二十頁內。獨空沒文。亦具人狀何也。蓋能爲極有者。固人萬萬貫是也。能爲極無者。亦人空沒文是也。顧安知萬萬貫之不卽爲空沒文。如鄧通錢布天下。而其後不能名一錢。空沒文之或可爲萬萬貫。如魯頓貧。不免饑寒。而其後富雄猗氏乎。聚散倚伏之道。於數紙內誕告焉。而特微其旨耳。獨是年來馬弔風馳。幾徧天下。不知其法。創自誰何。然循其名。角其實。抑亦世變風會使然。有識者懼之耳。

戒角文

蘇人好角。人有招之而卽趨赴者。毛序始先生仿制義體。集四書句。作戒角篇曰。賊夫人之子。角招是也。甚矣。若崩【奔】厥角。不待其招而往。自賊者也。二三子又從而招之。是誠何心哉。戒之曰。昔者窺聞之。當在宋也。賊民興。北方之彊也。今用之。凡四等。三十二章【張。】三子者出。於已取之。其下八章。若合符節。戰必勝矣。是道也。眾皆悅之。君子不由也。天人豈以不勝爲患哉。其慮患也深。弗爲耳。於此有人焉。狎於不順。非其罪也。損者三友。善誘人。則引之而已矣。引而不發。是難能也。上士一位。我爲我。無所苟而已矣。夫召我。𨿽多。知其非義。違之何如。有復我者。請辭。辭曰聞戒。戒之在鬭。旣富矣。財不可勝用也。出內之吝。一介不以與人。公輸子。𨿽萬鎰。君無尢焉。曰。姑捨是。何足算也。分人以財。欲罷不能。無處而饋之。是亦不可以已乎。苟完矣。則猶可及止也。韞櫝而藏。亦欲無加者人。止於嬴。𨿽閉戶。人其捨諸。曰某在斯。爲可繼也。他人有心。不奪不饜。不善則失之。則將反諸其人乎。或相什伯。或相千萬。不爲不多矣。苟爲無本。請復之。殆不可復。空乏其身。可立而待也。一朝而獲十。終日不獲一。難乎有恆矣。以若所爲。𨿽得之。不可必得。亦悖而出。可坐而致也。嗚呼。勞其筋骨。餓其體膚。孰樂。吾不與也。夜以繼日。坐以待旦。無益。不如學也。已而已而。往者不可諫。戒之戒之。來者猶可追。而今而後。有同室之人鬭者。則已垂涕泣而道之可也。鄕鄰有鬭者。趨而避之可也。何也。爲其賊道也。於宋。率西水滸。彊者居之。今之君子。無若宋人然。

周鐵墩傳

鄭桐庵先生。嘗作周鐵墩傳。吳中故相國申文定公家。所習梨園。爲江南稱首。鐵墩者。又梨園稱首也。姓周氏。魁岸趫雄。平顱廣顙。方面矬項。身短而肥。自頂至踵。廣狹方圓略稱。人呼鐵墩鐵墩云。當場而立。木彊遲重。方其蹋踘超距。角抵趯躍。𨿽俊鶻飛隼。莫能過也。數歲時。侍相國所。相國目之曰。此童子當有異。教之歌歌。教之泣泣。教之官官。教之乞乞。晝忖宵摩。滑稽敏給。罔不形容曲中。極於自然。時復援引古今以佐口吻。資談笑於相國左右。余素不耐觀劇。然不厭觀申氏家劇。每坐間。輒自提掇。毋踦跛。毋弇鄙。毋輕薄。歌呼謔浪諧調。毋以道學示嚴重。毋以气節示淩踔。懼供鐵墩揣摩去也。觀者入其雲霧中。啼笑悲歡。動心失志。而鐵墩冷眼看人。四筵之情性畢見。擅名梨園四十年。遭逢時變。暴富之客。將奄致之。鐵墩蹷然曰。承事相國以至今日。乃反顏面事趢趗兒。吾寧甘乎。遂絕羣而往。不復出。踰三四年。相國之後。稍稍整頓舊觀。樂承平故事。鐵墩始復出。吾聞其事。甚感嘆之。蓋自四公子而後。曁田竇衛霍之家。所養客亡不聰明才辧。銜恩知己。及考其聚散離合之行。曾鐵墩之不若。而析圭儋爵。北面事人。未有能眷戀舊恩如若人者。豈所謂有心玩世之流。托伶倫以諷者歟。抑何其錚錚也。北史稱江東天了。傅粉宮中。羣臣口脂面藥。搔頭弄姿。以爲君臣相說如此。使當日輦上諸君。以鐵墩爲師。盡其技。詎不足貌優孟之長。寵冠貂蟬之幕也哉。

食異

昌歜羊棗。鱁鮧腹魚。𨿽稍與人殊。然亦口食所不廢也。鮮於叔明之嗜臭虫。權長孺之嗜人爪。劉邕之嗜瘡痂。唐舒州刺史張懷肅。左司郎中任正名。李棟之。服人精。唐書髙仙芝傳。載賀蘭進明好啖狗糞。明初僧宗泐嗜糞浸芝麻雜米和粥。駙馬都尉趙輝喜食女人陰津月水。南京祭酒劉俊喜食蚯蚓。二西委譚。載吳江婦人喜食死屍腸胃。似爲奇疾。口有同嗜。豈非虛語。

洗筆池

潭州某邑。有唐褚河南洗筆池。至宋。邑令趙必穆。於池中得一斷碑。上刻先生湘潭偶題詩云。遠山酋崒翠凝煙。爛熳桐花二月天。遊徧九衢燈火夜。歸來月掛海棠前。詩筆兼玅。幾致湮沒。

甘泉寺

鼎州甘泉寺。介官道之側。嘉泉便於潄酌。行客未有不停車者。始宼萊公南遷日。題於東檻曰。平仲酌泉經此。回望北闕。黯然而行。未幾。丁晉公過之。復題西楹曰。謂之酌泉。禮佛而去。後範補之【諷】安撫湖南。畱詩於寺云。平仲酌泉回北望。謂之禮佛向南行。煙嵐翠鎖門前路。轉使髙僧厭寵榮。

妓綴巾帯

黃山谷弟元明。宰廬陵縣。赴郡會座土巾帶偶脫。太守諭妓綴之。旣畢。俾元明撰詞。曰。銀燭畫堂明如晝。見林宗巾墊羞蓬首。斜插花枝。綫賒羅袖。須臾兩帶還依舊。倒帶休今後。也不須更漉淵明酒。寶篋深藏。濃香燻透。爲經十指如蔥手。蓋調寄七娘子也。

召乩演戲

乩仙。大約文人才士精靈之所托。有金某通其術。詭稱一陳夫人。號曰慈月智朗。與生有婚姻之緣。請之卽來。長篇大章。滔滔淚淚。縉紳先生亦惑其說。又有召鬼演戲。以數歲小兒。爲之啼笑悲歡。手舞足蹈。一童自稱西楚霸王。持巨木而舞。不知其重。適嘉興一士在旁謂曰。吾有一對。請魯公對之。西水驛西。三塔寺前三座塔。驛與寺皆在嘉興。童忽僕地。遲久復起。乃大言曰。北京城北。五臺山上五層臺。眾稱善。復曰。吾爲此對。幾遊徧天下矣。半餉乃蘇。

合肥知縣

昔有翰林學士渾身濕。兵部尙書徹骨寒之句。以爲佳對。偶有合肥知縣。瘦且骨立。直指戲曰。合肥知縣因何瘦。一時未有佳對。適蕪湖典史以解務至。其人多須。尹一見卽云。蕪湖典史怎多須。直指笑而賞之。

門神贊

祝枝山一日謁某巡按。茶罷。敍禮而退。巡按送至門。祝見門神甚工。極口稱賞。巡按曰。請畱一贊。祝云。手持板斧面朝天。隨你新鮮只一年。巡按曰。某請續之。厲鬼邪魔俱斂迹。豈容小醜倚門邊。相與大笑而別。

王好戰

天啟中。昆山顧秉謙爲相。附媚魏璫。聲勢赫奕。凡令尹過其門。必下轎徒行。時山陰王忠陛爲令。以事出行。每迂其塗而過之。時有作四書文以譏之者。玉峯張中來。嘗誦其破承云。王好戰。固過相師之道也。夫道若大路然。焉用戰。謂其爲相與。惜其文不傳。

三朝建言

成化間。一禦史建言。順適物情。云近京地方行役。車輛騾驢相雜。騾性快。力彊。驢性緩。力小。今並一處驅馳。物情不便。乞要分別攺正。弘治初。一給事建言。處置軍國事云。京中士人。好著馬尾襯裙。因此官馬。被人偸拔鬃尾。有悞軍國大計。乞要禁革。嘉靖初。一員外建言。祟節儉以變風俗。專論各處茶食鋪店所造看桌糖餅。大者省功而費料。小者省料而費功。乞要擘畫定式。功料之間。務在減省。使風俗歸厚。極小事體。生扭在極大題曰上。肉食者鄙。信然。

嘲窺句

陳亞卿窺古人詩句。或嘲以詩云。昔賢自是堪加罪。非敢言君愛窺詞。匪柰古人無意智。預先偸子一聯詩。

判鼠

嘉靖間。一禦史某。蜀人。有口才。中貴某欲譏禦史。乃縳一鼠虫【地諱四川曰鼠】曰。此鼠咬毀余衣服。請禦史判罪。禦史判曰。此鼠若問笞杖徒流。太輕。問淩遲絞斬。太重。下他腐刑。中貴知其譏已。然亦服其判斷之捷。

戲臺對聯

康熙癸酉春。蘇城搭臺演戲。幾無隙地。婦女有搶去首餙者。有被人姦騙者。無賴生事起釁不一。當事不爲嚴禁。至四月猶未止。予從石湖歸。見彩雲橋北演戲。登岸往觀。見臺上對語云。六禮未成。頃刻洞房花燭。五經不讀。霎時金榜題名。甚爲切當。猶憶幼時見一聯云。逄場作戲。把往事今朝重提起。及時行樂。破工夫明日早些來。四句皆成語。確是戲臺對聯。移他處不得。

佛汗

北魏孝昌三年二月。洛陽平等寺金身。兩目垂淚。徧體俱濕。三日乃止。時人稱爲佛汗。明年爾朱榮人洛。誅戮百官殆盡。宋靖康元年立春前一日。太史局勾芒神。流淚滴襟袖。是年徽欽被擄。元至正末。吾蘇承天寺佛像亦垂淚。僧拭之復出。淮張據吳。占寺爲宮。有暫借承天住十年句。

聖人前知

夫子生於魯。其神靈尢顯於魯。如漢時修夫子宅。鍾離意得壁之語。𨿽爲不經。然未必無其事。正徳中。劉六七攻山東。夫子像面汗出如雨。其孫衍聖公以布拭之。拭而復出。後賊至。盡擄每朝所腸。崇禎十四年。曲阜縣夫子廟中。有見夫子下殿。撫幾而哭。淚下點點成血。未幾國祚遂移。此亦泣麟之餘悲。友袂掩淚之至痛耶。

牛角山河

右相李綱。方經理兩河。以圖復中原。黃潛善汪伯彥力排去之。車駕遂東幸。兩河郡縣相繼淪陷。金人南侵。髙宗奔杭州。而國不可爲矣。有人題詩於吳山子胥祠曰。和戰無成數戒嚴。中原民苦望熙恬。遷杭不已思閩廣。牛角山河日入尖。

嘲王禹玉

王禹玉丞相旣亾。有人作書嘲之曰。太師因被子孫煎。身後無名只有錢。喏喏佞翻王介甫。奇奇歆殺宋昭宣。嘗言井口難爲戲。獨坐中書不計年。東府自來無土地。便應正授不須權。其家經府指言張山人作。府尹追張至。張曰。某自來只作十六十七字詩。七言律某吟不得。府尹笑而遣之。

壁虎黿冤

禱兩用蜥蜴。以其能致雨也。宋熙寧閒旱。令捕蜥蜴一時無獲。多以壁虎代送官府。民謠有壁虎壁虎。你好喫苦之說。明初大江之岸常崩。人言其下有豬婆龍。一時恐犯國姓。祗言有黿。髙皇惡與元同音。捕之殆盡。時亦有癩黿癩黿。何不稱冤之謠。世之受誣而被害者。寧止壁虎與癩黿哉。

放生池記

慶元初。趙師睪爲臨安尹。請以西湖爲放生池。作亭池上。命國子司業髙炳如【文虎】爲記。髙故博洽。疾時文浮誕。痛抑士子。遂失眾心。會記有鳥獸魚鱉咸若。商歷以興。已鐫之石。始覺其誤。攺商爲夏。痕刻猶存。輕薄子作詞謔之云。髙文虎稱伶俐。萬苦千辛。作个放生亭記。從頭無一句。說著官家。盡把大師歸美。這老子忒無廉恥。不知潤筆能幾。夏王卻作商王。只怕伏生是你。

龍虎對

度宗龍飛榜。興化陳文龍爲狀元。胡躍龍爲省元。時範文虎爲殿帥。孫虎臣爲步帥。有人對云。龍飛策士。狀元龍。省元龍。虎帳得人。殿帥虎。步帥虎。

是他家屬

唐馮衮牧蘇州。江外優佚。暇日多縱飲博。因會賓僚擲盧。馮突勝。以所得均遺一座。乃吟曰。八尺臺盤照面新。千金一擲鬭精神。合是賭時須賭取。不妨回首乞閒人。嘗因飲酣戲妓。而軍倅畱情。索然無緒。馮盻之曰。老夫過戲。無能爲也。倅摳衣而謝。馮因吟曰。醉眼從伊百度斜。是他家屬是他家。低聲向道人知也。隔坐剛拋荳蔲花。

李楊相謔

楊邃庵冬天气盛。而李西涯怯寒。二公並坐。西涯屢以足頓地作聲。邃庵曰。地凍馬蹄聲得得。西涯見其吐气如蒸。遽云。天寒驢嘴【一並象鼻】气騰騰。蓋雲貴有象蠻之誚。邃邃原籍雲南故也

嚴髙相謔

常熟嚴相國【訥】面麻。新鄭髙相國【拱】作文。常用腹稿。二相退食相遇。髙戲嚴曰。公豆在面上。俚語。誚蘇人曰塩豆兒。嚴答曰。公艸在腹中。蓋河南曰驢也。一時搼腹。

攺勸學詩

勸學詩。有少小須勤學。文章可立身。滿朝朱紫貴。盡是讀書人。成化間。馮禦史【徽】。以事謫戍。易前詩云。少小休勤學。文章誤了身。遼東三萬衛。盡是讀書人。

張陸題句

昆山陸靜逸【釴】對景題句云。楊柳花飛。平地上滚將春去。張亨父泰應聲曰。梧桐葉落。半空中撇下秋來。

狀元宰相

卞榮在萬閣老安坐。適報。廷試曾彥首選。安曰。狀元卻是瞌睡漢。時彥年已六十矣。卞答云。宰相須用讀書人。

義袋謎

祝枝山學佛語。作乂袋謎云。無佛【盛物】不開口。開口便成佛盛物。盤多羅詰結。多羅破多剎【撒。】多佛【物】多難【咜駝。】

蘿峯去位

張蘿峯陛辭之口。有人粘詩於吏科門上云。大通橋下鷓鴣鳴。寶鏹三千又送行。歸路若逢徐少宰。入出相伴采黃精。

嘲續弦

閩中陳成玉【瓉】善謔。友人周行可續弦。謔以詩云。十分春色海棠開。雲雨漫天暗裏來。可是東君勤愛惜。煙蓑乘夜護花臺。行可多須。故嘲之云。

晚婚

正徳中。孫太初【一元】初談導引。人疑其仙。晚婚吳興施氏。妻妹李空同。以詩嘲之曰。範子無端出五湖。西施並載有耶無。詩人只合鶯鶯伴。施家今是大姨夫。見說仙人萼綠華。【晉升平中萼綠華降羊權家】麻姑亦降蔡經家。須防獅子河中吼。背癢無言爪得爬。

持水上壽

一士家貧。欲與其友上壽。無從得酒。但持水一瓶稱觴。時謂友人曰。請以歇後語爲壽曰。君子之交淡如。友應聲曰。醉翁之意不在。

卽事對

嘉靖庚寅。夏言爲兵科都給事中。以議郊禮。加翰林學士掌科事。又服四品服色。許誥指其事爲對曰。七品衙門。五品官四品服色。以學士五品。給事七品也。無有能對。

詩投司徒

嘉靖二年。天下大災。明年春無雨。江浙蝗尢甚。未有蠲租之詔。羅柔投詩於大司徒孫交曰。春雪消時木尙枯。一詩持贈大司徒。漢文皇帝龍飛日。不遇災荒也賜租。

西涯撰誥文

李西涯撰劉瑾父封都督誥曰。積善以貽子孫。嘗聞其語。揚名以顯父母。今見其人。又號令風行乎天下。威名雷動於八方。爲京師傅笑。

別號

昔子思孟子。稱孔子亦曰仲尼。未聞有別號也。近世鯫生小吏。亦各以別號標致。謟諛之徒。不敢稱其字。況有一命者乎。舊有詩云。孟子名軻字未言。如今道號卻紛然。子規本是名陽鳥。又要人稱作杜鵑。

禦史口喫

明宣正間。禦史茂彪。舌禿言澀。侍西班。有東班禦史誤人西班。彪乃面糾曰。臣是西班禦史茂彪。有東班禦史不合走入西班。然彪言爲包。班言爲邦。滑稽者因其言爲一絕曰。閶闔門開紫气髙。含香嘗得近神堯。東邦莫入西邦去。從此人人憚茂包。

張幼於謎

吾吳張幼於。使才好奇。日有闖食者。佯作一謎粘門云。射中許入。謎云。老不老。小不小。羞不羞。好不好。無有中者。王百榖【稺登】射云。太公八十遇文王。老不老。甘羅十二爲丞相。小不小。閉了門兒獨自吞。羞不羞。開了門兒大家喫。好不好。

解跌

解大紳四歲。出遊市中。失足偶跌。眾笑之。解吟曰。細雨落綢繆。街坊滑似油。鳯凰跌在地。笑殺一羣牛。

壁間對句

侯鯖錄。學士院壁間舊有題云。李陽生。指李樹爲姓。生而知之。久無對者。楊大年爲學士。乃對云。馬援死。以馬革褁屍。死而後已。

葵軒瑣記。邦江旅壁有對云。鄒孟子。吳孟子。寺人孟子。一男一女。一非男非女。周宣王。齊宣王。司馬宜王。一君一臣。一不君不臣。亦堪解頤。

許子不燀煩

耕余博覧。虞集未遇時。爲許衡門客。虞有所私。午後輒出館。許每往不遇。病之。因書於簡云。夜夜出遊。知虞公之不可諫。虞卽對云。時時來聒。何許子之不憚煩。

一節三分

雪濤諧史。一生員送廣文節儀。只用三分銀子。廣文出對曰。竹筍出墻。一節須髙一節。生卽對曰。梅花遜雪。三分只是三分。

字謎

雞肋編。王介甫儉字謎云。兄弟四人兩人大。一人立地三人坐。家中更有一兩口。便是凶年也好過。又有字點謎云。寒則重重疊疊。熱則四散分流。四个在縣。三个在州。在村裏只在村裏。在市頭只在市頭。楊南丰有門字謎云。倚闌於。東君去也。霎時問。紅日西沈。燈閃閃。人皃不見。悶懨懨。少个知心。近有人作徳字謎云。吳江人。七條心。如今兩个人。合得一个心。仔細看看。原是兩个吳江人。以中有十四字也。蓋諺有吳江人七條腸之語。故云。他如秦字云。兩畫大。兩畫小。孕字云。先寫了一撇。後寫了一畫。他字云。問管仲。俱有思致。

十可笑

嘉靖戊子。張桂當路。有書十可笑帖於朝房者。東廠受旨緝訪。邏者分羣四出。乃得席瑤等十餘人。皆傳誦者。實非其編造也。張桂發怒。欲以妖言律當之。刑部胡端敏公【世寧】奏。瑤軰因聞編揑笑言。敢於互相傳誦。罪止杖徒云。戒庵漫筆。世宗一日禦朝。見殿中一物行動。命內豎取視之。乃是蟹。背有朱書張璁二字。言其橫行也。

肉事

肉林。紂事也。肉翅者。魏鈴下登淩風臺。如履平地也。肉磨者。晉世祖某宦者善啖。謂胸有肉磨也。肉飛仙者。沈光也。【見北史。】肉鼔吹者。李匡遠也。肉手鑪者。唐岐王於美婢懷中暖手也。肉幾者。明皇慿黃翩兒肩以行也。肉屏風者。楊國忠及杭州別駕杜馴。選肥婢遮風也。肉杖肉陣肉障者。亦國忠也。肉腰刀。李林甫也。肉臺盤者。孫晟楊國忠也。肉雷者。來紹也。肉譜者。李守素也。肉疾者。申王也。內唾孟者。嚴世蕃以美女受唾。方咳嗽。美女以口受之也。肉雙陸者。王天華【杲】媚世蕃。織成地衣。令美女三十二人。紅素各半。聞擲點。該移某位。則趨以待也。水滸傳。魯達打鄭屠。以所切碎肉灑空中。似下一陣肉兩。肉兩二字更新。

隱軍字

袁籜庵先生自金陵來吳過訪。適有以事系臬司獄者。因問某應得何罪。先生戲曰。帽兒蓋在車頭上。余曰。此先生調笑令中詞料也。先生遂成黃鶯兒曰。運退走他方。諢失言。輝少光。渾家汲水都傾蕩。褌兮衣藏。葷兮艸藏。帽兒蓋在車頭上。鄆邑亡。指揮才少。勾補子孫當。舉坐絕倒。近見一夕話。載某軍官持畫像求先生作贊。卽題曰。揮無手。輝欠光。褌去衣無恙。運退走他方。渾家攜水潑道傍。休猜是太上老。原來是鐵甲將。把一个大帽兒。蓋在車頭上。因知先生久有軍字隱語也。又聞先生在武昌時。某巡道謂曰。聞貴府衙中。有二聲。碁子聲。唱曲聲。先生對曰。老大人也有二聲。天平聲。竹片聲。某默然。未幾。先生遂掛彈章。

蒙古出對

元時一蒙古人爲宰。蒞任行香。出對曰。孟孫問孝於我。我眾皆哂之。一生對曰。賜也何敢望回回。宰人喜。厚賞之。崇禎末。有以夤緣補廩者。馮猶龍謔之云。夫子絕糧於陳。命顏回往回回國借糧。以名與國號相同。兾以感動。比往通謁。大怒曰。孔子要攘夷狄。怪俺回回。常說回之爲人也。擇【賊】乎。糧斷不與。顏子怏怏而歸。子貢請往。旣至。自稱不昔奉承。常曰。賜也何敢望回回。羣回大喜。以白糧一擔。先令攜歸。許以陸續送用。子貢歸。述於夫子。夫子攢眉曰。糧便騙了一擔。只是文理不通。聞者絕倒。

事物自然對

江陵勞勞亭。都人送別之所。可對適適圃。吾吳申相國園名。陶榖化化箋。以粗紙供混。一化也。取混紙復抄。二化也。可對奇奇集。賈似道萃古人用兵。以寡擊眾。如淝水赤壁之類。自詑援鄂之功。明徐禎卿有嘆嘆集。皆消遣悲傷之作。世號棋爲木野狐。以其媚溺人心。可對紙老虎。亦以紙牌能耗人財也。唐茶禁太嚴。人畏之。號艸大虫。可對火花娘。煉丹甚於溺色。故有此名。洪州有娉婷市。五代鍾傳侍兒所居。可對溫柔鄕。峨嵋山有不到寺。可對無定河。謝無逸以詠蝴蝶得名。人稱謝蝴蝶。可對鄭鷓鴣。雍鷺鷥。蓋鄭谷雍陶。亦以二詩得名也。

人以虫名

元未。吳人呼秀才爲米虫。近呼執喪事者爲桑虫。以喪桑同音也。文易居閒者爲白螞蟻。差人爲餓皮虱。倉夫爲倉老鼠。慣預外事者爲醬裏虫。幫閒者爲蛀虫。

●堅瓠十集卷之二目錄

折柳橋

新嫁娘詞

代妓詈所歡

泥美人

臨終詞

田說

一字一錢

侍郎巡按

兵刑侍郎謔

眞若虛傳

試題作詩

歇後詩

赴試詞

下第詞

題格子屏風

藥名閏詞

病集藥名

山居卽事

童生府試

尹山猛將會

梅生宿薛姬

廣文帶殺

鷸蚌相持

嘲熱客

乞酰不與啟

遺臭文詞

讀書諱父名

詩不成解

趙管唱和

鐵椎銅鑵

方口尖口

餓夜義

政和景泰二榜

縣官生日

貧娼

打牛李杜

此房實賣

詠錢

誇食品

嘲酸酒

失婢榜

一東韻秀才

手臼打米

姓名諕

王盧

湯余相戲

遠阿叔

崔陳問答

上達下達

箕仙

負固不服

通文

作耍

頭鳴取先

堯舜與人同耳

宋宗室詩

滔大使

大葫蘆種

反乞巧文

荒年謠

李廷彥

重刻褚石農堅瓠集卷之二

甬上畱香閣主人較刋

折柳橋

唐詩紀事。雍陶典安陽。送客至情盡橋。問左右曰。送迎之地止此。故橋名情盡。陶屬筆題其柱曰。折柳橋。自後送別。必吟其詩。曰。從來只有情難盡。何事名爲情盡橋。自此攺名爲折柳。任他離恨一條條。

新嫁娘詞

尢悔庵【侗】先生。有新嫁娘詞。調寄西江月。月下云翹早卸。燈前羅帳眠遲。余宵猶是女孩兒。明口居然娘子。小婢偸翻翠被。新郎初試蛾眉。最憐妝罷見人時。盡道一聲恭喜。

代妓詈所歡

袁仲子有代妓詈所歡詩曰。尋覓如同夜不收。問人知在十間樓。誰家歪貨畱他往那得閒錢恁你丟。舊日頑皮猶怕打。只今餓臉不知羞。便須剝去嫖衣服。鎖向空房做縮頭。

泥美人詞

尢悔庵先生泥美人詞。調寄好女。兒彼美人兮。半面風姿。誰向妝臺描五色。有顧愷傳神。何郎傅粉。張敞修眉。可惜紅顏黃土。立而望。是耶非。問若个小名君識否。是罷舞西施。停歌子夜。不笑褒姬。

臨終詞

四明倪君奭臨終。賦夜行船詞云。年少疏狂今已老。筵席散。雜劇才了。生向空來。死從空去。有何喜有何煩惱。說與無常。二鬼道。福亦不作。禍亦不造。地獄閻王。天堂玉帝。看你去那里押到。

田說

論田之名。士庶爲恆產。揆田之實。利害亦兼呈。民以食爲天。故田如兩日之並育。食以田爲本。故田如四口之相仍。君王非田。則祿米無資。故田以二王爲象。戶口非田。則生養不遂。故出以十口爲文。山川非田。則秀气不貫。故曠野錯綜。如四山之環抱。平疇綿有。似兩川之縱橫。然而地辟於醜。田之在地。本爲不滿之數。人生於寅。田屬於人。已有仕宦之形。昔爲富終。無田不成家業。今爲累始。有田易犯罪名。熟可拋荒。所患丁男乏力。荒能起熟。最喜承佃有人。東作之艱。艱在水旺而土克。夏畦之病。病於田虧而上盈。遠慮則以田結人心。故蒙蠲卹之典。論理則以田皆王土。難免粟米之徵。人有一日之田。遂煩會計。禾播千家之上。也待種成。田按裏而冊籍可稽。𨿽尺土莫逃乎稅斂。田有疆而髙低不一。惟步弓可定其紛紜。仁政必先經界。辧田界者。還須一介不苟。良苗漫說懷新。植田苗者。務使寸艸不生。黃壤爲上上之丘。嘗共丘而判肥瘠。黑墳爲下下之地。恆赤地而嘆災祲。畏賦畏徭。只爲頂上的田難脫卸。當差當役。止因腳下的田是禍根。田少則一日出頭。嘆由來之有限。田多則兩邊應役。將申訴以何門。苟其善計無人。安得田完國課。若還作獘有吏。又見田多變更。急公的一番出兌一番愁。常恐浪費米粒。抗糧的旣思拖欠又思赦。枉自用盡心機。蓋田絆鄕紳之身。直與細民同類而等視。若田飽衛軍之腹。徒使運戶奔走而趨承。畎從犬。畒從人。充賤役者。果然半是人兮半是犬。鍤從千。鎛從寸。墾土榖者。豈眞一寸田爲千寸金。田賦重重。未必取十千而稅十一。良田疉疉。還恐宜於古而不宜今。做鬼常將頂。在頭方能祭饗。入甲還如生了腳。卽難轉移。思服先疇。誰能必得其壽。爾田彼畋。【畋佃同。周書畋爾田】遂致文不在玆。將田授與兒曹。頓教童子有立錐之土。傍田而起房屋。務使棟梁須林木之材。歲納田中禾稼。大有倉困之積。倘犯田間人命。難免困厄之侵。番燒餅者。猶爲無米思爨。幫私訓者。直是人面獸心。畊者必有井焉。相與爭田。甘作背井之客。氓之爲言甿也。收其田裏。遂有逃亡之民。故願用之者舒。田之所生。如川流之不息。倘若曲爲過費。田之所入。必二十而取盈。此其大略也。盍各言之。亦有異聞乎。堪與共耳。

一字一文錢

秋水涉筆。有善詩者。出一帖云。求詩者。一文作一字。一妓將十七文求詩。遂吟曰。美貌一佳人。妖嬈體態新。調脂並傅粉。觀音。有一和尙。見而以十六錢求詩。亦吟曰。和尙剃光頭。葫蘆安个柄。睡到五更時。硬。

侍郎巡按

正統中侍郎焦宏。與都禦史王文會飲。適有犬繞桌行。左右叱之。宏曰。休叱他。他在這里巡按。文曰。你看他是狗。卻是如狼。

兵刑侍郎謔

景泰中。兵刑二部僚佐會坐。時於謙爲兵書。兪士悅爲刑書。刑侍郎某。戲爲兵侍郎項文曜曰。於公爲大司馬。公非少司驢乎。項卽應之曰。兪公爲大司冠。公非少司賊乎。一座絕倒。

眞若虛傳

濠城有先生。姓眞名實字若虛。別號竹心。少年業舉子。博識洽聞。遊黌校。好俠。多盍簪。頗有季良之風。然性拙。且疏懶。值數奇。家遂落。親友無可附者。乃訓蒙爲糊口計。嘗作詩寄慨云。衰年底事入書囚。嬴得蕭蕭兩鬢秋。名利竟成蕉下鹿。生涯何異雨中鷗。蔦蘿落落情難系。禾黍離離恨未休。回首桑棆猶未晚。不妨再整舊風流。其爲師也。不外飾。不徼名。不事宴遊。事以稱食。務期無媿於心。𨿽歲杪猶夫春初。一有恆而已。先生賦性耿介。不能容物。以故每見禮於士君子。而不滿於匪人。先生亦初不以爲意也。鷦鷯一枝。鷃鼠滿腹。怡然自得。暇則托諸吟詠。曾有夕陽回首連錐盡。一點靈臺白有天之句。一日有感。作詩自嘲曰。二三童子苦相依。鳥入樊籠不得飛。精力一生徒自費。修儀卒歲亦云微。盤中苜蓿常時見。門外風光總不知。世上萬般皆上品。看來惟有訓蒙低。節屆淸明。出郊散步。花柳爭妍。禽鳥和鳴。見二童子肩挑野菜。行歌互答。先生嘆曰。吾弗如也。口占一律云。花雨初晴淡淡風。尋芳曵杖畵橋東。韶華幾度塵囂裏。事業平生煨燼中。舉目忽驚春水綠。傷心忍覩夕陽紅。年來兩足多索。爭似行歌賣萊傭。前望曲堤流水。半掩柴扉。有一美人。輕盈弱質。俊雅芳姿。倚門而望。先生至。則迎而拜之曰。相公何來。若素相識者。先生詢之。乃一妓者。姓何名韞玉。邀入蘭房。粉黛極其精麗。圖書四壁。皆名人筆也。先之以苦茗。繼之以香醪。山珍海錯。紛然臚列。其爲人溫潤而栗。可愛可親。不啻劉阮之入天臺也。先生贈之以詩云。流水橋邊半掩扉。有人如玉自含輝。笑看明月爲歌扇。醉倚閒雲作舞衣。金穀潛隨珠比綠。昭陽不與燕爭飛。懸知善價還須待。此日何妨識者稀。與之談論。深諳文墨。先生美曰。人生世間。如輕塵弱艸。不過欲圖快樂耳。如卿者。朝寒食。夜元宵。一生受用不盡。韞玉愀然答曰。儂家道路下賤。非巧言令色。不足以動人。非貪昧隱忍。不足以容人。非隨波逐流。不足以羈縻人。吾性質直與此相反。是以不免鞍馬冷落耳。先生首肯者數四。因賦詩曰。自分荒齋一角巾。也於佳節作遊人。關情月上河橋柳。拂面風來紫陌塵。白髮何妨悲蹇拙。紅顏卻亦嘆沈淪。天涯流落知多少。司馬靑衫濕淚痕。韞玉始知先生。乃訝曰。吾聞爲師者。開絳帳。坐臯比。立雪坐春風者。敬之若神。今何爲發此嘆也。先生曰不然。師有大小。時有遇不遇。余豈若是儔哉。集生徒數十軰。多幼小無知。冥頑不靈者。記曰。善學者。師逸而功倍。不善學者。師勤而功半。功倍者不以爲多。功半者輙以爲少。莫知子惡。而亦不自揆其旣廩之不稱也。韞玉曰。如公言。何不捨之而他適耶。先生又以內顧爲憂。不能涉遠爲辭。韞玉亦作詩以慰之云。伏生垂白尙窮經。藝館優遊莫厭貧。俗子胸中三窟計。達人身外一毛輕。借巢鳩亦常嫌拙。近寺人多弗信僧。君去思君應不少。當年何武未知名。先生攺容謝之。相與攜手同行。遙望前溪。忽見畵船簫鼓。泊於綠柳陰中。一人冠裳甚偉。縱步前來。值先生。且喜且愕。乃與先生同筆硯者。姓白名造號空庵。作倅饒州而回。先生與敍寒暄。洗盞更酌。因備述感傷之故。空庵曰。天下事率多類此。吾以直道不容於時。故棄官歸隱耳。亦賦一律云。灰心不復羨浮雲。解組歸來日未曛。自分國謀非肉食。由來身累嘆紅裙。交情久爲風塵隔。邂逅相親笑語溫。薄有硯田君莫恨。行看桃李徧河汾。先生笑曰。只恐多栽荊棘。桃李不能滋長耳。坐中咸爲之撫掌。又有一客。乃空庵內弟。隨伴而來者。嘆曰。有是哉。子之言也。吾乃接商者流耳。客有尊卑。貨有美惡。每將髙以就低。吞聲而忍气。稍有不順。則將轉而之他矣。先生默然者久之。又曰。余未館時。嘗靜養僧房。閒遊道院。慕其淸逸絕塵。僉曰。公殆未之知乎。爲僧道淸苦莫甚。且非小心謹愼。不足以安其身。自今觀之。淸苦同而逍遙拘束不同。小心同而幽閒煩劇不同。謹愼同而一安樂。一受气。又爲不同。爲僧道者。所謂出家在家。爲師者。所謂在家出家者乎。空庵嘆曰。如子言。信知天下事。不平者不少也。先生又口占一絕云。乘暇攜笻一賞春。相逢盡是不平人。浮雲世事多翻覆。一笑何須認假眞。吟罷。屈伸一覺。乃是南柯一夢。東方旣白。恍然笑曰。玆非畫之所爲。有感而然乎。霍索披衣。仍入書館。甘心無悔焉。庭前值佳卉數種。可爲玩物適情之一助。至晚。生徒散去。主人進酒夜坐。先生三杯後。又成一律。朗吟曰。日把詩書訓爾曹。中心樂此不爲勞。閒來庭下怡佳卉。興到牕前賦彩毫。自揣此生無俗累。更多向晚有香醪。農工商賈皆辛苦。還算教書一著髙。

試題作詩

康熙己酉。簡公【上】督學江南。初試江北諸郡。案出。輿論嘩然。士子卽以試題作詩云。才難自古信其然。知我何須更問天。斷斷不能容一技。優優還要禮三千。貧而樂者甘從並。富可求兮願執鞭。夫子宮墻髙數仭。故人樂有父兄賢。遐邇徧傳。簡公知之。逐出閱文者某某。而所取皆孤寒士矣。及試吾郡。特拔唐廷巽於大收之中。知其貧而未娶。助銀百兩以完花燭。此亦亙古奇遇。士林以爲美談。

歇後詩

雲間求忠書院。爲方正學建也。一日巡按觀風。有儒童告考。張郡矦命學博往書院試之。緘二題。一曰人力所通。一曰鼻之於臭也。時人爲之語曰。貢院求忠書。監場有考儒。不見人力所。但聞鼻之於。

赴試詞

宋秀州褚復生。赴試靑玉案詞曰。釘鞋踏破祥符路。似白鷺紛紛去。試盝襆頭誰與度。八廂貌事。兩員直殿。懷挾無藏處。時辰報盡天將暮。把筆胡塡備員句。試問閒愁知幾許。兩條脂燭。半盂餿飯。一陣黃昏雨。

下第詞

董參政舉場不利。作柳稍靑詞曰。滿腹文章。滿頭霜雪。滿面埃塵。直至如今別無收拾。只有淸貧。功名已是因循。最懊恨張巡李巡。幾个明年。幾番好運。只是瞞人。

題格子屏風

朱貞白嘗謁貴人。不禮。題詩於堂中格子屏風曰。道格何曾格。言糊又不糊。渾身都是眼。還是識人無。

藥名閨詞

陳亞藥名詩。【見初集。】又有閨情三育。調寄生查子曰。相思意已深【慧苡仁。】自紙【芷】詩難足。字字苦參商。故要檀郎讀【狼毒。】分明記得約當歸。遠至【志】櫻桃熟。何事菊花時。猶未回鄕茴香曲。小院雨餘涼【禹餘糧。】石竹風生砌。罷扇盡從容。半下【夏】紗廚睡。起來閒坐北庭中。滴盡珍珠淚。爲念婿【細】辛勤。去折蟾宮桂。浪蕩去未來。躑躅花頻換。可惜石橊裙。蘭麝香消半。琵琶閒抱理相思。必撥朱弦斷。擬續斷來弦。待這鬼家看。

病集藥名

尢悔庵先生。有藥名南鄕子詞云。弱骨怯天冬。滿地黃花憔悴同。雲母屏邊休竚立。防風。烏頭卻似白頭翁。自笑寄生窮。愁脈難將艸木通。泉石膏肓甘遂老。從容。領取雲山藥傳功。

山居卽事

李在躬支頤集。有山居卽事排律。隱藥名云。三徑慵鋤蕪穢編【生地。】數株橊火自鮮妍【紅花。】露滋時滴巖中乳【石膏。】兩過長流澗底泉【澤瀉。】閒艸文詞成小帙【藳本。】靜披經傳見名賢【史君子。】渴呼童子烹新茗【小兒茶。】倦倚燻籠灼篆煙【安息香。】朱爲多研常訝減【縮砂。】窗因懶補半嫌穿【破故紙。】欲醫衰病求方少【沒藥。】未就殘詩得句連【續斷。】爲愛泬漻千頃碧【空靑。】頻頻搔首向遙天【連翹。】又閨思黃鶯兒詞曰。滿院發橊葵【紅花。】訂回期【當歸。】端午時【半夏。】奴如孀守空閨裏【獨活。】飄零不歸【浪蕩子。】相思怎醫【沒藥】心心念念人千里【遠忘。】自追思【細辛。】雲鬟雨鬢【烏頭。】一半變霜絲【斑毛。】

童生府試

浙直童子試。府取最難。非大分上。卽晁董不自必。湖州一士妻。舅乃顯者。又一士脫細君簪珥營之。俱獲進院入泮。長興吳生戲爲令曰。湖州有一舅。烏程添一秀。舅與秀。人生怎能勾。一人曰。佳人頭上金。才子頭上巾。金與巾。世間有幾人。一人曰。外面無貴舅。家中無富婆。舅與婆。命也如之何。

尹山猛將會

長洲尹山鄕人。醵金祭賽猛將。三年一大會。裝演故事。徧走村坊。眾競往觀。男女若狂。蠡墅嚴用三。作竹枝詞曰。競看賽會棹。扁舟。村俏成羣意气浮。桃柳風翻裙折亂。歪斜吹散牡丹頭。髻少烏雲步少蓮。布衫漿簇靛痕鮮。靑團黃粽爭相買。挖出荷包盡白錢。朝來挈伴過河東。爲助神前花供工。每分三星須白鏹。胎纓涼履各稱雄。會畢分班上快船。腿酸腳軟急呼煙。麫觔蔬菜新煎酒。醉飽歸來就櫈眠。

梅生宿薛姬

有梅生者。眷一薛姬。友人戲攺舊句嘲之曰。梅薛爭春未肯降。幫閒弄筆費評章。梅須遜薛三分闊。薛卻輸梅一叚長。有梅無薛不成親。有薛無錢也不成。日暮將錢交與薛。與梅並作十分春。

廣文帶殺

吳某選廣文。相士曰。君目光帶殺。不宜爲此官。吳曰噫。刑官一歲之內。殺人幾何。教官二仲之中。殺豬無數。苜蓿齋頭。非殺星旺者不能到。旣而之官。門生各賫一分五釐爲贄。吳署其門曰。卽使梅須遜雪。也該三分。惟其靑出於藍。故減一半。

鷸蚌相持

有朱顧二生。失杯酒之歡。相訟於縣。縣令解之。對曰。今日之事。鷸蚌相持。𨿽欲自釋。不可得矣。令曰。二生卽以鷸蚌相持爲詩。若善。當有賞。二生遂聯句曰。老蚌親暘出淺灘。野禽何事妄相干。身離海底珠胎損。腳傍溪頭翠羽殘。開口不如緘口穩。入頭方見出頭難。早知盡落漁翁手。雲水飛潛各自安。縣令稱善賞而釋之。

嘲熱客

魏程季明【曉。】嘲熱客詩曰。平生三伏時。道路無行車。閉門避暑臥。出入不相過。今代褦襶子。觸熱到人家。主人聞客來。嚬蹙柰此何。謂當起行去。安坐正咨嗟。所說無一急。吟何多。搖扇腕中疼。流汗正滂沱。莫謂爲小事。亦是人一瑕。傳誡諸明友。熱行宜見呵。

謝乞酰不與啟

嚴忍公乞酰於聞子有。聞許而不與。嚴作啟謝之曰。不肖窮不能炊。癡猶乞菜。僅祈酰醬之末。敢兾涓滴之資。知時值饑荒。情當窘惜。苐槪語醋而可求也。豈逆計聞不在玆乎。乃承子謂吾家少有。將遺與汝加餐。何期鞠【弓】窮之呼。但得毳飯之報。名爲措大。本色原不可以假人。孤必無鄰。直道自宜行於答我。君𨿽虛季布之諾。我實深鮑叔之知。欲破愁腸。念玆折腹。未嘗上口。先致攢眉。已不欲而勿施。容復廉而無取。應訝畢吏部與酒俱幹。切怪石女郎爲風所阻。且醋有錯音。錯悞偶然。特前言之戲。又醋同酢也。酬酢勞矣。恐後事之多。玆洵若水之淡交。愈感薄嘗之髙誼。謹謝。

遺臭文詞

甲午春。郡中隴西翁與太原君。有虞芮之訟。鄕之大夫。羣起而左袒太原君。或進隴西翁以範少伯之策。翁笑而頷之。於是所謂累累若若者。皆斟酌飽滿而去。滑稽者。乃序其事。而次之開場始末一折。四書文義五篇。黃鶯兒十曲。絕句二十餘首。翁匯而壽之梓。顏曰遺臭文詞。予藏之弆中。近與硯田詩笑。俱爲人窺去。始末絕句。猶能記憶一二云。越國開科取士。賢才中式。顧陸管湯。題目百畒之糞。諸子咀嚼精詳。陸子搭來就做。果然其味深長。顧子從容正席。嚼出丹桂花芳。管氏吾黨小子。黃口勝是坑缸。湯道。糞是吾家舊物。今番異樣馨香。諸公回味再思量。喜得有喫有剩。絕句云。向縣干求只爲財。酪漿分自上方來。滿城異味都嘗徧。此物奚宜忽至哉。滋培灌漑豈無端。何忽攜來膳大官。過飽不須愁內熱。羣然努力逼加餐。非禾非黍亦非瓜。百畝之資浪擲差。黑白顚毛一時染。羣拖辮子是黃麻。當今顯者實堪誇。上客相逢弗用茶。隴畔調羹洵妙手。野人芹獻不爭差。爭看皇路喜翺翔。干謁非公不自量。豈是諸君交臭味。龍涎不及糞渣香。黑貂暖帽勝烏紗。喪盡良心實可嗟。攘臂羣然掀落帽。滿頭戴了木樨花。別船羣喜抱琵琶。曲直無分路已差。馬勃牛溲君愛用。何須開口出而哇。何勞鼠雀訟煩興。虞芮當年自質成。亦是佛頭澆卻糞。相看淋漓各沾巾。乞憐情面亦何堪。大奮秦椎不少寬。酒潤飛甘一時者。嘗來可似蔗漿寒。

讀書諱父名

王彧子【絢】。年六歲。讀論語。至周監於二代。外祖何偃曰。可攺爺爺乎文哉。以或郁同音。吳蜀間。呼父爲爺也。絢曰尊者之名。安可戲。寜可云艸翁之風必舅。偃父尙之。絢之外祖翁也。梅西野嘗與邑大夫會飲。論及時事云。先時百姓稱官長。止云某老爺。今則不問尊卑。俱呼爺爺矣。因言吾鄕有趙良臣者。延一西賓教子。其賓避主人諱。至孟子。我能辟土地章。攺良臣二字爲爺爺。命其子讀云。今之所謂爺爺。古之所謂民賊也。聞者鼓掌。

詩不成解

支頤集。長山王子涼【■﹝山斗﹞生。】爲詩。好爲謷牙詰屈之語。多不自解。嘗爲潛嶽解。出正陳大士【際泰。】大士語周櫟園【亮工】曰。子涼昨以潛嶽解示余。久之不得其解。又有五言古詩。必數五字讀之。始得其韻。若稍失一字。卽須從頭讀起。櫟園曰。予讀子涼詩。乃捷於先生。子涼詩凡七百五十字。竟作七百五十句。讀之。入手卽了矣。大士大笑。

趙管唱和

趙松雪欲置妾。以小詞調管夫人曰。我爲學士。你做夫人。豈不聞陶學士。有桃葉桃根。蘇學士有朝云。暮云我便多娶幾个吳姬越女。何過了。你年紀已過四旬。只管占住玉堂春。管夫人答云。你儂我儂。忒煞情多。情多處。熱如火。把一塊泥。撚一个你。塑一个我。將咱兩个。一齊打破。用水調和。再揑一个你。再塑一个我。我泥中有你。你泥中有我。與你生同一个衾。死同一个槨。【後詞一作趙子昻贈管夫人。詞略異。見六集。】

生鐵椎熟銅鑵

玉堂閒話。天成中。盧文進鎭鄧州。因出城。賓從偕至。舍人韋吉亦被召。年老無力控馭。旣醉馬逸。東西馳桑林中。橫枝罥掛巾冠。露禿而奔突。僕夫執從。則已墜矣。舊患肺風。鼻上癮疹而黑。臥於道旁。幕客無不笑者。左司郎中李任。祠部員外任瑤。各占一韻以賦之。略云。當其廳子潛窺。衙官共看。喧呼於麥隴之東。偃僕於桑林之畔。藍挽鼻孔。眞同生鐵之椎。靦甸骷髏。宛是熟銅之罐。聞者解順。

方口尖口

善謔集。唐進士有姓單者。就試有司。有司誤書爲單。單訴云。𨿽則陋宗。然姓氏不欲爲人所轉易。乞攺正之。有司曰。方口尖口。亦何足辧。單曰。若不足辧。則臺州吳兒縣。攺作呂州臺兒縣可乎。主司無以應。

餓夜義

朝野僉載。唐王熊爲澤州都督府法曹。斷略糧賊。惟各決杖一百。通判問熊曰。總略幾人。熊曰。略七人。合決七百。法曹曲斷府司罪科。時人哂之。前都督尹正義公平。後熊來代。百姓歌曰。前得尹佛子。後得王癩獺。判事驢咬爪。喚人牛嚼鐵。見錢滿面喜。無鏹從頭喝。常逢餓夜義。百姓不可活。

政和景泰二榜

政和間。狀元何栗。榜眼潘良貴。皆少年。美風姿。探花郭孝友。貌古怪。時曰。狀元眞何郎。榜眼眞潘郎。探花眞郭郎也。【傀儡號郭郎。】景泰五年。甲成科狀元河南孫賢。面黑。榜眼宜興徐溥。面白。探花武進徐鎔。面黃。時謂鐵狀元。銀榜眼。金探花云。

縣官生日

該聞錄。開寶中。神泉縣令張某。外以廉潔自矜。內則貪黷自奉。一日榜縣曰。某月某日。是本縣生日。示諭門外。與給使諸色人等。不得輙有獻送。一曹吏與眾議曰。宰君明言生辰。意令我輩知。言不獻送。謙也。眾然之。至日。各持縑獻之。命曰續壽衣。宰一無所拒。咸頷之而已。復諭之曰。後月某日。是縣若生日。更莫將來。時王嵒以鷺鶿詩諷之云。飛來疑是寉。下處欲尋魚。

貧娼

吳生戀一娼。其家甚貧。友人李云卿賦其事曰。可笑梨園地。翻爲寂寞場。當街爲客座。隔壁是廚房。屋柱懸燈掛。泥壞甃火廂。殷殷三幅幔。舊舊一張牀。艸韉累堆厚。棉衾褦襶胖。竹竿衣架短。麻布手巾長。雙陸無全馬。棋盤少二將。恐惶之茂甚。不可也之當。

打牛李杜

施半村有詩二卷。皆打油體。傳播人口。其重陽風雨雲。滿城風雨度重陽。辜負南山落帽狂。打餅禿驢空買麫。賣茶營狗枉燒湯。沈川【村店】抱膝長吁气。髙瑣【村妓】垂頭懶下牀。更有淸源董道士。倚門隻眼淚汪汪。【一隻眼。】時人目爲打牛李杜云。昔有趙姓者。打油爲業。終日吟詩。粗鄙可笑。故嘲詩之淺薄者。曰打油。人誤以爲打牛云。

此房實賣

筠廊偶筆。載啇丘安舜庭先生【世鳳】。童子時。向郡守求試。郡守見路傍門上。粘此房實賣字。卽指爲題。令作破。安云。曠安宅而弗居。求善價而沽諸。郡守首拔之。

嘲錢

杜少陵云。恰有三百靑銅錢。錢之貴靑。自古已然。近來作僞者眾。憲禁愈嚴而私鑄愈多。以其賤也。不脛而走四方。貫以粗繩。懸之市肆非不楚楚可觀。及其零用。則惡薄不堪交易。頓使靑錢之選。日爲人所棄擲。戲嘲之曰。笑汝行藏亦可憐。紙糊鵝眼古來傅。操戈漫道金爲靠。滿貫還須索作緣。空有文名誇聖代。毫無大體益人間。乘權使鬼何多事。嬴得人稱作孽錢。小穿惡薄實堪憐。鉛錫成形擯不傳。不識一文眞可毀。少陵三百漫無緣。急當鼓鑄鼎鑪內。莫使流行天地間。空澀行囊儒者事。何須銅臭惡渣錢。【蘇人謂私鑄者曰薄小穿。又曰惡渣。】

誇食品

吳中某富翁。自誇食品之妙。歷舉數物。友人卽以其言。作詩嘲之曰。秋白燒鰻世所稀。鱖魚哪哼剽【粟】瓜虀。剃光黃蟹常吞蛋。渴極團魚時飲醨。醋灌鴨腸卵如卯。火蒸鵝掌脆還肥。久烹著甲能銷骨。浸透銀魚定出蛆。蝦米數宵難剰肉。海參七日不畱皮。易牙自古稱知味。不道兄翁味更奇。蓋言雄蟹剃去螯毛。以甜酒調蛋灌之。則蟹黃滿腹。凝結如膏。置鱉魚於溫湯中。渴極伸頭。則以蔥椒酒娘飲之。味尢奇美。著甲久煮。脆骨如腐。銀魚蝦米海參。必以久浸爲貴。故詩言及之。

嘲酸酒

醒睡編。酸酒詩。隔壁人家釀酒漿。鉆人鼻孔折人腸。賓朋對坐攢眉飲。妯娌相邀閉眼嘗。宜煮蝦魚宜拌肉。好燒芋艿好藏姜。勸君收向廚中去。莫把區區作醋缸。

八婢榜

唐人有誚失婢榜。詩云。撫養在香閨。嬌癡教不依。總然桃葉寵。打得柳花飛。曉露空調粉。春羅枉賜衣。內家方妬殺。好處任從歸。偸鎖出深閨。風花何所依。想應乘月去。難道綽天飛。燭暗新垂淚。香凝舊舞衣。恩情如不斷。還向夢中歸。揭榜諱因依。千聲叫不歸。頭盤紅縷髻。身著紫羅衣。夾帶無金玉。窩藏有是非。請君看賞格。惆悵信音稀。白樂天云。舊恩慚自薄。前事悔難追。有忠厚之意。劉賓客和云。新知正相樂。從此脫靑衣。難乎其爲情矣。【二詩見六集】

一東韻秀才

康熙中。蘇常道劉公觀風。值宜興某春元謁見。欲聘閱文。一士介人往見。求其前拔。自誇是一東韻秀才。予異而問之。答曰。弟又窮又通。若得前列。此案一發。人必稱公。子笑曰。一東不足以盡。兄要兼二冬。問其故。予戲曰。以兄之文。必定髙標。而又囑托。亦覺忒凶。來科必中。尊翁指日受封。故曰。一東而兼二冬也。友人聞此語。作詩戲之曰。膏腴二頃豈云窮。握管操觚便號通。望火日遊多巧術居然名士傲諸公。某士聞之。亦夫笑

手曰打米

袁叔明。名尙統。以丹靑著名。而書法詩句不甚住。善滑稽。嘗題壁云。有錢但寫盡。無物必題詩。又詠無錫人手臼云。年來守舊【手白】亦稱公。【俗呼臼工。】背上常駝板木鍾。終日街坊閒闖走。片時主顧喚停春。一天有雪衣還脫。四面無朋手自恭。滿體鏖糟難擺去。兩錢直向混堂中。

姓名謔

郭忠恕嘲司業聶崇義云。近貴全爲瞶。攀龍只是聾。𨿽然三个耳。其柰不成聰。聶應聲曰。莫笑有三耳。何如蓄二心。

王盧

北齊徐之才善謔。常嘲王昕姓雲。有言則。近犬則狂。加頸足以爲馬。施角尾而成羊。嘲盧元明云。卿姓在亡爲虐。在丘爲虛。生男爲虜。配馬成驢。

湯余相戲

明余進士田。與湯進十日新相善。余戲曰。湯之盤銘曰苟者。君乎。湯卽復白。卿以下必有圭者。君也。

遠阿叔

明陸楚生名遠。系進士陸大成從堂叔。遠每對人呼大成捨侄。人多厭之。時王弇州在座。謔曰。當不得他還一句。遠阿叔也。眾爲捧腹。

崔陳問答

冀州崔季珪【琰】。九歲應秀才舉時。陳元方爲州刺史。嫌其幼。琰曰。昔項橐八歲爲孔子師。今自恨年已過之。元方戲之曰。卿宗與崔杼近遠。琰曰。如明公之與陳恆。

上達下達

明達毅王達。同爲郎中。一日簽公移。王戲曰。每書銜名。但以公上爲我之下。毅應曰。君子上達。小人下達。

箕仙

有請箕仙者。仙至。自云何仙姑。一頑童戲之。於掌心書一卵字問姑曰。此何字。箕遂判云。似卯原非卯。如卭不是卭。仙家無用處。轉贈與尊堂。

負固不服

常熟魏仲雪【浣初。】督學廣東。試士次題。殺三苗於三危。一人問同坐曰。三苗何爲而殺之。同坐者曰。注。是負固不服。其人誤以負固爲父故。又問曰。父故不戴孝。何爲殺之。同坐者怪其不通。紿之曰。爺死不丁憂。是大不孝。當問死罪。其人信之竟坐黜。

通文

崇禎戊辰。北直陳保泰督學江南。試某縣題有友五人焉。一士失記正文。遂私問同坐者曰。五人姓名。敢望指教。友曰。下文是樂正裘牧仲。其人屈指。急曰。還有三人。並祈指點。友徐誦曰。其三人。則子忘之矣。其人恚曰。如此時節。還有工夫通文。

作要

一士試三年有成句。私問同坐者。下文云何。同坐者曰。無矣。又問上文。對云。苟有用我者。期月而已可也。又問上文。對曰子曰。又問子曰上文。同坐者以指作一圈示之。其人怒曰。學生虛心請教。卻如此作要。

頭鳴取先

崇禎壬申。四川甘學闊。按臨昆邑。待士嚴毅。時有謠曰。秀才街上踱。撞著甘提學。老个告衣巾。小个重上學。有一黠生入場時。置一蟬於儒巾內。頃之蟬鳴。同坐者聞其聲自儒巾中出。無不大笑。甘以犯規拿至。究其笑之故。皆云。某號生員。儒巾中有聲。故笑。甘呼黠生至。欲責之。黠生大聲疾呼曰。今早生員入場。被父親喚住。將一物置於巾內。爬跳難忍。生員以父命不敢擲去。甘怒問其置之之故。黠生云。取頭名之先。甘亦不覺失笑

堯舜與人同耳

一士試堯舜與人同耳題。以堯眉八彩。舜目重瞳。作柱主。中言眉目𨿽異。而耳則同也。文宗亦爲之噴飯。

宋宗室詩

哲宗朝。有宗子好爲詩。而鄙俚可笑。常作卽事詩云。日暖看三織。風髙鬭兩廂。蛙翻白出闊。蚓死紫之長。潑聽琵琶鳯。饅拋接建章。歸來屋裏坐。打殺又何妨。人問其意。答曰。始見三蜘蛛。織网於檐前。又見二雀鬭於兩廂廊。有死蛙。翻腹似出字。死蚓如之字。方喫潑飯。聞鄰家作鳯棲梧。食饅頭未畢。閽人報建安章秀才上謁。接章旣歸。見內門上畫鐘馗擊小鬼。故云打殺又何妨。哲宗方欲灼艾。有小內侍誦此詩。大笑。遂罷炙。

滔大使

宋宗室有滔大使者。善作俳笑詩。哲宗末年。多躁怒不怡。左右無以娛悅。嘗往來大使家求詩。一日雪作。問有何句。大使遂吟云。誰把鵝毛滿處燖。玉皇大帝販私鹽。歸來緊把門兒閉。一个開封拖麫煎。急持以奏。哲宗大笑。

大葫蘆種

宋稗類鈔。載相士黃生。見黃山谷。求數字薦揚。爲遊謁之資。山谷大書遺之曰。黃生相余。官爲兩制。壽至八十。是所謂大葫蘆種也。一笑。黃生得之欣然。往來士夫間。眾皆莫解。因問山谷。笑曰。一時戲謔耳。某頃年。見京師相國寺中。有人懸一葫蘆甚大。賣其種。一粒數百錢。人競買。至春種秋結。仍是瓠爾。蓋譏黃生相術之難信也。

反乞巧文

張山來反乞巧文云。辛酉之秋。七日之夕。星河正渡。天巧羣乞。心齋居士。下土微臣。匍匐斂袵。告我天孫。自古以來。誰不思巧。不如拙者。優遊終老。狀杜林甫。伏獵靈之。累累若若。那藉文辭。膏梁素封。粟紅貫朽。問以十字。不識八九。戚施紈袴。慣買名花。羊羔美酒。彩鳯隨鴉。憂是何形。愁爲何物。一總不知。翻多奇福。微臣命薄。憂愁作胎。雙眉常鎖。無計能開。臣亦愚人。何敢言巧。多此知識。便饒煩惱。甫離苦海。卽入愁城。揶揄有鬼。慰藉無人。思患豫防。綢繆未雨。身在康莊。心羈囹圄。气蹙三嘆。腸輪九回。淚從心滴。怨向容堆。我祝天孫。賜我以拙。塞我靈明。增其鶻突。其臥徐徐。其覺於於。醉生夢死。蠢爾如愚。罔測天髙。誰量地厚。無將無迎。無譽無咎。安此大拙。終其天年。癡人癡福。混沌神仙。乞巧誠難。乞拙甚易。再拜雙星。願如我意。

荒年謠

嘉靖乙巳。天下十荒八九。百物騰貴。飲啖頗艱。杭人金玉泉【珊】。除夕戲作詩曰。年去年來來去忙。不飲千觴與百觴。今年若還要酒喫。除卻酒邊酉字傍。言飲水也。又。年去年來來去忙。不殺鵝時也殺羊。今年若要殺鵝喫。除卻鵝邊鳥字傍。言殺我也。

李廷彥

李廷彥獻百韻詩於上官。中一聯云。捨弟江南沒。家兄塞北亡。上官惻然曰。君家凶禍。一至於此。廷彥曰。實無此事。圖對偶親切耳。一客謔云。何不言愛妾眠僧捨。嬌妻宿道房。猶得保全兄弟。

●堅瓠十集卷之三目錄

觸導屬對

金用元對

嶽石帆

山東無好人

迎春歌

串月

登髙詞

折葵橊榜

捲堂文

辭館歌

詩語曠達

兔方記

殺風景詩

封孟勞制

檄覇王

黃司理判

姑嫂成婚判

分娩口號

盧延讓詩

悼詩

方池詩

嘲僧

慰童僕

焦芳像驢

林南澗詞

拽轎行

叶韻

遷神祠

丹成兩剖

詠葫蘆

僧姦判

吳歌

山歌第一

黃雀銀魚

函首求和

覺長老轉世

曉鴉啼

驅蝗

廁上扁對

大小蜈蚣

起復援例

房租判

麻糊

賈劉獻佞

舉檜

土地夫人

正好掉頭

嫁妾非偶

燭

抹布

木套

■﹝媫﹐牛代女﹞踼

紙鳶

傘

搾石

詠禿

從嫁媈

指甲

臉上黑痣

阿珍

懼內

重刻褚石農堅瓠集卷之三

甬上畱香閣主人較刋

觸導屬對

萬曆中太監孫隆。織造來蘇。甚作威福。儀衛嚴肅。一日出行。一生從小巷出。誤觸前導。執之以歸。訊知生員。無可如何。令其屬對云。手執夏扇。身著冬衣。不識春秋。生卽對曰。口食南祿。心懷北闕。少件東西。隆因不敢輕待。遂成相知。甚得其濟助。

金用元對

蘇士金用元善戲謔。詩歌俳語。頃刻立就。一日在文衡山齋中宴集。語侵蒙師潘某。潘慍謂曰。吾有一語。能對甘侮。因曰。王大夫昆季築墻。一土蔽三人之體。用元卽曰。潘先生父子沐髮。番水灌兩牛之頭。滿座大笑。

嶽石帆

萬曆中嶽石帆【元聲。】本姓樂。欲附武穆。攺嶽姓。昆仲三人。皆登兩榜。其一密犮戲云。汝祀武穆。應不享。石帆驚問。友曰。金是武穆對頭。石鐘名金聲。由金而推之元。諒亦武穆所不樂者也。兄名元聲。至於武穆一生心事。只爲不肯和。石梁卻名和聲。昆仲名字。專與武穆作對。安望其來享也。石帆亦不覺失笑。時石帆石梁已登仕籍。金聲遂攺駿聲。登萬曆庚戌進土。

山東無好人

弘治間。長洲縣丞魯聰。以事忤禦史意。被笞。禦史怒猶未息。問曰。汝何處人。聰曰。山東人。禦史目可知愚騃如此。山東何曾有好人。聰應聲口。山東信無好人。只有一孔夫子耳。聞者絕倒。

迎春歌

吳郡迎春。士女競看土牛。袁中郎迎春歌。東風吹暖婁江樹。三衢九陌凝煙霧。白馬如龍破雪飛。犢車碾水穿香度。鐃吹拍拍走煙塵。炫服靚妝十萬人。羅額鮮明粉彩勝。社歌繚繞簇芒神。緋衣金帶印如斗。前列長官後太守。烏紗新縷漢官花。靑奴跪進屠蘇酒。采蓮舟上玉作幢。歌童毛女白雙雙。梨園舊樂三千部。蘇州新譜十三腔。假面胡頭跳如虎。窄衫繡袴搥大鼓。金蟒纏身神鬼妝。白衣合掌觀音舞。觀者如山錦相屬。雜沓誰分絲與肉。一絡香風吹笑聲。千里紅紗遮醉玉。靑蓮衫子藕荷裳。透額垂髫淡淡妝。拾得春條誇姊妹。袖來瓜子擲兒郎。急管繁紘又一時。千門楊柳被靑枝。獨有閉門袁大令。塵擁書牀生网絲。

串月

吳中楞伽山。八月十八夜看串月。或雲從寶帶橋外出。數有七十二。此橫說也。或云葑關外極饒溪港。光影相接。望如塔燈。此豎說也。然亦如阿佛國才一現耳。丙子秋徐元嘆見之。作詩云。山亭露坐天如幕。待月不出資諧謔。輕風似欲掃浮雲。將以所見證所聞。纖微吞吐誠非易。光影飛沈無定位。眞月猶未現全身。先見第三與第二。一溪一月非無因。於月不知誰疏親。孤魄漸離煙霧窟。眾壑寫盡琉璃輪。金光激射難可擬。王塔倒懸聊近似。塔顚一月獨分明。千百化身從此止。忽墮雲中不可呼。餘光散入澹臺湖。燭灰神醉廟門閉。露冷林昏人盡去。年年此夜幸相思。月出未嘗離此處。土人云。二月十八夜。亦見串月。

登髙詞

北墅緒言。明末武林沈孚中【嵊。】恃才縱酒。不以功名介意。日走馬蘇白兩堤。值九日。攜酒持螯。獨上巾子峯頭。髙吟浮白。有僧濡筆記其一聯云。有情花笑無情客。得意山看失意人。爲之叫絕。拉歸精舍。痛飲達旦。家人覓赴邑試。扶醉人場。則幾席縱橫。置足無地。嵊乃積墨廣硯。立身髙級。書登髙詞於壁。其首闋云。萬峯頂上。險韻獨拈餻。撐傲骨。與秋鏖。天涯誰是酒同僚。面皮𨿽老。盡生平。受不起靑山笑。難道他辟英雄。一紙賢書到。做了禁登髙。三寸封條。題畢而下。有拍其肩狂叫者曰。我得一佳士矣。嵊視之。乃縣令宋兆和也。宋字禧公。雲間名士。謂之曰。君異才如此。我與君拈是題。塡散曲。志奇遇乎。嵊曰善。宋未成。而嵊脫稿。擊節稱賞。擢之冠軍。薦之學使者。補弟子員。聲舉大起。

折葵橊榜

王忘庵【武。】偶以養屙禁足。限一月一放關。時葵橊肆發。蒲艾爭榮。午日子侄軰結隊入關。恣其攀折。戲作榜文。以掲於關曰。歳惟辛亥。節屆天中。羣兒嘯聚。乘臯比之無人。小子猖狂。恃雁行之有黨。踰關突戶。據桌緣梯。矯親旨以摘花。百般莫狀。藐子言而上樹。一慟無端。甚至剪伐我春芳。蹂躪我秋色。臨池剰蕋。傷心漂杵之流。滿地殘英。觸目塗肝之痛。而乃葵心如割。露浥啼痕。橊火不燃。絲難續命。太陽當午而晦。二豎撫景以悲。實命下猶。於斯爲甚。合先責夫保媼。嗣當愬爾嚴師。輕示蒲鞭。重將艾炙。須至榜者。

捲堂文

蒙求子捲堂文云。學以治生爲先。不可無謀食之討師以淑人爲貴。尢當嚴衛道之防。慨自世降而風微。遂致道衰而日甚。倚門糊口。效彈鋏之馮驩。寄食資身。同垂釣之韓信。一金𨿽甚薄。俛首於濁富之門。百里敢辭勞。委身於不親之地。視生徒猶骨肉。遂棄子與拋妻。以館捨爲福堂。遽離鄕而背井。坐時動經累月。不道歸遲。去時未及半旬。卻嫌久滯。無枷無鎖。實爲自在之囚。不啞不聾。化作癡呆之漢。束人事機渾未解。遽稱爲聖爲賢。書生文理但粗通。包渠發魁發解。毛錐將安用。直須曲意狗人。文章難療饑。只得垂頭喪气。事非由我。辜負雪月風花。身屬他人。受盡醎酸冷淡。幽暗巖崖生鬼魅。燈火未來時。淒涼境界憶家鄕。書生歸去後。濃霜染鬢。韶華多向苦中過。烈火燒心。家事盡從忙裏辦。行坐皆在人前。分明是上賓模樣。志气落於人後。畢竟是末等生涯。總覓得一兩伍錢。怎塡補於瘡百空。徒使斯文掃地。豈知富貴在天。幾番欲發憤辭歸。當不得婉言畱住。館童落落似朝星。半明半滅。門弟悠悠似夏燕。自去自來。誰人效立雪楊遊。何處尋洛沂童冠。兩酒書窗聲淅瀝。打破愁心。風吹紙帳影翩翻。驚回旅夢。算功課論長說短。欲欣無門。討束脩指東話西。要歸不得。農工商賈莫非人。奚必教書爲業。城市鄕村皆有利。何須處館營生。從今奮翼。定令飛過愁山。及早回頭。還好脫離苦海。且去乘龍朝帝闕。莫教騎馬傍人門。勉作捲堂之文。永白爲師之戒。

辭館歌

王文恪公辭館歌云。月落更殘漏聲續。心事經心服不熟。仰月望天天未明。側耳聽雞雞正宿。新愁舊恨不可禁。起剔銀燈訴衷曲。少年胸襟天地寬。一心癡想超凡俗。百工技藝不肯爲。萬卷詩書勤苦讀。讀書望登天子堂。誰知讀書成勞碌。連年流落在江湖。江湖生意多蕭索。一生去住由主人。三飡遲早由奴僕。放狂又恐玷儒風。已把身心頻檢束。悄然孤枕夢魂多。冷落書齋形影獨。儼如有罪人。坐在無罪獄。利覓蠅頭且莫言。弟子愚頑難教育。教育規矩嚴。護短不容加鞭朴。教育無功程。又責圥生才不足。此情此情訴向誰。長嘆一聲自藏蓄。我思家有數畒田。勤耕可以供飦粥。我思家有數枝桑。養蠶足以供衣服。有池可養化龍魚。有地可栽棲鳯竹。庭前數莖濂溪艸。兩中葉茂齊腰綠。墻東一枝林逋梅。雪裏開花香馥鬱。夏有六郎蓮。秋有淵明菊。還有一斗破書房。更餘兩間小茆屋。堂上雙親壽可祝。室中有妻顏如玉。愁中酒一壺。閒來碁一局。坐臥得自由。進退無拘束。恣意風情縱心欲。不管天翻與地覆。散誕散誕過一生。何必衣紫腰金食天祿。嗟吾功名心性酷。未肯飄然退林麓。丈夫有志事竟成。頻頻莫把眉頭蹙。天生我才終有用。窮達何必吞聲哭。蘇秦未受封。先受妻嫂辱。大舜未登庸。深山伴麋鹿。曾聞韓呂儔。出入身爲僕。又聞百里奚。將身自秦鬻。我有筆通天。吾有書滿腹。文章壓倒呂東萊。詩名不下黃山谷。孑孑獸中麟。朗朗玉中璞。海底神龍不久潛。廐中良馬豈長伏。馮驩長鋏不須彈。郭隗三臺終見築。興來飛翰寫長歌。掃盡如天紙一幅。我作長歌非逞才。吐出胸中愁萬斛。長歌賦罷膽气豪。可嚀重爲主人囑。主人爲我囑叮嚀。古來窮達如轉轂。及第傳臚第一名。天下英才始聒目。

詩語曠達

西園雜記載一詩。甚爲曠達。惜不知誰作。坐對湖山酒一觴。醒時歌飲醉時狂。丹砂不是千年藥。白日難消兩鬢霜。身後碑銘空自好。眼前傀儡爲誰忷。得些好處且爲樂。光景無多易散場。又沈石田詩。忙忙展枕逐雞棲。碌碌梳頭雞又啼。傀儡不曾知自假。髑髏方始笑人迷。昨朝淸鬢今朝雪。滿眼黃金轉眼泥。輸我一尊酬見在。有詩還向醉時題。二詩格調相同。

鬼方記

錢塘李考叔【穎。】有續南華一書。其鬼方記云。髙宗伐鬼方。三年克之。乃分其地爲郡縣。升鬼谷先生爲鬼方令。先生捧檄喜。其祖母鬼婆泫然流涕曰。只恐你做官來吾做鬼。先生以王命爲重。勿顧也。卽日促裝兼程而進。過羅剎鬼國。入鬼門關。從者執鬼頭刀。張鬼涼傘。行旌所至。鬼必瞯之。先生初下鬼車。宿鬼廟。門吏開門。齊聲喝鬼。皂隸排衙。滿堂逐鬼。隨有鄕紳鬼仙鬼判。進賀優孟衣冠。舉止皆鬼形鬼勢。相貌皆鬼頭鬼腦。扺掌而談。句句鬼話。所送賀禮。幣帛皆冥衣。金銀皆紙錁。一味搗鬼而已。其舊主焦面鬼王。與丞相藍面鬼。不理政事。終日鬼打諢。至今大鬼上天。小鬼落地。鬼鬧鬼炒。而王法不及也。三日放告。適有二鬼爭環。五鬼鬧判。進狀。狀上皆鬼名。詞語只圖哄鬼。先生準之。僉牌差鬼嘴二萬貫。領牌捉鬼。頃刻拿到。一系追命鬼。一系討債鬼。鞫之皆鬼叫。先生知原差之弄鬼也。各加鬼責。斷以鬼薪。其縣僻處荒陬。所居皆鬼巷。所開皆鬼店。所賣皆鬼食。所做皆鬼事。其俗不尙禮義。喜則鬼嘯。怒則鬼哭。世情囂薄。是人是鬼。皆取綽號。貧而無錢曰窮鬼。壯而有力曰彊鬼。規模狹隘曰酸鬼。局量褊淺曰餿鬼。壯而無夫謂之鬼妻。艾而無子謂之鬼老。籌劃計議謂之鬼謀。田地花分謂之鬼寄。更有衣衫籃縷者。謂之邋遢鬼。作事遲鈍者。謂之摸索鬼。餓狼形勢者。謂之偸飯鬼。貪杯弄盞者。謂之活酒鬼。搽脂抹粉者。謂之妖嬈鬼。呆頭搭腦者。謂之厄忒鬼。恃財妄作之徒。有錢使得鬼推磨。姦詐盜僞之人。踢殺猢猻弄殺鬼。從色名者五。靑面鬼。黃胖鬼。赤髮鬼。黑心鬼。白日鬼。從體名者亦五。大頭鬼。撒發鬼。硬頸鬼。破面鬼。輕腳鬼。又有不從正路之鬼過關。不務正事之鬼打墻。不近正人之鬼打伴。不爲正气之鬼說合。凡日用之物。亦不輕放。不明不暗之鬼火也。作災作難之鬼箭也。案上障面之鬼背也。門上暗鎖之鬼關也。且四方之廣。實繁有徒。伎倆有限之山鬼也。孤魂無主之野鬼也。乘潮破浪之落水鬼也。灰飛煙滅之殺火鬼也。總無一處不出鬼。無一日不見鬼。先生與鬼爲鄰。終日點鬼簿而已。合縣之中。鬼神撩亂。四郊之內。神鬼皆驚。公堂之上。見神見鬼。私衙之中。揑神捏鬼。夫人親采井曰。忙得蓬頭賽鬼。先生焦心勞思。憂得愁魔病鬼。城社難保。時懷鬼胎。乃北面稽首再拜曰。臣力竭矣。願爲厲鬼。以殺賊。賊聞退三捨。先生恍然曰。鬼神之爲徳。其盛矣乎。吾未能事神。焉能事鬼也。卽日掛冠歸鬼谷。將其事登之鬼籙。適遭祖龍之焰。化爲鬼火。蘓東坡厭聞世事。令人說鬼。其門人劉打鬼言之鑿鑿。眾鬼聞之。椰楡不止也。

殺風景詩

會稽天依寺有半月泉。泉隱巖下。𨿽月圓滿。池中只見其半。最爲妙處。有僧鑿開巖名滿月。殊可笑。楊升庵因題一絕云。磨墨濃塡蟬翅帖。開半月。巖爲滿月富翁漆卻斷紋琴。老僧削圓方竹節。唐人韋鵰翼亦有殺風景詩云。豈肯閒尋竹徑行。卻嫌弦管好蛙聲。自從煮鶴燒琴後。背卻靑山臥月明。亦有致。

封孟勞漁陽伯制

李亮采【煜。】擬將軍孟勞封漁陽伯制曰。朕惟將軍。身經百錬。气壯千秋。文士談鋒。遜其利達。書生筆陣。未可等夷。龍雀大環。久著赫連之幕。靑犢漏影。常隨文帝之車。白鹿之象堪驚。金馬之形足羨。隝鳳寵榮於漢武。靈寶思渥於魏文。秋水寒生。落雁翎於碧浦。平江楓振。長鷴尾於黃沙。入林甫之容。人驚其笑。補張儀之舌。客遁於言。磨礪以須。汝無讓也。圖窮而見。爾何咎焉。旣搏犀象於南山。旋截鯨鯢於東海。武城小試。彰化理於烹鮮。赤壁鏖徵。肇雄圖於奮擊。以備無患。用戒不虞。出樊噲之門。豺狼共懼。入庖丁之手。虎豹不全。卿材自利。朕典宜優。封將軍。伯漁陽。逐北追亡。已遂從龍之志。韜光斂銳。尙期買犢之風。欽哉。

檄覇王

朝野僉載。唐垂拱四年。安撫大使狄仁傑。檄告西楚覇王項君將校等。略曰。鴻名不可以謬假。神器不可以力爭。應天者膺樂推之名。背時者非見幾之主。自祖龍禦宇。橫噬諸侯。任趙髙以當軸。棄蒙恬而齒劍。沙丘作禍於前。望夷覆滅於後。七廟墮圯。萬姓屠原。鳥思靜於飛陳。【一作塵。】魚豈安於沸水。赫矣皇漢。受命玄穹。膺赤帝之禎祥。當素靈之缺運。俯張地紐。彰鳳舉之符。仰緝天綱。郁龍興之兆。而君潛遊澤國。嘯聚水鄕。矜扛鼎之雄。逞抜山之力。莫測天符之所會。不知曆數之有歸。遂奮關中之翼。竟垂垓下之翅。蓋實由於人事。焉有屬於天亡。𨿽驅百萬之兵。終棄八千之眾。以爲殷鑑。豈不惜哉。固當匿魄東峯。收魂北極。豈合虛承廟食。廣費牲牢。仁傑受命方隅。循革攸寄。今遣焚燎祠宇。削平臺室。使蕙檄銷盡。羽帳隨煙君宜速遷。勿爲人患。檄到如律令。

黃司理判

姦徒王某。扮尼募飯。肆宣巨室。事發。司理黃圖判云。王某三吳無賴。姦宄異常。倡白蓮以惑黔首。祝靑發以混朱顏。教祖沙門。本是出遊和尙。嬌藏金屋。攺爲入幕觀音。抽玉筍。合掌禪堂。孰辧爲尼爲尙。脫金蓮。展館繡榻。誰知是女是男。譬之鸛入鳯巢。誰禁關雎之好。蛇遊龍窟。豈無雲雨之私。明月本無心。照孀閨而寡居不寡。淸風原有意。人朱戶而孤女不孤。廢其書。火其居。方足以滅其迹。剖其心。刳其腹。不足以盡其辜。

姑嫂成婚

暇弋篇。有劉璞者。其妹已許裴九之子裴政矣。璞所聘孫氏。其弟潤亦已聘徐雅之女。而璞以抱屙。俗有衝喜之說。父母擇吉完姻。婦翁以婿方病。潤以少俊。乃飾爲女妝。代姊過門。將以爲旬日計。艸率成禮。父母謂子病不當近色。命其幼女伴嫂。而二人竟私爲夫婦。逾日於病漸瘳。女家恐事敗。紿以他故。邀假女去。事寂無知者。因女有娠。父母窮問得之。訟之官。官乃使孫劉爲配。而以孫所聘徐氏償裴。具判牒云。弟代姊嫁。姑伴嫂眠。愛女愛子。情在理中。一雌一雄。變出意外。移漧柴近烈火。無怪其燃。以美玉配明珠。適獲其偶。孫氏子因姊而得婦。摟處子不用踰墻。劉氏女因嫂而得夫。懷吉士初非衒玉。相悅爲婚。禮以義起。所厚者薄。事可權宜。使徐推別婿裴九之兒。許裴政攺娶孫郎之配。奪人婦人亦奪其婦。兩家恩怨。總息風波。獨樂樂不若與人樂。三對夫妻。各諧魚水。人𨿽兌換。十六兩原只一斤。親是文門。五百年必非錯配。以愛及愛。伊父母自作冰人。非親是親。我官長權爲月老。已經明斷。各赴良期。命黃堂輿從。送歸私第。

分娩口號

狂言別集。袁中郎分娩口號云。嫂姑成行言笑喜。忽然撫腹疼不已。起身忙步歸幃中。頻眉欵擺勝西子。丈夫見說喜且驚。奔走了環若流水。阿翁不好進房門。堂前往來私相語。■﹝囗外力內﹞【歪去聲一作夯】地一聲見天日。娘身欲死千萬楚。阿姑一心要孫子。先扯穩婆問男女。

盧延讓詩

北夢瑣言。盧延讓業詩。二十舉方登第。卷中有狐衝官道過。狗觸石門開之句。租庸使張浚親見此事。甚稱賞之。又有餓貓臨鼠穴。嚵犬舐魚砧句。爲中書令成汭所賞。又有栗爆燒氈破。貓跳觸鼎翻。爲蜀王建所賞。有人曰。平生投謁公卿。不意得力於貓鼠狗子也。人聞而笑之。

悼詩

謝方石【鐸。】口喫。自爲詩曰。心自分明口不明。向人堪笑亦堪驚。可應黑白令難辧。大遣模糊過此生。於甲寅歲失詩一冊。追念不已。因成一律。胠篋分明柰爾何。寉聲一一已無多。朱弦自愛齊門瑟。自雪誰酬郢上歌。好事定應供覆缶。苦心誰復念塡波。也知不是豊城劍。敢望神明有護呵。

方池詩

錢昭度詠方池云。東道主人心匠巧。鑿開方石貯連漪。夜深若被寒星映。恰似仙翁一局碁。人嘲之曰。正所謂一局黑。全輸也。

嘲僧

蘇子由見白足婦洗衣。作詩嘲佛印云。玉箸插銀河。紅裙蘸碧波。再行三五步。浸入老僧窠。有僧誦經。至無眼耳鼻舌身意。黃紫芝曰。焉用誦此。僧禿其頭。而無眼耳鼻舌。更成何物。僧亦不覺大笑。

慰童僕

韋莊窮困時。賴內外童僕之用。作詩慰之。有曰努力且爲田舍客。他年爲爾覓金魚。又曰。他年待我門如市。報爾千金。與萬金其言𨿽俚。其事難期。而其情則可悲。後唐亡。入蜀爲平章。不知能報此奴僕否。

焦芳像驢

焦閣老芳面黑而長如驢。嘗謂李西涯曰。君善相。煩一看。李久之乃曰。左相像馬尙書。右相像盧侍郎。必至此地位。時河南有偸驢賊之號。馬與盧合乃一驢字。始知其戲。一日西涯與焦芳及禮書新淦傅瀚早朝。見校尉有露臥者。焦戲傅云。曉目鈄穿校尉頭。【與二集焦芳戲西涯語略同。】時有汪西校尉之號故也。傅不能答。李頤指焦耳。傅遽悟云。秋風正貫先生耳。俗有秋風貫驢耳之說。

林南澗詞

林粹夫【廷玉。】醉中戲作淸江引慨世曰。世上人心眞个歹。牽鬼街頭賣。哄了白尙書。瞞過陳員外。漢鍾離看見通不倸。沒嘴葫蘆就地滚。好歹休相問。花妝扮戲棚。紙做盛錢圃。陳摶華山閒打盹。春花正紅春酒美。多少蟠桃會。休做看財奴。枉著金銀累。死到黃泉才是悔。勝水名山和我好。每日相頑笑。人情上苑花。世事襄陽炮。霎詩間虛飄飄多過了。

拽轎行

陜西車禦史梁。按部某州。見一拽轎小童。欲私之。至州命易門子。吏目以無應。車曰。卽途中拽轎小童亦可。吏目又以小童乃逓運所夫。有驛丞諭其意。進言曰。小童曾供役上官。乃易之。彊景明晟戲作拽轎行雲。拽轎拽轎。彼狡童兮大人要。末句云。可惜吏目卻不知。好个驛丞到知道。

叶韻

湖海搜奇。謝兵馬之妻爲墻壓死。楊天錫往弔。謝泣曰。寒荊有孕。今死不成屍。柰何。楊曰。此所謂𨿽不成屍【詩。】壓孕【叶韻】而已。

遷神祠

湯藿林【賓尹。】祖墓右有神祠。堪輿家必欲遷於左。藿林另建一廟。極其巍煥。擇吉奉牲醴以告。方下拜。油燈墮其身。公服淋漓。從者驚愕。藿林急卸下。覆於神首。厲聲曰。今日油得我。由不得你了。令人舁之新廟。折去舊祠。

丹成兩剖

有術士見唐六如。極言修煉之妙。唐曰。如此妙術。何不自爲之。答曰。恨我福淺。見君仙風道骨。故敢請爾。唐曰。我但出仙福。有空房在城北僻處。君試居之。煉成兩剖。術上不悟。出扇求書。唐題云。破布巾衫破布裙。逢人使說會燒銀。君何不自燒些用。擔水河頭賣與人。

詠葫蘆

錢塘釋明本。號中峯。博學而好滑稽。嘗詠葫蘆云。秀結國圞帶晚秋。偏從根本易綢繆。墻頭彷佛懸明月。架上依稀綴碧旈。明引神仙三島飯。穩乘羅漢五湖遊。將來剖破成雙器。半贈顏回半許由。

僧姦判

關西有伍氏名愛卿。爲鄰僧圓茂所姦。里人知其狀。捕而白於官。時張欽爲令。審得其情。因判之云。僧圓茂旣已脫障入空門。只合木魚敲夜月。伍愛卿本欲孀居標苦節。緣何錦帳作朝云。紅粉多嬌。謾學墻花委砌。緇衣禿子。竟同野蝶尋香。一節不終。浪謂空卽是色。五除未戒。誰云色卽是空。愛卿著另配良人。姦僧宜追牒問罪。庶幾氏作閏中婦。水諧琴瑟之歡。免得僧敲月下門。長墮輪回之苦。

吳歌

吳歌惟蘇州爲佳。往往得詩人之體。如月子彎彎之歌。瞿宗吉采以爲詞。葉文莊載之水東日記。他如送郎八月到揚州。長夜孤眠在畵樓。女子折開不成好。秋心合著卻成愁。此賤體也。而黃山谷之詞先有之。你共人女邊著子。爭知我門裏挑心。又約郎約到月上時。看看等到月蹉西。不知奴處由低月出早。還是郎處山髙月下遲。此詞𨿽屬淫奔。然怨而不怒。愈於鄭風狂童之訕。又你在東時我在西。你無男子我無妻。我無妻時猶閒可。你無男子好孤淒。此賦體也。又樹頭掛网枉求蝦。泥裏無金空撥沙。刺潦樹邊栽狗橘。幾時開得牡丹花。此比體也。有守一而終之意。

山歌第一

吳中鄕村唱山歌。大率多道男女情致而已。惟一歌云。南山腳下一缸油。姑嫂兩个賭梳頭。姑娘梳做盤龍髻。嫂嫂梳做羊蘭頭。不知何意。朱廷評樹之以問陸式齋。陸思之云。得非言人之所業。本同厥初。惟其心之趨向稍異。則其成就遂大不同。此歌作如是觀可乎。樹之云。君之穎悟過我矣。作如是觀。此山歌第一曲也。

黃雀銀魚

雲南巡撫傅習。於少保桂蕚爲同鄕。傅在滇時。以金石二鑵通於桂。標題云。黃雀銀魚。桂受而語僕曰。語爾主。此處來不得。南京去罷。踰月遂擢南京大理寺卿。行至鎭遠而亡。士有紀以一絕云。黃雀銀魚各一罌。長安陌上肆公行。若教冢宰持公道。安得南京大理卿。

函首求和

開禧問韓侂冑以用兵起釁。中外憂恚。史彌遠定計擁至玉津園側。擊殺之。命臨安府函其首。詣金求和。建陽劉淮爲詩云。寶蓮山下韓王府。鬱鬱沈沈深幾許。主人飛頭去和敵。綠戶雕窗鎖風雨。九世卿家一朝覆。太師宜誅魏公辱。後車不悟有前車。兀突眼中觀此屋。髙九萬詩云。拂曉官家簿錄時。未曾吹徹玉參差。傍人不忍聽鸚鵡。猶向金籠喚太師。

覺長老轉世

史丞相浩與覺長老善。一日浩坐廳上。儼然見覺突入堂中。使人往寺廉之。則報覺死矣。荼頃。浩後院弄璋。浩默然。知爲覺也。遂以覺爲小名。及長。名之曰彌遠。後相兩朝二十六年。權震海內。時有作詩規之者曰。前身元是覺闍黎。業障紛華總不迷。到此更須睜隻眼。好將慧力運金箆。

曉鴉啼

汪彥章在翰苑。屢致言者。作點絳唇詞云。永夜厭厭。畫簾低月山銜斗。起來搔首。梅影橫窗瘦。好个霜天。閒卻傳杯手。君知否。曉鴉啼後。歸夢濃如酒。或問曰。歸夢濃如酒。何以在曉鴉啼後。汪曰。無柰這一隊畜生。聒噪不已也。

驅蝗

米元章令雍丘。鄰縣蝗大起。尉司禁瘞。後仍滋蔓。責保正捕除。或言盡緣雍丘驅逐過此。尉移文載語牒行雍丘。請勿以鄰國爲壑。元章視牒大笑。題紙尾答云。蝗虫原是飛空物。天遣來爲百姓災。本縣若還驅得去。貴司卻請打回來。傳者絕倒。

廁上髙對

郡中某明勲臣之後。門首有扁曰。大參戎第。一曰偶會飲。客謂余曰。子構求瑣言雜說。曾見咄咄夫一夕話乎。余曰慕之而未見。客曰。集中載廁事甚多。如意廁賦。語繁。不復記。其題圊門對云。古人欲惜金如此。莊子曾云道在斯。又虎子難同器。龍涎不及香。又莫道輪回輸五糓。可儲筆札賦三都。又納垢含汗知大度。仙風道骨驗方腸。又爲文自昔稱三上。作賦於中可十年。又撫署圊門曰。但願生民無殿屎。不慚宰相受堂餐。又官司不令多中飽。燕飲應知無後艱。皆貼切不可移易。余曰。旣有對不可無扁。客曰有。余問云何。客曰。大參戎第。坐客無不撫掌。主人亦不覺失笑。

大小蜈蚣

吳履齋爲人豪雋。在相位日。其兄弟多以附麗登庸。賈似道與隙。遂爲飛謠聞於上曰。大蜈公小蜈公。盡是人問業毒虫。夤緣攀附百虫叢。若使飛天能食龍。語聞。謫循州。中毒死。

起復援例

淳佑問史嵩之入相。以二親年耄。慮有不測。預爲起復之計。時馬光祖未卒哭。起爲淮東總領。許堪未終喪制。起爲鎭江守臣。里巷爲十七字謠曰。光祖做總領。許堪爲節制。丞相要起復。援例。

房租判

寶佑間。馬光祖尹臨安。不畏貴戚豪彊。庭無畱訟。福王府訟民不輸賃房錢。民云屋漏。光祖判云。晴則雞卵鴨卵。雨則盆滿缽滿。福王若要房錢。宜待光祖任滿。

麻糊

賈似道當國時。行公田關子兩法。民間若之。葉太白【李。】時爲太學生。上書力詆。似道怒。嗾林徳夫告葉泥金飾齋扁不法。令獄吏鞫之。云。只要你做一个麻糊。葉卽口占一詩曰。如今便一似麻糊。也是人間大丈夫。筆裏無時那解有。命中有處未應無。百千萬世傳名節。二十三年非故居。寄語長安朱紫客。盡心好上帝王書。遂遭黥。流嶺南。及似道敗。放還。

賈劉獻佞

賈餘慶劉岊相繼降元。一日畱遠亭夜集。北人燃火亭前。聚諸公列坐行酒。餘慶有名風子。滿口罵坐。毀宋人物無遺。以此獻佞。北人惟亹亹笑。岊數以淫褻奉北人。專以爲笑具。於舟中取一村婦至亭。使薦劉寢。據劉交坐。北人又嗾婦抱劉爲戲。文文山不勝悲憤。口占刺餘慶雲。甘心賣國罪滔天。酒後猖狂詐作顚。把酒逢迎酋長笑。從頭罵坐數時賢。刺岊云。落得稱呼浪子劉。尊前百媚佞旃裘。當年鮑老不如此。畱遠亭前犬也羞。

譽檜

建炎中。髙宗駕駐維揚。康伯可【與之。】上中興十策。名振一時。後秦檜當國。伯可乃附檜求進。檜薦之。擢爲臺郎。檜生日。伯可壽以喜遷鶯詞。中有文章孔孟。勲庸周召語。極其獻舉。伯可嘗與檜對局格天閣下。檜戲曰。此卒渡河。是爾將軍之疥癩。伯可徐曰。今皇禦極。視公宰相如腹心。檜大喜。撤棊酣飲。終日而罷。伯可有順庵詞一卷。中多譽檜語。

土地夫人

正徳中顧東橋【璘】知臺州府。有土地祠設夫人像。顧曰。土地豈有夫人。命徹去之。郡人告曰。府前廟神鈌夫人。請移土地夫人配之。顧令卜於神。神許。遂移夫人像入廟。時爲語曰。土地夫人嫁廟神。廟神歡喜土神嗔。明年郡人復曰。夫人入配一年。當有子。復卜於神。神又許之。遂設太子像。時又語曰。期年入配今生子。明歲更教令愛生。顧旣撤夫人像。又聽其入配塑子。益見民之易惑。而神不足信也。

正好掉頭

紹興辛巳。金遣使修好。命洪景盧【邁】往報之。與其伴使約用敵國禮。沿路表章皆用在京舊式。未幾。乃盡卻回。使依近例。景盧不可。遂扃驛門。絕供饋。不得食者一日。景盧懼畱。乃易表章。授之。供饋乃如禮。景盧素有風疾。頭常掉。時人爲之語曰。一日之饑禁不得。蘇武當年十九秋。寄語天朝洪奉使。好掉頭時不掉頭。太學諸生衍作南鄕子詞曰。洪邁被拘畱。稽首垂哀告彼酋。一日忍饑猶不耐。堪羞。蘇武爭禁十九秋。厥父旣無謀。厥子安能解國憂。萬里歸來誇舌辧。村牛。好擺頭時便擺頭。

嫁妾非偶

荊渚田氏侍兒名國香。黃山谷自南溪召爲吏部員外郎。畱荊州。乞守當塗。待報。所居與此女爲鄰。山谷偶見之。以爲幽閒姝美。目所未覩。後田某以嫁下裏貧民。山谷因賦水仙花寓意云。淤泥解作白蓮藕。糞壌能開黃玉花。可惜國香天不管。隨綠流落小民家。

燭

支順集。詠燭。江兒水雲。一自交遊後。其中欲火燃。對天結个丹心願。無多光景難畱戀。明心不昧有神靈鑑。白日靑天不便。要逞風流。約定在黃昏夜半。

抹布

抹布。黃鶯兒云。尊相犯水星。濕淋淋。過一生。昔日華靡今休論。喜混濁同塵。更相尋無憎。半生薄祿多餘瀋。沒收成。揩臺抹桌。卽此是終身。

木套

木套。黃鶯兒云。足下屬陰形。主用事。是水星。半生勞碌奔波命。長頸把頭伸。紅光滿面生。不無折挫須防愼。待時臨。太陽部位。方許得安寜。

■﹝媫﹐牛代女﹞毽

■﹝媫﹐牛代女﹞踼。黃鶯兒云。只爲兩文錢。做虛頭。一綫穿。渾身裝褁些花毛片。撇人在眼前。賣俏在腳尖。翻來覆去一似風前燕。這身邊。方才著腳。又到那身邊。

紙鳶

孩兒意。只爲功名半張紙。臨行時。慈母手中綫費幾許。只要去。扯不住。不愁你下第。只愁你。際風雲。腸斷天涯何處。

傘

徐文長傘謎云。開如輪。斂如槊。剪紙調膠護新竹。日中荷蓋影亭亭。雨裏蕉芭聲簌簌。晴天則陰陰則晴。晴陰之說誠分明。安得大柄居吾手。去覆東西南北之人行。

搾石

生長山岡。爲糟糠。來到街坊。被牽連縲紲難釋放。他那里淚汪汪。空教我懸懸望。

詠禿

元王和卿詠禿。天淨紗詞云。笠兒深掩過雙肩。頭巾牢抹到眉邊。欵欵的把笠檐兒試掀。連荒道一句。君子人不見頭面。

從嫁婢

元關漢卿嘗見一從嫁媵婢。作小令云。鬢鴉臉霞。屈殺子將陪嫁。規摹全似大人家。不在紅娘下。巧笑迎人。文談回話。眞如解語花。若咱得他。倒了蒲桃架。

指甲

元人有詠指甲得勝令詞云。宜將鬭艸尋。宜把花枝浸。宜將繡綫勻。宜把金釵紝。宜操七弦琴。宜結兩同心。宜托腮邊玉。宜圈鞋土金。難禁。得一搯通身沁。知音。治相思十个鍼。

臉上黑痣

白仁甫有醉中天詞。賦作人臉上黑痣云。疑是楊妃在。逃脫馬鬼災。曾與明皇捧硯來。美臉風流殺尀耐。揮毫李白覷著嬌態。酒松煙點破桃腮。或雲杜遵禮作。

阿珍

雎陽滕玉霄【賓。】工詞曲。贈歌童阿珍瑞鷓鴣云。分桃斷袖絕嫌猜。翠被紅裩興不乖。洛浦乍陽新燕爾。巫山行雨左風懷。手攜襄野便娟合。背抱齊宮婉變偕。玉樹庭前千載曲。隔江唱罷月籠階。阿珍蓋鄭櫻桃解紅兒之流也。

嘲懼內

尢悔庵先生戲嘲懼內黃鶯兒曰。何事犯娘行。跪妝臺一炷香。風流罪過難輕放。笞之太彊。殺之過傷。參詳惟有宮刑當。好關防。如何黑夜越獄上牙牀。

●堅瓠十集卷之四目錄

冊封牡丹詔

金陸相朝

詩怒當事

雨淋寉形

一聯構訟

不妄謏

髙塘髙唐

鉆燧攺

詠楊花

詩用靑韻

檢討討夫馬

詩譏冢宰

雨淵進頌

秦屠出入

子與好客

奏對雅語

江陵勝景

洪周對語

夢鱣

也不礙

徐白二珪

祭金魚文

新春雨雪

諺語皆詩

諺語對

水飯詞

妓募緣疏

罔兩鴨

劉沈好誇

鳴五遣戍

棗謠

翟海槎詩聯

萬棠陵翻案

西湖觀梅

張於湖詠雨

侍兒代書

迎春召對

梁趙調謔

優人諧戲

臨安道人

食蠱蟇

開州銅銚

無邊風月

駝子詩

攬田

吳王相謔

馮婦解

犬吠張三嫂

阿婆臉不搽

媿作梁山

化妬神咒

十胡子語

短而傴

趙璘短小

任佃移文

村學傳誤

黠鬼賺牛頭

嘲續娶

表子夃老

妓家祝獻文

方士大言

重刻褚石農堅瓠集卷之四

甬上畱香閣主人較刋

冊封牡丹詔

張山來【潮。】冊封牡丹爲花王。詔曰。剖竹分藩。首重英華之選。剪桐封國。聿先富貴之家。欲拜爵以酬庸。必頒符而錫命。咨爾牡丹。金枝玉葉。國色天香。肇迹洛陽。得天地中和之气。敷華春夏。鍾乾坤光霽之祥。化工賴以昭宣。皇猷資其黼黻。徳足潤身。睟於面而盎於背。姿尢邁種。望如口而就如雲。巍巍鬱鬱。煥乎其有文章。肅肅雍雍。允矣如聞色笑。圖奇形於麟閣。名買胭脂。賚良相於江都。贈之芍藥。威儀棣棣。尢堪粉飾太平。气象堂堂。無難役使艸木。位居元首之尊。羊叔子亂頭亦好。言多藥石之益。王懷祖掇皮皆眞。沈香亭北。君王垂帶笑之眸。羣玉山頭。供奉艸淸平之調。煥旌旗之五色。竹木皆兵。舞干羽於兩階。芝蘭作佩。錦心繡口。簇簇能新。霞蔚云蒸。多多益辧。接一枝於椿杪。恍如天半朱霞。伴兩口於瑤池。儼似雲中白寉。重華拹於蒂。人誇臺閣層層。廣譽施於身。共羨聲名藉藉。如遠客。如近客。如仙客。如野客公門桃李咸拜下風。若淸友。若雅友。若名友。若艷友。屬國芻蕘同瞻化日。展矣功髙累葉。誠哉徳冠羣芳。玆以覃恩。特封爾爲花王。錫之冊命。鳴呼。陽春有腳。奕葉爲光。天地無私。本支百世。山河帶礪。惟此一拳一勺之多。冠冕巍峩。應加五服五章之采。建邦設都。永固屏藩之位。誅茅裂土。附之姚魏之家。爾其克沃乃心。以蕃王室。毋效傾城之笑。益彰華國之猷。欽哉。

金陸相嘲

太倉陸孟昭【■﹝日上永下﹞】爲刑部郎中。嘗往一朝士家駕牛。投剌不書名。惟云東海釣鰲客過。朝士見之。知爲■﹝日上永下﹞也。亦遞一帖云。西番進象人來。蓋孟昭而黑齒白。人皆嘲爲象奴云。孟昭與麗水金文。皆景泰辛未進士。相善。性好戲謔。文嘗嘲■﹝日上永下﹞曰。黑象曰中含玉齒。昶應聲曰。烏龜背上嵌金文。

詩怒當事

陸孟昭自以歷任年深。當有不次之擢。道逢刑部尙書陸瑜。大理寺卿王槪。乘肩輿來。因避馬。卽爲口號云。陸老前頭去。王翁逐後來。明年二三月。也有轎兒擡。諸公聞而惡之。遂有福建參政之擬。孟昭臨行。寮宷餞之。對眾朗吟云。非是區區欲大參。柰因兩鬢雪毶毶。諸公側耳朝端聽。一道淸風振斗南。任後又寄詩京師諸故舊云。再三上覆眾哥哥。人事無多。沒柰何。只有新書並手帕。並無叚疋與綾羅。聞者益怒。遂不復進用云。

雨淋寉形

至正初。張仲舉翥。爲集慶路學訓導。禦史下學點視廩膳。鄰齋出對云。豸冠點饌。是日適用驢肉。仲舉戲續云。驢肉作羹。禦史蓋河南人。聞之大怒。欲逮治之。仲舉乘夜逃奔揚州。時揚州方全盛。眾素聞仲舉名。皆延致之。仲舉肢體昻藏。行則偏竦一肩。韓介玉以詩嘲之云。垂柳陰陰翠拂檐。倚闌紅袖玉纖纖。先生掉臂長街上。十里珠樓盡下簾。坐中皆笑。或曰。仲舉病寉形也。時有相士在坐曰。不然。此兩淋寉形也。兩霽則翀霄矣。後入大都。果致位貴顯。

一聯構訟

廬山雜記。南唐孟歸唐能詩。肄業廬山國學。嘗得瀑布詩。練色有窮處。寒聲無盡時。鄰居生亦得此聯。遂交爭之。助教不能辧。訟於江州。各以全篇意格定之。而歸唐爲勝。後歸京師。累遷大理丞。江州羣吏來京。猶指曰。訟詩生也。又劉貢父詩話。豁達老人喜爲詩。所至輒自題寫。嘗書人新粉墻。主人憾怒。訴於官。杖之。使市石灰更圬墁訖。告官乃得縱捨。一聯構訟。題壁被笞。大堪捧腹。今盜句疥壁者。實繁有徒。請自收斂。勿遭毒棒。

文劣不能妄諛

虞山詩人傳。嘉靖中。劉子威【鳳。】好爲謷牙詣屈之文。吳人推服之。袁景休字孟逸。每向人抉摘其字句。鉤棘文義紕繆者。以爲姍笑。子威聞之大怒。訴於邑尉。攝而笞之。尉數之曰。若復敢姍笑劉侍禦文章耶。孟逸仰而對曰。民寜再受笞數十。終不能攺口沓舌。妄諛劉侍禦詩文也。尉笑而遣之。

髙塘館髙堂生

濠州西有髙塘館。附近淮水。禦史閻敬愛宿此館。題詩於壁曰。借問襄王安在哉。山川此地勝陽臺。今朝寓宿髙塘館。神女何曾入夢來。軺軒往來。莫不吟諷言佳。有李和風者至。題於旁曰。髙唐不是這髙塘。淮畔川南各一方。若向此中求薦枕。參差笑殺楚襄王。見者鼓掌。康熙丁卯。南場第二道策問。經學中引髙堂生事。題紙誤刋髙唐生。一士攺前詩於席捨曰。髙堂不是這髙唐。旅館人名兩不當。若向此中窮討論。定應急殺楚襄王。遂哄傳白下。

鉆燧攺

楊一淸爲冢宰日。有設爲選官求攺事爲口實者。曰。有選人旣注官。意弗慊。思攺。將決於神簽。其妻曰。君儒人。當聽命於儒之靈者。選人於是禱於仲尼。旣至廟。乃先詣從配諸賢。首至閔子。曰。某欲攺官。何從而可。閔子曰。何必攺。問顏子。顏子曰。也不攺。問宰予。宰予曰。於予攺。間其何自。則曰鉆燧攺。楊號邃庵。其所注除遷擢。皆由賄賂鉆刺而得故云。

味楊花

劉績詠楊花詩云。點鬢縈眉西復東。悠揚無力任春風。謝家擬雪眞兒女。到處生虫不殺虫。堯山堂云。譏邃庵而作。

詩用靑韻

李西涯在翰林時。諸翰林齋居閉戶作詩。僮僕窺之。見其面目皆作靑色。彭敷五教以靑字韻嘲之。幾致勃蹊。西涯爲詩解之。有擬向麻池爭白戰。瘦來雞肋豈勝拳。聞者絕倒。

檢討討夫馬

弘治中。某檢討。討裏河之夫。驛丞不接。某不平。或謂之曰。驛丞不知檢討何宜。只稱翰林學士。次日果稱學士。仍前不出。乃賦詩云。翰林檢討被人輕。卻冒瀛洲學士名。依舊驛丞全不理。由來知要不知淸。

詩譏家宰

嘉靖辛亥。有無名子掲詩於朝堂曰。侍郎一載擢天官。躐等超升固有綠。屬下晚生門簿寫。部前嚴示眾人看。曾嗔廚役捶三十。爲謝當塗借八千。反復小人逢敵手。始援終陷勢應然。一書云。蓋指李默也。

兩淵進頌

嘉靖丙戌。天臺縣起復知縣潘淵。進嘉靖龍飛頌。內外六十四圍。五百叚。一萬二千章。效蘇蕙織錦回文體。世廟以其文縱橫不可辧識。使開冩正文以進。又監生王淵請建世室。其事旣行。淵謁選得主簿。爲上官所笞。上書自言。擢上林苑右監丞。進嘉靖頌。京師爲之語曰。兩淵有兩口。口闊大如斗。笑殺張蘿峯。引出一羣狗。又皇明續紀。光祿署丞何淵。上疏請立世室。崇祀皇考。下部會議。何其名之適合耶。

秦屠出入

寜國屠枰石【羲英。】督學浙中。持法嚴毅。竿牘俱絕。先任爲無錫秦鴻洲【梁。】以太僕少卿調補。最寬靑衿。居間可以劵取。時有秦晉屠出之謠。萬曆初。屠升南太常少卿。江陵柄政。攺祭酒。待士一如督學時。無錫周儆庵【子義】爲司業。和厚得士心。又有屠毒周旋之謠。至形奏疏。屠尋轉太常卿。

子與好客

嘉靖中。長興徐子與【中行。】好客尢好少年美麗者。一客醜甚。自負能詩。介蔡子木【汝楠。】薦之子與。子木作書。盛言客可喜狀。以家人將之。恐客之窺書而求易也。子與得書大歡。亟延入。旣見。子與愕然。笑啞啞不止。贈以詩。有自信金聲能擲地。誰知玉貌不如人之句。客猶得意。傳示爲重。

奏對雅語

明世廟政暇。使侍臣各道邑里人物。及丰城大宗伯李璣。應聲曰。鄕有長安長樂。裏有鳯舞鸞歌。人有張華雷煥。物有龍淵太阿。世廟嘉其敏括。

江陵勝景

宋公安張景。隱居不仕。仁宗召見問曰。卿在江陵地有何景。景對曰。兩岸綠楊遮虎渡。一灣芳艸護龍洲。上曰。所食何物。對曰新粟米炊魚子飯。嫩冬瓜煮鱉裙羹。

洪周對語

洪容齋周益公嘗侍壽皇宴。因談肴核。上問容齋。卿鄕裏所產。容齋番陽人也。對曰。沙地馬蹄鱉。雪天牛尾貍。又問益公。益公廬陵人也。對曰。金相玉版筍。銀杏水精蔥。上吟賞。又問一侍從其。浙人也。對曰。螺頭新婦臂。龜甲老婆牙。四者皆海鮮也。上爲之一笑。

夢鱣

南京王祭酒。嘗私一監生。其人忽夢鱣出胯下。以語人。人因爲句曰。某人一夢甚蹺蹊。黃鱣鉆臀事可疑。想是翰林王學士。夜深來訪舊相知。聞者鼓掌。

也不礙

宋時吏部一胥。好滑稽。有董公邁參選。失去官誥。但存紙印。遂投狀給據。一日侍郎問胥曰。此事無礙否。胥曰。朝士大夫董公邁。失一官詰紙印在。也不礙。侍郎覺其謔侮。杖一百罷之。蓋俗有舞十般癩云。一般癩來一般癩。渾身爛了肚皮在。也不礙。如是凡十首。語言相類。故應聲爲戲云。

徐白二珪

徐侍郎如珪謫外。復以廷評入。不欲忘舊禦。投臺中刺曰臺末。他僚刺曰臺駁。太常寺少卿白若珪。性謙下。投諸權貴曰。渺渺小學生。好事者作句曰。臺末臺駁。渺渺小學。同是一珪徐如白若。聞者絕倒。

祭金魚文

新安張山來【潮。】祭金魚文。丙辰重五日。心齋居士以瓣花巵酒。奠金魚之魂。而告之曰。惟爾朱塗粉傅。玉質金相。買歸盆盎。少則洋洋。誕置閒庭。居然發發。文成五彩。奪水族之精英。體具三停。傲龍孫之美麗。詎識紅顏薄命。無能世上常存。野客緣慳。不獲人間近玩。倐爾其休。末入牧人之夢。悠然而逝。無殊鄭校之烹。漁非竭澤。奚爲靡有孑遺。泣甚過河。乃至無能漏网。見其生旋見其死。難言太上忘情。瘞爾魄又招爾魂。乃見吾儕博愛。

新春雨雪

康熙癸酉新春。連日兩雪。予偶出。見一老吟云。今年春比去年春。何必衣冠簇簇新。惟有天公知此意。故將雨雪灑行程。

諺語皆詩

今人諺語多古人詩。瓜田不納履李。下不整冠。曹子建詩。晚飯少喫口。活到九十九。古樂府句。待予心肯日。是汝命通時。唐太宗詩。何人更向死前休。韓退之詩。公道世間惟白髮。貴人頭上不曾饒。杜牧之詩。事向無心得。章碣詩。世亂奴欺主。年衰鬼弄人。海枯終見底。人死不知心。杜荀寉詩。一朝權入手。看取令行時。朱灣詩。自己情𨿽切。他人未肯忙。裴說詩。日出事還生。武元衡詩。難將一人手。掩得天下目。曹鄴詠李斯詩。終日醉醺醺。張籍登金山寺詩。林下何曾見一人。靈徹詩。忍事敵災星。司空圖詩。但有路在上。更髙人也行。龔霖詩。長安有貧者。爲瑞不宜多。羅隱詩。但知行好事。莫要問前程。馮道詩。在家貧亦好。戎昱詩。大樹大皮褁。小樹小皮纏。庭前紫荊樹。無皮也過年。宋僧行持詩。但存方寸地。畱與子孫耕。賀仙翁句。此去好憑三寸舌。再來不值半文錢。張叔仁送謝疉山入燕詩。

諺語對

諺語對多可采者。如板板六十四。擲擲麼二三。貓口裏挖鰍虎頭上做窠。鐘馗提小鬼。善才參觀音。揑鼻頭做夢。挖耳朶當招之類。已見譚槪。近又得手弗動念四。背起打十三句。客言範長白喫白腸飯。無可對。予侄庭嘉曰。盧河生著生湖羅。亦堪解願。

水飯詞

夷堅志有水飯詞雲。水飯惡冤家。些小姜瓜。尊前正欲飲流霞。卻被伊來剛打住。好悶人那。不免著匙爬。一似吞沙。主人若也要矜誇。莫惜更攙三五盞。錦上忝花。

妓募緣疏

元妓連枝秀姓孫。後爲女道士。浪遊江湖。欲造庵於松江。陸宅之爲疏曰。京師第一部教坊。占排場。曾使萬人喝采。道徳五千言公案。抽鎖鑰。只因詞組投機。向林下得大道髙風。指雲間問前緣福地。一跳身才離了百戲柵中圈子。雙擺手便做个三淸門下閒人。識盡悲歡離合幻。打開老病死生關。交媾功成。陰陽炭燒空欲海。修持行滿。雌雄劍劈破愁城。七星冠剛替下鳯頭釵。合歡帶生扭做鹿皮袋。空非空。色非色。色卽是空。道可道。名可名。彊名曰道。往常時紅裙翠袖生綃帳。猛可裏艸履芒鞋匾皂絳。銷金帳冷落風情。養丹鑪消磨火性。半世連枝帶葉。算從前歷盡虛花。一朝剗艸除根。到此地方成結果。牢著眼有鳥飛兔走。急回頭怕寉怨猿啼。五陵人買笑追歡。掉頭不顧。三島客談玄論道。稽首相迎。大都來幾个知音。多管是前生有分。玉樓花下千鍾酒。幾番歌白薴遏行雲紙帳梅邊一炷香從此誦黃庭消永日。桃花扇深藏明月影。椰子瓢長醉白雲鄕。皓齒細腰。打疉少年歌舞。錦心繡腹。宣揚老子經文。燒夜香非尋佳偶。披寉氅星月下禮拜茅君。登春臺不望遠人。駕鸞車雲霄上追尋簫史。只此淸茶淡話。勝他濁酒狂歌。淨洗胭脂。見全眞本來面目。輕敲檀板。聽步虛別是宮商。人盡誇七眞堂上。添个小仙姑。我只見五城山下。冊立新王母。不比尋常鉤子。曾經老大箝錘。百煉不回。萬夫莫敵。疇音微通一笑。白面郎爭與纏頭。如今蝢悟三生。靑眼客便當擡手。旣不作八夢朝雲暮雨。也須撇等閒秋月春風。若加了蒲團上工夫。便可到蓬壺中境界。肯莊嚴一處。千年香火。是成就到頭。陸地神仙。金銀鈔等物。懇求大塊子捨來。福祿壽利錢。擬定加倍兒還你。得道者多助。看琳宮寶殿。日月交輝。愛人者必親。仗玉磬金鐘。晨昏報徳。秀以疏語。多寓譏訕。遂飄然入吳。遇醫人李恕齋。復尋舊好。築室偕老焉。

罔兩鴨

尢仇遠稗史。上虞鄭宰治邑有聲。及去任邑人。作旗帳錢之。中有鄭君制錦。天下無一。封紫誥。覲皇都。邑人借畱不肯住。誰能舉网獲雙鳬。鄭喜。每宴集必出示人。其弟亦作宰歸。無餞辭。頗以爲恥。謂曰。此非頌兄之美。乃譏兄也。网卽罔。雙卽兩。鳬卽鴨。其意以兄爲罔兩鴨也。兄怒而焚之。

劉沈好誇

劉菊莊與夏少卿善。人有問其姓字者。則曰。夏少卿之好友。更不言已姓。同時有沈循與都憲錢鉞有屬。人詢其姓。亦曰。錢員外是我外兄。好事者爲之語曰。沈循只說錢員外。劉泰常稱夏少卿。時傳以爲笑。

鳴玉遣戍

錢塘兪鳴玉【珩。】杭州前衛軍余也。善詩字。多辯才。然性狙獪。弘治初。投爲鎭守內官張慶椽吏。遂虎而翼。起家巨富。其未爲吏時。亦欲如富貴相。張海觀作詩譏云。輕羅細葛稱身裁。今恐無憑換得來。莫道此人窮盡了。出門還要轎兒擡。及慶死。外臺治珩罪。謫戍嶺南。初珩至海寜。有人爲子行賄。得中鄕試者。會試卒於道。珩爲詩弔之云。門外長旛百尺髙。昔人曾此逞英豪。黃金散盡買科舉。不見賢郎著紫袍。

棗謠

武進翟海槎【永齡。】與陸廉伯【簡】並以才學馳名。成化乙酉。陸發解。而翟名最後。以書柬所親曰。至矣盡矣。方知小子之名。顚之倒之。反在諸公之上。蓋以自嘲。因嘲陸云。翟赴南京。患無貲。買棗數十觔。每至市墟。呼羣兒至。每兒與棗一掬。教之曰。不要輕。不要輕。今年解元翟永齡。一路童謠載道。聞者爭覓其旅邸訪之。大獲贐利。

海槎詩聯

靖江本江陰之馬■﹝馬犬﹞。沙人言語。俗謂之沙骨碌。翟海槎詩云。馬洲風景亦不俗。依舊桃紅並柳綠。林間好鳥樹頭啼。聲聲只叫骨碌碌。有髹匠求翟書春聯。翟攺陽春句云。陽春生徳澤。萬物布光輝。

方棠陵翻案

西湖飛來峯石上佛像。元楊璉僧伽雕琢所成。下天竺後壁畵。王叔明筆。其剝落處。孫宰子補之。開化方棠陵【豪】爲秋官。慮囚江南。見而題曰。飛來峯天奇也。自楊總綂琢之。天奇損矣。叔明畫人奇也。自孫宰子補之。人奇索矣。二者乃山中不平之疑案。子法官也。不翻是案。何以服人。眾傳爲笑談。

西湖觀梅

番陽張彥實兄楚材。爲祕書監。約彥實觀梅西湖。彥實作詩云。天上新驂寶輅回。看花仍趂雪霙開。折歸忍負金蕉葉。笑插新臨玉鏡臺。女堞未須翻角調。錦囊先喜助詩材。少蓬自是調羹手。葉底應尋好句來。時楚材再婚劉氏。故及玉鏡臺事。秦檜見詩喜之。遂擢左史。

張於湖詠雨

張安國【孝祥。】號於湖。由鄕薦得試集英。文墨精妙。考官媚檜。取秦塤爲冠。寘孝祥第二。孝宗覽之。擢孝祥首選。有詠雨滿江紅詞曰。斗帳髙眠。窗寒靜。瀟瀟雨意。南樓近。更移三鼓。漏傳一水。點點不離楊柳外。聲聲只在芭蕉裏。也不管滴破故鄕心。愁人耳。無似有。遊絲細。聚復散。眞珠碎。天應分付與。別離滋味。破我一窗蝴蝶夢。輸他雙枕鴛鴦睡。向此際。別有好思量。人千里。

侍兒代書

嚴州鳥石寺在山上。有嶽武穆張循王劉太尉題名。光世不能書。令侍兒代書。姜堯章題詩云。諸老凋零極可哀。尙畱名姓壓崔巍。劉郎可是疏文墨。幾點燕支浣綠苔。

迎春召對

弘治攺元。莆田迎春。戴大賓尙幼。父兄抱看。有指謂守曰。神童也。守以龍飛二字令屬對。戴見春牛。對曰。牛舞。守不然之。戴曰。百獸率舞。牛寜不舞乎。守稱善。又以虎皮褥蓋學士椅。令對。戴曰。兔毫筆寫狀元坊。守厚賞之。年十三魁天下。考科舉時同輩見其年少。謂曰。小朋友就要做官。做到何官。答曰。閣老。眾戲出對云。未老思閣老。應聲云。無才做秀才。眾哄笑。知反爲所傷也。

梁趙調謔

唐梁寶好嘲戲。因公事至貝州。憇客館中。問貝州佐吏云。聞此州有趙神徳能嘲謔。卽令召之。寶色甚黑。憑案以待。須臾神徳八。兩眼俱赤。至階前。梁寶卽云。趙神徳天上旣無雲。閃電何以無準則。神徳答云。向者入門來。案後惟見一挺黑寶。又云。官裏料朱砂。半眼供一國。神徳答云。磨公小拇指。塗得大社北。寶無以難。媿謝遣之。

優人諧戲

羣居解頤。優人李可及善諧戲。嘗因延慶節。緇黃講誦畢。次及優倡爲戲。可及褒衣博帶。攝齋升座。稱三教論衡。一人問曰。旣言博通三教。釋迦如來是何人。對曰。婦人。問者驚曰。何也。曰。金剛經云。趺坐而坐。非婦人何須夫坐。然後兒坐也。又問太上老君何人。對曰。亦婦人。問者曰。何也。曰。道徳經云。吾所大患。以吾有身。及吾無身。吾有何患。非婦人何患於有娠乎。又問文宣王是何人。曰。亦婦人也。問者曰。何也曰。論語云。沽之哉。沽之哉。我待賈者也。非婦人奚待嫁爲。上大笑。厚賜之

臨安道人

紹興中。臨安有老道人。嘗以冬日在三省門外空地。聚眾覓錢。用濕紙裹黃泥。向日。少時卽幹成堅丸。因白眾曰。有小術呈獻。覓錢沽酒。乃隨五方書金木水火土五字。各撚一泥丸包以濕紙。就日色曬之。少頃去紙。東方者色靑如靛。南方則赤如丹。西方則白如珠。北方則黑如墨。中央如黃蠟然。人皆相顧嘆異。競與之錢。其人發黃面黧。𨿽冬月只著單衣。必有道者也。

食蠱蟇

漳州一士負气壯猛。同數友出次村落。見地上精帛包物。皆莫敢取。士獨笑曰。吾正貧。取之何害。對眾啟之。絹數匹。中貯白金三大笏。一虫如蝦蟇。祝之曰。汝蠱毒自去。持銀絹歸。舉家皆懼禍至。士人是夜升榻。有一靑蟇。大如周歳兒。先踞席上。正念無以侑酒。卽敲殺之。家人益懼。士人割而煮食之。乃就寢。醉境晏然。明夜又有蟇十餘枚。小於前。復烹食之。明夜又得數十枚。夕夕增多。而益以減小。最後遂滿屋充塞。不可勝食。士人膽气益振。一月後乃絕。舉家亦無他異。

開州銅銚

淳熙中。天臺陳達善知開州。得一銅銚。闊徑則三寸。下列三足。上有蓋。其薄如紙。不知其爲何用。或告之曰。投食物於中。燃紙炬燎之。卽可熟。陳試取豬肝。使庖人如常法治之。漬以鹽酒。仍滿注水並一石子。自持一炬燎其腹。俄聞銚中汩汩有聲。及炬盡蓋。石子已糜熟。自是每夙興。用此法治食。食畢乃出視事。

楚娘悔嫁﹝玆據柏香書屋校印本補﹞

開封葛楚娘頗有姿色矜己擇人議親皆不允一日有村夫謀於媒媼曰聞楚娘有色能爲我得之當謝子以千金媒媼往紿楚娘誇其富比石崇貌勝潘安楚娘許之及嫁乃一村夫須胡滿面難尋眉目巑岏不似人楚娘不悅有少年嘲之曰堪憐白米攙稗子可惜羊肉拌冬瓜惱煞冰人忒說謊泥中淹郁一叢花楚娘聞之怨恨求去其夫詣府陳狀判曰夫有出妻之條妻無退夫之理糟糠古不下堂買臣之妻可恥妍媸本系前丁媒妁合當掌嘴且饒根究私情二人押還鄕裏

天怕老婆﹝玆據柏香書屋校印本補﹞

尙書星有好風星有好好雨古注云箕星東方宿也東木克北土以土爲妻土好雨故箕星從妻所好而多雨也畢星西方宿也西金克東木以木爲妻木好風故畢宿從妻所好而多風也由此推之北宮好燠南宮好暘中央四季好寒皆以所克爲妻而從妻所好偶述此義有善謔者應聲曰則是天上星宿亦怕老婆矣一座哄笑

束像歸山﹝玆據柏香書屋校印本補﹞

宋楊伯子爲潮州守治聲赫然爲三輔冠士民相與肖像祠於學宮與工部尙書戴少望相並祠伯子意不悅會除浙東庾節將行辭先聖禮畢與諸生坐於講堂命取所祠像來題詩其上云面有憂民色天知報國心三年風月少兩鬢雪霜侵更莫畱形迹何須問古今不如隨我去相伴老山林遂捲藏而行時有戲綴其尾云可憐戴工部獨樹不成林

無邊風月

葵軒瑣記。唐伯虎【支頣集作錢寉灘。】題妓湘英家匾云。風月無邊。見者皆贊美。祝枝山見之曰。此嘲汝輩爲虫二也。湘英問其義。枝山曰。風月字無邊。非虫二乎。湘英終以爲美。不之易。又伯虎對門一富翁之母七十壽誕。求詩於伯虎。伯虎援筆書曰。對門老婦不是人。富翁見書而驚。又書曰。好是南山觀世音。意稍釋。第三句曰。兩个兒子都是賊。見之又不覺失色。續更書曰。偸得蟠桃獻母親。富翁快快。持之而去。

跎子詩

月下閒談。有跎子詩云。哀哉跎背翁。行步甚龍鐘。遇客先施禮。無人亦打恭。有心尋地孔。何面見蒼穹。仰臥頭難著。俯眠腹又空。蝦身窘且縮。黿背聳還丰。雨不沽懷內。臋常曬日中。娶妻須凸肚。摟妾怎偎胸。劃石差堪擬。斷環略可同。小橋稱雅綽。新月肖尊容。赴水如垂釣。懸梁似掛弓。生前偏局蹐。死去也謙恭。子舊藏沈君玉橄欖核。雕跎子一枚。棕帽。胡須直。身肩有補頂。手持一扇。扇有詩四句云。一世無驕色。常年只鞠躬。對人能委曲。隨處笑春風。君玉圖書一方。又有楊梅核雕猢孫一枚。眉目畢具。惜失之矣。

攬田

崇明佃戶攬田。先以雞鴨送業主。此通例也。有張三者。向施氏攬田。施曰。此田不與張三種。旣而張三取雞饋之。施轉語曰。不與張三卻與誰。張三曰。施相公如何頃刻間兩樣說話。施曰。方才這句話是無稽【雞】之談。此刻這句話倒是見機雞而作。

吳王相謔

吾郡吳原墅面麻而須胡。莆田王玉峯口歪而牙豹。二人同部。王戲云。麻臉胡須。羊肚石倒栽蒲艸。吳應云。豹牙歪嘴。螺殼杯斜嵌蚌珠。聞者鼓掌。江菉蘿作桃源李源野方伯。曹前陽僉憲事。

馮婦解

堯山堂外紀。安福張鰲山。督學江北。一門生往見。問老師試士中。有俚文可作話柄者乎。張曰。吾在徐州以馮婦善搏虎爲題。一生云。嗟乎馮婦一婦人也。而能搏虎不惟博也。而又善博焉。夫搏虎者何。扼其吭。斬其頭。剝其皮。投於五味之中而食之也。豈不美哉。士爲之絕倒。崇禎中呂匪庵督學河南。試某縣。以湯使遺之牛羊一叚爲題。一生云。牛羊滿階。不以享親之腹。而以實自己之喉嚨。使其親眼飽肚中饑也。不亦恨乎。又爲淵驅魚文。一魚曰。獺來矣。眾魚皆曰。獺來矣。沈伯敍先生從中州歸。傳述甚多。皆可噴飯。惜不能記憶也。曾見吾於武成二句文。一士云。夫武城。小邑也。而取二三策。則其書不亦多平。又陸介綏言一士。作夫婦之愚兩節文。篇中有云。夫至大也。而婦能載之。婦至小也。而夫能破之。夫者上察下也。婦者下察上也。上察下察。鳶飛魚躍之象也。見者絕倒。

犬吠張三嫂

靑箱雜記。郎中曹琰滑稽辯捷。一僧以詩卷投獻。琰閱其首篇。登潤州甘露閣云。下觀揚子小。琰曰何不道卑吠狗兒肥。次又閱送僧之楚云。猿啼旅思淒。琰曰。何不道犬吠張三嫂。

阿婆臉不搽

嘉興林叔大【鏞。】爲江浙行省掾。貪墨鄙吝。頗交名流。以沽美譽。其於達官顯宦。則品饌丰美。若髙人勝士。不過湯餅而已。偶延黃子久【公望】作畫。多士畢集。復以素點供客。諸士譏訕交作。叔大赧甚。揖潘子素【純】題其畫。子素援筆書一絕云。阿翁作畫如說法。信手拈來種種佳。好水好山塗抹盡。阿婆臉上不曾搽。子久笑語曰。好山好水謂達官顯宦。阿婆臉不搽言素面也。言未已。子素復加一句云。諸佛菩薩摩訶薩。眾不解其意。子素曰。此卽僧家懴悔也。閧堂大笑而散。叔太數日不見客。

媿作梁山

國史補。李濤爲弟澣娶禮部尙書竇寜國之女。年甲稍髙。花燭之夕。竇氏出參。濤輒望塵下拜。澣驚曰。大哥風狂邪。新婦參阿伯。豈有答禮。濤曰。我不風。誤謂親家母。澣慚。旣坐。竇氏復拜。濤又手當胸。作歇後語曰。慚無竇建【徳。】媿作梁山【伯。】喏喏。聞者莫不絕倒。

化妬神咒

扈統妻苟氏。性妬悍。一日統夢神謂曰。天上有化妬神咒經一卷。自孔門三出妻之後。此經不行人間。今授汝。汝當諦聽。乃開緘。展寶藏。朗誦。統俯伏聽受。卽能默記。每日淸晨。奉持三日。後苟氏漸覺溫柔。四十九日。荀氏病。口吐一物。黑如漆。似蛇兩頭。似蠍兩尾。統不解何物。夜復夢神曰。此是汝妻妬根。今爲佛力拔去。永無妬心矣。妻病亦愈。向年張浣心。曾示一抄本。有佛說怕老婆經。今問之。亦不復記憶矣。

十胡子語

馮猶龍先生有十胡子語。各引四書中哉字一句結之。錄之以資談笑。胡子一。我未冠時你先出。是天下莫蚤於一胡子。一胡子曰。時哉時哉。胡子二。一逢考試預先剃。是天下莫詐於二胡子。二胡子曰。豈予所欲哉。胡子三。炒黑芝麻滿麵攤。是天下莫穢於三胡子。三胡子曰。此物奚宜至哉。胡子四。拍子辮子無意思。是天下莫勞於四胡子。四胡子曰予豈好辧哉。胡子五。風吹倒捲如老虎。是天下莫猛於五胡子。五胡子曰。彼烏敢當我哉。胡子六。朝朝夜夜防火燭。是天下莫險於六胡子。六胡子曰。水哉水哉。胡子七未曾喫粥你先濕。是天下莫累於七胡子。七胡子曰。爾焉能凂我哉。胡子八。一場相打連根抜。是天下莫痛於八胡子。八胡子曰。是何傷哉。胡子九。陰陽二毛稱好友。是天下莫尊於九胡子。九胡子曰。烏得有其一。以慢其二哉。胡子十。下頦眶當摸弗出。是天下莫藏於十胡子。十胡子曰。且君之欲見之也。何爲也哉。

短而傴

武徳中。崔善爲歷尙書左丞。甚得時譽。諸曹惡其聰察。因其身短而傴。嘲之曰。崔子曲如鉤。隨例得封侯。髆上全無項。胸前別有頭。

趙璘短小

唐趙璘儀質瑣陋。成名始婚。薛能爲儐相。謔以詩。略云。巡關每傍樗蒲局。望月還登乞巧樓。第一莫教嬌太過。緣人衣帶上人頭。又。不知元在鞍鞽裏。將謂空■﹝馬犬﹞席帽歸。又。火鑪牀上平身立。恰與夫人作鏡臺。

任佃移文

正徳問。南充任佃。以禦史謫江陵知縣。或有公移與鄰縣知縣。輙稱卽將某人如何。某事如何。同僚不堪。因署其公移尾。答之曰。卽將卽將又卽將。卽將二字好難當。寄語江陵任大尹。如今不是繡衣郎。佃見之默然。聞者爲解頤。

村學傳誤

曹元寵題村學堂圖云。此老方捫虱。眾雛爭附火。想當訓誨間。都都平丈我。語𨿽可笑。而曲盡社師之狀。杭諺言社師讀論語鬱鬱乎文哉。爲都都平丈我。委巷之言。習而不悟。一日宿儒到社中。爲正其訛。學童皆駭散。時人爲之語曰。都都平丈我。學生滿堂坐。鬱鬱乎文哉。學生都不來。曹詩蓋取此也。

黠鬼賺牛頭

捧腹編。艾子病熱。稍昏。神遊陰府。見閻羅升殿治事。有數鬼擁一人至吏前自曰。此人合以五百億萬觔柴。於鑊湯中煮訖放去。王可之。令付獄。一牛頭捽執之去。其人私謂牛頭曰。君之豹皮裩何敝若此。牛頭曰。冥中無此皮。若陽人焚化方得。其鬼又曰。家中此皮甚多。若蒙獄主見憫。少減柴數。早得還鄕。當焚十皮爲獄主作裩。牛頭喜曰。爲女去億萬二字。則速得還。兼免沸煮之苦矣。於是義入鑊煮之。牛頭時來相問。小鬼遂報柴足。旣出鑊。引見閻羅。釋放將行。牛頭囑曰。勿忘皮也。其人乃回顧曰。有詩一首奉贈。牛頭獄主要知聞。權在閻王不在君。減刻官柴猶自可。更求枉法豹皮裩。牛頭大怒。業已復王。無可柰何矣。

嘲續娶

陳鹿友起【蘋。】久館常熟祝氏。曾述常邑老儒某。晚年再娶。錢蒙叟諸先生輩。皆有詩文稱賀。時孫扶桑先生【承恩】年十四。故作鄙俗七言一律曰。寡婦今朝嫁寡公。生涯重整興蔥蔥。竹牀破簟吚啞響。舊竈新泥踼禿舂。開口蛤蜊寬定宕。垂頭麻雀癟丁東。掀帷忽見窗楞白。勉彊支腰又一通。兒者絕倒。順治戊戌。先生遂魁天下。

表子夃老

俗謂娼曰表子。嫖客曰夃孤老。表對裏之稱。表子猶言外婦。夃老猶言客人。秦以市販多得爲夃。蓋販負之徒。要雅作婟嫪。私娼曰私科子。雞雉所乳曰窠。卽科也。晏子春秋。殺科雉者不出三月。蓋言官妓出科。私娼不出科。如雞雉之戀窠也。一作私貨子。亦通。又名半瓶醋。

妓家祝獻文

李卓吾山中一夕話。載妓家祝獻文曰。伏以香焚寶鼎。燭插銀缸。奉請勾欄土地。教坊大王。煙花使者。脂粉仙娘【弟子】。生長九江之上。僑居聖帝之傍。因無生理。買良爲娼。今遇七夕令飾。啟建葷素道場。拜獻木司聖眾。願祈如意吉祥。大姑常接有錢夃老。二姐廣招多鈔財郎。三姐房中時時舞弄獅子。四姐牀上夜夜捉對鴛鴦。五姐忙兜兜迎新送舊。六姐急忙忙脫褲寬裳。七姐鹽商包定。八姐木客連樁。九姐願得富翁梳弄。十姐只求財主成雙。廚廈春梅秋菊。常接个幫閒落剰之客。走動張三李四。頻燒些淨腳洗手之湯。合家利市。永保安康。謹疏。形容鴇兒愛鈔。曲盡其情。

方士大言﹝玆據柏香書屋校印本補﹞

一方士好大言或問曰先生壽幾何方士啞然曰余亦忘之矣憶昔女媧之世天傾西北地陷東南余尙童稚居中央平穩之處兩不能害因與羣兒看伏羲畫八卦見其蛇身人首得驚癇幾不起賴神農以艸頭藥治余幸不死蚩尢犯余以五兵因舉一指擊傷其額流血被面而遁蒼氏子不識字來求教爲其愚不甚屑也慶都十四月而生堯延余作湯餅會餘贈以生肖錢舜爲父母所虐號泣於旻天手爲拭淚勤勸勉再三遂以孝聞禹治水過余門勞而觴之力辭不飲孔甲贈余龍醢余悞嘗之口鮏臭因辟穀成湯開一面之网以羅禽獸嘗面笑其不能忘情於野味商紂彊余牛飲不從寘余炮烙之刑七晝夜而言笑自若妲己以爲異而釋之姜家小兒釣得鮮魚時時相餉余以飼山中黃鶴後見夷齊餓於首陽以麻姑所贈交梨火棗幷魚遺之穆天子瑤池之宴讓余首坐徐偃稱兵天子乘八駿而返阿母畱余終席飲桑落之酒過多賴董雙成萼綠華兩个丫頭扶我歸舍沈醉不起被楚漢爭鋒咸陽三月火殺聲震天以致驚醒呂后害韓彭諸將餘力諫不從卒至三國分漢南北朝上下佞佛餘言不入與陶弘景輩隱居華陽稱山中宰相唐明皇欲遊月宮召見便殿適貴妃與安祿山洗兒錢取視之卽余向所贈堯者也陳橋兵變太祖自立而還大宴功臣欲以杯酒釋兵權命余往說石守信等棄職歸山觥籌交錯至今尙在醉鄕山中無歷日不知世上是何甲子也

堅瓠十集

﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣

﹝堅瓠集﹞堅瓠續集

﹝淸﹞褚人獲纂輯

堅瓠續集

﹝淸﹞褚人獲纂輯

●堅瓠續集目錄

堅瓠續集

續堅瓠集序

堅瓠續集卷之一目錄

堅瓠續集卷之一

鉆燧木

上任忌正五九月

月忌

金生水

五弧

池魚考

十貧十富

五馬

坐地席上

夢筆生花

飲墨

闌干十二

闌干三訓

荒親

羊溝

關聖廟聯

公不如卿

觀音像

白血無血

三步五步

赤口煞

替代

養公囑蜂

窯變佛像

鵓梧丁

獨婦山

女閭

上巳

九福

成都十二月市

女須

腹裂生子

人與物交

天干地支謎

嫁禍

鍾祥淘河

榿木

員音運

白起蜈蚣

李林甫姦報

秦檜豬牛

長生艸

水神求物

禦史河

飛來佛寺

銀河使者

金陵銅陵

散粥施藥

桐收汗

桐花鳳

杜鶻考

喜鵲惱鴉

靑田核

酴醿露

蚌珍

羿射九烏

香豬

物現佛身

神鷹錄

臨江狐

翠碧

堅瓠續集卷之二目錄

堅瓠續集卷之二

十二生肖

六神考

二十八宿

歷中九宮

人日

四時皆迎

元夕燈火

耗磨放偸

送窮

寒食禁火

墳墓

修禊

小盡大盡

浴佛

僧尼結夏

端五

角黍

天地合日

伏

盂蘭盆

落帽

小至小歲

儺

艸靑爲歲

月滿爲一月

十四十九月

木工祿壽

蜈蚣入腹

蚰蜒入耳

嫁杏

艸木得四時气

淮水神猴

表逸

李杜齊名

仙白蝠

愈骨鯁咒

治湯火咒

咒語

漳河曹操墓

澄心堂紙

黃堂

燈婢燭奴

妬虐之報

至十字

神茶郁壘

李太守燭姦

石匣雙鴨

六燕乙鴻

肉芝

葫蘆仙

簡板尺牘

堯民擊壤

臘忌

紙錠化眞金

指甲珊瑚

放生

海南鬼

西樓記

萬正學

賄中爲豬

鼻孔蟢蛛蜂

堅瓠續集卷之三目錄

堅瓠續集卷之三

寓簡論易

未見錄

朝鮮試文

食棗齒黃

文士苦心

文公好學

文信國

謁壽星

毛老人

忍爲通寶

田畯醉歸

孝童

物作人言

物有人心

紫泥封

牢丸

露布

戊辰榜

孝廟人材

詩誇家世

步輿

陳仲子墓

雨魚

雨異

雨錢

火浣布不朽木

擬人聖賢

陳希夷對禦歌

阿濫堆

項氏語先

鬼畏正人

河神

文昌經治疫鬼

太守執柯

人皮鼓坐褥

戚繼光猴

菩薩蛇

蠶神

宮巷濓溪坊塔

異鏡

唐文襄

八歲善對

陳杜拾遺

捋須刺眉

秀才張妓

楊李潘治第

試院鶴啄封

冰雷繪梅

石中物

雷烏雷神

玉脂燈臺

陰徳不在遠

孔孟所使

碁力酒量

兄弟別號

人腹鼠蟹

吳中異人

圓珠殼

楊鐵崖

盆景

石號

堅瓠續集卷之四目錄

堅瓠續集卷之四

沈約濫得名

中孚取象

謙卦

六籍皆詩

平仲君遷

投子

輕容方空

杜撰

蛙鳴喜怒

五糓樹

猴奕

仙女教奕

李徳裕後

九棘三槐

竹實

孫臏黥布

朱徐攺名

渭塘蘆蓼

月下葡萄

十字罪

行幸不拜

盜常住錢

佛入中國

寺名原始

無官禦史

孔公報徳

前身

艸異

婦人幽閉

雞犬鳴吠

傳席撒帳

六朝金粉賦

石城懷果

梭服

古來刺客

僕隸中義士

奴隸中可人

秦檜後裔

關聖免軍

明日來

山鳥報更

染須

身具二形

人生尾

食人

雲雨雷可食

十八般武藝

气象

古屠蘇

張成善走

帝王異號

人臣異稱

鳥諭

金陵詞客

陳劉相業

八人同席

詩譏子

楊文貞戒子

插不臈

芋艿韌【認】

劉方燕巢

●續堅瓠集序

稼軒著堅瓠小史。成四十卷。於古今軼見異聞事。所載略備。今復得續集四卷。何其才之不盡耶。蓋書之有續。不自稼軒始也。史記三皇本紀。龜策傳。皆續也。班氏前漢書亦以續而成。仲長統之昌言。桓君山之新論。又皆有爲之續之者。誰曰不可哉。且夫續子長之書者。出於君家少孫。續孟堅之書者。爲其女兄曹大家。續長統之昌言與君山之新論者。一爲董襲。其一卽爲孟堅。皆由他人踵而成之。而當子長孟堅諸人。之時蓋若有待而未遑者獨今日稼軒之書續之者卽出自稼軒一人之手此乃子長孟堅諸人。所深羨而未之有逮者也。因侍從過吳。稼軒出以相示。爲續題其端如此

年家眷小弟孫致彌拜題

●堅瓠續集卷之一目錄

鉆燧木

上任忌正五九月

月忌

金生水

五弧

池魚考

十貧十富

五馬

坐地

夢筆生花

飲墨

闌干十二

闌干三訓

荒親

羊溝

關聖廟聯

公不如卿

觀音像

白血無血

三步五步

赤口煞

替代

養公囑蜂

窯變佛像

鵓梧丁

獨婦山

女閭

上巳

九福

成都十二月市

女須

腹裂生子

人與物交

天於地支謎

嫁禍

鍾祥淘河

榿木

員音運

白起蜈蚣

李林甫姦報

秦檜豬牛

長生艸

水神求物

禦史河

飛來佛寺

銀河使者

金陵銅陵

散粥施藥

桐收汗

桐花鳳

杜鵑考

喜鵲惱鴉

靑田核螺

酴醿露

蚌珍

羿射九烏

香豬

物現佛家

神鷹

臨江狐

翠碧

堅瓠續集卷之一

長洲石農褚人獲學稼纂輯

鉆燧木

鉆燧攺火。四時而五木。蓋先王取火。法五行也。春屬木。楡柳色靑。以象木也。木生火。夏屬火。棗杏色赤。以象火也。火生土。季夏屬土。桑柘色黃。以象土也。土生金。秋屬金。槐檀色白。以象金也。金生水。冬屬水。柞楢色玄。以象水也。四時平分。而土位在中宮。寄旺於四時。季夏者。土之中位。故月令於仲夏之後。則中央土。素問謂之長夏也。愚謂一歲統之爲四時。分之爲五行。五行各七十二日。土分王於四時之末。各分十八日。合之亦七十二日。總五行之七十二日。合爲三百六十日。而成一歲。乃所鉆木色。各從其時也。火久有毒。故四時攺火。

上任忌正五九月

人家移居。及官府上任。每忌正五九月。遠見南史。不知何解。菽園雜記云。宋尙道教。正五九月禁屠宰。新官上任祭告。應祀郊壇。必用宰殺。故忌之。賢奕載釋氏智論。天帝釋以大寶鏡。照四大神州。每月一移。察人善惡。正五九月。照南贍部州。唐人於此三月。不宰殺。不行刑。謂之斷屠月。郎仁寶云。正五九月建。乃寅午戌也。寅午戌屬火。臣音爲商。商屬金。恐火之克於金。故忌之。

月忌

每月初五。十四。二十三。爲月忌。凡事必避之。衛道夫云。聞前軰謂此三日。郎河圖數之中宮五數耳。五爲君象。故庶民不敢用。陰陽家書云。月忌。是廉貞值日。卽獨火星也。故忌之。

金生水

五行之生。皆有至理。惟金生水爲難明。艸木子云。金者。石中之精液。水出石中。故曰金生水也。素問樞式曰。水自西而東流。西。金位也。故曰金生水。郎仁寶云。金爲气母。在天爲星。在地爲石。星爲气之精。石爲气之形。水生於气之聚也。天地之气交。則石生云而星降雨矣。按天文志。以星動揺。而而爲風雨之候。石津潤而爲雨下之徵。此非金生水。而气化之義歟。五行以气爲主。故五行之序。以金爲首也。

五弧

今人知桑弧而不知五方之弧。東方之弧。以梧。其牲以雞。南方之弧以柳。其牲以狗。中央之弧以桑。其牲以牛。西方之弧以棘。其牲以羊。北方之弧以棗。其牲以彘。【見新書。】

池魚考

風俗通曰。城門失火。禍及池魚。舊說。池仲魚。人姓名也。居宋城門。城門失火。延及其家。仲魚燒死。又云。宋城門失火。人汲取池中水以沃灌之。池中空竭。魚悉露死。諭惡之滋。並傷良善也。二說未知孰是。

十貧十富

支頤集。有十貧十富語。一要貧。學燒銀。二要貧。學空門。【當易買前程。】三要貧。好相論。【當昜訟事興。】四要貧。好移墳。五要貧。置寵人。六要貧。陪女門。七要貧。宅舍新。八要貧。嫖賭頻。九要貧。宴貴賓。十要貧。好賽神。一可富。孝親族。二可富。少奴僕。三可富。省追逐。四可富。效勤苦。五可富。守舊屋。六可富。長忍辱。七可富。粗衣服。八可富。養六畜。九可富。多糞土。十可富。沒名目。旨哉斯言。

五馬

漢制。公卿皆駟馬。遁齋間覽云。出爲太守。增一馬。故云五馬。又漢官儀云。漢制九卿二千石。亦右驂。太守駟馬而已。其加秩二千石。乃右驂。故云五馬。陳眉公羣碎錄云。王羲之爲永嘉太守。庭列五馬。後人效之。遂以五馬爲太守美稱。而墨客揮犀。引素絲組之。良馬五之爲證。恐非。或云。北齊柳元伯。五子同時領郡。時稱五馬。恐亦非。

坐地席上

古無凳椅。席地而坐。故坐字從土。鄕黨記夫子席不正不坐。齊景公問晏子曰。寡人坐地。二三子皆坐地。君子獨塞艸而坐。是也。古無桌。燕飲卽設於席上。席上。卽地上之席也。至於祭先。則置之豆間之地。今飲以桌。而稱坐地席上。皆原於古之意歟。

夢筆生花

夢筆生色。人知江淹夢得五色筆。由是文藻日新。不知先有晉王珣。夢人授以如椽大筆。梁紀。少瑜亦夢陸倕授以一束靑鏤管筆。唐李嶠兒時。亦夢人授以雙筆。自是藻彩溢發。李太白亦夢筆生花。自是文章蓋天下。五代馬裔孫。夢神手授二筆。

飲墨

梁試進士不中程者。飲墨水一斗。北齊策秀才。書有濫劣者。飲墨水一斗。東坡監試呈諸試官。麻衣如再著。墨水眞可飲。山谷云。睥睨紈絝兒。可飲三斗墨。此言胸中無墨。故以墨爲罰。又題子瞻畫竹石云。東坡老人翰林翁。醉時吐出胸中墨。王勃每屬文。先磨墨汁數升。酣飲引被。覆面而臥。及寤。援筆成篇。不攺一字。人謂勃爲腹稿。

闌干十二

聞見巵言。載南詔苗獠。不解營宮室。倚樹架木以居。四周用長木橫闌之。每面各三。禁猛獸不得越而八。夜則驅合家男女。偃息於其中。此所謂闌干十二也。後入唐人詩料。遂與流蘇珠箔。相附而行。謂是富貴家長物。豈復識爲蠻獠荒陋之用乎。

闌干三訓

闌干有三義。如李太白詩。沈香亭北倚闌干。及詩中朱闌畫楯。此木闌干。人人所知。若曹子建詩曰。月落參橫。北斗闌干。注。闌干。橫斜貌也。又薛令之詩。盤中何所有。苜蓿長闌干。闌干。當作縱橫意。長宜音常。今讀掌音。直作木闌干矣。盤中字無著落。至長恨歌曰。玉容寂寞淚闌干。此闌干。謂眼眶也。閱韻會等書。闌干有眼眶之訓。

荒親

世俗以父母死。不得成親。而於垂死之日。先行親迎之禮。謂之衝喜。迨已死而娶。謂之乘凶。謂之荒親。荒俗讀作入聲。然猶曰父母死。娶婦以主中饋也。近有閥閱之家。父死。七中停喪。忍痛出贅外家。居然衣錦食稻。其良心喪盡。爲何似也。史稱石勒禁在喪嫁娶。歷代賢君反不禁止。何哉。

羊溝

荀子。入其央瀆。注。中瀆也。謂今出水溝。今人稱出水竇曰央溝。亦有本。太平禦覧引莊子逸篇。羊溝之雞。羊溝不知何解。及讀郎仁寶七修。引中華古今注。謂羊喜抵觸垣墻。爲溝以隔之。故曰羊溝。然俗以暗者爲陰溝。則明者爲陽溝。更覺明白曉暢。但未見所出耳。

關聖廟聯

商丘宋文康公【權】過蒲州。謂關侯廟。見一聯云。怒同文武。道卽聖賢。公以對句不工。思有以易之。偶午睡。夢侯告之曰。何不云志在春秋。公醒而書送侯廟。又廣濟張長人【仁熙】於他處侯廟。見集唐一聯云。三分割據紆籌策。萬國衣冠拜冕旈。又京口三義閣一聯云。若傅粉。若塗朱。若點漆。誰謂心之不同如其面。忽朋友。忽兄弟。忽君臣。信乎聖不可知之謂神。皆佳。又山西一友。言侯廟中有一對。赤面稟赤心。乘赤兔追風。間關中無忘赤帝。靑巾對靑史。仗靑風偃月。隱微處無愧靑天。巾字不若燈字。

公不如卿

宋陳僕射【俊卿】。問九仙祠。問功名。夢仙曰。前程在黃公度口。陳過黃。語其故。黃曰。我狀元。子榜眼。陳曰。君何尊已而卑人。黃曰。然則狀元爾。榜眼我。紹興八年廷試。黃果狀元。陳榜眼。及謁禦。髙宗問曰。卿士何奇。輙生二卿。黃曰。披綿黃雀美。通印子魚肥。陳曰。地瘦栽松栢。家貧子讀書。髙宗曰。公不如卿。卽攺俊卿爲狀元。

觀音像

夷堅志。載淳熙元年。吳江長橋側。居民鄭媼。年八十餘。獨處茅檐之下。日丐於市。人頗憐之。敝衣糲食之外。蓄其剩餘。藏於瓶。欲以畫觀音像。夏四月。鄰火延燒。所積一空。明日泣理故處。於燼中得瓶。略無損缺。而錢白鎔成寶像。髙一尺許。冠衣瓔珞。楊枝淨瓶皆具。工制巧妙。塑匠驚嘆。以爲莫能及。巨室王氏取去。營室嚴奉。畱媼事香火。壽過百歲。紹熙中。媼猶存。

白血無血

人言白血無血。蓋戲言爾。然史書實載其事。石廣斬李子揚。頸無血。十餘日。而面色無異於生。【見石季龍傳。】景僧錄受刑無血。宋景平元年。魏陷虎牢。人被殺者不出血。【並見通鑑。】黃巢殺周朴。湧白乳尺五寸。巢又以劍斫懶安塔。亦湧白乳三尺。【見八閩志。】孫琳殺徐光而無血。【見搜神記。】宋建炎間。荊州長陽民婦向氏。爲賊皮仲所執。不受辱。被殺。曰乳自吭流至踵。【荊州記。】宋李廷芝死節。血無一點。【見韋居聽輿】漢軍執一僧。取其銀。復斬其首。白乳湧出。【孔平仲談苑。】至正九年。王伯顏爲福寜州戶。被賊王善所執。叱降不屈。頸斷。白乳如液。後以陰兵。助元滅賊。【見元史。】元山東宣慰使。董摶霄。與毛貴戰。被殺不見血。惟白气沖夫。【見從信錄。】正徳七年。流賊陷上蔡。知縣霍恩。被執。罵賊見殺。頸斷無血。白气縷縷。若騰龍然。【見七修。】豈皆英烈忠貞。而有此異耶。

三步五步

人知曹子建。七步成詩。不知更有三步五步者。史載柳公權應詔。賦邊城賜衣適時之作。無復停思。文宗曰。子建詩成七步。爾乃三焉。又開元中。史育上書自薦。謂子建七步。臣五步之內。可塞明詔。明皇試以除夕上元等題。育應口而成。除夕云。今歲今宵書。明年明日來。寒隨一夜去。春逐五更回。气色空中攺。容顏暗裏催。風光人不覺。移入後園梅。明皇稱賞。授左監門衛將軍。時溫庭筠才思敏捷。每入試。八義手而八韻成。又文筆襟喉。載有人謁李賀。伹見賀久而不言。唾地者二。而文已成三篇。其視三步五步。則又間矣。

赤口煞

赤口小煞耳。人或忤之。率多鬭訟。至值寅己酉戌。斷不可用。余亦無害。蓋四位所屬。皆能以口傷物。其煞他位值之。不必盡避。愚以爲值子申二辰。亦宜忌。

替代

今人患病篤。延道士作醮祈禳。以紙印人形。伏於胸間。名爲替身。鄙俚之極。閒窗括眞志。載荊南都頭李遇。病困。魂至陰司。有一相識先死者曰。常侍安得來此。遇具道所以。俄又有一人曰。追到李遇。遇遂蘇。見妻子環泣。身下臥一畵人。號爲替代云。乃知此事已久。各處皆然。不獨吾蘇也。

養公囑蜂

鄚龍如耳新。曰。雲巖僧貯蜂三年。不出蜜。養公至。見而問曰。蜂蓄幾何年。收幾何蜜。僧曰。三年無半點。養公乃囑蜂曰。蠟可燃燈。蜜可供佛。代爾懴悔。無妨少出。是年出蜜不下五六十斤。自是生生不絕。

窯變佛像

筠廊偶筆。常熟窯變羅漢。在方塔寺內。髙五六寸。瘦甚。跣足趺坐。頂上骨縫隱然。兩齒出唇外。如生人。慈悲之意可掬。長安慈仁寺窯變觀音。以莊嚴妙麗勝。此以奇古勝。寺內靑魈菩薩。卽雎陽張公【巡。】赤髮藍。面口銜巨蛇。如夜叉像。視之不可解。或曰公自矢。死爲厲鬼殺賊。此蓋厲鬼像云。

鵓梧丁

玉照新誌。載朱太學生張行簡。醉臥西湖。爲女怪所迷。要與入城。婦曰。可尋鵓梧丁二枚。貼於錢塘門。則吾得入矣。張問何物。曰杖瘡膏藥也。如言貼之。遂偕入城。

獨婦山

越絕書。載獨婦山。去會稽四十里。勾踐將伐吳。徙寡婦至獨山者。以爲死士。示得專一也。吳越春秋。作獨女山。云勾踐以諸寡婦。淫泆過犯。皆輸山上。士有憂思者。令遊山上。以喜其意。此說近是。

女閭

齊記。載管子治齊。置女閭七百。徵其夜合之貲。以充國用。此卽教坊花粉錢之始也。又論語有歸女樂之文。亦出於齊。其女閭之餘平。管仲相桓公。匡天下。而立女閭之法。宜爲聖門之童。所羞稱也。

上巳

三月上巳。采蘭水上。祓除不祥。載於後漢書。周艸窗曰。上巳當作十千之巳。蓋古人用日。例以十千。如上辛上戊之類。無用支者。若首午尾卯。首未尾辰。則上句無巳矣。故王季夷【嵎】上巳詞云。曲水裙三月二者。可證。吳中以上巳蛙鳴。則無水患。故諺曰。三月三个蝦蟇。禁口難開。範大成詩云。薄暮蛙聲連晚鬧。今年田稲十分收。

九福

天下有九福。京師錢福。眼福。屏帷福。吳越口福。洛陽花福。蜀川藥福。秦隴鞍馬福。燕趙衣裳福。美女福。珍珠船云。不到長安辜負眼。不到兩浙辜負口。又云。江陵號衣冠藪。人言琵琶多於飯甑。措大多於鯽魚。

成都十二月市

成都記。正月燈市。二月花市。三月蠶市。四月錦市。五月扇市。六月香市。七月七寶市。八月桂市。九月藥市。十月酒市。十一月梅市。十二月桃符市。

女須

雞肋編。載唐李光弼之母。有須數十。長五寸許。宋史。載都下朱節妻。須長尺許。徽宗賜爲女冠。七修。載洪武初。南京齊化門東街達達婦人。有髭須。長尺許。庚巳編。載弘治末。應山縣女子。生須長三寸餘。見邸報。予里人桌四者。商於鄭陽。見主家一婦。美色。頜下有須三繚。長數寸。人目爲三須娘。開州誌。載正徳十三年。臨河城靳氏女。將笄。忽生須。長四寸許。剪之復出。

腹裂生子

夷堅志。載淳熙中。建康杜屠婦。於左脇下。裂腹生子。客座新聞。載成化辛丑【祝枝山作申午。】鳳陽宿州張珍妻王氏。有孕當產。臍下右側。痛不可忍。一日忽裂。生男。禦史周蕃聞於朝。官爲給養。從信錄。載嘉靖辛酉眞定民婦。於右脇下產一男。馬嚴庵聞見錄。萬曆癸巳。吳中李翰林【大武】家。楊文妻。裂腹下右裏股。生一男子。母亦無恙。異苑。載晉義熙中。魏興李宣妻樊氏。懷姙過期不孕。而額上有瘡。兒穿之以出。名胡兒。長爲將。

人與物交

文海披沙。盤瓠之妻與狗交。漢廣川王。祼宮人與羝羊交。靈帝於西園。弄狗以配人。眞寜一婦與羊交。沛縣磨婦。與驢交。杜修妻薛氏。與犬交。朱文帝時。吳興孟慧度婢。與狗交。利州婦與虎交。宜黃袁氏女與蛇交。臨海鰥寡與魚交。章安史悝女與鵝交。突厥先人與狼交。衛羅國女配瑛與鳳交。陜右販婦與馬交。宋王氏婦與猴交。耳談。臨安有婦與狗姦。京師有婦與驢淫。荊楚婦人與狐交。乃知宇宙之大。何所不有。

天干地支謎

甲集得顚倒不自由。天干謎。戲作閨情地支以配之。辛未夏。見趙恬養解人頤。已有閨情地支。喜其先得我心。附錄於左。實仔望。百年好事成姻眷。誰知兒女緣慳缺半邊【子。】紐絲兒不覺和腸斷【丑。】待要卜金錢。演卦前川。只恐水兒流不到硯池邊【寅。】忽聽柳陰中。聒噪新蟬。又被伐木丁丁響小園【卯。】黑漫漫一聲霹靂空中震。霎時間云收兩散【辰。】抽身起。獨自走。只見綠徧山原【巳。】也曾許我急整歸鞭。到於今拋卻前言【午。】昧心人。那管紅日西沈。孤燈閃閃【未。】本待向神明。將他埋怨。且卸衣衫一晌眠【申。】直等到酒闌人倦。淚珠皃滚滚。似水如泉【酉。】夢魂中。越【音倏】地裏走向陽臺【戌。】駭得人縱轡揚鞭。猛可裏。急忷忷。馬兒都不見【亥。】用骨牌名。隱天干云。一枝花。卑人一點不容誇【甲。】梅稍月似鉤。空把郎心掛【乙。】火燒眉。一人在內恨冤家【丙。】蝶戀花。向短亭閒要【丁。】魚遊春水。茂林芳艸不須加【戊。】錦屏風將楊妃半遮【巳。】滿堂紅。照不到髙唐腳下【庚。】槅子眼裏盼伊家。可立在十字街皃土【辛。】踏梯望月。瞥見士頭差【壬。】倘得个將軍掛印。奴自揆才情少。恐難配著他【癸。】用曲牌名。隱地支云。好事近。半夜女兒生子。更漏子。聽雞鳴【醜。】下山虎伏神光退【寅。】香柳娘拋閃木蘭亭【卯。】點絳唇。掩卻櫻桃小口【辰。】十二時。剛輪一半夏初臨。撥艸來尋【巳。】朱奴兒。藏頭不見人兒面【午。】珍珠簾。將玉人半夏形和影【未。】二郎神告退衣巾【申。】沽美酒。點水無存【酉。】越恁好。走向花叢覓彈子【戌。】要孩兒。半刻須分【亥。】近得毛序始。天干地支謎四則。天干謎。一擬命書。一擬課引。其命書云。此造天於不雜。五行相稱。四時之气鹹備。可謂十全之格。細推運道。向如身處匣中。顚倒不得自由。今交申運。方是出頭之日【甲。】逢九之年。防有失脫。必撇得去。方妥【乙。】然賴內助有人。一無所損【丙。】將來添人進口。何所不可【丁。】家事艸創。到頭來。自然茂盛【戊。】交酉運幫身。金土配合【巳。】得水爲助。豈止小康而已【庚。】爲人能自立。作事勝人十倍【辛。】卻肯伐人任勞【壬。】但未必名登科第。欲求發達。須去持弓挾矢。當有天然遇合【癸。】其課引云。此卦本屬乾天。變成坤體。首爻落空。不但有土崩之勢【甲。】且有瓦解之疑【乙。】內中一人【丙。】切不可與角口【丁。】事在欲成未成之間【戌。】只恐巴不就【巳。】終屬荒唐。若無閒口舌。亦可望八分【庚。】辭不得勞苦做去【辛】莫信任旁人【壬】倘發始之初。有二人相助。便可邀天之幸。其事十全矣【癸。】地支謎云。學向上近孔孟【子。】何事非君。偏不學伊尹【醜。】穴居亦如宇宙大【寅。】遁去田間不畱影【卯。】欲振衰微。恐無才【辰。】尾大不掉已難正【巳。】許人以身且莫言【午。】一木豈能勝大任【未。】東方無一人著腳【申。】不如髙臥西山穩【酉。】只嫌茂艸多點污【戌。】頃刻將刀芟除盡【亥。】又。孤男苦無女。好事終難就【子。】五體原來闕不全。笑君無腳又無口【醜。】家下有八人。田產止一畆【寅。】仰求於人被拋撇【卯。】人當厄時已怎救【辰。】且顧已之前。莫管已之後【巳】呼我以牛應以馬【午。】本來面目還辯否【未。】未能事人以求伸【申。】焉能事鬼以露丑【酉。】操戈待下功不成【戊。】小人假充不能久【亥。】

嫁禍

明初。金陵上淸河一帶。善崩。髙皇患之。人言豬婆龍窟其下。故爾爲患。時工部欲聞於上。又疑豬犯國姓。輒稱大黿爲害。髙皇惡其同元字。命漁人捕之。殺黿殆盡。先是漁人用香餌引黿。黿凡數百斤。一受釣。以前兩爪據沙。深八尺許。百人引之不能出。一老漁。諳黿性。命於受釣時用穿底缸。從綸貫下。覆黿首。黿用前爪抵缸。不復據沙。引之遂出。金陵人語曰。豬婆龍爲殃。癩頭黿頂缸。言嫁禍也。

鍾祥淘河

異識資諧。鍾祥令某。觀運石砌堤岸。以尺量地。諸靑衿在側。令命對曰。尺量地面。地長量短短量長。靑衿沈吟不就。有一腫頸舟子。抵前對曰。船載石頭。石重船輕輕載重。令嘉而問之。恍惚。化一淘河飛去。

榿木

四川有木名榿。其華可愛。王守溪一日問蜀士曰。榿木韻書音楷。而王荊公則曰音欹。當何從。士曰當從欹。庶人皆識之。因舉荊公詩曰。濯錦江邊木有榿。野園封植佇華滋。地偏幸免桓魋伐。歲晚還同庾信移。守溪悅服。

員音運

陸魯望詩。賴得伍員騷思少。夫差剛免似荊懷。宋人小說。謂陸之博學。而誤呯伍員名。豈趂韻耶。楊升庵謂員音運。本無前訓。惟唐員半千。本劉凝之十世孫。因齊受禪。奔元魏。自北伍員。攺姓員。名半千。唐世謠曰。令公四俊。苗呂崔員。以後證先。知員之音運也。愚按。左傳。伍員音云。陸詩似未誤。

白起蜈蚣

輟耕錄。載元時鳳翔王皮。冥中證白起坑趙降卒事。甚悉。朝廷聞之。差進士卨哲。督察九成。書之以著爲將嗜殺之戒。武林紀事。載洪武己酉。杭吳山三茅觀。雷擊白蜈蚣一條。長尺許。廣二寸。身有殷色楷書秦將白起四字。又金陵瑣事。載正徳庚辰。守備大監富紫泉。屠一豬。豬腹上。有秦將白起四紅字。富曰。此白將軍也。遂命埋之。爲將嗜殺。可不戒哉。

李林甫姦報

文海披沙。載元和中。惠州震死一娼。朱書具脇。姦相李林甫。又宋紹興元年。漢陽蔡氏女。被雷震死。背有文曰。唐相李林甫。湧幢小品。載永樂中。雲南趙州。雷震一夷人。朱判具背目。木子唐朝一佞臣。罰他千劫在牛羣。而今逃脫爲夷卒。霹靂來尋化作塵。火烙字曰李林甫。又七修。載杭城陸允誠。烹雞。而雞背宛然有李林甫三字。

秦檜豬牛

異識資諧。載萬曆丙子。京口鄔汝璧。遊於杭。見屠豬者。去毛盡。豬腹有五字曰。秦檜十世身。又萬曆戊戌。鳳陽城三十里外朱家村。雷震死一白牛。火燎毛盡。背有秦檜二字。深入皮中。又康熙中。震澤某同友遊武陵。適屠家宰一豬。蹄上有秦檜字。並肺管上亦有其名。眾競往觀。無敢買者。某毅然買之。同行者皆窺笑。彼乃令僕煮蹄及肺熟。攜至嶽王廟。率眾羅拜。對神禱祝。祝畢。恣噉。聞者大快。夫檜。誤國陷忠。六七百年。猶受豕戮雷誅。陽罪止於一時。陰罪乃至千百載。可不畏哉。

長生艸

長生艸生墻垣上。結紅菓。治喉病。神效。名金鎖匙。永嘉張聰。以世廟病喉。累日不語。諸醫奏藥不效。憂思不寢。遶庭獨步。有里人以解糧至京。與奴有識。因宿相府。窺見。問得之。曰。小人能治。張曰。當用何藥。曰。玉喉須用金鎖匙始開。張曰。安得此嘉語。殆天啟之也。卽令治藥。而以奏禦。藥進稍解。旋進旋效。官太醫吏目。賜鈔二錠。始來。受朴於邑令。及還。抗禮於庭矣。又呂文安【木】裏居。亦病喉絕粒。有樵人過門。聞其故。自陳能治。其家皆笑。相聞。喚入。飲藥立解。卽前艸也。呂大喜。今其子中捨葵陽拜之。曰。是生汝父也。問有家否。曰。有老母。恃柴旦暮耳。給田一區。問有婦否。曰。母且不能贍。安能增口。因出諸婢使擇。謬指一婢。乃呂所悅者。遂具裝奩與之。先是遇相人曰。汝三日後。當得貴人大財。且得美婦。後果然。

水神求物

呂端奉使髙麗。過洋祝曰。回日無虞。當以金書維摩經爲謝。比回。風濤輒作。遂取經沈之。聞絲竹之聲。起於舟下。陳堯咨泊舟三山磯下。夢一老叟曰。來日當覆舟。公愼勿渡。翌白果然。夜復夢曰。我江中游奕神也。公當大貴。故來相報。願求金光明經一部。公與之。叟拜謝。王榮老過楊子江。風濤暴作。投玉麈端硯虎帳諸物皆不應。王視黃山谷書韋應物詩曰。我尙不識。鬼寜識之耶。取以投之。香火未收。水光如鏡。嘉佑中。一貴人攜韓幹畫馬渡采石。風濤大作。數日不得行。禱於水神。夢神求畫。獻之。風乃止。水神亦好古董。政可發一笑也。

禦史河

松江由嘉定入海江口淤塞百年。民受其患。吉水龍遵敍。以禦史左遷嘉定尹。到官嘆曰。事孰有甚於此者。卽日親蒞其地。召父老請求水利。逾月。盡疏通之。復開支河。五百餘所。利及旁縣。民號禦史河。時掘得碑。長尺餘。上曰。得一龍。江水通。

飛來佛寺

杭州飛來峯。人所共知。不知佛與寺。亦有飛來者。碣石剰談。載興國大乘寺。有石佛。俗相傳爲飛來佛。淸遠縣峽山。有飛來寺。相傳寺自舒州飛至此者。

銀河使者

異識資諧。嘉靖初。選妃。中選者羣入官舍。而王都堂徐夫人與焉。是夜徐夢天神謂曰。吾遣銀河使者。引汝歸家。汝夫壻二品。何爲居此。旣覺。晨起。忽鵲啄其額。血流。痛不可忍。遂得送出。歸家。血痛頓已。後歸王。而封二品夫人。

金陵銅陵

萬曆中。時賢共會滕王閣。客問費文孫。貴郡有鉛山。更有玉山。鉛與玉政何以別。費未及答。時曾端甫在坐。應聲曰。天下有金陵。亦有銅陵。請問金與銅之所以分。眾大笑。稱其敏捷。

散粥施藥

嘉靖甲辰。朝廷於京師。每歲一月。日散粥米二百石。施藥六千囊。粥則人給一杓。可三五口供也。藥則衣金者百丸。並符篆湯方各一紙。以白綾作袋。上刻印板云。凝道雷軒施。內貯銀五分。銅錢十五。文計價二錢。惠下之心至矣。雷軒。蓋世宗道號也。

桐收汗

唐興善寺。素和尙院有紫桐。素手植也。至夏有汗。污人衣。不可浣。元和中。鄭相國與公卿數人。避暑於院。惡其汗。謂素曰。伐此桐。植一松可也。及暮。素祝桐曰。我種汝二十餘年。汝以汗。爲人所惡。今若復汗。必伐汝爲薪。後遂無汗。素不出院。轉法華經。三萬七十部。夜常有貉子棲桐上聽經。有僧玄幽題曰。三萬蓮經三十春。半生不踏院門塵。孤桐信祝收殘汗。野貉聽經得化乘。

桐花鳳

成都夾岷江磯岸。多植紫桐。每春暮。有靈禽五采。小於燕。來集桐花。以飲朝露。俗名收香倒掛鳥。李之儀詠院郎歸。詞曰。朱唇玉羽下蓬萊。佳時近早梅。探花情味久安排。枝頭開未開。芳魂欲斷恨難裁。香心休見猜。果知何遜是仙才。何妨如夢來。又隱蠻詩云。五色丰衣比鳳雛。深叢花裏只如無。美人買得偏憐惜。移向金釵重幾銖。蓋此鳥。以十二月至。牲極馴。好集美人釵上。宴客終席不去。人愛之。無所害。

杜鶻考

古來詩人。皆傳杜鶻爲蜀望帝魂所化。左太衝蜀都賦云。鳥生望帝之魂。杜宇者。望帝名也。杜少陵亦云。古時杜宇稱望帝。魂化杜鵑何微細。又我見常再拜。重是古帝魂。及觀華陽蜀志云。蜀王杜宇。號望帝。好稼穡。治郫城。會國有水災。其相開明。決玉壘山以除水患。帝遂禪位於開明。升西山隱焉。時適三月。蜀人悲之。聞子規之嗚。卽曰望帝。遂號子規爲杜鶻。蓋鵑爲捐棄之意也。其實非魂化之謂。

喜鵲惱鴉

世人喜鵲而惡鴉。故稱鵲曰喜鵲。鴉曰惱鴉。不知鴉亦兆祥。鵲亦致禍。明興獻帝適郢邸。抵潞河。鳴鴉蔽野。世廟卒繼大統。已載興志。異識資諧。載鄱陽舒春芳。嘉靖甲辰。春闈榜發。其家老鴉數百。扛其屋角獸。起。復置故處。如此數次。明日泥金報至。祝珵美言。康熙癸卯。八月十三。先君誕辰。余在闈中。家人具菓饌供星君。祝壽。忽有二鵲飛入中堂。各銜一燭而去。人咸爲子登科之兆。孰知先君十二月十三日。無疾而逝。康熙甲子。沈韓偉太史家。日有喜鵲數十。飛集庭中。攫所曬物。至拔其盆蘭殆盡。未幾。太史遂卒。華陽王味一云。老鴉當作惱鴉。對喜鵲而言。楊椒山以鵲報喜爲佞。鴉報凶爲忠。故喜鴉而惡鵲。殊有理。

靑田核

烏孫國有靑田核。如五六升瓠。空之盛水。俄而成酒。宋有劉章者。得二枚。集賓設之。一核才盡。一核又熟。可供二十客。又謝端。遇天漢素女。遺以螺殻。貯米常不乏。又代醉編。載巴東下巖院主僧。於水際得一靑磁碗。析花供佛前。花滿其中。更置少米。經宿亦滿。錢及金銀皆然。僧恐孫徒。益增罪戾。攜棄江中。

酴醿露

酴醿。海國所產爲盛。出大西洋國者。花如中州之牡丹。蠻中遇天气淒寒。零露凝結。著他艸木。乃冰澌木稼。殊無香韻。惟酴醿花上。瓊瑤晶瑩。芬芳襲人。若甘露焉。夷女以澤體膩發。香味經月不滅。國人貯以鉛瓶。行販他國。

蚌珍

異識資諧。大觀中。吳興邵崇益。剖一大蚌。中有一羅漢像。偏袒右肩。矯首左顧。衣仗畢具。僧俗創見。遂奉以歸孝感寺。寺臨淸流。遊客傳玩之餘。不覺躍入水中。亟禱佛。求之煙波渺茫之中。一索而獲。葉少薀。曾公衮。有詩以紀其異。公卿和者甚多。又鄭龍如雋區。載天啟丙寅。烏程雙林鎭。蚌忽出珍。人剖一蚌。內有珍珠八仙。及珍珠壽星。又一人持二蚌出水。將及岸。忽墜其一。再覓不得。取所存剖視。有珍珠象棋十六枚。與墜水者必一副也。其人累歲求之。終不能得。筠廊偶筆。載歸州香溪。多五色石子。有宦其地者。於溪中得一石子。大如斗。內隱然有物。剖之得石鴛鴦。雌者一枚。三年後。又渡此溪。隨手取一石。與前石子。略相似。剖之。則雄鴛鴦在焉。因琢爲雙杯。寶用之。

羿射九烏

異識資諧。烏最難射。羿一日射落九烏。言射之捷也。後世不得其說。乃言羿射日。落九烏。遂以爲十日並出。羿射落其九。流俗好奇而傳怪。文士循名而襲謬。自昔已然。

香豬

袁小修珂雪齋杮【肺】錄。載萬曆庚戊冬。比鄰鄧星。得償債豬一口。數日不食。方礪刃欲殺之。忽異香滿室。徧覓之無有。細聞乃從豬身出也。耳目口三處尢香。小修聞而驚異。往視之。豬適在門。殊馴擾。以手摸之。香气酷烈。若零陵香然。手至次早。香猶馥鬱。感而作香豬贊。香豬至甲寅十月中死。茶毘之。異香遠聞云。

物現佛身

鱉中有仙。前集載之備矣。萬曆丁未。遂昌縣民宋甲。剖鱉。中有比丘端坐。握摩尼珠。衫履斬然。酉陽雜俎。載隋煬帝嗜蛤。蛤中有一佛二菩薩像。又唐文帝。蛤中有觀音大士像。送興善寺。續夷堅志。載史丞相蛤中有二佛像。螺髻瓔珞。足踏蓮花。史飾以金王。送入佛寺。異識資諧。載邵崇益剖蚌。中有羅漢像。雋區。載雙林鎭蚌。中有八仙及壽星像。夷堅丙志。載鄭伯膺監楚州鹽場。於蚌內得觀音像。姿相端嚴。珠琲瓔珞。楊枝淨瓶。無不具備。又於蟹圈內有鬼判。毛髮森立。怪惡可畏。鄭皆藏之。又載余幹譚。曾家蠶繭中。有小佛像。狀似入定觀音。雜記。載唐詢家雞卵中有菩薩像。坐蓮花。弘治朱。崇明縣民雞卵中。有獼猴。更奇。

神鷹錄

嘉禾守楊公【継宗。】爲人端莊勇決。愛民禮士。會郡饑荒。死者相踵。公憫念旣深。不及關白司道。發倉賑之。全活萬計。仇家以事上司道。以擅支倉庫。少給多侵爲辭。行文按公。及展牘。狂風起庭中。有羣鷹數十。叢集噙牘。飛上。或爪或喙。牘紙紛然碎矣。司道怒曰。鷹亦忤我乎。遂白撫院。方下舟。羣鷹復至。怒晴奮翅。馳逐飛鳴。若詈辱之狀。司道怒。命卒繒獵之。弩者彈。弓者箭。网者絲。用物𨿽多。而羅繞益眾。卒莫能退。中一老鷹。迅擲而下。司道急以手蔽面。竟攫其紗帽而去。眾鷹亦復爪喙。申文。又紛然碎矣。司道駭異返駕。事逐得寢。公在郡九年。風雨調和。禛祥疊見。及滿去。七邑男女。攀車挽畱。士夫爲制神鷹錄。以傳其徳政。

臨江狐

景泰中。臨江富人陳崇古。有果園。委一人守之。販鬻利息。皆由其手。其人年可三十許。頗修整。獨處園中。一夕有美姬來。自言能索酒食共酌。且求歡。其人疑而扣其居止姓名。終不答。但曰。與君有緣。故相從耳。遂與狎。每夜必至。情密如夫婦。亦不問其從來也。鄰人怪其居常有人聲。窺見以告崇古。崇古以其費則也。責之。其人扺諱。因請崇古算計。曾無虧漏。更加詰問。乃吐實。崇古亦任之。是夜姬來曰。汝主人謂吾誘汝財耶。因言吾非禍君者。今世上如吾者。無慮千數。皆修仙道。吾事將就。持借汝陽气助耳。更數日。緣分滿足。吾亦不復畱此矣。他日來。痛飲致醉。談謔益甚。其人桃之曰。子於世問。亦有所畏乎。姬以醉忘情。且以交久。無復防虞。答曰。吾無所畏。惟吾睡時有光繞身。人欲不利於吾者。一躡此光。吾已驚覺。終不能有所加也。所可畏者。人若遠立。以口承其光而徐吸之。則彼得壽。而吾禍矣。其人唯唯。俟其去。逆而從之。遙見其蹌僕田中。往就視。姬睡正熟。果有光。照如日。其人依言吸之。覺胸臆隱隱熱下。光盡乃歸。明日往視。乃有老狐死焉。其人年百二十餘尙在。

翠碧

江東有小鳥。色靑似翠。能入水取魚。謂之水狗。亦名翠碧。陸魯望詩曰。紅襟翠翰兩參差。徑拂煙華上細枝。春水漸生魚易得。不辭風雨坐多時。石林詩話。又名魚虎。崔徳符詩曰。翠裘錦帽初相識。魚虎彎環掠岸飛。今惟莫愁湖中有之。

●堅瓠續集卷之二目錄

十二生肖

六神考

二十八宿

曆中九宮

人日

四時皆迎

元夕燈火

耗磨放偸

送窮

寒食禁火

掃墓

修褉

大盡小盡

浴佛

僧尼結夏

端五

角黍

天地合日

伏

孟蘭盆

落帽

小至小歲

儺

艸靑爲歲

月滿爲一月

十四十九月

木工祿壽

蜈蚣入腹

蚰蜒八耳

嫁香

艸木得四時气

淮水神猴

表逸

李杜齊名

仙白蝠

愈骨鯁咒

治湯火咒

咒語

漳河曹操墓

澄心堂紙

黃堂

燈婢燭奴

妬虐之報

一至十字

神茶郁壘

李大守燭姦

石匣雙鴨

六燕一鴻

肉芝

葫蘆仙

簡板尺牘

堯民擊壤

臘忌

紙錠化眞金

指甲珊瑚

放生

海南鬼

西樓記

方正學

賄中爲豬

鼻孔蟢蛛蜂

堅瓠續集卷之二

長洲石農褚人獲學稼纂輯

十二生肖

地支屬十二物。人言取其不全者。然庶物豈止十二不全哉。郎仁實云。地支在下。各取其足爪。於陰陽上分之。如子𨿽屬陽。上四刻。乃昨夜之陰。下四刻。今日之陽。鼠前足四爪。象陰。後足五爪。象陽也。丑屬陰。牛蹄分也。寅屬陽。虎五爪。邜屬陰。克四爪。且缺唇也。辰屬陽。龍五爪。巳屬陰。蛇舌分。且無足也。午屬火。馬蹄圓。未屬陰。羊蹄分也。申猴五爪。酉雞四爪也。戌狗五爪。亥豬蹄分也。又云。子爲陰極。幽潛隱晦。以鼠配之。鼠藏迹也。午爲陽極。顯明剛健。以馬配之。馬快行也。五爲陰也。俯而慈愛生焉。以牛配之。牛有舐犢。未爲陽也。仰而秉禮行焉。以羊配之。羊有跪乳。寅爲三陽。陽勝則暴。以虎配之。虎性暴也。中爲三陰。陰勝則黠。以猴配之。猴性黠也。日生東而有西酉之雞。月生西而有東邜之兔。此陰陽交感之義。故曰邜酉。爲日月之私門。辰巳陽起而動作。龍爲盛。蛇次之。故龍蛇配焉。龍蛇變化之物也。戌亥陰斂而潛寂。狗司夜。豬鎭靜。故狗豬配焉。狗豬持守之物也。又戴冠筆記。浙江參政左贊曰。十二生肖。俱以足上趾爪奇耦分配。或以子肖鼠。鼠足爪前耦後奇。何也。子曰可見取象極精。蓋子乃陰極生陽。又在夜半。萬物皆息之時。惟鼠獨動。若陰中有陽。靜中有動。丑牛。牛蹄分爲耦。寅虎。虎五爪爲奇。余無不然。獨已肖蛇。蛇固無足。又何取義。蓋已在月。乃純陽之月。在時。乃純陰之時。故用蛇以象之。蛇乃陰物。且舌分。不用其足而象已著。易曰。幹爲馬。坤爲牛。馬蹄圓。牛蹄折。亦此義也。

六神考

朱雀。元武。靑龍。白虎之名。見於曲禮。其云前後左右。則黃帝布陣。畵諸旗幟。以指揮兵士。究其義。指四方星宿之形似而言也。蓋以翼井爲冠。軫如項下之嗉。南方火。其色紅。故謂之朱鳥。乃玄武則以虛危如龜。而螣蛇在虛危度之下位。西北。其色玄。神有鱗甲。見武象焉。故謂之元武。宋眞宗避祖諱。攺元爲眞。名曰眞武。世所奉眞武像。實北方元冥水神也。而以角爲角。以心爲心。以尾爲尾。東方木。其色靑。故謂之靑龍。以參有四足如虎。酉方金。其色白。故謂之白虎。六壬。甲乙靑龍。丙丁朱雀。戊巳勾陳。庚辛白虎。壬癸螣蛇元武。蓋壬癸北方。蒹龜蛇二象。卜者以螣蛇無位。遂分戊爲勾陳。已爲螣蛇。不知戊巳爲中央土。必屬勾陳。若彊分螣蛇於已。是以中央爲北矣。一說。壬起螣蛇。癸起元武。蓋壬爲陽水。以螣蛇之雄配。癸爲陰水。以元武之雌配。不易之道也。但勾陳不知何物。宋仁宗以麒麟爲勾陳。一云勾陳。天馬也。一云勾陳。天上神獸。鹿頭龍身。樂書云。柷之色有五。東靑龍。西白虎。南赤鳳。北元龜。中央畵黃螾。螾。蚯蚓也。未知孰是。

二十八宿

二十八宿。史記律書。宿有秀肅二音。考之釋名云。宿。宿也。言星宿各止其所也。說苑辧物云。二十八星。所謂宿者。日月五星之所宿也。王充論衡云。二十八宿爲日月捨。猶地有郵亭。爲長吏矣。晉天文志云。四布於方各七。爲二十八舎。舎者有止宿之意。觀此。則宿字止當讀如本音。今乃音秀。此何理也。又懶眞子爾雅云。壽星。角亢也。注云。數起角亢。列宿之長。故有髙抗之義。俗音剛。非也。天根。氐也。注云。角亢下系於氐。若木之有根。其義如周禮四圭有邸。漢書諸侯王邸之邸。今音低亦非。西方白虎。而觜參爲虎首。故有嘴之義。今音訾。誤矣。當以本字呼之。

歷中九宮

曆中九宮。天蓬星。太乙坎水白。天內星。攝提坤土黑。天衡星。軒轅震木碧。天輔星招搖巽木綠。天禽星。天符中土黃。天心星。靑龍幹金白。天柱星。咸池兌金赤。天任星。太陰艮土白。天英星。天乙離火紫。見唐會要。九宮七色之說。出於幹鑿度云。伏羲時龍馬出河。戴九腹一。左三右七。二四爲肩。六八爲膝。五居其中。謂之九宮。共色則一六八爲白。二黑三綠四碧五黃七赤九紫。今曆中每月列於下方。謂之飛九官。

人日

北史。魏帝宴百僚。問正月七日。何故名人日。眾不能對。魏收曰。晉議郎董勛曰。正月一日爲雞。二日爲豬。三日爲羊。四日爲狗。五日爲牛。六日爲馬。七日爲人。時邢劭在坐。亦甚恧焉。按東方朔占年書。謂其日晴。則所生之物育。陰則災。杜少陵詩。元旦至人日。未有不陰時。用此。又八日爲榖。關系尢重。而人罕及之。古人人日。貼人形於帳。亦登髙。晉李充正月七日。有登剡山寺詩。桓溫參軍張望。有七日登髙詩。元魏東平王翕。七日登壽。張縣安仁山。刻銘於壁。

四時皆迎

古者迎春。與出土牛。原是二事。迎春以迎陽气。出土牛以送陰气。迎春在立春之日。出士牛在季冬。與儺同時。含而爲一。不知起於何時。古人四時皆迎。春則迎春於東郊。夏則迎夏於南郊。秋則迎秋於西郊。冬則迎冬於北郊。月令可見。今止迎春。則夏秋冬之迎。又不知廢於何時也。古者諸侯迎春東郊。齊曰放春【見管子。】楚曰發春【見楚詞。】漢書。太守有行春班春之文。

元夕燈火

元夕燈火。例止三夜。西都京城。有金吾。曉夜傳呼以禁夜行。惟正月十五。勅許金吾弛禁。前後各一日。燈明若晝。侯鯖錄。京師上元。放燈三夕。錢氏納土。進錢買兩夜。今十七十八是也。宋王詠貽謀錄。載幹徳五年正月詔曰。朝廷無事。區宇乂安。方當年谷之丰登。宜縱士民之行樂。其令開封府。更放十七十八兩夜燈。及考開元傳信錄。明皇禦勤政樓大酺。縱士庶觀看。人物喧塡。終五日宴酺。則十七十八。蓋唐故事。亦非始宋幹徳中也。又故事。三元皆張燈。太宗淳化元年。詔罷中元下元燈。

耗磨放偸

正月十六日。古謂之耗磨日。官私不開倉庫。唐張說詩云。上月今朝減。流傳耗磨辰。還將不事事。同醉俗中人。金與元。國俗。正月十六日謂之放偸。契丹呼爲鶻裏冠。華言偸時也。是日各家皆嚴備。遇偸至。則笑而遣之。𨿽妻女車馬寶貨。爲人所竊。卽獲得。亦不加罪。聞今揚州及黔中尙然。而燕地正月十六夜之走街。恐亦遺俗也。

送窮

髙陽子。衣敝食糜。正月晦日巷死。世於是日作糜棄破衣。祝於巷口。名送窮。除貧鬼。唐人以正月下旬送窮。姚合詩云。萬戶千門看。無人不送窮。韓退之送窮文。亦云正月乙丑晦。主人使奴星。結柳作車。縳艸爲船。載糗與糧。三揖窮鬼而告之。至今池陽風俗。以正月二十九。日爲窮九。掃除屋室塵穢。投之水中。謂之送窮

寒食禁火

淸明前禁火。謂之寒食。蒼龍大火司令。懼火旺。故禁火以抑之。隋李崇嗣有普天皆滅焰。匝地盡藏煙句。元稹連昌官詞。自注。京師寒食火禁。以雞羽入灰焦者罪之。周禮。司烜氏仲春以木鐸修火禁於國中。禮記郊特牲。季春出火爲禁火。禁火之義。昭然可徵。俗以介推爲據。按左傳史記。並無子推被焚事。惟周舉傳。太原士民。冬輙寒食一月。則似子推寒食。乃在於冬。又並州俗。以子推五月五日焚死。乃不舉餉。寒食。則似子推焚死。又在於夏。兩者未知孰是。

墳墓

祭掃之儀。因於禮記。宗子在他國。庶子無廟。孔子許望墓爲壇。以時祭祀。此其本也。吳中於淸明前後。率子女長幼。持牲醴楮錢。祭掃墳墓。𨿽至貧乏。亦備壺醪豆豕。間有族人。祭無嗣孤塜。女夫祭外父母者。紙灰滿谷。哭聲哀戚。有古淳俗之風。洞庭山又以餕余燕諸族人。親友互相庀具。壺觴騰湧。歡呼鼓腹。祭先睦俗之誠。又他鄕之所不及。唐明皇詔寒食上墓。禮經無文。近代相承。浸以成俗。編八五禮。永爲定式。

修禊

禊有春禊秋禊。王逸少蘭亭修禊。此春褉也。劉楨魯都賦。素秋二七。天漢指隅。人胥祓禳。國子水嬉。用七月十四日。漢書。八月襏於灞上。蓋秋禊也。又西京雜記。載髙祖與戚夫人。正月上辰。出百子池邊灌濯。食蓬餌以祓邪。三月上巳。張樂於流水。則漢正月。已有修禊事。隋志。北齊正月晦日。中書舎人。奏祓除泛舟。皇帝乘輿。與王公登舟置酒。士女悉臨河解除。湔裳裙。酬酒於水湄。唐景龍四年正月晦。上幸涯水。宗楚客應制詩。禦輦出明光。乘流泛羽觴。則正月襏除。亦泛觴。與上巳同。春蓋兩禊也。

小盡大盡

月滿三十日爲大盡。少一日爲小盡。月之盡日。猶年之除夜也。宋朱希眞避地廣中。作小盡詩。藤州三月作小盡。梧州三月作大盡。哀哉官曆今不頒。憶昔升平淚成陣。我今何異桃源人。落葉爲秋花作春。但恨未能與世隔。時聞喪亂空傷神。又宋人以臘月二十四日爲小節夜。三十日爲大節夜。今稱小年夜。大年夜。古今語。大略相同。

浴佛

佛以周昭王二十四年甲寅。四月八日生於母之右脇。十九歲。於四月八日夜半逾城。往雪山入道。又六年。四月八日成佛。歲時記。荊楚諸寺。四月八日設齋。爲龍華會。以都梁香爲靑色水。郁金香爲赤色水。丘隆香爲白色水。附子香爲黃色水。安息香爲黑色水。以灌佛頂。大慧禪師浴佛。上堂語云。今朝正是四月八。淨飯王宮生悉達。吐水九龍天外來。捧足七運從地發。

僧尼結夏

歲時記。四月十五日。天下僧尼。就禪剎掛褡。謂之結夏。又謂結制。蓋夏乃長養之節。在外行恐傷昆虫艸木。故九十日安居。什苑宗規云。祝融在候。炎帝司方。當法王禁足之辰。是什子護生之日。至七月十五日。應禪寺掛褡僧尼皆散去。謂之解夏。解制。內典云。西方結夏時。以蠟爲人。其輕重相等。解夏之後。以蠟人爲驗。輕重不差。則爲定念而無妄想。否則血气耗散。必輕於蠟人。故謂之戒蠟。

端五

廣莫野語。鴻臚髙少卿。五月四日壽辰。其子棠。折柬相訂。箋尾曰端四日具。因曉之曰。五日謂之端午。四日亦可稱端耶。事涉俗傳。而無根由者。不可形之紙筆。又此類諄諄者數事。因其從畬門也。後見武林舊事。載端午一條。先日命學士院進帖子。如春日內禁排當。例於朔日。謂之端一。據此。則端四亦未必無憑。默媿者久之。天中記。仲夏端五。烹鶩角黍。端。初也。謂五月初五日。洪容齋隨筆。唐玄宗以八月五日爲千秋節。宋璟表云。月惟仲秋。日在端午。張說上大衍曆序云。謹以開元十六年八月端午獻之。則似凡月五日。皆可稱端午也。

角黍

以屈原五月五日。投汨羅江而死。褁飯祀之。風土記。端午日。以菇葉裏粘米粟棗。灰汁煮熟。謂之粽。一說開元宮中造粉團及粽。以小角弓射之。中者方食。故曰角黍。宋以菖蒲。或縷或屑。泛酒。章簡公端午帖子云。菖花泛酒堯尊綠。菇葉縈絲楚粽香。

天地合日

道家以五月十六日夜子時。爲天地合日。夫婦當異寢。違犯者必死。故世以爲忌。老學庵筆記云。元佑七年。哲廟立後。太史以人主與後。猶天地也。特用五月十六。法駕出宣徳門。行親迎之禮。將降詔矣。皇太妃持以爲不可。上亦疑之。宣仁以爲此語。俗忌耳。非典禮所載。遂用之。後詔獄旣興。宦者遂請廢後以弭此禍。上意亦不可回矣。

伏

曆忌釋曰。伏者何也。金气伏藏之日也。四時代謝皆以相生。立春木代水。水生木。立夏火代木。木生火。立冬水代金。金生水。惟立秋。以金代火。金畏火。故至庚日必伏。庚者金也。從夏至後第三庚爲初伏。第四庚爲中伏。立秋後初庚爲末伏。謂之三伏

盂蘭盆

七月十五日。僧尼道俗諸寺院。爲盂蘭盆會。皆主佛經。目連救母。於是日以百味著盆中供佛。但不解何謂盂蘭盆。釋氏要覧云。盂蘭。猶華言解倒懸。似有救母之說。而盆字無著落。後見老學庵筆記云。故都於中元具素饌享先。織竹爲盆盂狀。貯紙錢於中。承之以竹。迨焚倒。以視方喁。而占冬之寒暖。向北則寒。向南則溫。向東西則寒溫得中。諺云。盂蘭盆倒。則寒來矣。晏元獻詩云。家人秋溽暑。計日望盂蘭。乃知盂蘭盆。本風俗祀先。全無佛氏之意。夢華錄亦云。以竹斫成三腳。上織燈窩。謂之盂蘭盆。買素食。擦米飯。享先。以告報秋成。則盂蘭盆實起於風俗。而目連救母之事。或符是日。遂訛而爲目連事。亦未可知。

落帽

孟嘉爲桓溫參軍。九日。溫宴龍山。僚佐畢集。風吹嘉帽落地。嘉不覺。溫戒左右勿言。嘉良久如廁。溫令取還之。命孫盛作文嘲焉。登髙落帽事。不獨孟嘉。泰和山誌。載有落帽峯。漢神仙戴孟於此飛升。落帽於上。下有石橋。

小至小歲

淮人歲暮。家人宴集曰潑散。韋蘇州曰。田婦有佳獻。潑散新歲餘。杜少陵有小至詩。說者謂冬至前一日爲小至。周甸口。冬至陰極。故曰小至。陸務觀筆記云。冬至前一日。亦可稱除夕。歲時雜詠。盧照鄰元日述懷云。人歌小歲酒。花舞大唐春。是以元日爲小歲。西域諸國志。天竺以十一月十六日爲冬至。

儺

儺系古禮。夫子見之。猶致敬焉。後漢季冬。先臘一日大儺。謂之逐疫。其儀。選中黃門子弟。年十歲以上。十二歲以下。百二十人爲侲子。又二人爲儺公儺母。皆赤幘皂服。黃金四目。蒙熊虎皮。執戈揚盾。中黃門行之。僕射將之。以逐惡鬼於禁中。寢殿前燃蠟燭。燎沈檀。熒煌如晝。上與后妃觀之。賞賜甚多。東都賦。卒歲大儺。驅除羣厲。呂覧注曰。大儺逐盡陰气。爲陽導也。建康記。歲除行儺。結黨連羣。通夜達曉。家至戶到。責其迎送。孫興公嘗戲爲儺。至桓宣武家。乞酒食以爲戲。宣武見其應對不凡。推問之。知是興公。眾爲絕倒。梁書。儺謂之野雩。曹景宗嘗爲野雩戲。今吳中以臘月一日行儺。至二十四止。丐者爲之。謂之跳竈王。

艸靑爲歲

松漠紀聞。塞外古絕小。正朔不及。其民皆不知紀年。問之。則曰我見艸靑幾度矣。蓋以艸一靑爲一歲也。蒙古錄。彼國初無庚甲。其俗每以艸靑爲一歲。人問其年。則曰幾艸靑矣。見月圓爲一月。若見艸靑遲遲。方知是歲有閏也。又記其年春秋。則曰艸靑艸枯。記其月朔望。則曰月滿月缺。傳燈錄。二十二祖摩拏羅。至月氏國。鶴勒那問祖曰。我止林間。已經九白。印度以一年爲一白。九白蓋言九年也。

月滿爲一月

代醉編。中國以月晦爲一月。而天竺以月滿爲一月。唐西域記。月生至滿。謂之白月。月虧至晦。謂之黑月。又十二月所建。各以所宜。二十八宿名之。如中國建寅建卯之類。故夏三月。目四月十六日至五月十五日爲額沙茶月。卽鬼宿之星名也。自五月十六日至六月十五日。謂之室羅代拏月。卽柳星名也。自六月十六日至七月十五日。謂之婆逵羅缽陀月。卽翼星名也。黑月或十四日。或十五日。月有大小故也。

十四十九月

代醉編。商雒鼎十有四月。蔡君謨以問劉原父。原父不能對。呂氏考古圖器銘。有十三月。十九月。惇牧銘。惟王十年。十有三月。巵言云。十三月或是閏月。按史曆書注。歲十有二月。有閏則云十三月。其說亦通。若十四月。十九月。無所考。或謂嗣王踰年未攺元。故以十四十九月數耶。榖梁傳注。閏月爲叢殘之數。又。鄭龍如耳新。曆家以閏月爲天縱。

木工祿壽

前明通紀。載成化十七年三月。工部左侍郎。食一品俸。蒯祥卒。祥。吳縣人。木工也。父福。能大營繕。永樂中爲木工首。以老告退。祥代之。營建北京宮殿。正統中。重建三殿。天順末作裕陵。成化間委任尢專。自工部營繕所丞。累升至前官。復加祿至從一品。贈祖父母。蔭二子。一爲錦衣千戶。一爲國子監生。卒年八十有四。王元美異典述載。文臣異途。有工部左侍郎蒯義。右侍郎蒯鋼。蔡信。郭文英。俱以木工。工部左侍郎陸祥以石工。而無蒯祥名。豈偶遺之耶。

蜈蚣入腹

蜈蚣入腹最難出。葉繼熙臨桂雜誌。一人夜炊火。有蜈蚣在吹筒中。驚竄人喉。漸下胸膈。用生雞血灌之。更飲菜油盞許。以蜈蚣畏油故也。遂惡心。蜈蚣並油血吐下。續服雄黃水。獲安。昔吾郡張沖虛。醫多奇效。有道人炊。誤吸火筒中蜈蚣入腹。痛不可忍。張命碎生雞子數枚。取其白。啜之。良久。問其痛稍定。復啖生油。須臾大吐。則雞白與蜈蚣纏朿而下。蓋二物气類相制。入腹則合爲一也。人服其得醫意云。

蚰蜒入耳

北方有虫名蚰蜒。類蜈蚣而細。好八人耳。食人腦髓。一人晝臥。蚰蜒八耳。初無所苦。久之。覺腦痛。莫可爲計。偶據案熟睡。家人具飡。有炙雞。夢中忽噴嚔。覺鼻中有物出。視之。見蚰蜒在雞上。除之。腦不復痛。張於和十形三療方。蚰蜓入耳。用貓尿灌之。立出。取貓杘。用生薑擦貓耳卽得。一人枕桃葉。有虫自鼻出。形如甕嘴。人皆莫識。

嫁杏

宋李冠卿。家有杏樹。花多不實。一媒姥見而笑目。來春與嫁此杏。冬至。媒姥忽攜酒一尊過云。是婚家撞門酒。索處子一裙腰。系杏樹。祝曰。靑陽司令。庶匯惟新。木徳屬仁。更旺於春。森森柯幹。簇簇繁陰。我今嫁汝。萬億子孫。祝畢。莫酒而拜。來春結子果多。圃人於元旦日初出時。反斧班駁錘棗樹數下。祝曰。汝若不實。我必伐汝。名曰嫁棗。又有嫁李法。於元旦五更。將火把四面照看。以小石鎭於枝間。亦名嫁李。江淮間又有嫁橘法。但其說不傳。

艸木得四時气

近峯聞略。載枇杷。秋而萌。冬而花。春而實。夏而熟。得四時之气。他物無與類者。近觀易統。通卦驗云。苦菜生於秋。更冬歷春至夏乃成。又麥亦秋種夏熟。俻四時之气。是又未嘗無類也。又蕎麥。葉靑花白莖赤子黑根黃。具五方之色。又周公墓有模木。其葉四時代色。春靑夏赤秋白冬黑。色得其正。孔子墓上有五味木。以其木具五味也。又酉陽雜俎。載祁連山有如何樹。亦四味。其實如棗。以竹刀剖則苦。以木刀剖則酸。以蘆刀剖則辛。以金刀剖則甘。此卽仙家所謂火棗也。

淮水神猴

水經。載禹治水至淮。淮神出。見形一獼猴。爪地成水。禹命庚辰執之。遂鎖於龜山之下。淮水乃平。至明髙皇帝過龜山。令力士起而視之。因拽鐵索盈兩舟。而千人抜之起。僅一老猴。毛長蓋體。大吼一聲。突入水底。髙皇帝急令羊豕祭之。亦無他患。

表逸

書傳中。有載其事而軼其名者甚多。如達巷黨人乃項槖。見漢書注。毀卽墨與阿犬夫者。乃佞臣周破胡。見烈女傳。饋食子胥。胥行反顧。投水而死者。乃溧陽黃山裏史氏女。見李太白集。楚莊王絕纓之會。牽美人衣裾者乃蔣雄。見羣談采余。都督閻公之壻會滕王閣。欲作賦者乃吳子章。見摭言。赤壁賦。客有吹洞簫者。乃綿竹道士楊世昌。見吳匏庵詩。他如魯兩生。田橫客。名湮沒而不彰者。正多也。

李杜齊名

李杜齊名有六。漢李固杜喬。李雲杜眾。李膺杜密。唐李嶠杜審言。李白杜甫。李商隱杜牧少陵詩李杜齊名眞忝竊。用範滂母。汝今得與李杜齊名吾。復何恨語。範母特指膺密。少陵則借以自寓己與太曰也。洪容齋四筆。載四杜李。而不及嶠。審言。鄭龍如載五李杜。而不及云眾。豈偶遺之耶。

仙白蝠

葉法善。謂張果老。爲上古蝙蝠之淸。仙家紀源云。千歲蝙蝠。血肉皆白。得而食之。形神不滅。唐李泌從肅宗之蜀。於梓橦境。獲一白蝠。大如蒼鷹。蒸食之。遂能辟榖。後泌竟以此仙去。又曰。蝙蝠於年。能變化。不爲鬼神制縛。昔有爲蝙蝠說者。曰鳳凰生日。羣鳥悉賀。惟蝠不至。鳳訊之。蝠曰。我有足能走。獸也。不爲羽族壽。麒麟生日。羣獸皆賀。蝠亦不至。麟訊之。蝠曰。我有翼能飛。禽也。不爲毛虫壽。迨麟鳳會間。言及蝙蝠。相與嘆曰。世上那有這等躲避姦滑的禽獸。此𨿽善謔。亦足警矣。

愈骨鯁咒

凡骨鯁者。用碗水。虛空以手指寫天上金雞叫。地下艸雞啼。兩雞並一雞。九龍下海。喉嚨化如滄海。二十五字。口誦七徧。飲此水愈骨鯁。又書鳥飛龍下。魚化丹丘。八字。亦隹。此見二酉談余。試之果效。

治湯火咒

夷堅志。載俚巫蹈湯火者。多持咒語。其咒云。龍樹王如來。授吾行持。北方壬癸。禁火大法。龍樹王如來。吾是北方壬癸水。收斬天下火星辰。千里火星辰必降。急急如律令。咒畢。手握眞武印吹之。用少許冷水洗。𨿽火燒壞。或瘡亦可療。爲人拯治。輙效。

咒語

山行念儀方二字。可卻蛇虫。念儀康二字。可卻狼虎。念林兵二字。可卻百邪。夜行念主夜神咒曰婆珊婆演帝。可避惡夢。賭博時念伊諦彌諦。彌羯羅諦。萬徧。則賭博必勝。又渡江河者。朱書禹字佩之。免風濤。

漳河曹操墓

國朝鼎新時。漳河水涸。有捕魚者。見河中有大石板。傍有一隙。窺之黟然。疑其中多魚聚。乃由隙八。數十步得一石門。心怪之。出招諸捕魚者八。初啟門。見其中盡美女。或坐或臥或倚。分列兩行。有頃。俱化爲灰。委地上。有石牀。牀上臥一人。冠服儼如王者。中立一碑。漁人中有識字者。就之。則曹操也。眾人因跪而斬之。磔裂其屍諸美人蓋生而殉葬者。地气疑結。故如生人。旣而門啟。漏泄其气。故俱成灰。獨操以水銀斂。其肌膚尙不朽腐。故云。疑塜之外。尙有一塜藏君屍也。

澄心堂紙

建業澄心堂。卽今內橋中兵馬司遺址也。李后主時。制紙極光潤滑膩。古人書畵多藉之。故劉貢父詩云。後人聞名寜復得。就令得之當不識。梅聖兪詩云。靜幾鋪寫無塵埃。又云堪入右軍迹。慚無幼婦詞。劉原父云。斷水折圭作宮紙。王文正公云。魚涸肯數荊州池。王元禎嘗散步月下。至內橋。因誦諸詩。想見此紙之妙。

黃堂

世傳蘇州。與開封。河南三府。俱稱黃堂。余則否。蓋以河南爲中都帝畿。開封則封疆廣大。蘇州則賦稅甲於天下。故各得以黃堂稱。不知天下郡治。皆名黃堂。湘素雜記。天子曰黃闥。三公曰黃閣。太守曰黃堂。又後漢書注云。黃堂乃太守之廳事。據此。則黃堂爲太守廳事之通稱也明甚。且俗又云。蘇郡府堂。以數失火。塗以雄黃。故云。

燈婢燭奴

唐寜王夜於帳前。列木刻矮婢。各執華燈。自昏達旦。目爲燈婢。申王每夜聚宴。香刻童子。綠衣束帯。使執畵燭。目爲燭奴。二王同時。行事如此。殊覺風雅。然傳記載之。以爲奢侈。嚴分宜父子。溺器皆用金銀鑄成婦人。而空其中。粉而彩衣。以陰受溺甚矣。

妬虐之報

縹囊雜誌。載呂后死而爲母雞。文海披沙。趙飛燕死而爲黿。賈南風死而爲蠍。梁郗後死而爲蠎。李蟄寵姬化爲班蛇。武則天死後納於大甕。萬蠍螫之。後化爲鼠。宋李后死。雷火焚其殯宮。椒房妬虐之報如此。何況民間。

至十字

今官私文書。一至十字。用同音畫多者。蓋明髙皇時。開濟在戶部所定。以防好胥攺竄之葬。壹貳字。音義俱同。肆伍陸玖拾字。音同義異。叄字字書所無。蓋以參字微變之。然古語。勿貳以二。勿參以三。考工記。參分其股。漢志。參分橫一。則參可作三也。柒亦無字。按束晢賦。朝列九鼎之奉。夕宿桼娥之房。古七字。太玄七政亦作桼。何不用桼。而用柒乎。捌字見急就章。農器也。

神茶郁壘

今俗元旦。置桃符於門。左書神荼。右書郁壘。所以辟崇也。按風俗通。黃帝時有神荼郁壘。兄弟二人。性能執鬼。則神荼當左。郁壘當右。東京賦云。守以郁壘。神茶副馬。則似郁壘當左。神荼當右。括地圖曰。度朔山尖桃樹下。有二神。一名郁。一名攂。髙誘注戰國策。又曰。一名余輿。一名郁雷。爲說不一。備書之。以俟博識者。

李太守燭姦

松江太守。李某性簾明。發姦如神。有婦人訐其夫。通海作亂。李問婦與夫爲結髮否。婦言夫𨿽結髮。然謀反事大。恐害及妻孥。故來出首。李曰。當卽拘究。婦出。李乃判狀封付吏曰。狀𨿽準。且莫行牌。三日內。有人來探問此事。卽拘來見我。至三日。果有人來問。前日婦人首夫事。狀已面準。何不行拘。吏紿之曰。牌已送簽。少待卽當領出。其人果畱。吏入白守。守命拿其人。令吏持所封狀來。使之自開。狀中判曰。婦告夫。世所無。來問者。是奸夫。其人見之失色。守嚴詆之。果與婦姦。而誣陷其夫者。遂並婦正法。

石匣雙鴨

異識資諧。江右鄧某。好靑烏術。卜一吉地。乃在豪家池中。度不可得。因畫策。收布數於疋。往鬻他郡。故若跌者。盡墜池中。詣豪家。乞地曬布。復屬貯之。久不往。而豪家漸貧。布皆耗廢。度其盡。始往索。則無可償。因下說詞。以池歸已。爲灌圃資。券成輙【斗忽與】水。深數尺。見一石匣。中有二鴨。一飛去。一爲掘者折足。卽葬匣中。實土成墳。鄧遂貴顯。第每代有一跛者。至今稱雙鴨鄧家。

六燕乙鴻

九章算術。五雀六燕。飛集於衡。衡適平。一雀一燕。而異處兩端。則雀重而燕輕。又張融曰。鴻飛天首。遼遠難明。越人以爲乙。楚人以爲鴻。故陸佃謝吏部尙書表。有云六燕相停。試銓衡其輕重。乙鴻遼遠。欲審別其飛翔。

肉芝

長洲漕河之濵。有農婦治田。見湖灘一物。白如雪。趨視之。乃一小兒手。連臂約長丈餘。驚走報其夫。夫往看。怪而揠之。根不可窮。乃折而棄之湖。嘗讀神仙感遇傳曰。蘭陵蕭靜之。掘地得物類人手。肥潤而紅。烹而食之。踰月發再生。力壯貌少。值道士顧靜之曰。神气如此。必嘗仙藥。指其脈曰。所食者。必肉芝也。壽等龜鶴矣。

葫蘆仙

王疏庵。以少司徒罷歸。一日。其媵剖葫蘆。中有一仙人。長寸許。衣冠偉然其家爭問以休咎。及疎庵出處。曰。公後當作大司徒。遷冢宰。勲名兩茂。一代柱石。忽失所在。公因祀之家。繪葫蘆仙圖。其後登遷果然。

簡板尺牘

古人與朋儕往來。以漆板代書帖。又苦其漏泄。遂作二板相合。以片紙封其際。故曰簡板。或云尺牘。上古結繩而治。二帝以來。始有簡策。以竹爲之。而書以漆。或用版以鉛畫之。故有刀筆鉛塹之說。刀筆者。記事於簡。誤則以刀削除之也。古者以三尺竹簡書法律於上。所謂刑書也。故曰三尺法。桓寛塩鐵論。有二尺四寸之律。意同。

堯民擊壤

堯民擊壤。壤以木爲之。前廣後銳。長四寸。闊三寸。其形如履。將戲。先側一壤於遠三四十步。以手中壤擊之。中地上壤爲勝。蓋古戲也。

臘忌

人之初生。以七日爲臘。人之初死。以七日爲忌。一臘而一魄成。故七七四十九日而七魄具。一忌而一魂散。故七七四十九日而七魂冺。易曰精气爲神。遊魂爲變。

紙錠化眞金

鄭龍如偶記。南州有兄弟二人。貧窘日甚。聞人譚天雨金事。乃日夜作癡想。鄰有輕儇子。厭其狀。造一大紙錠。夜靜攜置其門。急敲數下而去。弟啟戶。出視寂無人。見有物。朗然耀目。舉之不能動。急呼其兄起。共舁以入。至明視之。則眞金。家遂富裕。

指甲珊瑚

異識資諧。浙有士人。一指忽隱痛不可忍。其中指甲間。生一珊瑚。髙二寸。血色。气縷成海市。人物城郭戈矛。人與已皆見。其人嗜飲燒酒。醫家謂火所吐幻景。服以大黃稍減。久服遂絕。

放生

放生之說。不獨禪家。吾儒亦有之。下車泣罪。大禹之放生也。网開三面。成湯之放生也。釣不綱。弋不射宿。宣尼之放主也。此皆仁心爲質。隨觸而見。若有意以出之。便與本體無涉矣。今之俗禪。不達禪理。謂多買魚鳥放生。便可證佛。捕者希重直。益肆漁獵。適以滋物之擾。何如海闊從魚躍。天髙任烏飛。至仁無仁之爲得也。北史。李諧之對梁武曰。不取亦不放。斯直善放生者矣。

海南鬼

海南有鬼。獸種人形。黧色。長不滿三尺。解人言。不食煙火。入山能取琪南異香。及諸珍寶。海南人。多購而蓄之。欲購者。必先令其相。果有分得寶。鬼則抱其膝。首肯。約指相隨幾年。不則搖手去之。人得之。擇日始遣。置小鋸斧與之。啖以菓。食盡飽。攜斧鋸去。或經年。或數月。或旬日。以取菓之多寡。爲去時之久近。返則導主人往其處。奇香異寶。無所不有。約滿。更依他人。畱之不得。

西樓記

袁韞玉西樓記初成。往就正於馮偤龍。馮覧畢。置案頭。不致可否。袁惘然。不測所以而別。時馮方絕糧。室人以告。馮曰無憂。袁大今。夕饋我百金矣。乃誡閽人勿閉門。袁相公饋銀。來。必在更餘。可徑引至書室也。家人皆以爲誕。袁歸。躊躇至夜。忽呼燈持百金就馮。及至。見門尙洞開。問其故曰。主方秉燭。在書室相待。驚趨而八。馮曰。吾固料子必至也。詞曲俱佳。尙少一出。今已爲增入矣。乃錯夢也。袁不勝折服。是記大行。錯夢尢膾炙人口。

萬正學

成祖靖難後。命方正學【孝孺】艸詔。正學麻衣陛見。執筆書一篡字。曰萬世後。脫不得此字。成祖猶好言慰之曰。此吾家事。正學罵不絕口。成祖曰。汝不怕夷九族耶。正學曰。卽夷十族。何妨。命逮其親族至。縛而戮之。正學面不動色。惟罵詈而已。至縛其弟孝友。正學乃淚下。孝友作詩曰。吾兄何必淚澘澘。取義成仁在此間。華表柱頭千載鶴。旅魂依舊到家山。遂夷其九族。而夷師友一族。以足十族之數。謂之瓜蔓抄。

賄中爲豬

太倉顧寧人。言一夕。夢入文廟。見豬一隊。數幾及千。押之者烏紗大衣。若廣文先生也。中有一豬。獨人面未攺。近視則其故姐夫孝簾劉某。駭問何以致此。泣曰。生前因行賄得中。累罰爲豬。以祀。先聖。凡累累同行老。皆吾等軰耳。噫。欺聖盜名。罰固允當。但目前營營苟得者不少。恐先聖亦不可勝食也。

鼻孔蟢蛛蜂

楚京山令家兒婦。忽感異疾。鼻孔流蟢蛛無數。膚內隱隱。百虫蠕動。如蜻蜓蝴蝶之類。究不知何疾。踰半歲乃愈。或謂其家宅地故饒喬木。因建宅伐去。多傷鵲巢蟻穴。是其爲崇也。又一大貴夫人。鼻凖上生一癅。大如龍眼。有細聲。治療莫效。一日忽破。血流飛出一花細腰蜂。遶窓而去。具癅遂落。亦無他恙。又一僧。膝間生一瘡。痛刺不可忍。以爲熱毒。內外攻治。百方不效。一醫窺內有蜈蜂。用細鉗抜出。旋愈。夫蜂螫人則瘇。而玆乃於人爲巢。不亦異乎。

●堅瓠續集卷之三目錄

寓簡論易

末見錄

朝鮮試文

食棗齒黃

文士苦心

文公好學

文信國

謁壽星

毛老人

忍爲通寶

田畯醉歸

孝童

物作人言

物有人心

紫泥封

牢丸

露布

戊辰榜

孝廟人材

詩誇家世

步輿

陳仲子墓

雨魚

雨異

雨錢

火浣布不朽木

擬人聖賢

陳希夷對禦歌

阿濫堆

項氏語先

鬼畏正人

河神

文昌經治疫鬼

太守執柯

人皮鼓坐褥

戚繼光猴

蛇菩薩

蠶神

宮巷濓溪坊塔

異鏡

唐文襄

八歲善對

陳杜拾遺

捋須刺眉

秀才張妓

楊李潘治第

試院鶴啄封

冰雷繪梅

石中物

雷烏雷神

玉脂燈臺

陰徳不在遠

孔孟所使

碁力酒量

兄弟別號

人腹鼠蟹

吳中異人

圓珠殼

楊鐵崖

盆景

石號

堅瓠續集卷之三

長洲石農褚人獲學稼纂輯

寓簡論易

宋沈作喆著寓簡十卷。其論易多佳語。如極否時能約已厚下。則否傾爲益。取否上一爻而益其下。非益乎。交泰時或剝下奉上。則泰過爲損。取泰下一爻而益其上。非損乎。𨿽益■﹝坤下乾上﹞也。損下而益上。斯爲否■﹝乾下坤上﹞矣。𨿽損■﹝震下巽上﹞也。損上而益下。斯爲泰■﹝兌下艮上﹞矣。蓋天下治亂。戒其損益而已。

未見錄

天都載。載屈諫著未見錄。中多佳語。如泰太也。世治太甚而將反也。故聖人處泰而益懼。又曰。唐五行志云。取財過度則陰失其節而水溢。母气虛則子气泄也。又曰。五行之气。其一旺者其一衰。故土木之工興。而金必竭。況一衰而二旺乎。諌又著答客問一書。其中啇確時務。亦多可采。是必畱心經世者。惜不載其何時何地人。

朝鮮試文

馬仲履曾見朝鮮試文。其二論。一謂漢髙祖置太公於俎上而不顧。而乃爲義帝發喪。是豈移孝爲忠之道。一謂韓退之不得遂行道之志。故感二鳥而作賦。初非有羨光榮之心。二說皆可味。

食棗齒黃

養生論。齒居晉而黃。注不能解近觀醫說引遁齋閒覧云。倪彥及宦太原云。土人喜棗。貴賤老少嘗置棗於懷袖間。等閒探取食之。緣食棗故齒多黃。叔夜所謂齒居晉而黃是也。吾子行曰。晉人喜食棗。若粵人之啖檳榔。味甘傷脾。故齒黃也。

文士苦心

司馬長卿作賦。意思蕭散。不復與外事相接。沈約有攢心之僻。曹植有胃反之論。任末削荊爲筆。克樹汴爲墨。夜依林木。望月映星。左太衝門庭混廁。皆置筆硯。周大朴作詩。屬思不續。墜落坑塹。不覺。朱詹吞紙實腹。抱犬而臥。孫敬折柳寫經。睡則懸頭於梁。鄭灼患熱。以瓜鎭心。便起誦讀。崔浩畱心經術。至夢與鬼爭議。崔融爲文。下直馬過其門而不覺。孟浩然終日苦吟。眉毫盡去。賈島馬上推敲。誤衝京兆節而不知。王摩詰苦吟。至走入醋甕。是皆文士苦心。猶云夫子發憤忘食之意。至楊子云賦甘泉。研精殫思。夢腸出而歾。郭路定舊說。絕於燈下。李廣勤學。使心過度。心神辭去而沒。鄭俶依陽道州讀書月餘。與論國風。俶不能往復一辭。遂縊。陶冶性靈。何至以身殉之。風雲月露。幻出一座北邙山。諸公直是癡漢。宜乎梅聖兪羨老兵醉臥爲快活。老兵不識字爲更快活也。

文公好學

楊誠齋貽朱晦庵書曰。得書知股肱之疾。移及腹心。是在醫法。顧不察耳。髒神不曰。孰使我饑。渴之不卹者。非書耶。孰使我劘自鏤心。椎胸搯腎者。非書耶。某屢陳囊硯櫝筆之方。而以水投石。諗知酷嗜在此。又戲跋晦庵楚詞解云。注易箋詩解魯論。一帆徑度浴沂天。無端又被湘累【一作靈】喚。去看西川競渡船。按傳燈錄。大耳三藏具他心通。南陽忠國師欲驗之。三藏雲。國師是大善知識。何得在西川看競渡。誠齋用此以戲之。

文信國

文信國【天祥】旣赴義。是日大風揚沙。天地盡晦。咫尺不辧。自後連日陰晦。宮中皆秉燭。羣臣入朝。亦列炬前導。世祖悔之。贈公太保中書平章事廬陵郡公。隨設壇致祭。丞相孛羅行初奠禮。忽狂颷旋地起。吹沙滚石。不能啟目。俄捲其神主於空中。隱隱雷鳴如聞怒聲。天色愈暗。乃奏攺前宋少保右丞相信國公。天復開霽。此事甚奇。見鄭龍如偶記。而正史及公集。皆不載。

謁壽星

偶記載巴陵老人。年百八十歲。時觴客舉樂。毛侍禦過其地。聞之。乃屏騎往觀。見階前數人。皓首蒼顏。年可百歲。不知孰爲老人也。問之。則皆老人子。老人後出。問客何姓名。侍禦云。姓毛名伯溫。特來謁壽星耳。老人愕然良久曰。是矣。侍禦問所以。老人曰。某幼時遇劉伯溫。相言汝當百八十歲。後有客與我同名者來。汝逝不遠矣。觴罷客散。老人果沐浴而卒。

毛老人

明初朝覲。凡州縣老人亦與焉。髙皇因問老人曰。朕築室後湖。藏天下黃冊。當作何向。一人曰。當東西相向。早晚日曬。庶無濕潤。髙皇大喜。問姓名。對曰毛某。髙皇賜酒飯。曰。汝言有理。凂汝守之。俾無鼠患。遂引至後湖埋之。故𨿽有鼠而黃冊無恙。弘治間。戶部郎中東莞鄧琛。嘗坐後湖廳事。見一老人揖曰。吾爲朝廷守冊百四十餘年。一冊不爲鼠傷。未蒙管冊諸公只雞鬥酒之賜。恐非所以待有功也。言訖不見。鄧具牲醪祀之。後以爲常。或曰。老人新會人也。

忍爲通寶

忍之一字。天下之通寶也。如與人相辯是非。這其間著个忍字。省了多少口舌。如與美女同眠。這其間著个忍字。養了多少精神。如宮室車馬衣服。這其間著个忍字。節了多少財物。凡世間種種有爲。才動念頭。便惺然著忍。如馬欲逸。應手加鞭。則省事多矣。但忍中有眞丹。又是和之一字。以和運忍。如刀割水。曾無所傷。和者。眾人見以爲狂風驟雨。我見以爲春風和气。眾人見以爲怒濤。我見以爲平地。乃謂之和耳。

田畯醉歸

人得優遊田畆。身心無累。把盞卽酣。誠生人之佳趣。髙蹈之雅致也。若丰筵禮席。注玉傾銀。左顧右盻。終日拘攣。惟恐有言語之失。拱揖之悞。此則所謂囚飲。張亨父泰題田畯醉歸圖云。村酒香甜魚稻肥。幾家畱醉到斜暉。牧奴拽背黃牛載。兒子旁扶阿父歸。鬢短何妨花插帽。身彊不厭布爲衣。天寬帝力知何有。但覺丰年醒日稀。讀之令人有物外想。

孝童

樵書。順治癸巳四月。泰安州守策馬泰山下。仰視天嶺交气。尺五相懸。忽見一片白雲。自山巓揺曳而下。中有一人。端然正立。守以爲仙也。停驂道左。與從者望云羅拜。飄然墜地。一童子也。總角丱兮。翩然如畵。守驚問之。童曰。兒姓孔。聞之母氏。兒之祖是聖人。兒十齡矣。母病不可起。私祝泰山。願隕身續母壽。母幸愈。故赴捨身巖上。以踐夙言。不意其至此也。守敬異之。以所乘輿載童子。並輿粟肉。資送以歸。

物作人言

鸚鵡鸜鵒秦吉了皆能人言。角端猩猩能人言。晉惠時。江夏張騁所乘牛人言。犬人言。夷堅志。鄱陽汪三宰牛。牛亦人言。又石門羊屠家羊人言。金樓子載西周之犬能言。朱休之宗楚客餘三乙張林家。犬皆人言。又嚴遵美貓犬相對人言。鄱陽龔紀貓人立而言。荊南之虎人言。盧傳素馬人言。唐路巖馬亦人言。夢澤之鹿人言。南唐苑中鹿亦人言。於闐野豕人言。渭南主人豬亦人言。駝坊使臣槖駝相對偶語。周南家鼠人言。晉安鼠能詠詩。孫吳時永康龜人言。嘉靖間楓橋瘍醫龔家大龜亦人言。耳談。載嚴州鱉人言。宋處宗羅含雞皆能人言。紹興時。亳州魏翁雞能人言。有人雞墓。萬曆初。史文學家母雞作人言。宋乾道初。虎丘之鵲人言。華表之鶴人言。東都龍門僧桐華上蜂作人言相慰勉。天寶間。宣城劉成舟中蟹呼佛。當塗李暉舟中魚羣呼佛。至揚州蘇隱虱能讀阿房宮賦。更奇。

物有人心

鸚鵡能問上皇。野賓能識仁裕。烏龍知噬逆僕。燕子獨伴孀妻。駿馬終殉名將。吉了不願入夷。裏烏報效孝子。白龜脫難酬恩。舞馬不順祿山。供奉跳擊朱溫。崖上白鷴悲號墜水。元季五象不拜明太祖。下至螻蛄蠅蟻。皆能感不殺之恩。出垂死之地。物類之有人心者。可以媿天下無義气丈夫。萬花金穀。載明廣西有象。封定南公。吳三桂入橫。欲將象解京。象昂首直觸。象奴百計勸勉。終不服。三桂大怒。刀矢不能傷。以火炮攻斃之。此可與唐元義象並傳。

紫泥封

漢詔書多稱紫泥封。武帝元封中浮忻國貢蘭金之泥。此金出湯泉。盛夏之時。水常沸湧。有若湯火。飛鳥不敢過。有人冶此金爲器皿。金狀混混若泥。如紫磨之色。其金百鑄色變白。有光如銀。卽銀燭也。帝以此泥封諸函匣。及諸宮門。鬼魅不敢幹。當上將出徵及使絕域。多以此泥爲璽封。蘇武衛靑等之使。皆受金泥之璽封也。武帝崩。此泥乃絕。隴右記。紫泥出階州武都郡。

牢丸

丹鉛錄。引束晢餅賦。有牢丸之目。蓋餐具名也。東坡以牢九具對眞一酒。偶語𨿽工。然不知牢九具爲何物。後見酉陽雜俎。引伊尹書有籠上牢丸。湯中牢丸。注云。牢丸今湯餅也。並無牢九具。貪奇趂韻。𨿽東坡亦不免。考歸田錄。引餅賦有饅頭薄持起溲牢久之號。薄持荀氏謂之薄夜。起溲牢久皆莫曉爲何物。又見一書引餅賦。終歲飽施惟牢九乎。觀此則牢九未嘗無本。欠或誤爲九。九或誤爲丸。亦未可知。寒具。寒餐具也。楚詞所謂餦餭及粔籹蜜餌。卽今燒餅與油■﹝飠追﹞之類。齊民要術作環餅。

露布

隋禮儀志。後魏每攻戰克捷。欲天下知聞。乃書帛建於漆竿。名露布。其後因之。按漢桓帝時。五侯貪縱。李云露布上書。賈洪爲馬超伐曹操。作露布。桓溫北徵。袁虎倚馬撰露布。蓋古者文書不封。而應告中外者。皆曰露布。自元魏以來。專爲捷書。冩以練帛。建於涼竿。是露布前此已有之。書帛掲竿。始於後魏。

戊辰榜

弇州外紀。正統戊辰。榜中四閣老。二冢宰。以爲盛事。然而閣中有萬安。遂使一榜無色。未若隆慶戊辰四百人之內。揆席七人。八座十五人。卿貳三十八人。開府一十人。方伯十九人。其餘衣緋懸金者。一百五十餘人。自有制科已來。未有擬其盛矣。正統爲彭少傅時。劉少保吉。劉少傅珝。及安。王尙書恕。尹尙書旻。隆慶爲沈少傅一貫。朱少保賡。趙少師志皐。張少保位。於少保愼行。王東閣家屏。陳少保於陛。

孝廟人材

弘治間。西曹有對云。一雙探花父。兩个狀元兒。時張宗伯升己丑狀元。子恩。王禮侍華辛丑狀元。子守仁。俱兵部主事。又戶部郎中劉鳳儀則己未探花龍之父。兵部員外李瓉。則壬戌探花廷相之父。又壬戌魯鐸榜。復有永平魯鐸。有兩朱衮。一美貌。一貌不揚。時有對曰。魯鐸分南北。朱衮別妍媸。又弘治丙辰科進士。有孟春季春。夏鼎周鼎。李西涯卽席出對云。孟仲李春惟少仲。諸進士無能屬者。西涯復云。夏啇周鼎獨無商。是𨿽資謔。而一時人材之眾。科第之盛。朝廷雍熙之象。於斯可見。

詩誇家世

祝珵美言其尊人曾手錄一詩。盛誇家世之赫奕。官職皆系明代。然狀元不及百人。三代同朝者絕少。作者姓名終未能得也。詩云。特報黃堂太守知。小兒今忝狀元回。家兄禦史山東道。捨弟郎中福建司。伯父舊年升冢宰。嚴親今歲轉尙書。不才久已叨黃甲。願假人夫一片時。

步輿

張江陵再起時。所過州邑郵傳。牙盤上食水陸過百品。江陵猶以爲無下箸處。至眞定太守錢普。無錫人。能爲吳饌。江陵甘之曰。吾行路至此。僅得一飽餐。此語一間。諸郡縣轉相效尢。吳中之善庖。召募殆盡。普又創步輿供奉。前爲重軒。後爲寢室。以便偃息。傍翼兩廡。廡左右各令一童子。侍爲揮箑注香。用卒三十二人舁之。

陳仲子墓

鄭龍如雋區。載長山古於陵地。志稱仲子墓在焉。歲久無蹤。張明府文龍徧迹之。於西市居民圃中。得一壞壘。詢父老曁文學縉紳。皆指爲是。乃捐俸易地。壘土置碑。題曰於陵仲於之墓。建祠墓側。舊未有祠仲子者。張旣輯祠。欲歲時享祀之。思仲子簾。且不受餐於母兄。安得伯夷之粟粟之。乃以歲時文廟祭享。撤所獻孔子大羹一盂。佐以李栗。釋奠如禮。著爲令。春秋無攺焉。

雨魚

漢書鴻嘉四年。雨魚於信都。長五寸許。唐書元和十四年二月晝。有魚隕於鄆州。述異記。雍州雨魚。長八寸許。庚申外史。至正二十五年六月。大都雨魚。長尺許。人皆取食之。明嘉靖壬戌三月二十三日。山東徳州雨魚三日。輟耕錄志云。天雨魚。人民失所之象。天都載。載萬曆丁酉。楚王府後有長春寺。遶以澄湖。湖與外河通。寺前蓮臺忽龍起。蓮葉間雨如傾。魚皆乘水上升。從雲中散落。百里內家家獲魚。少陵詩。驟雨落河魚。此誠理所有者。但正史所載。天雨魚甚多。未可槪視爲河魚散落也。

雨異

雨金雨粟。雨稻雨米。雨麥雨黑黍。雨紅荳。雨魚雨棗。雨灰雨塵。雨沙雨土。雨毛雨血。史書所載。異矣。漢武帝時。宮中雨蒼鹿。殺而食。之味甚美。永光二年。夫雨艸。而葉相樛結。王莾時。宮中雨五銖錢。墜地悉爲龜。後漢建和三年七月。北地雨肉。似羊肋。劉聰時。平陽雨肉。廣二十七步。魏文帝時。安陽殿前雨朱李。人噉之。數日不思食。河間王子元家。雨小兒八九枚。墜地皆長六七寸。晉張仲舒在廣。雨羅箋甚多。梁武帝時。殿前雨雜色寶珠。唐貞元中雨木於陳畱。長五寸許。乾符中。洛陽雨一物。墜地如羖羊。宋紹興中。汴京雨冰龜。數十里大小皆具首足卦文。明弘治庚戌三月。慶陽雨石無數。能作人言。聽之歷歷可辯。見奏疏。

雨錢

潄石閒談。嘉靖六年六月十九日。京師雨錢。惟軍職官屋上爲多。成化丁酉六月九日。京師大雨。雨中往往得錢。錢皆側倚瓦際。王文恪公有詩紀其事云。蒼天似憫斯人困。故向雲中撒與錢。錢若了時民又困。何如只賜與丰年。誦此詩。亦少陵安得廣廈千萬間。大庇天下寒士倶歡顏之意。

火浣布不朽木

說圃識余。廣東林習孔曾示一衣云。是火浣布。乃火山之鼠毛織成者。穢則以火煆之。穢去而衣不焚。蜀中有不朽木。出建昌道。彼中守巡入省。則持以饋僚友云。出於火山。好事者取其木作鑪。或以皮揉作繩。𨿽經烈火。毫無損焉。然以水濡之。則易腐。正所謂利於火者。不利於水也。

擬人聖賢

人稱黃憲曰。子國有顏子。稱謝尙曰。此兒座之顏回。人稱張華爲當今之顏子。郭奕稱羊祜爲今日之顏子。周續之通五經並緯候。亦有顏子之號。梁主以伏挺爲顏子。陳惠云法師以徐■﹝忄夌﹞爲顏子。漢人稱張覇爲張曾子。梁人稱滕曇恭爲曾子。隋人稱裴叔卿爲裴曾子。主衍自比子貢。而譙周門人稱羅憲爲子貢。文立爲顏回。陳壽李密爲遊夏。𨿽當否未可知。而語皆相類。至唐文宗詔畵王起像於便殿。號當世仲尼。恐譽之太過矣。

陳希夷對禦歌

陳希夷【摶。】居雲臺觀。日多閉門獨臥。累月不起。周世宗召入禁中。扃戶試之。月餘始開。摶熟睡如故。對禦歌云。臣愛睡。臣愛睡。不臥氈。不蓋被。片石枕頭。蓑衣鋪地。震雷掣電鬼神驚。臣當其時正鼾睡。閒思張良。悶想範蠡。說甚孟徳。休言劉備。三四君子。只是爭些閒气。怎如臣向靑山頂上。白雲堆裏。展開眉頭。解放肚皮。且一覺睡。管甚玉兔東升。紅輪西墜。

阿濫堆

驪山有鳥。名阿濫堆。唐明皇禦玉笛。將其聲翻爲曲。名爲阿濫堆。左右皆能傳唱。故張祜詩云。紅葉蕭蕭合未開。王皇曾幸此宮來。至今風俗驪山下。村笛猶吹阿濫堆。明皇驕滛侈靡。耽嗜歌曲。以至於亂。世代𨿽異。聲音猶存。詩人懷古。乃有猶吹之句。而此鳥之名。殆將與世不朽。又賀方回長短句亦云。待月上潮平波艷。塞管孤吹新阿濫。

項氏語先

項水心【煜。】初進徐氏華居。畜賀禮中鵝羣於池。一日偶暇。憑闌間玩。見游泳自得。謂其子某曰。暢哉鵝羣。如人之初居華屋也。乃子素性騃戅。矢口答曰。未後一刀。亦是其受用。聞者相傳爲笑。豈知竟成語先。又進屋時待匠。匠恨其苛刻。祝曰。與國同休。似祝而實詛。鼎革時。鄕人付之烈炬。

鬼畏正人

史稱縣令方正。縣妖破膽。至相率遠徒。廣異記。載晁良正掘地得太歲。鞭之三日而不敢禍。文海披沙。載王老福盛鞭太歲數百。而不讎報。江涇顧老獷悍麄豪。金神七煞被其觸傷。至盜寺油塗瘡。而不敢犯。聲雋載吳縣錢翁橫福正盛。取七煞釘椽上。而不敢殛。相傳昆山無七煞。爲顧文康公母。戲植椿擊滅。洞庭山無靑神。爲王文恪公所驅除。乃知福祿盛者。鬼神皆畏之。

河神

金龍大王系浙江山陰諸生。姓謝。名緖。太傅後裔。元兵入臨安。謝憤主蒙難。赴江死。屍僵不壞。鄕人義而葬之。數有靈異。誓必滅賊。眾卜何徵。乩曰。以河逆流爲信。明髙皇伐元。與元左丞戰呂梁。洪河水果逆流。見空中有神兵助戰。髙皇遂建祠洪上。永樂間。鑿會通河。舟楫過者。禱無不應。隆慶間。潘季馴治漕河。河塞不流。爲文責之。數日河流。漕舟賴以安行者三百餘年。順治間。金華朱公【之錫】爲總河。正直慈惠。聞歿後爲河神。行舟水手時見公戎服紅燈侍從。往來河上。其靈應亦復如謝。幽冥事不可知。亦如陽官之升遷調易歟。

文昌經治疫鬼

天啟中。蜀明時舉爲廬陵令。值邑中疫大作。明刻一經條似封條樣。上寫玉淸文昌大洞仙經。取道士印鈐於上。散病人家貼門上。病者卽愈。未病者不染。有三家同居。左右皆病。居中者貼經條得免。已而鄕村中疫。得經條貼門香供者皆免。人咸異之。問於明。明曰。文昌父母皆死於疫。及得道。乃法治疫鬼。鬼名元伯。伏罪曰。下方人有罪業。上帝命閻君與元伯等奉行。請毋滅我。願聽約束。但有經號在門。卽不敢入。已八卽出。然則文昌經洵當奉持也。

太守執柯

吳中湯來倩先生【逄元。】乃翁家貧。以老諸生。僦居學捨。來倩幼而好學。萬曆乙卯年十八。以童子試受知於郡守陳蓮湖【吁謨。】時有歸寡婦與弱女同居。族有猾者肆虐於寡。欲以其女爲太僕吳因之先生【默】小星。女不從。迎女者已在門。遂至成訟。守簾得其情。呼問寡婦。若旣不願以女爲宦家側室。我爲若執柯。配一士子。使女他年受冠帔可乎。婦諾之。守取俸銀六兩。內衙出幣二端。爲聘。隨召來倩至。合巹成禮。撤黃堂儀從鼓樂喧闐送歸學捨。廣文君咸出髙燈迎之。明年補邑庠生。郡人傳爲嘉話。

人皮鼓坐褥

湧幢小品。載北固山佛院有人皮鼓。世廟時。湯都督沂東【克寛】戮海冠王艮皮鞔之。其聲比他鼓稍不揚。蓋人皮視牛革理厚而堅。故聲不如他鼓也。又皇明雜記。載韓觀提督兩廣。殺人甚多。以人皮爲坐褥。耳目口鼻顯然。發散垂褥。首披椅後。

戚繼光猴

異識資諧。正徳間。山東有仙降某家。爲人談休咎。甚驗。而未嘗示形。自名爲毛仙云。戚大將軍繼光父某。與之遊甚狎。忽一夕去。更二十日乃來。問之。答曰。聖天子將南幸。先期金甲神爲淸道。是神嚴厲。吾曹遇之無生理。故暫避之。問避何所。對曰。匿泰山某巖石底耳。後二年武宗果南巡。繼光父與言。吾與若好密。胡不示吾形。似羞忸不肯。固彊之。僅示一手。毛長如許。蓋白猴也。已而嘆曰。公知我矣。我數已盡。且將長別。繼光父悔。乃曰。我終不能離公家。未幾而繼光生。有膂力。而臂多毛。始知爲毛仙所托胎也。李如樟爲記其事。

菩薩蛇

京師西山寺。有二靑蛇。大者長五丈餘。小者長四丈餘。有人至寺。僧必呼蛇以酒肉飼之。二蛇輙啖。略不畏人。僧令人遶蛇身一過。謂之不絕人身。號曰菩薩蛇。萬曆初年。太倉王相公女號曇陽子。亦有巨蛇隨之。名曰護龍。王鳳洲有曇陽子傳。閩三平寺。乃大顚法師闡教之地。有大蛇不傷人。名曰蛇侍者。凡有祭賽布金不至。蛇侍者詣其家索之。度市越津。一無畏避。

蠶神

蠶家所祀先蠶之神。實馬頭娘也。髙辛時。蜀有夫在外久不歸。妻誓曰。得夫歸者以女妻之。家有一馬。聞而躍去。數日夫乘馬歸。馬嘶不巳。夫審其故。曰。人豈與馬配耶。殺馬曝皮於庭。女過皮傍。皮忽捲女飛去。掛於桑土。遂化爲蠶。食桑葉。作一繭。大如甕。後人塑女像爲馬頭娘。以祈蠶焉。

宮巷濓溪坊塔

郡中宮巷有塔。髙丈餘。合圍約七八尺。塔頂乃鐵鑄者。然兩三人於下搖之。則擺動如樹木然。鈴鐸自鳴。蓋其下必有機軸而神匠之所遺巧也。又濓溪坊有小塔。正與宮巷口相對。故老曰。昔年煙霧中以紅綠綫在塔之半截處。兩人拽之。橫牽可過。並無窒礙。後有異人識破。不復可牽矣。

異鏡

金陵瑣事。載馴象門外操軍某。耕田得鏡半面。照之能見地中物。持之偸墳掘埋。無有不獲。後以事犯。鏡沒入應天府庫中。又大中橋陳某修理墻垣。得一木匣。中藏長柄小鏡。照而則頭奇痛。徧與人照。無有不痛者。以爲妖物。舉而碎之。文海披沙。載秦始皇鏡照見人心膽。嘉陵漁人网得一鏡。照人悉見五臟。見者輙嘔吐。王度有鏡。照見精魅。徐鉉得一鏡。照人只見一眼。宗壽有古鐵鏡。照見靑衣小兒坐酒樓上。謝在杭之彭城。逄市上鬻一鏡。面照如常。背照人影倒見。頤頦向上。當時傳觀驚駭。此無他異。蓋鏡背必凹。凹則人面倒見也。

唐文襄

蘭溪唐文襄【龍。】建花園於東門外。自爲記。末云。有吾與點也之意。後園爲柳憲副希點所得。園丁每稱有冠服貴人現形作崇。希點心知之。一日至園。聞唐在空中厲聲曰。此園吾大費經營。何物後進。乃欺予孤見奪耶。希點揖而言曰。所以敢市此園者。亦以公有遺言在爾。唐問何言。希點曰。公忘卻記中有吾與點也之句乎。唐俛首滅形。後不復現。

八歲善對

廣莫野語。載待詔周淸誠八歲時。鄰人見曬曲屋上者。出對曰。屋上直曬三行曲。誠應曰。門前低叫一聲糕。適賣糕者過也。又姨夫與父遊山下船。二人齊脫衣。出對曰。兩个姨夫齊脫衣。想是連襟。誠卽對曰。一雙女婿各拜節。果然另坦。

陳杜拾遺

陳子昂閬州人。閬州有陳拾遺廟。訛爲十姨。遂更廟貌爲婦人像。崇奉甚嚴。溫州有杜拾遺廟。後亦訛爲杜十姨。塑婦人像。里人以五髭須相公無婦。移以配之。五髭須者卽伍子胥也。拾遺之官。誤人身後如此。

捋須刺眉

墨客揮犀。宋彭淵材見範文正公畵像。驚喜再拜。稱新昌布衣彭幾。幸獲拜謁。熟視曰。有奇徳者必有奇形。乃引鏡自照。又捋其須曰。大略似之矣。但無耳毫數莖耳。年大當十相具足也。他日至廬山太平觀。見狄梁公像。又前再拜。贊曰。宋進士彭幾謹拜謁。復熟視久之。見其眉目入鬢。呼刀鑷者。使刺其眉尾。令作卓枝入鬢之狀。家人軰望見驚笑。淵材怒曰。何笑我。前見範文正公。恨無耳毫。今見狄梁公不敢不刺眉。何笑之有。

秀才張妓

秀才張者。教坊妓也。頗能引文調詞。而舉止亦閒雅。遂獲此號。嘗至琴川。錢方伯館之。比至錫山。秦封君亦屬意焉。一日秦公燕客。戲之曰。汝往來琴川錫山。於錢秦二公之間。事齊乎。事楚乎。張方舉魚。笑。曰魚我所欲也。熊掌亦我所欲也。一座稱賞。

楊李潘治第

丁謂治第京師。巨麗無比。軍卒楊杲宗者。躬畚鍾之役。勞苦萬狀。後杲宗以外戚起家。晉公貶崖州。卽以其第賜之。明嘉靖間。大金吾陸炳於京師起第。軍人李偉親負土石。不二十年炳敗。籍其居入官。而偉女入宮。封貴妃。萬曆卽位。尊爲慈聖皇太后。亦以炳宅賜偉。明末子親潘先軰治第。規模宏敞。有張某者。日鬻魚於潘。以供匠作之需。暇則佐工。因進言某處應若何寬轉。某處應若何曲折。潘頗納之。入國朝潘日貧。張日富。而屋歸於張。三事合若符契。

試院鶴啄封

萬曆辛卯。江西鄕試。監臨已入院。爲八月六日。而陳幼良與同舎友二人。皆在遺棄。束裝欲歸。幼良因臀瘡。未卽發。猶跛曵同遊院前。以不得與試。至泣下。適院門正送水菜畢。從內封鐍。胥吏三封。而庭鶴三啄去。監臨詑曰。豈外有遺珠乎。命啟門視。得幼良三人。試之皆佳。卽屬藩司給捲。並入試。榜發。幼良解元。一人第三。一人第七十。則鶴啄封之力也。

冰雷繪梅

順治癸巳。家蒼叔同雄縣趙臥齋年伯按閩。正月十六過邯鄲。途人哄然去看梅花。趙使問花在何處。云在呂公祠池中。叔父同眾往觀。見祠中左右兩池。皆堅冰凝結。右池水上繪成老梅一本。花朶茂盛。枝榦扶疎。殆若古樹。後見異識資諧。載姑蘇韓某暑月坐堂中。命櫛工理髮。忽雷電繞柱。奮擊遲回。數刻始去。某驚死復活。見堂中石砌上。繪梅花一枝。紋理精妍。久而不滅。

石中物

堅莫如石。宜物無能入者。稽神錄。載王文秉祖剖石球。內得蠐螬。雲林石譜。柱綰剖石鎭紙。內得小魚。陶糓破李后主研上圓石。內亦有小魚。夷堅志。桂陽溫恭剖石。中有龜。傳信記。載天寶中河北縣開河。石中得古鐵鏟。有平陸字。命攺河北縣爲平陸縣。明孫克弘守漢陽。石中得白龜。濟寧人剖石得小鵝。嘉靖間苕溪漁人水中得石如鵝子。扣之有聲。剖之得銅牌一方。刻宣聖二字。郿縣河灘上有亂石。隨手碎之。中有魚。長二三寸。馮猶龍譚槪。載成化間灃河築提。一石中斷。中有男女二人作交媾狀。長僅三寸。手足肢體皆具。若雕刻而成者。髙郵衛指揮某得之。以獻平江伯陳鋭銳。珍藏之。

雷烏雷神

袁小修隨筆。載崔封公本智。住牛頭裏。一日天雨。落一烏鴉於墀間。童子以雞籠罩之。俄而雷電繞室。吼怒不已。崔曰。此必雷烏也。急招道士跪雨中禱告。手捧其烏。已而大雷一聲。遂失所在。雷鳴亦息。康熙乙卯閏五月二十日。雷震城隍廟樹。有一刷經老人在旁。見雷神形。與所塑像無異。驚死。逾時乃蘇。

玉脂燈臺

正徳初。琉球進玉脂燈臺。每油兩許。可照十夜。光焰鑑人毛髮。風雨不能侵。劉瑾竊以自照。燈忽發花。作人面。耳目口鼻皆具。瑾有逆謀。以爲已祥。乃祝曰。大事若成。當封若。花忽凋萎。作吒噫聲。越數尺飛濺瑾衣。油暈數處。气腥如血。滿室晦暗。瑾大怒。抜金如意碎之。逆謀因之遲回。遂至誅滅。

陰徳不在遠

明長興顧公某宦成無子。娶家姬十五人。一日與內君酌。諸姬皆侍。公嘆曰。我平生事皆陰徳。何以絕我嗣乎。一姬曰。陰徳不在遠。公悟曰。我今日行陰徳。當嫁汝軰。姬曰我豈自言。理固如是。我死從夫子耳。公盡嫁十餘人。已而生三子。母卽言死從者。

孔孟所使

禦史吳時來劾奏。嚴分宜父子姦貪誤國。語太激。世廟大怒。廷鞫問是誰所使。吳曰。爲孔子孟子所使。又問此是何語。曰。孔孟教臣。爲臣當忠。此是其所使也。天顏少霽。得釋戍邊。已而詔復職。

碁力酒量

白寉外史。盛大有【年。】吳下奕手第一。遊毘陵。有扶乩請仙者。仙至。盛請對奕。局未半。仙云。我已負一子半。子奕誠髙。我將往邀仙輩中更髙者來。乩卽寂然。盛乃率已意塡補。果已勝一子半。少頃。又一仙來對奕。奕畢。盛負一子半。仙稱盛奕。人間第三手也。盛問仙是天上第幾手。仙曰。猶是第七手耳。問何仙最髙。曰惟有南極仙翁。天上無對。雜記載南極仙翁。曾在宋元佑時降靈汴京酒肆。與人豪飲。酒量無敵。是仙翁碁力酒量。兩擅其勝矣。

兄弟別號

亦巢偶記。無錫有兄弟三人。長以援例得官。遂別號鵝湖。兩弟皆在庠。文宗歲試。一考三等將終。一考四等。人乃呼其兄曰雞湖。言幾乎劣等也。弟曰鴨湖。阿嗚吳人呼痛聲。言四等當責也。時傳以爲笑。

人腹鼠蟹

潄石閒談。金壇鄧某。以素封冠其鄕。善飲啖。每飯米五升。豚肉一肘。鵝雞鴨各一隻。雜俎與酒不計。大約一飯須數十觔。日必重飡。遇逋負者。能具豊饌享之。輙焚其劵。有佃戶負其租數多。治具召之。鵝爲貓所食。卽殺貓以充雜俎。鄧以爲甘而食之。此後卽不能多食矣。識者謂其腹有肉鼠。鼠見貓卽死。故不能多食也。常聞能飲者。腹有酒蟹。則善啖者有肉鼠。亦無足異。肉鼠酒蟹。可爲的對。

吳中異人

郡昔有人雙目皆瞽。以推命爲生。旁無相者。日走蘇城之內外。不失尺寸。街坊巷陌。無不知之。又一人眉日鼻耳俱無。面如被剝。止有口且小。日於閶門市中吹笛。乞錢度日。一人一足不伸。一足履地。雀躍而行。日走二三十里。一婦只手無十指。在機房繅絲。極便捷。一人兩手俱無。以足指與人摶錢。收錢時。𨿽疾手者不若也。

圓珠殼

說圃識余。昆山田嫗家傳一簸箕。大如五斗盎。日以播米。輕而質堅。如牛皮然。有耳目形。罔知何物。有一啇見之。以銀一星欲買。嫗不可曰。此吾家傳六七世。不忍棄之。啇乃酬米一石得之。熟玩以爲蝦蟇殼。終不知其所用。至陜西秦王府求售。秦王大驚。卽許千金。啇髙其價。乃至五千金。秦王笑曰。爾𨿽得我厚價。知其何寶乎。啇叩頭謝曰。不知。王曰。此殼能圓珠。珠之凹凸不正者。一經殼中滚之。則其形圓如茨粒。此不世奇珍也。爾何從得之。啇乃悉其故。

楊鐵崖

楊鐵崖云。吾未七十。休官在九峯三泖間。且二十年。優遊光景。過於樂天。有李峯張句曲周易癡錢思復爲倡和友。桃葉柳枝。瓊花翠羽。爲歌歈妓。第池臺花月主者乏晉公耳。然東諸侯如李越州張吳興韓松江鍾海鹽聲伎髙宴。余未嘗不居其右席。則池臺主者。未嘗乏也。風日好時。駕春水宅。【先牛舫名。】赴吳越間。好事者招致。效昔人水仙舫故事。蕩漾湖光島翠。望之呼鐵龍仙伯。顧未知香山老人有此無也。客有小海生賀公爲江山風月福人。且貌公老像。以八字字之。又賦詩其上曰。二十四考中書令。三百六字太師銜。不如八字神仙福。風月湖山一擔擔。

盆景

虎丘張豫園善藝植。一盆景剔牙松。結構古雅。昆山張維惠見之。議百金易得。交旣成。將移松登舟。張老泫然淚下曰。培護幾十年。今永別矣。維惠慰之曰。癡老子汝若思松。玉峯一棹可達也。持歸以人參汁漑之。稍黃萎。建醮籙以祈佑。𨿽傳笑一時。然淸狂可以不朽。

石號

鄭龍如偶記。四川南江縣。自建邑來。無鄕舉者。嘉靖末。堪輿家以前山巨石爲崇。令鑿去之。鳩工殫日。石屹不動。其夜石號曰。邑無隹士。遲二十年。有可當賢書者。我方自去。人力其若我何。詰朝視之。復如故。遂罷工。至萬曆壬午。諸生嶽虞詢。始舉鄕薦。前一夕石復語曰。今有人。我須去矣。翌日石自隕。捷音果至。虞詢後舉壬辰進士。

古稀﹝玆據柏香書屋校印本補﹞

人生七十古來稀當是少陵偶然欣幸之詞上世人多壽豈眞七十者少哉嘉靖中海虞嚴養齋封翁書堂聯云有子萬事足子官居一品足而又足七十古來稀我年年登大耋稀而更稀故以之自稱則可稱人壽而曰古稀則非致祝之意若云七十已稀又安望其八十九十以至百齡哉故可知尋常措辭不可不愼

戴文進畫﹝玆據柏香書屋校印本補﹞

金陵瑣事永樂中錢塘戴文進初到南京將入水西門轉盼之際一肩行李被腳夫挑去莫知所之文進𨿽暫識其人然已得其面目之大槪遂向酒家借紙筆畫其像聚腳夫認之眾一見卽曰此某人也同往其家因得其行李

鄒遠之﹝玆據柏香書屋校印本補﹞

金陵鄒遠之家貧資畫以養母一日兩靑衣至云主人商於蕪湖特請畫圍屏先奉白金五兩權辦薪水安家遠之持以問母母令之去遂別母同兩人登舟行三日遠之忽疑曰吾聞蕪湖風便半日可到那得有三日程乎兩人曰實不敢誑主人家在鄱陽湖恐以路遠不行故托言蕪湖耳遠之業已在路無可柰何至湖又陸行數里始至主人相見禮意殷勤飲食丰潔令四童伴之一室作畫數日偶閒步窺其廳事見主人金冠紅袍諸豪客貨物乃知爲綠林長因速畫完以情告歸主人曰汝貧人畱此亦不惡遠之對以家有老母欲歸慰倚門之望遂厚贈之遣人送至上新河遠之歸家對母痛苦述其事

●堅瓠續集卷之四目錄

沈約濫得名

中孚取象

謙卦

六籍皆詩

平仲君遷

投子

輕容方空

杜撰

蛙鳴喜怒

五榖樹

猴奕

仙女教奕

李徳裕後

九棘三槐

竹實

孫臏黥布

朱徐攺名

渭塘蘆蓼

月下葡萄

十字罪

行幸不拜

盜常住錢

佛入中國

寺名原始

無官禦史

孔公報徳

前身

艸異

婦人幽閉

雞犬鳴吠

傅席撒帳

六朝金粉賦

石城懷果

梭服

古來刺客

僕隸中義士

奴隸中可人

秦檜後裔

關聖免軍

明日來

山鳥報更

染須

身具二形

人生尾

食人

雲雨雷神可食

十八般武藝

气象

古屠蘇

張成善走

帝王異號

人臣異稱

鳥諭

金陵詞客

陳劉相業

八人同席

詩譏子

楊又貞誡子

插不臈

芋艿韌【認】

劉方燕巢

堅瓠續集卷之四

長洲石農褚人獲學稼纂輯

沈約濫得名

屠緯眞【隆】云。天下事有最僥幸而不可解者。沈約韻書是也。東冬魚虞等諸韻。向俱通用。孔子作經及漢魏古詩。皆斑斑可考。豈其盡屬訛謬。至約而始攺正耶。約吳興人。局於方言。蠻語不審宮啇。而敢背越聖賢。變亂千古。後世遵之如聖經。百代不敢易。此甚不可曉也。約本齊臣。更事梁武。禪代之詔。出其手。後夢齊和帝引刀斷其舌。乃上章於天。謂禪代之事。不由己出。欺天乎。欺人乎。古文人之最濫得名者。此人也。

中孚取象

徐氏易通云。中孚九二。我有好爵。蓋鳥爵也。中孚卦爻皆取象於禽獸。豚魚吉。有他不燕鳴鶴在陰。我有好爵。馬匹亡翰。音登於天。按吳艸廬云。豚魚乃澤中之物。似豬。俗謂之江豚。澤將風則浮出水而。舟人稱爲風信。故中孚取象焉。言能信如豚魚。則誠能動物。吉之道也。

謙卦

周易六十四卦。爻爻俱有吉凶。𨿽乾坤二卦。亦不能免。獨於謙卦六爻俱無凶咎可見。謙之美徳也。許多大事。俱從傲滿失之。亦從謙謹得之。可不戒哉。

六籍皆詩

張維城西園詩塵。易象幽微。法鄰比興。書詞敷暢。式用賦物。春秋借儆。義本諷刺。三禮莊鴻。體類雅頌。非謂六籍同歸於詩。止緣六義觸處皆是。今詩家不先窮經。而輙以別才別趣之說自蓋。究於此道何涉。

平仲君遷

文選蜀都賦。平仲君遷皆木名。注缺。暇弋編。平本作枰。上林賦華楓平櫨。其木理平。可爲碁局。故碁盤曰枰。唐詩方春平仲綠。淸夜子規啼是也。君遷本作桾櫏。出交趾劉成注云。平仲之木實如白銀。君遷之樹子如瓠形。司馬溫公名苑云。君遷子如馬你。俗云牛你柿是也。今造扇與傘。用此柿爲油。

投子

列子。博者射明瓊以中庋。史記。蔡澤說範睢曰。博者或欲大投。李洞詩。六赤重新擲印成。明瓊六赤。皆古投子名。投子取投擲之義。今或言骨所成。作頭字。非也。有作骰字者。按諸家韻書骰卽股字。不音投。則知以玉石爲投擲之義。安有頭骰之理哉。戒庵漫筆。顧英玉【瑮】知許州。地中掘得窯燒投子一窖。約兩三石。每以六枚作小匣置之。歸遺親友。七修類稿亦載有某宦築魏州城。得窯燒投子數十。詢之士夫。莫識其故。子意投子乃陳思王所制。子建當時正都於許。恐後世之莫傳。故埋之以需人間玩弄。不意博具易於溺人。而自足傳遠。地藏投子。兩見於書。古人用心如此。

輕容方空

齊東野語曰。紗之至薄者曰輕容。唐類死。輕容無花薄紗也。卽今銀條紗之類。王建宮詞。嫌羅不著愛輕容。李賀詩。蜀煙飛重錦。峽兩測輕容。元微之有寄白樂天輕容詩。方空亦薄紗。言紗薄如空也。王荊公詩。春衫猶未著方空。漢史齊王服官。有輕綃水紈吹綸之名。皆紗之輕細者。

杜撰

今人譏作文無所考據者曰杜撰。不知所出。一說杜默爲詩。多不合律。世目爲杜撰。一說漢田何善易。言易者皆本田何。何爲齊宗。諸田居臨淄。何徙杜陵。其著述人謂之杜撰。一說道藏經五千餘卷。惟道徳經三卷爲眞。孫太上所著。餘皆蜀道士杜光庭所撰。故曰杜撰。

蛙鳴喜怒

昔人以蛙當一部鼓吹。而周禮蟈氏掌去鼃黽。焚牡蘜以殺之。蛙亦何害而爲之禁。豈惡其聲歟。宋有令禁捕蛙。以其有食蝗功也。閱稗記。某所泮池有蛙。不鳴則已。鳴則是庠必發科甲。聞者羣相慶賀。等於鸑鷟鸞凰。夫蛙一也。在周則惡。在宋則喜。或患其鳴。或患其不鳴。物之遇不遇有然。

五糓樹

異識資諧。金陵有丞相府。明初胡惟庸所居。園有五榖樹。一樹而兼五種。爲五榖丰歉之徵。如其年麥熟則樹發麥葉。黍熟則發黍葉。五榖皆然。聞惟庸造逆。樹發荳。荳皆人面。忽盡落。未期族滅。樹蓋得气之先者也。筠廊偶筆。作樹在金陵禁中。

猴奕

說圃識余。西番有二仙。奕於山中樹下。一老猴於樹上。日窺其運子致思之法。因得其玄祕。國人聞而往觀。仙者遁去。猴卽下與人奕。徧國中莫能勝。國王以爲奇。進於中國。詔舉朝能奕者與較。又求四方有髙手名者敵之。皆敗。或言楊靖善奕。時靖以事系獄。詔釋出之。靖請以盤滿貯桃實於前而奕。猴心牽於桃。遂連敗。詔椎殺之。

仙女教奕

明季襄王善奕。率三百金一局。吳中某國手。自負其能。謂可探囊取。束裝遊椘。與之對局。競負半子。心實不甘。從交遊借貸。復請對局。又失一子不勝。惶亟返吳。百計搜索。得一局之需。至楚請復。下子百餘。默數之。局終又將負半子。汗手沈吟。思一勝著挽回。卒不可得。自午至日晡不決。王笑曰。俟明日決此局何如。唯唯而出。扺寓秉燭思索。終不可得。忽聞叩門聲。啟戶視之。則翩然一美女。手持宮燈而入。謂曰今日與王對奕。將負半子。中止乎。曰然。乃指其意中所擬曰。下此一著。局終必負半子。姑置此處。而於別處先下一子。保爲終局勝半子也。復持燈而去。試從其言布局下子。果勝半子矣。喜極。待旦請王終局。甫落此子。王訝曰。此著非爾所能到。必有教導者。爲我言之。當返子金。初猶抵諱。窮詰再四。始吐其情曰。系宮中人所指教也。王細詢其服飾容貌。乃釋然曰。吾今使爾見昨夜教子者。引入宮。登一綺樓。四面皆碁勢。中畫二仙女對奕。恰與昨局相同。仙女手拈一子將落。正所教妙著也。王曰。此非夜來教汝者乎。奕者驚異。亟頓首以謝。王曰。爾能感仙女解圍。亦有福祿。當盡返爾所負也。復畱之對奕數日。厚贈而歸。

李徳裕後

潄石閒談。載李贊皇之南遷也。卒於崖州。子孫遂爲獠俗。數百人自相婚配。正徳間。吳人顧朝楚爲儋州同知。以事至崖。召見其族。狀與苗獠無異。耳綴銀環。索垂至地。言語亦不相通。徳裕誥勅尙存。

九棘三槐

周建外朝之法。左九棘。孤卿大夫位焉。羣士在其後。右九棘。公侯伯子男位焉。羣吏在其後面三槐。三公位焉。州長眾庶在其後。夫樹棘取其心赤而外刺。樹槐懷也。言懷來人也。古人植木。具有深意。如唐之退朝花底散。歸院柳邊迷。徒爲佳麗耳。

竹實

李畋該聞集。舊稱竹實。爲鸞鳳所食花開如棗。結實如麥。號爲竹米。以爲荒年之兆。其竹卽死。陸魯望詩。靑蕧未成孤鳳餓唐詩老屋茅生菌。饑年竹有花。非但鸞鳳之食也。有餘千人言彼有竹實。大如雞子。竹葉層層包褁。味甘勝蜜。食之令人心肺淸涼。生深林茂密處。頃曾得之。𨿽日久漧枯。而味常存。乃知鸞鳳所食。必非常物。

孫臏黥布

齊將孫臏。名逸。不可考。臏非名也。孫足爲龎涓所斷。故稱爲孫臏。臏乃肉刑。去膝蓋骨之名。明世宗時有裨將名孫繼臏。又有名孫希臏者。甚爲可笑。漢淮南王黥布。姓英。黥非姓也。布嘗坐法黥。故人稱曰黥布。黥乃墨刑在面之名。韻會以黥爲姓誤矣。

朱徐攺名

嘉靖中浙人徐學詩極論嚴嵩去職。蘇之嘉定。有同姓名者。亟呈禮部。攺詩爲謨。遂登顯要矣。揮塵前錄。載元祜名卿朱紱者。君子人也。紹興初。不幸坐黨錮。崇寧間。亦有朱紱者。平江人。初登第。欲希晉用。上疏自陳。與姦人同姓名。恐天下後世以爲疑。遂易名諤。蔡京果大喜。不次擢用。何兩人皆吳人。前後一轍如此也。

渭塘蘆蓼

靑浦周士亨。江有年相友善。時維九月。偕往渭塘。舟次塘東。泊一樓下。樓不甚髙。上有二女。一白面。一紅顏。倚牕笑語。周江仰視間。漫賦一詩曰。夙有煙霞癖。翛然興不羣。秋聲飛過鴈。水面洞行雲。逸思乘時發。詩名到處聞。扁舟涉芳沚。更喜挹淸芬。蓋直寫心懷。初不謂二女也。樓上二女曰。舟中有詩。樓上豈無詩乎。遂朗吟二韻。周江側耳聽之。一女吟曰。湖天秋色物凋殘。花吐黃竿葉未幹。夜月一灘霜皎皎。西風雙岸雪漫漫。爲氈卻羨漁翁樂。充絮誰憐孝子單。忘在孤舟叢裏宿。曉來誤作玉濤看。一女吟曰。金莖稜稜澤國秋。馬蘭花發滿汀洲。富春山下連漁屋。采石江頭映酒樓。夜月光蒙銀露浴。夕陽陰暗錦鱗浮。王孫醉起應聲怪。鋪著紅絲毯不收。吟畢共笑。乃以蓮房藕梢俯擲生舟。兩生共起上岸。大呼欲登樓躡之。恍惚間不見。兩生大駭。返舟四顧。但見蘆花白。蓼花紅耳。士亨遂號蘆汀漁叟。有年號蓼塘居上。以識其異。

月下葡萄

吳中沈萬三。藏古今書畫無算。有瑪瑙壺。通明類水晶。面有葡萄一枝。如墨點。名月下葡萄。萬三死轉入數巨家。後莫知所歸。天順間。嘉興李銘爲童子師。一日舟行見河濵有光。撲之不滅。因覓得之。壺也。以售人。不過酬米百石。有知府劉侃語之曰。此異寶。以獻鎭淮貴璫張公。謀僉嘉興塩鈔。所得不貲。從之。果得所願。侃因分其利。銘領鈔過江。舟覆。鈔皆濕。嘉興守楊公繼宗追補前鈔。銘死獄中。侃亦破產與償。

十字罪

康熙初。常熟數士赴京應試。行至中途。一士忽墮騎。悶絕於地。諸友因停驂舁至旅中。越日而蘇。云被二卒拘至一處。殿宇弘敞。言是東嶽殿。庭遇一故友驚問汝何故來此。對以被卒拘至。友卽查檢其祿壽尙多。慰之曰。俟聖帝審事畢。當爲奏釋。頃之。嶽帝禦殿。所審皆常邑事。士觀之凜然。審畢。友稟明釋放。送之前行。士曰。某平生未曾作歹事。何以被拘。友曰。女犯十字罪。士問何十字。友曰。睚眥生惡念。邂逅起邪心。士忽驚寤。此十字人人皆犯。時時易犯。當書之紳。常存警愓。或可少免。

行幸不拜

靑瑣髙議。宋藝祖初幸相國寺。至佛像前焚香。問當拜與不拜。僧錄贊寧曰。不當拜。問具何故。對曰。見在佛不拜過去佛。適會上意。遂微笑頷之。因以爲定制。至今行幸焚香。皆不拜。議者以爲得體。

盜常住錢

莊椿云。盜常住一文錢。一日一夜長三分七釐利。第二日夜。利上又長利。來世作馬牛償之。所以云作一生之容易。爲萬刼之艱。難若捨一文錢入常住。一日一夜長福亦爾。藏經云。牛日還八文。馬日還七文。

佛入中國

世傳漢明帝時。佛始入中國。非也。列子曰。西極之國有化人來。穆王事之。作中天之臺。其髙千仞。及秦時沙門室利房等。至始皇以爲異。囚之。夜有金人破戶以出。又霍去病過焉耆山。得休屠王祭天金人。以是考之。周秦西漢。佛化流中國久矣。

寺名原始

僧居稱寺。蓋九寺之列也。漢明帝時。佛法初至。迦葉摩騰竺法蘭以沙門服謁見。館於鴻臚寺。次年勅洛陽珹西雍門外。立白馬寺。以鴻臚非久居之館。故別建以處之。以僧爲西方之客。若待以賓禮。因其以白馬負經而來。馬死葬此。故以名寺。後世僧居稱寺。始此。髙僧傳。天竺國有伽藍名招提大富。有惡國王利其財將毀之。一白馬繞塔悲鳴。卽停毀。自後攺招提爲白馬。多取此名焉。

無官禦史

鶴林王露。太學古語云。有發頭陀寺。無官禦史臺。言淸苦而鯁亮也。宋嘉定間。余在太學。同舎言幹淳中齋舎質素。飲器尙陶瓦。棟宇無設飾。近時諸齋亭榭簾幙。競爲靡麗。每一會飲。黃白錯落。非頭陀寺比矣。國有大事。讜論間發。言侍從之所不敢言。攻臺諌之所不敢攻。由昔迄今。偉節相望。近世以來。非無直言。或陽爲矯激。或陰有附麗。未能純然如古之眞禦史矣。余謂必甘淸苦如老頭陀。乃能攄鯁亮如眞禦史。

孔公報徳

侍郎孔鏞字韶文。爲長洲庠生時。家貧。饔餐不給。每詣學。則買二餅充饑。五聖閣道媼。見其旦夕經門。一日迎入問故。公以實對。媼心憐之。謂曰。吾神前畫則有齋。夜則有燈。秀才肯僑居此乎。公從之。遂得肆志於學。後舉進士歸。媼已卒。公服斬衰冠送葬焉。媼之濟孔公。恩深於漂母。淮陰贈生。義重千金。韶文事死。禮齊喪妣。古今英雄報徳之隆。如此。

前身

輪回之事。正史載羊祜前身爲李氏子。他如蔡邕是張衡後身【商蕓小說。】顧總是劉槇【玄怪錄。】邊鎬是謝靈運【玉臺淸話。】侯景是齊東昏侯【朝野僉載。】嶽陽王蕭察是許玄度詢【寓簡。】嚴武是諸葛武侯【代醉編。】韋臯亦是武侯【宣室記。】房管是永禪師【東坡詩序。】韓滉是仲由【神仙感遇集。】宋太祖是定光佛【曲洧余聞。】仁宗是赤腳大仙【雜記。】馮京是五臺僧【孫公談國。】蘇子瞻是五戒和尙。【捫虱新話。】又是鄒陽【春渚紀聞。】範祖禹是鄧禹【家傳。】劉沆是牛僧孺【事文類聚。】張方平是瑯琊寺僧【冷齋夜話。】黃山谷是涪陽誦法華經女子【春渚錄。】王安石是秦王【貴耳集。】宋髙宗是錢鏐。趙鼎是李徳裕【坦齊筆衡。】王十朋是嚴伯威【梅溪文集。】眞西山是艸庵和尙【癸辛雜誌。】史浩是文潞公【雨航雜記。】史彌遠是覺闍黎【隆山雜誌。】陸遊是秦少遊。【七修類稿】袁滋。是西華坐禪和尙【逸史。】徐知威是徐陵。潘佑是顏延之。武夷君再世爲揚大年。玉京之爲王素。馬北平之爲馬仁裕。劉公幹爲昏愚小吏。澤公爲浣衣李氏子【俱文海披沙。】明胡尙書濙是天池僧【天都載。】周文襄忱是滕懋徳尙書【聲雋。】王尙書瓊。幼年能誦番經。恍然悟前生爲西僧。周文安洪謨前生爲友鶴山人丁逄【俱雙櫆歲抄。】王新建伯守仁是入定僧【鴻書。】楊忠湣繼盛是二郎神托生【堯山堂外紀。】徐國公鵬舉爲嶽忠武后身。馮宗伯琦爲韓忠獻後身。【野乘】海鹽鄭尙書曉是海寧寺盲道人【桐下聽然。】萬曆甲戌狀元孫繼皐。是正徳甲戌狀元唐臯後身【狀元考。】本朝丁亥探花金璮蔣超。是峨嵋山伏虎寺僧【聞見巵言。】大學士余詮廬國柱前生爲吳中積善庵僧。聞其圖記。有積善橋邊過客。

艸異

文海披沙。伏羲文王墓前。獨有蓍艸。季子掛劍臺下。獨生掛劍艸。鄭康成讀書山側。獨生書帶艸。皆他處所無。孔林不生荊棘。嚴陵獨生白茅。孝女拖笆艸皆偃僕。漢王牧馬艸有嚙痕。人旣出類。艸亦獨異。又。漢未央宮斬韓信地。其艸色獨赤。匈奴地艸色皆白。惟昭君墓上艸獨靑。聞見卮言。束鹿縣西有唐裨將張興墓。興效忠殺身。血濡染艸皆紅。今所生艸色殷然。猶如血漬。人呼紅艸坡。自漢唐至今。幾千百年矣。而勲臣俠女。含冤不變乃爾。

婦人幽閉

碣石剰談。載婦人椓竅。椓字出呂刑。似與舜典宮刑相同。男子去勢。婦人幽閉是也。昔遇刑部員外許公。因言宮刑。許曰。五刑除大辟外。其四皆侵損其身。而身猶得以自便。親屬相聚也。況婦人課罪。每輕宥於男子。若以幽閉禁其終身。則反苦毒於男子矣。椓竅之法。用木槌擊婦人胸腹。卽有一物墜。而掩閉其牝戶。止能溺便。而人道永廢矣。是幽閉之說也。今婦人有患陰頺病者。亦有物閉之。甚則露出於外。謂之頺葫蘆。終身與夫異榻。似得於許說。

雞犬鳴吠

雞司晨。犬司夜。皆气機相感。大觀本艸云。巽爲雞。雞鳴於五更者。日將至巽位。感動其气而鳴也。薛文淸讀書錄云。丑時雞先鳴者。陽气動也。午時雞亦鳴者陰气動也。禽鳥得气之先如此。沈石田雜記曰。犬之肝如泥土色。臭味亦然。其警夜。人在土上走。則其肝動。气所感也。故吠。

傳席撒帳

撒帳始於漢武帝。李夫人初至。坐七寶流蘇輦。幛鳳羽長生扇。帝迎入帳中。共坐飲合巹酒。預戒宮人遙撒五色同心花果。帝與夫人以衣裾盛之云。得多得子多也。又女初至門。壻迎之。相者授以紅綠連理之錦。各持一頭。然後入。謂之通心錦。又謂令歡梁。三日後命工分作二袴。夫婦各穿其一。謂之永諧袴。俱見戊辰雜抄。又新婦入門。不踏光地。必傳席始行。唐人呼爲轉席。白香山春深娶婦詩云。靑衣轉【去聲】氈褥。錦繡一條斜。

六朝金粉賦

唐子畏僑居畱都日。嘗宴徐國公家。卽席爲六朝金粉賦。時文士雲集。子畏賦先成。其警句云。一顧傾城兮。再傾國。胡然而帝也。胡然天。徐大加稱賞。前句出李延年歌。後句出詩君子借老篇。由是其名愈著。

石城懷果

楮記室。有士鬱鬱不得志。丐夢靈山。神示以石城懷果對淸明之句。莫知所謂。越十餘年。成進士。謁選得石城令。單車造之。及縣界。宿一寺中。是夜四山燈火燐燐然。顧問僧曰。是燐燐者爲何。曰。淸明祭墓者。問寺何名。曰。懷果。令默理前夢。皆合。借其句成詩曰。眼前兒女莫關情。春若來時艸自靑。夢卽是眞眞是夢。石城懷果對淸明。

梭服

西洋人以鳥毳毛染之。織成叚疋。光采奪目。𨿽垢膩亦莫入。名曰梭服。明初貢之天府。頒賜大臣。甚珍重也。近則駢集廣中。仕者多購之。以饋要津。

古來刺客

鉏麑不殺趙盾。梁王刺客不殺袁盎。隗器刺客楊賢不殺杜林。楊琳刺客不殺蔡邕。劉平刺客不殺劉玄徳。晉劉裕刺客沐謙不殺司馬楚之。殷浩刺客不殺姚襄。齊東昏刺客鄭植不殺梁髙祖。唐太子承幹刺客不殺於志寧。故囚刺客不殺李勉。五代葛從簡刺客不殺許州富人。淮南張顥刺客不殺嚴可求。西夏刺客不殺韓魏公。苗劉刺客不殺張魏公。孰謂盜賊無義士乎。

僕隸中義士

王振之釋薛瑄。振之老奴捄之。此人所知也。劉瑾之釋李夢陽。人知康海之數言得釋。而不知瑾之家人老姜實救之。曰昔年不得志時。李主事管昌平倉。曾容吾家納米領價。得志乃忘之乎。瑾乃釋夢陽。仍贈以物。孰謂僕隸中無義士哉。

奴隸中可人

唐蕭穎士有僕杜亮。穎士鞭撻甚酷。人勸其它適。答曰。非不能去。但愛其才學博奧耳。甄琛好奕。通宵令奴秉燭。睡則加撻。奴曰。郎君辭父母至京邸。若爲讀書執燭。不辭獲罪。今乃以圍碁故。橫加鞭杖。不亦非理。琛慚而悔。遂折節讀書。奴隸中信亦有可人者。

秦檜後裔

陸詒孫說聽。載嘉靖初。秦檜裔孫某。宰湯陰。綽有政聲。每欲謁嶽忠武廟。逡巡弗果。將及瓜。謂同僚曰。嶽少保𨿽與先世有惡。豈在後嗣耶。且吾守官無媿神明。往謁何傷。遂爲文祭之。拜不能起。嘔血數升。扶出廟門卽死。

關聖免軍

耳談。萬曆間。解州兪保補戍騰越。妻王氏。將粒米作信香。日夕懇禱關聖祠。歲餘。保在伍夢關聖呼曰。爾婦爲汝虔禱。故來視爾。爾欲歸乎。保伏地願歸。已不覺隨其馬蹄馳行。獵獵猛風。吹送有聲。已落平沙柳林中。識是解州城外。因抵家扣門。王氏始疑。保具道所以。方啟戶相抱痛哭。隨詣廟謝。明日復詣州言狀。移文騰越察之。稱保離伍僅一日。而軍籍復有關聖免勾四字。保遂得免。王氏有詩曰。信香一粒米。客路萬重山。一香一點淚。流恨入蕭關。

明日來

明宣正間松江太守趙豫。居官慈惠。每見訟者。非急事。則諭之曰。明日來。始皆笑之。遂有松江太守明日來之謠。不知訟者乘一時之忿。經宿气平。或眾爲勸解。因而獲息者甚多。比之鉤巨致人。而自名英察者。其所存何啻霄壤。

山鳥報更

陳眉公曰。山鳥五更喧起。謂之報更。蓋山中眞率漏聲也。余居小昆山下。時梅雨初霽。座客飛觴。適聞庭蛙。請以節飲。因題一聮云。花枝送客蛙催鼓。竹籟喧林鳥報更。可謂山史實錄。

染須

劉禹錫詩。近來年少輕前輩。好染髭須作後生。或嘲之曰。自是劉郎愛春色。非關前爲少年輕。明陸文量寓京時。客有授烏須方者。文量口占一詩答之曰。染將紛白媚嬌紅。只畏癡心笑老翁。五色任生當順受。二毛何況世人同。聞者以爲曠達。

身具二形

玉曆通誌。載心房二宿。具男女二形。婦人感之而孕。所生亦具二形。晉史惠懷之世。京洛有兼男女體者。能兩用人道。七修載杭。友蘇民詞娶一妾。下半月女形。上半月則陰戶。出陽勢矣。雜記。載成化中山西桑衝。碣石剰談。載嘉靖中瑞州藍道婆。皆身具男女二形。假女紅姦人婦女。事露刑死。聞見巵言。載禾郡城隍廟道童。陰囊之後。榖道之前又具女形。年長而美。兩乳亦發。

人生尾

獨異志。載大曆中洛陽尉苗登有尾長二尺餘。夷堅丙志。載臨安米市橋傍賣■﹝豆其﹞荳者。腰間生尾長四尺餘。每出必用繩索纏縛數匝。猶爲小兒窘逐求觀。又一丐亦有之。然僅長數寸。閱者必施一文錢。

食人

隋麻叔謀朱粲。常蒸小兒以爲膳。唐髙瓚蒸妾食之。薛震。獨孤莊。張茂昭。五代。萇從簡。趙思綰。宋王繼勲。林千之。艸木子。載元劉太保。以人爲糧。明兩廣提督韓觀。皆嗜食人。然皆葅醢而食。未有生啖者。三國誌。載吳將髙灃好飲人血。文海披沙。梁羊道生。見罪人被縛。抜刀刳其睛吞之。宋王彥升俘獲胡人。置酒宴飲。手裂其耳。咀嚼。俘者痛楚號叫。而彥升談笑自若。前後凡啖數百人。卽虎狼不若也。

雲雨雷可食

文海披沙。霍山南嶽有云師兩虎。云師如蠶。長六七寸。似兔。兩虎如蛹。長七八寸。似蛭味甘。可熟而食。嶺南有雷公。秋冬則蟄地中。狀如彘。人掘取。便擊殺烹而食之。

十八般武藝

矛錘弓弩銃鞭簡劍鏈撾斧鉞並戈戟牌棒與鎗朳。此十八般武藝也。近見馬氏日抄。嘉靖己巳邊庭多事。官司招募勇敢。無一人應。山西李通行教京師。遂應募。爲第一。較其武藝。十八事皆能。一弓。二弩。三鎗。四刀。五劍。六矛。七盾。八斧。九鉞。十戟。十一鞭。十二簡。十三撾。十四殳。十五又。十六爬頭。十七綿繩套索。十八白打。

气象

說圃識余。徐中行【翊】參政廣西。行出象洲。計此必多象。問之舟人云。此絕無象。中行心疑其何以得此名。明旦早行。見山崖水次。象以千數。或飲或食。或趨或臥。其狀不一。中行詰舟人曰。你謂無象。此爲何物。舟人曰。此山气所結。日髙當不見。中行不信。至日出象漸散滅。無一存者。乃知古人以其气名之。然山無象。而气乃爾。不可曉也。

古屠蘇

桃燈集異。山東一民家。共爨二百餘年。食指五百餘口。並不染疫癘。其家每年以三伏日收苦艸。日一束陰漧。至冬至日杵爲末。每歲正旦五更。用蜜調。每人服一匕。此卽古屠蘇意也。

張成善走

成化中臨淸張成。以善走得名。日行五百里。上官命入京師。往返僅七日。善馬弗能逮。足有長毫。夜宿圓器中。每走勢發。足不得住。抱樹乃止。吳有舉人過臨淸。知州與有舊。畱之宿。舉人求蕭縣大梨。知州召成往市。明旦已持梨來。疑其近處得之。使人往驗。果然。蓋百餘里路。僅一昏時也。

帝王異號

三家【三皇。】五泰【五帝。】紫庭眞人【夏禹。】西明仙公【文王。】祖龍【秦始皇。】灞上眞人【漢髙祖。】劉氏祭酒【吳王濞。】茂陵秋風客【漢武帝。】張公子【漢成帝。】銅馬帝。白水眞人【漢光武。】躍馬皇帝。井中蛙【公孫述。】聖劉天王陳聖劉太平皇帝【漢哀帝。】紫髯將軍。鼠子【孫權。】大耳兒。大耳龍【蜀先主。】瞎兒天子【晉趙王倫。】庶人天王【晉。燕王盛。】壯烈天王【苻堅。】黃口小兒【文襄帝。】黃須天子【魏。仁成咸王。】齇奴【宋武帝。】禿瘡天子【趙光遠。】蕭間大夫【劉鋹。】無愁天子【北齊後主。】解事天子【梁師都。】髭聖。天可汗。掃國眞人【唐太宗。】鬼婆。金輪皇帝【武則天。】應天皇帝。和事天子【唐中宗。】快活三郎。孔升眞人【唐明皇。】玉環天子【楊貴妃。】文佳皇帝【唐女子陳碩眞。】儋耳龍【唐徳宗。】兵丹上聖【唐憲宗。】鄕貢進士。小太宗【唐宣宗。】李天下【唐莊宗。】潞州別駕【唐明宗。】花項天子。獨眼龍【李克用。】白馬三郎【閩王審知。】兒皇帝【石敬塘。】天上大仙。郭雀兒【郭威。】蓮峯居士【南唐李后主。】香孩兒。田舎奴翁【宋太祖。】太平天子【宋太宗。】來和天尊【宋眞宗。】赤腳大仙【宋仁宗。】女中堯舜【髙太后。】浪子皇帝。教主道君皇帝【宋徽宗。】捉雞漢【宋光宗。】北方小堯舜【金主璟。】太師威武大將軍。大聖法王【明武宗。】天河釣叟【眀世宗。】

人臣異稱

闈編仙人【莊周。】五羖大夫【百里奚。】三閭大夫【屈原。】好事儒者【褚少孫。】一錢太守【劉寵。】淸白吏。關西夫子【楊震。】小車宰相【田千秋。】五日京兆【張敞。】飛將軍【李廣。】驄馬禦史【桓典。】大樹將軍【馮異。】矍鑠翁。伏波將軍【馬援。】香尉【漢雍仲。】跋扈將軍【梁冀。】白衣尙書【鄭均。】賈父【賈彪。】召父【召信。】杜母【杜詩。】乳虎【寧成。】蒼鷹【郅都。】屠伯【嚴延年。】伏龍。臥龍【諸葛亮。李崇。】雛鳳【徐庶。】伏鸞【鄧艾。】隱鵠【陸云。】癡虎【許褚。】杜武庫【杜預。】折臂三公【羊祜。】風流宰相【謝安。】江右夷吾【王導。】白馬將軍【龎徳。】髯參軍【郗超。】短主簿【王珣。】三語椽【謝瞻。】折臂太守【劉之遴。】皮裏陽秋【褚哀】五柳先生【陶潛。】山中宰相【陶弘景。】你母【何承天。】蕭娘【梁。王宏。】呂姥【呂僧珍。】韋虎【梁韋。】瞎虎【谷楷】黑頭三公【諸葛恪。】黃■﹝扁瓜﹞少師。挑弓僕射【齊。郭祚。】陳姥【隋。陳稜。】叚姥【叚達。】十錢王簿【魏。元慶智。】射鵰都尉【秦王幹。】聖小兒祖【瑩。】宇宙大將軍【侯景。】筆公。尖頭奴【古弼。】癩兒刺史【魏。崔。】赤牛中尉【元仲景。】落鵰都尉【耶律光。】驚蝴蝶【魏收。】細眼奴【房元齡】三旨宰相【王珪】羊鼻公【魏徵。】金牛刺史【嚴升期。】人頭羅剎。鬼面夜叉【李全交。】四時仕宦【傳遊藝。】銅山太賊【李義府。】李貓【上南唐。李徳來。】救時宰相【姚崇。】十頭阿婆【周興。】行祕書【虞世南。】兩腳狐【楊再思。】有腳陽春【宋璟。】文場元帥【張九齡。】肉腰刀。索鬭雞【李林甫。】伏獵侍郎【蕭昊。】斵窗舍人【楊滔。】縮蔥禦史【侯思止。】多田翁【盧從願。】跛宰相【裴度。】萬羊宰相【李徳裕。】伴食宰相【盧懷愼。】靑錢學士【張鷟。】白蠟侍郎【董方。】瘦羊博士【甄宗。】小笏學士【楊緯。】鬥酒學士【王績。】八磚學士【李程。】四其禦史【郭弘霸。】呷酸節度使【李景略。】紫袍主事【韋君素。】捉船使君【郭某。】僞荊卿【甄戈。】不利市秀才【夏侯孜。】補唇先生【方幹。】地藏菩薩【李光弼。史思明。】驅驢宰相【王及善。】軟餅中丞【韋莊。】猢猻待制。【王閎孚。】浪子宰相【李邦彥。】抝木枕措大【崔愼由。】七松處士【鄭薫。】當世仲尼【王起。】落鵰禦史【髙駐。】解事舎人【齊澣。】了了令史【戴法興。】蘇扛佛【失名。】蘇模稜【蘇味道。】入鐵主簿【許愼。】八撻將軍【裴聿。】四明狂客【賀知章。。】水晶燈籠【張中庸。劉隨。】水月觀音【蔣凝。】判詩博士。枯松太保【王仁裕。】醉士。間气布衣【皮日休。】醉尹【白樂天。】癖王【蘆仝。】白身判官【令狐楚。】藍面鬼【盧■﹝木巳﹞。】玉界尺【趙光逢。】歇後宰相【鄭綮。】著腳琉璃【甄和。】五總龜【殷踐猷。】九尾狐【陳彭年。】癡頑老子。長樂老【馮道。】率土大將軍。通天大將軍【黃巢。】鴉軍【李克用。】余佛【余崇龜。】曲子相公【和凝。夏言。】粥飯僧【李愚。】邊菩薩。邊和尙【南唐。邊鎬。】照天蠟燭【田元均。】一路福星【鮮於侁。】魚頭參政【魯宗道。】黑王相公【尹繼倫。王武恭。】鐵面禦史。【趙抃。吳中復。】髯將軍【楊沂中。】夜叉【王徳用。】淸白宰相【杜衍。】五分宰相【趙鼎。】屈膝執政。由竇尙書【許及之。】折竿主簿【程顥。】喜鵲【竇申。】孟爺爺【孟宗政。】啼哭郎君【曲端。】秦長腳【秦檜。】怪魁【陸遊。】埋羹太守【王琎。】邋遢翰林。山字太守【何瑭。】四鐵禦史【馮恩。】嚴氏二妾【徐某呂某。】淸客宰相【來宗道。】

鳥諭

順治初。蘇郡某爲某省督學。頗有墨聲。一日以公事謁撫院。眾僚畢集。畱飯。撫院預覓一異鳥籠之檐前。時加顧盻。戒諭下人。善爲餵養。一人問此鳥從何處得來。大老爺恁般珍愛。撫院曰。此鳥從京師得來。一飛衝霄。可以直達天聽。你看秀才頭上一丟丟兒錫的。也值三百兩。難道吾這里不該五六萬。某聞之失色。卽托親信饋送。所費不貲。得以安全。

金陵詞客

金陵一詞客。僑寓吳門。家蓄粉頭爲業。俗名養瘦馬。門上春聮。書杜工部豈有文章驚海內。漫勞車馬駐江於句。偶開罪於一士。攺爲豈有紅顏驚海內。漫勞白鏹貯門庭。粘於上。見者絕倒。

陳劉相業

復齋日記。廬陵陳閣老文。簠簋不飭。其門下士有善滑稽者。謂人曰。昨夕有二夜叉來取文。一夜叉挽之。文不肯去。一曰。彼將望升太師柱國。如何捨得去。挽之者曰他此去卽爲閻王。何惡也。文喜曰。如何便得爲閻羅王。夜叉曰。公有淮鹽十餘萬。非閻王而何。聞者絕倒。後永新劉定之繼入閣。尢不愜於眾望。或述輟耕錄載人譏史帥語意曰。昨新閣老入閣。吏請循故事祀皐夔稷契。劉曰陳先生不祭我也不祭【濟。】傳以爲笑

八人同席

涇陽趙念堂先生【浚。】以名進士宰常熟。有惠政。邑人徳之。一日席間誦一詩云。二八隹賓兩桌開。五葷三素一齊來。仔細肴從肩上過。急忙酒向耳邊催。可憐短臂當隅位。最恨肥軀占半臺。更有客來騎馬坐。主人站立遙相陪。眾爲絕倒。

詩譏子

漱石閒談。長洲相城有一翁。雅善詩。年老子孫頗怠於奉養。翁意欝欝不樂。一日大書一詩於堂壁云。人生七十彊支持。簾捲西風燭半枝。傳語兒孫好看待。眼前光景不多時。其二子方以文學有時名。大懼。托所親懇請得滌去。然其詩已徧傳矣。

楊文貞戒子

楊文貞【十奇】子稷。爲橫鄕裏。密友自楚中來者。每以其惡欵述之文貞。文貞常戒之。一日書一聮曰。不畏官司千狀紙。只怕鄕民三寸刀。而稷毫不知攺。卒以殺人伏法。文貞二語。可爲巨族藥石。

插不臈

順治初吳中初設織造局。其督理張某。滿人也。其髯甚修。同寮侯姓者。子患痘。延醫李含章視之。李亦長髯。坐間張忽持李須曰。好个插不臈。李謂美其須也。答云。醫生全虧此插不臈。指張曰。老爺的插不臈更好。張默然。及出。其吏云。滿語以膫子爲插不臈。彼可以侮爾。爾何得以此答之。李大駭。更入泥首謝罪。張笑而遣之。

芋艿韌【認】

杭人有作縣廣東者。其夫人美而艷。輿夫在轎後。數言芋艿韌。此浪語也。夫人怪之。入衙述之於令。令詢於門子。門子亦不以正對。時適天雨。曰此間土音言天雨耳。一日理事。有婦人跪雨中。令忽憶前語。乃召婦人跪上來。芋艿韌。滿堂書吏掩口而笑。令怪而問之。吏云。此間以厥物硬。爲芋艿韌耳。令大慚。追責門子。並輿夫焉。

劉方燕巢

劉方方姓女也。年十三。僞爲男子。從父扶母喪還鄕。父死於河西劉叟家。叟無子。遂爲之子。曰劉方。後叟復收一人爲長子。亦避難來從者。曰劉奇。已而叟死。議婚。方不從。奇爲燕詩以悟弟曰。營巢燕。雙雙雄。辛苦營巢巢始容。若不尋雌寄殼卵。巢成畢竟巢還空。方和曰。營巢燕。雙雙飛。天設雌雄辜有期。雌兮得雄願已足。雄兮得雌胡不知。奇見詩大疑。方以實告。始知是女。便爲合婚。方曰。𨿽自爲配。實亦天綠。須告之墳會親友。庶不爲野合。奇從之。後成巨族。號奇方二義云。事見明詩。正聲。劉方能詩且淑愼。非若艷而冶者。人可挑也。

堅瓠續集

﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣

﹝堅瓠集﹞堅瓠廣集

﹝淸﹞褚人獲纂輯

●堅瓠廣集目錄

堅瓠廣集

序

堅瓠廣集卷之一目錄

堅瓠續集卷之一

道學風月

古人稱先生

爲善望報

激禍

書勸門人

劉時卿語

湯東谷語

蘇黃門語

伍蓉庵語

荒政

治本

祝由科

燕二十八宿

牛年狐眠

丁謂才智

東坡遊西湖

鄭仰田坼字

竹米

神石度饑

京師十可笑

二十四气

鐵冶廠

長卿簡子

李后主轉世

李錢二王生卒

黃袱識語

文士潤筆

明皇遇貴妃

吏三十六子

妖僧撚指

籠燈傳送

妓女葉子

記裏鼓

宣武門書院

毀碑

宋江畢四

京師四多

蘆溝斗城

娼家魘術

劉良女

官司諺語

都下諺

平江伯

看果楮錠

返魂香

戒指

戴文進畫厄

買東西

山海經

娶婦用鞍

女官

女將軍

詐爲男子

六十生子

啟棺出女

南無

美髯

盤飣山水

離地艸

酒籌

優鈢羅花

堅瓠廣集卷之二目錄

堅瓠廣集卷之二

天府陸海

吏員膴仕

木球使者

須龍

銀化鶴

錢臨江斷鵝

王覺斯前因

頭飛鼻飲

雞鳴度關

通州異卵

打花轎

五色鹽

四後殺韓

舉人服闋

吏以恩酬怨

悔失兩元

韋■﹝馬犬﹞顯聖

神救賢紳

貓牛畫眉忌

飲酒有定數

酒乃天祿

曾陳侊善飲

人爲物精

臯比

胡顏

章禮冒籍

太子廟

斷田歸嶽

人鳥同情

螢火

白鳥

天眼地皮

周白地馬踏荒

蚌生眼

麫肉酒樹

盤石異影

男子乳生湩

顧姑冠

虎變美婦

人形參

五曲江

浮筠

口戲

虫戲

剎

腋气

雍門

狗腳豬腸

銅雀臺瓦

諸於繡镼

中帬廁牏

祭賽

秀才襕衫

秀才儒巾

三孟三白

題詩寛比

花蕋夫人

妓女慧口

妬婦戒

永嘉虎

指環篇

堅瓠廣集卷之三目錄

堅瓠廣集卷之三

六經三傳之失

隱說

食物餪女

萬壽寺

倭患

張丐兒

海人

海女

牝貍佑忠

昭君非眞

牛金失考

敍齒

金陵陳遇

元儒不受明職

萬安貪財

啜茶之始

書手門子

皇陵懸牌

禁放炮

包孝廉

張夫子

人大蘿葡

頂上千拜

譏不肖子

朋友治妬

徙處五溪

煉石補天

郁火燒棺

孝經問題

夬聻鎭怪

歐陽紹

鶴山蝦蟇

村社判官

石中涵水

梁間老叟

雞妖

虫妖

計錢名目

邪不幹正

避禍難逃

判斬妖尼

泥像生癰

徽欽啜茶

羊狗腸弦

金莖花

髙駢鑿海

咒狀元

上天取仙桃

金優

朱雪

保定名捕

燕王

男子雙名

美人雙名

國雙名

神雙名

鳥雙名

獸雙名

魚雙名

虫雙名

俗言出處

堅瓠廣集卷之四目錄

堅瓠廣集卷之四

天下中

都鄙

海龍王宅

五明囊

任公示兒書

徐佩死難

王夏兩相國

宦告妬妻

丘鵬妻妬

女俠止妬

劉尹斷姦

韓城召釁

老叟百子

劉魏合轍

罷鎭

顧道民

羊車

牧羊處昭君墓

奎基法師

折柳

日出海門

天關

撒花

舜妃兄妹

火靈庫

黃羅成蝶

人化蝶

履化鳬燕鶴犬

妾化鶴

卵生人

市井

鍾離漢壽

掃雪揀花

鳥塑像

花姑壇碑

戲白牡丹

任牛行止

馬糞諸王

邢布衣

杯屐異名

團茶充貢

茶具

食糠而肥

舜井

萓

三災石

金叵羅

親家

惡人受報

嶽墳靈異

錢陌

風箏

絳帳

甘蔗宜兒食

織女降臨

管城子

水能辟邪

黃六王八

只孫

石中異馬

禱視有靈

堅瓠廣集卷之五目錄

堅瓠廣集卷之五

朋友不通財

易色

大歸

靑雲

蒲盧

束脩

雞口牛後

碧塟

萬石

飲器

乘槎

靑泥印

魚腹中玉

遊月宮

神畵

李博士

玉環

破天荒

人血愈鶴傷

梨酒

引光奴

盤捧小人

豬金

渾脫

傳鼓

手熟

調水符

天涯海角

豬羊蕩

石牛石羊

石化物

林方伯妾

王復齋子

墮崖女

丐兒還金

司帑有識

神鍼

妬報

定數

廬山

還銀得子

思屯乾道人

明初異擢

元功不利

錐土嗅物

劉忠宣鎭定

娶巫女

宗子相女

聞太宰封翁

煞神

食杏仁

■﹝幺上十下﹞壇神

鐘馗

手批控馬奴

產異

人物同胞

男人主子

土龍

黃河淸

柳鸞英

翻燒餅

堅瓠廣集卷之六目錄

堅瓠廣集卷六

寵禮

嶽武穆

楊椒山

榖

大榖

楊妃八月痕

太倉門卒金祥

楠木大王

宗三秀才

珴瑁報恩

白玉笙簫

地羊驛幻術

箕盛兒

竹間頭地中手

物吼

進士除知州

墓中靈物

馬封翁盛徳

天相人相

虱代薛嵩

生噉鯸鮧

魚僧

斫石人

鍋精

腹寶

玉龍膏

汪懋功被魘

金銀山

再生

蝗

徐神翁

王老至

藝祖聖度

買地劵

棺中懸鏡

胎妖

張棎花

騾女配人

張小鬼

鄧氏白犬

物異

感孕

續斷指

物搏虎

眼觀六隻

馬伯六

奇絲夫人

巡河神

瑞卜

給水

義貓

海上探珠人

神丹

魯公斷姦

張居士

燈中犬嚎

鸚鵡山茶

積物發火

聞子中還魂

借目光

書誥

●序

嘗覽顏魯公文集。見宋文貞公廣平神道碑。言其雅善戲謔。不常矜莊。每有談諧。人輙疏取。然則端人巨公。立朝大節。表表當世。而亦不廢調笑。至於或資博贍。或寓規箴。歷代以來。髙流名彥。紀艷紀異。不可枚舉。其所采輯。咸足佐淸談而供考據。迄今傳之不替。蓋聖經賢傳。自爲吾儕之所尊奉。然泥之者未免流於適莫。適莫之獘。遂爲偏黨。世之方幅規步。謂不讀非聖之書。而出言不苟者。乃有所論列。如擬蘇子瞻爲蔡京。比荀文若於秦檜。往往不満於後人。吾所不解也。講誦不廢絲竹。笑罵皆成文章。其風流不墜。反似有可取耳。褚子學稼予忝世講。一門之內。少長皆有文端雅之士。而學稼尢博涉古今。裒其餘緒。以爲揮麈解頤之助。命之曰堅瓠。謂其不適於用也。其集至再至三四而猶未已。廣聞見。悉遠邇。鼓舞悅豫。開抒沈鬱。端足賴焉。其用曷可以一端盡之。若夫拘攣局促。秪掇拾糟粕之餘。如李太白所謂白髮死章句者。吾不知其所用何等也。

通家弟朱陖漫題於亦巢

●堅瓠廣集序﹝玆據柏香書屋校印本補﹞

嘗讀眉公祕籍見其於經史子集之外另辟蠶叢別開雁宕心甚樂之乃正集未已而續集續集未已而廣集開拓心胸未始不殊志滿登山而情盈觀水也眉公去今六十餘年求之坊梓欲得領異標新如祕籍一書者杳不可得竊嘆斯人不作令我目枯乃今忽得石農先生堅瓠一書是鳳雛始翔伏龍繼蟄眉公之後又一眉公矣先生之書人不敍時事不區類意之所及信手拈來可興可觀可法可戒或且可喜可愕可以揮淚可以解頤義緣六籍非經而經遺拾歷朝不史而史繩之理學雜以詼諧目爲稗官準乎典則旣成正集四十卷矣因一時紙貴問繼刻者甚殷又從而續焉續之未已又從而廣焉何異祕籍先後一轍信乎眉公之後又有眉公矣或曰眉公之爲人文采外彰而石農斂華不露眉公交遊滿天下石農落落數晨夕者惟素心數人眉公間有公卿下問抵掌而談天下之務石農理亂不聞如瓶守口眉公之與石農可比而同之乎余曰人或以眉公與石農謂之將無同者余亦從同同人或以謂之道不同者余曰何必同同與不同自有能辧之者余不必論也獨是眉公以祕籍名書見其公溥之心祕而不祕石農以堅瓠名書表其確然之守堅而益堅而其有善不藏有美必著之意一也是則笈也瓠也以之當夜警之鐘春巡之鐸可也或曰是小品也詹詹之言何譽之深也余曰子不聞芥子之中可納須彌一滴水具滄海味乎讀季野之春秋作如是觀焉可也

康熙己卯孟冬望日

錢塘眷同學弟陸次云頓首拜撰

●堅瓠廣集卷之一目錄

道學風月

古人稱先

爲善望報

激禍

書勸門人

劉時卿語

湯東谷語

蘇黃門語

伍蓉庵語

荒政

治本

祝由科

燕二十八宿

牛羊狐眠

丁謂才智

東坡遊西湖

鄭仰田拆字

竹米

神石度饑

京師十可笑

二十四气

鐵冶廠

長卿簡子

李后主轉世

李錢二王生卒

黃袱先語

文士潤筆

明皇遇貴妃

吏三十六子

姦僧撚指

籠燈傳送

妓女葉子

記裏鼓

宣武門書院

毀碑

宋江畢四

京師四多

蘆溝斗城

娼家魘術

劉良女

官司諺語

都下諺

平江伯

看果楮錠

返魂香

戒指

戴文進畵厄

買東西

山海經

娶婦用鞍

女官

女將軍

詐爲男子

六十生子

啟棺出女

南無

美髯

盤飣山水

離地艸

酒籌

優鈢羅花

堅瓠續集卷之一

長洲石農褚人獲學稼纂輯

道學風月

祀珵美曰。儒者談道學必厲齒嚴牙。著不得一毫戲謔。此甚腐也。先儒如子輿氏詼諧甚多。不可殫述。至若迷聖曾子。學主愼獨。一生戰戰兢兢。不敢些子放肆。乃講到心誠求之句。便譬諭到學養子而後嫁。這是不板腐的樣子。又謝上蔡欲試教官。請於程子。程子曰。吾黨有求貞婦者。聘一女先欲試之。其母怒而弗許曰。吾女非可試者也。子求爲人師而試之。必爲此媼笑也。程子此語。從學養子脫胎出來。卻又闡發太過。可見謔詞。何害道學。前代議論。以歐陽文忠。好作風月小詞。至靳之於從祀之列。鄙見哉。

古人稱先生

古人稱先生。尊詞也。稱父兄亦曰先生。故朱子曰。先生。父兄也。漢人單稱先。亦尊辭也。顏師古曰。先。猶言先生也。故梅福傳曰。叔孫先。非不忠也。漢人單稱生。亦尊辭也。顏師古曰。生。猶言先生也。如賈生董生伏生之類是也。宋人稱先生加老焉。尢尊辭也。如劉元城稱司馬溫公是也。其筆之於書。亦自元城語錄始也。

爲善望報

呂叔簡曰。一里人事專利己。屢爲訓說不從。後頗作善。好施貧救難。余喜之。稱曰君近日作事。每每在天理上畱心。何所感悟而然。答曰。近日讀司馬溫公語。有云。不如積陰徳於冥冥之中。以爲子孫長久之計。余笑曰。君依舊是利心。子孫安得受福。

激禍

歷代縉紳之禍。多肇千語言文字之微。是故誹謗激坑儒之禍。淸議激黨錮之禍。淸流激曰馬之禍。臺諫激新法之禍。東林激逆閹之禍。禍生於激。何代不然。其始也。一人倡之。羣眾從而和之。不求是非之歸。而讙狂到底。牢不可破。其卒也不可收拾。則所傷多矣。

書勸門人

丁淸惠公【賓。】最寛厚。有一門生好以刻薄謀產。公貽書戒之口。產業將貽之子孫。須得之光明。待之仁厚。斯可垂之永久。若以產業爲冤業。非惟爲子孫作馬牛。直爲子孫作蛇蠍耳。戒之戒之。又以扇寫古詩云。一派靑山景色幽。前人田土後人收。後人收得休歡喜。還有收人在後頭門生大慚不敢復橫

劉時卿語

劉時卿曰。近世講學者。開口便教人拋葉功名富貴。此大害事。古之聖賢。於功名富貴。何嘗生一重心。亦何嘗生一輕心。惟以無心應之。時而我用也。累裀列鼎不爲侈。時而我捨也。枕流嗽石不爲枯。如是而已耳。

湯東谷語

揮麈談。湯東谷語人曰。學者居中等屋。衣下等衣。食上等食。何者。茅茨土階。非今所宜。瓦屋八九間。僅藏圖書足矣。故曰中等屋。衣不必綾羅錦繡。得夏葛冬裘。僅適寒暑足矣。故曰下等衣。至於飲食。則當遠求名勝之物。山珍海錯。名茶法酒。物物皆備。庶不爲凡流俗士。故曰上等食。

蘇黃門語

蘓黃門曰。人生逐日胸次。須出一好議論。若飽食暖衣。惟利欲是念。何以自別於禽獸。余歸蜀。當杜門著書。不令廢日。只效溫公通鑑樣作議論。啇略古人。歲久成書。自足垂世也。

伍蓉庵語

林居漫錄。縉紳之家。婢妾多。足以漁色。而不足以養壽命之源。僕隸多。足以張威。而不足以貽安靜之福。田宅多。足以示侈。而不足以杜勢家侵奪子孫傾覆之禍。是故武候之醜婦。荊公之蹇驢。蕭相國之不治垣屋。質諸前哲。無非軌儀。凡百君子。何莫由斯。又云。古訓伹言貪利。而王子晉獨言貪禍。但言求福。而孟子兼言求禍。人卽至愚。禍豈有愛焉。而貪之求之。曰彼倚冰向火。蠅趨蟻附之軰。利方在門。兵已在頸。非貪之求之耶。又云。人有恆言。皆曰義利。利緊跟義。則是義能生利也。又皆曰利害。害緊跟利。則是利能爲害也。知義之在先。害之在後。則熙熙攘攘。亦可以少息矣。又言王少湖先生【敬臣】云。有一先軰。掲千字文二句於壁。而各加注焉。罔談彼短之下。注。我亦有短。靡恃己長之下。注。人各有長。此語吾人皆當書之座右。又云。地上有門曰禍門。而作惡者自投之。地下有門曰鬼門。而好色者自趨之。此二門者。皆一入而不可出。可無懼哉。故人能謹身守法。則禍門常杜。能淸心寡欲。則鬼門永塞。又云。楊東裏。丘瓊山。李西涯。𨿽云博學。皆不識字。東裏不識節義二字。瓊山不識止足二字。西涯不識端方二字。

荒政

嘉靖中。廣東僉事林希元。荒政叢言。救荒有二難。曰得人難。審戶難。有三便。曰極貧民。便賑米。次貧民。便賑錢。稍貧民。便賑貨。有五急。曰垂死貧民急粥飯。疾病貧民急醫藥。旣死貧民急瘞埋。遺棄小兒急收養。輕重系囚急寛卹。有三權。曰借官錢以糶糴。興工作以助賑。貸牛種以通變。有六禁。曰禁侵漁。禁攘盜。禁遏糶。禁抑價。禁宰牛。禁度僧。有三戒。曰戒遲緩。戒拘文。戒遣使。

治本

方遜志云。貧國有四。而荒凶不與焉。聚斂之臣貴。則國貧。勲戚任事。則國貧。上好徵伐。則國貧。賄賂行於下。則國貧。富國有四。而理財不與焉。政平。刑簡。民樂。地辟。上下相親。昭儉尙徳。此富國之本。

祝由科

黃帝素問。移精變气論。有祝由科。謂人病不用鍼石藥餌。可祝而愈。南史。劉宋時薛伯宗善徙癰疽。公孫泰患背疽。薛爲气封之。徒置齋前柳樹。背疽遂消。樹便起一癅如拳。二十餘日。癅長膿爛。出汁斗餘。樹遂痿損。又夷堅志。載溧陽巫能治骨鯁。長巷村人王四。食鵝遭鯁。三日不能食。且死。遣子詣巫。巫於竈內取灰。篩布地上。竈香焚紙錢。誦咒召神。結印。次以葦筒作小犂狀。耕灰中。云骨甚勁。凡一至再。筒中忽微有聲。亟傾注冰盌中。乃鵝翅骨也。巫所居距長巷四十里。王子至家。父已平復半日。此卽上古祝由之術也。世之巫覡。運神攝气。書符咒水。劾召鬼神。自有此理。天地間何往而非一气之流行。一心之運用哉。

燕二十八宿

明髙皇欲燕二十八宿。問刑部尙書開濟。燕用何品。濟曰。昴奎用酪。畢用鹿肉。觜用根及果。參牛用醍醐。斗井鬼用粇米華和蜜。柳用乳糜。星用粇米烏麻作粥。張用毗羅婆果。翼用煮熟靑黑荳。軫用莠稗飯。角氐用諸華飯。亢用蜜煮菉荳。房用酒肉。心危用粇米粥。尾用諸果根作食。箕用尼拘陀皮汁。女用鳥肉。虛用烏荳汁。室用肉血。壁用肉。婁用大麥飯井肉。胃用粇米烏麻野棗。列於二十八張金桌上。曰何以知其至否也。濟曰。二十八把金椅。用二十八纊紅綿。剖松椅上。至則芒頭倒。不至則芒頭不倒。如濟言燕之。二十六椅芒頭倒。二椅芒頭不倒。問曰二宿何以不至。濟曰。一宿。陛下。一宿。臣。髙皇疑濟要做朕不難以事見法。問曰。卿聰明絕世。錦心繡腹。吾聞人心有七竅可見乎。濟曰。先剖腹。風入無見也。先斬後剖。五內宛然。如言剖之。無見也。髙皇嘆曰。濟死且誘朕。眞聰明也。

牛年狐眠

人知陶侃葬母之地。爲老人所指牛眠處。不知又有羊眠狐眠者。宋章得象之母陳氏。嘗活津州一城之命。子孫衣冠相繼。世傳曰羊眠處。鷓鴣啼章家墳是也。明李東陽。父淳。操小舟爲業。遇貧者多不索錢。人咸徳之。一日遇一老叟曰。爾有陰徳。吾告爾善地。瘞親當食厚報。遂指一穴曰。此狐眠處。甚佳。淳如所指。見一狐稔臥。驚而去之。以營壙葬。乃謝老叟。叟曰。不當驚狐。俟其自起。乃更吉爾。後當中衰。然爾子不失三公矣。弘正間。西涯果爲首相。

丁謂才智

丁謂有才智。嘗傾意以媚冠萊公。冀得大拜。性尙禨祥。每晨占鳴鵲。夜看燈花。𨿽出門歸邸。亦必竊聽人語。用卜吉兆。時有無賴於慶。貧寒不立。計且死凍餒。謀於一老儒。老儒曰。汝欲自振。必更姓名。後得志。毋相忘。慶拜聽指揮。老儒命攺於爲丁。名宜祿。使投身於謂。謂果大喜。收之門下。不旬月而謂入相。宜祿遂寵冠紀綱。𨿽大僚節使。倚藉關說。不踰年而家資巨萬矣。老儒亦蒙宜祿引見。得教授大郡。按沈休文。宋書。宰相蒼頭呼爲宜祿。且復姓丁。愈愜所望。莫謂晉公不讀書也。

東坡遊西湖

宋稗類鈔。姚舜明【延輝。】知杭州。有老姥。自言故娼也。逮事東坡先生。言東坡春時。每遇休暇。必約客湖上。早食於山水佳處。飯畢。每客一舟。令隊長一人。各領數妓。任其所適。晡後鳴鑼以集之。復會望湖樓。或竹閣之間。極歡而罷。至一二鼓。夜市猶未散。列燭以歸。城中士女雲集。夾道以觀於騎之還。實一時之勝事也。

鄭仰田坼字

字觸。載上虞倪公元璐爲祭酒時。與溫輔體仁忤。將請告。惠安鄭仰田者。善坼字。遇於同官席上。初未通名。取投子中。以緋飾四者予卜。鄭曰。京官四品而掌印者。惟祭酒。公其祭酒倪公耶。公頷之。曰。公必與當事忤。姓名中帶骨字者。其人也。蓋投子。骨所成。而四面稜角。不能刓圓。以是知不合也。又曰。公意欲圖歸乎。必得請矣。投體方類口。四亦類口。乃回字也。後果然。

竹米

竹結實如麥。則見於晉元康宋幹興之時。如米。則見於唐開成宋咸平之時。然不言其色與味也。七修。載嘉靖二十年。杭州昌化縣長亙五十里。竹葉間苞絡成穟而實焉。采而春之。則黑色碎米。炊而食之。味少澀而飽。和飴爲餅餌。最佳。其地遂就丰熟。又眞珠船。載嘉靖丁未戊申。啇洛漢沔大饑。竹徧生實。又多竹■﹝鼠畱﹞。饑民甚賴之。又見傳云。竹實。如雞子味。食之淸涼滿口。故謂鳳凰食也。

神石度饑

人遭水旱頻仍。艸木樹皮可入口者。皆無遺類。然天不忍使民困絕。必生異物以濟之。歷志。載宋眞宗時慈州山生石脂如面。可爲餅餌。又泰州生聖米大如芡實。蘇秀二州湖中生聖米。聞見巵言。載崇禎中杭湖山間。忽生異石。色白微赤。體軟質細。狀如茯苓。研之可作粉面。民競取。雜糠核爲餅。食之。得活者甚眾。俗號觀音粉。迫歲有收。此石乃堅不可復搗。搗亦不可復食矣。文苑英華。載唐玄宗時。王倕奏武威郡天寶山周回五六里。石化爲麫。村人取食。甘美益人。孫逖表云。豈來麰之足諭。何兩粟之能方。

京師十可笑

戴斗夜談。載京師相傳。有十可笑。光祿寺茶湯。太醫院藥方。神樂觀祈禳。武庫司刀鎗。營繕司作場。養濟院衣糧。教坊司婆娘。都察院憲綱。國子監學堂。翰林院文章。猶漢世諺稱舉秀才。不知書。察孝廉。父別居之謂也。

二十四气

天啟中。都下造天鑑錄。點將錄。崔呈秀密付魏忠賢。流入宮禁。按籍以罪諸人。崇禎中枚卜閣臣。一時。大僚及臺諫相構不休。其不得與會推者。因造二十四气之日。以搖惑中外。目曰殺气吳甡。棍气孫晉。戾气金光宸。陰气章正宸。妖气吳昌時淫气倪元璐。瘴气王錫衮。時气黃景昉。羴气馬嘉植。賊气楊枝起。悔气王士鎔。霸气倪仁楨。疝气周仲璉。糞气房之騏。痰气沈維炳。毒气姚思孝。逆气賀王盛。臭气房可壯。望气吳偉業。雜气馮元飆。濁气袁愷。油气徐汧。穢气瞿式耜。屍气錢元愨。各有諢號。中間賢不肖參雜。其指爲淫气逆气油气穢气者。後皆死國難。天鑑點將二錄。傳抄者眾。故不具錄。錄此以備野史之闕云。

鐵冶廠

遵化鐵冶廠。鑪神元之。鑪長康侯也。元。遵化縣民。康小二爲官鑄鐵。當鑪四十年。鐵不鎔。費薪炭無數。主者將冶之。欲自經。康有二女。勸正之。又恐父獲罪。俱祝天。投入冶。鐵應時鎔。眾見二女上升。飛騰光焰中。若有龍。隨之而起。事聞。封其父爲崇寧侯。二女勅爲金火二仙姑。至今鐵冶祀之。蓋其地有龍。潛於鑪下。故鐵不傾。二女投下。龍驚而起。焚其尾。時有禿龍見焉。

長卿簡子

蕭子云賦。長卿晚翠。簡子秋紅。楊升庵云。徐長卿。藥名。堤疾恆談。云艸中有行長卿。木中有無患子。並可辟鬼。齊民要術。簡子。藤生。綠樹木。實如梨。赤如雞冠。核如魚鱗。取生食。淡泊甘苦。廣志謂之侯騷。

李后主轉世

山陰金雪洲先生。初生。祖楚畹先生【蘭。】命名曰煜。有異人善扶乩。能降神。言是兒前身。乃南唐李后主煜也。後主讀馬太君詞而喜之。願爲之兒。得乎戍。失乎戌。志之志之。又書一詞。有天津橋上望歸舟。又是黃花水落秣陵秋句。考陸遊南唐書。後主以建隆三年壬戌卽位。至開寶七年甲戌。宋師下江南。南唐遂亡。雪洲先生以戊戌通籍。令郯城。庚戌去官。歿於天津。亦在甲戌。又同客死於他鄕。且一目皆重瞳子。始終若合符契。亦異已。康熙戊寅春。遇先生令子衍孫流於錢唐。出毛會矦先生傳志示予。故知之詳。馬太君詞。有遂閒堂集行世。

李錢二王生卒

南唐李后主【煜。】以七月七日生。以七月七日死。吳越王【俶】以天成四年八月二十四日生。以宋太宗端拱元年八月二十四日死。剛一甲子。然後主以故國不堪回首句。及徐鉉所探。賜肌牽藥而死。忠懿荷禮最優。宜無他者。顧二王皆以生辰死者。蓋銜忌未消。各借生辰賜酒。陰斃之也。

黃袱識語

靑燐屑。載崇禎元年。五鳳樓前。獲一黃袱。內襲小函一卷。題曰。天啟七。崇禎十七。還有福王一。內侍晨檢得奏禦前。思陵傳巡視皇城各官。究所從來。袁槐眉給諌。奏曰。此事不經。何由得至大內。且臣等巡視。俱各未見。而內臣特奏之。安知非姦人所爲。如一追究。將來必有造言。簧惑聖聽者矣。上可其奏。立命火之。至甲申乙酉。國亡。竟符其數。

文士潤筆

以財乞文。俗謂潤筆之資。隋鄭譯。拜爵沛國公。位上柱國。髙熲爲制。戲曰筆幹。答曰。出爲方伯。杖策言歸。不得一文。何以潤筆。唐柳玭善書東川節度使顧彥琿請書。徳政碑。玭曰。若以潤筆爲贈。卽不敢從命。容齋隨筆。謂文字潤筆。自晉宋以來有之。至唐始盛。李邕作文受納饋遺至巨萬。皇甫湜爲裴度作福先寺碑。度贈車馬彩繒甚厚。湜猶以爲薄。度又酬絹九千匹。白居易作元稹墓志。謝以鞍馬綾帛玉帶。價踰六七十萬。裴均死。其子持萬縑詣韋貫之求銘。劉禹錫祭韓昌黎文云。公鼎侯銘。志隧表阡。一字之價。輦金如山。自宋以後。此風衰息矣。王弇州云。饒介之仕僞吳。求時彥作醉撨歌。以張仲簡作爲第一。髙季廸次之。介之贈仲簡黃金千兩。季廸白金三斤。後承平日久。張修撰【洪】每爲人作一文。僅得錢五百文。尙未慊意也。戒庵漫筆云。有人求文於桑思糸【悅。】托以親暱無潤筆。思糸曰。吾平生未嘗白作文字。可暫將白銀一錠。置吾案間。鼓吾興致。待文作完。並銀送還可也。唐子畏【寅。】有一巨本。錄記所作文字。簿面題利市二字。都南濠【穆。】生平至不苟取。嘗有疾。以帕褁頭。彊起坐書室中。人有請其休息者。答曰。若不如此。則無人來求文字。索潤筆矣。馬懷祖嘗爲人求文字於祝枝山【允明。】枝山間曰。是現精神否。俗以銀錢爲精神也。馬曰然。祝則欣然捉筆。又南窗間筆。載陳白沙善畵梅。求之者眾。白沙戲題坐側曰。馬音人又來。人不解。問之白沙。曰白畵白畵。眾爲絕倒。

明皇遇貴妃

唐明皇於開元二十六年冬。取楊玉環於壽邸。度爲女道士。住內大眞宮。時明皇年巳五十三矣。至天寶四載。冊爲貴妃。寵冠後宮者。前後凡十八年。至天寶十五載。貴妃年三十有八。縊死於馬鬼坡之佛堂。明皇日夜追思。又七年始卒。以老年遇愛姬。又加韓虢秦三姨環侍左右。晝夜遊戲。觀開天遺事可見。而卒享二十餘年之樂。使其恬淡寡欲。其壽又豈止於七十八哉。

吏三十六子

近事存疑。載康熙中。江南某府吏鄭某。立心忠朴。爲郡守所信任。分外厚遇。一日升堂呼之。見其衣服破獘。因叱之曰。我另眼看你。你爲何袍子不做。裝窮如此。吏云。吏乃眞窮。非詐也。守叩問所以窮之故。吏云。小吏養子三十六人。只喫飯著衣。也要窮死。守笑問曰。如何婢妾之多。吏云。小吏只夫婦兩口。子皆妻子所生。守又笑問你年紀不上四十。難道三四歲就養兒子麼。云小吏十八歲完娶。一年一胎。子皆雙生。所以今年三十六歲。有子三十六人。守問皆存活否。云皆現在。守命領來看。吏歸。使大兒抱幼兒。中兒攜小兒。擁擠一堂。守笑不止。取庫銀百兩賞之。申文報司撫司。撫異之各。有所贈張。文玖述此。眞異事云。

妖僧撚指

祝枝山前聞。載姦僧割婦人乳頭以爲煉指之用。蓋割婦人乳頭之皮包於指上。復加樂件和牢。然後燒之。則內肉了不痛也。凡撚指煉頂燒臂刺血之類。必皆有術。而此事亦可備訊鞫者之一知也。

籠燈傳送

四友齋叢說。明孝宗嘗問內侍云。在京各衙門官每日早起朝參。日間坐衙治事。其同年同僚。與故鄕親舊。亦須宴會。那得工夫。內侍答云。惟是夜間飲酒。孝宗曰。各衙門差遣缺人。若是夜間飲酒。騎馬醉歸。何處覓燈燭。今後各官飲酒回家。逐鋪皆要籠燈傳送。自是兩京皆然。𨿽風雪寒凜之夕。夜半呼燈。未嘗缺乏。

妓女葉子

潘之恆亙史萬曆丁酉冰華梅史。以燕都妓女四十人配葉子。以代觥籌。東院十九人。郝筠。魏寄。李夜珠。楊娟娟。魏道薀。郝長。王又蘭。李月仙。郭子夜。崔瓊。崔新鶯。張燕燕。崔妝。李昭。崔長卿。陳雪箏。崔子羽。焦燕如。李十一。西院四人。李燕容。屈慧若。屈文若。柳五。本司五人。陳桂。王壽。叚素如。王燕如。郭狄。前門十二人。田瑤生。劉越西。左翠。馮醜。馮巧。孫眞眞。田文舒。劉宛宛。董雙成。吳文玉。王良。張六。梅史者。浙沈水部所托名也。聞京師妓女王雪簫爲最。而薛素素才伎過之。梅史不之及。未識何故。

記裏鼓

記裏鼓。又名記裏車。車上有二層。皆有木人。每行一里。下層木人。擊鼓一槌。行十里。上層木人。擊鐲一槌。郎仁寶七修。言正徳中學使嘗出以試士。舉場皆不知始於何時。創自何人。楊鐵崖有記裏鼓賦。亦無時與人。而二朝志。載記裏車。唐元和間金忠義所作。宋天聖間內侍盧道隆又造之。及閱陳眉公書蕉。載記裏鼓。劉宋髙祖平姚泓所得。則知又不始於唐末矣。

宣武門書院

萬曆中。憲長吉水鄒南臯先生【元標。】副都三原馮少墟先生【從吾。】各以建言予杖去。裏居講學四十年。泰昌初徵入掌憲。公暇輙會講城隍廟。僉議建書院宣武門內城。禦史周公宗建董之。講堂三楹後堂三楹。供先聖。陳經史典律。以天啟二年十一月開講。至四年六月罷講。禦史倪文煥等詆爲僞學。疏曰。聚不三不四之人。說不痛不癢之話。作不淺不深之揖。啖不冷不熱之餅。乃碎碑暴於門外。毀先聖木主。焚棄經史典律於堂中。院且拆矣。崇禎初。文煥等伏法。院遂以存。後禮部尙書徐光啟。率西洋人湯若望借院修曆。署曰歷局。

毀碑

楊璉眞伽。元僧禿賊也。毀碑刻以爲浮圖。萬世唾罵。澠水燕談錄。載景佑中姜遵守永興。奉太后旨。悉取長安漢唐碑石。以代磚甓爲浮圖。此中國讀儒書者。𨿽有太后旨。未聞諌止而輙奉之。與禿賊何異。又水經。洛陽天淵池。有魏文帝九花樓殿基。悉是洛中故碑累之。又聞父老言。南京街中。亦半是六朝舊碑。又予親見長洲露臺西階石。是蕭景腆仗義英風之碑。

宋江畢四

宋徽宗時。山東賊宋江等三十六人。聚眾橫行。官軍莫敢攖其鋒。周公謹載其名贊於癸辛雜誌。又元順帝時。花山賊畢四等。亦三十六人。聚集茅山。出沒無忌。官軍不能收捕。二賊相類。又皆三十六人。宋江中有一丈靑。花和尙。而畢四中亦有一婦一僧。最勇健。豈眞上合天罡之數耶。

京師四多

五雜組。載京師閹豎多於縉紳。婦女多於男子。倡伎多於良家。乞丐多於啇賈。諺曰。天無時不風。地無處不塵。物無所不有。人無所不爲。蓋盡人間不美之俗。不良之軰。而京師皆有之。殆古之所謂陸海者。或謂不如是。不足爲京都。斯言亦近之。

蘆溝斗城

破夢間談。蘆溝曉月。爲畿輔八景之一。崇禎三年後。風景蕭條。議者謂此畿輔咽喉。宜設兵防守。又須築城以衛兵。於是當橋之比。規里許爲斗城。局制𨿽小。而崇墉百雉。儼若雄關。城名拱北。二門。南曰永昌。北曰順治。剏於崇禎丁丑。特設參將控制之。

娼家魘術

娼家魘術。在在有之。此方尢甚。客座新聞。載妓家必供白眉神。又名襖【軒】神。朝夕禱之。至朔望日。用手帕蒙神首刺神面。視子弟姦猾者。佯怒之。撒帕著子弟面。將墜於地。令拾之。則悅而無他意矣。祝枝山誌怪錄。載一少年狎一娼。娼以其年少。又美且富也。趨奉甚謹。少年惑之。畱其家已經。歲一日偶倚樓閒望。見娼自攜一魚以入。私念何不使婢軰而必自持。因密察之。娼持魚徑人廁中。少年益怪焉。諦窺之。見娼置魚於空溺器中。頃之。又將一器物注溺器中。若水而色赤。亟前視之。乃月水也。乃大恨而別。按博物志云。月布在戶。婦人畱連。注謂以月布埋戶限下。婦女入戶。則自淹畱不肯去。是女可以此畱男。男亦可以此畱女也。又聞娼不欲接其人。則撒鹽入水投火中。其人便焦急而去矣。

劉良女

明武宗西幸。悅樂妓劉良女。遂載以歸。號曰夫人。居騰禧殿。覆以黑琉璃瓦。俗呼爲黑老婆殿。日下舊聞云。康陵南巡日。與夫人期。以中途召之。夫人脫簪子帝以示信。帝騎過蘆溝亡之。大索不得。行至臨淸。念夫人。召之。夫人以不見簪不往。帝不獲已。兼程抵潞河。載夫人偕南。寺觀旛幢列鎭國公號。復系以名。夫人每得並書。嘉靖初。納南京給事中王紀之言。俾盡撤去。然夫人在途。常諫帝遊獵。非專以色固寵者。

官司諺語

宙載。載都下諺語云。吏科官。戶科飯。刑科紙。工科炭。兵科皂隸禮科看。說聽。載工部居六曹后。仕進者冷局視之。嘉靖間興大堅。添設部官。比曩時數倍。營繕司尢盛。郎中多至十餘員。得驟升京堂。或有先賜四品服者。人始慕之。而爲語云。馬前雙。馬后方。督工郎。馬前雙者棍。馬后方者機也。兵部四司諺語。見壬集二卷。

都下諺

宙載。載成化間都下諺云。韋英房。梁芳馬。尙銘銀子似磚瓦。嘉靖聞。都下又有諺云。滕太監房。麥太監馬。髙太監金銀似磚瓦。滕名祥。禦用監。麥名福。掌團營。髙名忠。內官監。監督諸工者。

平江伯

金臺紀聞。平江伯陳睿好飲涼酒。京師爲之語曰。平江不飲熱酒。怕火篩。適弘治庚申。火篩兵勢頗張。孝廟遣平江禦之。臨軒掛印。平江畏怯失印。跌而失印。孝廟不樂。尋竟以逗畱削爵。

看果楮錠

今士庶有喪。靈座前皆設肴果。或土或木。而飾以色。其祭享。則必焚楮錢及金銀楮錠。陶榖淸異錄。載周祖靈前看菓。皆雕香爲之。形色如眞。則看果五代時已有之矣。唐王玙傳。載漢以來。皆有瘞錢。後裏俗稍以紙寓錢。玙以用之祭祀。則祭祀之焚楮錢蓋始於玙。淸異錄。又載周世宗發引之日。金銀錢寶皆寓以形。而楮錢大若盞口。其印文。黃曰泉臺上寶。白曰冥遊亞寶。則金銀楮錠及錢。始於唐。而盛行千五代矣。

返魂香

客座新聞。載太倉劉家河天妃僧自外歸。見鍋中湯沸。掲而視之。見二卵煮將熟。詢之。言行童於鸛巢中取者。僧命還之巢中。僕曰卵巳。熟矣還之無生理。僧曰吾豈望其生。但免鸛之悲鳴而已。後數日忽出二雛。僧異之。令僕探其巢。見一木尺許。五彩錯雜成文。香气馥鬱。持以與僧。供之佛前。亦未之識也。後有入貢倭人。見而欲售之。僧給之曰。此香乃三寶太監捨供天妃者。豈敢賣錢。倭彊以五百金易去。後倭復入貢來訪。老僧已故矣。其徒詢所取之香何物也。倭曰。此聚窟州所出返魂香。焚之。死人之魂復返矣。

戒指

俗用金銀爲鐶。貫於指間。謂之戒指。按詩注。古者后妃羣妾以禮進禦於君。女史書其月日。授之以鐶以進退之。生子月辰。以金鐶退之。當禦者以銀鐶進之。著於左手。旣禦者著於右手。又謂之手記。事無大小。記以成法。則戒指手記之名。其來久矣。

戴文進畫厄

明宣廟。喜繪事。一時待詔有謝廷循倪端石鋭李在皆有名。戴文進八京。眾工嫉之。一日在仁智殿呈畫。文進以得意之筆上進。第一幅是秋江獨釣圖。畫一紅袍人垂釣於水次。畫家惟紅色最難著。文進獨得古法入妙。宣廟閱之大喜。廷循從旁奏曰。此畫甚好。但大紅是朝廷品官服色。卻穿此去釣魚。甚失大體。宣廟頷之。遂揮去。其餘幅不復視。

買東西

兔園冊。崇禎中。思陵設遊藝堂。爲涉覧文史地。有所疑。輙使中官問之詞臣。一日忽命中官問詞臣曰。今市肆交易。止言買東西。而不及南北何也。詞臣猝無以對。輔臣周延儒曰。南方火。北方水。昏幕叩人之門戶求水火無勿與者。此不待交易。故惟言買東西。中官以其言入奏。思陵善之。愚意東主生發。西主收斂。或取東作酉成之意。書之以俟博識。

山海經

漢武帝時。外域獻獨足鶴。人以爲怪。東方朔曰。此山海經所謂畢方鳥也。驗之果是。因勅廷臣。皆習山海經。按山海經。伯翳著。蓋隨禹治水。撮山海之異而成書也。郭弘農注解。劉向編次作序。

娶婦用鞍

唐突厥默啜。請尙公主。詔送金縷具鞍。默啜以鞍乃塗金。非天子意。請罷和親。鴻曥卿知逢堯曰。漢法重女壻。而送鞍。欲安且久。不以金爲貴。默啜從之。今人家娶婦。皆用鞍與寶瓶。取平安之意。其來久矣。

女官

女子爲女官者。女侍中。後魏元義妻胡氏。【一作女常侍。】齊髙嶽母山氏。趙彥深母傅氏。南漢官人盧瓊仙。黃瓊芝。女尙書。魏明帝選知書女子爲之。使典外奏。女學士。陳後主時宮人袁大捨等。唐徳宗朝貝州宋延芳五女。若莘【一作艸。】若昭。若華。若倫。若憲。明孝宗朝。沈瓊蓮。女博士。宋孝武朝吳郡韓蘭英。女進士。宋孝宗時林幼玉。明武宗時林妙玉。皆以女童應試。詔賜女進士。女山人。孟光。明初女官。亦有名號。識小編。載洪武元年冬。封範氏謹眞爲孺人。與六品誥命。

女將軍

女子爲將軍者。晉瑯琊王廞起兵。以己女爲貞烈將軍。悉以女人爲官屬。以顧琛母孔氏爲軍司馬。時年已百餘。尙能執堅破陣。又唐行營節度許叔冀。以衛州女子侯氏。滑州女子唐氏。靑州女子王氏。歃血赴義。奏授爲果毅將軍。陳女白頸鴉。爲契丹懷化將軍。侍夫數十人。金史。載繡旗女將與李全戰者。明嘉靖中。廣西女土官瓦氏率兵來吳。援倭冠。天啟中石砫土司女官秦良玉勤王。他如柴紹妻平陽公主。崔寧妾浣花。任夫人。又不足異也。

詐爲男子

女子詐爲男子而有官位者。南齊時東陽婁逞能棊。解文義。變丈夫服。仕至揚州議曹錄事。啇丘木蘭代父從徵。以功還。除尙書不受。唐昭義軍兵馬使國子祭酒石氏。張察妻。朔方兵馬使禦史大夫孟氏。蜀女狀元。司戶參軍黃崇嘏。明初保寧韓氏。從徵雲南。往返七年。人無知者。

六十生子

眞珠船。載隰寧張娼之女。十二歲而得男。長安劉氏之婦。六十二而育女。是衃胎之結。亦有不假天癸者。見者以爲其說似誕。近聞揚州某啇。老而乏嗣。妻年六十而生一子。族人爭疑之。訟於郡守。守廷鞫之。啇言可據。當堂滴血。驗系果眞。眾議方息。又見金史載金之始祖凾普。初從髙麗來。年已六十餘矣。居完顏部。部有賢女。年六十而未嫁。部人以賢女許始祖。始祖乃以靑牛爲聘禮而納之。後生二男。長曰烏魯。次曰斡魯。一女曰注思板。是六十生子。古亦有之。未盡誣也。

啟棺出女

毛鶴舫先生。言康熙戊寅八月初六。杭城北關門外枯樹塆。有鍾姓者。婢產一女而母卽死。家人以無人乳育。並納棺中而殮。權厝郊外。至十二日。農人鋤地其傍。聞啼聲。初疑爲鬼。佇聽久之。乃知爲嬰兒。歸告其同裏。聞於官。命啟棺出女。抱置城中育嬰堂。傳爲異聞。乃知搜神記所載。漢衷帝建平四年。方與女子生兒不舉。塟之陌上。後三日有人過。聞兒啼聲。報其母掘出收養之。非誣也。

南無

聽雨紀談。釋氏稱佛名號。皆冠以南無二字。宋葉少薀云。誇狄謂拜爲膜。穆天子傳。膜拜而受。已有此稱。若云居南方而拜耳。旣訛爲謨。又因之爲南無南摩。子聞之一老儒云。佛居西方。西方金也。至南方而無火克金也。又云。釋氏稱比丘比丘尼者。皆冒吾先聖名字耳。說亦有理。

美髯

世傳美髯者多不得其死。雲長茂先。往往而驗。謝靈運臨刑。捨其須裝瓦棺寺維摩詰像。王僧辧子頒。爲父報仇。發陳武帝陵。戮其屍。見須皆不落。其本出自骨中。豈須美者。歿猶爲崇耶。

盤飣山水

紫桃軒雜綴。唐有淨尼。出奇思。以盤飣簇成山水。每器占輞川圖中一景。人多愛玩。至腐臭不忍食。又吳越戚裏孫承佑者。豪奢炫俗。用龍腦煎酥制小樣驪山。水竹屋宇橋梁人物。纖悉具備。戊寅春。鶴舞橋賽神。以甘蔗一百二十餘根。壘成山水。以粉爲人物。仿常遇春奪采石磯。髙七八尺。貯大銅鑪中。遠近聚觀。以爲莫及。己卯春。聖駕臨吳。有人以剝白胡桃。壘成假山一座。路徑曲折。人物參差。刻冰鏤脂之技。至此而無出其右矣。

離地艸

記事珠。載兔牀國。有離地艸。人以藉足。不步而行。達摩見梁武。去來自由。以有此艸也。其葉如蘆。故傳踏蘆渡江。

酒籌

古人飲酒擊博。其箭以牙爲之。長五寸。箭頭刻鶴形。謂之六鶴齊飛。今牙籌亦其遺意。唐人詩云。城頭稚子傳花枝。席上搏拳握松子。則今人催花猜拳。唐時已有之矣。

優鈢羅花

紫桃軒又綴。北京禮部儀制司。有優鈢羅花。卽金蓮花。開時適四月八日。至冬結實如鬼蓮。蓬脫去其衣。中有金色佛一尊。唐岑嘉州有優鈢羅花歌。

●堅瓠廣集卷之二目錄

天府陸海

吏員膴什

木球使者

須龍

銀化鶴

錢臨江斷鵝

王文安前因

頭飛鼻飲

雞鳴度關

通州異卯

打花轎

五色鹽

四後殺韓

舉人服闋

吏以恩酬怨

悔失兩元

韋馱顯聖

神捄賢紳

貓牛畵眉忌

飲酒有定數

酒乃天祿

曾陳侊善飲

人爲物精

皐比

胡顏

章禮冒籍

太子廟

斷田歸嶽

人鳥同情

螢火

白鳥

天眼地皮

周白地馬踏荒

蚌生眼

麫肉酒樹

盤石異影

男子乳生潼

顧姑冠

虎變美婦

人形參

五曲江

浮筠

口戲

虫戲

剎

腋气

雍門

狗腳豬腸

銅雀臺瓦

諸於繡镼

中帬廁牏

祭賽

秀不襕衫

秀才儒巾

三孟三白

題詩寛比

花蕋夫人

妓女慧日

妬婦戒

永嘉虎

指環篇

堅瓠廣集卷之二

長洲石農褚人獲學稼纂輯

天府陸海

淮南子注。神農明堂曰天府。謂可以建都之地也。戰國策。蘇秦說燕文侯曰。燕地方千里。帶甲數十萬。南有碣石鴈門之饒。北有棗栗之利。此所謂天府也。三國誌。諸葛亮云。蜀沃野千里。天府之土。南陽志。鄧州舟車輳泊地。稱陸海。然則稱天府陸海者。不獨關中也。

吏員膴仕

眞珠船。載國朝由吏員躋膴仕者。若靖安況鐘。蘇州知府。南昌熊尙初。泉州知府。髙安賈信。簾州知府。吳縣平思忠。陜西參政。江西楊時習。交趾按察使。肅寧劉敏。刑部侍郎。江陰劉本道。戶部侍郎。鳳陽單安仁。淸花李友直。並工部尙書。徳慶李質。刑部尙書。吳縣滕徳懋。江陰徐晞。並兵部尙書。南昌萬祺。工部尙書。太子少保。刀筆之流。孰謂無人。朝邑蔚能。光祿寺卿。閩縣吳復。工部尙書。

木球使者

淥水亭雜識。載京師功徳寺。有木球使者。按宋張世南宦遊紀聞。載雪峯寺僧義存於唐懿宗咸通十一年。開山創寺。乾符二年賜號眞覺禪師。寺有木球。相傳受眞覺役使。呼僕延客。球自往來。嘉泰閒寺災。球滚入池中得不壞。又帝京景物略。載功徳寺。止存破屋數間。供一木球。施以丹堊。相傳寺初興時。板庵禪師能役是球。球大如斗。不脛而走。逄人躍擊。如首稽叩。入侯門戚裏。募金無不立應。人目爲木球使者。

須龍

異識資諧。關雲長公。美髭髯。內一須長二尺餘。色如漆。索而勁。若自震動。必有大徵戰。公在襄陽時。夜夢一靑衣神辭曰。我烏龍也。久附君身。以壯威武。今君事去矣。我先往。語畢。化爲烏龍。駕雲而去。公寤而怪之。夜麥城。與吳兵對。天曙將須。失其長者。公始悟前夢。辭去者是須也。未幾遂有臨沮之變。至晉太始元年。樊城大旱。祈雨無效。有司夢黑衣神。自稱須龍。能爲我立廟。當致雨以救民。有司焚香告許。至午果雨。雨霽。澹雲中烏龍現身。有司遂爲創祠。掘土得一長須。意卽龍也。因以塑於龍神頸中。題其廟曰須龍廟。

銀化鶴

金陵瑣事。洪武乙卯。南畿禦庫銀。每錠重數百斤。忽三錠化三白鶴。穿庫飛出。莫知所在。有一書生。見一白鶴飛入地中。異焉。標記其地而去。明早尋標。掘土尺餘。見白金一錠。大不能舉。約十八人並力舉之。上有廣積字。眾分不得。以聞於官。官以上聞。上曰。此銀已失三塊。此塊天賜儒生者也。卽命賜之。其同掘者。命給傭雇錢而已。

錢臨江斷鵝

萬曆中。錢若賡守臨江。多異政。有鄕人持鵝人市。寄店中他往。還索鵝。店王賴之云。羣鵝我鵝耳。鄕人訟於郡。公令人取店中鵝。計四隻。各以一紙。給筆硯。分四處。令其供狀。人無不驚訝。已退食。使人問鵝供狀否。答曰未。少頃出。下堂視之。曰狀已供矣。因指一鵝曰。此鄕人鵝。蓋鄕人鵝。食野艸。糞色靑。店鵝食榖栗。糞色黃。店主伏罪。

王覺斯前因

順治辛卯春。宋旣是先生【實穎】。初入都門。海寧陳宗伯【之遴】延請署中。適是日爲王文安公【鐸。】餞行。文安儀表俊偉。學問灝博。座中如孫北海【承澤】陳百史【名夏】先生。皆以前輩禮事之。文安因自言吾五百年前身爲宋蔡忠惠公【襄。】與歐陽文忠公最契。頗以文章自礪。止以生前得罪英宗。死後冥司罰爲餓鬼道中。五百年並無拘禁。只是眼不見物。一日徧地光明。飲食飽滿。則陽世髙僧。放水燈功徳也。入明朝二百餘年。始降生河南王氏。因饑餓日久。故飲食滔。滔樂不可言。倘赴人宴會。物品無不啖盡。今𨿽老矣。食量尙能兼數十人也。凡門生出仕。必囑其建饀口一筵。以資冥福。

頭飛鼻飲

古賦有鼻飲頭飛之國句。又元詩人陳孚畱使安南。其紀事詩曰。鼻飲如瓴甋。頭飛似轆轤。蓋言土人能鼻飲者。有頭能夜飛於海食魚。曉復歸身。者又臝虫集。載老撾國人。鼻飲水漿。頭飛食魚。鼻飲。七修載汪海云亦巢偶記。載一講經僧能之。頭飛則怪也。星槎勝覧云。古城國有之。皆婦人也。以無曈神爲是。必須報官。睡熟。則其頭飛去食人糞。不動其身。至曉則飛歸。與頸脗合如故。若人固封其項。或移其身。則死矣。此亦天地間至怪之事。而竟有之乃有少所見多所怪者。亦可鄙矣。

雞鳴度關

博物志。燕太子丹質於秦。遁。到關關門不開。丹爲雞嗚。於是眾雞悉鳴。遂開關。丹遂歸。今人但知孟嘗君事。故錄之。

通州異卵

說圃識余。嘉靖六年。通州西北海嘯。平地水髙丈餘。漂沒不可勝計。三日水退。海濵遺一卵甚巨。鄕民朱鶴等。曳之上岸。堅滑如王。令石工剖之。厚尺二。黃白與雞卵同。其狼藉者尙得一二擔。以油煮之。味甚美。知州某。取其殼以盛水。泛至殼口而不溢。一殼在朱鶴家。後鬻於山西鹽商。得銀半鎰。終不識爲何物。

打花轎

康熙壬寅。毘陵南門內諸生蔣某。於二月上旬爲子娶婦。忽有閭裏惡少數人。羣擁入堂。欲看新人。主人拒之。卽掀翻花轎。打散燈火。並碎器皿什物。舉家驚駭。惟有護視轎中新人而已。明日呈於府。羣少亟來輸服。主人唯唯。城中搢紳。以羣凶驚繡幕之紅絲。鬧洞房之花燭。不逞之風。漸不可長。公請府公痛懲之。

五色鹽

郭璞塩賦曰。爛然若霞。紅鹽也。蔡邕曰。江南有勝雪白鹽。淮浙食塩是也。太白少陵詩稱水晶塩。今環慶之間。鹽池所產。如骰子塊。瑩然明徹。蓋水晶塩也。藥中所用靑塩。續漢書云。天竺國產黃鹽黑塩。道書。又有紫鹽。謂戎塩也。甘肅寧夏。有靑黃紅三種生池中。髙昌有赤鹽。安息國出五色鹽。

四後殺韓

漢韓信爲呂后所殺。周韓通爲宋杜後所殺。韓伲冑爲楊后所殺。韓震爲謝後所殺。四人皆將相。而皆死於婦人之手。然而伲冑宜殺也。惟韓信之死最冤。故未央宮中艸。至後尙有血色。亦以表異也。

舉人服闋

漱石閒談。長洲皇甫錄。號近峯。仕禮部儀制司正郎。弘治王戌會試。將入簾。有江西舉人王萱者。到部投牒。皇甫問其來遲之故。王曰。舉人以服闋之故來遲耳。闋誤作癸。皇甫笑曰。爾字尙不識何以會試爲哉。王慚沮而出。及揭曉。而王竟登第。除授黃門。皇甫升順慶太守。王適差按其地。相見間。卽曰。我固不識字之舉人也。於是摭拾其過而劾之。皇甫竟致仕歸。

吏以恩酬怨

昔有禦史以事責罰一吏。吏告免。偶曰。人生何處不相逢。禦史怒曰。是何言之不倫耶。我之於爾。懸猶天瓖。何以相逢爲哉。重加責決。後禦史得罪。縲紲於鎭撫司獄。一吏日具酒肴奉欵。禮貌甚恭。問之。則微笑而已。又曰。人生何處不相逄。禦史偶省前吏所言。扣之。卽其人也。於是慚謝悔恨。遂成莫逆。後禦史超遷。吏適爲其屬官。多所倚仗云。

悔失兩元

鍾伯敬先生尊人。在毘陵作教。往省之。陳伯玉先主【組綬。】慕其名往謁。請教。伯敬待之禮儀簡略。去後。伯敬曰。秀才宜閉戶讀書。鉆刺何爲。及到吳門。文啟美【震亨】有詩名。伯敬往拜之。啟美開宴邀酌。文肅公在座奉陪。時文起以孝廉九次會試矣。席間亦以文請教云。尙可僥幸否。伯敬唯唯。勉對退謂人曰。如此老舉人。尙何所望。選一官以終其身可也。旣而伯玉辛酉冠南都。文起壬戌魁天下。伯敬始悔至江南。輕慢兩元。慚悔不安。人之不可傲慢如此。

韋■﹝馬犬﹞顯聖

徳藏寺僧眞諦。人戅騃而恪守戒律。第爲寺中樵汲。楊連眞伽來寓寺中。聲言發天女等墓。意在雲間陸左丞愛女。及朱提舉夫人。皆以美色夭死。用水銀殮。下令及二墓。五鼓肩輿發眾出寺。眞諦怒。忽起掣韋■﹝馬犬﹞木杵。奮擊。楊命擒之。眾𨿽數百。披蕩不能拒。眞諦於眾中。超躍踰尋丈。若隼撇虎騰。飛捷非人力可到。一時燈炬皆滅。耰鋤畚插。皆爲叚壞。楊大懼。謂是韋■﹝馬犬﹞顯聖。遂不敢往發。鼓柁率眾而去。亦不敢問誰僧。後二年。眞諦行腳峩嵋。不知所在。

神救賢紳

太倉張受先先生【采。】平日最怒佛。成進士。令臨川有聲。其治行爲先帝所知。以復社不復起用。太倉之俗。豪奴皆爲衙役表裏橫行。每州守至。受先率諸鄕紳。輙告以嚴束衙役。爲若輩所積恨。鼎革時。諸人擒入教場。毒毆而斃。人散去。一僧負之入庵。外於韋■﹝馬犬﹞之前。多方救之得蘇。藏之庵中。久得遁去。平日怒佛。而救其命者乃一僧。豈非先生之正直。有以感之歟。先是婁東有降箕者。忽書云。後日賢紳被難。須著城隍救護。是日受先被毆時。見有朱衣者以一网覆身。斃而得以復蘇。亦異事也。

貓牛畫眉忌

北人云。貓不過揚子江。言貓過金山。則不復捕鼠。厭者至金山。剪一紙貓投水。則不忌。南人云。牛不可過嘉興金牛橋。過者卽死。厭者牽之涉水而渡。則不忌。又畫眉不可從平望畫眉橋下過。過則不復鳴。厭者必提籠從橋上過。則不忌。

飲酒有定數

酒有別腸。非可演習而能。傳記載。元載聞酒卽醉。一人取鍼。挑載鼻間出一小虫。曰此酒魔也。出之能飲。試之果飲至二斗。七修。載南陽胡長子。素不能飲。夢神授以酒藥一九吞之。遂日飲數百杯不醉。又學圃識余。載浙有儒生。夜宿神廟。神畱飲。生辭以素性不飲。神乃命吏取生文簿驗之。果無酒腸。取朱筆於簿所圖形像。爲畫酒腸一條。命苐飲此。生在席飲至一壺不醉。後遂能飲。乃知酒量實天所定。不可彊也。

酒乃天祿

石林燕語。載王審琦微時。與宋藝祖善。後以佐命功。情好尢密。性不能飲。每會燕。太祖舉杯祝曰。審琦布衣之好。方共享富貴。酒乃天祿。何惜不賜飲耶。祝畢。顧審琦曰。弟試飲之。審琦不得已飲盡無苦。自是侍宴卽能飲。退還私第則如初矣。

曾陳侊善飲

永樂朝有夷使善飲。舉朝無能勝者。或言曾學士【棨。】成祖遂召與飲。竟日。夷使己醉。而棨穆然無酒容。成祖聞之曰。只這酒量。亦堪作我朝狀元。七修。載寧波陳敬宗。性善飲。一日召宴。預使內侍鑄銅人。如公軀幹。𨿽指爪中皆空虛者。如其飲注銅人中。內侍報曰。銅人已滿。遂使歸。令內侍隨其後以觀。至家散堂。復與內侍飲焉。又孝宗朝。藍州侊武人輸粟入京師。時西陵侯稱善飲。人有言武人可以爲敵。遂召與飲。初冬新醅方熟。共有二缸。對飲一缸盡。西陵不復知人事矣。武人暢懷自酌。復罄一缸。眞可謂酒有別腸者也。

人爲物精

人有爲物之精者。妲已雉精。郭璞鼉精杜元凱李公垂蔡君謨陳升之米元章皆蛇精。至升之產時。母於臥具下。得大蛻一條爲尢異。集異記載隋煬帝爲鼠精。北夢瑣言。載歸尙書【登】爲龜精。浴時人見巨龜沫水。又載鄭愚爲豬精。千秋金鑑錄。載安祿山。夷堅志。載嶽武穆。皆豬精。葉法善謂張果老爲蝙蝠精。宋稗類鈔。載盛勛爲鯉魚精。又載楊戩爲蝦蟇精。聞見巵言。載嘉席中內臣王升亦蝦蟇精。金鑑錄。又載史思明爲翮烏精。楊貴妃爲白鷴精。指爪純赤。宋髙僧傳。載李克用黑龍精。孫公談圃。載鄭獬亦龍精。雜記。載朱全忠靑鞹白額虎精。韓世思亦虎精。王建白兔精。吳越備史。錢武肅王蜥蜴精。湖州牧髙澧夜叉精。

臯比

樂記。倒載干戈。包以虎皮。名曰建櫜。字或作建臯。左傳莊公十年。公子偃自雩門蒙臯比而犯。注臯比。虎皮也。宋名臣言行錄。張橫渠先生在京。座虎皮說易。蓋以虎皮爲講席也。二程至。先生撤去虎皮。朱晦翁贊之曰。勇撤臯比。一變至道。按唐戴叔倫禪寺讀書詩。猊座翻蕭索。皐比喜接連。則以臯比爲講席。唐世已然矣。比頻脂切。

胡顏

曹子建上責躬詩表。忍垢苟全。則犯詩人胡顏之譏。李善注。卽胡不遄死之義。尙書傳。胡。何也。毛詩曰。何顏而不速死也。殷仲文表。臣亦胡顏之厚。北史論茂正表。動不由仁。胡顏之甚。杜少陵詩。胡顏入筐篚。黃滔景陽井賦。誠乖馭朽。攀素綆以胡顏。

章禮冒籍

稽山章禮。始爲諸生。後棄之走燕。得入試。主司甫閱卷。有巨蟹鼔甲而前。主司異之。遂寘第一。眾以章冒籍交攻之。事聞。世廟問璫何謂冒籍。璫對曰。各省士子以順天籍獲雋者名爲冒。世廟曰。普天下都是我的秀才。何得言冒。是年試題。舜有臣五人而天下治。世廟閱章捲。詰主司曰。此卷何以宜冠多士。對曰。各卷伹言五人之賢。惟此卷先發大聖如舜。原足治天下。而又得五臣。所以天下益歸於治。深得尊君之意。允宜首薦。世廟大喜。冒禁遂寢。

太子廟

眞珠船。載陜西會城糖萬街。有太子廟。所祀乃唐張巡。廟碑謂唐嘗贈巡爲通眞三太子。考之唐書及他傳記。咸無其說。且人臣未聞以太子爲贈者。本傳巡開元未擢進士。由太子通事舎人。出爲淸河令。意者因銜中太子字。遂訛有玆稱。

斷田歸嶽

翰山日記。辛元龍尉京邑時。萬侯卨之孫與嶽武穆家爭田。歲久不決。府委元龍斷。積案如山。元龍並不省視。卽判云。嶽武穆一代忠臣。萬侯卨助檜逆賊。𨿽藉其家。不足以謝天下。尙敢與嶽氏爭田乎。田歸於嶽。劵畀於火。合邑稱快。

人鳥同情

世道靑天白日。和風慶雲。不特人多喜色。卽鳥鵲亦多好音。若暴風怒雨。疾雷閃電。人皆閉戶。鳥亦投林。乖戻之感。至於如此。故君子處世。當以太和元气爲主。不可過於嚴刻也。

螢火

或問汪上輯先生。螢何以能明。答曰。此火之類也。夫能明於天地間者。日與火而已。日明於晝。火明於夜。日與火之外。其自爲光而能明者。惟螢。其它皆假光於日者也。月假光於日。故有盈虧。星假光於日。故不晝見。諸如物類。若鏡若水。亦假光於日者。故置之暗室而不能自見。而螢獨不然。以是知爲火之類也。蓋火生於木。先王鉆燧以取之。艸亦木之屬也。其質微不能勝鉆。而有火之性。當其腐也。質盡而火性則存。故化而爲螢也。以其爲火之類。故亦明子夜乎。今夫天地之有日與火也。人身亦然。有君火焉。有相火焉。君火旺於晝。相火旺於夜。理亦如是耳。

白鳥

雲南謂蚊爲白鳥。環湖多蚊。而寶珠寺擉無。梁元帝金樓子云。荊州髙齋無白鳥。蓋謂荊州李姥浦無蚊也。吾蘇沙盆潭亦無蚊。揚州廣陵驛對岸一店。屋三間。絕無蚊。而屋外天井不勝其多。祝珵美言海昌泮宮前。亦無蚊。李肇國史補。江南有蚊母鳥。夏月夜鳴。吐蚊於叢葦間。天都載江東有蚊母鳥。生池澤蘆中。形類而大。黃白雜文。鳴如鴿。每鳴。吐蚊一二升。楊升庵集云。滇南有蚊母鳥。卽鷆鳥。吐蚊特多。因作逐鷆文。此禽化也。宋景濓集云。江南有孑。生洿水中。好屈伸水上。見人泳去。久則變爲蚊。此虫化也。塞北有蚊母艸。艸茂而蚊變。嶺南有蚊子木。實爲盧橘。熟則皮綻蚊出實空。桐下聽然。江南有蚊樹類枇杷。皮裂。蚊從中出。此艸木化也。

天眼地皮

洪武中。福建按察陶鑄字垕仲。淸介自律。時布政薛大方貪暴自肆。垕仲劾之。大方詞連垕仲。至京。事旣白。大方得罪。垕仲還官。閩人語曰垕仲再來天有眼。大方不去地無皮。成弘間黃州知府盧浚字希哲。守己愛民。得罪上司去職。曹濓繼之。貪暴自恣。兩經考察。皆得幹全。時有盧浚不來天沒眼。曹濓重到地無皮之謠。吾蘇祖將軍回旗。韓撫久任。有攺前句者云。祖將撤回天有眼。韓都久在地無皮。則天眼地皮之對。古今已三見矣。然吾蘇當南北衝要。大兵往來。日無寧宇。韓公在任。過往兵丁不至騷擾。卽祖將在蘇三年。兵亦不敢放恣。至撤回日。人民憂懼。而兩三日間安然啟行。不可謂非韓公之力也。

周白地馬踏荒

正統初。周文襄【忱。】初撫南畿。美化未孚。歲適不登。人譏之曰周白地。文襄聞之笑曰。今年叫我周白地。明年教汝米鋪地。治未踰年。粟米盈羨。價止二錢一擔。康熙庚戌。馬公【佑】巡撫吳地。諸事休息。人蒙其福。但七年之間。五遭水旱虫災。人以馬踏荒譏之。丙辰六月廿三日卒於任。今廟祀之。

蚌生眼

戒庵漫筆。載正統中。江西童謠云。若要江西反。除非蚌生眼。後城中小兒。以蚌殼磨穿。貫指爲戲。𨿽官府禁之不止。果有宸濠之亂。又濠舉逆日。霹靂大震。蒼蠅無數集其頭上。行至江中。見風不利欲回舟。問此何地。舟人對曰黃石磯。濠聽之以音協王失機。怒斬舟人。未幾卽被擒。

麫肉酒樹

麫樹則南中桄榔也。桄榔樹。大者出麫百斛。又交趾望縣。欀樹皮中。有如白米屑者。似麫可作餅。又蜀志莎木峯頭生葉出麫。一樹可得石許。今蕨艸亦有粉。可作餅餌。肉樹出五臺山。其形如桃。質如玉。煮一滚。壓去水食之。味如豬肉。又端溪亦有肉樹。酒樹則椰也。椰似酒。味甘而薄。枸樓國仙漿。亦取之樹腹中。又靑田核。以水貯之。少頃成酒。乃眞酒樹也。

盤石異影

獅山掌錄。元和中內庫一盤。四周物象。逐時變更。如辰時。花艸間皆龍戲。已則爲蛇。午則成馬。滚者立者。盡態極妍。他物亦然。號十二時盤。天都載祁門謝方伯【瑩】。得一石。子時則中現鼠形。歷十二時變現不爽。

男子乳生湩

後漢李善。本南陽李元蒼頭。元家疾疫相繼死。惟有孤兒續。始生數旬。奴婢欲殺續分財。善潛負續逃。親自哺養。乳爲生湩。唐元徳秀兄子𦇤褓喪親。無資得乳媼。乃自乳之。數日湩流。能食乃絕。後山談叢。壽之善鄕吏。垂乳流湩如乳婦。

顧姑冠

蒙古備錄。凡諸臣正室。則有顧姑冠。用鐵絲結成如竹夫人。長三寸許。飾以紅靑錦繡。或珠玉。艸木子云。元朝后妃及大臣之妻。皆帶姑姑。髙圓二尺許。用紅羅。蓋唐金步搖冠之遺制。輟耕錄。翰林學士承旨。阿目茄八刺帶罟罟娘子十五人。聶碧窗胡婦詩。有爭捲珠簾看固姑句。【詩見乙集。】顧姑姑姑罟罟固姑。蓋其音無定字。實一物也。

虎變美婦

潞安志。載崞縣崔韜之任祥符。道過褫亭。夜宿孤館。見一虎入門。韜潛避梁上。虎脫皮變美婦。卽枕皮睡。韜下取皮投井中。婦醒失皮。向韜索之。韜佯不知也。因納爲妻。抵任生二子一女。及官滿復過褫亭。談及往事。婦問皮安在。韜從井中取出。婦披之復成虎。咆哮而去。錢唐瞿佑有詩云。旅館相逄不偶然。人間自有惡姻綠。書生耽色何輕命。四載眞成抱虎眠。

人形參

隋時上黨某宅後。夜有呼聲。索之不見。去家里許。得人參一株。根如人形。掘之。其聲遂絕。或以爲瑞。或爲艸妖。栗僉憲應麟曰。春秋運。斗樞搖光。散爲人參。圖經云。參如人形。陽道皆具。能作兒啼。則有形有聲。亦參之常。不可爲妖。亦不得爲瑞。故老言得參如人形者。食之頃刻飛升。但不易得耳。

五曲江

枚乘七發。觀濤乎廣陵之曲江。今陜西會城東南有曲江。乃司馬相如賦。所謂臨曲江之隑州者也。廣東韶州府城北亦有曲江。因以名縣。唐張九齡爲縣人。故稱張曲江。又江西丰城縣東北十里。雲南臨安府東北九十里。亦皆有曲江。

浮筠

禮記。言玉之徳。曰孚尹旁達。楊升庵云。古注。孚尹者。浮筠也。言玉之澤。如竹膜之膩。如女膚之滑也。與今注不同。元稹出門行。詠啇人采玉事。求之果如言。剖則浮筠膩騏騄千萬雙。鴛鴦七十二。浮筠用古注也。古注今廢不用。故罕知之。

口戲

兪君宣先生【琬綸。】挑燈集異。載萬曆乙卯夏。於京師與客夜坐。僕子呼一口戲者至。頃之忽聞壁後鼓樂喧奏。俄而微聞犬吠聲。由遠漸近。須臾眾犬爭食。廚人呼叱之狀。又頃則雞鳴聲。漸且曉雞亂唱。主人開籠。宛然母雞呼子。雌雄相引已而。忽鵝鴨驚鳴。與雞聲鬧和。恍如從蔡州城下過也。頃之又聞三四月小兒啼聲。父呼其母令乳之。兒復含乳而啼。已而咂咂作吸乳聲。聞者無不絕倒。予師周徳新先生。善於屏後演操。自撫軍初下教場放炮。至比試武藝。殺倭獻俘。放袍起身。各人聲音無不酷肖。近陸瑞曰。亦能口戲。善作釘碗聲。及羣豬奪食。又善作僧道水陸道場。鈸聲大鐃小鐃雜以螺鼓無不合節。聽者忘倦。

虫戲

尙書故實。載有術者。以二刺蝟對打。旣合節奏。又中章程。輟耕錄。載杭州有弄百禽者。蓄龜七枚。大小凡七等。置龜幾上。擊鼓以使之。則最大者。先至幾心伏定。第二等者從而登其背。直至第七等最小者登第六等之背。乃豎身直伸其尾向上。宛如小塔狀。謂之烏龜疊塔。又見術者。蓄蝦蟆九枚。先置小椅桌於席中。最大者乃踞坐之。餘八小者。乃左右對列。大者作一聲。眾亦作一聲。大者作數聲。眾亦作數聲。旣而小者一一至大者前。點首作聲。如作禮狀而退。謂之蝦蟆說法。又王兆云湖海搜奇。載京師教坊。有以赤黑蟻子列陣。能合鼓進金退之節。無一混淆者。乃知鳥銜牌。烏龜算命。鼠跳圈。猴做戲。又不足異也。

剎

剎。韻會以爲佛寺。眞珠船。引王簡棲頭陀寺碑。列剎相望。李周翰注。列剎。佛塔也。又崇基表剎。劉良注。剎。塔也。南史虞願傳。以孝武莊嚴剎。七層。帝欲起十層。不可。立分爲兩剎。各五層。劉孝儀平等剎下銘。惟玆寶搭。妙迹可傳。又云。豈如神剎。耿介淩煙。梁簡文帝答同泰寺立剎啟。寶塔大飛。宋之問登慈恩寺浮啚詩。鳳剎侵云半。歷詳前說。剎爲佛塔無疑。說文又解爲柱。釋氏要覽。剎梵云剎瑟。此云竿。卽幡柱也。沙門得道者。便當建幡告四遠。

腋气

洪芻香譜。金磾香。洞冥記。金日磾入侍。欲衣服香潔。変胡虜之气。自合此香。則知今謂腋气爲狐臭。狐當作胡。故千金方論云。有天生胡臭。有爲人所染臭者。教坊記範漢女大娘子。亦是竿木家。開元二十一年出丙。有姿媚而微慍羝。慍羝腋气也。奇效良方。治腋气用蒸餅一枚。劈作兩片。糝蜜陀僧細未一錢許。急挾在腋下。略睡少時。候冷棄之。如一腋止用一半。眞珠船云。葉元方平生苦此疾。偶得此方。用一次。遂絕根。錄之以傳。願天下人絕此病根。

雍門

戰國策。孫子謂田忌曰。使輕車鋭騎衝雍門。注雍去聲。齊西門。桓譚新論。雍門周鼓琴。孟嘗君欷歔而就之。博物志。韓娥東之齊。過雍門。鬻歌假食而去。餘響遶梁。三日不絕。故雍門人。至今善歌。長安志。長安故城西面三門。北曰雍門。是齊秦皆有雍門。又爲人姓。今讀雍字爲平聲。非也。

狗腳豬腸

洪容齋銅雀瓦硯銘曰。元魏之東。狗腳於鄴。吁其瓦存。亦禪千刼。按髙澄侍宴。以大腸屬孝靜帝。帝不勝忿曰。自古無不亡之國。朕亦何用生爲。澄怒曰。朕朕。狗腳朕。狗腳朕可對豬腸兒。侯景罵韓軌噉豬腸兒。

銅雀臺瓦

銅雀硯。曹操臺瓦。。楊升庵云銅雀臺瓦不可得。宋人所收。乃髙歡避暑宮米井臺香姜閣瓦也。洪容齋銘可證。余得一瓦硯。上有香姜字。又見京師人家藏一瓦。有元象字。元象北魏孝靜帝年號也。

諸於繡镼

後漢書。光武紀。更始諸將。服婦人衣。諸於繡镼。注。諸於太掖衣也。繡镼半臂也。镼。續漢書作【其物反。】楊升庵云。酉陽雜俎。盜俠類有單練■﹝髟上屈下﹞之說。練■﹝髟上屈下﹞與繡镼。同一類也。镼疑半臂羽衣。故字從髟。漢書作镼。酉陽雜俎作■﹝髟上屈下﹞。寫有繁省也。

中帬廁牏

漢書石奮傳。取親中帬廁牏身澣灑。蘇林云。牏音投。晉灼云。世謂反門小袖衫爲侯牏。顏師古云。中帬若今中衣。廁牏。若今汗衫也。胡承之按賈達解周官云。牏行淸也。孟康云。廁行淸牏中受糞函者也。賈孟皆在晉前。去班固爲近。說必有受。且詳廁牏字義。必非衣服類。靑箱雜記。亦以牏爲混。

祭賽

晉書庾亮病大困。戴泮曰。昔蘇峻時。公於白石祠中祈福。許賽其羊。至今未償。故爲此鬼所苦。亮曰有之。君是神人也。因知今人許賽豬羊。其來久矣。

秀才襕衫

明初秀才襕衫。前後用飛魚補。騎驢有傘。絹用靑色。止一圍。門斗隨之。後因秀才醉臥道傍。髙皇見之大怒曰。此命服也。污瀆如此。今以後秀才居常出入不用襕衫。止許常服。

秀才儒巾

秀才儒巾。髙皇欲制一雅式者爲令。屢進其式。俱不當意。遂揮之地跌癟。馬皇后曰如此正好。髙皇因依此樣頒天下。居常則戴方巾。名四方平定巾。嘉靖初。作靑羅巾。稱程子玉臺巾制。桑悅作詩云。一幅靑羅四褶成。無因長冒玉臺名。若從白七羣中過。只少三根孔雀翎。蓋皂隸帽插孔雀尾。故云。明季復社濫觴。方巾甚髙。人口號曰。頭頂一个書櫥。手帶一串念珠。臺擺一部四書。日內只說天如。天如張溥號。

三孟三白

吾郡先達顧巖叟先生【宗孟。】姚現聞先生【希孟。】文湛持先生【震孟。】皆以文章節義。砥礪一時。又範長白先生【允臨。】陳古白先生【元素。】及雲間董思白先生【其昌。】皆工臨池藝。著名於世。崇禎中。諸先生相繼死亡。惟範長白先生獨存。時爲對曰。顧宗孟。姚希孟。文震孟。三孟俱亡。莫非命也。董思白。陳古白。範長白。一白𨿽存。亦曰殆哉。

題詩寛比

蘭溪章某。以拖欠錢糧。爲縣令所拘系。夜不能寐。題詩獄壁曰。靜數譙樓鼓。一二三四五。惟有獄中人。聲聲聽得苦。後爲縣令所見。問而知章所題。且知其爲文懿公之後。卽日破械出之。寛其追比。

花蕋夫人

諸書所載。花蕋夫人有三。一爲蜀王建妾。建納徐耕二女。長爲翊聖淑妃。次爲順聖賢妃。淑妃號花蕋夫人。賢妃生衍。二徐皆能詩。在衍時。坐遊燕污亂亡國。莊宗平蜀。二徐隨衍入唐。半途遇害。及孟氏有蜀。傳至昶。則又有花蕋夫人。作官詞者。輟耕錄云。夫人徐匡璋女。昶拜貴妃。或以爲費氏則誤矣。詩人玉屑等書。俱雲姓費。蜀之靑城人。以才色事昶。號花蕋夫人。宋下西蜀。而夫人隨昶歸中國。入汴時。題葭萌驛壁云。初離蜀道心將碎。離恨綿綿。春日如年。馬上時時聞杜鵑。調醜奴兒令也。書未畢。軍騎催行。遂止半闋。後有人續之云。三千宮女皆花貌。妾最嬋娟。此去朝天。只恐君王寵愛偏。昶至宋。召夫人入宮。而昶遂死。太祖以蜀亡問。夫人答詩云。君王城上豎降旗。妾在深宮那得知。十四萬人齊解甲。更無一个是男兒。太祖寵愛之。夫人心嘗憶昶。因自畫昶像以祀。太祖見訊。詭稱張仙。後輸織室。以罪賜死。鐵圍山叢談云。夫人入官。昌陵惑之。嘗造毒屢爲患。不能遂。太宗在晉邸時。數諫昌陵而未克去。一日從上獵苑中。夫人在側。晉邸方調弓矢。引滿擬走獸。忽回射夫人而死。一爲南唐李煜之妃閩人王某女。煜降宋。妃入宮。太祖嬖之。號爲小花蕋。一日遊苑中。使奉晉王酒。晉王故不飲。曰必得夫人手摘一花來乃飲。太祖命之。甫至樹下。晉王從後射殺之。太祖歡飲如故。菽園雜記云。小花蕋。南唐宮人。墓在閩之崇安。但旣入宋。死後未必發葬閩地。恐崇安之墓。陸公或訛傳耳。

妓女慧口

吳妓張好兒。婉麗且慧。一日人挾之遊。客杜君者。見卽誚曰。他老便老。也是个小娘。杜本無籍。借太醫院籍。入貲爲吏目。張應聲曰。你小便小。也是个老爺。眾皆鼔掌。錢牧齋初娶柳如是。謂之曰。吾愛你烏个頭髮白个肉。柳如是曰。吾亦愛你。牧齋曰。愛吾什麼。柳如是曰。吾愛你白个頭髮黑个肉。眾爲之絕倒。

妬婦戒

明東衛劉指揮疾卒。無子。其妻陳請乞照例給養。髙皇問曰。汝夫死年幾何。曰五十。又問有妾否。對曰。無髙皇怒曰。汝夫以百戰得官。欲以富貴貽後人。年至五十。尙不蓄妾。非由汝妬而何。朕本欲斬汝。念汝夫之功勞。著光祿寺給漆椀木杖。日令乞丐於功臣之家。以爲妬婦之戒。又藝林學山。載開平王常遇春妻甚妬。髙皇賜侍女。開平悅其手。妻卽斷之。開平憤且懼。入朝而色不怡。髙皇詰之再三。始具對。髙皇笑曰。此小事耳。再賜何妨。且飲酒寛懷。密令校尉至開平第。誅其妻。支解之。各以一臠賜羣臣。題曰悍婦之肉。開平大驚。謝歸。怖倇累曰。更賜美女數人。此事比前更快。

永嘉虎

異識資諧。永嘉山下有虎逐人。其人登大樹。而虎守其下。忽張文忠孚敬母。腹懷文忠自母家歸。天微雨。憇坐虎脊上。復取履在虎皮上擦泥。樹上人見之膽落。已而人羣至。虎去。其人始下。追問張母何由坐虎春。張母曰巨石也。次日屬人察樹下。何巨石之有。已而生文忠。後相世廟。

指環篇

永春潘英奴。美如仙姝。父母擇配未諧。同安苗徳純販薴。主潘家。生美姿容。已娶二年。嫌妻貌醜。詐言未配。英奴窺之。時露半面。或全身。一日折紙方寸。外包油紙。置飯中。苗得之。開視。有詩曰。天生一對兩嫣然。司馬文君宿世緣。欲遣中書傳好信。幾回未易到君邊。是夜潛至臥邸。告以宜遂琴瑟。苗魂飛神蕩以求歡合。英奴堅拒曰。聘幣未將。不可苟就。以金指環與生。囑曰。幸勿爽約。憑此爲信。禮拜而退。苗選出妻。欲聘英奴。無媒未果。遷延半載。父命發布鳳陽。時沙縣鄧茂七擾亂。苗四載不得歸。景秦三年。道路始通。苗歸。扺潘家。英奴已嫁林氏矣。苗以貨絲爲由。訪宿林家。英奴潛書鷓鴣天貽生云。欲待鴛幃奉枕衾。誰知薄幸苦相侵。移花卻向他人主。狂蝶無情莫再尋。君負信。妾傷心。魚沈雁杳悄無音。如今追憶前時話。剰得澘然淚滿襟。苗見之。欝欝而歸。及再娶姚氏。容貌更不如前妻。想念益深。友人爲作指環篇以譏之。曰。金指環。金指環。看汝徒辛酸。猶記相攜處。羅帶結同歡。態濃語巧美無極。未行雲兩情先密。好懷豁然開。驀地迢親覓。撩人嬌思撥不平。一團和气迥春晴。廣寒嫦娥初會遇。又如君瑞見鶯。鶯自別佳人冰雪面。寤思寐想深相戀。千山萬水阻塵紛。歸鴻難托張生怨。指環本黃金。解贈注意深。安知物理多遷變。似此堅圓能倍心。因敍指環事。勸人夫與婦。赤繩系足親。何必輕拋負。苗生本期得芳妍。豈知再娶不如前。我聞在徳不在色。請君讀此指環篇。

●堅瓠廣集卷之三目錄

六經三傳之失

隱說

食物餪女

萬壽寺

倭患

張丐兒

海人

海女

牝貍佑忠

昭君非眞

牛金失老

敍齒

金陵陳遇

元儒不受明職

萬安貪財

啜茶之始

書手門子

皇陵懸牌

禁放炮

包孝廉

張夫子

人大蘿葡

項上千拜

譏不肖子

朋友治妬

徙處五溪

煉石補天

郁火燒棺

孝經問題

央聻鎭怪

歐陽紹

鶴山蝦蟇

村社判官

石中涵水

梁間老叟

雞妖

虫妖

討錢名目

邪不幹正

避禍難逃

判斬妖尼

泥像生癰

徽欽啜茶

牟狗腸弦

金莖花

髙駢鑿海

咒狀元

上天取仙桃

金優

朱雪

保定名捕

燕玉

男子雙名

美人雙名

國雙名

神雙名

鳥雙名

獸雙名

魚雙名

虫雙名

俗語出處

堅瓠廣集卷之三

長洲石農褚人獲學稼纂輯

六經三傳之失

家語云。詩之失愚。書之失誣。樂之失奢。易之失賊。禮之失煩。春秋之失亂。淮南子云。易之失鬼。樂之失淫。詩之失愚。書之失拘。禮之失忮。春秋之失訾。六者聖人兼用而裁制之。榖梁序云。左氏艷而富。其失也誣。榖梁淸而婉。其失也短。公羊辯而裁。其失也俗。

隱說

楮記室。隱一也。昔之人謂有天隱。有地隱。有人隱。有名隱。又有所謂充隱通隱仕隱。其說各異。天隱者。無往而不適。如嚴子陵之類是也。地隱者。避地而隱。如伯夷太公之類是也。人隱者。詭迹混俗。不異眾人。如東方朔之類是也。名隱者。不求名而隱。如劉遺民之類是也。他如晉皇甫希之人稱充隱。梁何點人稱通隱。唐唐暢爲西川從事。不親公務。人稱仕隱。觀白樂天詩云。大隱住朝市。小隱住丘樊。不如作中隱。隱在畱司間。則隱又有三者之不同矣。長沙鄧粲。與南陽劉驎之。南郡劉尙公。友善。並以髙潔著名。後粲應桓沖聘。二劉非之。粲曰。足下可謂有志於隱而未知隱。夫隱之爲道。朝亦可隱。市亦可隱。隱初在我。不在於物。二劉無以難之。而粲亦名譽減半矣。

食物餪女

邵氏聞見錄。嫁女後送食曰餪女。宋景文納子婦。其父饋食。移書云。以食物暖女。公曰。暖字錯用。從食從而從大。其子退檢字書。餪字注。女嫁三日餉食。爲餪女。

萬壽寺

伍寄庵耳剽集。載萬壽寺藥丸和尙。建船坊十數間。直通僧室。聚徒三十餘。皆美少年。以賣藥爲由。婦女無子者。多托疾求治。與諸僧通。致富巨萬。嘉靖間。禦史舒汀將建爲長洲縣學。令推官陳一徳率眾毀乏。而門役豫露其事。一徳亟馳封鎖船坊。以卒百人守之。有數婦驚惶登舟。欲出不得。僧以白金二千而托門役賂陳。乃縱婦去。後舒公知其事而劾之。一徳罷官。

倭患

三吳承平日久。民不知兵。嘉靖壬子。忽有倭冠據上海之柘林爲巢穴。遣眾四出。癸丑至蘇。嘯聚甫裏。郡守林懋舉。束手無策。或以月空和尙知兵薦。遂令率僧兵二百人禦倭。豫備軍餉火器。置婁門外接待寺。懋舉艤舟而伺。亡何兵敗。賊遂長驅而來。吏請舉火。懋舉不可。望風先遁。方解維而賊已入寺。見積聚。爭取之。而懋舉得脫歸。賊至城下。放火刼掠。凡六晝夜。居民被殺者無算。時甲寅六月十二日也。財帛婦女。滿載四十餘艘。沿繞城河。鼓吹而行。撫按官兵。登城樓觀望而已。獨蘇州府同知潞安任復庵。環躬甲冑。率民兵策馬力戰。遇於橫塘。而軍門令牌收兵。一日三至。任公憤憤而回。時吳江水兵。布列湖中。賊委輜重以餌之。得以乘間逸去。懋舉懼。潛以黃金二千兩。托教授陰鳳麟饋趙文華。得彌縫其事。環治兵。日夜暴露艸野中。與士卒同寢食。士樂爲死。屢敗倭。斬獲甚眾。以僉事備兵太倉。又進副使。賜金綺。予世蔭。丁母憂起復。倭平乞終制。報可。升參政卒。

張丐兒

倭變錄。丐者張二。莫知所自出。善伏水中。能月餘不食。父蹻捷善走死地。嘉靖甲寅。倭亂應募。方太守令詷賊。數挾利器泅水。遇賊舟。鑿其底沈之。又時入倭巢。偵其情形。斬倭首以獻。太守頒銀牌犒之不受。犒之以酒則受。賊平論功應襲百戶。郡縣加以章服。卻之。惟願乞食。夜則臥嶽廟中。嬉嬉無愁色。竟莫解其誰何人也。夫出萬死之中。排大難。成大事。而長嘯謝富貴弗居。豈東海貧兒中。亦有魯連先生其人耶。

海人

楮記室載海商言。南海時有海人出。形如僧人。頗小。登舟而坐。戒舟人寂然不動。少頃復沈於水。否則大風翻舟。又代醉編載。海人須眉皆具。特手指相連。略如鳬爪。西域曾捕得之。進於國王。不言不笑。王以爲不可狎而豢也。縱之於海。其人轉盻視人。合掌低頭。如叩謝狀。継又鼓掌大笑。放步踏波而去。元時又有一人泛海。忽見一稚子自水中出。坐於船頭。舟人不敢驚。良久入水而去。又金時龍見於燕京舊塘濼。手托一嬰兒。如少年中官狀。紅袍玉帶。略無怖畏之容。經三時始沒。由此觀之。水中亦自有人類。但幽冥相隔。不可相知耳。觀溫太眞牛渚燃犀事可見。

海女

松漠紀聞。載噶蘭達地。有人於海中獲一女子。口不能言。與之飲輙飲。與之食輙食。久乃爲人役使。其見神像。亦知拜伏。身上有皮下垂。宛如衣服被於四肢。但著體而生。不可脫卸耳。

牝貍佑忠

關西故實。載鴈門關外有蘇武廟。其大窖則今陜西鎭番衛。當其嚙雪吞氈之日。子卿厭厭待斃。天哀其忠貞。遣牝貍與之作伴。日則覓食哺之。賴以不死。武感其義。遂與爲偶。因生一子。李陵致書云。足下胤子無恙。卽貍之所生也。並無胡婦生子事。後還中國。妻已去。惟漢武求其後人不可得。遣人入胡迎嗣子歸朝。蔭之以官。得以繼續。使此事果眞。則牝貍之功莫大焉。

昭君非眞

葭鷗雜識。單於求娶昭君。漢成帝吝而不與。取宮人近似其貌者以往。單於寵之。後成帝欲殺毛延壽。延壽逃出關。單於用之。予以近職。後侍宴。昭君出幕行酒。延壽進言曰。此昭君非眞。漢帝嘗令臣圖其容。顋間有一紅痣。今則無之。其僞顯然。今何不勒兵前去。必欲得眞昭君。其美更勝於此。單於大怒。罵漢人欺我若此。立將假昭君賜死。使延壽圖形入漢。必欲得眞者。始和親退師。漢王無計。乃出眞昭君。容華固稱絕代也。昭君人胡之後。不肯爲婚。單於逼之。遂自經死。故胡地多白艸。而昭君墓艸獨靑。則一心不肯背漢。昭君眞千古之烈女。荊公乃云漢恩自淺胡自深。不亦冤哉。王昭君墓。在今山西大同府。

牛金失考

晉宣帝因以牛繼馬之先。深忌牛姓者。乃爲二榼。共一口。以貯酒。宣帝先飲其佳者。而以鴆灑毒死其將牛金。迨恭王妃夏侯氏。私通小吏牛某。生元帝。非牛金也。通鑑失考。誤書牛金。遂成千古之枉。

敍齒

聽雨紀談。鄕人敍坐以齒。𨿽貴爲卿大夫。居鄕亦皆謙退。曰鄕黨莫如齒。考之禮。一命齒於鄕。再命齒於族。三命則不齒於族。此貴貴之義也。子嘗謂鄕之薦紳同軰而敍齒可也。苟非其人而亦以齒尊之。不幾於失禮乎。藍田呂氏鄕約。曰非士類者不以齒。斯言爲得之矣。彈園雜誌云。前軰居鄕。惟以齒徳相讓。而後稍淩夷。始重爵位矣。申少師瑤泉致政歸。拜少湖王先生【敬臣。】投刺稱晚生。此古大臣折節髙風。今世希覯者也。

金陵陳遇

明髙皇定鼎金陵。首召元儒備顧問。以秦元之薦。召見金陵陳中行【遇。】與語大悅。稱先生而不名。三幸其第。與官輙辭不就。除禮部尙書者再。遇固辭。乃不復彊之以職。然數諭之曰。卿老旣不欲仕。有子可令入侍。遇叩頭。以子幼辭。蓋淨默恬退。始終如一。年七十有二卒。人稱爲靜誠先生。

元儒不受明職

孫退谷【承澤。】益智錄。元儒受事而不受職者。如楊維楨汪克寛趙汸等。聘修元史。史成。不受職而去又沈夢麟爲元武康令。人明五主閩浙鄕試。又同會試滕克恭爲元學士。入明主河南鄕試。皆不受職。以舊銜從事。沈壽九十三。滕壽百有十歲。尢異也。

萬安貪財

耳剽集。載眉山萬閣老罷歸。住省城。專一請托。或問安何不歸故鄕。答曰。我在內閣。止有銀十八萬。待足二十萬便回也。由後時相君觀之。萬安可謂簾吏也矣。

啜茶之始

五經無茶字。或曰誰謂茶苦。茶卽茶也。古人以飲茶始於三國時。按吳志韋曜傳。孫皓每飲羣臣酒。率以七升爲限。曜飲不過二升。或爲裁減。或賜茶茗以當酒。據此爲飲茶之證。及閱趙飛燕別傳。成帝崩後。後一夕寢中驚啼甚久。侍者呼問方覺。乃言曰。吾夢中見帝。帝賜我坐。命進茶。左右奏帝曰。向者侍帝不謹。不合啜此茶。則西漢時已有啜茶之說矣。非始於吳時也。

書手門子

輟耕錄。世稱鄕胥爲書手。報應記。宋衎江淮人。應明經舉。元和初。至河陰縣。因疾病廢業。爲鹽鐵院書手。蓋唐時已有此名。今侍官府之美童。曰門子。道山淸話。載都下有一賣藥翁。自言少爲尙書省門子。蓋宋時已有此名。書手門子之名。其來久矣。

皇陵懸牌

中都皇陵初建時。量度界限。將築周垣。所司奏民家墳墓在傍者。當外徙。髙皇曰。此墳墓皆吾家舊鄰里。不必外徙。及成。皇陵四門懸金字牌各一。其文云。民間先世如有墳墓在陵域者。春秋祭掃。聽民出入無禁。不許把門官軍刁蹬。如違以違制論。此大聖至公至仁之心。周文王不得專美矣。

禁放炮

耳剽集載。明制朝廷每端午日。迎母后幸內治看劃龍船。炮聲不絕。蓋宣徳以來故事也。萬曆丙戌。炮聲無聞。人疑之。後聞供奉者云。是日內官奏放炮。神宗止之云。酸子聞之。便有許多議諭也。神宗之顧卹人言如此。可以仰見聖徳矣。

包孝廉

北墅手述。順治辛卯。浙闈中錢塘包棨。年踰不惑。長不滿三尺。宛然稚子也。撤棘。主司見之。詢諸人曰。其貌不揚。不知其何修得此。有知之者曰。此天報之也。王師破紹興時。或誣紳衿三十餘家叛逆。密掲貝勒。貝勒緘發撫軍張存仁。揭偶墮地。棨爲記室。拾而火之。張問棨。棨曰。火之矣。張大驚。棨請自解貝勒請死。棨又自作解文。言童子包棨不識字。誤焚文書。請治罪。貝勒見其繭收蝟縮。以爲果小孩也。笑作國語。譯者曰。果孩子。饒了罷。竟放歸。三十餘家得以保全不究。鹹棨之陰徳所致也。

張夫子

客窗涉筆。明崇禎初。永平兵備道張春。陜西孝廉也。我師攻城。春出戰。力屈被執。見太宗皇帝不屈。眾欲殺之。上不欲。偕至闕廷。髙其忠義。命旗下從張公學。公亦不辭。教以道義。咸敬事之。稱張夫子。坐必南向。終不薙發。上曲從之。語臣下曰。眞忠義人也。當學之。及卒。上深嘆息。旗下學者以楮奠之曰。不敢有污淸徳。定鼎後。世祖章皇帝八禦燕都。語侍臣曰。卿等昔日。亦知有張夫子乎。南國有此一人。乃無有識之者耶。因得悉其行事。

人大蘿葡

北墅手述。崇禎時。錢塘梵村範老人。生平誠信無誑語。偶自太湖歸。向人云。見一人大蘿葡。聞者笑之。範自咎言之無徵。積悔成疾。其子日禱於天。願釋父意。一日鋤地。忽得一人大蘿葡。須長。尺餘。蒂亦拱把。兩人肩荷徧走示人。人皆欽嘆。父疾旋愈。

頂上千拜

正徳中。河南按察使華亭朱恩。與劉瑾有舊。事瑾極恭。凡拜帖寫頂上。超升至南京禮部尙書。按暹羅國。凡臣下見其君。先捫其足者三。復自捫其首者三。謂之頂上。恩取諸此。又彈園雜誌載。嘉靖中一進士謁諸相國。刺云。眇眇小學生某人。頓首千拜。先見貴溪。膝行而前。貴溪怒叱出之。次見分宜。分宜喜曰。後生軰當如是。遂引入幕爲干兒。又宋朱浚。謟事賈似道。每札子必書浚萬拜。小人無恥。一至於此。

譏不肖子

野記載。一士赴考。其父充役。爲貼書勉其子登第則可免。子方浪遊都城。需銀資用。卽答曰。大人欲某勉力就試。則宜多給其費。否則至場中定藏行也。奕者以不露機爲藏行雲。又有士。父使從學。月與油燭一千。其子請益。不可。子以書白雲。所謂焚膏繼晷者。非爲身謀。正爲門戶計。且異日恩封。庶幾及父母耳。有如吝小費。則大人承事娘子孺人。遼乎邈哉。聞者絕倒。

朋友治妬

菽園雜記載。髙文義公榖無子。置一妾。夫人素妬悍。每間之不得近。一日陳學士循過焉。畱酌聚話及此。夫人於屏後問之。卽出詬罵。陳公掀案作怒而起。以一捧撲夫人僕地。至不能興。髙力勸乃止。陳數之曰。汝無子。法當去汝而置妾。汝復間之。是欲絕其後也。汝不攺。吾當奏聞朝廷。置汝於法不貸也。自是妬亦少衰。生中書舍人【峘。】陳公一怒之力也。妬婦之見於紀載者多矣。朋友治妬。眞新聞也。

徙處五溪

劉禹錫曲江序云。張九齡爲宰相。建言放臣不宜與善地。悉徙處五不毛溪。然九齡自內職出始安。有瘴癘之嘆。罷政守荊州。有拘囚之思。身處遐陬。一夫意不能堪。矧華人士族。必致丑地。然後快意哉。議者以爲開元良臣。而卒無嗣。豈忮心失恕。陰責最大。𨿽他美莫贖耶。

煉石補天

碣石剩談。女媧煉五色石以補天漏。人多置疑。予見道家祈雨有斬虹之事。念咒作法。麾劍於下。而虹卽斷於天。卽此則知女媧非親升天隙以石補之也。觀煉字之義。想以火煉石於下。而天遂合隙於上。卽如斬虹。又或如救護日食月食之說歟。卽此而觀。則古之奇迹。亦皆常理。又何異焉。

郁火燒棺

耳剽集載。凡酒皆火。而燒酒之害尢烈。正徳乙亥。吳江知縣周秀卿【偉。】尢所耽嗜。終日昏睡。行事顚罔可笑。人目之曰周燒酒。踰年病卒。其父移柩至葑門。設莫焚楮錢。灰飛著棺。棺中火。遂大發。亟救乃熄。而其屍已燼矣。蓋酒毒鬱蒸於柩中。偶得火气。內外相應。便爲熖發也。

孝經問題

楮記室。錢塘葉生爲太學官。無學識。有學生假作葉策題云。孝經一序。義亦難明。且如昭韋王是何代之主。先儒領是何處之山。孔子之志。四時常有也。何以獨言吾志在春。孔子之孝。四時常行也。何以獨言秋行在孝。旣曰夫子沒。而又何以鯉趨而過庭。爾多士其詳言之。

夬聻鎭怪

太平淸話。浯溪旁舊有神怪。宋熙寧中。永州判官柳應辰。維舟巖下。僧以有怪告之。夜半怪果登舟。伸手入窗。應辰書一夬字。叱而揮之。詰朝登岸索之。夬字綴於崖上。知石爲怪也。旣而解維放舟。僧追告以溪山震響。應辰書一聻字與鎭之。其怪遂冺。石刻碑字存焉。

歐陽紹

廣異記。唐歐陽紹雷州郡將。所居有池。常能爲怪。紹決其水。雷電大起。雷神持兵相向。紹與力戰。衣體俱焦。賈勇愈倍。神負而隱。池水盡涸。見一無首之蛇。斫刺不傷。鎔鐵灌之方死。人號歐陽爲忽雷。

鶴山蝦蟇

楮記室。魏鶴山爲參政。一日畱客館中。自八內。忽有兩丫鬟秉燭出迎云。參政有請。史教授隨入。眾客怪之。有頃。鶴山出。不見史君。眾以招入爲對。鶴山驚曰。安有此。令左右徧尋。見史在塘中。半身沒水。扶上炙蘇。問其故。則曰丫鬟引至一大屋。見綠衣人指小女與【汝】爲妻。今夕成禮。不知身在水中。次日令戽幹塘。有一蝦蟆。大如斗。小者四五而已。

村社判官

耳新。嘉靖中南京朱某妻顧氏。每夜有巨人來共寢。日漸贏憊。人語婦曰。取其佩戴之物。可知何怪矣。婦俟與交時。抜其頭上一物。藏於席下。明且視之。乃紗帽翅也。朱尋至土地廟。見判官失左翅。具報兵馬司。問判官。杖罪一百。拽像中衢。撻而碎之。血水流出。陸儼山肄業南雍親見之者。

石中涵水

耳譚載。世廟末。涿州樓桑廟傍農人王某。場間石磙。傳自上世。有賈胡過視。許以十金。王疑不與。旣去。兄弟以失價相詬。斧破之。中空。涵水一盂而已。淸冽異常。不省所用。置之神堂。婢竊飲之。數日膚潤面腴。發黑如漆。通知未來事。其姑家相距百里。曰姑家火發。巳及奧堂。又曰家牛生犢。母子當弗活。已而果然。聲聞於外。遠近塡門。部使者表聞。中使下迎。婢忽不見。

梁間老叟

怪山談錄。崇禎中。慈仁寺僧坐毘盧閣下。聞程間有人語。漸嘩。躡梯窺之。有男女數人。長止尺許。一老叟出謂僧曰。吾軰本居深山。思覩帝裏之勝。攜家而來。暫棲於此。師母見廹。不久當去。師勿露。必有以報也。居數日。僧復聞嘩如前。又問之。叟曰。吾歸矣。師可竢我於郭外某處。僧如言候之不見。倦臥於道左。覺而探懷中。得千錢焉。昔金之將南遷也。有狐舞於宣華殿。元將亾。狐從端明殿出。此殆其類乎。

雞妖

緩冠紀略載。崇禎丁丑。京師宣武門外斜街。民家白雞。羽毛鮮潔。喙距純赤。重四十觔。慈溪應孝廉廷吉見之。愀然曰。此鷔也。所見之處國亡。又耳剽集載。嘉靖五年十月。長垣王憲家。雞抱卵。內成人形。五官皆其。弘治甲子。崇明顧氏。雞卵育狝猴。尢異。

虫妖

綏冠紀略。神廟好用商人采辦。每進黃封禦箱。內有八寶嵌成蝦蟇蚱蜢等物。箱開則藏機發。跳躍滿地。上大笑。賞賚不貲。

計錢名目

楮記室。治天下者。不使利遺一孔。亦必致敗。豈惟名爵獨然。未流之竭。當窮其源。枝葉之枯。必在根本。元朝末年。官貪吏污。因蒙古色目人。罔然不知簾恥之爲何物。其問人討錢各有名目。所屬始參。曰拜見錢。今謂之見面錢。無事白要曰撒花錢。逢節曰追節錢。生辰曰生日錢。管事而索。曰常例錢。送迎曰人情錢。勾追曰賫發錢。論訴曰公事錢。到任始要錢曰開手。覓得錢多曰得手。除得州美曰好地分。補得職近曰窠窟。漫不知忠君愛民之爲何事也。

邪不幹正

菽園雜記。吳中有鬼善淫。俗名上方五聖。凡懷春之女。多被污之。與之善者。金帛首餙。皆爲盜致。吾昆眞義民家。一女將被污。女曰。涇西某家女貌美。何不往彼而來此。鬼云。彼女心正。女怒曰。吾心獨不正耶。遂去。更不復來。乃知邪不千正之說有以也。

避禍難逃

綠雪亭雜言。正徳中。錦衣指揮楊玉。附逆瑾勢害人。瑾敗。玉伏誅。家口沒入爲奴。有愛妾攜少女匿民間得免。此女長甚美。妾鑑前禍。誓不婚京師權貴家。李白洲都憲蔭子納之。後寧庶人干紀。李坐黨被法。此女入浣衣局。噫。有數焉。無所逃也已。

判斬妖尼

楮記室。彭節齋爲江西經略使。有人招一尼。教女刺繡。女忽有娠。父母究問。云是尼也。告官屢驗。皆是女形。有人教以豬脂油塗其陰。令犬舐之。已而陰中果露男形。再舐。陽物頓出。彭判是爲妖物。奏聞斬之。

泥像生癰

夷堅志。建寧府建陽縣寶山。乃南嶽忠靜王行宮。香火甚盛。士大夫祈靈乞夢。殆無虛日。後宮裝塑官娥。從者未得其貌。偶邵郡一富婦來廟獻香。匠卽塑其貌。婦不之知。後偶患腦瘡。百藥不效。偶一醫者曰。寶山有一宮娥。狀貌宛如判閫。今爲雨漏。濕像之首。不曾修整。富家異其言。亟遣人往視之。果然。卽命匠者修治之。瘡遂愈。

徽欽啜茶

楮記室載。徽欽二帝北狩。至一寺。有石金剛二。一胡僧出入其中。問徽欽二帝何來。欽宗以南來爲對。僧呼童子點茶。味甚香美。茶畢而退。帝再索之。則僧皆不出。入視之。悄無一人。止竹門一小室。有石刻胡僧及二童子。宛然似獻荼者。

羊狗腸弦

房千里大唐雜錄載。春州土人彈小琵琶。以狗腸爲弦。聲甚淒楚。紫桃軒雜綴載。杭州貧人婦女。日夜搥羊腸。作彈絮弓弦售人。蓋由手狗腸俱勁韌可用耳。

金莖花

朴鄰雜編載。隋大業中。元藏幾爲過海使。風飄一洲。名曰滄洲。人多不死。上有金池。水石泥沙。皆如金色。有金莖花如蝶。人多帶之。曰不帶金莖花。不得到仙家。今人但知目銅掌承露爲金莖。

髙駢鑿海

北夢瑣言。交趾以北距南海。有水路。多覆巨舟。髙駢往視之。乃有橫石隱然在水中。因奏以開鑿海道之利。有詔聽之。乃召工者。啖以厚利。竟去其石。民至今賴之。

咒狀元

朱平涵集載。雲間張狀元【以誠。】宦京師。其家侵暴鄰里。里人不堪。赴京訴於張君一。心知里人之冤。而難禁制父兄。語其人曰。汝回家只管咒。咒殺了張狀元。他何處倚勢耶。不數年。君一果卒。又聞見卮言載。余姚韓狀元【應龍。】欺占鄰產。勢不能抗。適有江西堪輿人。善魘魅術。其鄰許以百金。結壇燒符念咒七日夜。將桃木七寸。刻作人形。書其生辰甲子植地上。每夜念咒畢。敲木人下地一寸。至第七夜。桃人沒地時。韓在京健旺無疾。晚與夫人對酌。戲觸其怒。夫人將汝化面悉行爪破。血痕如珠簾蜜布。次早不能上朝。是夜縊死。後數日聞訃。鄰人大喜。堪輿者取金而去。故鄕紳當自好。偶見二書所載。錄之以爲戒焉。

上天取仙桃

耳譚載。嘉靖戊子。鄂城有人自河洛來。善幻術。婦擊金謂其夫曰。可上天取仙桃。與眾看官喫。其夫將所負繩拋之。繩直立如木。天忽開一門。晴霞絢云。閃灼擁簇。繩與門接。其夫緣繩而上。從天宮擲桃下。葉猶帶露。人皆徧食之。甘美異於常桃。久之忽聞天上作諠詬聲。忽擲其夫之首足肢體。片叚而下。鮮血淋漓。婦伏地大哭曰。頻年作法。不逢天怒。今日乃爲天狗所傷。亦是眾官所使。事關人命。本不敢仇怨。但求捨錢治棺殮可去也。眾皆大驚。醵金一兩余給之。婦合肢體成人形。盛以篨籧囑肢體曰。可起矣。肢體應聲曰。錢足否。婦曰足。其夫忽起。收拾其繩畢。仍負之而去。人皆絕倒。王行甫所親見者。

金優

海塩有優童金鳳。少以色幸於分宜嚴東樓。東樓晝非金不食。夜非金不寢。金旣色衰。食貧裏居。比東樓敗。王鳳洲鳴鳳記行。而金復塗粉墨。身扮東樓。以其熟習。舉動酷肖。復名噪一時。向日之恩情。置勿問也。

朱雪

見只編載。王荊石相國爲南祭酒。範屏麓太史過王。語良久欲別。王曰。幸少坐。小女謂今日當雨朱雪。果爾。當煩作韻語紀異。否則共以一笑解之。屏麓意謂必妄。食頃須臾作雪。他處皆白。惟庭中色若臙脂。和雲母照耀人面。暈若桃花。屏麓詠詩紀異。中有少女風前吹絳渚。太史庭下布丹砂之句。此曇湯事也。王弇州有曇陽傳。不及此事。

保定名捕

見只編。載金壇王伯弢。萬曆丙午計借。至徳州。見道旁捕快。與州解相噪。問之。云。放馬賊晝劫上供銀。追之則死賊箭。不追則死官刑。各相向呼天泣。然賊馬塵起。尢目力可望也。忽有夫婦二騎從北來。諸捕咸驚相慶曰。保定名捕至矣。諸捕控名捕馬。問從何來。名捕言進香泰山耳。然名捕病甚。俯首鞍上。其妻一短小婦人。以皂怕獘面。手抱嬰兒。諸捕告之故。哀乞相助。名捕曰。賊幾人。曰五人。曰余病甚。吾婦往足矣。婦揺手對不耐煩。名捕嗔罵曰。懶媳婦。今日不出手。袛會火炕上搏老公乎。婦面發赤。便下馬抱兒與夫。更束馬肚。結縛裙靴。攘臂抽刀長三尺許。光若鏡。夫言將我箭去。妻曰。吾彈故目勝箭。言未訖。身已在馬上。絕塵而去。諸捕皆奔馬隨之。須臾追及賊騎。婦大呼賊曰。我保定名捕某妻。爲此官銀。故來相索。宜急置。無嘗我凡也。賊言丈夫平平。牝豬敢爾。賊發五弓射婦。婦以彈弓撥箭。箭悉落地。急發一彈。殺一人。四人抜刀擬婦。婦接戰揮斥如意。復斫殺一人。三人懼稍卻。婦曰。急置銀。畀兩屍去。俱死無益也。三人下馬乞命。置銀。以二屍縛馬上而逸。俟諸捕至。畀銀而還。此婦猶旑旎尋常。善刀藏之。下馬拜諸捕曰。妮子著力不健。縱此三虜。要是裙釵伎倆耳。州守爲治酒宴勞五日而去。

燕王

古詩。燕趙多佳人。美者顏如玉。杜少陵詩。杜老須燕玉。畱靑日札。燕玉。謂燕趙美婦人如玉也。此言云思得暖玉之杯也。

男子雙名

盤盤。【扶南國王。見梁書。】赫連勃勃。【夏主。】乞藏遮遮。【吐蕃將。】殷七七。【名女祥。唐人。能頃刻開花。】羅黑黑。【唐太宗琵琶客。】精精空空。【俱劍客。】陶八八。【顏眞卿所遇異人。】燕八八。【李懷光外孫。】紀孩孩。【唐樂工。】尙婢婢。【吐蕃節度使。】仲小小。【唐幹寧中獵人。】僕僕。【開元時人。蘇東坡有贊。】飛飛。【見酉陽。】和和。【唐異僧。】尙陸陸。【長慶時人。善觱栗。】落落。【李克用於。見梁祖傳。】許閒閒。【見張天覺詩。】陳豆豆。【元佑時人。】張無無。【見誇堅志。】時春春。時住住。徐勝勝。朱安安。陳伴伴。余元元。王斤斤。【俱南宋殿前供奉人。】散散。巙巙。馬馬。【俱元學士。】回回。【元平章。】咬咬。【元樞密院。】定定。【元中丞】雪雪。【元人。】吳閒閒。【元眞人。】吳借借。【元人。見代醉編。】馮存存。【元山人】脫脫。【元丞相。又元未遺蘗。明太宗封忠順王居哈密。又世宗時。俺答義子。】王保保。【元太傅。】趙閒閒。【銘秉文。學士。】張玄玄。【卽張三丰。】陳薦薦。洪燾燾。史浩浩。【見名臣奏議。】唐瞿瞿。【名階泰。吳江令。】閻古古。【名兩梅。徐州孝廉。】餘生生。【名本。成都人。】

美人雙名

雙名美人。備錄於左。娟娟。【楚國漢津吏女。】寵寵。【朱起所遇。】施施。【漢宣帝女。館陶公主。】紫紫。【古淫婦。後化爲狐。】羅羅。昔昔。【隋宮美人。】亭亭。【廬江王瑗姬。】蘇簡簡。【卽小小。南齊錢塘妓。】羅愛愛。【隋妓。能詩。】楊愛愛。【錢塘妓。】崔鶯鶯。【唐美人。】李鶯鶯。【與張浩私者。】範鶯鶯。範燕燕。【俱範十郎女。】燕燕。【張佑妾。】張燕燕。【明京師妓。】眞眞。【畵屏美人。】沈眞眞。【唐柳將軍妾。贈鄭還古者。】謝眞眞。【與韓眞卿通者。】班眞眞。【元名妓。】趙眞眞。【元馮蠻子妻。又元妓。】髙妹妹。【唐髙彥昭女。七歲死難。徳宗謚曰湣。】賽賽。【唐武氏妓。】小小。【王縉妓。】薛瓊瓊。【開元中官姬。】馬瓊瓊。【朱端朝妻。】關盻盻。【張建封妾】費盻盻。【宋姑。黃山谷贈詩者。】於盻盻。【元名妓。】張好好。【杜牧之所狎妓。】謝好好。【元植所狎妓。】張紅紅。【韋靑婢。卽記曲娘子。】靑靑。【翟素婢。】卿卿。【唐妓。油蔚有別卿卿詩。】吳盈盈。【與王山善者。又錦城官妓。】達奚盈盈。【天寶中貴人妾。】李當當。【唐名妓。又元妓。】和當當。【元名妓。】灼灼。【錦城妓。】香香。【秦州妓。】寵寵。【未盧部姬。】美美。【唐劉立女。】七七。【李汧公妾。】英英。【楊師臯姬。又張虞卿姬。又元順帝才人名。起采芳館以居之。】王英英。【唐楚州妓。】桌英英。【唐名妓。】曹保保。鄭舉舉。王蘇蘇。王蓮蓮。張住住。【俱唐名妓。見北裏志。】李端端。【唐名妓。】錢端端。【朱錢肅之妾。見夷堅志。】寄寄。【李商隱侄女。】李童童。【唐名妓。】翹翹。【劉諷所鬼仙仙。又宋理宗宮人。】沈翹翹。【唐文宗官人。卽吳元濟女。】東東。【唐名妓。】石醋醋。【橊花女。】轉轉。【韓定辭歌女。】星星。【唐進士崔曙女。】吳倩倩。【唐未妓。】皎晈。【阿軟女。白香山名晈晈。】楚楚。崖崖。【古美人。見天都載。】鳳鳳。【南唐張必所通浣衣婢。】滔滔。【朱宣仁太后小名。】艷艷。【宋人才仲妻。善畫。】趙鸞鸞。【宋妓。作閨房謔詠。】溫超超。【溫都監女。欲家東坡者。】李師師。【朱徽宗所幸妓。】許冬冬。【宋官姬。見汪小雲集。】毛惜惜。【宋髙郵妓。榮全叛。惜惜罵賊而死。】羅惜惜。【張主謙妻。】李惜惜。【明景皇帝所幸妓。】憐憐。【宋荊門僉判趙不刊妾。】丁憐憐。【湖州妓。又成都妓。】汪憐憐。【元妓。】娉娉。【晁無咎歌姬。】馬娉娉。【錢唐妓。】賈娉娉。【元魏鵬妻。】關關。【與兪本明通者。】福福。【賈娉娉侍女。】吳慶慶。【宋孝宗內夫人。】唐安女。【宋妓。理宗嘗召入禁中。】余安安。【元余忠宣公女。同母死於井。】【縉雲朱撝妾。見夷堅志。】田田。錢錢。【俱辛稼軒妾。】翠翠。【古美人。】李翠翠。【明金陵妓。能詩。】薛翠翠。【明京師妓。】陳柔柔。【宋歐陽夢桂妾。鄭所南有傳。】荊堅堅。李心心。於心心。馮六六。顧山山。孫秀秀。劉關關。魏道道。劉匾匾。劉寶寶。【俱元名妓。見靑樓集。】田娟娟。【木元經所遇。】薛素素。【明京師妓。人稱薛較書。見甲乙乘言。】柳依依。【明揚州妓。】景翩翩。【字三昧。建昌妓。能詩。】徐翩翩。【明南京妓。見金陵瑣事。】楊采采。【元吳中女。能詩。】■﹝幺上十下﹞■﹝幺上十下﹞。【小靑名。】陳■﹝幺上十下﹞■﹝幺上十下﹞。【明末金閶妓。陸云士有傳。】劉宛宛。楊娟娟。孫眞眞。【燕都妓。】張倩倩。【吳江沈君庸夫人。能詩。】葉紈紈。【吳江人。工部主事葉紹袁之女。髙安知縣袁儼之媳。】元元。【紈紈侍女。又名紅幹。】姍姍。【錢塘盧生愛婢。】陳素素。【揚州妓。姜生所遇。】

國雙名

外國雙名者。回回。蠕蠕。丹丹。鄯鄯。佛佛。貴州夷人一曰羅羅。【見一統舊志。】西伯昌滅■﹝阝九﹞■﹝阝九﹞【音耆】國。【見史記宋世家。】突厥滅茹茹之後。盡有塞表之地。【見後周書外戚傳。】海外有汶汶國。【見代醇編。】

神雙名

人身中神雙名者六。心中神。衣赤衣。長九寸。冠九徳之冠。著綠璫之幘。名曰呴呴。【音虛。】肝中神。衣靑衣。長八寸。名曰藍藍。膽中神。衣白衣。長三寸。名曰護護。脾中神。衣黃衣。長六寸。名曰裨裨。胃中神。衣赤衣。長五寸。名曰旦旦。腎中神。衣黑衣。長四寸。名曰漂漂。【見太淸眞人絡命訣。】林林央央。俱山神名。

鳥雙名

鳥雙名者。靑丘灌灌。崇吾蠻蠻。藥山羅羅。又行扈唶唶。【借】宵扈嘖嘖。按灌灌或作濩濩。狀如鳩。佩之不惑。蠻蠻狀如鳬。一翼一目。相得乃飛。爾雅作鶼鶼。禽經載。鸇鸇之智不如鸞。周周之智不如鴻。又鳳名足足。見薛道衡文。鶡鴠【旦】謂之鴠鴠。見方言。泆泆冠雉。卽鳩也。秩秩海雉。如雉而黑。見爾雅。燕燕■﹝幺上十下﹞鳥也。見詩注。老扈鷃鷃。見左傳注。來來卽鷺也。李歸唐詩。惜養來來歲月深。鸍鸍【音施】鶩也。見詩韻音釋。■﹝豸央﹞■﹝豸央﹞【鳥郎切。】貉屬也。見詩注疏。哠哠【音號。】鵠名。見爾雅翼。一作鶴也。兜兜形似鴝鵒。見五色綫。雙雙鳥名。見公羊注。甲甲鳥名。見■﹝幺上十下﹞亭閒話。

獸雙名

獸雙名者。招揺狌狌。姑逢獙獙【音敝。】仝桑軨軨。泰山狪狪【音同。】泰獻■﹝犭東﹞■﹝犭東﹞【音東。】霍山朏朏【音窟。】放【一作牧。一作效。】臯文文。南海猩猩。北海蛩蛩。又有靑獸曰羅羅。雲南人呼虎亦曰羅羅。【見天中記。】麟曰般般。見薛道衡文。譙明山有獸曰橊橊。栒狀山有獸曰從從。■﹝石垔﹞【音眞】山有獸曰峳峳【音攸。】踇【音母】偶山有獸曰精精。南海外有獸曰雙雙。叔【音獨】國有黑虫如熊。曰獵獵【音鵲。】狒狒王會圖作費費。又作髴髴。【音吠】見本艸。禺禺【音馭】猴屬。又名霄霄亦猴屬。

魚雙名

魚雙名者。剛山蠻蠻。洛水庸庸。【一作食水鱅鱅。】揚州禺禺。山海經載。涿光山鰼鰼【音褶】之魚。少咸山■﹝魚巿﹞■﹝魚巿﹞【音沛】之魚。跂踵山鮯鮯【音合】之魚。又庾氏穴池養魚。。以木爲憑欄登之者憑欄投餌。其聲堂堂。魚必踴躍而出。辛氏之池。不必投餌。但聞策策之聲。魚亦出。是庾氏之魚可名堂堂。辛氏之魚可名策策。【見化書。】

虫雙名

虫雙名者。螓名蜻蜻。【見詩經汪。】螳螂謂之。【見方言。】【音薛】虫名。各有兩首。【見山海經。】隊隊形如壁虱。生有定偶。斯須不離。西南夷及緬甸諸國多有之。夷婦有不得於夫者。飼於枕中。則其情自洽合。土官目把及富夷之妻。不吝金珠易之。【見遊宦余談。】

俗言出處

里巷長談。本於史書者甚多。俗言不中用。出史記。秦始皇聞盧生竊議亡去。大怒曰。吾前收天下書。不中用者盡去之。酒闌。歌罷酒闌。見漢髙祖本紀。闌謂希也。言飲酒者半去半在也。又一敗塗地。及無賴。俱見髙祖紀中。髙祖爲太上皇壽。曰。始大人常以臣亡賴。不能爲人。出史記。樊噲子荒侯市人。病不能爲人瓜分天下。及吹毛求疵。俱見前漢書。罵人曰老狗。出漢武故事。上常語栗姬怒弗肯譍。又罵上老狗。上心嗛之。未發也。遺腹子。見前漢昭帝紀。鄙人之庸賤者曰小家子。出霍光傳。四分五裂。見張儀傳。如坐鍼氈。見晉書杜錫傳。不癡不聾。不成姑公。見宋書。又唐代宗答郭子儀語。不長進。見未書前廢帝傳。人面獸心。見宋明帝紀。相打。見宋黃回傳。回於宣陽門與人相打。不耐煩。見宋庾炳之傳。又五代唐明宗將立後曹氏。謂王淑妃曰。我素多病。性不耐煩。妹當代我。三十六策。走爲上策。見齊書王敬則傳。儻來之物。見梁書。一勞永逸。見北魏詔。有疾曰不快。見華佗傳。不快活。桑維翰曰。居宰相如著新鞋襪。外面好看。其中不快活也。不作好事。唐明宗責王建曰。汝爲節度使。不作【做】好事。遠水不救近火。出韓非子。罵人曰雜種。出前燕載記贊曰。蠢玆雜種。沒柰何。張循王銀鑄球名。金逆亮制尖靴極長。取於便蹬。足底處不及指。謂之不到頭。又制短鞭。謂之沒下稍。宣和間。婦人鞋底。以二色帛。合而成之。名錯到底。又人回贖曰產轉售。曰翻燒餅。見塵史。打艸驚蛇。南唐當塗今王魯事。

●堅瓠廣集卷之四目錄

天下中

都鄙

海龍王宅

五明囊

任公示兒書

徐佩死難

王夏兩相國

宦告妬妻

丘鵬妻妬

女俠止妬

劉尹斷姦

韓城召釁

老叟百子

劉魏合轍

罷鎭

顧道民

羊車

牧羊處昭君墓

奎基法師

折柳

日出海門

天關

撒花

舜妃兄妹

火靈庫

黃羅成蝶

人化蝶

履化鳬燕鶴犬

妾化鶴

卵生人

市井

鍾離漢壽

掃雪揀花

鳥塑像

花姑壇碑

戲自牡丹

任牛行止

馬糞諸王

邢布衣

杯屐異名

團茶充貢

茶具

食糠而肥

舜井

萱

三災石

金叵羅

親家

惡人受報

武穆靈異

錢陌

風箏絳帳

甘蔗宜兒食

織女降臨

管城子

水能辟邪

黃六王八

只孫

石中異馬

禱祝有靈

堅瓠廣集卷之四

長洲石農褚人獲學稼纂輯

天下中

洛陽爲天下中。此古中國也。劉舎人史通。謂荊州爲天下中。頗有論列。此今中國也。山海經云。諸書爲昆侖爲天下中。此益言其大。所謂天地之外復有天地也。呂氏春秋曰。白人之南。建木之下。日中無影。蓋天地之中也。皆不可辧。

都鄙

鉛槧云。都者美也。鄙者陋也。詩云。彼鄙人士。史記云。五羖大夫。荊之鄙人也。以帝王所居。文物整齊。士女閒雅。皆可美者。故其處曰都民。士亦曰都人。以邊陲郊野。風俗疏略。人物醜陋。皆可鄙厭。故其處曰鄙民。士亦曰鄙人。左傳子產治鄭。都鄙有章。

海龍王宅

錄異記。海龍王宅在蘇州。東入海五六日程。小島之前。闊百餘里。四面海水粘濁。此水淸無風。而浪髙數丈。舟船不敢輙近。每大潮水漫沒其上。不見此浪。船則得過。夜中遠望。見此水上紅光如日。方百餘里。上與天連。船人相傳。龍王宮在其下。

五明囊

續齊諧記。鄧紹以八月一日入華山。見一童子。執五彩囊。盛栢葉上露。紹問之答曰。赤松先生取以明眼。梁簡文帝云。婦人於八月。且多以錦翠爲眼明囊。淩晨取露拭目。雞跖集。人於八月一日。作五明囊。盛百艸露以洗眼。荊楚歲時記。楚俗以八月一日。以露研朱墨。點小兒額。爲天炙。以壓疾病。今吳俗謂之天救。

任公示兒書

潞安任復庵【環】以同知禦倭。晝夜力戰。徧身書姓名。曰死綏職也。爲二親記此發膚。嘗見其示兒書云。兒軰莫愁。人生自有定數。惡滋味嘗些。也有受用。苦海中未必不是極樂國也。讀書孝親。無遺父母之憂。便是常常聚首矣。何必一堂親人。我兒千言萬語。絮絮叨叨。只是教我回衙。何風雲气少。兒女情多。倭賊流毒多少。百姓不得安家。爾老子領兵。不能誅討。嚙氈褁革。此其時也。安能作楚囚。對爾等相泣闈闥間耶。此後時事。不知如何。幸而承平。父子享太平之樂。期做好人。不幸而有意外之變。只有臣死忠。妻死節。子死孝。咬定牙關。大家成就一个是而已。汝母可以此言告之。不必多話。四月廿四日。太倉城西伏枕書。

徐佩死難

長洲野志。徐佩以廚役事在大夫【環。】大夫亦以廚役字之。初不異且厚。又焉望其出死力。及倭冠犯吳淞。大夫追至海上。地曰四團。晨食。大夫整旅出遏。佩從之。眾咸阻曰。爾館夫。何乃從徵。佩應曰。吾主官於蘇。而追賊外境。知有君也。吾事吾主而不與俱。安乎。乃持刃先倡。旅有不進者。揮刃促之。大夫善射多中。賊佯縮。殆矢盡。縱橫舉箭。期在必殺大夫。更以利刃攢逼。佩意大夫不免。獨殿後。以手搏賊。賊執而殺之。以是大夫得免。大夫祭佩文云。鳴呼佩也。生也食子。死也衛予。奇懷異抱。而孰能如。桓桓者大。食焉避難。視爾之歸。顏有餘污。英魂已矣。正气不磨。當爲厲鬼。殺此羣倭。曠野悲風。胥江落日。老淚如泉。匪私爾泣。

王夏兩相國

古稱刑不上大夫。而明乃誅兩相國。人知王文東市之誅。由於徐有貞。而不知實始於易儲。人知夏言西市之戮。由於嚴嵩。而不知實始於立後。世宗旣廢張后。屬意於方妃而意莫決。密問於言。言對曰。臣請爲陛下賀。夫天員而地方者也。世宗喜。逐立方妃爲後。世宗待宮人嚴。宮人怨。謀弒逆。王寅某夕。所幸曹妃及寧嬪王氏侍寢。寢熟。官婢揚金英張金蓮等。以組縊上項。釵股刺其囊。組誤爲死結。不殊。金蓮恐。走告後。後馳至。解帝組。帝乃蘇。趣捕金英訊之。辭首王寧嬪。且曰。曹妃𨿽不與。亦知是謀。時上病悸不能語。後以上命曹妃及金英等十餘人磔於市。並收斬其族屬。上愈。曰。曹妃我所愛。豈敢生此心。冤之。上徳後之功。進封其父爲侯。然終念曹妃之冤。恨後之妬。而並追當日誤聽夏言。之言欲殺之。至二十六年冬。宮中火。中官請救皇后。上不應。後焚死。言亦伏誅。

宦告妬妻

學圃識余。正統間。吳郡練從道綱按閩時。有致仕郡守。投刺晉謁。問其來意。曰某妻妬悍。自始成婚至今。被渠淩辱萬端。某誠無如之何。故以訴公求治。綱曰。此公家事。我何敢與知。某復懇不已。綱沈思良久。遺吏至其家。請夫人來。吏至。其婦已知。厲聲曰。彼固朝廷命官。我獨非命婦平。取命服服之。舁至察院。綱據案治事。其婦隨步而人。綱呼卒褫其服。呼其夫出。授以杖。其人持杖遶階捶擊。婦徧體無完膚。泣拜懇免。网令具供放之。自後無復故態矣。

丘鵬妻妬

耳剽集載。吏部主事丘鵬妻楊氏。性妬多智。鵬畏之。謁告歸吳。母以未有孫。謀蓄妾。楊不可。母與鵬憤郁而死。禦史尙維持聞之。遣吳同知令楊自盡。楊鳳冠霞服。手執敕命而出問曰。奉旨來乎。曰非也。禦史有後命。楊笑謂曰。妾六品命婦。禦史七品官耳。敢擅殺人。妾死不難。恐先生亦不得辭其責矣。同知唯唯而退。白禦史止之。

女俠止妬

廣莫野語載。一富宦無子。妻極悍。笞死婢妾數人。一鄰家頗殷實。有女白父。願嫁此宦。父曰。渠妻凶惡。挺死妾甚多。汝何尋死。女固請。父因達宦妾之。至第三日。妾方梳洗。妻言起遲。上樓梯。口喃喃罵。妾覷其將至。用腳一踢。倒撞梯下。隨下樓。坐其身上。捶打罵詈。且言我年少女子。家頗富厚。豈嫁此老人。只是一大宦家。因你絕了他後。我今打死你。替你償命。著他另娶。言畢。又打。婦求饒命。且發誓任從再娶。宦亦懇求放起。後女生二男。一登甲榜。一鄕魁云。

劉尹斷姦

葭鷗雜識。長洲三尹劉公。爲吏通脫。夫人性尢敏辧。一日發審姦情事。夫人自內覘之。劉責治奸夫事畢。退堂。夫人謂之曰。才所夬事。系女之惑男。非男子之咎。汝何苛責爲。劉與抵辯。夫人曰。此事難以口舌爭。夜飲後。夫人賺劉出房外。閉戶拒之。不許入宿。劉徘徊戶外。欲設法誘而啟之。而卒不能。天明始啟戶。謂之曰。大抵女子立志不移。男子自無由近之。卽此以推。可證昨夕之謬斷矣。劉服其明智。遂反招焉。

韓城召釁

益智錄。崇禎丁丑。韓城薛國觀。由僉都擢入內閣。時帝以國計不足。與國觀密議。國觀對以外則鄕紳。內則戚畹。在鄕紳者。臣等任之。在戚畹者。非出自獨斷不可。因以李戚畹爲言。遂傳密旨。借銀四十萬。冉萬二駙馬。各一萬金。而周田近戚不與焉。李氏父子相繼死。追比甚力。李氏盡鬻所有。至折賣所居房。其親中書楊余洪。周國興。教李氏云。有形之產旣盡。卽不上納。將如之何。國觀以其語密聞。年終甄別。遂劾二中書閒住。有旨各廷杖六十。二人卽日死。國觀夜歸下輿。見二中書在門內。怖甚。是時戚畹人人自危。後因皇五子病亟。見慈聖李太後來。甚怪帝不念懿親。如不攺過。將汝諸子都要喚去。皆諸人撰造。傳報於帝。帝大恐。於是停止追比。復李戚畹侯爵。而皇五子竟薨。帝遂心恨國觀。欲殺之以謝太后。後給事中袁愷。以受賄事列欵紏之。有旨勒自盡。時辛巳八月事也。

老叟百子

廣莫野語載。成化時。福建光澤縣民某。妻妾十一人。生百子。多寡不等。後叟故。諸子爭產告縣。有告隨母分者。告隨子分者。令驚異判云。妻有大小。子無嫡庶。皆照子分給。人生多男。或以十計。或以數十計。業已爲奇。況至於百。且百子俱全。誠字內希覯事。𨿽河洛周王。曾生百子。然王之妃嬪頗多。其請名受冊封者。止五六十人。餘皆花生寄生。不足比數。今閩人乃尋常編垊之家。而生百子。且森然無恙。非獨擅昭代之奇。卽求之古昔。亦未前聞。

劉魏合轍

魏忠賢之凶暴。甚於劉瑾。而其歲月事迹略相類。瑾以正徳元年逐蕭敬入司禮監。五年八月伏誅。忠賢以天啟元年殺王安入司禮監。七年十月投繯。而其事敗。實在八月。瑾贓元寶五伯萬錠。忠賢贓七百萬錠。瑾之初逮。發鳳陽司香。猶自喜不失作富太監。忠賢亦發鳳陽。猶以千輛自隨。瑾欲以八月十五日謀逆。忠賢亦欲以八月十四日謀逆。瑾年六十。忠賢亦年六十。瑾之鷹犬張彩。庚戌進士。由選郎一再遷至吏部尙書。忠賢之鷹犬崔呈秀。癸丑進士。由禠職禦史。驟列宮保兵部尙書。瑾死時。言張彩誤我。瑾欲自立。彩謀立宗室幼弱也。忠賢出都門。亦言崔家兒子誤我。呈秀以兵餉未集。緩十四日之謀也。瑾淩遟於生前。忠賢淩遟於死後。自正徳庚午迄天啟丁卯。相去一百十七年。姦宄合轍如此。

罷鎭

明武宗朝。命宦者出鎭。各省刺史以下皆伏謁。得便宜劾奏府縣非法事。气熖縱橫可畏。世廟卽位。年才十六。時永嘉驟相。君臣相得。每上殿。輙賜繡墩命坐。一宦者過殿下。永嘉故攺容起立。世廟注視良久。明日竟罷鎭。曰張先生猶畏此軰。況其它乎。萬曆二十六年。有詔加稅。諸省府黃頭便者。旁午於道。武康太守孫寶秀。爲中使誣奏。檻微京師。其妻怖死。寶秀以科臣申救獲免。吾蘇監稅宦者某。於六門設稅吏。凡負擔出入。必稅幾文。致葛誠以蕉扇一揮。擊殺其監隨小閹。稅乃得罷。故世稱閹監之禍。如毒藥猛獸。惟恐遇之者然。

顧道民

張元長先生【大復】筆談。載江上顧道民。往來常潤間。與一人面善。見其子母相抱哭甚哀。道民問其故。人曰。吾父小逐什一於下邳。有傳言父卒死。而家窘甚。不能遂赴所在。故悲耳。道民慰之曰。姑自寛。明日當有的耗。後日道民來報。汝父無恙。又出其父手書。欵慰而去。道民日行六百里。頃刻能噉百器。又能數日不食。其異如此。鄭桐庵先生嘗爲餘言。虞山顧道民。遇異人。授一小鐵船。一咒能且行三千里。每摘生荔枝噉。錢牧齋陸孟鳬。後以貪心爲人誘去其船。然咒術尙可行數百里。崇禎己巳。京都有警。撫軍曹文衡。檄兵憲錢繼登勤王。撫軍開門。使道民賫文往婁東。門未關。回文已到矣。此桐庵先生軰所目睹也。

羊車

史稱晉武帝平吳之後。荒於遊幸。宮中乘羊車。任其所適。宮人望幸者。以鹽汁灑地。竹葉插戶。冀欲引羊。然羊性狠劣。實不能駕車。考隋輿服志。羊車一名輦車。護軍羊琇私乘之。司隸劉毅劾其罪。其制如軺車。金寶飾。紫錦幰。朱絲网。馭童二十人。皆兩鬟髻。服靑衣。取年十四五者。謂之羊車小史。駕以果下馬。其大如羊。武帝所乘實此車。非眞以羊駕車也。插竹灑鹽。殊爲傅會。

牧羊處昭君墓

漢時蘇武牧羝處。則今陜西鋃番衛也。山因以蘇武名。廟在鴈門關之外。王昭君嫁匈奴。其墓所則今山西大同也。李陵臺乃在今昌平州。然則古所云絕域。今皆在版圖。爲衣冠往來之衝要。不亦盛乎。

奎基法師

李君實【日華】紫桃軒雜綴。載海上老僧號休如者。與餘言奎基法師。尉遲敬徳之子。年十八有絕力。每出。以三車自隨。一載醇酒精饌。一載女樂十餘人。一載兵器。而自與壯士錦袍花帽。以騎從。遇所欲畱處。縱飲至醉。擁女樂徧幸之。而後與壯士運矛挺槊。搏刺自快。率以爲常。■﹝幺上十下﹞奘法師自西域取經回。欲立賢首宗旨而難其堪授者。一日請於唐文皇曰。大唐國中。能承我法嗣者。尉遟子耳。帝命敬徳令■﹝幺上十下﹞奘剃度。奘爲開示數語。卽盡棄其習。而精研宗乘。然性廓落。不知有戒律。饑則恣餐。飽則鼾睡而已。一日行腳買牛肉啖之。而掛其餘於錫端。至一剎。乃宣律師所住也。畱之三宿別去。宣律平日受天供。不禦人間食。至是天供三日不至。奎師行。天人復來。宣律日。日來爲粗行者腥穢所觸耶。天人曰。不然。我軰嶽瀆小聖耳。兩日聞本剎有大乘菩薩。四洲大力神王色欲界主咸在擁護。故不敢唐突。今幸其行。始得修敬也。宣律爲之三嘆。此一叚話。未知出藏經何函何典。

折柳

天下萬木。莫不本於大造。而柳獨列於二十八宿者。蓋柳寄根於天。倒插枝栽。無不可活。其絮飛漫天。著沙土亦無不生。卽浮水亦化爲萍。是得木精之盛。而到處暢遂其生理者也。其光芒安得不透著天漢。列於維垣哉。送行之人。豈無他枝可折而必於柳者。非謂津亭所便。亦以人之去鄕。正如木之離土。望其隨處皆安。一如柳之隨地可活。爲之祝願耳。

日出海門

崇禎王午。常熟孫光甫先生【朝讓】備兵閩中。一日鄭芝龍治醵相招。爲長夜之飲。至夜半鄭曰。大人欲觀海中日出乎。孫諾之。遂引至舟中。連舸結舫。如履平地。揖登小閣中。設一桌二椅。旁僅可容童子五六人。供斟酒。歌唱久。而忽聞海中沸然有聲。一童曰。日將升矣。鄭命啟窗。囑孫只可視上。孫遙望。見水天一色。日初出海門時。甚大而色赤。隱然有人頭頂日輪而上。日漸髙。人漸小。迨東方將白。回視其閣。已離舟四五丈。綴於桅竿之未。及至下關。梯亦不過五六層。閣之攀緣升降。人不及知。其輕捷若此。符瑞圖云。日有二黃人守者。宋景文詩。靑帝回風還習習。黃人捧日故遟遟。以證所見非虛語也。

天關

康熙戊寅春。治平寺僧欲建大殿。邀遊僧恆益立關於宮巷內。諸鄕紳爲之護法。婦人豎子。翕然喜捨。拔釘書簿者日累累。數𨿽足而銀未集。己卯八月初。綴一小閣於木杪。恆益偃息其中。名曰天關。飲食便溺。皆從一繩上下。傾城士女往觀。煽惑殊甚。郡侯石公【文焯】檄長邑侯祖公【興幹】擒之。並擒住持十洲。責治枷示。限圓滿日放。邑人大快。時八月初九日事也。

撒花

宋時三佛齊注。輦國來朝貢。卽請遶殿撒花。初撒金蓮花。次撒眞珠龍腦。布於禦座。所攜頃刻俱盡。蓋胡人至重禮也。後金兵犯闕。索民財與之。亦謂撒花錢。以重禮媚胡耳。今人謂善費者曰一撒花。義本此。

舜妃兄妹

舜娶堯二女。娥皇女英。世所習聞也。禮記云。舜崩於蒼梧之野。蓋三妃未之從也。大戴禮帝系篇云。舜娶帝堯之子。謂之女匽。注者以娥皇女英女匽爲三妃。漢地理誌云。陳倉有上公明星。黃帝孫。舜妻盲家祠。則舜有四妻矣。山海經云。舜娶癸【一作登】比氏。生宵明燭光。則舜又有一妻矣。列子云。舜弟妹之所不親也。父母之所不安也。綱日注。舜妹名夥手。列女傳云。瞽叟欲殺舜。女弟系憐之。與二嫂諧。則是舜有二妹矣。越絕書云。舜父頑母嚚。兄狂弟仿。是舜又有兄。惜其名不傳。路史載。湘神爲舜二女。宵明燭光非堯二女也。

火靈庫

天都載載。韓昌黎晚年。頗親脂粉。因用硫黃未攪粥飯。以啖雄鷄。不使與牝交。千日後烹之。名火靈庫。昌黎間時進一隻。始亦見功。終致絕命。又退之子昶亦登第。昶攺金根車爲金銀車。貽笑於世。見語林。昶二子綰衮俱擢第。衮爲狀元。退之名若山斗。而不聞唐世有狀元衮者。又何孟春餘冬敍錄云。退之孫承。狀元及第。爲時聞人。二事人鮮知者。因錄之。

黃羅成蝶

宋慶曆中有張九哥者。混迹市丐中。燕王呼而賜之酒。因請以技悅王。乃乞黃羅一端。金剪一具。疊羅而碎剪之。俄成蜂蝶無數。或集王襟袖。或棲宮人鬟鬢。九哥復呼之。一一來集。復成一匹羅。中有一空。如一蝶之痕。乃官人偶捕損之耳。王曰。此蝶可復完羅否。九哥曰。不必。姑畱以表異。

人化蝶

癸辛雜識。載人化蝶一事。楊昊妻江氏。少艾。連歲得子。昊出外竟客死。死之明日。有蝴蝶大如掌。徘徊江氏之傍。竟日乃去。及聞訃聚哭。蝶復來遶江氏。李商作詩弔之曰。碧梧翠竹名家兒。今作翩翩蝴蝶飛。山川阻深羅网密。君從何處化飛歸。又李鐸知鳳翔。旣卒。有蝴蝶萬數。自殯所以至府宇。蔽暎無下足處。府官弔奠。揮之不去。踐踏成泥。大者如扇。踰月方散。又楊大芳娶謝氏。謝亡未斂。有扇大一蝶。色紫褐。翩翩自帳中出。徘徊飛集。終日而去。周公謹有詩云。帳中蝶化眞成夢。鏡裏鸞孤枉斷腸。吹徹玉簫人不見。世間難覓返魂香。又宋髙宗紹興中。有班直官崔羽。棄職遊羅浮學道。一日坐化。眾焚於紫霞亭。烈熖中有蝴蝶徑尺。騰空而去。

履化鳬燕鶴犬

人知葉令王喬之鳥爲雙鳬。不知晉南海太守鮑靚之履爲雙燕。按靚爲南海時。葛稚川隱羅浮。靚每密過之。談論達旦始去。人訝其往來之頻。而不見其車馬。使人密伺之。但見雙燕飛至。网之得雙履。又太平禦覧。載治中盧耽之履化爲鶴。仙傳拾遺。載蘇秦張儀。辭其師鬼谷先生。先生與之履各一。化爲犬。甚矣履之能化物也。

妾化鶴

楮記室。元張主簿邵武人有宿疾。於臨安得一妾。欲犯之。則不從。凡五六年。有一貧士至。能造墨。張舎之令造。一夕聞其在妾臥室談笑。張亟入。見二鶴衝霄而去。止畱造墨余汁。張汲之。舊疾頓脫。

卵生人

顧太初【起元】雜誌載。人亦有濕生卵生者。濕生人如揜羅婆利刼。初生時。人皆化生。女頂上生轉輪聖王。卵生人。如毗舎佉母生三十二卵。卵剖生三十二男。按古史。徐偃王亦卵生。又秦非子爲馬卵所生。唐陸鴻漸。江流鳥卵所出。有僧聞啼聲收之。旣長筮之。得鴻漸於陸。乃姓陸而名鴻漸。又汪可孫雲宮法語載。宋楊文公之祖。夢武夷君托化。及大年生。母產一鶴卵形。剖之紫毛被體。怪而棄之江濵。其叔父異之。追至於江。化爲嬰兒。收養之。役爲光祿丞。又紫桃軒雜綴載。廣州官庫每交割。出陳異卵一枚。大踰斗。云部民陳鸞鳳之誣也。則卵之生人。非盡誣也。鄭龍如偶記載。曾見驢生卵。

市井

學齋咕嗶。今人恆言市井。蓋出於後漢酷吏傳中。云白首不入市井。注言因井爲市。交易而退。故稱市井也。俗言市井小人。非貶詞。卽孟子所謂市井之臣也。宋元英因讀風俗通曰。井亦謂之井市。言入至市有鬻賣者。當於井上洗濯令香。然後到市。顏師古曰。凡言市井者。市文易之處。井共汲之所。總而言其處爲市井也。

鍾離漢壽

鍾離雲房自稱。天下都散漢鍾離權。世人誤以漢字屬下。作漢鍾離。而遺其名矣。關公在曹時。操表封公爲漢壽亭侯。漢壽本亭名。在■﹝媫﹐牜代女﹞爲。卽今敍州府也。世又誤以漢爲國號。止稱壽亭侯。同一漢字。屬上屬下。皆成誤謬。

掃雪揀花

野獲編載。明制大內每雪後。於京營內撥三千名。入內庭掃雪。輪番出入。每歲俱然。亦有遊閒年少。代充其役。以觀禁掖宮殿者。又南京舊制。有揀花舎人。額設五百名。蓋當年供宗廟薦新及玉食糖■﹝米皇﹞之用。五百揀花。三千掃雪。亦兩都佳話也。

鳥塑像

齊雲巖在徽州。上奉■﹝幺上十下﹞武像。相傳百鳥銜泥塑成。尙餘一趾未就。或言像初成時。有人穴門窺視。羣鳥散去。遂缺一指。他工補之。終不合也。傳聞甚著靈異。進香者虔心頂禮。方得瞻仰金容。否則毫無所睹。惟見素壁而已。

花姑壇碑

紫桃軒雜綴。人知撫州有顏魯公楷書麻始壇記碑。而不知撫州又有魯公書花姑壇碑。花姑者。女道士黃【五色綫作軰】靈微也。年八十而有少容。一日爲野象拔箭。嗣後齋時。象每銜蓮藕以獻。宿於林莾。神靈衛之。人無敢犯者。化於唐睿宗朝。所塟處。惟空棺。開元中。立仙壇院。選髙行女冠黎瓊仙等七人居之。魯公爲刺史。記其事焉。耕余雜錄云。黎瓊仙。唐時所放宮入。卽麻姑也。豈麻姑碑卽花姑碑。李君實或誤爲兩碑耶。抑耕余錄誤以黎瓊仙爲麻姑耶。而王方平蔡經事。又似漢已前人。

戲白牡丹

紫桃軒雜綴。俗傳洞賓戲妓女白牡丹。乃宋方士顏洞賓。非純陽呂祖。蓋三峯內禦之術。其源出於老狐。假令精之。正安足齒天曹之劍。惡可污我上聖耶。

任牛行止

宋劉伯壽【幾。】爲耆英九老中人。居玉華峯。卽以名庵。有二妾名萱艸芳艸。皆秀麗而善音律。伯壽出入乘牛。吹鐵笛。二妾乘驢在後。以竹笛和之。聲滿山谷。出門不言所之。牛行卽行。牛止卽止。其行也必引觴盡醉。人以爲仙。

馬糞諸王

蘇子瞻子過。嘗讀南史。子瞻臥聽之。因語過曰。王僧虔居建康馬糞巷。子孫賢實謙和。時人稱馬糞諸王爲長者。東漢贊論李固云。觀胡廣趙戒如糞土。糞之穢也。一經僧虔。便爲佳號。而以比胡趙。則糞有時而不幸。汝可不知乎。然糞土之壖。夫子先以警宰我矣。

邢布衣

成化中。邢布衣量。隱居葑門之東。以醫卜自給。足迹不出閭裏。僉憲陳永錫。與量同裏居。素剛介少容。獨加敬重。旦則挾冊就質疑難。常至昏暮乃返。又吳匏庵以少宰歸家。往叩其門。量曰。吾方躬爨。無五尺應門。柰何。匏庵曰。姑徐徐。借鄰家胡牀。坐門外良久。候其食已進方。相與淸談。抵暮而別。然量終歳。未嘗至兩公之第也。

杯屐異名

紫桃軒雜綴。古人以杯爲不落。取其常飲則昏酣之流也。以麫褁爲不托。以其躬造致精。則饕餮之首也。以屐爲不借。以其各自適用。則鄙靳之漸也。余欲以不落名筆。以不托名茗。以不借名書。庶於吾軰雅有實際云。按不借乃艸鞋。非屐也。筆又名不律。杯又名鑿落。

團茶充貢

世言團茶始於丁晉公。前此未有也。慶曆中。蔡君謨爲福建漕使。更制小團。以充歳貢。元丰初。下建州又制密雲龍以獻。其品髙於小團。而制益精矣。曾文昭詩云。莆陽學士蓬萊仙。制成月團飛上天。又云。密雲新樣眞可喜。名出元丰聖天子。論者謂君謨學行政事。髙出一世。獨貢茶一事。比於宦官宮妾之愛君。而閩人歳勞費於茶。貽禍無窮。蘇長公亦以進茶譏君謨。有前丁後蔡之言云。

茶具

長沙茶品精妙甲天下。每副用白銀三百星。或五百星。茶之具悉備。外則以大銀罌貯之。趙南仲丞相帥潭日。也以黃金千兩爲之。以進上方。穆陵大喜。蓋內浣之工所不能爲也。昔司馬公與範蜀公遊嵩山。各攜茶以往。溫公以紙爲貼。蜀公盛以小黑盒。溫公見之曰。景仁乃有茶器耶。蜀公聞之。因畱盒與寺僧而歸。

食糠而肥

史記。陳平家貧。爲人長美色。或謂平貧何食而肥若是。其嫂嫉平之不視家生產。曰亦食糠核耳。有叔如此。不如無有。朱季美桐下聽然云。錢功父【允治】食物注。榖部糠云。陳平食之而肥。竊意亦食糠核。是其嫂一時蹲沓之語。糠亦何能肥人。功父引之以爲證。似乎失當。及看本艸。糠令人肥。又晉書王。戎子萬有美名。少而大肥。戎令食糠而肥愈甚。又醫方。婦人發黃。以糠搗油傳之。卽黑。則糠之能肥人。歷有所據。功父非漫言也。

舜井

楮記室。史記舜紀。瞽叟使舜浚井。舜穿井爲匿空旁出。論史者多譏其鄙誔。按澠冰燕談。河中府舜泉坊。二井相通。匿空旁出者也。宋眞宗祀汾陰。車駕臨觀。賜泉名廣孝。坊名舜泉。禦制贊以記之。是穿空事有迹可憑。豈眞舜世之遺耶。抑好事者緣遷語而贗爲之耶。

萓

覆瓿集。萱。艸名也。詩曰。焉得諼艸。言樹之背。諼與萱同音。諼之義爲忘。故萱艸亦取其能忘憂。北堂謂之背。婦洗在北堂。見於婚禮之文。而萱艸忘憂。出於嵇叔夜之論。後世相承以北堂謂母。而有萱堂之稱。不知其何所據。若唐人堂階萱艸之詩。乃謂母思其子。有憂而無歡。𨿽有忘憂之艸。亦如不見。非以萓比母也。又按醫書。萱艸一名宜男。以萓諭母。義或本此。王朗與魏太子書云。萱艸忘憂。臯蘇釋勞。無以加也。臯蘇艸名。能釋人之勞。猶萱艸能忘憂也。

三災石

紫桃軒雜綴。蕭功曹見李倉曹家古硯頗良。語人曰。此三災石也。人問之。曰字法不奇。硯一災。文詞不贍。硯二災。牕幾狼籍。硯三災。好事者競蓄佳硯。不知能免幾災也。

金叵羅

桐下聽然載。明某某二相公。侍講筵。咨詢旣久。上顧小黃門。先生們甚勞。命賜酒。內侍出二金叵羅甚大。杯中鐫字云。門下晚生某進。某者相公名。蓋以媚巨璫沒入之物也。二相慚懼。叩頭趨出。上目之而笑。未數日。子告。亦媿於金錢。辱於撻市矣。

親家

世俗凡男女締姻者。兩家相謂曰親家。此二字見唐書蕭嵩傳。嵩子衡。尙新昌公主。嵩妻入謁。帝呼爲親家。北方以親子爲去聲。盧綸作王駙馬花燭詩。人主人臣是親家。又稱親家翁。避暑漫抄。蕭瑀自稱。唐朝左僕射。天子親家翁。五代史。劉朐與馮道爲姻家。而同爲相。道罷。李愚代之。愚素惡道之爲人。凡事有稽失者。愚必指以誚胊曰。此公親家翁所爲。蘇氏閒談錄。馮道與趙鳳。同在中書。鳳有女。適道仲子。以飲食不中。爲道夫人譴罵。趙令婢長號知院者來訴。凡數百言。道都不答。及去。但云傳語親家翁。今日好雪。人稱親家翁。亦有所本。

惡人受報

順治甲午。李按院【森先】訪拏三折和尙。及優人王子嘉。立枷於閶門。三日而死。後一人自北濠歸家。聞水濵有二人淸談云。惡人受報不爽。三折和尙死後。仍問斬罪。王子嘉死後。又問徒罪。一人問斬罪若何。答云。斬罪變成雞鴨之類。世世受斷頭之報。徒罪變成馬騾之類。日日受負重行遠之報。互相嘆息。其人駐足審視。二人豁然八水而去。方知爲落水鬼也。

嶽墳靈異

葭鷗雜識。康熙丙子春。浙撫王嵋谷維珍。到西湖嶽墳。禮拜武穆畢。顧瞻墓前鐵儔秦檜王氏等跪於前。遊人必笞撲之。惻然憫焉。默念此事已遠。欲撤而去之。然未出於口也。忽覺背上若有人鞭之者。悚然而退。塗中卽病。進署惛然。百方祈禱。不愈而殂。武穆在天之靈。可不畏哉。

錢陌

梁時用錢。自破嶺以東八十爲陌。名曰東錢。江郢以上七十爲陌。名曰西錢。京師以九十爲陌。名曰長錢。中大同元年。武帝乃詔通用足陌。詔下而人不從。錢陌益小。至於未年。遂以三十五爲陌。今民間通用。以九十八爲陌。京師賞賚。以三十爲陌。吾鄕以紙褁賚人者。多寡隨意。大約以四十爲陌。較梁時陌法。不甚相遠。

風箏

風箏一名紙鳶。吳中小兒好弄之。然當其摶風而上。蓋亦得時則駕者歟。張元長筆談載。梁伯龍戲以彩繒作鳯凰。吹人云端。有異鳥百十拱之。觀者大駭。近又作女人形。粉而黑鬢。紅衣白裙。人於雲霄。裊娜莫狀。懸絲鞭於上。輙作悅耳之音。且昔推春日則放。以春之風自下而上。紙鳶因之而起。夏日則風橫行空中。故有淸明放斷鷂之諺。今則四時皆可放矣。

絳帳

漢馬融講授。前列生徒。後蓄女妓。因施絳紗帳。又苻秦韋逞之母文宣君。年八十。奉命傳周官學。亦施絳紗帳。皆所以限隔男女也。今詞家以例絳帳歸師道。何其謬也。

甘蔗宜兒食

甘蔗小兒宜食。𨿽患痘疹。食之無禁。羣醫相爭。一曰性熱。所以發疹。一曰性寒。所以解毒。一曰性溫平。所以無害。李君實檢方書。則曰蔗能節腹中蚘蛔。多者減之。少者益之。蓋蚘多則傷人。少則糓不消。惟蚘得其中。則小兒無病。所以宜兒。豈在寒熱溫平間哉。

織女降臨

宋黃伯思東觀餘論。郭令公初從軍。至沙塞。見左右皆赤光。仰視空中。見輜軿車自天而下。令公祝曰。今七月七日。必是織女降臨。願賜富貴壽考。神笑曰。大富貴。亦壽考。冉冉升天而至云除。此最爲七夕佳話。勝蛛絲鍼縷多矣。

管城子

紫桃軒雜綴。人知毛穎傳有管城子。爲昌黎所托。而不知實有仙人管城子。晉武帝時。尹虔子。張石生。李方白。咸師事之。得其蒸丹餌木法。以升雲天。虔子在糸洲爲髙眞。張石生爲東源伯。

水能辟邪

五行各有利用。而水更能辟邪。如人出行舟楫及旅店中。夜臥貯淸水一盂。則悶香無效。又聞狐貍亦畏水。不能越水而渡。若疫气侵延。遇大雷雨。亦可消止。吾郡尢定中【何。】康熙乙卯孝廉。選神水縣令。一日審一道士姦狀。極其刑訊。了不知痛。一吏教以淸水貯前。噴道士身。出縣印照之。一訊吐實。書之以備廷鞫者之一助。

黃六王八

疑耀。載京師勾欄中諢語。謂紿人者曰黃六。蓋言黃巢兄弟六人。巢行第六而多詐。故詐諞人者。詈爲黃六也。又七修載。詈人曰王八。蓋後五代王建行八。素無賴。盜驢馬。販私鹽。故人詈曰王八賊。今俗誤爲王覇。聞之故老曰。忘八。蓋忘孝弟忠信禮義簾恥也。又聞一人爲一紳對曰。一二三四五六七。孝弟忠信禮義簾。眾初不解。詢之知爲言語。忘八無恥也。

只孫

元親王及功臣侍宴者。別賜冠衣。制餙如一。謂之只孫。趙簾訪家傳。禦賜金文只孫一襲是也。明髙皇定鼎。令值駕校尉服之。儀從所服團花只孫是也。霏雪錄。載徐秋雲宮詞。紅錦只孫團晚風。是誤以只孫爲織成帷幛之類耳。。

石中異馬

耳新。載粵中有老人業屨者。坐旁置一大石。一日有收寶者見之。欲出厚值售其石。老人不省所以。堅不與。自後因藏其石。已而悔之。閱數月。收寶者復至。乃出以觀。冀得厚價。其人連稱可惜。老人問故。答曰。石中有異馬。無價之寶。以子日對之業屨。有艸以爲養。故得活。今藏之。已餒死矣。老人不信。剖視之。中果有死馬。

禱視有靈

吾猶及。載萬曆中。吳門陸氏稱盛。有時遇者。兄弟間其名稍遜。歲考牌至日。謁拜郡廟。祈夢中預告試題。其兄時選時賓竊笑之。於按臨前戲書。如有周公之才之美一節題。暗置郡廟鑪下。時遇禱祝得之。喜不自勝。兩兄復叩之曰。禱拜有靈否。時遇祕而不泄。集名人社課。錄其佳者熟讀之。迨入試。果出此題。遂冠一軍。食廩多年。蘭溪童茂才。平時不肯志學。衡文者將至。乃晨起。於至聖前焚香虔禱。且取四書展開。憑手所指。得臧武仲以防。求爲後於魯節。次早復虔禱。又拈得前題。隨徧覓此題佳文熟讀。此外茫然一無所記也。試日進號坐。不勝枵腹之懼。惟默念臧武仲老大人保佑。至再至三。題出果然。遂得髙等。

●堅瓠廣集卷之五目錄

朋友不通財

易色

大歸

靑雲

蒲盧

束脩

雞口牛後

碧塟

萬石

飲器

乘槎

靑泥印

纂魚腹中玉

遊月宮

神畵

李博上

玉環

破天荒

人血愈鶴傷

梨酒

引光奴

盤捧小人

豬金

渾脫

傳鼓

手熟

調水符

天涯地角

豬羊蕩

石牛石羊

石化物

林方伯妾

王復齋子

墮崖女

丐兒還金

司帑有識

神鍼

妬報

定數

廬山

還銀得子

思屯乾道人

明初異擢

元功不利

錐土嗅物

劉忠宣鎭定

娶巫女

宗子相女

聞封翁

煞神

食杏仁

■﹝幺上十下﹞壇神

鐘馗

控馬奴

產異

人物同胞

男人生於

土龍

黃河凊

柳鸞英

翻燒餅

堅瓠廣集卷之五

長洲石農褚人獲學稼纂輯

朋友不通財

子庵雜錄。或慨朋友通財之難。以爲聖門諸賢。惟顏淵原思爲最貧。子貢結駟連騎。子華乘肥衣輕。可云富矣。當時不聞分給二子。使不至困乏。可見通財之義。賢者猶難之。愚謂顏子屢空。不攺其樂。原思則夫子與粟。猶且辭卻。二子豈望人周急者。人之相知。貴相知心。彼不輕與二子通財。正深知其心者也。不然賢如子貢子華。寧亦如世俗人之吝於財者也。

易色

賢賢易色。注云。易其好色之心是矣。然與下文竭力致身。語意不類。蓋易者攺也。遇賢人必攺容以敬之。色指禮貌言。如其次避色。亦指禮貌衰也。色力身信。皆自己身上事。語意一串。此論殊佳。出徐氏經臆。

大歸

翰山日記。古人以去婦爲大歸。夫人姜氏歸於齊。大歸也。王景興與鍾元常書。近聞室人孫氏歸。曰大歸也。共經憂樂旣久矣。曷爲一旦離析。以至於歸而不反乎。據此。則世俗歸寧。輙曰大歸。豈我思肥泉之義哉。言出不祥。所宜亟正。

靑雲

京房易占。百云所覆。其下有賢人隱。續逸民傳。嵇康蚤有靑雲之志。梁袁彖贈隱士庾易詩曰。白日淸明。靑雲遼亮。阮藉詩。杭身靑雲中。細羅孰能施。李太白詩。所有靑雲人。髙歌在巖戶。皆言隱者髙潔之意。後世乃移以詠入仕登名之士。似誤。

蒲盧

詩疏廣要等書。皆以蒲盧爲果嬴。似蜂而細腰。俗呼爲■﹝虫醫﹞螉。又夏小正。十月■﹝幺上十下﹞雉入於淮爲蜃。蜃者蒲盧也。唐敬括以盧賦云。頁麼麼之異族。能教誨而知變。韓致光詩。案頭筠管長蒲盧。皆以爲虫。引中庸之蒲盧爲變化以證敏政。朱子獨引沈括以爲蒲葦。愚謂若從虫之說。與敏樹語不合矣。

束脩

束脩二字。自朱子以束脯言。人知爲弟子饋師之禮。不知漢書鄧後紀云。故能束脩。不觸羅网。注以約束脩整言之。又鄭均束脩安貧。恭儉節整。馮衍傳。圭潔其行。束脩其心。又劉般束脩至行。杜詩薦伏湛云。自行束脩。訖無毀玷。延篤云。吾自束脩以來。爲臣子忠孝。交不謟瀆。鹽鐵論。桑弘羊曰。臣結髮束脩得宿衛。梁啇曰。王公束厲節。晉荀羨擒賈堅。堅曰。吾束脩自立。君何謂降耶。嵇中散集云。全束脩無玷之稱。皆檢束脩餙之義。可見自行束脩以上。夫子言能餙躬者。皆可教也。未必言及禮物。朱子以禮物言者。本檀弓曰。古之大夫。束脩之問不出境。少儀曰。其以乘壺酒束脩一犬賜人。若獻人則陳酒執修以將命。亦曰。乘壺酒束脩一犬。榖梁傳曰。束脩之問。不行境中。故云束脩至薄者。

雞口牛後

蘇秦說韓宣惠王曰。寧爲雞口。毋爲牛後。注云。雞口𨿽小。所以進食。牛後𨿽大。所以出溲。舊本戰國策。作雞屍牛從。安延篤音義云。屍。雞中之主。從。牛之子。顏之推沈存中皆取其說。未知孰是。

碧塟

偃師萇弘。事周靈王竭忠盡諌。爲王所戮。國人哀之。爲藏其血。三年而化成碧。塟於邑中。所塟之地。數里皆成碧色。故蜀中有靑泥坊。見小窗別紀。萇弘之血化爲碧。人所知也。而所塟之地。數里皆碧。或未盡知。故特表之。耳談。新都殷司徒家。掘地得古塜磚長五寸許。皆有字云。歙東蕭司馬碧塟。不知碧塟之義。以問汪伯玉。伯玉云。凡死忠而不得屍者。得血以塟。曰碧塟。本弘血化碧之義。

萬石

漢宣帝時。馮揚爲弘農太守。有八子。皆爲二千石。號萬石君。茂陵秦襲與羣從五人。同時爲二千石。亦號萬石秦氏。唐武城張文瑾四子皆至三品。號萬石張家。朱順昌廖剛。四子遲過遂蘧。皆秉麾節。號萬石廖氏。今人但知石奮及四子連甲乙慶皆二幹石。時人尊寵。號奮爲萬石君。

飲器

史記。趙襄子殺智伯。漆其頭以爲飲器。讀者謂頭骨不可爲器以飲。故許者多謂溲便器。如虎子之屬。惟劉氏注云酒器。集覧正誤以爲非。按呂氏春秋。襄子與魏桓韓康期而擊智伯。斷其頭以爲觴。謂之觴。非酒器而何。又漢書匈奴傳。單於以老上單於所破月支王頭爲飲器者共飲血盟。若溲便器。則不可盛血飲矣。晉書姚方成漆徐嵩頭爲便器。漢曰虎子。西京雜記以玉爲虎子。又漢廣鑄銅爲虎形爲溲器。又唐人文集。溺器曰夜瀦。蜀孟昶有寶裝溺器。道書。溺曰房中弱水。

乘槎

乘槎事。古來詩人皆以爲張騫。杜少陵亦有乘槎消息近。無處問張騫之句。按騫本傳。止云漢使窮河源而已。未嘗言乘槎也。張華博物志云。舊說天河與海通。有人賫糧乘槎而去。十餘月至一處。有織女及丈夫飲牛於渚。因問此是何處。答曰。君還至蜀。問嚴君平則知之。還問君平。曰某年月日有客星犯牽牛宿。然亦未嘗指爲張騫也。及梁宗懍作荊楚歲時記。乃言武帝使張騫使大夏。尋河源乘槎。見所謂織女牽牛。不知懍何所據而云。又王子年拾遺記云。堯時有叵槎浮於西海。槎上有光若星月。夜明晝滅。十二年周天而更始。名貫月槎。掛星槎。羽仙棲息其上。則自堯時已有此槎矣。

靑泥印

拾遺記。禹導川夷嶽。而■﹝幺上十下﹞龜負靑泥於後。■﹝幺上十下﹞龜者。河精之使者也。龜頷下有印文。皆古篆字。作九州島山川之字。禹所穿鑿處。以靑泥封記其所。使■﹝幺上十下﹞龜印其上。蓋靑泥與漢武蘭金紫泥同類耳。梁簡文與蕭臨吏書。必遟靑泥之封。後人直以靑泥爲墨矣。

魚腹中玉

挑燈集異。太倉有漁人网得一大魚。腹有白玉長寸許。上有篆文。曰。江山袖換四字。漁人不識。以爲石也。持之換酒。酒主亦不納。漁人持歸。道經傳軍士之門。傳老見之。以粟一斗易之。見其瑩潔。珍藏於家。後傳之孫曰東滄者。登進士。授兵部主事。此玉偶爲本兵公所見。意甚欲之。傳不得已獻焉。惜不知此爲何物也。

遊月宮

唐明皇遊月宮事。所出數處。記載不一。異聞錄云。開元中。明呈與申天師洪都客夜遊月中。見所謂廣寒淸虛之府。下視王城嵳峩。若萬頊琉璃田。翠色冷光。相射炫日。素娥十餘舞於廣庭。三樂淸麗。遂歸制霓裳羽衣之曲。唐逸史則以爲羅公遠。而有擲杖成橋之事。集異記則以爲葉法善。而有潞州城奏王笛投金錢之事。幽怪錄則以爲遊廣陵。要之皆荒唐之說。不足問也。

神畵

潤州興國寺。苦鳩鴿棲梁上。穢污佛像。張僧繇乃於東壁畵一鷹。西壁畵一鷂。皆側首向檐外。鳩鴿不敢復八。羅隱寓晉江玉髻峯。爲土人所侮。隱畵一馬於石。每夜馬出食人未。追之則馬復入石。人因禮而謝之。隱乃畵樁擊馬。夜方不出。天都載。遂昌廣仁院佛殿。邑人毛會【一作繪】潛畵一婦孔兒於壁。夜遂有兒啼聲。眾怪之。一日會至。院僧語及之。會笑曰。若欲止啼甚易。乃以筆添乳入口。自後啼聲遂絕。會名頓起。

李博士

耳談。黃岡學博壽州李某。自言居家時爲鬼攝去。因問鬼許大世界。豈無有人逸脫者。倘肯爲我謀。願饒焚錢以報。鬼曰可。姑爲謀之。掌判者許諾。於是死去復生。廣爲焚錢。後鬼歲必一至。索錢轉限。及來黃邑。意謂得脫。與諸生候大吏於河滸。忽墮馬舁歸。言前鬼復至攝我去。幸尙許我轉限。卽設酒殽。對鬼拱揖。而饒焚楮錢。果愈。自是又數歲。鬼必歲至。如在家時。一日鬼至云。今後焚錢。亦無益矣。辭任歸家。遂卒。

玉環

楊太眞小字玉環。故古今詩人多以阿環稱之。李義山詩云。十八年來墮世間。瑤池歸夢碧桃問。如何漢殿穿鍼夜。又向窓前覷阿環。可證。■﹝幺上十下﹞虛子仙志。載大眞生而有王環在左臂。環上有八分太眞二字。而鶴林王露載唐狄昌詩。馬嵬煙柳正依依。又見鑾輿幸蜀歸。地下阿蠻應有語。這冋休更怨楊妃。阿蠻又似楊妃小字。昌亦唐人。必有所據而云然。癸辛雜識。王荊公詩云。瑤池森漫阿環家。又云。且當呼阿環。乘興弄溟池。是以西王母爲何環也。按西王母降漢庭。遣使女與上元夫人答云。阿環再拜。上問起居。則上元夫人。亦名阿環耳。

破天荒

破天荒之語。蓋自宋時已有之。似爲郡縣初發科者而言。荊南歲解舉人。多不成名。至劉蛻始及第。號爲破天荒。開禧初。南溪登第者。由史子申始。人謂之破天荒。又播州冉從周舉進士時。亦呼爲破荒。

人血愈鶴傷

李衛公遊嵩山。聞呻吟聲。視之。乃一病鶴。見李作人言曰。我被樵者傷脾。得人血則愈。但人血不易得。鶴抜眼睫毛曰。持此照之。卽知矣。李自照。乃馬頭也。至途中所遇。照之。皆大彘驢馬之類。惟一老翁是人。李以鶴故告。翁鍼臂出血。李受之。往濡鶴傷處。鶴謝曰。公當爲宰相。後當鶴升。語畢。乃衝天而去。又固州司馬裴沆。於鄭州道左見病鶴呻吟。有老人曰。得三世人血塗之。則能飛矣。惟洛中葫盧生。三世人也。裴訪生授鍼。鍼臂得血塗之。而鶴飛去。

梨酒

癸辛雜識。李仲賓家。有梨園。樹之大者。每株收梨二車。一歲盛生。數倍常年。無人求售。甚至用以飼豬。有所謂山梨者。味極佳。意頗惜之。用大甕儲數百枚。以缶蓋而泥其口。意欲久藏取食。旣而忘之。及半歲後。因至園中。忽聞酒气。疑守舍者釀熟。索之無有。因啟觀所藏梨。則化爲水。淸冷可愛。湛然甘美。眞佳醢也。飲之輙醉。回回國葡萄酒。止用葡萄釀之。初不雜以他物。始知梨可釀酒也。

引光奴

輟耕錄。杭人削松木爲小片。其薄如紙。鍼硫黃塗其鋭。名曰發燭。又曰焠兒。今聲僞爲穴寸。蓋以發火及代燈燭用也。史載周建徳六年。齊后妃貧者。以發燭爲業。豈卽杭人之所制歟。陶榖淸異錄云。夜有急。苦於作燈之緩。批杉條。染硫黃。遇火卽發焰。呼爲引光奴。今遂有貨者。其名頗新。

盤捧小人

耳談。嘉靖乙卯何仁仲赴試鄂城。見一丐者。以茶盤捧一小人。云自江千拾得。長尺餘。如猴狀。面上五官畢具。須髮半白。手足衣裙。與人無二。朝夕飲水食米與飯。惟聲似鳥雀。未之能辯。豈小人國之遺耶。

豬金

萬曆初。滸墅闗王序三家。豢一豬。已二載。一日銜其主衣行。異之。隋其所往。以觜掀土。出瘞金千兩。取之。家遂饒。自是徳豬。飼以香飯。澡以淨泉。衣棉藉檀十年。大可比牛。遠近來觀。後死。棺殮祭奠。一如人禮。近聞塘墅李某。亦獲豬圈中金。家亦大富。

渾脫

朱秉器漫紀。舞有渾脫舞。初不解所謂。考之前紀。唐長孫無忌。以烏羊毛爲渾脫氈帽。人效之。號趙公渾脫。亦不解所名。萬曆癸未四月。以役三關。行次太子灘。隔岸羣虜來見。亂流而渡。有騎一物。浮於水面。曰渾脫也。蓋取羊皮去其骨肉。縫制令不透水。以气管吹之。宛然羊也。虜人乘以渡水。不憂沈溺。蓋渾脫其骨肉而制就。故以爲名。長孫渾脫烏羊之毛以爲帽。故名亦云。

傳鼓

蘇俗有喪事。弔客至。則傳鼓爲信。按吳隱之二年丁父憂事母孝故。執喪哀毀太過。家貧之人鳴鼓。每至弔客哭臨之時。恆有雙鶴警叫。祥練之夕。有眾雁羣集。人以爲孝感所致。乃知傅鼓。晉已來卽有之。

手熟

金坡遺事載。陳康肅公善射。嘗射於家圃有。一賣油翁釋擔而睨之。發矢。十中八九。謂之曰。吾射不亦善乎。翁曰。無他。但手熟耳康肅忿。然曰。何以知之。翁曰。以我酌油知之。乃取一葫蘆置於地。以錢覆其口。徐徐以杓酌。油瀝瀝自錢孔八而錢不濕。因曰我亦無他誰手熟耳。

調水符

蘇長公愛王女泂水。洞在盩屋縣西南。洞門崇四尺。闊三尺。旁有飛泉。味甚甘冽。飲之能愈疾。長公至其處。愛此水。﹝自﹞致兩瓶。欲後取。恐爲使者見紿。乃破竹爲契。令寺僧藏其一。以爲信。號調水符。如取水往來。更換執之。以爲驗耳。沈石田詩。未傳盧氏煎茶法。先得蘇公調水符。謂此。

天涯海角

蜀中詩話。賓王疇昔篇曰。地角天涯渺難測。成都有此二石也。閱志圖。天涯石在中興寺。耆老傳云。人坐其上。則腳腫不能行。至今人不敢踐履。又有天涯石廟。在大東門。對昭覺寺。石髙六七尺。今石入湯家園。朱秉器漫紀。石在蜀城東隅。髙二丈許。厚僅半尺。瘞根土中。曵之若揺動可引。撼之則根不可窮。地角石廟。在羅城內西北角。髙三尺餘。王均之亂。爲守城者所壞。今不復存矣。彭秤翁言。廣東瓊州海邊。有一白石大牌坊。上書天涯海角四字。

豬羊蕩

挑燈集異。寧國府城外地名豬羊蕩。野中有黑白二石。各數畝餘。黑者爲黑。白者爲白。各聚一處。絕不間亂。土入云。昔傳有一人驅羊豕各一羣。行至此地。道旁一人見之。疑而問曰。爾莫不是神佛化身。何故徒行管攝許多豬羊。其人聞言。忽不見。豬羊悉化爲石矣。至今石尙存。色不攺。

石牛石羊

湧幢小品。昔有神人驅石之海。祝曰。蒼蒼爲牛。鑿鑿爲羊。牛羊來斯。共驟同驤。石皆奔逸。見老姥曰。見吾羊否。見吾牛否。姥曰。惟見奔石。牛羊不見。神曰。惜爲道破。悉化爲石。

石化物

錄異記。進士李晀於江幹偶拾得一小石。靑黑平正。溫滑可玩。撫摩楷拭。用爲書鎭。偶有蠅集其上。驅之不去。頃視之。已化爲石。因求他虫試之。隨亦化焉。殼落堅重。與石無異。

林方伯妾

八閩志。莆田林氏。有方伯公秀。五旬無子。娶十四妾。皆以妻妬死。後致仕。諸同年慮其乏嗣。醵金八十爲購妾。里人避妬。莫有許者。適督郵有女逾二旬。罷官貧甚。母利金欲與。而父難之。女曰。兩親無歸。女安得惜身。但當善事之耳。遂成購。不三日撻幾死。明日又撻。女曰。受撻惟此一次。明日不能受矣。妻大怒。明日又撻。女歸房。妻亦逐入。女忽閉門加刃於妻頂曰。吾爲十四命報冤殺汝。反捧撻之無算。妻急呼方伯救解。且矢天日。再不撻。女始解。田是兩相歡。女生七子。三甲榜。四孝廉。簪笏盻蠁不絕。

王復齋子

耳談。王侍禦復齋。有妾困於妬妻。王出按時。妻幽閉妾樓上。餓且死。妻之子毓俊甫八齡。給母曰。餓死人。人謂不賢。不如且食以粥湯一盂。令其徐徐自斃。可緩謗也。母從之。俊陰以小布袋藏麫食魚肉。乘進粥時食之。得不死。逾年生一子。侍禦潛育之他所。及侍禦卒。俊撫愛特至。得以成立。

墮崖女

拙庵雜組。嘉靖中有宦而川遊者。過險道。女自輿墮崖下。崖逼溪流。深黯莫測。以爲必死。痛哭而去。後任滿還過其地。將爲招魂之奠。土人謂年來見一仙女。飛憇亭上。旋復飛去。宦遊者曰。有是哉。停驂俟之。果見飛至。視之。乃其女也。父母齊出抱女。女亦以父母故止曰。兒在此甚樂。不願歸也。彊之歸。問何以得生。曰墮時卽止。崖石上。饑則食樹子。久而身輕能飛。兒亦不自省。自火食後。身不能輕。還其故步矣。

丐兒還金

白醉璅言。袁忠徹致政歸四明。某大參來賀。以年耄。令一童掖扶以進。兄約十二三。衣繿縷。貌古怪。立於偶。坐定。袁視久之。參政曰。尙寶之注目。殆入相乎。袁曰。以余觀此兒。他日之貴顯。當軒輊於公。參政曰。公誤矣。此兒素無賴。貴從何至。衰曰。但取其相。他非所論。後兒在參政家大肆不良。逐出。丐食於嶽廟。一日有婦人挈包而進。禱嶽神前。禮拜甚久。忘包而出。兒取視。皆黃白也。兒藏包以俟。見婦人悲號來覓。兒卽還之。婦人以銀一錠酬之。兒曰。母誤矣。欲得之。不罄所有平。婦曰。兒何所依。兒曰無依。故丐耳。婦卽攜之之北京。爲夫欣屈。夫蓋四明指揮使也。以冤滯獄。得財始釋。指揮無嗣。亦乏支庶。竟以此兒。承襲祖蔭。

司帑有識

子庵雜錄。楊和王沂中閒居時。攜杖微行郊外。遇一相字者。王以所攜仗大書地作一畫。相者起拜曰。上上加一畫。王字也。閣下其膺王爵者乎。何微行至此。宜自愛重。王笑索紙筆。手批賞錢一百千。令於明日詣府。向司帑者支取。明日相者持帖往。司帑佯不認。叱曰。汝何人。敢以贗帖來脫錢。相者具言其故。且大聲稱屈。於是司謁者與同軰醵錢五千與之。相者泣詈而去。王聞之。召司帑問曰。此眞吾所批。汝豈不識耶。司帑頓首曰。固識之。但彼藝術者流。一言偶中。卽獲厚賞。倘向人誇詡。更添胡說。則吾王將滋謗矣。且吾王已居王爵。何所復用相爲。王大悅。撫其背曰。爾言是也。卽以賞相者錢賞之。此司帑姓名惜不傳。

神鍼

西齋話記。隴州道士曹若虛。精於醫。尢精於鍼砭之術。裏有寡婦再適人。遇疾且死。經日而心胸尙溫。家人亟延若虛視之。若虛曰。是可生也。引鍼刺之。實時而蘇。良久乃能語云。初遇故夫。相攜出城外。遠歷郊野。復入林莾中。轉展不相捨。旣而故夫忽若爲一物刺中其足。不能舉步。由是獨行。遂如夢覺耳。若虛嘆曰。吾適所鍼。乃黃帝鍼八邪穴也。

妬報

乘異錄。劉道芳爲蓬溪令。秩滿歸京。夜宿縣界富民秦氏家。恍惚見一紅衣婦人泣告曰。妾乃秦家子婦。因妬鞭死夫所幸婢。婢訴於冥司。追攝妾魂。已償其命。餘孽罰作牝羊。現在秦氏之闌。今將烹以享客。幸爲一言生我。明晨道芳語主人曰。私忌不食葷血。勿宰羊。主人云。適已烹矣。道芳唗訝。告以夜來之夢。秦氏舉家感傷。遂瘞之。

定數

有老翁精數學。一日有一道者來問數。坐其竹牀。牀遽壞。道者欲償其值。老翁笑曰。成敗有數。何償爲。遂取牀足示之。有字一行雲。此牀某年月日有仙翁來坐。牀不能載。數當壞。因謂道者曰。子必仙人也。道者愕然曰。神仙亦莫逃乎數耶。言訖不見。

廬山

周武王時。方輔先生與李老君跨曰驢入山煉丹。得道仙去。惟廬存。故名廬山。或云。周威烈王以安車迎匡續。續仙去。止存一廬。因名其山曰廬山。又以先生之姓。呼匡山亦曰匡廬。亦云匡阜。

還銀得子

插麈新譚。京師數貧人貸銀十兩。爲托賣燒鵝之計。道傍有傾銀店。共假其錐鑿剖之。忽一塊爆起不見。約計八錢。覓之不得。眾大相咎。至有欲畢命者。明日又閧於樓下。上有監生訊之。告以故。曰。我昨夜歸。於樓門坎得銀一塊。當是汝物。出銀還之。果是。眾感其意。分半酬之。生固辭曰。我欲銀。匿不言矣。爾軰借貸所得。吾安忍分。眾益感徳。思有以報。他日得利頗厚。見一人鬻小兒於道。索錢五百文。眾議以三百錢得之。送監生爲僕。同至旅次。小兒一見便呼爹爹。大哭。生亦哭。乃在張家灣所失子也。年八歲登車時。爲姦人抱去。三月餘矣。父子感眾意。又出銀以謝之。乃知一事之善。遂使父子完聚。迼物報施之巧如此。

思屯乾道人

耳譚。金陵萬鎡適方外。談長生。爲人箕卜。請則呂仙必至。一日箕語有客至。其人業卜。可咨之。故又善卜。以是糊口。隆慶庚午。鎡得風疾。左臂不仁。出必以杖。忽逄一道者。亦名鎡。鎡柱杖與語甚悉。道者曰。吾能愈爾疾。因令鎡疾行。鎡曰。不能。道者略引以手。便能行。又以手捫衣內。宿苦頓除。鎡大感悅。拜問姓名住居。曰。汝向淸元觀問思屯乾道人便是。鎡歸遇友毛儔於門。驚問其故。鎡具道所以。儔賀曰。公遇仙矣。思者絲也。糸屯純也。幹者陽也。乃是純陽呂祖也。至淸元謁塑像。正與所見合。言呂祖年若四十餘。白晳長髯。靑唐巾。玉色道袍。袍有二綻處。暗寓呂字。手常杈而不放。置向胸前後。亦是呂字意。

明初異擢

洪武初。徐興祖井杲俱以廚役。授光祿卿。杜安道洪觀俱以櫛工。官太常卿。禮部左侍郎。蔡春王興宗俱以皂隸官布政使。他如李孜省鄧常恩趙王芝淩中俱以方術進。顧羾由巫師。俱官太常卿。金忠以卜術。官至兵部尙書。贈少師。袁珙以相術。官太常寺丞。贈少卿。子忠徹。官至尙寶少卿。蒯祥蒯義蒯鋼蔡信郭文英俱以木工。官至工部左右侍郎。陸祥以石工。官至工部左侍郎。許紳以醫。官至太子太保禮部尙書。蔣宗武以醫官通政司通政使。施欽仲蘭柰宗周張鑾徐偉俱以醫得官。禮部左侍郎漡序。右侍郎康永韶。俱以天文生授。

元功不利

明五元功。皆不利。髙皇開國元功。韓國公李善長以嫌賜死。成祖靖難元功。淇國公丘福井徑敗。削爵。全家謫海南。景皇禦敵元功。兵部尙書於謙被讒棄市。英廟復辟元功。忠國公石亨下獄論斬。武功伯徐有貞下獄流金齒。世宗入繼大統元功。大學士楊廷和奪官。

錐土嗅物

耳談。成安亢老家裕。止一子。禮度如長者。然有時持刃殺父。眾聞於今令。拘問之。曰。民知法者。安忍爲此。特持刃時不自知耳。令大悟。問亢老曰。汝何業。曰少業邸店。曰屋幾進。曰四進。時有業錐者。錐土中而嗅之。卽知土中物。因命徧錐其家。得四屍。蓋業邸店時所殺。取財而瘞之也。亢老服罪。然兒莫知父屍。爲四冢皆厚葬之。而有其財四之一焉。曰。多取非福也。兒亦賢矣。

劉忠宣鎭定

天都載。弘治王子浙江鄕試日。大雨如注。號捨漂流。諸生避雨。擁擠公堂。按察某令逐之。諸生閧然擊以瓦礫。監臨大懼。欲易日再試。劉忠宣【大夏】曰。非制。且雨勢驟。必晚霽。令武弁立案上傳呼諸生。自度試文可決第者畱。否則縱出。諸生如忠宣言。出者云湧。監臨懼其盡出。及雨止晚霽。請燭者尙有八百餘人。眾皆大喜。及揭榜得新建王文成【守仁。】副都禦史孫忠烈【燧。】按察副使胡端敏【世寧。】忠宣處事鎭定如此。耳談。弘治王子浙闈試日。空中有爲大聲者曰。三人做得好事。莫測其故。後寧藩之變。胡公發其謀。孫公殉其節。王公成其功。始知空中之言。爲寧籓發也。

娶巫女

譚輅。載浚乃縣祠唐後二山。眾巫每歲取民女爲公嫗。有妨嫁娶。前後守令。莫敢禁。宋均命今後爲山娶者。皆娶巫家女。勿擾良民。其事遂絕。較之西門豹投巫之事。更不惡而嚴。從政者所當知。

宗子相女

耳談。興化宗子相【臣。】生一女。十餘歲。巧慧識字。絕憐愛之。以病卒。囑曰。勿去腕上金鐲。從之。後爲吏部郎。春日郊遊。憇一廢廟。見一女神。塵泥積滿。貌類其女。拂其腕。金鐲在焉。締視是女物。大怒。撼泥取鐲。並語禮曹。令以淫祠焚之。自是頻夢其女索鐲索居。語甚憤激。宗不爲動。及入閩振文鐸。夢更頻。宗以敏才。二三日雌黃千卷。文理批評。皆能口誦。女至晝見。常淆亂之。或加塗抹。宗無能爲計。年三十六。竟以悶死。

聞太宰封翁

成化末。寜波聞某。啇也。始無子。盡以腴產給婿。因家焉。穉甥呼公。聞應之。甥曰。呼我公也。聞不悅。歲除步至莊家。乃故役者也。方設俎焚楮。享其先。甚虔。已出餕薦聞。聞涕下沾襟曰。甥情見於穉。我身後疇享我如汝者。其若莫敖鬼乎。媿見其甥。遂畱宿不歸。而莊客有女。以祿命不利人。故久不字。聞見之。屬媒納爲媵。時年六十四矣。未破臘而夢蘭。次年生大宰【淵。】八十五以子貴受封。又十年卒。耳譚作梁大宰誤。

煞神

耳談。鄂城之俗。於新喪避煞最嚴。楚王孫尙良。素負气。矯厲不信。當兄喪煞回。獨入坐靈旁。將幾筵肴酒自敢自酌。至夜半。見羣鬼如氳氳之气。繞堂而過。叱之。忽有雄鷄巨如鶴。鉤喙怒目。飛立棺上。尙良發上指。直前擒之。左手持雞。右手把觴。怒而責曰。汝是殺神乎。何不畏我。門外竊聽者聞之。皆爲股栗。已釋雞出。而金鐵之聲大作。至明毀瓦破欞。器物皆盡。後尙良獨享髙壽。聞宋太祖微時人人家。其家以避煞出。有雞在庭。殺而烹之。未薦而出。其家歸。釜中乃是人頭。信其神爲雞矣。

食杏仁

孟蜀翰林學士辛寅遜居靑城山。一夕夢神謂曰。汝可食杏仁。令汝聰明。老而彊壯。資於年壽。辛拜請食法。云。以杏仁七粒納口中。久之則盡去其皮。逡巡嚼爛和津液如乳頓咽。日日如法食之。一年必換血。令人彊健康泰。辛依方久服。年躋大耋。輕健如童。要之寡欲守眞。靜攝養生爲上。

■﹝幺上十下﹞壇神

耳談。嘉靖末。宜興染坊孀婦陳氏。有容色。一木客見而悅之。故以染屢過其家。誘餌百端。凜不可犯。爲謀者密以數物夜擲其家。明日以盜聞於官。又賄胥隸系累窘辱。以冀其從。婦益怒。惟日夜禱於■﹝幺上十下﹞擅神曰。我家敬事尊神最久。獨不能爲我佑平。是夜夢神語曰。已命黑虎矣。木客聞之。猶罵癡婦。不旬日與六七客往山販木。叢柯間黑虎果出。隔越數人。銜之而去。

鐘馗

髙郵李毛保。母爲五通所據。屢治不能。然家漸裕。一日欲得金首餙。五通曰。向見姑蘇徐守家姬所戴首餙。頗珍異。往可得也。已跛蹇而返曰。首餙已得。過堂西小樓。遇黑臉醜惡胡子擊我一鐵簡。傷左股。投於並而逋。爲汝幾喪我命。毛保聞之。欲祭其所懼。因假賣卜抵徐守家。果以失首餙爲問。疑其奴婢。毛保布卦成曰。物在井中。徐命撈取果得。詫以爲神。婢奴徳之亢甚。延欵西小樓。見所供鐘馗像。正如五通所談。紿之曰。惡神不宜以鎭宅。我爲汝家移祀廟中。其家許之。卽攜歸。置堂中。五通避不敢入。遙屬耳於毛保母曰。此神正向擊我者。我以汝故。竊物得禍。又向所遺物無算。今反毒治我。汝家禍不遠矣。因去不復至。

手批控馬奴

耳談。臨邑察院署。舊有怪。過者不敢停驂。薛文淸公【瑄】督學山東。竟憇焉。夜半有黑衣而立。薛不爲意。已而漸近。手批其首。旦視之。得泥兜鍪。命隸迹之。爲城隍廟控馬奴。因易其像。崇遂絕。今塑像仍露其頂。

產異

婦人孿生。已爲異事。有一產而三至四五六七者。諸書所載。備錄於左。天都載。宋自建康至天禧中。產兩男一女者三。石勒時。堂陽陳豬妻。漢隱帝時。內黃武生妻。俱一產二男。天聖至治平。一產三男者四。十有四從信錄。永樂戊子。靈丘李天秀妻米氏。仙裏塵談。嘉靖初。京師米鑑妻。香山蓮塘鄭七仔妻。廣州黃世綱妻。俱一產三男。續已編。汝寧燕秀才妻。一產三男。光州民婦。一胎三女。光州知州陸人傑【鍾】見而異之。配爲夫婦。萬曆中。髙平縣吳守倉妻牛氏。松江有民妻。俱一胎三子。康熙癸丑。黃州衛生員李宏妻張氏。乙丑五月。諸曁張茂妻李氏。俱一產三男。撫臣疏請。部議給布六疋。米五石。習文亭筆記。成化間。嘉善縣鄒亮妻。初乳生三子。再乳生四子。三乳生六子。漢永寧中。南昌有婦人一產四子。宋建康中一胎四男者三。一男三女者二。石勒時。黎陽陳武妻。一產三男一女。北魏延興三年。秀容郡【今太原府忻州。】有婦人一產四男。四產十六男。大同有婦人一產四男。治平中。一胎四男者二。萬曆戊甲。福州蘇九妻鄧氏。一產兩男兩女。庚已編。正徳中。長洲吳奇妻。一產四男。武進疾麻妻。一產五男。要樵野記。天順中。揚州有民婦一產五男。耳談。萬曆庚寅。南宿州有民婦一產七子。膚髮紅白黑靑各異。以爲妖。屬一人瘞之江滸。是夜裏有長者。夢神謂曰。明日有七將軍在阨。過爾門。爾捄之。當獲福佑。長者起覘之。果見有人攜一筐。以衣覆其上。發視之。果七兒。因以錢勞之。畱育於家。

人物同胞

人有與物同產者。漢竇武母。產武時。並產一蛇一鶴。蛇鶴送之林中。後母卒。有大蛇與鶴徑至喪所。晉懷帝永嘉五年。抱宰令嚴根妓。產一女一龍一鵝。丹陽張慶始。產一男一虎一貍。劉毅妻郭氏。產一男一鼠。毅怒殺兒。鼠走逸。後郭病死方斂。鼠來跳入棺中。劉聰劉后。產一蛇一虎。萬曆丁巳。廣寧一婦。產一蛇一猴二角。已爲異事。羣談采余。崇寧元年六月。西京民家。豬生二男一女一豬。則尢異也。

男人主子

庚巳編。齊門臨殿寺一僧。年少美姿容。病死。其師建齋會眾茶毘。忽爆響腹開。中有一胞。胞內一小兒。長數寸。面目眉髮俱具。眾所共見。又嘉靖四年乙四正月。吳縣民孔方腹痛。榖道出血。產下一胞。妻沈氏割開。有一男。長一尺。發長二寸。五官俱全。鄰里驚報府縣申詳。巡按朱實昌具本奏聞。以爲人異。乃知史載牡馬生駒。未足異也。

土龍

晉義熙中。江陵趙姥以酤酒爲業。居室內。地忽自隆起。姥察爲異。日以酒酹之。有一物出。頭似驢。而地無孔穴。及姥死。人聞土下有聲如哭。人掘地。見一異物。蠢蠢而動。不測大小。須臾失之。俗謂之土龍。

黃河淸

人知黃河淸。聖人出。不知淸後仍五色呈祥。易幹鑿度云。帝王將起。河水先淸。淸變白。白變赤。赤變黑。黑變黃。各以三日。皇明通紀。正徳七年正月。黃河淸五日。肅皇帝發潘陟帝之符至九年又淸

柳鸞英

湖海搜奇。萊州閻瀾與柳某善。有腹婚之約。及誕。閻得男。曰自珍。柳得女。曰鸞英。遂結夙契。柳登進士。仕至布政。而瀾止歲貢。得教職以死。家貧不能娶。柳欲背盟。鸞英泣告其母曰。身𨿽未往。心已相諾。他面之事。有死而已。母白於父。父佯應之。鸞英度父終渝此盟。乃密懇鄰媼。往告自珍。妾有私蓄。請以某日至後圃持歸。姻事可成。遟則爲他人先矣。自珍聞之喜甚。遂與其師之子劉江劉海言之。江海設酒賀珍。醉閻於學捨。兄弟如期詣柳氏。鸞英倚圃門以望。以物付之。而小婢識非自珍。曰此劉氏於也。鸞英詈曰。狗奴。何以詐取吾貯。速還則已。否則告官。江海恐事泄。遂殺鸞英及婢而去。自珍夜半醉醒。悔失約。急詣柳氏。黑夜直入圃中。踐血屍而躓。嗅之鮏气。懼而歸。衣履沾血。達曙。柳氏覺女被殺。而不知主名。官爲徧詢。鄰媼遂首女約自珍至。血衣尙任。不容置辯。論死。會禦史許公出巡至郡。夢一無首女子泣曰。妾柳鸞英。身爲賊劉江劉海所殺。反坐吾夫。幸公哀辧此獄。妾死不朽。因覺。明旦召問自珍。自珍具述江海畱飲事。許公卽捕二凶訊之。叩頭具服。誅於市。而釋自珍。爲女建坊以表之。自珍後登卿薦。人作釵釧傳奇。

翻燒餅

今人以田產回贖轉售。曰翻燒餅。不知所起。後見麈史。載永熙旣下並州。欲乘勝收復薊門。咨於眾。參知政事趙昌言曰。自此取幽州。猶熱■﹝釒敖﹞翻餅耳。呼延贊爭曰。書生之言。不足盡信。此餅難翻。後卒如贊言。

●堅瓠廣集卷之六目錄

寵禮

嶽武穆

楊椒山

百榖

大谷

楊妃八月痕

太倉門卒金祥

楠木大王

宗三秀才

玳瑁報恩

白玉笙簫

地羊驛幻術

箕盛兒

竹間頭地中手

物吼

進士除知州

墓中靈物

馬封翁盛徳

天相人相

虱代薛嵩

生噉鯸鮧

魚僧

斫石人

鍋精

腹寶

玉龍膏

汪懋功被魘

金銀山

再生

蝗

徐神翁

王老至

藝祖聖度

買地劵

棺中懸鏡

胎妖

張探花

騾女配人

張小鬼

鄧氏白犬

物異

感孕

續斷指

物搏虎

眼觀六隻

馬伯六

奇絲夫人

巡河神

瑞卜

給水

義貓

海上探珠人

神丹

魯公斷姦

張居士

燈中犬嚎

鸚鵡山茶

積物發火

聞子中還魂

借目光

書誥

堅瓠廣集卷六

長洲石農褚人獲學稼纂輯

寵禮

宋代之君。崇禮儒臣。過於漢唐。正史所遺有二。其一眞宗臨楊礪之喪。降輦步弔。其一富弼之母卒。仁宗爲之罷春宴。𨿽三代令主。遠不能及。其後徽宗之待蔡京王黼。南渡之待秦檜賈似道。恩禮更隆。然前之如蕩子之交狎客。後之如弱主之畏豪奴。書之袛遺辱耳。

嶽武穆

王文祿述略。羅汝楫附秦檜意。劾嶽武穆而獄成。汝楫之子願。知鄂州。入武穆廟。遽卒像前。崇禎中。金陵秦某。檜之後裔。偶入嶽廟。雙睛墮出。遂以瞽廢。又嘉靖初。錢寧死後。魂至崔駙馬家。作聲曰。我問淩遲七次。今三世矣。因秦檜欲殺嶽飛。不合助言。故冥司擬此罪。天律重主使也。問汝是宋時何人。豈萬侯卨耶。鬼不言而去。嶽武穆死。獄卒隗順負其屍踰城。塟於北山。後朝廷購求塟處。順之子以告。及啟棺。顏色如生。乃以禮服斂焉。隗順。史失載。

楊椒山

客窗涉筆。楊椒山先生下獄。刑部尙書何鰲承嚴嵩意。鍜錬成獄。囑西部劉檟絕楊飲。食忠湣以血指題壁曰。殺我者嚴嵩。絕我飲食者劉檟也。檟見公書。命削去之。其字浸入壁磚。不能沒。公之精誠。不可滅也。後鰲白晝見公直入其庭。捽其魄去。康熙初。杭城板兒巷林姓老儒女。忽病。語父曰。我前生西曹劉檟也。爲繼盛事久未結。今冥司立拘往質。罪不可逭矣。遂卒。

榖

谷之種不一。有言三谷爲梁稻菽者。有言五穀爲稻黍稷麥菽者。鄭■﹝幺上十下﹞云。麻黍稷麥豆爲五穀。有言六榖爲稻黍禝梁麥瓜者。有言九谷爲稷秫黍稻麻大小豆大小麥者。有言百榖爲稻梁菽各二十種。爲六十。疏果之實助榖者。各二十種。爲四十。共名百榖。此見楊泉物理論。詩書所云百榖。非漫無所指。而四書考。不注百榖。未識何故。

大榖

鄭龍如偶記。始興令柳州楊應隆之祖。掘地種竹。忽地中鏗然有聲。得一石甕。發之。有物數百。長三寸餘。見其上下膚如谷形。去膚熟之。眞是大米。香美異常。食者壽皆百二三十歲。飲其汁者。壽亦八九十。嘗聞藏經云。太古之世。榖長五六寸。人壽皆數百歲。又圖經稱昆侖之墟。有木禾。食者得上壽。甕中之榖。豈其餘粒耶。挑燈集異。載萬曆辛卯。溫州平陽縣農民同時插秧。一農田三畝。勃然奮發。五日卽結榖收成。縣尹以爲佳榖先登。丰年大瑞。達府轉申各憲。故知而筆之。

楊妃入月痕

髙坡異纂。正徳辛巳。洛陽李惟大【茂元】登進士。拜行人使陜。洛於故華淸宮溫泉。池中石座上有紅斑。俗傳爲楊妃入月痕。茂元見之心動。浴罷登輿。幨帷外有婦人掩映。夜宿公館。一婦人至。容貌絕世。而肌肉頗丰。自稱太眞。言君一念所及。幽明相感。不能忘情。遂惑之。自是轍迹所歷必至。百方遣之不去。心志喪亂。以疾告歸。久之方絕。後歷南京戶部郎。終陜西僉事。

太倉門卒金祥

武昌大中丞熊元乘【桴。】始守太倉。以倭亂罷。繼奉旨討賊自效。忽戰敗。兵卒皆鳥獸散。有門卒金祥獨不去。熊曰。我死國。分也。爾何爲乎。祥曰。公死國。小人死公。亦分也。竟殿公後。熊過橋而冠亦登。祥奮死下橋。肩而摧之。撟壞。冠隨水死者六人。熊得免。已以屢捷。晉熊郡丞。討賊如故。一日。熊與儕軰酌於郊寺。祥忽大呼曰。冠至矣。蓋其坌气見也。時騎從皆失。忽有乘馬過者。祥推墮共人。以馬乘熊。而親執其銜。從問道以歸。故得免。又一日。傳餐舟中。熊忽心動曰。冠至矣。祥佐熊登小舟走。未交睫而大舟冠據矣。祥又以識地得免。熊在海上。大小三十餘戰。斬倭首三千二百有奇。祥未嘗不在左右。屢經險得脫。祥力居多。冠平。晉熊蘇松兵備。以祥爲郡掾。熊仕至嶺南大中丞。事見耳談。金祥堪與任公廚役徐佩並傅。而蘇州府誌未之載。故記於此。

楠木大王

黃郡侯盧某。嘗行江中。會顚風起。舟師危之。頻呼楠木大王。盧問故。對曰。此地有楠木精。往往鼓弄風波。破舟損命。盧歸。撰文牒報水府。略曰。象窮魍魎。轉深鑄鼎之思。誠格神明。欲下燃犀之照。惟川靈之失綱。故令尾大者不掉。彼風師亦助虐。其與首惡者何殊。仍期三日以木來。屈期。命駕詣江上。大集人夫縳木。眾皆匿笑。不逾時忽一木白樊口昻首奔至。盧命縛之登岸。時正戢郡學。曰。吾不能作旌陽鎖爾鐵樹。且用爾作明倫堂柱。萬曆丙辰。學宮災。兒童口語。猶有楠木大王之稱云。

宗三秀才

雙槐歲抄。髙皇鑑戰鄱湖時。有棕毛巨纜。分判爲三。歲久化爲蛟龍。宗一宗二。飛騰而去。獨其季。淹畱彭蠡湖。每蜿蜒波濤中。舟人稱宗三秀才。經其地者。具牲醴求福。稍不修敬。輙有禍患。或化爲人。題詩作先。無不應驗。景泰中。蘇郡孔韶文【鏞。】知都昌。值歲旱。聞其出沒。乃往驗之。憑一巨。木水艸交結。眞若鱗鬛。孔笑謂曰。宗三秀才乃汝耶。命左右秉炬焚之。了無他異。患遂息。又卓異記。南郡邵某性素廉潔。有冰蘗聲。後至湖。忽一赭面金神白稱宗三秀才。登丹大怒。簸布風浪。邵屹立不動。賦詩曰。來時此行李。去時此行李。葬我此江中。不負此江水。吟畢。風恬浪靜。神亦不見。

珴瑁報恩

熊元乘【捊】禦倭海上。有玳瑁巨魚隨潮至灘。膠於沙際。總戎楊某取置天妃宮。命匠度視作帶。熊見魚口中气矗矗成云。異之。曰。是神物。安可殺害。勸楊令送海口。其地去城四十里。熊必自住。總戎置酒舟中。共見魚悠然而逝。時風浪大作。魚尙回首作朝拜者。三月餘。與倭接戰。見前魚出沒風濤中。偃賊船下風。而我據風力。得累捷。

白玉笙簫

癸辛雜識。張循王府有獻白玉簫管。長二尺者。中空而瑩薄。又韓蘄王府有獻白玉笙一攢。其薄如鵝管。其聲淸越。此二物。云在軍中得之北方。蓋宣和故物。皆希世之珍也。又李龜溪之子。娶韓平原君之女。奩具中有白玉出香獅子。髙二尺五寸。精妙無比。眞可玩也。後聞歸之福邸云。

地羊驛幻術

耳談。貴州地羊驛夷人多幻術。能以木易人之足。萬曆初。郡丞某過其地。記室二人。遊於淫地。一人與淫。其夫怨。易其一足。一人不與滛。婦怨。易其一足。明日彳亍於庭。丞見駭。問知其故。逮二家至曰。汝能復其舊。則已。否則關白諸司。治汝以采生赤族之罪。二家各邀其人至作法。足果復舊。及丞還。復過其地。二人復至二家。其淫不與淫猶昔。然與淫者。兩足皆易。久之展轉死。不與淫者。冥然且受婦法。忽有鬼物陰教之。藉手卽以其法制婦。婦兩足皆自易焉。是人得歸。後享髙壽。子登癸未進士。

箕盛兒

下邳朱諷赴試。路逄執卦影者卜之。遇益之姤。其象畵一猴子上亭望。一人著金紫執笏。若進揖狀。一婦以箕盛嬰兒於前。小者曰。公此行必登髙第。仕亦大顯。但箕盛兒不省。至京登第八仕。皆如卜者言。先是入棘日。僕送諷返。天未明。過曲巷。聞溝中有初生兒啼。僕知是不夫而孕者所棄。念主人尙未有子。拾之歸邸。屬主家嫗哺之。諷歸亦自喜。已知所得處。乃簸箕巷。正合卦影。因名兒曰箕郎。

竹間頭地中手

庚巳編。沙湖朱氏後圃。竹間忽生物如人。形體俱具。首如戴席帽。斷之微有血。耳談。慶曆之間。自昆山至太倉。竹節多生小人頭。又簡村一婦至圃中擷蔬。地中忽出一手。長三尺許。手背綠色。手心純紅。牽婦衣婦。大呼眾爭以鋤擊之。得解。迨捄婦蘇。卽失手所在。未幾簡村罹大水。民多漂死。

物吼

物有不應鳴而鳴。曰吼。皆非吉兆。吳俗有吼神吼鬼之諺。所謂柩有聲如牛之類。癸辛雜識。載甲戌歲。越中榮邸兩舫丹。忽有聲如牛吼。移時方止。俗謂之船吟。未幾有透渡之禍。庚寅。渡口之舟復吼。徳佑國將亡之際。所乘大舟若牛鳴者三。又載北方有大鐵鍋。可作數百人食。一夕忽有聲如牛吼。曉而視之。鑊已破矣。又碣石剩談。載羅田胡正衢鍋嘯。鑊中水濺數尺髙。後家業漸廢。又羅田西門外一人家。冰缸中作小雞叫。打破此缸。片片作雞聲。竟遭冰厄。釜鳴亦有兆吉者。揮塵後錄。淮水李元量家世業儒。其母懷娠誕彌之曰。晨起。庖下釜鳴可畏。聲絕免身。父名之曰釜。長負才名。建中靖國龍飛。遂魁天下。天啟乙丑闈中得華琪芳文。置几案有聲如風箏。從卷中出。展讀之。大加嘆賞。舉南宮苐一。

進士除知州

髙坡異纂。正統初。嘗熟楊浩然【集。】爲縣學生。賫詔至福山巡司。例有欵贈銀五兩。同行二人。皆髙年庠友。盡取之。止以欵筵食品送楊。楊以其前輩。心𨿽不平而無言。徑向江濵獨步而去。二人疑有後言。徐躡聽之。楊適濯手於江。笑曰。巡司賫詔。豈志哉。願此輩常享例贈也。二人聞之。從後推楊八水。楊兩手下拒。八沙中持一物起。視之乃銀一錠。銀爲波浪洗嚙。光潤瑩白。適與巡司饋禮輕重相符。二人駭異。灑酒臨江。歡燕而別。楊后以景泰五年會魁。觀政兵部。上書救章綸鍾。同進一級。除安州知州。我朝進士除知州。自楊集始。

墓中靈物

黃巢祖墓。在陜西金州。巢亂。崔堯封發卒掘之。得一石桶。中有黃腰獸一。劍一。獸見劍。自撲而死。巢至秋果敗。宋張邦昌劉豫。俱山東人。金人立爲僞帝。其祖墓同在一山。人鑿其山。飛出異物。二人遂不終。元末徐壽輝先墓。在湖廣之某縣。敵人潛往發之。有赤幘大蠅萬萬飛去。壽輝不久被殺。張士誠先墓有溝環之。水中一鮎魚。長六七尺。時出遊行。人不能捕。及士誠敗。鮎魚死浮水面。米脂令任丘邊長白徧訪李自成祖墓掘之。得一物。鱗甲滿身。醢而灰之。自成遂敗死於羅公山下。學圃識余。金侍郎庠之父戍死。函骨雲南石崖上。及貴移之。函中一血色蜘蛛走去。後亦不振。大坻山川靈秀。融聚成形。泄之非所宜也

馬封翁盛徳

厚徳編。嘉靖末。懷安大司徒馬森。父某。年四十。始得一子。五六歳眉目如畵。夫婦阿保若拱璧。一日婢抱出門。從髙階上失手跌破左額死。父見之。卽呼婢奔逸去。自抱死子歸曰。我跌死鬼也。婦驚痛。撞夫倒者數次。尋婢撻之。已爲巫臣之逃矣。婢歸匿母家。言其故。父母感泣。曰夜吁天。願公早生貴子。次年果生子。左額宛然赤痕。卽司待也。是時馬公不傷子死嗣絕。而憂婢恐斃馭下。何其慈愛也。貴子重生。有由哉。

天相人相

袁忠徹二壻。一爲盜。死於獄。一覆舟。死於水。二女皆寡於家。忠徹每爲人談相。妻必叱云。相壻之目何在。忠徹曰。吾能人相。不能天相。言數之不可彊免如此。

虱代薛嵩

魏生禁殺錄。薛嵩性慈戒殺。卽微細如虱。亦不害之一夕夢多虱。緣被上。漸變爲人。長寸許謂嵩曰。受君之貺。非一日矣。今君有急。正吾儕報命之秋。遂列行於被上。須臾皆殞。嵩驚覺。燈火尙明。呼侍兒視之。被上有血痕。橫廣尺餘。乃死虱也。嵩痛惜久之。蓋有刺客爲主所屬。來剌嵩。古劍利甚。著處必破。見血立死。是夜劍一下。卽見血。以爲死矣。歸報其主。相對歡甚。明日遣人瞷之。無恙也。訪得虱事。始知其夢。

生噉鯸鮧

錄異記。鯸鮧魚。文斑如虎。俗名河魨。煮不熟。食之必死。饒州有吳生者。家盛丰足。夫婦和睦。曾無嫌隙。一夕吳生醉歸。投身牀上。妻爲整衣解履。扶舁其足。醉者運動。誤中妻之心胸。蹶然而死。醉者不知也。妻族挾爲毆擊致斃。獄訟經年。皆以爲實。縶系狴牢。以俟王命。吳生親族懼敕命一到。必正典刑。因餉生鯸鮧鱠以啖之。冀其自斃。吳生食之無苦。如此數四。竟不能害。益加充裕。會赦獲免。還家之後。胤嗣繁衍。年洎八十。竟以壽終。

魚僧

耳談。天長劉萬以打雁爲業。人呼劉雁。然秋冬打雁。而春夏則取魚。其取魚也。以蘆竹爲箔而發視。謂之起罾。忽有僧到門乞施食。纖白異常。適廚中碎米飯熟。因與飡。旣去語劉目。君起罾。必得大魚。愼不可奏刀。君不聞白龍而魚服乎。已而起罾。果得大魚。劉不能捨。剖之。腹內猶是前碎米飯。蓋是僧所化也。劉自是一家病死。

斫石人

邯鄲道傍有石碣。云漢光武斬石人處。今石人猶在。首足異處。眞似刀斫者。然未悉其故。後閱北轅錄。載趙州南光武廟。有二石人首橫於路。俗傳光武欲渡河。二人致餉。慮泄其蹤。乃除之。又趙州誌云。光武夜至趙州南迷路。聞人語。問之弗應。見二人傍立。怒斬之。其人急走。熟視之。乃石也。

鍋精

耳談。蘄水劉元載掘塘至深。忽見大鍋。再深掘之。已若可得。忽自躍出。八他水中。撈摝不得。後數年大雨塘溢。鍋髙出水上破塍順流而去。經二十里八大河。又三十里八大江。不知所往。蓋其地有寶陀山寨。乃前人築以避亂者。寨破居人被殺。此鍋必寨中所用者。久乃爲崇耳。

腹寶

鄭龍如偶記。京師一人寓有小兒病黃瘦。諸醫莫效。一夷使見之。請以重價賈去。其人不允。夷使曰。兒且死。見鬻尙有生理。否則必難免矣。其人終不與。踰年兒果死。後夷使再至。聞兒死。頓足。其人問故。夷使曰。是兒腹有異寶。取出則生。死則寶隨气散矣。悵惋而去。

玉龍膏

西溪叢語。昔有人奉使外國。見夷人以水銀煎作白銀用。海洋船來中國貿易。多用此銀。其藥物必需彼處所產玉龍膏。中國所無。一老人曰。是術第可行之此中。若移至中國。必有奇禍。有人不信。竟移玉龍膏歸。煎水銀成曰銀使用。不年餘。果以族人謀逆事發。亦被逮誅。

汪懋功被魘

耳談。歙縣汪懋功爲諸生時。爲讎家詛魘。建壇書其名。並其母妻名於桃符咒之。母妻相繼死。懋功亦恍惚困殆。疑以問一道士。道士曰。公可建壇。吾從幽求之。得一鬼。卽讎家亡僕。名發財。曰。吾爲神所役。職在守壇。不得脫離。傷害汪公。非吾意也。道士問壇在何處。曰在里許一大塜上。引至。掘土尺許。果見桃符。棄之。鬼曰。失壇我亦從此亡矣。願飽餐我。懋功食之。鬼故業鼓吹者。因持笛三弄而去。懋功霍然。萬曆戊子成賢書。又沈殿元君典【懋學。】亦嘗爲讎所魘。三納之甕。而甕三破。信乎貴人不死也。

金銀山

挑燈集異。吳有富室陸東臯。黃白盈溢。乃鑄成人形。藏密室中。名金銀山。取其厚重。非人力所勝。蓋以絕梁上君子之睥睨也。一日二人忽不見。陸怪之。密訪不能得。他日有渡子與陸索渡鏹。陸怪而問之。渡子曰。云是君家僕。自某處趂船至此。陸詢諸僕。俱不承諾。陸謂其妄。渡子怒口。適二人一穿白。一穿黃。入門未久。何謂我妄。陸聞黃白說頓悟。以鏹與之。啟室審視。則二山宛然在也。陸笑謂之曰。汝出外。原來無容得汝的人家。乃取斧鑿其趾。後不復出。

再生

耳談。全州舒弘志。年十九。中萬曆丙戌探花。授官編修卒。時省軍人家生子。腹上有三肉字。紅色降起。乃探花名姓。守公某聞。驗視果然。卽遣急足報其尊人兵部尙書應龍。正憂喪子嗣絕。卽往購得抱歸。屬探花婦鞠之。以爲孫。自是肉字漸消滅。

蝗

續夷堅志。載戊戌七月武城蝗自北來。蔽映天日。有崔四者。行田而僕。其子尋訪。但見蝗聚如堆阜。撥視之。見父臥地上。爲蝗所埋。須髮皆被囓盡。衣服碎爲篩网。驅之有頃方蘇。晉天福中蝗食豬。平原一小兒爲蝗所食。吮血。惟餘空皮褁骨耳。康熙丁卯江寧鄕試。初八日飛蝗叢集貢院。進場士子。須髮亦有被囓者。

徐神翁

宋世舊聞。蔡京自少好方士之說。言嘗遇異人。及作相。爲徽宗言道士徐神翁。能知未來事。曾云蘇軾當墜地獄。禍及七祖。彼方外士而能嫉元佑黨人。所宜褒顯。其可笑如此。又言哲宗曾遣人密問聖嗣。神翁云。吉人君子。吉人者上名也。於是帝喜。召至都。依太宗見陳摶故事。禦絳褐就便殿。以賓禮接之。賜予甚厚。未幾以惡疾死。

王老至

蔡京微時。又嘗師事道人王老至。謂京必貴極人臣。旣貴。物色得之。館之別宅。言於徽宗。召見便殿。老至遽云。陛下頗識老臣否。帝亦恍記嘗夢遊上帝所。從傍贊禮者絕似老至。於是禮遇尢厚。老至又自稱是鍾離權髙弟。忽一夕亟叩蔡京門。告京曰。鍾離公怒我欺誑。屬冥司追我。君祿亦不永矣。遂力請還山。死於道。

藝祖聖度

宋太祖初卽位。駕偶出。忽有飛矢至輦前。幾爲所中。眾皆驚愕。請急索捕。太祖不許。但舉首四望。徐曰。卽使射殺我。亦未見得便是你做。其聖度如此。

買地劵

癸辛雜識。今人造墓。必用買地劵。以梓木爲之。朱書云。用錢九萬九千九百九十九文。買到某縣某都某山某圩地【云云。】此堪輿風俗如此。以爲可笑。及觀元遺山續夷堅志。載曲陽燕川靑陽埧。有人起墓。得鐵劵。刻金字云。勅葬忠臣王處存。賜錢九萬九千九百九十九貫。九百九十九文。此唐哀宗時事也。然則此事由來久矣。

棺中懸鏡

世人大殮。用鏡懸棺前以照屍者。謂取光明破暗之義。周公謹按漢書霍光傳。光之喪。賜東園溫明。服虔曰。東園處此器。以鏡懸蓋上。則是捾中懸鏡。其來尙矣。

胎妖

瑣鈔。河南開封府有丹客之妻。懷孕。腹甚巨。動躍間似雙胎也。丹客私語其妻曰。若產兩男。當名虎四兒。虎五兒。一日欲出。天若雨狀。謂妻曰。當攜雨具行乎。妻未及答。腹中朗應云。天不雨。丹客驚問曰。汝何人。曰虎四兒也。忽又聞聲云。今日𨿽不雨。亦有幾點。問汝又何人。曰虎五兒也。自後凡有言無不驗。乃教丹客以煉丹之法。謂如何是小點化。如何是大點化。丹客如其言行之。火燃硫黃。適有客至門。室旣不深廣。客又不卽去。妻與三兒。俱云黃气逼人。柰何。至夜俱被薫死。至今傳小點化之術云。

張棎花

丰城張探花仁甫【春。】莫知所生。其父辰出。見樹上筐。盛一小兒。時正無子。遂抱歸以爲子。後中嘉靖丁未探花。官至禮部侍郎。生九子一女。科第不絕。

騾女配人

揮麈新譚。麻城劉大司馬【采】。爲戶部郎中時。仲兄一女。攜之往京養育。將及笄。已聘儒生熊應渭。渭忽夢在周道中逄一女。肩輿僕從甚盛。遣一婢召熊曰。請來一語。我本汝聘者。今爲某官取去。不復與汝結緣矣。汝勿遠去。伺其官到衙門。遣人相邀。而冥官至。與熊語云。君所聘者。與君無緣。已爲吾妻。汝欲娶。吾與汝一配。牽一騾至。熊泣曰。人而可以偶非類乎。官曰無患。當爲汝復人身。須臾化爲一女。年可十七八。卽裏中李珪之女也。及覺。京中果有信至。劉女已物故矣。隨訪李。果有女。求婚得之。

張小鬼

白醉璅言。江西有謠。金鵝頭向天。代代出神仙。金鵝頭向水。代代出神鬼。龍虎山頭向丄。眞人子孫相繼膺封。贛州張氏山項向下。世出一人。與冥道相通。每歳爲陰府行疫於四方。其將往也。蹶死於榻。從者馬疋繼之。事畢而蘇。手握甲馬一紙。云行瘟至某地止。某當活。某當亡。此天神命。不能違也。已而果然。其魂至民家。下馬入門。人亦延拜祭享。見其舉筯。不異恆八。但回時乘馬。一顧則不復兒。至今號張小鬼家。

鄧氏白犬

白醉璅言。痬醫鄧橘泉。與劉某居相對。鄧有白犬。畜之年久。萬曆庚子冬。劉氏一婢出外。爲鄧犬銜其裙。卽覺昏迷。少頃。犬變爲人。頭帶孝巾。身衣白與婢交。往來不能禁。其夫與鄧言之。鄧鎖其犬。婢卽無所感。放之。婢被迷如前矣。凡物純白者。年久多成精。卽白雞白鼠。亦無不然。

物異

康熙己巳三月。杭州城外有大蝦蟇一隻。狀如匾。小者數萬。大者行。小者羣隨而往。大者止。小者則環聚而擁護之。如是者三日。遊行諸門殆徧。庚午三月。吾蘇荃墩湖中。有水蜈蚣數萬。遊行水中。撩置岸上。則軟而無用矣。此兩事皆書中所未見者。故特筆之。

感孕

搜神記。漢末零陵太守史滿女。悅一書佐。使婢取盥手殘水飲之。遂有娠。生子至能行。太守抱兒使求其父。兒直入書佐懹中。書佐推兒僕地。化爲水。具省前事。太守以女娶吏。耳談。成化初。上元民女張妙淸。與兄嫂陳氏居壁相連。一日兄與嫂狎。女窺見心動。俟兄出。呼嫂同寢問狀。且效爲之。遂有孕。其夫家以聞於官。驗之。仍是處女。及生子。宮令嫂育之。女仍歸夫。又鄞縣民某。出賈久不歸。妻見夫兄。私心慕之。成疾阽危。家人知所以憐之。計無所出。彊伯氏從帷外以手小拊其腹。遂有感成孕。及產。惟一掌焉。

續斷指

耳談。黃陂江尉。解銀赴京。遇盜截去二指。抵京。已五日矣。延醫但求已痛。有仇總戎門下醫人曰。是可續也。斷指幸爲從人拾得。卽取合之。層層塗藥。仍夾以薄板。戒三七日勿近水。及期果含。屈伸如故。但有紅綫痕。傾槖。得三十金酬之。兼有其方。用片腦象牙未降香諸料。又一人因姦被嚙其舌。有人教以鍼刺舌斷處。急剪狗舌。乘熱接之卽合。但語常期期。不如其舊。

物搏虎

馬氏曰抄。宣徳中。嘗鬭十虎於禁苑西海子旁。牛值虎踞立。俯首至地以伺之。虎怒甚。始三撲之不得。復三攫而力遂憊。牛直迎抵其腹。虎遂腹決而斃。又云。禦馬監有騾。馬髙五六尺。詢之圉人。云鬭虎騾也。鬭時常占虎前。以尻向虎。俟虎撲至。舉蹄蹄之。虎三撲馬三蹄。而虎亦敗。天都載。成化中。內官劉馬於西番買一黑驢以進。日行千里。善鬭虎。上取虎城一牝虎與鬭。一蹄而虎斃。又鬭一牝虎。三蹄而虎亦斃。後與獅鬭。被獅折其脊而死。是驢能敵虎也。虎薈。遼興宗獵於秋山。遇三虎。縱犬獲之。是犬亦能搏虎也。挑燈集異。湖廣一里長。堅辭一甲首殺雞而去。途遇虎。方肆虐。忽一雞向虎面目亂縱嘬之。虎目爲所傷。雞亦力盡而斃。特因里長一時不殺之仁。便盡含生報徳之義。故能捐軀以敵虎也。埤雅。蟹長尺餘。兩螯至彊。能與虎鬭。虎不如。

眼觀六隻

諺有眼觀六隻之言。未知所指。康熙庚辰夏。往鄕間。泊舟河濵。見鴨每隊百隻外爲羣。而雄者寥寥。因曰。一人而管許多。能無遺失乎。答曰。子只看定六雄。而雌者自無他適。故云眼觀六隻。後問看鴨者。云皆然。

馬伯六

俗呼撮合者曰馬伯六。不解其義。偶見羣碎錄。北地馬羣。每一牡將十餘牝而行。牝皆隨牡。不入他羣。故稱婦曰媽媽。愚合計之。亦每伯牝馬用牡馬六疋。故稱馬伯六耶。一說。馬交。必人舉其腎。納於牝馬陰中。故云馬伯六。蟻亦不入他羣。故曰馬蟻。

奇絲夫人

耳談。河南固始奇絲村。卽孫叔敖故里。有狐毛三姑。常壓昧人。一日忽謂人曰。今上帝命我爲東嶽行宮未人。倘能廟祀我。當歲時庇佑汝等。里人廟祀之。稱嶽王夫人。亦曰奇絲夫人。大著靈顯。祈禱問疑。肩摩而入。數歲。姑忽著緋。乘馬行道上。遇西晉二客。見是美婦獨行。相盻以目。姑亦微睇而過。入一村林樾僻地。系馬而臥。乃是狐身。二客不能捨。迹至見之。共相毆擊。狐醒。變身不完。曰。我是東嶽未人。旣爲公等看破。倘能釋我。當以二十金相報。二客許之。擁至廟。天已曙。問金何在。曰但少坐卽有。頃之一人匿金於鑪。復一人隨至。與相搏。乃是亡金者。共相發詛。搜其身無金。俱去。姑謂二客曰。鑪中金可拾也。二客拾金。果二十兩。致謝而去。自是祈禱不應。香火寢息。而爲厲彌甚。里人邀法師治之。納姑甕中。號泣有聲。埋置街心。壓以大石符咒。固之數年。有木匠坐石上。姑忽語地中曰。公發我覆。能振公貧。且再不擾村中矣。木匠發之。得出爲其小妻。所欲立致。遂小康。

巡河神

廣濟冠淑。爲耆民稜仲子。行多長者。以藩司椽之京。忽有沈某來。必欲與淑偕行。問其故。曰我欲適京。夢神語曰。汝此行。不得龍江冠公相救不免。必公也。遂與偕渡黃河。風浪大作。舟且覆。忽一人柆沈坐。命勿懼。熟視之。乃淑之故父稜。勢方急。沈不敢問。抵岸忽失所在。詢之舟人。皆謂無所見。神所謂冠公。乃稜也。救子兼及沈矣。後淑夢稜。謂上帝以已忠直。命爲巡河神。

瑞卜

唐中宗爲武后廢於房州。仰天而嘆。心祝之。因拋一石於空中曰。我得復帝。此石不落。其石遂爲樹枝勾掛。後果復辟。揮麈後錄。髙宗南歸。顯仁後在北。未知卽位於臨安。嘗用象戲局子褁以黃羅。書康王字貼於將上。焚香禱曰。今三十二子俱擲於局。若康王字八九宮。必得天位。一擲其將字一子。果入九宮。他子皆不近。後以手加額。喜甚。卽具奏。徽廟大喜。又碣石剩談。勞堪參部蒼甌時。偶欲拂衣。以茗盞拋出窗外曰。吾當去。其盞無恙。盞墜石階。宛然不損。眾目駭視。果得告。瑞卜昭應。其異如此。

給水

錄異記。咸通末。洛城徽安門有李生者。不知何許人。居甚貧。有學童十數軰。日不暇給。一夕。詣北邙山與契眞先生李義範別。擁鑪夜話。問其將安適耶。生曰。某受命於冥曹。王給一城內戶口逐日所用之水。今月限旣畢。從此辭世。非遠適也。因曰。人世用水。不過日用三五升。過此極有減福折算。切宜愼之。可見人生自有定限。故宜惜福。卽水亦不得過用。況其它乎。

義貓

陸墓一民負官租。空室出避。家獨一貓。催租者持去。賣於閶門徽鋪。徽客頗受玩之。已年餘。一日民過其地。人叢嘈雜中。貓忽躍入其懷。爲鋪中人見。奪之而去。貓輙悲鳴。顧視不已。民夜臥舟中。聞板上有聲。視之。貓也。口銜一綾帨。帨內有銀五兩余。民貧甚。得銀大喜。明晨見有賣魚者。買魚飼之。飼不已。貓遂傷腹死。民哀泣而埋之。

海上探珠人

耳談。嘉靖中。金陵楊參以參藩鎭廣南。一日大雷雨。忽一物如球。自天墜於訟庭。皆海波所成。坼之得人若且瞑。湯飲之活。曰我某郡民。與某某業探珠海蚌中。我下而二人秉繩其上。忽得三珠。一夜明最大。兩手握之上。復下取二珠。繩忽斷。隨流墮潭中。潭中龍所蟠處。反無水。跨其背如馬。覺腹饑。因龍自舐其脇涎。亦舐之。遂不饑。但瀾漪味苦甚。而縛褁其身成球。迷悶且死。雷動龍起。揚舞靑冥間。身隨之。故隨此。揚急捕之。某某與大珠俱在。蓋恐探者上。當得大珠。而二人分得小者也。以是斷繩。一訊吐實。二人抵死。而大珠還探者。

神丹

髙坡異纂。江陰米啇黃鐘。有女姜容姿。年及笄。忽爲神物所憑。一日以一物遺女。其質類石。而圓如彈丸。謂女曰。此神丹也。人死以熨胸腹間。當卽復生。宜寶之。以濟汝危急。𨿽父母死。勿妄用也。女妝藏之。會其伯母卒病死。女以卅試置屍上。卽蹶然復生。若夢覺然。神至。怒責女曰。語汝云何。而乃妄用之。遂奪丹去。神亦絕響。

魯公斷姦

耳談。成都守蘄水魯永淸。決訟如流。門外架屋數椽。鍋竈皆備。訟者至。寓居之。一見卽決。飯未嘗再炊。有魯不解擔之謠。適有以姦訟者。一曰和姦。一曰彊奸。臬長不能決。以屬魯。蓋欲試其決也。魯令隸有力者。去婦衣。諸衣皆去。獨裏衣。婦以死自持。隸無如之何。魯曰。婦荀守貞。衣且不能去。況可他犯。卽拱作和姦。訟遂決。

張居士

耳談。永州張居士始業屠。性彊直不欺。割肉惟心計多寡。一刀則已。不肯屑屑錙銖增損。稱張一刀。每目宰豬。聽鄰寺曉鐘聲發爲度。一日鐘無聲誤宰。走問僧何故。僧曰。夜夢十二人跪皆下乞命。謂但不鳴鐘。則度阨矣。以是罷擊。張歸。見所欲宰豬。生十一子。感悟輪回因果。遂棄屠皈依佛法。楚誦專愨。心鏡明徹。能知來去事。定死期坐化。里人神之。以其肉體塑像。蒙被錦繡。稱張居士。建庵祀之。禱卜響應。地與廣右猺冠密邇。冠至。屢佐我兵。預報吉凶及兵事機宜。冠苦之。剖其腹髒。自是禱卜無應。

燈中犬嚎

挑燈集異。萬曆中。無錫王養醇【問卿。】性嗜犬肉。每食必供。丙戌歲除。僕曰。明日歲朝。市無犬肉。家中老犬不任事矣。盍殺之。以供明旦用。王曰善。乃命殺犬。其犬被縶。大聲京號。旣殺而號不絕。血盡气沒。其聲乃在篝燈中嚎焉。久而不止。眾驚報於夫人。夫人親聽之。驚告問卿。問鄕不信。至廚下試聽之。號聲果從燈中出。問卿始惑焉。夫人追咎其平日嗜此味也。今如是。宜急解禳之。問卿終不以爲然。及病痊。起復登途。竟不得其死。與間羊集載宣城某方伯事同。但方伯聞聲。遂不復食。

鸚鵡山茶

庚巳編。正徳己巳春。都元翁與反遊靑山寺。僧房中山茶甚開。僧出一花示客。其狀宛如鸚鵡。二瓣左右互掩爲翼。二瓣合爲腸。二須垂爲足。而蒂橫生爲頭。兩旁復有黑點如目。曾云。卽此樹間所開花也。

積物發火

綠雪亭雜言。敖東谷在京師。見馬艸堆中火發。在陳畱縣。見油簍中火發。在泰州。見幹蝗堆中火發。在劍州。見積聚油紙中火發。皆濕熱逼蒸於內。不得發越故。郁攸不戒。其來有漸。博物志。積油滿萬石。則自然生火。武帝泰始中武庫火。積油所致。邵氏後錄曰。油絹紙石灰麥糠馬糞。本艸皆能出火。此皆物理自然。非怪異也。

聞子中還魂

挑燈集異。嘉靖初。三原李鎭師事雲巖先生。通史籍。晚年生子良心。課其學業。日以顯揚期之。值大比。良心往應鄕試。鎭病篤。及發榜日。鎭已屬纊。絕气一二日矣。報捷者造門云。李良心中若干名。鎭忽驚起而問之。乃往二年。

借目光

帝京景物略。英宗殺於忠肅公。陰霾翳天。行路悲嘆。夫人流山海闗。夢公曰。吾形殊而魂不亂。獨目無光。借汝眼見形於帝。翌日夫人喪明。奉天門災。英宗臨視。見公卓立於烈熖之中。憫其冤。貸公夫人歸。又夢公還目。而夫人之目復明矣。

書誥

唐制誥。必屬能書者。或得自書。如顏魯公。旣書請璽印。蓋自足垂遠。宋則當則者所書。其書半雜行艸。亦灑灑有致。若出歐蘇米蔡手。遂成異寶矣。明制務遵洪武正韻。必屬之誥勅房中含。整粟有餘。風軌絕少。紫桃軒載。穆廟時。司馬王崇古金書封誥請璽。被紏不許。蓋恩詐別書。當力購善書名家。正不必以泥金爲炫也。

堅瓠廣集

﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣

﹝堅瓠集﹞堅瓠補集

﹝淸﹞褚人獲纂輯

堅瓠補集

﹝淸﹞褚人獲纂輯

●堅瓠補集目錄

堅瓠補集

堅瓠補集序

堅瓠補集卷之一目錄

堅瓠續集卷之一

關社引

募修三淸殿疏

吳楚娶婦

琉璃肺

金釵剪燭

代毛延壽解語

曲巷髙門行

冷香韻

畵狀元

閻古古

卽事成語對

李丐詩

毛序始貓彈鼠文

行樂圖

神鬼吟詩

賞菊賈禍

沈山人飛霞

巧對

琪樹

隱焦字

承天寺產芝

孝梅

女仙賦詩

雙投橋

蘇長公墨竹

吳氏兒

王古漁

後懊鳥

西湖竹枝詞

容膝齋銘

天香國色

欽天監對

漁陽摻撾摻音散

西涯待友

迎月樓春聮

王玉澗降乩

前輩風致

鴛鴦栗子

紫姑賦牡丹

速客詞

女冠還俗

歌妓爲尼還俗

玉眞觀女冠

官人入道

暢道姑

題尼姑

詠雨

婦人投牒

陸放翁

水族加恩簿

湯久績驛壁詩

迎海驛壁詩

拄扙

江東三羅

糖擔聖人

糖丞相

甘蔗丞相

李英華

廢書詩

十壽歌

堅瓠補集卷之二目錄

堅瓠補集卷之二

建文帝詩詞

水月觀

遜國詩紀

昭君

古今名姝圖

詩鎭

宋元二帝盛徳

題畫龍

楊升庵黃鶯兒

白香山好遊

得詩止酒

花公傳

彈棉花槌謎

呂洞賓詩

柳比美人

詩字辧

詠傅巖

出家四時

範石湖祀竈詞

詠菽乳

乩書修橋文

賞桃應制

華巖洞石壁詩

對句薦館

藥名歲交詩

吳文之對

逐瘧文

閨怨詞

天絲飛揚

順理隨天

老狀元詞

烹葵

題林靈素像

戲對

沈娘詞

犀角酒斗

王彥齡詞

磨鏡帖

洞處歌

天干地支名

上梁語讖

汪嘯尹祝詩

走馬燈謎

日月雨露稱腳

詠鮝鶴繭鶴

自責責人

初夏小曲

掘塜歌

獨宿吟

施宗銘幼慧

西子子西

雪獅

楊梅核猴

美人過橋

人世炎涼

梅嬌杏俏

刺繡

元載妻詩諷

堅瓠補集卷之三目錄

堅瓠續集卷之三

餉茶詩

掃地詩

聽月樓詩

七姬廟

韓侂冑構禍

李楨像贊

養心歌

慈湖譽蚊

占雨

詞賦沙字

趙嘏

唐朝酒價

澆書攤飯

馬嵬

沈石田詩

子由寄詩

文信國詞

贈妓

黃華老人

茶夾書燈銘

賞梅懸燈

謁陵官假宿

劉仲修詞

孝宗孝養

詩詞偶誤

甜酒

蛙給廩

吳越分界

呂仲實詩

生同年月時

京官騎驢

彭秤翁詠鯗鶴

士人目重

飛走爲頌

京師事物對

酒館扁對

鵲橋

王荊公菊詩

飯後鐘

碧紗籠

機工善詩

西山晴雪

女帥勤王

範兆祥

鼓吹續音

鏡聽咒

元宵詞

勻面尙黃

林石逸興

儒生對句

禁城花柳

王文端雅量

謝禁纏足表

又

夢受廷杖

芙蓉別院

教學行

中峯詩戲

得句撞鐘

決僧判

西山遊女

堅瓠補集卷之四目錄

堅瓠續集卷之四

鳳凰臺詩

蓮花博士

贈娉娉詞

題琵琶行

示子詩

剪靈運須

古銅欵識

顧華玉座右銘

闕裏災

詠茉莉

燕京元夜

陜府驛壁詞

柳詞

葉公滑釐子合傳

白眉神詞

贈妓小英

邱氏召仙

占城使人

安南貢使

神燈引駕

泰陵水孔

聽琴詩

曹武毅賦詩

題蜘蛛

鶴銜書

趙夫人

雁來紅

白雁

慶樂園詞

蘇隨

羅周召乩

劍池石扉

謝逸工詩

秤心斗膽

李黃書翰

卓筆峯

木偶能詩

寒亭

紙窗詩

雞冠

落花遊蟻圖

蒲劍

劉阮天臺圖

兪君宣詞曲

小翩十九調

陳暎桃

官酒歌

劉光祖詞

贈昭華

題目牌詞

禽虫名

鐵崖小史

南京太常

戒食河豚

殺秦檜

冶容誨滛

差致仕

題席舎

詞隱美女

詩隱美女

堅瓠補集卷之五目錄

堅瓠補集卷之五

題藝祖像

玄虛子

姜堯章

稼軒經語詞

送別王禹偁

僧道乞詩

周晉仙

燭剪

義燕

魏壇女眞

唐六如詞

祝枝山詞

淩彥翀詞

郵亭圖

陸放翁詞

補天穿

撲蝴蝶詞

銀蒜

馬浩瀾

詹天遊

靺鞨

李師師

詞集怨事

白玉蟾詞

等身金

烏衣女子

坊曲

毛烈婦繡帽

陳敬叟詞

郝仙女廟詞

馬晉述懷詞

鄧千江望海潮

泥■﹝言尼﹞妮

送陳退翁詞

西湖送春

酒歌

酒檄

成語

上皇賞雪

綠菜贊

朱希眞

祭花園土神

康伯可詞

北客詩

千眼觀音

蔣氏嗜酒

下榻

打馬賦

紅芭蕉賦

黃蜀葵賦

砂挼子

艸燻

花案

峨眉佛現

陳憲副夢

師苦萬狀

焚書自遣

詩贈博徒

括兵作詩

女學士

人面桃花

鬭雞檄

堅瓠補集卷之六目錄

堅瓠續集卷之六

燈謎

春風世情

陸云士詞

奕碁度日

崇安別司壁詩

解題偶誤

王秋澗酒榜

王秋澗花約

舒春芳

謟卦

索柑駢語

破題對句

探梅詩

刻本多遺漏

東坡詩病

綺語銷魂

王貴學別子詩

牛衣

鬼妻題詩

碧蘭堂女鬼

詩送袁侍郎

記鬼

陳眉公七夕詞

隱月心字

姜徐佯字謎

和前韻詩

對句

父續子對

眞夢

丁大參

吳下歌謠

禽徵

徽宗詩先

鷺曰春鋤

織錦龍飛頌

詹材孝狗

明妃曲

無夢

題詩卽嫁

四歳能詩

啟謝親友

章節母

吳愼思詩

曼殊

髙麗人詩

髙麗妓能詩

詩妓鶴鈿

吳門歌

孝經引詩

雅令相戲

郡侯口令

鞋杯詞

調笑令

嘲齆鼻

辭薦館

詞贈周明娘

詞隱明字

後戲目詩

天餉

推閏歌

卜年占運歌

●堅瓠補集序

遂安毛鶴舫先生。歸自吳門。出褚子稼軒堅瓠全集示余。且索余序其補集。全受而循覽之。歡褚子好學不。至於如此倦。而畱心世道。抑何深且篤。嗟夫。今天下文人。不爲少矣。其立言著書。大約以名心客气中之。故奮其筆舌。指瑕索瘢。甚至古先賢亦在所不免。開人心狙詐之端。啟風俗陵傲之習。不至於畔道離經不止。余覽其書。不終捲而奮袂長嘆以起。復繼之以惄然懼。愀然悲焉。今褚子之宅心也醇厚。其立言也和乎。大要闗於名教者。凡惓惓加意焉。一編之中。軼事微詞。詼諧謔浪。𨿽復時時及之。不有博弈者乎。爲之猶賢乎已。亦何損於大雅耶。嘗謂明代詩文。病在摸擬剽竊。制藝擅場而外。惟叢書爲最。其筆情冷儁。有頰上三毛之致。余浪遊十餘年。以客座所聞。亦欲筆之成帙。而性懶善忘。忽忽暮年。迄無就緖。而益服膺褚子用心之勤也。玆補集所載。專收有韻之文。較之前集爲尢備。自玆以往。無毫髮之遺憾。可云完書。獨是余無用於堅世。以稗畦名集。而褚子以堅瓠名其書。不知余之取稗。褚子之名瓠。其寄托同異何如。他日過吳門。與褚子相遇。或有相視而笑。莫逆於心者乎。歸而訊之毛先生。其亦以余爲知言否。

錢唐洪升昉思撰

●堅瓠補集卷之一目錄

關社引

吳楚娶婦

募修三淸殿疏

琉璃肺

燭剪

代毛延壽解語

曲巷髙門行

冷香韻

畫狀元

閻古古

卽事成語對

李丐詩

貓彈鼠文

行樂圖

王勤中題畵

神鬼吟詩

賞菊賈禍

沈山人飛霞

巧對

琪樹

隱焦字詞

承天寺產芝

孝梅

女仙賦詩

雙投橋

蘇長公墨竹

吳氏兒

王古漁

後懊鳥

西湖竹枝詞

容膝齋銘

天香國色

欽天監對

漁陽摻撾

西涯待友

迎月樓春聮

王玉澗降乩

前輩風致

鴛鴦栗子

紫姑賦牡丹

速客詞

女冠還俗

歌妓爲尼還俗

玉眞觀女冠

宮人入道

暢道姑

題尼姑

詠雨

婦人投牒

陸放翁

木族加恩簿

驛壁詩

迎海驛壁詩

拄杖

江東三羅

糖擔聖人

糖丞相

甘蔗丞相

李英華

廢書詩

十壽歌

堅瓠續集卷之一

長洲石農褚人獲學稼纂輯

關社引

順治乙酉五月。王師下江南。吾蘇帖然順從。六月十三。忽有湖冠掲竿。殺安撫黃家鼒。城中鼎沸。舉家出避。賴大兵繼至。得以寧定。至八月中始歸。廬舍安然。人口無傷。裏中諸君子。感關聖覆庇之恩。舉會以祀之。先府君爲之引曰。鬼神如在。居髙而聽則卑。覆載無私。作善乃降之福。人不可以無家。恩莫深於再造。維玆六月。忽有斬竿掲木之事。嗟彼四民。盡懷破巢取卵之憂。控弦鳴鏑。鳥將死以知哀。命賤威尊。艸隕霜而必殺。何幸上帝監觀。熄自焚之火。下民永命。回有腳之春。男有室而女有家。風雨從好。寒者衣而饑者食。絲粒皆恩。帝力髙深。能生人於旣死。民生歡忭。在已危而得安。爰紏同志。用答私施。順時成祭。曰祠曰禴。曰嘗曰烝。迨其吉兮。圖像拜揚。乃聖乃神。乃文乃武。如將見之。但神立三才。聰明正直。寜望下土粢醍之報。帝錫五福。豆登醴酪。答以細民飲食之情。然而一誠可格。旣釁旣沐。明徳馨而黍稷皆馨。伏願萬國攸同。如幾如式。吳民安而天下舉安。

募修三淸殿疏

先府君有募修白鶴觀三淸殿疏文。今施捨之喜而勇者。選佛場也。金布雙林。銀函獅座。卽維摩室中寶座三千可成。黃冠挾冊。執其裾而告之。望望然去矣。瞿曇氏口土木而金碧之。丹竈無煙。金碧者。土木之而後已。𨿽兩聖人不加損益。而人情有不當然者。予裏白鶴觀。昔年月鼎祖師飛升之所也。軀三淸於廣殿。範眞武於前楹。龍虎交參。雷霆在手。豈今日菌芝生棟。澑雨駁牀。諸天幾負墻而憂。如外腴中稿之人。具體恢然。寒熱偶侵。百病具起。頺焉歸於盡而已。住持王紹武。仰屋而嘆。蓋嘆瓦不胎生。木不鬼運。道人不生點金之指。而藉子數行文墨。爲黽勉求之之語。作開口告人之人。此亦苦心積慮。而勢有不得不出於此者也。願布金長者。慳囊勇破。甃之垣之。棟宇之。閈閎之。富者出巨資。貧者抖紙角之星銀。積斗餘之數粒。盡曰檀施。是皆燒間時之香火。非暗坐油錢也。獨念此一仙都也。風雨漂搖。壁陷榱崩。亦鄕人之恥也。居其鄕者。貧莫能助。而使他方君子。爲之施金度木。以成鳥革翚飛之絳殿。抑又鄕人之恥也。噫。吾由未免爲鄕人也。

吳楚娶婦

七修類稿。載吳人娶婦欲長。美觀瞻也。楚人欲矮。善哺傭工也。地脈相接。而風俗不同。吳奢楚儉。故致如此。王蔭伯戲作娶婦詞云。楚人娶婦何喧喧。髙堂十日排酒筵。親戚回頭小姑起。傳道新人短而喜。低小腰身解哺兒。春糧擔水不知疲。西家老翁長吳塞。吳人娶婦長者愛。花燈前引扶入門。新人長大媒人尊。金馬下東步搖轉。春風裊裊花枝顫。可憐吳楚地不同。新人長短爲枯榮。若使吳人生落楚。一生醜惡何其苦。乃知長短亦有命。不系生身系生土。及讀漢書。馮勤祖偃。長不滿七尺。自恥短陋。恐子孫似已。爲子伉娶長婦。伉生勤。長八尺三寸。仕尙書。遷司徒。乃知娶婦欲長。不特吳人。亦非徒美觀瞻已也。

琉璃肺

元人詠物詩。有琉璃肺題。琉璃肺者。以豬肺注水。拍白如琉璃也。王秋潤詩。不佳。朱望子先生一律云。烹調肺品屬卑之。拍就琉璃獨出奇。紫潤本來如琢石。白腴今更類凝脂。如霜膚理人應羨。似雪中懷獸亦宜。常品豪門何足慕。袛須作饌供期頤。

金釵剪燭

蒼書叔金釵剪燭詩。綘臺流蠟暈生花。剪剔須教映碧紗。夜靜已無刀尺響。妝殘才掛掠梳斜。玉虫綴處紅脂落。金錯拈來鳳尾叉。最是侍兒能護惜。燼煤恐涴鬢如鴉。朱望子先生詩。良夜華堂列綺筵。美人侍立態■﹝女便﹞娟。爲嫌遠照昏檠上。特抜斜簪出鬢邊。紅蠟一枝沾綠膩。黃金雙股帶靑煙。當時韻事羣歡笑。遂共題詩擘綘箋。

代毛延壽解語

唐文粹。載程晏設爲毛延壽自解語云。帝見王嬙美。召延壽責之曰。汝何欺我之甚也。延壽曰。臣以爲宮中之美者。可以亂人之國。臣欲宮中之美者。遷於虜庭。是臣使亂國之物。不逞於漢而移於胡也。昔閎天獻美女於紂而免西伯。齊遺女樂於魯而孔子行。秦遺女樂於戎而間由余。是豈曰。選其惡者遣之。美者畱之耶。陛下以爲美者。是能亂陛下之徳也。臣欲去之。將靜我而亂彼。陛下不以爲美者。是不能亂陛下之徳也。安能亂彼謀哉。臣聞太上無亂。其次去亂。其次遷亂。今國家不能無亂。陛下不能去亂。臣爲陛下遷亂耳。惡可以爲美爲彼得乎。帝不能省。君子曰。良畫工也。孰誣其貨哉。

曲巷髙門行

順治初。周宗之者。長洲猾吏。暴橫一時。直指張愼學訪拿杖斃。大快人意。門上春聯。書曲巷幽人宅。髙門大士家句。胡溯翁作歌云。城南曲巷宗之宅。大士髙門自標額。華堂麗宇初構成。粉壁磨磚淨如拭。側聞其內加精妍。洞房綺疏屈曲連。朝恩室中魚藻洞。格天閣上簇花氈。百凡器血皆精絕。花梨梓椅來滇粵。錦帳一牀六十金。他物稱是何須說。前列優俳後羅綺。食客平原無愧矣。勢能炙手气燻天。忘卻由來吏委瑣。嗟嗟小吏何能爲。泥沙漏卮安從來。考課不明銓選雜。前後作令皆駑駘。錢榖訟獄懵無識。上下其手聽出入。哆口嚼民如冠讎。官取其十吏取百。滿堂知縣人閧傳。宗之相公閣老權。片言能合宰公意。隻字可發官帑錢。塗脂釁膏曾未巳。禦史風雷申法紀。窓戶靑黃猶帶濕。主人骨肉飛紅兩。廷中呼暴漸無聞。室內丁丁才住聲。斥賣屋居償帑值。兩妻削髮投空門。人言宅兆凶有由。前傷沈胥今損周。驟然興廢同一輙。官府估價何人酬。吾謂此言猶耳食。人凶宅兆何由吉。鞭撻民髓供藻飾。築愁府怨居安得。伏闕難畱直指公。長懸秦鏡照吳中。神姦斂迹吏道肅。比屋城南盡可封。曲巷之宅誰云凶。

冷香韻

小窓淸紀。和冷香韻句。幽人到處煙霞冷。仙子來時云兩香。霜封夜瓦鴛鴦冷。花拂春簾翡翠香。妝臨水鏡花俱冷。曲奏霓裳月亦香。雪層巒山骨冷。花隨飛浪水痕香。夷光出浦輕紗冷。洛妃淩波羅襪香。

畵狀元

江夏吳小仙【偉。】字魯夫。一字次翁。幼寓金陵。工山水人物。薦入仁智殿供奉。孝廟賜畵狀元印。【一作宣廟。】一日。飲友人家。酒闌。請作畵。小仙將蓮房濡墨。印紙上數處。皆莫測其意。少頃。縱筆揮灑。成捕蟹圖。最爲神妙。金陵李潛夫著。號墨湖。學畵於沈啟南。學成。更仿次翁。造其堂與。謝子象承舉。題其畵云。銀河無路泛仙槎。一舸空江此是家。殘月照人秋睡穩。不知淸夢在蘆花。

閻古古

崇正庚午孝簾。徐州閻爾梅。字用卿。又字古古。恃才傲睨。交遊不輕許可。遇溧陽陳百史【名夏】於虎丘。獨許其必發巍科。癸未。果以會元榜眼及第。鼎革後。百史入內閣。在漢人中。最用事。古古奔走於外。當事物色之。禍將及。乃入都。與百史相聞。一日。百史令親信至閻寓。謂如肯會試。當以會元相贈。古古笑而不答。其人屢促回音。古古令伸掌。書一嚇字於上。云以此復之。蓋以鴟梟得腐鼠諭陳。而以鵷雛自諭也。其詩有誰無生死終難必。各有行藏兩不如。亦上百史句也。百史見之。不敢復言。

卽事成語對

夷堅志。汪仲嘉。謫南康。嘗招郡僚宴集。營妓咸至。有姓楊及李者。色藝頗佳。理椽主李。戶椽主楊。席間時相嘲戲。理椽顧謂戶曰。爾愛其羊【楊。】我愛其禮【李。】載之魯論。無相笑也。眾大笑而求所以爲對者。時敖用卿【麋】與汪對奕。麋爭刧思行星子。沈令從傍呫囁。汪曰。我已有對矣。傍觀者審【沈。】當局者迷【麋。】眾擊節嘆賞。

李丐詩

毛鶴舫先生【際可】有李丐傳。丐江西人。往來江漢。三十餘年。遇紙筆。卽書字如符籙。皆不知其爲詩。先生始物色得之。附錄二十餘首。詩似深山髙衲。不與佯狂玩世者比。其詩云。瀑泉今古說廬臺。頃向云居絕頂來。潭逼五龍時怒吼。勢摧三峽更喧豗。橫奔月窟千堆雪。倒瀉銀河萬道雷。鎖斷鷗峯懸白練。遙看蛛网掛層臺。瀲灩湖光數頃浮。誰知曲湧萬峯頭。豁開古殿當前月。散作空山不盡流。金壁影搖冰鏡裏。魚龍深在廣寒秋。一輪直接曹溪路。白浪家風徧太洲。何年鞭月架長虹。碧落無門卻許通。曾是禦風人去後。故畱鳥道礙虛空。山色溪光明祖意。鳥啼花笑語機緣。有時獨坐臺盤上。午夜無雲月一天。

毛序始貓彈鼠文

臣貓言。臣以賁皇之同姓。爲章惇之後身。蒙被私恩。獲居禁近。鼾睡臥榻之側。獨肯見容。髙踞華屋之巓。初不爲怪。甚且引登席上援置臺中。食必分肥。坐或加膝。搏擊斃能言之鳥。竟免詆訶。盤旋亂將覆之碁。輙承嘉悅。凡諸異數。超越同儕。臣何敢辭口舌之勞。致有負爪牙之任。故常效張湯之磔。不欲如義府之柔。務俾麼麼之黨類盡除。方保公家之器物無損。豈彼自矜五技。訖持兩端。嘖嘖者不厭煩。訿訿焉且惑聽。臣請暴其鬼蜮之狀。絕此侏■﹝亻離﹞之聲。謹按搜粟都尉。兼掠剰使。襲封同穴侯鼠子。本系小醜之尢。冒稱諸虫之老。於辰支𨿽居首。在物類爲最微。賦形旣消沮不揚。稟性復狡獪莫比。光天化日之下。暫爾潛蹤。暗室屋漏之中。公然逞惡。營窟穴以藏匿。時爲兔脫之謀。畏首尾而伏行。更甚狗偸之態。漫云有體。誰謂無牙。速訟遂已穿墉。鉆隙何曾忘壁。甚至傷犠牛之角。不顧卜郊。學城狐之姦。遽思憑社。糞污蜂蜜。實助黃門之贊言。齒嚙馬鞍。幸賴蒼舒之善解。尢可恥者。從乞兒以遊戲都市。巧取金錢。見士人而拱揖庭階。故爲妖妄。或渡河而銜尾。奚堪倡江渚之魚蝦。至墜地而屠腸。詎能及淮南之雞犬。縱教幻化。誰復肯爲其肝。相彼貪饕。何時可滿其腹。惡難悉數。罪不容誅。非斷以老吏之獄辭。曷殱夫若輩之族屬。是使食苗食黍。終致嘆於魏風。而在廁在倉。恆興嗟於秦相也。伏惟箝斯甘口。燭其黠心。勅付臣貓。追捕如律。庶皇甫擊楊麼之首。譴責無逃。蕭妃扼武曌之喉。報施不爽。臣愚莾干冒威嚴。仰候指揮。制曰。爾貓。名𨿽不列地支。種實傳來天竺。念爾祖崇祀於八蠟。旣與虎而同迎。乃嗣孫奮迹於三危。嘗以獅而爲號。惟玆鼠耗。叵耐鴟張。孰曰苗頑。正資鸇逐。爾昨暫出。彼卽肆凶。窺甕翻牀。任疾呼而不止。囓書遺矢。欲安寢而無從。爾無忌器不投。定須聞聲卽捕。尙防抱頭而竄。勿容泣血以思。用假便宜。恪共常職。

行樂圖

郡有少年畵行樂圖。蠎衣帯劍。仿淩煙閣長孫順徳像。自云乃其後身也。向家蒼叔父索題。蒼叔題曰。爲儒尙俠少年遊。往往丹靑寄虎頭。夌煙閣像公與侯。君何爲者思其儔。於今風塵靖九州島。事業須憑萬卷求。何必長孫縣兜鍪。裒衣緩帯殊風流。

王勤中題畫

原缺﹝玆據柏香書屋校印本補﹞

王勤中【武】題畫扇云百合有二種白香者爲良其色如虎皮者人皆深惡之至於向日葵花大如盤正黃色隨太陽俯仰晷刻不渝則其性爲可嘉也而世厭惡尢甚噫二花之不合乎時豈以其忠孝性成而其文炳著也耶家蒼書叔戲綴以詩云無香百合向陽花劣得忘庵筆墨誇浪酒閒茶曾莫賞荒園敗砌忽增華止愁積毀難消枉猶恐新知似狎邪休道一經題品後便堪移植貴豪家

神鬼吟詩

載樂平鐘彥昭【照之】長於詞賦。紹興己卯春夜。獨窗下。過三鼓。聞窗外有吟哦詩句者曰。霖作商嚴雨。董來舜殿風。驚聽之。復誦至再。啟戶視之。無人焉。以爲神物所告。謹志於策。祕不語人。秋試。以膏澤爲豊年爲詩題。鍾押豊字韻。用前兩句入第五聮。考官讀之。擊節稱賞。批曰。形容得膏澤好。竟置之首選。與唐錢起夜聞曲終人不見。江上數峯靑句。及就試。作湘靈鼓瑟詩。用爲未聮。禮部侍郎李麟【一作暐】讀之嘆爲絕唱。遂擢第。甚相類

賞菊賈禍

菊花近來異種送出。爭妍競艷。曾見一種大紅而中有黃綫一條。謂之絳袍金帯。胡溯翁言。曾於汪均萬先生齋頭見。錦花樓花。大逾碗。古色可愛。詠一絕云。金縷沈香相間稠。花中鮮少錦中求。天孫昨夜呈新樣。絕勝春風醉玉樓。未幾。汪以賞菊醉後。爲機匠所構。所費不貲。明歲。遂絕東籬之興。人謂溯翁天孫錦樣。幾於詩識矣。

沈山人飛霞

萬曆初。江陰沈飛霞。善詩賦。工臨池藝。重名雅望。公卿多下之。吏部柏潭孫公【繼臯。】尢爲莫逆交。一日宴集。值庭前虞美人花正開。索詠。沈立就曰。妝殘幕下霸圖空。顏色如花舊楚宮。忍就魚腸三尺雪。染成腥血一枝紅。微香斂蕚春心嚲。廣袖翻階舞態工。應悵拔山人不見。托根芳艸到江東。孫公嘆賞。

巧對

一舉子在旅店中。聞樓下一人出對云。鼠偸蠶繭。渾如獅子拋球。思之。不能對。至成心疾而死。魂常往來樓中。時誦此對。人不敢上。後一舉子彊欲上樓。夜中果聞有誦此對者。舉子乃對曰。蟹入漁罾。卻似蛛蜘結网。鬼遂長嘯而去。怪亦絕響。

琪樹

山海經云。昆侖之北。有琪樹。詩家多用之。如桂宮露冷鶴歸早。琪樹風淸鸞去遲。又琪樹年年玉蕋新。洞宮長閉彩霞春句。是以爲仙家所種。人間無此樹也。而六朝事迹。載寶林寺法堂前。有琪樹。梅摯詠之曰。影借金田潤。香隨璧月流。遠疑元帝植。近想志公遊。是實樹矣。

隱焦字

毛鶴舫先生賦滿庭芳。贈女郎。隱焦字云。半截佳人。雙雙趺迹。何當美目偸瞧。采樵仙佀。木葉正飄揺。只願鷦鷯可寄。又誰知鳥去空巢。還堪嘆從無人影。漫道是僬僥。蕭條芳艸歇。霏微餘綠。猶映芭蕉。怪啁噍謠。諑眾口誰調。脈脈無言情緖。枉教人聽徹更譙。如何好因他憔悴。心去總難招。

承天寺產芝

承天廢寺。以金粟房爲惠藥局。忽產靈芝數莖。時競作歌異之。家蒼叔獨有感焉。爲之歌曰。明季頻年遭侵凶。承天僧富愁剽攻。吁情官府案捕急。饑民駢首懸街東。弭亂固宜用重典。柰何冤殺貢子洪。【子洪句容人。來寓伊叔麵店。聞亂往觀。亦遭捕捉。以爲亂首。梟於寺。】五十餘年畱怨血。鬼語豈無謀社宮。天道沈淪有反復。特來洪姓中丞公。止以一僧犯滛网。盡驅合寺緇流空。千年大剎一朝毀。如遇浩刼毘藍風。龍象悲愁竄無所。蹲踞卻有鳩盤同。重樓復閣議間架。公私計算收租庸。金粟房爲惠藥局。忽生芝艸珊瑚紅。古來妖祥不一理。譬如獲麟傷道窮。史書孝標三百本。聖王止貴時和豊。徵祥難問陸衛尉。【舎宅爲寺者。】作歌子媿啇山翁。廢興因果眼前事。芝房究系何神功。

孝梅

白鶴外史。龍廣寒。江湖異人也。事母至孝。六月一日。其母壽誕。方啟北牖舉壽觴。忽梅花一枝入牖。香色絕佳。人遂以孝梅稱之。士大夫題詩甚多。張存菊詩最佳。詩云。南風吹南枝。一白照萬綠。歲寒誰知心。孟宗林下竹。厥後孝梅年百有五歲。猶童顏鶴髮。人以爲孝感所致。

女仙賦詩

齊東野語。載女仙降乩詩。柳條金嫩不勝鴉。靑粉墻邊道韞家。燕子未歸春寂寂。小窓和雨夢梨花。松影侵壇琳觀靜。桃花流水石橋寒。東風吹過雙蝴蝶。人倚危樓苐幾欄。屈曲闌干月半規。藕花香澹水漪漪。分明一夜文姬夢。只有靑團扇子知。

雙投橋

杭州西湖南入路曰長橋。宋志。俗名雙投橋。西湖竹枝集。載元富春馮士頤有詞曰。與郎情重得郎容。南北相看只雨峯。請看雙投橋下水。新開雙朶玉芙蓉。注云。常有情人雙投於水。故俗名雙投。

蘇長公墨竹

鄭龍如耳新。費茂才家藏蘇長公墨竹。老幹突兀。枝葉離披。偃仰屈伸。曲盡其妙。卷末有詩云。黃陵廟前春雨足。湖皐煙樹錦模糊。慟天大嘆苦無語。二女祠中叫鷓鴣。作者姓氏。朦朧莫辧。而書法委蛇有姿態。要亦元宋間物也。

吳氏兒

耳新。載貴溪吳氏一兒。聰慧過人。數歳能詩。父母弄以竹馬。有客呼曰。紅孩兒騎馬遊街。卽應聲曰。赤帝子斬蛇當道。後與羣兒嬉。誤墮水中。幾死。援出。良久乃蘇。嗣是茫然無所知識。爲農夫以終。

王古漁

江陰王古漁【授。】字子予。送常熟李瑞卿詩。柳暗花明春雨天。鵓鳩聲裏一歸船。重遊已是十年後。爲問人生幾十年。本顧況一別二十年。人生幾回別句。亦自有味。

後懊鳥

汪鈍翁說鈴。載搢九弟【璞。】以博雅自許。遊中州還。見示一絕云。汝水東流馬向西。仙翁峯畔躡雲梯。丹泉汲罷楓林晚。亂聽深山後懊啼。𨿽二十八字。雋永可味。後懊鳥類杜宇。鄢陵以西有之。予舊寄搢九一絕句。梁公祠畔艸萋萋。王覇城邊日又西。後懊不知行客恨。隔花猶學子規啼。

西湖竹枝詞

西湖有竹枝詞一帙。七修載其二章。春暉堂上挽郎衣。別郎問郎何日歸。黃金臺髙倘回首。南髙峯頂白雲飛。又。官河遶湖湖遶城。河水不如湖水淸。不用千金酬一笑。郎恩才重妾身輕。前首乃丹丘李介石字守道作。後首乃富春吳復字見心作。

容膝齋銘

七修載錢塘徐延之【伯齡】容膝齋銘曰。粵惟文命。土階茅庭。顧彼受辛。瓊臺摘星。玆室斗許。僅容膝肱。旣非藻梲。庸使丹楹。形無勞役。耳無哇聲。心遠境靜。气和神寧。日對典墳。頤吾徳馨。噫。金穀平泉。匪吾之行。廣廈萬問。付之公卿。愼朂終始。敢識斯銘。

天香國色

牡丹世稱花王。吟詠必須天香國色四字。唐人多用之。後人不復再用。不知非四字不能稱此花。嘉靖中。杭州金茂之【珊】有二聯云。色疑傾國罕。香憶自天來。又。信知國內眞無色。浪說天邊別有香。可謂善用四字者也王伯榖亦有色借相公袍上紫香分天子殿中煙之句亦佳

欽天監對

天都載。載萬曆辛丑九日。焦弱侯先生邀登謝公樓。一友曰。曾見欽天監柱聯云。夏至酉逄三伏熱。重陽戊遇一冬晴。今諺云。夏至有風。重陽無兩。皆訛傳耳。

漁陽摻撾【摻音散】

魏武召禰衡爲鼓吏。著岑牟單絞之衣。爲漁陽摻撾。暇弋篇。漁陽摻撾。曲名。摻。擊鼓法。撾。擊鼓搥。楊文公說苑。載禰衡鼓歌曰。邊城晏開漁陽摻。黃塵蕭蕭白日暗。

西涯待友

弘治初。湖廣彭民望。任教職。有學而老貧。謁故友於京。不遇回。李西涯以詩寄云。斫地哀歌興未闌。歸來長鋏尙須彈。秋風布褐衣猶短。夜兩江湖夢亦寒。木葉下時驚歲晚。人情閱盡見交難。長安旅食淹畱地。慚媿先生首蓿盤。彭讀之。澘然淚下。西涯身處禁院。不能厚待一友。反詩激之。何哉。

迎月樓春聮

趙子昻過揚州迎月樓趙家。其主求作春聮。子昂題曰。春風閬苑三千客。明月揚州苐一樓。主人大喜。以紫金壺奉酬。

王玉澗降乩

天順五年長洲王元禹。扶鸞扣禍福。忽從父玉澗公降乩。書一律曰。一別三年未得歸。田園今與昔時非。眼前零落兒孫少。鄕裏蕭條故舊稀。忙處我能畱客醉。凶年誰肯賑民饑。含愁欲說胸中事。只恐西山又落暉。蓋其生平愛客。尢喜施與也。

前輩風致

碣石剰談。成化初。李方伯正芳【繼。】自山西南歸。先公約李飯。明將陳設。李已有東促之云。昨日分明約午餐。今朝紅日已三竿。主翁被酒渾忘卻。客裏誰知忍餓難。先公得詩。遽遣邀之。李已造門矣。又固始李郎中【瀚。】自畱都致仕來訪。先公亦設宴待之。郎中卽席有詩云。髙樓開宴錦云香。數遣佳人勸玉觴。三紀相逄才一醉。浮生能得幾星霜。又麻城周憲使【鑑。】自江西致仕後。來相訪。先公又設宴待之。周亦有詩云。與公正統屬同時。萬里鴻泥兩地思。四十年來渾似夢。一尊相對幾莖絲。

鴛鴦栗子

席上偶得鴛鴦栗子。或云。此可爲詩題。朱望子先生因賦四律云。一雙相結自天成。山果因加水鳥名。房鏬恰窺同宿意。殼分尢見共飛情。收藏喜作眠鷗侶。剝擊愁爲打鴨驚。連理枝頭還並偶。韓朋遺恨想難平。異形佳實綴良材。匹鳥依稀共一胎。並宿久藏如未起。雙飛遠餉卻齊來。合歡被掩苞方固。顚倒書分罅乍開。奇術若教能射覆。水禽山果定兼猜。

紫姑賦牡丹

夷堅志。乾道中吳興周巽伯【權。】知衢州西安縣。通判方楶宴客。就周借妓。周適邀仙。因求賦一詞。往侑席。仙乞題。周指缾內一撚紅牡丹。又乞詞名及韻。令作瑞鶴仙。用撚字爲韻。意欲因險困之。仙不思而就云。覩嬌紅細撚。是西子當日畱心千葉。西都競栽接。賞園林臺榭。何妨日涉。輕羅慢褶。費多少陽和調爕。向曉來露浥芳苞。一點醉紅潮頰。雙靨姚黃國艷。魏紫天香。倚風羞怯。雲鬟試插。早引動狂蜂蝶。況東君開宴。賞心樂事。莫惜獻酬頻疊。看相將紅藥翻階。尙餘侍妾。

速客詞

裏中有飲社。或角或奕。爲竟日歡。先公序言。有聚三姓之君子。忘形且曰忘年。積十日之相思。一斗亦能一石句。康熙癸卯初夏。值胡溯翁冶醵。以客屢速不至。作踏莎行詞曰。花瓣粘春。鶯簧愬夏。飛先頃刻無停駕。恰思小飲覓同人。風流有客春歸乍。冰鱗玉淨。朱櫻唇詫。醞釀初篘浮伯雅。只今便過莫遲遲。紅尖小印牌新砑。

女冠還俗

詩盆嘉言。宋孫花翁詠女冠還俗云。疊卻霞綃上醮衣。女童髽髻綠絲垂。重調蛾黛爲眉淺。再試弓鞋舉步遲。紫府煙花鶯喚醒。仙房雲雨鶴通知。簾低紅杏春風暖。淸夢應曾見舊師。史君實贈女冠還俗詩云。脫卻羅裙著繡裙。仙凡從此路岐分。蛾眉再畵當時綠。蟬鬢重梳昔日云。玉貌緩將鸞鏡照。錦衣徐把麝香燻。屏幃乍得輝光寵。更沒心情戀老君。

歌妓爲尼還俗

唐有歌妓。祝發爲尼。後又還俗。吳融作詩戲之曰。柳眉梅額倩妝新。笑脫袈裟得舊身。三峽重爲行雨客。九天曾是散花人。空門付與悠悠夢。寶帳迎回黯黯春。寄語江南徐孝克。一生長短托淸塵。

玉眞觀女冠

白香山詠玉眞觀小女冠阿容詩云。綽約小天仙。生來十六年。姑山半峯雪。瑤水一枝蓮。晚院花畱立。春窓月伴眠。廽眸𨿽欲語。阿母在傍邊。與昌黎白咽紅頰長眉靑詩。俱盡女冠奇衰之態。

官人入道

臨川黎擴擬唐宮人入道詩云。髙髻雲鬟罷舊妝。黃冠著入白雲鄕。碧桃春雨心初定。紅葉秋風怨已忘。行道宛如隨玉輦。步虛渾似舞霓裳多情惟有長門月。來伴吹簫引鳳凰。

暢道姑

桐江詩話。暢姓惟汝南有之。其族奉道。有女冠暢道姑。姿色妍麗。神仙中人也。秦少遊挑之。不從。作詩曰。曈人剪水腰如束。一幅烏紗褁寒玉。超然自有姑射姿。回看粉黛皆塵俗。霧閣云窓人莫窺。門前車馬任東西。禮罷瑤壇春日靜。落紅滿地乳鴉啼。

題尼姑

唐人題尼姑詩云。剪下春鬟著素衣。托身松院自棲遲。深通佛性渾無欲。恪守禪心不畵眉。栢子煙靑燻玉骨。梅花月冷映冰姿。此回減卻紅塵夢。雪竹松筠獨自持。岐王宮侍皃落髮爲尼。張稽因賦詩云。六尺輕羅染鬢塵。金蓮穩步襯湘裙。從今不入襄王夢。剪盡巫山一朶云。

詠雨

崇寧中。萬俟雅言。精於音律。自號詞隱。有詠雨。長相思詞云。一聲聲。一更更。窓外芭蕉窓裏燈。此時無恨情。夢難成。恨難平。不道愁人不喜聽。空階滴到明。

婦人投牒

僧仲殊一日造郡。東坡方接坐。見庭下有婦人投牒。立雨中。東坡命詠之。仲殊口占踏莎行曰。濃潤侵衣。暗香飄砌。雨中花色添憔悴。枇杷樹下立多時。不言不語厭厭地。眉上新愁。手中文字。因何不倩鱗鴻寄。想伊只訴薄情人。官中誰管閒公事。

陸放翁

陸遊。字務觀。母唐夫人。夢秦少遊而生。故以秦名爲字。而字其名。少好結俠客。有恢復中原之志。故劍南集可稱詩史。曉嘆一篇。書憤一律。足見其情。七修載其臨終一絕云。死後無知前事空。但悲不見九州島同。王師克復中原日。家祭無忘告老翁。此有三呼渡河之意。史稱天才豪邁。正似其詩。但爲韓侂胃之客。未免有憾。

水族加恩簿

晉陵毛勝。字無敵。爲吳越功徳判官。自號天饞居士。多雅戲。以地產魚蝦海物。造水族加恩簿。品敍精奇。各令一通。令者。蓋滄海龍君之命也。封江瑤令曰。咨爾獨步王江殊。鼎鼐仙姿。瓊瑤紺體。宜以流碧郡爲靈淵國。追號玉柱仙君。稱海珍元年。封蟹令曰。爾甘黃州甲仗大使。咸冝作解薀中。足材腴妙。螫徳充盈。宜授曹邱常侍。兼含黃伯。封鰣令曰。爾珍曹必用郎中。時充鐺材本美。妙位無髙。宜授諸衙效死軍。使持節雅州諸軍事。封鱭令曰。爾白圭夫子。貌則淸臒。材極美俊。宜授骨鯁卿。封鱉令曰。爾甲柝翁。挾彈於中。巧也。負擔於外。禮也。介胃自防。不問寒暑。智也。步武懦緩。不踰規繩。仁也。前以探甲尙書。榮其述。顯其能。宜授金丸丞相九肋君。封龜令曰。爾元介卿。卜灼之效。吉凶了然。宜授通幽博士。封水母令曰。爾借眼公。受體不全。與長須郎。兩相藉賴。宜授同體合用功臣。左右衛駕海將軍。封珍珠玳瑁令曰。李藏珍。照乘走盤。厥價不貲。班希裁簪制器。不在金銀珠玉下。藏珍宜授圓暉隱士。班希宜授點花使者。封鯽令曰。爾鮮於羹。斫膾淸妙。見稱杜陵。宜授輕薄使。銀絲省饜徳郎。封鯿令曰。爾縮項仙人。鬼腹星鱗。道亨襄漢。宜授槎頭刺使。封河魨令曰。黃薦可爾澤嫩可貴。然失經治。敗傷滋甚。故世目爾爲醇疵隱上。特授三徳尉。兼春榮小供奉。補封鰻令曰。爾曼卿。長身玉立。膏澤施民。宜授滑縣令。封斑魚令曰。爾魨孫。芳鮮自潔。肝膽過人。宜授斑州守。兼貫花道禦史。

湯久績驛壁詩

湯胤績守北邊。邊冠突至。領兵出戰而歿。數月間。日外通州驛。天色將暝。忍有兵官至驛。騶從甚盛。坐中堂。令免供具。只索紙墨筆硯燈燭。閉戶而寢。明早驛卒候其起。寂然無聲。啟戶視之。並無一人。但見壁間有詩。墨迹淋漓。詩曰。手提長劍斬渠魁。一箭那知中兩腮。胡馬踐來頭似粉。烏鴉啄處骨如柴。交遊有義空揮淚。弟侄無情不舉哀。血污遊魂歸不得。幽冥徒築望鄕臺。湯素能詩。爲鬼猶能寫懷。亦忠勇之流也。

迎海驛壁詩

正統十四年。朝廷有土木之患。東南調發頗多。周文襄以缺官敍用。越人邵昕者。先爲長邑丞。周起爲昆山縣尹。故縣有雙尹三丞四簿之濫。縣民王廷佩。候文襄至。題詩於迎海驛壁曰。昆山百姓有何辜。一邑那堪兩大夫。巡撫相公閒暇處。思量心裏忸怩無。文襄見之。略無怒色。邵亦罷去。

拄扙

陸務觀云。拄杖。斑竹爲上。竹欲老瘦而堅勁。欲微赤而點疏。賈長江詩云。揀得林中最細枝。結根石上長身遲。莫嫌滴瀝紅斑少。恰是湘妃淚盡時。善言拄杖者也。然非子有此癖。亦未易賞音。

江東三羅

晚唐江東三羅。隱。虯。鄴也。鄴詩。如閨怨云。夢斷南窓啼曉鳥。新霜昨夜下庭梧。不知簾外如珪月。還昭邊庭到曉無。南行雲。臈晴江暖鸊鵜飛。梅雪香沾越女衣。漁市酒村相識徧。短船歌月醉方歸。二詩。恐隱虯不及也。虯有比紅兒詩百首。

糖擔聖人

支頤集。有糖擔聖人詩。惜失其名。曾記少時八九子。知禮須教爾小生。把筆學書丘乙巳。惟此名爲上大人。忽然糖擔挑來賣。換得兒童錢幾文。豈知玉振金聲響。僅博糖鑼三兩聲。長洲縣學宮。在孔過橋。嘉靖中。閩縣舒汀。巡按吳中。善地理。疏請城東萬壽寺爲學宮。搬移聖像。力不能舉。一人在傍戲曰。此之謂重泥。歸家卽殞。糖擔褻瀆。始作俑者。其無後乎。

糖丞相

朱望子先生詠物詩。有糖丞相題。戲成二律云。液蜜爲人始自漢。印成袍笏气軒昂。狻猊斂足爲同列。李耳【虎名】卑躬屬並行。枵腹定知無肺腑。虛心自應沒肝腸。【史稱陳後主全無心肝。別有肺腸。】兒童盡與相親近。丞相無嗔可徜佯。鎔就糖霜丞相呼。賓筵排列勢非孤。蘇秦誘我言甘也。林甫爲人口蜜乎。黴【梅】雨還潮幾屈膝。香風送暖得全膚。紙糊閣老尋常事。【成化中有紙糊三閣老語。】糖相年來亦紙糊。【年來祀神糖獅糖人。皆紙糊者故云。】

甘蔗丞相

有人綽號甘蔗丞相。胡躋昭曾誦一詩。已忘之。惟記瓊筵終日受香煙句。今戲補二律云。搢笏垂紳巧樣裝。儼然顯者位行藏。口甜多媚徵甘艸。脾蜜趨炎飽蔗漿。盧杞形容差可擬。九齡風度豈堪方。賢姦何代無丞相。伴食惟君喜气長。琢成腰帯具冠裳。初置華筵態度揚。滿腹甜甘如蜜結。舉身津液是糖霜。鑪香繚繞淸宵永。銀燭繽紛待漏長。蔗老彌甘徒自慰。【對有馬失翁無咎。蔗到老彌甘句。】朝來消瘦減容光。

李英華

挑燈集異。縉雲縣主簿廳有女鬼。名李英華。建炎間。主簿王傳。有內弟曹穎。與之遇。倡和成帙。名英華集。春日述懷詩曰。三月園林麗日長。落花無語送春忙。柳綿不解芳菲恨。也逐遊蜂過短墻。花滿名園酒滿樽。仙家別是一干坤。千山皓月供詩興。一曲淸風醒醉魂。詠延慶寺云。精藍隱隱枕山巓。二月登臨意豁然。古木鳥啼風淡淡。層崖花落水濺濺。詠永寧寺云。云窪偶到萬松源。露冷風淸覺斷魂。歸到窪尊天已曉。暝然就枕到黃昏。穎從軍上道。英華授以異香一瓣曰。有急則焚香。當有所護。旣而穎獲遣。無火焚香。遂死。華以詩悼之云。問子從軍幾日歸。靈香一瓣特相遺。臨危偶乏硫黃火。遂至身亡不忍悲。

廢書詩

曾見書肆。一抄本廢書中。多格言警語。有一詩云。巧厭多忙拙厭間。善嫌懦弱惡嫌頑。富遭嫉妬貧遭辱。勤曰貪婪儉曰慳。觸目不分皆笑蠢。見機而作又言姦。不知那件從人意。自古人生處世難。言𨿽俚鄙。亦曲盡世情。又愁無盡極。莫只管愁去。樂無頓主。且零星樂些。

十壽歌

一要壽。橫逆之來歡喜受。二要壽。靈臺密閉無情【竇。】三要壽。艷舞嬌歌屏左右。四要壽。遠離恩愛如讎冠。五要壽。儉以保貧常守舊。六要壽。平生莫遣雙眉皺。七要壽。浮名不與人相鬭。八要壽。對客忘言娛淸晝。九要壽。謹防坐臥風穿牖。十要壽。斷酒莫教滋味厚。

●堅瓠補集卷之二目錄

建文帝詩詞

水月觀

遜國詩紀

昭君

書詩古今名姝圖

詩鎭

宋元二帝盛徳

題畫龍

楊升庵黃鶯兒

白香山好遊

得詩止酒

花公傳

彈棉花槌謎

呂洞賓詩

柳比美人

詩字辧

詠傳巖

田家四時

詩範石湖祀竈詞

詠菽乳

乩書修橋文

賞桃應制

華嚴洞石壁詩

對句薦館

藥名歲交詩

吳文之對

逐瘧文

閨怨詞

大絲飛揚

順理隨天

老狀元詞

烹葵

題林靈素像

孫費對語

沈娘詞

犀角酒斗

詩鬼降乩

王文恪和壽詞

劉武城詞

王彥齡詞

磨鏡帖

洞庭歌

天干地支名

上梁語先

汪嘯尹祝壽詩

走馬燈謎

日月雨露稱腳

詠鮝鶴繭鶴

自責責人

初夏小曲

掘冢歌

獨宿吟

施宗銘幼慧

西子子西對

雪獅子

楊梅核猴

美人過橋

人世炎涼

梅嬌杏俏

刺繡

元載妻詩諷

堅瓠補集卷之二

長洲石農褚人獲學稼纂輯

建文帝詩詞

建文帝首至吳江史仲彬家。題詩淸遠軒云。玉蟾飛入水晶宮。萬頃琉璃破曉風。詩就雲歸不知處。斷山零落有無中。畫鷁髙飛江木漲。老漁亟唱夕陽斜。秋來客子興歸思。船到吳江卽是家。又三至吳江。題滿江紅詞云。三過吳江。又添得一亭淸絕。剛占斷木光多處。巧依林樾。漠漢雲煙春晝雨。寥寥天地秋宵月。更水壺玉鑑暑宜風。寒宜雪。臞庵右。山依缺。垂虹左。波濤截。正三髙堂畔。舊規今別。何但漁翁垂釣好。謾將柳子新吟掲。信登臨佳興屬彭宣。能揮發。又觀競渡詞云。梅霖初歇。正絳色海橊初開佳節。角黍包金。香蒲切玉。是處玳筵羅列。鬭巧盡輸年少。玉腕彩紗雙結。艤彩舫龍舟。兩兩波心齊發。奇絕處。激起浪花。翻作湖間雪。畫鼓轟雷。紅旗掣電。奪罷錦標方徹。望水中天日暮。猶是珠廉髙掲。歸棹晚載荷香。十里一鉤新月。

水月觀

建文嘗至吳江。寓史仲彬別室。題水月觀賦詩曰。細雨披楊起綠煙。水波如織影迷簾。午鐘何處偏來耳。不似西宮奏管弦。

遜國詩紀

鍚山王時大先生【仁灝。】有遜國詩紀百絕。比事屬詞。綜考無遺。足稱一朝詩。史區區安用宋襄仁。猶說燕王是懿親。若謂東山休破斧。翻思采藥善全倫。蓋謂建文帝戒耿炳文等。母傷燕王。使朕有殺叔父名。由是文皇每臨陣。南軍不敢一矢加遺也。

昭君

照君名嬙。以良家子。選入掖庭。琴操云。齊國王穰女。年十七。儀容雅麗。國中長者求之。皆不許。乃獻元帝。後呼韓邪單於來朝。願爲漢婿。勅宮女五人賜之。嬙以入宮不見禦。積怨請行。臨辭大會。豊容靚飾。光明漢宮。顧影徘徊。竦動左右。帝見驚悔。然重失信。遂與匈奴。入胡。號寜胡閼氏。生一子。伊屠知牙師。呼韓邪死。前閼氏子代立。欲妻之。嬙上書求歸。成帝勅從胡俗。遂爲後單於閼氏生二女。長女云須卜居次。小女當於居次。平帝時。單於遣須卜居次。云入侍太后。此見漢書。並無畫工圖形之說。西京雜記。載畫工事。亦止毛延壽。而樂府解題所載。又有劉向陳敞龔寬楊杜樊靑等。近見南軒集異。有昭君入胡報帝書云。臣妾得偹禁臠。謂身依日月。死有餘芳。而失意丹靑。遠竄異域。誠得捐軀報主。何敢自憐。獨惜國家黜陟。移於賤工。南望漢廷。徒增愴結。妾有父弟。惟陛下幸少憐之。帝回思不置。窮究其事。畫工毛延壽樊靑等。同日棄市。據此。則畫工之說。似實有之。漢書或未之載耳。又堯山堂載。昭君在胡作詩云。秋木萋萋。其葉立黃。有鳥處此。集於苞桑。養育毛羽。形容生光。旣得升云。上游曲房。離宮絕曠。身體摧藏。志念抑沈。不得頡頏。𨿽得委食。心有徊徨。我獨伊何。來往變常。翩翩之燕。遠集西羌。髙山峩峩。河水決泱。父兮母兮。道裏悠長。嗚呼哀哉。憂心側傷。覩書與詩。昭君何嘗忘漢。且胡地艸皆黃。惟昭君墓艸獨靑。旣死猶以靑冢自旌。王荊公云。漢恩自淺胡自深。豈不冤哉。古今詠明妃者甚眾。然皆說是婦女怨嘆之情。惟樂天漢使卻回頻寄語。黃金何日贖蛾眉。君王若問妾顏色。莫道不如宮裏時。前輩以爲髙出眾作之上。謂其有不忘君之意。歐陽永叔云。絕色天下無。一失難再得。𨿽能殺畫工。於事竟何益。耳目所及尙如此。萬瑞安能制夷狄。遂爲絕唱。錢潁題其圖云。陰陽彊合春風惡。山水含羞夜月寒。胡始下機開要路。漢終無力挽頹瀾。固知作俑皆婁敬。圖國君臣仔細看。歸罪婁敬。立意亦創。鄧茂之詩。紅顏薄命漢昭君。一曲琵琶撥塞云。藉此和戎爲上策。滿朝簪笏亦釵裙。又某詩末云。籍令倚此爲長計。昭君應合畫麒麟。又明江陰某題其圖云。驪山舉火因褒姒。蜀道蒙塵爲太眞。能使明妃嫁絕塞。畵工應是漢忠臣。

古今名姝圖

閩陳元凱【勲。】集載題古今名姝圖云。友人陳克瑞文采風流。翰墨精絕。暇日圖古今名姝。合爲一卷。雲鬟翠黛。靚鹿鮮妍。幽怨閨情。體狀宛至。月籠薄霧。堪同掩映之容。花墜危樓。差擬輕盈之韻。𨿽復紅粉黃土。寥邈千祀。按圖而觀。則已馥馥馡馡。蘭思縈紆於縑素。珊珊冉冉。佩聲隱約於簾櫳矣。昔宋玉神女之篇。陳思洛妃之賦。窮情極思。飛神動魄。陳君毫端。幾與角妙。所謂畵中有賦者乎。眾姝芳迹。具諸紀錄或奇士鐘情。或萬乘垂盻。傾城判於一顧。剛腸化爲繞指。亦莫不香消紅歇。歌斷舞絕。徒寄斯圖。使人嘆息。達士流覧。亦可以識其空幻。破此一關。繪事之助。不旣弘乎。元凱萬曆辛丑進士。

詩鎭

湧幢小品。湖州慈感寺前潮音橋。水淸徹。有蚌浮水面吐珠。人皆見之。每風雨。卽有蛟龍來攫。永樂中。夏忠靖治水至湖。宿寺中。夜有神。黑衣白裏。率一美女來見。公不爲動。徐訴曰。久窟於此。歳被鄰豪。欲奪吾女。若得大人一字爲鎭。彼卽懾伏不動。公書一詩與之。中有蚌傾心之句。神拜領而去。未幾。公至吳淞江。夢金甲神來訴曰。往聘一女。無賴賺大人手筆。不肯嫁。請攺判。公張目視之。神甚怖。冉冉而退。公因悟是慈感蚌珠之仇。牒於海神。次日大風雨雷電。震死一蛟於錢溪之北。文皇偵卒報知。及還朝問狀。對曰。此皆陛下威徳。百神效靈聽命。臣何敢與焉。上爲嘆賞。

宋元二帝盛徳

元順帝。爲明宗子。文宗忌。連竄海南。詔書有明宗在北之時。自謂非其子。虞伯生筆也。文宗晏駕。寜宗復崩。國人迎順帝立之。帝入太廟。斥去文宗神主。命毀舊詔。伯生時在江西。以皮繩拴腰。馬尾縫眼。夾兩馬間逮至。嫉之者爲十七字。詩曰。自謂非其子。如今作天子。傳語老蠻子。請死。至則呈文宗親攺詔稿。帝曰。此朕家事。外人豈知。遂得釋。然兩目喪明。不能復書。此與晏殊撰李宸妃碑事相類。妃實誕仁宗。殊承章獻太后旨。謂妃無子。生一公主。早卒。仁宗恨之。而卒不罪。皆盛徳事也。

題畫龍

江進之【盈科】下第南歸。見南陽驛壁畫龍。題詩云。頭角空教恁地雄。可能霖雨潤寰中。人間多少諸梁軰。不愛眞龍愛畫龍。

楊升庵黃鶯兒

藝苑巵言。以雨中遣懷黃鶯兒。前一首爲楊升庵夫人所作。後三首爲升庵作。王元正以爲四詞皆出升庵。積雨釀春寒。看繁花。樹樹殘。泥塗滿眼登臨倦。雲山幾盤。江流幾灣。天涯極目空腸斷。寄書難。無情徵雁。飛不到滇南。夜兩滴空階。傍愁人。枕畔來。鄕心一片無聊賴。淚眸懶揩。狂歌懶裁。沈郎多病寛腰帶。朢琴臺。迢迢天外。懷抱幾時開。霽雨帶殘虹。映斜陽。一抹紅。樓頭畵角收三弄。東林曉鐘。南天晚鴻。黃昏新月弦初控。朢長空。披襟誰共。萬里楚臺風。絲雨濕流光。愛靑苔。繡粉墻。鴛鴦浦外淸波漲。新篁送涼。幽房弄香。雲廊水榭堪遊賞。倒金觴。形骸放浪。到處是家鄕。

白香山好遊

長慶中。白香山自中書舍人。出守杭州。徙蘇。首尾五年。自云。兩地江山遊得徧。五年風月詠將殘。可謂極宦遊之適矣。賞夜泛太湖。有十隻畵船何處宿。洞庭山腳太湖心句。又在湖心泛舟。連五日夜。寄元微之詩云。報君一事君應羨。五宿澄波皓月中。𨿽樂天風格髙邁。亦當時法网太疏。不以爲怪也。使今人如此。必染物議矣。

得詩止酒

宋蔡文忠公【齊。】性嗜曲蘗。飲量過人。沈酣晝夜。諌者弗聽。時太夫人年髙。甚以爲憂。一日山東賈存道過之。適文忠宿醒未起。存道乃大書於壁曰。聖君寵重龍頭選。慈母恩深鶴髮垂。君寵母恩俱未報。酒如成病【一作爲患】悔何追。文忠起。見之大悟。卽日痛懲。終身不復至醉。

花公傳

汪上輯先生【永璇。攺名頊。】號嘯尹。慱學多才。爲諸生。屢試不售。賫志以歿。見家人彈棉花。戲作花公傳。花公名絮。字奇溫。其先出自島夷。神禹時。始入中國。後繁衍。散處天下。吳楚間爲尢盛。家世中落。多寄迹於田家。公由鄕貢出守綿州。公鄕去綿遠。挈其子乘鐵軸車往。及關。道阻不得進。乃棄其子去。已復捨車走羊腸間。從者止一椎童。令之鳴弦自衛。往反數四。乃如綿。其爲綿也。人多庇之。歌曰。昔無襦。今五袴。上聞其臥治有餘。擢溫處道。尋升布政使。公以爲綿之事。條布中外。𨿽窮鄕僻地。下至婦女。皆與機務。一切羅織悉廢。上嘉其能。可任帷幄。拜冬官卿。然公所至爲政。不過歲餘卽敝。輙攺弦更張之。有彈其罷軟者。賜冠帶終焉。公貌白潔。性溫和。善處人骨肉間。平居常以茵褥自蔽。但好布帛。不近綈錦。能體卹下人。凡貧窶之徒及臧獲軰。悉被其徳。而富家率遠之。時有蠶叢綿氏。自謂功過於公。爲豪貴所重。然終不損公之價也。外史氏曰。夫徳足以覆被生民者。累千餘世不絕。公之先自島誇。隨貢入中國。後日益繁。與后稷功蓋略相等。𨿽然。祁寒咨怨之時。民咸思慕。及酷暑。輙忘之。豈其徳有未徧與。老子曰。天下熙熙。如登春臺。其利漙哉。

彈棉花槌謎

馮猶龍先生有彈棉花槌謎云。一物身長數寸。頭圓頸細無毛。佳人一見手來撾。揭起羅裙戲耍。席上交歡無限。聲音體態嬌佳。看來俱是眼前花。直弄到成胎便罷。

呂洞賓詩

呂洞賓過錦屏山。題詩云。半空豁然雷雨收。洗出一片瀟湘秋。長虹倒掛碧天外。白雲走上靑山頭。誰家綠樹正啼鳥。何處夕陽斜倚樓。道人醉臥巖下石。不管人間萬種愁。又。時當海晏河淸日。白鹿閒騎下翠臺。本爲君平川裏去。不妨卻到錦屏來。自有仙人丰度。今世傳洞賓詩。只朗吟飛過洞庭湖一絕耳。

柳比美人

古人詩中。多以柳比美。人取其柔曼之態相似也。唐牛嶠柳枝詞云。吳王宮裏色偏深。一簇纖條萬縷金。不憤錢塘蘇小小。與郎松下結同心。譽柳妬松。姝有趣。

詩字辧

王右丞詩。迸水定侵香案濕。魏禹卿辧云。定水迸侵。又桃源面面絕風塵。陳可一辧云。桃源西面。正對柳市南頭。鄧泰素嘗云。曾見古本唐詩。滿樹枇杷冬著靑。滿樹作滿寺。二水中分白鷺洲。二水作一水。云想衣裳花想容。蔡端明書作葉想衣裳。劉后村以爲筆誤。或云葉字。正與牡丹穩貼。愚意云字更趣。杜裳華淸宮詩。行盡江南數十程。曉風殘月入華淸。朝元閣上西風急。都入長楊作雨聲。連用二風字。瞿宗吉詩話云。向見善本。作曉乘殘月入華淸。殊妙。

詠傅巖

昔人詠商巖詩云。後來亦有君王夢。不是陽臺卽月宮。明威寧伯王越詠商巖云。圖像原從夢卜眞。天教版築得賢臣。漢家元帝知何事。只解丹靑畫美人。不說夢而說畫。語意更新。

出家四時

張浣心四時田家詩云。茅檐櫛比十餘家。男出耕兮女績麻。新柳沿溪映門戶。春深籬落放桃花。田夫並力急耕蕓。田婦當家送餉勤。禾黍油油初渴水。隴頭長望海東云。村家半吐籬邊菊。已報東臯■﹝禾罷﹞稏黃。男女腰鎌向田去。秋風吹送稻登場。農夫淩寒忙種麥。風冷云昏歸舍急。牀頭新釀斟一壺。門外雪飛村巷白

範石湖祀竈詞

古傳臘月二十四。竈君朝天欲言事。云車風馬小畱連。家有杯盤丰典祀。豬頭爛熟雙魚鮮。豆沙甘松粉餌團。男兒酌獻女兒避。酹酒燒錢竈君喜。婢子鬭爭君莫聞。貓犬觸穢君莫嗔。送君醉飽登天門。杓長杓短勿復云。乞取利市歸來分。

詠菽乳

尢自芳【芷】詠菽乳入絕。一腐二漿三衣四花五幹六乳七滯八查。漿云。醍醐何必羨瑤京。只此淸風齒頰生。最是隔宵沈醉醒。磁甌一吸更怡情。衣云。波湧蓮花玉液凝。氤氳疑是白雲蒸。素衣自可調羹用。試問當壚掲幾層。花云。瓊漿未是逡巡酒。玉液翻成頃刻花。何羨仙家多著異。靈丹一點不爭差。干云。世間宜假復宜眞。幻質分明身外身。才脫布衣圭角露。亦供俎豆進佳賓。乳云。膩似羊酥味更長。山廚嬴得甕頭香。朱衣蔽體心仍素。咀嚼令人意不忘。滯云。化身渾是坎離恩。火到瓊漿滯獨存。入口莫嫌滋味淡。鹽梅應不足同論。查云。一從五榖著聲名。歷盡千磨涕泗傾。形毀質消俱不顧。竭殘精力爲蒼生。

乩書修橋文

有請仙者。仙至。自稱柳子厚。因請作募修橋文。乩卽書云。古裏蓮溪。岸分左右。中橫一泒。直通汝漢江淮。向有橋梁。任爾東西南北。近因歲久圯頺。釘銷木化。行者趦趄。過者煩惱。似攖翼徳之怒。人影空隨。類觸項羽之威。燋藤難續。隱士無從買卜。才人何處畱題。抱信者任其潮至。種玉者曠爾良緣。苟無光武中興。滹沱不凁。若有東山賭墅。鞭策誰投。饁者枵農夫於饑渴之際。行者阻商賈於風雨之中。岸畔之石。叱之不動。柳陰之舟。呼之不來。達摩之術未諳。折蘆誰渡。長房之術難學。縮地無由。危橋岌岌。易水蕭蕭。今欲鳩工啟建。無白水以難成。聊陳蕪語募緣。有靑蚨而始就。徧告檀那。普求善信。喜捨隨輕隨重。覆福無量無邊。同種良田。共成勝事。幸垂樂助。請著芳名。謹疏。

賞桃應制

天寶遺事。唐中宗賞桃花。應制凡十餘人。最後一小臣。絕句云。源水叢花無數開。丹枝紅蕚間靑梅。從今結子三千歲。預喜仙遊復摘來。此詩一出。羣作皆廢。中宗令宮女唱之。號桃花行。然不知作者姓名。唐詩百家皆不載。

華巖洞石壁詩

名山記。華巖洞。世傳昔有桃花。瓣闊寸許。從洞中流出。石壁上有無名氏詩二絕。巖前流水無人渡。洞口碧桃花正開。東望蓬萊三萬里。等閒歸去等閒來。跨鶴歸來不記年。洞中流水綠依然。紫蕭攺徹無人見。萬里西風月滿天。

對句薦館

寧波一秀士。失館。無聊閒走。偶闖府道。吏拘見府。因誥其故。士以實告。府出一對令對。如佳卽釋。且爲汝薦一館。曰。徧地是先生。足見斯文之盛。士應聲云。沿街尋弟子。方知吾道之窮。府佳其對。果薦之。適袁元峯【煒】亦失館。蹈其轍。闖入府道。府亦出一對曰。湖山倒影。魚遊松頂鶴棲波。元峯卽云。日月循環。兔走天邊鳥入地。府亦薦之。元峯父執某出一對云。宦官寄宿窮家。寒窗寂寞。俱取宀字頭也。元峯云可以借得一點否。某許之。袁云。家宰安寧富宅。宇宙寛宏。某大賞之。

藥名歲交詩

朱望子先生於除夜。見案有藥具。戲作藥名歳交詩。除夕云。從容歲事已無忙。艸果村肴設小堂。酣酌屠蘇傾竹葉。暖煨榾柮帶松香。插梅瓶映連翹影。剪燭燈明續斷光。白附地磚書粉字。萬年長積有餘糧。元旦云。合歡門內各怡然。五味辛盤共慶年。把盞紅椒浮綠酒。擁鑪蒼木起淸煙。雪畱砌畔天花積。冰結階前地骨堅。祝願兒曹添遠志。白頭翁更壽綿綿。

吳文之對

吾郡吳文之。初名濟。少敏悟。方九歳。自書對聮云。移門欲就山當榻。補屋常愁雨濕書。與張濟同學。客聞其才。出對云。張吳二濟聮牀讀。文之應曰。嚴霍同光間世生。客善繪事。又云。畵艸發生。頃刻工夫非謂雨。文之曰。燈花開落。須臾造化不關春。又畫上行人。無雨無風常打傘。文之曰。屏間飛鳥。有朝有暮不歸巢。後登第。入翰林。

逐瘧文

信州程俊民【兆科。】病久瘧。乃爲文以逐之。其文多。不具錄。錄其雋詞曰。夫瘧者虐也。烈如暴暑。酷如猛吏。率然遇之。莫知其似。身搖搖如懸旌。足縮縮如有循。齒如石上漱。眼似霧中看。聲振林皐。勝在牀之蟻鬭。气蒸云夢。思入水而魚遊。如虺如蛇。潛出雞鳴星爛。爲鬼爲蜮。矯如白日靑天。一日二日之間。信成徙木。七月八月之內。威著鑠金。瘧汝亦知其魗與。來病君子。則汝爲小人。遘厲聖人。則汝爲狂鬼。以世所甚尊之士。而汝敢侮之。以世所甚不美之名。而汝輙居之。安在其知也。夫懸關中之蟹。汝可疾而驅。誦少陵之詩。汝可易而走。豈直宛市之羊可賣。妖祠之豕可誅哉。吾是悲汝愚。而又姍汝怯也。汝何不歸深山大澤。長存虛名。乃必效鼯鼠之窮何爲。瘧不敢對。抱頭而竄。予自是而蘇。霍然病已。

閨怨詞

汪嘯尹【頊】戲拈閨怨詞。調寄黃鶯兒。每句隱西廂曲一句。跌綻鳳頭鞋。【腳跟無綫。】捲珠簾【畢罷了牽掛。】收鏡臺。【只少一个圓光。】懶拈鍼綫懨懨待。【指頭兒告了消乏。】把象棋下來。【安排著車兒馬兒。】把雙陸打來。【又在巫山那廂。】怎柰寸情遠逐徵輪邁。【小則小心腸兒轉關。】酒醒才。【攺變了朱顏。】蒼天叫破。【直怎向喉龍。】哭倒在塵埃。【也有些土气息。】

天絲飛揚

吳中初。設南北兩局。時空中忽有白絲飛揚。人皆云。此天絲也。胡溯翁有句云。風雲滿地呈新樣。素縷遙空作雪飛。天恐東南杼軸盡。故教織女亦拋絲。時局中新創滿地風雲錦。故詩及之。

順理隨天

信步行將去。隨天分付來。此古人之名言也。巨鹿陳世寶易之曰。順理行將去。隨天分付來。則理直而辭順。爲無病矣。蓋信步則有荒唐不檢之患。而順理則循規蹈矩。自無任情率性之舉矣。

老狀元詞

宋人有小狀元詞。王元正補老狀元詞云。三百名中苐一人。宮花斜插二毛侵。丹墀獨對三千字。閶闔驚看五色云。袍簇錦。帶橫金。引領羣仙謝紫宸。時人莫訝登科晚。自古龍頭屬老成。

烹葵

詩言。烹葵及菽。唐人有烹葵邀上客句。則葵之可餐亦久矣。今未聞有烹之者。王元正過西湖僧寺。聞寺僧取葵。去其膚。食其幹。脆如萵苣。特未之試。余庭中榦葉葵花。爛焉如錦。他日以翠釜沃之。當添一佳味。山家淸供云。葵名鴨腳羹。

題林靈素像

林靈素以方術顯於時。有附之而得美官者。頗自矜。有驕色。或戲作靈素畫像詩云。當日先生在市廛。世人那識是眞仙。只因學得飛升後。雞犬相隨也上天。

戲對

臨江孫偉。貌與黎禦史龍相類。或云孫生面似黎龍。偉云。孔子貌類陽虎。又友人見偉著公服。戲云。孫穿公服。適有周裁。捧葛衣而過。偉云。周制夏衣。又費文憲公【宏】官侍郎。其兄【宷】爲太常少卿。以長少易位。劉瑾適過之云。費秀才以羊易年。【宏蓋己丑生。】宏答云。趙中貴指鹿爲馬。瑾頗銜之。

沈娘詞

錢唐朱若千先生【■﹝馬多﹞。】沈娘詞序云。蓋聞靑衫宴客。情移江上琵琶。翠幕迎郎。心結湖邊松栢。是以陽城下蔡。不乏名姝。金穀章臺。類多芳徑。吾友張公子者。夙擅風流。羣推俊雅。買花解語。教成十載辛勤。裂錦纏頭。名占五陵年少。邇者。移裝勝地。髙聚良朋。忽逄吳下麗人。頓作西泠佳會。燈搖翡翠。恍登歌舞臺中。面暈芙蓉。漸入溫柔鄕裏。矧乃佳人愛客。綺語纏綿。才子多情。艷思縈繞。予也色慚一唾。情媿滿車。然而飲大僕之名園。香畱午夜。宿司空之髙館。腸斷三更。爰賦小詩。用志良遇。詩云。畫堂此夕醉嬋娟。玉質微酡暱綺筵。正是好花乘夜看。紅燈低照露華鮮。千呼萬喚步方行。猶掩鮫鮹半倚屏。最愛雙瞳微轉處。巴江夜雨剪盈盈。翻杯酒污石橊裙。公子多情抹素綾。獨有佳人偏會意。低鬟佯笑說何曾。宛囀嬌鶯弄巧喉。彩雲畱住碧天秋。曲中忽訴生平事。四座沈吟盡點頭。

犀角酒斗

葉聖野先生【斐】有犀角酒斗。傍刻魁星像。右手執銀而失筆。坐客偶言。試官愛財。魁星袛以銀錠效用。朱云子先生隗。卽席賦沁園春詞曰。咄斗魁公。何事懷金。授筆歸來。怪日居角亢。守他金庫。奎臨財帛。趕上錢堆。路鬼揶揄。波臣憔悴。豈是文章竟躓哉。嘆毛錐子。見孔方兄至。那敢推排空教气湧如雷。任塊壘澆他三百杯。有王圖先達。吳融負屈。劉下第。棐李髙魁。銀气沖天。管花落地。倒卻西園文雅臺。但準備。得腰纏萬貫。穩取三臺。

詩鬼降乩

原缺﹝玆據柏香書屋校印本補﹞

客座新聞弘治間錢塘吳啟東遊西湖見湖旁有請仙者眾登岸往觀一庠士以學憲有一對云鼓振龍舟驚起黿鼉之窟久莫有能對者以此請仙對之卽書云火焚牛尾衝開虎豹之關眾請畱名乩書可憐可憐而已眾彊復書諸君可到湖東大楊樹下相見次日眾果蹤迹至彼見樹下以蘆席裹一屍在眾驚愕訪之乃知數日前縊死者眾因捐金市槥埋之野中

王文恪和壽詞

原缺﹝玆據柏香書屋校印本補﹞

王守溪年六十三楊君謙來壽守溪和詞云懸弧又誕朝六十三年鹿覆蕉勛名紫閣髙起何遲歸何早玉堂近日無宣召且是山中臥得牢治如虞聖如堯洗耳還容由與巢【一封書】且作山中宰相依然玉帶蟒繡爲袍扁舟範蠡去迢迢五湖煙景無人要金庭玉柱傲彼伊皇淸風明月卑他管蕭洞天福地誰曾到【皂羅袍】鎭日逍遙過去韶華不可招幸有還丹大藥絕勝鹽梅金鼎和調百年彊半緦勞勞奔名逐利何時了嘅彼時豪東門黃犬徒增煩惱【駐馬聽】古來富貴誰長保早是抽身早裴相午橋莊疏傳都門道到如今尙瞻髙節操【淸江引】

劉武城詞

原缺﹝玆據柏香書屋校印本補﹞

張無擇【棆】貧士也所得館谷悉以置書每爲室人之謫劉武城戲成如夢令二闕互爲答問調之云縱使汗牛充棟不疊黃虀一甕笑你腹便便幾見把窮愁掇送無用無用風緊敗窓支孔萬卷百城相亞滋味渾如食蔗急切不逢時時至黃金無價休罵休罵濁酒沒他難下

王彥齡詞

夷堅志。王彥齡【齊叟。】元佑樞密彥霖之弟。任俠有聲。初官太原。作望江南曲。嘲郡縣僚佐及府帥。帥怒甚。因入謁。面數折之云。君恃爾兄。謂吾不能治爾耶。彥齡斂板頓首謝。且請其過。帥告之。復趨進。倚聲微吟曰。居下位。只恐被人讒。昨日但吟靑玉案。幾時曾作望江南。下句不屬。回顧。適見兵官。乃曰。請問馬都監。帥不覺失笑而退。所傳別素質一闋云。此事憑誰知證。有樓前明月。窗外花影。亦其詞也。娶舒氏女。亦工篇翰。婦翁出武列。彥齡常醉酒嫚罵。翁不能堪。竟至離絕。女在父家懷其夫。而作點絳唇曲云。獨自臨流。興來時把闌干憑。舊愁新恨。耗卻來時興。鷺散魚潛。煙斂風初定。波心靜。照人如鏡。少个王郎影。

磨鏡帖

天臺車淸臣【若水。】宋理宗時人。腳气病作。時以書自娛。隨所見而錄。久自成編。名腳气集。首載潘默成磨鏡帖甚佳。帖云。僕自諭昏鏡。諭書爲磨鏡藥。當用此藥揩磨塵垢。使通明瑩徹而後已。倘積藥鏡上。而不施措磨之功。反爲鏡之累。故知托儒爲姦者。曾不若愚夫愚婦也。

洞處歌

彭功甫云。洞庭兩山靑冥中。猗頓近稱許與翁。翁老盛修玄都宮。木天矗立參殊功。許生百萬何豪雄。結交惟有袁與馮。近日忽思結上公。【申文定一】上公臨況麟袍紅。珍羞羅列拜下風。八蠶繭紬等蠛蠓。炊金饌玉聲玲瓏。賓客廝養無異同。世間富翁有如此。貧士依然凍餓死。

天干地支名

說圃識余。載天干歌。七言四句曰。閼逄【甲】之下是旃蒙。【乙】柔兆【丙】連彊圉【丁】著雍。【戊】屠維【巳】上章【庚】重光【辛】次。玄黓【一作默。壬。】昭陽【癸】於乃終。又有地支歌。五言六句曰。攝提格【寅】單閼【卯。】執徐【辰】大荒落【巳。】惇牂【午】兼協洽【未。】涒灘【申。】與作噩【酉。】閹【一作掩】荗【戌】大淵獻【亥。】困惇【子】赤奮若【醜。】熟記之。可免翻閱之勞。﹝其﹞解釋。詳載載修類稿。

上梁語讖

文文山公少時。作新居上梁文。有拋梁南。說與山人住水南。江上梅花都是好。莫分枝比與枝南。公殉節後。其弟文溪【壁】。仕元爲縣令。或貽詩譏之。有南枝向暖北枝寒之句。【詩見初集】前語遂成一先。

汪嘯尹祝詩

毛徳音先生【綸。】學富家貧。中年瞽廢。同輩惜之。其配亦有賢徳。六秩雙壽時。同人俱以詩贈之。先生獨喜汪嘯尹四絕句詩云。兩字饑寒一腐儒。空將萬卷付嗟吁。世人不識張司業。若个纏綿解贈珠。久病長貧老布衣。天乎人也是耶非。止餘幾點窮途淚。盲盡雙眸還自揮。荊布虀鹽四十年。誰人知得孟光賢。至今還舉齊眉案。辛苦終身實可憐。工容何事不如人。嫁與寒儒病更貧。垂老雙眉終日鎖。鶯花過盡那知春。四詩絕非祝嘏常套。先生所以獨喜之與。先生有三國箋注。琵琶評行世。

走馬燈謎

山陰徐文長名渭。嘗隱括徐渭二字。爲秦田水月。有走馬燈謎云。但見爭城以戰。不見殺人盈城。是气也而皮動其心。

日月雨露稱腳

杜少陵詩。雨腳但仍舊。雨腳如麻未斷絕。白玉蟾詩。雨腳初收起暮煙。江公著詩。云葉紛紛兩腳勻。汪信民詩。雨腳晨可歇。蔡啟詩。城響濤頭入。江昏雨腳斜。雨腳二字。本齊民要術。少陵始用之。少陵又有日腳下平地句。韋莊詩。遠水斜牽日腳流。石曼卿詩。花影長隨日腳流。陳輔詩。白下風輕日腳斜。李賀詩。露腳斜飛濕寒兔。諭鳬詩。雁天霞腳雨。東坡詩。月腳垂孤光。日月霧露。稱腳俱新。

詠鮝鶴繭鶴

毛序始詠物西江月二詞。詠鮝鶴云。只道生從胎卯。原來索自枯魚。稜稜瘦骨欲憑虛。誰復假之毛羽。縱使淩霄有志。那堪涸轍難舒。林逋支遁莫憐予。空說莊周知已。詠繭鶴云。才見春蠶欲死。忽有素鳥如生。馬頭娘子已藏形。幻作柱頭丁令。月羽還須剪就。縞衣不待裁成。若教沖舉向靑冥。應化遊絲千仞。

自責責人

南充陳玉壘【於陛】云。今人談人則易。自責則寛。常見當事者指摘前人。殆不容口。及觀其所爲。不若遠甚。宋人詩云。鮑老當筵笑郭郎。笑他舞袖太郎當。若教鮑老當筵舞。轉更郎當舞袖長。可謂曲盡事情。

初夏小曲

涇陽趙念堂先生。有初夏小曲云。豆角兒香。麥索兒長。響嘶喞繭車兒風外揚。靑杏見才黃。小鴨兒成雙。雛燕語雕梁。紅石橊花滿西窗。黃蜀葵葉掃東墻。泥金團扇涼。香玉紫紗囊。將佳節。慶端陽。

掘塜歌

範槨字徳樞。掘冢歌云。昨日舊冢掘。今朝新冢成。冢前兩翁仲。送舊還迎新。舊魂未出新魂入。舊魂還對新魂泣。舊魂可嚀語新魂。好地不用多子孫。子孫綿綿如不絕。曾孫不掘玄孫掘。我今掘矣良可悲。不知若掘又何時。郎仁寶云。據歌。則人決不用孔孫。亦不用墳墓矣。當換好地二句中數字可也。如曰。好地還須好子孫。子孫綿綿多頑劣。曾孫不掘玄孫掘。斯義方妙。然多字。更不若若字爲妙。

獨宿吟

胡仲彛【以梓。】有獨宿吟。云孤鶴淸寒。霜天獨宿。緊揌肩。暖覆是。被擁鑪香香馥馥。心兵不起媚幽獨。安視到曉日烘窗。也算人生自在福。

施宗銘幼慧

施盤幼警敏。善屬對。隨父商於淮上。從師讀書。主羅鐸家。有都憲張某來。鐸命其子與盤偕見。張試以對曰。新月如弓。殘月如弓。上弦弓。下弦弓。盤應聲曰。朝霞似錦。晚霞似錦。東川錦。西川錦。張大奇之。正統戊午舉於鄕。赴會試。詩別劉昌。有紅雲紫霧三千里。黃卷靑燈十二時句。年二十三。遂魁天下。在翰林。英宗間卿家吳中。有何勝地。盤對曰。有四寺四橋。上問何名。盤曰四寺者。承天萬壽永定隆興。四橋者。鳳凰來苑吉利大平。英宗大悅。

西子子西

毛鶴舫先生幼時。作一對云。西子顚倒爲子西。須辧吳頭椘尾。數十年來舉以示人。並未有能對者。

雪獅

乙亥新正。積雪盈尺。兒童競塑獅子。漫成一律。雪積廣庭中。物成體自充。豈知百獸長。亦藉六飛雄。神似窮人力。形摹逼鬼工。寂然不一吼。殊覺勝河東。孫瀛仙見而賜和。復疊前韻卻寄。寒气猶凝結。春回雪尙充。黃童能肖物。白澤獨稱雄。蹲踞徵心巧。猙獰極化工。無然競肥瘦。旭日已升東。復蒙瀛仙見和。再疊前韻。雪獅詩偶賦。賜和已盈充。昔辧黃金僞。今成白雪雄。畏貍如見伏。禦象或稱工。西域毛羣特。安然置並東。聊記一時遊戲往復。殊不計工拙也。

楊梅核猴

吾吳沈君玉。善於雕刻。以楊梅核雕獼猴。色蒼毛短。厥狀酷肖。因仿尢悔翁先生物幻詞體。作西江月詞。楊氏昔稱家果。沈郎幻作野賓。【王仁裕猿名。】色殷毛短直生成。酷傀獼猴形影。療足王嶷遺臭。【童貫患腳气。或云楊梅仁可療。會稽守王嶷獻三十石。卽擢待制。】觸姦唐史畱馨。形骸𨿽具木難升。智動化爲仁靜。

美人過橋

偶詠美人過橋。起用雨絲風片煙波畵船。韻限溪西雞齊啼。雨雲何處度前溪。絲柳纖腰裊向西。風掲衣香疑散麝。片分裙采炫山雞。煙籠鬟鬢芳姿艷。波叩嬋娟體態齊。畵史但能摹彷佛。船頭人辧笑和啼。

人世炎涼

螢雪叢說。人之一身。已自有輕重。足履穢惡。則不甚介意。若手沾污。浣濯無已。又何怪世情之炎涼也。舊有題湯泉一絕。最爲該理。比鄰三井在山崗。二井米寒一井湯。造化無私猶冷暖。爭教人世不炎涼。

梅嬌杏俏

閒居筆記。吳大郡王二愛姬名梅嬌杏俏。丰姿並俊。尢善詩詞。梅作詞。誇已嘲杏曰。一種陽和。玉英初綻。雪天分外精神。冰肌玉骨。別是一家春。樓上笛聲三弄。百花都未知音。明窗畔臨風對月。曾結歲寒盟。笑杏花何太晚。遲疑不發。等待春深。只宜遠望。舉目似燒林。麗質芳姿𨿽好。一時取媚東君。爭如我靑靑結子。金鼎內調羹。杏亦作詞答梅曰。景傍淸明。日和風暖。數枝濃淡胭脂。春來早起。惟我獨芳菲。昨夜幾經雨過。似佳人細膩香肌。堪賞處。玉樓人醉。斜插滿頭歸。笑梅花何太早。蕭疎骨肉。葉密花稀。不逢媚景。開後甚孤恓。賦性冰心玉質。甘受雪壓霜欺。爭如我年年得意。占盡曲江池。

刺繡

吳中女郎王道薀。詣尼庵。見二尼刺繡。尼謂道薀能詩。請詠其事。薀集唐句云。風捲楊花拂繡牀。爲他人作嫁衣裳。因過竹院逢僧話。始覺空門興味長。白香山題刺繡圖云。倦倚繡牀愁不動。緩垂綠帯鬢鬟低。遼陽春盡無消息。夜合花前日又西。朱絳詩云。獨在紗窗刺繡遲。紫荊枝上囀黃鸝。欲知無限傷春意。盡在停鍼不語時。

元載妻詩諷

元載擢拜中書。妻王韞秀寄詩姊妹云。相闥已隨麟閣貴。家風第一右丞詩。笄年解笑鳴機婦。恥見蘇秦富貴時。及爲兩朝宰相。貴盛無比。秀以詩諭之曰。楚竹燕歌動畫堂。更闌重換舞衣裳。公孫開館招佳客。知道浮雲不久長。載不悟卒及於難。

●堅瓠補集卷之三目錄

餉茶詩

掃地詩

聽月樓

七姬廟

韓侂冑構禍

李楨像贊

養心歌

慈湖譽蚊

古雨

詞賦沙字

趙嘏

唐酒價

澆書攤飯

馬嵬

沈石田詩

子由寄詩

文信國詞

贈妓

黃華老人

茶夾書燈銘

賞梅懸燈

謁陵官假宿

劉仲修詞

孝宗孝養

詩詞偶誤

甜酒

蛙給廩

吳越分界

呂仲實詩

生同年月時

京官騎驢

詠著鶴

士人自重

飛走爲頌

京師事物對

酒館扁對

鵲橋

王荊公菊詩

飯後鐘

碧紗籠

機工善詩

西山睛雪

女帥勤王

範兆祥

鼓吹續音

鏡聽咒

元宵詞

勻面尙黃

林石逸興

儒生對句

禁城花柳

王文端雅量

謝禁纏足表

又

夢受廷杖

芙蓉別院

教學行

中峯詩戲

得句撞鐘

決僧判

西山遊女

堅瓠續集卷之三

長洲石農褚人獲學稼纂輯

餉茶詩

陸起頑先生【世簾。】餉茶詩云。瓦壺欲燥鑪煙冷。汲得淸泉思瀹茗。岕葉收藏動來年。色香已散存枯梗。春深榖雨正新晴。屋角鉤輈鳥弄聲。讀倦不禁消渴甚。雅懷玉露吸金莖。山中一夜驚雷莢。處處春云披綠葉。倒篋傾筐摘取歸。焙來不失盧仝法。蒙君遺我小龍。團絕世珍奇出艸叢。幽冷自來同气味。啟封如與故人逢。呼童拂拭安折腳。火候還叫細斟酌。蟹眼初生雪浪翻。渟甌淺碧堪奴酪。夢回酒醒郁無聊。頻啜愁中意亦消。解道茗柯多妙理。茶星燁燁耿淸宵。

掃地詩

李如石先生【實。】隱上淸江。作掃地詩。有屋淸江上。湫隘正短檐。上苫蘆有漏。下爬土不平。斗然狂颷起。埃圿散復攢。黃葉呼敗艸。策策走幾前。兒童棄竹馬。塵飯雜泥丸。念不習小勞。慚負粥兩餐。念不勤四體。何殊豕在圈。把篲一拂埽。有若風雨旋。心與手俱妙。技與道俱全。渙然捲霧去。豁然云離天。一切蚍蜉子。驚謂何神仙。擁篲捲藏之。亦何有力焉。幽屏無事事。聊事一室閒。

聽月樓詩

明余姚解某。館於富室。爲東翁題匾於樓。以聽月顏之。東翁不解。先生因題一律云。百尺樓髙接太淸。憑欄側耳甚分明。碾空吚喔冰輪響。搗藥叮當玉杵鳴。樂奏廣寒音裊裊。斧裁丹桂韻丁丁。陡然一陣仙風起。吹落嫦娥笑語聲。

七姬廟

元季兵起。潘原明。名元紹。爲僞吳行省左丞。妾七人。程氏。翟氏。徐氏。羅氏。下氏。彭氏。叚氏。叚年最幼。王師克城。叚氏曰。主君待吾厚。願先君死。以絕念慮。然後六姬從之。潘藳葬之東城。張羽爲之傳。宋克書碑藏冢中。至嘉靖中碑始出土。人建祠祀之名七姬廟。朱云子先生七姬墩詩。須髯卹死況巾幗。又況妾媵及韶質。潘郎有美六餘一。藝色相亞無妬嫉。蘭心蕙態和且秩。重兵壓境主戰栗。顧謂諸姬宜努力。叚姬聞語不待畢。從容蹝步入幽室。練巾繞項懸玉骨。六姬相繼意如壹。倉皇寧具唅與襲。焚屍藏骸冢無突。短碣荒園久蕪沒。百五十年方始出。此事未見前朝冊。田橫葛誕稱气激。浴鐵之徒丈夫烈。嗟嗟諸姬婉而弱。死義千金莫能奪。一之爲甚作者七。不顯其名采風責。君不見小憐後服承恩澤。重奏琵琶代王宅。續命菖蒲化荊棘。

韓侂冑構禍

趙汝愚藉韓侂冑力。通宮掖。立寧宗。侂冑所望。不過節鉞。劉弼從容謂。汝愚曰。此事侂冑。不謂無功。亦須分些官職與他。徐誼亦曰。侂冑異時必爲國患。宜飽其欲而遠之。葉適亦曰。觀侂冑意。止望節鉞。宜與之。朱熹亦曰。宜以厚賞酬侂冑。勿令預政。汝愚謂其易制。皆不聽。止加侂冑防禦使。侂冑大怨望。遂構汝愚之禍。趙從道有詩云。慶元宰相事紛紛。說著令人暗斷魂。好聽當時劉弼語。分些官職乞平原。羅大經詩云。齋壇一鉞底須慳。坐見諸賢散似煙。不使慶元爲慶曆。也由人事也由天。

李楨像贊

王文恪公集載。正徳五年。吳下大水。饑莩載塗。有司奉命檢災賑饑。往往旁綠以爲利。予伏林下。竊傷之痛之。甪頭巡司李楨者。領檄散財。於鰥寡甚均。且有憂民之言。予甚多之。乃因其像。贊之曰。勿謂位卑。其才乃充。勿謂惠小。其心乃公。屏盜之迹。時乃之職。拯民之痛。時乃之功。蓋一命之士。存心於愛物。則九重之仁。不隔於困窮。噫彼貪濁位。都顯榮。受若直。怠若事。瘠其民。肥其躬。𨿽曰侈然蒞於上。得不赧爾愧於其中耶。夫李楨不知何郡人。一巡司耳。得附文恪公之文以傳。誰謂簾吏不可爲乎。

養心歌

說圃識余。載養心歌甚妙。惜不知誰作。歌云。得歲月。忘歲月。得歡悅。忘歡悅。萬事乘除總在天。何必愁腸千萬結。放心寛。莫膽窄。古今興廢言可徹。金穀繁華眼裏塵。淮陰事業鋒頭血。陶潛籬畔菊花黃。範蠡湖邊蘆月白。臨潼會上膽气雄。丹陽縣裏簫聲絕。時來頑鐵有光輝。運退黃金無艷色。逍遙且學聖賢心。到此方知滋味別。粗衣淡飯足家常。養得浮生一世拙。【考此歌乃邵堯夫作。】

慈湖譽蚊

楊慈湖作夜蚊詩。極力譽之。謂其入耳皆雅奏。觸面盡深機。勝於人之耳提面命。蓋以蚊爲靈於人也。異哉其見乎。夫蚊爲惡物。自古及今。莫不惡之。況譽蚊而貶人乎。慈湖主張象山之禪學。一時從其學者甚少。故憤而發此言耳。黃借庵驅蚊賦。謂虎可徳化。鱷可文驅。蚊最不靈。爲血肉喪軀。其借蚊以垂戒。則正論矣。

占雨

範石湖詩云。朝霞不出門。暮霞行千里。今晨日未出。曉氛散如綺。心疑雨再作。眼轉云四起。我豈知天道。吳儂諺云爾。古來占滂沱。說者類恢詭。飛雲走羣羊。停雲浴三豨。月當天畢宿。風自少女起。爛石燒成香。汗礎潤如洗。逐婦鳩能拙。穴居貍有智。蜉蝣彊知時。蜥蜴與聞計。垤鳴東山觀。堂審南柯蟻。或加陰石鞭。或議陽門閉。或云逢庚變。或自換甲始。刑鵝與象龍。聚訟非一理。不如老農諺。影響捷於鬼。哦詩敢誇博。聊用醒午睡。羅景綸云。此詩援引占雨事甚詳。諺有云。日出早。雨淋腦。日出晏。曬殺雁。又云。月如掛弓。少雨多風。月如仰瓦。不求自下。二說尙遺。余欲增補二句云。日占出海時。月驗仰瓦體。

詞賦沙字

曹秋嶽先生【溶。】賦滿庭芳詞。贈沙較書。卽賦沙字。艷似淘金。淸還碾玉。怕人喚作風塵。溪邊送約。落雁故頻頻。漫說愁來醉臥。趂坡陂髙下鋪勻。疏狂處。量他一斛。揑就小腰身。羞隨輕浪滚。蓮花步緩。軟盡無痕。怪當年叱利。假借堪嗔。今日誰能拘管。算恆河自有仙眞。情何恨。千堆白雪。占穩鳳樓春。錢塘朱若千爲之序。

趙嘏

唐趙承佑【嘏。】頗有詩名。不拘小節。淮南丞相坐贈歌者虞奼詩曰。綺筵無處避梁塵。虞奼淸歌日日新。來值渚亭花欲盡。一聲畱得滿城春。後因酒失悔過。以詩上盧中丞曰。葉覆淸溪艷艷紅。路橫秋色馬嘶風。獨攜一榼郡齋酒。吟對靑山憶謝公。

唐朝酒價

宋眞宗問臣下。唐酒價幾何。丁謂對以每升三十。眞宗曰。何以知之。謂引少陵速來相就飲一斗。恰有三百靑銅錢爲對。眞宗喜之。後人因李太白。有金尊美酒斗十千句。以爲李杜同時。何故所言酒價頓異。客有戲噱者云。太白謂美酒。恐老杜不擇飲。是村店壓茅柴耳。然十千一斗。唐人詩多用之。如白樂天共把十千沽一斗。又軟美仇家酒。十千方得斗。又十千一斗猶賖飲。何況官供不著錢。王摩詰詩。新丰美酒斗十。千崔輔國詩。與酤一斗酒。恰用十千錢。諷詠甚多。而三百一斗。惟見少陵詩。當不足以定唐酒價也。但唐食貨志云。徳宗建中三年。禁民酤以佐軍需。置肆釀酒。斛收直三千。北齊盧思道嘗云。長安酒賤。斗酒三百。少陵引此。亦未可知。

澆書攤飯

陸放翁詩。澆書滿飲浮蛆甕。攤飯橫眠夢蝶牀。東坡以晨飲爲澆書。太白以午睡爲攤飯。

馬嵬

唐書。謂楊貴妃。縊死馬嵬路祠下。以紫裀瘞道側。太眞外傳。謂貴妃縊馬嵬佛堂前。梨樹下。褁紫裀。瘞西郭外一里許。道北坎下。而元人傳奇。有馬踐楊妃之說。眞珠船引宋人李恭賦楊妃菊詩。命委馬嵬萬馬泥。爲證。按楊妃菊詩。見山房隨筆。宋李節所作。節字恭山。詩見乙集四卷。首句云。命委馬嵬坡畔泥。非萬馬泥。亦非李恭。長安志。馬嵬故城在興平縣。孫景安徵途記云。馬嵬人名。於此築城避難。然未詳何代人。

沈石田詩

說圃識余。載沈石田嘗寓杭之天竺寺。人無知者。因題一絕於竹雲。賣書賣畵出春城。著破靑衫白髮生。四海固無知我者。空教啼殺樹頭鶯。又過武昌。登黃鶴樓。適有客飲其上。石田題云。昔聞崔顥題詩處。今日始登黃鶴樓。黃鶴已隨人去遠。椘江依舊水東流照人惟有古今月。極目深悲天地秋。借問回仙舊時笛。不知吹破幾番愁。大書於壁而去。客見詩。驚謂曰。此必仙也。何不凡如此。尋物色之。乃知爲沈石田云。

子由寄詩

辛齋詩話。元佑四年八月。蘇子由爲賀遼生辰國信使。子瞻有詩送之。旣至遼。遼人每問大蘇學士安否。子由經涿州寄詩曰。誰將家譜到燕都。識底人人問大蘓。莫把聲名動蠻貊。恐妨他日臥江湖。子瞻得詩。次韻云。氈毳年來亦甚都。時聞鳺舌問三蘇。那知老病渾無用。欲向君王乞鏡湖。

文信國詞

詞苑叢譚。文信國被執北行。次信安。館人供帳甚盛。信國達旦不寐。題南樓令詞於壁曰。雨過水明霞。潮回岸帶沙。葉聲寒。飛透牕紗。懊恨西風吹世換。又吹我落天涯。寂寞古豪華。烏衣又日斜。說興亡。燕入誰家。只有南來無數雁。和明月宿蘆花。或云此鄧光薦詞。

贈妓

金陵妓諸大云。生不得身到西湖。死便當埋香湖上。兪羨長快其言。嘗贈泰中女郎。遂偸其意云。蕩舟不逐江南去。死願靑溪作女郎。

黃華老人

黃華老人詩。招客先閒四十雙。人多不知其義。按元李京雲南誌略。云諸夷多水田。謂五畒爲一雙。四十雙二百畒也。又唐書南詔傳。官給田四十雙。蓋二百畒也。陶南村。又謂一雙爲四畒。未知孰是。考老人。姓玉。名庭筠。字子端。河東人。善詩詞書法。金大定十六年進士。負文學盛名。召試館職。中選。爲臺臣所阻。乃卜居彰徳。買田隆慮。讀書黃華山寺。因以爲號。平生嗜古法書。品題鑑定。有獨得之見。世所傳雪溪堂帖。乃其所精選者也。

茶夾書燈銘

程宣子茶夾銘曰。石筋山脈。鍾異於茶。馨含雪尺。香啟雷車。采之擷之。收英斂華。蘇蘭薪桂。雲液露芽。淸風兩腋。玄圃盈涯。晁元咎書燈銘曰。武子聚螢。孫生暎雪。雪固易消。螢亦易滅。惟玆銀缸。不疚其光。黃簾綠幕。永夕煌煌。經史在右。子集在左。如或不勤。負此燈火。余少嗜茶。尢喜人飲。今老矣冬。夜猶能擁鑪翻閱書史。錄此二銘以公同好。

賞梅懸燈

楊升庵少與恆忱二弟。賞梅世耕堂。懸掛燈千梅枝上。賦詩云。疏梅懸髙燈。照此花下酌。只疑梅枝然。不覺燈火落。王浚川【廷。】相見而賞之曰。此奇事奇句。古今未有也。後閱趙徳莊眼兒媚詞云。黃昏小宴到君家。梅粉試春華。暗垂素蕋。橫枝疏影。月淡風斜。更燒紅燭枝頭掛。粉蠟鬭香奢。元宵近也。小園先試。火樹銀花。則昔人已有此事矣。

謁陵官假宿

無用閒談。明謁陵各官。類晚入昌平憇宿。五更祭陵。公署弗能盡容。各以類假宿。如兵部官則宿於衛所。戶部官宿於倉司。給事中宿於劉蕡祠。黌校則翰林寓宿之地。與察院相鄰。諸禦史宿處也。成化中。楊學士守址。暮抵昌平。誤入察院。因賦詩曰。雙眼風沙百里程。敝衣瘦馬到昌平。欲尋類水先生館。誤入分司禦史廳。導引輿臺顏盡赤。將迎豸繡眼偏靑。只愁太史明朝奏。昨夜文星犯法星。

劉仲修詞

蒓魰詞話。宛平劉副使仲修【效祖】。以才見抑。罷歸。寄情詞曲。小令可入元人之室。如沈醉東風雲。東華路。塵沙滚滚。玉河橋。車馬紛紛。官髙休羨榮。命蹇須安分。靠靑山緊閉柴門。閒把英雄細討論。能幾个到頭安穩。又一闋云。門巷外。旋栽楊柳。池塘中。新浴沙鷗。半灣水繞村。幾朶云生岫。愛村居景致風流。閒啜盧仝茗一甌。醉翁意何須在酒。朝天子云。景陽宮。曉鐘。鳴珂巷。玉驄。總是南柯夢。生來無分紫泥封。機巧成何用。捉霧拿云。攀龍附鳳。這心腸無半種。拄一條瘦笻。引一个小僮。沿村疃。瞧耕種。又一闋云。喜碧山日親。把銀魚早焚。銷繳了功名分。軺車鳩杖鹿皮巾。也不讓黃金印。晚景無多。前程休問。趂明時自在隱。尋幾个故人。團坐在蓽門。嘗則把陰晴論。入小山樂府中。不能辧也。昭陵嘗遣中使。索其題。冊呼曰念。庵念。庵副使別字。也因賦詩。云更生雙鬢已蕭騷。敢謂文章擅彩毫。過誤偶承明主問。因緣不是郁輪袍。

孝宗孝養

後武林舊事。中秋孝宗過徳壽官。上皇畱上看月。曾覿進壺中天慢詞云。素飆揚碧。看天衢。穩送一輪明月。翠水瀛壺人不到。比似世間秋別。玉手瑤笙。一時同色。小按霓裳疊。天津橋上。有人偸記新闋。當日誰幻銀橋。阿瞞兒戲。一笑成癡絕。肯信羣仙髙宴處。移下水晶宮闕。雲海澄淸。山河影滿。桂冷吹香雪。何勞玉斧。金甌千古無缺。上皇欣賞。賜覿。孝宗亦厚賜焉。

詩詞偶誤

唐明皇兄弟共五王。相次薨遊至天寶間已無存者。楊太眞以天寶四載入宮。連昌官詞云。百官隊仗避岐薛。李義山詩云。薛王沈醉壽王醒。張祜詩云。聞把寧王玉笛吹。皆木之考耳。岐王範以開元十四年薨。薛王業以開元二十二年薨。寧王憲以開元二十九年薨。

甜酒

齊民要術云。勿使米過。過則酒甜。曰樂天詩戶大嫌甜酒。蘇東坡詩。酸酒如虀湯。甜酒如蜜計。北山酒經云。北人不善投甜。所以飲多。令人膈上懊憹。是酒味忌甜也。然梁元帝云。銀甌貯山陰甜酒。時復進之杜工部詩。不放香醪如蜜甜。口之於味。亦有不同。

蛙給廩

水經注。引晉中州記。惠帝聞蛙鳴。問官蛙私蛙。太子令賈胤對曰。在官爲官蛙。在私爲私蛙。帝曰。若是官蛙。可給廩。給廩之語。政可笑。晉書削而不載。汪浮溪詩。人間何事非戲劇。鶴有乘軒蛙給廩。用此。

吳越分界

腳气集。春秋時。吳越分界。自在今日嘉興之境。春秋。於越敗吳於檇裏。檇裏。乃越地。卽今嘉興也。錢塘江乃是越地。吳投子胥於江。乃胥江。何曾是錢塘江。乃謂潮頭爲子胥怒潮。吳山祀子胥主。不安。王荊公碑。亦說錯。五代僧錢塘詩云。到江吳地盡。隔岸越山多。不知界限。

呂仲實詩

閒居筆記。載元中書左丞呂仲實【思誠】一詩云。世態炎涼總莫論。雀羅曾設翟公門。慚無金玉疏親友。喜有詩書教子孫。桃李競華開又落。松篁含雪勁猶存。任他勢利多更變。自掩柴扉咬菜根。

生同年月時

竹坡詩話。紹興初。有退相寓永嘉。獨陳用中彥材。𨿽鄰不謁。及再相。有薦之者。止就部注邑連江。戲作小詩云。命賤安能比巨公。偶然年月與時同。只因日上爭些子。笑向連江作醉翁。蓋其所生年月時。適與時宰同。但日異耳。

京官騎驢

眞珠船。載兵部尙書綿州金獻民。成化末爲禦史。常騎驢朝參。同列皆然。艸木子云。李公紀字仲修。洪武間以薦。爲應天府治中。作詩云。五品京官亦美哉。腰間銀帯象無牌。有時街上騎驢過。人道遊春去不回。今則回不然矣。

彭秤翁詠鯗鶴

彭秤翁詠鯗鶴云。平生湖海意。化作令威歸。似得雲中趣。還同濠上非。相看骨鯁立。嘆息羽毛稀。寜若乘軒者。千秋負重議。

士人目重

宋李文正公【昉】云。士人當使王公聞名多。而識面少。太華逸民李廌云。寧使王公訝其不來。無使王公厭其不去。姚合亦有詩云。時過無心求富貴。身閒不夢見公卿。曾有山人至都門。與一尊官抗禮。尊官訝其倨。問主人云。此君何爲者。山人輙對曰。余。山人也。公可謂打折麒麟腿者。尊官曰。山人宜在山林。譬之麒麟。在郊藪則爲瑞物。入朝市。亦何異搖尾乞憐之犬耶。

飛走爲頌

頌人之美。以飛走比況者有之。不過用麟鳳龍虎鵬鶴騏驥之類。罕有以鷹大爲美況者。然觀詩云。維師尙父。時維鷹揚。又後漢張表碑云。仕郡爲督郵。鷹撮盧擊。則鷹犬亦爲美詞。今以謟媚取容者爲權門鷹犬。不幾譽之乎。

京師事物對

野獲編。京師人以都城內外所有作對。其最可破顏者。如臭水塘對香山寺。奶子府對勇士營。王姑庵對韋公寺。珍珠酒對琥珀糖。單牌樓對雙塔寺。象棋餅對骨牌糕。棋盤街對幡竿寺。金山寺對玉河橋。六科廊對四夷館。文官果對孩兒茶。打秋風對撞太歳。白靴校尉對紅盔將軍。誠意髙香對細心堅燭。細皮薄脆對多肉餛飩。椿樹餃兒對桃花暖賣。天理肥皂對地道藥材。香水混堂對■﹝酉靈﹞醪酒館。麻姑雙料酒對玫瑰灌香糖。舊柴炭外廠對新蓮子胡衕。奇味薏米酒對絕頂松蘿茶。京城內外巡捕營對禮部南北會同館。秉筆司禮僉書太監對帶刀散騎勲衛舎人。

酒館扁對

暖姝由筆。正徳間。朝廷開設酒館。酒望云。本店發賣四時荷花髙酒。猶南人言蓮花白酒也。又有二扁。一云。天下苐一酒館。一云。四時應饑食店。

鵲橋

淮南子。有烏鵲塡河成橋。渡織女之說。故庾肩吾七夕詩云。倩語雕淩鵲。塡河未可飛。宋之問云。烏鵲橋邊一雁飛。王建云。龍駕車懸鵲塡石。李啇隱云。星橋橫道鵲飛回。晏叔原云。鵲慵烏慢得橋遲。張文潛云。靈官召集役靈鵲。橫渡天河云作橋。爾雅翼云。涉秋七日。烏鵲首無故皆髠。相傳以爲是日。牽牛與織女會於漢東。役烏鵲爲梁以渡。故毛皆脫去。今七月七日。絕不見鳥鵲。翌日驗之。鮮不髠者。郎仁寶七修。載王一槐尹湖之日。七夕停舟劉家溝。見雲際隱隱二條。如旛非旛。如龍非龍。閃矅空中。當驛門數丈之上。或分或續。往來不定。隱隱聞萬鵲噪雜之音。或時明聞一二聲。飯頃。雲气紛郁。香■﹝香愛﹞滿空。飄小雨數點而散。則鵲橋之說。似眞有之。

王荊公菊詩

世傳王介甫詠菊。有黃昏風雨過園林。殘菊飄零【一作吹落黃花】滿地金之句。蘇子瞻續之云。秋花不比春花落。憑仗【一作爲報】詩人仔細吟。因得罪介甫。謫子瞻黃州。菊惟黃州落瓣。子瞻見之。始媿服。後二句。諸書又作歐陽公事。介甫聞之曰。歐九不學之過也。不見楚詞云。夕餐秋菊之落英乎。或云。詩之訪落。以落訓始。落英。蓋謂花始開也。則介甫之引證。殆亦未之思歟。

飯後鐘

飯後鐘。相傳有三。一作唐江陵叚文昌。少以貧窶。口食不給。每聽曾口寺齋鐘動。輙詣飡飯。寺僧厭之。乃齊後扣鐘。文昌後登臺座。題詩曾口寺。有曾遇闍黎飯後鐘。一作唐王播少孤貧。嘗客揚州惠照寺木蘭院。隨寺僧齋餐。久之僧厭怠。乃齋罷而後扣鐘。後播以重位出鎭揚州。有慚媿闍黎飯後鐘之句。一作宋呂蒙正未遇時。讀書於利涉寺。隨僧飯。僧乃齋後扣鐘。蒙正亦有慚媿闍黎飯後鐘之句。事何相同若此。

碧紗籠

王播出鎭揚州。重遊木蘭院。向之題詠。皆以碧紗籠之。播繼以詩。有三十年來塵拂面。而今始得碧紗籠之句。宋冠萊公。亦有碧紗籠事。曾與魏野同遊陜郊僧寺。各有題詠。後同再至。則萊公詩。用碧紗籠之。魏詩塵滿。從行官妓以袖拂之。野詩云。若得嘗將紅袖拂。也應勝著碧紗籠。

機工善詩

宋元詩會箋。燕人何失。世以織紗縠爲業。與張進忠制筆齊名。失獨工詩。其燕都雜題。詩云。一夜春陰徹曉寒。王山無柰酒杯幹。靑娥知有愁多少。狼藉殘妝懶對看。掲徯斯贈詩云。心事巢由上。文章陶阮間。其爲士大夫所重如此。

西山晴雪

太平樂府。元無名民題西山晴雪折桂令。玉嵯峨髙聳神京。峭壁排銀。疊石飛瓊。地成雄藩。天開圖畵。戶列圍屏。分曙色。流云有影。凍晴光。老樹無聲。醉眼空驚。樵子歸來蓑笠靑靑。

女帥勤王

崇正遺錄。天啟中。四川石砫土司女帥秦良玉。勤王。召見賜彩幣羊酒。禦制詩旌之曰。蜀錦徵袍手制成。桃花馬上請長纓。世間不少奇男子。誰肯沙場萬里行。

範兆祥

弘治壬子。江西提學副使黃仲昭。試吉安。偶遺範兆祥。兆祥作詩上巡按禦史云。兩淚交流出漢宮。琵琶聲斷戌樓空。金錢買得龍泉劍。寄與君王斬畵工。巡按奇其才。遂收入試。是秋中第五。

鼓吹續音

瞿存齋效元遺山唐詩鼓吹。取宋金元三朝律詩。得一千二百首。自號鼔吹續音。因題其後云。騷選忘來雅道窮。尙於律體見遺風。平生莫售穿楊技。十載曾加刻楮功。此去未應無伯樂。後來當復有揚雄。吟窗玩味韋編絕。舉世宗唐恐未工。

鏡聽咒

賈子說林。有鏡聽咒曰。並光類儷。終逢協吉。法以錦囊盛古鏡。向竈神。勿令人見。雙手捧鏡。誦咒七徧。出聽人言。以定吉凶。又閉目信足。走七步。開眼照鏡。隨其所照。以合人言。無不驗也。又王建有鏡聽詞。重重摩娑嫁時鏡。夫婿遠行憑鏡聽。今聽先者。禱於竈神。以杓投釜中。隨杓柄所向。執鏡而往。謂之響卜。卽鏡聽也。

元宵詞

梅窗老人。有阮郎歸元宵詞。用回文體曰。皇州新景媚晴春。春晴媚景新。萬家明月醉風淸。淸風醉月明。人遊樂。樂遊人。遊人樂太平。禦樓神聖喜都民。民都喜聖神。

勻面尙黃

西神脞說。婦人勻面。古惟施朱傳粉而已。至六朝乃兼尙黃。幽怪錄。神女智瓊。額黃。梁簡文帝詩。同安鬟裏撥。異作額間黃。溫庭筠詩。額黃無限夕陽山。又黃印額山輕爲塵。又詞。蘂黃無限當山額。牛嶠詞。額黃侵膩發。此額妝也。北周靜帝。令宮人黃眉墨妝。庭筠詩。柳風吹盡眉間黃。張佖詞。依約殘眉理舊黃。此眉妝也。酉陽雜俎。所載有黃星靨。遼時。燕俗婦人有顏色者。目爲細娘。面塗黃。謂爲佛妝。庭筠詞。臉上金霞細。李賀詩。宮人正靨黃。宋彭汝礪詩。有女夭夭稱細娘。眞珠絡髻面塗黃。南人見怪疑爲瘴。墨吏矜誇是佛妝。此則面妝也。

林石逸興

蒓魰詞詁。燕人薛論道。有林石逸興十卷。皆雜曲也。其玉抱肚云。神仙無分。且藏身煙村水村。看白鷗撞破殘霞。靠靑山界斷紅塵。淸風明月共三人。去住悠悠一片雲。又一闋云。淒涼時候。聽徵鴻蕭蕭過樓。映疏簾明月泠泠。走空階落葉颼颼。教人腸斷淚交流。屈指歸期又半秋。律以元音。亦稱合作。惜歳久失傳。蔑有知其姓氏者。

儒生對句

姚叔祥見只編。載寧庶人濠。怒一儒生。以鐵籠籠之。置於後園。適園中鑿池。庶人身自營度。因向賓從。出一耦語云。地中取土。加三點以成池。賓從不能對。儒生在籠中應聲云。囚內出人。進一王而成國。庶人大悅。釋之。儒生自念囚內進王。語先不祥。少選必追我矣。因不至家而逸。未幾追者果至家。儒生不可得矣。

禁城花柳

唐人入朝。多侈言花柳之盛。五言詩。如王維。柳暗百花明。春深五鳳城。杜甫。退朝花底散。歸院柳邊迷。又冉冉柳枝碧。娟娟花蘂紅。戴叔倫。月沈宮漏靜。雨濕禁花寒。竇叔向。宮花一萬樹。不敢舉頭看。七言詩。如武平一。黃鶯未解林間囀。紅蘂先從殿開。賈至。千條弱柳垂靑鎖。百囀流鶯遶建章。岑參。花迎劍佩星初落。柳拂旌旗露未幹。杜甫。香飄合殿春風轉。花覆千官淑景移。錢起。長樂鐘聲花外盡。龍池柳色雨中深。皇甫曾。曉色漸分雙闕下。漏聲遙在百花中。張籍。寶樹樓前分繡幙。彩花廊下映朱闌。至宋猶然。宣和禦制官詞。禁官春色最妖妍。桃李扶疏滿眼前。又。才過合門分曲檻。弄晴繁蕋麗如妝。蓋自金元以來。始不復種花柳於闕下矣。明於午門左右。采松葉爲棚。使百官免立風露之下。其制𨿽善。要不若植花柳之爲愈也。

王文端雅量

泰和王文端行儉【直。】在瀚林三十年。恭勤不懈。及位家宰。益加廉愼。嘗以詩寄錢塘戴文進索畫。且自序昔與文進交時。嘗戲作一聯。至是十年而始成之。臨川聶大年題其後日。公愛文進之畵。十年而不忘也。使以是心待天下賢士。寧復有遺才哉。其語稍聞於直。景奉六年諸公廌大年與史館。徵諸翰林。困於譏謗。臥病逆旅。自度不起。投詩於直曰。鏡中白髮難饒我。湖上靑山欲待誰。千里故人分槖少。百年公論蓋棺遲。直得詩泣下曰。大年欲吾銘其墓耳。未幾大年卒於旅邸。直銘其墓。

謝禁纏足表

國朝初定鼎。民間誤傳盤頭放腳之說。聞山東一詞林。有臣妻先已放腳事一疏。遐邇傳誦。遺笑士林。近於蔡漢文先生元憲案頭。見謝禁纏足表二道。附錄於左。髙陽女子。百拜稽首上言。竊惟盛朝開泰。移風易俗爲先。聖旨當幹。後服帝衣必飭。故儀容傳夫窈窕。無取志淫。環佩葉而鏗鏘。惟期有節。帝妃降於潙汭。神禹娶於塗山。要皆妙麗天然。同大圭之不琢。捲舒順適。濯滄海而自如。自是履武興歌。紹農祥於豊水。來朝作頌。荒天作於岐山。古典可師。徽音猶嗣。逮好色之端漸啟。致冶容之禍旋開。飛燕仙裙。馮侍郎畱風不去。玉環繡襪。馬嵬驛浸血猶香。洛女淩波。子建增綿綿之慕。潘妃貼地。東昏侈步步之嬌。矧夫學舞掌中。屑香室裏。巧作折腰之步。翻成墜馬之妝。謂習俗之日靡。由矯揉之彌甚。發膚受之父母。乃敢任意損傷。冠履配乎乾坤。何用匠心小大。況淮西郡久屬勝朝湯沐之舊。巨迹猶傅。何禦樂庫每希貴家纏頭之資。寸蓮自賞。豈容朝野忽分吳越。抑且洪纖彊別妍媸。亟嚴連坐之條。並申舉首之典。永垂令甲。載肅刑章。歳在龍飛。𦇤褓承恩於厚載。時逄虎變。蹈舞咸沐乎私波。燕趙佳人。昔也遺世而獨立。溱洧靜女。今當涉水而褰裳。逐伴遊春。誰印香塵之淺。連街踏月。欣傳弓樣之寛。從此夫人城。直可靴尖踢倒。娘子軍。不妨負弩前驅。誠幹載之美談。洵一時之韻事。【妾】等腰慚細柳。眉遜遠山。斜對銀缸。偸繡半勾幫雀。輕揚翠帳。驚飛一握雙鳬。第乍褁吳綾。時灑半行珠淚。況久纏蜀錦。莫窺兩瓣蓮花。墻裏秋千。迎風欲墜。簾前鸚鵡。並架爭纖。自恨束縛以終年。何幸屈伸於此日。鑑踴貴屨賤之風。寛仁遠屆。慕胼手胝足之烈。儉朴常遵。將見禁殿嬌娥。粗服亂頭都好。秦宮粉黛。追風躡電非難。臨表不勝踴躍歡忭之至。

又

蘭陵女子百拜稽首上言。竊惟四肘本無二體。痛癢相關。雙跗載此一軀。屈伸獨重。自炮烙開乎閨閣。咸縮縮如有循。迨蹣跚徧於房帷。益蹙蹙而靡騁。淩波微步。陳思王誇耀於賦中。香屑無痕。石勒氏漫矜於牀上。詞客制錦鞋之頌。旣窈窕而呈妍。美人擅玉趾之名。更娉婷而逞艷。掌中試舞。恍疑睡柳飄來。臺上畱仙。只恐春風吹去。詠吳女之麗形如畫。宛然蟾魄一鉤。傳太眞之嬌樣堪憐。奚啻雀頭三寸。爭羨纖纖之雅步。誰哀踳踳之銷魂。無罪無辜。羣受湯火之糜爛。是矜是式。難忘晝夜之呼號。不知一拇痛。而徧體爲之不歡。更惜十尖損。而終身於焉永廢。酷深於細腰之餓。虐甚於貫耳之傷。玆蓋鑑吳宮之好色亡身。不欲使怨踹香銷。而聽聲聲響屧。陋齊主之縱欲蠱禍。何忍令嬌啼玉瘦。而博步步生蓮。且父鞠母懷。男女𨿽殊。而天性之親無異。彼姝者子。獨非人乎。寧堪使之躑躅趦趄。漫聽其顰者顰而笑者笑。況婦隨夫唱。琴瑟旣調。而人倫之樂始生。彼美淑姬。豈異人耶。奚忍視其蹀■﹝爕﹞彳亍。【音尺柷。】難以抒步亦步而趨亦趨。豈無妬婦頑妻。以七尺吳綾。甘同斮脛之慘。或有乳媵戊姆。用一升礬粉。竟成滅趾之凶。臙脂虎豈伊異人。紅粉狼賊夫人子。世風暴矣。仁者傷之。【妾】等智不如葵。何能衛足。濯無須酒。已幸舒眉。每顧影自思。未嘗以洗垢致梁州之敗。曾捫心遐想。何敢以玩子動韓老之驚。忻逄盛世。幸沐深仁。媿無陰麗華之氈。膚難細滑。敢效徐月英之履。香且溫柔。醉舞春花。何須郎抱。嬌歌夜月。不索人扶。從此玉筍。永絕褁云。詠杜牧之詩。不愁。【跖】盭【周】由他芒鞋。盡教踏雪。登謝安之嶺。殊快逍遙。帳裏姍姍。俱化巨人之迹。花間裊裊。莫尋幼婦之蹤。制就雙鳬。難慳匹錦。縷成四鳳。敢吝多金。倘有孝女從徵。秣馬荷戈。均感聖人之盛徳。若逄蕩婦赴約。踰墻涉洧。亦欽天子之明威。曷禁龍騰。奚勝雀躍。臣【妾】無任踴躍歡忭之至。

夢受廷杖

辛齋詩話。海寧查秉彛。爲諸生時。夢受杖。身在請室。仰見一額。懸天上春回四字。後任戶科給事中。上疏論嚴嵩父子。詔廷杖六十。謫定邊縣典史。恍憶前夢。因作詩云。九重天上春回日。二十年前夢裏身。

芙蓉別院

駒陰冗記。樂淸趙鶴山【廷松。】以京職出補福寧同知。暇日登州後龍首山傍麓。有巨石。平矌可容二三十許人。鶴山披荊棘視之。崖面有刻芙蓉臺三字。隸古可觀。因於其上辟荒建亭。顏曰芙蓉別院。政余則與士紳講論民風圡宜。會飲於斯。作芙蓉嘆。有云。臺髙望寒江。秋風淒以哀。荊棘浥露華。蘭桂生塵埃。出水祗爲妍。凝陰向誰開。物情故乃爾。世事良悠哉。

教學行

黑達事略。漢地差發。燕京見差。胡丞相黷貨可畏。下至教學行。亦出銀。作差發燕京教學行有詩云。教學行中要納銀。生徒寥落太淸貧。玉堂金馬盧景善。明月淸風範子仁。李舎才容講徳子。張齋恰受舞雩人。相將其告胡丞相。免了之時捺殺因。此可見其賦斂之法。

中峯詩戲

元僧明本。學博而好滑稽。嘗過蘭溪。見薦亡者。呼亡妣誤爲云毗。中峯笑之。乃曰吾有詩。汝軰聽之。遊方幸喜到蘭溪。偶遇村齋不整齊。盛滿碗中糙米飯。跌番盆內臭鹽虀。■﹝鬼奄﹞■﹝鬼贊﹞婆子扶材哭。齷齪孩兒傍壁啼。休笑老僧不識字。故將亡妣作云毗。其詠葫蘆詩。見十集。

得句撞鐘

南唐一詩僧。賦中秋月詩云。此夜一輪滿。下句不接。至來秋方得句云。淸光何處無。喜躍。半夜赴撞寺鐘。城中大驚。李后主擒而訊之。僧具道其事。得釋。

決僧判

雙漸嘗爲令。入僧寺中。主僧獨酌。已半酣矣。因前請曰。長官可同飲三杯。漸怒判云。談何容易。邀下官同飲三杯。禮尙往來。詩上人獨喫八棒。

西山遊女

辛齋詩話。載萬曆間。都中西山。戒壇遊女之盛。鈿車不紀。茶棚酒肆。相接於路。至有挾妓入寺者。有無名子嘲以詩云。髙下山頭起佛龕。往來米汁雜魚籃。不因說法堅持戒。那得觀音處處參。

●堅瓠補集卷之四目錄

鳳凰臺詩

蓮花博士

贈娉娉詞

題琵琶行

示子詩

剪靈運須

古銅欵識

顧華玉座右銘

裏災

詠茉莉

燕京元夜

陜府驛壁詞

柳詞

葉公滑釐子合傳

白眉神詞

贈小英詩

邱氏召仙

占城使人

安南貢使

神燈引駕

泰陵水孔

聽琴詩

曹武毅詩

題蜘蛛

鶴銜書

趙夫人

雁來紅

白雁

慶樂園詩

蘇隨

羅周召乩

劍池石扉

謝逸工詩

秤心斗膽

李黃書翰

卓筆峯

木偶能詩

寒亭

紙窗詩

雞冠

落花遊蟻圖

蒲劍

劉阮天臺圖

兪君宣詞曲

贈小翩

贈陳暎桃

官酒歌

劉光祖詞

贈昭華

題目牌詞

禽虫名

鐵崖小史

南京太常

戒食河魨

殺秦檜

冶容誨滛

差致仕

題席舎

詞隱美女

詩隱美女

堅瓠續集卷之四

長洲石農褚人獲學稼纂輯

鳳凰臺詩

詩益嘉言。郭功甫【祥正。】嘗與王荊公登金陵鳳凰臺。追次李太白韻。援筆立成。一座盡傾。太白句。人能誦之。功甫詩。罕有記者。今並錄之。太白雲。鳳凰臺上鳳凰遊。鳳去臺空江自流。吳宮花艸埋幽徑。晉代衣冠成古坵。三山半落靑天外。二水中分白鷺洲。總爲浮雲能蔽日。長安不見使人愁。功甫云。髙臺不見鳳凰遊。浩浩長江入海流。舞罷靑娥同去國。戰殘白骨尙盈坵。風揺落日吹行棹。潮擁新沙換故洲。結綺臨春無覓處。年年荒艸向人愁。

蓮花博士

趙章泉梅課。嘉泰壬戌九月。陸放翁夢一故人。語之曰。我爲蓮花博士。鏡湖新置官也。我且去矣。君能暫爲之乎。月得酒千壺。亦不惡也。遂以詩紀之曰。白首歸修汗簡書。每因囊粟嘆侏儒。不知月給千壺酒。得似蓮花博士無。又夢到萬頃荷花中。有詩云。天風無際路茫茫。老作花王風露郎。只把千樽爲月俸。爲嫌銅臭雜花香。此事甚新奇。可八詩料。

贈娉娉詞

晁無咎謫玉山。過徐州時。陳無已廢居裏中。無咎置酒。出小姬娉娉。舞梁州。無已作減字木蘭花云。娉娉裊裊。芍藥稍頭紅樣小。舞袖低回。心到郎邊客已知。金尊玉酒。勸我花間千萬壽。莫莫休休。白髮簪花我自羞。無咎嘆曰。人疑宋開府梅花賦。淸艷不類其爲人。無已此詞。過於梅花賦矣。

題琵琶行

宋學士濓。題李易安所書琵琶行詩云。佳人薄命紛無數。豈獨潯陽老啇婦。靑衫司馬太多情。一曲琵琶淚如雨。此身已失將怨誰。世間安樂常相隨。易安寫此別有意。字字似訴心中悲。永嘉陳侯好奇士。夢裏謬爲兒女語。花顏國色艸上塵。朽骨何堪污唇齒。生男當如魯男子。生女當如夏侯女。千年穢迹吾欲洗。安得潯陽半江水。此有關世教之作。故錄之。

示子詩

陳正獻【俊卿。】道徳風烈。爲阜陵名相第一。築第旣成。或訝其門太庳。正獻曰。異時使竈婢乳媼可開。乃佳耳。爲時傳誦。其示二子詩曰。興來文字三杯酒。老去生涯萬卷書。遺汝子孫淸白在。不須廈屋太渠渠。

剪靈運須

晉謝靈運美須髯。臨刑。施爲南海袛洹寺維摩詰像須。唐中宗朝。安樂公主。五日鬭百艸。欲廣其物。令馳驛取之。又恐爲他所得。因剪棄其餘。靑箱雜記。載黃朝英端午詩云。孟嘗此日鍾英气。王鳳今朝襲慶源。五色呈祥文必顯。【唐崔信明。】丙時先誕位非尊。蘭湯備浴傳荊俗。水馬浮江弔屈原。因笑唐家公主騃。預令馳驛剪祗洹。

古銅欵識

懸笥瑣探。嘗至南內戊字庫。見古銅器一事。如劍而無刃。平直。首微稜。下有靶。長可二尺。闊僅及寸。皆嵌銀。作童子奉牌舞。牌上有古並聶家四字。面嵌銀題。模稜難斷佞臣頭。碎腦翻成百倍憂。解使英雄生膽气。從今不用佩吳鉤。

顧華玉座右銘

嘉靖中。上元顧華玉【璘。】官南京刑部尙書。致仕居閒。多縱遊山水。室後築息園。曰息之義。止也生也。形貴止。神貴生。動而不止。形乃日敗。靜而不撓。神乃日生。園有載酒亭。以待問字者。東有小軒曰促膝。諸故人至。解帶密坐。茗碗鑪香。細談農圃醫藥。不及朝政。座側有二銘。左曰。言行擬之古人則徳進。功名付之天命則心閒。報應念及子孫則事平。受享慮及疾病則用儉。右曰。好辯以招尢。不若訒默以怡性。廣交以延譽。不若索居以自全。厚費以多營。不若省事以守儉。呈能以誨妬。不若韜精以示拙。

闕裏災

白醉璅言。弘治己未六月十六日午夜。山東闕裏被回祿。宣聖家廟。以迄殿寢門廡。與手植檜栢。歷代碑記。皆爲煨燼。事聞。孝廟爲之惻然。遣學士海虞李傑。馳文祭告。諭有司葺建。吳文定公賦災字韻詩以餞其行。翰林皆有倡和。學士吳白樓【一鵬】詩云。魯東風土信佳哉。史筆先應爲紀災。門地仍看千仞在。瓣香方自九重來。山頺當日歌聲絕。斗仰於今禮數該。秋晚玉階歸奏事。龍顏知向笑中開。爲文定所最賞。

詠茉莉

憇鶴雜錄。卭州盧申之【祖皐。】工於樂府。有洞仙歌。詠茉莉云。玉肌翠袖。較似酴醿瘦。幾度窓醒夜窗酒。問炎州何許淸涼。塵不到。冰花剪就。晚來庭戶悄。暗數流光。細拾芳英黯回首。念日暮江東。偏爲魂銷。人易老。幽韻淸標似舊。正簟紋如水帳如煙。更柰問月明露濃時候。

燕京元夜

京師舊俗。婦女多以元宵夜出遊。名走橋。摸正陽門釘。以祓除不祥。亦名走百病。魏子存靑城集。載木蘭花令云。元宵昨夜嬉遊路。今夕還從橋下去。名香新暖繡羅襦。翠帶低垂金綫縷。回頭姊妹多私語。魚鑰沈沈纖手掛。釵橫鬢嚲影參差。一片花光無處所。又海寧陳相國夫人徐湘蘋燦。有燕京元夜詞云。華燈看罷移香屧。正禦陌遊塵絕。素裳粉袂玉爲容。人月都無分別。丹樓雲淡。金門霜冷。纖手摩娑怯。三橋宛轉淩波躡。斂翠黛。低回說。年年長向鳳城遊。曾望蘂珠宮闕。星橋云爛。火城日近。踏徧天街月。

陜府驛壁詞

宣和中。有題詞於陜府驛壁云。幼卿少與表兄同硯席。雅有文字之好。未笄。兄欲締姻好。父母以兄未祿。難其請。遂適武弁公。明年兄登甲科。職教洮。而良人統兵陜右。相與邂逅於此。兄鞭馬。略不相顧。豈前憾未平耶。因賦浪淘沙以寄情云。目送楚云空。前事無蹤。漫畱遺恨鎖眉峯。自是荷花開較晚。辜負東風。客館笑飄蓬。聚散匆匆。揚鞭那忍驟花驄。望斷斜陽人不見。滿袖啼紅。無限離恨。惜其姓字不傳。

柳詞

麻城陳變泉柳詞。古道誰栽兩行柳。故老爭傳從古有。柳傍腴地長桑麻。柳下人家鬧雞狗。似與東風大有情。江梅白後眼先靑。懶向章臺舞明月。喜同靑鎖囀流鶯。君不見淵明彭澤歸來早。愛種五株醉扶老。花萼長街抱恨多。漢將營荒空綠繞。

葉公滑釐子合傳

陸云士先生【次云。】有葉公滑釐子合傳。𨿽是遊戲文章。可作千秋金鑑。春秋前有葉公。其子孫繁衍。別爲四族。每族昆弟或九人。或十一人。皆輕薄如紙。有有而目者。有無面目者。大約有錢盈貫者。皆無面目者也。其一人在錢藪中。稍有面目。已爲空沒文矣。其二十人。𨿽亦衣冠。面目宛然大盜。而人樂親之。謂可藉以致富。染其習者。卽親如骨肉。亦互思刼奪。故人目其徒曰弔友。謂其𨿽獲小勝。必致大負。宜弔不宜賀也。濟葉公之惡者。又有滑釐子。兄弟六人。皆以骨勝。徧身花繡。紅綠燦然。素與盆成括善。出處必俱。誘人以必勝之術。人樂親之。與葉無異。孟子嘗斥之曰。徒取諸彼以與此。然且不可。又曰死矣盆成括。惡其小有才也。乃滑釐子曾受唐帝特賜緋衣。又爲劉毅呼之卽至。遂爾大勝。爲人艷羨。不知人每出孤注。竟覆全軍者。皆慕是說而悞之者也。是滑釐子之罪。更浮於葉。𨿽粉其骨。何足贖哉。聖人曰。戒之在鬭。戒之在色。良有以也。

白眉神詞

教坊妓女。各供白眉神。卽祅神也。朔望以手帕紮神面一過。遇子弟有打乖者。輙以帕擲其面。墜地使拾之。自然心悅而從。畱戀不已。蓋厭術也。沈石田。有白眉神詞曰。禱眉神。掩神面。金鍼刺帕子。鍼眼通心願。煙花萬戶錦排場。家家要教神主張。主張郎來不復去。夜夜笙歌無空房。帕子有靈綾一方。恩絲愛縷合鴛鴦。拂郎拂著春風香。一絲一縷一回腸。

贈妓小英

張乖崖。剛腸烈气。千古所罕。其鎭蜀時。一女奴隨侍十餘年。迨歸。猶然處子。此是何等節操。乃其席上贈官妓小英詩。抑何才情艷發。大不類其爲人。乃知畱情翰墨。不獨宋廣平賦梅花也。詩云。我疑天上婺女星之精。偸入筵中名小英。又疑王母侍兒初失意。謫向人間爲飲妓。不然何得膚如紅玉初碾成。眼如秋波雙臉橫。舞態因風欲飛去。歌聲遏雲長且淸。有時歌罷下香階。幾人魂魄遙相驚。人看小英心已足。我看小英心未足。爲我髙歌送一杯。我今贈爾新翻曲。剛烈如公。抑何鐘情之深耶。

邱氏召仙

鉤玄。松江邱氏。嘗以疾召仙。坐客曰。近有一對。云膽瓶斜插四枝花。杏桃梨李。無可對。勞大仙對之。乩卽書云。手卷橫披一軸畵。松竹梅蘭。人以爲奇。客又密以一物。置袖而試之。令作詩。遂題云。袖裏深懷一葉靑。也於壇上惱詩情。夜來試聽窗前雨。減卻瀟瀟三兩聲。啟而視之。芭蕉也。乃大服。

占城使人

拙庵雜俎。占城使人入貢。途中有感。篇詠錯出。其初發云。行盡河橋柳色邊。片帆髙掛遠朝天。未行先識歸心早。應是燕山有杜鵑。其揚州對客云。三月維揚富風景。暫畱佳客與同牀。黃昏二十四橋月。白髮三千餘丈霜。玉局詩翁賢太守。紅蓮書記好文章。欲尋何遜舊東閣。落盡梅花空斷腸。其江樓畱別云。靑嶂俯樓樓俯波。遠人送客此經過。西風揚子江邊柳。落葉不如離思多。其一丈紅詩。已見丁集。

安南貢使

袁中郎墨畦。某日入主客署。遇安南貢使。所貢皆金銀瓶鑪雕鏤等物。不甚精。此外則白檀及降眞象牙而已。問使臣能書否。曰能。以筆授之。艸書一絕云。路繞石橋溪九折。雲藏竹塢宅三間。門扉半掩山花落。鳴鳥一聲春目間。艸字幾不可識。命以眞書注其旁。與中國無異。

神燈引駕

黃圖雜誌。明天壽諸陵。在昌平州。相傳夜分。時有神燈出宮。引駕以行。神宮太監多望見之。虞吏部淳熙詩云。香煙遙接白雲平。原上金燈夜夜明。山鬼蘿衣挽秋駕。靑冥有路不教行。蓋紀其事也。

泰陵水孔

無用閒談。明孝廟泰陵。金井內有孔如巨杯。水仰歕如注。吏部郎中楊名父【子器。】親見之。歸疏諸朝。請易地。事下工部。司空湯陰李燧。怒其多言。害成功。陰令人塞其孔。以誹謗狂妄奏。命錦衣官校。押名父赴陵所驗看。名父身親三木。朝辭賦詩云。禁鼓無聲曉色遲。午門西畔立多時。楚人抱璞云何泣。杞國憂天竟是癡。羣議已公須首實。眾言不發但心知。殷勤爲問山陵使。誰與朝廷決大疑。其志亦可憐矣。孝廟聖體竟葬此中。言之可爲寒心。

聽琴詩

王元性耽風月。終於貧病。妻黃氏。共持雅操。每遇得句。𨿽寒夜。必先起燃燭。供具紙筆。有聽琴詩云。拂琴開素匣。何事獨嚬眉。古調俗不樂。正聲公自知。寒泉出澗澀。老檜倚風悲。縱有來聽者。誰堪繼子期。

曹武毅賦詩

靑箱雜記。載曹武毅【翰。】破江南歸。數年不調。一日內宴。侍臣皆賦詩。翰以武人不預。乃陳曰。臣少亦學詩。乞應詔。大宗曰。卿武人。以刀字爲韻。因以寄意曰。三十年前學六韜。英名常得預時髦。曾因國難披金甲。不爲家貧賣寶刀。臂健尙嫌弓力軟。眼明猶識陣云髙。庭前昨夜秋風起。羞見蟠花舊戰袍。太宗爲遷數官。

題蜘蛛

復齋漫錄。翟嗣宗。尉臨淮。頗爲監司所窘。嘗題蜘蛛詩於驛壁以譏之云。織絲來往疾如梭。長愛騰空作网羅。害物身心𨿽甚小。漫天綱紀亦無多。林間宿鳥應嫌汝。簾下飛虫最懼他。莫學螳螂捕蟬勇。須知黃雀柰君何。

鶴銜書

蠧魚三食神仙字。便得化去。名爲脈望。衛濟川。養六鶴。以粥飯啖之。鶴漸識字。濟川撿書。皆使鶴銜之。李君實【日華】贈書賈。詩中一聯云。行藏半似銜書鶴。生計甘爲食字魚。用此。賈子說林。載琴中綠色蛀虫名鞠通。喜食枯桐與古墨。琴有鞠通。能令弦自和曲。鞠通二字亦新。堪與脈望作對。

趙夫人

紫桃軒雜綴。廣州鈴幹兪似妻趙天人。筆墨灑落。類薛稷。常書似所作二絕於英州金山寺壁。大徑四寸。往來觀者。以爲奇迹。其詩云。莫遣鞲鷹飽一呼。將軍誰忘滅匈奴。年來萬事灰人意。只有看山眼不枯。轉食膠膠擾擾間。林泉髙步未容攀。興來尙有平生屐。管領東南到處山。

雁來紅

艸本有雁來紅者。俗名老少年。蓉塘詩話。載無錫周子羽詩云。翔雁南來塞艸秋。未霜紅葉已先愁。綠珠宴罷歸金穀。七尺珊瑚夜不收。後京師達官卷中。畵此徧求品題。無切詠者。一士人題曰。漢使傳書托便鴻。上林一箭墮西風。至今血染階前艸。一度秋來一度紅。爲壓捲云。

白雁

蓉塘詩話。姑蘇顧文昱字光遠。明初爲廣東行省郎中。能詩。其題白雁云。萬里西風吹羽儀。獨傳霜翰向南飛。蘆花映月迷淸影。江水涵秋點素輝。錦瑟夜調冰作柱。玉關曉度雪沾衣。天涯兄弟離羣久。皓首江湖猶未歸。此詩不在袁景文白燕之下。

慶樂園詞

張叔夜過錢塘慶樂園。賦髙陽臺詞。序云。慶樂園。韓平原之南園也。戊寅歲過之。但有碑石。在荊棘中耳。詞曰。古木迷鴉。虛堂起燕。歡遊轉眼驚心。南圃東窗。酸風掃盡芳塵。鬢貂飛入平原艸。最可憐。渾是秋陰。夜沈沈。不信歸魂。不到花深。吹簫踏葉幽尋去。任船依斷石。袖褁寒云。老桂懸香。珊瑚碎擊無聲。故園已是愁如許。撫殘碑。又卻傷今。更關情。秋水人家。斜照猶曛。

蘇隨

晉江蘇隨。嘉佑間進士。令博羅。棄官歸。葆神煉气。不與俗接。一夕夢遊異境。賦詩曰。夢乘鸞鶴到仙家。侍女風流魏月華。琥珀盞斟千歳酒。琉璃瓶插四時花。金函藏籙文刋玉。石壁題名篆點砂。一枕北窗初睡覺。日移門外柳陰斜。後數年。端坐而化。

羅周召乩

濯纓亭筆記。天順丁丑。山陰儒士羅周。聞禦史沈性。將薦之爲河南府學訓導。周於元旦扶乩召仙。問事之成否。乩書詩云。風雷不攺舊山河。華屋年深蔓薜蘿。仙掌云銷金气冷。鳳臺人去月明多。英雄早聽靑銅吼。感慨誰知白石歌。回首五湖煙水闊。且將閒興托魚蓑。首句言國家事。後言富貴之易於銷歇。諭周以不必仕也。是年英廟復辟。攺元天順。而周事竟不成。國家之變更。前程之通塞。鬼神已前知矣。

劍池石扉

宋紹定戊子。虎丘劍池水涸。人見石扉上二絕句。【詩見丁集。】正徳辛未。劍池又幹暵。其下嵌空玲瓏。深邃莫測。好事者秉燭而入。見內有疊版如門戶狀。云是吳王塟處。文衡山有詩曰。吳王埋玉几千年。水落池空得墓磚。地下誰曾求寶劍。眼中我已見桑田。金鳬寂寞隨塵刧。石闕分明有洞天。安得元之論世事。滿山寒日散蒼煙。越歳其泉始復。

謝逸工詩

漫叟詩話。臨川謝無逸。詩有古意。其寄隱居士詩云。處士骨相不封侯。卜居但得林塘幽。家藏玉唾幾千卷。手校韋編三十秋。相知四海孰靑眼。髙臥一庵今白頭。襄陽耆舊節獨苦。只有龎公不八州。淮南潘邠老。與之相得。二公皆老死布衣。士論惜之。

秤心斗膽

諸葛武侯。嘗言吾心如秤。不能爲人作輕重。太平禦覧。載唐胡曾投人啟云。推諸葛之秤心。負姜維之斗膽。

李黃書翰

李存朂。搽畵粉墨。與鏡新磨等。日鬧優場。粗獷之極。豈有淸思者。乃其作如夢令詞云。曾宴桃源深洞。一曲舞鸞歌鳳。長記別伊時。和淚出門相送。如夢如夢。殘月落花煙重。抑何婉麗如此。又黃幡綽亦是詼諢之雄。未聞■﹝女間﹞於藻翰。而手書霓裳羽衣曲。刻石河中府。大有韻致。

卓筆峯

水東日記。楊文定公云。範文正。髙季迪。皆姑蘇人。兩人气象甚不同。於其所賦卓筆峯見之。按季迪詩。見姑蘇雜詠。範詩則無載。範云。笠澤硯池小。穹窿架石峩。仰憑天作紙。寫出太平歌。髙云。云來初似墨。鴈過還成字。千載只書空。山靈恨何事。

木偶能詩

紫桃軒又綴。甘復生往來江湖。攜一木偶。長尺有咫。出八袖中。登几案。跳躍步趨。發聲與人談論。亦能詩。自雲姓髙名梅。金溪人。少有逸韻。年二十餘而卒。爲煉鬼者刻樟木誦祕咒攝附靈魄遂偕甘生以遊一日有以詩僧秋潭年臘爲問髙朗吟一詩以贈曰髙僧如瘦鶴懶得著袈裟雪案堆莊子花函出內家問方醫病竹郵水泛新茶一識沈香气靑絲吐白紗句意淸絕緣其素性敏慧故得附人以行乃至出聲於白晝見技於人叢何其取精用物之弘多神穎而魄彊如此

寒亭

荊門軍。玉泉山寒亭。過客多題詩。獨一首甚隹。朔風凜凜雪漫漫。未是寒亭分外寒。六月火雲天不雨。請君來此憑闌干。

紙窗詩

靑瑣後集。郭希聲【震。】紙窗詩云。偏宜酥壁稱閒情。白似溪云薄似冰。不是野人嫌月色。免教風弄讀書燈。聞蛩云。愁殺離家未達人。一聲聲到枕邊聞。苦吟莫向朱門裏。滿耳笙歌不聽君。

雞冠

儼山詩話。余姚楊軾寓寧波延慶寺。時僧房雞冠花盛爛。限魚字韻詩云。綘幘昂藏錦不如。臨風欲鬭又躊躕。若教夜半能三唱。驚起山僧打木魚。

落花遊蟻圖

孫愷士先生。題瓜步女史寫落花遊蟻圖。虞美人詞云。棠梨泣露啼鶯咽。一夜霏紅雪。多情遊蟻惜餘芳。不似蜂爭粉蕋蝶分香。玉臺纖手東風裏。寫出傷心意。含情想象對飛花。多少飄零柳絮不如他。

蒲劍

朱望子先生詠蒲劍詩云。碧芽綠葉繞長灘。叢出森森似劍攢。彷佛發硎鋒與鍔。分明出匣莫同幹。風狂作態美人舞。雨急聞聲食客彈。令節艸堂饒樂事。相將差擬引杯看。

劉阮天臺圖

蓬軒吳記。徐用禮。號南州。能詩。尢工香奩。家本富。以詩貧。晚歳落寞。藉詩給日。嘗題劉阮天臺圖云。白雲蒼靄迷行路。水復山重不知處。行過磵谷有人家。忽見東風萬桃樹。芳香艷態娛靑春。花間得遇娉婷人。五銖衣薄卷煙霧。笑語便覺情相親。神仙𨿽遇終離別。千古佳名自傳說。天臺山水至今存。桃源望斷空明月。亦可詠誦。

兪君宣詞曲

兪君宣先生【琬綸。】贈歌童小徐曲。調寄四朝元。並小序云。黃必顯偉然男子矣。然弱年奇麗。非人間所有。後來之秀。復得小徐。予嘗言得一小二。天下可廢郎童。得一小徐。天下可廢女子。或謂過贊小二。不知壓下小二。更無是述。益令小徐擅場矣。此曲蓋爲小徐作也。曲成以示友人。友人云。妙在不類讚女子者。粉郎妓麗。云絲覆額時。羨新鶯脆語。社燕嬌飛。香膩勻肌理。把花容廝比。那花容怎比。堪憐處酒量雙頤。歌斂輕眉。不解妝喬。亂排儇媚。嗔喜都風味。嗏。抹殺那侍屏姬。小小靑衣。偏勝著練裙溪女。睡眼覷迷離。櫻桃笑語微。他是采芳花使。害多少愁愁悶悶。玉樓人意。王樓人意。春風搖曳。花間擲果歸。看遊蜂成隊。粉蝶相隨。記年華三五初交歳。問春情知未。料知情還未。瘦腰如病。不爲幽思。軟怯輕風。非關憔悴。怕擔不起風流字。嗏。休放過小年時。荳蔻含胎。難得東君有主。縱未許卜花期。先把閒情系柳絲。滿懷心緖。低低俹俹。欲言還住。欲言還住。非桃非李。樁成別樣姿。怪天公何事。變作男兒。是男兒越覺憐人意。把千愁付你。費千愁爲你。何必弓鞋。自是淩波。不待蘭膏。自饒香膩。不畵心橫翠。嗏。莫說有情癡。看滿座瓊英。也爲你紛紛墜。寒月入羅衣。嫦娥也愛玉朋。但花開連夜。莫老卻。潛潛等等。弄珠遊女。弄珠遊女。紅芳初蘂。東風好護持。怪的是遊絲拴系。俗子呼盧。嫩柔條偏惹催花雨。願伊家須記。囑伊家牢記。休得破顏容易。須著意低回。不是千金。切休賣與。莫愛閒調戲。嗏。占盡了可憐姿。料半世花星。不出身宮裏。巧語妬黃鸝。髙歌誤落梅。怕魂勾春睡。快將靑鎖。重門深閉。重門深閉。願爲君影相依倚。豈忍把風情月思。到鶯老花殘又付誰。【元詞四朝元不用尾聲。止荊釵記有今從之。】

小翩十九調

君宣先生贈小翩曲。小翩又字蕋玉。年少淸麗。穎慧過人。破瓜未遠。當月始通。母氏亦昔日名流。言王謝指之也。旣別翩。讀書攝山。念翩不已。作十九調。【山坡羊】輕飄飄駕東風的桂檝。急瀏瀏渡津口的桃葉。鬧喧喧長安看花。疾忙忙探問秦樓月。豈料我仙緣夙世結。遇芝田有女來姑射。滿徑香霏。徘徊花榭幽絕。疑是文蕭家侍妾。淸絕。卻是章臺柳乍折。【步步嬌】溫馴性子鵝黃頰。宛約天然冶。單綃整亦斜。玉齒笙簧。輕巧調百舌。舉止舊家怯。見了風流燕子思王謝。【醉扶歸】愛他情眸一笑波紋疊。愛他無時睡足海棠怯。愛他兩腮檀暈微微靨。喜容常帯不知愁。輕風團攏腰盈撚。【園杯好】正遇了氤氳使者。快將我姻緣簿掲。他則說你兩人深謝。喜名字並行列。該緣分這時合。【月云需】銀鞍忙卸。春風逗馬也。我只爲消殘渴。忍不住將瓊槳借。誰望多情。把槳兒先待者。他一盞玄霜味。反惹得我心羹熱。因此共把湘靈蘭佩結。再指江湄盟誓設。【江兒水】看他靦覥纖腰趄。燭光引盻斜。雛鶯羽弱驚寒怯。荳蔻含胎丁香結。新枝好辦寛心折。須把美滿工夫。漫且喜鳥道鴻溝。恰方始霞侵月瀉。【三叚子】交情正愜。恨巫云終歸楚峽。歡歌正葉。襯花眠終爲夢蝶。怎當他相逄預問何時別。別時又問來時節。旦暮相期。猶啞聲嗚咽。【皂羅袍】非忍舎連宵歡愛。柰從來無不散筵設。杜鵑聲飲淚成血。蜘蛛命盡絲難絕。披衣欲起。幾番挨脫。把渾身摩徧。雙彎緊折。捧住了粉腮膩臉相偎貼。【節節髙】衾溫衣冷怯。竟相撇。猶將袂口牢牢掣。神飛越。把淚遮。心如裂。若道有淚非關別。必然不是傷心別。站看行箱促馬裝。一鞍載取愁盈轍。【玉交枝】離愁滿轍。載回來消停受些。便時時消受。消不竭。按心頭不住。如跌。怕有人提起情更熱。又怕無人提起心加切。提不提總肝腸寸結。提不提肝腸寸絕。【玉抱肚】肝腸寸絕。酒無靈。飯成哽噎。柰教人顚倒神魂。語言間半是差疊。離人對景總淒切。無焰疏燈多事月。【嘉慶子】分付兒童遠睡些。分付牀頭緊閉些。怕癡魂不鎖心機。怕癡魂不鎖心機。向夢兒中適然漏泄。只落得夢難成。無漏泄。【僥僥令】兩情相湊洽。攪做沅江月。不暗不明空中結。無底無邊流怎絕。【香柳娘】信前冤宿業。信前冤宿業。把我心窩防設。片時不肯容人活。笑無明無夜。笑無明無夜。一團團。兩魂結。忙碌碌。無體歇。縱千般計法。縱千般計法。化水鋸成屑。只在我膏肓住也。【好姐姐】無端何頭鬭葉。伴悄悄疏鐘到徹。沈沈墨墨。度過了無限刼。禪燈滅。蒲團坐遣塵心絕。忽見他。泫向神明先訴說。【減字憶多嬌】訴我心意劣。把情愛割。身外功名直恁切。忍使一綫柔腸。做了剛煉鐵。【減字鬭黑麻】我聽說罷。忙把■﹝栴﹐冉代丹﹞檀碎躡。聽說罷。再把楞嚴扯裂。比似他情欵欵。意怯怯。軟玉溫香也。認做如蛇似蠍【減字歸朝歡】從今後。從今後。把前程聽者。恩愛河安心永涉。從今後。從今後。風情罪業。永無年將牢籠擺脫。尾管教我兩人緣分環無鈌。今宵重整鴛鴦牒。待取來生還再也。

陳暎桃

君宣先生贈暎桃曲序云。暎桃。其小舊也。故不能作絲蘿。而陳君則已心許。許不得遂。致有生死合離之故。所不忍聞。君不能自言。而屬詞於予。賦十三曲。今錄其九。【香過滿二】剪蘭薫麝。眉稍眼稍常帶斜。滿腹溫存口禁嚙。酒杯斟滿些。衣篝罩暖些。一時意轉切。引起我前冤業。【梧桐樹】一歌淸唱闋。兩度濃云合。分付從今。再休把衾兒疊。戲伸小指和他說。暎水桃枝。可肯秋蘭纕佩結。他垂頭靦腆無回答。欲吐還吞。只把身軀扭揑。【又】中心難自泄。暗裏深深謝。未必娘行。恁地能賢哲。衷腸怎好和君說。說不願了頭。願做官人的侍妾。他堅牢望我情眞切。豈想風波。果應了他。心料者。【虎溪沙一】我意堅。他意決。正花開。猛雨槯折。平陽水湧湘江闊。白地云封蜀道絕。臨到別。手捧著衫兒理衣折。恨中情畢竟難說。【劉潑帽二】他怎學得紅綫能飛脫。我堂堂男子柔怯。不能自作黃衫客。那時節。管甚麼閒唇舌。【秋夜月二】不久死別。你死了番安貼。死去無知情都撇。我身未死。難收煞。你旣是永訣。畱一邊怎活。【東甌令】孱弱態。淸俊頰。裝不盡當初恩愛車。只■﹝冉阝﹞風吹不亂垂肩發。直恁的絲絲潔。至今絲絲把我心腸結。腸斷了。意難絕。又今生事。往世業。可是前世根由今暫合。還是根由未了來生接。又補卻今生缺。生前猶自輕離別。還說甚後生刼。【金蓮子】魂夢越。十年心事歸鶗鴂。空自向枕頭邊。悶咽。怎能把淚窩中。一珠兒彈去滴泉穴。

官酒歌

宋南渡錢唐有官酒庫。淸明前開煮。中秋前發賣。先期以鼓樂妓女迎酒穿街。觀者如市。楊炎正有錢唐官酒歌云。錢塘妓女顏如玉。一一紅妝新結束。問渠結束意何爲。八月皇都新酒熟。瑪瑙甕列浮蛆香。十三庫中誰最彊。臨安大尹索酒嘗。舊有故事須迎將。翠翹金鳳烏雲髻。雕鞍玉勒三千騎。金鞭爭道萬人看。香塵冉冉沙河市。琉璃杯深琥珀濃。新翻曲調聲摩空。使君一笑賜金帛。今年酒賽眞珠紅。畵樓兀突臨官道。處處繡旗誇酒好。五陵年少事豪華。一斗十千誰復校。黃金壚下漫徜徉。何曾見此大堤娼。惜無顏公三十萬。枉醉金釵十二行。

劉光祖詞

劉光祖有鶴林文集。小辭附焉。其醉落魄云。春風開者。一時還共春風謝。柳條送我今槐夏。不飲香醪。孤負人生也。曲塘泉細幽琴寫。胡牀滑簟應無價。日遲睡起簾鉤掛。何不歸與。花竹秀而野。

贈昭華

黃魯直大暑。聽王晉卿家姬昭華吹笛。贈以詩云。蘄竹能吟水底龍。王人應在月明中。何時爲洗秋空熱。散作霜天落葉風。

題目牌詞

拙庵雜組。載無名氏。詠小考題目牌詞。調寄一剪梅。大有思致。詞曰。髙腳長身粉面妝。不爲才郎。卻爲才郎。長長短短兩三行。此已驚慌。彼亦驚慌。搖搖擺擺下廳堂。才過西廊。又到東廊。遮遮掩掩倚檐傍。你也思量。我也思量。

禽虫名

禽名山和尙。卽山鵲也。滇中有虫名水秀才。楊升庵鷓鴣天云。秋水澄淸勝酒醅。野煙籠樹似樓臺。彈聲林鳥山和尙。寫字寒虫水秀才。乘興去。興闌回。夕陽影裏記徘徊。正思修褉明年約。無柰鳴騶得得催。水秀才狀似蚊而大。游泳水面。池中多有之。

鐵崖小史

詞苑叢譚。林鐵崖【嗣環】使君口喫。有小史。名絮鐵。嘗共患難。絕憐愛之。不使輕見一人。一日朱觀察【琬。】在坐呼之不至。觀察戲爲西江月詞云。閱盡古今俠女。肝腸誰得如他。兒家郎罷太心多。金屋何須重鎖。羞說余桃往事。憐卿勇過龐娥。千呼萬喚出來麼。君曰期期不可。眾皆大笑。

南京太常

紫桃軒雜綴。南京百司事簡。若太常則尢閒寂。先軰有爲是卿者。終日醉眠坐嘯而已。一日傳門柝甚急。詢之乃宣州入遞公文。因春多風。園戶訴所供太廟梨花被吹落盡。至秋恐難結實。求泒他邑。有司故爲申請也。因成一絕云。印牀髙閣网塵沙。日聽喧蜂兩度衙。昨夜宣州文檄至。又嫌多事管梨花。先軰風流亦可見矣。

戒食河豚

倪鴻寶先生。有將無忠義事。不及食河豚句。陸云士先生。取此意而廣之。作離亭燕詞以戒人。三月桃花春水。网撒江鮮初起。不使纖塵沾鼎俎。乳炙西施甚美。下箸且徘徊。此事不如已矣。昨日傳聞西第。醉飽翻成涕淚。子孝臣忠千古事。只是難■﹝扌棄﹞一死。口腹亦何爲。竟肯輕生若此。

殺秦檜

極齋雜錄。吳中一富翁。宴客。演精忠記。坐客某。見秦檜出。不勝憤憤。起而捶打。中其要害而斃。舉坐皆驚。某從容自若。眾鳴之官。官憐其義。得從末減。後歸作詩曰。賣國姦雄心膽寒。當場一見發衝冠。無端格殺秦花面。也爲庸臣滌肺肝。蓋寓激濁揚淸之意。周蓼洲先生打秦檜事。見辛集四卷。

冶容誨滛

風俗記云。上有倩盻。下有金蓮。乃女子之美質。今則不然。時有詩云。滿面臙脂粉黛奇。飄飄兩鬢拂紗衣。裙鑲五采遮紅袴。綽板腳跟著象棋。貂鼠圍頭鑲錦祹。【袖口】妙常巾帶下垂尻。寒回猶著新皮襖。只欠一雙野雉毛。所謂冶容誨滛。一至於此。有世道之責者。其可不思所以挽之乎。

差致仕

明山錄。天禧中。孫集賢冕直史館。幾三十年。晚年守蘇。已及期年。大書詩於廳壁。拂衣而去。詔下。冕已歸矣。詩曰。人生七十鬼爲鄰。已覺風光屬別人。莫待朝廷差致仕。早謀泉石樂閒眞。去年河北曾逄李。今日淮西又見陳。寄語姑蘇賢太守。也須抖擻老精神。

題席舎

顧人月先生【恆。】以髙才有聲黌序。久困場屋。牢騷不平之感。每見之篇章。崇正壬午。闈試畢。戲題席捨曰。八千科舉盡元魁。吾亦隨行挨進來。苦惱文章逐气答。囫圇題目沒頭猜。號房缺瓦常防漏。蠟燭釘筌不住歪。我弟三官眞造化。宗師竟不取遺才。明日哄傳白下。聞者絕倒。

詞隱美女

吳郡周貞履【江。】多才思。有閨情曲。每句隱一古美女名。後緣事爲撫軍朱國治劾奏。與金聖嘆等同死。其曲遂失傳。沈秋田仿其體成賀新郎詞云。靜把絲桐理【琴操。】早則見筠簾半捲。夜光雙系【綠珠。】目斷玉門凝望久【關盻盻。】獨坐有誰相倚【無雙。】想塞外月明於水【夷光。】才到平明煙霧遶【朝云。】卻東來紫气氤氳起【步非。】花片舞紛如綺【紅拂。】空依女弟歡相聚【妺喜。】甘貧苦。綠芽凝翠【茶嬌。】黃虀淡味【無塩。】閒倚劉郎花下聽【蒨桃。】兩个黃鸝聒耳【鶯鶯。】總只在垂楊樹裏【柳枝。】遙望吳門一蕞爾【蘇小小。】念丰姿似玉同嬌女【如姬。】想檀郎。應相憶【念奴。】

詩隱美女

毛序始。美女燈謎。六宮嬌面艷桃般【紅兒。】吐蕚含葩妃子顏【花蕋夫人。】一曲春風誰屬和【杜韋娘。】黃鸝柳外語間關【囀春鶯。】赤城女降館娃宮【吳綘仙。】媚態朱顏總不同【嬌紅。】桃杏滿園如布錦【紅綃。】還輸人面自然紅【花不如。】予亦效顰。漫成十絕。桃花爛熳徧河梁【張紅橋。】玄鳥雙飛遶畵堂【燕燕。】對此春光宜解悶【莫愁。】開懷正欲飲千觴【解愁。】艷陽三月物華饒麗【春。】掠水鳥衣過小【飛燕。】崔護重來花已謝【桃葉。】只餘春柳尙垂條【楊枝。】揚子灘頭南澗濵【江采蘋。】錦鱗游泳樂天眞【魚玄機。】河東波浪何偏急【薛濤】無那狂飆似轉輪【翾風。】聲名藉藉豈虛稱【眞眞。】如玉丰姿非等恆【溫超超。】萬選果然應萬中【錢錢。】門生衣缽逓相承【李師師。】一葉梧飄白帝臨【謝素秋。】蟾宮丹粟勝南金【桂英。】衣篝火冷余蘭麝【寒香。】更靜惟聞秋夜砧【浣衣。】

●堅瓠補集卷之五

題藝祖像

玄虛子

姜堯章

辛稼軒經語詞

送王禹偁

僧道乞詩

周晉仙

燭剪

義燕

魏壇女眞

唐六如詞

祝枝山詞

淩彥翀詞

郵亭圖

陸放翁詞

補天穿

撲蝴蝶詞

銀蒜

馬浩瀾

詹天遊

靺鞨

李師師

詞集怨事

白玉蟾

等身金

烏衣女子坊曲

毛烈婦繡帽

陳敬叟詞

郝仙女廟詞

馬孟昭述懷

鄧千江望海潮

泥■﹝言尼﹞妮

送陳退翁詞

西湖送春

酒歌

酒檄

成語

上皇賞雪

綠菜贊

朱希眞

祭花園土神

康伯可詞

北客詩

千眼觀音

蔣氏嗜酒

下榻

打馬賦紅芭蕉賦

黃蜀葵賦

砂挼子

艸燻

花案

峨嵋佛現

陳憲副夢

師苦萬狀

焚書自嘆

詩贈博徒

括兵作詩

女學士

人面桃花

鬭雞檄

堅瓠補集卷之五

長洲石農褚人獲學稼纂輯

題藝祖像

濯纓亭筆記。趙子昂善書。有文名。元世祖聞而召見之。子昂丰姿如玉。照映左右。世祖心異之。以爲非人臣之相。使脫冠。見其頭尖銳。乃曰。不過一俊書生耳。遂命書殿上春聮。子昂題曰。九天閶闔開官殿。萬國衣冠拜冕旒。又命書應門春聯。題曰。日月光天徳。山河壯帝居。因出宋藝祖神像命之題贊。以觀其志。子昂踧踖良久。題曰。玉帶緋袍色色新。一回展卷一傷神。江南江北新疆土。曾屬當年舊主人。世祖人喜。

玄虛子

政和徐貞一。號玄虛子。能詩。過仙霞關。吏訝其異服。執訊之。貞一瞪目不語。羈之郵亭。迨夜乘守者臥。出袖中筆墨書二絕下壁。一劍淩空海色秋。玉皇賜宴紫虛樓。醉來跨鶴須彌頂。指點培塿見十洲。碧殿歌傳阿濫堆。玉笙吹徹海桃。開。仰天一嘯江。風發。笑接白雲。歸去來。題畢逸去。明晨盛傳有仙人至關。走看壁上字者。不絕於道。

姜堯章

姜堯章【夔。】號白石道人。南渡名家。詞極精妙。不減淸眞樂府。其詠蟋蟀齊天樂詞。最勝庾郎先自吟愁賦。淒淒更聞私語。露濕銅鋪。苔侵石井。都是曾聽伊處。哀音似訴。正思歸無眠。起尋機杼。曲曲屏山。夜涼獨自甚情緖。西窗又吹暗語。爲誰頻斷續。相和砧杵。候館吟秋。離宮弔月。別有傷心無數。豳詩漫興。笑籬落呼燈。世間兒女。寫入琴絲。一聲聲更苦。

稼軒經語詞

辛棄疾字幼安。言人生在勤。當以力田爲先。故以稼名軒。稼軒善作詞。常自詠稼軒集經語。作踏莎行詞云。進退存亡。行藏用舎。小人請學樊須稼。衡門之下可樓遲。日之夕矣牛半下。去衛靈公。遭桓司馬。東西南北之人也。長沮桀溺耦而耕。邱何爲是棲棲者。

送別王禹偁

翰山日記。王禹偁謫黃州。蘇易簡知貢舉。適發榜。易簡奏曰。禹偁名儒。今將行。欲令榜下諸生。送於郊上。可其奏。諸生郊別。元之謂狀元孫何曰。爲我致謝蘇公。因口占一絕云。縱行相送亦何榮。老鶴乘軒媿谷鶯。三入承明不知舉。看人門下放門生。

僧道乞詩

子庵雜錄。有俗僧欲遊鵝湖。以卷子徧求諸貴人贈詩。閩中曹能始【學佺】題一絕云。性內本無文字障。縱耽山水亦支離。我曾一宿鵝湖寺。峯頂禪師不要詩。又萬曆初。有道士以詩卷索題於王弇州。其卷中已多翰苑諸公作。弇州題云。囊裏牛腰詩卷粗。他年鶴背重還無。何如負局先生好。只挾眞形五嶽圖。牛腰二字。見李白詩集。

周晉仙

周晉仙。名文璞。宋淳熙間人。義取郭璞。故字晉仙。能詩詞。有題酒家壁浪淘沙一詞最佳。還了酒家錢。便好安眠。大槐宮裏著貂蟬。行到江南知是夢。雪壓漁船。盤薄古梅邊。也是前緣。鵝黃雪白又醒然。一事最奇君記取。明日新年。其詞飄逸。似方外塵表。

燭剪

元遺山載觀州倅武伯英燭剪一聯云。啼殘瘦玉蘭心吐。蹴落春紅燕尾香。當時以爲新奇。李君實先生。謂上句無味。因攺之曰。吞殘月魄蟇頤動。蹴落花須燕尾香。已而又得句云。朱櫻顆坼金虫墮。絳樹花殘玉燕斜。更覺縟麗。朱望子先生云。啼殘二句黃山谷詩。香字亦無謂。因成一律云。雙股彎環合又張。周旋銀燭助輝煌。頻吞月影魚腮動。時掠花須燕尾忙。剔垢頓增紅玉彩。拂塵旋發紺珠光。若教借照無須用。除是吹藜太乙傍。

義燕

金安撫使田琢。少從軍塞外。所居有燕巢。人欲捕之。琢輙爲保護。一日燕飛止坐隅。略無驚畏。巧語移時不去。琢思明日秋社。燕當歸矣。此殆話別耶。因作詩云。幾年塞外歷崎危。誰道烏衣亦此飛。朝向蘆汀知有爲。暮投茅舎重相依。卿憐我處頻迎語。我憶卿時不掩扉。明日西風悲鼓角。卿應先去我何歸。細書爲蠟丸系燕足。後八年琢爲潞州判官。有燕飛來公廨。繞戶而翔。止於硯屏。琢締視之。卽前燕也。蠟丸尙在。遂繒圖作序。一時名人。皆有詩歌。

魏壇女眞

復齋漫錄。臨川城南一里。有觀曰魏壇。蓋魏夫人經遊之地。具顏魯公諸碑。以故女眞嗣續不絕。而守戒者亦鮮。洪覺範贈一女眞西江月詞云。十指嫩抽春筍。纖纖玉軟紅柔。人前欲展彊嬌羞。微露云衣電袖。最好洞天春晚。黃庭捲罷淸幽。凡心無計柰閒愁。試撚花枝頻嗅。

唐六如詞

唐六如有黃鶯兒云。細雨濕薔薇。畵梁間。燕子歸。春愁如海深無底。天涯馬蹄。孤燈翠眉。馬前芳艸燈前淚。夢魂飛。雲山萬里。不辧路東西。風雨送春歸。鳥空鳴。花亂飛。靑苔滿院朱門閉。燈昏翠幃。愁攢黛眉。伶俜形影汪浪淚。惜芳菲。登樓試望。艸緣徧天涯。

祝枝山詞

祝枝山有幽期賦皂羅袍云。爲想鸞交鳳友。趂殘燈澹月。悄地綢繆。一團嬌顫忒風流。驚忙錯過佳期候。鶯慵燕懶。春光怎畱。蜂嫌蝶妬。空擔悶憂。歡情不比相思久。

淩彥翀詞

淩彥翀蝶戀花詞。一色杏花三百樹。茆屋無多。更在花深處。旋壓小槽畱客住。舉杯忽聽黃鸝語。醉眼看花花亦舞。風妬殘紅。飛過鄰墻去。恰似牧童遙指處。淸明時節紛紛雨。辭格淸逸。不讓宋元名家。

郵亭圖

明初唐肅題陶榖郵亭圖云。紫鳳檀曹綠發娼。玉堂見慣可尋常。作歌未必腸能斷。明日聽歌更斷腸。孫惟和有題秦弱蘭一首云。莫笑郵亭一夜春。此身原已落風塵。韓家亦有如花女。枕畔衣裳著向人。此詩足爲陶學士解嘲。

陸放翁詞

陸放翁詞。纖麗處似少遊。雄壯處似東坡。感舊鵲橋仙云。華燈縱博。雕鞍馳射。誰記當年豪舉。酒徒一半取封侯。獨去作江邊漁父。輕舟八。尺低蓬三扇。占斷蘋洲煙雨。鏡湖元自屬閒人。又何必官家賜與。

補天穿

宋以前以正月二十三日爲天穿節。相傳女媧氏以是日補天。俗以煎餅置屋上。名曰補天穿。葛魯卿有驀山溪一闋。詠天穿節郊射也。詞不甚工。引以證其事云。春風野外。卵色天如水。魚戲舞綃紋。似出聽新聲北裏。追風駿足。千騎捲髙門。一箭過。萬人叫。燕落寒空裏。天穿過了。此日名穿地。橫石俯淸波。競追隨新年樂事。誰憐老子。使得縱遨遊。爭捧手。無憑肩。夾路遊人醉。卵色天。用唐詩殘霞蹙水魚鱗浪。薄日烘云卵色天之句。東坡詩亦云。笑把鴟夷一杯酒。相逄卵色五湖天。後人攺爲柳色。非。又花間詞。一方卵色楚南天。注以卵爲泖。亦非。卵色天。蓋謂天靑似卵色也。

撲蝴蝶詞

苕溪漁隱。載撲蝴蝶一詞。不知誰作。非苐藻麗可喜。其腔調亦自婉美。詞云。煙條雨葉。綠徧江南岸。思歸倦客。尋芳來較晚。岫邊紅日初斜。陌上花飛正滿。淒涼數聲羗管。怨春短。玉人應在。明月樓中畵眉懶。蠻箋錦字。多少魚雁斷。恨隨去水東流。事與行雲共遠。羅衾舊。香猶暖。按撲蝴蝶正格。後叚怨春短下。該上四下五。今比前調多二字。又一體也。或作上六字。下三字。誤。

銀蒜

歐陽永叔仿玉臺體詩。銀蒜押簾宛地垂。蘇東坡哨徧詞。睡起畵堂。銀蒜珠幕云垂地蔣捷白紵詞。早是東風作惡。旋安排一雙銀蒜鎭羅幙。銀蒜蓋鑄銀爲蒜形。以押簾也。宋元親王納妃。公主下降。皆有銀蒜簾押數百雙。

馬浩瀾

仁和馬浩瀾【洪。】號鶴窗。善詩吟。而詞調尢工。九日金菊對芙蓉云。過雁行低。鳴螿韻急。紛紛月下亭臯。向霜庭看菊。飆館題糕。依然賓主。東南美勝。龍山迢逓登髙。繡屏孔雀。金盤螃蟹。銀甕葡萄。痛飲。鯨捲波濤。笑百年春夢。萬事秋毫。問臺前戲馬。海上連鰲。當時二子今安在。乾坤大容我粗豪。四弦裂帛。雙鬟舞雪。左手持螯。又題許東溟小景昭君怨云。路遠危峯斜照。瘦馬風塵衣帽。此去向蕭關向長安。便坐紫薇花底。只是黃梁夢裏。三徑易生苔。早歸來。

詹天遊

詹天遊以艷詞得名。其送童甕天。兵後歸杭。齊天樂云。相逄喚醒金華夢。吳塵暗斑吟發。倚擔評花。認旗沽酒。歷歷行歌奇迹。吹香弄碧。有坡柳風情。逋梅月色。畵鼓江船。滿湖春水斷橋客。當時何限怪侶。甚花天月地。人被云隔。卻載蒼煙。招白鷺。一醉修江又別。今回記得。再折柳穿魚。賞梅催雪。如此湖山。忍教人更說。此伯顏破杭州之後也。其詞全無黍離之感。桑梓之悲。而止以遊樂言上下偸安。不亡何待。

靺鞨

靺鞨國名。古肅愼地。產寶石大如巨粟。中國謂之靺鞨。文與可朱櫻歌有翡翠一盤紅靺鞨句。葛魯卿西江月詞。靺鞨斜紅帶柳。琉璃漲綠平橋。人間花月正新妖。不數江南蘇小。恨寄飛花簌簌。情隨流水迢迢。鯉魚風送木蘭橈。回棹荒雞報曉。詩詞中靺鞨事甚多。人罕知者。故錄之。

李師師

李師師。汴京名妓。徽宗微行幸之。見宣和遺事。甕天脞語。宋江潛至李師師家。題念奴嬌詞於壁云。天南地北。問乾坤何處可容狂客。借得山東煙水寨。來買鳳城春色。翠袖圍香。鮫綃籠玉。一笑千金值。神仙體態。薄幸如何銷得。回想蘆葉灘頭。蓼花汀畔。晧月空凝碧。六六雁行連八九。只待金雞消息。義膽包天。忠肝蓋地。四海無人識。閒愁萬種。醉鄕一夜頭白。小詞盛於宋。而劇賊亦工章句如此。

詞集怨事

宋蔡光工於詞。靖康中陷金庭。辛幼安以詩詞謁之。蔡曰。子之詩則來也。他日當以詞名家。稼軒歸宋。晚年詞筆尢髙。嘗集怨事作賀新郎云。綠樹聽鶗鴂。更那堪杜鵑聲住。鷓鴣聲切。啼到春歸無啼處。苦恨芳菲都歇。算未抵人間離別。馬上琵琶關塞黑。更長門翠輦辭金闕。看燕燕。送歸妾。將軍百戰身名裂。向河梁回頭萬里。故人長絕。易水蕭蕭西風冷。滿座衣冠似雪。正壯士悲歌未徹。啼鳥還知如此恨。料不啼淸淚空啼血。離伴我。醉明月。

白玉蟾詞

白玉蟾武昌懷古念奴嬌詞。漢江北瀉。下長淮洗盡胸中今古。樓櫓橫波徵雁遠。誰見魚龍夜舞。鸚鵡洲云。鳳凰池月。付與沙頭鷺。功名何處。年年惟見春暮。非不豪似周瑜。凶如黃祖。亦隨秋風度。野艸閒花無限數。渺在西山南浦。黃鶴樓人。赤烏年事。江漢庭前路。浮萍無據。水天幾度朝暮。詞亦雄狀。但兩住句皆葉暮字。似誤。

等身金

張子野歸朝歡詞云。聲轉轆轤聞露井。曉汲銀瓶牽素綆。西園人語夜來風。叢英飄墜紅成徑。寶猊煙未冷。蓮臺香燭殘痕凝【音佞。】等身金。誰能得意。買此好光景。粉落輕妝紅玉瑩。月枕橫釵云墜領。有情無物不雙棲。文禽只合長交頸。晝夜歡豈定。爭如翻做春宵永。日曈曨。嬌柔懶起。簾押卷花影。等身金三字甚新。本賈黃中傳。賈黃中幼日聰悟過人。父取書與其身相等。令誦之。謂之等身書。

烏衣女子

宋紹興中。杭都酒肆有道人。攜烏衣椎髻女子。買鬥酒獨飲。女子歌曰。朝元路。朝元路。同駕玉華君。千歲載花紅一色。人間遙指是祥雲。回望海光新。二疊云。東風起。東風起。海上百花搖。十八風鬟云欲動。飛花和雨著輕綃。歸路碧迢迢。三疊云。簾漠漠。簾漠漠。天淡一簾秋。自洗玉丹斟白酒。月華微映是空舟。歌罷海西流。或疑歌詞非人世語。記之以問一道士。道士曰。此赤城韓夫人作法駕道引也。烏衣女子蓋龍云。

坊曲

唐制。妓女所居曰坊曲。北裏志有南曲北曲。如明兩京之南院北院也。宋陳敬叟詞。■﹝穴上幻下﹞窕靑門紫曲。周美成詞。小曲幽坊月暗。又暗暗坊曲人家。艸堂詩餘。攺作坊陌。非也。謝皐羽天地間集。載孟綆【一作鯁。一作鯉。】南京詩云。愔愔坊曲傍深春。活活河流過雨渾。花鳥幾時充貢賦。牛羊今日上邱原。猶傳柳七工詞翰。不見朱三有子孫。我亦前生梁楚士。獨持心事過夷門。

毛烈婦繡帽

毛鶴舫先生女名孟。年十三。制繡帽遺柴夫人靜儀。以覆兒童頂。許宇方奕昭。曁年十七。隨先生於浚儀宦邸。方子從京師來就婚。時患脾疾已劇。結褵甫三日。而方子歿。烈婦以三朝新婦。稱未亡人。墜樓不死。絕粒十有九日而卒。柴夫人臨終以繡帽囑家婦朱少君柔則曰。當藏之篋笥。以垂永久。康熙己卯春。少君發笥見帽。作七言絕。志感。閨秀遞相傳玩。以爲烈婦手澤。相與唱和成帙。朱柔則【順成】詩。烈婦從夫向九泉。因看遺繡一澘然。相逄記得持相贈。藏在香奩二十年。王元禮【禮持。】一叚幽貞麗管彤。鍼神還與薛娘同。開奩忽墮思君淚。滴向當年手澤中。嚴懷熊【芷菀。】深閨昔日贈羅巾。繡出名花不染塵。篋笥頻開香未絕。至今猶憶墮樓人。吳湘【婉羅。】花羅半幅扺千金。持贈猶憐一片心。莫遣爾翁覩遺繡。白頭悲汝恐難禁。子得之錢唐友人。辛巳夏。先生過予齋。見之。不禁泣數行下。

陳敬叟詞

陳敬畟【以莊。】號月溪。有水龍吟詞。晚來江闊潮平。越船吳榜催人去。稽山滴翠。胥濤濺恨。一襟離緖。訪柳章臺。問桃仙囿。物華如故。向秋娘渡口。泰娘橋畔。依稀是相逄處。窈窕靑門紫曲。舊羅衣新番金縷。仙音恍記。輕擺慢撚。哀弦危柱。金屋難成。阿嬌已遠。不堪春暮。聽一聲杜宇。紅殷絲老。雨花風絮。自注。記錢塘之恨。蓋謝太后隨元人北去事也。時太后年七十餘。故有金屋阿嬌不堪春暮之句。惜其不能死難。有媿於苻登之毛氏。竇建徳之曹氏多矣。

郝仙女廟詞

楊開庵詞品。博陵有郝仙女廟。仙女魏靑龍中人。年及笄。姿色妹麗。采蘋水中。蒼煙白霧。俄失所在。其母哀泣水濵。願求一見。良久異香襲人。隱約於波渚間。曰兒以靈契。托迹綃宮。主是水府。世緣已斷。毋用悲悒。而今而後。使鄕社田蠶歲宜。有感而通。乃爲吾驗。後人立廟。有題喜遷鶯詞於壁云。汀洲蘋滿。記翠籠來采。相將鄰媛。蒼渚煙生。金支光爛。人在霧綃鮫館。小鬟頓成雲散。羅襪淩波不見。翠鸞遠。但淸溪如鏡。野花畱靨【音埮。】情睠。驚變現。身後神功。緣就吳蠶繭。漢女菱歌。湘妃瑤瑟。春動倚雲層殿。彤車載花一色。醉盡碧桃淸宴。故山晚。嘆流年一笑。人間飛電。

馬晉述懷詞

扶風馬晉。字孟昭。作詞迷懷。調寄滿庭芳。雪點疏髯。霜侵衰鬢。去年猶勝今年。一回老矣。堪嘆又堪憐。思昔靑春美景。無非是月下花前。誰知道金章紫綬。多少事憂煎。侵晨騎馬出。風初暴橫。雨又淒然。想山翁野叟。正爾髙眠。更有紅塵赤日。也不到松下林邊。如何好。吳淞江上。閒了釣漁船。

鄧千江望海潮

金人樂府稱鄧千江望海潮詞爲苐一。云雷天塹。金湯地險。名藩自古臯蘭。營屯繡錯。山形米聚。喉襟百二秦關。鏖戰血猶殷。見陣云冷落。時有鵰盤。靜塞樓頭。曉月依舊。玉弓彎。看看定遠西還。有元戎問令。上將齋壇。區脫晝空。兜零夕舉。甘泉又報平安。吹笛虎牙間。且宴陪珠履。歌按雲鬟。來召英零。醉魂長繞賀蘭山。

泥■﹝言尼﹞妮

升庵詞品。俗謂柔言索物曰泥。乃計切。諺所謂軟纏也。杜子美詩。忽忽窮愁泥殺人。元微之憶內詩。顧我無衣搜畵匣。泥他沽酒抜金釵。杜牧之登九華樓詩。爲郡異鄕徒泥酒。皇甫非煙傳詩。郎心應似琴心怨。脈脈春情更泥誰。楊乘詩。晝泥琴聲夜泥書。元鄧文原贈妓詩。銀燈影裏泥人嬌。柳耆卿詞。泥歡邀寵最難禁。字又作■﹝言尼﹞。花間集顧夐詞。黃鶯嬌轉■﹝言尼﹞芳妍。又。記得人微斂黛。字又作妮。王通叟詞。十三妮子綠窗中。今山東目婢曰小妮子。其語亦古矣。

送陳退翁詞

張功甫【鎡】。善塡詞。嘗卽席作賀新郎。送陳退翁分教衡湘云。桂隱傳杯處。有風流千巖勝韻。太丘遺譜。玉季金昆霄漢佀。平步鸞坡揮塵。莫便駕風颿煙渚。云動精神衡嶽去。向君山帝野鏘韶濩。蘭藝畹。弔湘楚。南湖老矣無襟度。但尊前踉蹡醉飲。帽花顚僕。只恐淸時專文教。猶貸陰山狂虜。臥玉帳貔貅鉦鼓。忠烈前勲賫萬恨。望神都魏闕奔狐兔。呼翠袖。爲君舞。

西湖送春

梁貢父【曾。】燕京人。大徳初。爲杭州路總管。政事文學皆有可觀。西湖送春。作木蘭花慢詞。問花花不語。爲誰落。爲誰開。算春色三分。半隨流水。半入塵埃。人生能幾歡笑。但相逄尊酒莫相推。千古幕天席地。一春翠繞珠圍。彩雲回首暗髙臺。煙樹渺吟懷。■﹝扌棄﹞一醉畱春。畱春不住。醉裏春歸。西樓半簾斜日。怪銜春燕子卻飛來。一枕靑樓好夢。又教風兩驚回。

酒歌

明初徐州李冠。仿盧仝茶歌。作酒歌云。蓬壺影裏啼靑鳥。夢覺華胥春已曉。吳姬攜酒叩我門。連聲大叫驚鄰媼。口傳達官不敢名。開封嫩碧光銀罌。呼兒不用借盤盞。巨碗亦足張吾兵。一碗入靈府。渾如枯槁獲甘雨。二碗和風生。轍鮒得水鱗鬐輕。三碗肝腸熱。掃卻陰山萬斛雪。四碗新詩成。揮毫落紙天機鳴。五碗叱窮鬼。成我佳名令人毀。六碗頭顱偏。轟雷不覺聲連天。七碗玉山倒。枕臥睛霞籍煙艸。醒來好惡不自知。寧能更爲蒼生惱。蒼生四海非不多。聖明治化極中和。矧今鼎鼐付房魏。爕理陰陽無偏頗。吾當銜杯偃仰臥蓬艸。解衣鼓腹堯民歌。

酒檄

李俊民字用章。金承安五年狀元。尋棄職還山。作酒檄云。人生貴在意適。我輩況復情鍾。念樂事之難兼。須同欲之相濟。山堂主人作眞率會。鬭見在身。掉船尋賀老於稽山。賫具邀淵明於栗裏。盜甕而飲者醉。指瓶而索者嘗。伶婦無言。宋犬不吠。乃有忘形爾汝。痛讀離騷。了一生於蟹螯。視二豪如裸臝。以其無公田而種秫。故不待酉歲而乞槳。莫謂寧逄惡賓。亦可便稱名士。獨不與李將軍爲地。方且共汪咨議論兵。徒使汝陽涎流。想見子幼耳熱。醒猶未解。釀可速傾。得到夫齊。請鑑靑州之事。或薄如魯。未免邯鄲之圍。惠而不傷。吝則有悔。

成語

馮大夫懼內。其夫人宋氏也。人或誚之曰。無若宋人然。馮卽應聲曰。是爲馮婦也。

上皇賞雪

宋淳熙八年正月二日。奉太上於淩虛閣排當。午後大雪。正是臘前。太上甚喜。謂官家云。今年正欠些雪。可謂及時。卻甚好。但恐長安有貧者。上奏云。已令有司比去歲倍數支散。太上亦命提舉官於本宮支犒如數。命近侍進酒。官裏上壽。近臣獻詞云。紫皇髙宴瓊臺。雙成戲擊璚苞碎。何人爲把銀河水剪。甲兵都洗。玉樣乾坤。八荒同色。了無塵翳。喜水消太液。暖融鳷鵲。端門曉班初退。聖主憂民深意。轉鴻釣滿天和气。太平有象。三宮二聖。萬年千歳。雙玉杯深。五雲樓迥。不妨頻醉。看來不似飛花。片片是丰年瑞。太上大喜。盡醉。賜賫有加。

綠菜贊

眉山誌。史琰字炎玉。好學嫻文。州刺史張誾聘爲家子祺之配。祺亦有才。與炎玉唱酬成集。題曰。和鳴。黃山谷與張誾有內親。來訪之。炎玉致書。嘗緘綠菜以贈。山谷爲之贊曰。蔡蒙之下。彼江一曲。有茹生之。可以爲簌。蛙蠙之衣。采采盈掬。芼以辛醎。宜酒宜餗。在吳則紫。在蜀則綠。其臭味同。遠故不錄。頒我旨蓄。史君炎玉。

朱希眞

陸放翁集。朱希眞居嘉禾。嘗有朋儕詣之。聞笛聲自煙波間起。問之。曰。此先生吹笛聲也。頃之掉小舟而至。則與俱歸。室中懸琴築阮咸之類。平日所畱意者。檐間畜珍禽。皆目所未睹。籃任置菓實脯醢。客至挑取以奉客。其詩云。靑羅包髻白行纏。不是凡人不是仙。家在洛陽城裏住。臥吹鐵笛過伊川。可想見其風致也。

祭花園土神

宋孝宗植一松於苑。特以牲醴祭花園土神。文曰。神有百職。職各不同。典守艸木。土祀是供。我遊湖園。乃獲奇松。植之禁苑。百態千容。婆娑偃蓋。天矯騰龍。翠色凝露。淸音舞風。醉吟閒適。予情所種。壅培封植。久或力窮。鳥烏外擾。蟻蠧內攻。神其剿絕。勿使有終。精邪竊據。盜斧適逄。神其呵逐。勿使遺蹤。常令勁質。坐閱隆冬。堅踰五柳。弱異雙桐。歷年萬■﹝礻冀﹞。鬱鬱蔥蔥。牲牢旨酒。嗣錄汝功。

康伯可詞

康伯可冬景詞。調寄滿庭芳。霜幕風簾。閒齋小戶。素蟾初上雕籠。玉杯醽醁。還與可人同。古鼎沈煙篆細。玉筍破橙橘香濃。梳妝懶。脂輕粉薄。約略淡眉峯。淸新歌幾許。低隨慢唱。笑語相供。道文書鍼綫。今夜休攻。莫厭蘭膏更繼。明朝又紛冗匆匆。酩酊也。冠兒未卸。先把被兒烘。

北客詩

厓州之敗。北客詠詩云。當日陳橋驛裏時。欺他寡婦與孤兒。誰知三百餘年後。寡婦孤兒亦被欺。又詠汴城靑城云。萬里風霜空綠樹。百年興廢又靑城。蓋元之滅金。亦聚其諸王於靑城而殺之。

千眼觀音

楮記室。宋孝宗擊球馬偶傷一目。金人遣使來慶壽。以十手千眼白玉觀音爲壽。蓋寓相謔之意。孝宗命迎入徑山。邀使者同往。及寺門。住持僧說偈云。一手動時千手動。一眼觀時千眼觀。幸得太平無一事。何須做得許多般。使者聞之大慚。

蔣氏嗜酒

倦遊錄。陸龜蒙妻蔣氏。善屬文。性嗜酒。姊妹勸節飲彊食。蔣應聲曰。平生偏好飲。勞爾勸吾飡。但得尊中滿。時光度不難。僧知業有詩名。與魯望善。一日訪陸談玄。蔣使婢奉酒。知業云。受戒不飲。蔣隔簾謂曰。上人詩云。接岸橋通何處路。倚樓人是阿誰家。觀此風韻。得不飲乎。知業慚而退。

下榻

陳蕃爲樂安太守。郡人周璆。髙潔士也。前後郡守招之不至。惟蕃能致之。爲置一榻。去則懸之。今人止用徐孺子事。而鮮及周璆。明閩中王郡丞礦有詩云。南州只說徐髙士。能使陳蕃下榻時。北海更憐周隱者。不將懸榻使人知。

打馬賦

趙明誠幼時。晝寢。夢誦一詩。覺憶三句云。言與司合。安上已脫。芝芙艸拔。以告其父。父解曰。汝殆得能文之婦矣。言與司合是詞字。安上已脫乃女字。芝芙艸拔則之夫兩字。非謂汝爲詞女之夫耶。果得李易安爲婦。文辭粲著焉。易安作打馬賦。中云。齊驅驥騄。疑穆王萬里之遊。間列玄黃。類楊氏五家之隊。珊珊佩響。方驚玉■﹝釒登﹞之敲。落落星羅。忽見連錢之碎。或出入用奇。有似昆陽之戰。或優遊仗義。正如涿鹿之師。且夫坵陵雲遠。白雲在天。心存戀豆。志在著鞭。止蹄黃葉。何異金錢。故繞牀大叫。五木皆盧。瀝酒一呼。六子盡赤。平生不負。遂成劍閣之功。別墅未輸。已破淮淝之賊。今日豈無元子。明時不乏謝安。何必效陶長沙博局之投。正當師袁彥道布帽之擲也。

紅芭蕉賦

韓致光【渥。】紅蕉芭賦中隹句云。鶴頂盡侔。雞冠詎擬。趙飛燕裙間一點。願同白玉唾壺。鄧夫人額上微殷。卻賴水晶如意。鴛舌無端。妬含桃而未咽。猩唇易染。酌浮蟻以難醒。大凡物之尢者必移人。人之麗者必動物。僧虔蠟【一作蜜】炬。爍柱棟以何藏。潘嶽金釵。蔽繡緯而不隔。天穿地巧。幾人語絕色難逄。萬古千秋。惟我綣紅英不盡。

黃蜀葵賦

韓致光黃蜀葵賦有云。蕚綠華未見楊羲。冠簪披騀【音我。】杜蘭香喜逄張碩。巾帔飄揚。動人妖治。馥鼻生香。十里鵠雛。浪得名於太液。三秋菊蕋。虛長價於柴桑。送曰微困。迎風待翔。蜨翅堪憎。蜂須可妬。懊恨張京兆。惟將桂炷沾眉。悵望齊東昏。卻把金蓮襯步。騷人易老。絕色多愁。暎葉似擎歌扇。偎蘭若墜妝樓。扳條立處。林鳥應笑於後棲。欹枕看時。梁燕或聞乎長嘆。孟昌黃蜀葵詩。有檀點隹人噴異香句。

砂挼子

陳藏器本艸云。砂挼子生砂石中。形如大豆。背有刺。能倒行旋漧土爲孔。常睡不動。生取之置枕。令夫妻相悅。湯若士武陵春夢詩云。細語春情惜夜紅。妨人眠睡五更風。明朝翡翠洲前立。拾取砂挼置枕中。一作砂俘。蜀人號曰俘郁。

艸燻

佛經云。奇艸芳花。能逆風聞燻。江淹別賦。閨中風暖。陌上艸燻。正用佛經語。歐陽公詞。艸燻風暖搖徵與。本此。艸堂詞攺燻作芳。蓋未見文選者也。

花案

順治丙申秋。雲間沈某來吳。欲定花案。與下堡金又文。【重華】致兩郡名姝五十餘人。選虎丘梅花樓爲花場。品定髙下。以朱云爲狀元。錢端爲榜眼。余華爲探花。某某等爲二十八宿。彩旗錦幰。自胥門迎。至虎丘畵。舫蘭橈傾城遊。宴直指李公【森先】聞而究治。沈某責放。又文枷責。遊示六門。示許被害告理。下堡有嚴五。於鼎革時取又文餉。已而又文告官。置嚴五於。獄嚴妻顧氏因赴訴。刎於直指前。李公杖斃又文於獄而釋嚴。松陵。徐崧花場卽事詩云。自是雲巖色界天。綺羅簫鼓日紛然。騷人競欲題紅藥。冶女私曾寄白蓮。似欲酒澆歌舞地。何如粉飾太平年。無端一夜西風起。葉落枝頭最可憐。

峨眉佛現

峨眉山。蜀勝景也。山積雪。六月不消。遊者必夏秋之交。𨿽盛暑必挾纊以登。山有石。能作五色光。又時有佛光現將現。有鳥名佛現者。連呼佛現。光隨聲而出。楊升庵有詩云。佛現佛現。鳥語易隨人意變。山川發精靈。艸木呈蔥蒨。佛現佛現。

陳憲副夢

朱秉器漫紀。隆慶中廣東海南憲副。慈溪陳荗禮。一夕夢三老人。須眉粲白。迎之爲仙。陳曰我官也。何能爲仙。老人誦詩云。夢回殘角銀河曉。四顧靑山獨有君。次日上官至一公廨憇息。見喬松三株。恍然與語曰。昨者三老。毋乃卽此乎。顧壁有詩云。霜姿雪調水壺客。也來候館看行雲。因思夢中二句。援筆續之。命駕歸。是夕遂卒。

師苦萬狀

翰山日記。今人好爲人師。爲這碗飯可安佚喫。殊不知先生之飯最難喫。一塾師作詩云。晨興最苦無湯潄。日回中時始食糜。檢點饑腸傳句讀。撐持渇吻講文辭。魚蝦淡薄難供飯。腐菜溫噋易泄脾。怪殺更深監夜課。自辰至亥坐如屍。詩𨿽俚。句句是閱歷過來語。可補硯田詩笑之所未備。

焚書自遣

毛序始於康熙庚辰夏日。爲鄰人不戒於火。室廬被焚。其平時所藏書籍。俱成煨燼。因作臨江仙詞自嘆云。數本殘書何足忌。祝融忽學秦皇。一朝一炬盡消忘。豈能重購索。空自費思量。焚硯𨿽然常發憤。並書焚去堪傷。從今遣悶更無方。將何來下酒。一斗竟荒唐。

詩贈博徒

譚輅。吳中有張姓者。別號心石。博徒也。年六十。客徵詩壽之。張伯起戲贈一絕云。博望聞孫隱博徒。不須對酒亦呼盧。今朝石上稱觴處。試問添籌事有無。謔而不虐爲可述也。

括兵作詩

朱滔括兵不擇士族。悉令赴軍。自閱於球場。有士子容止可觀。進趨端雅。滔問何業。曰。學爲詩。問有妻否。曰有。卽令作寄內詩。援筆立成云。握筆題詩易。荷戈徵戍難。慣從鴛被暖。怯向雁門寒。瘦盡寬衣帶。啼多漬枕檀。試畱靑黛在。回日畫眉看。又令代妻作詩答曰。蓬鬢荊釵世所稀。布裙猶是嫁時衣。胡麻好種無人種。合是歸時底不歸。【一作葛鴉兒詩。見初集。】滔遺以束帛。放歸。

女學士

明沈瓊蓮。字瑩中。烏程人。相傳沈萬山之後。有廷禮父子者。仕於朝。瑩中因通籍掖廷。嘗試守宮論。其發端云。甚矣秦之無道也。宮豈必守哉。孝廟悅。擢居第一。給事宮中。爲女學士。教諸妃嬪。弟溥以貢仕至別駕。瑩中寄溥詩云。一自承恩入帝畿。難將寸艸答春暉。朝隨鳳輦趨靑鎖。夕捧鸞書入紫薇。銀燭燒殘空有夢。玉釵敲斷未成歸。年來望汝登雲路。同補山龍上衮衣。有相勉勵之意吳。興人皆呼爲女閣老。所傳宮體諸詩。媫妤花蕋。不足多讓。碧裏雜存作周溥。殆誤。

人面桃花

唐博陵崔護。初舉進士不第。淸明獨遊。都城南得村居。花木叢萃。叩門久之。有女子自門隟窺而問之。護以姓字對。曰。尋春獨行。酒渴求飲。女子以杯水至。啟關。設牀命坐。獨倚小桃斜柯佇立。而意屬殊厚。護以言挑之。不對。護怏怏辭去。送至門。如不勝情而入。後絕不復至。及來歲淸明。護忽思及。往尋之。而寂然無人。門已扃鎖矣。因題詩左扉云。去年今日此門中。人面桃花相映紅。人面袛今【一作不知】何處云。桃花依舊笑春風。後數日復往。聞內有哭聲。叩門問之。有老父出。曰君非崔護耶。吾女自去年淸明後。恍惚如有所失。比日與之出。到墓上祭掃。歸見左屝詩。讀之遂病而死。言畢大慟。崔請入哭之。老翁許焉。因入內。見女尙未斂。護舉其首杭於股。哭而祝曰。護在斯。護在斯。須臾目開。半日復活。老父大喜。以女歸之。

鬭雞檄

蓋聞昴日著名於列宿。允爲陽徳之所鍾。登天垂象於中孚。實惟翰音之是取。歷晦明而喔。喔大能醒我夢魂。遇風雨而喈喈。最足增人情思。處宗窗下。樂與縱談。祖逖牀前。時爲起舞。肖其形以爲幘。王朝有報曉之人。餙其狀以作冠。聖門稱好勇之士。秦闗早唱。慶公子之安全。齊境長鳴。羨羣黎之生聚。決疑則薦諸卜。頒赦則設於竿。附劉安之宅以上升。遂成仙種。從宋卿之窠而下視。常伴小兒。惟爾徳禽。固非凡畜。文頂武足。五徳見推於田饒。雌霸雄王。二寶呈祥於秦穆。邁種首云祝祝。化身更號朱朱。蒼蠅惡得混其聲。蟋蟀安能竊其號。旣連飛之有勢。何斷尾之足虞。體介距金。邀榮已極。翼舒爪奮。赴鬭奚辭。乃飲啄頓起戎心。而塒桀隱若敵國。兩雄不堪並立。一息何敢自安。養威於棲止之時。發憤在呼號之際。望之若木。忽然趾舉而志楊。應之如神。不覺尻髙而首下。於村於店。見異已者卽攻。爲鸛爲鵝。與同類者爭勝。爰資梟勇。率遏鴟張。縱眾寡各分。誓無毛之不拔。卽彊弱互異。信有喙之獨長。昂首而來。絕勝鶴立。鼓翅以往。亦類鵬摶。摶擊所施。可卽用充公膳。剪除略盡。寧猶容彼盜啼。豈必命付庖廚。不啻魂飛湯火。羽書捷至。驚聞鵝鴨之聲。血戰功成。快睹鷹鸇之逐。於焉錫之雞幛。甘爲其口而不羞。行且樹乃雞碑。將味其肋而無棄。倘違雞塞之令。立正雞坊之刑。牝晨而索家者有誅。不復同於彘畜。雌伏而敗類者必殺。定當割以牛刀。此檄。

●堅瓠補集卷之六目錄

燈謎

春風世情

陸云士詞

奕碁度日

崇別司壁詩

解題偶誤

王秋澗酒榜

王秋澗花約

舒春芳

謟卦

索柑駢語

破題對句

探梅詩

刻本多遺漏

東坡詩病

綺語銷魂

王貴學別子詩

牛衣

鬼妻題詩

碧蘭堂女鬼

詩送袁侍郎

記鬼

七夕詞

隱月心字

姜徐佯字謎

和前韻詩

對句

父續子對

眞夢

丁大參

吳下歌謠

禽徵

徽宗詩先

鷺曰春鋤

織錦龍飛頌

詹材孝狗

明妃曲

無夢

題詩卽嫁

四歲能詩

啟謝親友

章節母

吳愼思詩

曼殊

髙麗能詩

髙麗妓能詩

詩妓鶴鈿

吳門歌

孝經引詩

雅令相戲

郡侯口令

鞋杯詞

調笑令

嘲齆鼻

辭廌館

詞贈周明娘

詞隱明字

後戲目詩

天餉

推閏歌

卜年占運歌

堅瓠續集卷之六

長洲石農褚人獲學稼纂輯

燈謎

癸未仲春十日。聖駕南巡。彩幔盈衢。花燈夾道。曾是燈謎二首。一隱泥美人。一隱雪羅漢。亦有思致。附錄於左。誰倩芳塵作麗妝。鞋弓猶畫兩鴛鴦。心多塊壘因無語。身恐顚危易斷腸。秋水含將蟻垤潤。春山畱得燕巢香。相逄莫訝頻相喚。可是卿卿舊姓黃。色相空時覺灑然。知君降自大羅天。笑他塵网眞成礙。坐到冰消卽是禪。不敢趨炎情默默。何妨守冷腹便便。想伊也懼春心動。早已消融在臘前。

春風世情

芳艸含煙暖更靑。閒門要路一時生。年年檢點人間世。惟有春風不世情。此晚唐羅鄴詩也。王丹麓先生【晫】有春風詩云。聞說長安花滿城。看花但覺馬蹄輕。多愁不爲子吹去。堪笑春風亦世情。世情至此。可爲三嘆。丹麓又有九日陰雨有感詩云。薄寒細雨怯登臨。羞對黃花白髮侵。漫說人情多反復。重陽也自變重陰。重陰。謂濃陰也。東坡詩。積霧開重陰。

陸云士詞

康熙己卯季秋望前一日。恕兒得榖孫。彌月爲湯餅之會。適錢塘陸云士先生過訪。畱飲。因贈子黃金縷詞云。靑麟紱彩誠堪重。釋迦孔子同相送。稱慶奏淸謳。當如孫仲謀。【是日演錦繡圖。】書香應繼武。博雅還如祖。勝祖更如何。髫年佩玉珂。猶憶丙午孟秋。子得恕男。蒙陸起頑。鄭桐庵。沈伯敍諸先輩。皆有贈詞。惜皆遺失。不復記憶矣。

奕碁度日

凡人無所事事。便思著碁。偶然則可。久戀則不可。郭登詠奕碁云。怕死貪生錯認眞。運籌多少費精神。看來總是爭閒气。笑殺旁觀袖手人。失勢休嗟得勢歌。當場變態幾爭多。旁觀牛日頭先白。莫怪深山易爛柯。人生要緊之事甚多。而或以此虛度光陰。大爲可嘆。然使定襄生於今日。見匝地皆由我者。【俗謂之遊河。】其扼腕又當何如也。

崇安別司壁詩

如臯冒汝九先生【夢齡】語。載崇正戊辰十月。余兒起宗奉使入閩。宿崇安別司。見壁上題詩云。五月天气佳。山行不厭遠。他年抱子還。彩輿入何館。傍注云。丙寅仲夏攜侍兒四五輩。赴任嶺南。宿此館中。漫題鄙句。四明鄔氏書。嗚呼。婦人嫻於詞翰。而能不妬。爲夫求子。眞人情之所最難者。天眷有徳。豈有不憐而賜之子者哉。

解題偶誤

弘治間。一直指觀風泰州。題爲非帷裳必殺之。一生破云。服有違乎王制者。王法所必誅也。蓋誤以殺爲辟刑耳。直指閱其文首錄之。云。異日必登八座。拆捲乃沈鳳崗。後果歷官部院。又錢鶴灘應童子試。亦遇前題。破云。服之不衷。身之災也。出場知爲誤解。急易一篇呈於師。師閱之。以爲必前列。及發案。竟無名。師不平。窮其故。始知之。又豫章丁此呂歳試。題爲徵商自此賤丈夫始矣。遂以武王立論。破云。以臣伐君。武王非聖人也。考置劣等。丁始發憤攻書。舉於鄕。萬曆丁丑成進士。仕至顯爵。意偶誤而實不凢者。此類是也。

王秋澗酒榜

王秋澗【惲。】酒榜云。伏聞三尺紫簫。吹破金臺之月。一竿靑斾。飄搖淇水之春。孝先張君。系出豪華。長居紈綺。壯狃五陵之裘馬。老尋中聖之家風。左顧東城。名標新館。𨿽借作養簾之地。已大搜破敵之兵。瀧春澑於連牀。貯秋香於百甕。與同至樂。任價寬沽。罄翠罍銀勺之歡。是非何有。聽白雪陽春之曲。風月無邊。信不比於尋常。莫等閒而空過。任使髙陽公子。從他宮錦仙人。爭貰金貂。紛縻劍佩。系馬鳳凰樓柱。掛纓日月牕扉。白骨蒼苔。古人安在。流光逝水。浮世堪驚。況百年渾是者能幾回。一月開口者不數日。忍辜妙理。竟作獨醒。莫思身後無窮。且鬭尊前現在。那愁紅雨。春圍繡幕之風。來對黃花。共落龍山之帽。快傾銀而注瓦。任枕曲以藉糟。頓空工部之囊。扶上山翁之馬。前歸後擁。盡日而然。

王秋澗花約

王秋澗又有花約云。良辰樂事。𨿽曰難並。旨酒嘉肴。豈容獨饗。玆者小園竹木。粗有可觀。故里賓僚。可疏一宴。忍教康節。獨擅花時。敢擬右軍。同修禊事。伊誰有語。花枝羞上老人頭。來日無多。此樂莫教兒輩覺。玉盤濯月。已煩竹裏行廚。繡勒攢香。暫簇花邊駿馬。擇隹日。就敝園。聊備芳尊。望羣英。移玉趾。早垂光降。

舒春芳

饒州府誌。載舒春芳官福建僉事。升貴州提學。大興考亭西山之學。嘗詠云。色貨兩關須打破。古今到此幾男兒。又云。對天俯首心無媿。終夜安眠夢亦淸。

謟卦

王丹麓戲爲謟卦。描摹謟字。義如燃犀照水。情狀畢現。卦曰。謟亨。利有攸往。不利君子貞。彖曰。謟。天下大而其情同也。故亨。利有攸往。其義不困窮也。不利君子貞。直無所容也。象曰。位髙多金。謟。君子以違俗秉禮。初六。執其隨。利貞。象曰。志在隨人。以順爲正也。六二。巧言令色。足恭吝象。曰。巧言令色。不足敬也。足恭。亦何佞也。六三。脇肩謟笑。病於夏畦。凶。象曰。笑乃脇肩。不自知其病也。六四。見金不有躬。或承之羞。象曰。羞載承之。眾難定也。六五。有盛饌富與貴。無悔。象曰。盛饌無悔。中心稱也。上六。謟以賄。利見大人。象曰。利見大人。上下應也。

索柑駢語

徳淸章選部之弟叔達。少機敏。一日同數友過淩太學家。見幾上佛手柑頗多。一友有睥睨意。其友生平以四六自負者。淩戲曰。君第爲四六語索之卽得。叔達曰。我代爲之。信口曰。覩君佛手。頓生盜心。若靳分香。寧甘遺臭。聞者大悅。

破題對句

白醉璅言。江陵張居正與麻城汪衍慶。同以奇童稱。巡撫顧東橋試之。指一僂者令作破。張應聲曰。仰觀不足。俯察有餘。汪應聲曰。鞠躬如也。屈而不伸。只此數字。可以占人所就矣。

探梅詩

翰山日記。演福寺僧房有趙子昴親書探梅訪僧一絕句。輕輕踏破白雪堆。半爲尋僧半探梅。僧不逄兮梅未放。野猿笑我卻空回。惜松雪集中失載。亦憾事也。

刻本多遺漏

孫沙溪先生云。幼時見其前輩某常諷詠一詩云。室明室暗兩奚疑。方寸常存不可欺。莫道天髙鬼神惡。直須先使自家知。云是王梅溪詩。今王集中不載。又常誦宗澤哭陳東詩內二句云。幽冥我已慚良友。憂憤誰能念本朝。今宗集亦不見此詩。又其尊人嘗口授王溥所吟詩云。白馬金鞍碧玉鞭。紅樓十里晚風前。靑娥不識中書令。笑問誰家美少年。謂溥入相時。年方三十。故其自詫如此。今王集亦不載。乃知詩文刻本中遣漏多矣。

東坡詩病

孫沙溪先生又云。蘇東坡作韓文公廟碑詩曰。作詩詆佛譏君王。要觀南海窺衡湘。方作諫書時。亦惟望諫行言聽耳。豈故意詆譏君王。要爲南海之行哉。大抵東坡詩過於豪縱。如老死南荒吾不恨。玆遊奇絕冠平生之類。何如少陵所云。尙憐終南山。回首淸渭濵。太白所云。回頭語小姑。莫嫁如兄夫。樂天所云。君王若問妾顏色。莫道不如宮裏時。爲得詩人忠厚溫柔之意。宋人終輸唐人一籌也。

綺語銷魂

詩有銷魂者三。香奩集其一也。夫銷魂者卽壞心田之謂也。其曰。打疊紅箋書恨字。與奴方便寄卿卿。詩媒詞逗也。其曰但得暫從人繾綣。何妨長任月朦朧。踰墻鉆穴也。其曰最是斷腸禁不得。殘燈影裏夢初回。旦气梏亡也。其曰。欲把禪心銷此病。破除才盡又重生。淫惡不悛也。閱之必增益淫邪之念。故當以綺語爲戒。

王貴學別子詩

子庵雜錄。石川王貴學。元提舉景善之子。讀書能詩。明初爲仇家所陷。謫戍關西。與其子別於南京。作詩曰。石頭城西笛嗚咽。他鄕父子生離別。淚珠滴滿瑯玕痕。夢枕平分海天月。爾祖生我我生伊。立身立志家欲齊。患難相仍二十載。家危不絕如綫微。爾今獨歸心亦苦。歸見爾妻拜爾母。弟妹倉皇立兩傍。含淚還先問爾父。爾父爾父可柰何。萬里一身行負戈。朔風吹浪捲作云。飛霜墜地如雪多。雪深一尺秦川道。關西之山極天表。生來從役當復歸。死卽埋沒隨百艸。兒勿致憂我何愁。丈夫四海當遨遊。常念行人遠行役。天寒須寄烏貂裘。烏貂裘兮久已敝。補綴成衣須爾妹。遙憐寒夜小窗中。一綫一鍼一行淚。

牛衣

顏師古曰。牛衣編亂麻爲之。漢王章嘗臥牛衣內。晉劉實家貧好學。賣牛衣以自給。王安石詩云。百獸冬自暖。獨牛無氄毛。無衣與卒歳。坐恐得空牢。主人覆護恩。奚啻一綈袍。問汝何以報。雞黍滿東臯。

鬼妻題詩

宋張開妻孔氏卒。遺五子。後妻李氏悍惡。虐遇五子。開不能制。五子哭於母墓。恍惚見母來。撫之而慟。因咬指血題詩於五子之衿云。新人間故人。暗涕幾盈巾。同衾今已隔。對面永無因。有恨牽遺子。無情祗任君。欲知腸斷處。明月照孤墳。且曰。吾當訴之官。子以詩呈父。父方駭嘆。忽連帥某遣人來索詩去。因夢婦訴冤也。遂以其事聞於朝。有旨流李氏於嶺南。

碧蘭堂女鬼

宋何先異聞記。安吉碧蘭堂素多怪。晁紫芝嘗與客遊。眺於彼。迫暮見水面一美女。衣裳楚楚。手捧蓮花。足履蘋艸而來。晁急叱之。女子自若。且行且吟雲。水天日暮風無力。斷雲影裏蘆花色。折得荷花水上浮。兩鬢蕭蕭玉釵直。吟畢由東岸而去。

詩送袁侍郎

宋張仲文白獺髓。嘉定間金冠交攻。廷臣有以和戰守三策爲言者。時侍郎胡榘專主和議。會入朝。四明袁侍郎爕與胡廷爭。專主戰守。以笏擊胡額。遂下臺諌集議。袁以此辭歸。太學諸生作詩送之曰。天眷頻年惜掛冠。誰令今日遠長安。舉幡莫遂諸生願。祖帳應多行路難。去艸豈知因害稼。彈烏何事卻驚鸞。韓非老子還同傳。憑仗時人品藻看。

記鬼

仇池茟記。寶應民有以嫁娶會客者。酒半。一人竟起出門。主人追之。客若醉甚。行將赴水。主人急持之。客曰。頃見婦人以詩招我。其辭云。長橋直下有蘭舟。破月衝煙任意遊。金玉滿堂何所用。爭如年少去來休。倉皇就之。不知其爲水也。然客竟亦無他。

陳眉公七夕詞

七夕詞。嘲謔上眞。文人罪業莫過於此。陳眉公小令名釵頭凰亦解人頤。因錄之。梧桐墜。秋光碎。一痕河影添嬌媚。錦梭撇。彩橋結。今宵天上歡娯節。嫦娥凝望。也應癡絕。熱熱熱。天如醉。云如睡。朦朧方便雙星會。雞饒舌。催離別。別時打算間年月。自從盤古。許多周折。歇歇歇。

隱月心字

江都李聖許有月字謎云。俏冤家切莫做小人行徑。許隹期其實不曾。我若肯時也不止在如今肯。空爲我腰肢減一半。鎭日裏無主恨靑春。待明朝日落時辰。也再休要閒去門前等。心字謎云。悶來時只索去門前瞷。意中人爲甚麼音信懸懸。怒伊行全不把奴畱戀。思量究竟無頭腦。憔悴容顏減半邊。望神明發一个慈悲。方才了卻從頭願。

姜徐佯字謎

古今字謎奚啻千萬。獨有姜字謎最佳。錄以共賞。少牢頭。小娘腳。形容似美人。天性卻老辣。可稱巧妙。又有二成語。隱徐字云。三人同行。其一我也。亦妙。又隱佯字。何可廢也。以羊易之。何等現成。

和前韻詩

弘治末。都憲金澤子某賂貢士龍霓代試。竟得聯第。輿論不平。作詩譏之。【見前集。】父遂被劾去位。正徳中。母死。居喪失禮。時人又和前韻云。可幸金家喪老堂。直將市井作壇場。人情拆出論輕重。孝帛量來論短長。親友趨陪數酌酒。豬半腌剰兩三缸。最憐範子無聊甚。假哭停腔讀奠章。範子者一老生。與金爲至親。依於金而饕餮者也。

對句

松陵富人某者。其先世性鄙吝。以叫化得名。康熙中挼例加納縣令。需次得某邑。同時有某者。亦以善謳著。謁選得某郡教職。里人爲之對曰。乞丐分符。教化大行乎郡邑。優伶秉鐸。弦歌徧沐於膠庠。遐邇傳述。聞者絕倒。

父續子對

河南某生。父甚嚴。每下第輙加箠楚。生後赴試自題於書室曰。黃榜無名。流落他鄕萬里。意謂若再不中。當遠逃竄不敢歸也。是年竟得第。父爲續其後曰。靑雲得路。勾銷燈火三年。

眞夢

齊云廣錄。進士於渥。在太學。夢歸家。見妻於燈下修書寄其夫。渥曰。我已歸。何用書。妻但揮淚而不答。又見別紙有詩一首云。淚濕香羅帕。臨風不肯幹。欲憑西去雁。寄與薄情看。旣覺以語同舎。謂是思念之極。故至此。旬日後得妻手書並詩。皆夢中所見。毫無少差。

丁大參

錢麟仲偶談。宜興丁大參【致祥】四十時。尙未補諸生。爲吳中某氏塾師。一日某餞其鄕。兩歳薦之官。丁與陪焉。適一相士至。獨注目於丁曰。先生後當貴顯。兩歳薦掩口胡盧。丁拂衣而去曰。咄咄丈夫寧可量哉。遂益下帷誦讀。正徳戊辰年五十。連第進士。時靳文僖公出一聯戲之曰。五十致祥。金榜題名終到手。丁應聲曰。一朝靳貴。玉堂無處不陽春。

吳下歌謠

吾蘇風俗澆薄。邇來服餙。濫傷已極。翰山日記。有吳下歌謠。因錄於左。蘇州三件好新聞。男兒著條紅圍領。女皃倒要包网巾。貧兒打扮富兒形。一雙三鑲襪。兩隻髙底鞋。到要準兩雪花銀。爹娘在家凍與餓。見之豈不寒心。誰个出來移風易俗。喚醒迷津。庶幾可以辟邪歸正。反朴還醇。

禽徵

蜀何光遠鑑戒錄。蜀光天元年。太祖寢疾經旬。文州進白鷹。茂州進白兔。羣臣議曰。聖人本命是兔。兔厄於鷹。二禽並貢。非以爲瑞。退鷹畱兔。帝疾必痊。敕命不從。是歲晏駕。又通正年。有大禿鶖鳥。揚於摩訶池上。顧太尉夐直於內庭。潛吟二十八字曰。昔日曾看瑞應圖。萬般祥瑞不如無。摩訶池上分明見。仔細看來是那胡。光天元年帝崩。乃禿鶖之徵也。

徽宗詩先

宣和元年秋。道徳院生金芝。徽宗禦駕往觀。因幸蔡京家飲酒。京獻靈芝詩。徽宗卽席賜和云。道徳方今喜疊興。萬邦從化本天成。定知金帝來爲主。不待春風便發生。至宣和七年冬。金兵抵汴京時。太史請預借立春。出土牛以迎生气。而卒無補於事。十一月終。汴京城陷。然則前詩所云。金帝來與不待春風之語。竟成詩先。

鷺曰春鋤

袁籜庵先生作瑞玉傳奇。描寫逆璫魏忠賢私人巡撫毛一鷺。及織局太監李實。構陷周忠介公事甚悉。詞曲工妙。甫脫稿卽授優伶。郡紳約期邀袁集公所觀唱演。是日諸公畢集。而袁尙未至。優人請曰。劇中李實登場。尙少一引子。乞足之。於是諸公各擬一調。俄而袁至。告以優人所請。袁笑曰。幾忘之。卽索筆書卜算子云。局勢趨東廠。人面翻新樣。織造平添一段忙。待織就迷天网。語不多而句句雙關巧妙。諸公嘆服。遂各毀其所作。一鷺聞之。持厚幣倩人求袁攺易。於是易一鷺曰春鋤。

織錦龍飛頌

秦竇滔妻蘇若蘭織錦旋圖詩。言止八百耳。唐則天記云。可讀二百餘篇。宋楊文公題曰。千詩織就回文錦。如此陽臺暮雨何。據是可讀千首矣。又起宗和尙。細繹是編分爲七圖。一百四十七叚。得三四五六七言詩。至三千七百首。讀者謂閨房笄禕。浚發巧思。標奇鬭捷。窮極工妙如此。宜無有儷之者。而嘉靖五年三月。天臺起復知縣潘淵。進嘉靖龍飛頌。內外六十四圖。五百叚。一萬二千章。效若蘭織錦回文體。世宗以其文字縱橫。不可辧識。使寫正文再上。

詹材孝狗

夷堅志。徳興詹材家貧。牝狗生子。無所飼養。鹿坡王氏相去半里。求其子歸。飼以糠粞。每食竟。卽掉尾歸。嘔所餐以哺母。至暮復然。𨿽風雨不輟。士人爲賦孝狗歌。其一篇云。慈烏反哺古所稱。不聞乳狗能效顰。鹿坡王氏世吉人。乞得乳狗於良鄰。良鄰家貧並日食。狗母長饑骨柴立。乳狗食竟掉尾歸。嘔食飼母使母肥。朝餐歸嘔暮復續。獸類之中穎考叔。紛紛養志多缺如。慚愧四足之韓盧。語𨿽未工。足以垂訓薄俗。

明妃曲

明妃曲已見甲集。復錄劉屏山云。羞貌丹靑鬭麗顏。爲君一笑定天山。西京自有麒麟閣。畫向功臣衛霍間。許梅屋云。漢宮眉嫵息邊塵。功壓貔貅十萬人。好把深閨舊脂粉。艷收顏色上麒麟。又見無名氏一詩云。日暮驚笳亂雪飛。傍人相勸易羅衣。彊來前殿看歌舞。共待單於夜臘歸。語意俱淸新可誦。

無夢

僧無夢詩云。心爲車兮身爲軾。車動軾隨無計息。交梨火棗是誰無。自是不除荊與棘。又身爲客兮心爲主。主人平和客安堵。若還主客不康寧。精神管定辭君去。二詩甚有解說。儲載此僧後坐化。鄕人建庵庇之。其發每月生一二寸。人爲剃之復生。後爲孕婦所摸。遂不復生。疾者就之請藥。卽有藥給器中。服之多愈。

題詩卽嫁

有一富翁女。自幼聰俊。能作詩詞。父母欲擇一佳配。殊難其人。以致年十九而未嫁。終日抑鬱。一日見梧桐落葉。遂題詩其上云。新桐初引人皆好。少頃婆娑秋漸到。何如早得賞心人。幾葉題詩相贈報。父會其意。卽擇一富厚者嫁之。詩能感人如此。

四歳能詩

閩中蔡相卿。四歳能詩。眞宗朝試童子科。對上吟詩不止。眞宗見而奇之。賜以詩曰。七閩才子多奇俊。四歲奇童出盛時。家世舊傳淸白訓。嬰兒自得老成姿。才當學步來朝謁。方漸能言解賦詩。更勵孜孜圖進益。靑雲萬里有前期。尋賜出身。東宮伴讀。後仕至幹州僉判。仍贈其父校書郎。

啟謝親友

宋楊大年【億。】爲執政所忌。母病謁告。不俟朝旨。徑歸韓城。與弟【倚】居。踰年不調。大年啟謝朝中親友曰。介推母子。願歸綿上之田。伯夷弟兄。甘受首陽之餓。後除知汝州。而希旨言事者。攻之不已。大年又有啟與親友曰。已擠溝壑。猶下石而未休。方困蒺藜。尙關弓而相向。見者憐之。

章節母

溫州章文寶聘妻某氏。未成婚先納一妾。有娠而文寶病且死。氏力請於父母。往視之。文寶一見氏卽逝。氏哭泣盡哀。具棺殮畢。撫妾守喪。妾生子綸。愛之如己出。親教讀書。通四書大義。遣就外傳。後成進士。官禮部侍郎。景泰中。欲疏請復立舊太子。恐貽母憂。未果。氏謂綸曰。吾平日教汝云何。汝能直言死職。吾𨿽爲官婢無恨也。綸遂以疏入。忤旨謫戍。氏怡然。天順初。復綸官。終養。氏嘗爲詩見志。誰云妾無夫。妾猶及見夫方殂。誰云妾無子。側室生兒與夫似。皃讀書。妾辟纑。空房夜夜聞啼烏。兒能成名妾不嫁。良人瞑目黃泉下。人共傳誦之。

吳愼思詩

吾蘇某宦娶一婦。始以金屋貯之。旣而離異。松陵吳愼思賦鳳求凰変四絕云。遠山睂際宛淸揚。漫把文君與頡頏。今日■﹝艸縻﹞蕪山下路。誤人一曲鳳求凰。放誕風流未足云。禮防珍重舊知聞。只緣怕作當壚婦。此段還宜不及君。前看墮珥後遺簪。曾少隹人伴錦衾。若使相如早乘傳。也應未省白頭吟。粗豪眞未解溫存。枕上三年拭淚痕。才子若非情種輩。斷難捉筆賦長門。再賦無題四首。百兩迎門巹含杯。那知鴆鳥托爲媒。郎心正似東流水。一去從今不復回。三月恩情百歲中。苦將團扇怨秋風。儂顏未必當薄命。也似花無百日紅。郎伯何人肯見伸。赫蹄小字上書頻。自慚不及莊姜厚。猶把先君朂寡人。逝梁發笱一從渠。織素猶能五丈餘。若論他家作新婦。就令縑好待何如。

曼殊

艮齋雜說。毛大可姬人曼殊。養病墳園。晚春花落。雙屝晝掩。比鄰刺梅園老尼過之。讀壁間所懸詩軸二絕云。河外人家郭外村。金鞭玉勒走王孫。墅橋東畔迢迢路。芳艸斜陽晝閉門。畫樓髙處故侯家。誰種靑陵五色瓜。春滿園林人不見。東風吹落海棠花。相與吟嘆良久。尼曰。讀此詩倍覺此地淒涼。此何人詩耶。姬曰。舊懸此庭。不知誰作。因流涕久之。詩易感人若此。後於摩訶庵中道之。有識者曰。此蕉林集中詩。蕉林爲眞定梁司農所居。其詩乃春郊卽事十首之二也。老尼遂從司農乞一本去。老尼亦知書。系明季宮婢。當時所稱菜戶者。崇正甲申後。出爲尼。其事載大可詩話。曼殊亦能詩。有一絕云。日色滿牕紅。鴛鴦睡枕同。披衣將欲起。又怕隔簾風。又一絕云。羅帳掛金鉤。薫鑪香霧收。起來紅袖冷。獨坐怕梳頭。二詩非一時作。後見詩中皆有怕字。遂紐作二怕詩。悔翁戲大可。子詩不當作三怕耶。或問之曰。亦怕夫人【今俗。所演獅吼記。名三怕。】曼殊病中嘗夢奶奶喚之去。奶奶者。北人呼觀音通稱也。在鄰廟中一日攜孩至曰。汝本我家物。我擠眼。汝當隨我行。其孩云。家去罷。不去奶奶吆喝。北人每發願捨身。以他兒代之。有替僧替尼之例。曼殊因仿其意。琢偶人爲已像。施平生所梳百環髻。被以繡衣。手捧一花。侍奶奶旁。流涕而送之。又乞畫師畫已像。名畱視圖。題詩云。爲送還家去。雙螺綰百鬟。且將妝鏡影。畱視在人間。然曼殊卒不起。此等風致。亦絕可憐人也。

髙麗人詩

康熙丁巳。上遣使往髙麗采風。疁城孫愷似太史。時以太學生往。歸而攜詩一冊。錄其可誦者於左。知本朝文教遠被外國如此。鄭之升畱別云。細艸閒花水上亭。綠楊如畫掩春城。無人爲唱陽關曲。惟有靑山送我行。崔淑生贈采芝云。只見靑山不見村。漁郎無路覓桃源。丁寧爲報東風道。莫逐飛花出洞門。姜渾贈妓云。雲鬟疏罷倚髙樓。鐵笛橫吹玉指柔。萬里關山一輪月。數行淸淚落伊州。申從濩傷春云。茶甌飲罷睡初輕。隔屋聞攺紫玉笙。燕子不來鶯又去。滿庭紅雨落無聲。鄭知常醉後云。桃花紅雨鳥喃喃。繞屋靑山間翠嵐。一頂烏紗慵不整。醉眠花塢夢江南。成侃漁父云。數疊靑山數谷煙。紅塵不到白鷗邊。漁翁不是無心者。管領西江月一船。金淨江南云。江南殘夢晝懨懨。愁逐年華日日添。雙燕來時春欲暮。杏花微雨下重簾。

髙麗妓能詩

毛大可太史遇髙麗使。問其國中女子能詩果否。答曰。豈惟女子。曾見一妓洗妝潄頰脂於水。水帶紅色。令詠之。應聲曰。疏雨秋兼滿日飛。回潮晚帶斜陽落。豈非隹句。

詩妓鶴鈿

嘉靖中。敍州有妓鶴鈿。能詩。朱秉器載其二詩。贈別云。纜解江頭珠浦明。鶯聲蝶思戀多情。夜郎一夜東風軟。吹入渝州夢二更。自敍云。醉鄕萬里憶淸遊。忘卻東籬路轉幽。只有當家香袖在。不教人得夜深偸。僉憲張功甫極稱賞之。及至敍州。徧訪絕無所謂鶴鈿者。想亦托名耳。

吳門歌

吳門人住神仙地。雪月風花分四季。滿城排隊看迎春。又見花燈來炫視。千門掛彩六街紅。笙歌盈耳喧春風。歌童舞女語南北。王孫公子何西東。觀燈未了興未歇。等閒又話淸明節。呼船載酒共遊春。蛤蜊市上爭嘗新。吳塘穿繞過橫塘。虎立靈巖復玄墓。菖蒲泛酒過端午。龍舟相呼喧競渡。提壺挈盒歸去來。南河又報荷花開。錦云鄕中漾舟去。美人壓鬢琵琶釵。玉顏皓齒聲斷續。翠紗污彩紅映肉。金刀剖破水晶瓜。冰山影裏顏如玉。火雲一天消未巳。桐陰忽報秋風起。鵲橋牛女渡銀河。乞巧人排明月裏。南樓雁過是中秋。颯然毛骨冷颼颼。左持螯蟹右持酒。不覺今朝早重九。登髙又向天池嶺。桂花萬樹天香浮。一年好景最斯時。橘綠橙黃洞庭有。滿園還剰菊花技。雪片橫飛大如手。安排暖閣開紅壚。敲水洗盞烘牛酥。寸虀餅兮千金菓。黑貂裘兮紅氆氌。一年四季恣歡娛。那知更有饑寒苦。惜不知誰作。

孝經引詩

孝經每章末引詩。朱子作孝絰刋誤俱刪去。以爲後人附會。然觀匡衡上疏有云。大雅無念爾祖。聿修厥徳。孔子著之孝經首章。由漢以前所傳如此。則非後人附會可知。故云。古書未可輕易刪攺。雜記。載溫公在洛爲人講孝經。有父老前問曰。自天子章以下。皆引詩二句。庶人章獨無。何也。溫公沈思良久曰。某平日見不及此。容思所以奉答。父老笑而去。謂人曰。今日難倒司馬端明。朱子刪去。豈爲溫公解嘲耶。

雅令相戲

萬曆中。袁中郎【宏道】令吳日。有江右孝簾某來謁。其弟現爲部郎。與袁有年誼。置酒舟中欵之。招長邑令江菉蘿【盈科】同飲。將偕往遊山。舟行之次。酒已半酣。客請主人發一口令。中郎見船頭置一水桶。因云。要說一物。卻影合一親戚稱謂並一官銜。指水桶云。此水桶非水桶。乃是木員外的篐篐【哥哥。】蓋謂孝簾爲部郎之兄也。孝簾見一舟人手持苕帚。因云此。苕帚非苕帚。乃是竹編修的掃掃【嫂嫂。】時中郎之兄伯修【宗道。】弟小修【中道。】正爲編修也。菉蘿屬思間。見岸上有人捆束稻艸。便云。此稻艸非稻艸。乃是柴把總的束束【叔叔。】蓋知孝簾原系軍籍。有族子現爲武弁也。於是三人相顧大笑。

郡侯口令

崇正間。吾蘇郡侯陳公【洪謐】。與司李倪公【長玕】。吳邑侯牛公【若麟】。同坐公館。候謁上官。有一庠生曾姓者。與一監生魯姓者。乘間來白事。二生旣去。陳公云。吾因二生之姓魯與魯兩字。戲拈得一口令在此。曰魯與魯。好似知縣與知府。頭上腳下一般的。只是腰裏略差些。蓋謂一腰金一腰銀也。牛鶴沙卽應聲云。某亦就二生。一爲靑衿。一爲例監。作一口令曰。衰與哀。好似監生與秀才。頭上腳下一般的。只是肚裏略差些。陳公稱善。倪公未及答。良久伯屏忽笑云。吾昨偶斷一僧尼姦事。今以二事配合成令。可發一笑。乃曰。齋與齊。好似和尙與女尼。頭上腳下一般的。只是兩股之內略差些。三人大笑。

鞋杯詞

嘉靖中。臨朐馮汝行【惟敏。】少負才名。領鄕薦。知淶水縣。攺教澗州。遷保定府通判。因仕不得顯秩。骯髒歸海濵。以文酒自娛樂。作鞋杯詞曰。髙擎彩鳳一釣香。嬌染輕羅三寸長。滿斟綠蟻十分量。竅生生小酒囊。蓮花辧露瀉瓊漿。月兒牙彎環在腮上。錐兒欛團圞在手掌。筍兒尖簽破了鼻梁。筍兒尖簽破了鼻梁。釣亂春心洗徧愁腸。抓轆轆滚下喉嚨。周流肺腑直透膀胱。舉一杯恰像小腳兒輕澆肩上。咽一口好疑是妙人兒吮乳在胸膛。樣風光。著意珍藏。切不可指甲兒搯壞了雲頭。口角兒漏濕了鞋幫。詞頗切當。惜不使簾夫見之也。

調笑令

良齋雜說。明末一妓善監酒。席間作調笑令。以催幹爲韻。聞道才郎髙量。休讓。酒到莫停杯。笑拔金釵敲玉臺。催麼催。催麼催。已是三催將絕。該罰。不揣作監官。要取杯心顚倒看。幹麼幹。幹麼幹。一座笑賞。

嘲齆鼻

一士齆鼻。開罪於友。戲作西江月嘲之。𨿽是五官畢具。可憐鼻不通風。印堂底下癟丁東。五味馨香難哄。眞須錐他兩下。管教頃刻開通。從今鼻涕響汀潼。免得人稱阿齆。不識如蘭斯【馨。】只因雁門紫【塞。】

辭薦館

明末某苦失館。徧求縉紳薦禮。上宮主人作詩云。薦館何堪作柬多。其如彊要索書何。諄諄幾句端方語。娓娓長談淡泊歌。方聘恨無頭似蒜。已成惟見腳如梭。來年二月淸明後。又袖封筒到處波。

詞贈周明娘

歌者周明娘。猶潯陽江頭之裴興奴也。時侍予輩飲。毛序始贈白蘋香詞曰。雅量不辭杯酌。慧心巧合人情。最宜小字自稱明。無目之明明甚。一座觥籌佐史。四筵傾倒賓朋。笑他粉面蠢紅裙。空有雙眸烱烱。

詞隱明字

姓比蒼姬。譜傳趙五。琵琶舊日曾稱。昭君召去。月素卻爲鄰。思昔靑春勝景。早朦朧一半徒存。堪誇處無微弗燭。譛愬又誰行。亶聰如師曠。𨿽盲於目。卻不盲心。任賓筵監史。滿座生春。期望晨昏宴會。總還須日月髙升。閒時候同遊蕭寺。朝暮喜相親。調寄滿庭芳。曹秋嶽先生贈沙較書。毛鶴舫先生詠焦女郎。皆此調也。戲仿其體。贈周明娘。用意𨿽同。而詞句遠不逮也。

後戲目詩

甲申春連觀演劇。復成四律。鐵冠圖傳遜國疑。贈書遠遁古城陴。出師表奏千忠錄。博浪沙邊百煉錘。文武會垂名將傳。英雄槪列黨人碑。量江運甓男兒事。不望金錢賜繡旗。鴛鴦箋素寄情郵。十二紅妝集彩樓。玉玦雕成龍虎嘯。金貂擬易鷫鸘裘。石菱鏡現蓮花筏。照世杯浮竹葉舟。喜稱人心金不換。萬年歡賞赤松遊。盤陀山上醉菩提。祝發西園憶故知。繡佛閣中裁寶勝。錦蒲團畔整鸞■﹝貔﹐釒代豸﹞。春燈謎語靑約樓。再世姻緣紅葉詩。莫戀繡鞋情不斷。牟尼合是順天時。忠孝坊中忠孝全。三生石注巧團圓。瑞霓羅繡鴛鴦佩。銅雀硯描花葉緣。玉尺樓頭懸寶鏡。望湖亭畔植金蓮。浣紗不羨雙冠誥。何用靑衫伴綠箋。

天餉

明末年歳不登。社稷將亡。聽命於神。姦道借天師之名。黜陟十鄕土地。盤踞糸妙觀。以收各會首矯誣上天之貲。有民謠爲證。城中城外走如狂。爭春糸都醮籙黃。哄動各鄕泥上地。天師門下受封章。又。雷牌電票召諸鄕。木偶難行人更忙。幹折下程非紙錠。可知陰道定從陽。又。傳說瑤臺也乏錢。求金天子降壇前。紛紛貢獻糸都去。不顧窮民日倒懸。今之托名欲解天銄。以苛斂民財者。大率如此。爲民牧者。宜痛懲之。

推閏歌

鄧宗文推閏歌括云。欲知來歲閏。先看至之餘。更算大小盡。決定不差殊。如來歲合置閏。止以今歲冬至後餘日爲率。且如今年十一月二十四日冬至。則其月尙餘六日。來歲之閏當在六月。或小盡則止餘五日。當閏五月。若冬至在上旬。則以望日爲止。十二日則復起一閏數焉。推立春歌括云。今歲先知來歲春。但隔五日三時辰。謂如今年甲子日子時立春。則眀年合是己巳日卯時立春。又推節歌括云。中气與節气。但有半月隔。若要知仔細。兩時零五刻。謂如正月甲子日子時初刻立春。數至己卯日寅時正一刻。則是雨水節也。

卜年占運歌

甲子丰年丙子旱。戊子蝗虫庚子亂。若逢壬子水滔滔。只在正月上旬看。揮麈新譚。四句下更有二句。正月上旬若無子。朝內大臣去一半。此李旴山所傳。乃知關系宰執。不徒占驗歲時丰歉也。按康熙癸未正月上旬無子。是年大臣。去位者甚多。

堅瓠補集

﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣

﹝堅瓠集﹞堅瓠祕集

﹝淸﹞褚人獲纂輯

堅瓠祕集

﹝淸﹞褚人獲纂輯

●堅瓠祕集目錄

堅瓠祕集

堅瓠祕集序

堅瓠祕集卷之一目錄

堅瓠祕集卷之一

周公

宣聖

宣聖授曆

端木子

白牛廟

滅髭避難

漆雕子

書論仲由

朱魏享祭

劉豪墓

烏石山神女

遁甲神

馬郎婦

鴨欄木

髙王經

淨面

夢示

仙女玩花

氤氳使

太歲

傳碑語

發榜神

廁神

坑三姑

雷神現形

雷神戲二儒

雷擊贓吏

東庫五通神

五雲山五通神

神告宰相

神起立

關聖廟

三丰異物

婚姻前定

豢鼠

金華貓精

洞庭鼉

山魈

木客

山精

旁不肯

海蠻師

巨蟻

千里驢騾

馬生角

孔廩巨鼠

貓治鼠怪

應氏白犬

白獺神

廬陵石鹿

蕭山鬼督

犬活死兒

鼠精

面具治怪

髙麗寺

諭彌陀

杯渡

羅漢移居

蔣虎臣

晉水字

大佛頭

堅瓠祕集卷之二目錄

堅瓠祕集卷之二

土遁

陳法官治怪

殷七七

天壇道士

楊芳臺遇仙

龔子彬

剪頭仙人

老神仙

李朱神判

張三丰蓑笠

風道人

彭小仙

唐道錄

妙果寺風僧

羅漢題詩

周將軍

商學士祿料

崔府君

閻浮提王

水仙土神

濟瀆廟借金

葛子堅

衡州嶽神

鉛山三聖

新河神

銀瓶小姐

玉眞娘子

五通神化石柱

掠刷使

活閻羅

城隍責禮

關侯裔

龍興寺火兆

鼠妖

猴崇

鼠穴銅印

金陵黥卒

陳蒲鞋

鐵拐

老人晝地

宗陽宮魍魎

生魂

神祗重學問

段孝直

靑州客

陰摩羅鬼

鄭氏忠孝鬼

女鬼舉扇

洛陽士人

神藥愈疾

鬼物借人

鵝鬼

鴨鬼

熟雞鴨鳴

兔鬼

天津旅捨鬼

泥孩

芭蕉女子

瘦腰郎君

■﹝犭雷﹞

馬絆

堅瓠祕集卷之三目錄

堅瓠祕集卷之三

雁門女子

夢擲全紅

湘潭鬼哭

走無常

鄷都

東嶽祭酒

泰山錄車

雷部判官

指關爲姓

斗姆救焚

盆木現相

日飲水

大同妖婦

麻姑

曹翰爲蕏

聖殿蜈蚣

冰柱水山

火葬

墻起牀中

迎春

輦送石刻

宦者刻經

中天中文

導引小訣

搬運捷法

情欲傷生

暖外賢

飽生眾疾

陳成生男

護胎

忍欲

財色傷人

禦衣塞斷出

義甲

舞態

龜板膏不可多食

守龜

苖光裔卜

瓻經

長短工

神賜布囊

石鍤

枯骨滋榮

犬吠所怪

梅盬

吸金石

海魚吞舟

雪中芭蕉

補服

臨摹硬黃向榻

裝潢

陳少陽書

哥窯

蒲脯

淵明瘞酒

淡飯

芥結瓢法

乳田

蔬圃

苜蓿

蜂蝶評

堅瓠祕集卷之四目錄

堅瓠祕集卷之四

義馬

朱魚變白

孝丐

牛償債

圖乙誤字

傳說誤

李近樓琵琶

縣令主婚

天緣

一激成名

孕化金眼獅

大西國三主

爲法自獘

登髙

馬腦

天目地肺

寺壁照遠

糞黃

廖徳明

福地不可得

多子

短人

長人

神拽人長

犬嚙鼻

食量過人

物日食料

蝗災

龍報金蓮

粉骨爲丸

簡紙

朱買臣

象畏鼠豬

金吾

扇

畵圖

異力異須

萬物生虫

鱠殘紅蝦

野杖幻狀

大膽

中時獘

水產陸產

籍沒資財

楊太眞

阿瞞

光武故人

嘉定井

酒活命

古來可笑事

詩有唐气

畵虎類狗

桃棗異

張僧繇畵壁

魚吞仙艾化龍

龍門

三足雞

乳媼姦惡

江西畢氏

奴解客慍

嚴嵩方書

堅瓠祕集卷之五目錄

堅瓠祕集卷之五

更定文章九命

必然偶然

陳蔡相識

王侯木

歙令傅野倩

夢中語兆

宋錦

胡默林定變

焚牘獲全

白水銅印

辭閻君酒

八百丁

犬子豺郎

七字勾句左

小兒傷臂

總是一家

鹽場士豪

汪司馬輿人

平嶺

燭淚污頂

縫婢陰

僕號墨文

人生各異

鳥翼棄兒

臥冰得魚

刲股療疾

大黃療時疾

封木石鳥獸

放龜

燕增上塑像

雨系官銜

聖火聖水

存孤封爵

豫讓施全

立橋除道

柳敬亭

狄梁公善鍼

蘇石異飲

正直爲神

慢神致禍

沈家怪異

佛像動泣

止啼禳鬼

厄井

舞態

汾陽新建

駙馬

楚齊三王異好

楊妃心經

佛面刮金

部郎厚徳

鴨卯河魨子

蜈蚣珠

牝牡珠

格

壓油

葫蘆棗

詩蛆詩牛

簽訣

三十六宮

洗字去朱法

堅瓠祕集卷之六目錄

堅瓠續集卷之六

秦檜日受鐵鞭

冥王延師

仗捲

兌捲

查勘司

賜奴婢

梁未央大度

易頭腹

海中黑孩

秦女將健兒

巨神呵長

刀筆

狡僧

神鬼有靈

屠語

善斷

宋司理厚徳

八條弦

土曲

爲園

號因姓重

竊鑪

孟嘗食客

中郎有後

供荔枝

鼻祖耳孫

鞭屍

西王母考

穴中龜蛇

肉塊

冥報

呂需

土鼓鳴冤

顏邦直

賜無畏

年號仍襲

正字紀年

蚺蛇油

兩太宰嚭

看殺

來虞子

泥金報喜

淸俸

饅頭

酷虐

儉徳

蔣侯茅記從

血逆流

女請代刑

想當然

古人自守

無對字

知足

飲酒賦詩

二氏廢興

千佛寺

剖心觀胎

鬼眼

足下黑子

一身是膽

長頭長腳長舌

●堅瓠祕集序

堅瓠集者。聖賢格物致知之學也。理淆乎物。一物不知。引以爲恥。故核其大。不遺其小。崇其王。不廢其奇。孔子考定六經。以明先王之道。而羵羊之怪。萍實之祥。專車之骨。肅愼之矢。凡六經之所不及者。靡不博記而周悉。此無他。格物者廣也。褚子稼軒。其得聖人之遺意乎。少而好學。至老彌篤。搜羣書。窮祕籍。取經史所未及載者。條列枚舉。其事小而可悟乎大。其事奇而不離乎正。逐物求知。各有原本。其去莊周之寓言。鄒衍之誕說遠矣。其書自初集始累爲十集。搜羅略備。更繼以續集。廣集。補集。今祕集又成焉。夫天地間。瑰異之觀。古今來奧渺之迹。無不散見之於書。日覽則日益。歲求則歲增。亦曷有紀極哉。稼軒窮幽索隱之功。與年俱積。故見聞愈廣。搜輯愈夥。又安知蕓閣雞林之外。名山石室之中。不更有博物君子。所未經見之書。可備采錄者乎。其爲祕集也。知又非卒業事也。時

康熙庚辰仲春。鶴棲老人尢侗撰。

●堅瓠祕集卷之一目錄

周公

宣聖

宣聖授曆

端木子

白牛廟

滅髭避難

漆雕子

書諭仲由

朱魏享祭

劉豪墓

鳥石山神女

遁甲神

馬郎婦

鴨欄木

髙王經

淨面

夢示

仙女玩花

氤氳使

太歲

傳碑語

發榜神

廁神

坑三姑

雷神現形

雷神戲二儒

雷擊贓吏

東庫五通神

五雲山五通神

神告宰相

神起立

關聖廟

三丰異物

婚姻前定

豢鼠

金華貓精

洞庭鼉

山魈

木客

山精

旁不肯

海蠻師

巨蟻

千里驢騾

馬生角

孔廩巨鼠

貓治鼠怪

應氏白犬

白獺神

廬陵石鹿

蕭山鬼怪

犬活死兒

鼠精

面具治怪

髙麗寺

諭彌陀

杯渡

羅漢移居

蔣虎臣

晉水字

大佛頭

堅瓠祕集卷之一

長洲石農褚人獲學稼纂輯

周公

陸云士先生【次云。】大有奇書。道統開自堯舜。傳及周公孔子。故前代以周公爲先聖。孔子爲先師。四川文翁學堂。爲周公禮殿。唐貞觀時。始專祀孔子。而周公之祀遂廢。大學衍義補。謂端祀孔。而周無廟。誠闕典也。惟雲南有周公廟。以武侯徵蠻。夢見周公。及渡瀘水。祭猖神。擒孟獲。心服南人。皆公教之。故敕所在祀之。愚謂堯舜禹湯文武。君也。周公。相也。相則在位。與臯夔稷契相等。惟孔子匹夫而爲百世師。故特祀之。周公正不必與之並祀也。然孔子之後。衍聖封公。而周公之後無聞。是亦缺典。我皇上崇儒重道。於康熙二十四年。親謁孔陵。並訪周公之後。得東野沛然於布衣之中。爵之於朝。並及二程夫子之後。皆官以博士。前代所未行者。聖天子舉而行之。俾天下後世。皆知以周情孔思爲歸。所以垂教者大矣。

宣聖

夫子之道。中庸而已。未若釋老之生而多異也。然內典稱孔子爲童儒菩薩。顏子爲光淨菩薩。溧水縣有童儒寺。唐景福二年立。以孔子適楚。經此故也。而道家眞靈圖。稱孔子爲太極眞君。顏子爲三辰司直。是彊將孔顏拉入二氏之中。然夫子無異也。而亦有異人之處。如宋仁宗命宦者李邦寧。釋奠。風起燭滅。鐵鑪陷入地中。明沙良著致誠修謂。聞琴瑟絲竹之音。自廟中出。此非示人以神。亦所以教後世也。元歐陽器虛。能結气爲嬰兒。從頂上出。時方丁祭。弟子馬月林。請噐虛出神觀之。凝神久久爲馬言曰。余初至文廟。見梓潼來省祭物。省畢而去。旣而主祭者獻爵讀視時。止見一道太素之气。自天而下。貫人殿庭。祭畢冉冉而上。此浩然之气。至今存也。

宣聖授曆

明大內。設內書堂。小內侍讀書處也。師用翰林五品爲之。教法科條如鄕塾法。嘉靖間有學生晝睡。祭酒鎖之空室。夜半聞呼殿聲。云聖人到。書生習見帝駕。亦不爲異。旣到。非天子。乃宣聖也。書生跪曰。某以愚鈍。求聖人開示。聖人曰。有書可取來。我親教之。索案上止存大統曆日。爲書生指誦一徧而去。天明。書生向同學言之。眾未信。試令背曆。終本不差。遂大聰明。過目成誦。

端木子

順治乙未。浙督學谷應泰。於杭州湧金門外。建子貢使越祠。祠前有池。池水淪漣。中種芙蕖菡蓞。淸芬可。愛營廝嘗入浴於其中。折殘花葉。人莫能禁。守祠者無可如何。祝之於神。一時裸體水中者。皆欲起而不能。於是望空叩禱。居人怪異。爲代求之。數人者方得出。白此無敢過而褻慢矣。又梁山誌。書院峽中。有夫子崖。子貢壩。每當風雨。卽聞讀書之聲。

白牛廟

客窗涉筆。河南有白牛廟。最靈異。其神牛首。雙角崢嶸。努目侈唇。猙獰可畏。廟側數十武外。有一池。祀之者。先至祠。禱迎之。輙有暴風。自池中起。衝入廟中。祭者欣然以爲神受其享。崇禎時。有邑令入祠。訝之曰。焉有神而獸面者。不肯拜。左右曰。慢神必有災。令終不拜。令里人車木涸池。水竭無所見。又令掘之。數尺。古碑出焉。洗視之。先賢冉伯牛墓。六字也。始悟白牛者。伯牛之訛。令爲易其像。築其塋。植其碑而釐正之。池畔之暴風不作。

滅髭避難

通幽賦注。衛蒯瞶亂。子羔滅髭。衣婦人衣。逃出。曰父子爭國。吾何爲其間乎。孔悝求之不得。故免於難。此避難而然。殆學天子微服過宋之意。王充論衡。謂子貢滅須爲婦人。未識何故。豈傳柴子而訛於端木耶。

漆雕子

十六國春秋。魯人有泛海而失津者。於亶州見仲尼與七十子遊於海中。漆雕氏授魯人一木杖。令閉日乘之。使歸。告魯侯。築城備冠。魯人出海。投杖水中。乃龍也。以告魯侯。侯不信。俄有飛燕數萬。銜土培城。侯異之。大城曲阜。而齊冠至。不克而還。

書論仲由

感遇集。唐韓滉。簾問浙西。常有不軌之志。時有李順。夜漂船不知所止。天明。泊一山下。上岸。見一烏巾古服。引詣一宮。有人自簾中語曰。有書寄金陵韓公。順受之。出門因問贊者。此爲何處。曰東海廣桑山。是魯國仲尼。得道爲眞官。理於此。韓公卽仲由。性彊。夫子恐其綴刑网。致書諭之。順還投書。韓發視之。文九字。皆科斗書。不識。訪能篆籕之人。有一客龎眉古服。自詣。言識古文。韓公以書示之。客曰。此宣尼科斗文也。曰。告韓滉。謹臣節。勿妄動。客出門不見。韓了然自意。克保終始。

朱魏享祭

宋咸淳間。蜀人彭澹軒。罷官。從江東歸遊武夷山。獨行林藪。入艸庵中。見二人。峩冠博帯。對食。招彭坐。俎中豬首一。羊肘一。雞一。所言皆先天圖。易傳。性理之學。元妙深奧。問其姓字。右坐者曰姓魏。不言字。問左坐者不答。日暮辭出。明日。彭攜僕挈榼再往。無徑可達。下山憇一富人家。言其所以。富家曰。異哉。吾昨至朱文公祠致祭。俎中之肴。正此三物。澹軒方悟左坐者爲朱晦翁。而右坐者。魏鶴山也。此事載異聞總錄。可補武夷山誌之缺。

劉豪墓

義烏東平山。有宋平昌刺史劉豪墓。隆慶戊辰長至日。裔孫尙恭。因重修墓碑。掘地數尺。見石臺。臺上有一磚。方尺許。刻朱晦庵卜墓數云。天聖戊辰葬此丘。蔭十八紀出公侯。子子孫孫垂不替。繩繩蟄蟄永無休。五百四十一年損。一十七歲裔孫修。戊辰戊辰新一石。重興重興於百秋。祕書郎朱熹記。按天聖戊辰。至隆慶戊辰。年數適符。而是目長至。又恰戊辰。豪之後人有劉仕龍者。在宋贈武節侯。而尙恭修墓時。果年十七。文公之數亦奇矣。劉之曾孫輝熺。皆文公門人。故爲之卜而刻之墓。

烏石山神女

湖海搜奇。三山陳景著。弱冠時。元宵觀燈。道逢女鬟。執絳紗燈迎於道左。景著惑之。隨以往。至城外烏石山頂。神女廟。有盛飾女郎。候於廟門。見而叱鬟曰。此陳探花也。何乃挈至此。燈遂滅。女亦不見。陳驚眩僕地。至曉始蘇。永樂乙未。果探花及第。

遁甲神

壺史。錢塘戴厚甫。精遁甲法。其母寢起樓上。一夕忽見紅光貫室。開幃視之。乃一美女。獨立榻前。援金釵以遺母。旣而無所見。母以語戴。答曰。適祭遁神。遂至此耳。遁母見。某必不久於人間矣。由是怏怏。逾月而卒。遁甲一云循甲。言六甲循環。推數故也。

馬郎婦

感應傳。元和十二年。觀音菩薩大慈悲。力欲化陜右。示現爲美女。人見其姿貌風韻。欲求爲配。女曰。我亦欲有所歸。但一夕能誦普門品者事之。黎明徹誦者二十餘軰。女曰。女子一身豈能配眾。可誦金剛經至且。通者猶十數人。女復不允。更授以法華經七卷。約三日通。至期獨馬氏子能通經。女令具禮成婚。馬氏迎之。女曰。適體中不佳。侯少安相見。客未散而女死。馬乃葬之。數日有老僧杖錫謁馬氏。問女所由。馬氏引之葬所。僧以杖撥之。屍已化雄黃金。鎖子之骨存焉。僧錫挑骨謂眾曰。此聖者憫汝等障重。故垂方便化汝耳。宜善思因。免墮苦海。語訖飛空而去。泉州粲和尙贊曰。丰姿■﹝穴上幻下﹞窕鬢欹斜。賺煞郎君念法華。一把骨頭挑去後。不知明月落誰家。

鴨欄木

虎薈。萬曆己丑。閩中有雷法振。居深山中。以燒炭爲業。家有鴨欄木頗佳。法振偶念欲刻觀音大士像。未果。一日入山燒炭。道遇猛虎。勢將搏噬。忽有美婦人當前。叱虎。虎卽懾伏。叩首而退。法振再拜稱謝。因詢婦人姓名。答曰。身是君家鴨欄木耳。法振大悟。遂命工雕刻。終身奉祀不衰。

髙王經

感應傳。東魏定州民孫敬徳者。事觀世音菩薩甚虔。後爲橫賊誣引。妄杖承罪。夜夢僧教誦救苦觀音。敬徳誦之。有司行刑。刀三斫而三折。監司具狀聞丞相髙歡。歡審扣其故。爲表請免其死。孫還家。所奉觀音像。項三刀痕。因之稱髙王經。

淨面

系年錄。宋秀州春旱。禱精嚴寺有驗。重裝觀音像。夏旱復禱。郡守曾侯夢白衣夫人曰。我固當爲此方致雨。然面目不淨。三十里外無所見。不能與眾聖會。柰何。明日詰其由。乃匠者欲聖容明潤。用雞子牛膠調粉故爾。遂攺新之隨禱卽應。

夢示

說聽增紀。嘉靖間。荊王夢人云。補我衣裳。當保佑王子孫。王曰。汝何物人。曰。但張目而視。側耳而聽。當自知之。覺而不識所謂。一日偶閱畫。見觀音像。頓悟神語。曰。張目而視。非觀乎。側耳而聽。非音乎。府旁有觀音閣。王往視之。棟宇毀壞。塑像爲風雨剝落矣。亟命修餙。立碑記之。

仙女玩花

康駢劇談。元和中。春物方妍。車馬尋玩者相繼。忽有女年可十八七。衣繡衣。乘馬。峩髻雙鬟。容貌婉娩。從以二女冠。三小僕。皆艸頭黃衫。端麗無比。旣下馬。以羽扇障面。直造花所。異香芬馥。聞於數十步外。觀者以爲出自宮掖。莫敢逼視。竚立良久。令小僕取花四枝。將乘馬回。謂黃冠曰。曩有玉峯之約。此可以行。時觀者見其舉轡。有輕風擁塵。望之已在半空。方悟其爲仙也。

氤氳使

淸異錄。朱起年踰弱冠。姿韻爽逸。伯氏虞部有女妓竉寵。艷秀明慧。起甚畱意。寵尢系心。柰館院各別。無由會合。起念之不置。一日至郊外。逢靑巾短袍。擔節杖藥籃者。熟視起曰。郎君幸值貧道。否則危矣。起駭異。下馬揖之。靑巾曰。君有急。直言。吾能濟。起再拜以寵寵事訴。靑巾嘆曰。世人陰陽之契。有繾綣司總統。其長官號氤氳大使。諸夙緣冥。數當合者。須鴛鴦牒下乃成。𨿽伉儷之正。婢妾之微。買笑偸期。仙凡交會。華戎配合。率由一道焉。我今爲子祝之。臨去。籃中取一扇授起曰。是名坤靈扇。凡訪寵寵。以扇自蔽其面。人皆不見。自此。七日外可合。合十五年而絕。起如戒。往來無阻。後十五年。寵寵疫病而殂。靑巾。蓋仙也。

太歲

睽車志。平江黃埭張虞部。爲人質直。每有興築。不選日時。嘗作一亭。掘地得一肉塊。俗謂太歲神。張不爲異。命取瓦盆合而送之水中。就基而創。名曰太歲亭。又有客到。命取衣冠。俄而犬首頂其冠。束帶於背以出。張笑謂之曰。養汝幾年。今日始解人意。就取服之。乃出揖客。客退而犬自斃。諺云。見怪不怪。其怪白敗。殆謂是與。

傳碑語

鉤玄。雲南嚴淸。父用和爲醫生。一日。其鄰人死三日復蘇。語人云。至一大第。宅有穹碑。主者令記碑上語。傳示人聞。語曰。醫生嚴用和。施藥陰功多。自壽添一紀。養子登髙科。誦畢遂瞑。已而淸生嘉靖甲辰。弱冠登第。萬曆初爲冢宰。

發榜神

闇然錄。隆慶庚午。浙士諸葛一鳴。讀書杭城外大寺。當盛暑。偶於佛殿斷藕自食。見金甲戎服人。自內出。大驚。以爲武官。其人曰。我乃天帝遣放秋榜者。諸葛問榜有某名乎。其人曰。汝名在來科。今未也。諸葛懇請。其人曰。今所與相較一卷。本系汝親。且能遲三年。更爲汝福。因懇請不已。乃諾之。遂與約曰。掲曉之朝。卽爇紙錢十萬以謝。愼勿負約。再四丁寧而去。時諸葛試卷。在備列。與某卷相比。猶未定。禦史夢人語云。一鳴中。一鳴中。適暏諸葛名。與夢合。遂錄之。旣捐榜。諸葛忘前約。晚始覺。將以明曉焚紙錢。而夜夢前金裝者。披髮身血淋漓。倉皇指諸葛罵曰。爾何爽約害我。我當報爾。憤憤去。明春會試。諸葛以懷挾。荷校棘門前。其懿親某。浙省來科適中其名數云。

廁神

葆光錄。天臺有民王某。常祭廁神。一日至其所。見著黃衣女子云。某廁神也。君聞螻蟻言否。民曰不聞。遂於懷中取小盒子。以指點少膏如口脂。途民右耳下。戒之曰。或見蟻子羣聚。側耳聽之。必有所得。民明旦見柱礎下羣蟻紛紛。聽之。果聞相語云。移穴去暖處。傍有問之何故。云其下有寶。甚寒。住不安。民伺蟻出。尋之。獲白金十錠。

坑三姑

異苑載。坑三姑之神。姓何。名媚。字麗卿。萊陽人。壽陽李景納爲妾。其妻妬之。於正月十五日。陰殺之廁中。天帝憐之。封爲廁神。俗傳是日結艸爲形以祭之。占一年蠶禾之事必驗。雜五行書。廁神曰後帝。

雷神現形

揮麈新談。澧州一日大雨震雷。將一人家屋柱劈碎。舉家驚怖間。忽見雷神入舍。形似烏鴉。髙二三尺許。兩足行地。兩翅下有二手下垂。行徧屋內。燒一斗一秤。升屋至空中。方發迅雷一聲。又拙庵雜組。康熙中。杭州官塘岸。有毒蛇。雷神將擊之。忽逄產婦在河邊洗穢衣。遂不能擊。伏於岸旁。大於狝猴。形似蝙蝠。其婦驚駭而去。土人始不敢近視。旣而寂然不動。乃以物撥之。見其翅下有手。聞於縣令。呼道士祈禳。道士命置七缸。缸按七星。各滿貯香水。施符設法。凡一晝夜。雷神始躍入於缸。七缸浴徧。騰空發聲而去。

雷神戲二儒

墨池浪語。二老儒途行遇雨。避一老嫗家。雷電方迅。二儒因劇談。雷爲天地之气。搏擊發聲。雷斧雷神。事之必無。嫗起點茶供之。忽霹靂一聲。二儒不見。嫗訝曰。天雨若此。胡爲去耶。二儒乃在櫃中叫嫗。嫗曰。櫃固鎖也。二位敢錢眼中鉆入耶。二儒曰。吾亦不知。忽有人寘我於此。始悟雷之有神。怒吾軰狂談耳。老嫗啟櫃。則見二儒之發。彼此莖莖相結。倐忽所成。不亦巧乎。

雷擊贓吏

吳中往哲記。成化中。吾郡朝眞宮道士吳允中。善符咒術。嘗驅蝗治妖。隨禱輙應。郡守命於玄妙觀禱雨。允中噀墨瀋則云合。以楊枝灑水則雨至。以胡桃擲空中雷電隨所向而作。塡間積水三尺。時官吏立兩中。不敢退避。允中大呼雷神。有濫贓者。請擊之。雷火繞庭。官吏有失措僕地者。

東庫五通神

武林聞見錄。宋嘉泰中大理寺。斷一大辟。決數日矣。一日有叩獄吏門者。出視之。卽所決囚也。驚問曰。爾爲何得至此。囚曰。某死無憾。但有一事相凂。泰和樓五通神。皆某等軰。近一他適。見虛其位。某欲充之。因無執憑。求一差檄。明言差某充某位神。得此爲據可矣。吏不得已許之。囚又出銀一笏。煩制靴帽袍帶之屬。言訖而去。吏不敢泄其事。乃爲書牒一道。制靴帽袍帶。候中夜焚之。次日。夢有騶從若王者。下車致謝。經數月。邂逅東庫中樓上五通神。日夜喧鬧。知庫人不得安息。酒客亦不敢登飲。例課甚虧。無可柰何。獄吏遂以向所遇密告之。吏曰。此必前所云他適鬼已歸耳。乃相與增塑一像。夜遂安妥如初。

五雲山五通神

北墅手述。崇禎癸未。時當重九。有數書生。約登杭州五雲山。以作龍山之會。賈勇而上。休息廟中。時未及午。廟祀五通神。一生戲拈神筄卜曰。我軰今日得入城否。筄語示以不能。書生睨視階晷。大笑曰。何神之有靈。刻尙未午。而曰我軰不得歸耶。隨步下。至一溪頭。見雙鯽游泳。回異凡魚。書生共下捕之。或遠或近。或潛或躍。或入手中。潑刺又去。書生期以必得。脫衣作网。良久。得之。貫以柳枝。攜出山麓。至南屏酒家。則月上東山。禁門扄鑰矣。命童子烹魚取醉。童子謂魚遊釜中。久之不熟。命童子添薪益火。其遊如故。又加踴躍。有碎釜聲。書生急往視之。儼然魚也。取出。乃木筄耳。因共驚悔。越旦。歸筄廟中。以牲醴禱神而去。

神告宰相

遊覧志。臺州謝深甫。家本寒微。父母賃舂以食。某招深甫教子。一夕賓主對飲。夜半酒渇。無從得水。庭前有梨方熟。遂登樹啖之。羣犬環吠。深甫不敢下。主人夢黑龍蟠樹上。爲犬所吠而覺。開戶視之。見樹上有黑影。訶問之。深甫曰我也。主人逐犬。深甫下。主奇之。遂妻以女。後領鄕薦。艸履赴省。至曹娥渡。與渡子錢。嫌少不渡。反詈之。深甫乃從他渡至嵊縣。宿古廟中。祝遇之厚。又飲以酒。深甫訝之。祝曰。夜夢神告我。明日有宰相來宿。今日惟官人至。深甫焚香祝曰。若成名。當使廟貌一新。是年果登第。遂修廟宇。後爲浙漕。至曹娥渡。渡子伏地請罪。深甫笑而遣之曰。我不汝罪。今後臺州秀才往來。勿取渡錢也。

神起立

都元敬談纂。四川合江李實。微時。過其鄕土地祠。見像起立。心竊怪之。歸告其母。欲碎其像。母止之。神忽托夢於人云。李秀才過。吾敬之。起立。彼不知。乃欲碎我。微其母。吾不免矣。爲吾致謝。李后醉過其祠書像背曰。此神無禮。合送鄷都。鄕人復夢神泣告曰。李秀才將送我鄷都。煩急求救於其母。鄕人往告。母命滌之。景泰初。果至左都。

關聖廟

南京十廟將成。克期祭告矣。髙皇夢一人。頳面緣衣。手持巨刀。跪謂曰。臣漢壽亭侯闗羽也。陛下立廟。何獨遺臣。上曰。卿於國無功。故不及。神曰。陛下鄱陽之戰。臣舉陰兵十萬爲助。何謂無功。上乃頷之。神去。早命。工部別立一廟於旁。限三日而成。

三丰異物

白醉璅言。張三丰在甘州畱三物於觀中。一爲蓑笠。一爲藥葫蘆。人有疾者。或取一艸投其中。明旦煎湯飲之。疾立愈。其三爲八仙過海圖。中有壽字。有都指揮得之。懸於堂。未以爲奇。一夕有親故假宿。聞海濤洶湧聲。以爲黑河壩倒。明旦告於主人。主人怪而物色之。始知其聲從圗出也。後皆爲中貴取去。

婚姻前定

夷堅志。林聰字審禮。在太學。晝寢。夢一美女告曰。我西京孟檢法女。花不如也。君異日登科當在洛。願無他聘。林覺而志之。大觀三年。擢第。果調河南尉。以事至天女寺。與老尼語。因問此地有孟檢法乎。尼曰有。問有女乎。曰一女。號花不如。近已嫁矣。林驚異。默茹後時之恨。女未嫁時。亦夢男子曰。我林審禮也。願婚之。女覺不曉所謂。亦不知林之有夢也。數日女夫死。林知之。通媒結信。俟女除服始成禮。他日各言所夢。始知爲前定云。完顏亮妃。亦號花不如。

豢鼠

杭州錢參政處和。好餌鼠。每食輙貯余粒。三擊盆則羣鼠傫傫而至。食訖乃去。洎遷政府。及帥越師閩。以至掛冠歸裏。鼠至如初。迨錢亡乃不見。吾蘇張氏。居都憲行臺之東。日聚羣鼠。觀者紛至。輙投。以錢家貧賴以稍裕。後有無賴。懷一貓以往。羣鼠應呼而出。擲之以貓。啖其一二。余俱驚避。後竟不出。張氏衣食絕焉。近日京都菜市口。熟麫店中。壁間畜鼠。欲觀者。店小二以筯擊桌。亦羣出。啖以瓜子胡桃。食畢卽去。

金華貓精

說聽。金華貓。畜之三年後。每於中宵。蹲踞屋土。伸口對月。吸其精華。久而成怪。入深山幽谷。朝伏匿。暮出魅人。逢婦則變美男。逢男則變美女。每至人家。先溺於水中。人飲之。則莫見其形。凡遇怪者。來時如人。日久成疾。夜以靑衣覆被土。遲明視之。若有毛。必潛約獵徒。牽數大。至家捕貓。剝皮炙肉。以食病者。方愈。若男病而獲雄。女病而獲雌。則不治矣。府庠張廣文有女。年十八。殊色也。爲怪所侵。發盡落。後捕雄貓始瘳。

洞庭鼉

獨異志。燉煌李鷸。聞元中爲邵州刺史。挈家之任。渡洞庭時。晴明登岸。因鼻衂血江上。爲江鼉所舐。俄然復生一鷸。與之無異。鷸之本身。爲鼉法所制。系於水中。其家奉鼉妖就任。爲郡幾數年。因天下大旱。道士葉靜能。自羅浮赴詔過湖。見沙中一人。面縛困頓。問之。鷸以狀對。靜能書符帖巨石上。石卽飛起空中。鼉妖方擁案判事。爲巨石所壓。乃復本身。時張說爲嶽州刺史。具奏。並以舟檝送鷸赴郡。家人妻子乃信。今舟行者。戒不瀝血於波中。以此故也。

山魈

白醉璅言。廣東山僻處。有山魈。牛是鬼。半是人。能隱能顯。止一手一足。必兩人相幫。然後能行。亦租民田耕種。至秋收。田主必分半與之。若多占升斗。能向其家作崇。其婦女好施脂粉。客或於彼投宿。稱爲山姑。送與脂粉。其婦乃喜。恣與飲食。不若索值。又善伏虎。虎至。婦輙批其耳。掌其面。曰斑子斑子。勿驚吾客。虎卽帖然。搖尾而去。

木客

花月新聞。贛州興國上。洛山有木客。形頗似人。自言秦時。造阿房宮。采木者。食木實。得不死。能詩。時就人間飲酒。此近乎仙者也。有客靜夜彈琴。有一人時來就聽。每夜聞琴必至。客疑之。中宵出其不意。忽以褌罩其首。急取火炙其面。其人彊掙而脫。天曉尋之。見一老桑如人。樹頭有炙焦痕。伐其株。血濡縷出。此近乎怪者也。

山精

抱朴子。山精如人。茸毛在面。山海經之說也。又聞形如小兒。獨足。足向後。名曰蚑。或來犯人。呼其名卽卻。又名超空。可兼呼之。又云。山精如鼓。赤色一足。名曰■﹝犭軍﹞。又云。一種長九尺。衣裘戴笠。宛然如人。名曰金累。

旁不肯

史冊拾遺。元豊中慶州界內。生一種虫。名子方。秋田之際。害稼殆盡。忽又生一種虫。名曰旁不肯。形如土狗。喙上有鉗。湧地而出。遇子方虫。以鉗鑷之。悉爲兩叚。旬日子方虫皆盡。歳得大稔。忽災忽祥。亦異事也。

海蠻師

嘉佑中。海州漁人獲一物。魚身而首如虎。亦作虎文。有兩短足在肩。指爪皆虎也。長八九尺。見人則淚下。有父老識之曰。此之謂海蠻師。昔曾見之。又北宋之末。有一漁人獲一能歌之魚。名曰海多。皆異物也。

巨蟻

萬曆中。馬緒謫潮州。得巨蟻。長尺餘。鹽漬之。歸誇北人。見紫桃軒雜綴。余舅氏王漆園。於廣中見一螞蟻。如貓大。以小練系之爲戲。具錄之以資博識。

千里驢騾

湖海搜奇。陜西民家。畜一驢。其婿借乘遠適。踰時往近百里如飛。壻心愛之。翁問歸何早。婿詭云。驢劣。行十里卽臥。不肯起。因牽之歸。乃誤我往返耳。翁信而憎其驢。殺而烹之。婿聞急止之曰。我戲也。然驢已皮矣。惋恨良久。取其腹。視腰有六賢。蓋千里驢也。翁怒而絕其婿。又一人嘗省親山東親家以一騾至。時日暮道遠。恐其不達。主人曰。此千里騾也。倐忽抵其家。

馬生角

湖海搜奇。萬曆辛丑。麻城盧之孔之子科兒。往沔陽販馬。見彼地有一紫色騍馬。頭生二角。長二寸餘。色如象牙。而紋理亦如之。鄕約報鄭州同。鄭惡其多事。責鄕約而不問馬。科兒用價五金買來。中途遇人盤詰。多方求解。始得抵家。

孔廩巨鼠

湖海搜奇。衍聖公庾廩中。有巨鼠爲暴。貍奴被啖者不可勝數。一日有西啇。攜一貓至。形亦如常。索價五十金。曰保爲公殺此。公不信。商固要文契而縱之曰。克則受金。公乃聽之。貓入廩。穴米自覆而露其喙。鼠行其旁嗅之。貓躍起。嚙其喉。鼠哀鳴跳躍。上下於梁者數十度。貓持之愈力。遂斷其喉。貓亦力盡。俱斃。明旦驗視。鼠重三十餘觔。公乃如約酬啇。

貓治鼠怪

鹽城令張云。在任養一貓。甚喜。及行取禦史。帶之同行。至一察院。素多鬼魅。人不敢入。云必進宿。夜二鼔。有白衣人。向張求宿。被貓一口咬死。視之。乃一白鼠。怪遂絕。

應氏白犬

湖海搜奇。縉雲應某。夜無故。大門自啟。到曉復合。而拴不上。應翁疑之。至夕潛伺。見家白犬。人行至門。舉前兩足。如拱手狀。門拴自墜。翁尾之行。至一池中浴。浴畢。向月百拜。口嗚嗚作聲。儼若人態。應翁潛返不言。犬入。以喙扄其扉。以足扶拴。拴不能起。乃已。明夜。應翁操杖。匿扉旁。俟犬方立而揖。力杖殺之。剖其腹。腸中得艸一莖。如席緯。鮮翠如生。或云是仙艸也。

白獺神

揮麈新譚。江陰陸九齡。屋旁有石鍤一座。乃先世以備旱潦者。歲久傾圯。其祖欲修築之。計工石次。夢一白衣老人謂曰。托身鍤下有年矣。公勿修葺。葺則妨我。祖覺而不信。然終不能動其石而止。後父復欲修葺。亦夢白衣老人曰。公幸止工。否則勞而無益。父曰。吾必不汝從。然汝何入。而棲於此。乃以指書幾上曰。我白獺神也。覺而笑曰。劉黑闥尙爲唐太宗所滅。況白獺耶。決意爲之。拆其石將盡。獨下二石。百人不能拽。乃已。後人每見白衣翁往來岸上。或作大木。浮出水面云。

廬陵石鹿

白醉璅言。廬陵縣。每歳夏秋。有鹿夜出。至縣衙。觸物成聲。逐之。輙失所在。推官蔡任遠攝縣事。方納涼舉杯。鹿以角翻其几案而去。蔡問何人所蓄。吏言此物爲怪二十餘年。不知所棲止。蔡心異之。一日閱庫藏。見土地神案下一石鹿。大如貓。血幹漬其身寸許。蓋祭土神。卽割雞血以瀝之也。蔡悟。以鐵錐碎而粉之。血流如泉。怪遂止。

蕭山鬼督

蕭山城樓。下瞰邑學。有魅出沒。人不敢登。魏文靖公【驥】爲諸生時。與同學決賭。吾能宿此無恙。諸公醵金若干。爲我壽。諸士許之。公攜衾褥茶燭而登。月明朗讀周易。諸士潛於齋中覘望之。二鼓呵殿聲自南來。一靑面鬼。首雙角。坐肩輿。冠服甚異。從者百人。去樓數十武。鬼卒窺見白雲。魏尙書在此。魅似不悅云。家去。折輿而北自女墻下。投周氏而息。諸士怖甚。掩關不敢喘气。公安寢達旦。告諸生以魅狀。諸士敬服。各出金爲贈。公潛訪周氏。周素欽其名。延坐設食。徐問君家所事何神。周蹙額曰。小女年及笄。爲妖神所據。昨云今夕與大王成婚。要具花燭。無如之何。公曰我能治之。然何以爲謝。周曰。君誠能驅崇。當以小女侍巾櫛。公請女出房。索筆硯書其衾云。魏尙書夫人周氏。書訖而去。至夕。魅復自城而下。車馬雜杳。烜麗莫比。堂中陳設甚盛。魅見女。握手交語。請丈人丈母相見。翁媼不得已。拜延入席。傳觴欵語。了不畏人。宴畢。攜女入室。手掲羅幃。見衾上七字。大驚。一卒前白曰。午間老賊以女許魏尙書矣。魅嘆叱。登輿而去。女自爾恍如夢醒。旣而魏來。周迎入爲治裝。擇日以女配之。後仕至南京吏部尙書。其女封二品夫人。

犬活死兒

白醉璅言。南京水西門外。王寶石家。偶來一大黑犬。逐之不去。又非比鄰物也。數日後。淸晨時。行人以擔荷一小棺過。犬躍起。嚙其手棺墜地。遂破。其中嬰兒蘇矣。行人聚觀。犬忽不見。是犬來專爲活此兒也。

鼠精

白醉璅言。臨江李鏊。性勇不畏鬼物。嘉靖初。薄遊湖口。人延訓子。而所居湫隘。北有髙樓。封鎖甚固。問主人曰。何不假館。主人曰。此爲妖物所據。不可居。鏊曰吾不懼。主人不得已。啟其鎖以入。塵埃積寸。鏊汛掃供張。爲久居計。時生徒十餘人。童冠雜坐。日暮散去。鏊坐至更餘。捲衣假寐。懷梃以俟之。忽樓階有人行聲。少選。一神步人樓中端坐。鏊視其狀。頂金襆。衣絳紗。執象笏。垂髯及腹。面色獰惡。若世所塑城隍神者。見鏊欣笑。舉笏抑揚。如舞狀。冉冉至牀前。以鼻向鏊左耳一吹。左耳忽聾。鏊念倘更遲畱。定遭魘死。俟其漸近。舉梃。盡力擊之。中其腰。有聲。呦然而去。鏊起。呼主人曰。汝促索仗來。吾與汝縛怪。便共蹤迹樓下。至北廊垣曲。有一穴。大如斗。鍬鍤掘之。深三尺許。得死牡鼠一頭。毛作赤色。髯長尺許。秤之重七斤。剝其皮。腰有凝血。知中其要害。故僅能入穴而死。

面具治怪

湖海搜奇。金陵有人擔面具出售。卽俗所謂鬼臉子者。行至中塗。遇雨沾濕。借宿大姓莊居。莊下不納。權臥門檐下。中夜不寐。面具經雨將壞。乃拾薪爇火以熯。首戴一枚。兩手及兩膝。各冒其一。以近燎。三更許。見一黑大漢。且前且卻。某大聲叱之。黑漢前跪曰。我黑魚精也。家在此里許水塘中。與主人女有情。每夕來往。不意有犯尊神。恕責。其人叱之速去。明旦。告主人以所見。某小女果病崇不安。遂竭塘漁之。得烏鯉重百餘觔。乃腌而擔之歸。

髙麗寺

北墅手述。髙麗寺者。髙麗國王。爲其世子所建。宋神宗時。國王祈嗣於佛。得一子。晝夜啼哭。惟聞木魚聲則暫止。一日有聲自空中來。王命尋聲所自起。愈尋愈遠。渡海而南。得之武林鏡湖之畔。一僧端坐。按節擊魚。使者敬禮。僧前請涉朝鮮以療世子。僧曰世子云何。使告以故。且言臂間有佛無靈字。僧曰異哉。爲爾往視。渡海見王。王出世子。僧合掌作禮。世子笑而受之。王異之問故。僧曰此吾師也。先爲輿夫。肩輿得金自給。外以余貲投井。積久出金建剎湖上。遂爲釋。吾欽其徳。爲之徒。吾師一年而跛。明年盲。三年爲雷擊以死。吾深不平。因濡筆題佛無靈字於其臂。孰意今生於此。王曰。審如是。佛有靈矣。安知非夙世之孽。並報於一世。而後償其善果乎。因建寺於其舊地。顏曰髙麗。且進金塔以表奇。

諭彌陀

北墅手述。諭彌陀居杭州妙行寺。精於畵佛。凡畫佛。先靜坐凝想。忽現佛光。大如明鏡。僧俗同見。自是筆愈有神。客問何不去參禪。諭曰。生平只解畵彌陀。不解參禪可柰何。幸有五湖風月在。太平何用動干戈。方臘之亂。殺戮最慘。忽犯錢塘。師造其前。請以身代一城之命。賊爲感化。其鋒少戢。

杯渡

梵志。杯渡和尙。嘗乘木杯渡水。攜杯至岸。數人舉之不能動。窺其中。有四小兒鎭之。乃四天王也。見漁人得魚乞其放生。不許。取兩石子擲水中。俄有二牛相鬭。网悉破。碎不復見牛。漁人悵然而悔。

羅漢移居

湖壖雜記。康熙元年。淨慈寺羅漢堂將災。先一夜五鼓。殘月在天。行人有自西山來者。見紛紛衲子。相皆奇偉。約有數百。皆肩負瓢團。持攜杖拂。行人怪之。問其何自。曰淨慈向靈隱討單駐足。翼日。羅漢堂焚。始知其所見者。乃五百應眞云。

蔣虎臣

金沙蔣虎臣先生【超。】生時。父夢一僧。言由峨眉山來。竟入內。驚寤。頃之。夫人舉一子。名之曰峨眉兒。順治丁亥。登進士第三人。生平喜跏跌而坐。後督順天學政。報滿卽以病辭。弗復歸裏。抵蜀。至峨眉。畱憇伏虎寺中。後室久扄不啟。僧云。本寺一古徳居此。臨逝云。五十年後。重來啟此。公知是前身。啟之。宛然若一也。遂禪定於斯。康熙癸丑三月。無疾端坐而逝。畱一詩云。翛然猿鶴自相親。老衲無端墮業塵。曾向鑊湯能避熱。那從大海去翻身。功名傀儡場中物。妻子骷髏堆里人。只有君親難報答。生生長是祝能仁。開關閉關。又一王守仁也。

晉水字

宋晉水法師。寫華嚴經於烏戌。天爲雨華。飄墜髙麗國中。其花每瓣有晉水二字。國王遣人尋訪得之。深爲嘆異。因構寶華閣。元時湮沒。天啟二年。有僧道琳搜其址。結庵。名古華嚴庵。陳眉公爲作記。

大佛頭

西湖大佛頭。乃宋髙宗時沙門思淨所鐫。思淨俗姓諭。工畵佛像。號諭彌陀。大佛之石。本在江濵。相傳爲秦始皇纜船石。後因潮落。遂顯湖山之迹。

●堅瓠祕集卷之二目錄

土遁

陳法官治怪

殷七七

天壇道士

楊芳臺遇仙

龔子彬

剪頭仙人

老神仙

李朱神判

張三丰蓑笠

風道人

彭小仙

唐道錄

妙果寺風僧

羅漢題詩

周將軍

商學士祿料

崔府君

閻浮提王

水仙土神

濟瀆廟借物

葛子堅

衡州嶽神

鉛山三聖

新河神

銀瓶小姐

玉眞娘子

五通神化石柱

掠刷使

活閻羅

城隍責禮

關侯裔

龍興寺火兆

鼠妖

猴祟

鼠穴銅印

金陵黥卒

陳蒲鞋

鐵拐

老人畫地

宗陽官魍魎

生魂

神祗重學問

段孝直

靑州客

陰摩羅鬼

忠孝鬼

女鬼舉扇

洛陽士人

神藥愈疾

鬼物借人

鵝鬼

鴨鬼

熟雞鴨鬼

兔鬼

天津旅舎鬼

泥孩

芭蕉女子

瘦腰郎君

■﹝犭雷﹞

馬絆

堅瓠祕集卷之二

長洲石農褚人獲學稼纂輯

土遁

白醉璅言。正徳初。流冠猖獗。有太監部綱入京。一老翁附舟。左右不可。太監憐而容之。翁雅善謳歌。太監尢喜。數召侍飲。舟抵濟下。而賊報至。從者或逃或泣。翁曰無恐。命舟中炒麫若干。可足三四人數日之食。請太監散諸僕而畱兩人侍。以面和水爲糧。戒勿言笑。乃出小囊於胸。以七挑囊中物。每舟首尾。各置少許而還。賀曰。公髙枕矣。太監猶驚疑。明旦。賊騎充斥。皆四顧曰。昨有龍衣船。當泊此。何不見。後一騎飲馬於滸。失足踐船頭。乃云幾踏入水。頓轡而去。賊退。從者返。咸言煙水茫茫。我公何在。意必遭賊害。相與泣於水次。翁乃徐起。收其物入囊。而舟遂見。太監徳翁。厚贈悉不受。置酒申敬。而翁躍升於岸。舉手珍重而去。視船頭有黃土痕。知翁深於土遁之術。

陳法官治怪

江浦樊某。女爲妖物憑籍。聞陳法官有神術。延之治妖。陳至曰。能舎此女。我則爲治。樊曰惟命。陳命取炭數百觔。熾之地穴。取大鐵索。炙而赤之。誦咒畢。女裸身單裩。自內出。坐胡牀。陳取火索。纏之。了無所痛。纏已。狂奔十餘里。躍入水塘中。父母悲怖。陳曰無害。三時乃自水中抱一大黑魚而出。至家捨魚。而跌索貫魚腮。長一丈五尺。重數十觔。乃拽入火中。炙殺之。少選女蘇。問之。曰見胡髯巨神。引我入一處。見一黑男子臥。曰魅汝者。非此物耶。吾曰是。遂以索穿腮鎖之。原不知赤身受辱也。自是怪絕。

殷七七

墨客揮犀。殷七七與客宴飲。以二栗爲令。接者皆聞異香。有妓在坐。笑之。栗至。手捧而嗅之。卽化爲石。綴於鼻上。掣拽不落。穢气不堪。人皆遠席。妓頓首謝。殷笑而拂之。二石墮下。仍爲雙栗。又能開頃刻之花。且或四時之花。一時俱發。人目爲花聖。又紫桃軒雜綴。載商七七有異術。能呼屏間畵婦人使歌。婦人應聲歌曰。愁見唱陽春。令人離腸結。郎去未歸來。柳自飛香雪。詩人多目梅爲香雪。而此指柳花。或疑柳絮無香。而太白詩。亦云風吹柳花滿店香。

天壇道士

客窗涉筆。天壇某道士。善捉狐。一日有白衣人叩門云。家多妖。請公往治。時某微醉。覓轎舁行。行甚速。某少醒。搴簾觀之。已在西山。見狐貍無數。擁某跳躍。不能脫身。頋諸狐云。某至此。安能他往。若能啟我手。則任若爲。無恨也。初惟一狐啟。不能動。繼而三四狐同啟。亦不能動。於是眾狐爭來啟。某手揑一掌心雷訣。撒手啟掌。雷聲轟震。羣狐驚竄。某乃得歸。

楊芳臺遇仙

白醉璅言。萬曆中。南昌楊芳臺。乙酉秋試前。有一羽衣相訪。甚藍縷可厭。芳臺避之。乃彊之出云。公昔在場屋。得無苦瞌睡乎。吾有一丸。於臨場服之。可以廖此。揭胸間。出藥一丸授之。且曰爾從此聯捷矣。芳臺喜。約次日相訪於鐵樹宮。曰。爾無從訪我。別後。我當於三邊再晤也。芳臺未之深信。往訪不獲。及試日。服前藥。果精彩煥然。是年舉於鄕。設醮謝之。丙戌登進士。

龔子彬

學文堂集。元至正間。常州龔子彬。爲縣刑吏。造重案冊於玄妙觀。婢傳餐。值龔出。置庋閣上而返。龔至觀。不得飲。饑甚。歸呼婢。不及詰。遽擊婢斃。歸觀而見飯在焉。心甚悔。因念此積案。豈無枉者。盡火之。請罪於官。初擬辟。尋減戍雲南。時刺史滇人。以家書屬之。彬就途。遇一叟。授彬一杖。命跨之。禦風而行。俄至一城。已入滇矣。時見紅梅盛開。問之。則仲秋也。投書刺史家。刺史父。見書大異。請於官。使給假歸。復跨杖如前。仍遇老叟。取杖還。見刺史。刺史疑爲尙未往。出其父書。益大駭。並出所攜紅梅示之。刺史曰。梅開於秋。眞吾鄕之物也。卽植之於觀。因以名其閣。彬遂與一道士。學道於此。一日又見前叟語之曰。吾杖猶在。汝能從我遊乎。彬敬諾。道士亦牽叟衣求往。叟亦許之。遂偕去。其徒問曰。師何日歸。道士指石柱曰。此柱開花。吾歸日也。三年後。鐘忽自鳴。石柱生花。奇紋迸出。石上斑駁之色可玩。道士於雲中一見而滅。

剪頭仙人

樵書。宋大理卿周三畏。不肯勘問嶽武穆。掛冠而去。不知所之。明萬曆中。延安葭州山中。有剪頭仙人。口飲淨水三甌。以水療疾。開府鄭汝璧。大帥李如樟。請至楡林。求其爲民治疾。給水與人。無不隨愈。暢談古今。論及宋事。咸陽冤死。仙輙大哭。問其姓。曰。姓周。晝夜令百餘人環侍之。忽不知其何從而去。撫帥求之不得。望空遙禮。空中墜名帖二紙。書周三畏拜謝五字。乃知剪頭仙人。卽大理也。

老神仙

大有奇書。明末。河南陳某。被俘於闖賊張獻忠。營中爲塑匠。人不知其仙也。時孫可望爲前鋒。醉殺嬖妾。已棄其屍。醒而思之。痛悼欲死。曰安得有神仙。爲我活之。塑匠笑曰。我能活之。可望怒曰。汝欲藉此逃耶。匠曰。我不行。可命二卒。持我藥至屍所。於傷處敷之。卽得生矣。如其言行之。創者立痊。隨卽起。骨節珊珊。已返魂而至矣。可望大喜。聞於獻賊。築髙臺。坐匠於上。令三軍羅拜。聲震天地。軍中皆稱老神仙云。獻忠亦有幸姬。名胡老腳者。潛往幙後伺之。張疑爲刺客。未暇詳視。遽拔佩力斫之。潰腹而死。見而悔之。抱屍痛哭。亟召老神仙。對曰。傷重不能救矣。獻忠必欲生之。對曰。生此人。吾不可復生矣。且公殺人甚多。吾安能一一生之。公此後宜戒殺。遂敷藥於創處。死者徐徐起。回顧神仙。已不復見矣。

李朱神判

順治中。山左有李神仙者。遊行京邸。庚子鄕試。有兩生密詢試題。李笑曰。公皆道徳仁藝中人也。無庸卜。題出乃志於道全章。二人皆中式。辛丑會試。又有以場題問者。李曰。五後四可。後首題。乃知止而後有定節。果五後字。二題夫子之文章一章。三題易其田疇二節。果四可字。又一舉子。叩辛丑鼎甲於朱二眉。書云。騎白馬。趕黃龍。王孫公子在其中。中有一仙翁。福祿永無窮。是年先帝上賓。應趕黃龍之先。及傳臚狀元乃漂陽馬世俊。榜眼遂寧李仙根。探花嘉興吳光。傳臚嘉興孫■﹝釒永﹞。各符其言。未幾馬與吳俱卒。李子靜仕至侍郎。

張三丰蓑笠

淸溪暇筆。載岐陽王李【文忠】最好學。其子景隆。亦喜儒者。故門下多奇士。家有張三丰所畱蓑笠。姚福過訪求觀。曾孫蕚出以示福。其蓑垂須已禿。但餘繩於結。披之及膝。笠已亡篛。獨篾胎耳。蕚且曰。張以先祖愛客之故。勉畱數旬。臨別告先祖曰。公家不出千日。當有橫禍絕粒。予感公相待之厚。畱此二物。急難時可披蓑頂笠。遶園而呼我也。三丰去二載而大獄興。遂全家幽於本府。不給以糧。糧垂絕。乃依其言呼之。俄前後圃中。及隙地內。皆生穀米。不逾月而熟。因食之。得不死。谷甫盡。而朝廷始議給米。其後呼之不生矣。異哉。

風道人

耳新。天啟丁卯春。魏忠賢誕日。公卿上壽。有一風道人踵門求見。閽者叱之。道人曰。我與魏公貧賤交。相見有要言。何爲阻我。閽者以椎擊之。道人叩鼓。眾擁之進。道人語魏曰。久別矣。寧相忘耶。忠賢怒曰。妖道何其肆妄。叱縛付鎭撫司。道人曰。汝磔屍在邇。能殺我耶。將身振躍。飛空而去。舉座咸驚。忠賢喪魄。

彭小仙

帝京景物略。明正徳時。固安縣有彭童子。爲人牧。三十年。猶丱角孩也。每晴時。驅牛歸卽兩。兩時放牛出。卽晴。人稱之曰彭小仙。以妖聞於都。捕者至。彭別其村人曰。百餘年後兵來。白旗下立者生矣。拾艸頭周於項。身首異焉。捕者以報。收葬之。崇禎時。敵犯固安。人遵小仙言。望白旗爨。皆不死。蓋其將暗降以白爲號。故得免也。

唐道錄

續夷堅志。宋咸淳十年。度宗大漸。建醮保安。唐道錄伏壇出神。上至層宵。忽彼罡風吹擊。遂排神馭气。方得至魔王界內。且爲天花墜壓。復努力作法。直造天門。三天監門神。又行揮下。乃默叩祖師張眞君。眞君曰曾聞上帝勅命。不許受宋國表章。但其詞意虔切。不可抑遏。乃命有司引唐詣玉帝前。適逢議下界公事。稠眾中見眞官引致一神人。衣裝皆如天帝。但簪下辮髮耳。後有十數人。各荷靑冊一擔。候於庭下。傳帝旨云。宋國人民彊土。盡付於汝收掌。神人跪拜祗領而退。荷靑冊人皆隨之去。傍有天神謂唐道錄說。宋國大數盡矣。汝章之不達有由也。唐辭祖師還神。不敢彰露。革命後方與人言。

妙果寺風僧

夷堅志。饒州妙果寺。有風和尙。飲酒食肉。恣意顚狂。一日向長老。覓擔夫去雲遊。長老曰。門前有二金剛。汝持一个去。僧諾之。梯而上。以擔掛金剛肩。金剛卽隨僧走。寺僧呼噪追之。風僧取擔自負。乘雲而去。金剛僵立田野中。人起殿蓋之。名金剛寺。

羅漢題詩

現果錄。明季太倉。有一巨姓。年老無子。齋十萬八千僧訖。有十八異僧復來求食。家僮拒之。一僧遂入堂中。以指濡唾作行書。書其幾曰。十八髙人持地來。謂言齋罷莫徘徊。善根𨿽種無餘澤。連理枝頭花未開。隨書隨成金字。家僮驚報。主人急出。僧已逝矣。巨姓頂禮詩幾。積誠一載。忽見未字轉動。自下而上。竟成半字。遂得一女。

周將軍

客窗涉筆。崇禎庚辰。夏。徽州某鄕有不孝子王某。父死。一老母。婢蓄之。每旦。擁妻酣睡。役母辰炊。母抱孫啟釜。失手將嬰孩墜沸湯中。急救起孩大啼。不孝子驚起。持刀趕母。母蹌踉走入關帝廟中。舉刀砍母。忽見周將軍倉。以刀格住。不孝子大驚奔走。周將軍卽提刀追之門外。殺之。廟祝聞聲出視。見將軍一足立檻內。一足跨檻外。不孝子仰臥在地。母出拜神。具述所以。眾共以金飾像。一足仍立門外。以彰靈異云。

商學士祿料

誌怪錄。成化中。長洲瓜涇民王敬病死。復生。問之云。初有冥吏迫去。見王者坐殿上。判官方與吏胥運算。敬潛聽之。王者所言。乃算啇學士父子俸祿。吏算訖。覆云大學士尙有數月。小學士只有月餘。旣而引敬問之。王者曰誤矣。非此王敬也。急放回。竊問旁人。王者爲誰。曰閻羅王。卽範參政仲淹也。遂寤。時啇公父子俱無恙。旣而學士良先卒。久之中堂亦死。審其時無少爽焉。

崔府君

辛稼軒南渡錄。載宋髙宗。徽宗第九子也。封康王。靖康之變。質於金。與金太子同射。康王三矢俱中。以爲此必揀選宗室之長於武藝者。冒名爲此。畱之無益。遣遠換眞太子來。髙宗得逸。奔竄疲困。假寐於崔府君廟中。夢神人曰。金人追及。速去之。已備馬於門首。康王驚覺。馬已在側。霜蹄霧鬛。昂然翹立。躍馬南馳。旣渡河而馬不復動。下視之。則泥馬也。始知爲神助。追者不及。得歸卽位於南。延宋祚焉。

閻浮提王

代醉編。冠萊公有妾倩桃。隨南遷。再移光州。倩桃泣曰。妾前世師事仙人。令將別去。敢有所托。願葬杭州天竺寺。萊公諾之。桃曰吾向不言。恐泄陰理。今欲去。言亦無害。公當爲地下閻浮提王也。公不久。果亡。有王克勤見公於曹州境上。擁驢北去。克勤詢後騎曰。冠公何往。曰閻浮提王交政也。

水仙土神

吾蘇水仙。土神頗著靈異。相傳卽洞庭寄書柳毅也。順治庚寅辛卯間。水旱洊至。祭賽祈禱。靡神不舉。臺閣巧麗。傾動蘇城。蔣宸生【繪】因看會見神像。戲曰。相貌也只平常。洞庭君納之爲壻。夜遂夢靑衣言春申君相請。因隨靑衣往。春申君言水仙土地要見。復同靑衣至水仙祠。見神出位。將宸生端視曰。你言我相平常。我相你亦平常。宜乎貴而早酉也。今靑衣送他回去。宸生行至中途。失足而寤。自道其夢如此。丁酉登賢書。己亥成進士。選庶常。逾年果卒。

濟瀆廟借金

續耳談。濟源縣北海廟神。通人假貸。祠前有兩池。東池能出物以應人。求貸。欲假金者。禱於神。以珓決之。神許。則以劵投池中。有銀浮出。如其數。貸者持去貿易。利市加倍。如期。具子本。祭謝而投之。銀沒而原劵浮出還之。如人間式。亦有中保之人。若神不許投劵入水。頃之復浮還。牛馬諸物。皆可假借。投之復出。故不死也。嘗有不能償者。舎其兒。以盒盛之。投入。俄頃。盒卽浮起。啟視之。兒於盒中無恙。蓋神鑑其誠。憫而貸其貸也。

葛子堅

鎭江府誌。康熙壬子。有神降於溧陽民家。曰吾金壇葛子堅也。今年旱蝗爲虐。帝命我驅之。我能使不犯禾稼。一莖不傷。民且信且疑。而蝗大至。彌漫林莾。民始大懼。裂楮大書曰。驅蝗葛公之神。民爭出雞酒祀之。蝗乃飛去。葛名維屏。以順治壬辰進士。爲蘭陽令。康熙丙午秋闈爲受卷官。愛惜諸生試卷。不昔輕貼。爲監臨所詬詈。憤恨自經死。其驅蝗事。丹陽賀寛有記。

衡州嶽神

大有奇書。康熙甲寅。吳三桂。叛於滇南。駐兵衡州。衡山有嶽神廟。有小白龜。大僅如錢。多歷年所。土人以爲神之使也。敬而祀之。藏之幃中。藉以占卜。三桂妄希神器。擇吉祀神鋪天下輿圖於神。座之前。默祝求視龜之所向。龜蹣跚循走。總不出於長沙常嶽之間。復至雲南而止。三桂再三拜禱。白龜三復如之。三桂君臣。相顧失色。故不敢輕出湖南。神告之。神阻之也。

鉛山三聖

耳新。崇禎戊辰。鉛山有顯應壇。三聖之神忽附兩年少。披髮徒跣。紅布褁額。身衣神袍。擒本都盜八名。盜或扮施藥。或唱道情。或裝乞丐。人不識也。兩人直前。撲殺一人。擒七人至縣。捕官聞之。出堂拷訊。兩人作神言曰。此賊穴有法術。非人力所能拘。須急請令公來重究。時攝縣事者。興安江大尹。堂設公案。請神上坐。江令取盜拷訊。搜出塗面顏料。並引火物。盜皆具供。審畢。神云。此賊不可與水飲。若見水。便遁去矣。言訖欲去。江令以鼓吹送之。入廟而蘇。

新河神

大有奇書。康熙庚戌。昆陵吳翰林耕方諱【珂鳴。】過池州靑溪鎭。有新建總河朱公廟。入禮之。見神像六。五則封號之素著者。六之位號。猶生時宮保大司馬也。五者冠衣從古。而六者制則今式。榱題煥然。吳進廟祝。詢其新河神之說。何所從來。祝曰。神所命也。去歲有巫降於此。自言我總河朱之錫。奉上帝勅。督理江河。宜廟食此土。里人詢巫何所徵信。神言今江濵舟中。有同年二人。盍邀來。乃訊之。果得其人。亟請與神面敍。生平交誼。皆人所不知之語。二君信爲不誣。拜哭而去。舟行祈禱。無不應者。

銀瓶小姐

湖壖雜記。銀瓶小姐者。嶽武穆李女也。武穆被難。女欲叩闕上書。邏卒欄止。遂抱銀瓶墜井而死。孝宗悟王之冤。就其第。立廟以祀。井在廟中。範銀瓶像於廡右。明時有宋觀察者。祀嶽王。謂武穆精忠固當拜。銀瓶女流耳。非所宜。障之以屏。於禮便後升公座。覩玉貌錦衣神女。持弓矢當檐而立。僚宷具見。觀察驚顧。矢發中昔。成疽而死。

玉眞娘子

睽車志。程回者。伊川之後。紹興八年。居臨安後洋街。門臨通衢。垂簾。一日有物如燕。瞥然飛入。著於堂壁。家人就視。乃一美婦。僅長五六寸。形體皆具。容服甚麗。見人不驚。小聲嚦嚦。自言我玉眞娘子。偶至此。非爲君崇。苟能事我。於君有利。迥乃就壁爲小龕。香火奉之。言休咎皆驗。好事者爭往求觀。人輸百錢。乃爲啟龕。至者絡繹。家遂小康。期年遂飛去。不知所在。

五通神化石柱

湖壖雜記。順治戊戌。靈隱寺毀。釋具徳重建。輝金燦碧。更勝舊觀。大殿將成。缺一石柱。城中有屠姓者。夢峩冠五丈夫曰。我北髙峯五聖也。爲靈隱向爾乞柱。屠覺。卽以所有石柱送於寺中。柱刻神像。以昭靈異。

掠刷使

幽怪錄。韋元方外兄裴璞。卒長慶初。元方見一武吏躍馬而來。乃璞也。謂元方曰。吾爲隴右三州掠刷使。生人一飲一酌。無非前定。況財實陰司所藉。其獲有限。過數則陰吏來掠之。子之逢吾。亦是前定。合得白金二觔。過此則當掠。故不敢厚也。

活閻羅

見聞錄。順治庚寅春。武進諸生龔廷揖。因病夢判幽冥事。後無病而夢亦然。每月初一日。赴昭昭堂聽斷。善簿用朱書。率多忠孝節義。惡簿墨書。多不忠不孝事。總三百餘案。歷歷不忘。隨筆錄之。同郡潘靜庵刋活閻羅斷案。鄒之麟爲序行世。

城隍責禮

湖海搜奇。吳諸生沈鸞。家城隍廟之西。以赴郡試。晨炊。其妻令小女出外取火。天尙早。鄰家未啟戶。女徑入廟。於香鑪內。取火而歸。時天暑。女但著裙而未穿袴。沈夫婦未之知。沈有甥女。神忽憑之。自稱吾城隍神也。昨日汝家秀才赴考。使十四歳女子。到廟取火。甚是不潔。呼沈跪而責之曰。汝爲儒者。乃爾不知禮耶。沈舉家拜謝。許以祭賽。神曰。此亦不必。本非大過。我偶出。過爾門。駐此爾。於明日。具衣冠。到廟一揖可也。語訖。甥女酒然而寤。

關侯裔

大有奇書。隴西關永傑。號人孟。與興化李映碧【淸。】崇禎辛未。同藉同官。一司李東陽。一司李明州。相望也。初見時愕然神聳。如世所繪關壯繆像。問之曰。君關侯裔耶。曰然。曰。史載龎會隨鍾鄧滅蜀關氏家。君又其裔何也。曰請以一事證。當永傑附驥之年。棘闈未撤。與諸舉子閒步先壯繆祠。忽一道士前詢諸姓氏曰。昨夢神喜動顏色。語子云。吾家一人入彀矣。諸君誰氏關者。時眾咸指目傑。已而果捷。非世乎。何云盡也。李曰。侯亦世情耶。由今思之。侯之喜。非世情也。當君司李有聲。越擢中州兵憲。與流賊戰。捍危疆。賊入。噀血罵賊死。似侯哉。侯蓋知君必捷。捷後不以牖下死。神之喜其以此乎。噫。斯眞侯後矣。史載劉豫降金。殺其驍將關勝。勝不從。或曰是壯繆後。然則關氏之以忠義著也。侯及勝永傑而三。

龍興寺火兆

湖海搜奇。淮陰龍興寺。素雄麗。正徳六年。湖水泛溢。民避水於寺中。半月許。污穢殊甚。僧𨿽苦之。而不能禁。月餘。一靑巾白袍者至。年可三十餘。周行廊殿。入室。僧不爲禮。坐定亦不奉茶。乃問云。此地有饑民住否。曰有之。又問禪堂曾居否。曰惟禪堂無有。遂告去。僧亦不送。其夕居民。見羣僧荷擔。自寺中出。其狀。或髯或髮。或妍或醜。老少非一。皆向西而行。人疑寺中安得有僧如許。且形狀怪異可疑。入寺問之。皆云不知。明日。雷雨大作。火自後殿起。至山門。俱成煨燼。惟禪堂巋如魯靈光然。乃知昨靑巾者。火部神將。而羣僧則羅漢云。

鼠妖

萬曆中。閩南平之漳湖廖氏。有處子。爲異物所憑。已適王氏。居遠矣。而憑如故。王無如之何。知江右龍虎山太乙眞人符最靈。往徵之。而物必阻於途。行者不能。一日濳往。物復追之。而已遠入天師府矣。物不敢入。時眞人尙幼。母氏掌政。取照妖鏡。懸之而鼠見。曰此小妖也。乃天曹中脫鼠耳。給三符。命至關。至郡城隍廟。至家庭。各焚一符。其人如其旨。焚關符。而物向女猶揶揄。焚城隍廟符。而物已窘。曰吾爲女死矣。焚符家庭。白目忽迅雷起柱中。躍出一鼠。大如斗。已擊死矣。怪遂絕。

猴崇

嘉靖中。江南一民家女。爲猴崇所憑。諸業符咒。皆莫能禁。吳地稱宋相公者。先世有符法。救人最廣。而傳家得道者。猶陰王之。故法大行。因邀宋至。宋視之曰。此猴精。已五百年。通靈跋扈。幸早發。不然。逋逸至滇南界。莫得矣。遂作符。盡勅海內諸城隍神合捕。而諸神實憚之。莫能獲。幸宋家有神。爲某郡城隍。奉法惟謹。始獲之。械至。宋坐壇上。與客痛飲。責之曰。汝生世久。可入仙。何不自愛。而犯淫戒。爲厲人間。罪何能逭。猴惟涕泣而已。客問所從來。宋曰。此猴飽經籍。與蘇子瞻交好。黃魯直諸公皆其友也。客狎之。猶裂客衣。命卽壇上捶殺之。

鼠穴銅印

奇異錄。正徳間。黃州師巫。寗均在飛喪崖。見一鼠盤旋道上。忽入地穴。掘之得一銅印。洗視之。上篆扶蠻玉印。用署符咒。能呼風雷。後因紐損。遂不復驗。

金陵黥卒

花月新聞。金陵有黥卒。已脫軍籍。置卜肆於通衢。剖斷若神。一道士髙冠侈袂。風儀甚整。來問卜。黥爲畵卦。起挽其衣曰。吾於卦中。算得君是神仙。願垂救度。道人頗窘。欲去不得。乃約同往旗亭貰酒。黥挽衣如初。並坐片時。行杯。道人含酒噀其而。黥驚而釋手。遽失所在將拭面。覺光澤異常。酒家視之。黥文滅矣。

陳蒲鞋

釋氏通。睦州陳蒲鞋。遊方契旨。貨屨養母。時號陳蒲鞋。住開元寺。常作履。潛施於路。黃巢兵至。摽大艸履一隻於城外。軍竭力不能舉。巢曰。有大聖人在此。乃捨城而去。民免兵難。壽九十有八而逝。

鐵拐

仙蹤。鐵拐姓李。質本魁梧。早歲聞道。修眞巖穴。時李老君。與宛丘先生嘗降山齋誨以道教。一日。李將赴老君之約於華山。囑其徒曰。吾魄在此。倘遊魂七日而不返。若方可化吾魄也。徒以母病迅歸。六日化之。李至七日果歸。失魄無依。乃附一餓莩之屍而起。故其形跛惡耳。

老人晝地

淸異錄。隋裴寂待選京都。偶郊飲。遇老人畫地上沙土曰。掃國眞人。又曰玉環天子。又曰兵丹上聖。告寂云。三百年中最雄者。此三人耳。寂醉臥。及醒。已失老人矣。後人由繹其名。掃國者。太宗之剗平憯暴也。玉環太眞字。玄宗以妃而召亂。玉環天子是玄宗明矣。憲宗始以兵定方鎭之彊。終以丹竈滅身。兵丹之目。其憲宗之謂乎。

宗陽宮魍魎

北墅手述。武林宗陽宮中祀玉帝。廡下雷公電母。靈不可犯。明時有數書生。讀書宮後。一生有膽力。雷雨晦明之夜。眾謂之曰。若能於此時。將一紅紙褁。投於熌電娘子金鈸內。明日當以盛饌醉汝。生曰諾。移時而返曰。紙褁投矣。吾轉至殿角。見一魍魎。憑檐而立。叱其讓道。彼若不聞。吾以老拳揮彼。正中其腰。拳直透腹。意似擊絮。覺腹中腸胃。若有若無。急掣拳猛喝。彼忽隱去。眾嘩笑以爲誕。明旦。眾起滌面生揎臂。見右臂黝似髹漆。眾皆駭異。始信其然。月餘。生臂漸褪皮。踰年始復。

生魂

春渚紀聞。宋韓靑何遠。與許師正同過平江。往觀賽神之會。其神曰。能太保。乃村民陸氏之子。實生人也。人每召之。則其魂爲神。公然就享。有疾者聞之。𨿽數百里外。皆能卽至其家。還語病狀。時師正之室在霅川。求神視之。神應聲而去。須臾還曰。汝婦家方潔齋。延僧誦法華經。天神滿前。合掌致敬。我不得入。頃之。鄰婦來觀。攜牛脂燭。諸神驚唾而散。我始得入。而婦少安矣。師正歸問之。果如其言。因以牛脂燭爲戒云。

神祗重學問

唐伯虎讀書山寺。積雪無聊。椎村犬。取佛廬中木牌位作薪。煮食之。狂飲浩歌自樂。鄰寓一措大。窺之。伯虎憐其寒寂。分啖數臠。措大拾餘木。置鑪中煨火。歸卽大病。爲鬼語詞責之曰。我寺之伽藍神也。措大辯曰。事由唐寅。柰何偏苦我耶。神曰。唐寅則可。汝何人。敢效唐寅。可見神袛亦重學問。

段孝直

拾遺記。漢景帝時。段孝直爲長安令。有千里馬。時梁緯與帝連婚。扶勢索馬。段不與。緯陷之下獄。段語家人曰。我屈死。可將紙三百張。筆十管。墨五鋌。安墓中。我自伸理。家人如其言。段死。景帝大宴羣臣。孝直於殿前。上表。具疏緯不法事二十一條。其表云。天地𨿽明。詎悉無辜之老。日月垂照。必鑑有滯之人。臣早忝宦途。頗章敬愼。不謂刺史梁緯。欲臣亡父之馬。戮臣冤枉之刑。上訴皇天。許臣明雪。若不聞之陛下。罔能免此幽沈。奏訖不見。遂收梁緯。勘詰不虛。斬於孝直墓前。以慰冤魂。

靑州客

稽神錄。朱梁時。有靑州客。泛海飄至一國。登其崖。陰雪慘淡。涼气襲人。然廬舍田疇與中華無異。揖其人。無見之者。語其人。無答之者。入其關禁。無問之者。直至王官。正值大宴。羣臣環侍。張樂稱觴。客偪王窺之。王忽有疾。巫者視之曰。爲陽气所偪。以飲食車馬謝遣之。其人偶來。不爲崇也。卽具酒饌焚香拜祝。客據案食之。門有車馬。客乘之至岸。登舟而歸。

陰摩羅鬼

大有奇書。鄭州進士。崔嗣復預貢入都。距都城一舎。宿僧寺法堂。方睡。忽有聲叱之者。嗣復驚起。視之。則一物如鶴。色蒼黑。目烱焹如燈。鼓翅。大呼甚厲。嗣復皇恐避廡下。明日語僧。對曰。素無此怪。苐旬日前。有叢柩堂上者。恐是耳。嗣復至都下。爲開寶寺一僧言之。僧曰。藏經有之。此新死屍气所變。號陰摩羅鬼。此事主碩侍郎所說。

鄭氏忠孝鬼

說圃識余。義門鄭氏。有天神主之。每祭必於中夜。家長率子姓男女。以次序列。神常現形云。吾乃天地間忠孝鬼。昔主江州陳氏。今奉帝命。爲汝家儀表母得爲非義以取禍。言訖而隱。鄭氏建神光閣以奉之。

女鬼舉扇

陶人新錄。平陽縣廨中多鬼。縣令鄭櫟年。好飲。一日醉歸。一婢掖至中堂坐榻上。因舉扇。囑婢揚風。凡數扇。婢忽擲扇於地曰。無恁地工夫。言訖不見。擽年始知爲鬼。

洛陽士人

湖海搜奇。洛陽一士。乘舟過某渡。夜立船頭。偶吟詩曰。銀漢無聲月正明。誰人窗下讀書聲。思續未就。誤墮水死。靈爽不散。每夕輙吟此二句。舟人恐甚。無敢泊船。一達官來。知其故。令泊於此。夜果聞吟詩。遂續之曰。遊魂何事不歸去。辜負洛陽花滿城。自是遂息。

神藥愈疾

采蘭雜誌。一婦病陰中奇癢。苦甚而不敢告人。平日虔奉觀世音。見一尼持藥一函至曰。煎湯洗之。卽愈矣。尼忽不見。啟視之。乃蛇牀子。吳茱萸。苦參也。

鬼物借人

白醉璅言沔陽魯向道。言彼處一古塜中。有桌幾各十二。金銀酒器。鄰近延賓而乏用者。焚金錢一百。告於墓所。焚帖借用。卽得所願。事畢。滌而還之。否則至其家作祟。又洞庭君。有船與客裝貨。有銀借與土人。必書劵送息還之。莫敢有爽其期者。又北土長源縣有子路畜馬。肯雇與人乘之。

鵝鬼

搜神記。吳孫休有疾。欲試師巫。乃殺鵝埋苑中。架小屋於牀幾。以婦人履屐服物著其上。使覡視之。曰若能說此鬼形狀。當加厚賞。巫竟日無言。帝推問之。乃曰不見有鬼。但見一白頭鵝立墓上。所以不敢卽白。疑是鬼神變化。當候其眞形。面不移易。不知何故。敢以實上。此鵝有鬼也。

鴨鬼

西樵野記。弘治中。吳郡夏傑。訪姻戚於尹山。夜經夾浦橋。見水中一物類鴨鳴。傑意村民所遺。追而執之。化作一磚塊。傑委之於野。蹣跚於地。復作鴨鳴而去。王行甫云。越鑑湖西一處。爲賀知章故居。水徑幽僻。駕舟入者夜常見鴨鳴拍。捕之終不可得。然鴨鳴拍如故。或窮逐之。至險灘。舟多覆沒。土人呼爲鴨鬼。爲刋木戒人。勿捕此鴨。

熟雞鴨鳴

桐下聽然。陳方伯少子某。煮一雞。將切啖之。忽從碪上。引頸長鳴。其聲淸越。舉家其聞。卽棄之水。陳疑懼累月。迄無他異。是歲應武科。明年狀元及第。康熙己酉冬。蔣協侯家。烹野鴨一鑼。置於櫥。晚間將切以爲夜饍。忽聞鴨鳴數聲。眾怪而靜聽之。聲自鑼中出。鳴之不已。棄之水濵。明年協侯死。

兔鬼

稽神錄。司農卿楊邁。少好畋獵。目云在長安時。放鷹於野。遙見艸中一兔跳躍。鷹卽奮往擊之。旣至無有。收鷹上鞲。行數十步。復見兔。走擒又不獲。如是者三。卽命刈艸以求之。得死兔一具。蓋兔之鬼也。

天津旅捨鬼

客窗涉筆。康熙中。天津城外有旅店。後一室多鬼。店主鍵其門。有優人至其家。無宿處。欲人此室。店主告以故。其扮淨者云。無懼。吾能服之。眾飲酒半醉。扮淨者。取朱塗面。著袍靴。裝關侯。醜塗黑面。持刀。裝周倉。小生白面持印。作關平侍立。關侯正坐。點燭若看兵書狀。頃之。炕後一少婦出。前跪呼冤。裝關公者。心懾不能應。扮周倉者。厲聲問有何冤。可訴上。婦指炕者再。周又厲聲云。汝且去。明日當伸若冤。婦拜謝隱去。明日。三人啟炕磚視之。下果有一屍。詢店主云。此屋本一富家者。前年遷去。某賃之。鄰人云。屋主向有一妾。後不復見。殆冤死耶。眾云。今夜必復至。當細詢之。至夜。仍裝像於室。眾伏戶外伺之。初更。婦人又自炕後出。怒指三人云。吾以爲眞關君。特與欣冤。汝軰何能了吾事。乃披髮吐舌而去。眾大驚。三人不敢復入其室。

泥孩

夷堅雜誌。宋時臨安風俗繁華。嬉遊湖上者。競買泥孩等物。回家送人。象院西一民家女。買得壓被孩兒。歸置於牀屏之上。玩弄愛惜。一日午睡。忽聞有人歌詩云。繡被長年勞展轉。香幃還許暫相偎。及覺。不見有人。是夜將半。復聞歌聲。月影朦朧。見一童子。漸近帳前。女子驚起。童子撫之曰。毋恐。我所居不遠。慕子姿色。神魂到此。人無知者。女亦愛其丰采。遂與合焉。因遺女金釧。女置箱篋中。其後視之。乃土造者。大驚。因見壓被孩兒。左臂上金釧不存。知此爲妖。碎之而投於江。怪遂絕。

芭蕉女子

庚巳編。明馮漢。字天章。爲吳郡諸生。居閶門石牌巷。庭植花木。夏月薄晚坐齋中。忽覩一女。綠衣翠裳。映窗而立。漢間之。女子斂袵拜曰。兒焦氏也。言畢入戶。纖妍輕逸。眞絕色也。漢疑其非人。起挽其衣。女絕衣而去。得一裙角。視之乃蕉葉也。漢取所得。合之樹上所斷裂處。不差尺寸。

瘦腰郎君

誠齊雜誌。桃源女子吳寸趾。夜恆夢與一書生合。問其姓氏。曰瘦腰郎君也。女意其爲休文昭略入夢耳。久之若眞焉。一日晝寢。書生忽見形。入帳。旣合而去。出戶漸小。化蜂飛入花叢。女取養之。自後恆引羣蜂至女家。甚眾。其家竟以作蜜。富甲裏巾。寸趾以足得名。天寶中事也。

■﹝犭雷﹞

養屙漫筆。宣和間。禁中有物曰■﹝犭雷﹞。塊然一物。無頭眼手足。有毛如漆。中夜有聲如雷。禁中人。皆云■﹝犭雷﹞來。諸閣皆扃戶。徽宗亦避之。甚至登亢金。坐移時。或往諸嬪妃榻中睡。以手撫之。亦溫暖。曉則自榻滚下而去。罔知所在。嬪妃夢中。有與同寢者。卽此■﹝犭雷﹞也。或云朱溫之厲所化。

馬絆

紀昌雜錄。眀晉昌馮夢弼。仕雲南宣慰司。因公務過八番。有驛吏力阻其行。謂今日馬絆上江岸。不可過。夢弼禱於天曰。余爲王事馳驅。不敢以妖避難。願神佐之。時月微明。見一物。大如疋練。竟入江中。渡江後。問土人。馬絆何物。烏刺赤曰。此馬蝗精。過者輙爲所啖。公正人不敢犯也。

●堅瓠祕集卷之三目錄

雁門女子

夢擲全紅

湘潭鬼哭

走無常

酆都

東嶽祭酒

泰山錄事

雷部判官

指關爲姓

斗姆救焚

盆水現相

日飲水

大同妖婦

麻姑

曹翰爲豬

聖殿蜈蚣

冰山水柱

火葬

墻起牀中

迎春

輦送石刻

宦者刻經

中天中文

導引小訣

搬運揵法

情欲傷生

暖外賢

飽生眾疾

陳成生男

護胎

忍欲

財色傷人

禦衣塞斷山

義甲

舞態

龜板膏

守龜

苖光裔卜

瓻經

長短工

神賜布囊

石鍤

枯骨滋榮

大吠所怪

梅籃

脇金石

海魚吞舟

雪中芭焦

補服

臨摹硬黃向榻

裝潢

陳少陽書

哥窯

蒲脯

淵明瘞酒

淡飯

界結瓢法

乳田

蔬圃

苜蓿

蜂蝶評

堅瓠祕集卷之三

長洲石農褚人獲學稼纂輯

雁門女子

大有奇書。唐開元中。有僧遊雁門山。入一石洞。洞中之境。愈行而愈不窮。僧愛而更進。忘出忘疲。見敷女子。鬟發飄雲。艸裳葉袂。見僧。訐曰。汝何人斯。髠發刈須。作此異狀耶。曰我僧也。女子曰何謂僧。曰僧者。佛之徒也。女子曰何謂佛。曰佛者。西方之聖人。女子曰。何以昔未之聞。曰佛於漢明帝時。始入中國。女子曰。何謂漢。曰漢者。繼秦之代也。女子曰。我皆不知。曰爾何皆不知。女子曰。我秦人也。蒙恬築城。役及婦人。我等避於此。哺菖蒲。皆不死。亦自忘其年歲也。孰知秦亡而又有所謂漢耶。僧辭出。後再訪之。但見靑靄白雲。不知洞之所在矣。

夢擲全紅

拙庵雜組。成化丙午。上海諸弘濟。就應天鄕試。與同鄕錢狀元福。曹禦史豹。周知州翰。董少卿恬。董太守忱。同赴試。將掲曉。夢與諸公會飲。錢居首席。擲骰舉令。限百擲。酒十觥。得全紅者依數免飲。鶴灘九擲得六紅。餘皆不出六七十擲。各以數逓減惟弘濟百擲無全紅例當全飲乃以左手舉觥。右手執骰疾呼曰。請饒一擲。無則甘罰如例。眾許之。弘濟以骰擲盆。六紅宛然。夢中喧閧而覺。及掲曉。鶴灘苐九。余名與夢中擲紅之數。先後不爽。弘濟果中一百一名。考南國賢書。惟錢福苐九。周翰九十二名。諸弘濟一百一名。董恬一百二名。曹豹一百十九名。董忱一百二十六名。是科華亭王道。錢啟宏。亦中式。惜未入夢。

湘潭鬼哭

客牕涉筆。順治間。新安程靑來黃希倩貿鹺。至湘潭。旅郭外。時際秋冬。夜不能寐。聞遠近若有億萬蛙聲。次日詢之土人。云此非蛙聲。乃鬼聲也。驚問其故。云崇禎間。人民爲流賊殺掠無遺。至今骨積如山。無人收葬。故此鬼哭。二人惻然。卽對天立願。如賈獲利。當來收瘞。售其貨得三倍。卽托一僧任之。於髙阜處建義塜六百所。敢骨得一千八百簏焉。又建小庵。延僧居之。朝夕唪經施食。自後鬼無聲矣。

走無常

稽山語怪錄。宣徳間。江西尢和爲酆都令。左右請諸鄷都神殿。尢岸然曰。吾正欲除之。以息愚惑。豈反謁禱耶。率左右入廟。略無瞻謁之儀。傲睨而返。言當毀除。明晨方治事。門子忽跌僕坐下。尢和顧左右。彼卒死矣。舁之去。左右曰。非卒死。此走無常也。爲冥府勾攝人耳。尢和怒以爲誑語。左右曰。姑俟其起。問之可驗。尢諾之。越二日。童欠伸起。尢問之。童言向從公歸。忽爲冥官召去。遣往江西攝尢睦。文牒悉具。持之行。至彼覓尢家。守門外二日。始得入。尢聞之。睦卽其弟也。因扣其室廬何似。童細述之。卽其家也。尢曰。何以二日方入。曰其家有瘈大。不能遽前。後乘間得入耳。尢思之。果有瘈犬。曰其人何業。曰一秀才也。其貌爾爾。語至是。尢不覺慘沮。知其爲弟。因曰。今則何如。曰隨已攝歸鄷都。聞當得重辟。不可生矣。尢和大慟。急命人詢於家。得報睦以是日亡矣。和乃入觀懺謝。建功表門。著文紀事。鑱之於石。以表異云。

鄷都

成都縣有鄷都山。土人云。此陰府決判罪人之所。其山幽冥不可入。惟餘一洞。視之陰黑。不知底極。定昏之際。側耳而聽。隱隱聞笞撲之聲。凜然可畏。每半月。土人輸番納荊條一大束。以供笞撲之用前所納者用。獘擲置洞口。視之。必零星破碎矣。冥官云。如陽世之刑部。惟四方有罪之人。來此聽勘。爲善者不入也。今人薦親。動云閻羅地獄。不論父母平日所爲善惡。此司馬溫公所言。以不肖待其親。豈得謂孝乎。

東嶽祭酒

湖海搜奇。長洲市民符某皈心道門。受玄壇延生二籙。萬曆丙申六月。夢羣隸入曰。我東嶽使者。屈公爲某司祭酒。命且下。先遣某爲通。符不知所答。但驚顫而已。數日。符生又見一吏卒告。舊任官來。請出迎。一白髮貴人坐肩輿而來。相見。揖入坐定。言某久爲東嶽祭酒。秩滿遷主天曹。知公心平才贍。舉以自代。幸卽赴任。無負天朝之寵錫也。符曰。某目不識一字。何以作官治事。幸公哀之。別選能者。貴人曰。母妨。吾昔爲前官舉用。亦不識字。治事久之。豁然通靈。曹司吏典甚多。無用勞擾。藉公坐鎭雅俗耳。本司文部。及一鷹一犬。皆以交付。符問鷹犬何用。曰鷹犬以察人善惡。日行千里。不可少也。符曰。吾子幼。柰何。貴人曰無妨。公欲挈妻子。則請尊夫人同行。不則冥中亦多佳配。何必戀戀爲皃女之態。語畢。命吏卒上參拜謁。家人悉不見。良久。貴人告去。符送至門。揖遜而別。乃泣語其妻。吾不久矣。居數日。沐浴更衣。無疾而逝。

泰山錄車

聞見巵言。杭士汪周望。自言身爲泰山錄事。能代人查示禍福。又鹽言鄊民左姓者。自言爲地府總司諸役。言科名之事。如來年八月發榜。今年八月先從地府起送。曰地榜。各府城隍查其當與薦者。上之總司以達天曹。至來年正月天榜列示然半載之內。不無去取。必待人榜。然後定也。但人榜可以賄鬻而得。豈地天兩榜。亦可以關節幸中與。

雷部判官

白醉璅言。休寧儒士程學聖。師事洪某。立心正直。中年遊神冥府。職雷部判官。言人死期不爽。不肯與他人言。惟與師言之。一日謂師曰。冥府重先生。將以先生爲閻君。洪笑曰果。爾吾。便爲之是。夕洪。忽病。僕者見庭下如官吏立者數員。良久卻去。洪乃安。達且學聖至。謂洪曰。冥府聞先生便爲之言。遂遣使迎先生。予謂先生笑言耳。期尙遠也。乃召還。洪問潘雪松【土藻。】祝石林【世祿】二孝簾中否。學聖云。此非吾職。然可查也。伹天榜未定。春榜定於先年之十月。秋榜定於當年之正月。後告洪曰。潘公中癸未榜矣。祝尙未也。雪松果第。乙酉十月。洪又命查石林。學聖曰。丙戌榜無祝名。己丑榜有之。然兩搒正在那移。蓋平生爲善。忽有一念之惡。神卽惡其穢。平生爲惡。能猛省痛攺。神卽鑑其馨。故有已上榜而忽除名者。新念不吉也。有本無分而忽登第者。新念遷善也。天家伺察。曾無一刻之停。吾能知祝公之必第。而不能知戌丑之所定也。石林至己丑。乃成進士。

指關爲姓

關西故事。蒲州解梁縣關公。本不姓關。少時力最猛。不可檢束。父母怒而閉之後園空室。一夕月甚明。啟窗越出。閒步圍中。聞墻東有女子啼哭甚悲。兼有老人相向哭聲。怪而排墻詢之。老者訴云。我女已受聘矣。而本縣舅爺。聞文有色。欲娶爲妾。我訴之尹。反受叱罵。以此相泣。公聞大怒。仗劍徑往縣署。殺尹並其舅而逃。至潼關。聞關門圖形。捕之甚急。伏於水傍。掬水洗面。自照其形。自水洗後。顏已變倉赤。不復識認。挺身至關。關主詰問。隨口指關爲姓。後遂不易。東行至涿州。張翼徳在州貿肉。其買賣止於上午。至日午。卽將所存。下懸肆傍並中。舉五百斤大石掩其土。任有勢力者不能動。且示人曰。誰能舉此石者。與之肉。公至時。適已薄暮。往買肉。而翼徳不在肆。人指井謂之曰。肉有全肩。懸此並中。汝能舉石。乃可得也。公舉石。輕如彈丸。人共駭嘆。公攜肉而行。人莫敢禦。張歸。聞而異之。追及。與之角力。力相敵。莫能解。而劉玄徳賣艸鞋適至。見二人鬭。從而禦止。三人共談。意气相投。遂結桃園之盟。

斗姆救焚

康熙壬申仲冬二日渾暮。屈駕橋人。見綠衣兩人。在巷門口坐。以爲代役看柵者。轉瞬不見。咸詫爲奇。隨火起橋陌。延燒三十餘家。至張君安鋪屋。柱焦損。火飛入檐。君安合掌稱斗姆寶號不輟。火光照耀之間。人見君安屋上。有老人策杖巡行。火熖隨濊。蓋君安奉斗齋多年。極其誠敬。故斗姆垂救。及門而止。奉斗之力。昭然可信。

盆木現相

郡中某翁。家素饒裕。康熙中。以子貴受封。聲色貨利。享用甚適。偶抱微恙。忽有一僧欲入見。閽者傳報。令之入。入亦不揖。竟於首席踞坐。某色不悅。問其來何事。云知汝有恙。要化汝銀一千兩。作佛家功徳。某益不悅。漫曰。銀非土塊。一千雨談何容易。僧云。你道非土塊。以我觀之。直與土塊等耳。汝旣不肯拾。可命童子取木來。待我淨手。水至。洗手而去。臨出語童子云。進語爾主。取我洗手水。照照顏面。童子入告。某異之。取水自照。乃一胖大和尙面目。再照。是冠服軒冕之像。更一照之。則成乞丐之形矣。此僧大顯神通。以過去未來現在三世之像。一照畢見。欲以點化此老。惜乎其不悟也。葭鷗雜識。載其姓氏。

日飲水

聧車志。滄州有婦人。不食。但日飲水數杯。年近五十。而容貌悅澤。人問其故。因言白幼母痛在牀。家無兄弟。惟日賣菓於市。得嬴錢數十以供母。值歲歉米貴。因仰天致禱。今日所獲。不足以贍二人。願天憫我。使我飲水不饑。盡以所獲供母。遂臨井飲水一杯。以後遂不思食。殆三十年。

大同妖婦

湖海搜奇。大同一婦。分娩後。不食不言。癡坐井上。汲水飲之。三日。不下百桶。而鯨吸不已。其夫素病。驚躍頓絕。里人以爲妖。理之土中。槿露其首。數日不死。適築墻。置之墻內。又不死。眾以爲神。舁至士地祠拜焉。官聞而下之獄。兩目﹝睒﹞睒。气息如生。官命以薪爇之。未幾。王和兒戕帥之禍作。

麻姑

一統志。麻姑。麻秋之女也。秋爲人猛悍。築城嚴酷。督責工人。晝夜不止。惟雞鳴乃息。姑有息民之心。假作雞鳴。羣雞相效而啼。眾工役得以少息。父知。欲撻之。麻姑逃入山中。竟得仙而去。今望仙橋。其迹也。

曹翰爲蕏

見聞實錄。宋曹彬爲大將。下江南。不殺一人。歿而爲神。四子俱領旄鉞。孫女爲後。少子封王。曹翰克江州。憤其城不。下屠之。未幾。子孫有乞丐者。蘇郡劉鍚玄字玉受。萬曆丁未進士。道過江濵。夢靑衣長面人曰。我宋曹翰也。生平殘忍。罰爲豬數世矣。明晨又當見殺。願公救之。劉公早起。果見屠夫擒一豬至。號聲動地。劉買而放之閶門西園。人呼曹翰。豬卽應之。

聖殿蜈蚣

國初南城。遭兵燓之後。郡學前最爲荒涼。大成殿。除春秋二祭外。絕不啟門。蛇虺蝙蝠惡物。羣聚其中。丙戌夏月。雷電繞殿。回旋三日而不下擊。眾學役異之。啟門徧視。見至聖牌版上。有物叢叢排列。而精光外射。細視之。乃一大蜈蚣。環於牌版之上。牌版髙五尺。蜈蚣環抱周徧。其白而叢叢者。系其足也。學役中有黠者。知雷之盤空旋轉定。爲此惡物。但下擊。牌版必碎。怪物有靈性。知雷神必畏文宣。不敢傷殘其牌版。借此以避雷火誅殛耳。議以火橈。遠鉤聖牌倒地。蜈蚣離版。蜿蜒欲遁。而大雷下震。蜈蚣遂糜爛矣。眾乃大快。扶起聖位。掃除惡物。因見其腹。有逆閹魏忠賢五字。乃知諸書此載白起等事。未盡誣也。

冰柱水山

正徳中。文安縣水忽僵立。是日天大寒。遂凍爲冰柱。髙五丈。圍亦如之。中空而旁有穴。後數日。流賊過文安。民避入冰穴。賴以全活者甚眾。又萬曆間。楊捨居民。夜聞河中有聲。若眾人呼喊狀。意疑是盜。於隙中窺之。見隱隱有火光。明日。河中成水山一座。亭樹階級。闌於坡境。種種具備。城中好事者。買舟往觀之。躡艸履。可涉其巓。𨿽使人力爲之。亦不能迅速曲拆如此。經月始泮。未幾而江陵敗。此二事皆前史未之見。倘三伏得此銷夏。不煩河朔飲矣。

火葬

唐龍江夢餘錄。火葬起於西域。慘毒不仁。昔人比於炮烙之刑。施之僕隸。然且不可。況於親乎。禮於先廟焚。尙須三日哭。豈有燎灼其親之屍。而仁人孝子。乃能安於心乎。東南爲仁義禮樂之區。文物之盛甲天下。而此風流行。莫以爲怪。不能用夏變夷。是亦士大夫之恥矣。近又有燎其親之屍。飲酒至醉。拾其殘骨。擲之於水。謂之水葬。有人心者尢不忍聞。弘治中。郡守曹公鳴岐鳳。置義塜於六門之外。皆方百餘畝。而民狃於故習。猶自若也。吁。可恨哉。

墻起牀中

漱石閒談。鳳陽軍生楊佑。納粟爲指揮。過臨淸。與妓吳秋景情好甚篤。以三百金納之歸。坐臥皆同。歡笑無間。但欲念一舉。卽有一墻起於榻。界斷其中。兩相推撼。而堅如石屏。未嘗一度得合也。乃至遷房易榻。卜書下夜。無不皆然。佑恨之。禱禳無效。累年。秋景快快以死。或云。妻爲厭勝云。

迎春

立春前一日。迎芒神。出土牛。郡人竸觀。以鋪張美麗。爲時和年豊之兆。而畱心民事者。亦號召妓女樂工。梨園百戲。聲歌雜沓。結束鮮明。士女傾城往觀。歲以爲常。觀袁中郎先生迎春歌。可見其盛。國初亦然。自康熙己酉。山西郭公【四維】守吳。躬行節儉。妓女優伶一切革除。惟府縣各官。往迎而已。沿至於今。益復寥寥。蓋淸素可以持身。而不可以禦俗。況春爲一歲之首。躬迎大典。致苟且從事。終是衰風气象。雍維博雅之世。當不應爾。

輦送石刻

宗忠簡公畱守汴京。當金人蹂躪之餘。百務拮據。豈有意營不急者。一日於艮嶽遺址。得定武稧帖石刻。卽遺力輦至行在。中途爲斡離不邀截以去。後金昌宗以爲祕玩。蓋右軍秀傑之筆。照曜天地。不惟蠻貉通知寶愛。卽勲名忠耿之老。亦不容屑越於顚沛時也。

宦者刻經

漢宦者李巡。請於靈帝。令蔡邕考定石經書。刻於鴻都門。古閹宦好學。乃過士大夫如此。又紫桃軒載宋。光堯手書十三經刻石。今𨿽殘缺。尙在杭州府學大成殿兩廡。士人未有過而問焉者。經術日衰。可嘆也。

中天中文

紫桃軒雜綴。於令升周禮太卜掌三易注。伏義之易小成爲先天。神農之易中成爲中天。黃帝之易大成爲後天。今但知有先天。後天而不知有中天。又漢書有中文尙書。令但知有今文。古文而不知有中文。

導引小訣

安老書。陳書林司樂。市倉部輪差諸君。請米受籌。張成之爲司農丞。同坐。時嚴寒。陳一二刻間。兩起便溺。張曰。何頻數若此。陳曰。天寒自應如是。張云某不問冬夏。只早晚兩次。陳諗之。曰。有導引之術乎。曰然。陳曰。旦夕當北面叩請。荷口授。曰。某爲李文定公家婿妻弟。少年遇人。有所得。遂教小訣。臨臥時。坐於牀。垂足解衣。閉气。舌柱上齶。目視頂。仍提縮糓道。以手磨擦兩賢腧穴。各一百二十次。以多爲妙。擦畢。卽臥。如是三十年。極得力。歸稟老人。老人行之旬日云。眞是奇妙。每與親舊言之。云皆得效

搬運捷法

安老書。蘇東坡云。揚州有武官侍眞者。官於二廣。十餘年終不染瘴。面色紅膩。腰足輕快。初不服藥。惟每日五更起坐。兩足相向。熱摩湧泉穴無數。歐公平生不信仙佛。笑人行气。晚年患足瘡一點。痛不可忍。有人傳一法。用之三日。不覺失去。其法。垂足坐。閉自握固。縮榖道。搖颭爲之。兩足如气球狀。气極卽休。气平復爲之。日七八。得暇卽爲。萬搬運捷法也。又於王定國書云。摩腳心法。定國自己行之。更請加工不廢。每日飲少酒。調節飲食。常令胃气壯健。

情欲傷生

韻府續編。將受情欲。先斂五關。五關者。情欲之路。嗜好之府也。自愛彩色。命曰。伐性之斤。耳樂淫聲。命曰。攻心之鼓。口貪滋味。命曰。腐腸之藥。鼻悅芳聲。命曰。薫喉之煙。身安輿駟。命曰。召蹷之機。此五者。所以養生。亦以傷生。

暖外賢

明道雜誌。洛陽劉幾。年七十餘。精神不衰。體幹淸健。猶劇飲。予素聞其善養生。因問之幾。曰我。有房中誧導之術。欲授子。予曰。方困小官。家惟一婦。何地施此。見九每一飲酒。輙以嗽口。𨿽醉不忘。謂此可以無齒疾。晡後。食少許物輙已。丸有子婿陳令。頗知其術。曰。暖外腎而已。法以兩手掬而暖之。默坐調息。至十息。兩腎融液如泥。瀹入腰間。此術至妙。又菽園雜記。回回教門。善保養者。無他法。惟暖外腎。使不著寒。見南人著夏布袴者。甚以爲非。恐涼傷外腎也。云夜臥。當以手握之令暖。謂此乃生人性命之本恨。不可不保護。此說最有理。

飽生眾疾

明道雜誌。世言眉毫不如耳毫。耳毫不如老饕。此言老人饕餮嗜飲食。最年老之相。此語未必然。某見數老人。皆飲食至少。內侍張茂。則每食不過麄飯一盞許。濃膩之物。絕不向口。老而安寜。年八十餘卒。茂則每勸人必曰。寧少食。無大飽。王龍圖晳。造食物至精細。食不盡一盂。食包子不過一二枚。年八十卒。臨老尢康彊。精神不衰。王爲餘言。食取補气。不饑卽已。飽生眾疾。用藥物消化。尢傷和也。劉幾祕監食物尢薄。僅飽卽止。亦年八十而卒。劉監尢喜飲酒。每飲酒。更不食物。啖少果實而已。循州蘇侍郎。每見某。卽勸令節食。言食少則髒气流通而少疾。蘇公飲酒不飲藥。每與客食。未飽已捨七箸。後貶瘴鄕。累年近六十。康健無疾。蓋得力此也。諺曰。夜飯少喫口。活至九十九。卽三叟量腹。節所受之意也。

陳成生男

博物志陳成初生十女。使妻繞井三匝。祝曰。女爲陰。男爲陽。女多災。男多祥。繞並三日。果生一男。又云。婦人姙身。三月未滿。著婿衣冠。平旦繞井三匝。映水視影。勿反顧。必生男。

護胎

菽園雜記。載婦人覺有娠。男卽不宜與接。若不忌。主半產。蓋女與男接。欲動情勝。亦必有所輸泄。而子宮又開。故多致半產。獨牝焉受胎後。牡者近身。則以蹄觸之。謂之護胎。易稱牝馬之貞。以此。所以無半產者。人惟多欲而不知忌。故往往有之。產寶論。及婦人科書。俱無此論。可擴前人所未發矣。愚謂不特半產。兒多痘毒天殤。皆由於此。不可不愼。

忍欲

人生有欲。莫甚於男女之欲。漢髙忍杯羹之分。而不忍割戚姬之愛。項羽縱三月之火。而猶有垓下之泣。況其下此者乎。劉元城南遷日。求教於湅水翁曰。聞南地多瘴。設有疾以貽親憂。柰何。翁以絕欲少疾之語告之。元城時盛年。乃毅然持戒惟謹。趙淸獻張乖崖。至無劍自誓。甚至以父母影像懸之帳中者。蓋其初。未始不出於勉彊。久乃相忘於自然。欲之難遣如此。

財色傷人

紫桃軒雜綴。世間惟財與色。能耗人精气。速人死亡。而方士之言曰。金銀可點化以濟世。少女可采藥以長生。旣快嗜欲。又得超勝。何憚而不爲耶。予以天理人情揆之。恐無此大便宜事。吾儒所不敢信也。

禦衣塞斷出

紫桃軒雜綴。唐遠祖李龍。遷梁武時。築城於龍洲牛心山死。因葬其地。後人立祠。號李古人廟。則天革命時。遣人鑿斷其山。水變赤色腥穢。祿山之亂。明皇幸蜀。有老人蘇坦迎奏。請以禦衣一襲。於斷處塞之。明年。兩京克。帝駕回鑾。夫武氏𨿽鷙。亦李氏婦耳。此山蔭季。必並蔭武。身得居攝享遐壽。初𨿽負垢。終祔唐廟。孰非此地脈流慶。而柰何戕之。觀其塞後。安史遂平。則是冥運之數。假手牡朝。以召豬龍之孽耳。無關李武之典替也。

義甲

劉言史樂府詞曰。月明如雪。金階上迸斷玻瓈義甲聲。義甲。護指物也。或以銀爲之。李義山詩。士一學彈箏。銀甲未曾卸。甲外有甲。謂之曰義。樂部有義嘴笛。婦人有義髻。衣有義領義袖。凡物非眞而假設之者。皆曰義。人名假子。曰義男義女。言其非眞子女也。項羽之尊義帝。亦卽此意。

舞態

紫桃軒雜綴。古歌變爲胡曲。旣已絕響。而舞尢失傳。今優人走三方擺陣跌打之類。皆其遺意。余在中州。與士大夫燕會。見有戴髙竿。舞翠盤獅子生兒。沐猴戲狗之技。想古之善舞拓枝鸜鵒。亦不踰是。又見一女童。貼地蛇行。驚躍數四。備極疾徐之妙。與金鼓相應。久之。忽於尻間出一頭。以兩足代手拱揖。反復旋轉。首尾渾不可辧。花蕋夫人宮詞。有兩頭娘子拜夫人之句。初不可曉。亦豈謂此等。若舞態中。太平萬歲字當中者耶。

龜板膏不可多食

紫桃軒雜綴。龜能辟火。其性難死而易生。曾畜一綠毛者。大如當三錢。爲孩童所虐。已經僵挺。首尾俱出。且作枯臘矣。戲埋之竹下。踰冬歷春。至四月。大雷雨。龜忽蹣跚行艸間。急發埋處。則成空坎。是其得土气。伏藏再活也。昔潤州一紳。性喜服食。補劑中。用龜板膏餌之。垂十年。頗彊健。晚歲。忽患蠱膈。厭厭就盡。乃謁芧山白飛霞。求診視良久曰。此瘕也。公豈餌龜板膏耶。今滿腹皆龜。吾藥能逐之。其在骨節膚腠中者。非吾藥所能下也。可速歸治後事。與赤丸數粒服之。下龜如菽大者升餘。得以稍寬。不數月仍卒。

守龜

古者。天子諸侯立國。皆有守龜。藏之太廟。遇大事。則啟而占之。故以爲寶。與玉並重。太史公作史。立龜策傳。誠重之也。古人目老成人。則曰國之蓍蔡。詞家祝壽。與鶴並引。陸魯望名龜蒙。王十朋號龜齡。彭龜年字予壽。楊龜山名時。名字甚多。未嘗鄙惡。不知何時。以龜子目妓之夫。配其母之鴇子。詩文絕不敢用。委巷之人。取爲罵詈之具。今太卜之官。亦廢國事。絕不用龜矣。

苖光裔卜

啽囈集。宋太祖將掘池。有龜祖孫父子三代。化形爲人。就卜於司天監苗光裔。光裔爲布策成兆曰。將有遷徙。曰損丁乎。曰無妨。光裔覺其非人。執之。乃吐實。因奏聞。太祖於地穴。果得龜數十萬。輦送他水。夫龜以靈故。身能七十二鉆而無遺策。乃復就卜於人。豈處利害中者。固不能自決耶。

瓻經

借書一癡還書一癡癡乃瓻之僞也。昔人謂借書還書。皆佐以一瓻酒。瓻。盛酒器也。大者一石。小者五斗。黃山谷致詩胡朝淸。願公借我藏書目。時送一鴟開鎖魚。東坡和陶詩。不持兩鴟酒。肯借一車書。按師古云。鴟夷革囊以盛酒。鴟瓻字。蓋通用者。酒器。又有名經者。小瓶細頸。環口修腹。以酒貽人。則云酒一經。酒二經。有人餉人酒東云。五經在門。主人誤爲束帶出肅之。乃五小瓶酒耳。李君實飲酒詩。有登樓客在傳三雅。問字人來揖五經之句。

長短工

吳中田家。凡久傭於人者。謂之長工。暫傭於人者。謂之短工。揰蒔時而暫喚者。曰忙工。三餘贅筆云。按六典。凡役之輕重。功有長短。注以四五六七月爲長功。以二三八九月爲中功。以正十十一十二月爲短功。蓋夏至日長。至六十刻。冬至日短。至四十刻。若一等定功。則枉棄日刻。大約中功以十分爲率。長功加一分。短功減一分。至忙工。價幾倍之。

神賜布囊

睽車志。常州一村媼。老而盲。家惟一子一婦。婦一日方炊未熟。其子呼之田間。婦囑姑畢其炊。盲無所睹。飯成。捫器貯之。誤貯溺具。婦歸。不敢言。先取其中潔者食姑。次以餉夫。其親近臭穢者。以水漉之。自食。良久。天忽晝晦。其婦暗中若爲人攝去。俄頃開眼。身在近捨林中。懷挾中。得一小布囊。貯米三四升。適供饔餐。明旦視囊中。米復充滿。寶之。以終其身。

石鍤

揮麈新談。石鍤者。大鵬之精也。鵬獨運無雌。海靜不波之日。見影在下。以爲雌也。其精溢出。墮土上爲土鍤。木上爲木鍤。惟石上爲不失本。性而佳。浸酒服之。健陽。天順中。駙馬都尉趙輝。自海外得之。可禦女百數。而精神不衰。一少妾患苦之。竊以投於池。輝痛惜。度必是妾所爲。乃竭池。覓之不得。或教以婦女衵衣投池。果物土躍出。輝嘆曰。豈吾之精血彊耶。果物之能耶。取一毫與貧人。令往娼家。一夕不休。以姜酒醉之。乃解。後輝卒。其物不知存亡。或去英國公張懋得之。亦畜百妾云。

枯骨滋榮

葵軒鎖記。士人李武錫脊膂。間痛不可忍。數十年後。因攺塟其父。棺已朽。易棺。見有骨間。有大虫。撥去之。而武錫脊痛頓愈。紫桃軒雜綴。張仕政精治折傷。荊州軍士損脛。張飲以酒。破肉。取碎骨一片出。膏塗之。數日而愈。年餘。軍脛忽痛。以問張。張曰。當由所出骨受冷。則痛。急尋。獲之牀下。溫湯洗之。置絮中。遂愈。夫已出之骨。猶闗痛癢。爲其一气所聯。無內外之間耳。郭璞塟經所云。枯骨受潤。子姓滋榮。洵有然。

犬吠所怪

夷堅志。臨興縣民程氏。世以弋獵爲業。家頗丰。因輸租入郡。逢市搖小鼓而售戲面具者。買六枚以歸。分與諸小孫。諸孫得之喜。戴之。羣戲堂下。程所畜猛犬十數。皆常曰放獵所用者。望見之。吠聲狺狺。爭趨搏噬。救之不退。六孫皆死。犬吠所怪。固常理也。亦世獵之報云。

梅盬

瑯琊漫抄。永嘉閨婦。以靑梅雕剜脫核。鏤以花鳥。纖巧可愛。以手劈之。玲瓏如小盒。闔之。復爲梅。謂之梅籃。李太白詩云。珍盤薦雕梅。豈卽此梅籃歟。

吸金石

魯應龍間窗括異志。有人得靑石。大如磚。背有鼻。穿鐵索。長數文。循環無斷處。海啇一見。以數十金易之。曰。此脇金石也。垂於海中。經夕引出。上必有金。

海魚吞舟

湖海搜奇。海南一土。言海上一巨魚死。乘風浮海而來。其髙如山。莫窮首尾。久之內潰。腹中透出一海舟。長若千丈。闊亦十餘丈。髙稱之。中載胡椒。椒得水作火熱。魚𨿽大。肉類也。中熱腐腹。是以死耳。此事甚駭人聽。所謂吞舟之魚。洵有之矣。

雪中芭蕉

王維雪中芭蕉圖。或謂其情意寓於物。不拘四時。僧惠洪有雪裏芭蕉失寒暑之誚。以芭蕉非雪中物。陸安甫叢殘錄云。郭都督鋐在廣西。親見雪中芭蕉。雪後亦不壞。又朱新仲雜記云。嶺外如曲江。久大雪。芭蕉自若。紅蕉方開。乃知前輩𨿽畵史。亦不苟如此。事不目覩。不可懸斷其有無也。

補服

伍蓉庵漫錄。獬豸忠直。見人鬭則觸不直。聞人論則咋不正。鸂■﹝氵鶒﹞好食短狐。在山澤中。則無毒气。故禦史服獬豸。給舎服鸂■﹝氵鶒﹞。義有所取。若獸名窮奇。則食忠信之人而煦姦邪。使禦史給舎惡直醜正。黨邪庇邪。盍制窮奇一襲。

臨摹硬黃向榻

唐人崇事法書。其治書有四種。曰臨。曰摹。曰硬黃。曰向榻。臨。置紙法書之傍。觀其大小濃淡形勢。而仿爲之。若臨深之臨。摹。籠紙法書之上。隨其曲折婉轉用筆曰摹。硬黃。嫌紙性終帶暗澀。置之熱熨斗上。以黃蠟塗勻。則瑩徹透明。儼如魚枕明角。纖毫必見。向榻。坐暗室中。穴牖如盎大。以紙覆帖上。映而取之。欲其透射畢見。以法書年久。縑色沈暗。非此不澈也。大都施之晉魏諸迹。故極意以收之耳。

裝潢

唐百官志。祕書省。熟紙裝潢匠八人。意是今之裱褙匠。謂之潢。其義未詳。胡承之眞珠船云。按釋名。潢。染紙也。裝。修治也。本齊民要術。染潢法云。潢紙滅白。便是。不宜太深。深則年久色闇。注謂浸蘗汁爲之。蓋以避蠧也。廣韻。潢乎廣切。音晃染書也。

陳少陽書

祝枝山刻陳少陽書艸於鎭江郡庠。其書言三事。一畱李文定而黜汪黃。一乞下罪已之詔。亟罪不進兵之將。一請勿幸金陵。此書上。少陽卽日被禍。而所刻乃其稿艸也。少陽當時不聞以書名。然處呼吸震蕩。並命殉國時。而精神如常。揮運不懾。非臨厓撒手漢。豈易辦此。而京兆特爲鐫播。又豈徙玩其點畫哉。

哥窯

春風堂隨筆。宋處州章氏兄弟。長曰生一。次曰生二。主龍泉之琉田窯。生二所陶靑器。純粹如美玉。爲世所貴。卽官窯之類。生一所陶者。淺白斷紋。號百圾碎。名哥窯。

蒲脯

紫桃軒雜綴。余在中州。食蒲筍甚脆美。臘之如幹肉。行河北道上。遇野人驅鹿。龎然如馬而無角。昔趙髙擅秦權。設蒲名脯。指鹿爲馬。而陰除諸言鹿與蒲者。人但知指鹿事。而不知蒲脯。出潘安仁西徵賦注。

淵明瘞酒

李君實先生。載江州絕無佳酒。官廚排當。則仰建昌之麻姑。或遠藉蘇州之三白。世乃傳廬山下。多淵明瘞酒。有發而飲之者。香美不可言。余以爲淵明至貧。得酒輙醉。安所得余酒而藏之耶。當是道術好奇士。特爲此以寓其戲。而世妄以爲淵明耳。

淡飯

倪正父云。黃魯直作食時五觀。其言至深切。余嘗入一佛寺。見僧持戒者。每食先淡喫三口。第一知飯之正味。第二思衣食之從來。苐三思農夫之艱苦。此則五觀中已借其義。每食用此爲法。極爲簡易。其教子弟。必先飯而後用菜。亦重本之意也。余友周永洲先生【必益。】爲餘子侄童蒙師。亦每食先淡喫三口。第一碗飯必素食。添飯則用葷。館於余家者十有九年。並未更易。

芥結瓢法

翰山日記。瓢初生時。研碎芥辣。以筆畫之。其處不長。儼如刻成。此細頸者用之。欲令長柄者。屈曲切開藤根。嵌巴荳肉一粒在內。兩三日後。其葉盡癟。瓢柄亦柔軟。隨意挽結作巧。以綫縛定。取出巴荳。隨卽蘇活。遂成結瓢。此長柄者用之。或將瓢子種傍雞冠。兩邊去皮。合系一塊。待長。切斷瓢根令托雞冠。結瓢紅色。謂之仙瓢。

乳田

今齋食者。以佛經許食乳石。故啖乳餅石首魚。不知石乃藥石之石。或云石耳乳。乃乳田所種。非吳中牛酪所成。嘉定間。黃子中在廣中。見韶陽屬邑民爭乳田。問之。曰村民掘地爲窖。以粳米粉徧鋪之。雜艸罨其上。用糞壤擁之。候雨遇气出。發之。米粉皆化成白蛹蠐螬狀。取蛹搗汁。和粳米粉蒸成乳餅。味甚甘美。佛經所食。此乳也。

蔬圃

玉堂閒話。載廣東新會縣。蜆崗以南。瀕海人有蔬圃。乃淺水中積沙而成者。或爲大風飄去。若浮茷然。番禺有人訟失去蔬圃。爲人所匿在百里外。蓋其事也。

苜蓿

苜蓿。一名光風。生罽賓國。爾雅翼。似灰翟今謂之鶴頂。貳師伐宛。將種歸中國。酉京雜記。樂遊苑中。自生玫瑰樹。樹下多苜皆。一名懷風。時或謂之光風。茂陵人。謂之連枝艸。長安中有苜蓿園。北人極重此味。旣老。則以飼馬。唐廣文嘆。有盤中何所有。苜蓿長闌干。闌干橫斜貌。言旣老而食之不已。爲可嘆也。漢貴武。則以飼馬。唐賤文。則以養士。一物足以觀世矣。

蜂蝶評

李君實先生。有蜂蝶評。蜂諠而擾。蝶靜而逸。蜂掠花膚澤。而戕花最痛。蝶染花魂神。而與花相忘。蝶者花之密契。蜂者花之蝥賊。蝶去來翩翩。聚無蹤迹。蜂營窟宅擁徒眾。所啖幾何。務爲橫積。適資人割截而已。矧又毒尾肆螫。甘作人間孽虫乎。蓋蝶仙趣所攝。而蜂則貪嗔癡具備之一物也。

●堅瓠祕集卷之四目錄

義馬

朱魚變白

孝丐

牛償債

圖乙誤字

傳說誤

李近樓琵琶

縣令主婚

天緣

一激成名

孕化金眼獅

大西國三主

爲法自獘

登髙

馬腦

天目地肺

寺壁照遠

糞黃

廖徳明

福地不易得

多子

短人

長人

神拽人長

犬囓鼻

食量

物日食料

蝗災

龍報金蓮

粉骨爲丸

間紙

朱買臣

象畏鼠豬

金吾

扇

畫圖

異力異須

萬物生虫

鱠殘紅蝦

野枝幻狀

大膽

中時獘

水產陸產

籍沒資財

楊太眞

阿瞞

光武故人

嘉定井

酒活命

古來可笑事

詩有唐气

畵虎類狗

桃棗異

張僧繇畵壁

魚吞仙艾化龍

龍門

三足雞

乳媼姦惡

江西畢氏

奴解客慍

嚴嵩方書

堅瓠祕集卷之四

長洲石農褚人獲學稼纂輯

義馬

書史所載義馬。如踰水救主。望門訴冤。事甚眾。陶朱新錄。載崇寜間。東阿董熙載飲於村落。醉歸。墜馬臥道次。馬韁持於手。忽有盜盡解其衣。又欲其馬。方俯首取韁。馬遽嚙盜髻。盜不得去。逮熙載醉醒。盡復取所失物。馬始縱盜。爲人臣僕。而不盡力於君主者。曾是馬之不若也。

朱魚變白

拙庵雜組。仁和張問渠者。冢宰元洲瀚之兄也。性至孝。母陳夫人。嘗畜朱魚二十餘頭。玩弄日久。母沒。問渠哀痛不忍往視。魚忽皆變白。觀者咸謂魚常變色。不足爲異。及終制之日。魚俱復變赤。儼同除服。人謂孝感所致。

孝丐

都公談纂。正統間。有丐者奉其父母。居蘇之南倉橋警館中。時父母俱以疾癈。丐者辰出而午歸。未出而酉歸。市中所得魚肉。必擇美者躬自炊爨。暮則置酒跪拜於前。喧歌以進。必父母歡醉而後已。市人皆賢丐者而樂施之。以故甘旨不缺。

牛償債

揮麈新譚。潘愛松名珙字廷大。贅於李氏。李有拽磨牛。已十五餘年。精健多力。一日淸晨。帯所拴繩。至李臥房前。作人言曰。牛卽系某人。原負主公本錢若干兩。罰令變牛來償。今年限已滿。本利已足。告歸矣。主人與某妻啟戶視之。蓋磨牛也。再跪前二足。垂淚而死。其事潘所親見者。

圖乙誤字

愛日齋叢抄。趙景安云。古人書字有誤。卽墨塗之。今人多不塗。旁注云卜。謂之卜致。莫曉其義。近於範機宜處。見司馬溫公與其祖議通鑑書。有誤字。旁注云丰。然後乃知非字之半。後人又省作下。或三點者。項氏家說。亦以溫公爲證。謂勘書之法。有爲乙字布於雨字之間者。自右勾上而使之下。蓋字顚倒。當兩易地。余館中校書格。字有誤者。以雌黃塗訖。別書於上。或衍字。以雌黃圈。少者於字側添入。或字側不容注者。卽用朱圈。仍於本行上下空紙標字。倒字。於兩字間書乙字勾轉。舉子場中亦然。歐陽文忠公詩補亡後序。增損圖乙。圖者塗抹也。乙者勾正也。史記東方朔傳。止輙乙其處。謂有所絕止。點而記之曰乙。如士人讀書。以朱志其止處也。又文字有遺落。勾其旁面添之。亦曰乙。唐試士式。塗幾字乙幾字是也。今試式作注。乃點字之誤。點竄出三國誌。曹操與韓遂書。多點竄。點謂塗去。竄謂添入。

傳說誤

紫桃軒雜綴。石氏星經云。傳說者。章祝女巫之官。司天王之內祭祀。以祈子孫。故有大祝。以傅其說於神官。鄭氏曰。傳說一星。惟主後官女巫禱祠求子之事。蓋古有保母傳母。傳說者。謂傅母善之也。由石氏。則傳者。附達之義。而說爲傳說之說。由鄭氏。則傅爲保傳之義。而說爲喜悅之說。其遂目爲啇相傳說者。始於莊子。迨子瞻作韓文公廟碑記。申呂自嶽降。傳說爲列星。於是仍訛襲謬。不復可正矣。

李近樓琵琶

耳譚。載京師瞽者李近樓。籍錦衣千戶。善琵琶。能左右手。彈新聲古曲。無不絕妙。平生羈愁哀怨。及人已胸中事。皆於鳴弦鐵撥發之。令人發上指。淚交下。忽作魚山梵唄。冷然孤僧雲水。復作蘇臺圍獵。淒然百獸鳴噑。有言瞽者習琵琶。穿被作二孔。寒夜舒手出外。時時弄撥。故幾於神若此。

縣令主婚

南濠魚行程某。無子。繼一陳姓者爲子。在店經理。隨又嗣一他姓女。年相若也。陳子長而勤敏。嗣父母許以女妻之。兩人出入肩摩之際。私心亦許可。竊喜。陳以語本生父。納采焉。康熙辛未。嗣父忽不樂於其子。逐之出。另以女擇配。媒氏慫惥。已有成議。爲他姓委禽矣。其女抑鬱不堪。而不能自主。壬申春。陳父訟之吳邑。張邑侯【隆】以陳納聘在前。諭其父以女歸陳。杖責從後執柯者。而程某托言其女不肯適陳。族屬程天士者。深爲不平。鄰里合詞。以程父另配爲不義。張侯頷之。視陳子少年韶秀。遂畱意焉。拘其女到縣。詢之。顏赤不語。侯云。此佳偶也。我當爲爾成之。命取庫銀拾兩。紅紬二疋。票喚喜娘擯相樂人。簪花披紅。堂堂拜縣主。結婚焉。人見其女荊釵裙布。不稱新人裝束。承行吏亟取紅襖並綠裙。當前換易。贊禮交拜。觀者堵墻。吒爲僅事。天士軰見張侯如此好事。而陳家戶庭閴寂。且合巹之費無所辦。不將負此盛典乎。乃出一單。眾姓助婚。頃刻得銀拾余兩。備列案間。張侯大喜。爲之撫掌。歸而酒筵成禮。叩拜公姑。夫婦歡好。郡中閧傳焉。

天緣

濯纓亭雜記。正徳間。都下王某。家甚富。其子聘孫氏女爲婦。將婚。子病瘵死。恐孫氏匿其聘則。祕不發喪。詐令媒妁請期。女家覺其詐。佯許之。至親迎日。王以其女僞作男子往迎。孫氏亦令其侄僞作女子隨行成禮。王意兩女共一室。了無他疑。不意少女與少男相悅。而私成配偶矣。都下民俗。成婚三日。婿與婦同歸父母家。孫氏遂畱王氏女於家。王某方悟。反受其欺。已無及矣。訟於官。兩家各當坐許罪。王氏女旣爲孫侄之婦。而以孫氏之女亦歸王氏之婦。一時盛傳以爲奇事。此與癸集所載相同。

一激成名

近峯聞略。錢塘方賓爲諸生時。在館中買靴。所乘驢逸。適蔡都指揮過。騶從捶驢。驢驚。賓詈騶從。時明初重武功。軍官多橫。蔡因杖賓。賓不勝忿。與蔡相爭。蔡曰。汝他日爲官。能臨我乎。賓因抜皮刀擊檻曰。他日不得相臨。有如此檻。遂去家。入鄕校。鑰門修業。竇中傳餐。三年貢入太學。授兵部主事。永樂初。賦元且觀燈詩。稱旨。升郎中。以侍郎升本部尙書。蔡適有事至部。懼不敢見。乞賓親厚謝罪。賓不答。俾以公事見。蔡且喜且懼。乃盛幣候其歸休。叩頭待罪。賓扶之起曰。非君一激。何以至此。禮之有加。

孕化金眼獅

湖海拽奇。淮陰徐省祭城溪妻有孕。夢中忽云。見一金眼獅子。坐在胸前。徐忙起取火。獅卽跳往桌上。及火至。而獅已無蹤。妻腹忍消。不復有孕。近太倉一大家。夫人有孕。產龜數枚。而腹亦消。母亦無恙。

大西國三主

紫桃軒雜綴。大西國。在中國西六萬里而遙。地名歐海。國列三主。一理教化。一掌會計。一專聽斷。其尊𨿽等。人皆畏聽斷者。旁國侵掠亦聽斷者。徵發調度。然不世及。須其人素積望譽。年過八十而有精力者。眾共推立之。故其權不久而勞於運用。人亦不甚歆羨之。地多犀象虎豹。人以捕獵爲生。亦有稻麥菜茹之屬。文字自爲一體。皆秉教於天主。不知有中國儒釋道教。天主者。最初生人生物之主也。立廟共祠之。其言天謂有三十二層。地四面懸空。日大於地。地大於月。地之最髙處有闕。日月行度。適當闕處。則光爲映蔽而食。五星髙低不等。火最上。水最下。金木土參差居中。故行度周天有遲速。皆著圖立說。頗有可采處。世廟末年。國人利瑪竇者。結十伴航海漫遊。歷千餘國。經六萬里。凡六年。抵安南。人廣東界。時從者俱死。瑪竇有異術。善納气內觀。故疾孽不作。居廣二十餘年。盡通中國語言文字。瑪竇紫髯碧眼。面色如桃花。年五十餘。如二三十歲人。見人膜拜如禮。人故樂與之交。萬曆丁酉。李君實遇之豫章。與劇談。出示其國異物。一玻璃畫屏。一鵝卵沙漏。狀如鵝卵。實沙其中。而顚倒滲泄之。以候更數。攜有彼國經典。彩罽金寶雜飾之。其紙如美婦之肌。云其國之樹皮治薄之耳。因贈之詩云。雲海蕩朝日。乘流信彩霞。西來六萬里。東泛一孤槎。浮世常如寄。幽棲卽是家。那堪作歸夢。春色任天涯。瑪竇不復作歸計。以天地爲階闥。死生爲夢幻。較之達摩流沙之來。抑又奇矣。

爲法自獘

公子虔告啇君欲反。發吏捕啇君。啇君亡至關下。欲捨客舎。客舎人不知是啇君也。曰。啇君之法。舍人無驗者坐之。啇君喟然嘆曰。嗟乎爲法之獘。一至此哉。晉桓蔚之敗。投牛牧寺。僧昌保藏之。劉毅聞而殺昌。及毅被劉裕所討。夜走亦投寺。寺僧曰。昔亡師客桓蔚。爲劉將軍所殺。今實不敢客異人。毅嘆曰。爲法自獘。一至於此。蘇子由謫雷州。不許占官舍。遂僦民屋而居。而章子厚以爲彊奪民房。下郡按治。及子厚謫雷州。亦問捨於民。民曰。前蘇公來。爲章丞相。幾破我家。今不可復蹈前轍也。當鞅軰快其令之行。指撝如意。假令知有後災。猶將不卹。及其出亡而無所居。然後知爲法之獘。悔已無及矣。

登髙

登髙不獨重九。古人人日亦登髙。晉李充正月七日登剡山寺。有詩。桓溫參軍張望。有人日登髙詩。元魏東平王翕。人日登壽張縣安仁山。刻銘於壁。隋文帝正月十五日。與近臣登髙。馳詔召元冑。旣見。上曰。公與外人登髙。不如就朕也。又韓退之有寒食登髙詩。

馬腦

舟丘國人善別馬。馬死。則破其腦視之。腦色如血者。日行萬里。能騰飛空虛。色黃者。日行千里。色靑者。聲聞數百里。色黑者。入水毛鬛不濡。日行五百里。色白者多力而駑。其地有夜又拘跋之鬼。能以赤馬腦爲瓶盂及樂器。皆精妙輕麗。世所貴馬腦。乃眞馬之腦。堅凝而然。今則皆紅石子也。

天目地肺

杭州臨安有天目山。山有兩峯。峯頂各一池。左右相對。爲天之目。河州歷陽縣。亦有天目山。河圖括地象云。西北爲天門。東南爲地戶。眞誥云。金陵者。洞虛之膏腴。勾曲之地肺。注雲。水至則浮。故曰地肺。又大伾山爲地喉。岐山爲地乳。終南山有地脈。爲四皓修煉處。秦苻堅時。長安地有水影。宋文帝時。靑州城南遠望。地中如水有影。人馬百物皆見。謂之地鏡。唐神龍中。大曆末。地見水影。皆有樓臺花木士女往來之態。明萬曆中。皇城下忽見水影。有眾鐵騎臨城。城上刀斗旌旗。無一不備。踰時乃滅。

寺壁照遠

紫桃軒雜綴。湘潭界中。有方廣寺。每至四月朔日。日在東壁。則照見維揚宮府樓堞。居民舎宇。影著壁上。物物可數。又福淸紫薇院。每三鼓後。聞讙呼買物之聲。正如城市。皆是浙音。達旦而止。又七修類稿。靑州府城外羅北門。曰鎭靑。俗曰馬異。左轉數丈。將扺門座之角。人或持石擊地。自遠至。磚中則若雞棲之聲。南京靈谷寺。有琵琶街。人履之拍手應聲。如琵琶然。絳州鼓堆。人馬踐之。逄逄如擊鼓音。蓋天地間空。水火風。相摶相攝。其气機虛翕之變。不可以情理測識有如此。

糞黃

白醉璅言。萬曆辛丑。仁壽令李公述職過郾城。有孝簾謝玉齋子庚子亦舉孝簾。云未第時。糞內生糞黃數枚。李撥視之。形如東瓜。大亦如之。乃活物也。彼地發旺之家。糞多生此。視後仍以糞覆之。亦新聞也。

廖徳明

湖海搜奇。廖徳明【瑀。】江右啇也。素善靑烏之術。臨終語其子曰。大江之中。靑龍山之尾。有島焉。當出異貴。汝必葬我其上。葬畢。三年之中。愼勿啟門。啟則不惟敗事。且得奇禍。徳明卒。其子如其言葬之。歸而扄鑰其門甚固。𨿽至親貴賓臨之。不啟。喪畢。更五日。則滿三年矣。會其妹將嫁。母曰。所不盡者五日耳。啟門何害。於是遂啟其門而出。欽天監奏帝星見江西分。望气者亦言在此島中。帝命物色之。徧一島不可得。一老兵夜臥。聞水次有聲。明旦按其處。發土。得死屍。已化爲龍。惟一足猶人形。目瞑未開。蠕蠕若有動息者。更三目則入於江矣。遂斬其屍。鑿其島。作神廟其上。號曰斬龍廟。而廖氏少長皆坐法。

福地不可得

闇然錄。歸安仰思忠。精堪輿家術。閩故方伯何公。先爲湖州守。其婿六合尹林克正。知思忠。乃延之入閩爲方伯擇葬地。而其姻某亦欲葬父。因聘仰。爲得一地甚佳。方點穴而雨至。遂下山。約天晴再往。是夜思忠夢一老者問曰。今日之地佳否。曰佳。曰。切勿與之。此人爲考官。鬻三舉子。當有陰禍。若葬此地。法當榮其子孫。非天意矣。遂覺。明日思忠問克正曰。昨大尹公先爲何官。宦業如何。曰。先爲某縣教論。轉此官。不久遽卒。聞爲考官時。通關節。得賄甚多。鄕評以此少之。思忠惕然。遂托故辭歸。越三年。遇其鄕人。問某大尹葬何所。人曰。因與勢家爭地。官事牽纏。至今未塟。家業亦凋落矣。思忠益嘆異之。

多子

齊田常專國。選民間女。七尺以上者爲妾。生子七十餘人。田成子有子百餘人。漢張蒼有子百人。趙王彭祖子七十人。中山靖王子百二十人。唐棣王琰子五十五人。榮王琬子五十八人。延王玢子三十六人。張耆子四十二人。杜子徵子一百四十人。馮盎子三十人。宋李仙哲生男女六十九人。姚弋仲子四十三人。胡蕃子六十人。陵陽子仲子三十人。明慶成王有子百人。河洛周王子百人。光澤縣民某子百人。

短人

說苑。載李子敖長三寸三分。於鳴鵠嗉中遊行無礙。莊子注。載務光身長八寸。耳長七寸。誠齋雜記。載李子昂長七寸。漢武故事。載漢武帝時。東郡送一短人。長七寸。名曰巨靈。論衡。載漢建武年間。穎川張仲師長一尺二寸。雜記。載蔡謨外親王蒙長三尺。紫桃軒雜綴。載西陳民朱某。長僅二尺一寸。余裸而視之。腹下卽出二趾。無脛脡。肩下卽臋尻。無肋可數。

長人

中國之人長一丈者。人君則黃帝堯與文王。人臣則孔子。一云九尺六寸。莊子謂自腰以下。不及禹二寸。則後說似矣。吳伍員。漢巨無霸。元魏南明太守慕容叱。俱十尺。無霸腰帶十圍。員眉間一尺。叱頭一尺。腰圍九尺。宋程史載。唐某與其妹。各長一丈二尺。禹長九尺九寸。湯九尺。秦始皇八尺七寸。漢髙祖七尺八寸。光武七尺三寸。昭烈七尺五寸。宋武帝七尺六寸。陳武帝七尺五寸。宇文周太祖八尺。項羽八尺二寸。曹交九尺四寸。韓信八尺九寸。王莾七尺五寸。劉淵八尺四寸。劉曜九尺四寸。慕容皝七尺八寸。姚襄八尺五寸。冉閔。竹翼犍。宇文泰俱八尺。慕容垂七尺四寸。慕容徳八尺二寸。韋康成年十五。長八尺。姜宇十五長七尺九寸。劉矅子胤十歳長七尺五寸。後止八尺四寸。晉咸熙二年。長人見於襄武。長三丈。苻堅時申香夏默護磨那俱長一丈。九尺。爲拂蓋郎。大秦人長一丈五尺。龍伯國人長三十丈。支提國人長三丈三尺。長狄僑如長五丈。南海毗騫國王長一丈二尺。頭徑三尺。防風氏骨節專車。佛長一丈九尺。弟阿難與從弟調達。俱長一丈四尺五寸。女子長者。明徳馬皇后。和熙鄧皇后。俱七尺三寸。劉矅劉皇后七尺八寸。以美著稱曜長九尺四寸。庶幾相稱。

神拽人長

湖海搜奇。嘉靖初。紹興張益習儒。爲弟子員。夜臥。見二蒼蠅。自窗外飛入。集幾上。倐成二人。有頃漸大。皆長七八尺。各以手撫張。張噤不能出語。一人抱其首。一人拽其足。盡力相掣。覺其身隨拽而長。長與屋等。又踞二壁角再拽之。張昏然。二人仍變爲蠅飛去。張遂寤。至旦。加長三尺。體骨雄偉。與舊不同。妻子驚而問之。一字不復識。有司聞之。奏爲大漢將軍。

犬嚙鼻

挑燈集異。吾郡周時懋【惠疇。】少以痘毒死。其家置之墻隈。出買凶器。爲犬嚙其鼻。毒隨血出而復活。遂收養之。正徳中。以字藝被用。官至工部尙書。相者謂其鼻存。則與五官不相稱。當不貴矣。

食量過人

食之多者。史稱簾頗七十餘。一飯斗米秤肉。注。枰肉。十觔也。發蒙記云。簾頗年老。日啖肉百觔。苻堅時。拂蓋郎申香夏默護磨那。每飯。米一石。肉三十觔。宋明帝噉白肉至二百片。蜜漬鱁鮧。一頓數金缽。蕭穎冑噉肉膾二斗。唐張興一飯肉十觔。馬希聲食雞五十。範汪噉靑梅一斛都盡。齊王好食雞跖。日食雞七十。臨江王妃江無畏。好食鯽魚頭。日進鯽魚三百石。晉宦者廖習之。食量寬博。晉祖曰。汝腹中有五百斤鐵磨。癸辛雜記。宋丞相趙溫叔一飲三斗餘。食豬羊肉各五觔。蒸糊五十事。又未永嘉陳仲潛健啖過人。適北使亦善噉。求爲敵者。以仲潛充選。飯已復索。乃各以半豚進。使者辭不能噉。仲潛獨大嚼至罄。崇禎中。郡中兪胖。家素封。以善啖而貧。至饔餐不給。乃以銀四兩。買郡廟皂隸一尊。日收其蛋肉面飯自供。猶苦不飽。親友復集銀四兩。又買一尊。姑得充然果腹。至順治初卒。將皂隸頂替與人。爲之棺殮云。

物日食料

眞珠船。載禁苑魚獸食數。正徳中。崔傑爲光祿寺丞。言南城金魚。日食蒸餅白麫二十斤。禦馬監小猴十隻。日食白米一斗。紅棗二斤八兩。獅子房二號。日食活羊一隻。白糖四兩。羊乳二瓶。醋二瓶。花椒一兩三錢。犀牛一隻。日食白米一升。豬肉二觔。雞一隻。紅棗二斤。豹每只。日食羊肉二斤。虎每只。日食羊一羫。帷猴以攪馬不睡。辟害。不爲虛糜。余則坐食屍素之畜耳。當與曠官蠧國者。並殺同驅可也。

蝗災

暌車志。淳熙庚子辛丑。平江比年大旱。常熟縣虞山北郭。有農夫過某。種田六十餘畝。歲常丰熟。過覬。例免秋賦。亦報旱災。自爲得計。明歲壬寅。飛蝗大至。首集過田。禾穟俱盡。而鄰北接壤。田並無恙。又二田家。東家守分常苦。西家侵害無已。是年蝗虫盡集西家之田。不入東家之界。西家怪之。乃夜以布囊貯蝗移寘東田。有報東家農者。絕不與較。但云果有神明。蝗當自去。明日蝗復飛集西家之田。東家照舊成熟。

龍報金蓮

葭鷗雜識。康熙中。一漁人獲一大鯉。以筐成之。往售。時值上元。合城張燈彩。漁人往來市中。並未有呼之者。若空筐無物云。漁人懊恨。至晚歸丹。還攜筐無人見問之故。令妻斮之。其妻甚慧。諦視之。謂夫曰。我聞鯉魚■﹝目毚﹞眼。此恐是龍神。食必有禍。盍縱之水。夫然之。相與合掌加額。放之湖中。夜夢一白衣秀士來謝曰。予龍王之子。偶遊湖濵。爲子所獲。蒙攜入市中。觀燈竟日。且不加害。銘感難酬。有金蓮一盆。送至家中。當令日開一枝。永富爾家。旦視之。果有金色蓮花在焉。日開一朶。家遂殷富。

粉骨爲丸

白醉璅言。張眞人之始祖。善相地。負其親骸骨。行求十餘年。到龍虎山。覩其崖。吉利而峻險。不能梯。乃粉骨爲彈丸。以弓發之。至若干丸而墮。後復再中。至若干丸而止。故其封爵中絕。尋亦復續。此其驗也。又其家遺誓云。傳睛不傳發。傳發不傳睛。今子孫襲封者。非鬢髮上指。則目睛仰生云。

簡紙

愛日齊叢抄。王沂公以簡紙數幅送入。皆他人書簡後截下者。晏元獻凡書簡首尾空紙。皆手自剪熨。置几案以備用。王文康平生不以全幅紙作封皮。諸公皆身處貴盛。儉徳若此。世俗費紙者。無人語以前事。又顏氏家訓云。梁東莞臧逢世。就姊丈劉緩乞客刺余紙寫漢書。勤儉更過人矣。

朱買臣

漢時會稽郡。卽今蘇松常嘉湖地。朱買臣爲會稽太守。而杉靑吏同其妻謁伏道左。因有羞墓亭。買臣死。亦塟嘉興東塔。非今紹興屬邑之會稽也。買臣在漢武帝時。與嚴助王褒等。俱以辭辧捷給見幸。漢元帝時。又一朱買臣。作武昌太守。卒葬彭城者。至梁元帝時。又有朱買臣。與胡天佑同拒北魏者。

象畏鼠豬

象畏鼠。見地有鼠迹。終日不敢動。海語物產篇。載象嗜田禾。經旬數畝立盡。島夷縛孤豚於深樹中。喔喔不絕聲。象聞而怖。乃引類而遁。昔王威寜平兩廣夷人。畏象戰。因覓小豚數千縱之。象果披靡。人以爲豚類鼠。不知豬聲。固象所畏也。

金吾

崔豹古今注。金吾。車輻棒也。漢執金吾。亦棒名。以銅爲之。金塗兩未。謂之金吾。漢百官志。漢官曰執金吾。緹騎二百二十人。應劭曰。吾。禦也。掌執金吾。軰以禦非常。文獻通考。武帝增置八校。更名中尉爲執金吾。師古曰。金吾。鳥名。主辟不祥。天子出行。職主先導。以禦非常。故執此鳥之象以名官。

扇

古人所用團扇羽扇。王瑉贈嫂婢。及王右軍爲蕺山老姥晝扇。蘇東坡爲春夢婆書扇。皆團扇也。方曲。形如餅。而四稜。以木爲之。亦團扇類。北史魯漫漢。遇楊愔。騎驢不下。以方曲障面而過是也。折疊扇。古名聚頭扇。僕隸所執。取其便於袖藏。以避尊貴者耳。元時。東夷始以入貢。明永樂間。稍效爲之。後則流行浸廣。而團扇幾廢矣。至於揮灑名人翰墨。則始於成化間。作僞之徒。乃取宋元明初名公手迹入扇。良可哂也。

畵圖

漢宣帝思念輔佐之功。則寫博陸侯諸臣圖。元帝縱欲。則寫王嬙諸美人圖。以次待幸。唐太宗重文。則寫十八學士瀛洲圖。宋仁宗畏敵。則寫元昊像時觀之。南唐韓熙載。窮極聲妓之樂。其沈酣狎暱聞於李后主。後主令工。就第寫夜宴圖。宋吳益王逍遙山水。髙宗命善畵者躡而窺之。寫冷泉濯足圖以進。明初祭酒滑縣宋仲敏【訥。】剛毅稱職。髙皇殊眷之。君臣之契莫倫。髙皇燕居。思見祭酒。不欲數召煩勞。令畵工陰寫其貌以歸。數主數臣。其密契同。而所尙終不逮明髙皇也。

異力異須

白醉璅言。攸縣張子云。身長八九尺。爲人擔米。肩各一石。首戴五斗。而行無窘步。嘗臥石橋上。其首去地數寸。元未之亂。鄕民推爲寨主。所乘馬灰色。日行千里。鳴金未絕。自山馳下已十里矣。歸附後。爲巡檢而卒。同時有徐寨王。須千餘莖。以囊盛之。舒則其修二丈。後亦歸附。

萬物生虫

世閒萬物。無不生虫。木水土之中生虫。固其常也。人身中有疥虫。醬與酰各有虫。至火中生虫。則火鼠也。極南方有之。其毛可以爲布。垢則以火浣之。原化記。載獸名蝸斗。如犬而食火。糞復爲火。褚記室載。南雞亦食火。陰山以北積雪。歷世不消。其中生蛆。大如瓠。謂之雪蛆。味極甘美。張子和醫者。著儒門事親書。言見民家一鐵鑊。厎上一鐵泡。槌破。有一紅虫。其走如飛。其嘴甚硬。是金鐵中亦有虫也。

鱠殘紅蝦

博物志。吳王江行食魚鱠。有餘。棄於中流。化爲魚。名吳王鱠余。長數寸。大者如筯。雲溪友議。寶志禪師。嘗於臺城。對梁武帝食鱠。時昭明諸王皆侍側。食訖。帝曰。朕不嘗此味者二十餘年矣。師何爲乃爾。志公乃吐出小魚。鱗尾皆具。帝深異之。今吳中鱠殘是也。中吳紀聞。承平時。有蝦子和尙。好食活蝦。貯之袖中。且行且食。或隨其所往。密視之。遇水則吐出。蝦皆遊躍而去。又林酒仙。東禪僧也。好食蝦。人規之。輙吐出。卽遊去。至今東禪寺前河中。有紅蝦。

野杖幻狀

王丹麓廣聞錄。崇禎甲戌七月朔。河南孟縣民孫光顯祖墓。在河陽驛之東。有野葡萄藤。枝椏間忽抽新條。條列萬狀。有美人者。達官者。爲龍鳳。爲龜麟。爲蟬爲雀。魚蛇鼠。爲孔雀鸚鵡。道臣曹應秋。取得三美人。一鳳。一鸚鵡。美人黃衣白裳。面施粉黛。鳳苞五采。鸚鵡棲於架。架上有盞。盞中有粒。點染生動。妙手不及。

大膽

拙庵雜組。諺云。出外十里。爲風雨計。出外百里。爲寒暑計。出外千里。爲生死計。京師諺云。三十里外不帯傘。好大膽。五十歳後不買板。好大膽。言三十里外。則風雨不可期。五十歳外。則生死不可期耳。然人生天地間。無時不可死。豈特五十外哉。

中時獘

濯纓亭筆記。太平之世。人皆志於富貴。位卑者所求益勞。位髙者所得愈廣。然以利固位。終不能保其所有。故時人爲之語曰。如縣是掃箒。太守是畚斗。布政是叉袋口。都將去京裏抖。語𨿽粗鄙。切中時獘。

水產陸產

拙庵雜組。東南之人食水產。西北之人食陸產。食水產者。鱉蛤螺蚌。以爲珍味。食陸產者狐兔鼠雀。以爲美品。如吳人食土蚨蝦蟹鰍鱔之類。不以爲怪。與嶺南食蠐螬蜻蜓及鼠者何異。此以五十步。笑百步也。

籍沒資財

王愷珊瑚七尺。髙元載胡椒八百石。古以爲侈。載之史冊。羣談采余。王黼旣誅。籍其家。庫中黃雀鮓。自地積至棟。滿三楹。他物稱是。童貫敗。籍其家。得理中劑丸幾萬斤。金銀寶物無算。賈似道死。果子庫糖霜數千甕。官謂此物不可久畱。難載冊籍。遂輦棄湖中。七修類稿。正徳中。劉瑾朱寧。權侔人主。富踰國帑。及籍瑾資。共金一千二百五萬七千八百兩。銀共二萬五千九百五十八萬三千六百兩。朱寜。金共十萬五千兩。銀共四百九十八萬兩。聞籍沒王振曹吉祥家資尢多。民之脂膏。安得不竭。

楊太眞

楊太眞。本廣西容州普寜人。父維。母葉氏。妃生有異質。都部署楊康求爲女。時楊玄琰爲長史。又從康乞爲女。攜歸長安。納之壽邸。遂擅天寶之寵。幾覆唐祚。晉石衛尉家綠珠。亦從南蠻中得之。豈天地妖艷之气。偏鍾於荒峒密箐之地與。緣珠井。在白州雙角山下。

阿瞞

人知阿瞞爲曹操小字。不始唐明皇小字。亦曰阿瞞。李徳裕所作明皇十七事內一條。李輔國矯詔。遷太上皇於西內。中路見兵攢耀目。【一作日。】上皇驚懼。賴髙力士在左右獲安。上皇曰。微將軍。阿瞞爲兵死鬼矣。又羯鼓錄。載明皇與寜主簪花事。累自稱爲阿瞞。明皇字阿瞞。古賢小字集未收。

光武故人

光武故人。人知有嚴光。而不知有牛牢。光武平時。與諸故人夜話及讖。光武曰。劉秀作天子。安知非我。萬一果然。各言爾志。牢獨默然。光武堅叩之。牢曰。大丈夫立意。不與帝友。眾大笑。後光武卽位。累微不至。刺史郡守奉詔存問。牢每披髮不答詔旨。嚴君平之故友。人知有富人羅衝。而不知有安鴻丘。鴻丘爲君平作誄曰。無營無欲。澹然淵淸。又林閭翁孺。皆臨卭人。亦其友也。

嘉定井

白醉璅言。嘉定民家。開井四丈無水。得一石。以鍬揮碎之。石中鹵水湧出。其人亟出得免。木浸中庭。髙尺許。眾謂必遭墊溺。適有一垢衣道人過。見而謂人曰無事。以雞籠罩之。卽止。如其言。水果漸退。

酒活命

拙庵雜組。史百戶號松所。善畵龍虎。醉則運思尢妙。人欲求者。必以醇醪醉之。乃肯下筆。以是日事酩酊。嘗迎巡按。以醉伏地。言百尹稟事。實無所言。指揮何其稟云。百戶有顚疾。乃扶出。何呼其父。令戒其子飲。父怒責之。絕其酒一月。病甚不能起。延醫王維綱治之云。脈絕不可治。其夕果死。親屬哭畢。母哀之曰。在生嗜酒。今以戒酒死。死不瞑目。命兒女啟其口。以杯酒灌之。入喉有聲。乃再進一杯。覺鼻息如相續者。又進一杯。唇動气通。母問如何。答曰好喫。乃更進一杯。遂省人事。明旦往告王醫求藥。王不信。具告以故。曰然則非藥之力。乃酒之功也。宜更飲之。乃更進六七度。推枕而起。又十年乃卒。

古來可笑事

梁大將軍【冀】作販牛黃客。【見後漢延篤。】石衛尉【崇。】祖車騎【逖。】戴若思。李北海【邕。】俱作刼海船賊。【見正史。】吳興太守謝朏。唐新昌令夏侯彪之。皆以雞卵給人。收其雞。【見南史廣記。】李后王作鵝卵柳條稅大使。【見邵內見聞錄。】解漕運賓王。作賣竹筒主人。【是雜誌。】謝文靖【安。】作蒲葵扇牙行。【見雜俎。】裴丞相【休。】韓丞相【熙載。】作歌姬院乞兒。【見本記。】石曼卿作鬻私鹽惡少。皆古來可笑事。

詩有唐气

水東日記。吳下有舉子。作詩自掲廳壁間。乃兄譽之座容曰。舎弟此詩。大有唐气。一客忽起。索梯甚急。眾莫解其義。旣得梯。歷級而升。以舌舐其詩曰。有糖气爲何不甜。一座爲之絕倒。

畵虎類狗

紫桃軒又綴。爾雅釋畜。犬子曰狗。釋獸。虎子熊子皆曰狗。又漢律捕虎一。購錢三千。獲狗半之。然則所謂畵虎類狗。蓋指虎子。亦未大懸絕耶。

桃棗異

吐谷渾有大如石甕之桃。北荒有七寸之棗。南荒有三尺之梨。東方有三尺之椹。木蘭皮國有五尺之瓜。三寸之麥。暹羅稻粒盈寸。屯羅島之麻實如蓮的。皆中國所無。

張僧繇畵壁

梁武帝命張僧繇。畵江陵天皇寺壁。僧繇於所畵盧舎那傍。另繪仲尼與十哲像。武帝怪問。釋門內何用此。僧繇云。後當賴之耳。迨宇文周滅佛。此剎以先師像故獨存。然則僧繇識略。超越今古。故藝能精如此。

魚吞仙艾化龍

安南國有艾山。在嘉興州蒙縣。西臨大江。峭石環立。人迹罕至。相傳上有仙艾。每春開花。雨後漂水中。羣魚吞之。便過龍門江。化爲龍。

龍門

漢地理誌注。交州有龍門。水深百尋。魚躍龍門。雷爲燒尾。乃化爲龍。不得過者。曝腮點額。血流此水如丹池。故唐人比進士登科。爲登龍門。又李膺傳注。龍門在綘州。

三足雞

康熙壬申四月初。謝季純西山掃墓。籬落間。見一雞雛。足不能舉。取視之。乃三足焉。其一足出自尾間。形似鼎。多趾而稍短。頭差大而喙微扁。啾啾撲地作聲。因取歸玩之。得寓目焉。乃知輟耕錄所載非誣也。

乳媼姦惡

近峯聞略。嘉靖壬午。吳江舉人葉伯惇妻陶氏。賢淑。有乳媼。欲盜其金。暮置毒茗中。將飲之。適葉醉歸。索茗甚急。媼進飲之。暴死。媼紿其父曰。無疾。脫陽耳。父醜其滛。竟殮之。後年餘。紏一婢。俟陶寢熟。以布帶絞殺之。則又。紿其父曰。墮私胎。懼露。故目盡。父益不欲彰。亦就殮。時有小婢觀其狀甚悉。踰時。媼毆其婢。具以白父。系置於法。

江西畢氏

鉤玄。江西畢氏。中歳無子。甚以爲憂。然與妻極恩愛。不忍置妾。每醉後。與妻遇。寤多不省記。妻陰以侍婢代已。卽有娠。露於畢。怪而疑之。旣產子。欲斃之。妻具以實告。乃納而試之。明年。又產一子。遂釋然。且感其妻。後二子相繼舉進士。長濟川。次濟時云。

奴解客慍

見只編。載裏有富人某。張具邀賓。意獨重一上客。顧眾賓皆至。上客不來。富人大懆。失聲云。偏是要緊者不來。眾賓不悅。各有去志。一奴在旁。知主人失言莫解。應聲出門。急向後廚。擔二上尊。從大門入。厲聲謂主人云。要緊者來矣。眾賓釋然。初謂爲酒也。此奴微言中解。亦黠矣哉。

嚴嵩方書

拙庵雜組。嘉靖中。宗給諫弘暹。宦江西時。奉旨藉分宜相。宗實與監藉之員。言嚴相靑褶紗巾。手持小書數帙而出。監藉者難之。嚴曰。此經驗方書。欲藉以送老耳。監者曰。方書有刀創藥方否。曰有。曰能治得楊繼盛沈錬頸創否。嚴爲默然。監者曰若然。則此書猶無效者也。遂奪而投之於火。

●堅瓠祕集卷之五目錄

更定文章九命

必然偶然

陳蔡相譏

王侯木

歙令傅野倩

夢中語兆

宋錦

胡梅材定變

焚牘獲全

白水銅印

辭閻君酒

八百丁

犬子豺郎

七字勾向左

小兒傷臂

總是一家

鹽場土豪

汪司馬輿人

平嶺

燭淚污頂

縫婢陰

僕號墨文

人生各異

鳥翼棄兒

臥水得魚

刲殷療疾

大黃療時疾

封木石鳥獸

放龜

燕塑像

兩系官銜

聖火聖水

存孤封爵

豫讓施金

立橋除道

柳敬亭

狄梁公善鍼

蘇石異飲

正直爲神

慢神致禍

沈家怪異

佛像動泣

正啼禳鬼

厄並

舞態

汾陽新建

駙馬

楚齊二王異好

楊妃心經

佛面刮金

部郎厚徳

鴨卵河魨子

蜈蚣珠

牝牡珠

格

壓油

葫蘆棗

詩蛆詩牛

簽訣

三十六言

洗字去朱法

堅瓠祕集卷之五

長洲石農褚人獲學稼纂輯

更定文章九命

昔王弇州先生。創爲文章九命一曰貧困。二曰嫌忌三曰玷缺。四曰偃蹇。五曰流貶。六曰刑辱。七曰夭折。八曰無終。九曰無後。殆有所感而爲是論。仁和王丹麓先生。以爲天下後世。盡泥此言。豈不羣視文章爲不祥之莫大者。誰復更有力學好問者哉。因反其意。爲更定九命。一曰通顯。二曰薦引。三曰純全。四曰寵遇。五曰安樂。六曰榮名。七曰壽考。八曰神仙。九曰昌後。各引古人往事以實之。頓令覧者有所歆羨云。

必然偶然

新安張山來先生憶。聞錄吾邑某生。從某師讀書山中。一日徒問其師曰。讀書欲何爲。師曰。爲科第也。某曰。科第亦偶然耳。安可必乎。師曰。讀書以博科第。乃必然者。何謂偶然。後師徒二人。同登賢書。各建一坊。師題曰必然。弟題曰偶然。歷年旣久。必然者圯於地。而偶然者尙無恙云。

陳蔡相識

歙邑陳元弼與蔡昭遠論文。陳雲。所苦腹中無料耳。蔡卽其語譏之云。陳元弼腹中無料。陳卽答云。蔡昭遠背上有文。或詢其故。曰君不記山節藻稅注乎。蓋戲其姓也。

王侯木

歙有精於星學者。偶遺矢於野。忽聞地上作爆響聲。視之。則土中迸出萌蘗。卽以此時之千支推之。乃王侯命也。因畱記爲驗。後里人建張睢陽公廟。以此木雕神像。果王侯云。

歙令傅野倩

崇正乙亥。義烏傳野倩先生【巖。】以名進士來令吾邑。善政頗多。偶記其軼事數則。鄕民有割肝療其親者。諸生以其孝。公舉於庭。公笑謂之曰。此子旣已割肝。又煩諸兄來。必復破肺矣。蓋譏諸生之受賂也。試童子時。有方顯者。以宦牘求前列。公見其名。笑云。方顯得文章有用。童對云。益足徵天地無私。公笑而取之。又有鄕先生詣公庭言事。頗似枉法。公不聽。鄕先生望公紗帽戲云。老父母好髙冠【官。】公曰。不是官髙袛因發【法】重。蓋公饒發因髙其紗帽云。

夢中語兆

泰興季因是先生【寓庸。】蓄女優數軰。倩名師教授。必飲以痿陽之劑。乃聽爲師。一日女徒語其師云。我軰作此等事。不審將來若何結果。師云。此非若輩所宜言。越年餘。先生語優師云。吾夢中見一聯。若使人人能結果。除非樹樹不開花。不知何所兆。優師無以對。先生有園。名樹樹園。一歲園中並無一花。優師忽憶夢中句。及女徒所詢結果語。知主人當不久人間矣。未幾先生果死。女優遂散。

宋錦

錦向以宋織爲上。泰興季先生。家藏淳化閣帖十帙。每帙悉以宋錦裝其前後。錦之花紋二十種。各不相犯。先生歿後。家漸中落。欲貨此帖。索價頗昻。遂無受者。獨有一人以厚貲得之。則掲取其錦二十片。貨於吳中機坊爲樣。竟獲重利。其帖另裝他紵。復貨於人。此亦不龜手之智也。今錦紋愈出愈奇。可謂靑出於藍而靑於藍矣。

胡默林定變

胡默林先生【宗憲】家僕中。有有功健兒二人。力萬鈞。人不能近。其一犯公令。欲斬之。禁獄中。其一自度苟殺彼。必且及我。遂謀弒主。有知之者。密以語公。次日公適當生辰。諸子謂此賊必乘此行事。盍不受賀。公曰。此示怯也。其受賀如故。吾自可辦賊。因密授諸將計。及期。帳下以次行酒。及此僕。公急語之曰。汝素有大功。吾前欲斬某。俟汝爲請卽釋之。欲以爲汝榮也。汝何久不言乎。僕聞此語。不覺感動泣下。拜曰某初不敢言。不謂主公厚我如此也。公曰。吾當爲汝赦之。今吾生辰。汝軰可痛飲。必大醉爲樂。僕果大醉。乃並前僕斬之。公之不動聲色。而定變於倉卒。類如此。

焚牘獲全

胡默林以總制開府於浙。有幕客謂胡公。某受公惠久。無可報稱。今嚴相國勢且敗。敗則蔓延及其黨。公必不免。今爲公計。當以厚幣伴函薦某於彼爲記室。彼必重用某。某暇時。凡公有片紙隻字。必爲公匿而焚之。嚴𨿽敗。公無患矣。胡公然之。如其計行。及嚴敗。胡公果無累云。

白水銅印

歙邑西村名莘墟。有某之先世。微時來揚投其戚屬。途拾一銅印。文爲白水。至揚州戚屬各助以貲。置質庫中故衣。戲以銅印鈐之。獲息殊厚。未鈐印者。初無人問也。亦以印鈐之則售。經年貿易貲且數倍於所助。自後凡有所爲。必以銅印從事。卒以鹽筴起家。號其業曰泉。蓋合白水二字而爲言也。迄今子姓仍以泉爲號云。

辭閻君酒

明代有一善人死。閻君邀飲。至則見爲筵者四。首爲僧。次爲道士。又次爲善人。主席則閻君也。坐定。閻君舉巵屬僧飲。僧合掌念佛。不肯飲。閻君亦不之彊也。次及道士。道士拱手亦不肯飲。次及善人。善人自念。彼二人皆不飲。吾寧敢獨飲乎。亦辭之不飲。如是者三。閻君起立。拱手向三人請行。三人以次行至一處。如井狀。閻君拱手向僧請下。僧趺坐而下。次及道士。道士立而下。次及善人。不覺首先入井。及下則已托生人間矣。自念奇異。祕而不言。長而求所謂僧道。杳不可得。後舉進士。例爲縣令。往吏部掣簽。見冢宰坐堂上。儼然冥中道士狀也。熟視再四。冢宰忽呼曰。汝在此乎。曾憶冥間事否。曰憶之。特不敢言耳。問曾見同席僧乎。曰未之見也。冢宰曰。我若見之當以語汝。汝若相見。亦當語我。時某掣得河南某縣令。到官後謁藩王。王固冥間同席僧也。一見卽驚喜曰。汝來此乎。曾識我否。曰識之。王曰。曾見同席道士乎。曰。卽今吏部尙書某也。觀此則閻君之酒。乃俗所謂迷魂湯耳。

八百丁

歙邑南有村名北岸。某姓始祖欲葬其父。地師爲示一地曰。葬此。子孫繁衍。但初年有損耳。畱一語爲驗曰。半夜夫妻八百丁。葬後爲子娶婦。合巹之夕。賀客皆散。新郎已就寢定情矣。迨半夜。忽聞有欵門者。新郎疑爲賀客復來慁。試啟戶視之。一虎突入。舉室驚救。虎𨿽去而人則死矣。踰年新婦生一子。此後子孫果繁衍云。

犬子豺郎

某給諫子。已娶婦。爲諸生。每遇歳試。輙倩人代作。學使者以其要人子。必置前列。及給諫假歸。有所聞。親送其子入試。試後亦不許通賓客。試題爲嫂溺不援六句。公子於題則書豺狼爲才郎。權也爲犬也。於文則曵白無一字。文宗初不知爲給諫子。置之六等。諫給怒。痛責之。妻慚而自縊。文宗例於試畢。始拜鄕先生。及謁給諫。語及所書題云。諸生中有如此不通者。給諫云。此卽不肖子也。文宗踖蹐不安。隨一揖別去。攺置一等。次日有人榜諫給門曰。權門生犬子。烈女嫁豺郎。又號公子爲六一居士。

七字勾句左

順治中。歙邑一令。初不識字。及判示日。其日爲十七。胥教以十字判畢。胥復教以七字如十字狀。而曲其下。復鉤向上。令灣向左。其形爲士。胥恚云。誤向左矣。令審視良久。忽反張其示云。如此懸之市。則七正矣。蓋令止知士正而爲七。而不知通幅墨字之皆反也。其遺笑一邑如此。

小兒傷臂

白門幼科胡道五。爲巨室醫歳余小兒。其證非外感。又非內傷。惟啼哭不止。胡乃密詢乳媼之夫曰。汝爲我密詢汝婦。兒是何病。設有他故。我斷不以聞於主人也。其夫云。乃吾婦酣睡時。壓損其臂骨耳。胡曰果爾。吾當偕外科往。遂密與外科計。詭云。此病某有祕方。須以藥敷臂土。再以煎劑飲之。自愈。主人如其言。兒臂痛漸減。不數日而愈。乃厚酬之。此等乳媼。殊可痛恨。而醫家亦不可不知此等作用也。

總是一家

歙邑令某。檄拘洪姓者。其人逃匿。令拘其族之富人。富人至云。某未犯法。不審何以見拘。令云。某人有罪。彼旣在逃。自應坐汝。富人云。某與伊並非服屬。風馬牛不相及也。令怒云。汝與伊五百年前是一家也。富人云。若然。某叔父忝居相國。幸推烏屋之愛。見宥何如。令云。汝叔爲誰。曰。內院洪承疇是也。令云。內院閩人與汝何涉。富人云。五百年前亦是一家也。終無以加而出之。

鹽場士豪

鹽場士豪某。室有別業三楹。階前掘一深池。中積水。外繚以垣。凡負債者。縛置池中。名曰水牢。後有一人自水牢中得釋。首於官。官初蒞任。批準勘。一胥素與豪厚。以告豪。豪謂胥能緩數日。吾事濟矣。胥曰。可於是立召圬者。繪者。髹者。甃者。裝潢者。各厚其值。煥然一新。上懸名人畵。柱皆有聯。堂中雜置凡案交牀。池蓄金魚。凡器坃盆花畢備。外扃以鑰。及官來勘。豪力辯並無水牢。受害者引官往。豪若爲不得已狀。始啟戶。訴云。某慮彼他往。則債不復償。因拉入書室。坐數日耳。非水牢也。官入室。所見殊精雅。水中金魚。悠然自得。乃大怒首者云。汝負彼債。反誣以罪。吾署中荒蕪湫隘。苟得日坐此處。其樂實甚。汝反以爲囹圄乎。遂直土豪。而責首者。噫。豪計亦狡矣。

汪司馬輿人

汪南溟司馬有輿人名四三。一日。懇司馬命以字南溟字。之曰目川。公子云。柰何爲輿人命字乎。南溟笑曰。偶然擡起便是目川。若放倒則仍是四三耳。

平嶺

許文穆公【國。】爲諸生時。赴鄕試。過新嶺。貧不能乘輿。語其擔行囊者曰。吾他日荀富貴。當平此嶺也。後登甲榜歸裏。則乘輿過嶺。而擔行囊者。復值向日舊人。謂公曰。公曩云富貴後爲平此嶺。今當云何。公曰。我之嶺已平矣。汝輩各自平汝之嶺可耳。此言𨿽戲。實具至理。

燭淚污頂

有士人鄕試後。將揭曉。則夢人以燭淚澆其首。醒後喜甚。以爲必捷。及榜發。落第。甚恚。後數科。夢皆如是。因於掲曉之夕不復睡。不意其僕忽大叫。詢之。則夢人以燭淚污主人頂也。士人益怒。謂必無可望。及黎明。報人擁至。喜出望外。日中往視其榜。則姓名上有燭淚。蓋塡榜時。吏所污也。

縫婢陰

亳州一士狎其婢。婦妬甚。搗蒜納婢陰中。而以繩縫之。婢痛苦殊甚。鄰人咸爲之不平。羣訟於官。官大怒。檄拘妬婦。並喚革工數人。攜錐繩諸物。欲縫妬婦陰。士懼爲門戶辱。竭力求免。官曰。今城樓且壞。果能重爲建造。庶可免耳。士罄家所有。始能竣役。至今土人卽以此事。名其城樓云。順治中。毘陵某宦。偶狎一乳媼。夫人知之。竟以錐鉆其陰而鎖之。棄其鑰匙於井。乳媼叫號欲死。人不得已。覓銅匠以鐵絲掭開之。至今常州人稱鎖陰奶奶云。

僕號墨文

程木文有僕號墨文。木文責之曰。我號木文。爾柰何亦號墨文。僕曰。音同字不同。相公乃木頭之木。小人是文墨之墨也。【俱憶聞錄。】

人生各異

呂覧云。伊尹生於空桑。春秋演孔圖云。孔子亦生於空桑。空桑地名。非樹也。乃亦有生於樹者。隋王徳祖家有樹生癭。大如斗。經三年。其癭朽爛。撤其皮。遂見一孩。因收養之。長名梵志。又元畏兀兒之地。有和林山有神光降於樹。人卽其所候之。樹生癭若妊狀。自是光常見。越九月又十日。癭裂得嬰兒五。土人收養之。其最稚者曰不可罕。旣壯。遂君長其地。述異記云。魏時王子元家。雨中有小兒八九枚墮庭中。長六七寸許。自言家在河東南。爲風所飄則人有從風雨生者矣。寧國論云。蜀本無獠。犍爲徳陽山谷洞中壌壌而出。長而自爲夫婦。種類益多。則人有從土生者矣。後漢書夜郎剖竹而生。哀牢觸木而感。則人有從竹木生者矣。內典載樹提伽生於火中。則人有從火生者矣。又竟陵僧。於水邊得嬰兒。育爲弟子。稍長因筮得姓名陸羽。則人有從水生者矣。諸兒之生。可謂水源木本。

鳥翼棄兒

稷之棄也。鳥覆翼之。子文之棄也。虎乳之。齊頃公之棄也。貍乳而鸇覆之。皆見於經傳。東觀紀。漢肅宗敬隱天后。以王莾末年生。遭時倉卒。母棄之南山下。隆冬寒冷。再宿不死。外家出過道。聞兒啼聲憐之。因往就視。有飛鳥舒翼覆之。沙石滿口鼻。猶能喘息。心怪之。以爲神靈。持歸養之。年十三。乃以歸宋氏。後爲肅宗後。天都載。褒離國王侍婢有娠。產子捐豬圈中。豬以气噓之。徙置馬櫪中。馬復噓之。得不死。後爲扶余國王。凖之後稷。未盡誣也。

臥冰得魚

晉書。王祥孝母。臥冰而雙鯉躍出。王延爲母欲魚。叩冰而哭。一魚躍出。說儲載楚僚臥冰。而童子送鯉。查道泣禱河神。而冰開得鱖。元史載汶上田政住父病不愈。禱天。去衣臥冰上一月。同縣王住兒母病。臥冰上半月。皆得魚以愈親疾。又焦革冬月得瓜。以愈父疾。王薦雪中得瓜。以止母渴。是皆孝思所感。動植之物得以非時應之。若北史所載慕容熙因苻後病。季冬思凍魚膾。仲冬思生地黃。切責有司必欲致之。至加大辟。而終不得。盆信南面之尊。不敵孝感之神也。王祥臥冰處。在沂水。至今冰凍不合。臥冰事。人但知王祥。不知又有王延楚僚諸人。故拈出之。

刲股療疾

開元中。明州陳藏器撰本艸拾遺云。人肉治羸疾。自是閭閻相效割股。以博孝名。乃亦有爲子刲股者。宋史呼延贊有膽勇。鷙悍輕率。嘗言願死於敵。徧文其體爲赤心殺賊字。至妻孥僕使皆然。諸子耳後別刺字曰。出門忘家。爲國臨陣。忘死爲主。嚴冬以水沃孩幼。冀其長能耐寒勁健。其子病。贊刲股爲羹療之。異苑。載京房以漢時棄市。其屍至義熙中猶完具不朽。僵屍人肉。堪爲藥餌。軍士分割殆盡。

大黃療時疾

療時疾者服大黃良。宋史載陳宜中夢神人語曰。天災流行。人多死於疫癘。惟服大黃得生。冝中徧以示人。時果疫。因食大黃得生者甚眾。此見上帝好生。卽有必行之天災。未嘗不開人以生路也。

封木石鳥獸

秦始皇封松爲五大夫。唐武后封栢爲五品大夫。錢璆封臨安大木爲衣錦將軍。明髙皇封杮爲淩霜侯。陳後主封石爲三品。宋欽宗亦封石爲盤固侯。衛懿公鶴乘軒。晉惠帝蝦蟇得廩。北齊幼主雞鷹食縣幹。犬馬有赤彪儀同。逍遙郡君。淩霄郡君之封。隋煬帝以鷗字乃二品鳥。封爲碧海舎人。唐太宗封白鶻爲將軍。糸宗封白驢爲將軍。昭宗封猴爲供奉。以朝廷爵祿。濫及無知之木石鳥獸。豈非祖龍之作俑哉。

放龜

毛寶無放龜事。放龜乃寶之武昌軍人。及軍人之墮江也。覺如立石上。卽所放白龜。浮而送之。竟得登岸。晉書孔愉放龜。後封余不亭侯。鑄印而龜三顧。及其卒也。龜復銜木植愉墓。今號龜銜樹。溪名龜溪。橋名龜回橋。一念好生。感及鱗介。梁書。王瑩拜開府。儀同三司。丹陽尹印工鑄印。六鑄而龜六毀。旣成。頸空不實。補而用之。居職六日而卒。龜爲四靈之一。宜其靈異若此。

燕增上塑像

崔鴻十六國春秋。魯國有齊儆。數萬燕銜土培城。史記。漢臨江閔王榮葬於藍田。數萬燕銜土置冢。漢書。王莾開哀帝母丁姬隧。數於燕銜土投窟。梁昭明太子梓宮。有琉璃盌紫玉杯。後更葬。爲閹人所竊。有燕雀數萬擊之。爲有司所縛。帝聞驚異。詔納壙中。復有數萬燕雀銜泥增冢。墳側有湖。因名燕雀湖。宋元嘉中。靈鷲寺羣燕其銜繡像。委之堂內。蕭道成於寺造白塔齊雲巖太素宮。百鳥銜泥。塑成眞武像。

雨系官銜

唐語林。顏魯公爲河西隴右監察禦史。時五原旱。魯公爲決冤獄數事。天乃大雨。人謂之禦史雨。宋史。趙鼎爲相。延汪應辰之館塾。紹興五年。應辰舉進士第一。歳旱。鼎命應辰禱雨。卽應。人謂之相公雨。鼎曰。不然。乃狀元雨也。又丰城王仲衡守建昌軍。值大旱。入境。大雨如注。郡人喜曰。刺史雨。休寧淩唐佐知夏津縣。決河北疑獄。時亢旱。及唐佐歸。雨隨至。人號爲縣令雨。元王伯勝爲遼陽行省平章事。歳大旱。伯勝齋戒以禱。卽雨。人謂之平章雨。至順中。宇文公諒爲余姚同知。夏久不雨。禱卽應。民頌爲別駕雨。陳春爲嘉興路推官。因販私鹽事。釋被誣者數百人。先是久不雨。至是大雨。人稱陳公雨。順治中。秦世禎爲江寧監察禦史。時久不雨。世禎行部至太倉。決冤獄數事。卽雨。人亦稱禦史雨。蓋人事可以挽天心。卽天功可以爲人力。以視南史所載。蕭推歷淮南晉陵吳郡太守。所臨必赤地大旱。人號爲旱母者。其人事可知矣。

聖火聖水

南史。齊世祖時。有沙門從北賫火而至。色赤於常。云可療疾。人取之者。多得其驗。謂之聖火。唐書。觀察使令狐楚言亳州有聖水出。飲者疾輙愈。有方之人。率十戶僦一人往汲。而水斗三十於。取者益他汲。轉鬻於道。裴度判狀。令所在禁塞。李徳裕亦嚴勒津邏捕絕之。且言者吳有聖水。宋齊有聖火。皆本妖祥。古人所禁。請下觀察使令狐楚塡塞。以絕妄源。從之。失先輩豈不欲濟人。誠杜其煽惑之原也。

存孤封爵

程嬰公孫杵臼二冢。在絳州太平縣之趙村。至宋元丰中。因議郎吳處厚上書。始建廟加封。封嬰爲成信侯。杵臼爲忠智侯。以時致祭。處厚言之是矣。第因屢失皇子而恐其爲厲。則大可笑也。夫嬰與杵臼。生前存趙孤以全忠義。豈死後剪他人裔以求血食耶。天禧中。封東方朔爲智辧侯。

豫讓施全

豫讓刺襄子於汾橋下。馬驚而見執。顧襄子猶從容待之。嘉其義而從擊衣之請。使讓得行其意。可謂殺之之中。又有禮焉。施全之刺秦檜。亦邀子望仙橋下。柱斷而被擒。斬於市。眾中有一人曰。此不了事漢。不斬何爲。而避暑漫抄等書。乃列全於檜之十客中。不亦冤哉。或云另有一施全。

立橋除道

南史會稽郭原平。吳郡範元琰。俱稟至行。家貧。以園蔬爲業。園外有溝。見盜筍者苦於涉水。乃采置籬外。各伐水爲橋以度之。又桑虞見盜瓜者。因園中多荊棘。恐傷盜衣。輙除道通之。此皆盛徳事。但立橋除道。不亦過乎。昔宋羅可見人竊其園蔬。乃伏艸間避之。以俟其去。只如此足矣。

柳敬亭

泰興柳敬亭以說平話擅名。吳梅村先生爲之立傳。順治初。馬進寶鎭海上。招致署中。一日侍飯。馬飯中有鼠矢。怒甚。取置案上。俟飯畢。欲窮治膳夫。進寶殘忍酷虐。殺人如戲。柳憫之。乘間取鼠天啖之曰。是黑米也。進寶旣失其矢。遂已其事。柳之宅心仁厚。爲人排難解紛。率類如此。

狄梁公善鍼

狄梁公性嫻醫。尢妙鍼術。應制入關時。華州有富室兒。鼻端生贅。大如拳石。根蒂綴鼻。如食筯。或觸之。酸痛刻骨。兩眼爲贅所繩。日睛翻白。楚甚。垂絕。揭巨牌求療之者。許酬絹千疋。公一見惻然曰。吾能治之。卽於腦後下鍼寸許。仍詢病者。知鍼气已達病處。遽抽鍼。贅應手落。目睛如初。富室感謝。致所酬縑。公笑曰。吾急病行志耳。【謂急人之病。出左傳。】不顧而去。昔人云。不爲良相。則爲良醫。蓋濟世之術均也。如梁公者。豈非良相良醫兼長而並收其效者歟。彼其返周爲唐。卽起死回生伎倆。當從容燕對。無不以子母恩情爲言。尢屬頂門一鍼。內經云。上醫醫國。梁公有焉。後世猶以事女主爲公咎。而公急病行志之心晦矣。

蘇石異飲

蘇子美石曼卿輩。飲名有五。曰鬼飲。了飲。囚飲。鱉飲。巢飲【一名崔飲。】鬼飲者。夜不■﹝難上灬下﹞燭。了飲者。挽歌哭泣而飲。囚飲者露頂圍坐。鱉飲者。以稿自東。引首出飲。飲復就束。巢飲者。飲於木杪。海虞陳錫玄先生戲益之有六。曰號飲。偸飲。跪飲。枷飲。牛飲。狗飲。號飲者。阮籍飲酒二斗。舉聲一號。是也。偸飲者。畢卓盜樽。是也。跪飲者。劉伶跪祝引酒。是也。枷飲者。北齊髙季式畱司馬消難飲。索車輪互括其頸。命酒引滿相勸。是也。牛飲者。商辛爲酒池肉林。一鼓而牛飲者三千人。是也。狗飲者。胡母輔之輩。閉戶酣飲。光逸脫衣露頭狗竇中大叫。遂得入飲。是也。飲名𨿽新。不若文字飲醉紅裙知己相聚。斗筲之器成千鍾之爲酣適也。

正直爲神

廣聞錄。萬曆四年。山陰諸生某暴死。其胸與手猶熱。家人不忍斂。淹至月餘始蘇。身畔有大鏹五十金。爲所攜來。人問之曰。我死適冥司。值親識某。駭曰。汝何以至此。然某閻王正爲其子延師。當爲君緩頰進之。果廷主西席。諸子皆羅拜。北面受業。起居經史。皆與世同。而亦爲師別具殽饌。如世間食。玉則衮冕甚尊嚴。因謂生曰。汝欲見五閻王乎。乃貴鄕王陽明先生也。及見先生。亦爲主客禮。歡然道故曰。此冥司不宜久居。命掌判官核生祿命。判官報生尙有十年陽壽。先生卽命語其主王。送生還陽。主王從之。贈冥錢楮幣甚渥。先生曰不可。宜用世間鏹。卽所攜五十金也。乃知正直爲神。韓擒虎蔡襄之爲閻王。非誣也。

慢神致禍

說儲。載江吳某。偶以文木鏤神像二軀。一爲土神。一日土神見夢於吳曰。吾位卑不當與某神並。殊不相安。君盍徙我於他氏。吳如其言。後他氏鳩數人結土地社。出土神禮而祀之。一少年曰。何物木偶。靈何從生。而能發吳君夢耶。揮箑擊之。少年居恆禮大士。是夕歸。夢大士謂曰。汝昨何慢土神。土神檄汝罪。凡十三所。定不汝貸矣。少年叩首乞哀。大士曰。我不能救汝死。但令汝生而貴。秦中某氏。世勲系也。且誕兒。亟往就之。可不失腰金矣。然必須戒家人勿哭。少年死。家人不能如戒。因復醒曰。坐汝輩哭。故失我世勲矣。猶幸大士許我以後圖。乃瞑。據此則神固無可慢者。故曰。敬鬼神而遠之。

沈家怪異

廣聞錄。萬曆甲寅七月。閶門外下塘冶坊沈廷華家。初有三足蟾蜍一隻。頭三角。角紅如丹瑚。緣墻行走。俄墻下地裂。走出數十人。並長六七寸。或老或少。或好或醜。或烏紗綘袍。或角巾野服。或垂白寡發。羣眾驅逐。薄暮。忽跳躍四散而隱。明日家人晨起。忽見墻上幻出五色彩畵。宛然金碧山水。次日換靑綠山水。越日又換諸細巧人物故事。或染麒麟望月。或寫丹鳳朝陽。一日見兩仙人坐樹下圍碁。一日忽見衣錦嬰兒捉少婦衣裾而立。觀者以爪觸傷婦頰。血出如縷。如是累月。符咒多方不能治。說儲。載嘉靖中。瞿元立曾見一三足蟾蜍。取貯缸中。翌日視之。遁去矣。

佛像動泣

石季龍時。太武殿畵古賢悉變胡狀。旬餘頭悉縮入肩中。梁武帝時。舎身光嚴重云殿。遊仙化生。震動三日。普泰元年。洛陽金像生毛而廣陵被廢。永熙二年。平等寺浮屠成。孝武會萬人千寺。石佛低舉其頭終日。孝昌三年。平等寺金像有悲容。雨目垂淚。徧體皆濕。人號爲佛汗。明年爾朱入洛陽。誅戮百官殆盡。永安二年三月。此像復汗。五月莊帝北狩。永安三年七月。此像悲泣如初。十二月爾朱入洛。莊帝崩晉陽。宋嘉佑中。邕州佛寺塑像手忽震動。未幾交趾入冠。城幾陷。其後又動。而儂智髙反。竟屠城。去又宣州大火。先時有鐵佛疊前疊卻。若俯而就人者。火尋作。夫像不過幻相耳。胡然而動。胡然而涕。其殆示人以知趨避乎。惜乎其不之悟也。

止啼禳鬼

桓石虔趫捷絕倫。威鎭敵人。時有患瘧者。呼桓石虔來以怖之。立愈。劉胡面黝黑似胡蠻。人畏之。小兒啼。語云。劉胡來。卽止。楊大眼威振淮泗荊襄間。童兒啼呼楊大眼卽止。將軍麻秋有威名。兒啼呼麻秋來。立止。檀道濟雄名大振。魏甚憚之。圖以禳鬼。江南人畏桓康。以其名怖小兒療瘧者。寫其形貼於牀壁。宋劉錡爲隴右都護。與夏人戰。夏人畏之。兒啼怖。曰劉都護來。立止。遼史耶律休哥官拜於越【貴官名。】數敗宋師。宋人不敢北向。時宋人欲止兒啼。怖曰幹越至矣。小兒噤不發聲。此諸人者。呼名可以怖兒已病。圖形可以禳鬼愈瘧。當其臨敵決戰。所向披靡。又可想已。

厄井

風俗通。厄非在汜水縣東十五里。漢髙祖與項羽戰。敗於京索。遁入眢井。追者至。見井中有雙鳩飛出。因得免。殷蕓小說。榮陽板渚津原上有厄井。漢王避項羽處。郡國志。厄井在滎陽。漢髙祖爲雍齒所追。投匿井中。隨有蜘蛛結网蔽其井口。得脫。汲黯爲榮陽守。立神蛛廟以祀之。聖天子百靈呵護。信然。陳州城外有厄臺寺。乃夫子絕糧處。舊榜文宣王。因風雨洗剝。但存一王字。後釋子遂附會。爲一字王佛。宋王元之有厄臺銘。

舞態

唐內史。楊再思爲髙麗舞。國子祭酒祝欽明爲八風舞。工部尙書張錫爲談容娘舞。將作大匠宗晉卿爲渾脫舞。左衛將軍張洽爲黃麞舞。諸人舞態愈工。醜態愈露。

汾陽新建

魏志。咸熙中。郭淮以功封汾陽子。唐郭子儀封汾陽王。是有兩郭汾陽矣。劉宋時。王華以誅徐羨之功。封新建侯。明王陽明【守仁。】以誅宸濠功封新建伯。是有兩王新建矣。陽明先生尊人。亦名華。同宋新建侯名。尢爲巧合。

駙馬

搜神記。秦閔王女聘曹。夭死。墓在雍州城西五里。時有隴西士人辛道度者。以遊學糧盡。經墓前。見一宅。因詣門下求餐。一靑衣延之入。秦女遂與合焉。信宿而去。與金枕一枚。後度鬻枕於市。秦妃見而詢之。得其故。遂封度爲駙馬都尉。後之國婿。蓋仍其名。宋世以駙馬都尉爲粉侯。遂指都尉兄爲粉昆。

楚齊三王異好

墨子云。楚靈王好細腰。其臣皆三飯爲節。韓非子云。楚靈王好細腰。而國有餓死人。尹文子云。楚莊王好細腰。一國皆有饑色。劉禹錫詩云。爲是襄王故宮地。至今猶自細腰多。是楚三王皆好細腰也。齊無鹽女極醜而爲宣王后。宿癅女項有大癅。而爲閔王后。孤逐女狀醜。三逐於鄕。五逐於裏。過時無所容。而襄王與語悅之。是齊三王皆好醜女也。何好尙之相懸如此。

楊妃心經

眞定大歷寺中。多藏唐時宮人所書佛經。字俱工楷。內有楊大眞手寫心經一卷。字尢婉麗。後題云。善女人楊氏。爲大唐皇帝李三郎書。呼皇帝爲三郎。此宮幃燕暱時語。乃直書於經卷。貽譏後世。大爲可笑。

佛面刮金

如臯冒女九先生【夢齡】哤語。上元鄭允宣號三山。弘治癸丑進士。仕至徳安太守。榷關守郡。素著淸介。晚歸白下。值湛甘泉宗伯毀淫祠。三山領佛像刮面金以供橐貲。抑何前簾而後貪。遂令佛面刮金。成實事也。聞易簀時自毀其面。孫嗣山。垂老落魄。而貧徹骨。有以夫。子友徐榖臣。亦毀銅佛三尊。病中刮面刮腿。宛轉叫號而死。

部郎厚徳

萬曆中一部郎。娶妾揚州。旣登舟。則非所擇取也。媒氏懼伏罪。請歸易之。部郎以爲非體。且貌𨿽遜麗於所擇。面厚重過之。因挈之赴任。得子。未幾擢憲副。金章黃蓋。過女父家。詢曩所擇女。則下嫁伍伯。女聞其歸。從簾內窺之。遂自經死。

鴨卯河魨子

王元翰稗史匯編。成化丁未。松江隸卒馮順。盜庫署篆。毛二守怒其累已。捶笞枷示。屬總甲王五監之。令致之死。王以鴨卯實生河魨子與順食之。竟無害。後聞海鄕人云。河魨同鴨卵食。則不殺人信然。

蜈蚣珠

萬曆中。武進虞橋。人憇其上。多中惡死。居人苦之。不知其故。會數賈胡至。語人曰。此有毒物踞其中。吾當爲去之。則以一大鐵籠作機檻。布以絲綿。貯熟雞於其中。夕而舁至橋下。勅居人遠避。無犯之。賈胡伺之。頃則勢如風雨。久而纏綿難脫。天明啟視。檻中蟠一蜈蚣。長數丈。足皆纏縛而死矣。剖其首。一明珠大徑寸。其百足。一足一珠。賈胡﹝懷﹞之而去。自是虞橋之患乃息。

牝牡珠

萬曆初。巨璫馮保。得一珠。如大指。下微有凸狀。保曰。此牡珠也。惜失其牝。遣人購之。不得。吳中有淘沙者。得一珠亦如大指。而下有凹形。不知其爲牝也。一賈胡見而以數錢買之。顧賈胡方窘甚。復鬻於吳賈。得銀三金。吳賈亦不知其爲牝珠也。適遇購者。遂引入京。以售幹保。得三千金。吳人因指其瑕曰。珠誠佳而有微罅。保笑曰。此牝珠也。乃以白玉盤捧牡珠出。共置其中。則轉而相就。遂如牝牡交。久而生一珠。乃稱無價。保敗。沒入。比三殿災。而失所在矣。

格

獸有名格者。形似猩猩。而自知吉凶。人有意害之則去不來。否則可擾而狎也。是何格智而猩猩愚耶。蓋猩猩耽於所嗜。人因得而制之。夫惟無嗜者。人莫制焉。愚意格物之格。或本乎此。

壓油

蓋州有虫名壓油。形肖水鳬。每暮春時。從水中出。自呼其名。人因采取以重物壓之。油津津出。油罄皮僅存焉。投之水中。復生。蓋亦一種業報。內典所謂壓油殃者是也。

葫蘆棗

夷堅志。光州七里外。村媼家植棗二株於門外。秋日棗熟。一道人過而求之。媼曰。兒子出田間。無人打撲。任先生隨意啖食。道人摘食十餘枚。媼延道人坐。烹茶供之。臨去。道人將所佩一葫蘆系於木杪。顧語曰。謝婆婆厚意。明年當生此樣棗。旣是新品。可以三倍得錢。遂去。後如其言。今光州尙有此種。人懷核植於他處。則不然。

詩蛆詩牛

王丹麓墻東雜抄。龔合肥以總憲守制家居。時士人投詩。日以什伯計。閽者往往應接不暇。一日有士投詩。閽者受置幾上。士促之。閽者擲其詩。叱曰。去去。汝這詩蛆。也來獻詩。士大慚。拾詩掩面走。一時傳以爲笑。又鹽官有崔某者。業負販。能詩。頗多佳句。然其人惷惷焉如牛。人謂其爲牛。則沒其爲詩。如稱其詩則又不似其爲人。因戲稱爲詩牛。人皆曰善。詩蛆詩牛。名目甚新。

簽訣

今人輙呼醜詩爲簽訣。不知古人多有以詩占者。西山十二眞君詩。語多訓戒。後人取爲簽。以占吉凶。極驗。又射洪陸使君廟。以杜少陵詩爲簽。亦驗。今陳烈帝簽訣。乃是絕妙古詩。蓋詩以言志。古之作者。多寓意風規。故言皆足爲蓍蔡。如彼嘲風雪弄花艸者。直是構無用爲用耳。於占驗奚當。

三十六宮

唐徐疑詩。三十六宮秋夜長。景物淒涼之極。唐蘇郁詩。三十六宮愁幾許。人情抑鬱之極。唐許渾詩。三十六宮聞玉簫。羣心跂慕之極。宋邵堯失詩。三十六官都是春。天眞爛熳之極。

洗字去朱法

洗字法用西瓜一个。約重三觔半。熟者蒂邊開一孔。入官硼砂三錢五分。砒三錢五分。磠四錢。共爲細末。入瓜孔內。懸一七曰。霜自出。以翎毛掃下。又一七收取。用時。先將淸水濕字。以藥蘸上待幹。用翎掃淨。紙白如新。去朱法。用黃瓜一條。蒂邊開一孔。入官硼砂一兩。依前法取霜用之。

●堅瓠祕集卷之六目錄

秦檜日受鐵鞭

冥王延師

杖捲

兌捲

查勘司

賜奴婢

梁未央大度

易頭腹

海中黑孩

秦女將健兒

巨神呵長

刁筆

狡僧

神鬼有靈

屠語

善斷

宋司理厚徳

八條弦

土曲

爲園

號因姓重

竊鑪

孟嘗食客

中郎有後

供荔枝

鼻祖耳孫

鞭屍

西王母考

穴中龜蛇

肉塊

冥報

呂需

土鼓鳴冤

顏邦直

賜無畏

年號仍襲

正字紀年

蚺蛇油兩太宰嚭

看殺

來虞子

泥金報喜

淸俸

饅頭

酷虐

儉徳

蔣侯茅司徒

血逆流

女請代刑

想當然

古人自守

圓解

知足

飲酒賦詩

二氏廢興

千佛寺

剖心觀胎

鬼眼

足下黑子

一身是膽

長頭長腳長舌

堅瓠續集卷之六

長洲石農褚人獲學稼纂輯

秦檜日受鐵鞭

子庵雜錄。秀水張恭錫先生【晉徵。】自述爲諸生時。夢入嶽王廟。王待以客禮。旣而辭出。聞廟後樹林中哀號聲。往視之。見一囚反接於樹。一力士執鐵鞭鞭之。張問何人。囚曰。吾秦檜也。嶽王法令每日受鐵鞭一百。公幸與王善。能爲吾丐免今日百鞭乎。張諾之。復入謁王。而王已預知其意。不復爲禮。怒叱曰。汝向與吾同事。吾被檜賊害。汝亦幾不免。今何得昧前因。而反欲爲賊乞哀。可速退。姑貸汝。張惶懼趨出。再過林中。則見執鞭者又增一人。謂張曰。王怒公爲囚祈請。令今日加鞭一百。張大驚悸而寤。明日猶面熱背汗。急往廟拜謝。幸無恙。

冥王延師

張恭錫嘗於病中夢兩靑衣使者。持紅帖邀至一大府第。云是冥王府。遙望堂上。冥王端冕執圭坐。其身大如世間所塑金剛。侍衛森嚴。不能仰視。使者令張且閉目。俄而開看。則王已縮小如常人。服常服。侍衛俱退。左右止數人。揖張升堂。敍主賓禮。曰。欲暫屈先生爲館師。訓吾二子。作制舉義。以便異日取科第耳。張曰。王子當自有世爵。安用科第。王笑曰。卽吾亦不免輪回人世作公侯。況吾子耶。引張入館室。呼二子出拜師。子年可十三四。甚俊雅。王命以項仲昭【煜】刻稿與讀。謂其文尖穎。長人神智也。張爲講解。二子殊聰敏。恍惚間。覺坐館之。日已甚久。一旦。王開筵謝別。酒肴極丰。而張不思飲食。王亦不相彊。謂張曰。先生自是科第中人。但艱於得子。吾今贈先生以兩子。顧左右捧一金盤來。盤中坐二小兒。長不及尺。宛如粉孩。王曰。以此酬師足矣。卽命前靑衣使送歸。張頃刻至家。遂醒。身已僵臥兩日矣。自是病愈。後果得二子。

仗捲

張恭錫於崇禎庚午之春。至於忠肅公廟祈夢。問秋闈獲雋否。夢入闈試畢。以三場文卷一總投納。收卷官乃其受業師已故蔣姓者。閱之。嫌其文不工。擲捲於地。命每捲各杖三十。張旁睨自嘆。吾文不佳。致辱及捲。慚憤而寤。竊計今科必不利。及秋榜發。中第九十名。蓋三卷各杖三十共九十之數。而本房座師乃餘杭知縣。吾鄕蔣雉園先生【燦】也。與所夢蔣師姓正符合。甲戌成進士。授閩縣令。升部郎。

兌捲

遂安方渭仁先生【象瑛。】健松齋集。記郡司馬南和楊仲廷【繼芳】初任和州知州。康熙丙午苦病。冬至夕忽昏迷。見一隸執柬相邀。須臾至一府第。主人常服延入。序賓主畢。俄靑衣投一刺。楊竊睨之。上書逸民周仁。主人遽起出迎。周至則皤然老翁也。讓坐。之頃。楊推周髙年。周亦遜楊官長。主人乃謂楊公年尙少。此席應屬周君。坐定。主人出數隸舁二卷箱至。曰此明年春闈捲也。屬兩公詳定。楊因問閱卷舊例。隸曰。不必閱。以天平較其輕重。重一斤者爲合式。十三四兩次之。十兩以下則不入格矣。於是楊與周取平馬較兌。得一斤者五十餘卷。余重十三四兩不等。兌畢。隸送楊歸。則漏下五鼔矣。家人環守榻前。病遂愈。

查勘司

康熙初吾蘇書生顧某。居平奉佛。又善扶鸞。偶遇龍樹王菩薩降乩。授經一卷。皆勸人忠孝。無異儒書。後每運乩。默誦此經。菩薩立降。言休咎奇中。端午日生被酒。晝臥。忽夢冠帯坐公堂。侍衛嚴整。吏進文書云。陰司新勾到人犯。候點名起解。見數囚伏階下。聽點中一女囚。裸形不著一絲。視之卽其姊。近日暴亡者也。生念公堂不便認親。但問女囚何得裸體。吏云。此系無爲教中人。陰司例不許穿衣。生叱云。太褻瀆。今後攺例穿衣。吏方唯唯。而顧視其姊已衣矣。點名畢。聞堂頭鼓聲。眾忽不見。生自省我何遽爲陰官。卽脫冠帯置案上。疾趨下堂。回看堂額乃查勘司法堂五字。因誦龍樹經。信步行至一處。山水明秀。鳥獸花木俱非人世所見。有數老僧或坐或立。一僧呼生。使向池中洗手。水淸見底。生方探手欲洗。忽見水中現一龍頭。驚悸而寤。明日請龍樹菩薩降乩。書云。陰官得遊佛境。幸甚。水中所見者。卽我也。何必驚怖。生問吾身後得歸佛境不否。乩云。且完查勘司事。更圖後緣。生自此忽忽不樂。至來年端午日。無疾而逝。遺言以龍樹經爲殉。惜不傳。

賜奴婢

見聞錄。石首袁榮襄公【宗皐。】爲世廟日講官。敷陳明鬯。上喜。欽賜家奴女婢各六人。初榮襄爲興府長史時。中酒。晝寢。夢一美姬扶牀跪請曰。妾備充李白洲下陳。今願侍相公帷幄。袁夢覺。異之。召黃夫人語焉。旣而李以黨宸濠敗。妻孥沒入官。至是榮襄所受女婢。李姬果與焉。宛然夢中人也。

梁未央大度

亦巢偶記。梁朝鐘。字未央。粵東番禺名宿也。內閣洪承疇慕其名。聘致幕中。甚相得。一日洪有他行。以夏楚付梁。俾無論男女大小。有不法卽以治之。旣而一妾有犯。梁竟責之。妾之弟悍少年也。以辱其姊。大恨。必欲殺之。梁知不免。告曰。俟予寫一家書。當就死。少年持刃待之。作書未竟。家人報洪歸矣。少年驚而逸去。及梁見洪。並不及此事。後別洪歸。路逢大盜卽少年也。見梁大喜曰。我欲殺君。竟不向主人言之。眞爲可敬。厚有所贈。梁固有大度。此少年亦非尋常人也。

易頭腹

今世說。宜興周立五【啟嶲。】弱冠時。顴未髙。兩頤逼而禿。而有稿色。鄕人竊笑之曰。此黃冠相耳。立五聞之若弗聞也。年三十二。猶困童子試。偕其父荊南。旅宿南城外倉橋側。夢中見一雉冠綘衣人。右手操刀。左手提一人頭。須髯如戟。至榻前易其頭去。以手所提之頭。函其頸。立五大驚。持父足疾呼。及舉手摩之。頭如故。凜凜者累日。未幾面顴漸髙。兩頤骨漸丰。須鬑鬑然。日益長。越年餘。又夢一白須老者。冠緇冠。執長尾麈。隨一金甲人曰。請吾來易爾腹。語訖。金甲人抽所佩刀。啟立五腹。出其臟腑。滌濯而復納之。旣納。以方竹笠覆其腹上。取釘錐釘四角。立五夢中。聞響聲丁丁。而怪其無痛也。釘畢。白須老者揮麈而祝曰。淸虛似鏡。原本無塵。忽釘與笠。豁然有聲。立五遂寤。自是文學日進。順治乙酉丁亥。歷試兩闈。皆獲售。官侍講學士。

海中黑孩

南通州邊海鎭臺諾公【邁。】有馬二百餘。放靑海口。司牧者每兒羣馬驚躍。望內地而馳者。不一次。羣牧疑爲盜馬者。遂早晚候之。選駿騎沿海從外躡之者數矣。並無人迹。逮後方得一小黑孩。從海中出。則羣馬爲之奔逸也。牧人共攣得之。以進諾公。諾公卽著眾牧豢養之。無使逸去。始則不食。繼而知餓。勉食粥飯。嚴寒衣之衣亦衣。漸識人言。久之亦遂能人語。但其肌膚純黑。眼珠緣而齒殊黃。若五官則盡與人同。四年之久。防閒者亦疏。因長夏無衣。復逸入海。而不知所之。想卽鮫人之類歟。此乃齊門司閽張瑞石所親知目見者。

秦女將健兒

哤語。石硅司女將軍秦良玉。畜健兒名來狩者。精擅鳥銃。百發不失一。方泰師抵渝。隔江望見張黃蓋者。循女墻坐。遽命彈之。狩應手一發。中執蓋者。並僕其坐。旣復濳渡。依城仰擊。連中數人。城中出鐵騎衝突。兵多覆溺。秦悔失狩。謂卽千金吾不與易也。亡何。附船柁歸。身面中數鎗。然不死。秦以自食金金箸食之。仍犒以白鏐一錠。

巨神呵長

韓莊張天護【佑。】夜夢巨神呼令長長。因竦身展足。抵鄰籬。爲鄰媼驚止。嗣是長八尺餘。長髯肥軀。過城市入競聚觀。馬不得行。佑仰攀卓楔腳束馬上。去地二三尺。眾駭服。嘉靖元年。山東磺賊王堂流刧歸徳柘城諸縣。申陽兵使者往剿。令佑控馬。猝遇賊孔裳店。佑執大屋梁。據髙阜呵賊。辟易就擒。以貧不願官。受賞而歸。壽終於家。

刀筆

如臯有一善刀筆吏。見石莊司巡檢司文內。稱巡檢司弓兵某等。拏獲巨盜若干名。因語之曰。弓兵獲盜。於官何與。文已將投。不及竄攺。索其五金。乃於司字傍。直添一筆。爲同弓兵某等獲盜。申文上而巡檢得旌矣。又郡有三童子交毆。而斃其一。官擬一人扺死。其父欲爲申辧。袁武生語之曰。爾苐酬吾多金。可片言豁也。與之。因書牘云。三嬰戲毆。非姦非盜非仇。六手交加。一死一生一抵。上司見而釋之。眞刁筆也。

狡僧

萬曆中憲副李某。素不喜緇衲。守湖州時。一日出行。有僧持十金一緘。闌告道左。謂得之拾遺。故上獻。以憑示給。李髙其行。命住持某寺。董修殿之役。出疏自捐百金。湖屬得數千。同事胥耆鐍之篋笥。鬻材鳩工。業有日矣。會李坐堂。有蒲伏階下。能誦其緘書。筆迹合一。李亟命以遺金還之。信禮愈甚。已乃僧忽他出。數日不返。探其篋笥。空空如也。蓋十金書緘亦狡僧埋伏之術。臨行一並脫去矣。

神鬼有靈

萬曆丙辰五月初二。贑州城外水發。髙女墻數丈。沿江大廈巨礎。胥付淇濤。城內至沒樓脊。有業酤者。憑幾樓上。子母忽水湧去。至萬安縣百家村。尙據幾無恙也。城東三十里有儲潭廟。水發之先。廟神見夢於廟祝。令移像至山絕頂。去原位髙數丈。水果及所移地而止。又一泥塑鬼卒。乘流東下。顏面剝落。越數日遡流而上。仍立於原位。眾異之。重加裝餙。孰謂土木偶無靈哉。

屠語

萬曆中。如臯冒汝九之廬州。城中多屠驢者。黎明方颒櫛。一衛突入牀前。問之。將就死地。急持金向屠祈贖。屠業淋漓攜頭顱至矣。冒戲之云。郡名廬何得屠驢。屠答云。未聞公維揚不宰羊也。冒爲之語塞。

善斷

萬曆中。直指姚公世所令江都時。有兄弟以家貲構訟者。其兄以百金托一貴人爲居間。公簾知其狀。陽領之。比庭鞫日。訊其兄曰。若與貴人有何瓜葛。則以父黨之中表對。公曰。若弟獨非其中表耶。胡獨爲汝地。卽吾憐若弟貧。公斷亦未必卽百金也。若何吝於弟而他是圖。趨令如數取金畀其弟。而置其兄免究。貴人悸而服之。

宋司理厚徳

萬曆乙卯。贛郡宋司理名懷祖者。蜀之富順人。遇直指按部。訐訟姦民。竸砌單欵。以害良懦。宋爲匭置郡前。紿之曰。若盍投牘此中。吾且爲匯呈也。投者幾數百紙。北直指放告過日。則盡付一炬矣。越三年。其子喈吉弱冠。舉蜀榜之第六名。

八條弦

琵琶四弦。京師東院陳妓雙彈合調。都人謂之陳家八條弦。如臯宗孝簾羅中曾揮千金於都門。買一較書。亦陳姓。其名爲一軸畵。又南京院妓。有一串金。亦的對也。

土曲

江西余幹縣有一酒家。常施一道人酒。不索酒錢。道士曰。吾有以報之。引至一處。指其土曰。此可代曲爲酒。歲省造曲若干緡也。至今其土。取之不竭。

爲園

或問爲園之道於沈石田。石田對曰。多種樹。少起屋。又長興盧仲甫【秉】常訪蔣堂。堂方爲園。謂秉白。亭沼初完。恨林木未就耳。秉曰。亭沼如爵位。一時遭際或可得之。若林木非培植弗成。正如士大夫立名節也。

號因姓重

宋文文山節義淩霜。名重古今。宋道士方方壺善詩畫。名著一時。又萬曆間楚人方方壺。名尙贇。亦善書。吳郡文文水。衡山太史子。擅詩畵名。文文起亦衡山太史曾孫。壬戌鼎元。入內閣。羅羅浮金陵人。工書法。石石洞名淮。江浦人。與莊定山同榜。由詞林爲督學。年二十六七卽致政歸。漫遊名山。不知所終。以嘗讀書石洞庵。故號石洞。近錢塘吳吳山。亦以詞藻見稱。

竊鑪

畵墁錄。宋與北人誓兩界。非時不得葺城堞。李元則知雄州。欲展城無由。因作銀壚寘城北土神祠。一旦使人竊去。因大喧鬧。蹤迹去來。辭連北疆。紛紜久之遂興工起築。今雄州城北是也。語云。行陣之間不厭詐僞。弦髙誕而存鄭。子囊北而全楚。元則誑而固圉。機心機事。時有用之而濟者。蓋亦君子所不諱也。

孟嘗食客

列士傳。孟嘗君上客食肉。中客食魚。下客食菜。馮驩彈鋏歌無魚。蓋求爲中客也。以市義事。卒爲上客。靑城南佛寺。相傳爲孟嘗宅。尙有鑊釜在。其所用以待食客者。封氏見聞錄。鑊大者容四十石。小者三十石。釜可受七八石。

中郎有後

晉書羊祜傳。祜蔡邕外孫。討吳有功。將進爵。上乞以賜舅子蔡襲。詔封襲爲關內侯。則中郎未嘗無嗣。而蔡克別傳。亦云克祖睦蔡邕孫也。克再傳爲司徒謨。則中郎後裔且蕃盛於典午之代。何得云無嗣哉。代醉篇。羊佑父道。先娶孔融女。生子發。後娶蔡邕女。生承及祜。適發與承俱病。度不能兩存。乃專心養發。承竟病死。邕女之賢如此。而後漢蔡邕傳無聞。列女傳止載文姬沒胡中。生二子。贖歸重嫁董祀事。而亦不及羊道之婦。史失去取甚矣。

供荔枝

漢孝和時。南海獻龍眼荔枝。十里一置。五里一候。驛馬晝夜傳送。至有死於道者。時唐羗上書以爲二物升殿。未必延年益壽。請罷之。【見謝承漢書。】又金史載世宗時。亦逓送荔枝。以諫議大夫黃久約諫。令罷之。然則荔枝之獻前有漢宮。後有金室。不獨始於唐家。所謂一騎紅塵。知道荔枝來者。特以妃子之故。遺譏史冊耳。

鼻祖耳孫

鼻祖。始祖也。黃山谷詩云。鼻祖以來傳父兄。許旌陽服气書云。人受胎於父母。其生始成鼻。故鼻云祖。今畵家寫照畵美人。俱從鼻始。鼻祖可對耳孫。前漢書惠帝紀。上造以上及內外公孫耳孫有罪當刑。應劭云。耳孫玄孫之子也。言去髙曾遠。但耳聞之也。李斐云。耳孫。曾孫也。晉灼曰。耳孫。玄孫之曾孫也。諸侯王表在八世。顏師古曰。耳音仍。以爾雅有仍孫。無耳孫故也。然以義揆之。宜讀本音爲是。

鞭屍

史載吳兵入郢。子胥求昭王不得。乃掘平王墓。出其屍。鞭之三百。申包胥責其已甚。張伯起謂鞭屍者。伯嚭報誅伯州犁之讎。而史傳以爲子胥者。蓋以子胥不禁鞭屍。責在元帥。此春秋責備賢者之義。及閱榖梁傳疏云。春秋說文謂子胥鞭平王屍。血至踝。按平王之卒。至是已十餘年。而言血流至踝者。必無之事也。或者子胥至孝所感。天使血流。以快孝子之心乎。然血流漂杵。載在周書。孟子猶云。盡信書。不如無書安知血流至踝。非好事者爲之哉。又吳地記云。越軍入吳。臨江北岸立壇。殺白馬祭子胥。杯動酒盡。似謂子胥快心越軍之入者。恐忠義如子胥。𨿽死忍見吳社墟哉。杯動酒盡。亦事之未可信者。

西王母考

爾雅。西王母乃西方荒僻之國。賈誼新書。堯西見王母。訓又漢貳師將軍西伐宛。斬王母寡之頭。據此。則西王母猶國名女眞。人姓胡母。其實非婦人也。而以西王母爲婦人者。由汲冢周書。穆王乘八駿西巡狩。宴瑤池。而王母捧觴。又漢武外傳。以七夕會於甘泉。王母捧仙桃而下。山海經。西王母梯幾而戴勝杖。其南有三靑鳥。爲王母取食。又有三足鳥主給使。在昆侖之墟。郭璞注。穆天子傳曰。西王母如人。虎齒蓬發。戴勝善嘯。是亦奇形怪狀。未聞有仙桃瑤觴。美人侍女。綽約流盻之態。而世乃繪圖以祝人壽者。本於甘泉賦。想昔玉母欣然而上壽之句。涇州回山有王母宮。陶榖撰紀。欲躋之祀典。流傳至今。遂爲勝事也。

穴中龜蛇

夷堅志。慶元二年三月。泰州韓羽建墓。正晝間。見一紅裳婦人。一皂衣髯翁。從山而下。異之。歸述與妻徐氏。徐夢所見二人跪於牀下。婦曰。妾與翁在山五百餘年矣。今日方遇主人。無以效勤。敢獻微物。捧出紫袋。中有所盛。徐接之而寤。手內有所執。呼婢點燭視之。見是紫袋。中包一瓠。揺之有聲。置之於幾。明目韓復入山。夜夢徐又夢二人跪。婦曰。昨與娘子一瓠。七棗在內。可鉆開取食。生七七子。爲國家棟梁。如年耄可與媳婦服。亦生七孫。聞來曰開金穴。如見妾等。不可殺害。徐曰。汝等在何所。曰盡在穴中。一長一尺八寸。一髙三寸。徐驚覺以告其夫。明日於土內得一赤蛇。長尺八身紅如金。一龜髙可三寸。身綠色。韓以銀盆貯之。捧歸藏於廚。翌日啟視。無所見矣。宋吳璘之制蜀也。以焚金坪叢茂。見煙焰中有黑气從東南去。則逆曦生時也。後以叛。族。傳方正學之父亦焚穴蛇。𨿽忠逆不同。而赤族則一。不如韓羽之爲得也。

肉塊

搜神。記新莾。時南陽市中生一肉塊。斫刺不入。以問費長道。【後漢又費長房。】道曰。此物一名肅。二名伏。中有鐵劵。長二尺六寸。云王家衰。劉家當興。須得七歲女於尿之可開也。莾試之。果然。又魏志載公孫淵時。襄平北市生肉塊。長圍各數尺。有頭目口喙。無手足。而動揺。占曰。有形不成。無體無聲其國滅。載記劉聰時。流星落平陽北十里。視之有肉。長三十步。廣二十七步。臭聞於外。肉傍常有哭聲。生肉之異。大都亡國之徵。

冥報

諸書所載白起李林甫曹翰秦檜等歷劫爲豬牛受報。宜矣。若隋書李士謙傳鯀爲黃熊。杜宇爲鶗■﹝央鳥﹞。褒君爲龍。牛哀爲獸。彭生爲豕。如意爲犬。黃母爲黿。宣武爲鱉。鄧艾爲牛。徐伯爲魚。鈴下爲鳥。書生爲蛇。云皆佛家輪轉之道。又宋虞仙姑詣蔡京。見大貓蹲踞榻上。墲其背曰。此章惇也。廣聞錄。載隆慶中京師顯靈宮道士買一魚。腹有秦白起妻四字。果報錄載。萬曆中武林一士。夢冥王判秦檜爲龜云。刳剔以償夙孽。鉆灼以罄余智。後江上漁翁网得大龜。腹有秦檜字。說儲。載宋天聖中。侍中馮拯薨。錫慶院側人家生一驢。腹下白毛成馮拯字。馮氏以金帛贖之。但史稱馮拯气貌嚴重。頗得大臣體。不知何以得此譴也。

呂需

見聞錄。新鄭髙公拱。修華亭徐文貞階。之怨。其下遂有承望風旨者。徐族幾碎。文貞作書達之新鄭。時文貞之客呂需。號水山。唐棲人。老而負俠腸。僞爲徐使者。持書而謁新鄭。新鄭與之酒食。不敢以勺粒入口。哀號泣訴。達於新鄭之內夫人。以至乳媼女婢無不感動。皆爲文貞濳解之。而新鄭意亦稍解。文貞之得全。呂需之力也。新鄭答書。詳載見聞錄中。

土鼓鳴冤

見聞錄。嘉靖中沈靑霞之子襄相嵩逮之獄。必欲致之死。襄居獄以土造鼓。矢之天曰。此鼓若嗚。則我父子之冤當白。鼓成。擊之不鳴。則又摶土爲之。如是者歷幾年。一日鼓成。果有聲。適嵩敗。得出獄。

顏邦直

夷堅志。弋陽丫頭巖農夫何一。傭工於添公鎭顏邦直家。三歳工滿。辭歸。相去一程。聲問不通。慶元二年四月。何在田插稻。忽見顏當前立。何識故主。升壠上揖。顏曰。可伴我行。何卽隨去。半月不反。何妻齊氏使兄詢於顏。家其子孫。曰我家二郎下世已一十九年。如何要何一使喚。兄歸述其言。杳然不復可求。四年正月。何忽還。妻問其因依。曰二郎帯我去遊廬山。徧歷諸寺。去歳四月到蘄州蘄水武三郎家。武畱宿。二郎謂之曰。君之妾桂奴是生身活鬼。其所拾一子。方七个月。亦是怪魅。武命桂奴至。扣審其事。桂奴顧二郎曰。汝道我非人。爾亦是無身之鬼。脫賺何一往來五千里。使何妻兒想念。二郎答云。我𨿽無身。然賴生前看度人經有功。故得逍遙自在。我欲拔度何一超生離苦。豈是害他。桂奴無以對。卽抱拾得之子走向廚。中途不見。二郎尙要挾我遊大孤山。我不肯。因歸。妻大驚。二月間。何一在田中。又見顏來呼。遂死。

賜無畏

唐時每恩及功臣。多雲賜無畏。幽閒鼔吹。載裴休在相位。一日奏對。宣宗曰。今賜卿無畏。有何貯畫言乎。韓偓金鑾密記云。面處分自此賜無畏。又云。已曾賜無畏。卿宜凡事盡言。其言淺鄙。不知所起。予意疑卽孟子所引泰誓。王曰無畏寧爾之意。說儲。謂出自普門品經。云是觀世音菩薩於怖畏急難之中。能施無畏。故此娑婆世界皆號之爲施無畏者。此云賜無畏。蓋借普門品語。更施爲賜。見其恩出自上耳。

年號仍襲

南唐賊張遇賢宋貝州。賊王則睦州方臘。俱攺元永樂。金賊楊安兒及元出帝阿速吉八。並攺元天順。雲南賊叚思簾。宋西夏賊李遵頃。俱攺元正徳。魏元法僧梁王琳立永嘉王蕭莊稱帝。俱攺元天啟。至正戊戌紅巾賊徐貞一陳友諒。陷江南。下吉安。亦稱天啟。又郭靑螺集中。載萬曆初。泰和人掘地。得一銅法馬。如月樣。上鑿天啟三年置。乃知永樂天順正徳天啟。皆前代僣竊年號。而明代四襲之。宰相不讀書。匪獨宋初也。按正徳攺元後。吏部尙書馬文升試士。因出宰相須用讀書人題。以譏劉文靖【健。】謝文正【遷。】而隆慶之號。𨿽不犯重。至攺隆慶州爲延慶衛。攺隆慶殿爲慶源殿。時當國者徐文貞【階】不得辭其責也。

正字紀年

朝家紀年。多以正字爲諱。如魏齊王芳之正始。髙貴鄕公之正元。梁武陵王之天正。金煬王之正元正隆。金哀宗之正大。元順帝之至正。並爲亡徵。明英宗之正統。遂至北狩。武宗之正徳。卒至乏嗣。𨿽不失國。終非吉兆。蓋正字以一止爲文故也。

蚺蛇油

庭聞述略。明武宗初年。嘗宿豹房。劉瑾等以蚺蛇油萎其陽。是以不入內宮。蚺蛇幾年。萎如之。後西幸。悅劉妓。甚寵之。呼劉娘娘。然在途諌帝幸浙。且促回鑾。與有力焉。

兩太宰嚭

陳太宰嚭。楷弓注云。太宰至之子。孔穎達云。與吳太宰嚭名號同。而陳太宰博聞彊識。多有所言。兩大宰嚭何忠侒星淵哉。

看殺

晉衛玠美丰姿。從豫章至下都。觀者如堵。玠體不堪勞。遂病死。人謂之看殺衛玠。蘇子贍目海外歸毗陵。時病暑。著小冠。披半臂。坐船上。夾運河千萬人觀之。子瞻顧謂坐客曰。莫看殺我。無何亦竟卒。荊溪將屬纊時。對僧惟琳曰。西方不無。但个裏著力不得。便見子瞻大得手處。恐衛洗馬未必有此見解。

來虞子

隋來護兒。以武略任將帥。而其子恆濟。兄弟相次知政事。學士虞世南文學邁世。而其子昶不能纂其業。爲入仗宿衛。陸元放戲曰。來護兒兒把筆。虞世南男帯刀。許敬宗曰。護兒兒作相。世南男作匠。文武豈有種耶。

泥金報喜

談苑。新進士及第。以泥金帖子報其家。謂之喜信。太平淸話。宋時新及第者。有金花榜帖。用塗金紙。闊三寸。長四寸許。大書姓名。下有兩知貢舉花押。又用白紙作封帖。貯金花帖於中外。亦書姓名。謂之泥金報喜。又明初在京中式者。必於原籍出榜張掛。今惟紙條一幅。不知此儀廢於何時也。

淸俸

仁和王丹麓。年踰四十。益復困頓。妻鄒夫人戲語之曰。同學少年皆不賤。柰何夫子獨長貧。丹麓曰。昊廬少詹有言。貧者上天所設。以待學者之淸俸。金陵吳介玆晉亦言天以貧徳人。今處儔類之中。天幸徳我。特頒淸俸。義難獨享。願以共卿。鄒夫人哂曰。君意艮厚。但不知何日俸滿耳。

饅頭

蠻地以人頭祭神。諸葛孔明徵孟獲。命以麫包肉爲人頭以祭。謂之蠻頭。今則訛而爲饅頭。又淮源舊有祠堂。蠻俗恆用人祭之。北史韋珍爲東荊州刺史。乃曉告曰。天地明靈。卽人之父母。豈有父母甘子肉味。自今宜悉以酒脯代用。羣蠻從約。而春秋時。至用國君於社。如用邾子於次睢之社。其慘酷更倍於蠻俗矣。

酷虐

史稱晉靈公從臺上彈人。觀其避丸。巢王元吉。當衢而射。觀人避箭。妲已置蠆盆。令宮女祼浴。觀其楚毒以爲樂。齊後主亦置蠍浴斛。令人祼浴。觀其叫號則大喜。漢主龑掩亦聚毒蛇水中。以罪人投。觀其嚙啖。謂之水獄。又北齊文宣每行。載死囚以從。有他怒。則取殺之。以爲快。呼爲供禦囚。太平廣記。張思和斷獄。諸囚必被枷鎖。人號生羅剎。後所生男女。皆著肉鎖。手足並有肉杻。五行記。大業中有卒。暴酷諸囚。後生一子。肩上有肉枷無項。芥視人命。以供喜怒。卒獲慘毒之報如此。

儉徳

史稱晏子一狐裘三十年。南齊書。卞彬所著帛冠。十二年不攺易。又虞玩之所躡屐。二十年不辦易。北史。魏司空長孫道生一熊皮障泥數十年不易。宋冠平仲靑幃。二十年不易。遼史。張儉一敝袍。聖宗密令近侍以火夾穿而記之。屢見不易。問之。儉曰。臣服此袍已三十年。範忠宣之容皆布被。諸人儉徳足挽靡風。而公孫弘獨以布被見譏。直譏其詐耳。

蔣侯茅記徒

蔣子交爲鐘山神。歷代廟祀不絕。晉記持堅入冠。會稽王道子以威儀鼓吹。求助於鐘山神。奉以相國之號。及堅之敗。見艸木皆兵。南史。魏軍圍鍾離。蔣帝許梁扶助。曹景宗遂挫敵人。宋元凶齊東昏禱之。終莫救於敗兦。助順禍淫。昭昭不爽。又李全乞靈茅司徒廟。無應。全怒。斷神左臂。或夢神告曰。全傷我。全死亦當如我。後範葵敗賊新塘。收骸骨瘞之。得全左臂。無一指。神言驗矣。可謂土木偶無靈哉。惜不能爲國殺賊。而祗泄斷臂之憤。終卻蔣侯一籌。

血逆流

搜神記。於公辯東海孝婦周靑冤。天乃雨。按靑將死。車載十丈竹竿以懸五幡。誓於眾曰。靑若有罪。血當順下。靑若枉死。血當逆流。行刑已。其血靑黃。緣幡竿而上。極標復懸幡下注。又晉書建興中。斬督運令史淳於伯。血著柱。遂逆上。終極柱末二文三尺。旋復下流。其子忠訴詞稱枉。齊書。陳顯達爲官軍所敗。趙潭注稍落馬。斬之籬側。血湧湔籬。又洛陽伽藍記神龜中。河間劉宣明以直諫忤旨。斬於都市。血亦逆流。目終不瞑。屍行百步。諸人並以淋漓殘敗之血肉。能自白其枉。刑官能不爲之動念哉。

女請代刑

唐咸通六年。滄州鹽院吏趙鏻。犯罪至死。有女請隨父死。鹽院官崔據列狀以聞。詺哀之。兼減父死。永樂申申。江浦知縣周益。成化丙申蒲州淸東驛驛丞馮佇。俱有罪當刑。益妻梅氏。佇妻李氏。俱具疏請代夫刑。詔特宥之。是皆女子中之有至性者。

想當然

孔融與曹操書。稱武王伐紂。以妲已賜周公。操不悟。後問出何經典。對曰。以今度之。想當然耳。蘇長公對策。有堯曰殺之三。臯陶曰宥之三。旣登第。主司問所出。曰想當然耳。蓋本孔北海語。

古人自守

楊子云作法言。蜀人賫錢十萬。願載其名。子云以爲富無仁義。正如圈鹿欄牛。郤之。張知白守亳。亳富人修佛廟成。知白召穆修爲記。富人遺五百金。求修附名。修投金庭下。曰。吾不忍以匪人污吾文。古人之自守如此。

無對字

孫沙溪先生云。古今字俱有對。如吉對凶。上對下。與髙卑深淺饑飽寒暑之類。皆有對。惟渴字無對。又云隆古時。人無詐僞。故六經中無眞字。人不知有異端。故六經中無仙佛僧等字。毛序始云。大學無斯字。論語無此字。尙書無也字。未有人拈出。

知足

胡文定公語楊訓曰。人家最不要事事足意。得常有些不足處便好。人家若事事足意。便有不好事出來。亦體消長之理然也。袁中郎語江進之曰。人家一妻數妾。和美無間。卻無好處。得他們小小炒鬧。我從中解紛乃有些好光景。人家做官。一中進士。徑直做到尙書。卻無好處。得遇遷謫。歷些坎坷。堅其徳性。煉其才品。乃有些好光景。語若不近人情。然能覺此中有好光景。便有處困而亨之意。隨遇而安。怨尢俱釋。非大有學問人。不易道此。

飲酒賦詩

晏元獻與客宴飲。稍闌卽罷遣歌樂。曰。汝曹呈藝已徧。吾當呈藝。乃具筆札。相與賦詩。米元章邀蘇子瞻飲。列紙三百。置饌其傍。每酒一行。伸紙作字一二幅。小史磨墨幾不能供。飲罷紙亦盡。乃更相移去。先輩風流。卽一杯酌間不忘以詞翰相課。亦異乎以飲食遊戲。相徵逐者矣。

二氏廢興

齊文宣敕道士剃髮爲沙門。宋徽宗令沙門冠簪爲道士。此二氏之遞爲興廢也。周武帝廢佛道教。而其子天元復之。唐髙祖廢浮圖老子法。而其子太宗復之。此二氏之並時興廢也。昭昭乎揭日月而常行。亙天地而不廢。其惟吾夫子之教乎。

千佛寺

帝京景物略。萬曆九年。孝定皇太后建千佛寺於徳勝門外。殿供毘盧捨那佛。座繞千蓮。蓮生千佛。時朝鮮國王貢尊天二十四身。阿羅漢十八身。詔供寺中。其像銅。而光如漆。範鐂質良。穆肅慈猛。相具神足。其天人示現威儀。亦與東土形摹迥別。時西蜀徧融和尙。以誣受訊。師稱華嚴佛號一聲。刑具斷裂。訊者驚止。眾乃延請住寺。法聲大振。寺南一里。另有小千佛寺。

剖心觀胎

俗謂人昏愚曰。一竅不通。蓋有所本。呂覧曰。紂殺比干而視其心。以驗七竅。孔子曰。其竅通。則比干不死矣。髙誘注。孔子言紂一竅不通。若一竅通。則比干不見殺。又紂剖孕婦以觀男女。人所其知。世紀云。紂剖比干妻。以視其胎。人所未知。特拈出之。

鬼眼

宋藝祖謂陶榖一雙鬼眼。神宗亦謂杜常一雙鬼眼。榖傾危士也。常折節學問。無戚裏气。河陽久旱。下車而甘雨隨。直州河決。及坐而橫流止。此可與榖同日道哉。舜目重曈。項羽亦重曈。皮相何足以盡人。

足下黑子

相法。足下有龜文黑子。並大貴。張仁願示之安祿山。而祿山亦以呈仁願。遂約爲義兒。西門軍容示之吳行魯。而行魯亦以呈軍容。曰吾爲汝成之。郭汾陽以示渾咸寧。咸寧亦以呈汾陽。汾陽哂曰。不逮吾足。相之貴一也。汾陽最矣。祿山羯漢。軍容刑余。何以稱焉。

一身是膽

蜀志。姜維膽大如斗。山房隨筆。張世傑屍兒焚。膽亦大如斗。不化。南史李瞻起兵討侯景。被執遇害。膽大如升。北史周文時。王雅芒山從戰。獨拒敵兵。周文嘆曰。王雅舉身悉是膽。人但知趙子龍一身都是膽。而不知有王雅。故爲拈出。

長頭長腳長舌

後漢書。賈逵不通人間事。而能折節下問。諸儒爲之語曰。問事不休賈長頭。南史範云指範岫謂人曰。諸君進止威儀。當問範長頭。以岫多識前代往事也。兩長繼美。奕世流芬。南渡太學諸生。素輕秦檜。目爲秦長腳。及爲相。範同云。這長腳漢也會做兩府。而檜妻王氏。時目爲長舌婦。二長濟惡。凶徳泰會。崇禎中。張恭錫夢檜旦受鐵鞭。則腳𨿽長。至今跳不出鬼門關。而婦𨿽長舌。恐不能巧飾以騙閻羅也。

堅瓠祕集

﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣

﹝堅瓠集﹞堅瓠余集

﹝淸﹞褚人獲纂輯

●堅瓠余集目錄

堅瓠余集

堅瓠余集序

堅瓠余集卷之一目錄

堅瓠余集卷之一

過自標榜

身後名

趙岐解圓字

班鄭著書

瓦卜

鬼附女卜

異俠借銀

騾得人身

蜀先主墓

金容坊

嶽武穆豬精

潮通泖出閣老

九蟒禦史

題魁星圖

戊午解元

弄璋弄瓦

木工厭勝

木龍

木工建坊

吳淞江

杜女幽婚

淮海龍神

蟄燕

活龜整痛

代吳大帝任

耳中得物

道士妖術

雷神畵壁

蟾宮織登科記

洞口先生

孝道明王

沈香雕首

雷譴逆婦

神助

金沙灘童子

陶琰再生

李福達石函

飄揚金箔

雞舌湯

安南試錄

鬼虎

瘟部神放燈

珊瑚夫人

義猴

五足牛

蟻累梅杏

蟋蟀

蝗怒失信

肥■﹝虫遺﹞

飛魚

蠍魔

六眼龜

臂龍

懶婦化物

黃犬

九尾龜

神騾

枸杞龍形

趙乳醫

瓦隴

海馬

堅瓠余集卷之二目錄

堅瓠余集卷之二

陳少陽

白鴉滅焰

波湧石船

崔氏女臥冰

鄷都使代任

木中字

聚寶盆

種銀實

雨錢

誤吞釘

鍼產死婦

戲咒眞死

陸稼書代任

抝相公見鬼

陽春園

目中見佛

秋海棠奇花

雪天掘蛟

髙開道

笪在辛

某相國

秦始皇再遇盜

齊天大聖廟

西施廟

小姑作祟

歇家驛吏

內江女子

愚不及婦

妾執妹禮

鬼孝子

乳香辟瘟

七丈八丈佛

鐵柱宮

牛隔盤兒

佛郎機

於闐玉

量書尺

赤鸚鵡

巨人半指

艸峯倒懸

追魂碑

陸生水生

結願香

閻王殿對

螢異

大螢

象孕

肉麋幹臘

贗女受封

海濵元寶

金石

紫潭李翁

登龍門

陶母截髮

奪妾

老鼠拖姜

接輿

公輸子

人異

孝慧鵝

類

堅瓠余集卷之三目錄

堅瓠余集卷之三

陳學究

眞宗遊洞天

南雄淫祠

少林寺僧

妓飛入火鑪

三角碎瓦

暖金盒

瑞炭

牛生奇遇

羣鬼面衣

甌水爲醪

琢雪爲銀

菊花仙

月作異人

卻鼠符

宗彛

水爲火禽卽獸

毛龍

雙頭雞

賤人未可苟合

狼子

夏翁有識

決黠僕

沈竹籠

杖樂工

去處去

呼石得水

雷異

山分移

韓侂冑墓

土神娶婦

噀水縛盜

酇字音義

■﹝牜羊﹞牱

乞丐

興兦數合

與索疆索殿

一月兩日

象棋車馬

狼筋

伏突

獨孤信側帽

女儒

緹縈

儂家

周禮奔者不禁

宋書異同

行馬

轅門

寡人

尾通作微

過海封王

五國城

奇計卻敵

天女使

天女相偶

女子墜庭

竹中人

避役

擊甕

擔生

蛇吞鹿

堅瓠余集卷之四目錄

堅瓠余集卷之四

主試外聘

雜流登第

外國人進士

景泰癸酉榜

典史中式

記夢

木刻孔明像

長子城

華山畿君

鹽神炭神

鬻爵

尙父

行香

十石米

無立錐地

瓦盆冰花

綠袍女子

堯九男

舞柘枝

樹妖

木中字

木紋如畫

樹化石

獄囚自脫枷杻

偏腸

治難產方

臥胞生

元神見形

瑞雲峯

醉石

活石

簾石

空心發

蒜發

破癅飛雀

孔雀舞

林九姑

人物坐化

帝召李賀

牮吳江塔

武侯前知

金姑娘娘

戚公爲水神

雞卯異

白團

子類不宜食

字卵

方卵

義熊

蝌斗伸冤

村叟夢鱉

二鱉吟詩

鱉逐人

夾浦江豚

女文夫

人妖公案

藍道婆

俗語有本

鏤身

射畵擊衣

閻王

●堅瓠余集序

稼軒褚先生。抱巢許之髙風。居唐虞之盛世。耕云釣月。睥睨天地之間。漱石枕流。放浪形骸之外。网羅軼事。旣耳換而目移。欣賞奇文。亦日新而月盛。向傳堅瓠大選。又成余集新編。癸甲辛壬而後。另有壚椎。續補廣祕之餘。別成世界。巾箱可置。無煩插架堆倉。行笈堪攜。那慮汗牛充棟。坐花醉月。下酒物不數漢書。益智娛心。換骨丹無煩仙藥。斯誠瑯環之異寶。實乃委宛之奇文矣。潮也性嗜簡編。身希脈望。顧唾餘懶拾。矧爲塵飯塗羹。牙後堪羞。況屬牛溲馬勃。襲祕籍於睂公。卽語語都佳。亦覺千篇之一例。盜譚槪於龍子。縦言言盡善。終嫌數見而不鮮。先生則盡掃舊聞。專收新著。輯近代之公卿將相。允爲斯世楷模。載熙朝之政治文章。堪作國人矜式。稽其姓氏。半屬吾儕羣紀之交。考厥裏居。無非此日舟車可至。𨿽在鄙人之小艸。亦荷髙士之不遺。蠅附驥以能馳。藥處囊而易售。此生多幸。其樂只且。嗟乎。屋梁徒仰。窮愁尙有其人。空谷自香。紉佩遑需異日。采遺珠扵滄海。知餘外尙有其餘。琢剰玉扵昆山。冀序後或仍作序。

康熙癸未上已日新安張潮題

●堅瓠余集卷之一目錄

過自標榜

身後名

圓字解

班鄭著書

瓦卜

鬼附女卜

異俠借銀

騾得人身

蜀先主墓

金容坊

嶽武穆豬精

潮通泖

九蠎禦史

題魁星圖

戊午解元

弄璋弄瓦

木工厭勝

木龍

木工建坊

吳淞江

杜女幽婚

淮海龍神

蟄燕

活龜整痛

代吳大帝任

耳中得物

道士妖術

雷神繪壁

蟾宮織登科記

洞口先生

孝道明王

沈香雕首

雷譴逆婦

神助

金沙灘童子

陶琰再生

李福達石函

飄揚金箔

雞舌湯

安南試錄

鬼虎

瘟部神燈

珊瑚夫人

義猴

五足牛

蟻累梅杏

蟋蟀

蝗怒失信

肥■﹝虫遺﹞

飛魚

蠍魔

六目龜

臂龍

懶婦化物

黃大

九尾龜

神騾

枸杞龍形

趙乳醫

瓦隴

海馬

堅瓠余集卷之一

長洲石農褚人獲學稼纂輯

過自標榜

管寧與華歆共讀。歆見乘軒冕者過而廢書。寧遂割席而坐。南史。劉琎見孔逷目送女子。遂舉席自隔。宋張敷見要人狄當周﨣。呼左右曰。移吾坐遠客。齊江斆見幸臣紀僧眞。命左右曰。移我牀遠客。魏董昭枕蘓則膝臥。則推下之。曰。蘇則膝非佞人枕。梁宦者張僧胤候羊侃。侃竟不前。曰。吾牀非閹人可坐。諸君子不以察察受汶汶。是矣。無乃過自標榜乎。

身後名

李謐擁書萬卷。無假南面百城。劉晝每言使我數十卷書行世。不易齊景之千駟。是皆好身後名。然與其有身後名。何如當下恣流覧之爲適也。昔人以讀書不求甚解爲善讀書。此有得於語言文字之外者。

趙岐解圓字

說儲。漢儒趙岐孟子注云。凡物圓則行。方則止。此解最明徹。嘗試廣其義。惟圓則無障礙。故曰圓通。惟圓則無■﹝石爲﹞缺。故曰圓滿。惟圓其機嘗活。變化出焉。故曰圓轉。又曰圓融。蓋至竺幹之教。極於圓覺。大易之用。妙於圓神。天下之能事畢矣。

班鄭著書

班固作西漢書。凡百篇。未成。有上書言私攺史記者。收京兆獄。後復除蘭臺令。使成前書。鄭虔采集異聞。著書八十餘卷。有上書告虔私修國史。由是貶謫。十餘年後授廣文館學士。更纂錄成四十餘卷。名曰。會稡。則著述不可不愼也。

瓦卜

萬曆間。浙人楊生。善占瓦卦。鄰嫗失雞。楊占云。往西方短墻上求之。有傍觀者笑云。據此卦。雞當在土墩矮樹上。非短墻也。俄而鄰嫗獲雞。果在土墩矮樹。楊甚嘆異。其人袖出一書。授楊云。此瓦卦祕訣。須細玩。三年後。吾來索酬。叩其姓名居處。不答而去。楊自此瓦卜愈神。越三年。其人果至。楊敬禮之。居數日。謂楊曰。吾明日將歸。子宜有所贈。然無費家財。只淸晨一卜之所獲。便足酬我。楊不解所謂。乃自卜一卦預知其故。書片紙置瓦下。黎明。有負囊叩門來占者。楊問其姓。曰與君同姓。楊卽取瓦下紙示之。上云。今日今時。有假楊姓者來。當縛送官。其人失色。楊云。無恐。但須傾囊見付當指汝生路。蓋此人乃刼盜。事露將逃匿。故隱姓來卜。欲問所往。其囊中皆金珠也。旣被識破。卽盡出以與楊。楊乃示一處云。於此削髮爲僧。可免患。盜叩首謝去。楊以所獲酬授書者。其人笑而受之。別去。楊未幾亦他徙。不知所之。

鬼附女卜

馬■﹝山上﹝弓攵﹞下﹞庵聞見略。萬曆辛卯春。東城朱奉濓家。一養女有姿色。善女紅。年可十六七。一日倦繡。停鍼兀坐。忽聞窗外嘖嘖有人聲。啟視之。見一偉丈夫從檐下作人言曰。某山東人也。夙世負汝白鏹六十餘金。今當奉償。女卽昬瞶。鬼遂隱入女腹。乃令其女垂簾賣卜。剖斷如神。每朝所獲。止許給一日薪水之費。余俱歸女槖其家計不能祛。女亦無恙。幾及二年。約足六十金之數。其鬼乃去。扣之亦不靈矣。

異俠借銀

徽有布商。密以千金分貯布捆中。載歸。路遇一人。求附舟。其人狀貌雄偉。旣登舟。與語甚欵洽。越二宿。將別去。岸上有擔囊者招呼之。云其友也。其人邀商與友共飲村店中。飲畢。其友擔囊先行。其人引啇至野外。密語云。吾有急需。君布捆中物。暫借一用。某月某日。當造宅奉還。必不相負。幸勿聲揚。否將不利於君。言訖。長揖而去。其行如飛。頃刻不見。商大駭。急還舟。布皆捆束如故。初無移動。心甚疑之。途次不便啟視及抵家視之。空空如矣。乃大嘆異。至某日。門庭寂然。意其所約乃誑語耳。三日後。其人與友擔囊而至。曰。償債者來矣。出囊中金。除前數外。按月加息五分。又另出銀一封云。因吾友遲來。爽約三日。更當加一月之利。商逡巡問曰。君固俠士。前日有何急用而假吾金。其人曰。吾有至親犯事在官。急欲行賄買命。而倉卒無辦。故暫假於君耳。商問布捆不動。銀何從取去。其人笑云。吾自有取法。何必見問。乃索酒共飲。且云。吾輩何處不可取物。但恐貽累於人。故不爲也。飲至暮夜。友云。可去矣。二人步出中庭。一躍登屋。屋瓦無聲。人已不知去向。

騾得人身

艮齋雜說。金文通公爲通薊道時。有一旗牌官。自言三世爲豬。最苦宰殺之後。每經臠割。輙加楚痛如生時。後乞冥官。變身爲騾。嘗■﹝馬犬﹞一客。負囊內數百金。遇響馬盜追之。自念客若被刧。吾罪更重。因奮力渡河。客得脫。而騾竟溺死。旣見冥官。云由汝善念。不但得人身。且有小前程也。

蜀先主墓

文苑。瀟湘嘉靖中。盜發蜀先主墓。數盜穴墓而入。見兩人張燈對棊。侍衛十餘。盜驚歡拜謝。一人顧謂曰。爾欲飲乎。乃各飲以一杯。兼乞與玉帶數條。命速出。盜出外。口已漆矣。帶乃巨蛇也。視其穴已如舊矣。

金容坊

成都金容坊。有石二株。髙丈餘。挺然聳峭。舊傳其名有六。曰石筍。曰蜀妃開。曰沈犀石。曰魚鳬仙壇。曰西海之眼。曰五丁。石圖經云。乃前秦寺之遺址。武侯接鐵其中。一南一北無偏邪。又鐫濁歜燭觸蠲五字。時人莫曉。後蜀相範賢曰。亥子歲濁字主水災。寅卯歲歜字主饑饉。己午歲燭字主火災。辰戌歲觸字主刀兵。丑未申酉歲蠲字主稼穡富贍。悉以年事推。應驗符合。

嶽武穆豬精

嶽武穆微時。居相臺爲市遊徼。有舒翁者。善相術。見嶽必烹茶設饌。密謂之曰。君乃豬精也。精靈在人間必有異事。他日當爲朝廷握十萬之師。建功立業。但豬之爲物。未有善終。君如得志。宜早退步。嶽笑不以爲然。後秦檜下嶽於大理獄。周三畏鞫之。遇夜。周往往閒行至鞫所。一夕月明。見古木下一物。似豕而角。周疑卻步。此物徐行入獄旁小祠而隱。數夕復往。所見皆然。

潮通泖出閣老

松江𨿽潮汐往來之地。自古未有通泖者。嘉靖庚戌。泖始潮。故民謠曰。潮通泖。出閣老。越壬子。徐文貞【階】果入相。而拜命之日。潮頭突至城內。元輔舊第前。湧起丈餘。人皆驚異。果爲太平宰相一十七年。

九蟒禦史

酆都有閻羅廟。山側又有九蟒禦史祠。傳有禦史登此山。遭蟒紏纏而死。上人神而祀之。甚著靈異。嘉靖間。祠旁有楊生者。每過祠。必下馬致揖。忽一日倉卒。竟騎而過。禦史見夢曰。爾前過我必步。今乃騎。豈簡我耶。爾若要中。除非日月倒懸。楊謂神尢已。甚不樂。已而秋試。詩經一題。乃如月之恆。如日之升二句。遂得雋。

題魁星圖

陸文量【容。】戲題魁星詩云。天門之下。有魁踼斗。癸未之魁。必入吾手。粘於壁。無何失去。一日。文量過陸鼎儀【鈛】。鼎儀出以爲玩。文量詰其所自。云昨倚門。一兒持此示我。我以菓易之。文量惘然曰。我二人得失之兆矣。是年鼎儀登進士。文量丙戌始第。

戊午解元

嘉禾張巽。素無文名。嘉靖戊午春。夢神語曰。成不成。平不平。綠水灣頭問老僧。及邑試。竟置劣等。自郡城徒步歸。過蕭寺少憇焉。有老僧捧茶進曰。解元請茶。巽忽憶前夢。問曰。此地何名。僧曰。是綠水灣。巽喜且疑。已果發解。所云成不成平。不平蓋是戊午二字云。一作萬曆戊午陳山毓事。

弄璋弄瓦

隆慶庚午。紹興太守岑某。姬方娠。太守出。一人衝道。縛至府。叱曰。汝業何事。曰賣卜。太守曰。我夫人有娠。弄璋乎。弄瓦乎。試爲卜之。其人愚蠢不曉所謂。漫應曰。璋也弄。瓦也弄。太守怒而責逐之。未幾分婏。雙生一子一女。太守奇其術。深悔前事。禮而厚賫之。卜人之名遂著。

木工厭勝

木工造厭勝者。例以初安時一言爲凖。禍福皆由之。婁門李鵬。造樓。工初萌惡念。爲小木人荷枷理戶限下。李適見。叱問之。工惶恐漫應曰。翁不解此耶。走進婁門第一家也。李遂任之。自是家遂驟發。貲甲其裏。

木龍

吳有富商。倩工造舟。供具稍薄。疑工必有他意。視工將訖。夜濳伏舟尾聽之。工以斧敲椓曰。木龍木龍。聽我祝詞。第一年船行得利倍之。二年得利十之三。三年人財俱失。翁聞而識其言。初以舟行商。獲利果倍。次年亦如言。遂不復出。一日。破其舟。得木龍。長尺許。沸油煎之。工在鄰家。登時疾作。知事敗。來乞命。復煎之。工僕地。掖歸而絕。凡取厭勝者。必以油煎。見便民圖纂。

木工建坊

嘉靖末。世宗修■﹝幺上十下﹞。屢興攺宮殿。楊州木工徐杲。主大營繕。極被榮寵。官至兵部尙書。又官其子。尋奏言。願以所積賞銀。自建尙書坊。許之。隆慶初。爲言官所論劾。遂籍其家。奪官。坊亦廢。

吳淞江

挑燈集異。天順元年。吉水龍晉。以監察禦史左遷嘉定知縣。邑中吳淞江百年以來之淤滯。晉浚治之。方鑿地時。獲一石。上刻云。得一龍。江水通。晉果奏績。又見聞錄。吳淞江久湮。童謠云。要開吳淞江。須湮海龍王。人謂其工難成耳。隆慶中。巡撫海公【瑞】倡議開浚。而董其事者。則松江府同知黃成樂。蘇州府推官龍宗武也。時兩月不雨。卽日奏功。其謠始驗。

杜女幽婚

聞見略。萬曆中。長庠杜子紆【大綬】有文名。善書法。家居集福裏。水亭一座。花石交錯。幽雅多致。次女年甫十四。日與其母刺繡其中。辛卯四月。子紆就試荊溪。忽夢一少年郎君。頂金冠。衣緋袍。僕從甚都。升堂請婦敍禮。婦惶悸不敢出。少年自通曰。【某】震潭龍王幼子也。因與夫人次女有夙緣。特來就婚。婦曰。我女許字金閶吳氏。已越四載。無更嫁之理。且夫君不在。媒妁未通。郎君請回。少年大怒曰。若賴我婚耶。爾女終不能爲吳氏媳也。言訖而去。婦驚寤。越宿。子紆歸。婦述其夢。子紆謂夢何足憑。置之度外。五月朔。女曉妝初罷。偕侍兒詣亭前。摘海橊飾鬢。瞥見少年從池中躍出。挾之沒水。侍兒急呼主母並僕人撈救。已沈水底。不復生矣。夫婦悲號吁天。具棺殯斂。夜夢少年來謝曰。爾女已得佳婿。奚哭之慟爲。神人道遠。千萬鄭重。再拜辭別。馬■﹝山上﹝弓攵﹞下﹞庵往弔。面詢之。子紆掩泣以道其詳如此。

淮海龍神

吳中雜識。長洲貢士張鯉亭【燭。】萬曆丙戌。例選順天經歷。子某往探父。待舟瓜步。見一虯髯老翁。以斗盛蝦米至步頭負販。某欲市以貢父。取二尾嘗幹濕。甫入口。頓覺瞶眩。口發譫語。從者驚悸。回視老翁已不見。卽雇船回家醫療。惟僵臥。日飲斗水。自言吾淮海龍神。因水澇。挈族往東海賃居。汝胡爲食吾子。其母求醫遣將。多方不治。一日晨起。小童驚報堂中磚上。有河沙印成升降二龍。鱗甲爪牙畢具。母趨視之。入覷其子。則血污被席。拔舌而死矣。

蟄燕

世說。海外有燕子國。故秋社燕去。春社復來。月令所謂春分■﹝幺上十下﹞鳥至是也。偶見雜誌載晉郗鑑爲兗州刺史時。歲饑。百姓掘蟄燕食之。又宋時。東京開河。岸崩。見蟄燕無數。然則燕亦蟄。遇驚蟄節气而出耳。渡海之說。烏衣之事。俱屬附會。或云蟄者非燕。乃類平燕者也。

活龜整痛

挑燈集異。冀州徐璠墮馬。傷折手足。痛甚。命醫治之。其方用一活龜。旣得之矣。夜夢龜曰。吾惟整痛。不能整骨。勿害我命。有奇方奉告。璠叩之。龜曰。取生地黃一觔。生薑四兩搗研之。用臘糟一斤。八地黃生薑炒勻之。乘熱褁罨傷處。冷卽易之。先能止痛。後可整骨。璠用其法治之。果效。

代吳大帝任

髙叔祖鶴臺公諱九臯。萬曆庚辰進士。任武昌司李署江夏縣印。出夏口迎某僉憲。泊舫登岸。暫憇古廟中。見神像乃三國吳大帝。因前叩拜。執禮甚恭。夜宿官舫。夢一赭袍玉帶王者。投刺相謁。公分賓主禮。坐定。王者曰。某孫權也。血食此地有年。惟公正直。應代斯任。幸無他辭。公惟諾。寤而體中不豫。明日抵縣。入衙。述其夢。卽覺瞶眩。沐浴更衣。謂妻子曰。今輿從來迎。吾當赴任矣。毋煩號泣。言畢。瞑然而逝。異香滿室。顏色如生。堂上直宿門卒。聞車馬喝道聲。排闥而出。盡皆驚起。杳無所睹。訃聞。郡守曁撫按司道嘉其政績。悉致厚賻。扶柩還吳。後家中若聞異香。則有人馬之聲。行於屋上。靈帷必顯報應。久之乃絕。

耳中得物

陳眉公見聞錄。無錫談愉號十洲。一日偶挖耳。耳中得銀一小塊。重一分四釐。人傳以爲奇。後觀祝枝山誌怪錄。則耳中得物。更有奇於此者。葑門一媼。年逾五旬。令人剔耳。耳中得少絹帛屑。以爲偶遺落其中。已而每治耳。必得少物。絲花穀粟稻梁之屬。爲品甚多。始大駭異。年七十有八而卒。每收貯所得物。三十年中。物逾一斛。又永樂中。吳郡一老偶治耳。於耳中得五榖金銀衣服器皿等物。凡一箕。後更治之無所得。視其正中有一小木校椅。制作精妙。椅上坐一人。長數分。亦甚有精气。

道士妖術

聞見卮言。崇邑金某兄弟。科貢出仕雲南。畱家住此。一日有眾道士舁宋殿祖師到門抄化。金不爲禮。道士遺一紙條。夜遂無故火起梁柱間者數次。急救乃息。其家向延蔡某爲西賓。蔡攜其子同學。一日忽見兩子在旁聽講。面貌不異。言語相同。呼之共答。不分眞假。蔡計無所出。乃將爾子並抱。緊束不放。一子忽墮地。急以足踏住。乃是一紙人。尙嘖嘖有聲。釋其子。急取持手中。知吐火者定是此物。不付諸火。急投諸水。其怪遂滅。又安丘勞氏。亦爲此輩遺一紙條。遂化爲蛇。夜出淫其僕婦。主人懼而厚賂道士。求其收去。怪遂滅迹。

雷神畵壁

廣聞錄。萬曆中。吳郡西洞庭翠峯寺。比丘維心。新構一室。初塗白堊。夜聞霹靂繞室。晨起視之。四壁皆寫山川樹木人物屋宇。極其工致。燦然光明。似梅道人筆法。

蟾宮織登科記

建炎二年春。揚州一士。因天气融和。縱步出城。有虹暈如赤環。自地吐出。遙望其中。有茅舍。機杼之音。試徐行八觀。見有機數張。皆經以素絲。白晢女子四五輩。楦腕組織。略轉眸一顧士。卽端容抽不息。士見錦紋花葉之內。有字數行。第一首曰李易。稍空又有一人姓名。復稍空又一人焉。士問織此何爲。一女對曰。登科記也。士徧觀室內。窗壁玲瓏。自念得覩美姝。復情致澹泊。遂揖而辭退。諸女皆目送之。迨出虰暈。回頭注目。蕩然無所覩。乃躡故道歸。是歲春。髙宗車駕南巡。駐驆揚都。四方貢士雲集。至八月始唱名發榜。第一人曰李易。其下次第與夢中所見無異。始悟春日所屆。蓋蟾宮也。

洞口先生

淳熙間。信州漁人楊六。孤孑一身。所得魚錢。悉爲酒資。一日。有道人棹小艇從之賖魚。楊隨所需付之。初不索直。自是數數來。楊與魚無倦色。一夕。風月淸潔。波平如席。楊覩一舟從天際冉冉造前。視之。蓋向者道人也。微笑相呼。盡取所負魚直。約兩三千償之。楊固卻不受。曰我飄然蓑笠底。安用幾許錢。先生畱助雲水費。時得周旋否。道人曰。我相試已久。恰來還錢。亦是試汝。汝志堅固。眞可教也。挽之共載。一小童操槳。其行如飛。迆邐窮河源。登岸到山。見奇花珍果。異香錯落。全不似塵世。楊頓覺心意灑豁。便欲依止。道人曰。此非汝可久居之地。宜暫還。後五年復相會。出一卷書授之。臨別扣其姓字。曰我洞口先生也。

薩眞人返魂﹝玆據柏香書屋校印本補﹞

聞見略瀆川徐上捨充甫家素封畜梨園每燕集則搬演侑觴坐客歡洽萬曆辛巳五月四日午後天忽陰雲彌布妝旦徐慶徐順小翁等在花廳演唱倐電光一閃有金箍黃甲碧眼紺髮天神從空飛下摔徐順小翁首震死於廳前隨後有羽士手持一扇一瓶大言曰誤矣誤矣卽瓶中取紅藥二粒納二童口中舉扇一揮二童頓蘇家人趨視二童體無傷損惟陰毛焦爍殆盡痛不能忍延醫療治乃瘳後見法書云雷部諸神惟王天君性最勇猛且躁急薩眞人與之歃血訂盟如誤震人則立救之二童所見得無是乎

太液煉行女﹝玆據柏香書屋校印本補﹞

聞見略在浙江嘉興府某縣有沈尙書墳其墓道爲人所共由之路萬曆辛卯過而履其地者忽有空谷聲居民疑盜有所蓄相議發掘之爭執畚鋤而往離穴丈餘磚湫甚固掘開見石案上列九糖一筳祭品中皆金造備極精巧前有石槨髙九丈五寸闊七尺二寸以斧擊之中應聲曰此中更無所藏案上之物任爾取去眾益驚疑其中必有厚蓄並力掘之見有木龕龕中人嘆息曰我太液煉行女也勤修二百餘載尙有十八年功行未滿爾等幸勿傷我使我又墮輪回眾不信啟鍵扃見一少年女子閉目盤膝而坐肌膚如玉顏色如生髮長丈餘手足指甲纏體衣服不毀眾以爲妖亂鋤擊之行道之人觀者如堵更以分金不平聞於郡縣以盜發墳墓見屍擬罪有差仍以棺木攺葬舊地

孝道明王

子庵雜錄。西晉時。丹陽有老嫗。姓諶氏。不知其年幾何。顏色常如嬰兒。人稱爲嬰母。嘗於吳市收養一孩。長而英異。性至孝。時談神明之事。且云吾受天符。爲孝道明王。因授母以修眞之訣。而自隱去。後吳猛許遜。俱傅嬰母之道而成仙。

沈香雕首

從信錄。南昌鄧子龍。驍勇善戰。領兵徵倭。渡鴨綠江。有物觸舟。取視之。乃沈香一段。把玩良久。宛似人頭。愛護之。每入夢。則香與首或對或協而爲一。萬曆戌戌冬。子龍衝鋒陣亡。載屍歸。失其元。取香木雕爲首。酷肖。豈天感其忠勇。憐而賜之沈香。作其面目乎。

雷譴逆婦

從信錄。嘉靖辛卯。福建延平杜氏兄弟三人。輪膳一母。三人出耕。三婦輙詬悖。囂然相勝。致姑飯粥不給。每欲自盡。一日。白晝中。忽轟雷一聲。覺電光紅紫眩目。三婦人皆人首而身則一牛一犬一豕。踞地鳴吠。觀者如堵。

神助

鄭有胡生。爲洗鏡鉸釘之業。輙祭列禦寇祠。以求聰慧。忽夢一人以刀劃其腹開。納書一卷。及覺。遂能吟詠。又說儲載。一書生禮奎宿甚虔。同儕戲之。以經書文七首置神座前。書生得之。喜爲神賜。稽首受而讀之。及入試。命題一如所讀。竟登第。又一人見荊溪周處祠。神像蒙垢。盥手拂拭之。其人素羸。忽覺神旺。後以勇聞。此無他。精誠所致。遂得神助也。

金沙灘童子

誌異編。隆慶中。鄂城金沙洲一童子。每死去三四日復活。父母問其所以。亦絕不言。後鄰翁坐廟廡下捫虱。有人從後掌其腦。回顧不見。翁大驚。童子一日復活。見鄰翁問曰。公知廟廡下掌腦者乎。此我也。因言在陰司爲無常。奉符勾攝人。今某縣某人。某里某人。皆我所勾。系在後園樹上。母聞往視。乃是綫系促織小虫。皆解而放之。童子見而號泣倒地。曰此輩生。我死矣。遂死不復活。某訪之。有竟死者。有死去復生者。

陶琰再生

廣莫野語。絳州陶琰。未第時。讀書僧寺。偶遊息。見僧抱婦於懷。亟回走。僧追之。謂事至此。勢不俱生矣。追至佛殿。忽起烈風。杳灰迷僧目。僧大叫其黨。不得放走陶秀才。陶度不得脫。奔入鐘樓。樓下一鐘覆地有年。忽自起。陶入鐘隨覆。僧徧索不得。不虞其在鐘下也。俄陶僕來。僧紿已歸。家人尋覓無蹤。夜夢神指示所在。促使急救。未之信。夕復夢示。集眾舉鐘。陶出無恙。已三日。鳴之官。僧伏法。舉成化辛丑進士。歷浙藩轉南大司馬。致仕卒贈少傅。謚恭介。

李福達石函

廣聞錄。嘉靖中。僧李福達至蘇州。欲稅空宅。徧閱數處。輙嫌湫隘。最後賃一大宅入居。人異而窺之。福達從容袖中出小石函。縱橫不數寸。凡衣服飲食牀褥臥具屏障幾席釜甑一切資生之物。盡從中出。又於函中挈出婦人男子凡數輩。皆其妾媵。又有十餘小兒。皆衣五彩戲。將行。還挈諸人並器玩。一一納之石函中。仍袖而去。

飄揚金箔

劉五城雜錄。有一豪富子弟張某。其父歿。昆仲析居之。次有餘資千金。各不欲存爲公家事以滋擾。願一創舉散之頃刻。遂貨金箔。約值此數。至絕髙山頂。乘風揚舉。或飄舞長空。或粘綴林木。或散處水艸。總成黃金世界。數里之內。人皆驚詫若狂。疑爲天雨黃金。婦女兒童。競爲爭逐。終無所得。一時傳爲異事。而張氏親黨。莫不稱爲豪舉。較之隋煬帝於景華宮徵求螢火數斛。夜出遊山。放之。熒光徧於山谷。反覺鄙陋。但煬帝富有四海。奢侈過度。尙且不能令終。此一富有之民。乃暴殄財貨。取快一時。不知其人作何究竟也。

雞舌湯

宋呂文穆公。微時極貧。故有渴睡漢之誚。比貴盛。喜食雞舌湯。每朝必用。一夕遊花園。遙見墻角一髙阜。以爲山也。問左右誰爲之。對曰。此相公所殺雞毛耳。呂訝曰。吾食雞幾何。乃有此。對曰。雞一舌耳。相公一湯用幾許舌。食湯凡幾時。呂默然省悔。遂不復用。吾蘓一宦。喜食鯽魚舌湯。每朝必用鯽魚若干頭。取舌烹湯以進。

安南試錄

安南國。去中國數千里。𨿽名秉聲教。實自帝其國。建元剏制無忌也。其國凡幾道。如中國藩省然。有安邦道者。其中之一道也。人有見安邦道鄕試錄。題曰洪徳二年辛卯科。初場四書義四篇。五經義五篇。二場制誥表各一道。三場詩賦各一篇。四場長策一篇。其取士之法。比中國反加詳焉。表賦中聯句佳者甚多。

鬼虎

稽神錄。載淸源陳襄。隱居別業。臨窗夜坐。窗外卽曠野。忽聞有人馬聲。視之。見一婦人騎虎。自窗前行過屋西壁下。時壁下有一婢臥。婦人從壁隙中窺之。婢卽驚呼腹痛。啟戶如廁。遂爲虎所搏。襄駭愕大聲號救。婦與虎忽不見。婢幸無恙。鄕人云。村中恆有此怪。所謂鬼虎者也。子一日偶談及此事。一友笑曰。人畏虎亦畏鬼。況二者兼之耶。又況加以婦人耶。婦人之凶狠陰毒者。甚於虎與鬼也。予曰。此婦必是妬婦之鬼。故有此殺婢手段。

瘟部神放燈

吳中雜誌。萬曆戊子四月。王墓村民剏臺演戲賽神。城中某某宴集李氏樓中。正歡洽間。忽聞烈風迅雷。撼木飄瓦。啟牖視之。見朝天湖內。有火大如罌。瑩光燁燁。閃爍水面。須臾星散。徧湖。南北村落。隱現百千燈火。魚貫而行。逾時乃滅。眾賓囑目。次日。詢諸父老云。是瘟部神放水燈。嘉靖某年問亦然。主旱疫。是歳夏六月。亢早天行大作。吳民死者相枕籍。視嘉靖問尢甚。識者以爲輪回中一刧數云。

珊瑚夫人

異聞錄。有人於昭應寺讀書。見一紅裳女子。吟詩云。金殿不勝秋。月斜石樓冷。誰是相憐人。褰幃弔孤影。叩其姓氏。雲姓朱名昭遠。字無忌。上祖在漢時。因宣揚釋教。封長明公。唐天寶中。帝爲貴妃建設經幢。封妾爲珊瑚夫人。賜珊瑚帳居之。自此巽郎蛾子。不復爲暴矣。言訖。恍惚入經幢而隱。乃詳味其詩。與所言。蓋經幢中燈也。

義猴

聞見略。萬曆中。毘陵有乞兒。日系一猴。至街坊施技索錢。積數歳。約有五六金。偶與同伴一丐飲。醉中誇詡。丐忽起謀心。置毒於酒。彊灌之而死。取其所藏。瘞屍於野外。無人知覺。獨猴不順從。丐日加捶楚。猴勉隨之。一日忽失所在。時縣尹張廷傑初下車。升堂瞥見一猴突入。趺坐丹墀。向令叫號。張異之。命一隸隨其去向。猴竟至養濟院。覓丐不獲。復扯隸行。沿途乞糕餅與隸點心。行至大市橋。遇丐。雙手拽住。跳上丐肩。批頰抓面。丐不能脫。隸擁至縣。張鞫問再三。丐始伏辜。令隸押丐取銀。包褁宛然。仍於野外扒開浮土。將屍八棺火厝。煙熖方熾。猴向隸叩頭。跳入火中焚死。隸復命。張驚異。因作義猴記。刻石以垂不朽。

五足牛

庚巳編。正徳丙子。有僧自京師攜一牛至蘇。有五足。一在後跨下。短不能及地。蹄類人手。五指間有皮連絡。僧牽於市乞錢。所目睹者。正統中。劉原博先生上京師。其子宗序。見道旁一牛五足。其一足生於領。蹄反向上。以告先生。先生曰。牛土屬而蹄著土。今反居上。得無有小人在上而生變者乎。後二歲。爲己巳果有土木之變。廣聞錄。嘉靖庚申。鍾祥民家。牛生六足。又隆慶年間。三山民家。牛生黃犢。七足。腹下四足如常。脊上三足皆軟。前後竅各二。

蟻累梅杏

嘉靖甲寅。嘉興郡學。有蟻無數。集堂壁上。累梅一章。枝榦花葉皆具。又吳匏庵先生及第日。羣蟻累成杏花一枝。極其精巧。

蟋蟀

吳俗喜鬭蟋蟀。多以財物決賭。庚巳編載。相城劉浩。好鬭促織。偶臨水濵。見一蜂以身就泥。轉輾數四。起集敗荷上。久之。身化爲促織。頭足猶蜂也。持歸養之。經日則全變矣。健而善鬭。敵無不勝。所獲甚多。又張廷芳亦好之。至蕩其產。芳素敬玄壇神。乃以誠禱訴其困乏。夢神告曰。吾遣黑虎助爾。已化身在天妃宮東南角樹下矣。明日。芳往覓之。獲一促織。色黑而大。用以鬭。無弗勝者。旬日間。獲利如所喪者加倍。至冬而死。芳爲慟哭。以銀作棺葬之。

蝗怒失信

湧幢小品。萬曆丙辰。丹陽有蝗從西北來。蔽天翳日。民爭刲羊豕禱神。有蒲大王者。尢號靈異。凡禱之家。止囓竹樹茭蘆。不及五穀。有朱姓者。牲醴悉具。見蝗已過。遂寢。須臾。蝗復返。集朱田。凡七畝頃刻盡囓而去。鄰苖不損一穎。相傳有怪書投其神曰。借道不借糧。亦可異也。

肥■﹝虫遺﹞

從信錄。萬曆丙戌。建昌鄕民樵於山。逄巨蛇。頭有一角。六足。如雞距。見人不噬。亦不驚。民因羣呼往視。亦不敢傷。徐徐入深林中去。華山記云。蛇六足者。名曰肥■﹝虫遺﹞。見則近郊大旱。戊子己丑之災。兆已先見矣。

飛魚

庚巳編。沙湖丘氏有魚池。近外港。夏大兩水溢。魚長數尺者。率諸魚飛出港去。至暮水漸退。魚復還。巨魚在前。諸魚從之。飛行空中。如羣蝶交舞。嘗觀範蠡養魚經。有魚能飛去之說。但去而復飛還。則尢異也。

蠍魔

西安有蠍魔寺。中奉大士。塑大蠍於棟間相傳明初有女子。素不慧。病死復生。遂明敏。以文史知名。時有布政某喪偶娶之。後布政方視事。有所需。使僕入內取之。婢呼夫人不應。但見大蠍如車輪。臥於榻。婢驚而出。白於主。不信。婢曰。他日相公下堂。願無聲欬。伺之可見。如言。果見老蠍伏榻上。頃之又成好女子。意頗羞澀矣。忽失所在。是夕人定。女子乃出拜燈下曰。身本蠍魔。所以夤緣見公者。非敢爲幻惑。欲有求耳。公能不終拒。乃敢輸情。布政許之。因曰。昔爲魔。得罪冥道。賴觀音大士救拔免死。因假女屍爲人。獲侍左右。覬公建一蘭若。以報大士之徳耳。今醜迹已彰。幸公哀憐。布政頷之。女子遂隱。他日乃命所司建寺。

六眼龜

郭景純江賦。龜有六眸。宋太始二年八月。六眼龜見於東陽。太守劉勰得之。以獻唐睿宗。先天三年。江州獻靈龜。六眼。腹下有玄文。又嶺南欽州出六眼龜。實止兩眼。餘四日乃斑紋。與眞目排比。端正不偏。唐莊宗時。有進六目龜者。敬新磨獻口號曰。不要鬧。不要鬧。聽取龜兒口號。六隻眼兒睡一覺。抵別人三覺。又說儲。載常熟水墩大士庵前。曾出六目龜。九十三翁繆道山得而畜之。又廣聞錄。載嘉靖二十年。興寧西河水漲。有大龜長丈餘。六目金光射人。溯河而上。所過田陂皆壞。吾郡十郎巷丁玉陽先生。園池中有白龜大如車輪。順治辛丑。長洲縣令徳州孫達卿繼解任後。寓斯園亭。所目擊者。

臂龍

庚巳編。金山寺有行者。素佻■﹝亻達﹞。嘗晝寢。同輩戲畵一龍於臂。頭尾鱗鬣逼眞。行覺而見之。曰吾寢而臂出龍豈非天授乎。當黥之以成其異乃以鍼刺而加墨焉。數月色漸紫。又數月其紋隱起。約髙一黍米。每風雨之夕。龍蜿蜒如動。一日浴於江。江水爲之豁開數丈。此臂騰掉上下。如非己有。行以爲神。時時泅木。黿鼉魚鱉歷歷在目。忽念金山盤踞江心。其下宜有根著乃下探之。至江底。見山根大僅數抱若一柱擎其山焉。因運臂撼之。山搖屋動。僧怖爲地震。焚香祝三寶。行登山。知而窺笑之。向同輩吐實。具言臂龍之神。皆驚。以白長老。長老以爲妖。詣官告治。官爲誣罔不理。長老懼爲己累。醉行而縊之。龍亦頓逝。

懶婦化物

水族有懶婦魚。相傳楊家婦爲姑所溺。死化爲魚。脂可燃燈。照鳴琴博奕則有光。照紡績則暗。艸類有懶婦箴。桂林有睡艸。見之則令人睡。一名醉艸。獸亦有名懶婦者。如山豬而小。喜食禾。田夫以機軸織紝之器置田所。則不復近。安平七源等州有之。物猶如此。宜乎懶婦之多也。

黃犬

偃曝談余。愽羅何宇。母死廬墓。家無僕從。畜一黃犬。間日輙候墓所。有所需。卽書片紙系其頸。家人見之。具備系使負還。史稱陸機黃大寄書。良不誣也。又趙澤民爲山西簾使時。畜一犬。名桃花。善獵。有客至。卽呼名嗾之。語家人先具酒果。良久。桃花必致一物。如麞鹿雉兔之類。往無虛反。

九尾龜

庚巳編。海寧王屠。遇漁父持巨龜。長徑尺。買系柱下。將烹以爲羹。鄰居有江右商人見之。告其邸翁。請以千錢贖焉。翁怪其厚。商曰。此九尾龜。神物也。欲買放之。君從臾成此功徳。一半是君領取。因偕往。商踏龜背。其尾之兩旁。有小尾各四。持錢乞王。王不肯。烹作羹。父子共啖。是夕。大水自海中來。平地髙三尺許。牀榻盡浮。逾時水退。明日及午。翁怪王屠不起。壞戶入視。但見衣衾在牀。父子都不知去向。人云害神龜。爲水府攝去治罪也。

神騾

馬氏曰抄。京師梓潼廟。在宣武門東。人常以白騾施廟中。道士控羣騾日行巷陌。以芻豆爲由。募化銀錢。一大騾特異。不受羈紲。紲則臥弗起。遂縱之往來城市。數日一還廟。道士恐爲人所傷。於項下懸一木牌。標曰神騾。日少食芻粟。喜啖茶葉。沿門駐立。乞茶麾之弗去。以茶餉之卽行。日以爲常。一刼盜禱借於神。欲乘往徳州。以茶餌之。至河西務。加以銜勒。堅臥不肯行。遂捨之而還。

枸杞龍形

聞見卮言。載嘉興郡治西子墻上。有枸杞一本。歳月旣深。枝榦亦大。樹身絕似龍形。鱗爪逼肖。垂四枝椏。宛如四足。夜間數里外遠望。爍爍有光。近睇之。卻無所見。常於風雨之夕。空中聞怒吼之聲。鄰近居人。恐其日久爲患。將斧伐去一椏。滋瀝星星。越宿皆赤成血。此後不復聞吼。然龍形異質。至今尙存。

趙乳醫

夷堅志。資州去城五十里。曰三山村。艸木暢茂。豺虎縱橫。人莫敢近。乳醫趙十五嫂所居。相距三十里。一夕。聞人扣門請收生。趙遽隨行。步稍遲。其人負之而去。云只閉眼。任我所之勿問。登髙涉險。奔馳如風。不勝驚顫。至石崖下。謂趙曰。吾乃虎也。遇神仙授以妙法。在山修持已三百年。誓不傷人。能變化不測。汝不須怖。今緣吾妻臨蓐危困。知媼善此伎。所以相邀。倘能保全母子。當以黃金五兩奉酬。便引入洞中。具酒食。見牝虎委頓且跪懇。趙慰勉之。於洞外摘嫩藥數葉。揉碎窒虎鼻。卽噴嚏數聲。旋產三子。牡虎卽負趙歸。明夜戶外有人云。謝你相救。出此一里。他虎傷一僧。衣內有金醜兩。可往取之。黎明而往。如言得金。

瓦隴

夷堅志。溫州洪慶善妻丁氏。𨿽居海濵。而性不嗜殺。或惠瓦隴卽蚶。百餘枚。不忍食。寘之盆中。將以明日放之江。夜夢丐者甚眾踝體臞瘠。前後各以一瓦自蔽。皆有喜色。別有十餘人。愀然曰。爾輩甚樂。我等抑何苦也。丁氏寤而思之。以瓦蔽形。必瓦隴也。夢中能密記其數。取視之。已爲一妾竊食十餘枚。乃愀然者也。

海馬

紹興八年。廣州西海壖地名上弓灣。月夜有海獸狀如馬。蹄鬣皆丹。突入近村。居民聚眾殺之。天將曉。如萬隊兵馬行空中。其聲洶洶。皆稱覓馬。所殺之獸。倐忽不見。客有識者。慮其異。急徙去。次日海水溢。環村百餘家皆溺。

●堅瓠余集卷之二目錄

陳少陽

白鴉滅焰

波湧石船

崔氏女臥冰

鄷都使代任

水中字

聚寶盆

種銀實

雨錢

誤吞釘

鍼產死婦

戲咒眞死

陸稼書代任

抝相公見鬼

陽春園

目中見佛

秋海棠奇花

雪天掘蛟

髙開道

笪在辛

某相國

秦始皇再遇盜

齊天大聖廟

西施廟

小姑作祟

歇家驛吏

內江女子

愚不及婦

妾執妹禮

鬼孝子

乳香辟瘟

七丈八丈佛

鐵柱宮

牛隔盤兒

佛郎機

於闐玉

量書尺

赤鸚鵡

巨人半指

艸峯倒懸

追魂碑

陸生水生

結願香

閻王殿對

螢異

大螢

象爭

肉糜幹臘

贗女受封

海濵元寶

金石

紫潭李翁

登龍門

陶母截髮

奪妾

老鼠拖姜

接輿

公輸子

人異

孝慧鵝

類

堅瓠余集卷之二

長洲石農褚人獲學稼纂輯

陳少陽

樵書。宋太學陳東上書。以忠言見殺。屢著靈異。丹陽立陳少陽先生祠。鐵鑄汪伯彥黃潛善像。長跪階前。遊人唾之。嘉靖間。南安鄭晉入祠。瞻禮。題一聯於壁云。一片忠肝。千古綱常可托。兩人屈膝。平生富貴何爲。題畢二像應筆而倒。

白鴉滅焰

太平禦覧。介子推不欲明從亡之功。隱於綿上。晉文公焚林以求之。火烈巨舉。有白鴉萬翼。繞煙而噪。扇滅其焰。子推得不死。晉人奇之。爲之立臺名曰思煙之臺。據此則子推不死。可無禁煙矣。與左氏之說何其異耶。然其說甚妙。不可不存。

波湧石船

劍南人物志。漢■﹝捷﹐牜代扌﹞爲隗相母喜飲江水。必得中流之水。方以爲潔。否則不嘗。溪流湍激。每有覆溺之患。一日波心湧起一大石船。可穩步乘之而汲。人以爲孝感所致。

崔氏女臥冰

北墅手述。政和中。濟南隺志。有女母病。冬日思魚。冰堅不可得。女曰。王祥臥冰。我欲效之。家人止之。女曰。男子能爲之。豈女子獨不能耶。乃焚香告天。臥於冰上。三日冰開。躍出鮮鱗三尾。烹以餉母。母愈。人問其臥冰時寒气何如。女曰。身臥層冰之上。但覺陽和之气下偪。殊不知有寒也。昔王祥臥冰。於沂河之中。至今此地冰堅。有一人影臥於上。四隅皆凍。獨此影碧木淪漣。年年淸湛。不知崔氏所臥處。有此異否。

鄷都使代任

夷堅志。林乂爲鄷都使。已載冥官數。宣和七年。其所親段敏。病傷寒未解。昏困間。見錦衣花帽吏卒數十輩。皆長丈餘。直入臥內。方驚顧。而乂忽呼段字曰。彥舉汝勿恐。明日得汗矣。因畱坐欵語。曰吾不久當受代。段問其故。曰有內臣黃某者。觀時事不佳。知必兆亂。每起念曰不幸有變。吾必死之。上以報國家。下以表忠節後京師破。黃遂赴火死。上帝嘉其節。故預除爲吾代。少頃。乂告去敏覺少蘇。明日。果得汗而愈。方問答次。不暇詢黃之名。紹興十三年。錢知原觀復爲廣徳守。中使黃彥節經過。從容語及先世。曰。先人諱經臣。於京城受圍時。不忍見失守之辱。積薪於庭。自焚而卒。以證前事。乃知代林任者。爲黃經臣也。

木中字

後梁開平二年。將軍李思安營於潞州。伐木爲柵。一大木中有文云。天十四載石進。思安具表上之。羣臣皆謂十四年必有遠人貢珍寶至。司天監徐鴻。私語其所親曰。自古無一字爲年號者。以我度之。丙申歲當有石姓者王此地。蓋移四字中兩豎置天字左右。卽丙字也。移四字外圍以十字貫之。卽申字也。後至丙申年。石敬瑭起並州。一如鴻言。其國號晉。石進者。石晉也。又春渚紀聞。載晉江尢氏。其鄰朱氏園中有柿木。髙出屋上。一夕雷震。中裂。木身若以濃墨書尢家二字。連屬而上。不知其數。至於木之細枝亦有之。尢氏乞得其木作數百段。遺好事。字體帶艸。勁健如王會稽書。朱氏尋衰。其園後歸尢氏。

聚寶盆

挑燈集異。明初。沈萬山貧時。夜夢靑衣百餘人祈命。及旦。見漁翁持靑蛙百餘。將事刲刳。萬山感悟。以鏹買之。縱於池中。嗣後喧鳴達旦。聒耳不能寐。晨往驅之。見俱環踞一瓦盆。異之。持其盆歸。以爲盥手具。初不知其爲寶也。萬山妻於盆中灌濯。遺一銀記於其中。已而見盆中銀記盈滿。不可數計。以金銀試之。亦如是由是。財雄天下。髙皇初定鼎。欲以事殺之。賴聖母諫。始免其死。流竄嶺南。抄沒家貲。得其盆。以示識古者。曰此聚寶盆也。後築金陵城不就。命埋其盆於城下。因名其門曰聚寶。

種銀實

謝氏詩源。薛瓊家貧苦無以養。有一老者以物與之。曰此銀實也。種之得贍汝親。瓊如言種之。旬日發苖。又旬日生花。花如鈿螺。又旬日結實。實如櫻李。種而收。收而復種。一歳之間。所得銀實無限。瓊曰。眞仙所賜。我豈可以自封。凡有親而不能養者。皆徧周之。

雨錢

閩書。唐昭宗時。建陽熊衮。爲兵部尙書。性至孝。時值亂離。例無俸給。惟立功有賞賚。衮悉散之部下。親喪不葬。晝夜號泣。天忽於其院中雨錢三日。衮叩天以成葬事。所餘錢盡舉入官。其鄰里僕隸有得之者。悉化爲土。人皆異之。大有奇書。明甌寧王氏。事姑孝。貧無以養。天亦雨錢以給之。又汀州林氏。爲郡守。罷任居家。天忽雨錢於其宅。林叩天拜祝曰。非常之事。必將爲禍。求速止之。應聲而止。然所收巳億萬矣。

誤吞釘

髙坡纂異。載洪洞韓肅。卽忠定公之父也。三歳時。誤吞一釘。家人皆驚哭待盡。其祖以神醫名。視之曰。無恙。然必待三年。釘乃得出。人莫之信。遂定時日書壁間以俟。但每作腹痛。必絕而復蘇。久漸黃羸骨立。及期謂家人曰。兒疾將瘳。勢必大作。𨿽絕勿懼。宜先煮粥飲以俟之。旣而腹果大痛。一叫而絕。良久吐出。釘銳盡刓。又復絕。逾時始蘇。歲餘獲安。壽七十一卒。又三原王宗貫。少師。十一歳時。口含一釘。忽聞師命。誤吞下咽。至十六歲。左腹作痛。遂成一癤。膿潰釘出而愈。後撫吳。親與醫官盛春雨言者。至九十有七而卒。

鍼產死婦

挑燈集異。萬曆中。湖州淩漢章。精於鍼炙。一日見一嫗溪邊瀝米。出涕滂沱。淩問故。嫗曰。媳產難死。將炊飯作倒頭祭耳。淩曰。曾產否。嫗曰未產。又問其气絕許久。嫗曰未久。淩令嫗引至其家。視之。見死者胸尙未寒。淩乃取鍼於其胸中鍼之。鍼始入。胎卽下。婦亦復蘇。嫗請其故。淩曰。此子以手捧母心。故不下。所以死耳。今鍼其手。手痛釋放。子命𨿽傷。母命得生矣。嫗叩謝。

戲咒眞死

聞有太學生。在學舎讀書。偶晝寢。同輩戲以白紙書其姓字爲靈位。設於桌上。更置楮帛香燭於前。反閉其門。而從外窺伺之。生旣寤。拭目熟視。大驚云。我豈死耶。遂嗚咽流涕。乃復就寢。久之不起。入戶視之。則眞死矣。急輟戲具而諱其事。豈此生因疑駭喪其神魂平。

陸稼書代任

康熙中。平湖陸稼書先生【龍其。】罷嘉定令。裏居。一日坐書室。似夢非夢。見靑衣二隸持刺相邀。視之。乃楊椒山先生帖也。驚而醒。頃之假寐。神魂飄蕩。見二隸在前引路。至一處。宮殿巍奐。隸入稟。椒山出。肅入。分賓主禮。坐定。椒山極道稼書居官淸正。彼此欽仰。茶罷。椒山云。有嘉定治民張某。訟公枉法受銀十二兩。請公對簿。陸卽起立。隸引至法堂。頃之。椒山升殿。喝隸拘張某至。張堅執老爺在任。曾受民銀十二兩。陸辯其無。張云。康熙某年。兒子援例求老爺出結。某引兒子拜門生。送二杯二縀。用銀十二兩。亦是詐聞知縣數內銀子。陸云。杯縀是有。但是贄禮。何得云贓。椒出謂陸云。朝廷收他俊秀銀子。知縣自應出結。𨿽云贄禮。亦贓不枉法贓。今聞人上現在獄中。公將銀十二兩送還聞人上。便結此案矣。稼書應允。椒山起揖之曰。公淸簾正直。爲人所擠。上帝憫之。此位不久屬公矣。命二隸仍送公還。陸醒道其事。不踰年。先生卒。

抝相公見鬼

談圃。王安石在金陵。於死之前一年。白日見一人上堂再拜。乃故吏也。死已久矣。安石驚問何來。曰奉冥司檄來。決公之子雱一案。問雱安在。吏曰。公如欲見。可於某日之夜。伏廡下觀之。切勿驚呼。但可使一人侍側。安石如其言。見故吏紫袍冠帶坐堂上。獄卒數人枷一囚入。身具桎梏。兩足流血。呻吟之聲。慘不可聞。視之乃雱也。雱哀告云。乞早結案。吏據案舉筆判訖。厲聲呵叱。安石失聲而哭。忽不見。明年安石死。

陽春園

張黃嶽先生山天樓隨筆。崇禎中唐中丞中楫名暉。撫楚時。予在衙齋。衙右曰陽春園。中有老栢數百章。陰森薈蔚。羣鴉巢其巓。無慮千萬。啞啞之聲。自晨徹昏。始聞之。意殊不耐。久而習聞。漸不復覺。池蓮甚茂。亭曰宛在。再人得臺榭四五。環植芭蕉翠竹。其後有雄楚樓。巍峩軒廠。俯瞰城堞。大別漢川。渺渺在目。但扃鐍甚密。人鮮入其中者。久而詢之。知園中嘗有一衣緋女子。相傳爲前中丞之女。及笄而歿。遂葬園中。每際風淸月朗。女輙遊衍於回廊曲檻間。殆有不勝情者。是以人恐中其祟。莫敢入。予聞之喜曰。是固有待於張生也。每讀傳記所載幽情事。恨吾獨不躬逢。今有此是吾緣也。乃白中丞。願居其中。遂敕邏卒薙兩日。幽爽更倍。予入居於樓前之寅亮堂。日以二小童給侍。夜則遣去。凡十日。而衣緋之女。訖莫肯見。其棄我耶。抑前聞之謬耶。有情莫至。良用悵悵。後以流寇勢逼。尋返郡中。不能再至陽春園矣。

目中見佛

宋元符中。張子顏常見目前光閃。中有白衣人如佛者。遂奉佛斷葷酒。而體漸瘠多病。太醫汪壽卿見之。授以大丸藥數十。小丸藥千餘。約於十日內服完。旣服五六日。漸見白衣人變爲黃。而光不見矣。便思飲酒食肉。十日後一無所見。而病全愈。乃詣壽卿謝。壽卿曰。公脾受病。爲肺所克。心乃脾之母。心气不固。則多疑。故有所見。吾以大丸實脾。小丸實心。肺爲脾之子。旣不能勝其母。則病自去耳。

秋海棠奇花

武林王丹麓。墻東艸堂。初植秋海棠一二本。數年遂蔓衍階砌。歲乙丑。忽發奇葩。千葉起樓。錦開四面。經月不落。其旁復有三四如蝴蝶。家人異之。爲護其本根。散布其子。迨明年。子出無異。而原本所發。亦如常花。乃離原本尺許。見花心之上。復起一花。如重臺。始細視叢中。有千瓣如洛陽者。六瓣如桃者。五瓣如梅如幽蘭者。越日重視。或若山茶之初放。或若牡丹之半謝。至蓓蕾似垂絲。含蒂似石橊。碎剪如秋紗。其花或大或小。其心或連或散。其色紅白深淺種種奇幻。莫可名狀。丹麓特繪爲圖。系以月日。且自爲記。刻之霞舉堂集中。

雪天掘蛟

康熙己卯。有寧國老嫗。傭於予侄方爲家。見冬天久雪。因言寧國山中雪甚時。正好掘蛟。蛟伏處。雪輙不積。土人尋得其處。老幼男女。咸助一臂力。蓋爲一方除害也。土深一丈。蛟重百觔。深二丈三丈。蛟更加重。其形如腰子。無頭尾。色淡黑。烹而切食之。味如海參。或云卽龍蛋。傳野雉與蛇交。子生石上。遇雷雨入土一尺。沈至極深。積久則化爲蛟。韓韶簫山園中亦曾掘得。

髙開道

張黃嶽先生【習孔。】雲谷臥余。世知關壯繆刮骨療毒。飲奕自如。不知髙開道。有矢鏃在頰。召醫出之。醫曰。鏃深不可出。髙怒斬之。別召一醫。曰出之恐痛。又斬之。更召一醫。醫曰可出。乃鑿頰骨。置楔其間。骨裂寸餘竟出其鏃。開道奏妓進饌不輟。此事新舊唐書皆不載。惟資治通鑑有之。

笪在辛

順治壬辰。句容笪在辛【重光。】聯捷禮闈。以丁艱歸裏。過吳門。寓同年。姚茵穉【馠】先生家。一日間步至吳子纓命館。推測子平。在辛貌質朴。又麻衣麻冠。絕無貴介容。子纓爲之布算。亦甚忽略。並不譽及科甲功名一字。推畢。在辛取子纓所持素扇。書髙達夫尙有綈袍贈。應憐範叔寒。不知天下士。猶作布衣看句。後題笪重光書。以子纓牌板書命友天下士。故書此詩以譏之也。子纓見之。惶媿無地。而在辛毫無怒容。一笑而別。抵暮。其牌板已爲人取去。牌有爲之介紹者。饋銀十二兩。始得返璧。

某相國

明世說。江南某相國語所親曰。酒色財气。不意近萃吾門。或請其故。相國曰。大兒好飤。次兒好貨。三兒好色。老人訓之不聽。惟有怒气塡胸而已。予幼時曾侍一先輩飲。坐客譽及長公善治生產。先輩怫然曰。大凡人必須人家兼做爲妙。大兒做家而不做人。次兒做人而不做家。三兒旣不做人。又不做家。又曰。予三子被孟子說煞。予問云何。先輩曰。大兒好貨財。私妻子。不顧父母之養。次兒博奕好飲酒。不顧父母之養。三兒惰其四肢。不顧父母之養。豈非被孟子決定已。

秦始皇再遇盜

雲谷臥余。秦始皇二十九年。博浪沙中爲盜所驚。大索十日。人皆知之。至於三十二年。始皇微行。與武士四人夜出關中。逄盜於蘭池。見窘。武士擊殺盜。大索二十日。世鮮知者。此帝王微行之始。故表而出之。

齊天大聖廟

艮齋雜說。福州人皆祀孫行者爲家堂。又立齊天大聖廟。甚壯麗。四五月間。迎旱龍舟。裝飾寶玩。鼓樂喧闐。市人奔走若狂。視其中坐一獼猴耳。無論西遊記爲子虛烏有。卽水簾洞豈在閩粵間哉。風俗怪誕如此。而不以滛祠毀。則杜十姨伍髭須相公固無怪也。

西施廟

西施生諸曁。薴蘿村。下有浣沙江。此郡誌圖經所載。蕭山七十九爭之曰。範史郡國志引越絕書云。西施蕭山之所出。今蕭山有薴蘿山。山前有紅粉石。西施廟。居人皆祀西施爲土榖神。此其證也。或笑曰。西施爲土神。則蕭山百姓皆婦人乎。尢悔翁曰。不然。巫山有姚。妃洛川有宓妃。湘江有湘君。浣紗夫人。生爲美人。沒爲明。神亦何足怪。惟是夫人不可無配。夫差乎。少伯乎。恐王軒亦欲爲辟陽侯矣。

小姑作祟

彭蠡湖中。有大孤山。彭澤江中。有小孤山。又有彭郎磯。女兒港。皆山水名耳。韓子蒼詩。大姑已嫁彭郎去。小姑還隨女兒住。以孤爲姑。直是戲語。而後人遂於山上立大姑小姑廟。毛穉黃小匡載。蔡可宗隨父仲敷司理衡州。過鄱陽湖。可宗題小姑廟詩有狎語。其夜岸上無柝聲。詰朝。官召巡役詢之。云昨夜見有冠帔者立船頭。我輩謂是夫人玩月。故不敢出耳。官疑其惰而誑。亦置不問。開船。大風陡發。合家俱溺。豈非小姑作祟與。小姑本無姓氏。旣有廟貌。則物或憑之矣。

歇家驛吏

吳語云。天下歇家王百榖。山中驛吏趙凡夫。相傳百榖家居。申少師予告歸裏。車騎闐門。賓客墻進。兩家巷陌。各不相同。凡夫卜築寒山。搜剔泉石。又得卿子爲妻。靈均爲子。貴遊麇至。幾同朝市。兩君可稱處士之特矣。然題之曰歇家。曰驛吏。豈非春秋之筆乎。陳眉公隱茶山。與董宗伯齊名。遠而土司酋長。丐其詞章。近而茶館酒樓。懸其畫像。然俯仰之間。已爲陳迹。徵君故宅。他人是保。而書牀藥竈。不可復問矣。

內江女子

臨川黎瀟云。語尢悔翁云。內江有一女子。自矜才色。不輕許人。讀湯若士牡丹亭而悅之。徑造西湖訪焉。願奉箕帚。若士以年老辭。姬不信。訂期。一日若士湖上宴客。女往觀之。見若士皤然一翁。傴僂扶杖而行。女嘆曰。吾生平慕才子。將托終身。今老醜若此。此固命也。遂投木而死。此女可謂鐘情者矣。小靑雲。人間亦有癡於我。不獨傷心是小靑。信然。

愚不及婦

侯官蕭長源【震。】以順治壬辰進士。爲大名府司理。擢禦史。後巡鹽兩淮。家資巨富。與耿精忠有隙。及精忠叛。蕭之內子。和藥勸其自盡。震弗從。遂污僞命。爲布政使。亡何以事害之。腰斬東市。藉其財。得三十六萬。康熙甲子。尢悔翁先生至三山。過其居已廢。問其妻子。無復存者。慨然悲之。作詩云。人生富貴本無常。生縳摩訶事可傷。多少朱門皆自汝。空畱燕子話興亡。震之愚乃不及一婦人。悲哉。

妾執妹禮

紀善錄。長洲潘粹中【純。】由監生拜禦史。永樂中。在京邸娶穆氏爲妾。穆本宧族。初不知潘有妻也。旣而純妻黃氏自蘇至。純懼。館於他所。妻亦不知其有穆也。穆氏知之。具鞋帕之儀。執妹禮以見。意甚勤。妻曰。吾初不知有汝也。吾有子婦在蘇。家有田產。吾當還。汝善事君子。旣而穆之母及兄弟皆至。曰吾女不與君爲妾。將論純而歸之。女曰。不可。乃以理諭兄弟。黃氏又以女禮事穆母。母感悟。和好如初。後純攺陽信知縣。二室同處。幾二十年始終無間。

鬼孝子

北墅手述。髙云客言。鬼孝子。閩中人。幼失父。未十歳。卽能以力養。俾母安其室。越數年而孝子死。母無依。有欲誘而娶之者。孝子忽於空中作聲。止母勿再適。母悲曰。豈得已哉。無食何以爲生。孝子曰。兒𨿽死。心未死。兒與母未相離。兒能贍母。母盍往市中。語擔者。令其倍擔所市物。吾當佐其利三倍。母果語擔者。擔者如其言。一人擔兩人之任。擔加輕。力加倍。走加疾。空所市者加速也。以所獲之半歸其母。日以爲常。勿敢欺。母獲歌黃鵠以終老。

乳香辟瘟

孔平仲云。天行瘟气。人多遘疾。宣聖軫念世人。遺有良方。孔氏今經七十餘代而不患時疾。用此方也。其方於每年臘月二十四日五更。取井花水。平旦苐一汲者。盛淨器中計家中人口多少。浸乳香。至元旦五更。暖令溫。從幼小起至長老。每人以乳香一小塊。飲木三口咽下。則不染時癥矣。

七丈八丈佛

集異記。隋開皇中。並州釋子澄空。鑄鐵佛。髙七丈。三鑄捨身而後成。轉世爲李暠。建平等閣以覆之。七修載。眞定龍興寺。有銅佛。髙七丈。按眞定卽古並州。諺有滄州獅子景州塔。東光寺裏大菩薩云。亦髙七八丈。耳中可容數人。北方近帝都。故大佛之多若此。寶顏堂載。鄭廣文作聖善寺報慈閣大佛像記云。自頂至頤。八十三尺。頂珠以銀鑄成。虛其中。可容八石。一首之大如此。按聖善寺。乃唐太平公主所建。爲其母武氏作福也。寺僧惠範。後以罪誅。沒其私財。得一千三百萬。

鐵柱宮

成化初。我郡韓襄毅【雍】總督兩廣軍務。道經江西南昌府。入鐵柱官。謁許眞君。方下拜。眞君塑像忽爾墮地。旁觀疑爲不祥。韓公亦驚異。乃語像曰。殺賊勝。當爲眞君鑄銅像。後至廣東。獲賊奏功。像遂易焉。至今眞君像乃銅範者。考南昌鐵柱宮。晉許眞君鎭蛟之所。鐵柱在池水中。徑尺餘。水退可見。昔有人攜燈池上。水遂沸騰。急滅燈乃已。蓋眞君與蛟誓。鐵柱開花釋之。蛟見火。將謂柱開花也。至今池上不敢燃燈。

牛隔盤兒

誇堅志。湖州四安鎭。翟楫。年五十無子。繪觀音像。懇禱甚至其妻方姙。夢白衣婦人以盤送一兒。甚韶秀。妻大喜。欲抱取之。一牛橫隔其中。竟不得抱。旣而生子。彌月不育。又禱如初。聞其夢者告楫曰。子酷嗜牛肉。故隔斷耳。楫竦然而誓。合家不復食。遂夢前婦人送兒至。抱得之。生子得成人。

佛郎機

郎佛機乃國名。非炮名。正徳間。海島佛郎機。逐滿剌伽國王蘇端末媽。據其地。遣使加必丹木等入貢。請封。會武宗南巡。貢使羈會同館一年。後遣去。因遺此制。遂名佛郎機。嘉靖二年。佛郎機國人別都魯冠廣東。守臣擒之。正徳末。林見素【俊】聞宸濠反。卽範錫爲佛郎機銃式。並火藥方。遣人間道遺王伯安【守仁】書至。濠已就擒。文成因作佛郎機行。中云。佛郎機。誰所爲。截取比干腸。褁以鴟夷皮。老臣忠憤寄所泄震驚百里賊膽披。則佛郎機遂爲銃名。

於闐玉

張世南宦遊紀。聞玉出藍田昆岡。本朝禮器及乘輿服禦多是於闐玉。玉分五色。惟靑碧一色髙下最多。端帶白色者漿水又分九色。宣和殿有玉等子。以諸色玉次第排定。凡玉至則以等子比之。髙下自見。西域記云。於闐玉池國人。夜視月光盛。必得美玉。常以端午日國王親往取玉。每得玉一團。則以一團石投之。又湘煙錄。白氏國人。白如玉。國中無五榖。惟種玉食之。玉成。椎爲屑。采近地樹葉同食之。玉得葉卽柔軟。味甘而美。宴客則以膏露浸玉屑少選。便成美酒。飲一升。醉三年始醒。

量書尺

王丹麓墻束艸堂。中置量書尺。式仿木工六尺笴以烏木爲之。金錯爲字。每歲積四方投贈詩文及諸雜編。於除夕量之。凖以六尺上下。如七尺外爲嬴。五尺內爲絀。遂安毛會侯有量書尺記。同裏吳吳山有量書尺銘。

赤鸚鵡

楓牕小牘。宋髙宗在建康。有大赤鸚鵡自江北來。集行在承塵上。口呼萬歲。宦者以手承之。鼓翅而下。足有小金牌。有宣和二字。因以索架置之。比上膳。以行在艸艸無樂。鸚鵡大呼卜尙樂起方響。久之又曰。卜娘子不敬萬歲卜。蓋道君時。掌樂宮人以方響引樂者。故猶以舊格相呼。髙宗爲之罷膳泣下。後至臨安。此鳥忽死。髙宗瘞之。親爲文以祭。有謝迹云端。投身禁裏。每呼舊人。以勵近侍句。其全文見湘煙錄。

巨人半指

崇禎未。惟亭袁某。航海貿易。同伴八十餘人。舟泊一沙渚。共登岸伐木供爨。行不百步。見一巨人臥於山麓。急欲避。而巨人忽起。舒兩臂。將六七十人拉拘一處。內一人脫出。墜石溝。巨人欲取。指不得入。尋摘一長藤。將眾人右手搯破。聯貫一串。懸於髙樹而去。頃復邀二巨人來。皆喧嘩笑語。方欲及。而眾已將腰間利刃割斷奔逃。石罅中人亦出。急還舟。而初遇巨人已追及。遽伸右手攀船。船上人出巨刀斷其食指。負痛不前。因得揚帆而遁。指僅一節之半。秤之得十八觔。袁某與予佃道其詳如此鏬。

艸峯倒懸

閩王審知初爲泉州刺史。有地名光啟村村。中一夕地震有聲。如鳴數百面鼓。明日視地上艸無一根。掘地求之。艸皆倒懸土下。又福州城中有一山。山上有峯。大鑿薛老峯三字。忽一夜。聞山上如數百人喧噪聲及旦。則薛老二字倒立。峯字反向。凡城中所有石碑。俱自倒轉。其年閩遂亡。

追魂碑

李北海書法絕妙。而莫奇於追魂碑。方十葉法善。求邕爲先人作碑文。不許。乃設壇作法。追魂書之。邕固正人。而爲幻術所迷。亦可怪矣。蔣虎臣太史以一本贈尢悔翁。先生鉤畫莊嚴。而波瀾動蕩。若有神助。其末連點數點。因雞鳴魂去。不及竟書也。悔翁甚寶之。

陸生水生

宋孟珙開閫荊襄。嘗出巡。見漢江一漁者。狀貌奇偉。提巨魚避道左。問其姓名與年庚。則年月日時皆與巳同。異之。邀與俱歸。欲命以官。漁者不願。曰。富貴貧賤。各有定分。某𨿽與公相年庚相同。然公相生於陸。故貴。某生於舟。水上輕浮。故賤。某以漁爲活自足。若一日富貴。實不能勝。必致暴亡。再三彊之。不可而去。孟悵然久之。曰吾不如也。漁者之言。可謂達矣。

結願香

葭鷗雜識。唐末有一省郎。遊華山。夢至碧巖下。一老僧前煙穗極微。僧云。此是檀越結願香。煙穗存。而檀越已三生矣。問之僧云。苐一生■﹝幺上十下﹞宗時。爲劍南安撫巡官。第二生憲皇時西蜀書記。第三生卽今生也。省郎灑然而悟。

閻王殿對

耳談。嘉靖末。宜興大疫。死者相枕籍。有二靑衿俱死。同上閻王殿。一從東廊。一從西廊。各相眄以目。王查其籍。以無罪復生。從東者曰。柱上對爲天地道道。人道鬼道。道道無窮。恨不見西柱對。從西者云。胎生卯生濕生化生。生生不已。余所見皆同。

螢異

廣莫野語。嘉靖中。黎聞野鶴穎州衛人。舉戊午孝簾。選山東樂平令。性豪放任俠。響馬盜魁。捕除殆盡。以酷削籍。七月七夕。納涼庭中。月色朦朦。有螢飛來。頃刻千萬。旋繞不巳。聞野厲聲曰。能爲半月形乎。則羣聚爲上弦之月。又厲聲曰。能爲滿月形乎。則又聚爲望夕之月。又厲聲曰。能爲星散布乎。又散爲列星。形殊酷肖。聞野大怖。掩戶寢。次日。穎上二千戶以鋃鐺來捕。力辯得釋。未一年卒。又野史載天啟丙寅五月初二日。京都前門城樓角。人見靑色熒熒如有無數螢火虫。忽然合攏來。大如車輪。光照遠近。觀者叫喊。始漸漸分散。是皆冤魂所聚化也。

大螢

挑燈集異。滁州魏某。夜乘馬過田間。時已昏黑。見一物如金盤。相去甚邇。魏疑其爲鬼。且前且卻。旣而漸迫。不得已。以鞭擊之墮地。視之。乃一螢也。

象孕

雲谷臥余。象入北土。從不生育。近年京師象房。生一象子。人以未見其交而孕爲奇。近閱曲靖兵備程於周試【庠】客滇偶筆。象仁而有禮。非象奴命。不觸一物。交感必擇人迹不到處行之。偶爲人所窺。必盛怒窮追。力盡而止。孕十有二載乃生。乃知此象初有身於滇。來今始足十二載耳。

肉麋幹臘

晉惠帝謂民饑何不食肉麋。近閱金世宗紀。言遼主聞民間乏食。謂何不食幹臘。乃知古今事未嘗無對。

贗女受封

雨窗雜錄。正徳中。南昌李某業木作段某業鍼。劉某業星卜。俱以歲旱遷湖廣金沙州家焉。鄕戚比鄰。情好甚篤。亡何。李有侄喬來湖省叔。相依授徒。喬工制舉業。從者日眾。修脯漸饒。劉推其星命當大貴。段有女少喬四五歲。劉因執伐。遂聘段女。嘉靖壬午。喬歸應試。欲娶女偕歸。而段婦忽中變。謂喬固窶人。失館卽饑矣。柰何捨愛女適他省。又不可背盟。遂爲計誑喬。謂女當扺暮登舟。已亦送半途始返。實則贗女。喬與劉皆罔識也。喬歸援例入場。鄕會聯捷。官刑部。久之擢守成都。便道還鄕。過湖省饋遺段父母甚厚。而爲禮亦甚恭。段女適蕭姓子作天平者。敗蕩日貧。而羨贗者擁髙華。膺官誥。鬱鬱病卒。

海濵元寶

崇正癸未。維亭錢裕鞠。合夥入海貿易。共一百二十餘人。適颶風作。飄泊窮濵。因共登岸。見一處屋宇巍然。入其中。牀帳羅列。米麥俱備。觸之皆灰也。旁有一庫。扃鑰甚固。眾竭力啟視。則元寶塡塞。各懷其四五。還舟前去。貨亦倍利而歸。後諸人復欲往。覓惟裕鞠爲顧邵南力勸乃止。而一百二十餘人。往者無一還家。

金石

康熙庚辰。維亭毛蘭生子升官。入東海捕石首魚。舟泊一山下。同伴俱登山取柴。見山上一方石。如八仙桌大。光耀奪目。視之。則宛然金也。爲澗水沖注。磨蕩日久。金屑四散。升官於其旁取其泥約三擔。歸家煎之。得赤金三錢零。

紫潭李翁

耳談。黃岡有紫潭李翁。族產俱盛。得一吉地。相者曰。主出飛來金帶。後浙有孝廉某北上。過其家。阻雪。翁觴之屢日。孝廉見傳餐小婢。貌頗秀整。因人語翁。欲遘爲妾。翁諾之。與偕行。捷南宮。歷任至大司馬。夫人曁諸姬皆無子。獨李姬生二男二女。夫人歿。遂令主家事。念其翁媼甚。遣人於黃岡問消息。時翁媼歿已久。家亦淪替。莫有知者。忽翁之子以解軍赴遼陽。經都下過大司馬門。與門吏誶語。知爲黃岡人。以聞於夫人。夫人訊之。其兄也。爲之慟。令餙衣冠。具羔雁謁公。公厚客之。饋贈甚豊。夫人益不悅。曰能富貴人者公也。今待妾家若此。何以令諸兒女有外家也。時有侯李氏絕胤。而山東人奏請襲者。敍功績不合。其功績冊在所司庫。公陰以冊視李子。令熟之。亦奏請襲。下所司勘之。李子語合。得襲侯。夫人大悅。相者所稱飛來金帶始驗。

登龍門

雲谷臥余。登龍門。世但知有李膺事。不知袁昻。雅有倫鑑。遊處不雜。入其門者。號登龍門。又晉書。王衍妙善■﹝幺上十下﹞理。嗜談老莊。每義理有不安。隨卽更攺。世號口中雌黃。朝野翕然。謂之一世龍門。又梁書。任昉爲中丞。簪裾輻輳。預其宴者。號曰龍門之遊。

陶母截髮

陶侃母截髮事。古今艷稱。本傳云。截髮得雙髲以易酒肴。樂飲極歡。𨿽僕從亦過所望。夫雙髲之值幾何。能堪如許供設乎。理之所不可信。此殆陶氏家狀美辭。傳者據以爲實。遂成千古佳話耳。

奪妾

晉孫秀求綠珠於石崇。不得。而崇因秀誅。宋阮佃夫求張耀於何恢。不得。而恢坐阮廢。阮謂恢不思惜指失掌。時亦謂崇不知斷指免頭。又北史。和士開使求平鑑愛妾阿劉。鑑卽與之。仍謂人曰。老公失阿劉。與死無異。要自爲身計。不得不然。若鑑之識髙於石崇何恢遠矣。

老鼠拖姜

工部主事黃謙。會試時。過書肆。有菊坡叢話四冊。持閱之。傍一人從黃借閱。黃視其貌寢甚。調之曰。老鼠拖生薑。譏其無用也。其人微笑。私問黃姓名。後與黃同第。官刑部。會黃以夤緣事發。參送法司。其人坐黃受賄削籍。過司日。大聲曰。老鼠拖生薑。黃始悟結怨之由。

接輿

髙士傳。接輿姓陸名通。字接輿。楚昭王時人。沈秋田一得錄云。姓接名輿。非陸通也。周時齊有接予。漢有接昕。又長沮。長姓沮名。葉人。周有長魚矯。戰國時有長息。漢有長樂。張良錐擊始皇。始皇大索。良攺姓爲長。當時以有此姓。故攺之也。桀溺。桀姓溺名。亦葉人。見髙士傳。漢有桀龍。

公輸子

公輸子名班。魯之巧人。見孟子注。李君實先生云。公輸子名魯班。楚之巧人。與墨翟攻守相拒者。又古樂府艷歌行雲。誰能刻鏤此。公輸與魯班。是又兩人矣。班今作般。匠作又祀張般。又金華皇初起與弟初平。師事赤松子。得道。自稱魯班。初平自稱赤松子。則是詭襲古人名號。以愚俗人耳。

人異

酉陽雜俎。大歷中。有乞兒無兩手。以足夾筆寫經。中朝故事。天復中。黃巢入冠。一婦人爲賊所傷。自鼻以上。並隨刃去。有人以藥封之。得不死。坐牀用手緝麻甚熟。友會談叢。天聖中。京師一婦人。全無兩臂。每梳頭。左足夾櫛。右足綰髮。及系衣洗面亦如之。說儲。景徳中。一婦人無雙臂。但用兩足刺繡。鞋片纖好無敵。此皆不能具手足形。而能不廢手足之用。彼直以心運也。故莊子叔山無趾曰。猶有尊於足者存。又曰莫哀於心死。而形死次之。

孝慧鵝

寰海記。天寶末。徳淸沈朝家。母鵝抱雛成創。腸出而死。其雛仰天號切。銜芻母前。若祭奠。長叫數聲而死。沈埋之。名孝鵝冢。又兩京記載。淨影寺慧遠一鵝。隨遠聽經。遠八京。鵝晝夜鳴唳。僧徒送至京。及門放之。自知遠房。便入。馴狎。聞講經。入堂伏聽。若談他事。鳴翔而去。如是六年。忽一日哀叫不肯八堂。二旬而慧遠卒。二事𨿽出稗官。然鵝性視他禽實馴善。昏禮所以取此也。

類

山海經云。亶爰之山。有獸焉。其狀如狎而髦。名曰類。自爲牝牡食者不妬。則類固獸名也。而許氏說文釋類字云。種類相似。惟天爲甚。故從大。此解可笑。豈羊豕之屬。獨不相似耶。自爲牝牡句。郭景純注亦未明。獨其讚有曰。類之爲獸。一體兼二。近取諸身。不用假器。■﹝穴上幻下﹞窕是佩。不知妬忌。此似謂類之交媾。卽於本身有其具而然。此亦不經之甚也。

●堅瓠余集卷之三目錄

陳學究

眞宗遊洞天

南雄淫祠

少林寺僧

妓飛入火鑪

三角碎瓦

暖金盒

瑞炭

牛生奇遇

羣鬼面衣

甌水爲醪

琢雪爲銀

菊花仙

月作異人

卻鼠符

宗彛

水爲火禽卽獸

毛龍

雙頭雞

賤人未可苟合

狼子

夏翁有識

決黠僕

沈竹籠

杖樂工

去處去

呼石得水

雷異

山分移

韓侂冑墓

土神娶婦

噀水縛盜

酇字音義

■﹝牜羊﹞牱

乞丐

興亡數合

索疆索殿

一月兩日

象棋車馬

狼筋

伏突

獨孤信側帽

女儒

緹縈儂家

周禮奔者不禁

宋書異同

行馬

轅門

寡人

尾微通用

過海封王

五國城

奇計卻敵

天女使

天女相偶

女子墜庭

竹中人

避役

擊甕

擔生

蛇吞鹿

堅瓠余集卷之三

長洲石農褚人獲學稼纂輯

陳學究

子庵雜錄。宋太祖生西京夾馬營中。營前有陳學究。失其名。聚徒設教。太祖幼時嘗從受學。頗得其益。後又與趙學究往還。卽趙普也。及舉大事。二人俱在左右。然太祖但與趙計事。陳不與也。至踐祚。用普爲相。而恩不及陳。陳仍於陳州聚徒設教。太宗判南衙時。召之來。贈以金帛而遣之。中途盡爲盜刧去。生徒日衰。至不免饑寒。太宗卽位。以左司諫召之。官吏集其門。館之驛舎。一夕醉飽而死。兩學究同遇眞主於龍潛之時。而命運不同如此。然太祖之待舊師。殊欠厚道。

眞宗遊洞天

行營雜錄。宋眞宗祥符中。封禪事竣。宰執入對便殿。帝曰。治平無事。久欲與卿等至一處閒玩。今日可矣。遂引諸臣及一二內侍入一小殿。庭中有假山甚髙。山面有洞。帝先入。諸臣從行。初覺昏暗。行數十步。則天字豁然。千峯百嶂。雜花瑤艸。極天下之偉觀。少焉至一所。重樓復閣。金碧照耀。一道士貌奇古。出揖帝。禮甚恭。帝亦敬答之。旣而開筵邀飲。揖帝坐上席。帝遜謝再三。然後坐。諸臣再拜。居道士之次。所談皆微妙之旨。其酒肴皆非人世所有。鸞鶴舞庭際。笙簫振林木。至晚乃罷。道士送出門。謂帝曰。萬幾之暇。無惜與諸公頻見過也。復由舊路以歸。諸臣請問此何處。帝曰。此道家所謂蓬萊三山者也。諸臣自失者累日。後亦不再往。不知何術以致此也。

南雄淫祠

廣東南雄府學有淫祠。中塑女子像。號聖姑。師生媚禱虔甚。永樂十三年。吉安永丰彭朂。以進士乞外補。得教授南雄。聞祠事。意欲毀之而未言。未至郡百餘里。一生來迎候甚恭。彭問曰。予未有宿戒。子何目知之。生曰。聖姑見夢言之。且道公邑裏姓第甚悉。特遣相候耳。因言聖姑之神異。以感動之。彭益怒。抵任。積薪祠所。擬以夜往。佯爲遺火以焚焉。生又夢聖姑曰。此翁意極不善。子盍爲我言之。否則吾亦能爲之禍。一二日間當先死其奴。後若干日子與婦死。若干日死其身矣。生具以告。彭任之數日。其奴詹。果暴死。家人懼。濳禱而蘇。聞之益怒。遂投炬爇之。後子及婦相繼皆死。如神言。學徒咸勸復其祠。不許。至期。彭竟無恙。生疑之。一夕復夢聖姑。因詰其言不驗。聖姑曰。我鬼也。安能生死人。彼自是命當絕。吾特前知之以相恐耳。彭公貴人。前程遠大。何敢犯耶。後以禦史提學南畿。爲師儒表帥。仕終按察副使。

少林寺僧

今人談武藝。輙曰。從少林寺出來。昔唐太宗徵王世充。用少林寺僧眾破之。其首功十三人。最者曰曇宗。封大將軍。次論功封爵有差。有不願官者。賜田四十頃。聽其焚修。給勅護寺。是以拳勇之風。至今不替。因思楊業爲宋名將。累摧契丹。兵至號爲揚無敵。其家子孫人人驍勇。後爲王侁所悞。陷敵被擒。不食三日死。今人但稱楊家將。而子孫冺滅無聞。少林寺之名獨傳。世有千年僧寺。無千年宗族。信然。

妓飛入火鑪

廣辟寒。唐末蜀人攻岐。還至白石鎭。裨將王宗信。止普安禪院僧房。時嚴冬。中有大禪鑪。熾炭甚盛。宗信擁妓女十餘人。各據僧牀寢息。忽見一姬飛人鑪中。宛轉於熾炭之上。宗信忙救之。衣服並不燋灼。又見一姬飛入如前。又救之。頃之。諸妓或出或入。各昏迷失音。親吏隔墻告都招討使王宗儔。宗儔至。一一提臂而出。視之。衣裾纖毫不損。訊之。皆云。被胡僧提入火中。宗信大怒。召諸僧至。令妓識之。有周和尙者。身長貌胡。皆曰。此是也。宗信鞭之數百。又縛手足。欲取熾炭炙之。宗儔知此僧。乃一村夫。新落髮。一無所解。遂解其縛。使逸去。

三角碎瓦

茅山道士陳某。遊海陵。宿於逆旅。雨雪方甚。有同宿者。身衣單葛。欲與同寢。而嫌其垢獘。乃曰。寒雪如此。何以過夜。答曰。君但臥。無以見憂。旣就寢。陳竊視之。見懷中出三角碎瓦數片。練條貫之。燒於燈上。俄而火熾。一室皆暖。陳去衣被。乃得寢。天未明而行。則寒冷如故矣。

暖金盒

進士張無頗。遇袁天罡女大娘授藥。以暖金盒盛之。曰。寒時但出此盒。則一室暄熱。不假鑪炭矣。金盒。乃廣利王宮中之寶。

瑞炭

西涼國進炭百條。各長尺餘。其炭靑色。堅硬如鐵。名曰瑞炭。燒於鑪中。無熖而有光。每條可燒十日。其熱气逼人。而不可近。唐內庫。有七寶硯鑪。每至冬寒硯凍。置於鑪上。不勞置火。硯冰自消。

牛生奇遇

牛生。自河東赴舉。行至華州。宿一村店。其日雪甚。令主人造湯餅。昏時。一人窮寒。衣服藍縷。亦來投宿。生見而憐之。要與同食。人曰。某窮寒。不辦得錢。今空腹已行百餘里矣。遂飽食臥於牀前。其聲如雷。至五更。其人謂生曰。請公略至門外。有事要言之。連催出門曰。某非人。冥使耳。深媿昨夜一餐。今有少報。可置三幅紙及筆硯來。生與之。令生遠立。自坐樹下。袖中出一卷書。看數頁。卽書兩行。如此三度。求紙封之。書第一封。苐二封。第三封。付生曰。公若遇災難危篤。卽焚香以次開之。視若或可免。卽不須開。言訖。行數步不見矣。生緘置書囊中。及至京。止客戶坊。貧甚絕食。忽憶此書。遂開第一封。上云。可於菩提寺門前坐。自客戶坊至菩提寺。有三十餘里。饑困且雨雪。乘驢而往。自辰至鼓聲欲絕。方至寺門。坐未定。一僧自寺內叱生曰。雨雪連綿。何爲至此。若凍死。豈不相累耶。生曰。某是舉人。至此值夜。略借寺門前一宿。明日當去。僧云。不知是秀才。可進宿也。旣入。僧設火具食。語久之。曰。賢宗晉陽長官。與秀才遠近。生曰。叔父也。僧乃取晉陽手書令識之。皆不謬。僧喜曰。晉陽常寄錢三千貫在此。絕不來取。某年老一朝溘逝。便無所付。今盡以相與。生先取錢千貫。買宅。置車馬。納僕妾。頓爲富人。後以求名失路。復開第二封書云。西市食店張家樓上坐。生如言。詣張氏。獨止一室。下簾而坐。有數少年上樓來。中一白衫人。坐定。一人曰。某本只有五百千。今請添至七百千。此外力不及也。一人曰。進士及第。何惜於緡。生知其貨及第矣。出揖之。白衫少年。卽主司之子。生曰。某以千貫奉郎君。別有二百千。奉諸公酒食之費。不煩他議也。少年許之。果登上第。歷任臺。省後爲河中節度副使。經一年。疾困。遂開第三封。題云。可處置家事。乃沐浴。修遺書。才訖而終。

羣鬼面衣

陸餘慶少時。嘗冬月於徐亳間夜行。左右以囊橐前往。餘慶緩轡從之。寒甚。會羣鬼環火而坐。慶以爲人。下馬就火。訝火焰熾而不暖。慶曰。火何冷。可爲我脫靴。羣鬼不應。但俯而笑。慶顧視之。見羣鬼悉有面衣。慶驚。馳馬而去。其傍居人謂慶曰。此地有鬼爲崇。遇之者多斃。郎君無所驚懼。必福助也。後果富貴。

甌水爲醪

唐宣宗在藩時。常從駕回。而誤墜馬。從人不知。比二更。方能興。時天大雪。四顧無人聲。寒甚。會巡警者至。大驚。上曰。我光王也。誤墜在此。困且渇。若爲我求水。警者於旁近得木以進。遂去。上良久起。舉甌將飲。顧甌中木。已爲芳醪矣。上喜自負。舉一甌已。而體微暖有力。步歸藩邸。後卽帝位。

琢雪爲銀

女冠耿先生於大雪中。南唐後主戲謂曰。先生能以雪爲銀乎。耿曰能。乃取雪削之爲銀錠狀。投於熾炭中。灰埃坌起。徐以炭周覆。過食頃。曰可矣。乃持以出。赫然洞赤。置於地。及冷。鏗然銀錠。而刀迹具在。反視其下。若垂酥滴乳之狀。蓋初爲火之所螎釋也。時傳先生所作雪銀甚多。

菊花仙

夷堅志。嘉州士人黃棠。博學能文。謂取功名如拾芥。肄業成都府學。學有菊花仙神祠。傳爲漢宮女。諸生求名者。影響答之。棠嘗夜讀。見美女立燈下。棠驚問汝何氏。輙至此。女笑曰。吾乃菊花仙。以君今舉當髙第。故來報喜。初任郫縣主簿。宜勉之。遂不見。是歲棠獲鄕薦。赴部試。至郫縣境。憇逆旅。有負水至者。棠酌飲之。又傾其餘以濯足。負者曰。村疃乏水。數里行汲得至此。飲尙不敷。忍用濯足。棠怒曰。候我爲主簿。當治爾。及試失利。復入學。見女於廊下。棠誚其言不驗。女曰。汝不能謹。輕已告人。且欲逞私憾。豈汝容乎。必欲成名。須修徳乃可。棠自追悔。省咎克責。後一舉登科。

月作異人

壽州唐中丞慶棲。泊京都。雇一月作人。頗極專謹。口不言錢。冬日見臥雪中。呼起無寒色。唐深異之。後爲鹽榷使。過河中。欲別歸。唐曰。吾方請厚祿。得報爾勤勞。又懇請。唐固畱。行至蒲津。酒醉與人相毆。節帥決脊二十。唐救免不得。才出城乃至。唐曰。汝爭得來。曰。來別中丞。唐令袒背視之。並無傷痕。大驚。遂下馬與語。答曰。某所不欲經河中過者。爲有此報。今已償了。別中丞去。與錢帛皆不受。置於地。再拜而逝。

卻鼠符

僖宗末。廣陵丐者杜可均。常大雪。造酒家樂姓者求飲。見主事者白雲。人以衣換酒。收藏不謹。爲鼠所嚙。杜卽令治淨室。曰。某有一符能卻鼠。試書之。旣有驗。可盡此室永無鼠矣。至焚符。鼠遂絕。

宗彛

貴州思南有山形如甑。名甑峯。人迹罕到。中有獸。曰宗彛。類獼猴。巢於髙樹。老者上居樹頂。子孫以次居下。老者不多出。子孫居下者出。得菓實。卽傳逓至上。上者食。然後傳逓至下。下者方食。上者未食。下者不敢食也。先儒謂此獸名虎蜼。古人用以繪於衮。取其孝也。今解尙書者。謂衮衣所繪宗彛爲祭器。其器上有虎蜼形。故曰取其孝。而不知宗彛卽虎蜼也。

水爲火禽卽獸

拾遺記。西海之西。有浮玉山。山下有巨穴。穴中有熱水。其色若火。晝則冥冥。夜則光照穴外。𨿽波濤奔蕩。而光不減。唐堯時。其光爛起。化爲赤云。日輝四映。照徹百川。蓋應火徳之運也。舜崩於蒼梧之野。有大鳥從丹﹝丘﹞來。口吐五色云。銜土成﹝丘﹞。頃此鳥名憑霄雀。能反形變色。棲木則爲禽。行地卽爲獸。變化無常。

毛龍

拾遺記。南潯之國。有洞穴極陰深。中有龍。體生五色毛。唐堯時。其國獻二毛龍。一雌一雄。乃置豢龍之官。至夏代養龍不絕。禹導川乘此龍。及水土平。放之海。

雙頭雞

漢武帝時。大月氐國獻雙頭雞。四足一尾。鳴則二頭俱鳴。帝置於甘泉宮。更以他雞混之。得其種而不能鳴。人以爲不祥。帝命送還其國。行至西關。雞反顧漢宮而哀鳴。飛入霄漢。不知所往。時有謠云。三七末世雞不鳴。官中荊棘亂相系。當有九虎爭爲帝。及王莾簒位。有九虎將軍之號。

賤人未可苟合

碣石剩談。江西舉人龍復禮。美髭髯。自言平生未嘗與妓苟合。蓋恐媾精受孕。生男必爲樂工。生女必爲娼婦。父母之遺體。淪於污賤矣。此言似迂。而實中理。後飲一士夫家。兩行樂工排列。有一未冠者。面貌形體。與主人甚相似。異而問之樂工年長者。此是誰家子。工人云。花生子。有母而無父。已而咨訪主人。曾與其母私。蓋不肯認爲己子也。

狼子

古稱狼子野心。狼子非無本。昔突厥爲鄰國所滅。止畱九歲一子。斷其手足。棄於溝中。有牝狼銜肉飼之。後長與狼交生七子女以致蔓延其種故曰狼子說儲阿史那子交狼生十男

夏翁有識

潄石閒談。江陰夏翁。巨家也。嘗出行過市橋。一人擔糞傾入其舟。幾污翁衣。僮曰。此人無狀。盍執而撻之。翁曰。此出不知耳。知我。寧肯相犯耶。歸閱債籍。其人乃負三十金無償。欲因此起釁。翁折劵免之。人服其識。翁與宜興徐文靖公溥連姻。文靖書囑云。傳語親家翁。凡訟皆無害。惟不可犯人命。翁蓋服文靖之訓不忘云。

決黠僕

宋羅點。守平江。有主訟其逐僕欠錢者。審問得實。而僕狡黠。欲污其主。自陳嘗與主之侍妾通。點知其誣。乃判云。奴旣負主錢。又私其婢。事𨿽無證。卽其自供。合從姦斷。責還所負外。徒配施行。所有女使。俟主人有詞曰另究。聞者快之。

沈竹籠

唐李福。鎭南梁。境內多朝貴莊產。子孫僑寓其間。相習爲非。不聽官府檢束。閭巷苦之。福蒞任。命造大竹籠數具。召其尢橫者來。問其家世譜第。在朝姻親。乃曰。郎君輩藉如此地望。而作如此不法事。無乃辱於存亡乎。今日痛懲。賢親戚聞之。必稱賞老夫也。遂命盛以竹籠。投之漢江曰。若輩生不受撿束。死當被牢籠。田是眾皆惕息。

杖樂工

天寶中。梨園子弟有阿雛者。善笛。頗被寵眷。怙勢橫行。犯法當死。洛陽令崔隱甫捕之。雛走匿禁中。乞京於帝。帝乃以他事召隱甫入對。雛在帝側。帝指謂隱甫曰。就卿乞得此人否。隱南免冠奏云。陛下此言。輕官法而重賤工也。臣請罷職。再拜欲出。帝笑止之曰。朕與卿戲耳。遂令內侍拽雛出。隱甫卽坐廳事。杖殺之。俄有勅釋放。已死矣。乃賜隱甫絹百疋以旌之。

去處去

唐李紳。鎭江東。用法嚴明。境中龜山寺。有放生魚池。僧因以爲利。簾察使某公在任日。題詩勒石於池畔云。勸汝僧入護此池。不須垂釣引靑絲。雲山莫厭看經坐。便是浮生得道時。紳偶遊寺見詩笑曰。僧若有漁罟之事。卽當投之鏡湖。後僧有犯者。竟縛而沈之湖中。且作詩爲戒云。汲水添池活白蓮。十千鬐鬣盡生天。庸髠不識慈悲意。自葬江魚入九泉。寺僧有黠而辯者。欲以因果勸諭。儼然造謁。紳問阿師從何處來。僧答曰。貧僧從來處來。紳卽予以杖而逐之曰。任汝從去處去。

呼石得水

夔峽左巗上。題聖泉二字。有大石。名洞石。而初無泉也。過者擊石大呼。則水自石下出。嘗有貴官過此禮拜之。命僕人呼云。山神土地。行人渇甚。乞賜水。呼久不應。土人云。不當如此呼。乃代爲呼云。龍王。萬姓渴矣。於是水隨聲至。時冬月雪下。而木溫如湯。土人云。夏則冷如冰。凡呼必稱之爲龍王。而以萬姓爲辭。方得水。

雷異

天順戊寅四月。建昌熊某家被雷。中堂屋瓦。如萬馬踏碎。移大門四楹豎立廚屋上。盤屈一秤置斗中。倒懸鬥於梁上。又成化乙未七月。宜興西溪中。三人其駕一舟。行次被雷擊。一人捆縛船中。一人頭入甕。一人橫閣於篙杪。篙則直豎船頭上。船自流六七里。縛者解。甕中者出。篙杪者墮。俱不死。皆彷佛聞擊者言。汝能攺過否。康熙癸未六月十九。有無錫人在陸墓趂工。同耕者云。雷雨將至。速耘完歸去。其人云。那怕他打去我陽物。頃之雷震。果擊其處。下身埋於土中而不死。同伴亦無傷。雨止。眾共掘出。明日載歸。忽又雷震。人已吸去。震死於無錫家中矣。聞之其人有滛惡云。

山分移

雲南麗江軍民府巨津州白石雲山。距金沙江二里許。明成化庚子五月內。山忽裂。中分一半。走移於金沙江中。與兩岸雲山相倚。山上木石。屹立不動。西樵野記。弘治中。吳中蝦蟇山。忽自髙坡徐徐而下。其行漸疾。見者驚曰。山走矣。老稚哄然。山卽隨聲而止。已懸舊址數畝矣。

韓侂冑墓

韓侂冑旣死。朝命王柟爲使。函冑首送金人。以謝開邊之罪。且許增歲幣。當時有太學生題詩於學宮云。歳幣頓增三百萬。和戎又送一於期。無人說與王柟道。莫遣當年冠凖知。後有使臣至金。金主令往觀一墓。甚壯麗。題曰。忠繆侯墓。且釋云。忠於爲國。繆於爲身。詢是何墓。曰韓仇冑之首葬其中也。夫權姦已死之首。固不足惜。然大傷國體。反爲敵國所侮。南朝眞可謂無人。

土神娶婦

說聽。漢景帝廟。在荊州之麻山。相傳昭烈下江陵時。寓於中。居民因祀爲土神。每元旦。設樂迎像入舎奉之。歲更一家。正統初。有張氏女。年十六。有殊色。求聘者。父母未嘗輕許。女每晨盥面。水中有黃蓋影。而家人弗見也。一日病死復蘇云。初合目時。儀從塞。目稱麻山神來迎夫人。因升輿而行。半道忽憶失將梳具。從者言。夫人須自往取。故暫歸耳。命取梳具置櫬中。尋气絕。父母悲甚。爲肖像。廟之別室。祀之。

噀水縛盜

正徳中。漂陽胡景春。一目重瞳。少時粥油魯中。有全眞道人日用油。不受直。道人感之。授以異術。能挾雙瓦履帕。飛騰空中。嘗商於陜西。夜宿山中孤姥家。姥言此地多盜。不可宿。景春曰。止則死於盜賊。行則死於虎狼。不如坐以待之。索水盌十隻。步罡誦訣。飲水斛許。頃之。盜二十餘人至。景春盡腹中水噀之。盜俱僵臥。如被縛者。哀祈云。知是胡師。聊相戲耳。景春乃釋之。後其子詐爲盜。戲父。景春行術制之。子遂卒。

酇字音義

酇字有兩音。在五歌韻者。音嵯。在十五翰韻者。音贊。其字出於周禮。而後爲地名。字書於兩韻。訓釋皆同。蕭何封酇侯。當作嵯音。班固十八侯銘云。文昌四友。漢有蕭何。序功第一。受封於酇。唐楊巨源詩云。請問漢家功第一。麒麟閣上識酇侯可證。考漢書地理誌。酇有二邑。其在沛縣者。音嵯。蕭何初封之邑。在南陽縣者。音贊。光武時。蕭何子孫所封。而野客叢書云。酇侯皆當音贊。未識何據。郎仁寶云。酇有四音。前二音之外。一祖管切。音纂。一祖丸切。音攢。惟前二音。可加於蕭何。余非其宜。

■﹝牜羊﹞牱

■﹝牜羊﹞牱。蜀地郡名。葉夢得玉澗雜書。■﹝牜羊﹞牱。系船筏名。華陽國誌。載楚頃襄王遣莊蹻伐夜郎。蹻至■﹝牜羊﹞牱。系船於且蘭。旣克夜郎。會秦奪楚黔中地。無路可歸。遂畱主之。號莊王。以且蘭有系船■﹝牜羊﹞牱處。因攺名■﹝牜羊﹞牱。魏略。記吳將朱然圍樊城。遣兵於峴山。斫■﹝牜羊﹞牱材。潯陽記亦言。郡西北有一松樹。垂陰數畝。傳云。陶公■﹝牜羊﹞牱伐此樹。吳晉間此語猶存。今人但知郡名。絕無知是系船筏也。

乞丐

匄丐同。乞也。然與人。亦可稱匄稱乞。漢廣川王越傳云。妃陶望卿。主繒帛。盡取善繒。匄諸宮人。顏師古曰。匄乞遺也。朱買臣待詔公交車。糧用乏。上計吏卒。更乞匄之。又宋書。明帝陳貴妃。始有寵。一年許以乞李道兒。尋又迎還。生廢帝。又齊書。郁林王毀世祖招婉殿。以乞閹人徐龍駒爲齋。又梁蕭惠開。有馬六十匹。悉以乞劉希微償責。

興兦數合

宋藝祖以乙亥命曹翰取江州。後三百年乙亥。呂師夔以江州降元。以丙子受江南全城降。後三百年丙子。帝■﹝顯﹐去頁﹞爲元擄。失江南。以己卯滅漢。混一天下。後三百年。亦以己卯宋亡於厓山。宋興於周顯徳七年。恭帝方八歳。亡於徳佑元年。少帝方四歳。名徳■﹝顯﹐去頁﹞卽顯也。顯徳二字恰合。廟號皆曰恭帝。周以幼主亡。宋亦以幼王兦。周有太后在上。禪於宋。宋亦有太后在上。降於元。事若相符。更有異者。七修類稿。斡離不陷汴京。宋臣有詣其營者。觀其狀貌。與藝祖絕相類。其後殺太宗子孫殆盡。而伯顏下臨安。有識之者。後於帝王廟中。見周世宗像與伯顏分毫無異。報應不爽如此。

與索疆索殿

宣和遺事。徽宗卽位。一夕夢錢武肅王引禦衣。乞還兩浙舊疆。未幾韋妃誔髙宗。後都錢塘。百有餘年。錢璆壽八十一。髙宗亦壽八十一。夷堅續志。宋理宗。一夕夢二番僧曰。二十年後。當還我此殿。及覺。以問宰相馬廷鸞。馬爲美詞以對。理宗命紀之。馬遂立碑志之。不知夢僧取殿者。後爲五寺之基。番僧楊璉眞珈主其地。是其驗也。徳佑二年宋亡。至元十四年爲寺。逆數至理宗夢時。正二十年矣。

一月兩日

弘治中。洞庭東山黃訓。爲諸生時渡湖覆舟。水中若有人云。死卻罷。又若有人應之曰。一月兩日。如何死得。因飄至湖濵獲捄。後舉正徳甲戌進士。授兵科給事中。到任三十二日卒。

象棋車馬

雲谷臥余。象棋中。車行當從馬。馬行當從車。蓋馬之爲物。騰踔無前。縱橫如意。車以轉輪邪施而行。從日字格。正轉輪象也。有物礙之則不行。尢肖車義。今車直行。馬行日。應是後世彼此相訛。

狼筋

嘗見小說。載一富人內室亡金詰羣婢不承。欲買狼筋治之。一婢驚懼欲逃。遂獲。皆不知狼筋何物。且何以能察盜。後偶閱續博物志。載唐武宗四年。官市郎中。有疑爲狼筋者。有老僧云。貧道昔曾以一千於賈胡市得三枚。狀如巨蛹。兩頭光。帶黃色。涇帥叚佑宅。失銀器十餘。集奴婢環庭炙之。虫慓動。一女奴臉唇瞤動。訊之。乃竊器者。按續博物志。稱爲晉李石撰。但中有南唐元宗事。及開寶年號。豈晉人而至宋尙存。抑書或成於宋代歟。

伏突

史言李光弼將戰。納刀於鞾曰。戰。危事。吾位三公。不可辱於賊。萬一不捷。當自刎。偶閱顏魯公作光弼神道碑。曰。每臨陣。當貯伏突於靴中。義不受辱。乃知伏突刀名也。榖梁。孟勞魯之寶刀。人猶知之。此則世鮮知者。故錄出之。

獨孤信側帽

世知郭林宗折角巾。而不知北周獨孤信事。令狐徳棻周書載。。信在秦州因獵回日暮。馳馬入城。其帽微側。詰旦。而吏民戴帽者。咸慕信而側帽焉。東漢尙風節。林宗人望。士人樂效。猶爲恆理。若信武官。處偏安之世。而能風動如此。爲尢奇也。

女儒

前秦韋逞母宋氏。家世儒學。幼喪母。躬自養其父。及長。父授以周官音義。謂之曰。吾家世學周官。傳業相繼。此周公所制。經紀典誥。百官品物。備於此矣。吾今無男。汝可傳受。勿令絕世。宋氏諷誦不輟。屬天下喪亂。石虎徙之山東。宋氏與夫俱在徙中。乃推鹿車。背負父所授書。到冀州依膠東富人陳安壽。壽周之。逞時年少。宋氏晝則采樵。夜則教逞。然紡績無廢。逞遂學成名立。仕秦爲太常。堅常幸太學。問博士經典。乃憫禮樂遺缺。博士盧壺對曰。廢學旣久。書傳零落。比年綴撰。五經粗集。惟周官禮經。未有其師。竊見太常韋逞母宋氏。世學家女。傳其父業。得周官音義。今年八十。視聽無闕。自非此母。無可以傳授後生。於是就宋氏家講室書堂。置生員百二十人。隔絳紗幔而授業焉。拜宋氏爵。號爲文宣君。賜侍婢十餘人。周官學復行於世。按自古無女儒。韋母宋氏。學行如此。豈在髙堂伏勝下乎。𨿽非男子。亦當俎豆千秋也。

緹縈

肉刑自虞夏至漢。歷二千餘年。文帝以緹縈上書。悲憐其意。始下詔除之。遂爲千古斷此至慘之法。人知漢文之仁。而不知緹縈實啟之也。孝子不匱。永錫爾類。緹縈有焉。後世當置仁孝賢媛祠。以俎豆之。

儂家

傳奇中。女子自稱曰奴家。語甚俗。蘇東坡詩云。應記儂家舊姓西。後之編傳奇者。當稱儂家爲雅。然在未字之女。則宜。若婦人。則竟稱妾可也。

周禮奔者不禁

周禮媒氏。中春之月。令會男女。是月也。奔者不禁。奔非踰墻行露之謂。古有聘則爲妻。奔則爲妾之言。以奔對聘。是明有奔之一例矣。意奔也者。當是艸率成婚。若今鄙野小家之爲。不能如聘者之六禮全備耳。蓋荒祲死喪。或孤弱而不能自存。必待備禮。而需以歳年。則遲歸無時。男女之失所多矣。故周公通此一格。以濟大禮之窮。不待其旣亂而爲之所也。其曰令者。媒氏令之也。旣有令者。非私合矣。不禁者。不禁其闕禮也。若以奔爲淫冶之私。𨿽後世昏淫之主。亦無此法。曾是周公制禮。而有是乎。

宋書異同

太平廣記。載張暢嘗持觀世音。南譙王義宣之構逆也。暢不從。王欲害之。夜夢觀世音曰。汝不可殺暢。王遂不敢害。及王敗。暢系獄。誦觀世音經千徧。鎖寸寸斷。獄司易之。輙復斷。吏因釋之。宋書暢傳不載。考暢與王■﹝幺上十下﹞謨同時。而■﹝幺上十下﹞謨傳。載蕭斌將斬王■﹝幺上十下﹞謨。夢人告曰。誦觀音經千徧。則免。■﹝幺上十下﹞謨旣覺。誦之得於徧。明日將刑。誦之不輟。以沈慶之諌。忽傳呼停刑。令守碻磝。暢鎖寸斷。奇踰■﹝幺上十下﹞謨。而休文不載。何異同若此耶。北史盧景裕傳。景裕以事系晉陽獄。至心誦觀音經。枷鎖自脫。是時又有人負罪當死。夢沙門教誦經。覺時如所夢。謂誦千徧。臨刑刃折。主者以聞。此經遂行。名髙王觀世音經。嘗閱普門品。若復有人臨當被害。及枷鎖系身者。但稱觀世音菩薩名號。刀尋叚段壞。枷鎖自然得解脫。合之史書所載。可謂信而有徵矣。

行馬

晉魏舒李熹輩。遜位後。帝賜殊禮。門施行馬。解者以爲列馬騎於門。以備行遣。如朝廷之立仗馬也。觀曹攄傳。攄爲洛陽令。天大雨雪。宮門夜失行馬。羣官檢察。莫知所在。攄使收門士。以爲宮掖禁嚴。非外人所敢盜。必是門士以燎寒耳。詰之果服。乃知行馬者。卽郡邑門前之闌馬也。解爲馬騎。誤矣。然在漢有曹操與韓遂兩軍會語。諸將請爲木行馬。以爲防遏。則其名已久矣。

轅門

官府衙門。列木於外。謂之轅門。蓋軍行以車爲陣。轅相向爲門。故曰轅門。又謂之鹿角。蓋鹿性警羣。居則環其角外向。圓圍如陣。以防人物之害。軍中樹木外向。亦名鹿角。

寡人

君稱寡人。而婦人亦有稱寡人者。莊姜云。以朂寡人。是也。又人臣亦有稱寡人者。孫過庭書譜。王羲之云。吾書比之鍾張。鍾當抗行。或謂過之。張艸猶當雁行。然張精熟。池水盡墨。假令寡人耽之若此。未必謝之。又朕。我也。古者上下共稱之。皐陶與舜言朕言。惠可底行。屈原曰。朕皇考。至秦然後天子獨以爲稱。自漢至今。因而不攺。

尾通作微

堯典。鳥獸孳尾。史記五帝本紀。作鳥獸字微。古尾微字通用。論語。微生髙。微生畝。班固古今人物考。作尾生髙。尾生畮。又戰國策與莊子。亦作尾生。而薛方山四書人物考。微生髙卽尾生。與女子期於橋下。水至而死者。未識何據。

過海封王

明嘉靖中。郭給諫【汝霖】使琉球。錄載風濤之險。景物之奇。不必言。中一條云。舟中艙數區。貯器用若干。又藏棺二副。前刻天朝使臣某人之柩。上釘銀牌若干兩。倘有風波之惡。知不可免。則請使臣仰臥其中。以鐵釘錮之。舟覆而任其漂泊。庶使見者取其銀物。而置其柩於山崖。使後之使臣。得以因便載歸。奉使者其危若此。亦可畏矣。

五國城

宋徽宗崩於五國城。向不知在何處。考之。城在三萬衛北一千里。自此而東。分爲五國。故名。北至燕京三千三十里。三萬衛在開原城內。在遼陽城北三百三十里。古肅愼氏地。隋曰黑水靺鞨。唐初置黑水府。元和以後。服屬渤海。金初都此。後遷於燕京。又全遼志云。五國頭城。有宋徽宗墓在焉。則和議成而梓宮返者。蓋以空櫬紿宋爾。

奇計卻敵

古人以兵力寡弱。遇彊敵猝至。而能卻之。最奇者有三。諸葛亮在陽平。魏兵二十萬奄至。孔明大開四門。焚香灑掃。而走司馬懿。劉琨在晉陽。胡騎圍之。琨乘月登樓淸嘯。中夜奏胡笳。賊流涕。棄圍而去。此二事。人皆知之。夢溪筆談。載宋一事更奇。元丰中。夏宼之母梁氏。遣將引兵卒至保安軍順寧寨。圍之數重。時寨兵甚少。人心危懼。有老娼李氏。得梁陰褻事甚詳。乃掀衣登陴抗聲罵之。盡發其私。夏人皆掩耳。並力射之。莫能中。李言愈醜。夏人度李終不可得。又恐梁之醜迹彰著。遂托以他事。中夜解去。雞鳴狗盜。皆有所用。信然。

天女使

廣銷夏。蔡希閔家在東都。暑夜兄弟數十人。會於廳。忽大兩雷電。隨一物於庭。作颯颯聲。命火視之。乃婦人也。衣黃紬裙。布衫。言語不通。遂目爲天女使。五六年始能漢語。問其鄕國不能知。但云故鄕食粳米。無碗器。用柳箱貯飯而食之。竟不知何國人。初在本國。夜出。爲雷取上。俄墮希閔庭中。

天女相偶

魏書。聖武皇帝諱詰汾。田於山澤。歘見輜軿自天而下。旣至。見美婦人侍衛甚盛。謂帝曰。我天女也。受命相偶。遂同寢宿。旦請還曰。明年周時。復會此處。言訖而別。及期。帝至田所。果復相見。天女以所生男。授帝曰。子孫相承。當世爲皇帝。遂去。故時人諺曰。詰汾皇帝無婦家。力微皇帝無舅家。

女子墜庭

林居漫錄。新城王氏。自嘉靖己未。見峯司農起家。相繼登甲榜者不絕。冠裳之盛。海內無兩。傳司農曾祖。自某縣避地新城。依某氏。一日大風晦瞑。有女子從空而墜。言。我某縣初氏女也。晨起取火。不覺至此。蓋頃刻已五百餘里矣。主人以爲天作之合。遂令諧伉儷。今之躋華要登顯秩者。皆初之所出也。其事若怪。而司農弟立峯民部。載之大槐記中。當與帝武空桑並傳矣。

竹中人

小說載。夜郎侯事云。有女子浣紗。聞竹中有聲。剖之得一男。收而養之。後封夜郎侯。以竹爲姓。漢武帝賜以王印。又異苑。建安有篔簹竹。節間有人。長尺許。頭足皆具。又鄜延有大竹淩雲。剖之。中有二翁對奕。

避役

南方有虫名避役。一日應十二辰。狀如蛇醫。腳長。色靑赤。肉鬣。暑月時見於籬壁間。見者多稱意事。其首倐忽更變。爲十二辰狀。叚成式從兄常覩之。蛇醫。卽蜥蜴。

擊甕

王彥威鎭汴。夏旱。李玘過汴因宴。王以旱爲言。李醉曰。欲雨甚易耳。可求蛇醫四頭。石甕二枚。每甕實以水。浮二蛇醫。以木蓋密泥之。分置於鬧處。甕前後設席燒香。選小兒十歳已下十餘。令執小靑竹。晝夜更擊其甕。不得少輟。王如言。試之一日兩夜。雨大注。舊說。龍與蛇醫爲親家焉。

擔生

有書生路逄小蛇。因收養漸大。生每擔之。號曰擔生。後不可負。放之範縣東大澤中。四十餘年。蛇如覆舟。號爲神蟒。人往澤中。必被吞食。生時老邁。經此澤畔。人曰。中有大蛇食人。君宜無往。時盛冬寒甚。生謂蛇藏不出。遂過大澤。頃之。忽有蛇來逐。生尙識其形色。遙謂之曰。爾非我擔生乎。蛇便低頭。良久方去。回至範。縣令聞其見蛇不死。以爲異。系之獄。斷刑當死。生私忿曰。擔生。養汝翻令我死。汝何負義。其夜蛇遂攻陷一縣爲湖。獨獄不陷。生乃獲免。

蛇吞鹿

有人遊瞿塘峽。時冬月艸木枯落。野火燎其峯巒。連山跨谷。紅焰燭天。忽聞嚴崖間輷然有聲。駐足伺之。見一物圓如大囷。墮於平地。近視之。乃一蛇也。遂剖而驗之。蛇吞一鹿在於腹內。野火燒燃。墮於山下。所謂巴蛇吞象。信乎有之。

●堅瓠余集卷之四目錄

主試外聘

雜流登第

外國人進士

景泰癸酉榜

與史中式

張公記夢

木刻孔明像

長子城

華山畿君

鹽神炭神

鬻爵

尙父

行香

十石米

無立錐地

瓦盆米花

綠袍女子

堯九男

舞柘枝

樹妖

木中字

木紋如畵

樹化石

獄囚自脫枷杻

偏腸

治難產方

臥胞生

元神見形

瑞雲峯

醉石

活石

簾石

空心發

蒜發

破癅飛雀

孔雀舞

林九姑

人物坐化

帝召李賀

牮吳江塔

武侯前知

金姑娘娘

戚公爲水神

雞卵異

白團

子類不宜食

字卵

方卵

義熊

蝌蚪伸冤

村叟夢鱉

二鱉吟詩

鱉逐人

夾浦江豚

女丈夫

人妖公案

藍道婆

俗語鏤身

射畵擊衣

閻王

堅瓠余集卷之四

長洲石農褚人獲學稼簒輯

主試外聘

明初取士。鄕場主試。不必部推。不由欽點。例皆外聘。或出巡按。或出方伯。皆得聘之。不特進士在官者可聘。卽請告家居。及非科目中人現身無官者。但取名望素著。亦得應聘。如洪武壬子科。崇徳貝淸江瓊。曾主浙江鄕試。正統丁卯科。江西吳康齋【與弼。】曾主南畿鄕試。元武康令沈夢麟入明。五主閩浙鄕試。又元學士滕克恭入明。聘主河南鄕試。蓋彼時人心猶古。以關節賄賂幸中爲可恥。自嘉靖辛酉。無鍚吳情主南畿鄕試。所中皆其親故。爲人所劾奏。遂定制。南人不得典南試矣。

雜流登第

明髙皇初設制科。九流雜職曁僧道。亦得預賓興。多有登第。識小編試。武辛未榜眼吳言信。以抄鈔局副使中式。宣徳癸丑狀元曹鼐。以泰和典史魁大廷。正統壬戌李森。以都察院吏。鄭溫以松陵驛丞聯捷。戊辰燕山衛小旗汪甫。禮部辦事官舒庭謨。景泰庚午順天解元劉宣。乃盧龍衛軍聯捷。甲戌翰林院譯字官吳正。天順甲申劉淳。亦譯字官。又欽天監天文生馬愈。成化乙未錦衣衛小旗李旻。戊戌山東舊縣驛丞譚溥聯捷。辛丑楡林衛軍李且。甲辰岷州衛吏王璠。富峪衛總旗張綸。皆以雜流登第。不知此例廢於何時。使雜職遺賢。不克躬逢盛典。爲可憾也。教職登鼎甲者。萬曆壬辰狀元侯官翁正春。丙辰榜眼江夏賀逢聖。崇禎甲申。闔門殉節。謚文忠。

外國人進士

明初文教。覃及海外。外國英才。學於中國而登進士第者。洪武辛亥金濤。乙丑崔致遠。皆髙麗延安人。赴闕會試成進士。濤授東昌府安﹝丘﹞縣丞。致遠以不習華語。歸還其國爲官。未幾以洪倫金義之亂。禁止會試。景泰甲戌。黎庸交趾淸威人。阮勤交趾多翼人。天順庚辰。阮文英交址慈山人。何廣交址扶﹝寜﹞人。成化己丑王京。嘉靖癸未陳儒俱交址人。阮勤仕至工部左侍郎。陳儒仕至右都禦史。萬曆中。髙麗許篈許筠。皆舉本國狀元。而筠慨慕中華。以不得試天子之廷爲恥。久道化成。於斯可見。

景泰癸酉榜

景泰四年癸酉科順天鄕試。中式二百五十名。雜流中式之多。幾及四十人。內儒士十人。翰林院譯字官一人。吏部聽選官一人。戶部書算一人。工部承差一人。刑部都吏一人。衛令史一人。衛史一人。太醫院醫士四人。欽天監天文生二人。武生一人軍餘九人。衛舍人三人。軍一人。燕山衛小旗一人。可見立賢無方之意。按是科解元羅崇嶽。江西廬陵人。治詩。以順天香河籍中式。榜後羣攻冒籍。詔充原籍學生。丙子又領江西鄕試三十九名。

典史中式

典史中式。不獨宣徳癸丑泰和典史曹鼐。洪武中。先有建寧吳琬。閩省鄕試中式。以違官程。黜爲江夏典史。建文己卯。復中湖廣鄕試。庚辰成進士。任戶部員外。永樂乙未。福淸曾佛以山西太平典史中式。任馬湖教授。鼐魁大廷。入內閣。故獨傳耳。

記夢

山天樓隨筆。載先王父石橋公。年五十。尙艱嗣。郎有總甲王解二者。一夕夢持公移行。途遇一翁及嫗。嫗抱兒。翁肩錢曁書劍。謂言若非郎之某卽。曰然。曰。張公號石橋者。在郎不。曰在。曰。是吾子也。數苦艱嗣。吾抱此兒與之。若公事畢。藉若爲郵寄。王許之。遂別。投文於府。官怒其愆期。王曰。非敢後也。郎有歙人張某。號長者。無子。適伊父母。以孩托吾寄去。立談少頃。不覺其晏。官怒霽曰。喚翁嫗來質。實則宥汝。於是二老負荷以進。官曰。是然。吾爲若兒名曰繼祖。翁曰。予族已有名繼祖者。復命之曰節之。遂畱兒及伴兒物。勅令翁嫗去。俄遣白馬一。並兒錢書付王。王出府上馬行。倐忽至郎水。卽送與先王父。見家已預設香燭以迎。王交兒訖。遂覺。心甚異之。黎明。急趨告先王父。時萬曆乙亥陽月也。次年是月。而舉先君。所謂繼祖者。初實無之。後有族伯於徽舉一子。與先君同庚同月。偶名繼祖。逐符前夢云。按黃嶽先生尊翁。諱正茂。號松如。卽夢中所授之兒也。

木刻孔明像

嘉隆間。金陵沈越聞見雜錄載。按江西時。過白鹿洞書院。內諸葛孔明木刻小像。諸生焚香供之。詢其所以。皆云其來已遠。未知所由。後觀朱文公年譜。言先生嘗作臥龍庵。祀孔明。卽其地。而木刻像。乃文公所立。彼時門人言其微意有在。蓋朱子之意。以髙宗南渡之後。偏安江左。委靡頺墜。不能振發。恢復疆土以雪仇。故於孔明致意焉。惜乎人無有能知之者。

長子城

潞安府長子縣城。堯長子丹朱所築。故以名縣。縣去府治三十里。當孔道。車馬往來絡繹。萬曆中。余祖麟郊公以府佐攝是邑。云縣素有怪。夜半有衣冠者出遊。或時至公堂。胥吏輩羣然走避以爲常。縣尹霍鵬者。初至疑之。爲徙後園數塜。怪仍不止。乃爲文具牲醪告焉。其弟忽作鬼語曰。某河南人也。爲教官陳某妾。隨署是邑。被嫡陵虐至死。葬我後園西北隅。思欲報之。故爲崇耳。霍曰。若此。吾爲汝攺葬可乎。曰。吾事發當在後三十年。今非其時。攺塟無益。自此怪亦止。

華山畿君

朱秉器漫紀。宋南徐有一士。從華山往云陽。見客捨中一女。年可十八九。悅之無因。遂成心疾。母詢之。得其隱。往云陽見此女。言及其故。女聞之。感嘅不勝。因脫蔽膝。令母持歸。暗藏病者席下。臥之得愈。數日果瘥。一日舉席兒蔽膝。持而痛泣。气幾絕。囑其母曰。他日塟我。須從云陽過。母如其言。比至女門。牛任鞭策不行。須臾女沐浴妝餙而出曰。華山畿君。旣因我死。我活爲誰。君若見憐。棺木爲我開裂。言訖棺開。女遂投久。气卽絕。因合塟焉。呼爲神士家。樂府有華山畿。本與梁山伯祝英臺事同。

鹽神炭神

海錄碎事。李嗣昭守上黨。爲汴人所圍。城中鹽炭俱盡。嗣昭禱天地。俄而城生咸。取以煎鹽甚美。又復掘得石炭。晉王自將解圍。躬奠其地。立二廟。曰鹽神炭神。世崇奉之。又世紀。廩君射死鹽神。

鬻爵

事物紀元。載鬻爵始於漢文帝。受晁錯言。令人入粟與官。及援武帝靈帝事。殊不知秦始皇時。飛蝗蔽天。下詔百姓。納粟千石。拜爵一級。蓋在漢文之前。此鬻爵之始也。

尙父

古今之事。𨿽書史所載。亦難憑據。如太公八十遇文王。世所知也。然朱玉楚詞云。太公九十乃顯榮兮。誠未遇其匡合。東方朔云。太公體行仁義。七十有二。乃見用於文武。太公之年。得東方朔減了八歲。卻被宋玉增了十歳。當以何爲準。一友笑曰。以多補少。當以八十爲是。

行香

行香起於後魏。及江左齊梁間。每燃香燻手。或以香末散行。謂之行香。唐初因之。文宗朝。省椽奏設齋行香。事無經據。乃罷。宣宗復釋教。其儀遂行。朱梁開國大明節。百官行香祝壽。石晉天禧中。竇正固奏。國忌行香。宰臣跪鑪。百官立班。仍飯僧百人。卽爲定式。宋及元明曁國朝至今用之。

十石米

宋蔣津葦航紀談。韓彥古爲戶曹尙書。孝宗問曰。十石米有多寡。彥古對曰。萬合千升。百斗廿斛。遂稱旨。

無立錐地

今俗謂人之至貧者。則曰無置錐之。地此語蓋自古有之。韓非子云。堯無膠漆之約於當世而道行。舜無置錐之地於宇內而徳結。又史記優孟傳。孫叔敖爲楚相死。其子無立錐之地。又後漢郭舟蜀諸葛亮傳。俱有此語。

瓦盆冰花

宋余杭萬延之家。有一瓦盆。冬月注水。冰凝成花。初若茶花之類。久之。趺蕚檀蕊。皆成眞花。或時爲梅。或時爲菊。或時爲桃。李以至芍藥牡丹諸名花。皆交出之。後隨其所變。看成何花。一日忽作冰村竹屋。斷鴻孤鷺之態。初不可是其色目也。遇凝寒。必燕客觀水花。人亦攜酒肴。就其家觀焉。

綠袍女子

朱敖隱於少室山。陽翟縣尉李舒在嶽寺。使騎招敖。乘馬便騁。從者在後。行至少夷廟下。時盛暑。見綠袍女子。年十五六。姿色甚麗。敖意是人家臧獲。亦訝其暑月挾纊。馳馬問之。女子笑而不言。走入廟中。敖亦下馬入廟。不見有人。遂壁上觀畵。見綠袍女子在焉。乃途中所覩者也。

堯九男

宋許觀東齋紀事。載孟子。堯使九男二女。以事舜於■﹝畝犬﹞畝之中。趙岐注云。堯典曰。釐降二女。不見九男。獨丹朱以徹嗣之子。釐不以距堯求禪。其餘庶無事。故不見於堯典。予按呂不韋春秋云。堯有子十人而與舜。貴公也。然自丹朱之外。不特八庶子而已。皇甫謐帝王世紀云。堯娶散宜氏之女。曰女皇。生丹朱。又有庶子九人。其數正與呂不韋合。蓋使事舜時。丹朱以嫡子故。不在所遣中。趙岐云八庶。蓋未之考耳。

舞柘枝

宋兪琰席上腐談。向見官妓舞柘枝。戴一紅物。體長而頭尖。儼如角形。想卽今之罟姑也。瑣碎錄云。柘枝舞。本北魏拓拔之名。後則易而爲柘枝也。

樹妖

萬曆丁酉。柘城縣報稱。本縣柳樹內。偶出人物。各類人馬冠裳等爲。爲牧童驗拾見存。嘉興姚思仁。時巡按河南。取歸。以柳樹內人物示客。陳眉公曾見之。載於見聞錄。已而考之。南唐末年。溧水天興寺。桑木生人。長六寸。如僧狀。左祖而石跪。衣械皆備。其色如純漆可鑑。謂之須菩提。縣令摘置龕中。以仁壽節日來獻。烈祖驚異。迎置宮中。奉事甚謹。其徒因誇。以爲感應。不三年。烈祖殂。

木中字

茅亭客語。僞蜀廣政末。成都唐李明因破一木。中有紫紋隸書太平兩字。欲進蜀王。以爲嘉瑞。識者云。不應此時。須至破了。方見太平爾。果自聖朝弔伐之後。頻頒曠蕩之恩。救氏於水火。又攺太平興國之號。識者之言驗矣。又徐鉉稽神錄。建康有木工。破一木。中有肉五斤許。其香如熟豬肉。此又不可以理窮究者矣。

木紋如畫

大中祥符六年。綿州彰明縣崇仙觀栢柱上。有木紋如畵天尊狀。毛髮眉目。衣服履舄。纖縷悉備。知州劉宗言奏聞。奉旨。令冿置赴闕。送王淸昭應宮。民皆圖畵供養之。

樹化石

貴州兵備道內有山。山間有樹。不知其名。由根而幹。盤結成石。其枝旁出者。悉化爲石。窺其中。則猶有木也。其葉上達。翠色可愛。嘉靖丁巳。兵憲焦希程記其事。後閱白孔六帖。載回紇康於事。斷松投河。三年化爲石。豈如玆樹化石。生生不已哉。

獄囚自脫枷杻

宋錢功澹山雜識。載謝寶文景溫。初任獄官。忽倉皇自外入。急合中門。家人問之。但云有囚善作法。枷杻自脫。勢必見害。其家一老僕告之曰。可速往。取筆搨子搨其兩中指。復杻之。必無能爲。景溫亟出。用其言。賊法遂不能神。

偏腸

宋顧文薦船窗夜話。載四明延壽寺一僧。自首至踵。平分寒熱。莫曉所以。徧問名醫。無有識者。𨿽以意投藥。皆不效。街有道人囊藥就市。入皆忽之。旣出。不得已召而問之。道人曰。此生偏腸毒也。藥之而愈。

治難產方

哤語。一奇僧傳難產方。用杏仁一个。去皮。一邊書日字。一邊書月字。外用熬蜜爲丸。或滚水。或酒吞下。試之有驗。

臥胞生

見聞錄。婁東王荊石相國。始生。冷無气。毋驚謂已死。有鄰媼徐氏者。諦視良久。笑請曰。此俗名臥胞生。吾能治之使活。當大貴。但不免多病。累阿母耳。趣使治之。其法用左手掬兒。右手摑其背百餘。逾時嚏下而醒。六歳中痘。母常下樓謁巫。見一白衣人長丈餘。闌立凝視。若有所言。母驚踣樓下。神亦不見。以爲不祥。然竟無恙。

元神見形

萬曆初。馮保客徐爵。久奉長齋。未得罪之前一年。忽見寸許童子行幾上。驚問之。曰。吾乃汝之元神也。汝不破齋不得禍。否則禍旋及之矣。已而蒲州相公召飲。彊之食。始破葷血。未幾遂以論奏。逮下詔獄。

瑞雲峯

吳中大湖石之絕奇者。惟徐冏卿圍中之瑞雲峯。峯石髙三丈有奇。相傳爲朱勔手斵。魁岸離奇。如鬼刓神鎔。蓋玲瓏妍巧。出於天成。朱勔敗。此石棄置荒郊。朋初爲上堡陳祭酒霽所得。移置舟中。石盤忽沈。覓不可得。僅峙其峯。旋爲烏程董氏構去。載至中流。而船亦覆。乃破貲募善泅者取之。先得其盤。而石亦隨手出。宛然劍合延平津。嘉靖中遂爲徐氏所有。園在閶門下塘。前輩稱此石每夜有光燭天。但此石若初豎。主人家君不利。峯旁又有二峯。亦壯麗。然僅足充瑞云衙官耳。雁行非所敢也。

醉石

人知有平泉之醒石。而不知有栗裏之醉石。廬山記曰。陶淵明所居栗裏。兩山間有大石。仰視懸瀑。可坐十餘人。號曰醉石。

活石

天都載。載海陵聖果院。有石井欄。南唐保大中造。舊有綆迹。深寸許。今復生合。疑爲活石。又衡州府羊角山石。其活尢異。石在府治樵樓前。有人自西蜀靑城山來尋羊角山石。鄕人指示之。其人扣石云。靑城山有書。石忽開。書入石復合。人亦不知所往。

簾石

晉陸績。爲郁林太守罷歸。不載寶貨。舟輕不可越海。用巨石重之。至姑蘇。因置其門。號郁林石。向在臨頓路。吳文定匏庵集有廉石記。天順間移置察院前。又齊書。虞願爲晉平太守。海邊有越王石。常隱雲霧。相傳惟淸簾太守得見。願往觀。淸徹無隱蔽。愚謂此石眞可名簾石。

空心發

俗諺以蘇人發盡空心。蓋謂發無中虛理。譏蘇人作事空虛也。不知人之發中無有實。酉陽雜俎。載魏有句驪客善用鍼取人發。斬爲數叚。以鍼貫取之。皆聯絡相承。可見發皆中虛。不獨蘇人爲然也。設使天下。獨蘇人之發空心。正見蘇人玲瓏剔透處。

蒜發

今人年壯而發斑白者。目之曰蒜發。輟畊錄作算發。以爲心多思慮所致。蓋發乃血之餘。心主血。血爲心役。不能上蔭乎發也。東齋紀事云。蒜發。猶言宣發也。本艸蕪菁條下云。蔓菁子壓油塗頭。能變蒜發。陸徳明云。易說卦。巽爲寡發。寡本作宣。黑白雜爲宣發也。項後白髮。曰素領。漢馮唐白首爲郎官。素髮垂領。

破癅飛雀

三國誌注中。載華佗破癅飛雀事。人爲理之所無。而聞奇錄載。唐金州防禦使崔堯封有甥李言吉者。左目上眶忽癢。生一瘡漸大。長如鴨卵。其根如弦。恆壓其目。至不能開。堯封患之。飲之酒。醉而剖去之。言吉不知也。贅旣破。中有黃雀鳴噪而去。乃知華佗事非妄也。

孔雀舞

孔雀出滇南。續漢書云。出西域條支國。一名孔都護。又名文禽。李昉名曰南客。康熙癸未。人饋劉藩憲二孔雀。養千財帛司行宮。已死其一。甲申春。子往觀。見其尾長數尺。金碧晃耀。遇婦女服錦彩者則舞。舞則奮張其尾。團如錦輪。吳都賦所云。孔雀綷【綴。】羽而翶翔。是也。

林九姑

閩古田有喬松。松下祠神。曰林九姑。松固輪囷成林。而柯九出。祈禱者雲集。靈應如響。福淸毛秉義貧不能歸。求濟於神。書劵告貸。置案上。翌日松枝上有羅綃褁金數九十。義得之大喜。持歸。數年息千倍。初無償意。姑忽以聲至其家見索。起居飲噉皆如義。人但盛爲供具。枝詞軟語。終無償意。姑曰。不償吾金。恐貽禍在胤子。義卽匿其子於師家。戒勿出。姑曰。兒安所匿。顧兒無罪也。吾但焚爾居。義復爲之備。數日火起。義有叔曰孔墀。亦在救焚。姑告之曰。公貴人也。公家安得有負義如義者。不念資所自來。而久負。至索又不與。吾非欲奪其所有。祗還其所本無耳。自是義貧如洗。孔墀中萬曆甲成進士。任戶部郎。

人物坐化

說儲載。僧伽坐化。謂躍坐而化。僧會立化。謂端立而化。僧志閒行化。謂隨行隨化。鄧隱峯倒化。謂倒立而化。不知物亦有坐化者。唐雜誌。有坐化鸚鵡。焚之有舍利。後山談叢。廬山有坐化貓。峽中有坐化猢猻。李公擇家。有坐化蛇。夷堅志。宋天柱寺。有立化雉。靑州大聖院。有坐化蝦蟇。天慶觀。有立化大。衢州七星橋。有蹲化羊。吾蘇瑞光寺放生池。有立化雞。洞微志。僧卞驄遊五臺將歸。有僧以書托寄東京勃賀。至京不見其人。一日郊遊。兒小鬼逐大豬云。勃賀勃賀。問之。云此豬能令豬羣不亂逸。愛食薄荷。故名。以書投之。豬食之。卽人立而化。帝京景物略。萬曆中建慈惠寺。有伏化蜘蛛。物有鳳根。信然。

帝召李賀

上帝召李賀記白玉樓事。新舊唐書皆不載。惟見於李商隱小傳云。聞之長吉姊嫁王氏者。千古傳之。遂爲佳話。又宣室志。載賀卒。母夢賀曰。上帝遷都白瑤宮。作月圃凝虛殿。命賀與文士輩纂三章。天上差樂。願母無以爲念。豈因賀母之夢。而商隱遂神其說云。

牮吳江塔

吳江塔欹側已久。康熙癸未奉。縣令出示募人修整。久之無人應募。忽於夏間有人投詞云。能正塔。令奇而面詢之。問用工費若干。答云。所費不多。止用壯夫一百二十人。棺板一百二十塊。各帶畚鋤。豫備大土基若干。至期眾工酒肉。食之須飽。令以其言太易。忽之。數日後。定期六月十八黃昏起工。至期大風雨。役眾工搜去塔腳一處泥土。各以板從低處敲起。而以土基塞之。其人於四周徧視。眾工但聞風濤聲。如是者一晝夜。至暮風雨亦息。人視塔。已正矣。

武侯前知

隋書。史萬歲徵南寧誇。入蜻蛉川。經大小勃弄。見諸葛武侯紀功碑云。萬歲後。勝我者過此。萬歳乃倒其碑而進。蜀古績記。曹彬代蜀。謁武侯祠。謂孔明𨿽忠於漢。然疲竭蜀之軍民。不能復中原之萬一。不得爲武。欲折毀之。俄報中殿摧塌。有石碑出。上云。測我心腹事。惟有宋曹彬。彬遂令郡守新其祠宇。爲文祭之而去。宋史。狄靑破儂智髙。見孔明紀功碑云。後有功在吾上者。立石於右。靑果立之其右。後爲震雷所擊。孔明歷歷前睹若此。眞神人哉。

金姑娘娘

康熙癸未夏。吳中乏雨。有人自江北來。傳有一婦趂柴舡。行數里卽欲去。云我非人。乃驅蝗使者。卽俗所稱金姑娘娘。今年江南該有蝗災。上帝不忍小民乏食。命吾渡江收取麻雀等鳥。以驅蝻蝗。汝傳諭鄕農。凡有蝗來。稱我名卽可除。船錢百文。在汝家門首。可歸取之。俄不見。已而常州一帶。果有蝗從北來。鄕農書金姑娘娘位號。掲竿祭賽。蝗卽去。後聞人言。崇禎庚辰辛巳間。向有金姑娘娘紙馬。六十年來。並不刷印。至今歳復興。大獲其利。子家庭中。秋間果無鳥雀。至冬復集。

戚公爲水神

余姚公戚湍湖。景泰辛未進士。與﹝丘﹞文莊浚友善。以編修服闋上京。渡錢塘江。忽風濤大作。有綘紗燈數百對。大夫九人。帶劍乘馬。飛馳水面。舟人大恐。戚曰。我知之矣。推窗。九人下馬跪拜。戚曰。若非桑石將軍九兄弟耶。曰然。戚曰去。我諭矣。九人等皆散。戚命返棹。抵家謂家人日。某日吾將逝矣。及期。沐浴朝服坐。向九人率甲士來迎。行踐屋瓦。瓦皆碎。戈矛旗幟。晃耀塡擁。有項公卒。車騎前後呼衛。隱隱入空而沒。後文莊夫人自南海浮江而上。過鄱陽湖。夜夢達官呵擁入舟。請見夫人曰。吾編修戚瀾也。昔與﹝丘﹞先生同官友善。義不容坐視。特來報知。三日後有風濤之險。只帆片櫓無存。可亟遷於岸。夫人驚覺。如言移止寺中。未幾江中果有風濤。眾舟皆溺。夫人至京。白其事於文莊。以聞於朝。遣官諭祭。文莊爲文祭之。楊用修載其事於丹鉛錄。

雞卯異

奇聞錄。載唐詢家庖妾攜雞卵數枚。忽一墮地。中有觀音像坐蓮花。傍列善財龍女。淨瓶柳枝皆具。舉家驚異。取以供奉。遂棄其餘不食。又天都載。唐文宗以長安中緇徒日眾。命有司詔中外。罷緇徒說法會。尙食吏修禦膳。烹雞卵。方然火。忽聞鼎中有聲。聽之。乃羣卵念觀世音菩薩也。吏具以聞文。宗嘆曰。不知浮屠氏之力如是耶。因頒詔郡國。各於精舎塑觀世音菩薩像。並詔尙食吏。自後無以雞卵爲膳。

白團

冥報記。周武帝好食雞卵。賀抜虎爲監膳儀同。開皇中死而復蘇。云被攝證武帝進白團事。儀同不識。左右曰。白團雞卵也。虎謂人曰。食子類。其罪不減於殺生也。

子類不宜食

支遁幼時與師論物類。謂雞卯生用。不足爲殺。師不能屈。師尋亡。忽現形投卯於地。殼破鶵行。頃之俱滅。遁感悟。遂蔬食終身。又齊李道念好食雞卵。晚得奇疾。褚澄投以蘇汁。吐出一十三物。剖開皆雞雛。頭腳羽翅皆具。又梁時有一婦。以雞卵白和沐。使發光黑。每沐輙破二三十枚。臨終。但聞發中有數雞雛之聲。又宋東平董瑛。知澤州。將嫁妹。人餉雞卵三十枚。食其七。而畱其餘。掛於堂內梁上。已而妹婿至。庖妾請供晨餐。瑛夜夢二十三小兒自梁而下。同詞乞命。中一女著裙帔而跛足。旦起颒面。適妾取卵二十三枚過。瑛方憶昨夢。命捨之。求牝雞分抱。皆成雞。惟一雌者病足。瑛目是不殺生。

字卵

碣石剩談。琴川有老婦養子。數歲就村塾。每午歸。必索啖。一日母雞。方生一卯。命取充啖。兒諦視。驚云。卯有楷書二行雲。曹夫起心一生辛勤枉爾生。字畫精楷。若鐫刻者然。眾相傳玩。咸爲怪異。未幾頓遭回祿。或者其兆云。

方卵

鳥卵皆圓。鳥卵而方。有白無黃。一人於鳥巢中得一方卯。破之果然。見成丁百鳥志。

義熊

王愼旃【言。】聖師錄。晉升平中。有人入山射鹿。忽墮一坎內。見熊子數頭。須臾有大熊入。瞪視此人。人謂必害己。良久。大熊出果。分與諸子。末後作一分與此人。此人饑久。冒死取噉之。旣而轉狎習。每旦熊母覓食還。輙分果此人。賴以支命。後熊子大。其母一一負將出。子旣出。盡此人自分死坎中。乃熊母復還。入坐人邊。人解其意。便抱熊足。熊跳出。遂得活。

蝌斗伸冤

聖師錄。天啟中。紹興郡丞張佐治擢金華守。去郡至一處。見蝌蚪無數。夾道鳴噪。皆昻首若有所訴。異之。下輿步視。而蝌蚪皆跳躑爲前導。至田間。三尸疊焉。張有力。挈二屍起。下一屍微動。湯灌之。頃復活曰。我商人也。見二人肩兩筐蝌蚪適市。傷之。購以放生。二人曰。此皆淺水。𨿽放。人必復獲。前有放生池。我從之至此。不虞揮斧。遂被害。二僕隨後尙遠。有腰纏。必誘至殺之。奪其金。張命亟捕之。人金皆得。以屬其守。石公昆玉一訊皆吐實。抵死。腰纏歸商。

村叟夢鱉

夷堅志。乾道中昆山近海村中。一老叟夢河內泊大舟。舟中罪人充滿。皆繩索纏縛。見叟來。各哀呼求救。繼而丹師攜錢詣門糴米。寤而怪焉。迨且啟戶。岸下果有一舟。舟子市米與夢合。亟趨視。滿艙皆鱉也。捆縛莫展。詢其所之。曰。販往臨安。叟悚悟此夢。問所直若干。索錢三萬。叟如數買之。盡解縛放諸水。是夜夢數百人被甲於門外。唱連珠喏。驚出視之。相率列拜。謝再生之恩。令君家五世大富。一生無疾。壽終生天。自是叟愈康健。生計日益。

二鱉吟詩

建炎末。王承可侍郎居分寧田舍。一夕夢黑衣男女約三十輩。兩人如夫婦立於前。餘皆列於後。泣拜乞命。夢中似許之。明晨間步門外。逢村民負鱉來。傾置地上。二大者居前。餘二十六枚在後。恍惚如夢中所見。遂買而投諸深溪。夜復夢二黑衣人來謝。且吟詩兩句云。放泿江湖外。金勝沮洳時。超然有自得之意。

鱉逐人

大理司直陳棣嗜鱉。所居山邑。艱於得。隨得則食。紹興壬戌。夢適通衢。見鱉二十餘。出水行甚遽。且將嚙已。急走還。及門。鱉亦踵至。復趨堂上。相逐愈急。窘甚登牀。鱉競緣四腳而上。棣大怖。謂曰。我無食汝意。何爲見迫叱之而寤。明旦啟門。有僕持劉元中書。致一竹簍。餉鱉二十八頭。視之絕類昨夢所親。元中僕善捕鱉。赤手行水際。察砂石間。則知鱉所隱。日獲數十。以施親黨。棣舉所餉放諸溪。自是不復食矣。

夾浦江豚

聞見錄。三吳𨿽稱澤國。素無潮汐。萬曆丁丑間。夾浦橋瓜涇港口。有二大江豚。吹浪鼓風。舟多覆溺。漁人不敢网。网卽膺禍。又有一小者。似獺非獺。似豚非豚。夜則潛入沿涯民家。臥榻鼾睡。人弗敢逐。逐者疾作。歷年洪水爲災。田禾湮害。橋梁崩圯。比及三載旱荒。而是怪亦澌滅矣。

女文夫

古來女子。詐爲男而有官位者。南齊時。東陽婁逞。能棊。解文義。變丈夫服。仕至揚州議曹錄事。啇丘木蘭。代父徵戍。十年而歸。除尙書不受。杜牧之有木蘭廟詩。五代女子黃崇嘏。易男服。作司戶參軍。治事明敏。胥吏畏服。惟與老姆同居。唐貞元末。有孟氏者。三原董橋店媼也。彭城劉頗自渭北入城。宿店中。見媼年可六十。衣黃衣大裘烏幘。跨門而坐。問左衛冑曹李士廣何官。廣且答之。媼曰。此四衛耳。廣問之。媼曰。吾年二十六。嫁張詧爲妻。詧爲朔方兵馬使。日在汾陽王左右。而吾貌酷與詧類。詧卒。汾陽傷之。遂衣丈夫衣冠。投名爲詧弟。任前職事汾陽。寡居十五年。汾陽薨。吾年七十二。軍中累奏兼禦史大夫。忽思煢獨。嫁此店潘老爲妻。生二子。曰滔曰渠。後媼年百餘歳卒。蓋貌同一異也。男服二異也。累奏爲禦史大夫。三異也。七十又嫁。又生二子。四異也。壽百餘而卒。五異也。事載幹■﹝月巽﹞子。又劉士珂赴選。晚入徽安門。旅店皆滿。惟一肆閴寂。一人倚劍立門。珂因畱宿。旣入。少選。傳云。祭酒屈郎君晚膳。引珂擁鑪飲酒。昏時共被。乃婦人也。囑珂勿與他人語。訊其所由。則功臣李抱玉主課靑衣石氏。因亂。抱玉挾名奏授國子祭酒。見唐雜記。又四川西充女子。代父從徵。以功投郡尉。歷官數載而歸。嫂見其腰軀肥大。疑而嘲。之女乃置酒邀親裏會飲。刲腹以示無他。人皆敬而哀之。葬順慶鳯了山。翁仲猶存。名都尉塜。見碧梧雜錄。又元末保寧女子韓氏。年十七。遭兵亂。慮爲所掠。僞爲男子服。混處民閒。旣而居兵伍中七年。人莫有知者。後從王玲兵掠雲南還。邂逅其叔。攜之歸成都。以適尹氏。同時從軍者。皆驚異之。又弘治中。金陵女子黃善聰。年十二。喪母。父攜之行販江北。乃假妝爲男。父死。攺姓名曰張勝。合鄕人李英爲夥。六年歸。仍處子。英後聞之。求娶。善聰堅拒之。事聞於朝。詔爲夫婦。

人妖公案

成化丁酉。眞定府晉州奏犯人桑衝供系山西太原府石州軍籍。李太剛侄。幼賣與楡次縣桑茂爲義男。成化元年。聞大同府山陰縣民谷才以男裝女。隨處教婦女生活。暗行姦宿。一十八年。未曾事發。衝投拜爲師。將眉臉絞刺。分作三綹。戴上鬏髻。妝作婦人。就彼學女工描剪花樣刺繡等項。盡得其術。隨有任茂。張端。楊太。王大喜。任昉。孫咸。孫原七人。復投衝學。各散去訖。三年三月。衝歷大同平陽等四十五府州縣。探聽人家出色女子。卽投中人引進。教作女工。默與姦宿。若有秉正不從者。隨將迷藥噴於女子身上。默念昏迷咒。使之不能言動。卽行姦宿。復念醒昏咒。女子方醒。衝再三陪情。女子隱忍不言。住兩三日。又復他之。丁酉七月十三日。至晉州聶村生員髙宣家。宣畱在南房宿。宣婿趙文舉彊滛之。衝不從。文舉捽衝倒。揣胸無乳。摸有腎囊。告官械至京都察院。具獄以聞。上以情犯醜惡。命磔於市。並命搜捕任茂等誅之。

藍道婆

碣石剰談。嘉靖中。瑞州府有藍道婆者。身具陰陽二體。無髭須。因束足爲女形。專習女紅。極其工巧。大族多延爲女師。教習刺繡織紝之類。卽與女子昕夕同寢處。初不甚覺。至午夜陽道乃見。因與淫亂。後至一家。女徒伴宿。藍婆求姦。女子不從。尋與父母語其故。因令老嫗試之果然。首於官。捕至訊實。以巨枷徧遊市裏。女子曾失身者。縊死甚眾。道婆仍杖死。所以人家三姑六婆。不許入門以此。

俗語有本

里巷長談。出於史書者。廣集三卷。載之詳矣。玆更得數十則。人謂愚者。曰不知鼎董。爾雅釋艸云。蘱。薡堇。注。似蒲而細。不知薡董者。卽不辧菽麥意。事不堅確者。曰活脫。釋艸云。倚商活脫。注。艸生江南。髙丈許。大葉。莖中有瓤正白。活脫者。靡然如艸意也。隱迹曰畔。陳後主時。謠曰。齊云觀。冠來無處畔。事穩當曰妥帖。杜詩。千里初妥帖。饋人曰作人情。杜詩曰。粔敉作人情。官之職掌曰管事。李斯傳云。管事二十餘年。不正曰差路。差去聲。唐詩云。枯木巖前差路多。虛而少實曰空頭。北史斛律金傳。空頭漢合殺。習气曰毛病。黃山谷刀筆云。此荊南人毛病。熱而不甚。白溫暾。曰樂天詩。池水暖溫暾。

鏤身

古人多有鏤身爲飾者。蓋文身雕題之舊習也。越人以此避蛟龍之患。南中有繡面老子。裸人刺胸前作花。蜀將韋少卿胸刺張燕公挽鏡寒鴉集詩。荊州街子葛淸。自頸以下。徧刺白樂天詩。蜀市趙髙背鏤毘沙門天王。叚成式門下騶路神通。亦背刺天王。又有一道士。爲郭威馮暉雕刺。剌郭於項。右作雀。左作谷粟。剌馮以臍。作甕。中作雁數隻。戒曰。爾曹各於項臍自愛。他日雀銜榖。雁出甕。則爾曹亨泰日也。後郭祖秉髦。雀榖稍近。比登極。雀遂銜榖。而暉之雁。亦自甕中累累出矣。是時暉亦秉髦。一時之雕刺。卻寄先徵。奇哉。

射畵擊衣

太公金匱。載武王伐殷。丁侯不朝。尙父畵丁侯。三旬射之。丁侯病。遣使請臣。尙父乃以甲乙拔頭箭。丙丁抜目箭。戊巳拔腹箭。庚辛拔足箭。丁侯病乃愈。此魘術之所由始。顧長康畵鄰女。鍼之而心痛。拔鍼而愈。亦猶是也。若史記索隱所載。趙襄子從豫讓擊衣之請。讓拔劍三躍而擊之。衣盡出血。襄子回車。車輪未周而兦。則精誠所感。气固足以攝之矣。

閻王

韓擒虎之將逝也。人有疾走至其家者。曰欲謁王。因問何王。曰閻羅王。擒虎曰。生爲上拄國。死作閻羅王。足矣。又蔡襄病革。興化守李遘。夢神人紫綬金章。自云欲迓代者。遘詢之。神曰。余閻羅王。蔡襄當代我。明日蔡襄薨。遘挽之日。不向人間作冢宰。卻歸地下作閻王。本擒虎語。

堅瓠余集

