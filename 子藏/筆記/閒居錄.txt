閒居錄

提要

《閒居錄》一卷﹐元吾衍撰。衍有學﹐古編已著錄﹐是書乃衍札記手稿。陸友仁得於衍﹐從父家錄而傳之﹐猶未經編定之夲。故皆隨筆艸創﹐先後不分次序﹐字句亦多未修飾﹐其中如《駁戴侗六書故妄造古篆》一條﹐《辧徐鉉篆書筆法》一條﹐皆與學古編互相出入。蓋先記於此冊﹐後采入彼書﹐而初稿則未削除也﹐然零璣碎玉往往可采。如《辧顏氏家訓誤解》《匆匆辧魏伯陽參同契誤》《以易字從日月辧》《杜甫非不詠海棠語》﹐皆有識。惟《論堯典中星以爲四時》﹐皆以戌刻爲昏﹐未免武斷。《論借書一瓻》﹐謂以甕盛卷軸﹐亦爲穿鑿。以及《論奧竈字與爾雅相違》﹐論伍伯字不考﹐《後漢書禰衡傳》以爲唐人行杖之數﹐皆不免於疎漏。其它雜談神怪﹐亦多蕪雜。以衍學夲淹通藝﹐又精妙﹐𨿽偶然涉筆﹐終有典型。故仍錄存之﹐以備節取焉。

昔有老叟﹐垂黃髮﹐容貌甚異。捧一竹篋﹐中有木佛經卷﹐香鑪之類。行且拜﹐曰﹕今年大熟﹐春卽出秋至﹐不知何往。自是歲皆丰稔。至元丁亥歲﹐忽不出。遂大水﹐自後莫知死生。歲亦不復前稔矣。余祖母年七十餘﹐云自幼見之形容﹐亦只如此。

孤竹君﹐姓墨﹝音眉﹞名臺﹝音怡﹞﹐初見孔叢子注中﹐子名伯遼﹐見周曇《詠史詩》﹐注﹕伯當作仲。

越士王榮仲﹐不能通訓詁﹐見古書輒不悅。一日見楚詞﹐嘆曰﹕作文如此艱澀﹐宜乎投水死也。聞者笑之。

蔣洎﹐字景裴﹐居葛嶺寶勝寺東廡之偏扁。其室曰自庵﹐人因稱之無儋石儲﹐而巾褐不完晏如也。好抄書﹐而牀頭及竈側﹐塵積者三百餘﹐束然艸艸不可讀﹐彼自能識也。名公士大夫多器之﹐每一入城﹐訪諸公﹐必終日旣歸。白土書名者﹐乂滿矣。然淳朴多輕信﹐或戲以虛名﹐紿之次日﹐必詢其何人而欲往。謝年七十餘﹐而筋力不衰。一日﹐余於丁氏家觀降仙﹐忽灰書曰﹕可迎蔣地仙。已而﹐蔣至﹐眾皆異之。已而復書曰﹕吾別公百四十餘載﹐今會於此。甲午當復會矣。是時去甲午尙逺﹐及甲午﹐人皆爲之憂﹐而蔣無恙。遂以昔日扶箕者之妄﹐後四歳冬﹐忽病﹐問其日則甲午也。平生所藏舊畫古器之類﹐有崔氏者取去。爲之易棺槨﹐云將病之﹐先入城而歸。有滑稽者﹐以白土書滿門﹐燭之﹐皆城中算命名字﹐余知其不祥﹐乃命盡之先兆也。﹝蔣晉陵人﹞

晚宋之作詩者﹐多謬句。出遊必云策杖﹐門戶必曰柴扉。結句多以梅花爲說﹐塵腐可厭。余因聚其事爲一絕﹐云﹕烹茶茅屋掩柴扉﹐雙聳吟肩更撚髭﹐策杖逋仙山下去﹐騷人正是興來時。可爲作者戒也。

蔣景裴嘗﹐誦存誠上人詩云﹕別後多遊滄海東﹐忽攜詩卷到山中﹐立談數語飄然去﹐滿徑松花落午風。余甚愛之。

越人孫起巖﹐來杭與友人遊舊內。時內已爲興元寺﹐有大閣﹐舊常朝殿所爲也。夜宿其側﹐至四鼔﹐大呼﹐一寺皆驚﹐乃其魘也。旣寤﹐尙不能言﹐已而問之﹐曰﹕夢登閣﹐爲衣朱紫者數人執﹐而責之汝不能作詩﹐輒敢登此﹐欲驅之﹐得一人觧﹐遂得釋。杜子美詩成泣鬼神﹐信矣。

杜甫無海棠詩﹐相傳謂其母名海棠﹐故諱之。余嘗觀李白李賀等集﹐亦無之。豈其母亦同名耶﹖則知蜀中多海棠﹐以時人往往入詩﹐若後宋之言梅花﹐特厭而不言耳。凡作新物﹐必忌不吉等事﹐而修造屋舍﹐乃買故薦剉爲泥﹐壁艸筋。故薦多是易簀所棄。乞人取以収利﹐勿用可也。

俗稱徐鉉篆字中心﹐一篆濃墨。言用筆直﹐非也。筆直﹐當分開。濃墨在兩旁﹐安得當中。

宜興周將軍廟傍﹐有淨耳者居焉。一夕忽夢使者召﹐曰﹕將軍命爾明日可來。寤而思之﹐此地無所謂將軍者。必廟神也。遂齋潔以往顧﹐神像頗大﹐燕巢在其耳。遂去之復以巾拭淨﹐再拜而出。是夜﹐復夢將軍語之曰﹕爲吾治耳﹐甚善。無以酬汝﹐今與汝一臂力﹐自後舉重物皆若輕焉。其土人多言之。

錢翼之言﹐錢唐人李氏﹐過昆山﹐見奇石取之﹐欲種菖蒲﹐恐傷其峯﹐因置之衣笥中。至王涇登舟﹐舟人疑其重﹐以爲載寶﹐因夜俟其熟﹐寐斧殺之﹐並其童死焉。無益害身﹐知命者宜戒。

至元間﹐釋氏豪橫揚總統﹐發掘墳墓﹐奪取宮觀﹐孤山和靖墳亦被髮。然無他物﹐但得一寶玉簮﹐屍已空矣。其亦仙者耶。王元章有詩云﹕生前不系黃金帶﹐身後空餘白玉簮。後乂鑿靈鷲山壁﹐爲佛像。時小民之無賴者﹐多爲僧﹐以逞姦。王復有詩曰﹕白石皆成佛﹐蒼頭半是僧。亦佳王總管﹐宋之老兵也。宋亡﹐失志﹐嘗以蒲席爲衣﹐或寄宿道院。及市井人家﹐自稱王總管。然每到之處﹐輒利故人﹐爭邀之﹐然多不往。諸酒館或遇其來急﹐以酒與之﹐乃滿飲擲杯於地﹐而去。則其家終日獲利倍於他日。皆呼爲利市先生。嘗客石函橋許公道院﹐夜立以寐時。方大雪﹐牛羊多凍死﹐王乃解衣入水﹐扣冰而浴﹐旣出﹐汗流如雨﹐眞異人也。平生每狂歌﹐人聽﹐以卜休咎多驗也。

宋之末年﹐姑蘓賣餅家檢所鬻錢﹐得冥幣焉。因怪之。每鬻餅不識其人﹐與其錢久之﹐乃一婦人也。迹其婦﹐至一塜而滅﹐遂白之官。啟塜﹐見婦人臥柩中﹐有小兒坐其側。恐其爲人所覺﹐必不復出﹐餓死小兒。有好事者收歸﹐養之與常人無異﹐不知其姓﹐鄕人呼之曰﹕鬼官人。國初時猶在﹐後數年方死也。

大徳九年七月﹐大雷擊仙林寺佛殿﹐取帝釋五藏塑像﹐被擊﹐遂作驚愕之狀。亦釋氏之恥也。

深衣方領﹐《正經》曰﹕曲袷如矩。後世不識﹐矩乃匠氏取方曲尺﹐彊以斜領爲方。而疑其多添兩襟﹐制度遂失﹐若裁作方﹐盤領卽應如矩之義。續衽乃所添兩襟也。更加鉤起鈕於肩上﹐卽是鉤邊。若以斜爲方﹐豈聖人正心之意。朱文公只作直領﹐而下裳背後六幅﹐正面六幅﹐分兩旁。若交其領﹐無乃背闊。而前狹又肋下兩縫﹐向前或剪圓裳。旁曰鉤邊。尢爲可笑。只按《深衣》《玉藻》二篇﹐正經制度自見。世儒自不考耳。

沈道士賣蘸筵符籙﹐居北橋。未幾﹐以下丸屋廉﹐可僦。遂以一屋之費﹐而得二室焉。乃大爲印造之所。有粘綴者﹐令孕婦爲之。先月餘﹐忽粘寶籙婢暴死。不數日﹐忽雷震其鄰賣罐■﹝爊﹐匕代灬﹞家。徐五沈在徐捨﹐見雷神以帝言責之﹐仍以斧揮其首﹐遂僕地良久。乃蘇時﹐有二道士在旁﹐並無所聞﹐但見火光。沈自此竟病﹐心常恐﹐懼戰栗口不能言﹐蓋喪其陽故也。如此數年﹐終莫能愈。足以爲褻瀆之戒﹐亦大徳九年事。

大徳間﹐州學皆設經師﹐爲之者多非其人﹐利祿而已。一日﹐禦史問禮記師﹐禮記何人述﹐竟不能答。或耳語之曰﹕戴勝。遽然曰﹕戴勝。降於桑其謬若此。其人已死﹐不欲書其名云。

杭州北郭﹐有僧曰禮公﹐性曠逹﹐嘗閉門獨酌﹐而舉賓客之禮。從者皆笑﹐而禮自若﹐亦古人獨酌勸影之類。

王右軍蘭亭序文﹐固自佳與文選並觀﹐則無弘大之气﹐昭明之不取者﹐此也非﹐有他說。

銅雀瓦硯﹐可比端石。及觀古墓漢磚﹐與今世磚無異﹐則知古人磚瓦之土劑﹐不可同也。

俗儒談易﹐多鄙象數﹐乾九坤六﹐乾天坤地﹐非象數。而何《夜遊錄》有言彖象﹐皆假畜獸以名彖。爲大豕行﹐則俯首一望﹐而全體皆見。故統論一卦之體﹐取以諭之象﹐有六牙。故六爻之義﹐取以諭之﹐又按《說文》蒼頡易字﹐象蜥易形﹐蜥易善變﹐則知古人托之以諭其變﹐不疑也。或言日月爲易﹐按易字無從日月之說﹐而伏羲畫卦時﹐但云八卦。重卦之後﹐以其變化無盡﹐故有變易之名。不可以日月爲惑也。

任叔實﹐言近歲﹐四明有人於地中得一陶器﹐作虎形﹐仰首張口﹐其人疑爲酒尊。蓋古之溺器﹐虎子是也。

毛詩三百餘篇﹐多出委巷之言﹐而典雅若此。後世語言﹐略牽文義﹐匹夫已莫能曉。秦有偶語詩書之禁﹐黔首之愚﹐本諸此乎﹖

釋氏書言明帝時﹐佛法入中國。有鄙其教法者﹐僧請爲三壇﹐以佛書與儒道書並焚﹐二者皆灰﹐而佛書卷軸無恙。旣云佛書初來﹐皆是貝葉﹐何有卷軸。昔秦焚書﹐萬世罪之。明帝有此﹐尙得謚爲明乎﹗

陰陽之气激而爲雷﹐理自然也。而往往雷擊之地﹐掘得斧楔﹐而穿柄處有孔﹐圓半寸許﹐兩面交碾參差﹐有孔若玉工所造﹐似石非石﹐大率類古陶器亦有。化爲瑪瑙色者﹐殊不可曉。楔形如木工鏟斧﹐類鉞。

世俗言﹕臘雪一尺﹐蝗遺子入地一丈。以其尺雪之水﹐可滲入地一丈云。

堯典定中星以戌爲昏﹐世俗稱黃昏戌。是後世不問日之長短﹐但以地上日入爲昏﹐日短則不及。戌星未中也。《說文》謂火死於戌﹐是日至戌﹐乃無光耳。或言日行今古不同﹐及考諸歷﹐至今仲冬日躔﹐星紀卽月令之日﹐在斗也。日躔在斗﹐至戌時則昴星正中日短﹐星昴無有差貸。何可言差。因知堯典﹐以日躔星紀戌時爲昏﹐月令以日躔星紀之日。地上見日﹐爲旦日入爲。昏不知天者﹐一槪論之。故云差也。若能則一圎圖﹐以二十八宿分十二次﹐捨剪爲活盤﹐於外作一定盤﹐書十二時﹐環之午上子下﹐隨四仲以日加。戌堯典中星見矣。太初歷﹐冬至日在牛﹐一度以中气言也。非日躔星紀之日也。堯日起虛﹐一度亦同斯義。

大徳丁未﹐兩浙饑﹐浙東爲甚﹐越民死者殆盡。父食其子﹐以圖茍存。戊申春﹐繞市賣越州觀音現身圖。云有婦人﹐至任氏語年事﹐謂昔年浙西荒﹐小兒能累甓爲塔﹐拜念觀音﹐遂獲丰稔。而越民不顧﹐乃有此報。言訖﹐令任視壁﹐遂出。任見壁有觀音如畫﹐光眀滿空﹐自是市井皆爲小墖﹐互相誇尙﹐小民老稚相率繞街禮拜。殊可憎惡已。而問及越人﹐絕無是說﹐乃市中賣畫之家﹐妄設此說爲謀利之計﹐州府𨿽加警責﹐而愚民之惑自若焉。

世有透光鏡﹐似有神異﹐對日射影於壁﹐鏡背文藻於影中一一皆見﹐磨之愈明。因思而得其說﹐假如鏡背鑄作盤龍﹐亦於面鏡窾刻作龍﹐如背所狀﹐復以稍濁之銅﹐塡補鑄入﹐削平鏡面﹐加鉛其上﹐向日射影﹐光隨其銅之淸濁分明暗也。昔徐生操示余﹐因以告之﹐後數日家志行取去﹐忽墜地而碎。痕迹並見﹐果不出所度。云昔沈存中《筆談》﹐甞載此鏡﹐而不得其說﹐因記之。

古人制樂﹐皆用律尺九﹐九九八十一分﹐琴瑟鐘磬簫管等皆凖之。故八音克諧。後世琴瑟太長﹐長則聲緩﹐笙不用匏﹐而用木﹐木實而聲過。淸鐘太圎﹐圎則聲淸而揺﹐故不協也。生律之法﹐以積算之難﹐人遂不學。今立簡易之法﹐假如黃鐘三分﹐損一下生林鐘﹐卽以紙條﹐依律尺九寸﹐裁斷於三停中去一﹐卽是林鐘六寸林鐘三分益。一上生太簇﹐亦以紙六寸﹐如前於三停外添一停﹐是添二寸共得八寸﹐上下損益皆如此。至蕤賓再起三分﹐益一上生之法﹐不費積算﹐律呂備矣。依此截竹大小如律曆志所說﹐加以淸聲隨十二辰編之﹐卽象鳯翼參差。若左右自外﹐而內合列編之則﹐兩旁長﹐中央短﹐若樂圖所畫﹐仍以漆爲底﹐卽成雅音四淸聲﹐乃子丑寅卯四管之半截也。

王道醒頭藥﹐行在有名﹐歸附以來。其年已七十許﹐至元間﹐州府多貪婪之政﹐每貨藥於市﹐則大呼曰﹕把鈔來﹐你醒也不醒。似有警耳。

宋之末年﹐有狂士人於市井賣小兒學書字本﹐一貫三張。每遇人問﹐卽隨口成詩﹐亦張山人之類。時賈似道專政﹐每遭面罵﹐亦無如之何。其字本亦嘗有買者已。而狂發必盡﹐撦碎衣服巾履﹐皆不暇顧。人多與之錢﹐歸附後猶在至元壬午死於親戚家云。

戴光生﹐臨江人﹐名道亨﹐有異術﹐能煮麻莢爲油﹐松脂爲蠟﹐與眞皆無異。其它不可勝紀。每雲遊﹐卽以此易飲食。咸淳間﹐多遊好士之門﹐有欲得久畱者﹐輒糞穢其家﹐能坐化。立亡丙子之亂﹐嘗寄食﹐余捨言勿憂兵革﹐吾能令汝輩運气而死﹐卽無所苦﹐吾當相繼終耳已而。歸附﹐兵息。乃辭向所與交者﹐曰事定矣﹐且可無憂。遂歸錢唐門外﹐九曲城下許公道院﹐尸解﹐不知其年。

林回陽﹐名自然﹐臨江人﹐善導引之術。咸淳間有朝士楊文仲﹐股上患贅﹐大可半斗﹐眾醫莫能治。有言其人﹐因召之﹐但相與對坐﹐教其導引運气﹐不數日而愈。因厚禮之。常遊宜興張公洞﹐見諸仙人與之飲酒﹐素不識字﹐忽作歌曰﹕訪古老洞天﹐撞見神仙飲﹐三杯復三杯﹐又三杯﹐不覺醺醺醉﹐回頭看人間﹐身在靑煙外。嘗自歌之或如曲調。或時如讀書誦經﹐皆此詞也。宋之末年﹐忽別去﹐不知所往﹐後數年﹐有道士見諸蜀山﹐呼之不應﹐追之不及。

沈鑄善造銅鼎彛等﹐文藻古色皆可亂眞。宣和以來一人而已。大徳間死。有子紹其業﹐至大初﹐亦死。今所鑄遂爲異物云。

韓風子善修硯﹐有百碎硯﹐但不失元屑﹐修之若無損者。亦善修古銅器﹐惟硯爲絕精。居蒲橋﹐四面土墻﹐門若狗竇﹐凡所用皆古器﹐夜宿匱中﹐與人言無尊卑﹐皆爾汝。嘗得錢﹐卽於酒市一舉而盡﹐是亦異人耳﹐名文善。

云璈給喪事於宋﹐莫敢用。至元間﹐前駙馬爲今左丞﹐母喪﹐用之人遂因之。

韻書之作實本﹐於說文之諧聲字﹐如瓏籠濃丰怩﹐靡霏廬鑪﹐份衯邗馯等類﹐皆以龍丰尼非盧﹐分幹爲諧聲﹐而韻書分析爲各韻。若能依說文諧聲之法﹐別爲通韻﹐則毛詩楚辭古賦選詩之韻﹐了然可知。若作唐人律詩﹐當止用近韻。

古書無無字﹐惟《易》有之。其初本於蔡邕《石經》﹐無字多故隸法﹐從省道家書本於《易》﹐凡無字亦皆作無﹐後人云無字象天傾西北﹐直以俗書妄解耳。

秦方士徐市﹐又作徐福﹐非有兩名市﹐乃古黻字。漢書未有翻切﹐但以聲相近字音注其下﹐後人讀市﹐作市廛字。故疑福爲別名也。

《顏氏家訓》云﹕世稱匆匆﹐不知所由。按《說文》﹐匆者州裏之旗﹐所以趣民事。故匆遽者﹐稱匆匆大爲謬悞。《說文》曰﹐匆者州裏所建﹐旗象其柄﹐有三遊雜帛﹐幅半異﹐所以趣民故。稱匆匆又連書■﹝施﹐勿代也﹞字於下﹐云或從■﹝方人﹞﹝音偃﹞﹐卽周禮旗■﹝施﹐勿代也﹞之■﹝施﹐勿代也﹞。今《周禮》作從牛﹐亦悞也。匆字《說文》作悤解﹐曰多遽悤悤也﹐從心從悤聲﹐當是此悤字。顏氏之說誤。

《禮記檀弓》﹕孔子過泰山側﹐有婦人哭於墓而哀。夫子式而聽之﹐使子路問之﹐曰子之哭也﹐壹似重有憂者﹐當以子之哭也壹爲句。

宋儒不識顧眄﹝音湎﹞字﹐皆讀爲美。目盼兮之盼﹐又不識盼字﹐而寫作使民盻盻然之盻﹝音異﹞。又不識此盻字﹐而讀爲盼。今詳之曰﹐從丏者音湎﹐從分者音攀字﹐去聲從兮者﹐音異。

《本艸》《爾雅》言味酢﹐皆是醋字。今酒醋﹐乃古酬酢字﹐誅殊樗■﹝木虖﹞士土等字﹐今人亦皆互差。

古今字有七變﹐一曰科斗書﹐蒼頡觀天地之文以意度爲之﹐文字之祖。今之偏旁是也。以漆點木﹐故其文多似水虫﹐故曰科斗。二曰籀文大篆﹐史籀取蒼頡形意配合爲之﹐大篆是也。史籀所作﹐故曰籀文。三曰小篆﹐李斯省籀文之法﹐同天下書者也﹐以籀書爲大篆﹐故此曰小篆。四曰秦隸﹐程邈以文牘繁多﹐難於用篆﹐因減小篆爲便用之法﹐故不爲體勢﹐非今之隸書也。便於佐隸﹐故曰隸書。世傳秦權﹐秦量刻文﹐卽秦隸字。人不能別﹐亦謂之篆﹐誤矣。或謂秦未有隸﹐且疑程邈之說﹐故詳及之。五曰漢篆﹐漢器款識及諸印文是也。卽秦之隸書也。六曰漢隸﹐蔡邕石經及諸漢碑之字是也。此體最爲後出﹐皆有波法與秦隸同名﹐其實則異。又謂之八分云。七曰款識﹐諸侯本國之文也。古者諸侯書不同文﹐故形體各異。秦有小篆始一其法﹐近之學者取款識字爲用。一紙之上齊楚不分人﹐亦莫曉其謬﹐今分作外法﹐故末置之。不欲亂其源流﹐使可考其先後。

近世戴侗﹐以鐘鼎文編六書。故不知者以其字便於用﹐無說文聱牙之患﹐多取之形古字。今雜亂無法﹐鐘鼎偏旁不能全﹐有卽以小篆足之﹐或一字兩法﹐人多不知。■本音睘﹐加宀卽爲寰字﹐乃音作官府之官。村字本作邨﹐從邑從屯﹐今乃書爲村字﹐從木從寸。又引杜詩無村眺望賖爲證﹐謬悞甚矣。況《說文》無此村字﹐許愼引經漢時文﹐皆篆隸﹐乃得其宜。今侗引經﹐而不能精究經典﹐古文反以近世差﹐悞俗字以爲證﹐鎊鏟鋸尿屎等字依世俗字爲鐘鼎篆體﹐各有詳注。卵字所解尢爲不雅﹐編首字源分門類爲次第﹐蒼頡之法到此書爲一厄矣。學者先觀古人學書﹐方知其謬。

諭天﹐有三諭。其圎則曰如彈丸。以斗建視日月之行﹐則曰如倚。蓋言地包天中﹐則曰如雞子中黃。

天之黃道可見處暑後﹐秋分前﹐晴朗日沒時。於髙處向南視之﹐若虹霓斜略﹐雲气散﹐不散﹐入者是也。

宋賈師憲所藏書畫﹐皆有古玉一字印﹐相傳是封字﹐又謂之缺角封﹐乃長字也。印大將及二寸﹐其篆法用李陽冰新意﹐盤屈成文﹐其前無此體﹐當是唐時所造古。

神像皆跪坐﹐後世隨俗﹐更坐大椅﹐已失古制。近又攺爲大像﹐長倍於人﹐而供具屋宇不復加大﹐何不思之甚耶。

《山海經非禹書》﹐其間言鯀入羽淵﹐及夏后啟等事﹐且又多祭祀鬼神之說﹐中間凡有政字﹐皆避去。則知秦時方士無疑。栁宗元喜其文﹐效之爲《栁州山水記》﹐用其事爲天對。

何遠《春渚紀聞》造雌黃定子法﹐秦皮梔子皂莢各一分﹐巴豆一粒﹐去皮黃明膠少許﹐同煎汁。和雌黃作定子﹐蔭乾造朱定子﹐藥法同。

曾子﹐名參﹐字子輿。當讀爲參﹐乘字不作梳簮切﹐言■﹝方人﹞﹐字子遊■﹝方人﹞﹐旌旗之斿也﹐見《說文》。

至大攺元﹐婦人首飾皆以金銀作小錢﹐戴之謂之春錢。越明年冬﹐有鑄錢之令。三年﹐春錢復行﹐用其先兆與。

三代古銅皆煉銅﹐爲之非水土所蝕﹐體質皆重。宋南渡後古銅絕無﹐士大夫所用惟句容新物﹐已時銅復艱得﹐不能重厚俗。以古銅輕爲貴者﹐乃句容冶工言耳。

衮十二章﹐漢以後﹐次第重復。宋眞宗時﹐金人貢一襲﹐日月在肩﹐星山在背﹐當時升龍與華虫相對﹐在左右袂也。古者冕十有二旒﹐取其蔽明﹐簪著於髮﹐後世增二十四旒﹐復以武束於額﹐簪無所容﹐乃虛設簪之本。末於額左右﹐其理甚乖。

古稱借書一瓻﹐還書一瓻。當作瓦甕﹐承其書卷。古書無方冊﹐恐其遺落耳。

連昌宮詞﹐有朝陽未升簾影黒﹐至今卻掛珊瑚鉤。豈得宮殿之簾﹐每旦旋掛也。

陳州古墓俗云﹐髙柴墓爲馮馬兒所發﹐初得石刻﹐曰逢馬而破。遂發之不疑﹐然用力甚多﹐毒煙飛﹐箭皆隨機輪而出﹐因斷其機﹐得金鑄禽鳥及玉甲片﹐若龍鱗狀。其它異物﹐不可數計﹐至今尙有。藏者厚葬如此﹐恐非髙柴墓﹐當是陳君冢耳。

鄭玄﹐陸玄朗皆以避諱﹐而稱其字﹐宋儒知玄而不知玄朗者﹐頗多。

李賀集﹕《美人梳頭歌》《有所思》《啁少年》等皆他人詩

世儒有言﹐謂李商隱作詩﹐爲獺祭魚﹐以其多檢書冊也。然商隱用事﹐善於點化﹐皆無牽彊矯輮處﹐當是博覽所致﹐非淺學所可議也。

周禮有璽節注﹐云若今印章也﹐但正面刻字﹐印於土上。季春出火木所生也﹐季秋內火水所克也。故火死於戌日﹐至戌而無光。

韓昌黎文與語﹐孟出入而喜。玉川劉義東野等詩﹐至於自作亦效其語﹐何詩文不相同也。

嵇康《養生論》﹐有云齒居晉而黃。六臣竟不能解﹐及觀醫說方得其旨﹐云晉地多棗人﹐嘗置之懷袖中﹐若蜀人之噉檳榔﹐則知甘味傷脾﹐故齒黃也。

月中斫桂﹐《酉陽雜俎》云吳剛李賀詩云﹐吳質當是名﹐剛字質也。寗戚飯牛﹐車下淮南子﹐作寗。戌則知名戚﹐字戌也。

《三輔黃圖》云秦作阿房宮﹐有磁石門﹐挾刃入者﹐空中脇而出之。夷人疑其有神﹐按古兵器多用銅﹐今石能脇乃用鐵也。當是銷兵鑄金人之後﹐兵器全用鐵也。

徑山僧淨權﹐字道衡﹐在陶山時因與縣宰驅虎﹐見艸色異﹐於地中得古鐵鼎﹐有二丹存。馬宰欲取之﹐卽飛去﹐不獲﹐惟取其鼎。權得其覆鼎磚﹐其中爲丹气所燻處﹐已成白玉。又有古佛﹐六環銅錫﹐科斗竹簡﹐墨迹古畫皆人所無者。工於文章﹐旣寫與人﹐卽不畱稿﹐嘗有南山詩云﹕紫气金丹曉﹐靑霞玉井春﹐畫牛曾寓意﹐鳴鶴更通神﹐乂好言葛稚﹐川陶隱居事。凡問權﹐未言名字﹐止言大﹐迂闊者卽知爲道衡矣﹐其淸致有如此者。

漢《五行志》成帝元延元年﹐長安艸城鐵牡自亡﹐函谷門牡亦亡者也。晉灼曰牡﹐是鑰者師﹐古曰所以下門者也﹐非出鑰也﹐按說文■﹝門外龠內﹞字解曰門下﹐牡也當是。鑄鐵爲牛﹐以承轉軸﹐漢書注倒其語﹐遂致疑。

古陶器﹐或言舜時物﹐按三代銅器至今存者多不完﹐舜時更遠﹐陶益難完﹐當是秦鑄金人之後﹐合爲土器耳。

看書板始於周邦彥﹐謂之倚書牀﹐見美成文集。

增冕爲二十四旒﹐始於後周宇文贇。

錢唐僧思淨﹐鑿湖濱石爲大佛頭﹐其前畱兩石壁﹐正擁其肩意﹐在不覺與地相接。至元間﹐富民捨錢修寺﹐且去其左壁﹐以右壁鑿爲五指﹐古迹壊矣。唐人呼行杖者曰伍伯﹐別無他義﹐直以鞭笞之數至五百而止耳。

書室中修行法﹐心閒手懶﹐則觀法帖﹐以其可逐字放置也。手閒心懶﹐則治迂事﹐以其可作止也。心手俱閒﹐則寫字作文﹐以其可以兼濟也。心手俱懶﹐則坐睡﹐以其不彊役於神也。心不甚定﹐宜看詩及雜短古事﹐以其易於見者﹐意不滯於久也。心閒無事﹐宜看長篇文字﹐或經注﹐或史傳﹐或古人文集﹐此又甚宜於風雨之際及寒夜也。又曰手冗心閒﹐則思心冗手閒﹐則臥。心手俱閒﹐則著作書字。心手俱冗﹐則思早畢其事﹐以寧吾神。

曲名六麼﹐按《琵琶錄》云﹐本作錄要﹐言錄樂府之要也。康昆侖翻新曲﹐攺爲緑腰﹐後世作六麼﹐因曲譜字法﹐而從省文也。

黃魯直《玄暉古印章詩》注云﹕謝玄暉若是謝朓﹐當是。玄暉字按北史元魏諸王﹐有名暉者﹐當是此耳。

舜生諸馮及馮婦等﹐皆音皮冰切﹐古不音符容切也﹐馮婦與徐夫人皆男子。

葉林字去文﹐錢唐人。與鄧牧俱隠居大滌山﹐分地而居﹐或旬日不食﹐或一食。兼人淸夜放遊﹐則不避豺虎﹐白晝危坐﹐則客至不起。作爲文辭﹐多世外語。鄧則全效栁子厚也。大徳乙巳冬﹐忽馳書別親故﹐云將他往﹐且詣鄧言別。至丙午正月八日﹐平坐而化﹐年五十九。後十餘日﹐鄧知葉已化去﹐嘆息曰﹕葉君出處與我同﹐柰何紿我言別﹐吾亦當長往耳。乃述葉君墓志﹐又於燈下取葉文集讀畢﹐而終其平生﹐如葉解化無異。其文集皆藏洞霄山中云。

古書皆卷軸﹐以捲舒之難﹐因而爲折﹐久而折斷﹐復爲簿帙﹐原其初﹐則本於竹簡絹素云。

有人藏得古玉小板﹐上作人首身﹐爲玉版度﹐以浙尺長四寸半﹐闊八分﹐中有网紋若帶狀﹐當是漢厭勝玉人﹐若今之替代也。

古之居室﹐西南隅曰奧東﹐南隅曰竈。王孫賈之問﹐是相對而言耳。又按莊子孔子讀春秋老聃﹐據竈觚而聽之﹐是賓位也。古人穴地爲竈﹐故席地可慿其觚﹐今人謂竈曰東廚﹐尙存其旨。

周天三百六十五度﹐餘四分度之一﹐以太陽日行一度較之﹐則四分度之一乃一日之三時也。三時不成一日﹐而日行有常﹐故積其餘﹐分以四爲﹐余歸奇於扐﹐以象閏。是以所餘之蓍﹐與前掛一相並成數也。五歲再閏﹐故再扐﹐而後掛復﹐以前所餘蓍合爲一﹐再如前法。一次總計兩次之餘﹐隨陰陽數定畫也。凡十二揲成六爻﹐變在其中﹐故云十有八變也。凡畫爻法﹐天一爲陽畫﹐地二爲陰畫﹐餘仿此﹐惟六爲老陰畫﹐爲交九爲老陽畫﹐爲重陽順行﹐故七爲少九﹐爲老陰逆來﹐故八爲少六﹐爲老天地之數。五十有五﹐天虛三地﹐虛三共除六數﹐則四十九矣。此蓍數之本原也。

子在齊聞韶﹐三月不知肉味﹐太師摯在齊故也。

孔子稱逸民伯夷已下凡七人﹐惟朱張不言其行﹐是其隠操深逺﹐但聞其名耳。

天竺僧傳公有蘇子赤壁墨本﹐與今本有數字不同﹐嗚嗚然作焉郁乎﹐蒼蒼作蔚釃﹐酒臨江作舉酒﹐渺滄海之一粟作浮海盈虛者﹐如彼作嬴之﹐所共樂作共適。字法甚逸﹐當是初成﹐此作佳客在座﹐且誦且書﹐故心與神變﹐字隨興會而得。

一日晝夜於百刻﹐爲正百二十刻之說﹐始於後漢厭勝﹐於天道無取數。

百日之說﹐非本諸釋氏﹐禮曰士三月而葬﹐是月也﹐卒哭。後遂通用云。

古者喪禮三年﹐懷抱之義也。周末二十五月而畢﹐後世二十六月者﹐從孔子逾月則善之言耳。

欲知古尺﹐以小半兩錢準之﹐言徑寸也。欲知古秤﹐以大半兩錢準之﹐言重如其文也。

至大三年﹐夏雷擊常州玄妙觀殿柱下伏龍。龍去﹐而地成坎﹐柱懸坎上﹐有四石戴之﹐其石乃殿庭下者﹐若有人爲之云揲。蓍法止從系辭﹐爲正大衍之數﹐五十蓍數也。用四十有九﹐去一也﹐分而爲二﹐以象兩信﹐手兩分﹐左天右地也﹐易天道也。故揲左不揲右﹐右當置而勿用。掛一以象三﹐以一蓍掛小指間﹐是人所用占者在此也。揲之以四﹐以象四時﹐是四四數之。看其餘一二三也。若無餘﹐則意攺非﹐若後人之短思窘束也。

世俗畫老聃皆耳上長﹐反復垂向前﹐非也。當是耳末垂肩﹐如佛耳是也。李白詩神仙多古貌﹐雙耳下垂肩﹐此言有理。

大定錢﹐每錢重一錢者﹐爲眞﹐惟酉字在上者﹐佳。

造朱黃定子﹐每朱一兩﹐用金定膠二﹐定皂角子仁十粒﹝仁須浸透方可用﹞﹐亦煎成膏﹐與膠調勻﹐然後和朱。此法甚簡﹐若雌黃只用半兩﹐則大小與朱定相同也﹝皂子多蛀不若糊面代之加圎丹砂法無害於紅﹞。

《瑣碎錄》云粉研令極細﹐以楮樹汁調之﹐如校書時有誤字﹐以此塗抹﹐則與紙無異﹐粉當用畫家蒸粉﹐若無楮汁﹐止當用膠和麵糊亦可。

雌黃﹑銀朱皆能損剝硯石﹐雌黃尢甚。

跋

右《閒居錄》﹐一名《閒中編》﹐魯郡吾衍子行所艸本﹐其間多子行自書。子行﹐太末人﹐工篆隸書﹐通聲音律呂之說﹐讀太玄經﹐號貞白處士﹐性放曠﹐髙不仕之節﹐自比郭忠恕﹐倨傲玩褻一世。遇人巧官善富﹐如虫蛆臭腐﹐將噬染已。其所厭棄者﹐詣門請謁﹐從樓上遙與語﹐吾出有間矣。顧吹洞簫﹐撫弄如意不輟﹐好刺譏輕侮。詩人文學士獨盛推杭仇仁﹐近婺胡穆仲汲仲至謂﹐百年亡有所著書﹐凡數十卷。至大四年冬﹐子行以事逸去﹐不知所終﹐此策得之於其從父家。攬其遺迹﹐使人慨然。至正五年正月甲辰﹐養痾東閣捉筆以紀。吳郡陸友仁書。

