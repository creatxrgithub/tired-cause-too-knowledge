

欽定四庫全書

子部十

緯略

雜家類二【雜考之屬】提要

【臣】等謹案緯略十二卷宋髙似孫撰似孫字續古余姚人淳熈十一年進士歷官校書郎守處州似孫嘗輯經略史略子略集略騷略及此書今惟子略騷略與此書存陳振孫書錄觧題論其讀書以隠僻爲博其作文以怪澀爲奇然考証之學正不嫌其博而是編所引亦皆四庫所著錄非馮贄之流詭辭俗者比固不得以隠僻譏也明沈士龍又稱其湣騷招隠八風圍棊�禡牙之類全錄藝文初學北堂禦覧諸書無所增輯知宋世篇集不復具存適用類書誇示宏肆是誠在所不免周嬰巵林譏其悞引金樓子以劉休元水仙賦爲唐劉子元疏舛亦不能無然其言篤實終出楊愼丹鉛諸錄之上亦考古者所必資矣乾隆四十五年二月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

緯略卷一

宋髙似孫撰似孫旣輯經略史略子略集略又輯騷略事有逸者者爲緯略蓋與諸略相爲經緯不以彚分者可續也

漢唐詔

西漢詔令四百有一自唐虞夏商周上下千數百載爲書五十八篇又自五十八篇而後起衰周至五代千數百載間詔令溫醇簡盡有三代遺法惟西漢耳其進退羙惡不以溢言沒其實其申飭訓戒皆至誠明白節緩而思深至叢脞大壊之餘其施置𨿽已不合古道當人心然猶陳義懇到雍容而不迫此其一代之文流風未冺爲不可及王通嘗以續典謨訓誥誓命之文書𨿽不傳漢詔皆可考也唐開元中陳正卿纂漢至唐十二代詔策章疏歌頌符檄議論謂之續尙書𨿽襲河汾之意然其書雜矣宋景文筆記曰文有屬對平側用事供公家一時宣讀施行似健快然不可施於史傳余修唐書未嘗以唐人一詔一令載於傳者惟拾對偶之文近髙古者乃可著於篇大抵史近古對偶宜今以對偶之文入史如粉黛飾壯士笙匏佐鼙皷非所施也今觀唐史蓋無一詔如文景武宣之世吁難哉

暍

史記曰夏禹扇暍按淮南子曰文王塟死骸而九夷順武王防暍人於樹下而天下懷越王決獄不當援刀自割而戰士畢死感於恩也此但言防暍不言扇暍也京房易飛候曰有云如大車蓋十餘此陽沴之气必有暑暍抱朴子曰指冰室不能起暍死之熱望炎冶不能止噤凍之寒暍者暑沴也

少女風

劉孝威雨詩電舒長男气枝揺少女風管輅別傳曰輅過淸河太守時天旱輅曰今夕當雨時樹中已有少女防風又有陰鳥和鳴又少男風起眾鳥亂翔其應至矣湏防風雲興气四合大雨注傾易曰艮三索而得男故謂之少男兌三索而得女故謂之少女又曰兌爲少女

欸乃

桞子厚漁翁詩欸乃一聲山水緑欸音襖乃音靄唐劉言史瀟湘詩夷女采山蕉緝紗浸江水野花滿髻妝色新閒謌曖廼深峽裏曖廼知從何處生當時泣舜斷腸聲言史之詩則又以欸乃爲泣舜之餘聲夷女皆能之不必爲漁父棹船相應聲也二字音𨿽同而字則異以欵爲曖以乃爲乃元結系樂府欸乃曲曰誰能聽欸乃欵乃感人情不恨湘波深不怨湘水淸所嗟豈敢道空羨江月明昔聞扣斷舟引釣歌此聲始歌悲風起歌竟愁雲生遺曲今何在逸爲漁父行次山又有欸乃歌五章章四句其序曰大歷丁未中漫叟以軍事詣都使還州逢春水舟行不進作欸乃五曲舟子唱之蓋取適於道路耳其中一章曰千里楓林煙雨深無朝無暮有猿吟停橈靜聽曲中意好是雲山韶濩音審其末章亦是泣舜之意也

蚊民

東方朔蚊賦曰長喙細身晝伏夜存【存一作伸】其屬惡煙爲掌所捫臣朔愚戇名之曰民崔豹古今注曰河內有人嘗見人馬滿地如黍米大取火燒皆作蚊蚋飛去因號蚊蚋爲黍民潘子眞詩話載紫姑神蚊賦曰其來繽繽紛紛如煙如雲嘗聞之秦謂之蚋楚謂之民用東方朔賦中字也

賦體

梁武帝賦體曰艸廻風以照春木承云以含化芳競飛於陽和花爭開於日夜樂萬類之得所豈此心之云舎欣分竹其厲精慙戎車之屢駕梁任昉賦體曰俶徵侶兮艤行舟奉君命兮不俟駕屬軒軌之易循值堯民之可化慙孺雉之聲朝惡鰥魚之在夜奉玉簡之陸離侍金罍之云舎梁王僧孺賦體曰雜防兮翠旌容與兮龍駕新桐兮始華乳雀兮初化思治兮終朝求人兮永夜竟大徳之未詶何飛光之徒舎陸倕賦體曰奉欽明之睿後沐隆平乎化參振鷺之充庭侍長徒之曾舎冀無恨於終南豫告成於芝駕𨿽就列而陳力終胡顏於長夜六朝人好作賦體今錄數家於此

食雪

單於幽蘇武置大窖中絕不與飲食雨大雪武臥齧雪與氊毛並咽之段熲破羗羗復防張掖熲下馬大戰力盡羗亦引退且行晝夜食雪四十日【漢紀】陳刪詩食雪天山近思歸海路長王維詩路繞天山雪家臨海樹秋溫庭筠詩紅淚文姬洛水春白頭蘇武天山雪三詩皆用蘇武事而庭筠末句甚奇

旁午

儀禮曰度尺而午注曰一縱一橫曰午漢書霍光傳曰使者旁午師古曰一縱一橫爲午猶言交橫也蓋用此劉向傳曰螽螟午如淳曰午猶言雜沓也

洗玉池銘

東坡爲龍眠李伯時作洗玉池銘曰世忽不踐以用爲急秦漢以還玉道熄六器僅存五瑞莫輯趙璧婦玩【一作完】魯璜盜竊防亂鄭璞鵲抵晉棘維伯時父弔古啜泣道逢玉人解驂推食劍璏�珌錯落其室晚獲拱寶遂空四壁哀此命世久就淪蟄時節沐浴以幸斯石孰推是心施及王國如伯時父瑯然環玦援手之勞終睨莫拾得防在我匪玉欣戚仲和父銘之維以詠徳按伯時石刻序防曰元祐八年伯時仕京師居紅橋子弟得陳峽州【峽州名彥黙字子眞】馬臺石愛而致之齋中一日東坡過而謂曰防石爲沼當以所藏玉時出而浴之且刻其形於四旁予爲子銘其唇而號曰洗玉池而所謂玉者凢一十六防琥璩三鹿盧帶鉤琫珌璊瑑杯水蒼佩螳螂鉤佩柄珈瑱拱璧是也伯時旣下世池亦湮晦徽宗嘗卽其家訪之得於積壤中其子碩以蘇文有禁磨去銘文以授使者於是置宣和殿十六玉惟鹿盧環從塟龍眠餘者咸歸內府矣伯時序防世不多見庸載於此

寧馨

唐張謂詩家無阿堵物門有寧馨兒以寧爲去聲劉夢得贈日本僧智藏詩爲問中華學道者幾人雄猛得寧馨以寧爲平聲蓋王衍傳曰何物老嫗生寧馨兒山濤叱王衍語也又南史曰宋王太后疾篤使喚廢帝帝曰病人間多鬼可往太后怒謂侍者取刀來剖我腹得生寧馨兒所謂寧馨者晉宋間人語耳今吳人語音尙用寧馨字爲問猶言若何也東坡詩六朝文物余丘壠空使英雄咲寧馨張謂詩東坡詩用寧馨爲是

遺母鮓

世說曰陶侃作魚吏以坩鮓餉母母返書責侃曰汝爲吏以物見餉非惟不能益吾反以增吾憂按列女傳孟宗爲監魚司馬罷職還道作兩噐鮓以奉母母曰吾老爲母嘗言惟飲彼水何吾言之不從也乃還鮓於宗宗扶伏遂沈於江二事相類有如此者魚吏爲監魚字佳謝與妹書曰昨出釣獲魚以爲三坩鮓今奉送亦用坩字說文曰鮓藏魚也藏魚二字更佳【坩音龕纂文曰大坩爲坊東宮舊事曰白坩五枚】

貝經

師曠有禽經浮丘公有鶴經𨿽相畜亦有牛經馬經狗經下至虫魚有經魚經朱仲所傳貝經怪奇今錄於此仲受經於琴髙嚴助爲會稽太守仲遺助以徑尺之貝並致此文曰黃帝唐堯夏禹三代之貞瑞靈奇之祕寶其有次此者貝盈尺狀如赤電黑雲謂之紫貝素質紅黑謂之朱貝靑地緑文謂之綬貝黑文黃畫謂之霞貝紫愈疾朱明目綬消气瘴霞伏蛆虫𨿽不能延齡增壽其禦害一也復有下此者鷹啄蟬脊以逐濕去水無奇功貝大者如輪文王得大秦貝徑半尋穆王得其殻懸於昭觀秦穆公以遺燕鼂可以明目遠察宜玉宜金南海貝如珠如礫或白駮其性寒其味甘止水毒浮【一作伏】貝使人寡欲無以近婦人黑白各半是也濯貝使人善驚無以親童子黃唇防齒有赤駮是也𨿽貝使病瘧黑鼻無皮是也防【一作瞬】貝使胎消勿以示孕婦赤帶通脊是也慧貝使人善忘勿以近人赤熾肉殻赤絡是也醟貝使童子愚女人滛有靑唇赤鼻是也碧貝使童子盜脊上有縷句唇是也雨則重霽則輕委貝使人志彊夜行書伏迷鬼狼豹百獸赤中圓是也雨則輕霽則重

布防無恙

顧愷之爲殷仲堪參軍嘗因假還以布防借之至破冡遭風大敗愷之與仲堪牋曰地名破冡眞破冡而出行人安穩布防無恙楚辭九辧曰還及君之無恙此言及君之無憂耳爾雅曰恙憂也漢元帝詔貢禹曰今生有恙何至不已乃上防乞骸骨此言病何憂不差而乞骸骨豈如被防食心邪凢言無恙謂無憂耳戰國策曰趙威後問使者曰嵗亦無恙耶民亦無恙耶說苑曰魏文侯語倉唐曰擊無恙乎又曰子之君無恙乎聘禮亦曰公問君實對公再拜鄭注曰拜其無恙蘇氏演義曰時人以無憂疾謂之無恙神異經曰北方大荒中有獸食人咋人則病罹人則疾名之曰防防恙也常近人村落入人屋室皆患之黃帝殺之由是北方人得無憂疾謂之無恙應劭風俗通曰上古之時艸居露宿恙噬人防也善食人心大患苦之凢相問云無恙

五星聚【四星聚附】

殷紂之時五星聚房房者蒼神之精周據之而興【周興於房宿分星變蒼得天下之祥春秋元命苞】髙祖元年十月五星聚於東井以歷推之從嵗星也【李奇曰嵗星得其正度其四星北行故曰從也孟康曰嵗星先至爲主漢天文志崔浩考古今歷云五星以前三月聚東井按晉天文志東井三十三度分野最濶以干曜度論之一度二千九百餘里則東井之分合十萬里石氏星經曰是年嵗星在東井五星皆從故爲有天下之象然以左氏嵗星合之又復不然蓋左氏論其常也】

五星旋於冀方而魏有天下【魚豢典略】元帝登祚是嵗鎭太白星等聚於牛女之間【晉陽秋】

皇朝太宗卽位五星在奎居兗州地分太宗時爲晉王領兗海【漢史岑出師頌曰五曜宵暎素靈夜嘆晉傅髙祖像贊曰五星恊象神母告徵】

幹鵲

詩人以干鵲對濕螢惟王荊公以爲防字音見於鵲之彊彊易綂卦曰鵲者陽鳥先物而動先事而應淮南子曰幹鵲知來而不知往此修短之分也

悼騷湣騷

後漢班彪悼離騷曰夫華植之有零茂故陰陽之度也聖哲之有窮達亦命之故也惟達人之進止得時行以遂伸否則詘而尺蠖體龍蛇以幽潛晉摯虞湣騷曰蓋明哲之處身固度時以進退泰則攄志於宇宙否則澄神於幽昧摛之莫究其外函之防識其內順陰陽以潛躍豈凝滯乎一槪漢賈誼弔屈原文曰鸞鳳伏竄兮鴟梟翺翔謂隨夷混兮謂跖蹻亷莫耶爲鈍兮鉛刀爲銛騰駕罷牛驂蹇驢驥垂兩耳服鹽車所貴聖人之神徳遠濁世而自藏使麒麟可系而覊豈云異夫犬羊後漢蔡邕弔屈原文曰鸋鴂軒翥鸞鳳挫翮啄【一作琢】碎琬琰寶其瓴甋皇車奔而失轄執轡忽而不顧卒壊覆而不振顧抱石其何補宋謝延之祭屈原文曰蘭薰而摧玉貞則折物忌堅芳人諱明潔曰若先生逢辰之闕三公弔屈原之辭筆力皆髙並錄於此

蓍

梁範筠詠蓍詩曰數奇不可偶性直誰能紆禎蔡伏靈異祥雲降溫腴晉傅蓍賦曰邁衡徳於靑陽混百卉而萌生逮朱夏而修茂曁商秋而堅貞𨿽離霜而未雕與潛乎通靈於是原極以道形極以度以類萬物之情以通天下之故豈惟終始於事業乃參天而倚數洪範五行傳曰蓍之爲言耆也艸木之壽知吉防者也此說甚奇【夫揲蓍之法四十九蓍聚之則一而四十九隱於一中散之則四十九而一隱於四十九中一者道也謂之無則一在謂之有則不可取焉四十九者用也靜則歸於一動則惟覩其用一在其間而不可取此所謂大衍之數五十其用四十有九也】

碧芙蓉頌

顏延之碧芙蓉頌曰澤芝芳艷擅奇水屬練气紅荷比符縹玉擢麗滄池飛暎云屋實紀仙方名書靈躅水屬二字全未見人用齊王融謝紫鮓啟曰東越水羞實罄乘時之美南荊任土方揖鮓魚之味劉孝威謝藕啟曰凢厥水羞莫敢相輩水羞二字亦新

招隱詩

晉張華招隱詩曰隱士托山林遁世以保眞連惠亮未遇雄才屈不伸又詩棲遲四野外陸沈背當時循名奄不著藏噐待無期羲和策六龍弭節越崦嵫盛年俛仰過忽若振輕絲晉張載招隱詩出處𨿽殊途居然有輕易山林有悔人間實多累鵷雛翔窮防蒲且不能視鶴鷺遵臯渚數爲矰所系隱顯𨿽在心彼我共一地不見巫山火芝艾豈相離去來捐時俗超然辭世僞得意在丘中安事愚與智晉張恊招隱詩結宇窮嵐曲耦耕幽藪陰荒庭寂以閒山岫峭且深淒風起東谷有渰興南岑𨿽無箕畢期膚寸自成霖澤雉登壠雊寒猿擁條吟谿壑無人迹荒楚郁蕭森投竿修岸垂時聞樵采音重棋可擬志回淵可比心養眞尙無爲道勝貴陸沈遊思竹素園寄辭翰墨林晉閭丘衝招隱詩大道曠且夷蹊路安足尋經世有險易隱顯自存心嗟哉巖岫士歸來從所欽右晉人招隱詩四家今錄於此梁昭明所采招隠惟左太衝陸士衡王康琚耳

箕子名

司馬彪莊子注曰箕子名胥余書傳所不載

楚辭

楚辭注楚有先王之廟及公卿祠堂圖畫天地山川防靈奇偉及古賢聖怪物行事屈原周流罷倦休息其下仰見圖畫因書其壁呵而問之以泄憤懣舒寫愁思讀此則九歌之意全本於此圖畫鬼神之間猶足以泄憤懣冩愁思況其餘乎今觀屈宋騷辭所以激切頓挫有人所不可爲者蓋皆發於天如羗誶蹇紛侘傺些只者楚語也沅湘江澧修門夏首者楚地也蘭茝荃藥蕙若蘋蘅者楚物也以其土風形於言辭故風雅比興一出於國風二雅之中不可及已嚴助薦買臣召見言楚辭帝甚說之宣帝修武帝故事徵能爲楚辭者九江被公等自漢以還文人詞客慕其【一作摹擬】軌躅摛華競秀而識其體要者亦寡爾後才士但襲其體追其韻言雜燕粵事兼夷夏亦謂之楚辭失其旨矣

湘君

山海經曰洞庭之山帝之二女居之郭璞疑二女者舜後不當降小水爲其夫人因以二女爲天帝之女又曰天帝之女處江爲神卽列仙傳所謂江妃二女也劉向列女傳曰帝堯之二女長曰娥皇次曰女英堯以妻舜於潙汭舜旣爲天子娥皇爲後女英爲妃舜死於蒼梧之野二妃死於江湘之間俗謂之湘君羅含湘中記曰舜二妃死爲湘水神故曰湘妃韓愈黃陵廟碑曰秦博士對始皇帝云湘君者堯之二女舜妃者也劉向鄭康成亦皆以二妃爲湘君而離騷九歌旣有湘君又有湘夫人王逸以爲湘君者自其水神而謂湘夫人乃二妃洪興祖曰堯之長女娥皇爲正妃故曰君其二女女英自宜降曰夫人也故九歌謂娥皇爲君女英爲帝子如山海經凢言帝者皆爲天帝如所謂帝之宻都帝之下都帝之平圃至言帝俊帝顓兼稱其號其以娥皇女英曰帝之二女者其稱謂審矣九歌所謂帝子者亦本山海經言之禮曰舜於蒼梧之野蓋三妃未之從也鄭康成注曰帝嚳立四妃象后妃四星其一明者爲正妃餘三者爲次妃帝堯因焉至舜不告而娶不立正妃但三妃而已謂之三夫人離騷所謌湘夫人舜妃也夏后氏增以三三而九合十二人春秋說曰天子娶十二卽夏制也康成之論本取帝王世紀耳世紀曰長妃娥皇無子次妃女英生商均次妃癸比生二女宵明燭光是也乃知康成所注爲有據依又按秦紀曰死而塟焉今王逸以爲溺死非矣

玉帶

王荊公作謝玉帶表甚恨無玉帶事旣上表有客【失記姓名】曰何不用虹玉圍腰公惋悵良久虹玉圍腰四字出常衮謝賜玉帶表可謂奇事李賀詩曲沼芙蓉波腰圍白玉冷便不及常公四字薛逢詩帶文雕白玉符理篆黃金帶文二字亦佳如李賀又用金魚公子夾衫長宻裝腰鞓割玉方玉方二字亦佳賀詩又云越衫羅袂迎春風玉刻麒麟腰帶紅王光庭詩玉碾盤龍帶金裝鳳頸驄李郭詩玉鴈排方帶金鵝立仗衣此三詩當時侍衛供奉之人所服者然唐制三品以上皆服玉帶韓愈詩不知官髙卑玉帶懸金魚

茂陵中書

武帝遺詔以雜道書四十卷置棺中元康二年河東功曹李及入上黨抱犢山采藥於巖室中得此書盛以金箱捲後題日月是武帝時也河東太守張純以箱及書奏上之武帝時左右見之流涕曰此是帝崩時殯物宣帝愴然以書付茂陵【內傳】宋元憲公詩怪牒汲郡來幽經茂陵聚此事與蘭亭入昭陵相類【尙書故實曰唐太宗酷好書有大王眞迹三千六百紙率以一丈二尺爲一軸內行書有五十八卷禇遂良以蘭亭爲第一太宗寶惜者獨此爲最於座側朝夕觀覧嘗一日附耳語髙宗曰吾千秋萬嵗後與吾蘭亭將去也及奉諱之日用玉匣貯之藏於昭陵江南別錄曰鄭元素溫韜之甥也從韜入昭陵見太宗散髮以玉架桁之堂兩廂皆石榻以五金之匣蔵鐘王墨迹僅千軸蘭亭亦在其中自是散在人間不知流落何所】

黛

楚辭曰粉白黛黑施芳澤長袂拂靣善畱客後漢書曰明徳馬后眉不施黛獨左眉角小闕補之如粟宋起居注曰西河王沮渠遜獻靑雀頭黛百斤說文曰黱畫眉也【黱與黛同】釋名曰黛代也滅去眉毛以此代其處也通俗文曰染靑石謂之防黛武元衡詩艶歌愁翠黛寶瑟思淸商張謂詩殘妝添石黛艶舞落金鈿用石黛二字正用通俗文也

脂澤

蔡邕女誡曰傅脂則思其心之和澤發則思其心之潤馮衍集衍與婦弟任武達書曰惟一婢武達所見頭無釵澤靣無脂粉世說曰江淮以北謂靣脂爲靣澤釋名曰澤人發恆枯瘁以此濡澤人唇脂以丹作象唇赤也北史后妃傳曰晉舊儀典櫛三人掌宮中櫛膏沐膏沐二字出詩豈無膏沐王維詩邀人傅脂粉不自著羅衣此言脂也夏英公詩絳唇不敢深深注卻怕香脂污玉簫用脂字尢妙溫庭筠詩蘭膏墜發紅玉春燕釵拖頸拋盤云卽澤也

熊經鳥伸

莊子曰吹喣呼吸吐故納新熊經鳥申爲壽而已矣此導引之士養形之人也彭祖壽考者之所好也魏志曰吳普嘗問道於華佗佗謂普曰人體欲得勞動但不當使極耳如揺動則糓气易消血脈流通病不得生譬猶戶樞不蠧流水不腐以其常動故也是以仙者法之及漢時有居士舊爲導引之事熊經鵠顧引挽腰體動諸關節以求難老吾有一術名五禽之戱汝可行之一曰彪二曰鹿三曰熊四曰猿五曰鳥亦以除疾病利蹄足以當導引體中不快起作一禽之戱普行之年九十餘春秋繁露曰猿長臂所以壽好引其气也【陸詩所以親逋客兼能助五禽宋景文詩五禽習作戱探仙術萬法觀空證佛緣又詩驚猿參鶴伸鳥雜經熊】

息

抱朴子曰城陽郤儉少時行獵墮空中饑見中先有大數廻轉所向無常張口吞气或俛或仰儉素亦聞能導引乃試隨所爲遂不復饑百餘日後人有偶窺中見儉而出之後竟能咽气斷糓魏王拘置土室中閉試之一年不食顏色悅澤气力自若龜防傳曰南方老人以支牀行二十年老人死而猶活以吐納息也王維詩鳩形將刻杖殻用支牀許渾詩遊從依野鶴休息過靈宋景文公詩度日銜花翻翠鳥經年支榻養靈

笳卻敵

晉劉琨在晉陽爲胡騎所圍乃乘月登樓淸嘯賊聞之皆淒然長嘆中夜奏胡笳賊又流涕並棄圍走劉疇爲羣胡欲害之疇無懼色援笳而吹爲出塞之聲以動其遊客之思於是羣胡垂涕而去二公皆以笳聲卻敵眞壯士也

雞鳴度關

雞鳴度關皆曰孟嘗君出秦關中雞未鳴關未開下客爲雞聲羣雞和之乃得出然燕太子丹質於秦逃歸到關丹爲雞聲遂逃前乎此已有之矣

獵碣

周宣王石鼓文韋應物韓退之最所贊善如老杜李潮八分小篆歌亦曰陳倉石鼓亦已訛惟歐陽公以爲可疑者三蘇朂載記曰石鼓文謂之獵碣共十鼓其文則史籒所篆周宣王所創獵碣二字甚生蘇氏用此必有所據任昉述異記曰崆峒山有堯碑禹碣亦用碣字

燒香

佛圖澄傳曰襄國城塹水源暴竭石勒問澄澄曰今當勑龍取水乃置澄上坐繩牀燒安息香咒數百言水大至李相之賢已集曰燒香蓋始於此按漢武故事曰昆邪王殺休屠王以其眾來降得其金人之神置之甘泉宮金人者皆長丈餘其祭不用牛羊惟燒香禮拜事又在佛圖澄之前也

千弩俱發

漢李陵至浚稽山與單於相值騎可三萬圍陵軍居兩山間以大車爲營引士出外爲陣前行持防盾後行持弓弩令曰聞鼓聲而縱聞金聲而止虜見漢軍少直前就營陵轉戰攻之千弩俱發應而倒虜走上山漢軍擊殺千人單於大驚漢丞相亮出軍圍祁山魏司馬宣王使張郃拒於祁山亮糧盡軍還至淸風木門郃追之亮駐車大削樹皮題曰張郃死此樹下預令兵夾道以數千弩備之郃果至千弩俱發射郃而死【袁希之列傳】龎涓追孫臏臏度其行暮當至馬陵馬陵道狹而傍多阻隘可伏兵乃砍大樹白而書之曰龎涓死此樹下涓果夜至斫木下見白書乃鑽火讀之未畢齊軍萬弩俱發魏軍大亂相失涓乃自剄曰遂成豎子之名【史記】此言萬弩俱發也

解鳥語【和菟有鳥鳴書一卷王喬有解鳥語書一卷】

魏尙字文仲髙皇帝時爲太史曉鳥語【謝承後漢書】楊宣爲河內太守行縣有羣雀鳴桑樹上宣謂吏曰前有覆車粟此雀相隨欲往食行數里果有覆車粟【益州耆舊傳】秦仲知百鳥之音與之語皆應【史記】管輅聞有鳴鵲來在閣屋上其聲甚急輅曰東北一婦昨殺夫牽引西家父離婁候不過日在虞泉之際告者至矣到時果有東北五人來告鄰婦手殺其夫詐言西家人與夫有嫌來殺我聓【管輅別傳】

解六畜語

廣漢陽翁偉能聽鳥獸之音嘗乘蹇馬之野而田間有放馬者相去數里鳴聲相聞翁偉謂其禦曰彼放馬目眇其禦曰何以知之曰罵此轅中馬曰蹇馬蹇馬亦罵之曰眇馬禦者不信往視馬目竟眇【論衡】李南乘赤馬行道逢人白馬先鳴而赤馬應之南謂從者曰此馬言汝今當見一黃馬左目盲者是吾子也可告之快行相及從者不信行二里果逢黃馬而左目盲南之馬先鳴而盲者應之其盲果白馬子【抱朴子】介葛盧來朝聞牛鳴曰是生三犧皆用之矣【左傳】東方有國人數數解六畜語蓋偏智之所得矣【缺】廷尉沈僧照校獵中道而還左右問其故答曰國有邊事當選人丁何以知之答曰南山彪嘯所以知爾【梁典】

陸羽水品

一廬山康王谷簾水

二無錫惠山石泉水【東坡詩閒攜天上小團月來試人間第二泉】

三蘄州蘭溪石下水

四峽州扇子峽蝦蟆口水

五武丘寺井水

六廬山招賢寺下方橋潭水

七揚子江南零水

八洪州西山瀑布水

九桐栢淮源水

十廬山龍池山頂水

十一丹陽觀音寺井水

十二揚州大明寺井水

十三漢江中零水

十四歸州玉虛洞香谿水

十五商州武關西洛水

十六吳松江水

十七天臺千丈瀑布水

十八郴州圓泉水

十九嚴陵灘水

二十雪水

劉伯芻水品【張又新煎茶水記曰劉伯芻謂水之宜茶者有七較之陸氏品固有異同也】

一揚子江南零水

二惠山石泉水

三武丘石井水

四丹陽觀音寺井水

五揚州大明寺井水

六吳松江水

七淮水【最下】

六一居士曰陸羽茶經其論水曰山水爲上江水次之井水爲下又曰山水乳泉石池漫流者上瀑湧湍潄勿食食之令人有癭疾江水取去人遠者井水取汲多者其說止於此未嘗品第天下之水也張又新煎茶水記曰代宗朝李季【一作秀】卿刺湖州至維揚逢陸處士命謹信者操舟取南零水至陸以杓揚水曰非南零者旣傾而半陸曰此南零矣使大駭曰至岸舟蕩覆半挹岸水增之【李徳裕常令所親取揚子江中零水其人醉忘乃汲石頭城水以紿之徳裕能辧其非是蓋不止羽能辧也】徳裕好惠山泉置驛取水有僧言長安昊天觀井水與惠山泉通雜他水十餘缶試之僧獨指其一曰此惠山泉水也文饒爲罷水驛【東坡愛玉女洞泉日致兩瓶恐爲使者所紿因破竹爲契使寺僧藏其一爲信謂之調水符洞在大秦寺】按蒲元傳曰元性多奇思於斜谷爲諸葛亮鑄刀三千口刀成以漢水鈍弱不任淬乃取水蜀江水至元曰水雜涪水不中用取水者捍言不雜元以刀畫水言雜八升取水者叩頭云於涪津覆水以涪水八升益之然則別水固有此事淄澠之辧蓋始於易牙也【易牙名巫牙其字也見孔頴達左傳疏】如東坡汲江水煎茶詩活水還湏活火烹自臨釣石取深淸此二句直入茶泉理窟夫天下名泉不知有幾豈止如二公所品而已哉歐公汝陰詩水味甘於大明井山谷省中烹茶詩閣門井不落第二竟陵谷簾空誤書謂此也

緯略卷一

欽定四庫全書

緯略卷二

宋髙似孫撰五神車

金匱曰武王伐紂都洛邑雪深丈餘甲子平旦不知何神五大夫乘馬車從兩騎止門外王使太師尙父謝五大夫賔幸臨之尙父使人持粥一器出進五車兩騎王曰不知有名乎曰南海神曰祝融東海曰勾芒北海曰防西海曰蓐収河伯雨師請使謁者於殿下門內引祝融五神皆驚相視而嘆徐陵雪詩明朝闕門外應見海神車李嶠詩大周天闕路今日五神車劉庭琦雪詩姑射山中符聖壽芙蓉闕下降神車蓋用此事

周玉律

晉諸公讚曰世祖時以荀朂所造律得周時玉律比校正同荀朂奏曰中所出禦府銅竹律二十五具其三具與杜防左延年法同周庾信上玉律表曰零陵廟前徒尋舜琯始平城下空論談天上制其禮下習其儀君定其法臣行其事謹造玉律一具並玉秤尺斗合等至於分粟累黍量玆數籥仰稟聖防參詳神思節移陰管無勞河內之灰气動陽鐘不待金門之竹而琰琬事輕般倕慮淺不足展采成均增輝度量庾開府之文亦佳作也

魚先至

大戴禮曰二月祭鮪鮪者魚之先至也月令曰季春薦鮪於寢廟注曰進時美味也毛詩義疏曰鮪魚出海三月從河上形似鯉而色靑黑頭小而尖如鐡兜鍪口在頷下淮南子曰禹決江防河鑿龍門辟伊闕龍門本有水門鮪魚由其中上行得上過者便爲龍門乃禹辟而大之故言鑿

三素云

修眞入道祕言曰立春日淸朝北朢有紫緑白雲者爲三元君三素飛雲也乘八輿之輪上詣天帝天子候見再拜自陳某乞得侍給輪轂三過見元君之輦者白日升天【一云出洞眞黃老經】唐試進士以立春日朢三素云詩爲題蓋出於此陶景水仙賦曰迎九於金闕朢三素於太淸李義山送宮人入道詩九枝燈外朝金殿三素雲中侍玉樓吳筠詩瓊臺刼爲孤暎大羅表常有三素云凝光自飛繞黃庭經注曰紫靑紅謂之三素云【蘇魏公作春帖子詞萬年枝上防春色三素雲中望玉宸許衝元春帖子詞三素雲飛依北極九農星正見南方鮑溶溫泉宮詩山蒸陰火雲三素落日溫泉雞一鳴】

代將

樂毅爲燕王合五國之兵攻齊下七十餘城盡郡縣以屬燕惟莒卽墨二城未下昭王死惠王卽位用齊人反間疑樂毅而使騎刼代之樂毅奔趙【戰國防】秦師伐趙王使亷頗禦之頗固壁不戰趙王惑秦之間以趙奢之子代頗趙師大敗【史記】晉杜預都督荊州襲吳西陵督張政大破之政吳之名將據要害之地恥無備取敗不以實告於孫皓預欲間吳邊將乃請還其所獲之眾於皓皓果召政遣武昌監劉憲代之晉軍將至將帥移易傾蕩之勢竟殄滅焉【晉書】成敗之機在於信間輕易有如此者

老將

史記曰秦始皇問李信曰吾欲攻荊用幾何人而足信曰不過用二十萬人始皇問王翦翦曰非六十萬人不可始皇曰王將軍老矣何怯也翦謝疾歸老於頻陽李信攻鄢郢破之引兵而西與恬防城父荊人因隨之三日三夜不得頓舎大破李信軍始皇聞之大怒自馳如頻陽謝翦曰不用將軍計李信果辱秦將軍獨忍棄寡人乎翦謝曰老臣罷病悖亂惟大王更擇賢將始皇謝曰已矣將軍勿復言王翦曰大王必不得已用臣非六十萬人不可始皇曰聽將軍計耳於是王翦將六十萬人代信擊荊大破荊軍虜荊王負芻平荊地爲郡西羗反時趙充國年七十餘上老之使禦史大夫丙吉問誰可將者充國對曰無逾於老臣耳上遣問焉曰將軍度羗虜何如當用幾人充國曰百聞不如一見兵難隃度臣願馳至金城圖上方略然羗戎小夷逆天背叛滅亡不久願陛下以屬臣勿以爲憂上咲曰諾充國日饗軍士士皆欲爲用虜數挑戰充國堅守捕得生口言羗豪相數責曰語汝無反今天子遣趙將軍來年八九十矣善爲兵今欲一鬭而死可得耶建武二十四年武威將軍劉尙擊武陵五溪蠻夷深入軍沒馬援因復請行時年六十二帝湣其老未之許援自請曰臣尙能被甲上馬帝令試之援據鞍顧眄以示可用帝笑曰矍鑠哉是翁也遂遣援夫翦充國援以區區老臣策勲秦漢李廣之視三子特伯仲間耳請擊匃奴上以其老不許竟坐數奇引兵失道豈非天哉

使酒

漢書曰灌夫剛直使酒不好靣防漢季布任俠有名孝文時召爲禦史大夫有言其勇使酒難近宋孔顗【一作凱】使酒仗气醉則彌日不醒僚宷【一作類】之間多所淩忽

月竁

顏延年詩月竁來賔日際奉土竁窟也杜子春周禮注曰今南陽人呼穿土爲竁木虛海賦曰大明鑣轡於金樞之穴注曰月窟也

琴心三疊

黃庭經曰端居蘂珠十九年琴心三疊化胎仙梁丘子曰三疊琴心三丹田也黃庭經一曰琴心文大率黃庭妙處全以三丹田爲根吐納爲用也

眞眞

聞奇錄曰唐趙顏於畫工處得一圖畫美女工曰神畫也呼眞眞百日卽應果如其言一友人以爲妖贈之寶劍欲斬之眞眞曰某南嶽地仙也君呼妾來今又疑妾妾不可住卽攜其子上圖圖上添一小兒矣簡齋【一作山谷】墨梅詩窓間光景晚來新半幅溪藤萬里春從此不貪江路好賸心力喚眞眞

五圖

鮑明遠詩五圖發金記九籥隱丹經采芝法有五故曰五圖出太淸金匱記仙經有九轉金液丹法故云九籥沈休文詩淹畱訪五藥顧步佇三芝五藥艸木石防糓也三芝石芝靈芝肉芝

截肪蒸栗

玉書稱玉白如截肪黑譬純漆赤擬雞冠黃侔蒸栗【魏文帝書】或問玉符曰赤如雞冠黃如蒸栗白如豬脂黑如純漆玉之符也【王逸玉部】唐寶記曰黃天符色如蒸栗澤若凝脂仙人山卿新宮銘曰碧瓦鱗差瑤階肪截用肪截奇甚

白瑤宮

李賀卒母夣賀言上帝建白瑤宮令作記又剙凝虛殿使某纂樂章今爲神仙中人甚樂也【物類相感志】上帝遷都於月圃構新宮命曰白瑤召李賀爲記【塵外記】長吉忽晝日見一緋衣人駕一赤虯持一版書若太古篆或霹靂石文者云當召長吉長吉了不能讀倐下榻叩頭言阿彌老且病不願去緋衣人笑曰帝成白玉樓召君爲記天上差樂不苦也長吉獨泣道邊人盡見之少之長吉气絕常所居窓中勃勃有煙气聞行車嘒管之聲太夫人急止人哭待之如炊五斗黍許時長吉竟死【李義山作賀小傳】義山之傳蓋得於長吉姊嫁王氏者

文君誄

西京雜記曰司馬相如死文君爲作誄列女傳曰桞下季死妻自爲誄門人不能損一字古人已如此

占

隨筆謂終風詩願言則鄭氏箋曰女思我心如是我則也今俗人云人道我此古之遺語也此風自古已有之按漢藝文志有耳鳴占十六卷其多如此則者亦古人深以爲事月令曰季秋行夏令則人多鼽是爲病也

習舊事

黃瓊遷尙書令明習故事李直爲侍中章帝西謁園陵直陪乘問舊事輙對【東觀漢記】蔣疊爲太僕久居臺閣明習故事在九卿位數言便宜奏議可觀胡廣爲太傅時年八十四練達事體明解朝章屢有補闕之益京師號曰萬事不理問伯始龔遂拜尙書侍郎彌綸舊章深識故典毎入朝奏事當廷所問應時防對【謝承後漢書】王傅拜尙書習漢家舊事在臺歷載夙夜警戒內外不漏楊喬拜尙書明習國家舊事故幹機宻之職夙夜周愼退食自公劉裕爲尙書侍郎自在臺閣閒習國家故事毎有奏議決之於口魏王粲拜侍郎博物多識問無不對時舊典廢弛興造制度粲恆定之李固薦楊淮累世服事臺閣練達舊典【益部耆舊傳】刁恊爲左僕射時中興艸創恊以早歷中朝多諳諸事朝廷政體一稟於恊【晉起居注】

故事之始

賢爲丞相老病乞骸骨罷歸丞相致仕自賢始封丞相爲平津侯後以爲故事丞相封侯自始梁丘賀爲郎祠孝昭廟賀筮有兵謀故事上常夜入廟其後侍明而入自此始武帝徵伐四夷令民產子二十嵗乃出口錢口錢自此始惠帝遊離宮叔孫通曰古者春嘗果方今櫻桃熟可獻之宗廟獻果由此始諸葛丰爲司舉節收許章章自歸上於是收丰節司去節自丰始任隗爲大匠建武以來常侍謁者大匠置自隗始尙書郎舊典科補長史鄭爲僕射奏臺職任尊而賞薄人無樂者補二千石自此始魏許禇從太祖徵馬超韓遂破之遷武衛中郎將武衛中郎號自此始崔邑爲司空封安陽亭侯邑六百戶三公封侯自此始鄭黙拜大鴻臚母防舊法旣塟還職黙陳懇至久而見許聽大臣終防自黙始傅初母憂去職及塟母詔給太常五等吉凶導從其後諸卿大夫給導自此始石苞拜驃騎加侍中羽葆皷吹出參軍於都督無敬孫楚揖於苞更相表上故參軍有敬自楚始謝尙采拾樂人制鐘石以備太常樂江表有鐘石之樂自尙始中宗賜謚多由封爵不考徳行王導上疏曰臣聞大行受大名小行受小名近代已來惟爵謚宜體前訓使行以謚彰中宗納焉公卿無爵而謚自導始【何法盛晉中興書】王導拜丞相漢魏以來羣臣不拜山陵導以中宗契闊布衣匪止君臣而已毎一崇進無不親拜山陵哀動左右拜陵自導始【晉書】後魏李崇除襄州刺史懸鼓捕盜諸州置樓鼓自崇始【後魏書】

諮政

漢張禹居家國家每有大政必與定議董仲舒去位歸家朝廷有大議使使者及廷尉張湯就其家問之其對皆有明法趙充國乞骸骨就第朝廷每有四夷大議常與參兵謀問籌策焉後漢橋徵拜大鴻臚老乞骸骨經傳有疑使小黃門就問之晉劉寔以侯就第懷帝詔曰國之大政就諮於君

給札

上讀相如子虛賦善之召相如相如曰此諸侯之事未足觀請爲天子遊獵賦上令尙書給筆札乃爲上林賦【史記】荀悅志在獻替【一作納】獻帝好典籍常以班固前漢書文繁難省乃依左氏傳體以作漢紀辭約事詳詔尙書給筆札【後漢書】張華有文才晉儀制度釐革勑有司給筆札多所損益【王隱晉書】

文章不起艸

北齊杜弼從髙祖破西魏命爲露布手卽書絹曾不起艸魏收以文章見知奉詔爲封禪文下筆便就不起艸槁

重席

戴憑正旦朝賀帝與羣臣說經義不通輙奪其席憑重十五席殷亮拜慱士諸儒講論勝者賜席亮重席八九【殷氏世傳】

鹵簿

蔡邕獨斷曰天子車駕次第謂之鹵簿有大駕小駕有法駕大駕屬車八十一乘祠天於甘泉備之官有其注名曰甘泉鹵簿中興以來希用之法駕公卿不在鹵簿中惟河南尹執金吾洛陽令奉引小駕屬車三十六乘祠宗廟則用之後漢志曰乘輿大駕公卿奉引太僕卿大將軍驂乘賈誼過秦論曰伏屍百萬流血漂鹵孔璋檄文曰伏屍千萬流血漂樐鹵乃從木通典所載鹵簿則戰楯居外刀楯居內漢書注曰樐大楯也復古編鹵所以進船或作樐字鹵者幹櫓之義簿者記籍之稱也應劭有漢官鹵簿圖古祕畫珍圖目有天地郊祀鹵簿圖一卷大駕鹵簿圖三卷晉有鹵簿圖一卷齊有鹵簿儀一卷陳有鹵簿儀三卷鹵簿圖一卷唐世鹵簿正用漢制行列次第並著儀衞志唐王象有畫鹵簿圖皇朝天聖中王欽若撰鹵簿圖三卷皇祐中詔修鹵簿圖宣憲宋公修撰凢十卷至犦槊不得其義【爾雅曰犦牛犎牛也此獸抵觸百獸無敢當者故金吾仗刻犦牛於槊首以碧油囊之荊楚嵗時記說與爾雅同】宣和間亦修鹵簿圖【溫庭筠詩早鴈驚沈細波起晚花鹵簿龍飛回此施之奉引者也張祐詩晏車悲鹵簿廣樂遏簫韶王建詩拜陵日到公卿發鹵簿分頭入太常此施之凶禮者也閻朝隱詩鹵簿山川暗琵琶道路長此施之於臣下者也淸畫詩紅塵驅鹵簿白羽擁嫖姚此又兵事也】

天公牋

晉劉謐之與天公牋曰昔辛酉之際遭湯旱流煙今子亥之嵗值堯水防天火延其廬水壞其田何人小子頓偸雙船由是行無擔石室如罄懸宋吳道元與天公牋曰道元居在城南接水近塘艸木幽蔚蚊防所藏茨漏宇才容數牀無有髙門大屋來風致涼積汗累燻體日萎黃未免夏暑逆愁冬霜【缺】則兩幅之薄被上有牽綿與敝絮徹以三股之絲綖聮以四升之麤布狹領不掩其巨形促緣不覆其長度伸腳則足出攣踡則脊露王逸天問章句曰天問者屈原之所作也何不言問天天尊不可問故曰天問劉禹錫問大鈞賦先儒有言其不然者而況牋耶桞宗元天對精深瓌古成一家言離騷而後一人而已

八風

易通卦驗曰冬至廣莫風至誅有罪斷大刑立春條風至赦小罪出稽畱春分明庶風至正封疆修田疇立夏淸明風至出幣帛禮諸侯夏至景風至辧大將封有功立秋涼風至報土功祀四鄕秋分閶闔風至解懸垂琴瑟不張立冬不周風至修宮室完邊城八風以時則陰陽變化道成萬物得以育生王當順八風行八政當八卦也春秋考異郵曰八風殺生以節翺翔距冬至四十五日條風至條者達生也【距猶起也自冬至後四十五日而立春東北風應其方而來生萬物】四十五日明庶風至明庶者迎惠也【春分之後庶眾也陽以施惠之防徳迎眾物而生之】四十五日淸明風至精芒挫收【立夏之後挫猶止也時薺麥之屬秀出已備故剉止其鋒芒收之使成實】四十五日景風至景者彊也彊以成之【夏至之候也彊言萬物彊盛也】四十五日涼風至涼風者寒以閉也【立秋之候也閉收也言陰寒収成萬物也】四十五日閶闔風至閶闔者當寒大收也【秋分之候也閶闔盛也時盛收物蓋藏之閶闔或爲當】四十五日不周風至不周者不交也陰陽未化合也【立冬之候也未化合言消息純坤無陽也月令曰天地不交而閉塞成冬也】四十五日廣莫風至廣莫者精大滿也【冬至之候也言冬物無見者風精大羙滿無偏】風之爲言萌也其立字防動於凡中者爲風【防動於凡言陽气無不周也明昆防之屬得陽乃生遇陰則死故風爲陰中之陽者也】易緯曰八節之風謂之八風立春條風至【東北方風】春分明庶風至【東方風】立夏淸明風至【東南方風】夏至景風至【南方風】立秋涼風至【西南方風】秋分閶闔風至【西方風】立冬不周風至【西北方風】冬至廣莫風至【北方風】呂氏春秋曰何謂八方風東北曰焱風【髙誘注一曰融風】東方曰滔風【一曰明庻風】東南曰薰風【一曰淸明風淮南子作景風】南方曰巨風【一曰凱風】西南曰淒風【淮南子作涼風】西方曰颼風【一曰閶闔風】西北方曰厲風【一曰不周風】北方曰寒風【一曰廣莫風】

避風

養性經曰治身之道春避靑風夏避赤風秋避白風冬避黑風孫思邈論衛生以爲人當避暗風箭風者蓋此之謂也

風經

黃帝風經曰調長祥和天之喜風也抑揚奔厲天之怒風也晉江逌風賦所謂若颸厲狂觸物怒號捲揚江海回防陵崤此蓋用莊子中事喜風二字未經人用也

云貫斗

韓休喜雨賦曰天垂貫斗之云神召離星之月此二語瓌新之甚按天文集要曰北斗不欲云覆之有黑雲覆天大雨休正用此事

漢唐人物

公孫傳贊曰儒雅則公孫董仲舒倪寛篤行則石建石慶質直則汲黯卜式推賢則韓安國鄭當時律令則趙禹張湯文章則司馬遷相如滑稽則東方朔枚臯應對則嚴助朱買臣歷數則唐都洛下閎恊律則李延年運籌則桑羊奉使則張騫蘇武將帥則衛靑霍去病受遺則霍光金日防其餘不可勝紀是以興造功業制度儀文後世莫及孝宣承綂纂循洪業招選茂異而蕭朢之梁丘賀夏侯勝成嚴彭祖尹更始以儒術進劉向王褒以文章顯將相則張安世趙充國魏相丙吉於定國杜延年治民則黃覇王成龔遂鄭邵信臣韓延壽尹翁歸趙廣漢嚴延年張敞之屬皆有功迹見述於世參其名臣亦其次也後世非惟無此人物亦無此文章每讀此爲之太息以武帝人才之盛而固所贊殊不及相業也王珪嘗侍宴太宗謂珪曰卿識鑑精通尢善談論自房齡等咸宜品藻又可自量孰與諸子珪對曰孜孜奉國知無不爲臣不如齡才兼文武出將入相臣不如李靖敷奏詳明出納惟允臣不如彥博處煩理劇眾務畢舉臣不如戴冑以諌諍爲心恥君不及堯舜臣不如魏徵至如激濁揚淸嫉惡好善臣於數子亦有一日之長太宗深然其言羣公亦各以爲盡已所懷謂之確論此殊有典謨气象唐人物之盛至如此似非漢所及

禦撰晉書

晉書之首置以禦撰今觀天文志曰天聰明自我人聰明以民爲人太宗不應自避其名又洛書乾曜度以幹爲甄太宗又不應爲太子承幹避也只是史官所修間有經禦覽裁整者謂之禦撰則不可也

白麕

晉中興書曰中興所在獻白麕王述有上白麞表曰毛色防素斯誠嘉祥按穆天子傳有曰天子賜黃金之鹿白銀之麕正謂是也爾雅曰麕牡麌【魚矩反】牝曰麜【音栗】其子麆【音助】

棋

後漢馬融圍棋賦曰三尺之局爲戰闘之塲陳聚士卒兩敵相當怯者無功貪者先亡先據四道保甬依傍緣邊遮列往往相朢離離馬目連連鴈行踔度間置徘徊中央收取死卒無使相傷當食不食反受其殃離亂交錯更相度越守規不固爲所唐突深入貪地殺亡士卒狂攘相救先後並沒計功相除以時早訖事畱變生拾棋欲疾營或窘乏無令詐出深念遠慮勝乃可必晉曹攄圍棋賦曰二敵交行星羅宿列云防中區网布四裔合圍促陣交相侵伐用兵之象六軍之際也張甄設伏挑敵誘防縱敗先鋒要勝復後尋道爲塲頻戰累闘夫保角依邊處山營也隔道相朢夾水兵也二闘共生皆自並也持棋合連擇地形也覽斯戱以廣思儀羣方之妙理訝奇變之可嘉思孫吳與白起世旣平而功絕局告成而巧止晉蔡洪圍棋賦曰旅進旅退二騎疊驅翻翻馬合落落星敷各嘯歌以發憤運變化以相符乍似戱鶴之幹霓又類狡兔之繞丘散象乘虛之飛電聚類絕貫之積珠然後枕以大羅繕以城郭綴以懸險經以絕落眇朢翼舒翺翔容與彎掌南指情實西射揚塵奮迹𨿽動詳悉或臨局寂然惟棋是陳靜昧無聲潛來若神抑舒之役成子之賢也或聲手俱發諠嘩噪擾色類不定次措無已再衰三竭鋭气已朽登軾朢軼其亂可取也爾乃心闘犇競勢使揮謙攜手詆欺朱顏相嫌然局不席子不盈捲秉二儀之極要握眾巧之至權若八卦之初兆遂消息乎天文屈則尺蠖舒則龍翻崔嵬雲起巄嵷浪傳崟岑山結沓如霧分靜若淸夜之列宿動若流彗之互奔殿未結而算了首不得窺其門局覆亂而不惑妍【一作研】桑不足識其源或設死而稱枉臯陶不能治其怨或巧逸以樂胥後防不足以之讚亂雲勢貌多矣孰能防傳遠求近取予一以貫梁武帝圍棋賦曰圓奩象天方局法地枰則廣羊文犀子則白瑤玉方眼無斜直道不曲爾乃建將軍布將士列兩陣驅防軌徘徊鶴翔差池燕起用忿兵而不顧亦憑河而必危無成術而好鬭非智者之所爲運疑心而猶豫志無成而必虧今一棋之出手思九事而爲防敵謀防而計屈欲侵地而無方不失行而致防不助彼而爲彊不讓他以增地不失子而云亡落重圍而計竆欲佻巧而行促劇疏勒之迍邅甚白登之困辱或龍化而迢絕或神變而速悟勿膠柱以調瑟專守株而待兔或有少基已有活形失不爲悴得不爲榮若其苦戰未必能平用折雄威致損令名故城有所不攻地有所不爭東西馳走左右周章善有翻覆多致敗亡𨿽蓄鋭以將取必居謙以自牧譬猛獸之將擊亦俛耳而固伏若局勢已勝不宜過輕禍起於所忽功墜於垂成至如玉壺銀臺車廂井欄旣見知於曩日亦在今之可觀或非刼非持兩懸兩生局有眾勢多不可名或方四聚五花六持七𨿽渉戱之近事亦臨局而應悉或取結角或營邊鄙或先防而亡或先撇而死或君子以之遊神先達以之安思盡戱奕之要道窮情理之奧祕梁宣帝圍棋賦曰蜂起百塗縱橫萬制或無厭而反失或先羸而後濟後漢班固奕防曰或虛設豫置以自衞防蓋象庖犧

网罟之制隄防周起障塞漏決有似夏后治水之勢一孔有闕壞頺不振有似瓠子泛濫之勢作伏設詐突圍橫行田單之奇要厄相刼割地取賞蘇張之姿參分有勝伐而不誅周文之徳逡巡徐行保角依旁卻自補續𨿽敗不亡繆公之智中庸之方上有天地之象次有帝王之治中有五覇之權下有戰國之事覽其得失古今略備魏應瑒奕勢曰蓋棋奕之制所由來尙矣有象軍戎戰陣之紀旌旗旣列權慮蜂起絡驛雨集魚鱗鴈峙奮維闡翼固衛邊鄙或飭遁僞旋卓轢軿列羸師延敵一乘虛絕歸不得合兩見擒滅淮陰之謨防旗之勢也或匡設無常尋變應危防動北壘備在南麾中基旣揵四表自虧亞夫之智耿弇之奇也或假道四布周爰繁昌云合星羅侵逼郊塲師弱眾寡臨據孤亡披掃彊禦廣略土疆昆陽之威官渡之方也挑誘旣戰見欺敵對紛挐相救不量進退羣聚俱殞力行唐突瞠目恚憤覆局奔潰項將之�楚懷之悖也時或失謬収奔攝北還自保固完聚補塞見可而進先負後克燕昭之賢齊頃之徳也長驅馳逐見利忘害輕敵寡備所喪彌大臨疑猶豫算慮不詳茍貪少獲不知所亡當斷不斷還爲所謀項羽之失吳王之尢也持棋相守莫敢先動猶楚漢之兵相拒索鞏也梁沈約棋品序曰奕之時義大矣哉體希防之趣含奇正之情靜則合道動必適變若夫入神造極之靈經武緯文之徳故可與和樂等妙上藝齊工支公以爲手談王生謂之坐隱是以漢魏名賢髙品間出晉宋盛士逸思爭流𨿽復理生於數研求之所不能渉義出乎幾爻象未之或盡凝神之性難限入之致不窮

右棋之賦五棋之論三有能造悟其一當所向無敵況盡得其理乎

緯略卷二﹤子部﹐雜家類﹐雜考之屬﹐緯略﹥

欽定四庫全書

緯略卷三

宋髙似孫撰鳳毛

王敬倫姿容似父作侍中公服從門入桓公望之曰大奴故自得鳯毛也【大奴王劭也世說亦見中興書】謝超宗祖靈運父鳯宗好學曽作誄奏之帝大嗟賞曰超宗殊有鳯毛恐靈運復出【南齊書】北平王貞字仁賢世祖第五子也沈審寛恕太祖稱此兒得我鳯毛【北齊一本無我字】晉尙書閔鴻見陸云奇之曰此兒若非龍駒卽是鳯雛龎統字士元人目爲鳯雛【襄陽記】杜詩欲知世掌絲綸美池上於今有鳯毛岑參詩中郎一鳯毛世上獨賢豪此用鳯毛也劉商隱詩鳯雛皆五色鴻漸又雙飛此用鳯雛也宋元憲詩羽毛丹穴種頭角玉麟兒尢更奪胎

門多好事

漢張竦以列侯居長安貧無賔客時時好事者從之質疑問事論道說書揚雄家貧嗜酒人稀至其門有好事者載酒饌從學李楷述身賦曰座有淸譚之客門多好事之車好事二字已見竦傳

麈尾

王導麈尾銘曰誰謂質卑禦於君子拂穢靜暑虛心以俟許詢白麈尾銘曰蔚蔚秀格偉偉奇姿荏弱軟潤雲散雪霏君子運之探理防陸防麈尾賦有曰叩易論驅今駕古散入神明之中含道徳之祖此形容揮用之趣獨孤授竹如意賦有曰發奧滌遐鉤獨索亦是形容用處優於防二公所作全不似唐人文章麋之大者曰麈羣麋【一作鹿】隨之皆依【一作視】麈尾所轉【出名苑又恩平郡譜曰麈謂之荒麈埤雅曰其尾辟塵】

秦醫越醫

晉侯疾病求醫於秦秦伯使醫緩爲之未至公夣疾爲二豎子曰彼良醫也懼傷我焉逃之其一曰居肓之上膏之下若我何醫至曰疾不可爲也在肓之上膏之下攻之不可達之不及藥不至焉不可爲也公曰良醫也厚爲之禮而歸之【左氏成公十五年】齊桓公六年越醫扁鵲過齊桓侯客待之入朝見曰君有疾在腠理不治將深桓侯曰寡人無疾扁鵲出桓侯謂左右曰醫之好利欲以不疾病爲功後五日復見曰君疾在血脈後五日復見曰疾在腸胃後五日見桓侯而還走桓侯使人問其故曰疾在骨髓臣是以無請也桓侯遂卒【春秋後語】

春秋時論養生

晉侯有疾鄭伯使公孫僑如晉聘且問疾叔向問焉曰寡君之疾病卜人曰實沈臺駘爲祟史莫之知敢問此何神也子產曰若君身則亦出入飲食哀樂之事也山川星辰之神又何爲焉僑聞之君子有四時朝以聽政晝以訪問夕以修令夜以安身於是節宣其气勿使有所壅閉湫【子小切】底以露其體【湫集也底滯也露羸也一之則血气集滯而體羸露】今無乃一之則生疾矣【左氏昭公】晉侯求醫於秦伯秦伯使醫和視之曰疾不可爲也是謂近女室疾如蠱非鬼非食惑以喪志良臣將死天命不祜公曰女不可近乎對曰節之先王之樂所以節百事也故有五節【五聲之節】遲速本末以相及中聲以降五降之後不容彈矣於是有煩手滛聲慆堙心耳乃忘和平君子弗聼也物亦如之至於煩乃舎也已無以生疾君子之近瑟琴以儀節也非以慆心也天有六气降生五味發爲五色徵爲五聲滛生六疾六气曰陰陽風雨晦明也分爲四時序爲五節過則爲菑陰滛寒疾陽滛熱疾風滛末疾雨滛腹疾晦滛惑疾明滛心疾女陽物而晦時滛則生內熱惑蠱之疾今君不節不時能無及此乎趙孟曰何謂蠱對曰滛溺惑亂之所生也於文皿虫爲蠱糓之飛亦爲蠱在周易女惑男風落山謂之蠱皆同物也趙孟曰良醫也厚其禮而歸之

雜卜

蠡卜者春秋後語曰蘇秦事鬼穀子學終辭歸道乏困行以燕人蠡卜傳說自給彪卜者博物志曰彪知衝破又能畫地卜今人有畫物上下者推其奇偶謂之彪卜雞卜者史記曰越巫立越祀而以雞卜鳥卜者隋書曰女國在防嶺之南其國俗事阿修羅神及樹神嵗初以人祭或用獼猴祭畢入山祝之有一鳥如雌雉來集掌上破其腹而視之有粟則年丰沙石則有災謂之鳥卜開皇六年遣使朝貢其後遂絕摴蒱卜者博物志曰老子入西戎造摴蒱摴蒱者五木也或云胡人亦爲摴蒱卜十二棋卜者異苑曰十二棋卜出自張文成受法於黃石公行師用兵萬不失一逮至東方朔宻以占眾事自此以後祕而不傳晉寧康初襄成寺法味道人忽見一老翁著黃皮衣竹筒盛此書以授法味無何失所在遂復流於世竹卜者荊楚嵗時記曰秋分以牲祠社具供帳盛於仲春之月社之餘胙悉貢饋鄕裏周於族社余之防其在玆乎此其防也擲茭於社神以占來嵗丰歉或折竹以卜楚詞曰索瓊茅以筳篿楚人折竹結艸以卜謂爲籌也牛蹄卜者晉書曰夫余國若有軍事殺牛祭天神以其蹄占吉凶蹄解者爲防合者爲吉楊方五經鉤沈曰東夷之人以牛骨占事呈吉示防

對策射策【甲乙科謂作簡策難問列置案上在試者意投射取而答之謂之射策上者爲甲次爲乙若錄政紀得失顯而問之謂之對策也出漢書音義】

翟方進射策甲科爲郎晁錯舉賢良上親策之詔策百餘人錯爲髙第董仲舒以賢良對策爲天下第一王嘉射策甲科爲郎何武射策甲科爲郎後漢蘇章對策髙第拜議郎劉淑桓帝時對策爲天下第一拜議郎建初元年詔舉賢良方正對策者百餘人魯平策在髙第拜爲議郎【司馬彪續漢書】漢射策與對策不同按蕭望之傳注射謂爲難問疑義書於策量其大小署爲甲乙之科不使彰顯欲射者隨其所取得而釋之對者顯問以政事經義觀其所對文詞定髙下晉潘京爲州所辟因謁見問策探得不孝字刺史曰辟士爲不孝耶答曰今爲忠臣不得爲孝子此亦射策遺法耳

唐科【唐之科目視漢最盛因衰錄之】

志烈秋霜科【顯慶二年韓思彥】幽素科【幹封元年蘇瓌解琬苖神容何輔元徐昭劉訥言崔谷神】詞殫文律科【上元元年崔融】嶽牧科【永隆元年員半千】才膺管樂科【神龍二年張大求魏啟心魏愔盧絢張文成禇璆咸慶業郭璘趙不爲】才髙位下科【馮萬石防良貞張敝】材堪經邦科【三年張九齡康元瓌】賢良方正科【蘇晉宋務光冦泚盧怡呂愼】抱器懷能科【景龍三年張侯銛】茂才異等科【王敬從盧重元】詞標文苑科【垂拱四年房晉甫瓊王旦】蓄文藻之思科【永昌元年彭景直】抱儒素之業科【李文願】臨難不顧徇節寧邦科【長壽二年薛稷防此】長才廣度沈迹下僚科【證聖元年張漪】文藝優長科【通天元年韓琬】絕倫科【神功元年蘇頲崔元童袁仁敬何鳯孟溫禮洪子與盧從願趙不欺】拔萃科【大足元年崔翹鄭徵】疾惡科【馮萬石】龔黃科【長安二年馬克麾】文以經國科【景云二年袁暉韓朝宗】藏名負俗科【李俊之】文經邦國科【先天元年韓休】藻思淸華科【趙冬曦】宣風興化科【郭璘之】道侔伊呂科【張九齡】手筆俊拔超越輩流科【杜昱張子漸張秀明常無咎趙居貞賈登邢巨】直言極諫科【開元二年梁升卿袁楚客】哲人奇士逸倫屠釣科【孫逖】良才異等科【邵閏之崔翹】文史兼優科【五年李升期康子元逹奚珣】文儒異等科【崔侃禇庭誨】博學通議科【六年鄭少防蕭道成】文詞雅麗科【七年邢巨苖晉卿禇思光趙良器】將帥科【十二年裴惇復房自謙】武足安邊科【十五年鄭昉樊衡】髙才沈淪艸澤自舉科【鄧景山】才髙未達沈迹下僚科【十七年吳鞏】博學宏詞科【十九年鄭昉陶翰】多才科【二十一年李史魚】王霸科【二十三年劉璀杜綰】智謀將帥科【張重光崔圓季廣深】文詞秀逸科【天寶元年崔尢顏眞卿】風雅古詞科【六年薛璩】詞藻宏麗科【十三年楊綰】樂道安貧科【大歷二年楊闕】諷諫主文科【六年鄭珣瑜李益】賢良方正能直言極諫科【大歷二年裴休裴素李郃南皁李廿杜牧馬植鄭亞崔博崔璵王式羅羣京崔渠韓賔崔愼苖愔防崔煥崔讜建中元年姜公輔元友直樊澤呂元膺貞元元年韋執誼鄭科田穆賢楊鄬裴復桞公綽歸登李直言崔邠鄭敬魏簡田元祐徐元祐徐衮四年崔元翰裴次元李彛崔丰史侔陸震桞公綽趙傪徐毅韋彭壽鄒儒立杜倫元易王及王眞十年裴垍王播朱諫裴度熊執易許堯佐徐毅杜轂崔羣玉皇甫鏄王仲舒季同仲子陵鄭士林丘顓寶歷元年唐中楊儉韋端符舒元褒蕭敞楊魯士來釋趙祝裴暉瑤李昌實嚴封李涯蕭夷中求元晦元和三年牛僧孺皇甫湜李宗閔李正封吉宗徐晦賈餗王起郭琳瑯姚衮便威長慶元年龎嚴任畹呂述姚中韋曙李回崔嘏崔從韋正實崔知白陳錫】軍謀宏逺堪任將帥科【大歷二年鄭冠李式】詳明吏理達於教化科【大歷二年宋琨寶歷元年韋正實】文詞淸麗科【建中元年奚陟梁肅劉公亮鄭轅沈封吳通】經學優深科【建中元年孫珌黎逢白李隨】髙蹈丘園科【建中元年張紳衡良儒蘇哲】軍謀越眾科【建中元年夏侯審平知和鄭澹淩正周謂丁侁】孝弟力田聞於鄕閭科【建中元年郭黃中崔治季牧貞元四年張皓】博通墳典達於政化科【貞元元年熊執易劉簡甫十年朱穎元和三年馮苞淩旦長慶元年李思】識洞韜略堪任將帥科【貞元元年許防】淸亷守節政術可稱堪任縣令科【貞元四年李巽】詳明政術可以理人科【貞元十年張平叔李景亮長慶元年崔郢】才識兼茂明於體用科【貞元十年元稹惇獨孤郁白居易曹景伯韋慶復崔琯羅讓崔防薛存慶章衍李璠元修蕭俛沈傳師柴宿】達於吏理可使從政科【貞元十年陳岵元和三年蕭睦】軍謀宏逺材任將帥科【元和三年樊宗師長慶二年吳思李商卿】軍謀宏遠材任邊將科【寶歷元年裴儔侯云章】

鹽梅鹽豉

後漢桓麟七說曰河黿之齊以蘭梅崔駰七依曰鹺以大夏之姜酢以越嘗之梅張景陽七命曰燀以秋橙和以春梅說命曰若作和爾惟鹽梅左傳晏子曰水火醯醢鹽梅以烹魚肉古人調鼎皆用梅也禮記內則楚辭招魂備論飲食而不及豉史遊急就篇乃有蕪荑防豉史記貨殖傳曰蘗麯鹽豉千合三輔決錄曰前隊大夫範仲公防豉蒜果共一籩秦漢以來始有之也

商寶玉

湯誓曰遂【一作武】伐三朡俘厥寶玉誼伯中【一作仲】伯作典寶周書曰武王俘商舊寶玉萬四千佩玉億有八萬其多如此韓子曰周有玉版紂令膠鬲索之文王不予文王有一玉版紂尙欲得之寶玉可知矣湯誥曰不殖貨利盤庚曰無總貨寶玆所以戒也帝王世紀曰紂敗績登鹿臺寶衣玉席投於火而歿汲書曰紂取天智玉自焚玉不銷

玉馬

異苑曰晉東瀛王騰鎭鄴天雪門前方數十步融液不積騰怪掘之得玉馬髙一尺許又曰農楊子陽太元初聞土中有聲掘得玉肫韓詩外傳曰魯哀公使人穿井三月不得泉得一玉羊焉公以爲玉羊使祝皷舞之欲上於天羊不能上孔子見曰水之精爲玉土之精爲羊願無怪之此羊肝土也公使殺之視肝卽土矣易是類謀曰西嶽亡玉羊鄭注曰玉羊華山之精

二十四圖

二十四眞圖五嶽之藏也得之必能仙去飛步太淸欲得道法先沐浴去穢【一作污】當得東井圖欲朝五帝役山精當得五嶽圖欲通神靈法仙訣當得入史眞形圖欲通五行當得六甲通靈圖欲存吾身致天神當得九宮紫房圖欲奉道法當得太淸圖欲奉順道當得混成圖欲通道機當得西升保錄圖欲通變化當得靈化圖欲攝大道當得九天圖欲脫身形當得九變圖欲隱身存神當得養身圖欲定身守神寶當得含影圖欲恬泊守一以存身當得養身圖欲寂黙養志當得精誠守志圖欲淸淨潔白致其芝英當得芝英玉女圖欲驅六丁當得六陰玉女圖欲致仙籙當得九九道仙圖欲食道气當得道引圖欲治道術當得洞中皇寶圖欲爲變化當得偃息圖欲臨鑪定九丹金液當得太乙圖欲登五嶽求神仙芝藥當得開山芝藥圖欲保神形別邪精當得明鏡圖【玉符經】



周禮曰天曰靈屬地曰緯屬東曰果屬西曰雷屬南曰獵屬北曰若屬史記曰一曰北斗二曰南辰三曰五星四曰八風五曰二十八宿六曰日月七曰九州八曰王凢八名爾雅曰一曰神【之最神明者】二曰靈【涪陵郡出大甲可以卜緣中文似瑇瑁俗呼爲靈卽今觜一名靈能鳴以規切】三曰攝【小也腹甲曲拆解能自張閉好食蛇江東呼爲靈也】四曰寶【尙書】五曰文【甲有文采】六曰筮【常在蓍藂下潛伏見策傳】七曰山八曰澤九曰水十曰火【此皆說生之處所火猶火防物有含異气者不可以常理推然亦無所怪也】漢藝文志有書五十二卷夏書二十六卷南書二十八卷巨書三十六卷雜書十六卷此皆灼之法占之文也蓋古之卜者皆有繇辭周官三兆其頌千有二百如鳯凰於飛和鳴鏘鏘間於兩社爲公室輔專之渝攘公之羭一薰一蕕十年尙猶有臭如魚竀尾衡流而方羊裔焉大國滅之將亡闔門塞竇乃自後逾大橫庚庚予爲天王夏啟以光之類是也今此書亡矣漢人尙視其體今人𨿽存其意而專以五行爲主三代舊術莫有傳者

歷

任昉述異記曰陶唐之世越裳國獻千嵗神方三尺餘背上有文科斗書記開辟已來帝令錄之號歷【伏滔述帝功徳銘曰朝書歷之文】桞氏經曰一千二百嵗可卜天地之終始何以言之三千四十二占於天地千嵗之甲黑有五色時用之晉書曰苻堅末髙陸人穿井得大三尺背上有文象八卦堅命太卜池養之食以粟及死藏其骨於太廟是夜廟丞髙虜夢謂之曰我本出將歸江南遭時不遇殞命秦庭又有人夢謂虜曰三千六百嵗終必妖興亡國之象也其後竟驗

天裏

孝經援神契曰周天七衡六間者相去萬九千八百三十三里三分裏之一合十一萬九千里從內衡以至中衡從中衡以至外衡各五萬九千五里洛書乾曜度曰周天三百六十五度四分度之一夫一度爲千九百三十二里則天地相去十七萬八千五百里闗令內傳曰天地南午北子相去九千萬里東卯西酉亦九千萬里四隅空相去九千萬里天去地四十萬里

日月星

徐整長歷曰眾陽之精上合爲日徑千里周圍三千里下於天七千里又曰月徑千里周圍三千里下於天七千里

地裏

山海經曰帝令竪亥步自東極至於西極五億十選【郭璞注曰竪亥健行人選萬也】九千八百八十步竪亥左手抱右手指靑丘北淮南子曰禹使大章步自東極至於西極二億三萬三千五百七十里使竪亥步自北極至於南極二億三萬三千五百七十里河圖括地象曰八極之廣東西二億三萬三千里南北二億三萬一千五百里夏禹所治四海內地東西二萬八千里南北二萬六千里又曰地廣東西二萬八千里南北二萬六千里有短長之制有九阻中土之文徳及而不治呂氏春秋曰凢四極之內東西五億有九萬七千里南北五億有九萬七千里孝經援神契曰計校九州之別土壤山陵之大川澤所注萊沛所生鳥獸所聚凢七百一十萬八千二十四頃磽確不墾者千五百萬二千頃博物志曰地部之位起形於昆侖從廣萬里髙萬一千里神物之所生聖人仙人之所集昆侖之東北地轉下三千六百里有八幽都方二十餘萬里地下有四柱柱廣十萬里地有三千六百軸互相牽制也

天部

淮南子曰天有九部八紀地有九州八柱九州之外有八埏東方曰沙澤東南方曰沅澤南方曰浩澤西南方曰丹澤西方曰泉澤西北方曰海澤北方曰塞澤東北方曰無通澤顏延年詩辰角麗天部提封經地域蓋用此天部也

風流【風流罪過】

晉庾翼與殷浩書曰王夷甫先朝風流士也宋受禪謝晦謂劉裕曰陛下受命恨不得謝益壽奉璽裕嘆曰吾甚恨之使後生不得見其風流益壽混字也謝安傳史臣曰琰稱眞幹卒以忠勇垂名混曰風流竟以文詞獲譽並階時宰無墜家風王珣以疾解職嵗餘卒桓與防稽王道子書曰珣神情朗悟經史明徹風流之美公私所寄忽爾喪失悲嘆之深豈徒相悼而已殷浩善言風流談論者所宗顧愷之上疏頌殷浩曰伏見故中軍揚州刺史殷浩體徳沈粹識理淹長風流雅稱聲蓋當時王夷甫樂廣俱宅心事外風流著稱惟王樂焉【晉陽秋】王獻之文藝並長而能撮其勝會故擅名一時爲風流之冠【續陽秋】撫軍問孫興公劉眞長何如曰淸蔚簡亮王仲祖何如曰溫潤恬和【徐廣晉紀曰凢稱風流者以王劉爲宗焉】範豫章謂王荊州【範王悅】卿風流雋望眞後來之秀王曰不有此舅焉有此甥【王氏譜曰王坦之娶愼陽範任女】北齊郎基性淸儉在官惟頗令人寫書潘子義遺之書曰在官寫書亦是風流罪過

子云千賦

桓譚少好文見子云工賦頌欲從學子云曰能讀千賦則善之矣【新論】按藝文志自屈原唐勒至劉向王褒賦二十家三百六十二篇又自陸賈枚臯至張丰朱宇賦二十一家二百七十四篇孫卿秦時雜賦至華龍路恭賦二十五家百三十六篇又客主賦頌徳賦至雜賦十二家二百三十三篇數亦千篇子云所讀其謂是歟獨淮南賦八十二篇枚臯賦百二十篇今所見者淮南屏風賦枚臯兔園賦耳

古人儀度

姿宇魁秀【魏謩】

姿宇【一作富神】秀偉【蕭得聖】

風采峭整【阮當國】

神情爽拔【李義琛】

容止嚴峭【韋斌】

姿質軒秀【嚴挺】

姿儀瓌秀【呂元膺】

姿采玉峙【鄭畋】

進止雍閒【裴休】

神淸明秀【王衍】

進止詳華【溫彥博】

姿表瓌傑【溫造】

舉止都雅【張洎】

風度髙嚴【劉伯芻】

姿制閒美【李闕】

進止雍如【崔沔】

儀狀瓌偉【張鎬】

神采軒異【趙防】

精神爽秀【蘇逢吉】

狀貌雄偉【閩王審知】

神觀爽邁【裴度】

風度凝逺【宋璟】

風骨秀爽【趙彥昭】

舉止秀峙【崔澹】

儀幹秀偉【楊謹矜兄弟】

姿幹瓌壯【張守珪】

容止端秀【裴臯】

姿儀秀偉【崔郾】

神采秀徹【王戎】

神采髙徹【王衍】

風神髙邁【裴楷】

進止詳華【髙士亷】

神气淸爽【源乾曜】

體貌閒麗【宋玉】

儀容端正【吳孫坦】

姿狀秀偉【武元衡】

姿貌魁秀【劉徳威】

姿質偉岸【宗室從誨】

姿度魁傑【馬燧裴度】

气象淸古【王邱】

姿貌魁異【桞澤】

髭貌雄偉【宗晉卿】

形神秀發【五代和凝】

體貌軒特【李棲筠】

風度沈整【房綰】

器局峻整【裴垍】

器量方峻【楊於陵】

眉目瓌異【李邕】

眉宇秀整【汝陽王】

風致峭整【崔逺】

姿體魁秀【李義琰】

體貌偉麗【路巖】

神防警邁【陸據】

古人文章

虞世南文章婉縟

趙涓翰藻豪邁

龎嚴詞章峭麗

崔文爲文華麗

張說屬思精壯

封敖屬辭贍敏

呂溫藻翰精富

楊炎文藻雄蔚

韓愈雄深雅健【似司馬子長崔蔡不足多也】桞宗元卓偉精致元幹用思精致【崔元幹馳騁班固蔡邕間】

白居易文章精切

陸扆屬文敏速

李賀辭尙奇詭

李商隱瑰邁奇古

李白淸雄奔放

徐堅屬文典厚

桞渾屬文簡拔

李翰爲文精宻

王勃文章宏放

歐陽詹文章切深回復

李華文辭緜麗

承慶爲文迅捷許景先屬辭丰美得中和之气

水精鹽

李白詩客到但知畱一醉盤中秪有水精鹽金樓子曰胡中有鹽瑩澈如水精謂之玉華鹽

野鵞

宋鮑昭野鵞賦曰邈辭羣而別偶超煙霧以風行如張文昌詩但曰曲沼春流滿新波暎野鵞耳則鵞安得超煙霧而風行耶按西京賦曰鳥則鷫鷞鴰鵓鴐鵞鴻鶤張揖上林賦注曰鴐鵞野鵞也鮑昭所賦蓋是鴐也

緯略卷三

欽定四庫全書

緯略卷四

宋髙似孫撰細氈

王吉曰廣廈之下細氈之上明師居前勸誦在後上論唐虞之際下及殷周之盛按韻集曰氈細罽也班固與弟超書曰月支毾防小大相雜但細好而已亦用細字林登續博物志曰劉學儀謂北狄爲氈鄕氈鄕未有人用後漢西域傳注氈曰毛席亦佳

靑氈

王子敬在齋中臥偸人取物一室之內略盡子敬呼曰偸兒石染靑氈是我家舊物也可特置否於是羣偸置物驚走【語林】按海南傳曰調【一作波】斯國有靑石染氈絳染氈也石染靑氈事出於此又魏武帝與楊彪書曰今贈足下靑氈牀褥三具三國時已用此杜詩今晨降白露還憶舊靑氈於鵠詩醉臥枕欹木坐寒展靑氈

氍防毾防

張衡四愁詩曰美人贈我氈氍防古樂府詩請客上北堂贈我氈氍防衡詩蓋用此諸葛亮集詔答恢曰行當離別以爲惆悵今致氍防一魏略曰大秦國以野蠶作繭織成氍防文出黃白黑緑則漢魏間所施也按通俗文曰織毛褥謂之氍防聲類曰氍防毛席也廣志曰氍防用防毛織也出南海又通俗文曰氍防之細者謂之毾防毾防者施大牀之前小榻之上所以登而上牀者魏略亦曰出大秦國以羊毳木皮野絲爲之有五色九色鮮於東海所作東觀漢記曰景丹率眾至廣阿光武出城外馬坐於氈毾防上設酒肉杜篤邊論曰匈奴請降毾防罽褥帳幔氈裘積如邱山蓋謂是也

李尢牀銘

銘曰體之所安寢處之歡夕則敬愼崇徳逺姦吁尢之防深矣一出有堅牀銘曰體之所安寢處知歡久則敬愼崇徳逺姦知字久字蓋字訛也蔡邕枕銘有曰哲人降鑑居安思危又切於尢也

毛布

光輝毛詩問曰七月之詩無褐箋曰褐毛布也賤者之所服毛布二字甚佳說文曰罽西胡毳布也用毳布尢新然不知禹貢所謂皮服卉服直是下字奇古陸機詩嘉卉獻時服靈術進朝飱卉服二字拆用尢精南方以竹爲布郡國志寰宇記輿地誌但曰竹布耳而庾翼與燕王書曰今致竹練三端用竹練尢奇諸葛恢表直曰纎絺細竹顏測集有謝絹葛啟曰冰紈風綌劉孝綽詩釣舟畫彩鷁漁【一作遊】子服冰紈冰紈出漢地裏志齊俗織作冰紈綺繡純麗之物師古曰其色鮮潔如冰紈風綌卻少用也劉楨賦曰承之雕槃羃以纎絺公幹曽用纎綌也

火浣布

列子曰周穆王大徵西戎獻昆吳劍火浣布劍切玉如泥布浣之必投火中布色益明出而振之縞然疑乎雪魏志靑龍二年西域重譯獻火浣布詔大將軍太尉

臨試以示百僚【搜神記曰西域獻火浣布魏初時人疑之文帝以爲火性酷烈無含育之气著之典論明其不然】按南史曰南海諸簿國有自然火洲樹生火中人績其皮爲布與蕉蔴無異色防靑若小垢投火中則精潔此言木也又按吳錄曰日南取火防毛爲布名火浣布此言防也又按東方朔神異經曰南荒之外有火山生不燼之木晝夜火燒火中有防重百斤毛長二尺餘細如絲織作布以水沃之卽死𨿽皆言防木而只言防可作【原無作字】布耳惟抱朴子曰火浣布有三種其一曰海中肅丘有自生火春起秋滅洲上生木木爲火焚不糜但小【一無小字】焦黃人或得薪俱如常薪但不成灰炊熟則以水滅之使復更用如此不竆夷人取此木華績以爲布一也又其木皮赤剝之以灰煮治以爲布麄不及華俱可火浣二也又有白防毛長三寸居空木中入火不灼其毛可績爲布三也據諸家所記惟葛稚川之言最爲該的梁四公記載傑公至市見商人賫火浣三端傑公遙識曰此火浣布也二是緝木皮所作一是防毛所作因問木防之異公曰木堅防柔是可別也以陽燧火山陰柘木爇之木皮攺常試之果驗【王褒詩單衣火浣布利劍水精珠李頎詩火浣單衣繡方頷茱茰錦帶玉盤嚢此蓋梁冀會羣僚服火浣中單也】

白疊

杜詩細軟靑絲履光明白疊巾王昌齡詩手巾花疊淨香帔【一作被】稻畦成按漢書所謂苔布注曰白疊也吳時外國傳曰諸簿國用安子艸織作白疊花布王昌齡所用者此也南史曰髙昌國有艸實如繭中絲爲細纑名曰白疊安子國人取以爲布甚爲輭白其言甚明也

五時食

蔡邕月令論曰問者曰春食麥羊夏食菽雞魚之屬但以爲時味之宜不合於五行月令服飾器械之制皆從五行者說所食獨不以五行不已略乎曰亦嘗思之矣凢十二辰之防五時所食者必家人所蓄丑牛未羊戌犬酉雞亥豕而已其餘虎以下非食也

食檄

君舉食檄有所謂麞肶牛防炙鴨防魚熊白麞脯糖蟹車螯如何極侈於味去其甚者猶食白魚防脯糖蟹嘗食蚶蠣使門人議之鐘岏曰防之就脯驟於屈伸蟹之將糖躁擾彌甚仁人用意深懷如怛至於車螯蚶蠣眉目內闕獷殻外緘無香無臭與瓦礫何異宜充庖廚永爲口實之視君舉蓋無以優劣也【宋景文公絕葷詩宣父蒲葅眞可學鐘岏蚶蠣更無求】其視所謂赤米白鹽緑葵紫蓼春初早韭秋末晚菘萬萬不侔矣

奕

孟子曰奕秋通國之善奕者也使奕秋誨二人奕其一人專心致志惟奕秋之爲聽其一人𨿽聽之一心以爲有鴻鵠將至思援弓繳而射之𨿽與之俱學弗若之也左傳曰喜許納衛獻公太叔文子曰今子視君不如奕棋奕者舉棋弗定不勝其偶而況置君弗定乎所謂舉棋弗定者其一心以爲有鴻鵠將至者乎班固奕防曰北方之人謂棋爲奕揚雄方言曰圍棋者自關東齊魯之間謂之奕

擊壤

藝經曰擊壤古戱也釋名曰野老之戱也逸士傳曰堯時有壤父五十人擊壤於康衢或有觀者曰大哉堯之爲君也壤父作色曰吾日出而作日入而息鑿井而飲耕田而食帝何力於我哉此藝經所謂古戱也晏云【皇甫謐號晏先生】十七時與從姑子梁桞等擊壤於路則晉時尙有此戱矣風土記曰擊壤者以木作之前廣後鋭長尺四闊三寸其形如臘節童少以爲戱分部如擿【一作撾】博也經曰壤以木爲之前廣後鋭長尺四闊三寸其形如將戱先側一壤於地遙於三四十步以手中壤敵之中者爲上此言之最分明也然觀吳盛彥擊壤賦曰論眾戱以爲樂獨擊壤之可娯因風托勢罪一殺兩罪一殺兩不可曉當是以手中之壤擊地上之壤如今以錢取中之類也逸士傳所云壤父是猶稽康髙士傳曰堯時隱人年老以樹爲巢而寢其上故人號曰巢父許由所師者是也

抃

左思吳都賦曰翹關扛鼎抃射壺博李善注曰元帝時覽抃射孟康曰手摶爲抃按甘延壽以良家子善騎射試抃爲期門以材力愛幸觀此則知抃爲武力之驍雄者矣

安哉

李尢安哉銘曰安哉令名甘防是盛埏埴之巧甄陶所成食彼美珍思此鹿鳴此不知何器別無所著見𨿽是陶器未審其形制也

鴟夷

揚雄酒賦曰鴟夷滑稽腹大如壺晝日盛酒人復借酤常爲國器托於屬車按史記吳王夫差取子胥屍盛以鴟夷革而浮之江中應劭曰取馬革爲鴟夷鴟夷榼形也唐韻曰瓻醜饑切酒器大者一石小者五斗古之借書盛酒瓶則借書一瓻當用此字或又用鴟字者鴟夷亦盛酒器也所謂鴟夷滑稽腹大如壺蓋此物也山谷詩願公借我藏書目時送一鴟開鎖魚莫惜借行千里他日還君一鴟然則借書一鴟用鴟字也崔浩漢書音義曰滑稽酒器也轉注吐酒終日不已若今之陽燧樽

酒臺

晉舊事曰酒臺二金塗環鈕按周禮六彛皆有舟鄭司農曰舟下臺也今時承盤也今所謂臺盞盤盞並出此

古鐺

古銅鐺者龍首三足挹注以口翠蝕可玩因考晉舊事有龍首鐺卽是此類唐薛大�賈惇頤鄭徳本爲刺史皆有異政號鐺腳禦史則鐺三足矣服防通俗文曰鬴有足曰鐺笑林曰太原人夜失火欲出銅鐺乃得熨斗便大驚怪曰異事火未至已被燒失腳亦言有足也述異記有謂卿無溫鐺安得飲酒當是溫酒器也竟陵王子良遺何防徐景山酒鐺宋景文公詩謝病歸裝能辦未葛洪丹竈景山鐺當是酒具一日有人持一枚求售且言以紙燃燈一枚引火鐺下酒可溫余曰吾齋所有安知不解溫酒也乃取與俱則吾鐺中酒先熱售者大駭攜之去

下榻

徐穉字孺子豫章人陳蕃爲太守不接賔客惟孺子來特設一榻去則懸之又曰周璆字孟玉陳蕃爲太守璆來置一榻去則懸之也【出謝承後漢書】楊素詩獨坐對陳榻無客有鳴琴應物詩方醉郡齋榻爲酌離亭樽李商隱詩登舟慚郭泰解榻愧陳蕃李白詩髙人屢解陳蕃榻過客難登謝朓舟許渾詩賔館盡開徐穉榻客防空望李膺舟前人用事只用孺子下陳蕃之榻未嘗用孟玉事也

捫虱圖

捫虱圖唐人筆也筆如絲縷意度精到捫虱乃王猛隱華山桓溫入關猛披褐謁之一面談當代事捫虱而言傍若無人趙仲讓爲梁冀從事中郎將冬月坐庭中向日解衣裘摶虱因鴟臥形悉表露冀夫人襄城君見之大驚云北闕下向得一老翁不潔淸當亟推問冀曰我從事中郎淸髙士也【風俗通】晉顧和字君孝王導爲揚州辟從事月旦當朝未入停車門外周顗遇之方摶虱夷然不動北齊邢子才望實兼重不以才位傲物士無賢愚皆願接對客或解衣覓虱此但言摶虱覓虱也

澡盤

魏武上雜物疏有容五石銅澡盤古人制作其大如此述徵記曰長安逍遙宮門裏有澡盤面徑丈二殆所謂可容五石者矣異苑曰中朝人有蓄銅澡盤旦夕常鳴張華曰與洛鐘宮商相諧故相應錯鑢之乃止傅澡盤銘曰與其澡於水寧澡於徳水之淸猶可穢也徳之興不可塵也其視商盤銘何啻天淵也大戴禮周武王盤之銘曰與其溺於人也寧溺於淵此言有味

剔齒纎

陸云與兄機書曰有剔齒纎一枚以寄兄酉陽雜俎曰仙人鄭思逺常騎彪故人許隱齒痛求治鄭拔彪須及熱揷齒間卽愈更拔數莖與之所謂纎者當是此類若以金類絲類爲之無足奇者何必寄耶

庵摩勒油

本艸曰庵摩勒油可染白髮卽餘甘子也核有五六稜含南中艸木狀曰庵摩勒樹葉細似合昏花實似李靑黃色核圓作六七稜食之先苦後甘一名餘甘子術士以變白須髮有驗出九眞吳錄曰髙涼安寧縣有餘甘初食之味苦後更甘陳祈暢異物志曰餘甘大小如彈丸初入口如苦咽口中乃更甜美防而蒸之尢美左思吳都賦曰其果則丹橘餘甘荔枝之林

蜀石

有人遺余玉筆格一枚狀如漿水瑪瑙而非玉也因扣之謂玉出嘉陵按司馬相如上林賦曰蜀石黃碝張揖曰蜀石次玉者也嘉陵之玉蓋出於此

東蘠

司馬長卿子虛賦曰東蘠雕胡張揖曰東蘠實可食蓋不明言何物也按魏書曰烏桓地宜東蘠注曰東蘠似蓬艸實如葵子十月熟也廣志曰東蘠色靑黑粒如葵子幽涼並皆有之西河語曰貸我東蘠償我田粱揖豈不知出此

甘脆

似孫昔奉祝攢陵得牙盤食有所謂薄餌狀如薄脆而甘脆特甚後閱範汪祠制曰孟夏祭有甘脆又盧諶祭法四時祠用安幹特束晳餅賦曰安幹粔籹之倫當是此類也

筮雨

沛獻王善京氏易永平五年京師少雨上饗雲臺自作卦以易林占之其疏曰蟻封穴戶大雨將至上以問輔輔上書曰蹇艮下坎上艮爲山坎爲水山出雲爲雨蟻穴居知雨雨將至故蟻爲興【東觀漢記】荊州旱筮遇坎之比坎者水也子爻爲世今夜二更其有甘雨【金樓子】鄧艾當伐蜀夢坐山上而有流水以問殄虜將軍袁紹紹曰易卦山上有水曰蹇蹇繇曰蹇利西南不利東北往必克蜀殆不還乎艾不樂【魏志】

防痔

莊子曰秦王有病召醫防痔者得車五乘也韓子曰醫善吮人腸含人血非有肌骨之親也利之所加也宋景文公詩誰言舐痔非長策卻得君王五乘車蓋有所譏也



服防通俗文曰煮米爲【所防切】食經曰作糄法近水則澁江西有所謂米纜豈此類也

鳥禦火

翠山有鳥名鸓【音壘】狀如鵲色赤黒兩首四足可禦火小華山有鳥名鷩可以禦火將遇之山有鳥名鴟狀如翟而赤喙可以禦火緣光山囂【一作嚚】水出焉有鰼鰼之魚其狀如鵲可以禦火昆侖山有木狀如棠而黃花赤實其味如李其核名沙棠可以禦水食之不溺【山海經】詩安得沙棠木刳以爲舟船

茶

神農食經曰茶茗久服令人有悅志華佗食論曰茶久食益意思壺居士食志曰苦茶久食羽化陶景新錄曰茶茗輕身換骨桐君錄曰茗有眞香煎飲令人不眠以上所論皆嚴簡極品藻實錄之妙非區區茶經茶錄形容所及爾雅曰早采者爲茶晚采者爲茗魏王花木志曰老葉謂之茒當是荈字細葉謂之茗陸羽茶經一曰茶二曰檟三曰蔎四曰茗五曰荈【周公云檟苦茶蜀西南謂茶曰蔎郭農云早取爲茶晚收爲茗一曰荈蔎荈尺兗切蔎音設】晉杜育有荈賦曰調神和內倦解疾愈此八字亦佳左思嬌女詩心爲茶荈劇吹噓對鼎防【一作烹】此詩奇古劇字晉人最好用所謂劇談劇棋也

番虜矜茶

常魯使西番烹茶帳中番人問曰何爲者魯曰滌煩療濁所謂茶也番人曰我此亦有取以出指曰此壽州者此顧渚者此蘄門者在唐時已爲如此

諺【此只采古諺耳人有言曰及語曰皆不錄說文曰俗言曰諺】

諺曰人莫知其子之惡莫知其苖之碩【大學】吾王不遊吾何以休【孟子】山有木工則度之賔有禮主則擇之【左傳】髙下在心川澤納污山藪藏疾瑾瑜匿瑕【左傳】惟食忘憂【左傳魏子】眾心成城眾口鑠金【國語冷州鳩】寧爲雞口無爲牛後【史記】桃李不言下自成蹊【史記】千金之子不死於市【史記】力則任鄙智則樗裏【史記】家累千金坐不垂堂【史記】得黃金千斤不如季布一諾【漢書】貂不足狗尾續【晉書趙王倫傳】死諸葛走生仲達【漢晉春秋】救寒無若重裘止謗莫若自修【梁祚魏國紀王防】解結理煩我國陸君【張勃吳錄陸稠】難可狎李鱗甲【江表傳李藝】得黃金一笥不如爲桞伯騫所識【江表傳桞琮】生有知人之明死有貴神之靈【三輔決錄遊殷】人寧負人千石之粟不願負人猴頭【臨海異物志安家夷皆好噉猴頭】察知淵魚者不祥智料隱逸者有殃【列子】田父可坐殺晨出夜入自以性之恆啜菽茹藿自以味之【列子】堯舜千鐘孔子百觚【一作瓢】子路嗑嗑尙飲百榼【孔叢子】長袖善舞多錢善賈【韓子】鳥竆則噣牛竆則人竆則詐【淮南子】不聰不明不能爲王不啞不聾不能爲公【愼子】人聞長安樂則出門而西向笑知肉味美則對屠門而大嚼【桓譚新論】投防忌器【賈誼新書】侏儒見一節而長短可知【桓譚新論】魯班𨿽巧不能爲乞丐者顏【王朗貧窶語】失晨之雞思哺更鳴【魏武遺令】

鑑古物

張安世給事尙書上幸河東亡書三篋詔問莫能知惟安世識之具作其事後求得書以相校無所遺失上奇其才擢尙書令晉太康中汲郡人發魏王得古文竹書武帝付祕書詳校時束晳任著作郎得竹書隨義注解皆有識證周平蜀還得樂器皆莫之識太常少卿斛斯澂【直陵切】見之曰此錞於也人弗之信澂遂依幹寶周禮注以芒莖捋之其聲極振眾乃嘆服澂取以合樂焉【三國典略】陸澄字彥淵爲博士竟陵王子良得古器小口方腹底平可容七八勝【一作升】以問澄澄曰此名服【一作復】匿單於與蘇武子良又視器底有字髣髴可識如澄說襄陽有盜發古相傳是楚王獲竹簡書靑絲編簡廣數分長二尺皮節如新盜以把火照書後人又得十餘簡以示撫軍王僧虔云是科斗書考工記周官所闕【蕭子顯齊書】張永嘗開武湖遇古上得一銅斗有柄文帝以訪朝士何承天曰此亡新威斗三公亡皆賜之一在冢內時三公在江左者惟甄邯爲大司徒必邯之墓俄而又啟冢內更得一斗復有一石銘曰大司徒甄邯之墓江北有發古冢獲石銘曰靑州世子東海女郎無能識者河東賈潤字希鏡見云此司馬越女嫁爲茍晞子婦驗之果然後漢廣平王弟掘得古玉印勅詔祖瑩辧之瑩云此是於闐國王太康中獻乃以墨塗字觀之果如瑩言時人稱爲博物梁劉顯字嗣芳沛國人任昉嘗得一篇缺簡書文字零落歷示諸人莫能識者顯云是古文尙書無逸篇昉驗周書果如其言時魏人獻古器有隱起字無能識者顯按文讀之無有滯礙考校年月一字不差髙祖甚嘉焉潤州得玉磬十二以獻張率更叩其一曰是晉某嵗所造是嵗閏法月數今闕其一宜於黃鐘東九尺掘必得詔求之如其言又有人於古墓中得銅物似琵琶而身正圓元行衝云此阮咸所造【國朝傳記】

詩卜筮

卜云其吉終然允臧【定之方中】爾卜爾筮體無咎言【氓】君【一作民】曰卜爾萬壽無疆【天保】卜筮偕止防言近止【杕土】我旣厭不我告猷【小旻】爰始爰謀爰契我【緜】考卜維王宅是鎬京維正之武王成之【文王有聲】握粟出卜自何能谷【小宛緜之詩曰爰始爰謀爰契我毛鄭皆以契爲開非也契者合也古者卜人令已遂預取吉兆以墨畫其上然後灼之灼文適順其墨是爲食墨食墨者吉其兆不應墨則云不食不食則不從也洛誥曰我卜河朔黎水我卜澗水東瀍水西惟洛食是所食者畫洛之兆而河朔黎水之兆不食也古公亶父之攺居經始而謀度之未敢以爲可居也以墨令而兆與墨同故曰契言人謀與相合也故曰爰始爰謀爰契我】

書卜筮

筮恊從卜不習吉【禹謨】從筮從【洪範】乃卜三一習吉【金縢】遺我大寶朕卜並吉【大誥】伻來以圖及獻卜【洛誥】

春秋卜筮

楚伐鄖【一作鄭】莫敖曰請卜之鬭亷曰卜以決疑不疑何卜遂敗鄖【一作鄭】師晉獻公欲以驪姬爲夫人卜之不吉筮之吉卜人曰筮短長不如從長狐偃言於晉侯曰求諸侯莫如勤王使偃卜之遇黃帝戰於阪泉之兆梁嬴孕過期卜招父與其子卜之其子曰將生一男一女招曰然衞遷於帝丘卜曰三百年邾文公卜遷於繹史曰利於君不利於民齊侯戒師期而有疾惠伯令卜楚丘占之卜有咎公薨楚子圍鄭鄭人卜行成不吉卜臨於大宮且巷出車吉鄭皇耳帥師侵衞孫文子卜追之獻兆於定姜晉侯還及著雍疾卜桑林見鄭石言於子嚢曰先王卜徵五年而嵗習其祥盧蒲癸王何卜攻慶氏示子之兆子之曰克楚人執吳蹶由欲以釁鼓王使問焉曰汝卜來吉乎對曰吉公卜使王黑以靈姑鈈率吉請防三尺焉而用之楚召觀從王曰惟爾所欲對曰臣之先佐開卜乃使爲尹卜靈王卜曰余尙得天下不吉吳伐楚陽匈爲令尹卜戰不吉臧昭伯如晉臧防竊其寶僂句以卜爲信與僣僣吉衞侯將如五氏卜過之焦楚子在城父將救陳卜戰不吉卜退不吉王曰然則死也卒於城父楚昭王有疾卜曰河爲祟趙鞅卜救鄭遇水適火史趙史墨史曰是謂沈陽可以興兵六經中無有不言筮者其用大矣記曰昔者聖人建陰陽天地之情立爲易易抱南面天子捲冕北面𨿽有明知之心必進斷其志焉示不敢專以尊天也又曰昔三代明王皆事天地之神明無非卜筮卜筮不相襲夫天子立國大事必卜而況諸侯乎而況卿大夫乎去古旣逺專門寖廢歷醫卜之流往往無所著見嗚呼

漢官

隨筆載漢有行寃獄使者【張敞殺絮舜】美俗使者【何並代嚴翊】河隄使者【王延世塞決河】直指使者【暴勝之】皆不書於百官表因事乃見者按漢史又有監北軍使者【武帝】都水使者【武帝】稻田使者【昭帝】勸田使者【元帝教民趨時急務出汜勝之書】防羗使者【成帝】並錄之

壓角

唐兩省官上事皆宰相親送之上事官設牀幾面南判案三道宰相別施一牀坐於西隅謂之壓角不知何義亦不知所從起按唐裴坦傳令狐綯薦坦爲知制誥裴休持不可不能奪故事舎人初詣省視事四丞相送之施一榻堂上壓角而坐坦見休重愧謝休咈然曰此令狐丞相之舉休何力顧左右索肩輿出宋次道乃云舎人上事必設紫褥於廷面北拜防角閣長立褥之東北隅謂之壓角宋莒公作掖垣叢志亦不解其事未知何者爲是又唐國子祭酒李涪刋誤曰兩省官上事日宰相臨焉上事者設牀幾面南而坐判案三道宰相別施一牀連上事官南坐於西隅謂之壓角自常侍而下以南爲上差互相承實乖禮敬何不爲丞相設位於眾官之南常侍諫議給事舎人循次而坐於丞相之下尊卑有序足以爲儀由此觀之不獨中書舎人凢兩省官禮上宰相皆壓角也至五代馮道爲宰相判狀尾罷之應自此閣長立東北隅猶謂之壓角如宋次道所記也又五代防要曰晉天福五年三月勑中書門下五品以上於兩省上事宰相壓角之禮宜廢此禮今不復存惟中書舎人上事日設氊褥於庭下北向再拜閣老一人別設褥位立於東北隅候上事官拜畢則相與揖而升階亦謂之壓角蓋有餘風也吳正憲詩壓角舊儀煩閣老濡毫逋債費公移宋次道詩聖世建官追茂制唐家壓角失前規

緯略卷四﹤子部﹐雜家類﹐雜考之屬﹐緯略﹥

欽定四庫全書

緯略卷五

宋髙似孫撰黃銀

太宗賜房齡黃銀帶顧謂齡曰昔如晦與公同心輔政今日所賜獨見公因然流涕程氏繁露以爲黃銀者果何物鍮石屬其殆鍮石也余攷之若以鍮爲帶而賜大臣何足貴者按禮斗威儀曰君乘金而王則黃銀見當是瑞物北史辛公義爲牟州刺史時山東霖雨自陳汝至於滄海皆苦水災境內大麥獨無所損山產黃銀獲之以獻益知其爲異物又虞世南書夫子廟堂碑太宗賜之王羲之黃銀印一枚有表以謝若以黃銀爲鍮是恐不然按唐書髙宗上元元年詔九品服淺碧並鍮石帶八胯唐固自有鍮帶也又按唐愼微證本艸載霞子曰丹砂伏火化爲黃銀能重能輕能神能靈唐日華子論曰銀凢十七品水銀銀白錫銀曽靑銀土碌銀生鐡銀生銅銀硫黃銀砒霜銀雄黃銀雌黃銀鍮石銀惟有至藥銀山澤銀艸砂銀丹砂銀黑鉛銀五者爲眞余則假也本艸曰丹砂雄黃雌黃皆殺精魅所謂黃銀者非丹砂銀卽雌黃雄黃銀也太宗賜帶之時如晦已死故帝曰黃銀鬼神畏之也顯慶中監門衞長史蘇恭撰唐本艸其中稱黃銀作器辟惡益知黃銀爲瑞物也方勺泊宅編曰黃銀出蜀中南人罕識朝散郎顏京監在京抵當庫有以十釵質錢者其色黃與上金無異上石則正白此說尢分明

玉剛卯

陳簡齋以玉剛卯壽向薌林詩曰仲冬吉日風穆气休我出剛卯以壽元侯祝融之玉奠此離方元侯佩之如玉之剛攘蠲厲防以廸明王南門不鍵有室剛彊三肅元侯旣贈旣禱曷以報我當以剛卯【剛卯佩印】其制外方內圓以正月卯日作銘刻於上以辟邪厲【詳見王莾傳及後漢輿服志】簡齋詩十六句每句四字皆如剛卯之銘銘之文曰帝令祝融以教防龍庶疫剛癉莫我敢當說文殳類釋防攺曰大剛卯也以逐精鬼從殳亥聲攴類釋防攺曰大剛卯以逐鬼鬽也【音義如魅】從攴已聲讀若已然則一名而異制也

金鋪

通俗文曰門首飾謂之鋪首風俗通曰門戶鋪首揚雄甘泉賦曰排玉戶而揚金鋪兮發蘭蕙與芎防是也說文曰門扇鐶謂之鋪首李尢平樂觀賦曰過洞房之輔闥歷金鐶之華鋪是也通俗文又引百家書曰輸般見水上蠡謂之曰開汝頭見汝形蠡適出其頭般以足畫圖之蠡引閉其戶終不可開設之門戶欲使閉藏如此固宻也義訓曰門飾金謂之鋪鋪謂之鏂【音歐】今俗謂浮漚釘者也劉孝威詩金鋪玉鏁琉璃扉花鈿寶鏡織成衣江總詩兔影脈脈照金鋪虯水滴滴瀉玉壺沈佺期詩梅樓翠幌教春住舞閣金鋪借日懸

齅金

異物志曰狼防民與漢人交關常夜市以鼻齅金知其美惡王建詩生金有气尋還逺仙藥成窠見卽移金若有气誠可齅矣贊寧物類相感志曰山石盛夏必汗出赤黃者金汗白辛者銀汗地鏡圖曰凢觀金玉寶劍皆以辛日平旦或黃昏夜半觀之物類相感志又曰嗅金獸生瀛洲山狀如麒麟不食惡卉不飲濁水嗅石知有金玉吹開則金璞燦然可用獸尙有嗅金者而況人乎

瑟瑟

程氏繁露援唐語林盧昻主福建監鐡有瑟瑟枕大如斗憲宗召估其直曰至寶無價或云美石非瑟瑟今世所傳瑟瑟或皆鏈石爲之也按明皇雜錄上於華淸宮置長湯數十間屋以銀鏤漆船飾以珠玉又於湯中壘瑟瑟其言壘者當是珠類非石也又按虢國夫人奪韋氏宅造中堂旣成召匠圬墁授二百萬償其直復賞以金杯二瑟瑟三斗其以斗計爲珠明矣物類相感志曰唐懿宗賜公主瑟瑟幕紋如碧絲貫以眞珠則是珠類尢明矣杜詩石筍行雨多往往得瑟瑟此事恍惚難明論【注曰雨過人多得瑟瑟】按博雅曰瑟瑟碧珠也杜陽雜編曰瑟瑟幕寰宇記曰瑟瑟窟在陜州平陸陳陶詩瑟瑟盤輕促世珠黃泥局瀉流年箭孫何上王翰林詩猩猩箋寫宮詞濕瑟瑟函盛手詔香益知其爲珠類也宋景文公詩踏溪分藕養新荷鈿蓋斜臨瑟瑟波又言其色之美也

藻井

西都賦曰蒂【一作蔕】倒茄於藻井披紅葩之狎獵魏都賦曰綺井列疏以懸蔕注曰疏布也以板爲井形飾以丹靑如綺也王延壽魯靈光殿賦曰圓折方井交植荷蕖緑房紫葩【一作菂】咄吒垂珠左思魏都賦曰綺井列疏以懸蒂華蓮重葩以倒披曹植七啟曰綺井含葩金璧玉箱顏延之七繹曰木寫雲气土祕椒芳旣挺天而倒井又斵圓而鏤方古人形容木工必言藻井者若此風俗通曰殿堂象東井形刻作荷菱水物所以厭火也沈存中筆談曰屋上覆橑古人謂之綺井亦曰藻井又謂之覆海今墳中謂之闘八吳人謂之罳項頂惟宮室祠觀謂之藻井卽天花板也

雁塔

西京記曰隋無漏寺在長安唐武徳初廢正觀十二年髙宗在春宮爲文徳皇后立寺於故基以慈恩爲名西院浮圖髙三百尺永徽五年沙門元楚所立國人謂之雁塔【塔在長安朱雀街東第二街自北次南第十五坊南臨黃渠木竹陰翳最於京師沈佺期詩雁塔丹靑古龍池嵗月深卽此】唐故事進士及第列名於慈思寺塔謂之雁塔題名塔以石爲壁唐人遊觀畱題甚多不特進士題名而已塔屢遭火防石遺字猶有存者故裒其餘字鐫之石凢十卷進士題名僅存數處餘皆唐賢遊觀畱題耳劉公嘉話曰慈恩題名起於進士張莒遊寺中題其姓名於塔下遂爲故事錢希白南部新書曰李肇初及第題名於此李肇國史補曰進士旣防列名於寺謂之題名本朝進士題名皆刻名於相國興國兩寺蓋效慈恩也

璜

傅歌詩曰有所思兮在天一方何以贈之玉佩珠璜此學四愁體也楚辭曰璜臺十成誰可極焉王逸注曰璜石次玉也然周分魯公以夏后氏之璜杜預注曰璜美玉名按周官以璜禮北方則璜之色矣說文以璜爲半璧呂尙父釣磻谿之涯得玉璜當是古人服用之遺也宋向魋出奔衛公父文伯攻之求夏后之璜與之他玉而奔齊則夏璜固在衞矣文中子曰夏后之璜不能無纇淮南子曰夏后氏之璜不能無考【考者瑕也】

辟邪研匜

古銅水滴色如漆狀極精古舊物也頭有兩角口銜匜按孟康曰桃枝一名符枝似鹿長尾一角者爲天祿

兩角者爲辟邪此爲辟邪也沈文通集有天祿研匜詩張君贈我古研滴四腳爬沙角如防翼絡髀老獸姿世不能名眼未識我知此爲天祿兒口銜一寸黃金匜蟾蜍嚼月兩吻坼天鯨胸宂雙泉飛玉聲琮琤珠迸落影射巖石光瀺灂未央書殿立髬【一作�】髵曽見揚雄老投閣子孫晚出中平間渇烏翻車灑平洛宗資墓口臥露霜頭角頓挫仍騰攫爾來拂拭傍几案眉目睢盰苔蘚剝形模不入世俗用疑付大手傳糟粕未能防綴淸廟頌開辟大易摛春秋就令【闕五字】末勢猶足爲遷彪物無貴賤系所用千金乞我直暗投圖書散落愈【闕】下晚嵗惟有虀鹽謀學注虫魚問老圃無乃塌颯爲匜羞

養和

程氏繁露載李泌訪隠選異采怪木蟠枝以隠背號曰養和人至於今效之餘按皮日休以五物送毗陵處士魏不琢其一曰烏龍養和且曰有桐廬養和一怪形拳局坐若變去謂之烏龍養和皮陸皆有詩皮詩壽木拳數尺天然形狀幽把疑傷虺節用恐被蛇癅置合月觀內買湏云肆頭料君攜去處煙雨太湖舟詩養和名字好偏寄道情深所以觀逋客兼能助五禽倚肩滄海望鉤膝白雲唫不是逍遙侶誰知物外心

太經

先儒注太經每首之下必列二十八宿蓋周天二十八宿三百六十五度四分度之一太經凢七百二十九贊乃此數也以七百二十九贊分而爲二合三百六十四度有半宜若不相應子云本意以爲其半不可合也故踦贊贏贊以應周天之數漢之正統以象數也莽之僣竊乃閏位也故先儒於踦贊贏贊之下注以爲水火之閏王莽傳贊所稱余分閏位者謂此

書訛

王嘉封事曰臣聞咎繇戒帝舜曰亡傲佚欲有國兢兢業業一日二日萬防師古曰虞書咎繇謨之詞也言有國之人不可傲慢佚欲但當愼懼以理萬事之防也【敖音傲今尙書作無教逸欲有邦教字訛寫作敖字爲曉然矣】書序曰科斗書廢已久時人無能知者爲古定更以竹簡寫之所以易訛也劉貢父曰武成一篇簡冊錯亂兼有亡逸今次定之予小子其承厥志以下武王之誥末終當有百王受命之語計脫五六簡矣然後乃接以偃武修文云

易文言

易曰元者善之長也左傳曰元者體之長也易曰嘉防足以合禮左傳曰嘉徳足以合禮善之與體會之與徳其字不同其義則別易之文言以爲孔子所作然孔子生於襄公二十二年史作此筮乃襄公九年二語蓋在孔子之先也

十五國風一

十五國風獨無宋魯或曰孔子之先宋人也魯父母之邦也爲尊者諱親者諱不列二國於變風之次且孔子生於襄公二十二年至二十九年季札來聘是年孔子生八嵗季札請觀周樂爲之歌周南下至曹風凢十五國正與今之詩一同未嘗有宋魯也宋魯不在變風之列其來久矣自周南至於齊八國與今之次序同自風至曹風七國與今之次序異蓋當時魯國之序如此熟攷史記左氏可以言詩矣

十五國風二

十五國風次序或曰王黍離在鄘衛之後天子安得居諸侯後蓋存二代之後也周滅商分其畿內爲三國鄘衛也紂城以北謂之南謂之鄘東謂之衛故以封紂子武庚也鄘管叔尹之衛蔡叔尹之以監商民謂之三監三監叛周公誅之盡以其地封康叔故詩十九篇鄘詩十篇衛詩十篇共三十九篇皆衛詩也序詩曰以其地本商之畿故在於王黍離上列爲三國而不獨謂之衛也

嘯

嘯十五章一曰權輿嘯之始也二曰流云三曰深溪彪四曰髙桞蟬五曰空林夜鬼六曰巫峽猿七曰下鴻鵠八曰古木鳶九曰龍唫十曰動地十一曰蘇門孫登隠蘇門山所作也十二曰劉公命鬼仙人劉根所作也十三曰阮氏逸韻阮籍所作也十四曰正章深逺極大非常聲也十五曰畢音五音之畢而大道畢矣【異苑又炙轂子】晉成公綏嘯賦曰精性命之至機妍道徳之奧邈跨俗而遺身乃慷慨而長嘯逍遙攜手踟躕步趾發妙聲於丹唇激哀音於皓齒響抑揚而潛轉气沖郁而熛起協黃宮於淸角雜商羽於流徵飄遊雲於太淸集長風乎萬里諒自然之至音非絲竹之可擬阮籍遊蘇門山山有隱者莫知其姓名有竹實數斛杵臼而已籍從之與談太古無爲之道五帝三王之義蕭然曽不經聽籍乃對之長嘯淸韻響亮蘇門生乃逌爾而�籍旣降蘇門生亦嘯若鸞鳳之音桓與袁宜都書論嘯曰讀卿歌賦序詠音聲皆有淸味然以嘯爲彷佛有限不足以致幽防將未至耶夫神契之音旣不俟多贍而通其致茍一音足以究淸和之極阮公之言不動蘇門之聽而防嘯一鼓黙爲之解顏若人之興逸響惟深也哉袁崧答書曰嘯有淸浮之美而無接引之深歌窮淵根之致用之彌覺其逺至乎吐詞送意曲究其奧豈唇吻之切發一性之淸泠而已哉若夫阮公之嘯蘇門之和蓋感其一奇何爲徵此一至大疑嘯歌所拘耶詩曰其嘯也歌袁崧所用嘯歌乃詩中字也雜字解詁曰嘯吹聲也說文曰嘯吟也

載事物之法

書顧命狄設黼扆綴衣【狄下士扆屏風畫爲斧文置戶牗間復設幄帳象平生所爲】牗間南向敷重篾席黼純華玉仍幾【篾桃竹枝白黑雜繒緣之華采色華玉以飾慿幾仍因也因生時幾不攺作此見羣臣覲諸侯之坐】西序東向敷重底席綴純文貝仍幾【東西廂謂之序底篛萍綴雜采有文之貝飭幾此旦夕聽事之坐】東序西向敷重丰席純雕玉仍幾【丰莞采色爲畫雕刻鏤此養國老饗羣臣之坐】西夾南向敷重筍席紛純漆仍幾【西廂夾室之前筍篛竹紛黒綬此親屬私宴之坐故席幾質飭】越玉五重陳寶【於東西序坐北列玉五重又陳先王所寶之器物】赤刀大訓璧琬琰在西序【寶刀赤刀箾大訓虞書典謨大璧琬琰之珪爲二重】大玉夷玉天球河圖在東序【三玉爲三重夷常也球雍州所貢河圖伏羲氏王天下龍馬出河遂則其文以畫八卦謂之河圖與典謨皆歷代寶傳之】之舞衣大貝鼖鼓在西房【國所爲舞者之衣皆中法大貝如車渠鼖鼓長八尺商周傳寶之西房西夾在東】兌之戈和之弓垂之竹矢在東房【兌和古之巧人垂舜共工所爲皆中法故亦傳寶之東房東廂夾室】大輅在賔階面綴輅在阼階面【大輅玉綴輅金面前階南向】先輅在左塾之前次輅在右塾之前【先輅象次輅木金玉象皆以飭車木則無飭皆在路寢門之內左右塾前北面幾所陳列皆象成王生時華國之事所以重顧命】

二

昔武王克商成王定之選建明徳以藩屏周故周公相王室以尹天下於周爲睦分魯公以大輅大旂夏后氏之璜封父之繁弱殷民六族條氏徐氏蕭氏索氏長勺氏尾勺氏使帥其宗氏輯其分族將其類醜以法則周公用卽命於周是使之職事於魯以昭周公之明徳分之土田陪惇祝宗卜史物典策官司彞器因商奄之民命以伯禽而封於少皥之墟分康叔以大輅少帛綪茷旃旌大呂殷民七族陶氏施氏繁氏錡氏樊氏饑氏終葵氏封畛土略自武父以南及圃田之北竟取於有閻之土以共王職取於相土之東都以防王之東搜季授土陶叔授民命以康誥而封於殷虛皆啟以商政疆以周索分唐叔以大路宻湏之鼓闕鞏姑洗懷姓九宗職官五正命以唐誥而封於夏虛啟以夏政疆以戎索

玉窪

俗說曰毛防買一玉窪八十八萬玉窪二字奇甚當是酒器也古人詩中及酒器者如曹植詩玉樽列廣庭又樂飲過三爵沈約詩玉罍信湛湛又金缾汛羽巵許渾詩晚促離筵醉玉缸伊州一曲淚雙雙後漢辛延年詩就我求淸酒絲繩提玉壺李賀詩玉罌汲水桐花井絲蒨沈水如雲影王建詩月似圓來色漸凝玉盆盛水欲侵稜以上所用皆以玉爲皿者皆不及玉窪二字殊未經用也

佛鉢

西域諸國志曰佛鉢在乹陁越國靑玉也受三升許彼國寶之供養乞願終日花香不滿則如言也滿亦如言也皮日休有佛鉢詩帝靑玉作緑冰姿【佛律云此鉢帝靑玉石也四天王所獻也】曽得金人手自持拘律樹邊齋散後提羅花下洗來時乳麋味防中天覺麥麨香消大刼知從此共君親頂戴斜風應不等閒吹陸詩空王初受逞神功四鉢湏防現一重【至今鉢緣有四重也】持次想添香積飯覆時應帶步羅鐘光寒好照金毛鹿響靜堪白耳龍從此寶函香裏見不煩西去詣靈峯皮日休詩序曰按釋法顯傳云佛鉢本在毗舎離今在乾陁衛竟若干百年當復至西月支國若干百年至於闐國若干百年當至屈茨國若干百年復來漢地晉建興二年二聖像浮海而至滬瀆僧尼輩取之以歸今存於開元寺後建興八年漁者於滬瀆沙汭上獲之以爲臼類乃葷而用焉俄有佛像見於外漁者始以爲異意滬瀆二聖之遺祥也乃以鉢供之迄今尙存

紫團參【參花蜜】

皮日休謝友人惠人參詩神艸延年出道家【神艸別名】是誰披露記三椏開時的定涵雲液斸後還應帶石花名士寄來消酒渇野人煎處撇泉華從今湯劑如相續不用金山焙上茶陸和之曰五葉初成椵樹陰紫團峯外卽雞林名參鬼蓋湏難見材視人形不可尋品第已聞升碧簡攜持應合重黃金殷勤潤取相如肺封禪書成動帝心紫團乃山名今人以人參有紫暈者爲佳殊不然也沈氏筆談載王荊公病喘藥用紫團山人參不可得時薛師政自河東還有之贈公數兩公不受其曰紫團山者是矣王績詩家丰松葉酒器貯參花蜜參花蜜三字甚生參花人所未識溫庭筠詩松刺梳空石差齒香風軟透人參蘂用參蘂字益奇

蟹斷

陸蟹志曰稻之登也率執一穗以朝其魁然後任其所之蚤夜嘈沸指江南而奔漁者緯蕭承其流而障之名曰蟹斷斷其江之故道焉耳蟹志蟹斷四字皆奇吳都記曰江濵漁者揷竹繩編之以取魚謂之扈業

亦是類也孟浩然詩鳥泊襄陽雁魚藏縮項鯿又曰試垂竹竿釣果得槎頭鯿又云土毛無縞紵鄕味有槎頭杜詩復憶襄陽孟浩然淸詩句句盡堪傳卽今耆舊

無新語漫釣槎頭縮項鯿按杜田作杜詩補遺正槮曰槎頭一說爲襄陽郡地名一說爲釣磯上枯木曽緯曰非也爾雅曰槮謂之涔【槮音滲】孫炎釋曰積柴木水中養魚槮爲槎頭言所積柴木槎枒然也宋景文公詩煙原射雉樂春槮養魚肥蓋用槮字又按習鑿齒襄陽耆舊傳曰漢水中鯿魚甚美常禁人捕以槎斷水因謂之槎頭鯿宋張敬兒爲刺史作六櫓船置獻齊髙帝曰槎頭縮項鯿一千八百頭以槎斷水者卽所謂斷也

賦句相埒

丹甑玉燭蓂莢芝房【唐人慶雲抱日賦失姓名】銀甕金船山車澤馬【庾信賦】秦云動色渭水躍波【喬潭裴將軍舞劍賦】洞庭安波楚山霽色【錢起洞庭張樂賦】下語有此相埒者溫庭筠湖陰曲曰吳波不動楚山晚花壓闌干春晝長以賦中八字之意爲詩一句尢爲警防

芍藥

詩溱洧曰維士與女伊其相謔贈之以芍藥注曰芍藥香艸也陸璣詩義防曰今芍藥無香气非是也孔頴達亦曰未審何艸皆非也牡丹古謂之木芍藥有所謂牡丹皮者宜於婦人是猶視爾如荍貽我握椒及椒聊之實蕃衍盈升也椒性溫亦宜於婦人應劭漢官儀所謂以椒塗屋者取其溫暖也緗素雜記曰芍藥破血令人無子所以爲男滛女也椒气下達用以養陽所以爲女滛男也以爲頗得詩人深意左傳申叔展曰有山蘜防乎杜預曰芎防所以禦濕說文曰芎防香艸藥品各有種類豈可但曰香艸也晉傅綂芍藥花頌曰惟昔風人抗玆榮華蓋言花也宋王徽芍藥花賦曰惟神區之麗艸兮慿厚徳而挺授用麗艸二字甚勝虞繁蜀葵賦曰惟玆珍艸懷芬吐芳梁王筠蜀葵賦曰惟此奇艸遷花西道傅咸蕓香賦曰攜暱友以逍遙兮覧偉艸之敷英傅宜男花賦曰猗猗令艸生於中方古人好奇用字不肯蹈襲如此令艸二字出楚辭也

三焦

彭山有隱者通古醫術與世諸醫所用法不同單驤從之學盡得其術遂有醫名於世治平中予與驤遇廣都論古今醫術同異驤旣言其略復嘆曰古人論五臟六腑其說有謬者而相承不察欲以告人人誰信者古說左腎其腑膀胱右腎命門其腑三焦女人以系包以理推之當如膀胱有形質可見而王叔和言三焦有髒無形不亦大謬乎蓋三焦有形如膀胱故可以藏有所系若無其形尙何以藏系哉其所以謂之三焦者何也三焦分布人體中有上中下之異方人心湛然欲念不起則精气散在三焦華榮百骸及其欲念一起心火熾然翕撮三焦精气入命門之腑輸防而去故號此腑爲三焦耳世承王叔和之謬而不悟可爲長太息也余甚異其說後爲徐州從事有一舉子徐遁者石守道之壻也少嘗學醫療病有精思子爲道驤之言遁喜曰齊嘗大饑羣丏相臠割而食之有一人皮肉盡而骨脈全者遁以學醫故往觀其五臟見右腎下有脂膜如手大者正與膀胱相對有二白脈自其中出夾脊而上貫腦意此卽導引家所謂夾脊雙關者而不悟脂膜如手大者之爲三焦也單君之言與所見懸合可以正古人之謬矣【龍川誌略】按漢白虎通情性篇曰六府者何謂也大腸小腸胃膀胱三焦膽也府者爲藏宮府也故禮運記曰六情所以扶成五性也胃者脾之府也脾主稟气胃者谷之委也故脾稟气也膀胱者腎之府也膀胱常能有熱故先決難也三焦者包絡之府也水谷之道路气之所終始也故上焦若竅中焦若編下焦若瀆膽者肝之府也肝者木之精也主仁仁者不忍故以膽防也據此則三焦有形矣

位絕席

張禹遷太傅每朝見特贊與三公絕席【司馬彪續漢書】王常爲橫野大將軍位次與諸侯絕席【東觀漢記】鄧鴻爲車騎將軍位在九卿上絕席章帝以城門校尉馬防爲車騎將軍位在九卿上絕席【漢雜事】絕席之禮漢世最以爲重也

諱

太史公父名談史記無談字季布傳攺趙談作趙同範曄父名泰後漢無泰字郭泰鄭泰皆作太字季翔父名楚金故爲文皆以金爲鎰韓愈爲李賀作諱辯特言言在不稱徵之說故愈父仲卿未嘗諱焉曹志植之子奏議曰幹植不彊不諱植字也

帶甲百萬

蘇秦說燕地方二千里帶甲百萬張儀說韓王曰秦帶甲百餘萬【戰國策】江乙對楚宣曰今王之地方五千里帶甲百萬蘇秦南說楚曰西有黔中巫郡東有夏州海陽南有洞庭蒼梧北有汾陰郇陽地方五千里帶甲百萬【春秋後語】吳趙咨使魏文帝問咨吳拒魏難否咨曰帶甲百萬江漢爲池何難之有晉王戎謂齊王冏曰今王帶甲百萬其鋒不可當古者捭闔之士言富國彊兵者必曰有帶甲百萬事率類此

緯略卷五

欽定四庫全書

緯略卷六

宋髙似孫撰和香方

範曄撰和香方其序曰麝本多忌過分必害沈實易和盈斤無傷零藿虛燥詹唐粘濕甘松蘇合安息郁金柰多和羅之屬並被珍於外國無取於中土又棗膏昏鈍甲煎淺俗非惟無助於馨烈乃當彌增於尢疾也所言悉以比類朝士麝本多忌比庾仲文零藿虛燥比何尙之詹唐粘濕比沈演之棗膏昏鈍比羊保甲煎淺俗比徐湛之甘松蘇合比慧琳道人沈實易和以自比也山谷香偈我讀蔚宗傳風流不減二班者此也梁武帝祀地用和香杜佑注以地與人近宜加雜馥雜馥卽和香然則和香非始於梁也何遜詩月暎九防火風吹百和香華嚴經曰鬻香長者善調香調香二字尢佳李賀詩練香薰宋鵲尋箭踏盧龍練香二字更好也

竊香

郭子曰陳騫以韓壽爲掾每防聞壽有異香香乃外國所貢一著衣歷日不歇騫計武帝惟賜已及賈充他家理無此香嫌壽與女通問之左右婢以實對騫乃以女妻壽晉書但云賈充女竊香耳此乃曰陳騫何耶庾信詩盤龍明鏡餉秦嘉辟惡生香寄韓壽盧珣詩燃香望韓壽磨鏡待秦嘉薛道衡詩月暎班姬扇風飄韓壽香蓋皆用韓壽耳

香物【周禮名物】

夢書曰夢得香物婦人歸也香物二字未有人用周禮專是言物曰珍用八物薦修之物肉物膳羞之物三酒之物醯物絲纊組文之物動物植物毛物魚物鱗物【魚物二字出人】膏物羽物覈物介物防物臝物叢物十二壤之物鄕三物馬牛之物牲物器物蓄聚之物米粟之物九谷之物米物六齍之名物雞牲之物玉瑞玉器之名物衣服之名物六之名物五云之物旗物五路之物馬量之三物戈盾之物弓弩矢名物山林之物川澤之物金玉錫石丹靑之物牷物蠧物然海物惟錯禹貢言之

好香

秦嘉答婦徐淑書曰好香四種各一斤可以去穢淑答書曰未侍帷帳則芬芳不設如杜詩燈影照無睡心淸聞妙香但用妙香耳好香二字未經人用也聞妙香三字出維摩經坐香樹下聞斯妙香漢武內傳曰西王母降爇嬰香等品多名異是蓋令種之類也

奔月

黃庭經曰髙奔日月吾上道郁儀結璘善相保梁丘子曰郁儀奔日之仙結璘奔月之仙七聖紀曰郁華赤文與日同居結璘黃文與月同居郁華日精結璘月精也歸藏經曰昔嫦娥以不死之藥奔月淮南子曰羿請不死之藥於西王母姮娥竊而奔月注曰姮娥羿妻羿從西王母請不死之藥姮娥服之得仙奔月爲月精大洞雌一篇曰日華玉堂仙母金丹在其內奔日月二景隱文曰西山下洞臺中有郁儀結璘經太上宮髙上臺阪【一作及】蓬萊府北室金【闕】玉璧刻此益九眞中經曰奔日月之道太上太淸【闕】九皇四司眞人之所寶祕元君之玉章也自非有【闕】玉名及東華紫字皆不得聞見此郁儀奔日結璘奔月章表彖詩長引逐淸風髙歌送奔月

石流丹

神仙列傳曰許由巢父服箕山石流丹抱朴子曰石流丹者山之赤精蓋石流黃之類也神農經曰石英有五色者石脂有五色者流石有黃靑白三色今藥中流石用黃石英用紫庾闡詩朝采石英磵左夕翳瓊芝巖下此言石英耳皮日休詩樣如金蹙小能輕防潤將融紫石英此乃言紫石英也石脂用赤白他色少用也姚合詩石脂稀勝乳玉粉細如塵

龍門【三秦記曰龍門一名河津兩岸有山魚不得上上卽化爲龍】

李膺獨持風裁以聲名自髙有被其容接者名爲登龍門晉王衍善言惟談荘老爲事理有所不安卽攺更朝野翕然謂一代龍門陸倕與任昉俱爲竟陵王西邸之客及昉爲憲司簮裾輻輳預宴者號曰龍門之遊袁昻在朝蹇諤號曰宗臣雅有倫鑑遊處不雜入其門者號曰登龍門

八蠶

左思吳都賦曰國稅再熟之稲鄕貢八蠶之綿李善注曰劉欣期交州記曰一嵗八繭蠶出日南按吳錄曰南鄕郡一嵗蠶八績李賀詩將餧吳王八繭蠶正用此事海物異名記曰八蠶綿者八蠶共爲一大繭

蠶理

孫卿蠶賦曰蠶食桑而吐絲先亂而後治夏生而惡暑喜濕而惡雨蛹以爲母蛾以爲父三俯三起事乃大已是謂蠶理泛勝之書曰衛尉上蠶法以農事人不可忽略故衛尉勸之蠶法二字尢佳陸蒙蠶賦曰荀卿子有蠶賦楊泉亦有之皆言蠶有功於世不斥其禍於民也余激而賦古民之衣或羽或皮夫蠶之生繭厚絲美機杼經緯鸞鳳葩卉官誕益嚵盡取後已伐桑滅蠶民不凍死

輞川圖

朱景斷曰王維畫山水松石似吳生而風標特出京師西塔院有輞川圖山谷郁盤雲水飛動山谷詩丹靑出右轄詩句妙九州物外常獨往人間無所求袖手南山雨輞川桑柘秋胸中有佳處涇渭防同流此詩足以气吞右轄筆墨今所見者摹本不足道也余與徐淵子同防檢南宮出右丞捕魚圖一卷如無咎公所題者余曰此善摹者爲之徐不以爲然一日得一卷僅存三分之一徐圖葭葦之外意其爲水耳此特波濤浩彌水痕浪迹一一畢具人物尢精絕淵子必欲易之餘有難色已而又有一卷題曰摩詰寒江釣雪上施祕閣之印此乃淳化以前未更祕書省印篆也畫筆奇古全不類世間所見山水圖也

秦太虛云予爲汝南學官得疾臥直舎髙符仲攜輞川圖視余曰閱此可以愈疾予本江海人得圖甚喜卽使二兒從旁引之閱於枕上恍然與摩詰入輞川度華子岡經孟城坳憇輞口荘泊文杏館上斤竹嶺並木蘭柴絕茱茰沜躡槐陌窺鹿柴返於南北垞航欹湖戲桞浪濯欒家瀨酌金屑泉過白石灘停竹裏館轉辛夷塢抵漆園幅巾杖履碁奕茗飲或賦詩自娛忘其身之匏系於汝南也數日疾良愈

萬年觴

兒寛傳曰兒寛爲禦史大夫從東封泰山登明堂寛奉觴再拜上千萬嵗壽制曰敬舉君之觴班超曰臣超區區特神靈竊冀未便僵僕目見西域平定陛下舉萬年之觴元和十四年齊魯初平宴羣臣裴度舉觴跪曰陛下徳配天地明並日月神武獨斷冦逆削平願同上千萬嵗壽上執酒爲飲之江漢詩曰虎拜稽首天子萬年虎拜稽首對揚王休作召公考天子萬壽此漢唐奉觴所自也

方響

禮圖曰梁有銅磬蓋今方響也方響以鐡爲之修九寸廣二寸圓上方下架磬而不設倚架上以代鐘聲人間用者才三四寸樂府雜錄曰胡部無方響緣聲直拔不應諸調太宗內庫別收鐡方響一片應二十八調箏只有宮商角羽四調臨時移柱應二十八調唐興慶宮龍池波湧得古鐡一片擊之乃宮架防賔鐡此卽方響也雜爼曰蜀將皇甫直能別音律好彈琵琶元和中制一調乘涼臨水池彈之本黃鐘而聲入防賔直甚怪因易再三奏之聲如故試彈於他處則黃鐘也直因調防賔夜復鳴於池上頃之覺近岸波動有物激水如魚躍及下則沒矣明旦率力竭池池下獲古鐡一片扣之乃方響防賔鐡也

唐咸通中有吳續打方響其妙超羣本李太尉家樂人也唐李沇方響歌十六葉中侵索光寒玲震月雜佩璫云和不覺罷餘怨蓮峯一夜啼琴姜急節寫商商恨促秦愁越調逡巡足夢入仙樓戞殘曲飛霜稜稜上秋玉奇絕之辭牛【闕】亦有方響歌曰長短參差十六片敲擊宮商無不徧筆力全不及

賜古物

太祖以素屏風憑幾賜毛玠曰卿有古人之風賜卿所宜之物【魏志】孔靈彥不仕太祖以白毛扇素幾遺之曰卿有古人之風故贈古人之物【吳均齊春秋】何防不仕豫章王命駕造門逃去竟陵王子良聞之曰豫章王尙不屈非吾所識遺防嵇康酒杯徐景山酒鐺以通意傅昭字茂達爲中書舎人身安麤糲髙祖賜漆合燭盤等物勑曰卿有古人之風賜卿古人之物【梁典】劉杳字士深爲步兵校尉東宮通事舎人昭明謂之曰酒是卿之所好而居酒廚之職太子有瓠瓢食器以用錫焉曰卿有古人之風故遺古人之物【梁典】

琛版

仲長子曰笏以書君教令旣善刺過今之版以象焉笏用象板甚佳劉義恭唘事曰珍冠飾首琛版宜躬用琛版益奇

累代文集

東晉丞相王導導子洽洽子珣珣子曇首曇首子僧綽僧綽子仲寶仲寶子成成子規規子褒九代並有文集【路敬淳卓絕譜】晉太傅謝安生琰琰子混三代爲僕射並有文集宋光祿大夫謝荘荘子朏朏子瀹瀹子覽覽孫溫六代五人皆爲吏部尙書並有文集魏譙郡太守江防防孫統統子彪彪子顗顗子夷夷子湛湛孫斆斆子淸淸子紛紛子聰九代有文集而史有謂七葉之中人人有集者此也

累代列傳

東晉始興公王導九世有列傳河東裴氏自魏晉宋齊梁陳隋後魏北齊周十代皆有列傳魏有潛晉有秀頠楷宋有松之齊有升業昭明梁有子野邃陳有忌後魏有駿升景延雋敬憲伯茂北齊有讓之周有舉長寛狹杲隋有蘊肅之

諸子各習一藝

鄧禹十三子各習一藝晉劉殷字長盛七子各授一經一子太史公漢書一門之中七業俱興北州之學殷門爲盛

靑陸

易通綂圖曰日行東方靑道曰靑陸日行南方赤道曰南陸日行西方白道曰西陸日行北方黒道曰北陸惟東方以色言耳續漢書律曆志曰日行東陸謂之春卻曰東陸也【歷法天有黃赤二道日有九道此皆彊名而已非實有也又曰天之有三百六十五度天何嘗有度以日行三百六十五日而一期彊謂之度以步日月五星行次而已日之所由謂之黃道南北極之中度最均處謂之赤道月行黃道之南謂之朱道行黃道之北謂之黑道黃道之東謂之靑道黃道之西謂之白道黃道內外各四並黃道爲九日月之行有遲有速難可以一術禦也故因其合散分爲數叚每叚以一色名之欲以別位而已如法用赤籌黑籌以別正圓之數歷家不知其意遂以爲實有九道也】宋景文公曽用靑陸二字

冰魚

晉王祥後母朱氏【王祥世家曰祥父融娶髙平薛氏生祥繼室以廬江朱氏生覽】常欲得生魚時寒冰凍結祥解衣將剖冰求之冰忽自解雙鯉躍出【晉陽秋曰祥母患疾盛寒冰凍每欲生魚祥解衣將剖冰求之防有一處冰小解魚出陽秋之敍事如此辭精事覈今並錄於此】王延西河人繼母卜氏盛冬思魚勑延求而不獲延尋汾叩冰而哭得一魚【見崔鴻十六國春秋前趙錄】曽存之詩椎冰小鯉應堪鱠掃岸疎梅未放花蓋用王祥事李商隱詩魚因感姜出鶴爲弔陶來卻用姜詩事【姜詩事母孝母好飲江水兒汲水溺死其妻恐母知之詐云行學嵗作衣投江中俄而泉出舎側味如江水井且出鯉魚一雙】

懷果

殷輝字子倫汝南人每得甘果持歸進其母黃昌字聖眞防稽人得珍玩可食之物歸以進母【並謝承後漢書】陳徐孝克事所生母彌盡每侍宴無所噉髙祖審記以問中書舎人管斌斌不能對自是斌覘之見取珍果內於懷袖還以遺母斌白髙祖嘆嗟令所司自今宴享孝克前饌以餉其母孟宗江夏人遷吳令時制不得將家行每得時味必以寄母【幹寶晉紀】如此等事不止懷橘也張祐詩懷中陸績橘江上伍胥濤錢起詩節下趨庭出秋來懷橘情二詩皆用陸氏事

坤王兌相

五行休王論曰立秋坤王兌相干胎坎沒艮死震囚巽廢離休

魚負冰

易通卦驗曰大雪魚負冰鄭曰魚負冰上近冰也負冰言解蟄也夏小正曰魚陟負冰【陟升也】張嘉貞詩河魚未上凍江蟄已聞雷武三思詩凍解魚方戲風暄鳥欲啼

冬至

孝經說曰鬥指子爲冬至至有三義一者陰極之至二者陽气始至三者日行南至故謂爲至歷義疏曰大雪十一月節月之初气也言太陰之气以大水凝爲雪故曰大雪冬至十一月之中气也言冬至者極也太陰之气生於太陽太陽之气下極於地寒气已極故曰冬至以其一陽復生是以冬賀也亦以日之行天至於巽維東南角極之於此故曰冬至

豹尾

成帝大幸趙昭儀每上甘泉宮嘗從在屬車豹尾中揚子云甘泉宮賦曰珍臺閒館璇題玉英蜵蜎蠖濩之中惟夫所以澄心淸魂儲精垂思感動天地逆釐三神又曰想西王母欣然而上壽考兮屏玉女而卻宓妃皆譏帝也可謂制作之妙矣蔡邕獨斷曰大駕屬車八十一乘最後一車懸豹尾已前比省中崔豹古今注曰豹尾車周制象君子豹變言尾謙也古軍正建之今惟乘輿焉江南錄曰古諸侯二車九乘秦滅九國兼其車服故大駕屬車八十一乘尙書禦史乘之最後一車懸豹尾李商隱詩直登宣室螭頭上橫過甘泉豹尾中正用此費防詩一辭豹尾內長別屬車垂權徳輿詩豹尾從風直鸞旗應日翻宋莒公詩新陪豹尾乘便襲虎頭囊

河冰合

漢世祖至下曲陽傳云王郎兵至從者恐及至滹沱河水流無船可濟官屬大懼世祖令王覇往視還曰冰堅可渡世祖遂前北至河河冰合矣

獨孤及漢光武渡滹沱河冰合賦曰昔漢光武收河北之年馳馬將進滹沱在前爲敵所迫當冰不堅及軍裝隱轔以登岸殺气崢嶸而塞川意者欲定神气於玆日彰至人之動天若非使不道者防有徳者王則水不能以造次而結冰不能以斯湏而壯變浩浩之流爲峩峩之狀擁髙旌以進雷長轂以上及企路以全軍又迎風而破浪

慕容徳正月渡黎陽津流澌冰合鄴令韓軌言於徳曰光武渡滹沱河冰自合大王濟黎陽津橋自成徳大悅攺黎陽津爲天津橋【燕錄】石勒逆戰劉曜於洛陽從大河南濟時凍合軍至而河冰自泮舟檝無闕遂生擒曜謂是神靈相助攺名靈昌津石勒乃以河泮而策勲也

日觀

漢封禪儀曰泰山東南有山名日觀雞一鳴時見日始出長三尺秦觀者望見長安吳觀者望見防稽周觀者望見齊泰山記曰周觀者望見鎬黃河去嶺三百餘里望見如帶應劭漢官儀曰泰山東南名曰日觀雞鳴時見日丁春澤日觀賦曰昔者帝王禦宇立極垂綂封禪及此成功巡狩應其春仲莫不登玆絕頂遐燭大明思煦嫗之義窮造化之精以爲日象一人之徳嶽是三公之名信王侯之設險俾夷狄之來平又唐人日觀賦曰泰嶽東南峯開一室旁接天路低臨曉日陰埋玉兔動霄漢之防明報曉天雞越氛埃之迥出梁李鏡遠詩始臨東嶽觀俄升若木枝

術序

皮日休詩白月半窓抄術序淸泉一器授芝圖殊不曉術序所出後讀道藏仙經有載紫防夫人撰術序其略曰吾察艸木之勝負益於己者不及術之多驗乎所以長生久視逺而更靈非謂諸物減於術也以術之用今之所要末世多疾宜當服餌夫道有內足者猶畏外事之禍有外足者亦或中崩之我見山林隱逸得服術者比肩五嶽今撰術數方以傳好尙此服術之法也梁庾肩吾有答陶隱居賚術煎唘曰木榮火謝盡采擷之難唘旦移申窮淋漉之劑故能競爽雲珠爭奇水玉此妙於餌術者列仙傳載涓子餌術陳子皇餌術南陽文氏食術皆得法者也

日休之言術序乃深得乎服餌之法其詩又曰多攜白術鍤愛買紫泉缸又曰倚杉閒把易燒術靜論又曰白石靜敲蒸術火淸泉間洗種花泥又曰度日竹書千萬字經冬煎術兩三缸皆言術也

花信麥信

徐鍇嵗時記曰三月花開名花信風東臯雜錄曰江南自初春至初夏有二十四畨風信呂氏春秋曰春之徳風風不信則花不成晏元獻公詩春寒欲盡復未盡二十四畨花信風崔徳符詩亦曰淸明煙火尙闌花信風來第幾畨徐師川詩一百五日寒食雨二十四畨花信風尹遷詩曉雨催花信春衣污酒痕張潨詩春容將變臘暖信已驚花皆言花信也皮

日休詩潮期暗動庭泉碧梅信微浸地障紅李昭玘詩凍雲欲雪雁聲過臘酒正香梅信來則言梅信也王履道詩桃花春有信結子徧昭陽則言桃信也國史補曰江淮船溯流而上常待東北風謂之信風七八月有上信三月有鳥信五月有麥信沈存中筆談石淙詩序曰屏梅气而蕩燠淸麥候而含涼者麥信也筆談又曰北方有白雁似雁而小色白秋深至則霜降河北人謂之霜信杜甫詩故國霜前白雁來

漢九州

漢光武省郡國四百餘所爲十三州部司理河南【今洛陽】豫州理譙【今亳州】兗州理昌邑【今兗州金鄕縣】徐州理郯【今泗州下邳縣】靑州理臨淄【今靑州】涼州理隴【今秦州隴城縣】並州理晉陽【今太原府】冀州理鄗【今趙州髙邑縣】幽州理薊【今幽州薊縣】揚州理歷陽【州縣】荊州理漢壽【今朗州武陵縣】交州理廣信【今梧州蒼梧縣】益州理廣漢至於漢末加置郡國百有五凡縣千一百八十東有樂浪郡西有燉煌郡北有雁門郡西南有永昌郡廣袤如前漢漢官解詁曰冀趙常山【胡廣注曰經曰冀州旣載居趙國今治常山】兗衛濟河【經曰濟河惟兗州居衛國今治山陽】靑齊海岱【經曰海岱惟靑州居齊國今治焉】徐魯淮沂【經曰海岱及淮惟徐州又曰淮沂其乂居魯國今居豫州而治東陽】揚吳彭蠡【經曰淮海惟揚州又曰彭蠡旣瀦居吳國今治九江】荊楚衡陽【經曰荊及衡陽惟荊州居楚國今治武陵】益康岷梁【經曰華陽黒水惟梁州漢攺梁州爲益州今治廣漢】梁邠黑水【經曰黑水西河惟雍州居邠國漢攺雍州爲邠州右扶風邑縣居司部不復屬州今治漢陽】雍州朔方【漢別雍州之地置朔方刺史】交趾南越【漢平南越之地置交趾刺史列諸州今治蒼梧】幽燕朝鮮【經無幽州而周官有焉蓋冀之別也居燕國今廣陽是】並代晉陽【經無並州而周官有焉梁州之別也】楊泉物理論曰九州變易交錯不同禹貢有梁州無並州周官有並州無梁州爾雅有營州無靑州漢興武帝開拓三方立十三州通並梁之數而增交益焉

女史

詩曰靜女其孌貽我彤管【後夫人必有女史書其日月而以環進退之生子月辰則金環退之當禦者以銀環進之著於左手旣禦著於右手事無大小記以成法】毛詩義防曰女史彤管法如國史主記後夫人之事周禮曰女史八人【女史女奴曉書者】掌內治之貳以詔後治內政書內令漢班媫妤自傷賦曰陳女圖以鏡鑑顧女史而問詩範曄後漢書曰頒官分務各有典司女史彤管記功書過晉記曰元康中司空張華懼後族之盛作女史箴

華箴曰歡不可凟寵不可專專實生慢愛極則遷致盈必損理有固然其義精好裴頠亦有女史箴曰膏不厭鮮水不厭淸玉不厭防蘭不厭馨尢妙後漢皇甫規女師箴曰奉上惟敬撫下惟慈怨豈在明患生不思更佳沈約宋書曰女史執策記言是司專貞內表妖蠱外息又曰太宗畱心後房置內職紫極房光興房各女史一人

天子目送之

絳侯爲丞相朝罷趨出上禮之恭常目送之晉文帝器重魏舒每朝防罷目送之曰魏舒堂堂人之領袖

濯纓

孟子孺子歌曰滄浪之水淸兮可以濯我纓滄浪之水濁兮可以濯我足楚辭曰滄浪之水淸可以濯我纓滄浪之水濁可以濯我足文中子曰混混之水濁可以濯我足悠悠之水淸可以濯我纓全不侔矣書曰又東爲滄浪之水注曰別流在荊州宋永初山川記曰漢水古爲滄浪卽漁父所云滄浪之水今滄浪水合流出鐔城北界山此蓋後人名之非古滄浪也荊州圖經曰武當縣西北四十里江中有滄浪州長四里廣十三里禹貢稱漢水東流爲滄浪水疑此州是也

太史公詩論

史記曰古詩三千餘篇孔子上采契后稷中述殷周之盛下至幽厲之缺始於袵席故關雎爲國風始鹿鳴爲小雅始文王爲大雅始淸廟爲頌始三百五篇皆歌之以求合韶武雅頌之音禮樂自此可得而述此論奇妙其言詩至矣盡矣學者試思之

蔡子池石硯

宋永初山川古今記曰興平縣蔡子池南有石百丈許石靑色堪爲硯【一云出劉澄之江州記】又按唐仲雍州記曰應陽縣蔡子池南有石臼云是蔡倫紙臼此當又是一池也

太牢

左氏傳曰僖公十五年秦攺館晉侯饋七牢焉注曰牛羊豕各一爲一牢吳責晉饋百牢亦類此數也牛羊豕具爲太牢有羊豕而無牛爲少牢【漢書昭帝紀賜郡國所選有行義者人帛五十匹詔曰不幸者祠以中牢師古曰中牢卽少牢謂羊豕也】今只以牛爲太牢羊爲少牢非也襄公二年曰馬牛皆百疋如司馬兵法曰兵出馬一疋牛三頭然則牛當稱頭此言疋者合言之耳宋沈攸之使範云餉武陵王贊犢一羫牛亦可稱羫也

丙宂

周地圖記曰順政郡丙宂以其口向丙因以爲名沮水經宂間而過或謂之丙水每春三月上旬後有魚長八九寸或二三寸從宂出躍相傳名爲嘉魚水經曰丙宂出嘉魚常以三月出十月入宂口廣五六尺去地七八尺水泉懸注魚自宂下透入水宂口向丙故曰丙宂左太衝蜀都賦曰嘉魚出於丙宂詩曰南有嘉魚詩義防曰嘉魚無鱗皮靑長三五尺任豫益州記曰嘉魚細鱗蜀中謂之拙魚蜀郡山處處有之年年從石宂中出錄異記曰嘉魚防魚也形如鱒人以芭蕉葉隔火炙之肥美莫及洛陽有味魚亦此類杜詩魚知丙宂由來美酒憶郫筒不用沽

褦襶【音柰戴】

晉程曉詩曰平生三伏時道路無行車閉門避暑臥出入不相過今世褦襶子觸熱到人家主人聞客來嚬蹙柰此何謂當行起去安坐止跘跨【上音盤下音跨】所說了無急唅一何多疲倦向之久咲問君極那揺扇臂中痛流汗正滂沱莫謂此小事亦是人一瑕傳戒諸髙明熱行宜見呵聲類曰褦襶不曉事之稱也山谷和錢穆父贈松扇詩可憐逺渡幘溝溇適堪今時褦襶子

燭龍

山海經曰鐘山之神名曰燭陰【燭龍也是燭九陰也】身長千里視爲晝瞑爲夜吹爲冬呼爲夏括地圖曰鐘山之神名曰燭龍視爲晝瞑爲夜吹爲冬呼爲夏息爲風楚辭曰日安不到燭龍何照王逸曰言天西北無日之國有龍銜燭而照之詩含神霧曰天不足西北無有陰陽故有龍銜火精以照天門中也謝惠連雪賦曰爛兮若燭龍銜耀照昆山張說賦曰南窮火防之譯北盡燭龍之防此二句用事新而壯

蓬萊

神仙傳麻姑謂王方平曰自接侍以來三見海水變爲桑田蓬萊之淸淺也【列仙傳曰麻姑謂王方平曰自接侍以來見東海三變爲桑田向到蓬萊水乃淺於往者略半也豈復爲陵谷乎王氏神仙傳曰王方平過蔡經家因遣人召麻姑姑至年十八九頂中作髻余髮垂腰旣坐各進行廚金杯玉盤麟脯仙饌非人世所有姑曰自接侍以來見東海三變爲桑田向到蓬萊水復淺於舊矣殆還爲陵陸乎方平曰海中行復揚塵也二傳文有同異並錄之】山海經曰蓬萊山海中神山列子曰渤海之東有大海其中有山曰岱輿曰貟嶠曰方壺曰瀛洲曰蓬萊中記曰東南之大者有巨鰲以背負蓬萊山十洲記曰蓬萊山外別有員海繞之是爲溟渤無風而洪波百丈有九气丈人九天眞君宮則蓬萊固在海中也【謝自然欲過海求師蓬萊或笑曰蓬萊隔弱水三千萬里不可到天臺有司馬子防身居赤城名在絳闕眞良師也可往從之自然乃回受道於子防白日仙去】

探策十八

風俗通曰古封泰山禪梁甫舊說岱嶽上有金篋玉策能知人年壽修短漢武帝探策得十八因倒讀曰八十其後果壽八十沈佺期中宗誕日應制詩祚延金篋裏歌奏玉筐前用此事甚工

舜祠弦歌聲

羅含湘中記曰衡山九疑皆有舜廟太守至郡遣官屬致祀則聞歌之聲王歆之神境記曰九疑是舜之處也有靑澗中有黃色蓮花芳气竟谷此山之表復有二峯望之乃似人形暎出云端如玉積髙於諸山頂有飛泉如帶舜廟在山之陽人有入廟中者常聞歌之聲魯恭王登孔子舊宅聞絲竹金石之聲固有此事也

辛菜

字林曰蔊一作�辛菜也辛菜二字佳南都賦注引說文曰蓼辛菜也

緯略卷六﹤子部﹐雜家類﹐雜考之屬﹐緯略﹥

欽定四庫全書

緯略卷七

宋髙似孫撰流黃素

張載四愁詩美人贈我筒中布何以報之流黃素梁簡文帝詩思婦流黃素溫姬玉鏡臺張柬之詩將軍占太白少婦怨流黃喬知之詩云日曉微微愁思流黃機王筠詩箱中取刀尺機上斷流黃蕭淳詩猶有望歸心流黃未剪截顧野王詩薊門寒未歇爲斷流黃機環濟要略曰間色有五紺紅縹紫流黃也按論語疏曰五方正色靑赤白黑黃五方間色者緑爲靑之間紅爲赤之間碧爲白之間紫爲黑之間流黃爲黃之間故不用紅紫言是間色也所以爲間者潁子嚴曰東方木木色靑靑加黃爲緑緑爲東方之間色南方火火色赤赤加白爲紅紅爲南方之間色西方金金色白白加靑爲碧碧爲西方之間色北方水水色黑黑加赤爲紫紫爲北方之間色中央土土色黃黃加黑爲流黃流黃爲中央之間色又一法木尅土戊以妹已嫁於甲是黃入靑爲緑火尅金庚以妹辛嫁於丙是白入赤爲紅金尅木甲以妹乙嫁於庚是靑入白爲碧水尅火丙以妹丁嫁於壬是赤入黑爲紫土克水壬以妹癸嫁於戊是黑入黃爲流黃余謂考工記畫繪之事靑與赤謂之文赤與白謂之章白與黒謂之黼黑與靑謂之黻五采備謂之繡此非間色乎

罨畫

墨客揮犀曰罨畫今之生色也余嘗謂五采彰施於五服此固生色之始也秦韜玉詩花明驛路胭脂暖山入江亭罨畫開李西臺詩晴山云罨畫孤嶼水含稜盧贊元詩花外小樓新罨畫杏波晴葉退微紅劉

商隠愛義興罨畫溪者亦以其如畫也

茗一車

權紓茗贊曰窮春秋演河圖不如載茗一車此言漢儒圖緯之書讀之令人憒憒所謂窮春秋者如演孔圖元命苞文耀鉤運斗樞感精符含神霧之類演河圖者如古龍圖河圖傳孝經河圖之類也

雪茶

陸羽第水雪水品二十以雪水滯而太冷也晉羊孚雪贊曰資淸以化乘气以霏遇象能鮮卽潔成輝雪蓋取其精潔也安可謂之冷滯耶諭鳬詩煮雪問茶味當風看鴈門白居易詩吟詠霜毛筆閒嘗雪水茶丁晉公茶詩痛惜畱書篋堅藏待雪天胡文恭公詩雪澑云腴試早芽皆是雪水瀹茶也曹松詩讀易明髙燭煎茶取折冰姚合詩研露題詩潔銷冰煮茗香則又以冰瀹茶也逸人王休居太白山下冬至取溪冰敲其精瑩者煮茗共客飲之【王仁裕開元天寶遺事】無非取其潔淸也

羊裘

嚴光變姓名隠光武思其賢訪之齊國上言有男子披羊裘釣澤中馬援嘆曰殖貨財者貴其施賑也不然則守錢虜耳乃散頒昆弟故舊身服羊裘皮袴羊裘始於此

素丞相

論衡曰孔子不王素王之業在於春秋桓君山素丞相之迹在於新論者也君山名譚著書言當世事二十九篇梁以陶景爲山中宰相亦玆類

致拳拳

古樂府定情篇言婦人不能以禮從人而自相悅媚乃解衣服玩好致之用致綢繆若臂環致拳拳指環致殷勤耳珠致區區香囊致和合條脫致契濶佩玉結恩情而期於山陽山北終以不答乃以傷悔焉

種

邵平秦東陵侯之後爲布衣種於長安美俗謂之東陵漢施延沛人種自給姚俊常種灌園【吳錄】步隲與衛旌同年相善俱種自給郭平原以種爲業【沈約宋書】韓珍種營葬孫鐘富春人種爲業【劉義慶幽明記】以上十人可謂隠矣楊炯詩亭逢李廣尉門接邵平許渾詩白社貧思橘靑門老種東陵在靑門外也

襲六爲七

相如封禪書曰袚飭厥文作春秋一藝將襲舊六爲七攄之無窮揚雄劇秦美新文曰宜命賢哲作帝典一篇奮三爲一襲以示來人摛之罔極二文甚相類左太衝作三都賦初成時人互有譏訾思意不愜後示張公張曰此二京可三庾仲初作揚都賦成以呈庾亮亮以親族之懷大爲其名價曰可三二京四三都

易聖

唐衛大經邃於易人謂之易聖唐昭宗時有【闕文五字】筮人謂之易聖【耳目記】劉臻精於兩漢書時人稱爲漢聖嚴子卿馬綏卿善圍棋號碁聖衛協張墨號畫聖張衡馬忠號木聖【抱朴子】李白嗜酒然沈酣中所撰文章未嘗錯誤時號醉聖【開元天寶遺事】

賣文

丁隠君歌前度相逢正賣文一錢不直虛云云今來利作采山斧可以拋身麋鹿羣杜詩故人南郡去去索作碑錢本賣文爲活翻令室倒懸

歷日

楊泉物理論曰疇昔神農始治農功正節气審寒溫以爲早晚之故立歷日堯典一篇惟載歷象一事則歷象一事至堯備矣孔氏書傳曰歷象其分節敬紀天時以授人也

離騷傳

淮南王安入朝獻所作內篇上愛祕之使爲離騷傳只以大山小山觀之安深於騷矣然王逸所注絕不引此書

八百碑

唐人說李邕前後撰碑八百首按邕傳邕尢長碑頌中朝衣冠及天下寺觀多賫金帛求其文杜詩曰干謁滿其門碑版照四裔丰屋瑚鉤麒麟織成罽紫驑隨劍幾義取無虛歳蓋謂邕也

邕碑今尙遺者左羽林將軍臧懷亮碑【在耀州】開元寺碑【淄州】嶽寺大照和尙普叔碑【西京】李府君碑【西京】普光寺碑【泗州】娑羅木碑【楚州】大云禪寺碑老子孔子顏回贊【海州】秦望山法華寺碑【越州】嶽麓山寺記大律故懷道闍黎碑【福州】石室記【端州】有道先生葉公碑東林寺碑【江州】左武衛尉【闕】將軍李思訓碑云麾將軍李秀碑鄂州刺史盧府君碑

三本書

栁氏家訓曰余家升平裏西堂藏書經史子集皆有三本一本紙墨籖捲華麗者鎭庫一本次者供覽又一本次者後生子弟爲業我祖宗時內則太淸樓藏書龍圖閣藏書玉宸殿藏書外則三館祕閣凡四處藏書如咸平八年榮王宮火延及三館於是出禁中本付館閣傳寫則書本豈可無其副其後官書往往侵竊士大夫家得之嘉祐中置編校官八員雜讐四館書給吏百人悉以黃紙爲大冊書之自此私家不敢輙藏元丰中三館並歸省中書亦隨徙元祐中重寫禦前書籍又置校對黃本以館職資淺者爲之宣和初置補禦前書籍所再訪天下異書侍臣十人爲參詳官進士白衣充檢閱者數人及年命以官然以崇文總目言之李善注文選固在五臣之前此乃云因五臣而爲注非也三茅君內傳曰唐李遵撰遵非唐人也固有差舛如此者中興館閣書殊爲簡略余在館時日以校對猶是郡國民間所上本館閣不曾再行繕書又止有一本一篇借出竟成失落故闕書亦多又祕閣所藏書亦無書目眞贗無辧殊闕典也承平時士大夫家藏書如常山宋氏南都戚氏歷陽沈氏廬山李氏九江陳氏鄱陽吳氏中興初如三山余氏臨川吳氏會稽陸氏諸葛氏今皆散逸矣況有三本乎

四愁詩

張衡不得志爲四愁詩依屈原以美人爲君子以珍寶爲仁義以水深雪雰爲小人衡作四愁詩曰我所思兮在太山欲往從之梁甫艱側身東望涕霑翰美人贈我金錯刀何以報之英瓊瑤路逺莫致倚逍遙何爲懷愁心煩勞我所望兮在桂林欲往從之湘水深側身南望涕沾襟美人贈我翠瑯玕何以報之雙玉盤我所思兮在漢陽欲往從之隴阪長側身西望涕沾裳美人贈我貂襜褕何以報之明月珠我所思兮在鴈門欲往從之雪紛紛側身北望涕沾巾美人贈我錦繡叚何以報之靑玉案【又張載詩】我所思兮在南巢欲往從之巫山髙佳人遺我筒中布何以報之流黃素我所思兮在朔湄欲往從之白雪霏佳人遺我雲中翮何以贈之連城璧我所思兮在隴原欲往從之隔太山佳人遺我雙角端何以贈之雕玉環我所思兮在營州欲往從之路阻修佳人遺我緑綺琴何以贈之雙南金傅歌詩有所思兮在天一方何以贈之玉佩珠璜又有四愁詩曰美人贈我明月珠何以報之比目魚美人贈我蘇合香何以報之翠鴛鴦貫休歌詩欲贈之紫玉尺白銀鐺蓋效四愁體李嘉祐詩宋玉怨三秋張衡復四愁蓋以四愁比騷也可謂善言詩矣崔筒詩平子四愁今莫比休文八詠自同時便不及嘉祐也

古學

桓譚博學多通徧治五經尢好古學從劉歆揚雄問疑異盧植上書臣少通儒從南郡太守馬融受古學頗知今古禮記

研眼

硯錄曰端石有活眼死眼圓暈相重黃黑相間黳精在內晶瑩可愛謂之活眼四旁浸漬不甚鮮明謂之淚眼形體略具內外皆白殊無光彩謂之死眼活眼勝淚眼淚眼勝死眼死眼勝無眼然古人賦詩中殊不言眼也惟唐彥猷曰端石有眼者最貴謂之鸜鵒眼石文精美如木有節不知者以爲石病石有上下巖惟上巖有眼眼之美者靑緑黃三色相重多者自外至心凡九重其大者尢爲稀有其生於墨池之外者曰髙眼生於內者曰低眼髙眼尢可尙不爲墨漬常可睹也

誤筆成畫

曹不興善畫孫權使畫屏風誤落筆防素因就畫爲蠅吳王以爲生蠅舉手彈拂之【吳錄】王獻之爲大司馬畫扇題筆誤落扇上卽防畫作烏駮牛【孫暢之畫術】王維詩屏風誤防惑孫郎團扇艸書輕內史盧綸詩防筆求書扇張屏看畫蠅各用此二事摭遺載唐戴嵩畫牛因筆墮爲烏亦此意

臥雪圖

臥雪圖巨然所作漢時雪丈餘洛陽令至袁安門無行路令人探雪見安僵臥令舉爲孝亷【典錄】又有焦先出於漢末冬雪大至袒臥不移【皇甫嵩髙士傳】又有胡定光潁川人雪覆其室令遣排雪遺幹糗事亦大略相類人用雪中事但言袁安丁晉公鎭金陵重建賞心亭取家藏袁安臥雪圖以張於亭之屏乃唐周昉筆經十四守𨿽極愛不敢取後一帥竊去易以蘆鴈王琪君玉畱詩曰【闕文六字】壺江山淸麗壯吳都昔人已化遼天鶴舊畫難尋臥雪圖苒苒流年去京國蕭蕭華髮老江湖殘蟬不會登臨意又噪西風入座隅【文瑩野錄】

三十六玉皇

李賀詩爲君持此淩蒼蒼上朝三十六玉皇李白詩三十六帝欲相迎仙人飄翩下云軿此也

泰階六符經

東方朔願陳泰階六符以觀天變藝文志有泰階六符經一卷【漢書】泰階六符上階天子中階公卿下階庶人凡三階所謂泰階六符經者應劭以爲黃帝所作也其經曰泰階者天之三階也上階爲天子中階爲諸侯公卿與大夫下階爲士庶人上階上星爲男主下星爲女主中階上星爲諸侯三公下星爲卿大夫下階上星爲元士下星爲庶人三階平則陰陽和風雨時社稷神祗各獲其宜天下大安是爲太平三階不平則五神乏祀日有食之水潤不浸稼穡不成冬雷夏霜百姓不寧故治道傾天子行暴令好興甲兵修宮榭廣苑囿則上階爲之奄奄疏濶也以孝武皆有此事故朔爲陳之皇甫冉詩防雲天仗合象泰階平司空圖詩鼎飫和方濟臺階潤欲平此言泰階欲其平也權徳輿詩六符旣昭晰萬象隨陶鈞此言六符欲其明也

防磹

太平廣記曰月支獻猛獸兩目如天防磹之炎光防磹電光也【防先念切磹徒念切】

納音

子爲陽之始午爲陰之始以甲加子數至午加丑數至未午上得庚未上得辛謂之陰索陰又以甲加午數至子加未數至醜亦得庚辛謂之陰匹陽此納幹數也從甲至庚凡七七爲西素皇之气故甲子乙丑皆爲金而三爲火九爲木一爲土五爲水此所謂納音也但數其幹不數其支其源蓋出於六十律旋宮法也一律含五音十二律含六十音

沈存中筆談曰六十甲子有納音鮮原其意蓋六十律旋相爲宮法也一律含五音十二律納六十音也凡气始於東方而右行音起於西方而左行陰陽相錯而生變化所謂气始於東方者四時始於木右行傳於火火傳於土土傳於金金傳於水所謂西始於西方者五音始於金左旋傳於火火傳於木木傳於水水傳於土【納音與易納甲同法幹納甲而坤納癸始於幹而終於坤納音始於金金幹也終於土土坤也】納音之法同類娶妻隔八生子【此漢志語也】此律呂相生之法也五行先仲而後孟孟而後季此遁甲三元之紀也甲子金之仲【黃鐘之商】同位娶乙丑【大呂之商同位謂甲與乙丙與丁之類下皆仿此】隔八下生壬申金之孟【夷則之商隔八謂大呂下生夷則也下皆仿此】壬申同位娶癸酉【南呂之商】隔八上生金之季【姑洗之商此金三元終若只以陽辰言之則依遁甲逆傳仲孟季若兼妻言之則順傳孟仲季也】庚辰同位娶辛巳【仲呂之商】隔八下生戊子火之仲【黃鐘之徴金三元終則左行傳南方火也】戊子娶己丑【大呂之徴】生丙申火之孟【夷則之徴】丙申娶丁酉【南呂之徴】生甲辰火之季【姑洗之徴】甲辰娶乙巳【中呂之徴】生壬子木之仲【黃鐘之角火三元終則左行傳於東方木】如是左行至於丁巳中呂之宮五音一終復自甲午金之仲娶乙未隔八生壬寅一如甲子之法終於癸亥【謂防賓娶林鐘上生太簇之類】至於己爲陽故自黃鐘至於仲呂皆下生自午至於亥爲陰故自林鐘至於應鐘皆上生予於樂論敍之甚詳此不復紀【甲子乙丑金與甲午乙未金𨿽同然甲子乙丑爲陽律陽律皆下生甲午乙未爲陽呂陽呂皆上生六十律相反所以分爲一紀也】

冰丸霜散

朝野僉載曰立夏日服六壬六癸符或冰丸飛霜散暑不能侵抱朴子曰不熱之道服冰之丸飛霜之散此用蕭丘上木皮及五日北行黑蛇血故少得合之也漢武內傳西王母曰仙之上藥【闕文六字】詩采取神藥山端白兔蝦蟇丸奉上陛下一玉柈梁武帝詩紫霜耀絳雪追還轉復飛陸龜詩桂父舊歌依絳雪桐孫遺詠倚云

鹽生

秦記曰會稽王道子爲符朗設盛饌朗曰鹽味少生晏春秋曰衛倫稱劉子陽食餅而知鹽生精味之至師曠善識味平公賜之食師曠曰此勞薪爲防平公試問之宰人曰用故車腳炊飯晉武帝賜荀朂食進飯卽謂座人曰此勞薪炊飯也座者未之信密遣問之果是車腳炊也蓋此之謂

沈香山火

隋主除夜設火山數十盡用沈香木根火山暗則以甲煎沃之香聞十里江淹詩金鑪絕沈燎綺席生浮埃則沈燎始於梁矣李商隠詩沈香甲煎爲沈燎玉液瓊酥作壽杯當用前事李白詩博山鑪中沈香火雙咽一气淩紫霞李賀詩沈香火暖茱萸煙酒觥綰帯新承懽王建詩院院燒燈如白日沈香火底坐吹笙三詩皆用沈香火卽所謂沈燎也

三儺

論語防曰儺逐疫鬼也爲陰陽之气不節厲鬼隨而作禍故天子使方相氏黃金爲四目熊皮爲帽口作儺儺之聲以驅疫鬼一年三度爲之按月令季春命國儺季秋天子乃儺至冬又曰命有司大儺旁磔出土牛以送寒气張衡東京賦曰卒歳大儺【驅除】羣厲方相秉鉞巫覡操茢侲子萬童丹首制桃弧棘矢所發無臬飛礫雨散剛癉畢斃煌火馳而星流逐赤疫於四裔亷品大儺賦曰於吉日之上戊將大蠟於臘烝乃班有司聚眾大儺天子坐華殿臨朱軒憑玉几席文旃率百之侲子羣鼓噪於宮垣二賦只言冬儺耳春秋之儺蓋少見惟唐孫頠有春儺賦曰是月也建鬥於辰日交長至有司方陳大禮展時事達九門以磔攘協四靈而滌器匪歳之卒乃春之季令陰气以下降使陽和而上利順三時而不忒恊諸福而畢萃然則此禮唐時猶行之所謂順三時而不忒者三儺也

小雨由山

張士伯禱雨於山忽聞空中語曰大雨由天小雨由山神仙盛遇有人叩其祈雨神告之曰雨禁絕重

沃焦

中記曰天下之大者東海之沃焦石焉在東海南方三萬里海水灌之隨盡故水東流而不盈物類相感志曰沃焦山東海之外荒海中有山焦炎而峙髙深莫測蓋稟至陽之爲質也海水激浪投其上噏焉而盡計其晝夜噏攝無極若熬鼎受其灑汗耳此道家之說無是山也四海受百川之漲必然洶湧而溢也

吳融沃焦山賦曰域中公子問於方外先生曰蓋聞水之大也下環乎地上浮於空無象無邊夷猶洪蒙百派千流皆歸於東何巨溟之深也萬古能容何九州之髙也不淪其中先生曰混沌死乾坤始東南傾川澤委帝乃慮海旁溢彼山中峙復孕以火用銷其水此焦沃之爲義眞宰之元防者也請言其狀也巉乎崒乎赫曦乎翕赩乎陰陽熾炭天地開鑪景風鼓吹赤帝規模成於妙有拔彼虛無處冷能熱𨿽燔且濡於律則黃鐘取法在易則旣濟相符岥兮壓海萬里鴻洞兮烘天一隅掖馮夷軋天吳鱗介旣難以潛伏艸木安得其芬敷巨靈不能擘畏其爛手愚公不能移憚其焚軀靈漲疑竭大室若枯爾其水之來也浩浩爭奔淊淊不住蹴嶽摧阜跳天沃霧暘谷無地扶桑失樹雷奔潮走雪飛沫聚吞吐造化浮沈朝暮一歸塘【歸塘一作歸墟】之積積旣久而還盈一尾閭之泄泄不供而旋注茍彼不爲煎熬何物當其委輸沓潮

番禺記曰早潮下晚潮上兩水相合謂之沓潮劉禹錫沓潮歌曰屯門積日無回飈海波不歸成沓潮轟如鞭石屹且揺亙空欲駕黿鼉橋驚湍蹙縮悍而驕大陵髙岸失岧嶤四邊無阻音響調背負元气掀重霄介鯨得性方逍遙仰鼻噓吸揚朱翹海人狂顧疊相招罽衣髽首聲嘵嘵徵南將軍登麗譙赤旌指揮不敢囂翼日風回沴气消歸濤納納景昭昭烏泥白沙復滿海海色不動如靑瑤敍曰元和十年夏五月大風駕潮南海泛溢南人云沓潮也率三歳一有之

入閣

歐公五代史李琪傳曰唐末喪亂禮壊天子未嘗視朝入閣之制亦廢常參之官日至正衙者傳聞不坐卽退獨大臣奏事日一見便殿而侍從內諸司日弄朝而已明宗卽位詔羣臣五日一隨宰相入見內殿謂之起居唐故事天子日禦殿見羣臣曰常參朔望薦食諸陵寢有思慕之心不能臨前殿則禦便殿見羣臣曰入閣宣政前殿也謂之衙衙有仗紫宸便殿也謂之入閣其不禦前殿而禦紫宸也乃自正衙喚仗由閣門而入百官俟朝於衙者因隨以入見故謂之入閣然衙正朝也其禮尊閣燕見也其事殺自乾符已後因亂禮闕天子不能日見羣臣而見朔望故正衙常日廢仗而朔望入閣有仗其後習見遂以入閣爲重至出禦前殿猶謂之入閣其後亦廢至是而復然有司不能講正其事凡羣臣五日一入見中興殿便殿也此入閣之遺制而謂之起居朔望一出禦文明殿前殿也反謂之入閣琪皆不能正也

按貞觀元年制自今中書門下三品以上入閣議事命諫官隨之有失輙諫則入閣已見於貞觀中不止開元間退禦紫宸受朝乃云入閣也徳宗貞元制自今後五日一禦宣政殿與羣臣相見則是不行入閣之禮矣宗時優人有求賜魚者宗曰五品以上入閣以魚袋合符汝不可得如武后時崔承慶上疏曰五品以上佩龜者後攺魚用龜別敕宣召恐有詐妄故內出龜合然後應命六典曰魚符以備別敕宣召此其制也宋元憲公曰唐制每遇坐朝日卽爲入閣及其叔世務從簡易正衙立仗遂廢其後或有行者人所罕見乃復謂之盛禮宋公乃於禦殿亦曰入閣何也按唐含元殿至宣政殿紫宸殿皆在大明宮中大明宮者東內也其喚仗入閣與歐公同西內太極殿卽朔望受朝之所亦正殿也太極之北有兩儀殿卽常日視朝之所也太極殿兩廡東西二閣二閣有門當又轉北而入兩儀一如東內之制鄭谷入閣詩祕殿臨軒日和鸞返正年兩班文武盛百辟羽儀全霜漏淸中禁風旗拂曙天門嚴新契勘仗入乍承宣玉几當紅旭金鑪縱碧煙對敭稱法吏贊引出宮鈿言動揮毫疾威容報簿専壽山晴靄黛顥气暖連延禮有鵷鸞集恩無雨露偏小臣叨備位歌詠泰階前

數行俱下

應奉字世叔讀書數行俱下【續漢書】宋武帝才思朗捷省書奏五行俱下梁昭明太子讀書數行俱下過目皆臆

通五經

後蒼東海人事夏侯始昌通五經蔡汝南人學通五經帝徴拜議郎講論五經異同井丹扶風人受業太學通五經魯丕字叔陵兼通五經爲當世大儒【見東觀漢記】張霸博覽五經孫琳劉固等並慕之漢人往往以通

五經爲重其曰五經無雙許叔重許愼也五經縱橫周宣光周舉也五經紛綸井大春井丹也五經復興魯叔陵魯丕也皆得通五經

論石渠

歐陽地余爲太子中庻子以尙書授太子後爲博士論石渠張山拊事小夏侯建爲博士論石渠戴聖號小戴以博士論石渠聞人通漢以太子舎人論石渠薛廣徳以魯詩教授蕭望之數與論議器之充論石渠周堪與孔霸俱事大戴夏侯勝霸爲博士堪譯官令論石渠施讐爲博士論同異於石渠林尊事歐陽髙爲博士論石渠韋成以淮陽中尉論石渠張長安論石渠至淮陽中尉論石渠之選其靳如此

待詔金馬門

公孫徴賢良文學擢對第一拜博士待詔金馬門賈捐之上疏言得失待詔金馬門東方朔主父偃嚴安徐樂皆待詔金馬門【三輔黃圖】宣帝時修武帝故事講論六藝羣書博盡奇異之好徴能爲楚辭被公召見讀誦益召髙才劉向張子僑華龍栁褒待詔金馬門元帝時鄭朋上疏言許史子弟章視周堪堪白令待詔金馬門馮商長安人成帝時以能屬文待詔金馬門【如淳曰班固目錄】待詔金馬門漢盛選也以漢之久而膺此選者僅若此耳殊不輕畀也李白詩晨趨紫禁中夕待金門詔劉禹錫詩籍通金馬門身在銅駝陌李端詩漢主金門正召才馬卿多病自遲回鄭谷詩貴爲金馬客雅稱水曹郎

酒法

月令仲冬曰是月也乃命有司秫稻必齊麯蘗必時湛熾必潔水泉必香陶器必良火齊必得兼用六物大酋監之無有差忒釀酒之事盡在此矣茍能精之豈不佳哉人顧未精於此耳

月令注曰有司謂煮酒之官煮酒二字蓋出於此歐陽公醉翁亭記曰釀泉爲酒泉香而酒冽蓋取諸此狽

狼狽是兩物狽前足絕短每行常駕兩狼失狼則不能動髙後紀曰計猶豫師古曰猶獸名也爾雅曰猶如麂善登木此獸性多疑慮常居山中忽聞有聲卽恐有人來每豫上樹久之無人然後敢下須臾又上如此非一故不決者稱猶豫焉說文曰猶玃屬一曰隴西犬子謂之猶【猶餘救切】

鴈子

漢書太液池中鳬雛鴈子布滿充積用鴈子甚佳王維詩蘆筍穿荷葉菱花罥鴈兒此用鴈兒甚新易林曰鳳有十子同巢共懽以相保晉王獻之詩客從北方來言欲到交趾逺行無他貨惟有鳳皇子百金不我鬻千金難爲市山海經曰流沙之西丹山之南有鳳之圓【圓古卵字】

狒狒讚

狒狒讚曰狒狒怪萌被操竹獲人則笑唇蔽其目終亦號咷反爲我戮物類相感志曰狒狒出西南蠻宋建武中安昌縣進雌雄二頭帝曰吾聞狒狒能負千斤旣力若此何能致之對曰狒狒見人喜笑笑則下唇掩其額故可以釘之可爲髲血可染衣手似彌猴人面而紅作人言鳥聲善知人生死飲其血使人見鬼帝命工圖之元稹詩狒狒穿筒格猩猩置馴【狒房沸切】

珧

郭璞江賦曰玉珧海月土肉石華晉安海物異名記曰肉柱膚寸美如珧玉臨海異物志曰玉珧柱厥甲美如珧玉趙徳麟侯鯖集韓退之詩所云馬甲柱正謂此字書曰珧唇甲可飭物爾雅釋弓曰弓有緣以金爲之謂之銑以玉爲之謂之珧今人但用瑤字固自有珧字也東坡詩金虀玉鱠飯炊雪海鼇江柱初脫泉但有柱字李商老詩江瑤初脫柱蠔山憐疊嶂卻用瑤字也

三嚴

唐續時令儀曰唐制日未明七刻捶一鼔爲一嚴侍中奏開宮殿門及城門未明五刻捶二鼓爲再嚴侍中奏請中嚴羣臣五品以上俱集朝堂未明二刻捶三鼓爲三嚴侍中中書令以下俱詣西閣奉迎鑾駕出宮詣太極殿西都賦曰衛以嚴更之署注曰嚴更督夜行鼓唐制所謂嚴者亦以鼔也

相經

鋭頭【赤帝樂葉圖徵宋均注鋭頭象朱鳥】大頭【黑帝上】長頭【湯長頭而寡晏子陳遵漢書賈逵頭長一尺三寸出東觀漢記】頭小鋭【趙景眞世說】方面【蒼帝】圓面【赤帝】廣面【白帝】深面【黑帝並河圖】龍顏【舜援神契漢髙祖管寧列傳】日角【伏羲孝經援神契子產管子子夏子張論語摘輔象始皇河圖】長頸【禹尸子】修頸【黑帝河圖】月角【晏平仲管子尾生】犀角【尾生管子曾子摘輔象頂角匿犀李固伏犀貫石枕袁天綱相竇軌伏犀貫腦馬周】魚角【栁下惠管子】珠衡【曾子伊尹仲由並摘輔象又援神契曰伏羲珠連衡】山庭【顏淵論語摘輔象又子貢顏路】額有三理【老子額有三理抱朴子】龍額【黃帝廣顙龍額河圖】折額【周爕欽頥折額醜貌駭人汝南先賢傳】額有五柱頂【隋髙祖】貌如婦人【張良史記】學堂【袁天綱相岑文本學堂瑩夷】重瞳【舜項羽漢書呂光載記沈約梁書】目瞳方【李泌梁湘王】分明【武安君嚴尢三將論趙景眞世說】目有精光【孫權江表傳】眸子如電【裴楷眸子閃閃如巖下電世說】目視日不【王戎晉書又竹林七賢傳曰戎眸子洞徹視日而眼照不虧】大目【老子金笥內經子夏摘輔象子張同上】長目【始皇史記】目如懸珠【東方朔】深目【康僧淵世說】疏目【霍光】目光外射【隋髙祖隋書】目如秋水【李泌】眉白毫【伏羲王子年拾遺記馬良眉有白毫】眉八采【堯眉八采直兩眉甚堅似八字眉抱璞子又尙書大傳】虎眉【文王帝王世紀】秀眉【管寧列傳】通眉【李賀】須目如畫【馬援東觀漢記王規於寶晉紀隋元暉須眉如畫梁禇翔梁書】眉間一尺【伍員吳越春秋莫邪子幹將子並列仙傳】虎鼻【伏羲禹虎鼻孝經援神契】髙鼻【康僧淵世說曰鼻者面之山目者面之淵山不髙則不靈淵不深則不淸】鼻有伏藏【太公摘輔象】大鼻【陳遵漢書】山凖【伏羲禹並虎鼻山凖摘輔象】隆凖【始皇漢髙祖史記】大口【舜孝經援神契太公論語摘輔象光武東觀漢記孫權江表傳方頥大口】虎口【始皇河圖】海口【孔子海口言如含澤摘輔象】斗星繞口【子貢論語摘輔象】方口【老子金笥內經漢明徳皇后】烏喙【禹尸子越王越世家始皇鷙喙史記】齒如編貝【東方朔】疏齒【老君神仙傳】駢齒【武王元命苞夫子孝經勾命訣】耳三門【老子瀨鄕記】長耳【老子神仙傳】方頥【帝嚳帝系孫權江表傳】兌頥【黃帝河圖】斂頥【蔡澤史記】岐頥【后稷春秋元命苞】鳳頸【主通中說】手握裒文【舜援神契】手握十文【老子神仙傳】展手過尺【李達前涼錄】手文曰武【武帝梁書】文在手【仲子左傳】手過膝【尹喜闗令內傳裴秀王隠晉書劉曜載記劉備三國誌慕容垂後燕錄李祖升北齊書】猿臂【李廣】鳶肩【盧敖淮南子梁冀冀別傳】駢脇【重耳呂氏春秋】洿膺【文王淮南子許愼注曰胯盧也】腰十圍【尹繹晉書朱泚江安王元祥】龜背【仲尼孔叢子王通中說】倨身【伊尹晏子春秋】背若有負【馬周】豺聲【越椒左傳商臣史記又秦始皇王世充隋書王惇晉書】

陶景相經序曰相者蓋性命之著乎形骨吉防之表乎气貌亦猶事先謀而後動心先動而後應表裏相感莫知其所以然且富貴壽夭各值其數劉孝標相經序曰命之與相猶聲之與響聲動乎幾響窮乎應二公之言皆名言也孝標又云日角月偃之奇龍樓彪踞之美地靜鎭幹城天闕運於掌防金槌玉枕磊落相望伏犀起蓋隠鱗交映井宅旣兼食匱已實抑亦帝王卿相之明效也

茶鑪筆牀

天隨子每於寒暑得體中無事時乘小舟設蓬席賫一防書茶鑪筆牀釣具擢船鳴榔而已所詣小不防意徑還不畱【笠澤叢書】

香井

任昉述異記曰魏武陵中有泉謂之香水古詩云安得香水泉濯郎衣上塵一說香水在並州香山其水潔香浴之去病吳故宮亦有香水溪俗云西施浴處又呼爲脂粉塘吳王宮人濯妝於此溪上源至今馨香香水二字尢佳然石曼卿荷花詩洛渚微波長映步漢宮香水不濡肌乃以爲漢宮也只此分香一事亦魏武也惟陸機喜用陸機弔魏武文曰余爲著作郎逰祕閣見魏武令曰餘香可分與諸夫人諸舎中無所爲學作履組賣也弔曰紆佳人於履組淸塵慮於餘香下一句奇絕

緯略卷七

欽定四庫全書

緯略卷八

宋髙似孫撰通爾雅

漢武帝得防終軍知之曰厥號曰鼮其文如豹詔何以知之對曰名見爾雅帝嘉之賜帛爾雅之業遂盛【郭璞爾雅注何承天纂文】世祖大會靈臺得防熒熒光澤帝異之問羣臣莫知對竇攸對曰鼠名鼨詔何以知之對曰名出爾雅詔祕書審計如其言上喜賜帛諸侯子弟從之受爾雅【三輔決錄】漢侍中劉秀表曰宣帝時使人發盤石於上郡石室中有反縛一人時臣秀父向爲諫議大夫謂此貳負臣也詔問何以知之對曰出山海經其曰貳負之臣曰危與貳負殺窫窳帝乃梏之疏屬之山桎其右足反縛其手上大驚一時多奇之又孝武帝時有獻異鳥者不知何以食之東方朔見之能言其名又言所當食問朔何以知之曰山海經所出也此與通爾雅者如合一揆矣

水事

淮南子曰九疑之南山事少而水事多水事二字妙甚郤昂蚌鷸相持賦曰水濱父老以漁弋爲事此句全學南史所云防潮居民以鵝鴨爲業也晁無咎防王右丞捕魚圖有曰晚道吳江如此漁者業亷而事佚用事字更好皮日休詩序曰各補茶事十數條林和靖詩亦曾用茶事二字茶事尢精絕

孔硯

唐王嵩防孔子石硯賦曰旁積垂露中含偃波八字奇特常人筆力不可到李賀靑花紫石硯歌圓毫促防聲淸新孔硯寛頑何足云乃以爲寛頑何也劉禹錫硯詩闕裏廟中空舊物開方竈下豈天然亦不以爲然也宋景文公摘粹曰河東舜廟中有大硯一方尋尺刻文曰帝鴻氏之硯魯廟中有孔聖修六經硯方一尺三寸中心已穿穴蜀犍爲人得揚雄艸硯如今制去其圭角汾水王通廟中有通隋時續六經所磨硯伍緝之從徵記曰魯國孔廟中石硯一枚甚古朴孔子平生時物也庾肩吾謝銅筆格啟曰煙磨靑石已踐孔子之壇當是靑石也

笏

王子充笏賦曰殊相逸髮奇文秀起此八字全如晉人傳及世說中言句蔣防鎭圭賦曰云虹發色冰雪成姿上一句甚佳下一句恐玉非冰雪之潔耳然尸子曰玉者色不如雪澤不如雨

東方朔有相笏經袁天綱又有相笏經郭先相笏經陳混掌相笏經古相手板經六卷

熬波出素

張融作海賦文詞詭激獨與眾異以示鎭東將軍顧愷之愷之曰卿此賦實髙虛但恨不道鹽耳融卽求筆注曰漉沙構白熬波出素積雪中春飛霜暑路【晉書】此十六字直可在虛之表王誕字茂世晉孝武帝崩從叔尙書令珣爲哀冊出本示誕誕曰猶少敍節物一句誕便擥筆接其秋冬代變云霜防廣除風回髙殿珣嘆美而用之古人服善有如此者今世無此矣然融賦出於自筆珣防乃誕益之尢爲可服東坡詩栁絮才髙不道鹽直用融語三字也管子周禮注曰煮水世本曰宿沙作煮鹽廣志亦曰煮鹽鹽鐵論曰煮海魯連子曰煮沙益州記嶺表錄異皆用煎字融賦直曰熬波出人意表宋景文詩濯錦萬梭催貢篚熬鹽千井算牢盆乃用熬字景文雪詩鹽波熬巨浸縞頃界中田用鹽波甚新

春秋列國文章

讀左氏傳甚愛鄭楚文章自典謨誓命以下無有而戰國防楚漢春秋太史公取以約史者未可及也因悟爲命禆諶艸創之世叔討論之行人子羽修飾之東裏子產潤色之其重復精詳至再至三如此文章安得不好

文筆遲速

武帝春秋二十九得皇太子枚臯與司馬相如作皇太子生賦臯爲文疾受詔輙成相如善爲文而遲故所作少【見漢書】顏延年與謝靈運俱以詞采齊名而遲速懸絕文帝嘗敕各撰樂府北徵篇延年受詔輙成靈運久之乃就【宋書】葛稚川以爲長卿制作𨿽遲而首尾溫麗枚臯𨿽敏而時有累句故知急行無善迹矣揚子云又謂軍旅之際戎馬之間飛書走檄必用枚臯廊廟之下朝廷之中髙文典防非相如不可

太法言

桓譚新論曰子云新造法言太也人貴所聞賤所見故輕易之若遇上好事必以太次五經也王充論衡曰揚子云作太法言張伯松不肯一觀以與並肩若生於周世則爲金匱也二子之論如一葛稚川曰充所著論衡北方未有得之者蔡伯喈嘗到江東得之嘆其文髙度越諸子嗚呼世安得復見伯喈者乎稚川又曰盧生問云蔡伯喈張平子才足著書正恐年逺防深世人不解故不著也余曰若如來言子云亦不應作太經也然穎容春秋例曰著作之事前有司馬遷揚雄後有鄭眾班固近卽馬融鄭遷史記不識畢公爲文王之子而言與周同姓揚雄法言不識六十四卦而云所從來逺矣嗚呼難哉

幼文言

班固九歳作頌賦【東觀漢記】曹植十歳屬文【文選人名錄】阮籍八歳庾闡九歳屬文【魏氏春秋】劉孝綽七歳屬文【南史】丘遲八歳屬文庾肩吾何遜八歳賦詩陸從典八歳作文【梁書】

葛洪論史記

西京雜記曰司馬遷發憤作史記一百三十篇先達稱爲良史之才其以伯夷居列傳之首以爲善而無報也次爲項羽本紀以據髙位者非闗有徳也及其敍屈原賈誼辭防抑揚悲而不傷亦一代之偉才然觀太史公之言曰夫詩書隠約者欲遂其志之思故述往事思來者嗟乎知遷之志洪其庶幾乎

玉蟾蜍

廣川王發晉靈公塜甚瓌壯器物皆朽不可別惟玉蟾蜍一枚大如拳腹空容五合如新王取以盛水滴硯常衮詩綴簾金翡翠賜硯玉蟾蜍劉禹錫詩玉蠩吐水霞光淨防翰揺風絳錦鮮胡文恭詩防筆乍驚蟾滴漬【闕文五字】漿寒夏英公詩玉蟾分滴漬圓池宋景文公詩獨憶王筠齋壁詠玉蠩飛澑入霞箋蓋用此吳融硯賦曰玉蟾一滳松煙四上上句四字妙甚用玉滴佳

蘭賦

仲子陵幽蘭賦曰芬華外揚眞正內積和气所資精英自得此十六字超出筆墨蹊徑吳筠竹賦曰契道合靈表貞示節用道字貞字亦不在蘭賦下

錬石補天

往古之時四極廢九州裂天不兼覆地不周載於是女媧氏錬五色石以補蒼天斷鼇足以立四極【出淮南子】蒼天西北小闕庖犧見之惡不悅冶鑄五色石合爲一乃以補之【出異苑】歸美山山石紅丹赫若采繪峩峩秀上切霄鄰景名曰女媧石大風雨後天澄气靜聞弦管聲【王韶之南康記】劉孝威曲水詩序曰女媧補石重華棄金唐人錬石補天賦曰天何言哉有闕則補持五石而是用俾四時而能取成乎圓象故資可轉之功定彼幹儀蓋俟至堅之主所以裨覆幬仰周普磨礱入鍜成功豈濫於宋人緝綴爲勞至徳何慙於山甫司空圖詩女媧只解補靑天不解煎膠黏日月崔桐詩補天畱粉石縮地入靑山韓愈詩玉盌不磨著泥土靑山孔出白石補李賀詩女媧錬石補天處石破天驚逗秋雨

屏風隔坐

鄭爲太尉時舉第五倫爲司空班次在下每正朔朝見曲躬自卑上問知其故遂聽置雲母屏風分隔其間【漢書】景帝時紀陟父亮爲尙書令陟爲中書令每朝會詔以禦屏風分隔其座【張勃吳錄】唐人試進士嘗以隔座雲母屏風爲題梁劉孝威謝敕賚畫屏風啟曰紀亮所隔惟珍雲母武秋所顧止貴琉璃豈若寫帝臺之基拂昆山之碧畫巧吳筆素逾魏賜馮商莫能賦李尢誰敢銘此乃用紀氏故事也

十種琉璃

大秦國出靑白黑黃赤緑紺縹紅紫十種琉璃【魏略】又有五色玻璃紅色者最貴【中記】程氏繁露引魏書有天竺國人至京自言能鑄石爲五色琉璃於是采石鑄之所謂琉璃者謂其如玉也若以石鑄之曾何足珍按廣雅曰琉璃珠也韻集曰琉璃火齊珠也則知琉璃爲玉物也晉潘尼琉璃碗賦曰濟流沙之絕險越防嶺之峻危於是逰西極望大歷鐘山闚燭龍覲王母訪仙童取琉璃之攸華詔曠世之良工纂儀以取象準三辰以定容光映日曜圓盛月盈纎瑕罔麗飛塵靡停灼爍旁燭表裏相形凝霜不足方其潔澄水不能諭其淸剛過金石勁勵瓊玉磨之不燐湼之不濁如潘尼所賦的非以石鑄之者矣

碧

古人賦中最好用碧字張衡南都賦曰緑碧紫英靑雘丹縹左思吳都賦曰紫貝流黃縹碧素玉又蜀都賦曰靑珠黃環碧砮芒消李邕石賦曰苔蘚剝落雨露淋漓冰碧藻曜繪畫紛披用冰碧二字尢佳廣志曰碧有縹碧有緑碧出越巂說文曰碧石之美者矯世論曰碧似玉惟猗頓能別之

木難

曹植樂府詩曰明珠交玉體瑚間木難廣志曰木難珠黃色生東夷南越志曰木難金翅鳥口結沫所成碧色珠也大秦土人珍之崔豹古今注以木難爲莫難

水仙賦

餘二十年前作水仙賦自恨筆力欠奇偉五年前楊仲囦自蕭山致水仙花一二百本極盛乃以兩古銅洗藝之學洛神賦體再作後水仙花賦頗愜人意近讀金樓子云劉子好學有文才爲水仙花賦時人以爲不減洛神賦余固不敢望知幾萬分一亦知名人制作自有意會古人也【楊仲囦今名囦道】

畫二疏

晉王彪之詩序曰余求致仕詔累不聽因扇上有二疏畫作詩一首以述其美王彪之詩不可見東坡有二疏圖贊則二疏故事後人每以爲圖然隋朝畫品有髙貴鄕公所畫祖二疏圖今當不復有此矣舊讀顧況詩有云疏家父子錯掛冠梁鴻夫妻虛適越殊不可曉當有激云爾

順下風

齊孔稚圭館碑曰赤松家石室之下神農行弟子之敬廣成居崆峒之上軒帝稟順風之禮蓋用莊子黃帝聞廣成子在崆峒之山故往見之廣成子南首而臥黃帝順下風膝行而進再拜稽首而問焉稚圭下語瓌壯如此越王請於範子稱曰寡人用夫子之計幸得成矣寡人聞夫子之於陰陽進退之理預知未形來聽下風【越絕書】聽下風聽於下風也

不喜俗人

嵇康與山巨源絕交書曰不喜俗人而嘗與之共事或賓客盈坐鳴聲聒耳囂塵臭處千變百技在人目前阮修性簡不修人事絕不喜見俗人誤相報遇輙便捨去【臧榮緒晉書】晉人風尙髙曠往往如此不止嵇阮而已

削槁

漢孔光典樞機十餘年時有所言輙削艸槁周就素重愼周密上封事輙削去艸槁後漢樊謙柔畏愼所上便宜及陳得失輙手自寫毀艸槁皇甫嵩畏愼前後上表陳其補益者百餘事皆手書毀槁魏陳羣前後密諫得失每上封輙削艸魏任嘏每納忠諫輙手書壊本北齊封隆文首參經略奇謀異算密以啟聞上書削艸槁宋謝微每有獻朁及論時事必手書焚艸

罰酒

梁孝王逰忘憂之館集諸逰士使各爲賦枚乘爲栁賦路喬如爲鶴賦公孫詭爲文鹿賦鄒陽爲酒賦公孫乘爲月賦羊勝作屏風賦韓安國作風賦不成鄒陽代之罰酒三升餘各賜絹五匹【出西京雜記】帝幸辟雍會命羣臣賦詩侍中和逌尙書陳騫等作詩稽畱有司奏免官誥曰吾以闇昧愛好文雅廣延詩賦以知得失而乃爾紛紜良用反側其和逌等各罰酒【魏志】石崇元康六年從京出爲徵虜將軍有別廬在南縣界澗谷中時徵西大將軍王詡當還長安與眾賢共送往澗中晝夜逰宴遂各賦詩不能者罰酒邑令潘豹散騎常侍劉南郡太守石嶲各罰酒三勝【金穀園詩序】觀此三事則蘭亭修褉賦詩不成者罰酒非止此也

楷書

晉中經簿曰有緗素書白縑楷書黃紙楷書白絹行書二尺竹牒楷書白練絹楷書廣內置楷書吏自晉始唐宗始以楷書易古文尙書今儒不識古文自唐開元始宋景文公嘗言蘇頲撰朝覲壇頌曰有乩虞氏館閣校讐官於乩字之右防曰疑不知有楊備者得古文尙書釋文知乩字爲古稽字此開元以楷書易古文之失也

孔子因史作春秋

阮籍孔子誄曰養徒三千升堂七十潛神演思因史作書【因史作書四字甚佳】

璧

楚明光者楚王大夫也昭王得氏璧欲以貢於趙王於是遣明光奉璧之趙古和字【琴操】今善琴者傳卞和操有其聲而亡其辭惟存一句可認云卞和三獻人不識以余觀之非當時操也蔡邕記卞和楚野人嘗居山耕種因得玉璞以獻於懷王王以爲欺謾斬其足和作操曰悠悠沂水經荊山兮精气郁決谷巖巖兮中有神寶灼灼明兮穴山采玉難爲功兮

云夢

尙書曰云夢土作又本朝太宗得古本尙書作云土夢作乂詔攺禹貢從古本按孔安國注云云夢之澤在江南是不然也左傳曰吳入郢楚子渉睢濟江入於雲中王寢盜攻之以戈撃王王奔鄖楚子自郢西走渉睢則當出於江南其後渉江入於雲中遂奔鄖鄖今之安州渉江而後至云入云然後至鄖則云在江北也又曰鄭伯如楚子產相楚子享之旣享子產乃具田備王以田江南之夢杜預注曰楚之云夢跨江南北曰江南之夢則云在江北明矣

元丰中有郭思者能言漢沔間地理亦以爲江南爲夢江北爲云予以左傳驗之思之說信然江南卽今之公安石首建寧等縣江北則玉沙監利景陵等縣乃水之所委其地最下江南二浙水出稍髙方土而夢已作乂矣此古本之爲允也以上皆筆談所記余按寰宇記曰云夢澤半在江南半在江北其水中平土立半出寰宇記本樂史所撰史太宗時人則沈郭未嘗見寰宇記也然沈辧未得其詳且周禮荊州云其澤藪曰云夢鄭康成注曰云夢在華容禹貢云云土夢作乂昭三年左傳楚子與鄭伯田於江南之夢又定四年楚子渉睢濟江入於雲中杜預雲南郡枝江縣西【一作南】有云夢城江夏安陸縣東南亦有夢城或曰南郡華容縣東南有巴丘湖江南之夢也云夢一澤而每處有名者司馬相如子虛賦云云夢者方九百里則此澤跨江南北亦可獨稱云稱夢耶酈道元水經謂自江陵東界爲云夢北界爲云夢之藪亦不明指一處不可専以夢在江南云在江北

圖

張衡圖曰者包含道徳搆掩乾坤槖籥元气稟受無原又曰者無形之類自然之根作於太始莫之與先其言冥眇契理如此殊少傳斯圖也

太素

易幹鑿度曰太素質之始也雄含物魂號曰太素【雌雄俱行故能含物魂而生物也獨言雄主於陽故也】帝王世紀曰形變有質謂之太素太素之前幽淸寂寞不可爲象惟虛惟無蓋道之根自道旣建由無生有太素始萌萌而未兆謂之龎洪蓋道之幹旣育萬物成體於是剛柔始分淸濁始位天成於外而體陽故圓以動蓋道之質禮斗威儀曰二十九萬一千八百六十歳而反太素冥莖乃道之根也張衡靈憲注曰太素之前幽淸靜寂寞冥黙不可

爲象厥中惟靈如是永久焉斯爲防莖【揚雄覈靈賦曰太易之始太初之先馮馮沈沈不可奮與此同意】由無生有太素始萌萌而未兆並體同色坤屯不分【坤屯音渾沌】陳思王髑髏說曰昔太素氏不仁勞我以體苦我以生今也幸變而之死是反吾之眞也阮籍通老論曰焉得松喬頥神太素逍遙區外登我年祚陸機詩澄神漠流棲心太素域弭節欣髙視俟我大夢覺顧公直答陸機曰恢恢太素物物初基在昔哲人觀眾濟時

天圓地方【內景外景】

單居離問曾子曰天圓而地方誠有之乎曾子曰天之所生上首地之所生下首上首之謂圓下首之謂方如識天圓而地方則是四角之不揜也參嘗聞之夫子曰天道曰圓地道曰方方曰幽圓曰明明者吐气是故外景幽者含气是故內景廣雅曰天圓廣南北二億三萬三千五百里七十五步東西短減四步周六億十萬七百里二十五步從地至天一億一萬六千七百八十一里半下地至厚與天髙等

天九野

呂氏春秋曰天有九野何謂九野中央曰鈞天東方曰蒼天【尙書考靈曜曰舉天廣雅曰上天】東北方曰變天北方曰天西北方曰幽天西方曰顥天【尙書考靈曜廣雅皆曰成天】西南方曰朱天南方曰炎天【尙書考靈曜曰赤天】東南方曰陽天淮南子亦曰天有九野春秋內事曰天有十二分次日月之所也所謂十二分次者卽分野也前人多與分野並言少言天分翟楚賢碧落賦曰五石難補九野環舒星辰麗之而照曜日月憑之而居諸蓋用九野事也

天宇

梁元帝纂要曰天地四方曰六合四方上下謂之宇往古來今謂之宙顏延年詩太微凝帝宇瑤光正神縣用此宇字劉允濟天賦曰粲黃道以開域辟紫宮而爲宇徐彥伯南郊賦曰告紫宙之成功定皇天之寶位王勃七夕賦曰霜凝碧宙水瑩丹霄用字皆新奇

渾天記

賀道養渾天記曰昔記天體者有三渾儀莫知其始書曰璇璣玉衡以齊七政蓋渾儀體也二曰宣夜夏殷之法也三曰周髀周髀所造非周家術也近世復有四術一曰方天興於王充二曰軒天起於姚信三曰穹天由於虞喜皆以臆斷浮說不足觀也惟渾天之事徴驗不疑此論精確

漢渾儀土圭

義熙起居注曰十四年相國表曰間者平長安獲張衡所作渾儀土圭歷代寶器謹遣奉送歸之天府宋顏延之請立渾天儀表曰張衡創物蔡邕造論戎夏相襲世重其術臣昔奉使入闗值大軍旋斾渾儀在路肆觀奇祕絕代異寶旋及王府考諸前志誠應夙聞尙書璇璣玉衡以齊七政崔瑗所謂數術窮天地制作侔造化經志所云圖憲所本故體度不渝精測尙矣則七晷運變無匪康時九代眞觀不絕司曆臣夙懷末意懼於非任今忝惟職統敢昧死以聞

月節

範子計然曰月行疾二十九日三十日間一與日合取日之度以爲月節【月節二字他書未之見也】

天雞

中記曰東南有桃都山上有大樹名曰桃都枝相去三千里上有天雞日初出照此木天雞卽鳴天下雞皆隨之物類相感志曰大荒東極至鬼府山臂焦山腳巨洋海中升載海日蓋扶桑山有玉雞玉雞鳴則金雞鳴金雞鳴則石雞鳴石雞鳴則天下之雞鳴潮水應之溫庭筠詩漏轉霞髙滄海低頗梨枕上聞天雞用天雞也陳陶詩朝天半夜聞玉雞星斗離離礙龍翼用玉雞也李白詩半壁見海日空中聞天雞

云占

左氏傳曰哀公六年有云如眾赤鳥夾日以飛楚子使問太史太史曰其當王身乎若禜之可移於令尹司馬也王曰除心腹之疾而置諸股肱何益終不禜京房易飛曰黑雲如羣羊奔如飛鳥五日必雨兵書曰有云如丹蛇隨星後大戰殺將又曰云如雌雉或如雄鷄臨城其城必降吳範占祕訣曰有靑雲如雉兔臨城營軍敗走地鏡圖曰齊气之見爲牛雲气占曰趙雲如牛北夷之气如牛蔡邕獨斷曰夏至日南方有赤云如馬者離气也春秋元命苞曰堯母索扶升髙丘有云如彪感已生臯陶以上所言鳥獸之形皆所以占云也按兵書又曰韓云如布趙雲如牛楚云如日宋云如車魯云如馬衛云如犬周云如輪秦云如美人魏云如防齊云如絳衣越云如龍頭蜀云如囷呂氏春秋則曰水雲如魚鱗山云如艸莽旱云如煙雨雲如波魏子曰北夷之气象羣羊南夷之气象船山海之气象樓臺宮闕都邑之气象林木正此之謂

天賦

混成發粹【劉允濟天賦】養空棲無【翟楚賢碧落賦】名也者純陽之精形也者太無之精【天行健賦】陽乃天之徳陰乃地之符剛乃天之義柔乃地之樞【陸肱乾坤爲天地賦】天之道也存乎至輕【範榮三無私賦】以上數語皆極其妙

裁成風雨

劉允濟天賦曰驅馭陰陽裁成風雨用裁成於風雨之上方冊中無此文章也

相雨

黃子發相雨書曰四方有濯魚云疾者立雨濯魚云遲者少雨難至江漢云疾者卽日雨

【黃子發相雨書又曰常以戊申日日欲入時日上有冠云不問大小視四方黑者大雨靑者小雨日始出日正中有云覆日而四方有云黒者大雨靑者小雨四方有云如羊如豬雨立至四方北斗中有云後五日大雨四方北斗中無雲惟河中有云三枚相連狀如浴豬狶三日大雨以丙丁之辰四方無雲惟漢中有者六十日風雨常以六甲之日平旦淸明東向望日始出時日上有云大小貫日中靑者以甲乙雨赤者丙丁雨白者庚辛雨黒者壬癸雨黃者戊己雨六甲日四方云皆合者卽雨以天方雨時視云有五色黒赤並見者卽雹黃白雜見風多雨少靑黒雜者雨隨之必滂沛流潦京房易飛曰凡雨以朔望云漢四塞者皆當雨東風此日當雨有黒雲气如覆船於日下當雨有黒雲气如羊彘當暴雨有異雲如水牛不出三日大雨有黒云如羣羊奔如飛鳥五日必雨有雲如浮船皆爲雨北斗獨有云不出五日大雨四望見靑白雲名曰天塞之雲雨徴也有蒼黒云細如杼軸蔽日月五日必雨雲如兩人提鼓持桴皆爲暴雨夫占雨之法盡錄於此】

云扶日

洛書曰蒼帝起靑雲扶日赤帝起赤云扶日黃帝起黃雲扶日白帝起白雲扶日權徳輿詩更有觀臺稱賀處黃雲扶日瑞升平宋景文公詩雲路舊扶黃道日霞觴深映六符天用此事又有所謂黃人捧日出道書晏元獻公詩靑帝回風初習習黃人捧日故遲遲

陽闗三疊

陽闗三疊今歌者每句再疊而已若通一首又是四疊皆非是每句三唱以應三疊則叢然無復節奏有文勛者得古本陽闗每句皆再唱而第一句不疊乃知唐本三疊如此樂天詩相逢且莫推辭醉聽唱陽闗第四聲自注云勸君更進一杯酒以此驗之若一句再疊則此句爲第五聲今爲第四則第一句不疊審矣

樂石

嶧山碑曰刻此樂石人多不曉顏師古謂以泗濱磬石作碑者也【封氏聞見記】爾雅曰魯國鄒縣有嶧山純石相積連屬成山史記曰始皇二十八年上鄒嶧山立石刻秦功徳鄒山記曰山東西二十里南北十三里髙秀獨出積石相臨殆無壤土石間多孔穴洞達相通俗謂之嶧孔【太平廣記】其石玲瓏秀潤宜於孤桐可中琴瑟疑嶧山之石自可磬音不但泗濱之石也此碑後魏太武帝登山使人排倒之邑人疲於供命聚薪其下焚之由是殘缺不堪模搨

緯略卷八﹤子部﹐雜家類﹐雜考之屬﹐緯略﹥

欽定四庫全書

緯略卷九

宋髙似孫撰劉孝標世說

宋臨川王義慶采擷漢晉以來佳事佳話爲世說新語極爲精絕而猶未爲奇也梁劉孝標注此書引援詳確有不言之妙如引漢魏吳諸史及子傳地理之書皆不必言只如晉氏一朝史及晉諸公列傳譜錄文章皆出於正史之外紀載特詳聞見未接實爲注書之法今采於後

朱鳳晉書

沈約晉書

王隠晉書

虞預晉書

朱鳳晉紀

劉謙之晉紀徐廣晉紀

鄧粲晉紀

曹嘉之晉紀幹寶晉紀

晉陽秋

續晉陽秋

檀道鸞續晉陽秋漢晉春秋

晉中興書晉惠帝起居注晉安帝紀

晉後略

庾翼別傳

孟嘉別傳

郭璞別傳

王述別傳

諸葛恢別傳羊曼別傳

謝鯤別傳

阮孚別傳

邵薈別傳

王含別傳

王瑉別傳

管輅別傳

荀粲別傳

司馬徽別傳丞相王導別傳賈充別傳

郭泰別傳

桓別傳

阮光祿別傳王防別傳

範宣別傳

王乂別傳

嵇康別傳

桓彞別傳

汝南別傳

周處別傳

王覬別傳

陸玩別傳

向秀別傳

衛玠別傳

王長史別傳潘嶽別傳

王惇別傳

賀循別傳

王弼別傳

桓溫別傳

劉剡別傳

殷浩別傳

王彬別傳

郤超別傳

郭泰別傳

卞壼別傳

郤愔別傳

桓沖別傳

孔愉別傳

蔡司徒別傳羅府君別傳劉蒙別傳

郤鑑別傳

郤曇別傳

陶侃別傳

羅含別傳

孫放別傳

祖約別傳

王胡之別傳王澄別傳

謝別傳

顧秋別傳

陳逵別傳

王邃別傳

劉尹別傳

支遁別傳

髙坐別傳

佛圖澄別傳衛氏譜

祖氏譜

溫氏譜

吳氏譜

庾氏譜

許氏譜

戴氏譜

曹氏譜

虞氏譜

陶氏譜序

周氏譜

諸葛氏譜

華嶠譜

索氏譜

桓氏譜

傅氏譜

馮氏譜

孔氏譜

晉世譜

謝氏譜

王氏譜

王氏譜

謝女譜

司馬氏譜

陸氏譜

郤氏譜

羊氏譜

郝氏譜

摯氏世本

王氏世家

袁氏世紀

裴氏家傳

荀氏家傳

顧愷之家傳李康家誡

禇氏家傳

李氏家傳

謝車騎家傳

袁氏家傳

嵇康髙士傳

皇甫謐髙士傳楚國先賢傳

海內先賢傳

汝南先賢傳江左名士傳

會稽後賢傳

蕭廣濟孝子傳

鄭緝孝子傳

江表傳

逸士傳

名士傳

文士傳

髙士傳

文章傳

晉中興士人書

晉諸公傳

王中郎傳

袁宏孟處士傳

殷羨言行永嘉流人名

竹林七賢論

先賢行狀

列仙傳

髙逸沙門傳

安法師傳

支法師傳

名徳沙門題目

庾法暢人物論宋明帝文章志

摯虞文章志

顧愷之文章志

續文章志

丘淵之文章敍

丘淵之文章錄

文章敍錄

婦人集

王朝目錄

晉百官名

八王故事

晉東宮官名明帝東宮僚屬名伏滔大司馬屬名徵西僚屬名齊王官屬名山公啟事

太乙靑藜

劉向校書天祿閣專精覃思夜有老人衣黃衣執靑藜杖叩閣而進向獨坐閣中誦書老人乃吹杖端出火用以照向言開辟以前向因受五行洪範之文乃裂裳及紳以記其言至曙而去向請問姓名答曰我太乙之精天帝聞卯金之子有博學者下而觀焉乃出懷中竹牒有天文地圖之書授之向子歆復授其術【王子年拾遺記】胡文恭公詩靑藜香灺掩殘書越絕東南駕隼輿又曰詩就雞林買書成太乙觀皆用此事

四扈

左思齊都賦曰四扈推移注曰春夏秋冬四時鳥也按爾雅曰春鳸鳻【扶云反】鶞【敕倫反】夏鳸竊秋鳸竊藍冬鳸竊黃此正左思所謂四戶也又曰桑鳸竊脂棘鳸竊丹行鳸唶唶【子夜反】宵鳸嘖嘖詩曰交交桑扈率場啄粟箋曰桑扈竊脂食肉今無肉循場啄粟失其性也淮南子曰馬不食脂桑扈不食粟詐廉也左氏郯子曰少皞摯以鳥名官九扈爲九農正杜預曰扈有九種爾雅同其九老扈鷃鷃也

顧愷之作父傳

顧悅與簡文同年而發蚤白簡文曰卿何以先白髮對曰蒲栁之姿望秋而落松柏之質經霜彌茂【中興書曰顧悅字君叔君一作居晉陵人初爲殷浩揚州別駕浩卒上疏理浩或諫以浩爲太宗所廢必不許悅固爭之浩果得申物論稱之後至尙書丞】顧愷之爲父傳曰君以直道遲回於世入見王王發無二毛而君已斑白問君年乃曰卿何偏蚤白君曰松柏之姿經霜猶茂臣蒲栁之質望秋先零受命之異也王稱善久之子作父傳史所罕載只此傳中數語固自與諸書所載不同也惟司馬遷述太史公談之言曰天子始建漢家之封而太史公畱滯周南不得與從事發憤且卒而子遷適反見父於河洛之間太史公執遷手而泣曰予先周室之太史也自上世常顯功名於虞夏典天官事後世中衰絕於予乎汝復爲太史則續吾祖矣今天子接千歳之統封泰山而予不得從行是命也夫命也夫予死爾必爲太史毋忘吾所欲論著矣且夫孝始於事親中於事君終於立身揚名後世以顯父母此孝之大者夫天下稱周公言其能論歌文武之徳宣周召之風達太王王季思慮爰及公劉以尊后稷也幽厲之後王道缺禮樂衰孔子修舊起廢論詩書作春秋則學者至今則之自獲麟以來四百有餘歳而諸侯相兼史記放絕今漢興海內一統明主賢君忠臣義士予爲太史而不論載廢天下之文予甚懼焉爾其念哉遷俯首流涕曰小子不敏請悉論先人之所次舊聞不敢闕卒三歳而遷爲太史令防史記石室金匱之書嗚呼若司馬氏父子可謂能世其傳矣

艾納

東坡詩憑仗幽人收艾納國香和雨入靑苔和香之方用艾納則眾香發越樂府歌曰何來毾防五味香疊迷艾納及都梁廣志曰艾納出西國似細艾本艸及沈氏香譜曰艾納松上莓苔也魏文帝疊迷賦曰覽芳艸之樹庭揚修幹而結莖薄西夷之穢俗越萬里而來徵應瑒疊迷賦曰振纎枝之翠粲動芳葉之莓莓陳琳疊迷賦曰立碧莖之婀娜銷緑條之蜿蟺廣志曰疊迷生西海中盛之荊州記曰都梁縣有小山山水淸淺其中生蘭艸俗謂蘭爲都梁

防門艸

梁王筠寓直詩龍樓實九重薄寒殊復早玉階淸露銅池結秋潦霜被守宮槐風驚防門艸之子摛【一作擅】文華縱橫富辭藻舒錦慙光麗握珠謝奇寶愧予非工文何用披懷抱此詩六朝人詩之傑作也窈窕淸暢之甚按贊寧物類志曰防門艸出常山北有之彼處人取之置於門戶上夜或有過其門其艸則必叱之有盜者皆驚奔矣俗呼爲防門艸一曰靈艸也

鰒魚

後漢書曰張步遣使伏隆詣闕上書獻鰒魚郭璞引三蒼曰鰒似蛤偏著石廣志曰鰒一面附石決明細孔雜雜或七或九魏志曰倭國人入海捕鰒魚水無深淺皆沈沒取之吳良爲郡議曹掾諫太守無受正旦賀觴賜鰒魚百枚魏文帝與孫權書曰今因趙咨致鰒魚千枚陳思王求祭先主表曰先主喜食鰒魚前已表徐州刺史臧霸送鰒魚二百足自供事皮日休詩君卿唇舌非吾事且向江南問鰒魚詩中用鰒魚僅見此

郭有道碑

蔡伯喈作郭林宗碑曰吾爲人作銘未嘗不有慙容惟爲郭有道碑頌無愧耳劉長卿詩獨繼先賢傳誰刋有道碑觀長卿詩則此碑重矣泰卒會葬者千餘人鄭卒自郡守以下嘗受業者縗絰赴會千餘人範丹卒會葬者二千餘人陳寔卒海內會葬者三萬人亦一時之盛

禹鼎

禹貢九牧之金鑄鼎荊山之下民入山林川澤魑魅魍魎莫能逢之所鑄九鼎五者以應陽法四者以象陰數使工師以雌金爲陰鼎以雄金爲陽鼎鼎中水常滿以占气象之休否夏桀之世鼎水忽自沸煎及傳於周周末九鼎咸震亡滅之道也

第七車

益都耆舊傳曰蜀郡張寛漢武帝時爲侍中從祀甘泉至渭橋有女子浴於渭水乳長七尺上怪其異遣問之女曰帝後第七車知我所來時寛在第七車對曰天星主祭祀者齋戒不嚴則此女見異苑曰魏武過曹娥碑下有婦人浣於汾渚問之曰第四車解旣而至乃禰正平也衡以離合義解之所謂離合義者卽黃絹幼婦外孫虀臼或謂此婦人卽娥靈也

人面子

嵇含南方艸木狀曰人面子樹似含桃結子如桃實無味核正如人面故以爲名以蜜漬之稍可食其核可玩也

紫玉

沈約宋書曰王者不藏金玉則紫玉見於深山矣貫休詩欲贈之以紫玉尺白銀鐺蓋用此

耶悉茗油

耶悉茗花是西國花色雪白胡人攜至交廣之間家家愛其香气皆種植之廣州圖經曰舶上有耶悉茗油蓋胡人取花壓油偏宜麻風膏摩於手心香透於手背嵇含南方艸木狀曰耶悉茗花茉莉花皆胡人自西國移植於南海南海人憐其芳香競植之陸賈南越記曰南海之境五穀無味百花不香此二花特芳香者緣自胡國移至不隨水土而變與夫橘北爲枳異矣彼之女子以防絲穿花心以爲首飾段公路北戶錄曰耶悉茗今之素馨也

古泉貨

太昊金

尊盧氏幣

神農氏金

黃帝貨金

軒轅貨金

帝昊金

帝嚳金

髙陽金

堯泉

舜防乘馬幣舜防幣貨金夏貨金

商貨莊布

商貨四布

商連幣

商湯金

商子貨金

周圜注貨

周圜法別種齊公貨

齊刀別種

齊梁山幣

莒刀齊布

齊刀

醮

漢建安二十四年吳將呂病孫權爲之命道士於星辰下爲請命醮之法當本於此顧況詩飛符超羽翼焚火醮星辰姚鵠詩蘿磴靜攀云共過雪壇當醮月孤明李商隠詩通靈夜醮達星辰承露盤晞甲帳春趙嘏詩春生藥圃芝猶短夜醮齋壇鶴未逥醮之禮至唐盛矣隋煬帝詩迥步逥三洞淸心禮七眞馬戴詩三更禮星斗寸匕服丹霜薛能詩符咒風雷惡朝修月露淸此言朝修之法也然陳羽步虛詞曰漢武淸齋讀鼎書內官扶出畫云車壇上月明宮殿閉仰看星斗禮空虛漢武時已如此

律室

蔡邕月令章句曰截竹爲管謂之律置之密室以葭莩爲灰以實其端其月气至則灰飛而管空

司馬彪續漢書曰气之法於密室中以木爲案置十二律琯各如其方實以葭灰覆以緹縠气至則一律飛灰世皆疑其所置諸律方不逾數尺气至獨夲律應何也或謂古人自有術或謂短長至數防符造化或謂支乾方位自有感召皆非也蓋彪說得其略耳惟隋書志論之甚詳其法先治一室令地極平乃埋律琯皆使上齊入地則有淺深冬至陽气距地面九寸而止惟黃鐘一琯達之故黃鐘爲之應正月陽气距地面八寸而止自太簇以上皆達黃鐘大呂先以虛故惟太蔟一律吹灰如人用鍼徹其經渠則气隨鍼而出矣地有疎密則不能無差忒故先以木案隔之然後實土案上令堅密均一其上以水平其槪然後埋律其下𨿽有疎密爲木案所節其气自平但在調其案上之土耳

隋蕭慤詩天宮初動罄緹室已飛灰韓偓詩中宵忽見動葭灰料得南枝已有梅皆佳句也夏英公詩玉琯飛灰新气應璇霄合璧瑞華凝此又用李賀天官玉琯灰剰飛也

秦碑三句一韻

梁書範云傳曰竟陵王子良爲會稽太守云爲府主簿王尅日登秦望山云以山上有秦始皇刻石此文三句一韻人多作兩句讀之並不得韻又加大篆人多不識乃夜取史記讀之曁登山子良命賓寮讀之皆茫然不識末問云云曰嘗讀史記見此刻石文讀之如流水子良大悅秦碑有存者泰山碑【兗州】嶧山碑【李斯篆鄭文寶摹兗州】始皇詔書【李斯篆兗州】梁山刻石【可辧者十九字登州】梁大篆【可辧者十六字登州】始皇朐山碑【海州】會稽山碑【李斯篆越州】二世詔文【李斯篆密州】殘碑二十字【李斯篆登州】巫咸久湫文【俗呼詛楚文李斯篆鳳翔府又渭州州學本與鳳翔小異】

漏刻銘

孫綽漏刻銘曰累筒三階積水成淵器滿則盈承虛赴下靈虯吐注陰虫承瀉陸機刻漏賦曰激懸泉以逺射跨飛途而遙集伏陰虫以成波吞絙流其如挹此並用陰虫承瀉梁元帝新漏銘曰方壺外防圓流內襲靈虯承注陰虫吐吸微若抽繭逝如激電銅史司刻金徒抱箭皆有所襲唐符子璋刻漏賦曰方圓列陛髙卑中度制陰虫以吐輸設靈虯以承注銅史應其方金箭刻其數顏舒刻漏賦曰髙卑列級洪殺順理靈虯屹以俯開陰虫矯而仰止上流注而不竭下吞挹而無已二賦皆仿六朝人制作各盡其趣王廙洛都賦曰挈壺司刻漏尊瀉流山叟秉尺隨水沈浮此四句亦佳

漢復道

王維詩復道開長樂靑門臨上路宋之問詩復道開行殿鉤陳列禁兵按漢未央宮長樂宮北有桂宮北宮明光宮皆有復道廟記曰桂宮有紫房復道通未央宮北周圍四十里中有明光殿殿有復道從宮中西至城上建章宮神明堂【太平寰宇記】建章宮在長安城外其與未央諸宮隔城相望故跨城而爲閣道三輔故事曰神明臺在建章宮故垂棟飛閣從宮中西上跨城而出乃達建章也孔光傳曰哀帝祖母定陶傅太后居北宮有紫房復道通未央宮太后從復道朝夕至帝所漢室制度凡有宮卽有復道也西都賦曰輦路經營修除飛閣自未央而連桂宮北彌明光而亙長樂淩隥道而超西墉掍建章而聮外屬薛綜西京賦注曰隥閣道也

上雍

宋元憲公詩積髙人上雍昭配禮從周用上雍二字也唐彥謙詩云低雍畤祈年去雨細長楊從獵歸【闕】司馬遷曰迫季冬薄從上上雍雍鳳翔府天興縣也上者自下升髙之辭也四面曰雍四望不見四方是之謂雍漢故事凡幸雍悉言上雍也漢初未有南北郊惟雍縣有四畤髙帝又立北畤故文帝十五年四月幸雍始郊見五帝景武宣元皆循之秦之離宮多在雍鄠之間故諸帝亦時時臨幸也成帝建始中罷雍五畤始祀天地於長安南北郊則前乎此者皆以雍畤爲郊丘也西畤者秦襄公始爲諸侯居西自以爲主少昊之神作西畤祠白帝畤者峙土爲髙也卽壇也鄜畤者自襄公以後十四年文公東獵汧渭之間卜居而吉夢黃蛇自天而下屬地其口上於鄜衍【山阪爲衍】作鄜畤唐鄜州義取諸此而鄜州之地不在此也上畤下畤者文公後二百十五年靈公於吳陽作上畤以祭黃帝作下畤以祭炎帝此四畤也北畤者漢髙帝入闗問秦祀上帝何帝也對曰四帝有白靑黃赤帝之祠帝曰吾聞天有五帝今四何也已而曰吾知之矣乃待我而具五也乃立黑帝祠名曰北畤成帝建始中罷雍五畤始祀天地於南北郊又有武畤好畤者在雍縣旁之吳陽此二畤者不知何世所造參求其地卽靈公所立上畤下畤正在吳陽也靈公旣立上下兩畤則昔之武畤好畤不在五畤之數矣畦畤獻公作祠白帝言其如畦畛也密畤者宣公作在渭南祭靑帝不在雍也

淩煙閣贊

徳宗幸淩煙閣見右壁頽剝上有殘缺文記每行可辧三五字命錄之以問宰臣宰臣卒然無以對遽召蔣乂訪之對曰此聖歷中侍臣圖贊也暗諷誦不失一字宰臣大慚徳宗嘆曰虞世南暗寫列士傳無以加也唐書此贊今不傳矣然貞觀十三年詔圖畫功臣二十四人上自爲贊詔曰自古皇王褒崇勛徳旣勒銘於鐘鼎又圖形於丹靑是以甘露良佐麟閣著其美建武功臣雲臺紀其迹宜酌故實玆令典今淩煙閣在西內三淸殿側是也畫功臣皆北面按西內卽太極宮也閣中凡三隔內一層畫功髙宰輔外一層寫功髙侯王又外一層次第功臣此三隔者𨿽分內外其所畫功臣像貌皆北面者豈北辰所居之義耶按唐河間王元恭碑曰唐初功臣皆圖形戢武閣今曰淩煙閣耳戢武之名不見於他書又段志碑亦曰圖形戢武閣二碑皆當時所立不應差誤宋鮑昭有淩煙樓詩瞰江倒楹望景延除俯窺淮海俛眺荊吳我王結駕藻思神居宜此萬春修靈所扶淩煙之名六朝已有矣

【呂溫作勲臣贊舊唐書長孫無忌傳載二十四人而闕其一呂溫作贊乃並髙申公士廉二十四人代宗廣徳二年七月給功臣鐵劵藏於太廟圖形於淩煙閣宣宗大中二年七月己巳圖形功臣於淩煙閣寶應元年徳宗爲大元帥封雍王以平河北與郭子儀李光弼等皆賜鐵劵圖形淩煙閣徳宗紀貞元間徳宗嘉李晟馬燧之勲下詔曰昔我烈祖乘乾蕩坤滌掃五代荒茀體元禦極作人父母則有熊羆之士不二心之臣左右經綸參翊締搆昭文徳恢武功王業旣成泰階旣平乃圖厥容於淩煙楙昭績效表式儀形君臣之義厚莫重焉歳在乙巳秋七月外行西宮瞻望崇閣見老臣遺像儼然肅然和敬在色觀往思今取類非逺且功與時並才與世生茍蘊其才遇其時尊主庇民何代蔑有在中宗時有如桓彥範等著朝載之績在宗之時有如劉幽求申弼翼之勲在肅宗時有如郭子儀掃除氛祲今顧晟等保寧朕躬咸宣忠肆力光復宗社訂之前烈夫豈多讓闕而未錄孰旌厥賢有司宜敍前後各圖其像於舊臣之處命皇子書其文以賜晟晟刻石於門李晟傳宣宗大中初紀史館差第元和將相圖形淩煙閣李絳與焉出絳傳武徳功臣十六人貞觀功臣五十三人至徳功臣二百六十五人徳宗卽位錄武徳以來宰相及功臣子孫賜一子正員官史館放勲闕文十字以三等條奏第一等以闕文一字歳授官第二等闕文六字人每等武徳以來宰相爲首功臣次之至徳以來將相又次之大中初又詔求李峴王珪戴冑馬周褚遂良韓瑗郝處厚婁師徳王及善張柬之袁恕已崔暐桓彥範宋欽則魏知古陸象先張九齡裴寂劉文靜劉幽求郭元振房琯袁履謙李嗣業張巡許逺盧奕南霽云韋臯張鎬李勉張鎰蕭復栁渾賈耽馬燧李憕三十七人皆畫像於淩煙閣】

唐樂曲【涼州伊州甘州人不知其始蓋始於明皇因輯唐樂曲爲一編云又按唐人西域志云玆國王與臣庶知樂者於巖嶼間聽風水之聲均節成音後翻入中國如伊州甘州涼州也】

太宗四曲

傾杯曲【長孫無忌作】

樂社曲【魏徵作】

英雄樂曲【虞世南作】

髙宗七曲

景云河淸歌【亦名燕歌景云見河水淸張文叔爲之】

喜慶善樂

破陣樂

承天樂

一戎衣大定樂【伐髙麗宴洛陽城門觀屯管教舞按新用武之勢】

八紘同軌樂【象髙麗平天下定】夷羌賓曲【遼東平李勣作是曲】

明皇三十四曲

立部八曲【太常選坐部伎無性識者退入立部伎又選立部伎無性識者退入雅樂部則雅聲

可知一作可和】

一太平安舞

二太平樂安舞【太平並周隋遺音】

三破陣樂

四慶善樂

五大定樂

六上元樂

七聖壽樂

八光聖樂

坐部伎六曲

一燕樂

二長壽樂

三天授樂【武後天授年作】

四烏歌萬歳樂【武后時有烏能人言萬歳】

五龍池樂【明皇爲郡王時賜第隆慶坊坊之南地忽變爲池中宗泛之以厭其祥明皇卽位乃

作龍池樂】

六小破陣樂

半夜樂

還京樂【明皇自潞州還京師夜半舉兵誅韋後故作此樂】

文成曲【明皇作】

霓裳羽衣曲【河西節度使楊欽述獻一說羅公逺與明皇逰月宮見仙女數百皆素練霓裳問其故曰云云故作是曲】

直道曲【道士司馬承禎奉詔作】大羅天曲【茅士道曲】

紫淸

道曲【工部侍郎賀知章作】

景云

九眞紫極

小長壽

承天樂

順天樂二曲【並太淸宮成太常卿韋縚作】

君臣相遇樂【曲商調韋緯作】茘枝香【貴妃生日張樂長生殿奏曲未有名會南方進茘枝故名茘枝香】梨園法曲【法曲本隋樂其音淸而近雅煬帝厭其聲淡明皇愛之選坐伎三百人教之梨園宮女數百亦爲梨園子弟】

涼州伊州甘州【天寶樂曲皆以邊地名之又詔道調法曲方胡部新聲合作】千秋節【明皇生日作】

代宗二曲

寶應長寧樂【代宗復二京梨園供奉官劉日進獻十八曲宮調】

廣平太一曲【大歷元年作】

徳宗四曲

定難曲【河東節度馬燧獻】繼天誕聖樂【徳宗生日昭義節度王防休獻】中和樂【徳宗生日作】

孫武順聖樂【山南節度於頔獻】

文宗二曲

云韶法曲

霓裳羽衣舞曲【此二曲文宗詔太常卿馮定采開元雅樂作也臣下功髙者賜之又攺法曲爲仙韶曲】

武宗一曲

萬斯年曲【李徳裕命樂工作萬斯年曲以獻】

宣宗一曲

播皇猷曲【帝自制宴禮用之】

竹簡

春秋序曰小事簡牘爾雅曰簡謂之畢郭璞曰今之簡札也說文曰簡牒也釋名曰簡書編也杜周傳曰三尺安在哉注曰以三尺竹簡書法律也劉向列子序皆殺靑書注曰謂汗簡刮去靑皮也劉向別錄曰殺靑書治竹作簡新竹有汗善折蠧凡作簡者皆以火炙幹之謂之汗汗者去其汗也吳越曰殺亦治也風俗通曰劉向典校書籍二十餘年皆先書竹攺易刋定可繕寫者以上素今東觀書竹素也張景陽詩逰思竹素園寄辭翰墨林是也張璠漢記曰吳祐父恢爲南海太守欲以殺靑寫書祐年十二諫不可海濱多珍玩若成載書盈兩必思薏苡之謗文士傳曰人於嵩山下得竹簡一版上有兩行科斗之書張華以問束晳晳曰此明帝顯節陵中竹簡蕭子顯齊書曰襄陽有盜發古塜相傳是楚王塜獲竹簡書靑絲編簡廣數分長二尺皮節如新盜以把火照書後人得十餘簡以示撫軍王僧防云是科斗書考工記周官所缺文也齊春秋曰襄陽人發古塜有玉鏡及竹簡古書字不可識王僧防善識字體亦不能解云是科斗濟陽江淹博古好事以科斗文字推之則周宣之前也簡殆如新李嶠詩竹是蒸靑外池仍防墨余楊炯詩道書編竹簡靈藥灌梧桐武元衡詩署分刋竹簡書囊防蕓香陸詩簡便書露竹樽破待霜匏宋景文公詩此時刀筆手慙愧殺靑人又詩聞道蘭臺有圖籍故畱香粉照蒸靑蘇欒城詩栽向鳳池吹律處斸從蕓閣殺靑余

八磨

後魏書曰崔亮在雍州讀杜預傳見其爲八磨嘉其有濟時用遂教民爲碾及爲僕射奏於張方橋東堰谷水造水碾磨數十區其利十倍國便之通俗文曰石鍋轢谷曰碾嵇含八磨賦外兄劉景宣作磨奇巧特異【闕】轉八磨之重因賦之曰方木矩跱圓質規旋【闕文二字】下靑以轉以干巨輪內建八部外連

腦能柔物

左氏僖公二十八年晉文公將與楚戰夢楚子伏已而盬其腦子犯曰吾且柔之矣杜預曰腦能柔物皮氏錄曰羊腦豬腦男子食之損精气又云羊腦食之令五臟消也

陳琳賦

魏陳琳武軍賦曰其刃也則楚金越冶棠谿名工淸堅皓鍔修刺鋭鋒陸陷蘂犀水截輕鴻鎧則東胡闕鞏百煉精鋼函師振旅韋人制縫弩則幽都筋骨恆山檿榦通肌暢骨崇緼曲煙其弓則烏號越耗繁弱角端象弭繡質哲弣文身矢則申息肅愼箘簵空防焦銅毒鐵麗轂撻輈馬則飛雲絕景直鬛騧駵駁龍紫鹿文的魚若淸道整列按節徐行龍姿鳳峙灼有遺英琳之賦戎器瓌壯如此其爲檄可知矣琳之檄曰若使水而可恃則洞庭無三苗之墟子陽無荊門之敗朝鮮之壘不刋南越之旌不拔也其語意殊佳戴叔倫詩陳琳艸奏才還在王粲登樓興不賖劉長卿詩陳琳書記好王粲從軍樂

鏁香

李義山詩鏁香金屈戌帶酒玉昆侖又詩金蟾囓鏁燒香入玉虎牽絲汲井回此皆香器其名鏁者蓋有鼻鈕施之於幃幬之中者也梁簡文帝詩織成屏風金屈膝唇朱玉面燈前出徐彥伯詩畫屏繞金膝珠簾懸玉鉤李賀詩屈膝銅鋪鏁阿甄夢入家門上沙渚屈膝當卽是屈戌也李賀詩曉奩籹秀靨夜帳減香筒又詩象口吹香毾防暖七星掛城聞漏版亦帳中香也

大小山猶二雅

樂府解題淮南書有大山小山猶詩有二雅黃太史言章子厚論楚辭皆有所本予初不以爲然因叩之子厚曰離騷經本之國風九歌本之大雅九辧本之小雅考之信然常嘆息斯人妙解文章之味於翰墨之林千載一人也惜其以世故廢學耳

北酥

沈約謝北酥啟曰曠阻陰山之外眇絕蒲海之東自非神力所引莫或輕至按西河舊事曰祁連山冬夏寒涼宜牧牛羊充肥乳酪好當是此類

承露盤銘

魏母丘儉承露盤銘曰赫赫聖魏紹天維則承露瑰生爰昭懿徳下有蛟龍偃蹇虯紛上有層盤厲彼靑雲修莖擢擢髙弗可及仙掌岧岧零露是集有直其體有固斯基休徴攸降神明攸持少昊惟好我後斯固以介眉壽以保萬邦魏陳王曹植承露盤銘曰岧岧承露峻極太淸神石礧磈洪基嶽停下潛醴泉上受雲英和气四充翔鳳所經匪我明後孰能經營近歷闡度三光朗明殊俗歸義祥瑞混並鸞鳳晨棲甘露宵零神明攸協髙而不傾奉戴巍巍恭統神器固若露盤長存永貴賢聖繼迹奕世明徳不忝先功保玆皇極垂祚億兆永荷天秩李賀金銅仙人辭漢歌序魏明帝靑龍元年八月詔宮官牽車西取漢孝武帝捧露盤仙人欲立置殿前宮官旣折盤仙人臨載乃潸然淚下唐諸王孫李長吉遂作金銅仙人辭漢歌茂陵劉郎秋風客夜聞馬嘶曉無迹畫欄桂樹懸秋香三十六宮土花碧魏官牽車指千里東闗酸風射眸子空將漢月出宮門憶君淸淚如鈆水衰蘭送客咸陽道天若有情天亦老攜盤獨出月荒涼渭城已逺波聲小魏旣遷漢金銅仙人而曹植所序乃謂明帝所作按曹植銘曰明帝鑄承露盤莖長十二丈大十圍上盤徑四尺下盤徑五尺銅龍繞其根龍身長一丈背負兩子自立於上林園甘露乃降使植爲頌又按三輔故事曰漢武以銅作承露盤髙二十丈大七圍上有仙人掌承露盤魏旣遷漢盤又作新盤也儉又有承露盤賦有曰雄幹碣以髙立幹雲霧而上

徵蓋取象於蓬萊實神明之所憑峻極過於閬風鳳髙翔而弗升味【一作采】和气之精液承淸露於飛雲語亦峭拔然讀長吉歌非儉植可及也

【謝暉詩風動萬年枝日華承露掌劉孝綽詩仙掌方承露靈烏又轉風王褒詩禦溝槐影出仙掌露光晞岑文本詩佳气浮仙掌薫風入帝梧韓偓詩露和玉屑金盤冷月射珠宮貝闕寒張九齡詩仙掌明璣入露盤李商隠詩仙人掌冷三霄露玉女窗虛午夜風楊文公詩仙盤露冷蛛絲濕綺閣香風鳳吹傳劉中山詩三闕月臨承露掌九雛烏繞守宮槐胡文恭詩金掌气寒知露重玉壺聲近覺天低夏英公詩沆瀣气涼仙掌迥滿盤淸露結朱英又詩宮槐煙暖鶯猶睡仙掌云寒露未晞盧轅詩樹揺仙掌露庭接玉樓陰】

緯略卷九

欽定四庫全書

緯略卷十

宋髙似孫撰孝碑

蔡邕題曹娥碑曰黃絹幼婦外孫虀臼魏武觀碑謂楊修曰解不修曰解魏武曰卿未可言待我思之行三十里曰吾已得之令修別記修曰黃絹色絲也絕字幼婦少女也妙字外孫女子也好字虀臼受辛也辤字謂絕妙好辤也魏武亦記之乃與修同嘆曰我才不如卿三十里【世說】劉長卿詩舊石曹娥篆空山禹帝祠權徳輿詩黃絹碑文在靑松隧路新此用黃絹二字惟劉孝綽詩孝碑黃絹女神濤白鷺翔此二句妙甚用孝碑奇特人所不致思也

守庚申

唐時衣冠往往守庚申如皮日休白樂天諸公是也道士程紫霄有朝士夜會終南太乙觀拉師同守庚申師作詩曰不守庚申亦不疑此心良與道相依玉皇已自知行止任汝三彭說是非【洛中記異】三尸上尸靑姑伐人眼中尸白姑伐人五臟下尸血姑伐人胃命又曰一居人頭令人多思欲好車馬一居人腸令人好飲食輕恚怒一居人足令人好色喜殺凡庚申日三尸言人過古語云三守庚申三尸伏七守庚申七屍滅【酉陽雜俎】甲子庚申是中鬼錄【闕】靑【闕】躁穢之日夫婦不可以同席當淸齋不寢【眞誥】

鳳尾諾【笠澤叢書有說鳳尾諾】

齊髙帝使江夏郡王學鳳尾一學便工帝以玉騏驎賜之蓋諸侯箋奏皆批曰諾諾字有尾若鳳焉蓋花書也有持二畫求售乃楊妃並馬上馬圖題陳宏二字筆力甚淸壯又如有兩墨迹如飛燕狀全類鳳尾者殊不可曉徐考之乃江南李王花書陳宏者會稽人天寶間妙於畫嘗寫明皇禦容與太眞二圖筆墨之妙不可贊嘆韓子蒼詩翠華欲幸長生殿立馬樓前待貴妃尙覓君王一回顧金鞍欲上故遲遲卽此二圖也蔡天啟集中亦有此詩程子山題宋防景晉待制所藏陳宏畫明皇太眞聮鑣圖太眞上馬圖詩並轡春風禁籞逰外間底事上心頭騎驢後日嘉陵道料得君王始欲愁阿環百巧専恩寵自是三郎騃不知上馬未應渾乏力要回一顧特遲遲余所得二圖卽此本也

冰

王貞白寄鄭谷詩曰火防重燒布冰獨繭絲直須天上手裁作領巾披陳標詩吳女秋機織曙霜冰吞綫月盈箱皮日休詩毫端白獺脂猶濕指下冰子欲飛樂府雜錄曰康老子嘗買一舊錦褥有波斯見之乃

曰此冰絲所織暑月陳於座則滿室淸涼王子年拾遺記曰東海圓嶠山有冰長七寸有鱗角以霜雪覆之始爲繭其色五采織爲文錦入水不濡入火不燎

靑雲幹呂

漢武帝時西域逺夷來貢云常占東風入律百旬不休靑雲幹呂連月不散意中國有好道之君故搜奇蘊而貢神香步天林而淸猛獸乘毳車以濟弱淵防驥足以度飛沙【十洲記】唐淸邊道大總管建安郡王攸宜禡牙文曰靑雲幹呂白環入貢蓋用此唐人曾以此命題試進士令狐楚詩鬱鬱復紛紛靑霄幹呂云王履貞詩異方占瑞气幹呂見靑雲

娘子兵

平陽公主聞髙祖起義兵太原乃招集亡命以迎軍時號娘子兵【劉餗隋唐嘉話】尉遲乙僧畫平陽公主像據鞍佩櫜鞬唐初奇筆畫馬尢精好在韓幹上

比干墓銘

唐開元中偃師人耕地得古銅盤篆奇古其文曰右林左泉後岡前道萬世之寧於焉是寶考之圖經乃比干墓銘【東臯雜記】蘭亭續帖賜書堂帖皆有此篆

水麝

天寶中虞人獲水麝臍香皆水也每取以鍼刺之香气倍於肉麝【出芻香後譜】

辟寒香

漢武時外國貢辟寒香室中焚之𨿽大寒人必減衣【徐述異記】魏明帝時昆明國貢金鳥飼以眞珠飲以腦常吐金屑如粟鳥性畏寒處之小室水精爲戶內外通光名辟寒臺宮人以鳥吐金飾釵謂之辟寒金【洞冥記】許渾詩還磨照寶鏡猶挿辟寒金唐交趾國進犀一

株以金盤置於殿中暖气襲人使者曰此辟寒犀也【王仁裕開元天寶遺事】李商隠詩有云犀辟塵埃玉辟寒則玉亦辟寒矣唐東夷所貢之玉長尺數寸積之可以燃鼎置之室中不復挾纊當是此玉也又有卻寒鳥者唐懿宗朝賜公主出降簾云是此鳥骨織簾紫色而斑若玳瑁懸簾則暖【物類相感志】

史敍事

晉張輔曰司馬遷敍三千年事五十萬言班固敍二百年事乃八十萬言自昔史氏所書兩人一事則曰語在某人傳晉書載王隠諫祖約奕棊一段幾二百字兩傳俱出此爲文煩矣【孔氏雜說】

防餅

人呼胡餅爲鶻餅【胡骨切】又呼爲防餅【戶烏切】然防字從食從固王乂注曰防餅也今所謂防餅者卽此義此字也釋名曰餅並也搜掇面使合並也胡餅言以胡麻著之也崔鴻前趙錄曰石季龍諱胡攺胡餅曰麻餅晉書曰王長文在市中囓胡餅肅宗實錄曰楊國忠自入市衣袖中盛胡餅緗素雜記曰張公所論有鬻胡餅者不曉名之所謂易其名爲鑪餅以爲胡餅者胡人所啗故曰胡餅也趙毅大業雜記曰隋髙祖意在忌胡器物渉胡言者咸令攺之胡牀曰交牀胡荽曰香荽胡曰黃然江都執帝者乃令狐行達也

滕王蛺蝶圖

王建宮詞內中數日無呼喚寫得滕王蛺蝶圖酉陽雜俎曰滕王畫蝶圖有數名江夏班大海眼小海眼村裏來菜花子唐藝文志有滕王蛺蝶圖二卷滕王名元嬰髙祖子又有嗣滕王湛然畫蜂蟬燕雀能巧之外曲盡情理【唐名畫錄】後山賦宗室畫詩滕王蛺蝶江都馬一紙千金不當價用事精也

七入書府

徐堅多識典故七入書府【大唐遺事】應璩百一詩問我何功徳三入承明廬蘇頲詩最榮三入地還美再來時宋之問詩三入文史林再拜神仙署此用承明三入事耳況七入書府乎馬融以通博三入東觀亦非可及也

爾雅

爾雅注今所傳者郭璞孫炎耳所謂樊光爾雅注李巡爾雅注沈璇爾雅集注已不可復見郭璞有爾雅圖江灌有爾雅圖贊皆奇書是亦不減山海經圖也張揖旣作博雅劉伯莊又有續爾雅艸木虫魚該括略盡選中惟郭璞特注上林賦張揖又注之他人不及其精確也其他所謂孝經爾雅石經爾雅蜀爾雅蕃爾雅小爾雅皆自成一書也

滕六降雪

晉州刺史蕭至忠將以臘日畋遊有樵者於霍山見一長人俄有彪兕鹿豕狐兔駢匝長人曰余冥使者奉北帝命臘日有蕭使君畋獵汝等若干合鷹死若干合箭死有老麋屈膝求救使者曰東谷嚴四善謀羣獸從行薪者隨覘之茅堂中有黃冠一人老麋哀請黃冠曰若令滕六降雪巽二起風卽蕭使君不復獵矣薪者回未明風雪蕭使君果不出此雪中故事之奇詭也夫有所謂丰隆屏翳則滕六巽二固爲神矣以巽二爲神尢曉然神仙感遇傳曰葉仙韶遇雷神授以墨篆曰行之可以致雷立功救人吾兄弟五人要聞雷聲但喚雷大雷二此曰雷大雷二則雪可滕六風可巽二矣

答客難

東方朔答客難揚雄解嘲班固賓戱崔駰達防崔寔答議蔡邕釋誨陳琳應議皆出於客難而作然其雄放豪特皆不能及也

紅靺鞨

文與可朱櫻歌金衣珍禽弄深樾禁籞朱櫻斑若纈上幸離宮促薦新藤籃寶籠貂璫發凝霞作丸珠尙軟滴露成津蜜初割君王日午坐猗蘭翡翠一盤紅靺鞨此歌最稱奇絕然靺鞨二字人少用按唐寶記曰紅靺鞨大如巨栗赤爛如朱櫻視之如不可觸觸之甚堅不可破施此事於櫻桃尢爲奇切不讀寶記未知文公用事之妙也王元之櫻桃詩磊落火齊珠參差瑚叢便不及

南史曰天竺國出火齊狀如雲母色如紫金有光耀別之則如蟬翼積之則如紗縠之重沓王子年拾遺記曰董偃常臥延淸之室設火齊屏風張衡西京賦曰翡翠火齊絡以美玉集韻曰琉璃火齊珠說文曰火齊玫瑰也

乾坤一彈丸

蔣潁叔觀太史局銅渾儀詩日月雙連璧乾坤一彈丸彈丸字出孔頴達曰天包地外猶雞卵之裹黃圓如彈丸然漢書曰日月如連璧耳連璧二字出易坤靈圖曰至徳之明日月若合璧余愚見用日月雙旋蟻對之亦佳旋蟻二字出抱朴子曰天圓如蓋地方如棊局天【闕文七字】蟻行磨上磨左旋蟻右去磨行速蟻不得已【闕文五字】對彈丸尢妙

水精如意

李商隠詩水精如意玉連環下蔡城危莫破顏吳孫和悅鄧夫人常置膝上弄水精如意悞傷夫人頰醫和白獺髓雜玉琥珀屑爲粉傅之瘡滅頰上猶有赤防如痣視之益妍媚商隠詩正用此東坡梅花詩檀心已作龍涎吐玉頰何勞獺髓醫亦用此也

北風圖

漢桓帝時劉褒畫云漢圖見者皆熱又畫北風圖見者復寒【博物志】隋朝官本有衛協畫北風圖一卷不復有漢人之筆矣然古人多好以詩爲圖陸探微有新臺圖衛協又有黍離圖司馬昭又有豳風七月圖戴安道作南都賦圖人尙以爲有益而況以詩爲圖乎

蕓臺

傅亮詩柔茘迎時萋芳蕓應節馥庾信詩蕓香上筵閣碑石向鴻都崔備詩舊帙蕓香在空奩藥气余周朴詩金馬門前馬蕓香閣上香按魚豢典略曰蕓香艸也辟紙蠧魚藏書臺稱蕓臺藏書閣稱蕓閣已上四詩皆言香也許愼說文曰蕓似苜蓿雜禮圖曰蕓卽蒿也葉似邪蒿香美可食今江東人茹爲生菜甚香古之祕閣以辟書魚

徐陵謝饌啟

陳徐陵謝敕賜祀三皇五帝饌余啟曰泉之殿舊禮羲軒長樂之宮本圖堯舜東京晚世曠代無聞西漢盛儀復覩今日金壺流十旬之气玉案備千品之羞昔絳羅爲薦旣延王母紫蓋爲壇允招太乙同斯美號理致眾皇臣以餘年預陪淸祀如登瑤席遂飲瓊漿如陵啟所云則武帝泉之祀不止太乙文帝時詔繪古帝王名臣像於殿壁又漢明帝好畫別立畫官詔博洽之士班固賈逵輩取經史事畫之起伏羲凡五十謂之畫贊此所謂長樂之宮本圖堯舜也

金仙氏

楊文公龍泉金沙塔院記曰金仙氏之教有自來矣身毒之國紀於山經竺幹之師聞於柱史西京名將得休屠祭天之神東漢諸王爲蒲塞桑門之供道之行也源逺乎哉此可謂善用事最是山海經老子二事古今人皆不曾用

昭華玉

帝堯見舜於二宮而問政試以五典舜遂舉八凱使佐后土以揆八事八元使布五教於四方舜有大功二十堯乃賜舜以昭華之玉老而命舜代以攝政昭華玉者律琯也又曰昭華管秦府庫中玉笛也長二尺三寸六孔吹之則見車馬山林隠鱗相次息並不復見其上銘曰昭華之管【博物志】庾信詩更愛昭華玉還披蘭葉圖胡文恭詩仙致昭華玉神來弱水香惟夏英公詩延喜靈珪上昭華瑞琯中乃用琯字也

車渠椀

魏文帝車渠椀賦曰料珍怪之上美無玆椀之獨靈包華文之光麗發符采而揚榮王粲車渠椀賦曰挺英才於山嶽含陰陽之淑貞光淸朗以內曜澤溫潤而外津曹植車渠椀賦曰惟斯椀之所生於涼風之峻湄隠神璞於西野擬朝陽而發暉應瑒車渠椀賦曰惟斯椀之奇瑋誕靈嶽而奇生防碧條以納曜�朝霞而發榮潘尼琉璃盌賦曰覽方貢之彼珍瑋玆椀之獨奇濟流沙之絕險越蔥嶺之峻危江總瑪瑙盌賦曰出昆侖之仙阜觴洲之玉酒皆奇語

流蘇

流蘇是四角所繋盤綫繪繡之毬五色同心而下垂者流蘇帳者古人繋帳之四隅以爲飾耳【張師正倦防錄】江總詩銀牀金屋掛流蘇寶鏡玉釵橫瑚劉孝威詩機頂掛流蘇機傍垂結防徐陵詩流蘇金帳掛香囊織成羅幔隠燈光溫庭筠詞油壁車輕金犢肥流蘇帳曉春雞早

若下水

吳錄曰長城若下酒張協七命曰荊南烏程豫北竹葉卽此酒也輿地誌曰南岸曰上若北岸曰下若村人取若下水釀酒醇美勝於云陽又曰霅水亦若下之異名七命所云荊南烏程豫北竹葉說者以荊南爲荊州然烏程縣在今湖州與荊州相去甚逺縣南五十步有若溪夾溪悉生箭篛南岸曰上篛北岸曰下篛居人取下篛水釀酒醇美俗稱篛下酒劉夢得駱駝橋下蘋風起鸚鵡杯中篛下春卽此也荊溪在縣南六十里以其水爲荊山出因名之張之山墟名云昔漢荊王賈登此山因以爲名所謂荊南烏程卽荊溪之南耳若以爲荊州則烏程去荊州三千餘里封壤大不相接矣以湖州圖經考之烏程縣以古有烏氏程氏居此能醖酒因此名焉其荊溪別在長興縣西南六十里此溪出荊山張協七命所云酒則荊南烏程所謂荊南者荊溪之南也李賀詩樽有烏程酒爲君千里壽卽此也宋景文公送張說赴吳興幕詩政余底處邀眞賞洲上風�篛下杯

神气

神者气之子气者神之母形者神之室气淸則神暢气濁則神昏气亂則神勞气衰則神去室空則形腐人以神爲道以道爲生生道兩存故長生久視【出修眞祕訣】欲養神先須養气養气先須養腦養腦先須養精養精先須養血養血先須養唾養唾先須養水而九還七返者大而論之一年小而論之一日北斗一日一夜一周天天降地騰從寅至申爲七返卻到坤爲九還【修眞祕訣】八公有言食艸者力食肉者勇食穀者智食气者神【吐納經】欲爲道者口常吐死气取生气愼笑節語常思其形【陶景眞誥】

東坡論文選

文選編次無法去取失當齊梁文字衰陋蕭統尢爲卑弱如李陵五言皆僞今日觀淵明集可喜者甚多而獨取數篇淵明作閒情賦正所謂國風好色而不淫正使不及周南與屈宋所陳何異而統大譏之此小兒彊解事也予固不敢妄議如楚詞九歌凡十有一孰爲可取孰爲可刪而文選僅取其半耳至若李龍眠作九歌圖則國殤禮魂便不能畫矣然畫又非文選之比

屬車

隋志曰昔諸侯貳車九乘秦滅九國兼其車服故爲八十一乘漢猶不攺武帝祠太一甘泉則盡用之明帝上原陵又用之法駕三十六乘小駕十二乘隋開皇中大駕十二乘法駕減半大業初屬車備八十一乘煬帝問於閻毗毗曰此起於秦故張衡賦曰屬車九九是也

礎

吳王射堂柱礎皆如伏【徐述記】袁宏宮賦曰海之礎宋景文公作燕肅簡挽詩七兵榮贈冊沈礎賁趺用礎二字

白字本艸

滕元發云一善醫者惟取本艸白字藥用之多驗蘇子容云黑者是漢人益之【東坡】本艸一書豈可不熟如權徳輿詩中邦均禹貢上藥驗桐君李羣玉詩注藥陶貞白尋山許逺遊王績詩行披葛公注坐驗農皇帙杜甫詩藥纂西極名兵流指諸掌李益詩艸木分千品方書問六陳皆畱意於此者

寒具

桓愛重圖書每以示賓客有不好事者正食寒具以手捉書畫大防污惋惜移時自後每出法書輒令洗手【張彥逺名畫記】所謂上有晉人寒具油者是也寒具二字出周禮籩人注曰淸朝未食先進寒具口實之籩【齊民要術】食經曰寒具今之鐶餅也宋景文公詩客詠南窗蒲齒勝食無寒具畫廚開然則劉禹錫佳話有寒具詩云纎手搓來玉數尋碧油輕醮嫩黃深夜來春睡濃於酒壓匾佳人纒臂金乃以撚頭爲寒具也【卽饊子也】東坡集有此詩言佳話謂之撚頭

古硯

唐人詩【偶忘姓名】癖性愛古物終歳求不得昨朝得古硯蘭河灘之側波濤所擊觸背面生隟隙質狀朴且醜令人作不得讀此詩可謂好事之至硯之瓌古可想矣劉禹錫詩【闕】君灘頭揀石硯白帝城邊尋野蔬

瘞鶴銘

歐公曰瘞鶴銘題雲華陽眞逸撰刻於焦山之足按潤州圖經云王羲之書然筆法不類羲之而類顏魯公華陽眞逸顧況道號碑無年月疑前後有人同斯號者杜子美詩山陰不見換鵝經京口空傳瘞鶴銘眞作右軍書矣按陶隠居畫傳曰隠居號華陽眞人晚號華陽眞逸則瘞鶴銘爲隠居不疑及日休悼羽士詩大椿枯後新爲記仙鶴亡來始有銘且言前朝文集未有悼道士碑銘其用鶴銘可謂神奇

範蠡遊五湖圖

陳恭公判亳州遇生日親族多獻老人星圖侄世修獨獻範蠡遊五湖圖且贊曰賢哉陶朱霸越平吳名遂身退扁舟五湖公卽日納印明日致仕【魏泰雜錄】隗囂傳曰範蠡收責勾踐乘舟於五湖注曰計然云範蠡乘舟於五湖逰五湖見此韓魏公初罷相出鎭長安或獻詩曰是非莫問門前客得失須憑塞上翁引取碧油紅斾去鄴王臺畔醉春風公以爲然請守相州【畢仲詢幕府燕閒錄】

列女圖

此圖自密康公母至趙括母凡十五考之劉向傳乃仁智一卷世傳龍眠李公麟所作然按隋朝官本有衛協畫列女圖一卷隋王廣有列女仁智圖一卷陳公恩有列女貞節圖仁智圖李氏之筆固當祖述於此又按後漢順烈梁皇后常以列女畫於左右以自監戒【本紀】又後漢宋常燕見禦座新屛風圖畫列女帝顧視之正容言曰未見好徳如好色者光武卽命撤之觀此則列女圖又始於漢矣

養生

太祖召華山陳摶問養生之術摶曰得便宜處再莫去上大喜【胡訥見聞錄】任惠公晚年康彊或問養生之術公曰讀文選而有悟耳所謂石韞玉而山輝水含珠而川媚是也【春明退朝錄】

宅經

凡宅東下西髙富貴雄豪前髙後下絕無門戶後髙前下多足牛馬凡宅地欲坦平名曰梁土後髙前下名曰晉土居之並吉西髙東下名曰魯土居之富貴當出賢人前髙後下名曰楚土居之凶四面髙中央下名曰衛土居之先富後貧

碧落碑

絳有碑篆千餘字李陽冰愛之其中有碧落二字謂之碧落碑後有識者云有唐十三祀龍集惇牂孝子李訓等爲母造道門尊像【唐潘逺記聞談】其一曰絳州碧落觀龍朔中刺史李諶爲母太妃追薦所造神人所篆【洛中紀異】沈羲飛升有白鹿靑龍車羽衣持節以靑玉界丹版拜羲爲碧落侍郎碧落天也【列仙傳】唐翟楚賢有碧落賦多奇語今錄於此

散幽情於曩昔凝浩思於典墳太初與其太始髙下混其未分將視之而不見欲聽之而不聞爰及寥廓其猶槖籥輕淸爲天而氤氳重濁爲地而盤礡爾其動也風雨如晦雷電共作爾其靜也體象皎鏡是開碧落其色淸瑩其狀防寞𨿽離婁明目兮未能窮其形其體浩瀚其勢彌漫縱誇父逐日兮不能窮其畔浮滄海兮气渾暎靑山兮色亂爲萬物之羣首作眾才之妙觀至妙至極至神至虛莫能測其末未能定其初五石難補九野環舒星辰麗之而照曜日月憑之而居諸非吾人之所仰實列仙之攸居爾乃遺塵俗務遐躅養空棲無懲忿窒欲淩淸髙而自逺振羽衣以相屬七日王君永別緱山之上千年丁令暫下遼水之曲別有懷眞俗外流念仙家撫鶴而增感顧蜉蝣而自嗟乃鏈心淸志洗煩蕩邪凝魂於祕府馳妙於飱霞云梯非逺天路還賒情恆寄於綿邈願有托於靈槎

分風送船

荊州記曰洞庭湖神【一曰宮庭湖】遇客祈禱能分風送南北船【拾遺記】漢曹毗詩分風爲二擘流成兩劉剛詩回艫乘水舉櫂逐分風正謂此也漢鄭少時采薪得一遺箭頃之有人覓箭問何所欲識其神人也答曰常患若耶溪載薪爲難願朝南風暮北風後果然世號樵風水經曰鄭少以淸節自居恆躬采伐用貿糧膳每出入溪津常感神風送之村人貪借風勢常依隨往還有淹畱者徒輩相謂曰汝不欲及鄭公風耶其感致如此宋之問詩歸舟何路逺日暮便樵風秦系題鏡湖野老所居詩湖裏尋君去樵風送往返孟浩然詩帆得樵風送春逢谷雨晴皮日休詩海月爲京信樵風送酒船胡文恭公詩雨別荊臺夢風回越水樵錢公輔詩仙客常因一箭贈樵風長到五雲間允初徴鏡湖故事詩將尋煉藥井更逐賣樵風楊億送越僧詩花雨六時飄講席樵風千里送浮杯齊唐詩濯足樵風波振衣禹穴巓吳奎詩樵風漾歸舟飄然一葉輕分風南北蓋不止若耶溪也

賀雪

賀雪之禮起於唐李洞詩賀雪已成金殿夢看濤終負石樓期劉庭琦詩姑射山中符聖壽芙蓉闕下降神車李嶠詩大周天闕路今日降神車韋應物詩厠迹鵷鷺末蹈舞丰年期正是賀雪時所作也然唐故事雪中多宴羣臣宗楚客詩太乙天爲水蓬萊雪作山徐彥伯詩瓊樹畱宸矚璇花入睿詞張說詩含花雪告丰李適詩寫曜銜天藻呈祥拂禦衣此皆是雪中侍宴應制也唐類表有賀雨雪表一卷賀表亦始於此

五夜

漢舊儀曰中黃門待五夜謂甲乙丙丁戊也唐太宗所謂甲夜理事乙夜觀書者本此顏氏家訓曰或問一夜五更何所訓答曰漢魏以來謂甲夜乙夜丙夜丁夜戊夜又謂之五更皆以五爲節西都賦曰衛以嚴更之署必以五爲節者言自夕至旦經渉五時𨿽冬夏之晷長短參差而盈不盡六縮不至四進退五時之間故曰五更也唐韋珣嘗問劉禹錫曰五夜者甲乙丙丁戊相更疊耳而又有子夜何耶晉時有子夜者善歌子夜女子名也故李義山云鸎能歌子夜又云心酸子夜歌太白亦有子夜歌行韋珣以子夜爲五更之數非也又有所謂午夜者爲半夜時如日之午也李長吉七夕詩羅幃午夜愁杜少陵所謂午夜漏聲催曉箭是也獨更防之制無所著見韓愈詩雞三號更五防李郢詩江風徹曙不成睡二十五防秋夜長李商隠詩金殿銷香閉綺籠玉壺傳防咽銅龍惟此三詩言防也陳伏知道從軍五更轉詩曰一更刁鬥鳴校尉逴連城遙聞射雕騎懸憚將軍名二更愁未央髙城寒夜長試將弓學月聊持劍比霜三更夜警新橫吹獨吟春彊聽梅花落誤憶栁園人四更星漢低落月與云齊依稀北風裏胡笳雜馬嘶五更催送籌曉色映山頭城烏初起堞更人悄下樓禁城鐘鼓五更已竟而外間刻漏方交五更殺五更後禁城不復更撃鐘需平明漏下二刻方椎鼓數十聲門開唐王建詞每夜停燈熨禦衣銀燻籠底火霏霏遙聽帳裏君王覺上直鐘聲始得歸本朝王岐公宮詞焚香先熨赭黃衣恐怕陽臺進禦遲禁鼓六更交早直歸來還是立班時質之二詞禁中更鼓不究平曉者蓋交更之際翼日當直宮女須以未曉前先表受事則凡應奉早朝皆可夙辦若正交五更始來則不及事矣王建所謂上直鐘聲者禁中五更曉鐘也岐公所謂六更者明宮殿五更之外更有一更也其實宮中以外間四更促爲五更耳至如郊祀大祀車駕宿齋靑城則齋殿門外內五更均促使短如宮中常節至靑城門外則五更平分須曉乃竟故奉常禮皆於宮漏之外

圓覺

書說命厥徳修罔覺只一覺字孟子以先知覺後知以先覺覺後覺予將以斯道覺斯民也凡兩言之亦十字圓覺經中說覺字及圓覺菩薩號共一百八十覺字是何言之之切悟之之艱也如華嚴經梵行品一連用三十七耶字又二耶字在前不連文此一品連用耶字之勢甚衮衮是蓋譯潤之功也

靑硯

古人多用靑硯蓋端歙始著乎唐耳庾肩吾謝銅硯筆格啟曰煙磨靑石已踐孔子之壇管挿銅龍還笑王生之壁硯譜曰淄川金雀石色紺靑聲如金玉又曰李后主靑石硯墨池中黃石如彈丸水常滿終日不耗後歸朝陶谷見而異之硯大不可持乃取石彈丸去後主曰惟此石彈丸能生水索之良苦陶碎之石破中有小魚跳地上卽死自是硯無復潤澤東坡雜說曰陸道士蓄一硯圓首斧形色正靑皆有斜月紋甚能光墨而宜筆今山川記載蔡子池靑石可爲硯正此之類也

翠粲

陸放翁嘗問余曰比在成都市時見防帛鋪牓曰翠色眞紅殊不曉所謂紅而曰翠何也余曰嵇康琴賦曰新衣翠粲纓徽流芳班婕妤自悼賦曰紛翠粲兮紈素聲翠粲取其鮮明也東坡牡丹詩一朶妖紅翠欲流蓋取鄕語放翁擊節大喜

少卿章岵嘗官於蜀持吳羅朔綾至官與川帛同染紅後還京師經海潤吳朔之帛色皆渝變惟蜀者如舊後詢蜀人之由乃云蜀之蓄蠶與他邦異當其眠將起時以桑灰餵之故其色然世之重川紅多以染之良蓋不知由所致也

捲什

沈約宋書謝靈運傳曰紛披風什五臣注曰十篇同捲謂之什今之詩家作一篇遽曰什非也栁子厚答沈起書云今乃五十篇之贈其數相什宋景文公詩棲遲自樂周人什偃息終非魏國藩此方用得是

緯略卷十﹤子部﹐雜家類﹐雜考之屬﹐緯略﹥

欽定四庫全書

緯略卷十一

宋髙似孫撰儲胥

漢書曰武帝因秦林光宮元封二年增通天迎風儲胥露寒長楊賦曰木雍搶累以爲儲胥顏師古曰儲峙也胥須也以木雍搶及累繩連結以爲儲胥言有儲蓄以待所須也宋景文公傷孟昭圖詩密疏叩儲胥又侍宴詩秋色徧儲胥又思歸老詩至今三籍在儲胥答朱彭州詩九蕃宮樹老儲胥又續春詞蒼龍驅暖入儲胥其實儲胥乃宮宇之名露寒是名儲胥何爲不是名

豕苓

莊子曰藥也其實堇也桔梗也雞壅也豕苓也是時爲帝者也郭注曰當其所須則無賤非其時則無貴故此數種若當其時而用之則爲主故曰是時爲帝者也孫眞人方所謂五苓散凡五味木豬苓爲主故曰五苓其法蓋與莊子之言合

周只月賦

謝莊月賦曰日以陽徳月以陰靈【唐沈明賦曰日有朝靈月有宵徳蓋出於此良佳】擅扶光於東沼嗣若英於西溟宋周只月賦曰二气理化精者能鏡陽得一以朗旦月待終而夕暎其狀也气融結而照逺質明潤而眞虛弱不廢照淸不激污意气之髙不在謝莊下也

鮚醬

漢書曰漢律會稽獻鮚醬二升鮚蜯蜃之屬今大蛤【音姞】也梁劉孝綽詩晉安王賚鰕醬啟曰龍醬傳甘退誠可陋蚔醢稱貴追覺失言吳錄地理誌曰鱟子如麻取以爲醬甚美又如所謂鱟醬鰕鮓天暖未能多致凡醢醬之屬𨿽甚麼微未有不出於古人之法也

五色雁赤雁

漢書郊祀志曰宣帝於河西築世宗廟告祀有五色雁集殿前唐書曰貞元十年同州獻五色雁昔武帝行幸東海獲赤雁作朱雁之謌故班固曰白麟赤雁芝房寶鼎之謌薦於郊廟禮樂志曰赤雁集六紛員殊翁雜五采文孟康曰翁雁頸也言其文采殊異也卽是五色雁矣許敬宗詩塞門朱雁入郊藪紫麟遊元稹詩池築呈朱雁壇場得白麟

東南一尉

周庾信慶平鄴表曰泰山梁甫以來卽有七十二代龍圖龜書之後又已三千餘年𨿽復制法樹司禮樂殊異至於文離武落剡木弧席捲天下之心包吞八荒之志其揆一焉政須東南一尉立於北景之南西北一置於交河之北東南一尉西北一揚雄之言也此用得妙漢制郡置尉事體深重始馮翊之髙陵扶風之郿迄交趾之麓冷合浦之珠崖郡國一百三爲都尉治者九十有四班固志中並不及此可謂闕典之大者其他如闗都尉農都尉屬國都尉匈奴渾懷都尉玉門陽闗都尉有官制所名者有因事剏置者如王孫【一作新】爲右輔尉梅福爲南昌尉趙廣漢爲京輔尉尹翁歸爲農尉毋將爲沛郡尉

錦瑟

唐李義山錦瑟詩錦瑟無端五十弦一弦一柱思華年莊生曉夢迷蝴蝶望帝春心托杜鵑滄海月明珠有淚藍田日暖玉生煙此情何待成追憶只是當時已惘然山穀道人讀此詩殊不曉其意後以問東坡坡云此

出古今樂志云錦瑟之爲器也其五十其聲感怨淸和按李詩莊生曉夢迷蝴蝶感也望帝春心托杜鵑怨也滄海月明珠有淚淸也藍田日暖玉生煙和也一篇之中曲盡其意史稱其瑰邁奇古信然劉貢父詩話以謂錦瑟乃當時貴人愛姬之名義山因以寓意非也

新舊火

隋書王劭傳曰劭以古有鑽燧攺火之義近代廢絕於是上表請變火曰臣謹按周官四時變火以救時疾火不數變時疾必興聖人作法豈徒然也今溫酒及炙肉用石炭柴火竹火艸火麻荄火气味各不同以此推之新火舊火理應有異

金像銘

北齊邢子才金像銘曰妙形難像至理希詮形之所及理亦在焉神儀內瑩寶相外宣應靈肹蠁感發大千圓光照耀映被無邊托銘斯在曠刼方傳此數句佳作也比年得一金銅菩薩像眞所謂神儀內瑩寶相外宣者唐李嶠有金銅瑞像記蓋屑金銀珠玉七寶以範之此菩薩像縱非六朝亦是唐舊物近代未嘗作此也

靈芝宮

王安國直宿崇文院夢有邀至海上宮殿甚盛笙簫大作題曰靈芝宮有一人隔水止之曰時未至且令去恍然夢覺禁鐘已鳴矣平甫爲詩曰萬頃波濤木葉飛笙簫宮殿號靈芝揮毫不似人間世長樂鐘聲夢覺時後四年卒曾鞏夢與平甫會因弔之平甫笑不止傍一人曰平甫已列仙官矣樂非塵世比也【魏泰雜記】如馬周爲素雪宮仙官李賀作白瑤宮記陶景爲蓬萊都水監固有此事也平甫女名茂者有刻石曰曾子固舊有夢記以述其事子固之文不復見矣

東坡曰余在潁川夢至一官居人物與俗無異而山川淸逺有足樂者顧視堂上榜曰仇池覺而念之仇池武都氐故地楊難當所保余何爲居之明日以問客客有趙令畤徳麟者曰何爲問之此乃福地之小有洞天之附庸也杜子美蓋云萬古仇池穴通小有天神魚人不見福地語相傳近接西南境長懷十九泉何時一屋送老白雲邊他日工部侍郎王欽臣仲至謂余曰吾嘗奉使歸過仇池有九九泉萬山環之可以避世如桃源也唐書志成州同谷縣有仇池與秦州接壤又東坡送範景仁遊洛中詩蘚書標洞府松蓋偃天壇注歐陽永叔嘗遊嵩山日暮於絕壁上見苔蘚成文云神淸之洞明日復尋不見又六一居士集有戲答唐山隠者詩我昔曾爲洛陽客偶向巖前坐盤石四字丹書萬仞崖神淸之洞鎖樓臺蓋紀此事余謂二公神仙中人宜所夢所見之異也括異志慶曆中有朝士將曉赴朝見美女三十餘人靚妝麗服兩兩並馬而行丁度觀文按轡於其後朝士驚曰丁素儉約何姬之眾耶有一人最後行朝士問曰觀文將宅眷何往曰非也諸女禦迎芙容館主俄聞丁卒歐陽仲淳父曰嘗夢上帝命我爲長白山主明年卒東坡有詩死爲長白主名字書絳闕按松漠紀聞長白山在今山東南白衣觀音所居其山禽獸皆白人或穢之必致蛇虺之害也

泰節二卦

眞宗召大理評事馮元說周易泰卦元敷述卦體以謂地天爲泰言天气下降地气上騰然後交泰猶君下接於臣則臣上承於君然後君臣道通若天以髙亢位上則地無由得交於天天地不相交何由得泰君以尊大自恃臣無由得接於君君臣不接何由得泰【石介三朝聖政錄】皇祐中待制王安國邇英閣講周易至節卦有愼言

語節飲食仁宗問賈魏公曰愼何言語節何飲食公曰在君子言之則出口之言皆愼入口之食皆節在王者言之則命令爲言語燕樂爲飲食君天下當愼命令節飲食燕樂上大喜

文火

顧況茶論曰煎以文火細煙小鼎長泉皮日休茶詩山謡縱上下火還文武王季友詩鏈丹文武火未成賣藥販山不販名如周賀詩屋雪淩髙樹山茶稱逺泉頗類所謂長泉矣長泉二字尢佳姚合詩酒用林花釀泉將野水煎張喬詩簟冷窗中月茶香竹裏泉皆不及姚合詩所謂酒用林花釀以花釀酒當是酴醿酒之類景龍文館記曰賜近臣酒乃用酴醿二字也

松煙石墨

鼂氏墨經曰古用松煙石墨二種石墨自晉魏以後無聞松煙之【闕】自漢貴扶風隃糜終南山之松蔡質漢官儀曰尙書令僕丞郎月賜隃糜大墨一枚晉貴九江廬山之松衛夫人筆陣圖曰取廬山松煙唐貴易州潞州之松上黨松心尢先見貴後唐則宣州黃山松歙縣黟山松羅山松李氏以宣歙之松類易水之松沈存中延州石液墨詩二郎山下雪紛紛旋卓穹廬學塞人化盡素衣今未老石煙多似洛陽塵如存中詩所云則北方固自有所謂石墨矣

三代鼎器名

商鼎

文王鼎

周公鼎

周姜鼎

虢姜鼎

鄭伯姬鼎

伯姬鼎

晉姜鼎

孔文公鼎

魯公鼎

宋公鼎

單冏鼎

宋君鼎

宋君夫人鼎東宮方鼎

得鼎

庚鼎

乙鼎

大鼎

始鼎

欒鼎

趠鼎

辛鼎

癸鼎

龍鼎

陀鼎

東宮鼎

盤鼎

公緘鼎

子斯鼎

子吳鼎

師�鼎

父乙鼎

叔夜鼎

季媍鼎

父癸鼎

父甲鼎

父丁鼎

蟬文鼎

龍生鼎

召夫鼎

師毀惇

師毛惇

師�惇

周姜惇

周虞惇

應侯惇

屈生惇

仲駒惇

孟金惇

剌公惇

叔橊惇

虢姜惇

散季惇

仲酉惇

冀師惇

龍惇

�惇

始惇

何惇

尹惇

牧惇

惇

周惇

�惇

內史彞

周公彞

召公彞

魯侯彞

�彞

伯宗彞

楚公彞

沈子彞

鬳伯彞

司空彞

欱姬彞

仲舉彞

單從彞

品伯彞

單冏彞

交父彞

楚王盞彞

祖戊彞

商癸彞

季媍彞

父癸彞

祖乙彞

父乙彞

父丁彞

父己彞

父辛彞

母乙彞

師艅彞

仲父彞

商彞

五彞

伯彞

欱彞

甗彞

形彞

尹彞

應彞

亞彞

伊彞

仲父彞

小子師彞

庚父鬲

髙姜鬲

書鬲

父子鬲

父己鬲

毛乙鬲

乃子鬲

母鬲

虢叔鬲

莫敖鬲

寶徳鬲

聿逺鬲

伯鬲

許子鐘

�鐘

商鐘

元子鐘

走鐘

遲父鐘

南和鐘

分寧鐘

許子小鐘

盂和鐘

召公尊

朝事尊

韋子尊

魚尊

叔寶尊

虎尊

父戊尊

祖戊尊

祖辛尊

中尊

太甲尊

父丁尊

商從尊

父癸尊

父辛尊

太甲尊

庚爵

父庚尊

丁靑爵

商爵

父戊爵

祖己尊

父己爵

己舉爵

己爵

舉爵

篆帯爵

父乙爵

祖乙爵

伯爵

飲爵

�爵

父甲爵

主人舉

癸舉

父辛爵

寅簋

左父舉

叔髙簋

師防簋

師奕簋

張仲

劉公

太公

子斯

史黎

姬�

姬�豆

單疑豆

仲防洗

仲虞洗

田季匜

寒戊匜

叔匜

杞公匜

義母匜

張伯匜

季姬匜

季亳匜

祖戊匜

齊侯匜

卭仲盤

伯盞盤

壽盤

史孫盤

卭仲盫

伯盞盫

應婦甗

周陽侯甗

仲信甗

防甗

孟嬭甗

父己甗

庚甗

飲甗

伯溫甗

冀舟師

師淮卣

周卣

冀卣

商卣

兄癸卣

母辛卣

母乙卣

父甲卣

祖癸卣

父己卣

祖戊卣

王伯齍

趠齍

諸友盉

伯玉盉

沈子盉

季亳盉

父丁盉

玆女觚

象觚

父庚觚

甲子觚

平周缸

窖磬

丁舉甌

伯索盂

熙之筏

同

武安釡

軹家釡

右三代鼎器名見於圖書者會粹於此將有考焉房中樂

詩曰君子陽陽左執簧右招我由房謂路寢之房人君有房中之樂後夫人亦有房中之樂周南召南則人君房中之樂詩譜曰路寢之常樂國風之正經也天子歌周南諸侯歌召南後夫人亦用之王肅曰闗雎至芣苡后妃房中之樂然則夫人房中之樂當用鵲巢采蘩矣周房中樂秦始皇三十六年攺曰禱人所謂房中樂者婦人禱祠於房中者也惟宮中用之漢房中祠樂本髙祖唐山夫人所作【唐山姓也】髙祖好楚聲故房中樂亦楚聲孝惠二年詔樂府令夏侯寛備其簫管更名曰安世樂宋書樂志曰魏文帝黃初二年議者以房中歌后妃之徳所以風天下正夫婦乃攺爲正始之樂明帝太和初繆襲奏魏國初建王粲所作登歌安世詩専以思詠神靈及說神靈鑑享之意後省讀漢安世詩無有二南風化天下之言又攺曰享神歌隋髙祖龍潛時頗好音樂常倚琵琶作歌二首名曰天髙地厚述以夫婦之義因卽取之爲皇后房內曲命婦人登歌上壽並用之

瑚筆格

錢思公瑚筆格詩蘊粹滄波逺搜奇鐵网勞柔條鑽火樹麗景奪星旄叢倚棲油幾枝疎薦兔毫寶跗光互映翠匣價相髙鉤謾標祥諜人須詠楚騷休將鐵如意碎擊爲爭豪北朝徐陵以瑚閣筆羅隠詩徐陵閣筆瑚架絕勝賓朋玳瑁簮用瑚架三字甚新錢思公酷愛瑚筆格嘗爲子侄輩竊去公徐徐出錢許得之者自言卽與之錢如此者歳不下數次公欣然容之思公詩體謹嚴如以蜀紙端硯寄仙芝詩膩蠒裁卭部蒼崖映越溪展時云冉冉呵久露淒淒平滑逾鵞素精鋼類褭蹄輕於漢宮縠碧似夏王圭鈿軸聊閒捲銀鉤且醉題卽時封密詔別有武都泥此詩與前詩一律

荀況云賦

楚荀況云賦曰有物於此居則同靜致下動則綦髙以鉅圓者中規方者中矩大參天地徳厚堯禹精微於毫毛充盈於天宇冬日作寒夏日作暑此數語奇甚荀況文章少見故錄之曹植吹云贊曰天地變化是生神物吹云吐潤浮气蓊郁上二句亦奇

虹

蔡邕月令章句曰虹防蝀也陰陽交接之气著於形色者也雄曰虹雌曰蜺虹常依陰雲而晝見於日衝無雲不見太陰亦不見率以日西見於東方故詩云防蝀在東蜺常見於旁四時常有之江淹赤虹賦曰赤蜺電出蚴虯神驤曖昧以變依稀不常此正所謂蜺也惟雄虹見藏有月釋名曰虹陽气之動虹攻也純陽攻陰气也故莊子曰陽炙陰爲虹

詩用六經字

司馬相如詩鳳兮鳳兮從我棲得托孳尾永爲好庾信詩鷸毛新鵠子盤根古樹低此書中好字用者絕少又如簡文詩螢飛夜灼灼虫思夕喓喓鮑溶詩列樹【闕六字】下睢沈約詩蝶逢花揺漾燕值羽差池王維詩設罝守毚兔垂釣伺遊鱗錢起詩露濃蕙花落月冷莎雞飛白居易詩烏頭因感白魚尾爲勞頳詩注曰魚勞則尾頳用詩中字尢奇又用月令中字如賀朝淸詩流鶯拂繡羽二月上林期張協詩鷹飛日夜分雷動寒暑離胡致隆詩細雨來時麋角解春風歸日馬蹄香宋之問詩祭魚常見獺飲水畏驚猿宋元憲詩花寒陰鶴警霜早腐螢疎錢起詩謾把樽中物無人啄蟹匡此又用禮中字一經采化便覺神明全與用史傳中字不侔也

辟雍

詩曰於論鼔鐘於樂辟雍注曰文王立靈臺作靈囿靈沼合樂以落之又曰鎬京辟雍自西自東自南自北無思不服注曰武王於鎬京行辟雍之禮四方來觀者皆感化其徳心無不歸服王制曰天子曰辟雍諸侯曰泮宮此周之制也禮記外傳曰虞曰庠亦曰米廩【藏躬耕之谷於學中以供祭祀尙孝也】夏曰序商曰瞽宗周曰辟雍亦曰太學東膠其言四代之學尢明今詩有辟雍之詩又有泮宮之詩而周禮獨不載辟雍之禮但曰成均之法成均惟周禮有之他書亦不載也

靈臺

詩曰經始靈臺經之營之箋曰天子有靈臺所以望氛祲察妖祥詩紀歷樞曰靈臺天意也孝經援神契曰靈臺所以宣徳察微緯學二說皆極其至鄭箋不能【闕四字】曰文王旣出羑里召周公旦築爲靈臺此蓋思所以【闕三字】意宣徳察微矣劉向新序曰文王作靈臺池沼掘得人骨文王曰更葬之天下聞之皆曰西伯賢矣澤及枯骨而況於人乎三輔黃圖曰周靈臺在長安西五十五里公羊莊公三十一年注曰天子有靈臺以天地諸侯有時臺以四時然雜上林漢制曰淸臺日至書云魯則曰觀臺耳

八桂

孫綽天臺賦曰八桂挺森以淩霜五芝含秀而晨敷李善注引山海經曰桂林八樹在賁隅東所謂賁隅東者招揺之山也五芝在天臺固自有之不應八桂逺取招揺之山按臨海記曰白石之山望之如雪山有湖傳云金鵞之所集八桂之所植又地理記曰天臺山有八桂嶺此尢曉然梁禇禋詩誰謂重三珠終焉競八桂張九齡詩分庭八桂樹肅客兩童子盧綸詩玉壇標八桂金井識雙桐皆用八桂事也

黃庭圖

黃庭經極修煉吐納之妙有務成子注有梁丘子注有尹眞人注有白履忠注有李子乘注有蔣愼修注有超遙子注又有五家注其要而易明者莫如圖有黃庭五藏圖黃庭內視圖黃庭內景五藏六府圖補瀉圖【唐元一作女子胡愔撰】黃庭外景圖五藏導引圖黃庭圖證訣可謂盡其妙矣東坡書黃庭內景贈葆光道師蹇序辰龍眠居士復爲作經相其前畫二人像其後筆勢雋妙遂爲希世之寶嗟嘆不足故復贊之曰太上虛皇出靈篇黃庭圖【闕三字】仙髯耆兩卿相後先【闕】妙夾侍淸且妍十有二神【闕二字】堅巍巍堂堂人中天問我何修果此緣是心朝空夕了然恐非其人世莫傳殿以二士蒼鵠騫南隨道師歷山淵山人迎笑喜我旋問誰遺化老龍眠山谷次韻子瞻書黃庭尾付蹇道師瑯函絳簡蕋珠篇寸田尺宅可蘄仙髙眞接手玉宸前女丁來謁粲六妍金鑰閉欲形完堅萬物蕩盡正秋天使形如是何塵緣蘇李筆墨妙自然萬虛拱手書已傳傳非其人恐飛騫當付驪龍藏九淵蹇侯奉告請周旋緯蕭探手我不眠二公之言施於經相尙爾而況圖訣之益乎

成公綏敍幹文

晉成公綏天地賦曰懸象成文列宿有章三辰燭燿五緯重光眾星回而環極招揺運而指方白虎時據於參旗靑龍垂尾於氐房龜匿首於女虛朱鳥奮翼於星張帝皇正坐於紫宮輔臣列位於文昌垣屏絡繹而珠連三臺參差而雁行軒轅華布而曲列攝提鼎峙而相望敍事之妙如此

漂

史記曰韓信從下鄕城下釣有漂母見信饑飯信竟數十日越絕書曰伍子胥至溧陽見一女子擊絮於瀨水中子胥曰豈可得飱乎女曰諾卽發其簞飯淸其壺漿而與之子胥謂女子毋令露之子胥行五步還顧女子自投瀨水之中【吳越春秋同】莊子曰宋人有善爲不龜手之藥者世世以洴澼絖爲事【郭象注曰其藥能令手不拘坼故常漂絮於水中】漂絮擊絮也宋景文公詩藥有不龜方擊絮管無【闕】

新宮銘

良常西麓源澤東泄新宮宏宏崇軒防防雕瑉盤礎鏤檀竦楶碧瓦鱗差瑤階肪截閣凝瑞霧樓橫祥霓騶虞巡徼昌明捧闑珠樹規連玉泉矩泄靈飊遐集聖日俯晰太上游儲無極便闕百神守防諸眞班列仙翁鵠立道師冰潔飲玉成漿饌瓊爲屑桂旗不動蘭幄互設妙樂競奏流鈴間發天虛徐風簫冷徹鳳歌諧律鶴舞會節三變云九成絳雪易遷徒語童初浪說如毀乾坤自有日月淸寧二百三十一年四月十二日建東坡遊羅浮作詩示叔黨其末云負書從我盍歸去羣仙正艸新宮銘汝應奴蔡少霞我亦季孟山卿坡自注曰唐有夢書新宮銘者云紫陽眞人山卿撰其略曰良常西麓源澤東泄新宮宏宏崇軒防防又有蔡少霞者夢人遣書碑銘曰公昔乘魚車今履瑞云躅空仰塗綺輅輪囷其末云五云閣吏蔡少霞書余按唐小說薛用弱集異記載蔡少霞夢人召去令書碑題云蒼龍溪新宮銘紫陽眞人山卿撰其詞三十八句不聞有五云閣史之說魚車瑞云之語乃逸叟所載陳防霞事云蒼龍溪主歐陽某撰蓋坡公誤以防霞爲少霞耳卿之文麗整髙妙非神仙中人嵇叔夜李太白之流不能作今記於此以證坡注之誤也集異記曰蔡少霞夢褐衣鹿幘人召去石碑之側謂曰召君書此二靑衣僮至一捧牙箱內有紫絹文書一賫筆研令少霞法此而寫少霞援筆頃刻而成因覽讀之乃蒼龍溪新宮銘遂寤急命紙筆紀錄或往視之筆迹宛有書石之態窮奇

山海經曰封山有獸狀如牛而蝟毛名曰窮奇食人或云窮奇聞人鬭乃助不直者文王出獵所獲張揖注上林賦曰窮奇其音如狗嘷食人神異記曰西北有獸狀如彪有翼名窮奇東方朔神異經曰昆侖西有獸其狀如犬有兩目而不見有兩耳而不聞有腹而無五臟有腸而徑過人有徳行而往抵【音觸】之人有防徳而往防迎之天使其然名曰渾沌一名無耳一名無心所居無常咋人回轉向天而笑神異經曰西方荒中有獸焉狀如彪而身大毛長尺許【張華注此獸毛皆如毫豬毛也】人面彪足口有豬牙尾長一丈八尺名曰檮杌此獸食人又曰饕餮身如羊人面目在腋下食人左氏所載不才子曰窮奇曰渾沌曰檮杌曰饕餮皆獸名也今錄於此

承明廬

範云詩伊昔霑嘉惠出入承明宮盧象詩召入承明宮聖人借顏色此言承明殿也應璩詩問我何功徳三入承明廬劉孝綽詩步出金華省逺望承明廬此言殿中直廬耳西都賦曰又有承明金馬著作之庭亦藏書之所大雅之林也嚴助爲會稽太守帝賜璽書曰君厭承明之廬張晏曰承明廬在石渠門外揚雄傳晉灼曰黃圖有太玉堂小玉堂殿李尋待詔黃門得預入直而曰久污玉堂之直者言直廬在玉堂外亦猶承明之有廬也翼奉曰孝文時未央宮無髙門麒麟殿獨有前殿曲臺溫室承明耳霍光傳曰太后車駕幸未央宮承明殿盛服坐武帳期門武士陛防陳列殿下罪狀昌邑王是豈太后所禦之地是必諸帝常所臨禦也

方諸

物類相感志曰方諸巨蚌也向月以器承之得三二合水亦如朝露淮南子曰方諸見月津而爲水注曰方諸大蛤也陰燧之具摩拭令熱向月則有水生故周禮司烜氏以鑑取明水於月謂之方諸明水陳饌以爲酒唐【闕四字】禪取明水用之李敬眞曾入九月中取蚌蛤一尺二寸者依法拭之至夜半得水四五斗楊文公詩九天靑女霜添味五夜方諸月澑津

潮系日月

抱朴子曰日之兩潮一日一夕各入地中故一日一夕而有兩潮也海潮賦曰夫潮之生因乎日也其盈其虛繋乎月也及晦而絕過朔則隆月則小贏月望則大至又曰日激水而潮小月離日而潮大海潮志曰詳其潮水之起若釡鼎之沸沸則煎沬而溢出究其本只平於鼎釡若沸溢則加倍之也嘗聞南海洲采珠人說每一入海必以繩系身岸人持之潮來必動繩岸人共挽之助身而上又說或潮上海底山穴間必闇黒雷鳴水孛然而漲上及登岸則潮漲入浦漵矣是陰陽二气交作而變日月爲二气之母潮隨二曜蓋不虛耳

封禪

河圖眞紀鉤曰王者封泰山禪梁父者七十二君史記封禪書曰齊威公旣霸而欲封禪管仲曰古者封泰山禪梁父七十二家而夷吾所記者十有二焉無懷氏【封泰山禪云云】宓羲【封泰山禪云云】神農【封泰山禪云云】炎帝【封泰山禪云云】顓帝【封泰山禪云云】帝嚳【封泰山禪云云】堯【封泰山禪云云】舜【封泰山禪云云】禹【封泰山禪云云】湯【封泰山禪云云】周成王【封泰山禪社首應劭曰在博縣晉灼曰在鉅平南三里】太史公曰𨿽有受命之君而功有不洽是以中間逺者千有餘歳近者數百載其儀不可得記桓譚新論曰泰山之上有八百餘處而可識知者七十有二白虎通云升泰山觀易姓而王可得而數者七十二君張華封禪儀曰登封泰山者七十有四家其諡號可知者十有四

洛水無冰

春秋說題辭曰洛之爲言繹也水繹繹光耀也述徵記曰水底有礬石故上無冰凍也易幹鑿度曰帝盛徳之應洛水先溫先儒言洛居天地之中其气晏溫故曰溫洛蘇味道牛鳳及有和受圖溫洛詩亦言溫洛唐驪山溫泉亦以其下皆生礬石故溫也李賀詩華淸源中礬石湯徘徊百鳳隨君王

八紘八極

淮南子曰九州之大純方千里九州之外乃有八殥【音】也亦方千里自東北方曰大澤曰無通東方曰大渚曰少海東南方曰具區曰穴澤南方曰大夢曰浩澤西南方曰資渚曰丹澤西方曰九區曰泉澤西北方曰大夏曰海澤北方曰大防曰寒澤凡八殥八澤之雲是雨九州八殥之外而有八紘亦方千里自東北方曰和丘曰荒土東方曰棘林曰桑野東南方曰大窮曰眾安南方曰都廣曰反戶西南方曰焦僥曰炎土西方曰金邱曰沃野西北方曰一目曰沙所北方曰積水曰委羽凡八紘之气是出寒暑以合八正必以風雨八紘之外乃有八極【鄒子曰中國者天下八十分之一有海環之如此者九又有大瀛海環之總曰八極也】自東北方曰方土之山曰蒼門東方曰東極之山曰開明之門東南方曰波母之山曰陽門南方曰南極之山曰暑門西南方曰編駒之山曰白門西方曰西極之山曰閶闔之門西北方曰不周之山曰幽都之門北方曰北極之山曰寒門凡八極之雲是雨天下八門之風是節寒暑八紘八殥八澤之雲以雨九州而和中土注曰中土冀州也

接花

山谷接花詩雍也本犂子仲由元鄙人升堂與入室只在一揮斤接花之法惟見劉禹錫詩分畦十字水接樹兩般花

鹽田

鹽田在河東鹽澤其中產鹽引水沃之則自成號曰鹽田取亦無盡不沃則無之張液池百步其鹽多少隨月增減也又有鹽井者蜀都臨卭縣二井一是火井一是鹽井若取鹽井以火井煮之斛水得鹽四五斗若非火井煮之不過一二斗矣又有靑池鹽其鹽正方廣半寸其狀扶疎似石人耕池旁地取池沃種之歳月久卽生此鹽又有艸鹽者襄沔記曰龍巢山旁有鹽池水色白上生紫菱四邊靑泥十一月中池左右十餘里地艸上如霜彌日不釋嘗之乃鹽味世謂之鹽花山又有鹽根者亦名太陰精石出河中解縣鹽池中本鹽根也往往池邊近水采之則得其色理如玉質形狀如龜甲黒者不佳黃白明淨者上

潑生麫

太平記曰大夫蚤來已食一碗潑生麫矣太平記唐人所作竇平曰潑生麫疑是今之略生麫也如冷淘則杜詩槐葉冷淘之外無所見也今之食麫俱曰湯餅按後漢梁冀傳進鴆加煮餅世說載何平叔面白魏明帝食以熱湯餅汗出以衣自拭色轉皎然吳均稱餅徳曰湯餅爲最宗懍荊楚歳時記曰六月作湯餅庾闡賦曰當用輕羽拂取輕麫輕輭適中然後水引細如委綖白如秋練此謂之湯餅齊髙帝所嗜引水麫者此也束晳餅賦曰仲春之月天子食麥而朝事之籩煮麥爲麫又曰三冬冽寒充虛解戰湯餅爲最又曰振掌握搦拊摶麫彌離於指端手縈回而交錯蓋用手爲之也今北人謂之冬餫飩春餺飥李正文刋誤曰舊未就刀防皆掌托爲之刀防旣具乃云不托俗乃用餺飥二字也方言曰餅謂之餛或謂之飩餛飩之名見於此【範侍讀衝元長言其父元祐間爲東平府直講謂每日供膳所食湯餅異常因造外廚訊諸庖者見釡上有金錢數十審其安用對曰凡麫入湯之後每遇一沸必下一錢錢盡而後已故其說曰硬作熟溲湯深煮久】

緯略卷十一

欽定四庫全書

緯略卷十二

宋髙似孫撰讀碑

後漢禰衡讀蔡邕碑一覽能誦惟石缺二字不明因書出之魏王粲讀道邊碑人問卿能記乎誦之不失一字楊修從曹公讀陳寔碑旣去恨不寫取修乃誦之馳使往勘惟石缺二字不同耳南齊範云爲竟陵王學士當時讀秦始皇刻石文云誦得之張說詩會葬知元伯看碑識蔡邕

習外國事

漢鄭吉從軍數出西域由是爲郎習外國事谷永上疏訟陳湯書奏天子出湯後西域都防叚會宗爲烏孫兵所圍馳驛上書願發兵以自救大將軍王鳳言湯多奇防習外國事可問上召見湯宣室匈奴請和親上下其議大行燕人王恢爲邊吏習胡事議曰漢與匈奴和親不數歳卽背約不如勿許舉兵擊之趙充國好將帥之節學兵法通知四夷事黃香曉習邊事每出軍轉運調度動得事宜郭涼爲將通經尢曉邊事有名北方

三韓紙

韓子蒼謝錢珣仲惠髙麗墨詩王卿贈我三韓紙白若截肪光照幾錢侯繼贈朝鮮墨黒如防漆光浮水所謂三韓紙者卽繭紙也宣和殿書畫磹捲盡用此紙右軍以蠒紙書蘭亭帖然晉宋自有一種紙長丈餘就船抄之謂之繭紙黃大史謝鄭閎中惠髙麗畫扇詩會稽內史三韓扇分送黃門畫省中子蒼用三韓紙蓋本於此杜詩方丈三韓外昆侖萬國西東坡云潘谷作墨精妙雜用髙麗又孫莘老寄墨詩云䢐徠無老松易水無良工珍材取樂浪妙手推潘翁後漢書曰韓有三種一曰馬韓二曰辰韓三曰弁韓馬韓在西有五十四國其地與樂浪南與倭接辰韓在東十有二國其地與獩貊接弁韓在辰韓之南亦有十二國其地亦與倭接凡七十八國大者萬餘戶小者數千家各在山海間地合方四千餘里東西以海爲限皆古之辰國也馬韓最大共立其種爲王辰都月支國盡王三韓之地其諸國王先皆是馬韓種焉

古器

古人好事皆極其至如古鐘鼎彞器尢所愛尙其有識文者非獨其器可玩其文猶奇古其間有闗於考訂者所補亦不少劉禹錫詩耕人得古器宿雨多遺鏃皮日休詩室惟搜古器錢只買秋杉張籍詩每著新衣看藥竈多收古器在書樓如三公詩可見好事之至又如楊衡詩拾薪遇遺鼎探穴得古籍此又希闊之遇矣郊祀志曰汾陰得鼎大異於眾鼎文鏤無款識其所以言此者亦以款識爲尙蓋可考也韋昭曰款刻也師古曰識記也【音式志反】

桂蠧

南粵傳曰桂蠧一器應劭曰桂樹中蠍虫也蘇林曰漢舊儀嘗以獻陵廟載以赤轂小車師古曰此虫食桂故味辛漬之以蜜食之也金樓子曰翠飭羽而體分象美牙而身喪蚌懷珠而致剖蘭含香而遭焚膏以明而遂煎桂以蠧而成疾正謂此也宋景文公詩幾枝北道梅傳信一器南方桂補羸

牛膝酒

酒譜曰酒多飲虛人脾气脾主四肢久飲成疾惟酒用牛膝能補重腿輕筋骨且不失和甘之味亦飲者所宜造法每醇酒一斗用大木二疈之而實以牛膝四兩浸之以醇酒酒竭旋益俟其潰爛乃出之以熟艾末四兩同研爲丸桐子大空腹下三十丸此良法也方書中絕無此方又明白簡易故采之

栁書陰符經

蔡端明曰栁書陰符經書之最精者善藏筆鋒余觀此書非惟栁氏筆法遒結全不類他書而此序乃鄭瀚之作尢爲奇絕其曰雷雨在上與彞旁達浚其粹精流爲聰明此四句精絕不似唐人詞章至曰磻谿之遇合金匱之祕奧畱侯武侯思索其極尢足以發陰符之用也

龜鼎

孔愉獲龜放之餘幹溪鑄一鼎刻之曰孔敬康沈之於水梁天監三年安丰獻一角龜武帝鑄一鼎沈於得龜處二事絕相類【古今鼎錄】防稽後賢傳曰孔愉至吳興余幹亭放龜溪中龜反顧視愉及封此亭印三鑄龜首回屈如顧臧榮緒晉書曰愉鑄侯印而龜左顧更鑄亦然北齊趙儒宗龜詩儻一曳尾當爲屢回頭劉禹錫詩朱輪尙憶羣飛雉靑綬初懸左顧龜陸龜詩鵲銜龜顧妙無餘不愛封侯愛石渠王仲修送越帥程公辟詩一麾召得山川勝金鈕新提左顧龜殊不言鼎也

昆侖丘贊

郭璞昆侖丘贊曰昆侖月精水之靈府惟帝下都西羌之宇嵥然中峙號曰天柱前四語殊淸壯所謂丘者按大荒西經曰赤水之後黒水之前有大山曰昆侖之丘所謂惟帝下都者按搜神記曰昆侖之山是惟帝之下都其曰昆侖月精水之靈府者按史記曰河出昆侖昆侖其髙二千五百餘里日月所相避隠爲光明也其上有醴泉瑤池今自張騫使大夏之後窮河源惡覩所謂昆侖者乎又河圖曰昆侖之墟五城十二樓河水出焉爾雅曰西北之羌有昆侖之墟其曰西羗之宇亦其墟也龍魚河圖曰昆侖山天中柱也故曰磔然中峙號曰天柱郭璞之文精切如此一一皆援據文章而欲茍作難哉葛仙公傳曰昆侖一曰圃一曰積石瑤房一曰閬風臺一曰華蓋一曰天柱仙人所居也

砥柱銘

水經注曰砥柱山名也禹治洪水山陵當水者鑿之故破山以通河河水分流包山而過山見水中若柱然故曰砥柱魏徴有砥柱銘其壯語僅曰傍臨砥柱北眺龍門茫茫舊迹浩浩長源黃太史曰吾愛魏公之爲人故其作砥柱銘時爲好事者書之忘其文之工拙然九成宮醴泉銘亦魏公之文也其曰東越靑齊南逾丹徼獻琛奉贄重譯來王西曁輪臺北拒圃地列州縣人充編戶又曰雲氏龍官龜圖鳳紀日含五色鳥呈三距頌不輟書筆無停史亦壯語也

秋蘭

秋蘭古人最所鐘愛一經靈均風騷之士競知慕焉九歌曰秋蘭兮蘼蕪羅生兮堂下緑葉兮素華芳菲菲兮襲予又曰秋蘭兮靑靑緑葉兮紫莖張衡思賦曰紉幽蘭之秋華東京賦曰芙容覆水秋蘭被涯魏武帝陌上桑曰柱杖桂枝佩秋蘭曹植疊迷香賦曰芳暮秋之幽蘭兮麗昆侖之英芝又詩繁華將茂秋霜悴之君不垂眷豈云其誠秋蘭可諭桂樹冬榮又詩秋蘭被長阪晉傅秋蘭篇秋蘭陰玉池池水芳且香又詩秋蘭豈不芬鮑肆亂其芳鼓吹曲又曰謀言協秋蘭淸風發其芳陸機詩气惠秋蘭【闕】潘尼詩流聲馥秋蘭一秋蘭之微而詞人眷眷如此是亦懷貞挺秀可以比徳歟比從永嘉移本大略如蕙擢花八九月之交香特重於春蘭也

巫咸山賦【巫咸堯之醫者】

郭璞巫咸山賦曰爾乃寒泉懸湧浚湍流帯林薄叢蘢幽蔚隠藹十六字奇甚右軍蘭亭記曰此地有崇山峻嶺茂林修竹又有淸流激湍映帶左右晉人文章淸暢如此宋支曇諦廬山賦曰南面巍崛北背蔕懸霤分流以飛湍七嶺重防而疊勢殊不及其從容自在也

禡牙

後漢滕輔祭牙文曰推轂之任實討不庭天道助順正直聰明晉袁宏祭牙文曰天生五材治道所司廢一不可靜亂輔時晉顧愷之祭牙文曰烈烈髙牙闐闐伐鼓白气經天簡揚神武宋王誕祭牙文曰敬建崇牙顯玆威靈鳴金輟釁無戰有寧宋鄭鮮之祭牙文曰崇牙肇建義鋒增厲人鬼一揆三才同契其文五家渉漢晉宋皆曰祭牙耳唐萬歳通天二年淸邊道大總管建安郡王攸宜始有禡牙文曰旄頭首建將士聽誓星辰彗掃永淸朔裔禡牙見於此文尾曰急急如律令元和十年東川移鼔角樓亦有禡角文曰整齊三軍以時鏗吹撃雷動一方風【闕七字】用和於聲然則角亦有禡祭之禮聲類曰禡師【闕三字】引是類是禡曰師祭也吳胡綜有黃龍大牙賦曰狼弧垂象實惟兵精聖人觀法爰求厥成明明大吳制其神軍取象太乙五將三門數語亦佳漢武北伐作太乙鋒旗所謂取象太乙亦凖此也

衛夫人

杜詩學書初學衛夫人但恨無過王右軍蓋謂夫人善鐘繇書法能正書王逸少師之殊不知夫人爲誰也按衛夫人衛姓名鑠字茂漪晉汝陰太守李矩之室也

潤筆

王岐公譔龎穎公神道碑其家以古書畫杜荀鶴及第時試卷爲潤筆薛紹彭書米元章防稽公襄陽公丹陽二夫人告以智永臨右軍帖爲潤筆可謂奇古之甚

三十六鱗

叚成式與溫庭筠云藍紙序曰予在九江出意造云藍紙輒分送五十枚其詩曰三十六鱗充使時數篇猶得裹相思蓋龍八十一鱗鯉魚三十六鱗也宋景文公詩曰君軒結戀蕭蕭馬尺素愁憑六六魚【六六三十六也】又詩歸從鶴翹六六間蓋屬車三十六乘【亦用六六字】沈氏筆談曰鯉魚當脇一行三十六鱗鱗有黒文如十字故謂之鯉文從鯉文者三百六十也然井田法卽以三百步爲一里恐四代之法容有不相襲者

陰璞

曾南丰謝實錄院賜研紙筆墨表曰陰山堅石之璞【闕二字】芳松之煙妍妙暉光水苔之質圓和正直秋兔之毫其【闕】於筆墨推美之辭固爲精愜然陰山之璞蓋用晉傅研賦曰采陰山之潛璞簡眾材之攸宜此賦之妙壓倒古今眾作正爲此句第一一句之中又以潛璞二字爲妙今若用堅璞或恐研有怨言李賀研詩孔研寛頑何足云亦病其堅耳曾公似未知研也

靑女

楞嚴經曰靑女者主霜雪之神也故淮南子曰秋三月靑女乃出降霜雪髙誘注曰靑女天神靑腰玉女主天霜雪如二公皆以靑女爲霜雪神荊公所謂日髙靑女尙橫陳胡文恭公所謂靑女偸飛一夜霜杜詩曰飛霜任靑女亦以爲霜也如梁昭明博山香鑪賦曰靑女司寒光翳景而已李商隠詩靑女丁寧結夜霜羲和辛苦送朝陽楊文公詩九天靑女霜添味五夜方諸月澑津可謂奇句

艾

楚辭璚蕭艾於重笥謂蘭芷之不香又曰扈服艾以盈腰兮謂幽蘭而不可佩又曰何昔日之令艸兮今直爲此蕭艾其意有所寓矣孔璠之艾賦乃曰貞灰與【闕】燼疊禦芳煙與苦蘭競薫是以艾正而賤蘭妖而珍故言堯則桀對舉蘭則艾因是蓋與騷相反其亦不爲無意也璠之又有艾贊曰藹藹靈艾蔚彼修阪混區羣卉理深用逺何其拳拳於艾如此邪

太史圖法

夏太史終古見桀惑亂出其圖法奔商殷內史向執見紂愈亂以其圖法歸周按左氏所謂太史辛甲【闕四字】史此天子史官也至於諸國亦各有史如所謂太史克者魯史官也太史書者晉史官也左史者楚史官也史嚚者齊史官也命太史伯石者鄭史官也史華者衛史官也至於圖法亦有國者所重沛公至咸陽蕭何獨先收秦丞相禦史律令圖書吳王濬受孫皓之降收其圖籍得郡三十二縣三百一十三晉應詹爲鎭南將軍督五軍事平蜀賊一無所取惟收圖書皇甫眞隨慕容評攻新都一無所取惟收圖書北齊辛術平定南淮諸物一毫無犯惟收典籍晉宋齊梁時佳本鳩集萬卷余

研巖

下巖石幹則灰蒼色濕則靑紫色巖有兩口其中則通爲一穴大者取研所自入也小者泉水所自出也故號水口卽陳公密所開也巖之北壁石皆爲泉水所浸巖中歳久崩摧石屑翳塞積水淺深人莫能測以是石工不復能采今欲得下巖北壁石者往往於泉水石屑中得之巖南壁石尙或可采自崇觀後亦罕得矣此北壁石蓋泉生其中非石生泉中也潤可知矣𨿽秋冬旱漧亦常有泉珠散落如飛雨不絕北壁石眼正圓有素緑碧白黒暈十數重中復有瞳子南壁石卽泉水半浸者稍不及北壁眼之暈色皆少淡上巖有三穴上穴曰土地巖【以土地祠居其上故也】中穴曰梅樹巖下穴今石工以爲中巖者是也下穴兩口其間通爲一穴皆中巖也土地巖亦有兩穴其中亦相通土地巖石色黃赤眼亦如之梅樹巖石微黃赤而帯【闕七字】中巖南壁與梅樹同而少勝焉北壁石眼與【闕三字】石相類而少劣龍巖石色深紫眼少有類中巖半邊山者半邊石山諸巖石色灰靑與下巖南壁石中巖南壁石相類但眼暈少耳【赤緑赤黃皆淺色不明】然半邊山巖眼極多【半邊山巖近南者眼大暈少北者眼小暈愈少所謂緑豆眼】蚌坑石性堅頑色深紫有眼卽黃白微帯靑色無瞳子𨿽潤不發墨眼偏邪不正無暈有翳又有黃坑石與上巖石相類新坑石與半邊山石之劣者相類小湘峽在州之西四十里其石類巖石而性軟燥色深紫如蚌坑

擊鮮

陸賈傅曰數撃鮮師古曰鮮謂新殺之肉也數數撃殺牲牢與我鮮食書曰曁益奏庶鮮食孔氏傳曰獲鳥獸民以進食又曰曁益播奏庶艱食鮮食孔氏曰決百川有魚鼈使民鮮食之此所謂鮮者魚鼈也老子所謂治國若烹小鮮者亦魚也張華詩鷹隼始撃鷙虞人獻時鮮時鮮二字亦佳

歐宋唐書

仁宗詔重修唐書十年而歐陽公至分撰帝紀表志七年書成韓魏公素不悅宋景文公以所上列傳文采太過又一書出兩手詔歐陽公看詳攺歸一體公受命嘆曰宋公於我前輩人所見不同詎能盡如己意竟不易一字又故事修書進禦惟書署官崇者是時宋公守鄭州歐公位在上公曰宋公於此日久功深我可掩其長哉宋公聞之曰自昔文人相淩掩斯事古未有也然宋公卻曾自撰紀表志今其家亦有此本世人未嘗見之耳

通鑑

溫公進資治通鑑表曰臣之精力盡於此書其與宋次道書曰某自到洛以來専以修資治通鑑爲事至今八年僅了得晉宋齊梁陳隋六代以來奏禦唐文字尢多托範夢得將諸書依年月編次爲艸卷每四十【闕】爲一卷自課三日刪一卷有事故妨廢則追【闕】自前秋始刪到今已二百餘卷至大歷末年耳向後卷數又須倍此共計不減六七百卷須更三年方可粗成編又須細刪所存不過數十卷而已其費功如此溫公居洛十五年故能成此書今學者觀通鑑往往以爲編年之法然一事用三四處出處纂成是其爲功大矣不觀正史精熟未易決通鑑之功績也通鑑采正史之外其用雜史諸書凡二百二十二家

孝水

潘嶽西徵賦曰澡孝水以濯纓嘉美名之在玆李善曰字林曰孝水在河南郡酈道元曰在河南城西十餘里按山海經曰平逢山西十里廆山其陽多防琈之玉兪隨之水出於其陰北流注於谷世謂之孝水善不引山海經而引字林何也

九藪

國語曰伯禹疏川導滯丰殖九藪洎越九原宅居九隩周禮曰揚州之澤藪曰具區荊州之澤藪曰云夢豫州之澤藪曰圃田靑州之澤藪曰望諸兗州之澤藪曰大野雍州之澤藪曰蒲幽州之澤藪曰貕養冀州之澤藪曰楊紆並州之澤藪曰昭余祁爾雅曰魯有大野【今髙平鉅野東北】晉有大陸【今鉅鹿北廣河澤】秦有楊陓【音迂今在扶風汧縣西也】宋有孟諸【今在梁國睢陽縣東北】楚有云夢【今南郡華容縣東南巴丘湖是也】吳越之間有具區【今吳縣南太湖卽震澤】齊有海隅【海濱廣斥】燕有昭余祁【今太原鄔陵縣北九澤】鄭有圃田【今滎陽中牟縣西圃田澤】周有焦獲【音防今扶風池陽縣瓠中】謂之十藪夫周禮國語皆曰九藪耳而爾雅之言乃曰十藪名之同者五呂氏春秋曰昭余祁一名大昭又名漚澤周禮並州藪俗名鄔城泊按是藪自太原祁縣連延西接至此晉太康地誌曰汧澤有蒲谷鄕中谷乃雍州之蒲也水經注曰汧水源出汧山蒲谷鄕中谷決爲蒲藪

金錯刀

張衡四愁詩美人贈我金錯刀何以報之英瓊瑤續漢書曰諸侯王佩刀以黃金錯環馬戴詩飲盡玉壺酒贈畱金錯刀此固用四愁事如貫休詩孤燈耿耿徵婦勞更深撲落金錯刀此固言刀也劉孝威詩犀羈玉鏤鞍寶刀金錯鞘尢更說得分明前人小說乃以錯刀爲新室錢文非矣又按秦嘉妻與嘉書曰今奉錯金碗一隻可以盛書水則知金錯爲飾益曉然矣書中用書水二字甚佳李白詩有云琉璃硯水不及此也梁昭明詩玉樹琉璃水羽帳郁金香【此用琉璃水亦佳】

漢甘露鼎

宣帝甘露元年於華山仙掌鑄一鼎髙三尺受四斗擬承甘露其文曰萬國伏貽長久鑄神鼎承天酒刻以小篆後漢安帝延光四年於少室山鑄一鼎其文曰承露鼎刻以小篆此猶是金人承露盤遺意也又鼎爲食器如景帝中元六年鑄一鼎曰食鼎以銅金銀雜爲之其文曰五熟是資君王之膳刻以小篆昭帝元年於藍田覆車山鑄羮鼎其文曰宜君王和四方調滋味

【闕文】

宣和禦題曹仲元觀音像相好極莊嚴趺坐蓮花上圍以火輪左手仗劍不似世所見大士像考之乃知爲如意輪觀音像唐顧況有如意輪畫贊極其瓌妙余不敢重說偈言其言曰金剛記寶鼎記佛三昧頂輪三昧【闕二字】等經曰蘇迷盧南有俱露州州西南面夷羅國俱屍那城南去八千由旬至於雪山玆山純白厥艸肥膩髙六十由旬周二千二百拔提河在左長仙園在右淸熱惱海在南跋陀海在北善法堂在上瞽龍洞在下日月回汨在俱物羅奢半空脇是龍居此洞地堅牢恆沙諸佛成道諸所如意輪於此山間佛言毗勒那鉢奢無忘無心是離那奢多性本空是祗彌物都思觀身實相是悉那鉢多彌觀佛亦然是又問何者是陀羅尼相貌佛言空觀心無爲心廣大心常住心不變異心無心無無心是恆沙諸佛摩頂密語也言在身中恐人輕教諸佛不許內外雙立非賢不轉如意輪本名少足少法也其法滿足謂之少足與夫圓滿滿願廣大大悲等慈慈觀智綱寶手千手眼得無畏淸淨光除業道破諸闇無障礙無等等與夫普明慈明千光佛十億之號猶爲至略淨華宿王智佛時所立名記普門願行此應見聞隨方說法法同而名異固云賢刼中千佛助化此爲一佛二尊不並願爲侍者寶徳佛時名安忍童子請願之後名如意輪大悲菩薩是愚於防界畫彼眞形法華經云一華獻畫像漸見無量佛讚曰同體如來所說總持法內外雙見爲普門大悲廣運無邊際已渡塵沙生滅海

金剛石經贊【原闕】

漢令甲【原闕】

往余從胡元瑞得髙氏緯略將謀梓而不勝魚虎也遂不果謀丙午春友人姚叔祥得善本於曹能始戶曹視胡本最爲佳勝及能始敍來云是弱侯先生校本更知讐對之勤非復一腕也顧讀之尙有疑礙因覓得同郡項穉玉家藏本則益女史條四十三字水麝條五字漢官條三字又得江陰李貫之本則益屬車條五十七字璜條四字而胡本亦增五夜條十字其他偏旁舛誤則三本互爲參定復百許字信夫他山之爲玉攻也梓竟復檢是書則援證極博間質已意至於聫類集錄防摘新麗往往多醒豁人目第自湣騷招隠八風圍碁以及氍毹禡牙之類大都全錄藝文初學北堂禦覽諸書無少增損則知宋世篇集不復具存適取類書誇示宏肆耳善乎陳仲醇之言曰采拾多而評議寡眞足爲此書照膽繡水沈士龍題

緯略卷十二

