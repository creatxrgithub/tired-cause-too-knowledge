春明叢說﹝淸﹞兪蛟著

◎白雲觀遇仙記◎五哥廟記◎丫髻山神異記◎林曉光傳◎胡禾言傳◎楚伶傳◎謝少山傳◎人骨箸記◎李少自傳◎珠市武弁擒姦記◎蜀伶陳銀遇盜記◎葉子春傳◎紅蛾傳◎玉兒傳◎義夫貞婦傳◎陳天隱傳◎正陽門記災◎俠客傳◎吳小將軍傳◎毛老相公傳◎朝鮮使臣記◎國初某中堂◎梁中堂義女◎聾隸◎西峯活佛記◎鄭少白傳◎酒甕貯云記◎張晉傳◎夏熙傳◎記神相◎丰臺賣花女傳◎記錄云貞致夫書

◎白雲觀遇仙記出西便門八里﹐有白雲觀﹐元時邱眞人修道於此﹐後因其基爲廟。上元之日﹐爲眞人生辰。其前數日﹐住持道士﹐卽灑掃殿庭﹐滌除院宇﹐賣香楮及百貨者咸集﹔遊人往來﹐自朝至暮﹐無停軌。道士之狡黠者﹐衣衲﹐手棕麈﹐或門或廊廡間﹐注目凝視﹐不言不笑﹐終日趺坐蒲團﹐作仙狀﹔而人亦蟻集叢視﹐儼若眞仙降臨﹐惟恐失之交臂。吁﹗何世人好異而喜於傅會若此也﹗然古老傳聞﹐昔年實有眞仙混迹其中﹐而人莫之識﹐或施符水治人疾病﹐或人偶爲不善﹐而猶可勸化者﹐常現身說法﹐以儆愚蒙。康熙初﹐有士人陳姓名谷者﹐於上元日﹐偕友數人﹐入觀遨遊。友遇其相識﹐握手款語。士人先行﹐入後殿﹐見一道士﹐從殿中出﹐曰「待子久矣﹐來何晏也﹗」握其臂﹐啟小扉而入﹐曲徑紆回。士人疑觀中向無此徑﹐轉身欲退﹐而啟扉處皆巖壁﹐以藤蘿。因大駭﹐不得已﹐復隨行。聞水聲潺潺﹐小溪澄碧﹐渡以石橋﹐兩岸喬松﹐大皆合抱﹐煙霧冥﹐異花芬馥﹐不復知有塵世矣。遙見殿閣參差﹐髙出林表﹔而朱甍碧瓦﹐畫檻雕欄﹐眞不啻瑤島蓬壺﹐蕊宮仙闕也。道人屬立俟﹐毋動。俄頃﹐趨出﹐復握陳臂﹐由殿左歷階而上。見一羽士﹐星冠鶴氅﹐須髮如銀﹐坐其上﹐熟視良久﹐曰「可惜可惜﹗」命道士引之出。道人又捉其臂欲行﹐陳谷曰「頃者何所聞而呼之使來﹖今何所見而揮之使去﹖所謂仙人者﹐舉動必有其道﹐豈與塵凡下士無端戲嬉乎﹖」羽士曰「子言甚善﹐吾欲語子﹐非片言可竟。然子餒矣﹐西廊具有酒食﹐盍先飽餐而後畢其說﹖」時日已暮﹐道人秉燭引至西廊﹐則素食菜羹列幾上矣。道人別去﹐陳視室宇幽潔﹐幾楊橫陳。食頃﹐見簾內燈影中似有雲鬟髙髻者掩映其間。啟而入﹐見一女子﹐坐榻上﹐諦視之﹐大驚曰「卿何以至此﹖」女曰「昨與母遊白雲觀﹐入殿禮拜畢﹐母不知何往﹔有老道士﹐邀余宿於此耳。」先是女之父﹐宦遊告歸﹐與陳谷爲鄰。女家有髙閣﹐陳之臥室﹐可望而見也。女恆挑之以目﹐陳逾垣就之﹐朝夕往來﹐爲女家所覺﹐遂閉女他所﹐兩情隔絕。玆忽邂逅琳宮﹐出人意表﹐情不可遏﹐不遑問此爲何地﹐亦不記道士頃者何語﹐恣情歡洽。至五鼓﹐夢中覺寒冽異常﹐起視星斗橫斜﹐屋宇全非﹐則身臥曠野﹐去觀里許。蹌踉而歸﹐探鄰女﹐則數日內從無隨母出遊之事。始知昨宵幽會﹐皆當日一念之差﹐以致仙人示幻。其連呼可惜者﹐似憐白圭之玷﹐所以提澌警覺者﹐至矣盡矣﹗遂袱被出遊﹐終身不返﹐或謂仙去云。

◎五哥廟記彰義門外有神祠三楹﹐俗呼五哥廟。塑五神﹐列坐﹐皆擐甲持兵﹐卽南方之「五通神」也。好事者﹐髙其閎﹐廓其廊宇﹐以紙作金銀錠﹐大小數百枚﹐堆累幾上。求富者齋戒沐浴﹐備牲醴而往﹐計其所求之數﹐而懷紙錠以歸﹐謂之「借」。數月後﹐復潔牲醴﹐更制紙錠倍前所借之數﹐納諸廟中﹐謂之「還」。或還或借﹐趾錯於途﹐由來久矣。一日﹐余執途中奉紙錠赴廟者而問之曰「所借得乎﹖」曰「未也。未得﹐何以還﹖」曰「未得而還﹐神或鑑其誠﹐可冀他日之得﹔倘以未得遂吝牲醴之獻﹐是心存觀望﹐與神斤斤較有無也﹐恐終身無所得也。」余笑曰「子之說誠然﹐而子之心苦矣﹗」有陳姓者﹐屢禱於神﹐經歲無所得﹐而誠不殺。夜夢五哥語之曰「求富之誠﹐徧京國莫子若矣﹗倘不爲子謀﹐人將疑予之無靈﹐且笑子之愚也。子試於某日赴廟﹐必遂所欲。」如期而往﹐徘徊顧盼。至日中﹐有羣婦入廟﹐拜畢﹐墜釵於地。陳曰「此神之貺我也﹗」私拾而歸﹐售之﹐核一年禱祝之費﹐微有羨焉。嗟乎﹗舉世孰不願圖利以致富﹖倘盡禱於神﹐而可得﹐則天下皆丰衣足食﹐無啼饑號寒者矣﹗《語》曰「富貴在天。」五哥何神﹐而能主之乎﹖乘人之遺﹐使拾之以塞責﹐伎倆亦可知矣。而鹿鹿終年﹐一無所拾者何限﹐又將何以爲情耶﹖余羨五哥享無功之祀﹐而又憫世人求富之愚也。故記之。

◎丫髻山神異記京師﹐出東便門﹐百四十里﹐有山巍然髙百餘仞﹐兩峯插天際﹐如丫髻﹐因以名山。上碧霞玄君廟﹐四月十八日﹐爲神設之辰﹐焚楮帛獻牲醴者﹐自春入夏﹐合齊魯趙魏秦晉之鄕﹐男婦擔簦杖策﹐竭丹誠而叩祝者﹐轂相擊﹐趾相錯也。而神之靈異﹐亦最著。有度支吏袁某﹐購妓爲妾﹐攜之登山。山路險且隘﹐登者皆傴僂罄折﹐猶虞顚蹶。袁有莫逆交張姓者﹐素聞其妾之美﹐欲一睹而不可得。適於是日﹐亦攜妻偕往﹐聞袁妾登山﹐屬妻徐行於後﹐而己岔息疾登﹐尾之﹔至山徑極隘處﹐以手自下探入其裙﹐撚其股。袁妾驀然大叫﹐聲未絕﹐而張某已於數百丈崖間顚僕而下。適其妻拾級而登﹐有少年僧隨其後﹐爲張撞擊﹐俱牽聯而墜。妻與僧皆昏絕﹐抱持不可解﹐觀者如堵。噫﹗艷他人之妾﹐敢公然於千萬人屬目之地﹐頓萌淫念﹔小人無忌憚﹐何至於此﹖乃神旣降罰於其身﹐復令其妻作此醜態﹐風流薄譴﹐爲現身說法﹐神之靈爽﹐何如哉﹗

◎林曉光傳林旭字曉光﹐宛平儒家子﹐幼有神童之目﹐弱冠舉孝廉。每大言曰「以余之慧業﹐掇巍科而登臺輔﹐如操券耳。」公車戰北﹐輒詈主司冬烘。然屢試屢躓﹐而年逾三十矣。惑於緇流邪說﹐謂東方聖人之徒﹐其富貴勛業﹐主於西方聖人。由是究心禪理﹐虔誦梵唄﹐引詩書六藝之文﹐爲《金剛楞嚴》諸經咒作注解﹐以「密諦」「眞如」之說﹐詆「格致」「誠正」爲迂誕。不寧惟是﹔且倩畫師繪瞿曇合掌瞑目於上﹐孔子旁坐於下﹔訁孛謬狂妄﹐難更僕數。一日﹐詣寺焚香﹐忽大呼﹕「仲由夫子擊我﹗」狂奔而出﹐失足墜野廁中﹐腦裂而斃。此李子少白所目擊﹐而述於餘者也。昔子輿氏謂﹕「士當幼學壯行。」幼學者﹐焚膏繼晷﹐執經請業之事也﹔壯行者﹐釋褐登朝﹐致君澤民之業也。今人初試童子科﹐便思徼幸紆靑拖紫﹐爲戚黨爭光寵﹔而於若何致君﹐若何澤民﹐漫焉不講。夫如是﹐是以一失意﹐便躁競紛如﹔凡可以遂我欲者﹐𨿽背理義而不顧。試思今日之握管行文﹐洋洋灑灑﹐得心應手而出者﹐非由疇昔讀書識字而能之乎﹖柰何忘其本源﹐不思爲聖賢羽翼經傳﹐立言垂後﹐反爲釋氏闡揚虛無寂滅之教﹐信因果輪回﹐妄求多福﹔若而人﹐與臣子反顏事仇以滅君親﹐亻兼僕開門揖盜劫主者何異﹖宜乎行行如之季路擊之於混廁也。𨿽然﹐吾夫子量侔天地﹐光同日月﹐人自忘其夜气之梏﹐欲逃於異類﹐亦聽之而已。其大呼墜混也﹐乃談空說鬼之餘﹐幻由心生耳﹐豈眞足煩季路之一擊哉﹖

◎胡禾言傳胡禾言字自心﹐世居山陰張村。年弱冠﹐負笈遊京師﹐與同裏朱右禺陳良舌同堂肄業﹐均冒宛平籍﹐爲諸生。自心自言曾遇呂祖﹐授吐納之術﹐其字亦呂祖命也。因謂右禺良舌曰「餘三人前身皆隸仙籍﹐今謫降塵凡﹐復得聚首﹐洵非偶然。幸各自努力﹐不昧前因﹔倘戀戀於紛華靡麗﹐汨沒至性﹐則墮入輪回﹐嗟何及矣﹗」朱陳皆敬信之﹐不敢忽。無何﹐三人相繼登賢書。人謂前因之說﹐或不誣也。余因右禺﹐得晤自心。時自心設帳授徒﹐堂中有小榻﹐不盈三尺﹐衾枕幃帳稱之。怪而致詰﹐自心曰「余絕夫婦人道八年於玆﹐此余臥榻也。」余曰「獨不爲子嗣計乎﹖」曰「凡夫婦居室﹐伐性促年﹐以圖嗣續者﹐皆妄也。古來羽化之士﹐如安期﹑羨門﹑洪崖﹑浮邱﹐固未嘗有子。彭祖謂﹕」上士異牀﹐中士異被﹐服藥百裹﹐不如獨臥。『竊服膺斯言。「余笑頷之。他日﹐遇諸途﹐接談之頃﹐適顯者驅車過﹐年可二十許﹐衣冠甚偉﹐僕從乘駿馬如龍﹐塵土障天日。自心太息曰﹕」此紈絝子﹐大夢何時覺乎﹖「余曰﹕」何謂也﹖「曰﹕」世之溺於富貴而不厭者﹐猶犬豕之食糞垢﹐人以爲穢﹐而犬豕方搖尾咀嚙﹐津津有味。夫珍羞何如素食﹐華組何如組袍﹔此中至理﹐可與知者道耳。「余亦首肯之。自心旣落落無所遇﹐日貧乏﹐徒亦稍稍散去。乃徧告其交遊曰﹕」呂祖以余志道篤﹐命避世入山﹐將從此逝矣。顧無布長金者﹐贈買山錢耳。「於是右禺良舌咸奔走勸募﹐金錯紛投。自心因得與室人結廬房山之麓﹐泉石煙霞﹐萊妻鴻案﹐髙風足千古矣。逾年﹐右禺除河南某縣宰﹐抵任數月﹐自心挈其室人﹐衤豆褐錐髻﹐擔簦躡趼而往﹐謂右禺曰﹕」呂祖以君初綰墨綬﹐虞多隕越﹐命余夫婦助理。「凡錢谷出納﹐及一切酬應﹐內外皆總持之。右禺之姻婭昆弟﹐不得過而問焉。庚子賓興﹐值公車大挑之期﹐自心逐隊入都﹐裘馬翩翩﹐僕從林立﹐而雙腕之燦然耀目者金釧也。時余猶客都下﹔途次相值﹐幾忘其爲當日誌道入山之胡自心矣。揀選得甘肅﹐乞假還鄕﹐過吳門﹐以金千鎰﹐購雙媵。或詰其故﹐曰﹕」呂祖命余爲嗣續計﹐不獲已耳。「此右禺之弟陸田述於余﹐並及其入豫情狀﹐致富買妾﹐咸奉呂祖之命云。嗟乎﹗以自心學術﹐倘生於元鼎宣和間﹐便如文成五利﹑王仔靈素輩﹐重ブ列鼎﹐金印懸肘後﹐豈特區區縣令哉﹖余又深爲自心惜矣。

◎楚伶傳王桂﹐湖北沔陽人也。娟好若女子﹐入萃慶部﹐淸歌妙舞﹐名冠梨園。嘗學畫蘭於餘秋室太史﹐都人士得其片紙爲幸。余見所繪便面﹐𨿽不甚佳﹐亦楚楚有致。因題《祝英臺近》一闋云「貯黃磁滋九畹﹐幽谷素香軟﹔修楔良辰﹐采向竹籬畔。輸他子固多情﹐蕓窗移對時﹐付與寫生斑管。楚天遠﹐偏來湘浦雛伶﹔濡毫運柔腕﹐雨葉煙叢﹐知有墨花浣。但教枕上輕揮﹐餘芬微度﹐也贏得夢魂淸婉。」施學廉侍禦﹐與有斷袖之好﹐寢食必俱。以其楚產﹐字之曰湘云。大興諸生﹐方惟翰者﹐作《湘云賦》﹐倩人持贈之。桂裝潢錦軸﹐懸之室中。方時屢躓場屋﹐抑鬱無聊賴﹐喟然嘆曰「主司不賞余文﹐棘圍可以絕望﹔優人能讀余賦﹐梨園轉有知音。夫人生最難遇而最可感者﹐惟知音耳﹗優人與主司﹐貴賤𨿽殊﹐其爲知音則一也﹗烏可以優人而忽之﹖」乃執贄踵門﹐如弟子禮。都人咸笑其妄﹐而不知其有托以諷世也。𨿽然﹐欲抒一時之憤﹐而不顧身名之污﹐亦無謂甚矣﹗

◎謝少山傳甲辰初夏﹐余與章子次山遊丰臺﹐有客披褐低徊花塍間﹐揮手招次山去。語移時﹐次山返﹐謂余曰「此君同裏狂生謝少山也。相與皆酒徒﹐醉輒狂吟﹐或謾罵﹐不可近。」余亦遂以狂生置之。日暮返寓﹐忽聞剝啄聲甚急﹐啟之﹐則少山醉顏欲酡﹐口中烏烏吟不輟。旣謂余曰「微章子﹐幾與君不獲識面。以此知友朋遇合﹐其遲速亦如富貴利達之有數定﹐豈漫然哉﹗」余因叩其所學﹐極淹貫偉麗﹔於書無所不窺。蓋少山之困場屋也﹐久矣。家貧親老﹐迫於祿養﹐會朝廷開四庫館﹐應募繕書﹐得以丞ヘ需次銓曹﹔懷才不遇﹐此其所以放情曲蘗﹐悲歌慷慚﹐良有以也。昔馬周遊汴﹐新丰主人目爲酒徒﹐不之顧。夫新丰主人亦屠沽者流﹐其不識馬周也固宜。次山頗知讀書﹐宜有聲气之孚﹐乃亦以狂生目少山也﹐余因之竊有感焉。凡士厄於時命﹐偃蹇失志﹐僅知兢業自守者﹐則舉世往往笑爲豎儒。其中多抱負﹐時或宣露爲不平之鳴﹐則又目爲狂﹐而避之惟恐不速。然則士不幸而厄於時命﹐偃蹇失志﹐其亦何術以求免世人之白眼哉﹗少山昔嘗以詩酒遊公卿間﹐髙談雄辧﹐驚座上客﹐而尢器重於諸城劉石庵先生。先生時官吏部尙書﹐公正持衡﹐門無雜賓﹔凡都下之逐聲气﹑藉夤緣者﹐皆嚴拒之。而獨於少山﹐授餐適館﹐劇飲聯吟﹐庾公之斯取友必端﹐則少山人品從可知也。未幾﹐除江右崇仁丞﹐瀕行﹐謂余曰「子亦知古人贈言之義乎﹖」余諷以勿豪飲﹐而戒狂吟。少山艴然曰「若此則丞不負余﹐而余負斯丞矣﹗」叱馭登車﹐不顧而去。

◎人骨箸記出永定門里許﹐有地藏庵﹐主僧陳姓﹐本刑部吏胥﹐作姦被黜﹐髡頂爲僧。庵四周多隙地﹐凡客死者﹐皆就其地瘞之﹐而收其值。餘春日郊遊﹐過庵小憩﹐見後院艸屋數椽﹐髑髏累累﹐雜骨如竹頭木屑﹐堆置墻角如阜。有長經尺餘﹐整齊裝列﹐髙與檐等者﹐則人之臂脛骨也。不禁驚心慘目﹐呼僧而問之曰「此何爲者﹖」僧曰「此歲久敗棺破冢﹐無子孫爲之祭掃培植﹐暴露於荒煙野艸間。衲子隨時檢拾﹐將焚化而掩埋者也。」余曰「此古聖人掩骼埋之義也﹐上人功徳偉矣哉﹗」時有客語類似楚音﹐仰天笑曰「其然豈其然乎﹖」余異其言﹐俟出而尾其後﹐詢之﹐客曰「余曩者之江右﹐阻風沙際﹐同舟有客登岸﹐袖骨二具出﹐刀踞切磋之﹐成八箸﹐色白而紋理細密﹐似象牙﹐貨於鄰舟。心竊異之﹐而未敢問也。後相處久﹐兩情頗洽﹐值酒酣﹐詢其前箸﹐客曰﹕」凡駝牛諸骨﹐色枯漧無紋﹐此夫人而知之矣。象牙紋直﹐色微黃﹐而有澤﹔此商王受所創制以佐玉杯者也。然象產九眞日南﹐非如犬羊牛馬之多也。數歲一易齒﹐能給海內之用乎﹖今天下之大﹐比戶而索﹐象牙諸器﹐不啻竹木﹐是象牙多於犬羊牛馬之骨也。「因以手指其臂﹐復舉足﹐而指其脛。余驚曰﹕」然則人骨乎﹖「曰﹕」凡色白而紋理細密﹐諦視之﹐中有方格隱隱者﹐皆是也。居是貨者﹐非他人﹐皆遊手遊食﹑說地獄因果﹑勸人念佛戒殺放生之禿奴也。每歲檢拾積貯﹐私貨於治骨之家﹐以其髑髏雜骨﹐焚化掩埋﹐以掩人耳目﹐由來久矣。「余憮然曰﹕」然此其所以獨取臂脛﹐整齊裝列﹐不與雜骨混置墻角者乎﹖兔死狐悲﹐物猶傷類﹐胡乃同具人形﹐忍心慘毒﹐曾狐兔之不若耶﹖地獄之設﹐正爲斯人﹗「

◎李少自傳李杜字少白﹐與餘同邑裏﹐弱冠北遊入銓部﹐爲驗封主案吏。日治簿書﹐夜篝燈讀。好爲詩﹐遇有感發﹐卽閉門索句﹐以抒寫抑鬱﹔吟之旣久﹐卷帙遂繁。顧多志微噍殺之音﹐鮮溫柔惇厚之旨﹐識者決其終身之落也。與余旅居﹐僅數武﹐得以時相過從。量不勝三蕉﹐相對輒飲﹐少酣﹐書空咄咄﹐欷欺不自勝。余曰「何憂之深也﹖」曰「余肆力於篇什﹐幾二十年﹔竊冀合乎有唐開元天寶之風格﹐步少陵太白之後塵﹔顧姿性魯鈍﹐學殖荒落﹐僅如候虫野鳥﹐應時而鳴﹐究無當於風人之旨。立徳立功﹐非敢妄擬﹔立言垂後﹐宜乎有志之士﹐力所優爲﹐而余亦漠然不敢自信。半生怵心劌目﹐而爲之者﹐徒供覆醬瓿糊蠶箔之用﹐能無浩嘆﹖至寒家五世以來﹐皆一子相承﹐無兄弟﹐孑然一身﹐任宗祧之重。恐一旦溘然犯霜露﹐李氏宗祀不幾絕乎﹖」余爲之憮然。無何﹐其室人卒﹐少白作悼亡詩三十章。余曰「此王武子所謂文生於情者乎﹖」自是得嘔血疾。其東鄰賣酒家﹐有女極慧美﹐欲購爲媵。鄰人昂其值﹐力有未能。因倩畫師寫己照﹐著犢鼻滌器旁﹐一少女當鑪﹐意蓋有屬也。都下詞人﹐爭爲題詠。余亦題《賀新涼》一闋。逾年續娶﹐數月而前疾復作﹐握手謂余曰「李氏宗祀從此絕矣﹗」死後﹐君以一闋哀詞哭李郎耳。其契友徐君名端揆者﹐囊貲殷富﹐豪俠好義﹐能濟人之急。少白招致之謂曰「鳥死鳴哀﹐以後事累君。」徐慨然諾之。數日卒﹐卒之前一夕﹐檢其二十年所著詩稿﹐付之一炬。傷哉﹗徐經紀其喪﹐皆身任之﹐不食言。而更蠲資供室人衣食﹐可謂賢矣。獨是余與少白有鮑子之知﹐死生永別﹐不克與徐君分任其事﹐少盡友誼。《詩》曰「每有良朋﹐況也永嘆。」不禁愴然欲絕矣﹗

◎珠市武弁擒姦記珠市口﹐爲京師四達之衝﹐設都閫鎭之﹔麾下兵弁﹐晝夜邏察﹐遇作姦犯科者﹐卽擒送提督府﹐居民之寧擾憑焉。而武弁之黜陟﹐亦系焉。忽有少婦與老嫗﹐攜一子﹐居市之東偏。弁士睹其色美﹐屢挑之﹐不可犯。然疑其冶容﹐必不貞﹐思伺短以泄憤。一日薄暮﹐見男子叩門而入﹐與婦問答﹐多柔暱聲﹔所語又隱約不可辧。弁曰「假猩猩﹐頻作態﹐今得之矣﹗」因密言於都閫﹐夜半率兵役十餘人﹐升屋而入﹐就榻上﹐並男婦執之。天明﹐正擬訊供詞申送﹐而金吾緹校忽至﹐始知所擒者﹐乃夫婦﹐非犯姦者。男子之昆弟﹐及婦之父母﹐已於黎明以夤夜劫擄婦女﹐列詞吁訴矣。男子金姓名徳一﹐售估衣爲業﹐往來於保陽正定間﹐去必數旬﹐始返。婦之移居﹐金未見也。歸因日暮﹐寄行李於同行商侶家﹐隻身奄入﹐迹固可疑﹔而弁士挾嫌伺釁﹐已非一日﹐捉影捕風﹐遑辧眞僞乎﹖遂使夫婦居室﹐比於奸淫﹔官役逾墻﹐同於劫盜。質訊後﹐夫婦釋寧﹐都閫弁士﹐皆論如律。此說聞諸故老﹐爲雍正間事。

◎蜀伶陳銀遇盜記蜀伶陳銀﹐走數千里﹐來京師﹐入宜慶部。短小精悍﹐顧盼自喜。演剮時﹐𨿽傅粉調脂﹐弓鞋窄袖﹐效女子裝束﹔而科諢詼諧﹐褻詞穢語﹐醜狀百出。屠沽及輿臺隸﹐往往拍案狂叫﹐歡聲雷動﹔其臭味相投﹐所宜然也。久之﹐士大夫亦羣起叫絕。劇中無陳銀﹐舉座不樂。數年間﹐侑觴媚寢﹐所得金綺珠玉﹐累數萬。陳銀於是居奇炫異﹐謂京國好尙者如此﹐凡踵門求款曲者﹐無纏頭之贈﹐贈或不丰﹐皆拒不納。一日﹐日旣暮﹐有客乘後輪車﹐被服炫麗﹐僕從如雲﹐云粵西參議﹐計偕來京。握手道相見之晚﹐語次頤稍動﹐一健僕奉千金至﹐曰「聊以表數年來萬里思卿之意﹐待公事畢﹐尙擬略盡綿薄。」語畢﹐辭去。陳銀私爲此人眞奇貨﹐持其裾欲畱信宿﹐以罄其囊橐。客沈吟再四曰「余甫入都門﹐諸事蝟集﹐無已﹐明晚當受教﹐過此無隙矣。」次日﹐陳銀設盛筵﹐並出其妻妾﹐艷妝侑酒﹐履舄交錯﹐杯盤狼藉。客令羣僕返寓﹐而屏諸侍席者於重門之外。夜分人寂﹐潛以迷藥入醞中﹐徧觴諸人﹐少選皆昏僕。客一聲呼嘯﹐羣僕從屋上躍下﹐陳銀數年所蓄﹑侑觴媚寢之貲﹐傾筐倒篋而去。

◎葉子春傳葉子春﹐宛平諸生也。貧乏不能自存﹐同裏有溫姓者﹐財雄於鄕﹐生子八歲﹐延師未就。子春踵門請曰「某非好爲人師﹐慕臺翁髙誼﹐願廁門下﹔脯之丰儉惟命﹐不敢較。」溫納之﹐然薄其自薦﹐傲不爲禮﹔一切飲饌﹐俱艸艸。子春則先意承志﹐欲得主人歡而無術也。因謂溫曰「聞翁閫席久虛﹐微弦未續﹐寧欲終身守義乎﹖」溫曰「余欲求美而慧者﹐主中饋﹔顧裏中難其選耳。」子春曰「余東鄰有女﹐貌可羞花﹔翁如有意﹐願執斧柯。」溫曰「是非柳岸小樓﹐日憑窗而刺繡﹐人共呼鍼娘者乎﹖」子春曰「然。」溫曰「昨歲已受西村某氏聘﹐人所共知﹔羅敷有夫﹐子何妄也﹖」子春曰「以臺翁門第﹐有欲攀附而不可得者﹖今俯采葑菲﹐不啻薦蘿系松柏﹔縱措大執迷﹐有儀秦之舌在﹗」溫漫聽而漫應之曰「好爲之﹐事脫有濟﹐不忘蹇修。」越日﹐子春返命曰「日來反覆開陳﹐幾敝余舌﹐今諧矣﹐敬爲翁賀﹗」東鄰遂絕前約﹐而更納溫聘。某訟於有司﹐子春爲設策﹐上下夤緣﹐當事左袒﹐某無如何也。吉期已訂﹐溫設盛筵﹐揖子春而謝曰「始吾以先生爲庸人﹐今而知先生天下士也﹗從此余家鉅細﹐將並煩先生矣。」子春更詡詡自負。次早﹐忽倉惶入曰「昨晚歸家﹐偵知某氏於明日夜半劫鄰女矣﹐事在危急﹐當先發制之﹗」溫曰「計將安出﹖」子春曰「鄰女常從荊妻學刺繡﹐頗相愛﹐故余每他宿﹐女輒過相伴。今夜就余家挾之而歸﹐如探物懷中﹐翁誠沙吒利﹐余爲古押衙矣﹗」溫曰「宜先令尊閫知之。」子春曰「從來舉大事而謀及婦人者﹐靡不敗﹐此事惟餘實始終之﹐毋慮也。」是夕﹐三鼓﹐率僕十餘人﹐執械而往。老嫗應門﹐啟之而入﹐至窗外﹐聞笑語聲﹐知鄰女之在室也。排闥入﹐令妻匿牀後﹐呼羣僕以衾裹女而出﹐抵溫家﹐則燈火熒熒﹐笙歌闐咽﹐候花燭矣。舁女於內﹐令己女與姬侍爲之易妝。啟衾﹐則一禿奴﹐裸伏牀上﹐口呼佛號﹐稽顙乞命。溫大怒﹐呼子春﹐披其頰﹐並僧逐之。噫﹗鄙哉子春之爲人也﹗身列靑衿﹐乞憐於賈豎﹐至欲奪人之妻以媚之。而己之帷箔﹐暗爲緇流所玷﹐卒之求榮反辱﹐求親反疏﹐亦何爲哉﹗亦何爲哉﹗

◎紅蛾傳大興陳某﹐忘其名字﹐宦於蜀﹐與同僚昆陵金某締金石交。金有愛女紅蛾﹐美而慧。陳有子如玉﹐亦倜儻不羣﹐交相愛慕﹐締爲婚姻。後陳罷官歸裏﹐時金女未及笄﹑陳子方舞勺也。臨別﹐復申前約。未幾陳卒於家﹐而金則由丞ヘ累遷至司馬。春風得意﹐郡守監司﹐操券可得。陰念陳氏式微﹐正宜結螭髙門﹐蓬戶甕牖之子﹐葑菲可棄。而陳子亦以道裏遼遠﹐音塵間隔﹐不復置念﹐遂納舅氏之女爲妻。越數年﹐如玉以家業日漸荒落﹐貨其遺產﹐權子母﹐恆往來於齊魯燕趙間。偶過東昌﹐閒步柳堤﹐見一家荊扉半啟﹐有女憑欄﹐柳黛凝煙﹐桃腮暈玉﹐心竊好之。凝眸不轉﹐失足墮溪﹐巾服沾濡。門內出老媼﹐款之入室﹐爲易衣履﹐殷勤詢邦族﹐具答之。忽屏後鶯聲呼媼入﹐私語移時﹐出曰「當日官西蜀名某者﹐系君何人﹖」曰「余父也」曰「然則君非如玉乎﹖」陳矍然曰「汝何由知之﹖」媼未及答﹐女卽泫然出曰「君憶與西昌丞金氏締姻乎﹖妾紅蛾也。曩者翁罷任將歸﹐攜君過別﹐竟日盤桓。嗣父以擒鄰邑劇盜﹐三年中擢至滇南司馬﹔以所轄銅廠虧課﹐橫被吏議﹐藉資賠補﹐案甫結﹐而父母相繼殂謝。當日父遇宗黨寡恩﹐故任所無期功彊近之親﹔妾煢煢孤女﹐遂遭姦人掠騙。當時不難一死﹐竊以畱淸白之身﹐而致父母旅櫬﹐飄泊風雨﹐孤魂異域﹐心實難堪。生死輕重﹐略爲權衡﹐是以蒙恥忍辱數年。雙棺已卜土安葬﹐父母之事畢矣。而瓊漿之飲﹐已許裴航﹔玉鏡之投﹐終歸溫嶠。故不辭萬里之遙﹐間關跋履﹐北上訪君。昨夢亡親謂『明日墮水者﹐卽汝婿﹐毋勞遠涉。』今相逢邂逅﹐詎非天作之合﹖適聞君彩繩別系﹐秋扇長捐﹐此君負妾﹐非妾負君﹗試問自今而後﹐焉置妾乎﹖」陳𨿽側然於中﹐而終薄其章臺弱柳﹐已遭攀折﹐詭辭答曰「余濟南尙多逋欠﹐匝月畢收﹐當攜卿歸裏﹐毋戚戚爲也。」於是治酒作黍﹐款語終宵。次日﹐女牽衣攬涕而告曰「妾身如斷梗﹐所倚惟君﹔身𨿽玷﹐心則潔也﹗伏冀棄瑕原情﹐勉供箕帚﹐六旬之約﹐敬聞命矣﹗逾期不至﹐妾惟投繯伏劍﹐晤君於夢寐耳﹗」陳再三珍重而別。至濟南﹐部署貲裝﹐逡巡北上。抵家以金女事告其妻﹐妻故賢淑﹐深咎其忍﹐陳曰「不貞之女﹐動以死自誓﹐求節婦於靑樓﹐亦空谷足音晦明日月乎﹖」語次﹐有婢忽佯狂號泣曰「妾本淸白之裔﹐因汝負心別娶﹐俾妾至此。妾之不貞﹐咎有攸歸﹔況以弱質孤身﹐物色君於數千里外﹐心亦苦矣﹗乃面訂兩月﹐托故潛歸﹐君心尙可問乎﹖妾已於某月日投繯﹐訴於嶽帝﹐行將與君就質耳﹗」陳與妻皆惶怖長跪﹐哀之﹐許爲追薦資冥福﹐及四時奉祀﹐皆不允。曰「然則爲卿立木主於堂﹐而歸柩於陳氏之壠何如﹖」曰「若此﹐則妾恨全消﹐含笑地下矣。」嗟乎﹗翟公謂一死一生﹐乃見交情﹔一貴一賤﹐交情乃見。當其勢均分敵﹐寅好綢繆﹐非申之以婚姻﹐不足盡其契密﹔迨勢分懸殊﹐卽陰圖敗盟。斯時固惟恐陳子之復尋舊約也。一轉瞬而身亡家破﹐息女爲娼﹐金某能逆料乎﹖如玉究以稚年寡識﹐且音疏道遠﹐別婚之愆﹐按律原情﹐猶當末減﹐孰謂天道無知哉﹖

◎玉兒傳李重華﹐江左諸生也﹐納雍赴北闈。時都下樂部中有李玉兒者﹐色藝雙絕﹐名冠梨園﹔達官巨賈﹐或紈絝兒﹐如蠅蚋趨膻穢﹐日相徵逐。他人惟凝睇而望﹐不敢近。欲登其堂﹐必執贄﹔贄不丰﹐相接亦落落﹐茶一盂﹐寒暄數語﹐卽退﹐不能腆顏久踞賓座也。生偶過歌樓﹐見之神魂飛越﹐不能制﹔思與握手道款曲﹐而客囊羞澀﹐莫盡綿薄﹐惟日攜杖頭錢﹐往院中觀演劇。久之﹐貲盡﹐典質亦空﹐不能作顧曲周郎矣。因訪其居址﹐日伺門外﹐俟登車﹐卽先於其所往候之﹐如是半年。玉兒竊怪於中﹐欲詢之﹐而未發也。一日﹐大雪迷漫﹐赴顯者之約﹐元陰晝晦﹐衢路人稀﹐而平日之躑躅道周﹐眈望顏色者﹐又衝寒冒雪﹐侍立車側矣。玉兒問曰「君何爲者﹖」生淚涔涔下﹐嗚咽不能語。邀之入室﹐叩知其敵﹐玉兒笑曰「君旣讀書﹐當思奮迹雲路﹐以圖進取﹔不宜妄自菲薄﹐落至此﹗𨿽然﹐士爲知己者用﹐女爲悅己者容﹐足下我之知己也﹗請爲君作居停主人﹐勉供膏火﹐復理慧業何如﹖」生唯唯。適某顯者誕日﹐玉兒屬生賦詩百韻以進。時祝嘏者聯幛累軸﹐而名作獨推生﹐顯者大悅。由是玉兒益愛敬生﹐聯牀語夜﹐漏座銜杯﹐凡可以娛生意者﹐靡不盡。逾年﹐秋闈報捷﹐繼登進士﹐入翰苑﹐重華屬卮酒撫玉兒肩曰「余向者喪志落魄﹐幾墮泥塗﹐微卿何以有今日﹖敢敍雁行﹐用答髙義﹗」玉兒因呼生爲兄。凡平日相與往來之達官巨賈﹐及紈絝兒﹐皆謝絕不復與通。後生出知某州﹐旣典郡﹐自簿書外﹐皆玉兒一人總持之。相從數十年﹐交情不替如一日。重華卒於官﹐復經紀其喪﹐撫其幼子﹐若猶子焉。嗟乎﹗天下之至微極賤者﹐莫優伶若矣。乃亦知有知己之感﹐引手窮途﹔及知其懷才不偶﹐𨿽衣敝履穿之士﹐亦敬奉之﹐不敢忽﹐若預料其能發迹於異日者﹐孰謂伶人也﹐而可忽諸﹖

◎義夫貞婦傳程允元字孝思﹐世爲淮南望族。父勛著﹐運鹺莢於維揚﹐日漸淩夷﹔遂棄其業﹐遊京師。北平平谷人劉登庸﹐謁選銓曹﹐邂逅逆旅﹐締爲婚姻。時劉女程子皆稚年也。劉除河東蒲州守﹐六旬無子﹐署中惟老妻弱女﹑臧獲數人而已。妻尋卒﹐劉感愴欷﹐遂得疾。臨終﹐謂女曰「淮南程允元﹐汝婿也。父母之命﹐媒妁之言﹐當謹志之。」卒後﹐女扶柩歸葬。勛著自劉抵任後﹐亦數年物故。孝思服闋﹐正擬赴晉﹐聞外父卒﹐遂直趨平谷﹐訪其鄕鄰。云「女葬親後﹐不知何之。幾椽老屋﹐迄今猶扃錮也。」程以蕭條行李﹐走數千里道﹐裘敝金殘﹐大爲逆旅主人白眼﹔躑躅窮途﹐勢將潦倒。會逢俠客﹐贈以貲裝﹐得逡巡南返。先是劉居官淸介﹐故卒後囊無餘資﹐女以鍼黹度日。裏中多其賢淑﹐求婚者踵接於門。告以羅敷有夫﹐而人未之信也。女有姑母﹐出家津門接引庵爲尼﹐潛往依之。尼勸其披剃。女曰「身體發膚﹐受之父母﹐豈敢毀傷﹖且父於易簀之辰﹐猶諄諄於程生姻事﹐焉敢背之﹖惟有匿迹銷聲﹐以杜悠悠之口。截髮毀容﹐不敢聞命矣。」由是深藏密室﹐𨿽三尺之童﹐不獲覿面。朝夕仰天默祝﹐冀一見程生﹐死不憾。而孝思自落拓歸家﹐生計益絀。或有勸其別求匹偶者﹐孝思愀然曰「劉女存亡未卜﹐亡則已耳﹔脫其尙存﹐守貞待字﹐棄之不祥。《詩》曰﹕」不思舊姻﹐求爾新特。『吾不爲也。「鬼然獨處﹐幾三十年。年且五十﹐藜ワ不充﹐課蒙於漕艘﹐南北往來﹐歲以爲常。乾隆丁酉四月﹐舟次津門﹐與旗丁某﹐登岸入茶肆。適有語劉女事者﹐諦聽之﹐得其詳﹐遂詣庵求見。老尼爲陳顚末﹐尼轉述於女﹐女曰﹕」桃夭梅實﹐所貴及時。衰年締花燭﹐聞者齒冷矣﹔敬謝程君﹐三生緣薄﹐夫復何言﹖「程要之再三﹐終不允。遂吁訴邑宰。時宰爲金公之忠﹐良吏也﹐卽命駕赴庵﹐反覆勸諭﹐責以大義。次日﹐延女進署﹐與程合巹。一爲曠夫守義﹐從無狹斜之遊﹔一爲處子懷貞﹐不作失時之怨。故兩人年皆五十有七﹐齒未搖﹐發未白﹐面無梨凍痕﹐不知者咸擬爲四十許人也。夫古今貞義者不少﹐然女貞而男或不義﹐棄秋扇而長捐﹔男義而女或不貞﹐慕《有狐》以寄詠﹔未有相隔數千里外﹐聞問不通﹐生死莫必﹐彼此各矢貞義﹐積三十餘年如一日者。卒之天佑善人﹐爲之作合﹐於顚連困苦百折不磨之後﹐謂非熙朝盛事歟﹖金明府旣成其美﹐復爲詳請旌獎﹔而又慮義夫貞婦之無以歸﹐歸無以養也﹐於是首捐廉俸﹐爲諸鹺商及紳士倡。一時傾助者﹐金錯紛投﹐夫婦得買舟南返﹐構室置產﹐若素封家。客有自淮南來者﹐謂孝思歸後﹐連舉二子。相傳婦人五十而信水絕﹐今劉女六旬而孕﹐此又古今來所未有。豈彼蒼賞善﹐必曲爲周旋﹐有加無已﹐不使一毫缺陷﹐以爲世勸乎﹖劉女以衰年花燭爲嫌﹐若世之及時婚媾﹐飽暖安逸﹐至中年夭喪﹐或垂老孤貧﹐其視程劉又艷羨不遑矣﹗

◎陳天隱傳南西門外﹐多農。有陳天隱者﹐祖若父﹐皆胼手胝足﹐負耒耜而耕﹐終年未嘗得飽食。天隱十餘歲﹐父令業農﹐對曰「耕雲鋤雨﹐所得幾何﹐而役役於此耶﹖」秋稼登場﹐父儲谷以償租。天隱私糶之﹐曰「某貨可居。」旬日間獲利數倍﹐父奇之﹐聽其居積﹐不十年﹐富甲一鄕。其持籌握算﹐絲粒無遺﹐而尢能辧金色之髙下。凡金色等差﹐自一逮十﹐習之者﹐從師指授﹐越三四年﹐尙有毫釐之失﹔天隱一寓目﹐莫有能欺之者。晚年﹐兩目失明﹐市儈兒咸揶揄之﹐謂﹕「陳氏子﹐數十年來﹐恃其雙眸炯炯﹐今而後以銅鐵錫作金付之﹐亦將什襲而藏﹐尙敢踞﹐逞其喋喋耶﹖」天隱聞之笑曰「盍請試之﹗」持金嗅以鼻而辧﹐不爽。於是咸驚詫以爲神﹐且有嘖嘖嘆羨。謂天隱一生﹐何自得此神術﹐以致富饒也﹖天隱曰「凡五金﹐皆有气﹐公等未之審耳。昔狼荒國人﹐與中國互市﹐遇夜以鼻嗅金﹐古其有法﹐余能審其法﹐以意會之耳。」或又曰「子每遇貨物﹐居之輒獲利﹐非有前知之術乎﹖」天隱曰「余亦以天時人事﹐測之耳﹐烏有術﹖且余之所以爲此者﹐念祖父歷世耕耘﹐劬勞無補﹐因攺農而賈﹔商賈之人﹐惟利是圖﹐昔賢所鄙。《詩》不云乎﹕」如賈三倍﹐君子是識。『余滋愧矣﹗「於是都下士大夫聞其說者﹐咸嘆服﹐多其能貨殖﹐而且知義也。其以農夫子﹐恢廓祖父之業也﹐宜哉﹗

◎正陽門記災珠市﹐當正陽門之衝。前後左右﹐計二三里﹐皆殷商巨賈﹐列肆開廛﹔凡金綺珠玉﹐以及食貨﹐如山積。酒榭歌樓﹐歡呼酣飲﹐恆日暮不休﹐京師之最繁華處也。庚子五月十一日午後﹐居民不戒﹐失於火﹐黑煙迷霧﹐烈焰飛飈﹐不可向邇。提督及五城員弁﹐𨿽竭力沃救﹐亦杯水車薪。至二鼓後﹐忽延及正陽門外郭之敵樓。樓髙五丈有奇﹐皆以巨石﹐無一椽之木爲祝融氏引緣﹔周圍炮穴﹐凡七十有六﹐火自穴中橫貫而出﹐光照數里。余時僑居打磨廠之東﹐相隔僅數矢﹐竊念客中長物﹐剩有靑氈﹐卽付之一炬﹐無足介意。乃竟獲幸免。至次日晨刻始熄。回祿施威﹐何其暴也﹗然是焚也﹐毀房舍器物﹐而不傷人﹐殆子產所謂「民望知畏﹐故鮮死」歟﹖

◎俠客傳竇店距彰義門二十里﹐爲旅客尖宿之所﹐亦南北往來必經之地也。離輦轂切近﹐金吾緹騎﹐恆偵探賊盜﹐盤詰姦宄﹐凡異言異服﹑形迹可疑者﹐擒獲無得脫。一日﹐有客黑面虯髯﹐自北而南﹐語音似楚﹔結束整齊﹐跨黑衛甚駿﹐佩刀外﹐無長物。入店呼主人﹐速治具。解腰纏出白金一囊﹐陳幾上﹐屬買雞豚牛酒﹐多多益善。主人曰「此物宜善藏﹐露虞有失。」客曰「此物予得之甚易﹐愛者任取之耳。且予蹤迹徧天下﹐未逢豪客﹐豈蕞爾竇店﹐轉爲萑苻之藪乎﹖」少頃﹐酒肴羅列﹐客掀髯大嚼﹐連酌數十巨觥不醉。而下酒物已罄矣。因以余酒斗許﹐傾瓦盆﹐飲黑衛﹐熄燈而寢﹐﹤鼻勾﹥聲雷動。逆旅主人白保甲﹐旋有汛弁曁緹校數十人﹐圍繞戶外﹐擬俟天明執之。日向晨﹐客啟門欲出﹐眾人圜而前。客笑曰「昨宵不戒﹐陳金幾上﹐汝曹今欲白晝行劫乎﹖」舉手一揮﹐眾皆顚僕。村中有張姓者﹐拳勇絕倫﹐而尢長於槍﹐人以張鐵槍呼之。聞喧呶聲﹐疾趨而至﹐舉手砍客胸。客駢二指﹐撥其頦﹐張卽仰僕數十步外。客曰「如此伎倆﹐亦欲與乃翁較勝負耶﹖」張故以拳勇自負﹐授徒數十人﹐今爲客所辱﹐愧且憤﹐呼徒畢集﹐環而攻之。客於眾中奪一棍﹐四面揮擊﹐中者輒僕﹐無敢近跬步者。客於是從容就櫪下整驢鞍跨﹐於背拔佩刀﹐向飲馬石槽上一揮中斷﹐曰「以汝曹頑骨﹐只須以木棍﹐朴作教刑。若試以佩刀﹐一村無噍類矣﹗」發聲長嘯﹐煙塵滚滚﹐瞬息不見。

◎吳小將軍傳己巳之冬﹐余自汴入京﹐僦居櫻桃斜街之旅店。旁捨有客﹐徹夜尹唔﹐繼以歌嘯。次箕踞之﹐方早覘坑上﹐擘豚肩而食﹐連舉巨觥﹐旁若無人。時朔風怒號﹐彤雲釀雪﹐輿夫﹑賣菜傭﹐且反披羊裘﹐若漁蓑﹐猶聳肩縮脛作觳觫狀。客衣單合﹐脫帽露肘﹐額上汗津津也。坑無衾褥﹐而書籍縱橫﹐幾榻皆滿。因入室﹐與之接談。客笑曰「僕飲食之人也﹐風塵勞悴﹐寂寞枯槁﹐無當世用。不祥姓字﹐何足爲足下告﹖」稔視其年約二十許﹐語音類吳下。因私詢逆旅主人﹕「客何爲者﹖」主人曰「客來匝月矣。至之日﹐時方夜半﹐叩門甚急。啟之﹐兩健兒負箱篋置之而去。問其姓氏裏居﹐皆不答。視其行李蕭條﹐而書籍甚富﹐必非暴客﹐故任其居處﹐而不疑。然一月來無交遊往還﹐日用飲食過侈﹐而白金累累。日者有鄕人自塞外歸﹐云昨歲嚴冬﹐遇客於楡關道上﹐輕裘肥馬﹐行李甚都。其夜同居逆旅﹐有綠林豪客﹐十餘輩﹐持白梃彎弓殼矢﹐思創其貲裝。客奪梃縱橫揮擊﹐中者輒顚﹐擲十數武外﹐不能起﹐餘皆伏地乞命。客曰﹕」鼠輩不足污吳小將軍刃﹐急舁去﹐毋緩。『於是盜皆扶掖﹐背負而散。其爲系出延陵﹐而鷙勇し健﹐將軍之稱﹐非誇語也。「會余有保陽之役﹐返逾旬﹐而客去主人。謂余曰﹕」吳小將軍於前夕款段出都門矣。「余曰﹕」嗟乎﹗客果何許人乎﹖其狼啖牛飲﹐則有炮憑陵﹑喑嗚叱吒之風﹔暴客猝臨﹐從容格鬥﹐則儼然可馳騁熊羆之隊﹐而爭上駟。至於行裝蕭索﹐而典籍橫陳﹐則不啻竇威之窺﹑杜預之癖也。古人上馬殺賊﹐下馬作露布﹐安知非客所優爲﹖歐陽永叔曰「天下嘗不乏奇偉非常之士﹐而消磨老死於山林之間﹐卒不得而見者。天下無事無繇知之也﹗』余終不知客爲何許人也。」

◎毛老相公傳前明洪武初年﹐凡老民年七十以上者﹐例得朝覲。有新會人毛某﹐奏對明敏﹐髙皇因問曰「朕築室後湖﹐藏天下黃冊﹐宜作何向﹖」毛對曰「東西爲佳﹐早晚日曬﹐庶無黴濕虫蝕之患。」髙皇首肯者再。室成﹐遂坎地﹐埋老人於其下﹐曰「浼汝謹守﹐無廢朕命。」故𨿽歷年久而充棟之冊捲無恙。宏治間﹐戶部尙書鄭琛﹐嘗於日暮坐後湖廳事。見一老人揖而言曰「吾爲朝廷守冊﹐百四十餘年﹐未蒙當事諸公只雞樽酒之賜﹐恐非所以待有功也。」今京師六部中﹐亦有毛姓﹐相傳系會稽人﹐曾爲部中主案吏﹐卒後葬永定門外。凡有年久案牘﹐卒無可覓者﹐望空默禱﹐其應如響。三月某日﹐爲毛君生辰﹐奉瓣香而稱祝者﹐相望於道。每歲淸明﹐部中從事者﹐咸攜樽挈﹐爲之祭掃﹐如子若孫﹐奉祀其祖父﹐不敢懈。新會毛君﹐旣不得其死﹐死後越百數十年﹐曾無知者﹐至向當事而乞食﹐亦可哀已﹗而會稽毛君﹐則掃墓有人﹐生辰致祝﹐牲醴之奉﹐終歲不絕。均爲朝廷守案牘﹐而幸不幸﹐懸殊如此﹐可發一嘆﹗

◎朝鮮使臣記友人盧藥林﹐於琉璃廠書肆﹐晤朝鮮使臣。視其貌﹐淸俊不凡。進與語﹐各不能辧﹐因以筆墨作問答。自書洪姓﹐名大榮﹐號涵齋﹐曾五舉於鄕﹐始登進士﹐今官翰林。蓋其國鄕會試﹐以詩﹑古文﹑經解﹐分三場﹔會試不售﹐仍與秀才同入秋闈﹐不赴﹐則以詭避論。科目之難﹐視中國爲尢甚焉。間述其榜後忽委頓﹐無疾而呻吟牀次﹐朝夕入睡鄕﹐家人彊之飲食﹐未畢﹐﹤鼻勾﹥聲輒起﹐數月始醒﹐因又號「足睡居士」云。藥林贈以詩﹐將歸﹐握手不忍別。逾年﹐復奉使入貢﹐徧訪藥林﹑麗藥林旋裏。又逾年﹐使臣李命圭號耦山﹐亦晤藥林於書肆﹐詢涵齋近狀﹐則進秩蘭臺矣。將歸之前一日﹐耦山畱贈彩箋淸心丸數事。又出其著《陶情集》索題﹐衝容和雅﹐似合乎開元天寶之風格﹐所謂取法乎上﹐得乎中者。相傳朝鮮爲有殷箕子之後﹐故其國崇學校﹐明禮義﹐弦歌雅化﹐猶有存焉。藥林故工書﹐因作楹句贈之曰「快睹彩毫傳麗句﹐偶懷舊雨得新知。」又屬其攜贈涵齋曰「望月三秋夢﹐揮毫萬里情。」余時在座﹐亦口占七律贈之﹐「銜命梯航覲紫宸﹐風流文采羨詞臣﹔聖朝柔遠宣恩渥﹐荒服輸誠入貢頻。舊雨新知皆系念﹐彩箋靈藥總宜珍﹔小明莫向歸程賦﹐計日帆收鴨綠津。」

◎國初某中堂國初﹐某中堂勢位隆赫。有張姓者﹐以商賈起家﹐積貲鉅萬。爲人鄙俚不文﹐拙於語言﹐百計夤緣﹐將登仕籍﹔與中堂之從弟﹐締爲婚姻。因謂曰「余與若﹐旣爲兒女聯姻﹐則若兄亦忝在姻末﹐而從未識面﹐上游寅好知之﹐殊減顏色﹔倘得引之一謁﹐拜君之惠良多。」弟曰「謁見殊易易﹐慮君語言獲戾耳。」張曰「君盍教之﹐當默記不忘。」因授以頌揚及寒暄數語﹐令復之無訛﹐遂爲先容。越日﹐進見﹐中堂曰「壯年筮仕﹐展新猷﹐布雅化﹐老夫與有榮矣。」張面赤﹐汗淫淫下﹐蹙而對曰「久仰大人老姦巨猾﹐爲朝野所畏。」中堂大怒﹐拂袖入﹐從者揮之﹐垂頭喪气而出。人謂張之拙於語言﹐固也。而中堂之老姦巨猾﹐誠然不謬。張殆聞之已稔﹐故倉卒間信口出耳。

浙人徐姓者﹐除湖南祁陽宰。時陳公諱輝祖﹐撫浙﹐適入覲在京﹐因往謁之。陳家祁陽﹐謂曰「敝鄕凋獘日甚﹐繭絲保障﹐其在君乎﹖」徐曰「楚人多詐﹐由來已久﹐當創懲之。」陳公爲之默然。

◎梁中堂義女會稽梁階乎先生﹐由戶部侍郎﹐晉爵大司農。聖恩優渥﹐宣麻補衮﹐拭目可俟。有某翰林﹐令其夫人執贄登堂﹐拜先生爲義父。拜畢﹐出懷中珊瑚念珠﹐雙手奉之。先生面發赤﹐疾趨而出。某夫人持念珠追至廳事﹐圜系其頸。時座上客滿﹐皆大驚失措。越日﹐有人題詩於門外曰「才從於第拜干娘﹝金壇於中堂妾﹐封淑人。某夫人﹐其義女也﹞﹐今拜干爹又姓梁﹔熱鬧門墻新戶部﹐淒涼庭院舊中堂。翁如有意應憐妾﹐奴豈無顏只爲郎﹖百八念珠情意重﹐臨風幾陣乳香花。」餘同鄕章石齋﹐與先生鄕榜同年﹐時亦在座﹐親見之﹐述於余。問翰林爲誰﹐笑而不答。

◎聾隸直隸河間府獻縣城隍廟﹐泥塑皂隸﹐昂首注目﹐狀若傾耳而聽。相傳隸兩耳無聞﹐善爲人作「龍陽」之媒。焚楮鏹﹐附耳私語者﹐實繁有徒。有戈姓者﹐悅鄰人子﹐謀之歲餘﹐而莫諧。或謂鄰子曰「戈某屬意孺子久矣。子饑推食而食﹐子寒解衣而衣﹐其通殷勤竭誠款者﹐非一日。而子守身如執玉﹐拒之實嚴。聞某將禱於城隍廟之聾隸﹐吾憫子之無知也﹐而虞子之終不免也。」鄰子笑曰「吾必有以遂其欲﹐子靜伺之﹐當有所聞﹐」一日﹐日旣暮﹐戈某入廟對隸長揖。未及至禱﹐忽暗中一人突起殺之﹐並毀隸像﹐縱火焚廟。有司捕之不獲。余客樂城﹐土人爲余語之如此。今廟中復塑聾隸﹕側其首﹐目睨視﹐作傾聽狀。而禱之者殊罕。豈經鄰子殺人焚廟之後﹐城隍神能戒飭其隸﹐不復使作姦犯科於殿廡間乎﹖抑土偶之隸﹐前此狐鬼所憑﹐以博楮鏹牲醴之奉﹔而廟中赫然危坐之城隍﹐虛有其像﹐靈爽固未之式憑乎﹖是俱不可解也。亦存而不論可也。

嶺南潮洲揭陽城隍廟﹐亦有聾隸。人俱呼爲「三官」。有調孌童不得者﹐焚香隸前﹐以指抉其耳竅﹐吻近竅﹐密禱之﹐事無不諧。諧後酬以牲醴﹐肩摩踵接﹐日夕不休。若忘其有城隍神﹐垂紳正笏危坐於上者。或曰﹕城隍最靈異﹐凡入廟不誠者﹐殛無赦。所以有求於隸﹐必吻接其耳﹐虞城隍神之有所聞也。夫城隍載入祀典﹐非尋常淫祠可比也﹐其神必聰明正直。所轄邑內﹐極窮鄕僻壤﹐善良姦佞﹐不能逃其鑑察﹔非如人世邑宰﹐耳目有所不及﹐輒受吏胥欺蔽也。乃殿廡之間﹐相離咫尺﹐終日任其交頭接耳而不疑﹐視牲醴香楮之獻而不問﹐隸果耳聾﹐神則聾且矣﹗凡仕於粵者﹐計偕來京﹐恆爲余道粵人之姦慝﹐日甚一日﹐不可以理諭﹐不可以徳化。或者藉神道設教﹐以儆愚頑﹐知所忌憚﹗玆則案下之隸﹐日爲淫褻之媒﹐而神夢夢毫無聞見﹐則無藉之徒﹐安得不恣意妄行﹐常罹法网哉﹖

◎西峯活佛記西峯活佛者﹐順義之村婦李氏也。夫張某﹐早死。遺二子﹐其一出家爲僧﹐貧難自給。鄕人任五﹐素篤黠﹐與婦有私。因謀結艸庵於西山﹐謬施符水療疾病﹔求治者﹐焚香於前﹐視煙之聚散﹐而辧其休咎焉。時或偶中﹐互相傳播﹐遠近聞風至者﹐摩肩擊轂﹐檀那之施﹐橐遂以丰。於是度地鳩工﹐創新寺宇﹐榱甍﹛亡木﹜﹤廣畱﹥﹐金碧莊嚴﹐飛虯棟而舞蟠螭﹐駕虹梁而曳文杏﹔昔之蓬戶泥垣﹐變爲蕊宮紺殿矣。因以西峯名寺﹐而自稱「活佛」云。殿中設蓮座﹐黃綺爲捆。布金者至﹐皆持香長跪﹐匍匐稽顙。婦則合掌趺坐﹐不爲禮。而金少施薄者﹐且不容混入也。始猶奔走村氓﹐繼而縉紳家﹐亦趨謁恐後。香車寶馬﹐云髻花鈿﹐居曰焚修﹐來爲祈福。男女旣雜﹐姦宄從生。而林選佛之場﹐遂爲巫峽行雲之地。緹騎訪聞﹐金吾擒治。籍其所蓄珠玉金綺而外﹐違禁之物﹐難更僕數。遂與任五並按以法﹔往來狎匿者﹐置不問﹐存寬厚勵廉恥也。嗟乎﹗自大雄氏有讖悔之說﹐而淫惡狂徒﹐遂藉作逋逃藪。謂頻呼佛號﹐可消罪孽﹐行且獲福﹔況活佛當前乎﹖其望風而趨﹐何足怪﹗乃一入其域﹐如溺深淵﹐古來燒香聚眾﹐遂至殺人謀逆﹐漸其可長乎﹗

◎鄭少白傳鄭琨字睦堂﹐號少白﹐家蕭山之湘湖。少孤﹐育於舅氏﹐讀書寒暑﹐晝夜不懈﹔象勺之年﹐業大進﹐補縣學生。會舅除山西介休令﹐使總司出納。介休爲山右膏腴之邑﹐計終歲金錢出納﹐約十餘萬。司其事者﹐持衡握算﹐分其羨余﹐亦可得數千金。少白夷然不屑﹐曰「余不勝斯任﹐請諳會計者主之。」會稽梁階平先生﹐爲晉參議﹐好獎引後進﹐亟稱之﹐招入幕府﹐語之曰「子制義博功名﹐有餘矣﹗然學者嘗淹貫古今﹐精研道術﹐豈區區尋章摘句已乎﹖」少白因北面執弟子禮﹐更肆力爲古文辭﹐旁及詩歌﹐間摹晉唐法書﹐及篆隸。每遇秋闈﹐擔簦歸裏。屢試不售﹐無慍色﹐曰「余學業未進﹐其誰尢﹖」迨北闈又躓﹐而進取之志始衰。盡焚其素所讀書﹐日縱筆臨池﹐書法益進。時梁公已進爵戶部尙書﹐少白自歲時誕日一謁外﹐𨿽招之不往。梁公謂曰「予果志髙行潔﹐然獨忘師生之誼乎﹖」京師逐聲气者﹐鹹托求梁公書以納交於少白﹐皆謝卻之。獨與余晨夕過從﹐飲酒論詩。嘗屬余作山水小幅﹐余曰「畫不徒作﹐當易之以書。」少白欣然。時當雪夜﹐挑燈呵凍﹐爲書惠連﹑希逸《雪月》二賦。余亦如約報之。其中表某﹐數以縑素索畫﹐余不答。會筮仕安徽﹐脂車待發﹐見畫欲持去﹔少白不可﹐某解狐裘易之。少白曰「余豈市儈駔猾﹐肯以良友所贈﹐易狐裘哉﹖」其重交遊如此﹗生平不嗇於財﹐好周人之急﹐故隨舅氏任數十年﹐橐無長物。居恆慨然曰「安得十數萬白鏹﹐散諸戚友﹐及桑梓之貧乏者﹐匝月而盡﹐不畱錙釐爲快﹖」倘少白得遇於時﹐古人義田麥舟之風﹐何多讓焉﹖余因竊怪夫世之財雄閭裏者﹐𨿽兄弟急難﹐欲其探囊﹐銖兩是靳﹐曰「余苦心滋殖﹐將以貽子孫也。」彊之詞色俱厲﹔而其家恆得粟紅貫朽﹐享鮮衣美食之奉。而慷慨好義之士﹐每淪落終身﹐不克少伸其志。此司馬子長所以有「天道難知」之嘆歟﹖後其舅坐法﹐死於京﹐少白遂失所依。經紀喪事﹐扶柩南旋。逾年卒。其生平著述﹐不輕示人﹔一子尙幼﹐死後孰爲編輯遺文﹖余憫其篤行好學﹐湮沒而無傳也﹐故爲之敍述如此。

◎酒甕貯云記張子右銘﹐其先與餘同裏。祖某﹐貿遷北平﹐往來熱河﹐遂家焉。距熱河二百里﹐爲木蘭﹐皇上每年八月秋﹐圍獵於此。右銘性豪縱﹐喜遊覽﹐恆策蹇隨鑾輿之後﹐而瞻羽毛車馬之盛焉。一日﹐遣僕貽余兩甕。甕卽吾鄕儲酒器。以棉紙封口甚固﹐而題四言於其上﹐曰「無心出岫﹐郁勃丹垠﹔儲以瓷甕﹐遠贈畸人。」余不解所謂。僕人曰「此帶隱山梁白雲也。其地距熱河二百里﹐萬山圍抱﹐正中髙峯﹐名帶隱梁。每陰雨時﹐以潔淨甕﹐貯少水﹐置山頂﹐云卽迆邐而入。俟其滿﹐用紙層封﹐遇天气晴明﹐微風不﹐鉆小竅﹐云卽縷縷出﹐足稱奇觀。」余隨試之。一綫從竅中起﹐若薰鑪篆煙﹐裊裊不斷﹔始而藹然﹐俄而油然﹐襲衿袂﹐繞檐除﹐輪杳靄﹐鬱鬱紛紛﹐漸而匝地圍天﹐日色晦暝﹐詡詡然幾疑大風之將起﹐欲乘之而遊帝鄕也﹗噫﹗以天下之大﹐古今之久遠﹐凡事之未經耳聞目見者﹐豈少也哉﹗

聞其地又有噴云﹐虎形﹐如守宮﹐而大倍之﹔眉有五道﹐土人因又呼爲「五道眉」。匿山砌中﹐恆翹首張口吐白气一綫﹐至天半﹐卽成白雲。

◎張晉傳太原張晉﹐世家子﹐丰姿秀整﹐眉目如畫﹐潘嶽﹑衛﹐不足諭其美也。年十四﹐應童子試﹔學使愛其俊秀﹐補邑庠生﹐且置前列。每出遊﹐市人咸屬目﹐圍繞如堵墻﹐嘖嘖嘆賞﹕「爲何處玉人﹐其叔寶﹑安仁再世乎﹖」婦女遇之﹐則更流盼。或投以巾扇果餌諸物﹐晉皆不顧﹐投棄道旁。同行者笑其迂﹐謂﹕「子欲學魯男子乎﹖」晉曰「天下至穢者﹐莫如婦女﹐烏用此不潔之物浼我哉﹖」秋闈屢躓﹐郁抑莫伸。而議昏之冰人﹐又往來其家。惡其煩擾﹐遂挾策入都﹐思納雍赴北闈﹐僦居沙河門之夕照寺。其地荒僻﹐四圍皆叢葬﹐寺僧慧通﹐少年狡獪﹐不修淨業﹐至以紅紫綾綺爲褻服。寺旁村婦﹐少有姿貌者﹐咸誘至禪室﹐髙歌酣飲﹐略無顧忌。一夕﹐有少婦冶容艷服﹐赴慧通之約﹐誤入晉室。晉方燈下作文﹐一見不問何來﹐舉硯擲之﹐中臂﹐拔壁上刀逐至門外﹐婦愴惶遁去矣。於是大聲呼僧﹐慧通不敢出﹐令其徒謝曰「先生休矣﹗荒剎鬼狐淵藪﹐凡端人碩士﹐過此者無敢戲豫。先生不自警省﹐黑夜持刀﹐或傷僧眾﹔輦轂切近﹐不識先生將何以自處也﹖請移文幾﹐別駐髙軒。」晉不待旦﹐卽詣其友人處﹐叩門而入﹐告以故。友曰「深宵佳麗﹐無因至前﹐不納拒之可也﹔何必引硯以投﹐拔刀而逐﹖足下其梁蕭之後身乎﹖」蓋蕭督惡見婦人﹐在數步外﹐卽遙聞其臭。每幸姬媵﹐必病臥累日。人之情性乖僻﹐有如此者﹗晉後終身不娶﹐亦不知其所終。

◎夏熙傳濮州人夏熙者﹐父母早喪﹐依於舅氏。舅使與諸子同就塾﹐極敏慧機警﹐過目輒了了。嘗與諸兒戲﹐入土地祠﹐登踞神座。或曰「獲罪於神﹐必降罰。」熙曰「土地何神﹐敢作威福﹖安知余他日不爲土地﹖或更出其上乎﹖」及長﹐隨舅懋遷入都﹐適朱仙鎭河決﹐堵塞疏浚﹐計需帑數千萬。因開豫工例﹐熙貨其所蓄﹐以報捐。舅曰「汝家祖父以來﹐皆業農賈﹐無登仕籍者。忽爾易轍﹐倘有蹉跌﹐爲鄕鄰恥笑不淺矣﹗」熙曰「丈夫當奮迹雲路﹐顯親揚名﹐豈能荷鋤負販﹐老死牖下﹐以守舊業乎﹖」需次銓曹﹐授熱河巡檢。熱河去京師四百餘里﹐爲今上每年避暑之所。而巡檢者﹐職守斯土﹐日伺宮門﹐與王公大臣﹐並內侍等常相接。周旋應對﹐毫無隕越﹐諭理諸務﹐亦皆得當以報﹐且各得其歡心。而士民之敬愛尢甚也。金壇於中堂﹐亟稱之。常謂周制軍元理曰「賢能如夏巡檢﹐何以久居矮屋﹐俾不得擡頭﹖其量爲擢用何如﹗」周公諾之﹐方擬遷除﹐而熙卒。越三年﹐於公憫江左客死者眾﹐糾在京宦遊者﹐購隙地於宣武門外之土地廟斜街﹐作義園﹐以安旅櫬。擇同鄕淳謹者守之。每夕鬼魂嘶號驚擾﹐凡往來及附近居民﹐均爲之不安。時天師入覲﹐於公乞符錄鎭之。天師曰「人鬼𨿽殊﹐其理則一。人有賢愚善惡﹐鬼亦如之。必有跳梁鴛黠之徒﹐爭彊欺弱﹐夜臺爲之不寧。宜擇同鄕生前有碩望而卒於京國者﹐作土地神﹐以資彈壓。」於公曰「此席微夏熙莫充其選。」卽爲立廟塑像﹐像成﹐酷肖其生前﹐凡當日與熙識面者﹐見之無不知爲夏熙也者。而義園之旅魂﹐從此安堵矣。噫﹗夏君童時﹐卽有作土地之語﹐不謂踐於數十年身後。且塑像惟肖﹐夫豈偶然也哉﹗

◎記神相阜城門外﹐有張姓者﹐忘其名。嘗荷筐擊小鼓﹐收買服飾及器皿諸物以糊口。有鄰女﹐父母俱卒﹐相從爲妻。一日﹐得小壚秤之重五兩有奇﹐塵滓蒙積﹐銅與鐵莫辧也。磨之﹐色燦然﹐知爲黃金。從此居積致富﹐不數年﹐家貲累萬矣。有相士﹐決人休咨﹐無不中。張與友數人訪之。張故炫其服飾﹐相士徧視諸人﹐皆隱約其詞﹔獨於張笑曰「子相當乞﹗」張大怒﹐爲侮己也﹐欲毆之。友勸而止。或謂相士曰「子之相﹐神術矣。凡士農商賈﹐與置身仕籍者﹐攺其裝束﹐以試子目力﹐如鬼怪遇犀照﹐莫能隱其形。今張某家勢﹐實衣紈食肉﹐粟紅貫朽﹔而子直訐之曰『乞』﹐其亦有說乎﹖」相士曰「凡定人窮達壽夭﹐不在目前﹐而在異日。若僅在目前而論其情狀﹐夫人而知之﹐何待相乎﹖𨿽然﹐吾熟視張君﹐月角有光﹐其婦必有奇相﹐暗助其夫。惜乎縱理入口﹐其紋漸顯﹐終當窮餓。」其人撫掌曰「先生眞神相也﹗張某嘗誇於眾﹐謂其妻腹有紫毫蟠縮於臍﹐引之長尺許﹐異日富貴壽考﹐不可量。今先生語及此﹐洵非誣矣。」相士唯唯。後其鄕人遇張﹐輒戲之曰「爾何能徒享賢妻一毛之福﹖曷不拔之而利天下乎﹖」張憤極﹐伺其妻熟寢拔去之﹐以示人曰「今而後予無藉此毛矣﹗」其妻詬詈相加﹐終朝反目。未半年﹐而妻卒﹐又數年﹐而張果落魄窮餓以死。噫﹗燕頷虎頭﹐公侯可致﹔鳶肩牛腹﹐溪壑難盈。許負之相亞夫﹐師圭之相士雅﹐靡不談言微中。精斯術者﹐能逃其鑑別哉﹗

◎丰臺賣花女傳出南西門外數里曰丰臺﹐居民咸以種花爲業﹐四時紅白相間﹐芬芳襲人。而惟春夏時之芍藥爲最盛﹐連畦接隴﹐一望無際﹐皆「婪尾春」也。有陸生者﹐不知其裏居名字﹐儀容俊拔﹐衣履鮮潔﹔而性情豪放﹐攜童挈樽﹐就畦畔﹐席地飲。有女郎﹐年約二十餘﹐采花盈筐﹐過其前﹔𨿽裙布荊釵﹐而風姿韶秀。生調之曰「花賣乎﹖」曰「攜歸供佛﹐非賣也。」生曰「分惠可乎﹖」女卽置一枝並頭者於地。生曰「伊其相謔﹐贈之以芍藥﹐當爲卿詠矣﹗」女似有所解﹐暈紅粉頰﹐嫣然一笑而去。生因送之以目。不過數十武﹐卽其家﹐啟扉而入。生神魂若失﹐舉酒連飲數觥﹐玉山頹矣。酣睡畦間。惟時夕陽欲下﹐童呼之不應﹐掖之不起﹐遂大哭。忽有老媼﹐招童去﹐見采花女倚立門外﹐向童詢生姓字﹐及家世甚悉。因謂媼曰「昨宵之夢驗矣﹗」媼曰「沈醉若此﹐當非好兒郎﹐汝自主之。」蓋女黃姓﹐名若蘭。其父在日﹐有花田數傾﹐終歲自給有餘。女無兄弟﹐惟與寡母日相處﹐自幼喜文翰。顧生長農家﹐苦無指授。然頗工相術﹐父母愛之﹐令自擇配﹐無當意者。故年近三十﹐猶守貞不字。先一夕﹐夢神授蘭花一枝﹐曰「明日雲間陸士衡至此﹐汝宜贈之。」頃見生飲於花塍﹐神彩弈弈﹐竊動於中。詢其姓﹐恰符所夢﹐鼓琴瑟而諧伉儷﹐神命我矣。生醉醒後﹐已三鼓。媼邀之入室﹐作黍食之﹐告以夢﹐且微示以意。生大悅﹐次早歸﹐倩媒備禮﹐遂成夫婦。

◎記錄云貞致夫書範秋塘﹐淮南諸生也。早失怙恃﹐倜儻不羈﹐恃才鴛傲。繼母某氏﹐素悍。秋塘不能供子職﹐遂以忤逆呈當事﹐謫戍伊犁。其妻云貞﹐淑而多才﹐擅長筆札﹐工吟詠﹐恆致書萬里外﹐與秋塘相問答。金壇相國猶子和同﹐在戍所﹐時相過從。秋塘每出妻手札以示﹐於君嘆服﹐錄藏篋底。遇赦來京﹐以札示同人﹐約四百餘言﹐纏綿哀怨﹐如不勝情。書後復綴七律四章﹐亦宛麗淸和﹐眞掃眉才子所不如者。一時都下傳錄﹐幾於紙貴。余惜其才﹐悲其遇﹐因記之﹐以廣其傳﹕憶自楓亭分手﹐僂指幾十年矣﹗遠塞風煙﹐空幃歲月﹐个中滋味﹐領略皆同。然侍慈母之晨昏﹐撫兒女以歡笑﹔貞𨿽隱憂耿耿﹐尙有片晌寬慰之時。獨念我夫子隻身孤戍﹐誰與爲歡﹐問暖噓寒﹐窺饑探渴﹖涼涼踽踽﹐不知消受幾許淒其﹗貞𨿽相距萬里﹐而淸夢離魂﹐心實徧爲想到。「思君十二﹐九折回腸。」此語夫豈欺我﹖九年中七奉手書﹐僅寄覆三函﹐便果罕遇﹐筆尢難罄。零詞片語﹐未足以慰絕域之盼睫也。前歲端陽後一日﹐得密書於四爺處。書至之日﹐適貞抱病之時。投遞參差﹐幾成不測。幸蓮姐解人覷破﹐遮護支吾﹐傷寒瀕急之癥﹐轉得冷汗涔涔﹐二豎寂然退避。伏枕卒讀﹐感慰悲歡。少頃﹐母親持書至榻畔﹐笑語貞曰「錦兒脫罪編氓﹐歸期可望。來稟愧悔無聊﹐想已折磨悛攺。我今卻也憐他矣﹗」是皆夫子孝心所感﹔不然﹐此語正未易聞也。丙申七月﹐托勞姓所寄一信﹐已備述別後景況矣。迄今又將三載﹐中間情景﹐大槪如斯。新塋樹木整齊﹐圍墻完固﹐歲時伏臘﹐掃祭如常。湖水平漕﹐不致侵入﹐可以放心。母親康健如常﹐飲食如舊﹔惟疾癥時發﹐精神稍衰﹐細書不甚了了﹐是𨿽可慮﹐亦無可如何耳。老叔官星照命﹐別房分無一問者﹐親友族黨﹐槪同陌路。大姊夫﹑姊姊﹐𨿽不甚冷落﹐亦初無大照應。二姊夫已作故人﹐二姊在東﹐音耗已見前書。六姊夫﹑姊姊﹐遠在楚省﹐音問久疏。翼庭大兄﹐人𨿽刻薄﹐但母親倚賴之人﹔嗣有書來﹐總以一味謙讓感激﹐庶可不失其歡。至負心人﹐今已移居他所﹐罕覯其面。然𨿽免萋斐之言﹐曖昧之事﹐慫恿於夫子之前。貞惟忍性堅志﹐潔身立腳﹐杜漸妨微﹐以期盡吾之所當盡。至於靑蠅墻茨之嫌﹐夫子信與不信﹐又何敢必﹖總瓊女在時﹐尙可自解。母女相守﹐何惜人言﹖不幸又於酉歲八月十二﹐出疹夭矣﹗十五年辛苦屬望﹐到今盡付東流。艸艸治棺﹐瘞於塋側。沒之前夕﹐捧貞頰悲啼曰「爹爹離家幾年矣﹗兒倘沒後﹐萬勿寄信知之﹗」今憶此言﹐不禁淚如泉湧﹐更何待殘稿遺書﹐驚心玉碎﹔零脂剩粉﹐觸目蘭摧耶﹖丁郎讀書﹐頗有父風。惜資性敏而欠沈潛﹐務髙遠而不知簡練。詩詞卻有新穎奇想﹐制藝則大駁雜不純﹐不過靑靑子衿﹐非館閣中人物。今因病中﹐不能抄錄詩文﹐後當寄閱。來字詢所從師﹐十二歲以前﹐經書《史記》《文選》《唐詩》《莊》《荀》等書﹐皆貞口授﹐溫背熟習。乙未仲春﹐始就楊先生肄業。開筆後﹐楊先生選教辭去﹐繼以卜權齋訓迪。權齋教法頗嚴﹐貞亦不假詞色。館散回家﹐仍課以詩詞。惟母親姑息太甚﹐不得不仰體慈懷﹐稍爲寬假耳。貞母於丙秋患病﹐延至酉春二月六日﹐遽爾長逝。兩老人一生血脈﹐惟貞一綫之存。六十年鏡花水月﹐情深半子﹐能不酸痛耶﹖庸原非己出﹐漠不關心﹐只知收卷家貲﹐良可哀恨。貞自遭此變﹐愈覺難堪﹐顆粒縷絲﹐均無所出。家務母親經理﹐歲入不敷。貞屢擬將無用捨宇典售﹐而護卹不捨﹐徒令風雨剝蝕﹐半成荒廢之區﹐近亦傾頹過半。幾處租息﹐又被負心人據爲已有﹐折變一空。僅畱敗屋數椽﹐聊蔽風雨﹔零磚碎瓦﹐大非當時景象。從前緩急可商之處﹐近皆裹足不前。遇有急需﹐不輕啟齒﹐正恐無濟﹐反惹笑談。所以馮郭處﹐絕迹多年。間承四妹霞姑等﹐投以錢物﹐時詢夫子近狀﹐情意頗眞。些小通融﹐尙可資助﹐亦恐久而漸衰﹐難保始終如一耳。顧其諄諄懷舊﹐思慕之忱﹐未可負之。節次囑帶瓶口扇套鞋襪諸物﹐盡爲負心人賺去﹐言之恨恨。貞邇來兩餐之外﹐些子不敢自由。嫁笥衣奩﹐陸續盡歸典閣﹔頻年己身補綴﹑蓮姐盤纏﹑丁郎膏火束﹑瓊女釵釧鞋腳﹐在在皆貞剜肉補瘡所辦也。至問安侍膳﹐未敢稍離﹔怡色柔聲﹐猶恐獲咎。卽飲食穿戴﹐亦須較前畱意。蓋儉則負慳吝之名﹐奢便有花銷之責﹔太素則云意存咀咒﹐稍妝則云冶容誨淫。非詬誶相加﹐則夏楚從事﹐求一日之免咎不可得。貞年逾三十﹐非復少時﹐對兒女家人﹐有何面目﹖白結縭以來﹐筆墨爲命﹐拈毫橫笛﹐唱隨幾近十年。一旦斷梗飄萍﹐往事不堪回首。年來羌管絕吹﹐屬和之章﹐亦屬勉彊從事。吟風弄月之句﹐斷不敢露於毫端。顧影自憐﹐可勝悲咽﹗蓮姐自辰夏摘花受逼之後﹐其志益堅﹐雨榻風欞﹐寒砧煙竈﹐與共甘苦。此貞今世之朝云﹐而爲夫子他年之桃葉也。髙魁﹑何酉兒輩﹐只知迎合上意﹐計飽私囊﹔素芝﹑碧蓮輩﹐鉤深索隱﹐播弄如簧﹐尢爲心腹之患。狂奴故態﹐又何足道﹗惟有委曲將就﹐飫以好言﹐博得一時淸靜而已。去歲四爺遣人自伊犁來﹐述夫子起居甚悉。並云每年若肯節省﹐尙可余積三四百金。幸負心人未將此語上聞﹐而貞初亦不之信也。夫子天資機警﹐賦性疏狂﹐未能一層才華﹐輒遭大難。一朝失足﹐萬念都灰﹐又有何心矜持名節﹖且棲身異域﹐舉目誰親﹖回首家山﹐剛腸應斷﹗則花晨月夕﹐燈也酒闌﹐擁妓消愁﹐呼盧排悶。或三生石畔﹐五百年前﹐遇解渴之文君﹐值多情之倩女﹐書生結習﹐諒亦未能免俗﹖貞聞之﹐方痛憫之不遑﹐又焉敢效妒婦口吻﹐引不近人情之語相勸勉耶﹖惟念夫子體素羸弱﹐性復過癡﹐彼若果以心傾君﹐亦何難情死﹖特患口餳齒蜜﹐腹刺腸冰﹐徒耗有用之精神﹐轉受無窮之魔障﹔私心遙揣﹐可惜可傷﹗況曲蘗迷心﹐能致疾病﹔ヅυ耽戲﹐更喪聲名。些小儻來之財﹐更何足計﹖貞酸鹹苦辣﹐色色備嘗﹔釜底餘生﹐尙知自愛﹔豈夫子有爲之體﹐而甘自頹唐﹐毫不念及﹐反待巾幗之規箴乎﹖來書云「三月適館春齋﹐六月仍回故地。」其中原委﹐未得其詳。風聞雙桂一端﹐傳言不確。然夫子旣與四爺爲骨肉﹐則相依邸捨﹐便可爲家﹔何必捨此他圖﹐別生枝節﹖此則貞所不能解者。丈夫處世﹐怨固不可深結﹐恩亦不宜多邀。未曾拜徳之前﹐先思圖報之地。四爺豪俠﹐中外頗有微名。但其癡意柔情﹐殆亦堪憐堪笑。自聞夫子與爲莫逆﹐貞卽向黃允升大叔及王六表嬸張小坡處﹐訪其爲人。大抵舉動不純﹐近於遊俠﹐顧能超拔夫子於苦海中﹐而噓拂之﹐將來酬報﹐貞心早爲之區劃矣。相隔萬餘里﹐又復忽西忽東﹐奉命不定﹔空致魚書﹐未瞻雁足﹔卽有欲寄諸物﹐恐蹈邢奴之中﹐落被負心人啖吞。微物幾何﹐反致空函不達也。去歲有查辦回籍之恩旨﹐惜乎未能波及。然此機緣﹐大有可望。十年難滿﹐我夫子斷非終老荒沙者。諸凡隨遇而安﹐兩地耐心靜守﹐鏡合珠還﹐我兩人寧終無團聚時耶﹖每念弱艸微塵﹐百年如夢﹐夢幻泡影﹐內典所云﹐貞於生死兩途久矣﹐思之爛熟。別來況味﹐不減楚囚﹔現在光陰﹐幾同羅剎。何難一揮慧劍﹐超入淸涼﹐無如緣孽如絲﹐牢牢縛定﹐不得不畱此軀殼﹐鬼渾排場﹐冀了一面之緣﹐不負數年之苦。是日白頭無恙﹐孺子成名。大事一肩﹐雙手交卸﹐貞心方爲安適。總之﹐夫子一日不回﹐此擔一日不容放下也。六弟自上江來﹐猝聞有回伊之便﹐掩扉挑燈﹐疾書密寄。淚痕在紙﹐神思遄飛。遙計書到開緘﹐當在黃梅時節。心與俱酸﹗附詩四章﹐聊以見意。信手拈來﹐亦是一幅血淚圖耳。言不盡意﹐伏惟珍攝。此上秋塘夫子幾席。戊戌十二月一日云貞再拜。

鶯花爛漫鬥芳菲﹐底事傷心淚暗揮﹖鏡裏漸凋雙鬢角﹐客中應減舊腰圍。百年幻夢身如寄﹐一綫餘生命亦微﹔彊笑恐違慈母意﹐竹笥偸典嫁時衣。

十五年華付水流﹐綠窗不復喚梳頭﹔殘脂剩粉ひ絲閣﹐碎墨零箋問字樓。千種淒涼千種恨﹐一分憔悴一分愁﹗儂親亦未終儂養﹐似此空花合罷休﹗

當時畫裏喚「眞眞」﹐豈料追隨若比鄰﹔每禱團圓禮繡佛﹐嘗占榮落祝花神。堪嗟失意飄零日﹐翻得關心屬望人﹔倩我憐才頻寄語﹐年來消瘦不關春﹗

早自甘心百不如﹐肩勞任怨敢欹﹖課兒夜半燒殘燭﹐奉母春寒剪嫩蔬。豈有餘間弄筆墨﹐偶因定省過庭除﹔萋斐休更縈懷抱﹐猶是堅貞待字初﹗

