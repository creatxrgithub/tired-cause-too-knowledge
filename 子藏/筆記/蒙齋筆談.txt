蒙齋筆談﹝宋﹞鄭景望撰

欽定四庫全書提要

《蒙齋筆談》二卷

舊本題宋鄭景望撰﹐商濬刻之《稗海》中﹐厲鶚《宋詩紀事》亦曰「景望﹐湘山人。生元丰元祐間。有《蒙齋筆談》」。今考其書﹐乃全錄葉夢得巖下放言之文﹐但刪其十分之三四﹐而顚倒其次序。濬蓋誤刻僞本。又考景望﹐乃永嘉鄭伯熊字﹐見於陳傅良《止齋集》中。其人登紹興十五年進士﹐累官太子侍讀宗正少卿﹐謚曰文肅。《宋詩紀事》旣載伯熊詩於四十七卷中﹐又據此書於三十七卷別出一鄭景望﹐亦殊疏舛也。

《蒙齋筆談》

說略二十二

雜記三十二

楊朴﹑魏野皆咸平景徳間隱士﹐朴居鄭州﹐野居陜﹐皆號能詩。朴性癖﹐常騎驢往來鄭圃。每欲作詩﹐卽伏艸中冥搜﹐或得句﹐則躍而出﹐遇之者無不驚。眞宗祀汾陰過鄭﹐召朴欲官之﹐問﹕「卿來有以詩送行者乎﹖」朴揣知帝意﹐謬云「無有﹐惟臣妻一篇。」使誦之曰「更休落魄貪杯酒﹐更莫猖狂愛作詩。今日捉將宮裏去﹐這回斷送老頭皮。」帝大笑。賜束帛﹐譴還山。野和易通俗﹐人樂從之遊﹐王魏公當國尢愛之﹐亦數相聞。天禧末﹐魏公屢求退不許﹐野寄以詩曰「人聞宰相惟三載。君在中書十四年。西祀東封俱已了﹐好來平地作神仙。」魏公亟袖以聞﹐遂得謝。朴死無子﹐而野有子閒﹐能襲父風﹐年八十餘﹐亦得長

生之術。司馬溫公﹐陜人﹐閒死﹐爲志其墓﹐故世知野者尢多﹐然皆一節之士。世競於進取者﹐不可時無此曹一二警勵之﹐與指嵩少爲仕途捷徑者異也。

余守許昌時﹐洛中方營西內門甚急。宋升以都轉運使主之﹐其屬有李實﹑韓溶二人最用事。宮室梁柱﹑闌檻﹑窗牖皆用灰布﹐期旣迫﹐竭洛陽內外豬羊牛骨不充用﹐韓溶建議掘漏澤園人骨以代﹐升欣然從之。一日﹐李實暴疾死﹐而還魂﹐具言冥官初追證以骨灰事﹐有數百人訟於庭﹐冥官問狀﹐實言「此非我﹐蓋韓溶。」忽有吏趨而出﹐有頃﹐復至﹐過實曰「果然﹐君當還﹐然宋都運亦不免。」旣白冥官而下﹐所抱文字﹐風動共紙﹐略有滅門二字。後三日﹐溶有三子連死﹐共妻哭之哀﹐又三日亦死﹐而溶亦死。升時巳人爲殿中監﹐未幾﹐傳升忽溺不止﹐經下數石而斃。人始信幽冥之事有不可誣者。是時﹐範徳孺卒才數月﹐其家語余﹕「近有人之鄆州﹐夜過野中﹐見有屋百許間﹐如官府﹐揭共榜曰西證獄。問其故﹐曰「此範龍圖治西內事也。」家亦有兆相符。會有屬吏往洛﹐余使覆其言於李實﹐亦然。甚哉﹗

禍福可不畏乎﹖

前史載李廣以殺降終不侯﹐廣何止不侯﹐蓋自不能免其身。於公以治獄有陰徳大其門閭。而責報於天如符契然。因果報應之說﹐何必待釋氏而後知也﹖世傳歐希範《五臟圖》﹐此慶曆間杜杞待制治廣南賊歐希範所作也。希範本書生﹐桀黠有智數﹐通曉文法。嘗爲攝官﹐乘元吳叛﹐西方有兵時﹐度王師必不能及﹐乃與黨蒙千嘯聚數千人﹐聲搖湖南。朝廷遣楊畋討之不得﹐乃以杞代。杞入境﹐卽僞爲招降之說﹐與之通好。希範猖獗久﹐亦幸苟免﹐遂從之﹐與千挾共酋領數十人皆至。杞大爲宴犒﹐醉之以酒﹐已乃執於坐上﹐翌日盡磔於市﹐且使皆剖腹﹐刳其腎腸。因使醫與畫人一一探索﹐繪以爲圖﹐用是遷待制帥慶州。未幾﹐若有所睹﹐一夕登圊﹐忽臥於圊中﹐家人急出之﹐口鼻皆流血﹐微言歐希範以拳擊我﹐後三日竟卒。杞有千略﹐亦知書﹐號能吏。歐陽永叔爲志其墓。

韓退之有木居士詩在衡州來陽縣鱉口寺。退之作此詩﹐疑自有意﹐其謂便有無窮求福人﹐蓋當時固巳屍祝之矣。至元丰初猶存﹐遠近祈禱祭祀未嘗輟。一日﹐邑中旱久不雨﹐縣令力禱不驗﹐怒伐而焚之﹐一邑爭救不聽。蘇子瞻在黃州聞而喜曰「木居士之誅固巳晚矣﹐乃間有此明眼人乎﹖過丹霞遠矣。」然邑人念之終不已﹐後復以木仿其像再刻之﹐歲仍以祀。或曰「寺規其祭享之餘﹐以故不能廢。」張蕓叟謫郴州﹐過見之﹐以詩題於壁曰「波穿水透本無奇﹐初見潮州刺史詩。當日老翁終不免﹐後來居士欲奚爲﹖山中雷雨誰宜主﹖水底蛟龍自不知。若使天年俱自遂﹐如今已復有孫枝。」相傳以爲口實。余聞蜀人言﹐陳子昂﹐閬州人。州人祠子昂﹐有陳拾遺廟﹐語訛爲十姨。不知何時遂更廟貌﹐爲婦人妝飾甚嚴﹐謂之十姨﹐有禱亦或驗。利之所在﹐苟僅得豚肩巵灑﹐子昂且屈爲婦人﹐勉應之不辭﹐新木居士亦何爲不可乎﹖聞者皆絕倒。

余居山間﹐默觀物變固多矣﹐取其灼然者。如蚯蚓爲百合﹐麥之壞爲蛾﹐則每見之﹐物理固不可盡解。業識流轉﹐要須有知﹐然後有所向。若蚯蚓爲百合﹐乃自有知爲無知﹐麥之爲蛾﹐乃自無知爲有知。蚯蚓在土中方其欲化時﹐蟠結如球﹐已有百合之狀。麥蛾一夕而變﹐紛然如飛塵。以佛氏論之﹐當須自其一意念眞精之極﹐因緣而有。卽其近者﹐雞之伏卵﹐固自出此念。雞伏鴨﹐乃如莊周所謂越雞伏鵠者﹐此何道哉﹖麥之爲蛾﹐蓋自蛾種而起﹐因以化麥﹐非麥之能爲蛾也。由是而言之。一念所生﹐無論善惡﹐自有必至者。后稷履人迹而生﹐啟自石出﹐此眞實語。《金光明經》記流水長者盡化池魚﹐皆得生天﹐更復何疑﹖但恐人信不及爾。

富鄭公少好道﹐自言吐納長生之術﹐信之甚篤﹐亦時爲燒煉丹竈事﹐而不以示人。余鎭福唐﹐嘗得其手書《還元火候訣》一篇於蔡君謨家。蓋至和間持其母服時﹐書以遺君謨者﹐方知其持養大槪。熙寧初﹐再罷相﹐守亳州﹐公已無意於世矣。圓照大本者住蘇州瑞光﹐方以其道震東南﹐賴州僧正顒世號顒華嚴者從之﹐得法以歸。鄭公聞而致之於毫﹐館於書室﹐親執弟子禮。一日旦起﹐公方聽事公堂﹐顒視室中有書櫃數十﹐其一扃譎甚嚴﹐問之左右﹐曰「公常手自啟閉﹐人不得與。」意必道家方術之言﹐亟使取火焚之﹐執事者爭不得。公適至﹐問狀﹐顒卽告之曰「吾先爲公去一大病矣。」公初亦色微變﹐若不樂者﹐已而意定﹐徐曰「乃無大虐戲乎﹖」卽不問﹐自是豁然遂有得。顒曰「此非我能爲﹐公當歸之吾師。」乃以書謁通圓照。故世言公得法大本。然公晚於道亦不盡廢。薨之夕﹐有大星隕於寢洛﹐人皆共見﹐此豈偶然哉﹖

世傳神仙呂洞賓名巖﹐洞賓其字也﹐唐呂渭之後。五代間﹐從鐘離權得道。權﹐漢人。邇者自本朝以來﹐與權更出沒人間。權不甚多﹐而洞賓蹤迹數見﹐好道者每以爲口實。余記童子時﹐見大父魏公﹐自湖外罷官還﹐道嶽州。客有言洞賓事者云「近歲常過城南一古寺﹐題二詩壁間而去。其一云﹕『朝遊嶽鄂暮蒼梧﹐袖有靑蛇膽气粗。三人嶽陽人不識﹐朗吟飛過洞庭湖。』其一云﹕『獨自行時獨自坐﹐無限時人不識我。惟有城南老樹精﹐分明知道神仙過。』說者云「寺有大古松﹐呂始至時。無能知者﹐有老人自松顚徐下致恭﹐故詩云然。先大父使余誦之。後得李觀所記洞賓事碑﹐與少所聞正同。靑蛇﹐世多言呂初由劍俠入﹐非是。此正道家以气煉劍者﹐自有成法。神仙事渺茫不可知﹐疑信者蓋相半。然是身本何物﹐固自有主之者﹐區區百骸亦何足言。棄之則爲佛﹐存之則爲仙﹐在去畱間爾。洞賓𨿽非余所得見﹐然世要必有此人也。

余少好藏三代秦漢間遺器﹐遭錢唐兵亂﹐盡亡之。後有遺余古銅鳩杖頭﹐色如碧玉﹐因以天臺藤杖爲幹植之﹐每置左右。今年所親章徽州在平江﹐有鬻銅酒器﹐其首爲牛﹐制作簡質﹐其間塗金﹐隱隱猶可見﹐意古之兕觥。會餘生朝章亟取爲余壽﹐余欣然戲之曰﹔「正患吾鳩杖無侶﹐造物豈以是假之耶﹖」二物常以自隨。往歲行山間﹐使童子操杖以從﹐殆以爲觀爾﹐未必眞須此物也。邇來足力漸覺微﹐陟降殆不可無。時坐石間﹐兒子輩環側﹐輒倚杖﹐使以觥酌酒而進﹐卽爲引滿﹐常亦自笑其癖。頃有嘲好古者﹐謬云「以市古物不計值﹐破家﹐無以食﹐遂爲丐﹐猶持所有。」顏子陋巷瓢號於人曰「孰有太公九府錢乞一文﹖」吾得無似之耶﹖

陶淵明所記《桃花源》﹐今鼎州桃花觀卽是其處。余𨿽不及至﹐數以問湖湘間人﹐頗能言其勝事云。自晉宋來﹐由此上升者六人。山十里間無雜禽﹐惟二鳥往來觀中﹐未嘗有增損﹐鳥新舊更易不可知。耆老相傳﹐自晉迄今如此。每有貴客來﹐鳥輒先號鳴庭間﹐人率以爲占。淵明言﹐劉子驥聞之﹐欲往﹐不果。子驥見《晉書隱逸傳》﹐卽劉驥之﹐子驥其字也。傳子驥采藥衡﹐深入忘反﹐見一澗水﹐南有二石囷﹐其一閉一開。開者﹐水深廣不可過。或說﹐其間皆仙靈方藥諸雜物。旣還﹐失道﹐從伐木人問徑﹐始能歸。後欲更往﹐終不復得﹐大類桃源事﹐伹不見其人爾。晉宋間如此異亦頗多﹐王烈石髓亦其一也。鎭江茅山﹐世以比桃源。余頃罷鎭建康時﹐往遊三日﹐按圖記問其故事﹐山中人一一指數﹐皆可名﹐然亦無甚奇勝處。而自漢以來傳之﹐宜不謬。華陽洞最知名﹐才爲裂石﹐闊不滿三四尺﹐其髙三尺﹐不可入﹐金壇福地在其下。道流云「近歲劉渾康嘗得入百餘步。」其言甚誇﹐無可考﹐不知何緣能進。韓退之未嘗過江﹐而詩有「煩君直人華陽洞﹐割取乖龍左耳來。」意當有爲﹐不止爲洞言也。

