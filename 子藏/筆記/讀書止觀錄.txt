

讀書止觀錄

﹝明﹞吳應箕輯

●卷一

子墨子南遊使衛關中﹐載書甚多﹐弦唐子見而怪之。墨子曰「昔周公旦朝讀書百篇﹐夕見七十士﹐故周公旦佐相天下﹐其修至於今。翟上無君上之事﹐下無耕農之難﹐吾安敢廢是﹖」讀書者當觀是。

寧越﹐中牟人。苦耕稼之勞﹐謂其友曰「何爲可以免此﹖」友曰「莫如學也。學﹐三十歲則可以達矣。」越曰「請以十五歲。人將休﹐我不敢休﹔人將臥﹐我不敢臥。」學十五歲而爲周威王之師。」讀書者當觀此。

梁邱據謂晏子曰「吾至死不及夫子矣。」晏子曰「嬰聞之﹕『爲者常成﹐行者常至。』嬰非有異於人也﹐常爲而不置﹐常行而不休而已。」吳生曰「所謂不在三更早﹐五更遲﹔只怕一日暴﹐十日寒。讀書者當觀此。

揚子云工賦﹐王君大習兵﹐桓譚欲從二子學。子云曰「能讀千賦則善賦。」君大曰「能觀千劍則曉劍。」諺曰「習伏眾神」﹐「巧者不過習者之門」。讀書者當觀此。

邴原少孤。數歲時﹐過書捨而泣。師曰「童子何泣」﹖原曰「凡得學者﹐有親也﹐一則願其不孤﹐一則羨其得學。中心傷感﹐故泣耳。」師惻然﹐曰「苟欲學﹐不須資也。」於是就業。長則博物洽聞﹐金玉其行。讀書者當觀此。

朱穆耽學﹐銳意講誦﹐或時不自知亡失衣冠﹐顚墜坑岸。其父以爲專愚﹐幾不知馬之幾足。髙鳳﹐字文通﹐家以農畝爲業。妻嘗之田﹐曝麥於庭﹐令鳳護雞。時天暴雨﹐鳳持竿誦經﹐不覺潦水流麥﹐妻還怪問﹐乃省。讀書省當觀此。

李永和杜門卻掃﹐絕迹下帷﹐棄產營書﹐手自刪削。每嘆曰「丈夫擁有書萬卷﹐何假南面百城﹖」吳生曰﹕棄產營書﹐是我輩常事。余嘗語朋友中一二有力者﹐謂君輩自不須棄產﹐但於他所用者﹐損彼就此足矣。若余欲營書﹐𨿽欲不棄產﹐得乎﹖故余嘗於小齋自述云「產爲叢書蕩﹐堂非寶繪名」﹐蓋實語也。又記餘甲寅歲從市中見舊籍數副﹐爾時囊無一文﹐因從賈人賒回﹐後於里人處貸數金償其價。一父老見而駭曰「書何爲哉﹖又去絕上好水田一畝矣。」至今思之一笑。讀書者當觀此。

魏武帝曰「老而好學﹐惟餘與袁伯業。」陳祕書瓚通九經百家﹐年逾九十﹐猶勤於筆研。讀書者當觀此。

王勰﹐字彥和﹐雅好文筆。旣無山水之適﹐又絕親知之遊。獨致尙文史﹐物務之暇﹐披覽不輟。傅茂遠泊然靜處﹐不妄交遊。袁司徒每經其戶﹐歡曰「經其戶﹐寂若無人﹐披其帷﹐其人斯在﹐豈非名賢﹖」讀書者當觀此。

漢祖敕太子曰「吾遭亂世﹐當秦禁書﹐自喜﹐謂讀書無益。洎踐祚以來﹐時方省書﹐乃使人知作者之意﹐追思昔所行多不是。」又敕云「吾未學書﹐今觀汝書﹐尙不如我。每上疏宜自書﹐勿使人也。」吳生曰﹕然則不讀書而欲行之是者﹐不可得矣﹔不自書而欲書之成者﹐不可得矣。況彼爲帝王﹐而此猶士庶乎﹗讀書者當觀是。

昭烈遺詔後主﹕「閒暇歷觀諸集及《六韜》﹑商﹑周書﹐益人意智。」宋太宗謂王顯﹕「卿典機務﹐能熟讀《軍戒》三篇﹐亦可免於面墻。」又日進《禦覽》三卷﹐宋琪以爲勞。帝曰「開卷有益﹐不爲勞。」吳生曰﹕至哉言也。今之不讀書者﹐每自諉於家務沓雜﹐容知事有逾於君相者乎﹖日禦萬幾﹐猶謂開卷有益﹐況號稱學士﹐而束書髙閣﹐自甘面墻﹐抑欲何也﹖余嘗謂讀書則無日不閒﹐不讀書則無日不忙﹐是讀書又卻事之第一法也。讀書者當觀此。

魏照求入事郭泰﹐供給灑掃。泰曰「當精義講書﹐何來相近﹖」照曰「經師易獲﹐人師難遭。」黃山谷語王子飛曰「讀書十年﹐不如一詣習主簿。」讀書者當觀此。

徐遵明詣田猛略受學﹐一年欲去。猛略謂曰「君少年從師﹐每不終業。」徐曰「吾今知眞師所在矣。」徐文遠從耆儒沈重質問﹐曰「先生所說﹐紙上語耳。若奧境有所未至也。」吳生曰﹕魏黃之論如彼﹐而二徐之論如此﹐亦各問其所得力者何如耳。讀書者當觀此。

支遁每標舉會宗﹐而不畱心象諭﹐解釋章句﹐或有所漏。文字之徒多以爲疑。謝安石聞而善之﹐曰「此九方臯之相馬也﹐略其玄黃﹐取其俊逸。」讀書者當觀此。

眞人告許翽曰「學道如穿井﹐井彌深﹐土彌難出。」讀書者當觀是。

楊雄與劉歆書曰「雄爲郎﹐自奏少不得學﹐而心好沈博絕麗之文﹐願不受三歲奉﹐冀自克就。有詔不守奉﹐令尙書賜筆墨錢六萬﹐觀書於石渠。後一歲作《繡補》《靈節》《龍骨》銘詩三章。成帝好之﹐遂得盡意。故天下上計孝廉及郡內衛卒會者﹐雄常把三寸弱翰﹐賫油素四尺﹐問其異語﹐歸卽以鉛摘次之於槧﹐二十七歲於今矣。」蘇秦﹑張儀傭書﹐遇聖人之文﹐無題記處﹐則以墨書掌內股裏﹐夜還﹐折竹寫之。讀書者當觀此。

葛洪貧無童僕﹐籬落不修﹐常披榛出門﹐排艸入室。屢遭火﹐典籍盡。乃負笈徒步﹐借書抄寫﹐賣薪買紙﹐燃火披覽。所寫皆反覆﹐人少能讀之。吳生曰﹕余亦不可謂有典籍﹐然常遭火矣﹐而勤苦無葛丹井之萬一﹐羞哉。又曰﹕讀書欲稱博洽﹐未有不如此而成者。且無論學問一道﹐卽如學書﹐猶是儒者一藝耳。鐘太傅坐臥書畫﹐衣被俱穿。歐陽率更見道旁碑﹐玩三日不去。懷素自謂擔笈杖錫﹐西遊上國﹐徧咨筆法於當代名公﹐而於殘簡斷碑臨摩殆徧。米元章見蔡攸帖﹐求易不得﹐至於據舷欲墜。李卓吾曰﹕如此好書﹐焉得不好﹖凡事皆然﹐靡不成者。讀書者當觀此。

顧歡貧﹐鄕中有學捨﹐無以受業。歡於捨壁後倚聽﹐無遺忘者。夕則燃松而讀﹐或燃糠自照。劉峻自課讀書﹐常燎麻炬﹐從夕達旦。時或昏睡﹐爇其鬢髮﹐乃覺復讀。聞有異書﹐必往祈借﹐崔慰祖謂之書淫。吳生曰﹕囊螢﹑映雪﹑刺股﹑鑿壁﹐古人貧而勤學﹐皆此類也。余所最旨者﹐王休泰貧而好學﹐嘗三日絕糧﹐執捲不輟。家人誚之曰「困窮如此﹐何不耕﹖」王徐答曰「我嘗目耕耳。」讀書者當觀此。

劉松作碑銘以示盧思道﹐思道多所不解﹐乃感激讀書﹐師邢子才。後爲文示松﹐松復不能解﹐乃歡曰「學之有益﹐豈徒然哉﹗」《齋書》曰「邪子才有書甚多﹐不甚校讎﹐嘗謂『誤書思之﹐更是一適。』妻弟李節謂劭﹕『思誤書﹐何由便得﹖』劭曰﹕『若思不能得﹐便不勞讀書。』」讀書者當觀此。

崔浩表太武言「臣稟性劣弱﹐力不及健婦人。惟是專心思書﹐忘寢與食﹐至夢與鬼爭議﹐遂得周公﹑孔子之要術﹐始知古人有虛有實﹐妄語者多﹐眞正者少。」讀書者當觀此。

李謐師孔璠﹐數年後﹐還就謐請業。門人語曰「靑成藍﹐藍謝靑。師何常﹐在明經。」讀書者當觀此。

任末年十四便勤學。或依林木之下﹐編茅爲庵﹐削荊爲筆。夜則映月望星﹐暗則燃蒿自照﹐觀書有會意﹐則題其衣裳及掌裏﹐以記其事﹐門徒說其勤學﹐更以淨衣易之。讀書者當觀此。

宋次道家書﹐皆校讎三五徧﹐世之藏書﹐以次道家善本。住在春明坊。昭陵時﹐士大夫喜讀書﹐多僦居其側﹐以便於借置故也。當時﹐春明宅子僦直比他處常髙一倍。讀書者當觀此。

劉道原就宋次道家觀書。宋日具酒饌爲主人禮﹐道原不受﹐閉閣抄書﹐旬日而畢。吳生曰﹕余亦欲就人觀書﹐柰無次道之主人。何哉﹖若杜預與子貺書曰「知洪頗欲念學﹐令同還。車致副書﹐可案錄受之﹐當別置一宅中﹐勿復以借人。」是杜預不借書於人矣。倪若水藏書甚多﹐列架不足﹐疊窗安置﹐不見天日﹐子弟值日看書。借書者﹐先投束脩羊。是倪若水自不令人借矣。故吾願藏書之家﹐爲孫尉﹐爲宋次道﹐無爲杜預﹐爲倪若水。讀書者當觀是。

柳氏《序訓》﹕「余家升平裏西堂﹐藏經﹑史﹑子﹑集﹐皆有三本。紙墨簽束華麗者鎭庫﹐一本隨行披閱﹐一本後生子弟爲業。」讀書者當觀此。

匡衡好學﹐邑有富民﹐其家多書。衡與之傭作﹐而不取直﹐曰「願借主人書讀之。」讀書者當觀是。

王充著《論衡》﹐中土未有傳者。蔡中郎至江東得之﹐嘆爲髙文。恆祕玩﹐以爲談助﹐及還北﹐諸公覺其談更遠﹐檢求帳中﹐果得《論衡》一部。其後﹐王朗爲會稽太守﹐又得其書﹐時人稱其才進。或曰「不見異人﹐當得異書。」問之﹐果得《論衡》之益﹐抱朴子曰「時人在蔡邕帳中﹐搜得《論衡》﹐捉數卷持去。邕丁寧之曰﹕『惟我與爾共之﹐勿廣也。』」吳生曰﹕戒人勿廣﹐邕見亦自不廣。然吾輩讀書﹐亦必有得力書如《論衡》﹐虛心如蔡中郎﹐而後可歷觀古昔。柳子厚得退之文﹐必以薇露浣指而後讀。歐陽公見蘇文曰「老夫當讓此人放出一頭地。」又謂其子棐曰「爾記三十年後﹐無稱我文者。」東坡於人一句之善﹐卽極口稱美不置﹐而於黃﹑秦﹑張﹑晁﹐又時時自謂不及。近世如蘇州徐武功﹐有向索文者﹐輒曰「子欲爲不朽計﹐當尋秀才吳寬。」王晉溪於陽明未謀面也﹐以其小像懸之中堂﹐焚香對坐﹐右手抱孫﹐左手執其奏疏﹐讀至關捩﹐卽擊節歡呼曰「生兒當如此輩奇男子﹗」唐荊川聞人一言一行之善﹐必親爲記錄﹔王鳳洲於後生輩詩文一句好者﹐亦贊賞不已﹐而於李於麟終身推轂無閒言。前輩謙虛服善如此﹐此政其識見大分明處﹐卽其學問長進處也。不然﹐抔飲之器﹐不再注焉則溢。毋論人有善而不知﹐卽知焉而獎藉之也﹐得乎﹖讀書者當觀此。

陶弘景讀書萬卷﹐一事不知﹐深以爲恥。吳生曰﹕貞白餌芝餐術﹐抗志雲霞﹐學士之習﹐宜所不屑爲﹐而不廢博洽如此﹐所謂「天下無不識字之神仙」也。讀書者當觀此。

張茂先雅愛書籍﹐身死之後﹐家無餘財﹐惟有文史﹐溢於幾篋。嘗徙居﹐載書三十乘。祕書摯虞﹐撰定官書﹐皆資華本﹐以取正也。天下奇祕世所罕有者﹐悉在華書﹐博物洽聞﹐世無比。讀書者當觀此。

孔臧與子琳書云「頃來聞爾諸友生﹐講肄書傳﹐孜孜晝夜﹐衎衎不怠﹐善矣。人之進退﹐惟聞其志﹐取必以漸﹐勤則得多。山澗至柔﹐石爲之穿﹔蠍虫至弱﹐木爲之敝。豈非漸之致乎﹖」讀書者當觀此。

沈約每見王筠文﹐嗟咨謂曰「昔蔡伯喈見王仲宣稱曰﹕『王公之孫﹐吾家書籍﹐悉當相與。』僕𨿽不敏﹐請附斯言。自謝諸賢零落﹐平生意好殆絕﹐不謂疲暮復逢於君。」讀書者當觀此。

曹曾積石爲倉以藏書﹐世名「曹氏書倉」。任昉博學﹐家𨿽貧﹐聚書至萬餘卷﹐率多異本。卒後﹐武帝使學士賀縱共沈約勘其書目﹐官無者就昉家取之。吳生曰「余亦不欲爲曹氏之石倉﹐得任家之異本﹐但令好讀之志不衰﹐可讀之書不匱﹐足矣。」又曰「任惟貧而聚書﹐則今之貧而無學者﹐不得借口矣。」讀書者當觀此。

袁峻家貧﹐無書﹐每從人假借﹐必皆抄焉。自課﹐日五十紙﹐紙數不登則不止。柳仲郢退公布捲﹐不捨晝夜。九經三史﹐一抄﹐魏晉南北史﹐再抄。手書分門三十卷﹐號「柳氏自備」。小楷精謹﹐無一字肆筆。衡陽王鈞手自細書五經置巾箱中﹐以備遺忘。賀玠曰「殿下家富墳索﹐何復須此﹖」答曰「巾箱中有五經﹐於檢閱旣易﹐且一更手抄﹐則永不忘。」晁無咎言東坡少時﹐手抄經史﹐皆一通。每一書成﹐則變一體﹐卒之學成。吳生曰﹕此皆讀書不廢抄者也。余亦嘗謂手抄有三益﹕先經抄一徧﹐於記誦亦易﹐益一也﹔可以校書之訛誤﹐收己之放心﹐益二也﹔常抄﹐則手法亦熟﹐卽以當學字﹐益三也。今時讀書﹐有力者必雇倩傭史﹐其或不得已而抄﹐又潦艸成行﹐而其貧者﹐又直諉於無書可抄。手抄之益﹐今之不解也久矣。讀書者當觀此。

侯道華好子﹑史﹐手不釋卷。嘗曰「天上無愚懵仙人。」讀書者當觀此。

葉廷珪云「余幼嗜書﹐自肄業郡庠﹐牽絲入仕﹐四十餘年未嘗釋卷。食以飴口﹐怠以爲枕。士大夫家有異常﹐無不借﹐借無不讀﹐讀無不終篇而後止。嘗恨無貲不能盡傳寫﹐間作數十大冊﹐擇其可用者手抄之﹐名曰《海錄》。」讀書者當觀此。

吳枋曰「陸務觀言﹐司馬溫公聞新事卽錄於冊﹐且記所言之人。近鄱陽董艸庭檢閱亦然。枋不免效顰﹐凡耳之所聞﹐目之所見﹐口之所誦﹐心之所得﹐隨手抄記﹐且曰﹕《野乘》。讀書者當觀此。

司馬溫公獨樂園文史萬餘卷﹐晨夕披閱﹐𨿽數十年﹐皆新如未手觸者。每歲以上伏及重陽日﹐視天气晴明﹐設几案於當日所﹐側羣書其上﹐以暴其腦。所以年月𨿽深﹐終不損動。至啟捲﹐先視几案淨潔﹐籍以茵褥﹐然後敢啟。或欲行﹐卽承以方版﹐非惟免手汗漬及﹐亦恐觸動其腦。每竟一版﹐卽側右手大指面襯其沿﹐而復以次指面撚而挾過。又嘗撰《資治通鑑》﹐卷數繁漫﹐顚倒塗抹﹐率無一字及艸﹐其精謹如此。吳生曰﹕此所以爲溫公也。讀書者當觀此。

周續之詣範寧﹐受業數年。誦五經﹑五緯﹐號曰「十經」。徐廣年過八十﹐猶歲讀五經一徧。蕭徳言每開五經﹐必束帶畬濯﹐危坐對之。孔藏乞爲太常﹐專修經學。李固與弟書曰「昔嚴夫子有言﹐經有五﹐涉其四﹔州有九﹐遊其八。欲類此子矣。」吳生曰﹕此皆讀五經者也。今世士子﹐專事訓詁﹐一經猶不能精﹐況五經耶﹖間有一二博涉者﹐又皆趨史而遺經﹐是失學問之源而昧文字之祖也﹐惜哉。讀書者當觀是。

劉捷卿續《詩》《書》《禮》《樂》《春秋》五說﹐旣成﹐語人曰﹔「天下滔滔﹐知我者希。」終不以示人。吳生曰﹕亦不必然。何如今之刻詩文者哉﹗讀書者當觀此。

全子棲爲文則入自課庵﹐一文必三艸。十年後﹐悟其淺近﹐盡付於火﹐生平凡三焚文集。吳生曰﹕近時王遵巖亦然。然則脫手而卽自謂妙者﹐必其不妙者也。所謂學無窮時﹐文無盡境。讀書者當觀此。

薛道衡每構文﹐必隱坐空齋﹐蹋壁而臥﹐聞戶外有人便怒。吳生曰﹕古時天才﹐如相如﹑左思﹑王充﹑王勃輩﹐何人不然。所謂「居不深者﹐思不遠」﹐又曰「疾行無善步」﹐是也。余常主是說而人不信﹐不知如阮嗣宗﹑李太白﹑楊大年者﹐別是一種天才﹐豈容近人學步﹗讀書者當觀此。

董謁好異書﹐見輒題掌﹐還家﹐以片籜寫之。舌黑掌爛﹐人謂謁掌錄而舌學。讀書者當觀此。

虞集常自謂曰「執筆惟憑於手熟﹐爲文每事於口占。」讀書者當觀此。

●卷二

荀子曰「君子學不可以已。靑﹐出於藍而勝於藍。冰﹐水爲之﹐而寒於水……。故木受繩則直﹐金就礪則利。君子博學﹐而日三省乎己﹐則知明而行無過失矣。故不登髙山﹐不知天之髙也﹔不臨深溪﹐不知地之厚也﹔不聞先王之遺言﹐不知學問之大也。」讀書者當觀此。

荀子曰「好書者眾矣﹐而倉頡獨傳者﹐一也﹔好稼者眾矣﹐而後稷獨傳者﹐一也﹔好樂者眾矣﹐而夔獨得傳者﹐一也﹔好義者眾矣﹐而舜獨傳者﹐一也。倕作弓﹐浮游作夭﹐而羿精於射﹔奚仲作車﹐乘杜作乘馬﹐而造父精於禦。自古及今﹐未嘗有兩而精者也。」然則讀書者﹐亦惟一而已。又曰「士學問不厭﹐好士不倦﹐是天府也。」又曰「少兒不學﹐長無能也。故君子少思﹐長則學。」讀書者當觀是。

桓公讀書於堂上﹐輪扁斫輪於堂下﹐釋椎鑿而上﹐問桓公曰「敢問公之所讀者﹐何言也﹖」公曰「聖人之言也。」曰「聖人在乎﹖」公曰「已死矣。」曰「然則君之所讀者﹐古人之糟魄已矣。」桓公曰「寡人讀書﹐輪人安得議乎﹖」輪扁曰「臣也﹐以臣之事觀之﹐斫輪﹐徐﹐則甘而不固﹔疾﹐則苦而不入。不徐不疾﹐得之於手而應於心﹐口不能言﹐有數存焉於其間。臣不能以諭臣之子﹐臣之子亦不能受於臣﹐是以行年七十而老斫輪。古之人與其不可傳也﹐死矣。然則君所讀者﹐古人之糟魄已矣。」讀書者當觀此。

《龍山廣錄》曰「聖賢之學﹐非造次可成﹐須在積累。積累之要﹐惟專與勤。屏絕嗜好﹐行之弗倦﹐然後擴而充之﹐可盡天下之妙。」《白雲實錄》云「余披閱經史﹐不啻數百過目。其簡編敝故極矣﹐然每開卷必有新獲之意。余以是思之﹐學不負人如此。」讀書者當觀是。

揚子曰「務學不如求師。師者﹐人之模範也。模不模﹐範不範﹐爲害不少矣。一哄之市﹐不勝異意焉﹔一卷之書﹐不勝異說焉。一哄之市﹐必立之平﹔一卷之書﹐必立之師。」又曰「學以治之﹐思以精之﹐朋友以磨之﹐名譽以崇之﹐不倦以終之。」讀書者當觀此。

揚子曰「觀書者﹐璧諸觀山及水。升東嶽而知眾山之峛崺也﹐況介丘乎﹔浮滄海而知江河之惡沱也﹐況枯澤乎。捨舟航而濟乎瀆者﹐末矣﹔捨五經而濟乎道者﹐末矣。棄常珍而嗜異饌者﹐惡睹其識味也﹖委大聖而好諸子者﹐惡睹其識道也﹖」又曰「百川學海而至於海﹐丘陵學山而不至於山﹐是以惡夫畫也。」讀書者當觀此。

文中子曰「學者﹐博誦云乎哉﹖必也貫乎道﹔文者﹐苟作云乎哉﹖必也濟乎義。」讀書者當觀是。

抱朴子曰「周公上聖﹐而日讀百篇﹔仲尼天縱﹐而韋編三絕﹔墨翟大賢﹐載文盈車﹔仲舒命世﹐不窺園門。倪寬帶經以耘鋤﹐路生截蒲以寫書﹐黃霸抱桎梏以受業﹐寧子勤夙夜以倍功﹐故能究覽道奧﹐窮則微言。」又曰「披六經﹐玩百世﹐然後覺面墻之至困也。夫不學而求知﹐猶願魚而無网﹐心𨿽勤而無獲矣。」劉子曰「吳簳質勁﹐非筈羽不美﹔越劍性利﹐非淬礪不銛﹔人性儇惠﹐非積學不成。仲尼臨沒﹐手不釋卷。仲舒垂卒﹐口不輟誦。以聖賢之性猶好學不倦﹐矧庸人而可怠哉﹗」讀書者當觀此。

長樂子曰「養子如芝蘭﹐旣積學以培植之﹐又積善以滋潤之。」又曰「人生至樂﹐莫如讀書﹔至要﹐莫如教子。」楊誠齋曰「衣短褐﹐煮野蔬﹐讀書之聲滿天地﹐則貧賤之未如不富貴也。」讀書者當觀此。

傅玄曰「人之學如渴而飲河海﹐小飲則小盈﹐大飲則大盈。」讀書者當觀此。

魏文帝曰「文章經國之大業﹑不朽之盛事。年壽有時而盡﹐榮樂止乎其身。二者必至之常期﹐未若文章之無窮。是以古之作者﹐寄身於翰墨﹐見意於篇籍﹐故西伯幽而作《易》﹐周旦顯而制《禮》。不以隱約而弗務﹐不以康樂而加思。夫然則古人賤尺璧而重寸陰﹐懼乎時之過已。」讀書者當觀此。

祖士言深好奕棋。王處叔謂之曰「古人遭時﹐則以功達其道﹔不遇﹐則以言達其才﹐故否泰不窮也。今天下傾覆﹐舊事蕩滅﹐君少長王都﹐何不記述﹐使有裁成。昔應仲遠作《風俗通》﹐崔子眞作《政論》﹐蔡伯喈作《勤學篇》﹐史遊作《急就章》﹐便爲沒而不朽。當其同時﹐人豈少哉﹐而皆無聞﹐由無述作也﹐故君子疾沒世而不稱。」讀書者當觀此。

孝武將講《孝經》﹐謝公兄弟私庭講習。車武子難苦問謝﹐謂袁羊曰「不問則徳音有遺﹐多問則重勞二謝。」袁曰「何嘗見明鏡疲於屢照﹐淸流憚於惠風。」讀書者當觀是。

靖節云「少學琴書﹐偶愛閒靜﹐開卷有得﹐便欣然忘食。」讀書者當觀是。

韓昌黎謂﹕「業精於勤﹐荒於嬉﹐行成於思﹐毀於隨。」「諸生業患不能精﹐無患有司之不明﹔行患不能成﹐無患有司之不公。」又曰﹕得失固有天命﹐不在趨時。而偃仰一室﹐嘯歌古人﹐「不有得於今﹐必有得於古﹐不有得於身﹐必有得於後。」讀書者當觀此。

「先生口不絕吟於六藝之文﹐手不停披於百家之編﹐紀事必提其要﹐纂言必鉤其玄。貪多務得﹐細大不捐﹐焚膏油以繼晷﹐恆兀兀以窮年。」又曰「讀書以爲學﹐纘言以爲文﹐非以誇多而斗靡也。蓋學所以爲道﹐文所以爲理耳。」讀書者當觀此。

王梅溪曰「明窗淨幾﹐前經後史﹐整冠肅容﹐端拜聖賢於千古﹔暝目攘臂﹐訶斥姦諛於已死者﹐此吾之友於書者也。」讀書者當觀此。

東坡《藏書記》有云「自秦漢以來﹐作者益眾﹐紙與字畫日趨於簡便﹐而書益多﹐世莫不有。然學者日以苟簡﹐何哉﹖余猶及見老儒先生﹐自言其少時欲求《史記》《漢書》而不可得。幸而得之﹐皆手自書﹐日夜誦讀﹐惟恐不及。近歲市人轉相摹刻諸子百家之書﹐日傳萬紙。學者之於書﹐多且易致如此﹐其文詞學術﹐當倍蓰前人。而後生科舉之士﹐皆束書不觀﹐遊談無根﹐此又何也。」吳生曰﹕無書而求書﹐有書而不觀﹐此學士通病。有志讀書者﹐當多書之世﹐讀東坡之言﹐其不爲之激發者﹐非人矣。讀書者當觀此。

東坡《海上與友人書》曰「到此抄得《漢書》一部﹐若再抄得《唐書》﹐便是貧兒暴富。」黎子云「海外絕無書﹐吾家止有柳文﹐東坡至海日﹐遂偃以研看。」吳生曰﹕當流離顚沛之際﹐其嗜書如此﹐而且不廢抄借﹐況吾輩髙居擁捲日耶﹗讀書者當觀此。

柳子厚曰「吾爲文章﹐未嘗敢以輕心掉之﹐懼其剽而不畱也﹔未嘗敢以怠心易之﹐懼其弛而不嚴也﹔未嘗敢以昏气出之﹐懼其昧沒而雜也﹔未嘗敢以矜气作之﹐懼其偃蹇而驕也。抑之欲其奧﹐揚之欲其明﹐疏之欲其通﹐廉之欲其節﹐激而發之欲其淸﹐固而存之欲其重。此吾所以羽翼夫道也。」讀書者當觀此。

蘇公曰「孔子曰﹕『言之不文﹐行之不遠。』又曰﹕『辭達而已矣。』夫言止於達意﹐卽疑若不文﹐是大不然。求物之妙﹐如系風捕影﹐能使是物了然於心者﹐蓋千萬人而不一遇也﹐而況能使了然於口與手乎﹖是之謂詞達。詞至於能達﹐則文不可勝用矣。」又云「意盡而言止者﹐天下之至言也﹐然言止而意不盡﹐尢爲極致。」範蔚宗云「情致所致﹐故當以意爲主﹐以文傳意。以意爲主﹐則其旨必達﹔以文傳意﹐則其辭不流。」讀書者當觀此。

黃魯直曰「古之學道者﹐深探其本﹐以無諍三昧治之。所以萬事隨緣﹐是安樂法。讀書萬卷﹐談道如懸河﹐而不知此﹐所謂書肆說鈴耳。」揚子曰「好書而不要諸仲尼﹐書肆也﹔好說而不要諸仲尼﹐說鈴也。」讀書者當觀此。

東坡送安詩曰「故書不厭百回讀﹐熟讀深思子自知。」《荀子》﹕「誦數以貫之﹐思索以通之。」朱子曰「誦數﹐卽今人讀書徧數也。」古人讀書﹐精勤如此。讀書者當觀是。

秦少章曰「蘇公嘗言﹕觀書﹐夜常以三鼓爲率﹐𨿽大醉後﹐亦必披展﹐至倦乃寢。其每有賦詠及著撰﹐所用故實﹐𨿽目前爛熟事﹐必令秦與叔黨諸人檢視而後出。」讀書者當觀此。

有問蘇公曰「公之博洽可學乎﹖」曰「可。吾讀《漢書》﹐蓋數過而始盡之。如治道﹑人物﹑地理﹑官制﹑兵法﹑貨財之類﹐每一過﹐專求一事﹐不待數過而事事精核矣。」讀書者當觀此。

山谷云「古之能文章者﹐眞能陶冶萬物。𨿽取古人之陳言入於翰墨﹐如靈丹一粒﹐點鐵成金也。」讀書者當觀此。

山谷云「每相聚﹐輒讀數葉《前漢書》﹐甚佳。人胸中久不用古人澆灌之﹐則俗塵生其間﹐照鏡覺面貌可憎﹐語言亦無味也。」米元章云「三日不讀書﹐便覺思澀。」殷中軍云「三日不讀《道徳經》﹐便覺舌本間彊。」古人固未嘗片時廢書也。讀書者當觀此。

東坡在儋耳﹐語作文之法曰「儋州𨿽數百家之聚﹐州人之所須﹐取之而各足。然不可徒得也﹐必有一物以攝之﹐然後爲己用﹐所謂一物者﹐錢是也。作文亦然。天下之事﹐散在經﹑傳﹑子﹑史中﹐不可徒得﹐必得一物以攝之﹐然後爲己用﹐所謂一物者﹐意是也。不得錢﹐不可以取物﹔不得意﹐不可以用事。此作文之要也。」讀書者當觀此。

韓文公曰「愈少鄙鈍﹐於時事都不通曉﹐性好文學﹐因困厄悲愁﹐無所告語﹐遂得窮究於經﹑傳﹑史記﹑百家之說﹐沈潛乎句讀﹐礱磨乎事業﹐而奮發乎文章。凡自唐﹑虞以來﹐簡編所存﹐大之爲河漢﹐髙之爲山嶽﹐明之爲日月﹐幽之爲鬼神﹐纖之爲珠璣華實﹐變之爲雷霆風雨﹐奇辭奧旨﹐靡不通達。」讀書者當觀此。

歐陽公曰「閒居平日﹐以養思慮﹐故曰齋。每遇體之不康﹐則取六經﹑百氏﹐若古人之文章﹐誦之。愛其深博閒雅﹐雄富偉麗之說﹐則必茫乎以思﹐暢乎以平﹐釋然不知疾之在體。」讀書者當觀此。

歐陽文忠云「文之爲言﹐難工而可喜﹐易悅而自足﹐世之學者﹐往往溺之。一有工焉﹐則曰﹕吾學足矣。甚者至棄百事不關於心﹐曰﹕吾文士也﹐職於文而已。此其所以至之鮮也。昔孔子老而歸魯﹐六經之作﹐數年之傾耳。然讀《易》者無如《春秋》﹐讀《書》者無如《詩》﹐何其用功少而至於至也﹖聖人之文𨿽不可及﹐然大抵道勝者﹐文不難而自至也。」讀書者當觀此。

子瞻謂景文曰「某生平無快意事﹐惟作文章﹐意之所到﹐則筆力曲折﹐無不盡意﹐自謂世間樂事無復逾此。」吳生曰﹕以此爲樂﹐則筆力曲折﹐安得不如意也。讀書者當觀此。

司馬溫公云「道如山也﹐愈升而愈髙﹔如路也﹐愈行而愈遠。學者亦盡其力而止耳。」讀書者當觀此。

《九峯集》云「聖賢之學﹐固非一日之具﹐日不足﹐繼之以夜﹐積之歲月﹐自然可成。故曰﹕『學以聚之﹐問以辧之。』斯言學非問辧﹐無以發明。今學者所至罕有發一言問辧於人者﹐不知將何以裨助性也﹐成日新之益乎﹖」又曰「玉不琢不成器﹐人不學不知道。今之所以知古﹐後之所以知先﹐善者可以爲法﹐惡者可以爲戒。歷觀前輩立身揚名於當世者﹐未有不由學問而成。」讀書者當觀此。

《贅龐集》﹕「靈源好閱經史﹐食息未嘗稍憩﹐僅能背諷乃止﹐晦堂因呵之。靈源曰﹕嘗聞用力多者﹐收功自遠。故黃太史魯直云﹕淸兄好學﹐如饑渴之嗜飲食﹐視利養紛華若惡臭。蓋其誠心自然﹐非故爾也。」讀書者當觀此。

秦淮海云「余少時讀書﹐一見輒能通﹐暗疏之﹐亦不甚失。然負此自放﹐喜從滑稽飲酒者遊﹐把卷無幾﹐故𨿽有彊記之力﹐而常廢於不勤。比年來﹐頗憤自懲艾﹐而聰明已耗﹐不如昔之十一二﹐每閱一事﹐必尋數次﹐掩卷茫然﹐𨿽勤而善忘。嗟夫﹐敗慧業者﹐當此二物也。」吳生曰﹕若旣無彊記之力而又不勤﹐是自與讀書絕緣矣。𨿽然﹐敏者與天﹐勤奮與人。余每見朋友中有下目成誦者﹐究竟反一無所得﹐亦有終日矻矻﹐才能數行者﹐而到底稱爲學人。所謂愚者得之﹐明者失之﹔勤者得之﹐惰者失之也。諺云「將勤補拙」﹐又云「聰明反被聰明誤」﹐皆至切當語。然余又嘗謂不勤者﹐必非眞敏者也。天下惟大聰明人﹐自然知學問之益。或曰「敏而好學﹐夫子亦自稱難矣。」餘夏以其言爲然。讀書者當觀此。

孫莘老請益於歐陽公。公曰「此無他﹐惟勤讀書﹐多爲之﹐自工。世人患作文字少﹐又懶讀書﹐每一書出﹐必求過人﹐如此﹐少有至者。疵病不必待人指摘﹐多作﹐自見之。」讀書者當觀此。

山谷誡子弟云「吉蠲筆墨﹐如澡身浴徳﹐指拭幾硯﹐如攺過遷善﹐敗筆浣墨﹐曠弟子職。書幾書硯﹐自點其面。惟弟惟子﹐臨深戰戰。」讀書者當觀此。

山谷云「子弟諸病皆可醫﹐惟俗不可醫。」眉公曰「醫俗獨有書耳。」吳生曰﹕俗子弟﹐人皆知惡之。醫俗之藥﹐人則不知好也。故吾願有子弟者﹐未俗﹐當無使卽於俗﹔旣俗﹐當無令終於俗。然求不俗子弟於俗父兄之家﹐是亦不可多得﹐則醫俗之書﹐吾又願人人自備也。讀書者當觀此。

朱晦翁曰「病中抽幾卷《通鑑》看﹐值難置處﹐不覺骨寒發聳﹐心膽欲墮地。向來只作文字看﹐全不自覺﹐直枉了讀他古人書也。」讀書者當觀此。

李昭玘云「一傳未終﹐恍已迷其姓字﹐片文屢過﹐幾不辧其偏傍。」吳生曰﹕此《升庵集》所引﹐目學之病﹐可謂極透切矣。讀書者當觀此。

陸遊《上辛給事書》云「前輩以文知人﹐非必苦心致力之辭也﹐殘章斷簡﹐慣譏戲笑﹐皆足知之﹐甚至於郵傳之題﹐親戚之書﹐倉卒間之符檄﹑書判﹐皆可洞其心術﹑才能與生平窮達壽夭﹐如對枰而指黑白﹐不俟思索而得也。故善觀晁錯者﹐不必待東市之誅﹔善觀平津侯者﹐不必待淮南之謀。」讀書者當觀是。

●卷三

劉定之嘗稱劉實喜著書﹐尢用意於《春秋》。中夜有得蹴童子燃燈﹐起書之﹐如獲至寶。讀書者當觀此。

呂文懿好著書。嘗考一事不獲﹐不懌者累昕夕。一旦考得之﹐謂門人曰「進我二階﹐殊不若得此可喜。」周文安嘗著《經書辧疑錄》﹐每曰「吾爲此錄﹐發經書之蘊﹐正先儒之失﹐破千載之疑﹐𨿽三公之尊﹐黃閣之榮﹐不與易也。」讀書者當觀此。

楊溥在獄中十年﹐家人供食久﹐數絕糧﹐又上命叵測﹐日與死鄰﹐愈勵志讀書不輟。同難者止之曰「事已如此﹐讀書何爲﹖」答曰「朝聞道﹐夕死可矣。」吳生曰﹕古人著書讀書﹐每發憤於窮苦患難之際﹐今人平時先自廢棄﹐況患難時乎﹗若必待患難來而發憤﹐此其所以終身廢棄也﹐此其所以終世偸生也。朝聞夕死﹐吾深有慕於楊公。讀書者當觀是。

徐武功入翰林﹐不專詩文﹐凡軍旅﹑行役﹑水利之類﹐無不講求。或曰「公職在文事﹐事此何爲﹖」徐曰「此孰非儒者事﹖使朝廷一日有事用我﹐𨿽欲學﹐無能及矣。」吳生曰﹕卒成其言﹐有以哉。讀書者當觀是。

孫榮僖公交初任南駕部。每日散衙後﹐僚輩各歸私第﹐或出訪客。公獨退處一室﹐默坐觀書。或以爲言﹐公曰「對聖賢語﹐不猶愈於對賓客﹑妻妾乎﹗」讀書者當觀是。

曹月川日事著述﹐座下足著兩磚處皆穿。讀書者當觀是。

雷尙書禮無書不讀﹐鄭端簡曉尢畱心國朝典章。世稱﹕「古和知古﹐淡泉知今。」吳生曰﹕皆不可廢者也。讀書者當觀是。

王端毅語人曰「吾兒二十三中舉﹐吾不欲其卽仕﹐且令靜覽羣書﹐閒閱世務﹐冀他日得實用耳。」王虎谷云「王晉溪才識𨿽優﹐亦原學力﹐觀其施諸經濟﹐無一不由平日講履之素。」吳生曰﹕操數寸之柔管﹐泥紙上之陳言﹐豈可謂之學問﹐豈可謂之文章﹗觀二公之言﹐而思過半矣。讀書者當觀是。

曹鼐中會試乙榜﹐不受教職﹐願得繁劇一職自效。攺泰和典史。公暇﹐輒進學不倦﹐復修舉之業。其尹誚之曰「可作狀元。」曹曰「不如是不休。」吳生曰﹕所謂有志者事竟成也。讀書者當觀此。

宋金華同孫愼被執﹐孫曰「讀書萬卷﹐乃有今日﹗」公曰「爲我讀書少﹐未知明哲保身之理﹐讀書何罪﹗」吳生曰﹕到死猶恨讀書少﹐方是眞讀書者﹐方是善讀書者。讀書者當觀此。

汪道昆牙簽滿架﹐客睥睨久之。公曰「無苦其多﹐聊備檢證。人生所用書﹐只須熟數種足矣。」吳生曰﹕此讀書第一訣也。讀書者當觀是。

鄒智居龍泉庵﹐貧無繼晷之給﹐掃樹葉蓄之﹐焚以照讀書﹐達旦。如是者三年﹐遂成大儒。讀書者當觀此。

薛文淸云「讀書體貼到自己身上﹐方有味。不然﹐𨿽讀盡古今天下之書﹐無益也。讀前句如無後句﹐讀此書如無他書﹐心乃有入。口念書而心他馳﹐難乎有得矣。」又云「讀書必專精不二﹐方見義理﹐若以鴻鵠之心讀書﹐必不能造乎精微。」讀書者當觀此。

劉靑田曰「學必潛心﹐然後可以有得。藝能時習﹐然後不爲徒勞。」薛文淸曰「吾人開卷﹐卽有與聖賢不相似處﹐可不勉乎﹖」讀書者當觀此。

方遜志曰「無學之人﹐謂學爲可後。苟爲不學﹐便流爲禽獸矣。夫學﹐可以爲聖賢﹐侔天地。而不學﹐至不免於禽獸同歸矣。烏可不擇所之乎﹖」讀書者當觀是。

薛敬軒曰「讀書原無他法﹐只是知一字﹐行一字﹐知一句﹐行一句。」讀書者當觀是。

茅鹿門曰「僕幸先人所遺宅一區﹐近水田數頃﹐買書數千卷﹐篋貯其中﹐甚可饒吾歲時賓客伏臘之費﹐而與諸弟子誦說爲樂。」吳生曰﹕美宅良田﹐人盡不少﹐置書樂客﹐吾未一見矣。讀書者當觀此。

汪南明曰「人子亦惟其親用命耳。親命之學則力學﹐親命之田則力田。藉令廢詩書棄稼穡﹐𨿽日侍親側﹐何以中親之歡﹖」讀書者當觀是。

宋文憲曰「後世之書﹐百倍於古﹐而立徳造行﹐反或不如。豈非心散於博聞﹐技貪乎廣蓄而未能一乎﹖」吳生曰﹕吾謂直是未嘗讀耳。安見立徳造行不自博聞廣蓄中出耶﹖《易》曰「君子多識前言往行﹐以蓄其徳。」聖人豈欺我哉﹖讀書者當觀是。

薛文淸曰「萬金之富﹐不以易吾一日讀書之樂。」讀書者當觀是。

唐荊川曰「宇宙間有一二事﹐人人見慣﹐而絕可笑者﹕屠沽細人﹐衣食稍足﹐死後必有一篇墓志﹔達官貴公﹐稍有名目﹐死後必有一部詩文。此等文字﹐人藏家蓄者﹐盡舉祖龍手段作用一番﹐則南山煤炭竹木﹐當盡減價矣。」吳生曰﹕此達官貴公詩文﹐原爲屠沽細人而作﹐故多也。吾輩有志爲不朽事者﹐此論不可不知。揚子云不載富人﹐蘇子瞻不爲墓志﹐故成其二家之文也。然則昔人所謂省得數篇便好﹐此言不爲無見。讀書者當觀是。

李崆峒作詩﹐一句不工﹐卽棄而不錄﹐何大復深惜之。李答﹕「是自家物﹐終久還來。」吳生曰﹕北地學杜﹐此眞學杜者也。杜老謂「語不驚人死不休」﹐李得之矣。王元美亦言﹐宗臣有覆杯盂嚙之裂﹐歸而淫思﹐竟日夕嘔血。夫不思而得者﹐未之有也。看書作文﹐何事不然。獨詩也哉﹗讀書者當觀是。

弇洲自謂﹕自今而後﹐擬以純灰三斛﹐細滌其腸﹐取《六經》《孟子》《老》《莊》《列》《荀》《左傳》《國語》《戰國策》《韓非子》《離騷》《呂氏春秋》《淮南子》《史記》《漢書》﹐西京以還﹐至六朝﹐及韓柳﹐便須銓擇佳者﹐熟讀涵味﹐令其漸漬汪洋。遇有操觚﹐一師心匠﹐气從意暢﹐神與境合﹐分途策遇﹐默受指揮。臺閣山林﹐絕迹大漠﹐豈不快哉﹗讀書者當觀此。

弇洲云「善爲文者﹐因事以出奇。江河之行﹐順下而已﹐至其觸山赴谷﹐風搏物擊﹐然後盡天下之變。」讀書者當觀此。

王龍谿曰「讀書譬如食味﹐得其精華而汰其滓穢﹐始能養生。若積而不化﹐謂之食痞。作文譬如傳信﹐書其實而略其遊談﹐始能稽遠。若浮而不切﹐謂之綺語﹐所謂無益而反害也。」讀書者當觀是。

王新建曰「心不可二用。一心在得﹐一心失﹐一心在文字﹐是三用矣。終日占畢沈吟﹐精神恍惚﹐寧有佳思﹖學者可以自考矣。」讀書者當觀是。

龍谿曰「讀書若曉得做工夫﹐時時愛養精神﹐時時廓淸心地﹐不爲諸般外誘所侵奪﹐天機時時活潑﹐時時明定。終日不對捲﹐便是看書一般﹔終日不執筆﹐便是作文一般。觸機而動﹐自無疑滯。以我觀書﹐不爲《法華》所轉﹐如風行水上﹐不期文而文生焉。僕不敢謂爲已試之方﹐蓋嘗折肱於此者也。」讀書者當觀是。

龍谿曰「余謂『終日不對捲﹐不執筆』﹐非教人廢讀書作文也。讀書作文﹐原是舉業之事。讀書有觸發之義﹐有栽培之義﹐有印証之義﹐以此筆之於冊﹐謂之文。就時文格式﹐發吾所見之義﹐則謂之文。只此是學。」讀書者當觀是。

龍谿云「看刊本時文﹐徒費精神﹐不如看六經古文。六經古文﹐譬之醇醪﹐破爲時酒﹐昧猶深長。若刊本時文﹐是時酒中低品﹐復以其中討滋味﹐爲謀益拙矣。」又云「所謂言不可以僞爲者﹐乃不是誑語。豈有世俗心腸能發聖賢精微之蘊者乎﹖」吳生曰﹕以上數則﹐皆先生示舉業之要也。今時學人所習﹐大都不必規此。然謂不如此而得科名者﹐有之﹐謂不如此而有當於讀書作文者﹐吾不信也。讀書者當觀是。

王鳳洲曰「一時之事業﹐天爲之﹐人不能限之。後事之事業﹐人爲之﹐天不能限之。故聖賢之書可讀﹐未老之年可以發憤而精詣。」讀書者當觀此。

鳳洲云「吾家居﹐坐起萬卷﹐左右金石丹鉛輔之。時誦佛書﹐逍遙峭茜蔥靑間﹐髙奪而起。間遇載酒問奇﹑贅書乞言者﹐更不涉官府﹐豈不快哉﹗吾輩編什旣富﹐又須窮態極變﹐光景常新﹐務使旨恆達而气恆貫。時名易襲﹐身後可念。」又云「兩園花事日新﹐佐以醇酒﹐坐臥萬卷中作老蠹魚﹐大堪送日。」讀書者當觀是。

舒梓溪云「居口於書史﹐可以寡尢。」姚維東云「室無君子﹐則與書史爲友。」讀書者當觀此。

胡敬齋云「讀書𨿽多﹐若不精熟﹐不若少而精熟。書𨿽精熟﹐又要實體會﹐方有得。」讀書者當觀此。

蔡虛齋云「欲爲一世經綸手﹐止熟數篇緊要書。」吳生曰﹕語率而理至。讀書者當觀此。

陳白沙曰「以我觀書﹐隨處得益﹐以書博我﹐則釋卷茫然。」讀書者當觀此。

楊升庵云「本朝以經學取士﹐士子自一經之外﹐罕所通貫。近日稍知務博﹐以嘩名苟進﹐而不究本原﹐徒事末節。《五經》諸子﹐則割取其碎語誦之﹐謂之蠡測。歷代諸史﹐則抄節其碎事綴之﹐謂之策套。其割取抄節之人﹐已不通涉經史﹐而章句血脈﹐皆失其眞。有以漢人爲唐人﹐唐事爲宋事者﹐有以一人析爲二人﹐二事合爲一事者。曾見考官程文﹐引制氏論樂﹐而以爲致仕﹐又士子墨卷﹐引《漢書﹟律曆志》『先其算命』作『先算其命』。近日書坊刻布其書﹐士子珍之﹐以爲祕寶﹐轉相差訛﹐殆同無目人說話。噫﹐士習至此﹐卑下極矣。」吳生曰﹕讀此﹐益勵人通經學古之志。讀書者當觀是。

李卓吾《讀書﹟樂序》云「曹公謂『老而能學﹐惟餘與袁伯業。』夫以四分五裂﹐橫戈支戟﹐猶手不釋卷﹐況淸遠閒曠哉﹐一老子耶﹖𨿽然﹐此亦難彊。余蓋有天幸。天幸生我目﹐𨿽古稀﹐猶能看細書﹔天幸生我手﹐𨿽古稀﹐猶書細字﹐然此未爲幸也。天幸生我性﹐平生不喜見俗人﹐故自壯至老﹐無親賓往來之擾﹐得以一意讀書。天幸生我情﹐平生不愛近家人﹐故終老龍湖﹐幸免俯仰逼迫之苦﹐而又得一意讀書。然此亦未爲幸也。天幸生我好心眼﹐開卷便見古人﹐便見其人終始之槪。夫讀書論世﹐古多有之﹐或見面皮﹐或見體膚﹐或見血脈﹐或見筋骨﹐至骨極矣。縱自謂能洞五臟﹐其實尙未刺骨也。此余之自謂得天幸者一也。天幸生我大膽﹐凡昔人所欣艷以爲賢者﹐餘多以爲假﹐多以爲迂腐﹑不才而不切於用。其所鄙者﹑棄者﹑唾且罵者﹐餘皆以爲可托國托家而托身也。其是非大戾昔人如此﹐非大膽而何﹖又余所自謂得天幸者二也。有是二幸﹐是以老而好學。」讀書者當觀是。

陳仲醇云「唐孫立常恨天下無新書以廣新聞。王右軍十七帖﹐每問蜀中古迹﹐云欲爲廣異聞。大抵聞見日新﹐是古人第一樂。」讀書者當觀是。

湯睡庵論舉業有云「欲今人善作文﹐不如勸今人多讀書。多讀古人書﹐自可不用今時語﹐讀古人書﹐會古人意﹐並可不用古語也。」讀書者當觀此。

王辰玉云「人當繁憂總集﹐心骨沸熱﹐懣若寤﹐搖若曳﹐魄力徘徊未返之間﹐粗法難調﹐細諦不入﹐非以出世儻佯之語滌之﹐誰有能奭然解者﹖人心有目﹐目又有睫﹐透扃啟鑰﹐必從喜根。今人好新是病﹐病卽是藥。譬如望梅﹐實能止渴﹐渴卽止矣﹐亦復無梅。非實非虛﹐是方便法。」讀書者當觀此。

吳子彥所述書室中修行法﹕心閒手懶﹐則觀法帖﹐以其可逐字放置也。手閒心懶﹐則治迂事﹐以其可作可止也。心手俱閒﹐則寫字﹑作詩文﹐以其可兼濟也。心手俱懶﹐則坐﹑睡﹐以其不彊役於神。心不定﹐宜看詩及雜短故事﹐以其易於見意﹐不滯於久也。心閒無事﹐宜看長篇文字﹐或經注﹐或史傳﹐或古人文集﹐此又甚宜於風雨之際及寒夜也。又曰﹕手冗心閒則思﹐心冗手閒則臥﹐心手俱閒則著書作字﹐心手俱冗﹐則思早畢其事﹐以寧吾神。讀書者當觀是。

陳眉公云「讀書能輔音﹐能破句﹐是眞能讀書人﹐溫故知新﹐盡此矣。」又曰「小兒輩不當以世事分讀書﹐當以讀書通世事。」又曰「士君子不能陶熔人﹐畢竟學問中火力未透。」又曰「多讀兩句書﹐少說一句話。」吳生曰﹕此皆眞教人語。讀書者當觀是。

沈石田子云鴻喜集書﹐校讎勤劇。曰「後人視非財貨﹐必不易散。萬一能讀﹐則吾所遺厚矣。」讀書者當觀此。

●卷四

呂獻可嘗言「讀書不須多﹐讀得一字﹐行取一字。」程伊川亦嘗言「讀得一尺﹐不如行取一寸。」讀書者當作此觀。

倪文節公云「松聲﹑澗聲﹐山禽聲﹐夜虫聲﹐鶴聲﹐琴聲﹐棋子落聲﹐雨滴階聲﹐雪灑窗聲﹐煎茶聲﹐皆聲之至淸者也。而讀書聲爲最。聞他人讀書聲﹐已極可喜﹔更聞子弟讀書聲﹐則喜不可勝言矣。」又云「天下之事﹐利害常相半﹐有全利而無少害者﹐惟書。不問貴賤﹑貧富﹑老少﹐觀書一卷則有一卷之益﹔觀書一日﹐則有一日之益。故有全利無少害也。」讀書者當作此觀。吳生曰﹕此謂讀書者不以利爲利﹐以書爲利也。

範質自從事未嘗釋卷。曰「嘗有異人言吾當大用﹐苟如星士言﹐無學術何以處之﹖」讀書者當作此觀。

沈攸之晚好典冊﹐常曰「早知窮達有命﹐恨不十年讀書。」葉石林云「後人但令不斷書種﹐爲鄕黨善人﹐足矣。若夫成否則天也。」讀書者當作此觀。

孫蔚家世積書﹐遠近來讀書恆有百餘人。蔚爲辦衣食。讀書者當作此觀。

東坡《與王郎書》云「少年爲學者﹐每一書皆作數過盡之。書富如海﹐百貨皆有。人之精力不能兼收盡取﹐但得其所欲求者耳。故願學者每次作一意求之。如欲求古今興亡治亂聖賢作用﹐且只作此意求之﹐勿生余念。又別作一次求事迹﹑文物之類﹐亦如之也。若學成﹐八面受敵﹐與涉獵者不可同日而語。」讀書者當作此觀。

董遇挾經書﹐投閒習誦﹐人從學者﹐不肯教之。云「先讀百徧﹐而義自見。」欒城云「看書如服藥﹐藥多力自行。」讀書者當作此觀。

江祿讀書未竟﹐𨿽有急速﹐必待捲束整齊﹐然後得起﹐故無損敗。人不厭其假求焉。齊王攸就人借書﹐手刊其謬﹐然後返之。讀書者當作此觀。

劉顯時稱「學府」﹐每共孔奐討論﹐深相嘆服。乃執奐手曰「伯喈墳索﹐悉與仲宣。吾當希彼蔡君﹐足下無愧王氏。所保書籍﹐尋以相付。」讀書者當作此觀。

蘇子美客外舅杜祁公家﹐每夕讀書﹐以酒一斗爲率。密覘之﹐子美讀《漢書﹟張良傳》﹐至良與客椎擊秦皇帝﹐撫掌曰「惜乎﹐擊之不中﹗」遂滿飲一大白。又讀﹐至良曰「始﹐臣起下邳﹐與上會於畱﹐此天以授陛下。」又撫案曰﹔「君臣相遇﹐其難如此﹗」復舉一大白。公笑曰「有如此下酒物﹐一斗不足多也。」讀書者當作此觀。

黃涪翁云「擘書覆瓿﹐裂史粘窗﹐誰不惜之﹗士厄窮途﹐陷落冤阱﹐聞者不憐﹐遇者不顧﹐聽其死生。是賢紙上之字而仇腹中之文﹐哀哉﹗」讀書者當作此觀。

吳生曰﹕窮生寒士﹐自振不暇。安能及人﹖此爲讀書而冠進賢者發也。然今之驅髙車﹐擁大蓋者﹐誰非讀書之人﹖力可顧盼成飾﹐咳唾爲恩﹐而於素交貧識﹐反成掩面﹐又安望其聞卽憐﹐遇而顧乎﹖三覆斯言﹐良可慨嘆﹗

蔡君謨嘗作小吳箋云「李及知杭州日﹐市白集一部﹐乃爲終身之恨。」郎基淸愼無所營﹐嘗曰「任官之所﹐木枕亦不須作﹐況重於此乎﹖」惟頗令人寫書。樊宗孟遺之書曰「在官寫書﹐亦是風流罪過。」基答曰「觀過知仁﹐斯亦可矣。」讀書者當作此觀。

朱晦翁云「漢吳恢欲殺靑以寫《漢書》。晁以道嘗欲得《公》《穀》傳﹐徧求無之。後得一本﹐方傳寫得。今人連寫也自厭憎﹐所以讀書苟簡。」讀書者當作此觀。

陳子兼云「讀竇﹑灌﹑田蚡傳﹐想其使酒罵座﹐口語歷歷﹐如在目前。便是靈山一會﹐儼然未散。」讀書者當作此觀。

趙季仁謂羅景綸曰「某生平有三願﹕一願識盡世間好人﹐二願讀盡世間好書﹐三願看盡世間好山水。」羅曰「盡則安能﹖但身到處莫放過耳。」讀書者當作是觀。

顏之推云「吾每讀聖賢之書﹐未嘗不肅衣對之。其故紙有五經辭義及賢達姓名﹐不敢穢用也。」溫公謂其子曰「賈豎藏貨貝﹐儒家惟此計﹐然當知寶惜。今釋子老氏﹐猶知尊敬其書﹐豈以吾儒反不如乎﹖」趙子昂書跋云「聚書藏書﹐良匪易事。善觀書者﹐澄神端虛﹐淨幾焚香﹐勿捲腦﹐勿折角﹐勿以爪侵字﹐勿以唾揭幅﹐勿以作枕﹐勿以夾刺﹐隨損隨修﹐隨開隨掩。質之得吾書者﹐並奉贈此法。」讀書者當作此觀。

昔人嗜古書﹐上梯層崖﹐下縋窮淵﹐凡碑版錡釜之文﹐皆爲搜而傳之。薰以蕓蕙﹐襲以縹緗﹐其典籍之癖如此。予也鄙﹐少秉攸好﹐頗藏異冊﹐每欣然指謂子弟曰「吾讀未見書﹐如得良友﹔見已讀書﹐如逢故人。吾性樂賓客而憚悔尢﹐庶幾仗此﹐其可老而閉戶乎﹗」乃於竹窗之下﹐抽憶舊聞﹐纂《讀書十六觀》﹐蓋浮屠之修淨土有《十六觀經》而觀止矣。華亭陳繼儒撰。戊午冬盡吳應箕書。

●卷五

《淸賞錄》云「昔人云﹐過名山如讀異書﹐倦則數行﹐健則千里。言不論程途﹐以洞心快目而止。」讀書者觀此。

李琰之曰「吾好讀書﹐非求後日之名﹐但異見異聞﹐心之所願﹐是以孜孜搜討﹐欲罷不能﹐豈爲聲名勞七尺也﹖」讀書者觀此。

顏之推曰「古人勤學﹐有握錐﹑投斧﹑照雪﹑聚螢。鋤則帶經﹐牧則編簡﹐亦爲勤篤。」又曰「幼而學者﹐如日出之光﹔老而學者﹐如秉燭夜行。猶賢於瞑目而無見也。」唐文宗《帝京篇序》云「以萬幾之暇﹐遊息藝文。追蹤百王﹐馳心千載。慷慨懷古﹐想彼哲人。」又曰「若不甲夜視事﹐乙夜觀書﹐何以爲人君耶﹖」嘗召學士於內殿﹐校量文章。蘇子瞻以《論語解》寄文潞公云「就使無取﹐亦足以見其窮不忘道。」吳美子曰「讀書須養得心事靜帖帖地安穩快樂﹐以我爲王書爲役﹐方有入處。不然﹐馳騖於書與馳騖於聲色﹑貨利無差別。」讀書者觀此。

顏之推曰「凡有一言一行取於人者﹐皆顯稱之。不可竊人之業以爲己力﹐𨿽輕𨿽賤者必歸功焉。竊人之財﹐刑辟所加﹔竊人之美﹐鬼神所責。」張洎素與徐鉉厚善﹐因議事不協﹐遂絕。然手寫鉉文章﹐訪求其札﹐藏之笥篋﹐甚於珍玩。讀書者觀此。

顏之推曰「校定書籍﹐亦不容易。觀天下書未徧﹐不得妄下雌黃。或彼以爲非﹐此以爲是﹐或本同末異﹐或兩文皆欠﹐不可偏信一隅也。」徐鍇處集賢﹐朱黃不去手﹐非暮不出。嘗詣其家曰「吾直寄此耳﹗」少精小學﹐故所讎書尢審諦。朱晦庵答楊元範書曰「字書音韻﹐是經中一事﹐先儒多不畱意。然不知此處不理會﹐卻枉費了無限亂說﹐牽補而卒不得其意﹐甚害事也。但恨早衰﹐無精力整頓耳。」讀書者觀此。

顏之推云「《書》云『好問則裕』﹐《禮》云『獨學而無友﹐則孤陋寡聞。』蓋須切磋相起明也。見有閉門讀書﹐私心自是﹐稠人廣坐﹐謬誤差失者多矣。」又曰「積財千萬﹐不如薄技在身。技之易習而可貴者﹐無過於書。」又曰「人有坎壈﹐失於盛年﹐猶當晚學﹐不可自棄也。」皇甫子循曰「世之膚淺不學則曰何必讀書。鄙朴無聞﹐乃言恥爲小技﹐是嫫母毀黛﹐丐兒銷金也。」讀書者觀此。

《解頤新語》曰「元微之每公私感憤﹐道義激揚﹐朋友切磨﹐古今成敗﹐日月遷逝﹐光景舒慘﹐山川勝槪﹐風雲气色﹐當花對酒﹐樂罷哀余﹐通滯屈伸﹐悲歡合散﹐至於疾患其心﹐悼懷昔遊﹐凡所遇異於常者﹐則欲賦詩。」讀書者觀此。

王微之曰「讀書每得一義﹐如獲一眞珠船。」陳仲醇曰﹔「吾讀未見書﹐如得良友﹔見已讀書﹐如逢故人。」又曰「閉門卽是深山﹐讀書隨處淨土。」又曰「讀書要耐訛字﹐如登山耐仄路﹐踏雪耐危橋﹐閒居耐俗漢。」讀書者觀此。

嚴滄浪曰「詩有別材﹐非關理也。詩有別趣﹐非關學也。然非多讀書﹐多窮理﹐則不能極其至。所謂不涉理路﹐不落言筌也。」讀書者觀此。

陸遊《上執政書》曰「每考觀文詞之變﹐見其雅正﹐如纓冠肅衽﹐如對王侯大人﹐得其奇怪﹐則脫帽大叫﹐如魚龍之陳前﹐裊廬之方勝也。」讀書者觀此。

晏元獻公平居書簡及公家文牘﹐未嘗費一紙﹐皆積以待書﹐𨿽封皮亦十百爲沓。暇時﹐自持熨斗﹐貯火﹐如傍灸香匙親熨之﹐以鐵界尺鎭案上。每讀書得一事﹐則書一封皮﹐後批門類﹐授吏傳錄。讀書者觀此。

黃魯直曰﹔「尺璧之陰﹐當以三分之一治公家﹐以其一讀書﹐一爲棋酒。公私皆辦矣。」《梁谿漫志》曰「老者更事旣熟﹐見理自明。開卷之際﹐如行舊路而逢故人也。」讀書者觀此。

蘇子容聞人說故事﹐必令檢出處。司馬君實聞人言新事﹐便抄錄﹐且必記所言之人。故當時謂「古事莫語子容﹐新事莫告君實。」讀書者觀此。

孫莘老喜讀書。晚年病目﹐乃擇卒伍中識字稍解事者二人﹐使其子端取兩漢﹑左氏諸書﹐授以句讀﹐暝目危坐﹐命二人更讀於旁。終一策則易一人﹐飲之酒使退。卒亦自喜﹐不爲難。讀書者觀此。

《太平淸話》云「書畫爲柔翰﹐故開卷張冊﹐從容爲上。陶弘景借人書﹐隨誤治定。米襄陽借書畫﹐親爲臨摹﹐題跋﹑印記﹐裝潢往往亂眞﹐後並以眞僞本同送歸之。」陳仲醇曰「𨿽遊戲翰墨﹐雅有隱徳。」讀書者觀此。

抱朴子曰「積學如拾薪﹐見一芥焉﹐則掇之。」包彥平曰「余惟杜門﹐一編自命。牀上之書旣盡﹐則借之族屬親知。凡有會心﹐欣然執筆。要之韻人墨客﹐林壑衡門﹐爲政在是。閒錄豪華諧謔之事﹐亦堪吾黨擊節也。書不云乎﹕『日抄古書﹐饑以當肉﹐寒以當衣﹐孤寂以當朋友﹐殷憂以當琴瑟。』予有合焉。」陳眉公曰「幽居之中﹐修竹名香﹐淸福已具。如無福者﹐定生他想﹔更有福者﹐佐以讀書。」江保若曰﹔「心無機事﹐案有好書﹐飽食晏眠﹐時淸體健﹐此是上界眞人。所以﹐法當知足。」讀書者觀此。

陳仲醇讀書﹐準釋氏《十六觀經》﹐讀書者喜觀焉。善乎黃太史之言曰「夫書患不能觀耳﹐觀則萬卷非多﹐隻字非寡。口耳盡喪﹐書於何有﹖」不佞讀書者﹐今老矣﹐其何能觀﹖徒弄柔翰於糠秕﹐味古人之糟粕已夫。觀仲醇之所以觀﹐而觀吾之所爲觀﹐是故謂之《演讀書十六觀》﹐甬上屠本畯識。

貴池吳應箕書﹐時戊午臘月二十五日立春。

