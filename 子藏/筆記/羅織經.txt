羅織經

唐來俊臣

閱人卷第一

事上卷第二

治下卷第三

控權卷第四

制敵卷第五

固榮卷第六

保身卷第七

察姦卷第八

謀劃卷第九

問罪卷第十

刑罰卷第十一

瓜蔓卷第十二

閱人卷第一

人之情多矯﹐世之俗多僞﹐豈可信乎﹖子曰﹕『巧言﹑令色﹑足恭﹐左丘明恥之﹐丘亦恥之。』恥其匿怨而友人也。

人者多欲﹐其性尙私。成事享其功﹐敗事委其過﹐且聖人弗能逾者﹐槪人之本然也。

多欲則貪﹐尙私則枉﹐其罪遂生。民之畏懲﹐吏之懼禍﹐或以斂行﹔但有機變﹐孰難料也。

爲害常因不察﹐致禍歸於不忍。桓公溺臣﹐身死實哀﹔夫差存越﹐終喪其吳。親無過父子﹐然廣逆恆有﹔恩莫逾君臣﹐則莽姦弗絕。是以人心多詐﹐不可視其表﹔世事寡情﹐善者終無功。信人莫若信己﹐防人毋存幸念。此道不修﹐夫庸爲智者乎﹖

事上卷第二

爲上者疑﹐爲下者懼。上下背徳﹐禍必興焉。

上者驕﹐安其心以順。上者懮﹐去其患以忠。順不避媚﹐忠不忌曲﹐𨿽爲人詬亦不可少爲也。上所予﹐自可取﹐生死於人﹐安能逆乎﹖是以智者善窺上意﹐愚者固持己見﹐福禍相異﹐咸於此耳。

人主莫喜彊臣﹐臣下戒懷妄念。臣彊則死﹐念妄則亡。周公尙畏焉﹐況他人乎﹖

上無不智﹐臣無至賢。功歸上﹐罪歸己。戒惕弗棄﹐智勇弗顯。𨿽至親亦忍絕﹐縱爲惡亦不讓。誠如是也﹐非徒上寵﹐而又寵無衰矣。

治下卷第三

甘居人下者鮮。禦之失謀﹐非犯﹐則篡耳。

上無威﹐下生亂。威成於禮﹐恃以刑﹐失之縱。私勿與人﹐謀必辟。幸非一人﹐專固害。機心信隱﹐交接靡密﹐庶下者知威而畏也。

下附上以成志﹐上恃下以成名。下有所求﹐其心必進﹐遷之宜緩﹐速則滿矣。上有所欲﹐其神若親﹐禮下勿辭﹐拒者無助矣。

人有所好﹐以好誘之無不取﹐人有所懼﹐以懼迫之無不納。才可用者﹐非大害而隱忍。其不可制﹐果大材而亦誅。賞勿吝﹐以墜其志。罰適時﹐以警其心。恩威同施﹐才徳相較﹐苟無功﹐得無天耶﹖

控權卷第四

權者﹐人莫離也。取之非易﹐守之尢艱﹔智不足弗得﹐謀有失竟患﹐死生事也。

假天用事﹐名之順也。自絕於天﹐敵之罪也。民有其愚﹐權有其智。徳之不昭﹐人所難附焉。

亂世用能﹐平則去患。盛事惟忠﹐庸則自從。名可易﹐實必爭﹔名實悖之﹐權之喪矣。嗜權逾命者﹐莫敢不爲﹔權之弗讓也﹐其求乃極。機爲要﹐無機自毀﹔事可絕﹐人倫亦滅。利祿爲羈﹐去其實害﹔賞以虛名﹐收其本心。若此爲之﹐權無不得﹐亦無失也。

制敵卷第五

人皆有敵也。敵者﹐利害相衝﹐死生弗容﹔未察之無以辧友﹐非制之無以成業。此大害也﹐必絕之。

君子敵小人﹐亦小人也。小人友君子﹐亦君子也。名爲虛﹐智者不計毀譽﹔利爲上﹐愚者惟求良善。

眾之敵﹐未可謂吾敵﹔上之敵﹐𨿽吾友亦敵也。親之故﹐不可道吾親﹔刑之故﹐向吾親亦棄也。惑敵於不覺﹐待時也。制敵於未動﹐先機也。構敵於爲亂﹐不赦也。害敵於淫邪﹐不恥也。敵之大﹐無過不知﹔禍之烈﹐友敵爲甚。使視人若寇﹐待親如疏﹐接友逾仇﹐縱人之惡余﹐而避其害﹐何損焉﹖

固榮卷第六

榮寵有初﹐鮮有終者﹔吉凶無常﹐智者少禍。榮寵非命﹐謀之而後善﹔吉凶擇人﹐愼之方消愆。

君命無違﹐榮之本也﹐智者捨身亦存續。後不乏人﹐榮之方久﹐賢者自苦亦惠嗣。官無定主﹐百變以悅其君。君有幸臣﹐無由亦須結納。人孰無親﹐罪人愼察其宗。人有賢愚﹐任人勿求過己。

榮所眾羨﹐亦引眾怨。示上以足﹐示下以惠﹐怨自削減。大仇必去﹐小人勿輕﹐禍不可伏。喜怒無蹤﹐愼思及遠﹐人所難圖焉。

保身卷第七

世之道﹐人不自害而人害也﹔人之道﹐人不恕己而自恕也。

君子惜名﹐小人愛身。好名羈行﹐重利無虧。名徳不昭﹐毀謗無損其身﹔義仁莫名﹐姦邪不以爲患。陽以贊人﹐置其難堪而不覺﹔陰以行私﹐攻其諱處而自存。

庶人莫與官爭﹐貴人不結人怨。弱則保命﹐不可作彊﹔彊則斂翼﹐休求盡善。罪己宜苛﹐人憐不致大害。責人勿厲﹐小惠或有大得。

惡無定議﹐莫以惡爲惡者顯﹔善無定評﹐勿以善爲善者安。自憐人憐﹐自棄人棄。心無滯礙﹐害不侵矣。

察姦卷第八

姦不自招﹐忠不自辯。姦者禍國﹐忠者禍身。

無智無以成姦﹐其智陰也。有善無以爲姦﹐其知存也。

智不逾姦﹐伐之莫勝﹔知不至大﹐姦者難拒。忠姦堪易也。上所用者﹐姦亦爲忠﹔上所棄者﹐忠亦爲姦。

勢變而人非﹐時遷而姦異﹐其名難恃﹐惟上堪恃耳。好惡生姦也。人之敵﹐非姦亦姦﹔人之友﹐其姦亦忠。

道同方獲其利﹐道異惟受其害。姦有益﹐人皆可爲姦﹔忠致禍﹐人難爲忠。姦眾而忠寡﹐世之實也﹔言忠而惡姦﹐世之表也。

惟上惟己﹐去表求實﹐姦者自見矣。

謀劃卷第九

上不謀臣﹐下或不治﹔下不謀上﹐其身難晉﹔臣不謀僚﹐敵者勿去。官無恆友﹐禍存斯虛﹐勢之所然﹐智者弗怠焉。料敵以遠﹐須謀於今﹔去賊以盡﹐其謀無忌。欺君爲大﹐加諸罪無可免﹔枉法不容﹐縱其爲禍方懲。

上謀臣以勢﹐勢不濟者以術。下謀上以術﹐術有窮者以力。臣謀以智﹐智無及者以害。事貴密焉﹐不密禍己﹔行貴速焉﹐緩則人先。其功反罪﹐彌消其根﹔其言設繆﹐益增人厭。行之不輟﹐不亦無敵乎﹖

問罪卷第十

法之善惡﹐莫以文也﹐乃其行焉﹔刑之本哉﹐非罰罪也﹐乃明罪焉。

人皆可罪﹐罪人須定其人。罪不自招﹐密而舉之則顯。上不容罪﹐無諭則待﹐有諭則逮。人辯乃常﹐審之勿憫﹐刑之非輕﹐無不招也。或以拒死﹐畏罪釋耳。人無不黨﹐罪一人可舉其眾﹔供必無缺﹐善修之毋違其眞。事至此也﹐罪可成矣。

人異而心異﹐擇其弱者以攻之﹐其神必潰。

身同而懼同﹐以其至畏而刑之﹐其人固屈。憐不可存﹐憐人者無證其忠。友宜重懲﹐援友者惟其害。

罪人或免人罪﹐難爲亦爲也。

刑罰卷第十一

致人於死﹐莫逾構其反也﹔誘人以服﹐非刑之無得焉。刑有術﹐罰尙變﹐無所不施﹐人皆授首矣。

智者畏禍﹐愚者懼刑﹔言以誅人﹐刑之極也。明者識時﹐頑者辯理﹔勢以待人﹐罰之肇也。

死之能受﹐痛之難忍﹐刑人取其不堪。士不耐辱﹐人患株親﹐罰人伐其不甘。人不言罪﹐加其罪逾彼﹔證不可得﹐僞其證率眞。刑有不及﹐陷無不至﹔不患罪無名﹐患上不疑也。

人刑者非人也﹐罰人者非罰也。非人乃賤﹐非罰乃貴。賤則魚肉﹐貴則生死。人之取捨﹐無乃得此乎﹖

瓜蔓卷第十二

事不至大﹐無以驚人。案不及眾﹐功之匪顯。上以求安﹐下以邀寵﹐其冤固有﹐未可免也。

榮以榮人者榮﹐禍以禍人者禍。榮非己莫恃﹐禍惟他勿縱。罪無實者﹐他罪可代﹔惡無彰者﹐人惡以附。心之患者﹐置敵一黨﹔情之怨者﹐陷其姦邪。

官之友﹐民之敵﹔親之友﹐仇之敵﹐敵者無常也。榮之友﹐敗之敵﹔賤之友﹐貴之敵﹐友者有時也。是以權不可廢﹐廢則失本﹐情不可濫﹐濫則人忌﹔人不可密﹐密則疑生﹔心不可托﹐托則禍伏。智者不招己害﹐能者尋隙求功。餌之以逮﹐事無悖矣。

