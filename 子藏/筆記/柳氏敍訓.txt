柳氏敍訓

﹝唐﹞柳玭撰

先祖河東節度使公綽﹐在公卿間最名有家法。中門東有小齋﹐自非朝謁之日﹐每平旦輒出小齋﹐諸子皆束帶晨省於中門之北。公綽決私事﹐接賓客﹐與弟公權及羣從弟再會食﹐自旦至暮﹐不離小齋。燭至﹐則命子弟一人執經史﹐躬讀一過訖﹐乃講議居官治家之法﹐或論文聽琴﹐至人定鐘﹐然後歸寢﹐諸子復昏定於中門之北。凡二十餘年﹐未嘗一日變易。其遇饑歲﹐則諸子皆蔬食﹐曰「昔吾兄弟侍先君爲丹州刺史﹐以學業未成﹐不聽食肉﹐吾不敢忘也。」祖母韓夫人﹐相國休之曾孫﹐相國滉之孫﹐僕射貞公臯之長女。家法嚴肅儉約﹐爲搢紳家楷範。歸我家三年﹐無少長﹐未嘗見啟齒。貞公在省爲僕射﹐先公於襄陽加端揆﹐常衣絹素﹐不用綾羅錦繡。貞公親仁裏有宅﹐每歸覲﹐不乘金碧輿﹐祗乘竹兜子﹐二靑衣步屣以隨﹐貞公嘆乃禦下之儉也。常命粉苦參﹑黃連﹑熊膽﹐和爲丸﹐賜先公及諸叔﹐每永夜習學含之﹐以資勤苦。

先公居外藩﹐先公每入境﹐郡邑未嘗知。旣至﹐每出入﹐常於戟門外下馬﹐呼幕賓爲丈﹐皆許納拜﹐未嘗笑語款洽。牛相國辟爲武昌從事﹐動遵禮法。奇章公嘆曰「非積習名教﹐不及此。」

先公以禮律身﹐居家無事﹐亦端坐拱手。出內齋﹐未嘗不束帶。三爲大鎭﹐廏無良馬﹐衣不薰香。公退必讀書﹐手不釋卷。家法在官不奏祥瑞﹐不度僧道﹐不貸贓。吏法﹕凡理藩府﹐急於濟貧卹孤﹐有水旱必先期假貸﹐廩粟軍食必精丰﹐逋租必貰免﹐館傳必增飾﹐宴賓犒軍必華盛﹐而交代之際﹐倉儲帑藏﹐必盈溢於始至。境內有孤貧衣纓家女及笄者皆爲選婿﹐出俸金爲資裝嫁之。

叔祖少保公權﹐字誠懸。玭兄弟嘗從諸季父送別東郊﹐僕馬在門﹐會陰晦﹐多雨具。少保因言「我少時家貧﹐當房嚴訓。年十六﹐當房往鮑陂人家致祭處分﹐先往撰文。時甚雪﹐只得一驢﹐女家人淸淨﹐隨後得一破褥子﹐披至鮑陂﹐爲莊客所哀﹐爲燔薪﹐得附火爲文﹐寫上板子。當房朝下到莊呈祝版﹐此時免科責便滿望﹐豈暇知寒。今日𨿽散退﹐還得爾許官。爾等作得祭文者有幾人﹐皆乘馬有油衣﹐吾爲爾等憂。」太保曉聲律而不好樂﹐常云「聞樂令人驕惰。」

先妣韋夫人外王父相國文公貫之﹐奕世以貞諒峻鯁稱。先夫人事君舅君姑凡十一年﹐晨省於雞鳴﹐昏定於初夕﹐未嘗闕。梁國夫人有疾﹐先夫人一月不下堂﹐早夜奉養﹐疾愈始歸院。文公及第﹐登諫科﹐判入髙等﹐授長安尉﹐秩滿困窮﹐穴地燔薪﹐啖豆糜以禦冬。

孝公房舅謂余弟兄曰「爾家𨿽非鼎甲﹐然中外名徳冠冕之盛﹐亦可謂華腴右族。」玭自聞此言﹐刻骨畏懼。夫門地髙﹐可畏不可恃。可畏者﹐立身行己﹐一事有墜先訓﹐則罪大於他人。𨿽生可以苟取爵位﹐死亦不可見祖先於地下。不可恃者﹐門髙則自驕﹐族盛則爲人窺嫉﹐實藝懿行﹐人未必信﹐纖瑕微累﹐十手爭指矣。所以承地冑者﹐修己不得不懇﹐爲學不得不堅。

夫士君子生於世﹐己無能而望他人用之﹐己無善而望他人愛之﹐亦猶農夫鹵莽種之﹐而怨大澤之不潤﹐𨿽欲弗餒﹐其可得乎﹗余幼時﹐每聞先公僕射與太保房叔祖講論家法﹐莫不言立己以孝弟爲基﹐以恭默爲本﹐以畏怯爲務﹐以勤儉爲法﹐以交結爲末事﹐以气焰爲凶人﹐肥家以忍順﹐保交以簡敬﹐百行備矣。體之未臧﹐三緘密慮﹐言之或失﹐廣記如不及﹐求名如儻來﹐去吝與驕﹐庶幾寡過。蒞官則潔己省事﹐而後可以言守法﹐守法而後可以言養人﹐直不近禍﹐廉不沽名﹐廩祿𨿽微﹐不可易黎氓之膏血﹔榎楚𨿽用﹐不可恣褊狹之胸襟。憂與禍不偕﹐潔與富不並。

余又比見名家子孫﹐其祖先正直當官﹐耿介特立﹐不畏疆禦者﹐及其衰也﹐則但有暗劣﹐莫知所宗﹐此際幾微﹐非賢不達。

夫壞名災己﹐辱先喪家﹐其失有尢大者五﹐宜深記之﹕一是自求安逸﹐靡甘淡泊﹐苟便於己﹐不卹人言﹔二是不知儒術﹐不閒古道﹐懵前經而不恥﹐論當世而解順﹐自無學業﹐惡人有學﹔三是勝己者厭之﹐佞己者悅之﹐惟樂戲談﹐莫思古道﹐聞人之善嫉之﹐聞人之惡揚之﹐浸漬頗僻﹐銷刓徳義﹐簪裾徒在﹐廝養何殊﹔四是崇好慢遊﹐耽嗜曲蘗﹐以銜杯爲髙致﹐以勤事爲俗人﹐習之易荒﹐覺已難悔﹔五是急於名宦﹐暱近權要﹐一資半級﹐𨿽或得之﹐眾怒羣猜﹐鮮有存者。玆五不韙﹐甚於痤疽﹐痤疽則砭石可瘳﹐五失則神醫莫理。前朝炯戒﹐方冊具存﹔近世覆車﹐聞見相接。

夫中人已下﹐修詞力學者﹐則躁進患失﹐思展其用﹔審命知退者﹐則業荒文蕪﹐一不足操。惟智者研其慮﹐博其聞﹐堅其習﹐精其業﹐用之則行﹐捨之則藏。苟異於斯﹐孰爲君子﹗

余自幼奉嚴訓﹐實自懇克﹐不敢以資冒明進。分爲州邑冗吏﹐未嘗以一言求伸於公卿間。今優遊淸切﹐乃逾心期﹐至於披閱墳史﹐研味祕奧﹐猶惜寸陰﹐不知老之將至。噫﹗君臣父子之道﹐禮樂刑政之規﹐在於儒術﹐是乃本源。夫以憂虞疾有限之年﹐自少及衰﹐從旦至暮﹐孜孜於本教之事﹐尙不得一二﹐矧以他事撓之耶﹖

《語》曰「不有博奕者乎﹐爲之猶賢乎已。」此一章﹐意義全在已字。已者﹐飽食終日﹐無所用心之人也。如是者﹐心智昏懶﹐兼不及於博奕。夫子以博弈爲諭者﹐乃深切於戒勸﹐明言博奕爲鄙事﹐非許儒學﹐不務經術﹐但博奕耳。吳宮之論﹐可爲格言。近者又有葉子戲﹐或聞其名本起婦女﹐旣鄙於握槊﹐乃賭錢之流﹐手執靑蚨﹐坐銷白日﹐進徳修業﹐其若是乎﹗

夫世族之源長慶遠﹐與命位之丰約否泰﹐不假徵蓍龜﹐不假徵星數﹐處心行事而已。今昭國裏崔山南昆弟子孫之盛﹐鄕族罕比。山南曾祖母長孫夫人﹐年髙無齒﹐祖母唐夫人事姑孝﹐每旦櫛縱笄﹐拜於階下﹐卽升堂乳其姑。長孫夫人不粒食數年而康寧﹐一日疾病﹐長幼咸萃﹐宣言無以報新婦恩﹐願新婦有子有孫﹐皆得如新婦孝敬﹐則崔之門安得不昌大乎﹗

今東都仁和裏裴尙書寬﹐子孫眾盛﹐實爲名閥。天后時﹐宰相魏元同選尙書之先爲長婿﹐未成婚而魏陷羅織獄﹐一家徙於嶺表。來俊臣輩旣死﹐始沾恩還北。魏之長女已逾笄﹐及湖外﹐其家議北裴必不復求婚﹐淪落貧窶﹐無以爲衣食資﹐詣老比邱尼﹐祈披緇居其寺﹐女亦甘願下發有日矣。有客尼自外至﹐聞其議曰「一見魏氏女﹐可乎﹖」見之﹐曰「此女俗福丰厚﹐必有令匹﹐子孫將徧天下﹐宜事北歸。」言訖而去﹐遂不敢議。及荊門。則裴自京洛賫資聘﹐俟魏氏之北反﹐已數月矣。今勢利之徒﹐奉權幸如不及﹐捨信誓如反掌﹐則裴之蕃衍﹐乃天之報施也。鄭司徒言於河南文公云﹕裴某作剌史﹐兒女皆飯餅餌。人言其爲吏淸白﹐與周給親愛﹐不可不信矣。

余季妹適弘農楊堪﹐在蔣相國幕﹐淸刻自持。屬吏有饋獻﹐皆不納。嘗言「不惟自淸﹐抑亦內助焉。」余舊府髙公先侍郎兄弟三人﹐俱居淸列﹐非速客不二羹胾﹐夕食匏葡匏而已﹐皆保重名於世。

永寧王相國﹝按王相涯﹞方居相位﹐掌利權。竇氏女歸﹐請曰「玉工貨釵奇巧﹐須七十萬錢。」王曰「七十萬﹐我一月俸金爾﹐豈於女惜﹐但一股釵七十萬﹐此妖物也﹐必與禍相隨。」女不復敢言。數月﹐女自婚姻會歸﹐告王曰「前時釵爲馮外郎妻首飾矣。」乃馮球也。王嘆曰「馮爲郎吏﹐妻之首飾有七十萬錢﹐其可久乎﹐其善終乎﹗」馮爲賈相門人﹐最密﹐﹝按賈相餗﹞賈爲東戶﹐又取爲屬郎。賈有蒼頭﹐頗張威福﹐馮於賈忠﹐將發之未能。賈入相﹐馮一日遇蒼頭於門﹐召而最之曰「戶部中謗詞不一﹐苟不悛﹐必告相國。」奴泣﹐拜謝而去。未浹旬﹐馮晨與賈未興時﹐方命設火內齋﹐曰冠當出。俄有二靑衣﹐賫銀罌出曰「相公恐員外寒﹐命奉地黃酒三杯。」馮悅﹐盡舉之。靑衣入﹐馮出告其僕禦曰「渴且咽。」粗能言其事﹐食頃而終。賈爲馮興嘆出涕﹐竟不知其由。又明年﹐王﹑賈皆遘禍。噫﹗王以珍玩奇貨爲物之妖﹐信知言矣﹐而徒知物之妖﹐而不知恩權隆赫之妖甚於物邪﹗馮以卑位貪寶貨﹐已不能正其家﹐盡忠所事而不能保其身﹐斯亦不足言矣。賈之臧獲﹐害門客於墻廡之間﹐而不知欲始終富貴﹐其可得乎﹗此𨿽一事﹐作戒數端。

又李相國泌居相位﹐請徵陽道州爲諫議大夫。陽旣至﹐亦甚禦恩。未幾﹐李薨於相位﹐其子蘩居喪﹐與陽並居。陽將獻疏斥裴延齡之惡﹐嗜酒目昏﹐以恩故子弟待蘩﹐召之寫疏。繁彊記﹐絕筆誦於口﹐錄以呈延齡﹐遞奏之云「城將此疏行於朝數日矣。」道州疏入﹐徳宗已得延齡稿﹐震怒﹐俄斥道州﹐竟不反。蘩後爲譙郡守﹐虐誅巨盜﹐不以法。舒相元輿布衣時﹐以文贄蘩。蘩曰「自此有一舒家。」銜之。及爲禦史﹐鞫譙獄﹐入蘩罪﹐不可解﹐數年舒亦及禍。今世人各盛言宿業報應之說﹐曾不思視履考祥之事﹐不其惑歟﹗

余又見名門右族﹐莫不由祖考忠孝勤儉以成立之﹐莫不由子孫頑率奢傲以覆墜之。成立之難如升天﹐覆墜之易如燎毛﹐言之心痛心﹐爾宜刻骨。

又余家世﹐本以學識禮法稱於士林間﹐比見諸家於吉凶禮制有疑文者﹐多取正焉。喪亂以來﹐門祚衰落﹐淸風素範﹐有不絕如綫之慮。當禮樂崩壞之際﹐荷祖先名教之訓﹐弟兄兩人﹐年將中壽﹐基構之重﹐屬於後生﹐纂續則貧賤爲榮﹐隳墜則富貴可恥。令所紀舊事﹐十忘三四﹐晝覽而夜思﹐棲心講求﹐觸類滋長。夫行道之人﹐徳行文學爲根株﹐正直剛毅爲柯葉。有根無葉﹐或可俟時﹐有葉無根﹐膏兩所不能活也。苟懵斯理﹐欲紹家聲﹐則今之流傳﹐反成災害﹐諦聽熟念﹐以保令名。至於孝慈友悌﹐忠信篤行﹐乃食之醯醬﹐不可一日無也﹐豈必言哉﹗比史官皆有序傳﹐以紀宗門﹐余初及行在﹐尙守左史﹐故敢以序訓爲目。

○逸文

夫門地髙者﹐一事墜先訓﹐則異它人﹐𨿽生可以苟爵位﹐死不可見祖先地下。門髙則自驕﹐族盛則人窺嫉。實藝懿行﹐人未必信﹔纖瑕微累﹐十手爭指矣。所以修己不得不至﹐爲學不得不堅。

董生有云「弔者在門﹐賀者在閭。」言憂則恐懼﹐恐懼則福至。又曰「賀者在門﹐弔者在閭。」言受福則驕奢﹐驕奢則禍至。故世族遠長與命位丰約﹐不假問龜蓍星數﹐在處心行事而已。﹝以上見《新唐書》卷一六三﹞

在蜀時嘗閱書﹐字書小學﹐率雕板印紙。﹝《石林燕語》卷八﹞

