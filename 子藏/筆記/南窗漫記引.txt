南窗漫記引

物必有不可復陽者﹐而況僕乎﹖頹然任之而已。顧有難於自已者﹕自早歲侍庭闈﹐洎出承先生長者之席隅﹐及與士友周旋﹐卽閉顚當之戶於穹谷﹐不乏跫然之音﹐數年來俱以一淚而絕。近則兩耳皆聵﹐杜鵑啼屋後樹﹐亦不復聞。然且寸心猶昔﹐將何措而可哉﹖

生無記持性。人往往謂不然。此亦何庸欺者﹖嘗讀《太極圖說》至三百巡﹐隔夕而忘。疇昔所辱贈示之作﹐如張別山先生﹑劉端星中丞﹝湘客﹞﹑金道隱黃門﹝堡﹞﹑劉浣松太史﹝明遇﹞及上湘龍季霞﹝孔蒸﹞﹑余杭姚夢峽﹝湘﹞﹐皆苦思索不得一章﹐其他可知也。病中仿佛所憶﹐僅保殘數章句﹐淒然已。乃還自哂﹕人且哀余﹐余何庸爲諸逝者哀﹖𨿽然﹐人亦誰且哀餘者﹖余固不可不拾零香﹐拈碎玉﹐爲疇昔哀也。亦各如其情也巳。戊辰天中日﹐南窗記。

先徵君受學於伍學父﹝諱定相﹞先生。先生詩文爲南楚領袖。先徵君與仲父牧石翁杖履周旋﹐時相唱和﹔未年斂意深靜﹐不復屬意。夫之幼曾見一箋﹐爲釋復支和先君韻者﹐今忘之矣﹔惟於捲尾得見《過應山絕頂》一絕句﹕「原艸靑靑入望新﹐歸雲將雨潤輕塵。只今江北春將盡﹐渺渺江南愁殺人。」戊辰春作也。

牧石翁有詩數百首﹐亂後無一存者。憶得《三十六灣》一首﹕「千里平湖水﹐支分六六灣。風橫帆影亂﹐壑斷艫聲間。南北迷鄕望﹐紆回滯客顏。湘靈愁倚瑟﹐徙倚碧雲間。」

梁東銘先生﹝志仁﹞﹐上元人﹐早受學於吾鄕曾舜徵先生﹝鳳儀﹞﹐以鄕舉宰衡陽﹐淸執不合於上官﹐左調羅田﹐甲戌流寇陷城﹐死之。蒞官繁冗﹐不廢吟詠。曾見其書扇一絕二句云「再來只恐無尋處﹐好記懸崖一古松。」可謂淸絕。又《入覲道中寄家兄叔稽》近體四首中一聯云「渡江十日酒﹐遮屋五更霜。」置之薛許昌集中﹐亦爲拔萃矣。

亡友文小勇﹝之勇﹞有句云「人誰從問字﹐風不可開門。」於江西宗派體中﹐自居勝地﹔而其荒涼寒苦之狀﹐簡傲絕俗之致﹐亦槪可見矣。小勇所居﹐僦郊外一破屋﹐每旦待糴而炊﹐而長日一卷﹐嘯傲自如。斯人亡後﹐戚戚憂貧﹐未壯而气衰者﹐成乎風俗﹐不復知此風味矣。

揭偶句於門廡柱壁﹐蓋春帖之變體也﹐以簡故﹐益不易工。己卯自鄂門至城陵磯﹐風厲檣折﹐幸得登陸﹐步自磯上﹐走嶽陽﹐小憩嶽侯祠﹐見王澄川先生﹝諱永祚﹞題祠柱云「爲臣死忠﹐爲子死孝﹐大丈夫當如此矣。南人歸南﹐北人歸北﹐小朝廷豈求活邪﹖」允爲警切矣。庚寅秋﹐與鄭子遺中丞遇於韶州﹐子遺問黃鶴樓柱帖誰佳﹐余未有以對﹐子遺云「『禰衡洲上千年恨。崔顥樓頭一首詩。』豈非獨步﹖」﹝子遺古名受﹐江夏人。﹞

壬午初秋﹐黃岡王又沂﹝源曾﹞﹑熊渭公﹝寔﹞會同人於黃鶴樓﹐與者百人﹐各拈韻賦詩。渭公作四言﹐末章云「試望木末﹐好花翩翩。淸明佳气﹐勃發楹前。」渭公以禫制不與秋試﹐爲同人祝也﹐命意不落凡近。淸明者﹐豈科名足以當之﹖渭公篤志正學﹐有《與李文孫論致知書》﹐破姚江之僻。爲余序詩﹐以眉山﹑淮海爲戒。著《緯卹》一帙﹐皆四言也﹐有云「帝命元老﹐黃屋左纛。黃屋左纛﹐命之莫保。」以追刺武陵相荊襄僨事而死也。

壬午殘臘﹐小艇泊南昌城下﹐寒雪透篷窗不可忍。時張都禦史風翔方履江撫之任﹐自揚州駕大官舫﹐已登陸﹐舟停水次﹐因僦之度歲。其中窗間有題句云「行人莫上長堤望﹐楓葉蘆花處處愁。」似是古句﹐墨迹尙新。於時天下方將亂﹐事無不可悲者﹐見此令增慘澹。風翔以監司賄致節鉞﹐志意已滿﹐當不知有此語。或其幕客所書﹐則亦一有心人也。

南昌城北龍沙﹐四圍素沙環擁﹐如銀城雪島。中平敞﹐爲禪室﹐有湯義仍手書門聯云「池開沙月白﹐門對杏楡淸。」數十年矣﹐楮墨未損﹐悠然想見其揮毫之頃。

滕王閣連甍市廛﹐名不稱實﹐徒以王勃一序﹐膾炙今古。求所謂飛閣流丹﹑飛雲捲雨者﹐何有也﹖吳下管元心﹝正傳﹞令永新﹐作一絕書版懸閣上﹐末句云「爭傳畫棟珠簾句﹐江上蘋風笑殺人。」

髙匯旃先生選士於濂溪書院課習之﹐省試後﹐慰諸不第者以詩﹐一聯云「鳥自嚶喬木﹐魚無羨武昌。」惇友誼﹐薄榮名﹐人師之語也。

「河山無地求弓劍﹐臣子何心飽稻粳。」「滅絕耳根猶有恨﹐破除心事倍多情。」章文毅公守湘陰時作也﹐見之巴陵李天玉﹝興瑋﹞扇頭。天玉﹐公門人﹐攝臨武令﹐城陷死之。

堵牧遊先生遊南嶽﹐問余兄弟避寇處﹐於方廣道中有句云「雙溪濺水鳴絲竹﹐一壁初晴負畫圖。」

牧遊先生於徳慶舟中授餘軍謠十首﹐令傳之﹐其題則《月家鄕》《馬兒女》《雨漿洗》《風曬晾》《筆先鋒》《口打仗》《報瘧疾》《棋金丹》《血筵席》《營十殿》﹐備喪亂艱危之狀﹔天下之不支﹐公心之徒苦﹐俱於此乎傳之。流離中遽失其稿﹐惟憶其《營十殿》云「烏雲覆眼血牙紅﹐九殿不及十殿凶。九殿披枷還帶索﹐十殿披毛更戴角。生生死死九殿中﹐愼勿喫他犬豕藥。」

上湘洪伯修﹝業嘉﹞與同邑龍季霞﹝孔蒸﹞以吟詠相尙﹐擺脫凡近﹐往往得霜鶴唳空之致。丙戌﹐開楚闈於衡陽﹐伯修落第﹐歸徑嶽後﹐賦詩六章﹐寄意弘遠﹐視唐人「榜前潛下淚﹐眾裏卻嫌身」﹐如鱉欬耳。如雲「峒云無故常飛雨﹐蕙帳何心獨嗜蘭」﹐旣俯仰卓然矣﹔至云「雕弓白馬三軍客﹐碧杜靑蘅一港風」﹐憂世之心﹐視杜陵爲尢蘊藉。又云「自有古今皆作客﹐河山相看不相知。曹劉咄咄三分耳﹐孫阮仙仙一嘯時。」此豈經生心腎中所能有此種性者﹖未幾爲亂兵所害。何從更得斯人﹐與遊大雅哉﹗

季霞與王山長﹝岱﹞夜話詩云「竊聽誰窗外﹐瑯然動壁琴。」蓋季霞欲與湖上作者矯竟陵纖弱之習﹐追蹤大雅﹐而有志無時﹐與伯修同時遇害﹐悲夫﹗

丁亥春﹐余以窮愁客上湘﹐日與伯修﹑季霞﹑歐陽予私﹝淑﹞﹑江陵李廣生﹝芳先﹞痛飲忘昏曉。一夕渡漣水﹐就宿僧捨﹐斜月未沈﹐碧波流映。余舉楊大年以「鏡中人似面前人」對「水底月如天上月」﹐語犯合掌﹐而意味短淺。季霞曰「何似『鬢邊霜作鏡中霜』﹖」余代云「夢中身是故鄕身。」

劉杜三﹝自曄﹞𨿽早托胎於竟陵﹐而不全墮彼法﹐往往有深秀之句。其將入閩應召﹐徑衡﹐有夜宿前溪﹝去郡三十里﹞見寄詩﹕「飄零吾久矣﹐離亂欲何之﹖愁絕遙天暮﹐哀余斫地時。南音同在耳﹐西爽獨支頤。相見情無限﹐何能盡所思。」固自惻惻﹐警人不昧。

杜三後有寄予山中詩﹐亦足增人愴然之懷﹕「病鶴無枝帶箭飛﹐經年蕪穢惜漁磯。繞牀行腳同香飯﹐哀築當筵仍故衣。築室喜聞名士並﹐望門眞被酒傭非。一蛇霧隱南天遠﹐綿上何人問割腓。」

丙戌屯師湖上﹐未能前進一尺﹐而賦斂之重十倍。少司馬天門郭公﹝都賢﹞《詠雪》詩云「四望郊寒連島瘦﹐一天白起柰蕭何。」督使聞之怒甚﹐嗾悍帥害之﹐會潰敗不果。公卒以文字取禍﹐卒於江陵。倪文正公贈公詩云「愛他風骨耐他粗」﹐善於言公者也。

僧詩本不足拊於檜﹑曹之末。唐宋諸名髡﹐技止此耳﹐況今日哉﹗識量止於其域﹐大無能攝﹐微無能人也。余所見者僧法智一絕有云「一步一花無別意﹐香來薰透破袈裟。」差爲蔬筍之雄。

郭季林有《涉園艸》一帙﹐競陵體也。其有意致者﹐良自灑然﹐爲摘錄之﹕「性情皆有托﹐不但得爲人。卽如彼風雨﹐孰知非周親﹖至徳不礙己﹐豈復以等倫﹖」﹝《觀賽》﹞「天山不可名﹐雲气與之平。暑退石苔潤﹐涼生樹葉輕。細徳蟬翼寂﹐遙感雁來聲。澹爾平林際﹐深黃半熟橙。」﹝《秋雨》﹞「萬山環列一茅亭﹐兀立橫空出沓冥。聞說髙人長飲此﹐只堪獨醉不堪醒。」﹝《過劉子參山亭》﹞。

「豈非天下士﹐所重世間名。令我南原上﹐長吟憶耦耕。」此季林見懷詩也。余度嶺孤心﹐𨿽未能見諒﹔然季林自率其退靜之情﹐殷勤以相規正﹐固自不忍忘之。﹝季林名鳳躚。﹞

東莞張太史﹝家玉﹐謚文烈。﹞以全發起義﹐兵敗墜馬而卒。家人刻其軍中遺稿﹐有詩近百首﹐惟記其一聯云「眞同喪狗生無賴﹐縱比流螢死有光。」

太傅山陰嚴公﹐於端州行宮閣內書芭蕉葉云「臣節惟知懷一冷﹐王言不敢褻雙溫。」於時有卿貳蒙溫旨者﹐但得一褒語﹐因詆公不知典故﹐票擬失辭﹐云「九卿例得雙溫」﹐蓋競躁之妄言耳。故公書此以見意。黃岡晏云章奉常﹝霱明﹞作排律二十韻﹐以《內閣芭蕉》爲題﹐余和之﹐今皆忘矣。惟記晏作一聯云「天情垂湛露﹐海气避嚴霜。」余亦有句云「甘露憂多變﹐綠云望已長。」

「挑燈說鬼亦無聊﹐飽食長眠末易消。云壓江心天渾噩﹐蝨居豕背地寬饒。禍來只有膠投漆﹐病在生憎蝶與鯈。劣得狂朋爭一笑﹐虛舟虛谷盡逍遙。」金衛公﹝堡﹞詔獄後足折臥舟中﹐余往省之﹐書此見示。時余拜疏忤羣小怒﹐亦將謝病入山矣。

太傅瞿公築別館於桂林東岸﹐宮詹張公題春帖云「當階古樹思堯叟﹐隔岸江山憶伏波。」桂林道上松﹐宋陳堯叟所種﹔桂林東門外有伏波試劍石﹐故云。二忠遺筆﹐流傳人間﹐自有傳之者﹐此亦吉光片羽。

芋巖李敬公﹝國相﹞遺稿﹐屬余訂定﹐今錄其佳句云「春流一道飛蒙茸﹐嫩柳柔荑間新紅。輕鷗點點飛掠水﹐夾岸桃花笑春風。春風度水搖靑練﹐溪上落花如飛霰。初陽掩映白雲間﹐惟有白雲光一片。」﹝《喜日溪上有寄》﹞「頻年寒食山之陲﹐柳綿撲人今者悲。春艸漫生滿芳甸﹐春風飄落桃李枝。桃李花飛春欲晚﹐溪流東逐長江遠。白雲飛去還飛來﹐飛盡白雲人未遠。」﹝《寒食山中懷人》﹞「絕壑愁難托﹐遑知自有身。因之徵旅況﹐能不念伊人﹖日月無私照﹐山川有異垠。懷哉於役者﹐落落聽風塵。」﹝《懷管冶仲百粵》﹞「孤櫬淪荒域﹐生離一夢慳。問天孤雁字﹐無地釣魚灣。掛劍情誰寄﹐焚琴恨未刪。蒼梧有舜迹﹐君志在其間。」﹝《哭夏叔直九疑》﹞

「朅來祁連風﹐雁行吹忽斷。南北各天涯﹐驚魂落空彈。沙漠嚴寒難久客﹐遙望衡陽孤岫隔。洞庭秋水眇愁余﹐日落長汀蘆花白。欲望從之煙水迷﹐誰向深林送飛帛﹖開函讀之淚橫流﹐一別二十有八秋。鴻飛冥冥千仞外﹐稻粱滿野非所求。孤雁孤飛孤自哀﹐多君兄弟共裴回。獨我此心無可語﹐深秋夢逐雁峯來。」嘉魚李雨蒼﹝占解﹞己酉寄余此詩﹐云欲涉湖相訪﹐時年七十矣。閱兩歲遂長逝﹐不果所至。雨蒼﹐大崖先生裔孫﹐國亡後不應公車。唐須竹爲余過其家省之﹐蕭淸戶庭﹐猶楚雲臺風味也。﹝楚雲臺﹐白沙築於嶺南﹐以館大崖者。﹞

方密之閣學逃禪潔己﹐授覺浪記莂﹐主靑原﹐屢招余將有所授﹐誦「人各有心」之詩以答之﹔意乃愈迫﹐書示吉水劉安士詩﹐以寓從臾之至。余終不能從﹐而不忍忘其繾捲﹐因錄於此﹕「藥鐺口口一鑪煎﹐霜雪堆頭紙信傳。松葉到春原墮地﹐竹花再種更參天。縱遊泉石知同好﹐踏過刀槍亦偶然。何不翻身行別路﹐瓠落出沒五湖煙﹖」

小築如拳之室﹐戲作數詩﹐或和之﹐惟芋巖一首深爲枯木撒花﹕「軀殼爲誰畱﹐相看已白頭。從人嗤倔彊﹐責自備《春秋》。寒盡鴻聲斷﹐春歸艸色柔。餘霞擎晚照﹐峯翠逐人流。」

「風凰集阿閣﹐麋鹿遊山樊。物性固有常﹐甘苦能並存。偶思遠塵囂﹐隨意尋桃源。自怡得間曠﹐臨江啟柴門。江光散白雲﹐髙枕淸心魂。形骸已漸忘﹐涕淚聲久吞。徒欲憤韓讎﹐深負國士恩。材與不材間﹐願共達者論。」此云壑於普市見寄詩。余之交於云壑以此。人無知云壑者﹐勿望其更知余也。「君歸耽石室﹐余亦泛星槎。自度桃源境﹐頻尋洞口花。江淸一雁遠﹐天碧數峯斜。雲水蒼茫際﹐相思路轉賒。」云壑介弟聯珵寄余作也。

蒙聖功給事﹝正發﹞《欸乃聲》九十首﹐曾授余訂之。其警句則有﹕「片帆影掛前川月﹐透枕霜淸五夜鐘。」「藥市藏名嫌有價﹐鷗羣不亂信忘機。」「荊臺不樂呼先輩﹐髙閣從來束腐儒。」「千里孤身分兩地﹐一天雪意釀同云。」「潭經積雪波增力﹐樹過重陽葉盡凋。」「更擬卜居遷赤甲﹐遙憐知己在丹霞。」﹝丹霞﹐澹歸所居。澹歸者﹐金道隱堡。﹞「盡簡圖書藏一葉﹐並裝風雨過三門。」「臨流蒼壁沾衣翠﹐隔岸懸崖當畫看。」「髙峯影浸寒潭黑﹐絕壁光生晚照紅。」「明犀照水終嫌逼。寶劍沈淵免再探。」「小槳不驚浴鶩穩﹐回潭時積落花深。」詎可不謂句意雙到﹖

