原李耳載

﹝明﹞李中馥撰

●目錄

原李耳載序

殷序

小引

許序

自記

李序

卷上

卷下

●原李耳載序

耳養之不足貴也﹐信耳之不足憑也﹐耳載云乎哉。然目之所及有涯﹐而耳也無涯。舜達四聰﹐禹懸四擊﹐周采謠俗﹐孔子亦擇多聞﹐皆是物也。古今記載﹐大約得於耳者居多﹐亦視乎其人之耳﹐視乎其人之載而已。晉陽李鳳石先生﹐古君子也﹐一日以耳載示余﹐且索餘言。余讀之如讀異書﹐得未曾有﹐其所載皆可喜﹑可愕﹑可感﹑可嘆之事。可以啟人之善思焉﹐可以警人之慝志焉﹐可以堅人之信心﹑破人之攣見焉。是書也﹐其有功於名教不淺﹐非直爲紀聞誌怪之書而已也。先生之耳﹐豈猶夫人之耳﹐先生之載﹐豈猶夫人之載哉﹗讀者當以心會之﹐而以身試之﹐愼毋以過耳之談目之。抑余聞晉陽爲古名封﹐而志之所載殊覺寥寥。修志者於此一采取焉﹐未必不可爲蓀邑增光垂不朽也。余不敏﹐長者之命不敢辭﹐是爲序。古閬遜庵孫閎達拜書。

●殷序

予自蒞晉陽及罷官﹐前後凡八載。先是卽聞前明名孝廉鳳石李先生著述甚夥。丁未春﹐令嗣季君出耳載一編﹐受而卒業焉。事多通誌及邑志所未嘗有﹐因嘆遺聞軼事﹐非得畱心掌故者搜羅而掇拾之﹐其湮沒不傳者多矣。甚矣﹐文之不可以已也。若所載𨿽不盡系晉事﹐亦必信而有徵。蓋先生博學而篤行之﹐古君子也。今已俎豆宮墻﹐邦之文獻﹐其寄之矣。髙郵後學殷嶧拜書。

●小引

耳載小引

扶輿邈矣﹐庶類錯然其間。有平卽有奇﹐有常卽有幻﹐事之可驚﹑可喜﹑可法﹑可戒者何限﹐獨不得搜幽`玄之手探而出之﹐以故佚而弗傳。問有其人﹐又病於醜博﹐爲大雅所譏。若耳載者﹐傳之確﹐核之眞﹐吾知免矣。昔容齋有隨筆﹐沈氏有筆譚﹐多述宋﹑元間遺事﹐讀者無不服其該洽。今以是書準之﹐又何多讓焉。是爲一言以引之。古吳疁城義扶陳俶拜題。

●許序

稗官野乘﹐意在炫奇﹐而作者今古相望。莊子首述齊諧﹐班史藝文列小說十五家﹐平子西京賦亦云「小說九百﹐本自虞初。」是在漢時已充棟矣。爾後轉相擬述﹐無關體要﹐聊爲談笑資﹐而晉張茂先因瑯嬛所得﹐撰博物志四百卷﹐武帝詔使芟截浮疑﹐僅爲十卷﹐非以俶詭幻怪繁蕪耳目乎﹖唐人雜記﹐雅好附會﹐荒忽支離﹐以不奇爲病﹐乃適病不奇耳。夫天下之奇﹐不在奇事在常事﹐且在常理。鯨呿﹑鰲擲﹑牛魅﹑蛇妖﹐爲味轉淺。惟於倫常日用間無可見奇者﹐得其奇志之﹐覺明霞秀月﹐無非湧雪崩云。得其奇而不累於理者志之﹐覺鴈蕩﹑龍門﹐無非練川楮陸﹐而後至奇以見。晉陽李鳳石先生﹐學通今古﹐所著耳載一書﹐未嘗不標新領異﹐要皆目前常事﹐轉出奇境。復鄭重乎忠孝廉貞之行﹐風議乎嗔貪癡妄之爲﹐使人考鏡感發﹐自於言外得之。是事以正出奇﹐理以奇見正﹐而心則全乎正者也。蓋將以挽人心之好怪﹐而不愧爲天下之至奇﹐尙何算博士﹑鬼董狐之誚哉﹖吳興徐侍郎蘋邨嘗詆焚椒之穢褻﹐湘山野錄之妄誕﹐碧雲騢之誣謬﹐以爲傷風俗﹐淆是非。他若洞冥拾遺﹑云僊散錄諸編﹐亦譏其瑣屑鄙雜﹐可以無作。惟陶氏輟耕錄﹐則以廣見聞﹐紀風土﹐補史乘美之﹐稱許綦愼矣。而其年陳檢討復詆爲腕力孱弱﹐文采不足以發之﹐紀載固若是其不易乎﹗惜先生之書不令二公見之耳。獨訝古人有言﹐末學膚受﹐貴耳而賤目﹐似耳覩弗靈於目聽﹐命名之未安也者。觀其自序而爽然失矣。乾隆丁亥秋七月朔旦﹐兩海年家後進許道基拜書。

●自記

原李耳載自記

吾人一身﹐眼耳手口﹐其用孰勝﹖無勝不勝﹐一也。必求其勝﹐孰不曰眼長耳短﹐不知更可曰耳長眼短。眼視所有﹐耳聽所無﹐聽無長於見有也。孰不曰口多耳少﹐不知更可曰耳多口少。口言在己﹐耳聽在人﹐在人多於在己也。孰不曰手靈耳鈍﹐不知更可曰耳靈手鈍﹐手錄己歷﹐耳聽未經﹐未經應靈於己歷也。此余之所以名耳載也。載之義﹐惟地克稱﹐寥寥幾語﹐盍克云載﹖積丈在系﹐積兩在釐﹐積石在勺﹐積崇在簣﹐積深在掘﹐不可以少而忽之。惟不忽少﹐後自成多。若徒騖多﹐終是限少﹐自然之理也。此余之所以名耳載也。余之所載﹐奇不失幻﹐異不失怪﹐述必參實﹐事必參眞﹐準於理也。載鬼一車﹐可云載乎﹖耳﹐於易屬咸﹐於詩屬風﹐於書屬訓﹐於戴禮屬記﹐於春秋屬書。咸取受﹐風取入﹐訓取提。記取審物徵人月令檀弓﹔書取來巢退飛﹐夏五秋七﹐不戾於經也。耳屬於垣﹐可云耳乎﹖此余之所以名耳載也。眼﹑耳﹑手﹑口言之﹐鼻獨不言﹐何哉﹖先天之气﹐後天之气﹐一呼一吸﹐惟鼻司焉。鼻爲鼻祖﹐耳爲耳孫。鼻獨不言﹐何哉﹖祖從衣﹐衣以言乎成也。孫從系﹐系以言乎生也。不生不成耳﹐生﹐數也﹐此余之所以名耳載也。大荒曠曠﹐不知其寬﹔大■﹝瀛﹐羊代女﹞漭漭﹐不知其浩﹔大明懸懸﹐不知其照﹔大山行行﹐不知其長﹔大耳空空﹐不知其藏。此余之所以名耳載也。余惟以余之耳爲昭昭﹐爲撮土﹐爲拳石﹐爲一勺而已矣。亦任天下之耳﹑後世之耳之爲無窮﹑爲廣厚﹑爲廣大﹑爲不測也。此余之所以名原李耳載也。儻再有以耳問者﹐余則曰﹕是天下之耳相似也。再有以載問者﹐余則曰﹕天下莫能載焉。斯已矣﹐余何知耳載哉。太原李中馥鳳石。

●李序

憶自受書以來﹐聞庭訓﹐知曾祖鳳石公績學尙气節﹐不欲以文名家。舉孝廉﹐不仕。闖賊嘗遣宋獻策致書﹐脇以仕﹐婉辭之﹐賊卒不敢加禍。所交遊皆嚴正﹐如方崧生﹑傅靑主﹑張華陽諸先生﹐率常以節義相髙﹐時亦或以文章互砥礪。故生平所爲文﹐膾炙人口﹐以文求者無不應﹐應卽艸藳任攜去。遺篋中惟耳載一編﹐伏而讀之﹐筆髙古﹐不具論﹐大抵關名教者言必詳。從龍矢志搜羅﹐歷有年所。庚戌成進士﹐出爲邑宰﹐內擢部曹﹐日事簿書﹐違鄕裏者二十餘年。嗣攖疾﹐蒙恩予告歸﹐益竭力搜訪﹐卒不得一。嗚呼﹗殆不可得矣。予祖﹑父兢兢所守﹐手澤止此﹐謹繕寫成帙﹐詒後人﹐存什一於千百云爾。時乾隆二十一年三月﹐曾孫從龍謹志。

原李耳載﹝明﹞李中馥撰

●原李耳載卷上

糧徵本色

兩賢異用

忠臣紀烈

袁公始末

尋親誠感

理奪巡方

不樂多金

指窖止貪

爲師白寃

袁薛相知

死孝死忠

義俠擒賊

才徳不符

心許身殉

憐才豪舉

謙吉明徵

三公三異

論人四驗

家傳五異

靑蠅不玷

兩公冰鑑

恃才昏鑑

井中心史

百錢大夫

有志竟成

樹上解元

會場失火

名捲錯悞

闈慘異兆

○糧徵本色

太原太守黃公洽中﹐存心愛民﹐欲更所轄二十八州縣徵糧舊例。謂糧因地起﹐地中出粟﹐本色是徵﹐正也。軍糈曰糧﹐義取養兵﹐本色是給﹐亦正也。易以折色﹐糧之名失矣。在納糧者有銀尙可﹐無則必以粟易銀。在領糧者有粟尙可﹐無則必以銀易粟。是折色一行﹐並糧之實失矣。至羨銀之侵收﹐大戶之消累﹐批解之搭架﹐種種獘害﹐苦毒民間﹐莫此爲甚。復徵本色﹐則農免於糶﹐軍免於糴﹐官淸火耗﹐解省添搭﹐便民未有過於此者。乃會集在省鄕先生議之﹐諸公齊聲稱頌﹐此從兵民兩便起見﹐眞可爲美意良法﹐堪垂永久。獨餘外祖從淮上監差復命回籍﹐與於會﹐曰「事系重大﹐還宜詳酌。愚以本色之廢﹑折色之行久矣﹐惟久則安。銀有紋潮﹐粟有美惡﹐秤有輕重﹐量有盈縮﹐其必須人監視也同﹔銀收用櫃﹐粟收用厫﹐櫃司大戶﹐厫司倉給﹐其必須人存貯也同﹔銀賠添搭﹐粟賠折欠﹐鞘累夫役﹐載累車輛﹐其必須人運載也同。其中苦累﹐本色更甚於折色。至車輛必從鄕中簽報﹐鄕至縣計羈遲五日﹐縣至府計羈遲十日﹐卽如太原一邑﹐本色近四萬石﹐計用車一萬輛﹐每輛費以五錢計﹐則已五千兩矣。此猶約略言之也。如給散於軍﹐卽領尙可﹔倘以粟色畱難﹐或不願得粟﹐孰得而彊之﹖百姓受累﹐更有難於言者。總之﹐銀之用活﹐粟之用滯﹐此軍國大計﹐望再詳酌之。」黃公勿聽﹐竟詳三院批允本色。時各州縣已春收矣﹐檄行攺造本色團簿舉行﹐民間紛紛稱不便。蓋收納折色﹐設櫃在縣大門內﹐銀苟足色﹐何從刁難﹖等有星位﹐末由勒掯﹐本分火耗外無他需索也。及收本色﹐借老倉暫貯﹐惟倉給主之﹐借驗粟美惡﹐賄通則中粟爲上粟﹐不賄則上粟亦中粟。納者累日不得歸﹐升斗之戶交費且逾於粟直。此交收時之不便民矣。簽報車牛則有告﹐賄免不肯報者告﹐畏勢不敢報者告﹐𨿽報而言有牛無車﹑有車無牛者﹐互相訐訟不已。此起解又不便民矣。至省﹐則上司倉給又以縣倉給爲可噬﹐亦借驗粟美惡苛求﹐照各都裏作一常規﹐如意方收。下車﹐則又以抵換侵克﹐苛責車戶﹐亦必納錢方收。此解納時又不但不便民矣。於是給軍﹐果終月不領﹐以至終季。黃公不得已﹐懇司道傳諭營弁﹐仍執前例不可。後催領稍急﹐遂嘩然鼓噪。黃公出示﹐言本色只此一次。覆云一領便成常例﹐終不可。是歲秋冬雨雪過多﹐𨿽加鋪苫﹐粟已朽蠹若干。黃公不得已﹐檄所屬仍造車載回﹐以易折色。民益大擾﹐詛怨沸騰。三院亦不得已會劾﹐得旨下禠職。臨行嘆曰「今而知侍禦馬公以忠言誨我也。」黃公居官端介﹐此舉志在利民﹐特拘牽古法耳。外祖馬姓﹐諱朝陽﹐字鳳鳴﹐別號岐崗﹐歷官陜西左布政使﹐加從一品俸。

○兩賢異用

萬曆庚子﹐各省遣中貴一人抽稅﹐名督稅府﹐橫甚。魏公允貞前爲給諫﹐因糾張江陵奪情﹐廷杖幾斃。後撫晉﹐惡中貴虐民﹐遂與巡方趙公議﹐欲共擊焉。趙公名文炳﹐有聲臺中﹐魏公料必同心﹐而趙公辭甚緩﹐云「官家正任此輩﹐若擊之﹐不惟不勝﹐適爲彼堅其信也。俟彼自斃爲得。」魏公訝之﹐意其差滿在邇﹐計在脫卸耳。後稅府議驛遞用馬牌﹐魏公檄各驛勿應付﹐趙公則令應之。魏公初疑脫卸﹐今直信爲阿從。不知趙公密行兩路之通京者固關與紫荊關﹐俱不許一人飛度。始自臨汾﹐卽記某日稅府遣人從某路發﹐兩路過關﹐驛遞厚其支應。旣畢﹐盡搜公私書札稿揭﹐並內外交際儀物﹐與大璫囑托密函﹐兩路搜獲﹐錮之密室。稅府見所遣不返﹐𨿽疑之﹐終不知其故。維時兩路已將所獲一切飛報矣﹐趙公見內有若干可動聖怒者﹐以爲擊彼正在此時。一日﹐傳陽曲令備大刑百副﹐快手百人﹐晚堂訪究大憝聽用。卽傳柬往督稅府﹐一吏一門子隨止﹐以大內囑托私書﹑禮帖扃貯匣內﹐使吏攜之﹐其兩路驛遞密揭﹐吏不與聞也。稅璫迎至賓館﹐趙公云「旣托深交﹐事當有密議﹐非無益公者。」遂延入內。令屏左右﹐言朝廷視督稅比巡方更重﹐不應如此罔上行私。璫尙支吾曲掩﹐趙公云「諸獘諸贓﹐久寄庫中﹐見照原書謄稿在匣。」使吏一一示之。未半﹐而璫跪伏請命矣。趙公曰「此難中止。」璫跪請不已。公徐曰「或姑爾爾﹐庶可少全。」璫無不聽命。遂傳快手百名﹐將爪牙百人從督稅府中拽出﹐士民觀者如堵。先是撫署諜者﹐已將按院拜稅府報聞﹐魏公正沈吟間﹐諜復報﹐卽詣趙公遜謝﹐曰「賢者固不可測。智勇擊姦﹐非惟愧不能及﹐抑愧不能相知也。」趙公遂重責百人﹐發司李錄供﹐依律遣戍﹐將賂內二千餘金分卹各府貧宗。閱三月﹐稅璫自求內旨撤回﹐督稅府遂爲閒署。吁﹗兩公俱賢者﹐始若相異﹐終自相同﹐而趙公之作用﹐更爲深密矣。

○忠臣紀烈

歲甲申﹐闖逆陷晉﹐撫晉者蔡公■﹝樊﹐心代大﹞徳與中軍應公時盛至書院三立祠縊焉。布政趙公建極﹑守道毛公文炳﹑巡道畢公拱辰俱被執﹐挺立不跪。闖逆令解趙公縛﹐言「素知公名﹐今入晉﹐萬民頌淸廉﹐果孚素望﹐復爾官﹐盡心供職。」趙公變色曰「凡爲臣者﹐不能守土﹐與城俱亡﹐宜也﹐無多言。」逆猶以溫語慰之﹐公與毛﹑畢二公厲聲大罵﹐遂駢首就戮。晉人無不哀感。

○袁公始末

晉提學袁公繼咸﹐風裁廉肅﹐撫軍吳公甡特薦卓異。巡按張孫振以先未關會嘲之﹐其意不過欲分功見徳﹐而袁公已不平矣。張言「貴道不可尙气。」袁曰「生人气可無乎﹖」張云「官常中不可認眞太過。」袁公怫然曰「雙白在堂﹐只條花銀﹐不怕今日解明日解也。」各銜而別。張見撫軍言「袁學道欺人過甚﹐如不言﹐則貽後日持斧者羞。」撫軍言「才薦卓異﹐若劾之不便﹐不止袁臨侯﹐少待大計﹐量予停罷可也。」張以他辭亂之而去。密屬陽曲令李翔南﹑刑廳袁翼隆集款送院﹐據以入奏。奉旨解京﹐並下旨﹕「袁繼咸旣贓私狼狽﹐撫臣因何薦舉卓異﹖著令自行回奏。」吳公訪知爲按院綫索者刑廳﹑陽曲也﹐傳至﹐卽令﹕「訪巡按劣迹﹐事稍泄﹐以爾性命從事。」且行五府各屬﹐將按院訪犯贓私﹐已解未解﹐一切密申﹐少匿則有本犯舌在。所訪旣實﹐卽具疏劾之。亦奉旨解京。三法司會勘﹐俱直袁公﹐張以坐贓下獄。袁公後總督江楚應皖﹐遇左良玉索餉之兵﹐激以忠義﹐良玉爲之引歸。後聞良玉東下﹐命諸將守九江﹐自至良玉舟中﹐相約兵不入城。已而兩營勾引﹐竟陷九江。良玉病中﹐望城中火光﹐大哭曰「我負袁臨侯。」嘔血而死。公爲良玉子夢庚所刼﹐挾見主帥﹐長揖不拜﹐宴之﹐不飲不語﹐自縊﹐被解。至良鄕﹐曰「此疊山盡節處。」又縊﹐又被解。至京﹐誓以一死報國。逾年斬於柴市。臨刑云「昔文先生死此﹐得死所矣。」都門親故﹐無一敢弔者。舊日老長班劉姓﹐哭斂其屍。閱三載﹐輿櫬還之江右。過江﹐至一處﹐忽棺重倍加﹐舁役終不舉。少駐間﹐一人言「昨年有少年自言江西袁姓﹐欲赴京省父﹐病卒於此﹐或其公子乎﹖」劉曰「有之。」訪所瘞地﹐取棺附行﹐則公柩輕易舉矣。見者無不稱異。抵家﹐雙親慟哭以迎。父嘆曰「余宜領單廷試﹐柰次餘者年邁﹐以情告﹐余本無名心﹐讓之﹐借以終老。今老景當此﹐夫復何堪﹗然吾子死忠﹐吾孫死孝﹐出自一門﹐堪垂千古﹐亦復何憾﹗」卜地葬之。此大略也﹐其詳載六柳堂集中。

○尋親誠感

原邑趙孝子﹐名威晉。其父好黃冠術﹐遇全眞雲水﹐無不以禮下之。孝子方五歲﹐父出訪道不歸者三十餘年矣。孝子日夕哀慕﹐始猶盼歸﹐愈久愈杳﹐銳意尋親。或謂行蹤已遠﹐茫茫世界﹐尋何益也。孝子曰「以此爲難﹐則父終不見﹐是我棄父也。道場多在東南三湘﹑五嶺﹐不能遇﹐誓不反。」遂孑身遠涉﹐從武當山始﹐徧歷諸場將三月﹐思他適矣﹐忽臨一山僻小庵﹐內止一老道﹐向投宿。老道曰「君語音似山西人。」孝子曰「師何以知之﹖」曰「余亦太原縣人﹐雲遊數十年﹐愛山庵僻靜﹐聊此寄迹。」孝子細詢年齒裏居﹐不覺大慟﹐曰「吾父也﹐若非此遇﹐又往他方﹐轉誤矣。」其父因問故鄕親族﹐存者無幾。自言旦夕就木﹐旋裏無庸也。孝子泣懇始還。闔邑奇之﹐邑侯屈五靖旌其門。初訪卽至武當﹐將行乃投一宿﹐非誠感﹐安能巧合若此也﹗

○理奪巡方

侍禦太原王公鑑﹐讀書風峪之泰山皇姑洞。夜讀無油﹐試取松柏脂灼之。以錐刺孔﹐用油筒納而承之﹐得脂一盞﹐可供讀三夜。食餼後﹐按君駐原視學。講書簽掣﹐公當講。公前請曰「大宗師命講某部﹖」按君曰「講洪武大誥。」意在難公﹐不知公無書不讀也。遂將大誥中勅禦史一段讀之。按君惡其侵己﹐面斥之﹐且詈以穢語。公申言曰「大誥﹐髙皇帝欽定頒示﹐生員讀注未畢﹐此穢詈﹐不知何著﹖生員不敢畢講也。」次及諸生﹐講罷﹐按君旣退﹐官師大有憂色﹐責公曰「胡輕躁若此﹖」公曰「有罪生自當之﹐不及父師也。」按君俄召官師言「適講書生﹐不曰某章曰某部﹐太狂﹔講大誥﹐不講別款講禦史一條﹐太野。書生性气未化﹐可令入謁﹐以示無心。」比進謁﹐謂曰「昨生應對侃侃﹐可卜立朝气節。」諭縣動行院應支公項﹐給生五金爲膏火資。公成進士﹐拜禦史﹐疏劾權璫﹐擅逆忤旨﹐廷杖幾斃。罷歸﹐不復起用而卒。同年何公喬新任晉陽中丞﹐祭以少牢﹐詣公家﹐存問公夫人﹐贈二百金卹焉。

公少讀書時﹐每至四鼓﹐呼「王秀才起來讀書」。起蚤不聞﹐稍遲則呼﹐甚異焉。一晚﹐出蹲巖下﹐伺至四鼓﹐果至﹐呼之﹐公見﹐乃紅衣婦也。公未及問﹐婦先紿曰「爾背後有人。」公甫回顧﹐其婦頓失。

○不樂多金

太原屬邑有進士繇給諫歷中丞﹐父以明經任別駕﹐乃大君子也。見子宦歸﹐輜重絡繹﹐愀然不樂﹐云「所入𨿽厚﹐不知其出何如﹖」老人不欲見也。後中丞卒﹐遺前妻子一﹐繼室子二。繼室妬悍﹐駕言前子非夫出﹐聳告兩臺﹐屢年不決。有司視爲奇貨﹐納其厚賂﹐前子竟瘐死於獄。中丞胞弟痛侄﹐爲之申理。其嫂復誣以他不法事﹐亦屢年不決﹐納賂如前﹐弟亦幽死。已而﹐所生子長者以拒刼盜遭手刃﹐並及其婦﹔次者舉於鄕﹐見母積惡﹐憂鬱而亡。宦囊半喪﹐殉之以滅嗣。封公洵知幾哉﹗然何不一整家教﹐殆以性成蛇蠍之不可化也。

○指窖止貪

三原王公恕﹐官至宮保﹐兩袖淸風﹐一塵不染。見公子有難色﹐公語曰「爾憂貧乎﹖家有素積﹐不必官常中作倉鼠也。」引至宅後﹐指一處云「此藏金所﹐有金一窖。」指一處云「此藏銀所﹐有銀一窖。」後公卒﹐向所指處掘之﹐皆空窖也。

○爲師白寃

張靑毛鳳翥﹐余長男嶽也。入陽曲庠﹐有名。潘侍禦延江南趙公鳴陽至晉爲子弟師﹐靑毛亦從受業。將三載﹐趙公南旋﹐爲仇者所陷﹐言逆璫魏忠賢票擬俱出鳴陽手。逮至京﹐下獄。靑毛奔命叩閽﹐言某年至晉課徒﹐某年方去﹐安能分身禁地也。趙公得白﹐出獄﹐嘆曰「吾將有以報子矣﹗」偕靑毛渡江南﹐遊蘇﹑杭諸勝地。將返﹐盡以所著舉業及行文科律授之。庚午薦元﹐更寘第二。趙公子名玉成者﹐亦中式北上﹐握手歡甚﹐言「家君見山西試錄﹐拍案大喜﹐曰﹕『吾言驗矣﹗』」

○袁薛相知

薛公亨者﹐陜西韓城人﹐少負異質。潞安袁公爲韓城令﹐童試取居首。見其貧﹐不能娶﹐謀擇富室女妻之﹐俾得資以讀書也。廉得某氏有女﹐遣役招至﹐諭意﹐且曰「吾爲汝門楣計耳。」富民不可。袁公力說﹐觸怒﹐幾欲撲之﹐則寧受撲。袁公曰「愚至此哉﹗」乃傳學中四齋長﹐持官帖﹐具幣四﹐送其家﹐始納之。卽於是月涓吉﹐婚焉。復招其父相慰曰「薛生眞汝佳壻﹐異日大貴﹐汝方知也。」未幾﹐袁公以憂歸。薛公鄕試掄元。袁公服除﹐仍補任韓城﹐師生誼甚密。一日﹐左右告云「今日薛解元娶親。」袁公曰「必是妾耳。」對曰「乃正室也。」袁公驚問前所主娶者安在﹐曰「歿已年餘矣。」袁公深慨惜。又問﹕「今娶誰氏﹖」曰「前室之妹也。」袁公拍案曰「村翁村翁﹐前一女不許﹐今何二女女焉﹖」後薛公成進士﹐任山西提學。時袁公已棄世﹐薛公至潞﹐親祭袁公﹐且厚贈其家焉。

○死孝死忠

同譜解首趙念懷﹐名之璽﹐樂平人。家世科第﹐爲少司馬紱之子。居父憂﹐山賊大熾﹐名紫金梁者﹐從贊皇突出念懷所居髙樂裏﹐因守父柩不敢避。賊脇之取金﹐凡刀錐﹑燔灸﹑繩絞﹑弦柞之刑﹐無不受。父官顯宦﹐囊橐蕭然﹐賊不滿欲﹐牽出砍之。念懷泣言「願柩前受死﹐庶魂魄相依。」遂復牽入。一賊舉刀劈額﹐其賊首止之﹐云「果有隱藏﹐豈見妻妾子女盡死﹐而終不言乎﹖彼亦孝子﹐生死任之﹐無手刃也。」念懷暈絕柩傍。俄蘇﹐求勺水不得﹐蓋僕從逃散盡矣。裏鄰素感其徳﹐憐其舉家被刃﹐將爲檢鬻殘器﹐斂瘞遺骸﹐詰朝入視﹐見其未絕﹐乃舁之別室調理﹐半載獲痊。匍匐赴省﹐呈吁少司馬卹典。中丞爲之疏請﹐父得旨祭葬如例。戚友唁之﹐念懷備陳慘毒﹐言「鰥寡孤獨四窮民﹐一身頃刻兼之。」從此不事進取﹐乞恩﹐除澤州廣文﹐晉國學助教﹐轉戶部員外郎﹑郎中。闖逆陷京師﹐死之。生死之際﹐忠孝之間﹐如念懷者可謂皎皎矣。過其閭者﹐無不感嘆。

○義俠擒賊

石鎭宇﹐名蘊咸﹐太谷固莊人也。少負气節﹐慷慨好施﹐遇人急難﹐捐軀赴之。流賊從沁源山口出﹐犯其地﹐鎭宇被執。諸賊羅坐﹐擁鎭宇前﹐賊曰「壯士也﹐能從我﹐解爾縛。」鎭宇曰「家世淸白﹐不敢從。」又言「以五百金贖﹐則放還。」鎭宇曰「家貧﹐安得此﹖」賊怒﹐拆屋椽燒紅﹐向兩脇炙之。自度不能生矣。有鄕人陷賊中者﹐達至其家﹐以二百金往贖。賊見鎭宇垂斃﹐可之。比贖歸﹐下體已炙熟矣。鎭宇豪壯﹐勉啖酒肉﹐竟得全﹐逾年﹐復故。擒賊之心﹐未嘗一刻置也。糾山鄕數百里諸村共偵之﹐遇有風聲﹐各山頭舉火爲號。越兩載﹐賊復來犯﹐不知鎭宇已有備也。賊中其伏﹐斬獲千餘﹐生擒五百餘﹐以斬級十顆掛生擒者之項﹐解上報功。撫軍宋公統殷嘆曰「秦﹑晉﹑兗﹑豫諸要地﹐若得此義勇數輩﹐何憂流賊哉﹗」大奬賞之。自後賊不敢再經其地。甲申﹐闖逆下晉﹐逮系諸縉紳解西安﹐魏楡桑公蕓至聞喜小水頭脫走﹐解役報僞官﹐檄邑責比家屬。桑公潛匿月餘﹐事少緩﹐將越嶺歸裏﹐過鎭宇所居地。山民疑是逃賊﹐奪驢搜資﹐執詣鎭宇。鎭宇素未相識﹐但見其人有異﹐止勿犯﹐禮而問之﹐桑公告以實。問﹕「失物否﹖」曰「路費二十金。」鎭宇使山民還之。桑公後歷廣東右布政使。余亦嘗避亂鎭宇莊﹐服其義气沈雄﹐以詩贈之云「季世人多險﹐君何揭肺肝﹖片言天日永﹐半面弟兄歡。心合千金易﹐情違一笑難。采風徵義士﹐莫作孟嘗觀。」歲己丑﹐姜瓖構亂﹐盤據晉祠堡。鎭宇與鄰邑令善﹐聞其眷屬陷賊﹐身入虎穴探之。會大軍破瓖﹐獲鎭宇於營中﹐將斬﹐適舊識縣役見之﹐以非賊稟官﹐得釋。人皆曰「此天所以活義士也。」

○才徳不符

三晉文宗文公﹐陜西人。歲丙戌﹐予兩同年張華陽﹑賀四明俱應聘陜西﹐入簾歸﹐備道文公續弦夫人事。夫人髙才博學﹐名噪關中﹐因罕其匹﹐摽梅不字。文公使議婚﹐曰「學相若矣﹐必須並頭蓮詩百首方可。」如數投之﹐始諾。親迎之夕﹐文公以紅緞裀鋪地﹐自下輿以至臥室﹐重其才品若此。好事者以謂相如﹑文君世稱雙絕﹐此更三絕﹐謂室女勝卓氏也。闖逆入關﹐宜一死以報夫子﹐乃受僞詔爲六宮司訓﹐復被虜﹐甘隨馬上。壁題「妾與王嬙同薄命﹐學騎匹馬渡陰山」之句﹐入韻「還」﹑「顏」二字。余因賦昭君問步韻寄嘅。【問一﹕】「和戎奉命去難還﹐靑艸年年不攺顏。今日馬前同去者﹐奉誰明旨度陰山﹖」【問二﹕】「子卿男子得南還﹐妾沒須髯卻有顏。一去不回羞漢將﹐生魂空自系家山。」【司訓僞官﹕】「豈是女爲君子儒﹐莫教鳴鼓問吾徒。深宮桃李都沾雨﹐錯認當年曹大家。」【被獲﹕】「憶昔曾盟白首諧﹐不知何日墜荊釵。曹瞞拆散夫妻願﹐不爲文姬爲伯喈。」【百詩允聘﹕】「惜哉文子愛才偏﹐百首詩辭寫素箋。今日花開非故苑﹐可曾賦得並頭蓮﹖」紅蕉葉載夫人九思﹐余深嘉其婉逸﹐尢不勝慨。惜徳不符才﹐反爲才累也。因步體附一思﹐以畢其數。「我所思兮在銀河﹐欲往從之雀橋過。玉宇無塵襪淩波﹐支機不動錦停梭。美人贈我並頭蓮﹐何以報之月涓涓。擘盆求子房空焉﹐斷節見孔思杳然﹔不記當初三五前」。余不能詩﹐聊記其事﹐亦一時有感而發﹐非欲以詩見也。

○心許身殉

原邑子衿郭長泰﹐諸生﹐郭禦所子也。英姿韶秀﹐十八遊庠。巾服謁諸親故﹐至一中表家﹐惟孀母與女在室﹐素不相避。鄰婦言「才郎淑女﹐合是佳耦。」母曰「然。」此女不作羞態﹐端靜自若。郭生心善之﹐言於父﹐父以女家貧﹐媒者至﹐𨿽唯唯而姑緩焉。後一富室重郭生才﹐欲壻之﹐父不令知﹐而委禽焉。或告孀氏﹐郭生已締姻矣﹐女聞言﹐手中扇不覺墜地﹐入室﹐無病而卒。生聞之曰「莊而靜﹐信而貞﹐可再得乎﹗」不數月亦卒。兩人可謂心許矣。譚友夏言「世上愚幻父母﹐誤卻多少良緣﹗」豈不重可嘆哉。

○憐才豪舉

妓有名秀云者﹐晉府樂長也﹐聲容冠一時。工小楷﹐善畫蘭。操琴愛漢宮秋﹐稱絕調﹔又能以琵琶彈普唵咒﹐與琴入化。性喜淸雅﹐凡宗藩臣賈﹐紈袴子弟﹐皆不畱意。文人學士多與遊﹐字之曰明霞。卒爲輕薄子所紿﹐傾囊相委﹐久知其負己也﹐抑鬱而逝。淹殯積歲﹐傅靑主聞而憐之﹐言「名妓失路﹐與名士落魄﹐賫志沒齒無異也﹐吾何惜埋香一壞土乎﹖」於是設旛旐﹐陳冥器﹐張鼓樂﹐召僧尼導引郊外﹐與所知詞客數輩酹之酒而葬之。更作頂鍼詩十四首﹐前後相承﹐其全不能記。首章云「芳魂栩栩自仙遊﹐走馬章臺滿目愁。疎雨細風淸夜永﹐可憐一曲漢宮秋。」【二﹕】「漢宮秋是古琴文﹐幾个知音坐上聞。流水不逢鍾子輩﹐當壚誰識卓文君﹖」【八﹕】「小樓塵土暗窗紗﹐不見樓頭解語花。碁冷文楸香冷篆﹐牀頭橫著舊琵琶。」【九﹕】「琵琶掩抑不堪聽﹐司馬江頭涕淚零。老大只教臒骨在﹐何須粉白與螺靑。」【末收云】「止教騷客弔芳魂」。晉人多傳誦之﹐無不嘆靑主憐才﹐不下古人買駿也。

○謙吉明徵

楊定一﹐名於國﹐太原府人﹐中丙午鄕試。爲人謙和醇篤。會城諸同袍以公事謁郡伯閻公熊耳﹐時賓館甚寒﹐聚元壇廟以俟。適壬子新貴魏元白亦至﹐同袍多自負﹐作驕態﹐相揖不以倫次﹐惟定一敍遠近焉。門吏先白會城諸君事﹐閻公云「不必相見﹐以事傳入可也。」眾遂哄然去﹐獨定一畱伴元白﹐互質詩文﹐俟元白終事方散。後元白癸丑聯第﹐定一屢躓南宮﹐授山東費縣令﹐時元白已入臺中矣。定一不善獲上﹐將罹計察﹐張新盤任東阿令﹐同裏也﹐代爲丐免郡。覆甑已破矣﹐宜早辦歸計。定一方委心時命﹐適聞元白巡靑﹑兗﹐𨿽不至濟南﹐而驛距費不遠﹐定一貽書以所誣事白之﹐冀垂桑梓之情﹐若元壇廟事﹐定一已了不記憶。元白見書﹐遂不之兗﹑靑而之濟南﹐力稱定一於諸當事。時元白望重臺中﹐竟攺六法﹐爲特薦焉。過費﹐定一迎謁﹐元白屏人語曰「君謙謙君子﹐乃爲時流傾陷﹐仕路險巇至此哉﹗元壇一別﹐至今懷想不忘。」定一茫然。元白雲﹕「壬冬廟聚﹐受教良深。胡遽忘之﹖」定一豁然省及﹐曰「向特景仰髙風﹐知惇鄕井﹐亦呼親呼天之意。不謂俄頃相依﹐猶憐舊雨也。」定一後遷戶部主事﹐歷山海兵備副使﹐謙爻皆吉﹐不益驗與﹖可爲士大夫持己接物之箴。

○三公三異

虎谷王公云鳳﹐晉之和順人﹐官副都禦史。須多而長﹐有旋文﹐如發中旋﹐捲作一筩﹐左向﹐然又疎朗見肉。晉溪王公瓊﹐太原人﹐官冢宰。目最大﹐滿眼黑輪﹐瞳子如漆。白巗喬公宇﹐樂平人﹐官大宗伯。少隨父任﹐登華嶽﹐見希夷千丈峽﹐手攬鐵鏁﹐一躍而過﹐從者股栗。公呼曰「吾從此轉入密室﹐共希夷一語﹐爾輩徐至可也。」時年十三。三公同登成化庚辰進士﹐天下稱「河東三鳳」。

○論人四驗

余昔見閻文川爲諸生﹐秀雅不羣﹐異之﹐果中萬曆壬子鄕薦﹐官葭州守。余後居梗陽外家﹐見羅懷天淸光外湛﹐色潤而瑩﹐與內兄言「此君作用﹐非他可埒。」後中萬曆戊午鄕薦﹐歷漢中兵備。餘同年汾陽劉念屯升祚﹐與年家曹古遺良直﹑王若竽鳳翼﹐道經原邑﹐主余家夜飲。古遺形體軒昂﹐獨怪聲音脫口卽散﹐是爲有聲無音﹐後行取爲名給諫。崇禎癸未秋中疫而卒﹐年僅三十有奇。曹映碧淸﹐除太原令。初之官﹐余往拜﹐歸﹐或問曰「人言此公爲美少年乎﹖」余曰「誠哉﹐美少年也﹗但目可議﹐若睡未足而尙倦者。」甫兩載﹐爲申撫劾去。前於未遇兩諸生﹐識其異而休驗﹔後於已發兩新貴﹐識其瑕而咎驗。𨿽偶中哉﹐然動乎四體﹐理有固然矣。

○家傳五異

先髙祖諱輔﹐少負重名﹐師事河津薛夫子。成化朝﹐循祖制﹐徵天下士入太學﹐授秩與甲榜同。髙祖應制北上﹐而諸生徵至者﹐或負气忤權貴﹐遂俱淹滯。髙祖授京衛經歷﹐考滿﹐授徵仕郎﹐贈父母如秩。先曾祖諱壽昌﹐隨任讀書。同邑戶部侍郎王恭襄公﹐以親舊往來﹐見幾上文一冊﹐閱之﹐大稱賞﹐問曰「此必所錄新貴行捲耶﹖」髙祖云「小兒窗課也。」王公曰﹕佳郎才出我輩上﹐區區升斗何足戀乎﹗」髙祖意動﹐遽解組歸。曾祖入學兩年﹐舉弘治乙卯科鄕薦。會試擬魁﹐以對策語觸時政﹐遂置乙榜。次科己未揭曉﹐已報雋八十五名﹐榜未展盡﹐忽燭潰被燼﹐補綴復繕榜﹐則錯落者十一人﹐曾祖與焉。乃慨然曰「前以策語忤目﹐今復以榜火落名﹐時命可知矣。」決意謁選﹐除陜西富平令。以髙祖母病﹐畱曾祖母奉養﹐獨攜兩僕赴任。歷俸四年﹐甫屆考滿而訃至。服闋﹐補山東濰縣﹐兩任俱膺薦章。因不事請托﹐量移眞定通判。奉直指委查盤所轄州縣﹐至一山縣﹐遇暴雨水發﹐輿蓋盡沒﹐繩拽髙阜﹐僅以身免。復慨然曰「餘生可知止矣。」事訖﹐以疾乞休。上游力挽不能畱﹐時年僅四旬耳。囊橐蕭蕭﹐乃於家塾講學﹐一時從遊者甚眾﹐卽旁郡英髦相率及門。家園狹不能容﹐則假奉聖寺聚講﹐遠近稱爲晉源先生﹐門弟子成名者相踵。生平有五異﹐識後﹕

一﹑爲諸生時﹐與諸友遊花塔寺﹐見一古碑﹐字半剝落﹐乃本寺一童僧喜讀儒書﹐就寺中卒業﹐後登第﹐蓋唐時人也。先曾祖甫讀竟﹐平地起雷﹐碑忽陷地沒頂。一老僧言「佛典曾載﹐古迹所存﹐一與前因人會﹐非隱卽滅﹐想秀才乃此事前因耳。」

一﹑公交車初上﹐偕諸同年謁座師﹐值公出﹐閽者云「近地有一寺﹐往暫遊覽﹐當至矣。」眾至寺﹐將入門﹐先祖言「諸君且止。予前夢中似入此寺﹐覺後甚悉。」遂舉前後左右塑像歷數之﹐無不如所言者。咸異之﹐以爲眞夢也﹐以爲夢則眞矣。吾人一身之神﹐信無不到﹐特所稟有靈不靈之分。

一﹑舉孝廉時﹐從晉祠過縣﹐出堡二里許﹐見縣城北鄙有城隍﹑樓閣﹑人物﹑車馬之類﹐沿西南彩色鮮艷。先曾祖恐一己目迷﹐呼僕從問之﹐答曰「非問幾忘﹐此素無城。」正在疑眩﹐道其所見﹐一一皆同。行六七里漸散。原邑志八景內有古城夕照﹐意卽此歟﹖曾傳國初晉王出封﹐議建府於此﹐已集材木﹐一夕爲大風徙去。

一﹑爲眞定通判﹐早堂將退﹐見一人從大門徑入﹐門吏不稟﹐然已至堂階﹐向上對立﹐乃己之身也。不一餔時而隱。退詢左右﹕「適爾等有所見乎﹖」曰「無。」又問﹕「見我身云何﹖」曰「見北面端立﹐少頃諭掩門入宅。」先曾祖殊不懌﹐經半載﹐身倍健﹐方釋然。

一﹑歸裏後﹐在石洞玩周易。時將午﹐忽陰雲四合﹐雷大作﹐霹靂一震而龍起矣。先曾祖以爲從近處起也﹐出園欲問房客﹐客正來慰問﹐云「見龍從洞中飛出。」鄰人亦來探望﹐言「適見震迅中﹐火龍從園左右洞起。」先祖云「否也。如在洞中﹐吾尙得存乎﹖」同眾返洞﹐則見石壁裂碗大一孔﹐一石墜地﹐孔旁有紫黑煙燻灸﹐窗破一眼﹐檐頭失一板﹐其窗眼正與坐處對向﹐始知龍從頂上過也。泐龍迹紀異文﹐乃門人東莊先生撰﹐有「理數明﹐故動靜不失其時﹔聲气通﹐故靈異亦從其類。不然﹐何潛於夫子之洞﹐而飛於玩易之時乎」云云。

○靑蠅不玷

余女行五﹐卽以五字之﹐適會城大參傅公孫襄。襄十七﹐補弟子員﹐學使袁公器之﹐忽感羸疾。余公交車北上﹐內子遣媼往門﹐女言「壻月前幾死﹐我已自辦死法﹐幸復蘇﹐若我死太躁﹐壻必悲殞﹐是我速之死也。」於是侍疾如常。俄延數月﹐餘下第歸﹐壻與女得相見。月餘﹐壻竟逝﹐女不移時亦逝。余偕內子至其家﹐見顏色如生﹐兩眉直上如戟。更可異者﹐壻簀驅蠅復來﹐女之體一蠅不集。始知英烈所感﹐卽纖微蠢動如有知也。斂後﹐余徐詢死節狀。俱曰「壻逝後﹐向祖姑﹑翁姑洎兩叔翁姑悉拜畢﹐入室未幾﹐卽報飲藥﹐速救之﹐不能起矣。」枕旁遺杏一枚﹐終不知所飲何物。聞者咨嘆。紳士裏民公吁請旌建坊﹐以鼎革遂寢﹐事載太原府誌。

○兩公冰鑑

晉督學袁公隨﹐江右人也。陸公檄﹐江左人也。袁公歲考原邑﹐一等二人﹐首崔嵩﹐次卽餘外祖方伯馬公朝陽。行賞日﹐與餘外祖言曰「此案宜生壓捲。因部文遵新旨﹐首名充貢﹐不敢悖也﹐爾姑讓焉﹗」庚午﹐首取領批﹐果中式。丁丑﹐成進士。崔以明經考授北直隆平令。陸公歲考生員﹐首取閻國寵﹐童生首取韓萬象。按臨平陽﹐經原邑﹐諸生迎至察院。參謁畢﹐呼閻生前語曰「明歲定魁選。」又呼韓生曰「爾兩榜才也﹐明歲亦可望。」轉歲乙酉﹐閻中第七﹐韓中十三。至今士子歷數文衡﹐必推袁﹑陸二公爲冰鑑云。

○恃才昏鑑

晉學使李公芳聯﹐蜀人也。少負異質﹐有神童名﹐十七領鄕薦﹐又數科發甲﹐而年未三旬也。負才任气﹐無所不至。督學時﹐值壬午科試﹐所屬名宿如魏伯陽輩﹐寘劣等者甚眾。文水拔貢郭鵬霄﹐名震久矣﹐不惟不錄﹐乃別寫一榜﹐書﹕「取五等拔貢郭某。」試文隨榜揭示﹐閱者嘆其蒼古典贍﹐不愧作手﹐抄刻傳誦。郭生計尙不悞北闈期﹐遂北詣成均﹐兩闈聯捷。又髙平畢振姬﹐試列四等。邑令求免﹐不可﹔澤州牧求免﹐不可﹔冀南宗觀察札懇﹐亦不可。畢生直指觀風首也﹐知學道有心相抑﹐恐抑而得雋﹐於己不光耳﹐乃徑送藩司入冊﹐預試畢﹐竟發元。遂有「五魁三落卷﹐一榜半遺才」之謠。從來掄才﹐失眞者有矣﹐未有若此公之甚者。蓋矜愎太過﹐造物故爲之昏其鑑也。

○井中心史

鄭思肖﹐字億翁﹐號所南﹐宋末福建人。易代後﹐僑居蘇州﹐不仕不娶﹐養父盡孝。能畫蘭竹﹐不畫土根﹐人問之﹐答曰「此土非吾有。」見宋遺民錄中。文徵明嘗題其畫﹐贊之極口。崇禎十三年﹐虎邱僧浚井﹐得如磚者﹐鐵鑄﹐有字一行雲鐵函經﹐供之佛前。一日﹐孝廉陸坦﹑鄭敷教彊僧啟視﹐鐵內爲錫﹐錫內爲蠟﹐蠟爲書數冊﹐乃所南手著詩文稿﹐分心史﹑大義集﹑咸淳集諸名﹐詳錄宋亡諸事。恐世不傳﹐是以深藏於此。「思肖」﹑「所南」﹐皆心語也。稱宋曰本穴世界﹐又曰大無空。詩曰「至今首陽山﹐不生周艸木。」餘多類此。紀宋歲月後﹐連寫十七甲字﹐不可解。陸氏爲之刊行。閩人林古度﹐字茂之﹐鍾竟陵﹑董華亭老友也﹐斂貲別梓於金陵﹐總名鄭所南井中心史。茂之今年八十五﹐無恙。所紀元事亦悉﹐惟事演揲兒佛尢詳。

○百錢大夫

晉人張公父應藩司硝黃戶﹐販硝北直。歸值北直歲荒﹐流徙載道。過獲鹿﹐見饑民夫婦避荒﹐擔內一子甫三歲﹐言愛此子者任攜去。張公父尙無子﹐欲撫之。夫婦喜諾﹐付以百錢﹐曰「非以言直﹐聊充一飯耳。」固辭﹐乃受。攜歸爲己子﹐讀書穎悟過人﹐登鄕薦﹐授知州。出京﹐過獲鹿﹐欲訪本生父母﹐以年幼失記名姓鄕裏﹐僅記別時在柳下。柳身拳曲於道上﹐仿佛遇之。祭以羊豕一﹐慟云「伊尹生於空桑﹐今某生於曲柳也。」公工書善詩﹐以無後散佚﹐得者珍焉。秦有五羖大夫﹔晉有百錢大夫﹐惟柳下一別﹐尢堪於邑耳。

○有志竟成

魯存雅名史﹐江南舉人。負宿望﹐艱於一第﹐不獲已﹐赴部候銓。堂吏呼甲科揖﹐鄕科不必揖﹐魯公憤甚﹐自言人至不容一揖﹐尙不知恥乎﹖遂趨而下﹐願再候一科。計禮闈尙隔兩載余﹐因同年蘇姓者﹐晉府郝承奉延爲西席﹐魯公乃偕遊吾晉。風雅善談笑﹐勝友酬答﹐傾動四筵﹐一時目以仙品。屆期同太原諸公北上﹐至書肆﹐偶見一新貴行捲﹐言「仿此足冠軍矣」。比試﹐果擬會元。後獲楊公守勤捲﹐置第一﹐以公亞之。可謂有志竟成矣。公選文一帙﹐寄郝氏子侄﹐獨許郝名聲﹐揣摹得神﹐奄有元度。名聲果中己酉山西解元。

○樹上解元

梗陽京兆王公福﹐生有殊質。家甚貧﹐爲諸生時﹐赴省試﹐艱於僦食﹐乃寓僻遠小廟﹐竟悞點名。至公堂墻外﹐有槐甚髙﹐公登樹大呼﹕「解元在樹上﹐門胡以扃﹖」先一夕﹐監臨禦史夢樹頭一人﹐自稱解元﹐聞呼猛省﹐啟門入之。榜發﹐果第一。正統乙丑登商輅榜進士﹐歷官順天府尹。自題小像云「身髙七尺﹐心小一粟。彼何人斯﹖淸源王福。」

○會場失火

晉溪先生王公﹐七歲見樹影﹐卽以手畫地﹐曰「是某字。」人呼爲天識字。舉神童﹐有仙女與處。鄕薦後北上﹐仙女云「今科會試﹐不得如期﹐臨時方可語耳。」將入場﹐仙女云「場中有火災﹐舉子傷者甚眾﹐輕重生死皆數定﹐君幸不罹此厄。明日場中火起﹐宜向某方避﹐後一人帶火趕來﹐勿顧﹐拽之﹐當用足蹬脫﹐火便熄﹐方可援升。此君後與君同榜。」至場﹐果火起﹐愈撲愈熾﹐如所言避之﹐仙女立墻頭俟焉。遂拽之﹐得上。後一人帶火以手拽﹐蹬之﹐火卽滅。王公與仙女共引手援之。公以會魁官至冢宰﹐加少保﹐爲經濟名臣﹐謚恭襄。所著有三邊奏議﹐宇內推重。所援同脫者﹐亦以同年位至卿貳。

○名捲錯悞

萬曆壬子﹐四川鄕試﹐榜中書名周士麒﹐而文卷實王應熊也。因三不全印字模糊﹐混拆所悞。王公雅量﹐尙以人事之悞卽是天意﹐周已列榜登錄﹐余何妨再俟三年﹐懇懇遜謝。而主試監臨皆謂﹐以王卷中周生﹐於理不可﹐會疏檢舉﹐更正王名。王癸丑聯捷﹐後拜相。

餘甲子榜王宗堯名﹐乃鄭州俊之捲也。亦以三不全印悞之。諸當事以魏璫吹求﹐恐坐不測﹐欲隱其事﹐獨臬司魏公成忠大聲曰「士子燈窗之苦﹐有幾三年﹐豈可奪彼與此﹖」羣議始息。院批王生免追坊金﹐鄭生候疏題補。王曾夢登髙山絕頂﹐入一宮殿﹐金碧奪目﹐聯班行禮畢﹐忽爲一人所逐。鄭亦夢至一處﹐如寺觀者﹐無意入內。聞呼聲曰「爾速進﹐非人所能代也。」正徘徊間﹐見眾士俱乘馬從內出﹐畱一空馬﹐眾曰「君宜乘﹐君宜乘。」躍而乘之﹐遂醒。

○闈慘異兆

順治丁酉﹐江南主考﹑同考贓私事發﹐皆伏誅﹐余不能知﹐其三人有異兆焉。聞之少司空李公呈祥﹐言己門生﹐河南人﹐除秦令﹐入簾﹐得一卷﹐气𨿽淸﹐力尙欠厚﹐置之別幾。方轉瞬﹐復在正取捲內﹐如是者三。心異之﹐意其家必有隱徳﹐欲呈薦﹐旣而曰「晚祈一夢何如﹖」果夢﹐正襟危坐﹐忽從仰塵墜一小僧於己懷﹐貌最秀﹐狀甚憂慘﹐屢詢不應。忽又墜一繩圈於僧項﹐其僧惶急﹐兩手解不脫﹐己亦代爲之解﹐愈解愈緊﹐驚迫而醒。次日薦之得雋。本生來謁﹐語之﹐言「門生乳名和尙」。年僅弱冠﹐但以繩系頸﹐解終未脫﹐恐非佳兆也。後成進士﹐除江南縣令。又山陽令李祥光﹐山西翼城人﹐最純謹自守。初蒞任日﹐吏役上謁﹐俱見坐一帶索官。又懷寧令周霖﹐陽曲人。赴任起程日﹐門前兩槐忽怪風吹折﹐痕如刀截。是科三人共入內簾﹐後俱繯首﹐幾亦微矣哉﹗

●原李耳載卷下

文昌現像

魁星現像

大士昭報

夢得正凶

夢獲逃僧

靈魂雪恨

秉理通神

注經掩骼

七日溺返

指甲出棺

冢气忌泄

趨吉奇災

神感聽琴

試法移栽

正術誅邪

女道歸山

一字速化

披云僊去

雲遊異術

扶乩召異

點金代府

火化成佛

前身行僧

擊磬回生

星夜飛龍

夜席龍飛

潭險龍升

西山移步

樓飛無迹

雲中井異

石佛之異

地獻石英

女變男形

木菌突生

怪石生蛇

點鐵隱身

○文昌現像

盂縣趙懷旋延慶乙卯棘闈﹐過午﹐於旁捨中遇一綠衣人﹐軟翅唐巾﹐貌端秀﹐向之拱手﹐言「用心作文。」趙歸號﹐思闈中士子皆儒巾﹐若教官﹐紗帽去翅﹐衣非絨亦必靑色﹐安得綠衣郎也﹖覆思其貌﹐大類文昌。作書義畢﹐將及經﹐燭甫至﹐火星飛噴﹐如炮炸聲﹐騰焰二尺餘。鄰捨疑失火﹐驚視之﹐見燭光可異﹐齊賀云「此奎光也。」揭曉果雋﹐北上聯捷。

附﹕餘甲子捲與一卷較量去取﹐在發榜前一夕也。餘夢至一處﹐如宮殿﹐進二門﹐見一神﹐兩手左右按膝﹐面北坐﹐若守護狀。余從旁上行﹐近階﹐又見一神向下行﹐如巡徼狀﹐與余相笑拱手﹐余登階﹐同諸衣靑者拜如禮。次日開榜中式。由是觀之﹐先正所云﹐闈中文昌主籍﹐神將圍繞﹐信夫﹗

○魁星現像

羅曙海日向﹐梗陽人。爲諸生﹐有聲﹐邑侯邵公延主西席。一日詣塾﹐見羅公憑幾而寢﹐旁立一藍面紅髮者。邵公止足﹐囑童候睡醒以告。邵公出﹐語曰「今科癸卯﹐君必大魁﹐兆已明示矣。但不可泄﹐先同我以淸酌奠之。」發榜﹐中十八名﹐乞恩﹐授南直績溪教諭﹐尋升陜西寧羌知州。爲人淸介有守。

○大士昭報

有河南孤客挾貲過太行﹐與潞安兩役賫文赴省者同寓﹐相得甚歡﹐邀役飲﹐露所攜貲。次蚤同行﹐至盤陀曠處﹐兩役將客以土塞口﹐毆斃﹐舁棄秫地﹐劫貲而去。客忽蘇﹐竟回昨寓﹐叩門﹐主人啟視﹐則見昨客受創而僕。大驚﹐訊之﹐言「賊卽同寓兩役﹐旣斃後﹐覺有人將所塞土去盡﹐掖之行。見是婦人﹐自言我居在前不遠﹐代爲叩門﹐卽去矣。」言訖﹐气遂絕。主人鳴鄕保驗報﹐多選健捕飛騎追之﹐恐少緩則逸去也。至省﹐適兩役入府領文畢﹐手捧香楮向元壇廟祈福。執之入府﹐擊鼓言狀。實時訊實﹐贓亦搜獲。抵兩役立斬。寓主歸詣劫殺處﹐才半矢地有觀音堂﹐方悟雪客寃者﹐大士現身也。

○夢得正凶

大司空王公永壽﹐原邑人。爲司理時﹐有殺人疑獄久不決。公蠲誠禱之﹐夢山下有豆一掬﹐雞食之。晨起沈思﹐悟得「凱」字﹐撿閱卷內有黃凱者﹐遂執凱抵法。凱𨿽系名數年﹐從不經問﹐以爲置身事外矣。突然嚴鞫﹐如有所失﹐詰之﹐盡吐其實﹐並致死凶器出焉。案遂定﹐諸無辜始得釋。

○夢獲逃僧

先大父任髙唐牧時﹐有重犯囚僧越獄﹐捕兩日未獲﹐大父慮焉。余姑行四者﹐代父祝之神。晚夢出髙唐城外可三四十里﹐見敗垣荒祠﹐入內﹐有淡妝女娥三人出迎﹐笑語曰「四妹來何晏也﹖積年契闊﹐今幸聚首。」相與拜坐。寒溫畢﹐曰「賊僧逋逃﹐貽大人憂﹐今以術愚之﹐使不敢行。」姑稱謝。三女言「妹父卽我父﹐敢不致力。」覺後﹐思情景逼眞﹐述告大父。俄聞外報越獄囚捕獲矣。升堂訊之﹐眾稟云「城南三十里有四姑廟﹐賊匿其中。昨暮牧羊人見祠敗垣間﹐有人逡巡探望﹐牧者風聞嚴緝﹐疑賊卽此﹐遂不離其地﹐候得鄕人傳言於眾而擒之。」大父賞鄕眾花紅﹐牧者倍之。後問祠建何代﹐皆言不知。惟傳系遭亂被執而不爲辱者﹐一門四烈女也。遂發俸金新之。想余姑必四人中之一也。

○靈魂雪恨

守道婁公惺伯﹐楚人也。喜交遊﹐重然諾。後轉廉使﹐與巡方王公七襄左。七襄﹐險譎人也。陰以誹刺訹中丞申公朝紀﹐申公信之﹐怒甚﹐摭拾文致以七可斬疏劾之。婁公自以事無影響﹐諒必無虞﹐不意疏詞中欵﹐煆煉成獄﹐竟以骫法棄市。寃哉婁公﹐竟罹旡妄之慘也。申公年正壯健﹐自枉殺婁公後﹐其長子無日不見鬼﹐以異疾死。不兩月﹐申公每晚見婁公索命﹐不能安寢﹐內則家人環侍﹐外則標兵環宿。後至大同﹐則白日見婁公對立案前﹐並飲食不得自如﹐卒爲婁公生擒之。繼申公者﹐祝公也。蒞任兩月﹐一夕﹐夢一人披髮跣一足﹐身中材﹐跪請曰「某婁廉使﹐爲人陷死﹐今對簿﹐乞將前卷宗示之﹐不煩撿發﹐止諭司案吏一言許之是已。」祝公夢中呼吏撿與﹐遂謝而去。次早﹐祝公問羣吏曰「婁廉使中身材乎﹖」曰「然。」曰「夜夢索卷宗﹐但不知因何跣一足耳﹖」吏曰「聞受刑時﹐止一足著履。」祝公曰「異哉﹐孰謂幽冥可欺哉﹗」王七襄亦坐事論斬﹐並籍其家﹐安知非卷宗質對後所處分耶﹖

○秉理通神

太原令金公﹐名勵﹐號太阿﹐西華縣進士。明敏英爽﹐有吏才。辛村鄕民婦爲魅所侵﹐自言關廟周將軍﹐尫羸日甚﹐其夫訪法師驅逐不去﹐遂列狀告之。金公諭﹕「不必還家﹐待喚問勘斷而返可也。」次日﹐僉役使持三票﹐至近村關廟中焚一票﹐卽報命曰「帶到矣。」役如言而行﹐遂示期聽訊。金公在署齋戒三日﹐至期吉服﹐詣朔望行香之關廟拜白其事﹐又令民叩頭瀝訴具牒。及第二票焚之﹐返署。以第三票付民云「此事明矣﹗不特關聖不容此魅﹐卽周將軍豈甘污蔑也﹖爾寧家一月後銷票。」民抵家﹐婦告曰「爾至縣第三夕﹐彼言事已敗露﹐不去恐遭殲滅﹐緣已盡﹐從此遁矣。」果一月寂然。其夫欣感叩謝﹐遂銷前票。金公此舉﹐與潮州刺史之驅鱷魚﹐同爲懾及無形也。

○注經掩骼

傅靑主山﹐性孤髙﹐不染塵習﹐因闖亂失家﹐僑寓楡關。河南獲姦細﹐扳山西有朱衣道人傅姓﹐咨行晉撫﹐密遣司李王秉乘率兵執靑主﹐下之獄。靑主容色自若﹐供系太原府諸生﹐食餼有年﹐以失家避荒﹐侍養老母﹐頗知醫藥。兩訊茹嚴刑﹐語言不亂。復核所扳日期﹐卽臬司經歷魏一鰲爲父疾求方於汾州日也。撫軍陳公憐其寃﹐具疏請釋﹐羈獄以候。靑主手錄金剛﹑法華二經注之。一年後如接形聲﹐種種惡業﹐現諸變相。一日﹐司李省囚﹐語靑主曰「君髙行動天﹐不日昭雪也。」靑主遂將獄中幽魂慘戚情狀訴之﹐乞拾棄骼埋郊外義冢﹐司李頷之。適太守邊公夜夢獄中諸厲哀鳴於前﹐次日司李以靑主所言請﹐邊驚嘆曰「怪哉﹗夢寐之靈也。」卽捐俸買地﹐多備席藳﹐撿瘞如法﹐仍勒石禁侵擾。有吏父﹐夢三婦人披髮藍縷哭言「恩出宰官﹐權在公子。今獨遺某三人黑獄﹐何時出耶﹖」一夕三夢之。明以語其子﹐果於墻之僻處掘得三婦屍﹐兩屍無姓氏﹐一屍於瓦上書姓氏﹐交城人也﹐裹而埋之。由是囹圄不爲蒿裏矣。此靑主注金剛﹑法華之所感也。

○七日溺返

原邑田村鄕民郭姓﹐有地十畝許﹐近汾水﹐衝塌不常。每年秋水將至﹐先將傍水禾先割飼牛﹐恐塌去無及也。一日﹐使子往割﹐午出﹐至晚不還。父亟趨視﹐則田已塌數隴﹐知子溺波中矣。舉家悲苦﹐並不知屍漂何所也。七日後﹐二更﹐忽聞剝啄聲﹐啟門﹐跌入一人﹐卽僕﹐問之﹐不應﹐燭之﹐乃其子也。水浸將腐潰﹐口微呻而不能語。以米汁徐沃之﹐一二日漸省人事。詢之﹐言「初塌河時﹐爲人拽入一堂﹐類見官者。尋復拽出﹐見金光萬道﹐空際布滿﹐須臾﹐米飯堆積﹐眾蜂擁爭食。兒正饑渴﹐恨不得沾一粒﹐有言爾不宜食者﹐有言爾不敢食者。頃聞傳呼﹕『宜還者遣還。』卽被兩人拽行至門﹐未識己家第﹐覺門開而兩人去矣。亦未知其已七日也。」其父思所云金光米飯﹐卽洛陽村中元放河燈﹐灑花米之夕也。此人現存﹐名郭希貴。

○指甲出棺

原邑韓公春宇﹐名萬象。未冠﹐舉鄕薦﹐會城傅侍禦公潤野以女妻之。踰十七年﹐成進士。傅氏早逝﹐生前好養指甲﹐有用鳳仙花染紅。最長者落下﹐斂時納棺中。及韓公以觀政給假家居﹐一日晝寢﹐夢傅氏笑語如常﹐曰「君耳中有塞﹐我爲出之。」遂用指甲去塞。韓微覺痛﹐以手揉耳﹐其指甲遂遺枕旁﹐卽當日納棺中者。棺中之物﹐安得而出﹖夢中之物﹐安得而眞﹖此理所不可解者。

○冢气忌泄

原郡傅公三子﹐長霖﹐仲震﹐季霈。孟與季成進士﹐仲登鄕薦﹐建河東三鳳坊。其大父壙中產花三枝﹐似蓮﹐色深紅﹐有榦無葉。取出﹐供之祠﹐經風而癟。厥後子孫𨿽繁﹐不乏名士﹐科第不繼﹐未必不由此也。梗陽京兆王公冢近縣城﹐有七世孫毓奇﹐見冢漸平﹐取冢旁土培之。一穴塌﹐見壙中淸泉滿注﹐棺浮水上﹐驚其淹浸﹐遂汲水使盡﹐棺著地。鳳靈登癸未進士﹐甲申遇變而傷﹐人皆謂祖壙去水故也。冢气忌泄﹐不益驗與﹖

○趨吉奇災

趙上捨者﹐梗陽富人﹐爲父母求善地遷葬。同邑羅生﹐術堪輿﹐得一地名九龍窩﹐常云「非大福徳不能享其地。」傳有山桃一株﹐身尺許而臃曲﹐髙僅三尺﹐枝九股。左紐有龍從一枝起﹐樹因震損。土人取其身﹐雕刻龍母﹐構廊一間﹐並刻九龍爲子祠焉。九龍窩之名以此也。祠年遠荒圮﹐羅與趙姻親﹐因舉此以應﹐言穴不可艸艸點﹐必須年﹑月﹑日﹑時會局﹐方盡美。趙屬羅擇吉。至期羅來言「少頃破土﹐惟相地者不可在側。」預以羅盤定穴而去。趙如法取土﹐甫下鍬﹐忽微雲中迅雷一聲﹐更掘得二石球﹐深紫色﹐膩而潤﹐持回家﹐漸堅漸燥。七日後﹐有雲從西山出﹐抵暮﹐濃云四合﹐雷聲隱隱﹐大雨如注。俄﹐雷大震。趙居縣之南關﹐電光如虹霓萬道﹐連閃不斷﹐倒掛檐頭﹐霹靂如悚頂上﹐居鄰悚懼。趙妻宿樓下﹐己與子臥樓上。夜二鼓﹐趙妻見火球從窗飛入﹐如斗大﹐自頭至足﹐連滚數次﹐若尋擊狀。夫從樓上呼女使名﹐聲甫脫口﹐火球與雷應響而升﹐後漸雨收雷息。次日家人鄰眾視之﹐見其婦𨿽斃﹐胸尙溫﹐急拳局救之﹐得生。兩耳實以土﹐述所見雷升狀﹐後不復知矣。登樓﹐見趙身有爪痕如煙炙者﹐通體無骨。子方十二歲﹐傷同父。遂無後﹐家業析於親族。趙父母仍速歸舊地﹐將所得石球還故掘處瘞焉。每雷﹐羅生輙惶恐避匿﹐久之﹐稍自安。

○神感聽琴

大中丞陳公端﹐太原府人﹐有古君子風。善琴﹐一夕操罷﹐更深籟寂﹐有五人入室而立﹐人各異形。公曰「人鬼殊途。昔之聖賢﹐邪有不敢經其戶者﹐有遠離其鄕者。余愧徳不如﹐有送之者﹐罵之者﹐逐之者。余愧膽不如﹐姑請通名。」同聲曰「某等五鬼也﹐雅與琴善。聞公雅操﹐乞不吝爲聲气之通。」公整襟焚香﹐操太古遺音一曲。將四鼓而謝去。次日令畫工摹所見之形﹐圖成﹐坐對玩之﹐符相書所言金﹑木﹑水﹑火﹑土五行之神。其云「雅與琴善」﹐是必琴之五音也。水中鐵躍﹐遊魚出聽﹐古人以聲相感﹐良不誣矣。

○試法移栽

蜀有薛眞人者﹐得墨符神咒眞傳﹐如七釜所云者。一日外出﹐其徒戲將幾上召神符焚之﹐並頌咒。須臾神至﹐問何用﹐弟子失措曰「墀下桂樹久在右﹐敢煩移左。」則果拔樹植左﹐土封如故﹐右亦無痕。徒異之。然不知送神咒﹐神瞠目言「胡嫚我﹗不念﹐爾師當加罰。」眞人歸﹐見桂樹忽左﹐問之﹐徒不能隱。眞人嚴責之﹐罰跪神前﹐諷咒解退。後符籙諸書謹笥之﹐不敢輕置幾上。張畱孺云。

○正術誅邪

蜀有妖巫﹐展裙坐江﹐飛渡不濡﹐而穩於舟。行人惑之﹐曉夜環聚投教者﹐日以百數。薛眞人知之曰「日月之下﹐可容靑燐鬼焰簧鼓人心﹖」乃頌咒律已﹐將一紙裙分裂。其巫正坐江欲渡﹐實時兩股劈開﹐浮江而斃﹐妖遂息。張畱孺云。

○女道歸山

外祖方伯公﹐任四川松藩兵備時﹐攝按察使事。見廨後空庭固扃﹐問吏曰「此內何貯﹖」云「錮妖女也。」外祖曰「此女妖言惑眾乎﹖」曰「否。」「夜聚曉散乎﹖」曰「否。」「香火斂錢乎﹖」曰「否。」「然則何以云妖也﹖」啟而驗之﹐女顏面充腴﹐形體安舒。問飲食孰供﹐答以初猶家給﹐後不能繼﹐則官給。因水火不便﹐道人已辟穀三載矣。外祖疑之﹐詢諸左右﹐皆曰「然。」問﹕「識字乎﹖」答以﹕「未讀書﹐胡由識字﹖」詢以道﹐曰「不過陰陽。」詢以陰陽﹐曰「不過無始。」細叩之﹐言言俱太極更有諸道書並性理所未及剖者﹐遂大異之。問何以見錮﹐答以因適夫家。語未畢﹐俯首不言。乃詢左右﹐言其夫娶此女﹐𨿽同宿﹐視其形在牀﹐聽其言在牀﹐若身近之﹐則隔如山也。久之如故﹐聲聞於外﹐因而訟之官﹐此入錮之由也。外祖旣詢實﹐曰「汝無罪﹐俟言於兩院而釋之﹐顧不知汝何欲也﹖」答曰「道人欲得深山小室﹐靜坐以俟天年﹐他何欲﹗」翌日﹐卽見撫軍﹐言「此女辟穀三載無恙﹐似有內力﹐如妖必飄忽不定﹐而恬靜如是﹐疑有前因。縱之未必爲害。」撫軍可之。申請直指﹐亦可之。遂召女之父母﹐以肩輿送峨眉石洞。道人臨行言「凡玄釋兩門﹐遇宰官生嗔喜心﹐皆本人自造黑白業也。」一稽首而別﹐畱椶扇一握。

○一字速化

蜀有縉紳先生﹐素好長生術﹐入山﹐習靜石洞中。一日﹐有羽士訪焉。童子以告﹐公謂僞托雲水者﹐辭不見。羽士拾瓜皮書午字於洞前石門﹐字痕穿石。童子反報﹐公視之曰「眞師見訪而不遇﹐罪甚矣﹗書午字﹐責之也﹐責我爲不出頭牛耳。」呼童取水﹐沐浴而逝。家人驚至﹐旣斂﹐舁棺不能動。公子云「想是羽化﹐無所用棺也。」掀蓋﹐惟雙履而已。張畱孺云。

○披云僊去

宋道人者﹐自號披云子﹐薊州河間人也。選勝名山﹐暮年至太原臥虎山之陽﹐曰「是吾大有緣之地也。」遂鑿石洞數龕隱焉。近山諸村好善者﹐供以銀粟﹐則受粟反銀。遇人怯弱者﹐授以導引之術﹔躁急者﹐教以調息之方。遠近欽信者二十餘年。一日﹐徧詣諸村友曰「道人老矣﹐將於某日告別﹐無他囑﹐惟至期一顧﹐卽二十年相愛情也。但不可過辰﹑巳兩時﹐過則無及矣。」聞者共挽畱之﹐力辭。至期﹐眾各具禮餞送﹐或擔負裹糧﹐抵山已近午矣。山間有鋤禾者呼云「頃見披云子乘一獸似驢﹐色蒼白﹐頭有角﹐向西南行﹐畱語山下諸道友﹐去急不及面也。」眾悵然﹐偕至山洞﹐則披云子固端坐蒲團﹐如入定狀。石壁左畱偈云「只个形骸許大﹐已是一場災禍。被誰節外生枝﹐彊要喚成那个。更分假像眞容﹐又是兩重罪過。近來耳目昏花﹐畢竟有些甚麼。」諸道友因各敍其來辭時日﹐皆同﹐信有分形出世之能﹐倍相嘆服。遂議作栢木八角盤﹐舁坐盤中﹐設淸醮三晝夜瘞焉。道人頗多著述﹐化後無存﹐或意不欲畱迹。止有雨淋淋詩餘一曲﹐爲人記誦而傳之﹐已入縣誌﹐不贅錄。

○雲遊異術

餘外祖方伯公族﹐有前輩在成化時充司吏﹐然學業不廢。值科舉﹐學道丁憂去﹐署者以闈期不遠﹐卽以歲試前等作科余赴錄遺試論題「三十六宮都是春」﹐因與教官闡論題意。此吏前言「吏曾讀書﹐是論題頗習。」文宗遂給捲試之﹐大爲欣賞﹐次日卽見按君﹐力薦入闈。初以異途難之﹐文宗言「祖制中﹐額內原有五名爲吏匠等有能文明經者而設。」乃準送司入本邑諸生冊。後試已入彀﹐竟以異途﹐擯置副榜。髮卷視之﹐乃正薦也。從此志在方外矣。雲遊四十年﹐至七十餘始返。好酒﹐一日至縣﹐醉歸﹐行至古城路僻處﹐有賊三人言「脫衣免死。」醉言「我衣爾得脫乎﹖」賊正欲肆侮﹐卽默持咒語﹐三賊遂挺立不動。至家亦不言﹐將曉﹐呼子﹐語以昨釘三惡少某地﹐爾去解之。授以咒。至彼﹐三賊猶瞪目僵立。咒解﹐遂醒而逸。遠近聞之﹐方知有異術也。凡疑難事﹐誠心叩之﹐無不奇中。享年百歲而終。

○扶乩召異

遷安郭金溪﹐名鞏﹐官歷工部左侍郎。少爲諸生﹐好鸞術﹐供乩書室﹐昕夕扶之﹐不必符咒而降。一日應友請﹐將舉手間﹐忽覺冷气從外入喉﹐一口能兩人言﹐且不一辭﹐大驚棄走﹐羣友共駭。以姜﹑蒜﹑犬膽﹑鷹脯藥之﹐桃符﹑鬼箭﹑雄黃﹑朱砂鎭之﹐且鍼灸鬼眼穴諸絡﹐毫不效。如是者三年﹐學業幾廢。一日午前﹐忽覺冷气從喉出﹐縷縷旋繞﹐嘆曰「今相別矣﹐君無憎焉。」郭公始得奮力成名﹐作鸞書一卷付梓。邑父母崔明涵云。

附﹕原邑郭大生好鸞。一日﹐乩大書﹕「予山妖也。」續一「斬」字。將乩擲地而去。少頃﹐正陽子至﹐問及山妖﹐言「山妖性狡而悍﹐已將爾魂攝往橫峪洞中﹐宜吸淸茶一口﹐書『罡』字如符狀﹐焚之﹐將所吸茶向正東噀之﹐可解。」郭亦因此戒鸞。後以明經授房山令。因公入山﹐見一峪﹐形闊而偏向﹐﹝校﹕疑當作「扁問」﹐問屬下。﹞土人云「此橫峪也。」又數里﹐有洞二﹐大可藏千人﹐小者半之。更可異者﹐洞中初入黯若漆﹐少立則須眉可辧﹐其气黝然﹐不知微光從何入也。或雲山之靈气自映耳。前云所攝魂橫峪洞中﹐不知卽此否也。

○點金代府

雲中代府﹐明初封建一字親王也。嘉靖時﹐王好道﹐信黃白之術﹐多爲方士所賺﹐王漸厭之。一日﹐有羽士以絲繩虎頸﹐手纜而行﹐至大同﹐城守者止之。道人曰「聞王好道﹐故來見。」竟入城。百姓見虎﹐紛紛竄避﹐道人言「我在﹐彼自馴﹐毋驚懼。」人終不敢前﹐遠行尾之。至代府東華門﹐通名﹐王召見﹐道人牽虎入﹐繩盤其頸﹐囑如法蹲此。唘云「山野道人﹐不嫻朝禮。」一稽首而立。王賜之坐﹐虎亦蹲坐旁。語良久﹐王大喜﹐以爲眞仙下降也。笑漢武受文成﹑五利之欺耳。卽與共食。是後﹐日夕講內事﹐爰及丹術﹐道人云「丹言黃白﹐此下焉者﹐最上天丹﹐道人爲王修合﹐當如軒轅﹑淮南挈宮眷而霞升也。」王問﹕「爲時幾何﹖」曰「不出一季。」又問﹕「用何法物﹖」曰「止在五祖七眞仙位前﹐用珠玉器﹐每位前供三百金。丹藥並不用此﹐止數種艸藥烹煎耳。但選宮中深密處爲善。」王引道人擇宮後閒院一所三進﹐道人曰「善。」擇吉入焉。設壇陳供俱如所言。道人不戒酒肉﹐每五日送水菜﹐飼虎於二門外。水菜至﹐道人自出運入﹐間有送至而不取者﹐言前次所積足用也。季將周﹐王甚喜﹐卽宮眷亦以爲霞升在指日也。匝三月﹐送水菜﹐則道人不出﹐猶以爲尙有所積也。越五日又至﹐道人竟不出矣。視其虎﹐寂然不動﹐非復從前虓猛狀。急唘﹐王入視﹐閴無其人﹐丹竈依然也﹐陳供依然也﹐五祖七眞之位依然也﹐惟珠玉器與所供三千六百之阿堵物﹐悉捲而空矣。獨怪以宮中至嚴之地﹐孑然一身﹐操何術挾之而去﹖亦奇矣哉﹗意尹祖七釜內所云「盡門可開﹐土鬼可使。」遁法果有驗與﹖

○火化成佛

原邑柳林莊木工韓姓﹐素向善﹐好與方士交﹐常助修寺觀﹐不受工值。居恆於屋上構小屋宿焉。一日二鼓﹐鄰人忽見火從小屋起﹐急救之﹐屋半毀﹐韓端坐火中﹐傳呼成佛。時萬曆某年三月上旬也。余親往觀之﹐眾已舁坐棹上。狀端嚴﹐兩手不拱﹐離胸遠近相稱﹐左右一仰一俯﹐皮肉亦不焦腐。首裹一帕﹐𨿽成灰﹐尙裹額顱。觀者無不稱異。邑宰關中涇陽張公往驗﹐長揖。觀察魏公拜之﹐復作偈贊之。遠近騰播﹐布施委積﹐構廟塑像事之。然不見所謂祥光瑞靄﹐而時有風霾﹐毫無益於玆邑焉。

○前身行僧

來公星海﹐名復﹐陜西三原人﹐萬曆丁未進士。父少參公亦進士﹐性恬退。公未生時﹐本鄕有一行僧﹐名來復﹐不識字﹐止熟誦觀音經與心經﹐皆得之口授者﹐余不知也。離鄕十數里﹐有沙河一道﹐常爲暴雨衝溢﹐行者苦之。僧身親塡道修橋﹐終日不憚勞﹐行人施助者卻謝﹐遠近稱爲佛和尙。見其食淡好勞﹐又稱爲拙和尙。至有嫌其不出應付﹐又稱爲懶和尙。獨少參公重之﹐曰有行和尙。僧雅不求人﹐來公常供其衣食之缺﹐間詣寺聽誦二經。一日﹐少參坐聽事﹐忽見此僧入﹐立而迎之﹐竟不顧﹐直入內室﹐呼亦不應。正異之﹐少頃內傳夫人生公子矣。少參亟遣人訪僧﹐則云適已坐化。乃知其子爲此僧托生也﹐因仍其名來復。少穎異﹐書無所不讀﹐精醫道﹑百工﹑技藝﹐乃至女紅﹑刺繡﹐皆優爲之。卽一切戲術﹐靡不奇異。凡名畫眞迹請鑑別者﹐畱旬日﹐臨之﹐令人不能辧識。或且攜其臨者去﹐公笑而曉之。善音律﹐能以筯代簫管﹐淸亮轉佳。任四川督學時﹐與藩臬諸公飲畢團坐﹐呼門子脫靴﹐用力頗重﹐腿從膝折。公呼﹕「蠢才﹐令爾脫靴﹐而折我腿乎﹗」解帶視之﹐腿竟落地。諸公大驚﹐門子伏地請死。公徐曰「將所落腿向膝按上﹐莫離原位。」用力按之﹐似相聯絡者。試行數步﹐躍然曰「更輕爽也。」後再燕會﹐諸公請戲術﹐公曰「無矣。」旣又令門子脫靴﹐眾以爲仍前術也。脫之﹐隨脫隨長﹐長至丈餘不斷。公曰「蠢才﹐一腿偏長﹐如舉步何﹖」門子叩頭乞收。公曰「試促之。」漸促漸短﹐如舊而止。問﹕「再促何如﹖」曰「促之﹐腳可至膝。」諸公絕倒﹐顧不知其何術也。曾任吾晉監司﹐遠近求醫﹐生全甚眾。後引疾歸裏﹐常語人曰「余本緇流﹐今逃楊歸儒。宦遊久矣﹐忘卻本來柰何﹗將言歸以完其功。」遂長逝焉。秦中多異才﹐韓城解公蔭樾選庶吉士﹐於來公諸戲技精妙略同﹐更善跑馬諸險術。或緣數丈髙竿﹐卓立其上﹐膽弱者不敢仰視。貴人多藝如兩公者﹐可云僅見矣。

○擊磬回生

餘外祖方伯公任西寧參政。西寧﹐古隍中地﹐巖疆也。西有吐魯番﹐東有火落赤﹐夷漢雜處﹐署中望見炊煙。更兼兵易生變﹐前道被戕﹐親從不遺一人。外祖承亂初定﹐百務盤錯﹐惟禮士愛民﹐優卹士卒。年餘﹐外報某寺僧坐化﹐外祖言「邇來僧最狡獪。覆勘眞實﹐當親往視之。」則眞化矣。謂諸僧曰「此僧坐化﹐自是髙行﹐但修果未知圓滿否﹖如有間隙﹐尙當喚回。」使小僧更番擊磬﹐撥二武弁監之﹐至十三日醒矣。此僧一生純養﹐次日體健如初。兩夷部酋長聞之﹐大駭﹐俱言馬太師天人也。喜則死者能令生﹐倘怒則生者何難令死﹖遂徙夷帳﹑馬牛羊犬﹐疾離寧城八百餘里﹐逐水艸便處屯插焉。邊民由是安堵。余父赴外祖任﹐曾見此僧。詢及化後有所見否﹐答以﹕「如行遠路﹐白气漫漫﹐非云非煙﹐在蒸籠中走﹐止空中頻喚﹐猛憶有要緊物未及隨者。此念一動﹐步遂停﹐目亦開﹐他無所知也。」外祖歸裏﹐欲攜此僧至晉﹐力辭曰「西人還西﹐不失本來。」後不知所終。

○星夜飛龍

原邑貳尹欒公斯羙﹐愛民醇篤﹐君子也。一日﹐公出甚蚤﹐四鼓唘門﹐見空中有龍從西北來﹐隨身火星無數﹐中有火球噴耀。龍色靑﹐向東南一直飛去。可異者﹐天色淸湛如碧﹐星斗爛然﹐毫無片雲也。獨龍身舒爪騰踏而行。經云「雲從龍」﹐此何無雲而龍也﹖欒公曆官江西廣信太守。

○夜席龍飛

魏楡侍禦張公浩庵家居﹐有庚辰進士授行人桑雲笈﹐給假歸裏﹐浩庵欵之﹐集優人演劇夜飲。二鼓將闌﹐怪雷異電﹐風雨大作﹐燭盡滅﹐內外僕從不得出入﹐鼓樂俱停﹐主賓離席端坐。初鼓時﹐後院樓脊左獸吻有白气從中出﹐及三鼓﹐霹靂一震﹐有龍遂從吐煙左獸吻飛去。二公淸談達旦﹐使人登梯視之﹐獸吻如故﹐但見煙痕數道而已。鄰人言﹐非兩貴人﹐幾何而不喪匕鬯耶﹖

○潭險龍升

原邑城東鄙有渠一道﹐灌漑數村﹐浚自段氏﹐故名段家渠。其渠旁以汾水泛漲衝突﹐匯爲深坎﹐人恆溺焉。遂以其地爲不祥﹐寧繞遠道﹐不敢經其處﹐卽稱段家潭口。萬曆間﹐田間人常於雨霽時﹐見紫煙騰其上﹐或盈丈大魚遊衍水面。一日大風雷﹐有金龍從潭躍出﹐隨云而升﹐遺斗大鱗片﹐水漸涸。今近五十年矣。𨿽風沙淤塞﹐而潭迹尙存。

附﹕汾水每五十餘年必大漲發。壬寅五月暴雨﹐陽曲鄕名西村者﹐近汾而土阜﹐大水暴發﹐怒濤奔迅﹐浪髙壁立十數丈。見水上一物如長橋﹐不見首尾。其前泥湧沙捲﹐水色蒼黃。其物色黑綠﹐浮戲水面﹐身所擺蕩﹐水卽騰越。陽﹑原﹑楡﹑徐﹑祁﹑谷六縣近汾地畝﹐漂沒數萬頃。有老人言已兩見此矣。先人雲此水撐子戲水也。但不知在水族中爲何名﹖而汾流細淺﹐不知素於何潛耳﹖

○西山移步

原邑去城十里許﹐爲晉祠鎭﹐祠奉唐叔虞﹐並建聖母邑姜祠﹐禱雨靈應﹐牲牢特盛。其間晉水分三河﹐卽水經注「源從懸甕山出」者。聖母殿後有山曰廟望山﹐距廟五七百步﹐山下奉聖寺﹐唐尉遲鄂國公奉勅建者。嘉靖末﹐廟望山南鄙﹐人見山行如水湧軸轉﹐前土傾陷﹐后土覆壓﹐猶幸其行之徐也。見之在寅﹑卯時﹐不知何時初起也。經所過﹐樹盡入地中﹐離奉聖寺僅一矢地耳。若陷不止﹐則卽夕並晉祠堡無有矣。鎭人危之﹐飛騎報縣。適郡司馬因公至止﹐偕縣令詣地﹐具吉服﹐禱以羊豕﹐猶層層翻壓﹐至未時而止。次日眾登山閱之﹐第見對面山頂凹處﹐拆深二丈餘﹐閱有年所﹐其迹尙顯。鎭中市樓竦特亦火。父老言﹐昔術者曾畱「山移火刼」之語﹐此其驗乎﹖

○樓飛無迹

潞安府城樓晝飛不見﹐原庠王先生問臣﹐潞人也﹐余細詢之﹐答云「庚寅歲仲夏望前﹐日過午﹐忽然城樓不見。其時樓下有三人乘涼臥﹐兩人驚斃﹐一人墜城下。後蘇﹐言見紅面四人﹐黑面四人﹐各衣色如面﹐俱戎裝。紅者立內四角﹐黑者立外四角﹐響聲似雷。身不知何以墜此也。廩梁柱礎﹐一物無存﹐宛如攝去﹐止畱空基一片。訪之遠近﹐無聞見者。」飛峯落於湖上﹐試卷飄於朝鮮。風雷攝移﹐俱有蹤迹﹐此樓不知飛落何處﹐更令人難索解矣。

○雲中井異

大同山陰縣有井深廿丈餘﹐必聯數家之綆以汲。順治庚寅歲﹐里人垂綆絞之﹐不得上﹐倍人絞之﹐至井口﹐乃一石。共舁至地﹐視之﹐膚頗膩潤﹐其色鐵﹐重餘千觔﹐體頗方。眾以供之玉皇閣。所可異者﹐汲水之器孰解之﹐而以綆系石也﹖舊傳有欲博權相歡者﹐購一奇石﹐玲瓏巧妙﹐人工不及﹐髙仞許。載渡江﹐舁至岸﹐忽墜於江。乃懸重賞覓善沒者入水摸之﹐其石直立﹐覺有一物爲座。遂攏船垂索至底﹐復令善沒者以索纏石﹐轉軸上之。其人復言「若倍其賞﹐水中有座﹐亦可力取﹐免覓他座﹐不更羙乎﹗」如言﹐復投水索纏而出。以石栽之﹐如有意成造者﹐雕鎪亦復精絕。豈其座本是原物﹐若劍還津﹑珠合浦與﹖然此石之落水出水﹐皆由人致﹐未若井中石一解一系之尢可異也。

○石佛之異

陽曲北鄕近山村落﹐農者聞山語云「我要出去。」如此者數日。一人答﹕「出來罷﹗」忽山崩一角﹐若削成然﹐露石佛﹐自首至膝﹐端立無欹。村民聚觀如堵。知向云「我出去」者﹐卽此佛也。若謂古寺殘毀﹐積久沒土中﹐何無瓦礫雜之﹐純屬淨土。遠近稱異﹐乃醵金建大閣護焉。至今廟貌巍然﹐村名土堂。

附﹕順治戊子﹐原邑城西民田茂者﹐佃地種茄﹐穿小闕土井﹐以備晉祠水程輪次之。闕井將成﹐旁忽開一竇﹐水滲漸大。茂塞以土不能禦﹐探之亦不甚深﹐舉鍬掘之﹐覺有物堅且長者。集眾﹐羣拽出土﹐乃香花菩薩白石雕琢者﹐髙五尺﹐拽至晚﹐得五尊﹐次日﹐又得二尊。色俱白﹐似保定石﹐而文理頗粗。四旁亦無瓦礫。再欲掘之﹐恐壞人田而止。不意縣尉聞之﹐執拘鄕耆﹐究其不報官之罪﹐令將拽佛人報名﹐將逮問﹐意疑別有所得也。闔城士民公白始釋。諸石佛置之城外金公祠。

○地獻石英

忻州金山鋪﹐爲行人憩息所﹐村眾列小肆﹐鬻酒食。忽見肆旁地隆起﹐不食頃﹐髙至二尺餘﹐未已﹐視如水沸狀﹐而土不濕。諸少年取鍬鐝掘之﹐至數尺土定矣﹐得紫石數斗﹐光明潤澤﹐不異水晶。面平而稜銳﹐有四楞者﹐長不過三寸﹐圍不過八分﹐見者爭取。乃議用力掘者倍與之。近村讀書家購之作鎭紙﹐遂有挾之會城求售者﹐藥市識之曰「紫石英也。不入方劑﹐惟道家煉丹需之。五色皆有。」丹房鏡源言﹐服之可霞舉﹐未知驗否。此所異者﹐勃然忽自土興﹐誰貯之而誰使之耶﹖

○女變男形

楊璜﹐字希周﹐江南當塗人﹐世居官圩之栗樹裏。爲學趨法先民﹐恥爲俗下文字﹐坐此困滯﹐乃焚棄筆硯。已而兵遶其鄕﹐泣曰「祖宗邱墓在此﹐何忍棄去﹖」因匿妻妾與子於林中﹐以身守墓。兵來將執之﹐璜急赴水死。子甫十齡﹐自林中望見父溺﹐號哭亦投於水。時丙戌三月十六日也。久之﹐父子兩屍攜手浮出﹐見者隕涕。妻陸氏痛夫之無後也﹐以妾張氏遺腹有身﹐冀延一綫﹐乃矢持長齋﹐迎佛像於家﹐晨夕對哭﹐以哭爲晨夕課。哭已﹐喃喃念佛。夜夢老嫗攜一子來﹐曰「以遺汝。」醒而嘆曰「佛賜也。」匍匐拜謝。歲暮﹐妾乃生女﹐陸氏慟曰「嗚呼已矣﹐無復望矣﹗」丁亥春﹐延集族中尊行﹐泣而告曰「絕產當分諸從子。未亡人妻妾﹐得粗給衣食﹐撫此女足矣。」遂悲不自勝。族人不忍﹐謂俟小祥追薦亡者﹐而後公議立繼。及期﹐會親族起道場﹐功果滿日﹐亦三月十六也。正陳齋供會食﹐女呱呱泣不已﹐抱之就枕﹐使張氏守之。張忽如夢魘﹐陸氏急呼﹐才醒復憒。女哭益甚﹐怪而視之﹐則此女已非女形矣。大驚﹐呼家人羣視之﹐面目肢體如舊﹐惟私處生長男根﹐其旁尙有新血痕。眾咸詫嘆﹐始悟前夢之不虛也。競至佛前羅拜﹐命名佛賜。次日﹐遠近觀者塡門﹐聞於邑令張公﹐猶未深信。其宗族異口一詞曰「脫變男非眞﹐吾儕小人﹐不願分其田宅耶﹖」侯乃首肯。貴池劉與父先生出記事一則﹐謂唐寅所撰。

○木菌突生

原邑離城十餘里﹐有村名東莊﹐多水﹐稻田環遶﹐其土岸多植柳。近村東南隅有枯柳一株﹐材可合抱﹐內因虫蛀腐爛﹐僅皮未剝落。夏日眾農饁於旁﹐忽見有物漸透樹中﹐頃刻長二尺餘。近視之﹐層折鱗次﹐潔白可愛﹐大類天花﹐經人手摩﹐其長遂止。乃爭取而食之﹐味最佳。殆古所云木芝也。若如丹房鏡源所載方﹐同云毋諸味合劑﹐服之可霞舉。

○怪石生蛇

平定州白面將軍嶺前﹐大石連亙﹐人從石上行﹐石有大孔向上。正徳年﹐行人從石孔過者﹐往往被傷。二月至十月﹐孔中隱隱有物﹐方知毒從孔出也。土人自遠投柴積孔上﹐引火焚之者三。後試以病驢﹐無恙。令石工鑿之﹐至二尺﹐見蛇頭焦腐﹐又三尺﹐而蛇盡矣。粗可杯許﹐尾連於石﹐鍬鏟始斷﹐石痕猶血出﹐是從石上生者。州人張日葵先生云。

○點鐵隱身

原邑西山風峪內有泰山寺﹐多古柏﹐讀書者靜習其中。一日來一遠方道人﹐諸生飲食之。偶疾﹐事之不倦﹐旣痊﹐別去。半載復至﹐言「諸公雅愛未酬﹐玆來作謝。」因畱信宿﹐問有銅錫器乎﹐曰「無有。」舉頭見鐵燈檠﹐言「卽此足矣。」舉之重觔許﹐錘碎﹐煉以熾火﹐成汁﹐撮土投入數次﹐口吹數次﹐曰「成矣。」候冷﹐則朱提一錠也﹐曰「聊充膏火耳﹗我將遠去﹐但未至縣﹐敢煩相挈。」次日﹐同詣縣城﹐還山﹐暮矣。或問﹕「倘公暮夜獨行﹐不有戒心乎﹖」曰「遇暴客自不令見。」曰「此時可令我輩不見乎﹖」曰「可。」遂撮土上拋﹐立時隱形﹐而步步問答﹐不離左右。眾懼﹐曰「知之矣﹐請亟現形。」卽聞似渾身抖土者﹐遂見如初。又一宿而別。諸生請煉燈檠法﹐則曰「此事不易﹐不敢泄。泄﹐恐有雷火災。」再約後期﹐笑而不言。

原李耳載

附錄﹕

李中馥號鳳石太原縣人天啟甲子舉人性剛鯁進退不茍爲孝亷五十年未嘗一入公府明季直指使者薦辭不赴夘辰間饑典衣賑貸嘗捐修縣城甲申闖冦遣人授僞官怒曰乃公向不趨召今寧爲賊屈耶閉門臥不顧比姜逆亂登陴畫守禦方略縣令郜煥元恃以無恐雅嗜讀書晚年益勤朝夕不釋卷揄揚後學不去口著從好集石鼓考本艸目錄銀杏園文集藏於家﹝四庫全書﹟史部﹟地理類﹟都會郡縣之屬﹟山西通誌卷一百三十六﹞

