

欽定四庫全書

子部十二

提要

東齋記事六卷

小說家一【雜事之屬臣】等謹案東齋記事六卷宋範鎭撰鎭字景仁華陽人仕履事迹具宋史本傳是書據其自序乃元丰中作宋藝文志作十二卷文獻通考作十卷舊本久佚未能考其孰是今采輯永樂大典所收以編次釐爲五卷又江少虞事實苑曾慥說亦多引之今刪除重續爲補遺一卷𨿽未必鎭之完書然以宋志及通誌所載卷數計之防於得其彊半矣王得臣麈史載是書爲鎭退居時作故所記蜀事較夥晁公武讀書志稱崇觀問以其多及先朝故事禁之今觀其書多宋代祖宗美政無所謂誹訕君父得罪名教之語特以所記之諸事皆與熙寜新法然相反殆有寓意於其間故鎭入黨籍而是書亦與蘇黃文字同時禁絕迨南渡以後黨禁旣解其書復行是禁之特惡其異議耳非眞得罪於朝廷也今所存諸條句下如張繪注曰京板作張綸之凡有數處是當時刋本且不一而足矣鎭與司馬光相善惟論樂不合此書所記尙齗齗相爭而於胡瑗阮逸詞气尢不能平蓋始終自執所見者他如記蔡襄爲蛇精之頗渉語怪記室韋人三眼突厥人牛蹄之亦極妄誕皆不免稗官之習故通考列之小說家然核其大綱終非碧雲騢東軒筆錄諸書所能並論也乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

東齋記事卷一

宋範鎭撰

劉尙書渙嘗言宣祖初自河朔南來至杜家莊院雪甚避於門下久之防莊院人私竊飯之數日見其狀貎奇偉兼勤謹乃白主人主人出見而亦愛之遂畱於莊院累月家人商議欲以爲四娘子捨居之壻四娘子卽昭憲皇太后也其後生兩天子爲天下之母定宗廟大計其兆蓋發於避雪之時聖人之生必有其符信哉太祖時李漢超鎭闗南馬仁瑀守瀛州韓令坤常山賀惟忠易州何繼筠棣州郭進西山武守琪晉陽李謙溥隰州李繼勲昭義趙贊延州姚內斌慶州董遵誨環州王彥升原州馮繼業靈武筦之利悉以與之其貿易則免其徵稅故邊臣皆富於財以養死士以募諜者敵人情狀山川道路罔不備見而周知之故十餘年無西北之憂也

太祖徵河東絳州薛化光上言凡伐木先去枝葉後取根柢今河東外有契丹之援內有人戶供輸竊恐歲月間未能下矣宜於太原北石嶺山及河北兩界山東靜陽村樂平鎭黃澤闗百井社各建城寨扼契丹援兵遷其部內人戶於西京襄鄧唐汝州給閒田使自耕種絕其供饋如此不數年間可平定矣其後卒用其策而下河東化光簡肅公之父後贈中書令

太祖一日禦後殿慮囚內有一囚告念臣是官家鄰人太祖以爲燕薊鄰人遣問之乃云臣住東華門外太祖笑而宥之

曹利用先賜進士出身而後除僕射乃知進士之爲貴也如此

景徳中李廸賈邊皆舉進士有名當時及就省試主文咸欲取之旣而二人皆不與取其捲視之廸以賦落韻邊以當仁不譲於師論以師爲眾與注防異說乃爲奏具道所以乞特試時王文正公爲相議曰廸𨿽犯不考然出於不意其過可恕如邊特立異說此漸不可啟將令後生務爲穿鑿破壊科塲舊格遂収廸而黜邊蔡文忠公齊狀元及第眞宗視其形貎秀偉舉止安重顧謂冦萊公曰得人矣因詔金吾給騶從傳呼狀元給騶從始於此也

祥符中楊文公以母疾不俟報歸陽翟初眞皇欲立莊獻爲皇后文公不艸詔荘獻旣立不自安乃托母疾而行上猶親封藥加以金帛賜之

眞皇時置天慶觀張鄧公士遜爲廣南東路轉運使防詔天下置天慶觀公因請卽舊觀爲之以紓天下土木之勞詔如其請

眞宗東封放梁固以下進士及第祀后土汾陰放張師徳以下進士及第固狀元梁顥子師徳亦狀元張去華子魏野以詩賀曰封禪汾陰連歲榜狀元俱是狀元兒眞皇時以任宻學中正知成都府代張尙書詠或以爲不可時王文正公爲相上責問之對曰非中正不能守詠之規矩它人往往妄有變更矣上是之言者亦服王公之能用人也

天聖三年漢州徳陽縣均渠鄕民張勝家析木有天下太平字因進上之朝廷賜以茶防仍攺鄕名太平太平興國六年司天言五福太一自甲申年入黃室防宮在吳分仍於京城東南蘇村作東太一宮至天聖六年又言戊辰自黃室趣蜀分乃於八角鎭築西太一宮春夏秋冬四立日更遣知制誥舍人率祠官往祠之一日宋元憲公祠東太一宮見殿廡欹倒疏漏因問道士答曰孤寒太一幸舍人奏聞完修之時西太一宮新建室宇宏麗供具嚴飭故道士因目東太一宮爲孤寒太一

天聖中童謡云曹門好有好好曹門髙有髙髙其後今太皇太后爲皇后太皇太后姓曹氏英宗皇帝卽位而髙太后爲皇后髙後曹氏之所出前史載謠言者信哉不可忽也

賞花釣魚防賦詩往往有宿搆者天聖中永興軍進山水石適置防命賦山水石其間多荒惡者蓋出其不意耳中坐優人入戱各執筆若吟詠狀其一人忽僕於界石上眾扶掖起之旣起曰數日來作一首賞花釣魚詩凖備應制卻被這石頭擦倒左右皆大笑翌日降出其詩令中書銓定祕閣校理韓羲最爲鄙惡落職與外任初永興造塼塔姜遵知府多采石以代塼甓及燒灰管內碑碣爲之一空得是石不敢毀來獻其石蓋榻狀也書山水二字鑱之字可數尺筆勢雄健施枕簟其上水流其間潺潺有聲蓋開元中所作也今在淸暉殿賞花釣魚宴舊制三館惟直館預坐校理以下賦詩而退

道家有金龍玉簡學士院撰文具一歲中齋醮數投於名山洞府天聖中仁宗皇帝以其險逺窮僻難賫送醮祭之具頗爲州縣之擾乃下道錄院裁損才畱二十處余悉罷之河南府平陽洞臺州赤城山玉京洞江寜府華陽洞舒州潛山司眞洞杭州大滌洞鼎州桃源洞常州張公洞南康軍廬山詠眞洞建州武夷山升眞洞潭州南嶽朱陵洞江州馬當山上水府太平州中水府潤州金山下水府杭州錢塘江水府河陽濟瀆北海水府鳯翔府聖湫仙逰潭河中府百丈龍潭杭州天目山龍潭華州車湘潭所罷處不可悉記予嘗於學士院取金龍玉簡視之金龍以銅制玉簡以階石制

天聖中雄州民妻張氏戶絕有田產於法當給三分之一與其出嫁女其二分𨿽有同居外甥然其估緡錢萬餘當奏聽裁仁皇曰此皆細民自營者無利其沒入悉以還之是時王沂公爲宰相呂文靖公魯肅簡公參知政事極贊羙之

故事翰林侍讀學士無帶出外者張知白罷參知政事授此職知大名府然非歷二府而出者不得焉寶元中梅詢始帶知鄭州攺許州自後兩制遂爲例也

景祐元年仁皇感疾屢更翰林醫不愈李大長公主言許希者善鍼遂召使鍼三進鍼而愈擢希尙藥奉禦賜予甚厚希謝恩舞蹈訖又東向而拜上遣人問之對謝其師扁鵲乃詔修扁鵲廟是時山東顏太初作詩羙其不忘本而刺譏士大夫都貴位享厚祿而不知尊孔子慶曆三年澧州獻木有文曰太平之道予嘗於天章閣下觀瑞物見棗木板有北斗文仍有輔星形勢曲折文采燦然

後唐明宗置端明殿學士太平興國中攺端明爲文明以程羽爲文明殿學士位在樞宻副使之下明道元年攺承明爲端明二年除宋宣獻公爲學士與文明之職並存而降其班序是歲又攺殿曰延和慶曆七年以眞宗諡號攺文明爲紫宸而丁文簡公度爲紫宸殿學士旣而言者以爲紫宸非臣下所稱乃以延和爲觀文殿而以丁爲觀文殿學士相繼以賈文元公昌朝爲大學士仍詔自今非嘗爲宰相者勿除

慶曆八年後以茶鹽香藥見錢爲四稅沿邊用之茶鹽香藥爲三稅近裏州軍用之議者謂四稅與見錢之法皆不可常守必視邊計之厚薄與其物價之髙下以時而變通之乃可也

慶曆八年南嶽瑞應峯前一夕大雷雨平地湧木若然頭足皆具髙二尺圍一丈

慶曆初萬勝軍皆市井罷軟新應募者西賊易之而素畏虎翼是時麟府路兵馬鈐轄張亢修建寜寨更其旗幟賊見萬勝旗幟不知其虎翼軍也先犯之萬弩齊發賊奔潰斬首二千餘級遂築建寧淸塞百勝中候鎭川五堡亢之智謀大率如此

眞宗皇帝嚴於醮祭之事其表章則用昭受乾符之寶其後大內火寶亡止用禦前之寶慶曆中下學士院定其文曰皇帝欽崇國祀之寶醮祠則用之

慶曆中興學一日判監諸學官皆防石守道言於坐曰蜀生有何羣者只知有仁義不知有寒餓遂館於家是時諫官禦史言以賦取士無益於治而羣尢致力助之下兩制議兩制以爲賦詩用之久且祖宗故事不可廢羣聞之大慟焚其生平所爲賦百篇誓不復舉進士又以戒其子云其後何聖從薦之賜號安逸處士羣果州西充縣人

慶曆中廣南西路區希範以白崖山蠻趕內寇破環州及諸寨時天章杜待制杞自西京轉運使徙廣西旣至得宜州人吳香等爲鄕導攻白崖等寨復環州因說降之大犒以牛酒旣醉伏兵發擒誅六百餘人後三日始得希範醢之以賜谿洞諸蠻取其心肝繪爲五藏圖傳於世其間有眇目者則肝缺漏是時梅公儀摯爲禦史言杞殺降失朝廷大信請加罪朝廷錄其功止加戒諭而已其後杞知慶州一日方據厠見希範等前訴叱謂曰若反人於法當誅尙何訴爲未幾而卒殺降古人所忌杞知之心常自疑及其衰乃見爲祟無足怪也皇祐末邕州白气亙天江水泛溢司戶參軍孔宗旦白於知州陳珙宜備邊珙不聽未幾而儂智髙內寇破邕貴橫賀潯藤梧封康端十州圍廣州殺將吏張忠等數十人最後遣狄公靑以蕃落五百騎敗於邕州歸仁鋪凡得首級五千三百四十一築爲京觀初謡言云農家種糴家収至是爲狄公所敗

仁宗至和二年封孔子四十七代孫孔宗願爲文宣公尋攺封孔宗願爲衍聖公【按宋史仁宗本紀至和二年三月丙子封孔子後爲衍聖公不載初封爲文宣公事然文苑傳稱文宣公孔聖祐則原封實爲文宣公本紀據其後攺之名耳】嘉祐元年五月二十四日昏時二星相繼西流一出天江一出天市劉仲更曰出天江者主大水出天市者主散財未幾都城大水居民室廬及軍營漂流者不知幾千萬區天變不虛發也如此

嘉祐七年十二月二十三日召近臣天章閣下觀書閱瑞物上親作飛白書令左右搢笏以觀又令禹玉跋尾人賜一旣而置酒羣玉殿上謂羣臣曰今天下無事故與卿等樂飲中坐賜詩羣臣皆和又賜太宗時斑竹管筆李廷珪墨陳逺握墨陳朗麝圍墨再就坐終宴更大盞取鹿頭酒視封遣內侍滿斟徧勸韓魏公琦一舉而盡又勸一杯盧公彥平生不飲亦釂一巨杯又分上前香藥增諸飣中各令持歸至二十六日溫州進柑子復置防自臺諫三館臣僚悉預因宣諭前日太艸艸故再爲此防其禮數一如前但不賦詩矣

仁宗時書詔未嘗攺易慶曆七年春旱楊甫艸詔旣進上以罪己之詞未至攺云冀髙穹之降監憫下民之無辜與其降疾於人不若移災於朕

嘉祐中交趾貢麒麟二予嘗於殿廷中與觀狀如水牛身披肉甲鼻端一角食生芻果每飼之必先以杖擊其角然後食之是時中外言非麟者眾田元均況爲樞宻使言非麟又歷引諸書所載形狀皆無此獸恐爲逺人所欺卒以爲異獸詔答之予嘗見陳公弼言榮州楊氏家水牛生子此蓋牛入水而蛟龍感之以生也仁皇朝內侍張宗禮無爲山燒香得古柏圍數丈中空可以施臥榻坐墩予目爲自然庵其上枝葉欝然前有竹徑設童子如迎客之狀甚可愛賞

仁宗朝講讀官侍邇英者皆立每問事則眾人齊對頗紛紜乃詔皆坐惟當讀者以次立而記注亦坐石昌言揚休奏記注官當立侍宻邇徳音以詳記錄不可坐遂令立侍

崇政殿之西有延羲閣南向迎陽門之北有邇英閣東向皆講讀之所也仁宗皇帝卽位多禦延羲每初講讀或講讀終篇則宣兩府大臣同聽賜禦書或遂賜宴其後不復禦延羲專禦邇英凡春以二月中至端午罷秋以八月中至冬至罷講讀官移門上賜食俟後殿公事退系鞵以入宣坐賜茶就南壁下以次坐復以次起講讀又宣坐賜湯其禮數優渥𨿽執政大臣亦莫得與也仁宗當暑月不揮扇鎭侍邇英閣嘗見左右以拂子祛蚊蠅而已冬不禦鑪每禦殿則於朶殿設鑪以禦寒气寒甚則於殿之兩隅設之醫者云體備中和之气則然矣

仁宗皇帝好雅樂又嚴天地宗廟祭祠之事及崇奉神禦故中外言樂者不可勝計置局而修制亦屢焉其費不貲宦侍建言修飾神禦嵗月不絕然爲之終身不衰慶曆中陜西用兵後有建請出田獵以耀武功四方以鷹犬來獻惟恐居後然出獵者一再而止帝王之好豈可以不愼哉好雅樂祭祠之事人爭以雅樂祭祠之事奉己未必皆得其當然好之終身不衰不害也方下令校獵而人爭以田獵鷹犬來奉己一再而遂止仁皇帝誠知所好矣不然者何以廟號曰仁哉

仁皇末年有鵲巢於宣徳門山棚上毀而復累者再識者咸以爲異初正月十四日上禦樓遣中使傳宣從官曰朕非好逰觀蓋與萬民同樂翌日蔡君謨獻詩紀其事

治平三年春有星孛出營室歷於虛危術者占曰營室衛分濮水出主宗廟祭祠事虛危齊分上受命之國主墳墓哭泣逾年而熙寜攺元矣天之告人豈不昭昭然哉

故事郊廟讀祝冊官至禦名必起上至郊宮更衣詣壇下百官皆廻班迎向英宗皇帝初告廟詔讀冊官無起及詣壇下詔百官勿班所以見事宗廟之精意也予嘗修玉牒知國家慶緒之繁衍治平中宗室四千餘人男女相半在亡亦相半親王置翊善侍講記室余則逐宮院置都講教授歲時有喜慶則燕崇政殿或太淸樓命之射課其書札或試以歌詩擇其能者而推賜器幣以旌勸之景祐三年始置大宗正司以濮王及彰化軍節度觀察畱後守節領其事有所奏請不得專逹必經宗正司詳酌而後以聞所以勉進其惇睦而糾正其愆違也其後增置講書官四員別置小學教授一十二員又增同知大宗正一員而置官益多其疎屬又聽其出外官則自勵而向學者彌眾矣

東齋記事卷一

欽定四庫全書

東齋記事卷二

宋範鎭撰

漢斛之法方尺而圓其外庣旁九釐五毫其實十防積百六十二萬分二千龠之實也不言深而言方者無分寸之別也圓其外者亦相生之數也其上爲斛其下爲防左耳爲升右耳爲合云耳者謂升合如耳形附於斛之左右也今胡瑗之升合皆方制之而斛方一尺深一尺六寸二分是以方分置算而然也龠其狀似爵者謂圓如爵也今之龠方一寸深八分一釐亦以方分置算也上三下二者謂斛在上並升合爲三也斗在下並龠爲二也圓而函方斛之形也上下皆然也今上以圓函方下爲方防而已左一右二者升在上而左合在上龠在下而俱右也今合龠俱在上而龠俯自聶崇義失之於前而胡瑗阮逸踵之於後也夫鬴斛非是而欲考正黃鐘安可得也

燕龍圖肅判太常寺建言今之樂太髙始下詔天下求知音者李照言樂比古髙五律而胡瑗阮逸相繼出矣李照之樂以縱黍累尺黍細而尺長律之容乃千七百三十黍胡瑗以橫黍累尺黍大而尺短律之容千二百黍而空徑乃三分四釐六毫空徑三分四釐六毫與容千七百三十黍皆失於以尺而生律也阮逸又欲以量而求音皆非也最後有成都房庶者亦言今之樂髙五律蓋用唐樂而知之自収方響一笛一皆唐樂也其法以律生尺而黍用一稃二米是時無二米黍據見黍爲律𨿽無千七百三十黍之謬與三分四釐六毫之差然其聲才下三律蓋黍細爾其法則是矣王原叔洙胡瑗大不喜其說朝廷但授庶試祕書省校書郎不究其說而止庶元齡之後其爲人簡脫嘗與鄕薦然好音宋子京祁田元均況皆薦而召之是時丁正臣亦收牙笛二與庶笛同予嘗於雄州王臨處得北界笛一比太常樂下四律教坊樂下二律猶髙於唐樂一律又嘗於才元處得並州銅尺一比太府尺長三分以之定律與唐樂聲同太府尺定律與北界笛同二者必有一得也若得眞黍用房庶法爲律以考之其爲至當不疑矣眞黍一稃二米者世嘗言王朴爲知樂而不知樂之壊自朴始也初太常鐘磬皆無欵志朴用橫黍尺制律命其鐘磬而志刻之太祖患樂太髙和峴用影表尺八寸尺也故樂比唐爲髙五律矣今太常鏄鐘最大者聲中唐之黃鐘志刻乃雲林鐘余鐘率皆如此李照則多鑱鑿舊鐘以合其律而鐘磬又不如朴時𨿽非本聲而其器尙完也惜哉司馬君實內翰光於予莫逆之交也惟議樂爲不相合君實以胡瑗一黍廣爲尺而後制律予用房庶一黍之起積一千二百黍之廣爲律而後生尺律之法曰凡律圍九分以尺而生律者律爲十分三釐八毫矣以其不合又變而爲方分其差謬處不可一二數也以律生尺九十分黃鐘之長加十分以爲尺凡律皆徑三分圍九分長九十分積實八百一十分自九十分三分損益之而十二律長短相形矣自八百一十分三分損益之而十二律積實相通矣往在館閣時決於同捨同捨莫能決遂奕棊以決之君實不勝乃定其後二十年君實爲西京畱臺予往候之不持他書惟持所撰樂語八篇示之爭論者數夕莫能決又投壺以決之予不勝君實讙曰大樂還魂矣凡半月卒不得要領而歸豈所見然邪將戱謔邪抑遂其所執不欲攺之邪俱不可得而知也是必戱謔矣【按宋史稱鎭於樂尢注意獨主房庶以律生尺之說與司馬光辧難凡萬言神宗時嘗詔鎭與劉幾定樂鎭曰定樂必先正律帝𨿽然之而劉幾卽用李照樂加四淸聲而奏樂成詔罷局並賜鎭鎭曰此劉幾樂也臣何與焉至哲宗朝乃請太府銅爲之逾年成比李照樂下一律有奇帝及太后禦延和殿召執政同閱視下之太常樂奏三日而鎭逝】

皇祐中再定雅樂胡瑗鑄十二鐘大小輕重如一其狀鐸爲大環鑄盤龍蹲熊辟邪其上爲之旋蠡而平系之故其聲欝而不發又陜西鑄大錢民以爲患是冬日食心宿劉羲叟謂子曰上將感心腹之疾是與周景王同占也予初不信然之尋使契丹還至雄州聞上得心腹之疾矣歸問其故羲曰景王鑄大泉又鑄無射而爲大林所謂害金再興者也是時日亦食於心而景王得是疾故曰與景王同占噫羲而不言則左邱明所載伶州鳩之語爲誣矣是羲不獨爲知術數其發揚邱明功亦爲不細羲叟字仲更澤州人以修唐書授崇文院檢討未及謝瘡發背而卒

周禮靁鼓鼓神祀靈鼓鼓社祭路鼓鼓鬼享康成云靁鼓八面鼓也靈鼓六面鼓也路鼓四面鼓也鼓之數不見於經然神有尊卑則其數有多寡隆殺理或然也必漢時尙然所以康成云然幾面鼓猶言幾兩車幾區宅幾防田也而唐開元中蜀人有繪圖以獻者一鼔而爲八面六面四面旣不可考擊乃於縣內別置散鼓國朝仍之郊社宗廟設而不作景祐中馮章靖公言靁鼓靈鼓路鼓並當考擊而散鼓請凖幹徳四年詔廢不用然不言鼓之制非是甚可怪也

自唐開元時父卒眾子在嫡孫不傳重以其不襲封也然不知至於服紀則有所不齊國朝亦著於禮令景祐中石資政中立卒眾子在嫡孫不傳重未幾而眾子卒其家奏嫡孫合與不合傳重下禮院議於是宋景文公判太常不疑次道與予爲禮官景文公遂令三人各爲議狀不疑曰初當傳重不傳重誤也宜攺正之使追爲服次道則用江都集禮以爲當接服若曰父死眾子在嫡孫不傳重眾子死嫡孫服嫡孫死眾孫接服是一尊親爲兩等服也予謂石氏之孫宜依禮令不傳重且爲本服自今而後別著令父死眾子在嫡孫傳重然後得禮之正又爲不疑難曰石氏子當傳重就令石氏子於服中犯刑如何處之必以見行法見行禮處之也豈可旋更禮法使變期服而傳重加以重刑也又爲次道難曰眾子死嫡孫接服嫡孫死眾孫接服是何異家人共犯止坐尊長尊長方決而死乃令次家長接續足其杖數邪是無此理也然景文從次道議仍請著爲令其後眾子在嫡孫請傳重者聽傳重其不請者則不傳重豈禮之意哉

故事武臣不持防韓玉汝奏請持防下兩制臺諫官議唐子方介爲禦史中丞其屬皆不欲令持防是時防議於玉堂後廊子方曰今日不可髙論也歐陽永叔勃然曰父母死而令持服安得爲髙孫夢得抃坐予傍不嘆曰俊人也率然一言亦中於理兩制與臺諫官竟爲兩議以上遂詔閤門只候內殿崇班已上持服供奉官以下不持是則官髙者得爲父母服官卑者不爲服無官者將何以處之乎

殿前司捧日天武軍司龍衛步軍司神衛馬軍司謂之上四軍合左右廂廂各三軍每軍五指揮各有都指揮使一員都虞候副之又有第四軍以處所退年髙者無都指揮使止有都虞候殿前司又有神勇宣武驍騎各上下軍二十指揮又有寧朔驍勝各十指揮虎翼左右各三軍軍各十指揮並有都指揮使都虞候馬軍使有云騎武騎各十指揮步軍司右虎翼左右各三軍軍十指揮每軍各有都指揮使一員都虞候副之遇轉員各以次遷補凡遷至軍指揮使遙領團練員溢卽上落軍職爲正刺使之本任其老疾有過爲禦前忠佐馬步軍都軍頭副都軍頭軍頭司甚者黜爲外州軍馬步軍都指揮

禁衛凡五百里親從官爲一重寛衣天武官爲一重禦龍箭直弩直爲一重禦龍骨防子直爲一重禦龍直爲一重凡入禁衛一重徒一年至三年止誤者減二等傅卞嘗誤入禁衛定私罪永叔再爲論奏爲公罪得應制舉

周諫議湛善射弩十發十中的隔屋射亦然嘗謂予曰其法𨿽由審固然亦自有神用今以架縛弩施箭其上往往不中至於用神之專無不向的非神用而何元昊叛時楊侍讀偕進神楯劈陣刀嘗以步卒五百人試於殿廷其法外環以車內比以楯楯刻獸狀設機使開闔所以驚馬亦以禦箭當時人皆非笑之其後王吉陣於兔毛川賊以鐵鷂子束陣弩不可施放乃以劈陣刀披其甲豁馬膁馬奔逸墮崖壑死者不可勝計自陜西用兵惟兔毛川勝防者由劈陣刀也鐵鷂子賊中謂之鐵林騎士以索貫穿於馬上𨿽死不墮以豪族子親信者爲之

範恪在陜西亦爲有功常挽一石七鬥力其箭鏃如鏵謂之鏵箭羽間勒其官稱姓名往往一箭貫二人者賊甚畏之

東齋記事卷二

欽定四庫全書

東齋記事卷三

宋範鎭撰

丁文簡公度嘗言舉進士時以制誥文爲贄捲旣而復自笑曰是不揆也然其後爲知制誥翰林學士參知政事蓋其所存者從來有素矣初舉人居鄕必以文卷投贄先進自糊名後其禮寖衰賈許公爲禦史中丞又奏罷公捲而士子之禮都亡矣

薛簡肅贄謁馮魏公首篇有嚢書空自負早晚逹明君句馮曰不知秀才所負何事讀至第三篇

春詩云千林如有喜一气自無私乃曰秀才所負者此也

夏英公竦嘗言楊文公文如錦繡屏風但無骨耳議者謂英公文譬諸泉水迅急湍悍至於浩蕩汪洋則不如文公也

王文正公之爲相也王沂公爲知制誥呂許公爲太常博士知濵州沂公嘗見文正公問君識太常博士呂夷簡否沂公曰不識也他日復見復問之沂公曰見朝士多稱其才者凡三見三問乃曰此人異日當與公同秉國政是時沂公旣有名當世頗以器業自許中不能平因曰公識之邪曰不識也問然則何以知曰吾見其奏請爾沂公猶不信彊應曰諾其後丁晉公旣敗沂公先在中書而許公自知開封府除參知政事二人卒同秉政沂公乃爲許公言之問其當時奏請乃不稅農器等事也

李參自荊南召欲以爲三司使參政孫夢得抃固執不可曰此人爲主計外臺承風刻剝則天下之人益困獘矣由是遂攺授羣牧使

陜西路轉運使請永興軍秦坊同【在京板無同字】等州官置醋坊王沂公言酤之法蓋出於前代之不得已今經費之廣未能省去官自造醋細民益見侵奪也

周諫議湛爲鹽鐵判官三司文帳煩冗吏胥蔽欺若不可究者爲之立勘同法歲減天下計帳七千道又括天下隱戶三十三萬發其詭號凢十二種

夏秋沿納之物如鹽麯之名件煩碎慶曆中有司建議並合歸一名以省帳鈔程文簡爲三司使獨以爲仍舊爲便若沒其舊名異日不知或再取鹽麯則致重復此亦善慮事也

韓持國知潁川府時彥以狀元及第每稱狀元持國怒曰狀元無官耶自此呼爲簽判彥終身銜之馬防巨濟亦以狀元及第爲秦簽亦呼狀元秦帥呂晉伯曰狀元者及第未除也旣爲判官不可曰狀元巨濟媿謝湘山野錄載胡旦乞入見王沂公奏旦瞽廢乞送中書問求見之因至堂沂公與諸相具門生禮列拜旦長揖而坐中書堂宰相治事之地表儀百辟者在是外臣乞對送中書引問自有公禮何暇講師生之私敬旦於都堂巍然受諸相之拜而不辭決無此理予於祕閣嘗見其演聖通論甚有出於人者而所爲如此豈不惜哉國朝言水利者惟幹州刺史張繪【京板作張綸】爲有績效之最天禧末爲江淮發運副使築髙郵北漕河長堤二百里旁錮石爲距分十闥以泄橫流泰州有捍海堰久廢不治與範希文經畫修復之遂命兼知泰州堰成復租戶萬二千六百州人復爲立生祠

陳公弼知潭州長沙縣部僧有海印者多識權貴人數撓政違法奪民園池更數令莫敢治公弼捕笞之以園池還民又知防州雩都縣毀滛祠數百區勒巫覡爲良民七十餘家

湖南之民掠良人逾嶺賣爲奴婢周湛爲廣東提防刑獄下令捉搦及令自陳得男女二千六百餘人還其家而世少知之蓋亦古之良吏也

仁皇初薛簡肅公知開封府上新卽大位莊獻臨朝一切以嚴治人謂之薛出油其後移知成都歲丰人樂隨其俗與之嬉遊作何處春遊好詩十首自號薛春逰欲換前所稱也

薛簡肅公時布一匹三百文依其價春給以錢而秋令納布民初甚善【一作喜】之今布千錢增其價才至四百其後轉運使務多其數富者至數百匹貧亦不下二三十匹而貧富俱不憀矣

鳯州貧民不能葬者棄屍水中雍愼防爲推官以俸錢市曠地使之葬愼防名明逺閬州人所至有惠政其知櫟陽縣也涇水舊釃三渠置斗門若干第六第七門久廢不治而歲役百夫者凡三十年白府罷之粟邑鎭稅歲六十萬不登者三十年奏減四十萬淸州戶絕絲歲千餘兩代輸者八十年斥賣之此所以見其宿抱之所存子子方尙書度支員外郎

張職方其知江陰軍吏盜錢三百萬蓋二十年矣發其姦捕系數十人轉運使趙廓謂曰此應賞典願竄吾名以聞其慘然曰殺人以求賞可乎悉召吏諭以償錢則貸出之不然則爾死矣吏之親屬聞者爭出錢以償十日乃足乃推二人已死者爲首余悉貸之不問廓愧起嘆曰公長者非吾所及也其簡肅公之婿

王景彛之父博文爲樞宻副使月餘而卒景彛亦爲樞宻副使月餘亦卒人甚異之故事初入二府者三數月而後辦理事景彛才到卽防檢辦理英皇甚注意禮貎之何天奪之速也

治平元年甲辰十二月吳奎罷樞宻副使奎自嘉祐七年三月除樞宻副使累遷禮部侍郎是年十二月以父憂去位在樞府凡三年明年起復奎子大理評事見於延和殿面諭賫詔賜奎而奎固辭從之

王景彛性嚴謹與予同在唐書局十餘年如一日春夏秋冬各有衣服嵗歲未嘗更而常新置至綿衣則皆有分兩帖子綴於其上視其輕重厚薄以時換易有僕曰王用呼卽在前冬月往往立睡於幄後其不敢懈如此一日送食於其家官中器用悉典解使之督索旬日而後得而景彛卒不知是則效小謹者不可不察其大過嚴之蔽惟小謹之悅至於大過則不聞可不監哉王景彛嘗謂予曰立朝當以一人爲法予曰君法何人曰曾明仲然謹約爲近而嚴過之其福壽固弗逮也水部郎中薛宗孺嘗舉崔庠充京官後庠犯贓宗孺知淄州京東轉運司差官取勘久之會赦當釋是時歐陽永叔參知政事特奏不與原免議者以爲永叔避嫌則審矣自計無乃過乎使宗孺自爲過惡𨿽奏不原可矣今止坐失舉而不原赦亦太傷恩故宗孺銜之特深以爲一謫爭兩覃恩兩奏薦宗孺簡肅公之侄彊幹人也蔡君謨嘗言宋宣獻公未嘗素談在河南時眾官聚防慮囚公問之曰汝與某人素有何寃囚不能對坐上官吏以俗語問之囚始能對又云宋元憲公近之和气拂拂然襲人景文公則英采秀發三人者久視之無一防塵气眞神仙中人也

王武恭公徳用寛厚善撫禦其狀貎魁偉而面色正黑𨿽匹夫下卒閭巷小兒外至逺荒君長皆知其名識與不識稱之曰黑王公皇祐末仁宗以爲樞宻使而以富韓公爲宰相是冬契丹使至公爲伴射使者曰以公爲樞宻使富公爲相得人矣上聞甚喜

狄武襄公靑初爲延州指揮使與西賊大小二十五戰每戰帶銅面具被發出入行陣間凡八中箭累官至涇原路招討副使上未識其面欲召見之防邊報甚急上令圖其形以進其後爲樞宻使

張鄧公嘗謂予曰某舉進士時冦萊公同遊相國寺前詣一卜肆卜者曰二人皆宰相也旣出逢張相齊賢王相隨復往詣之卜者大驚曰一日之內而有四人宰相相顧大笑而退因是卜者聲望日消亦不復有人問之卒窮餓以死四人其後皆爲宰相共欲爲之作傳未能也是時鄧公己致仕猶能道其姓名今予則又忘其姓名矣其人亦可哀哉

王章惠公隨舉進士時甚貧遊於翼城逋人飯執而入縣石務均之父爲縣吏爲償錢又飯之館之於其家而其母尢所加禮一日務均醉毆之王遂去明年登第久之爲河東轉運使務均恐懼逃竄然隨豈有害之意乎至是事敗文潞公爲縣捕之急往投隨隨已爲禦史中丞矣未幾封一鋌銀至縣葬務均之母事少解至隨爲參知政事奏務均教練使務均亦攺行自修王公長厚而不忘一飯之恩也如此

石資政中立好談諧樂易人也楊文公一日置酒作絕句招之末云好把長鞭便一揮石立其僕卽和云尋常不召猶相造況是今朝得指揮其談諧敏防皆如此又嘗於文公家防葬坐客乃執政貴遊子弟皆服白襕衫或羅或絹有差等中立坐而大慟人問其故曰憶吾父又問之曰父在時當得羅襕衫也蓋見執政子弟服羅而石止服絹坐中皆大笑石之父熈載【京板有太宗時三字】嘗爲樞宻副使

景祐中有輕薄子以古人二十字詩益成二十八字嘲謔云仲昌故國三千里宗道深宮二十年殿院一聲河滿子龍圖防淚落君前龍圖者王博文也嘗更大藩鎭開封知府三司使任使一日對上【京板有前字】因敍歷之久不淚下殿院者蕭定基也爲殿中侍禦史與韓魏公吳春卿王君貺同發解開封府舉人作何滿子曲嘲之因奏事上問之令誦一過宗道者王宗道也爲諸宮教授及講書凡二十餘年輙於上前自訴在宗藩二十餘年求進用仲昌者章郇公之從子論科塲不公郇公奏聞牒歸建州當時人以爲𨿽用古人詩句而切中一時之事盛傳以爲笑樂

東齋記事卷三﹤子部﹐小說家類﹐雜事之屬﹐東齋記事﹥

欽定四庫全書

東齋記事卷四

宋範鎭撰

成都府學有周公禮殿及孔子像在其中其上壁畵三皇五帝及三代以來君臣卽晉王右軍與蜀守帖求三皇五帝畵像是也其柱鐘防書刻其上其屋制甚古非近世所爲者相傳以爲秦漢以來有也殿下有二堂曰溫故曰時習東西相對堂各有碑碑曰左生某右生某皆書亦西漢時諸生姓名也其門屋東西畵麟鳯蓋取感麟嘆鳯之義其畵甚精亦不知何代所爲宻學堂謁廟令圬墁之莫測所謂也其西有文翁石室其南有髙胅石室比文翁石室差大皆有石像胅或以爲勝宋溫之璋洗石以辧之乃胅字也【音持稟反】相傳東漢人也殿之南面有石刻九經蓋孟氏時所爲又爲淺廊覆之皆可讀也【周公禮殿乃古之學祀周公爲先聖孔子爲先師至唐明皇始以孔子爲先聖也】武侯廟柏其色若牙然白而光澤不復生枝葉矣杜工部甫云黛色參天二千尺其言蓋過今才十丈古之詩人好大其事率如此也工部詩及叚相國文昌記石龕於廟堂中

大慈寺禦容院有唐明皇鑄像在焉又有壁畵明皇按樂十眉圖其地有瑞艸紋謂之瑞艸地亦謂之花錦地張乖崖公嘗令剗平之封其門戶後五日開復生如故灩澦堆在防州江中傳者云與成都石筍根相連往時石筍下熾火而灩澦水沸蓋妄也或云出圖經

劍門山崖壁相傳有志公和尙隱像戴笠以拄杖擔經望之宛然如眞又傳有白檀立崖石上若雪色然予慶曆末得告歸過劍門關關使羅君天錫遺予香數兩且言有一卒曾爲井匠由崖縫中以兩肘拐石而上伐一巨枝乃枯栢也其香酷烈非常栢之二物者幾千百年行人往來無不瞻仰至天錫時始知爲柏則志公亦可知矣

嚴仙觀卽嚴君平拔宅仙處今其地可一二頃陷尺許謂之嚴仙觀至今有拖膓防相傳當時墮地者遺種又云嚴卜眞人乘鶴上升之地南宋元嘉三年建有七星巖

初孟氏時蜀之邑裏常患盜眉州陳氏常依靑神縣東山以避之蜀旣平公弼之祖母史氏議徙族於邑中乃西過江擲金釵中流曰今聖天子在上吾不復過此以與賊爲仇也噫婦人女子乃知喜治如此況賢哲乎可以見一方之人情也

淳化中張鄧公士遜爲梓州射洪縣令防嵗旱禱於白崖山陸使君祠遂雨公立庭下若聽命然須雨足乃退蜀人刻石記其事於祠中

初蜀人𨿽知向學而不樂仕宦張公詠察其有聞於鄕裏者得張及李畋張逵屢召與語民間事往往延入臥內從容欵曲故公於民情無不察者三人之佐也其後三人皆薦於朝俱爲員外郎而蜀人自此寖多仕宦也張尙書詠在蜀時米防三十六文絹疋三百文公計兵食外盡令輸絹米之餘者許城中貧民買之歲凡若干貧民頗不樂公曰他日當知矣今米防三百絹疋三貫富人納貴絹而貧人食賤米皆以當時價於官無所損益而貧富乃均矣此張公之惠故蜀之人懷思之不能己也

張尙書再任蜀承甲午庚子年後戶口凋喪久之乃諭僧司令作大防集四路僧以觀民心與其登耗是時洊更亂離人家稍復生業公大喜文潞公守成都僧司因用張公故事請作大防公許之四路州軍人眾悉來觀防塡溢坊巷有踐至死者客店求宿一夜千錢自張公至是四五十年間蕃滋不啻數千百倍地不加廣而人眾如此取之又日益多可不慮哉初人家門前各以闊狹管認僧眾茶湯其一僧遺袈裟笠子而去行茶者至眾皆以爲聖僧羅漢爭分袈裟笠子無孑遺者頃之僧還乃登厠來眾大笑復集錢市袈裟笠子償之至今傳之爲笑

田元均宻諫況寛厚明辧其治成都最爲有聲有訴訟其懦弱不能自伸者必委曲問之莫不盡得其情故決遣未嘗少誤蜀人謂之照天蠟燭

蜀州江有硬堰漢州江有軟堰皆唐章仇公兼瓊所作也鮮於惟幾蜀州人爲漢州軍事判官更爲硬堰一夕水暴至蕩然無孑遺者蓋蜀州江來逺水勢緩故爲硬堰硬堰者皆巨木大石漢州江來近水聲湍悍猛暴難制故爲軟堰軟堰者以粗茭細石各有所宜也自惟幾攺制甫畢工而壊前人之作豈可輕變之哉惟幾名享多學能碁又善醫其爲人自彊人謂之鮮於第一文潞公任成都府日米價騰貴因就諸城門相近寺院凡十八處減價糶賣仍不限其數張牓通衢翌日米價遂減前此或限升斗以糶或抑市井價直適足以增其气熖而終不能平其價大扺臨事當須有術也如此蜀人正月二日三日上冢知府亦爲之出城置防是時薛公奎以是日防於大東門外有戌卒扣鄭龍腦家求富貴鄭卽以銀匙筯一把與之旣出隨以告人至第二巷尾客店升屋放火殺傷人相次都監至捕者益多卒自知不免卽下就擒都監往白薛公公指揮只於擒獲處令人斬卻民以爲神斷不然妄相攀引旬月間未能了得又安其徒黨反側之心也

薛長孺爲漢州通判戍卒閉營門放火殺人謀殺知州兵馬監押有來告者知州監押皆不敢出長孺挺身叩營諭之曰汝輩皆有父母妻子何作此事元不預謀者各作一邊於是不敢動惟首謀者八人突門而出散於諸縣村野捕獲是時非長孺則一城之人盡遭塗炭矣鈐轄司不敢聞遂不及賞長孺乃簡肅公之侄質厚人也臨事乃敢決如此

廣安軍俗信巫疾病不加醫藥康定中大疫壽安縣太君王氏家婢疫染相枕藉它婢畏不敢近且欲召巫以治之王氏不許親爲煮藥致食饍左右爭勸止之則曰平居用其力至病則不省視後當誰使者王氏之子黎洵錞甞與予同舉太學爲予言之儔侁卽其孫也蜀有孫太古知防善畵山水仙官星辰人物其性髙介不娶隱於大面山時時往來導江靑城故二邑人家至今多藏孫畵亦藏畵於成都今壽寧院十一曜絕精妙有先君題記在焉又有李懷衮者成都人亦善山水又能爲水石翎毛其常所居及寢處皆置土筆𨿽夜中酒醒睡覺得意時急起畵於地或被上遲明模冩之則優於平居所爲也又有趙昌者漢州人善畵花每晨朝露下時繞欄檻諦玩手中調采色冩之自號冩生趙昌人謂趙昌畫染成不布采色驗之者以手捫摸不爲采色所隱乃眞趙昌畵也其爲生菜折枝果實尢妙三人者平生至意精思一發於畫故其畫爲工而能名於世又有王有者漢州卒也州將每令趙昌畫則遣有服事供應久之其畫遂亞於昌其爲人亦精潔有巧思非卒之流輩也

黃筌黃居寀蜀之名畫手也尢善爲翎毛其家多養鷹鶻觀其神俊以模冩之故得其妙其後子孫有棄其畫業而事田獵飛放者旣多養鷹鶻則買防或捕防以飼之又其後世有捕防爲業者其所置習不可不愼人家置博弈之具者子孫無不爲博奕藏書者子孫無不讀書置習豈可以不愼哉予甞爲梅聖兪言聖兪作詩以記其事

蜀有朝日蓮蔓生其花似蓮而色白其大如錢人家以盆貯水而植之朝生於東夕沈於西隨日出沒可以測候時刻又有虞羙人艸唱虞羙人曲則動揺如舞狀以應拍節唱他曲則不然予熈寜乙夘還鄕見朝日蓮日出則出日沒則沒無東西也虞羙人艸唱他曲亦動此傳者過爾

蜀江有咸泉有能相度泉脈者卓竹江心謂之卓筒井大率近年不啻千百井矣每筒日產鹽數百斤其少者亦不下百十斤兩蜀鹽價不賤信乎食口之眾

蜀之產茶凡八處雅州之頂蜀州之味江邛州之火井嘉州之中峯彭州之堋口漢州之楊村綿州之獸目利州之羅村然頂爲最佳也其生最晚常在春夏之交其芽長二寸許其色白味甘羙而其性溫暖非他茶之比頂者書所謂蔡旅平者也李景初與予書言方茶之生雲霧覆其上若有神物護持之其次羅村茶色緑而味亦甘羙

蜀之蚊蚋惟漢州爲最著瀕水處蛙聲亦爲多唐相房公琯作西湖無蚊蚋及蛙聲周禮蟈氏掌去鼃黽焚牡鞠以灰灑之則死以其煙被之則凡水虫無聲殆用此術然不載蚊蚋之禁如何而同歷數百年其術不衰予熈寕乙夘宿西湖𨿽無蛙聲然有蚊蚋或云近始有或云誤傳

東齋記事卷四

欽定四庫全書

東齋記事卷五

宋範鎭撰

英宗皇帝未生濮安懿王夢二龍日傍俄與日俱墜以衣承之大才寸許將納於佩忽失所在久乃見於雲中一龍人言曰我非汝所有生之夕又見黃龍數四出入臥內豈不神異哉

仁皇朝原國公承炳冬至侍宴於崇政殿仁皇數以酒屬之不敢辭遂醉卽廷中賜轝親視其升勅禦士送還邸明日遣內人問起居以輩行呼而不名之公好老氏之學一夕夢靑衣執雉扇前導悟而吿家人曰吾數盡矣具冠帶將朝而卒

有堂吏嘗夢火山軍姓劉人作狀元閱火山軍解文無姓劉人明年劉煇作狀元煇能作賦有聲塲屋人不以行許之歷江寧河中簽判卒

馮當世防政之父式爲左侍禁以終當世防時取其所讀書題其後曰將仕郎守將作監丞通判荊南軍府事借緋馮京式旣沒十一年當世狀元及第爲荊南通判視其所題無一字差者是所謂知子者矣奇中如此唐王珪母李氏嘗謂人曰吾兒必貴但未知所與逰者何如人異日房元齡杜如晦到其家李驚喜曰二客公輔才汝貴不疑自孟母擇鄰之後無復有賢徳之母光於史牒珪母乃以交之賢卜其子之貴噫知子莫若父未聞有母之知子也異乎哉

孫夢得參政初名貫字道卿嘗語予曰某舉進士過長安夢見持一大文卷者問之云來年春榜索而視之不可問其有孫貫否曰無惟第三人有孫忭旣悟遂攺名忭因字夢得又數日至華陰與數同人詣金天帝廟乞靈且求夢夜中夢明窓下艸制詔諸人相慶曰他日爲知制誥翰林學士矣𨿽未以爲信然乃陰自喜明年第三人及第其後爲集賢院知制誥如其夢云又言某初得此夢甚喜及才作翰林學士頗嫌之矣人心是無厭也是時夢得已爲參知政事俸祿差厚其與學士亦不甚相逺但淸優不如學士而勞責過之

蔡君謨知福州以疾不視事者累日毎夜中卽夢登鼔角樓憑鼔而睡通判有怪鼔角將累日不打三更者因對數夜有大蛇盤據鼓上不敢近君謨旣愈與通判言所夢正與鼔角將所說同人遂以君謨爲蛇精

曽魯公生日放生以蛤之類以爲人所不放而活物之命多也一日夢被甲者數百人前訴旣寤而問其家乃有惠蛤蜊數者卽遣人放之是夜復夢被甲者來謝

李景初自蜀浮江而下至荊湖間家人市一巨鼈而景初未知也夜中夢皂衣姥告乞命怪問家人家人曰此必所買鼈也卽遣放之亦復夢皂衣姥來謝然則太史公記宋元事若有之矣古者君子逺庖廚聞其聲不忍食其肉𨿽然天地間生此所以養人但不暴天物則可矣沈文通以龍圖侍講知杭州州人好食蝦蟇文通一切禁之終二年人不敢食蝦蟇亦不生及文通代去其禁遂弛而復生如故此物理之不可致詰者也

三司副使陳洎旣卒數下語處其家事今三司使薛公向洎大勅舉轉京官居處宻邇因謂其子下語時幸一相報一日二更後來報薛薛因往才至防上洎卽云薛殿丞在防上請入來薛遂入謂之曰以副使平生且將享遐壽至大位何爲止此洎曰有罰惟犯上帝與不孝則然薛因謂曰公平生未嘗有犯上帝與不孝事何爲有罰曰上帝則不犯然三世不矣所憑而下語者小婢才十二嵗耳

嘉祐末一婦人牽羊羊有三口其二近耳亦能食物以靑布幕之得錢則褰以示人

魚逆水而上鳥向風而立取其鱗羽之順也有時微風不知所從來觀鳥之所向則可知矣

蜀有魶魚善緣木有聲如啼兒孟子所謂緣木求魚者以其不可得也是亦未聞者矣

王崇班潏嘗言治平中京師有兩鮭魚墮於木上此爲異矣

江湖間築池塘養魚苖一年而賣魚揷竹其間以定分數而爲價直之髙下竹直而不倚者爲十分稍欹側爲九分以至於四五分者嵗入之利多者數千緡其少者亦不減數十百千

京師大水時城西民家油坊爲水所壞水定後甕中得魚千餘斤與油價相當

宋君垂嘗言嘉陵江上見二雕擲卵相上下以接之蓋習其飛也其胎教之意乎白子儀言亦然又言翅羽未成則躍出巢穴往往墜崖下死蓋其天性俊勇予應之曰是亦躁進之也

白子儀言歸峽間多虎能役使一日昏夜叩人門作人言出應之攫之而去人言者乃也旣食人又能攝其防而役使之或見其形或聞其聲皆彊防也

白子儀爲予言吉州有捕猿者殺其母皮之並其子賣於龍泉蕭氏其子號呼數日不食蕭百端求其所嗜飼之乃食又待旬月示以母皮跳躑大呼又不食數日而斃其天性也如此況於人乎蕭嘗舉進士失其名爲作孝猿傳

予嘗於朝天嶺見猴數百千連手而下飲於嘉陵江旣飲復相接而上周匝而後已最大者二其一居前其一居後若部將領然甚小則母抱持而下彼中言曰每盜人麥禾則以蔓纒其身以揷其莖稈人有得其藏者謂之胡孫倉可以致富蓋麥禾果實無不有者

卭竹鞭以箠馬則愈久而愈潤澤堅韌以撃貓則隨節折裂矣

鐡碪以鍛金銀𨿽百十年不壊以椎皂莢則一夕破碎王右軍帖嘗言獨活無風則不動石脾入水則幹出水則濕出水則濕可以見矣入水則幹何以驗之乎歸州民家自漢王昭君嫁異域生女者無妍醜必灸其面至今其俗猶然

契丹之先有一男子乘白馬一女子駕灰牛相遇於遼水之上遂爲夫婦生八男子則前史所謂疊爲君長者也此事得於趙志忠志忠嘗爲契丹史官必其眞也前史𨿽載八男子而不及白馬灰牛事契丹祀天至今用灰牛白馬予嘗書其事於實錄契丹傳王禹玉恐其非實刪去之予在陳州時志忠知扶溝縣嘗以書問其八男子疊相君長時爲中原何代志忠亦不能答而雲約是秦漢時恐非也

張文裕言契丹嘗云其北室韋人皆三眼見二眼者則驚怪之又言有牛蹄突厥今永寧軍庫中有突厥腳二皆牛蹄也然前史書室韋突厥傳並不載之

蕭慶嘗言契丹牛馬有熟時有不熟時一如南朝養蠶也予問其故曰有雪而才露出艸一寸許時如此則牛馬大熟若無雪或有雪而沒卻艸則不熟蓋契丹視此爲丰防

戎瀘戎人謂掃地爲沒坤坤地也沒掃也

東齋記事卷五

欽定四庫全書

東齋記事補遺

宋範鎭撰

錢俶進寶帶太祖曰朕有三條帶與此不同俶請宣示上曰汴河一條惠民河一條五丈河一條俶大媿服仁宗皇帝祫饗韓持國爲禮官建言皇后廟孝章淑徳章懷神主不當合食於太廟下待制以上議議者凡十餘人孫夢得武平仲楊侍講向龍圖劉原甫王景彛何聖從以爲當食太廟歐陽永叔楊叔子華長文唐子方包希仁錢資元盧公彥以爲當從持國論卒爲二議以上朝廷以爲日迫且依舊合食須後別議而武平仲當艸詔其辭太主其所議自後亦不復議皇后別廟者以其不可入太廟也合食而入太廟又何必爲別廟哉然其議論之難合也若是

張尙書守蜀人心大安及代去畱一卷實封與僧正云俟十年觀此後十年公薨於陳州訃至開所畱文字乃公畫像衣兔褐系艸縚自爲贊曰乖則違俗崖不利物乖崖之名聊以表徳遂畫像於府治及寺觀中

曹太尉瑋知秦州西蕃內寇是時公方灼灸才數壯猝起應敵指揮號令及事定久瘡愈瘢大數寸蓋用气力使然也曹公在邊蕃部有過惡者皆平定之毎以餞官爲名出郊而兵馬次序以食品爲節曰下某食卽某隊發比至水飯則防報至矣大帥料敵當如此毬路金帶俗謂之笏頭帶非二府文臣不得賜武臣而得賜者惟張耆爲樞宻使李用和以元舅王貽永爲駙馬都尉李昭亮亦以戚裏四人者皆兼侍中出於特恩範文正鎭靑社防河朔艱食時靑賦在博州置場収納民大患輦置之苦而河朔斛價不甚翔踴公止戒民本州納價毎防三鍰給鈔與之俾簽幙者挽金往幹曰博守席君夷亮余嘗薦論又足下之婦翁也攜書就彼坐倉以倍價招之事必可集賫巨榜數十道介其境則張之郡中不肯假廩寄僧舎可也簽幙稟教行及至則皆如公料村斛時爲厚價所誘貿者山積不五日遂足而博斛亦行斛金尙餘數千緡按等差給還靑民因立像祠焉

文潞公嘗言初及第授大理評事知絳州翼城縣未赴任有客李本者三見訪而後得見之且言某有婿爲縣中巡檢幸公庇之又言曰某非獨敢奉幹亦有以奉助某嘗知其邑戶口眾人猾難治因出一策文字皆影迹人姓名其首姓張比潞公至姓張人事已敗縣未能結正簿尉皆云某等在此各歲餘豈無過失爲此人所持計君之來必辦之矣於是盡得其姦狀上於州決配之邑人皆悚畏

王安簡公奏河北朝廷根本而雄州河北咽喉先朝用才如何承矩防邊累年官止諸司使又刺史李允則凡二十年亦不過引進使今用人太輕而賞典過厚非制敵之術公爲禦史中丞嘗畱百官班以廷爭張堯佐事仁皇急遣使爲止之罷堯佐官充景靈宮使

太宗時馬元方爲三司判官建言方春民乏絕時豫給緡錢貸之至夏秋輸絹於官預買絹防蓋始於此契丹有馮見善者於接伴勸酒見善曰勸酒當以其量若不以量如徭役而不分戶等髙下也以此知契丹徭役亦以戶等中國可不量戶等役人耶大戶小戶必以此出也

張文孝公觀性沈靜未嘗行艸書自詠詩云保心如止水篤行見眞書人以爲著題

歐陽永叔每誇政事不誇文章蔡君謨不誇書呂濟叔不誇棊何公不誇飲酒司馬君實不誇淸節大扺不足則誇也

劉隨待制爲成都通判嚴明通逹人謂之水晶燈籠胡旦作大硯可數尺鑱其旁曰宋胡旦作漢春秋硯遺命埋塜中

史中暉之母張氏能知人觀其所爲而知其貴賤貧富文潞公張杲卿髙敏之初舉進士時皆館其家張氏極禮待之言潞公杲卿敏之大貴且有名及逹皆如其言中暉名炤爲光祿卿

於彭年深於術數一日有報杜祁公作相者彭年曰百日宰相後如其言彭年名壽

周式贄薛簡肅所業庭松詩云花前嫫母陋雪屈原醒公大稱之

王質知蔡州毀吳元濟廟立狄仁傑李愬像號防廟故老能道蜀時事雲天兵伐蜀蜀主大懼合廷臣謀所以拒天兵者費鐵觜越班而對眾謂鐵觜不獨有口才兼有膽勇諦聽之乃云是臣則斷定不敢於是眾笑而退

荔枝熟人未采則百虫不敢近人才采則百鳥蝙蝠之無不殘傷故采荔枝者日中而采之

成都十邑惟新繁稅平初定稅時有姓趙者相地肥瘠以爲稅入輕重之數至今人謂之趙均平

有諫議周恂者知安州時一日之園管園吏見一大蛇垂於欄楯之上熟視之乃周恂醉而假寐也子壽亦嘗言周恂於相法爲蛇精也

世傳棘能辟霜蓬能碎砂物理相感也有蓬生處則砂不聚花果以棘圍之則茂

世言疥有五徳不上面仁也喜於人義也令人兩手揩擦禮也生指罅骨節間智也癢必以時信也予嘗患此自十一歲至於十九歲方愈今六十有六復患知五徳爲最詳故錄之

東齋記事卷六

