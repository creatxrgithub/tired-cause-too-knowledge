

◇婦人弓足

婦人纏足﹐不知始自何時。或云始於齊東昏﹐則以步步生蓮一語也。然余向年觀唐文皇長孫後繡履圖﹐則與男子無異。友人陳眉公姚叔祥俱有說爲證明。又見則天后畫像﹐其芳趺亦不下長孫﹐可見唐初大抵皆然。惟大歷中夏侯審詠被中睡鞋云﹕雲裏蟾鉤落鳳窩﹐玉郎沈醉也摩挲。蓋弓足始見此。至杜牧詩云﹕鈿尺才量減四分﹐纖纖玉筍裹輕雲。又韓屋詩云﹕六寸膚圓光致致。唐尺只抵今制七寸﹐則六寸當爲今四寸﹐亦弓足之尋常者矣。因思此法當始於唐之中葉。今又傳南唐後主爲宮姬娘作新月樣﹐以爲始於此時﹐似亦未必然也。向聞禁掖中﹐凡被選之女﹐一登籍入內卽解去足紈﹐別作宮樣。蓋取便禦前奔趨無頻蹶之患﹐全與民間初制不侔。予向寓京師﹐隆冬遇掃雪軍士從內出﹐拾得宮婢敝履相視﹐始信其說不誣。近日刻《雜事祕辛》紀後漢選閱梁冀妹事﹐因中有約束如禁中一語﹐遂以爲始於東漢﹐不知此書本楊用修僞撰﹐托名王忠文得之土酋家者。楊不過一時遊戲﹐後人信書太眞﹐遂爲所惑云。

◇春畫

春畫之起﹐當始於漢廣川王畫男女交接狀於屋﹐召諸父姊妹飲﹐令仰視畫。

及齊後爲帝於潘妃諸閣壁﹐圖男女私褻之狀。至隋煬帝烏鋼屏﹐白晝與宮人戲﹐影俱入其中。唐髙宗鏡殿成﹐劉仁軌驚下殿﹐謂一時乃有數天子﹐至武后時遂用以宣淫。楊鐵崖詩云﹕鏡殿靑春祕戲多﹐玉肌相照影相摩。六郎酣戰明空笑﹐隊隊鴛鴦浴錦波。而祕戲之能事盡矣。後之畫者﹐大抵不出漢廣川齊東昏之模範。

惟古墓磚石中畫此等狀﹐間有及男色者﹐差可異耳。余見內庭有歡喜佛云自外國進者﹐又有云故元所遺者﹐兩佛各瓔珞嚴妝互相抱持﹐兩根湊合。有根可動﹐凡見數處。大云帝王大婚時﹐必先導入此殿﹐禮拜畢﹐令撫摩隱處﹐默會交接之法﹐然後行合巹。蓋慮睿稟之純朴也。今外間市骨董人亦間有之制作精巧﹐非中土所辦﹐價亦不貲﹐但比內庭殊小耳。京師敕建諸寺﹐亦有自內賜出此佛者﹐僧不肯輕示人。此外有琢玉者﹐多舊制。有絨織者﹐新舊俱有之。閩人以象牙雕成﹐紅潤如生﹐風徧天下﹐總不如畫之奇淫變幻也。工此技者﹐前有唐伯虎﹐後有仇實甫﹐今僞作紛紛然雅俗甚易辧。倭畫更精﹐又與唐仇不同﹐畫扇尢佳。余曾得一扇面﹐上寫兩人野合。有奮白刃馳住﹐又一挽臂阻之者﹐情狀如生。旋失去矣。

◇人屙

人生具兩形者﹐古好有之。《大般若經》載五種黃門﹐其四曰博又半。釋迦謂半月能男半月不能男﹐然不曰亦能女也。素問有男脈應女脈應之說﹐遂具兩形矣。晉惠帝世京洛有人兼男女體﹐亦能兩用﹐而性尢淫。解者以國寵太興之徵﹐然亦不聞一月中陰陽中各居其半也。余幼年在京師聞教坊有妓陳二者﹐姿貌旣非殊麗﹐門前車馬亦稀﹐但爲燻貴家所暱﹐動輒彌月不出﹐甚或攘奪詬病。問之﹐則如晉惠京洛人分上下半月作男女。以故閨閣中嬖溺不肯拾去。又吳中常熟縣一縉紳夫人﹐亦大家女也﹐亦半月作男。當其不能女時﹐槁砧避去﹐以諸女奴當夕﹐皆厭苦不能堪﹐聞所出勢偉勁倍丈夫﹐且通宵不訖專云。按二十八宿中心房二星皆具兩形﹐則天上已有之﹐何論人世。舊傳貍有兩體﹐其年久者能變幻惑人。遇男則牝﹐遇女則牡。京師多有此妖﹐或一家中內外皆爲所蠱﹐積各自喜爲佳遇﹐然實同此獸也。狐與貍又各一種﹐而世多混稱之。

◇不男

男子生而隱宮者。內典以爲人中惡趣有五種不男﹐曰生堅妒變半。且有五種不女﹐曰螺筋鼓角綫。俱終身無嗣育。如古帝王貴人亦有之。晉廢帝海西公有隱疾﹐漢武陽侯樊市人不能爲人﹐元魏仇洛齊生非男﹐北齊臨漳令李庶之天閹﹐隋大將軍楊約之爲囗所傷皆是也。本朝藩王則楚王英僉亦傳聞不男﹐大臣則楊文襄一淸﹐倪文毅嶽﹐及士人閔工部夢得﹐俱云隱宮無嗣息。其有無罪而自宮者。

國初太常卿邱元淸以辭賜宮女﹐金吾指揮同知傳廣以求入內廷﹐隆慶間戚畹李文進以隨侍今慈聖皇太后﹐入宮仕至禦馬監太監﹐賜蟒玉﹐卽今武淸侯李文全同產弟也。今莆田王繼祖﹐以少年讀書﹐苦思欲﹐自去睪丸。又聞嘉靖末年﹐暗淡人戶部主事柯維麒以修《宋史新編》求絕房室專功﹐亦如太史公下蠶室故事。此聞之馮開之祭酒﹐及於中甫比部者。王與柯俱孫茂竹同年進士﹐其言或有據。宋宦官梁師成自詭蘇軾出子﹐及用事後﹐復應進士舉。登上第仍供內役﹐此古今所無﹐若本朝翰林庶吉士敬成坐晉王濟熹事腐刑。爲城府典寶﹐以潛邸恩升太監﹐尊寵一時。其宦迹竟與司馬遷無異﹐卻與梁師成相反。又元順帝至正間有趙伯顏不花者﹐年三十餘有妻子矣﹐爲順帝所閹﹐後官至樞密院使﹐大貴用事。

◇懼內

士大夫自中古以後﹐多懼內者。蓋名宦巳成﹐慮中有違言﹐損其譽望也。

乃若君相亦有之﹐則唐孝和帝之賜宴﹐見嘲於優人﹐至下比於裴談。其後王鐸之爲都統﹐見嘲於門生﹐謂不如降黃巢﹐固爲千古笑端。唐季朱溫李克用﹐皆一時劇盜酋豪﹐一畏其妻張﹐每聞召卽中道而返。一敬其妻劉﹐與計軍國大事。此其才智﹐或自有足攝二主者。本朝名臣﹐亦大有此風。往事不及知﹐如吾浙王文成之立功仗節﹐九死不回﹐而獨嚴事夫人﹐惟諾恐後。近年吳中申王二相公亦與夫人白首相莊﹐不敢有二色。至如萬曆初薊帥文登之戚少保繼光﹐今寧夏帥蕭都督如薰﹐皆矯矯虎臣﹐著庸邊閫﹐俱爲其妻所制又何也。又若近日新安汪司馬長君無疆爲婦陸氏所妒﹐至刑厥夫爲閹人。蒲州楊太史元祥﹐與婦羅氏爭言﹐遂以刀自裁﹐尢慘毒之甚者﹐抑更非前將相諸公比矣。先是永樂宣徳間﹐有吳中者﹐山東武城人也。由監生起﹐以永樂二年﹐爲左都禦史﹐尋攺刑工尙書﹐至兼掌吏部兼宮詹事﹐加官至少保﹐正統七年卒。贈荏平伯﹐謚榮襄﹐凡爲二品正卿者四十年﹐一品亦十六年。其人好色多妾媵﹐而妻嚴酷不敢近。一日領誥命歸﹐妻令左右讀其詞﹐因問中曰「此果聖語耶﹖」中曰「不敢詞臣代言耳。」妻曰「此翰林眞無忝淸華。卽吳中一誥﹐何嘗以一廉字許之。」中漸笑而已。蓋中素以墨著也。其後禁中優人承應﹐遂作吳中畏內一劇﹐上輒爲一引滿。此亦懼內之最享福澤者﹐附紀爲諸公解嘲。今有一詞林華亭人﹐甲辰庶常也﹐以怕婦著名。

一日其同年陳無非﹐往候之﹐歡然畱飯。坐久過午而脫粟未具﹐且詞林亦被呼入內良久。陳餒甚馳歸﹐他日詢其故﹐則云是日問客爲何人。曰陳工部﹐又問得母同裏同年耶。曰然。遂大怒﹐曰是人窮秀才﹐糟糠有年﹐甫登第﹐卽買一妾。此等獰漢﹐便餓死﹐不可與糠秕。故並槁砧禁不許出﹐此亦何異隋之獨孤後以髙穎愛妾生子﹐遂憎之至殺之也。

◇婦人髭

婦人有髭者﹐唐則李光弼之母宋氏﹐酒媼朱氏。元則順帝至正十一年正月﹐京師齊化門東﹐一婦人生髭尺餘。本朝則宏治十六年﹐湖廣隨州應山民張本華妻崔氏﹐生髭三寸餘。見之邸報。鄱陽邸婦人美髭﹐人呼爲三須娘。見之紀載。若宦官﹐則惟宣和間廣陽郡王童貫頷下鬢數十莖﹐他不多見。本朝太監劉馬兒爲帥西徵﹐臨戎必載假髯以令其眾﹐蓋取威重如蘭陵王假面入陣耳。

◇蔡見庵

隆慶間邊庭效順﹐各鎭議馬市講款。虜酋俺答貢馬至宣府﹐其妻三娘子者﹐專虜中事。時蔡見庵可賢憲使備兵陽和﹐正同督府宴犒於城上。蔡少年登第﹐丰姿白晰﹐如神仙。三娘子心慕之﹐在城下請於督府曰「願得兵道蔡太史至吾營中﹐一申盟誓﹐以結永好。」蔡出城﹐至其營﹐正奉氵重酪爲壽﹐忽以精騎數十﹐擁蔡北去。塞上大駭欲追﹐然諸砦按堵﹐未敢遽議剿。數日後仍送蔡入城。三娘子巳薦寢於毳帳數昔矣。自此邊塵不驚﹐西陲寢烽者數歲﹐蔡坐此被議罷歸。三娘子每至邊﹐輒以蔡爲問﹐一時推轂者亦眾。因再起再廢﹐至壬辰寧夏劉脖之亂﹐言者復以邊才薦﹐又用爲寧鎭河西道。旣奏功﹐進大參﹐又以言歸。甲午再起遼東未久﹐仍被議去。而蔡亦暮年矣。於氏自獻﹐邊臣不能守愼獨之戒﹐於廉隅或稍妨﹐而威重亦未失。遽遭吏議﹐屢蹶不振﹐惜哉。

◇守土吏狎妓

今上辛已生午間﹐聊城傳金沙﹝光宅﹞令吳縣﹐以文采風流爲政﹐守亦潔廉﹐與吳士王百谷厚善。時過其齋中小飲﹐王因匿名娼於曲室﹐酒酣﹐出以薦枕﹐後遂以爲。恆王因是居間請托﹐橐爲之充刃。癸未甲申間﹐臨邑邢子願侗以禦史按江南﹐蘇州有富民潘璧成之獄﹐所娶金陵角妓劉八者﹐亦在獄中。劉素有艷稱﹐對簿日呼之上﹐諦視之﹐果光麗照人﹐因屏左右密與訂﹐待報滿離任﹐與晤於某所。遂輕其罪﹐發回教坊。未幾邢去﹐令人從南中潛竄入舟﹐至家許久﹐方別。

二公俱東省人才﹐名噪海內﹐居官俱有惠愛﹐而不矜曲謹如此。是時江陵埔歿﹐當事者﹐一切以寬大爲政﹐故吏議不見及云。

◇妓鞋行酒

元楊鐵崖好以妓鞋纖小者行酒﹐此亦用宋人例。而倪元鎭以爲穢﹐每見之輒大怒避席去。隆慶間何元朗覓得南院王賽玉紅鞋﹐每出以觴客﹐座中多因之酩酊。

王使州至作長歌以紀之。元鎭潔癖﹐固宜有此。晚年受張士誠糞漬之酷﹐可似引滿香尖時否。

◇徐安生

徐安生﹐吳人徐季恆女也。季恆能鑑古善談﹐爲余父客。暮年始舉此女﹐慧美多藝﹐而性頗蕩。曾嫁武林邵氏﹐以失行見逐﹐遂恣爲非禮。其寫生出入宋元名家﹐嘗仿梅道人風雨竹一幅遺予﹐且題二絕句於上云﹕夏月渾忘暑酷﹐堪愛酒杯棋局。何當風雨齊來﹐打亂風叢新綠。其二云﹕滿擬歲寒持久﹐風伯雨師淩誘。

𨿽云心緒縱橫﹐亂處君能整否。次詩蓋用唐李季蘭語﹐其寄意不淺。予怪其無因﹐置不復答。後此女淪落許久﹐嫁裏中黃生﹐亦名家子也。爲乃父不容﹐復下山﹐作魚元機行徑。今年已漸長﹐不知蹤迹何所﹐聞爲一武弁誘入京師矣。其才情實可念也﹐余向已記徐姓女三人矣。

◇契兄弟

閩人酷重男色﹐無論貴賤妍媸﹐各以其類相結﹐長者爲契兄﹐少者爲契弟。

其兄入弟家﹐弟之父母撫愛之﹐如婿。弟後日生計及娶妻諸費﹐俱取辦於契兄。

其相愛者﹐年過而立﹐尙寢處如伉儷。至有他淫而告訐者﹐名曰﹛田女﹜姦。﹛田女﹜字不見韻書﹐蓋閩人所自撰﹐其暱厚不得遂意者。或至相抱擊溺波中﹐亦時時有之﹐此不過年貌相若者耳。近有稱契兒者﹐則壯夫好淫﹐輒以多貲聚丰姿韻秀者﹐與講衾綢之好﹐以父自居﹐列諸少年於子捨﹐最爲逆亂之尢。聞其事肇於海寇云。

大海中禁婦人在師中﹐有之輒遭覆溺﹐故以男寵代之。而酋豪則遂稱契父﹐因思孫恩在晉以諸妓妾隨軍。豈海神好尙﹐亦隨今古變攺耶﹖但契父亦有所本﹐嘉靖間﹐廣西上凍州土知州趙元恩者﹐幼而失父﹐其母尙盛年﹐與太平陸監生者私通。

久之遂畱不去﹐元恩因呼陸爲契父。事之如嚴君﹐其尊稱與閩寇同。第其稱謂之故﹐大不侔耳。南宋王僧達族子確﹐年少美姿容﹐僧達與之私款後﹐欲逼畱之﹐避不往。乃於屋後作大坑﹐欲誘確來﹐殺之。男色之嗜﹐至不避族屬尊卑﹐且行凶忍﹐如此﹐亦閩俗之祖歟。

◇同川浴

古云粵中多蜮﹐因男女同川而浴﹐乃淫气所生。同川事﹐予未之信。一日與沈繼山司馬談及﹐沈云予令番禺時﹐初不知有此風﹐蓋令居確署﹐不及見耳。及謫戌神電衛間居﹐每飯後君奴皆出﹐必暮而返﹐日日皆然﹐則痛笞之曰「爾輩亦效權姦﹐欲棄擲吾耶﹖」然不悛如故。一日午飯罷﹐微伺之﹐則僕輩相率出城﹐因尾之。同行至郭外﹐近河濱﹐見老少男婦俱解衣入水內﹐拍浮甚樂﹐彌望不絕﹐觀者如堵﹐略不羞澀。邕知此曹寧受笞而祕不肯守舍也。予因問曰「自此後公將何法以處之﹖」沈曰「從此以往﹐豈但不施笙楚而巳﹐每遇飯飽﹐吾先羣奴而出門矣。」因抵掌大笑﹐此風不知今尙然否。

◇牡猿化牝

隆慶二年﹐山西男子李良雨化女一事﹐見之奏牘﹐天下所信。近日有傳其僞者。後見郎氏《七修類稿》云﹕雄黑猿多有化爲雌者。予怪笑。謂郎老儒爲人所紿。及見嘉靖閒﹐吳興王濟著《晶詢堂手錄》﹐則云廣西橫州山中猿皆黑﹐老則轉爲黃﹐其勢與囊俱潰去﹐化爲牝﹐與黑而牡者交﹐輒孕。此王官彼中所親見者﹐蓋其地凡爲猿者皆然矣。猿旣變黃又數百年﹐別化而爲白。旣白之後﹐爲牡爲牝﹐遂不可得而知矣。然則白猿公劍術﹐亦屬老牝耶。宇宙中非目睹者﹐斷不可臆決。

向傳兔生俱牝﹐望月而孕。近偶畜兔﹐則雌雄各具其孳尾如恆獸。古語蓋難盡信。

◇周解元淳朴

周用齊汝礪﹐吳之昆山人。文名藉甚﹐舉南畿解元﹐久未第﹐館於湖州南潯董宗伯家。賦性朴茂﹐幼無二色。在塾稍久﹐輒告歸。主人知其不堪寂寞﹐又不敢彊畱﹐微及龍陽子都之說﹐卽恚怒變色﹐謂此禽獸盜丐所爲﹐蓋生平未解男色也。主人素稔其憨﹐乃令童子善淫者﹐乘醉納其莖。夢中不覺歡洽﹐驚醒。其童愈嬲之不休﹐益暢適稱快。密問童子﹐知出主人意。乃大呼曰「龍山眞聖人。」

數日聲不絕﹐明日其事傳布﹐遠近怪笑。龍山爲主人別號﹐自是遂溺於男寵﹐不問妍媸老少﹐必求通體。其後舉丁丑進士﹐竟以暮年好外﹐羸憊而沒。

◇男色之靡

宇內男色﹐有出於不得已者數家。按院之身辭閨閣﹐黎之律禁姦通﹐塾師之客羈館捨﹐皆系托物比興﹐見景生情﹐理勢所不免。又如罪囚久擊狴犴﹐稍給朝夕者﹐必求一人作耦。亦有同類爲之講好﹐送人監房。與偕臥起﹐其有他淫者﹐必相歐訐告﹐提牢官亦爲分剖曲直。嘗見西署郎吏﹐談之甚詳﹐但不知外方獄中﹐亦有此風否。至西北戍卒﹐貧無夜合之資﹐每於隊伍中自相配合。其老而無匹者﹐往往以兩足凹代之﹐孤苦無聊﹐計遂出此。正與佛經中所云五處行淫者相符﹐𨿽可筆﹐亦可憫矣。至幹習尙成俗﹐如京師小唱閩中契弟之外﹐則得志士人﹐致孌童爲斯役。鍾情年少﹐狎麗豎若友昆﹐盛於江南﹐而漸染於中原。乃若金陵坊曲有時名者﹐競以此道博遊婿愛寵﹐女伴中相誇相謔以爲佳事﹐獨北妓尙有不深嗜者。﹝佛經中名男色爲旃羅含﹞

﹝以上選錄《敝帚齋余談》十五則﹞

