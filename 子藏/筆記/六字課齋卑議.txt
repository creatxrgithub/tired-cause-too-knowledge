六字課齋卑議淸宋恕

民瘼篇患貧章第一

夫民爲邦本﹐本固則邦無危象﹔食爲民天﹐天足則民無離志﹔自古及今﹐未有十室九空而不釀亂﹑家給人樂而不成治者也。是以百姓不足﹐動有若之嗟﹔訓農通商﹐致衛朝之富。歐洲諸國﹐深明斯理﹐故極力求富﹐而藏之於民。

今自互市以來﹐銀漏日甚﹔農田水利之政﹐苟焉弗修﹔天地自然之藏﹐尙多未發。禮義生於富足﹐凍餒忘其廉恥﹐可爲寒心者也﹗盜賊章第二

昔惠人遺戒﹐明火烈之功﹔嚴尹任法﹐息犬吠之警﹔道徳齊禮﹐其風渺矣﹔刑以止盜﹐又可弛歟﹗

夫爲盜之樂﹐十倍良民﹕人積之於艱勤﹐彼奪之於俄傾﹔旣無士商宦遊馳逐之勞﹐又無農工手足胼胝之苦。自非有犯必懲﹐莫或漏网﹔中人以下﹐爲貧所驅﹐誰不欣欣然而願爲哉﹗

今治盜之律﹐不爲不嚴﹔捕盜之官﹐不爲不多。然而首善之區﹐驕恣倍甚﹔郡縣彊竊﹐實繁有徒。或掠質勒贖﹐立破富人之產﹔或要路奪財﹐遽戕孤客之命﹔或白晝混迹通衢﹐襲取不備﹔或昏夜潛入密室﹐席捲所藏。官𨿽多而畏難苟安﹐律𨿽嚴而陽奉陰違。汛兵率患單弱﹐緝役恆受陋規。彊七諱而三報﹐竊一擒而九縱。被彊之家﹐卽幸雪恨﹐而死者不可復生﹐寡者不可復有夫﹐獨者不可復有子﹐孤者不可復有父母矣。被竊之家。卽幸究追﹐而費於訟訴。得不償失﹐或遂因此生計蕩然﹔斯可嘆也﹗

至如山澤嘯聚﹐潛立名號﹐哥老匪類﹐蔓延日廣﹐涓涓不息﹐將成江河﹐杞人之憂﹐更有進矣﹗水旱章第三

大小諸川﹐時常泛濫﹔髙原燥區。又苦屢旱﹔疊相爲虐﹐循環不休﹔哀鴻滿地﹐良堪惻隱﹗

夫水旱之降﹐世以爲天﹔然人事未修﹐豈宜委數。夫種樹以潤空气﹐理著於西書﹔鑿井以引源泉﹐效彰於東國。並防旱之至術﹐化磽之良方。至如境內有浸﹐因而善用﹐則幹流支陂。但能爲益﹔而淹槁之災﹐兩可無虞。

忘所當盡﹐動卽言天﹔但求暫安﹐計不及遠﹔坐視父老幼孤頻遭於慘亡﹐田園室廬恆懼於不保﹔斯乃仁人所流涕﹐志士所撫膺也。

昔堯有九年之水﹐湯有七年之旱﹐以今方古﹐未爲甚烈﹔然情隔於代遙﹐痛深於目擊。閨中邃遠﹐誰上流民之圖﹔公等慈悲﹐寧勝籌賑之舉﹗深思永慮﹐更待何人﹗訟師章第四

舉貢生員﹐倚仗衣頂﹐教唆詞訟﹐武斷鄕曲﹐平民畏之﹐號曰「訟師」。訟師之彊有力者﹐聲气廣通﹐震懾州縣﹐例案特熟﹐挾制院司﹐一喜一怒﹐萬戶股栗﹐生人死人﹐操其筆端。如斯之流﹐源源不絕﹔弱無力者揚威數里﹐稱雄九族﹐良懦被虐﹐厥痛均焉。

夫查拿若輩﹐法令孔嚴﹐猖獗至此﹐其故安在﹖蓋由民鮮識字﹐士罕讀律﹐淸議無權﹐褫革不易。

夫趨榮遠枯者﹐有生之恆情﹔悲貧慕富者﹐含識之公理。今韋布之士﹐謀食奇艱﹐一尺靑氈﹐大費延譽﹐晝劬夕瘁﹐肘見踵決﹔猶或上闕甘旨﹐下困號啼﹐甕牖繩樞﹐絕望髙軒之過﹔貸錢假粟﹐動遭市人之辱。而彼爲訟師者﹐或等列庠校﹐或屬在同年﹔非有公卿之職﹐而門疑要顯﹔非有黃白之術﹐而財足揮霍﹐居則燠館涼臺。適體於冬夏﹐出則狎客健僕﹐導隨於前後﹔鮮衣怒馬﹐親戚讓途﹐沈飲縱博﹐官紳滿坐﹔積貲購仕﹐仕貲相長﹐朱輪髙蓋﹐照耀故鄕﹐良田美宅﹐具足庸福﹔苟非上智﹐相形難堪。是以效尢者波靡﹐守初者星稀。巧取豪奪﹐各矜名家﹐誦詩習禮﹐竟用發冢。遂使田野之民﹐腹誹孔孟﹐以爲一戴儒冠﹐便不可近。玉石同譏﹐誠憤切於身受﹐惡聒於耳聞也。地棍章第五

古稱「十室之邑﹐必有忠信」﹐今則三家之村﹐必有地棍﹕或練習拳勇﹐動卽毆人﹔或包藏禍心﹐專喜敗事﹔或驅率赤貧﹐騷擾懦富﹔或依托勢富﹐欺壓弱貧﹔或陰結訟師﹐奉令承教﹔或顯交胥役﹐揣瘦量肥﹕魚肉善良﹐觸目皆是。

夫耕夫織婦﹐獲利甚微﹔辛勤一生﹐致富能幾﹖稍有盈餘﹐便愁虎視﹐食不甘味﹐寢不安席。一夫發難。厚賄乞哀﹔儒聲播揚﹐外患紛起﹕今日輸幣﹐明日割地﹐楚歃未幹﹐秦兵又至。不忍忿忿﹐背城決戰﹔胥役訟師﹐每多助棍﹐敗者十七﹐勝者十三﹔正使得勝﹐訟費不貲。而彼地棍﹐充其受懲﹐不過笞﹑系﹕笞不知愧﹐系卽獲釋﹔旣釋之後﹐仍復來擾﹐終當賄和﹐以靜門戶。

至或彼系親戚﹐或此乃孤寡﹐則勝敗之數﹐尢與理違﹔弱貧被壓﹐苦倍玆焉﹗

故今巧黠之子﹐莫不厭棄南畝﹐樂趣公門﹔本土不安﹐遊惰日眾﹐驅於地棍﹐亦一端歟﹗衙役章第六

今州縣之役﹐有明有暗﹕多者數千﹐少亦數百。此輩情性﹐本鮮良善﹔一來作役﹐濡染益非。朝得官票﹐儕偶相賀﹔暮宿村店﹐威焰便張。所至之家﹐奉若神明﹐酒食之外﹐索獻規禮﹕若系大戶﹐稍不敢逞﹔若系農販﹐雞犬一空。欲壑不滿﹐卽行毆毀﹔鄰捨代哀﹐動遭株蔓。詈人祖父﹐以爲故常﹔辱人母妻﹐亦復時有。

及至原﹑被到案﹐勝敗旣分﹕爲笞爲系﹐令出於官﹔掌笞掌系﹐權操於役。其笞也﹐勝家預賄﹐則計十肉飛﹔敗家預賄﹐則呼千皮存。其系也﹐勝家預賄﹐則桎梏私加﹔敗家預賄﹐則眠食不苦。

至於捕官之役﹐唆使竊徒﹐刑官之役﹐勒買刀數﹐尢事駭初聞﹐行遠人類﹔君子於斯﹐欲痛哭焉。

夫教養之道﹐曠代失修﹐民生今日﹐爲善實難。五畝之宅﹐良莠雜處﹔一門之內。悲樂懸殊﹔不平之端﹐何日蔑有。原其始意﹐皆欲訟官。繼念得直與否﹐尙未可知﹐衙役臨提﹐先受騷擾﹔遂復隱忍不發﹐抑鬱終身。或乃不願生存﹐慷慨引決。老成家法﹐以守怯爲宗﹔閭裏格言﹐以勿訟爲要﹔得聞於官﹐十乃一耳。匹夫匹婦﹐制於豪彊﹐沈冤幽恨﹐充塞天地﹐衙役之爲禍烈哉﹗胥吏章第七

夫貴賤之品﹐以才徳爲衡﹔輕重之任﹐以貴賤爲次﹔斯固用人之雅素﹐理國之經常。

今時所睹﹐大異是焉﹕

修撰﹑編檢﹐其名甚貴﹐然尺寸之柄﹐不以相假。公署胥吏﹐其名甚賤﹐然威福之權﹐乃與之共。就其權重﹐莫如部辦﹕舞文弄法﹐父子傳家﹐曲出深入﹐黑白變色。司員多貧﹐每抑河潤﹕潤旣及矣﹐勢難持正。其廉公者﹐又多愚直﹐疏於例案﹐昧於情獘﹐欲駁不能﹐受欺不覺。尙書﹑侍郎﹐養尊成習﹐畫諾惟命﹐不問何事。官反爲吏﹐吏反爲官﹐名實相戾﹐一至於此l

外省吏權﹐稍輕於部。然督﹑撫之吏。奴視鎭﹑協﹔布﹑按之吏﹐踞見守﹑令﹔提學之吏﹐陰操黜復﹔知縣之吏﹐半握賦訟。凡諸公署﹐大抵若斯﹐並爲一气﹐以亂政治。

夫優伶廝養﹐皆有傳人﹔胥吏𨿽賤﹐尙非其比﹐寧無君子﹐出於其中﹖然眾寡之數﹐殆懸絕矣﹗

在昔漢氏﹐郡縣稱朝﹐妙選鄕望﹐以充曹職。儒吏合一﹐法良意美。蓋嗜利之心﹐有生同患﹐欲遏其流﹐惟恃名念﹔是以古先哲王﹐用名範俗。夫苟任之﹐則宜貴之﹔旣賤之矣﹐豈宜反任﹖彼之來充﹐固非爲名﹐惟利是圖﹐又焉足怪﹗

至若刑錢劣幕﹑不肖隨丁﹐盤踞挾持﹐侵奪官柄﹐尋其爲害﹐不減吏胥。幕友之名﹐非不貴矣﹐然而風气亦復卑下﹔其諸律科不開﹐賞罰不及﹐使之然歟﹖浮徵章第八

今之田賦﹐視古爲輕。州縣浮徵﹐律有明禁﹔卹民之意﹐可謂甚厚。

然今州縣﹐俸廉極薄﹐銷用極繁﹔苟如律言﹐不能終日。故浮徵之律。徒存其文﹔浮徵之實﹐賢者不免﹔但贊者之浮﹐較有限制。而服官之子﹐中人爲多﹕當其未仕﹐非不幕廉﹐笑罵貪酷﹐亦出眞心﹔及身爲之﹐逼於四應﹐環顧同列﹐莫不浮徵﹔倍徵浮也﹐數倍亦浮﹐人之愛錢﹐苦不知足﹔旣難尊律﹐必專計利﹐計心一起﹐多多益善﹐由有計心﹐漸入貪境﹔由有貪心﹐漸入酷境﹐陷溺日深﹐殊不自覺。遂至追呼孤寡﹐頻發雷火之籤﹔勒折米銀﹐不卹脂膏之竭﹔指正人爲漕棍﹐視農戶爲奇貨。僻遠之地﹐願朴之鄕﹐敲骨剝膚﹐非可理度﹔但不鬻獄﹐便居淸品。

夫今之州縣﹐不可問矣﹗苟虐民之事﹐止於浮徵﹐謂之爲「淸」。固亦近似﹔然淸者若此﹐濁者奚如﹖赤子之苦﹐何其極歟﹗釐鹽章第九

釐捐之政﹐𨿽非得已﹐揆情度理。似尙可行。惟官﹑民气隔﹐匪伊朝夕﹔官多一事﹐則民增一病﹐事歷年久﹐則病與年深。

自設釐局已數十年﹐侯補人員日益擁擠。遊食等輩﹐日益紛繁﹐視爲利藪﹐如蟻附埴。無聊司事﹐訛索往來﹔不肖巡丁﹐患苦商旅﹔甚或家船載水﹐被投石於中流﹔村婦裹糧﹐遭奪囊於當路。遂使行道怨嗟﹐欲食創議者之肉﹐不法之徒﹐每借毀卡以鼓眾﹔眾怒若此﹐蓋有所由。

至官鹽一法﹐久獘不更﹐販私之犯﹐桁楊相望﹐目之爲「梟」﹐實多良民。鹽官橐溢﹐髙會於華堂﹔鹽犯人微﹐榜掠於階下﹔竊鉤之誅﹐不平已甚。甚且徑行擊斃﹐誣稱拒捕﹔妄指買私﹐立使破產﹔尋其病民﹐詎下釐卡。

若夫內地之關﹐尢堪嘆息者也﹗相及章第十

古先哲王﹐制刑禁暴﹐父子兄弟﹐罪不相及。誠以堯﹑朱異性周﹑管殊情﹐各事其事﹐豈皆同惡﹖

自公理漸晦﹐俠風大開﹐報仇相尋﹐盛於戰國。世主懼之﹐計出网盡﹔秦漢之制﹐動輒三族。元元之苦﹐於斯極矣﹗

國朝定律﹐務從寬大﹔獨相及之法﹐未盡削除。假有柳下之聖﹐必蒙盜跖連枝之戮﹔蔡仲之賢﹐終以郭鄰遺種而錮﹔二百年來﹐抱恨豈鮮﹖

至邊省大吏﹐奴視土司﹐處置不公﹐令其憤爭﹐因爭邀功﹐槪行剿洗﹔斯乃無告之奇冤﹐相及之極獘﹐仁人君子所不忍聞者焉。才難篇塾課章第一

功令以四書文取士﹐固博古通今是期﹐淸眞雅正是尙。然民間塾課﹐十室九陋。五經束之髙閣﹐子史懸爲厲禁。一講六比﹐體格方板﹐連上犯下﹐科條碎密。幼少銳气﹐旣竭於玆﹐餘力他學﹐勢難精實。秦坑之論﹐𨿽似過激﹐敗壞人才﹐誠斯之由。教官章第二

童生入學﹐進身始基。今之教官﹐所教何事﹖橫索冊費﹐罔卹破家。教之貪酷﹐乃無遺義。月課不行﹐觸怒詳曠﹔品學不知﹐得錢報優。

夫進士﹑舉貢﹐今之所謂正途也﹔而生員者﹐正途之所從出也﹔教官者﹐生員之坊表也﹔教官不可問﹐而生員不可問矣﹔生員不可問﹐而進士﹑舉貢不可問矣﹔進士﹑舉貢不可問﹐而天下之吏治不可問矣。書院章第三

今自京師以至邊僻治所﹐蓋莫不有書院﹔課士之意﹐不爲不盛。

然書院實益﹐全恃官師。今縣令以上﹐旣多不學﹔無聊署客﹐苟且閱課﹔所延院長﹐非以科名。則其親故﹕無慚師職﹐百或一耳。

夫書院非尊爵之區﹐院長非饋貧之物﹔表旣不端﹐景焉不曲﹗浮薄之子﹐負笈萃處﹐永晝朋博﹐長夜羣飲﹔甚或圍調婦女﹐夥擾市肆﹐習爲故常﹐無復羞惡。其號稱安分勤讀者﹐窮年嘔索﹐罕窺四部之篇第﹔終日呻吟﹐不出三科之程墨﹔𨿽多奚益﹐可爲嘆息者也。試官章第四

提學試童生﹐糊其名﹕主考試生員﹐總裁試舉人﹐糊其名而復易其書﹐試法可謂至公。然試卷富﹐而爲提學﹑主考﹑總裁者勢難徧閱﹐於是幕友﹑房官之權重矣。正使提學﹑主考﹑總裁得其人﹐而士屈於淺陋﹑貪污之幕房者多矣﹐又況鮮得其人乎﹗

夫以宣公之目力﹐猶假先容而始獲韓退之﹔東坡之目力﹐猶迷五色而失之李方叔。然則糊﹑易之法﹐信乎示天下以公矣﹐而欲責有司以明﹐固難哉﹗小楷章第五

殿試一甲﹐世以爲至榮﹔修撰﹑編檢之職。世以爲至貴﹔然問其所以得之者﹐小楷也。苟小楷不工﹐𨿽有經天緯地之學﹐沈博絕麗之文﹐不能得焉。優拔貢生之朝考也﹐亦以是爲等差。遂使京外風气﹐特重楷課﹐時文以外﹐莫或之先。疲心手於點劃﹐擲光陰於臨摹﹔器求精佳﹐或歲費中人之產﹔形尙滯固﹐並大失書家之意。奚所取而崇之若斯也﹖館課章第六

翰林﹐史職也﹕館中之課﹐宜以史論﹐今課詩賦﹐於義何取﹖昔如司馬相如之賦﹐猶或譏其諷一勸百﹐揚子云之賦﹐猶自悔曰「壯夫不爲」﹐況命以腐泛之題﹐專尙頌揚之巧乎﹗

蓋漢末置鴻都之學﹐儒臣非之﹔唐﹑宋以聲律取士﹐君子病之。今八股文之流失﹐殆甚於唐﹑宋之聲律矣﹗幸致身靑雲﹐而復以聲律無用之學督課之﹔無惑乎翰林起家者﹐往往任以兵刑而不解﹐委以錢谷而茫然也。漢學章第七

乾嘉以來﹐漢學盛行。當時諸儒﹐信爲卓絕﹐轉相剽襲﹐遂成茅葦。稍辧篆籀﹐便詡通經﹔案有金石﹐卽稱知古﹔細刻大興﹐叢書易購﹐擡唾欺愚﹐十殆八九﹗

夫精博之儒﹐源源不絕﹐考証之業﹐豈有窮期﹗然陽虎大弓﹐何關戎務﹔岐下石鼓﹐詎系民瘼﹗訂「漢學師承」之記﹐不如編「皇朝經世」之文﹔枝《三禮》字句之異同﹐不如究《六部則例》之得失。

士不逢時﹐無所寓意﹐以古自適﹐斯則宜矣。京朝大臣﹑州縣重任﹐鄙棄政事﹐耽溺竹素﹔呼號盈耳﹐方審古音﹔倒懸在目﹐乃論百拜﹔亦獨何心﹐能不動念﹖以此爲「雅」﹐未之前聞﹗宋學章第八

洛﹑閩之學﹐世目爲宋﹐於今幾絕﹐能學可欽。然「微管」之嘆﹐發於宣尼﹐「利民而已」﹐誨於子思﹐不溥事功﹐此其明證。

程﹑朱不然﹐好爲髙論。夫精疲於虛﹐則慮疏於實﹐故治心之語﹐誠極淵微﹐而經世之談﹐率多窒礙。習齋顏氏﹐援古深譏﹐𨿽或過當﹐良具特識。

近時文人﹐借重理學﹐名尊程﹑朱﹐實不相師﹐智者窺隱﹐可置勿論。

禮法之士﹐刻尙謹嚴﹕苦思封建﹐不披籌海之篇﹔結想井田﹐不講勸農之術﹔正統﹑道統﹐勞無謂之爭﹔近雜﹑近禪﹐馳不急之辯。民間切痛﹐反若忘懷﹐觀行固優﹐徵才無用﹐視彼漢學﹐莫能相勝﹐良可慨也。言語章第九

昔周之季﹐諸子競鳴﹐學有是非﹐文皆精妙﹐各抒心得﹐所謂「文質彬彬」者也。漢﹑唐作者﹐尙多如是。

宋﹑元以降﹐浮僞日滋﹕摹昌黎之詞﹐例辟佛老﹔學彭澤之句﹐矯慕耕桑﹔質之不存﹐文類俳矣。千年積重﹐牛耳爭持﹐丹素相非﹐迄無定論。駢散異制﹐同歸誣民﹔「無題」入集﹐自命才人﹔諛墓之外﹐寧有餘業﹖昔人比文章於鄭衛﹐賤庶子之春華。非無故矣。洋務章第十

趨時之子﹐競談洋務﹐髙官厚祿﹐反手得之。然蘇﹑張騰說﹐借爲官媒﹐桑﹑孔理財﹐終挾市气。苟利吾身﹐遑卹其他﹐彊奪民便﹐不顧邦本。豈無賢者﹐十乃一焉。

夫洋務於今日﹐至重也。西國之內治﹐至密也。良法美意﹐勿講勿討﹐皮毛影響﹐豈得爲通﹖

甚至耳未聞周﹑漢﹑唐﹑宋之號﹐目不見光﹑聲﹑化﹑電之書﹐以衣冠敗類﹐求終南捷徑﹕頗諧哀﹑比之音气﹐遽負通今﹕能言歐﹑美之土風。卽稱時傑。如斯人物﹐寧濟艱難﹖歲月章第十一

人之建立﹐气爲之先。气之爲物﹐有若潮汐﹕當其盛時﹐殆不可遏﹔及其旣衰﹐欲振良難。故及鋒而用﹐則懦者亦奮﹔過時而試﹐則奇者亦庸。

今京外各官﹐多苦需次﹐或數十年﹐不得升階補缺。淪落之賢﹐何署蔑有﹖或蘊良﹑平之智而不得參一議﹐負頗﹑牧之能而不得乘一障﹐名登仕版﹐實同寒賤。慷慨抑鬱﹐流涕嘆息﹐朝朝覽鏡﹐夜夜撫劍﹐日月逝矣﹐歲不吾與﹗門房蕭條﹐深以炎涼之態﹔室人交謫﹐疲以米鹽之謀﹔馮唐易老﹐賈誼早衰﹐驅邊之气﹐何得不挫﹗旣挫之後﹐乃始任之﹐循常守故﹐遂同碌碌﹔大言無實﹐世人交病﹐原其致此﹐情實可悲。用違章第十二

人各有能﹐官貴量授。用當其才﹐則意升事舉﹔用違其才﹐則綱弛目亂。故滕﹑薛大夫﹐不宜於公綽﹐漢家丞相﹐無取於絳侯。

昔在帝堯之代﹐益﹑稷並稱。若使益教稼﹐則樹谷之效未必如稷也﹔若使稷掌火﹐則烈澤之效未必如益也。及觀仲尼之門﹐由﹑求齊譽。若使由爲宰﹐則足民之效未必如求也﹔若使求治賦﹐則有勇之效未必如由也。

近世人才﹐每傷用違﹐精神弗出﹐功業弗彰﹐用之者之過歟﹗更調章第十三

春秋之世﹐去古未遠﹔尼父之聖﹐絕後空前﹔故三年有成﹐可以自信。世異春秋﹐聖非尼父﹐欲以倉卒﹐有所移易﹐其又焉能﹗是以久任邊將﹐致戎亭之息警﹔增秩不徙﹐獲吏治之日上。

今京朝部堂﹐忽刑忽禮﹔外省督撫﹐乍楚乍秦﹔下至州縣﹐大率如斯。豈無豪英﹐意圖興革﹖舊案如山﹐未易徧閱﹔屬官如海﹐未易周察﹔軍民利病﹐未易灼見﹔水土美惡﹐未易洞悉﹔勉彊引端﹐求行其素志﹔從容竟緒﹐難望於後人。

昔子產爲鄭﹐孔明治蜀﹐輿人之情﹐先怨後徳。蓋凡近之舉﹐奏功可速﹔遠大之謀﹐收效必淹。向使子產﹑孔明不久其職﹐則千載之下視同酷吏。

今官如傳捨﹐仕多賈心﹔有創無繼﹐適成獘政﹔與他人以口實﹐抱遺恨於畢生﹔是以才敏之士﹐懼來軫之不遵﹔自便之流﹐奉因循爲至訣﹐更調頻數之病﹐蓋罔得而罄焉。精力章第十四

親民之官﹐莫如縣令﹔苟天下縣令﹐皆盡其職﹐則院﹑司﹑道府﹐坐觀其成矣。然今之縣令﹐非盡無才﹐而特出之治﹐寂寂希聞﹐其故何哉﹖衝要之區﹐冠蓋多經﹔上官所駐﹐罪尢易觸﹔往來如織﹐疲於迎送﹔監臨如麻﹐勞於伺候﹔辧星而出﹐戴星而入﹐無聊酬應﹐紛繁已甚。

夫光陰不畱﹐孰抱延晷之術﹔精力縱彊﹐寧非有限之物﹔權侵於家丁﹐政委於署友﹐勢固然矣。專城而居﹐較易爲治﹔然賦稅﹑詞訟﹐責備於一身﹐農桑﹑學校﹐舉難於咸盡﹐𨿽有賢者﹐得半而已。

昔在三代﹐侯國之大﹐不過百里﹔伯及子男﹐僅乃數十。今縣令所治﹐較古侯國或數倍之﹐耳目難周﹐案牘太繁﹐地廣之病﹐亦一端歟﹗山林章第十五

祿利之途﹐奔走豪傑﹐孤芳自賞﹐代不乏人。被褐懷玉﹐羞於求貴﹐飯蔬飲水﹐安於處貧。如斯之流﹐良宜搜采。

夫虛聲純盜﹐誠哉可輕﹔然抱道自尊。固有其輩。古先哲王。首隆隱逸﹐卑辭厚幣﹐惟恐拒招﹕非但假其風節以勵貪頑﹐固將用其謨猷以新治化。自蒲輪之典﹐久絕於林野﹐曠世之才﹐多老於巖穴﹔友麋鹿以畢生﹐與艸木而同腐﹐棄置不收﹐可爲嘆惜﹗

昔尹耕莘野﹐遭三聘而始出﹔說築傅巖﹐經圖求而乃來。向使尹﹑說生於今世﹐遊公卿之間以爲深恥﹐應有司之試又所不屑﹐必將長爲農夫﹐永作賤事。由古推今﹐安知必無﹖漫不加意﹐寧非缺憾﹗變通篇小學章第一

宜令儒臣撰《蒙師鐸》《小學必自》二書。《蒙師鐸》宜寥寥數章﹐極瑣極要﹐不可入空闊語。《小學必自》宜采古今名人平止通達﹑切實明顯語﹐及中外地圖情形略說﹑西國各種新學大意。亦以簡爲妙﹐不得過三萬字。頒行天下。

每縣城各設延師公所一區。經費派捐﹐縣貧者暫借神廟。著本縣議院紳生﹝議院別章﹞公舉品學兼優者﹕大縣五人﹑中縣三人﹑小縣二人爲師童。欲爲蒙師者。無論土著﹑流寓﹐著向公所報名﹐候師董按期面試史論一首﹑律詩一首﹐文理謬者不取。取者分四等﹐榜之公所﹐差其修額﹔欲延蒙師者著向公所指延。師董分別著購《蒙師鐸》《小學必自》二書。該師到館後﹐如有顯背《蒙師鐸》中語﹐及不以《小學必自》教學徒確情﹐許該東告董逐師﹐公所摘出其名。如公所無名之人敢行私教十六歲以內子弟﹐倘有與該東及學徒口角相毆等情到官﹐但取凡判﹐不以師論。其品學特著﹐人所共知﹐不來報試者﹐師董徑列其名。大學章第二

各處書院師宜攺由本處議院紳生公延﹐無論大紳﹑布衣聽擇﹐不歸官延。

官師課題﹐攺分經﹑史﹐西﹑律四門。經趣出諸《十三經》及《內經》《水經》﹔史題出諸周秦以後編年﹑紀傳各史﹐及國朝掌故﹑外國記載﹔西題出諸近譯西國天文﹑地理﹑光聲化電各書﹔律題出諸《大淸律例》《洗冤錄》﹑通商條約﹑萬國公法。四門輪月課士﹐文體不拘駢﹑散。

舉﹑貢﹑生童及有職銜者均許應課﹐統稱院生。院師許用公文與督撫以下﹑州縣以上相往來﹐不分尊卑﹐彼此俱稱「照會」。

院生中如有四門連課八次上二名﹑三門連課十二次上二名﹑二門連課十八次上二名﹑一門連課二十四次上二名者﹐由院師開單照會督撫﹑學政﹕童生升作附生﹐一體鄕試﹔附增生升作廩生﹐監生升作貢生。如系省城及口岸大書院﹐則貢﹑監﹑廩﹑增附均升作舉人﹐一體會試﹔舉人升作進士﹐一體殿試。有職銜者升半品﹐再登照會﹐依此遞升。膏火獎賞﹐聽各地自酌多寡之數﹐不通定。所謂連課幾次上二名﹐皆專就師課起算。西文章第三

今京師及通商大埠𨿽有教習西文之館﹐而各處人士頗多願學甚切而爲境所縛﹐其勢萬不能遊學京師及通商大埠﹐又無力延師於遠地﹐遂至廢然者。

今宜令各督撫通飭屬府知府﹕立卽擇董籌捐﹐於各府城建西文館一區﹐內分英文﹑法文兩齋﹐限二年內辦竣﹔取各知府請驗切結﹐卽由各督撫委員查驗。倘限滿不具結申院﹐或以捐項難籌等假仁義語稟請緩辦﹐卽將該府記大過一次﹐摘頂畱任﹐仍勒限催辦﹔其已具結申院而驗屬虛誣者參革。

師徒之數﹐聽各知府與本地人視捐項多寡而酌定之。延師自以西人爲妙﹔惟西師修價極昂﹐捐項不多者﹐可暫延華師。至荒僻瘴癘府分﹐西師﹑華師均不肯來者﹐著將延師錢項分給願學人士自行遊學。

每縣創置西文生。歸提學考取入學﹐一律應歲科考﹑鄕試。目前無可考之縣分多﹐先就有可考之縣分示考﹔有可取則取﹐無則否﹐暫緩立額。旣入學﹐欲應歲科考﹑鄕試者﹐著認應經﹑史﹑西﹑律一門﹐與附生﹑武生一體補增﹑廩﹐充貢﹑舉﹐不另分場榜。﹝互見下生員章﹞村學章第四

西國識字人多﹐中國識字人少﹐一切病根﹐大半在此。

今宜敕纂《康熙字典約編》一書﹐取切用者三﹑四千字﹐每字下除音切外略注淺顯數語﹐頒行各省﹐以課農民。

每保由保正諭眾公擇一人爲保師。倘保內無其人﹐或有其人而不願爲保師﹐聽向別保擇延。每保擇一公所爲村學館﹐或卽設保師家。保師修金﹐按戶派捐。

民年六歲至十三歲﹐除紳衿﹑童生戶及不在本保﹑或自延師者外﹐每歲定須到館二百日﹐不者罰其家長。初入館者﹐著先購《字典約編》習之﹔習畢﹐再習《小學必自》。十三歲以外者﹐到館不到館聽便。鄕正不時查訪﹐倘有保師系保正私人﹐非眞公擇﹐不稱其職者﹐將保正革職﹐諭眾攺擇。﹝保甲別章﹞女學章第五

西國女人皆識字﹐中國則絕少。人之生也得母气居多﹐其幼也在母側居多﹔故使女人皆讀書明理﹐則人才﹑風俗必大有轉機。

今宜每保設女學館一區﹐公擇識字女人爲師﹐一切如村學法﹐惟到館以百日爲限。中國惑於「無才便是徳」之謬說。女人不重識字﹐風气已數千年。窮鄕僻壤﹐除紳宦大家外。往往數百千里求一粗通文字者而不可得。舉創女學﹐若必求女師﹐勢將十席九虛﹐宜暫行通融辦理。果求女師不得。準歸保師兼攝﹐或另延一男師﹔惟系男師之館﹐不許十三歲以外女人到學。﹝纏足之風﹐盛於近代。非但古時所無﹐實亦顯背國制。殘苦女人﹐莫此爲甚﹗體殘气傷﹐生子自弱﹐士夫奄奄﹐此實其源。今宜以變通之年爲始﹐永禁纏足。敢私纏者﹐重懲家長。舊纏女人﹐年未滿十六者悉勒解﹔十六以外者聽便﹐不勒解。﹞生員章第六

文童姑照舊試《四書》文﹑六韻詩﹐但禁試官命搭截題﹔武童姑照舊試弓箭刀石﹐但增洋槍﹔入學仍稱附生。增置西文生一門﹐無定額﹔﹝互見西文章﹞﹐﹣體由提學考試入學。歲科考﹑鄕試﹐照舊舉行。惟三門入學生員並歸一宗考試。附生不用《四書》文及詩﹐武生不用弓箭等﹐西文生亦不用西文﹐一律由各該生認應經﹑史﹑西﹑律一門﹝詳見上大學章﹞﹐一體補增﹑廩﹐充貢﹑舉。不能於該四門認應一門者﹐聽其以一衿列學。﹝宜除娼﹑優﹑隸﹑卒等家不準應試之例﹞舉貢章第七

鄕試照舊舉行三場﹐惟並三門生員﹝詳見上生員章﹞﹐分經﹑史﹑西﹑律命題。﹝詳見上大學章﹞四科取中之孰多孰寡視應四科者之孰多孰寡﹐總數則依舊額。除糊名易書法。中式者之三場文字宜由監臨悉行發刊印布﹐不許遺落一首。不中式者取主考﹑分校批尾刊布﹐亦不許遺落一批。除考差法﹕提學﹑主考攺由四品以上京官及各省督﹑撫﹑布﹑按疏薦﹐與被薦多者。主考每省四人﹐分閱四科捲。﹝有能兼閱者﹐不必滿四﹞除調簾法﹝外簾仍調﹞﹐分校攺由監臨禮請通人。優拔貢除朝考外﹐攺與舉人一體會試。進士章第八

會試總裁及分校亦宜攺由疏薦﹑禮請﹐﹝禮請歸知貢舉﹞一如鄕試﹔余亦悉依鄕試新法﹝詳見上舉貢章﹞。榜後復試﹐用英﹑法文試譯﹐洋槍試放﹐不能者停殿試一科。﹝行此法以變通後五年爲始﹞

殿試一甲三名攺由四品以上京官各就新進士中疏薦所知﹐與被薦多者。二甲﹑三甲照舊分點﹐惟宜痛除崇尙小楷之積習﹐專以文理爲差。

至授職舊法﹐尢不可不攺﹕一甲第一名﹐宜以道員卽選﹔第二﹑三名﹐宜以知府卽選﹔二甲五十名﹐上十名以大縣知縣用﹐中二十名以中縣知縣用﹐下二十名以小縣知縣用﹝詳見下知縣章﹞﹔余列三甲﹐分以主事﹑內閣中書用。翰林章第九

宜攺翰林院大小職名爲淸華之虛銜以寵賜京外各官之治行優異者﹐不設實員。所有該院列辦事宜﹐槪歸內閣。以變通之年爲始﹐進士分七等用﹝詳見上進士章﹞﹔不復授修撰﹑編修及選庶吉士。其現居翰林者﹐照舊分別課散授﹐攺內升外放﹐惟永罷考差﹝詳見上舉貢章﹞。館課攺用時務策﹑史論﹑史論。﹝京外大小冗員。均宜逐漸量裁。﹞知縣章第十

審分各省縣爲大﹑中﹑小三等。定大縣知縣正五品﹐中縣從五品﹐小縣正六品。直隸廳州之大者升爲府﹐小者降爲縣﹐與屬縣分屬近府。散廳州槪攺爲縣﹐一城二三縣者悉並爲一。分天下爲東﹑西﹑南。北﹑中五路﹝詳見下督撫章﹞﹔知縣必用本路人﹐但避本府。其在變通之前﹐南人以知縣分發北路﹐東人以知縣分發西路﹐如是等者﹐照舊任職候補。

凡縣缺出﹐無論補署均由院司先開合例人員或十名﹑或五六七八名﹐照會﹑諭令該縣議院紳﹑生指請補署﹝代理定歸本縣縣丞﹞。

除民間盡習官話縣分外﹐所有土話與官話歧異縣分﹐知縣到任﹐著延方言師一人﹔由議院公舉﹐每日從學土話二點鐘﹐成而止。

除本管上司外﹐一切過境人員﹐無論大小文武﹐送迎之事一律歸驛曹長﹐不許知縣親出。來拜者𨿽系尊戚。亦不許親答拜﹔違者降爲驛曹長﹐撤任候舉。﹝互見下曹長章﹞

每逢寅﹑午﹑戌年﹐著天下知縣﹐無分實﹑署﹐各行疏陳本縣利病﹐或言職外事﹐或薦山林隱逸﹐無疏者革職。

直隸散州旣廢﹐其知州分別攺歸知府﹑同知﹑知縣班﹝同知升。與知府同品。縣丞視本縣知縣低半品﹞。曹長章第十一

縣胥之首﹐攺爲職官﹐名曰「曹長」。分戶﹑農﹑禮﹑樂﹑工﹑商﹑兵﹑刑﹑驛﹑外十曹﹐各設長一﹐列品正八。﹝驛曹長掌送往迎來﹐外曹長掌與外國人來往﹑議辦交涉事宜﹕縣分無外國人﹐不必設﹞由議院紳生公舉本縣舉﹑貢﹑生員充補﹔供職有功﹐分別升用。在任候補。仍許應試。曹屬聽其長自擇平民﹐如今胥吏﹔其舉﹑貢﹑生員願充者聽。

曹長之俸及曹屬工食﹐由議院就地酌籌。各縣旣設曹長﹐所有主簿﹑典史等職槪裁﹔其人員除優升﹑劣革外﹐分別攺武職﹐及以曹長﹑鄕保正候舉。保甲章第十二

鄕設一正﹐列品正八﹝鄕之戶數因地制其多寡。大約每縣分鄕多不過八﹞﹐由本鄕公舉舉﹑貢﹑生員充補。百家爲保﹐保設一正﹐列品正九﹐由本保公舉賢者充補﹔不拘舉﹑貢﹑生員﹐本鄕保無其人﹐聽求之外鄕保。十家爲甲﹐甲設一首﹐由保正自擇本甲平民﹔其舉﹑貢﹑生員願充者聽。

曹長﹑鄕保正皆許坐堂決事。民間爭訟先控於保正﹐保長不受理﹐或判不公允﹐乃控於鄕正﹔鄕正不受﹑不公﹐乃控於曹長﹔曹長不受﹑不公﹐乃控於知縣。

曹長﹑鄕保正許議院察糾。曹長﹑鄕正公文往來稱「移」﹐於知縣以上稱「申」﹐於保正稱「札」﹔保正於鄕正以上稱「申」﹔甲首於保正以上稱「稟」﹔保正以上於甲首稱「諭」。保正之俸及甲首工食由本鄕保甲酌籌。議院章第十三

每縣置議院一區﹐略籌公費存院應用。令本縣舉戶公舉議紳﹑議生﹝先摘出遊惰﹑無正業之盧﹐其安分有正業之戶名爲「舉戶」﹐得舉議紳生﹞。大縣議紳八名﹑議生十五名﹔中縣議紳六名﹑議生十名﹔小縣議紳四名﹑議生六名。有職銜者稱議紳﹐無職銜者﹑舉貢生員皆稱議生。

縣中一切事件﹐或先由知縣照諭集議﹐或先由議紳生照稟知縣。議紳生有所爭於知縣﹐不聽﹐許通照﹑通稟大憲。若被控系小訟牽連﹐地方官徑行摘出不問﹔卽事情重大﹐亦不得遽行傳提﹐須先令闔縣紳衿查復﹕直之者過半﹐不問﹔曲之者過半﹐然後除其議紳生之名﹐依常傳提﹑審究。議紳生不紿薪水﹐令開報館﹑賣新聞紙。﹝目前無項建院者﹐聽先置紳生﹐緩圖建院﹞狀師章第十四

西國官聽民訟﹐許兩造各請狀師到堂﹐實爲良法。蓋險佞者理𨿽曲而往往言之動聽﹐拙怯者理𨿽直而往往詞不達意。問官非聖人﹐𨿽甚明察﹐能無誤斷。至邊省僻縣﹐土音殊異﹐鄕愚供詞﹐問官不解﹐率憑供房譯通。供胥往往陰受賄囑﹐變亂供詞以誤問官﹐其獘甚大。

今宜略效西法﹕令民不能自作呈狀者﹐準請士人代作﹐於狀上塡明狀師某﹔大小各官聽訟﹐準本狀師到堂助剖﹐不到者聽﹐問官不得傳提﹔曲直旣判﹐曲者得何罪狀﹐狀師同罪。其𨿽不曾到堂﹐而代人作狀滿十件俱曲者﹐紳衿詳革﹐枷號一月﹔無衣頂者杖一百﹐枷號一月。滿五十件俱直者﹐知縣榜其門﹐曰「義戶」﹔一百件者﹐知府榜其門﹐三百件者道員榜其門﹐五百件者兩司榜其門﹐一千件者巡撫榜其門﹐二千件者總督榜其門﹐三千件者請旨旌之。旌榜後﹐犯代人作狀滿十件俱曲者﹐每十件削旌榜一級﹐削盡復犯﹐依常懲之。懲罪章第十五

每縣置懲罪所﹐男﹑女各一區。男所用男吏役﹐女所用女吏役。凡不孝不悌﹑酷姑戾媳﹑暴夫毒妻﹑後父後母虐非所生﹑訟棍地惡肆無忌憚﹐眾所共指﹐如是等類者﹐著甲首以上遞行稟申到縣﹐查實分別提治﹐後責取悔過自新切結﹐釋回交甲首嚴加管束。倘該釋犯仍前不悛﹐難以管束。該甲首等卽復遞行稟申到縣﹐查實判發懲罪所﹐或永錮﹐或數年數十年﹔每日官紿鹽粥一頓﹑水一壺﹐督作苦工﹐嚴其程限﹔不完及苟且塞責者﹐許監率吏役任意鞭撻﹐但不得致死。每月朔日許親人送錢米等物到所一晤﹐餘日不許﹔向受該犯毒虐深者﹐許於朔日進所毆辱﹐以快積忿﹐但不得致死。﹝原件有人眉批﹕此條卻未可。﹞有病許親人延醫診治﹐在旁料理湯藥。如無親人照應﹐官不施醫藥﹐聽其愈否。縣祿章第十六

裁知縣俸廉﹐令議院淸核歷年錢糧﹑稅契﹑雜項﹑陋規之入數﹐肥缺減舊三之一﹐瘠缺減舊四之一﹝大數準此。不必過泥﹞。明以予之﹐正其名曰「縣祿」。

民納糧稅及縣祿﹐均以錢計枚起算。米納折色縣分﹐折價由議院議定。變通之後﹐知縣有敢於縣祿之外巧立名目浮徵﹑勒折者﹐錢五百千﹑米五百石以內﹐革職發懲罪所五年。﹝卽發該犯服官縣分懲罪所﹞過此數者﹐斬立決﹐家產悉充公。勸植章第十七

西國最講種植﹐以其益甚大也。今宜加道員職名三字﹐曰「某道勸植使」﹐以勸植爲正責而兼及其餘。

變通之始﹐各道先令屬縣議院會議應多植何樹﹐復飭各縣立辦。道員以變通後五年爲始。每年親巡屬縣一次﹐沿官路點核樹株﹐每十里以一千株爲至少之限﹔不滿者﹐知縣及農曹長均革職。倘有風折﹑水漂﹑盜燒或伐事情﹐須議院報上﹔其有一望蔚然﹑林木尢盛者﹐知縣及農曹長均議敍﹔倘道員不勤不公﹐許議員徑達督撫查劾。文武章第十八

文武分職﹐前明之失﹐我朝因而未攺。武職久爲世所輕﹐苟非行軍之時﹐𨿽有才志﹐無可稍展﹐位至提﹑鎭﹐猶被文員奴視﹐非所以鼓舞其精神也。

今縱未能盡去文武之名﹐宜攺提﹑鎭﹑協﹑參爲文職﹐雜用文武出身人員﹔攺提督官名爲兵政使﹐遊擊以下姑仍爲武職。督撫章第十九

分天下爲東﹑西﹑南﹑北﹑中五路﹐設總督五﹕東路轄山東﹑江蘇﹑安徽﹑浙江﹑福建﹑臺灣六省﹐西路轄山西﹑陜西﹑甘肅﹑新疆四省﹐南路轄江西﹑湖南﹑廣東﹑廣西﹑雲南﹑貴州六省﹐北路轄直隸﹑奉天﹑吉林﹑黑龍江四省﹐中路轄河南﹑湖北﹑四川﹑西藏四省﹔各駐本路適中衝要之地﹐不與巡撫同城﹐舊缺槪裁。其舊設總督無巡撫及舊有巡撫今以總督兼管者﹐悉攺爲巡撫缺﹕增巡撫缺四。罷奉﹑吉﹑黑龍江將軍及駐藏大臣等攺設﹝互見下籌邊章﹞。

巡撫理民政﹐提督理兵政﹐各專奏﹐不會同總督。藩﹑臬﹑鎭﹑協以下﹐公事不申總督。總督取有威望者﹐坐鎭一路﹐掌察撫﹑提之稱職與否﹔每五年一巡轄省﹐注各撫﹑提考語入奏﹔非巡年亦許薦劾。藩﹑臬﹑鎭﹑協以下﹐分歸撫﹑提注考﹑薦劾。撫﹑提以下﹐除近在千里以內者外﹐不許離任遠見新總督。總督每逢寅﹑午﹑戌年﹐各行特薦山林隱逸之士一名﹔﹝薦不止一﹐聽﹔非寅﹑午﹑戌年而薦﹐聽﹔撫﹑提以下薦所知。聽﹞無者﹐記大過一次。登薦者系某省人﹐發該省各縣議院復奏﹔不與過半者﹐作罷論﹔與之過半者﹐天子仿古法﹐行特徵禮起之。不肯起者﹐欽賜「先生」﹑「處士」名號﹐得與京外極品官抗禮。所在知縣﹐每月朔日親拜其門﹐免其賦役﹐刊其著述。總督﹑撫﹑提相往來﹐仍用敵體禮。正名章第二十

省﹑府﹑縣之名皆應切附其境內山川﹐或古國號﹑或先哲姓字﹑或今時物產﹐使學者﹑官者察名而曉險要﹑明水利﹑慕聖賢﹑知物產﹔挈領提綱﹐由略考詳﹐正名之益﹐殆不勝言。

今切附者甚少。姑以省言之﹕如吉林應攺名長白﹐直隸應攺河北﹐安徽應攺上江﹐江蘇應攺下江﹐江西應攺彭廬﹐湖北應攺江漢﹐湖南應攺衡湘﹐廣西應攺湘南﹐廣東應攺嶺南﹐貴州應攺黔中﹐雲南應攺滇中﹐福建應攺閩中﹐甘肅應攺隴西﹐新疆應攺天山﹐臺灣應刪「福建」二字。﹝新疆﹑臺灣業已設省﹐今公文仍牽連「甘肅﹑福建」二字﹐甚無謂也﹞至各府﹑縣之名﹐除奉天﹑順天二府自應特異外﹐其餘浮泛不切及承訛踵謬者﹐皆應攺正。

宜令各處議院紳生以山川﹑古國﹑先哲﹑物產四法按核舊名﹐分別應仍﹑應攺﹔其應攺者﹐切附擬上﹐依攺。姑以江浙言之﹕如江寧府應攺名鍾山﹐安慶應攺古皖﹐南昌應攺彭南﹐蘇州應攺古吳﹐杭州應攺宋都﹐江寧﹑上元二縣名應並攺爲秦淮﹐吳﹑元和﹑長洲三縣名應廢吳﹑元而仍長﹐仁和﹑錢塘二縣名應廢仁而仍錢。﹝互見上知縣章。此條看似極紛繁﹐實乃極簡便﹔看似無關政治。實乃大有關系﹞譯義章第二十一

東三省﹑新疆﹑內外蒙古等處地名﹑旗名﹑山水名﹐舊多譯音不譯義﹐閱者苦於難記﹔卽能記亦絕無領悟之益﹔宜著各處通人悉行譯出漢義。倘有難於譯義﹐或譯出而詞不雅馴﹐於命名四法無當者﹝詳見上正名章﹞﹐著攺擬﹑依用。余諸流土地名﹑山水名﹐有於漢義無當者﹐一律辦理。籌邊章第二十二

東三省宜設巡撫一員﹐兼轄於北路總督﹔西藏宜攺爲省﹐設巡撫一員﹐兼轄於中路總督﹔依內地法﹐一律設府縣。靑海歸西路總督轄﹔內外諸蒙古﹐歸北路﹑西路總督遙轄﹔五歲一巡其境﹐便宜行事﹝互見上督撫章﹞。賢館章第二十三

各省城及通商大埠﹐宜置禮賢館一區。司其事者名曰「察客」﹐由闔省議院公舉本省人員充當﹔專取學識﹐不論階品。

凡懷奇負異而不得志之士﹐許其到館上書﹐自陳所長。察客先行閱書﹐如有可觀﹐卽行面試﹔屬實。送該管督撫再行面試﹔將該賢兩次試卷並察客批尾刊印﹐發千里內屬縣議員紳生﹐令各以己意評點﹐塡明「應取」﹑「不應取」字樣﹐除路程外﹐限一月繳還。該督撫檢各批尾﹐塡「不應取」過半者﹐謝遣之﹔塡「應取」過半者﹐分別疏薦於朝﹐禮延於幕﹐或轉薦於樞垣﹑總督及封疆大臣。無論取與不取﹐均將兩次試卷本﹑察客及各議紳生批尾槪發屬縣議院﹐令其登諸日報。﹝互見上議院章﹞

察客送賢督撫﹐每歲每署至多以五名爲限﹔如無可送之人﹐不得濫送。倘本年送限已滿﹐而復有人求試﹐仍許察客收試。屬實﹐畱館候選﹐欲去聽去﹐仍將試卷﹑批尾呈督撫刊印﹐發議院﹐批繳。倘捲優﹐而查系察客作獘﹐非出本人者﹐將察客革職。候試﹑候批者﹐亦令居賢館。凡居館者﹐飲食一切﹐由館供給﹐不致空囊。同時居館以十人爲限。賜階章第二十四

宜永停大小職銜曁貢﹑監生捐例。所有現在京外文職人員﹐無論何途出身﹑已未得缺得差﹐宜欽派大臣分行調集﹐面試史論五首﹑判五通﹝大臣宜依總裁主考法﹕由四品以上京官及各省督撫﹑布接疏薦﹐用被薦事者﹞。其文理太不通者﹐系軍功﹑洋務出身﹐攺武職﹔系捐納出身﹐以原品勒休﹔系場屋出身﹐革職。所有現在貢﹑監生非原系廩﹑增﹑附者﹐不準鄕試﹔令以貢﹑監與文童一體應提學童試﹐一體取入學做附生。

永停捐例之後﹐惟采秦漢賜爵遺意﹕懸一品至九品大夫﹑郎等階號﹐聽民報捐﹐分別授封﹐而重其捐數。得之者衣頂榮身﹐不列仕籍﹐惟許本縣舉充議院紳﹔欲入仕者﹐除充議紳十年﹑依原階攺職外﹐余原系舉貢﹑生員﹑平民﹐仍令與舉貢﹑生員﹑平民一體從場屋﹑書院﹑鄕官﹑賢館等途出身﹝捐例旣停。宜暫仿西國法﹐開局售票。以助要需﹞。工商章第二十五

宜仿西國勸工之法﹕令民有能殫精極巧﹑創造機器用物爲中外向所未有而極便好者﹐許呈總署或各省督撫﹔試實﹐以異常勞績保獎。一面給與執照﹐許三十年獨專其利﹔三十年內如有仿造出售者﹐許該家指名稟官﹐卽提仿造人及買主從重懲罰。其能造東西各國所已有而中國所未有之器物者﹐給十五年專利執照。

勸商之法﹕宜令民有能自備輪船﹑每歲開往西洋各國五次以上者﹐經五年﹐以尋常勞績保獎。﹝須令每次先於開行之日呈請本埠官驗看﹐再於到彼之日呈請公使及領事驗看﹞後依此遞保。

市井壞風﹐莫甚於東倒西張以詐人財﹐宜嚴加整頓。水利章第二十六

令民有能自備經費﹑仿東法或西法開成自湧井五十口以上者﹐以尋常勞績保獎﹔二百口以上者﹐以異常勞績保獎。欲任開者﹐著呈請該省督撫批就官地試開﹐不成不問﹔成﹐則除保獎外﹐所開之井許其專賣水之利三十年﹐然後歸官。不滿五十口者。亦依此例﹐惟不保獎。其自就業地開成者﹐亦依官地例保獎。

凡官水道應開者﹐由官擬定深﹑廣﹑長之大數﹐出示招民﹕自備經費任開﹐不成不問﹔成則酌行保獎。該水道給與收船﹑网等租三十年﹐惟不許私塞作田。

宜選通知古今﹑精於測算之士﹐給資遊歷﹐分纂《今水經》﹔務極詳明﹐頒行天下﹐令學者無不熟於水道。水道熟而經濟之宜思過半矣。

口外水名不雅馴者﹐宜悉行譯義攺定。以便誦記﹝互見上譯義章﹞。又江﹑河乃二水之名﹐今南北諸水多稱某江某河﹐非但欠通﹐且病繁亂﹔宜悉行攺稱某水﹐雙名者悉攺單名﹐以歸簡晰﹕如吳淞江宜攺稱淞水﹐錢塘江宜攺稱浙水﹐余依此。官煙章第二十七

鴉片目前難行禁絕﹐宜暫立官煙局。民欲開張煙館者﹐令其到局計燈報捐﹐由局給帖開張。於帖內塡明燈數﹐開張后按燈收月捐﹔敢有私增燈數﹐及月捐遲繳十日者﹐封館入官﹔無帖私開者﹐除封館入官外﹐發懲罪所三年。

現任﹑候選補京外文武各官﹐進士﹑舉貢﹑生員﹐旗﹑綠﹑防營兵勇﹐不準吸煙。其成癮在變通以前者﹐著聲明願戒﹐以一年爲限﹐限滿不能斷癮者﹐著自首﹕現任官勒休﹐候選補官永停選補﹐進士﹑舉貢﹑生員永停殿﹑會﹑鄕試﹐朝﹑歲﹐科考﹐亦不許充議院紳生及書院師生﹔兵勇除名﹔均聽與平民一體報捐明吸。若有癮而不聲明﹑限滿而詭稱已斷﹐及私吸成癮在變通以後者﹐查實均行革盡。枷號一月﹐發懲罪所三年。犯上四條諸色人等﹐無論幾年後能戒斷者﹐準升官開復。至罷官至鄕及捐階者﹝捐階詳上賜階章﹞﹐不禁吸﹔惟吸者不得充議紳及書院師生。

凡欲吸煙者﹐著到局計口報捐﹐由局給執照﹐準到煙館或在家吸﹔於執照內塡明吸口姓名﹐不許余口私吸。給照後。按口收月捐。無執照私吸者﹐系半民﹐杖一百﹐枷號一月﹐發懲罪所三年﹔系鄕紳﹐革爲平民﹐家產均籍沒﹔煙館私納無執照之人﹐封入官。

每縣就本縣較貧富﹐分戶爲九等﹔客戶另編爲九等。﹝客戶少者﹐不必分九﹞民來局欲領館帖﹑吸照者﹐檢冊查戶﹐以爲捐數多寡之則。﹝何等戶開館吸煙﹐應捐帖照月銀幾﹐先令議院議定﹐由戶曹長注冊。局事卽以戶曹長司之﹐臨時檢查甚便﹞先責取本人及甲首「並無父母妻子異言」等情切結。復行查實﹐然後收捐﹐給帖﹑照。

瘴癘極重縣分﹐準外來之官﹑士﹑兵勇吸煙﹔移往非瘴重處﹐仍不準吸﹔土著仍依官煙法辦理。

孤客無籍者﹐不準開館﹔欲吸者﹐臨時酌其捐數多寡。官博章第二十八

每省城準五家於正﹑八兩月開場聚博﹐號曰「官博家」。﹝通商大埠亦準五家﹐府城三家﹐縣城二家﹐鄕一家﹞欲充者著先同甲首到戶曹報捐﹐面具「並無父母妻子異言」等情切結﹐由曹長查實﹐依官煙檢戶法收捐﹐給帖準開。每逢正﹑八月﹐量收月捐﹔﹝檢博家博冊﹐視其進數之多寡以爲月捐之多寡。每逢準開月分﹐由戶曹長派人分坐博家﹐登記進數﹐號曰「博冊」﹞非正﹑八月私開者﹐許他人搶場奪錢。若事發到官﹐系紳﹑衿﹑兵﹐革﹝議院紳生﹑書院師生﹐不準充博家﹞﹔系平民﹐杖一百﹐枷號一月﹐發懲罪所半年﹔無帖私開者﹐依此辦理﹐惟發所三年。

民欲博者﹐依博家法﹕先同甲首到戶曹﹐具結報銷﹔由曹長檢戶收捐﹐給執照﹐準入博家。無執照私入博家者﹐著該博家嚴拒﹔不肯去者卽行送官﹐紳﹑衿﹑兵﹐革﹔平民﹐發懲罪所三年﹔有執照入私博家者﹐依此辦理。非準升月分入官博家者﹐依官博家非準開月分私開例辦理﹔官博家私納無執照之人﹐依無帖私開例辦理。﹝煙館﹑博家帖﹐三年一換﹔煙口﹑博徒照﹐每年一換﹔每次換給﹐均著依前數報捐﹐舊帖照繳官。其不願再開﹑再吸﹑博者。亦著於換給期聲繳帖﹑照﹞女閭章第二十九

《管子》「女閭」之設﹐大有深意﹔儒者非之﹐殆勿思也。蓋天地之气不能有淸而無濁﹐卽世界男女不能有貞而無淫﹔天地之气淸少而濁多﹐卽世間男女貞少而淫多。化之未易遽化﹐誅之不可勝誅﹔惟有先行抑淫以扶貞﹑別淫以全貞之法﹐而後可冀淫之風漸衰﹑貞之風漸盛也。

今律嚴禁娼妓﹐然窮鄕僻壤﹐無處無之﹐通都大邑尢繁有徒。其故由於無明者則暗者必不能禁絕﹔旣知必不能禁絕﹐遂相與置之﹔於是士大夫以娼門爲勝地﹐而羣相護持﹐是陽抑而陰扶也。

今若嚴申律令﹐必期禁絕﹐無論萬萬不能﹔卽作能禁絕論﹐彼淫者之野心能遽化乎﹖不能遽化﹐則傷風亂倫之事必且益多﹐是貞者益難自全也。

今通商口岸及內地﹐向多妓寮之處。開寮者率皆惡棍﹑毒嫗﹐倚門者大半貧苦良女﹐幼遭騙賣﹐陷落火坑﹐逼學善媚﹐彊令應客﹐稍不如指﹐非法用刑。至南方所謂「半開門」者﹐多系父母逼其女﹑翁姑逼其媳﹑夫逼其妻﹑兄弟逼其姊妹﹐一切彊惡尊長逼其卑幼﹑彊惡卑幼逼其尊長爲娼。民之無告﹐於斯爲極。又忍坐視乎﹗

今宜於妓寮多處﹐設女閭局﹕令開寮者同甲首到局﹐計口報捐﹐由局員親往驗實﹔嚴諭該寮主﹕「嗣後不許收買十四歲以內幼女入寮﹐十四歲以外婦女許收買﹐惟須先同甲首帶本婦女到局﹐問取甘結。不許非法用刑﹔欲從良者﹐止許索還原價﹐不許浮勒分文。」當面責取切結﹐給帖開寮﹐按月計口收捐。局員不時密查。如有前項情獘﹐無論寮主是男是女﹐均杖一百。枷號三月﹐發懲罪所十年﹐封寮招開。

半開門娼家﹐亦令該家長帶同本婦女到戶曹出首報捐﹐由曹長問取本婦女甘結﹐給帖﹐許其爲娼﹐按月收捐﹐禁止諸色人等索擾。無帖私開娼寮﹐及爲半開門之家長者﹐無論男女﹐均杖一百﹐枷號三月﹐發懲罪所十年﹐封寮籍產﹐該婦女由官分別處置。

若系力不能制本婦女爲娼之家長﹐著聲官﹔查實無罪﹐該婦女由官送入娼寮。若娼寮主及半開門家長敢行威逼婦女到官﹐具爲娼甘結﹐實非本婦女所甘者﹐杖一百﹐枷號三月﹐發懲罪所永錮﹐封寮籍產﹐該婦女由官分別處置。

其婦女自欲爲娼﹐而制於家長者﹐許同甲首聲官﹐由官送入娼寮﹐願報捐領帖自居者聽﹐不許家長及甲首阻撓。

凡欲遊娼者﹐著同甲首到官。計日報捐﹐﹝孤客﹐著同館東﹑房鋪東到官＿報捐﹞具「並無父母妻子異言」等情切結﹐由官收捐﹐給執照往遊。無執照私遊者﹐許該寮﹑該家中人殺死﹐無罪﹔若送官者﹐官﹑紳﹑衿﹑兵﹐俱革﹔平民﹐杖五十﹐枷號一月。如娼寮家私納無執照之人﹐杖一百﹐枷號三月﹐發懲罪所三年。

凡帖﹑月照捐﹐均以貧富爲多寡之數﹐依官煙檢戶法亦理﹔帖三年一換﹐依官煙﹑官博法﹔照﹐塡明年月日﹐過限作廢紙。

孤客無眷屬者﹐不準開寮﹔欲遊者﹐臨時酌其捐數多寡。﹝官煙﹑官博﹑女閭之捐旣行﹐可以漸減關卡﹑鹽之稅﹑釐課﹔然足國之源則仍在乎畱意商政﹑大興礦學也。﹞婚嫁章第三十

男女年未十六﹐不許家長訂婚﹔犯者﹐官﹑紳﹑衿﹑兵俱革﹐平民杖二百﹐毀其婚書﹐離其男女。﹝民間有所謂「童養媳」者﹐往往被舅彊污﹑被姑毒虐﹐處境之苦。耳不忍聞﹐尢宜懸爲厲禁﹞

及年訂婚﹐婚書須本男女親塡甘結﹔如本男女不能作字﹐許家長或親戚代塡﹐令本男女畫押。無兩邊甘結﹐及有甘結而無押之婚書﹐倘涉訟呈官﹐以廢紙論﹔該家長以誣指訂婚論。若家長背行代塡﹑代押﹐非眞出本男女者﹐依未及年訂婚例懲治﹐毀書離婚。

男女許自相擇偶﹕己倆屬意者﹐家長不得阻撓﹑另訂﹔違者﹐許本男女狀求保正﹑甲首反復開導。不聽者﹐保正徑爲本男女主婚﹐勒令出婚嫁貲﹔不肯出者﹐依未及年訂婚例懲治﹔系保正家事及保正力不能制者﹐歸鄕正辦理﹔系鄕正以上家事及曹長力不能制者﹐歸知縣自行辦理。倘因阻撓﹑另訂而致斃其女者﹐該家長依未及年訂婚例懲治外﹐發懲罪所十年。若系伯叔爲家長而致斃其侄女﹐兄弟爲家長而致斃其姊妹者﹐無論官﹑紳﹑衿﹑兵﹑平民﹐均斬立決。﹝凡阻撓致斃之事﹐須先經收過本男女狀詞者乃論﹞

至古人於妻有七出之禮﹐所定條目﹐實未皆協於情理之公。然自出禮廢﹐而夫婦之倫始多苦矣﹗今宜攺定三出禮﹕舅姑不合﹐出﹔夫不合﹐出﹔前妻男女不合﹐出﹔皆由夫作主。欲出妻者﹐備禮致詞﹐送回母家﹐請其攺適﹐不許下貶語。另設五去禮﹕其三與「三出」同﹐其二則一爲妻妾不和﹐一爲父母無子﹐歸養﹐皆由妻妾作主。欲去者﹐向該舅姑﹑該夫禮辭而去。蓋不設「五去禮」﹐則爲婦女者﹐不幸而遇盜賊﹑滅倫之夫﹐惟有身與之俱死﹑名與之俱臭﹐斯乃數千年來第一慘政也﹐豈宜仍行於盛世哉﹗

凡欲出﹑欲去者﹐著本人先行狀白保正﹔保正收狀﹐卽行判允﹔嚴諭該父母﹑該舅姑﹑該夫﹑該妻妾等﹐不許阻撓﹐一面著甲首到該家議給本婦出貲﹑去貲﹐監催速行。出﹑去之禮﹐該父母等敢有阻撓者﹐除分別革﹑杖外﹐均發懲罪所十年。

然近世婦人太偏重節﹐欲行此條﹐必須與「停旌」條並舉﹔﹝詳見下停旌章﹞令被出者﹑自去者易於攺適﹐如館師﹑署友﹑店夥然﹐適者不以爲恥﹐娶者不以爲賤﹔﹝古人實是如此﹐故曾子﹑孟子皆以小故出妻﹕若如今之重節﹐則曾﹑孟之舉﹐不情已極﹐稍有仁心者所不忍爲﹐而況聖賢乎﹖﹞然後可免輕生自盡之多耳。﹝嫁女隨奩﹐誇多斗靡﹐薄力勉爲。往往力困。溺女之風﹐緣此而起。今宜令各縣戶﹑禮二曹長會同議院。就本縣分戶九等﹐限定其數。務從簡省﹔敢逾限者。將該家長分別懲治。惟止限外件飾觀之數﹐不限內件金玉﹑產業之數。﹞婢妾章第三十一

嚴禁買賣婢妾﹑勒寫「不許女親來往」之契券。攺買賣之名爲「永雇」﹐攺買價之名爲「永雇錢」。蓋彼特不幸而爲貧家之女﹐何忍賤而等諸動﹑植之物﹐辱而加以「買賣」之名﹐且責以獸道﹐而斷其父母兄弟天性之恩愛也﹗又往往遭主人﹑主母毒虐﹐欲去不能﹐惟有待死﹐可悲實甚﹗

今宜攺行著令﹕自大臣至平民﹐所有婢妾﹐無分長幼﹐但未生子﹐及𨿽生子而子年未滿十六﹑或不及十六而亡者﹐該家長應以雇工相待﹐該婢妾亦應以雇工自處﹐去畱兩便﹔﹝謂不用「三出」「五去」禮﹞有事涉官﹐以雇工論。至已生子而子年已滿十六者﹐無分其子是男是女﹐公私文字均著攺稱「側妻」﹐有事涉官﹐一切與「正妻」同等論。其夫有官而正妻得封者﹐側妻亦行例封﹐惟降正妻一品。停旌章第三十二

今俗﹕已字未嫁﹐夫亡不字者稱「貞女」﹐自盡者稱「烈女」。已嫁﹐夫亡不再適者稱「節婦」﹐自盡者稱「烈婦」﹐例得旌表。然此風盛於宋﹑元以後﹐實則用情太過﹐不合禮經﹐未嫁「貞」「烈」﹐尢爲無謂。蓋其初不過一二人情好特深﹐感激爲此﹐等於士夫之俠行﹐𨿽非中庸﹐要自獨絕。自儒者專以「貞」﹑「節」﹑「烈」責婦女﹐於是號稱「貞者」﹑「節者」﹑「烈者」﹐多非其本心﹐而劫於名議﹐而爲婦女者﹐人人有不聊生之勢矣。

今南方大族﹐爲之長者﹐往往逼死其族中夫亡無子之幼婦﹐以希冀仰邀旌表爲一族榮。富貴之家。夫亡不適﹐久成鐵例﹐閨房之流﹐豈盡賢聖﹖於是不能遏欲者﹐內則亂倫﹐外則通僕﹐潰決極於烝報﹐偶合反於異類。適則不適也﹐而人理或幾乎滅矣﹗

夫眞貞﹑眞節﹑眞烈者。感激情好﹐原不爲名。若曰「彼𨿽不爲名﹐而有國家者宜以名寵之」﹐則如今之紛紛開報﹐珠目難分﹐使鬼而有知﹐彼眞者必無樂乎大書﹑深刻於坊﹐而類聚羣登於志矣﹗

今宜永停旌表夫亡守志貞女﹑節婦﹑夫亡自盡烈女﹑婦例﹐並除再適婦不行封贈例﹐以救婦女之窮﹐而復三代之治。若慮驟變駭俗﹐則可先停旌表貞烈女﹑烈婦例﹐除不封贈再適例﹔其節婦暫且照舊旌表。至民間女子有願不嫁以永侍父母者﹐女婦拒彊暴死者﹐自當以孝烈旌表。勒分章第三十三

古者一夫授田百畝﹐余夫二十五畝。今西國子壯則必析其產﹐蓋不使惰者病勤者﹑奢者病儉者﹑惡者病善者﹑彊者病弱者﹐法至良﹐意至美也。

自漢後議論﹕以親在別籍異財爲薄﹐數世同居爲厚。於是家庭之內﹐大抵惡彊者隋且奢而樂﹐善弱者勤且儉而苦。老父寡母制於子婦﹐孤姪孀嫂制於伯叔﹐弱兄制於彊弟﹐善弟制於惡兄。同居一門﹐苦樂天壤﹐率天下之人而趨惡彊者﹐陋儒之罪也。

今宜令民男女已訂婚嫁者﹐限三月內﹐著該家長具已行析產切結﹐並抄析產字據呈地方官存案﹔無產者﹐亦著呈家常物件析據﹐妻死續娶﹐而前妻有男女者﹐依此。

凡人家男正長死﹐無論親子孫接管家務﹑伯叔兄弟代管家務﹐除接管者之子孫外﹐餘人無論尊卑長幼﹐均著該接管﹑代管家長依此具結呈據。凡析據到官﹐無論如何析法﹐該地方官但行收閱存案﹐不許批行差查﹐違者革職。其有析產不公者﹐許本人或親戚狀求保正查判﹔逾限未呈析據者﹐由保正出票嚴催﹔系保正本家﹐由鄕正票催﹔系鄕正或曹長本家﹐由知縣票催﹔三催不遵者﹐無論家長系官﹑紳﹑衿﹑兵﹑平民﹐除分別革﹑杖外﹐均發懲罪所五年﹐著該家另推家長。除慘章第三十四

國朝初起東方﹐制刑寬簡﹐大辟之外﹐惟有鞭笞。及世祖撫有中原﹐命大臣定律﹐當時議﹑纂諸臣﹐學識淺陋﹐未能仰體聖皇仁隱﹐因仍故明慘法﹐遂至斬之上有淩遲﹑斬之次有絞。淩遲極刑﹐非唐虞三代所有﹐豈宜行於盛世﹖絞之苦聞甚於斬。則名輕而實反重矣﹗

聞西國決犯有擊腦﹑閉气諸法﹕擊腦者﹐用電正對腦擊﹐可以立斃﹔閉气者﹐閉之小室﹐令新養气不得入﹐可以漸斃﹐皆遠異斬﹑絞之慘。

今宜除淩遲律﹐犯此者﹐攺爲斬決﹔除絞律﹐犯此者﹐攺用西國擊腦﹑閉气法決之﹔並除父母兄弟妻子連坐律﹐以仰體列聖仁慈之隱﹐繼其未及攺定之志﹐則三代後未有之仁政自我朝開之﹐億萬年不拔之基在是矣﹗

至今法審犯﹐必取其招供爲憑﹐致問官動用非刑逼招。痛昏之下﹐何求不得﹖若已確知其情﹐又焉用招﹖宜除取招供法﹐無論輕重案件﹐但令問官詳查細審﹐求情定罪﹔除笞﹑杖﹑枷及責掌嘴之件外﹐其餘一切刑具及各衙門自制私刑﹐著悉行燒毀﹐示永永不復用。京外掌刑官及非掌刑官﹐敢有私藏舊刑具及私制新刑具者﹐斬立決。此亦除慘之一大端也。重醫章第三十五

醫之爲道﹐關系於民生甚巨。西國最重醫﹐故治其術者日精。而民生其間﹐大受福利。中國則以醫爲小道﹐業此者。非市井粗識之無之徒﹐卽學八股文而不成之輩﹐否則才士久困場屋﹐垂暮奄奄﹐迫於生計者也﹐又何怪術之不精。民生之無幸乎﹗

今除以黃帝《內經》列於經科中﹐正經試士外﹐宜令每縣公舉醫師一人﹝本縣無可舉者﹐聽舉別縣人﹞﹐每年甄別合縣醫生一次。甄別之法﹕就中﹑西醫書中命題﹐令作論﹐或由該師擬一病問﹐令各行立案開方﹔鎖門分號﹐限一日交卷﹐由該師閱定﹐分一﹑二﹑三等及不取﹐出榜示眾。列等者﹐月課一次﹐如甄別法﹔筆資﹑輿馬費依本年甄別所定之等差其多寡﹐由各縣戶曹長會同議院就本縣情形酌定﹐不許多勒。

又宜令精醫而通西文之中人﹐或精醫而通中文之西人徧譯西國醫書﹕又宜令通化學者用化分法徧行化驗中土藥物﹐得其眞性﹐定著一書﹐命曰《本艸求是經》﹐以救承訛踵謬之禍。﹝凡關系醫政者。戶曹長司之﹞禮拜章第三十六

西國七日一禮拜之法﹐最有深意﹔蓋所以使民遷善遠罪而不自知也。

今中國號稱尊儒教﹐然各處孔廟荒艸沒庭﹐徒有一二無聊教官坐臥其中﹐卽間有號能舉職者﹐不過導諸生以科舉之學﹐於世道人心毫無裨益。

今宜重教官之任﹐攺用本縣人﹐歸議院紳生公舉﹔依西國禮拜期﹐集諸生禮拜孔子﹐歌詩講學。諸生除客遊者外﹐在城者不許曠禮拜﹐在鄕者分班輪到﹔農工商諸色人等欲隨同諸生禮拜﹑歌講者﹐聽。

又宜勸民多創禮拜堂﹐奉孔子神主﹐按七期禮拜﹑歌講﹐如官廟法。樂教章第三十七

今之演戲﹐其鋪寫忠孝節義﹐感人最速﹐入人最深﹐蓋卽古樂教之遺也。惟無行文士每好虛構男女淫亂情事﹐作爲傳奇﹐傷風敗俗﹐莫此爲甚﹗

今宜令各縣樂曹長各就本縣舊演傳奇本﹐選其大指不詭於正者﹐刪攺疵累﹐命曰《樂部官書》。撮舉要領爲目錄﹐命曰《樂部官書目錄》﹐刊印﹐發各保正收存。準演。﹝欲演新傳奇﹐須先將該本呈樂曹長核閱﹐登官書乃得演﹞除優伶不準應試例。﹝京外狎優惡習宜厲禁﹞民欲掌戲班者﹐著先同叫甲首到樂曹。具「不敢私演淫戲」切結﹐由曹長給帖。並令買領《樂部官書》﹐準其掌班赴演﹔敢有私演《官書》所無之本者﹐該掌班與開演處甲首﹐每犯一本均杖一百。枷號一月﹔犯滿十本者﹐發懲罪所三年﹔無帖私行掌班赴演者。該掌班與開演處甲首﹐犯一本卽發懲罪所三年。仍先行杖﹐枷﹕其不演戲而賣唱者。依此辦理。﹝大槪依此﹐不能過泥﹞

各處大小學﹐均令置備琴瑟﹑鐘鼓等樂器﹐朝夕習之。小學目前無力全備者﹐聽﹔但不準全不置﹐不準以俗樂器充數﹔置西國樂器者﹐聽。信必篇執簡章第一

法令忌繁貴簡﹐簡則易知易行。今六部官書浩如煙海﹐非窮老盡气於其中者不能熟悉﹐則非易知﹔無論官民﹐動卽幹例﹐則非易行。

今宜開局京師﹐博徵天下通人﹐令與京官討論《六部則例》。詳加攺定﹔其涉商﹑韓家意﹐不合周﹑孔者﹐酌行刪削﹐其文須視舊省十之六﹐頒行各省﹐令試律科者誦習。其變通以前之例案﹐均作廢紙﹐不許援引﹐則民易知而鮮犯﹐法易行而鮮礙矣。徙木章第二

文告之不信於民也久矣﹐俗之痿痺不仁亦久矣。若不以整齊嚴肅﹑破格賞罰之舉﹐新耳目而作精神﹐則將明阻暗撓於陋儒﹑陽奉陰違於俗吏﹐𨿽有變通之令而旋罷﹐𨿽有變通之名而無實矣。

昔孔子爲政七日而誅少正卯﹐商君治秦﹐立徙木之信﹐刑傅黥師。商君治法﹐固不足道﹐而其信賞必罰﹐實爲政者所當師﹐蓋必如此﹐而後可以行令也。

今變通之始﹐宜擇才識絕世之士﹐破格任以要職﹐欽賜令旗﹑令牌﹐許其便宜行事﹐略同軍法﹔文武三品以下敢有阻撓者﹐徑行牌拿處置﹔首先重懲三品以上辯言亂政者數員﹐以警其餘﹔則天下曉然於我皇上意之所在。而莫不鼓舞矣﹗

又赦者﹐極不平之政也﹐大非聖朝所宜有﹗宜永除大赦之令﹐以示有犯者決無倖免焉。自敍

敍曰﹕

宋子生平陽。平陽於浙爲極南鄙﹐自奇渥運謝﹐人荒五百載﹐東甌之宋﹐多祖廣平﹔蓋天水南渡﹐隨徙而來﹐自徙至今﹐衰弱不振。

先君子﹝名賓家﹞治農家兼儒家言﹐爲邑諸生﹐獨好程正叔氏﹑朱仲晦氏及近人陸稼書氏﹑羅羅山氏之學﹐行修於鄕﹐闇然寡和﹐世莫得聞﹐抱懷早逝。

宋子之生﹐尊長夢燕。故小字燕生。生而多病﹐七齡之內﹐幾死者數。三四齡時﹐甫識之無﹐尊長每賜餅餌﹐必請朱書「仁義禮智信」五字其上﹐否則慍辭。八齡入塾﹐未及一載﹐能背誦易﹑詩﹑書﹑孝經﹑論語﹑孟子及小戴記之大學﹑中庸篇﹑左丘明春秋傳半部﹑明人所稱之唐﹑宋八先生文數十首﹐初﹑盛﹑中﹑晚唐詩數百首﹐始學爲律詩短句。九齡﹐始學爲功令文﹐誦春秋左﹑公﹑穀氏傳﹐舉其是非謬於聖人者數十事。十齡﹐患目幾廢。自時以後至於弱冠﹐無歲無病﹐病又多危﹐計費光陰十分之七﹔然其間病餘輒事披覽。十一﹐誦屈子﹑賈子及鮑明遠氏﹑江文通氏有韻之文如夙習﹔誦仲晦氏綱目﹐舉其書法未合於情理之公者數大端。十二。賦「述懷」古體長句﹐自期周姜﹑齊侯﹑漢諸葛武鄕侯﹔擬撰「諸葛討曹檄」﹔著論責錢鏐爲唐疆臣﹐國亡降賊﹐大不忠﹐錢俶棄祖宗地﹐大不孝﹐蘇子瞻氏反作記盛稱其忠孝﹐違公是﹐大不可訓。十三﹐誦戰國策﹑史記﹐慕兵家﹑縱橫家言﹑俠烈家行。十四﹐誦王伯安氏遺書﹐深喜其「反心不安﹐𨿽言出孔子﹐未敢以爲是」之說。十五。賦「春燕篇」﹐卽多自傷卑賤語矣。十六﹐誦荀子﹐頗然其性惡之說。十七﹐識同郡金遁齋先生。始知有所謂顏習齋氏﹑顧亭林氏之學。十八。遊南宋故都﹐著論悲嶽少保拘牽世義。不自取中原慰父老﹐徒死獄吏手。十九﹐從外舅孫止庵先生﹑外伯舅勤西先生。始知有所謂姚惜抱氏﹑曾滌生氏之學。

然弱冠以前旣困於病﹐及至弱冠﹐體稍彊矣﹐然購書無力﹐僻處寡儔﹐又拂心之境月異日新﹐俯仰愁嘆﹐恆思出世﹐自分於學無所冀望。

丙戌遭戚﹐手足無措﹐境益險隘﹐非人所堪。幾死者數。天幸得脫。遂浪迹吳越間﹐往來海上﹔捐境廣心﹐痛自振奮﹐所至卽從友好假四部籍及歐羅巴洲諸書﹐窮閒暇披覽之﹐勿輟舟車中。又所至卽從仕者﹑遊者﹑讀者﹑兵者﹑工者﹑鬻者﹑耕者﹑蠶者﹑牧者﹑漁者﹑樵者﹑祝者﹑醫者﹑相者﹑卜者﹑散者﹑雜者﹑僕者﹐訪求民所患苦﹑士所爭競﹑風俗奢儉﹑錢幣絀盈﹑販運長短﹑制造窳精﹑形勝遷存﹑水利廢興﹑田野荒辟﹑戶口衰盛﹑稻麥豆芋﹑茶果藥蔬﹑棉桑麻葛﹑松杉竹蘆﹑雜木煙艸﹑油酒鹽魚﹑牛羊雞豕﹑瓦石金珠﹑大小百物﹐凡民所須﹐郡邑豪俠﹑賢卿大夫﹑奇才劍客﹑隱逸文儒﹑衙蠹裏殘﹑緇黃博徒﹑劫竊教會﹑優伶女閭﹑賦役稅釐﹑浮勒追呼﹑斬絞軍流﹑笞杖枷拘﹑節壽規上﹑冰炭敬都。旣博學審問﹐愼思明辧﹐昏乎若迷﹐昭乎若覺﹐乃作而嘆日﹕「悲哉﹗學亡於秦﹐問亡於漢。」以吏爲師﹐羣趨功令﹐鞅﹑斯之說﹐先入爲主﹔儒墨落落﹐寡不敵眾﹐浸淫秦義﹐遂亂其眞﹐故曰「學亡於秦」。劉氏崇儒﹐實祧其術﹐章句博士﹐神存祿利﹐守一先生﹐閉拒異己。詢於芻蕘﹐其風漸微﹐故曰「問亡於漢」。學問之亡。極於趙宋﹕其思也有桎﹐其辧也無燭﹐思辧愈苦﹐情理愈晦﹐周孔之效絕﹐蒼生之禍烈矣﹗於是發憤著《周學》《孔問》二篇﹕《周學》者。明今所尙漢﹑唐﹑宋學﹐非周以前之學﹔《孔問》者。譏習士好問於尊貴﹐而孔子好問於賤幼﹐廟問﹑項師﹐其證也。旣持與人談﹐常觸怒﹐然亦往往遇奇士﹐傾肺腑。累年與海內外學者塵埃暫聚﹐申《周學》《孔問》之旨﹐共數十百萬言﹐筆記爲《六字課行齋談錄》若干捲。

宋子幼薄時文﹐長而負譏不能﹐愧而治之﹐數月﹐得西江﹑雲間意﹐或悅之﹐以爲二百年來健者也。然不悅於有司﹐亦有悅之﹐將擢之矣﹐阻於喪﹐阻於病。

宋子不握半籌﹐不取一介﹐不媚富人﹐不諛顯宦。客遊日窘﹐溫溫無所試﹐艸萬言書欲上天子而不可得﹐則憤極獨入苾芻蘭若。﹝杭州七寶寺﹞茹素半載﹐覽天竺經數十百種。頗解其義﹔與苾芻談﹐又常觸怒﹐則如憤不欲生。江南張經甫者﹐宋子以師友之間待之者也﹐從容謂宋子曰「君過矣。君過矣。君持周學﹐而怨今人不知乎﹗且君識髙千古﹐而襟懷之狹﹐乃類屈平﹑賈誼﹑陳亮一流人﹐何也﹖」宋子初聞不悅﹐已而起自責﹐若無所容。乃務去牙角﹐和血气﹐勤省訟﹐戒非刺﹐然境益險隘。

曲園先生﹐今之孟﹑荀氏也﹐惜東野之窮﹐賦薦士之詩。乃以庚寅之秋得見荊湖大行臺南皮張公。是時﹐浙西許公奉使西國﹐張公以聞﹐承辟爲屬。臨行大病﹐遂至後期﹐於是境益險隘﹐莫可告語。

今又將之京南見合肥使相﹐阻冰畱滬﹐主趙二南。趙﹐弱齡壯志﹐數叩經世要。因筆述四篇六十四章﹐凡數萬言﹐命曰「卑議」﹐明其卑無髙論也﹐非宋子曩昔所屑出諸口者也。行此非可以致上理也﹐𨿽然﹐果能行此﹐十載內外﹐其諸小康可幾而臻歟﹗今借箸之談汗牛充棟﹐然率皆兵家﹑縱橫家言﹐或號稱衛儒﹐實昧本術。抑又遜焉﹗孤憤之士﹐靜觀沈察﹐仁其同類。爲謀樂安﹐不知有周﹐無論秦漢﹐豈與夫剽襲故紙﹑依艸附木者爭是非﹑較離合哉﹗玆議𨿽卑﹐然不參雜家﹐不謬儒術﹐尙堪自信。其「變通篇」﹐但陳當然﹐不發所以﹐取簡卷帙﹔中有數章尢駭俗者﹐略申數語﹐別援舊聞﹐暢發鄙慮﹐爲《卑議或問》若干捲﹐未暇淸繕。

嗟乎﹗行年且三十矣﹐念昔十二齡賦「述懷」時﹐忽忽如昨﹐空談帝王略﹐紫綬不掛身﹐豈勝憮慨﹗詩曰「風雨如晦﹐雞鳴不已。」不敢不勉焉爾﹗

光緒辛卯冬﹐六字課齋主人宋存禮自敍於滬寓。兪曲園師書後

嘗讀《後漢書王符仲長統傳》所載「潛夫論」「昌言」諸篇﹐卽嘆而不置。以爲唐宋以後無此作也。不圖今日乃得之於宋子燕生。蓋燕生所爲「卑議」﹐實潛夫論﹑昌言之流亞也。其意義閎深﹐而文气朴茂﹐異時史家采輯﹐登之國史﹐亦可謂「寧固根柢﹐革易時獘」者矣﹗惟「變通篇」三十七章﹐鄙意以爲宜緩出之﹕其造端閎大者。固未必卽能見之施行﹔瑣屑諸端﹐不知者且謂妨於政體。

竊謂君子之論﹐論其大綱而已﹐孔子「富之」﹑「教之」兩言﹐千古不易。三代以上聖人治天下以此﹐卽漢﹑唐以來﹐凡冶天下亦以此。然何以富之﹖何以教之﹖則孔子不言也。一國有一國之富﹑教﹐不能通於他國﹔一時有一時之富﹑教﹐不能槪於他時。至孟子屑屑然論之﹐卽如「方裏而井﹐井九百畝」﹐此或可施於七十里之滕耳﹐齊﹑梁大國﹐能用之乎﹖而況後世乎﹖易曰「窮則變﹐變則通。」不變固不能通﹐而變之實難﹐是以君子愼言之也。

燕生屬序其端﹐余謝不敏﹐竊書其後云爾。曲園居士兪樾﹐光緒癸巳十有九年。附﹕讀《卑議》後﹝一八九三年九月十五日﹞

周觀

予友宋君燕生在大荒駱之歲迨及周一星紀矣﹐自謂不能過之﹐當無不及。乃示大著《卑議》六十四章﹐偉然經世之儒可師也﹗顧宋君諄諄﹐一辭之贊﹐予則何能﹗讀「自敍」﹐將更爲「或問」若干捲﹐暢發書義﹐用援西河﹑謝山集中經問之例﹐獻其管窺﹐冀采以附如左﹕

問﹕「民瘼﹑訟師」﹐鵲鏡罔遁。變通之始﹐乃苛求蒙。復開一网﹐以「狀」易「訟」﹐近於入笠之招﹐保無鋌險之走。蓋代狀未能﹐冒代助剖﹐黠者爲優矣﹗夫河沙人患﹐謬種匪今﹐饑寒所驅﹐何問堯﹑跖﹖立木未徙﹐獄門已開﹐良法美意﹐宜異操切﹗

問﹕「才難﹑精力」﹐末病地廣。變通知縣﹐二三並一﹐並行不悖﹐何術攸宜﹖

問﹕出婦古制﹐以三變七﹐五去並資﹐伸女至矣﹗然蹻﹑跖鳴雄﹐豈無牝晨﹖或包淫心﹐貌伏以伺﹐毫末齟齬﹐觸怒中喜。朝白保而夕入女閭。白華不潔﹐飾亂陔蘭之奏﹔谷風以兩。誰違葑菲之音﹖夫也不辰﹐入宮不見﹐又喪資焉﹐扶陰抑陽﹐毋已過乎﹗

問﹕旌節遺烈。勝國煦煦之仁。「死小節大」﹐先儒昭昭之過。一舉蕩之﹐名去實存。生旣遂矣﹐然淸議爲尙。狀直榜門﹐猶名教也。厥意焉寓﹐可得聞乎﹖

光緒十有九年八月六日夜﹐小弟周煥樞欠泉拜識﹐時同客虎林。附﹕書《六字齋卑議》後﹝一八九四年十一月﹞

王修植

余曩遊京師﹐鄕士大夫常咄咄爲餘言東甌之怪有宋子燕生。問何以怪﹐則纖纖而述﹐無顚無尾﹐不究其態﹐意其爲人必有魁梧嵚奇之狀貌﹑非常皇噩之論﹐懼我黎民爲時詬病乎﹗

會有津門之役﹐與宋子相見於逆旅。察其气﹐窅然而深。聽其議論﹐退然而不足。亦頗平易﹐無足驚動﹐烏睹其所謂怪者耶﹖旣而出其《六字齋卑議》商於余﹐余讀而嘆日﹕「嗚呼﹗其諸士大夫所謂怪者歟﹖」𨿽然﹐宋子之議則仁人之心也﹗窮究病狀﹐推明禍始﹐憐彼憔悴﹐爲之呼號﹐則議「民瘼」﹔醫護其艸﹐工護其寶﹐敏政之義﹐首在樹人﹐則議「才難」﹔利十而取﹐害十而去﹐學無常師﹐惟善是適﹐則議「變通」﹔禹戮防風﹐孔誅少正﹐刑以弼教﹐古有明訓﹐則議「信必」。就厥所論﹐亦或有一二操切之處慮未能行﹐顧其隱微昭澈﹐綱目燦備﹐則固質鬼神而不疑﹐俟聖人而不惑者也﹗

夫宋子﹐一東甌布衣耳﹐令士大夫擁髙位重祿﹐內據權要﹐外歷封圻﹐身負致君澤民之責﹐方且朝起弄孫﹐暮歸抱妾。宮廷贊畫﹐但解叩頭﹔省部周旋。惟知作諾。細旃之上﹐眾口唐虞﹔身家而外﹐別無痛癢。宋子無一階之賜﹑一尺之柄﹐求衣問食﹐動爲志累﹐猶將端居苦念﹐憂及元元﹐撫弦而悲﹐用謀更張﹐位卑言髙﹐得毋爲孟氏所罪者非耶﹖﹗則士大夫之以爲怪也固宜。

余辛卯家居﹐亦嘗有《儼庵私議》之作﹐與此所條目不謀而合者十六七﹐深惟言行相顧之義﹐與夫時之不可以不待也﹐用自晦匿﹐不敢出以示人。夫匪言之艱﹐行之惟艱﹐我躬不逮﹐斯乃大恥﹐向常以此自督督人。時艱日急﹐櫝中之玉﹐後必有就而問賈者﹐竊願與燕生共勉之也﹗

定海王修植書

