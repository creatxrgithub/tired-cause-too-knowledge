《談美人》淸佚名

一﹑閨房

美人所居﹐如種花之檻插枝之瓶。沈香亭北﹐百寶欄中﹐自是天葩故居。儒生寒士﹐縱無金屋以貯﹐亦須爲美人營一靚妝地。或髙樓﹐或曲房﹐或別館村莊。淸楚一室﹐屏去一切俗物。中置精雅器具﹐及與閨房相宜書畫。室外須有曲欄紆徑﹐名花掩映。如無隙地﹐盆盎景玩﹐斷不可少。蓋美人是花眞身﹐花是美人小影。解語索笑﹐情致兩饒。不惟供目﹐兼以助妝。

二﹑首飾衣裳

飾不可過﹐亦不可缺。淡妝濃抹﹐惟取適宜耳。首飾不過一珠一翠﹐一金一玉﹐疏疏散散﹐便有畫意。如一色金銀﹐簪釵行列﹐倒插滿頭﹐何異賣花艸標﹖服飾亦有適宜。春服宜倩﹐夏服宜爽﹐秋服宜雅﹐冬服宜艷。見客宜莊服﹐遠行宜淡服﹐花下宜素服﹐對雪宜麗服。吳綾蜀錦﹐生綃白薴﹐皆須寬衣闊帶﹐大袖廣襟﹐使有儒者气象。然此謂詞人韻士婦式耳。若貧家女﹐典盡嫁時衣﹐豈堪求備哉﹗釵荊裙布﹐自須雅致。

三﹑選侍

美人不可無婢﹐猶花不可無葉。禿枝孤蕊﹐𨿽姚黃魏紫﹐吾何以觀之哉﹗佳婢數人﹐務修淸潔。時令烹茶﹑澆花﹑焚香﹑披圖﹑展捲﹑捧硯﹑磨墨等項。命名宜雅﹐如墨娥﹑綠翹﹑紫玉﹑云容﹑紅香等俱佳。若一切花名﹐近屬濫套﹐可不用。

四﹑雅供

閨房長日﹐必須款具。衣櫥食罍﹐豈可混入淸供﹖因列器具名目﹕天然椅藤牀小榻禪椅香幾筆硯彩箋

酒器茶具花瓶鏡臺繡具琴簫棋秤

至於錦衾紵褥﹑畫帳繡幃﹐俱令精雅。陳設有序﹐映帶房櫳。或力不能辦﹐則蘆花被﹑絮茵﹑布簾﹑紙帳﹐亦自成景。

五﹑博古

女人識字﹐便有一種儒風。故閱傳奇﹑觀圖畫﹐是閨中學識。如大士像是女中佛﹐何姑像是女中仙﹐木蘭﹑紅拂是女中俠。以至舉案提甕﹐截髮丸熊﹐諸美女遺照﹐皆女中模範﹐閨閣宜懸。且使女郎持戒珠﹐執麈尾﹐作禮其下﹐或相與參禪唱偈﹐說仙談俠﹐眞可攺觀暢意﹐滌除塵俗。如宮閨傳﹑《列女傳》﹑諸家外傳﹑《西廂》《還鄕記》《雕虫館彈詞》六種﹐以備談述歌詠。間有不能識字﹐暇中聊爲陳設。共話古今奇勝﹐紅粉自有知音。

舉案提甕﹕諭溫柔知禮的婦女。語出《後漢書》的「梁鴻傳」與「列女傳」。

截髮丸熊﹕諭賢惠的婦女。語出《晉書》與《新唐書》。

六﹑神態情趣

美人有態﹑有神﹑有趣﹑有情﹑有心。檀唇烘日﹐媚體迎風﹐喜之態。星眼微瞋﹐柳眉重暈﹐怒之態。梨花帶雨﹐蟬露秋枝﹐泣之態。鬢云亂灑﹐胸雪橫舒﹐睡之態。金鍼倒拈﹐繡榻斜倚﹐懶之態。長顰減翠﹐瘦臉綃紅﹐病之態。惜花愛月爲芳情﹐停蘭踏徑爲閒情﹐小窗凝坐爲幽情﹐含嬌細語爲柔情﹐無明無夜﹑乍笑乍啼爲癡情。鏡裏容﹐月下影﹐隔簾形﹐空趣也。燈前目﹐被底足﹐帳中音﹐逸趣也。酒微醺﹐妝半卸﹐睡初回﹐別趣也。風流汗﹐相思淚﹐雲雨夢﹐奇趣也。神麗如花艷﹐神爽如秋月﹐神淸如玉壺冰﹐神困頓如軟雲雨﹐神飄蕩輕揚如茶香如煙縷﹐乍散乍收。數者皆美人眞境。然得神爲上﹐得趣次之﹐得態﹑得情又次之﹐至於得心﹐難言也。姑蘇臺半生貼肉﹐不及若耶溪頭之一面。紫臺宮十年虛度﹐那堪塞外琵琶之一聲。故有終身不得而反得之一語﹐歷年不得而反得之邂逅。廝守追歡渾閒事﹐而一朝隔別﹐萬里系心。千般愛護﹑萬種殷勤了不動念﹐而一番怨別﹐相思千古。或苦戀不得﹐無心得之﹔或生前不得﹐死後得之。故曰﹕九死易﹐寸心難。

跋﹕態之中吾最愛睡與懶﹐情之中吾最愛幽與柔。趣則其別者乎﹖神則其困頓者乎﹖心則卻以不得爲大幸矣。客怪之。曰「癡心婦人﹐負心漢子﹐其來也非一日矣。負心吾不忍爲﹐癡心有不禁也。」自此緣深情重﹐何時脫離。展轉愛戀﹐交互纏綿。流浪生死海中﹐何時出頭﹖不若暫時籠鳥瓶花﹐點綴光景﹐到頭來个个自奔前程。大家不致耽誤﹐何如何如﹖說至此亦自知殺風景極矣﹐然不能不殺風景也。昔日袁中郎在天竺大士前祝曰「只願今生得壽﹐不生子﹐侍妾數十人足矣。」極得此意。固知中郎自是慧人﹐然不可與俗人共賞鑑也

七﹑及時行樂

美人自少至老﹐窮年竟日﹐無非行樂之時。少時盈盈十五﹐娟娟二八﹐爲含金柳﹐爲芳蘭蕊﹐爲雨前茶。體有眞香﹐面有眞色。極其壯也﹐如日中天﹐如月滿輪﹐如春半桃花﹐如午時盛開之牡丹﹐無不逞之容﹐無不工之致﹐亦無不勝之任。至於半老﹐則時及暮而姿或丰﹐色漸淡而意更遠。約略梳妝﹐偏多雅韻。調適珍重﹐自覺穩心。如久窨酒﹐如霜後橘﹐如老將提兵﹐調度自別。此終身快意時也。春日艷陽﹐薄羅適體﹐名花助妝。相攜踏靑﹐芳菲極目。入夏好風南來﹐香肌半裸﹐輕揮紈扇。浴罷湘簟共眠﹐幽韻撩人。秋來涼生枕席﹐漸覺款洽。髙樓爽月窺窗﹐恍擁嬋娟而坐。或共泛秋水﹐芙蓉蔭帶。隆冬雪花滿空﹐獨對紅妝﹐擁鑪接膝﹐別有春生。此一歲快意時也。曉起臨妝﹐笑問夜來花事。闌珊午夢﹐揭幃偸覷半嬌。黃昏著倒眠鞋﹐解至羅襦。夜深枕畔細語﹐滿牀曙色﹐彊要同眠。此又一日快意時也。「時乎時乎不再來」﹐惟此時爲然。

跋﹕了此則日日受用﹐以至一生受用﹐無半日虛度﹐眞是不枉做了一世人。但一日也要有嗔怪時方有趣﹐一年也要有病苦時方有韻﹐一生也要有別離時方有致。紅顏易老﹐處子自十三以至二十三﹐能有幾年容色﹖如花自蓓蕾以至爛漫﹐一轉瞬耳。過此便摧殘剝落﹐不可睨視矣。故當及時行樂

八﹑晤對

焚香啜茗﹐淸談心者爲上﹐諧謔角技﹑攜手閒玩者次之﹐酌酒餔肴﹑沈酣潦倒者爲下。

跋﹕晤對何如遙對﹖同堂未若各院。畢竟隔水問花﹑礙云阻竹﹐方爲眞正對面。一至牽衣連坐﹐便俗殺不可當矣。

九﹑鐘情

王子猷呼竹爲君﹐米元章拜石爲丈。古人愛物﹐尙有深情﹐倘得美人而情不摯﹐此淑眞所以賦斷腸也。故喜悅則暢導之﹐忿怒則舒解之﹐愁怨則寬慰之﹐疾病則憐惜之。他如寒暑起居﹐殷勤調護﹐別離會晤﹐偵訊款談﹐種種尢當加意。蓋生平忘形骸﹐共甘苦﹐徹始終者﹐自女子之外﹐未可多得也。

十﹑借資

美人有文韻﹐有詩意﹐有禪機。匪獨捧硯拂箋﹐足以助致﹐卽一顰一笑﹐皆可以開暢玄想。彼臨去秋波那一轉﹐正今時舉業之宗門。皆參透者﹐文無頭巾气﹐詩無學究气﹐禪亦無香火气。

十一﹑招隱

謝安之屐也﹐嵇康之琴也﹐陶潛之菊也﹐皆有托而成其癖者也。古未聞以色隱者﹐然亦隱孰如有色哉﹖一遇冶容﹐令人名利心俱淡。視世之奔蝸角蠅頭者﹐殆胸中無癖﹐卒悵靡托者也。眞英雄豪傑﹐能把臂入林﹐借一个紅粉佳人作知己。將白日消磨﹐有一種解語花竹﹔淸宵魂夢﹐饒幾多枕席上的煙霞。須知色有桃源﹐絕勝尋眞絕欲﹐以視買山而隱者如何﹖

十二﹑達觀

誠意如好色﹐好色不誠﹐是爲自欺者開一便門矣。且好色何傷乎﹖堯﹑舜之子﹐未有妹喜﹑妲己﹐其失天下也﹐先於桀﹑紂。吳亡越亦亡﹐夫差卻便宜了一西子。文園令家徒比率壁立﹐琴挑卓女而才名不減。郭汾陽窮奢極欲﹐姬妾滿前而朝廷依重﹐安問好色哉﹖若謂色能傷生者﹐尢不然。彭篯未聞鰥居而鶴齡不老﹔殤子何嘗有色﹖而鳧歾莫廷。柿之夭者﹑病者﹑戰者﹑焚溺者﹑札厲者相率而死﹐豈盡色故哉﹖人只爲虛怯生死﹐所以禍福得失﹑種種惑亂﹐毋怪乎名節道義當前﹐知而不爲﹑爲而不力也。倘思修短有數﹐趨避空勞﹐勘破關頭﹐古今同盡。緣色以爲好﹐可以保身﹐可以樂天﹐可以忘憂﹐可以盡年。

