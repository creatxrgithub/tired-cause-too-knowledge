非煙傳

﹝唐﹞皇甫枚

臨淮武公業﹐咸通中任河南府功曹參軍。愛妾日非煙﹐姓步氏。容止纖麗﹐若不勝絝羅。善秦聲﹐好文筆﹐尢工擊甌﹐其韻與絲竹合。公業甚嬖之。其比鄰﹐天水趙氏第也﹐亦衣纓之族﹐不能斥言。其子曰象﹐端秀有文才﹐弱冠矣。時方居喪禮。忽一日﹐於南垣隙中窺見非煙﹐神气俱喪﹐廢食息焉。乃厚賂公業之閽﹐以情告之﹐閽有難色﹐復爲厚利所動﹐乃令其妻伺非煙閒處﹐具以象意言焉。非煙聞之﹐但含笑凝睇而不答。門溫盡以語象﹐象發狂心蕩﹐不知所如。乃取薛濤箋題絕句曰﹕

一睹傾城貌﹐塵心只自猜。

不隨蕭史去﹐擬學阿蘭來。

以所題密緘之﹐祈門媼達非煙。煙讀畢﹐吁嗟良久﹐謂媼曰「我亦曾窺見趙郎﹐大好才貌。此生福薄﹐不得當之。」蓋鄙武生粗悍﹐非良配耳。乃復酬篇﹐寫於金鳳箋﹐曰﹕

綠慘雙蛾不自持﹐只緣幽恨在新詩。

郎心應似琴心怨﹐脈脈春情更泥誰。

封付門媼﹐令遺象。象啟緘吟諷數四﹐拊掌喜曰「吾事諧矣。」又以剡溪玉葉箋賦詩以謝曰﹕

珍重佳人贈好音﹐彩箋芳翰兩情深。

薄於蟬翼難供恨﹐密似蠅頭未寫心。

疑是落花迷碧洞﹐只思輕雨灑幽襟。

百回消息千回夢﹐裁作長謠寄綠琴。

詩去旬日﹐門媼不復來。象憂懣﹐恐事泄或非煙追悔。春夕於前庭獨坐賦詩曰﹕

綠暗紅藏起瞑煙﹐獨將幽恨小庭前。

重重良夜與誰語﹐星隔銀河月半天。

明日晨起吟際﹐而門媼來傳非煙語曰「勿訝旬日無信﹐蓋以微有不安。」因授象以連蟬錦香囊﹐並巖苔箋﹐詩曰﹕

元力嚴妝倚繡櫳﹐暗題蟬錦思難窮。

近來贏得傷春病﹐柳弱花欹怯曉風。

象結錦囊於懷﹐細讀小簡﹐又恐煙幽思增疾﹐乃剪烏絲簡爲回緘曰「春日遲遲﹐人心悄悄。自因窺覯﹐長役夢魂。𨿽羽駕塵襟﹐難於會合﹐而丹誠皎日﹐誓以周旋。況又伺乘春多感﹐芳履違和﹐耗冰雪之妍姿﹐郁蕙蘭之佳气。憂抑之極﹐恨不翻飛。企望寬情﹐元至憔悴。莫孤短韻﹐寧爽後期。惝寸心﹐書豈能盡。兼持菲什﹐仰繼華篇。」詩曰﹕

見說傷情爲見春﹐想封蟬錦綠蛾顰。

叩頭與報煙卿道﹐第一風流最損人。

門媼旣得回報﹐徑賫詣煙閣中。

武生爲府椽屬﹐公務繁夥﹐或數夜一直﹐或竟日不歸。是時適值生入府曹﹐煙拆書得以款曲尋繹。旣而長太息曰「丈夫之志﹐女子之心﹐情契魂交﹐視遠如近也。」於是闔戶垂幌爲書曰「下妾不幸﹐垂髫而孤。中間爲媒的所欺﹐遂匹合於瑣類。每至淸風朗月﹐移玉桂以增杯﹔秋帳冬﹐泛金微而寄恨。豈期公子忽貽好音﹐發華緘而思飛﹐諷麗句而目斷。所恨洛川波隔﹐賈午墻髙。聯云不及於秦臺﹐薦夢尙遙於楚岫。猶望天從素懇﹐神假微機﹐一拜淸光﹐九殞無恨。兼題短什﹐用寄幽懷。」詩曰﹕

畫檐春燕須同宿﹐蘭浦雙鴛肯獨飛。

長恨桃源諸女伴﹐等閒花裏送郎歸。

封訖﹐召門媼令達於象。象覽書及詩﹐以煙意稍切﹐喜不自持。但靜室焚香﹐虔禱以俟。

忽一日將夕﹐門媼促步而笑至﹐且拜曰「趙郎願見神仙否﹖」象驚﹐連問之。傳煙語曰「今夜功曹府直﹐可謂良時。妾家後庭﹐郎君之前垣也。不渝惠好﹐專望來儀﹐方寸萬重﹐悉俟晤語。」旣曛黑﹐象乃躋梯而登。煙已令重榻於下。旣下﹐見煙靚妝盛服﹐立於花下。拜訖﹐俱以喜極不能言。乃相攜自後門人堂中。背解幌﹐盡譴綣之意焉。及曉鐘初動﹐復送象於垣下。煙執象泣曰「今日相遇﹐乃前生姻緣耳。勿謂妾無玉潔松貞之志﹐放蕩如斯。直以郎之風調﹐不能自顧﹐願深鑑之。」象曰「揖希世之貌﹐見出人之心﹐已誓幽庸﹐永奉歡狎。」言訖﹐象逾垣而歸。明日﹐托門媼贈煙詩曰﹕

十洞三淸𨿽路阻﹐有心還得傍瑤臺。

瑞香風引思深夜﹐知是蕊宮一馭來。

煙覽詩微笑﹐復贈象詩曰﹕

相思只怕不相識﹐相見還愁卻別君。

願得化爲松上鶴﹐一雙飛去入行雲。

封付門媼﹐仍令語象曰「賴妾有小小篇詠﹐不然﹐君作幾許大才面目﹖」玆不盈旬﹐常得一期於後庭矣。展微密之思﹐罄宿昔之心。以爲魚鳥不知﹐人神相助﹐或景物寓目﹐歌詩寄情﹐來往便繁﹐不能悉載。如足者周歲。

無何﹐煙數以細過撻其女奴。奴陰銜之﹐乘間盡以告公業。公業曰「汝愼言﹐我當伺察之。」後至直日﹐乃僞陳狀請假。迨如常人直﹐遂潛於裏門。街鼓旣作﹐匍伏而歸。循墻至後庭﹐見煙方倚戶微吟﹐象則據垣斜睬。公業不勝其憤﹐挺前欲擒。象覺跳去﹐業搏之﹐得其半糯。乃人室﹐呼煙詰之。煙色動聲戰﹐而不以實告。公業愈怒﹐縛之大柱﹐鞭楚血流。但云「生得相親﹐死亦何恨。」深夜﹐公業怠而假寐。煙呼其所愛女僕曰「與我一杯水。」水至﹐飲盡而絕。公業起﹐將復笞之﹐已死矣。乃解縛﹐舉致閣中﹐連呼之﹐聲言煙暴疾致殞。後數日﹐葬於北邙。而里巷間皆知其彊死矣。象因變服易名﹐遠竄江浙間。

洛陽才士有崔﹑李二生﹐常與武掾遊處。崔賦詩未句云「恰似傳花人飲散﹐空牀拋下最繁枝。」其夕﹐夢煙謝曰「妾貌𨿽不迨桃李﹐而零落過之。捧君佳什﹐愧仰無已。」李生詩未句云「艷魄香魂如有在﹐還應羞見墜樓人。」其夕﹐夢煙戟手而言曰「士有百行﹐君得全乎﹖何至矜片言﹐苦相詆斥﹗當屈君於地下面証之。」數日﹐李生卒。時人異焉。

