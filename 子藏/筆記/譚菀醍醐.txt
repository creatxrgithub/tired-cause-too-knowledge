

欽定四庫全書

子部十

譚苑醍醐

雜家類二【雜考之屬】提要

【臣】等謹案譚苑醍醐九卷明楊愼撰其書亦皆考証之語與丹鉛錄大致相出入而亦頗有異同首有嘉靖壬寅自序其名醍醐猶謂從乳出酪從酪出酥從生酥出熟酥從熟酥出醍醐猶之精義入神非一蹴之力也所稱周八士爲南宮氏引逸周書南宮忽遷鹿臺之財南宮百達遷九鼎語謂南宮忽卽仲忽南宮百達卽伯達尙書所雲南宮適卽伯適引據極爲確鑿又謂先天圖始於希夷後天圖續於康節蓋希夷以授穆伯長穆伯長以授李挺之挺之之學授之康節其作後天圖見於邵伯溫之序朱子所以不明言者非爲康節直以希夷恐後人議其流於神仙也其辯析亦最詳明又從毛傳解鄂不韡韡云鄂華苞也今文作蕚不華蒂也今文作跗謂華下有蕚蕚下有跗華蕚相覆而光明猶兄弟相順而榮顯可以辯集傳鄂然外見豈不韡韡之誤又據漢劉湛所書呂梁碑碑中序虞舜之世稱舜祖幕幕生窮蟬窮蟬生敬康敬康生喬牛喬牛生瞽瞍質之史記蓋同而不言出自黃帝此可洗二女同姓尊卑爲昏之疑又他碑所載后稷生臺璽臺璽生叔均叔均而下數世始至不窟不窟下傳季歷猶十七世而司馬遷作周紀拘於十五王之說合二人爲一人又刪縮數人以合其數不知國語之言十五王皆指其賢而有聞者非謂后稷至武王千餘年而止十五世也又引水經注載諸葛亮表云臣遣虎步監孟琰據武功水東司馬懿因渭水漲攻琰營臣作橋越水射之橋成遂馳去此諸葛遺事本傳不載者又辯李白爲蜀之彰明人歷引其上裴長史書與悲淸秋賦及諸詩句以證唐書稱李白爲隴西人及唐宗室之非如此之類其餘考訂辯論亦多獲新解𨿽腹笥所陳或有誤記不免爲後人所摭拾要其大體終非儉腹所能辯也乾隆四十六年十一月十二日恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

譚菀醍醐原序

醍醐者鏈酥之綦晶佛氏借之以諭性也吾借之以名吾譚菀也夫從乳出酪從酪出酥從生酥出熟酥從熟酥出醍醐猶之精義以入神非一蹴之力也學道其可以忘言乎語理其可以遺物乎故儒之學有博有約佛之教有頓有漸故曰多聞則守之以約多見則守之以卓寡聞則無約也寡見則無卓也佛之說曰必有實際而後眞空實則擾長河爲酥酪空則納須彌於芥子以吾道而印合外道一也以外道而印證吾道一也譚云菀云徒說云乎哉醍云醐云徒味云乎哉嘉靖壬寅仲冬長至日楊愼書

欽定四庫全書

譚菀醍醐卷一

明楊愼撰

莊子解【二十五條】

莊子爲書𨿽恢譎佚宕於六經外譬猶天地日月固有常經常運而風雲開闔神鬼變幻要自不可闕古今文士每奇之顧其字面自是周末時語非後世所能悉曉然尙有可徴者如正獲之問於監市履狶乃大射有司正司獲見儀禮解之以牛之白顙者與豚之亢鼻者與人之有痔病者不可以適河乃古天子春有解祠見漢郊祀志唐子乃掌堂塗之子猶周王侯之子稱門子義臺乃儀臺鄭司農云故書儀爲義其脰肩肩乃見考工記梓人爲磬文數目顅脰肩卽顅字如此類不一而士無古學不足以知之諸家解者或敷演淸談或牽聫禪語或彊附儒家漫曰此文字奇處妙絕又惡識所謂奇妙千八百載作者之意郁而未伸剽竊之用轉而多誤【羅勉道莊子循本序】

內則卵醬讀作鯤國語亦云魚禁鯤鮞皆以鯤爲魚子莊子乃以至小爲至大便是滑稽之開端【南史吉翂傳鯤鮞螻蟻尙貪其生】鷽【音渥】蛁蟟【音刁料】鶻鵃【音嘲】

風生於無而歸於無惟竅之所受不同在人之所聞亦異比於萬物稟受亦然眾竅爲風所鳴萬形爲化所役風不能鳴則萬竅虛化不能役則萬形息【林疑獨注莊子天籟一節】慮嘆變慹姚佚啟態八字眞人矢口成文褚氏解云慮則預度未來嘆則咨嗟旣往變則輕躁而務作爲慹則畏懼而不敢動姚則悅美以自肥佚則縱樂而忘反啟則情開而受物態則驕矜而長傲

西蜀範無隠云未成心則眞性混融太虛同量成心則已離乎性有善有惡矣人處世間應酬之際有不免乎成心卽當師而求之於未成之前則善惡不萌是非無朕何所不齊哉【其論精當足以盡袪前惑】

夢而爲蝶不知有周覺而爲周不知有蝶其勢不能合必有時而分矣萬物之化亦如此【林疑獨】

逍遙遊盡性也齊物論窮理也養生主修身也【碧虛陳景允】夫子之告葉公者下顏子一等矣蘧伯玉告顏闔又下於夫子教子髙一等惟顏子至命盡神故足以發夫子心齊坐忘之論葉公子髙則未免以得失利害存懷故但告以謹傳命全臣節而已然子髙未至於徇人忘己也闔則旣知蒯瞶之不可傅而欲傅之伯玉見其勢不可止立此茍全之論非爲傅之道也

臨人以徳則未能冥乎道畫地而趨則未能藏其迹【林疑獨】

聖人成焉以身徇道而成功聖人生焉以道徇身而全生也【陳詳道注】

儵忽生而渾沌死以諭外王之功成而內聖之道虧也陳碧虛曰好生者以世事爲樂趣死者以人世爲勞惟超生死者可以論其大槪矣【髑髏注】

壞植散羣說者不一範無隠云植者邊境植木以爲界如楡闗桞塞之類壞植散羣則撤戍罷兵鄰封混一此尙同之俗也樂毅書曰薊邱之植植於汶篁徐廣注謂燕之疆界移於齊之汶水按此範說爲長

解其天弢隳其天袠林疑獨云人生束縛於親愛如弓之在弢如書之在袠呂恵卿曰解弢則弛張莫拘隳袠則捲舒無礙

腕下有肉則知其上肥矣【陳碧虛監市履狶注】

泰淸中而嘆【中乃卬字之誤】

狶韋氏之囿黃帝之圃有虞氏之宮湯武之室呂恵卿曰囿而圃宮而室言世益衰居益狹矣【知北遊】

甘寢如後人之臥防秉羽如後人之揮麈是二事非一事也或曰楚地炎酷晝寢而使人揮扇亦通

萇被放歸蜀刳腸而死蜀人以匱藏其血三年而化爲碧玉晉元帝托運糧不至而殺其臣其血逆柱而上齊殺斛律光其血在地去之不滅【外物】

慰沈屯褚伯秀云慰借從郁音義始明白叟叟也奚稍問也叟音蕭若隠若顯貌南史楚辭鈔風防防兮木防防【罔兩】

藏舟船於海壑正合其宜隠山嶽於澤中謂之得所然造化之力擔負而趨變故日新驟如逝水昨我今我新吾故吾義亦然也【成英疏】

藏舟於壑藏山於澤此藏大也藏人於室藏物於器此藏小也小大𨿽異而藏皆得宜猶念念遷流新新移攺是知變化之道無處可逃也故曰藏小大有宜猶有所遁

大林邱山之善於人也亦神者不勝成英曰自然之理有寄物而通也【與托焉而逃同防】

飾羽而畫羽儀刻畫也

上林賦

程泰之論上林賦三條其見超邁得作者之意今節其語於此其上篇曰相如之賦上林曰亡是公者明無是人也旣本無此人則凡所賦之語何往不爲烏有也知其烏有而以實錄之故所向駮礙上林本秦故地始皇陿隘先王之宮庭而大加創治東旣極河西又抵汧終南之北九之陽數百里間宮館二百七十復甬相連窮年忘返猶不能徧而又表南山以爲闕立石朐山以爲東門其意若曰闕不足爲也南山吾闕也門不足立也朐山吾門也此固武帝之所師也所師在是茍有諫者彼有坐睡唾擲而已無自而入也故相如始而置辭包四海而入之苑內誇張飛動意若慫惥故揚雄指之爲勸也夫旣勸之以中帝欲帝將欣欣樂聽而後徐徐諷諭以爲苑囿之樂有極而宇宙之大無窮則諷或可入也夫諷旣不爲正諫凡其所勸不容不出於寓言此子虛烏有無是所以立也其中篇曰左蒼梧右西極日出東沼入乎西陂此賦上林所抵也數百里間其能出沒日月於東西乎又曰其南則隆冬躍波其北則盛夏含凍信斯言也必並包夷夏縮地南北而始有此古今讀者偶不致思故主文譎諫之義晦於不傳耳其曰八水分流則長安實有此水不爲寓言然而上林東境極乎宜春下苑卽曲江也曲江僅得分滻爲派而滻灞防合之地已在宜春之北則其地出上林之外矣然則𨿽其實有之水亦復不能眞確況其紫淵丹水欲傅防而彊求乎其下篇曰古惟揚雄能知此意故其校獵之賦曰禦自汧渭經營丰鎬此則明命其實矣至於出入日月天與地沓則闗中豈能辦此也又曰虎路三圍經百里此則可得而有也至謂正南極海邪界虞淵此又豈闗境所能包絡哉雄之此意正仿相如諷勸相參不皆執實兩賦一意也說者不知出此乃從地望土毛枚舉細較是癡人說夢也班固曰亡是公言上林廣大水泉萬物多過其實非義理所止故刪存其要歸正道而論之推此言也則𨿽班固亦自不解也予觀莊子云魏瑩與田侯牟約牟背之瑩怒將伐之華子聞而丑之曰善言伐齊者亂人也善言勿伐者亦亂人也謂伐之與不伐亂人也者又亂人也君曰然則若何曰君求其道而已矣有所謂蝸者君知之乎曰然有國於蝸之左角者曰觸氏有國於右角者曰蠻氏時相與爭地而戰伏屍數萬逐北旬有五日而後反君曰噫其虛言與曰臣請爲君實之君以意在四方上下有窮乎君曰無窮曰知遊心於無窮而返在通達之國若存若亡乎君曰然曰通達之中有魏於魏中有梁於梁中有王與蠻氏有辧乎君曰無辧客出而君惝然若有亡也蓋自悼其所爭之細也東坡曰淳於髠言一斗亦醉一石亦醉至於州閭之防男女雜坐幾於勸矣而何諷之有以吾觀之蓋有深意以多方之無常知飲酒之非我觀變識妄而平生之嗜亦少衰矣是以自托於放蕩之言而能止荒主長夜之飲世未有識其趣者愚謂長卿上林之賦意實若此能通莊氏之寓言兼戰國之遊說而後可以得其防也司馬長卿去戰國之世未遠故其談端說鋒與策士辧者相似然不可謂之非正也孔子論五諌曰吾從其諷觀說苑及晏子春秋所載以諷而從者不可勝數蘇洵作諫論欲以儀秦之術而行逢幹之心是或一道也故戰國諷諫之妙惟司馬相如得之司馬上林之防惟揚子校獵得之予嘗愛王維溫泉寓目贈韋五郎詩云漢主離宮接露臺秦川一半夕陽開靑山盡是朱旗繞碧澗翻從玉殿來新丰樹裏行人度小苑城邊獵騎回聞道甘泉能獻賦懸知獨有子云才唐至天寶宮室盛矣秦川八百里而夕陽一半開則四百里之內皆離宮矣此言可謂肆而隠奢麗若此而猶以漢文惜露臺之費比之可謂反而諷末句欲韋郎效子云之賦則其諷諫可知言之無罪聞之可戒得揚雄之防者其王維乎

二唐書

五代劉昫所修唐書因宋祁歐陽修重修唐書遂有新舊唐書之名舊唐書人罕傳故不知其優劣近南園張公漫錄中載其數處以舊書證新書之謬良快人意余又觀姚崇十事要說此其大闗鍵而舊書所傳問答具備首尾照映千年之下猶如面語新書所載則剪截晦澁事旣失實文又不通良可嘅也歐爲宋一代文人而劉乃五代不以文名者其所著頓殊科絕懸如此宋人特欲誇當代以誣後世不知可盡誣乎今具載二書之文於左

先天二年十月皇帝講武於驪山時元崇爲馮翊太守車駕幸三百里內合朝覲遣中官詔元崇赴行在上方獵於渭濱而元崇至上曰朕久不見卿思有故問卿可宰相行中行元崇猶後上按轡久之顧曰卿何后元崇曰臣官疎職卑賤不合防宰相行上曰可兵部尙書同中書門下平章事元崇不謝上頗訝之至頓上命宰相坐元崇乃跪奏曰臣三奉作弼之詔未卽謝者臣以十事上獻有所不行臣不敢奉詔曰卿悉數之朕當量力而行然定可否元崇對曰自垂拱以來朝廷以刑法治天下臣請政先仁義可乎上曰朕深有望於卿也又曰聖朝自喪師靑海未有牽復之悔臣請三數十年不求邊功可乎上曰可矣又曰先朝輕狎大臣或虧君臣之理臣請陛下接之以禮可乎上曰誠當然有何不可又曰自武氏諸親猥竊權要之地繼以韋庻人安樂太平用事班序錯雜臣請國親不任臺省官凡有斜封待闕等官悉請停罷可乎上曰是朕素志也又曰比來近宻佞幸之徒冒犯憲綱者皆以寵免臣請行朝典可乎上曰朕切齒久矣又曰比因侯家戚裏貢獻求媚近及公卿方鎭亦爲之臣請除租庸賦稅之外盡杜塞之可乎上曰願行之又曰太宗造福先寺中宗造程善寺上皇造金仙玉眞觀皆費巨萬耗蠧生靈凡諸寺觀宮殿請止絕建造可乎上曰朕重觀之卽心不安而況敢爲之者哉又曰自燕欽融韋月將獻直得罪由是諫臣阻絕臣請凡在官之士皆得觸龍鱗犯忌諱可乎上曰朕非惟容之亦能行之又曰太后臨朝以來喉舌之任或出於閹人之口臣請中官不預公事可乎上曰懷之久矣又曰呂氏產祿幾危西京馬鄧閻梁交亂東漢萬古寒心國朝爲患臣請書諸史冊永爲商監作萬代師可乎上乃潸然良久曰此事可謂剖肌刻骨者元崇再拜曰此誠陛下致仁政之初是臣千載一遇之日敢當輔弼之任天下幸甚又再拜舞蹈稱萬歲者三從官千萬皆出涕上曰坐卿於燕公下燕公讓不敢坐問之說曰元崇是先朝舊臣合當首坐元崇曰張是紫微宮使臣外宰相不合首坐上曰可元崇遂居首坐天下稱賢相焉右舊唐書文

帝曰卿宜遂相朕崇知帝大度銳於治乃先設事以堅帝意卽陽不謝帝怪之崇因跪奏臣願以十事聞陛下度不可行臣敢辭帝曰試爲朕言之崇曰垂拱以來以峻法繩下臣願政先仁恕可乎朝廷覆師靑海未有牽復之悔臣願不幸邊功可乎比來壬佞冒觸憲綱皆得以寵自解臣願法行自近可乎後氏臨朝喉舌之任出閹人之口臣願宦豎不與政可乎戚裏貢獻以自媚於上公卿方鎭寖亦爲之臣願租賦外一絕之可乎外戚貴主更相用事班序荒雜臣請戚屬不任臺省可乎先朝防狎大臣虧君臣之嚴臣願陛下接之以禮可乎燕欽融韋月將以忠被罪自是諍臣沮折臣願羣臣皆得批逆鱗犯忌諱可乎武后造福先寺上皇造金仙玉眞二觀費鉅百萬臣請絕道佛營造可乎漢以祿莽閻梁亂天下國家爲甚臣願推此鑑戒爲萬代法可乎帝曰朕能行之崇乃頓首謝翌日拜兵部尙書同中書門下三品

右新唐書文

李白

李白生於彰明縣之靑蓮鄕其詩云靑蓮居士謫仙人是也讀書於康山康山亦在彰明杜工部寄李太白詩所謂康山讀書處頭白好歸來是也晏元獻公類要引此詩今人不知乃攺康爲匡廬山且太白在廬山亦是寓居何得言歸來乎又考太白全集如悲淸秋賦云余以鳥道計於故鄕兮不如去荊吳之幾十上安州裴長史書云見鄕人相如大誇云夢之事楚有七澤遂來觀焉淮南臥病寄蜀中趙徴君防云國門遙天外鄕路遠山隔朝憶相如臺夜夢子云宅觀此則太白爲蜀人無疑矣作史者稱隴西人蓋如王之太原張之淸河耳善乎劉知幾曰作史者爲人立傳其地皆取舊號施之於今爲王氏傳云瑯琊臨沂人爲李氏傳云隴西成紀人欲求實錄不亦難乎且人無定所因地而化生於荊者言皆成楚居於晉者齒便從黃豈有世歷百年人更七葉而猶以本國爲是此鄕爲非則是孔父裏於昌平陰氏家於新野而系纂微子源承管仲乃爲齊宋之人非關魯鄧之士求諸自古其義無聞知幾此言可謂確矣

李白墓志

範傳正作李太白墓志云白常欲一鳴驚人一飛衝天彼漸陸遷喬皆不能也及其謫退乃嘆曰千鈞之弩一發不中則當摧撞折牙而求息機安能效碌碌者蘇而復上哉用是脫屣軒冕釋羈韁鎖因肆性情大放於宇宙間意欲耗壯心而遣餘年此數語足以盡太白爲人劉全白有李翰林墓碣記云太白廣漢人性倜儻知縱橫術善賦詩才調逸邁往往興防屬詞恐古之善詩者亦不逮裴敬有李白墓碑曰白爲詩格髙防逺若在天上物外任華送李白之曹南序曰彼碌碌者徒見三河之遊倦百鎰之金盡乃議子於得失虧成之間曽不知才全者無虧成志全者無得失進與退於道徳乎何有以上諸文附見李白集古本有之今不傳矣全白指太白爲廣漢人蓋唐世彰明縣屬廣漢郡故獨舉郡爲稱耳

李白家世

李太白上裴長史書自敍云白家本金陵世爲古姓遭沮渠遜之難奔流寓家少長江漢見鄕人相如大誇云夢之事云楚有七澤遂來觀焉又與逸人東巖子隠於岷山之陽巢居數年不迹城市廣漢太守聞而異之因舉二人有道並不起按此則唐書謂白爲隴西人唐之宗室謬也唐之先豈有金陵之籍哉少長江漢蜀之彰明以相如爲鄕人隱居在岷山舉有道於廣漢爲蜀人無疑

貍首

禮記天子之射以貍首爲節注貍首詩篇名其辭亡按大戴禮載其辭云今日大射四正具舉大夫君子凡以庻士小大莫處禦於君所以燕以射則燕則譽質防旣說執旌旣載幹侯旣抗中獲旣置弓旣平張四侯旣良決拾有常旣順乃讓乃揖乃讓乃躋其堂乃節其行旣志乃張射夫命射射者之聲禦車之旌旣獲卒莫若獲寧侯爲爾不朝於王所故亢而射汝彊食食爾曽孫侯氏百福由此觀之貍首之詩元未亡也

儀禮逸經

一統志載劉有年沅州人洪武中爲監察禦史永樂中上儀禮逸經十有八篇若然則儀禮之亡者全矣不知有年何從得之意者聖經在世如日月終不可掩耶然當時廟堂諸公不聞有表章傳布之請今求內閣亦不見其書出非其時亦此書之不幸今之大言動笑漢唐漢唐求逸書賞之以官購之以金焉有見此奇書而付之漠然者乎噫

八士考

周有八士馬融以爲成王時人劉向以爲宣王時人他無所考汲冡周書克殷解乃命南宮忽振鹿臺之財乃命南宮百達史佚遷九鼎三巫疑南宮忽卽仲忽南宮百達卽伯達也尙書有南宮括疑卽伯適也則八士者南宮氏也以爲成王時人近之尙書南宮之姓與汲冡書南宮之姓合伯逹伯適與仲忽之名又合似是無疑聊筆之以諗博古者

呂梁碑

羅泌云嘗見漢劉耽所書呂梁碑字爲小篆而訛泐者過半其可讀者僅六十言碑中序虞舜之世云舜祖幕幕生窮蟬窮蟬生敬康敬康生喬牛喬牛生瞽叟瞽叟產舜質之史記蓋同而不言出自黃帝此可以洗二女同姓尊卑爲婚之疑矣又他碑所載后稷生臺璽臺璽生叔均叔均而下數世始至不窋不窋下傳季歷猶十有七世而太史公作周紀拘於國語十有五王之說乃合二人爲一人又刪縮數人以合十五之數不知國語之說十五王皆指其賢而有聞者非謂后稷至武王千餘年而止十五世也太史公亦迂哉

熒惑不識古文

類苑云古文自變隸其法已錯亂後轉爲楷字愈訛殆不可考如雲有口爲吳無口爲天吳字本從口從�非從天也後世謬從楷法言之予又嘗戲謂吳元濟之亂童謡有小兒天上口之防又如董卓爲千里艸十日卜王恭爲黃頭小人皆今世俗字非古文也史謂童謡乃熒惑星變爲小兒造謡審如此熒惑星亦不識古文也【蘇易簡云神不能神隨時之態】

曹操欲用孔明

抱朴子曰魏武帝嚴刑峻法果於殺戮乃心欲用乎諸葛孔明孔明自陳不樂出身武帝謝遣之曰義不使髙世之士辱於污君之朝也其鞭撻九有艸創皇基亦不妄矣按此則操嘗徴召孔明矣事不見於史當表出之嗚呼操之不居孔明不殺闗羽眞有人君之度豈止雄於三國邪

孔明遺事

水經注引諸葛亮表云臣遣虎步監孟琰據武功水東司馬懿因渭水漲攻琰營臣作竹橋越水射之橋成遂馳去此亦孔明遺事本傳不載者

嶽武穆當稱忠武

宋贈鄂王嶽飛謚忠武文曰李將軍口不出辭聞者流涕藺相如身𨿽已死凜然猶生又曰易名之典𨿽行議禮之言未一始爲忠湣之號旋更武穆之稱獲覩中興之舊章灼知皇祖之本意爰取危身奉上之實仍采戡定禍亂之文合此兩言節其一恵昔孔明之志興漢室子儀之光復唐都𨿽計效以或殊在秉心而弗異垂之典冊何嫌今古之同辭賴及子孫將與山河而並久然今天下嶽祠皆稱武穆此未定之諡當稱忠武爲宜

歷代名臣奏議

宋寧宗時武學生華嶽池州人上疏極數韓侂冑之惡其略雲程松之以納妾求知倪僎以售妹入府蘇師旦以獻妻入閣黜陟之權不出於陛下而出於侂冑是吾有二中國也命又不出於侂冑而出於蘇師旦周筠是吾有三中國也書奏侂冑大怒下之大理貶建寜圜工部郡守傅伯成憐之命獄卒使出入無系伯成去郡嶽遂瘐死獄中嶽之忠節灼灼如此近觀歷代名臣奏及宋諸臣奏議可謂詳備而嶽之奏不在其中乃知古忠臣義士湮沒不聞者多矣故表出之

張俊張浚二人

張俊附秦檜而傾嶽忠武者張浚廣漢人嘗稱飛忠孝人也及飛寃死後髙宗納太學生程宏圖之奏昭雪光復浚與參贊陳俊卿悲感嘆服浚爲都督俊爲樞宻劉豫遣子鱗侄猊合兵七十萬犯淮西張浚聞之以書戒張俊曰賊豫之兵以逆犯順若不勦除何以立國今日之事有進擊無退保也此見章穎所著嶽飛傳浚與俊豈可混爲一人哉今之士夫例以傾嶽爲浚之短不知受誣千載如此

昆侖九州

鄒衍言九州之外復有九州載於史記按其說曰東南神州曰旦土【旦音與晨同】正南卭州【隋書作迎】曰深土西南戎州曰滔土正西弇州【隋書作拾州】曰開土正中冀州曰白土西南柱州曰肥土西北州【隋書作營州】曰成土東北咸州曰隠土【尸子作急土】正東陽州曰信土其言本荒唐漢人作河圖括地象全祖其說隋代郊天遂以其名入從祀之位史炤通鑑釋文曰此九州其昆侖統四方之九州乎或曰神農地過日月之表蓋神農之九州也【柱州一本作桂州營州一本作宮州近是宮與相近未知孰正】

海外五嶽

道經言海外蓬萊閬苑有五嶽靈山一曰廣乘之山天之東嶽也在東海之中爲發生之首上有碧霞之闕瓊樹之林紫雀翠鸞碧藕白橘主歲星之精居九气靑天之內矣二曰長離之山天之南嶽也在南海之中上有朱宮絳闕赤室丹房紫艸紅芝霞膏金醴主熒惑之精居二气丹天之內矣三曰麗農之山天之西嶽也在西海之中上有白華之闕三素之城玉泉之宮瑤林瑞獸主太白之精居七气素天之內矣四曰廣野之山天之北嶽也在北海弱水之中上多瓊樓寶闕金液龍芝主辰星之精居五气天之內矣五曰昆侖之山天之中嶽也在八海之間上當天心形如偃蓋東曰樊桐西曰圃南曰積石北曰閬苑上有瓊華之闕光碧之堂瑤池翠水金井玉梁主鎭星之精居於中元一气天中焉

都鄙

都何以訓美都者鄙之對也左傳曰都鄙有章淮南子云始乎都者常卒乎鄙蓋天子所居輦轂之下聲名文物之所聚故其士女雍容閒雅之態生今諺云京樣卽古之所謂都相如傳車從甚都是也邊氓所居蕞爾之邑狐貍豺狼之所嘷故其閭閻吝嗇村陋之狀出今諺云野樣卽古之所謂鄙老子云眾人皆有以而我獨頑似鄙是也

洵美且都

詩有女同車顏如舜華將翺將翔佩玉瓊琚彼美孟姜洵美且都孟姜世族貴女也美質之佳麗也都飾之閒雅也顏如舜華可以言美矣佩玉瓊琚可以言都矣蓋冶容艷態多出於膏腴甲族薰醲含浸之下彼山姫野婦𨿽美而不都縱有舜華之顏加以瓊琚之佩所謂婢作夫人鼠披荷葉故曰三代仕宦方防穿衣喫飯茍非習慣則舉止羞澁烏有閒雅乎漢宮尹夫人之見邢夫人賈充家郭氏之見李氏亦可證也譬則士之有所卓立必借國家教養父兄淵源師友講習三者備而後可采薪之女教之容止七日而傾吳宮釣渭之夫立之尙父三年而集周統豈常理也哉

譚菀醍醐卷一

欽定四庫全書

譚菀醍醐卷二

明楊愼撰

噬嗑解

易噬嗑九四噬幹胏得金矢王弼注金剛也矢直也程子傳云金取剛矢取直以九四陽徳也朱子本義乃引周禮古之訟者先入鈞金束矢而後聽之黃東發云周禮出於王莽之世未必盡皆周公之制若先取出金而後聽其訟周興來俊臣之所不爲況成周之世哉蓋劉歆逢王莽之惡爲聚財之囮旋激天下之亂而不果施行又可以誣聖經乎其說卓而正矣愼按淮南子齊桓公將欲徵伐甲兵不足乃令輕罪者贖以分金訟不勝者出一束箭百姓皆悅乃矯箭爲矢鑄金而爲刄遂霸天下歆之附防周禮實本於此愼又以爲此說乃六國陰謀托之齊桓今觀管仲六政何等規模決不爲此也嗚呼歆旣誣聖經以欺一時而餘禍猶及後世使大儒如朱子猶售其欺學術害人慘於洪水猛獸信哉

晉音齊

孟喜易晉作齊陸徳明云齊子西切義同蓋音躋躋亦晉也故知義同春秋齊師遷紀邢鄑郚鄑子移反文選髙犒晉師注引呂氏春秋秦將伐鄭賈人髙遇之乃矯鄭伯之命以勞之曰寡君使丙也術也視也於邊候防之道也迷惑入大國之地再拜受之髙誘曰防國名也按防鄑同字從邑爲是從日傳冩誤也古但作晉而音子西反與易春秋合

虞娯同

易憂虞之象也虞與憂對蓋言樂也孟子驩虞如也魏相傳君安虞而民和睦匡衡傳未有遊虞弋射之宴字又作豫易曰豫樂也孟子一遊一豫揚雄傳反五帝之虞注虞與豫同或借作譽左氏傳季氏有嘉樹韓宣子與之服防注與豫同遊其下也

穴井

易井卦朱子解云井者穴地出水之處不曰鑿井而曰穴地何也按中山經云帝囷山有井焉名天井孫子兵法云地陷曰天井穴地出水蓋此類耳穴地之井天所爲也鑿地之井人所爲也先天上古穴井後天中古鑿井也

常棣之華

毛詩常棣之華鄂不鄂花苞也今文作蕚不華蒂也今文作跗詩疏雲華下有蕚蕚下有跗華蕚相承覆故得而光明也由花以覆蕚蕚以承華華蕚相覆而光明猶弟兄相順而榮顯唐明皇宴防兄弟之處樓名曰花蕚相輝唐詩有紅蕚靑跗之句皆用此義至宋人解之乃云鄂然而外見豈不乎非惟不知詩亦不識字矣漢儒地下有靈豈不失笑

孚尹

禮記聘義說玉云孚尹旁達信也鄭注孚一作姇尹讀若竹箭有筠之筠蓋謂玉之滑澤如女膚致密如筠膜也陳澔云孚正也尹亦正也按爾雅尹正也邢昺謂爾雅之作多解詩此所謂尹正也以解赫赫師尹則合若借以解孚尹何異指白石以爲羊捉黃牛而作馬乎甚矣陳澔之不通文理也

條狼氏

劉歆逢王莽之惡欲以威刼羣臣遂僞作周禮云誓大夫曰鞭附於條狼氏夫刑不上大夫焉有周公制禮鞭撻大夫者乎此金元季世之所不爲而謂周公爲之乎歆其可勝誅乎

五祀

禮記月令冬祀行淮南時訓則冬祀井太數曰冬爲井白虎通曰春祭戶夏祭竈秋祭門冬祭井六月祭中霤戶以羊竈以雉中霤以豚門以犬井以豕唐月令冬祀井而不祀行愚按井卽行也蓋行井間道也古者八家同井由家而至井井有八道八家所行也故井之爲字有八口角井甃亦八角祭井卽祭行也月令與時訓互言之非有異也

先鄭後鄭

注疏家所稱先鄭者鄭眾也後鄭者鄭也觀周禮之注則先鄭與後鄭十異其五劉向治春秋主公羊劉歆主左氏故有父子異同之論由是觀之漢人說經𨿽大親父子不茍同也孔子以一貫傳道而曽子以忠恕說一貫曽子受業孔子作大學而子思受業曽子作中庸由是觀之聖賢師弟子亦不茍同也今之學者吾惑之摭拾宋人之緒言不究古昔之妙論盡掃百家而歸之宋人又盡掃宋人而歸之朱子謂之曰因陋就簡則有之博學詳說則未也噫古人之不同者同而異今人之茍同者盡乃異也同而異者以可濟否五味適宜盡乃異者以水濟水誰能食之噫曽子子思吾不得而見之矣安得二鄭二劉而與之論經術哉

朱子忿懥

朱子嘗云某气質有病多在忿懥又云某之質失之暴悍又云不得已有言則衝口而出必至於傷事而後已此亦太陽之餘證也愼按朱子平日與人論辧多奮發直前而乏和平委曲此不失爲剛毅至於聞呂子約之死嘆曰子約竟賫了許多鶻突道理去矣聞陸象山死哭之良久曰可惜死了告子夫評品切劘在朋友平日則可至聞其死亡不加惋惜而以譏訕何邪孔子於仲由嘗曰若由也不得其死然戒之也至聞其死則嘆曰天祝予朱子學孔子此處太相背矣

希夷易圖

陳希夷曰易學意言象數四者不可闕一其理具見於聖人之經不煩文字解說止有一圖謂先天方圓圖也以寓陰陽消長之說與卦之生變圖亦非創意以作孔子系辭述之明矣又作易龍圖序曰龍圖者天散而示之伏羲合而用之仲尼黙而形之希夷以授穆伯長伯長以授李挺之挺之卽邵康節師也挺之謂邵雍曰科舉外有義理之學義理外有物理之學物理外有性命之學雍悉傳之作後天圖見於邵伯溫之序朱子因其出於希夷而諱之殆掩耳盜鐘也後作周易啟指孔子系辭傳天地定位曰此先天之學帝出乎震一節曰此後天之學數往者順一節曰直解圖意庾辭悞人似說易原有此圖矣蓋康節因孔子易傳難明因希夷之圖又作後天圖以示人如周子因孔子易有太極一句而作太極圖今便謂先有太極圖而後有易傳可乎如詩集傳有七月流火圖便謂先有此圖而後作七月詩可乎今程文及舉業有用先天後天及橫圖圓圖直解圖意字於破題者皆不通古今者也茅塞一世惑千古莫此爲甚士不知此何以謂之明經罰飲墨水一石可也

易圖考證

胡一桂云宋一代之易學希夷先天一圖開象數之門至邵子經世書而碩大光明周子太極一圖洪理義之門至程子易傳而浩博肆愚觀此言易圖先天始於希夷而後天續於康節朱子所以不明言者非爲康節直以希夷恐後人疑其流於神仙也藏頭露尾亦何益哉

老子述而不作

楊山云述而不作信而好古竊比於我老彭老老子也老子五千言以自然爲宗謂之不作可也朱子曰某亦疑此語只以曽子問中言禮數段証之卽述而不作信而好古皆可見聃周之史官掌國之典籍三皇五帝之書如五千言亦或古有是語而老子傳之未可知也蓋列子引黃帝書卽老子谷神不死章也此說見朱子大全答汪尙書書愼按佛經三教論曰五千文者容成所說老爲尹談蓋述而不作又按莊子引容成氏曰除日無嵗無外無內則容成氏固有書矣老子述而不作此其明證

臯防讀何書

王安石與公卿爭新法曰君輩坐不讀書耳趙閱道折之曰臯防稷契所讀何書此言未足以折安石臯防豈不學者耶若折之曰相公誤矣共工驩兜孔光張禹豈不讀書耶則能折其口而理亦恊矣

使者曰信

晉武帝炎報帖末云故遣信還南史晨起出陌頭屬與信防古者謂使者曰信眞誥云公至山下又遣一信見告謝宣城傳云荊州信去倚待陶隱居帖云明旦信還仍過取反虞永興帖云事以信人口具凡言信者皆謂使者也今之流俗遂以遣書饋物爲信故謂之書信而謂前人之語亦然謬矣王右軍十七帖有云往得其書信遂不取答謂昔嘗得其來書而信人竟不取回書耳而世俗遂誤讀往得其書信爲一句遂不取答爲一句誤矣古樂府云有信數寄書無信心相憶莫作瓶墜井一去無消息包佶詩去札頻逢信回帆早掛空此二詩尢可證

勿勿

黃伯思云右軍帖語有頓乏勿勿顏氏家訓云書翰多稱勿勿相承如此莫原其由或有妄言此忽忽之殘缺耳說文勿者州裏所建之旗蓋以聚民事故悤遽者稱勿勿僕謂顏氏以說文徴此字爲長而今世流俗又妄於勿勿中斜加一防謂爲怱字彌失眞矣按祭義云勿勿其欲饗之也注勿勿猶勉勉也慤愛之貌杜牧之詩浮生長勿勿是知勿勿出於祭義唐人詩中用之不特稱於書翰耳

勿勿匆匆

升庵子曰說文勿字解云州裏所建之旗蓋以聚民事故悤遽者稱勿勿又悤字解云多遽悤悤也是悤悤亦古語好古者但知勿勿而笑悤悤逐俗者又但知悤悤而駭勿勿皆非也是以學者貴博古而通今也

澤艸芒種

周禮澤艸所生種之芒種注者不知其解王氏農書云卽江南之架田也架田一名葑田以木防架爲曲田系浮水面以葑泥附木架上葑卽菇根也根最繁而善糾結以土泥著上刈去其蔓便可耕種江東淮南二處皆有之東坡請開杭之西湖狀謂水涸艸生漸成葑田是也其田隨水上下西東故南方有盜田然王氏謂葑田卽周禮之澤艸芒種未有據猶竊疑之後讀郭璞江賦云播匪藝之芒種挺自然之嘉蔬賦江而云芒種嘉蔬又曰匪藝又曰自然非葑田而何哉周禮之說因此可解而李善五臣注江賦亦未及葑田之事也遂詳著之廣多聞而補周禮文選之注焉葑田滇南亦有之名曰海

葑田

郭璞江賦云標之以翠蘙泛之以遊菇播匪藝之芒種挺自然之嘉蔬鱗被菱荷攢布水蓏翹莖瀵蕋濯穎散裹隨風猗萎與波潭沲流光潛映景炎霞火此十二句皆指葑田而言不然則隨風與波之句何所指乎景炎霞火卽海賦所謂陰火潛然也艸木之根汨泥與沙浮於水中過夜則生光管寧浮海附陰火之光彩是也蜀中江油江中有明柴取之入人家猶夜中放光亦此理爾格物未深者咸以爲怪矣

陰火革澤

易澤中有火革此亦實像也或云孔子未嘗浮海渡江何以知陰火潛然耶曰聖人之知豈待目見足踐乎楚王之萍防風之骼肅愼之矢罔象之形豈必見而後知也

士防當作土防

左傳晉有士防士當作爲土土爲古杜字如詩言桑土而以陶唐氏豕韋氏禦龍氏爲土氏之宅後爲唐杜氏漢儒欲左傳之行乃推漢爲陶唐氏之後於土防復晉之下增六字云其處者爲劉氏蓋土防本於唐杜氏而劉氏又本於土防也若作士女之士上與唐杜下與劉氏何干涉哉

大破賊

謝安聞淝水之捷對奕客云小兒輩大破賊晉書云兒輩遂已破賊晉書所紀不及世說大字之勝

吞道元

吞人姓音他前切氏族書有吞景云晉有吞道元與吞公牋者今類書引之攺吞作查蓋不知古有吞姓也書敍指南所引猶是吞字可以爲證

盧睪

吳起雲夏桀之國盧睪在其北伊洛出其南注云盧睪地缺愼按北方謂水黑曰盧睪卽古臯字盧睪卽盧溝也溝與臯音相近桀都安邑盧溝正在其北盧睪盧龍皆北方水名又湛盧劍名言湛然如水黑也盧橘亦以色黑名之可以互證

蜀才

注疏中有蜀才名姓宋儒謂蜀才卽範長生蓋別無所見也陳子昂集有曰襄陽有龎徳公谷口鄭子眞東海王霸西山蜀才皆避人養徳躬耕求志由此觀之範長生與蜀才自是二人【蜀音字一作�戰國防有蜀子】

虸蚄

張有復古編以虫名虸蚄書作子方按汜勝之術云牽馬令就糓堆食數口以馬踐過糓爲種無虸蚄虫也虸蚄二字見於汜勝之書汜勝漢人亦云古矣張有生其後一千餘年何據而云俗作虸蚄必欲去虫而作子方省則省矣觀者只以爲人之子安知其爲虫乎此其隘而不通東坡所謂彊作解事者也偶閱復古編拈此一條其餘多類是博雅君子愼擇之【皮日休隱書亦用虸蚄字樂記方以類聚注方虫名卽蚄也】

�字義

管子弟子職篇昬將舉火執燭偶坐錯總之法橫於坐所櫛之遠近乃承厥火居句如矩蒸間蒸然者處下捧碗以爲緒右手執燭左手正櫛有墮代燭交坐毋倍尊者乃取厥櫛遂出是去此管子著弟子執燭之禮也古者無燭臺以人執燭檀弓曽子疾革童子執燭是也蒸薪也椀楚辭所謂懸火今之提燈櫛舊本作卽葉音燼櫛卽皆假借字正作�從火從與昚同音�音燼朕媵送字皆以�說文�字解云�聲張有周伯溫輩不識�字遂紛紛誤說今以林罕小說補正之

譚菀醍醐卷二

欽定四庫全書

譚菀醍醐卷三

明楊愼撰

李華論文

李華曰文章本乎作者而哀樂系乎時本乎作者六經之志也系乎時者樂文武而哀幽厲也有徳之文信無徳之文詐臯陶之歌史克之頌信也子朝之告宰嚭之詞詐也夫子之文章偃商傳焉偃商沒而伋軻作蓋六經之遺也屈平宋玉哀而傷靡而不遠六經之道遁矣淪及後世力足者不能知之知之者力或不足則文義浸以微矣愼謂華之論文簡而盡韓退之與人論文諸書遠不及也特難爲諞心狹見者道耳

蕭穎士論文

蕭穎士云六經之後有屈原宋玉文甚雄壯而不能經賈誼文辭最正近於治體枚乘相如亦瓌麗才士然而不近風雅揚雄用意頗深班彪識理張衡宏曠曹植丰贍王粲超逸嵇康標舉左思詩賦有雅頌遺風漧寶著論近王化根源此後夐絕無聞焉近日惟陳子昂文體最正蕭之所取如此可以知其所養矣

系表

庾子山哀江南賦聲超於系表道髙於河上明集道照機前思超系表又言超超而出象理亹亹而逾系系表二字人多不解所出按晉春秋荀粲曰立象以盡意非通乎象外者也系辭以盡言非言乎系表者也象外之意系表之言固蘊而不出矣晉春秋今亡僅見類書所引耳

獵兔賦

夏侯湛獵兔賦息徒蘭圃秣驥華田目送歸波手揮五弦優哉遊哉聊以永年其語與嵇叔夜同嵇與夏侯同時其偶同耶其相取耶嵇詩作華山夏侯作華田田字覺勝蓋魏都在鄴不應言華山當是華田華音花言華茂之田也亦是奇語

錢神論

晉惠帝之時賄賂公行魯褒所爲作錢神論也余觀類文同時綦毋民成公綏皆有錢神論各一篇民之論略曰黃金爲父白銀爲母鉛爲長男錫爲少婦庚辛分土諸國皆有長沙越巂僕之所守伊我初生周末時也景王尹世大儔玆也貪人見我如病得醫饑享太牢未足爲飴綏之論略曰路中紛紛行人悠悠載馳載驅惟錢是求朱衣素帶當塗之士執我之手門常如市諺曰錢無耳鬼可使豈虛也哉幽求子云可以使鬼者錢也可以使人者權也蓋亦同時之語

明晝晦陰

帝王世紀稱帝堯其仁如天其智如神就之如日望之如雲其明如晝其晦如陰注云明以察之晦以畜之易之所謂用晦詩之所謂養晦旒以翳明鑾以隱聽不欲察淵魚而料隠慝也

蠲紙

古有蠲紙以漿粉之屬使之瑩滑蠲之爲言潔也詩吉蠲爲饎周禮宮人除其不蠲蠲紙之名義取此劉績霏雪錄謂蠲紙起於五代民間有因親疾刲股親喪廬墓規免州縣賦役歳給蠲符以蠲免之號爲蠲紙非也

畫刺

釋名曰畫姓名於奏上曰畫刺作再拜起居字皆繞其體使書盡邊徐引筆書之如畫也下官刺長書中一行而已觀此可考古人刺之制唐韋郇公五云體卽畫刺之遺意也晉世攺畫刺爲門牋略加一二文句見世說

弓足

墨莊漫錄考婦女弓足起於李后主子按樂府雙行纒知其起於六朝張禺山云史記云臨緇女子彈躧屣又云揺修袖躡利履意古已有之再考襄陽耆舊傳云盜發楚王冡得宮人玉屐張平子賦云金華之舄動趾遺光又云履躡華英又云羅襪躡蹀而容與曹子建賦羅襪生塵焦仲卿妻詩足躡花文履繁欽詩何以釋憂愁足下雙遠遊梁武帝莫愁歌足下絲履五文章卞蘭美人賦金蕖承華足陶潛賦願在絲而爲履附素足以周旋崔豹古今注晉世履有鳯頭重臺分稍之制唐詩便脫鸞靴出翠帷又麗情集載章仇公鎭成都有眞珠之惑或上詩以諷云神女初離碧玉階彤雲猶擁牡丹鞋應知子建憐羅襪顧步褰衣拾墜李義山詩涴花牋紙桃花色好好題詩詠玉鉤陶南村謂唐人題詠略不及之蓋亦未之博考也

香澤

史記淳於髠傳羅襦襟解微聞香澤禮所謂容臭荀子云側載睪芷以養鼻注睪澤蘭也傳寫遺其水也賈誼新書從容澤燕夕時開北房從薰服之樂卽此崔寔四民月令有合香澤法淸酒浸雞舌藿香苜蓿蘭香四種以新綿裹浸胡麻油和豬脂納銅鐺中沸定下少許靑蒿以發綿羃鐺觜瓶口瀉之梁簡文帝樂府八月香油好煎澤

薰服澤燕

賈誼新書輔佐篇云罷朝而論議從容澤燕夕時開北房從薰服之樂薰服謂宮人蘊蘭麝而被羅綺者也澤如史記微聞香澤之澤荀子云代睪而食注睪蓋香艸也卽所謂蘭茝本也或曰當爲澤澤蘭也士虞禮因著用茶實纓澤焉俗書澤字並水旁睪傳寫誤也代睪而食謂焚香气之歇卽更以新者代之又云側載睪芷以養鼻可以證矣

武后生牙

唐類表載李敬仁賀武后新牙更生表云易有四營金牙爲壽考之象詩具六義玉齒載神仙之謡還年而輔車不虧卻老而瓠犀仍出堅而不脆聞於導養之方落而更生得自靈飛之散乞宣示海內仍錄付史官史稱武后年七十盛自拂拭不覺衰耗相符始信夏姫之年逾七十而雞皮三少猶與巫臣生女後嫁叔向者也北史胡後年逾不惑而妖蠱若二八是三人者貴爲君配而其行乃花鴇梨姏之所恥而不爲然天乃祐之以誨淫之具亦理之不可曉者

五嶺考

裴氏廣州記云五嶺大庾始安臨賀桂陽揭陽鄧徳明南康記云五嶺者臺嶺之嶠五嶺之第一嶺也在大庾騎田之嶠五嶺之第二嶺也在桂陽都龎之嶠五嶺之第三嶺也在九眞萌渚之嶠五嶺之第四嶺也在臨賀越城之嶠五嶺之第五嶺也在始安都龎水經注作部龍萌渚輿地誌作明諸徐廣曰五十萬人守五嶺淮南子曰始皇利越之犀角象齒翡翠珠璣乃使尉屠睢發卒五十萬爲五軍一軍塞鐔城之嶺一軍守九嶷之塞一軍處畨禺之都一軍守南野之界一軍結餘幹之水注鐔城在武陵西南接郁林九嶷在零陵畨禺在南海南野余幹在豫章其說五嶺又不同並志之於此

石經考

漢靈帝光和六年刻石鏤碑載五經文於太學講堂前此初刻也蔡邕以熹平四年與五官中郎將髙堂谿典彈議郎張訓韓說太史令單颺奏求正定六經文字靈帝許之邕乃自書丹於碑使工鐫刻立於太學門外此再刻也魏正始中又立中篆隸三體石經古文用鳥迹科斗體篆效史籀李斯胡母敬體隸用程邈體晉永嘉中王彌劉曜入洛焚燬過半魏世宗神元年從崔光之請補石經唐天寶中刻九經於長安禮記以月令爲首從李林甫請也五代孟防在蜀刻九經最爲精確是時僭據之主惟防有文學而蜀不受兵又饒文士故其所制獨善朱子論語注引石經者謂孟蜀石經也宋淳化中刻於汴京今猶有存者

浦卽步考

韓文步有新船不知者攺爲渉朱子考異巳著其謬蓋南方謂水際曰步音義與浦通孔戣墓志蕃舶至步有下碇稅卽以韓文證韓文可也桞子厚鐡鑪步志云江之滸凡舟可縻而上下曰步水經灨水西岸有盤石曰石頭津步之處也又云東北逕王步蓋齊王之渚步也又云鸚鵡洲對岸有炭步今湖南有縣名城步靑箱雜記嶺南謂村市曰墟水津曰步罾步卽漁人施罾處也張勃吳錄地名有步魚步揚州有瓜步羅含湘中記有靈妃步金陵圖志有邀笛步王徽之邀桓伊吹笛處溫庭筠詩妾住金陵步門前朱雀航樹萱錄載臺城故妓詩曰那看回首處江步野棠飛東坡詩蕭然三家步橫此萬斛舟元成原常有寄紫步劉子彬詩云紫步於今無士馬滄溟何處有神仙

重較說

詩衛風淇澳篇曰猗重較兮毛萇曰重較卿士之車孔穎達曰倚此重較之車實稱其徳也周禮輿人注云較兩輢上出式者今之平隔也詩詁云車廣六尺四寸深四尺式去輿髙三尺三寸較去式又髙二尺二寸較式通髙五尺五寸蓋古人乘車立乘非如今人之坐也論語曰升車必正立列女傳曰立輜無駢是其明證故乘車平常則憑較若應爲敬則落手憑下式而頭得俯較在式上若兩較然故曰重較輢是兩邊植木較橫輢上輢兩而較一說文車輢上曲銅也蓋較在軾上恐其墜故以曲銅闗之古謂較爲車耳古諺云仕宦不止車生耳三國誌吳童謡云黃金車班蘭耳闓閶門見天子符曲銅之說矣後漢輿服志金薄繆龍爲輿倚較徐廣曰繆交錯之形崔豹古今注文武車耳古重較也文官靑耳武官赤耳又曰重較在車藩上重起如牛角故曰重較考工記曰參分式圍去一以爲較圍參分較圍去一以爲軹圍林希逸曰較小於式軹又小於較說文較本作防從車爻聲古車制與今不同重較之義故晦玆不厭詳引耳

羃防考

古者女子出門必擁蔽其面後世宮人騎馬多著羃防全身障之猶是古意又首有圍帽謂之席帽垂絲网之施以珠翠至煬帝淫侈欲見女子之容詔去席帽戴皂羅巾幗而以席帽油禦雨雲唐永徽中皆用帷帽施裙到頸漸爲淺露開元初宮人馬上著胡帽靚妝露面古制蕩盡矣今山西蒲州婦人出以錦帕覆面至老猶然雲南大理婦女戴次工大帽亦古意之遺焉

履考

古篆舄字象鵲形以爲履飾也履象取諸鵲鵲知太歲欲人行履知方也古易履舄然敬之無咎今文攺舄作錯不識古文也禮注絇履頭飾也周禮黃繶靑絇字一作句王莽傳句履注其形岐頭周禮又有鞮鞻氏舞四夷之樂故以革爲履取其舞蹈之便至漢世總章伶人服之唐世名鸞靴故妓人從良詩有便脫鸞靴入鳳幃之句崔豹云古履絇繶皆畫五色秦始皇令宮人靸金泥飛頭鞋徐陵詩所謂步步生香薄履也漢有伏虎頭鞋加以錦飾曰繡鴛鴦履東晉以艸木織成有鳯頭履聚雲履五朶履宋有重臺履梁有分梢履立鳯履五色雲霞履隋煬帝令宮人靸瑣鳩頭履謂之仙飛履又伏琛齊記曰靑州有一種桃花盛開時采之煉以松脂遞相纒織成鞋履寄往都下人皆不辧爲何物嵇含南方艸木狀云晉太康中扶南國進抱香履以抱香木爲之輕而堅韌風至則隨飄而動

天畫

滕涉天聖中爲靑州太守盛冬濃霜屋瓦皆成百花之狀以紙摹之又大金國誌金末河冰凍成文又有花卉禽鳥之狀巧過繪縷此天畫也滇中有某提學訓諸生讀書爲文之法甚悉語畢問諸生曰吾言是否中有一人應曰公天人所言皆天話也相傳以爲笑蓋俗以托空爲天話耳

節度

易曰節以制度又曰制數度孝經曰制節謹度符謂之節尺謂之度節取其有限度取其不差節有三節山國用虎節土國用人節澤國用龍節度有五度寸尺丈尋引也易序卦云節而信之故受之以中孚此節字指符節也蓋非節不相信非信不相孚也唐官名節度使義取此

隨兕科雉

呂氏春秋楚莊王獵於云夢射隨兕而獲之申公子培刼而奪之王欲誅之左右諫止不出三月子培病死子培之弟請曰臣之兄有功於車下臣嘗讀故記云殺隨兕者不出三月王令人發平府視故記果有焉乃厚賞焉說苑亦載此事而以隨兕爲科雉何子元餘冬緒錄云隨兕科雉不見他書今人亦無有識之者余謂子元但求之書而不求之悟也隨兕者隨母之兕科雉者甫出科之雉豈有別物哉

坡賦具禪機

髙僧傳神鼎問於利貞曰萬物定巳否貞曰定巳鼎曰髙岸爲谷深谷爲陵有生必死有死卽生何得定耶貞曰萬物不定鼎曰若不定何不指天爲地呼地爲天召星爲月命月爲星耶貞無以應大理楊伯淸舉此以問余余曰東坡有暗答矣自其變者而觀之則萬物不能以一瞬自其不變者而觀之則萬物與我皆無盡也伯淸曰是則拈古欲公重說余曰定者有物混成先天地生不定者一彈指間經千萬刼也

嚴光爲梅福壻

余見故迹遺文有嚴光碣略雲光本姓莊字子陵本新野人其妻梅福季女也少與光武同學及長避亂防稽又考任延傳雲天下新定道路未通避亂江南者皆未還中土防稽頗稱多士延爲防稽都尉如董子儀嚴子陵皆待以師友之禮以此証之子陵非余姚人明矣範煜失於考也

薛越

荀子王制篇棲遲薛越之中野薛越注不解按說文薛艸也六韜莎薛簦笠謂以莎艸爲雨衣也相如賦薛莎靑藾越亦艸名蒲屬可緝爲布文選葛越注艸布也後漢馬后傳白越三千端潛夫論葛子升越筒中女布盛之荊州記秭歸縣室多幽閒其女盡織布至數十升謂之升越【字一作防陶隱居本艸注天門冬一名浣艸以浣布白如防】

譚菀醍醐卷三

欽定四庫全書

譚菀醍醐卷四

明楊愼撰

查字考

說文查浮木也今作槎非槎音詫邪斫也國語山不槎蘗是也今世混用莫知其非略證數條於此王子年拾遺記堯時巨查浮西海上十二年一周天名貫月查一曰掛星查道藏歌詩扶桑不爲查王勃詩澁路擁崩查又送行序云夜查之客猶對仙家坐菊之賓尙臨淸賞駱賓王有浮查詩劉道友有浮查硯賦水經注臨海江邊有查浦字並作查至唐人猶然任希古詩泛查分寫漢孟浩然詩試垂竹竿釣果得查頭鯿又云土風無縞紵鄕味有查頭又云橋崩臥查擁路險垂藤接皆用正字不從俗體此公匪惟詩律妙字學亦超矣杜工部詩查上覓張騫又滄海有靈查惟七言絕空愛槎頭縮項鯿七言律奉使虛隨八月槎古體近體不應用字頓殊蓋七言絕與律乃俗夫競玩遂肆筆妄攺古體則視爲冷局俗目不擊幸存舊文耳

一卷爲一條爲則

道書以一卷爲一音周與軸通陶九成說郛用之佛書以一條爲一則洪景盧容齋隨筆史繩祖學齋占畢用之佛典又云多羅樹葉書凡有二百四十縛縛古絹字亦借爲捲也

錽瓖

錽音減以鏤金飾馬首又曰鐡質金文曰錽也西京賦金錽鏤鍚馬融廣成頌金錽玉瓖詩云鉤膺鏤鍚國語曰懷纓挾瓖皆指此今名馬鞍曰錽銀事件當用此錽字或作鍐非【佛經況有莎怛錽之語也書罕用此】婦飾曰瓖嵌生活當用此瓖字俗作廂非

久湫大沈

秦詛楚文有久湫大沈之語沈之爲義世多未解按說文曰沈濁黕也莊子沈有漏注沈水污也漢書刑法志山川沈斥應劭風俗通曰沈莽也言其平望莽莽無涯際也郭緣生述徵記鳥當沈中有九十臺皆生結蒲秦王系馬蟠蒲也自注齊人謂湖曰沈顏師古曰沈謂居深水之下深而又深也古云沈潛又云沈溺沈湎又云黙而有深沈之思皆取深而又深之意北方謂水皆曰沈不獨齊語爲然蓋北之言沈南之言潭也故沈亦音譚史記陳渉世家渉之爲主沈沈者應劭曰沈沈宮室深之貌長舎反當呼爲潭潭也韓退之潭潭府中居正用此語又按管子夏人之王鑿二十防渫十七湛注湛卽沈沛之沈大澤巨浸也是潭與湛字𨿽不同義可互證故並引之

金虎

甘石星經云昴西方白虎之宿太白金之精太白入大昴金虎相薄主有兵亂文選張平子賦始於宮鄰卒於金虎注不知引此而謬自爲說

秦得百二齊得十二

漢書田肯曰秦形勝之國也帶河阻山縣隔千里持防百萬秦得百二焉夫齊東有瑯琊卽墨之饒南有泰山之固西有濁河之限北有渤海之利地方二千里持防百萬縣隔千里之外齊得十二焉此東西秦也應劭曰言河山之險與諸侯相縣隔絕千里也所以能禽諸侯者得天下之利百二也蘇林曰百二得百中之二二萬人也秦地險固二萬人足當諸侯百萬人也顏師古曰縣隔千里應說得之秦得百二蘇說是也又曰秦得百二二萬人當諸侯百萬人也齊得十二二萬人當諸侯十萬人也所以言縣隔千里之外者除去秦地而齊乃與諸侯計利便也右舊說如此近日程泰之云田肯之語簡隱故諸家之說紛然肯謂百二也者言地據險而人力倍茍得百矣則其力可二是得百人則其力倍之如二百人也齊得十二理亦猶是也若定其讀當以得百爲一句而二焉自爲一句也十二亦然皆言人力半而必可倍正一理矣而必更易其語如此詰屈者別有理也秦險之出國境遠矣自函谷以及潼闗近八百里其右阻河其左傍山兩面河山夾險敵來犯闗也常在千里之外故能得百而二之以爲二百其力可常也若夫齊亦有險矣然而地遠力分若未能逾其所恃之險則十萬人之力亦可倍之以爲二十萬矣若敵人來犯已在千里之內則險阻已自不全故𨿽得十亦不能遽爲二十之用也故秦中得百而二常在定險之內齊之得十而二則在敵未犯險之前此其分別險要而剖白言之不一律也此正古文之出奇者不可以易言也愼按百二十二之語後世亦多此例如雲軍士奮勇無一不當百如雲一夫當闗萬夫莫開又當百錢亦曰百一錢言一可當百也當十錢曰百十錢言十可當百也則應蘇顏程之解田肯語其防一也程語自明不必破前說耳

紫電淸霜

二國典略曰蕭明與王僧辧書凡諸部曲並使招攜赴投戎行前後雲集霜戈電防無非武庫之兵龍甲犀渠皆是雲臺之仗唐王勃滕王閣序紫電淸霜王將軍之武庫正用此事以十四歳之童子胸中萬卷千載之下宿儒猶不能知其出處豈非間世奇才杜子美韓退之極其推服良有以也使勃與杜韓並世對毫恐地上老驥不能追雲中俊鶻後生之指防流傳妄哉

蕩櫛

郭知朱箋集韻序銀鉤創閱晉豕成羣蕩櫛行披魯魚盈貫蕩如周禮簜節之簜謂竹也櫛札也釋名曰札櫛也編次如櫛之密也其用事頗僻故詳著之

靑雲

史記云伯夷叔齊𨿽賢得夫子而名益彰顏淵𨿽篤學附驥尾而行益顯閭巷之人欲砥行立名者非附靑雲之士惡能施於後世哉靑雲之士謂聖賢立言傳世者孔子是也附靑雲則伯夷顏淵是也後世謂登仕路爲靑雲謬矣試引數條以証之京房易占靑雲所覆其下有賢人隱續逸民傳嵇康早有靑雲之志南史陶景年十四五歳見葛洪方書便有飬生之志曰仰靑雲覩白日不爲遠矣梁孔稚圭隱居多構山泉衡陽王鈞往遊之圭曰殿下處朱門遊紫闥詎得與山人交耶鈞曰身處朱門而情遊滄海形入紫闥而意在靑雲又袁彖贈隱士庾易詩曰白日淸明靑雲遼亮昔聞巢許今覩臺尙阮籍詩抗身靑雲中网羅孰能施李太白詩獵客張兔不能掛龍虎所以靑雲人髙歌在巖戶合而觀之靑雲豈仕進之謂乎王勃文窮且益堅不墜靑雲之志卽論語視富貴如浮雲之防若窮而常有覬覦富貴之心則鄙夫而已矣自宋人用靑雲字於登科詩中遂誤至今不攺

三澣

俗以上澣中澣下澣爲上旬中旬下旬蓋本唐制十日一休沐故韋應物詩曰九日驅馳一日閒白樂天詩公假月三旬然此乃唐制而今猶襲用之則無謂矣

灰釘

李商隱露布飛走之期旣絕灰釘之望斯窮宋人小說謂灰釘用杜篤論都賦燔康居灰珍奇椎鳴鏑釘鹿蠡近燕泉何子元餘冬緒錄中證其非謂是曹爽在獄中乞棺釘與灰於司馬懿事其事本不僻也余又考梁書徐勉上疏請禁喪家速殯云屬纊才畢灰釘已具陳書陳覇先九錫文祅酋震慴遽請灰釘以二條証之尢足破宋人之謬說

韻語紀異物

余嘗愛晉宋人以韻語紀物產如郭璞爾雅贊山海經贊王微藥艸贊之類皆質而工其原出於逸周書火浣布數語今彚書於後火澣之布入火不滅布則火色垢則布色出火而振之皎然疑乎雪【周書說火浣布】日南有野女羣行不見夫其狀皛且白徧體無衣襦【唐蒙博物記】三亷大實實不但三【𨿽名三亷其實四五枝】食之多汁味酸且甘藏之尢好與眾果相參【陳祁暢異物志】蘋之依水猶卉植地靡見其布漠而鱗被物有常性孰知所自【郭子蘋贊】曰州畱者其實水牛蒼毛豕身用若擔矛衛防其犢與虎爲讎【郁林異物志】象之爲獸形體特詭身倍數牛目不逾狶鼻爲口役望頭若尾馴良豕教聽言則跪素牙玉潔載籍所美服重致遠行如邱徙【萬震象贊】烏鰂八足集足在口縮喙在腹形類鞋嚢其名烏鰂噏波潠墨迷射水慝【萬震海物異名記】瓦瓏鑛殻建瓴狀如渾沌錢文外眉而內渠【萬震海物異名記瓦瓏贊注眉爲髙爲眉渠爲疏爲渠此魁陸海蛉也】合浦之人習水善遊俛視層巖如猿仰株入如沈鼈出如輕鳬蹲泥剖蚌潛竊明珠【萬震南州誌】江瑤柱厥甲美如瑤玉【玉音裕三字一句三句一韻尢奇】肉柱膚寸名江瑤柱【萬震海物異名記】獸曰犀處自林麓食惟棘刺體兼五肉或有神異表露以角【音錄】含精吐烈望如華燭置之荒野禽獸莫觸【萬震犀贊】神邱有火穴光景照千里昆侖有弱水鴻毛不能起【中記】一跳八尺兩跳丈六從春至夏裸袒相逐【風俗記海蛙】笮復引一索飛絙杙閣其名曰笮人懸半空度彼絕壑【李膺笮橋贊】髙山嵯峩巖石磊落傾側縈回下臨峭壑行者攀緣牽援帶索【袁崧山川記】蚺惟大蛇旣洪且長采色駮映其文錦章食灰吞鹿腴成養瘡賓饗嘉食是豆是觴【南裔志】鮫之爲魚其子旣育驚必歸母還入其腹小則如之大則不復【楊孚交州異物志云】

卿云歌

太平禦覧引卿云歌卿云爛兮糺漫漫兮糺今諸書所引誤作札

古歌銅雀詞

古歌詞長安城西雙員闕上有一雙銅雀宿一鳴五穀生再鳴五穀熟今文選注所引遺一宿字遂不可韻難讀

寮爲小窻

左傳同官爲寮文選注寮小窻也宋王聖求號初寮髙似孫號疎寮謝伋號靈石山藥寮唐詩綺寮河漢在鍼樓皆指窻也古人謂同官爲寮指其齋署同窻爲義今士子同業曰同窻官先事士先志官之同寮亦士之同窻也

左傳正直

左傳解詩好是正直云正直爲正正曲爲直正直二器名正射鵠也射禮用之直曲尺也梓人用之二字之形卽象二器

尋仲尼顏子樂處

有問予不攺其樂所樂何事予曰且問子人不堪其憂所憂者何事知世人之所憂則知顏子之所樂矣傳云古有居巖穴而神不遺末世有爲萬乘而日憂悲此我輩文字禪不須更下一轉語也

境逆樂眞

章楓山先生云處順境而樂之者易處逆境而樂之者難若曽防之浴沂邵雍之擊壤皆順境也惟夫牀琴於浚井之日歌於絕糧之餘以至捉衿肘見而歌商聲簞食瓢飲而不攺其樂乃爲境之逆而樂之眞耳豈人所易及哉

睿作聖

目擊道存之謂睿故其字從目聲入心通之謂聖故其字從耳故曰聖人時人之耳目

精鑿醍醐

儒書以精鑿諭學精鑿皆言米也糓一石得米六斗爲糲一石五斗爲粺得四斗爲鑿得三斗爲精精之爲字從米爲義從靑爲聲古文作晶象三米之形尢見意義佛書以醍醐之教諭於佛性從乳出酪從酪出酥從生酥出熟酥從熟酥出醍醐也

水性

水性不同予於續錄詳之矣近閱太平廣記諸葛孔明時有蒲元者術鑑同歐冶風胡常爲孔明鑄刀劍言蜀惟江水爽烈是天分其野大金之元精也漢水鈍弱及涪水皆不任淬刀劍或以涪水雜江水元輒能辧之管子論齊之水雲其泉白靑其人堅勁寡有疥瘙終無痟酲今之濟川伏流至東阿井以煮膠和半夏丸皆異常藥水性之分信有之矣

君相

管子云小白爲人無小智而有大慮漢髙祖亦明於大而暗於小光武小敵怯而大敵勇呂端小事糊塗大事不糊塗君相之體一也

蠲字音義

說文蠲馬蠲也從虫引明堂月令腐艸爲蠲明也洗也潔也除也尙書圖厥政不蠲蒸馬音圭詩吉蠲爲饎左傳蠲其明徳古有涓圭二音東坡醉翁操瑯然淸蠲誰彈黨懷英題黃彌守吳江新霽圖詩修蛾新妝翠連娟下拂塵鏡窺明蠲又題采蓮圖紅妝秋水照明蠲又轉音繢唐太宗詩水揺文蠲動浪轉錦花浮唐世有蠲紙一名衍波牋蓋紙文如水文也

譚菀醍醐卷四

欽定四庫全書

譚菀醍醐卷五

明楊愼撰

許渾

唐詩至許渾淺陋極矣而俗喜傳之至今不廢髙棅編唐詩品彚取至百餘首甚矣棅之無目也棅不足言而楊仲選唐音目謂詳於盛唐而略於晚唐不知渾乃晚唐之尢下者而取之極多仲之賞鑑亦羊質而虎皮乎陳后山云近世無髙學舉俗愛許渾斯卓識矣孫光憲云許渾詩李遠賦不如不做當時已有公論惜乎伯謙輩之懵於此也

三千歌舞

許渾淩歊臺詩曰宋祖淩歊樂未回三千歌舞宿層臺此宋祖乃劉裕也南史稱宋祖淸簡寡欲儉於布素嬪禦至少嘗得姚興從女有盛寵頗廢事謝晦微諫卽時遣出安得有三千歌舞之事也審如是則是石勒之鄴宮煬帝之江都矣渾非有意於誣前代但胸中無學目不觀書徒弄聲律以僥幸一第機闗用之旣熟不覺於懷古之作亦發之而後之淺學如楊仲髙郝天挺之徒選以爲警防而村學究又誦以教童是以流傳至此不廢耳

黃潤玉

四明黃潤玉所著有經書補注多可取者又有海涵萬象一卷如雲易之道扶陽而抑陰卦之位貴中而賤極陽過乎極𨿽剛不吉陰得其中𨿽柔不凶又曰易動而圓範方而靜八卦中虛故圓九疇中實故方又曰大學一書六經之名例也中庸一書六經之淵源也又解漢書云罘字從岡下不不花蒂窓櫺也殊得古人制字之義及宮室之形解莊子遊方之外云方矩也出於矩之外所謂離方遁圓也又曰董仲舒對防一正字公孫對防一和字便見其人品正譎言皆有理

禪學俗學

騖於髙遠則有躐等憑虛之憂専於考索則有遺本溺心之患故曰君子以尊徳性而道問學故髙遠之蔽其究也以六經爲注腳以空索爲一貫謂形器法度皆芻狗之餘視聽言動非性命之理所謂其髙過於大學而無實世之禪學以之考索之蔽其究也涉獵記誦以雜博相髙割裂裝綴以華靡相勝如華藻之繪明星伎兒之舞訝鼓所謂其功倍於小學而無用世之俗學以之

庚辛枋

梁元帝賦甲乙之帳庚辛之枋人多不知庚辛枋爲何語按後漢書注引馬融西第頌曰西北戌亥石承輸蝦蟇吐瀉庚辛之域卽此事也

自相矛盾

今人謂言不相副曰自相矛盾然用之不差而問之不知也按尸子云楚人有鬻矛與盾者譽之曰吾盾之堅莫能陷也又譽其矛曰吾矛之利於物無不陷也或曰以子之矛陷子之盾何如其人弗能應也今之稱自相矛盾本此

壬

壬擔也字一作任孟子治任將歸又負戴注云負任在背戴任在首曽子曰任重而道遠詩曰我任我輦淮南子曰任動而車鳴所謂任者皆指擔也

英雄

艸之精秀者爲英獸之特羣者爲雄故人之文武茂異取名於此是故聰明秀出謂之英膽力過人謂之雄此其大體之別名也聰明者英之分也不得雄之膽則說不行膽力者雄之分也不得英之智則事不立是故英以其聰謀始以其明見機待雄之膽行之雄以其力服眾以其勇排難待英之智成之張良英也韓信雄也體分不同以多爲目皆偏王之才人臣之任也故英可以爲相雄可以爲將若一人之身兼有英雄則能長世髙祖項羽是也然英之分以多於雄而英不可少也英分少則智者去之故項羽气力蓋世明能合變而不能聽奇采異有一範增不用是以陳平之徒皆亡歸髙祖英分多故羣雄服之英才歸之兩得其用故能宅有天下故雄能得雄不能得英【兕虎自成羣也】英能得英不能得雄【鸞鳯自相親也】故一人之身兼有英雄乃能役英雄能役英雄故能成大業也

劉卲之卲從卩不從阝

劉卲字孔才宋庠曰卲從卩說文髙也故字孔才揚子周公之才也之卲是也三國誌作劭或作邵從邑皆非不葉孔才之義從卩爲卲乃葉

君能容諫

漢靈帝之時可謂大亂極否矣然傅爕斥言中宦弄權而帝識其忠廷折崔烈可斬而帝從其議又晉末之劉曜何凶悖也曜有惡夢太史令任義極諫何異公孫聖之刺夫差也而曜竟不罪義陳宣帝之昏暴京兆顏運輿櫬陳帝八失帝竟赦之且以禦食賜焉嗚呼三君猶有容諫之賢如此

冬至夏至

周髀云冬至晝極短日出辰而入申照三不覆九夏至晝極長日出寅而入戌照九不覆三照三者南三方巳午未也不覆三者北三方亥子丑也

杜詩左擔之句

杜少陵愁坐詩云葭萌氐種迥左擔犬羊屯葭萌左擔皆地名葭萌人皆知之左擔人罕曉也太平禦覧引李充蜀記云蜀山自綿谷葭萌道徑險窄北來擔負者不容易肩謂之左擔道解者數十家無一知者又妄易左作立可笑【又益州記陰平縣有左擔道其路至險自北來者擔在左肩不得度右肩也】

石卸亭

唐人送元中丞江淮轉運詩一首王維錢起集皆有之其云去問珠官俗來經石春東南卸亭上莫問有風塵用事頗隱僻石用荀子紫魚鹽及文選石應節而揚葩事也卸亭吳大帝所建在晉陵庾信詩卸亭一回望風塵千里昏是也今刻本或攺石作右卻卸亭或攺作衍亭轉刻轉誤漫一正之

鐘張二王書法不同

王僧防云變古制今惟右軍領軍爾不爾至今猶法鐘張書斷雲王獻之變右軍行書號曰破體書由此觀之世稱鐘王不知王之書法已非鐘矣又稱二王不知獻之書法已非右軍矣譬之王降而爲霸聖傳而爲賢必能暗中摸索辧此書字始有進耳

影書

六朝人尙字學摹臨特盛其曰廓塡者卽今之雙鉤曰影書者如今之響搨南史云蕭思話書羊欣之影風流逼好殆當不減北史趙文深少學楷隸雅有鐘王之則周明帝令至江陵影覆寺碑是也又傍書釋文亦曰影唐太宗集右軍帖令禇遂良帖傍黃影之

集雥異音

篆文二鳥曰雔三鳥曰雥音戢三鳥相聚其羽戢戢也集字從此其音與積同下從木鳥集於木也音義皆殊元趙古則周伯溫輩妄作解事便以雥爲集非也按隋許善心神雀頌曰景福氤氳嘉貺雥集可砭趙周之謬雥之與集猶氤之於氳以雥卽爲集謂氤卽是氳可乎

秦淮海易解

內經曰南方熱熱生火北方寒寒生水西方燥燥生金東方溫溫生木中央濕濕生土是知水者寒之形濕者土之气水之於土妻道也夫從妻所好故水流濕火者熱之形燥者金之气火之於金夫道也妻從夫之令故火就燥或以陰求陽或以陽求陰也管輅曰龍者陽精而居於淵故能興雲虎者陰精而居於山故能運風是則龍陽中之陰也惟陽中之陰能召陰故雲從龍虎陰中之陽也惟陰中之陽能召陽故風從虎

孟婆

俗謂風曰孟婆蔣揵詞雲春雨如絲繡出花枝紅裊怎禁他孟婆合皂宋徽宗詞云孟婆好做些方便吹个船兒倒轉江南七月間有大風甚於舶防野人相傳以爲孟婆發怒按北齊李騊駼聘陳問陸士秀江南有孟婆是何神也士秀曰山海經帝之女遊於江中出入必以風雨自隨以帝女故曰孟婆猶郊祀志以地神爲泰媼此言𨿽鄙俚亦有自來矣

汶卽岷

蜀山之大者曰岷山其川曰岷江岷字說文作防省作岷漢人隸書作汶多與汶上之汶相混列子貉不逾汶謂川江也非汶上也殷敬順已辧之史記冉駹爲汶山郡司馬溫公類篇曰汶音岷據史記引禹貢岷嶓旣藝及岷山之陽及岷山導江皆作汶蓋古字通用也三國誌蜀後主至湔登觀阪觀汶水之流王右軍與周益州撫書曰要欲一逰目汶嶺五代史蜀主王建貶衛尉少卿李鋼爲汶川尉徐無黨注汶讀作岷而今汶川縣誤呼作問音蜀焉得齊南魯北之水乎【敍州驛名汶川考古志作渂川】

酒令手勢

五代史史肇與蘇逢吉飲酒酒令作手勢按唐人酒令曰亞其虎膺謂手掌曲其私根謂指節以蹲鴟間虎膺之下蹲鴟大指也以鉤防差玉柱之傍鉤防頭指玉柱中指也潛虯濶玉柱三分潛虯無名指也奇兵濶潛虯一寸奇兵小指也死其三洛謂嚲其腕也生其五峯通呼五指也謂之招手令其亦手勢之類與然以將相大臣而爲此態甚於側弁起舞矣二人罹禍不亦宜乎

刺史太守不同

刺史太守不同今混呼爲一非也觀後漢郡國志可見矣漢制自三輔之外分九州九州控郡國州部有刺史郡國有太守如豫州刺史部則潁川汝南六郡國冀州刺史部則魏郡而下九郡國畿內則河南尹京兆尹而以司隸校尉部之外則刺史部之郡國則太守治之州部則自河南京兆兩尹至豫冀兗徐靑荊益梁並幽交爲尹二刺史十一而已郡國則自河南至日南爲郡國凡一百十有二太守亦百十有二人嚴能鷹揚有督察之才刺史之職也安靜寛仁有愷悌之徳太守之職也

軍中有女子

容齋隨筆記軍中有女子數事皆指一人耳按商子兵守篇云壯女爲一軍使盛食負壘陳而待令客至而作土以爲險阻及耕格阱發梁徹屋以從從之不洽而熯之使客無得以助攻偹又舊唐書云藩鎭相距用兵年久女子皆可爲孫吳是全隊用女子不止如孫武之教習殿廷而已容齋胡不引此邪

管商論金粟

管子曰野與市爭民金與粟爭貴又曰狄諸侯畝鐘之國也故粟十鐘而錙金程諸侯山東之國也故粟五釜而錙金商子曰金生而粟死粟死而金生金一兩生於境內粟十二石死於境外粟十二石生於境內金一兩死於境外國好生金於境內則金粟兩死倉府兩虛國弱好生粟於境內則金粟兩生倉府兩盈國彊管商皆功利之流故其術先後若合符然其文亦不易及也

執其兩端

執其兩端則抑其過而引其不及用中於民則賢者俯而就不肖者企而及

三農

周禮三農有兩訓先鄭雲山農澤農平地農也後鄭云原與隰及平地余謂先鄭之說爲是山農南方之刀耕火種巴蜀之雷鳴田也澤農廣東之葑田雲南之海諺所謂戽水挿秧乘船割稻者也若原隰平地只可言中原不可該邊甸也

漏井匽豬

周禮爲其井匽注井漏井匽堰豬按漏井今之滲坑匽豬今之陰溝也

東流不溢

楚辭天問東流不溢孰知其故柳子之對朱子之注大抵以歸墟爲說余謂水由气而生亦由气而滅今以气噓物則得水又以气吹水則卽幹由一滴可知其大也歸墟尾閭是水之大窮盡气之大升降處山海經云汜天之山赤水窮焉不姜之山黑水窮焉塗之山靑水窮焉白水之山白水窮焉不庭之山滎水窮焉成山甘水窮焉則眾流各有窮處至此卽化气而升不必至歸墟也又莊子云日之過河也有損焉風之過河也有損焉風日皆能損水但甚防而人不之覺若曝衣於日中摽濕於風際則立可驗此隨時而消息也覆杯水於坳堂則立而厬灑激泉於焦原則立而涸此隨地而消息也蓋二气疊運五行更勝一極不俱備一物不獨息端指何地爲歸墟邪

八之綿

文選吳都賦國稅再熟之稻鄕貢八之綿注引劉欣期交州記云一嵗八繭出日南也愼按漢兪益期牋云日南八熟繭軟而薄又永嘉記云永嘉有八輩一曰蚖珍三月績二曰柘四月初績三曰蚖四月績四曰愛珍五月績五曰愛六月末績六曰寒珍七月末績七曰四出九月初績八曰寒十月績凡再熟者皆謂之珍此則八之實也李賀詩將餧吳王八繭則直謂一之收當八繭耳一歳八績恐誇者之過也

嘷歸

史記漢髙祖紀爲亭長告歸之田韋昭音告語之告師古音古篤切如禮記出必告之例服防音嘷呼之嘷按東觀漢記田邑傳邑年三十歷卿大夫號罷歸厭事少所嗜欲嘷與號同古者當有此音又左傳魯人之臯說文禮祝曰臯皆可互證書之以廣異聞

齊子闓圛

詩魯道有蕩齊子豈弟鄭牋云豈弟當作闓圛闓開也圛明也蓋與發夕爲對也圛字一作暘三蒼解云日明曰暘字諟云覆云暫見日曰暘字又作釋又古文尙書雨霽圛克許氏說文云圛圛升云半有半無

防與玷通

防與玷同古詩多用之束晢補亡詩鮮侔晨葩莫之防辱左思唐林兄弟贊二唐潔已乃防乃污陸厥答內兄希叔詩旣叨金馬署復防銅龍門杜子美詩幾回靑瑣防朝班正承諸賢用字例也

晚見朝日

謝靈運詩曉聞夕颷急晚見朝日暾此語殊有變互凡風起必以夕此云曉聞夕颷卽杜子美之喬木易髙風也晚見朝日倒景返照也孟郊詩南山塞天地日月石上生髙峯夕駐景深谷夜先明皆自謝詩翻出

黽音蔑

抱朴子舉秀才不知書舉孝亷父別居寒素淸白濁如泥髙第良將怯如黽泥音涅後漢書引論語涅而不緇作泥而不滓可證也黽音蔑爾雅注引黽勉從事或作蠠沒又作宻勿可證也泥音涅則黽當音蔑黽或音宻則泥當音匿古音例無定也晉書作怯如雞蓋不得其音而攺之

絲不如竹竹不如肉

晉孟嘉論樂云絲不如竹竹不如肉或問其故曰漸近自然此語殊有鑑別古者登歌下管與淸聲在上貴人聲也謂之登歌匏竹在下謂之下管卽是此意晉人淸曠髙爽故其語意暗與古合

均卽韻

唐書樂志古無韻字均卽韻也五帝之學曰成均均亦音韻書曰命汝典樂教冑子論語曰成於樂是成均之說也周人立太學兼五帝及二代之名東學爲東序西學爲瞽宗北學爲上庠南學爲成均宜學言語者處之成均則均之爲韻義益明矣潘安仁笙賦音均不恆曲無定制注均古韻字鶡冠子五音不同均然其可喜一也唐書李綱傳引周禮均工樂胥不得列於士伍

庾信詩

庾信之詩爲梁之冠絕啟唐之先鞭史評其詩曰綺艷杜子美稱之曰淸新又曰老成綺艷淸新人皆知之而其老成獨子美能發其妙余嘗合而衍之曰綺多傷質艷多無骨淸易近薄新易近尖子山之詩綺而有質艷而有骨淸而不薄新而不尖所以爲老成也若元人之詩非不綺艷非不淸新而乏老成宋人詩則彊作老成態度而綺艷淸新槪未之有若子山者可謂兼之矣不然則子美何以服之如此

譚菀醍醐卷五﹤子部﹐雜家類﹐雜考之屬﹐譚菀醍醐﹥

欽定四庫全書

譚苑醍醐卷六

明楊愼撰

易字說

說文引祕書說云日月爲易象陰陽也參同契之說亦與此同羅泌云日月爲易而文正爲勿勿者月彩之散者也故曰散於日下則爲易散於日上爲曶相對爲明對而虧爲昒易者朔也所謂朔易昒者晦也明者望也昒者望而食者也是故西曰昒谷明都在東南而朔易二郡俱著於北此皆羅泌之說也愼按昒卽昧字史記昧爽作昒爽莊子云冉求問於仲尼曰昔吾昭然而今昒然何也曰昔之昭然神者先受之今之昒然且爲不神者求也是昒卽昧之證也古字晹谷作易谷昧谷作昒谷易取日中於地而月彩沈也後世字從日爲晹是有二日也

三易

周禮太卜掌三易之法幹令升注雲天地定位山澤通气雷風相薄水火不相射此小成之易也帝出乎震齊乎巽相見乎離致役乎坤說言乎兌戰乎乾勞乎坎成言乎艮此連山之易也初幹初初艮初兌初犖初離初釐初巽此歸藏之易也小成者伏羲之易也而文王因之連山者列山氏之書也而夏人因之歸藏軒轅氏之書也而商人因之夏得人統故嵗首建寅而卦首艮商得地統故嵗首建丑而卦首坤周得天統故嵗首建子而卦首幹伏羲之易小成爲先天神農之易中成爲中天黃帝之易大成爲後天予按邵康節之易先天後天其源出於此今之讀易者知有先天後天而不知有中天讀尙書者知有古文今文而不知有中文可乎【中文尙書見後漢書】

卦爻名義

易者廬之名守宮是矣【守宮卽蜥蜴也與龍通气故可禱雨與蚪同形故能嘔雹】身色無恆日十二變是則易者取其變也彖者茅犀之名狶神是矣【彖亦曰茅犀狀如犀而小角善知吉防交廣有之土人名曰豬神】犀形獨角知防知祥是則彖者取於防也象大荒之獸也人希見生象也按其圖以想其形名之曰像故其爲字從人於象也孔頴逹曰卦者掛也掛之於壁也蓋懸物之杙也木經云爻者交防之也其字象形今之象眼也所取於爻者義取於旁通所取於卦者懸有小大也

卦字解

孔頴達曰卦者卦也掛之於壁也蓋懸物之杙也諸儒皆用其說無有他解予以爲非杙則可卦於壁易卦豈可卦於壁乎卦者圭也古者造律制量六十四黍爲一圭則六十四象總名爲卦可也應劭曰圭者自然之形陰陽之始卦者亦自然之形陰陽之象其爲字也從卜爲義從圭爲聲亦兼義也古文圭亦音卦今掛字從手爲義從圭爲聲則圭卽音卦可證矣【卦古文圭字爻古字象交形】

易重一斤

十黍爲絫十絫爲銖八銖爲錙二十四銖爲兩十六兩爲一斤一斤凡三百八十四銖或問程子曰易重防何程子曰易重一斤蓋言易有三百八十四爻也漢志注二篇之策陰陽變動之象十六兩者四時乘四方之象程子之言蓋出於此

太極兩儀

京氏易傳云易有太極是生兩儀兩儀生四象四象生八卦固非今日有太極而明日方有兩儀後日而乃有四象八卦也又非今日有兩儀而太極遁明日有四象而兩儀亡後日有八卦而四象隠也太極在天地之先而不爲先在天地之後而不爲後此說精明可以補注防之遺

性情

萬漚起而復破水之性未嘗亡也萬燈明而復滅火之性未嘗亡也漚燈情也水火性也情與性魄與防也

防魄

易曰精气爲物防防爲變精爲魄气爲防二者旣合然後有物及其散也則魂防而爲神魄散而爲鬼矣子產有言物生始化曰魄旣生魄陽曰魂孔子曰气也者神之盛也魄也者鬼之盛也鄭氏注曰噓吸出入者气也耳目之精明者爲魄气則防之謂也淮南子曰天气爲魂地气爲魄髙誘注曰魂人陽神也魄人陰神也魂魄性情也約情合性爲聖人載營魄勿滑而魄爲仙人故曰輕淸者魄從魂升重濁者魂從魄降升魂爲貴降魄爲賤靈魂爲賢厲魄爲愚輕魂爲明重魄爲暗魂爲羽鈍魄爲毛眾人以魄攝魂聖人以魂運魄蓋魄之藏魂拘之魂之防魄囚之魂晝屬目魄夜屬肝寓目能見舎肝能夢故魂能知來魄能藏往

花足曰萼

或問花蒂何以曰跗曰蒂者花足也故其字從足束晢補亡詩白華素足亦指花蒂爲足也字從音吁與華字不同今作韡非韡從韋爲義從華爲聲古者聫墻之履曰韡今俗作靴字從爲義從韋爲聲木下垂也非精於六書者不能別此也

平王之孫

詩平王之孫齊侯之子平王非周平王齊侯非姜氏之後也猶書稱寧王格王易稱康侯禮曰寧侯之類也汲冡周書云明王奉法以明幽幽王奉幽以廢法國語曰興王賞諫臣逸王法之其稱謂皆類後世之諡耳

孟子注

孟子注防非禮之禮注云陳質娶妻而長拜之西子防不潔注云西施越之美女過市欲見者先輸金錢一文此二事不見於他書若質者古今畏內之最以西施事尢可笑亦後世揺錢樹之比乎

楚學奇衺

有爲神農之言許行自楚之滕傅休奕云楚去中國逺戰國之世有奇衺之學按尸子云神農氏夫負妻戴以治天下堯曰朕之比神農猶昏之仰旦也漢志注尸子楚人蓋與許行後先故其言如此易曰神農氏作通變不倦神化宜民焉有夫負妻戴之理哉

宿諾宿問

子路無宿諾宰我無宿問【大戴禮宰我云小子無宿問】

近思錄

朱子作近思錄黃勉齋云此書首言太極非近思乃逺思也勉齋此言固朱子之忠臣也

朱子自言傳注

朱子自言平生傳注大學中庸論語所得爲多易與詩所得僅如雞肋蓋不滿於易本義與詩傳也今世乃規規然一不敢議豈朱子所望於後賢之心乎

陰符經

陰符經非黃帝書蓋出後漢末唐人文章引用者惟吳武陵上韓舍人行軍書有禽之制在气一語梁肅受命寶賦有天人合發區宇樂推一語馮用之機論權論兩引之此外絕無及之者

滕王

杜工部有滕王亭詩王建詩榻得滕王蛺蝶圗皆稱滕王湛然非元嬰也王勃記滕閣則是元嬰耳

四載

羅泌四載說云許叔重注淮南子雲水宜舟陸宜車沙地宜肆泥地宜楯孔安國雲水舟陸車泥楯山樏而夏本紀云泥乘橇山乘檋橇尸子作蕝祖芮切檋音鞠河渠書雲山卽橋溝洫志雲山卽拘諸儒皆以檋爲邱遙切此意言之音橇爲蕝爾按說文四載水舟陸車無可異者惟山乘樏澤乘防爲不同尸子云行塗以楯行險以撮行山乘樏行沙乘軌樏與欙同力追切楯與防同勅倫切尸子之說蓋得其傳橇非防也宜音撮險所乘者檋與梮同卽樏也當讀如濟漯之漯其音作橋者殆梮之轉音如淳云橇以板置泥上通行檋以鐵如錐頭長半寸拖之履下以上山使不跌孟康謂木橇形如箕摘行泥上諸說不同如此然曰載曰乘則不應爲履與板矣輴軌樏橇是曰四載舟車常所乘宜不在四內也右羅氏本說如此予合前說再考諸爲之云行塗以楯行險以撮行山乘樏行沙乘軌塗泥也楯卽輴也輁也檋也狀如長牀穿桯前後著兩金而闗軸焉其狀庳下而寛廣故行塗用之樶卽橇也如晉人登山今人之腳澁中用木故字從木上系用繩故字從毳下用鐵釘之使不跌故行險用之樏卽欙與周禮輁車同制如今之登山轎以人拽繩爲牽【去聲】周禮所謂挽以任載器也故登山乘之軌車最使沙不能防故行沙乘之行塗行險曰以行沙曰乘蓋有升車與徒步之別總名之曰四載云

禹九州

禹貢奠髙山大川其九州之名以地名州而不以州分地蓋荊衡萬古不徙之山而河濟者萬古不泯之水也以故荊兗之名得附河濟荊衡而不滅萬世而下求禹貢九州之域者皆可得而考也九州惟冀無所至者舉八州而界自見亦所以別帝都而大一統也九疇之皇極貢法之公田見於此矣揚不言南靑雍不言北則以其境接蠻狄提封叛服不常乎

三江味別

蘇子瞻志林有三江味別之說蔡傳深非之然以禹貢本文論之揚江言三江旣入而於經言江漢朝宗於海則同流而自爲道可知矣許敬宗謂濟入河洑地南出亦以味別以今揚子江心有南零北零之異則知其入而不合正不疑也古有五行之官水官得職則能辧其性味潛而復出合而更分皆可辧之故師曠易牙兪兒張華王劭陸羽張又新劉白芻李季卿品天下之水性味不同蓋古水官之遺法豈獨爲口腹哉蘇子之說蓋本於此味別之說恐不可廢況蔡氏於後章之傳亦性別醎苦之說何獨怪蘇子哉

味別

又考郭緣生述徵記緣生於河上遇一書生問之曰何知濟與河上源不異物之不同猶鉛錫也比濟旣入於河性與河別不能合混滲漉入地洑行而溢爲滎爾今之歷下發地悉是流水濟所過也東阿之正濟所溢故今阿膠上濁住吐下膈疏痰正以性趨下淸而且重故治淤濁逆上之屙譬如油之與水固不同情九夏之辰冷熱之風亦各爲隊豈必謂無水過水哉涇渭分曹南北異零此理不少鄭樵謂山過山則分水過水則合世無山過山水過水之理謂漢入於江其文止此有脫文沇入於河其文亦止於此而溢爲滎之上當更有導沇水數句說經不通不以爲脫必以爲誤此書生之竺疾也愼嘗辟其說雲山過山則分𨿽分而性不分如羅浮二碣以風雨而合離蓬萊兩山隨波濤而上下中記云名山有孔竅相通是也水過水則合𨿽合而性不合沈括雲水以漳名者從水於章章者別也文也謂兩物相合有文章可別也淸漳濁漳合於上黨當陽者沮漳合流也灨上者章貢合流也鄣郡者西江合流也亳漳者漳渦合流也云夢者漳鄖合流也凡此數處皆淸濁合流色理如防蝀又數十里如璋璋者判合之器也白公問於孔子曰以水投水何如孔子曰淄澠之味易牙能知之斯固味別之說也蔡氏之譏蘇子亦過矣

水性

或問餘水味之說則詳矣水性之別何如曰班固司馬遷貨殖傳地理誌備矣論其極則庭州防水金鐵皆漏【庭州防水在大荒之外以金鐵承之皆漏惟角與瓠葉則否拘夷山中有流水亦如之】鄜延之川日脂流【卽延安石油也以爲煙墨松脂不及唐詩二郎山下雪紛紛石煙多於洛陽鹿】弱水弱毛黒溪髕【南荒黒有溪水其水以塗古象至轍不去昆侖而以塗身卽能乘象如家畜古所謂黒昆侖今之象奴也】悉唐制角畔怯腐手【見佛經】水性不同有如此者學所以貴博物也

汲冡文誣

汲冡璅語其文極古然多誣而不信如謂舜囚堯太甲殺伊尹又謂伊尹與桀妃末喜交其誣若此小人造言不起自戰國之世伊尹在相位日被其黜僇者爲之也然則何以知之曰其文不類戰國

夔鐘

防州府近掘地得一鐘形如戽斗匾而長一面凸爲十八乳一陰一陽總爲九乳古詩春鐘九乳鳴疑此鐘應春宮律也一面古篆七十餘字人不能識惟夔字可辧水經注云夔鄕觀此可信云

化益

世本云化益作井宋曰化益伯益也荀子成相萹傳土平天下躬親爲民行勞苦得益臯陶橫革直成爲輔呂氏春秋云得陶化益直成橫革之交五人佐禹化益卽伯益眞成卽直成也

阿堵

晉書云王衍口不言錢晨起見錢堆牀前曰阿堵近世不解此遂謂錢曰阿堵可笑晉人云阿堵猶唐人曰若个今曰這个也故殷浩看佛經曰理亦應在阿堵中顧長傳神曰精神妙處正在阿堵中謝安謂桓溫曰明公何用壁後置阿堵輩是也凡觀一代書須曉一代語觀一方書須通一方之言不爾不得也

寧馨

馨字晉人以爲語助辭王衍傳何物老嫗生此寧馨兒世說劉眞長語桓溫曰使君如馨地寧或鬭戰求勝王道與何次道語舉手指地曰正自爾馨王胡之雪中詣王螭持其臂螭撥其手曰冷如鬼手馨彊來捉人臂劉惔譏殷浩云田舍兒彊學人作爾馨語合此觀之其爲語辭了然唐劉禹錫詩防人猛省得寧馨得晉人語意矣

世說誤字

古書轉刻轉謬蓋病於淺者妄攺耳如近日吳中刻世說右軍淸眞謂淸致而眞率也李太白用其語爲詩右軍本淸眞是其證也近乃妄攺作淸貴兼有諸人之差謂各得諸人之參差近乃妄攺差作美聲鳴轉急攺鳴作气義學攺作學義皆大失古人語意舉一二他不能盡

六麼

古之六博卽今骰子也晉謝艾傳梟者邀也六博得邀者勝是知梟卽骰子之麼也曲名有六麼序義取六博之采小說云緑腰又云錄要皆是妄說如謂律令爲雷邊迅鬼皆古之妄人撰說而文士或信之此亦道聽塗說也

巾幗

詩有頍者弁士冠禮注滕薛名蔮爲頍今未筓冠者著捲幘頍象之所生也後漢烏桓傳婦人著句決飾以金碧若中國之簂步揺輿服志夫人有紺繒幗古畫婦女有頭施紺羃者卽此制也諸葛孔明以巾幗遺司馬懿巾幗女子未筓之冠燕京名云髻蜀中名曇籠蓋笑其堅壁不出如閨女之匿藏也幗音與憒同古對切今音與國同非也

需頭

蔡邕獨斷載漢代章奏之式所謂需頭者蓋空其首一幅以俟詔防批答陳請之奏用之不需頭者申謝之奏用之楊萬里知筠州謝表云需章匃外退以其私便郡疏恩出於自擇需章字用獨斷語也晉人簡帖後空一幅仍書空著後以俟朋友之批答故謝安批子敬之帖尾合二事觀可見古人章奏尺牘之制

尙字平音

劉熈釋名曰尙書者何也尙上也言最在上總領之也韋昭辯釋名云尙猶奉也百官言事當省案平處奉之故曰尙書也尙衣尙食亦然愼按春秋傳曰百官承事朝而不夕承事者言事而奉其文書也漢世官名尙書義實取此如淳漢書注曰主天子文書曰尙書如主壻曰尙主漢制娶天子女曰尙公主娶諸侯女曰承翁主則尙猶承也尙猶奉也韋昭之解上合左傳下協漢制比於劉熈依字音杜撰逺矣

六尙

周禮司會注計官之長若今尙書陸徳明音常今之官名亦然但尙書音常則尙衣尙食尙方皆宜同此音其義同也今皆音上不知何以分別如是

以手通指

何休公羊注以手通指曰揖謂揖以敬人以手通意也指意也又云以目通指曰瞚瞚與瞬同史云頥指气使亦是以頥通指也指與防同陸佃易爻觀我朶頥注云以頥通指曰朶劉敞漢書補注躡足附耳注以足通指曰躡

蜀取劉璋

漢昭烈於十六年冬從劉璋之迎而擊張魯是時孔明畱守荊州至明年乃自葭萌據涪出正之計昭烈亦彊忍從之若使孔明在舉措當不如此今以取劉璋爲孔明病蓋亦未之考也

馮京

余觀氏族言行錄載馮京之父名式京生而雋邁不羣式一日取其所誦書題其後曰將作監丞通判荊南軍府事馮京式旣退官十一年京舉進士第一爲將作監丞通判荊南如式之言時人謂式爲知子氏族錄宋人所編當得其實也傳馮商還妾事以爲京父考之此文京父未嘗爲商又不名商也小說不足信當依正史之傳可也

豨首

爾雅茢薽豕首呂氏春秋云豨首生而麥無葉神農本艸經云夏至之日豕首茱萸先生豕首圖經藥錄謂之天名精一名天蔓菁名精卽蔓精轉語也又名蟾蜍蘭今俗名豨薟是也又蠡實亦名豕首卽月令所謂荔挺也以冬至生與此同名異物

霸伯同

論語憲問篇注曰霸與伯同長也左傳成公二年齊國佐對晉人曰四王之王也樹徳而濟同欲焉五伯之霸也勤而撫之以役王命黃震曰天下之主謂之王諸侯之長謂之伯此指其定位而名也以徳方興而爲天下所歸則王【平聲】轉聲而爲王【去聲】王政不綱而諸侯之長自整率其諸侯則伯【入聲】轉聲而爲伯【去聲】皆有爲之稱也正音爲靜字轉聲爲動字以此証之左傳四王之王上如字下音旺五伯之霸上伯字入聲下霸字去聲王字無別體故同用王字伯字有霸字爲別體故上用伯下用霸左傳不惟文精用字亦不茍矣注防未發明故特著之

唇齒

左傳唇亡齒寒蓋古諺也戰國防作唇揭齒寒揭與寒叶韻【揭葉音掀】

問諸水濵

左傳屈完對管仲云君其問諸水濵杜預曰當時漢水未屬楚李善夷曰杜之注其爲謬防且楚實殷之始封楚苦縣瀬鄕在漢水東北則漢水於西周之際豈未屬楚乎又詩云奮伐荊楚罙入其阻鄭注云罙入方城之阻也方城在今漢水北豈昭王時未屬楚乎屈完以齊桓所問之大不敢他對但請自問於水濱而人莫之知也漢水實屬楚也久矣

巧說少信

史記貨殖傳南楚好辭巧說少信諸家不解此句余謂有爲神農之言者許行自楚之滕莊周與惠子俱濠人宋玉作大小言賦又作神女髙唐賦韓詩外傳載孔子與子貢交辭於漂女皆南楚巧說少信之明證也

養以之福

漢酸棗令劉熙碑猗與明哲秉道之樞養以之福惟徳之隅左傳古本養以之福今本作養之以福非

變置社稷

孟子曰旱漧水溢則變置社稷解者不達謂遷其壇壝非也左傳曰共工氏有子曰句龍爲后土后土爲社有烈山氏之子曰柱爲稷自夏以上祀之周棄亦爲稷自商以來祀祭法曰厲山氏之有天下也其子曰農能殖百谷夏之衰也周棄繼之故祀以爲稷共工氏之霸九州也其子曰后土能平九州故祀以爲社是言變置之事也尙書湯旣勝夏欲遷其社不可孔安國曰湯革命創制欲變置社稷而後世無及句龍者故不可而止陳后山談叢云句容有盜攺置社稷而盜止下邳多盜遷社稷於南山之上盜亦衰息皆不通古禮而妄爲者其盜之止亦偶然耳後山乃取而筆之書亦失考也

化治生民

書旅獒傳明王以徳義爲益器用爲貴所以化治生民疏云化治生民化世俗養下民也此言生民與宣公十二年左傳云分謗生民皆爲生活民也如書云生民保厥居孝經生民之本盡矣則言民生於世與化治生民之義異

墳墓字異

方言凡無墳者謂之墓有墳者謂之撫檀弓古者墓而不墳也邯鄲淳曹娥碑丘墓起墳蓋言丘其平墓而爲髙墳也後世以墳墓混爲一遂疑其重復攺爲立墓起墳非也曾見上虞謝狷齋爲予言此

蜀志遺事

孔子弟子商瞿世本作商瞿上文翁石室圖亦作商瞿上宋景文公作成都先賢贊以商瞿上爲蜀人考之路史及輿地紀瞿上城在雙流揚雄蜀本紀云黃帝娶於蜀山氏蜀山氏女茂州人也魚鳬津在彭山縣彭祖生於此鄕以上三事並可入蜀志

張有論六書

張謙中復古編謂象形者文之純肇於此指事者文之加滋於此會意者字之純廣於此諧聲者字之加備於此假借者因其聲借其義轉注者轉其聲注其義文字之變化無窮矣

蜀姓

宋章定名賢氏族錄以韻分姓蜀姓在八齊韻音暌按說文葵中蠶名蜀又詩吉蠲爲饎蠲音圭漢書引詩云吉圭爲饎文翁石室圖七十二子名石作蜀其字蜀書爲蜀姓苑又作形異而音同今蜀與分爲二姓

尊宗同音

古帝尊盧氏一作宗盧宗尊古通用故賈逵以宗盟爲尊盟谷梁以伯宗爲伯尊

宗升同音

儀禮注布八十縷爲一宗宗古之升字也按古音升作宗易彖傳曰天險不可升也與以剛中也葉是其證

由農字通

說文無由字韓詩內傳云東西耕曰從南北耕曰由呂氏春秋管子皆云堯使稷爲由載考錢譜神農幣文農作由乃知由與農通下與呂氏春秋管子韓詩義皆合矣

神荼

山海經云神荼欝壘二神人主執惡鬼風俗通作欝律陸法言集韻壘音律神荼者神舒也欝律者苑結也周代以荼爲舒夏后荼公子荼是也沈休文曰欝壘者屈律也又爲王充云欝壘防之類

靉霼字音

說文引詩僾而不見李登聲類云僾音倚僾俙彷佛也字一作靉霼又作古詞香雕盤僾俙之作靉霼字從云猶奄忽之作防字從風僾俙不明莫如雲奄忽迅速莫如風也

匽鼂

說文解鼂字云匽鼂也徐云虫名蓋亦不知何物也余近觀臨海水上志云鼂似一名匽鼂又名鼂鼊一枚有三斛膏

乙字音義

史記東方朔傳止輒乙其處乙音有所絕止而記之曰乙如今士人讀書以朱志其止處也又文字有遺落勾其旁而添之亦曰乙唐試士式塗防字乙防字是也今試式亦然而字作注非也注乃之訛耳又官府文書以朱書其要處亦曰乙周禮注治中治簿書之要也當其中而之曰中

防防

漢有牂柯郡字一作防又作防防其字從弋弋杙也系船木也說文與漢書注舊解如此牂柯今貴州地也其江水迅疾難於濟渡立兩杙於兩岸中以繩絙之舟人循繩而渡予過其地見盤江與崇安江皆然因悟古人制字之義郭忠恕佩觿集云防從戈謬之甚矣然則讀萬卷書而不行萬里路者亦不能識字也信矣

防祙

魑魅字漢碑作防祙其字從示蓋防祙亦山之神也

蕺蕊同字

蕺廣蒼云蒩也文選注蒩艸名亦名土茄覆地而生根可食人饑則以代糧張平子南都賦蓼蕺蘘荷注蕺香萊根周處風土記蕊似茒根蜀人謂之香蒩蕊與蕺同吳越春秋越有蕺山越王嘗采蕺於此庾肩吾書品云蕺山之扇竟未增錢卽王羲之爲市嫗題扇處也蕊側及切諸韻書亦不載獨見文選注耳

大鳯

通史繳大鳯於靑邱戮修蛇於洞庭大鳯作大風內典引古防記鳯鳯逆序蒼蒼舛度注鳯音梵鳯字當作從馬非鳯皇之鳯也予舊著古音駢字古音附錄亦誤從之今特正之於此

二小爲地

何燕泉引宋人易義一而大謂之天二而小謂之地一大二小天字示字也天曰神地曰示此易義乃姚孝寧所作朱子亦嘗稱之愼按天曰神古韻天亦有作汀因切者與神相近也例推之示亦有地音地亦有示音精於字學者始知之

字義

斦鐵砧也從兩斤別作鑕贅矣防同帀也自東而復於東故從兩東官曹之曹從防其音義可知今別作遭贅矣源委之委從兩水火焰之焰從兩火可以類推

崔希裕略古

二水爲委三水爲涉四水爲散見崔希裕略古渺今音渺古音涉

防字

佛經無邊無防無極無央防與礙同字書不載僅見此爾無央者無中與邊亦極言廣大也

穭

野稻不種而生曰穭刈稻明年復生曰

勞極灑灑

洗古音蘚官名有洗馬是也字一作灑神農本艸勞極灑灑如瘧狀素問灑灑惡寒注普音蘚

防極同義

爾雅防音劇郭璞曰疲極也相如子虛賦徼防受詘說文防勞也燕人謂勞曰極字一作又作俗又作皆筆勢小變耳別作方言引春秋外傳余病矣又作防音義並同晉人但用極世說新語顧和謁王導導小極對之疲睡商蕓小說載晉明帝問沐啟云沐伏久勞極不審尊體何如元帝答之曰去垢甚佳身不極也後讀神農本艸云勞極灑灑注極倦也則極字反古於諸字晉人所用當是從本艸未可以爲俗書也酋夷

鄭考工記酋矛注云酋夷皆發語聲夷爲長故開口引聲而言酋爲短故合口促聲而言酋夷卽夷酋也楚辭君不行兮夷猶亦此意也開口合口卽後世切韻之法由此觀之切韻中國元有之不始於胡僧明矣

納音

乾爲天坤爲地乾坤合而爲泰徳爲父紅爲母徳紅合而爲東幹爲君支爲臣支幹合而納音生此六十甲子納音之說其詳見路史餘論夢溪筆談南村輟耕錄

泣與澀同

素問脈泣則血虛又云寒气入經而稽遲泣而不行又云多食鹹則脈凝泣而變色泣音義與澀同按說文沴水不利也沴與淚同泣亦水不利也泣與澀同亦可互證

甄音稽

春秋命歷敍曰神農甄四海白阜脈山川白阜人名甄注音稽錦帶書云神農更王軒轅承紀甄野畫疆爰封眾子佛經甄明之甄亦音稽此字集韻不收吳才老韻補亦遺之

斗音主

古文易日中見斗斗作主鄭注詩酌以大斗斗亦音主儀禮司宮設罍於洗東有枓釋文枓音主注枓水器也律曆志聚於斗溝洫志涇水一石其泥數斗且漑且糞長我禾黍

欸唶

欸也唶也呃也皆嘆辭如噫吁之類後漢書光武紀舂陵有望气者曰唶佳哉欝欝蔥蔥商君書多用呃字欸與唉同史記範增曰唉豎子不足與謀揚子法言或問王翦曰始皇方獵六國而翦牙欸史記用之於句首揚子用之於句末皆奇甚

譚苑醍醐卷六

欽定四庫全書

譚苑醍醐卷七

明楊愼撰

辭達

孔子云辭達而已矣恐人之溺於修辭而忘躬行也故云爾今世淺陋者往往借此以爲說非也易傳春秋孔子之特筆其言玩之若近尋之益逺陳之若肆研之益深天下之至文也豈止達而已矣哉譬之老子云美言不信而五千之言豈不美邪其言美言不信正恐人專美言而忘信也佛氏自言不立文字以綺語爲罪障然心經六如之偈後世談空寂者無復有能過之矣予嘗謂漢以上其文盛三教之文皆盛唐宋以下其文衰三教之文皆衰宋人之語錄去荀孟何如猶悟眞篇比於參同契傳燈錄比於般若經也

漢文

漢興文章有數等蒯通隋何陸賈酈生遊說之文宗戰國賈山賈誼政事之文宗管晏申韓司馬相如東方朔譎諌之文宗楚辭董仲舒匡衡劉向揚雄說理之文宗經傳李尋京房術數之文宗防緯司馬遷紀事之文宗春秋嗚呼盛矣

大招

楚辭招魂一篇宋玉所作其辭丰蔚醲秀先驅枚馬而走僵班揚千古之希聲也大招一篇景差所作體制𨿽同而寒儉促迫力追而不及昭明文選獨取招魂而遺大招有見哉朱子謂大招平淡醇古不爲詞人浮艶之態而近於儒者窮理之學蓋取其尙三王尙賢士之語也然論詞賦不當如此以六經言之詩則正而葩春秋則謹嚴今責十五國之詩人曰焉用葩也何不爲春秋之謹嚴則詩經可燒矣止取窮理不取艶詞則今日五尺之童能寫仁義禮智之字便可以勝相如之賦能抄道徳性命之說便可以勝李白之詩乎

三遊洞記

白居易三遊洞記云破月出光景含吐互相明滅晶熒玲瓏象生其中𨿽有敏口莫能名狀造語如此何異桞宗元世以爲大易輕議之蓋亦未深玩之也

廬山記

慧逺有廬山記文多奇語唐以下文人逺莫能望如雲風雲之所攄江山之所帶髙崖仄宇峭壁萬尋幽岫穹崖人獸兩絕又甘泉湧出冷暖與寒暑相變盈減經水旱而不異造語尢奇

白牛溪賦

王無功云吾往見薛收白牛溪賦韻趣髙奇詞義曠逺嵯峨蕭瑟眞不可言壯哉邈乎揚班之儔也髙人姚義嘗語吾曰薛生此文不可多得登太行俯滄海髙深極矣吾近作河渚獨居賦爲仲長先生所見以爲可與白牛連類令寫爲一本今此二賦俱不傳

古文八字四韻

老子知足不辱知止不殆足與辱韻止與殆韻蓋古音殆作以也韓非子名正物定名倚物徙亦以正定倚徙也淮南子步曰何故趨曰何馳亦是韻語古文多用八字之內而四韻者僅見此三條耳

楊烱稱王勃

楊烱序王勃文集云薛令言朝右文宗托末契而推一變盧照鄰人間才傑覽淸防而輟九知所謂九知者蓋用漢書九變復貫知言之選之語也其僻奧如此

詅癡符

和凝爲文以多爲富有集百卷自鏤板以行識者多非之曰此顏之推所謂詅癡符也近日有一達官自刻其文且問於作者曰吾文何如古人或對曰一代之興有一代之文故漢曰漢文唐曰唐文公之文可謂明文也蓋譏其近於吏牘而其人不悟

說禦

谷梁傳說禦云車防塵馬候蹄列子說禦云輿輪之外可使無餘轍馬蹄之外可使無餘地韓非子驅而前之輪中繩引而卻之馬掩迹命意則一修辭則殊可以見古人筆端之變化矣

祖龍沐猴

杜牧之文祖龍之吞六國沐猴之破五諸侯假對皆工亦文之一巧

規磨

文子曰水𨿽平必有波衡𨿽正必有差韓子曰規有磨而水有波我欲更之無柰之何荀子曰是規磨之說也注規磨之說猶差錯之說也規者正圓之器磨久則偏盡而不圓韓子之言必合荀注而後明注可廢乎

美男破老

汲冡周書云美男破老美女破舌蓋頑童暱比則犂老播棄艶妻煽處則忠臣結舌

薖軸

王元長曲水詩序沈防之怨旣缺薖軸之疾已消本考槃詩二句而防合之此李商隱灰釘之祖也文選英華求賢判云盡岸穴之英奇總濠梁之薖軸儲光羲詩淸言問薖軸惠念及滄浪用字又祖王元長也

珠聲玊價

說文注引宋雲淮水出玭珠珠之有聲者聲謂有名價也唐人文有珠聲玊價之語本此

蠻煙蜃雨

嶺南異物志云蠻煙蜃雨無別晨暮蜃蛟蜃也

蘭氏

周禮輈人注防魚字大戴禮蘭氏之根蘹氏之苞王褒洞簫賦幸得諡爲洞簫魚名而稱字艸名而稱氏簫名而稱諡皆奇之又奇

因而立政

鸞刀貴割而聲尙和利刃貴斷而字從和易曰利者義之和也先王制器尙象因文立政如此

分沙漏石

酈道元水經注形容水之淸澈云分沙漏石又曰淵無潛甲又曰魚若空懸又曰石子如樗蒱皆極造語之妙

小說

說者云宋人小說不及唐人是也殊不知唐人小說不及漢人如華嶠明妃傳云丰容靚飾光明漢宮顧影徘徊聳動左右伶飛燕外傳云以輔屬體無所不靡郭子橫麗娟傳云玉膚柔軟吹气勝蘭不欲衣纓拂之恐體痕也此豈唐人可及晉書荀朂傳云汲郡人不凖發冡得古文數百篇中載楚事一段尢妙亦小說也惜不傳耳

負劍

曲禮負劍辟咡召之注云負謂置之於背劍謂挾之於傍歐陽永叔作瀧岡阡表云回顧乳者劍汝而立於傍正用此義石刻猶存今攺作抱良可嘆也

女兵法

女兵法以授黃帝云制旌旂以象云物鑄鉦鐃以擬雹聲鞔鼓鼙以象雷霆鉦鐃今之銅鑼也

先憂後樂

先憂事者後樂事先樂事者後憂事此曾子立事篇語大戴禮所載同範文正公先憂後樂之語本此

女匽

大戴禮帝系篇帝舜娶於帝堯之子謂之女匽氏列女傳堯之二女名娥皇女英山海經帝俊妻是生十日漢地理誌陳倉有黃帝孫舜妻祠禮記舜於蒼梧之野蓋三妃未之從也堯典獨云二女而禮乃有三妃之文或謂女匽與皇英爲三未知是否【俊卽古舜字】

虎僕

皇甫松大隠賦書抽虎僕射用牛螉博物志有獸緣木文似豹名虎僕毛可取以爲筆今俗名九節貍張季文嘗以此筆見貽信爲佳也【牛螉見淮南萬畢術】

石湼

山海經女牀之山其陰多石湼孝經援神契曰王者徳至山陵而黒丹出注丹者別是彩名亦猶靑白黃皆云丹也石湼黑丹卽今之石墨也一名畫眉石上古書用漆書中古用石墨後世用煙墨

石燭

石燭一名水肥一名石脂一名石液今之延安石油也可燻煙爲墨唐人延州詩有石煙多於洛陽塵之句

過所

劉熈釋名曰過所至闗津以示之張晏注漢紀闗傳云傳信也若今過所過所者今之行路文引也

零丁

齊諧記云有失兒女零丁謝承後漢書戴良有失父零丁零丁今之尋人招子也

孔明心如秤

太平禦覽載諸葛孔明語云我心如秤不能爲人作低昻唐胡曾投人啟曰推諸葛之秤心負姜維之斗膽

慕容享燕

慕容徳乘髙享燕顧謂尙書魯邃曰齊魯固多君子當昔全盛之世梓愼巴生淳於二鄒之徒防修檐臨淸沼恣飛馬之雄辭奮談天之逸辧指防則紅紫成章俛仰則丘陵生韻至於今日荒艸頽墓氛消煙滅永言千載能不依然徳本爭雄戎馬之間其言若玆亦佳士也或是史臣飾辭非其本眞

金溝銅池

羊保曰金溝淸泚銅池揺颺旣佳光景當得劇棊此語殊有韻致

王維談名理

王維云古之髙者曰許由掛瓢巢父洗耳耳非駐聲之地聲非染耳之迹惡外者垢內病物者自我此尙不能至於曠士豈入道之門也維之談名理如此豈減晉人邪

日昃曰映

梁元帝纂要云日在午曰亭在未曰映王仲宣詩山岡有餘映謂日昃也

月表

禮記云爲朝夕必放於日月爲朝夕者蓋立圭以測日景立表以量月采日圭之法具於周禮月表世罕知漢書李尋傳月者眾陰之表消息見伏百里爲品千里立表王僧防詩所謂月表望靑丘是也吳下田家以正月八日夜立一竿於平地月初出有影卽量之據其長短移於水靣就橋柱畫痕記之梅雨水漲必到所記之處蓋古之遺法管子云不明於則而欲出號令猶立朝夕於運鈞之上運鈞泥工圓轉之器也

翠足粉胸

劉勰云綴金翠於足跗靚粉澤於胸臆以諭失其所施也然今之妓女金翠綴足粉澤靚胸蓋恆飾也古所謂倡優盛飾猶未若今世之甚乎

綢繆襳防

古者婦人長帶結者名曰綢繆垂者名曰襳防結而可觧曰紐結而不可解曰締

戲婦

抱朴子疾謬篇云世俗有戲婦之法於稠眾之中親屬之前問以醜言責以慢對其爲鄙凟不可忍言或蹙以楚撻或系足倒懸酒客酗醟不知限劑至使有傷於流血踒折支體者可嘆也古人感離別而不滅燭悲代親而不舉樂禮論娶者羞而不賀今旣不能動蹈舊典至於徳爲鄕閭之所敬言爲人士之所信誠宜正色矯而呵之何爲同其波流長此敝俗哉今此俗世尙多有之娶婦之家新婿避匿羣男子競作戲調以弄新婦謂之謔親或褰裳而鍼其膚或脫履而規其足以廟見之婦同於倚市門之倡誠所謂敝俗也然以抱朴子考之則晉世已然矣歷千餘年而不能變可怪哉

鮑姑艾

世傳鮑姑艾五月五日曾灼龍女鮑姑亦仙女流也宋人五日帖子中有用此事者

夜覺

周禮司寤氏主夜覺者防云人之寐臥恆在寢人有夜寐忽覺而漫出門者故謂之爲夜覺也近正徳庚辰寧邸宸濠將亂南昌城中街巷軍民夜發夢顚或至江棹船行數十里知爲夢也而後返宸濠舉事次夜一軍皆然宸濠亦自知不祥矣南昌人謂之陣亡發其事旣異其名又異史傳所未有也獨周官有之乃知聖人預防而禁之恐行軍出師驚眾敗事其慮豈不逺哉

另日

俗謂異日曰另日另字音命令之令然其字說文玉篇無有也只當作令日戰國防趙燕拜武靈王衣服之賜曰敬循衣服以待令日令日卽異日也注謂令爲善非

泰春泰秋

古大字音義與泰通大別作太自範煜作後漢書始用之避其家諱也按莊子有虞氏不及泰氏泰氏謂大庭氏也管子書有防春泰夏泰秋泰冬董仲舒防陽常居大夏陰居大冬正用管子語則大冬大夏皆音泰今人多失其讀

蟪蛄蜩螗

說苑載孔子曰違山十里蟪蛄之聲猶在於耳言政事之惡嘩而喜肅也夫蟪蛄之聲必在山林之地違山十里則朝市矣市有蟪蛄之聲則朝有蜩螗之沸政之嘩也甚矣史記云魯之衰也洙泗之間蓋齗齗如也齗齗交爭之意卽孔子之所謂嘩也

東潞西潞

潞有東潞西潞西潞今山西潞州東潞今北京潞河浯有南浯北浯北浯在瑯琊靈門南浯在九疑零陵云夢有南夢北夢見左傳注

穼

李鼎祚周易集解所引姓名晉人有穼穼音森其字從木從穴穼亦希姓姓氏諸書不載也

女麯

女麯小麯也繭糖窠絲糖也石蜜糖霜也自然防禹餘糧也俱見齊民要術

饞燈

魧魚卽嬾婦魚也多膏以爲燈照酒食則明照紡績則暗佛經謂之饞燈云

欝華金提

南陽之宛卽古欝華國漢中金州卽古金提國見國名記

莊子憤世

莊子憤世嫉邪之論也人皆謂其非堯舜罪湯武毀孔子不知莊子矣莊子未嘗非堯舜也非彼假堯舜之道而流爲之噲者也未嘗罪湯武也罪彼假湯武之道而流爲白公者也未嘗毀孔子也毀彼假孔子之道而流爲子夏氏之賤儒子張氏之賤儒者也故有絕聖棄智之論又曰百世之下必有以詩禮發冡者矣詩禮發冡談性理而釣名利者以之其流莫盛於宋之晚世今猶未殄使一世之人吞聲而暗服之然非心服也使莊子而復生於今其憤世嫉邪之論將不止於此矣

驅山鐸

太湖西有岞嶺山有石如捲笮相傳云禹所用牽山笮也會稽又有驅山鐸二事與秦王鞭石成橋相類好怪者傅會之說邪抑古元有此術也

五勝

五行漢書謂之五勝言交相勝也淮南子謂五度所謂音气不戾八風詘伸不誤五度是也乂謂之五殺所謂善用兵者持五殺以應是也陰符經竊其意而變其辭曰天有五賊見之者昌五賊卽五殺之說也陰符經之文李筌僞作或信以爲黃帝者無目者也其文尙不能望六韜三略之藩籬素問汲冡之萬一而以軒轅之書視之有目者如是乎

河圖緯

茅山誌引河圖要元篇云勾金之壇其間有陵兵病不起洪波不登又曰乃有地脈土良水淸勾曲之山金壇之陵可以度世上升曲城要元篇蓋漢世緯書後漢書志注不載其目僅見此焉

洞庭

三茅眞君雲天無謂之空山無謂之洞人無謂之房山腹中空虛是洞庭人頭中空虛是謂洞房

間色名

靑赤黃白黑五方正色也碧紫紅緑流黃五方之間色也靑別爲蒼赤別爲朱析朱爲非非今作緋黃別爲黅白別爲縞黒別爲此正色之別名也近黒曰弋今作黓似緑色曰校女嫁者服之�日出色也柳日入色也蔥暝色也檀婦人注靣赭色也鵻皁色也間色之中又有間色若天縹褪紅淺絳女貞黃天水碧之類不可殫述【南史輿服志有鷩四色鵫音罩白色也余未詳左傳注袀皁色也】

姦色

禮注紅南方之姦色紫北方之姦色五方皆有姦色蓋正色之外雜互而成者曰姦色猶正聲之外繁手而滛者曰姦聲也姦色卽間色也

王楷藏書

前蜀王氏朝僞相王鍇字鱣祥家藏書數千卷一一皆親札並寫藏經每趨朝於白藤擔子內寫書書法尢謹至後蜀孟防又立石經於成都宋世書傳蜀本最善以此五代僣僞諸君惟吳蜀二主有文學然李升不過作小詞工畫竹而已孟昶乃表章五經纂集本艸有功於經學矣今之戒石銘亦昶之所作又作書林韻會宋儒黃公紹韻會舉要實祖之然博洽不及也故以舉要爲名余及見之於京師惜未暇抄也

禹生石紐

易林舜升大禹石夷之野後漢戴叔鸞傳云大禹生西羌水經注禹生於蜀之廣柔縣石紐村今之石泉縣也石紐村今之石鼓山其山朝暮二時有五色霞气又有大禹采藥亭在大業山其地藥气觸人往往不可到地誌不載聞之土人云

茶訣

陸自云嗜茶作品茶一書繼茶經茶訣之後自注云茶經陸季庇撰茶訣釋皎然撰庇卽陸羽也羽字鴻漸季庇或其別字也茶訣今不傳予又見事類賦注多引茶譜今不見其書

王跌踼

爾雅王跌踼郭景純注云卽螲蟷似蜘蛛在穴中有蓋邢昺防曰此蜘蛛之一種也穴居布网穴口唐劉崇逺金華子雲長安閭裏中小兒竟以纎艸刺地穴間戲以手撫地曰顚當出來旣見艸動則釣出赤色小虫子形似蜘蛛江南小兒謂之釣駱駝其虫子之背有若駝峯也搢紳會同時有以此質疑眾皆黙然有明經劉寡辭者曰此爾雅所謂王跌踼也景純之注可校焉証之於書眾皆折伏愼按小兒呼顚當卽跌踼音之反也螲蟷也跌踼顚當也字不同耳此可補爾雅防之遺

半豹

郭頒世語云殷仲文讀書若半袁豹則筆端不減陸士衡蓋惜其有才而寡學也李商隱四六啟云學殊半豹藝愧全牛

腹背

李嶠內制集鏘金鳴玉坐榮枯株擊水摶風顧慙腹背蘇頲表駑駘獲薦於九方腹背可儔於六翮又云坐擁股肱之任顧慙腹背之毛腹背事見韓詩外傳

鴟夷魚腹

吳任宰嚭伍胥鴟夷楚信靳尙屈平魚腹

譚苑醍醐卷七

欽定四庫全書

譚苑醍醐卷八

明楊愼撰

老子解

幹霄蔽日巨木也求尺寸之材必後防杙龍吟虎嘯至音也尙頰舌之感者必下於蛙黽故曰大音希聲大器晚成

陽焰

素問云澤中有陽焰陽焰如火煙騰騰而起於水靣者是也蓋澤有陽焰乃山气通澤山有陰靄乃澤气通山

禆海

說文禆接益也以小益大曰禆西域傳有禆王漢書有禆將鄒衍書四海之外有禆海環之書名有禆蒼禆雅皆以小益大之義

樹鹽

陳藏器本艸鹽麩樹一名叛奴鹽蜀人謂之酸桶博物志云酸桶七月出穗蜀人謂之��音穗其字從一以凵以土與主客之主不同今按博物志無此文酸桶亦不知爲何樹一統志載女直國鹽生木枝上卽此類中國亦有之今人不知取之爾

鶬鴰

左傳靑鳥氏司分者也杜預云靑鳥鶬鴳立春鳴立夏止防作鶬鷃易通卦驗立春楊桞津鶬鴰鳴與左傳合然未知此鳥今名爲何鳥也

朱鷺

古樂府有朱鷺曲解云因飾鼔以鷺而名曲焉又云朱鷺咒鼓飛於云末徐陵詩有鳬鐘鷺鼓之句宋之問詩稍看朱鷺轉尙識紫驑驕皆用此事蓋鷺色本白漢初有朱鷺之瑞故以鷺形飾鼓又以朱鷺名鼓吹曲也梁元帝放生池碑云夜夣終見取於宋王朱鷺晨飛尙張羅於漢後與朱鷺飛雲末爭相葉可以互證補樂府解題之缺

彭祖

宰我問五帝徳篇云堯舉舜彭祖而任之論語注老彭商賢大夫世傳彭祖八百嵗此亦一證也

安南

宋神宗問朱公掞欲再舉安南之師公掞對曰願陛下以禽獸畜之

行禽

管子道塗無行禽指人言之謂其爲能行之禽爾注乃云無禽獸之行是以行爲去聲非也

沙田

汜勝之農書曰三月杏華可菑白沙管子書有五沙之土劉勣曰吳人謂水中可爲田者曰沙【管子五沙之狀粟焉如屑塵】

樂志

六韜太公曰君子樂得其志小人樂得其事戰國防趙武靈王曰非以飬欲而樂志也仲長統樂志論所謂樂志字本此

管輅三斗

抱朴子云管輅頓傾三斗而淸辧綺粲管輅善飲惟見此而輅傳不載

蘭槐

荀子云蘭槐之根是爲芷大戴禮蘭氏之根蘹氏之苞漸之修矣君子不近庶人不服注蘭槐香艸名槐又作蘹本艸云蘹香卽杜衡也又名衡薇香唐詩情人一去無窮已欲贈蘹香恨不逢卽此也

菄風艸

燕泉云郴之桂陽產風葉充茗飲能愈頭風亦可浸酒性防熱前人志記不載苑石湖集蠻茶出修江治頭風風葉豈蠻茶之謂邪愼按左思吳都賦云東風扶畱注東風艸名玉篇作菄風卽此也郴桂在三國屬吳爲此物無疑又按齊民要術引廣州記云東風華葉似苓莖紫宜肥肉作羮味如酪香气似馬蘭則廣州亦有之

鴈戶

唐書編氓有鴈戶謂流民也

張僧繇

劉子曰張僧繇畫羣公祖二疏圖而兵士有著芒屩者閻立本畫昭君圖婦女有著帷帽者夫芒屩出於水鄕非京華所有帷帽起於隋代非漢宮所作以此言之畫非博古之士亦不能作也

桃源圖

唐人畫桃源圖極爲工妙舒元輿作記雲煙嵐艸木如帶香气熟視詳玩自覺骨戞靑玉身入鏡中韓退之亦有桃源圖蓋題此畫也予及見元人臨本

十眉圖

唐明皇令畫工畫十眉圖一曰鴛鴦眉又名八字眉二曰小山眉又名逺山眉三曰五嶽眉四曰三峯眉五曰垂珠眉六曰月稜眉又名卻月眉七曰分梢眉八曰涵煙眉九曰佛云眉又名橫煙眉十曰倒暈眉東坡詩成都畫手開十眉橫云卻月爭新奇

漢畫

王應麟云曾子固防西狹頌謂所畫龍鹿承露人嘉禾連理之木漢畫始見於今邵公濟謂漢李翕王稚子髙貫方墓碑刻山林人物乃知顧愷之陸探防宗處士軰尙有其遺法至吳道絕藝入神始用巧思而古意稍減矣今於盤洲所集圖見之愼又按王象之輿地紀勝碑目載防州臨江市丁房雙闕髙二丈餘上爲層觀飛檐車馬人物又刻雙扉其一扉防啟有美人出半靣而立巧妙動人又云陽縣漢處士金延廣母子碑初無文字但有人物漢畫之在碑刻者不止如應麟所云而已

靑棠

棠字古作裳管子地員篇其木宜赤裳詩云常棣之華常古裳字常轉爲裳又借裳爲棠也常又作唐周南詩唐棣之華小雅常棣之華古今注欲蠲人之忿則贈以靑裳靑裳一名合歡本艸作靑唐云

蕭齋

梁武帝造寺令蕭子雲飛白大書蕭字至今存焉李約竭產自江南買歸東洛建一小亭以翫號曰蕭齋見尙書故實書法苑又載約作蕭字贊云抱素日絜含章內融逸疑方外縱在矩中宋榮咨道以五十萬錢買虞世南夫子廟碑舊本見山谷文集此莊子所謂眞天下之好也今之鄙陋者於所好無如飲食猶秤薪數米況肯輕財貴文如古人乎

臨摹

王紹宗善書與人書云鄙人書翰無工者特由水墨之積習恆精心率意虛神靜心以取之又虞世南亦不臨寫但心凖目想而已然此可與上智道若下學必湏臨摹唐太宗云臥王蒙於紙中坐徐偃於筆下可以嗤蕭子云臨摹之益大矣

寶月帖

秦子明涪州人買石摹刻僧寶月古法帖十卷載入黔中壁之紹聖院寶月帖又在隋開皇帖南唐升元帖之前比之金箔匱紙銀錠�痕者優劣當懸矣

索靖二帖

宋太宗刻淳化帖命侍書王著擇取著於章艸諸帖形近篆籀者皆去之識者已笑其俗其所載索靖二帖脈土處農姬業掌稷猶有古意及計來東言展有期則但行艸而已東書堂帖又去其前而存其後其所謂至言不出俗言勝耶孫過庭論書必傍通二篆俯貫八分包括章艸涵泳飛白嗚呼必如是而後爲精藝也不然則刻鵠圖龍竟慙眞體得魚獲兔猶恡筌蹄未免凡近耳

扶竹

武林山西舊有雙竹院中所產修篁嫩篠皆對抽並王子敬竹譜所謂扶竹譬猶海上之桑兩兩相比謂之扶桑也扶竹之筍名曰合歡按律書注伶倫取嶰谷之竹陽律六取雄竹吹之陰呂六取雌竹吹之蜀涪州有相思崖昔有童子丱女相悅交贈今竹有桃之形筍亦有柔麗之異崖名相思崖竹曰相思竹孟郊詩云竹嬋嬋籠曉煙指此竹也

文章狀物

嵇含南方艸木狀云防榔樹皮似靑桐節如桂竹下本不大上枝不小稠直亭亭千萬若一森秀無柯端頂有葉仰望眇眇如挿叢蕉於竹杪風至獨動似舉羽扇之掃天兪益期與韓康伯牋云防榔木大者三圍髙者九丈葉聚樹端房棲葉下華秀房中子結房外其擢穗似黍其綴實似檞其皮似桐而厚其節似竹而穊其中空其外勁其屈如覆虹其伸如縋繩步其林則寥朗庇其防則蕭條此分明畫防榔圖也毛文錫茶譜云茶樹如蘆葉如梔子花如白薔薇實如栟櫚葉如丁香根如胡桃白居易荔枝圖序云荔枝樹形團團如帷蓋葉如桂冬靑華如橘春榮實如丹夏熟朶如蒲桃核如枇杷殻如紅繒膜如紫綃瓤肉瑩白如冰雪漿液酸如醴酪大略如彼其實過之若離本枝一日而色變二日而香變三日而味變四五日外色香味盡去矣此分明爲二物傳神也傅肱蟹譜云蟹鶻眼鱟足防腦蜩腹其爪類拳丁其螯類執鉞生於濟鄆者其色紺紫產於江南者其色靑白眞如繪蟹焉宋以後人豈能爲此等語乎

扶荔宮

漢武帝元鼎六年破南越建扶荔宮以荔枝得名也此荔駢生若十八娘之類曰扶荔者亦若扶竹扶桑云

郡縣

說文曰郡制天子地方千里分爲百縣縣有四郡故春秋傳曰上大夫縣下大夫郡至秦始置三十六郡以監縣矣邑君聲釋名郡羣也人而羣聚也黃義仲十三州記曰郡之言君也攺公侯之封而言君者至尊也郡守專權君臣之禮彌崇今郡字君在其左邑在其右君爲元首邑以載民故取名於君謂之郡漢官曰秦用李斯議分天下爲三十六郡凡郡或以列國陳魯齊吳是也或以舊邑長沙丹陽是也或以山陵太山山陽是也或以川原西河河東是也或以所出金城城下得金酒泉泉味如酒豫章樟樹生庭鴈門鴈之所育是也或以號令禹合諸侯大計東治之山會計國名會稽是也嘗考風俗通曰百里曰同總名爲縣縣也首也從系倒首與縣易偏矣言當靜徭役也釋名又曰縣也懸於郡矣黃義仲十三州記曰縣弦也弦以其直言下體之居鄰民之位不輕其誓施繩用法不曲如弦弦聲近縣故以取名今縣字在半也

朗公谷

太山朗公谷舊名琨瑞溪車頻秦書雲沙門竺朗碩學淵通尢明气緯隱居此谷嘗從隱士張巨和遊巨和常穴居而朗居琨瑞小大起殿舎連樓疊閣𨿽素飾不同並以靜外致稱

署書

署書始於蕭何其後梁鵠師宜官魏時北宮咸是鵠書南宮旣建韋誕以古篆書之元魏遷洛始令中書舎人沈含馨以書書之景明正始之年又勅符節令江式以大篆易之

致足樂耶

王右軍帖致足樂耶水經茂竹便娟致可翫也致極也晉人語例如此

防魚

說文防魚出樂浪潘國有兩乳葉子奇曰奔防也一名非魚非鮫狀如鮎有兩乳在腹下雌雄陰陽類人相傳懶婦所化

髙齋無白鳥

荊州江古岸有李姥浦浦中偏無蚊蚋之患梁元帝金樓子云荊州髙齋暑無白鳥余亟寢處其中及移余齋則蚊聲如雷數丈之間如此之異何子元云北京某街蚊多某坊蚊少其無蚊處𨿽帳幕可無顧士亷雲松江亦然又某門外城河中可裏余絕無一蚊郡人暑月嘗移舟避宿其間余以何顧兩公之言參之水經注紀李姥浦金樓子紀髙齋二事信有此理滇中環湖苦多蚊而寶珠寺乃絕無影響其理不可曉也

佛性

有僧問蚯蚓截爲兩段首尾皆動佛性在首在尾古未有答也伯淸舉似余余曰薪盡火傳灰燼猶熱桴停鼓歇音響猶轟

方望賢於範增

方望爲隗囂軍師後囂不聼其言望以書謝之曰範蠡受責句踐乘扁舟於五湖舅犯謝罪文公亦逡巡於河上望之無勞固其宜也望聞烏氏有龍池之山防徑南通與漢相屬其傍時有奇人聊及閒暇廣求其眞願將軍勉之望之見機亂邦托迹方外飄然行遁焉莫追賢於範增逺矣

周紆築墼

周紆爲勃海太守免歸亷潔無資常築墼自給劉攽漢書刋誤云墼非築所成當作塹築爲墻塹爲坑也此說大謬攽本南人不知土墼也字林塼未燒曰墼垾蒼刑土爲方曰墼今之土墼也以木爲模實其中非築而何【墼古作垼儀禮垼塊也】

臯比

朱子作橫渠贊曰勇撤臯比按左傳蒙臯比而先犯之鄭曰樂記倒載干戈包之以虎皮名之曰建櫜櫜韜也其字或作建臯服防引此以解左傳今人𨿽知臯比之爲虎皮而不能說其原聊記於此

舟鮫

左傳注舟鮫官名掌澤澤有水有魚故以爲名小說有鮫泣珠賣綃事蓋舟鮫之官死而爲澤神若伐木之匠變爲木客也

半面

東觀漢記應奉嘗詣袁賀賀時將出行閉門造車匠於閣內開扇出半面視奉去後數十年於路見車匠識而呼之今人云半面之識本此事

譚苑醍醐卷八

欽定四庫全書

譚苑醍醐卷九

明楊愼撰

凹凸字

土窪曰凹土髙曰凸古之象形字也周伯溫乃曰凹當作凸當作垤俗作凸凹非是反以古字爲俗字也東方朔神異經云大荒石湖千里無凸凹平滿無髙下畫記云張僧繇畫一乘寺壁逺望如凹凸近視則平名曰凹凸花俗呼一乘寺爲凹凸寺云江淹靑苔賦云悲凹險兮惟流水而馳鶩髙僧傳雲谷之應聲語雄而響厲鏡之鑑像形曲而影凹此皆名人文士所用其來夐矣豈至伯溫始貶爲俗字乎

懸炭

李騫贈魏收詩流火時將末懸衡炭欲輕梁簡文江南思詩月暈蘆灰缺秋還懸炭輕蕭子云嵗暮直廬賦衡輕炭燥權重泉涸懸炭事見淮南子亦古候气之法說林懸羽與炭而知燥濕之气今罕知用之而文人引用亦僅此三條耳

猛燭猛炬

魏明帝樂府晝作不停手猛燭繼望舒晉庾闡藏賦督猛炬以增明從因朗而心隔猛炬猛燭蓋大燭大炬周禮所謂墳燭楚辭所云懸火也杜詩銅盤燒蠟光吐日其猛燭乎

兩児辧日

列子曰孔子東遊見兩小児辧鬭問其故一小児曰我以日始出去人近而日中時逺也一小児曰我以日初出逺而日中時近也言初出近者曰日初出大如車蓋及其日中裁如盤盂此不爲逺者小近者大乎言日初出逺者曰日初時滄滄涼涼及其中旹熱如探湯此不爲近者熱逺者涼乎桓譚新論云漢長水校尉平陵闗子陽以爲日之去人上方逺而四旁近何以知之星宿昏時出東方其間甚疏相離丈餘及夜半在上方視之甚數相離一二尺以凖度望之逾益明白故知天上之逺於傍也日爲天陽火爲地陽地陽上升天陽下降今置火於地從傍與上診其熱從旁與上逺近殊不同焉日中正在上覆蓋人人當天陽之衝故熱於始出時又新從太陰中來故涼於其西在桑楡間也桓君山曰子陽之言豈可然乎張衡靈憲曰日之薄地闇其明也由闇視明明無所屈是以望之若大方其中天地同明明還自奪是以望之若小火當夜而揚光在晝則不明也月之於夜與日而差防晉東晢以爲傍方與上方等傍視則天體存於側故日出時視日大也日無小大而所存者有伸厭厭而形小伸而體大蓋其理也又日始出時色白者𨿽大不甚始出時色赤者其大則甚此終以人目之感無逺近也且夫置器廣庭則函牛之如釡堂崇十仞則八尺之人猶短物有陵之非形異也夫物有感心形有亂目故仰防云以觀月月常動而云不移乘船以渉水水去而船不徙矣安岌云余以爲子陽天陽下降日下熱束晢言天體存於目則日大頗近之渾天之體圓周之徑詳之於天度驗之於晷影而紛然之說由人目也參伐初出在旁則其間疏在上則其間密以渾驗之度則均也旁之與上理無有殊也夫日者純陽之精也光明外曜以人目故人視如小及其初出地有逰气以厭日光不人目卽日赤而大也無遊气則气白大不甚矣地气不及天故一日之中晨夕日色赤而中時色白地气上升四合與天連者𨿽中時亦赤矣日與火相類火則體赤而焰黃日赤宜矣然日色赤者猶火無焰也光衰失常則爲異矣因讀列子而雥集舊說如上又思列子之爲此段𨿽曰寓言實有至理蓋引而不發使後人深察澄觀而得其說故設爲兩児之言以戲百世之下迄今百世之下𨿽宿學妙術屢數百辭而猶不可了然使果有兩児而以闗子陽桓君山束晢安岌當之亦未易折此兩黃口也朱紫陽云必有眞人乘龍淩虛出倒景之上昆侖之外而後可訂其是非耳莊子曰六合之外聖人存而不論玆言善夫

韓退之遺文

孫何稱韓退之擬範蠡與大夫種書意出千古理振羣疑今集中無此文白樂天稱皇甫湜渉江文而甫集亦無此文皮日休稱孟浩然防雲淡河漢疏雨滴梧桐而孟集無此一首也乃知古人詩文之佳者遺逸多矣

司農劉夫人墓碑

司農夫人祖自會稽山陰姓劉氏伊夫人受持貞剛體性純淑非禮不行【闕一字】人【闕一字】仁【闕二字】石【闕五字】九族穆同【闕三字】子孫息盈房男以【闕七字】母儀【闕三字】容徳配古列任似爲【闕八字】宮【闕一字】復全【闕十字】酒甘香車騎陳【闕七字】公【闕二字】奉【闕十字】迎醫極迲素名【闕九字】幽藏咨嗟酷【闕十字】命【闕七字】畫圖像甄采典【闕七字】鄊人【闕五字】不忘

右司農劉夫人漢太尉許之妻也首行有標題之文石已刓剝所存數十百字其漫漶者彊半惟次行獨全故其姓劉氏而爲山陰之人其辭惟數句可讀如雲體性純淑非禮不行及孫息盈房而已其云徳配古列任似者以似爲妙也字畫多雜篆體所書以字全類孔宙碑其它偏旁多與故民吳公碑中山相薛君題額相類應劭漢官儀所載三公孝靈時有吳郡陽羨許季防漢紀光和四年以衛尉代劉寛爲太尉今許氏兩墓皆在宜興而此碑猶在夫人旁吳處厚靑箱雜記云義興有許廟其碑許劭所作唐開元中諸孫重刻碑陰有八字云談馬礪畢王田數七徐延休讀之曰談馬卽言午言午許字礪畢必石卑石卑碑字王田乃千里千里重字數七六一六一立字今其殘碑才有數十字其間載許君自司農遷衛尉此文稱劉氏爲司農夫人則銘墓時許猶未爲衛尉也其碑在光和之前無疑又云司農夫人碑題一行文八行行二十八字石尙餘其半亦隠隠若有字右具載洪景伯釋吳人盧熊嘗得此刻云自伊述夫人以下合有四言二十五韻今所存剛行同房容宮香藏鄊忘可攷

國山碑

【闕二字】民用不犯於是臣丞相沇曰【闕六十三字】徘徊於此遂基大宮【闕八字】庶民子來不日【闕八字】頑嚚乃止率土來獻柔服百神經緯庶務日昃不食【闕二字】六經蕆防百家思【闕一字】道數頻十陵道大啟朱光闓立東觀【闕一字】紀實言建設墳典【闕三字】聞實感神化出幽祗闡舉乃遣使者大宥刑惡道尙【闕二字】善格幽貺與五福惟神明上天罔應【闕三字】箕宿降祉利丰特發神夣靈璽鎭國玊璽啟自神匱神人指授金冊有玊簡者四日月明朗老人星見者弌十有弌五天瑞气黃旗紫蓋覆宮闕顯者著鬥牛者弌十有九麟鳯龍銜圖負書卅有九靑蜺白兕丹黑【闕二字】廿有二白兔白麢白麀白鹿卅有二白雉白烏白鵲白鳩弌十有九赤烏赤雀廿有四白雀白燕廿有七神虎吐書白鯉騰船者二靈絮神絮彌被原野者三嘉禾秀頴甘露凝液六十有五殊幹連理六百八十有三明月火珠璧流離卅有六大貝余【闕一字】幹泉桼十有五大寶璧水靑防璧卅有八玉兕玉羊玉螭【闕一字】三寶鼎神鐘神�祝神�卅有六石室山石闓石印封啟九州吉發顯天防韶石鏡光者弌十有弌神【闕一字】頌歌廟靈【闕一字】示者三畿民推紀湖澤闓通應防合謡者五神翁神僮靈母靈女告徴表祥者卅有桼靈夢啟防神人授書著驗【闕二字】者十祕略【闕一字】文王板紀徳者三玉人玉印文采明發者八玉【闕一字】玉琯玉瑻玉玦玉鉤玉稱殊輝異色者卅有三玉尊玉玉盤玉罌淸潔光眼者九刖子河伯胥王靈圖言天平墜成天子出東門鄂者四大賢司馬防虞翻推步圖緯甄匱啟緘發若與運會者二其餘飛行之類植生之倫希古所覿命世殊奇不在瑞命之篇者不可稱而數也於是旃協洽之嵗月次陬訾之口日惟重光大淵獻行年所值寔惟玆嵗帝出虖震周易實著遂受上天玉璽文曰吳眞皇帝玉質靑黃防理洞徹�受袛悚夙夜惟�而大徳宜報大命宜欽乃防柔兆涒灘之嵗欽若上天月正革元郊天祭地紀號天璽用彰明命於是丞相沇太尉璆大司徒燮大司空�執金吾修城門校尉歆屯騎校尉悌尙書令忠尙書昏直晃昌國史瑩覈等亦防爲天道曠防瑞表眞今眾瑞畢至亖表納貢幽荒百蠻浮海【闕一字】川九垓八埏罔不被澤率按典繇宜先行禪禮紀勒天命遂於吳興國山之陰告祭刋石防對揚干命廣報坤徳副慰天下喁喁之望中書東觀令史立信中郎將臣蘇建所書刻工殷正何赦

右吳國山碑者孫皓天冊元年禪於國山攺元天璽因紀其所獲瑞物刋石於山陰是嵗晉咸寧元年後五年晉遂滅吳以皓昏虐其國將亡而眾瑞並出不可勝數後世之言祥瑞者可鑑矣熈寧元年中元後一日廬陵歐陽修書

右吳封禪國山碑天璽元年立東觀令史立信中郎將蘇建篆在常州宜興善權寺後古離墨山邑人稱爲囤碑髙八尺圍一丈其形如鼓刻字周繞其上今大略可見者三十七行每行二十五字合有八百餘字按碑云旃協洽之嵗月次娵觜日惟重光大淵獻遂受玉璽文曰吳眞皇帝乃天冊元年乙未正月辛亥又云柔兆涒灘之嵗月正革元郊天祭地紀號天璽先行禪禮紀勒天命則嵗在丙申矣太尉璆卽璆曲阿人祖咨孫權外甥璆官至中書令太子少傅大司空�史云兼司徒董�國史瑩覈卽光祿勲薛瑩東觀令華覈史又云天冊元年吳郡言掘地得銀攺年大赦天璽元年吳郡言臨平湖開得石函中有小石刻皇帝字秋八月鄱陽言歷陽山石文理成字刻石立銘褒贊靈徳又吳興陽羨山有空石長十餘丈名曰石室在所表爲大瑞乃遣兼司徒董�兼太常周處至陽羨封禪國山明年攺元大赦熊參考傳記蓋以吳郡掘銀而攺天冊海鹽玉璽有文曰吳眞皇帝而攺天璽因歷陽山石文字而攺天紀碑云湖澤開通卽臨平湖開之事石室山石開發卽海鹽陽羨之事當時海鹽亦屬吳郡舊有六里山石篆刻其略曰旃防協洽之嵗得玉璽文曰吳眞皇帝與此碑合疑陳壽所書石函小石刻皇帝字悞臨平湖開之文史云於歷陽刻銘今世亦不見此文字如巖山神防海鹽玉璽國山刻文史家不能備載此文歐趙二家皆有著論矣其字畫形勢絕與神防相似第石質堅頑工人就其上鐫刻故行欵廣狹長短防有不同宋黃伯思稱皇象書神防碑字勢雄偉殊不審皇象在孫權時與嚴範鄭姥等號八絕則神防碑亦蘇建書無疑也東漢碑碣多尙書獨此二篆有周秦遺意神防險勁峻防國山純古秀茂可與崔子玉書張平子碑相頡頑若永建麒鳯贊魏石經中篆文弗足論也熊向獲見拓本僅二十餘行以宜興記校之字多譌舛今得自郡人謝林始覩其全因重防如右以俟識者云洪武十一年春正月吳人盧熊記晉故使持莭侍中太傅鉅平成侯羊公之碑

公諱祜字叔子防【闕四字】也其先晉羊舌大夫之冑當漢中興始自南陽家於岱壄纓寂相繼九卉於公顯祖南陽太守皇考上黨太守咸有【闕一字】名公承俊烈之髙風應明哲之盛代徳擅槼仁誠慈惠夫其器量彌深容度廣大浩浩乎固不可測已其志莭言行卓爾不羣遊神漠敬志靑雲彌之防道籍博之防藝文於是仁聲逺耀芳風流遐年十有桼上計史察孝亷州辟皆不肯就羣公材之四府並命繄桓絫載乃公車徴拜中書【闕一字】郎祕書監於時當晉之盛明揚英雋乃引公爲相國從事中郎遷中領軍遇革命之期任代禪之會秉文經武自集大晉之祚皇采增暉帝威逺禦緯絕代之風彌虞唐之緒帝嘉其庸雔防大國公乃逡巡固讓裁居小判天子詹咨仍復授公中軍將軍散騎常侍內釐王度外綏區域嚴恭�畏帝命允飭運國威於鉤陳握皇樞於紫極於時之盛未有如公者也拜衛將軍尙書僕射防揆天機崈成大業帝道緝熈泰階允肅防江未乃命都督荊州諸軍事車騎將軍開府辟命公乃養民贍財開厈國界創築五城防衛境然後懷逺防徳成大同之業思王道之則齊其民人均其愷澤軍無虞乏民不疲勞農功滿疇百姓布野羣黎被徳殊俗望風吳人感服繦負而至者四萬餘口進位徵南大將公𨿽享茅土歷登臺階吐餐下士二於姬公方將殪戎吳國弔【闕二字】後寢甲戢兵辭功退身防優遊乎初好此公之素志也會遘防疾春秋五十有八咸寧四年十有一月庚寅薨於京邑天子痛悼遣使持莭追贈侍中太傅南城侯印綬賻弔加【闕一字】常也及其上親臨過車騎諡曰成侯天子以公徳髙勲大而屢辭封爵故復建南城之國特以封公公誓讓終始上未之許及其薨也夫人夏侯氏迨公克讓之志遂不以斂公自出身以曁於終忠言不輟於口嘉謀不廢於心成其業不處其功勤其勲不榮其祿儀形言行動爲世範曁六年春平吳詔曰故太傳鉅平侯羊祜造建平吳之規潛謀逺略與眾殊慮勲業不遂然蕩滅之計悉如祜筞用能夷曠世之捄黎民之患勲烈彌著而寵不逯身其遣使以平定之功告祜廟昔漢氏封蕭何夫人爲使以崇顯元功亦古之令典封祜夫人爲萬嵗鄕君五千戶贈絹萬匹於是故吏髙文奚亷等僉以【闕一字】徳而志卑位優而行恭徽猷被於江漢【闕一字】於羣生渉其風者皆貪夫反亷懦夫立志志𨿽夷惠之撡奮乎百世曷以尙徳【闕四字】未隕奇謀潛略淸【闕一字】功遺諸靡所寘心乃共立碣石刋勒盛防永表風烈焉其辭曰

天臨有晉乃降皇輔徛與維公應期協矩聰哲神睿乃文乃武【闕三字】虞淵淵其度翼翼其明孝思以形乃耀髙風辭爵讓榮爲而不有志淩太淸如何不弔中年隕【闕八字】未【闕三字】刋【闕二字】是表是旌

此卽墮淚碑也中有缺文字體亦類鐘繇如以作防濳作潛逮作逯寇作眾作寅作�晉以前悉如此此碑元無撰人姓名按益州記云犍爲李賜撰賜密之子也並附見此又云李興字雋石所撰

唐太宗昭陵六馬圖贊【附防】

太宗昭陵六馬圖石刻在秦中其一曰拳毛黃馬黒喙平劉黒闥時所乘前中六箭背三箭贊曰月精按轡天駟橫行弧矢載戢氛埃廓淸其二曰什伐赤純赤色平世充建徳時乘前中四箭背中一箭贊曰瀍澗未靜斧鉞伸威朱汗騁足靑旌凱歸其三曰白蹄烏純黑色四蹄俱白平薛仁杲時所乘贊曰倚天長劍追風駿足聳轡平隴回鞍定蜀其四曰特勒驃黃白色喙防黑色平宋金剛時所乘贊曰應防騰空承聲半漢入險摧敵乘危濟難其五曰颯露紫紫鷰驑平東都時所乘前中一箭贊曰紫鷰超躍骨騰神駿气詟三川威淩八陣其六曰靑騅蒼白雜色平竇建徳時所乘前中五箭贊曰足輕雪影神發天機防玆飛練定我戎衣元學士王惲防云物之賢否一定論其遇不遇可也昭陵六馬天降毛龍授之英主俾剪隋亂及其成功琢石爲像題眞以贊用傳不朽何其幸也宜其聲華气焰上與房駟爭光故潼闗之役備體流汗又何神哉如昭烈之的盧冉閔之朱龍名𨿽存而形何見焉太史公曰閭閻之人𨿽砥行立名非附靑雲之士烏能聲施於後世信夫【贊殷仲容撰書則歐陽詢也】

蜀江水路險名

江自嘉州至荊門名灘險地凡千百餘舟人一一能言之其灘之外有洞有磧凡數十皆見於字書今載其略洞疾流也【江中有逹洞柟木洞】水流沙上曰瀬【江中有石瀬】水出尾下曰瀵【今地名七瀵】回流旋轉曰漩【今有南陀三漩】石積水淺曰磧【今有上磧下磧】水疾崖傾曰碥【今有閆王碥燕子碥】灘磧相湊曰沝【音子今有石柁子折危子】水如轉軗曰漕【今有野豬漕】水漫不流曰沱潭下急流曰灘其名尢多不盡書也

蹠跖同字

說文跖足下也從足石聲又跖蹻人名通作蹠孟子蹠之徒也古作賈誼傳又苦盭注古蹠字足下曰蹠謂反不可行也淮南修務訓躐防籠蹶沙石蹠逹膝蹠又訓適也淮南子原道訓自無蹠有而以衰賤矣精神訓云自無蹠有自有蹠無又履也淮南子人之甘非正爲蹠也而蹠焉往又訓至也淮南說山訓方車而蹠越乘桴而入胡又曰蹠越者或以舟或以車𨿽異路其極一也又訓願也淮南繆稱訓各從其蹠而亂生焉蹠音之石切又音柘

譚苑醍醐卷九

