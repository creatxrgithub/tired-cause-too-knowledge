宜齋野乘

﹝宋﹞吳枋撰

枋自四十歲以來﹐榮念已絕﹐獨於嗜書一事﹐如饑之於食﹐渴之於飲﹐未嘗一日忘情也。嘗記周益公《二老雜誌》載陸務觀言「司馬溫公聞新事卽錄於冊﹐且記所言之人。」近時鄱陽董艸庭檢閱亦然。枋不免效顰﹐凡耳之所聞﹐目之所見﹐口之所誦﹐心之所得﹐隨手鈔記﹐目曰《野乘》﹐已積成十餘卷。壬午歲夏五月﹐錢塘金被橋遭畢方之禍﹐延燎數萬家。儲書寄畱癸辛街楊和王府﹐盡爲劫灰。七月巧夕﹐於裏仁坊舊地作小樓二間﹐以庇風雨。至八月落成﹐始能追記一二鈔錄之。白樂天《與元微之書》云「除讀書屬文外﹐其它懵然無知﹐乃至書畫棋博﹐可以接羣居之歡者﹐一無通曉。卽其愚拙可知矣。」枋之才固萬萬不及樂天﹐嘗疑此語似爲予發﹐以此嗜書之心牢不可破矣。𨿽然﹐不知後之人能爲傳一二耶﹖抑用之覆醬瓿也。甲申八月芙蓉城人吳枋書。

●五帝非官天下

《說苑》載鮑白令之對始皇曰「天下官則讓賢﹐家則世繼。故曰﹕五帝以天下爲官﹐三王以天下爲家。」今觀《帝王世紀》﹐云黃帝次妃女節生少昊﹐則少昊乃黃帝子也﹐是傳位與子自黃帝始而非起於夏禹。《家語》《五帝徳》及《書序》注﹑《史﹖顓帝紀》並《通歷》﹐皆云顓帝爲昌意子﹐則亦黃帝孫也﹐是少昊傳位於侄。《史記》《家語》皆云帝嚳祖玄囂﹐父蟜極﹐又《髙辛紀注》《書序》注與《帝王世紀》載嚳爲黃帝曾孫﹐則顓帝傳位與從侄。《大戴禮》並《史記》云帝嚳下妃生摯﹐則髙辛又傳位於子﹔髙辛次妃慶都生堯﹐則摯又傳位與弟。《史記》並《舜典》疏以舜爲黃帝八代孫﹐則堯傳位與五世侄孫。《前漢﹖律曆志》載顓帝五世生鯀﹐則舜傳位與六世祖之從兄弟。如是則五帝亦可謂之家天下。今逆五帝之上而觀之﹐《禮記》注云﹕女媧承伏羲﹐而《淮南子﹖覽冥訓》注﹕「古天子﹐姓風。」則亦伏羲之子孫也。《禮記》《國語》皆云﹕炎帝﹐少典之子﹔而《家語》與《史記》云﹕黃帝﹐有熊國君少典之裔子。《國語》又云﹕黃帝﹐炎帝之弟。則二君同是少典之子。以此而觀﹐家天下之制其來遠矣。

或曰﹕夏之十七君皆姓姒﹐商之三十君皆姓子﹐周之三十七君皆姓姬﹐非如五帝之異姓。曰﹕不然。五帝之時﹐世變不同﹐人各自爲一姓﹐故黃帝姓公孫﹐而少昊﹐黃帝子也﹐攺姓己。顓帝亦黃帝孫也﹐乃姓姬。堯寄於伊長孺家﹐從母所居﹐故姓伊耆。舜生姚墟﹐故姓姚。稷﹑契與堯同父兄弟也﹐而稷姓姬﹐契以簡狄吞玄鳥卵而生﹐故姓子。若以異姓而論﹐謂黃帝與少昊非父子而堯與稷﹑契非同父之兄弟﹐可乎﹖

或曰﹕家以傳子﹐今五帝獨黃帝﹑髙辛傳位於子﹐少昊﹑顓帝皆與侄﹐而摯則與弟﹐蓋已非傳子矣﹔堯傳之曾侄孫﹐而舜又傳之同六世祖之從兄弟﹐服紀尢爲差遠。曰﹕不然。長子考監明旣以罪死而放齊﹐固嘗薦次子朱啟明矣。堯未嘗不欲傳之子﹐柰何朱之不肖﹐不足以嗣位。堯則擇同宗之侄孫而授之。舜亦不敢遽然以爲君﹐而猶避朱於南河。舜亦未嘗不欲傳之子﹐柰何商均之不肖﹐不能以繼緒﹐舜則擇同宗之從兄弟而傳之。禹亦不敢冒然以爲君﹐猶避商均於陽城。堯﹑舜豈以異族而授之天下哉﹖

且如商之外丙傳弟仲壬﹐仲壬傳侄太甲﹐小甲傳弟雍巳﹐祖辛傳弟沃甲﹐沃甲傳侄祖丁﹐祖丁傳堂弟南庚﹐南庚傳堂弟陽甲﹐祖庚傳弟祖甲﹐廩辛傳弟庚丁﹐而周懿王傳弟孝王﹐康王傳弟定王﹐則商﹑周亦有傳弟侄者。其後如漢惠帝傳弟文帝﹐昭帝傳侄孫宣帝﹐成帝傳侄哀帝﹐哀帝傳從弟平帝﹐東海殤帝傳堂兄安帝。若衝帝傳質帝﹐則同髙祖之從兄弟﹔質帝傳桓帝﹐則又同五世祖之從侄。比之舜﹑禹﹐蓋無異也。

且以祭法觀之﹐周則祖文而宗武﹐商則祖契而宗湯﹐夏則祖顓帝而宗禹。而舜則祖顓帝而宗堯﹐若舜爲異姓之國﹐奚必宗堯哉﹖蓋曰弟曰侄曰侄孫﹐旣皆吾之族類﹐而謂之非家天下﹐不可也。

●過秦論誤

賈誼《過秦論》言始皇吞二周而亡諸侯。按秦昭王五十一年滅西周﹐其後七年莊襄王滅東周﹐四年莊襄卒﹐始皇方卽位。則吞二周乃始皇之曾祖與父﹐非始皇也。

●先輩

唐世舉人呼已第者爲先輩﹐其自目則曰前進士。按魏文帝黃初五年立太學﹐初詣學者爲門人﹐滿歲試通一經﹐補弟子﹐滿二歲試通二經者﹐補文學掌故。不通經者聽須後試﹐故後試稱先試而得第者爲先輩﹐由此也。前進士云者亦放此﹐猶曰早得進士而其輩行在先也。此皆《演繁露》載《通典》語。枋按《容齋續筆》載《貽子錄》云「同年小錄是雙只先輩各一人分寫﹐宴上長少分雙只相向而坐﹐以東爲上﹐襯以西爲首。給﹑捨﹑員外﹑遺﹑補﹐多來突宴﹐東先輩不遷而西先輩避位。」又紹聖間王聖塗《澠水燕談》云「蘇徳詳﹐漢相禹珪之子﹐建隆四年進士第一人。登第初還鄕裏﹐太守置宴以慶之。樂作﹐伶人致語曰﹕昔年隨侍嘗爲宰相郎君﹐今日登科又是狀元先輩。」又司馬溫公《勸學歌》云「一朝雲路果然登﹐姓名亞等呼先輩。」詳味溫公之言﹐則登雲路者方呼先輩﹐如今黃甲並呼狀元一般﹐先輩猶言前名也。又葛常之《丹陽集》云「小說載﹐優人有以李義山服藍縷之衣而出﹐或問曰﹕先輩之衣何在﹖曰﹕爲館中諸學士撏將去矣。人以爲笑。」又王直方《詩話》云「蕭貫嘗夢至宮庭中賦詩﹐有一人曰﹕先輩異日必貴」。又《春渚紀聞》載棋待詔劉仲甫聞祝不疑先輩名品髙﹐著人傳今秋來試南省。若以二家所載觀之﹐則以先輩爲稱呼﹐決非前輩之比。又韋莊《浣花集》有《癸丑年下第獻新先輩》詩﹐又《墨客揮犀》言今人於榜下擇婿﹐號曰臠婿﹐有一新先輩少年爲貴家所慕﹐欲以女妻之。又彭應來有《賀新先輩二十八人及第》詩﹐結句云「回頭應念差池者﹐重待陽和振羽毛。」言新先輩則爲狀元﹑爲前名﹐明矣。若以爲長上先生﹐則安得加一新字﹖又曰﹕《少年摭言》載牛僧孺應舉時﹐韓愈﹑皇甫湜見之於靑龍寺﹐稱牛爲鄕先輩。又田表聖錫《咸平集﹖與胡旦書》云「秀才卽先輩。」乃卽日可爲先輩也﹐其義甚明。今人詩集中因見唐詩有先輩二字﹐不深考其故﹐皆誤作前輩。近時有稱道士爲先輩﹐尢可笑也。

●《千字文》字重復

《千字文》有「女慕淸潔」﹐又有「紈扇圓潔」﹐重兩「潔」字。今宜攺「淸潔」爲「淸貞」﹐庶不重復。

●孟子與孟嘗君同時

或問﹕「孟子與孟嘗君同時否﹖」曰「同。周顯王三十三年乙酉﹐孟子見梁惠王﹐王有利國之間。愼靚王二年壬寅﹐惠王薨﹐孟子去魏適齊﹐而齊宣之立在顯王三十七年已丑﹐其卒在赧王元年丁未。孟子是年去齊。赧王乃愼靚王之子﹐顯王之孫。方顯王四十八年庚子﹐齊薛公田嬰卒﹐其子文嗣爲薛公﹐號曰孟嘗君﹐能招致諸俠遊士﹐名重天下。則田文之立在梁惠王未薨之前﹐而孟子適齊之時田文已立二年矣。以《戰國策》考之﹐馮諼西遊於梁﹐說惠王聘孟嘗君﹐齊王聞而謝之﹐則與孟嘗君正同時也。」曰「孟子旣遊於齊﹐而孟嘗君之食客數千人﹐有一亞聖之大才而不克置於賓客之列﹐何也﹖曰﹕太史公謂孟嘗君招致天下任俠姦人入薛中﹐則當時之客皆非賢士可知。蓋孟嘗君非不欲招致孟子﹐而孟子決不屑就也。一魯仲連尙不爲平原君畱﹐則孟子安肯爲君之客哉﹖其後孟嘗君廢而賓客一日皆背去﹐此市井勢利之交﹐毋足怪者。君於此時不能自責其聚士之乖謬﹐而欲唾客之面﹐愚矣。」

●先子先君先人

今人稱先子﹑先君﹑先人爲父﹐然不獨父也﹐祖宗皆可。如曾西稱曾參曰「予先子之所畏也。」則稱祖爲先子。子順曰「吾先君之相魯也」。則稱六世祖爲先君。孔安國曰「先君孔子」﹔又曰「我先人用藏其家書於屋壁。」則稱十一世祖爲先君﹐稱五世祖子襄爲先人也。

●顏子非廿九歲死

《史記》云顏子少孔子三十歲﹐年二十九﹐早死。則是魯哀公二年也。按圍陳蔡時﹐孔子年六十三﹐而顏子當是時﹐年三十三矣。《論語》曰「從我於陳蔡者﹐皆不及門也。徳行顏淵。」則顏子尙無恙。《史記》載圍陳蔡後﹐使子貢至楚﹐昭王將以書社地七百里封孔子。令尹子西曰「王之輔相有如顏回者乎﹖」由是觀之﹐則顏子之未死﹐益信而有證。非二十九歲明矣。

●畫野分州

黃帝時畫野分州﹐八家爲井﹐井三爲鄰﹐鄰三爲朋﹐朋三爲裏﹐裏五爲邑﹐邑十爲都﹐都十爲師﹐師十爲州。一州是百五十三萬家。

●名不可稱

唐人多有稱人名者﹐詩中惟甚﹐今人學唐詩者多仿效之﹐不知其不可。枋記李習之《答梁載言書》云「孟子曰﹕『天下之達尊三﹕徳﹑爵﹑年。』惡得有其一以慢其二﹖足下之書韋君詞﹑揚君潛﹐足下之徳與二君未知先後也。足下齒幼而位卑﹐而皆名之。傳曰﹕『吾見其與先生並行也』。」觀習之之言﹐則當時亦以稱前輩名爲非。枋謂古者君稱臣名﹐父兄稱弟子名﹐師稱弟子名。《禮疏》云「名者﹐職賤之稱。」仲尼於弟子外﹐不敢稱人名。曾子稱子夏之名﹐蓋因子夏稱無罪﹐怒而責之也。嘗考桓公四年「夏﹐天王使伯糾來聘」注﹕「禮﹐君於臣而不名者五﹕諸父兄不名﹐《詩》云『王曰叔父』是也﹔子大夫不名﹐祭伯是也﹔盛徳之士不名﹐叔肸是也﹔老臣不名﹐宰渠伯糾是也。」如桓二年「及其大夫孔父」﹐十七年「蔡季自陳歸」﹐莊三年「紀季以酅入於齊」﹐閔元年「季子來歸」﹐僖十六年「公子季友卒」。公羊曰「何以不名﹐賢也。」閔二年「齊與子來盟」﹐公羊曰「何以不名﹐喜之也。」又《白虎通》曰「王者臣有不名者五﹐先王老臣不名﹐與先王戮力共治者尊而不名。」《倘書》曰「咨爾伯。」不言名也。不名者﹐貴賢者而已。故呂望﹑郭子儀俱稱尙父﹐管夷吾稱仲父﹐裴寂稱裴監。魏晉以來﹐多有贊拜不名者﹐以人主之待臣子猶爾﹐況常人乎﹖

●小人小生

「小人」二字見於《左傳》﹐若「小生」則《漢書﹖朱云傳》「小生欲相吏耶﹖」《張禹傳》「新學小生」﹐皆是責人之語。若自稱小生﹐則始於唐韓退之。《與孟東野寄孟幾道聯句》云「小生何足道﹖」又《酬司馬盧四兄云夫院長望秋作》云「嗟我小生值彊伴。」又呂和叔《渭海昏集》序云「不遠數千里﹐授簡小生。」

●狀元詞誤

今人唱「五百人中第一仙」《鷓鴣天》詞﹐第二句便云「花如羅綺柳如綿。」最無意義﹐當是錯誤。分曉其詞﹐以第二句與第十句對換過﹐義理方通。合云「五百人中第一仙﹐等閒平步上靑天。綠袍乍著君恩重﹐黃榜初開禦墨鮮。龍作馬﹐玉爲鞭﹐花如羅綺柳如綿。時人莫訝登科早﹐自是嫦娥愛少年。」

附錄﹕

宜齋野乘一卷﹝浙江範懋柱家大一閣藏本﹞

宋吳枋撰枋字木方江陰人是書以野乘爲名而多渉考證其中如謂孟嘗君與孟子同時謂顏子之卒不止二十九謂吞東西周者非始皇皆有依據至論五帝非官天下而舉少昊之傳位於侄顓頊傳位於從侄摯傳位於弟堯堯傳位於五世侄孫舜傳位於六世祖之從兄弟爲家天下之證其說過奇不中經訓矣前有自序稱其書本十卷毀於火後憶錄其一二此本祇十一條與說郛所載相同似又經刪節非完書也﹝四庫全書總目﹖子部﹖雜家類存目﹞

宜齋野乘

吳枋

﹝四庫全書﹖子部﹖雜家類﹖雜纂之屬﹖說郛卷十一下﹞

五帝非官天下

說苑載鮑白令之對始皇曰天下官則讓賢家則世繼故曰五帝以天下爲官三王以天下爲家今觀帝王世紀云黃帝次妃女節生少昊則少昊乃黃帝子也是傳位與子自黃帝始而非起於夏禹家語五帝徳及書序注史顓帝紀並通歷皆云顓帝爲昌意子則亦黃帝孫也是少昊傳位於侄史記家語皆云帝嚳祖元囂父蟜極又髙辛紀注書序注與帝王世紀載嚳爲黃帝曽孫則顓帝傳位與從侄大戴禮並史記云帝嚳下妃生摰則髙辛又傳位於子髙辛次妃慶都生堯則摰又傳位與弟史記並舜典疏以舜爲黃帝八代孫則堯傳位與五世侄孫前漢律曆志載顓帝五世生鯀則舜傳位與六世祖之從兄弟如是則五帝亦可謂之家天下今遡五帝之上而觀之禮記注云女媧承伏羲而淮南子覽冥訓注古天子姓風則亦伏羲之子孫也禮記國語皆云炎帝少典之子而家語與史記云黃帝有熊國君少典之裔子國語又云黃帝炎帝之弟則二君同是少典之子以此而觀家天下之制其來逺矣或曰夏之十七君皆姓姒商之三十君皆姓子周之三十七君皆姓姬非如五帝之異姓曰不然五帝之時世變不同人各自爲一姓故黃帝姓公孫而少昊黃帝子也攺姓巳顓帝亦黃帝孫也乃姓姬堯寄於伊長孺家從母所居故姓伊耆舜生姚墟故姓姚稷契與堯同父兄弟也而稷姓姬契以簡狄吞玄鳥卵而生故姓子若以異姓而論謂皇帝與少昊非父子而堯與稷契非同父之兄弟可乎或曰家以傳子今五帝獨黃帝髙辛傳位於子少昊顓帝皆與侄而摰則與弟蓋已非傳子矣堯傳之曽侄孫而舜又傳之同六世祖之從兄弟服紀尢爲差逺曰不然長子考監明旣以罪死而放齊固嘗薦次子朱啟明矣堯未嘗不欲傳之子柰何朱之不肖不足以嗣位堯則擇同宗之侄孫而授之舜亦不敢遽然以爲君而猶避朱於南河舜亦未嘗不欲傳之子柰何商均之不肖不能以繼緒舜則擇同宗之從兄弟而傳之禹亦不敢冒然以爲君猶避商均於陽城堯舜豈以異族而授之天下哉且如商之外丙傳弟仲壬仲壬傳侄太甲太甲傳弟雍巳祖辛傳弟沃甲沃甲傳侄祖丁祖丁傳堂弟南庚南庚傳堂弟陽甲祖庚傳弟祖甲廩辛傳弟庚丁而周懿王傳弟孝王匡王傳弟定王則商周亦有傳弟侄者其後如漢惠帝傳弟文帝昭帝傳侄孫宣帝成帝傳侄哀帝哀帝傳從弟平帝東海殤帝傳堂兄安帝若衝帝傳質帝則同髙祖之從兄弟質帝傳桓帝則又同五世祖之從侄比之舜禹蓋無異也且以祭法觀之周則祖文而宗武商則祖契而宗湯夏則祖顓帝而宗禹而舜則祖顓帝而宗堯若舜爲異姓之國奚必宗堯哉蓋曰弟曰侄曰侄孫旣皆吾之族屬而謂之非家天下不可也

過秦論誤

賈誼過秦論言始皇吞二周而亡諸侯按秦昭王五十一年滅西周其後七年莊襄王滅東周四年莊襄卒始皇方卽位則吞二周乃始皇之曽祖與父非始皇也

先輩

唐世舉人呼巳第者爲先輩其自目則曰前進士按魏文帝黃初五年立太學初詣學者爲門人滿歲試通一經補弟子滿二歲試通二經者補文學掌故不通經者聽須後試故後試稱先試而得第者爲先輩由此也前進士云者亦放此猶曰早得進士而其輩行在先也此皆演繁露載通典語枋卽容齋續筆載貽子錄云同年小錄是雙只先輩各一人分寫宴上長少分雙只相向而坐以東爲上儭以西爲首給捨員外遺補多來突宴東先輩不遷而西先輩避位又紹聖間王聖塗澠水燕談云蘇徳詳漢相禹珪之子建隆四年進士第一人登第初還鄕裏太守置宴以慶之樂作伶人致語曰昔年隨侍嘗爲宰相郎君今日登科又是狀元先輩又司馬溫公勸學歌云一朝雲路果然登姓名亞等呼先輩詳味溫公之言則登雲路者方呼先輩如今黃甲並呼狀元一般先輩猶言前名也又葛常之丹陽集云小說載優人有以李義山服藍縷之衣而出或問曰先輩之衣何在曰爲館中諸學士撏將去矣人以爲笑又王直方詩話云蕭貫嘗夢至宮庭中賦詩有一人曰先輩異日必貴又春渚紀聞載棋待詔劉仲甫聞祝不疑先輩名品髙著人傳今秋來試南省若以二家所載觀之則以先輩爲稱呼決非前輩之比又韋莊浣花集有癸丑年下第獻新先輩詩又墨客揮犀言今人於榜下擇壻號曰臠婿有一新先輩少年爲貴家所慕欲以女妻之又彭應來有賀新先輩二十八人及第詩結句云回頭應念差池者重待陽和振羽毛言新先輩則謂狀元爲前名明矣若以爲長上先生則安得加一新字又曰少年摭言載牛僧孺應舉時韓愈皇甫湜見之於靑龍寺稱牛爲卽先輩又田表聖錫咸平集與胡旦書云秀才卽先輩乃卽日可爲先輩也其義甚明今人詩集中因見唐詩有先輩二字不深考其故皆誤作前輩近時有稱道士爲先輩尢可笑也

千字文字重復

千字文有女慕淸潔又有紈扇圎潔重兩潔字今冝攺淸潔爲淸貞庶不重復

孟子與孟嘗君同時

或問孟子與孟嘗君同時否曰同周顯王三十三年乙酉孟子見梁惠王王有利國之問愼靚王二年壬寅惠王薨孟子去魏適齊而齊宣之立在顯王三十七年乙丑其卒在赧王元年丁未孟子是年去齊赧王乃愼靚王之子顯王之孫方顯王四十八年庚子齊薛公田嬰卒其子文嗣爲薛公號曰孟嘗君能招致諸侯遊士名重天下則田文之立在梁惠王未薨之前而孟子適齊之時田文已立二年矣以戰國策考之馮諼西遊於梁說惠王聘孟嘗君齊王聞而謝之則與孟嘗君正同時也曰孟子旣遊於齊而孟嘗君之食客數千人有一亞聖之大才而不克置於賓客之列何也曰太史公謂孟嘗君招致天下任俠姦人入薛中則當時之客皆非賢士可知蓋孟嘗君非不欲招致孟子而孟子決不屑就也一魯仲連尙不爲平原君畱則孟子安肯爲君之客哉其後孟嘗君廢而賓客一日皆背去此市井勢利之交毋足怪者君於此時不能自責其取士之乖謬而欲唾客之面愚矣

先子先君先人

今人稱先子先君先人爲父然不獨父也祖宗皆可如曽西稱曽參曰予先子之所畏也則稱祖爲先子子順曰吾先君之相魯也則稱六世祖爲先君孔安國曰先君孔子又曰我先人用藏其家書於屋壁則稱十一世祖爲先君稱五世祖子襄爲先人也

顏子非二十九歲死

史記云顏子少孔子三十歲年二十九蚤死則是魯哀公二年也按圍陳蔡時孔子年六十三而顏子當是時年三十三矣論語曰從我於陳蔡者皆不及門也徳行顏淵則顏子尙無恙史記載圍陳蔡後使子貢至楚昭王將以書社地七百里封孔子令尹子西曰王之輔相有如顏回者乎由是觀之則顏子之未死益信而有證非二十九歲明矣

畫野分州

黃帝時畫野分州八家爲井井一爲鄰鄰三爲朋朋三爲裏裏五爲邑邑十爲都都十爲師師十爲州一州是百五十三萬家

名不可稱

唐人多有稱人名者詩中爲甚今人學唐詩者多仿效之不知其不可枋記李習之答梁載言書云孟子曰天下之達尊三徳爵年惡得有其一以慢其二足下之書韋君詞楊君潛足下之徳與二君未知先後也足下齒幼而位卑而皆名之傳曰吾見其與先生並行也觀習之之言則當時亦以稱前輩名爲非枋謂古者君稱臣名父兄稱子弟名師稱子弟名禮疏云名者職賤之稱仲尼於弟子外不敢稱人名曽子稱子夏之名蓋因子夏稱無罪怒而責之也嘗考桓公四年夏天王使伯糾來聘注禮君於臣而不名者五諸父兄不名詩云王曰叔父是也子大夫不名祭伯是也盛徳之士不名叔肸是也老臣不名宰渠伯糾是也如桓二年及其大夫孔父十七年蔡季自陳歸莊三年紀季以酅入於齊閔元年季子來歸僖十六年公子季友卒公羊曰何以不名賢也閔二年齊髙子來盟公羊曰何以不名喜之也又白虎通曰王者臣有不名者五先王老臣不名與先王戮力共治者尊而不名尙書曰咨爾伯不言名也不名者貴賢者而已故呂望郭子儀俱稱尙父管夷吾稱仲父裴寂稱裴監魏晉以來多有贊拜不名者以人主之待臣子猶爾況常人乎

小人小生

小人二字見於左傳若小生則漢書朱云傳小生欲相吏耶張禹傳新學小生皆是責人之語若自稱小生則始於唐韓退之與孟東野寄孟幾道聨句云小生何足道又酬司馬盧四兄云夫院長望秋作云嗟我小生值彊伴又呂和叔渭海昏集序云不逺數千里授簡小生

狀元詞誤

今人唱五百名中第一仙鷓鴣天詞第二句便云花如羅綺栁如綿最無意義當是錯誤分暁其詞以第二句與第十句對換過義理方通合云五百人中第一仙等閒平步上靑天緑袍乍著君恩重黃榜初開禦墨鮮龍作馬玉爲鞭花如羅綺栁如綿時人莫訝登科早自是嫦娥愛少年

