鴛鴦牒明新安程羽文藎臣著

譚友夏曰﹕古今多少才子佳人﹐被愚拗父母板住﹐不能成對﹐賫情而死。乃悟文君奔相如﹐是上上妙策。不知世人陰陽之契﹐有繾綣司總統﹐其長官號「氤氳大使」。冥數當合者﹐須鴛鴦牒下乃成。如此﹐卽咎有所歸﹐正不必致怨髙堂也。春風在手﹐抹殺月下老人。隨舉彰彰缺隱者﹐各下一牒﹐爲千古九原吐气。

武﹐英華鮮顥﹐詔可催花。宜借配魏武帝﹐鎖之銅雀臺上。無使播穢牝晨﹐卽以淫穢論。宜正配金海陵﹐兩雄旗鼓﹐頗足相當耳。

王昭君﹐淒情惋調﹐靑冢難埋。宜配蘇子卿。旄落氈殘之餘﹐咻琵琶一曲﹐並可了塞外生子之案。

謝道韞柳絮逸思﹐潘安仁花封冶意。一則風髙林下﹐一則美擅車中。移花就柳﹐端不恨天壤王耶。

班氏昭﹐淵深典贍﹐宜正配鄭康成。六經爲庖廚﹐百家爲異饌。

薛濤﹐巧偸鸚鵡﹐色借鳳凰﹐空作風塵染濫。宜遠配張緒楊柳。魏收蝴蝶﹐舉止輕儇﹐恣其佻運。

蔡文姬﹐靈心慧齒﹐辱迹穹廬﹐宜續配禰正平。以胡笳十八拍﹐佐漁陽三撾鼓﹐宮商疊奏﹐悲壯互陳。

王韞秀﹐挺勁孤卓﹐惜其稍有炎心。宜故配寒郊瘦島﹐以消之。不然﹐亦直配李長源﹐十六年宰相妻﹐克善厥終。

鮑令暉﹐淸斫另巧﹐宜硬配庾信徐陵。庶可珊瑚斗咽﹐琉璃斗舌。

甄后﹐玉固有香﹐花亦解語。無柰雨妒風狂﹐塘上一行﹐字字沈痛。宜奪配陳思王﹐慰此洛神癡賦﹐蒲生怨詩。

杭妓周韶﹐澹遠瀟迥﹐有邁俗之思。宜操茶具﹐暫配陶學士﹐郵亭煮雪﹐而後念觀音般若經﹔終配蔡君謨斗茗。

侯夫人﹐尖酸宛惻﹐畢命梁下。宜鬼配薛道衡﹐燕泥飛禍﹐異事同傷。

江采蘋﹐俊朗髙潔﹐抱恨樓東。宜遙配孟浩然﹐林君復。肆癖湖山﹐共對梅花索句。

崔鶯鶯﹐嬌憨淫冶。宜身配韓致光﹑李義山。以香區西昆諸艷筆﹐貌其柔柔款款﹐百世而下﹔又神配董解元﹑王實甫﹑關漢卿﹐謝其寫照摹情﹐令當時薄幸微之羞死。

蘇若蘭﹐回文一錦﹐瞑截天孫﹐正索解入不可得。宜擇配楊徳祖﹐共參曹娥碑陰雞肋話謎。

朱淑眞﹐圓音曲轉﹐困此駑庸。宜任配蘇子瞻﹑秦少遊﹑晁無咎﹑陳季常﹑黃山谷﹑王晉卿﹑晏同叔﹑蘇子美﹑柳耆卿輩。綺舌交酬﹐錦腸不斷。

班婕妤﹑左九嬪﹐髙厚渾朴﹐永巷索居。宜畱配簡文帝网元帝繹。可以麗句陶情﹐規言贊理。

步非煙﹐慧語誰聆﹐嬌花不賞﹔飄香墜粉﹐亦復可疑。宜遣配宋子京﹐助修唐書﹐倦則命酒酣歌﹐令天不曉。

花蕊夫人﹐短拈小摘﹐輕纖爲妖。宜近配徐鉉舒雅﹑李昊韋莊﹑韓熙載等。

風流一代﹐不夭斧斤。

遼蕭后﹐騷雅纏綿﹐焚椒最慘。宜聊配蜀主昶﹑唐主煜﹐頗諳情緣﹐且以宸葩媲美。

魚玄機﹐疏瘦亭亭。宜冷配張志和﹐嘲煙美水。不然﹐亦幹配貫休齊已﹐以伴遂初。

黃崇嘏﹐奇迹突出﹐千古難雄。宜合配鄕人司馬長卿﹑揚子云﹑王子淵﹑李太白﹐同筮仕於大周如意建元﹐爲牝朝雌相。

李淸照﹐曠爽超越﹐播遷以還﹐貽羞牙儈。宜續配王十朋﹑謝希孟﹑米元章﹑陸務觀等。以金石剩錄﹐樂此桑楡。

曹比玉﹐風操遒上﹐守貞三十載﹐未免情枯。宜勸配楊廉夫﹐臥起小蓬萊﹐榜門不下﹐一笛一琴﹐唱予和汝。

楊容華﹐鶯吭亮澑﹐鴰非羣。宜卽配王子安﹑駱賓王﹑盧升之。蜚聲振藻﹐不忝四家。

婉王儀衝華﹐賦骨騷腸﹐顚危抑鬱。宜賜配文﹐文山共唱滿江紅一曲﹐气吐爲虹。

張惠連﹐霞姿月韻﹐春夢樓髙。宜聽配髙則誠﹑馬東籬﹑鄭徳輝﹑白仁甫﹑詹天遊等﹐節紅牙以度曲。

秦女子羅敷﹐陌上歌長﹐箏中聲遠﹐半誇半謔﹐傲睨侯王。宜配寧戚馮諼﹐與扣角彈鋏嗣響。

漢津吏女娟﹐慷慨悠揚﹐膽與識並。宜配尹伯奇﹑介子推﹐以礪忠孝之助。

嚴幼芳﹐嬌啼嫩語﹐偏覺鐵中錚錚。宜配馬光祖﹑文及翁﹐以筆舌作中流之砥。

關盼盼﹐燕羽差池﹐空樓不暖。宜配白樂天﹐蹴綠銜紅﹐呢喃於桃夭柳之間。

李秀蘭﹑徐月英﹐談諧歌笑﹐機捷轆轤。或配張藉﹑王建捧硯﹔或配盧仝﹑陸羽煎茶﹔或配劉伯倫﹑馬賓王作酒佐﹐致逸趣別﹐事事咸宜。

鄭月流﹐英資秀拔﹐屈身傭販﹐琵琶亭一作﹐情見乎詞。宜分配白傳淚﹑鄭潛詩﹑東籬曲﹐不使有老大商婦之嘆。

李弄玉﹐鸞影早孤﹐哀憤成響﹐藏名隱語﹐不減驛字雞碑。宜巧配謝靈運﹑沈初明﹐以離合諸作﹐慧解恭微破其岑寂。

