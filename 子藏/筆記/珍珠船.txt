

珍珠船明陳繼儒卷一雍熙中﹐君房寓泊廬山開光寺﹐望黃石巖瀑水中一大紅葉﹐泛泛而下﹐僧取之﹐乃紅蓮一葉﹐長三尺﹐闊一尺三寸。《廬山記》淸源池生蓮花﹐大如車輪﹐此也。君房因分花葉﹐磨湯飲之﹐其蓮香經宿不散。供奉官郭垣﹐在母胎餘年不育。有善鍼人百餘鍼﹐竟亦不動。至二十二月生﹐子母俱安﹐惟胸臆中有黑點數十處﹐乃當日鍼痕也。蜀侯繼圖﹐倚天慈寺樓﹐飄大桐葉﹐上有詩曰「拭翠斂雙蛾﹐爲郁心中事。搦管下庭除﹐書成相思字。此字不書石﹐此字不書紙。書向秋葉上﹐願逐秋風起。天下有心人﹐盡解相思死。天下負心人﹐不識相思意。有心與負心﹐不知落何地。」後數年﹐繼圖卜任氏爲婚﹐云是妾所書葉也。海東有姓劉人﹐善作酒﹐盛暑可寄千里﹐謂之騎上杯。韓退之晚年﹐二侍女合彈琵琶﹑箏。神不明﹐謂之魍。精不明﹐謂之魎。蜀葵點作火把﹐雨中不滅。安祿山押字﹐以手指三撮而成。楊相召崔相飯﹐前香鑪中煙成樓閣﹐云是罽賓國香。王使君家有筆管﹐中間刻從軍行﹐人馬﹑毛髮﹑山水﹐無不精絕﹐用鼠牙筆刻之。云鼠牙著緋。張衡死﹐蔡邕母方娠﹐時謂邕卽衡後身。魏淩風臺至髙﹐韋誕書榜﹐卽日皓首。榜有未正﹐募整之。有鈴下卒﹐著履登緣﹐如履平地。詰之﹐云「無術﹐但兩腋各有肉翅數寸。」衡州花光長老寫梅花﹐黃魯直觀之﹐曰「如嫩寒春曉﹐行孤山水邊籬落間﹐但欠香耳。」張天覺好艸書﹐不工。得詩﹐疾書滿紙﹐使侄錄之。當奇險處﹐罔然而止﹐問﹕「此何字﹖」丞相熟視﹐詰曰「胡不早問﹐致吾忘之。」荊公在鐘山﹐因奕棋作數語﹐曰「彼亦不敢先﹐此亦不敢先。惟其不敢先﹐是以無所爭。惟其無所爭﹐故能入於不死不生。」公笑曰「此持棋隱語也。陳摶隱華山﹐幼時戲淐水﹐一靑衣媼抱置懷中﹐乳之曰「令女更無嗜欲﹐聰悟過人。」江南有道士厲歸眞﹐嘗遊洪州信果觀。內塑像﹐是玄宗時夾紵﹐雀蛤糞穢其上。歸眞於壁畫一雞﹐筆迹奇異﹐自是鳥雀無復棲者。廬山有上霄峯﹐可千仞﹐上有石迹﹐云夏禹治水時泊舟之所。鑿石爲竅﹐系纜其上。有磨崖碑﹐皆科斗文字﹐隱隱可見。孫知微圖畫道釋﹐有女巫識鬼形狀。知微問之﹐云「今道途人鬼各半﹐人自不辧。」知微曰「冥中所重者何罪﹖」曰「殺生與負心爾。」虎有威如乙字﹐長三寸許﹐在脇兩旁皮下﹐取得佩之﹐臨官則能威眾。峨眉山中婆羅花﹐苞大如拳﹐葉似枇杷﹐凡二十餘葉。南中旱甚﹐卽以虎骨投有龍處﹐卽雨﹐激龍之怒也。王廙﹐右軍叔也。得索靖書一紙﹐永嘉喪亂﹐乃四疊於衣中以渡江。崔日知恨不居八座﹐及爲太常﹐於廳事後起一樓﹐正與尙書省相望﹐時號崔公望省樓。蘇威有鏡﹐日蝕曁﹐鏡亦昏黑無所見﹔日蝕半缺﹐鏡亦半昏。江南徐鉉善小篆﹐映日視之﹐書中心有一縷濃墨﹐正當其中﹐至曲折處﹐亦無偏側。王聖美治字學﹐凡字其類在左﹐其義在右。﹝《筆談》﹞《楞嚴經》似一器中傾出﹐復入一器中。李昉爲詩﹐慕自居易。園林畜五禽﹐皆以客名。白鷴曰「閒客」﹐鷺鷥曰「白雪客」﹐鶴曰「仙客」﹐孔雀曰「南客」﹐鸚鵡曰「隴客」。諺曰「不到長安辜負眼﹐不到兩浙辜負口。」古棋圖之法﹐以平上去入分四隅﹐爲亂交雜難辧。徐鉉政爲十九字﹐一天﹐二地﹐三寸﹐四時﹐五行﹐六宮﹐七斗﹐八方﹐九州﹐十日﹐十一冬﹐十二月﹐十三閏﹐十四雉﹐十五望﹐十六相﹐十七星﹐十八松﹐十九客﹐甚於簡便。羽氏國人有翼﹐飛不遠。有獸綠毛﹐似豹。毛可作筆﹐名虎僕毛。徐光溥爲相﹐喜論事﹐大爲李旻等所嫉。光溥後不言﹐每聚議﹐但假寐而已﹐時號睡相。張云性多大言﹐常曰「吾不幸生三子﹐一學孫吳用兵﹐一學韓愈爲小文﹐一學杜甫吟小詩﹐誠家門不幸所致。」宗壽建之族子﹐得一古鐵鏡﹐下有篆文十二字。忽照見一靑衣小兒﹐坐酒樓上﹐令人訪之。靑衣隨至曰「此神物也﹐終當化去﹐不若還我。」與之﹐剖腹納鏡而去。廖凝十歲﹐作《詠白詩》﹐云「滿汀鷗不散﹐一局黑全輸。」如意中﹐有女子七歲能詩。則天召見﹐令賦《遂別兄弟》﹐云「別路云初起﹐離亭葉正飛。所嗟人異雁﹐不作一行歸。」馮道之子﹐能彈琵琶﹐以皮爲弦。世宗令彈﹐深善之﹐因號琵琶爲繞殿雷。廖凝覽裴說《經杜工部墓詩》﹐曰「擬鑿孤墳破﹐重教大雅生。」笑曰「裴說﹐劫墓賊耳。」武行徳以采樵爲業﹐而甚有力﹐自謂一谷之薪﹐可以盡負。鄕裏號武一谷。莊宗雅好音律﹐凡用軍前後隊伍﹐皆自撰詞﹐使揭聲而鳴唱。至入於陣﹐不問勝負﹐馬頭才轉﹐樂齊舉﹐故人忘其死。亦用兵之一奇也。僧貫休入蜀﹐上王建詩曰「一瓶一缽垂垂老﹐萬水千山得得來。」建大悅﹐賜號﹐因名爲得得和尙。﹝已上﹞眞元中﹐宋淸進《博經》一卷。彊名爭勝﹐謂之撩零。假借錢貫﹐謂之囊家。計一而取﹐謂之乞頭。於頔令客彈琴﹐其嫂知音﹐曰「三分中﹐一分箏聲﹐二分琵琶﹐全無琴韻。」黨魯使西蕃﹐烹茶帳中﹐魯曰「滌煩鎖渴﹐所謂茶也。」番人曰「我亦有之。」乃出數品﹐曰「此壽春者。此顧渚者。此蘄門者。」董仲舒墓﹐門人至﹐皆下馬﹐謂之馬陵。顏峴家僮名銀鹿﹐後事魯公終身。趙璧彈五弦﹐曰「吾始則心摳之﹐中則神遇之﹐終則天隨之。浩然眼如耳﹐耳如鼻﹐不知五弦之爲璧﹐璧之爲五弦也。」苗夫人﹐其父太師﹐其舅張河東﹐其夫張延賞﹐其子弘靖﹐其婿韋臯。近代婦人之貴﹐無如此者。劉辟得心疾﹐人自外至﹐輒欲吞之。同府崔佐時肥碩﹐辟據地而吞。耳中忽聞金聲玉響﹐是眞气來入﹐道欲就也。常以雞鳴時﹐念目中各有一人﹐成三寸黑衣而立﹐名念眼﹐令人見萬里外事。淵材嘗曰「平生所恨者﹐五事耳。一恨鰣魚多骨﹐二恨金橘多酸﹐三恨蒓菜性冷﹐四恨海棠無香﹐五恨曾子固不能作詩。」沈東陽《野史》曰﹕晉桓溫少與殷浩友善﹐浩嘗作小詩示溫。溫曰「汝愼勿犯我﹐當出汝詩示人。」王榮老官於觀州﹐罷。渡江風作﹐不得濟。父老曰「公篋中有奇物。此江神極靈﹐當獻之。」榮老以玉麈尾獻之﹐不可。又以端硯﹐皆不驗。有黃魯直艸書扇子﹐題韋應物詩﹐獻之。香火未收﹐南風徐來﹐一帆而濟。江神必元祐遷客之鬼。不然﹐何嗜之深也。梵志詩曰「城外玉饅頭﹐餡艸在城裏。一人喫一个﹐莫嫌沒滋味。」黃魯直曰「旣是餡艸﹐何緣更知滋味。」見之曰「預先以酒澆﹐且圖有滋味。」古人藏書辟蠹用蕓。蕓﹐香艸也﹐今人謂之七里香是也。葉類碗豆﹐作小叢生﹐南人采置席下﹐能去蚤虱。予判昭文館時﹐得數株於潞公家﹐移植祕閣﹐今不復存。香艸多異名﹐所謂蘭蓀﹐蓀卽菖蒲也。照夜淸﹐螢也。百花醴﹐蜜也。崖蜜﹐櫻桃也。有漁者得魚甚易﹐云取燕肉和面爲餌。漁人以猢猻毛置网四角﹐則多得魚。云魚見之﹐如人見錦繡也。有人見垂釣布网﹐但志心默禱揭諦﹐咒七徧﹐可使終日無獲。皇祐中﹐穿地得碑﹐乃宋宗愨母墓志。載其妹名鐘馗。又《北史》﹕堯暄﹐本名鐘葵﹐字辟邪﹐生於魏道武時。又有於勁者﹐亦字鐘馗。鄭光業有一巨皮箱﹐凡投贄有可嗤者﹐卽投其中﹐號曰「苦海」。李伯時至騏驥院﹐見外國所進六馬﹐乃畫圖之。未幾﹐六馬繼死﹐人以爲李畫入神﹐奪其精魄。歐公知潁州﹐有官妓盧媚兒﹐姿貌端秀﹐口中常作芙蕖花香。有蜀僧云「此人前身爲尼﹐誦《法華經》二十年。」舊傳燕巢人家﹐巢戶內向﹐及長過尺者﹐吉祥也。集賢張公每歲燕巢正寢﹐其長可容匹練﹐戶悉內向﹐數年遂登庸焉。明皇時﹐有獻牡丹者﹐貴妃勻面﹐口脂在手﹐印於花上。詔栽先春館。來歲花開﹐上有指印迹﹐帝名爲一撚紅。帝詔郡國鑄開元錢﹐妃指甲誤觸模﹐治吏不敢換﹐迄今錢背有甲痕焉。蔡君謨謂範文正曰「公采茶歌云『金黃碾畔綠塵飛﹐碧玉甌中翠濤起』今茶絕品﹐其色甚白翠綠乃下者耳﹐欲攺爲「玉塵飛﹐素濤起」﹐如何﹖」希文曰「善」。石晉吐谷渾酋長自承福﹐家甚富﹐飼馬用銀槽。李道古便佞巧宦﹐常以酒肴﹑棋博遊公卿門。角賭之際﹐僞爲不勝而厚償之﹐故得一時虛名﹐而嗜利者悉與之狎。江南李景﹐宮中作髙樓﹐眾皆嘆羨﹐蕭儼曰「恨樓下無井﹐以此不及景陽樓。」朱梁趙凝﹐气貌甚偉﹐每整衣冠﹐使人持巨鑑﹐前後照之。烏巾上微覺有塵﹐卽令侍妓持紅拂去之。張易之昌宗﹐命畫工圖武三思﹑李嶠﹑味道等十八人形象﹐爲《髙士圖》。五代周仁裕﹐夢剖其腸胃﹐引西江水以浣之。又睹水中砂石﹐皆有篆文﹐取吞之。旣寤﹐心意豁落﹐自是文性陡髙。有詩百卷﹐號《西江集》。隋薛道衡﹐每爲文﹐必隱坐空齋﹐踏壁而臥﹐聞戶外有人便怒。《魏略》曰「大口國以水晶爲屋柱﹐以玻璃爲墻。赤土國在海南﹐出異香。每燒一彈丸﹐香聞數百里﹐號一國香。」彈琴輪指曰蟹行﹐側轉指曰鸞鳴。若全用甲則聲乾而多悲思﹐全用肉則聲重濁而不勻。《李賀小傳》曰「賀連眉﹐長指﹐苦吟﹐疾書。」梁山有漢武帝廟﹐至今有祭者。往往有一二百蝴蝶降祠所﹐享其食﹐近之不驚﹐徹饌然後羣去。時謂武帝侍從﹐捉之者病。唐李衛公收硯至多﹐其尢妙者名結鄰﹐言與相結爲鄰也。魏賈將﹐有奴善別水﹐嘗乘舟於黃河中流﹐以匏瓠接河源水七八升。經宿色如絳。以釀酒﹐名昆侖觴﹐芳味絕妙。晉祖臺州與王荊州書﹕「古人以酒爲戒﹐願君屏爵棄卮﹐焚罍毀榼﹐殛儀狄於羽山﹐放杜康於三危。」李白每醉爲文﹐未嘗差﹐人目爲醉聖。白樂天自稱醉尹﹐皮日休自稱醉士。唐宗楚客﹐造新第﹐沈香﹑紅粉以泥壁﹐開門則香气蓬勃。瓜惡香﹐香中尢忌麝。唐鄭注赴河中﹐姬妾百餘盡騎﹐香气數里﹐逆於人鼻。是歲自京兆至河中﹐所過瓜盡死﹐一蒂不獲。李后主得靑石硯﹐墨池中有黃石如彈丸﹐水常滿﹐終日用之不耗﹐每以自隨。後歸朝﹐陶谷見而異之。硯大不可持﹐乃取石彈丸去。後主拽其手﹐振臂就馬。後主請以寶玩爲謝﹐陶不許。後主曰「惟此硯能生水﹐他硯皆不可用。」陶試數十硯﹐水皆不生。後主索之良苦﹐陶不能柰﹐曰「要﹐當碎之。」石破﹐中有小魚跳出﹐地卽死。自是﹐硯無復潤澤。石晉時﹐關右有李處士﹐能畫馴貍﹐復能補端硯。百碎者賫歸﹐旬日卽復舊﹐如新琢成﹐略無瑕類。世莫得其法。《永嘉郡記》云「硯溪一源﹐多石硯。」《述異記》云「洞庭湖一坡﹐有範蠡石牀﹑石硯。」伍緯之《後徵記》云「魯國孔子廟中﹐石硯一枚﹐甚古朴﹐孔平時物也。及顏路所請車﹐亦存。」《異物志》云「廣南以竹爲硯。」靑州以熟鐵爲硯﹐甚發墨﹐有柄可執。晉桑維翰﹐鑄生鐵硯。鎭潼畱後李克伯﹐得玉材﹐琢爲圓硯﹐發墨可愛。丁恕有水精硯﹐大才四寸許﹐爲風字樣﹐用墨卽不出光﹐發墨如歙石。會稽有老叟云「右軍之後﹐持一風字硯。大尺餘﹐色正赤﹐用之不減端石。云是右軍所用者。石陽休以錢三萬得之村捨。」李后主畱意筆札﹐所用澄心堂紙﹐李廷圭墨﹐龍尾硯﹐三者爲天下冠。張仲舒在廣﹐天雨絳羅箋甚多。永徽中﹐定州僧欲寫《華嚴經》﹐先以沈香種楮樹﹐取以造紙。賈弼夢易其頭﹐明日人見皆驚﹐遂能半面笑﹐半面啼。吳道玄﹐字道子﹐畫《地獄變相》﹐後成都人咸觀﹐皆懼罪修福。兩斑市﹐屠沽魚肉不集。蕭誠采野麻土谷﹐作五色斑文紙。李邕書仍自刻﹐多假立刻人名字﹐如茯苓﹑芝黃﹑仙鶴之類是也。竇泉謂李陽冰篆爲筆虎。又善小篆﹐自謂蒼頡後身。鶴頭﹑蛟腳二書﹐皆漢詔板所用﹐各象形也。釋懷素自言艸聖三昧。又云「吾觀夏云多奇峯﹐輒師之。夏云因風變化﹐乃無常勢也。」崔璦善章艸﹐王子敬云「絕似章伯英。」王隱謂之艸賢。李邕書﹐始變右軍行法﹐頓挫起復﹐李陽冰謂爲書中得仙手。隋釋智果﹐謂永禪師云「和尙得右軍肉﹐智果得右軍骨﹐藏放膚內。」越家藏《洛神賦》﹐是子敬小楷﹐用烏絲欄寫成。唐太平公主﹐愛《樂毅論》﹐則天與以織袋﹐盛置箱中。及籍沒﹐咸陽老嫗竊去。縣吏搜捕﹐嫗驚懼﹐投之竈下﹐香聞數日。安石不重獻之書﹐得獻之書﹐斷作紋紙。李賀學語時﹐呼太夫人爲阿彌。張長史云「獻之謂之古肥﹐張旭謂之今瘦。」漢相國蕭何﹐善篆籀﹐嘗使禿筆。詩僧祖可﹐身被惡疾﹐人號爲癩可。善權﹐亦能詩﹐人物淸臒﹐人目爲瘦權。可詩如「淸霜羣木落﹐盡見西山秋。」又「谷口未斜日﹐數峯生夕陰。」黃魯直八歲能詩。蛺蝶大者爲鳳子。蕭楚材知溧陽縣時﹐張乖崖作牧﹐一日召食﹐見公几案有一絕云「獨恨太平無一事﹐淮南閒殺老尙書。」蕭攺「恨」作「幸」字。公出﹐視槁曰「誰攺吾語﹖」左右以實對。蕭曰「公功髙位重﹐姦人側目之秋。且天下一統﹐公獨恨太平何也﹖」公曰「蕭﹐一字之師也。」陶隱居云「得爲才鬼﹐猶勝頑仙。」禮部郎中﹐掌省中文翰﹐謂之瑞錦窠。戴嵩善畫水牛﹐畫飲水之牛﹐則水中見影﹔畫牧童牽牛﹐則牛瞳中有牧童形。肅宗乃召祿山飲﹐教宮人進鴆杯﹐祿山將飲﹐會燕銜泥墮杯中﹐祿山疑﹐乃不飲。段維嗜煎餅﹐一餅熟﹐成一韻詩。髙祖呼裴寂爲裴三﹐明皇呼宋濟爲宋五﹐徳宗呼陸贄爲陸九。裴廷裕﹐乾寧中在內庭﹐文書敏捷﹐號下水船。姚洎﹐號急灘船﹑上水船。謝廷浩以詞賦著名﹐號錦繡堆。蔣凝應宏詞爲賦﹐止及四韻﹐頃刻播傳。或曰「白頭花鈿滿面。不若徐妃半妝。」徐商相公﹐於中條山寺讀書﹐隨僧洗缽。唐新進士﹐尢重櫻桃宴。處女得道者﹐居捨臺。童男得道者﹐蕭臺。齊桓公爲三官都禁郎﹐主生死簡籙。晉文公爲水官司命﹐此等名位﹐是三官之僚﹐無預眞仙家事。秦始皇爲北帝上相﹐劉季爲南明賓友。北斗君天門亭長﹐令臧洪﹑紀瞻與虞潭更直。一日守天門﹐殷浩侍帝﹐晨與何晏對﹐溫太眞爲監海開國伯﹐取杜預爲長史。酆都稻﹐名重思﹐其米如石橊子﹐亦以上獻仙官。靑牛道士口訣﹕「暮臥存﹐日在額上﹐月在臍上﹐辟千鬼萬邪﹐致玉女來降。」東華眞人﹐服日月之象﹐男服日象﹐女服月象。日夜不廢﹐使人聰明﹐五藏生華。太虛眞人曰「以月五日夜半﹐存日象在心中﹐日從口入﹐使照一心之內。」數遇惡夢﹐一曰魂妖﹐二曰心試﹐三曰尸賊。夢覺以左手躡人中二七徧﹐啄齒二七徧﹐反凶成吉。善夢覺﹐當摩目二七。叩齒二七。經曰「坐常欲閉目內視﹐存見五藏腸胃﹐久行之﹐自得分明了了。」欲使心正﹐常以日出三丈﹐錯手於兩肩上﹐以日當心。心中開暖﹐則心正矣。有姜伯眞行道采藥﹐值仙人。仙人使平倚日中﹐其影偏。仙人曰「子篤志學仙﹐不知心不正之爲失。」因教﹐以此得道。﹝陶弘景﹞徐晦嗜酒﹐沈傳師善食楊梅。復云「徐家肺﹐沈家脾﹐其安穩耶﹖」﹝《語林》﹞訶陵國以柳花爲酒。水君狀如人﹐乘馬﹐眾魚導從﹐一名魚伯。有人見之﹐人馬皆有鱗甲﹐如大鯉﹐手﹑足﹑耳﹑目﹑鼻與人不異﹐視人良久乃入水。藥工許云封善笛﹐自云學於外祖李牟。韋應物示以古笛﹐雲天寶中得於李供奉。云封熟視﹐曰「此非外祖所吹。」公問﹕「何以驗之﹖」云「取竹之法﹐以今年七月望前生者﹐明年七月望前伐。過期﹐則音實﹔不及期﹐則音浮。浮者﹐外澤中乾﹐受气不全﹐則其竹夭。此笛﹐其夭者也﹐遇至音必破。」果試吹之﹐一疊未盡﹐笛忽中裂。陶峴﹐彭澤之後。日制三舟﹐一舟自乘﹐一舟載客﹐一舟載酒饌。俗云﹐蝦蟆一跳八尺﹐再跳丈六。從春至夏﹐裸袒相逐﹐無地取作﹐掉尾肅肅﹐或云夏馬。梁武帝造五色繡裙﹐加朱繩眞珠爲飾。隋煬帝作長裙十二披﹐名仙裙。滑臺南一二里﹐有沙嘴橫出半河﹐上立浮圖﹐塔中按拂﹐發長及二丈有奇﹐拳爲巨螺﹐其大如容數升物之器。發之色﹐非赤非靑非綠﹐人間無此色。髮根大於人指﹐自根至杪漸殺焉。道州有舜祠﹐凡遇正月初吉﹐山狙羣聚﹐到祠傍以千百數。跳浪奮擲﹐狂奔疾走﹐如是者五日而後去。次猿亦如之﹐三日乃去。土人謂之狙猿朝廟。韓忠憲公少年﹐學書無紙﹐在莊門前有大石﹐就其上學字﹐晚卽滌去。遇烈日及小雨﹐張獘繖自蔽﹐率以爲常。九井口邑縣南十八里﹐曰瀨鄕﹐有老子廟﹐中九井﹐或云每汲一井﹐而八井水俱動。髙祖初入咸陽宮﹐周行府庫﹐金玉珍寶﹐不可稱言。其尢驚異者﹐有靑玉九枝燈﹐髙七尺五寸。下作盤龍﹐以口銜燈﹐燈燃則鱗甲皆動﹐爛炳若列星。有琴長六尺﹐按十三弦﹐二十六徽﹐用七寶飾之﹐銘曰「渥玙之樂」。玉笛長二尺三寸﹐六孔﹐吹之則見車馬山林﹐隱嶙相次。吹息﹐則不復見。銘曰「昭華之管」。有方鏡﹐廣四尺﹐髙五尺九寸﹐表裏有明﹐直來照之﹐影則倒見。髙祖悉封閉以待項羽﹐並將以東﹐後不知所在。漢髙祖手敕太子云「有好牛馬尙惜﹐況天下耶﹖吾以汝是元子﹐早有立意﹐兼羣臣咸稱汝友。四皓﹐吾所不能致﹐而爲汝來。自爲汝大事也。今定汝爲嗣。」榮陽枝渚津﹐原上有厄井﹐父老云「漢髙祖曾避項羽於此井也﹐爲雙鳩所救。」漢廟每正旦﹐輒放雙鳩﹐或起於此。釋仲珠《花品序》﹐每歲禁煙前後﹐置酒饌以待來賓。賞花者不問親疏﹐謂之看花局。故里云「彈琴種花﹐陪酒陪歌。」《諸葛亮集》載﹕先主遺詔﹐敕後主閒暇﹐歷觀諸集﹐及六韜﹑商周書﹐益人意智。《琴集》曰「大胡笳十八拍﹐小胡笳十九拍﹐並蔡琰作。」李肇國史補曰「唐有董庭蘭﹐善泛聲﹐蓋大小胡笳云。」以此校之﹐王觀國謂非文姬所撰﹐非也。謝齊選《琴論》曰「平調﹐明君三十六拍。胡笳﹐明君二十一拍。淸調﹐明君九拍﹕濁調﹐明君十二拍。吳調﹐明君十四拍。杜瓊﹐明君二十一拍。」凡有七曲。然則明君亦有胡笳﹐觀國謂昭君不能制曲﹐又非也。《荊州記》曰「小酉山上石穴﹐有書千卷﹐相傳秦人於此學﹐因畱之。」廣之屬郡潮循州﹐多野象﹐牙小而紅﹐最堪爲笏。潮循人或捕其象﹐爭食其鼻﹐云肥脆偏堪作炙。楚越之間﹐象皆靑黑﹐惟西方佛林﹑天食國﹐多白象。綠珠井﹐在白州雙角山下。耆老云「汲此井者﹐誕女多美麗。」識者以美色無益﹐以巨石塡之。迨後﹐𨿽產女﹐而七竅不完。丁晉公重影。裴令公常訓其子﹕「凡吾輩但可文種無絕﹐然其間有成功﹐能致身爲萬乘之相﹐則天也。」上官昭容﹐有文集一百卷。孝子王漸﹐作《孝經義成》五十卷﹐事亦該備。而漸性鄙朴﹐凡鄕裏有鬥訟﹐漸卽詣門髙聲誦義一卷﹐反爲漸謝。後有病者﹐卽漸請來誦書﹐尋亦得愈。退之常說﹐少時夢人與丹篆﹐令彊吞之﹐傍一人撫掌而笑。覺後﹐亦似胸中如物噎﹐經數月方無恙。尙由記其一兩字﹐筆勢非人間書也。後識孟郊﹐熟思之﹐乃夢中傍笑者。廣東老嫗﹐江邊得巨蚌﹐剖之得大珠﹐歸而藏之絮中﹐夜輒飛去﹐及曉復還。嫗懼失去﹐煮之。明日納於官府﹐今在饒州軍資庫。大如彈﹐光如水晶﹐其中有八斗七星﹐隱然而見﹐煮之半枯矣。﹝《雜錄》﹞繁舉﹐字彥舉﹐陜人。性嗜酒工詩﹐客京師十餘年﹐竟流落以死。同時有鄭云表者﹐慕彥舉之爲人﹐作詩挽之。云「形如槁木因詩苦﹐眉鎖愁山得酒開。」人以爲寫眞云。徐孺宅﹐在梅福宅東﹐又塘東百步。又云孺宅﹐北去城一里﹐亦曰書臺。黑蛺蝶﹐大如蝙蝠﹐橘蠹所化﹐北人或名玄武蟬。鬼蛺蝶大如扇﹐四翅﹐好飛荔枝上。猿雄能嘯﹐雌不能也。猿性不耐著地﹐著地輒瀉以死。南方以鸚鵡爲酢﹐又以孔雀爲臘。南人養鸚鵡﹐發瘴噤戰﹐以徐柑飼之則愈﹔不然必死。白鸚鵡大如小鵝﹐亦能言﹐羽毛玉雪﹐以手撫之﹐有粉沾指掌﹐如蛺蝶翅。鳥鳳如喜鵲﹐色紺碧﹐頸毛類雄鷄鬃﹐頭有冠﹐尾垂二弱骨﹐各長一尺四五寸﹐大略如鳳。鳴聲淸越如笙簫﹐能變曲﹐妙合宮商。又能爲百虫之音。生左右江溪洞中﹐極難得。石梅﹐生海中﹐一叢數枝﹐橫斜瘦硬﹐形色眞枯梅也。伏波巖﹐有懸石如柱﹐去地一綫不合﹐俗名馬伏波試劍。漢髙帝﹐封兄子信爲頡羹侯。《括地誌》實有頡羹山﹐在嬀州懷戎縣東南十五里。李遵最爲駙馬都尉﹐折節待士。宗楊億爲文﹐於第中築室塑像﹐晨夕伸函丈之禮﹐刻石爲記。﹝《國老談苑》﹞人夜夢他好惡事﹐欲令彼夢與己同者﹐覺則倒番被頭﹐易枕而臥﹐以气三呼﹐則彼之夢還同己夢。明日說同焉。慧遠曰「順境如磁石遇鍼﹐不覺合而爲一。」唐諸陵皆無碑記﹐惟乾陵西南隅有大碑﹐髙三十餘尺﹐螭首龜趺巋然﹐表裏無一字﹐亦不知其何爲而立。凡視五色﹐皆損目﹐惟黑色於目無損。李氏有《江南日中書》﹐皆用皂羅糊屏風﹐所以養目也。王丞相在政府﹐亦以皂羅糊屏障。韓幹﹐藍田人﹐少時嘗爲貰酒家。王右丞兄弟未遇﹐忽一貰酒漫遊﹐幹嘗徵債於王家。右丞精思丹靑﹐奇其意趣﹐乃歲與錢二萬﹐令幹畫十餘年。﹝已上《寺塔記》﹞杜鵑相推而鳴﹐先鳴者吐血死。嘗有人山行﹐見一羣寂然﹐聊學其聲卽死。初聽其聲者﹐主離別。鵲巢中必有梁。崔圓相公妻在家時﹐於姊妹戲於後園﹐見二鵲構巢﹐共銜一木如筆管﹐大尺餘﹐安巢中。眾悉不見。俗言﹐見巢上梁必貴。東王公諱傀﹐字君明﹐佩雜色綬﹐綬長六尺六寸。西王母姓楊氏﹐諱回﹐治昆侖西北隅。竈神名隗﹐狀如美女。又姓張﹐名單﹐字子郭。夫人字卿忌﹐有六女﹐皆名察。舜祠東有大石﹐廣三丈許﹐有鑿「不醉無歸」四字於其上﹐或曰非令徳語﹐鑿去之。琉璃馬腦﹐先以自然灰煮令軟﹐可以雕刻。自然灰生南海﹐馬腦兒血所化也。爨釜不沸者﹐有物如豚居之﹐去之無也。洛陽報徳寺梨重六斤。髙堂縣南城傍﹐有盜跖冢。冢極髙大﹐賊盜嘗祈焉。大歷已前﹐士大夫妻妾妒悍者﹐婢妾少不如意﹐輒印面﹐故有月黥﹑錢黥。盧城之東﹐有扁鵲冢。云魏時鍼藥之士﹐以卮臘禱之。《異書》言﹐月桂髙五百丈﹐下有一人常斫之﹐樹痕隨合。人姓吳名剛﹐西河人﹐學仙有過﹐謫令伐樹。三月三日﹐賜侍臣細柳圈﹐言帶之免萬毒。右手中指有黑毫﹐左旋如黑子﹐引之長尺餘。程迥者﹐伊川之後。一日有物如燕﹐瞥然自外飛入﹐徑著堂壁。家人就視﹐乃一美婦。僅長五六寸﹐而形體皆具﹐容服甚麗。見人殊不驚﹐小聲嚦嚦可辧。自言「我玉眞娘子也。偶至此﹐非爲禍祟。苟能事我﹐亦甚善。」其家乃就壁爲龕﹐至以香火奉之。能預言休咎﹐皆驗。好事者爭往求觀﹐輸百錢﹐乃啟龕。期年﹐忽飛去。

卷二天寶中﹐嶺南獻白鸚鵡。養之宮中﹐歲久﹐頗聰慧﹐洞曉言詞。上及貴妃﹐皆呼爲雪衣娘。方爲戲嬉於殿檻﹐鷹至﹐擊搏則斃。上與貴妃﹐嘆息久之﹐遂瘞於苑中﹐呼爲鸚鵡冢。蘇伯材奉議云「凡欲松偃蓋﹐極不難。栽時當去松中大根﹐惟畱四傍須根﹐則無不偃蓋。」鸂鶒能敕水﹐故宿水﹐而物莫能害。鶴能巫步禁蛇﹐故食蛇。啄木遇蠹穴﹐能以嘴畫字成符﹐卽蠹虫自出。鵲有隱巢木﹐故鷙鳥能免。燕銜泥避戊巳日﹐故巢固而不傾。鸛有長水石﹐故能於巢中養魚﹐而水不涸。燕惡艾﹐雀欲奪其巢﹐卽銜艾置其巢中﹐燕見艾避去。此皆鳥之有智者。﹝《遁齋閒覽》﹞南海有颶母風﹐四面而至﹐裂屋拔木。每數年一作﹐將作則虹見﹐謂之颶母。李載山﹐燕代豪士﹐常呼鷹攜妓以獵﹐終不肯仕。生子棲筠﹐爲禦史大夫﹐磊落可觀﹐而气不及其父。棲筠生吉甫﹐任相國八年﹐多智而柔懦。公慚卿﹐卿慚長﹐蓋近之矣。唐王處回家居﹐有道士以花種貽之﹐云「此仙家旌節花也。」後處回歷二鎭。《龜經》云「欲知龜有神﹐視骨白如銀。」鑰必以魚者﹐取其不瞑目﹐守夜之義。京師名娼﹐曰矯陳如﹐姿藝俱美。睦丹隱一見求納焉。陳曰「得錦賬三十里﹐乃可。」蓋戲之也。翌日﹐載錦數十車張之。陳如大驚﹐乃如前約。友人張棠宗﹐以片紙錄奇竹事﹐云「同邑安幅西鄕﹐地名下莊﹐有周俊叔得十二時竹一根。繞節所生子﹐生子凡十二時﹐點畫可數。」長州有人射豬﹐遂入石室﹐見老翁﹐問﹕「何故射吾豬﹖」對以傷禾。翁卽呼一童責之﹐曰「何不謹門﹐令豬出。」射者問童子﹐曰「我卽王弼﹐受易未通﹐遂罰守門。」晁良正性剛﹐不怖鬼。每年常掘太歲地﹐掘後忽見一肉物。良正打之三日﹐送於河﹐其夜使人視之。三更後﹐車馬甚眾﹐來至肉所﹐問﹕「太歲何故受此屈辱﹐不仇報之。」太歲曰「彼正榮盛﹐柰之何﹖」曁明﹐失所在。陳達妹才色甚美﹐發長七尺﹐石季龍以爲夫人。﹝《鄴中記》﹞漢聽陽城侯劉俊等出家﹐僧之始也。又聽洛陽婦女阿潘等出家﹐尼之始也。參寥子﹐秦少遊與之友﹐以契許。嘗在臨平道中﹐作詩云「風蒲獵獵弄輕柔﹐欲立蜻蜓不自由。五月臨平山下路﹐藕花無數亂汀洲。」東坡一見﹐爲寫而刻諸石。宗婦曹夫人﹐善丹靑﹐作《臨平藕花圖》。安吉碧瀾堂﹐素有奇怪。郡士晁子芝﹐嘗與客遊眺於彼。迫暮﹐共見水面一好女子﹐衣服楚楚﹐手捧蓮葉﹐足履萍艸而來。晁料其異物﹐急叱之。女子自若﹐且行且吟﹐雲「水天日莫風無力﹐斷雲影裏蘆花色。折得荷花水上游﹐兩鬢蕭蕭釵正直。」吟畢﹐由東岸而去。契丹如見月蝕﹐當夜各備灑饌相賀﹐戎主次日亦有宴會。如日蝕﹐卽盡望日唾之﹐仍背日坐。戎主及契丹臣庶﹐每聞霹靂聲﹐各相鉤中指﹐只作喚雀聲﹐以爲禳厭。賀懷智曰「上夏日與親王局﹐令臣調琵琶﹐貴妃立於局前覷之。上數枰子將輸﹐貴妃放康國猧子上局亂之﹐上大悅。」文帝破髙麗獲二寶﹐一紫金帶﹐一紅玉支。枕岐王進《龍池篇》賜之金帶。紅玉支﹐賜妃子。妃初瘞﹐以紫褥裹之。及移葬﹐肌膚已消釋矣﹐胸前猶有錦香囊在。中官葬畢以獻﹐上皇置之懷袖。廣南進白鸚鵡﹐洞曉言辭﹐呼爲雪衣女。一朝飛上妃鏡臺上﹐自云「雪衣女昨夜夢爲鷙鳥所搏。」上令妃授以《多心經》﹐記誦精熟。祿山進三百事管色﹐俱用媚玉爲之。諸王﹑郡王﹑妃之姊妹﹐皆師妃﹐爲琵琶弟子。每一曲徹﹐廣有獻遺。妃子是日問阿蠻曰「你貧﹐無可獻師長﹐得我與爾爲﹗」命侍兒紅桃﹐取紅栗玉臂支﹐賜阿蠻。﹝《楊太眞外傳》﹞合州有一泒水﹐自雙角山出﹐合容州泉﹐呼爲綠珠江。亦猶歸州有昭君村﹑昭君場﹐吳有西施谷﹑脂粉塘。越俗以珠爲上寶﹐生女爲珠娘﹐生男爲珠兒﹐綠珠之字﹐由此而稱。麻鞋﹐《實綠》曰「麻鞋﹐晉永嘉中﹐以絲爲之。宮禁內﹐貴妃以下皆著。」履子﹐梁天監中﹐武帝名解脫履。陳隋樣差多。唐太歷中﹐進五朵艸履。建中元年﹐進百合艸履。﹝《炙穀子》﹞宣和七年﹐牡丹皆開作金色﹐又變黑色。柳皆生黃花﹐大如林檎。靖康元年﹐梨樹生豆莢。木香架生蒲桃﹐可食。又王殿直家﹐籠中貯松花。及起籠之際﹐每一片中﹐雪白小松一小株。又寶籙宮前柱﹐忽生松一枝。童貫轎中木板上生雜艸﹐斫鏟復生。鹽龍﹐蠻人所豢也。籍以銀盤﹐中置玉盂﹐以玉箸摭鹽龍飲之。每鱗中出鹽﹐則收用酒一匙﹐專主助陽。孫文臺獲靑玉馬鞍﹐其光照於衢路。孫亮﹐吳王權之子也。作金螭屏風﹐鏤作《瑞應圖》一百二十種。笙中有簧﹐以火炙之﹐樂家謂之暖笙。蔡京喜食鶉﹐每預養之﹐烹殺過當。一夕﹐夢鶉數千百訴於前﹐其一鶉居前致辭曰「食君廩中粟﹐作君羹中肉。一羹數百命﹐下箸猶未足。羹肉何足論﹐生死猶轉轂。」李賀爲《白玉樓記》。《集仙傳》﹕王母所居龜臺﹐有玉樓十二。漢於定國爲廷尉﹐飲酒至數石不亂。冬月請讞﹐飲酒益精明。唐李光弼母﹐有須數十﹐長五寸許﹐封韓國太夫人。二子﹐光弼封臨淮郡王﹐光進封武威郡王﹐皆爲名將。死葬長安南原﹐將相奠祭﹐幾四十四幄。《南史》﹕梁王蕭詧﹐惡見婦人。相去數步﹐遙聞其臭。經禦婦人之衣﹐不復更著。《北史》﹕沈光﹐驍勇捷馳。禪定寺中幡竿﹐髙十餘丈﹐適值繩絕﹐非人力所能及。光因取索口銜﹐拍竿而上﹐直至龍頭。系繩畢﹐手足皆放﹐透空而下。以掌拓地﹐倒行十餘步﹐號爲肉飛仙。孫荊玉﹐能及腰帖地﹐銜得席上玉簪。《南史》﹕羊侃﹐膂力絕人﹐以手挾殿柱沒指。侃性豪﹐多姬妾列侍。舞人張淨琬﹐腰圍一尺六寸﹐能掌上舞。歷事幾主﹐歷任幾官﹐有何建立﹐有何獻明﹐何長可錄﹐何短可戒﹐傳中有何佳對﹐此記史法也。﹝《翰墨》﹞世稱三友﹐竹有節而嗇華﹐梅有花而嗇葉﹐松有葉而嗇香。惟蘭獨並有之。劉秦妹﹐善臨寫右軍《蘭亭》及《西安帖》﹐足奪眞迹。秦亦當時翰林書人也。唐陸柬之﹐特工臨寫。今校理錢延年﹐有柬之書《蘭亭》﹐用綠麻紙臨成﹐押尾署陸司議書。𨿽外露毛骨﹐而雅有風流。參政蘇易簡家﹐有摹本《蘭亭》﹐墨彩鮮濃﹐紙色微紫﹐與唐朝石本無相假借﹐蓋名手傳拓也。右軍《蘭亭》拓本﹐人間往往有之﹐多非精妙。天僖中﹐相國僧元藹﹐有唐勒石本一卷。捲尾有文皇署數字﹐傍勒僧權二字。體法旣臻﹐鐫刻尢工。《蔡文姬傳》云「八法﹐蔡邕受於神人﹐而傳崔瑗及女文姬﹐文姬傳鐘繇﹑衛夫人﹐夫人傳獻之﹐獻之傳外生羊欣﹐羊欣傳王僧虔﹐僧虔傳蕭子云﹐子云傳僧智永﹐智永傳虞世南﹐世南傳歐陽詢﹐陽詢傳陸柬之﹐柬之傳侄彥遠﹐彥遠傳張旭﹐旭傳李陽冰﹐陽冰傳徐浩﹑顏眞卿﹑鄔彤﹑常玩﹑崔邈等﹐凡二十三人。」紹興乙未六月﹐思陵常臨《楔序》賜刻。劉光世子堯仁﹐進之孝宗﹐親灑宸翰於後。吳郡太守謝勗﹐封蘭亭侯。《越絕書》蘭亭在山陰﹐越王種蘭處也。《三朝國史》曰「越州山陰有蘭渚﹑鑑湖。」《會稽志》曰「蘭渚在縣西南二十五里。」《水經》云「浙江東與蘭溪合﹐湖南有天柱山﹐湖口有亭﹐號蘭亭﹐亦曰蘭上裏。」山陰蘭亭逸少﹐研池﹐可以染緇。白校書有神術﹐常於兩腕出五色彈子兩枚﹐化爲雙燕而飛﹐呼曰燕奴。復化爲二小劍﹐長五寸餘﹐飛舞不已。《洞微志》休胥國道人尸羅﹐於指端出浮圖十層﹐髙三尺﹐人長五六分﹐執幢蓋繞塔而行。《隋書》﹐三品以上門皆立戟。五代﹐馮道官一品﹐給門戟十六枚。中書侍郎平章事桑維翰﹑李崧給十二枚。唐馮慈明﹐勸李密歸國﹐密囚之死。神龍中﹐敕旌其門爲忠臣門﹐令大其標題﹐見者莫不歡美慈明﹐號爲淩霄花。李行修喪妻﹐偶得桐桑老人﹐以術見其妻如平生。《異聞集》﹕漢馬均﹐能削竹爲人致雨。丁文果覆射蜂曰「蘤蘤華華﹐山中采花。𨿽無官職﹐一日兩衙。」徳宗幸奉天﹐攜火精劍。出於殿內﹐遂以劍斫檻鐵狻猊﹐應手而碎。林邑國王死﹐奴文篡立。文常放牛於山澗﹐得鯉魚二﹐化爲鐵﹐因以鑄劍。劍成﹐向石誓曰「若斫石破者﹐我當王。」因斫石﹐如斷芻槁。《吳錄》﹕居風縣﹐有蟻絮漆。人視土中知有蟻﹐因墾發。以木皮插其上﹐則蟻出﹐緣而生漆。白居易《與元稹書》曰「知我者以爲詩仙﹐不知我者以爲詩魔。」賈島《句圖》﹐韓子贊之﹐云「句妖詩精。」自居易書云「詩人命蹇如陳子昂﹑杜甫﹐各授一拾遺﹐而屯剝至死。」《王昌齡集》云「王維詩天子﹐杜甫詩宰相。」孫何有《詩戰篇》云「物華如陣筆如鋒﹐沈謝曹劉是七雄。」髙若拙《後史補》云「王仁裕著詩一萬首﹐朝中謂之詩窖子。」丁晉公云「《子美集》﹐開詩世界。」李賀作歌詩﹐屬意花艸蜂蝶間﹐竟不遠大。﹝趙璘《因話》﹞王筠爲詩﹐能用彊韻。謝眺常見﹐語曰「好詩﹐圓美流轉如彈丸。」近見其數首﹐方知此言之爲實。曹松贈方幹詩﹕「後輩難爲措機杼﹐先生織寧得龍梭。」王禹偁序孟賓子詩﹐曰「古之詩人有三水部﹐何遜﹑張籍與孟也。」《搜神記》南朝呼筆四管爲一牀。《筆譜》﹕「人有以綠沈漆管筆﹐遺王逸少。」汝穎有髙士﹐每夜作筆十管付其室。十筆盡﹐𨿽勢要官府督之﹐無報也。後數十年﹐見者顏色如故。時謂筆仙。羲之《筆經》﹕「昔人以琉璃﹑象牙爲筆管﹐麗飾則有之。然筆須輕便﹐重則躓矣。」《筆偈》云「圓如錐﹐捺如鑿。只得入﹐不得卻。」言縛筆要緊﹐一毛出﹐卽不堪用也。李廷圭父超﹐易水人﹐造墨尢妙。其堅如玉﹐其紋如犀。蘭亭會者四十一人﹐羲之制序﹐用蠶繭紙﹑鼠須筆﹐遒勁絕代。段成式《與溫庭筠詩序》云「予在九江﹐造云藍紙﹐輒送五十枚。」詩云「三十六鱗充使時﹐數番猶得裏相思。」《西京雜記》﹕廣川王得玉蟾蜍﹐大如拳﹐以盛書滴。晉袁彖﹐贈庾冀螓硯。紫石潭﹐硯也。徐玄之夜讀書﹐見人物如粟粒數百﹐皆具甲冑。一赤幘紫衣者行案上﹐傳呼曰「蚍蜉王欲觀魚於紫石潭。」顧左右取漁﹐其人硯中獲小魚數十。王羲之書《祭北郊文》﹐工人削之﹐入木三分。魯直《詩注》﹐世傳江南李王作竹﹐自根至梢﹐極小者一鉤勒成。謂之鐵鉤鎖。自云﹐惟柳公權有此筆法。懷素善艸書﹐伯祖惠融禪師﹐先時學歐陽詢﹐書世莫能辧﹐時號大錢師﹑小錢師。魏《受禪碑》﹐王朗文﹐梁鵠書﹐鐘繇鐫字﹐謂之三絕。鐫字﹐皆須妙於篆隸﹐故繇方得鐫刻。世傳王右軍《借船帖》最工。髙僧敬脫﹐善書大字。筆長三尺﹐其簏如人臂。乞書者﹐一字而已。李頎贈張旭﹕「皓首窮艸隸﹐時稱太湖精。」唐大中以來﹐禮部放榜﹐歲取二三人姓氏稀僻者﹐謂之色目人﹐亦曰榜花。後周韓果破嵇胡﹐散其種落。稽胡﹐號爲著翅人。文帝曰「著翅之名﹐寧減飛將。」煬帝時﹐賊帥魏刁兒﹐自稱歷山飛﹐眾十餘萬。唐髙祖﹐以十二人破艸賊號無端兒數萬。隋旣平陳﹐南海有五六百家﹐居水爲亡命﹐號曰游艇子。黑山賊張燕﹐剽捍捷速過人﹐故軍中號日飛燕。《南史》﹕禦史中丞王僧孺﹐攺定《百家譜》。後王弘﹑劉湛﹐並好其書。弘日對千客﹐不犯一人諱。湛爲選曹﹐始選﹐《百家譜》以助銓序。眾葬梁鴻﹐近要離墓。曰「要離﹐古列士。伯鸞淸髙﹐可令相近。」秦王后薨﹐王府僚佐請立碑﹐上曰「欲求名﹐一卷史書足矣﹐何用碑爲﹖使子孫不能保家﹐徙與人作鎭石耳。」長沙有銅棺山﹐《湘中記》云﹐程普﹑關羽分界於此﹐共鑄銅棺爲誓﹕相侵者﹐以銅棺貯之。龍生鳳﹐鳳生鸞﹐鸞生庶鳥。《論語疏》云﹕公冶長辧鳥雀語﹐云「喈喈嘖嘖﹐白蓮水邊﹐有車覆粟。車腳淪泥﹐犢牛折角。收之不盡﹐相呼共啄。」人驗之﹐果然。惜春鳥﹐大不逾燕﹐其聲曰「莫摘花果」﹐人謂之護山鳥。不見其形﹐但聞其聲﹐如杵舂敲磕﹐人謂之葛仙翁搗藥鳥。鷺一名春鋤﹐步於淺水﹐好自低昂﹐故曰舂鋤﹐亦謂獨舂。《易林》云﹐鳳有十子﹐同巢共歡以相保。《幽怪錄》﹕柳歸舜泛舟巴陵﹐風飄至一處﹐有鸚鵡數千。相呼姓字﹐有名武遊郎者﹐有名阿蘇兒﹐有名武仙郎﹐有名自在先生者﹐有名踏蓮露﹐有名鳳花臺﹐有名戴蟬兒者﹐有名多花子者。又云﹐吾乃鳳花臺鳥也。有燕巢長數尺﹐忽羣鳥翔集﹐因毀巢﹐有白雛飛出﹐羣從去。又有燕巢中有赤光﹐毀之﹐一赤龍子長尺許﹐鱗甲皆具﹐少頃﹐騰躍而去。舊說烏性壽﹐三鹿死後﹐能倒一松﹔三松死﹐能倒一烏。漢武時有獻獨足鶴﹐東方朔曰「此《山海經》所謂畢鸞。」《禽經》曰「鶴以怨望﹐鴟以貪顧﹐雞以嗔視﹐鴨以怒睨﹐雀以猜懼﹐燕以狂鴴﹐視也。鸝以喜囀﹐烏以悲啼﹐鳶以饑鳴﹐鶴以潔唳﹐梟以凶叫﹐鴟以愁嘯﹐鳴也。」《方言》﹐陳魏宋楚之間﹐謂虎爲李父﹐江淮﹑南楚﹐謂虎爲李耳。注云「虎食物值尾而止﹐以觸其諱故﹐出《神虎記》。」漢律﹕捕虎一﹐購錢三千﹔豺一﹐購錢百。晉以來有墓志。漢杜子夏臨終作文﹐命刊石埋墳前。厥後墓志﹐恐因此始。蔗有二種﹐赤者名昆侖蔗﹐白者名荻蔗。菊花一名日精﹐一名周盈﹐一名傳延年。魚枕謂之丁﹐魚腸謂之乙﹐魚尾謂之丙。注云「皆以似篆者爲名。」兩婿相謂爲亞婿﹐注云「今同門婿爲僚婿﹐是也。」晉人謂《臨禊序》﹐唐人稱《蘭亭詩》﹐或言《蘭亭記》﹐歐陽公云《修禊序》﹐蔡君謨云《曲水序》﹐東坡云《蘭亭文》﹐山谷云《禊飲序》。通古今雅俗所稱﹐俱云《蘭亭》。至髙宗宸翰題日《禊帖》﹐於是《蘭亭》有定名。墨池﹐每朝廷恩命將至﹐池墨必見﹐前後不爽。其將見﹐則池際水上浮。浮圓結﹐旣大如斗﹐渙散滿池。云舒霞捲﹐煙粲爛如新研墨﹐下流水復淸微。忽三日連發﹐人疑其數﹐謂將無驗。未幾﹐太宗﹑眞宗三朝﹐皆至禦書。山陰天章寺﹐卽王逸少上巳日修禊之蘭亭也。山如屏障﹐水似松江。《博物志》﹕麋掘澤艸而食﹐其場成泥﹐名曰麋暖。民隨此暖種稻﹐其收百倍。鹿之大者爲麈﹐羣鹿隨之﹐皆視麈尾所轉。《山海經》云「騶虞五采畢具﹐尾長於身﹐乘之日行千里。」陶氏云「獐鹿非辰屬﹐八卦無主﹐故道家聽許爲脯。」東土呼熊爲子路。《相馬經》﹕「目成人者﹐行千里。」注﹕「視童子中﹐人頭足皆見。」束晳《發蒙記》曰「獺以猿爲婦。」史氏曰「龜生百歲﹐故君鵲尾之上。」豬肉﹐項上一臠﹐謂之中禁臠。俗說蝦蟆懷土﹐𨿽取置遠郊﹐一夕復還其所。古語云「蜂窠疊構如臺﹐蟻蛭似樓。」有冉端者﹐因營葬掘地﹐遇蟻城。方丈﹐城壘皆具﹐若雕刻﹐中有街徑樓閣。二大蟻居樓閣中﹐一紫色﹐足翅皆如金。郭璞云「豰似鼬而大﹐腰以後黃﹐一名黃腰﹐食獼猴。」墨子曰「禽子問曰﹕『多言有益乎﹖』曰﹕『蝦蟆日夜鳴﹐口漧而人不聽之。』」一象形﹐二蛇形﹐三馬形﹐四魚形﹐五蝦蟆形。四分律文中說諸龍﹐初生時﹑睡時﹑嗔時﹑行欲時﹐不能變形﹔余時﹐皆能變形。徳叉迦龍王﹐舊云多舌龍﹐由多言故。此是第六般若波羅密門﹐善說多法﹐故云多舌。托此龍位﹐寄顯法故。蘭葉尖長﹐有花紅色白﹐俗呼爲燕尾香﹐煮水浴疔風。南海貢千步香﹐佩之聞千步。今海隅有千步艸﹐是其種也。《述異記》﹕媚艸﹐鶴子艸也。蔓生﹐色淺紫﹐蒂形如飛鶴。春月生雙虫﹐食其葉﹐越女收養。虫老蛻爲蝶﹐帶之﹐號媚蝶。太極山有采華艸﹐服之﹐通萬里言。《述異記》﹕秦趙間有相思艸﹐節節相續﹐又名斷腸艸﹑孀婦艸﹑寡婦莎。李徳裕《平泉花木記》﹐有雁翅檜﹐葉婆娑如雁翅也。又有珠子柏﹐實如珠子﹐生葉。峽州署中﹐有千葉紅梨花﹐無人賞者。知郡朱郎中﹐始加欄檻﹐命坐客賦之。陸云《笑林》云「漢人適吳﹐吳人設筍﹐問﹕『何物﹖』曰﹕『竹也。』歸煮其簀﹐不熟﹐曰﹕『吳人欺我哉﹗』」竹得風﹐其體大屈﹐謂之竹笑。李衛公言「北都惟童子寺有竹一窠﹐才長數尺。」公書與維网﹐每日報竹平安。山谷《謝惠橄欖詩》﹕「方懷味諫軒中果﹐忽見金盤橄欖來。想共餘甘有瓜葛﹐苦中眞味挽方回。」注﹕「戎州蔡次律家﹐軒外有餘甘﹐余名之曰味諫。」李眞方常第果實名﹐如貢士者。以綠李爲首﹐楞梨爲副﹐櫻桃爲三﹐甘子爲四﹐蒲萄爲五。或薦荔枝﹐曰「寄舉之首。」範曄以諸香品時輩﹐侯宋虛撰《百官本艸》﹐皆此類也。戎州所出﹐肉熟而皮猶綠。陸龜蒙《橘詩》﹕「珍重更過三寸子﹐不堪分付野人邊。」王僧辧嘗爲荊南﹐得橘一蒂三十子﹐以獻梁武帝。《花木志》云「給客橙﹐出蜀土﹐似橘而非﹐若柚而香﹐冬夏華實相繼﹐或如彈圓﹐或如拳﹐通歲食之﹐名盧橘。」江革﹐自武陵王長史除都官尙書。將還﹐所給一舸﹐舸艚偏欹﹐不得安臥。乃於西陵岸取石數片﹐以實之。其淸貧如此。《筆談》﹕制﹐兩省供奉官東西相對立﹐謂之蛾眉班。僞蜀歐陽彬守嘉州﹐曰「靑山綠水爲二千石﹐作詩飲酒爲風月主人﹐豈不佳哉﹗」五代漢韋思﹐守上黨﹐未嘗與賓佐宴會。有從事求見﹐思怒曰「必是求獵酒也。」命典客飲而遣之。﹝孔平﹞魏相再爲河南﹐陶侃再爲荊州﹐黃霸﹑寇恂並再爲潁州﹐郭伋再爲並州。《外史檮杌》﹕王建借蜀﹐以上封事李景爲眉山主簿。其制略曰「旌其忠藎之心﹐委以髯須之職。」注云﹕《古今注》﹐羊﹐一名髯須主簿。晉王述上疏乞骸骨﹐曰「臣曾祖父昶﹐箋於魏文皇帝云﹕『昔與南陽宗世林﹐共爲東宮官屬。世林少得好名﹐州裏瞻敬。及其年老﹐汲汲自勵﹐恐以年廢。時人咸共笑之。』若天假其壽﹐致仕之年﹐不爲此公婆娑之事。」晉劉洎母﹐答吳國書﹕「胡桃﹐本生西羌﹐外剛朴﹐內柔甘﹐質似古賢﹐欲以奉貢。」蕭宏與呂僧珍﹐督諸軍侵魏﹐畏懦不敢進。魏人遺以巾幗﹐北軍歌曰「不畏蕭娘與呂姥﹐但畏合肥有韋武。」謂韋睿也。田單攻狄﹐三月不克。齊小兒謠曰「大冠若箕﹐修劍柱頤。攻狄不下﹐枯骨成丘。」薛吉不厲淸節﹐守汾州﹐有聚納之響。《北史》多下「響」字﹐猶言有聚納聲也。長房升仙﹐雞犬皆去﹐惟鼠惡其不淨。鼠自悔﹐一月三易腸。彭祖喪四十九妻﹐五十四子。有姓李人﹐世世人見之﹐不知其名﹐因號李常在。劉綱唾盤成李﹐其妻樊夫人唾盤成獺﹐食之。陶弘景云「仙障有九﹐名居其一。使吾不白日升天﹐蓋三朝有浮名乎。」《太霄經》云「朱仲嘗於會稽賣珠﹐漢髙後時人。仲以素書倚酒於女幾家﹐幾盜寫學其術。女幾﹐陳市上酒婦也。」《神仙傳》﹕燕人盧敖﹐見若士馬捲龜殼而食蛤蟹﹐舉臂而竦身。敖仰而視之﹐不見乃止。王母降漢武帝承華殿﹐東方朔於朱鳥牖中竊窺之﹐王母視朔﹐顧上﹕「此兒久被斥逐﹐尋當還。」方丈山﹐仙家數千萬﹐耕田種芝艸。課計頃畝﹐如種稻狀。羣仙不欲登天者﹐皆往來其上。扶桑有椹樹﹐兩兩同根偶生﹐更相依倚﹐是以名爲扶桑。仙人食其椹﹐皆作金光之色﹐飛翔立虛。椹﹐色赤﹐九千歲始一生。何佩嘗於古書中得一髮卷﹐規四寸許。回環無端﹐用力絕之﹐兩端滴水。投之於火﹐亦作發气。莫知何物也。後與方士言之﹐驚嘆曰「君不得仙命也﹐此名脈望。蠹魚三食神仙字﹐則化而爲此。夜持當天﹐從規中望星﹐使立降﹐可求丹度世。」盧聃爲廣州治中從事﹐有仙術。嘗元會﹐至曉不至。及朝列﹐化爲白鶴﹐回翔欲下。威儀以帚之﹐得聃雙履﹐乃驚還就列。易仙﹑童初﹐二宮名﹐是男女之堂館。邑﹐羣仙所居。子胥死﹐使人捐於大江口。勇士抱之﹐乃有遺鄙﹐發憤馳勝﹐气若奔馬﹐威加萬物。歸神大海﹐彷彿之微音曰「君在後世稱述。」蓋子胥﹐水仙也。魯敢遇仙女﹐曰「嘗見紫雲娘﹐誦君佳句。」耕耘五徳﹐朝種暮獲。注﹕翼氏風角五徳﹕東方甲﹐南方丙﹐西方庚﹐北方壬﹐中戊。種五色禾於此﹐而耕耘也。此言仙事。《三昧經》﹕佛咽喉如琉璃簡。《大智論》﹕佛舌﹐色相如珊瑚色。魏髙僧支謙﹐博覽經籍﹐兩眼多白而睛黃﹐時人謂曰「支郎眼中黃﹐形軀𨿽細是智囊。」廖融贈僧詩甚多﹐嘗曰「僧是詩家奴﹐一人贈一篇。且帶圖行東西南北耳。」陳釋眞觀﹐通禮﹑詩﹑儒道﹑羣經﹐又涉棋琴﹐沙門洪偃稱其八能。時人語曰「錢唐有眞觀﹐當天下一半。」《阿捨經》人壽萬歲時﹐此閻浮州極大丰樂﹐多有人民村邑相近﹐如雞一飛。奘法師《西域傳》﹐阿那婆答多池﹐在香山之南﹐大雪山之北﹐出淸泠水﹐屬贍部洲北面﹐頗眡師子口流出﹐徙多河潛流下地﹐出積石山﹐是爲中國之河源。天蠡﹑天鼓﹑天箜篌﹑天牟陀﹑羅天自在樂﹐如天樂也。我在鹿苑及在雞園﹐注世尊曾在鹿苑野中﹐爲鹿王教主﹐羣鹿無憂。王造伽藍﹐名雞園。世界內眾﹐如一器中﹐貯百蚊蚋﹐啾啾亂鳴。於分寸中﹐鼓發狂內。如來色目怨謗﹐同名讒虎。菩薩見枉﹐如遭霹靂。寶媛箋云「妙裝嚴之美女。」或問鬼所惡﹐答云「最惡金姑聲。」閩人謂破竹聲爲金姑聲。丹陽縣有梅姑廟﹐言始生時能著履行水上。﹝《法苑》﹞有人夜行﹐一彩禽觸馬首。翌日﹐遇鬼﹐乃莊宗時女樂笛部頭。云「已遣錦羽兒相迎。」南中有一泉﹐多有桂葉流出﹐因名流桂泉。後乃立屋其上﹐爲漢祖廟而祀之。又有子胥廟者﹐其像分其須﹐謂之五須﹐亦並有靈應也。《老君六甲符圖》云「丁卯神﹐司馬卿。丁丑神﹐趙子壬。丁亥神﹐張文通。丁酉神﹐臧文公。丁未神﹐石叔通。丁巳神﹐崔石卿。」眞多市有楠木﹐具竅若七星之狀。李八百妹躡其竅而上仙﹐後立星楠觀。來君綽亡命﹐夜遇二人﹐自稱科斗郎君﹐姓威及﹑成污蠖。言「我本田氏﹐出於齊威王﹐亦猶桓丁之類。」及曉﹐惟見污池邊大螾長數尺﹐及有蝸螺丁子。初有三人﹐一稱蝸兒。《述異記》﹐漢中有虎生角。道家云「虎千載則生牙﹐蛻而生角。」《搜神記》﹕宗定伯夜逢鬼﹐擔上頭肩﹐至宛市化爲羊﹐賣之得錢千五百。若乃負穢臨深﹐虛誓愆祈﹐則有海童邀路﹐馬禦當蹊。謂不忠信﹐則水怪必害之。海童﹑馬禦﹐水怪也。《續仙傳》﹕三川饑﹐有靑衣童子語人曰「世人厭棄五穀﹐地司已收五穀之神矣。可相率祈謝谷父﹑蠶母﹐當致丰穰也。」王莽種五梁禾於殿中﹐先鬻鶴髓﹑玳瑁﹑犀﹑玉二十餘物漬種﹐此黃帝谷仙之術也。注﹕五梁禾卽五色禾﹐谷永玉徳是。師曠占術﹐杏多實者﹐不虫者﹐來年秋禾善。五木者﹐五穀之先。欲知五穀﹐先視五木。擇其木盛者﹐來年多種之﹐萬不失一也。《抱朴子》﹕五典爲笙簧﹐三墳爲珠玉。梁有僧南渡﹐賫一葫蘆﹐有《漢書》班固眞本﹐宣城太守蕭琛得之﹐謂之《瓠史》。孫樵謂史書曰墨兵。張說檢校並州長史﹐修國史。敕﹐賫槁卽軍中論撰。沈慶之曰「眾人不如下官學耳。」溫舒少貧﹐牧羊澤中﹐截蒲寫書。孫敬貧居太學﹐編柳簡以爲經。《說苑》云﹕龜千歲能與人言﹐似取此意。然此事本出顏眞卿所撰《殷踐猷墓碑》。云﹕顏元孫﹑韋述﹑賀知章﹑陸象先與踐猷凡五人相聚﹐故云五總龜。任來學無常師﹐河洛祕奧﹐非正典籍所載﹐皆注記於柱壁及園林樹木﹐慕學者來趨寫之。時謂任氏爲經苑。唐人說﹐李邕前後撰碑八百首。李徳川﹐舉進士不第。唐則天就拜右拾遺﹐不受。著《補履書》十卷﹐皆雄軻之旨﹐時號補履先生。北齊郎基﹐性情儉﹐在官惟頗令人寫書。潘子義遺書曰「在官寫書﹐亦是風流罪過。」河間獻王徳﹐從民得善書﹐必爲好寫與之﹐畱其眞本﹐賜金帛以招之。《柳氏序訓》云「余家升平裏﹐西堂藏書﹐經史子集皆有三本﹐一本紙裹簽束華麗者﹐鎭庫﹔一本次者﹐長將行披覽﹔又一本次者﹐後生子弟爲業。陸龜蒙借人書﹐篇帙舛壞﹐必爲輯褫刊正。盤古左目爲日﹐右目爲月﹐開目爲晝﹐閉目爲夜。《唐書》秦景通並弟暐﹐皆精《漢書》﹐號大秦君﹑小秦君。良人爲漬木瓜粉﹐遮卻紅腮交午痕。唐關圖妹﹐文學書櫛﹐罔不動人。圖常謂人曰「我家有一進士﹐所恨不櫛耳。」陸澄﹐南齊人﹐欲撰宋書不成。讀易三年﹐不解意義﹐王儉戲云「書廚」。盂景翼﹐字輔明﹐嗜學﹐行輒載書隨。所坐之處﹐不過容膝﹐四面卷軸盈滿﹐時人謂之書窟。書倉已耗﹐墨守不堅。貫穿策冢﹐窮綜書嵓。支道林言「北人看書如顯處視月﹐南人學問如牖中窺日。」注﹕「學廣則難周而識暗﹐學寡則易核而智明。」柳公綽﹐自舉進士至方面﹐嘗鈔書不輟﹐九經三史一鈔﹐南北史再鈔。《盛事》云「王勃能文﹐請者遺之﹐金帛盈積。人謂勃心織而衣﹐筆耕而食。」

卷三羊緝之女佩在﹐母亡不飲食﹐三日而死﹐鄕裏號曰女表。宋鮑蘇之妻不妒﹐宋公表其閭曰女宗。秦少遊《遊仙詞》云「上淸欲問因何至﹐請見先生十賫文。」仙家十賫﹐猶人間九錫也。陶貞白有《遺芽子陸敬遊千賫文》。沈約《謝儼傳》曰「範曄所撰十志﹐一皆托儼搜撰。垂畢﹐遇曄敗﹐悉蠟以覆車。一代以爲恨。」陳壽著《三國誌》﹐凡六十五篇。時夏侯湛著《魏書》﹐見壽所作﹐便壞己書而罷。《妝臺記序》﹕「北州才女﹐靧妍面而咒桃花。東國王孫﹐舐嬌痕而求獺髓。」陶弘景年四五歲﹐以荻爲筆﹐畫灰中學書。闞駰性聰敏﹐三史羣言﹐經目成誦﹐人謂之宿讀。王羲之《與謝萬書》﹕「以君邁往不屑之韻﹐而俯同羣辟﹐誠難爲意也。」婢號萱枝﹐妾稱桃葉。髙聰有妓十餘人。及病﹐欲不適他人﹐並令燒指吞炭﹐出家爲尼。韓渥集中有《別錦兒》詩。石崇愛婢翔風﹐年三十﹐遂退之﹐使爲房老。蜀劉琰侍婢﹐教誦《魯靈光殿賦》。崔生謁一品﹐問其妾﹐與之手語。李汧公妾名七七﹐善琴與箏。元載妓薛瓊英﹐幼以香屑親飲啖之﹐長而肌香。故名香兒。契丹罵漢兒作十里鼻﹐猶言奴婢也。李抱玉主課靑衣﹐冑名奏授祭酒。王褒作買奴券﹐文云「王子洲從成都女子楊惠買夫﹐時髯奴便了決﹐賣葉五千。奴從百役使﹐不得有二言。但當飲水﹐不得嗜酒。欲飲美酒﹐惟得染唇潰口﹐不得傾盂覆斗。事訖欲休﹐當舂一石。夜半無事﹐浣衣當白。奴不聽教﹐當笞一百。」讀券文徧﹐奴兩手自搏﹐目淚下落﹐鼻涕長一尺。如王大夫言﹐不如早歸土陌﹐蚯蚓鉆額。施肩吾詩﹕「鋤藥顧老叟﹐焚香呼小靑。」柳公權有銀杯盂﹐數爲主藏豎海鷗所竊。一日鷗白公﹐言不測其失之由。公曰「銀碗應解飛。」不復更言。陳後主未敗前﹐蔣山眾鳥﹐鼓翼而鳴﹐曰「柰何帝﹐柰何帝。」後主夢黃衣圍城﹐乃盡去繞城橘樹。花墅湖在慈溪﹐唐刺史任同勸民修築。中有小墅﹐春花明媚﹐因以名之。味江在靑城縣﹐昔蜀王徵西番駐軍﹐有野人挈壺酒以獻﹐王傾於江中﹐軍士飲之皆醉﹐因名味江。四姓﹐榮陽鄭﹑岡頭盧﹑澤底李﹑土崔門﹐皆爲鼎甲。太原王﹐亦四姓之匹﹐而呼爲鈒鏤王家﹐諭銀質而金飾也。桓伊詣王遵﹐遵謂左右曰「門何爲通桓氏﹐我聞人姓木邊﹐便欲殺之﹐況諸桓乎﹖」邢子才孽子大徳﹑大道﹐略不識字。晉賀喬妻論養子爲後﹐議曰「鄙諺有云﹐『黃雞生卵﹐烏雞伏之。但知爲烏雞之子﹐不知爲黃雞之兒。」』王符﹐安定人。安定俗鄙庶孽﹐而符無外家﹐爲鄕人所賤。王莽秉政﹐奏令中國不得有二名﹐亦使人諷單於從之﹐故名囊知牙斯﹐更名曰知。唐《十八學士圖》﹐皆當時墨迹。云「房玄齡﹐字喬年。陳覺白嗣主言﹐宋齊丘本造國手。」唐人呼天子爲宅家。《瑞應圖》云「王者宴不及醉﹐刑罰中則銀甕出焉。」《瑞應圖》﹕王者恭信﹐則珊瑚鉤見。唐百官早朝列燭﹐有五六百炬﹐謂之火城。宰相至則撲滅。「荷靜蓬池繪﹐冰寒郢水醪。」注﹕學士初﹐上賜食﹐皆是蓬萊池中繪。夏至後頒冰及燒香酒﹐常和冰而飲。禁中有郢酒坊。漢武帝因巡狩﹐權其名山大川﹐用駒者悉以木偶馬代。陳文帝起自布衣﹐知民間疾苦。每雞人伺漏傳簽於殿中者﹐令投於階石上﹐槍然有聲。云「吾𨿽得眠﹐亦令驚覺。」其自彊如此。唐文宗讀施士匄《春秋》﹐曰「學者讀書如浚井﹐得美水足矣﹐何苦穿鑿。」石勒陷襄陽﹐得釋道安及習鑿齒﹐習蹇疾﹐勒與諸鎭書曰「晉氏平吳﹐利在二陸。今破漢南﹐獲士載一人有半耳。」鮮家婦﹐生一女﹐姿色殊異。後入宮﹐上問曰「何以眉缺﹖」對曰「寶劍寧無缺﹐明珠尙有瑕。」命之曰鮮明珠。孝文廢皇后馮氏﹐眞謹有節操﹐遂號練行尼。劉聰納靳準二女﹐爲左右貴嬪﹐大曰月光﹐小曰月華﹐皆絕色。顏峻嗔而與人官﹐謝莊笑而不與人官。育獲之儔﹐值發如竿。《因話錄》﹕李宗閔知貢舉﹐門生多俊秀﹐時謂玉筍門生。劉法壽與弟崇吉﹐及崔道固﹑劉賓﹐俱歸魏。以法壽爲上客﹐崇吉爲次客﹐崔﹑劉爲下客。林公謂王文度爲塵垢囊。謝安謂羲之曰「中年以來﹐與親友別﹐輒作數日惡。」羲之曰「年在桑楡自應爾。」有人破古冢﹐得銅器﹐似琵琶身正圓﹐人莫能辧。行衝曰「此阮咸所作器也。」命易以木弦﹐其聲亮雅﹐樂家遂謂之阮咸。賀若弼父惇﹐爲宇文護所害﹐臨刑呼弼﹐謂之曰「吾以舌死﹐汝不可不思。」因引錐刺弼舌出血﹐誡以愼口。郭景尙﹐字思和﹐善事權寵﹐世號郭尖。王遵業爲黃門郎﹐從容恬素﹐若處丘園。嘗著穿角履﹐好事多毀新履以學之。五代馬裔孫﹐純儒也。登相位﹐臨事多不能決﹐但書名而已。時人號爲三不開﹐謂不開口議論﹐不開印視事﹐不開門延士大夫。北齊魏收﹐字伯起﹐輕薄尢甚﹐人號爲驚蛺蝶。劉孝綽﹐字之鯨﹐博悉晉事﹐時號「皮裹晉書」。曹利用掌樞府﹐憑寵自恣。而張士遜居其間﹐未嘗有是非之言﹐時目之爲和鼓。王建平東川﹐諸將爭功。王宗裕立枯樹下﹐未嘗自伐﹐時號枯松太保。呵膠出虜中﹐可以羽箭﹐又宜婦人貼花鈿。呵噓隨融﹐故謂之呵膠。劉貫父有《和陸子履詩》﹐云「此膠出從隨水魚﹐白羽補綴隨呵噓。」王庭湊嘗召五明道士卜﹐擲卦﹐三錢皆舞。隋鄭法士求楊愔畫本﹐楊指市門﹑人物﹑衣服﹑車馬﹐「此畫本也。」李遵勗﹑楊劉筠聚二三僧談宗性﹐各繪其象﹐曰禪會圖。帝問韓幹﹐曰「內之廏馬﹐皆臣之師也。」韓偓﹑姚洎俱爲翰林學士﹐從昭宗幸岐。偓每與兩使敕會棋。兩使不勝﹐洎卽以手壞之﹐偓呼爲白鸚鵡。若洎不在﹐兩使將輸﹐必大呼曰「白鸚鵡。」洎應聲至。大中間﹐日本國貢玉棋子﹐云「本國南有集賢島﹐上有手談池﹐池中出棋子。」《洞冥記》﹕疏勒獻犀角﹐表裏有光﹐因名明犀。暗中有影﹐亦曰影犀。織以爲簟﹐如錦綺之文。頗梨千歲冰所化。瑪瑙鬼血所化。天寶中﹐異國獻軟玉鞭﹐屈之首尾相就﹐舒之則勁直如繩。乃以聊蟬誘爲袋﹐碧蠶絲爲鞘。碧蠶絲﹐彌羅國所貢﹐自然碧色﹐縱之一尺﹐引之一丈。﹝《杜陽編》﹞銅之精爲奴﹐錫之精爲婢。煉銅時一童一女﹐俱以水灌銅﹐銅當分爲兩段﹐凸起者牡銅﹐凹陷者牝銅。《西京記》﹕唐王元寶富厚﹐以錢文如其名﹐因謂錢爲王老。吳興沈充鑄小錢﹐謂之沈郎錢。齊臨川王宏﹐恣意聚斂﹐庫室垂有百間。性愛錢﹐百萬一聚﹐黃榜標之﹔千萬一庫﹐懸以紫標。如此三十餘間。靑鳧﹐一名錢精。取母殺血﹐塗錢繩﹐入龍腦香少許﹐置櫃中。焚一鑪禱之﹐其錢並歸繩上。《異物志》﹕狼﹛月荒﹜之民夜爲市﹐以鼻嗅金之好惡。六月一日﹐上幸華淸宮。是貴妃生日﹐上命小部音樂。小部者﹐梨園法部所置。凡三十人﹐皆十五歲以下。於長生殿奏新曲未名﹐曾南海進荔枝﹐因名荔枝香。《杜楊編》﹕沈阿翹﹐本吳元濟女﹐進白玉方響。注﹕玉響﹐玉鑼也﹐以犀錘敲之則響。牛僧孺謂拍板爲樂句。桓譚善鼓琴﹐著《琴道》一篇﹐未成﹐肅宗使班固續成之。《東觀記》﹕琴道未畢﹐但有《發首》一章。南齊柳世隆善彈琴﹐時稱柳公雙璅。有人以猿臂骨爲笛﹐吹之﹐聲阿圓﹐絕勝竹。妃子琵琶﹐其木溫潤如玉﹐光耀可鑑﹐有金縷紅文﹐蹙成雙鳳﹐弦乃未調﹐阿彌國所貢綠水蠶絲也。北齊蘭陵王﹐體身白晳﹐而美風姿。乃著假面以對敵﹐數立奇功﹐齊人作舞以效之﹐號代面舞。鄭傪出妓以宴趙紳﹐而舞者年已長。伶人﹑孫子多獻口號﹐云「相公經文復經武﹐常侍好今兼好古。昔日曾聞阿武婆﹐今日親見阿婆舞。」張紅善歌﹐每聽新聲一徧﹐卽能記其節奏。後入宮﹐號記曲娘子。嘯有十五章﹐有深溪虎﹑髙柳蟬﹑空林鬼﹑巫峽猿﹑下鴻鵠﹑古木鳶之類。峨嵋陳道士善長嘯﹐作霹靂聲﹐坐客驚悚。周處《風俗記》﹕擊壤者﹐以木爲之﹐前廣後銳﹐長四尺三寸﹐其形如履。將戲﹐先側一壤於三四十步外。以手中壤擊之。孫氏《瑞應書》﹕景星者﹐天腥也。狀如半月生於晦朔﹐助月爲明。王者不私﹐則見陰精。箕四星﹐一曰天雞﹐主八風﹐凡日月宿在箕東壁軫翼﹐風起。《開山圖》曰「霍山﹑南嶽山有雨師﹑云師。」注﹕云師如蠶﹐長六寸﹐似兔。雨師似蛹﹐長七八寸﹐似蛭。雨雲之時﹐出在石上﹐肉甘可熟而食。劉貢甫有諸家雪﹕時侯家﹑山家﹑酒家﹑妓家﹑獵家﹑樵家﹑漁家雪。雷州每大雷雨﹐多於田野得翳石﹐謂之雷公墨。又於霹靂處得拮﹐如斧﹐謂之霹靂楔﹐小兒佩之辟惡。周羣嘗學山中﹐忽有白猿化爲老人而至﹐授羣書一卷﹐乃黃帝而下歷日也。羣遂洞明陰陽﹐吳中人謂之陰陽之精。梁武帝正月賜羣臣卻鬼丸。寒食賜麥粥﹐帖彩球﹐鏤雞子。俗言社日酒治聾﹐故李昉贈李濤云「社翁今日沒心情﹐爲乏治聾酒一瓶。」社翁﹐李濤小字也。池陽上巳日﹐婦女以薺花點油﹐祝而灑之水中﹐若成龍鳳花卉之狀則吉﹐謂之油花卜。漢宮七夕﹐臨百子池﹐以五縷相羈﹐謂之相連愛。周王者﹐有道術。中秋夜會月色方瑩﹐謂坐客曰「我能挈月置之懷袂。」因取箸數百條﹐繩而駕之。曰「我梯取此月峨。」以手舉月﹐懷中出月寸許﹐光色照爛﹐寒入肌骨。《安成記》云「羅霄山有石井﹐天旱祠之﹐以木投井中卽雨。至井溢木出﹐雨乃止也。」《襄陽耆舊傳》﹕南陽太守張忠曰「吾年往志盡﹐譬如八百錢烏﹐生死同價。」王元張曰「小兒五歲曰鳩車之戲﹐七歲曰竹馬之道。」蔡邕謂從弟谷曰「董卓性剛難濟﹐吾且逃遁山中以待﹐如何﹖」谷曰「君狀異常人﹐每行觀者盈集﹐以此自匿﹐不亦難乎﹖」乃止。王粲之荊州依劉表﹐表以粲貌寢而體弱﹐通悅不甚。《漢書》﹕張敞言「昌邑王淸狂不慧。」蘇林注云「凡狂者﹐陰陽脈盡濁﹐不狂似狂﹐故云淸狂。或曰色理淸徐而心不慧﹐曰淸狂﹐猶云白癡也。」二陸初入洛﹐詣劉道眞﹐初無他言﹐惟問「東吳有長柄葫蘆﹐卿得種來不」﹐陸殊失望。《襄陽記》﹕劉季和性愛香﹐常如側還﹐輒過香鑪上。主簿張坦曰「人名公作俗人﹐不虛也。」季和曰「苟令君至人家坐﹐席三日香。」坦曰「醜婦效顰﹐見者必走。公欲某遁去耶﹖」季和大笑。《南史﹟樂預傳》曰「此事人笑褚公﹐至今齒冷﹐無爲效也。」梁祖言於昭宗曰「趙崇是輕薄圓頭。於鄂州坐﹐上佯不識駱駝﹐呼爲山驢。王遂阻三事之拜。」《西京雜記》﹕惠莊聞朱云折五鹿充宗之角﹐乃笑曰「栗犢乃能爾耶﹗」陸士龍輩以洪筆爲粗耒﹐紙札爲良田﹐玄默爲稼穡﹐義理爲丰年﹐談論爲英華﹐忠恕爲寶珍﹐文章爲錦繡﹐蘊藻爲繪帛﹐謙虛爲薦張﹐義讓爲帷幙﹐仁義爲室宇﹐修道徳爲廣宅。臣無霸長一丈﹐大十圍﹐軺車不能載﹐三馬不能勝﹐臥則枕鼓﹐以鐵箸食。《破虱》者﹐因官妓惡虱﹐坐客爭記虱事戲之﹐因纂成錄。江東人取烏賊墨書契﹐以紿人財物。書迹如淡墨﹐逾年自消﹐惟空紙耳。齊髙賀告人曰「公孫弘內廚五鼎﹐外膳一首。」弘嘆曰「寧逢惡賓﹐不逢故人。」南陽葦杖﹐用劉寬蒲鞭事。《韓詩外傳》曰「老蒲爲葦也。」會稽典錄徐憲﹐在喪致哀﹐白鳩巢戶側。臨淮太守鄭弘舉爲孝廉﹐朝廷稱爲白鳩郎。崔丘謂劉曜曰「四海脫有微風搖之者﹐雄英之魁﹐卿其人矣。」劉尹道桓溫﹐鬢如灰蝟﹐反眉如紫石稜﹐自是孫仲謀﹑司馬宣之流人。鄧艾曰「姜維自是一時雄兒也﹐與余值﹐故窮耳。」曹操聞孫策定江東﹐意甚難之。常呼﹕「獅兒﹐難與爭鋒也。」陳文達持誦《金剛經》﹐有人入冥﹐見築臺﹐云「此般若臺﹐待陳文達。」藍田山眞悟寺髙僧﹐寫《涅盤經》﹐羣鴿自空中沖水添硯。《會稽集道經》云「兩火一刀可以逃。」言剡中多名山﹐可以避災也。故漢晉以來﹐多隱逸之士﹐活州﹑天姚是其處。明月山在醴陵縣﹐上有白石﹐狀如明月﹐照農夜耕。後有敕鑿下﹐見在本州明月池上。夢筆山﹐在浦城縣西南童蕭子問。《建安記》云﹕一名孤山﹐江淹爲令﹐夢人賜筆之所也。谷簾水﹐在盧山﹐被嵓而下三十泒﹐其廣七十尺。陸鴻漸﹐第其水爲天下第一。涇水出盧都山﹐南流至常﹐有箏聲。《吳錄》云「五湖者﹐太湖之別名。以其周行五百里﹐故以五湖爲名。」虞翻又云「太湖有五道﹐別爲五湖。」《國語》﹕吳越戰於五湖﹐直在笠澤中戰耳。《窮神祕苑》云﹕梁昭明墓﹐爲人所開﹐取其琉璃碗﹑紫玉杯。攜入大航﹐有燕雀數萬擊之﹐因爲所司覺悟﹐縛之。因名其地云。珊瑚州﹐在大秦國。水底有盤石﹐珊瑚生其上。大秦人常乘大舶﹐載鐵网﹐令水工取之。石墨﹐出南雄州始興縣。沈散小溪﹐巨細短長如墨。以端硯發之﹐可寫字﹐可畫眉。往來貴商多取焉﹕李徳裕平泉別野﹐有醒酒石﹐徳裕醉則據之。長卿山有相如讀書窟﹐在梓潼縣。洗馬﹐秦官也。漢亦曰洗馬﹐前驅也。《國語》﹕勾踐爲夫差洗馬﹐洗或作先。丁晉公自稱化鶴之裔﹐爲印記﹐時謂鶴相。魯宗道爲執政﹐營一小室﹐畫山水﹐退朝獨坐﹐謂之退思巖。𨿽妻子不得入。國史﹕王欽若頂有小疣﹐人目爲癭相。田千秋老年朝見﹐得乘小車至宮殿﹐因號車丞相。李肇《翰林誌》﹕每下直出門﹐謂之小三昧。出銀臺門乘馬﹐謂之大三昧。如釋氏之去纏縛而自在也。唐裴光庭爲吏部尙書﹐以門下主事閻麟之爲心腹。每麟之裁定﹐光庭隨而下筆。時語曰「麟之口﹐光庭手。」袁聿修爲吏部尙書﹐素品孤官﹐頗有怨響。天寶七年九月﹐敕五品以上正員淸官﹑諸道節度使及太守等﹐並聽當蓄絲竹以展歡娛。行樂盛事﹐式覃中外。謂史才操賢與愚﹐以筆爲獄。《獨異記》﹕北齊侍禦史李廣﹐博覽羣書眾史﹐夢一人曰「我心神也﹐君使我太苦﹐辭去。」俄而卒。唐王洪義賤時﹐求傍捨瓜不與。及爲侍禦史﹐乃騰言園有白兔﹐縣爲集眾捕逐﹐畦蓏無遺。內史唐賈忠言。撰《禦史本艸》﹐以裏行爲合口椒﹐最有毒。監察爲開口椒﹐微毒。敬殿中爲蘿卜﹐侍禦史爲脆梨﹐漸入佳味。遷員外爲甘子﹐言可以久。王禹玉曾陪英宗蕊珠殿﹐獨賜紫花墩令坐。蔡邕以反舌爲蝦蟆﹐《淮南子》以蛩爲蠛蠓﹐《詩疏義》以蟊爲螻蛄﹐髙誘以干鵲爲蟋蟀。池陽以正月二十日爲天穿﹐以紅縷系餅餌擲之屋上﹐謂之補天。辰韓人以大鳥羽送死﹐其意欲使死者飛揚。於闐國人得書﹐先戴於首﹐然後開封。宛渠之民乘螺舟﹐形似大螺﹐云行海底而不濕。﹝《拾遺記》﹞女國用鳥卜﹐入山祝之。有一鳥如雌雉﹐來集掌上﹐破其腹視之﹐有粟則年丰﹐沙石則有災。東昏於苑中立店肆﹐以潘妃爲市令﹐帝爲市吏。錄事將斗者﹐就潘妃罰之。帝小有得失﹐潘則與杖。乃敕武賁不得進大荊子﹐閣內不得進實中荻。《魏志﹟髙士傳》﹐焦光﹐字孝然﹐作蝸牛廬﹐呻吟其中﹐俗呼黃犢廬。《晉書》﹕王浚起宅門﹐前廣數千步﹐曰「吾欲使容長戟幡旗。」唐泓師﹐號李林甫安邑宅爲玉杯﹐牛僧孺新昌宅爲金盞。玉杯一破不復全﹐金盞或傷﹐庶可重制。京口東南﹐有謝公妓堂遺迹。李徳裕私地有起艸院﹐院有精思亭。每艸詔令﹐制置軍事﹐卽處其中。屋棟之間爲井形﹐而加水藻之飾﹐所以厭火災也。故《靈光殿賦》﹕「圖洲方井﹐反槇荷渠也。」《論語疏》﹕藻脫者﹐畫梁上侏儒柱爲藻文也。嘉祐中未有謁禁﹐士人多馳騖請托。有一人號望火馬﹐又一人號日遊神﹐言日奔競。鄭大穆書幹於﹛山貢﹜云「分千樹一葉之影﹐卽是濃陰﹔減四海數滴之泉﹐便爲膏澤。」李元忠曾貢文襄王蒲桃一盤﹐文襄報以百縑。《北史》分鹿糲之費﹐見《貧窮門》。唐盧光啟﹐受知於租庸張浚。每致書﹐凡一事別爲一紙﹐朝士效之。蓋重疊別紙﹐自光啟始也。吳《孫權傳﹟注》﹕「沈友﹐字子正﹐善屬文﹐好武事﹐又辧於口。時稱其筆之妙﹐舌之妙﹐刀之妙。」京師語曰「太牢筆﹐少牢口﹐東西南北何處走。」太牢﹐牛僧孺。少牢﹐楊虞卿﹐喙長三尺。符後死﹐慕容熙制百寮於宮內哭。使有司案檢﹐無淚則罪之﹐羣臣莫不含辛以爲淚。箋云﹕睡是眼之食﹐七日不眠﹐眼則枯。《宋史》﹕檀圭托王僧虔求祿不得﹐與書云「蟬腹龜腸﹐爲日已久。饑虎能嚇﹐人遽與肉。餓麟不噬﹐誰爲落毛。」王乃用爲安城郡丞。王嚴光有才不達﹐自號釣鰲客。巡遊郡邑﹐麻鐵之資云造釣﹐且有不應者﹐輒錄姓名置篋中﹐曰「釣鰲時﹐取此等蒙漢爲餌。」其言類如此。公孫弘爲相﹐開東閣延士﹐分三館﹕一曰飲賢館。有徳任毗贊﹐佐理陰陽者處之﹔二曰翹羽館﹐有材堪九列﹐任二千石者處之﹔三曰接士館﹐有一介之善﹑一方之藝者﹐處之。蔣濟曰「樊子昭插齒牙﹐樹頰骸﹐吐唇吻﹐自非許文休之敵也。」淮南陽渥﹐燃千圍之燭以擊球。王元寶以錦石爲柱﹐以錢甃花徑。劉秀之儉﹐宋武帝目之爲老慳。張孝秀不好淳華﹐嘗冠谷皮巾﹐執栟櫚皮麈尾。《嶺表錄》﹕或見物自空而下﹐始如彈丸﹐漸如車輪﹐遂四散。人中之卽病﹐謂之瘴母。《晉書》﹕魏詠之生而唇缺﹐醫云「可割而補﹐但須戒百日不得語笑。」詠之曰「半生不語﹐而有半生﹐亦當療之。」王曇遷夢月落入懷﹐乃擘而食之﹐脆如冰片﹐味美﹐遂更名月徳。漢武夢李夫人遺蘅蕪香﹐覺而衣枕香﹐三月不歇。《扶南傳》﹕頓遜國有安石橊﹐取汁停盆中﹐數日成美酒。《世說》﹕海東劉白墮善釀酒。六月赫曦﹐曝酒於日中不動﹐餉饋逾於千里﹐號曰鶴觴。王子弟子號太陽子﹐陽子好酒常醉。或問之﹐曰「晚學俗態未除﹐故以酒自驅耳。」象洞在潮海之間﹐今屬武平縣。昔未開招時﹐羣象止於其中﹐乃謂之象洞。其地膏腴﹐稼穡滋茂﹐有醞﹐邑人重之﹐曰象洞酒。李白南遊雲夢﹐覽七澤之壯觀﹐酒隱安陸﹐蹉跎十年。白自謂也。陶人爲器有酒經﹐晉安人餉人以酒﹐置書云酒一經﹐或二經至五經焉。他境人至﹐不達是義﹐聞饋五經﹐束帶迎於門﹐乃知是酒。《倦遊錄》﹕廣南人食鼠﹐謂之家鹿。《權紓茗贊》云﹕窮《春秋》﹐演河圖﹐不如載茗一車。越僧囊有數編書﹐張君房抽一通﹐卷末題云「煮水處士」﹐卷中言水品第。茶﹐古不聞食。晉宋已降﹐吳人采葉煮之﹐名爲茗粥。壺居士著《食忌》﹐云﹕茶久食羽化﹐不可與韭同食﹐令耳聾。魏文帝與朝臣書云「江表惟長沙有好米﹐上風炊之﹐五里聞香。」郭子儀自同州歸﹐詔大臣就宅﹐作軟腳局﹐人率三百千。五色鹽出安息國。山谷言﹕城西張仲課﹐爲我寒﹐惠送騏驥院馬﹐遞薪三百秤。吳孫亮寵姬有異香﹐歷年彌盛﹐浣百徧不歇﹐名曰百濯香。趙飛燕妹婕妤﹐名合徳。每沐﹐以九回香膏發。爲薄眉﹐號遠山黛。施小朱﹐號慵來妝。林公曰「白梅檀非不馥焉﹐能逆風成實。」論曰「波利質多天樹﹐其香﹐則逆風而聞。」意可香﹐初名宜愛。或云此江南宮中香﹐有美人字曰宜愛﹐此香故名宜愛。山谷曰「香殊不凡﹐而名乃有脂粉气。」易名曰意可。《吳書》曰「陸遜破曹休﹐上大會﹐命遜舞﹐解所著白鼯子裘賜之。」燉煌俗﹐婦人作裙﹐攀縮如羊腸﹐用布一疋。皇甫隆禁攺之。支發枕﹐庚公所作﹐蓋今俗山枕。置麝枕中﹐可絕惡夢﹐物類相感。三代之制﹐人臣皆得以金玉爲印﹐龍虎鈕﹐惟所好也。秦以印稱璽﹐以玉不通臣下用。孫皓造金璽六枚﹐又有龜龍麟鳳璽﹐駝馬鴨頭雜印。東昏侯爲潘妃作一隻琥珀釧﹐直七十萬。劉商《鹿耳巾歌》﹐趙侯首帶鹿耳巾﹐規模出自陶弘景。朱買臣爲會稽太守﹐懷章紱至﹐舍人不知也。所知錢勃﹐見其暴露﹐乃勞之曰「得無罷乎﹖」遣以紈扇。買臣至郡﹐引爲上客。昭王時﹐外國獻丹鵲﹐拾其脫羽以爲扇﹐甚奇麗﹐名爲鵲扇。《古今注》﹕漢成帝賜飛燕五明扇﹑七華扇﹑雲母扇﹑翟扇﹑蟬翼扇。《洞冥記》﹕跋勒國貢文犀﹐織以爲簟。漢武起神明臺﹐上設金牀象席﹐雜玉爲龜甲屏。﹝《洞冥記》﹞《貴州圖經》云「郡有葵可以爲笠﹐謂之葵笠也。」海蝦須有一丈﹐可作柱杖者。鷗之別類﹐羣鳴喈喈﹐隨潮往來﹐謂之信鷗。劉晏年八歲獻書﹐明皇命宰相出題﹐就中書試驗。引晏於內殿﹐坐晏貴妃膝下﹐親爲畫眉挽髻﹐宮人遺化投果。大歷中﹐吳士顧子畫山水甚怪。先布絹於地﹐研調采色﹐使數十人吹角﹑擊鼓﹑叫噪﹐著錦襖纏頭﹐飲酒半醉﹐取墨汁瀉絹上﹐次瀉諸色﹐以大筆開決峯巒﹑島嶼之狀。嶧山碑石﹐顏師古謂以泗濱浮磬作碑者也。靑州南城佛寺有二鑊﹐大者容四十石﹐小者容三十石。舊傳寺卽孟嘗宅﹐鑊以造食供客者。李伾毀爲兵器。開元初﹐常敬忠十五歲﹐能一過誦千言。張燕公召問曰「能十過誦萬言乎﹖」以萬字試之﹐七過通熟。李嶠等作《桃花詩》﹐帝令擇二十篇入樂府﹐謂之《桃花行》。薛稷知集庫﹐馬懷素知經庫﹐沈儉期知史庫﹐武平一知子庫﹐通曰四部書。分懷法起自籌禪師﹐合諸藥共筒內﹐插簪七日﹐乃取插頭對客飲﹐以簪畫酒中﹐飲一邊已盡﹐一邊尙滿。煬帝會虞世南等四十人選文章﹐自楚詞訖大業﹐共爲一部五千卷﹐號《文章總集》。又擇能書二千人爲禦書生﹐分番鈔書。煬帝觀書處﹐窗戶玲瓏﹐相望金臺玉觀﹐輝映溢目﹐號閃電窗。煬帝沈湎失度﹐每睡須箠頓勞動﹐方就一夢。侍兒韓俊蛾尢得意﹐每就枕必令振聳支節﹐常得美睡﹐因呼爲來夢兒。煬帝以合歡﹑水果賜吳絳仙﹐絳仙以紅箋進詩謝帝﹐曰「絳仙才調﹐女相如也。」河間王侍兒朝云﹐善吹篪。諸羌叛﹐王令朝云假爲老嫗吹篪﹐羌皆流涕復降。語曰「快馬健兒﹐不如老嫗吹篪。」妃善擊磬﹐上令琢藍田綠玉成磬。妃琵琶以龍香板爲撥。水精屏上﹐刻前代美人﹐可三寸許。服玩﹑雜用眾寶﹐妃以遺國忠。置之樓上﹐常偃息其下。一日﹐屏上諸女悉下﹐各通名。交阯進龍腦香﹐波斯言老龍腦。妃私發明駝﹐使持三枚遺安祿山。明駝者﹐眼下有毛夜明﹐日行五百里。安祿山晚年益肥﹐自秤三百五十斤﹐於上前旋舞如風。帝幸蜀至馬嵬﹐賜妃死。妃泣曰「乞容禮佛。」帝曰「願妃善地受生。」力士遂縊於佛堂梨樹下﹐才絕﹐而南方進荔枝到。上長號﹐使祭之。妃時年三十八歲矣。上皇移入大內﹐日悼妃子。張後進櫻桃﹑蔗漿﹐並不食﹐常玩一紫玉笛﹐吹數聲﹐聲有雙鶴下於庭﹐徘徊而去。上皇曰「吾奉上帝命﹐爲元始孔昇眞人。此期可再會妃子耳﹐笛可送與大牧。」大牧﹐代宗小字也。卽令具湯沐﹐「我就枕﹐愼勿驚我。」俄聞睡中有聲﹐已崩矣。馬嵬嫗得錦襪一雙﹐過客一玩百錢﹐前後獲錢無數。貴妃生於蜀﹐常誤墮池中﹐後人呼爲落妃池。上令宮妓佩七寶瓔珞﹐舞霓裳羽衣曲。曲終﹐珠翠可掃。辛宣仲居士﹐截竹爲罌以酌酒﹐曰「吾性甚愛竹及酒﹐欲令二物並耳。」齊建元中﹐盜發楚王冢﹐獲玉境﹑王屐﹐又得古書靑絲簡編。楊素東都起宅﹐窮極奢巧。中起沈香堂﹐旣成閉之。三日後開﹐則四壁皆灑新腥﹐血气觸人。鱟背上有骨如扇﹐乘風而行﹐名鱟帆。其眾如排筏﹐名鱟排。黎洞之人﹐以香代爨。嶺表占卜甚多﹐鼠米卜﹑箸卜﹑牛卜﹑骨卜﹑田螺卜﹑雞卵卜﹑篾竹卜﹐俗鬼故也。京兆士曹判案﹐至一百八道﹐謂之念珠廳。八月四日竹下圍棋﹐卜勝者終年有福﹐不勝者有疾。明皇問葉法善﹕「張果何如人﹖」法善曰「混沌初分﹐白蝙蝠精也。」夏侯隱每登山渡水﹐閉目美睡﹐同行聞其鼾聲﹐而不蹉跌﹐謂之睡仙。明皇召張果賜酒﹐曰「臣有弟子能飲。」俄一小道士自殿檐下﹐年十六七﹐美風姿﹐善談笑。帝賜飲﹐一斗不醉。又逼飲之﹐酒忽從頂出﹐僕地化一酒榼﹐乃集賢院物也。李泌未相時﹐宿內院。旦起﹐竊泌鞋送帝所。帝曰「鞋者﹐諧也。當爲弼諧﹐事且諧矣。」

卷四君思晉人﹐正月十五夜坐室中﹐遣兒視月中有異物否。兒曰「今年當水﹐月中有人﹐披蓑帶劍。」思出視之﹐曰「非水也﹐將有兵。月中人乃帶甲仗矛耳。」果如其言。李根兩目瞳子皆方。《仙經》云「八百歲則瞳子方。」﹝以上《神仙傳》﹐葛洪﹞趙家云「眞人之心﹐若珠在洲。眾人之心﹐若瓢在水。」樂天作廬山艸堂﹐燒丹欲成而鑪鼎敗。明日忠州刺除書到﹐乃知世間事﹐不兩立也。劉十五論李八十艸書﹐謂之鸚歌嬌。意謂鸚鵡能言﹐不過數句。徐迹﹐字仲車。古之獨行﹐如陳仲子。然其詩文﹐則怪而放﹐如玉川子。此一反也。耳聵甚﹐畫地爲字﹐乃始通。終日面壁坐﹐不與人接﹐而四方事無不知。此二反也。滕達道﹑蘇浩然﹑呂行甫﹐暇日晴暖﹐研墨水數合﹐弄筆之餘﹐乃啜飲之。蔡君謨嗜茶﹐老病不能飲﹐但把玩而已。狄梁公性閒醫藥﹐尢妙鍼術。菱州道士王法朗舌長﹐呼字不正﹐乃口誦《道徳經》。忽夢老君剪其舌﹐旣覺﹐語遂正。漢雍仲進南海香﹐拜洛陽尉﹐時號香尉。猿五百歲化爲玃﹐玃千歲化爲老人。燕千歲生胡髯。有海賈﹐忽見兩山相間出於波間﹐各髙數丈﹐已忽不見。舟人云「此蟹螯也。」並州妒女泉﹐婦人靚妝彩服至其地﹐必興雲雨。一名是介推妹。越多橘柚﹐歲多橘稅﹐謂之橙橘戶﹐亦曰橘籍。南海小虞山中有鬼母﹐一產千鬼﹐朝產之﹐暮食之。今蒼梧神有鬼姑神﹐是也。虎頭﹐龍足﹐蟒目﹐蛟眉。盧汾夢入蟻穴﹐見堂宇危豁﹐題曰「審雨堂」。﹝徐鉉﹞義興吳堪﹐爲縣吏﹐家臨荊溪。忽得大螺﹐已而化爲女子﹐號螺婦。李贊皇云「花木以海爲名﹐悉從海外來。」殷仲堪與遠公﹐談易林間泉側﹐愛其辧博。遠公曰「君辭如此泉湧﹐因號聰明泉。」灌嬰所開井極深﹐邦人謂之浪井。湓江有風﹐浪井水輒動。建州浦城縣山有獸﹐名縣神。豕身人首﹐狀貌醜惡﹐好出水邊石上。張平子往寫之﹐獸入潭中不出。或云此獸畏畫﹐故不出﹐可去紙筆。獸果出。﹝《名畫記》張彥遠﹞顧潛山《茶記》﹕山中有鳥﹐每至正月二月鳴云「春起也」﹐至三四月云「春去也」﹐采茶者呼爲報春鳥。蜀雅州蒙頂山有火前茶﹐謂禁火以前采者﹐後曰火後茶﹐又有五花茶。建人謂鬥茶爲茗戰。接伴使耶律永興﹐副姚跂回﹐張向問﹕「北馬有割去肺者﹐遂無病能行﹐果否﹖」云「有之。其法飲以醇酒﹐於腋間破之。」又問﹕「雕巢中坐獵犬﹐果否。」云「亦有之﹐然極難得。今駕前有二隻﹐其性識頗異﹐每獵而獲十倍常犬。」牡丹將開﹐不可多灌﹐土寒則開。剪花欲急﹐急則花牀無傷。魏夫人有弟子善種花﹐謂之花姑。瀛州有影木﹐日中視之﹐則一葉百影。花有光﹐夜如列星。萬年一實﹐其大如瓜。唐相石泉公王方慶﹐著《花木疏》。贊皇公李徳裕﹐著《花木記》。順宗時﹐書生賈祕﹐於洛陽廢苑中﹐遇七人同飲﹐稱七賢。邀祕坐﹐徐詰之﹐乃松﹑柳﹑槐﹑桑﹑棗﹑栗﹑樗七木之精。上官昭容自制花子﹐以掩黥處。開寧縣多蜈蚣﹐大者皮可冠鼓。新州出變柑﹐苞大於升﹐移植不數百里﹐形味俱變﹐因爲名。廣人於山間掘取大蟻卵爲醬﹐名蟻子醬。晉宋間有一種紙﹐長丈餘﹐就船抄之﹐世謂繭紙。紙字﹐從系氏﹐蔡倫從巾。南朝以墨爲螺﹐爲量﹐爲丸﹐爲枚。陸云與兄書﹐送墨二螺。梁科律﹐禦墨一量十二丸。漢官儀﹐令僕丞郎賜墨一枚。以紙爲番﹐爲幅﹐爲枚。湘東王上荊武紙萬幅﹐筆四百枚。簡文帝奉紅箋二千番﹐又云送四色紙三萬枚﹐答湘東王也。紅蝙蝠出瀧州﹐多雙﹐伏紅蕉花間。若獲其一﹐則一不去。南人收爲媚藥。廣南多鸚鵡﹐翠襟丹嘴﹐巧解人言。隴右每飛數千頭。凡養之﹐俗忌以手頻觸背﹐犯者多病顚而卒﹐土人謂鸚鵡瘴。南嶽僧道相﹐居寺之西嶺枯木中。將終﹐召門弟子曰「余本姓徐﹐國初有大功﹐逃難至此。」言訖而終﹐乃敬業也。沈拾遺爲作碑﹐不敢正言﹐乃云敬業昆弟。李涼公鎭朔方﹐有氓園。樹下產菌一本﹐其大數尺﹐上有樓臺﹐中有二叟對博﹐刻成三字曰「朝榮觀」。公令氓掘地數尺﹐有巨蟒﹐目光如鏡﹐吐沫成菌。是夜﹐公夢黃衣人致命曰「黃盧公﹐昨與朝榮觀主博﹐爲愚人持獻公。」有郎官夢謁老僧於松林中﹐前有香鑪﹐煙甚微。僧曰「此是檀越結願香﹐香煙尙存﹐檀越已二生三榮朱紫矣。」申屠有涯﹐放曠雲泉﹐常攜一瓶﹐一日躍身入瓶﹐時號瓶隱。宋單父﹐字仲孺﹐能種藝。術牡丹﹐變易千種。上皇召至驪山﹐植花萬本﹐色樣各不同。內人呼爲花帥。寧王善畫馬。花萼樓壁上﹐有《六馬哀塵圖》。明皇最眷玉面花驄﹐風鬃霧鬙﹐纖悉皆備。後壁上惟有五馬﹐其一失去﹐信知神妙﹐特與變化俱也。韓仲卿夢一烏幀少年﹐曰「我曹子建也﹐有文章在建都季氏家。公當名出一時﹐首爲我序。」仲卿旣寤﹐得《子建集》﹐分爲十卷序之。潘扆泊舟秦淮﹐有老父求同載﹐扆許之。時大雪﹐老父髻中取小葫蘆﹐候之﹐極飲不竭。能掬水銀手中﹐采卽成銀。嘗見池中落葉﹐漉置於地﹐隨葉大小皆爲魚。楊遇好畋獵﹐放鷹於野﹐見艸中一兔﹐搏之無所有。如是者三﹐卽投艸求之﹐得兔骨一具﹐乃兔之鬼也。滄州李巡官子﹐夜讀書﹐有皂衣肥短人﹐被酒挑闥而入。曰「李白尙與我爲友﹐汝何爲者。」乃以席帽盛酒﹐飲至數杯。父窺見以爲怪魅﹐擲之。視其帽﹐酒榼蓋也。故老云﹐李翰林舊宅。李徳裕好餌雄朱。有道士﹐懷中出小玉象子如拳許﹐曰「可求勾漏瑩者﹐致象鼻下﹐象服其砂復吐出﹐方可餌。」又出一金象﹐曰「此是雌者﹐與玉爲偶。」贊皇一一服之﹐須鬢如漆。李太尉飲水﹐悉用惠山泉。有僧曰「水遞損盛徳﹐京師昊天觀後一眼泉﹐惠山水脈相通。」因取秤量﹐與惠山等﹐遂罷水遞。元和中﹐有老卒推倒平淮西碑。帝怒﹐命﹕「縛來﹐朕自砍殺之。」囚至﹐曰「碑中只言裴度功﹐不述李愬﹐微臣是以不平。」上命﹕「放﹐罪敕。朕文別撰。」﹝《田芝錄》﹞伶人刁俊朝妻﹐項癭如雞卵﹐漸如數斛之囊﹐中有琴瑟笙磬之音。癭裂﹐一猱跳出﹐曰「吾老猴精﹐解風雨﹐與漢江鬼愁潭老蛟往還。天誅蛟﹐搜索黨與﹐故亡匿夫人蠐螬之領。」顧總﹐爲縣尹數被鞭捶﹐逃墟墓間。有二黃衣曰「僕二人乃王粲﹑徐幹﹐君前身是劉楨。」因出袖中書﹐曰「此君集也。」省覽了然﹐攜集見縣宰。宰大驚﹐同﹕「不可使劉公幹爲小吏。」以賓禮待之。時謂死劉楨猶庇得生顧總。漢武帝乘郁金楫﹐泛迹翠池﹐自吹縹玉笛。﹝牛僧孺﹞拍板無譜﹐黃翻綽造譜紙﹐上畫兩耳﹐曰「但有耳卽無失節奏也。」舞有骨塵舞﹑胡旋舞﹐俱於小圓球子上縱橫騰踏﹐兩足不離球上。明皇用葉法善術﹐上元夜﹐自小陽宮往西涼州觀燈﹐以鐵如意質酒而還﹐遣使者取之不誣。樂工李龜年﹐於東都通遠裏建居第﹐中堂制度精絕。今裴晉公定鼎南門別墅綠野堂是也。梨園弟子皆居宜春北院﹐時有馬仙期﹑李龜年﹑賀懷智洞知律度﹐安祿山獻白玉簫管數百事。中官自蜀回﹐得琵琶以獻。其槽以羅沙檀爲之。光潤如玉﹐有金縷紅文﹐蹙成雙鳳。崔林羣從多至大官﹐每宴集﹐組綬相輝﹐設一榻置象笏﹐猶重疊其上。三十年間﹐無中外緦麻之喪。李林甫婿鄭平爲省郎﹐林甫見其髯髮班白﹐因曰「上明日當甘露羹﹐鄭郎食之﹐能烏發。」翌日食之﹐一夕而鬢如口。天寶中﹐承平歲久﹐自開遠門至蕃界一萬二千里﹐居人滿野﹐桑麻如織。哥舒翰鎭靑海路遠﹐遣使常乘白駱駝奏事﹐日馳五百里。帝爲皇孫時﹐天后奇之﹐曰「此兒當爲太平天子。」取玉龍子賜之。玉龍﹐長數寸﹐精巧異常﹐本太宗晉陽時物﹐帝甚寶惜。後因旱﹐祈雨必應。﹝《明皇雜錄》﹞元先生贈韋丹尙書絞綃鏤白玉香囊﹐並玉鏁子長二尺餘﹐異竹蔑長二百餘尺。韋愨夢中所獲軟羅蜀纈巾﹐罽賓國黃金衣﹐西蜀織成蘭亭筆管﹐上鏤盧思道《燕歌行》﹐白玉劍長二尺餘。﹝《松窗雜錄》﹞黃亞夫﹐魯直父也﹐有《怪石》一絕﹐云「山鬼水怪著薜荔﹐天祿辟邪眠莓苔。鉤簾坐對心語口﹐曾見漢唐池館來。」蔡持正謫新州﹐侍兒名琵琶﹐常養一鸚鵡。持正每呼琵琶﹐卽扣響板﹐鸚鵡傳言呼之。前世錢文﹐未有艸書者。淳化中﹐太宗始以宸翰爲之﹐旣成以賜近臣。王元之有詩云「謫官無俸突無煙﹐惟擁琴書盡日眠。還有一般勝趙壹﹐囊中猶貯禦書錢。」歐陽永叔閒汝陰時﹐一妓能盡記公所爲歌詞。王太保每天气和暖﹐必乘小駟﹐從三四蒼頭﹐攜照袋﹐貯筆硯﹑韻略﹑刀子﹑箋紙並小樂器之類。照袋﹐以烏皮爲之﹐四方﹐有蓋並攀﹐五代士人多用之。晉公被謫之初﹐木掩房三日。馮拯薨時﹐火守房。王欽若薨時﹐火拂房。絳縣人善制澄泥﹐縫絹袋致汾水中﹐逾年而取之﹐陶爲硯﹐水不涸。又鄰郡三臺舊瓦﹐有維箕之狀﹐斫爲硯﹐則愈於澄泥。華嶽掌﹐其石如人肉色﹐每太陽對照則見之﹐日暮則漸隱不見。白傅葬龍門山﹐四方過者﹐必奠卮酒冢前﹐方丈之土﹐常成泥濘。贊皇公平泉莊﹐臺榭百餘所﹐奇花異艸﹐珍松怪石﹐故公自制《平泉花木記》。今悉絕矣﹐惟雁翅檜﹑珠紫柏﹑連房玉蕊存焉。怪石爲洛陽有力者取去﹐石上皆刻「有道」兩字。崔樞夫人治家整肅﹐婦妾皆不許時世妝。李汧公蓄二琴殊絕﹐所謂響泉﹑韻磬者也。二寵妓曰秀奴﹑七七﹐善琴與箏﹐自撰《琴譜》。﹝《因話錄》﹐趙璘﹞歐陽永叔每誇政事﹐不誇文章。蔡君謨不誇書﹐呂濟叔不誇棋﹐何公南不誇飲酒﹐司馬君實不誇淸絕﹐大抵不足則誇也。胡旦作大硯﹐可數尺﹐鑱其旁曰「宋胡旦作漢春秋硯﹐遺命埋冢中。」嘉陵江上見二鶻擲卵﹐相上下以接之﹐蓋習其飛也。蜀有納魚善綠木﹐有聲如啼兒﹐孟子所謂緣木求魚﹐未聞此也。大慈寺壁﹐畫明皇按樂十眉圖﹐地有瑞艸﹐謂之錦地。張乖崖嘗令鏟平之﹐封其門戶﹐後五日開﹐復生如故。有書生謁李林甫﹐云管子文﹐後化爲筆。軒轅先生能散發箕踞﹐用气攻其發﹐一條如直。又居羅浮山﹐宣宗召入禁中﹐能以桐竹葉滿手撒成錢。邢和璞能算人壽夭﹐使算張果老﹐莫知其甲子。師夜光能視鬼﹐令視果﹐終莫能見。顏眞卿同範氏尼曰「吾得五品否﹖」尼指坐上紫絲布云「顏郎衫色如此。」眞卿小鬟靑衣名曰剪彩﹐僮曰銀鹿。﹝《明皇十七事》﹞陸鴻漸著書頗多﹐曰《君臣契》三卷﹐《源解》三十卷﹐《江表四姓譜》十卷﹐《南北人物志》十卷﹐《吳興歷官記》三卷﹐《潮州刺史記》三卷﹐《茶經》三卷﹐《占夢》三卷。謝仙者﹐雷部中鬼也。夫婦皆長三尺﹐其色如玉﹐掌行火於人間。有人得靑石大如磚﹐背有鼻﹐穿鐵索﹐長數丈﹐循環無相接處。一日﹐海商見﹐以數十千易之﹐云「此熁金石﹐垂之海中﹐經夕引出﹐上必有金。」海上漁人﹐得一鐸﹐擊之﹐聲如霹靂。問博識者﹐云「始皇驅山鐸也。」姚鉉謫居連州﹐嘗寫所著《文粹》一百卷﹐好事者於縣建樓貯之。官屬多遣吏寫錄﹐吏以爲苦﹐以鹽水噀之﹐冀其速壞﹐後縱火焚樓。梁景不善書﹐每起艸必用蜀箋。趙安仁善書﹐起艸必用舊紙﹐人號二背。段文昌鎭成都﹐子承式好獵﹐丞相患之。承式以所獲雉兔﹐分送幕僚﹐各致書﹐援引古故事甚悉。幕僚多不曉其義﹐以呈丞相﹐方知其子博學。﹝《該聞錄》﹐李畋﹞申國長主爲尼﹐掖庭嬪禦隨出家者三十餘人。太宗詔兩禁﹐各以詩送之。寇萊公初生﹐兩耳垂有肉環﹐數歲方合。自疑嘗爲異僧﹐好遊佛捨﹐無嫌也。艾子事齊宣王。而書之所載﹐亦多後世之事。豈爲艾子之學者﹐務廣其道﹖凡論不詭於記敍者﹐皆存而不去耶﹖覽之者以意逆志﹐則艾子之學可明﹐姑置其時之先後可也。郭汾陽鎭蔣﹐欲造浮橋﹐而急流毀墠。公酹酒﹐許以小女妻之。其夕﹐水回未遂﹐成水上生墠﹐而女尋卒。因塑廟中﹐人因立公祠﹐號河讀親家翁。梅權行入試﹐靑玉按於庭樹下﹐以短箠畫地起艸。江淹夢神人授五色筆﹐識者謂五臟神。房太尉家法﹐不著半臂。徐太尉赴廣南﹐渡小海﹐於淺水中得一琉璃瓶。瓶中一龜及寸﹐旋轉不停﹐而瓶口極細﹐不知何自而入。夜覺舟偏重﹐視之﹐則羣龜層疊登舟。口其瓶徐徐而棄之﹐後問泊主﹐云「此名龜寶。」﹝劉崇遠﹞龔捨初任楚王﹐非其欲。見飛虫觸珠网而死﹐嘆曰「仕官﹐亦人之网羅也。」掛冠而退﹐時謂之蜘蛛隱。白鳥﹐蚊也。齊桓公臥柏寢﹐謂仲父曰「一物失所﹐寡人悒悒。今白鳥營營﹐是必饑耳。」因開翠紗廚﹐進之。始皇遣徐福入海求金菜玉蔬並一寸椹。﹝金樓子﹞《宋次道集》﹕顏魯公文爲十五卷﹐詩才十八首﹐多是湖州宴會﹐又有大言﹑小言﹑樂語﹑滑語﹑讒語﹑醉語。教舞鱉者﹐燒地置鱉其上﹐忽抵掌﹐使其跳梁。旣慣習﹐𨿽冷地﹐聞拊掌亦跳梁。教龜鶴舞﹐亦用此術。蘇才翁與蔡君謨鬥茶﹐俱用惠山泉﹐蘇茶小劣﹐用竹瀝水煎﹐遂能取勝。歐永叔自云「嘗夢爲鴝鵒﹐飛在樹上﹐意甚恬快﹐聞楡莢香特異。」啄木鳥舌﹐好事者引之令長﹐作穿拍版繩。歐永叔少時﹐見一物如蛇﹐四足﹐有班錦文﹐《白澤圖》云﹐是刀之精。南京一女目重瞳﹐丐於路。沈文通視之﹐目有兩瞳子相並。柳下一小兒才三歲﹐曲拍皆中節﹐在母懷中食乳﹐撚手指應節﹐蓋宿習也。眞宗宴近臣﹐語及莊子﹐忽命呼秋水至﹐則翠鬟綠衣小女童也﹐誦《秋水》一篇﹐聞者竦異之。汴都以南百餘里﹐有周合公墓。前一石人能怪﹐人或遇之﹐稱魯校書石押衙。有術士於腕間出彈子二丸﹐皆五色﹐叱令變﹐卽化雙燕飛騰﹐名燕奴。又令變﹐卽化二小劍擊。須臾復爲丸入腕中。李守忠爲承旨﹐奉使南方﹐過海至瓊州界。道逢一翁﹐自稱楊遐舉﹐年八十一﹐邀守忠詣其居。見其父﹐曰叔連﹐年一百二十二。又見其祖﹐曰宋卿﹐年一百九十五。語次﹐見窠中有小兒﹐出頭下視宋卿曰「此九代祖也﹐不語不食。不知其年﹐朔望取下﹐子孫列拜而已。」玉堂後廡建二書閣﹐閣之上下﹐悉命僧巨然畫煙嵐曉景。安懷縣有蛣﹐長二寸﹐似小蚌﹐有一小蟹住腹中﹐爲蛣出求食﹐謂之蟹奴。郭景純《江賦》云「璅蛣腹蟹」是也。廣州有人取蝦須長四尺﹐又有大蝦頭可爲杯﹐皆以金銀飾之。雷州陰晦之夕﹐謂之雷耕。曉視田中﹐必有開墾之迹。珠一寸以上曰大品珠﹐大而底平曰璫珠﹐次曰走珠﹑滑珠﹑磥砢珠。李徳裕奢侈﹐每食一杯羹﹐其約費錢三萬。雜珠玉﹑寶貝﹑雄黃﹑朱砂﹐煎汁爲之。過三煎﹐卽棄其滓。﹝《蜀異志》﹞觀日玉﹐大如八寸鏡﹐映日觀﹐見日中宮殿。﹝﹤相感志》﹞柳枝娘﹐洛中裏娼也。聞李義山《燕臺詩》﹐乃折柳結帶﹐贈義山以乞詩。灼灼﹐錦城官妓也。善舞柘枝﹐能歌水調。相府筵中﹐與河東人坐接﹐神通目授﹐如故相識﹐自此不復面矣。灼灼以軟綃多聚紅淚﹐密寄河東人。﹝《麗情集》﹞鄒風熾﹐眉髙背曲﹐號鄒駱駝﹐富於財。市南山木﹐每樹估一疋。自雲山木可盡﹐我絹有餘。韓昭凡事如僧﹐剃髮無有寸長。李旻仕前後蜀五十年﹐貲貨巨萬。嘗讀《王愷石崇傳》曰「窮儉乞兒﹐以此爲富﹐可笑﹐可笑﹗」中書舍人劉光柞進蟠桃核酒杯﹐云「得於華山陳摶。」鄭奕嘗以《文選》教其子﹐其兄曰「何不教他瀆《孝經》《論語》﹖免他學沈謝﹐嘲風詠月﹐污人行止。」宋居士說擲骰子法﹐咒云「伊帝彌帝﹐彌揭羅帝。」念滿十萬徧﹐彩隨呼而成。橄欖根東向枝﹐曰木威﹔南向枝﹐曰橄欖。明皇時﹐有黃﹛扁瓜﹜兒﹐頗機慧﹐帝當憑之以行﹐謂之肉幾。秦叔寶所乘馬﹐號忽雷駁﹐常飯以酒。每月夜﹐設三領氈當前﹐一躍而過。元退處士﹐年逾七十﹐口食無齒﹐咀嚼愈壯﹐常曰「今方知齒爲妨物。」嶺南人有病﹐以虱卜之﹐向身爲吉﹐背身爲凶。蛤蜊候風雨﹐能以殼爲翅飛。鴝鵒取其目睛﹐和人乳研﹐滴眼中﹐能見煙霄外事。屋柱木無故生芝者﹐白爲喪﹐赤爲血﹐黑爲賊﹐黃爲善。形如人面者亡財﹐如牛馬者遠役﹐龜蛇者田禾耗。野狐名紫狐﹐夜擊尾火出﹐將爲怪﹐必戴髑髏拜北斗﹐則化爲人。郭令公山居。夜有人面如盤﹐瞚目燈下。公了不懼﹐題其頰曰「久戊人偏老﹐長徵馬不肥。」公之警句也。後數日﹐見巨木上有白耳﹐大如數斗﹐所題句在焉。有盜發蜀先主墓﹐見兩人張燈對棋﹐驚懼。一人顧曰「爾飲水乎﹖」各飲一杯﹐兼與玉帶數條﹐命速出。盜至外﹐口已漆矣﹐帶乃巨蛇也。李筌注《陰符經》﹐至「禽獸之制在气」﹐經年不解。夢烏衣人教之﹐遂通其義。咸陽郭氏一蒼頭曰捧劍﹐每遭鞭箠。一旦忽題詩曰「靑鳥銜葡萄﹐飛上金井欄。美人恐驚去﹐不敢捲簾看。」其主遂稍容之。崔涯﹑張佑齊名﹐每題詩娼肆﹐譽之則車馬繼來﹐毀之則杯盤失錯。王縉爲相﹐爲妾造寺﹐宏麗無比﹐爲識者所嗤。開元間﹐明州人陳藏器撰《本艸拾遺》云「人肉治羸疾。」自此﹐閭閻相效割股。貞觀中﹐王圭處貴漸久﹐不營私廟﹐四時猶祭於寢﹐爲有司所彈﹐文皇優容之﹐特置廟於永樂坊。杭州靈隱山多桂﹐寺僧雲月中種也。至今中秋夜往往子墜﹐寺僧亦嘗拾得。招賢寺僧植桂﹐香紫可愛﹐郡守白公名曰紫陽院。天寶四載﹐廣府因海潮﹐漂一蜈蚣死﹐割其一爪﹐得肉一百二十斤。於志寧爲僕射修史﹐恨不得學士。來濟爲學士﹐恨不得修史。劉三復能記三生事。云「曾爲馬﹐馬常患渴﹐望驛而嘶。傷其蹄﹐則連心痛。」後三復乘馬﹐過磽確之地﹐必爲緩轡﹐有激石必去之。盧懷愼暴卒而蘇﹐曰「冥司三十鑪﹐日夕爲張說鼓鑄貨財﹐我無一焉。」《軒轅集》號羅浮先生數百歲﹐立於牀上﹐垂發至地。李翰言﹐文章當如千兵萬馬﹐而無人聲。﹝已上《南部新書》﹞建章宮北﹐迹冰爲樓。鵲夜傳枝﹐月暈繞鑾﹐皆主有赦。崔渾至孝﹐母病祈神﹐請以身代。覺病從十指中入﹐俄徧﹐母身安。歐陽通自重書﹐以犀牙爲筆管﹐貍毛心秋毫覆之﹐松煙爲墨﹐麝爲末。柴紹有力﹐能越百尺樓﹐謂壁龍。辰州東有石﹐髙數十丈﹐古語云「誇父與日爭﹐至此煮食。」此支鼎石也。江陵號衣冠藪﹐人言琵琶多於飯甑﹐措大多於鯽魚。有神巫﹐能結壇召虎﹐人有疑罪﹐令登壇﹐有罪者虎傷﹐無罪者不顧﹐名虎筮。韋庶人妹﹐以豹頭枕辟邪﹐白澤枕辟魅﹐熊枕宜男。唐元嘉聰敏年少﹐號神仙童子。馬周初入京﹐至灞上逆旅﹐數公子飲酒﹐不顧周。周市鬥酒濯足﹐眾異之。徐彥伯爲文﹐多變易求新﹐以鳳閣爲鶠閻﹐以龍門爲虯戶﹐以金穀爲銑溪﹐以玉山爲瓊嶽﹐以芻狗爲卉犬﹐以竹馬爲筱驂﹐以月兔爲魄兔﹐以鳳牛爲炎犢﹐後進效之﹐謂之澀體。蘇味道﹑王慶方同爲風閣侍郎﹐或問張元﹕「二子孰賢﹖」答曰「蘇如九月得霜雁﹐王如十月被凍蠅。」咎君謨善射﹐閉目而射﹐應口而中。有王靈智﹐欲射君謨﹐殺之。矢來﹐以口承之﹐遂嚙其鏃﹐謂靈智曰「學射三年﹐但未教汝嚙鏃法耳。」吳王潘夫人因醉唾於壺中﹐傾之得火齊指環﹐因掛於石橊枝﹐起臺名環橊。潘章夫婦死﹐葬冢木交枝﹐號並枕樹。漢武思李夫人臥延涼殿﹐夢夫人遺帝蘅蕪之香﹐覺而衣枕香三月不歇。帝因制曲名《遺芳夢》﹐又賦《蕃葉哀蟬曲》。蕭總遇洛神﹐後逢雨認得香气﹐曰「此從巫山來。」劉子卿居廬山﹐有五采雙蝶﹐來遊花上﹐其大如燕。徐鉉黜邠州﹐年七十﹐手不釋卷﹐常親隸書寫許愼《說文》一帙。崔遵度﹐性方正﹐深於琴﹐嘗著《琴箋》﹐以天地自然有十三聲徽﹐非月數也。範仲淹嘗問琴理﹐遵度對曰「淸麗而靜﹐和潤而遠﹐琴盡是矣。」荊南孫儒之亂﹐米斗四十千。持金寶換易﹐才得一撮一合﹐謂之通腸米。言饑人不可食他物﹐惟煎米飲之﹐可以稍通腸胃。烈禦寇墓在鄭郊。胡生家貧﹐有茶酒輒祭禦寇﹐祠以求聰慧。忽夢一人刀劃其腹﹐以一卷書置於心腑。及覺﹐乃能詩。世謂牡丹近有﹐蓋以國朝文士集中無牡丹詩。張公嘗言﹐北齊楊子華畫牡丹極分明﹐則知北齊已有牡丹矣。顧況嘗求知新亭監﹐人或詰之﹐曰「余要貌寫海中山耳。」古碑皆有圓孔﹐蓋碑者悲也﹐本墟墓間者﹐每墓有四。初葬穿繩於孔以下棺﹐乃古懸窆之禮。禮曰「公室視丰碑﹐三家視柏楹。」因紀其徳﹐遂有碑表。後有徳政碑﹐亦設圓孔﹐不知根本甚矣。盧君一日見碧空澄澈﹐望見仙人乘鶴而過﹐別有數鶴飛在前後。觀一鶴背一鶴﹐如人控馬之狀。梁昭明太子﹐脛骨微紅而潤澤異常。《淸夜遊西園圖》﹐顧長康畫﹐有梁朝諸王跋﹐貞觀中褚河南裝背。太宗有大王眞迹三千六百紙﹐率以一丈二尺爲軸。陶朱公曰「種柳千樹﹐則足柴十年。以後髡一樹得一載。歲髡二百樹﹐五年一周。」徳宗時﹐吳明國貢鸞蜂蜜。聲如鸞鳳﹐身被五色﹐大重十餘斤。其色碧﹐貯白玉碗﹐表裏如碧琉璃﹐食之長壽。穆宗﹐禁中杏葉牡丹開﹐夜有黃白蛺蝶萬數﹐飛集花間。宮人以羅巾撲之﹐無有獲者。上令張网空中﹐得數百。遲明視之﹐皆金玉也。內人爭用絳綫絆其腳爲首飾。順宗時﹐南海貢奇女盧眉娘。能於一尺綃上繡《法華經》﹐字如粟米。又作飛仙﹐以絲一縷爲蓋﹐五重中有十洲三島。沈隱侯曰「文章當從三易﹕易見事﹐一也﹔易識字﹐二也﹔易讀誦﹐三也。」邢子才曰「沈侯文章﹐用字不使人覺﹐若胸臆語。」借人典籍﹐皆須愛護。先有缺壞﹐就爲補治﹐此亦士大夫百行之一也。濟陽江祿讀書未竟﹐𨿽有急速﹐必待整齊﹐然後得起﹐人不厭其求假。或有狼籍几案﹐分散部帙﹐多爲童幼﹑婢妾所點污﹐風雨﹑犬鼠所毀傷﹐實爲失徳。溫庭筠善鼓琴吹笛﹐云有弦卽彈﹐有孔卽吹﹐不必桐亭爨桐也。江南蘆荻之間﹐往往燒起睡龍。辰州燒起一龍﹐四面風雷雹雨不能撲滅﹐尋爲煨燼﹐而角不化﹐瑩白如玉。一少年跟中常見一鏡﹐醫士曰「郎君喫鱠太多﹐有魚鱗在胸中﹐所以眼花。」乃設芥醋一甌﹐因饑啜之﹐遂愈。李涪尙書﹐號周禮庫﹐蓋精於舊典也。李徳裕至朱崖﹐著《四十九論》﹐敍所志。嘗遺段成式書﹐曰「自到崖州﹐且幸頑徒。居人多養雞﹐往往飛入官舍﹐今且作祝雞翁耳。」髙測上張燕公啟事﹐云「讀書萬卷﹐飲酒百杯。」公曰「萬卷書未易徵詰﹐百杯酒得以奉試。」乃飲以酒﹐果如所言。東巴下巖院主僧﹐水際得靑磁碗﹐攜歸。折花置佛像前。明日﹐花滿其中。陳繼達﹐本武夫﹐不知書。夢人以墨水升餘飲之﹐卽能識字。蔡州丁氏精於女工﹐每七夕禱以酒果﹐忽見流星墜筵中。明日﹐瓜上得金梭﹐自是巧思益進。王保義生女五歲﹐誦《黃庭》。長夢麻姑相結姊妹﹐授以琵琶。其光者有獨指商﹐以一指彈一曲。徐鉉得一鏡﹐照面只見一眼。有熊山野好訪異物﹐有石龜﹑石桃﹑石棗之類。嘗夢人自雲姓石﹐相依附。後得一石人﹐長尺餘﹐眉目皆具。隴州有魚石子﹐置書籍中﹐能辟蠹。有僧名無夢﹐手持木牌﹐書二詩云「身爲車兮心爲軾﹐車動軾隨何計息。交梨火棗是誰無﹐自是不除荊與棘。／身爲客兮心爲主﹐主人平和客安堵。若還主客不安寧﹐精神管定辭君去。」﹝《翰府名談》﹐劉斧﹞劉贊文思甚遲﹐乃墾祝乾象﹐乞文才。一夕﹐夢吞小金龜如錢許﹐自後大有文思。孟氏朝爲學士﹐有《玉堂集》。一日﹐吐金龜投水中﹐不久而卒。李山甫美姿容﹐發長五尺餘。嘗沐後﹐令二婢捧金盤承而梳之。有客造焉﹐見理髮趨出﹐疑其婦﹐山甫連呼方悟。眞雞師﹐凡有病者來告﹐卽把一雞往。乃持咒呵其雞﹐令入病者之所。雞入而死﹐病者卽瘥。雞出﹐則病者不起。時號雞師。錢唐杜明師﹐夜夢東南有人來﹐入其館。是夕﹐靈運生於會稽﹐旬日而謝玄亡。其家以子孫難得﹐送靈運於秋治養之。十五還都﹐故曰客兒。治音雅奉道之家﹐靜室也。齊諸曁令袁蝦詩﹐平平耳﹐多自謂能﹐嘗云「我詩有生气﹐須人捉著﹐不爾便飛去。」箏殿側有魏泉堂碑﹐其石瑩徹﹐宮中號玻璃碑。上於芙蓉園獲白鹿﹐山人王旻曰「漢時鹿也。」乃於角際毛中﹐得一銅牌。曰「宜春苑中白鹿」。上目之曰仙客。上覺背癢﹐羅公遠折竹枝爲玉如意以進。金剛三藏﹐於袖中取七寶如意。公遠所進﹐卽化爲竹。韓幹凡作馬﹐必考時日﹐面方位﹐然後定形骨毛色。大抵以馬爲火畜﹐而南爲離方﹐其色靑驪驒駱﹐皆以支幹相加﹐故得入妙。韓公言曲眉丰頰﹐便知唐人所尙。

