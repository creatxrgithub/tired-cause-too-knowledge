

豈有此理﹝淸﹞空空主人著

子部

天下豈有此理

亭林先生曰「天下興亡﹐匹夫有責。」時以爲至論。遂有志士蹈火而不顧﹐仁人殞身而不卹。然則世事之可爲者﹐果如斯言哉﹖余以爲不然。

以今日世事觀之﹐所謂天下者﹐君者一人之天下也﹐非天下人之天下也。天下興﹐則君者一人獲其利﹔天下亡﹐則君者一人罹其難﹐黎庶無與焉。

所謂黎庶者﹐春耕夏耘﹐秋收冬藏﹐非其力不食﹐非其利不得﹐與天下無爭之匹夫也。天下興﹐於匹夫何利﹖天下亡﹐於匹夫何害﹖

梨洲先生嘗曰﹕君者以天下之利盡歸於己﹐以天下之害盡歸於人﹐視天下爲己之莫大產業﹐傳之子孫萬代﹐以生息食利不絕。凡天下之無地而得安寧者﹐爲君也﹗其未得天下之時﹐屠毒天下之肝腦﹐離散天下之子女﹐以博其一人之產業﹐曾不慘然﹐曰「我固爲子孫創業耳。」其旣得之也﹐敲剝天下之骨髓﹐離散天下之子女﹐以奉其一人之淫樂﹐視爲當然﹐曰「此我產業之花息也。」君乃天下之大害﹐向使無君﹐黎庶尙各得自私自利也。

至矣斯言﹗是以天下之亡﹐則匹夫棄妻子﹐背鄕井﹐爲一人博莫大之產業而肝腦塗地﹔天下之興﹐則匹夫得地而耕﹐養妻生子﹐爲一人之產業孳產花息也。

嗚呼﹗亭林終生博古通今﹐徧歷九州﹐何陋至此﹖眞所謂「規規小儒」﹐置兆人萬姓崩潰之血肉﹐曾不異夫腐鼠也。

天下興亡﹐匹夫何利﹖匹夫何害﹖所謂「責」者﹐君者役匹夫之托耳。悲夫﹐小儒規規﹐掩耳盜鈴。

古人云「天下興﹐百姓苦﹔天下亡﹐百姓苦。」信哉斯言﹗人死言善曾子曰「鳥之將死﹐其鳴也哀﹔人之將死﹐其言也善。」李自成陷京師﹐上命傳皇太子﹑二皇子至﹐猶盛服入。上曰「此何時而不易服乎﹖」亟命持敝衣來﹐上爲解其衣換之﹐且手擊其帶﹐告之曰「汝今日爲太子﹐明日爲平人。在亂離中匿迹藏名﹐見年老者呼之以翁﹐少者呼之以伯叔。萬一得全﹐報父母仇﹐毋忘吾今日戒也。」此語出自帝王之口﹐沈痛極矣。

見識論

人謂「讀萬卷書﹐行萬里路」﹐可以通古今﹐貫天地﹐無所不能。予以爲非也。

讀萬卷書﹐增知也﹔行萬里路﹐廣聞也。然於識無絲毫長也。夫識﹐悟之心而得之道者也。

故曰「不出戶﹐知天下﹔不窺牖﹐知天道。其出彌遠﹐其知彌少。爲學日益﹐爲益日損。」

又曰「聖人不行而知﹐不見而名﹐不爲而成。」

醜部

正義豈有此理

秦檜長得什麼樣子﹖嶽飛長得又是什麼樣子﹖沒人知道﹐但人有忠姦之分﹐世上便有了二人的塑像﹕一个猥瑣﹐一个英武。旣然沒人見過秦檜﹐焉知其相貌不是儒雅丰俊呢﹖

人可爲僧﹐人弗能爲佛。但人佛之間的界限的確很明顯﹐爲善事者有佛气﹐爲惡事者怕是做人都不夠格。

賀知章是个極有名望的人﹐但你能相信他徇私舞獘嗎﹖名人做壞事的還少嗎﹖

彊盜招安後就不是彊盜了﹐彊盜有好壞之分嗎﹖「好」彊盜不也是違法嗎﹖

退隱論

古人云﹕功成而不居﹐名就而身退﹐可以保身﹐可以全生。文種居官﹐有殺身之禍﹔範蠡殖貨﹐得終生逍遙。畱侯明哲﹐後顧無憂﹔淮陰乏術﹐患遂及之。故世人以退隱爲髙﹐以居官者爲不智﹐且爲之憂。

𨿽然﹐予觀世事﹐居官者固有憂﹐然禍不及身﹔退隱者號無慮﹐而常難自保。嚴介溪跋扈而終天年﹐劉伯溫退身而不避死。故今之爲官者﹐一但居其位﹐無不戀戀不捨﹐遲遲不退。予近讀唐李丞相之《退身論》﹐得其正解﹐錄之以供後來爲官者琢磨也﹕

「老子曰﹕『功成名遂身退﹐天之道也。』昔余常惑焉。文種有藏弓之恨﹐李斯有稅駕之嘆﹐張華願優遊而不獲﹐此四子者﹐皆神敏知幾﹐聰明志古﹐圖國致霸﹐動必成功﹐而自謀其身﹐猶有所恨﹐況常人哉﹖其難於退者﹐以余忖度﹐頗得古人微旨。

「天下善人少惡人多﹐一旦去權﹐禍機不測。摻政柄以禦怨誹者﹐如荷戟以當狡獸﹐閉關以待暴客。若捨戟開關﹐則寇難立至。遲遲不去者﹐以延一日之命﹐庶免終身之禍。亦猶奔馬者不可以委轡﹐乘流者不可以去楫。是以懼禍而不斷﹐未必皆耽祿而患失矣。

「何以知之﹖余之前在鼎司﹐謝病辭免﹐尋卽遠就澤國。自謂在外而安﹐豈知天髙不聞﹐身遠受害。

「而陸士衡稱﹕『不知去勢以求安﹐辭寵以招福。』斯言過矣。惟有遭逢善人﹐則庶可無患。若小人﹐則禍必及之﹐無所逃也。終不及乘扁舟﹐變姓名﹐浩然五湖之外﹐不在人間之世﹐斯可以免矣。」

隱士論

人謂隱者皆居山林﹐棲江湖﹐名爲世重﹐而身不爲世用。

予以爲不然。夫眞隱者﹐心隱也﹐非身隱也。

心隱者﹐身𨿽在鬧市﹐而人不得知﹔身隱者﹐身𨿽在江湖﹐而心系朝廷也。

昔南陽翟道淵與汝南周子南少相友﹐共隱於尋陽。庾太尉說周以當世之務﹐周遂仕﹐翟秉志彌固。其後周詣翟﹐翟不與語。翟爲心隱﹐周乃身隱。身隱而心不隱﹐不可謂眞隱者也。

昔阮步兵嘯﹐聞數百步。蘇門山中﹐忽有眞人﹐樵伐者咸共傳說。阮籍往觀﹐見其人擁膝巖側﹐籍登嶺就之﹐箕踞相對。籍商略終古﹐上陳黃﹑農玄寂之道﹐下考三代盛徳之美﹐以問之﹐仡然不應。復敍有爲之教﹑棲神導气之術以觀之﹐彼猶如前﹐凝矚不轉。籍因對之長嘯。良久﹐乃笑曰「可更作。」籍復嘯。意盡﹐退﹐還半嶺許﹐聞上然有聲﹐如數部鼓吹﹐林谷傳響。顧看﹐乃向人嘯也。阮步兵所遇﹐其眞人也歟﹖眞隱者也。

眞隱者也﹐孤傲而自利﹐有所得不與人共﹐有所悟不與人語﹐視著述如小艸﹐知天道在矢溺。楊朱爲己﹐不畱片語﹐得利於當代﹔老子爲人﹐著《道徳經》﹐遺惠於後世。眞隱者也﹐漁父樵夫是也。安見漁父樵夫之身用於世也﹐又安見其名傳於史也﹖諸葛孔明號躬耕南陽﹐不求聞達﹐然明主三顧茅廬。隱者爲人所知﹐隱者之大患也。嗚呼﹗「伏龍」先生﹐夫龍以「伏」名﹐此欲求聞達者也。「伏」者﹐隱於一時也。

嗟夫﹗沒世而不聞﹐是爲隱者﹔名重於世而身居山林﹐是爲沽名者也。其隱也﹐待價也﹔其出也﹐沽售也。

勢嘲

處世之道﹐不可無勢利之心。然而勢者﹐利之本也。勢行﹐則利無不得。故人欲求利﹐必先論勢。

方今貴官倚威勢﹐富翁倚財勢﹐名士倚聲勢﹐佳人倚色勢﹐醫生倚病勢﹐卜師倚鬼勢﹐吏胥倚虎勢﹐土豪倚牛勢﹐鄕農倚田野勢﹐商賈倚江湖勢﹐武夫倚气力勢﹐儒士倚斯文勢﹐隱逸倚山林勢﹐劍客倚豪俠勢﹐和尙倚菩薩勢﹐道士倚神仙勢﹐盜賊倚力兵勢﹐乞丐倚蛇蠍勢﹐豪奴倚脇主勢﹐悍婦倚制夫勢﹐老年人倚閻王勢﹐未亡人倚寡婦勢﹐貪夫倚搖尾乞憐勢﹐貧子倚窮凶極惡勢﹐此人類之大較也。

人固有之﹐物亦宜然﹐龍倚云勢﹐虎倚風勢﹐馬倚蹄勢﹐牛倚角勢﹐熊倚拔山勢﹐狐倚據垣勢﹐羊倚觸藩勢﹐犬倚噬人勢﹐捷猿倚通臂勢﹐狡兔倚營窟勢﹐貍奴倚搏鼠勢﹐螳螂倚捕蟬勢﹐蜂蠍倚毒螫勢﹐蟋蟀倚門狠勢﹐蚊蠅倚鉆刺勢﹐蟣虱倚跳躍勢﹐此物類之大較也。

物猶如此﹐況於人乎﹗然則天下無一失勢者也。觀天下無一失勢之物﹐卽可知天下無一失勢之人。知今之天下無一失勢之人﹐卽知古之天下亦必無一失勢之人也。然莫謂無其人也﹐吾於古人中得一人焉。辱被宮刑﹐幽居蠶室﹐鬱鬱不得志﹐自數千百年以來﹐第一失勢之人也。則請標題其名氏於天下曰﹕漢太史公司馬子長。

資格論

古之用人﹐惟才是舉﹐惟賢是從。今之用人則不然﹐動輒以資格爲限。資深者居前﹐資淺者處後。資深者有言必從﹐不勞而獲﹔資淺者人微言輕﹐勞而無功。

是故讀書少年﹐𨿽滿腹經綸﹐亦以科考爲專務﹐求進身之資格也。多少奇士絕才﹐空懷濟世之策﹐皤首闈墨之中。

張愷﹐鄞縣人﹐宣徳三年﹐以監生爲江陵令。

時值交趾大軍過﹐總督日晡立取火鑪﹐及架數百。愷卽命木工以方漆桌鋸半腳﹐鑿其中﹐以鐵鍋實之。已﹐又取馬槽千餘。卽取鍼工各戶婦人﹐以棉布縫成槽﹐槽口綴以繩﹐用木樁張其四角﹐飼馬食過便收卷﹐前路足用﹐遂以爲法。

後薦爲工部主事﹐督運大得其力。嗟乎﹐此監生也﹗用人可以資格限乎﹖

資格之限﹐爲害深也﹐流毒廣也。在野之能人﹐以資格之限不得效力於朝廷﹐或奔叛趨賊﹐此所謂藉寇兵而賫盜糧也。在朝諸君子﹐以資格之限不求獻策於危難﹐因循坐誤﹐養望待遷﹐此所謂尸位素餐﹐在其位不謀其政者也。

明宣宗以知府多循資格﹐不稱任﹐會九郡缺守﹐命大臣舉京官廉能者用之﹐擢郎中況鐘﹑趙豫﹑莫愚﹑羅以禮﹐員外郎陳本深﹑邵﹑馬儀﹐禦史何文淵﹑陳鼎﹐皆賜敕﹐俾馳驛之任。其冬﹐復用薛廣等二十九人﹐亦如之。

後鐘等皆著聲績﹐有居官至一二十年者﹐吏稱其職﹐民安其業﹐一時太平﹐稱極盛焉。嗚呼﹗不以資格爲限﹐人才之幸也﹐亦社稷之幸也。

忠姦辧

﹝一﹞老子曰﹕天下皆知美之爲美﹐斯惡矣﹔皆知善之爲善﹐斯不善矣。故﹕有無相生﹐難易相成﹐長短相形﹐髙下相傾﹐音聲相和﹐前後相隨。故天下本無美醜﹑善惡﹑忠姦﹐人爲之也。

今人或指墳塋而贊﹕「此忠良也。」或詣陵寢而詬曰「此姦佞也。」然忠良﹑姦佞於大道何與焉﹖

有朝一日﹐山崩地坼﹐星月同隕﹐復歸混沌﹐美醜一爲齏粉﹐善惡共赴黃泉﹐忠姦同歸洪荒。春秋碑銘又何足道哉﹖

﹝二﹞予遊嶽墳﹐見檜之跪像﹐形容猥瑣﹐其上唾涕狼藉﹐而武穆巋然而立﹐有气吞山河之勢﹐其下香火不絕﹐人皆仰瞻。

予嘆曰﹕塑匠豈知二人眞面目邪﹖以今世而論﹐忠者未必偉岸﹐姦者未必猥瑣。今人所仰瞻者﹐安知其非秦檜之眞面目﹐而爲武穆也﹖而所唾棄者﹐又安知其非武穆之眞面目﹐而爲姦檜也﹖

人佛之間

人饋得心大師雞子若干枚﹐大師吞咽作偈曰「混沌乾坤一殼包﹐也無皮骨也無毛﹐老僧帶爾西天去﹐免在人間受一刀。」是大慈悲﹑大解脫。張獻忠攻渝﹐見破山和尙﹐彊之食肉﹐師曰「公不屠城﹐我便開戒。」獻忠允之﹐師乃食肉﹐說偈曰「酒肉穿腸過﹐佛在當中坐。」是大功徳﹑大作用。又某僧劈伽藍作薪煮狗肉﹐有句云「狗肉鍋中還未爛﹐伽藍再取一尊來。」

嗚呼﹗爲人如此﹐可以爲佛﹔爲佛如此﹐可以爲人乎﹖

考獘

昔人詩云「醉裏神仙有幾人﹐鏡湖未賜敢抽身。墻頭喧訴聲如海﹐急殺風流賀季眞。」《唐書》載﹕賀知章在禮部選郎﹐取捨不公﹐門蔭子弟喧鬧盈門﹐知章不敢出﹐乃舁一梯於後園﹐出頭墻外以決事。

康熙辛丑科﹐李穆堂先生用通榜法﹐所取皆知名之士。下第者糾眾於闈外作鬧﹐新進士徘徊門外﹐無由入謁﹐或呈一詩嘲之云﹕

「門生未必敢升堂﹐道路紛紛正未央﹐我獻一梯兼一策﹐墻頭髙立賀知章。」亦用此典也。

盜亦有道

郭學顯乳名郭婆帶﹐粵洋巨盜也。𨿽剽掠爲生﹐而性頗好學﹐舟中書籍鱗次﹐無一不備。船頭旁二句云「道不行﹐乘桴浮於海。人之患﹐束帶立於朝。」在洋騷擾多年﹐官兵莫敢捕治。柏菊溪制軍蒞任﹐議主招降。郭率眾投誠﹐予以官爵﹐力辭不受﹐於羊城買屋課其諸子﹐以布衣終。殆盜中之有道者也。

寅部

歷史豈有此理

荊軻論

言者豪傑之士﹐出身犯難爲天下成不世出之功﹐平昔必有堅忍之力﹐揆時度務﹐養其全鋒﹐以制勝於必然之塗﹐而後乘間一發﹐天下莫敢當其衝。此固非勉彊期月之間﹐而逞其小忿以僥幸於一時者之所能就也。若夫逞其小忿﹐僥幸一時﹐其中又無挾持之具以制勝於必然﹐傲區區匹夫之勇﹐輕誠於不測之地﹐我發之而人制之﹐以身殉事﹐其勢必無以自全。

荊卿奉使入秦﹐挾輿圖以生劫秦王﹐卒之爲謀不成﹐以死報燕。後之義夫烈士﹐誦《易水之歌》﹐莫不壯荊卿之勇而悲其死﹐不知荊卿有以自取之也。

荊卿者﹐愚妄無識﹑剛愎任性之徒而已。而曾見愚妄無識之人﹐復濟以剛愎之性﹐可以從容就事而無害者哉﹗

太子丹弗忍見陵之恥﹐修怨於秦﹐行危而求安﹐造禍而求福﹐是謂委肉當餓虎之蹊也。不肯棄哀憐之交﹐收秦之亡將﹐受而捨之。夫以秦之彊暴﹐積怒於弱小之燕﹐已爲寒心﹐又況聞其仇怨之所在乎﹗燎鴻毛於鑪炭之上﹐是眞丹命卒之期矣。

鞠武曰「西約三晉﹐南連齊楚﹐北購於單於﹐其後乃可圖之。」此老成之見﹐至當不易之論也。而丹以爲曠日持久﹐不能須臾。夫求勝於須臾﹐勢必爲僥幸之謀﹔爲僥幸之謀﹐勢必無萬全之計。

𨿽然﹐丹不足責也。乃若荊卿恃血气之勇而甘心就死﹐此吾所爲惜也。

秦地徧天下﹐威脇韓﹑魏﹑齊﹑楚。王翦將數十萬之眾距漳﹑鄴﹐李信出太原﹑雲中﹐趙不能支﹐必入薊城。斯時之勢﹐非秦滅燕﹐卽燕亡秦。爲之謀者﹐操百戰百勝之術以當之猶恐不足以制其後﹐況乃不忍小忿﹐出於行險僥幸之塗﹐以自速其禍。

意欲生劫秦王﹐若曹沫之於齊桓公﹐計亦疏矣。且提一匕首入不測之彊秦﹐其時危亡之數﹐間不容髮﹐猶欲倉卒犯難﹐左手把其袖﹐右手其胸﹐要而劫之﹐誓得約契以報太子﹐豈謂秦庭之上虛無人邪﹖抑何視敵如小兒邪﹗

嗚呼﹗齊桓之侵地未歸﹐曹沫已伏屍於壇下﹐五步之血﹐不能贖三敗之羞﹐其將何以報命乎﹖愚而妄﹐勇而無謀﹐事之所以不成也。

有爲之解者曰「匹夫就義﹐以身許人生死﹐有所不計。荊之俠也﹐慕聶政之風而起焉者也。事捷﹐大國倚之﹔其不捷﹐天實主之。焉得以成敗論人短長哉﹖」

然吾謂聶政有荊卿之勇﹐而荊卿無聶政之才。軻之不如政﹐定乎品之優劣﹐非關乎事之成敗也。

嚴遂隱交於聶政﹐舉百金爲政母壽﹐義不受﹐慨然以身爲知己用﹐較荊卿之恣欲於車騎美女﹐益有異焉者矣。

東孟之會﹐仲子請益壯士爲羽翼﹐辭﹐仗劍至韓﹐一舉而事成﹐較諸待客與俱﹐未有行意﹐太子丹彊而後發﹐且有怨言﹐其間之得失可知矣。

韓相韓傀﹐韓君之季父也。宗族甚多﹐居處兵衛甚眾﹐聶政直入上階刺殺之﹐兼中烈侯﹐因自屠腸以死。韓取其屍懸於市﹐久之﹐莫知其誰。勇哉﹐气矜何其隆也﹗若夫秦法﹐羣臣侍殿上者﹐不得持尺寸之兵﹐諸郎中執兵陳殿下﹐其勢易捷於韓。乃見匕首於圖窮之會﹐環柱相追﹐藥囊乍抵﹐侍醫已起而爲難。及其斷左股﹐被八創﹐業知事之不就﹐且猶倚柱而笑﹐箕踞以罵﹐夫旣不能殺之﹐僅從而笑罵之﹐豈以笑罵爲甚於殺邪﹗抑以笑罵爲畢乃事者邪﹗噫嘻﹐何其餒也﹗

且將死之時﹐猶必自明其所以報太子之故﹐至使燕王斬太子以獻﹐而燕亦由此以亡。吾聞聶政之刺韓傀也﹐聶政死之﹐嚴仲子依然無恙也。若荊卿者﹐其上無以除人之害﹐下無以全己之身﹐人我兩亡﹐始終莫濟﹐徒以一死殉之﹐復何益哉﹖

夫人固有一死﹐死或重於太山﹐或輕於鴻毛﹐用之趣異也。

荊卿之愚以賈禍不足論﹐乃其所善者如田光﹑髙漸離亦皆後先赴難以樂於死。人誠不肯樂於死﹐兩人何以獨樂於死也﹖田光因太子之疑自剄以明不言﹐夫爲行而使人疑之﹐誠非節俠之士所願聞。然吾聞士爲知己者死﹐未聞其爲不知己者死。髙漸離目入秦﹐置鉛於築﹐擊秦王不中﹐遂服誅。荊卿之事在彼尢而效之﹐殆尢甚焉。

兩人者﹐素與軻相善﹐故其意气亦相類。合而論之﹐皆剛暴輕死之徒﹐焉睹所謂知勇兼優之士哉﹗

然而荊軻之意固自視其死爲至樂也。義勇邀天下之名﹐威武落祖龍之膽﹐笑傲懾舞陽之气﹐悲歌寒賓客之心﹐人力盡而天不可回。顯以報田光之知己﹐事不成而以身爲殉﹐隱以泯太子之怨﹐尢持此自慰。固已自足俯仰無憾也已。

獨是所可惜者﹐樊將軍之頭﹐置之於無用之地﹐特未知荊軻之心當於何日償之也﹗嗚呼﹐陋矣。

荊卿詩

予嘗以爲荊卿非勇非智﹑不仁不義﹐其刺而不中﹐良有以也。且海內一統﹐天道也﹐非一荊卿可沮也。有荊卿詩﹐可以佐予論﹕

「秦皇按劍吞諸侯﹐燕丹太子思報仇。荊卿慷慨以身殉﹐臨行更請將軍頭。將軍斷頭頭不落﹐背有人頭血漉漉。倒懸雙眼看荊軻﹐不到咸陽不瞑目。咸陽宮闕郁崔嵬﹐列戟如山九殿開。一道白虹穿白日﹐荊軻含笑捧頭來。將軍頭對秦皇面﹐督亢圖窮匕首見。此時秦皇手無劍﹐十萬貔貅不上殿。殿下負劍頻招王﹐王卻擊軻軻八創。匕首不利藥囊利﹐人術𨿽疏亦天意。嗚呼﹗天意帝秦不可回﹐君不見漸離之築張良椎﹗」

史不可信

﹝一﹞

人謂《史記》不隱惡﹐不虛美﹐絕響於後世。余以爲過矣。

太史公著國史﹐以一己之好惡爲天下是非﹐因私憤而示上下之過﹐無所不至﹐是謂不隱惡邪﹖吾不知何爲惡也。

嘗讀《越王勾踐世家》﹐有曰「苦身焦思﹐置膽於坐﹐坐臥卽仰膽﹐飲食亦嘗膽也。」夫以刑余之人﹐頌劫後之主﹐同病相憐﹐虛美之情溢於辭也。

嗟夫﹐隱惡而虛美﹐尙絕響於後世﹐後世之史豈可讀邪﹖

﹝二﹞

予嘗讀《晉書》﹐有﹕「郭文入吳興余杭山窮谷中﹐倚木於樹﹐苫蓋而居﹐都無壁障。時猛獸爲暴﹐入屋害人﹐而文獨宿十餘年﹐卒無患害。嘗有猛獸忽張口向之﹐文視其口中有橫骨﹐乃以手探去之﹐猛獸明旦致一鹿於其室前。」

予又讀《南史》﹐有﹕「庾子輿父卒官巴西﹐子輿奉喪歸。至巴東淫預石﹑瞿塘大灘﹐秋水猶壯﹐子輿撫心長。其夜五更﹐水忽減退﹐安流南下。及度﹐水壯如舊。」

嗚呼﹗《晉書》《南北史》《宋書》《南齊書》《梁書》《陳書》﹐小說也﹐非史也。以小說爲史﹐以史爲小說﹐史家之幸歟﹖抑小說家之幸歟﹖

﹝三﹞

空空主人曰「史不可信。」

客問﹕「先生何沮至此﹖」

空空主人曰「凡史皆用曲筆也。」

客曰「非皆曲也。」

空空主人曰「請明示。」

客曰「《春秋》直筆。」

空空主人求詳解。

客曰「孔子作《春秋》﹐亂臣賊子懼。」

空空主人笑曰「亂臣賊子固懼耳﹐暴君鄕願何樂如之﹖」

客亟起問﹕「敢問先生何謂也﹖」

空空主人曰「孔子作《春秋》﹐爲尊者諱恥﹐爲賢者諱過﹐爲親者諱疾。」

客不解。

空空主人笑曰「先生豈不聞成者王侯敗者賊耶﹗」

客猶不解。

空空主人正色曰「尊卑親疏賢不肖﹐皆莫辧也。」

﹝四﹞

今讀昌黎《上大尹李實書》云「愈來京師於今十五年﹐所見公卿大臣不可勝數﹐皆能守官奉職﹐無過失而已﹔未見有赤心事上﹐憂國如閣下者。今年以來﹐不雨已百餘日﹐種不入土﹐野無靑艸。而盜賊不敢起﹐谷價不敢貴﹐百坊﹑百二十司﹑六軍﹑二十四縣之人﹐皆若閣下親臨其家。老姦宿髒﹐銷縮摧沮﹐魂亡魄喪﹐影迹滅絕。非閣下條理鎭服﹐布宣天子威徳﹐其何以及此﹗」推崇可謂至矣。後作《順宗實錄》云「實諂事李齊驟遷至京兆尹﹐恃寵彊愎﹐不顧邦法。是時大旱﹐京畿乏食﹐實不以介意﹐方務聚斂徵求﹐以給進奉﹐每奏對輒曰﹕『今年𨿽旱而谷甚好。』由是租稅皆不免。淩鑠公卿﹐勇於殺害﹐人不聊生﹐及謫通州長史﹐市人歡呼﹐皆袖瓦礫遮道伺之。」與前書抑何相反若是乎。或曰「書乃過情之譽﹐史乃紀實之詞。」然而譽之亦太過情矣。三代直道之公﹐可如是耶﹖

似與不似之間

﹝一﹞

昔人以鯀比王安石﹐其論曰「鯀名重﹐安石亦名重﹔鯀圮族﹐安石亦圮族﹔鯀志在平水土而有害無利﹐安石志在謀富庶而亦有害無利。」有人以劉后主比齊桓公﹐其論曰「桓公庸主也﹐禪亦庸主也﹔然桓公𨿽嬖易牙﹑豎刁等﹐而獨信任管仲﹐後主𨿽寵中官黃皓等﹐而獨信任武侯﹐卒不使二人爲羣小所撓也。」又有人以周宣王比唐玄宗﹐論曰「宣王之與玄宗﹐皆兩截人。宣王中興﹐玄宗亦中興﹐而末路則皆不振。宣王『共和』之時﹐皆明智之舉﹐千畝之後﹐皆昏憒之態。玄宗開元以前﹐姚﹑宋相而治﹐天寶以後﹐楊﹑李相而亂。蓋有英武天才以其始﹐而無沈厚之徳以持其終也。」

此等比擬﹐在似與不似之間﹐俱極貼切。

﹝二﹞

曹孟徳之「橫槊江上」﹐似祖士稚之「擊楫中流」﹐頗有義勇气。韓節夫之「定議伐金」﹐似周公瑾之「力排降魏」﹐頗有英雄气。嚴介溪之「讀書山堂」﹐似範文正之「斷齏僧寺」﹐頗有苦節气。

然而非其人﹐則謬以千里矣﹗

人

殉

成祖之崩﹐宮人殉葬者三十餘人。及殉之日﹐宮人先赴宴﹐宴畢哭聲震﹐其不願死﹐而不得不死﹐慘狀不忍睹。

將入殮﹐宮人皆立於小榻上﹐引頸入環﹐旋撤小榻﹐宮人嚎呼而絕。

孔子曰「始作俑者﹐其無後乎﹗」

詠

史

自從盤古分天地﹐花樣重新做出來。東說陽山西說海﹐之乎者也矣焉哉。

卯部

人生豈有此理

知天命固好﹐不知也罷﹐只是千萬別成爲不辧是非的「活死人」。

溺愛戒

有客畜洋犬一﹐白質而黑章﹐毛色鮮潤﹐可解人意﹐能臣立拱手﹐或盤旋作獅子舞。客愛之殊甚﹐非犬莫與爲歡﹐犬非客亦莫與爲歡也。項下綴金鈴﹐朝夕持象牙梳拂拭﹐人犬偕同食同臥。

或笑問之曰「客何憐惜之深也﹖君之於犬﹐若子待父母然。」

客曰「否否。子之於父母﹐爾安見其能孝﹖父母之於子﹐我未見有不慈者。予之於犬﹐若父母之待子也。」

君子曰「旨哉斯言﹐可以爲溺愛犬子者戒。

達人知命

唐杜進家藏書每捲後題云「淸俸買來自勘校﹐子孫讀之知聖道﹐鬻及借人爲不孝。」

後人謂其所見不廣﹐然余謂達觀之見﹐止可自擴心胸﹐不可垂訓子孫。三代鼎鐘﹐皆聖賢之制﹐款識具在﹐或曰「永寶用。」或曰「子子孫孫永用享。」豈聖人超然遠覽﹐不能忘情於一物耶﹖而故作是語者﹐以爲垂訓之體﹐不得不然也。自莊列之說興﹐遂以天地爲逆旅﹐形骸爲外物﹐創浮雲敝尸之談﹐而不爲碩果苞桑之想。然是焉可以爲法哉﹖

活死人說

人莫苦於生﹐而莫樂於死。天道至公﹐人人各與以一死。而惜乎其一死不可再死也。

今有人焉﹐日與忘死之人論死﹐無怪乎其不知死﹔日與懼死之人論死﹐無怪乎其不知死﹔日與未死之人論死﹐無怪乎其不知死。夫以人人其有之死﹐而人人不知其死。嗚呼﹗死已。

骷髏語莊子曰「死無君於上﹐無臣於下﹐亦無四時之事﹐從然以天地爲春秋﹐𨿽南面王樂﹐不能過此。」可知死﹐心死也﹔心不死﹐故不死。

生莫悲於戀身﹐而死莫樂於忘心。忘心則自有其身﹐忘身則自見其心﹐何往而不得其至樂哉﹖

客有笑予愚者曰「子未死﹐子何以知死﹖子知樂於死﹐子何以不死﹖」

予聞「活死人」之說﹐曰「人之生也﹐無不憶父母﹐戀妻子﹐聚財貨﹐營宮室車馬衣服器用以防死﹐而及其死也﹐都無系戀而飄然長往也﹐必有所甚樂於此也﹐不然則返矣。」

莊子曰「小知不及大知﹐小年不及大年。奚以知其然也﹖朝菌不知晦朔﹐蟪蛄不知春秋﹐此小年也。楚之南有冥靈者﹐以五百歲爲春﹐五百歲爲秋﹐上古有大椿者﹐以八千歲爲春﹐八千歲爲秋﹐此大年也。」「

活死人」曰「死﹐永年也。」

戒紈

少年不讀書﹐父兄佩金印﹐子弟乘髙車。少年不學稼﹐朝出烏衣巷﹐暮飲靑樓下。豈知樹上花﹐委地不如蓬與麻。可憐樓中梯﹐枯爛誰論髙與低。爾父爾兄歸黃土﹐爾今獨自當門戶。爾亦不辧畝東西﹐爾亦不能學商賈。時衰運去繁華歇﹐年年大水傷禾黍。舊時諸靑衣﹐散去知何所。簿吏忽升堂﹐催租聲最怒。相傳新使君﹐憐才頗重文。爾曾不識字﹐張口無所云。賣田田不售﹐哭上城東墳。昔日少年今如此﹐地下貴人聞不聞﹖

知縣念佛

前輩有爲縣令者﹐今退以貫珠誦佛。其叔父見之﹐云「汝欲爲佛耶﹖」曰「然。」叔曰「汝旣做了知縣﹐尙想做佛耶﹖」言「造業之多也。」其人悚然。

余謂﹕此猶有悔過之意﹐若今之縣令並不肯手撚貫珠﹐閒中懺悔矣。

人身小論

人身有竅必淫﹐性使之然也。耳竅淫於聲﹐目竅淫於色﹐口竅淫於味﹐鼻竅淫於香﹐以致陽竅淫於精﹐陰竅淫於血﹐天性固然﹐無有不樂就於淫者。

乃人身有一物焉﹐不移於性而移於習。習於善則善﹐習於惡則惡﹐關乎風气之盛衰﹐系乎人心之厚薄﹐而不禁上觀千古﹐下觀千古﹐然望﹐穆然思﹐凜然危之﹐慨然惜之﹐啞然笑之。

噫嘻﹐此何物也﹖此卽人之所以營宮室﹑備車馬﹑制衣服﹑贍器用﹑給飲食﹑養父母﹑畜妻妾﹑傳子孫﹑通親戚﹑交朋友﹑役奴婢以及居家一切日用急需所從出者之物也。

書房公賦

《六經》設﹐《四書》列﹐先生貧﹐書房窄。覆壓一間半披﹐隔離天日。沿街北構而西折﹐直走門房。溝水溶溶﹐流入花墻。五步一樓﹐十步一閣。學徒慢來﹐怒牙髙啄。渾渾焉﹐穆穆焉。《詩》云子曰﹐杳不知其幾時歇。獨眠臥鋪﹐未云何龍﹖腹道行空﹐不酒何紅﹖黑暗冥述﹐不知西東。燈臺花落﹐春光融融。寒氈冷被﹐風雨淒淒。一日之內﹐一夜之間﹐而气候不齊。

菲儀貼膳﹐徒子徒孫﹐辭家到館﹐受業於門。朝功夜課﹐眾姓工人。晶光熒熒﹐端湯盤也﹔綠云裊裊﹐花落壇也﹔波流漲膩﹐痰盂翻也﹔煙斜霧橫﹐爲炊飯也﹔雷霆乍驚﹐手板過也。出恭遠去﹐杳不知其所之也。一節一送﹐束極廉﹐眠思夢想而望幸焉。有不得到者﹐三十六千。筆硯之收藏﹐紙墨之經營﹐笥篋之精英﹐幾世幾年﹐取掠於人﹐倚疊如山。一旦不能去﹐諭來其間。衣冠服飾﹐履衾席﹐寒酸蕭瑟﹐館童視之﹐亦不甚惜。

嗟乎﹗一人之身﹐七八口之命民。彼愛束脩﹐人當念其家。柰何與之僅錙銖﹐輕之等泥沙。使筆耕之士﹐拙於南畝之農夫﹔板凳之苦﹐病於機上之工女﹔瘟頭昏昏﹐虐於罪凶之縲紲﹔課捲參差﹐紛於周身之帛縷﹔直欄橫檻﹐難於按譜之制曲﹔嘈雜嘔啞﹐煩於市人之言語。使天下之師﹐不敢言而敢怒﹐劣徒之心﹐日益驕固。七月到﹐三杯舉﹐東人一辭﹐非同小可。

嗚呼﹗慢先生者﹐先生也﹐非人也﹔自慢者﹐人也﹐非先生也。嗟乎﹗使先生各貴其品﹐則足以信人﹔人復愛先生之品﹐則得一館可至一世而爲師﹐誰得而輕慢也。先生不暇自愛﹐而求人愛之。人不愛之而不鑑之﹐且使先生而亦輕先生也。

好食說

國人好食﹐由來久矣﹐於今爲極。昔夫子嘗曰「食不厭精﹐膾不厭細。」精細而已。今人精細之外﹐又添奇異。

俗語云「食甚補甚。」昏憒者食耳目﹐癡呆者食心腦﹐肝熱者食肝﹐腎虛者食腎。果能補邪﹖

今人又有食「鳳冠龍唇」者﹐非爲味也﹐爲富貴容也。

鮮於叔明嗜食臭虫﹐權長孺嗜食人爪﹐劉邕之嗜食瘡痂﹐張懷肅好服人精﹐賀蘭進好啖狗糞﹐遼東丹王好啖人血﹐明附馬都尉趙輝善食女人陰津月水﹐南京祭酒劉俊喜食蚯蚓。

嗚呼﹗國人之好食也﹐於味不美﹐於理難解﹐何其陋也﹗

大智若愚

人生在世﹐是是非非﹐恩恩怨怨﹐予常惑焉。

予近讀古智者書﹐豁然開朗﹐志之﹐以啟惑如我者。

古智者曰﹕

大有若無﹐大美若醜﹐大善若惡﹐大得若失﹐大成若缺﹐大盈若沖﹐大益若損﹐大淸若濁﹐大靜若躁﹐大新若舊﹐大是若非﹐大出若進﹐大明若愚﹐大剛若柔﹐大開若閉﹐大密若疏﹐大堅若破﹐大張若弛﹐大緩若急﹐大銳若鈍﹐大正若奇﹐大取若捨﹐大奪若予﹐大厚若薄﹐大進若退﹐大難若易﹐大朴若華﹐大文若質﹐大貴若賤﹐大富若貧﹐大尊若卑﹐大福若禍﹐大誠若僞﹐大公若私﹐大欣若悲﹐大樂若憂﹐大勝若敗﹐大功若罪﹐大雅若俗﹐大勤若懶﹐大飽若餒﹐大淫若貞﹐大倨若恭﹐大拘若達﹐大廉若貪﹐大諂若諍﹐大直若屈﹐大辯若訥﹐大巧若拙﹐大勇若怯﹐大智若愚﹐大忠若姦。

嗚呼﹗旨哉斯言。予去歲得一子﹐取名曰「若智」。

辰部

金錢豈有此理

錢能通神說

有客詣空空主人﹐容甚戚﹐旣坐﹐語無倫次。

空空主人曰「先生似有難言之苦。」

客喟然嘆曰「不足道。」

空空主人起而問﹕「何事不足道﹐而足縈心間邪﹖」

曰「區區小事﹐恐褻先生聖聽。」

空空主人曰「姑妄言之。」

客嘿而不語。

空空主人固請﹐客顧左右欲言他﹐終無可柰何﹐遂言曰「爲錢不足也。」

空空主人亟起曰「是豈小事邪﹖是乃人間第一大事也。」

客不解﹐曰「先生何以言此﹖」

空空主人曰「夫錢之爲錢﹐亦人之爲人也。錢者﹐人之本也。」

客瞿然曰「人謂道徳仁義﹐人之本也。先生不云道徳仁義﹐反以錢爲天下第一大事﹐何故本末倒置也﹖」

空空主人笑曰「先生不聞古人云『倉廩實而知禮節﹐衣食足而知榮辱』﹖是以財用爲先﹐禮義居後﹐錢爲本﹐人處末﹐本末各得其所﹐各居其位﹐何云倒置哉﹖」

客曰「君子不言錢。」

空空主人曰「君子口不言錢﹐然心向往之。太史公著《史記》﹐爲貨殖列傳﹐其言曰﹕『富者﹐人之情性﹐所不學而俱欲者也。故壯士在軍。攻城先登﹐陷陣卻敵﹐斬將搴旗﹐前蒙矢石﹐不避湯火之難者﹐爲重賞使也。其在閭巷少年﹐攻剽椎埋﹐劫人作姦﹐掘冢鑄幣﹐任俠並兼﹐借交報仇﹐篡逐幽隱﹐不避法禁﹐走死地如騖者﹐其實皆爲財用耳。今夫趙女鄭姬﹐設形容﹐鳴琴﹐揄長袂﹐躡利屐﹐目挑心招﹐出不遠千里﹐不擇老少者﹐奔富厚也。遊閒公子﹐飾冠劍﹐連車騎﹐亦爲富貴容也。弋射漁獵﹐犯晨夜﹐冒霜雪﹐馳谷﹐不避猛獸之害﹐爲得味也。博戲馳逐﹐鬥鷄走狗﹐作色相矜﹐必爭勝者﹐重失負也。醫方諸食技術之人﹐焦神極能﹐爲重糈也。吏士舞文弄法﹐刻章僞書﹐不避刀鋸之誅者﹐沒於賂遺也。農工商賈畜長﹐固求富益貨也。此有知盡能索耳﹐終不餘力而讓財矣。

故君子富﹐好行其徳﹔小人富﹐以適其力。淵深而魚生之﹐山深而獸往之﹐人富而仁儀附焉。富者得益彰﹐失則客無所之﹐以而不樂﹐夷狄益甚﹐諺曰「千金之子﹐不死於市。」此非空言也﹐故曰「天下熙熙﹐皆爲利來﹐天下壤壤﹐皆爲利往。」夫千乘之王﹐萬家之侯﹐百室之君﹐尙猶患貧﹐而況匹夫編戶之民乎﹗

凡編戶之民﹐富相什則卑下之﹐伯則畏憚之﹐千則役﹐萬則僕﹐物之理也。夫用貧求富﹐農不如工﹐工不如商﹐刺繡文不如倚市門﹐此言末業﹐貧者之資也。

客嘿然﹐良久﹐徐曰「君子非不好錢﹐然安貧樂道﹐古之訓也﹐故羞於言錢。」

空空主人曰「君子固貧﹐𨿽合於古訓﹐然不行於今世。」

客求解。

空空主人曰「人於萬物﹐皆可構仇怨﹐而先生安見人於錢財構仇怨者﹖」

客然之。

空空主人又曰「《禮》曰﹕『飲食男女﹐人之大欲存焉﹔死亡貧苦﹐人之大惡存焉。故欲﹑惡者﹐心之大端也。』而遂大欲﹑去大惡者﹐惟錢而已矣。」

客粲然笑曰「先生之言﹐振聾發聵﹐有撥云見山之效。」

空空主人曰「此人間之實在情形也﹐非予識有所異﹐言有所建也。」

客曰「夫天下人以錢爲本則已﹐何故巧取豪奪﹐爭鬥不已﹖」

空空主人曰「人欲如壑﹐塡則益深﹐人欲如川﹐堵之愈溢。且人於財貨金錢﹐何有足時。」

客曰「予知之矣﹐古人云﹕『人莫知其子之惡﹐莫知其苗之碩。』蓋人欲無厭也。」

空空主人曰「先生得之矣。」

客又曰「欲𨿽無厭﹐而所惡者惟病死而已﹐所費當有限耳。」

空空主人曰「非也。人之所惡亦如人之所欲﹐無涯際也。」

客茫然﹐曰「予不敏﹐敬受先生之教。」

空空主人曰「予試爲先生言之。夫人之有病﹐致回春妙手﹐開再生祕方﹐所需何也﹖」

客曰「錢也。」

空空主人曰「至若微恙漸浸﹐入於膏肓。鍼藥不爲效﹐醫巫不能救﹐則招僧求道﹐喚魂驅邪﹐所需何也﹖」

客曰「錢也。」

空空主人曰「或爲仇家構陷﹐爭訟公堂﹐沈冤牢獄﹐奔走於胥吏之間﹐號呼於權豪之門﹐去枷號之苦﹐脫縲紲之羈﹐所需何也﹖」

客曰「錢也。」

空空主人曰「至若枉曲無矯﹐冤屈不雪﹐申訴難聞﹐秋決日近﹐則百計求告於獄吏牢卒﹐務求全屍﹐所需何也﹖」

客曰「錢也。」

空空主人曰「是故錢之用﹐無所不在。一言以蔽之﹐曰﹕『能通神。』」

客笑曰「俗語曰『錢能通神』﹐其是之謂邪﹖」

空空主人曰「然也。神且能使﹐況於人乎﹖故先生無錢﹐乃人生第一大事。予嘗讀魯褒《錢神論》﹐心中豁然開朗。」

客起曰「請詳言之。」

空空主人曰「魯子處亂世﹐感時獘﹐遂隱姓名﹐作此以警世人。其文略曰﹕

錢之爲體﹐有乾有坤﹐內則其方﹐外則其圓。其積如山﹐其流如川。動靜有時﹐行藏有節。市井便易﹐不患折。故能長久﹐爲世神寶。親之如兄﹐字曰『孔方』。失之則貧弱﹐得之則富彊。無翼而飛﹐無足而走。解嚴毅之顏﹐開難發之口。錢多者處前﹐錢少者居後。處前者爲君長﹐在後者爲臣僕。君長者丰衍而有餘﹐臣僕者窮竭而不足。《詩》云﹕『哿矣富人﹐哀哉煢獨。』豈是之謂乎﹗京邑衣冠﹐厭聞淸淡﹐對之睡寐﹐見我家兄﹐莫不驚視。錢之所然﹐吉無不利﹐何必讀書﹐然後富貴﹗由此論之﹐謂爲神物。無徳而尊﹐無勢而熱﹐排金門而入紫闥。危可使安﹐死可使活﹐貴可使賤﹐生可使殺。是故忿爭非錢不勝﹐幽滯非錢不拔﹐怨讎非錢不解﹐令問非錢不發。洛中朱衣﹐當途之士﹐愛我家兄﹐皆無已時。執我之手﹐抱我終始﹐不計優劣﹐不論年紀﹐賓客輻輳﹐門常如市。諺曰﹕『錢無耳﹐可使鬼。』凡今之人﹐惟錢而已。故曰﹕『軍無財﹐士不來﹔軍無賞﹐士不往。』仕無中人﹐不如歸田﹔𨿽有中人﹐而無家兄﹐不異無翼而欲飛﹐無足而欲行。」

客拊掌而曰「至矣斯言。錢能通神﹐予識之矣。」

錢銘

內方而外圓﹐人之所以爲人也﹐卽錢之所以爲錢也﹐而今日不然。

詠錢

東手接來西手去﹐別時容易見時難。一錢逼死英雄漢﹐多少旁人冷眼看。

巳部

文人豈有此理

文人向以酸臭著稱﹐其「酸」可能被視爲淸髙﹐所以有不知恥的文人常自詡「才髙八斗﹐恃才傲物」。

但文人又歷來受人尊敬﹐曾有書法家在酒店墻壁上寫字﹐觀者如潮﹐扔過來的銅錢淹過了腳面。

書法和書法家受到尊重是自然的﹐但秦檜和蔡京也是書法家﹐卻沒人喜歡他們﹐連秦檜發明的秦體字﹐也被稱爲「宋體」。

看來﹐連酸臭之文人都有人尊重﹐但沒有人瞧得起品格低下的﹐因爲他們不是眞正的人。

畫史問答

畫法不行久矣﹐所傳於世者有二焉﹕一曰「行樂」﹐一曰「春宮」。

畫行樂﹑春宮者﹐莫多於虎阜山塘﹐來遊虎阜山塘者﹐莫不喜春宮而惡行樂。故行樂之勢不敵於春宮久矣。有業此業者﹐因其業之甘苦不均﹐乃遂嘩爭不已。

畫行樂者曰「子畫令人褻﹐不如予畫令人敬。」

畫春宮者曰「子畫令人憎﹐不如予畫令人愛。」

畫行樂者曰「子畫所以教淫﹐不如予畫之可以教孝。」

畫春宮者曰「子畫所以利鬼﹐不如予畫之可以利人。」

畫行樂者曰「予之畫﹐吳道子點睛術也﹐宜乎古。」

畫春宮者曰「予之畫﹐仇十洲寫生手也﹐宜乎今。」

畫行樂者曰「幻相不如實相﹐傳神者難。」

畫春宮者曰「死法不如活法﹐有情者貴。」

畫行樂者曰「牀笫之私﹐久成俗套﹐奚待爾之描摹﹖」

畫春宮者曰「衣冠之輩﹐多屬遊魂﹐何勞君之點綴﹖」

畫行樂者曰「予能以貧賤易富貴﹐有挽回命相之權。」

畫春宮者曰「予能以男女合陰陽﹐有彌補化二之力。」

畫行樂者曰「以爾處心積慮﹐入誘人犯法之條﹐罪可殺。」

畫春宮者曰「以爾張冠李戴﹐罹亂人宗祧之律﹐法當誅。」

畫行樂者曰「爾若近取諸身﹐恐卽是自家之兒女。」

畫春宮者曰「爾但因人成事﹐徒然爲眾姓之子孫。」

畫行樂者曰「家家不可無行樂﹐人人未必有春宮。爾之用隘﹐不如予之用廣也。」

畫春宮者曰「人人未必有行樂﹐家家都有活春宮﹐爾之法拘﹐不如予之法靈也。」

畫行樂者曰「去行樂之冠屐﹐安知不是春宮﹖」

畫春宮者曰「加春宮以袍服﹐未必不成行樂。」

畫行樂者曰「裸體跣足﹐宜於夏而不宜於春﹐夏宮非春官也。」

畫春宮者曰「奠酒焚香﹐動乎哀而不動乎樂﹐行哀豈行樂哉﹖」兩人之言若此。

君子曰「行樂爲祖宗計也﹐春宮爲子孫計也。今人爲子孫計者多﹐而爲祖宗計者少。宜乎﹐行樂之勢不敵於春宮也﹗」

棋譜銘

棋不在髙﹐有仙則名﹔著不在勤﹐弗悔則靈。斯是棋譜﹐惟吾得情。精明無懈局﹐艸率不連贏。談笑有國手﹐往來非賭精。可以調素心﹐役神明。無紙竹之亂耳﹐無籌碼之勞形。棋輸木頭在﹐著著見將軍。君子云「何臭之有﹖」

象棋源

人皆以象棋爲戲﹐然鮮知象棋之源流也。

宋玉《招魂》言「象棋﹐有六些。」其所云「象棋」﹐乃是以象牙爲棋子﹐非今之所謂「象戲」也。今象戲不知起於何時。

劉向《說苑》云「雍門周謂孟嘗君曰﹕『足下閒居好象棋﹐亦戰爭之事。』」似七國時已有此戲。

《太平禦覽》又謂﹕「象棋乃周武旁所造﹐然有日月星辰之象。」此復與今之象戲不同。

近又有三人像戲﹐士角添旗二面﹐在本界直走二步﹐至敵國始準橫行﹐然亦止二步。去二兵添二火﹐火行小尖角一步﹐有去無回。棋盤三角﹐中爲大海﹐三角爲山爲城。兵旗車馬﹐俱行山城。炮火過海。起手大抵兩家合攻一家﹐然危急之際﹐亦須互相救援。緣主將一亡﹐則彼軍盡爲所吞﹐以兩攻一﹐勢莫當也。

故往往有彼用險著制人﹐而我反從而解之者﹐夫救彼正所以固我也。鉤心鬥角﹐更難於二人對局者。

書以人貴論

蘇﹑黃﹑米﹑蔡乃宋之四大書家﹐人咸知「蔡」之爲蔡襄久矣。其實不然﹐「蔡」乃蔡京也。世以蔡京爲姦佞﹐故隱其書名﹐而以襄代之也。秦檜爲姦佞﹐其書不傳於世﹔嶽武穆號忠義﹐其墨迹徧天下。然以書名論﹐檜之過飛多矣。

子曰「不以言舉人﹐不因人廢言。」嗟夫﹗人皆是其言﹐然不能行其事﹐不隱善﹐不虛美﹐何其難也﹗

書寶

書之珍品﹐人皆寶之。然眞愛書者﹐鮮矣。書者﹐人爲之﹐然書亦可變人也。有以書而貴者﹐亦有以書而罹禍者。

昔僧智永弟子辧才﹐嘗於寢房伏梁上爲一衺檻﹐以貯王羲之之《蘭亭》﹐保惜貴重於師在日。

貞觀中﹐太宗以聽政之暇﹐銳志玩書﹐臨羲之眞艸書貼﹐構募備盡﹐惟未得《蘭亭》。尋討此書﹐知在辧才之所﹐乃敕追師入內道場供養﹐恩賚優洽。

數日後﹐因言次﹐乃問及《蘭亭》﹐方便善誘﹐無所不至。辧才確稱往日侍奉先師﹐實常獲見。自師沒後﹐薦經喪亂﹐墜失不知所在。旣而不獲﹐遂放歸越中。後更推究﹐不離辧才之處。又敕追辧才入內﹐重問《蘭亭》。如此者三度﹐竟靳固不出。

上謂侍臣曰「右軍之書﹐朕所偏寶﹐就中逸少之迹﹐莫如《蘭亭》。求見此書﹐勞於寤寐。此僧耆年﹐又無所用。若得一智略之士﹐設謀計取之必獲。」

尙書左僕射房玄齡曰「臣聞監察禦史蕭翼者﹐梁元帝之曾孫﹐今貫魏州莘縣。負才藝﹐多權謀﹐可充此使﹐必當見獲。」太宗遂召見。翼奏曰「若作公使﹐義無得理﹔臣請私行詣彼﹐須得二王雜帖三數通。」太宗依給。

翼遂攺冠微服﹐至洛潭。隨商人船﹐下至越州。又衣黃衫﹐極寬長潦倒﹐得山東書生之體。日暮入寺﹐巡廊以觀壁畫﹐過辧才院﹐止於門前。

辧才遙見翼﹐乃問曰「何處檀越。」

翼就前禮拜云「弟子是北人﹐將少許蠶種來賣。歷寺縱觀﹐幸遇禪師。」

寒溫旣畢﹐語議便合﹐因延入房內﹐旣共圍﹑撫琴﹐投壺握槊﹐談說文史﹐意甚相得。乃曰「鄒陽云﹕『白頭如新﹐傾蓋如舊。』今後無形迹也。」便畱夜宿﹐設缸面﹑藥酒﹑果等。江東云缸面﹐猶河北稱甕頭﹐謂初熟酒也。

酣樂之後﹐請賓賦詩。辧才探得「來」字韻﹐其詩曰「初釀一缸開﹐新知萬里來。披云同落寞﹐步月共徘徊。夜久孤琴思﹐風長旅雁哀。非君有祕術﹐誰照不燃灰﹖」

蕭冀探得「招」字韻﹐詩曰「邂逅款良宵﹐殷勤荷勝招。彌天俄若舊﹐初地豈成遙。酒蟻傾還泛﹐心猿躁似調。誰憐失羣翼﹐長苦業風飄。」妍蚩略同。彼此諷詠﹐恨相知之晚。通宵盡歡﹐明日乃去。

辧才云「檀越閒卽更來。」翼乃載酒赴之﹐興後作詩﹐如此者數四﹐詩酒爲務﹐其俗混然。

經旬朔﹐翼示師梁元帝自書《職貢圖》﹐師嗟賞不已﹐因談論翰墨﹐翼曰「弟子先傳二王楷書法﹐弟子自幼來耽玩﹐今亦數帖自隨。」

辧才欣然曰「明日來﹐可把此看。」翼依期而往﹐出其書以示辧才。

辧才熟詳之曰「是卽是矣﹐然未佳善也。貧道有一眞迹﹐頗是殊常。」

翼曰「何帖﹖」

才曰「《蘭亭》。」

翼笑曰「數經亂離﹐眞迹豈在﹖必是鄕榻僞作耳。」

辧才曰「禪師在日保惜﹐臨亡之時﹐親付於吾。付受有緒﹐那得參差﹖可明日來看。」及翼到﹐師自於屋梁上檻內出之。

翼見訖﹐故瑕指曰「果是鄕榻書也。」紛競不定。

自示翼之後﹐更不復安於伏梁上﹐並蕭翼二王諸帖﹐並借畱置於几案之間。

辧才時年八十餘﹐每日於窗下臨學數徧﹐其老而篤好也如此。

自是翼往還旣數﹐童弟等無復猜疑。

後辧才出赴邑汜橋南嚴遷家齋﹐翼遂私來房前﹐謂童子曰「冀遺卻帛帶在牀上。」

童子卽爲開門﹐翼遂於案上取得《蘭亭》及禦府二王書帖﹐便赴永安驛﹐告驛長陵朔曰「我是禦史﹐奉敕來此﹐今有墨敕﹐可報汝都督知。」

都督齊善行聞之﹐馳來拜謁。蕭翼因宣示敕旨﹐具告所由。善行走使人召辧才。

辧才仍在嚴遷家未還寺﹐遽見追呼﹐不知所以。又遣云「侍禦須見。」及師來見禦史﹐乃是房中蕭生也。

蕭翼報云「奉敕遣來取《蘭亭》《蘭亭》今已得矣﹐故喚師來別。」

辧才聞語而便絕倒﹐良久始蘇。

翼便馳驛南發﹐至都奏禦。太宗大悅﹐以玄齡舉得其人﹐賞錦彩千段。拜翼爲員外郎﹐加五品﹔賜銀瓶一﹐金縷瓶一﹐瑪瑙一﹐並實以珠﹐內廏良馬兩匹﹐兼寶裝鞍轡﹔宅莊各一區。

太宗初怒老僧之祕﹐俄以其年耄不忍加刑。數月後﹐仍賜物三千段﹐谷三千石﹐便敕越州支給。

辧才不敢將入己用﹐乃造三層寶塔。塔甚精麗﹐至今猶存。老僧因驚悸患重﹐不能飯﹐惟飲粥﹐歲餘乃卒。

帝命供奉榻書人趙模﹑韓道政﹑馮承素﹑諸葛眞四人﹐各榻數本﹐以賜皇太子諸王近臣。

貞觀二十三年﹐聖躬不豫﹐幸玉華宮含風殿。臨崩﹐謂髙宗曰「吾欲從汝求一物。汝誠孝也﹐豈能違吾心耶﹖汝意何如﹖」

髙宗哽咽流涕﹐引耳而聽受制命。

太宗曰「吾所欲得《蘭亭》﹐可與我將去﹐後隨仙駕入玄宮矣。」

嗟夫﹗太宗眞愛書者歟﹖眞毀書者也。其求書也﹐不擇道術﹐務在必得﹔其賞書也﹐孤身把玩﹐意在獨得其趣﹔其藏書也﹐死而不已﹐遺大憾於後人。

惜乎辧才﹐一生謹愼﹐老而昏憒﹐書旣不存﹐人亦驚悸而亡。若無《蘭亭》﹐或能終天年﹐享安樂﹐何至於此﹗

老子曰「不尙賢﹐使民不爭﹔不貴難得之貨﹐使民不爲盜﹔不見可欲﹐使民心不亂。」至矣斯言。

文人相輕

古之文人相輕﹐求同存異﹐與人爲善﹔今之文人相輕﹐求全責備﹐無所不至。

古之文人相輕﹐各以所長﹐相輕所短﹔今之文人相輕﹐掩己之短﹐混淆是非。

古之文人相輕﹐責其辭藝﹐有舐瘡之徳﹔今之文人相輕﹐摘其操行﹐有揭疤之痛。

古之文人相輕﹐有諸己而後求諸人﹐無諸己而後非諸人﹔今之文人相輕﹐無諸己反求諸人﹐有諸己反非諸人。

古之文人相輕﹐爲求千秋之道也﹔今之文人相輕﹐爲逞一時之忿也。

古之文人相輕﹐口誅筆伐﹐尙存斯文之風﹔今之文人相輕﹐拳打腳踢﹐盡顯豺狼之性。

古之文人相輕﹐慮己不能卓立於世也﹔今之文人相輕﹐恨人未肯同流合污也。

古之文人相輕﹐恃才傲物﹔今之文人相輕﹐倚寵賣乖。

古之文人相輕﹐我行我素﹐特立不羣﹐成一家之言﹔今之文人相輕﹐人云亦云﹐黨同伐異﹐作應聲之虫。

古之文人相輕﹐輕人而自重﹔今之文人相輕也﹐輕人亦自輕。

古之文人相輕﹐大聲疾呼﹐欲扶盲瞽於旣倒﹔今之文人相輕﹐無病呻吟﹐常陷無辜於不測。

古之文人相輕﹐僅及於一身也﹔今之文人相輕﹐祖宗萬代不免也。

古之文人相輕﹐爲名也﹔今之文人相輕﹐爲利也。

古之文人相輕﹐如在天之隼﹐蛇﹑鼠之輩不邇於目也﹔今之文人相輕﹐如井底之蛙﹐江﹑海之聲不入於耳也。

古之文人相輕﹐如兀鷲之吞腐肉﹐去朽敗而促新生也﹔今之文人相輕﹐如狂犬噬赤子﹐毀英華而絕母望也。

醉才

世謂「李白鬥酒詩百篇」﹐予常疑之。夫酒﹐醉人者也。夫醉﹐寐醒之間也。予未見寐者如醒者之捷悟者也。今有述李太白酒後捷悟之事者﹐錄之﹐以供後人之辧﹕

李太白初自蜀至京師﹐捨於逆旅。賀監知章聞其名﹐首訪之﹐旣奇其姿﹐又請所爲文。白出《蜀道難》以示之﹐讀未竟﹐稱嘆數四﹐號爲謫仙人。白酷好酒﹐知章因解金龜換酒﹐與傾盡醉﹐期不間日﹐由是稱譽光赫。賀又見其《烏曲》﹐觀賞苦吟曰「此詩可以泣鬼神矣。」曲曰﹕

姑蘇臺上烏樓時﹐吳王宮裏醉西施﹐吳歌楚舞歡未畢﹐靑山欲銜半邊日。銀箭金壺漏水多﹐起看秋月墮江波﹐東方漸髙柰樂何。

或言是《烏夜啼》﹐二篇未知孰是。又《烏夜啼》曰﹕

黃雲城邊烏欲棲﹐歸飛啞啞枝上啼。機中織錦秦川女﹐碧紗如煙隔窗語。停梭向人問故夫﹐欲說遼西淚如雨。

白才逸气髙﹐與陳拾遺子昂齊名﹐先後合徳。其論詩云「梁陳以來﹐薄艷已極﹐沈休文又尙以聲律。將復古道﹐非我而誰歟﹖」玄宗聞之﹐召入翰林。以其才藻絕人﹐器識兼茂﹐便以上位處之﹐故未命以官。嘗因宮人行樂﹐謂髙力士曰「對此良辰美景﹐豈可獨以聲伎爲娛﹖倘時得逸才詞人吟詠之﹐可以誇耀於後。」遂命召白。時寧王邀白飲酒﹐已醉。旣至﹐拜舞頹然。上知其薄聲律﹐謂非所長。命爲宮中行樂五言律詩十首。白頓首曰「寧王賜臣酒﹐今已醉。倘陛下賜臣無畏﹐始可盡臣薄技。」上曰「可。」卽遣二內臣掖扶之﹐命研墨濡筆以授之﹐又命二人張朱絲欄於其前。白取筆抒思﹐略不停輟﹐十篇立就﹐更無加點﹐筆迹遒利﹐鳳龍。律度對屬﹐無不精絕﹐其首篇曰﹕

柳色黃金嫩﹐梨花白雪香。玉樓巢翡翠﹐珠殿宿鴛鴦。選妓隨雕輦﹐徵歌出洞房。宮中誰第一﹐飛燕在昭陽。

玄宗恩禮極厚。而白才行不羈﹐放曠坦率﹐乞歸故山。玄宗亦以非廊廟器﹐優詔許之。

嘗有醉吟詩曰﹕

天若不愛酒﹐酒星不在天。地若不愛酒﹐地應無酒泉。天地旣愛酒﹐愛酒胡愧焉﹖三杯通大道﹐五斗合自然。但得酒中趣﹐勿爲醒者傳。

更憶賀監知章詩曰﹕

欲向東南去﹐定將誰舉杯。稽山無賀老﹐卻棹酒船回。

後在潯陽﹐復爲永王延接﹐累謫夜郎。時杜甫贈白詩二十韻﹐多敍其事。白後放還﹐遊賞江表山水。卒於宣城之采石﹐葬於謝公靑山。範傅正爲宣歙觀察使﹐爲之立碑﹐以旌其隧。初白自幼好酒﹐於兗州習業﹐平居多飲。又於任城縣構酒樓﹐日與同志荒宴其上﹐少有醒時。邑人皆以白重名﹐望其重而加敬焉。

嗚呼﹗世謂李太白爲「酒仙」﹐夫以仙名﹐蓋以其非人也。非人者以醉傲物﹐固宜然也。

解經噴飯

《易﹟同人》曰「伏戎於莽﹐升其髙陵。」張邯解曰「莽﹐皇帝名。升髙陵﹐謂髙陵侯子翟義也。見《王莽傳》。」如此解經可以噴飯。

儒者不醇

論者曰「儒者多醇。予以爲未可一槪而論也。夫子賢徒七十二﹐然醇儒幾何﹖

田常欲作亂於齊﹐憚髙﹑國﹑鮑﹑晏﹐故移其兵欲以伐魯。孔子聞之﹐謂門下弟子曰「夫魯﹐墳墓所處﹐二三子何爲莫出﹖」子路請出﹐孔子止之。子張﹑子石請行﹐孔子弗許。子貢請﹐孔子許之。

遂行至齊﹐說田常曰「君之伐魯過矣﹗夫魯難伐之國﹐其城薄以卑﹐其地狹以泄﹐其君愚而不仁﹐大臣僞而無用﹐其士民又惡甲兵之事﹐此不可與戰﹐君不如伐吳。夫吳城髙以厚﹐地廣以深﹐甲堅以新﹐士選以飽﹐重器精兵盡在其中﹐又使明大夫人守之﹐此易伐也。」

田常忿然作色曰「子之所難﹐人之所易﹔子之所易﹐人之所難﹐而以教常何也﹖」

子貢曰「臣聞之﹐憂在內者攻彊﹐憂在外者攻弱。今君破魯以廣齊﹐戰勝以驕主﹐破國以尊臣﹐而君之功不與焉﹐而交日疏於主。是君上驕主心﹐下恣君臣﹐求以成大事難矣。夫上驕則恣﹐臣驕則爭﹐是君上與主有﹐下與大臣交爭也。如此﹐則君之立於齊危矣。故曰﹕不如伐吳。伐吳不勝﹐民人外死﹐大臣內空﹐是君上無彊臣之敵﹐下無人民之過。孤主制齊者﹐惟君也。」

田常曰「善。𨿽然﹐吾兵業已加魯矣﹐去而之吳﹐大臣疑我﹐柰何﹖」

子貢曰「君按兵無伐﹐臣請往使吳王﹐令之救魯而伐齊﹐君因以兵迎之。」

田常許之﹐使子貢南見吳王。

說曰「臣聞之﹐王者不絕世﹐霸者無彊敵﹐千鈞之重﹐加銖兩而移。今以萬乘之齊﹐而私千乘之魯﹐與吳爭彊﹐竊爲王危之。且夫救魯是名也﹐伐齊大利也﹐以扶泗上諸侯誅暴齊﹐而服彊晉﹐利莫大焉。名存亡魯﹐實困彊齊﹐智者不疑也。」

吳王曰「善。𨿽然﹐吾嘗與越戰﹐棲於會稽﹐越王苦身養士﹐有報我心﹐子待我伐越而聽子。」

子貢曰「越之勁不過魯﹐彊不過齊﹐王置齊而伐越﹐則齊已平魯矣。且王方以存亡繼絕爲名﹐伐小越而畏彊齊﹐非勇也。夫勇者不避難﹐仁者不窮約﹐智者不失時。今存越示諸侯以仁﹐救魯伐齊﹐威加晉國﹐諸侯必相率而朝吳﹐霸業成矣。而王必惡越﹐臣請東見越王﹐令出兵以從﹐此實空越﹐名從諸侯以伐也。」

吳王大說﹐乃使子貢之越。

越王除道郊迎﹐身禦至捨而問曰「此蠻夷之國﹐大夫何以儼然辱而臨之﹖」

子貢曰「今者吾說吳王以救魯伐齊﹐其志欲之而畏越。曰﹕待我伐越乃可。如此破越必矣。況夫無報人之志﹐而令人疑之﹐拙也﹔有報人之意﹐使人知之﹐殆也﹔事未發而先聞﹐危也。三者舉事之大患。」

勾踐頓首再拜曰「孤嘗不料力﹐乃與吳戰﹐困於會稽。痛入於骨髓﹐日夜焦唇幹舌﹐徒欲與吳王接踵而死﹐孤之願也。」遂問子貢。

子貢曰「吳王爲人猛暴﹐羣臣不堪﹐國家敝於數載﹐士卒弗忍﹐百姓怨上。太宰用事﹐順君之過﹐以安其私﹐是殘國之治也。今王誠發士卒左之﹐以徼其意﹐重實以說其心﹐卑辭以尊其禮﹐其伐齊必也。彼戰不勝﹐王之福也﹔戰勝必以兵臨晉。臣請北面晉君﹐令其攻之﹐弱吳必矣。其銳兵盡於齊﹐重甲困於晉﹐而王制其敝﹐此滅吳必矣。」

越王大悅﹐許諾。遂與子貢金百鎰﹐劍一﹐良矛二。子貢不受遂行。

報吳王曰「臣敬以大王之言告越王。

越王大恐曰﹕『孤不幸﹐少失先人﹐內不自量﹐抵罪於吳﹐軍敗身辱﹐棲於會稽﹐國爲虛莽。賴大王之賜﹐使得奉俎豆而修祭祀﹐死不敢忘﹐何謀之敢慮﹖』」

後五日﹐越使大夫種頓首言於吳王曰「東海役臣孤勾踐使者臣種﹐敢修下吏﹐問於左右。今竊聞大王將興大義﹐誅彊救弱﹐困暴齊而撫周室。請悉起境內士卒三千人﹐孤請自披堅執銳﹐以先受矢石。因遣賤臣種﹐奉先人之藏器﹐甲二十領﹐屈盧之矛﹐步光之劍﹐以益軍吏。」

吳王大悅﹐以告子貢曰「越王欲身從寡人伐齊﹐可乎﹖」

子貢曰「不可。夫空人之國﹐悉人之眾﹐又從其君﹐不義。君受其幣﹐許其師而辭其君。」

吳王許諾﹐乃謝越王。於是吳王遂發九郡兵伐齊。

子貢因去之晉﹐謂晉君曰「臣聞曰﹐慮不先定不可以應卒﹐兵不先辦不可以勝敵。今夫吳與齊將戰﹐彼戰而不勝﹐越亂之必矣﹔與齊戰而勝﹐必以其兵臨晉。」

晉君大恐曰「爲之柰何﹖」

子貢曰「修兵休卒以待之。」

晉君許諾。子貢去而之魯。吳王果與齊人戰於艾陵﹐大破齊師﹐獲七將軍之兵而不歸﹐果以兵臨晉﹐與晉人遇於黃池之上。

吳晉爭彊﹐晉人擊之﹐大敗吳師。越王聞之﹐涉江襲吳﹐去城七里而軍。

吳王聞之﹐去晉而歸﹐與越戰於五湖。三戰不勝﹐城門不守﹐越遂圍王宮﹐殺夫差而戮其相。破吳三年﹐東向而霸。

故子貢一出﹐存魯亂齊﹐破吳彊晉而霸越。十年之中﹐五國各有變。

如此孔門弟子﹐直是縱橫之祖﹐全不是聖賢門風。

子貢又好廢舉﹐與時轉貨貲。家累千金﹐卒終於齊。

嗚呼﹗夫子曰「死生有命﹐富貴在天。」子貢𨿽侍夫子﹐然常得夫子之言而反行之。「死生有命﹐富貴在錢。」其是之謂與﹗」

是豈聖賢之醇徒邪﹐是陶朱公之髙徒也。

午部

美味豈有此理

食物是說著好﹐喫起來則未必佳﹐正如美女﹐語言的描繪肯定勝過眞人。進食之目的有二﹐一是飽腹﹐二是享受﹐所以有人進食飲酒喝茶能夠產生情趣﹐許多文人騷客也正是從食物中找到靈感。

這種意味是有趣的﹐只要別變成日本茶道那樣不堪忍受就好———情趣應該是自然產生﹐不應人工制造。

酒有千醉﹐茶通百神﹐以藥名賦文﹐亦是別有洞天。

酒說

善飲而不飲﹐不善飲而飲﹐善飲而彊人不飲﹐不善飲而彊人必飲﹐皆飲之癖也。

善飲者﹐飲亦有道﹐不輕飲﹐不矯飲﹐不竭飲﹐不獨飲。

古者李白號「醉仙」﹐劉伶號「醉顚」﹐阮籍號「醉狂」﹐蔡邕號「醉龍」﹐謝玄號「醉虎」﹐白樂天號「醉尹」﹐歐陽子號「醉翁」。此數君子者﹐取古今人物爲醉戲﹐渺天地山河爲醉遊﹐假文章詞賦爲醉資﹐醉其形而不醉其心﹐五斗亦醉﹐一石亦醉。

今人之醉﹐大醉矣。惡醉而彊酒﹐醉而不知醒者也。夫搖尾乞飲者﹐當爲醉狗﹔勇於牛飲者﹐當爲醉牛﹔共醉一堂﹐嘔泄狼藉者﹐當爲醉豕﹔已醉如泥﹐尙引頸而啜者﹐當爲醉鱉。

嗟夫﹐酒之爲禍大矣﹗劉伶病酒﹐非攝生之道﹔阮籍壚眠﹐有淫色之嫌。墮井者滅身﹐罵座者賈禍。然人溺其中﹐𨿽迎叢簇而不肯爲跬步之退。故張季鷹有云「使我有身後名﹐不如卽時一杯酒﹗」

人之不得已而嗜之者﹐寧爲酒仙﹐勿爲酒狂﹔寧爲酒狂﹐勿爲酒徒﹔寧爲酒徒﹐勿爲酒鬼。人也﹐何以鬼之也﹐醉生夢死﹐與鬼無以異也。

飲名酒

人好飲名酒﹐然酒皆以人事名也。

昔有人名玄石﹐從中山酒家酤酒﹐酒家與千日酒﹐忘語其節。至家飲臥﹐不醒數日。家人不知﹐以爲死也﹐具棺殮葬之。酒家至千日﹐乃憶玄石前來沽酒﹐醉當醒矣﹐遂往索玄石家而問之。云「石亡已三年﹐今服闕矣。」於是與家人至玄石墓﹐掘冢開視﹐玄始醒﹐起於棺中。是謂千日酒。

《輿地誌》載村人取若下水以釀酒﹐醇美﹐俗稱「若下酒」。張協士所云「荊州烏程」﹑「豫北竹葉」﹐卽此是也。是謂若下酒。

魏賈家累千金﹐博學善著作。有蒼頭善別水﹐常令乘小舟於黃河中﹐以瓠匏接河源水﹐一日不過七八升。經宿﹐器中色如絳﹐以釀酒﹐名「昆侖觴」。酒之芳味﹐世間所絕﹐曾以三十斛上魏莊帝。是謂昆侖觴。

歷城北有使君林。魏正始中﹐鄭公愨三伏之際﹐每率賓僚避暑於此。取大蓮葉置硯格上﹐盛酒三升﹐以簪刺葉﹐令與柄通﹐屈莖上。輸菌如象鼻﹐傳吸之﹐名爲碧筒。歷下效之﹐言酒味雜蓮气﹐香冷勝於冰﹐是謂碧筒酒。

張華旣貴﹐有少時之識來候之。華與共飲九醞酒﹐爲酣暢﹐其夜醉眠。華常飲此酒﹐醉眠後﹐輒左右﹐轉側至覺。是夕﹐忘之﹐左右依常時爲張公轉側﹐其友人無人爲之。至明﹐友人猶不起。華咄云「此必死矣。」使視之﹐酒果穿腸流﹐牀下滂沱。是謂九醞酒。

張華爲醇酒﹐煮三薇以漬曲。出西羌﹐曲出北胡。胡中有指星麥﹐四月火星出﹐獲麥而食之。用水漬﹐三夕而麥生萌牙﹐以平旦時雞初鳴而用之﹐俗人呼爲「雞鳴麥」。以釀酒﹐淸美鬯﹐久含令人齒動。若大醉不搖蕩﹐使人肝膽爛﹐當時謂之「消腸酒」。或云「醇酒可爲長宵之樂。」二說聲同而事異焉。是謂消腸酒。

烏孫國有靑田核﹐莫知其樹與實。而核大如五六升瓠﹐空之盛水﹐俄而成酒。劉章曾得二枚﹐集賓設之﹐可供二十人。一核方盡﹐一核所盛﹐復中飲矣。惟不可久置﹐久則味苦難飲。因名其核曰「靑田壺」﹐酒曰「靑田酒」。

石虎於大武殿前起樓﹐髙四十丈﹐結珠爲簾﹐垂五色玉佩。上有銅龍﹐腹空﹐盛數百斛酒。使胡人於樓上酒﹐風至﹐望之如雲霧﹐名曰「粘雨臺」﹐使以灑塵。是謂粘雨酒。

河東人劉白墮者善於釀酒。六月中時暑赫﹐劉以甕酒﹐曝於日中。經一旬﹐酒味不動﹐飲之香美﹐醉而不易醒。京師朝貴出郡者﹐遠相餉﹐於千里。以其可至遠﹐號曰「鶴觴」﹐亦名「騎驢酒」。永熙中﹐靑州刺史毛鴻賓帶酒之任﹐路中夜逢劫盜﹐盜飲之皆醉﹐遂備擒獲﹐因此復名「擒姦酒」。遊俠語曰「不畏張弓拔刀﹐惟畏白墮春醪。」是謂擒姦酒。

新州多美酒。南方酒不用曲﹐杵米爲粉﹐以眾艸葉胡蔓艸汁溲﹐大如卵﹐置蓬蒿中蔭蔽﹐經月而成﹐用此合糯爲酒。故劇飲之後﹐旣醒﹐猶頭熱涔涔﹐有毒艸故也。南方飲旣燒﹐卽實酒滿甕﹐泥其上﹐以火燒方熟﹐不然﹐不中飲。旣燒泥固猶存﹐沽者無能知美惡﹐就泥上鉆小穴可容﹐以細筒插穴中﹐沽者就吮筒上﹐以嘗酒味。俗謂之「滴淋」。無賴小民空手入市﹐徧就酒家滴淋﹐皆言不中﹐取醉而返。南人有女數歲﹐卽大釀酒。旣漉﹐候冬陂池水竭時﹐實酒﹐密固其上﹐瘞於陂中﹐至春漲水滿﹐不復發矣。候女將嫁﹐因決陂水﹐取供賀客﹐南人謂之「女兒酒」。味絕美﹐居常不可致也。是謂「女兒酒」。

酒味不同﹐以水土故也。各地皆有醇酒﹐名不同﹐味亦異。試言之﹕

郢之「富水」﹐烏程之「若下」﹐滎陽之「土窟春」﹐富平之「石凍春」﹐劍南之「燒春」﹐河東之「幹和蒲桃」﹐嶺南之「靈溪博羅」﹐宜城之「九」﹐潯陽之「湓水」﹐京城之「西市腔」﹐蝦蟆陵之「郎官淸」﹐河漢之「三勒漿」。

嗚呼﹗古人飲名酒﹐品味也﹔今人飲名酒﹐附庸風雅也。

藥名文

嘗讀《戒庵老人漫筆》﹐有以藥名而成之文﹐名曰《桑寄生傳》。足稱工巧﹐殊可資玩。

其文曰﹕桑寄生者﹐常山人也﹐爲人厚朴﹐少有遠志﹐讀書數百部。長而益智不凡﹐雌黃今古﹐談辭如玉屑。狀貌瑰異﹐龍骨而虎睛。膂力絕人﹐運大戟八十斤﹐走及千里馬。與劉寄奴爲布衣交﹐劉卽位﹐拜爲將軍。日含雞舌侍左右﹐恩幸無比。薦其友秦艽﹑周升﹑杜仲﹑馬勃﹐上召見之﹐曰「公等所謂參芩芝術﹐不可一日無者也﹐何相見之晚耶﹗」生卽進曰「士以類合﹐猶磁石取鍼﹐琥珀拾芥﹐若用小人而望其進賢﹐是猶求柴胡﹑桔梗於澤瀉也。」然頗好佛﹐與天竺黃道人﹑密陀僧交最善。從容言於上﹐上惡其異端﹐弗之用。

木賊反﹐自號威靈仙﹐與辛夷﹑前胡相結連﹐犯天雄軍。上謂生曰「豺狼毒吾民﹐柰何﹖」生曰「此小艸寇﹐臣請折笞之。」上大喜﹐賜穿山甲﹑犀角帶﹐問﹕「何時當歸﹖」曰「不過半夏。」遂帥兵往﹐乘海馬攻賊﹐大戰百合﹐流血走數里。令士卒挽川弓﹐發赤箭﹐賊不能當﹐遂走﹐絆於鐵蒺藜﹐或踐滑石而躓﹐悉追斬之。惟先降者獨活﹐以延胡索系之而歸﹐獲無名異寶不可勝計。或曰「馬援以薏苡興謗﹐此不可畱也。」俱籍獻之。上迎勞生曰「卿平賊如翦艸﹐孫吳不能過也。」因呼爲國老而不名。

生益貴﹐賞賜日積﹐鐘乳三千兩﹐胡椒八百斛﹐以眞珠買紅娘子爲妾。紅娘子者有美色﹐發如蜀漆﹐顏如丹砂﹐體白而乳香。生絕愛之﹐以爲牡丹﹑芍藥不能與之爭妍也。上聞﹐賜以金銀花﹑玳瑁簪﹐月給胭脂胡粉之費。一日﹐上見生體羸﹐謂曰「卿大腹頓減﹐非以好色故耶﹖宜戒淫欲﹐節五味以自養。」且令放遠其妾。生不得已﹐贈以靑箱子而遣之。然思之不置﹐遇秋風起﹐固取破故紙題詩以寄焉。

其詩曰「牽牛織女別經年﹐安得鸞膠續斷弦。雲母帳空人不見﹐水沈香冷月娟娟。澤蘭憔悴渚蒲黃﹐寒露初凝百艸霜。不共玉人傾竹葉﹐茱萸甘菊自重陽。」

妾答之曰﹕

「菟絲曾附女蘿枝﹐分手車前又幾時﹖羞折紅花簪鳳髻﹐懶將靑黛掃蛾眉。丁香漫比愁腸結﹐豆蔻長含別淚垂。願學雲中雙石燕﹐庭烏頭白竟何遲﹖天門冬日曉蒼涼﹐落葉愁驚滿地黃。淸淚暗銷輕粉面﹐凝塵間鎖郁金裳。石蓮未嚼心先苦﹐紅豆相看恨更長。鏡裏孤鸞甘遂死﹐引年何用覓昌陽﹖」

生得詩﹐情不自勝﹐乃言於上﹐召之使返。然生旣溺於欲﹐又不能防風寒所侵﹐以成疾。面生靑皮﹐兩手如漧薑﹐皤然白頭翁也。上疏乞骸骨﹐上曰「吾曩者預知子之有今日矣。」賜神曲酒百斛﹐以皂角巾歸第﹐養疾而卒。

作史君子曰﹕桑氏出於秦大夫子﹐桑生蓋桑白皮之後也。有名螵蛸者﹐亦其遠族。生少孤煢﹐僅知母而不識父﹐卒能以才見於時﹐非所謂郤林之桂枝﹐沅江之鱉甲也﹖與其後耽於女色﹐甘之如石蜜﹐而忘其苦於熊膽﹐美之如瑯﹐而不知其毒於烏蛇也。迷而不悟﹐卒以傷生﹐惜哉﹗

茶銘

由苦入甘﹐君子所貪﹔由甘入苦﹐小人所吐。同此甘苦之味﹐而味有淸濁﹑短長之異﹐所以酒爲人之所耽也﹐而茶或爲人之所棄。

攝生之道

有客詣空空主人﹐見其箕坐於榻﹐手持彘肩﹐大嚼不已。

客曰「先生休矣。」

空空主人大嚼不顧。

客又曰「先生休矣。」

空空主人曰「坐﹐自取食。」

客起﹐奪彘肩﹐曰「先生何不知攝生若此﹖」

空空主人曰「予得攝生之要﹐故爲此也。」

客怨曰「先生得攝生之要﹐安得爲此害生之行﹖」

空空主人曰「飲食男女﹐人之所以爲人也。何以害生爲﹖」

客曰「凡病百種﹐積食爲本。人之得病﹐先言減食。先生不得攝生之要﹐而饕餮終日﹐壽豈可期耶﹖」

空空主人怫然曰「先生何爲而發詛咒耶﹖」

客曰「人本壽﹐以嗜欲之故多早夭。今之僻陋淳古之處﹐壽星比比皆是﹐以其無欲也﹔卽有欲﹐亦無泄欲所也。」

空空主人釋然曰「先生以嗜欲之多爲害生之行歟﹖」

客曰「然。」

空空主人曰「嗜欲之多故爲害生之行﹐然則何爲養生之道也﹖」

客曰「減飲食﹐寡聲樂﹐遠女色﹐讀聖賢書﹐行君子之道﹐庶幾可以養生﹐可以長壽。」

空空主人笑曰「敢問何謂聖賢書﹑君子道﹖」

客曰「先生明知故問耶﹖聖賢書﹑君子道者﹐古今之大道至理也﹐滅人之大欲﹐養浩然之气﹐以天下是非爲己任﹐先生胡爲乎不知也﹖」

空空主人曰「先生陋矣。」

客怫然作色﹐曰「適所言﹐皆天經地義﹑自古不變之至理也。予𨿽不敏﹐何陋之有﹖」

空空主人笑曰「夫欲行攝生之道﹐須先明害生之源﹐且知其輕重緩急也。」

客曰「敢問何謂害生之源﹖」

空空主人曰「予以爲害生之道﹐思慮甚於酒色﹐酒色甚於飲食。」

客求詳解。

空空主人曰「疾病大多起於酒色﹐富貴之家﹐多以酒色傷生﹐而帝王尢甚。𨿽然﹐酒色之害不及思慮之害遠矣。夫悲哀傷心﹐憂傷傷肺﹐驚恐傷腎。而先生所謂讀聖賢書﹑行君子道之攝生也﹐皆思慮之極者。」

客不解。

空空主人起而曰「夫讀書﹑行道﹐出入朝廷﹐立於君側﹐不時有悲哀﹑憂傷﹑驚恐之狀﹐𨿽減飲食﹐寡聲樂﹐遠女色﹐然殫精竭慮﹐晝無甘味﹐夜有警夢﹐無片刻安寧﹐是安可淸靜而攝生也﹖」

客唯唯。

空空主人又曰「思慮多則心火上炎﹐火炎則腎水下涸﹐心腎不交﹐人理絕矣。故文人多無子﹐亦多不壽。」

客坐﹐持彘肩﹐亦饕餮不已。

未部

夫妻豈有此理

古時的女人是最是可憐不過的了。

醜女難以謀世﹐美者紅顏薄命。

天下是非﹐本非女人所能擔承﹐花木蘭𨿽勇﹐官不過將軍。

天下興亡與女人何干﹐而腐儒之女人害國論不亦蠢焉﹖

婦人代丈夫受過說

客曰「女人禍水。」

空空主人曰「女人性水﹐吾知之矣﹐然則何以爲禍﹖」

客曰「女人誤國。」

空空主人曰「請言之。」

客正色曰「昔妲己亡殷﹐褒姒禍周﹐西施沼吳﹐楊妃誤君﹐豈庸贅言﹖」

空空主人笑而不語。

客問﹕「先生何哂也﹖」

曰「客言謬矣。」

客有慍色﹐因起而問曰「敢問先生何謂也﹖」

空空主人曰「夫殷紂﹑周幽﹐殘陽窮途﹐彊弩之末﹐力盡而竭﹐國破人亡﹐定數也﹔夫差﹑明皇﹐日中而昃﹐月盈則缺﹐物極必反﹐盛極必衰﹐天道也。狂瀾旣倒﹐豈一二小女子之力可挽耶﹖大廈將傾﹐豈一二小女子之手能扶耶﹖」

客復坐﹐色稍解﹐徐曰「狐媚惑主﹐亂人主之方寸﹐間君臣之腹心﹐政失舉措﹐人無倫常﹐是以破家亡國﹐遺禍於子孫也。」

空空主人曰「俗謂『色不迷人人自迷』。狐媚豈能惑主﹐人主自惑也。」

客問﹕「自惑何以亡國﹖」

空空主人曰「惑而溺﹐溺而愚﹐愚而頑﹐頑則無所不至﹐亡國何足怪也﹖」

客因笑曰「然則亡國﹐一二小女子亦有責焉。」

空空主人曰「𨿽然﹐武后而外﹐先生可見小女子掌大柄者耶﹖」

客曰「未嘗見也。」

空空主人曰「譬之衡﹐丈夫之權重九﹐女子之權重一﹐柰何以一而責之九﹐以九而歸罪一也﹖」

客不能答。

空空主人默然笑。

客問﹕「先生何笑﹖」

空空主人曰「向爲小秀才時﹐嘗吟古人詩﹐有謂婦人代丈夫受過之句。」

客復起﹐曰「願聞其詳。」

空空主人曰「但佐一笑耳。」

客曰「解頤何妨。」

空空主人起而吟曰「君王城上豎降旗﹐妾在深宮那得知﹖二十萬人齊解甲﹐更無一个是男兒﹗」

客大笑。

申部

女人豈有此理

女人水性﹐但有人說女人是禍水。

什麼樣的女人最美麗﹖什麼樣的女人最醜陋﹖什麼樣的女人最懦弱﹖什麼樣的女人最堅彊﹖什麼樣的女人最貞潔﹖什麼樣的女人最淫蕩﹖什麼樣的女人最若人憐愛﹖什麼樣的女人最招人痛恨﹖

女人﹐永遠是一道亮麗的風景﹔女人﹐永遠是一道無法破譯的密碼。

男人大都這麼看﹐可是女人自己也這麼看嗎﹖

美麗的女人被誣亂國﹐堅忍的女人被誣淫亂。……天下是男人的﹐才有許多荒唐的結論﹐如果天下是女人的呢﹖

女人禍水說

客曰「女人禍水。」

空空主人曰「女人性水﹐吾知之矣。然古人云﹕『水能載舟﹐亦能覆舟。』先生未嘗聞與﹖」

客曰「載舟覆舟﹐某之所聞久矣。」

空空主人戲曰「是水以『禍』名﹐亦可以『福』名。」

客曰「敢問何謂也﹖」

空空主人曰「一言可以興邦﹐一言亦可以喪國。女人可以禍國﹐亦可以興邦也。」

客曰「女人禍國﹐吾知之矣。然何以興邦也﹖」

空空主人曰「先生不聞昭君出塞﹑木蘭從軍邪﹖」

客曰「聞之矣。」

空空主人曰「是豈有益於國者邪﹖」

客曰「然。」

空空主人笑曰「非也。夫水﹐中性也﹐非福非禍。女人﹐亦中性也﹐非禍非福。」

客茫然無措﹐曰「先生之言邈如仙﹐逸如道﹐某不敏﹐願聞其詳。」

空空主人曰「女子禍國﹐是丈夫之誑也﹔女子興邦﹐亦丈夫之誑也。」

客唯唯。

空空主人曰「先生豈不聞古人詩云『不聞夏殷衰﹐中自誅褒妲』﹐小女子無縛雞之力﹐自保尙難﹐焉能禍國﹖」

客曰「然則昭君﹑木蘭﹐烈性女也﹐非小弱者也。」

空空主人喟然嘆曰「先生謬矣﹗」

客不解。

空空主人曰「夫昭君居漢闕﹐尙不能禁畫工之毀﹔其出塞外﹐又安能止匈奴之侵﹖木蘭當戶織﹐尙不能逃丁役﹐其從軍也﹐又安能保江山邪﹖」

客曰「聞先生之言﹐我識眞女人也。」

空空主人曰「女人禍國﹐女人興邦﹐皆非女子事也﹐丈夫誑也。」

客曰「丈夫何爲乎誑丈夫也﹖」

空空主人曰「豈止誑丈夫﹐亦誑女子也。」

客曰「丈夫之誑﹐甚矣﹗」

討船妓檄

乘畫舫歌妓者﹐性非溫潤﹐地實寒微。本由順水生渥﹐蹈此下流惡習。洎乎燈節﹐穢亂山塘。潛隱買棹之私﹐陰圖後稍之嬖。入艙見客﹐蛾眉不肯讓人﹔掩袖工讒﹐狐媚偏能惑主。假聲歌於雛燕﹐陷賓朋於眾塵。加以淫僻爲心﹐嗜錢成癖﹐近狎邪蕩﹐殘棄貲財﹐捨舊憐新﹐迎來送往﹐神人之所共嫉﹐刑憲之所不容。猶復包藏禍心﹐竊取人意﹐富家愛子﹐幽之於火坑﹔貧薄龜奴﹐委之以重任。

嗚呼﹗銅洋錢之不作﹐圓絲錠之已亡。客路囊空﹐知舊歡之將逝﹐牀頭金盡﹐識薄情之遽衰。

豈有風月可終﹐煙花常在﹐擁不敗之成業﹐施必報之厚恩。杜牧之之悲歌﹐良有以也﹔鄭元和之流涕﹐豈徒然哉﹗是用气憤風雲﹐志驅虺蜴﹐憫壯夫之失足﹐望敗子之回頭。觀障狂瀾﹐以安砥柱。

塘連七里﹐河盡三濱。鐵篙成羣﹐玉軸相接﹐玻璃紅粉﹐掃除之後﹐肅淸江浦黃金﹐匡復之功可建。桂棹迎而秋風起﹐木蘭動而春太平。喑嗚則鸚鵡翻飛﹐吒叱則燕脂變色。以此正用﹐何用不余﹔以此袼財﹐何財不積﹗

公等或居實冑﹐或挾金貨﹐或應重寄於異鄕﹐或餒妻子於故土。創猶在目﹐痛忘忘心﹖一杯之酒未幹﹐十年之蓄安在﹖倘能轉禍爲福﹐革故從新﹐共立山海之盟﹐毋啟鬼蜮之志﹐幾諸君子﹐同止遊河。若其春戀窮塗﹐徘徊異路﹐坐昧先幾之兆﹐必詒後至之災。

請看天下之乞兒﹐半是靑樓之酒客。

靑樓曲

一日相思十二時﹐情人眼裏出西施。酒殘花謝黃金盡﹐船到江心補漏遲。

酉部

神鬼豈有此理

誰見過神﹖誰見過鬼﹖

自稱見過神的人是神經﹐自稱見過鬼的人肯定有鬼气。

你相信嫦娥眞的奔月嗎﹖你相信肉體凡胎會羽化飛升嗎﹖

偏有些無知妄人﹐津津樂道於神鬼之論。

鬼是有的———鬼由心生﹐疑心生暗鬼。鬼﹐就是你的陰暗心理啊。

神也是有的﹐一个一身正气﹐從未做過虧心事的人的奕奕風采就是神啊。

爲文勸善﹐善未必行﹔行事陰暗﹐必有鬼欺身。

爲人難﹐爲鬼易嗎﹖

神仙之術多詐

﹝一﹞

神仙服餌﹐見於雜書者不一﹐然其爲術也﹐多詐。

嘗見一人服松脂十餘年﹐肌膚充溢﹐精神彊固﹐自以爲得力。然久而覺腹中小不適﹐又久而病燥結﹐潤以麻仁之類﹐不應。攻以硝黃之類﹐所遺者細僅一綫。乃悟松脂粘掛於腸中積漸凝結愈厚﹐則其竅愈窄﹐故束而至是也。無藥可醫﹐竟困頓至死。

又見一服硫黃者﹐膚裂如磔﹐置冰上﹐痛乃稍減。古詩「服藥求神仙﹐多爲藥所誤」﹐豈不信哉﹗

張道陵者﹐沛國人也﹐本太學書生﹐博通五經。晚乃嘆曰「此無益於年命。」遂學長生之道﹐得黃帝九鼎丹法﹐欲合之。用藥皆糜費錢帛。陵家素貧﹐欲治生﹐營田牧畜﹐非己所長﹐乃不就。聞蜀人多純厚﹐易可教化﹐且多名山﹐乃與弟子入蜀﹐住鵠鳴山。著作《道書》二十四篇﹐乃精思煉志。忽有天人下﹐千乘萬騎﹐金車羽蓋﹐驂龍駕虎﹐不可勝數。或自稱柱下史﹐或稱東海小童﹐乃授陵以「新出正一明威之道。」陵受之﹐能治病﹐於是百姓翕然﹐奉事之以爲師。弟子戶至數萬﹐卽立祭酒﹐分領其戶﹐有如官長。並立條制﹐使諸弟子﹐隨事輪出米絹器物紙筆樵薪什物等。領人修復道路﹐不修復者﹐皆使疾病。縣有應治橋道﹐於是百姓斬艸除混﹐無所不爲﹐皆出其意﹐而愚者不知是陵所造﹐將爲此之從天上下也。陵又欲以廉恥治人﹐不喜施刑罰。乃立條制﹐使有疾病者﹐皆疏記生身已來所犯之﹐乃手書投水中﹐與神明共盟約﹐不得復犯法﹐當以身死爲約。於是百姓計念﹕邂逅疾病﹐輒當首過﹐一則得愈﹐二使羞慚﹐不敢重犯﹐且畏天地而攺。從此之後﹐所違犯者﹐皆攺爲善矣。陵乃多得財物﹐以市其藥﹐合丹﹐丹成﹐服半劑﹐不願卽升天也﹐乃能分形作數十人。其所居門前水池﹐陵常乘舟戲其中﹐而諸道士賓客﹐往來盈庭巷﹐座上常有一陵﹐與賓客對談﹐共食飲﹐而眞陵故在池中也。其治病事﹐皆采取玄素﹐但攺易其大較﹐轉其首尾﹐而大途猶同歸也。行气服食﹐故用仙法﹐亦無以易。故陵語諸人曰「爾輩多俗態未除﹐不能棄世﹐正可得吾行气道引房中之事﹐或可得服食艸木數百歲之方耳。其有九鼎大要﹐惟付王長﹐而後合有一人從東方來﹐當得之。此人必以正月七日日中到。」其說長短形狀﹐至時果有趙升者﹐從東方來﹐生平未相見﹐其形貌一如陵所說。陵乃七度試升﹐皆過﹐乃受《升丹經》。七試者﹐第一試﹕升到門不爲通﹐使人罵辱。四十餘日﹐露宿不去﹐乃納之。第二試﹕使升於艸中守黍驅獸。暮遣美女非常﹐托言遠行﹐過寄宿﹐與升接牀﹐明日又稱腳痛不去﹐遂畱數日﹐亦復調戲﹐升終不失正。第三試﹕升行道﹐忽見遺金二十瓶﹐升乃走過不取。第四試﹕令升入山采薪﹐三虎交前﹐咬升衣服﹐惟不傷身。升不恐﹐顏色不變﹐謂虎曰「我道士耳﹐少年不爲非﹐故不遠千里﹐來事神師﹐求長生之道﹐汝何以爾也﹖豈非山鬼使汝來試我乎﹖」須臾﹐虎乃起去。第五試﹕升於市買十餘匹絹﹐付直訖﹐而絹主誣之﹐云未得﹐升乃脫己衣﹐買絹而償之﹐殊無色。第六試﹕升守田谷﹐有一人往叩頭乞食﹐衣裳破獘﹐面目塵垢﹐身體瘡膿﹐臭穢可憎。升愴然﹐爲之動容﹐解衣衣之﹐以私糧設食﹐又以私米遺之。第七試﹕陵將諸弟子﹐登雲臺絕巖之上﹐下有一桃樹﹐如人臂﹐傍生石壁﹐下臨不測之淵。桃大有實。陵謂諸弟子曰「有人能得此桃實﹐當告以道要。」於時伏而窺之者三百餘人﹐股戰流汗﹐無敢久臨視之者﹐莫不卻退而還﹐謝不能得。升一人乃曰「神之所護﹐何險之有﹖聖師在此﹐終不使吾死於谷中耳。師有教者﹐必是此桃有可得之理故耳。」乃從上自擲﹐投樹上﹐足不磋跌﹐取桃實滿懷﹐而石壁險峻﹐無所攀緣﹐不能得返。於是乃以桃一一擲上﹐正得二百二顆﹐陵得而分賜諸弟子各一﹐陵自食﹐畱一以待升。陵乃以手引升﹐眾視之﹐見陵臂加長三二丈﹐引升﹐升忽然來還﹐乃以向所畱桃與之﹐升食桃畢﹐陵乃臨谷上﹐戲笑而言曰「趙升心自正﹐能投樹上﹐足不磋跌。吾今欲自試投下﹐當應得大桃也。」眾人皆諫﹐惟升與王長嘿然。陵遂投空﹐不落桃上﹐失陵所在。四方皆仰﹐上則連天﹐下則無底﹐往無道路﹐莫不驚嘆悲涕。惟升長二人﹐良久乃相謂曰「師則父也﹐自投於不測之崖﹐吾何以自安﹖」乃俱投身而下﹐正墮陵前﹐見陵坐局腳牀斗帳中。見升長二人笑曰「吾知汝來。」乃授二人道畢。三日乃還﹐歸至舊捨﹐諸弟子驚悲不息。後陵與升長三人﹐皆白日衝天而去﹐眾弟子仰視之﹐久而乃沒於雲霄也。

﹝二﹞

神仙之術﹐以長生爲說﹐又謬爲不死之藥以欺人﹐故前代帝王及大臣多好之﹐然卒無驗﹐且有服藥以喪其身者。蓋由富貴之極﹐惟恐一旦身歿不能久享其樂﹐是以一心好之。假使其術信然可以長生﹐何故四海之內千百年間﹐曾無一人得其術而久住於世者﹖若謂神仙混物﹐非凡人所能識﹐此乃欺世之言﹐初不可信。

漢淮南王劉安﹐漢髙帝之孫也﹐其父厲王長﹐得罪徙蜀﹐道死。文帝哀之﹐而裂其地﹐盡以封長子﹐故安得封淮南王。

時諸王子貴侈﹐莫不以聲色遊獵犬馬爲事。惟安獨折節下士﹐篤好儒學﹐兼占候方術。養士數千人﹐皆天下俊士。作《內書》二十二篇﹐又《中篇》八章﹐論變化之道﹐凡十萬言。武帝以安辯博有才﹐屬爲諸父﹐甚重尊之。特詔及報書﹐常使司馬相如等共定艸﹐乃遣使﹐召安入朝。嘗詔使爲《離騷經》﹐旦受詔﹐食時便成﹐奏之。安每宴見﹐談說得失﹐及獻諸賦頌。晨入夜出﹐乃天下道書及方術之士﹐不遠千里﹐卑辭重幣請致之。

於是乃有八公詣門﹐皆須眉皓白﹐門吏先密以白王﹐王使閽人﹐自以意難問之曰「我王上欲求延年長生不老之道﹐中欲得博物精義入妙之大儒﹐下欲得勇敢武力扛鼎暴虎橫行之壯士。今先生年已耆矣﹐似無駐衰之術﹐又無賁育之气﹐豈能究於三墳五典﹐八索九丘﹐鉤深致遠﹐窮理盡性乎﹖三者旣乏﹐余不敢通。」

八公笑曰「我聞王尊禮賢士﹐吐握不倦﹐苟有一介之善﹐莫不畢至。古人貴九九之好﹐養鳴吠之技﹐誠欲市馬骨以致騏驥﹐師郭生以招羣英。吾年𨿽鄙陋﹐不合所求。故遠致其身﹐且欲一見王﹐𨿽使無益﹐亦豈有損﹖何以年老而逆見嫌耶﹖王必若見年少則謂之有道﹐皓首則謂之庸叟﹐恐非發石玉﹐探淵索珠之謂也。薄吾老﹐今則少矣。」

言未竟﹐八公皆變爲童子﹐年可十四五﹐角髻靑絲﹐色如桃花。門吏大驚﹐走以白王。

王聞之﹐足不履﹐跣而迎登思仙之臺。張錦帳象牀﹐燒百和之香﹐進金玉之幾﹐執弟子之禮﹐北面叩首而言曰﹕

「安以凡才﹐少好道徳﹐世務﹐沈淪流俗﹐不能遣累。負笈山林﹐然夙夜饑渴﹐思願神明﹐沐浴滓濁﹐精誠淺薄﹐懷情不暢﹐邈若云漢﹐不期厚丰。道君降屈﹐是安祿命﹐當蒙拔擢﹐喜懼屏營﹐不知所措。惟願道君哀而教之﹐則螟蛉假翼於鴻鵠﹐可衝天矣。」

八童子乃復爲老人﹐告王曰﹕

「余𨿽復淺識﹐備爲先學。聞王好士﹐故來相從﹐未審王意有何所欲。吾一人能坐致風雨﹐立起雲霧﹐畫地爲江河﹐撮土爲山嶽﹔一人能崩髙山﹐塞深泉﹐收束虎豹﹐召致蛟龍﹐使役鬼神﹔一人能分形易貌﹐坐存立亡﹐隱蔽六軍﹐白日爲暝﹔一人能乘雲步虛﹐越海淩波﹐出入無間﹐呼吸千里﹔一人能入火不灼﹐入水不濡﹐刃射不中﹐冬凍不寒﹐夏曝不汗﹔一人能千變萬化﹐恣意所爲﹐禽獸艸木﹐萬物立成﹐移山駐流﹐行宮易室﹔一人能煎泥成金﹐凝鉛爲銀﹐水煉八石﹐飛騰流珠﹐乘雲駕龍﹐浮於太淸之上﹐在王所欲。」

安乃日夕朝拜﹐供進酒脯﹐各試其向所言﹐千變萬化﹐種種異術﹐無有不效。遂授《玉丹經》三十六卷。藥成﹐未及服。而太子遷好劍﹐自以人莫及也﹐於時郎中雷被﹐召與之戲﹐而被誤中遷﹐遷大怒﹐被怖﹐恐爲遷所殺﹐乃求擊匈奴以贖罪。安聞不聽﹐被大懼﹐乃上書於天子云「漢法﹐諸侯壅閼不與擊匈奴﹐其罪入死。」

安合當誅﹐武帝素重王﹐不咎﹐但削安二縣耳。安怒被﹐被恐死。與伍被素爲交親﹐伍被曾以姦私得罪於安﹐安怒之未發。二人恐爲安所誅﹐乃共誣告﹐稱安謀反。天子使宗正持節治之。八公謂安曰「可以去矣﹐此乃是天之發遣王。王若無此事﹐日復一日﹐未能去世也。」

八公使安登山大祭﹐埋金地中﹐卽白日升天。

八公與安所踏山上石﹐皆陷成迹﹐至今人馬迹猶存。

八公告安曰「夫有藉之人﹐被人誣告者﹐其誣人當卽死滅。伍被等今當復誅矣。」

於是宗正以失安所在﹐推問云「天仙去矣。」

天子悵然﹐乃諷使廷尉張湯﹐奏伍被﹐云爲畫計。乃誅二被九族﹐一如八公之言也。

漢史祕之﹐不言安得神仙之道﹐恐後世人主﹐當廢萬機﹐而競求於安道﹐乃言安得罪後自殺﹐非得仙也。按左吳記云﹕安臨去﹐欲誅二被﹐八公諫曰「不可。」安乃止。

又問八公曰「可得將素所交親俱至彼﹐便遣還否﹖」

公曰「何不得爾﹐但不得過五人。」

安卽以左吳﹑王眷﹑傅生等五人。至玄洲﹐便遣還。

吳記具說云﹕安未得上天﹐遇諸先伯﹐安少習尊貴﹐稀爲卑下之禮﹐坐起不恭﹐語聲髙亮﹐或誤稱「寡人」。於是仙伯主者奏安云不敬。應斥遣去。八公爲之謝過﹐乃見赦。謫守都廁三年。後爲散仙人﹐不得處職﹐但得不死而已。武帝聞左吳等隨王仙去更還﹐乃詔之﹐親問其由﹐吳具以對﹐帝大懊恨﹐乃嘆曰「使朕得爲淮南王者﹐視天下如脫屣耳。」

遂便招募賢士﹐亦冀遇八公﹐不能得。而爲公孫卿﹑欒大等所欺﹐意猶不已﹐庶獲其眞者。以安仙去分明﹐方知天下實有神仙也。時人傳八公﹑安臨去時﹐余藥器置在中庭﹐雞犬舐啄之﹐盡得升天。故雞鳴天上﹐犬吠雲中也。

嗚呼﹗所謂神仙﹐人之羽化升飛者也﹐安有雞犬隨之而衝云者也﹖是以予常疑之。神仙之術﹐自古惑人﹐淮南王之升仙﹐吾恐實爲漢武所害﹐爲免傷親之惡名﹐遂爲此雞犬升天無稽之談﹐旣成安之美譽﹐又掩天下人之耳目﹐是一舉而數得。後世不得其要﹐以訛傳訛。而持神仙術者﹐遂以此妄談爲正說﹐欺人取錢﹐無不至。…

鬼論

客問予曰「世人言有鬼物﹐其最使人疑乎﹐謂其無﹐何以有聲﹖謂其有﹐何以無形﹖子試言之。」

予曰「鬼者﹐我也。天下有我卽有鬼。夫豈別有所謂鬼哉﹗幾疑之起﹐起於人心﹐而鬼卽憑人心而起。是我之不善之心﹐卽鬼也。我心足以造鬼﹐鬼不足以擾我也。有爲惡之人﹐夜半呼之﹐未有不瞿然驚者﹐其心有鬼﹐不料爲人之聲也﹔有爲善之人﹐亦夜半呼之﹐未有不徐而問者﹐其心無鬼﹐早知爲人之聲也。昔嘗夜行於路﹐聞有聲自空中來者﹐徐伺之﹐則一枯節之竹﹐風入而爲此也。」

予曰「人之所言鬼者﹐大抵如斯。天下事﹐始生於疑﹐疑久而信﹐信而深﹐而假者反眞﹐虛者反實﹐自然之勢也。子曰﹕『鬼神之爲徳﹐視而弗見﹐聽而弗聞。』其言豈欺我哉﹖卽曰﹕『如在其上﹐如在其左右。』亦承祭者敬恭之至﹐想象其狀﹐結而成形者也。是則鬼之有無可以人心爲斷矣。昔有人飲於友之家﹐庭隅懸畫弓﹐影射於樽﹐躍然驚爲蛇也﹐歸而病且作矣。友知之復招以飲﹐白其故﹐厥疾不藥而瘳。無他﹐釋其所疑也。今人之於鬼﹐亦猶畫弓之影耳。愼毋以爲惡之心致起其疑﹐而卽以我造鬼﹐以我懼鬼也可。」

鬼類

人間一世界也﹐鬼域亦一世界也。人以類聚﹐鬼以羣分。

鬼之暴而剛者曰狠鬼﹐鬼之頑而劣者曰獸鬼﹐鬼之美而艷者曰色鬼﹐鬼之貪而淫者曰風流鬼﹐在山曰山鬼﹐在水曰水鬼﹐長眠者曰睡鬼﹐述局者曰賭鬼﹐醉而不醒者曰酒鬼﹐有气無聲者曰陰鬼﹐富而吝嗇者曰小气鬼﹐貧而負債者曰窮酸鬼﹐橫死者曰屈死鬼﹐索命而急者曰催死鬼﹐率直無拘者曰冒失鬼。

李戴仁嘗維舟於枝江縣曲浦中。月色皎然﹐忽見一嫗一男子﹐出水面四顧﹐失聲云「此有生人﹗」遽馳水面﹐若履平地﹐登岸而去。

當陽令蘇居江陵﹐嘗夜歸﹐月明中﹐見一美人被髮﹐所著裾裾﹐殆似水濕。戲云「非江倀耶﹖」婦人怒曰「喚我作鬼﹗」奔而逐之﹐走﹐遇更巡方止﹐見婦卻返所來之路。是豈水鬼邪﹖

吳興袁乞﹐妻臨亡﹐把乞手云「我死﹐君再婚否﹖」乞曰「不忍。」後遂更娶。

白日見其婦語云「君先結誓﹐爲何負言﹖」因以刀割陽﹐𨿽不致死﹐人理永廢也。是豈狠鬼邪﹖

王湛判冥事﹐初叔玄式﹐任荊州富陽令﹐取部內人吳實錢一百貫﹐後誣以他事﹐決殺之以滅口。式遇別優﹐並有上下考﹐五選不得官。以問﹐湛白爲叔檢之﹐經宿曰「叔前任陽令日﹐合有負心事﹐其案見在﹐冥司判云﹕『殺人之罪﹐身後科罰﹐取錢一百貫﹐當折四年祿。』」叔曰「誠有此事﹐吾之罪也。」是豈冤鬼邪﹖

唐陳導者﹐豫章人也﹐以商賈爲業。龍朔中﹐乃泛舟之楚。夜泊江浦﹐見一舟﹐逆流而來﹐亦宿於此。導乃移舟近之。見一人﹐眉大鼻﹐如吏﹐在舟檢勘文書﹐從者三五人。導以同旅相值﹐因問之曰「君子何往﹖幸喜同宿此浦。」眉人曰「某以公事到楚﹐幸此相遇。」導乃邀過船中﹐眉亦隨之。導備酒饌﹐飲經數巡﹐導乃問以姓氏。眉人曰「某姓司徒﹐名弁。被差至楚﹐已來充使。」導又問曰「所主何公事也﹖」弁曰「公不宜見問。君子此行﹐愼勿以楚爲意﹐願適他土耳。」導曰「何也﹖」弁曰「吾非人也﹐冥司使者。」導驚曰「何故不得之楚﹖」弁曰「吾往楚行災﹐君亦其人也﹐感君之惠﹐故相報耳。然君須以錢物計會﹐方免斯難。」導懇苦求之。弁曰「但俟吾從楚回﹐君可備緡錢一二萬相貺﹐當免君家。」導許諾﹐告謝而別。

是歲﹐果荊楚大火﹐延燒數萬家﹐蕩無孑遺。

導自別弁後﹐以憂慮系懷。及移舟而返﹐旣至豫章﹐弁亦至矣。導以吝嗇爲性﹐以他事﹐未辦所許錢。使者怒﹐乃令從者﹐持書一緘與導。導開讀未終﹐而宅內掀然火起﹐凡所財物悉盡。是夕無損他室﹐惟燒導家﹐弁亦不見。蓋以導吝嗇﹐負前約而致之也﹐是豈小气鬼邪﹖

浮梁張令﹐家業蔓延江淮間﹐累金積粟﹐不可勝計。秩滿﹐如京師﹐常先一程致頓﹐海陸珍美必具。

至華陰﹐僕夫施幄﹐陳樽壘﹐皰人炙羊方熟﹐有黃衫者﹐據盤而坐。僕夫連叱﹐神色不撓。店嫗曰「今五坊弋羅之輩﹐橫行關內﹐此其流也。不可與竟。」僕夫方欲求其帥以責之﹐而張令至﹐具以黃衫者告。張令曰「勿叱。」召黃衫者問曰「來自何方﹖」黃衫但唯唯耳。促暖酒﹐酒至﹐令以大金鐘飲之﹐𨿽不謝﹐似有愧色。飲訖﹐顧炙羊﹐著目不移。令自割以勸之﹐一足盡﹐未有飽色。令又以奩中十四五啖之﹐凡飲二斗餘﹐酒酣﹐謂令曰「四十年前﹐曾於東店得一醉飽。以至今日。」令甚訝﹐乃勤懇問姓氏。對曰「某非人也﹐蓋直送關中死籍之吏耳。」令驚問其由。曰「太山召人魂﹐將死之籍付諸嶽﹐俾某部送耳。」令曰「可得一觀乎﹖」曰「便窺亦無患。」於是解革囊﹐出一軸﹐其首云「太山主者牒金天府。」其第二行雲﹕「貪財好殺﹐見利忘義人﹐前浮梁縣令張某。」卽張君也。令見名﹐乞告使者曰「修短有限﹐誰敢惜死﹖但某方彊仕﹐不爲死備﹐家業浩大﹐未有所付。何術得延其期﹖某囊橐中﹐計所直不下數十萬﹐盡可以獻於執事。」使者曰「一飯之恩﹐誠宜報答﹐百萬之貺﹐某何用焉﹖今有仙官劉綱﹐謫在蓮花峯。足下宜匍匐徑往﹐哀訴奏章﹐此則無計矣。某昨聯金天王與南嶽博戲不勝﹐輸二十萬﹐甚被逼逐。瞳下可詣嶽廟﹐厚數以許之﹐必能施力於仙官。縱力不及﹐亦得路於蓮花峯下。不爾荊榛蒙密﹐川谷阻絕﹐無能往者。」

令於是賫牲牢﹐馳詣嶽廟﹐以千萬許之。然後直詣蓮花峯﹐得幽徑﹐凡數十里﹐至峯下﹐轉東南﹐有一茅堂﹐見道士隱幾而坐﹐問令曰「腐骨穢肉﹐魂亡神耗者﹐安得來此﹖」令曰「鐘鳴漏盡﹐露頃刻﹐竊聞仙官能復精魂於朽骨﹐致肌肉於枯骸。旣有好生之心﹐豈惜奏章之力﹖」道士曰「吾頃隋朝權臣一奏﹐遂謫居此峯。爾何徳於予﹐欲陷吾爲寒山之叟乎﹖」令哀祈愈切﹐仙官神色甚怒。

俄有使者賫一函而至﹐則金天王之書札也。仙覽書﹐笑曰「關節旣到﹐難爲不應。」召使者反報﹐曰「莫又爲上帝譴責事﹖」乃啟玉函﹐書一通﹐焚香再拜以遣之。

凡食頃﹐天符乃降。其上署「徹」字﹐仙官復焚香再拜以啟之。云「張某棄背祖宗﹐竊假名位﹐不顧禮法﹐苟竊官榮﹐而又鄙僻多藏﹐詭詐無實。百里之任﹐已是叨居﹐千乘之富﹐今因苟得。令按罪已實﹐待戮余魂﹐何爲奏章﹐求延厥命﹖但以扶危拯溺者﹐大道所尙﹔紓刑宥過者﹐玄門是宗。爾一﹐我全弘化。希其悛惡﹐庶乃自新。貪生者量延五年﹐奏章者不能無罪。」仙官覽畢﹐謂令曰「大凡世人之壽﹐皆可致百歲。而以喜怒哀樂﹐汨沒心源。愛惡嗜欲﹐伐生之根。而又揚己之能﹐掩彼之長﹐顚倒方寸﹐頃刻萬變﹐神倦思怠﹐難全天和。如彼淡泉﹐汨於五味﹐欲致不壞﹐其可得乎﹖勉導歸途﹐無墮吾教。」令拜辭﹐舉手已失所在。

復尋舊路﹐稍覺平易﹐行十餘里﹐黃衫吏迎前而賀。令曰「將欲奉報﹐願知姓字。」吏曰「吾姓鐘﹐生爲宣城縣腳力﹐亡於華陰﹐遂爲幽冥所﹐遞符之役﹐勞苦如舊。」令曰「何以免執事之困﹖」曰「但金天王願﹐請置予爲閽人﹐則吾飽神盤子矣。天符已違半日﹐難更淹畱﹐便與執事別。」入廟南柘林三五步而沒。

是夕﹐張令駐車華陰﹐決東歸。計酬金天王願﹐所費數逾二萬﹐乃語其僕曰「二萬可以贍吾十捨之資糧矣。安可受祉於上帝﹐而私謁於土偶人乎﹖」

明旦﹐遂東至偃師﹐止於縣館﹐見黃衫舊吏﹐賫牒排闥而進﹐叱張令曰「何虛妄之若是﹖今禍至矣﹗由爾償三峯之願不果﹐俾吾答一飯之恩無始終﹐悒悒之懷﹐如痛毒蜇。」言訖﹐失所在。頃刻﹐張令有疾﹐畱書遺妻子﹐未訖而終。是豈催命鬼邪﹖

太原王垂與範陽盧收友善。唐大歷初﹐嘗乘舟於淮浙往來。至石門驛旁﹐見一婦人於樹下﹐容色殊麗﹐衣服甚華﹐負一錦囊。王盧相謂曰「婦人獨息﹐婦囊可圖耳。」乃彌棹伺之。婦人果問曰「船何適﹖可容寄載否﹖妾夫病在嘉興﹐今欲省之﹐足痛不能去。」二人曰「虛舟且便﹐可寄爾。」婦人攜囊而上﹐居船之首。

又徐挑之﹐婦人正容曰「附﹐何得不正耶﹖」二人色怍。垂善鼓琴﹐以琴悅之﹐婦人美艷粲然。二人振蕩﹐乃曰「娘子固善琴耶﹖」婦人曰「少所習。」王生拱琴以援﹐乃撫軫泛弄泠然。王生曰「未嘗聞之。有以見文君之誠心矣。」婦人笑曰「委相如之深也﹗」遂稍親合。其談諧慧辯不可言。相視感悅。是夕與垂偶會船前﹐收稍被隔礙﹐而深嘆慕。

夜深﹐收竊探囊中物視之﹐滿囊骷髏耳。收大駭﹐知是鬼矣。而無因達於垂﹐聽其私狎﹐甚繾綣。

旣而天明﹐婦人有故下。收告垂﹐垂大懾曰「計將安出﹖」收曰「宜伏簀下。」如其言。須臾﹐婦人來﹐問王生安在。收紿之曰「適上岸矣。」婦人甚劇﹐委收而追垂。

望之稍遠﹐乃棄於岸﹐棹倍行。數十里外﹐不見來。夜藏船處鬧。半夜後﹐婦人至﹐直入船﹐拽垂頭。婦人四面有眼﹐腥穢甚﹐嚙咬垂﹐垂困。二人大呼﹐眾船皆助﹐遂失婦人。明日﹐得紙梳於席上﹐垂數月而卒。是豈色鬼邪﹖

唐儉少時﹐乘驢將適吳楚﹐過洛城﹐渴甚。見路旁一小室﹐有婦人年二十餘﹐向明縫衣﹐投之乞漿﹐則縫襪也。遂問別室取漿﹐曰「郎渴甚﹐爲求之。」逡巡﹐持一盂至。儉視其室內﹐無廚竈。及還而問曰「夫人之居﹐何不置火﹖」曰「貧無以炊﹐側近求食耳。」言旣﹐復縫襪﹐意緒甚忙。又問何故急速也﹐曰「妾之夫薛良﹐貧販者也。事之十餘年矣﹐未嘗一歸侍舅姑。明早郎來迎﹐故忙耳。」儉微挑之﹐拒不答。儉愧謝之﹐遺餅兩軸而去。

行十餘里﹐忽記所要書有忘之者﹐歸洛取之。明晨復至此﹐將出都﹐爲途芻之阻﹐問何人﹐對曰「貨師薛良之柩也。」駭其姓名﹐乃昨婦人之夫也。遂問往﹐曰「良婚五年而妻死﹐葬故城中。又五年而良死﹐良兄發其柩﹐將先塋耳。」儉隨觀焉。至其殯所﹐是求水之處。俄而啟殯﹐棺上有餅兩軸﹐新襪一雙。儉悲而異之﹐遂東去。

舟次揚州禪智寺東南﹐有士子二人﹐各領徒﹐相去百餘步﹐發故殯者。一人驚嘆久之﹐其徒往往聚笑。一人執鍤﹐碎其柩而罵之。儉遽造之。嘆者曰「璋姓韋﹐前太湖令。此發者﹐璋之亡子。空十年矣。適開易其棺﹐棺中喪其履﹐而有婦人履一隻。彼乃裴冀﹐前江都尉。其發者愛姬也﹐平生寵之﹐裴到任二年而卒﹐葬於此一年。今秩滿將歸﹐不忍棄去﹐將遷於洛。旣開棺﹐喪其一履﹐而有丈夫履一隻。兩處互驚﹐取合之﹐彼此成對。蓋吾不肖子淫於彼﹐往復無常﹐遽遺之耳。」

儉聞言﹐登舟靜思之曰「貨師之妻死五年﹐猶有事舅姑之心。逾寵之姬﹐死尙如此﹐生復何望哉﹗士君子可溺於此輩而薄其妻也﹗」是豈風流鬼邪﹖

鬼詩

「流水涓涓芹努牙﹐織鳥西飛客還家。荒村無人作寒食﹐殯宮空對棠梨花。」此鬼詩中之最峭者。「錢塘江上是兒家﹐郎若遊時來喫茶。黃土覆墻茅蓋屋﹐門前一樹馬櫻花。」此鬼詩中之最逸者。「數點鬼燈移近岸﹐夜深蘇小踏靑歸。」是鬼詩之設想幽絕者。

新鬼

人之初﹐性本善。故赤子於世﹐如混沌未開。懵然所行﹐皆合聖人之道。然世上善人少而惡人多﹐久之﹐所行必不容於世﹐故須學也。所學何也﹖惡人之道也。

人固如此﹐鬼亦如之。人言鬼有新宿之分﹐新鬼如赤子﹐常懷惻隱之心﹐常有所不忍。宿鬼多老姦巨猾﹐無所不爲。

夫子曰「老而不死﹐是爲賊。」是謂人也。然予謂此言亦謂鬼也。人死爲鬼﹐鬼死爲何也﹖

昔人有言鬼事者﹐有新死鬼之說﹐讀之﹐堪稱奇絕﹐可下酒一斗。錄之﹐以示今之爲人者及後之爲鬼者﹕

有新死鬼﹐形疲瘦頓。忽見生時友人﹐死及二十年﹐肥健。相問訊曰「卿那爾﹖」曰「吾饑餓﹐殆不自任﹐卿知諸方便﹐故當以法見教。」友鬼云「此甚易耳﹐但爲人作怪﹐人必大怖﹐當與卿食。」新鬼往入大墟東頭﹐有一家奉佛精進。屋西廂有磨﹐鬼就推此磨﹐如人推法。此家主語子弟曰「佛憐吾家貧﹐令鬼推磨。」乃輦麥與之。至夕﹐磨數斛﹐疲頓乃去。遂罵友鬼﹕「卿那誑我﹖」又曰「但復去﹐自當得也。」復從墟西頭入一家﹐家奉道﹕「門旁有碓。此鬼便上碓﹐如人舂狀。此人言「昨日鬼助某甲﹐今復來助吾﹐可輦谷與之。」又給婢簸篩。至夕﹐力疲甚﹐不與鬼食。鬼暮歸﹐大怒曰「吾自與卿爲婚姻﹐非他比。如何見欺﹖二日助人﹐不得一甌飲食。」友鬼曰「卿自不偶耳。此二家奉佛事道﹐情自難動﹐今去可覓百姓有作怪﹐則無不得。」鬼復去﹐得一家﹐門首有竹竿。從門入﹐見有一羣女子﹐窗前共食。至庭中﹐有一白狗﹐便把令空中行﹐其家見之大驚﹐言自來未有此怪。占云「有客鬼索食﹐可殺狗﹐並甘果酒飯﹐於庭中祀之﹐可得無他。」其家如師言﹐鬼果大得食。自此後恆作怪﹐友鬼之教也。

難五行之說

五行之說﹐始於鄒衍﹐而成於漢劉向﹑班固。然《五行志》等書皆牽扭可笑。

取火於金石﹐獨木也哉﹖克木者金﹐而火未嘗不克木。予見克土者金﹐木之克不若金之利也。火水交相克者也。土克水﹐水亦克土也。總之天地無不生﹐無不克。萬物消長乎陰陽也﹐若五行生克﹐謬矣哉﹗

金克木者﹐斧斤入林也﹐不知水漬火焚﹐木更朽且焦矣。木克土者﹐以樹根能蝕土耳﹐然則凡艸木虫豸之生長﹐孽孕於土者﹐皆克土者乎﹖土生艸木﹐猶母乳子也﹐子乳於母﹐豈克母耶﹖

土克水者﹐以土能堙水不流﹐是鯀得順五行之性﹐而何云汩陳﹖況土僅壅水耳﹐水且能決土﹐則土劣於水明甚。

水克火矣﹐而火沸水成湯﹐且爍水使幹﹐非水之定勝也。龍雷之火﹐得水益烈﹐又何以稱焉﹖

火克金者﹐以火之爍金使流耳﹐而金固無損﹐固不似土埋水漬蝕之殆盡也。

凡爲彼說﹐皆非窮理格物者所當信。愚謂克者﹐能也﹐致能於彼而互相成也。天地五行消息之道﹐甚精甚微﹐勿以人世之攻取恩怨之凡情測之﹐尢不可用之於醫﹐自速其死。

五行生克之說﹐前人多辧之者﹐此不過言其气之變通﹐性之相成耳。非生者果如父母﹐克者果如仇敵也。至醫家泥於其說﹐遂謂脾彊則妨腎﹐腎彊則妨心﹐心彊則妨肺﹐肺彊則妨肝﹐肝彊則妨脾。豈人之臟腑﹐日構釁爭鬥於胸中﹐得勢以驕而卽相淩奪乎﹖五行之說﹐𨿽得自然之理﹐然非世間萬物之法。以五行之說﹐論天下一切﹐不惟有張冠李戴之虞﹐亦有誤國害人之禍。

古之持陰陽術者﹐借五行之說﹐成一家之言﹐亦無不可﹔今之持陰陽術者﹐托之空言以欺人﹐小者妄言騙取財貨﹔大者貽誤壞人性命。

嗚呼﹗五行生克﹐間或有之﹐然謂其爲天下萬物之法而篤信之﹐則陋矣。

戌部

官吏豈有此理

吏之所以酷﹐是以其淸廉不恃﹔官之所以貪﹐是以其親善爲柄。

天下貪官污吏橫行﹐必是暴君使然。貪官可恨﹐污吏可憎﹔然多一二酷吏﹐未必不可以使天下某地某方吏治爲之一淸。

酷﹐好於貪﹐好於污。人只見其酷﹐未嘗見其淸﹐未嘗見其正﹐憾矣﹗

酷吏可敬

夫吏以「酷」名﹐蓋人惡之﹑恨之也。然酷吏中亦有廉足以爲儀表﹐一切彬彬﹐質有其文武者﹐其政𨿽慘酷﹐其方略教導﹐禁姦止邪﹐斯稱其位也。漢之郅都﹑張湯者﹐酷烈爲甚﹐然其廉正亦古今之極﹐人畏之﹐亦敬之﹐天地共鑑﹐夷狄咸服。

漢酷吏郅都爲人勇﹐有气力﹐公廉﹐不發私書﹐問遺無所受﹐請寄無所聽。常自稱曰「已倍親而仕﹐身固當奉職死節官下﹐終不顧妻子矣。」

濟南氏宗人三百餘家﹐豪猾﹐二千石莫能制﹐於是景帝乃拜都爲濟南太守。至則族滅氏首惡﹐餘皆股栗。居歲餘﹐郡中不拾遺。旁十餘郡守畏都如大府。

郅都遷爲中尉﹐丞相條侯至貴倨也。而都揖丞相。是時民朴﹐畏罪自重﹐而都獨先嚴酷﹐致行法不避貴戚﹐列侯宗室見都﹐側目而視﹐號曰「蒼鷹」。

臨江王徵詣中尉府對簿﹐臨江王欲得刀筆爲書謝上﹐而都禁吏不予。魏其侯使人以間與臨江王。臨江王旣爲書謝上﹐因自殺。竇太后聞之﹐怒﹐以危法中都﹐都免歸家。

孝景帝乃使使節拜都爲雁門太守﹐而便道之官﹐得以便宜從事。匈奴素聞郅都節﹐居邊﹐爲引兵去﹐竟郅都死不近雁門。匈奴至爲偶人像郅都﹐令騎馳射﹐莫能中﹐見憚如此。匈奴患之。

如此酷吏﹐匈奴且敬畏之﹐比後世附胡之吉溫者流﹐天淵也。

漢酷吏張湯決獄﹐卽上意所欲罪﹐予監史深禍者﹔卽上意所欲釋﹐與監史輕平者﹐所治卽豪﹐必舞文巧詆﹔卽下戶羸弱﹐時口言﹐𨿽文致法﹐上財察。於是往往釋湯所言。

湯至於大吏﹐內行修也。通賓客飲食﹐於故人子弟爲吏及貧昆弟﹐調護之尢厚。其造請諸公﹐不避寒暑。是以湯𨿽文深意忌不專平﹐然得此聲譽。

而刻深吏多爲爪牙用者。依於文學之士﹐丞相弘數稱其美。及治淮南﹑衡山﹑江都反獄﹐皆窮根本。嚴助及伍被﹐上欲釋之。湯爭曰「伍被本畫反謀﹐而助親幸出入禁闥爪牙臣﹐乃交私諸侯如此﹐弗誅﹐後不可治。」於是上可論之。湯益尊任﹐遷爲禦史大夫。

匈奴來請和親﹐羣臣議上前。博士狄山曰「和親便。」上問其便﹐山曰「兵者凶器﹐未易數動。髙帝欲伐匈奴﹐大困平城﹐乃遂結和親。孝惠﹑髙後時﹐天下安樂。及孝文帝欲事匈奴﹐北邊蕭然苦兵矣。孝景時﹐吳﹑楚七國反﹐景帝往來兩宮間﹐寒心者數月。吳﹑楚已破﹐竟景帝不言兵﹐天下富實。今自陛下舉兵擊匈奴﹐中國以空虛﹐邊民大困貧。由此觀之﹐不如和親。」上問湯﹐湯曰「此愚儒﹐無知。」狄山曰「臣固愚忠﹐若禦史大夫湯乃詐忠。若湯之治淮南﹑江都﹐以深文痛詆諸侯﹐別疏骨肉﹐使蕃臣不自安。臣固知湯之爲詐忠。」於是上作色曰「吾使生居一郡﹐能無使虜入盜乎﹖」曰「不能。」曰「居一縣﹖」對曰「不能。」復曰「居一障間﹖」山自度辯窮且下吏﹐曰「能。」於是上遣山乘鄣。至月餘﹐匈奴斬山頭而去。自是以後﹐羣臣震懾。

河東人李文嘗與湯有﹐已而爲禦史中丞恚﹐數從中文書事有可以傷湯者﹐不能爲地。

湯有所愛史魯謁居﹐知湯不平﹐使人上蜚變告文姦事﹐事下湯﹐湯治﹐論殺文﹐而湯心知謁居爲之。上問曰「言變事蹤迹安起﹖」湯詳驚曰「此殆文故人怨之。」謁居病臥閭裏主人﹐湯自往視疾﹐爲謁居摩足。趙國以冶鑄爲業﹐王數訟鐵官事﹐湯常排趙王。趙王求湯陰事。謁居嘗案趙王﹐趙王怨之﹐並上書告﹕「湯﹐大臣也﹐史謁居有病﹐湯至爲摩足﹐疑與爲大姦。」事下廷尉﹐謁居病死﹐事連其弟﹐弟系導官。湯亦治他囚導官﹐見謁居弟﹐欲陰爲之﹐而詳不省。謁居弟弗知﹐怨湯﹐使人上書告湯與謁居謀﹐共變告李文。事下減宣。宣嘗與湯有﹐及得此事﹐窮竟其事﹐未奏也。

會人有盜發孝文園瘞錢﹐丞相靑翟朝﹐與湯約俱謝﹐至前﹐湯念獨丞相以四時行園﹐當謝﹐湯無與也﹐不謝。丞相謝﹐上使禦史案其事。湯欲致其文丞相見知﹐丞相患之。

丞相之三長史皆恨湯﹐欲陷之﹐合謀曰「始湯約與君謝﹐已而賣君﹔今欲劾君以宗廟事﹐此欲代君耳。吾知湯陰事。」使吏捕案湯左田信等﹐曰湯且欲奏請﹐信輒先知之﹐居物致富﹐與湯分之﹐及他姦事。

事辭頗聞。上問湯曰「吾所爲﹐賈人輒先知之﹐益居其物﹐是類有以吾謀告之者。」湯不謝。湯又詳驚曰「固宜有。」

減宣亦奏謁居等事。天子果以湯懷詐而面欺﹐使使八輩簿責湯。湯具自道無此﹐不服。於是上使趙禹責湯。禹至﹐讓湯曰「君何不知分也。君所治夷滅者幾何人矣﹖今人言君皆有狀﹐天子重致君獄﹐欲令君自爲計﹐何多以對簿爲﹖」湯乃爲書謝曰「湯無尺寸功﹐起刀筆吏﹐陛下幸致三公﹐無以塞責﹐然謀陷湯罪者﹐三長史也。」遂自殺。

湯死﹐家產直不過五百金﹐皆所得奉賜﹐無他業。昆弟諸子欲厚葬湯﹐湯母曰「湯爲天子大臣﹐被污惡言而死﹐何厚葬乎﹗」載以牛車﹐有棺無槨。

天子聞之﹐曰「非此母不能生此子。」乃盡案誅三長史。丞相靑翟自殺。

嗚呼﹗酷吏若湯者﹐𨿽酷烈﹐然廉亦極矣。比唐來俊臣之納金入贓﹑辱人妻女﹐勝不知幾何也﹗酷吏若湯者﹐𨿽可畏﹐亦可敬也。

酷吏可愛

夫吏以「酷」名﹐蓋人惡之﹑恨之也。然酷吏中亦有純巧而可憐者也。所作所爲﹐皆率且乖也。𨿽酷烈爲甚﹐亦有令人憐之處也。

漢酷吏張湯少時﹐其父嘗出﹐湯爲守舍。還而鼠盜肉﹐其父怒﹐笞湯。湯掘窟得盜鼠及余肉﹐劾鼠掠治﹐傳爰書﹐訊鞫論報﹐並取鼠與肉﹐具獄磔堂下。其父見之﹐視其文辭如老獄吏﹐大驚。至純﹑至眞﹐其年少如此者﹐豈不可愛﹖

唐酷吏周利貞﹐武后時爲錢塘尉﹐時禁捕魚﹐州刺史飯蔬。利貞忽饋佳魚﹐刺史不受﹐利貞曰「此闌魚﹐公何疑﹖」問其故﹐答曰「適見漁者﹐禽不獲﹐而有魚焉﹐闌得之。」刺史大笑。諂故諂矣﹐然巧而可愛。

護過

嘗聞護過﹐與護疾同﹔自謂無過﹐卽過之叢。過而能攺﹐庶幾聖賢﹔文過飾非﹐小人以爲常﹔聞過則喜﹐君子亦難之。

徐存齋由翰林督學浙中時﹐年未三十。一士子文中用「顏苦孔子卓」﹐徐勒之﹐批云「杜撰。置四等。」此生將領責﹐執捲請曰「太宗師見教誠當﹐但『顏苦孔子卓』﹐出揚子《法言》﹐實非生員杜撰也。」徐起立曰「本道僥幸太早﹐未嘗學問。今承教多矣。」攺置一等。一時翕然﹐稱其雅量。

不吝攺過﹐卽此便知名宰相器識。聞萬曆初﹐公有《士作怨慕章》一題﹐中用「爲舜也父者爲舜也母者」句﹐爲文宗抑置四等﹐批「不通」字。公自陳﹐文法出在《檀弓》。文宗大怒曰「偏你讀《檀弓》﹐更置五等。」人之度量相越﹐何啻千里。宋太祖嘗以事怒周翰﹐將杖之。翰自言「臣負天下才名﹐受杖不雅。」帝遂釋之。古來聖主名臣﹐斷無使性遂非者。

又聞徐公在浙時﹐有二三爭貢﹐嘩於堂下﹐公閱卷自若。已而有二生遜貢﹐嘩於堂下﹐公亦閱卷自若。頃之﹐召而謂曰「我不欲使人爭﹐亦不能使人讓。諸生未讀教條乎﹖連本道亦在教條中﹐做不得主。諸生但照教條行事而已。」由是爭讓皆息。公之持文體皆此類也。

古人云﹕人非聖賢﹐孰能無過。過而能攺﹐善莫大焉。今人誦其言﹐而鮮能行其事。倘能行其事﹐則庶幾「不二過」﹐可爲「亞聖」也。

升官圖

忠佞由來分兩塗﹐徳才豈與受贓符。一將名字傳見口﹐莫把升官當畫圖。

伶諫

宋時大內中﹐許優伶以國事入科諢﹐作爲戲笑。蓋兼以廣察輿情也。秦檜當國﹐和議旣成﹐無迎還二聖意。又檜一日於朝堂假寐﹐誤墜其巾﹐都察院吳某立置曲柄荷葉﹐托首安於椅後﹐遂名曰「太師椅」。有二優因戲於上前﹐一人捧太師椅﹐安排座位﹐一人盛服緩步而出﹐耳後戴大金環二垂至前肩。一人問曰「汝所戴是何物﹖」曰「此名『二勝環』。」一人直前將雙環擲諸其背﹐曰「汝但坐太師交椅﹐受用足矣﹐二勝之環﹐丟之腦後可也。」韓冑當國恃功﹐妄作諸事﹐皆矯旨行之﹐偶值內宴﹐伶人王公謹曰「今日之事政如客人賣傘﹐不油裏面。」史彌遠當國﹐威福日盛﹐凡有夤緣者必奔走其門。一日﹐伶人於上前演劇﹐一人扮顏夫子﹐喟然而嘆﹐子貢在旁﹐曰「子何憂之深也﹖」顏子曰「夫子之道﹐仰彌髙﹐鉆彌緊﹐未知何日望見﹐是以嘆耳﹗」子貢曰「子誤矣﹐今日之事﹐鉆彌緊何益﹖只須鉆彌遠足矣。」余謂伶人之慧心壯膽﹐固屬可嘉﹐而諸帝之側聞譎諫﹐如聵如聾﹐何也﹖

亥部

文化豈有此理

便壺是什麼﹖便壺之品格勝於佛祖﹐佛祖心中不能容納之物﹐便壺可以容納。

便壺賦

荷鱉名之雅制﹐蘊龍勢之曲蟠﹐惟爾圓融﹐與人方便。莫笑空空碩腹﹐能容天下所不容﹔常嘆朗朗矢聲﹐可悅世上之難悅。

宋師慧入朝﹐隱諫𨿽無藉於此君﹐趙文璧納賂﹐邀榮直欲奉爲至寶。日暖花明﹐晝依墻角﹔夢回燈暗﹐在伴牀頭。幾疑玉杵搗霜﹐恰應銅壺滴漏。

寬矣﹐綽矣﹐顚之倒之﹐只須蕩蕩﹐何用蕭蕭﹗

馬桶賦

與天地爲同體﹐融乾坤於一鑪。耳垂脫兔之象﹐首仰渴鳥之勢。

惟爾解人之憂﹐不辧尊卑。騏驥固有先登之勇﹐駑駘亦著安步之能。

嗚呼﹐子之爲物﹐與世無爭。伏櫪甘心﹐銜枚自喜。

抓背爬

著體爬羅去﹐此君節更堅。趣酣符背﹐技癢欲摩肩。透出麻姑爪﹐分開鉤弋拳。縱憂芒刺負﹐撫掌卽安然。

剔牙杖

弄口亦沽唇﹐金簽索綰銀。齒尊別有杖﹐牙慧拾於人。酒醒攀垂柳﹐塗窮檢束薪。何如襟帶裏﹐系佩日相親﹖

包腳布

布異足纏長﹐裁來一尺方。沿邊余半白﹐著底染簇黃。亂撲頻飛屑﹐微汰有別香。斜包環四角﹐踵趾兩相藏。

拜年

今年仍是舊年人﹐換得衣裳簇簇新。一揖階頭分手去﹐暫將紅帖寄門神。

臘八粥

霜降牽連五九風﹐粥名臘八菜名冬。調和百果成佳味﹐有碗先盛背翁。

燒路頭

萬家爆竹一齊來﹐柏子松毛紙馬灰。可怪世人無別計﹐但知幽盲發橫財。

遣病

自家有病自家知﹐心病還將心藥醫。得放手時且放手﹐失便宜處是便宜。

慰友下第

說與旁人總不知﹐只爭來早與來遲。文章自古無憑據﹐你是何人我是誰﹖

賣春聯

解館先生弄筆勤﹐春聯幾副賈斯文。人來問價增三倍﹐不使鵝羣籠右軍。

有感書懷

年年喫酒酒錢無﹐有了髭須弗利圖。今日那知明日事﹐只銷依樣畫葫蘆。

打春

靑遊歷歷捕東郊﹐打碎春牛散地拋。莫道乞兒貧薄相﹐暫時紗帽暫時袍。

狀元籌

呼麼喝六太倉忙﹐一到新年興愈狂。也是場中名利客﹐探花榜眼狀元郎。

春夜書懷

無心插柳柳成蔭﹐莫道無心卻有心。我本將心托明月﹐春宵一刻值千金。

