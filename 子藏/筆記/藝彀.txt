

欽定四庫全書

子部十

藝彀

雜家類二【雜考之屬】提要

【臣】等謹案藝彀三卷彀補三卷明鄧伯羔撰伯羔有今易筌己著錄是書援據經籍考證頗爲詳贍𨿽多本舊文亦頗自出新意如疑漢有兩牟融辯出師表原有兩本皆爲有見引西京賦證澹淡爲兩字引唐六典證畊耕爲兩字於六書辯析亦精辟蘇氏檮杌之妄正邵子稱外臣之非尢能力持公論不附和門戶之局至續博物志本南宋李石所撰書中明出曽公亮王安石曽慥之名而疑爲唐人殊爲疎舛又據西溪叢語七修類槁以落霞爲鳥名虫名亦失別擇謂通考馬妖當収舞馬則迂謬彌甚然隆慶萬曆以後士大夫惟尙狂襌不復以稽古爲事是編廣徴博引足備參稽在爾時猶爲篤實之學矣乾隆四十六年二月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書卷

藝彀卷上

明鄧伯羔撰逸詩

三百篇逸句有翹翹車乘招我以弓豈不欲往畏我友朋有君子有酒小人鼓缶有𨿽有絲麻無棄菅蒯𨿽有姬姜無棄蕉萃凡百君子莫不代匱有祈招之愔愔式昭徳音思我王度式如玉式如金形民之力而無醉飽之心有俟河之淸人壽幾何兆云詢多職競作羅有馬之剛矣轡之柔矣馬亦不剛轡亦不柔志气麃麃取予不疑有棠棣之華偏其反而豈不爾思室是逺而有魚在在藻厥志在餌有九變復貫知言之選有羽觴隨波有皎皎練絲在所染之有將欲毀之必重累之將欲踣之必髙舉之有墨以爲朗狐貍而蒼有涓涓原水不壅不塞轂旣破碎乃大其輻事以敗矣乃重太息有四牡翼翼以徵不服親省邊垂用事所拯有驪駒在門僕夫具存驪駒在路僕夫整駕有行百里者半於九十有樹徳莫如滋除害莫如盡有曾孫侯氏四正具舉大夫君子凡以庶士小大莫處禦於君所以燕以射則燕則譽有昔吾有先正其言明且淸國家以寧都邑以成庶民以生誰能秉國成不自爲政卒勞百姓有如霜雪之將將如日月之光明有國有大命不可以告人妨其躬身有長夜漫兮永思騫兮大古之不慢兮禮義之不愆兮何卹人之言兮有鳯凰耿秋其翼若干其聲若簫有鳯有凰樂帝之心右藝苑巵言略已采摭玆爲廣其十之八政不免尙有掛一之嫌

子史傳記語似詩

髙山嵯峨巖石磊落傾側縈回下臨峭壑行者攀緣牽援帯索【袁崧山川記】蛟之爲魚其子旣育驚必歸母還入其腹小則如之大則不復【楊孚交州異物志名】火浣之布入火不滅布則火色垢則布色出火而振之皎然凝乎雪【逸周書】髙不絕山阜跛羊升其顚深不絕涓流孺子浴其淵【牟子】孔子辭廩丘終不盜帯鉤許由讓天下終不利封侯【淮南鴻烈解】神丘有火穴光景照千里昆侖有弱水鴻毛不能起【中記】日南有野女羣行不見夫其狀皛且白裸袒無衣襦【唐防博物記】美色不同面悲音不共聲【王充論衡】片玉可以琦奚必待盈尺【抱朴子】數術窮天地制作侔鬼神【後漢書張衡傳論】老聃有遺言貴知我者希【揚雄解嘲】市聲不入耳俗軌不至門【孫覿與胡樞宻書】事業與功名不直一桮水【洪邁夷堅志】駿馬養外廐美人充下陳【戰國防】觸露不搯葵日中不剪韭【埤雅】良將如收電可見不可追【抱朴子】急行無善步促柱少和聲【王充論衡】南遊罔防野北息沈墨鄕【淮南鴻烈解】盛旱拆三州長波含五嶽【徐陵與楊遵彥書】女愛不敝席男歡不盡輪【鬼穀子與蘇秦張儀書】禦馬不釋策操弓不反檠【孔子家語】餓狼守庖廚饑虎牧牢豚【仲長統昌言】代馬依北風越鳥翔故巢【吳越春秋】荊工不貴玉鮫人不貴珠【韓詩外傳】蠧蝝僕柱梁蚊防走牛羊【新序】靑崖若防黛素湍如委練【羅含栢中記】洞庭對嶽陽修眉鑑明鏡【栢中記】跣跗被商舄重譯吟詩書【王充論衡】白璧不可爲容容多後福【後漢書左雄傳】明月不妄映蘭葩豈虛鮮【郭璞】新霽淸暘升天光入隙中【佛經】日從蒙汜出照樹初無影【佛經】隴阪縈九曲不知髙防裏【三秦記】髙樹翳朝云文禽蔽緑水【應璩與滿公琰書】鳯不憎山棲龍不羞泥蟠【唐書王績傳】破鏡不重照落花難上枝【洞山語錄】希蹤三輔豪馳聲九州牧【孔稚珪北山移文】請回俗士駕爲君謝逋客【北山移文】所好生毛羽所惡成瘡痏【張衡西都賦】客賦醉言歸主稱露未晞【張衡南都賦】幽思絢道徳摛藻掞天庭【左思蜀都賦】通池旣已夷峻隅乂以頽【鮑照蕪城賦】蟋蟀俟秋吟蜉蝣出以陰【王褒聖主得賢臣頌】恩從祥風翺徳與和气遊【聖主得賢臣頌】舉動回山海呼吸變霜露【後漢書宦者論】英辭潤金石髙誼薄雲天【宋書謝靈運論】楚師屠漢卒睢河鯁其流【劉峻辧命論】吐漱興雲雨呼吸下霜露【劉峻廣絕交論】蛟龍得雲雨終非池中物【三國誌】賢哉二大夫【漢書疏廣傳】士亡不可容【漢書丙吉傳】摛藻如春華【班固答賔戲】進無望三事【張敏頭責子羽文】防子悲故鄕【漢書髙帝紀】人生如朝露【漢書蘇武傳】蛟龍失雲雨【蕭方等三十國春秋】玉英出藍田【範子計然】山野生蘭芷【王符潛夫論】疾雷聞百里【枚乘】渭川千畆竹【史記貨殖傳】兩雄不並棲【三國誌】懶與慢相成【稽康絕交書】舒向金玉淵海卿云黼黻河漢【劉峻廣絕交論】歡與麋鹿同羣【廣絕交論】落霞與孤鶩齊飛秋水共長天一色【王勃滕王閣序】澗戶摧絕無與歸石徑荒涼徒延佇【北山移文】昔聞投簮逸海岸今見解蘭防塵纓【北山移文】天長地久嵗不畱俟河之淸祗懷憂【張衡思賦】春宮閟此靑苔色秋帳含玆明月光【江淹別賦】登山臨水送將歸【張衡思賦】無令但索長安米【漢書東方朔傳】天子之馬走千里【穆天子】右已屬林伐山所采玆爲損其三之一益其五之二耳

宋史雷簡夫傳

蘇明允閉戶讀書通六經百家之說下筆頃刻數千言人無知者知明允自簡夫始簡夫爲雅州上韓忠獻公書曰不獲搢版約袂傳致蘇洵文於幾格間以豁公之視聽也上張文定公書曰洵天下奇才今人欲糜珠虀玉躬執匕箸飫其腹中恐他饋傷之上歐陽文忠公書曰必若知洵不以告人則簡夫爲有罪夫明允見稱於三公三公知洵於簡夫簡夫知人之明好士之量寧出三公下邪傳不錄錄其治渠築砦數事而已尙論古人者知簡夫於外可也

曹子建三良詩

子建不遇登庸展親之朝才無所試其志行可憫矣所詠三良詩功名不可爲忠義我所安獨謂子車氏三子已邪楊修以倚注遇害丁儀丁廙以希意族滅鎩其羽翰嚴其檻杙子建視吾身已死而三子爲殉耳長夜防防一往不還吁可勝悼哉

邢璹注書

唐四門助教邢璹注周易略例可謂深得輔嗣之情者也注疏載其說不爲璹注讀者疑於康伯集解載其說不暴爲璹注讀者疑於鼎祚

亖

亖字書俱曰古文四字其實非四字卽古二字耳考之字書如人作尣巛作亦作�幽作申作余作此類頗多劉原父得商洛之鼎其銘云惟十有亖月旁死魄蔡君謨問十有四月者何原父不能對宛委余編檢括異字亖音丁沃張六二切又別爲義

楊二姓

雄其先出自周伯僑以支庶初食采於晉之因氏焉漢書有楊敞楊惲楊僕楊王孫諸人俱不爲著所出於雄獨云然可見雄從才與他楊從木異矣東漢太尉震震子秉秉子賜賜子彪彪子修系亦不詳於史第修答臨淄侯牋曰吾家子云老不曉事似應從才旁之也今世姓不復見惟楊多望耳湯義仍送趙舍人守永昌追憶楊用修太史詩家家能子云胡孟弢別楊懋功北上詩最愛楊云偏寂寞偕雩社諸子飲楊祠部宅詩探奇聊得太經飲楊祠部岫云亭詩艸圖書四壁開李於鱗寄贈漢陽楊明府詩滿朝誰不薦雄文送楊山人詩白頭不厭太經王元美答汝南周令嘗師事楊用修詩弟子能師蜀國故少司馬楊師邀遊城南詩寂寞誰當問守凡此皆楊雜用不復識別足爲學古之累

蘇王門人

文獻通考引後村紀考亭論半山東坡門人寧取呂吉甫不取秦少防其說以爲吉甫猶防經書少防翰墨而已竊謂恵卿經書於世務何補觀之翰墨於名教何損考亭去取殆弗然也暇日當檢文集語錄爲先生之

朱子論杜詩

朱子嘗謂杜詩多誤字欲爲作攷異而未暇也舉其風吹蒼江樹雨灑石壁來謂樹字無意思當作去字以對來字又舉其鼔角滿天東謂蜀有天漏之說當是漏天東也攺滿爲漏卻好攺樹爲去防金作鐵子美若有天幸者仲晦一生無暇

光武賜竇融璽書

文不費辭而大有愈於費辭者如光武賜竇融璽書方蜀漢相攻權在足下舉足左右便有輕重前者武涉說韓信當今二王之事權在足下足下右投則漢王勝左投則項王勝蒯通說韓信當今兩主之命縣於足下足下爲漢則漢勝與楚則楚勝渉通稱善爲說辭而所說信者辭甚拙俱不逮璽書雋永之味

史漢互有脫略

史記畱侯世家四人各言名姓曰東園公甪裏先生綺裏季夏黃公漢書張良則不著其名荀恱漢紀帝問汲黯曰吾欲興政治法堯舜何如漢書汲黯但曰吾欲云云而略其辭趙后之立王仁有諌疏漢紀具載而班氏不錄李廣拜北平太守請霸陵醉尉俱至軍而斬之上書自陳謝武帝不較下詔褒答曰報忿除害捐殘去殺朕之所圗於將軍也漢書備記之而史記止載廣事不及褒答之語凡此數處脫略茍且不可謂辭達而已也

古人姓字不顯

古人姓字不經見者堯姓伊祁少昊名摯字靑陽帝嚳名夋成湯字髙宻髙帝父太公名熅字執嘉【見皇甫謐帝王世紀】又名耑【見後漢書注】伯益一名化益【見世本】逢防之弟名鴻超【見列子】叔孫通名何丁公名固【見楚漢春秋】董永所從貸錢富人姓裴【見大明一統志】壺關三老茂姓令狐【見荀恱漢紀】楊王孫名貴【見西京雜記】陳仲子字子終東園公姓轅名秉字宣明夏黃公姓崔名廓字少通綺裏季姓朱名暉字文季甪裏先生姓周名述字元道【見皇甫謐髙士】嚴君平名遵李仲元名【見三國誌秦宓】佛圗澄姓濕【見邢州寺碑】苻子名朗【見隋書藝文志】侯芭字鋪子【見論衡】花卿名驚定【見舊唐書】孟軻字子輿一字子居【見聖證論】鬼穀子姓王名誗【見續仙】道安姓帛【見髙僧傳】李宻變姓名劉智逺【見唐書】壺公姓施名存孔子弟子【見眞誥】又姓謝名【見丹臺錄】老子父名幹字元杲【見前涼錄】百里奚字凡伯呂安字仲悌【見楚先賢傳】文翁名黨字仲翁【見張崇文歷代小志】衛夫人名鑠字茂漪【見翰墨志】竇滔字連波【見武后記】韓湘字北渚【見唐登科記】緑珠姓梁【見小】浮丘公姓李【見列仙】王子年名嘉【見丹鉛縂錄】佛印姓名謝端卿【見眞珠船】孫叔敖名饒【見碑】範蠡字少伯朱張字子弓【見古言】計然姓辛字文子【見意林】計然一名研一名倪仲雍字孰哉【見史記索隠】髙帝兄仲名喜申公名培曹參字敬伯【見史記注】項伯名纒鄭子眞名朴【見漢書注】子產一名美【見左傳注】許由字仲武【見莊子釋文】楚狂接輿姓陸名通伯樂姓孫名陽師曠字子野【見莊子疏】箕子名余胥【見司馬彪莊子注】莊周字子休【見列子注】張良之祖名去疾【見荀子注】白玉蟾姓名葛長庚字瓊琯【見建寧府誌】曹操一名吉利【見三國誌】呂巖字洞賔初名紹先【見聽雨紀談】臯陶字庭堅孤竹君姓墨名臺【見孔叢子注】孤竹君中子名仲遼【見周曇詠史詩】伯夷名允一名元字公信叔齊名智字公達彭祖姓籛名鏗【見論語疏】易牙名亞【見孟子疏】蒼頡姓侯剛氏【見古篆文注】杜康字仲寧【見文選注】公孫字次卿【見鄒長倩書】一字季【見史記本傳】伏生名勝字子賤【見碑】失馬塞翁姓李【見髙谷詩序】李宻令伯一名防【見本傳】陸遜初名議袁粲初名湣孫盧鴻當名鴻一【見宛委余編】杜季良名保龍伯髙名述趙岐初名嘉字臺卿【見後漢書】陳師道一字履常秦觀一字太虛眞徳秀一字景元栁開仲塗初名肖愈字紹元範仲淹初姓名朱說【見宋史】宋齊丘字子嵩【見文獻通考】一字超回僧一行姓名張璲【見續博物志】石勒初名防【見晉書載記】支遁姓關竺道智永智果姓王道安姓衛慧逺姓賈寶志姓朱裝姓陳名禕暢姓趙懷素姓錢齊巳姓胡貫休姓姜辧才姓袁【見燈錄髙僧法書要錄等書】

唐選宋詩

周伯弜集三體唐詩詩話雲杜常方澤在唐詩人中名姓不顯而詩句驚人孫公談圃直以爲宋人近注三體者亦引談圃而不正指其非唐人蓋不欲顯選者之失耳範蜀公文集中有手記一卷記其一時交防名流中有杜常名姓下注曰詩學又宋史有杜常傳雲杜常太后之侄能詩以史與談圃手記防之爲宋人無疑矣元遺山集唐詩鼓吹以宋胡宿詩入選宿在宋史有文集今行於世所選諸詩在焉洪景盧編唐詩絕句七言七十五卷五言六言二十五卷捲各百首凡萬首上之重華宮可謂博矣而多有宋人竄其中如李九齡郭震滕白王嵒王初之屬

牟融理惑

後漢牟融以司徒茂才爲丰令代鮑昱爲司校尉代包咸爲大鴻臚代鮭陽鴻爲大司農代伏恭爲司空代趙憙爲太尉傳稱其舉動方重得大臣節範遷薦其忠正公方經行純備宜在本朝然則古所稱邦之司直融其人也別所理惑論三十七篇背五經向異道誠不免當世之譏其曰道之言導也導人至於無爲牽之無前引之無後舉之無上抑之無下視之無形聽之無聲四表爲大綩綖其外毫釐爲細間關其內故謂之道惟此語大醇他多疵纇矣其自序未仕時事了了本傳不載傳言牟融字子優北海安丘人以肅宗建初四年薨融自序靈帝崩後天下擾亂將母避世交趾年二十六歸蒼梧娶妻時與地俱不相當是論宜非融作抑其時別有同姓名者

榮華牝牡

爾雅木謂之華艸謂之榮七諫【東方朔】好桂樹之冬榮則木也九思【王逸】齧芝華兮療饑則艸也說文飛曰雌雄走曰牝牡南山【齊】雄狐綏綏則走也匏有苦葉【】雉鳴求其牡則飛也

醋酢耐能古字更用

儀禮祝酌授屍屍以醋主人醋代酢說文關東人謂酢曰酸酢代醋禮運聖人耐以天下爲一家耐代能鼂錯胡貉之地其人宻理其性能寒能代耐

黃初平

黃初平牧羊遇道士引至金華山石室中四十餘年其兄初起尋之不獲人有言金華山中有一牧羊兒初起卽隨去見初平問羊安在曰在山東往視之但見白石初平叱之石皆起成羊數萬諸書皆云然近檢華嶽全集於石羊城仙谷條下亦著此事但攺金華爲太華二處華山在華州金華山在婺州援彼飾此殊失故實

說文

始【女之初也】霰【稷雪也】糟【酒滓也】許【聼言也】閔【弔者在門也】庶【屋下眾也】鑰【關下牡也】布【枲織也】弔【問終也】个【竹枚也】紺【深靑楊赤色】各【異詞也】颯【翔風也】【任絲也】弓【以近窮逺】穉【幼禾也】多【夕相繹也】彈【行丸也】被【寢衣】今【是時也】節【竹約也】篁【竹田也】繭【衣也】緬【微絲也】徐【安行也】微【隠行也】舫【船師也】鞔【履空也】楥【履法也】頗【頭偏也】簀【牀棧也】雄【烏父也】業【賦事也】盧【飯器也】彊【弓有力也】駘【馬脫防也】紐【結可解也】締【結不解也】習【鳥數飛也】當【田相值也】羼【羊相厠也】喿【鳥羣鳴也】紛【馬尾韜也】盡【器中空也】豉【配鹽幽尗也】彎【持弓關矢也】塵【鹿行揚土也】替【廢一而下也】籭【竹噐可以取粗去細】暌【違也日月相違】此說文解字之妙也司【臣司事於外者從反後】叵【不可也從反可】【反正爲乏】戍【守邊也從人持戈】也【女陰也象形】各【異辭也從口從夂夂者有行而止之不相聴也】咎【災也從各各者相違也】不【鳥飛上翔不下來也象形】至【鳥飛從髙下至地也象形】雋【肥肉也從弓所以射雀】只【鳥一枚也從又持一隹曰只二佳曰雙】梟【不孝鳥也日至捕梟磔之從鳥頭在木上】此說文制字之例也宰【辠人在屋下執事者】願【大頭也】範【艸也】盬【河東鹽池袤五十里廣七里周行十五六里】漸【水出丹陽】爾【麗爾猶靡麗也】知【詞也】衰【艸雨衣也】夏【中國之人也】錢【銚也古田噐】奎【兩髀之間】溫【水出犍爲】深【水出桂陽南平】溺【水出張掖】毎【艸盛上出也】歟【安气也】猥【犬吠聲】所【伐木聲】頃【頭不正也】翁【頸毛也】巨【規巨也】扇【扉也】蔽【小艸】綸【靑絲綬也】𨿽【似蜥蜴而大】蠲【馬蠲也】向【北出牖也】彊【蚚也從防】徽【袤幅又三糾防也】醜【可惡也】紿【絲縈】臭【禽走臭而知其迹者犬也】聊【耳鳴也】爲【母猴也】茍【艸也】叔【拾也】卒【人給事者衣】某【酸果也】困【故盧也從木在口中】過【度也】新【取木也】方【並船也】矦【春饗所射矦也】業【大版也】防【王女也】馮【馬行疾】而【頰毛也】胥【蟹醢也】宋【居也】婆【奢也】終【絿絲也】此說文義不兼舉之字也

遂【亡也】遑【急也】普【日無色也】逹【行不相遇也】宂【散也從宀人在屋下無田事也】此說文義若相反之字也

劉【有鐂無劉】免【有防無免】希【有稀無希】間【有閒無間】螢【有熒無螢】由【有甹無由】說文漏字若此未易殫舉也

龍師龍名

大皥氏以龍紀官其可考而知者朱襄爲飛龍氏造書契昊英爲龍氏作甲歷大庭爲居龍氏治屋廬渾沌爲降龍氏驅民害陰康爲土龍氏治田裏栗陸爲水龍氏疏泉源別有莊子老龍氏姓譜古龍氏史記豢龍氏

四子謟防

二姓攺革之際必有謟防之人探其隱而成其姦𨿽讀書明理道者猶不免也劉公幹贈五官中郎將詩昔我從元後整駕至南鄕王仲宣從軍詩籌防運帷幄一由我聖君謝宣逺九日從宋公戲馬臺詩聖心眷佳節謝靈運詩良辰感聖心魏宋未受命四子者先巳殊稱加之矣昔人云古今文人類不防細行鮮能以名節自立正此類也

蔡邕方孝孺陳東有後

白樂天曰蔡邕無子有一女文姬王元美曰昔人謂邕無子悉以書授王粲按邕不言無子有女粲傳止言此王公孫也有異才吾家書籍文章盡當與之此不足證其無子羊祜祜蔡邕外孫也討吳有功將進爵土乞以賜舅子蔡襲蔡充別祖睦蔡邕孫也此足證其有子也宋史陳東旣曰髙宗感悟追贈東承事郎東無子官有服親一人又曰紹興四年加朝奉郎祕閣修撰官其後二人無子有後自相矛盾矣東弟南撰東行狀乃詳言東先無子後有遺腹名嗣宗耳皇明通紀言方孝孺系獄宗族坐死者八百四十七人妻鄭氏與諸子皆先自經死是孝孺無嗣矣鄭端簡公爲吾學編則曰錄孝孺家時得魏典史澤周旋藏其幼子謝鳴治詩所謂孫枝一葉是君恩是孝孺尙有嗣也古今書記非參看不可得其實

僞書

省心錄沈道原作世以爲林君復作龍城錄王性之作世以爲栁子厚作元經關朗作世以爲王仲淹作化書譚紫霄作世以爲宋超回作劉子劉晝作世以爲勰爲歆爲孝標作皆非也

王給事

分宜入相之初罪狀未著王韜孟給事劾其外謹恪而內卽慆滛陽恭順而陰肆驕橫嵩後來招權納賄殘害忠良日甚一日竟以致敗又嘗奏黜方嶽以下大吏數十人尹崇基志其墓不入劾嚴相事止舉其奏黜方嶽事而不暴其主名此志作於嘉靖中嚴熖薰轑之時也其仲子維坦刻其遺文止錄劾嚴相疏而不錄奏黜大吏疏此集刻於隆慶中大吏子孫在事之時也人情避忌前後不同如此

疥

酉陽雜爼一事大歷末禪師覽住荊州陟屺寺道髙有風韻人不可得而親張璪常畫古松於齋壁符載讚之衛象詩之時稱三絕覽悉加堊焉人問其故曰無事疥吾壁也余釣雪亭成請序於王百谷百谷艸寓書曰僕不慧而受操觚之役是責盲者以指南也艸艸不當足下防足下其鄙棄之使不露其嫫母也者幸甚不然僕則猶可足下之疥此亭也將無爲羊裘公絕倒書中疥字義多不解今刋謀野集校者亦不解竄以他字政不識此字本之前事耳卽不足大雅卻非杜撰

正史遺事

蜀本無學士文翁遣司馬相如東受七經還教吏民於是蜀學比於齊魯此見三國誌秦宓而漢書本無之關羽長而好學讀左傳略皆上口梗亮有膽气頗自負好淩人此見江表傳而三國誌夲無之狄靑在樞府日有狄梁公之後持梁公畫像詣靑獻之以爲靑之逺祖靑謝曰一時遭際安敢自附梁公此見續資治通鑑而宋史本無之他如雷簡夫薦蘇洵於張方平韓琦歐陽修事如範純仁以麥舟付石延年事史並不載以是知博物洽聞纂記家所難也

贗譜

世俗作譜率自先代受姓以來多援聞人以爲重又詭立名字以先後聨屬之若淳安汪氏祖魯侯番陽吳氏祖季札承卒葬宛無缺遺先正譏之曰其詳也乃所以爲僞也余撰族譜力翦此獘然猶有不免者按舊譜系出漢髙宻侯禹後世由南陽徙平陽右僕射攸避亂而南弟子綏爲南渡祖十七而綰又一傳而洵武爲吾族迪溪始祖按宋史鄧綰字文約成都雙流人子洵仁洵武洵武字子常由進士累官尙書左右丞端明觀文二學士大名尹保大軍節度使知樞宻院事特進少保封莘國公攷其履歷未嘗有事於吾郡何由居迪溪綏旣南矣何年而去雙流此俱不可解者乃宗人有信其然余曰安知其是有億其不然余曰安知其非是然則闕疑可爾柰何而仍其故吾有所受之重變祖也姑存之於家乘而申訂以宋史竊附狄漢臣不妄認逺祖之義

郡縣卿大夫名位

左傳上大夫受縣下大夫受郡當是時縣之下有郡而並統於九州今世郡統州州統縣矣王制公卿大夫士其序也今世榮祿大夫光祿大夫爲文官一品之階正治上卿正治卿爲文官二品之勲矣議者謂人文不古名位倒置愚竊以爲此無足怪安知萬世而下馬牛牛馬不更相命邪

粢盛

粢盛鄭氏周禮注祭祀所用谷也韋昭國語注器實曰粢在器曰盛朱仲晦孟子注黍稷曰粢在器曰盛文章緣時代髙下如此

邑詩人

邑詩人昔有儲有戴今有張張名祥鳶字道卿所著華陽洞稿數十卷龔令君稱其踵陶阮之欣適兼徐庾之澑亮師頎維之風格摭陳杜之髙華洵知言也前此有潘霖孝子之松巖稿有虞書處士之石湖稿霖懷金臺友人詩云秋燕飛飛送落霞落霞天際是皇家城頭一片長江水滿目離愁紅蓼花書閒居詩云太平時世人自閒緩步斜陽獨見山萬里雲開秋色闊紫煙生處鶴飛還霖性至孝母年九十九霖年七十寒必溫暑必扇未嘗少懈書孝友於兄弟與人交不立城府而襟度超忽厭薄時榮詩酒自放二人者名在邑乘行掩其言故不以藝事見稱於世云

美人賦

戴仲綸博洽喜爲文自運未稱而論人獨至嘗讀司馬相如美人賦至弱骨丰肌時來親臣臣乃气服於內心正於懷信誓旦旦秉志不回則奮袂呼長卿長卿據爾所言魯男子不啻也其在卓氏前邪後邪由前則行不掩言由後則言不顧行時人服其知言

禽經

禽經不經見是師曠作有曰鴻愛力遇風迅舉孔雀愛毛遇雨髙止有曰鵻上無尋鷚上無常雉上有丈鷃上有赤有曰風翔則風雨舞則雨霜飛則霜露翥則露有曰陸鳥曰棲水鳥曰宿獨鳥曰止眾鳥曰雧有曰鳶以饑鳴鴟以愁嘯有曰雕以周之鷲以就之有曰水鳥夜防林鳥朝嘲有曰烏向啼背棲燕背飛向宿皆名言也風鳶類露鶴也霜鷫鸘雨商羊卽鴈字赤卽尺字雧卽集字

漢官名

工官鹽官鐵官銅官錦官服官羞官尊官渴官林官疇官湖官陂官樓船官發弩官均輸官橘官【在魚復】苑官挏馬官洭浦官【在南海】皆秦官名而漢因之雜見於諸傳百官表不悉載者微乎微者也行寃獄使者【因張敞殺絮舜見】美俗使者【因何並代嚴詡見】河隄使者【因王延世塞決河見】直指使者【因勝之督課郡國見】此不書於百官表豈因事置官事已卽罷者乎

藝彀卷上﹤子部﹐雜家類﹐雜考之屬﹐藝彀﹥

欽定四庫全書

藝彀卷中

明鄧伯羔撰大學

大學在戴記中不分經傳亦無脫誤後儒取而紛更之若聚訟然其曰舊本誤在沒世不忘之下誤在誠意章下誤在止於信下誤在經文之下並未嘗誤也其曰蓋釋格物致知之義而今亡矣亦未嘗亡也舊貫可尋微言復續王伯安於此篇有再造之功矣

田防

嘗與王宇泰逰鶴林寺道田間田間多防正化鴽之候也因質所疑於宇泰宇泰稱舊說田防是鼃黽之屬予曰僕意此直田間防耳周書時訓解言田防化爲鴽又言田防不化鴽國多貪殘防貪殘之物詩魏風易晉九四悉其狀矣記曰迎貓爲其食田防也亦足相證宇泰終疑予言爲未然

夕陽亭

蘇軾赴定武過京師館於城外一園子中唐庚時年弱冠謁之軾問讀何書庚曰方讀晉書軾問其中有甚好亭子名庚不能對亦不問軾竟不言今人用爲美談然不識軾所謂好亭子名者安在近讀賈充傳充使持節都督秦涼二州諸軍事將之鎭百僚謁於夕陽亭夕陽亭之名竊以爲足當蘇公賞可九京可作且曰他人有心予忖度之也

蘇氏禱杌

蘇子由龍川志載程琳獻章獻太后武后臨朝圗刺其阿附也其裔孫敏政辧其非阿附直隠諷耳事在正史不詳忠佞未可知而敏政仇之至作蘇氏檮杌以詆三蘇父子其用意過矣夫子瞻與程氏不相能曲不盡在子瞻也卽程氏不肯分過而左袒者率爾同聲文章節義日星並朗誰能爲子瞻掩乎敏政之言曰先文簡公伊川之從伯父也蘇氏所以誣之也是以小人之心度君子之腹也其摭琳知開封時論王正不法事以爲不附太后之證世之人豈無色厲內荏者乎豈無外離中合者乎又豈無始正終邪者乎此一事政不足爲琳重也春秋復九世之讐而敏政修數百年以前睚眥之怨其用意誠過矣過矣

美言

善言天者必有徵於人善言古者必有驗於今此武帝策董仲舒語也善言天者必有驗於人善言古者必有合於今善言人者必有厭於己此素問舉痛論篇中語也善言天者必應於人善言古者必驗於今善言气者必彰於物此素問气交變論篇中語也然武帝曰蓋聞而黃帝之語岐伯亦曰余聞之由是知世有美言必爲聖哲所說而不廢也

張浚薦趙鼎

鼎王徳爲都統制酈瓊副之並聽參謀兵部尙書呂祉節制瓊與徳有宿怨訴於祉不得直執祉以全軍降僞齊浚引咎去位乃以萬壽觀使兼侍讀召鼎入對拜尙書左僕射同中書門下平章事

浚瓊等舉軍叛執呂祉以歸劉豫祉不行詈瓊等碎齒折首而死浚引咎求去位髙宗問可代者且曰秦檜何如浚曰近與共事方知其闇髙宗曰然則用趙鼎檜由是憾浚

按浚鼎此時不相能浚不肯薦鼎其情也兩傳事實昭然可據續通鑑乃曰帝曰然則用趙鼎浚曰得之矣作通鑑者以意附防之耳

出師表

楊用修丹鉛總錄云蜀志載出師表攘除姦凶興復漢室還於舊都此臣之所以報先帝而忠陛下之職分也至於斟酌損益進忠盡言則攸之禕允之任也願陛下托臣以討賊興復之效不效則治臣之罪以告先帝之靈若無興徳之言責攸之禕允之咎以彰其慢文選刪去若無興徳之言六字於義有闕矣按此表志凡兩見諸葛亮傳錄其全文無若無興徳之言六字而文選因之董允傳載不及半有若無興徳之言六字李善文選注據之卻不言見允傳蓋一表而壽有詳略耳非昭明文選之過也

沈彬

按南唐書沈彬彬筠州髙安人南防湘湖隠云陽山十餘年云陽山當在湘湖間非吾郡丹陽之山也郡誌縣誌以沈山當之非也按一統志瑞州府沈彬墓在府城西北五十里而本傳載彬以尙書郎致仕禪代之後絕不求進髙安士人多給其粟帛彬嘗老於筠葬於筠也郡誌縣誌謂彬墓在沈山又非也

二程評詩

穿花蛺蝶深深見防水蜻蜓欵欵飛品物流形自得自在正叔詆爲閒言語道出做甚寧獨不知詩亦不善體物耳樂意相關禽對語生香不斷樹交花伯淳謂此詩形容得浩然之气是眞能體物者也

康節先生詩

邵堯夫詩𨿽從率易頗稱韶秀槪以宋詩目之非所以知堯夫矣如曰以少爲多以無爲有力外周旋不能長久以防人事足爲名言如曰土木偶人愼無相笑天將大雨止可相弔以譏時情足爲名言如曰思慮未起鬼神莫知不由乎我更由乎誰以闡理道足爲名言

堯夫議論爲詩

不知今日我又是後來誰【寄李龍圖】身非天外人意從天外起【秋懷】如何不喜歡彊自生憔悴【人生一世吟】此堯夫五言佳句也天邊新月從來細不爲人間愛畫眉【答姚郎中】請看風急天寒夜誰是當門定腳人【崇徳閣下答諸公】萬水千山行巳徧歸來認得自家身【風吹木葉吟】此堯夫七言佳句也宋人以議論爲詩公其至者

天雞

天雞爾雅凡二見釋虫螒天雞埤雅一名莎雞一名樗雞釋鳥鶾天雞逸周書蜀人文鶾若臯雞螒鶾俱侯旰切

狗亦二見釋獸熊虎丑其子狗釋畜犬生三猣二師一玂未成毫狗按釋畜犬子曰狗按釋獸熊子虎子皆曰狗漢律捕虎一購錢三千其狗半之本此

師亦二見釋畜犬生二師釋獸豕生二師師義未詳埤雅曰眾也胎生之繁無如犬豕二得爲眾乎

髙能墓銘

講學人多不修辭不修辭而辭獨至偶一見耳若莊孔昜所作髙能墓銘其一見者也銘曰神無生死畱此柤滓元收會了天一爾萬古乾坤那用此老我瞢騰無一語一天月色空江水三十六言言言妙境故是彼中錚錚他難稱矣

定山詩

白沙定山詩並主淺易定山毎以自然推白沙而白沙卻以鍜鏈推定山其詩曰一詩可送方童子千鏈不如荘定山是也定山之詩曰贈我一桮陶靖節答君兩首邵堯夫是千鏈而就乎抑不鏈而就乎侏儒問天於修人修人不知侏儒曰子𨿽不知猶近之於我兩公相較莊稍稍習白沙意定山猶近之也

禽獸知母

禽獸知母而不知父子夏喪服中語也此似不然禽有常匹故子知母亦知父久而父母俱不知矣獸無常匹故子知母不知父久而母亦不知此禽與獸之別也人知禮義故孩提愛親終身慕父母此人與禽獸之別也有弗然者於禽獸奚擇焉

聲樂

無聲之聲藏於太虛有聲之聲寄於金石土革絲木匏竹之間其形與形相戛而成聲者琴瑟也形與气相激而成聲者塤箎也气與气相感而成聲者丰山之鐘與未央前殿之鐘洛陽之磬交趾之鼔是也若是者造化之精聲气之元也丰山神耕父之所處也上有九鐘霜降則鐘鳴【見山海經】未央前殿鐘無故自鳴東方朔言山者銅之母子母相感當有山崩耳南郡太守上言山崩延袤二十餘里【見東方朔傳】洛陽僧房磬子日夜輒自鳴僧以爲怪所善曹紹防曰此磬子與鐘律合擊彼應此鑢之而止【見劉賔客嘉話】周敞爲交趾刺史伐龍山木爲鼔以下分鼔給桂林上分鼓給交趾擊一鼓則兩鼔皆鳴【見輿地誌】

天地

素問曰天不足西北地不滿東南列子曰天傾西北地不滿東南皇極經世曰天南髙而北下是以望之如倚蓋焉地東南下西北髙是以東南多水西北多山也堯夫之言襲禦冦禦冦之言襲軒轅然而皆謬也其說具中有錄

景茍楚三字義

景說文明也詩髙山仰止景行行止言大道也正光明之義孝經序景行先哲義亦猶此後人不詧認景爲仰有景佺【杜】景亮【白】景衡【許】景淳【瞿】以爲名者有景伯【洪適】景嚴【洪遵】景盧【洪邁】景元【眞徳秀】景程【趙良淳】景濂【宋濂】以爲字者茍說文艸也凡用茍字俱淺辭茍志於仁苟無其徳非茍知之皆一義也解者以爲誠爲若爲但非是楚說文叢木也衣裳楚楚楚楚整一貌木叢生似之可用撻故曰夏楚二物故有捶楚痛楚之名說者隨文傅義未爲得也

卯酉

戼【卯】丣【酉】闔辟之象也戼爲春門萬物已出昴貿聊諸字從之丣爲秋門萬物已入畱窌柳駵諸字從之茆莫飽切從戼力九切從戼

文天祥

宋史文天祥傳至元十四年李恆攻天祥於興國窮追至空坑軍士皆潰天祥妻妾子女皆見執十五年進屯麗江浦入船澳軍中疫且起兵士死者數百人天祥惟一子與其母皆死十九年天祥臨刑殊從容謂吏卒曰吾事畢矣南鄕拜而死數日其妻歐陽氏收其屍面如生年四十七

文信公集杜句詩第一百四十三自序丁丑八月十七日空坑之敗夫人歐陽氏女柳娘環娘子佛生環之生母顏佛之生母黃並陷失尋聞自隆興北行佛生已死第一百四十九自序予二子長曰道生資性可教空坑之敗能脫身自全以疾後太夫人六十日死於惠陽郡治中生十三年矣第一百五十自序予六女定娘柳娘環娘監娘奉娘壽娘丙子定娘壽娘以病死於河源之三角丁丑柳娘環娘陷惟監娘奉娘得存戊寅潮陽之敗復死亂兵中

吳郡張慶之詠文丞相詩妻孥俘獲注公之內眷自丁丑八月空坑見敗已先起發北行其流落在廣者繼被俘執或謂公夫人歐陽氏先公守義而卒公酬之曰烈女不嫁二夫忠臣不事二主天地日月監臨宋朝惟吾與汝

南村輟耕錄一事至元間宋文丞相有子出爲教授行數驛而卒人多作詩悼之翁某者一聨地下修文同父子人間讀史各君臣

文履善妻妾子女與難節次不同如此列之以備考以履善孤忠大節討論者誠不可茍也二子俱夭蒼蒼固難致問謂有子仕元誣矣歐陽氏不肯死收履善屍史似可據或謂公夫人蓋傳疑云設有之何不與謝枋得妻並書列女傳邪

不成三瓦

鄕先執張祥鳶進士起家二十年雲南太守致政於家人生產無所益也舊嘗有田九百畆人勸之廣而千畆曰安用千客爲予道述其事予曰在昔有之邴曼容爲吏過六百石輒自免範蠡相齊曰久受尊名不祥遂歸相印此所謂不成三瓦之義也客問不成三瓦其義何在予曰在史記防傳言天道尙不全故爲屋不成三瓦而陳之客曰昔人不成三瓦張君安事千畆謂非知道者不能也

一金一星

平凖書秦一鎰爲一金漢一斤爲一金率值萬錢世俗稱一兩爲一金者多矣邵氏聞見錄李邦直遣人贐川金百星疑是金之百兩世俗稱一錢爲一星者

一端一匹

曾子問束帛注疏十端也丈八尺爲端十端【闕】

五兩三二纁食貨志布帛長四丈爲【闕】

爲端二端爲兩所謂匹也世俗稱一端【闕】

﹤子部﹐雜家類﹐雜考之屬﹐藝彀﹐卷中﹥

【以上闕文】

樵談

艸木子言括蒼林君度家藏樵堂集不知何許人也樵堂集卽樵談蓋邊廷實所授閻子明序之者序稱許棐撰豈以世傑博洽猶不辧是書作者姓名乎其所揭三條示人非其至者予爲揭三條剴切痛快創俗之名言也【棐宋嘉熙中人】

其一曰子怨父貧兄攘弟富妻妾視丰儉爲悲歡奴僕視盛衰爲勤怠市道不在門外矣

其一曰貴畜孔鷴賤視賔客肥飼猿鹿瘦役輿臺不義而富貴者之積習也

其一曰上交之難甚矣百謟未必喜一忠刻骨怨之百巧未必錄一拙終身棄之所以古人髙尙其事

劉寵一錢詩

王臬汝陳自四明解任赴萊州過淸江有感劉寵一錢之事作詩曰鑿井耕田意自眞堯民誰解識堯仁百錢出餞劉君者猶是當年好事人臬嘗與任元朴書曰鄙心自盟不欲於舊裝外攜一物以歸故鄕其防靜無求不見可欲如此其嗣君樵字明逸丁未進士敭歷中外四十餘年姜士昌嘗言鴻臚伯門無雜賔入其室塵心爲之淸家學所承傳良不虛也

束廣微補亡

束廣微補亡六詩如南陔之淩波赴汨澨魴捕鯉華黍之玉燭陽明崇丘之恢恢大圎由庚之魚躍順流八風代扇纎阿案晷由儀之魚防淸沼鳥萃平林文化內輯武功外悠並不當漢魏矧可望三百篇悠柔平中之防法哉

淮南子語

淮南子非澹漠無以明徳非寧靜無以致逺孔明用之更明徳爲明志殊勝心欲小而志欲大智欲員而行欲方能欲多而事欲鮮孫思邈用之更志爲膽又刪末句意義劣矣

嚴先生祠堂詩

嘉靖間大禮之議張氏爲是而楊氏爲非當時士大夫率直楊而曲張者天理人情不明之過也其詳明倫大典張文忠公應召過桐江題子陵祠堂有云先生挺髙節可爲百世師玆余赴三召載拜先生祠君臣有大義行藏復何疑此心不自昧獨有明主知光武本中興尊親固其宜如何考元帝終未明天彛先生煙水志此憾能無遺詩譏光武不合考元帝而子陵不合不救正也文忠公晰理精深故其論人審覈穏確如此其立朝言論風采亦如此

樊君碑

劉中丞廣文選收阮嗣宗碑乃叔良撰而以爲嵇叔夜文木賦中山王撰而以文爲中山名詠賦南宋王微撰而誤宋爲姓更王爲玉漢中常侍騎都尉樊君碑當是其子遷自撰亦誤以爲司馬遷蓋樊君乃世祖舅氏其撰人安得謂司馬遷邪且漢有三召平兩張禹兩陳咸兩徐幹兩王莽王恢王臧王商王章王崇王鳯王譚王吉考之當時更無與司馬遷同姓名者

漢王以五諸侯兵伐楚

史記田榮弟橫立榮子廣爲齊王反楚城陽項羽𨿽聞漢東旣已連齊兵欲遂破齊而擊漢漢王以五諸侯兵伐楚遂入彭城於項紀曰漢王部五諸侯兵凡五十六萬人自是體面於本紀曰漢王以故得刼五諸侯兵自是事實於項紀見體面於本紀見事實義各有當也

字義相背互用

世有意義相背之字經史中乃或相代如亂臣十人亂越我家惟以亂民亂爲四方新辟亂爲四輔厥亂明我新造邦丕乃俾亂之類以亂訓治也安擾邦國擾而毅擾龍六擾之類以擾訓順也荒度土功遂荒大東大王荒之之荒訓定也其臭羴臭陰達於淵泉之臭訓香也是用不潰於成艸不潰茂之潰訓遂也縮蹙也又直也檀弓冠縮縫慊快也足也又恨也少也孟子吾何慊乎哉賦斂也又給與也莊子狙公賦芧艾美好也又老也記五十曰艾落謝也又始也楚辭秋鞠之落英康和也又荒也谷梁傳四谷不孰謂之康沽賣也又買也論語沽酒市脯原始也又再也周禮原漢原廟乞丐也轉音气爲與人之義匄求也亦與也漢書朱買臣傳待詔公車糧用乏上計吏卒更乞匄之肆故今也䢐在存也見爾雅致送致招致見韻防苦快也見方言

蕭方等

梁湘東王繹世子蕭方等蕭梁姓方等名也撰三十國春秋綱目劉裕及桓謙戰於覆舟山條內引言蕭方曰蛟龍失雲雨魚鰕防之容齋隨筆敍十七史本末有蕭方武敏之三十國春秋之語唐書宋史藝文志俱列蕭方三十國春秋名目羣書類考經籍門有云三十國春秋蕭方作之此並以蕭方爲姓名以等爲眾人之稱弗考故之獘也呂氏春秋幹木光乎徳三國誌葛侯之所爲也彼豈不知叚幹諸葛爲姓而故刪之人於文字中多稱馬遷馬卿方朔孫葛亮園公松子者並傷雅道【蕭大圜嘗云畱侯追蹤於松子阮孝緒對其父云願迹松子於瀛海崔昻上書云馬晉平吳兵因取給駱賔王啟云處幽棲寂追夏黃於商山凡此所謂傷雅道者非邪】

援引失實

王昶之戒子曰昔範匄對秦客至武子擊之折其委笄惡其掩人也其事則爕其稱則匄也匄爕子張防威之對煬帝曰石建數馬足蓋愼之至也其事則慶其稱則建也建慶兄司馬光詩我祿多龔捨自注捨爲吏不過六百石輒自免去此邴曼容事誤稱捨者曼容附見捨梁簡文詩流霞抱朴椀說者謂此頓曼都事頓曼都詐稱得仙自云仙人以流霞一桮與我飲之輒不饑渴以爲抱朴者事見抱朴子

制字爲名

古人制字無無義者唐武氏制曌【照】爲名取日月行空之義南漢劉氏制防【儼】爲名取飛龍在天之義若孫休制八字名子字子何義哉太子名【灣】字【迄】次子名霓【觥】字【礥】次子名壾【莾】字昷【舉】次子名【褒】字【擁】音何從起文何從合險怪不典莫此爲甚按曲禮名子不以國不以日月不以隠疾不以山川數者之外古之人皆用之奚必臆造以爲奇乎

爲他人作嫁衣裳

王弇州贈湯生裝潢金題玉躞暎華堂第一名書好手裝卻怪靈蕓鍼綫絕爲他人作嫁衣裳竊嘗愛其末句然有所承矣石曼卿落第年去年來來去忙爲他人作嫁衣裳然曼卿亦雲集古【續考此是秦韜玉貧女詩】

顧龍山樂府

邑有顧龍山山有禦制樂府碑望東南隱隠神壇獨跨徵車信步登山此下縣誌直謂髙皇帝自爲之府誌南畿志謂詞臣續之此以詞臣續之爲是他日偸閒花鳥娛情山水相看大哉皇言曷宜有此

仁風樓

一統志於金華府仁風堂言堂在府治內取晉袁宏奉仁風之義於大名府仁風樓言樓在滑縣舊州子城北卽晉東陽郡袁宏奉仁風之所按金華在晉爲東陽郡袁宏東陽太守正在此大名在晉爲陽平郡劉宋攺東陽平郡後人不識東陽何郡而妄作仁風樓於東陽平巳大可吒纂志者又無所辧正

王明君

後漢匈奴言呼韓邪匈奴來朝願爲漢壻後宮王嬙以積怨自請行此事之實也西京雜記乃云元帝使畫工毛延壽圗宮人形貌按圗召幸王嬙以賂金少畫不及貌及賜單於宮人王嬙當行帝見之悔乃殺延壽夫元帝柔仁之主謂其因女色殺畫工固不可信而王嬙以無寵自請行誠一污賤女子耳後之爲昭君曲者多歸咎元帝殊不當雲程克勤學士有詩明妃本是巫山女貌美如花解人語家門正對楚王臺慣聽鄕人說雲雨一朝被選入漢宮防年不識天子容宮車歷歷向何所靑苔不解長門封象牀展轉心似自惜紅顏暗中老裵回顧影淚雙垂生死不如臺下艸胡王欲得漢家姫六宮盡蹙雙蛾眉孤懷不覺心語口猶勝永巷長淒其欣然獨上氊車裏胡王得之驚且喜短簫吹出覇陵橋兩兩雎鳩水中起古城北去多戰塲黃沙白艸春無光多情自得虜庭樂回首漢月空茫茫打回夜向陰山宿更爲胡王理絲竹漢家莫悔悞和戎琵琶不是思歸曲

軒墀非熊

杜子美詩軒墀曾寵鶴畋獵舊非熊軒大夫車也子美引爲軒墀之軒論者病之至於非熊亦無所出史記但曰所獲非龍非彲非虎非羆不曰非熊也惟無能子曰非熊非羆天遺爾師此書出子美後

落霞

王勃落霞與孤鶩齊飛秋水共長天一色稱爲古今佳語如解者所云政不佳耳叢語落霞飛蛾也鶩逐飛蛾欲食之七修類稿落霞鳥名形如鸚哥緋羽瑩滑俱大繆他如城門失火殃及池魚舊時王謝堂前燕飛入尋常百姓家說者謂池魚王謝人姓名陸機言千里蒓羮未下鹽防說者攺未下爲末下謂千里末下俱吳地名理本可通而穿鑿以病之欺己欺人祗爲識者鄙耳

逸書易論語

前篇舉逸詩有未盡者是藨是蓘則有丰年【見中說】相彼盍旦尙猶患之【見坊記】我之懷矣自貽伊戚【見左傳】又有逸書焉從命而不拂微諫而不倦爲上則明爲下則遜【見荀子】聖作則墨刑賊殺【並見左傳】今女懖祖甲返以相陵懱【並見說文】有逸易焉正其本萬物理失之毫釐差之千里【見大戴禮】其亡斯自取災【見風俗通】地可觀者莫可觀於木【見說文】有逸論語焉跢予之足如玉之瑩玉粲之璱兮其瑮猛也【並見說文】

三字上下通稱

殿【天子所居古爲上下之通稱黃覇令郡國上訃吏條對有舉孝子先上殿】

朝【覲君之稱古亦通用任延爲防稽都尉議曹祭酒龍丘長卒延自臨殯不朝三日】

朕【天子自稱古實不然伊尹曰惟朕以懌周公曰朕復子明辟】

﹤子部﹐雜家類﹐雜考之屬﹐藝彀﹐卷中﹥

【以上闕文】

名義相反

蘦爾雅大苦郭璞注甘艸也【甘苦相反】某說文酸果字從甘從木【甘酸相反】鯤爾雅魚子莊子鯤之大不知幾千里【大小相反】廁說文淸也徐鍇注此混廁也【淸混相反】

藝彀卷中﹤子部﹐雜家類﹐雜考之屬﹐藝彀﹥

欽定四庫全書

藝彀卷下

明鄧伯羔撰綠沈槍

綠沈言其色沈而不浮注論語者曰深靑赤色其法等耳杜子美詩苔臥綠沈槍說者多不解鄴中記石季龍毎出用扇夾乘輿或木蘭色或郁金色或紫紺色或緑沈色宋書廣州刺史韋朗作銀塗漆屏風二十三牀綠沈屛風一牀禦史中丞請奪朗官王羲之筆經曰有人以綠沈漆竹管及鏤管見遺斯亦可玩詎必金玉哉

桃源洞口

文獻通考載鼎州桃源洞建炎三年大水有石隨流而下石間隠隱成文可辧其文曰無爲儻易天知人情無爲窈神見人形心言意語鬼聞人聲此語殊不減金人銘也一統志於桃源條下止列太元漁人竟不錄此不解其故

荒雞

晉書祖逖與劉琨俱爲司州主簿共被同寢中夜聞荒雞鳴蹴琨覺曰此非惡聲也因起舞曰若四海鼎沸豪傑並起吾與足下當相避於中原史臣曰祖逖聞雞睹舞思中原之燎火幸天步之多艱原其素懷抑爲貪亂者矣元史史天倪金大安末舉進士不第乃嘆曰大丈夫立身獨以文乎哉使吾遇荒雞夜鳴擁百萬之眾功名可唾手取也艸木子南陽府防訪僉事巴拜巡按至彼忽初更聞雞啼曰此荒雞也不久此地當爲丘墟天下其將亂乎遂棄官而隱後南陽果陷夫雞不獨初更啼爲荒雞凡夜鳴不時皆謂之荒雞也余有頌循吏詩雊雉春堪擾荒雞夜不聞正用此

林君復詩

林君復𨿽稱能詩能在一詩一詩𨿽佳佳在兩句兩句𨿽工工在二字其詠梅花詩疎影橫斜水淸淺暗香浮動月黃昏乃唐人江爲詩竹影橫斜水淸淺桂香浮動月黃昏也更竹爲疎更桂爲暗移以詠梅花遂爲千古絕唱

羅彛正詩

郊亭偶見述羅彛正挽陳閣老詩九淵若遇南陽李爲道羅倫巳復官菽園雜記謂當時士人爲之而以羅倫爲羅生此說近是如果彛正所自爲則狹量甚矣初彛正忤南陽被謫廬陵與有力焉故士人云云

詩故

梅聖兪和範堯夫殿後書事天子尋常幸直廬褁頭宮女捧雕輿觀此則知宋之內庭以宮女直輿事杜子美紫宸殿退朝口號戶外昭容紫袖垂雙瞻禦座引朝儀觀此則知唐之外庭以宮女引朝儀不惟詩好足備故實

學史

始皇防稽山碑有云夫爲寄豭殺之無罪男秉義程妻爲逃嫁子不得母咸化防淸其文三句一韻其義以爲寄豭者被殺而男秉義程矣逃嫁者親絕而婦化防淸矣邵文莊公學史中掇其辭曰男秉義程妻爲逃嫁子不得母分叚旣誤韻乖義舛令人不解

澹淡耕畊

澹與淡通耕與畊通古實不然文選西都賦敶後宮之麗雲乘輚輅登龍舟張鳯蓋建華旗祛黼帷鏡淸流靡微風澹淡浮此澹與淡別爲音義也唐六典論府兵之制云居無事時畊於耕此耕與畊別爲音義也謂相通者字書之謬襲之訛也

修羊公

屠長卿登余仲周江天閣詩末云定有仙人騎鶴過不知何地問修羊嘗寫一通寄余覽者多不解余曰此出華山誌華山西北仙谷中有石榻修羊公坐臥其上石榻穿陷嘗見漢景帝帝問公有何能公不答卽化作石羊題其背曰修羊公謝天子後置石羊於通靈臺羊又去不知所之詩形容江閣髙聳仙人騎鶴過此亦可攀接但去地遼逺安得問谷中修羊公長卿詩用意之妙如此

西廂傳奇

唐故滎陽鄭府君夫人博陵崔氏合祔墓志銘乃給事郎試太常寺奉禮郎攝衛州司灋參軍秦貫撰其序略曰府君諱恆皇試太常寺協律郎文業著於當時禮義飾於儒行少有倜儻之志長負瓌奇之名不茍譽以求容毎親仁以竭愛樂善孜孜不慍知鮮量包江瀆气合風雲今之古人人𨿽上出神不優徳享年六十夫人博陵崔氏令門賢族慶余承善四徳兼備六親雍和仁讓得於天眞慈立於素尙母儀內則動靜可師禮行詩風進止成灋𨿽婕妤女史大家經教承之於諷習推之於行源者亦異代殊人其歸一防享年七十有六以大中十二年二月二十七日合祔於先塋之側其鄕裏原隰之號載於舊記此闕而不書女一適範陽盧損之子六人頊佩瑾玘璆琬咸繼遺芳克修至行雲姑熟吳公一好古博雅士也與余善嘗搨一紙示余而志其後曰往外舅安齋翁教睢州得是碣於州之蒔圃者始塵淖不可讀已而得其大凡囅然曰此崔氏家乘也豈造物者欲雪其詬乃出是以平反之乎不然苔封煙鎖防世幾年以此峕顯耶

琵琶荊釵二記

琵琶托名於蔡伯喈耳其實牛相國僧孺之子繁與同時蔡生邂逅文字交尋同舉進士才蔡生欲以女弟適之蔡巳有妻趙矣力辭不得後牛氏與趙處能卑順自將蔡仕至節度副使荊釵記托名於王齡不知其由第齡令人姓賈氏齡自爲令人壙志云然謂王賈同邑且世姻故令人歸於我逮事舅姑以孝稱從其夫某逰於越入仕於朝出守饒防湖泉四州賢而有助初封恭人再封令人乾道四年十二月十日卒於泉之郡捨享年五十有五

功顯君

王弇州魏相論曰博陸侯以地節春歿禦史大夫相以夏因許廣漢極言世卿之橫譏切霍氏遂得入給事中去尙書副封而功顯君之邪謀始發矣按漢書王莽傳加安漢公號曰宰衡賜公太夫人號曰功顯君又按霍光傳光夫人顯愛小女成君欲貴之顯與功顯君自二人

祭江陵相公文

吏部醵祭江陵相公文海內傳誦以其美而刺刺而隱也潘元茂有魏王九錫之篇揚子云有劇秦美新之論九京可作兩生有厚顏矣其文曰嗚呼人之言公者我知之矣才之爲臯爲禹也道之爲孔爲夷也功之爲尹爲旦也文之爲典爲謨也數者相業之最勝也然而古人皆有之此常人之事未足以爲公言也惟公則有所謂非常者焉常人泥於故俗而公則達於聖哲之所不能常人緣於物情而公則出於鬼神之不可測以老成戴幼沖而有蓍之孚以臺閣馭廠監而有指臂之用前此未有也撤警柝於要戎而有袵席之安投空券於猾夷而有死命之制前此未有也丁丑之畱力破羣言而天下諒其非忍庚辰之去累疏不置而天下信其非欺前此未有也讓有所不必崇而上公可以臥拜嫌有所不必避而象賢可以首臚前此未有也彗孛不害於天時震崩不害於地利盜賊革鬭不害於人和前此未有也公之始進爲天下去邪而爲謀宻公之臨終薦賢以自代而用意深前此未有也常人未沒而先沒沒而輒沒惟公則儼然沒而不沒焉可不謂之非常耶𨿽然公之非常惟公自知惟天地祖宗知之而已余輩常人也𨿽有所言又安能以知公耶此是孫文融筆

量衡古今多寡

古今注釋量衡名數甚悉而不言古今多寡之別沈括曰秦漢以前量度升斗計六斗當今一斗七升九合稱三升當今十三兩王楙曰漢二斗七升當今五升四合八升當今二升一合六分六升當今一升六合左傳疏曰魏齊鬥稱於古二而爲一周隋斗稱於古三而爲一

武夷防石

武夷九曲溪頭石上有詩相傳爲晉人郭璞題防詩乃唐人近體宋元以下气格其非景純作無疑矣修志者不能爲之辧正濫附集中以是知古今所稱神仙幽怪之事詎足盡信哉詩曰黃岡降勢走飛龍鬱鬱蒼蒼气象雄兩水防纒歸洞府諸峯羅立拱神宮林中猛虎橫安迹天外狻猊對面崇玉佩霞衣千百眾萬年境似崆峒天目山絕句亦鄙俚亦托言璞見古杭雜記

崔謝詩

唐人詩卻有勝前人處謝芳姿顦顇非昔容羞與郎相見語質而辭賸崔鶯鶯爲郎憔悴卻羞郎言簡而意盡芳姿王瑉嫂婢鶯鶯與張生通者世謂張生爲元稹所托非是蓋實有其人

塔影

酉陽雜爼載陳司徒在揚州時東市塔影忽倒老人言海影翻則如此此似不然金陵牛首山有精舍對塔隙其扉如彈丸許塔影入隙倒見室中帷幕上南村輟耕錄所載松江夏監運家西壁上塔影亦然

丹陽

天下有三丹陽周成王封熊繹於丹陽在今歸州此最久次丹陽郡治宛陵治建鄴治江寧兩漢及隋其徙不一次丹陽縣屬吾郡唐天寶初以郡稱後以縣稱並古曲阿地

姓字奇奧

古人字只一言狄黒曽蒧字晢秦冉字開公夏首字乘顏祖字襄申黨字周左人郢字行燕伋字思亷潔字庸顏何字冉任不齊字選原亢字籍白丹字圭司馬牼字牛屈原字平陳勝字渉文種展獲字禽劉邦張釋之公孫字季項纒字伯項籍字羽叔孫何字通彭越字仲張歐吳廣枚乘顏之僕字叔楚元王交朱云字防爰盎字絲鄭當時字荘顏無繇劉徳字路眭字孟周仁字文焦延壽字贛延岑字牙許敬字鴻顏之推字介李曇字云劉幹字天羅靖字禮張巡字巡房齡字喬顏師古字籀孫晟字鳯李條徐倫字堅毛欽字傑又有字三言者髙歡字賀六渾宇文覺字陁羅尼宇文邕字禰羅突屈突無爲字無不爲崔度字摩訶衍

古人名與字相易者漢書匈奴傳王嬙字昭君後漢書南匈奴傳王明君字嬙舊唐書房喬字齡新唐書房齡字喬古人名與字不易者司馬道子字道子孔安國字安國仲文字仲文王僧孺字僧孺劉孝綽字孝綽蔡興宗字興宗孟浩然字浩然郭子儀字子儀楊燕奇字燕奇蕭惟明字惟明張巡字巡戚同文字同文劉混康字混康近代黃仲昭字仲昭陳從彛字從彛姓一字名三字鬭谷於莵【見左傳】董之蘩菁【見戰國防】李觀音得董六斤黒張般若師趙般若宗【見桂海虞衡志】叚信苴福叚信苴日【見大明一統志】姓三字名一字二字阿史郍忠【見唐書】侯莫陳說侯莫陳頴【見北史】侯莫陳利用【見宋史】

有復掩古人姓名者竇融字周公秦將軍姓名孔子又劉箕子朱孫卿許顏回【並漢人】孫魯班【權女】庾晏嬰庾黔婁祖孫登【並梁人】孔巢父呂周任嚴灌夫【並唐人】翟馬周羅孟郊【並宋人】楊虞卿李虞卿劉彭祖竇彭祖直彭祖嚴彭祖張彭祖鄧彭祖王彭祖【時代不一】

南齊張融曰昔有鴻飛天首積逺難明越人以爲鳬楚人以爲乙人自楚越鴻常一耳唐人盧鴻一取此孔融薦禰衡表鷙鳥累百不如一鶚元人王鶚字百一取此鐘繇之繇讀如瓊瑤之瑤字元常取咎繇陳謨彰厥有常之義溫造之造讀如皁白之皁字簡輿取造車自輿始之義吾友焦竑字弱侯取考工記竑其輻廣以爲之弱之義魏相鐘傅孔巢父俱字弱翁此其義易暁耳

誤標人詩文

學殊半豹藝媿全牛此顧云投戶部鄭員外唘也楊用修丹鉛總錄謂是李商隱四六蟭螟殺敵蚉眉上蠻觸交爭蝸角中何異諸天觀下界一微塵裏鬭英雄此白居易感物詩也顧元慶夷白齋詩話謂是僧溥光之作皆不審何據

鄭小同

鄭本傳子益恩以其手文似巳名之曰小同鄭別傳有子爲孔融吏舉孝防融之被圍往赴爲賊所害有遺腹子以丁卯日生而以丁卯嵗生故名曰小同二說一以爲子一以爲孫未詳孰是至小同之義宜在春秋桓六年九月丁卯子同生小同生日干支偶合故命名如此兩俱未見其可也小同仕魏司馬文王鴆殺之

馬異

文獻通考載馬異五十八事獨不及宗舞馬何也馬之爲妖莫甚於此

魚雙名

宛委余編魚雙名者剛山蠻蠻洛水庸庸見山海經按山海經剛山之尾洛水出焉其中多蠻蠻樕之山食水出焉其中多鱅鱅之魚其所舉況亦未盡有囂水之鰼鰼有惇水之防防有深澤之鮯鮯焉因廣之鳥雙名者嘉陵��靑丘灌灌又鶼鶼崇吾蠻蠻藥山羅羅又鸇鸇周周行扈氏唶唶宵扈氏嘖嘖酉陽兜兜獸雙名者招揺狌狌姑逄獙獙空桑軨軨泰山狪狪泰戲防防霍山朏朏放臯文文南中猩猩又雙雙北荒蛩蛩又羅羅交廣卽狒狒又羊羊拘扶山豵豵虫雙名者先民山之獵獵

惹

丹鉛總錄舉王維詩楊花惹暮春李賀詩古竹老稍惹碧雲溫庭筠暖香惹夢鴛鴦錦孫元憲六宮眉黛惹春愁以爲用惹字凡四皆妙獨不徴及賈至春日偏能惹恨長詎此惹未爲妙邪不得詩防弇州之譏是也

明駝

古木蘭辭願借明駝千里足送兒還故鄕酉陽雜爼曰駝臥腹不帖地屈足漏明則行千里此以駝言楊太眞外太眞私發明駝使持龍腦香三枚遺祿山本注明駝使腹下有毛夜能明日馳五百里此以人言兩說俱似未妥更宜訪之博物君子

欠龠

欠去劍切張口气悟也龠弋灼切躍微動气而生物也皆有口之義故諸書字凡從口者多以龠代之從欠者多以口代之如吹爲龡和爲龢喈爲龤吭爲防唱爲嘑爲音義並同聽與音同義異聽笑貌大箎也欨爲呴防爲呿欪爲咄欸爲唉欷爲唏歔爲噓欬爲咳歂爲喘歋爲嗁歉爲嗛爲嗑嘆爲嘆歗爲嘯爲嘖歕爲噴歐爲嘔歙爲噏音義並同欦與吟歈與諭歆與喑欽與唫歇與喝欣與聽音義並異欦與劍切厓下也歈云俱切聽魚巾切

二聲合爲一字

古語有二聲合爲一字者書中多有之筆爲不律茨爲蒺藜【爾雅】椎爲終葵【考功記】盍爲何不【孟子注】叵爲不可【說文】癃爲龍鐘老爲潦倒【韻府羣玉】弄爲防【丹鉛總錄】蓬爲勃籠槃爲勃闌團爲突欒圏爲屈攣錮爲骨露【容齋隨筆】角爲矻落旁爲步廊殻爲咳洛大爲忒防渾爲鶻侖【諺】此從西域二合之音切字之元也

百勸新詞

吾友丁一僑義人也作百勸新詞通俗誡世詞若淺而寓意深事若近而垂教逺以法求之非所論一僑矣與山陰王畿善畿訪其市居爲書數語屏上曰屏內寂然屛外喧然內外兩忘幽人之防寂匪遺朋喧匪混俗喧寂兩忘碩人之軸且謂一僑恥獨爲君子此心可以入道人世貿貿焉騰口說徼寵利於爾徑庭矣

姓不同逢

古人有防丑父安萌音如龐文從舉舉俗作防故今文應然劉攽東漢刋誤說亦猶此顏之推家訓曰逄姓之逄與逢遇之逢要爲別字此亦無據蓋逄逄本一字而妄爲分別無救於誤也左傳孟子東漢書今本皆作逢須正之

二字俱非正音

二字俱非正音者欸乃【襖靄】委蛇【逶迆】萬俟【木其姓】齊衰【咨催】從頌【匆容】气稟【餼廩】隴種【龍鐘】玆【邱慈國名】允吾【鉛芽縣名】免【但問】宿畱【秀澑】嫪毐【勞靄人名】汁防【什方縣名】食其【異基審酈二人名】日碑【宻低秺侯名】差池【蹉跎】般若【鉢惹】咎繇【臯遙人名】荼首【蔡茂兩頭鹿】方良【罔兩】扶服【匍匐】控揔【空怱】盧維【雷雍二水】勞來【潦去聲睞】隆慮【林閭山名】於戱【烏呼】畏佳【隈佳】嶧隗【摧頺】蠏螺【傴僂】諒陰【梁闇】辟倪【睥睨】魁結【椎髻】身毒【捐竺國名】慮虒【慮夷縣名】朱提【殊時縣名】取慮【趨閭縣名】虖池【滹沱水名】谷蠡【鹿離匈奴王名】枹罕【夫謙縣名】氏【拳精縣名】格澤【鶴鐸星名】宛句【寃劬縣名】雩婁【吁閭縣名】且慮【趄廬縣名】馮相【慿相去聲馮相氏】令支【鈴祗縣名】番汗【盤寒縣名】番禺【潘隅縣名】葷粥【獯鬻西戎名】閼與【焉預地名】柱夫【主扶翹揺車】烏秅【鴉撾國名】浩亹【閣門山名】縱【慫慂】烏氏【煙支姓】惇牟【對堥二器】朝那【潮儺縣名】曲遇【去上聲顒地名】約束【要成】辟易【辟亦】區霿【冦茂】冒頓【沒突人名】可汗【克寒戎酋】燭營【括撮】蠭門【逢防人姓名】相近【祖迎】次且【趦趄】斯沾【賜覘】陂池【坡陁】獨鹿【屬鏤劍】閼氏【胭脂匈奴單於後】趨數【促速】渾惇【混沌】參差【琛縒】

刀斗

李廣不撃刀斗張飛書刀斗銘字從刀音從刁蓋古字刀有都牢丁聊二音而後人別爲刁耳

如何之樹

神異經曰南方荒中有如何之樹三百嵗作華三百嵗作實有核形如棗長五尺金刀剖之則飴非此則辛食之得地仙酉陽雜爼曰祁連山上有仙樹一名四味木其實如棗竹刀剖則甘鐵刀剖則苦木刀剖則酸蘆刀剖則辛按二木所產南北異方金鐵剖之甘苦異味明非一物矣楊用修秇林伐山攺金竹甘苦數字牽合爲一非其實也

馮夷

河伯姓名馮夷見聖賢冡墓記或曰符容切或曰皮平切並無據也穆天子傳作無夷符容音之轉山海經作冰夷皮平字之譌

訛貨

譌古訛字防古貨字爲造也造化也故爲與化字偏旁互用

口厶阝卩等字不得混

倘口之於厶可以相假則員貟【音運】句勾【古借用句俗攺從厶】和私單單【姓】吉【音確】去右厷【音肱】筥笞兄允何所別也倘阝【從邑省】之於卩【從節省】可以相假則郤【晉大夫叔虎邑】卻【與卻】邵【姓】卲【髙也】【音佩國名】【音弼義同】邲【音祕地名】邲【音瑟玉鮮潔貌】鄂【郡名】卾【口上齶也】郗【音絺姓也】郗【音希骨節間也】何所別也倘水與氵火與灬心與小一切相代而不擇則汞江泉泊炑傑烊羔意愔怠怡忠忡忘忙愁愀悲悱怒怓怎怍愈愉忌忋又何所別也古人言讀書不識字近代能書人多不識字偏旁舛迕意義懸絕蓋字之大厄也

字畫不得移換

上下士幹太犬呂吅【下火袁切驚呼也】品【下音鈴眾聲也】防【上音迓下音責】另加【上孤另之另】古葉召叨員唄【下音敗梵聲】哲唽【下潮哳鳥聲】含吟【上胡南切從今從口】啻啼【上音翅】咠咡【上音緝下音貳】唁【下音口】吳吞【上卽吳字吳志無口爲天有口爲吳】吉吉【下音確】可叮呆杏【上卽保字後人借作癡騃字非是】售惟【並從隹非從佳】集椎架枷【下音加項械也又通作連枷字】李杍【下音梓治木器】枲枱【上音葸麻有子也下音移耒端木】栗棲未末杳杲旻旼【音同上秋天下旼旼和也】旱旰【上侯罕侯幹二切一古汗切】習【上音榻】暈暉昱音【上餘六切日光也】易曶【上音亦從日從月下音忽從日從勿】昊昋【下音貴姓】晏宴【上於諌切天淸也日旰也下伊甸切合飲也】唇脤【上口唇字俗作唇下音蜃祭肉盛以蜃器】期期【下可通上上不可通下】仌從【上冰下從】仚仙【上音軒輕舉貎說文人在山上】出屾【下所因切】岑岒【下音鉗山名】防奻【上卽妓字下女間切訟也】衾衿【上音欽下音今】褒褓【下音保小兒借】裹裸【上音果下音邏】裴裶紊紋【上去聲】累細垕垢美羍【上音每從羊從大好也下音塔羊子】牪【上音宂下音願】罵駟【上從罔】騳【上五豆合麥二切下徒鹿切馬走也】谿豀【上音欺卽溪字下音反戻也】渺防【上音渺下音茫】棗棘【字並從朿不從束】防雙【上古友字下俗雙字】省眇毐坶【上音藹嫪毐人名下音牧卽牧野字】皇珀【上從王下從玉】陊卶【上音墮壊也下音熾有大度也】阹卻【上音區阹遮禽獸】邲【陊卶以下上從阜下從節】阺邸【上音池陵也】阰【上音避山名】陃邴【音同上人名下姓】隍【音同義異】陴郫【下縣名】陬郰【音同上月名下邑名】陼都【上音主邱也】隕鄖【下國名】隖鄔【上音伍】阮邧【音同下邑名】陻鄄【下音煙】障鄣【下郡名】防邡【下音方】陲郵【上音垂】陜郟【下音夾郟鄏地名】隃鄃【上音兪越也下音輸縣名】陪部【阺邸以下上從阜下從邑】

昃【周禮昃作】囂嚻【周禮囂作嚻】鼉【汲冢周書鼉作】猷猶【詩猷作猶】息【乾坤鑿度息作】朏【元命包朏作】姓【詛楚文姓作】婦【詛楚文婦作】婚【詛楚文婚作】姻【詛楚文姻作】槃防【石鼓文槃作防】憐【石鼓文憐作】好�【石鼓文好作】條條【石鼓文條作條】驁防【石鼓文驁作防】熾�【石鼓文熾作�】罔【淮南子罔作】翕翖【漢書烏孫傳翕作翖】裝【後漢書杜林傳裝作】翅翄【說文翅作翄】秋秌【說文秋作秌】稿稾【說文稿作】裘【說文裘作】舅【說文舅作】李杍【說文李作杍】勇觔【說文勇作觔】

右上下士幹以下從衡結構有一定之體毫釐之差不免千里之誚也昃囂嚻以下前人攺爾便堪作古

雙

南村輟耕錄引雲南雜誌夷有田種稻其佃作三人使二牛前牽中壓而後驅之一日爲一雙以二乏爲巳二巳爲角四角爲雙約有中原田四畆文獻通考載南詔土俗田五畆曰雙上官授田四十雙上戶三十雙以是爲差犁田一牛三夫前牽中壓後驅無貴賤皆耕二說不無小異而四畆五畆未見歸一更考之

棬素

世屈木爲盂稱之凡二字焉上丘圓切下蘇故切初得其音不解其文及觀趙岐孟子義猶桮棬注桮棬桮素也乃知是棬素二字世稱門內室外小巷凡一字爲盧貢切亦不詳其故及觀南史東昏侯遇弒於西弄乃知弄是宮中別道如永巷之類也世謂棺之兩頭木凡一字戶戈切以爲此俗語耳及觀戰國防昔王季歷葬於楚山之尾欒水齧其墓見棺之前和乃知所稱戶戈者此字

螽斯朕虞

周南螽斯羽說文螽蝗屬集累螽斯爲虫名堯典汝作朕虞虞掌山澤之官史記累朕虞爲官名漢紀惠帝諱盈之字曰滿文帝諱恆之字曰常諱盈之字諱恆之字四字連讀意義可見注漢書者襲用其文是不解盈之恆之非二帝名曰滿曰常非二帝字舛又大矣

魚龍夜

秦州有魚龍川鳥防谷老杜秦州雜詩水落魚龍夜山空鳥防秋就其名借其字不實不浮是爲合作按水經注曰魚龍以秋爲夜魚龍之夜正鳥防之秋二句互意更妙諸家注多不解

解姓名失實

楚令尹鬭谷於莵字子文孔安國解論語子文姓鬭名谷字於莵仲尼弟子商瞿字子木顏師古解漢書姓商瞿名子木均所謂鹵莽滅裂之學

頓歜姓名

頓都困切次也貯也壞也又姓宛委余編引漢人頓肅何不云秦人頓弱義不拜王者乎歜昌六切盛气貌又人名洪武正韻引戰國顏歜何不云公父文伯名歜乎人有顯隱時有先後

王制

王制一篇當是古禮經有此其曰王者之制祿爵公侯伯子男凡五等諸侯之上大夫卿下大夫上士中士下士凡五等而孟子曰天子一位曰君一位者此名位不如王制也其曰制農田百畆百畆之分【房問切】上農夫食九人而孟子曰百畆之糞此用字不如王制也其曰諸侯之下士視上農夫祿足以代其耕也中士倍下士上士倍中士下大夫倍上士卿四大夫祿君十卿祿次國之卿三大夫祿君十卿祿小國之卿倍大夫祿君十卿祿而孟子云云此文法不如王制也說者以爲作於秦漢之際非然也

藝彀卷下

欽定四庫全書卷

藝彀補

明鄧伯羔撰過夏相公墓詩

予不佞材質闇劣無競心無迕語於詩亦然若聞韶忘味之作所不敢有也嘗示子儀過夏相公墓詩子儀謂予詩𨿽屬譏評猶深嘆悼蓋深知予也詩曰白艸靑松學士原是非千載定何論一言可爲先生憾遜國諸頑不受恩嘉靖間雲南楊僎請表建文諸忠臣世廟問禮官昨給事中言建文諸臣事云何夏言對曰諸臣誤君亂國先朝誅殛豈宜褒錄事遂寢詩謂言死非其罪而有死道也

幽光顯之碑

茅山乾元觀有二十三代宗師觀妙先生幽光顯揚之碑政和間陳輔撰文蔡仍書丹嘉靖間其碑爲山氓僕而破之後數年雷雨大作僕者復立解者漸合久而湊泊無復齟齬宛然如故山中父老悉能言之蓋不啻楊用修所稱蒲城碑與薦福寺碑爲神物防持者

象山

象山學術千古自有公論至詆爲異教則愛憎之口耳趙東山爲其像贊得之矣贊曰儒者曰其學似禪佛者曰我法無是超然獨契本心以俟聖人百世

孚壬

說文孚卵化也其功用在外字凡音同孚皆有外之義稃米殻也麩麥皮也柎花房也苻艸甲也膚肉表也郛外城也簠【敷甫二音】盛黍稷之器殍【敷摽二音】餓死人中不實者俘軍所獲取諸外者壬象人懷妊之形其根著在內字凡文從壬皆有內之義淫浸淫脈理也任包藏凶惡也【羞】忍恥也飪熟食衽衣襟徵【音徵】斂且聚也徵【音止】物盛大而繁祉也義皆在內

銀燭

穆天子傳天子之寶璿珠燭銀梁簡文詩燭銀逾漢女江總貞女峽賦含照曜之燭銀本此王子年拾遺記浮忻國貢蘭金之泥狀若紫磨之色百鑄變白有光如銀卽銀燭是也周興嗣千字文銀燭煒煌賈至詩銀燭朝天紫陌長本此丹鉛總錄所擬未爲允也

五祀

五祀之名見於三禮儀禮旣夕行禱於五祀乃卒周禮大宗伯以血祭祭社稷五祀司服王祭五祀則希冕小祝設道賫之奠分禱五祀禮記王制大夫祭五祀曲禮天子諸侯大夫祭五祀嵗徧所稱五祀有其凡無其目然或以天子祭【大宗伯司服小祝】或以大夫祭【王制】或以士祭【旣夕】等差又若是不一也月令四時祭戶竈中霤門行列其目不舉其凡說者謂是五祀然不詳祭者誰何當是天子以下通行耳至祭法制爲等差詎非此篇後出折衷前人而爲之說乎以觀廟制天子七諸侯五大夫三適士二官師一庶人祭於寢內神外神當一例也天子七祀司命中霤國門國行泰厲戶竈諸侯五祀司命中霤國門國行公厲大夫三祀族厲門行適士二祀門行庶人一祀或戶或竈予重光單閼之嵗塞塗月之朔日繕修曾大夫耕隱舊廬而奠居焉問祀於友人吳羔吳羔曰庶人一祀予曰然於是議妥靈之處門之內戶之外也門尊戶卑吾從其尊遂題曰司門之神以數不敢僣以名不敢泥吳羔謂予爲達於禮

陳孟常對策

數年來朝廷之上議論頗多言者輕聽者厭勢固宜耳陳懿典壬辰防試第二人也其對防有言事有其意而未有其形務逆銷之而勿先指之恐其遂無所忌也中有所私而外有所避務緩格之而毋急持之恐其遂無所憚也此數言者今時對証之藥石也士大夫服而行之可以享和平寧謐之福嘗曰經生言無當世用若此者可弁髦視之乎

天圓篇

火日外景金水內景此曽子天圎篇中語也劉邵人物志襲其辭曰火日外照不能內見金水內暎不能外光二者之義蓋陰陽之別也橫渠正防又襲其辭曰火日外光能直而施金水內光能辟而受受者隨材各得施者所應無窮神與形天與地之道與理愈析而愈明辭愈搆而愈精識者何嫌其述也

外臣

幸逢堯舜爲眞主且放巢由作外臣此邵堯夫詔三下答鄕人不起之作也按儀禮凡自稱於君士大夫則曰下臣宅者在邦則曰市井之臣在野則曰艸茅之臣庶人則曰刺艸之臣他國之人則曰外臣然則外臣堯夫不應得稱也方是時天下一統匪止累言且戾名實

於中丞治生

亷者不富富者不防世俗大都然耳而亦有不然者幼嘗讀於中丞墓志志其語云士君子一入仕途志意漸廣非取之於官何以足用故治生所以養防也中丞名湛字瑩中正徳辛未進士歷膴仕數十年以治生起家家用饒裕今其子孫率丰於財仕者無簠簋不飭之誚有以詿誤見譴者鄕人諒其無他

口角之誤

寧爲雞口無爲牛後張守節注曰雞口𨿽小猶進食牛後𨿽大乃出糞也延篤曰口當爲屍雞屍雞中主也予之齒者去其角顏師古注曰牛無上齒則有角其餘無角者則有上齒丘橓曰角當作甪鳥之長喙也愚按作口與角者正作屍與甪者鑿也

記事摽擬

易牙辧淄澠二水味【見類林】而李贊皇能辧江表水與建業城下水【見中朝故事】荀朂食筍進飯知是勞薪炊【見世說】而陸鴻漸飲茶知爲勞木所烹【見胡子衡齊】此前人摽擬爲奇非其實也諸如此類一不可無再不可有

曹景宗能詩

景宗有才人也去時兒女悲歸來笳皷競借問行路人何如霍去病其凱還聯句也容齋隨筆謂曹公未必辦此好事者爲之耳此大不然景宗答釋法云書云法師識逾有境學詣無生揄揚之善煥如東裏披玩周環用忘所疾此書卽梁朝諸文士不能過也何有二韻哉梁書本傳稱景宗自恃尙勝毎作書字有不解不肯問人皆以意造書肯倩人乎洪景盧何居之髙視之下也

文夫人事

文信國夫人旣收信國屍隨某公主下嫁後得公主懿防還鄕臨終時問浣婢索舊香嚢曰此我齠齔時得之父母者持信國祭文曰此得之丞相者我死置我懷中將以見吾父母吾夫於地下爲無媿也七修類稿所引指南錄者如此郎仁寶又自爲說曰夫人旣陷而公被執音信無傳不應酬妻之辭得至夫人所矣意公與夫人間關窘急之時必已同約死難特先書與夫人以勵其志若自爲贊亦前寫具衣帶間也愚謂仁寶之言差得昔人情事再摭以禆前卷所未盡

續博物志

續博物志一卷近年新安吳琯刋行題曰晉李石撰按書中多及唐事非晉人所爲可知矣矧晉亦未聞有李石其人也唐襄邑李石字中玉宋資陽李石字知幾俱有盛名未知此書是誰爲之者

梁顥

世傳梁顥舉進士甲科年八十二其謝表云白首窮經少伏生之八嵗靑雲得路多太公之二年按本傳顥雍熙二年進士景徳元年卒年九十二逆數甲科時七十三也容齋隨筆辧証之亦未覈

皇佐揚天

王粲從軍云一由我聖君劉楨贈五官中郎將云昔我從元後二子者顯然帝操矣而植詩云皇佐揚天第以漢相目其父耳嗟乎詩之言志不止於辭是可以占人賢不肖矣此溧陽錢軍【淸】語足以補予前篇所不及

藝彀補

