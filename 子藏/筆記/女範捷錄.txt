女範捷錄

明儒學者王相之母劉氏

統論篇第一

乾象乎陽﹐坤象乎陰﹐日月普兩儀之照。男正乎外﹐女正乎內﹐夫婦造萬化之端。五常之徳著﹐而大本以惇﹐三綱之義明﹐而人倫以正。故修身者﹐齊家之要也﹐而立教者﹐明倫之本也。正家之道﹐禮謹於男女﹐養蒙之節﹐教始於飲食﹐幼而不教﹐長而失禮。在男猶可以尊師取友﹐以成其徳。在女又何從擇善誠身﹐而格其非耶﹖是以教女之道﹐猶甚於男﹐而正內之儀﹐宜先乎外也。以銅爲鑑﹐可正衣冠﹔以古爲師﹐可端模範﹔能師古人﹐又何患徳之不修﹐而家之不正哉﹗

後徳篇第二

鳳儀龍馬﹐聖帝之祥﹔麟趾關雎﹐后妃之徳。是故帝嚳三妃﹐生稷契唐堯之聖。文王百子﹐紹姜任太姒之徽。潙汭二女﹐紹際唐虞之盛。塗莘雙後﹐肇開夏商之祥。宣王晚朝﹐姜後有待罪之諫。楚昭宴駕﹐越姬踐心許之言。明和嗣漢﹐史稱馬鄧之賢。髙文興唐﹐內有竇孫之助。曁夫宋室之宣仁﹐可謂女中之堯舜。烏林盡節於世宗﹐弘吉加恩於宋後﹐髙帝創洪基於艸莽﹐實藉孝慈。文皇肅內治於宮闈﹐爰資仁孝。稽古興王之君﹐必有賢明之後﹐不亦信哉。

母儀篇第三

父天母地﹐天施地生。骨气像父﹐性气像母。上古賢明之女有娠﹐胎教之方必愼。故母儀先於父訓﹐慈教嚴於義方。是以孟母買肉以明信﹐陶母封鮓以教廉。和熊知苦﹐柳氏以興。畫荻爲書﹐歐陽以顯。子發爲將﹐自奉厚而卸下薄﹐母拒戶而責其無恩。王孫從君﹐主失亡而已獨歸﹐母倚閭而言其不義。不疑尹京﹐寬刑活眾﹐賢哉慈母之仁。田稷爲相﹐反金待罪﹐卓矣孀親之訓。景讓失士心﹐母撻之而部下安。延年多殺戮﹐母惡之而終不免。柴繼母捨己子而代前兒﹐程祿妻甘己罪而免孤女。程母之教﹐恕於僕妾﹐而嚴於諸子。尹母之訓﹐樂於菽水﹐而忘於祿養。是皆秉坤儀之淑訓者﹐母徳之徽音者也。

孝行第四

男女𨿽異﹐劬勞則均。子媳𨿽殊﹐孝敬則一。夫孝者﹐百行之源﹐而猶爲女徳之首也。是故楊香搤虎﹐知有父而不知有身。緹縈贖親﹐則生男而不如生女。張婦蒙冤﹐三年不雨。姜妻至孝﹐雙鯉湧泉。唐氏乳姑﹐而毓山南之貴胤。廬世冒刃﹐而全垂白之孀慈。劉氏嚙姑之蛆﹐刺臂斬指﹐和血以丸藥。聞氏舐姑之目﹐斷髮矢志﹐負土以成墳。陳氏方於歸﹐而夫卒於戍﹐力養其姑五十年。張氏當雷擊﹐而恐驚其姑﹐更延厥壽三十載。趙氏手戮讎於都亭以報父﹐娟女躬操於晉水以活親。

曹娥抱父屍於肝江﹐木蘭代父徵於絕塞。張女割肝﹐以蘇祖母之命。陳氏斷首﹐兩全夫父之生。是皆感天地﹐動神明﹐著孝烈於一時﹐播芳名於千載者也﹐可不勉歟﹗

貞烈第五

忠臣不事兩國﹐烈女不更二夫。故一與之醮﹐終身不移。男可重婚﹐女無再適。是故艱難苦節謂之貞﹐慷慨捐生謂之烈。令女截耳劓鼻以持身﹐凝妻牽臂劈掌以明志。共姜髡髦之詩﹐之死靡他。史氏刺面之文﹐中心不攺。皇甫夫人﹐直斥逆臣﹐膏斧鉞不絕口。竇家二女﹐不從亂賊﹐投危崖而憤不顧身。董氏封發以待夫歸﹐二十年不沐。妙慧題詩以明己節﹐三千里復見生逢。桓夫人義不同庖﹐而吟匪石之詩。平夫兵閭巷﹐而卻闔閭之犯。夫之不幸﹐妾之不幸﹐宋女以言哀。使君有婦﹐羅敷有夫﹐趙王之章止。梁節婦之卻魏王﹐斷鼻存孤。余鄭氏之責唐帥﹐嚴詞保節。代夫人深怨其弟﹐千秋表磨笄之山。杞良妻遠訪其夫﹐萬里哭築城之骨。唐貴梅自縊於樹以全貞﹐不彰其姑之惡。潘妙圓從夫於火以殉節﹐而活其舅之生。譚貞婦廟中流血﹐雨漬猶存。王烈女崖上題詩﹐石刊尙在。崔氏甘亂箭以全節﹐劉氏代鼎烹而活夫。是皆貞心貫乎日月﹐烈志塞乎兩儀﹐正气凜於丈夫﹐節操播乎靑史者也﹐可不勉歟﹗

忠義篇第六

君親𨿽曰不同﹐忠孝本無二致。古云「率土莫非王臣」﹐豈謂閨中遂無忠義。詠小戎之駟﹐勉良人以君國同讎。伐汝墳之枚﹐慰君子以父母孔邇。美範滂之母﹐千秋尙有同心。封卞壺之墳﹐九泉猶有喜色。江油降魏﹐妻不與夫同生。蓋國淪戎﹐婦恥其夫不死。陵母對使而伏劍﹐經母含笑以同刑。池州被圍﹐趙昂發節義成雙。金川失守﹐黃侍中妻女同盡。朱夫人守襄陽而築城﹐以卻秦寇。梁夫人登金山而擊鼓﹐以破金兵。虞夫人勉子孫力勤王事﹐謝夫人甘俘虜以救民生。齊桓屍虫出戶﹐晏娥踰垣以殉君。宇文白刃犯宮﹐貴兒捐生以罵賊﹐魯義保以子代先公之子﹐魏節乳以身蔽幼主之身。孫姬婢也﹐匍伏湖濱﹐以保忠臣血胤。毛惜妓也﹐身甘刀斧﹐恥爲叛帥謳歌。劉母非不愛子﹐知軍令之不可幹。章母非不保家﹐願闔城之俱獲免。是皆女烈之錚錚﹐坤維之表表。其忠肝義膽﹐足以風百世﹐而振綱常者也。

慈愛第七

任卹睦姻﹐根於孝友﹔慈惠和讓﹐本於寬仁。是故﹐螽斯緝羽﹐頌太姒之仁﹐銀鹿繞牀﹐紀恭穆之徳。士安好學﹐成於叔母之慈﹐伯道無兒﹐終獲子綏之報。義姑棄子畱侄﹐而卻齊兵﹔覽妻與姒均役﹐以感朱母。趙姬不以公女之貴﹐而廢嫡庶之儀﹔衛宗不以君母之尊﹐而失夫人之禮。莊姜戴嬀﹐淑惠見於國風﹔京陵東海﹐雍睦著乎世範。是皆秉仁慈之懿﹐惇博愛之風﹐和气萃於家庭﹐徳教化於邦國者也﹐不亦可法歟﹗

秉禮第八

徳貌言工﹐婦之四行﹔禮義廉恥﹐國之四維。人而無禮﹐胡不遄死﹐言禮之不可失也。是故﹐文伯之母﹐不踰門而見康子﹔齊華夫人﹐不易駟而從孝公。孟子欲出妻﹐母責以非禮﹔申人欲娶婦﹐女恥其無儀。頃公弔杞梁之妻﹐必造廬以成禮﹔溧女哀子胥之餒﹐寧投溪而滅蹤。羊子懷金﹐妻孥譏其不義﹔齊人乞墦﹐妾婦泣其無良。宋伯姬保傅不具不下堂﹐寧焚烈燄﹔楚貞姜符節不來不應召﹐甘沒狂瀾。是皆動必合義﹐居必中度﹐勉夫子以匡其失﹐守己身以善其道﹐秉禮而行﹐至死不變者﹐洵可法矣﹗

