茅亭客話宋黃休復

卷一

蜀先兆

聖朝幹徳二年﹐歳在甲子﹐興師伐蜀。明年春﹐蜀主出降。二月﹐除兵部侍郎參知政事呂公餘慶知軍府事﹐以僞皇太子策勲府爲理所。先是﹐蜀主每歳除日﹐諸宮門各給桃符一對﹐俾題元亨利正四字。時僞太子善書札﹐選本宮策勲府桃符親自題曰天垂餘慶﹑地接長春八字﹐以爲詞翰之美也。至是﹐呂公名餘慶﹐太祖皇帝誕聖節號長春﹐天垂地接﹐先兆皎然。國之興替﹐固前定矣。

太平木

僞蜀廣政末﹐成都人唐季明父﹐失其名﹐因破一木﹐中有紫紋隸書太平兩字﹐時欲進蜀主以爲嘉瑞。一有識者解云﹕不應此時﹐須至破了方見太平爾。果自聖朝弔伐之後﹐頻頒曠蕩之恩﹐寛宥傷殘之俗﹐後仍攺太平興國之號﹐卽知識者之言諒有證矣。

甘露

聖宋戊申歳﹐帝奉元符禮行泰嶽。是時雨露之恩徧加率土﹐應天下悉賜大酺。其年冬十月﹐知州樞密直學士任公中正﹐於衙南樓前盛張妓樂雜戲﹐以宴耆老﹐遵詔旨也。大酺之盛﹐蜀氏𨿽眉龎齒齯﹐未曽見之﹐可謂榮觀爾。歡呼之聲傾動方隅﹐皆稱往歳兩陷盜賊﹐墮於塗炭﹐豈知今日遇文明主﹐作太平民﹐得觀玆盛世矣。是歳冬十二月﹐甘露降於大聖慈寺﹑甘露寺﹑淨眾寺﹑金繩院﹑龍興觀﹑靑羊宮及衙廨內道院﹐凡八處。竹栢之上﹐自承天節日至二十日﹐逐夜聯綿不止﹐葉無大小﹐悉皆周徧。士庶扶老攜幼奔馳於路﹐以盤盂承接嘗﹐飲之甘如飴蜜。又裏儒證瑞應圖曰﹕夫甘露之降﹐王者尊賢尙齒﹐則竹栢受之。聖人作爲﹐道之休明﹐徳動乾坤而感者﹐謂之瑞。其是之謂乎。

天尊木

大中祥符六年﹐綿州彰明縣崇仙觀﹐栢柱上有木紋如畫天尊狀﹐毛髮眉目衣服履舄纖縷悉備。知州比部佐郎劉公宗言遂繪事奏聞﹐奉聖旨令津置赴闕﹐送玉淸昭應宮。其觀主賜紫﹐及茶絹等物。今川民皆圖畫供養之。

虎盜屏迹

聖朝未克蜀之前﹐劍利之間虎暴尢甚。白衛嶺﹑石筒磎﹐虎名披鬃子﹐地號稅人場。綿漢間白楊林﹐虎名裂蹄子。商旅聚徒而行﹐屢有遭搏噬者。嘉州牛頸山有子母虎﹐陵州鐵鑪山有靑豹子﹐彭蜀近山鎭縣暴獸成羣﹐農家不敢放牧﹐及出門采樵行旅共苦之。又有羣盜諸州縣﹐結聚各有百人至二百人﹐官軍掩捕則與格鬥﹐勝則禦敵官軍﹐敗則奔入林藪。𨿽有捕盜之吏﹐莫能擒獲。僅四十餘年﹐民無安業。聖朝克復後﹐歳貢綱運使命商旅晝夜相繼﹐廬舍駢接﹐犬豕縱橫﹐虎豹羣盜悉皆屏迹。得非系國朝之盛衰﹐時政之能否乎。

蜀無大水

開寶五年壬申歳秋八月初﹐成都大雨﹐岷江暴漲﹐永康軍大堰將壞﹐水入府江。知軍薛舍人文寶與百姓憂惶﹐但見驚波怒濤聲如雷吼﹐髙十丈已來。中流有一巨材﹐隨駭浪而下﹐近而觀之﹐乃一大蛇耳。舉頭橫身截於堰上﹐至其夜聞堰上呼噪之聲﹐列炬縱橫。𨿽大風暴雨﹐火影不滅。平旦﹐廣濟王李公祠內旗幟皆濡濕﹐堰上惟見一面﹐沙堤堰水入新津江口。時嘉眉州漂溺至甚﹐而府江不溢。初李冰自秦時代張若爲蜀守﹐實有道之士也﹐蜀困水難﹐至於臼竈生蛙﹐人罹墊溺且久矣。公以道法役使鬼神擒捕水怪﹐因是壅止泛浪﹐鑿山離堆﹐辟沫水於南北爲二江﹐灌漑彭漢。蜀之三郡沃田億萬頃﹐仍作三石人以誓江水曰﹕俾後萬祀﹐水之盈縮﹐竭不至足﹐盛不沒肩。又作石犀五﹐所以厭水物。於是蜀爲陸海﹐無水潦之虞。萬井富實﹐功徳不泯﹐至今賴之。咸雲理水之功﹐可與禹偕也。不有是績﹐民其魚乎﹗每臨江滸﹐皆立祠宇焉。

車轍迹

綿州羅江縣羅璝山﹐有羅璝洞﹐昔羅眞人名璝﹐修道上升之所也。其洞凡有水旱疾癘﹐禱之靈無不應。太平興國五年庚辰歳中秋﹐彩霧輕煙﹐月光如晝﹐香風瑞气彌漫山谷﹐四逺村民登層巒而望之﹐惟聞音樂環佩之聲。遲明但見車轍之迹﹐去洞十里餘﹐闊一丈以來﹐碾土深三四寸﹐其轍迹隨山勢髙下﹐直至洞門迆邐狹小﹐卽不知神仙乘車出洞耶。音樂之聲晝夜不絕﹐遂聞諸州縣。時殿前承旨兵馬監押知縣事陳覃﹑縣尉鄒崇讓尋詣仙洞﹐觀玆轍迹樂聲﹐以事奏聞。詔大九井山虎耳先生李洞賓賫香於洞前﹐設醮禮察視之﹐由以祈靈貺。虎耳先生﹐大名府有道之士﹐時呼爲李八百﹐云已八百歳﹐如五十許﹐童顏鬒髮﹐行速言徐﹐每駐足﹐士民聚觀者如堵。先生卽於懷袖中探取銅錢二三文撒之﹐則稍得人退。因是每十步二十步取錢一撒﹐至暮懷袖之中錢無缺焉。翌日與諸官入洞﹐行十里已來﹐惟聞異香襲人﹐樂聲隱隱﹐人吏各持香燭﹐屏息捫藤﹐足履嵌嵓﹐魂竦汗瀝。先生步無差跌﹐神气自若﹐出洞之時﹐衣履之上無泥滓沾污之迹。

程君友

遂州小溪縣石城鎭仙女埡村民程翁﹐名君友﹐家數口﹐墾耕力作﹐常於鄕裏傭力織艸履自給。人質鄙朴而性慈仁﹐行見禽獸﹐常下道回避﹐不欲驚之。寡訥少與人交言﹐年六十許﹐凡見山人道士聚﹐得傭負之直以接奉之。凡有行李者﹐卽與之負擔﹐無逺近。或遺其錢卽不顧而回。如此率以爲常。開寶九年春﹐往云頂山寺遇一道士﹐古貌神俊﹐布衣麄幘﹐引一黑狗。見君友云﹕願與我攜拄杖藥囊到靑城山﹐當倍酬爾直。君友忻然隨之﹐入一小徑。初則田疇荒梗﹐漸見花木﹐與常所歷者路稍異。行三四里﹐又見怪石夾道﹐皆生細竹桃花﹐飛泉鳴籟響亮山谷。望中有觀宇依山臨水﹐松桂淸寂﹐薄霧輕煙披拂左右。黑狗前奔﹐道士升廳﹐君友致藥囊拄杖於階上。道士曰﹕爾有仙表﹐得至於此。開囊取瓢﹐傾丹一粒令吞之﹐曰﹕若有饑渴﹐則可嚼栢葉栢實些些。君友懇祈願住仙齋以效廝役﹐道士曰﹕爾且歸家﹐別止一室﹐精思妙道。吾至九月八日當來迎爾。君友拜謝未終﹐黑狗起吠﹐因出門避之。向來所遇如失﹐寂無影響﹐若夢寐中。逡巡見一負薪者﹐問之﹐云是靑城山洞天觀路。君友歸家﹐無饑渴之念﹐遂別止一室﹐不顧家事﹐嘗焚栢子栢葉﹐靜坐無所營爲﹐不飲不食﹐時嚼栢實三五顆而已。門外有一栢樹﹐下有一大盤石﹐常織艸屨及偃息於上。至九月七日夜﹐山谷月皎風淸﹐君友於居前後如有所待。達旦﹐雲霞相映﹐有如五色。君友仰觀躡空﹐祥風忽生﹐彩霧郁起﹐妻孥悲號。遂越巨壑層巒﹐涕泗追望﹐極目而沒。鄕裏皆見聞。時知州右補闕李公凖﹑通判張公蔚以爲妖訛﹐囚系君友妻男於獄﹐遣吏民於逺近尋其蹤由。時村耆鄕裏不堪其擾﹐眾焚香告曰﹕君若得道﹐卻乞下降﹐勿使鄕人濫獲其罪。忽一日﹐君友在州衙門請見。通判張公怒而詈之曰﹕若仙當往矣﹐豈得復還﹐顯是妖也。將加責辱令拘之﹐君友但俛首黙坐﹐惟不飲食。吏人有私問之曰﹕何以得免﹖對曰﹕新主將立﹐何患乎不免。言辭安詳﹐人皆不諭。至十二月初﹐値太宗皇帝登極遇赦﹐至是方悟新主之驗也。君友歸家入諸舊室﹐有眞仙時降﹐輝光燭空﹐升牀連榻﹐笑語通宵。妻男聴之皆不可曉。至太平興國元年三月三日﹐於栢樹下石上復騰空冉冉而去﹐妻男望之已在霄漢﹐惟聞音樂及香風終日不止。本州島以事奏聞﹐恩賜其妻男粟帛。鞫獄吏張漢璆覩其事迹﹐因是棄妻子遊歷名山﹐至今尙在。

雍道者

雍道者名法志﹐東川飛烏縣元和鄕人也。人𨿽鄙朴﹐而性慕淸虛﹐常供養一石老君﹐及誦天蓬咒枕中經。因夢一道士云﹕雍法志﹐吾於汝處求錢三千貫文。法志辭貧﹐道士取石像前棕帚云﹕但有患者﹐將此帚掃之卽愈。言訖而覺﹐因是鄕裏有患者﹐將帚掃之﹐應手立愈。里人相傳﹐求醫者塡委。時郡城西南靑羊宮﹐卽老君降生之所﹐咸平中兵火蕩焚﹐惟降生元陽二臺存焉﹐遺址荒圮﹐鞠爲茂艸。己酉歳﹐知州宻直學士任公請重興舊址﹐其殿東每夜聞鐘聲﹐不知所因。鑿池獲一銅鐘﹐扣之響三十餘里﹐士庶遊觀﹐經春及夏﹐法志於宮門見一小兒傴僂而行﹐以棕帚掃之﹐正腰而去。聚觀者架肩接踵﹐禮法志爲神仙。時起宮工匠輩有腰腳手臂痛者﹐掃之皆愈﹐因是四逺傳云﹐雍道者掃﹐盲者能視﹐跛者能履。患者雲集﹐有賫金守門經旬未獲掃者﹐所得錢帛並送余造所。逾百日﹐因恱一婦人﹐潛出不歸﹐患人稍稍不集。至是年冬﹐再來掃病無應﹐自慚而遁。因詰其修造掌籍者﹐錢僅三千餘貫﹐正符夢中之數爾。

卷二

王客

王客者﹐失其名及鄕裏﹐常攜笻挈籃﹐引一斑犬﹐往來卭僰間﹐以采藥爲事。多止於荒廟廢寺中﹐𨿽雪霜風雨亦無所避。優遊市肆﹐人或問修養之道﹐卽黙而不對。好事者多飲之以酒。積數年形貌服飾未嘗更易。天禧戊午歳春﹐自言遊靑城山﹐回時臨卭宰師仲冉頗好道藝﹐思見其人﹐卽令召之與語﹐且曰﹕飲酒否﹖對曰﹕某有少藥﹐君能服之﹐某亦飲酒。師侯受藥﹐各飲數杯﹐欵話移時云﹕吾儕野人﹐心近云鶴﹐久居城市﹐頗思歸鄕﹐誠有奉托。辭出﹐往故驛路去。師侯餌藥﹐漸覺輕安﹐專令人訪之。至四月二十七日﹐獨攜杖負笈﹐往臨溪路一里間有寺曰國寧﹐遂於寺門下坐。行人問之﹕日將暮矣﹐於此久坐何爲﹖答曰﹕我有師在此。至暝忽暴卒於門下。鄕耆聞官﹐權瘞於道左。至六月﹐師侯聞之曰﹕曩所言久別家山頗思歸鄕﹐斯之謂乎。遣吏趙秀往彼焚之﹐發其屍﹐顏貌如生﹐手足皆軟若熟寐焉。頃之身下淸泉湧出﹐浮屍而起﹐遂就沐浴之。鄕村聚觀﹐或以衣服斂之﹐兼及設酒饌而祭者。師侯曰﹕吾聞仙人不死。脫有死者。乃尸解也。此人眞解化乎。身𨿽委蛻﹐神未遐逝。自輟俸以瘞之﹐且旌異人也。前所言有師在此﹐其是之謂乎﹖休復嘗讀登眞隱訣﹐謂仙道有升天躡雲者﹐遊行五嶽者﹐服餌不死者﹐尸解而仙者。忽有蹔遊太陰﹐自有太一守屍﹐三魂營骨﹐七魄衛肉﹐胎靈錄气𨿽以鐵石牢固藏閉﹐終至煉形數滿﹐當自擘石飛空而仙者。夫得道之士﹐入火不爍﹐入水不濡﹐躡空如履實﹐觸實如蹈虛。𨿽九地之厚﹑巨海之廣﹑八極之逺﹑萬方之大﹐應倐欻而至﹐何所拘滯耶﹖所以然者﹐形與道合﹐道無不在﹐毫芒之細﹑萬物之眾﹐道皆有之。今備錄者﹐與王客張本也。

崔尊師

崔尊師名無斁﹐王氏據蜀﹐由江吳而來﹐托以聾聵。誠有道之士也。每觀人書字而知休咎﹐能察隱伏逃亡山藏地祕生期死限千里之外骨肉安否﹐未嘗遺策。時朝賢士庶奉之如神明。龍興觀道士唐洞卿﹐令童子以器盛蘿卜送杜天師光庭﹐值崔在院門坐﹐遂乞射覆。崔令童子於地上劃一个字﹐童子劃一此字。崔曰﹕蘿卜爾。童子送回﹐拾一片損梳置於器中﹐再乞射覆。崔曰﹕劃字於地。童子指前來此字﹐崔曰﹕梳爾。洞卿怪童子來遲﹐童子具以崔射覆爲對﹐洞卿久知崔有道﹐令童子握空拳再指此字﹐崔曰﹕空拳爾。洞卿親詣崔﹐曰﹕一字而射覆者三﹐皆不同﹐非有道詎能及此﹖崔曰﹕皆是童子先言﹐非老夫能知爾。此字象蘿卜﹐亦象梳﹐亦象空拳﹐何有道邪。崔相字托意指事﹐皆如此類。王先主自天復甲子歳封蜀王﹐伯盛之後﹐展拓子城﹐西南收玉局﹐化起五鳯樓門﹐五門雉堞巍峩﹐飾以金碧﹐窮極瑰麗﹐輝煥通衢﹐署曰得賢樓﹐爲當代之盛。玉局化尊像並遷就龍興觀﹐以其基址立殿宇﹐廣庫藏。時杜天師詣崔﹐曰﹕今主上遷移仙化﹐其有證應乎﹖崔嘆息良久﹐言曰﹕皇嗣作難爾。甲戌歳果僞皇太子元膺叛﹐尋伏誅。後杜天師謂崔曰﹕有道之士先識未能﹖崔曰﹕動局子亂必然之事﹐何有道先識者哉。杜天師曰﹕此化畢竟若何﹖崔曰﹕局必須復﹐非王氏不可也。先主殂﹐少主嗣位﹐明年再起仙化﹐以爲王氏復局之驗也。聖宋大中祥符甲寅歳﹐知州諫大夫淩公策奏乞移王先主祠﹐取其材植以修此化﹐土木極備﹐樓殿壯麗﹐工木未畢﹐或於玉局洞中出五色云﹐觀者千餘人。移時而散﹐尋畫圖呈進﹐降詔奬諭﹐卽崔所言王氏復局之事證應﹐何其逺哉。休復嘗讀仙傳拾遺﹐云二十四化各有一大洞﹐或深廣千里五百里﹐其中有日月飛精﹐謂之伏辰之根﹐下照洞口﹐與人間無異。有仙王仙官卿相輔佐﹐如世之職司。凡得道之人積功遷神返生者﹐皆居其中﹐以爲民庶。每年三元八節﹐諸天上眞下降洞中﹐以觀其理善惡人世生死興廢水旱風雨﹐皆預闗於洞府﹐及龍神祠廟血食之司﹐皆洞府之綂攝也。二十四化之外﹐有靑城峩眉益登慈母繁陽嶓冡等洞﹐又不在十大洞天並三十六洞天之數﹐洞府之仙曹亦如人間之州郡爾。夫天之所有﹐誰能廢之。違天必有大咎﹐子亂之禍﹐能無及此乎。

範處士

範處士名徳昭﹐蜀人也﹐不知所修之道﹐著通宗論﹑契眞刋謬論﹑金液還丹論﹐僞蜀主頻召入內問道﹐稱旨﹐頗優禮之。處士談論多及物情﹐以鑑戒爲先。蜀人每中元節多生五穀﹐俗謂之盆艸﹐盛以供佛。初至時介意禁觸﹐謂嘗有雷護之﹐旣中元節後卽棄之糞壤。處士太息曰﹕豈知聖人則天之明﹐生其六气﹐因地之性﹐用其五行。斵木爲耜﹐揉木爲耒﹐耒耨之利以教天下﹐播種五穀以育於人﹐而不知天地生育之恩﹐輕棄五穀如是﹐宜乎神明不佑﹐而云獲禍﹐悲夫。

李處士

李處士名諶﹐學識精博。嘗講五經﹐善誘誨﹐人問無所隱。四十餘年以束脩自給。每講春秋﹐嘗云﹕孔聖見周徳下衰﹐諸侯彊盛﹐𨿽有典禮而不能舉﹐𨿽有賞罰而莫得行﹐孔子因是筆削魯史﹐上遵周公之制﹐下明將來之法﹐以褒貶而代賞罰﹐俾夫善人知勸而淫人知懼也。左丘明魯國史官﹐受經於孔子﹐恐七十弟子各生異端﹐失其大旨﹐遂以諸國簡牘博采眾記而作傳焉。其傳忽先經以始事﹐忽後經以終義﹐忽依經以辯理﹐忽錯經以合異﹐廣記備言以成一家之通體爾。杜徵南不思孔子修經與詩書周易爲等﹐列丘明之傳當與司馬遷班固爲等列﹐豈合將經之年與傳之年相附參而貫之﹐將令學者素無資稟縱意自裁﹐但務聲律﹐罔知古道﹐將周孔之聖賢班馬之文章﹐皆不由玆制作﹐靡得而達焉。然皇王帝霸之道﹐興亡理亂之體﹐其可聞乎。遂引證當時以左傳文爲春秋者數人﹐今不具錄﹐休復屢見失其旨歸如處士之言者﹐倘能使春秋自爲經﹐左氏自爲傳﹐則不迷於後生者矣。

蘇推官

僞蜀子城西南隅有道士﹐開卜肆﹐言人之生平休咎﹐皆如目覩。僞蜀廣政中﹐進士蘇協﹑杜希言同往訪之﹐道士謂蘇曰﹕秀才明年必成名。蘇未甚信之﹐道士曰﹕成固定矣﹐兼生貴子。時內饋方孕逼期﹐因是積以爲驗。顧杜曰﹕秀才成何太晚耶。杜不樂﹐以爲妄誕﹐慍而退。明年春﹐蘇於制誥賈舎人下及第﹐杜果無成。蘇過杏園燕生一子﹐卽易簡也。至禮部侍郎參知政事。杜方悟道士之言﹐遂再謁之問﹕名第𨿽云晚成﹐未審祿始何年﹐秩終何地﹖道士曰﹕秀才勉旃﹐必成大名。然其事稍異﹐不能言之。杜生請之﹐曰﹕君成事之日﹐在蘇先輩新長之子座下。杜曰﹕若保斯言﹐欲辭福祿﹐得乎﹖道士曰﹕從此以往﹐未之或知也。其年蘇授彭州司法參軍﹐攺陸州軍事推官﹐聖朝伐蜀﹐赴闕累任外官﹐其子果以狀元及第。端拱二年由翰林學士知舉﹐杜始得成都解南宮奏名登第﹐授常州軍事推官﹐不祿。時子弟僑遊京師見﹐杜云﹕鄕知惟吾友一人﹐見某老成。遂言老成之始末﹐故得書之。然死生有命冨貴在天﹐何道士見之逺也。

張海上

僞蜀舉人張洸﹐字海上﹐雍熙丙戌歳﹐往嘉州謁平羌令﹐船次平羌漑下夜泊﹐忽夢二人容貌端儼﹐白衣華煥﹐於洸前俯伏求救。洸覺﹐惟聞船棧下跳躑之聲不已﹐視之乃二鯉魚焉。洸性躁急不能容物﹐怒此魚撓其寢﹐遂扶棧取魚棄於江中。旣而就寢﹐復夢二白衣持大蒜數頭懇謝而去。遲明方悟向夢者魚也。至於平羌﹐因以夢告平羌令。令曰﹕君之夢祥符也﹐放魚所感蒜者算也﹐當延君算爾。洸至晚年著後隱書三卷﹐亦紀夢魚之事。享壽七十八而卒。

費尊師

陵陽至道觀主費禹珪﹐字天錫﹐文學優贍﹐時輩所稱。僞蜀嘗應進士舉﹐名絢﹐或夢衣錦在井中﹐覺後自喜曰﹕及第衣錦遊鄕井爾。他日因與知軍事推官蘇協論名第﹐皆由陰注﹐凡舉人將歷科場多有異夢﹐禹珪因言前夢。蘇曰﹕非佳夢爾。衣錦井中﹐是文章未顯之兆。費不悅﹐來春果下第歸鄕﹐因告蘇曰﹕人生百年有如風燭﹐止可怡神養志﹐詩酒寄情﹐更不能爲屑屑之儒﹐誠有雲棲之志矣。蘇曰﹕世祿暫榮﹐浮生如寄﹐惟登眞履道可後爲期也。某有豎子𨿽愚﹐請教授之。卽參政侍郎也。洎明年聖朝伐蜀﹐蘇上京歷任至太平興國年中授開封府司錄參軍不祿。休復嘗讀醫書云﹐人藏气陰多則夢數﹐陽壯則夢稀﹐有夢亦不復記之。夫瞽者無夢﹐愚者少夢﹐故騶皁百夕無一夢﹐乃知夢者習也。又不獨至人者哉。頃有士人能原夢﹐遂撰一夢請占之﹐災祥皆驗。他日告云﹕吾實無夢﹐向所夢吾撰也﹐聊以試君皆驗﹐何也﹖原夢者曰﹕意形於言﹐災祥隨之。何況夢筆夢松者乎。則知夢者﹐不可以一事推之爾。

馮山人

馮山人名懷古﹐字徳淳﹐遂寧人也。有人倫之鑑﹐善辯山水地理。太平興國中﹐於靑城山三蹊路牛心山前看花﹐山後因卜居﹐立三間大閣﹐偃息於中。居常所論﹐皆丹石之旨﹐以吐納導引爲事﹐博采方訣歌頌圖記丹經道書﹐無不研考。每遇往來者有服餌者﹐有入室求仙者﹐有得雜藝者﹐有能制服諸丹石者﹐復有誇誕自譽壽過數百歳者﹐有常與神仙往還者﹐欲傳之者以方書爲要﹐授之者以金帛爲情﹐盡皆親近承事之。𨿽伎藝無取﹐皆以禮接之。咸平中﹐成都一豪家葬父﹐徧訪能地理者選山卜穴﹐凡數歳﹐方得之。因令馮看之﹐馮曰﹕陵回阜轉山髙隴長﹐水出分明﹐甚奇絕也。主人云﹕自葬之後﹐家財耗散人口淪亡﹐何奇絕地如是耶﹖山人曰﹕頗要言之﹐凡萬物中人最爲靈﹐受命於天與物且異﹐而有貴賤各得其位﹐如鳥有巢棲獸有穴處﹐故無互相奪者也。此山是葬公侯之地﹐豈常人可處。所以亡者不得安﹐存者不得寧。易曰負且乘致寇﹐至小人而乘君子之器﹐其是之謂乎。

李四郎

李四郎名玹﹐字廷儀﹐其先波斯國人﹐隨僖宗入蜀﹐授率府率。兄珣有詩名﹐預賓貢焉。玹舉止溫雅﹐頗有節行﹐以鬻香藥爲業﹐善弈棋﹐好攝養﹐以金丹延駐爲務。暮年以鑪鼎之費﹐家無餘財﹐惟道書藥囊而已。嘗得耳珠先生與靑城南六郎書一紙﹐論淮南三煉秋石之法﹐每焚香燻之﹐有一桃核杯﹐圍可寸餘﹐紋彩燦然﹐眞蟠桃之實爾。至晚年末而服之。雍熙元年遊靑城山﹐於六時巖下溪水中得一塊石﹐如雁卵﹐色黑溫潤﹐嘗與同道者玩之。一日誤墜於地﹐碎爲數片﹐其中空焉﹐可容一合許物﹐四畔皆雕刻龍鳯云艸之形﹐文理纖妙﹐皆甚奇異﹐殆非人工。或曰此神仙所玩之物矣。

卷三

淘沙子

僞蜀大東市有養病院﹐凡乞丐貧病者皆得居之。中有攜畚鍤﹐日循街坊溝渠內淘泥沙。時獲碎銅鐵及諸物﹐以給口食。人呼爲淘沙子焉。辛酉歳有隱迹於淘沙者﹐不知所從來及名氏﹐常戴故帽﹐攜鐵把竹畚﹐多於寺觀閴靜處坐臥。進士文谷因下第﹐往聖興寺訪相識僧﹐見淘沙子披褐於佛殿上坐﹐谷見其狀貌古峭﹐辭韻淸越﹐以禮接之。因念谷新吟者詩數首﹐谷愕然﹐又諷其自作者數篇﹐其詩或譏諷時態﹐或警勵流俗﹐或說神仙之事。谷莫之測﹐因問谷﹕今將何往﹖谷曰﹕謁此寺相識僧﹐求少紙筆之資﹐別謀投獻。其人於懷內探一布囊﹐中有麻繩貫數小鋌銀﹐遂解一鋌遺谷﹐戴帽將所攜器﹐長揖出寺而去。谷後得僞通奏使王昭逺禮於賓席﹐因話及感遇淘沙子之事﹐念其詩曰﹕九重城里人中貴﹐五等諸侯閫外尊。爭似布衣雲水客﹐不將名字掛乾坤。王公曰﹕有此異人﹗遂聞於蜀主﹐因令內園子於諸街坊尋訪之。時東市國淸寺街有民宇文氏﹐宅門有大桐樹﹐淘沙子休息樹陰下。宇文頗畱心至道﹐見其人容質有異﹐遂延於廳﹐問其藝業云。某攻書嗜酒﹐言論非俗。因飲之數爵﹐與約再會。浹旬淘沙子或到其門﹐將破帽等寄與門僕﹐令報主人。其僕忿然厲聲罵之曰﹕主人豈見此等貧兒耶。宇文聞之遽出迎候﹐愧謝曰﹕翹望日久﹐何來晚耶。卽與飲且酣。宇文曰﹕神仙可致乎﹐至道可求乎﹖淘沙子曰﹕得之在心﹐失之亦心。宇文曰﹕某數年前遇人﹐教令咽气﹐未得其驗。廢之已久。淘沙子曰﹕修道如初得道有餘﹐皆是初勤而中惰﹐前功將棄之矣。世有黃白﹐有之乎﹐好之乎﹖宇文曰﹕某𨿽未嘗畱心﹐安敢言不有﹐安敢言好之。淘沙子因索銅錢十文﹐衣帶中解丹一粒﹐醋浸塗之﹐燒成白金。此則神仙之藝﹐不可厚誣之﹐但罕遇也。有自言者皆妄也。遽辭而去。翌日淩晨扣門﹐將一新手帕裹一物云﹕淘沙子寄與主人。宇文開而觀之﹐乃髻髮一顆﹐莫測其由。至日髙門僕不來﹐令召之﹐云﹕今早五更睡中﹐被人截卻頭髻將去。蜀主聞之﹐訪於宇文。宇文尋於養病院云﹕今早出去不歸。自玆無復影響。休復見道書云﹐刺客者得隱形之法也。言刺客若死﹐屍亦不見。每二十年一度﹐易形攺名姓﹐謂之脫難。多有奇怪之事﹐名籍已系地仙﹐淘沙子是其流也。

張道者

僞蜀大東門外有妙圓塔﹐院僧名行勤﹐俗姓張氏。人以其精於修行﹐因謂之道者。早歳南行﹐中年駐錫。龎眉皓髮﹐貌古形羸﹐住艸屋數間﹐惟繩牀一張及木棺一所。不從齋請﹐晝則升牀而坐﹐夜則入棺而臥。衣服未嘗更換。人問之﹐拱黙不對。人皆仰其髙節﹐遺之衣服﹐則轉施貧人。與米麫鹽酪則受﹐以一大瓶貯之常滿。每齋則取一抄合而食三紀﹐偃息自若。不誑流俗﹐其淸尙如此。時齒八十﹐臨終自拾薪艸積於院﹐後告諸門徒曰﹕吾卽日行化﹐希以木棺置於薪艸之上﹐以火爇之﹐老僧幸矣。至期依其教諭﹐於煨燼中得舍利數十粒﹐葬於塔中。時有慈覺長老﹐禪門宗匠也﹐有書妙圓塔院張道者屋壁云﹕成都有一張道者﹐五十年來住村野。秖將淡薄作家風﹐未省承迎相茍且。南地禪宗盡徧參﹐西蜀叢林遊已罷。深知大藏是解粘﹐不把三乘定眞假。張道者﹐傍沙溪﹐居蘭若﹐艸作衣裳茅作捨。活計生涯一物無﹐免被外人來借借。寅齋午睡樂咍咍﹐檀越供須都不謝。沿身不直五分銅﹐一句玄玄豈論價。張道者﹐貌古神淸不可畫﹐鶴性云情本自然﹐生死無心全不怕。總逢刼火未爲災﹐暗裏龍神應嘆訝。張道者﹐不說禪﹐不答話﹐蓋爲人心難誘化。盡奔名利漫驅驅﹐个个何曾有般若。分明與說速休心﹐供家卻道也爛也。張道者﹐不聚徒﹐甚脫灑﹐不結逺公白蓮社。心似秋潭月一輪﹐何用聲名播天下。

大覺禪師

禪師名慈覺﹐字法天﹐姓劉氏。自王蜀末遊南方﹐至孟蜀初歸住。大覺禪師性急言速﹐應答如流。人問﹕一部蓮經﹐何者是妙法﹖師戟其手曰﹕教汝鼻塌﹐問爲甚如此。對曰﹕謗斯經﹐故獲罪如是。僞蜀李相炅嘗問道於師﹐優禮待之。師有禪客須知集﹑禪宗祖裔圖﹑闡道歌行偈頌三百餘篇﹐題曰禪宗至道集﹐行於世。

張平云

張居士名嶠﹐字平云﹐學釋氏法﹐人謂之居士。時有勾居士問﹕不拘生死者﹐願師直指。答云﹕非干日月照﹐晝夜自分明。又問﹕百億往來非指的光明終不礙山河時﹐如何﹖答云﹕紅尾漫揺三尺浪﹐眞龍透石本無蹤。嘗撰參玄錄﹑玄珠集﹑歌行句偈百餘篇﹐云﹕毳流來問我家風﹐我道玲瓏處處通。頃刻萬邦皆徧到﹐途中曽未見人逢。其仙化三日﹐口吐气滿屋氛氳。有弟子告云﹕居士常言宗門秪以眼目爲先﹐不以睡相爲事。居士今日何以如此﹖言訖﹐香气乃絕。

王居士

居士王裕﹐四十餘年畱心禪學﹐三蜀叢林皆盡參徧。學流與之切磋﹐話句無逃其確論爾。至暮年示疾於同流曰﹕吾期某日行化。至期﹐居士有季父爲僧﹐語之曰﹕吾爲汝作十念。居士曰﹕透滿無形﹐十方無礙﹐直至無心﹐未得爲了﹐何況有念者哉。言訖﹐奄然而逝。

勾居士

勾居士名令玄﹐蜀都人也。宗嗣張平云有學人問答﹐隨機應響﹐著火蓮集﹑無相寶山論﹑法印傳﹑況道雜言百餘篇。有敬禮瓦屋和尙塔偈曰﹕大空無盡刼成塵﹐玄步孤髙物外人。日本國來尋彼岸﹐洞山林下過迷津。流流法乳誰無分﹐了了教知我最親。一百六十三歲後﹐方於此塔葬全身。瓦屋和尙名能光﹐日本國人也。嗣洞山悟本禪師﹐天復年初入蜀﹐僞永泰軍節度使祿虔扆捨碧雞坊宅爲禪院居之﹐至孟蜀長興年末遷化。時齒一百六十三﹐故有是句。

味江山人

唐末蜀州靑城縣味江山人唐求﹐至性純愨﹐篤好雅道﹐放曠疎逸﹐幾乎方外之士也。每入市騎一靑牛﹐至暮醺酣而歸。非其類不與之交﹐或吟或詠有所得﹐則將稿撚爲丸﹐內於大瓢中。二十餘年莫知其數﹐亦不復吟詠。其贈送寄別之詩布於人口。暮年因臥病﹐索瓢致於江中曰﹕斯文茍不沈沒於水﹐後之人得者﹐方知我苦心耳。漂至新渠江口﹐有識者云﹕唐山人詩瓢也。探得之﹐已遭漂潤損壞﹐十得其二三。凡三十餘篇行於世。題鄭處士隱居云﹕聞說最淸曠﹐及來愁已空。數點石泉雨﹐一溪霜葉風。業在有山處﹐道成無事中。酌盡一罇酒﹐病夫顏亦紅。贈行如上人云﹕不知名利苦﹐念佛老岷沲。衲補云千片﹐香焚篆一窠。戀山人事少﹐憐客道心多。日日齋鐘後﹐髙懸濾水羅。題靑城山範賢觀云﹕數里緣山不厭難﹐爲尋眞訣問黃冠。苔鋪翠點仙橋滑﹐松織香梢古道寒。晝傍緑畦鋤嫩玉﹐夜開紅竈撚新丹。鐘聲已斷泉聲在﹐風動瑤花月滿壇。贈僧云﹕曾開半偈雪山中﹐貝葉翻時理盡通。般若常添持戒力﹐藥叉誰算念經功。雲開曉月應難染﹐海上孤舟自任風。長說滿庭花色好﹐一枝紅是一枝空。夫艸澤間有隱逸得志者﹐以經籍自娯﹐詩酒怡情﹐不耀文彩﹐不揚姓名﹐其趨附茍且得無愧赧唐山人乎﹗

蘭亭客序

昔晉穆帝永和九年暮春三月三日﹐太原孫綂承公﹑冨春孫綽興公﹑唐漢王彬之道生﹑陳郡謝安石﹑髙平郗曇春熙﹑太原王蘊叔仁﹑釋支遁道林﹐並逸少子凝之﹑徽之﹑操之等四十有一人﹐修褉之會﹐羲之爲序﹐興逸而書之。筆迹遒媚﹐勁健絕代。凡二十八行﹐三百二十四字。唐太宗購得其本﹐令趙模﹑韓道政﹑馮承素﹑諸葛貞等摹勒以賜皇太子諸王近臣。太宗酷好書法﹐有大王書眞迹三千六百張﹐率以一丈二尺爲一軸﹐得一百五十卷。太宗自書貞觀二字爲印﹐印縫及捲之首尾﹐又選貴臣子弟有性識者﹐以爲弘文館學生﹐內出書法﹐命之學習焉。其有人間善書者﹐並召入館。由是十數年間﹐海內靡然。工書翰者眾﹐其王書法帖所寶惜者獨蘭亭序爲最。常置於禦座之側﹐朝夕觀覽。貞觀二十三年﹐聖躬不豫臨崩﹐謂髙宗曰﹕吾欲從汝求一物﹐汝誠孝也﹐豈能違吾心耶。汝意如何﹖髙宗聴命。太宗曰﹕吾欲得蘭亭﹐可將去乎﹖髙宗哽噎流涕曰惟。命奉諱之日用玉匣貯之﹐隨仙駕送入靈宮。今趙模等所摹者本﹐往往有好事者收藏得。僞蜀時吳王遣內客省使髙弼通好﹐持國書於蜀﹐因獻僞皇太子王羲之石本蘭亭一軸。當時識者議此本是羲之撰序後刻石於蘭亭者﹐僞皇太子攻王書體法精妙﹐弼故有是獻。僞翰林待詔米道鄰侍書於太子﹐掌書法百餘卷﹐皆是二王法帖﹑古來名賢墨迹﹐及石本者。迨聖朝伐蜀﹐其書帖盡歸米道鄰私家。至幹徳中有鬻彩箋王七郎﹐名文昌﹐與道鄰世舊﹐道鄰因文昌石本蘭亭卽吳使髙弼獻太子者﹐文昌好博雅﹐古來名書多收藏之﹐羲之眞書樂毅論﹑黃庭經﹑艸書十七帖﹐晉魏兩漢至李唐名臣墨迹﹐及石本皆萃於家。當時與往還好書者﹐毛熙震﹑王著﹑勾中正﹑張仁戩﹑黃居實﹑張徳釗﹑張文懿﹑史戴﹑滕昌佑﹑石恪﹑李徳華﹑陳熙載﹑僧懷戩義西嘗訪之﹐閱其所藏﹐終日忘倦。太平興國初﹐光祿卿髙公保寅﹐卽渚宮髙氏之後﹐入川爲九州島巡檢﹐休復嘗謁見之。因得張藻山水一軸﹑羲之墨迹蘭亭一軸﹐注崇山二字圍者乎二字﹐皆是趙模諸葛貞搨者。檀香軸古錦標皆煙晦虫蠧﹐時得與諸賢往復玩之。甲午歳﹐家藏書畫焚掠殆盡﹐今蜀中兩經寇亂﹐諸家名書古畫罕得見聞﹐故備言之爾。

卷四

家居泰

僞蜀眉州下方壩民姓家氏﹐名居泰。夫妻皆中年﹐惟一男旣冠﹐忽患經年羸瘠。日加醫藥﹐無復瘳減。父母遂虔誠置千金方一部於所居閣上﹐日夜焚香﹐望峩眉山告孫眞人﹐禱乞救護。經旬餘﹐一夕夫婦同夢白衣老翁云﹕汝男是當生時授父母气數較少﹐吾今教汝﹐每旦父母各呵气﹐令汝男開口而咽之。如此三日﹐汝男當愈。夫婦覺而皆說﹐符協如一。遂冥心依夢中所教。初則骨未始壯﹐次乃能食而行。積年﹐諸苦頓愈。後冠褐入道﹐常事眞人無怠焉。

周寫貌

僞蜀成都人周元裕﹐攻寫貌。時因避暑於大聖慈寺佛牙樓下﹐或自長吁﹐傍有一村人詰其吁嘆﹐元裕答云﹕某攻寫眞有年矣﹐生平薄命﹐有請召寫眞者﹐冨室則不類﹐貧家則酷似。母老供給不迨﹐故有是嘆。村人因問元裕跧泊之處﹐良久曰﹕某有薄土在靈池縣﹐鄰村有觀﹐觀主欲要寫眞﹐囑我多時。來日詰朝同來相尋﹐勿失此約。翌日有一道流﹐白晳長髭﹐來求寫眞﹐云﹕夜來鄰村門徒話及﹐特來奉謁。元裕乃定思﹐援毫立就。其貌無少差異。道流喜云﹕門外有一僕﹐將少相酬。出門呼之﹐已失道流蹤迹。逡巡﹐蜀城士庶咸言﹕靈池朱眞人來周處士家寫眞。求請眞容者日盈其門。自此所獲供侍周贍。觀斯靈異﹐得非有道之士﹐出處人間救振貧苦者乎。

丁元和

丁元和者﹐自幼好道﹐不慕聲利﹐疎傲無羈束。或晴霽負琴出郭飲酒杖策﹐逍遙於田畝間。常言祖父長興元年於遂州﹐值孟先主與東川董太尉會兵攻圍州城﹐先是城中有一貧士曰宋自然﹐常於街市乞丐﹐里人不能辧之。至重圍中人皆饑殍﹐宋亦餓殕於州市。相識者以簟裹埋城下﹐俟時平焚之。至明年有遂州驅使吏李彥者﹐先往潞州勾當﹐至城破方歸﹐說見宋自然在潞州﹐告云﹕君若歸州時﹐須與我傳語相識五七家﹐那時甚是勞煩。人答以自然於重圍中已死﹐因與發埋處﹐只見空簟其間﹐有一紙文字云﹕心是靈臺神之室﹐口爲玉池生玉液﹐常將玉液漑靈臺﹐流利關元滋百脈。百脈潤﹐柯葉靑﹐葉靑柯潤便長生﹐世人不會長生藥﹐煉石燒丹勞爾形。元和因是學道﹐深得其用。休復嘗讀道書登眞隱訣云﹐解化之道有八焉﹐解化之法﹐其道隱祕。笑道之輩但見狼藉乞丐於廛市﹐以爲口實非其所知。然一度托解﹐須斂迹他方﹐屢更名姓﹐忽逢遇知識露少蹤﹐由以激後人。非奉道好奇者﹐孰能采摭其隱顯爾。

王太廟

僞蜀成都南米市橋有栁條家酒肆﹐其時皆以當壚者名其酒肆。栁條明悟﹐人多狎之﹐偶患沈綿﹐經歳骨立﹐尸居俟死而已。有一道士常來貰酒﹐栁條每加懃奉﹐因湣其恭恪﹐乃畱丹數粒﹐且云﹕以酬酒債。令三日但水吞一粒﹐服盡此丹﹐患當痊矣。栁條依教﹐初服一粒疾起能食﹐再服杖而能行﹐終服充盛如初。有僞太廟吏王道賓者﹐人皆目王太廟﹐本漢州金堂縣人也﹐因知其事﹐遂懇求栁條取服餘者藥﹐以鐵茶鐺盛水銀投丹煎之﹐須臾水銀化爲黃金。因是將丹與金呈蜀主﹐云﹕此金爲器皿可以辟毒﹐爲玩物可以袪邪﹐若將服餌可以度世。蜀主問合丹之法﹐云﹕有艸生於三學山中﹐乞宰金堂﹐以便采藥。乃授金堂宰。明年藥旣無成﹐知其得丹於栁條﹐遂誅之。休復嘗見道書云﹐未有不修道而希仙藝者。苟或得之﹐必招其禍﹐而況謟詐者哉。

劉長官

劉長官名蟾﹐美風姿﹐善談論﹐涉獵史傳﹐好言神仙之事。無子息﹐夫妻俱五六十﹐於僞蜀攝成州長道縣主簿。聖朝克復﹐匿於川界貨藥﹐攺名抱一。開寶中﹐於靑城鬼城山上結三間茅屋﹐植果種蔬﹐作終焉之計。每一月兩三度入靑城縣貨藥﹐市米麫鹽酪歸山。由是人稍稍知之。或云有黃白法﹐一日有三人冒夜投宿﹐自攜酒果﹐就語及鑪火之事﹐頗相契合。至夜央語笑方酣﹐客曰﹕知長官有黃白法﹐可以梗槪言之。長官初則堅拒﹐客復祈之不已。長官笑曰﹕某自數年浪迹從師﹐秪得此法﹐豈可輕道邪。客曰﹕某等願於隱齋效爨薪鼓韝之役﹐可乎。長官辭以師授有時﹐他日於丈人眞君前相傳爾。客作色云﹕今夜須傳﹐勿爲等閒。長官曰﹕適慕君子同道﹐相逼如此。客三人攘臂瞋目眄之良久﹐曰﹕某等非君子﹐是賊也。如不得其法﹐必加害於君。於腰間探出短刃﹐長官與妻惶懼﹐憚其迫脇而並法﹐兼奉之殘藥。三人得之﹐拱揖而去。長官夫妻晦爽下山﹐不復再往。因以山居與李諶處士。休復授道於處士﹐故盡熟其事焉。

陳損之

僞蜀王氏時﹐有郎官陳損之﹐至孟氏朝年已百歳﹐妻亦九十餘。當時朝士家有婚聘筵會﹐必請老夫婦﹐以乞年壽爲名。至蜀末年﹐其夫先死﹐後聖朝克復﹐至太平興國中﹐老婦猶存﹐僅一百二十歳。逺孫息輩住西市造花爲業﹐供侍稍給。有好事者時往看之﹐形質尫瘦﹐狀若十二三歳小兒﹐短髮皓然﹐顧視外人有同異類﹐寒暑風霜亦不知之。休復嘗見神仙傳云﹐人壽有至一百二十歳﹐非因修養而致﹐皆由稟受以得之。則老媍是也。若因修養及得靈藥餌者﹐壽至二百四十歳﹐加至四百六十歳已上﹐則視聴不衰而無昏耄﹐盡其理者可以不死﹐但不成仙爾。夫養壽之道﹐惟不傷而已矣。

史見魂

史見魂者﹐蜀人也﹐名惟傳﹐年七十餘﹐孑然居數間屋於東市﹐惟以牀座張紙錢而已。不知有何法﹐人皆呼之見魂。蜀人咸敬之。或云判冥以稱判官。有民姓李者嘗敬重之﹐因與偕行至市南勾氏家酒肆前﹐判官望空相揖。李因詰之﹐云﹕有水府人吏在此﹐後三日大雨水潦暴漲。勾氏出城看水﹐馬驚蹶倒於江中溺死。繇是蜀人愈敬之。休復見道書眞誥云﹐有好陰施奉道敬仙者﹐生授職於陰府﹐則史公其人與。史公嘗與相知稱天曹門吏太曦子。愚亦聞有生人判冥者﹐皆懼人知之﹐不敢妄泄。此史公又不然﹐何謂乎。

女先生

遂州女道士遊氏﹐不記名﹐大平興國末經過成都﹐遊靑城及諸仙化。儀質古雅﹐喜談至道﹐容貌可二十餘﹐不飲食﹐云得丹砂之妙。有一叟髭髮皓然﹐腰脊傴僂﹐執焚香灑埽之役﹐侍於女冠之後﹐常遭叱辱。又有張五經道士﹐名道﹐明年過四十﹐亦爲女冠侍者﹐云此女冠者百二十歳﹐老侍者乃逺孫爾。蜀城士民仰從之﹐至於納貨求丹﹑就師辟穀者如市焉。時知府辛諫議仲甫恐其妖﹐遣出城﹐任遊諸化。猶有師資者隨行。經數年﹐有遂州劉山人到城﹐休復話女冠之事﹐山人笑云﹕秪自那時與張道明於飛﹐至今見住庚除化。向來老侍者卽女冠之父也。嗟乎﹐師問者但存誠敬之﹐爲其所欺如稚孺﹐得不戒於所惑乎。

李聾僧

僞蜀廣都縣三聖院僧辭逺﹐姓李氏﹐薄有文學﹐多記誦。其師曰思鑿﹐愚夫也。辭逺多鄙其師﹐云﹕可惜辭逺作此僧弟子。行坐念后土夫人變﹐師止之﹐愈甚﹐全無資禮。或一日大叫轉變次﹐空中有人掌其耳﹐遂聵二十餘年。至聖朝開寶中住成都義井院﹐有檀越請轉藏經﹐鄰坐僧竊視之﹐卷帙不類﹐乃南華眞經爾。因與施主言曰﹕今之人好施金帛圖畫佛像﹐意欲思慕古聖賢達﹐有大功徳及於生民﹐置之墻壁視其形容﹐激勸後人﹐而云獲福。愚之甚耶﹐不思古聖賢達皆有言行遺之竹帛﹐一大時教五千餘卷﹐所載粲然﹐已不能自取讀﹐究其修行之理﹐而顧召人看讀﹐亦云獲福﹐益甚愚哉。時人謂之僧澄伽。

勾生

益州大聖慈寺﹐開元中興創﹐周回廊廡皆累朝名畫﹐冠於坤維。東廊有維摩居士堂﹐蓋有唐李洪度所畫﹐其筆妙絕。時值中元日﹐士庶遊寺﹐有三少年俱善音律﹐因至此﹐指天女所合樂云﹕是霓裳羽衣曲第二疊頭第一拍也。其中勾生者卽云﹕某不愛樂﹐但娶得妻如抱箏天女﹐足矣。遂將壁畫者項上搯一片土吞之爲戲。旣而各退歸﹐勾生是夜夢在維摩堂內﹐見一女子明麗絕代光彩溢目﹐引生於牕下狎暱。因是每夜忽就生所止﹐或在寺宇中繾綣。迨月餘﹐生舅氏範處士者﹐見生神志癡散﹐似爲妖气所侵﹐或云服符藥設醮拜章除之﹐始得生。父母頷之﹐其夜天女對生歔欷不自勝﹐曰﹕妾本是帝釋侍者﹐仰思慕不奪君﹐願托以神契。君今疑妾﹐妾不可住﹐君亦不必服諸符藥﹐妾亦不欲忘情於衣帶中。解玉琴爪一對曰﹕聊爲思念之物﹐君宜保愛之﹐自此永訣。生捧之無言酬答﹐但彼此嗚咽而已。旣去﹐生自是日漸羸瘠﹐不逾月而卒。玉琴爪其家收得﹐至順冦時方失之。壁畫天女﹐至今項上指甲痕尙存焉。

卷五

黎海陽

道士黎海陽﹐其父僞蜀時爲軍職﹐天兵伐蜀﹐海陽隨父戍劍門。蜀軍潰散﹐子父遂還於川城東門外丁村古冡﹐忽聞冡內有非常香气。一日因晴明﹐微隙中見少骸骨朽腐至甚﹐旁有一藂黃粉﹐因撥開﹐乃見三小塊雄黃。海陽父頗好燒煉﹐素知冡內雄黃可用﹐遂以衣襟裹之。至中夜忽聞人語﹐父子問之曰﹕語者鬼耶﹖答云﹕某非鬼﹐某宋人也。家世食祿而某不樂名宦﹐退身學道於楚丘﹐有別墅稍逺囂塵﹐凡五金八石難得者﹐必能致之﹐或方法之士欲合煉試驗者﹐必資其藥品﹐給以鑪鼎﹐使成之。時徳宗疑韋中令在蜀與蠻人連結﹐遂令某爲道士入川見中令﹐伺其動靜居止。皇觀三年又遣僧行勤入蜀伺察中令。初以談議苦空﹐後說燒煉點化之事﹐中令歷試﹐一一皆驗。凡三年﹐中令甚誠敬之。或一日說還丹延駐之法﹐中令愈加景奉﹐後煉丹旣成﹐中令齋戒餌之。初覺神气淸爽﹐嗜好倍常﹐僧遂辭去。至貞元二十年暮春藥毒發而薨。某爲與行勤往還﹐遂罹其禍而及此﹐遭樵夫牧豎蹂踐遺骸潛壞朽骨。憤憤不已。海陽父曰﹕君去世已逺﹐何不還生人中﹐而久處冥寞﹖應曰﹕某曾遇一髙士﹐以陰景煉形之道傳我﹐遂於我楚丘別墅深山浚谷中選得一嵌室﹐囑我祗持六年﹐愼莫令諸物所犯。歳滿則以衣服迎我於此。其人初則支體敗﹐惟藏腑不變。某遂依其教諭﹐乃閉護之﹐至期開視﹐則身全矣。端坐於嵌室之內﹐髮垂而黒﹐髭直而麄﹐顏貌光澤﹐愈於初日。某具湯沐新衣迎之﹐云﹕能如是三回﹐乃度世畢矣。某傳得此道﹐今形已不全﹐某今卻自無形而煉成有形爾﹐則上天入地千變萬化無不可也。某之形𨿽未圓﹐且飛行自在﹐出幽入明﹐軒冕之貴不樂於吾﹐吾已離人世勞苦﹐豈復降志於其間。吾今之死﹐不愈昔之生乎。海陽父曰﹕敢問其衣襟中藥是何等藥﹖對曰﹕某常從道士入山煉丹﹐修葺鑪鼎﹐爨薪鼓韛﹐靡不勤力。每嘆光景短促﹐筋骸衰老﹐所聞者上藥有九轉還丹﹐不離乎神水華池﹔其次有雲母雄黃﹐服之𨿽不乘雲駕鳯﹑役使鬼神﹐亦可袪除百病﹐補益壽年。某得煉雄黃之法﹐自二十歳服至四十歳﹐獲其藥力﹐苟再以火養就﹐以水吞﹐可冀道於髣髴。海陽父告之曰﹕餌藥之法則聞之矣﹐煉形之道少得聞乎﹖言未畢﹐值天曉人行﹐恐有人搜捕﹐不及盡聴﹐因別少逃竄之所。自後不復至此。海陽父幹徳中卒﹐海陽遂依其教﹐服煉雄黃﹐衣道士衣﹐尋師訪道二十餘年。不食﹐惟飲酒。衣服肌膚常有雄黃香气。淳化中在益州錦江橋下貨丹﹐筋骨輕健。甲午歳外寇入城﹐海陽不出﹐端坐繩牀﹐爲賊所殺。惜哉。

白蝦蟇

僞蜀將季延秋門內嚴眞觀前蠶市﹐有村夫鬻一白蝦蟇﹐其質甚大﹐兩目如丹。聚視者皆云肉芝也。有醫工王姓﹐失其名﹐以一緡市之歸。所止慮其走匿﹐因以一大臼合於地。至暝﹐石臼透明如燭籠﹐王駭愕﹐遂齋沐選日﹐負鐺挈蟾﹐辭家往靑城山。杳絕音耗。洎明年聖朝伐蜀﹐竟不知王之存亡也。

鮮於耆宿

學射山舊名石斛山﹐昔張百子三月三日得道上升﹐今山上有至眞觀﹐卽其遺迹也。每歳至是日﹐傾城士庶四邑居民咸詣仙觀﹐祈乞田蠶。時當春煦﹐花木甚盛﹐州主與郡寮將妓樂出城﹐至其地﹐車馬人物闐噎。有耆宿鮮於熙者﹐與朋友數人於萬歳池縱飲﹐因掬池水﹐見岸傍艸中有一小白蝦蟇﹐遂取之。卽席有姓劉﹐失其名﹐堅請看之。鮮於固執不與﹐遂嚙鮮於手﹐取將吞之。鮮於戲之曰﹕閣下因吞此白蟾﹐茍成得道也﹐秪成彊盜爾。吞訖忙惶飲水﹐云﹕蝦蟇在某心胸間﹐無所出處﹐昏悶。至家旬餘﹐醫治方愈。休復曾覽抱朴子內篇云﹐肉芝者謂萬歳蟾蜍也。頭上有角﹐目赤﹐頷下有丹紋﹐體重而跳捷﹐以五月五日午時取之﹐陰漧﹐以左足畫地成泉。帶之辟兵。若敵人射已﹐弓弩皆反自傷焉。今人以白蝦蟇爲肉芝﹐生吞熟啖者﹐愚之甚也。設使白蝦蟇是肉芝﹐市井之民但知錐刀之利﹐嗜欲無厭﹐藏腑滓穢之气與靈物相攻﹐水火交戰﹐寧有全人乎。太平興國末﹐休復與處士胡本立﹑進士史載許﹑僧隱巒往雙流縣保國觀﹐看古栢樹﹐道逢友人袁徳隆﹐從者於擔懸一蝦蟇﹐大如扇許﹐人皆駭視之。後月餘再見袁﹐因問向者蝦蟇所在﹐袁曰﹕是荷擔者獲於田隧中﹐將歸殺而食之。其夜無疾大叫數聲而卒。

食蝦蟇野菌

頃有一士人好食鱔魚及鱉與蝦蟇﹐嘗云﹕此三物不可殺﹐大者有毒殺人。蝦蟇小者亦令人小便祕臍下憋疼有至死者。宜以生豉一大合﹐投新汲水半碗中浸﹐令豉水濃頓服之卽差。淳化中有民支氏﹐於昭覺寺設齋寺僧﹐市野葚有黑而斑者﹐或黃白而赤者爲齋食﹐眾僧食訖悉皆吐瀉﹐亦有死者。至時有醫人急告之曰﹕但掘地作坑﹐以新汲水投坑中攪之澄淸﹐名曰地漿﹐每服一小盞﹐不過再三﹐其毒卽解。當時甚救得人。夫蕇菌之物﹐皆是艸木變化生樹者﹐曰蕇﹔生於地者曰菌﹐皆濕气鬱蒸而生。又有生於腐骸毒蛇之上者﹐大而光明﹐人誤以爲靈芝﹐食而速死。故書之警其誤矣。

虹蜺

淳化壬辰歳夏六月虹見。時餉大雨。愚友人李顥元云﹕虹蜺者陰陽之精也﹐虹雄也﹐蜺雌也﹐有靑赤之色﹐嘗依陰雲而晝﹐是大陰亦不見。日落西虹乃東見﹐見必有雙﹐鮮者雄色﹐淡者雌也。入人家飲水﹐或福或凶。有陳季和者云﹕昔韋中令鎭蜀之日﹐與賓客宴於西亭﹐或暴風雨作﹐俄有虹蜺自空而下﹐直入於亭﹐垂首於筵中吸其食饌且盡焉。其虹蜺首似驢身若晴霞狀﹐公懼且惡之﹐曰﹕虹蜺者﹐陰陽不和之气﹐妖沴之兆也。遂罷宴。座中一客曰﹕公何憂乎﹐眞祥兆也。夫虹蜺者天使也﹐降於邪則爲戾﹐降於正則爲祥。理則昭然。公正人也﹐是宜爲祥。敢爲先賀。旬餘﹐就拜中書令。孟氏初﹐徐光溥宅虹蜺入井飲水﹐其母曰﹕王蜀時有虹入吾家井中﹐王先主取某家女爲妃。今又入吾家﹐必有女爲妃後﹑男爲將相﹐此先兆矣。未浹旬﹐選其女入宮﹐後從蜀主歸闕﹐卽惠妃也。休復母氏常說﹕眉州眉山縣桂枝鄕程氏﹐某之祖裔焉。伯父在僞蜀韓保貞幕﹐任本州島眉山縣令﹐丁母憂歸村野服將闋﹐時當夏杪天﹐或陰翳見家庭﹐皆如晚霞晃耀紅碧靄然﹐時餉開霽﹐甕釜之中井泉之內水皆涸盡。時餉大雨﹐霶霈而已。未幾韓侍中授秦州節制﹐伯父署節度推官。將知虹蜺者多爲祥矣。

避雷

至道丙申歳夏五月﹐俳優人羅袂長有親戚居南郭井口莊﹐袂長晨往訪之。時有莊民网獲數魚﹐袂長取三頭貫於傘中。時歸至中路﹐天色晦冥﹐迅雷急雨﹐林木皆傾。火光燭地。袂長恐魚是龍也﹐棄之田畝中。雷電益甚﹐驚懼投村捨避之﹐振栗不能自止。俟其霽方歸。來日遲明﹐村人將傘與魚云﹕夜來莊主差某相尋﹐恐爲雷雨所驚。見雷霹傘簳取乖龍將去﹐魚與傘遭雷火所燎﹐拾得今將歸焉。端拱戊子歳夏六月﹐暴風雨雷震聖興寺羅漢院門﹐屋柱折﹐有三僧僕於地﹐身如燔灼之狀。世傳乖龍者﹐苦於行雨而多方竄匿﹐藏人身中﹐或在古木楹柱之內及樓閣鴟甍中﹐須爲雷神捕之。若在曠野無處逃避﹐卽入牛角或牧童之身﹐往往爲此物所累﹐遭雷震死。俳優爲逃而獲免﹐玆僧不避而震殺。語曰﹕迅雷風烈必變。易曰﹕洊雷震君子以恐懼修省﹐言君子常有戰戰兢兢不敢懈惰﹐見天之怒畏雷之威﹐恐罰及已也。詩云﹕敬天之怒不敢戲豫﹐敬天之渝不敢馳驅﹐其是之謂乎。

雨雹

大中祥符癸丑歳﹐龎永賢者寓居廣都縣。夏四月日將暮﹐忽烈風迅雷發屋拔樹﹐雨雹繼之﹐達曉方息。詰朝詢諸行人﹐云雹自縣東山橫布數十里﹐西南沿江而下﹐則更不知其逺邇也。雨雹過處﹐籬墻屋宇林木大者皆爲雹擊雷拔之﹐牛馬犬豕皆驚僕地﹐鳥鵲小禽中者俱斃。時麥方實﹐無有孑遺。有一村人云﹕某家是夜數雹穿屋而落﹐大如豉﹐盆甕鍋釡皆爲擊破。其雹所至之處﹐樹木屋瓦十不存二三焉。夫雹者雨冰也﹐皆陰陽相脇而成。左傳曰﹕凡雹﹐冬之愆陽夏之伏陰﹐聖人在上無雹﹐𨿽有不爲災。此蓋下民當丰稔收成﹐卽便務奢侈﹐以至於服玩衣裝車馬屋宇違越制度﹐撒棄五穀﹐曾無愛惜。上天垂誡以懲之爾。

雉龍

郭嚂者﹐忘其名﹐以其語聲髙大﹐因謂之曰嚂。本成都豪族﹐不事生業﹐惟好畜鷹鷂﹐常募能以鷹犬從禽獸者爲伍焉。雍熙中﹐將鷹犬獵於學射山﹐鷹拏一雄雉﹐救之得活。其雉每足有二距﹐徒侶皆異之﹐以巾包而負之。覺其漸暖。行一里間如火﹐彷徨間俄而陰晦﹐乃風雷震雹﹐林木擺簸﹐不知所歸。遂棄雉於澗下﹐奔及至眞觀避之。時雨如注﹐中宵方霽。不勝其驚。因爾時有範處士者﹐聞其說﹐卽云﹕雉者龍也﹐龍爲五虫之長﹐無定形﹐寄居十二位﹐爲雞豬牛馬之屬。斯龍爲雉﹐服也。自貽其患﹐茍無風雨之變﹐亦難逃鼎俎爾。

李老

袁氏不記名﹐人皆目爲袁野人﹐嘗居廣都縣莊。時盛暑﹐有一老人衣白詣袁莊求見﹐袁及席﹐謂袁曰﹕某李氏﹐家於此縣之南﹐特來有托於君子﹐願君憫宥﹐當有厚酬。袁亦不甚諾之﹐但寛勉而已。且畱食水飯醎豉而退。復三日﹐因暴雨溪漲﹐莊民舉网獲一鯉魚﹐可三尺許﹐鱗鬛如金﹐撥剌不已。袁呼童就機割之﹐腹有飯及咸豉少許。袁因悟李老者魚也﹐且曰﹕李老𨿽靈﹐固難逃吾之一醉爾。或云﹕虫莫智於龍﹐彼魚神龍也。若斯變化﹐安有難而難逃哉﹖如是則智有所困﹐神有所不及耶﹖吁﹐迍難困厄﹐凡聖與龍蝽蠕皆一時﹐免與不免何得異哉。

慈母池

慈母池亦云滋茂池﹐去永康軍入山七八十里﹐池水澄明﹐莫測深淺。每至秋風揺落﹐未嘗有艸木飄泛其上﹐或墜片葉纖芥﹐必有飛禽銜去之。每晴明﹐水面有五色彩如舒錦焉。或以木石投之﹐卽起黑气﹐雷電雨雹立至。或歳旱﹐祭禱無不尋應。休復曾見道門訪龍﹐經水有五色及沙在石上者﹐皆是龍居之處也。

龍女堂

益州城西北隅有龍女祠﹐卽開元二十八年長史章仇公兼瓊拔平戎城﹐夢一女曰﹕我此城龍也﹐今棄番陬來歸唐化。投問諸巫﹐其言不異﹐尋表爲立祠﹐錫號會昌祠。在少城﹐舊迹近揚雄故宅﹐每旱潦祈禱﹐無不尋應。乾符中﹐燕國公髙駢築羅城﹐收龍祠在城內﹐工徒設板至此﹐驟有風雨﹐朝成夕敗。以聞於髙公﹐公亦夢龍女曰﹕某是西山龍母池龍﹐君今築城﹐請將某祠置於門外﹐所冀便於往來。公夢中許之。及覺﹐遂令隔其祠於城外﹐而重葺之﹐風雨乃止﹐城不復壞焉。繼之王孟二主﹐甚嚴飾之﹐祈禱感應﹐封睿聖夫人。天禧己未歳﹐自九月不雨﹐至庚申歳二月。寺觀諸廟祈禱﹐寂無影響。知州諫大夫趙公稹躬詣其祠冥禱﹐未至郡﹐甘澤大澍達旦﹐屬邑皆告足。是歳丰登﹐民無札瘥﹐遂奏章新其祠宇焉。

卷六

悼蜀詩

左傳曰﹕天災流行國家代有。益部淳化甲午歳﹐盜起卭蜀﹐圍逼城壘。主帥素無禦備﹐遂奔劍門。賊乘勢入城﹐燒掠殺傷至甚。坤維間凡數十軍州悉爲賊之所有﹐惟眉陵梓遂堅壁自守。賊據益郡凡百日﹐天兵至﹐戮無遺類。軍旅所過﹐皆爲荊棘。朝廷除樞密直學士尙書虞部郎中張詠知益州﹐始至﹐察民疾苦﹐洞知亂起之由﹐因爲悼蜀詩四十韻。今備錄之。序云﹕

至道紀號元祀春正月﹐爲審官院考績﹐引對天子曰﹐天厭西蜀﹐歳且薦饑。任失其人﹐枉政偸剝。民興怨嗟﹐構孽肆暴。授命虎旅﹐殄滅凶逆﹐矧彼黔首﹐不聊其生。觀人去民﹐朕意罔怠。寛卽育姦﹐猛卽殘俗。得夫濟者﹐實之其人。爾惟方直﹐歷政有績﹐卭僰幽遐﹐往理其俗。克畏克愛﹐汝其欽哉。祗奉厥命﹐乘輅西徵。夏四月二十有八日﹐供厥職。噫﹐謀算庸陋﹐罔敢怠忽。豪猾抑之﹐賦斂乃省。存卹窮困﹐撫綏流亡﹐杜絕剝削﹐宣揚皇風。迨一歳而民弗克安﹐非郡縣之罪也。有聴者孰不知民心﹐上畏王師之剽掠﹐下畏艸孽之彊暴乎﹗良家困獘﹐漸復從賊﹐庶賖其死﹐深可忿也。天子逺九重﹐孤賤者憚權豪不敢言﹐嗚呼﹐𨿽采詩之官闕之久矣﹐然歌詠諷刺之道不可寂然。詠敢作悼蜀詩四十韻﹐書於視政之廳﹐有識君子﹐勿以狂瞽爲罪﹕

蜀國冨且庶﹐風俗矜浮薄。奢侈極珠貝﹐狂佚務娯樂。虹橋吐飛泉﹐煙桞閉朱閣。燭影逐星沈﹐歌聲和月落。鬥鷄破百萬﹐呼盧縱大咄。遊女白玉璫﹐嬌馬黃金絡。酒肆夜不扄﹐花事春慚怍。禾稼暮云連﹐紈繡淑气錯。熙熙三十年﹐光景倐如昨。天道本害盈﹐侈極必禍作。當時布政者﹐罔思救民瘼﹐不能宣淳化﹐移風復儉約。性情非直方﹐多爲聲色著﹐從欲竊虛譽﹐隨俗縱貪玃。蠶食生靈肌﹐作威恣暴虐。佞罔天子聽﹐所利惟剝削。一方忿恨興﹐千里攘臂躍。火气烘寒空﹐雪彩揮蓮鍔。無人能卻敵﹐何暇施擊柝。害物黷貨輩﹐皆爲白刃爍﹐瓦爍積臺榭﹐荊棘迷城郭﹐裏第鎖榛蕪﹐庭軒喧燕雀。斗粟金帛市﹐束芻綺羅博。悲夫驕奢民﹐不能飽葵藿﹐朝廷命元戎﹐帥師蕩元惡﹐虎旅一以至﹐梟巢一何弱﹐燎毛熖晶熒﹐破竹鋒熠爚。兵驕不可戢﹐殺人如戲謔﹐悼髦皆罹誅﹐玉石何所度。未能戮彊暴﹐爭先謀剽掠﹐良民生計空﹐賖死心殞獲。四野構豺狼﹐五畝孰耕鑿。黔首不安堵﹐炎如居鼎鑊。出師不以律﹐餘孽何由卻。俾夫熾蜂蠆﹐寡算能籠絡。邊陲未肅淸﹐胡顏食天爵。世方尙奔競﹐誰復振譽諤。黃屋逺萬里﹐九重髙寥廓。時稱多英雄﹐才豈無衛霍。近聞命良臣﹐拭目觀奇略。

艾延祚

成都漆匠艾延祚﹐甲午歳爲賊所驅於郡署﹐令造漆器。五月六日﹐或聞鼓鼙聲及﹐南門火起﹐乃天兵至郡也。延祚因上樹匿於穠葉間﹐見天軍往來搜捕殺戮。至夜遂下樹﹐於積屍中臥。至中宵﹐聞傳呼頗類將吏﹐有十數人﹐且無燭炬﹐因竊視之﹐不見其形﹐但聞按據簿籍稱點姓名。僵屍聞呼﹐一一應之。惟不唱艾延祚而過。僵屍相接﹐猶檢閱未已。乃知聖朝討叛伐逆屠戮之數﹐奉天行誅﹐故無誤矣。

夷人婦

甲午歳五月﹐天兵克益郡。至八月﹐賊支進猶據嘉州﹐宿崇儀翰領兵討之。軍次洪雅﹐有卒掠獲一夷人婦﹐頗有姿色﹐置於兵幕之下﹐每欲逼之﹐云﹕自有伉儷。則交臂疊膝俯地而坐。軍人怒﹐許其斷頸剖心﹐終而不能屈。堅肆彊暴﹐拒之轉甚。三日不飲食﹐以死繼之﹐竟不能犯以非禮。主帥聞而憫之﹐使送還本家。嗟乎﹐𨿽蠻夷而能堅貞﹐彊暴者不能侵侮之。華夏無廉潔者得無愧乎﹗

張光贊

張光贊者﹐金水石城山張羅漢之裔也﹐以其善畫羅漢因以名之。每於寺觀妝畫功徳多歷春夏﹐隨僧飲食。其性謹愨守道不侈。如是五十餘年﹐人皆敬重之。甲午歳爲賊所執﹐迫令引頸﹐凡數劍而頸不斷﹐遂於積屍中臥。至夜央﹐見一老僧曰﹕汝生糚畫功徳用心﹐吾來救汝。言訖﹐開目無所苦焉。至今頸上創痕猶在。吁﹐西方聖人恩佑明顯﹐有若是之徵邪。

金相輪

北夢瑣言云﹕咸通中髙太尉鎭西川﹐雅州胡蘆關有道藝王劍者﹐渤海聞其名﹐俾蜀人呂尙致意召之。呂至﹐王生夫婦止一艸屋﹐有一榻﹐以箔隔限之。嫗曰﹕客至以何待之﹖王曰﹕州中都押衙今日有筵會﹐可去取之。俄而酒饌俱至﹐品味羅列﹐非忽遽之所能致也。量其家去卽往來不啻百里﹐呂怪愕。王生笑曰﹕雲南蠻王曾鑄金相輪﹐祈我賫換成都福感寺塔上相輪﹐蜀人安得知之﹐當時敬之者十有六七焉。洎淳化五年﹐狂盜入城﹐兵火沿焚﹐福感寺塔相輪墜地完全﹐俱是銅鐵所爲。非蠻王金換之者﹐蓋王劍寓言﹐孫氏傳聞不細爾。

金寶化爲煙

蜀州江源縣村甿王盛者﹐凶暴人也﹐與賊王小波李順爲侶。甲午歳據益州﹐授艸補儀鸞使﹐部領子弟百餘人擄掠婦女剽刼財帛﹐殺人不知紀極。驅迫在城貧民指引豪家﹐收藏地窖﹐因掘得一處古藏銀﹐皆笏鋌金若黑鋌﹐珠玉器皿之屬﹐皆是古制。尋將指引者殺之﹐負其金帛三十餘﹐擔往江源山窖埋之。同埋者尋亦殺之﹐恐泄於外也。城中貨金銀魏氏子婦被虜在於賊所﹐不知音耗﹐其夫常募人訪於卭蜀賊境﹐寂然影響。至三月﹐方知在此賊家﹐良人及弟謝元穎者將金帛購之﹐二人亦沈於江中。八月大軍收蜀﹐此賊歸明﹐衣錦袍銀帶﹐入城見者無不切齒。先是歸明者例發遣赴闕﹐賊遂棄袍帶逃歸江源。妻子告云﹐埋藏物處數日火煙如窯。遂潛往掘看﹐悉皆空矣。驚愕之際﹐官軍捕獲入城﹐遂寘於法。嗚呼﹐殺人取財﹐寃毒滋多﹐不爲己用﹐身遭屠戮。向來火煙起處﹐金寶已空。愚嘗聞金寶藏於地中﹐偶見者或變其質。此得非化去耶﹐鬼神匿之耶﹖

奢侈不久

甲午歳﹐順寇攻益部﹐有不逞輩隨賊執兵杖劫掠民家財貨﹐又附賊害民﹐誅求無厭。天兵平賊﹐下寛大之詔﹐應脇從徒黨皆宥而不問﹐放令歸農。此輩茍避誅戮﹐又多金帛﹐乃蕩心熾意﹐自以爲終身不復羈紲也。乘肥衣輕﹐歌酒娯樂﹐玩好珍異﹐喪葬婚聘﹐踰越僭侈﹐視親若讎。如是不一數年﹐災厲疾疫﹐公私事訟相繼而作﹐財物消盡﹐車馬屋宇皆爲他人所有﹐其貧如初。嗟乎﹐不義之物﹐似有神明所掌得之者﹐不罹其禍而身獲存者﹐鮮矣﹗夫善人冨謂之天賞﹐淫人冨謂之天殃。此輩天以殃之﹐其是之謂乎。

劉旴

至道丁酉歳秋八月﹐諸州巡檢作坊使韓景佑至懷安軍﹐爲其下廣武卒劉旴等謀殺之﹐韓踰垣而免。是夜軍賊掠懷安軍﹐及明取金堂古城漢州。凡六日﹐行五百餘里﹐劫掠五軍州十鎭縣。所至處皆不及支梧﹐驅掠軍民﹐勢莫可遏。州縣震懾﹐戶口奔逃。時知府張密學謂招安使上官正曰﹕賊今日卭州﹐來日必奔嘉眉州。賊若有盤泊處﹐如魚得淵﹐卒難除討﹐君必悔之。今日請卽往移兵渡江﹐逆而擊之﹐奪其膽气﹐當盡擒之。此上策也。時不可失。上官遂點集兵甲前去﹐過新津江﹐遇賊食於方井﹐馳告張密學。張曰﹕劉旣入井﹐更欲何逃。日中以捷來告﹐盡殺其黨凱旋。且張公料敵先見﹐皆此類也。上官能將其兵﹐是行也易於摧枯。川界由是肅然。

卷七

哀亡友辭

咸平庚子歳正元日﹐神衛卒殺主將﹐竊據益郡。四月天軍來討﹐至城下﹐賊拒天軍﹐驅脇老幼以乘城。天軍噪以環城晝夜攻擊﹐城內死傷且甚。其賊求取供須器用錢帛珠金﹐民不聊生。九月二十日大軍入城﹐賊眾宵遁。主帥念其城中民庶備歷艱危﹐慮玉石俱焚﹐遂使招誘出城安撫之。初城內百姓爲賊據城﹐皆攜挈老幼出城﹐投村墅逃避者十六七焉﹐有出城卻被軍賊搜捉縲系入城誅戮者﹐有役於城上犯其暴法者﹐有窮於輸給遭其毒酷者﹐有脇而不從爲其殺害﹑及受檟楚者﹐有痛心疾首憂鬱憤悶成疾而死者﹐有與賊爲伍獻謀附勢扼喉撞心取其賄賂者﹐有終日逃避以至城陷竟不覩賊鋒者。夫如是者﹐命非天耶﹐天非命耶﹗前進士張及有哀亡友楊錫辭﹐前進士彭乘有郝逢傳﹐今具其事迹﹐及錄其辭傳。非止楊錫郝逢而已。庶後之人覽之﹐得無傷嘆叛君殘民之事者是哉﹗哀亡友辭序云﹕亡友楊錫﹐字孝隆﹐誠至之士也。昔與趙郡李畋﹑蜀郡任玠﹑南陽張逵洎及結文學友﹐咸治經義於樂安。先生悉潛心於六教﹐然後觀史傳﹐徧百家之說﹐探奧索微﹐取其貫於道者﹐旣積中而發外﹐遂下筆楮文。其譔論考賢士節夫之動靜﹐明古人沿習之廢置﹐紀績義之大小﹐辧適用之邪正﹐不虛美﹐不隱惡﹐庶達乎心志之所冀也。日執是道以出身入仕﹐俾其抱策書而不愧怍﹐持言行以符會同。十五年未始一日而忘此也。亡友居吾羣中﹐尢爲靜退者﹐蓋不徒爲進以希名茍譽速售其身﹐誠俟乎鄕賢裏能拜書獻於春官氏。不幸去歳盜賊竊據城邑﹐亡友卽日憂懣成疾﹐莫能逺遁。及復避地於西山﹐不得亡友言別﹐每念迹𨿽離而心同﹐室在逺而人邇﹐意其與終合而成前志也。至王師討平凶醜﹐我𨿽歸正﹐友則憤極而死矣。冡嗣始孺﹐又且夭矣﹐嗚呼﹐亡友業已著﹐志未伸﹐命何艱而至此。身旣沒而嗣亡﹐地仍僻而知寡﹐彼蒼何司﹐使輔善疾惡者罹戾若是之甚耶﹗願表其懿行﹐錄其遺文﹐同三友入關﹐示儒林豪傑﹐必推而知之﹐少贖永恨。今姑爲辭﹐舒交情之悲爾。曰﹕予取來之得朋兮﹐接羣居之及義。不殞獲於貧賤兮﹐恥喧呶於聲利。炳舊史之逺目兮﹐飫六經之正味。議班紀之九流兮﹐廣劉書之七志。旣積中之發外兮﹐幸入官以蒞事。將結綬之彈冠兮﹐匪君翔之於墜。何賊卒之妖興兮﹐據藩服之城壘﹐君豈適逺之無所兮﹐柰病來之難起。我䢐西山兮不與子別﹐或出處兮其心曷異。擾攘之長然﹐誠會合之密邇。洎王師之討平兮﹐聞吾友之已矣。燕雀啁啾兮遼鶴幽﹐病豺狼噬囓兮騶虞憤死。嗟慶緒之不續兮﹐復嗣子之隨躓。徒呼天之云亡﹐故使其秀疾而神駛。志願表其文行兮﹐示廣場之豪士。異知子之若然兮﹐俾徳之無愧。今空抑哀以摛辭兮﹐報亡友之終始。

郝逢傳

郝逢字致堯﹐成都人﹐幼好學﹐攻詩。性柔而惰﹐或謂其性懦﹐非能立事。常欲求鄕薦﹐未竟。屬盜起於境﹐資產略盡﹐迫寒餒而無憂嘆。咸平中﹐蜀掌兵者失律﹐兵亂爲賊盜﹐殺守臣而據郡。自春䢐秋﹐驅老幼以守城﹐或獻謀於賊﹐令盡索郡中書生署職俾立效﹐凡得數十輩﹐列兵而脇曰﹕不從者卽此誅戮﹐仍及其族。皆震懾而從﹐逢前紿賊帥曰﹕念所索儒士﹐某非儒﹐豈可徼祿。不能從命。詞气剛憤﹐不可屈抗。賊怒令引去﹐臨刃復召者三﹐詞皆如初。會解於賊﹐檟楚而釋之。旣獲免﹐遂匿於家。天兵至﹐逆黨殱夷﹐或聞於郡守將﹐上其事而中止。逢亦不復言。居貧自若。噫﹐當是時﹐有位者尙或茍命﹐而逢一士爾﹐能致命賊所﹐不陷非義﹐彼同祿衒勢私於身以媚時﹐得無愧乎﹗逢貧處﹐晦迹混於俗﹐而人不甚知。噫﹐人名存誠豈易知乎。逢居州裏﹐皆以爲怯懦﹐洎亂而能爾始明其所履焉﹐是時無他慮也﹐去就而已。去爲順﹐就爲逆﹐去難而就易﹐能爲其所難﹐志以守正﹐是亦幾乎智勇也。夫忠烈節義﹐何時無之﹐然時於無聞﹐在遇不遇爾。使越石父不遇晏子﹐則一拘囚爾﹔聶政非其姊﹐則無名暴夫爾。其遇千金之重﹐不遇鴻毛之微。然不可欲其遇而始爲也﹐謂不遇而不爲也。蘭生深林﹐不以無人而不芳﹐君子不以困窮而攺節。茍有善﹐𨿽不我知﹐斯善矣。豈止蒙其慶乎。茍不善﹐𨿽不我知﹐斯惡矣。豈止罹其殃乎。易曰﹕井渫不食爲我心惻王明並受其福﹐又曰﹕何校滅耳凶﹐其是之謂乎。若逢所履﹐𨿽曰﹕未聞﹐吾必謂之聞矣。故爲聲其實﹐亦得有所勸焉。

陳季和

僞蜀進士陳熙載﹐字季和﹐文學之外﹐書畫之尢者﹐皆閱而識之。郡中好事之家所寶藏者﹐多經其目﹐眞僞無所逃焉。受均賊署配連州歳余﹐或有鄕人西來﹐因寓書云﹕某在家日﹐於某處埋一鐵投壺瓶﹐實以銅錢。書若到家﹐可使令掘之。旣而書至﹐遂於所言處掘得一鐡投壺瓶﹐其中惟見一龜﹐才容壺腹之內﹐無能出之。翌日取看﹐卽不見龜﹐但空壺而已。夫物之所化﹐史傳尢多﹐不可以智達也。

鬻屨嫗

庚子歳﹐益部軍賊據城﹐大軍在北門外劚起洞子近城攻擊﹐矢石如雨﹐中壩街有王嫗年七十餘﹐孫兒十四五歳﹐爲賊驅之守城。嫗日自送食飲。忽一日賊集諸妓樂於瓦屋禪院門﹐嫗倚樹坐看﹐一賊直來嫗前背身箕踞。嫗叱之不去﹐仍惡詈之﹐其人如不聞。嫗忿然退身。須臾城外一炮飛空而落﹐傍擊此賊頭碎於地。如無此賊﹐則嫗正中之也。城陷日﹐惟殘嫗一身。今九十餘﹐旣老且病﹐凍餓切骨﹐織艸屨自給。常告人云﹕城閉之日若遭炮石擊殺﹐不見今日貧苦。何不幸若此耶﹗夫死生有命﹐子夏言人不爾逾也。凡人貴賤貧冨遭逢禍福﹐有幸與不幸。顏子少亡﹐子曰﹕不幸﹐短命之稱。爲不幸﹐則知長命焉幸也。鬻屨嫗貧而壽﹐嘆爲不幸﹐惜哉。

盲女

庚子歳﹐天兵討益部﹐賊突圍宵遁。主帥湣城中民﹐使招誘出城﹐大軍方入搜捕。及平定後﹐盡令歸家。南市渠中有一盲女﹐年七八歳﹐叫云﹕父耶母耶兄耶嫂耶﹐何處去﹐不供給我飲食也。其盲女爲饑渴所逼﹐不知無家﹐但怨呼父母兄嫂﹐旦夕不輟。有一鄰婦云﹕此孫氏女﹐三歳因患麩豆入眼﹐父母憐其聰慧﹐常教念佛書﹐鞠養甚厚。父死於輸給不迨。母死於憂憤﹐嫂因供給役夫﹐中流矢而斃﹐兄城陷而不知存亡﹐更無親戚。觀者痛心流涕。經旬﹐或遇鄰婦﹐問盲女存亡。鄰婦云﹕盲女不接他人飲食﹐但悲號呼叫其親﹐水飲不入口﹐蘇而復絕。七日而卒。因憫而拾餘燼之材而焚之。於盲女衣中獲白金一兩﹐遂鬻之以供僧畫像焉。嗚呼﹐城陷日似此者多矣﹗獨書盲女者﹐言惟鄙意有激焉。夫家冨財饒﹐則禮義興矣﹔財茍不足﹐則禮義俱廢。蓋人之常情也。當是時也﹐民家財物罄空﹐窘迫尢甚﹐豈謂鄰婦獨能捨餘燼之材﹐焚燒盲女﹐復於女衣中獲金不爲己用﹐與盲女供僧畫像。奇哉鄰婦﹐能於困窮窘迫之際存誠如是﹐故特書之。且今之見利忘義者﹐不爲斯鄰婦之罪人乎﹗

鐵骨魚

於生名玄﹐字玄之﹐成都人也。庚子歳遇賊據城﹐謂愚曰﹕某家事事可以不顧﹐所寶惟一刀爾。開房令愚視之﹐於昬黑處見光芒丈餘﹐細辧之乃刀也。因問所得之處﹐云﹕某故父於僞蜀制誥賈舍人下及第﹐是年冬遊靑城﹐回至溫江縣﹐泛舟而歸﹐見百花潭側漁人釣獲鯉魚一雙﹐長尺餘﹐買之歸家。時當寒沍暖酒炙魚﹐且禦凝冽。食魚棄骨﹐侍婢云﹕一魚骨黑﹐乃鐵也。使匠辧之﹐眞鐵爾﹐遂煉成此刀。今遭厄難﹐陷在賊中。城破之日﹐刀與人孰存。此刀先喪﹐吾亦喪矣。吾若先喪﹐不知刀歸誰氏。此刀非常冝見賞﹐他日爲吾善志之。於生於賊中憂憤而卒。城陷日﹐家遭焚掠﹐其刀果不知存亡。因敍其言以記之。

卷八

瑞牡丹

大中祥符辛亥春﹐知益州樞密直學士任公中正張筵賞花於大慈精舍﹐時有州民王氏獻一合歡牡丹﹐任公卽圖之。時士庶觀者闐咽竟日﹐且西蜀自李唐之後﹐未有此花。凡圖畫者﹐惟名洛州花。考諸舊說﹐謂之木芍藥。牡丹之號﹐蓋出於天寶初。按酉陽雜俎云﹕隋朝文士集中無牡丹歌詩。又隋朝種植法之十卷﹐亦無牡丹者﹐至僞蜀王氏﹐自京洛及梁洋間移植﹐廣開池沼﹐創立臺榭﹐奇異花木怪石修竹無所不有﹐署其苑曰﹕宣華。其公相勲臣競起第宅﹐窮極奢麗﹐時元舅徐延瓊新創一宅﹐雕峻奢壯﹐花木畢有﹐惟無牡丹。或聞秦州董城村僧院有紅牡丹一樹﹐遂賂金帛令取之﹐掘土方丈﹐盛以木匣﹐歷三千里至蜀﹐植於新宅。花開日少﹐主臨幸﹐嘆其屋宇華麗壯侔宮苑﹐命筆書孟字於柱上﹐俗謂孟爲不堪。明年後唐弔伐﹐孟知祥自太原馳赴蜀﹐卽知其先兆矣乎。僞通政王宗裕﹐亦於北門淸逺江東創一亭臺榭池塘﹐駢植花竹﹐泉石縈遶﹐流杯九曲﹐爲當時之甲也。惟牡丹花初開一朶﹐王與諸親屬攜妓樂張宴賞其初開者﹐花已爲一女妓所折﹐王怒欲誅之﹐其妻諫曰﹕此妓善琵琶﹐可令於階前執樂就賞。王怒稍解﹐其難得也如此。至孟氏於宣華苑廣加栽植﹐名之曰﹕牡丹花。外有麗春與黎州所有者小不同爾。

寓孔雀書

愚友人左侍禁辛貽顯﹐爲容宜廉白等州巡檢﹐因寄一孔雀雛。西南相去萬里﹐蜀人固未嘗覩之﹐誠可愛也。書云﹕所屬郡邑山中多孔雀焉﹐雌者尾短無金翠﹐雄者尾大而緑﹐光翠奪目。孔雀自愛其尾﹐欲棲息必先擇致尾之地。南人捕者﹐先施网罟﹐須俟甚雨﹐尾沾而重不能髙翔。初爲所擒﹐則雀欲展其翅﹐恐傷其尾﹐至死尙愛護之。土人有活取其尾者﹐持刃於叢篁幽閴處藏蔽其身﹐伺其過﹐則急斷其尾者。不急斷﹐回首一顧﹐卽金彩無復光翠。故生者爲貴也。爲婦人首飾及扇拂之類﹐或生擒獲者﹐餉饋如京洛間鵝雁以充口腹﹐其味亦如之。南海有一士人嘗養一隻﹐僕夫告云蛇盤孔雀﹐且恐毒死。士人急令救之﹐其僕回﹐但笑而已。士人怒之﹐其僕告曰﹕蛇與孔雀偶有得其卵者﹐使雞抱伏卽成﹐其名曰﹕都護。初年生緑毛﹐二年生尾生小火眼﹐三年生大火眼。其尾乃成矣。孔雀每至晴明﹐軒翥其尾﹐自回顧視之﹐謂之朝尾。須以一間房前開牕牖﹐面向明方﹐東西照映﹐向裏橫一木架令棲息。其性愛向明﹐不在地止泊。飼之以米榖豆麥﹐勿令闕水﹐與養雞無異。每至秋夏﹐令僕夫於田野中拾螽斯蟋蟀活虫餵飼之。凡欲餧飼﹐引於廳事上﹐令慣見賓客﹐又盛夏或患眼痛﹐可以鵝翎筒子灌少生油﹐以新汲水洗之。如眼不開﹐則擘口餤之小魚鰕﹐不爾﹐餓損及切。蒻少許餤之。貴其涼冷﹐如食有餘﹐則愈切﹐不可與鹹酸物食。食則減精神﹐昬暗毛色。馴養頗久﹐見婦女童豎彩衣綬帶﹐必逐而啄之。或芳時好景﹐聞絲竹歌吹之聲﹐必舒張翅尾﹐眄睞而舞﹐若有意焉。

滕處士

滕處士昌佑﹐字勝華﹐攻書畫。今大聖慈寺﹑文殊閣﹑普賢閣﹑天花瑞像額﹐處士筆迹也。畫花竹鳥獸﹐體物像形﹐功妙格品﹐具名畫錄。處士所居州東北隅﹐竹樹交陰﹐景象幽寂﹐有園圃池亭﹐徧蒔花菓。凡壅培種植皆有方法﹐及以藥苗爲蔬﹐藥粉爲饌。年八十五﹐書畫未嘗輟焉。廳壁懸一大粉板﹐題園中花艸品格名目者百餘件﹐亦有逺方怪艸奇花﹐蓋欲資其畫藝爾。園中有一杮樹﹐夏中團坐十餘人﹐敷張如蓋﹐無暑气云。杮有七絕﹐頗宜種之﹕一有壽﹐二多陰﹐三無禽窠﹐四無虫蠧﹐五有嘉實﹐六本固﹐七霜葉紅而堪翫。有一盆池﹐云初埋大盆致細土拌細﹐切生蔥酒糟各少許﹐深二尺餘﹐以水漬之﹐候春初掘取藕根麄者﹐和顚三節已上四五莖傷損﹐埋入深泥﹐令近盆底﹐才及春分﹐葉生﹐當年有花。夫藕有四美﹕根爲菜﹐花爲翫﹐實爲果﹐葉爲杓。具此四美﹐池沼亭檻之前爲瑞艸萍蘋藻荇﹐不得與侔也。園中有慈竹藂生﹐根不離母﹐故名之慈也。有釣絲竹﹐以其弱杪低而垂至地也。有絲竹﹐葉細而靑莖﹐瘦而紫﹐亦謂之墨竹。有對靑竹﹐身黃色﹐有一脈靑節節相對﹐故謂之對靑也。有苦竹﹐葉穠多陰﹐筍髙之時粉香籜翠。有柱竹﹐扶疎藂茂﹐瀟灑亭臺﹐無出此數君也。俗以五月十三日種竹多遭烈日曬漧﹐園中竹以八月社前後。是月天色多陰土潤﹐竹以此月行根也。凡欲移竹﹐先掘地坑﹐令寛大﹐以水調細土作稀泥﹐卽掘竹﹐四面鑿斷大根﹐科連根以繩錮定﹐舁時勿令動著根須。間土舁入坑﹐致泥漿中﹐令泥漿周匝徧滿﹐乃東西揺之﹐復南北揺之﹐令泥漿入至須間﹐便以細土覆之﹐勿令土壅過竹本根也。若竹稍長者﹐芟去顚葉﹐纏竹架之﹐恐風揺動卽死。每窠相去二尺餘﹐不須實斸﹐只以一腳踏之﹐來年生筍速也。宜於園東北軟土上種之。竹性多西南行根﹐不用頻澆水﹐水多則肥死。園中有梨﹐名車轂﹐圍一尺﹐摘時先以布囊盛之﹐落地卽碎。有金桃﹐深黃﹐剖之至核﹐紅翠如金﹐味美爲桃之最也。有林檎﹐色如玉﹐向陽處有朱點﹐如纈。顆有重四兩者。其栽果法﹐以冬至後立春前﹐斫美果直枝須有鶴膝大如母指者﹐長可二尺以來﹐札於芋魁中﹐掘土令寛﹐調泥漿細﹐切生蔥一升許攪於泥中﹐將芋塊致泥中﹐以細土覆之﹐勿令堅實﹐卽當年有花﹐來年始實﹐絕勝種核接果樹法。凡欲接果﹐先得野樹子酸澀不美者﹐如臂已上皆堪接也。然後尋美果枝﹐選來年有鶴膝向陽者﹐枝長不過二尺﹐過則難治﹐至時剪下﹐便札於蘿卜中﹐欲不泄其气也。冬至後十日立春前七日﹐其野樹皮潤萌芽未發﹐是其時也。將野樹以鋸截人去地五七寸﹐中心劈破深二寸許﹐取美枝或一枝或兩枝﹐斜捭﹐勿傷其皮﹐插於野樹罅中﹐外與野樹皮相齊﹐等緊密用牛糞泥封之﹐與筍籜包裹其接處﹐以麻紉纏定﹐上更以黃土泥塔頭裹之﹐勿使雨水透入。或有野樹旁生芽葉﹐卽取去之。若依此法﹐則當年有花必矣。休復嘗依其教而樹﹐樹皆成。則不諭其野樹子實酸澀﹐鶴膝枝甜美﹐接酸澀樹上﹐爲酸澀之气所推﹐又焉得遂於甜美耶﹖樹之元气反不能推小枝而與之俱酸澀﹐何也﹖所謂本不勝末﹐而物性難解歟。今之人但蔭其枝葉﹐食其美實﹐而不求其酸澀所推耶。

好畫虎

靈池縣洛帶村民郝二者﹐不記名﹐嘗說某祖父以醫卜爲業﹐其四逺村邑請召曾無少暇。畫一孫眞人從以赤虎﹐懸於縣市卜肆中。已數歳﹐因及耄年﹐每日顒坐﹐瞠目觀畫虎﹐終日無倦。自玆不見畫虎則不樂。孫兒輩將豆麥入城貨賣﹐收市鹽酪﹐如不協其意則怒而詬罵﹐以至杖撻之。若見畫虎﹐則都忘前事。人有召其醫療﹐至彼家見有畫虎﹐卽爲之精志。親戚往還﹐亦只以畫虎圖幛爲餉遺之物。如是不數年間﹐村捨廳廚寢室懸掛畫虎皆徧﹐鄕黨皆爲畫虎所惑。有從兄見其耽好﹐怪而責之曰﹕汝好此物﹐何謂乎﹖答云﹕常患心緒煩亂﹐見之則稍間焉。因是說﹕府城有藥肆養一活虎﹐曾見之乎﹖曰﹕未也。因拜告其兄﹐求偕至郡﹐旣見後頓忘寢食﹐旬餘方誘得歸。自玆一月入城看虎再三矣。經年惟好食肉﹐以熟肉不快其意﹐卽啖生肉。凡一食﹐或豬頭或豬膊﹐食之如梨棗焉。如是兒孫輩皆恐怯﹐每入城看活虎﹐孫兒相尋見則以杖擊回。至孟蜀先主建僞號之明年﹐或一日夜分﹐開莊門出去﹐杳無蹤迹。有行人說﹕夜來一虎跳入羊馬城內﹐城門爲之不開半日﹐得軍人上城射殺﹐分而食之。其祖父不歸﹐絕無耗音﹐則化爲虎者是也。遂訪諸得虎肉食者﹐獲虎骨數塊將歸﹐葬之。

葭萌二客

僞蜀末﹐利州路有二客﹐負販雜貨往葭萌市鬻之。山程巇崄﹐竹樹荒涼﹐時雨初霽﹐日將暮﹐去市十五里餘﹐藂林髙樹上有人云﹕虎過溪來﹐行人回避。二客惶忙選得一樹髙枝葉蔽人形處登之。逡巡有二虎疊來攫躍﹐或作人聲曰﹕人在樹上。一虎曰﹕我須上樹取之。虎欲相及﹐二客悸栗以拄杖摏之。虎叫曰﹕刺著我眼。遂下樹號呼而逸。至曙行人稍集﹐遂下樹赴葭萌市徵之所。有一婦報云﹕任攔頭夜來醉歸﹐刺損雙眼﹐不來檢稅。二客相顧私語。眾怪而問之﹐因說夜來以拄杖摏損虎眼﹐是斯人僞爲虎劫路耶。眾言比處近有二虎且暴﹐四逺村莊犬彘駒犢殆將食盡。市人遂相率持杖往攔頭家驗之。才及中路遇一虎﹐虎畏人多﹐惶怖奔逃﹐越山哮吼而去。眾至任攔頭家﹐窺其籬隙之內﹐但見攔頭倮形而坐﹐兩目流血﹐呻吟不已。眾乃叱之﹐以杖擊笆籬。其攔頭驚忙踉蹌﹐曵一尾﹐突門而出﹐目無所見﹐撞落深坑﹐吼怒拏攫﹐爲眾人棒及大石斃之。遂舁入市。向先見之虎﹐卽攔頭妻也。休復見史傳﹐人化爲猿爲魚爲鱉爲龜爲蛇爲虎之類甚多﹐不可以智詰之矣。

虎化爲僧

武都人姓徐﹐失其名﹐以商賈爲業。開寶初往巴逢興販﹐其路危狹﹐猿徑鳥道﹐人煙杜絕﹐猛獸羣行﹐村甿皆於細路中設檻穽以捕之﹐爲常矣。時徐至一村﹐安泊中夜﹐報云機發。村人炬火照之﹐見一老僧困憊在穽中﹐自陳曰﹕夜來入村教化﹐回誤落穽中﹐望諸檀越慈悲解救。村甿輩共湣﹐開檻而出之﹐躍跳數十﹐成一巨虎﹐奮迅騰躑而逝。斯畜也﹐以人言誘諭村甿得脫其難﹐亦智矣。

李吹口

永康軍太平興國中﹐虎暴失蹤﹐誤入市。市人千餘叫噪逐之﹐虎爲人逼﹐弭耳矚目而坐﹐或一怒則跳身咆哮。市人皆顚沛。長吏追善捕獵者李吹口﹐失其名﹐眾云﹕李吹口至矣。虎聞忙然竄入市屋下匿身。李遂以戟刺之﹐仍以短刃刺虎心前﹐取血升餘飲之。休復雍熙二年成都遇李﹐因問﹕向來飲虎血何也﹖李云﹕飲其血以壯吾志也。又云﹕虎有威如一字﹐長三寸許﹐在脇兩傍皮下﹐取得佩之﹐臨官而能威眾﹐無官佩之無憎疾者。凡虎視只以一目放光﹐一目看物﹐獵人捕得﹐記其頭藉之處﹐須至月黑掘之尺餘﹐方得如石子色琥珀狀﹐此是虎目精魄﹐淪入地而成。琥珀之稱因此﹐主療小兒驚癇之疾。凡虎須拔得者﹐將札蚛牙無復疼痛。凡虎傷者人衣服器杖乃至巾鞋﹐皆折疊置於地上﹐倮而復僵。蓋虎能役使所殺者人魂也。凡爲虎傷死及溺水死者﹐魂曰﹕倀鬼。凡月暈﹐虎必交也。凡虎食狗必醉﹐狗﹐虎之酒也。凡虎不傷醉人。頃有一村夫入市醉歸﹐臨崖而睡﹐有虎來嗅之﹐虎須偶入醉者鼻中﹐醉者大噴啑﹐其聲且震。虎驚躍落崖而斃。此事皆聞李吹口者。

卷九

天倉洞

醫人張世寧﹐先爲僧﹐名法暈。師事綿州雲山院僧曉樞者﹐郴人也。禪觀之暇﹐頗好燒煉。太平興國初﹐令法暈及行者柴漢榮張保緒往昌明縣竇船山采藥﹐入山百餘里﹐巖谷重深﹐松竹蓊翳﹐尋流霞山路至一村﹐曰﹕張野人家﹐老父及嫗皆八十餘。旣見法暈等﹐語之曰﹕前有天倉洞﹐某爲孩孺時有二客去遊﹐言洞中見自然肴饌﹐皆可食之。汝可去遊。惟路徑危峻﹐常宜勉力。法暈遂挈火負糧入洞。初甚隘崄﹐後漸髙廣﹐迆邐昏黑﹐因執炬而行﹐或上或下凡十餘里﹐漸明﹐與人世無異。嵌竇石室廣容石人﹐其下坦平﹐兩畔石壁鍾乳流溢垂下﹐長三四尺。時聞鳴籟音韻﹐石牀茶竈相連。就之略憩﹐或覺餒﹐思酸饀食﹐面前尋有一雙酸饀。悚惕驚異而食之。保緒亦思蒸餅﹐亦如前有之﹐遂食一枚藏一枚。柴漢榮思蜜﹐亦如前得食之。後皆忘饑渴﹐漸覺身體輕利﹐登陟無困憊。又行三四里﹐阻一大江。江傍履迹果核﹐如有人行過之處。對岸有石墻﹐遙望雲霞隱映﹐甍棟樓閣﹐棕楠花果﹐景象幽奇﹐如宮觀狀。微聞鐘磬之韻﹐水急苔滑﹐不敢過﹐乃稽首曰﹕下土微賤形骸滓穢﹐竊入洞府﹐仰窺靈迹﹐是塵刼因緣﹐不敢久住﹐卻尋舊徑而回。旣出得洞﹐先藏者蒸餅化爲石﹐甚重﹐擊之如銅聲。休復嘗見道書云﹕大凡靈山洞府﹐若非道書標記者不可造次遊歷。有龍蛇之洞﹐多腥穢。鬼神之洞門髙闊﹐若神仙之洞﹐隘狹。仍須有水隔礙。凡人不可妄造之爾。

鬻龍骨

蜀有蠶市﹐每年正月至三月﹐州城及屬縣循環一十五處。耆舊相傳﹐古蠶藂氏爲蜀主﹐民無定居﹐隨蠶藂所在致市居。此之遺風也。又蠶將興﹐以爲名也。因是貨蠶農之具﹐及花木果艸藥什物。有鬻龍骨叟﹐與孫兒輩將龍骨齒角頭脊之類凡數擔﹐至暮貨之﹐亦盡。因問所得之處﹐云某在靈池縣分棟山。山去府城七十餘里﹐北連秦隴﹐南接資瀘﹐山阜岡岫之間﹐磎洞土穴之內﹐有能興雲雨之處﹐卽有龍蛻骨焉。齒角頭足皆有五色者﹐有白如綿者﹐有年深朽腐者﹐大十數丈﹐小三五丈。掘而得之甚多。龍之蛻骨與蟬蛻無異。又聞龍有五苦﹐謂生時﹑眠時﹑媱時﹑怒時﹑蛻骨時也。每年秋夏中一兩度﹐愚遙見分棟山上陰雲勃起﹐其間一物白色﹐拖尾及夭蟜入云如曵練﹐長七八十尺。時濯錦江橋上千人縱觀。食頃﹐方拏奮而沒。旋有暴雨滂沱﹐雷震數聲﹐倐忽開霽。得不爲蛻骨者﹐龍乎。因蠶市有王仲璋﹐得一蛇蛻﹐長五六尺﹐腹甲下有四爪如雀之四爪。胡本立得一龜﹐小如錢﹐緑色﹐背有金綫﹐界成八卦象。鄭伯廣得一小瓢子﹐如壘﹐兩皂莢子堅實重厚﹐無有及者。休復亦曾得芝本兩層﹐抱石而生﹐每蠶市好事者淩晨而往﹐忽有遇神仙者﹐或有遇靈藥者﹐或有遇奇物者。耆艾相傳靑城山仙人隱士多因蠶市接救人爾。

試金石

開寶初﹐錦江橋側有周處士者﹐鬻十香丸﹐以白器貯水浸小石子百顆余﹐各有紋縷﹐如飛禽走獸花艸云鳯僧道之形者﹐人常聚覩嘆賞之。中有一石如腎形烏潤﹐每將磨金﹐次色者益紫﹐以此爲異。玉工見之云﹕非試金石﹐乃黑玉爾。後有道士見云﹕非黑玉﹐是寶也。若欲驗之以常石﹐對秤此石﹐加重數倍。以水銀塗其上如傅粉焉。若以大火烹之﹐成紫磨金。君當富矣。周曰﹕安敢火烹﹐非惡冨也。恐喪吾寶。後經賊亂﹐不知石所之。休復因見道門仙人照寶經云﹕凡百金之處旁燻樹木皆悉黃色﹐若要辧之﹐其石烏潤。以水銀揩之﹐自然粘著石上。以秤秤﹐有金者重於常石數倍。若敲磕及磓擊﹐終不能碎﹐須以大火烹煆得眞金矣。其金號曰﹕寶金﹐將煉爲金液﹐還丹服之羽化。非世之常金也。昔道士所言﹐得於此經乎。

僧繇閣

茂州近威戎軍有僧繇閣﹐山路巇崄﹐人煙杜絕。髙岡之下有龕﹐豁如堂奧。石壁上有畫觀音像一軀﹐及當時畫功徳主﹐少長五人。其石壁年深隨勢剝落﹐𨿽風雨飄潤形狀愈明﹐歳月經久而不昬晦。不知其畫何得入石﹐亦不知僧繇何以至此也。

石像

新都縣四像院僧有臥像一軀﹐蓋生於石﹐手足頭面衣紋纖介靑黃色隱起狀﹐若雕刻。豈知胚混偶然成形乎﹖

采枸杞

華陽邑村民段九者﹐常入山野中采枸杞根莖貨之﹐有年矣。因於紫山腳下見枸杞一株甚大﹐遂斸之﹐根本怪異不類常者﹐長尺餘﹐四莖如四足﹐兩莖如頭尾﹐若一獸形。持歸村捨﹐家狗吠之不已。至夜四隅村落羣狗聚而吠之﹐終夕不輟。不堪其喧也。遲明﹐妻怒﹐將充朝爨。羣狗乃不復吠矣。休復見道書云﹕枸杞茯苓人參薯藥術等﹐形有異者餌之﹐皆獲上壽。或除嗜欲嗇神抱和﹐則必有眞靈降顧﹐接引爲地仙爾。

趙公山

淳化癸巳歳冬十月﹐靑城山民往趙公山采薪﹐遇數苖薯藥﹐頗大如常者。村人度其下必大有薯藥﹐遂與妻子同掘之﹐深三尺餘﹐但見根須抱一大瓷合﹐遂揭開視之﹐有一大赤蛇如爛錦盤結合內。村人悸栗﹐以鋤觸之﹐蛇乃翻然化一雉﹐飛入溪水中。合內惟餘一隻石簪。村人持歸山捨﹐其夜一室如晝。村人轉懼此物異常﹐送與莊主。明年值順賊作亂﹐不知此簪所存。

鹿水溪蛇

陵州籍縣鹿水溪村民康化者﹐雍熙乙酉歳秋﹐有牧童晚歸值雨﹐見溪中有大蛇引小蛇﹐蟠蜿屈曲於泥中﹐自大至小曳泥上岸﹐入一穴內﹐至末者曳泥窒其穴口﹐並無蹤由。其童驚駭﹐目瞠口禁不能言。至前春啟蟄時﹐方稍語。得父母問其不語之由﹐方說溪中所見之物矣。

魚化爲石

靑城縣漁者李克明﹐釣歸傾其魚於竹器中﹐有一魚化爲石﹐長四寸許﹐鱗鬛燦然若活。漁人婦見而愛之﹐將與豎子爲戲。其豎子將石魚於椀水中﹐或揺鬛振鱗浮泳而活。漁者驚異取出﹐置土罌中﹐因是鄰里求觀者眾。在水則活﹐離水則爲石﹐率以爲常。時巡轄栢舍人虛舟取此魚看﹐敲之中斷﹐致於水中不復活矣。

趙十九

趙十九名處琪﹐陷銀花衘鐙爲業。淳化中收得一鐵鏡﹐頗有異常。時有畢先生者﹐名藏用字隱之﹐年九十餘﹐然不知所修之道。嘗飲酒少食﹐自言本天臺山道士﹐入川儒服三十餘年﹐備歷蜀中名山勝景。一日與處琪賫鐵鏡訪愚茅亭﹐翫之﹐其鏡可重一斤以來﹐徑七八寸﹐鼻大而圓。遶鼻有四象八卦﹐外有大篆二十四字﹐背面皆碧色。每至望夜光明愈於別夜。畢先生於景徳中攜至闕下﹐值上封泰山﹐因從觀大禮得召見﹐稱旨﹐遂與披掛賜紫服﹐號通眞大師﹐封香令於靑城山焚修。禦詩送行。到川日訪愚茅亭﹐問其鐵鏡﹐已在貴人之處矣。

景山人

玉壘山人景煥﹐有文藝﹐善畫龍。涉獵經史﹐撰野人閒話﹑牧豎閒談。住川城北隅﹐數畞園蔬﹐家族數口﹐丰儉得中。山人情性溫雅守道儉素﹐未嘗與人有毫髮之競對。人無老少﹐必先稱名。雍熙年初﹐有冨家王仲璋者求山人畫龍﹐初甚愛重。後有人云﹕景山人畫格品低於孫位﹑黃筌﹐遂將染爲皂。山人聞之曰﹕何不速言。酬以好絹﹐恭謝而退。嘗使小僕挈帽隨行﹐遇雨尋僕不見﹐冒雨而歸。妻問何以不戴帽衣服濡濕﹐山人云﹕亢陽祈雨﹐不許人戴帽。其妻使婢送金釵還鄰家﹐婢中路遺之﹐泣告山人﹐因他處假令還鄰人。山人嘗於婢僕輩知其乏困饑寒﹐誠謂君子不虐幼賤。山人園圃中養二斑鵝﹐夜見鵝糞中有光明﹐往告之。山人令以水淘之﹐獲麩金二兩余。吁﹐誰謂天蓋髙﹐何懲惡勸善如反掌耶。

彈鴛鴦

章子朋者善書﹐勒大字妙。放小弩彈丸發無不中﹐常自衒其能。至道丙申歳往嘉州書僧院額﹐自州乘船﹐所至處彈獲飛禽﹐供同船人食。至靑神縣維舟﹐見二鴛鴦﹐因發彈斃雄者﹐將歸烹之。其雌者隨至其船﹐見雄者在鍋﹐不顧沸湯投其中﹐伸頸鼓翼﹐長叫數聲而卒。子朋戲曰﹕人之爲偶者如此﹐蹈湯赴火相隨如是﹐以爲笑樂。左傳謂忍人者﹐其章子朋之謂乎。

蠶饅頭

新繁縣李氏﹐失其名。家養蠶甚多﹐將成値﹐桑大貴﹐遂不終飼而埋之﹐鬻其桑葉﹐大獲其利。將買肉麫歸家造饅頭﹐食之擘開﹐每顆中有一蠶。自此災癘俱興﹐人口淪喪。夫蠶者靈虫﹐衣被天下﹐愚氓坑蠶獲利﹐有此徵報爾。

太子大師

後唐大同三年﹐魏王統軍克蜀。孟先主尙莊宗妹福慶長公主﹐自太原節度馳赴西川至。明宗晏駕﹐宗室喪亂﹐朝士奔竄﹐有新羅僧攜莊宗諸子爲僧﹐入蜀投孟主﹐卽福慶長公主猶子也。因爲起院﹐以莊宗萬壽節爲名額﹐蜀人號爲太子大師。曁聖朝弔伐入見闕庭﹐有小師宗瑩酷好爲詩﹐其師自京歸檢校其院﹐隳殘迨盡﹐宗瑩與院主元亮設謀聞於時政﹐以其師後唐宗裔不合住川。由是爲所奏發遣赴闕﹐大師憂恚﹐卒於劍門。元亮與大師同日暴亡。宗瑩因順賊入城﹐焚燒院宇﹐寄食諸寺中﹐風恙。二三年間﹐患瘡疥狼狽﹐終亦自縊而死。鳴呼﹐不畏於天不孝於師﹐能無及此乎。

卷十

孫處士

孫處士名知微﹐字太古﹐眉州彭山人也。因師益部攻水墨僧令宗﹐俗姓丘氏。知微形貌山野﹐爲性介潔﹐凡欲圖畫道釋尊像﹐則精心率意﹐虛神靜思﹐不茹葷飲酒﹐多在山觀村院﹐終冬夏方能周就。嘗寓靑城白侯壩趙村﹐愛其水竹重深﹐囂塵不入﹐冀絕外慮﹐得專藝學。知微畫思遲澀無羈束﹐有位者或求之﹐不動﹐卽絕食托疾而遁。導江縣有一女巫﹐人皆肅敬﹐能逆知人事。知微素尙奇異﹐嘗問其鬼神形狀欲資其畫﹐女巫曰﹕鬼有數等﹐有福徳者精神俊爽﹐而自與人交言。若是薄相者﹐气劣神悴﹐假某傳言。皆在乎一時之所遇﹐非某能知之也。今與求一鬼﹐請處士親問之。知微曰﹕鬼何所求﹖女巫曰﹕今道途人鬼各半﹐人自不能辧之。知微曰﹕嘗聞人死爲冥官追捕案籍罪福﹐有生天者﹐有生爲人者﹐有生爲畜者﹐有受罪苦經劫者。今聞世間人鬼各半﹐得非謬乎﹖女巫曰﹕不然﹐冥途與人世無異﹐茍或平生不爲不道事﹐行無過﹐詎有桎梏及身者乎﹖今見有王三郎在冥中足知鬼神之事﹐處士有疑請自問之。知微曰﹕敢問三郎鬼神形狀﹐欲資所畫。俄有應者曰﹕今之所問﹐形狀醜惡怪異之者皆是魍魎輩﹐神者一如陽間尊貴大臣﹐體貌魁梧﹐气岸髙邁。蓋魂魄彊盛﹐是以有精爽至於神明﹐非同淫厲之鬼爾。知微曰﹕鬼神形狀已得知矣﹐敢問鬼神何以侵害於生人﹖應者曰﹕鬼神之事人皆不知﹐凡鬼神必不能無故侵害生人﹐或有侵害者﹐恐是土木之精﹑千歳異物﹑血食之妖鬼也。此物猶人間之盜賊﹐若無故侵害生人﹐偶聞於神明﹐必加侵害﹐亦不異盜賊之抵幹憲法爾。若人爲鬼所害者﹐不聞乎爲惡於隱者。鬼得而誅之﹔爲惡於顯者﹐人得而誅之乎﹖知微曰﹕明神禱之而求福﹐有之乎﹖應者曰﹕鬼神非人﹐實親於徳﹐是依皇天。無親亦惟徳而是輔﹐凡有徳者﹐不假禱祈﹐神自福之。若素無徳行﹐𨿽勤禱之﹐得福鮮矣。知微曰﹕今冥中所重者罪﹐在是何等﹖應者曰﹕殺生與負心爾。所景奉者浮圖敎也。知微曰﹕某之後事可得聞乎﹖應者曰﹕禍福之事不可前告。神道幽祕﹐弗許預知也。知微曰﹕今欲酬君﹐君欲希我何物﹖應者曰﹕望君濟我資鏹數百千貫。知微辭之﹐應者曰﹕所求者非世間銅鐵爲者﹐乃楮貨爾。知微乃許之。應者曰﹕燒時愼勿使著地﹐可以薪艸薦籍之﹐向一處以火爇﹐不得攪剔﹐其錢則不破碎﹐一一可達也。遂依教蟠紙錢數百千貫。噫﹐昔漢世以前﹐未知幽冥以何爲賂遺之物爾。

黃處士

黃處士名延矩﹐字垂範﹐眉陽人也。少爲僧﹐性僻而簡﹐常言﹕家習正聲﹐自唐以來待詔金門﹐父隨僖宗入蜀﹐至某四世矣。琴最盛於蜀。制斵者數家﹐惟雷氏而已。又云﹕雷氏之琴不必盡善﹐有瑟瑟徽者爲上﹐金玉者爲次﹐螺蚌者亦又次焉。所以爲異者﹐嶽𨿽髙而弦低﹐𨿽低而不拍面﹐按之若指下無弦吟振之﹐則有餘韻﹐非雷氏者。箏聲絕無琴韻也。處士常言﹕隋文帝子蜀玉秀造千面琴﹐散在人間﹐故有號寒玉韻磬響泉。和志者﹐琴則有操引曲調及弄﹐弦則有歌詩五曲﹐一曰﹕伐檀﹐二曰﹕鹿鳴﹐三曰﹕騶虞﹐四曰﹕鵲巢﹐五曰﹕白駒。蓋取諸國風雅頌之詩聲其章句﹐以律和之之謂也。非歌詩之言﹐則無以成其調也。本詩之言而成調﹐非因調以成言也。諸詩皆可歌也。咸平中﹐知州馮公知節召孫知微畫﹐俾處士彈琴﹐二公俱止僧捨。嘗會愚茅亭。進士張及贈之詩曰﹕二公髙節厭喧卑﹐同寄蕭宮共展眉。玉樹冰壺齊品格﹐野雲臯鶴本追隨。泉流指下何人賞﹐嶽峭毫端秖自知。綣戀賢侯美風敎﹐故山歸去尙遲遲。祥符壬子秋告歸鄕裏﹐遺愚養和一法。是年冬病卒﹐年八十。其樂天知命者歟。

程先生

程先生名賁﹐字季長﹐自號丘園子﹐江陽人也。世習儒﹐少孤力學﹐立身介潔﹐跬步一言必循禮。則𨿽家童稚子﹐應對進退不踰規矩。先生尢嗜酒﹐復喜藏書。自經史子集之外﹐凡奇訣要錄未嘗聞於人者﹐畢珍收之﹐亦多手冩焉。其間復混以名畫古琴瑰異雅逸之玩﹐無所不有。𨿽年齒已暮﹐而志好益堅﹐目遊簡編﹐未少暫息。每謂所知者曰﹕餘五十年﹐簡冊鈆槧未嘗離手。其勤至也如此。嘗譔太玄經義訓﹐功未就寢疾而卒。年七十有四。易曰﹕不事王侯髙尙其事﹐其是之謂乎。

杜大舉

杜鼎升字大舉﹐形气淸秀雅有古人之風﹐鬻書自給﹐夫婦皆八十餘。每遇芳時好景出郊選勝偕行﹐人皆羨其髙年逸樂如是。進士張及贈之詩曰﹕家本樊川老蜀都﹐世家冠劍豈寒儒。筆耕尙可儲三載﹐酒戰猶能敵百夫。僻愛舜琴湘水弄﹐每縣孫畫醉仙圖。孟光笑語長相逐﹐喚作梁鴻得也無。嘗手冩孫思邈千金方鬻之﹐凡借本校勘﹐有縫折蠧損之處﹐必粘背而歸之。或彼此有錯誤之處﹐則書札攺正而歸之。且曰﹕使人臣知方則忠﹐使人子知方則孝。自於千金方中得服玉泉之道﹐行之二十年﹐獲筋體彊壯耳目聰鑑﹐每寫文字無點竄之誤。至卒﹐方始閣筆。服玉泉法﹕去三尸﹐堅齒髮﹐除百病。玉泉者﹐舌下兩脈津液是也。但能每旦起坐﹐瞑目絕慮﹐叩齒二七﹐通潄令滿口﹐乃吞之﹐以意送至臍下炁海一七徧﹐經久﹐自然如流水瀝瀝下坎澗之聲。如此則百脈和暢。所以黃庭經云﹕玉池精水灌靈根。又曰﹕漱咽靈液災不幹。其是之謂乎。

任先生

任先生名玠﹐字溫如﹐蜀人也。學識廣博﹐人皆師仰之。大中祥符初﹐樂安公中正鎭蜀日﹐請先生於文翁石室大集生徒﹐講說六經﹐以紹文翁之化。由是蜀中儒士成林矣。大中祥符末﹐有諫議大夫淩公策蒞蜀﹐聞先生之名﹐表薦於上﹐詔入京。先生進龍圖紀聖詩一千韻﹐酬以汝州團練推官﹐三讓辭官﹐表云﹕伏念臣早年髮白﹐悲老態之遽臻﹔觸事心闌﹐覺死期之將至。乞授一子官。蒙聖恩與子偕任醴泉主簿﹐天禧元年欲就居嵩山﹐般家之蜀﹐因與鄕人前秦州隴城主簿張逵中行秩滿歸川﹐二人同訪愚茅亭﹐觀舊題之處﹐云﹕昔日髙年有道之士﹐今已物故。未逾一紀﹐故友將盡。我𨿽存也﹐餘生幾何﹗先生畱一絕於亭壁云﹕聚散榮枯一夢中﹐西歸親友半成空。惟餘大隱茅亭客﹐垂白論交有古風。天禧二年﹐先生遊寧州﹐卒於旅舎。揚子法言曰﹕通天地人曰﹕儒。誠哉是言。天地間萬類中﹐惟人最靈﹐然愚蒙者萬而賢智者一﹐處賢智而志於道者﹐復幾何人﹖如任先生者﹐可謂通天地人而知命守道者也。

譚居士

譚居士名仁顯﹐成都人也﹐以醫爲事﹐居郡城東南隅。所居庭廡籬落間﹐徧值艸藥。年髙而精神愈壯﹐無喜怒﹐故毀譽不能動其心。手持數珠常誦佛經於閭巷聚落中。治病所得錢帛﹐隨卽分授於貧者﹐竟以不言但行陰施黙益之道。每行藥至午方歸﹐則閉戶靠壁瞑目而坐。大中祥符乙卯冬示疾端坐而逝﹐時齒一百。人未化前﹐人問居士有長生法﹐對曰﹕至於導養得理﹐以盡性命。百年猶厭其多﹐況久生之苦乎﹗

小童處士

童處士名益﹐字友賢。因兄能畫﹐相學習而頓悟﹐若生而知之。大凡性有巧拙﹐畫無古今﹐蜀末歸命﹐聖宋以前有張杜二人善畫佛像羅漢﹐有張南本畫人物車馬﹐黃伯鸞花雀竹石﹐李升山水﹐李文秀寫眞。自往及今﹐有童君與前輩不相下也。童君於海雲山寺畫慈寺如來十六羅漢﹐大聖慈寺三學院楞嚴經變相﹐玉局化龍虎君二十四化神仙﹐天慶觀龍虎君聖祖殿嶽瀆神祗﹐所有神仙侍從向背低昻無遺其勢者。鳥獸洪纖樹石山水無遁其形者﹐而又筆蹤遒健﹐天機俊逸。九曜院寫張侍郎眞﹐精神气韻如出素壁之前﹐時推妙手。張侍郎在任日﹐俾童君畫鮑倩五禽圖﹐於五勢之間各寫侍郎眞在其中﹐侍郎展開曰﹕老夫山野﹐豈堪圖之。因是優禮待之。祥符中﹐於愚茅亭圖水石六堵﹐謂愚曰﹕時輩皆云彈琴非是樂﹐寫眞非是畫﹐是耶非耶﹐請爲言之。愚對曰﹕春秋左氏傳﹐晉侯觀於軍府﹐見鍾儀問曰﹕南冠而縶者誰也﹐有司對曰﹕鄭人所獻楚囚也。使稅之召而弔之﹐再拜稽首問其族﹐對曰﹕伶人也。能樂乎﹐對曰﹕先父之職官也。敢有二事﹐使與之琴﹐操南風。杜預注云﹐伶人樂官也﹐豈不謂琴爲樂乎﹖南齊謝赫論畫有六法﹐一曰气韻生動﹐二曰骨法用筆﹐三曰應物像形﹐四曰隨類傳彩﹐五曰經營位置﹐六曰傳移模寫。其寫眞者﹐於畫六法中一法爾﹐豈不謂之畫乎﹖若秪以畫人頭面而已﹐豈曰盡善﹐若秪以寫眞擅名﹐不亦寡乎。譬諸膳夫和羮﹐酰醢鹽梅以烹魚肉﹐齊之以味﹐闕一不可。今國朝取士於詩賦策論﹐闕一者不中其選也。則知君子之道貴乎全也﹐畫與學﹐𨿽殊功用奚異。君其全和。童曰﹕益𨿽不敏﹐請事斯語矣。

