對山余墨淸毛祥麟

◎石每

蜀郡石生名每﹐弱冠遊癢﹐丰神秀逸﹐以父母早世﹐自幼隨大母﹐依伯父履吉。吉嘗販楚﹐富有金而艱於嗣﹐以故夫婦愛每勝己出﹐尋常不令出庭戶。時屆淸明﹐隨一僕至墳園拜掃。焚帛旣畢﹐散步村郊﹐去墓二三里﹐得一溪。溪西有小庵﹐桃花出短墻﹐色艷殊常﹐遂度平橋﹐繞溪行百餘步﹐見庵門半啟﹐上懸朱額曰「朝云」。入則惟一老僧趺坐﹐喃喃誦佛號﹐見客不款接。庵𨿽小﹐而結構頗幽潔。庵後小圃﹐徧植絳桃﹐花發正繁﹐周圍槿籬﹐籬外淸潭鏡澄﹐柳陰蔽日。生喜幽僻﹐近溪小立。瞥見隔溪茅舍中板扉忽啟﹐一絕代女郎款步而出﹐衣裝澹雅﹐瞥入花叢。頃見手執梨花一枝﹐盈盈微笑﹐冉冉入門。人面花光相掩映﹐生不覺神搖意奪﹐癡立久之。未幾﹐日暝煙凝﹐雙扉恨鎖﹐方怏怏間﹐僕適尋蹤至﹐遂相與返。生歸﹐意戀殊切﹐思就蘭若下榻﹐冀得再睹芳顏﹐乃請於大母﹐遂假僧捨讀書。居旬餘﹐恰無所遇﹐因問僧隔溪雙扉常扃者誰氏。僧曰「甘姓。」問「家有何人」﹐曰「夫婦力耕自給﹐聞近有寄居者﹐不知爲誰﹖」又問﹕「過溪有逕否﹖」曰「沿溪而西﹐有小橋可通。」一日生晨起﹐復至後院遙望隔溪有女﹐背坐簾下浣衣。視之﹐正前所見麗人也﹐喜極﹐竟忘顧忌﹐繞溪疾走﹐直達甘庭。女聞履聲﹐瞠目回顧﹐無決縮狀。生睨之﹐面麻鬢禿﹐蠢然一物也。卽欲返步﹐女曰「汝來此何事﹖」生局促無詞﹐曰「宅上非甘姓耶﹖」女曰「我家無姓。」生曰「誤矣﹗」急趨而出﹐不禁自笑。卽題詩僧捨云「艸色遙憐綠正肥﹐桃花門巷是耶非。等閒已識東風面﹐萬斛春愁付釣磯。」遂辭僧而返。明春﹐履吉五十初度﹐戚黨咸集。生有姨母適秦氏﹐爲裏中富室﹐亦來拜祝﹐僕從如雲。至晚﹐設席內室﹐燈燭輝映﹐女客次第坐。生入內窺探﹐見秦背後立一侍婢﹐絕美。細視之﹐又似昔日折花女﹐始悟固有其人﹐前所晤者﹐殆非耳。更深人散﹐生潛身入謁﹐秦呼之入﹐旁坐敍話。生見女俯首側立﹐眸矚不轉。秦覺之﹐笑曰「甥好此女乎﹖固有眼。婢本楚產﹐以父死鬻身來我家﹐將三載矣。今年十四五耳﹐其性格體態﹐在侍婢中固不易得。然有一短。」手揭其裙幅示生曰「惜乎底下蓮瓣如蕉葉耳。且有暗疾﹐衣葛時﹐腋臊勝蘭麝也。」言罷掩口笑。生聞﹐乃又悵然失望。未幾﹐川楚教匪作亂﹐官軍四集﹐徐逆就俘。先當履吉販楚時﹐曾與徐族侄同夥﹐歸後亦通音問﹐至是以索餘黨波及﹐庭鞫無可辯﹐獄成﹐吉坐遠配。去後﹐生奉大母命往探。一日薄暮行山谷中無宿所﹐心惴惴。遙望林外隱起炊煙﹐疾趨之﹐得一小村落﹐捨宇無多﹐咸依山麓。適見一媼汲水溪邊﹐生卽進揖﹐以情告﹐願乞一席地﹐得免露宿﹐當有薄酬。媼曰「我家無男子﹐未便畱客。」生曰「亂山合沓﹐絕無行人。倘非老母垂憐﹐懼爲虎狼所食。」媼停睇熟視曰「郎君得非石家小秀才乎﹖」生訝曰「是固然矣﹐不知老母何由相識。」媼曰「老婦本楚人﹐昔以探親入川﹐流寓蜀郡鄕間。當郎君送學時﹐偶同二三村嫗入城觀看﹐故識之耳。然素聞郎君席丰履厚﹐日惟閉戶讀書﹐未審何由至此﹖」生曰「伯父爲官事所涉﹐羈畱遠地﹐故特親往探之。今早匆匆就道﹐不暇計程﹐以至迷竄。」媼指臨水短扉曰「此卽寒舍。憐君文弱﹐難忍霜威﹐室有短榻﹐可權假一宵耳。」生喜﹐隨之入﹐則小庭花砌﹐斗室茅檐﹐頗覺疏雅。將升堂﹐見一女子從復室出﹐𨿽荊布之飾而光艷射人﹐見生卽翻身人。生以媼在不敢正視﹐略一斜睇﹐覺其體態容華﹐又宛似隔溪人也。坐未定﹐聞內嬌聲喚母﹐媼入。生竊聽之﹐語細不甚了了﹐惟聞媼曰「秀才非暴客﹐畱何害﹖」少頃進晚餐﹐葵羹蔬味﹐食頗不惡。旣畢﹐媼攜燈導生入左廂﹐匡牀﹑布被﹑幾椅悉備﹐生展謝不已。問老母上姓﹐尊府尙有何人。媼曰「我家姓巫﹐先夫謝世已五載。老婦無子﹐室惟息女﹐飧飧出十指﹐慚以告客耳。」語次﹐聞低聲喚茶熟﹐媼起。旋捧一小盤出﹐內置紫泥壺﹐及一小杯。生飲之﹐味甚甘芳﹐極口稱美。媼曰「此茶名壽春﹐暢月萌芽﹐摘之雨前﹐誠爲山中貴品﹐出鄰家所惠﹐聊以供客。」生又起謝﹐媼曰「山村無更鼓﹐頃見月已西斜﹐郎君明日長行﹐宜早寢。」遂代掩扉而去。生於無意中得遇佳麗﹐又異其絕似意中人﹐反復凝思﹐不能寐。天方曙﹐卽啟扉。頃之﹐媼亦出﹐供沐進膳﹐意甚殷。生酬以金﹐堅卻不受﹐曰「郎君去途尙遠﹐畱以自便。後或有相見日也。」生感謝辭去﹐越歲始抵戍所。時履吉爲披甲奴﹐蓬首垢面﹐見生泣曰「余不幸遭此奇禍﹐已拚客死異鄕。念石氏惟汝一點血﹐孑身行巖谷﹐倘爲虎狼食﹐宗祀絕矣。此地非汝久畱﹐宜速歸﹐苦志詩書。若得成名﹐我死無恨。」乃爲乞諸土人﹐得附木商而返。然自大訟後﹐門庭蕭落。生歸時﹐祖母已物故﹐室惟伯母﹐日夜哭泣﹐雙目失明。生設蒙學﹐歲得數金﹐僅供飠粥。裏有邵孝廉者﹐生同學友也﹐嘗謂生曰「君無兄弟﹐今年逾二十﹐猶未娶﹐非所以重宗祀。余爲君籌之久矣﹐而苦無其偶。近聞鄰有母女避兵來此﹐女美而賢﹐君其有意乎﹖」生曰「度日尙愁不足﹐敢言娶室耶﹖」邵曰「已爲君訪明﹐女操鍼黹﹐精巧絕倫﹐日可得百錢﹐足自給﹐無待食於君也﹐請弗疑。」生猶未應﹐邵曰「實告君﹐已代爲納聘矣。月朔長良﹐可灑掃室中﹐我當送新婦至﹐聊備喜筵爲賀﹐更不煩閣下郇廚也。」生遂告知伯母。如期﹐邵擔酒登堂曰「新婦至矣﹗」生曰「柰無衣冠何﹖」邵曰「故人尙有綈袍﹐未知稱體否﹖」卽於袱中出衣一襲﹐催生速服。頃聞鼓樂聲﹐采輿已至﹐邵爲主理內外事。禮畢﹐設席堂中﹐大歡劇飲﹐入暮辭去。生入見婦﹐則甚驚異。女曰「君識妾否﹖妾家卽山中假宿處也。」生曰「然則朝云庵後隔溪茅舍中折梨花入板扉者非卿耶﹖」女曰「曾有之。君何得見﹖」生因述前事﹐並言所遇之屢非﹐至今未釋。女笑曰「是矣﹗君自見妾後﹐凡所遇者妾之姊與妹也。妾同懷姊妹三人﹐昔年從父入蜀﹐僑寓甘家﹐不幸父死異鄕﹐貧無以殮﹐遂鬻妹於秦氏。姊𨿽貌陋﹐體態頗類妾﹐因失愛於母﹐遂配甘之養子。獨妾自幼讀書﹐解翰墨﹐最得母憐。又圖攜妾回裏﹐不意故鄕遭亂﹐道路梗阻﹐因之暫避山中。嗣聞逆黨四竄﹐將次入山﹐乃又暫回郡城。前邵孝廉來議婚﹐母詢家世﹐悉爲君﹐故遂欣諾耳。」生聞始末﹐深嘆遇之奇而緣之有前定也。生自得女爲婦﹐𨿽處貧而益不攺其樂。女勤事女紅﹐舌耕指織﹐漸得溫飽﹐因遂迎養其母。厥後履吉以遇赦得歸﹐仍事負販﹐卒成小康云。

雨蒼氏曰「是耶非耶﹖神光不定﹐一誤再錯﹐絕妙疑團。究之赤繩暗系﹐𨿽處天涯海角﹐終有歡聚時。但月老如邵孝廉﹐其撮合處﹐尢宜買絲繡之﹐鑄金事之﹐家屍而戶祝之。敍次亦乍陰乍陽﹐離奇盡致。」

◎錢鶴臯

錢鶴臯﹐故吳越王繆後﹐累世富厚﹐祖文﹐父大倫﹐皆慷慨好施。鶴臯性豪邁﹐尊禮﹐知名士﹐廣結海內俠客﹐援人之厄﹐不惜千金﹐人以豪傑目之。世居邑西南三十餘里之王湖橋﹐與華亭全賈二生爲契友。時元順帝不修政治﹐耽宮室苑囿之娛﹐窮輿馬珠玉之玩﹐令四方貢珍奇﹐運花石﹐天下擾亂﹐羣雄並起。張士誠據髙郵﹐陷泰州﹔陳友諒破安慶﹐攻隆興﹔明太祖兵起和陽﹐渡江取太平路﹐克金陵﹐戰爭遂無虛日。鶴臯謂二生曰「烽煙徧野﹐百姓死亡殆盡矣。蒿目時艱﹐誰能出水火而登衽席﹖」二生曰「今封圻大吏﹐溺於聲色﹐廝養都紈絝。賊氛一動﹐如以菌受斧﹐元祚其終於此耳。然四方之兵﹐或起自綠林﹐或裹脇成眾﹐皆非定亂才。論東南之眾﹐莫如張與陳。張系白駒場停民﹐驟得富貴﹐妄稱尊號﹐陳本沔陽漁人子﹐賊其主而收其眾﹐此皆李二山童之流﹐行當白滅。惟江左之師﹐號令嚴明﹐不嗜殺掠﹐今又東下婺州﹐或可以圖霸業。然起自寒微﹐恩信未立﹐聚散未定﹐新附巢湖之師﹐漸有逃亡﹐其所向克捷者﹐未經勁敵耳。如君好義﹐名聞遠近﹐能散財聚眾﹐假扶元祚﹐號令天下﹐復先業而建非常﹐在此時矣。」錢惑其言﹐遂結士誠故將韓復春﹑施仁濟等﹐招集流亡得萬餘人。至正丁酉秋﹐士誠降於元﹐授太尉﹐開府平江﹐保鶴臯爲行省右丞。明吳元年﹐大將軍徐達引兵東下﹐松江知府王立中降﹐達命荀玉珍守松郡﹐檄各屬驗民田﹐徵磚丸於萬城﹐一郡擾動。錢乘民心思變﹐堅幟起義﹐以全賈二生爲參議﹐姚大章爲總兵元帥﹐據上海﹐自引兵攻府治﹐用羅徳甫爲先鋒。徳甫系錢佃戶﹐有膽力﹐七戰七捷。玉珍棄城走﹐追殺之﹐遂據府城﹐囚華亭知縣馮榮﹐別遣甥韓世徳入嘉定﹐執知州張牽。又令子遵義率小舟數十走蘇州﹐欲與士誠合﹐以求援兵。適達驍騎指揮葛俊帥師剿之﹐遇遵義於漣湖蕩﹐大破之﹐全軍覆歿。葛遂由顧浦塘進攻鶴臯﹐錢軍聞炮聲﹐皆駭走。俊笑曰「鄕兵耳。」卽麾軍入城﹐鶴臯從北門走﹐葛追及之﹐戰於橫瀝。鶴臯受縛﹐檻送京帥。臨刑﹐白血噴注﹐明祖異之﹐恐爲厲﹐因令天下設壇﹐祭鶴臯等無祀鬼魂。時上海知縣祝挺﹐潛起兵截殺姚大章﹑羅徳甫等﹐全賈二生自沈於河。鶴臯有妾蕓娘﹑女蕖馨﹐聞松江破﹐俱生瘞焉。今王湖橋北有石池灣﹐云系鶴臯別墅﹐悉以白石房。大淶廟前有雙井﹐東井謂鶴臯事敗﹐沈兵書戰圖於此。後嘗憑井爲崇﹐犯之輒死﹐人莫敢汲。明末廟毀﹐村民以佛像投入﹐欲壓之﹐而井益靈。其妾女瘞處曰肖娘墩﹐髙數尺﹐廣五丈餘﹐前有蕪地二三畝﹐有石馬石亭﹐下築地室。道光某年﹐好事者啟穴視之﹐無碑碣﹐亦無陳設﹐遂復閉。蕖馨﹐字蓮仙﹐美而才﹐有《點紅閣詩》﹐毀於兵﹐惟相傳其《絕命詞》﹐有「愁聽楚歌空有淚﹐燒殘秦火豈憐才。他年蔓艸黃沙冢﹐驛路何人問馬嵬」之句。聞後有於瘞所遇女魂﹐相唱和者﹐率荒誕不足據。惟全賈二生歿﹐越四年﹐其友某遇於郊﹐忘其已死﹐相與賦詩﹐載錢牧齋《列朝詩集》。全生詩云「幾年兵火接天涯﹐白骨叢中度歲華。杜宇有魂能泣血﹐鄧攸無子可傳家。當時自詫遼東豕﹐今日翻成井底蛙。一片春光誰是主﹐野花開徧蒺藜沙。」賈生詩云「漠漠荒郊鳥亂飛﹐人民城郭嘆都非。沙沈枯骨何須葬﹐血污遊魂不得歸。麥飯無人作寒食﹐綈袍有淚哭斜暉。存亡零落皆如此﹐但恨平生壯志違。」

雨蒼氏曰「艸昧時羣雄角逐﹐賢否旣未可以成敗論。而如蕖馨之負才生瘞﹐又誰不爲之惋惜﹖其事蓋嘗見於他說﹐而比較詳審。」

◎伊密之

漂陽伊密之﹐才气豪上﹐明季之佳公子也﹐喜蓄聲伎。嘗以三千金聘王素云於吳中﹐色藝爲諸姬冠。一日忽有山東傅生﹐投刺請見﹐閽人以非素識卻之﹐不得﹐然後見。旣見﹐不及他語﹐但曰「山左傅某﹐聞公侍姬中有素云者﹐艷傾宇內﹐願一平視。公其許之否乎﹖」伊逡巡謝曰「勞君遠涉﹐玆請少休﹐得徐議。」傅復慷慨言曰「某數千里徒步而來﹐無他瀆也。公幸許我﹐誠當少俟﹐否則﹐無過畱伊。」首肯﹐傅始就座。時日已暮﹐卽命酒款之。數巡後﹐燈燭輝映﹐環佩鏘然﹐侍女十餘輩擁素云出見。傅起立﹐凝睇久之﹐嘆曰「名不虛也﹐此來不負。」因卽告別。密之堅挽之﹐傅曰「得睹傾城﹐私願已遂﹐豈爲飲食哉﹖」不顧徑去。伊怏怏如有失﹐隱識此生非常流。旣而曰「吾何愛一婦人而失國士。」卽乘駿馬﹐追及之三十里外﹐挾以俱歸﹐禮款益厚。一夕引之入曲室﹐錦綺華縟供張悉備﹐乃揖傅言曰「君來𨿽出無心﹐此中殆有天意。今吾以素云贈君﹐此室卽洞房﹐今晚卽七夕也。」傅辭以義不可﹐且嫌奪所愛。伊曰「君何疑﹖贈姬事﹐自古有之。念君力不能致佳麗﹐以吾粉黛盈側﹐豈少此女﹖且以君爲丈夫﹐故有是舉﹐乃效書生羞澀態耶﹖」語未畢﹐侍者已導素云出拜﹐傅驚喜過望。旣畱逾月﹐伊又爲之治裝奩物外更資以數千金。傅歸﹐安然爲富人矣。無何﹐闖寇肆逆﹐明社遂墟。我國家定鼎燕京﹐有誣告十舊姓蓄異謀者﹐密之亦爲所陷。猶以平昔之惠﹐人多爲之地﹐而久匿山澤﹐昭雪無由。時傅值朝廷開科﹐已由大魁歷淸要﹐十餘年間﹐家躋宰輔。密之得間﹐寓書起居。適傅扈蹕出都﹐素云發書﹐始知伊尙未死﹐驚嘆流涕﹐如感心疾。傅歸﹐卽謂之曰「妾幽憂善忘﹐不知母家安在﹖」傅曰「卿豈忘諸乎﹖若伊密之者非耶」曰「然則密之又安在﹖」曰「痛遭冤禍﹐家沒身亡已久矣﹗」素云曰「以君一介寒儒﹐豈無生人之累﹖乃得專心向學﹐坐致通顯﹐此恩諒不忘。設密之而至今在也﹐將何以報﹖」曰「苟及其生而報之身﹐且不惜他何計焉﹖」乃以書示傅。傅閱竟﹐方沈吟間﹐素云卽截髮與誓曰「脫不能報富貴﹐何爲﹖」傅乃徧謀之朝士﹐將同申奏﹐會以告訐者多不實﹐天子察前十姓枉﹐傅遂乘間以請﹐於是密之得蒙恩返裏矣。方是時﹐傅嘗迹伊所在﹐專使邀入都。密之復書峻卻﹐且言「某昔日之施﹐君今日之報﹐前後之事旣奇﹐彼此之心交盡。自玆以往﹐君爲熙朝重臣﹐某爲山林逸士﹐兩無所憾﹐不再相見也。」傅與素云得書後﹐俱嘆想不置﹐而時論亦以此益髙云。

雨蒼氏曰「一施一報﹐看似適得其半﹐而於贈姬事尢奇矣。具此胸襟手段﹐直欲奴叱石崇。然惟無所爲而爲﹐故卒食報於其後﹐此與查伊璜遇吳六奇事相亞。第論所報﹐則吳固優於傅。而如伊之峻卻所招﹐其磊落處﹐不又髙出伊璜一等哉﹖」

◎栗毓美

栗毓美﹐山西渾源人﹐曾官東河總督。居處出入﹐必攜一木主﹑一赤衣自隨。主無名稱﹐但書恩太太。初栗少孤貧﹐富室某翁相攸得之﹐招至家﹐令與子讀﹐同室臥起﹐兩無間然。居數年﹐將合﹤片半﹥。一夕﹐盜忽殺翁子﹐栗醒﹐呼眾集視﹐則室扃如故﹐無迹可縱﹐羣疑栗。栗旣不能辧﹐翁痛子甚﹐鳴於官。官亦不能爲栗辧﹐論抵有日矣。女固有才色﹐同裏富人王某﹐先嘗求婚於翁﹐翁以意屬栗﹐弗之許。至是復請婚﹐乃始以女妻之。婚數日﹐王某意甚得﹐因謂女曰「若弟殊可惜﹗余以前絕吾婚﹐不能無憾﹐乃以重資募劍客﹐本欲殺栗﹐不謂誤中乃爾。今幸栗將死法﹐若又因是得歸我﹐願已償矣。柰汝弟何﹖」女聞殊自若。翌日﹐婉告歸寧﹐則逕入縣署﹐號陳王某語﹐求雪栗冤。官卽提王鞫之。某以詞鑿有證﹐不復能隱﹐乃出栗於獄。見女公堂﹐女泣語之曰「吾所以忍爲此者﹐以君之冤﹐非吾不能雪也。今旣白矣﹐身已他適﹐不能復事君。仍歸王﹐則冒殺夫名﹐何以自立於世﹖計惟一死爲宜耳﹗」卽對栗自剄。栗感其義﹐遂苦志力學﹐致位通顯。然以女故﹐終身虛正室。又以女與己分已絕﹐而名無可正﹐因特謂之恩太太﹐立此木主。奉之赭衣﹐當時囚服也。杭州許孝廉綠﹐嘗爲餘言﹐謂﹕「遺其女姓﹐夫栗之徳女不忘﹐宜也。至女以萬難代白之冤而卒﹐能奮不顧身以伸其枉﹐信所謂奇烈哉﹗」

雨蒼氏曰「女之事奇不詭正者也。栗固宜祀女矣﹐而主僅書恩太太則非。蓋女於久居甥館﹐婚且有期之栗﹐禮𨿽未行﹐分已素定矣。翁以殺子之故﹐控栗而攺妻王某。卒之殺人者﹐是王非栗﹐則栗之婚﹐翁固不願絕也。且王以圖婚之故﹐欲殺栗而誤殺翁子﹐致以其所疑似者﹐陷栗而娶女﹐此固翁父子婿女之仇也。在女𨿽誤委身﹐然與盜劫何以異﹖不謂之夫也。夫固有栗在也﹐而首仇人以雪夫冤﹐奇在叢陷身於虎穴耳﹐其事固甚正也。然則女可無死乎﹖曰此在斷是獄者之善爲處耳。女惟未達此一間﹐故言仍歸王則冒殺夫名﹐栗亦有所未達﹐故謂分已絕而名無可正。我不知其所謂絕者果孰絕之﹐在栗諒不忍矣。絕自女則栗如路人﹐旣絕分於栗﹐必將正名於王。夫雪路人之冤﹐好義者或勉爲之﹐若致夫於法﹐以雪此路人之冤﹐則不特無是女也。攘羊之證﹐有亦安取乎﹖故曰女之事奇而法者也﹐栗之祀女﹐則是其不書聘室而僅書恩太太則非。」

◎五通神

三吳風俗﹐信祀淫祠。康熙間﹐湯文正公撫吳﹐曾經奏毀。久而禁弛﹐僧人漸搭房屋﹐香火復盛﹐祈禱者又接踵於途矣。道光乙未﹐江蘇按察使裕謙﹐復毀上方山五通祠﹐獲僧傅徳﹑成鎰等﹐嚴加懲辦﹐並禁民間如有私奉五通﹑太母﹑馬公等像者﹐以左道論﹐由此始得稍息。聞五通系明祖定鼎分封後﹐追贈陣亡毅魄﹐又由將士而思及兵卒﹐因取五人爲伍意﹐封作五通。以其死無所依﹐令逢寺廟晏神﹐必設下筵以享﹐此五通神之所由也。然兵卒奸淫﹐乃其生前故智﹐故死猶擾及民間﹐特於貞烈之婦﹐仍不敢祟﹐所謂邪不勝正也。昆山某氏女﹐年方及笄﹐而有姿色。一夕鳴機窗下﹐五通忽至前求偶。女曰「妾尙處子﹐一有玷﹐誤詒終身。西村有某婦﹐何不求之﹖」五通曰「我曾至焉﹗柰彼心正不可犯。」女怒曰「彼心正﹐我獨不正耶﹗」舉坐板撲之﹐應手而滅﹐亦無後患云。

◎石洞繡鞋記

石洞在終南山秦嶺下孽龍據焉﹐東西綿亙百八十里﹐洞口髙數丈﹐橫廣如之﹐其中黑暗潮濕﹐人莫敢入。相傳唐天寶中某宮主於上林苑作秋遷戲﹐忽爲腥風捲去﹐四覓無蹤。時有樵者采薪山下﹐隱聞雲霧中有女子哭聲﹐適當洞口﹐似不甚髙。掣斧擲之﹐撲下繡鞋一隻。事聞於官﹐據實備奏﹐鞋卽主所履也。元宗遂命將﹐將千人﹐令樵者導至其處伺之。歷數日﹐了無形迹﹐惟夜間若有燈二盞懸洞﹐光射徹天。將乃命軍人善射者﹐發矢射之﹐光忽散。及旦﹐卽募死士百人﹐明火執械爲前鋒﹐千軍後隨。入洞見一龍﹐左目中箭﹐臥伏不動﹐其將徑前斬之﹐縱火搜殺洞底餘孽﹐而救宮主出焉。事見《唐說部》。至我朝乾隆三十年夏間﹐有好事士人﹐欲窮其際﹐集勇敢士二十餘﹐深入五六里﹐杳無所得。再進﹐恰又見繡鞋一隻﹐而火把已滅﹐乃相顧惘然而返。

◎某先達

鄕先達某公﹐未遇時﹐貧無升斗蓄﹐而嗜酒落拓﹐不事生產。夫人某氏﹐有賢徳﹐以紡織給公﹐每食必畱以待﹐不敢自飽。時或斷炊﹐則置火酒一杯於幾﹐公歸見酒便會意﹐幹訖卽大步去﹐以爲常。公每深夜未歸﹐夫人登樓望﹐遙見紅燈二盞照一人冉冉來﹐漸近數十步外﹐則燈杳而公至矣。夫人知公必貴﹐心竊喜﹐嘗準此以候門。一夕燈未見而公已叩戶﹐夫人大疑﹐問公日間作何事﹖公曰「無過賭錢喫酒耳。」夫人曰「非此之謂。意君所爲﹐或有傷於陰騭者﹖」公曰「是無他﹐惟爲相識某代寫一轉婚書。旣非我所說合﹐且其事旣成﹐不書亦嫁﹐故代書之﹐想無害他。」夫人曰「咄﹗旣云不書亦嫁﹐書將安用﹖此事攸關名節﹐斷不可爲。其速往毀﹐遲恐不及。」公如聞棒喝﹐言下頓悟﹐卽馳往﹐托言書尙有誤﹐當攺。其人出書﹐公急毀﹐而納諸口曰「我不作此也。」遂返及抵家﹐而夫人已笑侯門左矣。未幾﹐時當大比。夫人曰「日往月來﹐老將至矣﹐凍餒豈長久計耶﹖值今槐花復黃﹐曷不藉以自奮﹖」公曰「我亦思之﹐柰貧竟至此﹐只求百文﹐尙難度日﹐何來多金作考費﹖」夫人曰「同袍中或有能挈帶者﹐試謀之。倘少有所需﹐妾當罄所有﹐以助公。」因徧探交好﹐則已俱就道。繼至窗友顧某處﹐知少一僕﹐因未啟行。公曰「弟亦欲往﹐柰無盤費。君等欲覓僕從﹐弟願稍貼舟金爲之執鞭﹐君能帶弟一行乎﹖」顧曰「是何言﹖君本鴻才遠器﹐眾所敬服﹐豈敢屈爲隸人﹖」公曰「此弟自願。諸君能周旋﹐弟已感甚﹐縱不賤視弟﹐亦何敢少怠耶﹖」顧曰「如君言﹐同人諒無不允。某日兄早至東門﹐碼頭喚某船戶可也。」是日﹐顧卽言之同位。眾皆駭曰「某嗜酒好賭﹐妻孥尙不顧﹐肯爲人服役耶﹖且彼𨿽貧﹐亦士流也﹐帶挈旣無此力﹐若以隸役之﹐反難免眾議﹐此事萬不可。如必與俱﹐擬各他就。」顧曰「柰已許何﹖」一友曰「另伴亦難﹐君旣約彼某日﹐我等可先期動身。彼本無資﹐未與共事﹐亦難深罪我等也。」眾然其議。至期﹐公僕被出﹐偏覓顧舟不得。徘徊間﹐又遇試友下船﹐公趨問﹐始知顧與眾人已於某日動身﹐將出關矣。公聞﹐爽然若失﹐自嘆爲貧所困﹐致人厭棄至此﹐不如投水以死。繼又念囊中尙有錢二緡﹐系細君物﹐不知費幾許心血乃始穿就﹐當覓相識寄回﹐方不負﹐遂離岸行。不數步﹐聞有相喚者﹐乃舊識某﹐近開糧食店於浦灘者﹐曰「先生赴試動身耶﹖時尙早﹐盍少坐﹖」時公欲以被錢相寄﹐遂入店。某奉茶而前曰「今科先生必髙中﹐當預備駕儀﹐奉擾喜酒。稍頃﹐卽送先生下船﹐不知船泊何處﹖」公聞某語﹐不禁淚落﹐無一言。某更駭﹐問公﹐因述前事。某曰「先生有志赴考﹐豈以此阻﹖柰我力綿﹐未能獨助。姑在此一飯﹐我當商之同輩﹐倘得集資贈先生﹐亦不枉與市井人屈交耳﹗但不知費應幾何﹖」公曰「十貫足矣。」飯畢﹐某卽出﹐公獨坐以待。少頃﹐某偕短衣艸履者五六人歸﹐指公曰「此卽赴考某先生也。」眾揖公﹐懷中各出銀錢置桌﹐曰「請收會錢。」公問故﹐某曰「此皆同業﹐適爲公合一會耳。」公感謝﹐某曰「今日不及起行﹐我作東道主﹐沽酒餞先生﹐兼請諸君。」是晚各歡飲盡醉﹐散時已二鼓。眾曰「夜深矣﹗我等宜送先生歸。」遂同進南關﹐及過倉前水關橋﹐前行者忽止。公問故﹐眾曰「有巨人跨立橋上﹐不得過。」公乘醉趨上橋﹐迫視之﹐其人髙與城齊﹐仰望面目﹐黑暗中模糊不可辧﹐跨立橋中﹐不言不動。公以手拍其腿曰「汝亦太自便矣﹐不顧人行走耶﹖速讓。」其人縮左足側立讓公﹐公方與四人過﹐則又跨立如故。三人後至﹐畢是跨下出焉。未幾﹐三人者俱死﹐始知所遇乃凶神﹐以公福大﹐故讓之耳。明日﹐公就道﹐是科卽以髙魁獲售。明年連捷﹐成進士﹐由縣令歷任顯要﹐有政聲。或云「此卽喬潤齋﹝光烈﹞中丞事也。」

雨蒼氏曰「讀至約伴船處﹐觸緒牽愁﹐正不知涕之何從也﹖猶幸一戰而霸﹐藉伸寒士眉頭。然念古今來始終不遇﹐受盡腌贊者何限。帳望千秋一灑淚﹐王處仲唾壺﹐那不一一擊碎耶﹖至欲以二緡錢寄還細君﹐畢竟是性情中人﹐與尋常喫酒賭錢者自別。」

◎傅善祥

傅善祥﹐金陵女也﹐幼習文史。年二十餘﹐粵逆陷江寧﹐逼取民間識字婦女﹐納之僞宮﹐充女箐書﹐代賤批判。善祥婉媚﹐合賊意﹐後遂恃寵而驕﹐牒箋有不當﹐輒肆批罵﹐屢言首事諸酋﹐狗矢滿中﹐蓋極詆其不通也。語侵東賊﹐賊怒﹐乃借善祥嗜吸黃煙事﹐枷號女館。未幾﹐善祥病﹐乃以箋呈東賊云「素蒙厚恩﹐無以報稱﹐代閱文書﹐自盡心力。緣欲夜遣睡魔﹐致幹禁令﹐偶吸煙艸﹐又荷不加死罪。原冀恩釋有期﹐再圖後效。詎意染病二旬﹐瘦骨柴立﹐似此奄奄待斃﹐想不能復睹慈顏﹐謹將某日承賜之金條脫一金﹐指圈二隨表納還﹐藉申微意﹐幸昭鑑焉。」東賊閱箋﹐遽釋其罪﹐並令閒散養屙﹐各女館任意遊行無禁。善祥因是得漸愈﹐亦因是﹐遂逸去﹐大索不得。噫﹐女亦狡獪矣哉﹗

◎九妹

東逆自傅善祥逸去﹐僞簿書﹐無當意者﹐而於是九妹特聞。九妹姓朱氏﹐湖北人﹐年十九﹐能詩文﹐旣慧且艷。陷賊後﹐依僞百長廣西某女館中。某與九妹意甚投﹐且憐其柔弱﹐屢辭﹐不以應選。初賊殺人必假名天父﹐鑿言某事以神其說。至是事微泄﹐東賊遂作天父下凡狀﹐指出九妹﹐卽傳眾女官入僞府羅跪。先問九妹曰「爾識字否﹖」對曰「不識。」問﹕「某百長藏爾否﹖」則直折之曰「館中非我一人﹐何謂藏﹖」賊怒﹐令杖。杖數折﹐血痕過膝﹐遂昏絕。又問某百長﹐對與九妹同。遂令挖目割乳﹐且剖其心。而後梟首謂是天父意﹐非此不足以儆眾也。九妹拘僞府月餘﹐創稍平﹐卽陰結僞王姬﹐將以砒石毒東賊。謀泄﹐遂被殺﹐同館九人亦與焉。嗟乎﹗賊陷十餘省﹐所據婦女﹐不下數萬﹐如九妹者﹐能有幾哉﹖至某女﹐以庇九妹之故殞其軀﹐則尢士夫之所難也﹗悲夫﹗

◎趙碧娘

余嘗於客座述九妹事﹐有多聞見者知﹐同時又有趙碧娘。趙本良家女﹐丰姿秀美﹐年僅十五六﹐惜未詳其籍。初被賊擄﹐三日不食﹐與同伴不交一言。或慰之曰「我輩所以忍死者﹐圖有完聚日耳﹐幸無自苦﹐可緩以求脫也。」碧娘頷之﹐始進食。未幾﹐選入繡館﹐乃爲賊精制二冠﹐而陰以穢布作襯﹐冀以魘之。卒爲同館者訐發﹐東賊初令杖責﹐乃取冠裂視﹐復大怒﹐令於翌旦點天燈示眾。蓋以帛裹人身﹐漬油使透﹐植髙竿倒縛於上﹐以火燃之也。時碧娘方杖暈桂樹下﹐夜半始醒。醒乃自縊於樹﹐得免慘焚。賊怒無所泄﹐遂殺守者﹐及同館知情不舉之數十人。夫碧娘一小女子耳﹐然其絕意偸生﹐蓄志殺賊﹐是固九妹之同志。若善祥之媚賊求脫﹐不啻霄壤哉﹗

雨蒼氏曰「三小傳鉤綰處﹐意極自然。故𨿽平平敍來﹐不立間架﹐而竟成常山蛇勢﹐言下又自分軒輊。非胸有史才﹐諸古文體例者﹐未易臻此。」

◎黃道婆祠

道婆生元時﹐姓黃氏﹐邑烏泥涇人﹐自幼淪落州。閩廣多種木棉﹐亦名吉貝﹐紡織爲布﹐道婆處其地而得其傳。元貞間附海舶歸﹐遂以是業授鄕裏相仿習﹐衣被海濱﹐利賴及他省。未幾﹐道婆卒﹐州裏咸感其功﹐旣共殮葬﹐且爲立祠﹐置香火於烏泥涇鎭﹐以時祭享。後爲火毀﹐重建者明成化間知縣劉琬也。萬曆時﹐邑人張之象攺建於張家濱。天啟六年﹐方伯張所望﹐修寧國寺﹐復移祠於寺西偏﹐里人遂於縣城之梅溪巷﹐更建以祀﹐城中紡織者咸於此報賽焉。入國朝﹐至道光初﹐巡撫陶公澍因公來滬﹐擬爲重建﹐且欲廣其址以爲園囿。先是余祖母家邢氏﹐有園在城西﹐後爲李氏別業﹐號「吾園」。峯巒錯疊﹐古木參差﹐頗愜觀嘗。內有帶鋤山館﹑紅雨樓﹑瀟灑臨溪屋﹑淸气軒﹑綠波池諸勝﹐至是遂分李園之半以爲祠。觀察陳公﹝鑿﹞﹑邑侯許公﹝乃大﹞﹐邀邑中紳士﹐捐金建祠﹐越一載而工始竣。大殿三楹﹐重堂夾室﹐屋極華美﹐外此供祭有庖﹐燕享有序。殿前建臺一座﹐每歲四月﹐值道婆誕辰﹐酬神演劇﹐婦女雲集。自成丰三年﹐園毀於會匪之亂。今祠宇𨿽存﹐而舉目荒涼﹐遊人絕迹矣。

雨蒼氏曰「道婆之功﹐不在西陵氏下。如以利言﹐則絲貴棉賤﹐衣被天下﹐此更攸宜。所願家收屍祝﹐百世祀之。」

◎巫覡

吳俗尙鬼﹐病必延巫﹐謂之看香頭﹐其人男女皆有之。或謬托雙瞳﹐或捏稱鬼附﹐妄論休咎﹐武斷死生﹐而於富室婢媼﹐必預勾結藉之﹐熟私親﹐探瑣事﹐名曰「買春」。設偶有病﹐或家宅不安﹐婢媼輒捏造見聞以聳主婦之聽﹐延巫入門﹐必發其陰事﹐使人驚爲前知﹐遂妄言病者有何冤孽。或云「男鬼」﹐或曰「陰人」﹐鑿鑿竟如目見。病家倘求禳解﹐則又揣其肥瘠以索酬勞。其術如赴廟招魂﹐名曰「叫喜」。所招必在冷僻處﹐又預通廟祝﹐多方勒索﹐必令其家禮拜太母懺﹐謂卽「五通母」﹐而又非僧道所能禮﹐惟若輩之夥黨能之。問需費若干﹐則過僧道十倍也。其所最盛行者曰「宣捲」。有「觀音捲」﹑「十五卷」﹑「竈王捲」諸名目﹐俚語悉如盲詞。若「和捲」﹐則並女巫攙入。又凡「宣捲」﹐必俟深更﹐天明方散﹐眞是鬼蜮行徑。其稱女巫則曰「師娘」﹐最著名者非重聘不能致﹐出必肩輿﹐隨多僕婦。次者曰「紫仙」﹐曰「關亡」﹐曰「遊仙夢」。最下則終日走街頭﹐托捉牙虫﹐看水碗﹐扒龜算命爲活者。要其詭詐百出﹐殊難殫述。在富家貴宅﹐卽或浪費金錢﹐亦尙無害。而平等病家﹐醫藥已屬不資﹐乃又質衣典產﹐供此妖巫﹐萬或病有起色﹐猶之可耳﹐倘異時孤寡﹐因是致難﹐則爲朝夕謀﹐恐長逝者魂魄亦將賫恨重泉矣﹗世之甘受其惑而卒不悟者﹐不誠深可憫哉﹖

雨蒼氏曰「治淫祠﹐當如狄梁公﹔治妖巫﹐宜法西門豹。」

◎黑白傳

吾郡董文敏公﹐文章書畫﹐冠絕一時﹐海內望之亦如山斗。徒以名士流風。每束繩檢﹐且以身修爲庭。訓致其子弟﹐亦鮮克由禮。仲子祖常﹐性尢暴戾﹐幹僕陳明﹐素所信任﹐因更倚勢作威。郡諸生陸紹芬﹐面黑身頎﹐頗負气﹐口微喫﹐而好議論。家有僕生女綠英﹐年尙未忄予﹐而有殊色。仲慕之﹐餌以金﹐弗許﹐遂彊劫之。陸憤甚﹐徧告通國﹐欲與爲難。得郡紳出解﹐陸始勉從。時有好事者戲演《黑白傳》小說﹐其第一回

標題白﹕「白公子夜打陸家莊﹐黑秀才大鬧龍門裏。」蓋紹芬﹐人呼陸黑﹔文敏旣號思白﹐仲又有霸力﹐人嘗以小白名﹐所居近龍門寺﹐故云。其詼諧點綴處﹐頗堪捧腹﹐哄傳一時。文敏聞﹐怒甚﹐柰欲治之而無可指名。有範生者﹐父名廷言﹐曾任萬州刺史﹐物故己久﹐惟夫人尙在。當《黑白傳》事起﹐文敏疑範所爲﹐日督其過。範無如何﹐因詣城隍廟﹐矢神自白。乃不數日﹐而生竟以暴疾卒。範母謂爲董氏逼死﹐率女奴登門詬罵。仲卽閉門擒諸婦﹐褫其衤日衣﹐備極楚毒﹐由是人情多不平。範生子啟宋﹐廣召同類﹐訴之公庭﹐詞有「剝搗陰」語。郡守以眾怒難犯﹐姑受其詞﹐而又壓於文敏依違瞻徇﹐案懸不斷。眾見事無濟﹐遂相率焚公宅。公於白龍潭東北隅建閣曰「護珠時挾侍姬登眺者」﹐至此亦付一炬。凡衙宇寺院﹐文敏所題匾額﹐毀擊殆盡﹐董遂聞之上官。時學使王公﹝以寧﹞殊震怒﹐檄司理吳公﹝之甲﹞嚴鞫。吳守正不撓﹐惟以昌言尢力之郁伯紳落籍﹐余無所問。其讞詞有云「縱惡而長姦﹐司地方者﹐固不敢出﹐殺人以媚宦﹐有人心者﹐又何肯爲﹖」遂大拂上臺意﹐不久﹐卽謝病歸。而郡癢掌教胡公﹝冑﹞﹐屢梗憲檄﹐不肯蔓引諸生﹐因亦掛冠去。於是郡中諸先達﹐亦不直董。張少宰﹝鼐﹞率諸紳致公函於學院﹐有不宜甘心士類﹐爲一家全勝之局﹐自是王之气稍沮﹐而事亦寢矣。萬曆已末﹐駱公﹝沆瀣﹞督學江蘇﹐案臨松郡﹐唱名至董祖常﹐遽加訶責云「卽『剝搗陰』四字﹐死有餘辜﹐不以案結不深究﹐姑與大杖二十。」一時人咸稱快云。按此事釁生牀第﹐禍延學校﹐劇於焚劫﹐致隕多命﹐或謂「文敏徳不勝妖」﹐或且謂「事出公意﹐仲承乃翁指」。然如仲者罪已浮於杖矣﹐所惜吳胡二公﹐俱以少年科第﹐甫入宦途﹐而以保全士類﹐以致屣敝一官﹐求之今人可多得乎﹖

雨蒼氏曰「口筆皆能賈禍﹐而筆尢甚。然無心與有心自別。此旣有意嘲弄﹐則凡報復處﹐亦足爲文人輕薄者戒。特未知果出範手否﹖文敏居鄕﹐旣乖洽此之常﹐復鮮義方之訓﹐且以莫須有事﹐妄生釁端﹐人以是爲名徳累﹐我直謂其不徳矣。」

◎羣芳榜

華亭石臼鋪沈氏﹐饒於財。有沈浚者﹐幼孤﹐母甚姑息。旣遊癢﹐益聽其以厚貲出入﹐乃愈放蕩。時山陰王季重﹐秉鐸我郡﹐浚與交甚歡。王與學使李懋芳同鄕﹐自恃前輩負才望﹐凡有言﹐無慮不從。值浚就試遺才﹐王曰「吾已爲子地矣。但於題下明書『華亭沈浚』四字﹐當無不取。」沈如其言﹐李見甚怒﹐檄府提究。乃挽要人關說多方﹐僅免笞辱﹐仍除其名。越數年﹐攺名休文﹐復入泮﹐時更狂肆﹐縱爲狹邪。遊薄松郡無名姝﹐出遊蘇臺﹐日往來平康﹐品諸色技﹐作花案。某爲狀元﹐某榜眼﹐某探花﹐名羣芳榜﹐爭前列者率厚賄之。擇日迎狀元﹐一郡若狂。按君李森先﹐廉得其實﹐飭差密捕﹐立斃杖下。沈貌寢暱﹐一目而須長過腹﹐受杖時﹐頭著於階﹐宛轉支撐﹐幾致落盡。嗟乎﹗輕薄子以遊蕩賈禍﹐至於破家﹐甚且殞命﹐不可爲風流自命者鑑歟﹖

◎田臾傳

同治乙丑夏﹐友人以南邑雨蒼朱君所撰《田臾傳》一篇示余。是傳余𨿽未之見﹐而嘗得其說於故友周子荔軒。周與朱居同裏﹐同歲遊癢﹐而皆寒士。歲時相見﹐每道愁苦。一日周語朱曰「窮愁之況﹐經我兩人筆舌﹐亦已盡矣﹗古稱歡愉之言難工。子固多才﹐其能作一旣富貴又壽考之文﹐爲窮措大作﹐開心符否﹖」朱笑諾﹐遂有斯作﹐周爲評點。所謂田臾字同貝者﹐蓋折富貴字以言也。歲己巳﹐雨蒼以事來滬﹐過余齋譚及是傳﹐云「系外編三種之一﹐尙有《怡云吟館詩》古文稿﹐合雜俎墨塵等﹐共若干捲﹐遭亂盡失﹐今爲沒字碑矣。」時余適有《墨余錄》之編﹐旣愛斯作又嘆其舊稿之盡亡也﹐爰序其由而代存如左。其文𨿽極寫富貴﹐而抑塞磊落﹐實深顚倒賢愚之慨。此皆不平之气﹐猶客嘲天問於遊戲中﹐寓感喟者也。有識者自能嘗之﹐毋多贅云。

有唐宏農郡王田臾﹐字同貝﹐漢武安侯之後也。祖犁﹐元宗時領千牛衛﹐父も﹐以勇聞﹐安史亂﹐郭令公召爲牙門將﹐以麻角林功歷擢蜀川道節度使。遂家蜀﹐娶米氏﹐生臾。生時﹐米夢神錫異貝千萬﹐故字同貝。臾少不慧﹐𨿽讀書﹐嘗以富貴我所自有﹐故不終帙﹐便棄去。然有口辧﹐作事敏達﹐析秋毫﹐特好遊獵﹐馳逐狗馬不少疲。有靑城山道士過之﹐曰「郎君此亦何樂﹖余相子福甚厚﹐顧第數十年富貴耳﹗如願棄凡穢者﹐合得長生術﹐子欲之乎﹖」臾自以世家子﹐方尙豪侈數十年﹐富貴何不樂﹐而欲以長生易之乎﹖乃不語。道士察其意﹐曰「使郎君大富貴又登仙﹐何如﹖」臾應曰「苟如是﹐復何求﹖」道士曰「然則子自勉之﹐斯﹝已﹞耳﹗」遂微笑去。是時臾年及冠﹐父以其縱﹐初不喜。母夫人特憐之﹐乃與も議﹐欲爲臾婚。夫人故陳倉人也﹐時蜀亦有米氏舊﹐家禾中。白米仁者﹐官龍武軍長史﹐以功拜涇原道監察禦史﹐奉冊迎上皇來蜀﹐因亦家焉。夫人言氏無子﹐生女曰「珠稱國色」。米夫人欲之﹐而難其辭﹐因托宗誼。時與言往來頗得﹐乃示意。仁固不欲﹐曰「是特田舍家兒耳﹐何可配珠﹖」女言曰「不然。田家郎四體惇崇﹐頭角嶄嶄﹐他日任重致遠﹐當無出其右。倘必欲王楊盧駱﹐其人𨿽才﹐然自後言之﹐或非俊物。且彼家旣爲節度矣﹐何求全也﹖」仁於是亦首肯﹐田遂以黃金千鎰聘焉。禾中米氏﹐故世貴積資﹐飽天下﹐而仁富又甲一族。婚有期﹐童隸采買四方郡縣器物者﹐趾相錯紀。网僕千﹑侍婢百﹐皆衣文衣﹐五人爲隊。隊間其色奩贈計萬億﹐箱籠多紫檀香楠﹐雕鏤如鬼工。其妝臺﹐蓋碧玉也﹐圍以珊瑚闌﹐雜嵌百寶盤盂等物﹐多金玉。及期﹐臾行親迎禮﹐旣奠雁﹐米氏出九華云蝶遊仙錦步﹐障施之如復道。然直達田所﹐障間悉綴珍玩﹑火齊﹑木難﹑瓊枝﹑碧樹﹐光采四溢﹐明珠瑟瑟。懸障頂如繁星﹐里許間一夜光﹐明艷又如月飾﹐沈香輦爲花輿﹐笙簫沸天﹐燭淚如雨。道撒金錢結福緣﹐無數輿過﹐麝蘭香經數月不散。臾於斯時﹐如墮云也。臾旣得米資﹐益自營運﹐躬親穢褻。不數年﹐陂池田囿膏腴盡蜀水﹐復得窖金萬萬﹐家愈饒。無何﹐母夫人卒﹐父亦繼薨﹐臾自稱畱後。唐自肅宗後﹐節度多世擅。代宗八年﹐遂詔臾實領蜀川節度使。諺曰「生兒不用識文字﹐鬥鷄走馬勝書史。田家舍人年未壯﹐富貴榮華復誰抗﹖」又謠其得婦之盛曰「龍宮嬌女嫁塵世﹐四海寶珠都輦至。」由是中朝貴人﹐如元載﹑王縉﹑魚朝恩輩﹐皆願交臾。魏博節度田承嗣﹐亦約爲兄弟。多藉臾通關節者﹐饋遺亦日富。初臾意頗﹐自奉旣厚﹐輒妄謂他人當亦爾。每遇親﹐知道愁苦﹐漫不省作何狀﹐及擅權利﹐下不能欺貴遊子弟。道出蜀川者﹐臾必盛供帳﹐玉筋奉饌﹐金鑪注香﹐別皆有贈。或多於請﹐悉與周旋﹐無吝諾。故譽臾者﹐日形章奏。時國初定﹐帑藏皆虛﹐有諷臾輸粟千舳貢於朝者﹐遂授臾朝散大夫上柱國﹐賜紫金魚袋。臾表謝﹐益獻錢百餘萬緡﹐乃加臾中書令同三品﹐兼權蜀道鹽鐵使﹐知諸榷務東西川租庸大使。先是蜀有碑刻曰「蜀水淸﹐田氏耕﹐蜀水濁﹐田氏熟。」及臾時﹐蜀水果濁﹐而田氏日貴顯气﹐蒸蒸如釜。上旣權﹐諸榷務搜羨余﹐日私萬計﹐宗族賓客﹐充溢三捨﹐要皆爲臾主會計﹐不能虛縻廩粟﹐人亦因得主一事﹐私毫末奴隸﹐皆可致富。故亦不願縻之﹐惟掌書記平倩泉。臾箋奏皆出其手﹐因以上賓待﹐稱平先生。先生嘗語所知﹐言臾𨿽不讀書﹐而遇文士頗有禮﹐願見者皆以好語慰遣﹐謂「若輩利我財耳﹐旣不當其意﹐復不假以顏色﹐是取怨也」。人乃愈莫測其涯誒。投詩文爲贄者﹐日數千﹐臾悉投巨篋中署﹐以爲「醋海」云。平倩泉者﹐名泉﹐以母夢濯錦色泉而誕也﹐美姿容﹐好讀書﹐工詩古文辭﹐下筆妙天下﹐四方士以才子稱者﹐輒曰「是必平倩泉矣。」臾每言「我視石崇﹑王愷如奴子耳」﹐泉則曰「我豈不能以屈宋作衙官耶﹖」然泉數奇﹐連不得志於有司﹐以是忄有忄有又貧﹐故惟文章自娛。臾迂之﹐嘗邀與飲。泉旣失意﹐亦樂借一杯﹐曰「我豈癖於書哉﹖使心計稍粗﹐其肯當壚唱『渭城』乎﹖」人以此旣惜泉之多才不偶﹐而益慕臾之富貴也。時臾年已壯﹐珠從夫貴﹐亦封蜀國夫人。夫人固知書﹐工詩﹐作簪花小楷尢妙﹐居禾中才女﹐名噪戚裏。旣歸臾﹐乃不復作韻語。臾多內寵﹐而夫人待妾媵尢和﹐第夫人自有林下風﹐𨿽富貴不屑道。而臾每矜之﹐嘗以一冊不夫人﹐計開珊瑚﹑翡翠﹑瑪瑙﹑水晶﹑象牙等器三千餘件﹐龍腦香五十餘兩﹐麝臍百二十兩﹐沈檀各數十擔﹐空靑九枚﹐明珠五十餘斛﹐大理石屏五十座﹐牀幾各百﹐雜嵌寶牀百七十﹐珠燈千﹐珍鑲箏琶樂器二百餘件﹐辰砂五百斤﹐紫礦千餘鎰﹐白礦三千餘鎰﹐赤金腰帶及杯盤等﹐刻花者千七百件﹐素者千三百有奇﹐羊脂玉屏風及玉帶﹑玉山﹑玉琴﹑玉人﹑玉斗﹑玉樹﹑玉瓶二千五百餘件﹐祖母綠佛像九﹐通天犀帶三﹐黑貂元狐﹑銀鼠﹑金雀等裘合二三百件﹐綺羅綾錦織金朱緞合千餘束﹐火浣布百餘尺﹐黃金錠九十餘萬兩﹐白金錠三千八百餘萬兩﹐碎金銀八十櫃﹐參蓍共九百餘斤﹐理中丸亦四百斤﹐廚中黃雀乍百二十甕﹐他物俱稱是。臾每季必造一冊﹐權出入課盈虛。此新造者﹐而夫人殊不爲意﹐曰「以君爲俗誠不誣。妾奩中亦有籍﹐君欲觀乎﹖」臾曰「諾。」夫人逆知臾所好﹐惟此金玉錦繡也﹐因不與較﹐特取一云錦回文邊﹐金絲細闌白地光明絹手卷與臾。開卷則載古銅龍耳等鼎﹐獅象寶鴨等壚﹐大小各數件﹐蛇紋古琴十餘張﹐古硯二十餘方﹐鐘王懷素褚虞等墨迹﹐及小李將軍﹑吳道子等淸祕諸名畫﹐各數十軸﹐楷錄經史子集書八千六百三十五卷。臾閱未半﹐卽笑不止。曰「夫人誤矣﹗夫人合偶平倩泉﹐不合與田臾字同貝者偶也。」夫人曰「平倩泉如何﹖」曰「平先生酷嗜此﹐我以爲不可衣食﹐嘗目爲。不謂堂堂蜀國夫人乃亦爾﹐我故戲言耳。」夫人微慍﹐繼亦笑﹐卽掩卷﹐呼侍婢取內閨第十一房鑰﹐至則偕臾入。婢請所向﹐夫人曰「旣入寶山﹐何地非寶﹖」信手開一香楠廚﹐內有牙牌﹐檢視之﹐所載若龍綃衣也﹐紫絲帳也﹐卻塵褥也﹐辟寒犀遊仙枕﹑照病鏡也﹐占雨石﹑鳳首木﹑龍角釵也﹐靈光豆﹑上淸珠﹑香玉辟邪七寶硯鑪也。杯有自暖﹐鼎號常燃﹐以及醒醉之艸﹐瑞華之炭﹐迎涼之扇﹐暖玉之鞍﹐凡諸珍異﹐光煥一室﹐其物各具種種靈異﹐或能顚倒炎涼。廚側有懸璃屏風一﹐上刻仙山樓閣﹐古美女二十四﹐有磬旁綴﹐非玉非金。擊之﹐自成仙音﹐屏上美人遂下屏歌舞也。臾至是舌橋不能下﹐夫人乃笑曰「田舍人﹐我豈妄哉﹖今竟何如﹖」臾攝衣謝﹐乃不輕自眩耀﹐而臾富貴名益﹐藉藉人口聞於天下。臾有園﹐內外各一。外曰「延禧」﹐花水秀擢﹐山水淸雅﹐亭臺軒觀﹐位置亦妥帖。陳設𨿽富﹐猶不失之俚﹐以泉嘗安硯於中﹐時爲臾潤色。臾又特以是娛賓客﹐故不措意。其內園曰「匯芳」者﹐則窮極華美﹐爲臾晏遊所。有水仙觀﹐凡五楹﹐楹三層﹐以沈檀爲梁棟﹐金賓爲戶牖。四周有池﹐砌以文石﹐池中靑蓮花皆異品﹐冬夏不凋﹐香聞數里。或飾綾錦爲鳧雁﹐每亂眞。觀中﹐織珠爲簾﹐刻玉爲幾﹐下鋪錦茵﹐上冪繡帳﹐四壁雕香木爲花槁﹐梯級二十四﹐以五色漆描花鳥人物。登最上層﹐可盡內外園勝。觀築靑石爲基﹐繚以紅闌﹐闌外跨九曲石橋二﹐蜿蜒如虹。兩岸植梅梨桃柳之屬﹐枝葉披拂﹐下系木蘭小舟四。其南有聽事五﹐與觀相對﹐時令女優演《長生殿》諸劇也。周翼以十二院處姬人﹐𨿽參差錯列﹐而有曲廓通往來。其於水仙觀﹐若星之拱斗。觀後羣房三十六﹐處侍婢﹐上有閣道東西通﹐一邐迆可達外園﹐一近蜀國正寢。園尙有溫泉二。其一天成﹔其一乃坎埋硫磺爲之﹐臾嘗與羣姬浴其中。蜀故有野蠶繭﹐亦可爲衣。臾令人織成小方幅﹐供後房廁紙﹐歲亦費金巨萬﹐其奢侈類如此。然臾性特異﹐𨿽好狗馬聲伎﹐而鑑別往往出意外。嘗得一馬﹐𨿽駿﹐要非絕塵物﹐而臾愛惜過常駒。又以三千金購一姬﹐樊姓﹐小字瑩﹐貌亦常人﹐特善修飾﹐矣光眇視﹐多媚辭蕩態﹐復解歌舞﹐能爲靡靡音。實則後房之色如是者﹐不數也﹐而臾獨寵之甚。當田承嗣與薛嵩構難﹐欲倚臾爲援也﹐曾饋臾名馬二﹐曰「神智驄」﹐曰「如意駒」﹐皆超卓﹐志在千里。而臾殊未之奇。美女二﹐曰「春燕」﹐曰「秋鴻」﹐吹气勝蘭﹐光艷如朝霞映雪﹐𨿽夫人亦以爲不及﹐且通書史﹐故夫人絕愛憐之。賜春燕紅玉古杯一﹐晉永和翡翠盤一﹐秋鴻則漢五鳳年黃玉水注一﹐賓國銅龍笛一﹐而臾待之殊落落。不三年﹐二姬繼殂﹐其馬亦以駕鹽車過九折阪墜死﹐人以是服臾謂「有先見」。獨夫人尢之曰「君爲節度﹐軍府事重﹐玆過𨿽細﹐然脫顚倒人物盡如此﹐卽不爲國計﹔獨不爲身家地乎﹖」臾唯唯。蓋臾爲人𨿽稍愎﹐然能別輕重﹐言有切於利害者不敢非也。徳宗建中三年冬十二月﹐李希烈叛王﹐武俊﹑田悅等應之。悅故臾之宗也。時有下捨客進曰「公且赤族矣﹐猶洋洋如平時乎﹖」臾驚﹐屏人問故。客曰「公第以門陰得官﹐𨿽嘗納粟獻錢﹐要無大功於朝。今藩鎭多事﹐而宗人悅又稱魏王﹐公卽不登叛黨﹐朝廷必且疑﹐疑則殆矣。又公所交元載輩﹐皆已敗﹐少聲援﹐倘不乘時自結於天子﹐公猶能以富貴自雄乎﹖」臾心動﹐入商於夫人。夫人曰「固也﹐妾亦慮之矣。」曰「將柰何﹖」曰「是非妾所知也。第客旣能爲是言﹐必有奇計﹐然非多予之金﹐恣其所使﹐亦不能成事。又平先生𨿽以文士自居﹐其人實有經濟才。君藩畿庶政﹐頗井井者﹐平所佐也。然則君第如客教﹐並屈平先生副之蔑﹐不濟矣。」臾意決﹐乃先見平﹐告之故。出遂揖客而言曰「客來前。客能爲是言﹐誠奇人﹐必能濟我事。然意客必非赤手可爲也。吾已具金八十篋﹐珠寶二囊﹐任客所用﹐吾當更請平先生副行。」客聞﹐意若甚詫﹐卽大言曰「孰謂而公碌碌哉﹖遇大利害﹐須臾決策﹐微特慷慨﹐乃爾其部署又若素定﹐𨿽然﹐其言殊不似公。」臾不得己以夫人告﹐客乃頓言首曰「夫人知我﹐敢不爲女畱候效命。」趣束裝﹐遂偕平先生疾挾多金馳去。去後數月無耗。明年﹐朱Г據長安﹐徳宗奔奉天﹐客益杳然。繼西平王李晟復京師﹐諸逆或反正﹐或授首﹐朝廷方錄人過失。初以天下亂﹐臾又承客指﹐閉關自阻﹐故蜀文報缺如。至是始有所聞﹐日惴惴。貞元二年冬﹐朝命忽下﹐詔曰「咨爾田臾﹐遠居蜀道﹐時貢厥誠。值國家多難﹐爾獨不憚馳驅﹐四年中﹐三詣闕廷﹐除表獻金穀數百萬外﹐復佐西平王軍夙夜殫瘁﹐屢成大勛。如斯忠勤﹐殆無以過﹐使藩鎭盡如卿﹐朕復何憂﹖今特進爾爵爲宏農郡王﹐加太尉﹐賜鐵券﹐食封萬六千戶﹐班次於西平王。妻米氏﹐誥封宏農郡君。長子芳﹐尙瑞昌公主﹐世襲公爵。次子蔭﹐尙安昌公主﹐兼神策行營節度。長女瑜﹐冊爲皇太子正妃﹐以明年來國﹐用示朕賞功酬庸之至意。河山不攺﹐盟誓永新﹐爾尙敬承朕命毋忽。」臾受詔﹐極錯愕﹐而又不可問詔。使去﹐臾方令人作謝表﹐忽報平先生偕客至。臾喜﹐倒屣迎之﹐各道故﹐始悟皆二人所爲。初﹐客挾多金賈湘湖間﹐不半年﹐獲利甚巨。平先生則疾走京師﹐爲臾書﹐謁盧相杞﹐獻金珠。時朝廷果有疑臾者﹐藉是得無恐﹐客復求一貌似田臾者﹐偕平先生教之禮容﹐及臾家世。興元二年﹐自賈所假田旗幟印信﹐輸粟六十萬斛﹐貢行在﹐並挾僞臾覲王。上喜﹐溫諭慰遣﹐乃悉饋朝士之居要地者﹐退益爲賈。貞元二年秋﹐僞臾又入朝﹐表獻錢二百萬緡﹐徵衣二十萬件﹐平先生復爲疏﹐陳時政得失﹐又爲書致考功郎陸贄﹐贄深善之。三年春﹐客覘知逆勢已蹙﹐則盡所有助上勞軍平﹐又爲僞臾表請赴李晟營自效。贄贊之﹐乃特詔臾參李晟軍。不數月﹐復長安。復佐討李懷光﹐亦平之﹐實皆平與客能左右臾也。僞臾者﹐本無賴﹐事旣成﹐多所要挾﹐覬非分﹐嘗醉後妄言。客恐﹐平乃上表請歸藩﹐得旨疾行。至半途﹐乃扼殺僞臾。其事故得終祕﹐旋有宏農王之詔也。臾至是始大喜過望﹐乃晏二人。酒半﹐且謝且拜曰「微二君﹐家已破矣﹐何王之有﹖今請與二君爲兄弟﹐富貴共之。」客大笑﹐掖臾起﹐瀝酒言曰「公休矣﹗如公言亦大佳﹐顧念千百萬金在手﹐脫欲富貴﹐盍自取﹖今事定請功﹐吾二人固應受上賞﹐然非君夫人贊成﹐信而不疑﹐則亦無能爲。且吾二人處公門下久﹐公於僕曳未嘗有少恩。平日貴遊何在﹖及事急﹐獨一書記與一下捨客出奇﹐冒險爲君立大功者﹐亦以世人多肉眼﹐欲令知貧賤中固有奇士。又謬承賢夫人知﹐故不敢不效力耳﹗猶幸不辱命。自今伊始﹐如僕等者﹐願明公少加意﹐則幸矣﹐無以富貴爲也。」臾聞﹐大愧悔﹐乃不有意气﹐而客與平先生皆酣飲盡醉。臾旣肅客寢﹐卽以客言入告夫人。夫人曰「信顧有客如是﹐固非君所識也。且客將行矣﹐當盡心於平先生﹐先生有母必不偕。」及旦﹐臾迓客﹐客果逝。平先生方徘徊間﹐臾卽前揖曰「客與先生皆人傑﹐臾始識矣﹗客今𨿽去﹐幸先生畱﹐僕卽不敢以糞土污君。顧君尙有母夫人在﹐欲安之﹖」平憬然﹐起握臾手曰「公言何忽﹐曲中如是﹐乃居賓館如故。」臾敬禮亦益﹐至年餘其母卒﹐臾爲營葬極厚。平乃挈一子托臾﹐遂入靑城山不知所終。自是臾安富尊榮者。又十年﹐適五十初度﹐上賜予甚渥﹐並詔公卿欲爲王壽者﹐皆許詣蜀川。臾子女旣與天子爲姻家﹐尙有四子﹐其一亦爲君郡馬﹐一娶郭令公幼孫﹐一爲西平王婿﹐三女皆配顯僚。是日﹐麟袍隊燦﹐象笏牀盈﹐麾下將校﹐皆錦衣執戟﹐門建旗旄﹐堂羅鐘鼓﹐威儀之盛無以復加﹐車馬之聲百里不絕。及酒闌﹐臾方秉燭﹐檢閱諸屏軸。五采輝耀間﹐忽聞歌起﹐曰「山川滿目淚沾衣﹐富貴榮華曾幾時。不見至今汾水上﹐惟有年年秋雁飛。」此《水調歌》﹐李嶠作。明皇幸蜀時﹐嘆爲眞才子﹐時適優人﹐肄業及之。臾聞大不愜﹐乃頗憶靑城山道士言﹐間語夫人。夫人笑曰「君於此事終五分﹐第領現在之富貴可耳。」後月餘﹐前道士忽至﹐容貌如舊。笑曰「祝壽來遲﹐幸勿罪。別來忽忽﹐近知君頗念我﹐大不易。」臾卽叩問長生術。道士曰「晚矣。」乃出丹丸五十顆贈臾曰「自此歲服一丸﹐丸盡﹐君亦百歲矣。人苦不自足﹐使人盡如君﹐神仙亦不足慕也。平先生與客皆無恙﹐囑寄聲。」言訖﹐卽不見。臾自得丸﹐旣富貴﹐又壽考﹐以功名終。子孫至孟蜀時﹐猶貴其所居。因藏富久﹐梁棟爲金銀气所蒸﹐皆作紺碧色云。

唐史臣曰「富貴之於人甚矣哉﹗臾承門蔭﹐席米資﹐功業都假人手。初以金穀易節旄﹐身潤脂膏﹐如賈三倍﹐斯巳奇矣﹗忽膺茅土﹐班儕郭李﹐下人主一等﹐是𨿽客之力﹐獨非臾之福哉﹖而尢異其得賢夫人爲內助也。世不乏王侯將相﹐要非安坐可致﹐玆旣盡富極貴矣﹐而又兼秦皇漢武之所難﹐佚樂百年﹐則如臾者神仙且慕之矣。臾復何慕哉﹖平先生輩﹐𨿽才﹐然非挾多金﹐亦難成事﹐因慨世之賢豪者流﹐縱飽詩書﹐飫仁義﹐而一無憑藉﹐終將徒手呼貧﹐貧益信勢位富厚之不可忽也。有如此﹐𨿽然臾嘗言富貴自有﹐知所成就﹐皆其本然﹐不能有二。矧凡富貴利達﹐時至乃來耳。士當伏處時﹐不貧且賤﹐無以厲志﹐於以見二人之爲臾謀者不過借以見長﹐而其不自取者﹐非僮敝屣視之也﹐蓋直安於義命矣﹗客言貧賤中有奇士﹐洵然哉﹗洵然哉﹗」

雨蒼氏曰「是餘十五年前舊稿也。自遭寇亂﹐篋藏楮墨﹐業皆蕩爲冷風﹐飄爲雨﹐此如死灰復然矣。原稿尙有浙友洪君子安駢體序文﹐及同人題評﹐玆皆佚去﹐良可惜焉。至傳所由成﹐已得毛丈序悉﹐特不意區區篇牘。而若存若亡﹐忽離忽合﹐玆竟得登梨棗﹐異於覆醬燒薪。是𨿽緣有前定﹐或亦由金銀气旺﹐藉致筆墨靈長耶﹖馬齒日增﹐豹霧未散﹐附志數言﹐彌深慨想云。」

◎雪兒

維揚諸生童韞華家貧授徒﹐歲得館谷十餘金﹐炊常斷。妻蘇氏﹐以鍼黹佐升合﹐年五十無子﹐僅生一女﹐性極敏慧﹐體致嫻逸。生時﹐天適大雪﹐因名雪兒﹐父母愛之如珍。雪兒春夏依母習刺繡﹐秋冬從父讀書﹐七歲背誦《毛詩》若流﹐常於燈下爲人寫佛經百頁﹐字迹秀潤﹐紙白如粉﹐墨光燦然﹐終篇無一點錯。父以韻語教之﹐輒解。嘗賦《春艸》云「萌芽初出帶朝煙﹐恩受東皇轉自憐。記得枯根風雪裏﹐不圖新綠有今年。」父見之﹐曰「此女必備歷艱苦而得晚成者。」道光初﹐江南饑﹐斗米千錢﹐童衣食常不給。無何﹐夫婦相繼卒﹐雪兒號慟不食。鄰里憐其孝﹐咸願措金﹐爲之成殮﹐雪兒許鬻身以償。時適開封王伯凱孝廉客其地﹐見而憫之﹐贈以二十金。旣殮﹐願從爲奴。孝廉鑑其誠﹐遂攜以歸。雪兒侍孝廉夫婦﹐承順顏色﹐閱數年如一日﹐王夫婦愛如己出﹐勿以侍婢待也。王有妹婿姜南甫﹐設帳鄰邑﹐值中秋旋裏﹐晨訪孝廉。入書室﹐檢得孝廉近作《古樂府》數十篇﹐反復默誦。忽見窗外樹枝搖動﹐有人攀折庭桂於上﹐半弔窗中﹐瞥見臂瑩如玉﹐因於窗隙窺之。見一十五六女郎﹐衣白羅點梅大袖衫﹐月藍湖縐斗紋百疊裙﹐丰姿綽約﹐眉目如畫。因思舅家無閨秀﹐此女爲誰﹖久之﹐曰「是矣﹗聞伯凱曩客維揚得一婢﹐才色雙絕﹐必此是也。」南甫歸述所見於夫人。夫人曰「穴隙相窺﹐此豈端士之所爲哉﹖」南甫唯唯謝過。夫人微笑曰「𨿽然﹐此女可人﹐我見猶憐﹐無怪君之不釋也。若得渠侍左右﹐亦大佳事。君欲之乎﹖」南甫欣然離座曰「不敢請耳。固所願也﹐柰無投符之術何﹖」夫人曰「兄嘗謂此兒慧由天悟﹐受書過目能誦﹐作詩𨿽淺近﹐而能自在流出﹐及門諸子﹐竟無其匹。我已收爲女弟子。他日﹐當於一聯佳句中覓配﹐不羨王謝門墻徐公雙壁也。兄言旣如是﹐今當以詩爲介。倘憐柳下之吟﹐在兄當不惜一侍婢耳。」乃代南甫作詩貽兄﹐云「窗前艸滿綠無垠﹐案有圖書點綴新。修到蛾眉稱弟子﹐不妨風味是淸貧。」「名花𨿽艷不輕紅﹐宛轉吹噓仗化工﹐釀出人間好顏色﹐才知珍惜有春風。」「嫩枝猶在曉煙中﹐莫任飄零作斷蓬。恰喜海棠梅未聘﹐何當稱向好簾櫳。」「名場猶待十年爭﹐紅袖添香願未成。詩婢鄭家如可贈﹐也持尊酒拜門生。」王得詩﹐卽以雪兒贈。後生二子﹐皆英俊﹐弱冠遊庠。或謂一已登賢書云。此余昔聞之孫紫軒少常者﹐近閱淮山棣華園主人《閨秀詩評》﹐亦輯其詩。惟《春艸》一首﹐集中另載爲香山童氏女作﹐殆一而二者也。

雨蒼氏曰「欲於一聯詩中覓配﹐命題本佳﹐又難得彼姝工吟﹐且肯爲婿捉刀﹐是固勝緣雅事也。妒姜者﹐方謂何物﹐南甫得坐享艷福如此﹐而不知此卽天所以報雪兒耳。溫林氏有燕支虎在﹐𨿽得婿憐﹐庸有濟乎﹖」

◎溫林氏

溫司敬﹐粵之龍門縣人﹐娶同裏林貴女。結衤離才數月﹐適貴有疾﹐妻請歸探﹐司敬送行。至中途﹐弟司禮疾趨至﹐言母忽眩暈﹐命兄送嫂歸後﹐無少畱。司敬曰「母患﹐我當歸﹐弟可代送一程。」司禮送五里許﹐林氏曰「妾家不數里矣﹐無勞叔相從也。」司禮遂歸。數日後﹐林忽遣人來﹐言當日訂歸未至﹐故特相迎。途見女屍﹐衣履識爲林女﹐而無首可辧。溫聞亦駭﹐惟言婦已送歸。其人返報林﹐林卽以婿殺女事控縣﹐邑令某拘溫堂訊﹐則以林氏見殺於途﹐除司禮無可求﹐乃加嚴刑。司禮不勝其楚﹐遂以逼嫂非禮﹐不從﹐故殺﹐自誣服。其首殆爲虎狼所食﹐無從查覓。邑令據所供﹐其獄遂定﹐將詳憲矣。幕友某﹐素以精細稱﹐閱卷大疑﹐親至鄕訪之。聞有無賴麻子成者﹐於林氏被殺日﹐卽不知所蹤﹐歸告令曰「此案必獲麻子成﹐始能根究。人命重情﹐萬勿艸艸定擬﹐無論凶身漏网﹐死者含冤。倘於別案究出﹐恐君亦難保此位也。」令是其言﹐卽差幹役四出﹐密拿麻子成到案﹐一訊而服。蓋其妻馬氏﹐素忤成﹐因欲殺之。是日薄暮﹐途遇林氏獨行﹐見其身材﹑年歲與伊妻相若﹐遂拉林氏歸而殺其妻﹐衣以林氏之衣﹐匿其首﹐而拋屍於途﹐卽挾林氏以遁。審明後﹐乃置麻於法﹐釋司禮﹐而女仍歸溫焉。然此平反﹐實賴幕友之力﹐惜未詳其姓氏云。

雨蒼氏曰「苟非幕友細心﹐便成冤獄﹐乃知人命至重﹐坐堂皇者﹐必愼之又愼。聞近主刑席者﹐或泥好生之說﹐故於命案之來﹐𨿽明獲凶身﹐而亦從輕開脫。抑思生者救矣﹐其如死者乎﹖鄙意但使法持其平﹐罪擬於當﹐如麻子成者﹐彼自死於法而無我怨也﹐尙願佐治者三思之。」

◎某公子巨鹿某公﹐官總憲﹐有權勢。公子某﹐好蓄姬妾﹐幹僕四出覓佳麗﹐恆晝見而宵劫。人畏其勢﹐不敢訟﹐訟亦不直﹐於是人咸相戒。凡婦女勿倚間﹐聞公子出﹐𨿽中年婦亦必掩扉避。嘗有外來卜者﹐賃居尼庵﹐攜一女﹐年未笄﹐有殊色。一日公子涉蘭若﹐見女悅之。謂尼曰「卜者女﹐可使入府﹐當予以金。不然﹐毀汝庵﹐鞭汝死。」尼唯唯。公子去﹐尼以告卜者。卜者曰「我女豈爲人婢妾哉﹖」尼曰「汝女得侍公子﹐卽貴矣。」卜者不答。尼又曰「汝身無羽翼﹐旣來此﹐𨿽欲不從﹐其能脫乎﹖」卜者厲聲曰「伊父爲官﹐當知律法﹐敢彊奪民間女子耶﹖」尼曰「必不欲﹐無遺後悔。」卽使人白公子。公子命健僕二十﹐驟來劫女。卜者出阻﹐羣僕鞭交下﹐風捲云馳﹐霎時劫去。卜者蹶然從地起﹐頓足詈曰「莫謂而公無務也﹐必與我爲仇﹐定有以報。」遂去。明年春﹐公子初度日﹐賓客雲集。筵宴方張﹐閽者進報﹐有髯丈夫﹐自稱湖海客﹐探知公子誕辰﹐特來祝嘏。公子卽命入。客儀容甚偉﹐皂衣廣袖﹐靑絹蒙首。入﹐步至庭﹐後隨二童子﹐年皆十五六﹐各負一劍。最後一垂髫女﹐姿容絕麗﹐衣棗花緊袖碧羅衫﹐淺紅吳綾褲﹐微露紫綃履﹐細小若菱角﹐腰圍繡帶﹐下垂過膝﹐手提一筐﹐內盛絳桃已滿。客向上長揖曰「適從海外來﹐采得此桃﹐特爲公子上壽。」時在二月初旬﹐桃尙未花﹐眾皆稱異﹐分食之﹐味甚甘美﹐眞異種也。而公子見進桃女艷﹐又不禁神移心蕩﹐私念江湖女耳﹐餌以金﹐諒無不諧。否則﹐俟其去而要於途﹐亦幾上肉也。因問客曰「此女與汝何稱﹖」曰「小女子也。」問何名﹐曰「女子名﹐何必上聞貴客。」問年幾何﹖客亦不答。顧左右曰「來有時矣﹐何不賜飲饌。」公子遂命設席於庭。客南向坐﹐二童子東西﹐女下坐﹐恣意飲啖﹐旁若無人。食畢﹐復請曰「醉飽矣﹐尙乞一席地﹐宵宿於此﹐旦卽行也。」公於令設臥榻於中門內。頃之﹐賓朋盡散﹐公子入室。將寢矣﹐忽焉有聲如風﹐門環響處﹐扉已洞開﹐二童瞥然若驚燕入室﹐挾公子挾行。有二侍女欲隨﹐一童以指按其肩曰「止﹗」則皆呆立不動。公子至外廳﹐見燭光下﹐髯客髙坐﹐目懾公子言曰「余本越人﹐幼學劍於太華山﹐術旣成﹐卽遨遊海內﹐專理人間不平事。今聞汝父子惡稔已極﹐特來除之。」公子震恐﹐伏地乞命﹐不敢仰視。一童前請曰「殺耶﹖抑刳諸﹖」客曰「伊父貪虐﹐不久當伏法。渠𨿽淫﹐罪猶不至是﹐去其淫具可矣﹗」童應聲揮劍﹐褲破﹐血濺滿地。公子旣悶絕﹐遂不省以後事。厥明﹐日已髙﹐府內外猶寂﹐鄰里迹見其異﹐以聞於官。驗時﹐除救治公子外﹐而闔府男女百餘人﹐或立﹑或坐﹑或跪﹑或臥﹐皆瞠目不語﹐如木偶然。方駭異間﹐一吏見廳案上有字﹐大書曰「公子不法﹐本當殺卻。今姑從寬﹐去勢畱命。」另行書「婢僕肢廢﹐飲木瓜酒可療」﹐乃如所言治之﹐則皆愈。檢點府中﹐不少一人一物﹐惟卜者女不知下落矣。公子臥病年餘﹐姑能步履。未幾﹐總憲坐行賕免﹐田園皆籍沒﹐愧憤而死。公子至無立錐地﹐棲僧寺以終云。

雨蒼氏曰「足爲豪華子弟﹐逞情漁色者鑑。而某公之縱子爲非﹐恰已不言自諭。髙明之家﹐鬼瞰其室﹐苟非親師諭教﹐加倍謹嚴﹐鮮有不敗。髯翁自是俠客﹐卜者見首不見尾﹐其蹤亦殊矯詭。而敍諸人身分處﹐自能曲肖故佳。」

◎平原聞詩記

己酉客山左﹐歲暮南旋﹐便道訪蔣子廉農部於平原。蔣有別墅﹐去城五六里﹐爲堂三楹﹐顏曰「余野山莊」。堂之陽﹐疊石爲山﹐左有流泉﹐遊魚可鑑。堂後爲鋤經軒﹐東向面圃﹐北窗臨溪﹐溪外花木幽深﹐尙多隙地。𨿽小小結構﹐而精雅可愛。時餘下榻軒中﹐初未過溪一步﹐意山莊景物無足觀也。一日出門﹐日暝返寓﹐適主人以佳釀來饋。試之覺色香味三者皆美﹐乃勉盡數斟﹐而玉山頹矣﹐遂和衣假寐。比醒﹐則更漏寂然﹐一燈欲滅﹐小奚蚤入睡鄕。時見西窗涼月﹐皓然入室﹐遂啟戶步月﹐環溪而行。覺霜寒風峭﹐淸光逼人﹐及由溪北﹐復折而東﹐則艸深沒徑﹐迥異恆蹊。又行百餘步﹐短垣繞焉。其旁板扉虛掩﹐門內竹樹蕭疏﹐泉石幽淡﹐若別有院落在。方徘徊間﹐遙望林密處﹐隱隱有火光如豆。姑卽之﹐則槿籬曲水﹐茅屋數間。旣近﹐復聞吟唔聲出自綠窗﹐因遂摳衣細步﹐於窗隙處窺。見湘簾幾﹐室無織塵﹐窗前案上﹐供白玉瓶一﹐髙尺許﹐內插梅蕊一枝。琴書筆硯﹐位置妥帖。一麗人﹐年三十許﹐支頤坐燈下﹐腕白如藕。旁坐一女子﹐發僅覆額﹐眉目如畫﹐謂麗人曰「日間阿娟遣婢來﹐索探梅詩﹐姊和之否﹖」麗人曰「誰耐煩爲此。」女子曰「阿全詩『妝擬飛瓊憐縞素﹐懷如弄玉謝喧嘩。儂耽鹿鞠郎沽酒﹐君愛龍團妾點茶』﹐二姊嘗誦之﹐固佳耶﹗」麗人曰「無雅正之音﹐少醇和之味﹐安得云佳﹖」女子曰「阿娟《詠秋海棠》﹐有『綠珠淚漬傾樓日﹐碧玉愁添未嫁時』﹐《感事》云『釵頭風月鴛鴦夢﹐鏡裏姻緣斷續絲』﹐其語似非佳讖﹐姊其然否﹖」麗人曰「吟詠本非閨中事。脫逢花晨月夕﹐對景一吟﹐意惟淸麗如朝煙夕霞﹐別具一種澹蕩可人之致﹐斯亦已耳。若霞思云想﹐刻意經營﹐反失閨人體度。大率深閨弱質﹐但取性靈﹐不求學力﹐豈如詩人刻苦﹐磨切三唐﹐搦管咿唔﹐終朝面壁﹐必求至工而後已哉﹖又見近之閨秀﹐讀得幾首五七言詩﹐便謂解吟﹐又豈有風人標致﹖果若是之易﹐易哉﹗昨閱蕓兒所作﹐有『翻詩拋午繡﹐對月廢宵眠。賣花深蒼屐﹐罷釣夕陽船』﹐似此言情寫景﹐語頗輕倩﹐庶幾近焉。」言未絕﹐忽聞屋後啟扉聲﹐恐有人出﹐余卽取徑歸寢。及曉﹐農部已爲余覓得南歸伴﹐命與來接。匆匆入城﹐不暇理宵來事。及因談次﹐余詢主人莊東繚垣外﹐通誰氏宅。主人曰「莊本有墻﹐墻外居民﹐僅二三家﹐皆務農業。子何問爲﹖」余乃述所見。主人訝曰「豈有是哉﹖山莊荒僻﹐從未聞有能詩女子﹐君所見非鬼卽狐﹐不爲所祟﹐幸矣﹗」余聞言﹐不禁肌爲之栗﹐因迫於行程﹐未及與主人一探蹤迹﹐懷疑至今﹐猶爲悵悵。

雨蒼氏曰「兒女子小窗瑣語﹐其情景煞已可會。矧是娓娓談詩﹐是無論非鬼卽狐﹐而我聞如是﹐正可作是觀耳。敍次歷歷入情﹐蒲畱仙不能專美。」

