序曾序王英序羅汝敬序作者自序卷一長安夜行錄聽經猿記月夜彈琴記何思明遊酆都錄兩川都轄院志卷二連理樹記田洙遇薛濤聯句記靑城舞劍錄秋夕訪琵琶亭記鸞鸞傳卷三鳳尾艸記武平靈怪錄瓊奴傳幔亭遇仙錄胡媚娘傳卷四洞天花燭記泰山禦史傳江廟泥神記芙蓉屏記秋千會記卷五賈雲華還魂記

曾序近時錢塘瞿氏﹐著《剪燈新話》﹐率皆新奇希異之事﹐人多喜傳而樂道之﹐由是其說盛行於世。余友廣西布政李君昌祺﹐於旅寓之次﹐取近代之事得於見聞者﹐匯爲一帙﹐名之曰《剪燈餘話》。余得而觀之﹐初未暇詳也。一夕﹐燃巨燭翻閱﹐達旦不寐﹐盡得其事之始終﹐言之次第﹐甚習也。一日﹐退食﹐輒與同列語之。則皆喜且愕曰「邇日必得奇書也﹐何所言之事神異若此耶﹖」旣而昌祺以屬余序。夫聖賢之大經大法﹐載之於書者﹐蓋已家傳人誦。有不可思議﹐有足以廣材識﹑資談論者﹐亦所不廢。昌祺學博才髙﹐其文思之敏贍﹐不啻泉之湧而山之積也。故其所著﹐穠麗丰蔚﹐文采爛然。讀之者莫不爲之喜見須眉﹐而欣然不厭也。又何其快哉﹗昌祺於余爲姻家﹐且有同年之好。因觀是編之作﹐遂爲之序焉。

永樂庚子春閏正月下浣﹐翰林侍讀學士奉訓大夫兼修國史永丰曾棨書。

王英序余讀廬陵李君昌祺所著《剪燈餘話》﹐所載皆幽冥人物靈異之事。竊喜昌祺之博聞廣見﹐才髙識偉﹐而文詞制作之工且麗也。或有詰餘者曰「某事幽昧恍惚﹐君子所未信﹐子何爲而喜耶﹖」余曰「不然﹗經以載道﹐史以紀事。其他有諸子焉﹐托詞比事﹐紛紛藉藉﹐著爲之書。又有百家之說焉﹐以志載古昔遺事﹐與時之叢談﹑詼語﹑神怪之說﹐並傳於世。是非得失﹐固有不同﹐然亦豈無所可取者哉﹗在審擇之而已。是故言之泛溢無據者置之。事核而其言不誣﹐有關於世教者錄之。余於是編﹐蓋亦有所取也。其間所述﹐若唐諸王之驕淫﹐譚婦之死節﹐趙鸞﹑瓊奴之守義﹐使人讀之﹐有所懲勸。至於他篇之作﹐措詞命意﹐開闔抑揚﹐亦多有可取者﹐此余之所以喜也。抑豈不聞之﹐昔者王充之著論﹐嘆賞於蔡邕﹔張華之博洽﹐稱美於阮籍﹔而幹寶之撰記﹐見稱於劉恢乎﹖操觚執翰﹐以著述爲任者﹐人之所難能也。古之人蓋重之﹐余何敢不企慕古人﹐而無所取於斯耶﹖」於是詰者乃退。因書以序其端﹐俾世之士皆知昌祺才識之廣﹐而勿訝其所著之爲異也。昌祺所作之詩詞甚多﹐此特其遊戲耳。初爲禮部郎中﹐今仕爲廣西左布政使﹐蓋與余爲同年進士云。

羅汝敬序《剪燈餘話》凡四卷﹐計二十篇﹐廣西布政使昌祺李公繼錢塘瞿氏之作也。公嘗以明經擢髙第﹐又嘗以名進士纂修中祕書。其雄辯博洽﹐蓋有素矣。故其發爲文章﹐昭諸翰墨﹐皆足以廣心志﹐擴見聞﹐而資益學識﹐往往搜奇剔異﹐詳書而備錄之﹐亦豈無意乎﹗而或者乃謂所載多神異﹐吾儒所未信。余曰「不然﹗夫聖經賢傳之垂憲立範﹐以維持世道者﹐固不可尙矣。其稗官﹑小說﹑卜筮﹑農圃﹐與凡捭闔籠罩﹐縱橫術數之書﹐亦莫不有裨於時。矧玆所記﹐若餅師婦之貞﹐譚氏婦之節﹐何思明之廉介﹐吉復卿之交誼﹐賈﹑祖兩女之雅操﹐眞﹑文二生之俊傑識時﹐舉有關於風化﹐而足爲世勸者。彼其《齊諧》之記﹐《幽冥》之錄﹐《搜神》《夷堅》之志述﹐務爲荒唐虛幻者﹐豈得一經於言議哉﹖若布政公之所記﹐徵諸事則有驗﹐揆諸理則不誣﹐政人人所樂道﹐而吾黨所喜聞者也﹐神異云乎哉﹗且余聞之﹕昌黎韓公傳《毛穎》《革華》﹐先正謂其『珍果中之查梨』﹐特以備品味爾。余於是編亦云。」或者唯唯。因次第之於簡末﹐庶資薇垣髙議之一噱焉。

永樂十八年正月朔吉﹐翰林修撰行在工部右侍郎同年友羅汝敬書。

作者自序往年餘董役長幹寺﹐獲見睦人桂衡所制《柔柔傳》。愛其才思俊逸﹐意婉詞工﹐因述《還魂記》擬之。後七年﹐又役房山﹐客有以錢塘瞿氏《剪燈新話》貽餘者。復愛之﹐銳欲效顰。𨿽奔走埃氛﹐心志荒落﹐然猶技癢弗已。受事之暇﹐捃摭聞﹐次爲二十篇﹐名曰《剪燈餘話》﹐仍取《還魂記》續於篇末。以其成於羈旅﹐出於記憶﹐無書籍質證﹐慮多抵牾﹐不敢示人。旣釋徽纆﹐寓順城門客捨﹐學士曾公子棨過余﹐偶見焉。乃撫掌曰「玆所謂以文爲戲者非耶﹖」輒冠以敍﹐稱其穠麗丰蔚﹐文采爛然。由是稍稍人知﹐競求抄錄﹐亟欲焚去以絕迹。而索者踵至﹐勢不容拒矣。因思在昔聖人謂﹕「飽食終日﹐無所用心。不有博弈者乎﹖爲之猶賢乎已﹗」矧余兩涉憂患﹐飽食之日少﹐且性不好博弈﹐非藉楮墨吟弄﹐則何以豁懷抱﹐宣鬱悶乎﹖𨿽知其近於滑稽諧謔﹐而不遑卹者﹐亦猶疾痛之不免於呻吟耳﹐庸何諱哉﹖𨿽然﹐《髙唐》《洛神》﹐意在言外﹐皆閒暇時作﹐宜其考事精詳﹐修辭縟麗﹐千載之下﹐膾炙人口﹔若餘者﹐則負譴無聊﹐姑假此以自遣﹐初非平居有意爲之﹐以取譏大雅﹐較諸飽食﹑博弈﹐或者其庶乎﹖遂不復焚﹐而並識其造作之由於編末﹐俾時自省覽﹐以毋忘前日之虞﹐而保其終吉。好事者觀之﹐可以一笑而已﹐又何必泥其事之有無也哉﹖

永樂庚子夏五初吉﹐廬陵李禎昌祺甫敍

長安夜行錄

洪武初﹐湯公銘之與文公原吉﹐俱以老成練達﹐學問淵源﹐政事文章﹐推重當代。未幾而秦邸之國。湯公拜右輔﹐文公拜左輔﹐隨從以行。時天下太平﹐人物繁庶﹐關中又漢﹑唐故都﹐遺迹俱在。二公導翊之暇﹐惟從容於詩酒中﹐臨眺於山川﹐訪古尋幽﹐未嘗相捨。一日﹐文公謂湯公曰「漢代諸陵﹐盡在於此。吾徒幸無案牘之勞﹐且有休退之日﹐登髙能賦﹐此其時乎﹖」府僚洛陽巫馬期仁對曰「長陵﹑安陵﹑陽陵﹑平陵﹐皆在渭北咸陽原上﹐髙十二丈﹐百二十七步。惟茂陵在興平縣東北十七里﹐髙十四丈﹐百四十步﹐其形方正﹐狀類覆斗。陵東爲衛將軍靑墓。又稍東爲霍去病墓﹐所謂象祁連山者。西北﹐爲公孫弘墓。西一里爲李夫人墓。山川雄秀﹐與他處異。公若欲遊﹐宜先於是。且興平去此十八里﹐一日可到。」二公然之。翌日遂往﹐期仁從焉﹐時九月二十日也。曁歸﹐至半途﹐期仁馬乏﹐追公不及。因緩轡徐行﹐不覺暝矣。

路遙天黑﹐將近二更﹐禽鳥飛鳴﹐狐兔充斥。心甚恐﹐且畏且行。俄而望中隱隱有火光﹐意謂人家不遠。策馬以進﹐至則果民捨也。雙戶洞開﹐燈猶未滅。期仁下馬﹐拴於庭樹之上。入坐客次﹐良久寂然﹐不敢叩門。惟屢謦咳﹐使其家知之。少頃﹐蒼頭自便戶出﹐問客何來。期仁以實告﹐蒼頭唯唯而去。未幾﹐主人出﹐乃一少年﹐韋布翛然﹐狀貌溫粹。揖客與語﹐言辭簡當﹐問勞而已。茶罷﹐延入中堂﹐規制幽雅可愛﹐花卉芬芳﹐幾席雅潔。坐定﹐少年呼其妻出拜。視之﹐國色也﹐年二十餘﹐靚妝常服﹐不屑朱鉛﹐往來於香煙燭影中﹐綽約若仙姝神女。期仁私念彼尋常人﹐而妻美若此﹐必怪也。亦不敢問。

逡巡﹐設酒饌﹐杯豆羅列﹐𨿽不甚丰腆﹐而奇美精致﹐迨非人間飲食。少年相勸﹐意甚殷勤。酒半﹐夫妻俱起拜曰「公貴人﹐前程遠大。某有少懇﹐欲托公以白於世。」期仁曰「子夫婦爲誰﹖所懇者何事﹖」少年曰「公無恐﹐當以誠告。某唐人﹐處此已七百餘年﹐未嘗有至此者。今公臨降﹐殆天意歟﹖某白於世﹐必矣。」期仁曰「願卒聞之。」少年羞赧低回﹐欲說復止。其妻曰「何害﹗我則言之。妾夫開元間長安鬻餅師也﹐讓皇帝爲寧王時﹐建第興慶坊﹐吾家適近王邸。妾夫故儒者﹐知有安﹑史之禍﹐隱於餅以自晦。妾亦躬操井臼﹐滌器當壚﹐不敢以爲恥也。王過﹐見而悅之﹐妾夫不能庇其伉儷﹐遂爲所奪。從入邸中﹐妾卽以死自誓﹐終日不食﹐竟日不言。王使人開諭百端﹐莫之顧也。一夕﹐召妾﹐托以程姬之疾﹐獲免。如此者月餘﹐王無柰何﹐叱遣歸家。當時史官旣失妾夫婦姓名﹐不復登載﹐惟《本事集》云﹕『唐寧王宅畔﹐有賣餅者妻美﹐王取之經歲﹐問曰﹕頗憶餅師否﹖召之使見﹐淚下如雨﹐王憫而還之。』殊不知妾入王宮中﹐首尾只一月﹐而謂經歲﹔妾求死而得出﹐而謂召之使見﹔王實未嘗問妾﹐亦未嘗召妾夫至也﹔厚誣若此﹐何以堪之﹖而世之騷人墨客有賦《餅師婦吟》詠妾事者﹐亦皆逞其才思﹐過於形容﹐至有句云﹕『當時夫婿輕一諾﹐金屋茆檐兩迢遞。』嗚呼﹗回思爾時﹐事出迫奪﹐薰天之勢﹐妾夫尙敢喘息耶﹖今以輕一諾爲妾夫罪﹐豈不冤哉﹖所謂有懇托公者﹐此也。」期仁曰「若爾守義﹐實爲可嘉。正須直筆﹐以勵風俗﹐而使之昧昧無聞﹐安得不飲恨於九原﹐抱痛於百世哉﹖期仁不敏﹐濫以文辭稱﹐當爲子表而出之。但恐相傳已久﹐膠於見聞﹐一旦釐正﹐不免人疑。願得子姓字﹐以補史氏之缺﹐可乎﹖」少年愀然不樂﹐曰「若顯余姓名人間﹐則負愧愈無盡矣﹐非所願也。」期仁曰「然則如之何﹖」少年曰「乞以前所云者﹐辯正足矣。」

期仁復問曰「史稱寧王﹐明炳機先﹐固讓儲副﹐號稱宗英﹐乃亦爲是不道耶﹖」少年曰「此是其常態﹐尙足怪乎﹖然在當時諸王中﹐最爲讀書好學。𨿽其負恃恩寵﹐昧於自見﹔然見余拙婦以禮自持﹐終不忍犯。其他宗室所爲﹐猶不足道。若岐王進膳﹐不設几案﹐令諸妓各捧一器﹐品嘗之。申王遇冷不向火﹐置兩手於妓懷中﹐須臾間易數人。薛王則刻木爲美人﹐衣之靑衣。夜宴則設以執燭﹐女樂紛紜﹐歌舞雜遝。其燭又特異﹐客欲作狂﹐輒暗如漆﹐事畢復明﹐不知其何術也﹖如此之類﹐難以悉舉﹐無非窮極奢淫﹐滅棄禮法。設若墮其手中﹐寧復得出﹖則王之賢又不可不知也。」

酒罷﹐夫婦各贈一詩。其夫詩云﹕

少年十五十六時﹐隱身下混屠販兒。乍可無營坐晦迹﹐不說有學行求知。四時活計看壚鏊﹐八節歡情對酒卮。紫糖旋瀉光滴乳﹐白面新和軟截脂。大堪納吉團遮筥﹐小可充盤圓疊棋。火中幻出不虧缺﹐素手纖纖擎日月。漢賢逃難親曾賣﹐今我和光還自匿。室中萊婦知同調﹐窗下儒仲惇髙節。自從結髮共糟糠﹐長能舉案供薇蕨。怡怡伉儷眞難保﹐布服荊釵有人悅。樂昌明鏡一朝分﹐奉倩寸腸中夜絕。內家非是少明眸﹐外舍寒微豈好逑﹖寶位鴻圖旣云讓﹐柳姿蒲質底須畱﹖貧賤只知操井臼﹐凡庸未解事王侯。去劍俄然得再合﹐覆流信矣可重收。願揮董筆祛疑惑﹐聊爲陳人洗愧羞。

其妻詩曰﹕

妾家閥閾本尋常﹐茆屋衡門環堵墻。辛勤未暇事妝飾﹐婉娩惟知佩禮章。前年嫁得東鄰子﹐博學多才貫經史。致身不願取功名﹐鬻餅寧甘混閭裏。朝朝日出肆門開﹐童子髙僧雜遝來。得錢卽已隨閉戶﹐促席相看同舉杯。何期忽作韓憑別﹐赴水墜樓心已決。紅蓮到處潔難污﹐白璧歸來完不缺。當代豪華久已亡﹐貞魂萬古抱悲傷。煩公一掃荒唐論﹐爲傳梁鴻與孟光。期仁玩之再四﹐收拾囊中。少年卽命蒼頭導客東廳就榻。

斯須﹐遠寺鐘敲﹐近村雞唱﹐曙色熹微﹐晨光晻靄。開目視之﹐但見身沾露以猶濕﹐馬齕艸而未休。四顧闃然﹐咸無所睹。乃以詩呈二公﹐皆加賞異﹐以爲眞得唐體。命刻之郡東﹐以永其傳。期仁果以文學升至翰苑﹐八十九而終﹐遂符遠大之說。湯公後守吉安﹐屢爲人道其詳如此云。

聽經猿記廬陵之屬邑吉水﹐有東山焉﹐根盤百里﹐作鎭一方。秀麗淸奇﹐望之如畫。後唐天成間﹐有修禪師者﹐結艸庵於山之絕處。樹木蒙密﹐路徑崎嶇。曠歲彌年﹐人迹罕至。惟樵夫深入時﹐見師坐松下﹐輒有羣鳥銜果集於前﹐師一一取食。食訖﹐飛去。樵夫間以語人﹐好事者相率造庵訪之。師方鼾睡﹐朴握暖足﹐伊尼衛牀。眾異之﹐競爲除地集材﹐建大蘭若。興工之始﹐師召匠戒之曰「汝手作人﹐必飲酒食肉。此處山神利害﹐不可輕犯﹐如何﹖」匠齊應曰「請斷葷酒以從事。」師許之。經月餘﹐一匠忽思肉不可忍。因下山﹐數日復來。政斫削間﹐兩虎逾垣而入﹐立匠者前。左右視﹐作哮吼聲。其人驚怖。師曰「必汝犯戒﹐首實爲宜﹐吾當遣去也。」匠者解腰間布囊付師﹐曰「適過醪橋市中﹐買熟牛肉一塊﹐帶來作下飯﹐無他也。」師曰「是矣。」因截作二段餵虎﹐撫其背曰「山子且去。」言訖﹐虎隱。人愈敬之。由是金帛之施﹐川匯河輸﹐棟宇莊嚴﹐不日而就。

旣落成﹐師說法以報檀施。講演妙義﹐諸天雨花。俄而堂下湧出五井﹐皆滿貯米﹑面﹑油﹑鹽﹑蔬菜﹐取以飯眾﹐不欠不余。師曰「此五方龍王獻供﹐以濟匱乏﹐可名此山曰龍濟﹐寺曰淸涼。」今四井已湮﹐惟一尙在。師庵前喬木千章﹐蔽翳云日﹐樹下磐石坦平﹐師每據之誦經﹐日以爲常。有老猿棲樹間﹐潛聽﹐且窺師熟。一日﹐師偶出﹐猿下著袈裟﹐取經石上﹐閱之。師還望見﹐猿踉蹌走去。師不問﹐亦不以告諸僧﹐但心識之曰「此已解悟矣。」

明日﹐果有峽州袁秀才來謁。師知之﹐請入相見﹐緇衣玄巾﹐風致朴野。敍禮竟﹐白師曰「遜姓袁﹐字文順﹐峽中人也。族大以蕃﹐不樂仕進。獨遜有志功名﹐求官輦下。明宗胡人﹐暮年昏惑。賢士良才﹐莫得而進。畱滯數年﹐竟無所就。有知己者﹐薦爲端州巡官。念瘴鄕惡土﹐實不願行。彼又勸之曰﹕『子蹇困如此﹐尙暇擇地哉﹖』不得已挈家抵任。未逾年﹐妻妾子女喪盡。憔悴一身﹐遂不復仕。往來江湖間﹐惟尋山望水﹐謝擾擾於名場﹔問道參禪﹐談空空於釋部。側聞尊宿建大法幢﹐不憚遠來﹐求依淨社。攢眉蹙頞﹐固非嗜酒之淵明﹔舉手推敲﹐頗類苦吟之賈島。如蒙不棄﹐夫復何求。」卽取書一幅呈師﹐乃贄啟也。

其詞曰﹕

竊以生一拳夢幻之身﹐蓋由惡業﹔熟三峽煙霞之路﹐亦自善緣。凡居覆載之間﹐悉在輪回之內。恭維龍濟山主﹐修公大禪師座下﹕性融朗月﹐目泯空花。衍術數則允過於圖澄﹐逞神通則端逾於杯渡。菩提本無樹﹐機鋒肯讓於同袍﹔松柏摧爲薪﹐泡影等觀於浮世。十方瞻仰﹐四眾歸依。若如遜者﹐天地毫毛﹐山林蹤迹。悲來抱樹﹐誰憐淒惻其傷弓﹔窮則投林﹐疇暇從容於擇木。無家可返﹐有佛堪依。痛玆妻子之淪亡﹐坐此功名之汩沒。逢人舞劍﹐素非通臂之才﹔過寺題詩﹐忽動歸山之興。乾旋坤轉﹐無端變化幾湮沈﹔春去秋來﹐管得繁華有枯槁。伊欲出類而拔萃﹐除非捨妄以歸眞。指引迷途﹐使入涅槃之路﹔引登覺岸﹐遄登般若之舟。惟願慈悲﹐和南攝受﹗

師覽畢﹐謂之曰「絕好俊才﹐兼通內典。辱公不鄙﹐壯觀山門。第有一事未便﹐不敢不以相聞。」遜曰「何事﹖伏請見諭。」師曰「公若頂巾束髮﹐在我教謂之沐猴而冠﹔遽使削髮被緇﹐在公教謂之儒名墨行。若斯二者﹐何以處之﹖」遜踧踖若有慚色。久之﹐乃曰「但使心向禪宗﹐何妨俗扮﹐願勿以形迹見拘也。倘得食已殘之芋﹐長源自是俗人﹔補未了之經﹐次律豈非道者﹖法門廣大﹐何所不容﹖」師曰「若公之言﹐眞所謂朝三而暮四者也。」遜曰「何見譏之深也﹗」師曰「偶然耳。」遂畱之西館﹐俾教行童。

遜𨿽性識聰明﹐文詞敏捷﹐然戲舞跳梁﹐好爲兒態。有時跏趺牀上﹐以被蒙頭﹐使僧徒禮拜﹐曰「此白衣觀音見身也。」有時箕踞龕中﹐以靛塗面﹐令廚人致敬。曰「此洪山大聖監齋也。」或納蛇缽中﹐謂之降龍﹔或縛貓座下﹐謂之伏虎﹔如此者不一。僧頗苦之﹐以白於師。師笑曰「故態也﹐善視之。」眾遂不敢言﹐遜亦自若也。然山中景物﹐經其題詠者甚眾﹐多不悉錄﹐紀其一二尢者焉。

△題解空寺

古塔淩空玉筍髙﹐斜陽半壓水嘈嘈。老禪掩卻殘經坐﹐靜聽松聲沸海濤。△書方丈

幾曲風琴響暗泉﹐亂紅飛墜佛龕前。白雲深護髙僧榻﹐不許人間俗客眠。△送僧出山

松翠侵衣屐印苔﹐杖藜幾度此徘徊﹖山僧忘卻山中好﹐去入紅塵不再來。△詠鶴

遠辭華表傍玄關﹐別卻浮丘伴懶殘。金磬數聲秋日晚﹐雙飛帶得白雲還。△贈僧

一瓶一缽一袈裟﹐幾卷《楞嚴》到處家。坐穩蒲團忘出定﹐滿身香雪墜曇華。△布袋和尙

童子牽衣也不管﹐放下布袋打鼾睡。縈纏只是貪嗔癡﹐解脫無過戒定慧。△毛女圖

衣紉槲葉不須裁﹐蘿月秋懸寶鏡開。鶴背幾隨王母去﹐蛾眉曾識祖龍來。

蟠桃結子三回熟﹐若木爲薪十度摧。回首同時金屋伴﹐重泉玉匣葬寒灰﹗△落葉

萬片霜紅照日鮮﹐飛來階下覆苔磚。等閒不遣僧童掃﹐借與山中麂鹿眠。△方丈巢燕花正開﹐雨霽春欲回﹐緝壘成雙到﹐穿簾作對來。飛上下﹐上下去又還﹐白門辭王謝﹐出入傍禪關。

鐘梵定﹐長廊淸晝靜﹐遠近雛學飛﹐呢喃語堪聽。

棲寺好﹐畫棟雕梁巢莫保﹐秋去春復來﹐永伴山僧老。△山中四景

門徑苔深客到稀﹐遊絲低逐軟紅飛。松梢零落飄金粉﹐童子枝頭曬衲衣。

風敲窗竹驚僧定﹐鳥觸殘花墜澗香。《圓覺》半函看已了﹐紉鍼自補舊衣裳。

幾點歸鴉幾杵鐘﹐紛紛涼月在孤峯。淸霜獨染千林樹﹐明月漫山一片紅。

十笏房淸百衲溫﹐名香長是夜深焚。道人愛看梅梢月﹐分付山童莫掩門。

師一日忽升堂﹐命侍者召袁秀才來﹐告之曰「秀才﹐臘月三十日到矣。」遜曰「某亦知之。」師卽唱偈示之曰﹕

萬法千門總是空﹐莫思嘯月更吟風。這遭打个翻筋斗﹐跳入毗盧覺海中。

遜言下大悟﹐亦作二偈以答師﹐曰﹕

泉石煙霞水木中﹐皮毛𨿽異性靈同。勞師爲說無生偈﹐悟到無生始是空。

萬種嘍灊林大節﹐千般伎倆木巢南。從今踏破三生路﹐有甚禪機更要參﹖

唱訖﹐端坐而化。

師集大眾曰「此人有異﹐汝等不可艸艸﹐須要諦視。」僧乃羣聚細觀﹐則一猿也。師始爲說前事﹐眾皆嗟異﹗舉火荼毗之際﹐師親摩其頂曰「二百年後﹐還汝受用。」至宋南渡末﹐有民家婦﹐懷妊將產﹐夢猿入室﹐而誕一男﹐貌與猿肖。及長﹐不樂婚娶﹐堅求出家﹐父母從之﹐送入龍濟爲僧﹐名宗鍪。其後道價髙重﹐虎侍猿隨﹐變幻神奇﹐不可勝述﹐世稱爲肉身菩薩。果能重修梵宇﹐大轉法輪﹐如吉之螺山接待庵﹑永寧橋﹐皆其所建。號支云﹐叢林稱爲支云鍪禪公。有語錄十卷﹐文集四卷。其《蛇穢說》﹐尢行四方。迨今龍濟奉爲重開山祖師。忌日﹐猶有羣虎繞塔之異。後人以鍪生時計之﹐正協修公所記﹐亦神矣哉﹗

月夜彈琴記四明烏斯道﹐博洽君子也。洪武初﹐除吉安永新知縣。到任三日﹐祇謁先聖於邑庠。顧見殿楹礎邊﹐隱隱有人形﹐怪而問之。儒士賀仲善進曰「此宋譚節婦趙氏影也。元下江南﹐此地旣歸附。文丞相天祥起兵勤王﹐復之。未幾﹐鐂盤引元兵陷城﹐城中死者大半。譚氏一家亦倉卒避難於學﹐節婦匿大成殿﹐亂兵追及﹐見其年少色美﹐欲犯之。婦大罵曰﹕『吾貴宗女﹐名家婦﹐豈汝犬彘耦哉﹖且吾舅死於汝﹐吾姑又死於汝﹐恨不磔汝肉萬段餵烏鳶。吾有死而已﹐豈耦汝犬彘哉﹖』兵怒﹐並其懷抱一歲兒殺之﹐血沁入磚之上。自宋﹑元至今﹐磨以沙石﹐煆以烈火﹐愈見明瑩。邑人義而祀之。」烏公問祠安在﹐仲善導至其所。但見鼠穿敗壁﹐苔繡空階。谷變陵遷﹐悵貞魂之已遠﹔時殊事異﹐慨老屋之僅存。公乃嘆曰「此吾爲令者之責也。」乃捐俸﹐新其堂於泮池之上﹐刻其影於碑石之陰﹐仍親作文﹐刊諸廡下。讀者爲之毛髮森竦﹐涕泗交頤﹐而節婦之名彰著矣。

公之子熙﹐字緝之﹐尢尙風槪﹐且精於琴。見節婦事﹐嘖嘖嘆慕﹐作《貞松操》﹐寫之絲桐。一夕﹐天空月明﹐夜涼人靜﹐獨坐軒中﹐拂琴拭徽﹐調弦轉軫。忽有美姬自外入。緝之訝曰「何物女子﹐輒此來耶﹖」姬斂衽拜曰「妾姓鐘﹐名碧桃﹐宋譚節婦侍兒也。主母貞節﹐上帝嘉之﹐已位髙仙。見蒞南嶽左右魏夫人所﹐享天上之樂矣。太上以其影畱下界﹐恐人褻慢﹐將命六丁取之。使之衣服冠而坐﹐藏諸洞天。文昌忠孝司言﹕影在孔子禮殿﹐托得其所。今必取之﹐未免隨以風雷﹐驚駭宣聖﹐非所以重道崇儒也。莫若畱在人間﹐永爲激勸﹐其於世教﹐甚非小補。太上可之﹐命玄樞省下酆都﹐令本學地靈﹐常加守護﹐雷部按臨﹐以時稽審。今冥司建議﹐以爲陰陽之道﹐貴遠嫌疑。本學地靈﹐但可外護﹐若其親近﹐宜用舊人。以妾幸無罪戾﹐夙侍教言﹐授以薄職﹐俾敬衛焉。但視事以來﹐依棲無所﹐寄寓學宮土地祠。猥廁男神﹐甚不便當﹐欲乞於節婦坐側﹐別設一位﹐題曰『故侍兒鐘氏神主』。則身無所苦﹐獲燕雀之帡幪﹔鬼有所歸﹐免魚龍之混雜。如蒙矜憫﹐卽賜施行。」緝之許焉。

因問曰「節婦仙居南嶽﹐亦頗至祠中否﹖」姬曰「不來也﹐自尊公大君子修葺之後﹐暫一下降。是夜﹐萬籟無聲﹐月色如晝。主母臨睨舊鄕﹐人非物是﹐黃塵淸水﹐塊土樵蘇﹐不勝令威華表之感﹗因援琴鼓悲風一曲﹐妾聽之淒然﹐雙淚雨落。主母顧謂曰﹕『汝尙淹滯鬼籙﹐無以相慰﹐可取紙筆來。』妾如言以進﹐卽濡毫集古句七言近體詩二十首以賜﹐擲筆淩空而去。」緝之曰「詩何所在﹖」姬曰「妾寶之若珙璧。元本不可得﹐縱以相付﹐仙書雲篆﹐公亦不能識也﹐但可誦耳﹐宜卽錄焉。」詩曰﹕

花壓欄幹春晝長﹝《唐音》溫飛卿﹞﹐淸歌一曲斷君腸﹝《唐音》沈云卿﹞。雲飛雨散知何處﹝唐溫飛卿﹞﹐天上人間兩渺茫﹝《鼓吹》宋邕﹞。已托焦桐傳密意﹝《鼓吹》胡宿﹞﹐不將淸瑟理霓裳﹝《鼓吹》宋邕﹞。江南舊事休重省﹝《艸堂詩餘》李玉詞﹞桃葉桃根盡可傷﹝《詩統》宋庠﹞。

魂歸溟漠魄歸泉﹝《三體》朱褒﹞﹐卻恨靑娥誤少年﹝《鼓吹》無名氏﹞。自是桃花貪結子﹝《唐音》王建﹞﹐只應梅蕊故依然﹝《詩統》陳簡齋﹞。風流肯落他人後﹝唐李白﹞﹐哀樂猶驚逝水前﹝《鼓吹》許渾﹞。何事黃昏尙凝睇﹝《鼓吹》崔玨﹞﹐孤燈挑盡未成眠﹝唐白樂天﹞。

寒蛩喞喞樹蒼蒼﹝《三體》李涉﹞﹐城上髙樓接大荒﹝《鼓吹》柳宗元﹞。午夜漏聲催曉箭﹝唐杜甫﹞﹐六街晴色動秋光﹝《鼓吹》張泌﹞。滿庭詩景飄紅葉﹝《三體》雍陶﹞﹐此地悲風愁白楊﹝唐李白﹞。舞袖弓彎渾忘卻﹝屏上畫美人詩﹞﹐人間惟有鼠拖腸﹝宋歐陽修﹞。

云想衣裳花想容﹝唐李白﹞﹐靑春已過亂離中﹝《唐音》劉文房﹞。功名富貴若長在﹝唐李白﹞﹐得喪悲歡盡是空﹝唐溫飛卿﹞。窗裏日光飛野馬﹝《鼓吹》韓偓﹞﹐巖前樹色隱房櫳﹝《唐音》王維﹞。身無彩鳳雙飛翼﹝《鼓吹》李商隱﹞﹐油壁香車不再逢﹝《詩統》晏殊﹞。

應笑無成返薛蘿﹝《鼓吹》譚用之﹞﹐年年惆悵是春過﹝《鼓吹》羅鄴﹞。時攀芳樹愁花盡﹝《鼓吹》溫飛卿﹞﹐寒戀重衾覺夢多﹝唐溫飛卿﹞。桂嶺瘴來云似墨﹝《鼓吹》柳宗元﹞﹐蜀江風澹水如羅﹝《唐音》溫飛卿﹞。人生富貴須回首﹝唐薛能﹞﹐世事無幾柰爾何﹝《鼓吹》司空圖﹞﹗

家在寒塘獨掩扉﹝《唐音》劉文房﹞﹐髙情雅澹世間稀﹝《鼓吹》劉夢得﹞。不將脂粉涴顏色﹝唐杜甫﹞﹐惟恨緇塵染素衣﹝《詩統》陳簡齋﹞。歸目並隨回雁盡﹝《鼓吹》柳宗元﹞﹐離魂潛逐杜鵑飛﹝《鼓吹》韋莊﹞。東風吹淚對花落﹝《鼓吹》趙嘏﹞﹐惆悵朱顏不復歸﹝《鼓吹》宋邕﹞。

有時顚倒著衣裳﹝唐杜甫﹞﹐萬轉千回懶下牀﹝唐崔鶯鶯﹞。艷骨已成蘭麝土﹝《鼓吹》皮日休﹞﹐蓬門未識綺羅香﹝《鼓吹》秦韜玉﹞。漢朝冠蓋皆陵墓﹝《三體》唐彥謙﹞﹐魏國山河半夕陽﹝《鼓吹》李益﹞。滿眼波濤終古事﹝《鼓吹》薛逢﹞﹐離人到此倍堪傷﹝《鼓吹》羅鄴﹞。

一寸相思一寸灰﹝《鼓吹》李商隱﹞﹐且將團扇暫徘徊﹝《唐音》王少伯﹞。月明古寺客初到﹝《鼓吹》項斯﹞﹐風靜寒塘花正開﹝《鼓吹》劉滄﹞。綠水靑山𨿽似舊﹝《鼓吹》耿湋﹞﹐紅顏白髮遞相催﹝《鼓吹》薛逢﹞。無情不似多情苦﹝《艸堂》晏殊詞﹞﹐肯信愁腸日九回﹝《鼓吹》崔魯﹞。

形容變盡語音存﹝《詩統》蘇東坡﹞﹐地迥難招自古魂﹝《鼓吹》韓偓﹞。閒結柳條思遠道﹝《詩統》範鎭﹞﹐欲書花葉寄朝云﹝《鼓吹》李商隱﹞。窗殘夜月人何在﹝《鼓吹》胡曾﹞﹖樹蘸蕪香鶴共聞﹝《鼓吹》陸龜蒙﹞。今日獨經歌舞地﹝《三體》趙嘏﹞﹐娟娟霜月冷侵門﹝《艸堂》康伯可詞﹞。

風火年年報虜塵﹝《三體》李嘉祐﹞﹐每回回首卽長顰﹝《鼓吹》李羣玉﹞。明眸皓齒今何在﹝唐杜甫﹞﹖異服殊音不可親﹝《鼓吹》柳子厚﹞。幾樹好花閒白晝﹝《鼓吹》吳融﹞﹐數株殘柳未勝春﹝《唐音》劉禹錫﹞。狂風落盡深紅色﹝唐杜牧之﹞﹐水繞山長愁殺人﹝《三體》李遠﹞。

弦管遙聽一半悲﹝《鼓吹》司空曙﹞﹐羅衾滴盡淚胭脂﹝《艸堂》康伯可詞。﹞鳥啼花落人何在﹝《鼓吹》崔玨﹞﹖節去蜂愁蝶未知﹝《三體》鄭谷﹞。鵩上承塵才一日﹝《三體》許渾﹞﹐雪殘鵲亦多時﹝唐杜甫﹞。綠云斜嚲金釵墜﹝《艸堂》晏殊詞﹞﹐獨立蒼茫自詠詩﹝唐杜甫﹞。

煙郊西望夕陽曛﹝《鼓吹》陳尙美﹞﹐世路於戈惜暫分﹝《鼓吹》李商隱﹞。內屋金屏生色畫﹝《唐音》李賀﹞﹐粉霞紅綬藕絲裙﹝《唐音》李賀﹞。蒹葭淅瀝含秋雨﹝《鼓吹》柳宗元﹞﹐銅雀荒涼鎖暮云﹝《鼓吹》溫飛卿﹞。舊業已隨徵戰盡﹝《唐音》﹞﹐獨畱靑冢向黃昏﹝唐杜甫﹞。

愁心一倍長離憂﹝《三體》李端﹞﹐到處明知是暗投﹝《鼓吹》鄭谷﹞。雨盡香魂弔書客﹝唐李賀﹞﹐夜深燈火上樊樓﹝《詩統》劉子翚﹞。山中老宿依然在﹝《詩統》東坡﹞﹐檻外長江空自流﹝《唐音》王勃﹞。明月易低人亦散﹝《詩統》東坡﹞﹐寒鴉飛盡水悠悠﹝《三體》嚴維﹞。

葉滿苔階杵滿城﹝《鼓吹》盧弼﹞﹐登髙望遠自傷情﹝洪邁《唐千家詩》武元衡作﹞。瓊枝璧月春如昨﹝《艸堂》張仲宗詞﹞﹐冰簟銀牀夢不成﹝唐溫飛卿﹞。往事悠悠增浩嘆﹝《鼓吹》薛能﹞﹐淸愁苒苒掃餘酲﹝宋蘇子由﹞。豈知一夕秦樓客﹝《唐音》李義山﹞﹐腸斷綠荷風雨聲﹝《唐音》吳商浩﹞。

芙蓉肌肉綠雲鬟﹝《唐音》元稹﹞﹐泣雨傷春翠黛殘﹝《唐音》王貞白﹞。歌管樓臺人寂寂﹝宋王介甫﹞﹐山川龍戰血漫漫﹝《鼓吹》胡曾﹞。千年別恨調琴懶﹝《鼓吹》譚用之﹞﹐幾載幽情欲話難﹝《鼓吹》薛逢﹞。回首舊遊眞是夢﹝《詩統》東坡﹞﹐寒潮惟帶夕陽還﹝唐皇甫茂政﹞。

一見淸明一攺容﹝《鼓吹》鄭準﹞﹐每驚時節恨飄蓬﹝《三體》來鵬﹞。風塵荏苒音書絕﹝唐杜甫﹞﹐人物蕭條市井空﹝《鼓吹》張泌﹞。荒埭暗雞催曉月﹝《詩統》王介甫﹞﹐野花黃蝶領春風﹝《唐音》王仲初﹞。玉環飛燕皆塵土﹝《艸堂》辛稼軒詞﹞﹐只有襄王憶夢中﹝《唐音》李義山﹞。

處處斜陽艸似苔﹝《鼓吹》韓偓﹞﹐野塘晴暖獨徘徊﹝《鼓吹》韓偓﹞。侍臣最有相如渴﹝唐李義山﹞﹐欲賦慚非宋玉才﹝唐溫飛卿﹞。絲管變成山鳥弄﹝《三體》李遠﹞﹐屟廊空信野花埋﹝《鼓吹》皮日休﹞。情知到處身如寄﹝《詩統》髙士談﹞﹐莫遣黃金謾作堆﹝《鼓吹》張祜﹞。

落落疏星滿太淸﹝《唐音》儲光羲﹞﹐寒江近戶漫流聲﹝《唐音》戎昱﹞。長疑好事皆虛事﹝《鼓吹》薛能﹞﹐道是無情還有情﹝《唐音》劉禹錫﹞。且盡醁消積恨﹝《鼓吹》紀唐夫﹞﹐休將文字占時名﹝《鼓吹》柳宗元﹞。秋來見月多歸思﹝《唐音》雍陶﹞﹐斜倚薰籠坐到明﹝唐白樂天﹞。

繞門淸槿絕塵埃﹝《鼓吹》韓偓﹞﹐白石蒼蒼半綠苔﹝《鼓吹》許渾﹞。酒力漸消風力軟﹝《艸堂》東坡﹞﹐桃花淨盡菜花開﹝唐劉夢得﹞。一泓海水杯中瀉﹝唐李賀﹞﹐萬里銘旌死後來﹝《鼓吹》張祜﹞。世上英雄本無主﹝唐李賀﹞﹐爭教紅粉不成灰﹝唐張建封妾盼盼﹞。

門前不攺舊山河﹝唐趙承祐﹞﹐蓮渚愁紅蕩碧波﹝洪邁《選唐》許渾﹞。墜葉飄花難再復﹝《唐音》楊思中﹞﹐浮雲流水竟如何﹝《三體》李商隱﹞﹗魚龍寂寞秋江冷﹝唐杜甫﹞﹐鴻雁不來風雨多﹝唐趙承祐﹞。窮巷悄然車馬絕﹝唐杜甫﹞﹐磬聲深夏出煙蘿﹝《鼓吹》司空圖﹞。

錄記畢﹐仍指各句之下﹐使細注出某書﹐並作者名字。

緝之奇之﹐因曰「節婦仙居﹐旣已聞名﹐其舅姑夫子﹐抑又如何﹖」姬曰「天醫傅以玄洲不死之膏﹐賜以完形復體之符﹐一門百口﹐往梯仙國矣。」曰「何謂梯仙﹖」姬曰「凡初得道者﹐皆送此修行﹐然後漸登品位﹐猶登梯然﹐故曰梯仙。」緝之又曰「爾何不偕往﹖」姬曰「緣妾前世爲女醫﹐誤投人藥﹐致損貴胎﹐以故再世罰爲女身以償﹐坐此少緩﹐尙隔兩塵。」緝之曰「然則汝亦良家子乎﹖」姬曰「妾幼時﹐父母以貧故﹐鬻於趙氏。趙﹐故宋宗室也﹐售妾以媵其女。女卽節婦﹐與妾年相若﹐蒙其憐愛﹐視猶骨肉。及歸譚氏﹐妾從行焉。時譚方門庭鼎盛﹐圭組蟬聯。褥隱繡芙蓉﹐極一時之富貴﹔硯寒金井水﹐灑萬斛之珠璣。所見所聞﹐罔非禮義﹔若長若幼﹐皆擅才華。主母又聰明賢懿﹐不出閨房﹐雅善歌詞﹐仍工筆札。每有吟詠﹐錄似夫君﹐一覽之餘﹐輒焚其稿。蓋以非婦人事﹐不欲使人知也。我主君亦英邁夙成﹐風流倜儻。文章水湧﹐倒三峽之詞源﹔議論風生﹐驚四筵之雄辯。妾侍左右﹐飽聞訓言﹔𨿽在賤微﹐頗習詩禮。不幸宋籙旣訖﹐元運方興。艸昧英雄起﹐空憐文相之勤王﹔江山雲霧昏﹐可恨鐂盤之賣國。我主母潔身就死﹐而婢子忍恥偸生﹐顚沛流離﹐竄伏林莽。主恩難報﹐徒懷結艸之心﹔女質易殂﹐竟作翳桑之鬼。物情惡衰歇﹐誰招碧玉之遊魂﹔吾道屬艱難﹐疇葬綠珠之弱骨。萬言莫盡﹐大槪若斯﹐不敢久畱﹐幽明路異。」遂去。明日﹐緝之白諸父。烏公以爲詩𨿽奇妙﹐而怪誕不經﹐不許。

越兩月﹐一夕﹐緝之被酒﹐不能寢。起出軒前縱步﹐挹天香於丹桂﹐玩月影於素娥。已而﹐前姬又進拜﹐且言曰「妾向所求﹐幸蒙允諾﹐意公仁者﹐見義勇爲﹔而側耳逾時﹐未聞施設﹐君子有成人之美﹐何憚而不果乎﹖」緝之謂曰「吾父弗汝信﹐柰何﹖可取當時無人知者一兩事語我﹐我白之家君﹐庶幾有證﹐或可就也。」姬曰「記文丞相起兵時﹐永新七大姓皆在勤王之死﹐而我主君與東門張禦帶家爲之首。城復日﹐人皆相慶﹐獨主母有憂色﹐告主君曰﹕『城𨿽云復﹐戎馬必再來﹐城中之人﹐定遭毒手。我夫婦生死未可知﹐萬一不幸﹐惟死而已﹐誓不辱也』。主君姑爲好言以解之﹐主母不以爲然。主君又舉司馬溫公語曰﹕『天若祚宋﹐必無此事。』主母搖首長嘆數聲﹐取衣裙﹐題詩十首於其上﹔亦古語也。

髙髻雲鬟宮樣妝﹝唐杜鴻漸妾﹞﹐嫁來長在舅姑傍﹝《唐音》﹞。寧知艸動風塵起﹝詩統》﹞﹐墜素翻紅各自傷﹝《詩統》宋祁﹞。

雙鬟慵整玉搔頭﹝《唐音》﹞﹐百感中來不自由﹝唐杜牧﹞。富貴繁華何處在﹝《詩統》﹞﹖夕陽西下水東流﹝《杏壇吟》﹞。

夫子紅顏我少年﹝《唐音》﹞﹐嫁來不省出門前﹝《詩統》﹞。於今拋擲長街裏﹝唐劉禹錫﹞﹐萬古知心只老天﹝《詩統》葉紹翁﹞。

殘妝滿面淚闌干﹝《鼓吹》﹞﹐鬢亂釵橫特地寒﹝宋王介甫﹞。不見玉顏空死處﹝唐白樂天﹞﹐故園東望路漫漫﹝《三體》﹞。

潮生蒼海野棠春﹝《三體》﹞﹐劍逐驚波玉委塵﹝《唐音》﹞。靑血化爲原上艸﹝宋馬子才﹞﹐人生莫作婦人身﹝唐白樂天﹞。

百年世事不勝悲﹝唐杜甫﹞﹐大廈原非一木支﹝宋王庭圭﹞。慷慨西風淚橫臆﹝《詩統》﹞﹐此心惟有老天知﹝《詩統》﹞。

血迸金槍臥鐵衣﹝《鼓吹》﹞﹐江山猶是昔人非﹝《詩統》﹞。舊時王謝堂前燕﹝唐劉禹錫﹞﹐更傍誰家門戶飛﹝《唐音》﹞。

不見人煙空見花﹝《三體》﹞﹐煙籠寒水月籠沙﹝唐杜牧﹞。人生自古誰無死﹝宋蔡襄﹞﹐莫怨春風當自嗟﹝宋歐陽修﹞﹗

側垂髙髻插金鈿﹝《詩統》﹞﹐閒過春風六六年﹝《詩統》﹞。今日亂離俱是夢﹝《詩統》﹞﹐英雄無策庇嬋娟﹝《詩統》﹞。

起看天地色淒涼﹝《詩統》王介甫﹞﹐塵夢那知鶴夢長﹝《鼓吹》宋邕﹞。血污遊魂歸不得﹝唐杜甫﹞﹐新墳空葬舊衣裳﹝《鼓吹》﹞。

主君讀之曰﹕『若然﹐吾何恨﹗』已而主母又指抱兒曰﹕『我則死矣﹐如此何﹖』主君曰﹕『吾固知之﹐付之造物。』因以一金錢系之項上﹐弄之曰﹕『若遇凶人﹐兒以此買命也。』遂相視泣下沾襟。後遇害日﹐金錢不知所在﹐爲血漬成錢影一枚印兒傍﹐第觀者不諦視﹐故不知也。詩亦惟妾記憶耳。若此二事﹐皆世所未知者。」緝之錄以呈父﹐烏公尙未深信﹐卽命騎往文廟﹐取水洗磚而驗焉﹐則見兒影之傍﹐錢迹宛然在。眾始驚愕。

公乃如言﹐題一主﹐設於節婦神座側畔﹐緝之又以酒肴祭之。其夕﹐妾來謝曰「感君設位﹐兼辱祭儀﹐無以爲報﹔公平生好琴﹐但《廣陵散》一曲﹐世久失傳。妾承教主君﹐尙憶之耳﹐願以相授。」乃出其譜於袖中﹐付緝之曰「公善自愛﹐妾不復來矣﹗」倏然而去。由是彈琴大進﹐獨步浙中﹐靳祕此曲﹐弗以傳人。緝之死﹐譜亦竟絕焉。

何思明遊酆都錄何思明﹐大宋人﹐號爛柯樵者。通五經﹐尢專於《易》﹐以性學自任﹐酷不喜老﹑佛。間遇其徒於道﹐輒斥之曰「四民之中﹐縱不爲士﹐爲農﹑爲工﹑商﹐豈不可也﹖何至爲是哉﹖」著《警論》三篇﹐每篇反復數千言﹐推明天理﹐辧析異端﹐匡正人心﹐扶植世教。其上篇略曰「先儒謂﹕天卽理也。以其形體而言﹐謂之天﹔以其主宰而言﹐謂之帝。帝卽天﹐天卽帝。非蒼蒼之上﹐別有一天。宮室居處﹐端冕垂旒﹐若世之帝王者﹐此釋﹑老之論也。不特此也﹐又有所謂三天﹑九天﹑三十三天﹔三帝﹑九帝﹑十方諸帝﹐何天之多而帝之眾耶﹖由是言之﹐天未免如階級之形﹐帝未免有割據之爭矣。甚者尊漢張道陵爲天師﹐天豈有師乎﹖以宋林氏女爲天妃﹐天果有妃乎﹖蓋天者﹐理之所從出﹐聖人法天。道陵縱聖﹐亦人鬼耳﹐使天而師之﹐是天乃道陵之不若也。林女旣死﹐特遊魂耳。使天而妃之﹐是天猶有情欲之未忘也﹐烏得爲天哉﹖彼以道陵天師也﹐不敢遽指爲帝﹐而加以師稱﹐所以尊天。不知無是理﹐適所以慢天。彼以林氏天女也﹐不敢儕以爲鬼﹐而蒙以妃號﹐所以敬天。不知爲是說﹐乃所以誣天也。誣天慢天﹐罪不容誅矣。」又謂﹕「世之人﹐徒知在天之天﹐故見日月星辰之光﹐風雨霜露之顯﹐吉與凶﹐天之爲也﹔禍與福﹐天之降也﹐是則然矣。然不知有己之天焉﹐己之天﹐卽天之天。是故丹扃煌煌﹐天之君也﹔靈臺湛湛﹐天之帝也。三綱五常﹐炳煥昭晰﹐非日月星辰之光乎﹖禮樂法度﹐明白正大﹐非風雨霜露之教乎﹖己之君與天之君戾﹐則凶也禍也﹐必以類而從﹔天之帝與己之帝合﹐則吉也福也﹐亦以類而至。達者信之﹐愚者懵焉。冥頑之徒﹐謂天爲不聞﹐造惡自若﹐然心之天則固聞矣﹔僥幸之徒﹐謂天爲可諂﹐淫祀是務﹐然心之帝已斥之矣。庸昧之輩﹐謂帝爲可罔﹐矯誣是爲。尋常昧昧也﹐而指天曰此可恃﹔平昔蚩蚩也﹐而怨天曰此罔知。每夕焚香﹐不可告者多矣﹔終年素食﹐知而犯者屢焉。」其持論言近指遠﹐類如此。

至正丁酉正月初六日﹐偶得疾﹐數日加亟﹐諸生從俗﹐私爲之禱。思明知之﹐訓之曰「賢輩𨿽曰讀書﹐而燭理未徹﹐鬼神豈可以酒肉私﹖人命豈可以紙錢買﹖吾誰欺﹖欺天乎﹖」是夜卒。獨心下稍暖﹐不敢殮。諸生環守之﹐凡七晝夜﹐覺綿動﹐候之。鼻中气勃勃出﹐急搗薑汁灌之﹐良久眼開﹐天明而呼吸續矣。十日始能言﹐乃召弟子告曰「二教之大﹐鬼神之著﹐其至矣乎﹗曩吾僻見﹐過毀老﹑釋﹐今致削官減祿﹐幾不能生﹐小子識之。」

門人請其詳﹐思明曰「子不語怪﹐固然。亦不可不使汝曹知果報之不虛也。始吾病革時﹐見兩蒼蠅墮牀前﹐視之﹐已變爲人矣。靑衣﹑黃巾﹑紅抹額﹐揖余曰﹕『奉命召君。』余問﹕『誰召﹖』其人曰﹕『內臺。』余曰﹕『亂離道梗﹐何由可去﹖且無知己在臺。』其人曰﹕『酆都內臺也。』余曰﹕『吾儒者﹐不知所謂酆都內臺。』其人怒﹐囊余袋中﹐袋類网罟﹐結細繩爲之。余坐袋內﹐兩人持之行樹巓如飛﹐時覺樹梢拂袋﹐謖謖有聲。旣又入空濛中﹐渺渺茫茫﹐四無畔岸﹐波濤洶湧﹐腥風襲人。黃巾挈囊﹐如履平地﹐余亦不覺有所苦也。又半日﹐方有路﹐始出余袋中。押過一所﹐若把截處﹐守者髙鼻深目﹐拳發胡須﹐類回回人。問黃巾曰﹕『何篆﹖』對曰﹕『朱篆。』又有二皂衣﹐引一男子三婦人來﹐守者又問﹕『何篆﹖』皂衣曰﹕『黑篆。』守者曰﹕『不可不仔細﹐請觀之。』各出一牌﹐長可寸半﹐闊可寸許﹐一朱字﹐一墨字﹐皆不可識。守者曰﹕『是矣。』放入門。黃巾偕余遵左廊而行﹐彼則循右廊而去。余因問曰﹕『此爲何所﹖』曰『酆都第一關也。』余方悟已死﹐復問其﹕『所持牌﹐何有朱﹑墨之異﹖』曰「冥司追人﹐暫至而復出者﹐則以朱。永不出者則以墨。』余不覺失聲曰﹕『然則我當復生也﹖』黃巾曰﹕『𨿽當復生﹐亦甚費周折。』余見其頗有相眷之意﹐因浼之曰﹕『某此行﹐全賴二公作成。』黃巾曰﹕『自有主者﹐我何能焉﹖』行數里﹐入鐵圍城﹐城門守者問如前而加切。俄抵臺府﹐黃巾曰﹕『君𨿽無重罪﹐然陰道尙嚴﹐不比凡世。』解索縛余頸﹐牽以入。先過冠服司﹐主者令去余衣巾曰﹕『送寄自房收。』余短衣囚首﹐帶索而行。

「及儀門﹐一黃巾先去﹐頃間﹐引五六人出﹐執余以入﹐跪階下。臺尊服章如王者﹐侍衛甚多。問余曰﹕『爾非衢州儒士何思明乎﹖』余曰﹕『是也。』臺尊曰﹕『所貴乎儒者﹐上窺鴻濛﹐中法聖智﹐下窮物理﹖辟乾闔坤﹐造妙詣微﹔陶冶精醇﹐橐龠元和。究無中有象之蘊﹐妙陰陽動靜之根。淵默澄凝以爲體﹐翕忽變化以爲用。出入無方﹐會三於一﹐夫是之謂儒﹐而鬼神莫能窺之矣。今爾偏執己見﹐造作文詞﹐謗毀仙眞﹐譏訕道佛。天至大﹐以階級比之﹔帝至尊﹐以割據戲之﹔妄論天師之號﹐妄辧天妃之稱。其罪大矣。且儒書中言天者不一﹐若《春秋》書『天王』﹐《詩》稱『俔天之妹』﹑『昊天其子』﹐使皆若爾論﹐天旣無師與妃﹐又安得有王﹑有妹﹑有子者乎﹖爾之學誠拘而不通﹐滯而有礙。拘則局於一器﹐滯則膠於一隅。不通則固陋﹐有礙則鄙僻﹐眞俗腐迂謬之士﹐胡可冒儒者之名乎﹖』命取何姓簿來﹐於余姓名下﹐以朱筆抹之﹐復傍注之﹐畢。省諭曰﹕『爾本合爲六品官﹐出入華要。由爾弗信仙佛﹐誣罔鬼神﹐特降爲七品。』余頓首謝﹐且請攺過。臺尊曰﹕『此人面承腹誹﹐退有後言﹐可令閱獄﹐折服其心。』數卒捽餘下﹐付黃巾領去省業司。中有寶塔一座﹐僧立塔傍﹐香燭幡幢﹐熒煌羅列。黃巾再拜﹐余亦拜。僧開塔取一大珠﹐以金盤承之﹐黃巾以雙手擎捧前行﹐余隨之﹐皆幽暗境也。余問﹕『僧誰乎﹖』曰﹕『導冥和尙也。』又問﹕『珠何爲﹖』曰﹕『地藏王菩薩願珠也。獄中業气深重﹐賴珠光照破。不爾﹐則鬼王於暗中食人心肝﹐不得出矣。」

「於是首造一獄﹐曰『勘治不義之獄』﹐以磚砌一長槽﹐滿堆炭火﹐火上焰燁燁然紅﹐呼罪人跪槽邊﹐出火中鐵條﹐大如指﹐刺入人眼﹐連十餘貫而弔之﹐如懸槁魚。黃巾曰﹕『此男子在世﹐不能恭友兄弟﹐視如秦越﹐輕滅大倫﹐惟重財利﹐受此報也。』次一獄曰﹕『勘治不睦之獄』﹐皆婦人﹐老少相雜﹐每人舌上掛一鉤﹐鉤上懸一圓石如西瓜﹐旋轉不已﹐舌出長尺餘﹐痛不可當。黃巾指曰﹕『此婦人在世﹐不能和順閨門﹐執守婦道﹐使夫家分門割戶﹐患若賊仇﹐受此報也。』東南一獄稍大﹐謂之『閻浮總獄』﹐九流百姓﹐諸等混雜之人﹐皆在其中﹐不令余入也。總獄之北﹐曰『剔鏤』﹐綁人於柱﹐以刀鏤之如蓑衣﹐持小扇煽之﹐茸茸然動﹐澆以熱醋﹐絕而復蘇﹐仍沃以水﹐肉如故﹐鏤十餘度。蓋世之凶惡﹐虐害良善者﹐治於此。鄰剔鏤獄曰『穢混』獄﹐獄盡大糞池﹐滚沸如湯﹐臭不可近﹐鬼以長叉叉人下煮之﹐出沒其間﹐頃刻潰爛﹐化爲蛆虫﹐又以竹籮撈蛆於鍋中﹐細炒之﹐炒輒成灰﹐仍汲糞汁灑之﹐復成人﹐亦十餘度。余問『此治何事﹖』黃巾曰﹕『此世之小人﹐謗毀君子者﹐治於此。』已﹐乃相謂曰﹕『不須徧歷﹐直引去那里看了罷﹗』遂出﹐逾百步許﹐入一門﹐榜曰『懲戒贓濫』之門﹐亦大獄也。裸十餘人於地﹐夜叉數輩﹐狀貌獰惡﹐以鐵索牽八九餓鬼來﹐夜叉抽刀於裸者胸股間割肉﹐置鍋中煎之﹐以啖餓鬼﹐啖盡又割﹐至余筋骨而後已。少焉﹐業風一吹﹐肢體如故。又有鐵蛇銅犬﹐咋人血髓﹐叫苦之聲動地﹐皆人間淸要之官﹐而招權納賂﹐欺世盜名﹐或於任所陽爲廉潔﹐而陰受包苴﹐或於鄕裏恃其官勢﹐而吩咐公事﹐凡瞞人利己之徒﹐皆在其中。亦有一二與余相識者。

「觀畢﹐回省業司﹐納珠還僧﹐赴臺復命。臺尊又賜訓曰﹕『今當攺過﹐毋作昔非﹐若更不悛﹐罪在不赦。』乃敕黃巾送歸﹐方得去索散行﹐往冠服司取衣服。黃巾曰﹕『公在此相候﹐吾二人去領符來相送。』食頃﹐至曰﹕『今取捷徑﹐不由舊路矣。』遂同行﹐出數關﹐中一關新創﹐匾曰『蜉蝣』。把關者知余儒者﹐俾作《蜉蝣關銘》﹐余請命名之義﹐彼曰﹕『凡鬼受生人間者﹐悉從此出﹐然不久復至﹐猶蜉蝣朝生夕死然。』余承命撰數語酬之﹐銘曰﹕

有崇者關﹐鎭厚地也。有赫其威﹐把關吏也。名之蜉蝣﹐精取義也。凡厥有生﹐自玆逝也。去未逾時﹐旋復至也。何殊此虫﹐一日斃也。南閻浮提﹐光陰易也。幢幢往來﹐曷少憩也。請視斯名﹐悟厥譬也。六道四生﹐早出離也。逍遙無方﹐證忉利也。舉爲天人﹐關可廢也。敬聽余銘﹐發弘誓也。咨爾幽靈﹐守勿替也。

把關者喜﹐便放余行。至二更﹐行至家。正見身臥地上﹐燈照頭邊﹐妻子門人﹐悲啼痛哭。黃巾猛一推余﹐不覺跌入屍內﹐恍然而寤矣。」

其後思明果終知縣。所至以淸愼自將﹐並無瑕玷﹐號稱廉潔﹐蓋有所儆云。

兩川都轄院志京口吉復卿﹐唐吉溫之後。宋建炎間﹐有諱深者﹐補潤之金壇尉﹐遂爾家焉。子孫世爲金壇人﹐以資雄鄕邑。人呼吉半州家。復卿生有異質﹐一目重瞳。與毗陵富室趙得夫﹑姜彥益爲友﹐交莫逆。復卿气豪﹐勇於爲義。三人嘗挾重資﹐商閩﹑浙間。時武林妓蔣秋娘﹑陶玉簫﹐擅聲樂籍。得夫﹑彥益與暱甚厚﹐復卿屢勸止之﹐往來自若。僅二載﹐囊橐一空。於是言還﹐再治裝而出﹐買笑纏頭﹐揮金不吝。又期年﹐罄矣。二人私議﹐悉貨產業﹐載以適武林。門戶老小﹐皆不顧。復卿患之﹐百諭莫聽。怒而入閩﹐置酒與別﹐席間苦口規諫曰「吾與子旣爲深交﹐安可緘默﹐藥石之箴﹐朋友之責﹐縱人微言輕﹐弗能感悟﹐二公獨不爲妻子計乎﹖」則佯應之曰「兄言是﹐吾輩知所警矣。」復卿寓福州﹐生理如意﹐荏苒三秋﹐才方返棹。比過錢塘﹐首訪二子﹐遇之於途。憔悴其形﹐襤褸其服﹐幾不相識﹐握手道左﹐不任唏噓﹗復卿卽拉詣舟中﹐易以美衣﹐飲以醇醪﹐慰勞再三﹐情禮交至。二人泣數行下曰「余惟不用兄言﹐故至於此﹐然悔無及矣。所恨煙花潑賤﹐乃大無情﹐吾二人萬金之資﹐因渠破蕩。昨過其門﹐如不相識﹐麾叱使去。懼爲己羞﹐必殺之而後已。」復卿解之曰「二公平生遨遊花街柳陌中﹐豈不知彼門庭如此﹐尙奚怒爲﹖人命至重﹐切不可輒興惡念﹐但早收拾回歸。若要本錢﹐此間一一應付﹐古人謂朋友有通財之義﹐若只銜杯酒﹐逐嬉遊﹐貧窮不相卹﹐患難不相顧﹐犬彘將不食其肉﹐尙可謂之人哉﹖」於是各以二萬假之。二人挈所得﹐又復過妓者之家﹐妓見其衣巾整飭﹐顏色光華﹐頗以爲訝﹐款待如舊。復卿促之回﹐二人紿曰「容略收拾﹐少候數時﹐萬一有幹﹐宜在先發。」復卿曰「嘻﹐是何言歟﹗我若一去﹐子必不能動身﹔便一兩月﹐亦須等候﹐豈敢相拋耶﹖」無何﹐彥益遇疾﹐臥於妓家。得夫日往扶持﹐亦染其癥﹐未浹旬﹐相繼殞歿。復卿往哭盡哀﹐繒衣漆棺﹐殮皆如禮﹐仍刲羊釃酒設祭﹐暫殯於靈隱寺僧捨。比開舟﹐又攜酒肴往奠﹐賦詩悼之﹐詩曰﹕

生死交情不敢虧﹐一杯重奠淚雙垂。遊魂好共故人去﹐莫向東風怨子規。

人間急景似飛梭﹐枉費黃金買笑歌。斷雨殘雲休更念﹐相攜蓮座禮彌陀。

秋月春花閒妓館﹐淸風明月寄僧房。欲知人世傷心事﹐渾似南柯夢一場。

名花兩朵色偏嬌﹐惆悵看花客去遙。絕似章臺楊柳樹﹐別人手裏舞長條。

泉路茫茫隔死生﹐江湖贏得浪遊名。鄰家怕聽妻兒哭﹐斷盡人腸是此聲。

舞困歌闌未肯休﹐繁華不爲少年畱。早知白骨無埋處﹐惜取黃金換土丘。

酹畢﹐解纜。抵家月餘﹐卽走毗陵﹐省其妻子﹐告以物故之由﹐述其殯殮之悉。又出四萬緡付二家﹐責其族人爲之經紀﹐使不失所。慰之曰「賢夫骨殖﹐待區區過杭﹐必當取回貴鄕﹐求福地安葬﹐勿慮也。」已而復卿果貿遷兩浙﹐獲利十倍。躬往靈隱﹐手自啟贊﹐以小木函貯之﹐帶回無錫山中﹐買地以窆。百需所出﹐皆自復卿。並召僧建水陸齋三晝夜﹐以薦冥福﹐淸風髙誼﹐傳播江湖間。

俄值元末喪亂﹐人咸洶洶﹐復卿無以爲計﹐默坐於家。忽得夫﹑彥益聯袂而來﹐復卿忘其死也﹐欣然相接。彥益曰「公何燕居深念﹐似有重憂﹖」復卿告以故。兩人同應曰「無妨﹐吾已請命上天﹐令率陰靈衛公宅眷。」言訖隱形﹐方悟其死。自爾﹐復卿之家﹐𨿽出入兵戈中﹐鮮遇驚恐﹐安然如平時。至洪武己酉﹐壽八十一﹐無疾而終。

又二年壬子﹐同縣徐建寅爲四川蒼溪丞﹐於山中見旌旗甲馬﹐從者百餘﹐气象甚都。謂是上司官員﹐立道傍﹐候其過。至則復卿也﹐顧徐曰「聞爾哦松此邑﹐久欲一見。」便下馬敍話﹐問鄕曲及其家事甚詳。徐於復卿爲通家子﹐因再拜問曰「姻丈謝世以來﹐服已闋矣﹐何得若是﹖」復卿云「上帝以余薄有陰騭﹐命爲兩川都轄院主者。職事尊重﹐全蜀土地社公﹐及不入祀典神祇﹐悉聽節制。前村古宇﹐吾所治也﹐部下判官四﹐今尙缺二員﹐已奏保得夫﹑彥益矣﹐早晚將至。子當爲吾修葺廟貌﹐吾當爲國福祐生靈。況爾少年﹐乍到官守﹐非吾陰相﹐曷致聲名﹖」徐拱手請教。復卿曰「廉﹑恕兩字符也。惟廉可以律身﹐惟恕可以近民﹐廉則心有養﹐恕則民易親﹐民親化行﹐能事畢矣。」語訖﹐策馬去﹐其疾如飛。徐惘然﹐前至村落﹐果有故祠一所﹐峙於山椒。詢之鄕老﹐曰「此都轄相公廟也﹐多年頹圮﹐近間﹐稍稍有人見騎馬導從﹐出入其中﹐頗著靈響。老夫輩擬新其棟宇﹐尙未興工。」徐丞聞之喜﹐告以見復卿事﹐卽勸成之﹐兼助其費﹐專委縣吏鄒忠董其役。未幾而完﹐仍揭舊額﹐塑復卿象於堂中﹐肖得夫﹑彥益於東西廡。遣人走夔州﹐求太守盛南金文﹐刻碑序公事迹。由是威惠大振﹐利澤昭彰﹐遠方之民﹐水旱疾疫﹐禱輒立應。

後徐任滿﹐便道過家﹐訪復卿二子元禮﹑元信﹐首及玆事﹐元禮曰「余兄弟向夢二人言﹐蒙尊公謬舉爲兩川都轄院判官﹐來日起程﹐敬詣拜別。近有至自毗陵者﹐能言其家﹐亦得夢如此﹐皆莫曉所謂。今聞公所說﹐則悟先子之爲神﹐而於二君﹐亦可謂生死而骨肉者也。」明年﹐徐再任﹐往竭於廟﹐則丹碧輝煌﹐於時有耀﹐牲牢酒楮﹐祭日無虛﹐處處村村﹐家家戶戶﹐莫不虔誠禮拜﹐冀沾福惠。迨今神迹顯著﹐香火不絕云。

連理樹記上官守愚者﹐揚州江都人。爲奎章閣授經郎時﹐居順天。館東與國史檢討賈虛中爲鄰。賈﹐柯敬仲友也﹐工詩善畫。家藏古琴三張﹐曰「瓊瑤音」﹑「環佩音」﹑蓬萊音」﹐皆敬仲所鑑定。守愚亦雅好吟詠﹐兼嗜綠綺﹐與賈交遊特厚。每休暇過從﹐詩酒琴棋﹐從容竟日。賈無嗣﹐止三女﹐嘗曰「吾三女可比三琴。」遂取琴名名女焉。守愚子粹﹐甚淸俊聰敏﹐生時人送《唐文粹》一部﹐故小字粹奴。年十歲﹐因遣就賈學﹐賈夫婦愛之如子﹐三女亦視之猶兄弟﹐呼爲粹捨。嘗與其幼女蓬萊同讀書學畫﹐深相愛重。賈妻戲之曰「使蓬萊他日得婿如粹捨足矣。」歸以告﹐守愚曰「吾意正然。」遣媒言議﹐各已許諾。粹二人亦私喜不勝。不期賈忽罷歸﹐姻事竟弗諧。

後三年﹐守愚出爲福州治中。始至﹐僦居民捨﹐得樓三楹﹐而對街一樓﹐尢淸雅。問之﹐乃賈氏宅也。守愚卽日往坊﹐則瓊瑤﹑環佩已適人﹐惟蓬萊在室﹐亦許婚林氏矣。粹聞之﹐悒怏殊甚﹗蓬萊𨿽爲父母許他姓﹐然亦非其意也。知粹至﹐欲一會而未由﹐彼此時時凝立樓欄﹐相視不能發語。蓬萊一日以白練帕裹象棋子擲粹。粹接視之﹐上畫緋桃﹐題一詩曰﹕

朱砂顏色瓣重臺﹐曾是劉晨舊看來。只好天臺雲裏種﹐莫教移近俗人栽。

粹識其意﹐然靜而思之﹐彼業已定矣﹐莫如之何。亦畫梅花一枝﹐寫詩以復﹐詩曰﹕

玉蕊含春捏素羅﹐歲寒心事諒無他。縱令肯作仙郎伴﹐其柰孤山處士何﹖

用彩繩系琴軫三枚﹐墜之﹐投還蓬萊。蓬萊展看有「孤山處士」之說﹐知其謂己訂盟林氏﹐衷情不白﹐惟悶悶而已。

未逾時﹐值上元節﹐閩俗放燈甚盛﹐男女縱觀。粹察賈氏宅眷必往﹐乃潛伺於其門。更深人靜﹐果有輿夫舁轎數乘而前﹐蓬萊與母三四輩上轎﹐婢妾追隨﹐相續不絕。粹尾其後﹐過十餘街﹐度不得見﹐乃行吟轎傍曰﹕

天遣香街靜處逢﹐銀燈影裏見驚鴻。彩輿亦似蓬山隔﹐鸞自西飛鶴自東。

蓬萊知其粹也﹐欲呼與語﹐訴其所懷﹐而從者紛紜﹐不敢啟口﹐亦於轎中微吟曰﹕

莫向梅花怨薄情﹐梅花肯負歲寒盟﹗調羹欲問眞消息﹐已許風流宋廣平。

粹聽之﹐知其答己梅花之作﹐不覺感嘆﹗歸坐樓中﹐念蓬萊之意𨿽堅﹐而林氏之聘﹐終不可攺。乃賦《鳳分飛》曲以寄之曰﹕

梧桐凝露鮮飆起﹐五色瑯玕夜新洗。矯翮蹁躚擬並棲﹐九苞文彩如霞綺。驚飛忽作丹山別﹐弄玉簫聲怨嗚咽。咫尺秦臺隔弱流﹐瑣窗繡戶空明月。皞皞掃尾儀朝陽﹐可憐相望不相將﹗下謫塵寰伴凡鳥﹐不如交頸兩鴛鴦。

詩成﹐無便寄去﹐忽賈遣婢送荔子一盤來﹐粹詭曰「往在都下﹐與蓬萊同學﹐有書數冊未取﹐以此帖呈之﹐俾早送見還也。」婢不悟是詩﹐持去﹐遞與蓬萊﹐讀之﹐垂泣曰「嗟乎﹗郎尙不余諒也。」乃作《龍劍合》曲答之﹐示終身相從之意﹐寫以魚箋﹐密置《古文眞寶》中﹐付婢綠荷曰「粹捨取舊所讀詩﹐此是也﹐汝持去還之。」婢送粹所﹐揭之﹐中有箋爛然﹐知必詩也﹐題曰《龍劍合》曲。詞曰﹕

龍劍埋沒獄間久﹐巨靈晝衛鬼夜守。蛟螭藏﹐魍魎走﹐精光橫天气射斗。衝玄云﹐發金鑰﹐至寶稀世有。奇姿爍人聲撼牖﹐鵜膏潤鍔鳳刻首。龍劍煌﹐新離房﹐靜垂流電舞飛霜﹐影含秋水刃拂鋩﹐﹖團金寶珠裝。司空觀之識其良﹐懸諸玉帶間金章﹐紫焰煌煌明瑀璫﹐星折中臺事豈常﹗逡巡莫敢住﹐一去墮渺茫。龍靈是龍精﹐瑩如鷴尾搖淸冰。雄作萬里別﹐雌傷千古情﹐暫畱塵埃匣﹐何日可合並﹖會當逐風雷﹐相尋入延平。純鉤在奉必﹐縱然貴重非我匹。我匹久臥潭水雲﹐一雙遙憐兩地分。度山仍越壑﹐苦辛不可言。天遣雷煥兒﹐佩之大澤濆。鏗然一躍同駿奔﹐駭浪驚濤白晝昏。始知神物自有耦﹐千秋萬歲肯離羣。

粹讀之曰「淸才麗句﹐無婦人女子萎苶之气﹐宛然李靑蓮之韻度也。是豈尋常庸碌者之配哉﹖」

俄而閩中大疫﹐蓬萊所議林生竟死。賈夫婦知粹未婚﹐乃遺人報守愚求終好﹐守愚欣躍從之。六禮旣備﹐親迎有期。花燭之夕﹐粹與蓬萊相見﹐不啻若仙降也。因各賦詩一首以志喜﹐時至正十九年己亥二月八日也。粹詩曰﹕

海棠開處燕來時﹐折得東風第一枝。鴛枕且酬交頸願﹐魚箋莫賦斷腸詞。桃花染帕春先逗﹐柳葉舒黃畫未遲。不用同心雙結帶﹐新人原是舊相知。

蓬萊詩曰﹕

與君相見卽相憐﹐有分終須到底圓。舊女婿爲新女婿﹐惡因緣化好因緣。秋波淺淺銀燈下﹐春筍纖纖玉鏡前。天遣赤繩先系足﹐從今喚作並頭蓮。

蓬萊自入上官之門﹐孝事舅姑﹐恭順夫子﹐一家內外﹐罔不稱賢。暇則與粹唱和詩詞﹐娛情琴畫﹐平生所作﹐編成一集﹐粹題之曰《絮雪稿》﹐且爲序於首簡。詩與序多不錄﹐姑載一二以傳好事者﹕

△閨怨

露顆珠團團﹐冰肌玉釧寒。杏梁棲只燕﹐菱鏡掩孤鸞。殘樹枯黃徧﹐圓荷濕翠幹。繡奩生畫色﹐窗下帶愁看。△白薴詞二首

茜裙紫袖映猩紅﹐飛絮輕颺桃花風。緩歌白薴捧玉鐘﹐嬌音芳韻繞簾櫳﹐梁塵飛墮云凝空。秋波回目蛾掃黛﹐餘聲悠揚歇還在。歌當細聽杯當再﹐綠鬢朱顏能久待﹗

響如蒼玉觸鳴璣﹐蹁躚錦袖紅地衣。回風激雪當世稀﹐翻身按節疾如飛。香塵蒙蒙發委墜﹐玳筵夜靜紗燈晦﹐鮫綃濕透胭脂淚。△春曉曲

芳池冰影薄﹐曲檻鳥聲嬌。鸞鏡紅綿冷﹐蛾眉翠黛消。冶容舒嫩萼﹐幽思結柔條。纖指收花露﹐輕將雪粉調。△秋夜曲

幽蘭露華重﹐羅幌涼風動。木匣掩香紈﹐繡衾誰與共﹖螢影度疏簾﹐獸鑪裊裊煙。銀釭芳焰滅﹐自脫翠花鈿。△詠蝶

薄翅凝香粉﹐新衣染媚黃。風流誰得似﹖兩兩宿花房。△謝大姊惠鞋

蓮瓣娟娟遠寄將﹐繡羅猶帶指尖香。弓彎著上無行處﹐獨立花陰看雁行。△詠並蒂荔枝

植物生聯蒂﹐應知造化成。深閨憔悴質﹐見爾重含情﹗△園中詠菜滿圃綠纖纖﹐芳苗雨後添。惟應窮措大﹐咬得寸根甜。

粹時才名藉甚﹐當道有欲薦之者﹐蓬萊苦口止之曰「今風塵道梗﹐望都下如在天上﹐君豈可捨父母之養﹐而遠赴功名之途乎﹖獨不見王儒仲妻之言曰﹕『令狐子伯之貴﹐孰與君之髙哉﹖』」粹然之﹐亦無意於出﹐乃以親老辭。次年﹐治中物故。又明年﹐爲至正壬寅﹐閩城爲盜所據﹐城中大姓多避匿山谷﹐粹亦挈家遁。盜蹤迹得之﹐盡戕其一門。畱蓬萊一人不殺﹐將以爲妻。蓬萊知不免﹐紿盜曰「我一家盡死﹐無所於歸﹐將軍縱捨我﹐我亦何以爲生乎﹖願事將軍終身﹐乞埋其故夫﹐然後相從未晚也。」盜喜從之﹐同至屍所﹐拔佩刀爲掘一坑﹐掘訖﹐植刀於地﹐坐於旁曰「吾倦矣﹗吾倦矣﹗」目蓬萊﹐使取刀抄土掩之。蓬萊卽舉刀自刎曰「死作一處﹐無恨也。」盜遽起奪刀﹐已絕咽矣。盜怒曰「汝死則死﹐我定不教汝死作一處。」遂埋蓬萊二十步外﹐使兩冢相望。

其年﹐燕只普化爲福建行省平章﹐乃集諸縣民兵克城﹐民方復業。又數年﹐有同避寇者﹐始備說蓬萊事。平章遣人視之﹐將以禮攺葬﹔至則兩墓之上﹐各生一樹相向﹐枝連柯抱﹐糾結不可解。使者歸報﹐平章親往視之﹐果不謬。乃不敢發﹐但加修葺﹐仍設奠祭焉。人呼爲連理冢樹﹐閩人至今稱之不絕。

田洙遇薛濤聯句記五羊田洙﹐字孟沂。洪武十七年甲子四月﹐隨父百祿赴蜀成都教官。洙淸雅有標致﹐書畫琴棋﹐靡所不曉。諸生日與嬉遊﹐愛之逾於同气。凡遠近名山勝境﹐吟賞殆徧。嘗曰「吾平生懶事聲利﹐但長得好處登臨足矣﹗」明年秋﹐百祿將遣回﹐洙母不忍捨。乃曰「兒來未久﹐柰何使去﹖且官淸氈冷﹐路費艱難﹐公宜再思。」百祿乃謀於諸生之親厚者﹐使開館於人家﹐一則自可讀書進學﹐一則藉俸金爲歸計。諸生深幸洙畱﹐遂薦於附郭大姓張氏。次歲丙寅正月十八日設帳﹐庠序朋好﹐羣送以往。張大喜﹐開宴﹐待爲上賓﹐且謂百祿曰「令嗣晚間免回﹐可令就宿舍下。」百祿許之。

至二月花晨﹐洙解齋歸省。偶經一所﹐境甚幽僻﹐山下皆桃樹﹐花方盛開。洙愛之﹐小立徘徊。忽見桃林中一美人﹐延佇花下﹐洙不敢顧而去。爾後經從﹐美人必在門首。一日﹐洙過﹐偶遺所得俸金﹐美人命婢拾以還洙﹐洙感激。明日﹐詣謝。至門﹐丫鬟入報曰「前遺金郎來矣﹗」請入內廳﹐美人出相見﹐笑問曰「君非張運使宅西賓乎﹖」洙曰「然﹗」且謝還金事。美人曰「張氏一家親戚﹐彼西賓卽吾西賓也﹐奚謝爲﹖」洙起揖曰「敢問夫人名閥爲誰﹖與敝東何親﹖」美人曰「此爲平姓﹐成都故族也。妾文孝坊薛氏女﹐嫁平幼子康﹐不幸早卒﹐妾獨孀居。」坐久﹐茶至再﹐洙辭出﹐美人畱之曰「今夕且宿寒舍﹐若賢東知君至此﹐而妾不能爲一款曲﹐惶愧殊甚﹗」卽陳酒饌﹐設二席﹐與洙耦坐。坐中勸酬極至﹐語雜諧謔。洙以其張氏姻婭﹐不敢少縱。美人曰「聞君倜儻俊才﹐雅能賦詠﹐何至作儒生酸乎﹖妾𨿽不敏﹐亦頗解吟事。今旣遇賞音﹐而髙山流水﹐何惜一奏﹗」因盡出其家所藏唐賢遺墨示洙﹐其中元稹﹑杜牧﹑髙駢詩詞手翰尢多﹐皆眞迹﹐炳然如新。洙玩之不忍釋手。

美人麾婢撤去舊俎﹐別出佳肴﹐中多異味﹐不能識。取玻璃杯酌洙。洙口占一詩曰﹕

路入桃源小洞天﹐亂紅飛處遇嬋娟。襄王誤作髙唐夢﹐不是陽臺雲雨仙。

美人曰「佳則佳矣﹐然短章寂寥﹐不足以盡興﹔用『落花』爲題﹐共聯一首如何﹖」洙曰「謹如教。」美人唱曰﹕

韶艷應難挽﹐芳華信易凋﹝薛﹞。綴階紅尙媚﹝洙﹞﹐委地白仍嬌﹝薛﹞。墜速如辭樹﹝洙﹞﹐飛遲似戀條﹝薛﹞。蘚鋪新蹙繡﹝洙﹞﹐艸疊巧裁綃﹝薛﹞。麗質愁先殞﹝洙﹞﹐香魂痛莫招﹝薛﹞。燕銜歸故壘﹝洙﹞﹐蝶逐過危橋﹝薛﹞。粘帙將晞露﹝洙﹞﹐衝簾乍起飆﹝薛﹞。遇晴猶有態﹝洙﹞﹐經雨倍無聊﹝薛﹞。蜂趁低兼絮﹝洙﹞﹐魚吞細雜薸﹝薛﹞。輕盈珠履踐﹝洙﹞﹐零亂翠鈿飄﹝薛﹞。鳥過生愁觸﹝洙﹞﹐兒嬉最怕搖﹝薛﹞。褪英浮雨澗﹝洙﹞﹐殘蕊漾風潮﹝薛﹞。積徑教童掃﹝洙﹞﹐沿流倩水漂﹝薛﹞。媚人沾錦瑟﹝洙﹞﹐瀹茗入詩瓢﹝薛﹞。玉貌樓前墮﹝洙﹞﹐冰容夢裏消﹝薛﹞。芳園曾藉坐﹝洙﹞﹐長路或追鑣﹝薛﹞。羅扇姬藏瓣﹝洙﹞﹐筠籬僕護苗﹝薛﹞。折來隨手盡﹝洙﹞﹐帶處近環焦﹝薛﹞。泥涴猶淒慘﹝洙﹞﹐瓶空更寂寥﹝薛﹞。葉濃陰自厚﹝洙﹞﹐蒂密子偏饒﹝薛﹞。豈必分茵混﹝洙﹞﹐寧思上砑硝﹝薛﹞。香餘何吝竊﹝洙﹞﹐佩解不煩邀﹝薛﹞。冶態宜宮額﹝洙﹞﹐癡情妒舞腰﹝薛﹞。妝臺休浪拂﹝洙﹞﹐畱伴可憐宵﹝薛﹞。

聯成﹐美人出小箋寫之﹐寫訖。夜已二鼓﹐延入寢室﹐自薦枕席﹐魚水歡情﹐極其繾綣。枕邊切切叮嚀洙曰「愼勿輕言﹐若賢東知之﹐彼此名節喪盡矣。」次日﹐以臥獅玉鎭紙一枚贈洙﹐送至門外﹐曰「無事再來﹐勿效薄幸也。」洙遂紿館東曰「老母相念至深﹐必令歸家宿歇﹐不敢畱此。」館東信之﹐洙由是常宿美人所。逾半年﹐人無知者。惟賞花玩月﹐舉白弄琴﹐曲盡人間之樂。

一夕﹐與洙論詩曰「唐人喜作回文﹐近時罕見。」洙曰「惟夫人柔情幽思﹐談笑爲之﹐若予荒鈍﹐無復措辭。」美人笑曰「請試命題﹐以求教益﹗」洙遽曰「四時詞也。」美人卽賦詩曰﹕

花朵幾枝柔傍砌﹐柳絲千縷細搖風。霞明半嶺西斜日﹐月上孤村一樹松。

涼回翠簟冰人冷﹐齒沁淸泉夏井寒。香篆裊風淸縷縷﹐紙窗明月白團團。

蘆雪覆汀秋水白﹐柳風凋樹晚山蒼。孤燈客夢驚空館﹐獨雁徵書寄遠鄕。

天凍雨寒朝閉戶﹐雪飛風冷夜關城。鮮紅炭火圍鑪暖﹐淺碧茶甌注茗淸。

讀與洙聽﹐洙嘆其敏妙﹐將濡毫屬和。美人曰「政所謂木桃瓊玖﹐敢望報乎﹖」洙答曰「眞乃是『白雪』雜『陽春』﹐難爲和耳。」亦賡四韻曰﹕

芳樹吐花紅過雨﹐入簾飛絮白驚風。黃添曉色春舒柳﹐粉落晴香雪覆松。

瓜浮甕水涼消暑﹐藕疊盤冰翠嚼寒。斜石近階穿筍密﹐小池舒葉出荷團。

殘日絢紅霜葉赤﹐薄煙籠樹晚林蒼。鸞書寄恨羞封淚﹐蝶夢驚愁怕念鄕。

風捲雪篷寒罷釣﹐月輝霜柝冷敲城。濃香酒泛霞杯滿﹐淡影梅橫紙帳淸。

美人且讀且笑曰「絕妙好詞﹐但兩韻俱和則善矣。」洙曰「君子不欲多上人﹐輸一籌耳。」洙因曰「蜀中山水奇勝﹐自昔以來﹐多產佳麗。若昭君﹑文君﹑薛濤輩﹐以夫人方之﹐迨亦有優劣乎﹖」美人曰「昭君遠嫁胡沙﹐卓氏當壚可恥﹐貌美命薄﹐俱受苦辛。使子遇薛濤﹐亦不啻如今日也。由是言之﹐固爲優矣。」洙曰「濤妓女﹐何敢上擬夫人。但其才貌﹐亦可謂難得者。余嘗讀秦再思《紀異錄》云﹐髙千里鎭蜀﹐嘗開宴﹐攺一字令曰『口﹐有似沒量斗。』濤曰﹕『川﹐有似三條椽。』髙曰﹕『柰何一條曲。』濤曰﹕『相公尙使沒量斗﹐窮酒佐三條椽有一條曲﹐又何足怪﹗』婦人敏贍﹐誠未易比。」美人曰「子知其然﹐而不知其所以然﹐如此之類﹐特戲笑之語耳。若其『水國蒹葭夜有霜﹐月寒山色共蒼蒼﹐誰云萬里自今夕﹐離夢杳如關塞長』之作﹐可以伯仲杜牧。而尢善制小箋﹐至今蜀人號薛濤箋。而子以妓女薄之﹐非知濤者也。」酒罷就枕﹐洙饋以八珠耳榼一付。美人謝曰「謹當佩服﹐猶君子之常在耳邊也。」

又逾時﹐洙母病﹐遂輟講﹐歸侍湯藥。如此三月餘﹐方愈。美人訝其久不來﹐恐有他遇﹐乃賦《懊惱曲》怨之。會洙母疾愈﹐復入齋﹐是夕﹐卽造平氏。美人迎謂曰「何久別耶﹖」洙以實告。美人曰「三月不違人﹐今違人三月矣。」洙戲之曰「三月不知肉味﹐知肉味在今夕矣。」談謔間﹐出前曲示洙﹐曲曰﹕

黑鉛鑄劍難爲鋒﹐碧芰制衣寧禦風﹖歙漆阿膠忽紛解﹐淸塵濁水何由逢﹖請看綠艸南園蝶﹐並宿花房花亦悅。鴛鴦頭白不相離﹐那學秋胡便長別﹗東鄰美女紅玉梭﹐雪縷鳳機成素羅。雨意雲情肯輕許﹐縱然折齒將如何﹖深深永巷閒風月﹐錦帳蘭缸淚如血。血點年深久尙紅﹐至今灑在同心結。

洙愛其才色﹐眷戀愈深。美人亦重洙文采﹐傾竭不吝。謂洙曰「向時聯句﹐未盡髙情。今夕當輕彈慢舞﹐淺酌微吟﹐再成一首﹐庶見吾二人勁敵也。」乃以睡鴨鑪焚香﹐紅蚌脯薦酒﹐鉤簾望月﹐並坐前楹。洙曰「昔韓昌黎與孟郊有城南聯句﹑鬥鷄﹑石鼎﹑秋雨等作﹐宏詞險韻﹐膾炙人口。今玆之賦﹐宜命作月夜聯句﹐以五十句爲率﹐夫人然之否乎﹖」美人曰「吾意也。」洙乃請美人先賦曰﹕

庭月如鋪練﹝薛﹞﹐池星似撒棋﹝洙﹞。天空河影澹﹝薛﹞﹐節換斗杓移﹝洙﹞。

梨棗低垂樹﹝薛﹞﹐藤蘿密蔓籬﹝洙﹞。艸紛螢火亂﹝薛﹞﹐幹偃鳥巢欹﹝洙﹞。

怪石形疑魅﹝薛﹞﹐芳花色勝姬﹝洙﹞。髹盆涼沁水﹝薛﹞﹐紈扇靜搖皞﹝洙﹞。

雙陸收骰局﹝薛﹞﹐琵琶上練絲﹝洙﹞。砌蛩音遠近﹝薛﹞﹐檐馬響參差﹝洙﹞。

銀作彈箏甲﹝薛﹞﹐鼉爲冒鼓皮﹝洙﹞。秋筠斜織簟﹝薛﹞﹐暑帳薄裁﹝洙﹞。

宿燕棲還起﹝薛﹞﹐驚禽下復疑﹝洙﹞。地幽塵闃寂﹝薛﹞﹐城遠漏逶迆﹝洙﹞。

窈窕來紅拂﹝薛﹞﹐雍容識紫芝﹝洙﹞。緣深天作合﹝薛﹞﹐誓重鬼難欺﹝洙﹞。

幸已逢良夕﹝薛﹞﹐艱哉遇少時﹝洙﹞。殷勤酬契闊﹝薛﹞﹐傾倒極淋漓﹝洙﹞。

蓮實瑤琴軫﹝薛﹞﹐荷簡碧酒卮﹝洙﹞。鱠呼能婢斫﹝薛﹞﹐瓶喚小鬟持﹝洙﹞。

殼破開螃蟹﹝薛﹞﹐唇腥啖蛤蜊﹝洙﹞。菱煩纖手剝﹝薛﹞﹐肉拔利刀披﹝洙﹞。

令急觥行速﹝薛﹞﹐謳淸曲度遲﹝洙﹞。勸酬兼爾汝﹝薛﹞﹐講論雜乎而﹝洙﹞。

冷脆嘗瓜果﹝薛﹞﹐鹹酸啜醢酰﹝洙﹞。艷杯浮琥珀﹝薛﹞﹐異器捧玻璃﹝洙﹞。

熊掌停犀箸﹝薛﹞﹐酥湯進蜜脾﹝洙﹞。渴來便茗好﹝薛﹞﹐酣後快冰宜﹝洙﹞。

妙句聯將就﹝薛﹞﹐狂心坐已馳﹝洙﹞。歌筵渾可罷﹝薛﹞﹐臥具早教施﹝洙﹞。

不用尋桃葉﹝薛﹞﹐那須聽竹枝﹝洙﹞﹗媚人鶯語滑﹝薛﹞﹐惱醉蝶情癡﹝洙﹞。

咳處珠凝唾﹝薛﹞﹐顰時黛蹙眉﹝洙﹞。釵斜金澑髻﹝薛﹞﹐釧冷栗生肌﹝洙﹞。

小小眞能謔﹝薛﹞﹐盼盼最解詩﹝洙﹞。風流雲雨夢﹝薛﹞﹐宛轉艷陽詞﹝洙﹞。

步緩腰肢裊﹝薛﹞﹐環低耳語私﹝洙﹞。夜香防竅聽﹝薛﹞﹐午浴避潛窺﹝洙﹞。

繡履含羞脫﹝薛﹞﹐銀燈帶笑吹﹝洙﹞。素羅牀畔解﹝薛﹞﹐粉汗枕前滋﹝洙﹞。

暖玉綃籠筍﹝薛﹞﹐春蔥指露錐﹝洙﹞。云偏松綠發﹝薛﹞﹐浪泬動靑幃﹝洙﹞。

狎態堪歸畫﹝薛﹞﹐嬌顏可療饑﹝洙﹞。襪塵新舞涴﹝薛﹞﹐鬢膩宿油脂﹝洙﹞。

荀鶴髙文譽﹝薛﹞﹐崔鶯絕世姿﹝洙﹞。未誇連蒂好﹝薛﹞﹐只羨並頭奇﹝洙﹞。

何處空題葉﹝薛﹞﹖誰家謾結褵﹝洙﹞﹖漆膠當自固﹝薛﹞﹐衽席只餘知﹝洙﹞。

愼勿萌嫌隙﹝薛﹞﹐毋令惜別離﹝洙﹞。芝蘭同臭味﹝薛﹞﹐松柏共襟期﹝洙﹞。

永奉閨房樂﹝薛﹞﹐長陪楮墨嬉﹝洙﹞。泰山如作礪﹝薛﹞﹐此志莫教虧﹝洙﹞。

或日﹐洙館東偶過泮宮﹐因勸百祿曰「令嗣每日一歸﹐不勝匍匐﹐俾之仍宿寒舍﹐豈不便益﹖」百祿曰「從開館之後﹐一向只寓公家﹐前者因其母病﹐暫輟一季爾﹐後並不曾回﹐何言之謬也﹗」張大駭﹐不敢盡其詞而出。是晚﹐洙果告歸﹐張潛使人視其所往﹐及途半﹐不復見矣。走報張﹐急遣人入城﹐問百祿﹐無有也。意其少年放逸﹐必宿花柳﹐然思此處又無妓館﹐大以爲怪。次日洙來﹐張問曰「昨宵宿於何處﹖」曰「家間耳。」張曰「非也﹗某已令人蹤迹先生﹐莫測所詣﹐學中亦不見﹖」洙誑曰「因過一朋友處談話良久﹐抵家﹐暮矣。」張知其詐﹐呼追洙僕﹐使面証之。洙叱曰「汝到吾家﹐隨卽出城﹐比吾歸﹐汝已去矣﹐何得妄言﹖」僕曰「我昨夜宿先生家﹐今日早飯罷方回﹔老廣文亦甚驚訝﹐要自來相尋。」洙窘甚﹐顏色陡變。張曰「先生如有私眷﹐當以實告﹐勿隱也。」洙弗能諱﹐乃具道本末﹐且愧謝曰「此令親見畱﹐非賤子輒敢無禮。」張曰「吾家何嘗有親戚在此﹖兼諸房姊妹亦無事平姓者﹐必祟也。今當自愛﹐不宜復往﹗」洙唯唯。抵暮﹐私詣美人﹐道此意。比至﹐美人已知﹐曰「郎勿怨﹐蓋冥數盡於此也。」與洙痛飲﹐且敍歡情。戒曉﹐美人語洙曰「從此永別﹐後會難期﹐無以將意。」出灑墨玉筆管一枝爲貺﹐云「此唐物也﹐郎愼藏之。」遂飲泣而別。

張料洙是夕必再去﹐自出覘之﹐果不在館。因入謂其妻曰「西賓此事﹐不可不使其父母知之。」乃以洙所爲﹐備告百祿。百祿大怒﹐呼歸杖之﹐洙遂吐實。且出所得玉鎭紙﹑玉筆管及聯句諸詩。百祿取視﹐管上刻「渤海髙氏文房淸玩」。乃謂張曰「物旣稀奇﹐詩又俊逸﹐必非尋常怪也。」呼洙同往窮之﹐將近﹐遙指曰「在此。」至則敻非前景﹐屋宇俱無﹐但水碧山靑﹐桃株依舊。張謂百祿曰「是矣﹐此地相傳唐妓薛濤所葬﹐後人因鄭谷蜀中詩有『小桃花繞薛濤墳』之句﹐遂種桃百株﹐爲春時遊賞之所。賢郎佳遇﹐必濤也。且所謂嫁平幼子康者﹐乃平康巷也。文孝坊者﹐城中亦無此額﹔而文與孝合爲教字﹐謂教坊也。教坊﹐唐妓女所居﹐濤爲蜀樂妓﹐故居教坊也。非濤而誰哉﹖況管上字刻髙氏淸玩﹐則唐西川節度使髙駢千里所貯﹐當駢鎭蜀﹐濤於諸妓中﹐最蒙寵待﹐筆與鎭紙﹐皆駢賜也。兼所藏諸帖﹐又駢與元丞相﹑杜紫微最多﹐蓋元與杜嘗有詩贈之﹐卽『錦江膩滑峨眉秀﹐幻出文君與薛濤』是也。其爲濤之靈無疑﹐而物出於駢者審矣。無庸深究﹗」百祿甚以爲然﹐然恐其終爲所惑﹐急遣還廣中﹐寶藏數物﹐常以示人。後二年﹐洙亦入學﹐爲生員﹐中洪武甲戌進士﹐授山東曹縣知縣﹐竟亦無他焉。

靑城舞劍錄至正間﹐有道士眞本無﹑文固虛﹐不知何許人。客威順王門下﹐通劍術﹐曉兵﹐深於智略﹐號文武才。王𨿽畜之﹐未始奇也﹔惟樊口衛君美重之。一日﹐王遊別苑﹐召二人侍﹐因從容諷曰「方今天下太平日久﹐極盛而丰。在大王觀之﹐固以爲髙枕肆志之日﹐惟聲色狗馬是務﹐焉知其他﹗在愚輩觀之﹐蓋有甚不然者。官裏老而昏﹐奇氏寵而橫﹐哈麻﹑雪雪之徒﹐又以演揲兒法蠱惑君心。賄賂公行﹐是非顚倒﹐天變於上而不悟﹐民困於下而不知。武備不修﹐朝政廢弛﹐小人恣肆﹐君子伏藏。殆猶一發之引千鈞﹐禍在旦夕﹐甚可畏也。蘇老泉所謂﹕『有亂之萌﹐無亂之形﹐是謂將亂。』大王朝廷懿親﹐江漢藩屏﹐宜求賢納士﹐選將練兵﹐節用儲財﹐陰爲之備。萬一風塵艸動﹐寰宇土崩﹐卽便指麾義旗﹐率先赴難﹐上以紓君父之急﹐下以盡臣子之心﹐克復神州﹐光膺舊物。然後奉身而退﹐口不言功﹐懇請歸藩﹐世守南紀。使執筆之臣﹐書爲大元宗英﹐祕在金匱﹐垂之萬年。豈不偉哉﹗豈不盛哉﹗」王怪之曰「爾非病風狂癡耶﹗何言之不倫如是﹖吾將執爾送縣官矣。」二人默然而退﹐計曰「腐骨殘肉﹐魂亡神耗者﹐尙何教以有爲哉﹗盍求豪傑者而佐之。豎子不足謀矣﹗不去﹐禍且至。」於是題詩於黃鶴樓而遁。本無詩曰﹕

平生智略滿胸中﹐劍拂秋霜气吐虹。恥掉蘇秦三寸舌﹐要將事業佐英雄。

固虛成詩二首曰﹕

膽气堂堂七尺軀﹐壯心肯作腐儒迂﹖橋邊黃石徒爲爾﹐自有龍韜一卷書。

芙蓉出匣照寒鋩﹐上帶仇家血影光。前席早知無用處﹐錯將豪傑待君王。

王知而求之﹐隱矣。未幾亂作﹐悉如所言。

至正乙未﹐倪文俊陷沔陽﹐威順之子報恩奴與湖南元帥阿思藍水陸並進討之。至漢川﹐水淺膠舟。文俊用火筏燒船﹐報恩奴遇害。王思之﹐百計覓二人﹐不能得。陳友諒聞其往來光﹑黃間﹐具書禮請之。不至﹐翩然入蜀。旣而明玉珍據四川﹐素聞二人名﹐物色不可得。天朝旣平羣寇﹐四海一家﹐君美兄君彥爲西充縣丞。君美往省候之。回途舟敗﹐同船之人﹐盡葬魚腹。獨君美負得一板﹐浪滚及岸﹐因而不死。然行李盤纏﹐一時俱盡。偶腰間碎銀數星在﹐急投近岸民家﹐覓火燎衣﹐買食充腹﹐躑躅彷徨﹐計無所出。民家翁視其辭貌﹐知非常人﹐頗善待之。畱數日﹐因出縱步﹐忽二道士前揖曰「衛君一寒至此哉﹗」視之﹐眞﹑文二故人也。告以困苦之狀。曰「無憂也。」挾往其家﹐則靑城山也。髙墻華屋﹐深院曲房﹐蒼頭數人﹐列侍左右﹐俎豆備水陸之珍﹐歌舞極聲容之盛。與君美話舊﹐歡若平生。

因詢其亂中出處﹐二人曰「自辭黃鶴﹐卽入黃牛。久隱靑城﹐忽逢靑眼﹐其爲喜慰﹐殆不可言。所惜壯心凋落﹐一事無成﹐俯仰乾坤﹐飄搖萍梗﹐索居閒處﹐有愧故人。」乃與痛飲﹐飲酣气豪﹐論議蜂起。本無曰「天下之事﹐在乎知幾。幾者事之微﹐吉凶之先見者也。《易》曰﹕『知幾其神乎﹖』又曰﹕『君子見幾而作﹐不俟終日。』子思子曰﹕『君子知微』﹐皆謂是也。古今以來﹐豪傑之士不少﹐其知幾者幾何人哉﹖吾於漢得張子房焉。子房事載史冊﹐不必贅論﹐盍相與論其幾乎。夫漢祖之臣﹐莫逾三傑﹐而子房又三傑之傑者也。項羽傑於髙祖﹐而爲髙祖所滅﹐子房之謀也。是子房非特三傑之傑﹐並傑於髙祖﹑項羽矣。且髙祖爲是三傑之目者﹐忌之之萌也﹐子房知之﹐蕭何﹑韓信不知也﹐故卒受下獄之辱﹐夷族之禍。子房晏然無恙﹐夫禍不在於禍之日﹐而在於目三傑之時。天下未定﹐子房出奇無窮。天下旣定﹐子房退而如愚﹐受封擇小縣﹐偶語不先發﹐其知幾爲何如哉﹖誠所謂大丈夫也矣。」固虛曰「吾於宋得一人焉﹐曰陳圖南。五代之亂﹐古所未有﹐不有英雄起而定之﹐則亂何時而已乎﹖圖南窺見其幾﹐有志大事﹐往來關﹑洛﹐豈是浪遊﹐及聞趙祖登基﹐墜驢大笑﹐故有『屬豬人已著黃袍』之句﹐就已字觀之﹐蓋可見矣。旣而拂袖歸山﹐白雲髙臥﹐野花啼鳥﹐春色一般﹐遠引髙騰﹐不見痕迹﹐所謂寓大巧於至拙﹐藏大智於極愚﹐天下後世﹐知其爲神仙而已矣﹗知其爲隱者而已矣﹗孰得而窺其窔奧﹖方之子房﹐有過無不及。人亦有言﹐英雄回首卽神仙﹐豈不信歟﹗」君美曰「二公煉質名山﹐塵埃富貴﹐向聞髙論﹐猶似未能忘情者﹐豈不爲修行之累乎﹖」二人大笑曰「衛君平日議論﹐如此之髙﹐今之識趣﹐何如此之下﹖夫循行數墨﹐呫嗶呻吟﹐儒之土苴。熊經鳥伸﹐導引服气﹐仙之糟粕﹐吾之所謂修行者﹐豈在是哉﹗」因引君美周視其家﹐錦綺充盈﹐金玉山積﹐各有美人掌之。最後﹐至一山巖中﹐有髑髏百枚﹐二人指曰「此世間不義人也﹐余得而誅之。」君美爲之吐舌﹐舌久不能收。

明日﹐大設宴﹐君美首席﹐兩美人捧牙盤盛明珠十﹑黃金百兩爲壽﹐君美不敢卻﹐但唯唯謝。於是劇飲大醉﹐本無賦詩曰﹕

蓋世英雄蓋世才﹐關河百戰起塵埃。遼東白鶴空畱語﹐天下黃金謾築臺﹗壯志已成終古恨﹐殘編付與後人哀﹗東風萬斛曹瞞艦﹐盡化周郎一炬灰。

固虛續吟曰﹕

豪傑消磨嘆五陵﹐發衝烏帽气塡膺﹗眼前不是無豪傑﹐身後何須論廢興﹗當道有蛇魂已斷﹐渡江無馬讖難憑。可憐一片中原地﹐虎嘯龍騰幾戰爭。

其詩大抵類此﹐則其人可想矣。君美知所吟不能出其右﹐乃制《喜遷鶯》一闋﹐執杯酬謝於二公﹐自歌以侑焉。詞曰﹕

乾坤如昨﹐嘆往事淒涼﹐長才蕭索。景物都非﹐人民俱換﹐非是舊時城郭。世事恰如棋子﹐當局方知難著。勝與敗﹐似一場春夢﹐何須驚愕﹗寥落﹐相見處﹐萍水異鄕﹐爛熳淸宵酌。說到英雄身同夢﹐澀盡劍鋒蓮鍔。看破浮雲變態﹐休問誰彊誰弱﹗堪嘆息﹐這一番歸去﹐似遼東鶴。

明日求歸﹐二人曰「唐有紅綫﹐今有碧綫﹐當令送君也。」至則一好女子﹐其年可十七八﹐負竹箱﹐隨眞﹑文同送君美靑城道上。顧謂曰「後會難期﹐請爲起舞。」碧綫開箱﹐取白丸四﹐大如雞卵﹐乃雌雄劍也。二人引而伸之﹐飛躍上下。須臾﹐天地晦冥﹐風雲慘淡﹐惟於塵埃中見電光翕﹐交繞互纏。君美股戰﹐行不成步﹐回望其居﹐皆陡壁穹崖﹐殊無有路。君美乃气不得出﹐目不得合﹐常若刃在其頸﹐心膽俱落。舞罷﹐失二人所在﹐獨碧綫旁君美立﹐倒皮囊中酒共飲。伺夜﹐握君美手東南而逝﹐將三更許抵家。但見金珠在榻﹐碧綫亡去久矣﹐竟不知其何術也。洪武二十年﹐君美有婿單公鉉爲庫官﹐間爲人道婦翁事﹐亦與此吻合焉。

秋夕訪琵琶亭記洪武初﹐吳江沈韶﹐年弱冠﹐美姿容﹐詩學薩天錫﹐字學邊伯京﹐皆爲時輩所稱許。嘗和天錫《過嘉興》詩韻﹐題吳中二首云﹕

七澤三江通甫裏﹐楊柳芙蓉映湖水。閶門過去是盤門﹐半捲珠簾畫樓裏。蘼蕪生徧鴛鴦沙﹐東風落盡棠梨花。館娃香徑走麋鹿﹐淸夜鬼燈籠絳紗。三髙祠下東流續﹐眞娘墓上風吹竹。西施去後屟廊頹﹐歲歲春深燒痕綠。

東南形勝繁華裏﹐一片笙簫拂江水。小姬白薴制春衫﹐桂楫蘭橈鏡光裏。舞臺歌榭臨鷗沙﹐粉墻半出櫻桃花。采香蝴蝶飛不去﹐撲落輕盈團扇紗。吳歌《子夜》憑誰續﹖柳陰吹徹柯亭竹。範蠡扁舟去不回﹐惟有春波照人綠。

他詩皆類此。然以家富﹐不欲仕。人知其然﹐復利其賄﹐或欲舉爲孝廉﹐或欲保爲生員﹐旁午紛紜﹐殊無寧月。韶𨿽不吝於財﹐實厭其擾。乃謀於妻兄張氏曰「如之何其可﹖」張曰「惟有遠遊﹐差可避耳。」

韶然其計。乃拉中表陳生﹑梁生﹐乘峨舸巨艑﹐載萬億重資﹐遨遊襄﹑漢間。次於九江府﹐愛匡廬之秀﹐覽彭蠡之淸﹐畱連郡郭﹐弔古尋幽。眾稍譏之﹐韶不卹也。因嘆曰「吾儕幸家富年少﹐粗知文墨﹐玆行蓋避人耳。豈能效王戎輩執牙籌﹐屑屑計刀錐之利哉﹖」遊益數。偶秋雨新霽﹐水天一色。韶偕梁﹑陳二生﹐同訪琵琶亭﹐吟白司馬「荻花楓葉」之篇﹐想京城女「銀瓶鐵騎」之韻﹐引睇四望﹐徘徊久之。於時月明風細﹐人靜更深﹐方取酒共酌。聞月下仿佛有歌聲﹐乍遠乍近﹐或髙或低﹐三人相顧錯愕。梁生戲曰「得非商婦解事乎﹖」韶曰「爾時樂天尙須千呼萬喚﹐今日豈得容易呈身哉﹖」陳生曰「老大蛾眉﹐琵琶哀怨﹐縱使尊前輕攏慢拈﹐適足以增天涯淪落之感﹐豈能醉而成歡耶﹖」韶曰「且靜聽之。」良久而寂。酒罷回船﹐竟莫知其何故。

獨韶疊宕﹐好事多情。翌日﹐往究其實。躊躕之間﹐了無所見﹐興闌體倦﹐方欲言還。忽奇香馥鬱﹐縹緲而來。韶異之﹐延佇以俟。茶頃﹐一麗人宮妝艷飾﹐貌類天仙。二小姬前導﹐一持黃金弔鑪﹐一抱紫羅繡褥﹐冉冉登階。意必貴家宅眷﹐臨賞於此﹐隱壁後避之。小姬鋪褥庭心﹐麗人席地而坐。顧姬曰「何得有生人气﹖毋乃昨夕狂客在是乎﹖」韶懼其使人搜索﹐起出拜見﹐且謝唐突。麗人曰「朝代不同﹐又無名分﹐何唐突之有﹗但諸郎夜來談笑﹐以長安娼女﹑浮梁商婦見目﹐毋亦太過乎﹖」韶倉卒莫知所對。麗人呼使同茵﹐辭讓再四﹔固命之﹐乃就席。因問其姓氏。麗人曰「欲陳本末﹐懼駭君聽﹐然吾非禍於人者﹐幸勿見訝﹗妾僞漢陳主婕妤鄭婉娥也﹐年二十而死﹐殯於亭近。二侍兒一名鈿蟬﹐一名金雁﹐亦當時之殉葬者。」韶素有膽气﹐兼重風情﹐不以爲怪也。麗人曰「妾沈鬱獨居﹐無以適意﹐每於此吟弄﹐聊遣幽懷﹐詎意昨宵爲諸郎所據﹐敗興浩歌而返。今幸對此良宵﹐復遇佳客﹐足以償矣。」使鈿蟬歸取酒肴﹐飲於亭上﹐自歌其詞曰「朗憶之乎﹖卽昨日所謳之《念奴嬌》也。」詞曰﹕

離離禾黍﹐嘆江山似舊﹐英雄塵土。石馬銅駝荊棘裏﹐閱徧幾番寒暑﹗劍戟灰飛﹐旌旗鳥散﹐底處尋樓櫓﹖喑嗚叱吒﹐只今猶說西楚。憔悴玉帳虞兮﹐燈前掩面﹐淚交飛紅雨﹗鳳輦羊車行不返﹐九曲愁腸慢苦。梅瓣凝妝﹐楊花飛雪﹐回首成終古﹗翠螺靑黛﹐絳仙慵畫眉嫵﹗

歌竟﹐勸韶盡飲。

數杯後﹐韶豪態逸髮﹐議論風生﹐與麗人談元末羣雄起滅事﹐歷歷如目睹﹐且詢陳主行事之詳。麗人曰「《春秋》爲尊者諱﹐爲親者諱﹐此非妾所敢知也。」韶曰「余請遂言其爲人﹐喣喣然而少英斷﹐貿貿焉而昧幾微。委任臣僚﹐非才者眾﹐如陳平章﹑姚平章﹐皆斗筲小人﹐而使之秉鈞軸﹐握兵符﹔詹同文﹑魏杞山﹐乃金玉佳士﹐而使之在散地﹐處閒官。武弁則縱情酒色﹐文吏則惟事空言。城門狹而弗能容輦﹐爰作飛橋﹔九江陋而銳於建都﹐猶餘故址。如此之類﹐可笑甚多。況復潛弒壽輝﹐顯居厥位﹐攺元建號﹐弟兄井底之子陽﹔狹量淺謀﹐奴僕江南之李景。而猶奮攘螳臂﹐拒抗鷹揚﹐豕殪蛇殂﹐大將已殲於湖水﹔鯨誅鯢戮﹐幻身旋斃於箭鋒。一敗天亡﹐六軍星散。若其密籌帷幄﹐弘濟艱難者﹐特五大王一人而已。嗚呼﹗當羣雄鼎沸之秋﹐居艸昧風塵之日﹐而謀臣智將﹐拂士才官﹐僅僅若此﹐烏得而不敗亡哉﹖」麗人淒然﹐淚數行下。

泣已﹐收淚曰「且談風月﹐不必深言﹐徒令人懷抱作惡耳。」因口占一詩曰﹕

鳳艦龍舟事已空﹐銀屏金屋夢魂中。黃蘆晚日烘殘壘﹐碧艸寒煙鎖故宮﹗隧道魚燈油欲盡﹐妝臺鸞鏡匣長封。憑君莫話興亡事﹐淚濕胭脂損舊容。

誦而索和﹐韶卽依韻賡以酬之﹐曰﹕

結綺臨春萬戶空﹐幾番揮淚夕陽中﹗唐環不見新畱襪﹐漢燕猶餘舊守宮﹗別苑秋深黃葉墜﹐寢園春盡碧苔封。自慚不是牛僧孺﹐也向云階拜玉容。

麗人嘖嘖﹐曰「可謂知音。」於是促席暢飲﹐共宿於亭。相與媾歡﹐一如人世。少焉﹐天上烏啼﹐城頭鼓歇﹐兩人扶攜而起。曰「今夕當歸舍中﹐謀爲久計。不宜風眠露宿﹐貽俗子輩嗤笑﹗」韶頷之。亟返逆旅﹐則陳﹑梁二生緊候開舟。乃紿曰「昨得家書﹐促回甚急﹐必有他故﹐不得同行矣。二兄先往﹐沿途見候﹐小弟暫爾一歸﹐隨當趕上。幸爲預膾縮項之鯿﹐多買團臍之蟹﹐三兩月間﹐當同醉習家之池﹐共尋羊公之刻﹐倒接﹐歌《大堤》﹐庶幾斯遊﹐亦一時之快也。」二生信之﹐執手而別。

韶是晚再去﹐金雁已先在矣﹐遂導過亭北竹陰中﹐半里餘﹐見朱門素壁﹐燈燭交輝﹐才及重堂﹐麗人迎笑﹐出紫玉杯飲韶曰「此吾主所禦﹐今以勸郎﹐意亦不薄矣。」畱宿月餘﹐不啻膠漆。一夕﹐麗人語韶曰「妾死時﹐僞漢方盛﹐主寵復深。故玉匣珠襦﹐殯送極一時之富貴﹐幽宮神道﹐墳塋備一品之威儀。是故五體依然﹐三魂不昧。向者廬君愛女南極夫人﹐偶此嬉遊。授妾以太陰煉形之術﹐爲之旣久﹐不異生人﹐夜出晝藏﹐逍遙自在。君宜就市求靑羊乳半杯﹐勤勤滴妾目中。乳盡眼開﹐白日可起。」韶如言求得﹐以潤其兩眥﹐屈指三旬﹐然能步。或同攜素手﹐遊行隧中﹐或並倚香肩﹐笑歌亭上。與韶論舊事曰「未及十二三年﹐便成陳迹。吾主一日讀《天寶遺事》而喜之﹐故春秋宮中設宴﹐令妾輩競簪奇花﹐親放一蝶﹐蝶聞花馥﹐飛著釵端﹐所止之人﹐是夕得召﹐謂之蝶幸。且諭妾等曰﹕『昔唐明皇屢爲此戲﹐楊妃專寵﹐不復舉行。朕則不然﹐罔分厚薄﹐汝輩亦宜知均一之恩﹐致警戒之道。』眾皆叩首謝。」又曰「主嘗得元進士沔陽知府劉聞﹐待以殊禮。萬幾之暇﹐引入便殿﹐從容顧問曰﹕『聞卿爲太常博士﹐甚有聲名﹐果爾乎﹖』聞對曰﹕『臣爲禮官﹐值至正三年冬十月戊戌﹐將祀南郊﹐告祭太廟。至寧宗室﹐問曰﹕朕寧宗兄也﹐當拜否﹖臣進曰﹕寧宗𨿽弟﹐然爲帝時﹐陛下爲臣。春秋時魯閔公弟也﹐僖公兄也。閔公先爲君﹐宗廟之祭﹐未聞僖公不拜。陛下當拜。從之。吾主又召之曰﹕『卿仕中朝﹐未嘗顯要﹐而文章學問﹐自不容掩﹐其以事元者事我﹐不患不至大官。』聞頓首謝。主又曰﹕『卿與李黼同榜﹐黼不死﹐我當大用之﹐然黼自爲其主﹐幸獨得卿。聞卿善爲詩﹐近有作否﹖』聞對曰﹕『臣不能死義﹐有愧於黼。嘗以杜甫滿目悲生事﹐因人作遠遊爲韻﹐賦十詩見志﹐今皆忘之﹐止記其一詩耳﹐爲陛下誦之。』因跪陳曰﹕

世運厄陽九﹐干戈禍生民﹐陵谷有髙卑﹐一朝易其陳。間關中郎將﹐慷慨遠與巡。志同事乃異﹐非有屈與伸。堂堂李江州﹐求仁而得仁。淸風已十載﹐而我猶爲人。

旣退﹐主顧近侍曰﹕『其詞愧矣﹗』由是陋其爲人﹐無復進用之意。斯人者﹐正朱文公所謂文人無行。以妾觀之﹐不特凝碧之王維﹐欠死之範質﹐爲可罪哉﹗」韶聞其論﹐心甚服焉。其所言當時宮掖間事﹐多不悉記。柰何韶迷戀情深﹐鄕關念淺﹐春來秋去﹐四載於玆﹐𨿽比目並遊之鱗﹐戢翼雙棲之羽﹐未足以諭其綢繆婉孌也。

是年冬初﹐麗人無故忽潸然淚下﹐悲不自勝。怪而問之﹐初則隱忍弗言﹐繼則舉聲大慟。韶慰解萬方﹐乃一啟齒曰「與郎冥契﹐盡在來朝﹐故不覺悲傷至此耳﹗」韶聞知﹐淒惶感愴﹐欲自縊於隧間。麗人不可曰「郎陽壽未終﹐妾陰質未化。倘更沈溺世緣﹐致君非命﹐冥司必加重譴﹐彼此牽纏﹐何時是了﹖兼之定數﹐舉莫能逃﹐縱曰捨生﹐亦爲徒死。」韶乃止。金雁﹑鈿蟬輩亦依依不忍捨﹐咸設飲食﹐與韶送程。旣曉﹐麗人奉赤金條脫一雙﹐明珠步搖一對﹐付生曰「表誠寓意﹐睹物思人﹐再會無期﹐願郎珍重。」親送至大門之外﹐掩袂障面而還。韶猶悲不自已﹐殘淚盈眶﹐顧盼之間﹐失其所在。乃重尋原店安下﹐收拾歸吳。越數日﹐梁生至自襄陽﹐陳生客死房縣﹐方咎韶負約﹐韶密以告﹐弗信也﹐出條脫﹑步搖示之﹐乃驚曰「此非塵土間物﹐奇寶也﹐誠子之遇仙矣。」韶叮嚀諄切﹐使勿輕言﹐故人無知者。

同舟歸家﹐及門﹐則妻死久矣﹐乃以條脫一枚﹐投回回肆中賣之﹐得鏹萬錠﹐於虎丘靜處建壇﹐請道士鶴林周玄初設靈寶煉度三晝夜。薦妻正齋之夕﹐伺道士行朝皆退﹐親寫心詞一封﹐潛於香鑪焚之﹐以資麗人冥福。醮罷﹐玄初夢二婦人﹐一姓張﹐一姓鄭﹐從二小娃來謝曰「妾輩俱承善果﹐已授瑤臺金母侍宸矣。」言訖﹐駕祥雲向西而去。翌日﹐玄初詰韶曰「君昨所薦﹐只主閫張氏﹐何又有鄭氏等三人焉﹖」韶心知爲麗人﹑鈿﹑雁﹐佯爲不解曰「吾夢亦如之﹐然不知彼三人誰也﹖」卒不以告。知此事者﹐惟梁生一人。故生有《琵琶佳遇》詩﹐並附於此。詩云﹕

憶昔少年日﹐加冠禮初成。春衣紫羅帶﹐白馬紅樊纓。吳中自昔稱繁華﹐回環十里皆荷花。窺紅問綠謝遊冶﹐與余共泛星河槎。星槎畱連湓浦邊﹐空亭醉訪琵琶弦。銀篦擊節不堪問﹐錦襪生塵殊可憐﹗廬山月上猶未去﹐娉婷玉貌湖邊遇。追隨鈿雁雙嬌嬈﹐直入金屏最深處。春風東來綻牡丹﹐洞房香霧滃椒蘭。含情慣作雨雲夢﹐鴛枕生愁淸夜闌。前朝佳麗誇環燕﹐圖出千人萬人羨。太眞顏色趙肌膚﹐繡帳戀燈幾回見。情緣忽斷兩分飛﹐歸來如夢還如癡。縹囊畱得萬金贈﹐淒涼忍看徒傷悲﹗徒傷悲﹐難再得﹗當初若悟有分離﹐此生何用逢傾國﹗

韶從此不復再娶﹐投禮玄初爲師﹐授五雷斬勘之法﹐往來兩浙間﹐驅邪治病﹐禱雨祈晴﹐多有應驗。後失所在。近時有人於終南及嵩山諸處見之﹐疑其得道云。

鸞鸞傳趙鸞鸞﹐字文鵷﹐東平趙舉女也。幼時﹐家人以香屑雜飲食中啖之﹐長而體香﹐故又名香兒。有才貌﹐喜文詞﹐尢精於剪制刺繡之事。父欲以嫁近鄰之才子柳穎﹐而鸞亦深願事焉﹐許而未聘。會穎家坐事﹐日就零替﹐鸞母悔之﹐以適繆氏。繆𨿽富室﹐而子弟村朴﹐目不知書。鸞旣嫁﹐而鬱鬱不得志﹐凡佳辰令節﹐異卉奇葩﹐輒對之掩鏡悲吟﹐閉門愁坐。景之接於目﹐事之感於心﹐一寓於詩﹐積而成帙﹐名曰《破琴稿》。旣三月﹐而繆生死﹐鸞回父母家。次年冬﹐穎亦喪耦﹐乃遣人復申前約﹐而求娶之。舉夫婦弗許﹐穎必欲成其姻﹐蓋聞鸞之賢﹐而悅鸞之貌也。

乃廉得穿珠匠婦王媽媽者﹐出入趙氏甚熟﹐且言聽計從﹐重賄媽媽﹐求勸親焉。兼使私問於鸞﹐微觀其意。媽媽許諾﹐往趙氏說之曰「老身久懷一事﹐屢欲奉告於君﹐以多故未暇﹐今適其時﹐不容更緩﹐未審公夫婦尊意若何﹖」舉曰「何事﹖」媽媽曰「賢女孀居﹐服將闋矣。薄聞柳氏復舉前盟﹐公堅執不從﹐不知成算何向﹖且始先開口﹐出自名門。因其家爲事貧窘﹐遂負初意。兩下各自締姻﹐固已絕望矣。誰想令愛喪夫﹐穎亦喪婦﹐殆出前定﹐似非偶然。況穎學問文才﹐視昔繆生百倍﹐不可同年而語。鸞鸞心事﹐諒必無嫌﹐更其家溫裕﹐大勝曩時﹐如穎少年﹐豈終困者﹖有婿若此﹐何忍棄乎﹖」舉聞語﹐慨然而從。媽媽復密勸於鸞曰「穎之慕爾﹐若大旱之望云霓。今尊君旣許﹐好事卽諧。然旣遇知音﹐爾不可無一語以答其深意。第恐他日相從﹐悔之遲矣。」鸞甚然之﹐而難於啟口﹐乃作書附媽媽曰﹕

妾本良家﹐幼承慈訓﹐調鉛傅粉﹐深處中閨。執枲治絲﹐謹循內則。惟知紉鍼而補綴﹐未解舉案以齊眉﹗天與榮華﹐親憐巧慧。冰爲神而玉爲骨﹐蝤如領而手如荑。正及芳年﹐遴選佳婿﹐詎期薄命﹐竟配下流。遂爾辜其出眾之才﹐屈其傾城之貌。斂玆怨悔﹐寓闕詩詞。對月白之宵﹐遇風淸之旦。彊與語﹐彊與笑﹐鸞伴山雞﹔觸於目﹐觸於心﹐鵷隨野鶩。孰料庸才短折﹐孱質孤嫠。土木形骸﹐惡況暫空於眼底﹔風花情性﹐幽悰尙郁於尊前。徒懷蔡琰之悲﹐永抱淑眞之恨。已甘棄置﹐過辱聘求﹐蓋以伸前時之好言﹐作後日之佳話。誠願托身貴族﹐委質明公﹐挽桓君之鹿車﹐吹秦娥之鳳管。願畢志以偕老﹐冀投身而相從。未侍光儀﹐先申愚悃﹐惟髙明其諒之﹗

媽媽還賀曰「可諧矣﹗請以百金爲賞。」穎曰「若餘事濟﹐百金豈敢吝惜﹗」乃出鸞簡付穎。穎讀而雀躍曰「眞所謂窈窕淑女﹐吾其可不以琴瑟友之乎﹖」卽卜日納聘﹐而續其弦焉。

禦輪之夕﹐鸞乃私語於穎曰「妾𨿽孀婦﹐然尙處子﹐郎不可不知。」穎愕然曰「何謂耶﹖」鸞云「昔繆生有疾﹐不能近婦人。𨿽與爲夫婦將四月﹐而無人道﹐卒以喪身。然此事獨吾母知之﹐他人不知也。」穎未信﹐鸞請驗之﹐而果不謬。旣歸之後﹐孝敬奉於舅姑﹐雍和友於娣姒﹐遇婢僕以恩惠爲先﹐相夫子以勤儉爲本。鄕鄰之貧乏者﹐則隨力相周﹔親戚之往還者﹐則以禮相待。由是內外交譽﹐稱道其賢。暇則與穎玩繹詩騷﹐吟詠情性﹐若吳絳仙之容華﹐曹文姬之藻思﹐不屑論也。穎中表兄弟﹐有自都下回者﹐錄得貫學士蘭房謔詠六題曰﹕雲鬟﹑檀口﹑柳眉﹑酥乳﹑纖指﹑香鉤凡六首。穎借歸﹐與鸞觀之﹐將效其體制﹐而構思未就。鸞輒先賦曰﹕

擾擾香雲濕未幹﹐鴉翎蟬翼膩光寒。側邊斜插黃金鳳﹐妝罷夫君帶笑看。──右雲鬟

彎彎柳葉愁邊蹙﹐湛湛菱花照處顰。嫵媚不煩螺子黛﹐春山畫出自精神。──右柳眉

銜杯微動櫻桃顆﹐咳唾輕飄茉莉香。曾見白家樊素口﹐瓠犀顆顆綴橊房。──右檀口

粉香汗濕瑤琴軫﹐春逗酥融白鳳膏。浴罷檀郎捫弄處﹐露華涼沁紫葡萄。──右酥乳

纖纖軟玉削春蔥﹐長在香羅翠袖中。昨日琵琶弦索上﹐分明滿甲染猩紅。──右纖指

春云薄薄輕籠筍﹐晚月娟娟巧露錐。簇蝶裙長何處見﹖秋千架上下來時。──右香鉤寫以呈穎。穎服其敏妙﹐爲之擱筆。

明年﹐至正戊戌﹐田丰破東平﹐穎與鸞相失﹐莫知所在。已而毛貴復陷東昌﹐畱僞將兪左丞者鎭守﹐兪頗知道理﹐凡所掠男女﹐出榜召人識認給還。穎聞之﹐意鸞或者在彼﹐衝冒白刃中﹐求而未得。正憂窘間﹐有指女冠院語之曰「盍不於此訪求乎﹖」穎如言去﹐果見婦女十餘人﹐累然監系﹔穎問鸞姓名存歿﹐一婦人答云「數月前喚去﹐不在此﹐蓋賢婦人也。可惜﹗可惜﹗」穎又問﹕「娘子何以悉之﹖」曰「妾亦良家遭虜﹐與趙氏處者五閱月。其他人家宅眷﹐皆污辱於寇﹐輒得放還。獨吾與趙氏及在此數人﹐誓死不辱﹐故被囚禁。何時復得見天日也﹗」言訖﹐淚下如雨。穎亦灑泣﹐低聲語婦云「趙氏﹐余妻也﹐不知今在何處﹖」婦曰「聞有周萬戶者領去﹐莫測所之。但臨行時﹐知君必來相覓﹐畱書托我﹐俾以授君。」卽於衣領中取付穎﹐使急持去﹐蓋恐監者知覺﹐必遭菙罵。穎開而讀之﹐果妻手筆也。書云﹕

妾鸞﹐爰從出適﹐忽值凶徒﹐顚沛流離﹐艱難痛苦﹐殘骸余喘﹐與死爲鄰。備歷危疑﹐幸存貞節。皇天后土﹐實所鑑臨﹗將殞滅微軀﹐則自經溝瀆。將混同末俗﹐則褻慢綱常。是以毀壞形容﹐偸存視息﹐𨿽落花無主﹐暫爾隨風﹔而畜犬喪家﹐終然戀主。愴惶四顧﹐憔悴半生。肢體苟完﹐心膽俱喪。每遇窮檐夜雨﹐古道秋風。但有凝望眼穿﹐憶歸腸斷。壁燈半滅﹐淚盡眼枯﹔戰鼓爭喧﹐魂飛魄散。已分膏塗野艸﹐血染沙泥。寧飼肉於烏鳶﹐肯委身於狗彘﹖效投崖之烈女﹐慕斷臂之貞妻。詎意復被播遷﹐忽聞消耗﹐知君無恙。贖妾有期﹐敢遽捐生﹐遂更忍死。妾卽今見在濟南﹐周其姓氏﹐萬戶其官﹐緣系漢人﹐差若良善。君得書之後﹐速備金帛來贖。不宜遷延稽緩﹐恐一時調撥﹐則轉移他處矣。百年伉儷﹐一旦分張。覆水再收﹐拳拳盼望。所宜深慮﹐早致良圖﹐毋俾妾爲陽臺不歸之云也。伏楮淒斷﹐不知所云。

穎得書﹐則又間關跋涉﹐達於彼中。萬戶方擁重兵﹐赫然聲勢﹐未敢輕進﹐投其鄰而安下焉。

越數日﹐緝知鸞之在也﹐而無由以通消息﹐乃日伺於門。見一巫媼﹐往來頻數﹐意必府中之親信人也。候媼出﹐潛隨至家﹐奉銀一錠爲壽﹐而以情告焉。媼曰「將軍夫人妒忌﹐所擄婦女﹐皆處於別室﹐除浣洗衣裳﹐炊造飲食之外﹐不容輒出。近亦有給還其親屬者。令妻若在﹐吾當爲玉成。」次日﹐媼詣第潛問﹐果得鸞而私報焉。鸞密出一緘﹐付媼。媼持出以授穎﹐題曰﹕《悲笳四拍》。讀之流涕﹐乃就懇媼請於夫人贖鸞。夫人曰「吾無所用﹐況其夫在﹐何忍畱之﹖當卽遣還。」穎乃奉珍珠耳榼﹑黃金排釵各一事於夫人﹐夫人卽呼鸞使穎領去﹐於是夫婦相攜拜辭而出。其曲亦錄於此。

我生之初尙無爲﹐我生之後元運衰。夫與妻兮忽仳離﹐父與母兮生死安可知﹗狼煙四起兮沸鼓鼙﹐鋒鏑成林兮盛旌旗。人民塗炭兮城郭壞﹐禮義滅亡兮法度隳。身流落兮天一涯﹐腸欲絕兮心孔悲﹗山可平兮河可塞﹐妾怨苦兮無窮期﹗

右一拍

蜂蟻屯聚兮豺虎嗥﹐心毒狠兮體腥臊。煙塵澒洞兮人竄逃﹐寒沙暴骨兮沒蓬蒿。亡家遇亂兮傷吾曹﹐義重命輕兮如鴻毛。誓捐此生兮期不污﹐仰天俯地兮獨煩勞。

右二拍

棄賢俊兮逐凶愚﹐東西轉徙兮卒無寧居。貪淫是樂兮殺戮是娛﹐所在剽掠兮所過爲墟。發冢墓兮焚毀室廬﹐閨門孱弱兮被虜驅。捨生取義兮捐微軀﹐誰云女婦兮丈夫弗如﹖

右三拍

行處坐處兮﹐思念我鄕曲。地角天涯兮﹐不見我骨肉﹗姑亡舅歿兮家傾覆﹐逃竄苟活兮被驅逐﹗伉儷離背兮何時復﹖幸玆陋軀兮免污辱。誰爲義士兮揮金玉﹖歌行路兮妾身贖。

右四拍

穎﹑鸞旣復合﹐乃相與謀曰「世方離亂﹐人不聊生。吾夫婦𨿽重得團﹐而前途向去﹐端未可保。莫若遠遁於深林大壑中﹐少避氛埃﹐以需時泰。」乃隱於䢐徠山麓﹐夫耕於前﹐妻耘於後﹐同甘共苦﹐相敬如賓﹐冀缺﹑梁鴻﹑龐公﹑王霸﹐亦未可以優劣論也。鄕閭遠近﹐頗化其風。一日﹐穎出城負米﹐遇賊獲之。曰「聞公名久矣﹗當送田將軍﹐任以官職﹐不患不富貴也。」穎瞠目大罵曰「斫頭賊﹗吾豈從汝反哉﹖」賊怒﹐殺之道上。鄰捨奔告鸞﹐鸞走哭﹐負其屍以歸﹐親舐其血而手殮之﹐積薪焚穎﹐焰旣熾﹐鸞亦投火中死焉。見者驚駭﹐爲之竦然﹐曰「古稱烈婦﹐何以加之﹗」火滅﹐鄰里拾其遺骸葬之﹐伐石表其冢曰「雙節之墓。」君子曰「節義﹐人之大閒也﹐士君子講之熟矣。一旦臨利害﹐遇患難﹐鮮能允蹈之者。鸞幽女婦﹐乃能亂離中全節不污﹐卒之夫死於忠﹐妻死於義。惟其讀書達禮﹐而賦質之良﹐天理民彜﹐有不可泯。世之抱琵琶過別船者﹐聞鸞之風﹐其眞可愧哉﹗」

鳳尾艸記洪武中﹐有龍生者﹐本建康人。遠祖仕宋爲京官﹐從隆祐孟太后南遷﹐畱家江右。子孫蕃衍﹐世守詩書。生行第八﹐六七歲時﹐長者教以詩﹐輒能成誦。九齡曉屬對﹐作五﹑七言絕句詩皆可觀﹐眾以聰明許之。生有姑適祖氏者﹐特愛生﹐生往來姑家甚熟。祖有異母兄弟﹐同居各爨。兄歿﹐惟嫂練氏及二子三女存。長女﹑次女皆適人﹐惟幼女在室﹐絕有姿容﹐長生三歲。生𨿽少年﹐穎敏而馴謹﹐不好玩弄﹐且善伺人意﹐故祖氏一家聞生來﹐莫不歡喜。女亦視生如弟兄﹐不復回避。女母聞生姑稱生長進好學﹐深欲婿生﹐女亦眷眷屬目。祖中庭植鳳尾一株﹐已百年﹐生吟嘯其側。女窺無人﹐出就生鳳尾下﹐謂生曰「老母聞令姑說子聰明﹐欲以我結好﹐我亦願爲子妻﹐托令姑主張。第未審子父母之意然否﹖倘因緣會合﹐得爲夫婦﹐𨿽死無憾﹗不然﹐我之嫁人﹐非商家郎﹐則耕家子﹐縱金玉滿堂﹐田連阡陌﹐不願也。」生應曰「得子爲配﹐足慰平生。」因指鳳尾誓之曰「若餘事成﹐開花結子﹔事若不成﹐根枯葉死。」誓畢﹐散去。生盤桓祖氏﹐大小悅之﹐女尢敬慕。嘗親奉茶與生﹐生取茶﹐戲曰「茶已喫矣﹐不患不成。」家人聞之﹐亦不問也。

會生姑與練妯娌參商﹐陽爲慫恿﹐陰實沮之﹐故生父母猶豫﹐女未知也。生以告女曰「子旣未便開親﹐我亦不卽納聘﹐當與老母謀﹐必得子爲婦而後已。」女家貧﹐未嘗有繒纊之飾﹐粉黛之施﹐而荊釵布裙﹐略無垢污﹐下至足纏﹐亦潔白如雪。兼之賦性和柔﹐婉娩特甚﹐機杼之精﹐剪制之巧﹐爲一族冠。二嫂酷妒之﹐女不較也。生重其爲人﹐愈有伉儷意﹐然艱得良媒﹐姑又不力贊﹐兩下遷延﹐遲遲歲月。生旣冠﹐去事舉子業﹐女家蹤迹稀矣。然女念生﹐未嘗去懷﹐惟母知其情﹐諭之曰「吾又遣人往彼﹐談汝姻事﹐早晚當有定議﹐汝勿煎熬﹐徒損容貌。」逾時﹐生至﹐𨿽主姑家﹐而意在於女。畱數日﹐二嫂俱歸寧﹐女獨紡小樓上。樓下一深巷﹐通後園﹐巷半磚砌磴道以登。生從園中還﹐聞女紡聲﹐徑奔女所。女見生來﹐喜气溢面﹐輟紡敍禮﹐與生對坐﹐且紡且談。因以己年庚告生﹐使生推算﹐卜其諧否。又與生話家事甚悉。生感其意﹐口占一詩贈之。詩曰﹕

曲欄深處一枝花﹐穠艷何曾識露華﹖素質白攢千瓣玉﹐香肌紅映六銖紗。金鈴有意頻相護﹐繡幄無情苦見遮。憑仗東皇須著力﹐向人開處莫教差。

女不甚讀書﹐識字而已﹐語生曰「子宜解說﹐俾我聞之。」生一一敷繹其義。女笑曰「他日得侍房幃﹐子必教我﹐我𨿽愚暗﹐久當能之。」生曰「婦人女子﹐偏是聰明﹐以子慧心﹐學之易易。」因代爲答詩曰﹕

深謝韶光染色濃﹐吹開準擬倩東風。生愁夕露凝珠淚﹐最怕春寒損玉容。嫩蕊折時飄蝶粉﹐芳心破處點猩紅。金盤華屋如堪薦﹐早入雕欄十二重。

生復縷縷爲詳詩意。女曰「常聞子才調敏捷﹐今觀信然﹐使我傾仰彌切﹗」因目生久之﹐曰「子精神意气﹐決非庸人﹐後當貴顯。我欲以蒲柳之質爲托者﹐非有他也﹐以父早亡﹐母年漸老﹐長兄書寫公門﹐次兄陷身吏役﹐二嫂悍惡﹐子所深知。但得遠離凶獷﹐獲托絲蘿﹐子縱無官﹐不爲命婦﹐亦不失爲士君子妻。萬一流落俗子手中﹐有死而已﹗惟子念之圖之。」生自初悅其貌﹐不料其淑懿有識若此﹐自是拳拳婚議﹐惟恐蹉跎。俄而女兄果以吏敗﹐家事亦落。生父母無意締盟﹐謝而辭之﹐遂觖望矣。生私作長歌一篇寄焉。歌曰﹕

我昔正髫年﹐笑騎竹馬君牀邊。手持靑梅共君戲﹐君身似玉顏如蓮。愛我聰明耽筆硯﹐枿棨文章紫驑健。風鬟霧鬢緋染唇﹐鳳尾叢邊幾回見。層樓窈窕洞房深﹐春纖縷縷抽冰綫。蹇修不來柰若何﹖羅帶同心竟乖願﹗繡襦甲帳隔天涯﹐未解離魂學張倩。君知許嫁誰人家﹐我行射策黃金殿。回首淸河夢寐中﹐目斷巫山淚如霰。

一日﹐女母畱姻戚家﹐二嫂尋釁﹐與女大鬧。女深處閨閣﹐性復良善﹐莫敢出言﹐又不能罵﹐然不勝憤。兼之秦約晉盟﹐遽然斷絕﹐淒涼憔悴﹐踽踽無聊。是夕﹐竟縊死樓上。母歸﹐哭之慟﹐手自洗殮﹐於胸前得一繡囊﹐密貯杏箋一幅﹐視之﹐乃生所寄之詩也。母不違其意﹐仍置棺中。生聞女死﹐托以省姑﹐走弔焉。至則珠沈璧碎﹐玉殞花飛﹐將入木矣。生涕淚如雨﹐悲不能堪﹐送歸葬所﹐掩壙成墳而歸。

後數年﹐生果髙科要職﹐烜赫於時﹐𨿽別娶妻妾﹐意不忘女。常與天師無爲張眞人論鬼神﹐偶及女事。眞人見生切切﹐爲飛章拔之。載數日﹐生夢女曰「妾從辭世﹐二十餘年﹐陰府查籍﹐以妾當生三子﹐壽至六十﹐數未克終﹐卒於非命﹐俾再爲女人﹐了其夙業。而昨蒙眞人道力﹐天符忽下﹐今往河南府洛陽縣在城胡氏家爲男子矣。感君深愛﹐生死不忘﹐但恨無以奉報耳。然君方當富貴﹐位極人臣﹐福壽丰隆﹐子孫昌盛。」言訖﹐拜謝而去﹐行數步﹐復回顧曰「郎善自珍﹐妾永逝矣﹗」倏然而滅。生旣覺﹐殆無以爲懷。遣人往女家﹐視鳳尾﹐枯死已數年矣。生遂作《哀鳳尾歌》云﹕

有艸有艸名鳳尾﹐仙人種在丹山裏。世間百卉避芳菲﹐珊瑚寶樹差堪比。鬖髿絕似鳳凰翎﹐號以佳名同鳳稱。海上行遲珠露濕﹐洞簫品徹彩雲停。娟娟旎旎猶貞靜﹐琉璃刻葉瑯玕柄。九苞健翮時下來﹐五色奇文爛相映。日影照耀晴篩金﹐盛夏翛翛風滿林。艷陽不作桃李態﹐晚歲實堅松柏心。華堂淸處搖新翠﹐曾與飛瓊翠陰會。倚叢未許暫偸香﹐指樹惟期終作配。那知萬事終非眞﹐幽芳淑質俱成塵。綺檻靈根凋百歲﹐繡房麗色殞三春。鳳兮偶昨來過此﹐弄玉臺傾鳳尾死。鴛鴦瓦落野棠靑﹐孔雀屏欹土花紫。感時撫舊恨悠悠﹐碧羽瓊蕤萬古休。敗砌頹垣蛩弔月﹐荒煙老樹鳥啼秋。花艸重栽春又綻﹐鏡破釵離永分散。因歌鳳尾寓深衷﹐畱與多情後人嘆。

武平靈怪錄齊仲和﹐名諧﹐漳州人。本富家子﹐粗有學問﹐頗能文章。然豪俠不羈﹐用財如糞土。至正壬辰﹐紅巾寇亂﹐家業爲之蕩然。遂東西奔走﹐寄食於人。嘗往來武平項子堅家爲館客。子堅故微﹐驟然發迹﹐欲光飾其門戶﹐故婚嫁必攀援閥閱﹐炫耀於人。名宗右族之貧窮不振者﹐輒與締姻﹐此則慕其華腴﹐彼則貪其富貴。書翰﹑啟札﹑奩冊﹑衣錄之類﹐皆仲和粉飾﹐不知者謂爲眞衣冠家矣。洪武五年﹐子堅死﹐二子榮可﹑貴可特盛襄事﹐葬子堅監汀山中﹐距其居五十里。仲和爲述行狀﹐請銘於宋太史景濂﹐且築歸全庵於墓側﹐宏偉壯觀﹐儼然一坊﹐割田二百畝飯僧﹐仍請南華本如眞公主庵事。狀元金溪吳伯宗記之。仲和往返﹐庵適當途﹐過必畱宿。是歲有小幹﹐往福州﹐爲人畱館者數載。已而貴可辟孝廉﹐除嘉興府同知。倭夷登岸﹐失不以聞﹐被罪﹐死秋官獄中。家產籍沒﹐庵田入官﹐僧悉散去。

洪武乙丑﹐仲和歸﹐往訪項氏﹐抵庵暮矣﹐遂假宿焉﹐不知項亡而庵廢。行入方丈﹐寂無人聲﹐徧視僧房﹐或開或闔。最後﹐至一室﹐僧坐榻上﹐聞人足音﹐訝曰「誰耶﹖」仲和告以姓氏﹐僧暗中應曰「然則故人也﹐請坐﹗」仲和詢僧名﹐對曰「山僧初有幻體﹐君及見之﹐今已忘之耶﹖」仲和莫曉爲何等語﹐復詰﹕「余僧安在﹖」曰「偶赴水陸齋會於施主家﹐惟山僧久患風痺﹐不能下牀﹐故在庵耳。惜行童俱出﹐不意公來﹐茗供俱無﹐乏物奉待。」仲和告以未飯﹐僧曰「案上有殘豆數合﹐公若不嫌﹐請取食之。」仲和餒甚﹐撮而嚼焉。因問項氏動履。僧曰「故無恙。」仲和倦﹐欲求寢。僧曰「此中有數客﹐每夕來就山僧閒談﹐少選當至﹐恐公不安。」仲和問﹕「何人﹖」曰「皆近村良家﹐亦有與項宅親戚者。」仲和喜曰「若然﹐幸甚﹗」須臾﹐二人先入﹐五人繼到。僧曰「今日偶值項宅舊客下顧﹐畱宿於此﹐諸公勿訝﹗」仲和就請眾賓淸譽。先至者曰「餘石子見﹑毛原穎也。」繼至者曰「餘金兆祥﹑曾瓦合﹑皮以禮﹑上官蓋﹑木如愚也。」仲和謝曰「燭燈俱無﹐不敢行禮﹐乞不見罪。」眾應曰「旣爲項氏館賓﹐又是山門熟客﹐相與一家﹐何罪之有﹖」遂共僧講論﹐辯若懸河﹐亹不休﹐深造佛諦。

僧曰「諸公久得禪悅﹐當避機鋒﹐然文士在席﹐何不且輟空談﹐更裁佳句﹐以爲淸宵歡樂之資乎﹖」眾曰「諾﹗」子見先吟曰﹕

嘗擅文房四寶稱﹐盡誇鴝眼勝金星。華箋法帖長爲侶﹐圓鏡方琴巧制形。銅雀墜臺成鳳咮﹐玉蟾吐水帶龍腥。莫欺鈍壽渾無用﹐曾與維摩寫佛經。

原穎詩曰﹕

早拜中書事祖龍﹐江淹親向夢中逢。遠誇秦代蒙恬巧﹐近說吳興陸穎工。雞距蘸來香霧濕﹐貍毫點處膩朱紅。於今贏得畱空館﹐老向禪龕作禿翁。

兆祥詩曰﹕

身殘面黑眼生沙﹐棄置塵埃野衲家。僧病幾回將煮藥﹐客來長是使煎茶。無緣不復勞烹飪﹐有漏從教老歲華。昔日炎炎今寂寂﹐莫將冷熱向人誇。

瓦合詩曰﹕

家貧無庇欲依誰﹖散木微軀久覺衰﹗孔聖絕糧寧敢慍﹐範丹乏米豈辭饑。當年墜地無須顧﹐此日生塵不可炊。榾柮煙消灰燼冷﹐蒸蒸跨竈欲何爲﹖

以禮詩曰﹕

幻身如絮太輕松﹐慣覆盧能與贊公。裏裂不因兒惡臥﹐繒穿只爲匠難逢。塵灰積久無人洗﹐蟣虱生多欠火烘。零落半歸虫鼠蠹﹐固知色相本來空。

上官蓋詩曰﹕

常人髹漆貴人朱﹐生者憎嫌死者需。除是飛升無用我﹐若還解化也須余。能函蓋世英雄骨﹐解殮傾城艷冶軀。寄語勞勞塵世客﹐百金莫惜預先儲。

如愚詩曰﹕

長須古鬛骨稜稜﹐心腹虛空不減增。早悟有身應有患﹐可堪無佛更無僧。頻依鷲室行將腐﹐久想龍門去未能。朽木枯骸禪寂味﹐一宵淸話勝聞經。

吟畢﹐撫掌大笑﹐旁若無人。忽風約雲開﹐月光穿戶﹐隱隱見諸人狀貌﹐或矮而體方﹐或瘠而頭銳﹐或墨面而一臂甚長﹐或烏帽而一軀極短﹐徐行者翩翩然而披氈﹐屹立者亭亭焉而倚壁。最後一老﹐頸若生鱗﹐仲和異之。方欲諦視﹐僧忽曰「淸風先生羅本素至矣。」眾皆起迎。

遙見一叟﹐縞衣竹杖﹐態度閒雅﹐兩袖翩翩﹐搖擺而行。揖眾客而言曰「諸友今夕之吟﹐樂乎﹖」原穎曰「先生何後也﹖」各誦所作呈之。先生曰「諸公自道甚佳﹐但不免爲外客所怪。」以禮曰「客𨿽未耄﹐然早晚當與上官公同載矣﹐抑又何傷﹖」先生語僧曰「吾師何故吝作﹖」曰「待公來同賦耳。」乃朗吟曰﹕

厭見閻浮劫火紅﹐荒山獨守化人宮。三千世界都成幻﹐百二山河盡屬空。衣蘚亂生悲佛毀﹐牀頭不掃笑僧慵。難尋物外逃禪侶﹐罕遇橋邊入社翁。猛虎每遊蓮座下﹐怪禽多宿繡幡中。靑苔滿院新經雨﹐黃葉飄龕乍起風。一對金剛蝸篆面﹐幾尊羅漢鼠穿胸。殘經缺字函函損﹐古器成精件件雄。廣殿窗開畱月照﹐閒門鎖脫倩云封。謾憐衰朽煙霞骨﹐莫起摧頹土木躬。良夜豈期佳客集﹐淸吟況與故人逢。案間殘豆充饑腹﹐梁上深煤染病容。行入輪回歸敗壞﹐不須辛苦笑疲癃。莊嚴未必成三昧﹐遊戲何妨運六通。梅子熟時圓覺性﹐松枝偃處記遺蹤。欲知吸盡西江意﹐只聽晨雞與暮鐘。

淸風先生深贊其妙﹐亦歌曰﹕

臨汀山川﹐惟說武平。層巒峙秀﹐眾水瀉淸。蒼龍啟吉壤﹐白虎開佳城﹐朱鳥葉卜筮﹐玄武迎休禎。形環勢抱相回縈﹐信是天造地設成。當時項家兩孝子﹐葬父於此守墳塋。歸全復構招提宇﹐遠請眞公作庵主。租糧百石佃人供﹐鐘鼓三時唄聲舉。能幾年﹐遽如許﹐馬嘶風﹐駝泣雨。常住之田官所取﹐明徒之僧俗爲侶。檀那一去寺久荒﹐淸宵賦詠來諸郎﹕毛生脫穎才偏銳﹐石公持重行還方﹔如愚守柱﹐須脫而衰朽﹔兆祥失柄﹐焰息而淒涼﹔皮家之翁衣破絮﹐垢滿襟裾虱爭聚﹔瓦合散誕少持推﹐上官凶狂使人懼。蹇予放浪號淸風﹐老大弗攺玉虛容。平生掃徧天下熱﹐族親尙在杭城中。癡僧貧病廢奔走﹐枯木寒灰身上偶。無心望賜紫袈裟﹐默參潛悟慵開口。齊諧非是誌怪徒﹐相逢且復爲嬉娛。功名富貴盛浮世﹐聲色根塵悲幻軀。參橫斗落金雞曙﹐回首東西分散去。要知物我兩相忘﹐居士墳邊夜談處。

逡巡間﹐墜兔收光﹐遠雞戒曉﹐眾賓遽散﹐不知所之。仲和出視﹐莽然空庵。還覓病僧﹐獨一泥象﹐觀背間題字年月﹐正仲和寓庵時所塑者﹐今已剝落。始悟山僧有「此幻體﹐君及見之」之言。復過別室﹐惟敗硯支門﹐禿筆委地﹐鼠糞堆積於案間﹐因思所食殘豆﹐蓋是物也。又有爛絮被一番﹐舊羅扇一握﹐甑生塵而欲破﹐銚無柄而半穿﹐柱掛木魚﹐壁倚棺蓋。仲和大駭﹐奔走出門。行數里﹐方有人家﹐因往投之。主翁云「此地闃無居人﹐復多奇怪﹐子昨夜宿於何處﹖」仲和備以語之。翁曰「險矣哉﹗子之性命也。」並告以﹕「項氏遭禍﹐墳庵圮毀﹐其家寄一壽木於彼﹐近亦被人劈而爲薪﹐止余蓋在。子所遇石子見﹑毛原穎﹐非硯與筆乎﹖金兆祥﹑曾瓦合﹐非銚與甑乎﹖皮以禮則被字﹐木如愚則木魚﹐上官蓋爲棺材﹐羅本素乃舊扇﹐卽子所見數物顚倒爲惑也。其曰有與項氏親戚者﹐蓋指棺而言耳﹐棺爲項氏故物﹐故曰親戚也。」仲和默然﹐惴栗特甚﹐卽日回家﹐果得重病﹐因憶「早晚與上官公同載」之言﹐料必不起﹐遂卻醫藥。妻子交口勉之﹐仲和曰「死生有定﹐物已先知﹐服藥求醫﹐徒自苦耳﹗」又半月﹐竟卒。嗚呼﹗若仲和者﹐得不謂之曠達之士哉﹖

瓊奴傳瓊奴﹐姓王氏﹐字潤貞﹐常山人。二歲而父歿。母童氏﹐攜瓊奴適富人沈必貴﹐沈無子﹐愛之過己生。年十四﹐雅善歌辭﹐兼通音律﹐徳﹑言﹑容﹑功﹐四者咸備﹐遠近爭求納聘焉。時同裏有徐從道﹑劉均玉者﹐請婚尢切。徐本華冑而淸貧﹐劉實白屋而暴富。徐之子名苕郎﹐劉之子名漢老﹐皆儀容秀整﹐且與瓊奴同年。必貴欲許劉﹐則鄙其閥閱之卑微﹔欲許徐﹐則慮其家道之窮迫﹐猶豫遲疑﹐莫之能定。

一日﹐謀於族人之有識者﹐彼爲之畫策曰「但求佳婿﹐勿論其他。」必貴曰「然則何以知其佳乎﹖」曰「易耳﹗子盛爲酒食﹐特召二生﹐仍請前輩之善藻鑑者﹐使潛窺之﹐一則觀器量之如何﹐二則試詞翰之能否﹐擇其善者而從焉﹐於選婿乎何有﹗」必貴深然之。至二月花晨﹐開筵會客﹐凡鄕裏之號名勝者﹐咸集於庭。均玉﹑從道﹐亦各攜其子而至。漢老𨿽人物整然﹐雍容應對﹐而登降揖讓﹐未免矜持。苕郎則眉目淸新﹐言談儒雅﹐衣冠朴素﹐舉止自如。席中有耕云者﹐沈之族長也﹐號知人﹐一見二生﹐已默識其優劣矣﹐乃揚言於眾曰「宗侄必貴﹐有女及笄。徐﹑劉二公﹐欲求締好﹐兩門子弟﹐人物並佳﹐但未審姻緣果在誰耳﹖」必貴起對曰「此事尊長主之﹐則善矣。」耕云曰「古人有射屏﹑牽絲﹑設席等事﹐皆所以擇婿也﹐吾則異於是。」因呼二生至前﹐指壁間所掛「惜花春起早」﹑「愛月夜眠遲」﹑「掬水月在手」﹑「弄花香滿衣」四畫曰「二郎少攄妙思﹐試爲詠之﹐中目﹑奪衣﹐在此一舉。」柰何漢老生居富室﹐懶事詩書﹐聞命睢盱﹐久而不就。苕郎從容染翰﹐頃刻而成。呈上﹐耕云嘖嘖稱賞。其詩曰﹕

胭脂曉破湘桃萼﹐露重荼コ香雪落。媚紫濃遮刺繡窗﹐嬌紅斜映秋千索。轆轤驚夢起身來﹐梳云未暇臨妝臺。笑呼侍女秉明燭﹐先照海棠開未開。右惜花春起早

香肩半嚲金釵卸﹐寂寂重門鎖深夜。素魄初離碧海堧﹐淸光已透朱簾罅。徘徊不語倚闌干﹐參橫斗落風露寒。小娃低語喚歸寢﹐猶過薔薇架後看。

右愛月夜眠遲

銀塘水滿蟾光吐﹐嫦娥夜入馮夷府。蕩漾明珠若可捫﹐分明兔穎如堪數。美人自挹濯春蔥﹐忽訝冰輪在掌中。女伴臨流笑相語﹐指尖擎出廣寒宮。右掬水月在手

鈴聲響處東風急﹐紅紫叢邊久凝立。素手攀條恐刺傷﹐金蓮怯步嫌苔濕。幽芳擷罷掩蘭堂﹐馥鬱馨香滿繡房。蜂蝶紛紛入窗戶﹐飛來飛去繞羅裳。右弄花香滿衣

均玉見漢老一辭莫措﹐大以爲恥﹐父子竟不終席而逸矣。於是四座合詞﹐皆以苕郎爲好﹐而苕郎之婚議﹐亦自此而成。不出月餘﹐已擇日送聘矣。旣而必貴以愛婿之故﹐欲其數相往還﹐遂招置館中﹐讀書進學。

偶童氏小恙﹐苕郎入問疾﹐而瓊奴正侍母湯藥﹐不虞苕之至也﹐回避弗及﹐乃相見於母榻前。苕郎盼之﹐姿色絕世。出而私喜﹐封紅箋一幅﹐使婢送與瓊奴。拆之﹐空紙也。瓊奴笑成一絕﹐以答苕曰﹕

茜色霞箋照面赬﹐玉郎何事太多情﹖風流不是無佳句﹐兩字相思寫不成。

苕郎持歸﹐以誇於漢老。漢老正恨其奪己之配﹐以白均玉。均玉不咎子之無學﹐反切齒徐﹑沈入骨。恨之﹐卽誣以事﹐俱不得白。徐闔室役遼陽﹐沈全家戍嶺表。訣別之際﹐黯然魂消﹐觀者莫不爲之下淚。遂散去﹐南北不相聞。已而必貴傾殂﹐家事零落。惟童氏母女在﹐蕭然茅店﹐賣酒路傍。𨿽患難之中﹐瓊奴無復昔時容態﹐而靑年粹質﹐終異常人。有吳指揮者悅之﹐欲娶以爲妾﹐童氏以許人辭。吳知其故﹐遣媒謂曰「徐郎遼海從戍﹐死生未卜﹐縱饒無恙﹐又安能至此而成姻乎﹖與其癡守空營﹐蹉跎歲月﹐盍不歸我貴家﹐任汝母女受用﹐亦不虛度一生也。」瓊奴堅然不肯。吳又使媒嫗傳言﹐且壓以官府。童氏懼﹐與瓊奴謀曰「一從苕去﹐五閱星霜﹐地角天涯﹐魚沈雁杳﹐眞所謂君處北海﹐寡人處南海﹐風馬牛之不相及也。汝之身事﹐終恐荒唐。矧又父遽淪亡﹐他鄕流落﹐權門側目﹐欲彊委禽﹐吾孤兒寡婦﹐其何術以拒之﹖」瓊奴泣曰「徐門遭禍﹐本自兒身﹐脫別從人﹐背之不義。且人之異於禽獸者﹐以其有誠信也﹐棄舊好而結新歡﹐是忘誠信﹐苟忘誠信﹐殆犬彘之不若﹔兒有死而已﹐其肯爲之乎﹖」因賦《滿庭芳》一闋以自誓云﹕

彩鳳羣分﹐文鴛侶散﹐紅雲路隔天臺。舊時院落﹐畫棟積塵埃﹗謾有玉京離燕﹐向東風似訴悲哀﹗主人去﹐捲簾恩重﹐空屋亦歸來。涇陽憔悴女﹐不逢柳毅﹐書信難裁。嘆金釵脫股﹐寶鏡離臺﹗萬里遼陽郎去也﹐甚日重回﹖丁香樹﹐含花到死﹐肯傍別人開﹖

是夜﹐自縊於房中﹐母覺而救解﹐良久方蘇。吳指揮者聞之﹐怒﹐使麾下碎其釀器﹐逐去他居﹐欲折困之。時有老驛使杜君﹐亦常山人﹐必貴存日﹐相與善﹐憐童氏孤苦﹐假以驛廊一間而安焉。

一日﹐客有戎服者三四人﹐投驛中。杜君問所從來﹐其人曰「吾儕遼東某衛總小旗﹐差往南海取軍﹐暫此假宿耳。」值童氏偶立簾下﹐中一少年﹐特淳謹﹐不類武卒﹐數往還相視﹐而淒慘之色可掬。童氏心動﹐卽出問之﹕「爾誰耶﹖」對曰「苕姓徐﹐浙江常山人﹐幼時父嘗聘同裏沈必貴女﹐與苕爲婚﹐未成親而兩家緣事。沈謫南海﹐苕戍東遼﹐不相聞者數載矣。適因入驛﹐見媽媽狀貌﹐酷與苕外母相類﹐故不覺感愴﹐非有他也。」童氏復問﹕「沈家今在何處﹖厥女何名﹖」曰「女名瓊奴﹐字潤貞﹐開親時年方十四﹐以今計之﹐當十九矣。第忘其所寓州郡﹐難以尋覓耳。」童氏入語瓊奴﹐瓊奴曰「若然﹐天也。」明日﹐召使至室中﹐細問之﹐果苕郎也﹐今攺名子蘭矣﹐尙未娶。蘭氏大哭曰「吾卽汝丈母﹐汝丈人已死﹐吾母女流落於此﹐出萬死以得再生﹐不圖今日再能相見。」遂白於杜君及苕之同伴﹐眾口嗟嘆﹐以爲前緣。杜君乃率錢備禮﹐與苕畢姻。合巹之夕﹐喜不塞悲﹐瓊奴訴其衷懷﹐不任淒斷。因誦杜少陵《羌村》詩﹕「夜闌更秉燭﹐相對如夢寐。」此句殆爲今日設也。苕撫之諄切﹐曰「第毋傷感﹐且盡綢繆﹐姑候來年﹐挈爾同歸遼東﹐則魚水歡情﹐永永相保矣。」旣而苕同伴有丁總旗者﹐忠厚人也﹐謂苕曰「君方燕爾﹐莫便拋離﹐勾軍之行﹐不必渠往﹐我輩當分詣各府投文。君善撫室﹐且此相待﹐公事完日﹐相與歸遼。」苕置酒餞別﹐諸人起程。

不料吳指揮者緝知﹐以逃軍爲名﹐捕苕於獄﹐杖殺之﹐藏屍於窯內。亟令媒恐童氏曰「彼已死矣﹐可絕念矣﹐吾將擇日舁轎來迎汝女﹐若又不從﹐定加毒手。」媒求諾反命﹐瓊奴使母諾之。媒去﹐語母曰「兒不死﹐必爲狂暴所辱﹐將俟夜引決矣﹗」母亦無如之何。是晚﹐忽監察禦史傅公到驛﹐瓊奴仰天呼曰「吾夫之冤雪矣。」乃具狀以告。傅公卽抗章以聞。又兩月得請﹐就命鞫問﹐而求屍未得。政讞訊間﹐羊角風自廳前而起。公祝之曰「逝魄有知﹐導吾以往。」言訖﹐風卽旋轉﹐前引馬首﹐徑奔窯前﹐吹開炭灰﹐而屍見矣。公委官檢驗﹐傷痕宛然﹐吳遂伏辜。公命州官葬苕於郭外﹐瓊奴哭送﹐自沈於冢側池中﹐因命葬焉。公言諸朝﹐下禮部﹐旌其冢曰「賢義婦之墓」。童氏亦官給衣廩﹐優養終身焉。

幔亭遇仙錄杜僎成﹐巴丘之逸士﹐而寓居於建陽。賦性髙邁﹐抗志林泉。畜一小舟﹐置筆牀﹑茶竈﹑釣具﹑酒壺於其中。每夷猶於淸溪九曲間以爲常﹐而人亦推其有標致。一日﹐仲秋雨霽﹐涼風滿襟。僎成沿流臨泛﹐聽其所之。俄而舟泊巖邊﹐仰視巖上﹐則綠蘿翠蔓﹐丹桂蒼筠﹐繁蔭幽香﹐芬敷掩冉。因系船登岸﹐信步閒行。忽有石門洞開﹐路徑平坦。僎成知爲異境﹐欣躍而前。但覺風日暄妍﹐天气淸淑﹐眞別一堪輿也。約二里許﹐入一大城。城中宮闕宏壯﹐守衛森嚴﹐金書榜曰「幔亭眞境」﹐蓋武夷君所治也。又裏余﹐喬林嘉樹﹐華屋崇垣﹐流水飛花﹐鳴雞吠犬。遙望髙甍一區﹐俯瞰淸池之上﹐題曰「淸碧道院。」僎成及門﹐猿鶴馴擾﹐芝蘭馥鬱。柳陰之下﹐雙童立焉。僎成揖之﹐問是何處。童子曰「淸碧先生候子久矣。」因入白。須臾﹐復出﹐導僎成前進。經數處﹐雲窗霧閣﹐敻異人間﹔瑤樹瓊林﹐自同天上。最後抵一軒館﹐淸碧幅巾大帶﹐容貌儼雅﹐坐於中間。僎成再拜。淸碧曰「汝知人間有京兆杜伯原乎﹖吾是矣。汝﹐吾族子也。小子識之。」僎成跪謝﹕「晚生不及承教訓。」久之﹐問宗黨及虞﹑楊﹑範﹑揭諸君子後裔之詳。僎成應對﹐歷歷可聽。淸碧若有喜色。少焉﹐童子進百花茶﹐僎成啜罷﹐略不知饑。迨暮﹐宿之別室﹐楮衾練帳﹐石枕竹牀﹐風露淒然﹐睡不成寐。惟欞間明月窺人﹐飛雪入戶﹐自非神完气充﹐骨堅志定者﹐弗能居也。明日﹐召僎成飯﹐鹿脯一盤﹐胡麻一器﹐然芳馨甘美﹐味實非常。飯畢﹐將辭而出﹐淸碧曰「此中羣仙別館﹐諸執丈皆遊戲於玆。來日當集吾捨﹐將乞其詩文﹐送汝歸去﹐姑少俟。」僎成又大喜過望。

次早﹐果有褒衣巍冠﹐瑤琚玉佩者七人至﹐皆風度凝遠﹐气象超凡。淸碧起迎﹐長揖而坐。僎成鵠立拱手﹐屏息戶外。一仙忽顧之曰「是兒何爲來哉﹖」淸碧雲「族子僎成也。吾昔居世﹐累辭徵辟﹐而潛心著述﹐今皆散逸。獨《春秋諸傳正義》四十八卷僅存﹐平生精力﹐盡在此書﹐皆諸公所知者。故嘗貯以石函﹐鎖以金鑰﹐藏於玉笥覆箱峯之北巖。近因蛟蜃作孽﹐水激穴開﹐而函露矣。深懼愚夫竊發﹐蓋冥數未可以傳於人代﹐故召來命歸窒之耳。」因相與論諸傳之得失。一仙曰「《春秋》宣父手筆﹐不比他經﹐而諸儒以管窺蠡測﹐拘拘然指一字爲褒貶﹐豈聖人之心乎﹖大抵聖經所書﹐有常有變﹐難執一而論。首王人﹐次封爵﹐常也。主會主兵﹐謀縱謀逆﹐幾於變矣。然而托始立法﹐拳拳宗周﹐王必曰天王﹐正必曰王正﹐文﹑武﹑成﹑康之威靈﹐儼乎其對越﹐撥亂反正﹐蓋爲天下後世計﹐而以爲爲魯而作﹐豈聖意哉﹖」一仙曰「伯原公之意如何﹖」淸碧曰「昔人謂三傳作而《春秋》散﹐散則散矣﹐然三傳亦未容以輕議也。蓋《公羊》《穀梁》專釋經﹐而《左氏》專載事﹐至唐啖氏﹑趙氏﹐始毫分縷析﹐辧明義例﹐合三家之要而歸之一。陸淳親承趙氏之學﹐又著《纂例》《辧疑》《微旨》三書﹐其文可謂粲然﹐而其學可謂粹然矣。宋朝諸儒所述﹐皆明白正大﹐詞嚴義密﹐無餘蘊﹐但胡康侯主於諷諫﹐『髙宗復仇』﹐未免微有牽彊處。故朱子嘗曰﹕胡氏說《春秋》﹐已七八分﹐但未到灑然處。良有以也。又若張洽之傳﹐王氏《讞議》等書﹐皆能發先儒之未發﹐論其精妙﹐而無遺憾則未也﹐其至者惟伊川乎﹗」已而設宴﹐籩豆具陳﹐肴則黃精玄芝﹐樂則朱弦綠綺。郁金鬯﹐疊勸更酬﹐侍從使令﹐執事有恪﹐莫敢少謦咳。飲旣撤﹐乃重焚香篆﹐再進茶甌。

綠衣童捧錦軸﹐展石桌上。命僎成徧拜坐賓﹐且曰「族子此來﹐多生慶幸﹗今玆遭遇﹐實出宿緣﹐諸仙丈得無動念乎﹖願丐珠玉數聯﹐俾持歸人間﹐以爲奇玩﹐亦斯文盛徳美事也。未審許之否乎﹖」皆笑曰「吾輩久不作世人語﹐當何言耶﹖」於是淸碧親隸「幔亭遊」三字於捲端﹐不芒道人方方壺寫幔亭遊圖於其次﹐紫霄上相玉蟾白眞人摛雄詞﹐掞天藻﹐述「幔亭遊序」一篇﹐文多不載。諸仙遂次第賦詩﹐捷若風雨﹐而閒閒宗師吳全節爲之倡曰﹕

曾祝蕃釐侍尙方﹐紫壇淸夜醮虛皇。奎章已拜看云賜﹐眞境空餘煮雪房。物外煙霞端可樂﹐人間富貴久相忘。而翁著述遺書在﹐石室開時更愼藏。

貞居外史句曲張伯雨亦賦曰﹕

良常暫別武夷遊﹐爲訪名山洞府幽。行處獨攜千歲鶴﹐歸時自控五花虯。經多傳注眞成贅﹐道在希夷信莫求。泉石鄕中多勝槪﹐可能來此事藏修﹖

上淸外史薛玄卿繼之以句云﹕

綠荷衣上帶雲霞﹐誤入玄洲外史家。靑鳥近傳王母信﹐蒼龍遙引木郎車。相逢只恨仙凡隔﹐歸去寧愁水陸賒。儒道異門非確論﹐臨風爲子一長嗟。

湖山水月道人宰淵微吟曰﹕

先生著述勝古人﹐予奪去取皆通神。獲麟聖筆久已絕﹐末學剽竊疇其眞﹖惟公特起精凡例﹐迂誕一空穿鑿廢。奇文未許世流傳﹐幽隧重教石封閉。先生已是列仙儒﹐古體親煩漢隸書。遙知置向茆齋裏﹐夜夜虹光貫紫虛。

開府眞人王溪月歌云﹕

武夷先生洞天住﹐閉戶窮經辧經注。東海人爭重管寧﹐南州士競推徐孺。尊王賤伯心何勞﹐詞嚴義正明秋毫。姦兮已受斧鉞戮﹐善也還蒙華衮褒。旣成珍愛比金玉﹐固鎖重封葬山麓。埋藏此日鋋靈蹤﹐誦讀何年載人腹﹖鬼守不謹蛟出遊﹐石函一日隨奔流。先生大懼呼族子﹐函以土石塡巖幽。因玆得至淸虛境﹐好斷塵緣發深省。莫向人間戀火坑﹐幻身渾似浮漚影。玉蟾仙翁宋碩儒﹐上卿貴重元巨夫。玄曦詞翰古難有﹐伯雨文章今絕無。湖山水月煙霞老﹐羽客之中詩更好。虎臥龍跳筆如飛﹐萬斛珠璣卽時掃。羣公總是宋元人﹐驂鸞翥鳳爲仙眞。千生萬劫難得見﹐如何一旦皆相親﹖蹇余謬忝官開府﹐至正年間棄塵土。武夷天目常往來﹐獨與而翁早爲伍。渠歸努力毋蹉跎﹐流光日月如擲梭。北邙山上舊墳少﹐聞道新墳今更多。

詩成﹐俱親筆一揮﹐文不加點。正傳玩間﹐忽圜一道人李玉成﹐虛一先生趙嗣琪﹐金淺羽人查廣居﹐無爲子張信甫至。伯雨曰「奇事﹗奇事﹗」遂以捲呈之四人題詠。查先賦曰﹕

騎得遼東一鶴回﹐千年又見碧桃開。誰家小子如方朔﹖偸向碧桃樹下來。

無爲子詩曰﹕

得道俱爲蓬島客﹐長生已作洞天賓。如何卻起凡間念﹐更寫《雲謠》贈世人﹖

圜一先生題曰﹕

至人收視息﹐恬澹養希夷。萬物皆芻狗﹐此身眞若遺。大道無終始﹐時運有盈虧。寄言學仙子﹐試向竅中窺。

虛一亦從而作曰﹕

好山遠凝黛﹐弱水難勝載。流響聞天風﹐飆輪弭飛蓋。因逢世間人﹐聊問今何代﹖

寫畢﹐淸碧笑謝﹐諸仙扶攜而出。僎成拜受什襲﹐辭歸﹐淸碧使人送出洞口﹐倏忽不見。回顧四山﹐蓊然榛莽﹐惟錦軸燦爛囊間。還覓小舟﹐尙維故處。

僎成後抵家﹐卽往玉笥覆箱之下﹐訪之。果有偃松﹐欹於穴竇之側﹐一石函封閉甚固。爲山水所衝﹐欲墜未墜﹐橫枕松根。僎成以繩懸下巖底﹐築土塞之﹐而加以石焉。自爾之後﹐容貌光澤﹐行步如飛﹐蓋啖異饌所致。越數年﹐乃棄妻子﹐攜仙迹﹐遨遊名山﹐罕與人接。惟龍虎盧大冶髙士﹐與交最密﹐始以捲示盧﹐爲盧言如此。盧遂摹三字於仙巖石間﹐且錄其詩文﹐似天師。天師求捲不能得。盧死﹐僎成悵悵無所依﹐亦化於山中。將化前一夕﹐風雷攝其捲去。次午竟逝﹐七日而顏色不變﹐肢體不僵﹐目光不毀﹐識者以爲遇仙尸解云。

胡媚娘傳黃興者﹐新鄭驛卒也。偶出﹐夜歸﹐倦憩林下。見一狐拾人髑髏戴之﹐向月拜。俄化爲女子﹐年十六七﹐絕有姿容﹐哭新鄭道上﹐且哭且行。興尾其後﹐覘之。狐不意爲興所窺﹐故作嬌態。興心念曰「此奇貨可居。」乃問曰「誰氏女子﹐敢深夜獨行乎﹖」對曰「奴杭州人﹐姓胡﹐名媚娘﹐父調官陜西﹐適被盜於前村﹐父母兄弟﹐俱死寇手﹐財物爲之一空。獨奴伏深艸﹐得存殘喘至此。今孤苦一身﹐無所依托﹐將投水而死﹐故此哭耳。」興曰「吾家𨿽貧賤﹐幸不乏粥﹐荊妻復淳善﹐可以相容﹐汝能安吾家乎﹖」女忍淚拜謝曰「長者見憐﹐眞再生之父母也。」隨至興家﹐復以前語告興妻。妻見女婉順﹐亦善視之﹐而興終不言其故。

時進士蕭裕者﹐八閩人﹐新除耀州判官。過新鄭﹐與新鄭尹彭致和爲中表兄弟﹐因訪致和。致和宿之館驛。黃興供役驛中﹐見裕年少﹐疊宕非端士﹐且所攜行李甚富﹐乃語妻曰「吾貧行可脫矣。」因欲動裕﹐數令媚娘汲水井上﹐使裕見之。裕果喜其艷也﹐卽求娶爲妾。興曰「官人必欲娶吾女﹐非十倍財禮不可。」裕不吝﹐傾貲成之﹐攜以抵任。媚娘賦性聰明﹐爲人柔順﹐上自太守之妻﹐次及眾官之室﹐各奉綠羅一端﹐胭脂十貼。事長撫幼﹐皆得其歡心。由是內外稱譽﹐人無間言。其或賓客之來﹐裕不及分付﹐而酒饌之類﹐隨呼卽出﹐丰儉舉得其宜。暇則躬自紡績﹐親繰蠶絲﹐深處閨房﹐足不履外閾。裕有疑事﹐輒以咨之﹐卽一一剖析﹐曲盡其情。裕自詫得內助﹐而僚采之間﹐亦信其爲賢婦人也。

未幾﹐藩府聞裕才能﹐檄委催糧於各府。媚娘語裕曰「努力公門﹐盡心王事。閨闈細務﹐妾可任之。惟當保重千金之身﹐以圖報涓埃之萬一﹐愼勿以家自累也。」裕頷之而別。因前進﹐宿於重陽宮。道士尹澹然見之﹐私語裕吏周榮曰「爾官妖气甚盛﹐不治將有性命之憂。」榮以告﹐裕叱之曰「何物道士﹐敢妄言耶﹖」是年冬末﹐糧完回州署。時屆春暮﹐而裕病矣﹐面色萎黃﹐身體消瘦﹐所爲顚倒﹐舉止倉皇。同寅爲請醫服藥﹐百無一效﹐然莫曉其染疾之因。周榮忽憶尹澹然之言﹐具白於太守。太守以問裕﹐裕曰「然﹗」於是謂同知劉恕曰「蕭君臥病﹐皆云有祟﹐吾輩不可坐視。」劉曰「盍請尹道士而治之乎﹖」守卽具書幣﹐遣周榮賫詣重陽宮﹐請澹然。澹然曰「渠不信吾語﹐致有今日。然道家以濟人爲事﹐可吝一行乎﹖」便偕榮至﹐守出迎﹐以裕疾求救爲請。

澹然屏人告守曰「此事吾久已知。彼之宅眷﹐乃新鄭北門老狐精也﹐化爲女子﹐惑人多矣﹐若不亟去﹐禍實叵測。」守驚愕曰「蕭君內子﹐眾所稱賢﹐安得遽有此論哉﹖」澹然曰「姑俟明朝﹐便可見矣。」乃就州衙後堂結壇。次日午﹐澹然按劍書符﹐立召神將﹐須臾鄧﹑辛﹑張三帥﹐森立壇前。澹然焚香誓神曰「州判蕭裕﹐爲妖狐所惑﹐煩公等卽爲剿除。」乃舉筆書檄﹐付帥持去。其文曰﹕

上淸殺伐雷府分司﹐照得﹕二气始判﹐而天髙地下﹐自此奠其儀﹔三才已分﹐而物化人生﹐亦各從其類。念幅員之旣廣﹐慨狐魅之滋多。緝木葉以爲衣﹐冠髑髏而攺貌。擊尾出火以作祟﹐聽冰渡水而致疑。所以百丈破因果之禪﹐大安入羅漢之地。再思多佞﹐難逃兩腳之譏﹔司空博聞﹐能識千年之怪。況蕭裕乃八閩進士﹐七品命官﹐而敢薦爾腥臊﹐奪其精气。投身驛傳之卒﹐作配縉紳之流。恣烏合而弗慚﹐懷豕心而未已。綏綏厥狀﹐紫紫其名﹐過可文乎﹖言之醜也﹗郡城隍失於覺察﹐權且姑容。衙土地乃爾隱藏﹐另行究治。其靑丘之正犯﹐論黑簿之嚴刑﹐押赴市曹﹐斃於雷斧。使虎威之莫假﹐庶兔悲而有懲。九尾盡誅﹐萬劫不赦。耀州衙速令淸淨﹐新鄭驛永絕根苗。長閉鬼門之關﹐一準酆都之律。布告廟社﹐咸使風聞。

俄而黑雲滃墨﹐白雨翻盆﹐霹靂一聲﹐媚娘已震死闤闠矣。守卒僚屬往視﹐乃眞狐也﹐而人髑髏猶在其首。各家宅眷﹐急取其所贈諸物觀之﹐其綠羅則芭蕉葉數番﹐胭脂則桃花瓣數片﹐以示於裕﹐裕始釋然。尹公命焚死狐﹐瘞之僻處﹐鎭以鐵簡﹐使絕迹焉。然後取丹砂﹑蟹黃﹑篆香與裕服﹐而拂袖歸山﹐飄然不顧矣。裕疾愈﹐始以娶媚娘事告太守﹐遣人於新鄭問黃興。興已移居﹐家道殷富﹐不復爲驛卒。蓋得裕聘財所致耳。始略言嫁狐之實於人。詢者歸﹐具以告太守。眾乃信狐之善惑﹐而神澹然之術焉。

洞天花燭記天歷二年﹐己巳之歲﹐於潛秀才文信美﹐偶出遊。至半道﹐忽有二使﹐布袍葛屨﹐聯袂而來。長揖於前曰「華陽丈人薰沐奉請。」文倉卒辭避曰「信美﹐天目之鄙人﹔華陽﹐地肺之靈境。仙凡旣隔﹐造詣何由﹖」二使曰「已辦軒車﹐願無多讓﹗」遂與同行﹐果有竹兜子一乘候道左。信美旣上﹐舁去如飛﹐頃刻卽至。使者偕信美入。丈人玉冠綃衣﹐秉簡出迓﹐且致辭云「僭越奉邀﹐曲承枉顧﹐幸勿以牽率見罪也。」與之抗禮﹐並坐於堂。茶罷﹐出杯﹐珍饌羅列﹐丈人親執盞於信美前曰「老夫叨處洞天﹐久思閒逸。而男婚女嫁﹐尙爾關心。今弱息及笄﹐議姻震澤﹐將納其次子爲婿。佳期式屆﹐聘禮已臨﹐諸事皆備﹐惟回書未得人耳。稔聞名士﹐尢擅才華﹐特此攀迓﹐無非借重。」命左右取筆﹑硯﹑鸞箋﹐置於几案之上。信美肘若神運﹐思如泉流﹐揮灑無停﹐略不經意。其詞曰﹕

福地陰陽合﹐洞天諧二聖之緣﹔龍池歲月深﹐水府締萬年之好。專憑兔穎﹐虔覆鸞緘。恭維震澤主者順濟昭祐王親家闕下﹕乾坤粹气﹐星斗寒芒。果證眞仙﹐受穹質於上界﹔位齊海瀆﹐膺顯號於明時。爲霖運仁靜之施﹐體道存智動之用。涓流必納﹐廓其量於有容﹔眾派爰歸﹐匯其涯於無際。久著朝宗之望﹐夙推潤下之功。視事坐魚鱗堂﹐班行肅睦﹔休退宴玳瑁殿﹐歌舞嬋妍。官聯天上之豪華﹐廟食吳中之綿遠。民虔崇於香火﹐世尊仰於威靈。福祿攸同﹐商農均賴。某志耽衝素﹐體法謙虛。通籍金門﹐生殺忝司於下土﹔秉鈞玄省﹐朝參幸近於淸光。旣交鄰壤之歡﹐仍羨華腴之盛。如令嗣某顒卬聞望﹐允爲白面繡衣郎﹔小女某婉娩聽從﹐詎謂紅樓富家女﹖仁厚慕象賢之公子﹐肅雍愧下嫁之王姬。自顧何人﹐敢辭非耦。宜其家﹐宜其室﹐納徵式謹於初盟﹔投以桃﹐投以李﹐將意莫酬於厚貺。長春不老﹐永世齊芳。

丈人讀旣﹐稱嘆再三﹐遂畱宿﹐以光華燭之會。於是遣價賫書﹐徧請附近洞府羣仙﹐壯觀禮席。

至日駢集﹐車馬之多﹐旗麾之盛﹐蓋世所未有。丈人頂九旒之冠﹐佩五嶽之圖﹐被赤霜之服﹐肅客於別殿。俄而千騶萬騎﹐疊鼓鳴笳。翠蓋文旍﹐擁雕鞍之先後﹔繡裳衮服﹐儼珠履之尊崇。燈燭輝煌﹐笙歌嘹亮。侍者走報﹕「新婿及門也。」羣從起迎﹐引入幕次。忽內間傳命﹐索催妝詩甚急﹐而婿所帶相行之人﹐艱澀殊甚。從者數十輩﹐絡繹不絕。婿緝知信美在座﹐私下遣人致浼。信美卽代之爲詩曰﹕

玉鏡臺前嚲綠鬟﹐象牙梳滑墜牀間。寶釵金鳳都簪徧﹐早出紅羅繡幔看。

十八鬟多气力嬌﹐妝成不覺夜迢迢。風流自有張生筆﹐畱取雙眉見後描。

媒將以入﹐眾皆喝采。但見紅妝百隊﹐畫燭兩行﹐簫管喧闐﹐香風澹蕩﹐引婿入洞房合巹。執事者又忘將撒帳文來﹐左右皆失色。婿呼媒耳語﹐復使出致浼信美。信美立撰付之曰﹕

伏以絪昷未判﹐固溟涬之無形﹔淸濁旣分﹐便剛柔之有對。粵從開辟之始﹐已生配匹之名﹐至道所存﹐大婚尢謹。恭維震澤新婿郎君﹐華陽元姬淑女﹐早鐘間气﹐夙孕眞姿。禮樂文章﹐端可作吳彩鸞之倩﹔功容言徳﹐允宜爲王君迥之妻。緋桃自泛於靈源﹐紅葉肯題於流水。天作之合﹐神相其成。惟化工不離於陰陽﹐而道妙造端乎夫婦。曲房窈窕﹐羅幃翠被郁金香﹔盛服輝光﹐火浣單衣繡方領。揭蓋露珠冠之飾﹐交杯互玉斝之嘗。錦褥平鋪﹐軟襯金蓮之襪﹔黛螺濃染﹐輕描偃月之眉。二姓百年﹐一雙兩好。燕婉旣諧於伉儷﹐綢繆宜合於瑟琴。於以采蘩﹐於以采蘋﹐克謹烝嘗之薦﹔載弄之璋﹐載弄之瓦﹐行膺莞簟之祥。合歡詎讓於名花﹖並蒂宛同於奇果。噦噦似朝陽之鳳﹐嗈嗈類春渚之鴻。響動幃屏﹐幔蹙龍鱗之輕細﹔夢回鴛枕﹐口含雞舌之芳馨。奇逢已遂於結褵﹐善頌更陳於撒帳。請歌詞語﹐庸助歡聲。

撒帳東﹐羅幃繡幕圍春風﹝唐李賀﹞。紅綻櫻桃含白雪﹝唐李商隱﹞﹐元精耿耿貫當中﹝唐李賀﹞。

撒帳西﹐歌舞畱人月易低﹝唐儲光羲﹞。驚起芙蓉睡新足﹝唐李賀﹞﹐倚風晴態被春迷﹝唐雍陶﹞。

撒帳南﹐新人轎上著春衫﹝唐李商隱﹞。云髻半偏新睡覺﹝唐白居易﹞﹐斷腸春色在江南﹝唐韋莊﹞。

撒帳北﹐雲樓半開壁斜白﹝唐李賀﹞。小語低聲問玉郎﹝唐裴譜﹞﹐春色惱人眠不得﹝宋王介甫﹞。

撒帳上﹐兩兩紅妝笑相向﹝唐崔顥﹞。澹雲輕雨拂髙唐﹝唐李商隱﹞﹐睡覺不知新月上﹝唐陸龜蒙﹞。

撒帳下﹐滿山明月東風夜﹝唐韓偓﹞。冰簟銀牀夢不成﹝唐溫庭筠﹞﹐美酒淸歌曲房下﹝唐李頎﹞。

伏願撒帳之後﹐姑嫜交慶﹐家室攸宜。一掬瓊漿﹐謾說裴航之奇遇﹔五雙白璧﹐可知雍伯之陰功。縱石爛而海枯﹐諒天長而地久。螽斯秩秩﹐麟趾振振﹗柰何婿之儐相﹐多作吳語﹐不善於讀﹐復傳呼文秀才。旣抵內寢﹐則珠玉相輝﹐綺羅交映﹐桃腮杏臉﹐粉頸酥胸者﹐不知其幾千百人。自非女與婿對坐象牀﹐斷不能辧其孰爲新婦也。信美抗聲朗誦﹐從容閒雅﹐抑揚髙下﹐甚得其宜﹐聽者齊聲道好。禮成而出。須臾﹐婿遣媒致利市冰絹二匹﹐明珠二顆﹐信美拜受﹐便赴禮筵。所設皆非煙火之食﹐不能名識。

丈人徧告坐賓﹐贊譽信美之才調。且作而言曰「惟玆嘉禮﹐曠劫罕遇﹐今文士賁臨﹐羣仙光降﹐願畱珠玉﹐以爲洞天之重﹐不識可乎﹖」信美乃獻洞天花燭詩曰﹕

玄黃初分鋋靈壤﹐峭壁穹崖絕來鞅。深嚴不遣俗人到﹐窈窕惟宜法宮敞。重重疊疊峙華構﹐畫棟淩霄掛金榜。丈人華蓋鈞軸相﹐佐治蓬萊生殺掌。神明自與世人異﹐婚嫁本無情欲想。陰陽動靜含橐龠﹐示有耦配非惚恍。髙閒孰是可作對﹖震澤尊居百川長。時良日佳車輛多﹐瓊樹瑤柯頓成兩。烹龍炰鳳設賓筵﹐考鼓撾鐘震霆響。蹇予凡陋忝司箋﹐利市平分珠與鏹。雍容喜得廁衣冠﹐儐相寧期近屏幌﹗庭丁絡繹進珍羞﹐座客紛紜雜談講。飲河鼴鼠愧盈腹﹐止魯鶢鶋慚厚享﹗幸觀花燭獻新篇﹐畱與千秋洞天賞。

眾賓傳玩﹐咸贊瑰奇。宴罷酒闌﹐扶攜而出。明日﹐丈人於玄淸內殿﹐特待新婿﹐專命信美陪席﹔信美固讓不敢當﹐翁婿交請﹐乃就坐。酒三行﹐美人捧紅羅二端﹐文錦二匹爲謝。旣終宴﹐遣前二使送出。

還家﹐家人驚怪﹐失已半月矣。信美悉裒諸物貨賣﹐遂成富室。子孫甚盛。號遇仙文氏。於潛人至今稱之不絕。

泰山禦史傳宋圭﹐字孟瓚﹐山東之益都人。世農家﹐至其父始讀書爲畯儒。圭生而俊偉﹐長而端嚴﹐能勤於學﹐日記數千言。居貧﹐自食其力。隱田裏間﹐以教授爲業。非義不爲﹐人敬憚之。省臣以孝弟力田薦﹐不報。集賢大學士阿魯渾撒裏言其守節靜退﹐不求仕進﹐宜用以勵奔競﹐又不報。圭皆漠如也。性嚴毅﹐不能容人之過。每面折之﹐至顏赬發指﹐不少恕。而人亦服其規誨﹐無有與之爲怨者。

至正二十年秋八月望﹐圭家居﹐忽見黑雲四合﹐迷亙其屋﹐旌幢麾節﹐擁一神人﹐若凡間貴官之狀﹐呼圭出曰「嶽帝聞子經明行修﹐不偶於世﹐特召子爲泰山司憲禦史。」圭莫測所以﹐俯伏聽命。神人卽宣制曰﹕

東嶽天齊大王府﹕蓋聞備束帛以徵賢﹐朕每艱於得士﹔正朝綱而執法﹐汝克稱於其官。顧玆耳目之司﹐實荷聰明之寄。旁求艸澤﹐峻陟華階。儒士宋圭﹐公直以無私﹐剛嚴而有斷。方篤志探詩書之賾﹐而含章著易象之貞。安貧以樂簞瓢﹐味道而甘韋布。顯榮常在於身後﹐優除眞拜於烏臺。糾察每侍於帝傍﹐讜論佇聞於白簡。期邁攬轡範滂之右﹐肯居乘驄桓典之間。正色而諛佞寒心﹐飛章而姦回破膽。毋負淸華之選﹐思酬特達之知。於戲﹗斧鉞下靑冥﹐祿未沾於人世﹔繡衣立霄漢﹐名更重於岱宗。咨爾夙儒﹐服我新命﹐可拜司憲禦史。

聽畢﹐圭再拜曰「帝命有嚴﹐其何敢避﹖但乞少緩耳。」神人頷之﹐反旆而去。圭知必死﹐卽處置家事﹐沐浴更衣﹐迨夜半﹐逝矣。

又數年﹐其友秦軫罷閩中尉﹐歸次泰安州﹐遇圭於逆旅。相與道舊﹐沽酒而飲之。軫審知爲鬼﹐且悉其死時事﹐因問曰「地下官府﹐與人世類乎﹖」圭曰「吾與君幽明異路﹐亦何用知﹖然念舊交﹐復是儒者﹐說亦何害。大抵陰道尙嚴﹐用人不苟。惟是泰山一府﹐所統七十二司﹐三十六獄﹐臺﹑省﹑部﹑院﹑監﹑局﹑署﹑曹﹐與夫廟﹑社﹑壇﹑﹑鬼﹑神﹐大而冢宰﹐則用忠臣﹑烈士﹑孝子﹑順孫﹐其次則善人﹑循吏﹐其至小者﹐𨿽社公﹑土地﹐必擇忠厚有陰徳之民爲之。而尢重詞職。向修文館缺官﹐徧處搜訪﹐不得其人。亦有薦三數公者﹐𨿽甚文采﹐而在世之時﹐不修士行﹐或盜名欺世﹐或昧己瞞人﹐狗媚狐趨﹐皆有疵之可議。不得已﹐就其中擇彼善於此者一人﹐爲司言上卿。近又被墓靈冢伯訴其生前撰述死者銘志不實﹐廣受潤筆之資﹐多爲過情之譽﹐以眞亂贗﹐以愚爲賢﹐使善惡混淆。冥官最所深惡。往往照依綺語妄言律科罪﹐付拔舌地獄施行。此爲儒者深戒﹐𨿽有他美﹐莫得而贖焉。聖帝以其近臣﹐曲加貸宥。而復荒迷杯酌﹐失誤表文﹐罪惡貫盈﹐靈祇共憤。吾糾而彈之﹐天齊震怒﹐遂下於獄。隨卽奏聞上穹﹐已正典憲。汝可錄吾彈文﹐歸示鄕裏﹐使知幽冥法度﹐更是謹嚴。凡在章述﹐務惇誠實﹐不可謂生前作事﹐地府罔知。《度人經》云﹕『諸天記人功過﹐毫分無失。』斷非虛語也。」卽出稿﹐使軫抄之。

文載於此﹕

泰山司憲禦史臣宋圭﹐爲糾核事﹕臣聞設職建官﹐本陰陽之通制﹔操觚執翰﹐實臣子之當爲。苟廢務以懷姦﹐必正名而論罰。罪莫大於慢上﹐律莫重於欺君。惡旣難容﹐討奚容後﹖竊照修文館司言上卿某人﹐庸庸俗士﹐貿貿迂儒﹐生前誤玷於淸流﹐巧於諛墓﹔死後謬馳於雅望﹐善於得名。妄矜襪綫之才﹐猥試鉛刀之利。拔自下鬼﹐擢於近臣﹐乃被冢伯之訟言﹐合在獄卒之投畀。過蒙原宥﹐特賜保全。所宜竭力宣忠﹐感恩圖報。而本官虎皮羊質﹐狼子野心﹐弗思載筆摛辭﹐盡其職業。惟務飲酒食肉﹐苟度歲時。以偃蹇爲當然﹐率輕狂而自若。蹤迹詭祕﹐賄賂公行。擢發不足以數其罪﹐粉身不足以勝其誅。旁若無人﹐但知有己。怙終不省﹐累惡不悛。乃於聖帝降誕之辰﹐神鬼而入稱賀﹐三界之靈畢集﹐列嶽之使偕來﹐鐘鼓在懸﹐冕旒升殿﹐進表文而祝頌﹐獻禮制之故常﹐卻乃連日酗酣﹐臨期失誤﹐使百辟倉皇駭愕以失色﹐聚眾人捏合掇拾以成文。慢不恭﹐肆刑書之具在﹔勸懲示戒﹐蓋王法之必誅。再照司言亞卿某人﹐視猶心腹﹐事若父兄﹐進拔出於其門﹐動靜囿於其術﹐每忘規諫﹐屢獻諂諛﹐立身未免於附腥﹐示戒固宜於連坐。合將各犯拿送酆都﹐明正其罪﹐以鋤姦慝﹐以正憲綱。緣系命官﹐伏候裁處。

抄畢﹐軫告之曰「某忝冒士流﹐叨竊祿食。玆者罷職回鄕﹐竟不知前程之事果必如何﹐今幸遇公﹐願乞指示。」圭曰「天厭夷徳久矣﹗將有眞人龍興於淮﹑泗間﹐君不及見。君之子孫﹐當享太平之福。」軫曰「若然﹐則時事早晚大謬耶﹖必有兵革之禍﹐吾其死於兵戈乎﹖」圭曰「尙遠﹐勿慮也。」軫固問之﹐乃援筆寫八句云「逢衢祿進﹐遇安祿槁﹐火馬行遲﹐金雞叫早﹐門心掘井﹐花首去艸﹐左陰右陽﹐後釋前老」。竟莫曉其所說﹐遂收置囊間。復謂軫曰「珍重故人﹗勉旃爲善﹗」遂揖別而去﹐倏然不見。

其後軫﹐用薦者再起﹐爲衢州錄事﹐則「逢衢祿進」之說驗矣。未幾﹐有委攝西安縣﹐得風痺之疾﹐數月不愈﹐停俸醫治﹐則「遇安祿槁」之說又驗矣。軫甚憂其病﹐無何﹐竟卒。好事者追詳其死之年﹐實丙午冬﹐丙屬火﹐馬肖午。歿之日﹐乃辛酉旦﹐辛屬金﹐酉肖雞﹐行遲言臘之盡﹐叫早言晨之初﹐悉與語合。但後四句莫諭。孰知軫任錄事時﹐娶一妻﹐乃開化人。亂離不能北歸﹐因歸軫柩葬開化。以字觀之﹐門中置井成開﹐花頭去艸成化。瘞處左則外母墳爲陰﹐右則妻兄墓爲陽。按山有道觀廢址﹐非前老之謂乎﹖靠山有佛堂敗屋﹐非後釋之讖乎﹖軫旣殯﹐妻子畱居墓下﹐遂爲開化人。天朝平定羣雄﹐民樂熙洽。軫有孫﹐仕至工部尙書者。圭之言﹐𨿽若迂怪﹐然無一不驗。是知人之窮通出處﹐壽夭興衰﹐生死葬埋﹐皆有一定之數﹐莫得而攺移。或者乃欲以智力勝之﹐多見其不知量矣。

江廟泥神記蜀之眉州﹐去城一捨許﹐小市瀕江﹐人煙數百家﹐商賈物貨之所聚﹐買賣甚旺。江上古廟一區﹐相傳爲花蕊夫人費氏之祠﹐迨今頗著靈迹。廟近大姓鐘聲遠者﹐富而好禮﹐喜延名師。聲遠女兄有子曰謝生璉者﹐亦巨室﹐來舅家就學。生儀容秀整﹐風韻淸髙﹐略無寒儒迂腐態﹐羣眾咸喜之。相與弈棋飲酒﹐談笑賦詩﹐惟恐生之或去也。鐘西塾後﹐創一園特盛﹐建碧漪堂﹑水月亭﹑玩芳亭﹑醉春館﹑翠屏軒於其內。生愛園幽雅﹐寓息其間﹐將近期月矣。一日﹐偶自外回﹐忽見四女郎﹐年近初笄﹐娉婷窈窕﹐嬉戲於玩芳亭畔。生謂是諸表妹﹐遽前揖之﹐至則皆非也。女殊不羞避﹐笑語自若。生問之曰「小姐輩誤此來耶﹖」中一人應曰「吾姊妹﹐東鄰花氏之女也。久聞芳園勝麗﹐奇卉芬敷﹐故相攜就此一賞玩耳。不料爲郎所窺﹐幸勿深訝﹗」生意是鄰居女子相往還﹐亦不以爲怪矣。至夜將睡﹐忽聞窗欞軋軋作聲﹐若有人敲推者。起視﹐乃日間所見諸女之一﹐闖然入戶。向生施禮﹐和顏悅色﹐款語低聲﹐云「奴等蒲柳陋姿﹐丹鉛弱質﹐偶得接見於光範。陡然忽動其柔情﹐莫或自持﹐是不可忍﹐故冒禁而相就﹐遂犯禮以私奔。肅抱衾裯﹐只薦枕席。」言訖﹐卽邀生入寢﹐相與媾歡。生戲問曰「彼三人何在﹖安得獨來﹖」女曰「姑俟來宵﹐分此樂與諸妹耳。」遂口占一詩曰﹕

翠翹金鳳鎖塵埃﹐懶畫長蛾對鏡臺。誰束白茅求吉士﹖自題紅葉托良媒。蘭釭未滅心先蕩﹐蓮步初移意已催。攜手問郎何處好﹖絳帷深處玉山頹。

俄而兔魄將低﹐雞聲漸動﹐女攬衣起曰「奴回也﹗」遂悄悄而去。翌晚﹐生摐麝焚蘭﹐啟窗相候。女果共一人至﹐笑撫生曰「昨夕之歡﹐願推小妹。」乃顧妹云「汝善視郎君﹐好好做新人也。」緩步而出。其妹共生親暱﹐語笑綢繆﹐並枕同衾﹐一如姊氏。妹性慧黠﹐亦復能詩﹐卽爲詩以贈生云﹕

赤繩緣薄好音乖﹐姊妹相看共此懷。偶伴姮娥辭月殿﹐忽逢僧孺拜云階。春生玉藻垂鴛帳﹐香噴金蓮脫鳳鞋。魚水交歡從此始﹐兩情願保百年諧。

吟罷﹐女迆邐告回。生囑之再至。女曰「勿多言﹐管不教郎獨宿也。」是夕﹐大姊又送三姨至。生欲俱畱之﹐辭曰「待君爲四度新郎之後﹐妾姊妹當分侍幃房﹐周而復始耳。」生卽與三姨狎﹐且索其詩。答曰「愧無七步之才﹐又非二姊之敵﹐安有此能乎﹖」生固求之﹐乃吟曰﹕

蘭房悄悄夜迢迢﹐獨對殘燈恨寂寥﹗潮信有期應自覺﹐花容無媚爲誰消﹖愁顰柳葉凝新黛﹐笑看桃花上軟綃。夙世因緣今世合﹐天教長伴董嬌嬈。

須臾﹐雨散雲收﹐河斜斗落﹐殘妝尙在﹐鬢亂釵橫﹐斂袂而起。謂生曰「今夕四姨與郎爲耦﹐吾姊妹不可俱出﹐大姊當送之至耳。」次夜二鼓﹐四姨果盛飾偕姊就生﹐行夫婦之禮﹐設山海之盟﹐密訴幽情﹐亦成近體曰﹕

每到春時懶倍添﹐綠窗慵把繡鍼拈。奇逢詎料諧鴛耦﹐吉卜寧期葉鳳占﹖鬢亂綠鬟云擾擾﹐手籠紅袖玉纖纖。明珠四顆皆無價﹐誰似郎君盡得兼﹖

由是以後﹐羣女分番﹐每夕二人侍寢。生私念白面書生﹐獲此奇遇﹐一之已罕﹐況乃四焉。因作峨眉古意一篇以自慶。詩曰﹕

峨眉古郡天下雄﹐煙巒雪嶺百千峯。鳥道縈紆通劍外﹐狼煙迢遞逗蠻中。巴江蜀水人間險﹐僰道滇池化外通。九姓羌夷來部落﹐諸蕃巢穴入提封。提封形勝稱吾土﹐畫戟朱門不可數。汗血名駒白日調﹐繭栗肥牛淸夜煮。交衢開市馳輕轂﹐廣夏喬林開別墅。橫鞭馬上揖相逢﹐投果車中目相許。少事豪華厭俗塵﹐惟將詩酒樂閒身。腰橫寶帶齊誇俊﹐家賜銅山不畏貧。寶帶銅山容易得﹐難買嬋娟好顏色。寧期向月得窺囊﹐詎料看花遇傾國﹖傾國傾城絕世顏﹐水蒼刻釧赤瑛環。美目盈盈溢秋水﹐長眉淡淡掃春山。春山八字爭妍媚﹐姨姨妹妹皆殊麗。凝妝謾羨翠樓娼﹐薦枕徒聞紅拂妓。琥珀枕邊盟誓存﹐玳瑁簾前燭燼昏。戀戀柔情隨暮雨﹐依依好夢逐朝云。解佩遺香鎭求耦﹐調鉛傅粉忍拋羣﹖菱花明鏡當窗照﹐柏子奇香嚲袖薰。奇香縹緲滿蘭房﹐終宵達旦恆芬芳。眞眞燕燕排魚隊﹐小小鶯鶯列雁行。魚隊雁行陪雁侶﹐鳳管龍笙作龍語。褪出雞頭帶笑捫﹐奪得鸞篦稱嬌與。露重星稀銀漏沈。並蒂芙蓉籠錦衾。蓮嬌藕嫩美同貌﹐蘭香蕙馥美同心。醞藉風流多態度﹐回晝爲宵豈相妒。密約應愁阿母猜﹐幽懷肯向旁人訴﹖幽懷密約付誰知﹐天長地久萬年期。願爲蝴蝶長相逐﹐願學鴛鴦免別離。卓氏文君異閭裏﹐南威西子非同气。窈窕娉婷出一門﹐一門四妙兼雙美。踽踽涼涼遊子妻﹐煢煢獨獨只孤棲。腸斷愁聽子規鳥﹐春來春去樹梢啼。

旣成﹐寫以示女。女競觀傳玩﹐齊口稱揚﹐以爲寡和之作。獨大姊默然﹐久之而嘆曰「奴四人爲堂姊妹﹐皆閨閣處子﹐尙未議姻。昨偶窺園﹐遂沾多露﹐荷蒙不棄﹐特賜深憐。第恐歲月難畱﹐佳期易失﹐郎未免於娶婦﹐妾未得以從人。織錦寄夫﹐謾有若蘭之技﹔離魂奔婿﹐苦無倩女之能。徒使鸞鳳分飛﹐燕鴻交避﹐悠悠長恨﹐耿耿遐思﹐靜念今日之深歡﹐恐成他日之大禍也。」諸妹聞之﹐亦皆欷歔而退。

又歲餘﹐父母果遣人取生回畢姻。女聞之﹐皆來就生爲別﹐會宿書齋。生一一溫存﹐式均其惠。將曉﹐四姨謂生曰「大姊往日之言驗矣。以冥數記之﹐尙有一年緣分未盡。所願好合琴瑟﹐和諧伉儷﹐人生至樂﹐莫過此時。曲念寒微﹐莫相棄背。成親之後﹐求便重來﹐奴姊妹尙當企踵盱衡﹐候郎於翠屏軒下耳。」卽拔金掩鬢一雙致贐。三姊亦以翠鈿﹑銀鐲﹑耳榼奉上﹐曰「歸遺細君﹐少結殷勤之意。」各灑淚而別。生收拾於書籠中。抵家而婚期逼矣。燕爾旣畢﹐家室甚宜﹐然四女之思﹐亦未嘗置。滿月後﹐妻歸寧﹐生孤枕獨宿﹐忽夢與四女相見﹐交會如常時。三姨起曰「與郎久別﹐無以爲歡﹐請作回風之舞。」於是振翠衣﹐翻羅袖﹐𨿽趙飛燕之輕盈﹐公孫氏之神捷﹐未足以擬其奇妙也。舞罷﹐大姊乃作回風之曲曰﹕

有淑人兮邦之媛﹐佩明月兮紉蘭荃。揚輕軀兮掌上﹐翻長袖兮筵前。初鴻驚兮巧周旋﹐忽鸐舉兮何蹁躚﹖雲鬟墜兮玉珥﹐文席委兮珠鈿。羌宛轉兮妖且妍﹐奇莫敵兮妙莫傳﹗倏低昂兮旣罷﹐蹇良夜兮如年。

二姨﹑四姨亦相謂曰「式歌且舞﹐足慰仳離。吾與若當何爲乎﹖」因取玉簫付之曰「妹深善於此﹐願勿靳焉。姊倚歌而和﹐不亦可乎﹖」妹躍然曰「有是哉﹗」逡巡三奏。其音淸而和﹐婉而嬌﹐幽怨而闃寥﹐似夕露之淒寒蜩﹐如秋云之乘鮮飆也。姊亦斂黛﹐謳而和焉。歌曰﹕

玉指兮冰容﹐寫幽思兮訴深衷。裊裊兮餘音﹐駐彩雲兮明月中。

再歌曰﹕

珠露零兮簫韻淸﹐幽修鳳語兮和且平﹐歡樂未極兮空復情。

三歌曰﹕

紫簫咽兮夜無嘩﹐寶篆微裊兮燭垂花。河欲沒兮夜欲闌﹐聊逍遙兮暫爲歡。脫花鈿兮收明榼﹐舒衾裯兮歸洞房。齊交頸兮如鴛鴦﹐銀漏短兮歡娛長。但悲白日兮上扶桑﹗

正傾聽間﹐忽角起譙樓﹐鐘鳴梵宇﹐推枕欠伸﹐乃是南柯一夢。而且具憶其詞﹐因起而錄之。卽托以卒業﹐往舅家。

諸女幸生再至﹐眷顧倍加於昔。生與說夢中事﹐女曰「此夫婦相念之深﹐故形諸夢寐﹐無足怪者。」生畱戀女﹐只在齋房中﹐凡半月餘﹐不與舅相見。舅疑之。一夕潛出﹐窺生所爲﹐只見生共諸女玩月﹐談笑方濃。遽入呼生﹐倏然驚散。隨加詰問﹐終不肯言其詳。舅謂妗曰「園圃寬闊﹐竹樹繁多﹐豈無花月之妖﹐或有水石之怪。璉又英俊﹐人物整齊﹐豈不爲其所惑﹖急須遣歸﹐恐久則致疾也。」乃令僕送生還。旣抵家﹐不半載﹐以思女之故﹐果成重疾。神情恍惚﹐言語支離﹐伏枕淹淹﹐久而不愈。聲遠躬往視之﹐備以前事告於生父母。生父詢問再三﹐乃吐實﹐且出所得詩及金掩鬢等物﹐視之﹐皆泥捏成者。父知其被祟﹐乃偕舅訪於園中﹐並無蹤迹。因往花蕊廟卜簽﹐過東廊一小室﹐幃幔蔽虧﹐人迹稀到﹐揭而觀之﹐題曰巫山神女之位﹐塑四美姬象於其中。東坐者失一掩鬢﹐右二人臂缺二鐲﹐耳亡雙榼﹐左一人面脫花鈿兩枚。其父大驚﹐取泥捏之物﹐置於舊處﹐皆吻合。卽手碎其象﹐命僕沈之江中而歸。自此月餘﹐生疾亦愈﹐怪魅遂絕。

芙蓉屏記至正辛卯﹐眞州有崔生名英者﹐家極富。以父蔭﹐補浙江溫州永嘉尉﹐攜妻王氏赴任。道經蘇州之圌山﹐泊舟少憩﹐買紙錢牲酒﹐賽於神廟。旣畢﹐與妻小飲舟中。舟人見其飲器皆金銀﹐遽起惡念。是夜﹐沈英水中﹐並婢僕殺之﹐謂王氏曰「爾知所以不死者乎﹖我次子尙未有室﹐今與人撐船往杭州﹐一兩月歸來﹐與汝成親﹐汝卽吾家人﹐第安心無恐。」言訖﹐席捲其所有﹐而以新婦呼王氏。王氏佯應之﹐勉爲經理﹐曲盡殷勤。舟人私喜得婦﹐漸稔熟﹐不復防閒。將月餘﹐值中秋節﹐舟人盛設酒肴﹐雄飲痛醉。王氏伺其睡熟﹐輕身上岸﹐行二三里﹐忽迷路。四面皆水鄕﹐惟蘆葦菇蒲﹐一望無際。且生自良家﹐雙彎纖細﹐不任跋涉之苦。又恐追尋至﹐於是盡力狂奔。

久之﹐東方漸白﹐遙望林中有屋宇﹐急往投之。至則門猶未啟﹐鐘梵之聲隱然。少頃開關﹐乃一尼院。王氏徑入﹐院主問所以來故﹐王氏未敢以實對﹐紿之曰「妾眞州人﹐阿舅宦遊江浙﹐挈家偕行﹐抵任而良人歿矣。孀居數年﹐舅以嫁永嘉崔尉爲次妻﹐正室悍戾難事﹐箠辱萬端。近者解官﹐舟次於此。因中秋賞月﹐命妾取金杯酌酒﹐不料失手墜於江﹐必欲置之死地﹐遂逃生至此。」尼曰「娘子旣不敢歸舟﹐家鄕又遠﹐欲別求匹配﹐卒乏良媒。孤苦一身﹐將何所托﹖」王惟涕泣而已。尼又曰「老身有一言相勸﹐未審尊意如何﹖」王曰「若吾師有以見處﹐卽死無憾﹗」尼曰「此間僻在荒濱﹐人迹不到﹐茭葑之與鄰﹐鷗鷺之與友﹐幸得一二同袍﹐皆五十以上﹐侍者數人﹐又皆淳謹。娘子𨿽年芳貌美﹐柰命蹇時乖。盍若捨愛離癡﹐悟身爲幻﹐被緇削髮﹐就此出家。禪榻佛燈﹐晨餐暮粥﹐聊隨緣以度歲月﹐豈不勝於爲人寵妾﹐受今世之苦惱﹐而結來世之仇仇乎﹖」王拜謝曰「是所志也。」遂落髮於佛前﹐立法名慧圓。王讀書識字﹐寫染俱通﹐不期月間﹐悉究內典﹐大爲院主所禮待。凡事之巨細﹐非王主張﹐莫敢輒自行者。而復寬和柔善﹐人皆愛之。每日於白衣大士前禮百餘拜﹐密訴心曲﹐𨿽隆寒盛暑弗替。旣罷﹐卽身居奧室﹐人罕見其面。

歲餘﹐忽有人至院隨喜﹐畱齋而去。明日﹐持畫芙蓉一軸來施﹐老尼張於素屏。王過見之﹐識爲英筆﹐因詢所自。院主曰「近日檀越布施。」王問﹕「檀越何姓名﹖今住甚處﹖以何爲生﹖」曰「同縣顧阿秀﹐兄弟以操舟爲業。年來如意﹐人頗道其劫掠江湖間﹐未知誠然否﹖」王又問﹕「亦嘗往來此中乎﹖」曰「少到耳。」卽默識之。乃援筆題於屏上曰﹕

少日風流張敞筆﹐寫生不數黃筌。芙蓉畫出最鮮妍。豈知嬌艷色﹐翻抱死生冤﹗粉繪淒涼疑幻質﹐只今流落誰憐﹗素屏寂寞伴枯禪。今生緣已斷﹐願結再生緣。

其詞蓋《臨江仙》也。尼皆不曉其所謂。

一日﹐忽在城有郭慶春者﹐以他事至院。見畫與題﹐悅其精致﹐買歸爲淸玩。適禦史大夫髙公納麟退居姑蘇﹐多募書畫﹐慶春以屏獻之﹐公置於內館﹐而未暇問其詳。偶外間忽有人賣艸書四幅﹐公取觀之﹐字格類懷素而淸勁不俗。公問﹔「誰寫﹖」其人對﹕「是某學書。」公視其貌﹐非庸碌者。卽詢其鄕裏姓名﹐則蹙頞對曰「英姓崔﹐字俊臣﹐世居眞州。以父蔭補永嘉尉﹐挈累赴官﹐不自愼重﹐爲舟人所圖﹐沈英水中﹐家財妻妾﹐不復顧矣。幸幼時習水﹐潛泅波間。度旣遠﹐遂登岸投民家﹐而舉體沾濕﹐了無一錢在身。賴主翁善良﹐易以裳衣﹐待以酒食﹐贈以盤纏﹐遣之曰﹕『旣遭寇劫﹐理合聞官﹐不敢奉畱﹐恐相連累。』英遂問路出城﹐陳告於平江路。今聽侯一年﹐杳無音耗﹐惟賣字以度日﹐非敢謂善書也。不意惡札﹐上徹鈞覽。」公聞其語﹐深憫之﹐曰「子旣如斯﹐付之無柰﹗且畱我西塾﹐訓諸孫寫字﹐不亦可乎﹖」英幸甚。公延入內館﹐與飲。英忽見屏間芙蓉﹐泫然垂淚。公怪問之。曰「此舟中失物之一﹐英手筆也。何得在此﹖」又誦其詞﹐復曰「英妻所作。」公曰「何以辧識﹖」曰「識其字畫。且其詞意有在﹐眞拙婦所作無疑。」公曰「若然﹐當爲子任捕盜之責。子姑祕之。」乃館英於門下。

明日﹐密召慶春問之。慶春云「買自尼院。」公卽使宛轉詰尼﹕「得於何人﹖誰所題詠﹖」數日報云「同縣顧阿秀捨﹐院尼慧圓題。」公遣人說院主曰「夫人喜誦佛經﹐無人作伴﹐聞慧圓了悟﹐今禮爲師﹐願勿卻也。」院主不許。而慧圓聞之﹐深願一出﹐或者可以借此復仇﹐尼不能拒。公命舁至﹐使夫人與之同寢處﹐暇日﹐問其家世之詳。王飲泣﹐以實告﹐且白題芙蓉事﹐曰「盜不遠矣﹐惟夫人轉以告公﹐脫得罪人﹐洗刷前恥﹐以下報夫君﹐則公之賜大矣﹗」而未知其夫之故在也。夫人以語公﹐且云其讀書貞淑﹐決非小家女。公知爲英妻無疑﹐屬夫人善視之﹐略不與英言。公廉得顧居址出沒之迹﹐然未敢輕動。惟使夫人陰勸王蓄髮返初服。

又半年﹐進士薛理溥化爲監察禦史﹐按郡。溥化﹐髙公舊日屬吏﹐知其敏手也﹐具語溥化﹐掩捕之﹐敕牒及家財尙在﹐惟不見王氏下落。窮訊之﹐則曰「誠欲畱以配次男﹐不復防備。不期當年八月中秋逃去﹐莫知所往矣。」溥化遂置之於極典﹐而以原贓給英。英將辭公赴任﹐公曰「待與足下作媒﹐娶而後去﹐非晚也。」英謝曰「糟糠之妻﹐同貧賤久矣。今不幸流落他方﹐存亡未卜。且單身到彼﹐遲以歲月﹐萬一天地垂憐﹐若其尙在﹐或冀伉儷之重諧耳。感公恩徳﹐乃死不忘﹐別娶之言﹐非所願也。」公淒然曰「足下髙誼如此﹐天必有以相佑﹐吾安敢苦逼。但容奉餞﹐然後起程。」翌日﹐開宴﹐路官及郡中名士畢集。公舉杯告眾曰「老夫今日爲崔縣尉了今生緣。」客莫諭。公使呼慧圓出﹐則英故妻也。夫婦相持大慟﹐不意復得相見於此。公備道其始末﹐且出芙蓉屏示客﹐方知公所云「了今生緣」﹐乃英妻詞中句﹐而慧圓則英妻攺字也。滿座爲之掩泣﹐嘆公之盛徳爲不可及。公贈英奴婢各一﹐貲遣就道。英任滿﹐重過吳門﹐而公薨矣。夫婦號哭﹐如喪其親﹐就墓下建水陸齋三晝夜以報而後去。王氏因此長齋念觀音不輟。

眞之才士陸仲甗﹐作畫芙蓉屏歌﹐以紀其事﹐因錄以警世云﹕

畫芙蓉﹐妾忍題屏風﹗屏間血淚如花紅。敗葉枯梢兩蕭索﹐斷縑遺墨俱零落。去水奔流隔死生﹐孤身隻影成飄泊。成飄泊﹐殘骸向誰托﹖泉下游魂竟不歸﹐圖中艷姿渾似昨。渾似昨﹐妾心傷﹐那禁秋雨復秋霜﹗寧肯江湖逐舟子﹐甘從寶地禮醫王。醫王本慈憫﹐慈憫憐羣品﹐逝魄願提撕﹐煢嫠賴將引。芙蓉顏色嬌﹐夫婿手親描。花萎因折蒂﹐幹死爲傷苗﹐蕊干心尙苦﹐根朽恨難消。但道章臺泣韓翃﹐豈期甲帳遇文簫。芙蓉良有意﹐芙蓉不可棄。幸得寶月再團圓﹐相親相愛莫相捐。誰能聽我芙蓉篇﹖人間夫婦休反目﹐看此芙蓉眞可憐。

秋千會記元大徳二年戊戌﹐孛羅以故相齊國公子拜宣徽院使﹐奄都剌爲僉判﹐東平王榮甫爲經歷﹐三家聯住海子橋西。宣徽生自相門﹐窮極富貴﹐第宅宏麗﹐莫與爲比。然讀書能文﹐敬禮賢士﹐故時譽翕然稱之。私居後有杏園一所﹐取「春色滿園關不住﹐一枝紅杏出墻來」之意﹐花卉之奇﹐亭榭之好﹐冠於諸貴家。每年春﹐宣徽諸妹﹑諸女﹐邀院判﹑經歷宅眷﹐於園中設秋千之戲﹐盛陳飲宴﹐歡笑竟日。各家亦隔一日設饌。自二月末至淸明後方罷﹐謂之秋千會。適樞密同僉帖木爾不花子拜住過園外﹐聞笑聲。於馬上欠身望之﹐正見秋千競蹴﹐歡哄方濃。潛於柳陰中窺之﹐睹諸女皆絕色﹐遂久不去。爲閽者所覺﹐走報宣徽。索之﹐亡矣。

拜住歸﹐具白於母。母解意﹐乃遣媒於宣徽家求親。宣徽曰「得非窺墻兒乎﹖吾正擇婿﹐可遣來一觀﹐若果佳﹐則當許也。」媒歸報﹐同僉飾拜住以往。宣徽見其美少年﹐心稍喜。但未知其才學﹐試之曰「爾喜觀秋千﹐以此爲題﹐《菩薩蠻》爲調﹐賦南詞一闋﹐能乎﹖」拜住揮筆﹐以國字寫之曰﹕

紅繩畫板柔荑指﹐東風燕子雙雙起。誇俊與爭髙﹐更將裙系牢。牙牀和困睡﹐一任金釵墜。推枕起來遲﹐紗窗月上時。

宣徽𨿽愛其敏捷﹐恐是預構﹐或假手於人。因盛席待之﹐席間﹐再命作《滿江紅》詠鶯。拜住拂拭剡藤﹐用漢字書呈宣徽。宣徽喜曰「得婿矣﹗」遂面許第三夫人女速哥失裏爲姻﹐且召夫人﹐並呼女出﹐與拜住相見。他女亦於窗隙中窺之﹐私賀速哥失裏曰「可謂『門闌多喜气﹐女婿近乘龍』也。」擇日遣聘﹐禮物之多﹐詞翰之雅﹐喧傳都下﹐以爲盛事。拜住鶯詞附錄於此﹕

嫩日舒晴﹐韶光艷﹐碧天新霽。正桃腮半吐﹐鶯聲初試。孤枕乍聞弦索悄﹐曲屏時聽笙簧細。愛綿蠻﹑柔舌韻東風﹐愈嬌媚。幽夢醒﹐閒愁泥。殘杏褪﹐重門閉。巧音芳韻﹐十分流麗。入柳穿花來又去﹐欲求好友眞無計。望上林﹑何日得雙棲﹖心迢遞。

旣而同僉豪宕﹐簠簋不飭﹐竟以墨敗。系禦史臺獄﹐得疾囹圄間。以大臣﹐例蒙疏放﹐回家醫治﹐未逾旬﹐竟爾不起。闔室染疾﹐盡爲一空﹐獨拜住在。然冰消瓦解﹐財散人亡。宣徽將呼拜住回家﹐教而養之﹐三夫人堅執不肯。蓋宣徽內嬖𨿽多﹐而三夫人者﹐獨秉權專寵﹐見他姬女皆歸富貴之門﹐獨己婿家反凋敝如此﹐決意悔親。速哥失裏諫曰「結親卽結義﹐一與訂盟﹐終不可攺。兒非不見諸姊妹家榮盛﹐心亦慕之。但寸絲爲定﹐鬼神難欺﹐豈可以其貧賤而棄之乎﹖」父母不聽﹐別議平章闊闊出之子僧家奴﹐儀文之盛﹐視昔有加。曁成婚﹐速哥失裏行至中道﹐潛解腳紗﹐縊於轎中﹐比至而死矣。夫人以其愛女輿回﹐悉傾嫁奩及夫家聘物殮之﹐暫寄淸安僧寺。

拜住聞變﹐是夜﹐私往哭之﹐且叩棺曰「拜住在此。」忽棺中應曰「可開柩﹐我活矣。」周視四隅﹐漆釘牢固﹐無由可啟。乃謀於僧曰「勞用力﹐開棺之罪﹐我一力承之﹐不以相累﹐當共分所有也。」僧素知其厚殮﹐亦萌利物之意﹐遂斧其蓋。女果活﹐彼此喜極﹐乃脫金釧及首飾之半謝僧。計其餘﹐尙值數萬緡﹐因托僧買漆整棺﹐不令事露。拜住遂挈速哥失裏走上都。住一年﹐人無知者。所攜丰厚﹐兼拜住又教蒙古生數人﹐復有月俸﹐家道從容。

不期宣徽出尹開平﹐下車之始﹐卽求館客﹐而上都儒者絕少。或曰「近有士自大都挈家寓此﹐亦色目人﹐設帳民間﹐誠有學問。府君欲覓西賓﹐惟此人爲稱。」亟召之﹐則拜住也。宣徽意其必流落死矣﹐而人物整然﹐怪之﹐問﹕「何以至此﹖且娶誰氏﹖」拜住實告。宣徽不信﹐命舁至﹐則眞速哥失裏﹐一家驚動﹐且喜且悲。然猶恐其鬼假人形﹐幻惑年少﹐陰使人詣淸安詢僧﹐其言一同。乃發殯﹐空櫬而已。歸以告宣徽﹐夫婦愧嘆﹐待之愈厚﹐收爲贅婿﹐終老其家。

拜住三子﹕長教化﹐仕至遼陽等處行中書省左丞﹐早卒。次子忙古歹﹐幼子黑廝﹐俱爲內怯薛﹐帶禦器械。忙古歹先死。黑廝官至樞密院使。天兵至燕﹐順帝禦淸寧殿﹐集三宮后妃﹑皇太子﹐同議避兵。黑廝與丞相失列門哭諫曰「天下者﹐世祖之天下也。當以死守。」不聽。夜半﹐開建徳門而遁。黑廝隨入沙漠﹐不知所終。

賈雲華還魂記魏鵬﹐字寓言﹐其先鉅鹿人。九世祖飛卿﹐宋髙宗朝﹐仕至禦史中丞。以論秦檜誤國﹐貶襄陽令﹐死葬白馬山﹐子孫遂畱居焉。宗族蕃衍﹐富擬封君﹐迨元朝尢盛。鵬父巫臣﹐延祐初﹐參政江浙行省﹐生鵬於公廨而父卒。母郢國蕭夫人﹐攜鵬曁二兄枿﹑棨﹐扶櫬歸襄陽。魏生五歲通五經﹐七歲能屬文﹐肌膚瑩然﹐眉目如畫﹐鄕裏以神童稱之。至正間﹐累舉不偶﹐深置恨焉。嘗曰「大丈夫當唾手以取功名﹐而一第乃不可得耶﹗」因撫幾長嘆。蕭夫人聞之﹐恐其悒郁成疾﹐遂命之曰「錢塘﹐汝父桐鄕也。凡此時名師夙儒﹐多前日門生故吏﹐汝往請業﹐庶或有成。矧東南大藩﹐山水奇勝﹐可以開豁心胸﹐吟詠情性﹐汝其行哉﹐毋事一室。」乃於懷中出書一緘﹐付之曰「到彼讀書之暇﹐當往訪故賈平章鈞眷邢國莫夫人﹐以此呈之﹐議汝姻事。吾自有說﹐愼勿妄開也。」生退﹐私啟其封﹐始知己未生時﹐母氏與彼有指腹之約。不勝忻喜﹐促駕而行。郢國書詞﹐附錄於左﹕

懿恭斂衽再拜﹐奉書邢國太夫人幾前﹕懿恭闊別十五年﹐遠隔數千里﹐各天一所﹐杳不相聞。緬想穹祇葉相﹐茵鼎善調﹐喜溢門闌﹐福臻閨閫﹐健羨何可勝言﹗如懿恭者﹐旣失所天﹐苟存貞節﹐一家長幼﹐處此粗安﹐無足爲太夫人道。第念先平章與先夫參政﹐官𨿽僚友﹐情則弟兄﹔妾荷太夫人視同娣妹﹐始因有妊﹐各發誓言﹐夫人嘗舉漢光武﹑賈復故事﹐指妾腹而言曰「生子耶﹐我女嫁之﹔生女耶﹐我子娶之。」厥後神啟其衷﹐天作之配﹐慶門誕瓦﹐寒舍得雄。不幸未期﹐夫君薨逝﹐妾提挈諸孤﹐扶柩歸殯﹐山遙水遠﹐無地相逢。今者﹐幼兒已冠﹐賢女諒亦及笄﹐苟未訂盟﹐願如夙誓。故敢冒昧貢書﹐布玆悃款﹐仍令此子親賫奉聞。倘到階庭﹐希垂顧眄。佇聆金諾﹐拱俟報音。會晤未期﹐臨緘於悒﹗不具。

生奉命﹐翌旦戒行。逾兩月﹐抵杭﹐僦居於北關門邊嫗家。嫗善延納﹐生頗安之。越數日﹐捨館旣定﹐乃漸出遊﹐訪問故人﹐無一在者。惟見湖山佳麗﹐淸景滿前﹐車馬喧闐﹐笙歌盈耳。生乃賦《滿庭芳》詞一闋﹐以紀其勝﹐因題於寓捨紙窗之上。詞曰﹕

天下雄藩﹐浙江名郡﹐自來惟說錢塘。水淸山秀﹐人物異尋常。多少朱門甲第﹐鬧叢裏﹐爭沸絲簧。少年客﹐謾攜綠綺﹐到處鼓求凰。徘徊應自笑﹐功名未就﹐紅葉誰將﹖且不須惆悵﹐柳嫩花芳。聞道藍橋路近﹐願今生一飲瓊漿。那時節﹐雲英覷了﹐歡喜殺裴航。

偶邊嫗見之﹐問曰「斯作郎君所綴乎﹖」生未答。嫗曰「郎君豈以老婦爲不知音也耶﹖大凡樂府蘊藉爲先﹐此詞𨿽佳﹐尙欠嫵媚﹐歐﹑晏﹑秦﹑黃﹐殆不如是。」生聞之﹐乃大驚﹐因致謝曰「淺陋之言﹐獻笑多矣。」因諏嫗出處﹐方知爲達睦丞相寵姬。丞相薨﹐出嫁民家﹐今老矣﹐通詩書﹐曉音律﹐喜笑談﹐善刺繡﹐多往來達官家﹐爲女子師﹐皆呼爲邊孺人。生曰「然則丞相正與先公大參及賈平章爲同輩人矣。」嫗駭曰「郎君豈魏參政子乎﹖」生曰「然。」嫗曰「眞韓子所謂稱其家兒者也。」因出杯款生﹐生乃得備詢參政舊日僚采。嫗曰「俱無矣﹐惟賈氏一門在此耳。」生曰「老母有書奉達於彼﹐敢托爲之先容。」嫗許諾。生又問﹕「平章棄祿數年﹐今有誰在﹖生事若何﹖」嫗曰「平章一子名麟﹐字靈昭。一女名娉娉﹐字雲華﹐母夢孔雀銜牡丹蕊置懷中而生。語顏色則若桃花之映春水﹐論態度則若流云之迎曉日。十指削纖纖之玉﹐雙鬢綰裊裊之絲。塡詞度曲﹐李易安難繼後塵﹔織錦繡圖﹐蘇若蘭詎容獨步﹗邢國鐘愛之﹐俾從余講學﹐余自以爲弗如也。且夫人勤勵﹐治產有方﹐珠履玳簪﹐不減昔時之丰盛﹔鐘鳴鼎食﹐宛如向日之繁華。」生聞之﹐知其必指腹之人也﹐急欲一往。會嫗病目﹐弗能前﹐遂止。夫人訝嫗久不來﹐乃遣婢春鴻往嫗家問焉。時嫗目愈﹐欲生偕行﹐值生偶出﹐嫗乃先隨鴻往﹐詣夫人謝﹐且道魏生母寄書事。邢國駭愕﹐曰「正爾念之﹐今焉至此﹐亟爲我召來﹐勿緩也﹗」春鴻承命﹐復至請生﹐生便同行。

旣及門﹐鴻先入。俄而二靑衣導生至重堂﹐卽東階少立。邢國服命服出﹐坐堂中。生再拜。夫人曰「魏郎幾時來耶﹖」生曰「數日耳。」命坐於西鸑前鈿椅上。茶罷﹐夫人曰「記得別時﹐尙在𦇤褓﹐今長成若是矣﹗」慰勞甚至﹐且問蕭夫人曁枿﹑棨安否﹖生答以幸俱無恙。夫人爲生道舊﹐如在目前﹐但不及指腹誓姻之說。生疑之﹐乃顧隨來老僕靑山解囊﹐取母書投上。夫人拆封﹐觀畢﹐納諸袖中﹐亦不發言。頃間﹐一童子出﹐娟娟如瓊瑤。夫人命拜生。生答拜。夫人曰「小兒子也﹐當教之﹐乃答禮耶﹖」復命侍妾秋蟾曰「召娉娉來。」須臾﹐邊嫗領二丫鬟擁一女子從繡幕後冉冉而至﹐面生前展拜。生逡巡欲起避。夫人曰「無妨﹗小女子也。」拜畢﹐退立於夫人座右。邊嫗亦侍座於隅。生竊窺娉娉﹐眞傾國色也﹐𨿽西施﹑洛神﹐未可優劣。生見後﹐魂神飛越﹐色動心馳﹐恐夫人覺之﹐卽起辭出。夫人曰「先平章視先參政猶骨肉﹐尊堂亦視老身如娣妹。自二父云亡﹐兩家闊別﹐魚沈雁杳﹐音耗不聞。本謂此生無復再見﹐豈意餘年得睹英妙﹐老懷喜慰﹐何可勝言﹗郎君乃爾寡情耶﹖」生揖返席﹐不敢復辭。邢國目娉入﹐意若使治具然。於時開宴﹐水陸畢陳。夫人親酌飲生﹐生跪受而飲。旣而命麟與娉娉更勸疊進。娉酒至﹐生辭以「乍出遠方﹐久疏曲糵﹐今不勝杯酌矣。」娉娉捧杯再拜。生欲熟視之﹐固辭不敢先飲。夫人曰「郎君年長於汝﹐自今以後﹐旣是通家﹐當爲兄妹﹐汝宜跪勸。」娉遂跪。生倉皇遽接﹐一吸而盡。娉娉收杯﹐至夫人前﹐瀝余酒於案曰「兄飲未釂﹐更告一杯可乎﹖」夫人笑曰「才爲兄妹﹐便鐘友愛之情﹐郎君豈得戛然乎﹖」邊嫗亦從傍更相勸﹐生乃盡飲。夫人復讓邊嫗曰「郎君旣捨汝家﹐乃不早以見告﹐當滿進一觥。」嫗笑而飲。宴罷﹐告歸。夫人曰「郎君毋還邸中﹐只在寒舍安下。」生略辭。夫人曰「貧家寂寥﹐願勿嫌也。」卽呼家僕脫歡﹑小蒼頭宜童﹐引生於前堂外東廂房止宿。生入門﹐但見屏幃牀褥﹐書幾盥盆﹐筆硯琴棋﹐靡一不備。嫗家行李﹐亦已在焉。

生旣得定居﹐復遇絕色﹐且驚且喜﹐睡不能成﹐因賦《風入松》一闋﹐乘醉書於粉壁之上。詞云﹕

碧城十二瞰湖邊﹐山水更淸妍﹔此邦自古繁華地﹐風光好﹐終日歌弦。蘇小宅邊桃李﹐坡公堤上人煙。綺窗羅幕鎖嬋娟﹐咫尺遠如天。紅娘不寄張生信﹐西廂事﹐只恐虛傳。怎及靑銅明鏡﹐鑄來便得團圓﹗

是夕﹐娉娉返室﹐亦厚屬生﹐因呼侍女朱櫻曰「魏兄臥否﹖」櫻曰「弗知也。」娉語之曰「汝往廂房巖之。」去良久﹐反命云「郎君微吟燭下﹐若有深思﹐旣而取筆﹐題數行於壁間﹐妾諦視之﹐乃《風入松》詞也。」娉曰「汝記憶乎﹖」櫻曰「已記之矣。」遂口占一過。娉便濡毫﹐展雙鸞霞箋﹐次其韻﹐頃刻而就﹐封緘付櫻曰「明晨汝奉湯與郎君盥面時﹐以此授之。」櫻收於囊。次日黎明﹐如教而往。生盥沃竟﹐櫻出緘畀生曰「娉小娘致意郎君﹐有書奉達。」生慌忙取視之﹐乃和生所賦壁間《風入松》﹐詞云﹕

玉人家在漢江邊﹐才貌及春妍﹐天教分付風流態﹐好才調﹐會管能弦。文采胸中星斗﹐詞華筆底雲煙。藍田新鋸璧娟娟﹐日暖絢晴天。廣寒宮闕應須到﹐霓裳曲﹐一笑親傳。好向嫦娥借問﹐冰輪怎不教圓﹖

生讀之數過﹐不忍釋手﹐知娉之賦情特甚也﹐遂珍藏於書笈中。方欲細詢娉性情﹐而夫人已遣宜童召生矣。生偕童入﹐夫人見生來﹐迎謂生曰「郎君奉命萱堂﹐遠來遊學﹐不可虛度光陰﹐玩時廢日。此中有大儒何先生者﹐及門之士﹐常數百人﹐郎君如從之遊﹐必有進益。贄見之禮﹐吾已辦矣。」食罷﹐請行。生睹娉後﹐萬念俱灰﹐不求聞達﹐惟雲華是念。不虞夫人之逼令就學也﹐黽勉應承﹐然亦不數數往也。因念夫人𨿽甚見愛﹐而掛口不及姻事﹐且令與娉認爲兄妹﹐蓋有可疑﹐而無從質問。乃潛往伍相祠祈夢﹐得神報云「灑雪堂中人再世﹐月中方得見嫦娥。」旣覺﹐莫曉所謂﹐但私識之。一日﹐偶與朋友遊西湖﹐娉伺生不在﹐攜侍姬蘭苕﹐潛至其室﹐徧閱簡牘﹐見有《嬌紅記》一冊﹐笑謂苕曰「郎君觀此書﹐得無壞心術乎﹖」因戲題絕句二首於生臥屏上。詩曰﹕

淨幾明窗絕點塵﹐聖賢長日與相親。文房瀟灑無餘物﹐惟有牙簽伴玉人。

花柳芳菲二月時﹐名園剩有牡丹枝。風流杜牧還知否﹖莫恨尋春去較遲。

抵暮﹐生歸﹐見詩﹐知爲娉作﹐深悔一出﹐不得相見。乃賡其韻﹐用趙松雪體行楷﹐書於花箋以答娉。詩曰﹕

冰肌玉骨出風塵﹐隔水盈盈不可親。畱下數聯珠與玉﹐憑將分付有情人。

小桃才到試花時﹐不放深紅便滿枝。只爲易開還易謝﹐東君有意故教遲。

寫畢﹐無便寄去。

躊躇間﹐忽春鴻來﹐謂生曰「夫人聞郎君西湖歸﹐懼爲酒困﹐遣妾持武夷小龍團茶奉飲。」生喜甚﹐卽啜一甌。因移身逼鴻坐﹐笑語鴻曰「娉娉旣視我爲兄﹐汝何惜暫爲吾婦﹖」鴻變色曰「夫人理家嚴肅﹐婢妾只任使令﹐豈敢薦枕於君﹐以污淸徳﹖」生曰「東園桃李﹐片時春也。何害﹖」遂與鴻狎。且謂鴻曰「吾有一簡奉娉娉﹐能爲我持去否﹖」鴻曰「敢不承命﹐當亟遞去。」鴻入﹐遇娉茶堂中﹐卽以與之。娉急置於懷﹐囑鴻勿泄。返室觀之﹐乃和其絕句二首。讀罷﹐嘆曰「淸楚流麗﹐類其爲人。」言未已﹐聞夫人呼曰「有客。」娉趨出﹐乃外兄莫有壬也﹐自槁城來省。邢國因設宴待之﹐生亦與坐。夫人以久別有壬﹐且悲且喜﹐姑侄勸酬﹐不覺至醉﹐兼之有壬遠來﹐驅馳鞍馬﹐困憊不任酒﹐急欲休息﹐苦告夫人。夫人乃令脫歡扶掖至禮賓堂之南小齋內歇臥。生亦隨出﹐獨立於重堂。無何﹐夫人亦眩暈思臥﹐乃先就榻。惟娉率諸婢收拾器皿﹐鎖閉門戶。朱櫻持燭﹐伴娉出重堂巡邏﹐見生孤立﹐驚曰「兄未寢乎﹖何此延佇﹖」生告以「渴甚﹐求漿﹐弗能得。」娉卽令櫻入廚中取茶。因代櫻執燭﹐置案上﹐燭爲風爍﹐蠟液淚流﹐娉以金剪剪之曰「汝亦風流乎﹖」生曰「子不聞李義山詩云﹕『春蠶到死絲方盡﹐蠟炬成灰淚始幹』。」娉曰「義山浪子耳﹐何眷戀之深耶﹖」生曰「人同此心﹑心同此欲﹐烏可以此病義山乎﹖」娉曰「然則兄亦義山之流亞乎﹖」生曰「風情幽思﹐自謂過之。」娉曰「若兄之言﹐眞風流蘊藉之士也。但佳句云勞心者﹐果勞何事﹖不知商隱亦有是乎﹖」生曰「室邇人遐故也。」娉不答﹐指壁上琴曰「兄善是耶﹖」生曰「幼耽此技﹐小姐聞亦能之。」娉曰「謾寄指耳﹐敢言能乎﹖」俄朱櫻捧茶至﹐娉起遞與生。生謝曰「何煩鄭重﹖」娉曰「愛親敬兄﹐禮宜如是。」生將促席與言﹐娉遽斂身曰「今夕夜深﹐兄宜返室﹐來宵有便﹐當詣聽琴﹐幸無他往也。」遂道萬福而退。次日﹐夫人中酒不能起。薄暮﹐娉偸至廂房。生正懸望﹐佇俟階前﹐陡見娉來﹐喜心翻倒﹐卽擁娉入。坐定﹐生拂幾焚香﹐解錦囊出天風環佩琴﹐請娉彈。娉羞澀固辭﹐生於是轉軫調弦﹐鼓《關雎》一曲以感動之。娉曰「吟猱綽注﹐一一皆精﹐但惜取聲太巧﹐下指略輕耳﹗」生甚服其言﹐必欲觀娉之指法﹐請之不已。娉乃命朱櫻取琴﹐放己前瑯玕石卓上﹐操《雉朝飛》一調以答生。生曰「佳哉指法﹐但此曲未免淫艷之聲多。」娉曰「無妻之人﹐其詞哀苦﹐其聲淒怨﹐何淫艷之有﹖」生曰「自非牧犢子妻﹐安能造此妙乎﹖」娉無言﹐惟微哂而已。是夕﹐談話稍款﹐言情頗深。值夫人睡覺﹐呼娉索人參湯﹐娉惶恐走去。生茫然自失﹐魂魄俱喪﹐面若死灰﹐大失所望。因枕上賦《如夢令》一闋自悼。詞云﹕

明月好風良夜﹐夢到楚王臺下。雲薄雨難成﹐佳會又成虛話﹗誤也﹐誤也﹐靑著眼兒幹罷﹗

平旦﹐生起﹐整衣冠﹐趨夫人閣﹐問安否。出至重堂﹐轉從堂後﹐循曲巷﹐欲造娉室。迷路而回。至淸凝閣前﹐少憩。時娉政坐閣中﹐低鬟束雙彎﹐著繡鞋。生卽屏身戶外﹐窺於隙間﹐爲娉小婢福福見之﹐報與娉。娉大憤﹐將起白夫人。生惶恐﹐告娉曰「向於夫人處問安﹐路迷至此﹐兄妹之情﹐寧忍見窘﹖」娉曰「男子無故不入中堂﹐況可直造人家閨閣乎﹖今且恕兄﹐後勿再至。」生連揖不已。娉曰「聊恐兄耳﹐毋勞深謝﹗」因指閣前臨淸小瓦盆養瑞香一株﹐命福福云「送去兄臥房中﹐爲幽人之伴。」生曰「得此一株﹐當貯諸金屋。」娉笑而頷之。福遂捧花送生出。生知福乃娉之親隨﹐卽探囊中金數星與之﹐冀其傳遞簡帖﹐潛通殷勤。福拜而受之﹐自此得其用矣。

然生自離家之後﹐兩月有餘﹐寒食初過﹐淸明又到﹐夫人備酒肴﹐召鄰曲及邊嫗﹐並拉生出郭掃墳﹐惟娉娉以小疾新愈﹐不得偕行。生覘知娉不去﹐乃佯出。夫人畱之。生曰「適何先生遣人見呼﹐不敢不去﹐弗及拜平章神道﹐意甚缺然﹗」夫人曰「先生召無諾﹐宜速往也。」生去﹐夫人亦登輿﹐舉家畢從﹐惟畱福福及小女使蘭苕伴娉。生度夫人行遠﹐徐徐而歸﹐至重堂。門閉不得入﹐徘徊廡下。福福聞人履聲﹐謂是客至﹐啟門問之﹐乃生也。生急持福裾﹐問娉所在﹐欲見之。福曰「小姐敏慧聰明﹐知書識禮﹐持身謹愼﹐不離閨房﹐貞靜幽嫻﹐凜不可犯﹐妾安敢冒昧導君﹐唐突西子﹗」生曰「吾之遇汝﹐自謂有緣﹐𨿽張珙之紅娘﹐不啻過也。今汝乃有是言﹐予之缺望甚矣﹗」福沈吟半晌曰「彼𨿽以禮自持﹐然幽情頗切﹐吾嘗見其臨鏡自照﹐回顧妾曰﹕『我何如月中之嫦娥也﹖』妾覆之曰﹕『不已誇乎﹖』彼乃曰﹕『姮娥𨿽貌美﹐叵耐只孤眠﹗』由是觀之﹐可以情亂也。」生曰「爲今之計﹐將若之何﹖」福曰「妾有吳綾手帕﹐郎君試爲情詩﹐染其上﹐我當持與之觀。郎君輕步踵妾後窺之﹐彼若動心﹐事諧必矣。」生欣然握管﹐題以付之。詩曰﹕

鮫綃原自出龍宮﹐長在佳人玉手中。畱待洞房花燭夜﹐海棠枝上拭新紅。

福袖帕入﹐生尾福後﹐至柏泛堂。娉方倚檻﹐玩庭前新柳﹐曰「綠陰如許矣﹗」因誦稼軒詞云「莫去倚危闌﹐斜陽政在煙柳斷腸處。」生遽前﹐撫其背曰「斷腸何所爲乎﹖」娉驚曰「狂生又至此耶﹖」生曰「韓壽竊香﹐相如滌器﹐狂者固如是乎﹖」娉乃命福取茶。福佯墮手帕於地﹐娉拾而觀之﹐見詩﹐怒曰「此必兄所爲﹐小妮子何敢無忌憚如是﹖吾將持以白夫人。」生愧謝再三﹐繼之以跪。娉因回顏一莞﹐收置懷中曰「毋多言﹐姑此共坐﹐少敍半晌之歡﹐倘老母來歸﹐則無及矣。」生大喜﹐就坐。娉呼福出佳肴薦酒﹐親持金荷葉杯﹐酌以勸生。生辭不飲。娉固勸。生謝曰「此意良已勤﹐政昔人所謂﹐𨿽喫ボ子亦醉﹐不煩酒。」略飲數杯﹐因命撤去﹐娉從之。生乃促席與娉聯坐﹐語娉曰「我奉命慈親﹐爲此姻事﹐艱難水陸﹐千里遠來。今夫人了無一語﹐道及前盟﹐必有他謀。事恐中變﹐命爲兄妹﹐其意可知。子復漠然﹐路人相視﹐殊無聊賴。久擬賦歸﹐但以未與子言﹐故遲遲不決耳。今幸相逢﹐難期再會﹐予之心事﹐子旣知之﹐諧與不諧﹐明以見告﹐毋徒使我爲周南畱滯之客也。」娉聞之﹐撫髀嘆曰「余豈木石之人哉﹗兄之此言﹐豈知我者﹗妾自遇兄來﹐忘飧廢事﹐心動神疲﹐夜寐夙興﹐惟君子是念。顧以葑菲﹐得侍房帷﹐偕老百年﹐乃深幸也。第恐天不與人方便﹐不能善始令終。張珙﹑申純﹐足爲明鑑。兄如不棄菅蒯﹐妾可永執箕帚﹐毋輕一舉﹐當計萬全。」生曰「若待六禮告成﹐則予墓艸宿矣。子其憐之﹐毋吝今夕﹗」娉未及對﹐而蘭苕報夫人回矣。生倉忙趨出。是日﹐三月丙午也。

丁未淸晨﹐生入謁﹐夫人曰「昨因祭掃﹐就過湖上諸寺一行﹐佳景滿前﹐令人應接不暇﹐所惜者﹐寓言不在耳。」生唯唯而退。至中堂側門﹐與娉相遇﹐侍妾森然﹐前遮後擁﹐彼此注視﹐莫交一言。生歸室悶悶﹐因誦崔顥《黃鶴樓》詩云「日暮鄕關何處是﹖煙波江上使人愁﹗」適娉經窗處﹐聞之﹐因穴窗呼生曰「男兒何懷土之切乎﹖」生曰「事屬參差﹐終不能就﹐處此無益﹐莫若歸去。」娉曰「少頃﹐當令福福詣君。」言訖而去。早飯罷﹐福果來﹐謂生曰「娉小娘有簡奉君。」生拆而觀之﹐乃詩一首云﹕

春光九十恐無多﹐如此良宵莫浪過。寄語風流攀桂客﹐直教今夕見姮娥。

讀畢﹐生喜不自制﹐顒顒然視日之斜﹐汲汲然望夜之至。豈期向午﹐生之友人金在鎔來﹐拉生過平康。生以他事拒之﹐金固不許﹐不得已﹐乃與同行。至彼﹐妓有秀梅者﹐頗曉詩詞﹐素慕才俊﹐見生灑落﹐勸以巨觥﹐金又與轟飲。生意不在酒﹐爲二人所困﹐痛醉而歸﹐展紫絲褥﹐臥於房前石欄桿側地上。迨暮月明﹐夫人睡熟﹐娉乘便赴約﹐不意生酣寢﹐酒气逼人﹐呼之不應﹐乃悵然行於階下。徐入生室﹐取宣毫﹐寫絕句一首於生練裙上﹐投筆而去。詩曰﹕

暮雨朝雲少定蹤﹐空勞神女下巫峯。襄王自是無情者﹐醉臥月明花影中。

五更天明﹐生酒亦醒﹐起步花陰﹐但見落紅沾袖﹐墜露濕衣﹐追省娉期﹐滂然流淚。政鬱鬱間﹐忽風吹生衣裾﹐裾翻字見﹐生舉視之﹐乃七言絕句﹐娉所染也。因大悵恨﹐失此良會﹐爲人所誤﹐深負娉期。因剪下裙幅﹐裝潢成軸﹐懸於壁間﹐仍賡原韻﹐緘以寄娉。詩曰﹕

飄飄浪迹與萍蹤﹐誤入蓬萊第幾峯。凡骨未仙塵俗在﹐罡風吹落醉鄕中。

詩後復有一詞﹐名《憶秦娥》云﹕

春蕭索﹐可憐更負佳人約﹗佳人約﹐今番準定﹐莫教違卻。世間𨿽有相思藥﹐應知難療身如削。身如削﹐盈盈珠淚﹐夜深偸落。

一日﹐忽聞夫人喚春鴻云「平章忌辰在邇﹐合照常規。汝可往西鄰靖恭姚長者家﹐問幾時建金山佛會﹐亦俗附薦平章﹐以徼冥福。」鴻少選返命云「只在此月二十五日爲始﹐適廟忌辰﹐凡三晝夜。若俗與薦善功﹐必須先嚴齋戒﹐至日﹐請詣法筵﹐炷香禮佛﹐竣事方歸。」至期﹐夫人分付娉家事畢﹐乃往姚宅。娉與生俱送及門﹐因得同行入內﹐經過生臥房前﹐生苦邀入﹐欲賦髙唐。娉懇辭曰「蒲柳賤軀﹐敢自吝惜。但今白晝﹐僕妾眾多﹐若交接之頃﹐雲雨方濃﹐妾於此時﹐如醉如夢﹐能保無他慮乎﹖莫若少待今宵﹐兄宜親卽妾所﹐妾當明燭啟門﹐焚香迎候。」生深然之。至暮﹐娉戒諸奴僕曰「夫人偶不在家﹐汝等各宜早歇﹐男僕不許擅入中門﹐女僕亦須不離內寢﹐毋得輒便私相往來。」眾皆拱聽﹐莫敢不遵。人旣定﹐生乃尋向路。由柏泛堂後﹐轉過橫樓西﹐適有兩巷相聯﹐莫知何者可達﹐狐疑未決。忽風送好香一炷﹐逆鼻而來。生心喜曰「娉不遠矣﹗」徑趨右巷﹐巷窮﹐果得娉寢。但見綠窗半啟﹐絳燭髙燒。娉上服紫羅衫﹐下著翠文裙﹐自拈生龍腦於金雀尾鑪中焚之﹐香煙縹緲﹐燭影晶熒。驟得見娉﹐疑與仙遇。娉笑曰「巨卿﹐信人也。」出戶迎生﹐延入室內。室中安墨漆羅鈿屏風牀﹐紅羅圈金雜彩繡帳﹐牀左有一殷紅矮幾﹐幾上盛繡鞋二雙﹐彎彎如蓮瓣﹐仍以錦帕覆之。右有銅絲梅花籠﹐懸收香鳥一隻﹐餘外無長物。房前寬闊僅丈許﹐東壁掛二喬並肩圖﹐西壁掛美人梳頭歌﹐壁下二犀皮桌相對﹐一放筆硯文房具﹐一放妝奩梳掠具﹐小花瓶插海棠一枝﹐花箋數番﹐玉鎭紙一枚。對房則藕絲弔窗﹐窗下作船軒﹐軒外繚以粉墻。墻內疊石爲臺﹐臺上牡丹數本﹐四傍佳花異艸﹐叢錯相間。距臺二尺許﹐磚甃一方池﹐池中金魚數十尾﹐護階艸籠罩其上。生未暇徧觀﹐卽攜娉就寢。娉乃取白絨軟帕付生曰「兄詩驗矣﹐可謂海棠枝上拭新紅也。」生笑爲娉解衣﹐共入帳中。娉低聲告生曰「妾幼處深閨﹐未諳情事。媾歡之際﹐第恐弗勝﹐兄若見憐﹐不爲已甚。」生曰「姑且試之﹐庶幾他日見慣。」豈期娉之身體纖柔﹐腰肢顫掉﹐花心才折﹐桃浪已翻﹐羞赧呻吟﹐如不堪處。而生蜂鎖蝶戀﹐未肯卽休﹐直至興闌﹐將過夜半。生起﹐持帕剪燭觀之﹐乃與娉使藏焉﹐畱爲後日之驗。娉曰「賤妾陋軀﹐爲兄所破﹐靜言思之﹐有面目﹗伉儷之約﹐兄善圖之﹐毋使妾爲章臺之柳則幸矣﹗不然﹐當墜樓﹑赴水﹐以死謝兄﹐斷不能學流俗之人﹐背盟他適﹐以負所天。」生曰「我爲男子﹐豈不能謀一婦人﹖況有夙緣﹐不必過爲之慮。」乃於枕上口占《唐多令》一闋以贈娉。詞云﹕

深院鎖幽芳﹐三星照洞房。驀然間﹑得效鸞凰。燭下訴情猶未了﹐開繡帳﹐解衣裳。新柳未舒黃﹐枝柔那耐霜﹖耳畔低聲頻付囑﹕偕老事﹐好商量。娉亦依韻﹐和以酬生﹕

少小惜紅芳﹐文君在繡房。馬相如﹑賦就求凰。此夕偶諧雲雨事﹐桃浪起﹐濕衣裳。從此褪蜂黃﹐芙蓉愁見霜﹗海誓山盟休忘卻﹐兩下裏﹐細思量。自此﹐往來頻數﹐無夕不歡﹐𨿽連理之柯﹐比翼之鳥﹐奚以過也。

何期光陰易逝﹐樂極悲來。夏暑將殘﹐秋風又動﹐忽收蕭夫人及二兄書﹐取生回﹐應鄕試。生得書悒怏﹐不遣娉知﹐然言動之間﹐屢有嗟漢之意。娉察之﹐生不獲隱﹐出母書示之﹐彼此流涕。未數日﹐二兄又遣一僕海仙﹐馳書奉邢國夫人﹐使促生早還。夫人啟緘﹐讀畢﹐令人召生至﹐以母書示之﹐且謂生曰「尊夫人相念至深﹐二令兄促歸亦急﹐且欲同應秋科﹐實人間美事。老身𨿽不忍遽捨郎君﹐然母命兄書﹐安可違越﹐所願桂枝髙折﹐早占鰲頭﹐側耳捷音﹐與有榮耀。瓜期未及﹐恭候再來。」遂備辦行裝﹐送生上路。娉時侍夫人座側﹐聞知此言﹐淚落如注﹐卽起入內。其夜﹐伺夫人睡靜﹐乃潛出別生﹐相視飲泣。遂謂生曰「正爾歡娛﹐乃有遠別﹗天耶人耶﹗何至此極也﹗」生曰「我爲母兄所逼﹐且只暫歸﹐三兩月間﹐再圖相見。子第寬心﹐保攝眠食﹐勿爲無益之悲﹐徒損傾城之貌。」娉掩涕曰「兄途中謹愼﹐早早到家﹐有便再來﹐勿爲長往。妾醜陋之身﹐乃兄所有﹐倘念幺麼﹐不我遐棄﹐𨿽死之日﹐猶生之年。」乃面生再拜曰「只此別兄﹐明日不能出矣。」生亦哽咽﹐目送娉退。次早﹐娉又遣福福叩門﹐持手簡﹐送鴉靑珝絲成鞋一雙﹐綾襪一緉贈生。簡曰﹕

薄命妾娉再拜白﹐寓言兄前﹕娉薄命﹐不得奉侍左右爲久計。今馬首欲東﹐無可相贈﹐手制粗鞋一雙﹐綾襪一緉﹐聊表微意。庶步武所至﹐猶妾之在足下也。悠悠心事﹐書不盡言﹐伏楮緘辭﹐涕淚交下﹗不具。

生覽畢﹐惟墮淚而已﹐遂收拾鎖於書笈。旣登途﹐凡道中風晨月夕﹐水色山光﹐睹景懷人﹐只增悲惋。

及抵家﹐已迫槐黃矣。遂偕二兄往就試﹐枿﹑棨失利﹐惟鵬領髙薦而歸。賀客塡門﹐雜遝數月。迨冬末﹐同年促上禮闈﹐生方欲托病不赴﹐圖爲杭遊﹐以踐夙約。而母與二兄之弗容﹐府尹﹑縣侯之惇遣﹐不獲已﹐黽勉而行﹐期在下第﹐庶得卽歸。詎意靑錢萬選萬中﹐會闈揭曉﹐名次羣英﹐廷試又在甲榜﹐擢應奉翰林。文字才名日起﹐藉甚當時﹐虞﹑揭諸公﹐皆加愛重。生𨿽居淸要﹐而心念雲華﹐未嘗暫捨﹐因求外補。明年正月﹐得江浙儒學副提舉﹐正愜所願。遂不歸襄漢﹐徑赴錢塘﹐需次待闕﹐首具袍笏﹐詣賈氏﹐拜夫人。夫人見生來﹐喜色溢面﹐勞之曰「具審金榜題名﹐文臺列職。平生之願﹐一旦盡酬。第恨靈昭年幼﹐未歷江湖。老病孱軀﹐不能遠涉﹐無由造賀﹐作慶尊堂爲愧耳﹗」生謝曰「末學荒疏﹐謬登科目。續貂之誚﹐有愧於中。然自別門下﹐兩載光陰﹐令女賢郎﹐安否何似﹖輒敢請見﹐少慰下懷﹗」夫人曰「小兒讀書郡學﹐半月一回。醜女在家﹐尋當上謁。」遂命秋蟾召娉。須臾出見﹐流眄掠生﹐悲喜交集。夫人置酒﹐邊嫗亦來。邢國舉杯致賀﹐生畢飲。復命娉曰「魏兄髙第顯官﹐人間盛事﹗汝旣在妹列﹐豈可無一杯致賀乎﹖」娉再拜領命﹐乃酌酒勸生。生復酬娉。母女極歡而罷。旣暮﹐辭出。夫人曰「幸未上官﹐免尋邸捨﹐吾家舊寓﹐謹以相延。」生且謝且辭﹐退就寢室﹐風物依然﹐一榻如故。因賦律詩一首﹐題於壁以紀重來。詩曰﹕

不到仙家兩載余﹐竹窗幽戶尙如初。梁懸徐孺前時榻﹐壁寫崔生昔日書。花柳謾爲新態度﹐江山不攺舊規模。未知當日桓溫幕﹐還有風流此客無﹖

次日﹐生出謁。夫人慮生寓所器物不備﹐或乏人使命﹐乃呼娉侍行﹐過彼點檢。及至﹐凡百所需﹐悉已完具﹐宜童復專供役。蓋娉已宿戒之矣﹐而夫人弗知也。周視間﹐忽見生壁上新題﹐讀之數過﹐稱賞弗已﹐且顧娉曰「才子﹗才子﹗」又云「此人器量弘深﹐學問該博﹐聰明敏捷﹐少有比倫。不出十年﹐須當遠到﹐提舉未足以掩也。女子識之。」夫人素有藻鑑﹐愼許可。娉見母譽生如此﹐愈加愛重。由是夜往晨回﹐傾情倒意﹐𨿽接翼之鸞鳳﹐交頸之鴛鴦﹐未足以諭其和協也。無何﹐情愛所迷﹐殊無顧忌﹐朝歡暮樂﹐婢妾皆知﹐所未覺者﹐惟邢國一人而已。

或日﹐春鴻與蘭苕於淸凝閣前閒坐﹐分食泉州鳳餅香茶。娉偶過見之﹐默然不樂。私念此茶夫人物也﹐惟己嘗竊數餅與生﹐計必生私二人﹐自彼而得﹐因詰問之。鴻﹑苕不能隱﹐以生與爲對。娉大恨恚﹐妒念頓生﹐乃捃摭他事﹐白於夫人﹐俱遭痛撻。鴻輩銜恨﹐謀發娉私。乃闞娉與生於後園池上重陰亭前弈棋﹐急趨白夫人云「圃中池蓮﹐有一花並蒂﹐紅白二色﹐開已一日﹐請往觀之﹐恐久則謝矣。」夫人喜曰「此禎祥兆也﹗」如其請。生與娉不虞其至﹐方拊掌大笑曰「雲華姐又輸一局矣﹐敢請子之金釧爲賭資﹐可乎﹖」言未已﹐忽風撼敗桃一枚﹐墜局中。娉驚訝﹐舉首視之﹐遙見二人侍夫人來﹐知其故意相襲也。急目生﹐使入天林洞避去。而博戲之具﹐收拾弗及。乃佯趨走﹐迎語夫人曰「兒多時不到園中﹐適因繡倦﹐與福福攜揪枰來此﹐以消長日。忽見並頭蓮花﹐紅白二色相向﹐眞嘉瑞也。正擬報知膝下﹐而娘娘來矣。」鴻﹑苕𨿽善其支吾﹐然未敢面斥﹐惟相目冷笑而已。幸夫人眼昏﹐莫辧其爲生也。夫人曰「蓮花雙蒂者常有之﹐但一紅一白﹐爲難得耳。適聞春鴻言如此﹐將欲呼汝同觀﹐不意汝已先在此矣。然人家處子﹐不離閨房﹐偶或出遊﹐擁蔽其面。今汝不使我知﹐輒行至此。𨿽無人見﹐亦且不宜。況汝讀書識禮﹐豈不知博弈之爲非﹐當痛以自懲﹐後勿爾。」然夫人只知其與福福手彈﹐不料其與生對壘也。遂同至亭間﹐徘徊瞻企。夫人命春鴻曰「佳哉花也﹗可召魏郎君來此同玩。」鴻將啟齒﹐娉恐其有言﹐潛躡其足。鴻會意﹐乃紿夫人曰「有此佳花﹐而酒肴未備﹐不若明旦於此開宴﹐召之賞玩﹐亦未爲晚。」夫人點頭曰「春鴻言是也。」遂回。詰朝﹐果於亭上設席﹐且於郡學呼麟回﹐同生賞花。酒半﹐夫人目麟曰「吾聞人家興替﹐見於花卉。蓋艸木得气之先﹐且瑞應之來﹐必不虛也。汝今秋文戰﹐或者得捷﹐雙蓮之瑞﹐其在是乎﹗宜賦一詩﹐以觀汝志气。魏提舉如不相棄﹐亦請唾珠玉﹐以重斯芳。」麟與生奉命﹐一揮而就﹐以呈夫人。夫人覽而嘆曰「提舉絕妙好詞﹗吾兒結意﹐亦自可取。」因付娉曰「汝觀而藏之﹐畱爲汝弟秋科張本。」二詩云﹕

若耶溪裏萬紅芳﹐那似君家並蒂祥﹖韓虢醉醒殊態度﹐英皇濃淡各梳妝。徒勞畫史丹靑手﹐謾費詞人錦繡腸。向夜酒闌明月下﹐只疑神女伴仙郎。右鵬詩

亭亭翠蓋蔭召嬈﹐一種風流兩樣嬌。飛燕洗妝迎合徳﹐彩鸞微醉倚文簫。若教解語應相妒﹐縱自無情也是妖。寄語品題髙著眼﹐直須畱作百花標。

右麟詩

娉讀之﹐微莞﹐將收之袖中。生乃請於夫人曰「小姐也不可無佳制。」夫人命娉曰「汝試爲之﹐請教提舉。」娉對曰「好語皆爲兄所道﹐尙何言哉﹖然亦不敢不勉彊。」遂口占《聲聲慢》一闋。詞云﹕

太華峯頭﹐若耶溪上﹐秋波蕩漾嬋娟﹔翠蓋陰中﹐佳人並著香肩。深杯怎禁頻勸傳﹖玉容霞臉爭妍。眞个是﹐善才龍女﹐不染塵緣。共說風流態度﹐似鳳臺蕭史﹐夫婦同仙。描畫丹靑﹐生綃難寫淸聯。鴛鴦也知相妒﹐卻愛來﹐比翼花邊。心更苦﹐委淤泥絲又暗牽。

生傾聽之餘﹐自愧弗及﹐因出席揖之曰「風流俊媚﹐的是當家﹐眞可謂才調女相如也﹗」娉斂繡巾拜謝曰「不敢當﹗不敢當﹗」酒散月明﹐夫人酣寢。娉出就生﹐具告以昨日圍棋之故﹐且吐舌曰「非桃墜則夫人見矣﹐柰何﹗柰何﹗」生曰「此天也﹗然非子之臨機應變﹐則罅隙呈露﹐吾二人安得復合耶﹖危哉﹗危哉﹗」娉曰「夫人以妾昨過園中﹐微賜嗬譴﹐今不敢再至矣。所恨前時遠別﹐今幸相遭。復被匪人百端間阻﹐當爲兄屈己下之﹐冀回其意。兄且忍耐﹐勿自憂煎。然此亦由兄私之之過也﹗《論語》曰﹕『惟女人與小人爲難養也﹗近之則不遜﹐遠之則怨。』不可不加之意也。」蓋微諷生寵春鴻﹑蘭苕事以箴之﹐生慚悚交並﹐莫知爲對。娉自此深居簡出﹐杳不相聞。生亦踧踖不安﹐若有芒刺在背﹐凡遇內集﹐多卻不來。娉𨿽謬爲斂迹﹐而益重幽思﹐故於鴻﹑苕﹐特加禮待﹐但其所欲﹐舉以贈焉。爾後二人俱囿娉術中﹐夙怨冰釋﹐翻爲之用﹐第生未知耳。

踽踽月餘﹐無聊特甚。正憂悶中﹐忽福福送新蓮數房來﹐且報鴻﹑苕釋憾﹐早晚可以相見。生聞之﹐手舞腳蹈﹐不任歡情﹐因以蜀箋寫所賦夏景閨情十首﹐爲小引於前以答娉。其詞曰﹕

孤館無聊﹐睡起塊坐﹐不見賢淑﹐豈止鄙吝復生而己哉﹗謾成閨思十首奉寄﹐一則以見此情之拳拳﹐一則時自省覽﹐猶佳麗之在側也。

香閨曉起淚痕多﹐捲理靑絲髮一緺。十八雲鬟梳掠徧﹐更將鸞鏡照秋波。

侍女新傾盥麵湯﹐輕攘雪腕立牙牀。都將隔宿殘脂粉﹐洗在金盆徹底香。

紅綿拭鏡照窗紗﹐畫就雙蛾八字斜。蓮步輕移何處去﹖階前笑折石橊花。

深院無人刺繡慵﹐閒階自理鳳仙叢。銀盆細搗靑靑葉﹐染得春蔥指甲紅。

薰風無路入珠簾﹐三尺冰綃怕汗粘。低喚小鬟扃繡戶﹐雙彎自濯玉纖纖。

愛唱紅蓮白藕詞﹐玲瓏七竅逗冰姿。只緣味好令人羨﹐花未開時已有絲。

雪爲容貌玉爲神﹐不遣風塵涴此身。顧影自憐還自嘆﹐新妝好好爲何人﹖

月滿鴻溝信有期﹐暫拋殘錦下鳴機。後園紅藕花深處﹐密地偸來自浣衣。

明月嬋娟照畫堂﹐深深再拜訴衷腸。怕人不敢髙聲語﹐盡在殷勤一炷香。

闊幅羅裙六葉裁﹐好懷知爲阿誰開﹖溫生不帶風流性﹐辜負當年玉鏡臺。

詩後﹐復寫一詞﹐名《靑玉案》﹕

合歡花下曾相見﹐猶記把毫題彩扇﹔自別佳人冰雪面﹐朝思暮想﹐倚門挨戶﹐無慮千來徧。靈犀一點懸春綫﹐殘夢驚回梁上燕﹗惆悵佳期成又變﹗雲箋都是蠅頭字﹐難寫張生怨﹗

書畢﹐付福賫去。娉得之﹐啟誦。而鴻﹑苕偶來﹐問曰「小姐所詠詩﹐誰人之作﹖乃爾俊麗耶﹗」娉汪然流淚曰「久有心事﹐思與渠輩談之﹐屢欲吐辭﹐復囁嚅而止。」鴻等同聲應曰「某輩賤流﹐受小姐厚愛多矣﹗但可爲地﹐當盡力以報。」娉曰「此魏生詩也。吾之遇彼﹐渠輩頗詳。爰自爾日重陰之遊﹐幾於狼狽。若爲夫人見之﹐我無措身之地﹐賴汝調護﹐遂得無他。今不見生者﹐一月矣﹐非惟我念之深﹐生亦思我尢切。彼此隔越﹐誰與爲謀﹖」二人起謝曰「今夫人受戒﹐日坐佛閣﹐誦內典﹐家政悉小姐所權﹐苟有欲爲﹐疇敢喘息﹖若有異議﹐某等任之。脫不踐言﹐鬼神臨鑑﹗」娉曰「若然﹐吾何恨。」是夕﹐始復就生﹐相與如故矣。或偎紅倚翠﹐盡雲雨之歡﹔或舉白弄琴﹐極從容之樂。不覺流光奄冉﹐七夕又臨。娉請於夫人﹐於內堂結彩樓乞巧﹐瓜果羅列﹐肴羞備陳。夫人謂娉曰「久不見汝作詩詞﹐今夕天上佳期﹐人間良夜﹐或詩或詞﹐隨汝所爲。吾當召魏生來﹐與汝講論﹐庶有新益。」娉惟命。於時生至。夫人曰「世謂今宵天孫賜巧﹐小女輩未能免俗﹐謾設瓜果之筵。亦嘗命之賦小詩﹐以紀佳節﹐竟未知曾就否﹖」娉卽前應曰「適奉命﹐綴得七言絕句二首。」遂出諸袖間﹐墨痕猶濕。夫人接看畢﹐遞與生曰「小女拙詩﹐提舉無吝見教。」生讀竟曰「宋若華姊妹之儔﹐誠不易得也﹗鵬𨿽不敏﹐當亦效顰﹐第恐白雪陽春﹐難爲屬和耳﹗」娉詩曰﹕

梧桐枝上月明多﹐瓜果樓前艷綺羅。不向人間賜人巧﹐卻從天上渡天河。

斜嚲香雲倚翠屏﹐紗衣先覺露華零。誰雲天上無離合﹖看取牽牛織女星。

鵬和詩曰﹕

流云不動鵲飛多﹐微步香塵滿襪羅。若道神仙無配耦﹐怎教織女渡銀河﹖

娟娟新月照圍屏﹐井上梧桐一葉零。今夕不知何夕也﹐雙星錯道是三星。

詎意好事多乖﹐會難離易。次早﹐生收家問﹐報母訃音﹐竟不及榮上提舉之任﹐而丁憂之行逼矣。夫人乃召邊嫗告之曰「吾有一切己事相托﹐未審能爲我周全乎﹖」嫗避席曰「願聞何事﹖苟可用情﹐當爲極力。」夫人曰「娉娉年長﹐欲覓一快婿。斧柯之任﹐相屬如何﹖」嫗笑曰「老拙久懷此意﹐但未敢形言。今夫人門下﹐自有其人﹐而欲他謀﹐徒費齒頰﹐眞所謂道在邇而求諸遠也。」夫人曰「得非謂魏生乎﹖佳則佳矣﹐然有說焉﹕生少年髙擢﹐揚歷仕途﹐若以歸之﹐勢必攜去。吾止有此一息﹐時刻不面﹐尙且念之﹐若嫁他鄕﹐寧死不忍﹗正爲向者生來時﹐乃母惠書及此﹐且舉昔日指腹之言。我欲答書﹐深思而止。是以對生亦絕口不曾道及者﹐非背盟也。今蕭夫人棄養﹐生又得官﹐他日當自有佳人﹐求爲匹配﹐醜女不足以奉箕帚也。吾不欲面談﹐煩嫗委曲達及﹐使之他圖。我若不明言﹐彼又膠於前語﹐如之何其不兩誤耶﹗」嫗如教諭生。生曰「余久知之﹐彼則遲疑未判﹐今言若此﹐明說不諧。況寒門重罹荼毒﹐行色匆匆﹐隕越之餘﹐寧暇爲計﹖𨿽然﹐此先堂意也﹐煩嫗善爲我辭夫人。豈不聞聖人有言﹕『自古皆有死﹐民無信不立。』旣奉初言﹐息壤在彼﹐天地鬼神﹐昭布森列。豈可以吾母旣亡﹐背盟棄好﹖且閭閻下賤﹐尙不食言﹐曾謂小君﹐而可失信﹖嫗若以義責之﹐庶或可允。萬一秦晉能諧﹐當奉千金爲壽。」嫗曰「我哀王孫而緩頰﹐豈望報哉﹖」遂去﹐備以言反復勸於夫人。夫人曰「嫗𨿽巧爲說客如蘇﹑張﹐其如吾不聽何﹗」嫗見如此﹐不敢復言。退而告生。生忍淚曰「死生契闊﹐從此始矣﹗」乃促裝﹐亟爲歸計。娉聞之﹐與春鴻﹑秋蟬輩﹐伺夫人困睡﹐潛於柏泛堂設宴﹐召生入﹐爲別。生至相持﹐魂飛魄喪﹐嗚咽不自勝。鴻等亦哽塞﹐不能仰視。娉乃舉杯於生前﹐拜曰「兄行﹐不來矣﹗平昔與兄﹐一日不握手﹐此恨何堪。矧今守制三年﹐仳離千里﹐不諧伉儷﹐從此途人。惟兄節哀順變﹐保攝金玉之軀。服闋上官﹐別議佳偶﹐宗祧爲重﹐勿久鰥居。妾命薄春冰﹐身輕秋葉﹐云泥異路﹐濁水淸塵。然旣委身於君子﹐豈再托體於他人。以死爲期﹐言猶在耳﹐行當畢命窮泉﹐寄骸空木。長恨悠悠﹐曷其有極﹗平時兄屢命我歌﹐每每忸怩而止﹐今死生永訣﹐豈可復辭﹖我試謳之﹐兄其側耳。政唐人所謂『一聲《河滿子》﹐雙淚落君前』也。」乃歌《踏莎行》一闋云﹕

隨水落花﹐離弦飛箭﹐今生無處能相見﹗長江縱使向西流﹐也應不盡千年怨﹗盟誓無憑﹐情緣無便﹐願魂化作銜泥燕。一年一度一歸來﹐孤雌獨入郎庭院。

歌訖﹐大慟數聲﹐驀然僕地﹐左右扶掖﹐良久乃蘇﹐竟夕不成歡而罷。來早﹐娉乃破所照匣中鸞鏡﹐斷所彈琴上冰弦﹐並前時手帕﹐遣福福持去付生﹐爲相思紀念。福福艴然曰「小姐賦稟溫柔﹐幽嫻貞靜﹐其性不可及﹐一也。天姿美艷﹐絕世無雙﹐其貌不可及﹐二也。歌詞流麗﹐翰墨淸新﹐其才調不可及﹐三也。諳曉音律﹐善措言辭﹐其聰明不可及﹐四也。至於考究經史﹐評論古今﹐纚纚然如貫珠﹐灑灑然若霏雪。下至女事﹐更不在言。矧又爲薊公之孫﹐平章之女﹐母有邢國之賢﹐弟有令尹之貴﹐四徳俱備﹐一族同推。行配髙門﹐豈無佳婿﹖顧乃逾墻鉆穴﹐輕棄此身﹐戀戀魏生﹐甘心委質﹐流而爲崔鶯鶯﹑王嬌娜淫奔之女﹐以辱祖宗。且生累然衰絰﹐五內崩摧﹐以此與之﹐毋乃不可﹗誠所謂旣不能以禮自處﹐又不能以禮處人。妾實恥之﹐無面目將去也。」娉吁气長嘆曰「爾自事吾﹐小心謹愼﹐我亦憐汝﹐不啻已生。來往十年﹐未嘗暫捨﹐然尙不知我心﹐猶有此論﹐則紛紛外議﹐無怪其然。與其負謗而生﹐莫若捐軀而死。」乃取白練﹐將自縊﹐福遽止之﹐急足遞去。

生收置行李中﹐入辭夫人。夫人贈白金五十兩﹐生固卻不受。夫人曰「知不成禮﹐聊見微情。想讀禮之餘﹐剩有閒暇﹐毋惜惠音﹐以慰老朽。」生跪曰「數年門下﹐深荷恩慈﹐豈特待我如賓﹐眞乃視余猶子﹐死生肉骨﹐鏤膽銘肝。方獲微官﹐冀圖少報﹐不幸禍延先妣﹐遺棄諸孤﹐守制東還﹐遠違懿範﹐素心曷已﹐黃髮是期﹗」俯首階庭﹐不勝沾灑。夫人亦感愴﹐使鴻呼娉出別﹐促之至再﹐堅不肯來。生亦不苦請﹐蓋不忍與之見也。遂行。

其年秋﹐麟果中浙江鄕試﹐夫人喜動顏色﹐曰「雙蓮之祥驗矣。」遂攺重陰亭爲瑞蓮亭。明年﹐赴春官﹐亦得捷﹐授陜西之咸寧尹﹐乃挈家偕行。娉自離生後﹐柳悴花憔﹐香消玉減﹐終日不食﹐達旦不眠﹐咄咄書空﹐盈盈滴淚。兼之道途頓撼﹐陸路艱難﹐抵縣浹旬﹐息將垂絕。夫人憂損特甚﹐莫曉其致病之由。研問家人﹐鴻等始略言其槪。夫人懊恨違盟﹐勢已無及﹐但百端寬諭﹐使之勉進湯藥而已。又月許﹐將屬纊之先一日﹐沐浴梳飾﹐具衣帨如常時﹐於母前拜曰「兒不幸﹗疾疢彌畱﹐死在朝夕﹐母恩未報﹐飲恨黃泉。賴有靈昭﹐可爲終養﹐願夫人割不可忍之恩﹐勿以女子自苦也。」又語麟曰「吾弟聰明才智﹐早掇巍科﹐步武靑雲﹐前程遠大﹐家門有幸﹐父母有光。但願早尋佳耦﹐以養夫人。姊命薄年促﹐不及見賢弟聳壑昂霄﹐徒以死相累耳﹗我歿後﹐千萬勿焚﹐謀一抔之土以權殯。俟賢弟解官﹐北歸幽州﹐攜骨還葬﹐則志願永畢。」返室﹐撫福福曰「我將溘先朝露﹐只在朝夕。汝善事夫人﹐勿以我爲念。」又有手書囑春鴻曰「爲我以是寄謝魏生﹐俾知我爲泉下客矣。」鴻謹藏而慰之曰「小姐平生穎悟﹐通達過人﹐𨿽在女流﹐深知道理。亦嘗賤焦仲卿伉儷之傷生﹐鄙荀奉倩夫妻之滅性﹐豈今日忘之﹐而自蹈其覆轍乎﹖且生一去﹐遽絕音徽﹐𨿽在制中﹐諒亦謀配。今紅葉頻來﹐紛紜旁午﹐天下多奇男子﹑美丈夫﹐以小姐才貌配之﹐孰所不願﹖何必魏生﹐然後快意﹖況夫人垂暮﹐愛女只小姐一人﹐萬一果致淪亡﹐尊懷何以堪處﹖竊爲小姐不取也﹗惟小姐不以人廢言﹐曲聽鄙語﹐翻然省悟﹐以理自遣﹐則非春鴻之幸﹐亦非小姐之幸﹐實夫人之大幸也。」娉曰「嘻﹗爾過矣﹗吾豈世間癡淫女子﹐不知命者之流乎﹖吾之與生﹐蓋不偶也。彼此在母﹐先已締盟。厥後二家﹐果生男女﹐斯言斯誓﹐不爽毫釐﹐則天意人事﹐斷可知矣。豈料萱親鐘愛﹐不果命以歸生﹐𨿽出恩慈﹐不免負約。且女子事人﹐惟一而已﹐苟圖他顧﹐則人盡夫也﹐鬼神其謂我何﹖《詩》曰﹕『谷則異室﹐死則同穴。』吾之心事﹐生實知之。春鴻𨿽厚我念我﹐然君子愛人以徳﹐不可以姑息也。」言訖﹐淚落如雨。鴻亦慘慘而出。至晚竟逝。麟以漆棺殮之﹐殯於開元寺僧捨﹐期任滿載歸瘞焉。

無何﹐縣有劇盜﹐遁於襄陽﹐官遣胥吏康鏵者往彼捕之﹐春鴻乃出娉緘白麟﹐俾因鏵寄去與魏生。麟拆覽之﹐乃集唐人詩成七言絕句十首﹐與生爲訣之詞也。麟以白母。夫人曰「人已逝矣﹐勿違其意。」遂命寄去。其詩曰﹕

兩行淸淚語前流﹐千里佳期一夕休﹗倚柱尋思倍惆悵﹐寂寥燈下不勝愁﹗

相見時難別亦難﹐寒潮惟帶夕陽還。鈿蟬金雁皆零落﹐離別煙波傷玉顏。

倚闌無語倍傷情﹐鄕思撩人撥不平。寂寞閒庭春又晚﹐杏花零落過淸明。

自從消瘦減容光﹐雲雨巫山枉斷腸﹗獨宿孤房淚如雨﹐秋宵只爲一人長。

紗窗日落漸黃昏﹐春夢無心只似云。萬里關山音信斷﹐將身何處更逢君﹖

一身憔悴對花眠﹐零落殘魂倍黯然﹗人面不知何處去﹐悠悠生死別經年。

眞成薄命久尋思﹐宛轉峨眉能幾時﹖漢水楚云千萬里﹐畱君不住益淒其。

魂歸冥溟魄歸泉﹐卻恨靑娥誤少年。三尺孤墳何處是﹖每逢寒食一潸然。

物換星移幾度秋﹐鳥啼花落水空流﹗人間何事堪惆悵﹖貴賤同歸土一丘。

一封書寄數行啼﹐莫動哀吟易慘淒。古往今來只如此﹐幾多紅粉委黃泥。

生家居苫塊﹐度日如年﹐追念舊歡﹐遽成陳迹﹐然猶不知娉之死也。因賦《摸魚兒》一闋憶之。詞曰﹕

記當年﹑浪遊江海﹐湖山佳處頻到。緋桃紅杏春光媚﹐駿馬驕嘶馳道。親曾造﹐拜第一仙人﹐聽鼓《朝飛操》﹐風流音耗。縱水隔蓬壺﹐浪翻銀漢﹐靑鳥解相報。徒自悼﹐憶剎那人情好﹐萬千心事難告﹗天涯回首成陳迹﹐還想綠依紅靠。空灑淚﹐嘆暑往寒來﹐綠鬢愁成皓﹗何時偎抱﹖把月下鸞簫﹐花間鳳管﹐細寫斷腸套。

詞成﹐蓋略述與娉相遇顚末。方擬謀人寄去﹐忽康鏵自陜來﹐得娉凶問﹐並所集古句絕詩﹐讀之哀怨﹐悶而復蘇。乃於峴山墮淚碑傍﹐爲位以哭﹐酹酒以祭﹐且出娉前時所贈破鏡﹑斷弦﹐仰天誓曰「子旣爲我捐生﹐我又何忍相負﹖惟當終身不娶﹐少慰芳魂。」祭文就錄於左云﹕

維大元至正十二年月日﹐鉅鹿魏鵬﹐顓以淸酌肴羞之奠﹐遙祭於故賈氏雲華小娘子之靈。嗚呼﹗天地旣判﹐卽分陰陽。夫婦攸合﹐人道之常。從一而殞﹐是謂貞良﹐二三其徳﹐是曰淫荒。昔我參政﹐曁先平章﹐僚友之好﹐金蘭其芳。施及壽母﹐與余先堂﹐義若姊妹﹐閨門頡頏。適同有妊﹐天啟闕祥﹐指腹爲誓﹐好音瑯瑯。乃生君我﹐二父繼亡。君畱浙水﹐我返荊襄。彼此闊別﹐各居一方。日月流邁﹐逾十五霜﹐千里跋涉﹐訪君錢塘。佩服慈訓﹐初言是將﹐冀遂曩約﹐得諧姬姜。因緣淺薄﹐遂墮荒唐﹐一斥不復﹐竟成參商。嗚呼﹗君爲我死﹐我爲君傷﹗天髙地厚﹐莫訴衷腸﹗玉容花貌﹐宛在目傍。斷弦裂鏡﹐零落無光。人非物是﹐徒有涕滂﹗悄悄寒夜﹐隆隆朝陽﹐佳人何在﹖令徳難忘﹗曷以招子﹖誰爲巫陽﹖曷以慰子﹖鰥居空房。庶幾斯語﹐聞於泉鄕。峴山鬱鬱﹐漢水湯湯﹐山傾水竭﹐此恨未央。嗚呼小姐﹐來舉餘觴。尙饗﹗

未久﹐生服滿赴都﹐升除陜西儒學正提舉﹐階奉議大夫。而麟尹咸寧﹐瓜期尙未及代﹐復得相見﹐升堂拜母﹐而夫人益老矣。見生﹐只加悲悔。舊僕若脫歡輩﹐亦有物故者﹐惟春鴻諸姬﹐一一無恙。生詢知殯宮所在﹐卽往痛哭﹐以手叩墓門曰「雲華﹐魏寓言在此。想子平生精靈未散﹐豈不能爲《華山畿》乎》」生是夕﹐宿公署﹐似夢非夢﹐仿佛見娉來曰「天果從人願乎﹖」生忘其死也﹐遽擁抱之。娉曰「兄勿見持﹐當有奉告。」生方悟其鬼也﹐因問之曰「子已謝世﹐今安得來耶﹖」娉曰「妾死後﹐冥司以我無過﹐命入金華宮﹐掌箋奏之任。今冥君感子不娶之言﹐以爲義髙劉庭式。且曰﹕『不可使先參政盛徳無後。』將命我還魂﹐而屋舍已壞。今議假他屍﹐尙未有便。數在冬末﹐方可遂懷﹐彼時復得相聚也。」語畢﹐倏然飛去。生驚覺﹐但見澹月侵簾﹐冷風拂面﹐四顧淒然﹐泣數行下。遂成《疏簾澹月》詞一闋以弔娉。詞云﹕

西湖皓月﹐從前歲別來﹐凡回圓缺﹖何處淒然﹐怕近暮秋時節﹗花顏一去成終古﹐灑西風﹐淚流如血﹗美人何在﹖忍看殘鏡﹗忍看殘玦﹗忽今夕﹐分明夢裏﹐陡然相見﹐手攜肩接。微啟朱唇﹐耳畔低聲兒說﹕冥君許我返魂也﹐教同心羅帶重結。醒來驚怪﹐還疑又信﹐枕寒燈滅。

生到任﹐不覺雪花飄粉﹐梅蕊舒瓊﹐兔走烏飛﹐又當臘月。有長安丞宋子璧者﹐一室女﹐年及笄﹐忽暴卒﹔已三日﹐復蘇﹐不認其父母﹐曰「我賈平章女雲華﹐今咸寧縣尹賈麟姊也。死已二年﹐數當還魂。今假汝女之屍﹐其實非汝女也。」父母訝其聲音不類﹐言語不倫﹐正疑怪間﹐女卽徑入賈尹宅﹐如素曾到者。見夫人及尹﹐道還魂甚詳。夫人與麟察之﹕聲音語笑﹐娉也﹔舉止態度﹐娉也。然尙未信。須臾﹐入其寢室﹐呼春鴻諸婢妾名字﹐索其存日遺物﹐絲髮皆不謬﹐始深信之。蓋咸寧與長安﹐俱西安在城屬縣﹐廨宇相鄰。宋丞亦聞賈尹到任時﹐其姊氏亡故﹐然還魂之事﹐世所罕有﹐乃與其妻陳氏同詣賈宅取回。女子堅不肯出﹐且詬罵曰「何爲妄認他人家女爲女耶﹖」宋夫婦無計﹐遂嘆息而返。夫人曰「此天作之合也。」乃報魏生。生亦以夢中見娉事告賈母子。夫人忻忭難言﹐於是命媒妁﹐通殷勤﹐再締前盟﹐重行吉禮。生執雁帛往親迎焉。夫人曁春鴻﹑蘭苕等俱往送。娉花燭之夕﹐眞處子也。枕上與生話舊﹐一事不遺。

翌日﹐設宴於提舉公廨後堂。宋丞一門﹐亦與禮席﹐因詢丞﹕「女何名﹖」乃知呼爲月娥。又得之老門子云「廨宇後堂﹐舊有扁名灑雪﹐蓋取李太白詩『淸風灑蘭雪』之義﹐爲前任提舉取去﹐今無矣。」遂悟伍相廟夢中神云者﹐上句言成婚之地﹐下句言其妻之名。生徧以告座人﹐知神言之驗﹐喧傳關中﹐莫不嘆異。有賦《永遇樂》詞以慶生者﹐因錄於此﹕

傾國名姝﹐出塵才子﹐眞个佳麗。魚水因緣﹐鸞鳳契合﹐事如人意。貝闕煙花﹐龍宮風月﹐謾托傳書柳毅。想傳奇﹑又添一段﹐勾欄裏做《還魂記》。稀稀罕罕﹐奇奇怪怪﹐湊得完完備備。夢葉神言﹐婚諧腹偶﹐兩姓非容易。牙牀兒上﹐繡衾兒裏﹐渾似牡丹雙蒂。問這番﹑怎如前度﹐一般滋味﹖

生後與娥產三子﹐皆列顯官。生仕至大禧宗禋院使﹑兵部尙書﹐年八十三方死。娥亦封鄯國夫人﹐壽七十九而歿﹐與生合葬焉。生與娥平昔吟詠賡和之作﹐多至千餘篇﹐題曰《唱隨集》﹔酸齋貫云石爲序於其前﹐生夫婦自序於其後﹐載於別錄﹐此不著云。

﹝完﹞

