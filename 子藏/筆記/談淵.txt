談淵宋王陶

天禧中﹐泰州言澶州軍士王貴至州自云得於闐國玉印一以獻。初﹐太平興國中﹐貴晝日忽見使者至營急召﹐偕行至河橋﹐驛馬已具﹐卽命乘之﹐俄覺騰空而去。頃之﹐駐馬﹐但見屋宇宏麗。使者使貴入﹐其容衛﹑制度悉爲王者。謂貴曰「侯年如五十八﹐當往於闐國北通聖山﹐取一異寶以奉皇帝﹐宜志之。」遂復乘馬﹐淩雲而旋﹐軍中失貴已數日矣。驗所乘﹐卽營卒之馬也。知州宋煦以聞奏﹐太宗釋之。至是﹐貴自陳年已五十八願遵前戒西至於闐。尋許其行﹐貴至神州﹐以道遠悔懼。俄於市中遇一道士﹐引貴至州城﹐登髙原問所欲﹐具以實對。卽命貴閉目﹐少選﹐令開目視﹐見山川頓異。道士曰「此於闐國北境通聖山也。」復引貴至一池上﹐中有仙童出一物授之﹐謂曰「持此奉皇帝。」有令暝目﹐俄頃﹐復至泰州。向之道士﹐已失所。發其物﹐乃玉印也﹐文曰﹕國王趙萬年永寶。建隆中﹐曹彬﹑潘美統王師平江南。二將皆知兵善戰﹐曹之識慮尢遠﹐潘所不迨。城旣破﹐國主李煜白衫﹑紗帽見二公。先見潘﹐設拜﹐潘答之。次見曹﹐設拜﹐曹使人附語曰「介冑在身﹐拜不及答。」識者善其得禮。二公先登二舟﹐召煜飲茶。船前設一獨木板道﹐煜響之﹐國主儀衛甚盛﹐一旦獨登舟﹐徘徊不能進﹐曹命左右翼而登焉。旣一啜﹐曹謂李卽辦裝﹐詰旦會於此﹐同赴京師。來曉﹐如期而赴焉。始﹐潘甚惑之﹐詎可放歸﹖曹曰「云邊獨木版尙不能進﹐畏死甚也﹐旣許其生赴中國﹐焉能輒死。」眾方服其識量。張鄧公士遜三入相﹐景五年﹐與章郇公並命﹐已七十五歲。後二十年﹐西賊叛命﹐卽寶元康定之間﹐措置乖方﹐物議罪之。方引年除正太傅致仕﹐以小詩白郇公云「赭案當衙並命時﹐兼葭衰朽倚橘枝。如今我得休官去﹐鴻入髙冥鳳在池。」近輔成和焉。當時輕薄少年攺鄧公詩云「赭案當衙並命時﹐與君兩个沒操持。如今我得休官去﹐一任夫君鶻露蹄。」聞者無不大哂。江南徐鉉﹐有學問﹐善談吐﹐古儒之流也。李氏未歸順時﹐奉王命至中朝﹐便殿見藝祖。升殿﹐端笏緩頰而言曰「江南李煜無罪﹐陛下師出無名。」久之﹐藝祖再令敷奏。乃曰「李煜如地﹐陛下如天﹔李煜如子﹐陛下如父。天乃能蓋地﹐父乃能庇子。」藝祖應聲答曰「旣是父子﹐安得兩處喫飯﹗」鉉無以對。識者無不服藝祖神雋矣。翰林侍講學士杜鎬﹐博學有識。都城外有墳莊﹐一日﹐若有甘露降布林木。子侄輩驚喜﹐白於鎬。鎬爲之慘然不懌﹐子侄啟請﹐鎬曰「此非甘露﹐乃雀餳。大非佳兆﹐吾門其衰矣。」逾年﹐鎬薨﹐有八喪。大祖一日小宴﹐顧江南國主李煜曰「聞卿能詩﹐可舉一聯。」煜思久之﹐乃舉《詠扇詩》云「揖讓月在手﹐動握風滿懷。」太祖曰「滿懷之風﹐何可足尙﹗」從官無不嘆服。太原王仁裕家遠祖母約二百餘歲﹐形質渺小﹐長約三四尺許﹐兩眼白晴皆碧﹐飲啖至少﹐夜多不睡。每月餘﹐忽不見﹐數日復至﹐亦不知其往來之迹。牀頭有柳箱﹐可尺餘﹐封鎖甚密﹐人未嘗得見其中物。嘗戒諸孫曰「如我出﹐愼勿開此箱﹐開卽我不歸也。」諸孫中有一無賴者﹐一日﹐恃酒而歸﹐祖母不在﹐徑詣牀頭取封鎖柳箱﹐開之﹐其中有一小鐵篦子﹐余無他物。自此﹐祖母竟不回矣。

