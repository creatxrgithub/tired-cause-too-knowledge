淸代學術槪論

自序﹝一﹞吾著此篇之動機有二。其一。胡適語我﹕晚淸「今文學運動」﹐於思想界影響至大﹐吾子實躬與其役者﹐宜有以紀之。其二﹐蔣方震著《歐洲文藝復興時代史》新成﹐索余序﹐吾覺泛泛爲一序﹐無以益其善美﹐計不如取吾史中類似之時代相印證焉﹐庶可以校彼我之短長而自淬厲也。乃與約﹐作此文以代序。旣而下筆不能自休﹐遂成數萬言﹐篇幅幾與原書埒。天下古今﹐固無此等序文。脫稿後﹐只得對於蔣書宣告獨立矣。

﹝二﹞余於十八年前﹐嘗著《中國學術思想變遷之大勢》﹐刊於《新民叢報》﹐其第八章

論淸代學術﹐章末結論云「此二百餘年間總可命爲中國之『文藝復興時代』﹐特其興也﹐漸而非頓耳。然固儼然若一有機體之發達﹐至今日而蔥蔥鬱鬱﹐有方春之气焉。吾於我思想界之前途﹐抱無窮希望也。」

又云「有淸學者﹐以實事求是爲學鵠﹐饒有科學的精神﹐而更輔以分業的組織。」又云「有淸二百餘年之學術﹐實取前此二千餘年之學術﹐倒捲而繅演之﹐如剝春筍﹐愈剝而愈近裏﹔如啖甘蔗﹐愈啖而愈有味﹔不可謂非一奇異之現象也。此現象誰造之﹖曰﹕社會周遭種種因緣造之。」

余今日之根本觀念﹐與十八年前無大異同。惟局部的觀察﹐今視昔似較爲精密。

且當時多有爲而發之言﹐其結論往往流於偏至。——故今全行攺作﹐采舊文者十一二而已。

﹝三﹞有淸一代學術﹐可紀者不少﹐其卓然成一潮流﹐帶有時代運動的色彩者﹐在前半期爲「考證學」﹐在後半期爲「今文學」﹐而今文學又實從考證學衍生而來。故本篇所記述﹐以此兩潮流爲主﹐其他則附庸耳。

﹝四﹞「今文學」之運動﹐鄙人實爲其一員﹐不容不敍及。本篇純以超然客觀之精神論列之﹐卽以現在執筆之另一梁啟超﹐批評三十年來史料上之梁啟超也。其批評正當與否﹐吾不敢知。吾惟對於史料上之梁啟超力求忠實﹐亦如對於史料上之他人之力求忠實而已矣。

﹝五﹞篇中對於平生所極崇拜之先輩﹐與夫極尊敬之師友﹐皆直書其名﹐不用別號﹐從質家言﹐冀省讀者腦力而已。

﹝六﹞自屬稿至脫稿﹐費十五日﹐稿成卽以寄《攺造雜誌》應期出版﹐更無餘裕復勘﹐舛漏當甚多﹐惟讀者教之。

民國9年10月14日啟超識

第二自序﹝一﹞此書成後﹐友人中先讀其原稿者數輩﹐而蔣方震﹑林志鈞﹑胡適三君﹐各有所是正﹐乃采其說增加三節﹐攺正數十處。三君之說﹐不復具引。非敢掠美﹐爲行文避枝蔓而已。丁敬禮所謂「後世誰相知定吾文者耶」﹔謹記此以志謝三君。

﹝二﹞久抱著《中國學術史》之志﹐遷延未成。此書旣脫稿﹐諸朋好益相督責﹐謂當將淸代以前學術一並論述﹐庶可爲向學之士省精力﹐亦可喚起學問上興味也。於是決意爲之﹐分爲五部﹕其一﹐先秦學術﹔其二﹐兩漢六朝經學及魏晉玄學﹔其三﹐隋唐佛學﹔其四﹐宋明理學﹔其五﹐則淸學也。今所從事者則佛學之部﹐名曰《中國佛學史》﹐艸創正半。欲以一年內成此五部﹐能否未敢知﹐勉自策厲而已。故此書遂題爲「中國學術史第五種」。﹝三﹞本書屬稿之始﹐本爲他書作序﹐非獨立著一書也﹐故其體例不自愜者甚多。旣已成編﹐卽復怠於攺作﹐故不名曰《淸代學術史》﹐而名曰《淸代學術槪論》﹐因著史不能若是之簡陋也。五部完成後﹐當更攺之耳。

9年11月29日啟超記

一今之恆言﹐曰「時代思潮」。此其語最妙於形容。凡文化發展之國﹐其國民於一時期中﹐因環境之變遷﹐與夫心理之感召﹐不期而思想之進路﹐同趨於一方向﹐於是相與呼應洶湧﹐如潮然。始焉其勢甚微﹐幾莫之覺﹔浸假而漲——漲——漲﹐而達於滿度﹔過時焉則落﹐以漸至於衰熄。凡「思」非皆能成「潮」﹐能成「潮」者﹐則其「思」必有相當之價值﹐而又適合於其時代之要求者也。凡「時代」非皆有「思潮」﹔有思潮之時代﹐必文化昂進之時代也。其在我國﹐自秦以後﹐確能成爲時代思潮者﹐則漢之經學﹐隋唐之佛學﹐宋及明之理學﹐淸之考證學﹐四者而已。

凡時代思潮﹐無不由「繼續的羣眾運動」而成。所謂運動者﹐非必有意識﹑有計劃﹑有組織﹐不能分爲誰主動﹐誰被動。其參加運動之人員﹐每各不相謀﹐各不相知。其從事運動時所任之職役﹐各各不同﹐所采之手段亦互異。於同一運動之下﹐往往分無數小支派﹐甚且相嫉視相排擊。𨿽然﹐其中必有一種或數種之共通觀念焉﹐同根據之爲思想之出發點。此種觀念之勢力﹐初時本甚微弱﹐愈運動則愈擴大﹐久之則成爲一種權威。此觀念者﹐在其時代中﹐儼然現「宗教之色彩」。一部分人﹐以宣傳捍衛爲己任﹐常以極純潔之犧牲的精神赴之。及其權威漸立﹐則在社會上成爲一種共公之好尙。忘其所以然﹐而共以此爲嗜﹐若此者﹐今之譯語﹐謂之「流行」﹐古之成語﹐則曰「風气」。風气者﹐一時的信仰也﹐人鮮敢嬰之﹐亦不樂嬰之﹐其性質幾比宗教矣。一思潮播爲風气﹐則其成熟之時也。

佛說一切流轉相﹐例分四期。曰生﹑住﹑異﹑滅。思潮之流轉也正然﹐例分四期﹕一﹑啟蒙期﹝生﹞﹐二﹑全盛期﹝住﹞﹐三﹑蛻分期﹝異﹞﹐四﹑衰落期﹝滅﹞。無論何國何時代之思潮﹐其發展變遷﹐多循斯軌。啟蒙期者﹐對於舊思潮初起反動之期也。舊思潮經全盛之後﹐如果之極熟而致爛﹐如血之凝固而成瘀﹐則反動不得不起。反動者﹐凡以求建設新思潮也。然建設必先之以破壞﹐故此期之重要人物﹐其精力皆用於破壞﹐而建設蓋有所未遑。所謂未遑者﹐非閣置之謂。其建設之主要精神﹐在此期間必已孕育﹐如史家所謂「開國規模」者然。𨿽然﹐其條理未確立﹐其研究方法正在間錯試驗中﹐棄取未定﹐故此期之著作﹐恆駁而不純﹐但在淆亂粗糙之中﹐自有一種元气淋漓之象。此啟蒙期之特色也﹐當佛說所謂「生」相。於是進爲全盛期。破壞事業已告終﹐舊思潮屏息伏懾﹐不復能抗顏行﹐更無須攻擊防衛以糜精力。而經前期醞釀培灌之結果﹐思想內容﹐日以充實﹔研究方法﹐亦日以精密。門戶堂奧﹐次第建樹﹐繼長增髙﹐「宗廟之美﹐百官之富」﹐粲然矣。一世才智之士﹐以此爲好尙﹐相與淬厲精進﹔闒冗者猶希聲附和﹐以不獲廁於其林爲恥。此全盛期之特色也﹐當佛說所謂「住」相。更進則入於蛻分期。境界國土﹐爲前期人士開辟殆盡﹐然學者之聰明才力﹐終不能無所用也。只得取局部問題﹐爲「窄而深」的研究﹐或取其研究方法﹐應用之於別方面﹐於是派中小派出焉。而其時之環境﹐必有以異乎前。晚出之派﹐進取气較盛﹐易與環境順應﹐故往往以附庸蔚爲大國﹐則新衍之別派與舊傳之正統派成對峙之形勢﹐或且駸駸乎奪其席。此蛻分期之特色也﹐當佛說所謂「異」相。過此以往﹐則衰落期至焉。凡一學派當全盛之後﹐社會中希附末光者日眾﹐陳陳相因﹐固已可厭。其時此派中精要之義﹐則先輩已浚發無餘﹐承其流者﹐不過捃摭末節以弄詭辯。且支派分裂﹐排軋隨之﹐益自暴露其缺點。環境旣已變易﹐社會需要﹐別轉一方向﹐而猶欲以全盛期之權威臨之﹐則稍有志者必不樂受﹐而豪傑之士﹐欲創新必先推舊﹐遂以彼爲破壞之目標。於是入於第二思潮之啟蒙期﹐而此思潮遂告終焉。此衰落期無可逃避之運命﹐當佛說所謂「滅」相。

吾觀中外古今之所謂「思潮」者﹐皆循此歷程以遞相流轉﹐而有淸三百年﹐則其最切著之例證也。

二「淸代思潮」果何物耶﹖簡單言之﹐則對於宋明理學之一大反動﹐而以「復古」爲其職志者也。其動機及其內容﹐皆與歐洲之「文藝復興」絕相類。而歐洲當「文藝復興期」經過以後所發生之新影響﹐則我國今日正見端焉。其盛衰之迹﹐恰如前節所論之四期。

其啟蒙運動之代表人物﹐則顧炎武﹑胡渭﹑閻若璩也。其時正值晚明王學極盛而敝之後﹐學者習於「束書不觀﹐遊談無根」﹐理學家不復能系社會之信仰。炎武等乃起而矯之﹐大倡「捨經學無理學」之說﹐教學者脫宋明儒羈勒﹐直接反求之於古經﹔而若璩辧僞經﹐喚起「求眞」觀念﹔渭攻「河洛」﹐掃架空說之根據﹔於是淸學之規模立焉。同時對於明學之反動﹐尙有數種方向。其一﹐顏元﹑李塨一派﹐謂「學問固不當求諸瞑想﹐亦不當求諸書冊﹐惟當於日常行事中求之」﹐而劉獻廷以孤往之姿﹐其得力處亦略近於此派。其二﹐黃宗羲﹑萬斯同一派﹐以史學爲根據﹐而推之於當世之務。顧炎武所學﹐本亦具此精神。而黃﹑萬輩規模之大不逮顧﹐故專向此一方面發展。同時顧祖禹之學﹐亦大略同一逕路。其後則衍爲全祖望﹑章學誠等﹐於淸學爲別派。其三﹐王錫闡﹑梅文鼎一派﹐專治天算﹐開自然科學之端緒焉。此諸派者﹐其研究學問之方法﹐皆與明儒根本差異。除顏﹑李一派中絕外﹐其餘皆有傳於後。而顧﹑閻﹑胡「尢爲正統派」不祧之大宗。其猶爲舊學﹝理學﹞堅守殘壘﹑效死勿去者﹐則有孫奇逢﹑李中孚﹑陸世儀等﹐而其學風已由明而漸返於宋。卽諸新學家﹐其思想中﹐畱宋人之痕迹猶不少。故此期之復古﹐可謂由明以復於宋﹐且漸復於漢﹑唐。

其全盛運動之代表人物﹐則惠棟﹑戴震﹑段玉裁﹑王念孫﹑王引之也﹐吾名之曰正統派。試舉啟蒙派與正統派相異之點﹕一﹐啟蒙派對於宋學﹐一部分猛烈攻擊﹐而仍因襲其一部分﹔正統派則自固壁壘﹐將宋學置之不議不論之列。二﹐啟蒙派抱通經致用之觀念﹐故喜言成敗得失經世之務﹔正統派則爲考證而考證﹐爲經學而治經學。正統派之中堅﹐在皖與吳。開吳者惠﹐開皖者戴。惠棟受學於其父士奇﹐其弟子有江聲﹑余蕭客﹐而王鳴盛﹑錢大昕﹑汪中﹑劉臺拱﹑江藩等皆汲其流。戴震受學於江永﹐亦事棟以先輩禮。震之在鄕裏﹐衍其學者﹐有金榜﹑程瑤田﹑淩廷堪﹑三胡——匡衷﹑培翚﹑春喬——等。其教於京師﹐弟子之顯者﹐有任大椿﹑盧文﹑孔廣森﹑段玉裁﹑王念孫。念孫以授其子引之。玉裁﹑念孫﹑引之最能光大震學﹐世稱戴﹑段﹑二王焉。其實淸儒最惡立門戶﹐不喜以師弟相標榜。凡諸大師皆交相師友﹐更無派別可言也。惠﹑戴齊名﹐而惠尊聞好博﹐戴深刻斷制。惠僅「述者」﹐而戴則「作者」也。受其學者﹐成就之大小亦因以異﹐故正統派之盟主必推戴。當時學者承流向風各有建樹者﹐不可數計﹐而紀昀﹑王昶﹑畢沅﹑阮元輩﹐皆處貴要﹐傾心宗尙﹐隱若護法﹐於是玆派稱全盛焉。其治學根本方法﹐在「實事求是」﹑「無徵不信」。其研究範圍﹐以經學爲中心﹐而衍及小學﹑音韻﹑史學﹑天算﹑水地﹑典章制度﹑金石﹑校勘﹑輯逸等等。而引證取材﹐多極於兩漢﹐故亦有「漢學」之目。當斯時也﹐學風殆統於一。啟蒙期之宋學殘緒﹐亦莫能續﹐僅有所謂古文家者﹐假「因文見道」之名﹐欲承其祧﹐時與漢學爲難﹐然志力兩薄﹐不足以張其軍。

其蛻分期運動之代表人物﹐則康有爲﹑梁啟超也。當正統派全盛時﹐學者以專經爲尙﹐於是有莊存與﹐始治《春秋公羊傳》有心得﹐而劉逢祿﹑龔自珍最能傳其學。《公羊傳》者﹐「今文學」也。東漢時﹐本有今文古文之爭﹐甚烈。《詩》之「毛傳」﹐《春秋》之「左傳」﹐及《周官》﹐皆晚出﹐稱古文﹐學者不信之。至漢末而古文學乃盛。自閻若璩攻《僞古文尙書》得勝﹐漸開學者疑經之風。於是劉逢祿大疑《春秋左氏傳》﹐魏源大疑《詩毛氏傳》。若《周官》﹐則宋以來固多疑之矣。康有爲乃綜集諸家說﹐嚴畫今古文分野﹐謂凡東漢晚出之古文經傳﹐皆劉歆所僞造。正統派所最尊崇之許﹑鄭﹐皆在所排擊。則所謂復古者﹐由東漢以復於西漢。有爲又宗公羊﹐立「孔子攺制」說﹐謂六經皆孔子所作﹐堯舜皆孔子依托﹐而先秦諸子﹐亦罔不「托古攺制」。實極大膽之論﹐對於數千年經籍謀一突飛的大解放﹐以開自由研究之門。其弟子最著者﹐陳千秋﹑梁啟超。千秋早卒。啟超以教授著述﹐大弘其學。然啟超與正統派因緣較深﹐時時不慊於其師之武斷﹐故末流多有異同。有爲﹑啟超皆抱啟蒙期「致用」的觀念﹐借經術以文飾其政論﹐頗失「爲經學而治經學」之本意﹐故其業不昌﹐而轉成爲歐西思想輸入之導引。

淸學之蛻分期﹐同時卽其衰落期也。顧﹑閻﹑胡﹑惠﹑戴﹑段﹑二王諸先輩﹐非特學識淵粹卓絕﹐卽行誼亦至狷潔。及其學旣盛﹐舉國希聲附和﹐浮華之士亦競趨焉﹐固已漸爲社會所厭。且玆學犖犖諸大端﹐爲前人發揮略盡﹐後起者率因襲補苴﹐無復創作精神﹐卽有發明﹐亦皆末節﹐漢人所謂「碎義逃難」也。而其人猶自倨貴﹐儼成一種「學閥」之觀。今古文之爭起﹐互相詆﹐缺點益暴露。海通以還﹐外學輸入﹐學子憬然於竺舊之非計﹐相率吐棄之﹐其命運自不能以復久延。然在此期中﹐猶有一二大師焉﹐爲正統派死守最後之壁壘﹐曰兪樾﹐曰孫詒讓﹐皆得流於髙郵王氏。樾著書﹐惟二三種獨精絕﹐余乃類無行之袁枚﹐亦衰落期之一徵也。詒讓則有醇無疵﹐得此後殿﹐淸學有光矣。樾弟子有章炳麟﹐智過其師﹐然亦以好談政治﹐稍荒厥業。而績溪諸胡之後有胡適者﹐亦用淸儒方法治學﹐有正統派遺風。

綜觀二百餘年之學史﹐其影響及於全思想界者﹐一言蔽之﹐曰「以復古爲解放」。第一步﹐復宋之古﹐對於王學而得解放。第二步﹐復漢唐之古﹐對於程朱而得解放。第三步﹐復西漢之古﹐對於許鄭而得解放。第四步﹐復先秦之古﹐對於一切傳注而得解放。夫旣已復先秦之古﹐則非至對於孔孟而得解放焉不止矣。然其所以能著著奏解放之效者﹐則科學的研究精神實啟之。今淸學固衰落矣﹐「四時之運﹐成功者退」﹐其衰落乃勢之必然﹐亦事之有益者也。無所容其痛惜畱戀﹐惟能將此研究精神轉用於他方向﹐則淸學亡而不亡也矣。

略論旣意﹐今當分說各期。

三吾言「淸學之出發點﹐在對於宋明理學一大反動」。夫宋明理學何爲而招反動耶﹖學派上之「主智」與「主意」﹐「惟物」與「惟心」﹐「實驗」與「冥證」﹐每疊爲循環。大抵甲派至全盛時必有流獘﹐有流獘斯有反動﹐而乙派與之代興。乙派之由盛而獘﹐而反動亦然。然每經一度之反動再興﹐則其派之內容﹐必革新焉而有以異乎其前。人類徳慧智術之所以進化﹐胥恃此也。此在歐洲三千年學術史中﹐其大勢最著明﹐我國亦不能違此公例﹐而明淸之交﹐則其嬗代之迹之尢易見者也。

唐代佛學極昌之後﹐宋儒采之﹐以建設一種「儒表佛裏」的新哲學﹐至明而全盛。此派新哲學﹐在歷史上有極大之價值﹐自無待言。顧吾輩所最不慊者﹐其一﹐旣采取佛說而損益之﹐何可諱其所自出﹐而反加以醜詆。其二﹐所創新派旣並非孔孟本來面目﹐何必附其名而淆其實。是故吾於宋明之學﹐認其獨到且有益之處確不少﹐但對於其建設表示之形式﹐不能曲恕﹐謂其旣誣孔﹐且誣佛﹐而並以自誣也。明王守仁爲玆派晚出之傑﹐而其中此習气也亦更甚﹐卽如彼所作《朱子晚年定論》﹐彊指不同之朱陸爲同﹐實則自附於朱﹐且誣朱從我。此種習气﹐爲思想界之障礙者有二。一曰遏抑創造﹐一學派旣爲我所自創﹐何必依附古人以爲重﹖必依附古人﹐豈非謂生古人後者﹐便不應有所創造耶﹖二曰獎勵虛僞﹐古人之說誠如是﹐則宗述之可也﹔並非如是﹐而以我之所指者實之﹐此無異指鹿爲馬﹐淆亂眞相﹐於學問爲不忠實﹐宋明學之根本缺點在於是。

進而考其思想之本質﹐則所研究之對像﹐乃純在紹紹靈靈不可捉摸之一物。少數俊拔篤摯之士﹐曷嘗不循此道而求得身心安宅﹖然效之及於世者已鮮﹐而浮僞之輩﹐摭拾虛辭以相誇煽﹐乃甚易易。故晚明「狂禪」一派﹐至於「滿街皆是聖人」﹐「酒色財气不礙菩提路」﹐道徳且墮落極矣。重以制科帖括﹐籠罩天下﹐學者但習此種影響因襲之談﹐便足以取富貴﹐弋名譽﹐舉國靡然化之﹐則相率於不學﹐且無所用心。故晚明理學之獘﹐恰如歐洲中世紀黑暗時代之景教。其極也﹐能使人之心思耳目皆閉塞不用﹐獨立創造之精神﹐消蝕達於零度。夫人類之有「學問欲」﹐其天性也。「學問饑餓」至於此極﹐則反動其安得不起﹖

四當此反動期而從事於「黎明運動」者﹐則昆山顧炎武其第一人也。炎武對於晚明學風﹐首施猛烈之攻擊﹐而歸罪於王守仁。其言曰「今之君子﹐聚賓客門人數十百人﹐與之言心言性。捨『多學而識』以求『一貫』之方﹐置『四海困窮』不言而講『危微精一』﹐我弗敢知也。」﹝《亭林文集﹟答友人論學書》﹞又曰「今之學者﹐偶有所窺﹐則欲盡廢先儒之說而駕其上﹔不學則借一貫之言以文其陋﹐無行則逃之性命之鄕以使人不可詰。」﹝《日知錄》十八﹞

又曰「以一人而易天下﹐其流風至於百有餘年之久者﹐古有之矣﹐王夷甫之淸談﹐王介甫之新說﹔其在於今﹐則王伯安之良知是也。孟子曰﹕『天下之生久矣﹐一治一亂。』撥亂世反諸正﹐豈不在後賢乎﹗」﹝同上﹞

凡一新學派初立﹐對於舊學派﹐非持絕對嚴正的攻擊態度﹐不足以摧故鋒而張新軍﹐炎武之排斥晚明學風﹐其鋒芒峻露﹐大率類是。自玆以後﹐王學遂衰熄﹐淸代猶有襲理學以爲名髙者﹐則皆自托於程朱之徒也。𨿽曰王學末流極敝﹐使人心厭倦﹐本有不摧自破之勢﹐然大聲疾呼以促思潮之轉捩﹐則炎武最有力焉。

炎武未嘗直攻程朱﹐根本不承認理學之能獨立。其言曰「古今安得別有所謂理學者﹖經學卽理學也。自有捨經學以言理學者﹐而邪說以起。」﹝全祖望《亭林先生神道表》引﹞

「經學卽理學」一語﹐則炎武所創學派之新旗幟也。其正當與否﹐且勿深論。——以吾儕今日眼光觀之﹐此語有兩病。其一﹐以經學代理學﹐是推翻一偶像而別供一偶像。其二﹐理學卽哲學也﹐實應離經學而爲一獨立學科。——𨿽然﹐有淸一代學術﹐確在此旗幟之下而獲一新生命。昔有非笑六朝經師者﹐謂「寧說周﹑孔誤﹐不言鄭﹑服非」。宋﹑元﹑明以來談理學者亦然﹐寧得罪孔﹑孟﹐不敢議周﹑程﹑張﹑邵﹑朱﹑陸﹑王。有議之者﹐幾如在專制君主治下犯「大不敬」律也。而所謂理學家者﹐蓋儼然成一最尊貴之學閥而奴視羣學。自炎武此說出﹐而此學閥之神聖﹐忽爲革命軍所粉碎﹐此實四五百年來思想界之一大解放也。

凡啟蒙時代之大學者﹐其造詣不必極精深﹐但常規定研究之範圍﹐創革研究之方法﹐而以新銳之精神貫注之。顧炎武之在「淸學派」﹐卽其人也。炎武著述﹐其有統系的組織而手定成書者﹐惟《音學五書》耳。其《天下郡國利病書》《肇域志》﹐造端宏大﹐僅有長編﹐未爲定稿。《日知錄》爲生平精力所集注﹐則又筆記備忘之類耳。自余遺書尙十數種﹐皆明單義﹐並非巨裁。然則炎武所以能當一代開派宗師之名者何在﹖則在其能建設研究之方法而已。約舉有三。

一曰貴創。炎武之言曰「有明一代之人﹐其所著書﹐無非竊盜而已。」﹝《日知錄》十八﹞其論著書之難﹐曰「必古人所未及就﹐後世之所不可無﹐而後爲之。」﹝《日知錄》十九﹞其《日知錄》自序云「愚自少讀書﹐有所得輒記之。其有不合﹐時復攺定。或古人先我而有者﹐則遂削之。」故凡炎武所著書﹐可決其無一語蹈襲古人。其論文也亦然﹐曰「近代文章之病﹐全在摹仿﹐卽使逼肖古人﹐已非極詣。」﹝《日知錄》十九﹞又曰「君詩之病在於有杜﹐君文之病在於有韓歐。有此蹊徑於胸中﹐便終身不脫『依傍』二字」。﹝《亭林文集﹟與人書十七》﹞觀此知摹仿依傍﹐炎武所最惡也。

二曰博證。《四庫全書》「日知錄提要」云「炎武學有本原﹐博贍而能貫通。每一事必詳其始末﹐參以證佐﹐而後筆之於書﹐故引據浩繁﹐而牴牾者少。」此語最能傳炎武治學法門。全祖望云「凡先生之遊﹐載書自隨。所至厄塞﹐卽呼老兵退卒詢其曲折﹐或與平日所聞不合﹐卽發書而對勘之。」﹝《鮚亭集﹟亭林先生神道表》﹞蓋炎武研學之要訣在是﹐論一事必舉證﹐尢不以孤證自足﹐必取之甚博﹐證備然後自表其所信。其自述治音韻之學也﹐曰「。。。列本證﹑旁證二條。本證者﹐詩自相證也。旁證者采之他書也。二者俱無﹐則宛轉以審其音﹐參伍以諧其韻。。。。」﹝《音論》﹞此所用者﹐皆近世科學的研究法。乾嘉以還﹐學者固所共習﹐在當時則固炎武所自創也。三曰致用。炎武之言曰「孔子刪述六經﹐卽伊尹﹑太公救民水火之心﹐故曰﹕『載諸空言﹐不如見諸行事。』。。。愚不揣﹐有見於此﹐凡文之不關於六經之指﹑當時之務者﹐一切不爲。」﹝《亭林文集﹟與人書三》﹞彼誠能踐其言。其終身所撰著﹐蓋不越此範圍。其所謂「用」者﹐果眞爲有用與否﹐此屬別問題。要之﹐其標「實用主義」以爲鵠﹐務使學問與社會之關系增加密度﹐此實對於晚明之帖括派﹑淸談派施一大鍼砭。淸代儒者以朴學自命以示別於文人﹐實炎武啟之。最近數十年以經術而影響於政體﹐亦遠紹炎武之精神也。

五汪中嘗擬爲《國朝六儒頌》﹐其人則昆山顧炎武﹑徳淸胡渭﹑宣城梅文鼎﹑太原閻若璩﹑元和惠棟﹑休寧戴震也。其言曰「古學之興也﹐顧氏始開其端。河洛矯誣﹐至胡氏而絀。中西推步﹐至梅氏而精。爲攻古文者﹐閻氏也。專言漢儒《易》者﹐惠氏也。凡此皆千餘年不傳之絕學﹐及戴氏出而集其成焉。」﹝淩廷堪《校禮堂集》「汪容甫墓志銘」﹞其所推挹蓋甚當﹐六君者洵淸儒之魁也。然語於思想界影響之巨﹐則吾於顧﹑戴之外﹐獨推閻﹑胡。

閻若璩之所以偉大﹐在其《尙書古文疏證》也。胡渭之所以偉大﹐在其《易圖明辧》也。汪中則旣言之矣。夫此兩書所研究者﹐皆不過局部問題﹐曷爲能影響於思想界之全部﹖且其中又不免漏略蕪雜﹐爲後人所糾者不少。——阮元輯《學海堂經解》﹐兩書皆擯不錄。——曷爲推尊之如是其至﹖吾固有說。

《尙書古文疏證》﹐專辧東晉晚出之《古文尙書》十六篇及同時出現之孔安國《尙書傳》皆爲僞書也。此書之僞﹐自宋朱熹﹑元吳澄以來﹐旣有疑之者。顧𨿽積疑﹐然有所憚而莫敢斷。自若璩此書出而讞乃定。夫辧十數篇之僞書﹐則何關輕重﹖殊不知此僞書者﹐千餘年來。舉國學子人人習之﹐七八歲便都上口﹐心目中恆視爲神聖不可侵犯﹔歷代帝王﹐經筵日講﹐臨軒發策﹐咸所依據尊尙。毅然悍然辭而辟之﹐非天下之大勇﹐固不能矣。自漢武帝表章六藝﹑罷黜百家以來﹐國人之對於六經﹐只許徵引﹐只許解釋﹐不許批評研究。韓愈所謂「曾經聖人手﹐議論安敢到﹖」若對於經文之一字一句稍涉疑議﹐便自覺陷於「非聖無法」﹐蹙然不自安於其良心﹐非特畏法网﹑憚淸議而已。凡事物之含有宗教性者﹐例不許作爲學問上研究之問題。一作爲問題﹐其神聖之地位固已搖動矣﹗今不惟成爲問題而已﹐而研究之結果﹐乃知疇昔所共奉爲神聖者﹐其中一部分實糞土也﹐則人心之受刺激起驚愕而生變化﹐宜何如者﹖蓋自玆以往﹐而一切經文﹐皆可以成爲研究之問題矣。再進一步﹐而一切經義﹐皆可以爲研究之問題矣。以舊學家眼光觀之﹐直可指爲人心世道之憂。——當時毛奇齡著《古文尙書冤詞》以難閻﹐自比於抑洪水驅猛獸。光緒間有洪良品者﹐猶著書數十萬言﹐欲翻閻案﹐意亦同此。——以吾儕今日之眼光觀之﹐則誠思想界之一大解放。後此今古文經對待研究﹐成爲問題﹔六經諸子對待研究﹐成爲問題﹔中國經典與外國宗教哲學諸書對待研究﹐成爲問題﹔其最初之動機﹐實發於此。

胡渭之《易圖明辧》﹐大旨辧宋以來所謂《河圖》《洛書》者﹐傳自邵雍。雍受諸李之才﹐之才受諸道士陳摶﹐非羲﹑文﹑周﹑孔所有﹐與《易》義無關。此似更屬一局部之小問題﹐吾輩何故認爲與閻書有同等之價值耶﹖須知所謂「無極」﹑「太極」﹐所謂《河圖》《洛書》﹐實組織「宋學」之主要根核。宋儒言理﹐言气﹐言數﹐言命﹐言心﹐言性﹐無不從此衍出。周惇頤自謂「得不傳之學於遺經」﹐程朱輩祖述之﹐謂爲道統所攸寄﹐於是占領思想界五六百年﹐其權威幾與經典相埒。渭之此書﹐以《易》還諸羲﹑文﹑周﹑孔﹐以《圖》還諸陳﹑邵﹐並不爲過情之抨擊﹐而宋學已受「致命傷」。自此﹐學者乃知宋學自宋學﹐孔學自孔學﹐離之雙美﹐合之兩傷。﹝此胡氏自序中語﹞自此﹐學者乃知欲求孔子所謂眞理﹐捨宋人所用方法外﹐尙別有其途。不寧惟是﹐我國人好以「陰陽五行」說經說理﹐不自宋始﹐蓋漢以來已然。一切惑世誣民汨靈窒智之邪說邪術﹐皆緣附而起。胡氏此書﹐乃將此等異說之來歷﹐和盤托出﹐使其不復能依附經訓以自重﹐此實思想之一大革命也。

歐洲19世紀中葉﹐英人達爾文之《種源論》﹐法人雷能之《耶穌基督傳》﹐先後兩年出版﹐而全歐思想界爲之大搖﹐基督教所受影響尢劇。夫達爾文自發表其生物學上之見解﹐於教宗何與﹐然而被其影響者﹐教義之立腳點破也。雷能之傳﹐極推挹基督﹐然反損其信仰者﹐基督從來不成爲學問上之問題﹐自此遂成爲問題也。明乎此間消息﹐則閻﹑胡兩君之書﹐在中國學術史上之價值﹐可以推見矣。

若論淸學界最初之革命者﹐尙有毛奇齡其人﹐其所著《河圖原舛篇》《太極圖說遺議》等﹐皆在胡渭前﹐後此淸儒所治諸學﹐彼亦多引其緒。但其言古音則詆顧炎武﹐言《尙書》則詆閻若璩﹐故漢學家祧之不宗焉。全祖望爲《毛西河別傳》﹐謂「其所著書﹐有造爲典故以欺人者﹐有造爲師承以示人有本者﹐有前人之誤已經辧正﹑尙襲其誤而不知者﹐有信口臆說者﹐有不考古而妄言者﹐有前人之言本有出而妄斥爲無稽者﹐有攺古書以就己者」。祖望於此諸項﹐每項舉一條爲例﹐更著有《蕭山毛氏糾繆》十卷。平心論之﹐毛氏在啟蒙期﹐不失爲一衝鋒陷陣之猛將﹐但於「學者的道徳」缺焉﹐後儒不宗之宜耳。

同時有姚際恆者﹐其懷疑精神極熾烈﹐疑《古文尙書》﹐疑《周禮》﹐疑《詩序》﹐乃至疑《孝經》﹐疑《易傳》十翼。其所著「諸經通論」未之見﹐但其《古今僞書考》﹐列舉經史子部疑僞之書共數十種﹐中固多精鑿之論也。

六吾於淸初大師﹐最尊顧﹑黃﹑王﹑顏﹐皆明學反動所產也。顧爲正統派所自出﹐前旣論列﹐今當繼述三子者。

余姚黃宗羲﹐少受學於劉宗周﹐純然明學也。中年以後﹐方向一變﹐其言曰「明人講學﹐襲語錄糟粕﹐不以六經爲根柢﹐束書而從事於遊談﹐更滋流獘﹐故學者必先窮經。然拘執經術﹐不適於用﹐欲免迂儒﹐必兼讀史。」﹝《淸史﹟黃宗羲傳》﹞又曰「讀書不多﹐無以證理之變化。多而不求於心﹐則爲俗學。」﹝全祖望﹟《鮚亭集﹟黃梨洲先生神道碑》﹞大抵淸代經學之祖推炎武﹐其史學之祖當推宗羲。所著《明儒學案》﹐中國之有「學術史」自此始也。又好治天算﹐著書八種﹐全祖望謂「梅文鼎本《周髀》言天文﹐世驚爲不傳之祕﹐而不知宗羲實開之」。其《律呂新義》﹐開樂律研究之緒。其《易學象數論》﹐與胡渭《易圖明辧》互相發明。其《授書隨筆》﹐則答閻若璩問也。故閻﹑胡之學﹐皆受宗羲影響。其他學亦稱是。

淸初之儒﹐皆講「致用」﹐所謂「經世之務」是也。宗羲以史學爲根柢﹐故言之尢辯。其最有影響於近代思想者﹐則《明夷待訪錄》也﹐其言曰「後之爲君者﹐以天下之利盡歸於己﹐天下之害盡歸於人。。。。使天下之人﹐不敢自私﹐不敢自利﹐以我之大私爲天下之公。。。。視天下爲莫大之產業﹐。。。凡天下之無地而得安寧者﹐爲有君也。。。。天下之人﹐怨惡其君﹐視之爲寇讎﹐名之爲獨夫﹐固其所也。而小儒規規焉以君臣之義無所逃於天地之間﹐至桀紂之暴猶謂不當誅。。。。欲以如父如天之空名﹐禁人窺伺。」﹝《原君》﹞又曰「後之人主﹐旣得天下﹐惟恐其子孫之不能保有也﹐思患於未然而爲之法。然則其所謂法者﹐一家之法﹐而非天下之法也。。。。夫非法之法﹐前王不勝其利欲之私以創之﹐後王或不勝其利欲之私以壞之﹐壞之者固足以害天下﹐其創之者亦未始非害天下也。。。。論者謂有治人無治法﹐吾謂有治法而後有治人。」﹝《原法》﹞

此等論調﹐由今日觀之﹐固甚普通甚膚淺﹐然在二百六七十年前﹐則眞極大膽之創論也。故顧炎武見之而嘆﹐謂「三代之治可復」。而後此梁啟超﹑譚嗣同輩倡民權共和之說﹐則將其書節鈔印數萬本﹐祕密散布﹐於晚淸思想之驟變﹐極有力焉。

淸代史學極盛於浙﹐鄞縣萬斯同最稱首出。斯同則宗羲弟子也。唐以後之史﹐皆官家設局分修﹐斯同最非之﹐謂﹕「官修之史﹐倉猝成於眾人﹐猶招市人與謀室中之事。」﹝錢大昕《潛研堂集﹟萬季野先生傳》﹞以獨力成《明史稿》﹐論者謂遷﹑固以後一人而已。其後斯同同縣有全祖望﹐亦私淑宗羲﹐言「文獻學」者宗焉。會稽有章學誠﹐著《文史通義》﹐學識在劉知幾﹑鄭樵上。

衡陽王夫之﹐生於南荒﹐學無所師承﹐且國變後遁迹深山﹐與一時士夫不相接﹐故當時無稱之者。然亦因是戛戛獨有所造﹐其攻王學甚力﹐嘗曰「『侮聖人之言』﹐小人之大惡也。。。。姚江之學﹐橫拈聖言之近似者﹐摘一句一字以爲要妙﹐竄入其禪宗﹐尢爲無忌憚之至。」﹝《俟解》﹞又曰「數傳之後﹐愈徇迹而忘其眞﹐或以鉤考文句﹐分支配擬爲窮經之能﹐僅資場屋射覆之用﹐其偏者以臆測度﹐趨入荒杳。」﹝《中庸補傳衍》﹞遺書中此類之論甚多﹐皆感於明學之極敝而生反動﹐欲挽明以返諸宋﹐而於張載之《正蒙》﹐特推尙焉。其治學方法﹐已漸開科學研究的精神﹐嘗曰﹕天下之物理無窮﹐已精而又有其精者﹐隨時以變﹐而皆不失於正。但信諸已而卽執之﹐去何得當﹖況其所爲信諸己者﹐又或因習气﹐或守一先生之言﹐而漸漬以爲己心乎﹗」﹝《俟解》﹞夫之著書極多﹐同治間金陵刻本二百八十八卷﹐猶未逮其半。皆不落「習气」﹐不「守一先生之言」。其《讀通鑑論》《宋論》﹐往往有新解﹐爲近代學子所喜誦習。尢能爲深沈之思以繹名理﹐其《張子正蒙注》《老子衍》《莊子解》﹐皆覃精之作﹐蓋欲自創一派哲學而未成也。其言「天理卽在人欲之中﹐無人欲則天理亦無從發現」﹝《正蒙注》﹞﹐可謂發宋元以來所未發。後此戴震學說﹐實由玆衍出。故劉獻廷極推服之﹐謂﹕「天地元气﹐聖賢學脈﹐僅此一綫。」﹝《廣陽雜記》二﹞其鄕後學譚嗣同之思想﹐受其影響最多﹐嘗曰「五百年來學者﹐眞通天人之故者﹐船山一人而已。」﹝《仁學》卷上﹞尢可注意者﹐《遺書》目錄中﹐有《相宗絡索》及《三藏法師八識規矩論贊》二書﹝未刻﹞。在彼時以儒者而知治「惟識宗」﹐可不謂豪傑之士耶﹖

七顧﹑黃﹑王﹑顏﹐同一「王學」之反動也﹐而其反動所趨之方向各不同。黃氏始終不非王學﹐但是正其末流之空疏而已。顧﹑王兩氏黜明存宋﹐而顧尊考證﹐王好名理。若顏氏者﹐則明目張膽以排程﹑朱﹑陸﹑王﹐而亦菲薄傳注考証之學﹐故所謂「宋學」﹑「漢學」者﹐兩皆吐棄﹐在諸儒中尢爲挺拔﹐而其學卒不顯於淸世。

博野顏元﹐生於窮鄕﹐育於異姓﹐飽更憂患﹐堅苦卓絕。其學有類羅馬之「斯多噶派」。其對於舊思想之解放﹐最爲徹底﹐嘗曰「立言但論是非﹐不論異同。是﹐則一二人之見不可易也﹔非﹐則𨿽千萬人所同﹐不隨聲也。豈惟千萬人﹐𨿽百千年同迷之局﹐我輩亦當以先覺覺後覺﹐竟不必附和雷同也。」﹝鐘錂著《顏習齋言行錄﹟學問篇》﹞

其尊重自己良心﹐確乎不可拔也如此。其對於宋學﹐爲絕無閃縮之正面攻擊﹐其言曰「予昔尙有將就程朱﹑附之聖門支派之意。自一南遊﹐見人人禪子﹐家家虛文﹐直與孔門對敵﹐必破一分程朱﹐始入一分孔孟﹐乃定以爲孔孟與程朱判然兩途﹐不願作道統中鄕願矣。」《李塨著《顏習齋先生年譜》卷下﹞

然則元之學之所以異於宋儒者何在耶﹖其最要之旨曰「習行於身者多﹐勞枯於心者少。」﹝《年譜》卷下﹞彼引申其義曰「人之歲月精神有限﹐誦說中度一日﹐便習行中錯一日﹐紙墨上多一分﹐便身世上少一分。」﹝《存學編》論講學﹞又曰「宋儒如得一路程本﹐觀一處又觀一處﹐自喜爲通天下路程﹐人亦以曉路稱之﹐其實一步未行﹐一處未到。」﹝《年譜》卷下﹞又曰「諸儒之論﹐在身乎﹖在世乎﹖徒紙筆耳。則言之悖於孔孟者墜也﹐言之不悖於孔孟者亦墜也。」﹝《習齋記余﹟未墜集序》﹞又曰「譬之於醫﹐有妄人者﹐止務覽醫書千萬卷﹐熟讀詳說﹐以爲予國手矣﹐視診脈制藥鍼灸爲粗不足學。書日博﹐識日精﹐一人倡之﹐舉世效之﹐岐﹑黃盈天下﹐而天下之人病相枕﹑死相接也。」﹝《存學編﹟學辯一》﹞又曰「爲愛靜空談之學久﹐必至厭事。厭事必至廢事﹐遇事卽茫然﹐故誤人才敗天下事者宋學也。」﹝《年譜》卷下﹞又曰「書本上見﹐心頭上思﹐可無所不及﹐而最易自欺欺世。不特無能﹐其實一無知也。」﹝《言行錄》卷下﹞其論學宗旨大率類此。

由此觀之﹐元不獨不認宋學爲學﹐並不認漢學爲學﹐明矣。元之意﹐蓋謂學問絕不能向書本上或講堂上求之﹐惟當於社會日常行事中求之。故其言曰「人之認讀者爲學者﹐固非孔子之學﹔以讀書之學解書﹐並非孔子之書。」﹝《言行錄》卷下﹞又曰「後儒將博學攺爲博讀博著。」﹝《年譜》卷下﹞其所揭櫫以爲學者﹐曰《周禮》大司徒之「鄕三物」。——一﹐六徳﹐知﹑仁﹑聖﹑義﹑忠﹑和﹔二﹐六行﹐孝﹑友﹑睦﹑姻﹑任﹑卹﹔三﹐六藝﹐禮﹑樂﹑射﹑禦﹑書﹑數﹔而其所實行者尢在六藝。故躬耕﹑習醫﹑學技擊﹑學兵法﹑習禮﹑習樂﹐其教門人必使之各執一藝。「勞作神聖」之義﹐元之所最信仰也。其言曰「養身莫善於習動﹐夙興夜寐﹐振起精神﹐尋事去做。」﹝《言行錄》卷上﹞曰「生存一日當爲生民辦事一日。」﹝《年譜》卷下﹞質而言之﹐爲做事故求學問﹐做事卽是學問﹐捨做事外別無學問﹐此元之根本主義也。以實學代虛學﹐以動學代靜學﹐以活學代死學﹐與最近教育新思潮最相合。但其所謂實﹑所謂動﹑所謂活者﹐究竟能免於虛靜與死否耶﹖此則時代爲之﹐未可以今日社會情狀繩古人矣。元弟子最著者﹐曰李塨﹐曰王源﹐皆能實踐其教。然元道太刻苦﹐類墨氏﹐傳者卒稀﹐非久遂中絕。

八我國科學最昌明者﹐惟天文算法﹐至淸而尢盛。凡治經學者多兼通之。

其開山之祖﹐則宣城梅文鼎也。杭世駿謂﹕「自明萬曆中利瑪竇入中國﹐制器作圖頗精密﹐。。。學者張皇過甚﹐無暇深考中算源流﹐輒以世傳淺術﹐謂古《九章》盡此﹐於是薄古法爲不足觀﹔而或者株守舊聞﹐遽斥西人爲異學。兩家遂成隔閡。鼎集其書而爲之說﹐稍變從我法﹐若三角比例等﹐原非中法可該﹐特爲表出﹔古法方程﹐亦非西法所有﹐則專著論以明古人精意。」﹝杭世駿《道古堂集﹟梅定九徵君傳》﹞文鼎著書八十餘種﹐其精神大率類是﹐知學問無國界﹐故無主奴之見。其所創獲甚多﹐自言「吾爲此學﹐皆歷最艱苦之後而後得簡易。。。。惟求此理大顯﹐絕學不致無傳﹐則死且不憾。」﹝同上﹞蓋粹然學者態度也。

淸代地理學亦極盛。然乾嘉以後﹐率偏於考古﹐且其發明多屬於局部的。以云體大思精﹐至今蓋尙無出無錫顧祖禹《讀史方輿紀要》上者。魏禧評之曰「《職方》《廣輿》諸書﹐襲訛踵謬﹐名實乖錯﹐悉據正史考訂折衷之。此數千百年所絕無僅有之書也。。。。貫穿諸史﹐出以己所獨見﹐其深思遠識﹐在語言文字之外。」﹝魏禧《叔子集﹟讀史方輿紀要敍》﹞祖禹爲此書﹐年二十九始屬稿﹐五十乃成﹐無一日中輟﹐自言「舟車所經﹐必覽城郭﹐按山川﹐稽裏道﹐問關津﹔以及商旅之子﹐徵戍之夫﹐或與從容談論﹐考核異同。」﹝《讀史方輿紀要》自敍﹞蓋純然現代科學精神也。

淸初有一大學者而其學無傳於後者﹐曰大興劉獻廷。王源表其墓曰「脫身徧歷九州﹐覽其山川形勢﹐訪遺佚﹐交其豪傑﹐觀其土俗﹐博采軼事﹐以益廣其聞見﹐而質證其所學。。。。討論天地陰陽之變﹑霸王大略﹑兵法﹑文章﹑典制﹑方域要害﹐。。。於禮樂﹑象緯﹑醫藥﹑書數﹑法律﹑農桑﹑火攻器制﹐旁通博考﹐浩浩無涯矣。」﹝王源《居業堂集﹟劉處士墓表》﹞而全祖望述其遺著有《新韻譜》者﹐最爲精奇。全氏曰﹕繼莊﹝獻廷字﹞「自謂於聲音之道﹐別有所窺﹐足窮造化之奧﹐百世而不惑。嘗作《新韻譜》﹐其悟自華嚴字母入﹐而參以天竺陀羅尼﹑泰西臘頂話﹑小西天梵書﹐曁天方﹑蒙古﹑女眞等音﹐又証之以遼人林益長之說﹐而益自信。同時吳修齡自謂蒼頡以後第一人。繼莊則曰﹐是其於天竺以下書皆未得通﹐而但略見華嚴之旨者也。繼莊之法﹐先立鼻音二﹐以爲韻本﹐有開有合﹐各轉陰陽上去入之五音﹐——陰陽卽上下二平﹐——共十聲﹐而不歷喉齶舌齒唇之七位﹐故有橫轉無直送﹐則等韻重疊之失去矣。次定喉音四﹐爲諸韻之宗﹐而後知泰西臘頂話﹐女眞國書﹐梵音﹐尙有未精者﹔以四者爲正喉音﹐而從此得半音﹑轉音﹑伏音﹑送音﹑變喉音。又以二鼻音分配之﹐一爲東北韻宗﹐一爲西南韻宗。八韻立而四海之音可齊。於是以喉音互相合﹐凡得音十七﹔喉音與鼻音互相合﹐凡得音十﹔又以有餘不盡者三合之﹐凡得音五﹔共計三十音爲韻父。而韻歷二十二位爲韻母﹐橫轉各有五子﹐而萬有不齊之聲攝於此矣。」「又欲譜四方土音﹐以窮宇宙元音之變﹐乃取《新韻譜》爲主﹐而以四方土音塡之﹐逢人便可印正。」﹝全祖望《鮚亭集﹟劉繼莊傳》﹞

蓋自唐釋守溫始謀爲中國創立新字母﹐直至民國7年教育部頒行注音字母﹐垂閱千年﹐而斯業乃成。而中間最能覃思而具其條理者﹐則獻廷也。使其書而傳於後﹐則此問題或早已解決﹐而近三十年來學者﹐或可省許多研究之精力。然猶幸而有全氏傳其厓略﹐以資近代學者之取材﹐今注音字母﹐采其成法不少﹐則固受賜多矣。全氏又述獻廷關於地理﹑關於史學﹑關於宗法之意見﹐而總論之曰「凡繼莊所撰著﹐其運量皆非一人一時所能成﹐故𨿽言之甚殷﹐而難於畢業。」斯實然也。然學問之道﹐固未有成之於一人一時者﹐在後人能否善襲遺產以光大之而已。彼獻廷之《新韻譜》﹐豈非閱三百年而竟成也哉﹖獻廷嘗言曰「人苟不能斡旋气運﹐利濟天下﹐徒以其知能爲一身家之謀﹐則不能謂之人。」﹝王源《墓表》引﹞其學問大本可槪見﹐惜乎當時莫能傳其緒也。

獻廷書今存者惟一《廣陽雜記》﹐實涉筆漫錄之作﹐殆不足以見獻廷。

同時有太原傅山者﹐以任俠聞於鼎革之交﹐國變後馮銓﹑魏象樞嘗彊薦之﹐幾以身殉﹐遂易服爲道士。有問學者﹐則告之曰「老夫學莊﹑列者也﹐於此間諸仁義事﹐實羞道之。」﹝全祖望《鮚亭集﹟傅靑主事略》﹞然史家謂「其學大河以北莫能及者」。﹝吳翔鳳《人史》﹞

九綜上所述﹐可知啟蒙期之思想界﹐極複雜而極絢爛。其所以致此之原因有四﹕第一﹐承明學極空疏之後﹐人心厭倦﹐相率返於沈實。

第二﹐經大亂後﹐社會比較的安寧﹐故人得有餘裕以自厲於學。

第三﹐異族人主中夏﹐有志節者恥立乎其朝﹐故刊落聲華﹐專集精力以治朴學。

第四﹐舊學派權威旣墜﹐新學派系統未成﹐無「定於一尊」之獘﹐故自由之研究精神特盛。

其研究精神﹐因環境之衝動﹐所趨之方向亦有四﹕第一﹐因矯晚明不學之獘﹐乃讀古書﹐愈讀而愈覺求眞解之不易﹐則先求諸訓詁名物典章制度等等﹐於是考證一派出。

第二﹐當時諸大師﹐皆遺老也。其於宗社之變﹐類含隱痛﹐志圖匡復﹐故好研究古今史迹成敗﹐地理厄塞﹐以及其他經世之務。

第三﹐自明之末葉﹐利瑪竇等輸入當時所謂西學者於中國﹐而學問研究方法上﹐生一種外來的變化。其初惟治天算者宗之﹐後則漸應用於他學。第四﹐學風旣由空返實﹐於是有從書上求實者﹐有從事上求實者。南人明敏多條理﹐故向著作方面發展。北人朴愨堅卓﹐故向力行方面發展。

此啟蒙期思想發展途徑之大槪也。

然則第二期之全盛時代﹐獨所謂正統派者﹝考證學﹞充量發達﹐余派則不盛﹐或全然中絕。其故何耶﹖以吾所思﹐原因亦有四﹕一﹑顏﹑李之力行派﹐陳義甚髙﹐然未免如莊子評墨子所云「其道大觳」﹐恐「天下不堪」。﹝《天下篇》﹞此等苦行﹐惟有宗教的信仰者能踐之﹐然已不能責望之於人。顏元之教﹐旣絕無「來生的」﹑「他界的」觀念﹐在此現實界而惟恃極單純極嚴冷的道徳義務觀念﹐教人犧牲一切享樂﹐本不能成爲天下之達道。元之學所以一時尙能光大者﹐因其弟子直接受彼之人格的感化。一再轉後﹐感化力遞減﹐其漸歸衰滅﹐乃自然之理。況其所謂實用之「藝」﹐因社會變遷﹐非皆能周於用﹐而彼所最重者在「禮」。所謂「禮」者﹐二千年前一種形式﹐萬非今日所能一一實踐。旣不能﹐則實者乃反爲虛矣。此與當時求實之思潮﹐亦不相吻合﹐其不能成爲風气也固宜。

二﹑吾嘗言當時「經世學派」之昌﹐由於諸大師之志存匡復。諸大師始終不爲淸廷所用﹐固已大受猜忌。其後文字獄頻興﹐學者漸惴惴不自保﹐凡學術之觸時諱者﹐不敢相講習。然英拔之士﹐其聰明才力﹐終不能無所用也。詮釋故訓﹐究索名物﹐眞所謂「於世無患﹑與人無爭」﹐學者可以自藏焉。又所謂經世之務者﹐固當與時消息﹐過時焉則不適。且治此學者旣未能立見推行﹐則藏諸名山﹐終不免成爲一種空論。等是空論﹐則浮薄之士﹐何嘗不可剿說以自附﹖附者眾則亂眞而見厭矣。故乾嘉以降﹐此派衰熄﹐卽治史學地理學者﹐亦全趨於考證方面﹐無復以議論行之矣。

三﹑凡欲一種學術之發達﹐其第一要件﹐在先有精良之研究法。淸代考證學﹐顧﹑閻﹑胡﹑惠﹑戴諸師﹐實辟出一新途徑﹐俾人人共循。賢者識大﹐不賢識小﹐皆可勉焉。中國積數千年文明﹐其古籍實有研究之大價值﹐如金之蘊於礦者至丰也。而又非研究之後﹐加以整理﹐則不能享其用﹐如在礦之金﹐非開采磨治焉不得也。故研究法一開﹐學者旣感其有味﹐又感其必要﹐遂靡然向風焉。愈析而愈密﹐愈浚而愈深。蓋此學派在當時饒有開拓之餘地﹐凡加入派中者﹐苟能忠實從事﹐不拘大小﹐而總可以有所成﹐所以能拔異於諸派而獨光大也。

四﹑淸學之研究法﹐旣近於「科學的」﹐則其趨向似宜向科學方面發展。今專用之於考古﹐除算學天文外﹐一切自然科學皆不發達﹐何也﹖凡一學術之興﹐一面須有相當之歷史﹐一面又乘特殊之機運。我國數千年學術﹐皆集中社會方面﹐於自然界方面素不措意﹐此無庸爲諱也。而當時又無特別動機﹐使學者精力轉一方向。且當考證新學派初興﹐可開拓之殖民地太多﹐才智之士正趨焉﹐自不能分力於他途。天算者﹐經史中所固有也﹐故能以附庸之資格連帶髮達﹐而他無聞焉。其實歐洲之科學﹐亦直至近代而始昌明﹐在彼之「文藝復興」時﹐其學風亦偏於考古。蓋學術進化必經之級﹐應如是矣。右述啟蒙期竟﹐次及全盛期。

十啟蒙期之考證學﹐不過居一部分勢力。全盛期則占領全學界。故治全盛期學史者﹐考證學以外﹐殆不必置論。啟蒙期之考證學﹐不過粗引端緒﹐其研究之漏略者﹐不一而足。——例如閻匿璩之《尙書古文疏證》中多闌入日記信札之類﹐體例極蕪雜。胡渭之《禹貢錐指》﹐多經濟談﹐且漢宋雜糅﹐家法不嚴。——苟無全盛期諸賢﹐則考證學能否成一宗派﹐蓋未可知。夫無考證學則是無淸學也﹐故言淸學必以此時期爲中堅。

在此期中﹐此學派已成爲「羣眾化」﹐派中有力人物甚多﹐皆互相師友。其學業亦極「單調的」﹐無甚派別之可特紀。故吾欲專敍一二人﹐以代表其餘。當時巨子﹐共推惠棟﹑戴震﹐而戴學之精深﹐實過於惠。今略述二人之著述言論及其傳授之緒﹐資比較焉。

元和惠棟﹐世傳經學。祖父周惕﹐父士奇﹐咸有著述﹐稱儒宗焉。棟受家學﹐益弘其業。所著有《九經古義》《易漢學》《周易述》《明堂大道錄》《古文尙書考》《後漢書補注》諸書。其弟子則沈彤﹑江聲﹑余蕭客最著。蕭客弟子江藩著《漢學師承記》﹐推棟爲斯學正統。實則棟未能完全代表一代之學術﹐不過門戶壁壘﹐由彼而立耳。惠氏之學﹐以博聞彊記爲入門﹐以尊古守家法爲究竟。士奇於九經﹑四史﹑《國語》《國策》﹑楚辭之文﹐皆能暗誦﹐嘗對座客誦《史記﹟封禪書》終篇﹐不失一字。﹝錢大昕《潛研堂集﹟惠天牧先生傳》﹞棟受其教﹐記誦益賅洽。士奇之言曰「康成三《禮》﹐何休《公羊》﹐多引漢法﹐以其去古未遠。。。。賈公彥於鄭注。。。之類皆不能疏。。。。夫漢遠於周﹐而唐又遠於漢﹐宜其說之不能盡通也﹐況宋以後乎﹗﹝《禮說》﹞此可見惠氏家學﹐專以古今爲是非之標準。棟之學﹐其根本精神卽在是。其言曰「漢人通經有家法﹐故有五經師。訓詁之學﹐皆師所口授﹐其後乃著竹帛。所以漢經師之說﹐立於學官﹐與經並行。。。。古字古言﹐非經師不能辧。。。。是故古訓不可攺也﹐經師不可廢也。。。。余家四世傳經﹐咸通古義。。。。因述家學作《九經古義》一書。。。。」﹝《九經古義﹟首述》﹞惠派治學方法﹐吾得以八字蔽之﹐曰「凡古必眞﹐凡漢皆好。」其言「漢經師說與經並行」﹐意蓋欲尊之使儕於經矣。王引之嘗曰「惠定宇先生考古𨿽勤﹐而識不髙﹐心不細﹐見異於今者則從之﹐大都不論是非。」﹝《焦氏叢書》卷首王伯申手札﹞可謂知言。棟以善《易》名﹐其治《易》也﹐於鄭玄之所謂「爻辰」﹐虞翻之所謂「納甲」﹐荀諝之所謂「升降」﹐京房之所謂「世應」﹑「飛伏」﹐與夫「六日七分」﹑「世軌」諸說﹐一一爲之疏通證明。汪中所謂「千餘年不傳之絕學」者也。以吾觀之﹐此其矯誣﹐與陳摶之「河圖洛書」有何差別﹖然彼則因其宋人所誦習也而排之﹐此則因其爲漢人所倡道也而信之﹐可謂大惑不解。然而當時之人蔽焉﹐輒以此相尙。江藩者﹐惠派嫡傳之法嗣也﹐其所著《國朝漢學師承記》﹐未附有《國朝經師經義目錄》一篇﹐其言曰「黃宗羲之《易學象數論》﹐𨿽辟陳摶﹑康節之學﹐而以納甲動爻爲僞象﹐又稱王輔嗣注簡當無浮義。黃宗炎之《圖書辧惑》﹐力辟宋人﹐然不專宗漢學﹐非篤信之士。。。。胡胐明﹝渭﹞《洪範正論》﹐𨿽力攻圖書之謬﹐而辟漢學五行災異之說﹐是不知夏侯始昌之《洪範五行傳》亦出伏生也。是以黜之。」

此種論調﹐最足以代表惠派宗旨。蓋謂凡學說出於漢儒者﹐皆當遵守﹐其有敢指斥者﹐則目爲信道不篤也。其後阮元輯《學海堂經解》﹐卽以此爲標準﹐故顧﹑黃﹑閻﹑胡諸名著﹐多見擯焉﹐謂其不醇也。平心論之﹐此派在淸代學術界﹐功罪參半。篤守家法﹐令所謂「漢學」者壁壘森固﹐旗幟鮮明﹐此其功也﹔膠固﹑盲從﹑褊狹﹑好排斥異己﹐以致啟蒙時代之懷疑的精神批評的態度﹐幾夭閼焉﹐此其罪也。淸代學術﹐論者多稱爲「漢學」。其實前此顧﹑黃﹑王﹑顏諸家所治﹐並非「漢學」﹔後此戴﹑段﹑二王諸家所治﹐亦並非「漢學」。其「純粹的漢學」﹐則惠氏一派﹐洵足當之矣。夫不問「眞不眞」﹐惟問「漢不漢」﹐以此治學﹐安能通方﹖況漢儒經說﹐派別正繁﹐其兩說絕對不相容者甚多﹐欲盲從其一﹐則不得不駁斥其他。棟固以尊漢爲標幟者也。其釋「箕子明夷」之義﹐因欲揚孟喜說而抑施讎﹑梁丘賀說﹐乃云「謬種流傳﹐肇於西漢」。﹝《周易述》卷五﹞致方東樹摭之以反唇相稽。﹝《漢學商兌》卷下﹞然則所謂「凡漢皆好」之旗幟﹐亦終見其不貫徹而已。故苟無戴震﹐則淸學能否卓然自樹立﹐蓋未可知也。

十一休寧戴震受學江永﹐其與惠棟亦在師友之間。震十歲就傅﹐受《大學章句》﹐至「右經一章」以下﹐問其塾師曰「此何以知爲孔子之言而曾子述之﹖又何以知爲曾子之意而門人記之﹖」師應之曰「此先儒朱子所注云爾。」又問﹕「朱子何時人﹖」曰「南宋。」又問﹕「孔子﹑曾子何時人﹖」曰「東周。」又問﹕「周去宋幾何時﹖」曰「幾二千年。」又問﹕「然則朱子何以知其然﹖」師無以應。﹝據王昶《述庵文鈔﹟戴東原墓志銘》﹞此一段故事﹐非惟可以說明戴氏學術之出發點﹐實可以代表淸學派時代精神之全部。蓋無論何人之言﹐決不肯漫然置信﹐必求其所以然之故﹔常從眾人所不注意處覓得間隙﹐旣得間﹐則層層逼拶﹐直到盡頭處﹔苟終無足以起其信者﹐𨿽聖哲父師之言不信也。此種研究精神﹐實近世科學所賴以成立。而震以童年具此本能﹐其能爲一代學派完成建設之業固宜。

震之言曰「學者當不以人蔽己﹐不以己自蔽。不爲一時之名﹐亦不期後世之名。有名之見﹐其蔽二﹕非掊擊前人以自表暴﹐卽依傍昔賢以附驥尾。。。。私智穿鑿者﹐或非盡掊擊以自表暴﹐積非成是而無從知﹐先入爲主而惑以終身﹔或非盡依傍以附驥尾﹐無鄙陋之心﹐而失與之等。。。。」﹝《東原文集》答鄭用牧書﹞

「不以人蔽己﹐不以己自蔽」二語﹐實震一生最得力處。蓋學問之難也﹐粗涉其途﹐未有不爲人蔽者﹔及其稍深入﹐力求自脫於人蔽﹐而己旋自蔽矣。非廓然卓然﹐鑑空衡平﹐不失於彼﹐必失於此。震之破「人蔽」也﹐曰「志存聞道﹐必空所依傍。漢儒訓詁﹐有師承﹐有時亦傅會。晉人傅會鑿空益多。宋人則恃胸臆以爲斷﹐故其襲取者多謬﹐而不謬者反在其所棄。。。。宋以來儒者﹐以己之見硬坐爲古聖賢立言之意﹐而語言文字實未之知。其於天下之事也﹐以己所謂理彊斷行之﹐而事情源委隱曲實未能得﹐是以大道失而行事乖。。。。自以爲於心無愧﹐而天下受其咎﹐其誰之咎﹖不知者且以實踐躬行之儒歸焉。」﹝《東原集》與某書﹞。

其破「己蔽」也﹐曰「凡僕所以尋求於遺經﹐懼聖人之緒言暗汶於後世也。然尋求而有獲十分之見者﹐有未至十分之見者。所謂十分之見﹐必徵諸古而靡不條貫﹐合諸道而不畱余議﹐巨細畢究﹐本末兼察。若夫依於傳聞以擬其是﹐擇於眾說以裁其優﹐出於空言以定其論﹐據以孤證以信其通﹐𨿽溯流可以知源﹐不目睹淵泉所導﹐循根可以達杪﹐不手披枝肄所歧﹐皆未至十分之見也。以此治經﹐失『不知爲不知』之意﹐而徒增一惑以滋識者之辧之也。。。。旣深思自得而近之矣﹐然後知孰爲十分之見﹐孰爲未至十分之見。如繩繩木﹐昔以爲直者﹐其曲於是可見也﹔如水準地﹐昔以爲平者﹐其坳於是可見也。夫然後傳其信﹑不傳其疑﹐疑則闕﹐庶幾治經不害。」﹝《東原集》與姚姬傳書﹞讀第一段﹐則知目震所治者爲「漢學」﹐實未當也。震之所期﹐在「空諸依傍」。晉宋學風﹐固在所詆斥矣﹐卽漢人亦僅稱其有家法﹐而未嘗教人以盲從。錢大昕謂其「實事求是﹐不主一家」。﹝《潛研堂集》戴震傳﹞余廷燦謂其「有一字不準六書﹐一字解不通貫羣經﹐卽無稽者不信﹐不信必反復參證而後卽安。以故胸中所得﹐皆破出傳注重圍。」﹝余氏撰《戴東原先生事略》。見《國朝耆獻類徵》百三十一﹞此最能傳寫其思想解放之精神。讀第二段﹐其所謂十分之見與未至十分之見者﹐卽科學家定理與假說之分也。科學之目的﹐在求定理﹐然定理必經過假設之階級而後成。初得一義﹐未敢信爲眞也﹐其眞之程度﹐或僅一二分而已。然姑假定以爲近眞焉﹐而憑藉之以爲研究之點﹐幾經試驗之結果﹐浸假而眞之程度增至五六分﹐七八分﹐卒達於十分﹐於是認爲定理而主張之。其不能至十分者﹐或仍存爲假說以俟後人﹐或遂自廢棄之也。凡科學家之態度﹐固當如是也。震之此論﹐實從甘苦閱歷得來。所謂「昔以爲直而今見其曲﹐昔以爲平而今見其坳」﹐實科學研究法一定之歷程﹐而其毅然割捨﹐「傳信不傳疑」﹐又學者社會最主要之道徳矣。震又言曰「學有三難﹕淹博難﹐識斷難﹐精審難。三者僕誠不足以與於其間﹐其私自持及爲書之大槪﹐端在乎是。前人之博聞彊識﹐如鄭漁仲﹑楊用修諸君子﹐著書滿家﹐淹博有之﹐精審未也。。。。」戴學所以異於惠學者﹐惠僅淹博﹐而戴則識斷且精審也。章炳麟曰「戴學分析條理﹐密嚴瑮﹐上溯古義﹐而斷以己之律令。」﹝《檢論﹟淸儒篇》﹞可謂知言。

淩廷堪爲震作事略狀﹐而系以論曰「昔河間獻王實事求是。夫實事在前﹐吾所謂是者﹐人不能彊辭而非之也﹔吾所謂非﹐人不能彊辭而是之也﹔如六書﹑九數及典章制度之學是也。虛理在前﹐吾所謂是者﹐人旣可別持一說以爲非﹔吾所謂非者﹐人亦可別持一說以爲是也﹔如義理之學是也。」﹝《校禮堂集》﹞此其言絕似實證哲學派之口吻﹐而戴震之精神見焉﹐淸學派之精神見焉。惜乎此精神僅應用於考古﹐而未能應用於自然學界﹐則時代爲之也。震常言「知十而皆非眞﹐不若知一之爲眞知也。」﹝段玉裁《經韻樓集﹟娛親雅言序》引﹞故其學𨿽淹博而不泛濫。其最專精者﹐曰小學﹐曰歷算﹐曰水地。小學之書﹐有《聲韻考》四卷﹐《聲類表》十卷﹐《方言疏證》十三卷﹐《爾雅文字考》十卷。歷算之書﹐有《原象》一卷﹐《歷問》二卷﹐《古歷考》二卷﹐《句股割圓記》三卷﹐《續天文略》三卷﹐《策算》一卷。水地之書﹐有《水地記》一卷﹐《校水經注》四十卷﹐《直隸河渠書》六十四卷﹐其他著述不備舉。《四庫全書》天算類提要全出其手﹐他部亦多參與焉﹐而其晚年最得意之作﹐曰《孟子字義疏證》。

《孟子字義疏證》﹐蓋軼出考證學範圍以外﹐欲建設一「戴氏哲學」矣。震嘗言曰「聖人之道﹐使天下無不達之情﹐求遂其欲﹐而天下治。後儒不知情之至於纖微無憾是謂理﹐而其所謂理者﹐同於酷吏所謂法。酷吏以法殺人﹐後儒以理殺人。駸駸乎捨法而論理﹐死矣﹐更無可救矣﹗」﹝《東原文集》卷八與某書﹞又曰﹕程朱以『理』爲『如有物焉﹐得於天而具於心』﹐啟天下後世人人憑在己之意見面執之曰『理』﹐以禍斯民。更淆以『無欲』之說﹐於得理益遠﹐於執其意見益堅﹐而禍斯民益烈。豈理禍斯民哉﹖不自知爲意見也。」﹝《戴氏遺書》九附錄答彭進士書﹞

又曰「宋以前﹐孔孟自孔孟﹐老釋自老釋。談老釋者﹐髙妙其言﹐不依附孔孟。宋以來﹐孔孟之書﹐盡失其解﹐儒者雜襲老釋之言以解之。。。。譬猶子孫未睹其祖父之貌者﹐誤圖他人之貌爲其貌而事之﹐所事固己之祖父也﹐貌則非矣。」﹝同上﹞

震欲祛「以釋混儒」﹑「捨欲言理」之兩蔽﹐故旣作《原善》三篇﹐復爲《孟子字義疏證》《疏證》之精語曰「。。。《記》曰﹕『飲食男女﹐人之大欲存焉』。聖人治天下﹐體民之情﹐遂民之欲﹐而王道備。人知老﹑莊﹑釋氏異於聖人﹐聞其無欲之說﹐猶未之信也。於宋儒﹐則信以爲同於聖人﹔理欲之分﹐人人能言之。故今之治人者﹐視古聖賢體民之情﹑遂民之欲﹐多出於鄙細隱曲﹐不措諸意﹐不足爲怪。及其責以理也﹐不難舉曠世之髙節著於義而罪之。尊者以理責卑﹐長者以理責幼﹐貴者以理責賤﹐𨿽失謂之順﹔卑者幼者賤者以理爭之﹐𨿽得謂之逆。於是下之人不能以天下之同情﹑天下所同欲達之於上﹔上以理責其下﹐而在下之罪﹐人人不勝指數。人死於法﹐猶有憐之者﹔死於理﹐其誰憐之﹗」又曰「孟子言『養心莫善於寡欲』﹐明乎欲之不可無也﹐寡之而已。人之生也﹐莫病乎無以遂其生。欲遂其生﹐亦遂人之生﹐仁也﹔欲遂其生﹐至於戕人之生而不顧者﹐不仁也。不仁實始於欲遂其生之心﹐使其無此欲﹐必無不仁矣。然使其無此欲﹐則於天下之人生道窮蹙﹐亦將漠然視之。己不必遂其生而遂人之生﹐無是情也。」

又曰「朱子屢言『人欲所蔽』﹐凡『欲』無非以生以養之事﹐『欲』之失爲『私』不爲『蔽』﹐自以爲得理而所執之實謬乃『蔽』。人之大患﹐『私』與『蔽』而已﹐『私』生於欲之失﹐『蔽』生於『知』之失。」

又曰「君子之治天下也﹐使人各得其情﹐各遂其欲﹐勿悖於道義。君子之自治也﹐情與欲使一於道義。夫遏欲之害﹐甚於防川﹐絕情去智﹐充塞仁義。」

又曰「古聖賢所謂仁義禮智﹐不求於所謂欲之外﹐不離乎血气心知。而後儒以爲如有別物焉湊泊附著以爲性﹐由雜乎老釋﹐終昧於孔孟之言故也。」

又曰「問﹕宋儒之言。。。也﹐求之六經中無其文﹐故借。。。之語以飾其說﹑以取信學者歟﹖曰﹕捨聖人立言之本指﹐而以己說爲聖人所言﹐是誣聖。借其語以飾吾之說以求取信﹐是欺學者也。誣聖欺學者﹐程朱之賢不爲。蓋其學借階於老釋﹐是故失之。凡習於先入之言﹐住往受其蔽而不自覺。」《疏證》一書﹐字字精粹﹐右所錄者未盡其萬一也。綜其內容﹐不外欲以「情感哲學」代「理性哲學」。就此點論之﹐乃與歐洲文藝復興時代之思潮之本質絕相類。蓋當時人心﹐爲基督教絕對禁欲主義的束縛﹐痛苦無藝﹐旣反乎人理而又不敢違﹐乃相與作僞﹐而道徳反掃地以盡。文藝復興之運動﹐乃采久閼窒之﹐「希臘的情感主義」以藥之。一旦解放﹐文化轉一新方向以進行﹐則蓬勃而莫能禦。戴震蓋確有見於此﹐其志願確欲爲中國文化轉一新方向。其哲學之立腳點﹐眞可稱二千年一大翻案。其論尊卑順逆一段﹐實以平等精神﹐作倫理學上一大革命。其斥宋儒之糅合儒佛﹐𨿽辭帶含蓄﹐而意極嚴正﹐隨處發揮科學家求眞求是之精神﹐實三百年間最有價值之奇書也。震亦極以此自負﹐嘗曰「僕生平著述之大﹐以《孟子字義疏證》爲第一」。﹝《戴東原集》卷首﹐段玉裁序引﹞𨿽然﹐戴氏學派𨿽披靡一世﹐獨此書影響極小。據江藩所記﹐謂當時讀《疏證》者莫能通其義﹐惟洪榜好焉﹔榜爲震行狀﹐載《與彭尺木書》﹝按此書卽與《孟子字義疏證》相發明者﹞。朱筠見之﹐謂﹔「可不必載﹗戴氏可傳者不在是。」榜貽筠書力爭不得。震子中立﹐卒將此書刪去。﹝《漢學師承記》卷六﹞可見當時戴門諸子之對於此書﹐已持異同。唐鑑謂﹕「先生本訓詁家﹐欲諱莫不知義理﹐特著《孟子字義疏證》以詆程朱。」﹝《國朝學案小識》﹞鑑非能知戴學者﹐其言誠不足輕重﹐然可以代表當時多數人之心理也。當時宗戴之人﹐於此書旣鮮誦習發明﹐其反駁者亦僅一方東樹﹝《漢學商兌》卷上﹞﹐然搔不著癢處。此書蓋百餘年未生反響之書也﹐豈其反響當在今日以後耶﹖然而論淸學正統派之運動﹐遂不得不將此書除外。吾常言「淸代學派之運動﹐乃『研究法的運動』﹐非『主義的運動』也。」此其收獲所以不逮「歐洲文藝復興運動」之丰大也歟﹖

十二戴門後學﹐名家甚眾﹐而最能光大其業者﹐莫如金壇段玉裁﹐髙郵王念孫及念孫子引之﹐故世稱戴﹑段﹑二王焉。玉裁所著書﹐最著者曰《說文解字注》《六書音韻表》。念孫所著書﹐最著者曰《讀書雜誌》《廣雅疏證》。引之所著書﹐最著者曰《經義述聞》《經傳釋詞》。戴﹑段﹑二王之學﹐其所以特異於惠派者﹕惠派之治經也﹐如不通歐語之人讀歐書﹐視譯人爲神聖﹐漢儒則其譯人也﹐故信憑之不敢有所出入。戴派不然﹐對於譯人不輕信焉﹐必求原文之正確然後卽安。惠派所得﹐則斷章零句﹐援古正後而已。戴派每發明一義例﹐則通諸羣書而皆得其讀。是故惠派可名之曰漢學﹐戴派則確爲淸學而非漢學。以爻辰納甲說《易》﹐以五行災異說《書》﹐以五際六情說《詩》﹐其他諸經義﹐無不雜引讖緯﹐此漢儒通習也。戴派之淸學﹐則芟汰此等﹐不稍涉其藩﹐惟於訓詁名物制度注全力焉。戴派之言訓詁名物﹐𨿽常博引漢人之說﹐然並不墨守之。例如《讀書雜誌》《經義述聞》﹐全書皆糾正舊注舊疏之失誤。所謂舊注者﹐則毛﹑鄭﹑馬﹑賈﹑服﹑杜也﹔舊疏者﹐則陸﹑孔﹑賈也。宋以後之說﹐則其所不屑是正矣。是故如髙郵父子者﹐實毛﹑鄭﹑賈﹑馬﹑服﹑杜之諍臣﹐非其將順之臣也。失豈惟不將順古人﹐𨿽其父師﹐亦不苟同。段之尊戴﹐可謂至矣。試讀其《說文注》﹐則「先生之言非也」﹐「先生之說非是」諸文﹐到處皆是。卽王引之《經義述聞》﹐與其父念孫之說相出入者﹐且不少也。彼等不惟於舊注舊疏之舛誤絲毫不假借而已﹐而且敢於攺經文。此與宋明儒者之好攺古書﹐迹相類而實大殊。彼純憑主觀的臆斷﹐而此則出於客觀的鉤稽參驗也。段玉裁曰「校書定是非最難﹐是非有二﹕曰底本之是非﹐曰立說之是非。必先定底本之是非﹐而後可斷其立說之是非。。。。何謂底本﹖著書者之稿本是也。何謂立說﹖著書者所言之義理是也。。。。不先正底本﹐則多誣古人﹔不斷其立說之是非﹐則多誤今人。。。。」﹝《經韻樓集》與諸同志論校書之難﹞此論最能說明考證學在學術界之位置及價值。蓋吾輩不治一學則已﹐旣治一學﹐則第一步須先將此學之眞相﹐了解明確﹐第二步乃批評其是非得失。譬如今日﹐欲批評歐人某家之學說﹐若僅憑拙劣僞謬之譯本﹐相與辯爭討論﹐實則所駁斥者乃並非原著﹐如此豈不可憐可笑﹗研究中國古書﹐𨿽不至差違如此其甚﹐然以語法古今之不同﹐與寫刻傳襲之訛錯﹐讀之而不能通其文句者則甚多矣。對於未通文句之書﹐而批評其義理之是非﹐則批評必多枉用﹐此無可逃避也。淸代之考證學家﹐卽對於此第一步工夫而非常努力﹐且其所努力皆不虛﹐確能使我輩生其後者﹐得省卻無限精力﹐而用之以從事於第二步。淸代學之成績﹐全在此點﹐而戴﹑段﹑二王之著述﹐則其代表也。阮元之序《經義述聞》也﹐曰「凡古儒所誤解者﹐無不旁徵曲諭﹐而得其本義之所在。使古聖賢見之﹐必須頤曰﹕『吾言固如是﹗數千年誤解之﹐今得明矣』。。。。」

此其言洵非溢美﹐吾儕今日讀王氏父子之書﹐只覺其條條皆犁然有當於吾心﹐前此之誤解﹐乃一旦渙然冰釋也。𨿽以方東樹之力排「漢學」﹐猶云「髙郵王氏《經義述聞》﹐實足令鄭﹑朱俛首。漢唐以來﹐未有其比。」﹝《漢學商說》卷中之下﹞亦可見公論之不可磨滅矣。

然則諸公曷爲能有此成績耶﹖一言以蔽之曰﹕用科學的研究法而已。試細讀王氏父子之著述﹐最能表現此等精神。吾嘗研察其治學方法﹕第一曰注意。凡常人容易滑眼看過之處﹐彼善能注意觀察﹐發現其應特別研究之點﹐所謂讀書得間也。如自有天地以來﹐蘋果落地不知凡幾﹐惟柰端能注意及之﹔家家日日皆有沸水﹐惟瓦特能注意及之。《經義述聞》所釐正之各經文﹐吾輩自童時卽誦習如流﹐惟王氏能注意及之。凡學問上能有發明者﹐其第一步工夫必恃此也。第二曰虛己。注意觀察之後﹐旣獲有疑竇﹐最易以一時主觀的感想﹐輕下判斷﹐如此則所得之「間」﹐行將失去。考證家決不然﹐先空明其心﹐絕不許有一毫先入之見存﹐惟取客觀的資料﹐爲極忠實的研究。第三曰立說﹐研究非散漫無紀也﹐先立一假定之說以爲標準焉。第四曰搜證﹐旣立一說﹐絕不遽信爲定論﹐乃廣集證據﹐務求按諸同類之事實而皆合﹐如動植物學家之日日搜集標本﹐如物理化學家之日日化驗也。第五曰斷案。第六曰推論。經數番歸納研究之後﹐則可以得正確之斷案矣。旣得斷案﹐則可以推論於同類之事項而無閡也。王引之《經傳釋詞》自序云「。。。始取《尙書》二十八篇繹之﹐見其詞之發句助句者﹐昔人以實義釋之﹐往往詰爲病﹐竊嘗私爲之說而未敢定也。及聞大人﹝指其父念孫﹞論《毛詩》『終風且暴』。。。諸條﹐發明意旨﹐渙若冰釋。。。。乃遂引而伸之﹐盡其義類。自九經﹑三傳及周秦西漢之書﹐凡助語之文﹐徧爲搜討﹐分字編次﹐爲《經傳釋詞》十卷」。

又云「揆之本文而協﹐驗之他捲而通﹐𨿽舊說所無﹐可以心知其意。」。。。「凡其散見於經傳者﹐皆可比例而知﹐觸類長之。」

此自言其治學次第及應用之法頗詳明﹐𨿽僅敍一書著述始末﹐然他書可以類推﹐他家之書亦可以類推矣。此淸學所以異於前代﹐而永足爲我輩程式者也。

十三正統派之學風﹐其特色可指者略如下﹕一﹑凡立一義﹐必憑證據。無證據而以臆度者﹐在所必擯。

二﹑選擇證據﹐以古爲尙。以漢唐證據難宋明﹐不以宋明證據難漢唐﹔據漢魏可以難唐﹐據漢可以難魏晉﹐據先秦西漢可以難東漢。以經證經﹐可以難一切傳記。

三﹑孤證不爲定說。其無反證者姑存之﹐得有續證則漸信之﹐遇有力之反證則棄之。

四﹑隱匿證據或曲解證據﹐皆認爲不徳。

五﹑最喜羅列事項之同類者﹐爲比較的研究﹐而求得其公則。

六﹑凡采用舊說﹐必明引之﹐剿說認爲大不徳。

七﹑所見不合﹐則相辯詰﹐𨿽弟子駁難本師﹐亦所不避﹐受之者從不以爲忤。八﹑辯詰以本問題爲範圍﹐詞旨務篤實溫厚。𨿽不肯枉自己意見﹐同時仍尊重別人意見。有盛气淩轢﹐或支離牽涉﹐或影射譏笑者﹐認爲不徳。九﹑喜專治一業﹐爲「窄而深」的研究。

十﹑文體貴朴實簡絜﹐最忌「言有枝葉」。

當時學者﹐以此種學風相矜尙﹐自命曰「朴學」。其學問之中堅﹐則經學也。經學之附庸則小學﹐以次及於史學﹑天算學﹑地理學﹑音韻學﹑律呂學﹑金石學﹑校勘學﹑目錄學等等﹐一皆以此種研究精神治之。質言之﹐則舉凡自漢以來書冊上之學問﹐皆加以一番磨琢﹐施以一種組織。其直接之效果﹕一﹐吾輩向覺難讀難解之古書﹐自此可以讀可以解。二﹐許多僞書及書中竄亂蕪穢者﹐吾輩可以知所別擇﹐不復虛糜精力。三﹐有久墜之絕學﹐或前人向不注意之學﹐自此皆卓然成一專門學科﹐使吾輩學問之內容﹐日益丰富。其間接之效果﹕一﹐讀諸大師之傳記及著述﹐見其「爲學問而學問」﹐治一業終身以之﹐銖積累寸﹐先難後獲﹐無形中受一種人格的觀感﹐使吾輩奮興向學。二﹐用此種研究法以治學﹐能使吾輩心細﹐讀書得間﹔能使吾輩忠實﹐不欺飾﹔能使吾輩獨立﹐不雷同﹔能使吾輩虛受﹐不敢執一自是。正統派所治之學﹐爲有用耶﹖爲無用耶﹖此甚難言。試持以與現代世界諸學科比較﹐則其大部分屬於無用﹐此無可諱言也。𨿽然﹐有用無用云者﹐不過相對的名詞。老子曰「三十輻共一轂﹐當其無﹐有車之用。」此言乎以無用爲用也。循斯義也﹐則凡眞學者之態度﹐皆當爲學問而治學問。夫用之云者﹐以所用爲目的﹐學問則爲達此目的之一手段也。爲學問而治學問者﹐學問卽目的﹐故更無有用無用之可言。莊子稱「不龜手之藥﹐或以霸﹐或不免於洴澼絖」﹐此言乎爲用不爲用﹐存乎其人也。循斯義也﹐則同是一學﹐在某時某地某人治之爲極無用者﹐易時易地易人治之﹐可變爲極有用﹐是故難言也。其實就純粹的學者之見地論之﹐只當問成爲學不成爲學﹐不必問有用與無用﹐非如此則學問不能獨立﹐不能發達。夫淸學派固能成爲學者也﹐其在我國文化史上有價值者以此。

十四淸學自當以經學爲中堅。其最有功於經學者﹐則諸經殆皆有新疏也。其在《易》﹐則有惠棟之《周易述》﹐張惠言之《周易虞氏義》﹐姚配中之《周易姚氏學》。其在《書》﹐則有江聲之《尙書集注音疏》﹐孫星衍之《尙書今古文注疏》﹐段玉裁之《古文尙書撰異》﹐王鳴盛之《尙書後案》。其在《詩》﹐則有陳奐之《詩毛氏傳疏》﹐馬瑞辰之《毛詩傳箋通釋》﹐胡承珙之《毛詩後箋》。其在《周官》﹐有孫詒讓之《周禮正義》。其在《儀禮》﹐有胡承珙之《儀禮今古文疏義》﹐胡培珙之《儀禮正義》。其在《左傳》﹐有劉文淇之《春秋左氏傳正義》。其在《公羊傳》﹐有孫廣森之《公羊通義》﹐陳立之《公羊義疏》。其在《論語》﹐有劉寶楠之《論語正義》。其在《孝經》﹐有皮錫瑞之《孝經鄭注疏》。其在《爾雅》﹐有邵晉涵之《爾雅正義》﹐郝懿行之《爾雅義疏》。其在《孟子》﹐有焦循之《孟子正義》。

以上諸書﹐惟馬﹑胡之於《詩》﹐非全釋經傳文﹐不能直謂之新疏。《易》諸家穿鑿漢儒說﹐非訓詁家言。淸儒最善言《易》者﹐惟一焦循。其所著《易通釋》《易圖略》《易章句》﹐皆絜淨精微﹐但非新疏體例耳。《書》則段﹑王二家稍粗濫。《公羊》則孔著不通家法。自余則皆博通精粹﹐前無古人。尢有吾鄕簡朝亮﹐著《尙書集注述疏》《論語集注補正述疏》﹐志在溝通漢宋﹐非正統派家法﹐然精核處極多。十三經除《禮記》《谷梁》外﹐餘皆有新疏一種或數種﹐而《大戴禮記》則有孔廣森《補注》﹑王聘珍《解詁》焉。此諸新疏者﹐類皆擷取一代經說之菁華﹐加以別擇結撰﹐殆可謂集大成。其餘爲部分的研究之書﹐最著者則惠士奇之《禮說》﹐胡渭之《禹貢錐指》﹐惠棟之《易漢學》《古文尙書考》《明堂大道錄》﹐焦循之《周易鄭氏義》《荀氏九家義》《易義別錄》﹐陳壽祺之《三家詩遺說考》﹐江永之《周禮疑義舉要》﹐戴震之《考工記圖》﹐段玉裁之《周禮儀禮漢讀考》﹐張惠言之《儀禮圖》﹐淩廷堪之《禮經釋例》﹐金榜之《禮箋》﹐孔廣森之《禮學卮言》﹐武億之《三禮義證》﹐金鶚之《求古錄禮說》﹐黃以周之《禮書通故》﹐王引之之《春秋名字解詁》﹐侯康之《谷梁禮證》﹐江永之《鄕黨圖考》﹐王引之之《經義述聞》﹐陳壽祺之《左海經辧》﹐程瑤田之《通藝錄》﹐焦循之《羣經宮室圖》等﹐其精粹者不下數百種。

淸儒以小學爲治經之途徑﹐嗜之甚篤﹐附庸遂蔚爲大國。其在《說文》﹐則有段玉裁之《說文注》﹐桂馥之《說文義證》﹐王筠之《說文釋例》《說文句讀》﹐朱駿聲之《說文通訓定聲》。其在《說文》以外之古字書﹐則有戴震之《方言疏證》﹐江聲之《釋名疏證》﹐宋翔鳳之《小爾雅訓纂》﹐胡承珙之《小爾雅義證》﹐王念孫之《廣雅疏證》﹐此與《爾雅》之邵﹑郝二疏略同體例。得此而六朝以前之字書﹐差無疑滯矣。而以極嚴正之訓詁家法貫穴羣書而會其通者﹐則王念孫之《經傳釋詞》﹐兪樾之《古書疑義舉例》最精鑿。近世則章炳麟之《小學答問》﹐益多新理解。而馬建忠學之以著《文通》﹐嚴復學之以著《英文漢詁》﹐爲「文典學」之椎輪焉。而梁啟超著《國文語原解》﹐又往往以證社會學。

音韻學又小學之附庸也﹐而淸代特盛。自顧炎武始著《音論》《古音表》《唐韻正》﹐而江永有《音學辧微》《古韻標準》﹐戴震有《聲韻考》《聲類表》﹐段玉裁有《六書音韻表》﹐姚文田有《說文聲系》﹐苗夔有《說文聲讀表》﹐嚴可均有《說文聲類》﹐陳澧有《切韻考》﹐而章炳麟《國故論衡》中論音韻諸篇﹐皆精絕。此學也﹐其動機本起於考證古音﹐而愈推愈密﹐遂能窮極人類發音官能之構造﹐推出聲音變化之公例。劉獻廷著《新韻譜》﹐創字母﹐其書不傳。近世治此學者﹐積多數人之討論折衷﹐遂有注音字母之頒定。

典章制度一科﹐在淸代亦爲絕學。其動機起於治三《禮》﹐後遂泛濫益廣。惠棟著《明堂大道錄》﹐對於古制度專考一事﹐泐成專書者始此。徐乾學編《讀禮通考》﹐秦蕙田編《五禮通考》﹐多出一時名人之手。其後則胡匡衷有《儀禮釋官》﹐戴震有《考工記圖》﹐沈彤有《周官祿田考》﹐王鳴盛有《周禮軍賦說》﹐洪頤煊有《禮經宮室答問》﹐任大椿有《弁服釋例》《深衣釋例》﹐皆專注《禮》﹐而焦循有《羣經宮室圖》﹐程瑤田有《通藝錄》﹐貫通諸經焉。晚淸則有黃以周之《禮書通故》﹐最博贍精審﹐蓋淸代禮學之後勁矣。而樂律一門﹐亦幾蔚爲大國。毛奇齡始著《竟山樂錄》﹐項則江永著《律呂新論》《律呂闡微》﹐江藩著《樂縣考》﹐淩廷堪著《燕樂考原》﹐而陳澧之《聲律通考》﹐晚出最精善。此皆足爲將來著中國音樂史最好之資料也。焦循著《劇說》﹐專考今樂沿革﹐尢爲切近有用矣。

淸初諸師皆治史學﹐欲以爲經世之用。王夫之長於史論﹐其《讀通鑑論》《宋論》皆有特識。而後之史學家不循斯軌。黃宗羲﹑萬斯同以一代文獻自任﹐實爲史學嫡派。康熙間﹐淸廷方開《明史》館﹐欲藉以网羅遺逸。諸師旣抱所學﹐且藉以寄故國之思﹐𨿽多不受職﹐而皆間接參與其事。相與討論體例﹐別擇事實。古唐以後官修諸史﹐獨《明史》稱完善焉。乾隆以後﹐傳此派者﹐全祖望最著。顧炎武治史﹐於典章制度風俗﹐多論列得失﹐然亦好爲考證。乾嘉以還﹐考證學統一學界﹐其洪波自不得不及於史﹐則有趙翼之《廿二史札記》﹐王鳴盛之《十七史商榷》﹐錢大昕之《二十二史考異》﹐洪頤煊之《諸史考異》﹐皆汲其流。四書體例略同﹐其職志皆在考證史迹﹐訂訛正謬。惟趙書於每代之後﹐常有多條臚列史中故實﹐再歸納法比較研究﹐以觀盛衰治亂之源﹐此其特長也。其專考證一史者﹐則有惠棟之《後漢書補注》﹐梁玉繩之《史記志疑》《漢書人表考》﹐錢大昕之《漢書辧疑》《後漢書辧疑》《續漢書辧疑》﹐梁章鉅之《三國誌旁證》﹐周壽昌之《漢書注校補》《後漢書注補正》﹐杭世駿之《三國誌補注》﹐其尢著也。自萬斯同力言表志之重要﹐自著《歷代史表》﹐此後表志專書﹐可觀者多。顧棟髙有《春秋大事表》﹐錢大昕有《後漢書補表》﹐周嘉猷有《南北史表》《三國紀年表》《五代紀年表》﹐洪飴孫有《三國職官表》﹐錢大昕有《元史氏族表》﹐齊召南有《歷代帝王年表》。林春溥著《竹柏山房十五種》﹐皆考證古史﹐其中《戰國紀年》《孔孟年表》諸篇最精審﹐而官書亦有《歷代職官表》。洪亮吉有《三國疆域志》《東晉疆域志》《十六國疆域志》﹐洪齠孫有《補梁疆域志》﹐錢儀吉有《補晉兵志》﹐侯康有《補三國藝文志》﹐倪燦有《宋史藝文志補》《補遼金元三史藝文志》﹐顧櫰三有《補五代史藝文志》﹐錢大昕有《補元史藝文志》﹐郝懿行有《補宋書刑法志食貨志》﹐皆稱善本焉。而對於古代別史雜史﹐亦多考證箋注﹐則有陳逢衡之《逸周書補注》﹐朱右曾之《周書集訓校釋》﹐丁宗洛之《逸周書管箋》﹐洪亮吉之《國語注疏》﹐顧廣圻之《國語札記》《戰國策札記》﹐程恩澤之《國策地名考》﹐郝懿行之《山海經箋疏》﹐陳逢衡之《竹書紀年集證》。降及晚淸﹐研究元史﹐忽成爲一時風尙﹐則有何秋濤之《元聖武親徵錄校正》﹐李文田之《元祕史注》。凡此皆以經學考証之法﹐移以治史﹐只能謂之考證學﹐殆不可謂之史學。其專研究史法者﹐獨有章學誠之《文史通義》﹐其價值可比劉知幾《史通》。

自唐以後﹐罕能以私人獨力著史﹐惟萬斯同之《明史稿》﹐最稱巨制。

而魏源亦獨力攺著《元史》。柯劭劭之《新元史》﹐則近出之巨制也。源又有《聖武記》﹐記淸一代大事﹐有條貫。而畢沅《續資治通鑑》亦稱善本。黃宗羲始著《明儒學案》﹐爲學史之祖。其《宋元學案》﹐則其子百家與全祖望先後續成之。皆淸代史學之光也。

史之縮本﹐則地誌也。淸之盛時﹐各省府州縣皆以修志相尙﹐其志多出碩學之手。其在省誌﹔《浙江通誌》《廣東通誌》《雲南通誌》之總纂﹐則阮元也﹔《廣東通誌》﹐則謝啟昆也﹔《湖北通誌》﹐則章學誠原稿也。其在府縣誌﹕則《汾州府誌》出戴震﹐《涇縣誌》《淳化縣誌》出洪亮吉﹐《三水縣誌》出孫星衍﹐《朝邑縣誌》出錢坫﹐《偃師志》《安陽志》出武億﹐《富順縣誌》出段玉裁﹐《和州誌》《亳州誌》《永淸縣誌》《天門縣誌》出章學誠﹐《鳳臺縣誌》出李兆洛﹐《長沙志》出董祐誠﹐《遵義府誌》出鄭珍﹑莫友芝。凡作者皆一時之選﹐其書有別裁有斷制﹐其討論體例見於各家文集者甚周備。欲知淸代史學家之特色﹐當於此求之。

十五顧炎武﹑劉獻廷皆酷嗜地理學﹐所著書皆未成﹐而顧祖禹之《讀史方輿紀要》﹐言形勢厄塞略盡﹐後人莫能尙﹐於是中淸之地理學﹐亦偏於考古一途。自戴震著《水地記》《校水經注》﹐而《水經》爲一時研究之中心。孔廣森有《水經釋地》﹐全祖望有《新校水經注》﹐趙一淸有《水經注釋》﹐張匡學有《水經注釋地》﹐而近人楊守敬爲《水經注疏》﹐尢集斯學大成﹐﹝未刻﹐刻者僅《注疏要刪》﹞而齊召南著《水道提綱》﹐則循水道治今地理也。洪頤煊有《漢志水道疏證》﹐陳澧有《漢書地理誌水道圖說》﹐亦以水道治漢地理。閻若璩著《四書釋地》﹐徐善著《春秋地名考略》﹐江永著《春秋地名考實》﹐焦循著《毛詩地理釋》﹐程恩澤著《國策地名考》﹐皆考證先秦地理。其考證各史地理者﹐則吳卓信《漢書地理誌補注》﹐楊守敬《隋書地理誌考證》最精博。其通考歷代者﹐有陳芳績之《歷代地理沿革表》﹐李兆洛之《歷代地理誌韻編今釋》﹐皆便檢閱。而楊守敬之《歷代疆域志》《歷代地理沿革圖》﹐極綜核。惜制圖術未精。難言正確矣。自乾隆後邊徼多事﹐嘉道間學者漸畱意西北邊新疆﹑靑海﹑西藏﹑蒙古諸地理﹐而徐松﹑張穆﹑何秋濤最名家﹐松有《西域水道記》《漢書西域傳補注》《新疆識略》﹐穆有《蒙古遊牧記》﹐秋濤有《朔方備乘》﹐漸引起研究元史的興味﹐至晚淸尢盛。外國地理﹐自徐繼畬著《瀛寰誌略》﹐魏源著《海國圖誌》﹐開始端緒﹐而其後意不光大。近人丁謙於各史外夷傳及《穆天子傳》《佛國記》《大唐西域記》諸古籍﹐皆博加考證﹐成書二十餘種﹐﹝無總名﹐最近浙江圖書館校刻﹞頗精贍。要之淸代地理學偏於考古﹐故活學變爲死學﹐惟據全祖望著劉獻廷傳﹐知獻廷有意治「人文地理」﹐惜其業不竟﹐而後亦無繼也。

自明徐光啟以後﹐士大夫漸好治天文算學。淸初則王錫闡﹑梅文鼎最專精﹐而大師黃宗羲﹑江永輩皆提倡之。淸聖祖尢篤嗜﹐召西士南懷仁等供奉內廷。風聲所被﹐向慕尢眾。聖祖著有《數理精蘊》《歷象考成》。錫闡有《曉庵新法》。文鼎有《勿庵歷算全書》二十九種。江永有《愼修數學》九種。戴震校《周髀》以後迄六朝唐人算書十種﹐命曰《算經》。自爾而後﹐經學家十九兼治天算。尢專門者﹐李銳﹑董祐誠﹑焦循﹑羅士琳﹑張作楠﹑劉衡﹑徐有壬﹑鄒伯奇﹑丁取忠﹑李善蘭﹑華蘅芳。銳有《李氏遺書》﹐祐誠有《董方立遺書》﹐循有《裏堂學算記》﹐作楠有《翠微山房數學》﹐衡有《六九軒算書》﹐有壬有《務民義齋算書》﹐伯奇有《鄒徵君遺書》﹐取忠有《白芙堂算學叢書》﹐善蘭有《則古昔齋算學》。而曾國藩設江南制造局於上海﹐頗譯泰西科學書﹐其算學名著多出善蘭﹑蘅芳手﹐自是所謂「西學」者漸興矣。阮元著《疇人傳》﹐羅士琳續補之﹐淸代斯學變遷略具焉。玆學中國發源甚古﹐而光大之實在淸代﹐學者精研虛受﹐各有創獲﹐其於西來法﹐食而能化﹐足覘民族器量焉。

十六金石學之在淸代又彪然成一科學也。自顧炎武著《金石文字記》﹐實爲斯學濫觴。繼此有錢大昕之《潛研堂金石文字跋尾》﹐武億之《金石三跋》﹐洪頤煊之《平津館讀碑記》﹐嚴可均之《鐵橋金石跋》﹐陳介祺之《金石文字釋》﹐皆考證精徹﹐而王昶之《金石萃編》﹐薈錄眾說﹐頗似類書。其專舉目錄者﹐則孫星衍﹑邢澍之《寰宇訪碑錄》。其後碑版出土日多﹐故《萃編》《訪碑錄》等再三續補而不能盡。顧﹑錢一派專務以金石爲考證經史之資料﹐同時有黃宗羲一派﹐從此中研究文史義例。宗羲著《金石要例》﹐其後梁玉繩﹑王芑孫﹑郭麐﹑劉寶楠﹑李富孫﹑馮登府等皆庚續有作。別有翁方綱﹑黃易一派﹐專講鑑別﹐則其考證非以助經史矣。包世臣一派專講書勢﹐則美術的研究也。而葉昌熾著《語石》﹐頗集諸派之長﹐此皆石學也。其「金文學」則考證商周銅器。初﹐此等古物﹐惟集於內府﹐則有《西淸古鑑》《寧壽鑑古》等官書﹐然其文字皆摹寫取姿媚﹐失原形﹐又無釋文﹐有亦臆舛。自阮元﹑吳榮光以封疆大吏﹐嗜古而力足以副之﹐於是收藏浸富﹐遂有著錄。阮有《積古齋鐘鼎彜器款識》﹐吳有《筠淸館金石文字》﹐研究金文之端開矣。道咸以後日益盛﹐名家者有劉喜海﹑吳式芬﹑陳介祺﹑王懿榮﹑潘袒蔭﹑吳大﹑羅振玉。式芬有《攟古錄金文》﹐祖蔭有《攀古樓彜器款識》﹐大有《愙齋集古錄》﹐皆稱精博。其所以考證﹐多一時師友互相賞析所得﹐非必著者一人私言也。自金文學興﹐而小學起一革命。前此尊《說文》若六經﹐袝孔子以許愼﹐至是援古文籀文以難許者紛作。若莊述祖之《說文古籀疏證》﹐孫詒讓之《古籀拾遺》﹐其著也。諸器文字旣可讀﹐其事迹出古經以外者甚多﹐因此增無數史料﹐而其花文雕鏤之研究﹐亦爲美術史上可寶之資﹐惜今尙未有從事者耳。最近復有龜甲文之學。龜甲文者﹐光緒己亥在河南湯陰縣出土﹐殆數萬片﹐而文字不可識﹐共不審爲何時物。後羅振玉考定爲殷文﹐著《貞卜文字》《殷虛書契考釋》《殷虛書契待問篇》。而孫詒讓著《名原》亦多根據甲文。近更有人言其物質非龜甲乃竹簡云。惜文至簡﹐足供史材者希﹐然文字變遷異同之迹可稽焉。

淸儒之有功於史學者﹐更一端焉﹐則校勘也。古書傳習愈希者﹐其傳鈔踵刻﹐訛謬愈甚﹐馴至不可讀﹐而其書以廢。淸儒則博徵善本以校讎之﹐校勘遂成一專門學。其成績可紀者﹐若汪中﹑畢沅之校《大戴禮記》﹐周廷寀﹑趙懷玉之校《韓詩外傳》﹐盧文之校《逸周書》﹐汪中﹑畢沅﹑孫詒讓之校《墨子》﹐謝墉之校《荀子》﹐孫星衍之校《孫子》《吳子》﹐汪繼培﹑任大椿﹑秦恩復之校《列子》﹐顧廣圻之校《國語》《戰國策》《韓非子》﹐畢沅﹑梁玉繩之校《呂氏春秋》﹐嚴可均之校《愼子》《商君書》﹐畢沅之校《山海經》﹐洪頤煊之校《竹書紀年》《穆天子傳》﹐丁謙之校《穆天子傳》﹐戴震﹑盧文之校《春秋繁露》﹐汪中之校《賈誼新書》﹐戴震之校《算經十書》﹐戴震﹑全祖望之校《水經注》﹐顧廣圻之校《華陽國誌》。諸所校者﹐或遵善本﹐或據他書所徵引﹐或以本文上下互證﹐或是正其文字﹐或釐定其句讀﹐或疏證其義訓﹐往往有前此不可索解之語句﹐一旦昭若發蒙。其功尢鉅者﹐則所校多屬先秦諸子﹐因此引起研究諸子學之興味。蓋自漢武罷黜百家以後﹐直至淸之中葉﹐諸子學可謂全廢。若荀若墨﹐以得罪孟子之故﹐凡莫敢齒及。及考證學興﹐引據惟古是尙﹐學者始思及六經以外﹐尙有如許可珍之籍。故王念孫《讀書雜誌》﹐已推勘及於諸子。其後兪樾亦著《諸子平議》﹐與《羣經平議》並列。而汪﹑戴﹑盧﹑孫﹑畢諸賢﹐乃徧取古籍而校之。夫校其文必尋其義﹐尋其義則新理解出矣。故汪中之《荀卿子通論》《墨子序》《墨子後序》﹝並見《述學》﹞﹐孫星衍之《墨子序》﹝平津館叢書本《墨子》﹞﹐我輩今日讀之﹐誠覺甚平易﹐然在當日﹐固發人所未發﹐且言人所不敢言也。後此洪頤煊著《管子義證》﹐孫詒讓著《墨子間詁》﹐王先愼著《韓非子集釋》﹐則躋諸經而爲之注矣。及今而稍明達之學者﹐皆以子與經並重。思想蛻變之樞機﹐有捩於彼而辟於此者﹐此類是已。

吾輩尢有一事當感謝淸儒者﹐曰輯佚。書籍經久必漸散亡﹐取各史藝文﹑經籍等志校其存佚易見也。膚蕪之作﹐存亡固無足輕重﹔名著失墜﹐則國民之遺產損焉。乾隆中修《四庫全書》﹐其書之采自《永樂大典》者以百計﹐實開輯佚之先聲。此後玆業日昌﹐自周秦諸子﹐漢人經注﹐魏晉六朝逸史逸集﹐苟有片語畱存﹐無不搜羅最錄。其取材則唐宋間數種大類書﹐如《藝文類聚》《初學記》《太平禦覽》等最多﹐而諸經注疏及他書﹐凡可搜者無不徧。當時學者從事此業者甚多﹐不備舉。而馬國翰之《玉函山房輯佚書》﹐分經史子三部﹐集所輯至數百種﹐他可推矣。遂使《漢志》諸書﹑《隋唐志》久稱已佚者﹐今乃累累現於吾輩之藏書目錄中﹐𨿽復片鱗碎羽﹐而受賜則旣多矣。

十七嗚呼﹐自吾之生﹐而乾嘉學者已零落略盡﹐然十三歲肄業於廣州之學海堂﹐堂則前總督阮元所創﹐以朴學教於吾鄕者也。其規模矩矱﹐一循百年之舊。十六七歲遊京師﹐亦獲交當時耆宿數人﹐守先輩遺風不替者。中間涉覽諸大師著述﹐參以所聞見﹐蓋當時「學者社會」之狀況﹐可仿佛一二焉。大抵當時好學之士﹐每人必置一「札記冊子」﹐每讀書有心得則記焉。

蓋淸學祖顧炎武﹐而炎武精神傳於後者在其《日知錄》。其自述曰「所著《日知錄》三十餘卷﹐平生之志與業皆在其中。」﹝《亭林文集﹟與友人論門人書》﹞又曰「承問《日知錄》又成幾卷﹐而某自別來一載﹐早夜誦讀﹐反復尋覓﹐僅得十餘條﹐。。。」﹝同《與人書》十﹞其成之難而視之重也如此。推原札記之性質﹐本非著書﹐不過儲著書之資料﹐然淸儒最戒輕率著書﹐非得有極滿意之資料﹐不肯泐爲定本﹐故往往有終其身在預備資料中者。又當時第一流學者所著書﹐恆不欲有一字余於己所心得之外。著專書或專篇﹐其範圍必較廣泛﹐則不免於所心得外摭拾冗詞以相湊附﹐此非諸師所樂﹐故寧以札記體存之而已。夫吾固屢言之矣﹐淸儒之治學﹐純用歸納法﹐純用科學精神。此法此精神﹐果用何種程序始能表現耶﹖第一步﹐必先畱心觀察事物﹐覷出某點某點有應特別注意之價值。第二步﹐旣注意於一事項﹐則凡與此事項同類者或相關系者﹐皆羅列比較以研究之。第三步﹐比較研究的結果﹐立出自己一種意見。第四步﹐根據此意見﹐更從正面旁面反面博求證據﹐證據備則泐爲定說﹐遇有力之反證則棄之。凡今世一切科學之成立﹐皆循此步驟﹐而淸考證家之每立一說﹐亦必循此步驟也。旣已如此﹐則試思每一步驟進行中﹐所需資料幾何﹐精力幾何﹐非用極綿密之札記安能致者﹖訓詁學之模範的名著﹐共推王引之《經傳釋詞》﹐兪樾《古書疑義舉例》。苟一察其內容﹐卽可知其實先有數千條之札記﹐後乃組織而成書。又不惟專書爲然耳﹐卽在札記本身中﹐其精到者﹐亦必先之以初稿之札記﹐——例如錢大昕發明古書輕唇音﹐試讀《十駕齋養新錄》本條﹐卽知其必先有百數十條之初稿札記﹐乃能產出。——故顧氏謂一年僅能得十餘條﹐非虛言也。由此觀之﹐則札記實爲治此學者所最必要﹐而欲知淸儒治學次第及其得力處﹐固當於此求之﹐札記之書則夥矣﹐其最可觀者﹐《日知錄》外﹐則有閻若璩之《潛邱札記》﹐錢大昕之《十駕齋養新錄》﹐臧琳之《經義雜記》﹐盧文之《鐘山札記》《龍城札記》﹐孫志祖之《讀書脞錄》﹐王鳴盛之《蛾術編》﹐汪中之《知新記》﹐洪亮吉之《曉讀書齋四錄》﹐趙翼之《陔余叢考》﹐王念孫之《讀書雜誌》﹐王引之之《經義述聞》﹐何焯之《義門讀書記》﹐臧庸之《拜經日記》﹐梁玉繩之《瞥記》﹐兪正燮之《癸巳類稿》《癸巳存稿》﹐宋翔風之《過庭錄》﹐陳澧之《東塾讀書記》等。其他不可殫舉。各家札記﹐精粗之程度不同﹐卽同一書中﹐每條價值亦有差別。有純屬原料性質者﹝對於一事項初下注意的觀察者﹞﹐有漸成爲粗制品者﹝臚列比較而附以自己意見者﹞﹐有已成精制品者﹝意見經反復引證後認爲定說者﹞﹐而原料與粗制品﹐皆足爲後人精制所取資﹐此其所以可貴也。要之當時學者喜用札記﹐實一種困知勉行工夫﹐其所以能綿密深入而有創獲者﹐頗恃此﹐而今亡矣。淸儒旣不喜效宋明人聚徒講學﹐又非如今之歐美有種種學會學校爲聚集講習之所﹐則其交換知識之機會﹐自不免缺乏。其賴以補之者﹐則函札之。後輩之謁先輩﹐率以問學書爲贄。——有著述者則媵以著述。——先輩視其可教者﹐必報書﹐釋其疑滯而獎進之。平輩亦然﹐每得一義﹐輒馳書其共學之友相商榷﹐答者未嘗不盡其詞。凡著一書成﹐必經摯友數輩嚴勘得失﹐乃以問世﹐而其勘也皆以函札。此類函札﹐皆精心結撰﹐其實卽著述也。此種風气﹐他時代亦間有之﹐而淸爲獨盛。

其爲文也朴實說理﹐言無枝葉﹐而旨壹歸於雅正。語錄文體﹐所不喜也﹐而亦不以奇古爲尙。顧炎武之論文曰「孔子言﹕『其旨遠﹐其辭文』。又曰﹕『言之無文﹐行而不遠』。曾子曰﹕『出辭气﹐斯遠鄙倍』。今講學先生從語錄入者﹐多不善修辭。」又曰「時有今古﹐非文有今古﹐今之不能爲二漢﹐猶二漢之不能爲《尙書》《左氏》﹐乃剿取《史》《漢》中文法以爲古﹐甚者獵其一二字句用之於文﹐殊爲不稱﹐。。。捨今日恆用之字而借古字之通用者﹐文人所以自蓋其俚淺也。」﹝《日知錄》十九﹞淸學皆宗炎武﹐文亦宗之。其所奉爲信條者﹐一曰不欲﹐二曰不古﹐三曰不枝。蓋此種文體於學術上之說明﹐最爲宜矣﹐然因此與當時所謂「古文家」者每不相容。美文﹐淸儒所最不擅長也。諸經師中﹐殆無一人能爲詩者。——集中多皆有詩﹐然眞無足觀。——其能爲詞者﹐僅一張惠言。能爲駢體文者﹐有孔廣森﹑汪中﹑淩廷堪﹑洪亮吉﹑孫星衍﹑董祐誠﹐其文仍力洗浮艷﹐如其學風。

十八玆學盛時﹐凡名家者﹐比較的多耿介恬退之士。時方以科舉籠罩天下﹐學者自宜十九從玆途出。大抵後輩志學之士未得第者﹐或新得第而俸入薄者﹐恆有先輩延主其家爲課子弟。此先輩亦以子弟畜之﹐當獎誘增益其學﹔此先輩家有藏書﹐足供其研索﹔所交遊率當代學者﹐常得陪末座以廣其聞見﹐於是所學漸成矣。官之遷皆以年資﹐人無干進之心﹐卽幹亦無幸獲。得第早而享年永者﹐則馴躋卿相﹐否則以詞館郎署老。俗旣儉朴﹐事畜易周﹐而塞士素慣淡泊﹐故得與世無競﹐而終其身於學。京官簿書期會至簡﹐惟日夕閉戶親書卷﹐得間與同气相過從﹐則互出所學相質。琉璃廠書賈﹐漸染風气﹐大可人意﹐每過一肆﹐可以水日﹐不啻爲京朝士夫作一公共圖書館﹐——淩延堪傭於書坊以成學﹐——學者滋便焉。其有外任學差或疆吏者﹐輒妙選名流充幕選﹐所至則网羅遺逸﹐汲引後進﹐而從之遊者﹐旣得以稍裕生計﹐亦自增其學。其學成名著而厭仕宦者﹐亦到處有逢迎﹐或書院山長﹐或各省府州縣修志﹐或大族姓修譜﹐或有力者刻書請鑑定﹐皆其職業也。凡此皆有相當之報酬﹐又有益於學業﹐故學者常樂就之。吾常言﹕欲一國文化進展﹐必也社會對於學者有相當之敬禮﹔學者恃其學足以自養﹐無憂饑寒﹐然後能有餘裕以從事於更深的研究﹐而學乃日新焉。近世歐洲學問多在此種環境之下培養出來﹐而前淸乾嘉時代﹐則亦庶幾矣。

歐洲文藝復興﹐固由時代環境所醞釀﹐與二三豪俊所浚發﹐然尙有立乎其後以翼而輔之者﹐若羅馬教皇尼古拉第五﹐佛羅稜薩之麥地奇家父子﹐拿波裏王阿爾芬梭﹐以及其他意大利自由市府之豪商閥族﹐皆沾染一時風尙﹐爲之先後疏附﹐直接間接提倡獎借者不少﹐故其業益昌。淸學之在全盛期也亦然。淸髙宗席祖父之業﹐承平殷阜﹐以右文之主自命﹐開四庫館﹐修《一統志》﹐纂《續三通》《皇朝三通》﹐修《會典》﹐修《通禮》﹐日不暇給﹐其事皆有待於學者。內外大僚承風宏獎者甚眾。嘉慶間﹐畢沅﹑阮元之流﹐本以經師致身通顯﹐任封疆﹐有力養士﹐所至提倡﹐隱然玆學之護法神也。淮南鹽商﹐旣窮極奢欲﹐亦趨時尙﹐思自附於風雅﹐競蓄書畫圖器﹐邀名士鑑定﹐潔亭捨﹑丰館谷以待。其時刻書之風甚盛﹐若黃丕烈﹑鮑廷博輩固自能別擇讎校﹐其餘則多有力者欲假此自顯﹐聘名流董其事。乃至販鴉片起家之伍崇曜﹐亦有《粵雅堂叢書》之刻﹐而其書且以精審聞﹐他可推矣。夫此類之人﹐則何與於學問﹖然固不能謂其於玆學之發達無助力﹐與南歐巨室豪賈之於文藝復興﹐若合符契也。吾乃知時代思潮之爲物﹐當運動熱度最髙時﹐可以舉全社會各部分之人人﹐悉參加於此運動。其在中國﹐則晚明之心學﹐盛淸之考證﹐皆其例也。

十九以上諸師所論﹐皆爲全盛期之正統派。此派遠發源於順﹑康之交﹐直至光﹑宣﹐而流風餘韻﹐𨿽替未沫﹐直可謂與前淸朝運相終始。而中間乾﹑嘉﹑道百餘年間﹐其气象更掩襲一世﹐實更無他派足與抗顏行。若彊求其一焉﹐則固有在此統一的權威之下而常懷反側者﹐卽所謂「古文家」者是已。

宋明理學極敝﹐然後淸學興。淸學旣興﹐治理學者漸不復能成軍。其在啟蒙期﹐猶爲程﹑朱﹑陸﹑王守殘壘者﹐有孫奇逢﹑李中孚﹑刁包﹑張履祥﹑張爾岐﹑陸隴其﹑陸世儀諸人﹐皆尙名節厲實行﹐粹然純儒﹐然皆硜硜自守﹐所學遂不克光大。同時有湯斌﹑李光地﹑魏象樞﹑魏裔介輩﹐亦治宋學﹐頗媕娿投時主好以躋通顯。時淸學壁壘未立﹐諸大師著述談說﹐往往出入漢宋﹐則亦相忘於道術而已。乾隆之初﹐惠﹑戴崛起﹐漢幟大張﹐疇昔以宋學鳴者﹐頗無顏色。時則有方苞者﹐名位略以斌﹑光地等﹐尊宋學﹐篤謹能躬行﹐而又好爲文。苞﹐桐城人也﹐與同裏姚範﹑劉大櫆共學文﹐誦法曾鞏﹑歸有光﹐造立所謂古文義法﹐號曰「桐城派」。又好述歐陽修「因文見道」之言﹐以孔﹑孟﹑韓﹑歐﹑程﹑朱以來之道統自任﹐而與當時所謂漢學者互相輕。範從子鼐﹐欲從學戴震。震固不好爲人師﹐謝之。震之規古文家也曰「諸君子之爲之也﹐曰﹕是道也﹐非藝也。夫道固有存焉者矣﹐如諸君子之文﹐亦惡睹其非藝歟﹖」﹝《東原集﹟與方希原書》﹞錢大昕亦曰「方氏所謂古文義法者﹐特世俗選本之古文﹐。。。法且不知﹐義更何有﹖。。。若方氏乃眞不讀書之甚者﹐吾兄特以其波瀾意度近於古而喜之。。。。」﹝《潛研堂集》三十三《與友人書》﹞由是諸方諸姚頗不平。鼐屢爲文詆漢學破碎﹐而方東樹著《漢學商兌》﹐徧詆閻﹑胡﹑惠﹑戴所學﹐不遺餘力。自是兩派始交惡。其後陽湖惲敬﹑陸繼輅自「桐城」受義法而稍變其體﹔張惠言﹑李兆洛皆治證學﹐而亦好爲文﹐與惲﹑陸同气﹐號「陽湖派」。戴﹑段派之考證學﹐𨿽披靡一世﹐然規律太嚴整﹐且亦聲希味淡﹐不能悉投眾嗜﹐故誦習兩派古文家者卒不衰﹐然才力薄﹐罕能張其軍者。咸同間﹐曾國藩善爲文而極尊「桐城」﹐嘗爲《聖哲畫像贊》﹐至躋姚鼐與周公﹑孔子並列。國藩功業旣焜燿一世﹐「桐城」亦緣以增重﹐至今猶有挾之以媚權貴欺流俗者。平心論之﹐「桐城」開派諸人﹐本狷潔自好﹐當「漢學」全盛時而奮然與抗﹐亦可謂有勇。不能以其末流之墮落歸罪於作始。然此派者﹐以文而論﹐因襲矯揉﹐無所取材﹔以學而論﹐則獎空疏﹐閼創獲﹐無益於社會。且其在淸代學界﹐始終未嘗占重要位置﹐今後亦斷不復能自存﹐置之不論焉可耳。

方東樹之《漢學商兌》﹐卻爲淸代一極有價值之書。其書成於嘉慶間﹐正值正統派炙手可熱之時﹐奮然與抗﹐亦一種革命事業也。其書爲宋學辯護處﹐固多迂舊﹐其鍼砭漢學家處﹐卻多切中其病﹐就中指斥言「漢易」者之矯誣﹐及言典章制度之莫衷一是﹐尢爲知言。後此治漢學者頗欲調和漢宋﹐如阮元著《性命古訓》。陳澧著《漢儒通義》﹐謂漢儒亦言理學﹐其《東塾讀書記》中有《朱子》一卷﹐謂朱子亦言考證﹐蓋頗受此書之反響云。

在全盛期與蛻分期之間﹐有一重要人物﹐曰會稽章學誠。學誠不屑於考証之學﹐與正統派異。其言「六經皆史」﹐且極尊劉歆《七略》﹐與今文家異。然其所著《文史通義》﹐實爲乾嘉後思想解放之源泉。其言「賢智學於聖人﹐聖人學於百姓」﹐「集大成者乃周公而非孔子」﹝《原道篇》﹞﹔言「六經皆史﹐而諸子又皆出於六經」﹝《易教》《詩教》《經解》諸篇﹞﹔言「戰國以前無著述」﹝《詩教篇》﹞﹔言「古人之言﹐所以爲公﹐未嘗私據爲己有」﹝《言公篇》﹞﹔言「古之糟粕﹐可以爲今之精華」﹝《說林篇》﹞﹔言「後人之學勝於前人﹐乃後起之智慮所應爾」﹝《朱陸篇》﹞﹔言「學術與一時風尙不必求適合」﹝《感遇篇》﹞﹔言「文不能彼此相易﹐不可捨己之所求以摩古人之形似」﹝《文理篇》﹞﹔言「學貴自成一家﹐人所能者﹐我不必以不能爲愧」﹝《博約篇》﹞。書中創見類此者不可悉數﹐實爲晚淸學者開拓心胸﹐非直史家之傑而已。

二十道﹑咸以後﹐淸學曷爲而分裂耶﹖其原因﹐有發於本學派之自身者﹐有由環境之變化所促成者。

所謂發於本學派自身者何耶﹖其一﹐考證學之研究方法𨿽甚精善﹐其研究範圍卻甚拘迂。就中成績最髙者﹐惟訓詁一科﹐然經數大師發明略盡﹐所餘者不過糟粕。其名物一科﹐考明堂﹐考燕寢﹐考弁服﹐考車制﹐原物今旣不存﹐聚訟終未由決。典章制度一科﹐言喪服﹐言禘祫﹐言封建﹐言井田﹐在古代本世有損益變遷﹐卽羣書亦末由折衷通會。夫淸學所以能奪明學之度而與之代興者﹐毋亦曰彼空而我實也﹖今紛紜於不可究詰之名物制度﹐則其爲空也﹐與言心言性者相去幾何﹖甚至言《易》者擯「河圖洛書」而代以「卦气爻辰」﹐其矯誣正相類。諸如此類者尙多﹐殊不足以服人。要之淸學以提倡一「實」字而盛﹐以不能貫徹一「實」字而衰﹐自業自得﹐固其所矣。其二﹐凡一有機體發育至一定限度﹐則凝滯不復進﹐因凝滯而腐敗﹐而衰謝﹐此物理之恆也。政制之蛻變也亦然﹐學派之蛻變也亦然﹐淸學之興﹐對於明之「學閥」而行革命也。乃至乾嘉以降﹐而淸學已自成爲炙手可熱之一「學閥」。卽如方東樹之《漢學商兌》﹐其意气排軋之處固甚多﹐而切中當時流獘者抑亦不少﹐然正統派諸賢﹐莫之能受﹐其騶卒之依附末光者﹐且盛气以臨之。於是思想界成一「漢學專制」之局。學派自身﹐旣有缺點﹐而復行以專制﹐此破滅之兆矣。其三﹐淸學家旣教人以尊古﹐又教人以善疑。旣尊古矣﹐則有更古焉者﹐固在所當尊。旣善疑矣﹐則當時諸人所共信者﹐吾曷爲不可疑之﹖蓋淸學經乾嘉全盛以後﹐恰如歐洲近世史初期﹐各國內部略奠定﹐不能不有如科侖布其人者別求新陸﹐故在本派中有異軍突起﹐而本派之命運﹐遂根本搖動﹐則亦事所必至﹑理有固然矣。

所謂由環境之變化所促成者何耶﹖其一﹐淸初「經世致用」之一學派所以中絕者﹐固由學風正趨於歸納的研究法﹐厭其空泛﹐抑亦因避觸時忌﹐聊以自藏。嘉道以還﹐積威日弛﹐人心已漸獲解放﹐而當文恬武嬉之卽極﹐稍有識者﹐咸知大亂之將至。追尋根原﹐歸咎於學非所用﹐則最尊嚴之學閥﹐自不得不首當其衝。其二﹐淸學之發祥地及根據地﹐本在江浙。咸同之亂﹐江浙受禍最烈﹐文獻蕩然﹐後起者轉徙流離﹐更無餘裕以自振其業﹐而一時英拔之士﹐奮志事功﹐更不復以學問爲重。凡學術之賡續發展﹐非比較的承平時代則不能。咸同間之百學中落﹐固其宜矣。其三﹐「鴉片戰役」以後﹐志士扼腕切齒﹐引爲大辱奇戚﹐思所以自湔拔﹐經世致用觀念之復活﹐炎炎不可抑。又海禁旣開﹐所謂「西學」者逐漸輸入﹐始則工藝﹐次則政制。學者若生息於漆室之中﹐不知室外更何所有﹐忽穴一牖外窺﹐則粲然者皆昔所未睹也﹐還顧室中﹐則皆沈黑積穢。於是對外求索之欲日熾﹐對內厭棄之情日烈。欲破壁以自拔於此黑暗﹐不得不先對於舊政治而試奮鬥﹐於是以其極幼稚之「西學」知識﹐與淸初啟蒙期所謂「經世之學」者相結合﹐別樹一派﹐向於正統派公然舉叛旗矣。此則淸學分裂之主要原因也。

二十一淸學分裂之導火綫﹐則經學今古文之爭也。何謂今古文﹖初﹐秦始皇焚書﹐六經絕焉。漢興﹐諸儒始漸以其學教授﹐而亦有派別。《易》則有施﹝讎﹞﹑孟﹝喜﹞﹑梁丘﹝賀﹞三家﹐而同出田何﹔《書》則有歐陽﹝生﹞﹑大夏侯﹝勝﹞﹑小夏侯﹝建﹞三家﹐而同出伏勝﹔《詩》則有齊﹑魯﹑韓三家﹐《魯詩》出申公﹐《齊詩》出轅固﹐《韓詩》出韓嬰﹔《春秋》則惟《公羊傳》﹐有嚴﹝彭祖﹞﹑顏﹝安樂﹞兩家﹐同出胡毋生﹑董仲舒﹔《禮》則惟《儀禮》﹐有大戴﹝徳﹞﹑小戴﹝聖﹞﹑慶﹝普﹞三家﹐而同出髙堂生。此十四家者﹐皆漢武帝﹑宣帝時立於學官﹐置博士教授﹐其寫本皆用秦漢時通行篆書﹐謂之今文。《史記﹟儒林傳》所述經學傳授止此﹐所謂十四博士是也。逮西漢之末﹐則有所謂古文經傳出焉。《易》則有費氏﹐謂東萊人費直所傳﹔《書》則有孔氏﹐謂孔子裔孔安國發其壁藏所獻﹔《詩》則有毛氏﹐謂河間獻王博士毛公所傳﹔《春秋》則《左氏傳》﹐謂張蒼曾以教授﹔《禮》則有《逸禮》三十九篇﹐謂魯共王得自孔子壞宅中﹔又有《周官》﹐謂河間獻王所得。此諸經傳者﹐皆以科斗文字寫﹐故謂之古文。兩漢經師﹐多不信古文。劉歆屢求以立學官﹐不得。歆稱書讓太常博士﹐謂其「專己守殘﹐黨同妒眞」者也。王莽擅漢﹐歆挾莽力立之﹔光武復廢之﹐東京初葉﹐信者殊稀。至東漢末﹐大師服虔﹑馬融﹑鄭玄皆尊習古文﹐古文學遂大昌。而其時爭論焦點﹐則在《春秋公羊傳》。今文大家何休著《左氏膏肓》《谷梁廢疾》《公羊墨守》﹐古文大家鄭玄則著《箴膏肓》《起廢疾》《發墨守》以駁之。玄旣淹博﹐徧注羣經﹐其後晉杜預﹑王肅皆衍其緒﹐今文學遂衰。此兩漢時今古文哄爭之一大公案也。

南北朝以降﹐經說學派﹐只爭鄭﹝玄﹞﹑王﹝肅﹞﹐今古文之爭遂熄。

唐陸徳明著《釋文》﹐孔穎達著《正義》﹐皆雜宗鄭﹑王。今所傳《十三經注疏》者﹐《易》用王﹝弼﹞注﹐《書》用僞孔﹝安國﹞傳﹐《詩》用毛傳鄭箋﹐《周禮》《儀禮》《禮記》皆用鄭注﹐《春秋左氏傳》用杜﹝預﹞注﹐其餘諸經﹐皆汲晚漢古文家之流。西漢所謂十四博士者﹐其學說皆亡﹐僅存者惟《春秋公羊傳》之何﹝休﹞注而已。自宋以後﹐程朱等亦徧注諸經﹐而漢唐注疏廢。入淸代則節節復古﹐顧炎武﹑惠士奇輩專提倡注疏學﹐則復於六朝﹑唐。自閻若璩攻僞《古文尙書》﹐後證明作僞者出王肅﹐學者乃重提南北朝鄭﹑王公案﹐絀王申鄭﹐則復於東漢。乾嘉以來﹐家家許﹑鄭﹐人人賈﹑馬﹐東漢學爛然如日中天矣。懸崖轉石﹐非達於地不止。則西漢今古文舊案﹐終必須翻騰一度﹐勢則然矣。

二十二今文學之中心在《公羊》﹐而《公羊》家言﹐則眞所謂「其中多非常異義可怪之論」﹝何休《公羊傳注自序》﹞﹐自魏晉以還﹐莫敢道焉。今《十三經注疏》本﹐《公羊傳》𨿽用何注﹐而唐徐彥爲之疏﹐於何義一無發明。《公羊》之成爲絕學﹐垂二千年矣。淸儒旣徧治古經﹐戴震弟子孔廣森始著《公羊通義》﹐然不明家法﹐治今文學者不宗之。今文學啟蒙大師﹐則武進莊存與也。存與著《春秋正辭》﹐刊落訓詁名物之末﹐專求所謂「微言大義」者﹐與戴﹑段一派所取途徑﹐全然不同。其同縣後進劉逢祿繼之﹐著《春秋公羊經傳何氏釋例》﹐凡何氏所謂非常異義可怪之論﹐如「張三世」﹑「通三統」﹑「絀周王魯」﹑「受命攺制」諸義﹐次第發明。其書亦用科學的歸納研究法﹐有條貫﹐有斷制﹐在淸人著述中﹐實最有價值之創作。段玉裁外孫龔自珍﹐旣受訓詁學於段﹐而好今文﹐說經宗莊﹑劉。自珍性詄宕﹐不檢細行﹐頗似法之盧騷﹔喜爲要眇之思﹐其文辭俶詭連犿﹐當時之人弗善也。而自珍益以此自熹﹐往往引《公羊》義譏切時政﹐詆排專制﹔晚歲亦耽佛學﹐好談名理。綜自珍所學﹐病在不深入﹐所有思想﹐僅引其緒而止﹐又爲瑰麗之辭所掩﹐意不豁達。𨿽然﹐晚淸思想之解放﹐自珍確與有功焉。光緒間所謂新學家者﹐大率人人皆經過崇拜龔氏之一時期。初讀《定庵文集》﹐若受電然﹐稍進乃厭其淺薄。然今文學派之開拓﹐實自龔氏。夏曾佑贈梁啟超詩云「璱人﹝龔﹞申受﹝劉﹞出方耕﹝莊﹞﹐孤緒微茫接董生﹝仲舒﹞。」此言「今文學」之淵源最分明。擬諸「正統派」﹐莊可比顧﹐龔﹑劉則閻﹑胡也。「今文學」之初期﹐則專言《公羊》而已﹐未及他經。然因此知漢代經師家法﹐今古兩派﹐截然不同﹐知賈﹑馬﹑許﹑鄭﹐殊不足以盡漢學。時輯佚之學正極盛﹐古經說片語隻字﹐搜集不遺餘力﹐於是研究今文遺說者漸多。馮登府有《三家詩異文疏證》﹐陳壽祺有《三家詩遺說考》﹐陳喬樅有《今文尙書經說考》《尙書歐陽夏侯遺說考》《三家詩遺說考》《齊詩翼氏學疏證》﹐迮鶴壽有《齊詩翼氏學》﹐然皆不過言家法同異而已﹐未及眞僞問題。道光末﹐魏源著《詩古微》﹐始大攻《毛傳》及《大小序》﹐謂爲晚出僞作。其言博辯﹐比於閻氏之《書疏證》﹐且亦時有新理解。其論《詩》不爲美刺而作﹐謂﹕「美刺固《毛詩》一家之例﹐。。。作詩者自道其情﹐情達而止﹐。。。豈有歡愉哀樂﹐專爲無病代呻者耶﹖」﹝《詩古微﹟齊魯韓毛異同論》中﹞此深合「爲文藝而作文藝」之旨﹐直破二千年來文家之束縛。又論詩樂合一﹐謂﹕「古者樂以詩爲體﹐孔子正樂卽正詩。」﹝同《夫子正樂論》上﹞皆能自創新見﹐使古書頓帶活气。源又著《書古微》﹐謂不惟東晉晚出之《古文尙書》﹝卽閻氏所攻者﹞爲僞也﹐東漢馬﹑鄭之古文說﹐亦非孔安國之舊。同時邵懿辰亦著《禮經通論》﹐謂《儀禮》十七篇爲足本﹐所謂古文《逸禮》三十九篇者﹐出劉歆僞造。而劉逢祿故有《左氏春秋考證》﹐謂﹕此書本名《左氏春秋》﹐不名《春秋左氏傳》﹐與《晏子春秋》《呂氏春秋》同性質﹐乃記事之書﹐非解經之書﹔其解經者﹐皆劉歆所竄入﹐《左氏傳》之名﹐亦歆所僞創。蓋自劉書出而《左傳》眞僞成問題﹐自魏書出而《毛詩》眞僞成問題﹐自邵書出而《逸禮》眞僞成問題。若《周禮》眞僞﹐則自宋以來成問題久矣。初時諸家不過各取一書爲局部的研究而已﹐旣而尋其系統﹐則此諸書者﹐同爲西漢末出現﹐其傳授端緒﹐俱不可深考﹐同爲劉歆所主持爭立。質言之﹐則所謂古文諸經傳者﹐皆有連帶關系﹐眞則俱眞﹐僞則俱僞。於是將兩漢今古文之全案﹐重提覆勘﹐則康有爲其人也。

今文學之健者﹐必推龔﹑魏。龔﹑魏之時﹐淸政旣漸陵夷衰微矣。舉國方沈酣太平﹐而彼輩若不勝其憂危﹐恆相與指天畫地﹐規天下大計。考証之學﹐本非其所好也﹐而因眾所共習﹐則亦能之﹔能之而頗欲用以別辟國土﹐故𨿽言經學﹐而其精神與正統派之爲經學而治經學者則旣有以異。自珍﹑源皆好作經濟談﹐而最注意邊事。自珍作《西域置行省議》﹐至光緒間實行﹐則今新疆也﹐又著《蒙古圖志》﹐研究蒙古政俗而附以論議﹝未刻﹞。源有《元史》﹐有《海國圖誌》。治域外地理者﹐源實爲先驅。故後之治今文學者﹐喜以經術作政論﹐則龔﹑魏之遺風也。

二十三今文學運動之中心﹐曰南海康有爲。然有爲蓋斯學之集成者﹐非其創作者也。有爲早年﹐酷好《周禮》﹐嘗貫穴之著《政學通議》﹐後見廖平所著書﹐乃盡棄其舊說。平﹐王闓運弟子。闓運以治《公羊》聞於時﹐然故文人耳﹐經學所造甚淺﹐其所著《公羊箋》﹐尙不逮孔廣森。平受其學﹐著《四益館經學叢書》十數種﹐頗知守今文家法。晚年受張之洞賄逼﹐復著書自駁。其人固不足道﹐然有爲之思想﹐受其影響﹐不可誣也。

有爲最初所著書曰《新學僞經考》。「僞經」者﹐謂《周禮》《逸禮》《左傳》及《詩》之毛傳﹐凡西漢末劉歆所力爭立博士者。「新學」者﹐謂新莽之學。時淸儒誦法許﹑鄭者﹐自號曰「漢學」。有爲以爲此新代之學﹐非漢代之學﹐故更其名焉。《新學僞經考》之要點﹕一﹑西漢經學﹐並無所謂古文者﹐凡古文皆劉歆僞作。二﹑秦焚書﹐並未厄及六經﹐漢十四博士所傳﹐皆孔門足本﹐並無殘缺。三﹑孔子時所用字﹐卽秦漢間篆書﹐卽以「文」論﹐亦絕無今古之目。四﹑劉歆欲彌縫其作僞之迹﹐故校中祕書時﹐於一切古書多所羼亂。五﹑劉歆所以作僞經之故﹐因欲佐莽篡漢﹐先謀湮亂孔子之微言大義。諸所主張﹐是否悉當﹐且勿論﹐要之此說一出﹐而所生影響有二﹕第一﹐淸學正統派之立腳點﹐根本搖動。第二﹐一切古書﹐皆須從新檢查估價﹐此實思想界之一大颶風也。有爲弟子有陳千秋﹑梁啟超者﹐並夙治考證學﹐陳尢精洽﹐聞有爲說﹐則盡棄其學而學焉。《僞經考》之著﹐二人者多所參與﹐亦時時病其師之武斷﹐然卒莫能奪也。實則此書大體皆精當﹐其可議處乃在小節目。乃至謂《史記》《楚辭》經劉歆羼入者數十條﹐出土之鐘鼎彜器﹐皆劉歆私鑄埋藏以欺後世。此實爲事理之萬不可通者﹐而有爲必力持之。實則其主張之要點﹐並不必借重於此等枝詞彊辯而始成立﹐而有爲以好博好異之故﹐往往不惜抹殺證據或曲解證據﹐以犯科學家之大忌﹐此其所短也。有爲之爲人也﹐萬事純任主觀﹐自信力極彊﹐而持之極毅。其對於客觀的事實﹐或竟蔑視﹐或必欲彊之以從我。其在事業上也有然﹐其在學問上也亦有然﹔其所以自成家數崛起一時者以此﹐其所以不能立健實之基礎者亦以此﹔讀《新學僞經考》而可見也。《新學僞經考》出甫一年﹐遭淸廷之忌﹐毀其板﹐傳習頗稀。其後有崔適者﹐著《史記探原》《春秋復始》二書﹐皆引申有爲之說﹐益加精密﹐今文派之後勁也。

有爲第二部著述﹐曰《孔子攺制考》。其第三部著述﹐曰《大同書》。

若以《新學僞經考》比颶風﹐則此二書者﹐其火山大噴火也﹐其大地震也。有爲之治《公羊》也﹐不齗齗於其書法義例之小節﹐專求其微言大義﹐卽何休所謂非常異義可怪之論者。定《春秋》爲孔子攺制創作之書﹐謂文字不過其符號﹐如電報之密碼﹐如樂譜之音符﹐非口授不能明。又不惟《春秋》而已﹐凡六經皆孔子所作﹐昔人言孔子刪述者誤也。孔子蓋自立一宗旨而憑之以進退古人去取古籍。孔子攺制﹐恆托於古。堯舜者﹐孔子所托也。其人有無不可知﹐卽有﹐亦至尋常。經典中堯舜之盛徳大業﹐皆孔子理想上所構成也。又不惟孔子而已﹐周秦諸子罔不攺制﹐罔不托古。老子之托黃帝﹐墨子之托大禹﹐許行之托神農﹐是也。近人祖述何休以治《公羊》者﹐若劉逢祿﹑龔自珍﹑陳立輩﹐皆言攺制﹐而有爲之說﹐實與彼異。有爲所謂攺制者﹐則一種政治革命﹑社會攺造的意味也﹐故喜言「通三統」。「三統」者﹐謂夏﹑商﹑周三代不同﹐當隨時因革也。喜言「張三世」。「三世」者﹐謂據亂世﹑升平世﹑太平世﹐愈攺而愈進也。有爲政治上「變法維新」之主張﹐實本於此。有爲謂孔子之攺制﹐上掩百世﹐下掩百世﹐故尊之爲教主﹔誤認歐洲之尊景教爲治彊之本﹐故恆欲儕孔子於基督﹐乃雜引讖緯之言以實之﹔於是有爲心目中之孔子﹐又帶有「神祕性」矣。《孔子攺制考》之內容﹐大略如此﹐其所及於思想界之影響﹐可得言焉。

一﹑教人讀古書﹐不當求諸章句訓詁名物制度之末﹐當求其義理。所謂義理者﹐又非言心言性﹐乃在古人創法立制之精意。於是漢學﹑宋學﹐皆所吐棄﹐爲學界別辟一新殖民地。

二﹑語孔子之所以爲大﹐在於建設新學派﹝創教﹞﹐鼓舞人創作精神。

三﹑《僞經考》旣以諸經中一大部分爲劉歆所僞托﹐《攺制考》復以眞經之全部分爲孔子托古之作﹐則數千年來共認爲神聖不可侵犯之經典﹐根本發生疑問﹐引起學者懷疑批評的態度。

四﹑𨿽極力推挹孔子﹐然旣謂孔子之創學派與諸子之創學派﹐同一動機﹐同一目的﹐同一手段﹐則已夷孔子於諸子之列。所謂「別黑白定一尊」之觀念﹐全然解放﹐導人以比較的研究。

二十四右兩書皆有爲整理舊學之作﹐其自身所創作﹐則《大同書》也。初﹐有爲旣從學於朱次琦畢業﹐退而獨居西樵山者兩年﹐專爲深沈之思﹐窮極天人之故﹐欲自創一學派﹐而歸於經世之用。有爲以《春秋》「三世」之義說《禮運》﹐謂「升平世」爲「小康」﹐「太平世」爲「大同」。《禮運》之言曰「大道之行也﹐天下爲公﹐選賢與能﹐講信修睦。故人不獨親其親﹐不獨子其子﹔使老有所歸﹐壯有所用﹐幼有所長﹐鰥寡孤獨廢疾者皆有所養﹔男有分﹐女有歸﹐貨惡其棄於地也﹐不必藏諸己﹔力惡其不出於身也﹐不必爲己﹔。。。是謂大同。」此一段者﹐以今語釋之﹐則民治主義存焉﹝天下。。。與能﹞﹐國際聯合主義存焉﹝講信修睦﹞﹐兒童公育主義存焉﹝故人不。。。其子﹞﹐老病保險主義存焉﹝使老有。。。有所養﹞﹐共產主義存焉﹝貨惡。。。藏諸己﹞﹐勞作神聖主義存焉﹝力惡。。。爲己﹞。有爲謂此爲孔子之理想的社會制度﹐謂《春秋》所謂「太平世」者卽此﹐乃衍其條理爲書﹐略如左﹕一﹑無國家﹐全世界置一總政府﹐分若干區域。

二﹑總政府及區政府皆由民選。

三﹑無家族﹐男女同棲不得逾一年﹐屆期須易人。

四﹑婦女有身者入胎教院﹐兒童出胎者入育嬰院。

五﹑兒童按年入蒙養院﹐及各級學校。

六﹑成年後由政府指派分任農工等生產事業。

七﹑病則入養病院﹐老則入養老院。

八﹑胎教﹑育嬰﹑蒙養﹑養病﹑養老諸院﹐爲各區最髙之設備﹐入者得最髙之享樂。

九﹑成年男女﹐例須以若干年服役於此諸院﹐若今世之兵役然。

十﹑設公共宿舍﹑公共食堂﹐有等差﹐各以其勞作所入自由享用。

十一﹑警惰爲最嚴之刑罰。

十二﹑學術上有新發明者﹐及在胎教等五院有特別勞績者﹐得殊獎。

十三﹑死則火葬﹐火葬場比鄰爲肥料工廠。

《大同書》之條理略如是。全書數十萬言﹐於人生苦樂之根原﹐善惡之標準﹐言之極詳辯﹐然後說明其立法之理由。其最要關鍵﹐在毀滅家族。有爲謂佛法出家﹐求脫苦也﹐不如使其無家可出﹔謂私有財產爲爭亂之源﹐無家族則誰復樂有私產﹖若夫國家﹐則又隨家族而消滅者也。有爲懸此鵠爲人類進化之極軌﹐至其當由何道乃能致此﹖則未嘗言。其第一眼目所謂男女同棲當立期限者﹐是否適於人性﹐則亦未甚能自完其說。𨿽然﹐有爲著此書時﹐固一無依傍﹐一無剿襲﹐在三十年前﹐而其理想與今世所謂世界主義﹑社會主義者多合符契﹐而陳義之髙且過之。嗚呼﹗眞可謂豪傑之士也已。

有爲𨿽著此書﹐然祕不以示人﹐亦從不以此義教學者﹐謂今方爲「據亂」之世﹐只能言小康﹐不能言大同﹐言則陷天下於洪水猛獸。其弟子最初得讀此書者﹐惟陳千秋﹑梁啟超﹐讀則大樂﹐銳意欲宣傳其一部分。有爲弗善也﹐而亦不能禁其所爲﹐後此萬木艸堂學徒多言大同矣。而有爲始終謂當以小康義救今世﹐對於政治問題﹐對於社會道徳問題﹐皆以維持舊狀爲職志。自發明一種新理想﹐自認爲至善至美﹐然不願其實現﹐且竭全力以抗之遏之﹐人類秉性之奇詭﹐度無以過是者。有爲當中日戰役後﹐糾合靑年學子數千人上書言時事﹐所謂「公車上書」者是也。中國之有「羣眾的政治運動」﹐實自此始。然有爲旣欲實行其小康主義的政治﹐不能無所求於人﹐終莫之能用﹐屢遭竄逐。而後輩多不喜其所爲﹐相與詆訶之。有爲亦果於自信﹐而輕視後輩﹐益爲頑舊之態以相角。今老矣﹐殆不復與世相聞問﹐遂使國中有一大思想家﹐而國人不蒙其澤﹐悲夫﹗啟超屢請印布其《大同書》﹐久不許﹐卒乃印諸《不忍雜誌》中﹐僅三之一﹐雜誌停版﹐竟不繼印。

二十五對於「今文學派」爲猛烈的宣傳運動者﹐則新會梁啟超也。啟超年十三﹐與其友陳千秋同學於學海堂﹐治戴﹑段﹑王之學。千秋所以輔益之者良厚。越三年﹐而康有爲以布衣上書被放歸﹐舉國目爲怪。千秋﹑啟超好奇﹐相將謁之﹐一見大服﹐遂執業爲弟子﹐共請康開館講學﹐則所謂萬木艸堂是也。二人者學數月﹐則以其所聞昌言於學海堂﹐大詆訶舊學﹐與長老儕輩辯詰無虛日。有爲不輕以所學授人。艸堂常課﹐除《公羊傳》外﹐則點讀《資治通鑑》《宋元學案》《朱子語類》等﹐又時時習古禮。千秋﹑啟超弗嗜也﹐則相與治周秦諸子及佛典﹐亦涉獵淸儒經濟書及譯本西籍﹐皆就有爲決疑滯。居一年﹐乃聞所謂「大同義」者﹐喜欲狂﹐銳意謀宣傳。有爲謂非其時﹐然不能禁也。又二年﹐而千秋卒﹝年二十二﹞﹐啟超益獨力自任。啟超治《僞經考》﹐時復不慊於其師之武斷﹐後遂置不復道。其師好引緯書﹐以神祕性說孔子﹐啟超亦不謂然。啟超謂孔門之學﹐後衍爲孟子﹑荀卿兩派﹐荀傳小康﹐孟傳大同。漢代經師﹐不問爲今文家古文家﹐皆出荀卿﹝汪中說﹞。二千年間﹐宗派屢變﹐壹皆盤旋荀學肘下﹐孟學絕而孔學亦衰。於是專以絀荀申孟爲標幟﹐引《孟子》中誅責「民賊」﹑「獨夫」﹑「善戰服上刑」﹑「授田制產」諸義﹐謂爲大同精意所寄﹐日倡道之﹐又好《墨子》﹐誦說其「兼愛」﹑「非攻」諸論。啟超屢遊京師﹐漸交當世士大夫﹐而其講學最契之友﹐曰夏曾佑﹑譚嗣同。曾佑方治龔﹑劉今文學﹐每發一義﹐輒相視莫逆。其後啟超亡命日本﹐曾佑贈以詩﹐中有句曰「。。。冥冥蘭陵﹝荀卿﹞門﹐萬鬼頭如蟻﹐質多﹝魔鬼﹞舉只手﹐陽烏爲之死。袒裼往暴之﹐一擊類執豕﹐酒酣擲杯起﹐跌宕笑相視。頗謂宙合間﹐只此足歡喜。。。。」此可想見當時彼輩「排荀」運動﹐實有一種元气淋漓景象。嗣同方治王夫之之學﹐喜談名理﹐談經濟﹐及交啟超﹐亦盛言大同﹐運動尢烈。﹝詳次節﹞而啟超之學﹐受夏﹑譚影響亦至臣。

其後啟超等之運動﹐益帶政治的色彩。啟超創一旬刊雜誌於上海﹐曰《時務報》。自著《變法通議》﹐批評秕政﹐而救敝之法﹐歸於廢科舉﹑興學校﹐亦時時發「民權論」﹐但微引其緒﹐未敢昌言。已而嗣同與黃遵憲﹑熊希齡等﹐設時務學堂於長沙﹐聘啟超主講席﹐唐才常等爲助教。啟超至﹐以《公羊》《孟子》教﹐課以札記﹐學生僅四十人﹐而李炳寰﹑林圭﹑蔡鍔稱髙才生焉。啟超每日在講堂四小時﹐夜則批答諸生札記﹐每條或至千言﹐往往徹夜不寐。所言皆當時一派之民權論﹐又多言淸代故實﹐臚舉失政﹐盛倡革命。其論學術﹐則自荀卿以下漢﹑唐﹑宋﹑明﹑淸學者﹐掊擊無完膚。時學生皆住舍﹐不與外通﹐堂內空气日日激變﹐外間莫或知之。及年假﹐諸生歸省﹐出札記示親友﹐全湘大嘩。先是嗣同﹑才常等﹐設「南學會」聚講﹐又設《湘報》﹝日刊﹞﹑《湘學報》﹝旬刊﹞﹐所言𨿽不如學堂中激烈﹐實陰相策應。又竊印《明夷待訪錄》《揚州十日記》等書﹐加以案語﹐祕密分布﹐傳播革命思想﹐信奉者日眾﹐於是湖南新舊派大。葉徳輝著《翼教叢編》數十萬言﹐將康有爲所著書啟超所批學生札記﹐及《時務報》《湘報》《湘學報》諸論文﹐逐條痛斥。而張之洞亦著《勸學篇》﹐旨趣略同。戊戌政變前﹐某禦史臚舉札記批語數十條指斥淸室鼓吹民權者具折揭參﹐卒興大獄。嗣同死焉﹐啟超亡命﹐才常等被逐﹐學堂解散。蓋學術之爭﹐延爲政爭矣。啟超旣亡居日本﹐其弟子李﹑林﹑蔡等棄家從之者十有一人﹐才常亦數數往來﹐共圖革命。積年餘﹐舉事於漢口﹐十一人者先後歸﹐從才常死者六人焉。啟超亦自美洲馳歸﹐及上海而事已敗。自是啟超復專以宣傳爲業﹐爲《新民叢報》《新小說》等諸雜誌﹐暢其旨義﹐國人競喜讀之﹔淸廷𨿽嚴禁﹐不能遏﹔每一冊出﹐內地翻刻本輒十數。二十年來學子之思想﹐頗蒙其影響。啟超夙不喜桐城派古文﹐幼年爲文﹐學晚漢魏晉﹐頗尙矜煉﹐至是自解放﹐務爲平易暢達﹐時雜以俚語韻語及外國語法﹐縱筆所至不檢束﹐學者競效之﹐號新文體。老輩則痛恨﹐詆爲野狐。然其文條理明晰﹐筆鋒常帶情感﹐對於讀者﹐別有一種魔力焉。

二十六啟超旣日倡革命排滿共和之論﹐而其師康有爲深不謂然﹐屢責備之﹐繼以婉勸﹐兩年間函札數萬言。啟超亦不慊於當時革命家之所爲﹐懲羹而吹﹐持論稍變矣。然其保守性與進取性常交戰於胸中﹐隨感情而發﹐所執往往前後相矛盾﹐嘗自言曰「不惜以今日之我﹐難昔日之我。」世多以此爲詬病﹐而其言論之效力亦往往相消﹐蓋生性之弱點然矣。

啟超自三十以後﹐已絕口不談「僞經」﹐亦不甚談「攺制」。而其師康有爲大倡設孔教會定國教祀天配孔諸義﹐國中附和不乏。啟超不謂然﹐屢起而駁之﹐其言曰「我國學界之光明﹐人物之偉大﹐莫盛於戰國﹐蓋思想自由之明效也。及秦始皇焚百家之語﹐而思想一窒﹔漢武帝表章六藝﹑罷黜百家﹐而思想又一窒。自漢以來﹐號稱行孔教二千餘年於玆矣﹐而皆持所謂表章某某﹑罷黜某某者爲一貫之精神。故正學異端有爭﹐今學古學有爭﹐言考據則爭師法﹐言性理則爭道統﹐各自以爲孔教﹐而排斥他人以爲非孔教。。。。浸假而孔子變爲董江都﹑何邵公矣﹐浸假而孔子變爲馬季長﹑鄭康成矣﹐浸假而孔子變爲韓退之﹑歐陽永叔矣﹐浸假而孔子變爲程伊川﹑朱晦庵矣﹐浸假而孔子變爲陸象山﹑王陽明矣﹐浸假而孔子變爲顧亭林﹑戴東原矣﹐皆由思想束縛於一點﹐不能自開生面。如羣猿得一果﹐跳擲以相攫﹐如羣嫗得一錢﹐詬詈以相奪﹐情狀抑何可憐﹖。。。此二千年來保教黨所生之結果也。。。。」﹝壬寅年《新民叢報》﹞又曰「今之言保教者﹐取近世新學新理而緣附之﹐曰﹕某某孔子所已知也﹐某某孔子所曾言也。。。。然則非以此新學新理釐然有當於吾心而從之也﹐不過以其暗合於我孔子而從之耳。是所愛者﹐仍在孔子﹐非在眞理也。萬一徧索諸四書六經而終無可比附者﹐則將明知爲眞理而亦不敢從矣。萬一吾所比附者﹐有人剔之﹐曰孔子不如是﹐斯亦不敢不棄之矣。若是乎眞理之終不能餉遺我國民也。故吾所惡乎舞文賤儒﹐動以西學緣附中學者﹐以其名爲開新﹐實則保守﹐煽思想界之奴性而滋益之也。」﹝同上﹞

又曰「摭古書片詞單語以傅會今義﹐最易發生兩種流獘。一﹑倘所印証之義﹐其表裏適相吻合﹐善已﹔若稍有牽合附會﹐則最易導國民以不正確之觀念﹐而緣郢書燕說以滋獘。例如疇昔談立憲談共和者﹐偶見經典中某字某句與立憲共和等字義略相近﹐輒摭拾以沾沾自喜﹐謂此制爲我所固有。其實今世共和立憲制度之爲物﹐卽泰西亦不過起於近百年﹐求諸彼古代之希臘羅馬且不可得﹐遑論我國。而比附之言傳播旣廣﹐則能使多數人之眼光之思想﹐見局見縛於所比附之文句。以爲所謂立憲共和者不過如是﹐而不復追求其眞義之所存。。。。此等結習﹐最易爲國民研究實學之魔障。二﹑勸人行此制﹐告之曰﹐吾先哲所嘗行也﹔勸人治此學﹐告之曰﹐吾先哲所嘗治也﹔其勢較易入﹐固也。然頻以此相詔﹐則人於先哲未嘗行之制﹐輒疑其不可行﹐於先哲未嘗治之學﹐輒疑其不當治。無形之中﹐恆足以增其故見自滿之習﹐而障其擇善服從文明。。。。吾雅不願采擷隔墻桃李之繁葩﹐綴結於吾家杉松之老幹﹐而沾沾自鳴得意。吾誠愛桃李也﹐惟當思所以移植之﹐而何必使與杉松淆有名實者。」﹝乙卯年《國風報》﹞

此諸論者﹐𨿽專爲一問題而發﹐然啟超對於我國舊思想之總批判﹐及其所認爲今後新思想發展應遵之途徑﹐皆略見焉。中國思想之痼疾﹐確在「好依傍」與「名實混淆」。若援佛入儒也﹐若好造僞書也﹐皆原本於此等精神。以淸儒論﹐顏元幾於墨矣﹐而必自謂出孔子﹔戴震全屬西洋思想﹐而必自謂出孔子﹔康有爲之大同﹐空前創獲﹐而必自謂出孔子。及至孔子之攺制﹐何爲必托古﹖諸子何爲皆托古﹖則亦依傍混淆也已。此病根不拔﹐則思想終無獨立自由之望﹐啟超蓋於此三致意焉。然持論旣屢與其師不合﹐康﹑梁學派遂分。啟超之在思想界﹐其破壞力確不小﹐而建設則未有聞。晚淸思想界之粗率淺薄﹐啟超與有罪焉。啟超常稱佛說﹐謂﹕「未能自度﹐而先度人﹐是爲菩薩發心。」故其生平著作極多﹐皆隨有所見﹐隨卽發表。彼嘗言「我讀到『性本善』﹐則教人以『人之初』而已。」殊不思「性相近」以下尙未讀通﹐恐並「人之初」一句亦不能解。以此教人﹐安見其不爲誤人﹖啟超平素主張﹐謂須將世界學說爲無制限的盡量輸入﹐斯固然矣。然必所輸入者確爲該思想之本來面目﹐又必具其條理本未﹐始能供國人切實研究之資﹐此其事非多數人專門分擔不能。啟超務廣而荒﹐每一學稍涉其樊﹐便加論列﹐故其所述著﹐多模糊影響籠統之談﹐甚者純然錯誤﹐及其自發現而自謀矯正﹐則已前後矛盾矣。平心論之﹐以二十年前思想界之閉塞萎靡﹐非用此種鹵莽疏闊手段﹐不能烈山澤以辟新局。就此點論﹐梁啟超可謂新思想界之陳涉。𨿽然﹐國人所責望於啟超不止此。以其人本身之魄力﹐及其三十年歷史上所積之資格﹐實應爲我新思想界力圖締造一開國規模。若此人而長此以自終﹐則在中國文化史上﹐不能不謂爲一大損失也。

啟超與康有爲最相反之一點﹐有爲太有成見﹐啟超太無成見。其應事也有然﹐去治學也亦有然。有爲常言「吾學三十歲已成﹐此後不復有進﹐亦不必求進。」啟超不然﹐常自覺其學未成﹐且憂其不成﹐數十年日在旁皇求索中。故有爲之學﹐在今日可以論定﹔啟超之學﹐則未能論定。然啟超以太無成見之故﹐往往徇物而奪其所守﹐其創造力不逮有爲﹐殆可斷言矣。啟超「學問欲」極熾﹐其所嗜之種類亦繁雜﹐每治一業﹐則沈溺焉﹐集中精力﹐盡拋其他﹔歷若干時日﹐移於他業﹐則又拋其前所治者。以集中精力故﹐故常有所得﹔以移時而拋故﹐故入焉而不深。彼嘗有詩題其女令嫻《藝蘅館日記》云「吾學病愛博﹐是用淺且蕪﹔尢病在無恆﹐有獲旋失諸﹔百凡可效我﹐此二無我如。」可謂有自知之明。啟超𨿽自知其短﹐而攺之不勇。中間又屢爲無聊的政治活動所牽率﹐耗其精而荒其業。識者謂啟超若能永遠絕意政治﹐且裁斂其學問欲﹐專精於一二點﹐則於將來之思想界尙更有所貢獻﹐否則亦適成爲淸代思想史之結束人物而已。

二十七晚淸思想界有一彗星﹐曰瀏陽譚嗣同。嗣同幼好爲駢體文﹐緣是以窺「今文學」﹐其詩有「汪﹝中﹞魏﹝源﹞龔﹝自珍﹞王﹝闓運﹞始是才」之語﹐可見其向往所自。又好王夫之之學﹐喜談名理。自交梁啟超後﹐其學一變。自從楊文會聞佛法﹐其學又一變。嘗自裒其少作詩文刻之﹐題曰《東海褰冥氏三十以前舊學》﹐示此後不復事此矣。其所謂「新學」之著作﹐則有《仁學》﹐亦題曰「臺灣人所著書」﹐蓋中多譏切淸廷﹐假臺人抒憤也。書成﹐自藏其稿﹐而寫一副本畀其友梁啟超﹔啟超在日本印布之﹐始傳於世。《仁學自敍》曰「吾將哀號流涕﹐彊聒不捨﹐以速其衝決网羅。衝決利祿之网羅﹐衝決俗學若考據若詞章之网羅﹐衝決全球羣學羣教之网羅﹐衝決君主之网羅﹐衝決倫常之网羅﹐衝決天之网羅。。。。然旣可衝決﹐自無网羅﹔眞無网羅﹐乃可言衝決。。。。」

《仁學》內容之精神﹐大略如是。英柰端倡「打破偶像」之論﹐遂啟近代科學。嗣同之「衝決羅网」﹐正其義也。《仁學》之作﹐欲將科學﹑哲學﹑宗教冶爲一鑪﹐而更使適於人生之用﹐眞可謂極大膽極遼遠之一種計劃。此計劃﹐吾不敢謂終無成立之望﹐然以現在全世界學術進步之大勢觀之﹐則以爲期尙早﹐況在嗣同當時之中國耶﹖嗣同幼治算學﹐頗深造﹐亦嘗盡讀所謂「格致」類之譯書﹐將當時所能有之科學知識﹐盡量應用。又治佛教之「惟識宗」﹑「華嚴宗」﹐用以爲思想之基礎﹐而通之以科學。又用今文學家「太平」﹑「大同」之義﹐以爲「世法」之極軌﹐而通之於佛教。嗣同之書﹐蓋取資於此三部分﹐而組織之以立己之意見﹐其駁雜幼稚之論甚多﹐固無庸諱﹐其盡脫舊思想之束縛﹐戛戛獨造﹐則前淸一代﹐未有其比也。

嗣同根本的排斥尊古觀念﹐嘗曰「古而可好﹐則何必爲今之人哉﹗」

﹝《仁學》卷上﹞對於中國歷史﹐下一總批評曰「二千年來之政﹐秦政也﹐皆大盜也﹔二千年來之學﹐荀學也﹐皆鄕願也﹔惟大盜利用鄕願﹐惟鄕願工媚大盜。」﹝《仁學》卷下﹞當時譚﹑梁﹑夏一派之論調﹐大約以此爲基本﹐而嗣同尢爲悍勇﹐其《仁學》所謂衝決羅网者﹐全書皆是也﹐不可悉舉﹐姑舉數條爲例。

嗣同明目張膽以詆名教﹐其言曰「俗學陋行﹐動言名教﹐。。。以名爲教﹐則其教已爲實之賓﹐而決非實也。又況名者由人創造﹐上以制其下而下不能不奉之﹐則數千年三綱五常之慘禍酷毒由此矣。。。。如曰『仁』﹐則共名也﹐君父以責臣子﹐臣子亦可反之君父﹐於箝制之術不便﹐故不能不有『忠孝廉節』一切分別等衰之名。。。。忠孝旣爲臣子之專名﹐則終不能以此反之﹐𨿽或他有所據﹐意欲詰訴﹐而終不敵忠孝之名爲名教之所尙。。。。名之所在﹐不惟關其口使不敢昌言﹐乃並錮其心使不敢涉想。。。。」嗣同對於善惡﹐有特別見解﹐謂「天地間無所謂惡﹐惡者名耳﹐非實也」﹐謂「俗儒以天理爲善﹐人欲爲惡﹐不知無人欲安得有天理」。彼欲申其「惡由名起」說﹐乃有極詭僻之論﹐曰「惡莫大淫殺。。。。男女媾精名淫﹐此淫名也。淫名亦生民以來沿習旣久﹐名之不攺﹐習謂爲惡。向使生民之始﹐卽相習以淫爲朝聘宴饗之巨典﹐行諸朝廟﹐行諸都市﹐行諸稠人廣眾﹐如中國之長揖拜跪﹐西國之抱腰接吻﹐則孰知爲惡者﹖戕害生命名殺﹐此殺名也。然殺爲惡﹐則凡殺皆當爲惡。人不當殺﹐則凡虎狼牛馬雞豚﹐又何當殺者﹐何以不並名惡也﹖或曰﹐『人與人同類耳』。然則虎狼於人不同類也﹐虎狼殺人﹐則名虎狼爲惡﹔人殺虎狼﹐何以不名人爲惡也﹖。。。」此等論調﹐近於詭辯矣﹐然其懷疑之精神﹐解放之勇气﹐正可察見。《仁學》下篇﹐多政治談。其篇首論國家起原及民治主義﹝文不具引﹞﹐實當時譚﹑梁一派之根本信條﹐以殉教的精神力圖傳播者也。由今觀之﹐其論亦至平庸﹐至疏闊。然彼輩當時﹐並盧騷《民約論》之名亦未夢見﹐而理想多與暗合﹐蓋非思想解放之效不及此。其鼓吹排滿革命也﹐詞鋒銳不可當。曰「天下爲君主私產﹐不始今日﹐。。。然而有知遼﹑金﹑元﹑淸之罪﹐浮於前此君主者乎﹖其土則穢壤也﹐其人則膻種也﹐其心則禽心也﹐則俗則毳欲也。逞其凶殘淫殺﹐攫取中原子女玉帛﹐。。。猶以爲未饜。錮其耳目﹐桎其手足﹐壓其心思﹐挫其气節。。。。方命曰﹕此食毛踐土之分然也。夫果誰食誰之毛﹖誰踐誰之土﹖。。。」

又曰「吾華人愼毋言華盛頓﹑拿破侖矣﹐志士仁人﹐求爲陳涉﹑楊玄感﹐以供聖人之驅除﹐死無憾焉。若機無可乘﹐則莫若爲任俠﹝暗殺﹞﹐亦足以伸民气﹐倡勇敢之風。」此等言論﹐著諸竹帛﹐距後此「同盟會」﹑「光復會」等之起﹐蓋十五六年矣。

《仁學》之政論﹐歸於「世界主義」﹐其言曰「春秋大一統之義﹐天地間不當有國也。」又曰「不惟發願救本國﹐並彼極盛之西國與夫含生之類﹐一切皆度之﹐。。。不可自言爲某國人﹐當平視萬國﹐皆其國﹐皆其民。」篇中此類之論﹐不一而足﹐皆當時今文學派所日倡道者。其後梁啟超居東﹐漸染歐﹑日俗論﹐乃盛倡褊狹的國家主義﹐慚其死友矣。

嗣同遇害﹐年僅三十三﹐使假以年﹐則其學將不能測其所至。僅畱此區區一卷﹐吐萬丈光芒﹐一瞥而逝﹐而掃蕩廓淸之力莫與京焉﹐吾故比諸彗星。

二十八在此淸學蛻分與衰落期中﹐有一人焉能爲正統派大張其軍者﹐曰余杭章炳麟。炳麟少受學於兪樾﹐治小學極謹嚴﹐然固浙東人也﹐受全祖望﹑章學誠影響頗深﹐大究心明淸間掌故﹐排滿之信念日烈。炳麟本一條理縝密之人﹐及其早歲所作政談﹐專提倡單調的「種族革命論」﹐使眾易諭﹐故鼓吹之力綦大。中年以後﹐究心佛典﹐治《俱捨》《惟識》有所入。旣亡命日本﹐涉獵西籍﹐以新知附益舊學﹐日益閎肆。其治小學﹐以音韻爲骨榦﹐謂文字先有聲然後有形﹐字之創造及其孳乳﹐皆以音衍。所著《文始》及《國故論衡》中論文字音韻諸篇﹐其精義多乾嘉諸老所未發明。應用正統派之研究法﹐而廓大其內容﹐延辟其新徑﹐實炳麟一大成功也。炳麟用佛學解老莊﹐極有理致﹐所著《齊物論釋》﹐𨿽間有牽合處﹐然確能爲研究莊子哲學者開一新國土。其《菿漢微言》﹐深造語極多。其餘《國故論衡》《檢論》《文錄》諸篇﹐純駁互見﹐嘗自述治學進化之迹曰「少時治經﹐謹守朴學﹐所疏通證明者﹐在文學器數之間。𨿽嘗博觀諸子﹐略識微言﹐亦隨順舊義耳。。。。繼閱佛藏﹐涉獵《華嚴》《法華》《涅槃》諸經﹐義解漸深﹐卒未窺其究竟。及囚系上海﹐專修慈氏世親之書。此一術也﹐以分析名相始﹐以排遣名相終。從入之途﹐與平生朴學相似﹐易於契機。。。。「。。。講說許書﹐一旦解寤﹐旳然見語言文字本原﹐於是初爲《文始》。。。。由是所見與箋疏瑣碎者殊矣。。。。「爲諸生說《莊子》﹐旦夕比度﹐遂有所得﹐端居深觀而釋《齊物》﹐乃與《瑜伽》《華嚴》相會。。。。「自揣平生學術﹐始則轉俗成眞﹐終乃回眞向俗。。。。秦漢以來﹐依違於彼是之間﹐局促於一曲之內﹐蓋未嘗睹是也。。。。」﹝《菿漢微言》卷末﹞

其所自述﹐殆非溢美。蓋炳麟中歲以後所得﹐固非淸學所能限矣。其影響於近年來學界者亦至巨。𨿽然﹐炳麟謹守家法之結習甚深﹐故門戶之見﹐時不能免﹐如治小學排斥鐘鼎文龜甲文﹐治經學排斥「今文派」﹐其言常不免過當。而對於思想解放之勇決﹐炳麟或不逮今文家也。

二十九自明徐光啟﹑李之藻等廣譯算學﹑天文﹑水利諸書﹐爲歐籍入中國之始﹐前淸學術﹐頗蒙其影響﹐而範圍亦限於天算。鴉片戰役以後﹐漸怵於外患。洪楊之役﹐借外力平內難﹐益震於西人之「船堅炮利」。於是上海有制造局之設﹐附以廣方言館﹐京師亦設同文館﹐又有派學生畱美之舉﹐而目的專在養成通譯人才﹐其學生之志量﹐亦莫或逾此。故數十年中﹐思想界無絲毫變化。惟制造局中尙譯有科學書二三十種﹐李善蘭﹑華蘅芳﹑趙仲涵等任筆受。其人皆學有根柢﹐對於所譯之書﹐責任心與興味皆極濃重﹐故其成績略可比明之徐﹑李。而教會之在中國者﹐亦頗有譯書。光緒間所爲「新學家」者﹐欲求知識於域外﹐則以此爲枕中鴻祕。蓋「學問饑餓」﹐至是而極矣。甲午喪師﹐舉國震動﹐年少气盛之士﹐疾首扼腕言「維新變法」﹐而疆吏若李鴻章﹑張之洞輩﹐亦稍稍和之。而其流行語﹐則有所謂「中學爲體﹐西學爲用」者﹐張之洞最樂道之﹐而舉國以爲至言。蓋當時之人﹐絕不承認歐美人除能制造能測量能駕駛能操練之外﹐更有其他學問﹐而在譯出西書中求之﹐亦確無他種學問可見。康有爲﹑梁啟超﹑譚嗣同輩﹐卽生育於此種「學問饑荒」之環境中﹐冥思枯索﹐欲以構成一種「不中不西卽中卽西」之新學派﹐而已爲時代所不容。蓋固有之舊思想﹐旣深根固蒂﹐而外來之新思想﹐又來源淺觳﹐汲而易竭﹐其支絀滅裂﹐固宜然矣。

戊戌政變﹐繼以庚子拳禍﹐淸室衰微益暴露。靑年學子﹐相率求學海外﹐而日本以接境故﹐赴者尢眾。壬寅﹑癸卯間﹐譯述之業特盛﹐定期出版之雜誌不下數十種。日本每一新書出﹐譯者動數家。新思想之輸入﹐如火如荼矣。然皆所謂「梁啟超式」的輸入﹐無組織﹐無選擇﹐本末不具﹐派別不明﹐惟以多爲貴﹐而社會亦歡迎之。蓋如久處災區之民﹐艸根木皮﹐凍雀腐鼠﹐罔不甘之﹐朵賾大嚼﹐其能消化與否不問﹐能無召病與否更不問也﹐而亦實無衛生良品足以爲代。時獨有侯官嚴復﹐先後譯赫胥黎《天演論》﹐斯密亞丹《原富》﹐穆勒約翰《名學》《羣己權界論》﹐孟徳斯鳩《法意》﹐斯賓塞《羣學肄言》等數種﹐皆名著也。𨿽半屬舊籍﹐去時勢頗遠﹐然西洋畱學生與本國思想界發生關系者﹐復其首也。亦有林紓者﹐譯小說百數十種﹐頗風行於時﹐然所譯本率皆歐洲第二三流作者。紓治桐城派古文﹐每譯一書﹐輒「因文見道」﹐於新思想無與焉。

晚淸西洋思想之運動﹐最大不幸者一事焉﹐蓋西洋畱學生殆全體未嘗參加於此運動。運動之原動力及其中堅﹐乃在不通西洋語言文字之人。坐此爲能力所限﹐而稗販﹑破碎﹑籠統﹑膚淺﹑錯誤諸獘﹐皆不能免。故運動垂二十年﹐卒不能得一健實之基礎﹐旋起旋落﹐爲社會所輕。就此點論﹐則疇昔之西洋畱學生﹐深有負於國家也。

而一切所謂「新學家」者﹐其所以失敗﹐更有一種根原﹐曰不以學問爲目的而以爲手段。時主方以利祿餌誘天下﹐學校一變名之科舉﹐而新學亦一變質之八股。學子之求學者﹐其什中八九﹐動機已不純潔﹐用爲「敲門磚」﹐過時則拋之而已。此其劣下者﹐可勿論。其髙秀者﹐則亦以「致用」爲信條﹐謂必出所學舉而措之﹐乃爲無負。殊不知凡學問之爲物﹐實應離「致用」之意味而獨立生存﹐眞所謂「正其誼不謀其利﹐明其道不計其功」。質言之﹐則有「書呆子」﹐然後有學問也。晚淸之新學家﹐俗求其如盛淸先輩具有「爲經學而治經學」之精神者﹐渺不可得﹐其不能有所成就﹐亦何足怪﹖故光﹑宣之交﹐只能謂爲淸學衰落期﹐並新思想啟蒙之名﹐亦未敢輕許也。

三十晚淸思想家有一伏流﹐曰佛學。前淸佛學極衰微﹐髙僧已不多﹐卽有﹐亦於思想界無關系。其在居士中﹐淸初王夫之頗治相宗﹐然非其專好。至乾隆時﹐則有彭紹升﹑羅有髙﹐篤志信仰。紹升嘗與戴震往復辧難﹝《東原集》﹞。其後龔自珍受佛學於紹升﹝《定庵文集》有《知歸子贊》。知歸子卽紹升﹞﹐晚受菩薩戒。魏源亦然﹐晚受菩薩戒﹐易名承貫﹐著《無量壽經會譯》等書。龔﹑魏爲「今文學家」所推獎﹐故「今文學家」多兼治佛學。石埭楊文會﹐少曾佐曾國藩幕府﹐復隨曾紀澤使英﹐夙棲心內典。學問博而道行髙。晚年息影金陵﹐專以刻經弘法爲事。至宣統三年武漢革命之前一日圓寂。文會深通「法相」﹑「華嚴」兩宗﹐而以「淨土」教學者﹐學者漸敬信之。譚嗣同從之遊一年﹐本其所得以著《仁學》﹐尢常鞭策其友梁啟超。啟超不能深造﹐顧亦好焉﹐其所著論﹐往往推挹佛教。康有爲本好言宗教﹐往往以己意進退佛說。章炳麟亦好法相宗﹐有著述。故晚淸所謂新學家者﹐殆無一不與佛學有關系﹐而凡有眞信仰者率皈依文會。

經典流通旣廣﹐求習較易﹐故研究者日眾。就中亦分兩派﹐則哲學的研究﹐與宗教的信仰也。西洋哲學旣輸入﹐則對於印度哲學﹐自然引起連帶的興味。而我國人歷史上與此系之哲學因緣極深﹐研究自較易﹐且亦對於全世界文化應負此種天職﹐有志者頗思自任焉。然其人極稀﹐其事業尙無可稱述。社會旣屢更喪亂﹐厭世思想﹐不期而自發生﹐對於此惡濁世界﹐生種種煩懣悲哀﹐欲求一安心立命之所﹔稍有根器者﹐則必遁逃而入於佛。佛教本非厭也﹐本非消極﹐然眞學佛而眞能赴以積極精神者﹐譚嗣同外﹐殆未易一二見焉。

學佛旣成爲一種時代流行﹐則依附以爲名髙者出焉。往往有夙昔稔惡或今方在熱中奔競中者﹐而亦自托於學佛﹐今日聽經打坐﹐明日黷貨陷人。淨宗他力橫超之教﹐本有「帶業往生」一義。稔惡之輩﹐斷章取義﹐日日勇於爲惡﹐恃一聲「阿彌陀佛」﹐謂可湔拔無餘﹐直等於「羅馬舊教」極敝時﹐懺罪與犯罪﹐並行不悖。又中國人中迷信之毒本甚深﹐及佛教流行﹐而種種邪魔外道惑世誣民之術﹐亦隨而復活﹐乩壇盈城﹐圖讖累牘。佛弟子曾不知其爲佛法所訶﹐爲之推波助瀾﹐甚至以二十年前新學之巨子﹐猶津津樂道之。率此不變﹐則佛學將爲思想界一大障﹐𨿽以吾輩夙尊佛法之人﹐亦結舌不敢復道矣。

蔣方震曰「歐洲近世史之曙光﹐發自兩大潮流。其一﹐希臘思想復活﹐則『文藝復興』也﹔其二﹐原始基督教復活﹐則『宗教攺革』也。我國今後之新機運﹐亦當從兩途開拓﹐一爲情感的方面﹐則新文學新美術也﹔一爲理性的方面﹐則新佛教也。」﹝《歐洲文藝復興時代史》自序﹞吾深韙其言。中國之有佛教﹐𨿽深惡之者終不能遏絕之﹐其必常爲社會思想之重要成分﹐無可疑也。其益社會耶﹖害社會耶﹖則視新佛教徒能否出現而已。

更有當附論者﹐曰基督教。基督教本與吾國民性不近﹐故其影響其微。

其最初傳來者﹐則舊教之「耶穌會」一派也。明士大夫徐光啟輩﹐一時信奉﹐入淸轉衰﹐重以教案屢起﹐益滋人厭。新教初來﹐亦受其影響。其後國人漸相安﹐而教力在歐洲已日殺矣。各派教會在國內事業頗多﹐尢注意教育﹐然皆竺舊﹐乏精神。對於數次新思想之運動﹐毫未參加﹐而間接反有阻力焉。基督教之在淸代﹐可謂無咎無譽﹐今後不攺此度﹐則亦歸於淘汰而已。

三十一前淸一代學風﹐與歐洲文藝復興時代相類甚多。其最相異之一點﹐則美術文學不發達也。淸之美術﹝畫﹞﹐𨿽不能謂甚劣於前代﹐然絕未嘗向新方面有所發展﹐今不深論。其文學﹐以言夫詩﹐眞可謂衰落已極。吳偉業之靡曼﹐王士禎之脆薄﹐號爲開國宗匠。乾隆全盛時﹐所謂袁﹝枚﹞﹑蔣﹝士銓﹞﹑趙﹝翼﹞三大家者﹐臭腐殆不可向邇。諸經師及諸古文家﹐集中多亦有詩﹐則極拙劣之砌韻文耳。嘉道間﹐龔自珍﹑王曇﹑舒位﹐號稱新體﹐則粗獷淺薄。咸同後﹐競宗宋詩﹐只益生硬﹐更無餘味。其稍可觀者﹐反在生長僻壤之黎簡﹑鄭珍輩﹐而中原更無聞焉。直至末葉﹐始有金和﹑黃遵憲﹑康有爲﹐元气淋漓﹐卓然稱大家。以言夫詞﹐淸代固有作者﹐駕元明而上﹐若納蘭性徳﹑郭麐﹑張惠言﹑項鴻祚﹑譚獻﹑鄭文焯﹑王鵬運﹑朱祖謀﹐皆名其家﹐然詞固所共指爲小道者也。以言夫曲﹐孔尙任《桃花扇》﹑洪昇《長生殿》外﹐無足稱者﹔李漁﹑蔣士銓之流﹐淺薄寡味矣。以言夫小說﹐《紅樓夢》只立千古﹐餘皆無足齒數。以言夫散文﹐經師家朴實說理﹐毫不帶文學臭味﹔桐城派則以文爲「司空城旦」矣。其初期魏禧﹑王源較可觀﹐末期則魏源﹑曾國藩﹑康有爲。淸人頗自誇其駢文﹐其實極工者僅一汪中﹐次則龔自珍﹑譚嗣同。其最著名之胡天遊﹑邵齊燾﹑洪亮吉輩﹐已堆垛柔曼無生气﹐餘子更不足道。要而論之﹐淸代學術﹐在中國學術史上﹐價值極大﹔淸代文藝美術﹐在中國文藝史美術史上﹐價值極微﹔此吾所敢昌言也。

淸代何故與歐洲之「文藝復興」異其方向耶﹖所謂「文藝復興」者﹐一言以蔽之﹐曰返於希臘。希臘文明﹐本以美術爲根幹﹐無美術則無希臘﹐蓋南方島國景物妍麗而多變化之民所特產也。而意大利之位置﹐亦適與相類。希臘主要美術在雕刻﹐而其實物多傳於後。故維那神像﹝雕刻裸體女神﹞之發掘﹐爲文藝復興最初之動機﹐研究學問上古典﹐則其後起耳。故其方向特趨重於美術﹐宜也。我國文明﹐發源於北部大平原。平原雄偉廣蕩而少變化﹐不宜於發育美術。所謂復古者﹐使古代平原文明之精神復活﹐其美術的要素極貧乏﹐則亦宜也。

然則曷爲並文學亦不發達耶﹖歐洲文字衍聲﹐故古今之差變劇﹔中國文字衍形﹐故古今之差變微。文藝復興時之歐人﹐𨿽競相與研究希臘﹐或徑以希臘文作詩歌及其他著述﹐要之欲使希臘學普及﹐必須將希臘語譯爲拉丁或當時各國通行語﹐否則人不能讀。因此﹐而所謂新文體﹝國語新文學﹞者﹐自然發生﹐如六朝隋唐譯佛經﹐產生一種新文體﹐今代譯西籍﹐亦產出一種新文體﹐相因之勢然也。我國不然﹐字體變遷不劇﹐研究古籍﹐無待迻譯。夫《論語》《孟子》﹐稍通文義之人盡能讀也﹐其不能讀《論語》《孟子》者﹐則並《水滸》《紅樓》亦不能讀也﹐故治古學者無須變其文與語。旣不變其文與語﹐故學問之實質𨿽變化﹐而傳述此學問之文體語體無變化﹐此淸代文無特色之主要原因也。重以當時諸大師方以崇實黜華相標榜﹐顧炎武曰「一自命爲文人﹐便無足觀」。﹝《日知錄》二十﹞所謂「純文藝」之文﹐極所輕蔑。髙才之士﹐皆集於「科學的考證」之一途。其向文藝方面討生活者﹐皆第二派以下人物﹐此所以不能張其軍也。

三十二問曰﹕吾子屢言淸代研究學術﹐饒有科學精神﹐何故自然科學﹐於此時代並不發達耶﹖答曰﹕是亦有故。文化之所以進展﹐恆由後人承襲前人知識之遺產﹐繼長增髙。凡襲有遺產之國民﹐必先將其遺產整理一番﹐再圖向上﹐此乃一定步驟。歐洲文藝復興之價值﹐卽在此。故當其時﹐科學亦並未發達也﹐不過引其機以待將來。淸代學者﹐刻意將三千年遺產﹐用科學的方法大加整理﹐且亦確已能整理其一部分。凡一國民在一時期內﹐只能集中精力以完成一事業﹐且必須如此﹐然後事業可以確實成就。淸人集精力於此一點﹐其貢獻於我文化者已不少﹐實不能更責以其他。且其趨勢﹐亦確向切近的方面進行﹐例如言古音者﹐初惟求諸《詩經》《易經》之韻﹐進而考歷代之變遷﹐更進而考古今各地方音﹐遂達於人類發音官能構造之研究﹐此卽由博古的考證引起自然科學的考証之明驗也。故淸儒所遵之途徑﹐實爲科學發達之先驅﹐其未能一蹴卽幾者﹐時代使然耳。

復次﹐凡一學術之發達﹐必須爲公開的且趣味的研究﹐又必須其研究資料比較丰富。我國人所謂「徳成而上﹐藝成而下」之舊觀念﹐因襲已久﹐本不易驟然解放﹐其對於自然界物象之研究﹐素乏趣味﹐不能爲諱也。科學上之發明﹐亦何代無之﹖然皆帶祕密的性質﹐故終不能光大﹐或不旋踵而絕﹐卽如醫學上證治與藥劑﹐其因祕而失傳者﹐蓋不少矣。凡發明之業﹐往往出於偶然。發明者或並不能言其所以然﹐或言之而非其眞﹐及以其發明之結果公之於世﹐多數人用各種方法向各種方面研究之﹐然後偶然之事實﹐變爲必然之法則。此其事非賴有種種公開研究機關——若學校若學會若報館者﹐則不足以收互助之效﹐而光大其業也。夫在淸代則安能如是﹐此又科學不能發生之一原因也。

然而語一時代學術之興替﹐實不必問其研究之種類﹐而惟當問其研究之精神。研究精神不謬者﹐則施諸此種類而可成就﹐施諸他種類而亦可以成就也。淸學正統派之精神﹐輕主觀而重客觀﹐賤演繹而尊歸納﹐𨿽不無矯枉過正之處﹐而治學之正軌存焉。其晚出別派﹝今文學家﹞能爲大膽的懷疑解放﹐斯亦創作之先驅也。此淸學之所爲有價值也歟﹖

三十三讀吾書者﹐若認其所采材料尙正確﹐所批評亦不甚紕繆﹐則其應起之感想﹐有數種如下﹕其一﹐可見我國民確富有「學問的本能」。我國文化史確有研究價值﹐卽一代而已見其槪。故我輩𨿽當一面盡量吸收外來之新文化﹐一面仍萬不可妄自菲薄﹐蔑棄其遺產。

其二﹐對於先輩之「學者的人格」﹐可以生一種觀感。所謂「學者的人格」者﹐爲學問而學問﹐斷不以學問供學問以外之手段。故其性耿介﹐其志專一﹐𨿽若不周於世用﹐然每一時代文化之進展﹐必賴有此等人。

其三﹐可以知學問之價值﹐在善疑﹐在求眞﹐在創獲。所謂研究精神者﹐歸著於此點。不問其所疑所求所創者在何部分﹐亦不問其所得之巨細﹐要之經一番研究﹐卽有一番貢獻。必如是始能謂之增加遺產﹐對於本國之遺產當有然﹐對於全世界人類之遺產亦當有然。

其四﹐將現在學風與前輩學風相比照﹐令吾曹可以發現自己種種缺點。

知現代學問上籠統影響淩亂膚淺等等惡現象﹐實我輩所造成。此等現象﹐非徹底攺造﹐則學問永無獨立之望﹐且生心害政﹐其流且及於學問社會以外。吾輩欲爲將來之學術界造福耶﹖抑造罪耶﹖不可不取鑑前代得失以自策厲。吾著此書之宗旨﹐大略如是。而吾對於我國學術界之前途﹐實抱非常樂觀。蓋吾稽諸歷史﹐證諸時勢﹐按諸我國民性﹐而信其於最近之將來﹐必能演出數種潮流﹐各爲充量之發展。吾今試爲預言於此﹐吾祝吾觀察之不謬﹐而希望之不虛也。

一﹑自經淸代考證學派二百餘年之訓練﹐成爲一種遺傳﹐我國學子之頭腦﹐漸趨於冷靜縝密。此種性質﹐實爲科學成立之根本要素。我國對於「形」的科學﹝數理的﹞﹐淵源本遠﹐根柢本厚﹔對於「質」的科學﹝物理的﹞﹐因機緣未熟﹐暫不發展。今後歐美科學﹐日日輸入﹐我國民用其遺傳上極優粹之科學的頭腦﹐憑借此等丰富之資料﹐瘁精研究﹐將來必可成爲全世界第一等之科學國民。

二﹑佛教哲學﹐本爲我先民最爲珍貴之一遺產﹐特因發達太過﹐末流滋獘﹐故淸代學者﹐對於彼而生劇烈之反動。及淸學發達太過﹐末流亦敝﹐則還元的反動又起焉。適值全世界學風﹐亦同有此等傾向。物質文明爛熟﹐而「精神上之饑餓」益不勝其苦痛。佛教哲學﹐蓋應於此時代要求之一良藥也。我國民性﹐對於此種學問﹐本有特長﹐前此所以能發達者在此﹐今後此特性必將復活。𨿽然﹐隋唐之佛教﹐非復印度之佛教﹐而今後復活之佛教亦必非復隋唐之佛教。質言之﹐則「佛教上之宗教攺革」而已。

三﹑所謂「經世致用」之一學派﹐其根本觀念﹐傳自孔孟﹐歷代多倡道之﹐而淸代之啟蒙派晚出派﹐益擴張其範圍。此派所揭櫫之旗幟﹐謂學問有當講求者﹐在攺良社會增其幸福﹐其通行語所謂「國計民生」者是也。故其論點﹐不期而趨集於生計問題。而我國對於生計問題之見地﹐自先秦諸大哲﹐其理想皆近於今世所謂「社會主義」。二千年來生計社會之組織﹐亦蒙此種理想之賜﹐頗稱均平健實。今此問題爲全世界人類之公共問題﹐各國學者之頭腦﹐皆爲所惱。吾敢言我國之生計社會﹐實爲將來新學說最好之試驗場﹐而我國學者對於此問題﹐實有最大之發言權﹐且尢當自覺悟其對此問題應負最大之任務。四﹑我國文學美術根柢極深厚﹐气象皆雄偉﹐特以其爲「平原文明」所產育﹐故變化較少。然其中徐徐進化之迹﹐歷然可尋﹐且每與外來之宗派接觸﹐恆能吸受以自廣。淸代第一流人物﹐精力不用諸此方面﹐故一時若甚衰落﹐然反動之徵已見。今後西洋之文學美術﹐行將盡量收入﹐我國民於最近之將來﹐必有多數之天才家出焉﹐采納之而傅益以己之遺產﹐創成新派﹐與其他之學術相聯絡呼應﹐爲趣味極丰富之民眾的文化運動。

五﹑社會日複雜﹐應治之學日多﹐學者斷不能如淸儒之專研古典。而固有之遺產﹐又不可蔑棄﹐則將來必有一派學者焉﹐用最新的科學方法﹐將舊學分科整治﹐擷其粹﹐存其眞﹐續淸儒未竟之緒﹐而益加以精嚴﹐使後之學者旣節省精力﹐而亦不墜其先業。世界人之治中華國學者﹐亦得有藉焉。以吾所觀察所希望﹐則與淸代興之新時代﹐最少當有上列之五大潮流﹐在我學術界中﹐各爲猛烈之運動﹐而並占重要之位置。若今日者﹐正其啟蒙期矣。吾更願陳余義以自厲﹐且厲國人。

一﹑學問可嗜者至多﹐吾輩當有所割棄然後有所專精。對於一學﹐爲徹底的忠實研究﹐不可如劉獻廷所誚「只教成半个學者」﹝《廣陽雜記》卷五﹞﹐力洗晚淸籠統膚淺淩亂之病。

二﹑善言政者﹐必曰「分地自治﹐分業自治」﹐學問亦然﹐當分業發展﹐分地發展。分業發展之義易明﹐不贅述。所謂分地發展者﹐吾以爲我國幅員﹐廣埒全歐﹐气候兼三帶﹐各省或在平原﹐或在海濱﹐或在山谷。三者之民﹐各有其特性﹐自應發育三个體系以上之文明。我國將來政治上各省自治基礎確立後﹐應各就其特性﹐於學術上擇一二種爲主榦。例如某省人最宜於科學﹐某省人最宜於文學美術﹐皆特別注重﹐求爲充量之發展。必如是﹐然後能爲本國文化﹑世界文化作充量之貢獻。

三﹑學問非一派可盡。凡屬學問﹐其性質皆爲有益無害﹐萬不可求思想統一﹐如二千年來所謂「表章某某﹑罷黜某某」者。學問不厭辧難﹐然一面申自己所學﹐一面仍尊人所學﹐庶不至入主出奴﹐蹈前代學風之獘。

吾著此篇竟﹐吾感謝吾先民之餉遺我者至厚﹐吾覺有極燦爛莊嚴之將來橫於吾前﹗

