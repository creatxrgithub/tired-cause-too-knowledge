同異錄

﹝明﹞陸深撰

●同異錄卷上典常上

臣深釋曰﹕典常經久之意﹐上簡帙之首也。是編皆古人之成說﹐乃今時之急務﹐第厥所由﹐蓋將以寓施爲緩急之序。而區區一得之愚﹐亦因以附見於此云。

○歐陽修《唐紀贊略》

自古受命之君﹐非有徳不王。自夏后氏以來﹐始傳以世﹐而有賢有不肖﹐故其爲世數﹐亦或短或長。

○司馬光《應詔論略》

漢世國家有大典禮﹐大刑獄﹐大徵伐﹐必下公卿大夫博士議。郎議其議者﹐固不能一﹐必有參差不齊者矣。於是天子稱制決之﹐曰﹕丞相議是﹐或曰﹕廷尉當是。而羣下厭然﹐無有不服者矣。又曰﹕古之帝王﹐聞人之言則能識其是非﹐故謂之聰。觀人之行則能察其邪正﹐故謂之明。是非旣辧﹐邪正旣分﹐姦不能惑﹐佞不能移。故謂之剛。取是而捨非﹐誅邪而用正﹐確然無所疑﹐故謂之斷。誅一不肖﹐而天下不肖者皆懼﹐故謂之威。賞一有功﹐而天下有功者皆喜﹐故謂之福。

○富弼《邪正辧略》

夫天子無官爵﹑無職事﹐但能辧別君子小人而進退之﹐乃天子之職也。自古稱明王﹑明君﹑明後者無他﹐惟能辧別君子小人而用捨之方爲明矣。至於煩思慮﹐親細故﹐則非所以用明之要也。

○歐陽修《禮樂誌略》

由三代而上﹐治出於一﹐而禮樂達於天下﹔由三代而下﹐治出於二﹐而禮樂爲虛名。古者宮室車輿以爲居﹐衣裳冕弁以爲服﹐尊爵俎豆以爲器。金石絲竹以爲樂﹐以適郊廟﹐以臨朝廷﹐以事神而治民。其歲時聚會﹐以爲朝覲聘問﹐歡欣交接﹐以爲射鄕食餐。合眾興事﹐以爲師田學校。下至裏閭田畝﹐吉凶哀樂﹐凡民之事﹐莫不一出於禮。由之以教其民爲孝慈友悌﹐忠信仁義者﹐常不出於居處動作衣服飲食之間﹐蓋其朝夕從事者﹐無非乎此也。此所謂治出於一﹐而禮樂達於天下。使天下安習而行之﹐不知所以遷善遠罪而成俗也。及三代已亡﹐遭秦變古﹐後之有天下者﹐自天子百官﹐名號位序﹐國家制度﹐宮車服器﹐一切用秦﹐其間𨿽有欲治之主﹐思所攺作﹐不能超然遠復三代之上而宰其時俗。稍卽以損益﹐大抵安於苟簡而已。其朝夕從事﹐則以簿書獄訟兵食爲急﹐曰此爲政也﹐所以治民。至於三代禮樂﹐具名物而藏於有司﹐時出而用之郊廟朝廷﹐曰此爲禮也﹐所以教民。此所謂治出於二﹐而禮樂爲虛名。

○劉顏《輔弼名對序略》

昔者三王咸設四輔﹐一曰師﹐二曰保﹐三曰疑﹐四曰丞﹐俾居左右前後﹐各主訓護論思﹐又建三公以總百揆。《書》曰﹕夢帝賫予良弼。又曰﹕弼予一人﹐是四輔三公九卿通謂之輔弼。故西漢汲黯曰﹕天子置公卿輔弼之臣﹐寧令從諛承意﹐陷主於不義乎﹖則三公九卿通謂之輔弼明矣﹐皆所以勗仁勸道補政益徳﹐申朝廷之大義﹐固社稷之長策﹐致君上於無過﹐措國家於不傾﹐出入詢謀﹐言動獻替者也。是以持平守正﹐審情切事﹐中於時病﹐合於物心﹐一言之發﹐足以廣其聰明﹔一語之行﹐足以垂其法度。此乃輔弼之臣﹐應對之名者也。

○徐積《書鄭綮傳略》

天下之所恃而爲安危者誰乎﹖曰﹕宰相焉耳。故自朝廷百執事至於州縣之吏﹐不幸而一非其人﹐不過敗其一局之事耳。至於宰相者﹐其人一非﹐則天下殆矣。𨿽亡宗赤族﹐何益禍敗﹖蓋天子之於天下也﹐得其術﹐則其道甚易。宰相佐天子治天下﹐以一身而當天下之責﹐𨿽得其術﹐其道甚難。

○蔡襄《送黃子思寺丞知咸陽序略》

天子之尊﹐下視人民﹐遠絕不比﹐然出政化﹐行徳澤﹐使之速致而均被者﹐蓋其所關行﹐有以始而終之者也。惡乎始宰相以始之﹐惡乎終縣令以終之。輔相天子﹐施政化徳澤﹐自朝廷下四方而止於縣者﹐承其上之所施﹐然後周致於其民也。近天子莫如相﹐相必得賢﹐故能輔其政化徳澤之施也。近民莫如令﹐令無良馬﹐𨿽政教之美﹐徳澤之厚﹐而民莫由致之也。相近天子﹐而令近於民。其勢固殊。然其相與貫連以爲本末﹐是必動而相濟者也。民知所賴﹐而相休養以業其生﹐惟令而已。令之於民﹐察其土風井閭﹐而別其善惡彊弱﹐富貧勤惰﹐冤仇疾苦﹐以條辧而均治之﹐使咸得其平焉。令之責﹐豈輕也哉﹖

○歐陽修《請補館職疏略》

臣竊以治天下者﹐用人非止一端﹐故取士不以一路。若夫知錢谷﹐曉刑獄﹐熟民事﹐精吏幹﹐勤勞夙夜﹐以辦集爲功者﹐謂之才能之士。明於仁義禮樂﹐通於古今治亂﹐其文章論議﹐與之謀慮天下之事﹐可以決疑定策﹐論道經邦者﹐謂之儒學之臣。善用人者﹐必使有才者竭其力﹐有識者竭其謀﹐故以才能之士﹐布列中外﹐分治百職﹐使各辦其事。以儒學之臣置之左右﹐與之日夕謀議﹐求其要而行之。而又於儒學之中﹐擇其尢者﹐置之廊廟﹐而付以大政﹐使總治羣材眾職﹐進退而賞罰之﹐此用人大略也。

○劉摯《分析助役論略》

祖宗累朝之舊臣﹐則鐫刻鄙棄﹐去者殆盡。國家百年之成法﹐則劃除廢棄﹐存者無幾。��豈不怪天下所謂賢士大夫﹐比歲相引而去者﹐凡幾人矣﹐��亦當察此乎﹖去舊臣﹐則勢位無所軋﹐已而權可保也。去異己者﹐則凡要路皆可以用門下之人也。去舊法﹐則曰今所以制馭天下者是己之所爲﹐而��必將久任以聽其伸縮也。

臣深謹按摯此論﹐蓋當王安石變法之日。然安石猶知畏名義﹐創宮觀以處異議﹐而朝廷之體不失﹐卒使宋社丘墟﹐金狄構禍﹐其源已兆於此﹐摯之論可監已。臣又按章內空白二字﹐乃前朝臣子尊稱君上之文義﹐當避闕餘仿此。

○劉摯《論人才疏略》

臣竊以爲治之道惟知人爲難﹐蓋善惡者﹐君子小人之分﹐其實義利而已。然君子爲善﹐非有心於善﹐而惟義所在。小人爲惡﹐頗能依眞以售其僞﹐而欲與善者淆﹐故善與惡𨿽爲君子小人之辧﹐而常至於不明﹐世之人徒見其須臾﹐而不能覆其久也。故君子常難進﹐而小人常可以得志﹐此不可不察也。是故今天下有二人之論﹐有安常習故﹐樂於無事之論﹐有變古更法﹐喜於敢爲之論。二論各立﹐一彼一此﹐時以此爲進退﹐則人以此爲去就。臣嘗求二者之意﹐蓋皆有所爲而爲非也。樂無事者﹐以爲守祖宗成法﹐獨可以因人所利﹐據舊而補其偏﹐以馴致於治﹐此其所得也。至昧者則苟簡怠惰﹐便私膠習﹐而不知變通之權。此其所失也。喜有爲者﹐以爲法爛道窮﹐不大變化﹐則不足以通物而成務﹐此其所是也。至鑿者則作聰明﹐棄理任智﹐輕肆獨用﹐彊民以從事﹐此其所非也。彼以此爲亂常﹐此以彼爲流俗﹐畏義者以並進爲可恥﹐嗜利者以守道爲無能﹐二勢如此﹐士無歸趨﹐臣謂此風不可浸長。

○《唐制略》

給事中得以封駁詔書﹐封謂封還詔書而不行﹐駁謂駁正詔書之所失。

○孫覺《論章疏略》

凡人臣當謹密者﹐以君子小人消長之勢未分﹐言有漏泄﹐或能致禍﹐如其不密﹐則害於其身。若遭值明主﹐危言正論﹐無所忌憚﹐亦何謹密之有乎﹖惟有姦邪小人以枉爲直﹐懼爲公論之所不容﹐則惟恐其言之不密﹐若得此輩在位﹐��何所利乎﹖

臣深謹按《易》曰﹕君不密則失臣﹐臣不密則失身。幾事不密則害成﹐此密說之所由始也。竊詳密之爲義﹐蓋具數端﹐有縝密﹐有祕密﹐有隱密﹐有深密﹐有愼密﹐有微密﹐有機密﹐有茂密。若夫君臣事幾間﹐大抵縝密之意居多﹐而非必專主於祕密也。《語》云﹕有天徳便可行王道﹐其要只在愼獨。愼獨云者﹐正密之謂也。何者有縝密則祕密該焉﹖有祕密而無縝密﹐此禍亂之所乘以起者也。昔趙淸獻公﹐晝之所爲﹐夜必焚香以告天﹐不敢告者﹐不敢爲也﹐乃所謂密也。究而言之﹐其所謂密者﹐乃不敢爲也﹐非不敢告也。

○宋祁《慶曆兵錄序略》

世之言兵者﹐緣井田作乘車﹐卽鄕爲軍﹐因田爲蒐﹐周法則然。外制郡國﹐內彊京師﹐兵非虎符不得發﹐漢法則然。開府籍軍﹐混兵於農﹐使士皆土著﹐有格死無叛上﹐唐制則然。然晚周力分諸侯其獘﹐弱者常分﹐暴者常並﹐故列國相軋而亡。漢衰權假彊臣﹐其獘勢侔則疑﹐力寡則隨﹐故僭邦鼎峙而立。唐季亂生置帥﹐其獘樂故羣不逞糜潰而爭﹐宋興劃五代余亂﹐一天下之權﹐僭藩納地﹐梗帥嬰法﹐經武制眾﹐罔不精明。凡軍有四﹐一曰禁兵﹐殿前馬步三司隸焉。卒之銳而慓者充之﹐或挽彊﹐或塌張﹐或戈船突騎﹐或投石擊刺﹐故處則衛鎭﹐出則更戍﹔二曰廂兵﹐諸州隸焉。卒之力而悍者募之﹐天下已定﹐不甚持兵﹐惟邊蠻夷者﹐時時與禁兵參屯﹐故專於服勞﹐間亦戍更﹔三曰役兵﹐羣有司隸焉。人之遊而惰者入之﹐若收置﹐若漕挽﹐若管庫﹐若工技。業一事專﹐故處而無更。凡軍有額﹐居有營。有常廩﹐有橫賜﹔四曰民兵﹐農之健而材者籍之﹐視鄕縣大小而爲之。數有部曲﹐無營壁闕者﹐輒補歲一閱焉﹐非軍興不得擅行。

臣深謹按祁論歷代制兵﹐甚有要約﹐又斷之曰﹕始未嘗不善﹐而後稍陵遲。亦深著鑑戒。宋之後﹐州郡兵弱﹐竟成金狄之禍﹐又令人慨然於藩鎭之設也。

○潘興嗣《通論略》

昔者井法大壞﹐而天下之民病矣。然而智者一出﹐則藏兵於民﹐藏食於兵﹐以全制勝﹐坐而收功﹐則謂之屯田者是也。漢嘗以數萬之眾臨氐羌﹐氐羌固小矣。而議者謂費而勝之﹐不若以全制也。於是以萬人畱田﹐果無一矢一鏃之費而虜平矣。曹操出於擾攘之際﹐憂不先於天下﹐而憂食不出於兵也。於是大興屯田﹐以示天下之形勢﹐勢莫微於羌﹐事莫急於操﹐時顧必先此者﹐蓋不苟一切之便而以深久之利爲慮也。昔者兵賦之法大壞﹐而天下之武備虛矣。然而智者一出﹐則兵有府﹐府有帥﹐帥有統﹐唐嘗以六十萬眾﹐田於近輔之郊﹐當四方有事時﹐長戈利戟﹐奮然而直往。及其無事﹐則偃兵以就農﹐故天下之言武備者﹐必先府兵。今以數十萬之眾﹐宿於燕秦晉魏之地﹐半天下之賦﹐長轂巨軸﹐逆險溯波﹐而上不足以給奉養﹐重商賈之利﹐出內帑之金﹐不足以佐費用。無事之時﹐顧且如此。一旦有事﹐則重以四方之兵。倍數而益之﹐豈惟費廣而生飼之﹐驕不足以臨敵也﹖

臣深聞之先師章文懿公懋﹐懋至金陵時﹐猶及見國初人道遇白須眉﹐輒下馬問遺事。有告之曰﹕太祖最畱意屯田﹐嘗曰﹕吾京師養兵百萬﹐要令不廢百姓一粒米。每以遠田三畝﹐易城外民田一畝﹐爲屯田不足﹐則移數衛於江北﹐今江浦六合諸屯是已。其法每一軍撥田三十六畝﹐歲收一十八石爲子粒﹐除與月糧歲十二石﹐閏加一石﹐餘六石上倉﹐其分番宿衛上直並打差應役﹐一應軍人於數內支給口糧﹐又余以充倉廒之費。行之數年﹐倉廒苫蓋完備﹐而儲偫丰足。自後屯田悉爲勢豪所侵﹐其法漸廢﹐而江北諸屯荒蕪者亦多。今制民出力以養軍﹐軍出力以衛民﹐二分而後兩獘﹐沿邊諸鎭﹐則歲運府藏以給之﹐驕兵債帥﹐天下之民﹐有不勝其困矣。今日之屯田﹐恐不可不講也。

○朱仲晦《應詔封事略》

今將帥之選﹐率皆膏梁呆子﹐廝役凡流﹐徒以趨走應對爲能﹐苞苴結托爲事。物望素輕﹐旣不爲軍士所服﹐而其所以得此差遣﹐所費已是不貲。以故到軍之日﹐惟務裒斂刻剝﹐經營賈販﹐百種搜羅﹐以償債負。債負旣足﹐則又別生希望﹐愈肆誅求﹐蓋上所以奉權貴而求升擢﹐下所以飾子女而快己私﹐皆於此乎取之。至於招收簡閱﹐訓習撫摩﹐凡軍中之急務﹐往往皆不暇及。軍士旣已困於刻剝﹐苦於役使﹐而其有能者﹐又不見優異。無能者反見親寵﹐怨怒郁積﹐無所伸訴。平時旣皆悍然有不服之心﹐一旦緩急﹐何由可恃﹖

○張齊賢《諫北徵略》

自古疆場之難﹐非盡由戎狄﹐亦多邊吏擾而致之。若緣邊諸寨﹐撫禦得人﹐但使峻壘深溝﹐畜力養銳﹐以逸自處﹐寧我致人。此李牧所以稱良將於趙﹐用此術也。所謂擇卒未如擇將﹐任力不及任人。且戎狄之心﹐固亦擇利避害﹐安肯投諸死地而爲寇哉﹖

臣深始至山西﹐巡行忻﹑代之間﹐因得以訪問三關事宜。若諸邊守此﹐上策也。但所謂邊吏擾致之﹐今則不然。今日之獘﹐乃在報功耳。當大舉入寇之時﹐邊將盡皆束手無策﹐敗衄則朝廷任其害﹐寇旣出境﹐乃要利鏟截﹐幸得疲罷之餘者數級﹐則以奏捷要賞也。

○蘇轍《上神宗書略》

古者天子七廟﹐三昭三穆﹐與太祖而七﹐以人子之愛其親﹐推而上之﹐至於其祖。由祖而上至於百世。宜無所不愛。無所不愛﹐則宜無所不廟。苟推其無窮之心﹐則百世之外﹐無非廟而後爲稱也。聖人知其不可﹐故爲之制。七世之外﹐非有功徳則疊毀。春秋之際不與﹐莫貴於天子﹐莫尊於天子之祖﹐而廟不加於七何者﹖恩之所不能及也。何獨至於宗室而不然﹖臣聞三代之間﹐公族有以親未絕而列於庶人者。兩漢之法﹐帝之子爲王﹐王之庶子猶有爲侯者。自侯以降﹐則庶子無復爵土﹐蓋有去而爲民者﹐有自爲民而復仕於朝者﹐至唐亦然。故臣以爲凡今宗室﹐宜以親疏貴賤爲差﹐以次出之。使得從仕﹐比於異姓﹐擇其可用而試之以漸。凡其秩祿之數。遷敍之等。黜陟之制﹐任子之令﹐與異姓均﹐臨之以按察﹐持之以寮吏﹐威之以刑禁。以時察之﹐使其不才者不至於害民﹐其賢者有以自效﹐而其不任爲吏者則出之。於近郡官爲廬舍而廩給之﹐使得占田治生﹐與士庶比。今聚而養之厚之﹐以不貲之祿﹐尊之以莫貴之爵﹐使其賢者老死﹐鬱鬱而無所施。不賢者居諸隘陋﹐戚戚而無以爲樂﹐甚非計之得也。昔唐武徳之初。封從昆弟子自勝衣以上皆爵郡王。太宗卽位﹐疑其不便﹐以問大臣﹐封徳彜曰﹕爵命崇則力役多﹐以天下爲私奉﹐非至公之法也。於是疏屬王者﹐悉降爲公。夫自王以爲公﹐非人情之所樂也﹐而猶且行之。今使之爵祿如故﹐而獲治民﹐𨿽有內外之異﹐宜無所怨者。然臣觀朝廷之議﹐未嘗敢有及此何也﹖以宗室之親﹐而布之於四方﹐懼其啟姦人之心﹐而生意外之變也。臣竊以爲不然。古之帝王﹐好疑而多防﹐𨿽父子兄弟﹐不得尺寸之柄。幽囚禁錮﹐齒於匹夫者﹐莫如秦魏﹐然秦魏皆數世而亡。其所以亡者﹐劉氏﹑項氏與司馬氏﹐而非其宗室也。故爲國者﹐苟失其道﹐𨿽胡越之人皆得謀之。苟無其釁﹐𨿽宗室誰敢覬者﹖惟��蕩然與之無疑。使得以次居外﹐如漢唐之故﹐此亦去冗費之一端也。

臣深謹按王安石當熙丰之間﹐亦嘗裁減宋宗室﹐一時宗學諸生﹐擁馬爲之大哄。安石立馬從容諭之曰﹕譬如祖宗親盡而祧﹐何況賢輩﹖宗室並服其言而退。斯亦天下之公議也﹐固當不以人廢。

○馬端臨《封建敍略》

列侯不世襲﹐始於唐﹔親王不世襲﹐始於宋。又曰﹕古之帝王﹐未嘗以天下爲己私﹔古之諸侯﹐亦未嘗視封內爲己物。上下之際﹐均一至公﹐非如後世分疆畫土﹐爭城爭地﹐必若是其截然也。秦滅六國﹐再傳而滅。西漢之初﹐剿滅異代所封﹐而以畀其功臣﹔繼而剿滅異姓諸侯﹐而以畀其同宗﹔又繼而剿滅疏屬劉氏王﹐而以畀其子孫。蓋檢制益密﹐而猜防益深矣。周𨿽大封﹐未聞成康而後﹐復畏文武之族逼﹐而必欲夷滅之﹐以建置己之子孫也。漢魏而下﹐每一易主﹐則前帝之子孫殲焉﹐而運祚卒以不永。

○賈讓《治河奏略》

治河有上中下策﹐古者立國﹐居民疆﹐理土地﹐必遺川澤之分﹐度水勢所不及。大川無防﹐小水得入﹐陂障卑下﹐以爲汗澤。使秋水多得有所休息。左右遊波﹐寬緩而不迫。蓋堤防之作﹐近起戰國壅防百川﹐各以自利。齊與趙魏﹐以河爲境﹐趙魏瀕山﹐齊地卑下作堤﹐去河二十五里﹐河水東抵齊堤﹐則西泛趙魏﹐趙魏亦爲堤去河二十五里。𨿽非其正水﹐尙有所遊蕩。時至而去﹐今堤防狹者﹐去水數百步﹐遠者數里﹐迫厄如此﹐不得安息。今行上策徙民﹐當水沖者﹐泛濫自定。今瀕河十郡﹐治堤歲費且萬萬﹐及其大決﹐所殘無數。如出數年治河之費﹐以業所徙之民﹐遵古聖之法﹐定山川之位﹐使神人各處其所﹐而不相姦。且以大漢方制萬里﹐豈其與水爭咫尺之地哉﹖此功一立﹐千載無患﹐故謂之策。若乃多穿漕渠於翼州地﹐使民得以漑田﹐分殺水怒﹐𨿽非聖人法﹐亦救敗術也。通渠有三利﹐不通有三害﹐民常罷於救水﹐半失作業﹐水行地上﹐溱潤上徹﹐民則病濕气﹐木皆立枯﹐卣不生谷﹐決溢有敗爲色鱉食﹐此三害也。若有渠漑﹐則鹽卣下隰﹐塡淤皆肥﹐故種禾麥﹐更爲粳稻﹐髙田五倍﹐下田十倍﹐轉漕舟船之便﹐此三利也。今瀕河堤吏卒﹐一郡數千人伐買薪石之費﹐歲數千萬﹐足以通渠成水門。又民利其漑灌﹐相率治渠﹐𨿽勞不罷﹐民田適治﹐河堤亦成。此誠富國安民﹐興利除害﹐支數百歲﹐故謂之中策。若乃繕完﹐故堤增卑培薄﹐勞費無已﹐數違其害﹐此最下策也。

臣深謹按河事﹐要領無過於此奏﹐故采其尢得要領者著於篇。但古今所不同者﹐讓論自東北入海﹐故爲順。今日則障之南行入海﹐故爲逆。以本朝廷鼎燕都﹐護運道故也。臣家江湖下流﹐蓋嘗睹其入海之處﹐江流視河尢盛﹐然江害少而河患多﹐何也﹖大抵水分則力微﹐並則勢悍﹐力微則爲利﹐勢悍則滋害﹐又河流或斷﹐而江流常行﹐斷則易淤而淺﹐行則順利而深﹐其所達滯固然也。況江源出峽﹐則洞庭彭蠡爲之瀦﹐科坎旣明﹐流止有制﹐是故江患賞少。河出洛陽﹐行梁宋間﹐土旣疏而無所遊泊﹐並夷夏數十百之水﹐而縱其所如﹐安保其不爲害也哉﹖今日治河次第﹐固自有所以讓之論爲不疏矣。

○馬端臨《戶口序略》

古之人方其爲士﹐則道問學﹔及其爲農﹐則力稼穡﹔及其爲兵﹐則善戰陣。投之所向﹐無不如意。是以千里之邦﹐萬家之聚﹐皆足以世守其國﹐而捍城其民。民眾則其國彊﹐民寡則其國弱。光嶽旣分﹐風气日漓﹐民生其間﹐才益乏而知益劣。士拘於文墨﹐而授之介冑則慚﹔農安於犁鋤﹐而問之刀筆則廢。以至九流百工﹐釋老之徒﹐食土之毛者﹐日繁於是﹐民之多寡﹐不足爲國家之盛衰。

○髙錫《勸農論略》

勸農者﹐古典也﹐在於知其病而去之﹐夫農之病者﹐由制度隳也﹐制度隳則下得以僭上。是故宮室無常規﹐服玩無常色﹐器用無常宜﹐飲食無常味。四者偕作﹐於是奇伎淫巧出焉﹐浮薄澆詭騁焉。業專於是﹐貨易於是者﹐利甚厚於農矣。凡民之情所急者利﹐於今之農﹐其利甚寡。農家之利﹐田與桑也﹐田桑之所出者谷帛。夫以墾之﹐婦以蠶之﹐力竭气衰﹐方見谷帛。谷帛之價﹐輕重不常﹐農家出則其價輕﹐入則其價重。輕重之幣﹐起於時也﹐時底於稔。故有輕而出﹐時過於凶﹐故有重而入。稔旣輕出﹐凶又重入﹐敢言利乎﹖且務奇伎淫巧﹐浮薄澆詭﹐皆坐而獲利焉。誰肯勤於農哉﹖若欲勤農﹐先思舉制﹐制度舉則下無以僭上。上之宮室﹐下不得宅焉﹔上之服色﹐下不得衣焉﹔上之品用﹐下不得舉焉﹔上之飲食﹐下不得薦焉。則奇伎淫巧﹐浮薄澆詭者﹐盡息矣﹐農不勸而自勸也。

臣深謹按錫所論著﹐頗盡傷農害農之故﹐然於國家勸農之法制疏矣﹐采其要者如此。

○蘇軾《徐州上書略》

徐州爲南北之襟要﹐而京東諸郡﹐彭城所寄也。昔項羽入關﹐旣燒咸陽﹐而東歸則都彭城。夫以羽之雄略﹐捨咸陽而取彭城﹐則彭城之險固形便﹐足以得志於諸侯者可知矣。臣觀其地三面﹐被山獨其西﹐平川數百里﹐西走梁宋。使楚人開關而延敵。材官騶發﹐突騎云縱﹐眞若屋上建瓴水也。地宜菽麥﹐一熟而飽數歲。其城三面阻水﹐樓堞之下﹐以汴泗爲池﹐獨其南可通車馬﹐而戲馬臺在焉。其髙十仞﹐廣袤百步﹐若用武之世﹐屯千人其上﹐聚櫑木炮石﹐凡戰守之具﹐以與城相表裏﹐而積三年糧於城中﹐𨿽用十萬人﹐不易取也。其民皆長大﹐膽力絕人﹐喜爲剽掠。小不適意﹐則有飛揚跋扈之心﹐非止爲盜而已。漢髙祖沛人也﹐項羽宿遷人也﹐劉裕彭城人也﹐朱全忠碭山人也﹐皆在今徐州數百里間耳。其人以此自負﹐凶桀之气﹐積以成俗。魏太武以三十萬眾﹐攻彭城不能下﹐而王智興以卒伍庸材﹐恣睢於徐﹐朝廷亦不能下。豈非其地形便利﹐人卒勇悍敵耶﹖

臣深謹按宋都汴﹐故彭城爲左臂﹐子瞻徐州形勢爲宋論也﹐亦甚明切。我朝都燕﹐則徐州形勢所系尢大。蓋以百物所輸﹐多從南上﹐今日之喉襟也。惜乎。子瞻自守之策居多﹐猶未盡彭城之利害也。

●同異錄卷下論述下

臣深釋曰﹕道無精粗﹐法有倫要﹐故析爲下篇﹐並皆奇文奧義﹐可以考見古今之物情習俗﹐蓋有神明之道焉。各仍舊篇﹐故曰論述。

○楊時《求仁齊記略》

吾邑距中州數千里之遠﹐舟車不通﹐縉紳先生與一時懷徳秉義之士﹐足以表世範俗者﹐皆無自而至。士之欲爲君子者﹐何所取資耶﹖故後生晚學﹐無所窺觀。遊談戲謔﹐不聞箴規。切磨之益﹐同則嬉狎﹐異則相訾﹐至悖義逾禮而不悔。𨿽英材異稟﹐間時有之﹐亦不過誦六藝之文﹐百家之編﹐爲章句之儒﹐釣聲利而已。一日街鬻而不售﹐則反視平昔所有﹐皆陳腐剽剝﹐無所用之。往往轉而易業者﹐十嘗六﹑七。此與廛夫販父﹐積百貨﹐坐市區﹐逐什一之利﹐流徙無常者﹐何異耶﹖予嘗悼之﹐又竊自悲其力之不足﹐欲逃此而未能。思得吾黨之士﹐柔不溺於隨﹐剛不憤於欲者﹐相進於道﹐庶幾少激頹俗。今吾子乃能經營於此﹐以教學爲事﹐是眞有志者哉﹗

臣深謹按﹕楊時字中立﹐宋徽宗時人﹐世稱龜山先生﹐今之延平府將樂縣人也。程門髙第﹐弟子贈將樂伯﹐《宋史》有傳。我朝從祀夫子廟庭。臣至延平﹐訪其遺文﹐讀之首錄此文﹐以寓世道之感。

○朱熹《余龍山文集序略》

熹少時﹐猶頗及見前輩而聞其餘論﹐睹其立心處己﹐則以剛介質直爲賢。當官立事﹐則以彊毅果斷爲得。至其爲文﹐則又務爲明白磊落﹐指切事情﹐而無含糊臠捲﹐睢盱側媚之態。使讀之者﹐不過一再﹐卽曉然知其爲論某事﹐出某策﹐而彼此無疑也。近年以來﹐風俗一變﹐上自朝廷縉紳﹐下及閭巷韋布﹐相與傳習一種議論﹐制行立言﹐專以醞藉襲藏﹐圓熟軟美爲尙。使與之居者窮年﹐而莫測其中之懷﹐聽其言﹐終日而莫知其意之所鄕。回視四五十年之前﹐風聲气俗。蓋不啻寒暑朝夜之相反﹐是孰使之然哉﹖觀於龍山余公之文者﹐亦可以慨然而有感矣。

臣深聞之唐臣劉禹錫曰﹕文章與時髙下﹐豈不信哉﹖今世論文章之獘者﹐必曰晚宋晚宋云。蓋言文旣獘﹐而宋亦晚矣。嗚呼﹐可不懼哉﹗可不懼哉﹗觀於文公所稱四十五年前﹐正當龜山之時。又觀龜山前所云者﹐習俗已自變矣。宋之盛時可想見也。臣於時事﹐頗有所感﹐故知文體所系大矣。

○唐庚《辯同論略》

道至於聖人極矣﹐豈容復有異乎﹖然禹之措置如此﹐湯之措置如此﹐文武周公之措置﹐則又如此。使數聖人比肩而事主﹐交臂而共政﹐則論事之際﹐吾意必有同異者矣﹐寧能盡合乎﹖是猶有辭焉。曰﹕時不同也。若諸子之論性﹐豈復系於時哉﹖而孟子之說如此﹐荀子楊子之說則又如此。使數人者比肩而事主﹐交臂而共政﹐則論事之際﹐吾意其必有同異者矣﹐寧能盡合乎﹖是亦有解焉。曰﹕師友有不同也。若子夏﹑子遊﹑曾子﹑子張之徒﹐則又將安所諉哉﹖皆出於周末﹐不可謂之異時。皆受道於洙泗之間﹐不得謂之異師。講業請益﹐周旋出處﹐奔走憂患﹐蓋無適而不同者凡數十年﹐不得謂之異友。而論交論學﹐如黑白之相反﹐方圓大小之不相及也﹐此復何哉﹖說者以爲孔子歿﹐學者無所統一。使夫子在﹐學者宜不至此。然吾聞孔子行年六十而六十化﹐始之所謂是﹐卒而非之。曰﹕言豈一端而已﹖夫各有所當也。此一人耳﹐而有所謂昔日之言﹐有所謂今日之言者﹐而況於眾口乎﹖是以先生知羣言之不可一也。因使人人得極其說﹐而不以同異爲誅賞。公卿大夫之出於斯時者﹐亦人人各薦其所聞﹐而不以同異爲喜慍﹐何者﹖閨門之內﹐父子兄弟相與言﹐而有可有不可。筮人布蓍﹐卜人引龜﹐而參之一從一不從。故曰﹕物之不齊﹐物之情也。寧可罪哉﹖今爲申商之學則不然。以謂同心同徳者﹐周人所以興﹔離心離徳者﹐商人所以亡。刑賞生殺﹐足以整齊天下﹐而不塞異議之口﹐則非所以一道徳而同風俗。噫﹗古之所謂同心同徳者﹐果謂此耶﹖吾不忍聞是說矣。周公之時﹐朝廷之士不爲少矣。而東徵之議﹐書稱十夫予翼﹐則同者寡﹐而有不同者眾矣。豈皆小人耶﹖豈皆誅之耶﹖夫以周公之權而十人者助之﹐其勢足以誅鋤羣臣之異己者爲有餘矣。鼻息所向﹐天下其孰敢違﹐然近於人情﹐通於物理﹐忠於王室﹐而推至公於天下者﹐終不肯爲﹐此何則﹖駕馭羣臣﹐正恐其雷同耳。奴婢同則家道危﹐臣下同則人主孤﹐人主孤而天下之覆可勝諱哉﹗古人所以貴和而賤同者慮此。

臣深謹按﹕唐庚字子西﹐盛宋時人。而文亦雄健條暢﹐臣每愛之﹐殆不下蘇氏兄弟也。

○劉更生《災異封事略》

臣聞舜命九官﹐濟濟相讓﹐和之至也。眾賢和於朝﹐則萬物和於野。故簫韶九成﹐而鳳凰來儀﹐百獸率舞。四海之內﹐靡不和寧。文武周公﹐崇推讓之風﹐諸侯和於下﹐天應報於上。幽厲之際﹐朝廷不和﹐自此之後﹐天下大亂。春秋之世﹐災異並起﹐禍亂輒應﹐殺君亡國﹐不可勝數。由此觀之﹐和气致祥﹐乖气致異﹐天地之常經﹐古今之通誼也。今��開三代之業﹐招文學之士﹐優遊寬容﹐使得並進。今賢不肖﹐渾淆白黑﹐不分邪正雜揉。忠讒並進﹐轉相是非﹐毀譽混亂﹐所以熒惑耳目﹐感移心意﹐不可勝載。分曹爲黨﹐往往羣朋﹐將同心以陷正臣。正臣進者﹐治之表也﹔正臣陷者﹐亂之機也。乘治亂之機﹐未知孰任﹐而災異數見﹐此臣所以寒心者也。夫乘權籍勢之人﹐子弟叢集於朝﹐羽翼陰附者眾﹐輻輳於前﹐毀譽將必用以終乖離之咎。是以日月無光﹐雪霜夏隕﹐海水沸出﹐陵谷易處﹐列星失行﹐皆怨气之所致也。原其所以然者﹐由上多疑心﹐旣已用賢人而行善政﹐如或譖之﹐則賢人退而善政還。夫執狐疑之心者﹐來讒賊之口﹔待不斷之意者﹐開羣枉之門。讒邪進則眾賢退﹐羣枉盛則正士消﹐故易有否泰﹐否者閉而亂也﹐泰者通而治也。《詩》雲﹕雨雪麃麃﹐見睍曰消﹐與易同義。昔者鯀﹑共工﹑驤兜與舜﹑禹雜處堯朝﹐周公與管﹑蔡並居周位。當是時疊進相毀﹐流言相謗﹐豈可勝道哉﹖帝堯成王﹐能賢舜﹑禹周公而消共工﹑管﹑察﹐故以大治﹐榮華至今。孔子與孟季﹐偕仕於魯﹐李斯與叔孫﹐俱宦於秦。魯君﹑始皇賢季孟﹑李斯而消孔子﹑叔孫﹐故以大亂﹐污辱至今。故治亂榮辱之端﹐在所信任﹐信任旣賢﹐在於堅固而不移。《詩》云﹕我心匪石﹐不可轉也﹐言守善篤也。《易》曰﹕渙汗其大號﹐言號令如汗﹐汗出而不返者也。今出善令﹐未能逾時而反﹐是反汗也。用賢未能﹐三旬而退﹐是轉石也。《論語》曰﹕見不善如探湯﹐今二府奏佞諂不當在位﹐歷年而不去﹐故出令則如反汗﹐用賢則如轉石﹐去佞則如拔山。如此望陰陽之調﹐不亦難乎﹖昔孔子與顏淵子貢﹐更相稱譽﹐不爲朋黨。禹稷與臯陶﹐傅相汲引﹐不爲比周。何則﹖忠於爲國﹐無邪心也。故賢人在上位﹐則引其類。《易》曰﹕飛龍在天﹐大人聚也。在下位則思與其類俱進。《易》曰﹕拔茅茹以其匯徵吉﹐在上則引其類﹐在下則推其類﹐故湯用伊尹﹐不仁者遠而眾賢至﹐類相致也。今佞邪與賢臣並﹐交戟之內﹐合黨共謀﹐違善依惡﹐歙歙訾訾﹐數設危險之言﹐欲以傾移主上﹐此天地之所以先戒﹐災異之所以重至者也。自古明聖﹐未有無誅而治者也。故舜有四放之罰﹐而孔子有兩觀之誅﹐然後聖化可得而行。今以��明知誠深﹐思天地之心迹﹐察兩觀之誅﹐覽否泰之卦﹐觀雨雪之詩﹐歷周唐之所進以爲法﹐原秦魯之所消以爲戒。考祥應之福﹐省災異之禍﹐以撥當世之變。放遠邪佞之黨﹐壞散險設之聚﹐枉閉羣枉之門﹐廣開眾正之路﹐決斷狐疑﹐分別猶豫﹐使是非炳然可知﹐則百異消滅而眾祥並至﹐太平之基﹐萬世之利也。

臣深始至延平﹐偶得《漢書》舊本一冊﹐讀之﹐因節此文﹐並正家疏略之。自此已後﹐則隨所得入錄矣。

○匡衡《論治性正家疏略》

臣聞治亂安危之機﹐在乎審所用心。蓋受命之正務﹐在創業垂統﹐傳之無窮。繼體之君﹐心存於承﹐宣先王之徳﹐而褒大其功。昔者成王之嗣位﹐思述文武之道﹐以養其心﹐休烈盛美﹐皆歸之二後﹐而不敢專其名。是以上天歆享﹐鬼神祐焉。其詩曰﹕念我皇祖﹐陟降庭止。言成王常思祖考之業﹐而鬼神祐助其治也。��聖徳天覆﹐子愛海內﹐然陰陽未和﹐姦邪未禁者﹐殆論議者未丕﹐揚先帝之盛功﹐爭制度不可用也。務變更之所更﹐或不可行﹐而復復之。是以羣下更相是非﹐吏民無所信。臣竊恨國家釋樂成之業﹐而虛爲此紛紛也。願��祥覽統業之事﹐畱神於遵制揚功﹐以定羣下之心。《大雅》曰﹕無忝爾祖﹐聿修厥徳。孔子著之《孝經》首章﹐蓋至徳之本也。《傳》曰﹕審好惡﹐理情性﹐而王道畢矣。能盡其性﹐然後能盡人物之性﹐可以替天地之化。治性之道﹐必審己之所有餘﹐而彊其所不足。蓋聰明疏通者﹐戒於太察﹔寡聞少見者﹐戒於壅蔽﹔勇猛剛彊者﹐戒於太暴﹔仁愛溫良者﹐戒於無斷﹔湛靜安舒者﹐戒於後時﹔廣心浩大者﹐戒於遺忘。必審己之所當戒﹐而齊之以義﹐然後中和之化應。而巧僞之徒﹐不敢比周而望進﹐惟��戒所以崇聖徳。

○韓愈《柳宗元墓志銘略》

嗚呼﹗士窮乃見節義。今夫平居里巷相慕悅﹐酒食遊戲相徵逐﹐詡詡彊笑語以相取﹐下握手出肺肝相示﹐指天日涕泣﹐誓生死不相背負﹐眞若可信。一旦臨小利害﹐僅如毛髮比﹐反眼若不相識﹐落陷阱不一引手救﹐反擠之又下石焉者皆是也。此宜禽獸夷狄所不忍爲﹐而其人自視以爲得計﹐聞子厚之風亦可以少愧矣。

○富弼《辭樞密副使奏略》

臣執性至愚﹐惟道爲務﹐不是飾讓﹐亦非好名。美祿髙官﹐人之所欲﹐但看事理﹐有可受與不可受爾。苟無後悔﹐受之無疑。禍若相隨﹐以死不受。今北虜𨿽暫通和﹐向去事未可知。臣若受賞﹐恐他日復有變動﹐朝廷責使人冒賞之罪﹐臣斷不敢避斧鉞之誅。設或朝廷謂使人只是幹一時之事﹐後來不可加責﹐且怒重誅﹐其如天下公論﹐亦不肯放臣矣。畏懼公論﹐甚於斧鉞﹐臣所以累次不敢受賞功之命者﹐實欲逃他日斧鉞之責﹐公論之逼也。

○蘇軾《上神宗書略》

臣之所欲言者三﹐願��結人心﹐厚風俗﹐存紀綱而已。人主之所恃者人心﹐失人心則亡﹐此必然之理。是以君子未論行事之是非﹐先觀眾心之向背﹐謝安之用諸桓未必是﹐而眾之所樂﹐則國以安。庾亮之如蘇峻來必非﹐而勢有不可﹐則反爲危辱。自古及今﹐未有和易同眾而不安﹐剛果自用而不危者也。

國家之所以存亡者﹐在道徳之淺深﹐而不在乎彊與弱。歷數之所以長短者﹐在風俗之厚薄﹐而不在乎富與貧。道徳誠深﹐風俗誠厚﹐𨿽貧且弱﹐不害於長而存。道徳誠淺﹐風俗誠薄﹐𨿽疆且富﹐不救於短而亡。人君知此﹐則知所輕重矣。夫國之短長﹐如人之壽夭。人之壽天在元气﹐國之長短在風俗。世有尪羸而壽考﹐亦有盛壯而亡。若元气猶存﹐則尪羸而無害。及其已耗﹐則盛壯而愈危。故臣願��愛惜風俗﹐如護元气﹐古之人非不知深刻之法﹐可以齊眾。勇悍之夫﹐可以集事。忠厚近於迂闊﹐老成初若遲鈍﹐終不肯以彼而易此者﹐顧其所得小﹐而所喪大也。自古用人﹐必須歷試﹐𨿽有卓異之器﹐必有已試之效。一則使其更變而知難﹐事不輕作﹔一則待其功髙而望重﹐人自無辭。大抵名器爵祿﹐人所奔趨﹐積勞而後遷﹐則人各安分。今若多開驟進之門﹐使有意外之得﹐公卿侍從﹐跬步可圖﹐其得者旣不肯以僥幸自名﹐則不得者必皆以沈淪爲恨。使天下常調﹐舉生妄心﹐恥不若人﹐何所不至﹖欲望風俗之厚﹐豈可得哉﹖

自建隆以來﹐未嘗罪一言者﹐縱有薄責﹐旋卽超升。許以風聞而無官長﹐風采所系﹐不問尊卑。言及乘輿﹐則天子攺容﹔事關廊廟﹐則宰相待罪。聖人深意﹐流俗豈知﹖知蓋臺諫未必皆賢﹐所言未必皆是。然須養其銳气﹐而借之重權者﹐豈徒然哉﹖將以折姦臣之萌也。夫姦臣之始﹐以臺諫折之而有餘﹐及其旣成﹐以干戈取之而不足。臣自幼小所記﹐及聞長老之談﹐皆謂臺諫所言﹐常隨天下公議。公議所與﹐臺諫亦與之。公議所擊﹐臺諫亦擊之。及至英廟之初﹐始建稱親之議﹐本非人主大過﹐亦無典禮明文﹐徒以眾心未安﹐公議不允﹐當時臺諫以死爭之。今者物論沸騰﹐怨人交至﹐公議所在﹐亦可知矣。相顧不發﹐中外失望。夫彈劾積威之後﹐𨿽庸人亦可以奮揚風采。消委之餘﹐𨿽豪傑有所不能振起。臣恐自玆以往﹐習慣成風﹐盡爲執政私人﹐以致人主孤立﹐紀綱一廢﹐何事不生﹖孔子曰﹕鄙夫可與事君也與哉﹖其未得之也﹐患得之。旣得之﹐患失之。苟患失之﹐無所不至矣。臣始讀此書﹐疑其太過﹐以爲鄙夫之患﹐失不過備位而苟容。及觀李斯憂蒙恬之奪其權﹐則立二世以亡秦。盧杞憂懷﹐光之數其惡則誤。徳宗以再亂其心﹐本生於患﹐失其禍乃至於喪邦。孔子之言﹐良不爲過。是以知爲國者﹐平居必當有忘軀犯顏之士﹐則臨難庶幾有徇義守死之臣。

○陳瓘《論蔡京疏略》

自古爲人臣者﹐官無髙下﹐干犯人主﹐未必得禍﹐一觸權臣則破碎必矣。或以爲離間君臣﹐或以爲賣直歸怨﹐或托以他事﹐陰中傷之﹐或於已黜之後﹐責其怨望﹐此古之人所不免也。

○蘇軾《快哉亭記略》

士生於世﹐使其中不自得﹐將何往而非病﹖使其中坦然不以物傷性﹐將何適而非快﹖

○劉摯《分析助役論略》

近歲臺諫官﹐疊以言事罷免﹐豈其言皆無補於事與﹖豈皆願爲訐激險直之語﹐以自爲名而潔去與﹖嘗以謂欲言政府之事者﹐其譬如治湍暴之水﹐可以循理而漸道之﹐不可以堤防激關而發其怒﹐不惟難攻﹐亦爲患滋大。故臣自就職以來﹐竊慕君子之中道﹐欲其言直而不違於理﹐辭順而不屈其忘﹐庶幾愚忠少悟天聽﹐而亦不敢悻然如淺丈夫﹐以一言一事輕決去就﹐致聖朝數數逐去言畢者而無所補。補思以上全國體﹐而下庶幾能久其職業﹐而成功名兩月之間﹐才十餘疏﹐其言及助役法者﹐止三疏耳。當天下多事之時﹐而臣言簡緩﹐又不足以感悟﹐則其負��已多矣﹐不意大臣之怒臣至如此。

○張舜民《史說略》

韓退之潮陽之行﹐齒髮衰矣﹐不若少時之志壯也﹐故以封禪之說迎憲宗。又曰﹕自今請攺事。��觀此言﹐傷哉﹗丈夫之操﹐始非不豎誓於金石﹐淩於雪霜﹐旣而怵於死生﹐顧於妻孥﹐罕不回心低首﹐求免一時之難者﹐退之是也﹐退之非求富貴者也﹐畏死爾。故善爲國者﹐如晨圃然。初則養育其材﹐勿使之夭折。終則將就其美﹐勿使之摧折。君臣相成﹐同底於道﹐顧必使之至於盡歡竭忠之地﹐亦何有哉﹖惟樂天則不然﹐知其不可爲而一切捨之﹐危行而放其言﹐懷捲而同其塵﹐可謂晦而明﹐柔而立者也﹐故終其身而不辱。

○崔鶠《楊嗣復論略》

气類所合﹐物莫能間。君臣相與﹐必有所謂合者﹐君子不之察﹐欲彊以口舌折姦人之鋒﹐勢必不振。此小人所以常勝﹐君子所以常不勝一也﹔人情逆之則怒﹐順之則喜﹔毀之則怒﹐譽之則喜。小人性便諛佞﹐志在詭隨﹐而君子任道直前﹐有犯無隱﹐此小人所以常勝﹐君子所以常不勝二也﹔君子正直是與不妄說人﹐而小人竊爵祿以植明黨﹐竭智力以市內援﹐此小人所以常勝﹐君子所以常不勝三也﹔君子難進而易退﹐小人易進而難退﹐易進則常在上以制人﹐難進則常在下而爲人所制。此小人所以常勝﹐君子所以常不勝四也﹔君子柔亦不茹﹐剛亦不吐﹐不虐幼賤﹐不畏髙明﹐而小人之於人﹐失勢則鼠伏以事之﹐得勢則虎步以陵之。此小人所以常勝﹐君子所以常不勝五也﹔君子窮則以命自安﹐而不尢人。達則以恕存心﹐而不害物。小人在下則不安﹐而懷毒以伺上﹔居上則快意﹐而肆虐以害人。此小人所以常勝﹐而君子所以常不勝六也﹔君子一有不安於其心﹐則畏君畏親﹐畏天畏人﹐而小人欲濟其姦﹐則欺君欺親欺天欺人﹐無不可者。此小人所以常勝﹐君子所以常不勝七也﹔君子勵廉節﹐崇名譽﹐小人苟獲其欲﹐則天下賤之而不羞﹐萬世非之而不辱。此小人所以常勝﹐君子所以常不勝八也﹔君子所言欲訥﹐於行欲敏﹐有過則攺﹐見義則服。而小人矜利口以服人﹐喜姦言而文過。此小人所以常勝﹐君子所以常不勝九也﹔天下善人少﹐不善人多﹐故君子爲國求人﹐難於選拔。而凶邪一嘯﹐則千百爲羣。此小人所以常勝﹐君子所以常不勝十也﹔君子不念舊惡﹐以徳報怨﹐而小人忘恩背義﹐至以怨報徳。此小人所以常勝﹐君子所以常不勝十一也﹔君子有若無﹐實若虛﹐有功不矜﹐有善不伐﹐而小人無而爲有﹐虛而爲盈﹐露巧而揚能﹐矜功而賣善﹐以惑時君﹐以冀徼幸。此小人所以常勝﹐君子所以常不勝十二也。君子小人之不敵亦明矣。

○唐庚《察言論略》

古之人臣﹐抵掌緩頰﹐說人主以用兵者﹐其言未嘗不引義慷慨﹐豪健俊偉﹐使聽者踴躍激發﹐奮然而從之。至考論其心﹐則有爲國計者﹐有爲身謀者﹐是不可以不察也。今夫戰則除害於時﹐不戰則遺患於後﹐此有必勝之勢﹐彼有必敗之道﹐思慮深熟﹐利害之形﹐了然於胸中﹐知其決不誤國而後爲之。若此者﹐爲國計﹐非身謀也﹐張華﹑裴度是已。天下旣平﹐謀臣宿將﹐以侯就第。杜門卻掃﹐無所用其奇﹐則瞋目扼腕﹐爭爲用兵之說﹐庶幾有以騁其智勇而舒其意气。若此者爲身謀﹐非國計也。臧宮﹑馬武是已。國家無事﹐貪財嗜利之臣﹐無所僥幸﹐則必鼓倡兵端以求其所欲﹐兵革一動﹐則金錢貨幣﹐玉帛子女﹐何求而不得﹖若此者爲身謀﹐非國計也﹐陳湯﹑甘延壽是已。官崇祿厚﹐無所羨慕﹐惴惴然惟恐一日失勢而不得保其所有﹐則必建開邊之議以中人主之欲﹐以久其權。若此者﹐爲身謀﹐非國計也﹐楊國忠是已。前侯故將﹐失職之臣﹐負罪憂畏﹐思有以撼動其君﹐則爭議邊功以希復進。若此者﹐爲身謀﹐非國計也﹐竇憲是已。古之人臣﹐逆節已萌﹐而功效未著。人心未服﹐則未嘗不因戰伐之功以收天下之望。若此者﹐爲身謀﹐非國計也﹐桓溫﹑劉裕是已。

