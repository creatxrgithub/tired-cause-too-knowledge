

予老來觀書﹐輒多遺忘。暇日隨所披閱﹐約而筆之。寖盈編帙﹐因釐爲百卷﹐題曰《悅生隨抄》。起自國史﹐傳以稗官小說﹐而六經諸史不及也。蓋經旣熟於誦說﹐正史又廣於流傳﹐獨金匱石室之藏﹐世不多見。比歲叨典史局﹐遂得悉累朝之制度﹑典章﹐諸臣之論議﹑風節﹐紀纂一﹝一﹞﹝集﹞﹐專用自娛﹐乃若百家之說﹐𨿽小道必有可觀者焉。然大槪非稍新於眾目﹐則深會於予心﹐去取之間﹐此其義也。至於淸談雅謔﹐又所不廢﹐譬之端坐燕席而優伶時一雜進﹐聊以取微中之一﹝捷﹞﹝噱﹞云。半閒老人書。

﹝白﹞﹝田﹞景咸性鄙吝﹐所至聚斂爲務。家財累巨萬﹐未嘗輒有施與。每使命至﹐惟設肉一﹝品﹞﹝器﹞﹐賓主共食之。後罷鎭﹐常忽忽不樂。妻識其意﹐引景咸徧閱囊儲﹐景咸乃歡然自釋。在邢州日﹐供奉官王班者﹐奉使至郡﹐景咸勸班酒曰「王班請滿飲。」典客遽白﹕「此使者姓名也。」景咸始悟曰「何不素教我﹐我謂王班是官爾。」聞者皆笑之。﹝《田景咸傳》﹞

吳虔裕﹐性簡率﹐發言多輕肆。右金吾上將軍王彥超告老得休致﹐虔裕嘗語人曰「我縱僵僕殿﹝陛﹞﹝階﹞下﹐斷不學王彥超七十便致仕。」人傳以爲笑。﹝《吳虔裕傳》﹞

張藏英﹐涿州範陽人﹐自言唐相嘉﹝正﹞﹝貞﹞之後。唐末之亂也﹐藏英舉族數十口﹐悉爲賊孫居道所害﹐時藏英年十六﹐僅以身免。後逢孫居道於幽州市﹐引佩刀刺之不死﹐爲吏所執。節帥趙徳鈞壯之﹐捨而不問﹐以備牙職。藏英後聞居道避地關南﹐乃求爲關南都巡檢使。至則微服攜鐡檛﹐匿孫居道捨側﹐伺其出擊之﹐僕於地﹐嚙其耳噉之﹐遂擒歸。設父母位﹐具酒肴﹐縛孫居道於前﹐數其罪﹐號泣以鞭之﹐臠其肉﹐經三日﹐剖取其心肝以祭。卽詣官首服﹐官爲上請而釋之。燕薊間目爲「報讎張孝子」。﹝《張藏英傳》﹞

牛思進有膂力﹐常以彊弩絓於耳﹐以手極前﹐張之令滿。又負壁而立﹐令力士二人撮其乳﹐曳之不動﹐軍中咸異之。﹝《牛思進傳》﹞

初﹐李氏隨孟昶至京師﹐太祖數命肩輿入宮﹐謂之曰「母善自愛﹐無戚戚懷鄕土﹐異日當送母歸。」李氏曰「使妾安往﹖」太祖曰「歸蜀耳。」李氏曰「妾家本太原﹐倘得歸老並土﹐妾之願也。」時晉陽未平﹐太祖聞其言﹐大喜曰「俟平劉鈞﹐卽如母願。」因厚加賜賚。及昶卒﹐不哭﹐以酒酹地曰「汝不能死社稷﹐貪生以至今日。吾所以忍死者﹐以汝在爾﹐今汝旣死﹐吾何生爲。」因不食﹐數日卒。﹝太祖聞而傷之﹐賜贈加等。﹞﹝《孟昶傳》﹞〖末十字﹐據《永樂大典》卷一〇三一〇﹝不食而死﹞引補。〗

石中立﹐性疎曠﹐少威儀﹐好諧謔。𨿽時面戲人﹐人不以爲怒﹐知其無心爲輕重。及參大政﹐或諫止之。中立曰「詔書云『餘如故』﹐安可攺。」人傳以爲笑。﹝《石中立傳》﹞

王博文以吏事進﹐多任劇繁﹐爲政務平恕。常語諸子曰「吾平生決罪﹐至流刑﹐未嘗不陰擇善水土處。汝曹志之。」

江南初平﹐汰李氏時所度僧﹐十減六七。胡旦曰「彼無田廬可歸﹐將聚而爲盜。」悉黥爲兵。﹝《胡旦傳》﹞

李顯忠之生﹐﹝其﹞母數日不能娩。有僧過門曰「所孕乃奇男子﹐當以劍矢置傍﹐卽生。」已而果生顯忠﹐立於蓐﹐人以爲異。﹝《李顯宗傳》﹞

吳僧法海﹐好作惡詩。一日萃成帙﹐求予友人郟從事爲序﹐郟書曰「師𨿽習西方之教﹐頗同東魯之風﹐因命爲《同東集》。然師之詩長於譬諭﹐動有風騷。昔唐小杜旣爲老杜之次﹐今師又在小杜之下。」﹝《談選》﹞

洛人云「園圃之勝﹐不能相兼者六。務宏大者﹐少幽邃﹔人力勝者﹐乏閒古﹔水泉多者﹐艱眺望﹔兼此六者﹐惟湖園而已。」予嘗遊之﹐信然。在唐﹐爲裴晉公宅園﹐園中有湖﹐湖中有堂﹐曰「百花洲」。名蓋舊﹐堂蓋新也。湖北之大堂﹐曰「四並堂」。﹝名﹞蓋不足勝﹐蓋有餘也。其四達而當東西之蹊者﹐桂堂也﹔截然出於湖之右者﹐迎暉亭也﹔過橫池﹐披林莽﹐循曲徑而後得者﹐梅臺知止庵也﹔自竹徑望之超然﹐登之悠然者﹐環翠亭也﹔﹝渺渺﹞﹝眇眇﹞重邃﹐尢擅花卉之盛﹐而前據池亭之勝者﹐翠樾軒也。其大略如此。若夫百花酣而白晝眩﹐靑蘋動而林陰合﹐水靜而跳魚鳴﹐木落而羣峯出﹐𨿽四時不同﹐而景物皆好﹐則又其不可殫記者也。﹝《洛陽名園記》﹞

舅氏慈公遠﹐好記異事。一日遠來相訪﹐言「任丘縣友人養惡犬﹐甚猛﹐羣犬莫能勝。晚年旣衰瘁﹐爲眾犬所囓﹐憒憒不食而死。刳其心﹐已化爲石﹐而膜絡包之﹐似石非石﹐色如寒灰﹐重如磚瓦﹐觀其脈縷﹐眞心也﹐不知何緣致此。」然嘗聞人患石淋者﹐皆旋細石﹝癥﹞﹝瘕﹞塊﹐有刀斧不破者。頃嘗見龍頸骨中體皆是白石﹐虎目光落地亦成白石。星光﹐气也﹐落則成石﹐松亦成石﹐蛇﹑蟹﹑蠶皆成石﹐萬物變化不可以一槪斷﹐目耳所不聞見者何限哉。

頃在寧州眞寧縣﹐見牽羊教化者﹐其羊胸前有右手抱胸如人﹐手有六指甲﹐如羊頗長。皆言前身爲人﹐因過惡致此。縣令張元弼﹑主簿尹良臣共疑之﹐尹曰「此無他﹐人與羊交耳。」眾人皆釋然。﹝《北窗記異》﹞

黃巢令皮日休作讖詞﹐云「欲知聖人姓﹐﹝曰﹞﹝田﹞八二十一。欲知聖人名﹐果頭三屈律。」巢大怒﹐蓋巢頭醜﹐掠鬢不盡﹐疑「三屈律」之言是其譏也﹐遂及禍。﹝《南部新書》﹞

東坡言﹕郭子儀鎭河中日﹐河甚爲患。子儀禱河伯﹐曰「水患止﹐當以女奉妻。」已而河復故道﹐其女一日無疾而卒。子儀以其骨塑之於廟﹐至今祀之。惜乎此事不見於史也。

﹝薦項﹞﹝廌頃﹞侍範蜀公﹐公曰「家中子弟連名百字﹐幾乎尋盡矣。至於百發百中﹐亦取以爲名。」廌曰「輒有俚談﹐可爲一笑。」公曰「何也﹖」廌曰「有百靈﹑百利﹑百巧﹐百窮必不取以爲名也。」蜀公爲之掀髯大笑。﹝《師友談記》﹞

蘇子瞻泛愛天下士﹐無賢不肖﹐歡如也。嘗自言「上可以陪玉皇大帝﹐下可以陪﹝悲﹞﹝卑﹞田院乞兒」。子由晦默﹐少許可﹐嘗戒子瞻擇交。子瞻曰「吾眼前見天下無一个不好人。」此乃一病。子由監筠州酒稅﹐子瞻嘗就見之。子由戒以口舌之禍﹐及餞之郊外﹐不交一談﹐惟指口以示之。﹝《漫浪野錄》﹞

襄州谷城縣城門外道傍石人﹐缺剝﹐腹上有字云「磨兜鞬﹐愼勿言。」是亦金人之流也。距縣西五十里﹐有石人二﹐相偶而立﹐腹上題刻﹐一云「已及」﹐一云「未匝」。不可得而詳也。﹝《浮休閱目集》﹞

溫陵﹝醫﹞僧圓通大智禪師文宥﹐善脈。晚年不按脈﹐望而知之。又臨終五七年﹐隔﹝垣﹞而知之。凡病人骨肉往問﹐視之而知病者之候。予問其故﹐宥曰「以气色知之﹐苟其血气同者﹐憂喜皆先見。」古有察色﹐然而未有隔﹝垣而﹞知﹐亦甚異也。﹝《堇山巵史》﹞

江南李氏後主嘗買一研山﹐徑長才踰尺﹐前聳三十六峯﹐皆大猶手指﹐左右則引兩阜坡陀﹐而中鑿爲研。及江南國破﹐研山因流轉數十人﹐爲米老元章得。後米老之歸丹陽也﹐念將卜宅﹐久未就。而蘇仲恭學士之弟者﹐才翁孫也﹐號稱好事。有甘露寺下並江一古﹝基﹞﹝宅﹞﹐多羣木﹐唐晉人所居。時米欲得宅﹐而蘇覬得研。於是王彥昭侍郎兄弟與登北固﹐共爲之和會﹐蘇米竟相易。米後號「海嶽庵」者是也。研山藏蘇子﹐未幾﹐索入九禁矣。﹝《鐵圍山叢談》﹞

譚振言﹕蔡京當國﹐一日感寒﹐振與數親客問疾﹐見之後堂東合中。京顧小鬟﹐令焚香。移頃﹐鬟不至﹐振頗疑其忘之耶。久之鬟復至﹐白京云「香已滿。」京云「放。」鬟卽去。合近北有若再捲簾聲者﹐方至﹝坐﹞北一簾﹐其香熢﹛火孛﹜滿室如霧。京謂客曰「香須如此燒﹐乃無煙气。」﹝《漫堂隨筆》﹞

八舅王彥舟侍郎﹐常隨周昉﹑韓幹畫人馬﹐云「天廐無瘠馬﹐宮禁無悴容。宜乎韓馬周人皆肥。」﹝《石渠錄》﹞

《唐傳載》云﹕時有鬻茶之家﹐陶爲陸羽之像﹐置於﹝湯﹞﹝煬﹞器之間﹐云宜茶足利也。因目曰茶神。有交易則以茶祭之﹐無則以釜湯沃之。﹝《近事會元》﹞

荊芥穗爲末﹐以酒調下二三錢﹐凡中風者﹐服之立愈﹐前後甚驗。是日﹐順兒疾已革﹐以酒滴水中調一服﹐服之立定﹐眞再生也。﹝《曾公談錄》﹞

哲宗禦講筵所﹐手折一柏枝玩之﹐程頤爲講官﹐奏曰「方春萬物發生之時﹐不可非時毀折。」哲宗亟擲於地終講﹐有不樂之色。太后聞之﹐嘆曰「怪鬼壞事」。呂晦叔亦不樂其言也﹐云「不須得如此。」﹝《道山淸話》﹞

