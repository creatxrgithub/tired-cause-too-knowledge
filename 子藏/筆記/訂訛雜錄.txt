

欽定四庫全書

子部十

訂訛雜錄

雜家類二

雜考之屬

提要

﹝臣﹞等謹案訂訛雜錄十卷國朝胡鳴玉撰鳴玉字廷佩號吟鷗靑浦人歲貢生乾隆丙辰薦舉博學鴻詞是編皆考訂聲音文字之訛大抵采集諸家說部而參以已說其中有暗合前人如文選神女賦一條謂玉字王字顚倒互寫是矣然始辧其悞者爲姚寛西溪叢語申明其義者爲張鳯翼文選纂注而鳴玉仍反復力辧之是未見二說也揚子法言鴻飛冥冥弋人何簒一條鳴玉曆引後漢書逸民傳注陳子昻碑韓愈詩證今本誤簒爲慕是矣然今本實作簒不作慕其誤爲慕則自張九齡感遇詩孤鴻海上來一首押入遇韻始以爲近人所誤則非也龍鐘一條不取竹名石名之說是矣然誤以岑參雙袖龍鐘淚不幹句爲常建詩又李匡乂資暇集所解龍鐘之義乃誤指爲龍爪泥痕鳴玉未及引駁亦疎漏也雙鯉魚一條駁漢書陳勝傳宋書符瑞志魚腹藏書之說是矣然此語始見蔡邕飲馬長城窟行而但引古詩尺素如霜雪疊成雙鯉魚是邕後語非其本也又引蘇武雁足帛書出於詭托爲證然烹魚得書𨿽屬寓言而射雁得書則有郝經之實事陵川集具載始末未可謂之虛詞也凡此偶然失檢時亦有之要其但引古書互相參證不欲多生新意自見所長所以言皆有據所得反較諸家爲多狐白之裘固非一腋其网羅薈稡之勤亦未可遽沒也

乾隆四十六年正月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

訂訛雜錄卷一

靑浦胡鳴玉撰

袖然

袖音又漢書董仲舒傳制曰今子大夫袖然爲舉首朕甚嘉之注服虔曰袖然盛服貌劉夢得詩俊骨英才气袖然策名飛步冠羣賢俗作裒【蒲侯切】然非

策名委質

左僖二十三年狐突曰策名委質貳乃辟也杜元凱注名書於所臣之策屈膝而君事之則不可以貳辟罪也陸徳明釋文云質如字韻府云委質猶委身俗因曲禮有童子委摰【與贄同】而退之文又以臣子有出疆載質之說讀作策名委贄非【附考曲禮委贄注童子不敢與成人爲禮或見師友而執贄則奠委於地而自退避之也】

啇搉

商搉音覺今作商搉非韓昌黎孟東野納涼聯句儒庠恣遊息聖籍飽商搉謂商訂揚搉也廣韻注云揚搉大舉莊子徐無鬼篇則可不謂有大揚搉乎有寫作商榷亦非榷以木渡水今略彴是也漢榷酟唐榷茶謂禁民釀【仰去聲】酒擷茶官獨開置如道路設木爲榷獨自取利也與揚搉意無渉【桺河東寄郴筆詩題內亦有令更商搉語】

劻勷

勷汝陽切讓平聲音穰與贊襄字音義不同劻勷急遽貌杜牧之詩參軍與尉簿塵土驚劻勷一語不中治鞭笞身滿瘡昌黎劉統軍碑銘蔡卒幸喪圍我許郛新師不牢劻勷將逋劻亦作恇楚辭逢此世之恇勷又昌黎詩渾奔肆狂勷注云狂當作■﹝犭匡﹞亦作劻劻勷急遽也故距躟爲行遽■﹝髟上匡下﹞鬤爲髮亂皆以匡音爲正靑浦縣誌王洪州圻序云志可一日闕哉而志猶不果葺者百宂劻勷未暇也又云商搉質訂可見前軰用字不苟

密勿

密勿不作祕密觧漢書劉向傳君子獨處守正不橈【音鬧】眾枉勉彊以從王事則反見憎毒讒愬故其詩曰密勿從事不敢告勞無罪無辜讒口嗸嗸【詩作囂囂】顏師古注密勿猶黽勉也又傅亮表密勿軍國心力俱盡少陵北徵詩君誠中興主經緯固密勿周興嗣千字文亦有俊乂密勿多士實寧語並觧黽勉惟柳子厚爲李京兆祭楊郎中文密勿之謀惟道是履祭姊【音止】夫崔使君文密勿書奏元侯是兪似亦作祕密觧恐子厚失考

蕞爾

蕞音萃蕞爾小貌左昭七年蕞爾國而三世執其政柄陸徳明曰蕞在最反俗誤讀撮爾以蕞與撮字形相似耳

奕禩

禩同祀商謂年爲祀奕禩猶奕世也字從示從異俗從冀因誤讀奕冀周禮小祝【之秀反】有冦戎之事則保郊祀於社注云祀或作禩此禩與祀通用之一徵也

泠然

泠音靈泠然淸泠意俗作冷然非莊子逍遙遊夫列子禦風而行泠然善也沈佺期詩不能懷魏闕心賞獨泠然又人名唐詩人王泠然有古木臥平沙一律見試帖中

逕庭

逕庭音聽隔逺貌又激過也莊子逍遙遊吾驚怖其言猶河漢而無極也大有逕庭不近人情焉俗誤讀爲家庭之庭

數奇

數奇音朔基漢李廣傳大將軍陰受上指以爲李廣數奇毋令【平聲】當單於恐不得所欲注如淳曰數爲匈奴所敗爲奇不耦服虔曰作事數不耦也師古曰數音所角反奇音居宜反柳子厚碑云不遇興詞郁駹眉之都尉數奇見惜挫猿臂之將軍楊蟠詩云仲父嘗三逐將軍老數奇洪邁制詞云李廣數奇應恨封侯之相孟明一眚終酬拜賜之師皆遵漢書音義作疏數字用王維詩衛靑不敗由天幸李廣無功因數奇邵氏聞見錄曰漢書音義數作朔則亦不可以對天矣其說良是又案範筠詩數奇不可偶性直誰能紆杜詩數奇謫關塞道廣存箕潁白詩集序云文士多數奇詩人尢命薄蘇詩數奇逢惡歲計拙集枯梧並作命數之數黃山谷謂師古注以數奇爲命只不耦乃命數之數非疏數之數也宋景文公筆錄謂得江南漢書本乃所具反傳寫誤以所具反爲所角反耳去入二聲其用不同其說各異如此

雋永

雋永蒯通所著書名凡八十一首見漢書師古注雋音字兗反肥肉也永長也言其所論甘羙而義深長也元遺山詩雋永不羨大官羊二字人所習用而不究所出故詳之雋依顏氏音義當讀前上聲廣韻亦音䢐兗切注云鳥肥也又姓漢有雋不疑稕韻中止收儁字而不收雋字則雋爲前上聲無疑也而方密之通雅云公羊傳得雋曰克【此語在左傳莊公十一年公羊傳中並無此語】後漢書朱雋【後漢書作儁與俊同非雋也】字公偉皆讀俊雋之音翦乃俊字之隨讀耳雋有翦音猶平有便音甄有堅音竣有全音也漢人注書【雋翻字兗出自師古乃唐人非漢人也】偶以方言注之後人別無所考遂據爲定案耳案此則俊與翦二音又似不妨通讀然恐通雅之言考訂未精不足爲據

占畢

呫嗶不作唫諷觧亦非口旁禮學記今之教者呻其占畢注占視也畢簡也言今之教人者但吟諷其所占視之簡牘不能通其縕奧案此書呫音帖並無占音嗶聲出貌絕非誦讀意

滑稽

滑稽之滑俗誤讀猾史滑稽傳注崔浩曰滑音骨滑稽流酒器也轉注吐酒終日不已言出口成章詞不窮竭若滑稽之吐酒又漢書陳遵傳揚雄酒箴鴟夷滑稽腹大如壺師古曰滑稽圜轉縱舎無窮之狀二字見處甚多

含毫邈然

邈音漠陸士衡文賦或操觚以率爾或含毫而邈然率爾謂文之易成也邈然謂思之杳無所得也一易一難與上文所云或妥帖而易施或岨峿而難安一例不作文思深遠觧亦不音渺【下文函綿邈於尺素是言文思深逺】

培塿培

音剖塿樓上聲說文培塿小土山也揚雄方言冢【俗混作冡非冡卽蒙字】秦晉間謂之培塿杜詩大守【去聲】頃者領山南邦人思之比父母【音牡】王生早曾拜顏色髙山之外皆培塿白樂天靑冡詩上有饑雁號下有飛蓬走茫茫邊雪裏一掬沙培塿亦作部婁左襄二十四年太叔曰部婁無松栢陸徳明曰部蒲口反婁路口反二字人每誤讀平聲

傴僂

傴僂音禹旅左昭七年正考父佐戴武宣三命玆益共故其鼎銘云一命而僂再命而傴三命而俯韻本相協俗誤讀歐樓昌黎元和聖徳詩婉【音苑】婉弱子赤立傴僂牽頭曵足先斷腰膂皮日休詩九十攜鋤傴僂翁小園幽事盡能通

白頭如新

今人以白頭如新作久而敬之情好不替解非漢鄒陽傳語曰有白頭如新傾蓋如故何則知與不知也謂不相知者𨿽頭白如新識相知者𨿽傾蓋間如舊識也故孟康注曰初相識至白頭不相知

口占

口占去聲借音戰漢陳遵傳治私書謝京師故人遵馮幾【音紀】口占書吏注謂占隱度也口隱其詞以授吏也又朱博傳口占檄文師古並音之贍反詩題用此乃不起艸之義不作平聲讀唐王劇【音極】當五王出合劇召五吏分占其詞粲然東漢虞延占拜可觀分占分其口占而書之也占拜可觀拜起致詞有儀度也陰氏以分占占拜收入平聲誤也

口號

詩題用口號字近見注杜詩者於紫宸殿退朝口號等題輒作平聲謂隨口號吟也說似近理然李義山詩柏臺成口號云合暫肩隨昌黎詩五言出漢時蘇李首更號東都漸彌漫派別百川導號乃名稱之義非號吟也又王摩詰凝碧池詩題云私成口號誦示裴迪若作平聲於解不通

度曲

度曲之度有去入二聲漢書元帝贊鼔琴瑟吹洞簫自度曲被歌聲如淳曰自隱度作新曲因持新曲以爲歌詩聲也師古曰度音大各反案此與古文苑宋玉笛賦度曲羊腸並音鐸張平子西京賦度曲未終杜去聲乃度次之度謂曲終更授其次也二者音義迥別臣瓚引西京賦以證漢書西京注亦引元帝自度曲爲證皆非也今人但知爲度次之義而不復【去聲】知有隱度之說

兆眹

眹從目廣韻注云目童子也又吉凶形兆謂之兆眹今作朕且倒拈曰朕兆沿誤已久無由革也野客叢書論漢再受命之兆云漢再受命已兆眹於景帝生長沙定王發之際矣又云生長沙定王之時已萌芽漢再受命之象又非所以爲兆眹也兆眹之時其見於程姬所避之際乎古人用字無或誤者

蔕芥

今謂人之事過不畱胸無凝滯者曰無芥蔕予案出處乃是蔕芥非芥蔕蔕釵去聲音蠆與音戴音帝作瓜底解不同漢賈誼傳細故蔕芥何足以疑師古曰蔕芥小鯁【亦作梗】也蔕音醜芥反相如子虛賦吞若云夢者八九其於胸中曾不蔕芥注刺鯁也史記賈誼傳作細故慸葪韋昭曰蔕音士介反索【音色】隱曰葪音介觀此則蔕之讀蠆昭然也故郭向莊子注直作蠆芥又張衡西京賦睚眥蠆芥東坡詩坐看靑丘吞夢芥自慚黃潦薦溪蘋又靑丘已吞云夢芥藝苑雌黃謂出處是曾不蔕芥非艸芥之芥譏坡錯拈

專

專古端字考工記磬氏已下則摩其專漢蓺文志感物造專材知深美俗誤作專字用案子史專字多作顓豈以專爲顓之省文故沿誤不覺耶

圖

今之某啚卽古之某里啚本作圖日知錄云宋時登科錄必書某縣某鄕某里人蕭山縣誌曰攺鄕爲都攺裏爲圖自元始嘉定縣誌曰圖卽裏也不曰裏而曰圖者以每裏冊籍首列一圖故名曰圖是矣今俗省作啚玉案【廣韻啚嗇也與鄙同】

匪頒

匪頒之匪音分如字讀者非周禮廩人掌九谷之數以待國之匪頒注匪讀爲分分匪謂委人之職諸委【去聲】積也又太宰八曰匪頒之式九曰好用之式注匪分也頒謂班賜也王所分賜羣臣也好用燕好所賜予

一倡三嘆

樂記淸廟之瑟朱弦而疏越一倡而三嘆有遺音者矣注練朱絲以爲弦絲不練則聲淸練之則聲濁疏通也越瑟底孔也疏而通之使其聲遲緩瑟聲濁而遲是質素之聲非要妙之音也此聲初發一倡之時僅有三人從而和之言和者少也以其非極聲音之美故好者少然其中有不盡之餘音存焉故曰有遺音者矣朱子曰一倡而三嘆謂一人倡而三人和今解者以爲三嘆息非也【經子倡嘆倡和之倡多從人不從口】

邁種

書臯陶邁種徳徳乃降邁勇往力行之意種布也言臯陶勇往力行以布其徳也張衡賦咎繇邁而種徳兮今人稱跨竈之子輒曰邁種呼種爲上聲作超越種類解別無證據豈非誤歟近時名流四六亦踵此獘憺園賦云傳家而望本駒王邁種而人呼麟子注家引邁種徳釋之非也跨竈意應曰邁迹字見周書蔡仲之命傳云叔違王命仲無所因故曰邁迹自身

芒種

芒種知隴反音腫今人呼去聲宜誤解其義而不覺耳周禮稻人澤艸所生種【去聲】之芒種注云芒種稻麥也郭璞江賦播匪藝之芒種挺自然之嘉蔬注云藝樹也芒種稻麥也觀此二則其義了然又懶眞子錄云襄鄧之間多隱君子嘗記陜州夏縣士人樂舉明遠嘗云二十四气其名皆可解獨小滿芒種說者不一僕因問之明遠曰皆爲麥也小滿四月中謂麥之气至此方小滿而未熟也芒種五月節種該數類之種謂種之有芒者麥也至是當熟矣玉按此解芒種義甚明但專指麥言非也予謂芒種爲五月節麥至是而熟可収稻過是而不可藝古人以此二字名節所以告農候之早晚也【邁種音眾俗誤呼上聲芒種音腫俗誤呼去聲二獘正相反故連類錄之】

謏聞

學記發慮憲求善良足以謏聞不足以動眾謏聞音小問謏小也發慮憲謂致其思慮以求合乎法則求善良親賢也言此二者可以小致聲譽不能感動眾人俗多誤讀甚有誤用作諛聞者

弋人何篡

篡弋取也弋人何篡語出揚子法言今本訛作何慕人襲用之非也後漢逸民傳序云揚雄曰鴻飛冥【音明】冥弋人何篡焉注宋衷曰篡取也鴻髙飛冥冥薄【音博】天𨿽有弋人何施巧而取也又陳子昻碑曰弋人何篡鴻飛髙云韓昌黎酬崔十六少府詩云肯效屠門嚼久嫌弋者篡謀拙日焦拳活訃似鋤剗古無誤作慕者梅邨吳祭酒白燕吟序云吾友單狷庵隱居其旁鴻飛冥冥爲弋者所篡乃知博雅君子必不肯苟同於俗也又案三山老人云法言弋人何慕焉一本作纂故退之詩云肯效屠門嚼久嫌弋者纂玉謂此說大非纂上聲字與此詩去聲韻不協韓集可考也

落魄

落魄音托又音薄史漢酈食其【音歷異基】傳好讀書家貧落魄應劭曰志行衰惡之貌師古曰失業無次也晉灼曰落魄落托義同唐髙駢詩未出塵埃眞落魄不趨權勢正因循此以落魄對因循元遺山詩落魄宜多病艱危更百憂此以落魄對艱危宋處士楊朴被召其妻送詩曰更休落魄貪杯酒亦莫猖狂愛詠詩今日捉將官裏去這回斷送老頭皮此以落魄對猖狂歷觀數則其義自明若杜牧之落魄江湖載酒行一絕尢爲豪放乃知落魄爲放蕩失檢之意非淪落不堪也又陳書杜稜少落泊不爲當世所知晉佛圖澄傳鈴聲曰胡子洛度又大安童謠元超兄弟大落度世說王耆之樂托出自門風其義相同【詩中落魄二字見處甚多並作雙疉字用】

拓落

漢揚雄傳位不過侍郎擢才給事黃門意者玄得毋尙白乎何爲官之拓落也注云拓落不耦也俗倒拈曰落拓用爲放蕩失檢意非放蕩失檢應作落魄如今人云落魄不羈是也說詳前條或作樂托亦可世說謝中郎云王修載樂托之性出自門風

大較較然

大較大略也較音角史貨殖傳此其大較也又著明貌史伯夷傳此其尢大彰明較著者也漢霍光傳較然甚明後漢張衡傳情僞較然與獵較音同與計較音異又案史記律書豈與世儒暗於大較注索隱曰較音角左襄二十一年杜注較然正直陸氏曰較音角載籍音義甚明俗不契勘混讀教音

搶攘

搶攘音撐能漢賈誼傳國制搶攘晉灼曰搶攘亂貌搶音傖攘音女庚反韻府以此二字入庚韻不入養韻有以也俗如字讀非近時名流四六云笳吹郭外驚蟻陣之縱橫燧暗山中駭狐鳴之搶攘亦誤從俗音

索解人不得

世說阮裕作白馬論以示謝安於時謝不卽解阮語重相咨盡阮乃嘆曰非但能言人不可得正索【音色】解人亦不可得索解人三字本連與能言人一例謂求解其義也今用作求一能解之人不可得意非

訂訛雜錄卷一

●欽定四庫全書

訂訛雜錄卷二

靑浦胡鳴玉撰

野處而不暱暱寅入聲音逸字從日曰相近也與匿字音義迥別國語筦子曰野處而不暱其秀民之能爲士者必足賴也本於暱字句絕謂野處而不與庸眾相暱此民之秀出而能爲士者俗讀暱爲匿以野處而不暱其秀七字爲句誤爲誰野處而能不掩其秀如英英露爽意紕繆甚矣急宜正之【詩甫田注云俊士秀民也下引管仲之言爲證】

分野

地裏志某星分野【漢書作壄】分去聲今人不知誤讀平聲周禮保章氏以星土辧九州島之地所封封域皆有分星以觀妖祥分野者分內之野或系之北斗如魁主雍【去聲】或系之二十八宿【音肅】如星紀主吳越或系之五星如歲星主齊吳之類又有月建分野十干分野十二支分野左僖三十年杜注分野之星昭十八年杜注大辰大火宋分野二十六年杜注出之分野陸徳明並音扶問反又漢地裏志有皆趙分皆燕分齊分等語又曰陳鄭之國與韓同星分焉史天官書注索隱曰謂月蝕列星二十八宿當其分地有憂偶拈五六則分非平聲信矣王維終南山詩分野中峯變陰晴眾壑殊以分野對陰晴又李榖詩照耀文星吳分野畱連風月晉名賢古人無錯拈者

處分等語

晉書謝安曰朝廷處分已定矣杜詩明明領處分處分聽【平聲】人主劉夢得詩停杯處分不湏吹分字皆仄用又樂律三分損益隔八相生禮記分無求多分夾而進左傳君其取分焉分之采物四國皆有分漢書分部逐捕古有分土亡分民之類並音扶問反流俗或不盡知誤讀平聲

玉樹

世說謝太傅問諸子侄子弟亦何預人事而正欲使其佳車騎答曰譬如芝蘭玉樹欲使其生於階庭耳初不解玉樹爲何物後覽野客叢書乃知是槐不覺一快其言曰揚子云甘泉賦玉樹靑蔥顏師古注玉樹武帝所作集眾寶爲之向注文選亦謂武帝植玉樹於此宮以碧玉爲葉僕案三輔黃圖云甘泉宮北有槐樹今謂玉樹根幹盤峙三二百年木也楊震闗輔古語記曰耆老相傳咸以謂此樹卽揚雄甘泉賦玉樹靑蔥者也又觀隋唐嘉話國史纂異長安記聞見錄雜書皆言漢宮以槐爲玉樹因知晉人所謂芝蘭玉樹者蓋指此物也又考漢武故事上起甲帳乙帳前庭種玉樹珊瑚爲枝碧玉爲葉自在神宮中只非甘泉宮事知師古與向之注爲甚謬而左思之見未審也

喫

喫音吉與喫音義迥別漢周昌傳昌爲人喫師古曰喫言之難也魯恭王余韓非揚雄司馬相如鄧艾諸人皆有此病俗混作喫字用非

大觀壯觀等語

大觀音貫易觀卦大觀在上本義云觀者有以中正示人而爲人所仰也予謂凢視之平聲有以示人使之來觀去聲如左傳觀兵於周禮國語耀徳不觀兵漢書觀之珍寶之類又奇觀壯觀舊觀並應去聲杜詩先朝常宴會壯觀已塵埃此一徵也宋王景文詩云直翁自了平生事不了山陰陸務觀放翁見之笑曰我字務觀乃去聲如何把做平聲押了此𨿽戲語亦可爲用字不詳出處者戒【直翁謂時相史浩】

中興

中興之中讀眾毛公烝民詩序云任賢使能周室中興杜元凱左傳序云祈天永命紹開中興陸徳明並音丁仲反杜詩今朝漢社稷新數中興年又萬里傷心嚴譴日百年垂死中興時李義山詩路有論【平聲】寃謫言皆在中興東坡詩威聲又數中興年二敵行當一矢聨皆本陸音王觀國學林新編雲中有鐘眾二音音鐘者當二者之中首尾均也音眾者首尾不必均但在二者之間耳此中興之中所以音眾又如中年中葉中天中塗中詘之類並當從眾音楊仲弘詩一代人才頗中衰此其徵也予又案漢婁敬傳乃營成周都雒以爲此天下中師古音竹仲反知中年中塗類必應讀眾也

逢掖

記儒行丘少居魯衣逢掖之衣鄭氏曰逢猶大也大掖之衣疏曰謂肘腋之所寛大故鄭云大袂襌衣也後世用作縫掖非柳子厚上大理崔大卿啟徒爾拖逢掖曵大帶又答貢士元公瑾書逢掖之列亦以加慕注皆引禮記鄭氏之說釋之良是

薄暮

薄暮之暮音博廹也侵也他如薄人於險外薄四海之類俱與厚薄音義不同

尙書

劉熙釋名曰尙書者何也尙上也言最在上總領之也尙書孔穎達正義曰尙者上也言此上代以來之書故曰尙書是官名與書名並應去聲杜子美題瀼【囊上聲】西新賃艸屋詩欲陳濟世策已老尙書郎元自仄用【予見辧證書莫不以尙書謂應讀上而不引此詩爲證何也】孔平仲珩璜新論云尙書與尙食尙公主同而世俗相承以平聲呼誤矣夢溪筆談云官名中尙書本秦官尙音上謂之尙書者秦人音也至今秦人謂尙爲常宛【借音逺】委余編曰尙書之尙不知後世何以作平聲元美蓋未見存中之說耳【輟畊錄秦時少府遣史仕殿主發書故謂尙書尙主也如尙衣尙食並時亮反】

以是藐諸孤

左僖九年晉獻公謂荀息曰以是藐諸孤辱在大夫其若之何杜注言其幼賤與諸子縣殊幼賤貼是字指奚齊諸子貼諸孤謂羣公子縣殊解藐字言此幼賤之奚齊縣絕於諸子之貴長義本如是若以藐爲眇小意則孤字應指奚齊諸字將作何解天下有是句法乎今人裂取藐諸孤三字作孤子眇小用沿襲已久不覺其非藐陸徳明音妙小反又亡角反

去之夫

左宣二年華元曰去之夫其口眾我寡夫如字讀去之夫三字爲句林唐翁注云言此役夫今以去之二字爲句絕夫讀扶誤連下句案左傳夫應讀扶陸氏必音此獨無之故知林說爲不易

一臠

臠連上聲塊切肉一臠禁臠字出晉書謝混傳俗讀爲鸞非也杜詩禁臠去東牀趨庭赴北堂義山詩南朝禁臠無人近痩盡瓊枝詠四愁東坡老饕賦嘗項上之一臠嚼霜前之兩螯【音翺】放翁詩秋日畱連野老家朱盤鮓臠粲如花無作平聲用者若音鸞是病瘠貌說文引詩棘人欒欒作臠臠近時字書謂禁臠一臠宜讀鸞彼蓋未見杜李諸公之詩耳

苐第之辧

苐音題廣韻作苐注云艸也莊子道在苐【今本作梯】稗俗讀第作但字解非但義當作第如漢書第令無斬第出僞遊雲夢第俱如臨卭第言之汝第往之類亦作弟從無作苐者今人亦漸能辧之

爲勸學死

世說蔡司徒渡江見彭蜞大喜曰蟹有八足加以二螯令【平聲】烹之旣食吐下委頓方知非蟹後向謝仁祖說此事謝曰卿讀爾雅不熟幾爲勸學死劉孝標注大戴禮勸學篇曰蟹二螯八足非蛇蟺之穴無所寄托者用心躁也故蔡邕作勸學章取義焉爾雅曰螖蠌【音滑澤】小者蟧卽彭蜞也似蟹而小今彭蜞小於蟹而大於彭螖卽爾雅所謂螖蠌也然此三物皆八足二螯而狀甚相類蔡謨不精其小大食而致獘故謂讀爾雅不熟也玉案荀子亦有勸學篇作六跪二螯與大戴禮少異謝蓋謂蔡不精爾雅而徒信勸學篇二螯八足之言幾爲其所誤而致死也幾爲勸學死坊本類書作勤學韻府亦然世俗仍訛用之非也【野客叢書最稱博洽亦曰蔡謨讀爾雅不精誤食蟛蜞取後世譏爲勤學者之誚乃知此誤其來尙矣】

仰字去聲用

仰一讀去聲仗也資也與俯仰音義不同史平準書衣食皆仰給縣官封君皆低首仰給【旣云低首仰非上聲益信也】漢匈奴傳以衣食異無仰於漢公孫弘傳故人賓客皆仰衣食亦作昂如東方朔傳萬民所昂足也鄭當時傳昂奉賜給諸公王莽傳物物昂市日闋亡儲之類師古並音牛向反又杜詩家貧仰母慈韓詩舉族仰薄宦今上官文移必曰仰某官準【俗作準】此若作上聲於義不通孔平仲雜說云今公家文字用仰字出北史北齊孝昭紀詔定三恪【康入聲】禮儀體式亦仰議之賈昌朝字音淸濁辧上聲下瞻上也去聲上委下也

蒼黃

人謂悤遽失措曰倉皇若作蒼黃必嗤爲別字然古人集中如少陵新婚別詩誓欲隨君去形勢反蒼黃入衡州詩無論再繾綣已是安蒼黃昌黎祭女挐文値【音穉】吾南逐蒼黃分散栁河東韋道安詩蒼黃見驅逐誰識死與生又答韋中立書數州之犬皆蒼黃吠噬之類無作倉皇者至宋人始作倉皇如歐陽公五代史伶官傳序云倉皇東出之類【北山移文始終參差蒼黃反復以蒼黃對始終是另爲一義不指悤遽言近見杜詩注於新婚別引此爲證非也】

不壹而足

不壹而足語出公羊襄公二十九年傳【又見文公九年】言不以一事之美而遽足之見待之嚴也故下文有季子者所賢也曷爲不足乎季子等語今人用作事非一次意開口卽是不覺其非

卑之母甚髙論

史張釋之傳釋之旣朝畢因前言便宜事文帝曰卑之母甚髙論令今可施行也於是釋之言秦漢之間秦所以失而漢所以興者久之文帝稱善乃拜釋之爲謁者僕射【音夜】卑之母甚髙論謂少貶其辭母爲甚髙之論俗攺毋爲無將卑之二字連下讀用作議論不足采意非予訂此條後閱王勉夫野客叢書曰今人以卑之無甚髙論卻所說之卑者甚失當時之意蓋文帝懼釋之陳五帝三王上古久逺之事無益於時故令陳今可行之說釋之遂言秦漢之事文帝所以稱善則卑之無甚髙論自是兩句今人作一句讀之所以失當時之意也此說先得我心但亦攺母爲無𨿽母無字古通用然史漢元文並作毋是禁止之辭不得輒易也繼更見容齋四筆亦言之錄在第八卷

乃知字句之訛古今所同也

睅

睅戶板切音近緩廣韻注云目出皃左傳睅其目皤其腹韓文鱷魚睅然不安溪潭世俗古文選本或作悍然又或音悍皆誤也

何居誰居

何居音基語助也記檀弓何居乎吾未之前聞莊子齊物論何居乎形固可使如槁木心固可使如死灰乎誰居猶言誰歟左襄二十三年國有人焉誰居其孟椒乎陸徳明曰居音基詩日居月諸居諸亦語助字合從基音人不之知也【惟記郊特牲二日伐鼔何居當如字讀】

斤斤

斤斤音僅詩斤斤其明毛傳明察也又重愼也後漢吳漢傳斤斤謹質形於體貌二字人所習用而昧於出處不知應讀去聲也

丈人行等語

輩行杭去聲與行行如也音同蘇東坡哭任遵聖詩老任況奇逸先子推輩行文章得少譽詩語尢淸壯漢蘇武傳漢天子我丈人行師古曰行音胡浪反杜詩王孫丈人行垂老見飄零【注家謂行葉音巷漢書旣明翻胡浪安得謂葉】又云豈如【一作知】吾甥不流宕丞相中郎丈人行小杜詩再拜宜同丈人行過庭交分有無同皆仄用近時一名流梅花與桃李並開詩云李桃不言惟解笑都忘渠是丈人行押入陽韻誤也又史孝武紀老人爲兒時從其大父行識其處漢鄭當時傳自見年少官薄然其知友皆大父行衛霍傳斬單於大父行籍若侯產

仲父亞父

仲父楊倞曰仲者夷吾之字父事之故號爲仲父漢髙紀亞父範增如淳曰亞次也尊敬之次父猶管仲爲仲父玉案史記呂不韋爲相國號稱仲父後秦王賜書曰君何親於秦號稱仲父以仲父爲親則爲父子之父無疑也又尙父亦應如字鄭康成曰可尙可父也故詩傳於古公亶父皇父卿士類音甫維師尙父獨無音

宂長

宂長音仗義與剰剩同陸士衡文賦𨿽區分之在玆亦禁邪而制放要辭達而理舉故無取乎宂長謂文之宂雜余長也杜詩官聨辭宂長行路徙敧危昌黎詩自古澄不淸環混無歸向炎風日搜攪幽怪多冗長香山詩通州海內淒惶地司馬人間冗長【自注去聲】官東坡謂範淳夫講書無一冗字無一長句歷觀諸則音義曉然俗用此二字誤爲長短之長

射覆

射覆音食福漢東方朔傳上嘗使諸數家射覆師古曰於覆器之下而置諸物令暗射之故云射覆覆音方目反玉案字書射字凡泛言射則去聲以射其物而言則入聲覆字覆蓋則去聲反復則入聲故射覆二字並應入聲今並誤從去聲李義山詩隔座送鉤春酒暖分曹射覆蠟燈紅以射覆對送鉤音義曉然

幅隕

詩幅隕旣長毛傳幅廣也隕均也朱傳幅猶言邊幅也隕讀作員謂周也俗因幅從巾隕亦誤從巾案字韻書無■﹝巾員﹞字惟近時古今韻略作幅■﹝巾員﹞引商頌証之非也

跅弛

漢武求茂材異等詔夫泛【音捧】駕之馬跅弛【音始】之士亦在禦之而已師古曰跅者跅落無檢局也弛者放廢不遵禮度也俗因跅從足弛亦誤從足字書無■﹝也﹞字

無盡藏

無盡藏音髒與寶藏之藏同本佛家語赤壁賦用之又易慢藏誨盜【慢藏對冶容是死字去聲無疑】詩亶侯多藏記月令謹蓋藏之類並音才浪反毛晃曰凡物自隱則平聲物不自隱而我隱之與府藏之藏則去聲玉謂平聲是活字藏之也去聲是死字目其所藏也故無盡藏等俱應仄用偶檢容齋隨筆中玉津園喜晴一律有無盡藏字錄之以信古人用字之精不似今人鹵莽誤拈平仄也五更猶自雨如麻無限都人仰翠華翻手作云方悵望舉頭見日共驚嗟天公的有施生妙帝力堪同造物誇上苑春光無盡藏可須羯鼓更催花

薝卜

薝音膽薝卜卽梔子又名林蘭佛書如入薝卜林中聞薝卜花香不聞他香故曾端伯呼爲禪友歷檢字韻書薝並作上聲謂俗讀檐讀占爲非然東坡贈詩僧道通詩香林乍喜聞薝卜古井惟慚斷轆轤作平聲用不知又何據

九亰

記檀弓是全要領以從先大夫於九亰也陳氏集說音注云亰古原字鄭氏曰晉卿大夫之墓地在九原據此今人用作九京似誤【前聞一宿儒曽言之】然案方氏曰九京卽九原指其冡之髙曰京指其地之廣曰原則九京九原本通用故黃山谷詩百不一試埋九京元遺山詩仕才千石埋九京皆押入庚韻

踉蹡

昌黎贈張籍詩君來好呼出踉蹡越門限踉蹡行不正貌踉音亮蹡去聲二字與平聲義不同俗以亂走爲踉蹌讀郎倉非蹌音鏘趨蹌行動貌詩濟濟蹌蹌威儀舒揚也書鳥獸蹌蹌舞貌予謂行走急遽應曰狼竄野客叢書以物性諭人云言其亂走則曰狼竄是也後因聲訛呼爲郎倉亦未可知

古人字止一言

容齋隨筆舉古人字止一言者如陳勝字涉項籍字羽彭越字仲張歐吳廣枚乘字叔朱云字遊爰【卽袁字】盎字絲張釋之字季鄭當時字莊之類玉案古人字止一言者甚多卽如四書中管仲曾晳類皆是今人相習不覺耳更有三言字晉時張天錫字公純嘏【音假】是也三言名亦往往有之楚令尹子文姓斗名谷於菟

訂僞雜錄卷二

●欽定四庫全書

訂訛雜錄卷三

靑浦胡鳴玉撰

鄭重

鄭重有頻煩殷勤二義不作珍重不敢輕忽解緗素雜記云漢王莽傳然非皇天所以鄭重降符命之意注師古曰頻煩也顏氏家訓云我亦不能鄭重聊舉近世切要以啟寤汝耳此眞得漢書之意近沈存中筆談言石曼卿事云他日試使人通鄭重則閉門不納亦無應門者卽以鄭重爲殷勤又不知何所據而言然不爾曽謂使人通頻煩可乎玉案廣韻鄭字注云鄭重殷勤也故陶靖節集注敍慧逺白蓮社事云靖節與逺公雅素寧爲方外交而不願齒社列逺公遂作詩博酒鄭重招致竟不可詘魏志鄭重送汝好物白樂天謝庾順之送紫霞綺詩云千里故人心鄭重皆作殷勤解【朱子謂少陵夔州以後詩失之鄭重繁絮是亦頻煩意】

愀然

愀音悄愀然色變也如禮記孔子愀然作色而對莊子孔子愀然變容荀子愀然有以自省赤壁賦愀然正襟危坐之類俗讀秋然讀啾然用作淒愴不樂意非

瞿然

瞿然驚顧貎瞿音句與平聲音義不同記檀弓曽子聞之瞿然又公瞿然失席亦作懼然漢東方朔傳懼然易容師古曰懼然失守之貎懼音居具反詩良士瞿瞿禮玉藻視容瞿瞿梅梅音義並同

兩造

兩造音糙周禮大司冦以兩造禁民訟鄭云造至也使訟者兩至周書呂刑兩造具備蔡傳云兩造者兩爭者皆至也周官以兩造聽民訟具備者詞證皆在也案此二字惟讞鞫時得用之俗誤讀兩召用爲彼此二人通稱【去聲】非也

千頃陂

陂音卑後漢黃憲傳叔度汪汪若千頃陂【世說作汪汪如萬頃之陂】澄之不淸淆之不濁俗用作千頃波誤認爲波瀾案漢書字例陂與波通用後漢亦然故於郭林宗傳作千頃波然絕非波瀾之謂

豆區釡鐘

毛居正曰豆字是古斗字如豆區釜鐘之類後人誤作爼豆之豆讀之又考工記梓人一獻而三酬則一豆矣注豆當爲斗釋文音斗下文飲一豆酒同予謂豆區釜鐘區當讀歐左傳音注自明若豆之爲斗人所未知也【鐘鐘古通用】

挑達伴奐

挑達輕儇跳躍貎詩挑兮達兮今用作佻達非伴奐閒暇之意詩伴【音判】奐爾遊矣今用作泮渙非

寧馨阿堵

流俗以佳兒爲寕馨以錢爲阿堵其實非也容齋隨筆曰寧馨阿堵宋晉閒人語助耳後人但見王衍指錢云舉阿堵物卻又山濤見衍曰何物老嫗生寧馨兒今遂以阿堵爲錢寧馨爲佳兒殊不然也前輩詩語言少味無阿堵冰雪相看有此君又家無阿堵物門有寧【讀從去聲】馨兒其意亦如此宋廢帝之母王太后疾篤帝不往視後怒謂侍者曰取刀來剖我腹那得生寧馨兒觀此豈得爲佳顧長康畫人物不點睛曰傳神寫照正在阿堵中猶言此處也劉眞長譏殷淵源曰田舍兒彊學人作爾馨語又謂桓溫曰使君如馨地寧可戰鬭求勝王導與何充語曰正自爾馨王恬撥王胡之手曰冷如鬼手馨彊來捉人臂至今吳中人語言尙多用寧馨字爲問猶言若何也劉夢得詩爲問中華學道者幾人雄猛得寧馨【玉案猶言如是也】蓋得其義以寧字作平聲用又野客叢書云今人稱錢爲阿堵蓋祖王衍之言也阿堵晉人方言猶言這个耳王衍當時指錢而爲是言非眞以錢爲阿堵也今直稱錢爲阿堵不知阿堵果何物耶且顧長康曰傳神寫照正在阿堵中謝安曰明公何湏壁間置阿堵輩殷中軍曰理應在阿堵上此皆言阿堵豈必錢邪此與王子猷以竹爲此君之意同裴廸詩曰竹君者是也

勍敵

勍音擎彊也左傳今之勍者皆我敵也又勍敵之人隘而不列俗讀競因誤作勁敵

疑丞

疑丞俗用作凝丞非尙書大傳古者天子必有四鄰前曰疑後曰丞左曰輔右曰弼又記師保疑丞朱子曰疑字曉不得想止是有疑卽問他之意

比物比志

故曰聖人有金城者比物比志也語出治安策林西仲曰眾志成城在城謂之物在人謂之志可以相比制義多用此物此志乃字之誤林說本之如淳注然予歷檢漢書賈誼傳作比物此志字形相近剞■﹝厥刂﹞易訛當再覓善本証之

累累

累借音雷樂記累累乎端如貫珠白樂天詩玉敲音歷歷珠貫字累累華表鶴歌有鳥有鳥丁令威出家千載今來歸城郭皆是人民非何不學仙冢累累唐彥謙詩長陵髙闕此安劉袝葬累累盡列侯放翁詩還家欲作諸孫贈邨路累累柿未丹偶拈一二則平聲較【音覺】然今之作詩者或誤作上聲用

藐藐

藐一音莫藐藐忽略貎詩誨爾諄諄聽我藐藐匪用爲教覆用爲虐與旣成藐藐深逺貎音眇不同案聽我藐藐朱傳音邈今沿讀眇者以誤邈爲眇音耳邈音莫並無眇音說見第一卷

貫穿

貫穿音串漢司馬遷贊貫穿經傳馳騁古今杜少陵八哀詩貫穿百萬眾貫穿無遺恨栁子厚送易師楊君序論說辧問貫穿上下俗作貫串非近日名流寫作貫丳或疑爲串字之訛不知其本於昌黎贈張籍詩試將詩義授如以肉貫丳也丳音產炙肉器

姦

姦音幹與幹同犯也如左傳姦王之位姦先王之禮女皆姦之姦國之紀姦時以動吾父再姦王命子父不姦之謂禮之類陸徳明並音幹又求也史齊世家以漁釣姦周西伯正義曰姦音幹又左傳姦絕我好【去聲】漢書敢挾詐僞以姦名譽陸氏顏氏並音幹今讀爲艱與姦混用不復知有幹音故爲歷考之日知錄云廣韻姦古顏切私也詐也亦作姧今本誤姧作姦非也姦音干犯也左氏僖公七年傳曰君以禮與信屬【音竹】諸侯而以姦終之曰子父不姦之謂禮一傳之中二字各出而義不同釋名姦姦也言姦正法也以姦釋姦其爲兩字審矣又姦字亦可訓作幹祿之幹漢書荊燕吳傳齊人田生以畫姦澤史記作幹然則姦但與幹通用而不可以爲姦也

著鞭

晉劉琨傳與祖逖爲友聞祖逖被用謂人曰吾枕【去聲】戈待旦常恐祖生先【去聲】我著鞭著音灼置也與著棋同義俗讀如沈著之著非沈著一作玄箸世說王夷甫曰我與王安丰說延陵子房亦超超玄箸劉辰翁云玄箸猶沈著也玉案世說著字皆作箸如箸帽箸屐箸袴之類蓋箸本古著字後世顓作匙箸用而別出著字王世懋曰世說著皆作箸殆不可曉或槪攺作著皆未明乎字學也

二十八宿

二十八宿音肅俗讀秀非古人皆嘗言之容齋隨筆云二十八宿宿音秀若考其義則止當讀如本音嘗記前人有說如此說苑辧物篇曰天之五星運气於五行所爲宿者日月五行之所宿也其義昭然懶眞子錄云二十八宿謂之二十八舍又謂之二十八次次也捨也皆有止宿之意今韻略乃音秀此何理也焦竑云星宿韻略音秀誤也宿是日月五星之次捨以止宿爲義陰符經天發殺機移星易宿地發殺機龍蛇起陸作入聲讀玉謂諸說甚是但援【音袁】引未至耳案史記天官書雲月蝕歲星其宿地饑若亡又云心則內賊亂也列星其宿地憂此最是讀肅明徵以洪文敏羣公之博學而不引以爲證豈偶忘之耶然讀爲秀者亦有所本但系古人叶韻非本音也昌黎南山詩延延離又屬【音竹】夬夬叛還遘喁喁魚闖【借音寸】萍落落月經宿棲【音西】宿字古亦有葉秀音讀者左思吳都賦思假道於丰隆披重霄而髙狩籠烏兔於日月窮飛走之棲宿

鼔篋

學記入學鼓篋孫其業也注謂擊鼔以召學士發篋以出書籍本自二項今人輒用彈琴鼓篋句誤以鼔爲活字與負笈一例

繇辭

繇音宙占詞也廣韻注云卦兆辭也佩觽集曰繇從■﹝繇﹐去系﹞從卜從系與繇字有辧經史多誤梓人因讀爲爻音而不知其非此字左傳最多如且其繇曰之類陸徳明並音直救反又漢文紀卜之兆得大橫占曰大橫庚庚注李奇曰庚庚其繇文也占謂其繇文也師古曰繇音丈救反本作籀籀書也謂讀卜詞潘嶽西徵賦旣定鼎於郟鄏遂鉆龜而啟繇平失道而來遷繄二國而是佑昌黎南山詩或如龜坼兆或若卦分繇或前橫若剝或後斷若姤放翁詩卜繇兒能測藥方僧爲求詩杕杜末章傳云且卜且筮相襲並作合言於繇而皆曰近矣今之習詩經者莫不讀爲合言於爻也

蜑

蜑壇上聲【亦作■﹝蠢﹐延代春﹞】南海種曰蜑戶以舟楫爲家采海物爲生且生食之入水能視合浦珠池蚌蛤惟蜑能沒水探取旁人以繩系其腰動則引而上先炙毳衲熱出水急覆之不然寒栗以死俗以禽卵爲蜑不知誤自何時且變文作蛋尢非字書無蛋字宛【借音逺】委余編謂通海內名鳥卵曰彈何也案此當作彈丸之彈因其形似而名之是亦一說【今廣東有蛋戶音但皆船戶也蛋乃蜑字之訛】

五松事

王勉夫曰緗素雜記云史記秦始皇上泰山立石封祠祀下風雨暴至休於樹下遂封其樹爲五大夫唐陸贄松詩不羨五株封李商隠有五松驛詩李白序謂風雨暴作五松受職皆言五松事惟荊公詩老松先得大夫封此爲得之僕謂黃朝英稽考未至耳非李白之徒謬也按應劭云秦皇逢暴雨得五松因封爲五大夫蓋當時大夫系封五株松非一松也是以庾信終南山詩曰水奠三川石山封五樹松五樹松在唐人前已如此言豈謂太白等謬誤朝英但見唐人有此數處用五松事與史記文不合故有是說不知此事已見於應劭所載而唐前人已用之矣玉案勉夫此辧洞悉源流而後世辧證家猶紛紛謂五大夫是秦第九等爵所封並非五株松自詡獨得何見事之晚耶又檢史始皇紀止言休於樹下因封其樹爲五大夫並不言松則五松之說亦出自後人臆度未知是否也

孤負

李陵答蘇武書陵𨿽孤恩漢亦負徳又曰孤負陵心孤負字意必出此或前更有出未可知也杜詩孤負滄洲願韓詩孤負平生心蘇詩莫教孤負竹風涼又杜詩更長燭明不可孤義山詩映書孤志業之類不可殫述總無誤作辜負者卽有之系後人傳寫梓刻之訛非元文也辜辠也與孤負意絕不相蒙

相提而論

相提而論【平聲】提上聲音弟史竇嬰傳髙遂曰相提而論自是明揚主上之過徐廣曰提音徒抵反索隠曰相提猶相抵今俗讀作相題而論是何理也

齗齗如也

齗音銀史魯世家余聞孔子稱曰甚矣魯道之衰也洙【音殊】泗之間齗齗如也漢地理誌魯瀕洙泗之水其民涉度幼者扶老而代其任俗旣益薄長老不自安與幼少相讓故曰魯道衰洙泗之間齗齗如也師古曰齗齗分辧之意徐廣曰幼者患苦長者長者忿愧自守故齗齗爭辭所以爲道衰也俗訛作斷斷如也習用不知已非一日【𨿽斷斷字有出而增一如字實爲齗齗如也之形訛也】

校獵

校獵之校音效漢成帝紀行幸長楊宮與胡客大校獵如淳曰周禮校人掌王田獵之馬故曰校獵師古曰此校謂以木相貫穿爲闌校耳校人職云六廐成校是則以遮闌爲義也校獵者大爲闌校以遮禽獸而獵取也洪武正韻云闌校音效所以遮獸而獵取之謂之校獵此本於漢書音義別本字韻書誤音計校之校【韻府亦誤以校獵作教音】俗因認爲田獵而較獲多少意

傳臚

臚音廬並無盧音史叔孫通傳大行設九賓臚句傳蘇林云上傳語告下爲臚下傳語告上爲句韋昭云大行掌賓客之禮今謂之鴻臚也九賓則周禮九儀也謂公侯伯子男孤卿大夫士也漢依此以爲臚傳以次傳令下也臚音閭宛委余編曰大鴻臚古音爲鴻廬今若依古稱當作一笑予謂讀書識字止求一是不泥今古也

剝棗

詩八月剝棗剝音朴與撲同今讀博棗非毛注云剝擊也陸徳明音普卜切王荊公詩經新解云剝者剝去其皮而進之所以養老也後從蔣山郊步至民家問其翁安在曰去剝棗乃悟前非卽具奏乞除去十三字說見容齋隨筆予謂今人讀博棗𨿽非本於介甫之解而仍作撲擊義然已不復知有朴音矣

劍器渾脫

杜少陵詩序云觀公孫氏舞劍器渾【平聲】脫【音駝】瀏漓頓挫獨出冠時唐段安節樂府雜錄謂劍器是健舞曲名又文獻通考舞部謂劍器古武舞之曲名其舞用女妓雄妝空手而舞案此今人意以劍器爲刀劍之器非是舊唐書郭山惲傳中宗引近臣宴集將作大匠宗晉卿舞渾脫胡三省注通鑑長孫無忌以烏羊毛爲渾脫氈帽人多效之謂之趙公渾脫因演以爲舞容齋隨筆云唐中宗時淸河尉呂元泰上書言時政曰比見坊邑相率爲渾脫隊楊用修曰渾脫隊卽所謂公孫大娘渾脫舞也又居易錄云按陳暘樂書云樂府諸曲自古不用犯聲唐自則天末年劍器入渾脫爲犯聲之始劍器宮調渾脫商調以臣犯君故爲犯聲又唐多解曲如柘枝用渾脫解之類觀此則劍器渾脫自各爲舞曲之名今人誤讀杜詩序以劍器爲句而以渾脫瀏漓頓挫六字爲句以爲皆極贊舞劍器之妙訛謬沿襲文字中往往以渾脫瀏漓四字連綴用之可笑也又云渾脫之義予向詳之皇華紀聞閱李中麓【開先】太僕塞上曲一首云黃河萬里障邊隅冒頓年來謀計殊不用輕帆並短棹渾脫飛渡只湏臾與朱秉器中丞河上禇談所記略同李自注云脫音駝然後知渾脫舞渾脫帽皆當作平聲也玉謂渾讀平聲人所知也脫之音駝人鮮知之

東合等語

漢公孫弘傳開東合以延賢人師古曰合者小門東向開之避當庭門而引賓客以別於掾史官屬也又朱云傳且畱我東合以觀四方奇士古人詩文用東合字本此俗本多傳寫誤梓作閣如少陵詩東合官梅動詩興義山詩東合無因得再窺東坡詩東合郎君懶重尋石湖詩飄零東合似詩人之類唐制以宣政殿爲前殿紫宸殿爲便殿前殿謂之正衙天子不禦前殿而禦紫宸乃自正衙喚仗由合門而入百官候朝於衙者因隨以入見謂之入合又門下省以黃塗門謂之黃合長官曰合老合下又太守【去聲】有鈴合又合合蛙聲昌黎詩蛙黽鳴無謂合合祗亂人放翁詩科斗已成蛙合合惟前明宮禁有東閣文華閣學士入閣辦事者有內閣閣老閣下之稱明以前無之也今欲執後繩前漢唐詩文東合合下盡攺爲閣惡乎可哉【日知錄言閣合之義甚悉詳錄第九卷

】

閨合

爾雅小閨謂之合史遷答任少卿書身爲閨合之臣文翁傳使傳教令出入閨合注內中小門也今以此二字顓屬女子言非轉作閨閣尢非

幕

幕音莫俗讀慕誤亦作莫史李牧傳輸入莫府漢李廣傳莫府省文書昌黎晚秋郾城夜會聯句雲從軍古云樂談笑靑油幕燈明夜觀棋月暗秋城柝此漠音一證也

訂訛雜錄卷三

●欽定四庫全書

訂訛雜錄卷四

靑浦胡鳴玉撰

覽揆初度詞人以生辰爲覽揆【上聲】爲初度本之離騷曰皇覽揆於初度兮肈錫余以嘉名名余曰正則兮字余曰靈均皇卽原父伯庸覽者視其狀貎揆者度其將來初度猶言初時日月星辰各以度成時也言皇考於已初生時覽其狀貎不凡揆其將來必異因賜以嘉名也流俗不明二字之義輒誤作攬揆曽見一舊詩以攬揆對懸弧不知其意以揆爲何物【揆本仄聲俗誤讀爲葵說詳四書字音砭俗其揆一也句】

建瓴

建瓴之建音謇覆【音福】也漢髙紀譬猶居髙屋之上建瓴水也如淳曰居髙屋之上而幡瓴水言其向下之勢易也俗讀去聲非去聲樹也立也與幡倒意無涉

剌謬乖剌

剌音辢從束【音肅】非從朿【音次】僻也戾也太史公書私心剌謬栁子厚上大理崔大卿啟剌繆經旨不可以言乎學劉向傳謬戾乖剌東方朔曰吾彊乖剌而無當杜欽曰陛下無乖剌之心俗讀爲次謬乖次者不明剌與刺【音次又音戚】之別耳

說字互誤

左僖二十七年郤谷說禮樂而惇詩書說陸徳明音悅林唐翁注言其所喜說者禮樂之事俗用惇詩說禮句誤爲講說意學記及其久也相說以解說朱子謂應如字讀是相證而解也今作相悅以解檀弓天下其孰能說之俗或誤讀悅曲禮禮不妄說人俗或誤讀如字此字互【音護】相繆戾【音利】處甚多聊舉一二以例其餘

扞格

扞格抵牾不相入也格下革反音核與格物音義不同學記發然後禁則扞格而不勝注扞拒扞也格讀如凍■﹝冫各﹞【音涸】之■﹝冫各﹞謂如地之凍堅彊難入也案此俗用格格不相入句仍讀爲隔非

格又音各

史平準書於是見知之法生而廢格詛誹窮治之獄用矣索【音色】隠曰格音閣梁世家竇太后義格服虔曰格閣不行蘇林曰格音各又漢義縱傳廢格沮事淮南王傳雷被等格明詔師古並音各止也沮隔也俗用格格不吐句仍讀爲隔非

大比

大比音避總也周禮鄕大夫三年則大比考其徳行道藝而興賢者能者鄕老及鄕大夫帥其吏與其眾寡以禮禮賓之鄭司農云興賢者謂若今舉孝廉興能者謂若今舉茂才賓敬也敬所舉賢者能者玄謂變舉言興者謂合眾而尊寵之以鄕飲酒之禮禮而賓之玉案周禮言大比處甚多不顓指鄕舉州長三年大比則大考州裏以贊鄕大夫廢興縣師三年大比則以考羣吏而以詔廢置均人三年大比則大均遂大夫三年大比則帥其吏而興甿小司冦及大比登民數自生以上登於天府司民及三年大比以萬民之數詔司冦若此類並音毗至反俗誤爲比較之比

假而

假而二字今人習用不知其爲假如也栁子厚答韋中立書假而以僕年先我子聞道著書之日不後方崧卿謂而字應讀如【見昌黎集注】古而如字通用說詳四書字音砭俗望道而未之見句日知錄云說文需從雨而聲蓋卽讀而爲如也唐人詩多用而今亦作如今今江西人言如何亦曰而何

挽近世

史貨殖傳必用此爲務挽近世塗民耳目則幾無行矣注謂用此以挽近世之俗也案此則挽與晚古字通用之說非是蓋挽止與挽通【故挽歌亦作挽歌】晚與挽義本各異安得相通也

恣睢睢陽

暴戾【音利】恣【音志】雎之雎音誨睢陽睢水之睢音𨿽又音揮仰目也莊子寓言篇而睢睢盱盱而誰與居三音爲字則一並從目從佳【音皆】與關雎之睢從且從隹【音追】不同今人不知分別恣睢睢陽等槪誤爲疽音

緣飾

緣飾之緣音現與平聲不同史平津侯傳習文法吏事而又緣飾以儒術索隠曰謂以儒術飾文法如衣服之有領緣以爲飾二字人所習用而不詳所出讀緣爲平聲非也

對越詒厥等語

詩對越在天越於也是虛字今將對越二字截用於義不通此與居【音基】諸友於詒厥諸獘同𨿽在大家亦不免仍襲用之杜詩友於皆挺拔交朋列友於山鳥山花各友於【容齋隨筆作仙鳥仙花吾友於】白詩三年隔友於杜詩童丱聨居諸韓詩誰謂詒厥無基址皆屬歇後語

友於詒厥作對

黃徹■﹝鞏﹐石代革﹞溪詩話云書言惟孝友於兄弟後漢史弼傳陛下隆於友於不忍遏絕而淵明詩遂云再喜見友於詩言詒厥孫謀南史到漑之孫藎從宋武帝登北固樓賦詩帝稱爲才子後漑和上詩上輒手詔戲之曰得無詒厥之力乎而王儉碑文又云詒厥之寄允屬時望杜詩友於皆挺拔昌黎詩誰謂詒厥無基址二事正可作對野客叢書曰洪駒父云世謂兄弟爲■﹝又上又下﹞於謂子孫爲詒厥歇後語也𨿽韓杜未能免俗吳曽漫錄乃引南史劉湛等■﹝又上又下﹞於之語以證子美所用爲有自僕謂漫錄所引未也僕考諸史自東漢以來多有此語曰居詒厥之始曰■﹝又上又下﹞於之情愈原西漢未之聞也可見後世文气日不逮古近日四六多以爰【音袁】立對具瞻作宰相事用所謂爰立者訓於是乎立耳不知所立者何事而曰卽膺爰立之除式副具瞻之望除卽立瞻卽望頭上安頭甚可笑也僕又考之曹氏命司馬氏文曰違兆庶具瞻之望桓豁疏曰願陛下追收謬眷則具瞻革望魏晉人已有此謬

漕

以水通輸曰漕去聲與漕邑之漕平聲不同漢書武帝紀春穿漕渠通渭如淳曰水轉運曰漕師古曰音才到反此字史漢甚多昌黎詩通波非難圖尺地易可漕善善不汲汲後時徒悔懊此讀去聲一證也俗於漕糧漕船類皆呼爲曹非

郅隆

郅音質史封禪書爰【音袁】周郅隆注云郅至也登也謂登於隆盛之治也二字今人慣用而未明郅字之義故爲疏其出處如此

健羨

漢司馬遷傳至於大道之要去健羨黜【音出】聰明注如淳曰知雄守雌是去健也不見可欲使心不亂是去羨也二字出處本非佳語今用作踴躍羨慕意非

又拜

今人書翰用又行二字不詳所出且不解所謂予偶檢一帖云十月十七日州民王操之頓首頓首舊京先墓毀動聞問傷惻痛不可言未得陳慰白箋不備操之再拜拜字艸書與行字無異因悟又行之行乃是拜字又拜卽再拜初非另作一行意世俗不知或眞書爲又行字非也【又拜字見處甚多儀禮士冠禮送母又拜士昏禮主婦又拜】

不宣

野客叢書云漫錄謂文選楊修答臨淄侯箋末曰造次不能宣備書尾用不宣語起此僕觀漢髙祖初定天下諸侯王上疏云云末云大王功徳著於後世不宣昧死再拜此正不宣語之所從出也案此則東軒筆錄謂宋人書問自尊與卑曰不具以卑上尊曰不備朋友交馳曰不宣彊爲分別其說非是

謹空

黃魯直云大祝【之秀反】辧九■■卽拜也三曰空首【偶談元本誤梓作空手】拜頭至手【元本誤梓作拜頭至地】所謂拜手唐人書末云謹空謂空首也池北偶談有此一則予考顏魯公帖廿九日刑部尙書顏眞卿狀上李太保大夫公合下下書謹空字以此爲空首拜猶可又一帖眞卿頓首和南澄師大徳侍者後另書一行雲十日敬空旣曰頓首又以敬空爲空首於義不安後見夢溪筆談云前世風俗卑者致書於所尊尊者但批紙尾答之曰反故人謂之批反如官司批狀詔書批答之類故尾紙多作敬空字自謂不敢抗敵但空紙尾以待批反耳尊者亦自處不疑不務過敬也

數見不鮮

史陸賈傳數見不鮮無久慁公爲也注索隠曰數見謂時時來見不鮮必令【平聲】鮮美作食莫令見不鮮之物也漢書作數擊鮮日知錄云數見不鮮意必秦時人語猶今人所謂常來之客不殺雞也賈乃引此以爲父之於子亦不欲久慁當時之薄俗可知玉又案楊用修曰數見不鮮恐其久而厭也注非漢書作數擊鮮尢非此說與劉貢父合後世循之遂不復知有擊鮮之說矣

蒲萄枇杷

蒲萄之蒲枇杷之枇俗呼仄聲亦有所本白樂天房家夜宴喜雪詩酒鉤送盞推蓮子燭淚粘盤壘蒲萄又燕姬酌蒲萄山枇杷詩深山老去惜年華況對東溪野枇杷又張祜詩生摘枇杷酸皆仄用

琵琶

琵琶之琶古亦有作仄聲用者白樂天春聽琵琶詩四弦不似琵琶聲亂寫眞珠細撼鈴及琵琶行雲忽聞水上琵琶聲洪文敏謂二琵字並入聲讀又金屑琵琶槽又張祜詩宮樓一曲琵琶聲唐宣宗弔白樂天童子解吟長恨賦女兒能唱琵琶篇

平一讀病

平音病平其不平也如楊子一哄【音巷】之市必立之平漢書廷平天下之平之類又周禮注平價曰平並作仄聲說見四書字音砭俗離婁章注賈昌朝音辧蒲兵切均也蒲柄切品物定法也評論【平聲】之評亦可讀爲病昌黎詩爾來曽幾時白髮忽滿鏡舊遊喜乖張新輩足嘲【音遭】評王元美曰廷評之評不知古何以作去聲

寧一讀佞

寧平聲安也音佞願也說本賈氏音辧韻書謂今俗言寧可爲寧可玉案晉書寧馨字古多仄聲用張謂詩家無阿堵物門有寧馨兒東坡詩六朝人物余丘隴空使姦雄笑寧馨

作一讀做

昌黎詩非閣復非船可居兼可過君若問方橋方橋如此作少陵詩主人送客何所作自注去聲岑參詩歸夢秋能作權徳輿詩小婦無所作亦自音佐白樂天皮日休詩皆然韻書謂俗作做非做音直信反

帆一作去聲

劉熙釋名曰隨風張幔曰帆注去聲廣韻曰船使風音與梵同左傳杜注拔斾投衡上差【音蠆】輕使不帆風陸氏音凡劍反杜詩浦帆晨初發郊扉冷未開朱子引以證韓詩不枉故人書無因帆江水謂帆字當去聲又張說之詩夏云隨北帆同日過江來張曲江詩徵鞍稅北渚歸帆指南陲劉刪詩回艫乘派水舉帆逐分風包何詩錦帆乘風轉金裝照地新孟浩然詩嶺北回徵帆巴東問故人楊用修曰近蘇州刻孟詩攺徵帆爲徵棹何仲黙笑曰徵帆攺徵棹錦帆亦攺曰錦棹可乎

並一讀傍

並一音蚌與傍同如史秦紀並河以東匈奴傳並陰山下漢書北至瑯邪並海上說苑並崖止之見處甚多不暇縷舉也又杜詩玉山髙並兩峯寒蘇詩今年並海棗如瓜今人不知作如字讀

冰一讀柄

冰賈昌朝字音淸濁辧云筆淩切水凝彼病切所以寒物包佶詩春飛雪粉加毫潤曉潄瓊漿冰齒寒義山詩嘉瓜引蔓長碧玉冰寒漿簟冰將飄枕簾烘不隠鉤瑇瑁明書閣琉璃冰酒缸皆仄用

膏一讀告

膏音告謂以脂膏潤物也是活字如詩羔裘如膏日出有曜芃芃黍苖陰雨膏之悠悠南行郇伯勞之之類又白樂天和令【平聲】狐令公詩仁風扇【自注平聲】道路陰雨膏【自注去聲】閭閻賈氏字音淸濁辧古刀切脂凝古到切所以潤物

收一讀狩

收有去聲易井收勿幕韻書隸宥韻內昌黎南山詩或行而不輟或遺而不收或斜而不倚或弛【上聲】而不彀本此賈氏音辧式周切斂也式救切斂之

膠一讀絞

膠上聲是活字與平聲不同白樂天詩三杯藍尾酒一楪膠牙餳又歲琖後推藍尾酒春盤先勸膠牙餳蘇詩童子愁冰硯佳人苦膠杯皆仄用

張一讀漲

張音漲自侈【音恥】大也左宣六年我張吾三軍又隨張必棄小國請羸師以張之昌黎詩云詩成使之寫亦足張我軍注音豬亮切本之左傳又主張之張古亦有作仄聲用者晏小山詩春風自是人間客主張繁華得幾時

遲一讀穉

遲音穉待也易歸妹遲歸有時史漢讀去聲處甚多如遲明圍宛【音苑】臣老遲還恐不相見側席遲士營中遲旦之類又韓詩遲爾一來翔國家遲子榮

貎一讀莫

貎音漠描畫人物類其狀也與形貎音義不同如杜詩畫工如山貎不同曽貎先帝照夜白屢貎尋常行路人貎得山僧及童子之類

裁一讀在

後漢李膺傳獨持風裁注音才代反又範滂淸裁注音才載反賈氏音辧平聲制也去聲體制合宜故風裁體裁品裁並音在韻書隸仄聲又公羊傳辯而裁史記張儀傳裁如嬰兒文選丰約之裁綜核精裁凡此類皆與裁度裁成平聲不同以上數字音義俗不盡知也

元

今人詩題誤寫元韻作原韻𨿽號作家往往不免日知錄云元者本也本官曰元官本籍曰元籍本來曰元來唐宋人多此語後人以原字代之不知何解原者再也易原筮周禮馬質禮記月令原蠶文王世子未有原漢原廟之原皆作再字解漢書【注師古曰原重也言巳有正廟更重立也】與本來之義全不相同或以爲洪武中臣下有稱元任官者嫌於元朝之官故攺此字又云古人亦有稱原官者後漢張衡應間曩滯日官今又原之注爾雅曰原再也衡爲太史令去官五載復爲太史令故曰原之然則原官乃再官之義也玉案古人詩文中本來義無一作原者偶閱杜詩拈出一二處爲證鬢毛元自白淚點向來垂渚栁元幽僻邨花不埽除錦江元過楚劍閣復通秦其餘不可殫述也

刺刺

昌黎送殷員外序丁寧顧婢子語刺刺不能休刺音戚字從朿【音次】非從束方崧卿注曰洪慶善云剌音慮達反樊澤之曰刺七迹反若如洪讀則以戾【音利】爲義顧婢子語何戾耶潘嶽閣道謠和嶠刺促不得休語意皆同此當以七迹反爲正予見今之習韓文者多讀爲辢辢不能休故錄方注如此

龍鐘

龍鐘一說竹名謂年老之人如竹枝揺曵不自矜持一說石名謂老人身重如石難移動也此皆杜撰不經之語杜詩何太龍鐘極於今出處妨龍鐘若作竹石名是死字如何對得出處二字來且其爲義亦不一有作下淚解者有作蹭蹬解者今人但知爲老憊用耳王褒【音包】書云授筆攬紙龍鐘橫集常建詩雙袖龍鐘淚不亁李端詩龍鐘相見誰能免此下淚之狀也蘇頲詩龍鐘踏澗泥香山詩瀟灑登山去龍鐘遇雨回莫問龍鐘惡官職且聽淸脆好詩篇此蹭蹬之意也此詩何太龍鐘極髙適詩龍鐘還忝二千石元載別妻詩誰不厭龍鐘昌黎詩白首誇龍鐘元遺山詩奮迅舊嫌扶老杖龍鐘今屬負暄墻此老憊意也又荀子隴種東籠而退注遺失貎埤蒼作躘踵或作■﹝彳重﹞杜弼爲侯景檄梁曰龍鐘稚子裴度曰見我龍鐘故相戲爾總爲潦倒笨累之狀乃知二字之解甚多隨所用而各異不得拘泥於老憊一意而竹與石之俗說紛紛也

訂訛雜錄卷四

●欽定四庫全書

訂訛雜錄卷五

靑浦胡鳴玉撰

漢壽亭侯古有亭侯之封乃侯爵之最下者漢桓帝紀封單超等五人爲縣侯尹勲等七人爲亭侯列傳中爲亭侯者甚多亭有一字名者如獻帝建安初封曹操爲費亭侯是也亭有二字名者如靈帝以解犢亭侯入繼是也又楚漢春秋髙祖封許負爲鳴雌亭侯魏封蘇林爲安成亭侯孟康爲廣陵亭侯吳封韋昭爲髙陵亭侯關公之爲漢壽亭侯卽其類亭曰漢壽二字名也史延熙十四年費禕【音衣】北屯漢壽景耀元年詔漢中兵屯漢壽是其地今爲廣元縣屬四川保寧府世人稱爲壽亭侯誤以漢字屬【音竹】上容齋隨筆云荊門玉泉關將軍廟中有壽亭侯印一紐其上大環徑四寸下連四環皆系於印上相傳云紹興中洞庭漁者得之入於潭府以爲關雲長封漢壽亭侯此其故物也故以歸之廟中南雄守黃兌見臨川興聖院僧惠通印圖形爲作記而復州寶相院又以建炎二年因伐木於三門大樹下土中深四尺餘得此印其環並背俱有文云漢建安二十年壽亭侯印今畱於左藏庫邵州守黃沃叔啟慶元二年復買一紐於郡人張氏其文正同只欠五系環耳予以爲皆非眞漢物且漢壽乃亭名旣以封雲長不應去漢字又其大比它漢印幾倍之聞嘉興王仲言亦有其一侯印一而已安得有四雲長以四年受封當卽刻印不應在二十年尢非也是特後人爲之以奉廟祭其數必多今流落人間者尙如此也玉案今世所傳三國誌通俗演義謂曹操始鑄壽亭侯印授公公不受及加漢字乃受此說出自俚俗豈足據哉曽見名流一記作漢壽侯節去亭字蓋明乎此也

漢壽侯生辰

普天下以五月十三日爲關公生辰予案漢壽亭侯祖系記【錢塘馮景山公著】康熙戊午解州守王朱旦浚井得侯壙磚因作關侯祖墓碑記其間載侯之祖考兩世諱字生卒甲子甚詳侯祖石盤公諱審字問之和帝永元二年庚寅生居解州常平邨寶池裏公衝穆好道以易春秋訓其子卒於桓帝永壽二年丁酉享年六十八子諱毅字道逺性至孝父歿廬墓三年旣免喪於桓帝延熹三年庚子六月二十四日生侯侯長娶胡氏於靈帝光和元年戊午五月十三日生子平其大略如此然則五月十三乃侯子平之生辰非侯生辰也當據此攺正

鐘離權

以漢壽亭侯爲壽亭侯誤以漢字屬上已辧之矣唐時仙人鐘離云房名權與呂巖同時嘗自稱天下都散漢鐘離權【見宣和書譜】今人稱漢鐘離此誤以漢字屬下因遂傅會以鐘離權爲漢將鐘離昧【音末與從午未之未音妹不同】可笑其妄漢鐘離乃地名非人名少陵元日寄妹詩近聞韋氏妹迎在漢鐘離

鐘繇晉鐘繇字符常繇音遙取臯繇陳謨彰厥有常之義故世說載庾公謂鐘會曰何以久望卿遙遙不至蓋舉其父諱戲之今讀作由非說見楊升庵集予案世說晉文帝與二陳共車過喚鐘會同載卽駛車委去比出已逺旣至因嘲之曰與人期行何以遲遲望卿遙遙不至會答曰矯然懿實何必同羣帝復問會臯繇何如人答曰上不及堯舜下不逮周孔亦一時之懿士劉孝標注云二陳騫與泰也會父名繇故以遙遙戲之騫父名矯帝父諱懿泰父羣祖父實故以此酬之王世懋云今人呼鐘元常名類作由音觀此定當呼遙又案世說景王嘲鐘毓曰臯繇何如人對曰古之懿士則鐘繇讀遙無疑也升庵謂庾公嘲鐘會偶然失檢耳

涪翁

涪【音浮】水名州名人但知黃山谷謫居涪州自號涪翁不知二字已見於後漢書郭玉傳初有老父不知何出常漁釣於涪水因號涪翁

酇侯

資暇錄云漢相蕭何封爲酇侯舉代呼爲鹺侯有呼贊者則反掩口而咥深可訝也鄒氏分明云屬沛郡者音嵯屬南陽者音贊又茂陵書曰蕭何國在南陽合二家之說音贊不音鹺明矣又野客叢書云酇有二地名屬南陽者音贊屬沛郡者音嵯按茂陵書曰蕭何國在南陽是則蕭何封贊明矣而沛有泗水亭班固銘曰文昌四友漢有蕭何序功第一就封於酇誤以爲沛地之嵯矣楊巨源詩曰請問漢家功第一麒麟閣上識酇侯姚合詩曰酇侯宅過謙賈島詩曰往歲酇侯鎭諸家皆承此謬劉晏歲輸至天子曰卿朕酇侯也唐書釋文酇南陽縣名則旰切此正得之玉又考老學庵筆記引班固十八侯銘及楊巨源上門下相公詩爲證謂酇侯讀嵯未可盡非予案蕭何始封國音贊光武時子孫續封音鹺唐人詩漢家恩澤問酇侯指何子孫非謂何也則蕭何之爲贊侯無疑

考亭

周櫟園云世以考亭稱朱文公予癸巳陪巡過建陽宿麻沙見晦庵後人所藏家譜知考亭是黃氏之亭按五季亂黃端子稜隨父禮部尙書入閩【音民】見建陽山水秀麗遂家焉子稜乃築亭於半山以望其考因名曰考亭文公居近其地世因以考亭稱之以地稱人可也以他人之考稱文公於理甚悖然公在日實無以此稱之者後人誤謬急當攺正

張翰

翰字之義有四羽翰屏翰詞翰又白色易乘馬翰如檀弓戎馬乘翰義𨿽不同隨韻押用不分平去周平園謂張翰字季鷹是羽翰之翰當作平聲讀後人循習讀去聲皆失音義此論一起世人遂鑿然謂羽翰當平聲屏翰等當去聲豈知詩常武如飛如翰如江如漢則羽翰亦去聲讀崧髙戎有良翰與申伯番番協文賦始躑躅【音擲逐】於燥吻【音憤】終流離於濡翰與難端等字協則屏翰詞翰亦平聲讀大凡字有平仄二音通用者不得執一而論【平聲】予案唐人詩無以張翰作寒音者如少陵扁舟不獨如張翰皂帽還應似管寧香山鐘儀徒戀楚張翰浪思吳義山越桂畱烹張翰鱠蜀姜供煮陸機蒓之類

中酒

中酒二字始見徐邈傳中聖人義如中著之中而音反從平聲樊噲傳項羽旣饗軍士中酒師古曰飲酒之中也不醒不醉故謂之中義宜從平聲而音乃竹仲反然如唐人下第詩气味如中酒情懷似別人及濁賢淸聖一中之李太白詩醉月頻中聖迷花不事君蘇子瞻詩時復中之徐邈聖無多酌我次公狂君特未知其味耳臣今時復一中之之類止作平聲無仄用者惟野客叢書載齊已栁詩穠低似中陶潛酒軟極如傷宋玉風從漢書注音竹仲反姚福雲中酒作去聲於義爲長蓋中有中傷之義余謂如用中聖中之之類必宜平聲若用中酒字不妨平仄並押【日知錄謂噲傳中酒酒半也猶今人言半席師古解以不醒不醉故謂之中失之矣】

飛黃騰踏

飛黃馬名昌黎詩飛黃騰踏去不能顧蟾蜍俗或誤作騰達且昧飛黃之義故詳之

茗艼

茗艼卽酩酊字世說日暮倒載歸茗艼無所知晉書山簡傳同

感槪

每見博雅之士感慨寫作感槪韓蘇諸公詩文皆然此本之漢遊俠傳郭解少時陰賊感槪然師古注謂感意气而立節槪不作慨字解惟莊子至樂篇是其始死也予獨何能無槪然注槪感觸經心也

須麋

須麋卽須眉字荀子非相篇伊尹之狀面無須麋漢書赤眉作赤麋須髮作須髮須本面毛字借作相須之須【廣韻注云俗作須】俗從水誤湏音誨爛也

消揺

消揺卽逍遙字如記檀弓孔子消揺於門後漢延篤傳夕則消揺內階世說韓康伯拄杖前庭消揺之類

汨汨之辧

昌黎答李翊書當其取於心而注於手也汨汨然來矣汨注音聿案字韻書汨音聿從子曰之曰水流也又奔汨疾貎與汨沒字從日月之日不同今讀骨骨然來誤也又輟畊錄載樊宗師絳守居園池記汨汨街衡畦町阡陌間注云汨於筆切音骨非

晢晳之辧

晢音浙從折從日明也易大有卦明辧晢也亦作晣晳音昔從析從白今從日白色曽點字二字音義不同今字書晳亦訓明誤引大有卦辭俗因有明晰淸晰等語非也日知錄云史記趙世家吾有所見子晣也晣者分明之意易大有象傳明辧晢也卽此字音折又音制索隠誤以爲鄭子晳之晳

騫騫之辧

騫字從鳥音軒鳥飛貎杜詩詞華傾後輩風雅靄孤騫韓詩得時方張王【並去聲】挾勢欲騰騫皆押元韻今人用飛騫字誤從馬騫音愆馬腹病容齋隨筆亦曽辧之其言曰騫騫二字音義訓釋不同以字書正之騫去幹切注云馬腹縶又虧也今列於禮部韻略下平聲二仙中騫虛言切注雲飛貎今列於上平聲二十二元中文人相承以騫騰之騫爲軒昻掀舉之義非也其字之下從馬馬豈能掀舉哉閔損字子騫𨿽古聖賢命名制字未必有所拘泥【去聲】若如虧少之義則渙然矣其下從鳥則於掀飛之訓爲得此字殆廢於今故東坡山谷亦皆押騫字入元韻如時來或作鵬騫傳非其人恐飛騫之類特不暇毛舉深考耳惟韓公和侯協律詠筍一聯云得時方張王挾勢欲騰騫乃爲得之此固小學瑣瑣尢可以見公之不苟於下筆也

嘵譊之辧

嘵音囂詩予維音嘵嘵恐懼告愬意俗讀鐃用作多言意非鐃音當從言譊譊爭言也揚子譊譊之學各習其師皮日休詩譊譊何必頻相仍東坡詩多言譊譊師所呵作呶亦可詩載號載呶栁河東答韋中立書云豈可使呶呶者早暮咈吾耳騷吾心

量移

詞人作賀升任箋啟用量移字前人曽辧其非而近時日知錄言之甚悉曰唐朝人得罪貶竄逺方遇赦攺近地謂之量移舊唐書元宗紀開元二十年十一月庚午祀后土於脽【音誰】上大赦天下左降官量移近處二十七年二月己巳加尊號大赦天下左降官量移近處量移字始見於此李白贈京兆韋參軍量移東陽詩雲潮水還歸海流人卻到吳相逢問愁苦淚盡日南珠白居易貶江州司馬自題云一旦失恩先左降三年隨例未量移【量讀平聲】及遷忠州刺史又云流落多年應是命量移逺郡未成官故韓愈自潮州刺史量移袁州有遇赦移官罪未除之句而宋史盧多遜貶崖州詔曰縱經大赦不在量移之限今人乃稱遷職爲量移誤矣玉案栁子厚集送薛判官量移送南涪【音浮】州量移澧州二序中有謫吏優詔近地漸顯等語不特太白樂天諸人詩可徵也

朝請

朝請音靚漢律春朝曰朝秋曰請二字史漢甚多並音才姓反然昌黎秋懷詩塵埃慵伺【音試】候文字浪馳騁尙湏勉其頑王事有朝請東坡送程建用詩會看金花詔湯沐奉朝請天公不吾欺壽與龜鶴永皆作上聲用似與史漢音注不合後閱野客叢書乃知其故曰今呼朝請郎奉朝請並作上聲僕考漢書朝請其說有二一說漢律諸侯春朝於天子曰朝秋曰請此合從去聲如竇嬰不得朝請王陵竟不朝請之類師古注才姓反又一說奉朝請無定員本不爲官位東京罷省三公外戚皇室諸侯多奉朝請奉朝請云者奉朝會請召而已故韓退之東坡詩並作上聲押是也

受釐

釐一音禧與禧同史漢禧皆作釐如祠官祝釐宣【音暄說詳第七卷

】室受釐之類注謂祭祀福胙也宋錢忱伯之妻瀛國夫人正肅公孫女也紹興初隨其姑長公主入謝欽聖向後於禁中先有戚裏婦數人在焉俱從後步過受釐殿同行者皆仰視讀釐爲離夫人笑於旁曰受禧也蓋取宣室受釐之義耳後喜回顧主曰好人家男女終是別

消渴

史漢相如傳口喫【音吉】而善著書常有消渴疾消謂消中之疾杜詩消中日伏枕消中得自由是也【素問云多食數溲曰消中卽消渴也】後漢李通傳素有消疾此卽相如渴疾俗用作消解其渴意與解酲一例如方秋崖楊梅詩並與文園消午渴不禁越女蹙春山之類謬也少陵詩慣用消渴字新亭舉目風景切茂陵著書消渴長飄零仍百里消渴已三年消渴今如此提攜愧老夫觀其屬對可益明其義矣【消渴本雙疊字俗誤爲消其渴意此與第一卷

所言落魄之獘正同】

消痟之別

野客叢書云周官疾醫四時皆有癘疾春時有痟首疾鄭注痟酸削也司馬相如消渴則所謂消中之疾也痟首消中二疾旣異而其字亦自不同後人往往不辯指爲一疾鮮有別之者後漢李通素有消疾此正如相如渴疾也太子賢注消中之疾是已乃復引周官爲證是以消中痟首爲一義以至玉篇唐韻之類皆以消爲痟疾惟禮部韻痟字下注酸痟頭痛是爲得之張孟押韻注酸痟頭痛又消渴𨿽明知二疾爲不同是認二字爲一體矣王說如此李義山詩末至誰能賦中幹欲病痟以消中爲痟首亦承此獘

雌黃

今謂譏議人曰雌黃非也古人寫字用黃紙故以雌黃滅誤以其色相類也顏之推曰讀天下書未徧不得妄下雌黃謂不得以已意擅攺書中之字如金銀車之類是也晉王衍善談論錯舉經籍輒隨口攺易聽者不覺故謂之口中雌黃以其攺易字句如口中塗滅更定非以其譏議也

遷鶯

小雅伐木丁丁鳥鳴嚶嚶出自幽谷遷於喬木劉賓客嘉話錄曰伐木詩並無鶯字頃試早鶯求友及鶯出谷詩別無證據豈非誤歟又東臯雜錄曰鄭箋云嚶嚶鳥聲正文與注皆未嘗及黃鳥白樂天作六帖始類鶯門中又作詩每用之其後多祖述之也玉案楊楨詩軒樹已遷鶯蘇味道詩遷鶯遠聽聞皆在樂天前則誤不自白帖始也洪駒父謂禽經稱鶯鳴嚶嚶要是後人附合予案義山詩亦慣用遷鶯字如悔逐遷鶯伴誰觀擇虱時朝滿遷鶯侶門多吐鳯才舊居連上苑時節正遷鶯之類

折桂

郤詵對策東堂爲天下第一曰臣猶桂林一枝昆山片玉後世遂以登科爲折桂如杜詩夢蘭他日應折桂早年知白樂天詩桂折因同樹鷪遷各異年又桂折一枝先許我楊穿三葉盡驚人溫飛卿詩猶喜故人先折桂自憐覊客尙飄蓬之類已屬假借俗更以月中有桂樹謂之蟾宮桂以登科爲登蟾宮展轉傳會博雅之士所勿道也杜詩禮闈曽擢桂憲府舊乘驄孟襄陽詩桂枝如已擢早逐雁南飛折攺爲擢與郤語本指便合

櫽栝

櫽栝正木器揉曲者曰櫽正方者曰栝栝從木本作桰今作括俗以此二字爲包括意用非說苑東郭憲問於子貢曰夫子之門何其雜也子貢曰櫽栝之旁多枉木家語外寛而內正自拯於櫽栝之中蘧伯玉之行也荀子構木必將待櫽栝烝矯然後直二字見處甚多

訂訛雜錄卷五

●欽定四庫全書

訂訛雜錄卷六

靑浦胡鳴玉撰

斷章

俗讀斷章如論斷之斷心謂其非近見夢溪筆談亦曾辧之乃知字音紕繆古今一轍也其言曰古人引詩多舉詩之斷章斷音段讀如斷截之斷所謂如一詩之中只斷取一章或一二句取義不全取全篇之義故謂之斷章今之人多讀爲斷章斷音鍛殊誤也此說先得我心惜其未疏明斷章二字出處耳左襄二十八年盧蒲癸曰宗不余辟余獨焉辟之賦詩斷章余取所求焉惡識宗杜注言已苟欲有求於慶氏不能復【去聲】顧禮譬如賦詩者取其一章而已陸徳明曰斷音短玉案字書凡物自然判絕則團上聲又去聲截之使斷音短然則斷章又應讀上聲爲短音也

雍州

雍州之雍去聲與雍和平聲不同左傳雍字凡屬地名陸徳明必音於用反孟浩然詩縣城南面漢江流江嶂開成南雍州沈亞之詩何處春暉好偏宜在雍州李義山詩離思覊愁日欲晡東周西雍此分途東坡詩聊興廣武嘆不待雍門彈朱文公詩從知爽鳩樂莫作雍門哀又幷州音冰元遺山詩後夜相思渺何許西山西畔是幷州

樂翁

晉衛玠娶樂廣女裴叔道曰妻父有冰淸之姿壻有玉潤之望所爲秦晉之匹也後世稱婦翁爲樂翁本此猶稱叔曰大阮侄曰小阮之類後訛作嶽因傅會其說謂泰嶽有文人峯故稱嶽父又稱泰山【歐陽公云今人呼妻父爲嶽公以泰山有丈人峯又呼妻母爲泰水不知出何書也】豈知丈人爲長老通稱【去聲】非必外舅也且以丈人名山不獨泰岱黃帝時封靑城山爲五嶽丈人故少陵有丈人山詩雜俎載唐明皇東封以張說爲封禪使及已三品以下皆轉一品說以壻鄭鎰官九品因說遷五品元宗怪而問之鎰不能對黃番綽對曰泰山之力也此因封泰山而得官故云然並非以泰山爲外舅後世或因此而傳訛亦未可知

丈人

妻之父爲外舅母爲外姑見爾雅釋名諸書世以外舅爲丈人𨿽非泰山丈人峯之謂然其來亦久三國誌裴松之【元嘉時人】注獻帝舅車騎將軍董句下謂古無丈人之名故謂之舅栁子厚與外舅楊憑書丈人以文律通流當世又曰丈人旦夕歸朝廷復【去聲】爲大僚又祭楊憑文子壻謹以淸酌庶羞之奠昭祭於丈人之靈陳后山送外舅詩丈人東南英今人與外舅詩文中罕用之矣子厚集更有祭獨孤氏丈母文丈母之稱尢爲近俗

令弟

古人自稱弟妹曰令若出今人當作一笑謝靈運酬從弟恵連詩末路值【音穉】令弟開顏披心胸杜少陵乘雨入行軍六弟宅詩令弟雄軍佐凡才污【去聲】省郎送從弟亞【去聲】赴河西判官詩令弟艸中來蒼然請論【平聲】事送鄕弟韶詩令弟尙爲蒼水使名家莫出杜陵人李頎放歌行答從弟異卿云吾家令弟才不覊五言破的人共推陶淵明祭程氏妹云咨爾令妹有徳有操

夫君

古人稱友曰夫君孟浩然遊精思觀回王白雲在後詩云衡門猶未掩佇立望夫君李義山雨中送趙滂不及詩雲秋水綠蕪終盡分夫君太騁錦障泥皮日休送蠏與魯望詩云病中無用霜■﹝虫敖﹞【音翺】處寄與夫君左手持又懷茅山廣文南陽博士詩云誰道夫君無伴侶不離窻下見羲皇昌黎祭李使君文美夫君之爲政不橈【音鬧】志於讒構此類甚多一時不盡記憶也【案此二字本自通稱九歌思夫君兮太息指雲中君也思夫君兮未來指湘君也世俗但知婦目所天用也】

縣官

漢時稱天子曰縣官東平王傳縣官年少霍光傳縣官非我家將軍不得至是後漢劉盆子傳當爲縣官何故爲賊此類甚多若平準書衣食皆仰【去聲】給縣官貴粟論使天下入粟縣官之類此不指天子言

道人

唐宋人詩稱僧多曰道人人或不曉其故葉石林避暑錄云晉宋間佛學初行其徒猶未有僧稱【去聲】通曰道人玉案世說竺法深在簡文座劉尹問道人何以遊朱門答曰君自見其朱門貧道如遊蓬戶又支道林常養數匹馬或言道人畜馬不韻支曰貧道重其神駿人稱曰道人自稱曰貧道今世惟羽流如此不以施之比丘

三鱣

後漢楊震傳有冠雀銜三鱣魚飛集講堂前都講取魚進曰蛇鱣者【與蛇連類言自應作去聲】卿大夫服之象也數三者法三臺也先生自此升矣注云冠音貫卽鸛雀也鱣音善似蛇一作鱔卿大夫之服象也郭璞云鱣魚長二三丈音知然反【玉案此卽鱣鮪之鱣江東呼爲黃魚少陵詩所謂頓■﹝擊頁﹞食黃魚脂膏兼飼犬長大不容身者是也今謂之鱘鰉魚】安有鸛雀能勝二三丈乎此其爲鱔明矣太子賢說如此予歷覽古今辧證書均謂三鱣應讀鱔世俗平聲用者誤蓋遵後漢注音也然少陵秋日夔府詠懷寄鄭監李賓客百韻詩敕廚惟一味求飽或三鱣押入先韻則讀爲専音亦未可盡非吳曾漫錄曰以楊震碑考之則云貽我三魚以辧懿徳稱鱔未必得其眞也

六經

史儒林傳申公獨以詩經爲訓以教楊用修曰六藝以經稱始於禮記經解再見於此予案禮記經解二字系後人名篇夫子語中並無經字蓋夫子時未以經名也又莊子天運篇孔子謂老聃曰邱治【平聲】詩書禮樂易春秋六經自以爲久矣孰知其故矣以姦【音幹】者七十二君又曰夫六經先王之陳迹也夫子已自稱經然此莊周寓言不可爲據

有味其言

漢鄭當時傳其推轂士及官屬丞史誠有味其言也師古曰推轂言薦舉人如車轂之運轉也有味者其言甚美也今人引用作有味乎其言之增一乎字之字便失其解

不得名一錢

漢鄧通傳沒入通家尙負責數鉅萬長公主賜鄧通吏輒隨沒入之一簪不得著身於是長公主乃令假衣食竟不得名一錢寄死人家師古曰公主給其衣食也而號曰假借之耳非通自有也恐吏沒入故托云然此所謂不得名一錢也今人作文譽人淡於貨利輒曰生平不名一錢若王夷甫口不言錢故事豈非錯解卽或用爲一錢不有意與本指無悖然系不祥語安得以此謂人

曉人不當如是耶

漢薛廣徳傳元帝酹祭宗廟出便門欲禦樓船廣徳請從橋且曰陛下不聴臣臣自刎以血污車輪陛下不得入廟矣上不恱張猛曰臣聞主聖臣直乘船危乘橋安聖主不乘危禦史言可聴上曰曉人不當如是耶本謂以言曉諭人者當如猛之和婉【音苑】正以廣徳之言爲戅激也今俗引用以曉人爲通曉道理之人則失其解矣此正與第一卷

所言誤用索解人不得句同又容齋四筆曰元帝之詔本是褒【音包】嘉之詞猶云獨不當如是耶今乃指人引諭非理或直述其私曰曉人不當如是

宴爾誕彌

經傳中事實多有轉相祖述而用初不考其訓故者如■﹝比阝﹞谷風之詩爲淫新昏棄舊室而作其詞曰宴爾新昏以我禦窮宴安也言安愛爾之新昏但以我禦窮苦之時至於富貴則棄之今人乃以初昏爲宴爾非惟於詩意不合且又再娶事豈堪用也生民之詩曰誕彌厥月毛公曰誕大也彌終也鄭箋言后稷之在其母終人道十月而生案訓彌爲終其義亦未易曉至俾爾彌爾性似先公遒矣旣釋彌爲終又曰酋終也頗涉煩復生民凡有八誕字誕置之隘巷誕置之平林誕置之寒冰誕實匍匐誕后稷之穡誕降嘉種誕我祀如何若悉以誕爲大於義亦不通它如誕先登於岸之類新安朱氏以爲發語之辭是已莆田鄭氏云彌止訓滿謂滿此月耳今稱聖節曰聖誕曰誕節人相稱曰誕日誕辰慶誕皆爲不然但承習膠固無由可革𨿽東坡公亦云仰止誕彌之慶未能免俗書之於此使子弟後生輩知之【說見容齋隨筆】

王瓜生

記月令孟夏之月王瓜生苦菜秀王瓜艸名非瓜也故自來類書未有以此誤隸瓜門者禮記集說云此記已月之候王瓜注云艸【扶歷反】挈本艸作菝【步末反】葜音同謂之瓜者以根之似也亦可釀酒朱氏曰王瓜色赤感火之色而生苦菜味苦感火之味而成玉曾見辧證書謂西瓜至五代始入中國文選浮甘瓜於淸泉蓋指王瓜甜瓜之類欲證甘瓜之非西瓜而以艸名爲瓜其謬不更甚乎

雙鯉魚

漢世書札相遺【去聲】多以絹素疊成雙魚之形古詩云尺素如霜雪疊成雙鯉魚要知心裏事看取腹中書此明徵也後人因漢書陳勝傳云乃丹書帛曰陳勝王置人所罾魚腹中卒買魚烹食得書云云又因沈約宋書符瑞志曰黃帝之世魚流於海得圗書馬遂謂古人眞於魚腹中寄書可笑其愚凡詩人言書問往來必曰魚雁皆假托之言耳若認爲眞魚蘇武上林雁足之帛豈爲實事乎

狡獪

老學庵續筆記云王方平曰吾子不戲作狡獪事蓋古語謂戲爲狡獪列異傳云北地傳書小女折花作鼠以狡獪是也今閩人謂兒戲爲狡頑蓋本於此或以姦猾爲狡獪則失之玉案世說袁彥伯作名士傳成見謝公公笑曰我嘗與諸人道江北事特作狡獪耳彥伯遂以箸【世說著皆作箸說見第三卷

】書古人謂戲爲狡獪觀此益信

爛漫

今人目物之燦爛者曰爛熳非也案字書無熳字止合作爛漫淋漓眾多也如杜韓詩爛漫倒家釀眾雛爛漫睡爛漫通經術爛漫忽無次爛漫堆眾雛爛漫長醉多文辭之類不可殫述也【凡古人詩文集爛漫作熳並系後人傳寫之訛】

開元錢

後人以開元錢爲唐明皇朝始鑄之非也日知錄云自宋以後皆先有年號而後有錢文唐之開元則先有錢文而後有年號舊唐書食貨志曰武徳【髙祖年號】四年鑄開元通寶錢徑八分重二銖【音殊】四絫積十錢重一兩又曰開元錢之文給事中歐陽詢制詞及書時稱其工其字含八分及隸體其詞先上後下次左後右讀之自上及左回環讀之其義亦通流俗謂之開通元寶錢馬永卿曰開元通寶蓋唐二百八十九年獨鑄此錢雒幷【平聲】幽桂等處皆置監故開元錢如此之多而明皇紀號偶相合耳玉案此唐時止鑄開元通寶錢特回環其文讀之曰開通元寶耳畫墁錄謂髙祖武徳初鑄開通元寶錢亦曰開元通寶錢其說非是而後世耳食者遂據此爲辧証之資謂唐時止有開通元寶錢而後人讀爲開元通寶者誤豈唐書食貨志反不足據耶又野客叢書雲開元錢鑄於累朝所以至今尙多容齋隨筆亦嘗言之

一杯土

野客叢書云駱賓王代李敬業檄斥武后云一抔之土未幹六尺之孤安在一抔土字正用前漢書張釋之所謂盜長陵一抔土事據注步侯切乃裒音今人不曉者讀爲杯盞之杯僕觀歐陽行周集有或掬一杯土焉或翦一枝材焉劉禹錫詩血污【去聲】城西一杯土歐陽詢藝文類聚於杯門編入長陵一杯土事是知明以抔字爲杯■﹝箋上皿下﹞字用矣僕又考之古詞中有以酒杯作抔土字押者如隴西行是也因知古人嘗以此二字通用勉夫辧證洞徹源流大率類此子見今人有用作一壞土者此不學之故

一介行李

一介音个左襄八年亦不使一介行李告於寡君注一介獨使也行李行人也陸徳明曰介古賀反行李亦作行理昭十三年行理之命無月不至國語周之秩官有之曰敵國賓至闗尹以告行理以節逆之後世以行裝爲行李懶眞子錄墨客揮犀【音西】皆言其非【秦誓如有二介臣大學引作一个臣則一介行李應讀一个行李無疑也古人音釋精當如是】

盤礡

莊子田子方篇晝史解衣盤【亦作盤】礡臝盤礡箕踞也臝與裸同今或引用作解衣磅礡非截去臝字亦失本指

萱堂

今人稱母爲北堂萱蓋祖毛詩伯兮詩焉得諼艸言樹之背注諼艸令人忘憂背北堂也其意謂君子爲王前驅過時不返家人思念之切安得諼艸種於北堂以忘其憂蓋北堂幽陰之地可以種萱初未嘗言母也不知何以遂相承爲母事借問北堂幽陰之地則凡婦人皆可以言北堂矣何獨母哉說本野客叢書予案儀禮士昏禮婦洗在北堂或因此訛以北堂屬婦人然於母事終無涉也

髙唐神女夢

古今詞人多以巫山雲雨之夢屬之楚襄王其實非也宋玉髙唐賦所謂昔者先王嘗遊髙唐怠而晝寢夢見一婦人曰妾巫山之女願薦枕席旦爲行雲暮爲行雨朝朝暮暮陽臺之下【葉戶】云云則始之夢神女者爲懷王神女賦所謂楚襄王與宋玉遊雲夢使玉賦髙唐之事其夜玉寢夢與神女遇其狀甚麗玉異之明日以白王王曰其夢若何云云則繼之夢神女者爲宋玉襄王元未嘗夢也文選刻本舊於神女賦其夜玉寢及玉異之玉對曰晡夕之後玉曰茂矣美矣諸處玉字皆訛作王於明日以白王王曰其夢若何王曰狀如何也諸處王字皆訛作玉所以謂之襄王夢耳明日以白王作白玉旣無以君白臣之理且於下文王曰若此盛矣試爲寡人賦之處文理不通檢閱元本應自知之容齋隨筆亦謂襄王旣使玉賦髙唐之事其夜王寢夢與神女遇則是王父子皆與此女荒淫近於聚麀之醜矣後人譏其失言蓋神女之夢寓言諷主不特不得誤屬襄王卽懷王宋玉之夢亦本子虛烏有杜少陵詩雲雨荒臺豈夢思李義山詩襄王枕上元無夢莫枉陽臺一片雲是也

款識

漢郊祀志鼎大異於眾鼎文鏤無款識又張敞上議曰今此鼎細小又有款識不冝薦於宗廟師古曰款刻也識記也音式志反【史封禪書注韋昭曰款刻也索隠曰識猶表識】周夢暘云博古圗古器俱有款識款謂陰字是凹入者識謂陽字是凸出者款在外識在內夏器有款有識商器無款有識識音志今人讀款識如見識之識已謬而又有以器物形象爲款制者尢謬

食酒

漢於定國傳定國食酒至數石不亂如淳曰食酒猶言喜酒也師古曰食酒謂能多飲酒費盡其酒猶云食言玉案栁河東序飲云予病痞不能食酒至是醉焉本之漢書【宋丘昶賓朋宴語亦有臣聞食酒極好不假藥餌足以安心神之語】王勉夫曰如淳謂喜酒固已無謂師古又引食言之食可笑其迂也論語沽酒市脯不食此言食酒𨿽因脯而幷言然酒之言食亦不可謂無所祖矣又曰漢斛𨿽小安有一人飲至數石之理足見其妄又王元美曰食酒能多飲費盡之也蘇子赤壁賦眞本書末用食字韻出此玉檢蘇帖果然今本作我與子所共適

文移字樣

屢見辧證書言俗吏於文移中用字之訛如槍刀之槍作槍【音撐鼎屬】卓倚作棹椅足彀爲足勾之類不可枚舉予謂莫甚於誤價直爲價值【音穉】侵占爲侵占【音沾】也

洵

洵音荀信也本平聲字今之作詩者用作仄聲觸目皆是與第三卷

所言累累讀壘壘之誤同此固淺近字音不足置辧因俗多誤呼聊一及之

處州

王勉夫曰聞見錄謂徳宗立議攺括州適處士星應括州分【去聲】野遂攺爲處州合上聲呼呼去聲非也容齋隨筆謂嚴州本名睦州宣和中以方冦攺嚴州蓋取嚴陵灘之意子陵乃莊氏避帝諱以莊爲嚴合爲荘州

訂訛雜錄卷六

●欽定四庫全書

訂訛雜錄卷七

靑浦胡鳴玉撰

逃禪

少陵飲中八仙歌蘇晉長齋繡佛前醉中往往愛逃禪逃禪猶云逃墨逃楊是逃而出非逃而入王嗣奭云醉酒而悖其教故曰逃禪後人以學佛者爲逃禪誤矣玉案東坡老饕賦美人告去已而雲散先生方兀【溫入聲】然而禪逃逃禪作禪逃益信王說爲不誣若爲學佛解應曰安禪杜詩亦有之登惠義寺云誰能解金印瀟灑共安禪

齊魯論之名始於漢

漢藝文志論【平聲】語者孔子應答弟子時人及弟子相與言而接聞於夫子之語也當時弟子各有所記夫子旣卒門人相與輯而論篹【師古曰與撰同】故謂之論語漢興有齊魯之說傳齊論者昌邑中尉王吉諸人傳魯論者常山都尉龔奮諸人洪文敏謂魯論語魯人所傳齊論語者齊人所傳是也【止此一論語特所傳不同耳】此猶齊詩韓詩毛詩戴禮之類各以顓門之學名其書也舊聞一老宿云夫子魯人故號魯論果如其說將何以處齊論乎

八股文緣

起今之八股文或謂始於王荊公或謂始於明太祖皆非也案宋史寜熈四年罷詩賦及明經諸科以經義論策試進士命中書撰大義式頒行所謂經大義卽今時文之祖然初未定八股格卽明初百餘年亦未有八股之名故今日所見先輩八股文成化以前若天順景泰正統宣徳洪熙永樂建文洪武百年中無一篇傳也日知錄云經義之文流俗謂之八股蓋始於成化以後股者對偶之名也天順以前經義之文不過敷演傳注或對或散初無定式其單句題亦甚少成化二十三年會試樂天者保天下文起講先提三句卽講樂天四股中間過接四句復講保天下四股復收四句再作大結弘治九年會試責難於君謂之恭文起講先提三句卽講責難於君四股中間過接二句復講謂之恭四股復收二句再作大結每四股之中一反一正一虛一實一淺一深其兩扇立格則每扇之中各有四股其次第之法亦復如之故今人相傳謂之八股若長題則不拘此嘉靖以後文體日變而問之儒生皆不知八股之何謂矣

戊音茂

戊已之戊音茂俗誤讀務昌黎南山詩藩都配徳運分宅占丁戊逍遙越坤位詆許陷幹竇書洛誥戊辰王在新邑召誥越三日戊申泰誓惟戊午王次於河朔傳並音茂展捲卽見今之習尙書者其誰遵之容齋隨筆云戊字與茂同音俗呼爲務非也吳中術者又呼爲武偶閱舊五代史梁開平元年司天監上言日辰內戊字請攺爲武乃知有所自也朱溫父名誠以戊類成字故司天諂之耳

洗馬

洗馬秦官漢亦曰洗馬太子出則當直者前驅導威儀也流俗誤意爲洗濯之義如杜詩所云晚涼看洗馬者非也日知錄有此一條援【音袁】引甚博詳錄於此云越語句踐身親夫差前馬韓非子云爲吳王洗馬洗音銑淮南子云爲吳兵先馬走【當作吳王】荀子天子出門諸侯持輪挾輿先馬賈誼新書楚懷王無道而欲有霸王之號鑄金人以象諸侯人君令大國之君編而洗馬梁王禦宋王驂乘滕薛衛中山之君隨而趨然則洗馬者馬前引導之人也亦有稱馬洗者六韜賞及牛豎馬洗廐養之徒漢書百官表太子太傅少傅屬官有先馬張晏曰先馬員十六人秩比謁者先或作洗又考周禮齊右職云凡有牲事則前馬注王見牲則拱而式居馬前郤行備驚奔也又道右職云王式則下前馬是此官古有之矣莊子黃帝將見大隗乎具茨之山張若謵朋前馬

健訟之誤

容齋隨筆云破句讀書之誤根著於人殆不可復正在易訟卦曰訟上剛下險險而健訟以健字爲絕句乃及於訟始系以訟童蒙入學之初其師點句輒混於上遂以健訟相連凡謂頑民好訟者曰嚚訟曰終訟可也黃魯直江西道院賦云細民險而健以終訟爲能筠獨不嚚於訟是已玉案險而健訟與蒙卦之險而止蒙隨卦之動而說隨蠱卦之巽而止蠱一例諸卦未嘗誤讀豈獨誤於訟也此非讀書破句之過乃流俗割裂截取之獘【如韻府於送韻中収健訟二字謂本於周易是也】至以好訟爲嚚於訟亦未安口不道忠信之言曰嚚訟爭辧也自是二項尙書傅可證也

築長城非始於秦皇

後人謂長城之築始於秦皇予考史漢匈奴傳隴西北地上郡長城秦築之【昭王】陰山髙闕長城趙築之造陽襄平長城燕築之後秦滅六國而始皇使蒙恬將十萬之眾北擊悉收河南地因河爲塞築四十四縣城臨河徙適戌以充之而通直道自九原至云陽因邊山險塹溪谷可繕者治之起臨洮至遼東萬餘里然則長城之築在始皇前已非一日萬里之名特起於始皇耳【日知錄謂古時中國多有長城不但北邊博引羣書若齊若魏若韓若楚若趙與中山皆鑿然可據】

今韻非沈約本

誤以今世所傳詩韻爲沈約所撰其來已久如元黃公紹七音考周徳淸中原音韻宋濂洪武正韻之類無不極詆約韻爲江左偏音不足爲據不知約所撰四聲一卷久矣無存近毛大可氏謂今世所用乃宋淳佑間江北平水劉淵所撰爲平水韻非沈韻也而邵子湘氏謂幷非劉氏之舊乃元時陰氏兄弟所著其言較毛氏尢爲詳晰備錄於此以資博雅之覽曰今韻宗梁沈約氏夫人而言之而約所撰四聲一卷久已亡繼之者隋陸法言氏而法言所撰四聲切韻亦亡嗣是有唐孫愐氏而愐所撰唐韻五卷今亦亡今宋元韻之存者略可指數廣韻宋祥符間所修也集韻宋景佑間奉敕修也禮部韻略宋時列之學官【不作宮】者也毛晃氏仍禮韻而增益之者也平水劉淵氏仍禮韻而通並其部分者也元黃公紹氏作韻會仍劉韻而廣其箋注者也三家者遞有增字字寖以多禮部韻初裁九千五百九十字至韻會乃有一萬二千六百字矣然尙不足當集韻四之一最後有陰氏兄弟著韻府乃大加刋【看平聲】削僅存八千八百廿字又不専主劉韻頗多遺漏顧明初至今用之學者或尊之爲沈韻或指之爲平水韻皆是書也今韻非沈韻不待言校劉韻少三千字則今韻之非劉韻較【音角】然易辧而世儒罕見劉氏元本乃承訛襲舛三百餘年相習而不察可怪也

裝潢

西溪藂語云唐祕書省有裝潢匠六人潢集韻音胡曂切【光上聲】釋名染紙也齊民要術有裝潢紙法又漫汁入潢凡潢紙減白便是染則年久易暗蓋染潢也後有雌黃治書法云潢訖治者佳先治入潢則軟要術後魏賈思勰撰則古用黃紙寫書久也寫訖入潢辟蠧也今惟釋蔵經如此先冩後潢又歐陽公言祕閣初爲太宗蔵書之府幷以黃綾裝潢謂之太淸本潢猶池也外加緣【去聲】則內爲池裝成捲冊謂之裝潢二說不同懶眞子錄云裝潢恐是表背匠然謂之潢其義未詳馬氏蓋未之深考耳

大采朝日

大采朝【音潮】日少采夕月語出魯國語古者旦見曰朝暮見曰夕記玉藻天子黑冕元端而朝日於東門之外漢賈誼傳春朝朝日秋夕夕月朝日夕月本皆活字流俗不明夕是朝見之名因誤讀朝日爲昭唐時有祀朝日之制栁子厚作朝日說深辧讀昭音且加祀字之謬

長年

杜工部撥悶詩雲長【上聲】年三老遙憐汝捩柂開頭捷有神蔡注云峽中以篙師爲長年柂工爲三老邵注云三老捩柂者長年開頭者又夔州歌絕句雲長年三老長歌裏白晝攤錢髙浪中又最能行雲歸州長年行最能陶南邨輟畊錄有此一條但止引長年三老長歌裏爲證而訛長歌爲歌聲且引古今詩話謂川峽以篙手爲三老與蔡邵二說不同

渭陽

詩我送舅氏曰至渭陽我送舅氏悠悠我思序以爲時康公之母穆姬已卒故穆公送其舅而念母之不見也今人言生【與甥同】舅事輒曰渭陽母亡則可若母在而稱之是死其母也不祥孰甚焉資暇錄云徵舅氏事必用渭陽前輩名公往往亦然玆失於識豈可輕相承耶審詩序當悟不可徵用矣是以齊楊愔幼時其舅源子恭問讀詩至渭陽未愔便號泣子恭亦對之欷歔

容易否則

世俗語言有割裂成文沿用旣久不覺其非者如漢東方朔傳吳王曰先生可以談矣先生曰談何容易何容猶言豈可也容字不連易字讀後漢何進傳國家之事亦何容易覆【音福】水不收宜深思之觀此益信後人輒曰容易非也尙書無逸相小人厥父母勤勞稼穡厥子乃不知稼穡之艱難乃逸乃諺旣誕否則侮厥父母曰昔之人無聞知否字斷句則侮厥父母曰六字自爲一句故蔡傳云不然則又訕侮其父母云云也下文否則厥心違怨否則厥口詛祝【音咒】皆然今以否則二字爲句亦非也

乘查

乘槎【應作查】至天河得織女支機石歸問成都嚴君平曰某時客星犯鬥牛卽此人也此系海客事見博物志案漢張騫傳及西域傳並不言博望乘槎自宗懍荊楚歲時記訛爲張騫【張嚴不同時安得相見可笑其妄】𨿽少陵大家亦承襲用之如乘槎有漢臣槎上似張騫奉使虛乘八月槎乘槎斷消息無處覓張騫之類東坡有次韻陳海州乘槎亭詩無一字謬涉張騫眞卓識也

白首爲郎非馮唐事

白首爲郎是顏駟事古今詞人屬之馮唐少陵詩亦踵此獘如馮唐毛髮白歸興日蕭蕭乘白馮唐老淸秋宋玉悲之類此與以乘查爲張騫事同一誤也案史馮唐傳唐以孝著爲中郎署長事文帝文帝輦【連上聲】過問唐曰父老何自爲郎云云並無白首字野客叢書云漢武故事載顏駟一事甚與馮唐同曰上至郎署見一老郎鬢眉皓白問何其老也對曰臣姓顏名駟以文帝時爲郎文帝好文而臣好武景帝好老而臣尙少陛下好少而臣已老是以三葉不遇上感其言擢爲會稽都尉然人往往以此事爲馮唐事用如白氏六帖曰漢文帝時馮唐白首爲郎帝問之對曰臣三朝不遇樂天詩亦曰重文疎卜式尙少棄馮唐楊巨源詩曰此地含香從白首馮唐何事怨明時劉孝標辧命論曰賈大夫沮志於長沙馮都尉皓髮於郎署左太衝詠史詩曰馮唐豈不偉白首不見招皆有白首不遇之說是以顏駟事爲馮唐用也東坡詩曰是爲先帝白首郎李注亦引馮唐之事如此甚多諸詩誤引承襲而然白帖云云尢爲可笑

葷腥之辧

流俗不明葷【音燻】腥之辧每逢祭祀輒斷鮏羴謂之食素至於酒醴之設在所不禁大非也魚肉謂鮏臭菜謂葷蔥酒蒜薤之屬皆是祭祀之齋與酒同禁之者恐以昏濁之物亂其専一之誠耳偶閱鼠璞一書已曾言之云【宋戴埴著】東坡年譜載程蘇當致齋廚稟造食葷素蘇令【平聲】辧葷程令辧素蘇謂致齋在心豈拘葷素爲劉者左袒時館中附蘇者令辦葷附程者令辦素予謂不然齊之禁葷見於法令乃禁五辛慮耗散人之气間其精誠與禁飲酒聴樂嗜欲悲哀同欲其致一之妙通於神明耳二公未免以葷爲魚肉徒有是非之辧荘子載顏回不飲酒不茹葷謂祭祀之齋是也

不諱字

古人諱名不諱字故於祖父師長之字直指而不以爲斥中庸仲尼曰仲尼祖述堯舜孫稱祖字也離騷朕皇考曰伯庸子稱父字也論語仲尼日月也對曰子夏曰之類弟稱師字也朱子曰古人未嘗諱字程先生云予十四五從周茂叔本朝先輩尙如此伊川亦嘗呼明道字【日知錄云字爲臣子所得而稱故周公追王其祖曰王季王而兼字】

湯餅

生兒三日會客名曰湯餅東坡賀陳述古弟章生子詩甚欲去爲湯餅客卻愁錯冩弄麞書向疑湯餅是二物如何對得弄璋近閱倦遊錄【宋張師正著】云今人呼煮麵爲湯餅唐人呼饅頭爲籠餅因知湯餅者乃湯之餅是一物非二物也益信古人對偶之精【此與第二卷

所言義山詩以射覆對送鉤同】

同姓爲昏

禮娶妻不娶同姓然余觀古人氏族之辧溯流尋源或同姓而非一族或異姓而實爲同族卽以王氏論一曰瑯邪二曰太原三曰京兆所出不同野客叢書云曹子建作王仲宣誄曰流裔畢萬末冑稱王厥姓斯氏條分葉散世滋芳烈揚聲秦漢呂向注秦有王翦王離漢有五侯按王粲系畢萬髙之後畢萬封於魏後十代文侯始列爲侯至孫稱惠王因之王爲氏而秦之翦離自周太子晉之後漢之五侯自齊田和之後此三派元不相干注引爲一誤矣故新莽以姚嬀陳王田五姓爲宗室【玉案莽自謂虞舜後以五姓皆舜裔耳】且禁元城王氏勿與四姓爲婚而已自取王欣之女魏東萊王基爲子納太原王沈女皆不以爲嫌蓋知此也玉又案少陵寄族弟唐十八使君詩與君陶唐後盛族多其人聖賢冠史籍枝派羅源津是杜與唐爲兄弟也重送劉十弟判官詩分源豕韋派別浦雁賓秋年事推兄忝人才覺弟優是杜與劉又兄弟也昌黎送何堅序何與韓同姓爲近【容齋三筆引孫愐唐韻韓滅子孫分散江淮間因以韓爲何字隨音變遂爲何氏】異姓稱族今人豈能辧此締婣但避同姓而不知或蹈瀆倫之愆矣

報聞罷

今人以落第爲報罷不詳所出漢東方朔傳其不足采者輒報聞罷師古曰報雲天子已聞其所上【上聲】之書而罷之令【平聲】歸又梅福傳詣行所在條對急政輒報罷

半菽

漢項羽傳今歲饑民貧卒食半菽軍無見糧注臣瓚曰士卒食蔬菜以菽雜半之

漫與

杜少陵水檻遣心詩云老去詩篇渾漫與今本梓作漫興考舊刻劉會孟本千家注本皆作漫與趙次公云耽佳句而語驚人言其平昔如此今老矣所爲詩則漫與而已無復著意於驚人也劉后邨集跋陳教授杜詩補注亦云或信漫與云云王介甫詩粉墨空多直漫與東坡詩袖手焚筆硯淸篇眞漫與皆可相證又杜集有絕句漫興九首韻府亦引作漫與

宣室

宣室有二殷宣室在朝歌史龜策傳武王圍紂象郎自殺宣室徐廣曰天子之居名曰宣室淮南子云武王甲卒三千破紂牧野殺之宣室注曰殷宮名一曰獄也音如宣帝宣王之宣漢未央殿前有溫室宣室音如負暄之暄【見集韻】名同而音異三輔黃圖謂漢之宣室取殷舊名非也

裋褐

揚雄方言自闗而西以襜褕短者謂之裋漢貢禹傳穅豆不贍裋褐不完敍傳思有裋褐之褻儋石之畜師古並音豎謂僮豎所著布長襦也又史秦紀寒者利短褐索隠曰褐布豎裁爲勞役之衣短而且狹故謂之短褐亦曰豎褐孟嘗君傳士不得短褐索隠音豎案此二則正文並作短注或作豎音豎故杜詩直用作長短之短如賜浴皆長纓與宴非短褐短褐風霜入還丹日月遲江湖漂短褐霜雪滿飛蓬諸生舊短褐旅泛一浮萍之類董彥逺洪慶善皆辧古無短褐字史孟嘗君傳諸處系後世傳冩之訛至唐儒方兩用之未知然否【曽見一辧證書云近得古本杜詩短褐風霜入諸處短皆作裋乃知今本之訛予謂裋褐短褐𨿽皆本之史漢不妨通用然如杜詩所云斷冝作短非裋也觀其屬對應自知之】

訂訛雜錄卷七

●欽定四庫全書

訂訛雜錄卷八

靑浦胡鳴玉撰

郢削莊子徐無鬼莊子送葬過恵子之墓顧謂從者曰郢人堊漫其鼻【音避】端若蠅翼使匠石斲之匠石運斤成風聽而斲之盡堊而鼻不傷郢人立不失容觀此則堊鼻者郢人也斲削者匠石也今人曰郢削郢正郢斤是以匠石之斲屬之郢人大非杜詩脫略磻溪釣操持郢匠斤帶匠字說便不妨此與夢溪筆談所辧郢歌之誤同

舉案齊眉

屢見辧證書謂舉案之案乃古椀字本於後漢梁鴻傳注予檢鴻傳無此說何也楊用修謂盤屬近之玉篇云案几屬又食器歷觀載籍並以案對杯言鹽鐵論良民文杯書案神仙傳金案玉杯人皆醉飽東觀記杯案食物大小重疉曺操別傳魏大爲人佻至以頭沒杯案中則舉案之爲舉盤無疑也顧舉案而必與眉齊今人罕究其義鴻傳云至吳依大家臯伯通居廡下爲人賃舂每歸妻爲具食不敢於鴻前仰視舉案齊眉則舉案齊眉四字正形其不敢仰視耳若作几案於理不通至以夫婦偕老者爲齊眉此尢俚俗假借可笑處不足辧也又漢書霍后傳親奉案上食以婦道共養東觀記魏霸妻奉案前跪皆可相證

袠

古者以十年爲一袠白樂天詩已開第七秩飽食仍安眠又云年開第七秩屈指幾多人是時年六十二元日詩又云行開第八秩可謂盡天年自注時俗謂七十已上爲開第八秩案此自六十一至七十俱可稱七袠自七十一至八十俱可稱八袠司馬溫公作慶文潞公八十致語云歲歷行看九帙新是也後世祝七十壽曰開七袠八十壽曰開八袠非是近見一書謂禮年八十而有秩故稱八十爲八袠六十七十不得稱袠其說尢非【袠秩帙三字通用】

六經用字

六經之道同歸旨意未嘗不一而用字則有不同者如佑佑右三字一也而在書爲佑在易爲佑在詩爲右惟維惟一也而在書爲惟在詩爲維在易爲惟左傳亦然又如易之無字周禮之灋眂薧鱻齍辠■﹝鹵上木下﹐仌代乂﹞斞閷簭等字他經皆不然今人書無妄無咎多作無失之矣洪文敏之言如此玉幼時聞一老宿云流俗於四書引詩題如止於丘隅魚躍於淵類於字或任意寫作於大非以三百篇止有於字無於字也余始信其說及後細檢毛詩而知其非蓋如言至於漕俟我於城隅作於字處正復不少也【於於二字音本不同於羽俱切音盂於央居切音淤人多混讀】

周禮奇字

制義中有寫美爲媺者流俗不知或誤讀微案周禮美字皆作媺無作美者他如艱爲囏吹爲龡法爲灋並屬周禮字洪文敏曾摘出示人曰六經用字固亦間有奇古者然惟周禮一書獨多予謂前賢以爲此書出於劉歆歆常從揚子云學作奇字故用以入經如法爲灋柄爲枋邪爲衺美爲媺呼爲嘑拜爲摻韶爲■﹝磬﹐召代石﹞怪爲傀暴爲虣獨爲簎風爲飌鮮爲鱻槁爲薧螺爲蠃脾爲■魚爲埋爲貍吹爲龡陔爲裓暗爲韽柝爲■﹝木槖﹞探爲撣翅爲翨摘爲硩駭爲駴擊爲轚辜爲橭掬爲輂羃爲幎藻爲薻■﹝吳﹐日代口﹞爲�叩爲敂艱爲囏魅爲鬽與夫庮皫胖鱐齍視劀酏■﹝鹵上木下﹐仌代乂﹞臡箈鬻柶絼疈爂■﹝臨上木下﹞■﹝申東﹞之類皆他經鮮用予前已書之而不詳悉若考工記之字又不可勝載也

烏鬼

野客叢書云老杜詩家家養烏鬼【玉案續筆談曰養讀從去聲】說者不一懶眞子以爲豬蔡寛夫以爲烏野七神冷齋夜話以爲烏蠻鬼沈存中筆談緗素雜記漁隱叢話陸農師埤雅以爲鸕鶿四說不同惟冷齋之說爲有據觀唐書南蠻傳俗尙巫鬼大部落有大鬼主百家則置小鬼主一姓白蠻五姓烏蠻所謂烏蠻則婦人衣黑繒白蠻婦人衣白繒又以驗冷齋之說劉禹錫南中詩亦曰滛祀多靑鬼居人少白頭又有所謂靑鬼之說蓋廣南州峽諸蠻之流風故當時有靑鬼烏鬼等名杜詩以黃魚【玉案黃魚卽今之鱘鰉魚俗以石首魚爲黃魚非】對烏鬼知其爲烏蠻鬼也審矣然觀元微之詩曰鄕味尢珍蛤家神悉事烏又曰病賽烏稱鬼巫占瓦代龜注南人染病竸賽烏鬼此說又似不同據南蠻傳烏卽烏黑之烏而元詩以蛤對烏則以爲烏鴉之烏玉案續筆談謂夔峽居人相率十百爲曺設牲酒於田間眾操兵仗羣噪而祭謂之養鬼言烏蠻戰殤多與人爲厲每歲以此禳之此說與冷齋合與初說鸕鶿不同

杏壇

今夫子廟庭中有壇石刻曰杏壇闕裏志杏壇在殿前夫子舊居非也杏壇之名出自莊子莊子曰孔子遊乎緇帷之林坐乎杏壇之上弟子讀書孔子弦歌鼓琴奏曲未半有漁父者下船而來須眉交白被髮揄袂行原以上距陸而止左手據膝右手持頤以聽曲終又曰孔子乃下求之至於澤畔方將杖挐而引其船顧見孔子還鄕而立孔子反走再拜而進又曰客乃刺【音戚】船而去延綠葦間顏淵還車子路授綏孔子不顧待水波定不聞挐音而後敢乘司馬彪曰緇帷黑林名也杏壇澤中髙處也莊子書凢述孔子皆是寓言漁父不必有其人杏壇不必有其地卽有之亦在水上葦間依陂【音卑】旁渚之地不在魯國之中也明矣今之杏壇乃宋幹興間四十五代孫道輔增修祖廟移大廟於後因以講堂舊基甃石爲壇環植以杏取杏之名名之耳【說夲日知錄】

帶礪

今人以如帶如礪爲開國鴻規河山鞏固意非也史漢功臣表封爵之誓曰使黃河如帶【史記無黃字】泰山如厲【同礪】國以永寧爰【音袁】及苖裔應邵曰封爵之誓國家欲使功臣傳祚無竆也帶衣帶厲砥【音止】厲石也河當何時知衣帶山當何時如厲石言如帶厲國猶永存以及後世子孫也

執牛耳

盟用牛耳卑者執之尊者蒞之鄟澤之盟衛侯請執牛耳發陽之役衛石魋蒙之盟魯孟武伯皆小國執牛耳惟鄫衍之役吳以大國執之不合盟禮故孟彘不從今以執牛耳爲主盟非是【說見池北偶談】予案周禮戎右贊牛耳桃茢鄭司農云贊牛耳春秋傳所謂執牛耳者盟割牛耳盛以珠盤尸盟者執之又注牛耳無竅盟於神故以不聽爲戒也孫公談圃云王荊公解周禮言取以順聽不知牛有耳而無竅本以鼻【音避】聽或牽一牛示之公曰然

何恙不已

容齋隨筆云公孫弘爲丞相以病歸印上報曰君不幸罹霜露之疾何恙不已顏師古注恙憂也何憂於疾不止也禮部韻略訓恙字亦曰憂也初無訓病之義蓋云罹疾矣不應復【去聲】云病師古之說最爲明白而世俗相承問人病爲貴恙謂輕者微恙心病爲心恙風疾爲風恙根著已深無由可攺玉案石奮傳萬石君尙無恙注云恙憂病也賈誼傳令此六七公者皆無恙注云無恙言無憂病也國策歲亦無恙耶注亦云恙憂也二字見處甚多總無一作病字解者近世字書亦能辧之

一二三與壹貳叄同

隨筆云古書及漢人用字如一之與壹二之與貳三之與叄其義皆同鳴鳩序刺不壹也又云用心之不壹也而正文其儀一兮表記節以壹恵注言聲譽𨿽有眾多者節以其行一大善者爲謚耳漢華山碑五載壹巡狩祠孔廟碑恢崇壹變祝睦碑非禮壹不得犯而後碑云非禮之常一不得當則與壹通用也孟子市價不貳趙岐注云無二賈者也本文用大貳字注用小二字則貳與二通用也易系辭傳參天兩地釋文云參七南反又如字音三周禮設其參注參謂卿三人則三參通用也九之與久十之與拾百之與柏亦然玉案經史中壹貳叄與一二三通用處觸目皆是昔人謂後世官府簿書文移防胥吏作姦攺易數目因以小一字爲大壹字其實自壹至拾皆屬借用字其說非是

訓故

予嘗寫訓詁作訓故一友疑誤字不知古止有訓故字後世乃作訓詁漢蓺文志魯申公爲詩訓故而齊轅固燕韓生皆爲之傳故詩有魯故二十五卷韓故三十六卷齊後氏故二十卷齊孫氏故二十七卷師古曰故者通其指義也又劉歆傳初左氏傳多古字古言學者傳訓故而已師古曰故謂指趣也又儒林傳訓故大義

九拜百拜

野客叢書云古者拜禮非特首至地然後爲拜也凡頭俯膝屈手動皆謂之拜按周禮辧九拜之儀一稽【音啟】首二頓首三空首四振動五吉拜六凶拜七奇【音基】拜八褒【本音包此應讀報】拜九肅拜注稽首拜頭至地也頓首拜頭叩地也空首拜頭至手也振動以兩手相擊也奇拜一拜也褒拜再拜也肅拜但俯下手卽今之揖也何嘗専以首至地爲拜邪乃知禹聞善言則拜如揖之類是也豈僕僕之謂哉今人或以頓首於卑下不知拜頭叩地豈卑下之所安乎日知錄云百拜字出樂記古人之拜如今之鞠躬故通計一席之間賓主交拜近至於百注云壹獻士飲酒之禮百拜以諭多是也【徐伯魯曰按鄕飲酒禮無百拜此甚言之耳】若平禮止是一拜再拜卽人臣之於君亦止再拜孟子以君命將之再拜稽首而受是也禮至未世而繁自唐以下卽有四拜大明會典四拜者百官見東宮親王之禮見其父母亦行四拜禮其餘官長及親戚朋友相見止行兩拜禮是四拜惟於父母得行之今人書狀動稱百拜何也又云古人未有四拜之禮戰國策蘇秦路過雒陽嫂蛇行匍伏四拜自跪而謝此四拜之始蓋因謝罪而加拜非禮之常也【黃庭經十讀四拜朝太上亦是加拜】今人上【上聲】父母書用百拜亦爲無理若以古人之拜乎則古人必稽首然後爲敬而百拜僅賓主一日之禮非所施於父母若以今人之拜乎則天子止於五拜而又安得百也此二者過猶不及明知其不然而書之此以僞事其親也洪武三年上諭中書省臣曰今人書札多稱頓首再拜百拜皆非實禮其定爲儀式令人遵守於是禮部定儀凢致書於尊者稱端肅奉書答則稱端肅奉復敵己者稱奉書奉復上之與下稱書寄書答卑幼與尊者則曰家書敬復尊長與卑幼則曰書付某人

三古

今人用三古誤以爲夏商周三代漢蓺文志易道深矣文更三聖世歷三古韋昭曰三聖伏羲文王孔子也孟康曰易系辭傳曰易之興也其於中古乎然則伏羲爲上古文王爲中古孔子爲下古反璧左僖二十三年晉公子重耳及曺僖負覊饋盤飱置璧焉公子受飱

反璧

今人卻饋曰璧本此俗誤爲藺相如事見史記亷藺列傳有臣請完璧歸趙語因寫作完謝大非相如紿秦間使懷璧歸趙並非秦之不受璧也

相於

相於與相與同似俗實雅古人詩文多用之如孔文舉書岸幘廣堂舉杯相於杜詩此行非不濟良友昔相於老矣逢迎拙相於托契饒之類

金錯刀

張衡四愁詩美人贈我金錯刀金錯刀王莽所鑄錢名漢食貨志王莽居攝變漢制以周錢有子母相權於是更造大錢徑寸二分重十二銖【音殊】文曰大錢五十又造契刀錯刀其環如大錢身形如刀長二寸文曰契刀五百錯刀以黃金錯其文曰一刀直五千與五銖錢凡四品並行杜詩金錯囊垂罄銀壺酒易賒韓退之詩聞道松醪賤何須恡錯刀【玉案韓集無此詩何也】皆謂是也藝苑雌黃之說如此繼古叢編謂金錯刀一名而二物錢一也刀二也王莽所造張衡韓杜所云是錢名杜詩熒熒金錯刀濯濯朱絲繩孟襄陽詩美人騁金錯雙手膾鮮鱗是刀名玉又案梅聖兪送蔡駰下第詩云爾持金錯刀不入鵝眼【錢名】貫今俗但知爲刀名而不知爲錢名也

骰子

骰音頭本平聲字白樂天詩碧籌攢采盌紅袖拂骰盤又鞍馬呼敎住骰盤喝遣輸吳音呼爲豆子非也史範蔡傳博者或欲大投注裴駰曰投投瓊也楊愼曰投卽今骰子蓋投具以瓊爲之列子云鳴瓊也又續事始曰曺子建制雙六置投子二觀此則投與骰似可通用資暇錄乃以骰字爲非曰投子者投擲於盤筵之義或作骰案諸家之書骰卽股字不音投玉案詩家之書骰皆音頭注云博齒惟集韻有與股通用之說不得遽以投字爲正而廢骰字

每下愈況

莊子知北遊正獲之問於監市履豨也每下愈況言每於至下之處愈可比況他物今用作每況愈下非

學官

世以學舎爲學宮於理亦通然與出處不合漢賈喧傳及太子少長知妃色則入於學學者所學之官也顏師古注云官謂官舍又蓺文志易有施孟梁丘京氏列於學官書有歐陽大小夏侯氏立於學官詩有魯齊韓三家列於學官禮有戴徳戴聖慶普三家立於學官春秋有公羊榖梁立於學官無有一作學宮者若云頖宮澤宮便無獘

弔生不弔死

曲禮知生者弔知死者傷知生而不知死弔而不傷知死而不知生傷而不弔今槪曰弔非也俗云弔生不弔死此言實得禮意但誤作世態燠寒生死易心解耳

邗溝之誤

左哀九年秋吳城邗溝通江淮杜注於邗江築城穿溝東北通射陽湖西北至宋口入淮通糧道也今廣陵韓江是陸徳明曰邗音寒城邗句絕溝通江淮自爲一句今俗誤以吳城邗溝四字爲句遂稱揚州邗江爲邗溝非

用史語之失

卑之毋甚髙論作二句讀前已詳言之矣玆閱容齋隨筆論史語一則復節錄於此曰今之牽引史語者亦未免有失張釋之言便宜事文帝曰卑之毋甚髙論令【平聲】今可行也遂言秦漢之間事帝稱善顏師古曰令其議論依附時事予謂不欲使爲甚髙難行之論故令少卑之耳而今之語者直以言論不足采爲無甚髙論又韓公送諸葛覺往隨州讀書詩云鄴侯家多書插架三萬軸一一懸牙籖新若手未觸爲人彊記覽過眼不再讀鄴侯蓋謂李繁時爲隨州刺史藏書旣富且記性警敏故籖軸嚴整如是今人或指言𨿽名爲收書而未嘗過目者輒曰新若手未觸亦非也

祝卽咒字

祝本有竹晝二音六書正訛謂別作咒非余檢經史果然尙書無逸否則厥口詛祝詩大雅侯作【音詛】侯祝周禮大祝掌六祝一曰順祝二曰年祝三曰吉祝四曰化祝五曰端祝六曰策祝左襄十七年宋國區區而有詛有祝禍之夲也成十七年愛我者惟祝我使我速死無及於難注並音之又反或之秀反又漢書外戚傳宮人飲酒酹地皆祝延之師古曰祝之又反謂祝之使長壽也又張衡西京賦東海黃公赤刀粵祝冀厭白虎卒不能救據此數條祝詛祝頌二義皆可讀皺今但知有竹音耳【賈昌朝字音淸濁辧之六反祭主贊詞者之又反謂贊詞】

輔車

左僖五年諺所謂輔【音釜】車相依唇亡齒寒者其虞虢之謂也車陸徳眀音尺遮反杜注輔頰輔車牙車林注言虞如牙車如齒在裏虢如輔頰如唇在表二國相須以生去一不可案此則輔車相依唇亡齒寒二句意夲一串若以輔車解作車之輔如詩所謂無棄爾輔意不惟顯背杜林二注且覺取譬不倫

名諱

曲禮卒哭乃諱韻會注生曰名死曰諱世俗不察向生人輒稱尊諱非禮也然古人已有此失吳楚材彊識略言漢西嶽碑云樊君諱毅毅時尙在也又金石錄謂生而稱諱見於石刻者甚多因引孝宣元康二年詔曰其更諱詢以爲西漢已如此然則俚俗相沿亦有所夲

吹噓師資

後漢鄭太傳孔公緒淸談髙論噓枯吹生太子賢注枯者噓之使生生者吹之使枯言談論有所抑揚也案此則吹噓二字義正相反然古今詞人多混作一意用又儒林傳若師資所承宜標名爲識者乃著之云太子賢注引老子曰善人者不善人之師也不善者善人之資也則師資二字亦兼羙惡言今人解作師之資二獘𨿽小不可不知

鳯尾諾

野客叢書云皮日休詩以鳯尾諾對虎頭嵓東坡以鳯尾諾對虎頭州按晉帝批奏書諾字之尾如鳯尾之形故謂鳯尾諾齊帝令【平聲】江夏王學鳯尾諾一學卽工蓋諾者猶言制可也諾字與詔字相似而又有鳯詔之語故觀者往往誤以爲鳯尾詔焉如陸龜蒙集所刋【看平聲】是也

圯上老人

圯音移張子房受書於圯上老人楚人謂橋爲圯李太白詩我來圯橋上懷古欽英風旣曰圯又曰橋後人所以有橋橋之誚案地輿其地至今有圯橋蓋沿訛也字從巳午之巳無鉤不從人己之己圮音痞敗也書方命圮族

訂訛雜錄卷八

●欽定四庫全書

訂訛雜錄卷九

靑浦胡鳴玉撰

濫觴

家語三恕篇孔子謂子路曰夫江始出於岷【音民】山其源可以濫觴及其至於江津不舫【平聲】舟不避風則不可以渉非惟下流水多耶濫觴是言其始出之微故韓詩外傳作不足濫觴後人指爲末流之獘如曰至今日而濫觴極矣之類謬也黃山谷詩岷江初濫觴入楚乃無底又濫觴𨿽有罪末派彌九縣古人元不誤用【史孟苟傳始也濫耳注引濫觴爲始之義釋之】

魁

日知錄云今人所奉魁星不知始自何年以奎爲文章之府故立廟祀之乃不能像奎而攺奎爲魁又不能像魁而取之字形爲鬼舉足而起其斗不知奎爲北方元武七宿【音肅】之一魁爲北斗之第一星所主不同而二字之音亦異今以文而祀乃不於奎而於魁失之逺矣

橋梓

劉向說苑伯禽與康叔封朝於成王見周公三見而三笞乃相與見商子曰二子盍相與觀乎南山之陽有木焉名曰橋二子者往觀乎南山之陽見橋竦焉實而仰商子曰橋者父道也二子盍相與觀乎南山之陰有木焉名曰梓二子者往觀乎南山之陰見梓勃焉實而俯商子曰梓者子道也二子見乎周公入門而趨登堂而跪周公拂其首勞而食之曰安見君子二子對曰見商君周公曰君子哉商子也後世稱父子曰橋梓本此俗作喬梓非

疆埸

埸音亦從易說文注疆也場音長從昜【卽陽字】說文注祭神道田不耕治榖田也經傳中疆埸字甚多絕無疆場字詩疆埸翼翼乃埸乃疆疆是大界埸是小界今小田塍【音仍】也又邊境也左桓十七年疆埸之事愼守其一而備其不虞莊二十八年疆埸無主則啟戎心襄十一年使疆埸之司惡於宋昭元年疆埸之邑一彼一此何常之有二十七年吳新有君疆埸日駭定四年彜徳無厭若鄰於君疆埸之患也埸陸徳眀並音亦後世用作疆場意爲封疆戰場非也駱賓王詩膂力風塵倦疆場歲月窮乃知此誤已久

客作

野客叢書引吳曾漫錄云江西俚俗罵人曰客作兒案陳從易寄荔枝與盛參政詩橄欖爲下輩批杷客作兒僕謂受雇者爲客作已見於南北朝觀袁翻謂人曰郉家小兒爲人客作表章此語自古而然勉夫之言如此予又案西京雜記康衢家貧勤學邑有大姓多書乃與客作得徧讀王人書又輟畊錄云今人之指傭工者曰客作三國時已有此語焦光饑則出爲人客作飽食而已觀此則又不始於南北朝矣

委靡

委靡披靡波靡等並讀上聲借音米說見四書字音砭俗𨿽華不爲靡句偶檢放翁詩已分文章歸委靡可憐意气尙憑陵一友疑其失嚴【與失粘同】用朱筆標誌【不知出自誰手】不眀字音反欲致疑古人可笑其妄

眀經

今世科名稱謂有與古悖戾者相承不覺日知錄言之甚詳摘錄五條於此曰今人但以貢生爲眀經非也唐制有六科一曰秀才二曰眀經三曰進士四曰眀法五曰書六曰算【大唐新語隋煬帝置眀經進士二科國家用隋制增置秀才眀法眀字眀算並前爲六科】當時以詩賦取者謂之進士【金史移刺履傳進士之科隋大業中始試以策唐初因之髙宗時雜以箴銘詩賦至文宗始專用賦】以經義取者謂之眀經【葉石林避暑錄話唐制取士用進士眀經二科本朝初惟用進士其罷眀經不知始自何時仁宗患進士浮淺不本經術嘉佑三年始復眀經科】今罷詩賦而用經義則今之進士乃唐之眀經也

秀才

舊唐書杜正倫傳正倫隋仁壽中與兄正玄正藏俱以秀才擢第唐代舉秀才止十餘人正倫一家有三秀才甚爲當時稱羙唐登科記武徳至永徽每年進士或至二十餘人而秀才止一人二人【舊唐書職官志則云秀才有唐已來無其人】杜氏通典云初秀才科第最髙試方略策五條有上上上中上下中上凢四等貞觀【去聲】中有舉而不第者坐其州長由是廢絕【新唐書永徽二年始停秀才科】士人所趨向惟眀經進士二科而已顯慶初黃門侍郎劉祥道奏言國家富有四海於今已四十年百姓官寮未有秀才之舉未必今人之不如昔將薦賢之道未至豈方稱多士遂缺斯人請六品以下爰【音袁】及山谷特降綸言更審捜訪唐人之於秀才其重如此【秀才字出史記賈生傳年十八以能誦詩屬書聞於郡中吳廷尉爲河南守聞其秀才而儒林傳公孫弘之議則曰有秀才異等輒以名聞此秀才之名所起】元宗禦撰六典言凡貢舉人有博識髙才彊學待問無失俊選者爲秀才通二經已上者爲眀經眀閒時務精熟一經者爲進士張昌齡傳夲州欲以秀才舉之昌齡以時廢此科已久固辭乃充進士舉及第是則秀才之名乃舉進士者所不敢當也又文苑英華判目有云鄕進士至省求試秀才考功不聽求訴不已趙岊判曰文藝小善進士之能訪問不休秀才之目是又進士求試秀才而不可得也今以生員而冒呼此名何也【容齋三筆謂秀才之召自宋魏以後實爲貢舉科目之最而今世俗以爲相輕之稱】

眀初嘗舉秀才【洪武十五年徵至秀才數千人】太祖實錄洪武四年四月辛丑以秀才丁士梅爲蘇州府知府童權爲揚州府知府俱賜冠帶十年二月丙辰以秀才徐尊生爲翰林應奉十五年八月丁酉以秀才曾泰爲戶部尙書是也亦嘗舉孝亷洪武二十年二月己丑以孝亷李徳爲應天府尹是也此辟舉之名非所施於科目之士今俗謂生員爲秀才舉人爲孝亷非也

舉人

舉人者舉到之人北齊書鮮於世榮傳以夲官判尙書省右僕射【音夜】事與吏部尙書袁聿修在尙書省簡試舉人舊唐書髙宗紀顯慶四年二月乙亥上親策試舉人凡九百人調露元年十二月甲寅臨軒試應嶽牧舉人是也登科則除官不復謂之舉人而不第則須再舉不若今人以舉人爲一定之名也進士乃諸科目中之一科而傳中有言舉進士者有言舉進士不第者但云舉進士則第不第未可知之辭不若今人以登科而後謂之進士也自夲人言之謂之舉進士自朝廷言之謂之舉人進士卽是舉人不若今人以鄕試榜謂之舉人會試榜謂之進士也

進士

進士卽舉人中之一科其試於禮部者人人皆可謂之進士【唐人未第稱進士已及第則稱前進士雍錄引唐人詩云會題名處添前字通鑑建州進士葉京嘗預宣武軍宴識監軍之面旣而及第在長安與同年出遊遇之於塗馬上相揖因之謗議喧然遂沈廢終身是未及第而稱進士也】試畢發榜其合格者曰賜進士及第後又廣之曰賜進士出身然後謂之登科所以異於同試之人者在乎賜及第出身而不在乎進士也宋政和三年五月乙丑臣僚言陛下罷進士立三捨之法今賜承議郎徐禋進士出身於名實未正乞攺賜同上捨出身從之

科目

唐制取士之科有秀才有眀經有進士有俊士有眀法有眀字有眀算有一史有三史有開元禮有道舉有童子而眀經之別有五經有三經有二經有學究一經有三禮有三傳有史科此歲舉之常選也其天子自詔曰制舉如姚崇下筆成章張九齡道侔伊呂之類見於史者凡五十餘科【困學紀聞唐制舉之名多至八十有六】故謂之科目【宋王安石始罷諸科】今代止進士一科則有科而無目矣猶沿其名謂之科目非也

殺俗讀去聲

白樂天翫半開花贈皇甫郎中詩西日憑輕照東風莫殺吹自注殺去聲玉案俗語太甚曰殺所嫁反沙去聲音廈【與從廣者不同廈遐上聲大屋】亦作■﹝日煞﹞容齋隨筆序■﹝日煞﹞有好議論【升庵字說引作殺有好處誤】元人傳奇忒殺思量忒殺風流類皆太甚意若如字讀便非

令甲

今人以令甲爲法律是未眀甲字義耳漢書宣帝紀令甲死者不可生注如淳曰令有先後故有令甲令乙令丙師古曰甲乙者若今之第一第二篇

耳案此則令甲爲最先之令江充傳如淳注令乙騎乘車馬行馳道中帝詔曰令丙箠長有數皆可證也說見宋戴埴鼠璞【據國策當作鼠朴今曰璞誤也】

小學不講

流俗作字輒多謬訛予於四書字音砭俗詳言之繼覧容齋隨筆一則實獲我心附錄於此以見予之訂正初非好爲拘泥【去聲】吹毛索【音色】瘢也其言曰古人八歲入小學敎之六書周官保氏之職實掌斯事厥後浸廢蕭何著法太史試學童諷書九千字乃得爲吏以六體試之吏人上書字或不正輒有舉劾劉子正父子校中祕書自史籀以下凡十家序爲小學次於六藝之末許叔重收集篆籀諸家之學就隸爲訓注謂之說文蔡伯喈以經義分散傳記交亂訛謬相蒙乃請刋【看平聲】定五經備體刻石立於太學門外謂之石經後有呂忱又集說文之所漏略著字林五篇以補之唐制國子監置書學博士立說文石經字林之學舉其文義歲登下之而考功禮部課試貢舉許以所習爲通人苟趨便不求當否大歷十年司業張參纂成五經文字以類相從至開成中翰林待詔唐元度又加九經字樣補參之所不載晉開運末祭酒田敏合二者爲一編並以考正俗體訛謬今世不復詳考𨿽士大夫作字不能悉如古法矣韓子云凡爲文辭宜略識字又云阿買不識字頗知書八分安有不識字而能書蓋所謂識字者如上所云也予采張氏田氏之書擇今人所共昧者漫載於此以訓子孫本字從木一在其下今爲大十者非美從羊從大今從犬從火者非看字從手凢視物不審則以手遮目看之作看者非干有幹虔二音爲字一體今俗分別作乹字音虔而幹音幹者非夷從弓從大作夷者訛耆從旨作老下目者訛決衝況涼盜並從水作冫者訛饑饑二字上谷不熟下餓也今多誤用至於果芻韭之加艸岡加山筍作筍頿作頾須加髟或從水寶從爾趨從多衡合從角從大而從魚肈從文虫作虫墮許規反俗作隳炙從夕閒從日功從力玆合從二元而作玆姦爲姧纛從毒舌從千京作亰次從冫濳僭譖從替出作二山皂爲皂匹爲疋敍作敍曷爲曷怪爲怪凢作凡允作允館作館覽作覧祭合從月從又而作祭瞻作瞻淫從缶徧作徧徼作僥漾作漾琴瑟之弦從糸如是者皆非也

土著

史記其俗土著直略反長入聲又漢食貨志理民之地道著爲本貴粟論不農則不地著地著與土著同謂民之久居其所如物之黏著而不他徙也俗或誤讀土注

法三章耳

史漢髙紀與父老約法三章耳殺人者死傷人及盜抵罪余悉除去秦法諸吏人皆案堵如故王厚齋陸農師皆以與父老約爲句絕法三章耳另爲一句朱子亦以爲然案堵漢書作按堵同應劭曰按按次第也後人用作安堵非

西昆體

古今詩話云宋初楊大年億錢文僖惟演晏元獻殊劉子儀筠爲詩皆宗義山號西昆體後進效之多竊取義山詩句嘗內宴優人有爲義山者衣服敗裂告人曰我爲諸館職撏撦至此聞者大噱案此則楊劉輩效義山詩其所作號西昆體葉石林謂歐陽公詩始矯昆體専以气格爲主亦指楊劉輩言今直以義山集爲西昆詩非是前人嘗有言之者元遺山論詩絕句云望帝春心托杜鵑佳人錦瑟怨芳年詩家總愛西昆好獨恨無人作鄭箋亦踵此獘

先容

今人習用先容字不知其出且昧其義漢鄒陽傳蟠木根柢輪囷離奇而爲萬乘器者以左右先爲之容也師古曰萬乘器天子車輿之屬容謂雕刻加飾史記注索【音色】隱曰左右先加雕刻爲之容飾

醞藉

漢薛廣徳傳廣徳爲人溫雅有醞藉師古曰醞言如醞釀【仰去聲】也藉有所薦藉也亦作溫籍義縱傳治敢往少溫籍師古曰少溫籍言無所含容也溫音於問反籍音才夜反案此二則先容是取義於木醞藉是取義於酒

芧栗

夢溪筆談云江南有小栗謂之茅栗【茅音艸茅之茅】以予觀之此正所謂芧也則莊子所謂狙【音朱】公賦芧【音序】此文相近之誤也存中之說如此因思少陵南鄰詩錦裏先生烏角巾園收芧栗未全貧夲於莊子徐無鬼篇先生居山林食芧栗也今注家必欲攺作芋栗謂蜀有蹲■﹝氏鳥﹞且芋栗二物可該園中所產而芧栗野生不待園中收種若但芧栗充饑安得謂未全貧此種議論𨿽似近理終覺牽合支離未必當時杜公意也昔人謂杜詩韓文無一字無來歷以芧栗屬先生說此正從莊子來也紛紛聚訟不當息乎

天夭是■﹝木豕﹞

筆談云書之闕誤有可見於他書者如詩天夭是■﹝木豕﹞後漢蔡邕傳作夭夭是加與速速方榖爲對沈說如此然朱子訓天禍■﹝木豕﹞喪自應作天夭況劉貢父在存中前已謂蔡邕傳夭夭當作天夭存中乃欲援【音袁】史證經非也白樂天詠懷詩冉牛與顏淵卞和與馬遷或罹天夭極或被人刑殘以人對天尢可相證【邕傳作速速方轂注謂小人乘寵方轂而行方猶並也筆談引作榖亦非】

臯比

臯比音皮流俗往往作上聲用非是朱子張橫渠贊勇撤臯比蓋以虎皮爲講席也唐戴叔倫禪寺讀書詩猊座翻蕭索臯比喜接連則以臯比爲講席唐世已然臯比字出左傳莊公十年蒙臯比而先犯之杜元凱注云虎皮也陸徳眀釋文比音毗

煬竈

昔一友問予煬竈二字所出予以莊子煬者避竈答之然與嬖侫弄權意無涉也近閱戰國策衛靈公近癰疽彌子瑕二人者專君之勢以蔽左右復塗偵謂君曰昔日臣夢見君君曰子何夢曰夢見竈君君忿然作色曰吾聞夢見人君者夢見日今子曰夢見竈君而言君何也有說則可無說則死對曰日並燭天下者也一物不能蔽也若竈則不然前之人煬則後之人無從見也今臣疑人之有煬於君者也是以夢見竈君【煬音樣吳音誤讀爲陽】

冬至書云之誤

容齋隨筆云今人以冬至日爲書云至用之於表啟中𨿽前輩或不細考然皆非也左傳僖五年正月辛亥朔日南至公旣視朔遂登臺以望而書禮也凡分至啟閉必書云物爲備故也杜注周正月今十一月分春秋分也至冬夏至也啟者立春立夏閉者立秋立冬云物者气色災變也蓋四時凢八節其禮並同漢明帝永平二年春正月辛未宗祀光武畢登靈臺觀云物尢爲可證而但讀左傳前兩三句故顓以指冬至云

合下閣下之辧

漢唐宋元稱合下前眀稱閣下其義各不相蒙流俗不明合閣之辧泥乎閣下之稱者漢唐宋元文集凡言合盡讀爲閣【如邨塾師攺韓柳文合下爲閣下是也】泥乎合下之稱者明朝人文集中凡言閣下漫攺爲合【如後人欲攺歸太僕集閣下爲合下是也】日知錄有此一條言之甚詳備載於此不嫌覼縷也云趙璘因話錄曰古者三公開合郡守比古之侯伯亦有合故世俗書題有合下之稱【漢書王尊傳直符史詣合下從太守受其事】前輩呼刺史太守亦曰節下與宰相大僚書往往稱執事言合下之執事人耳劉子玄爲史官與監修宰相書稱足下韓文公與使主張僕射【音夜】書稱執事此其例也若記室本系王侯賓佐之稱他人亦非所宜執事則指其左右之人尊卑皆可通稱侍者則士庶可用之近日官至使府禦史及畿令悉呼合下至於初命賓佐猶呼記室今則一例合下上下無別其執事才施於舉人侍者止行於釋子而已今之布衣相呼盡曰合下𨿽出於浮薄相戲亦是名分天壤矣又云謝在杭五雜俎言門夾室也以板爲之禮記內則天子之閣左達五右達五蓋古人置此以庋【音紀】飲食之所卽今房中之板閣而後乃廣之以爲樓觀之通名如石渠天祿麒麟之類或以藏書或以繪【音會】象或以爲登眺遊覧之所合者門旁小戶也因設館於其旁卽謂之合漢書公孫弘傳開東合以延賢人師古曰合者小門也東向開之避當庭門而引賓客以別於掾史官屬如今官署角門旁有延賓館是也故蕭望之傳言自引出合而雋【前上聲】不疑傳暴勝之爲直指使者不疑至門勝之開合延請是凡官府皆有合不獨三公也韓延壽傳行【去聲】縣至髙陵入臥傳【音戰】捨閉合思過如今之閉角門不聽官屬入也朱博傳召見功曺閉合數責此又是閉角門不聽出也東晉太極殿有東西合唐制仿之以宣政殿爲前殿紫宸爲便殿前殿謂之正衙天子不禦前殿而禦紫宸乃自正衙喚仗繇合門而入百官候朝於衙者因隨以入見謂之入合蓋中門不啟而開角門也爾雅小閨謂之合而室中之門亦或用此爲稱是則二字之義本自不同漢舊儀曰丞相聽事門曰黃合不敢洞開朱門以別於人主故以黃塗之謂之黃合今代以文淵閣藏書而大學士主之故謂之閣老蓋亦論經石渠挍書天祿之遺意爾然西京但有閣而未以爲官曺之稱至後漢始謂之臺閣古詩爲焦仲卿作云汝是大家子仕宦於臺閣陳壽三國誌評曰魏世事統臺閣重內輕外故八座尙書卽古六卿之任也裴松之三國誌注引魏略曰薛夏爲祕書丞嘗以公事移蘭臺蘭臺自以臺也而祕書署耳謂夏爲不得移推使當有坐者夏報之曰蘭臺爲外臺祕書爲內閣臺閣一也何不相移之有蘭臺屈無以折自是之後遂以爲常唐書職官志光宅元年九月攺門下省爲鸞臺中書省爲鳯閣【李肈國史補宰相相呼爲堂老兩省相呼爲閣老杜子美奉贈嚴八閣老詩云扈聖登黃閣困學紀聞曰給事中屬門下省開元曰黃門省故曰黃閣左拾遺亦東省之屬故曰官曺可椄聯又將赴成都艸堂途中寄嚴鄭公詩云生理祗憑黃閣老此特借黃門爲黃閣而亦夲於漢人臺閣之稱唐書楊綰傳故事舎人年久者爲閣老】然則今之內閣實夲於此而非取三公黃合之義其言入閣辦事謂入此內閣爾而與唐之隨仗入閣不相蒙也閣下之稱猶雲臺下古今異名亦何妨乎

訂訛雜錄卷九

●欽定四庫全書

訂訛雜錄卷十

靑浦胡鳴玉撰

雜字音義

素王謂孔子素臣謂左丘明王似宜從平聲然杜元凱左傳序云立素王又云仲尼素王陸氏並音於況反注謂素空也素王無位而王也

酗虛去聲以酒爲凶曰酗酗酒字本出商書微子篇今俗輒曰凶酒非也亦作■﹝酉句﹞趙克國傳湯數醉■﹝酉句﹞羌人

覬覦音計兪希幸也左桓二年民服事其上而下無覬覦漢書敍傳絕信布之覬覦俗讀愷諭非

倘音敞忽止貎莊子在宥篇云將見之倘然止贄然立今誤作儻字用

侄音質廣韻注云堅也又牢也俗誤作子侄字用

脧音宣縮也減也漢書民日朘月削今誤讀俊削

史貨殖傳天下熙熙皆爲利來【葉音離】天下壤壤皆爲利往熙熙和樂也壤壤和緩貌今用作天下攘攘穰穰皆與元文背戾

紬繹之紬音抽漢谷永傳燕見紬繹以求咎愆師古曰紬讀曰抽紬繹者引其緒也史公自序紬史記石室金匱之書徐廣亦音抽師古於漢書史遷傳又音冑謂綴集之音義俱異

紙音止從氏俗從氐誤紙音低廣韻注云絲滓也

周書紹聞衣徳言衣去聲服之也言繼其所聞服行文王之徳言也今人名字多取義焉輙誤呼衣爲平聲

劇音極甚也理煩治劇又劇談戲劇又姓吳音誤呼爲彊入聲

畹淵上聲音苑田三十畝曰畹騷余旣滋蘭之九畹兮又樹蕙之百畮又和婉琰琬宛然類並音苑俗誤讀椀不可革也

眇小也周書眇眇予末小子莊子徳充符眇乎小哉史始以薛公爲魁梧然今觀之眇小丈夫耳俗用眇小字誤作渺廣韻注云渺■﹝氵皛﹞水皃

儋石不合作擔漢蒯通傳守儋石之祿揚雄傳家乏儋石之儲儋罃也瓦器應劭曰受二斛

肯綮筋肉結處綮音謦莊子技經肯綮之未嘗與啟音不同

胼胝皮厚也史禹手足胼胝胝音支

妺喜桀妻妺音末從夲末之末與姊妹之妹從未不同

豪釐與毫釐同記經解及易緯皆曰差以豪釐繆以千里釐亦作犛

榼堪入聲酒噐左傳行人執榼承飲造於子重俗誤讀盒

溘堪入聲奄忽也騷寧溘死以流亡兮

參差之參借音春與參伍之參音驂異韓昌黎孟生詩諒非軒冕旅應對多差參萍蓬風波急桑楡日月侵藝苑雌黃雲古詩押韻或有語顚倒而理無害者如退之以參差爲差參以玲瓏爲瓏玲是也觀此則參差爲春音無疑也關雎之詩參差荇菜參傳音初南反人自不察承訛讀驂又音森參商二星名俗亦誤讀驂

頁音頡廣韻注雲頭也邨塾誤作紙葉字用

堂亷字出賈誼治安策亷堂之側隅也俗或誤作堂簾

牀第牀格也左傳牀第之言不逾閾俗或誤作牀第

漢章帝敇三公詔安靜之吏悃愊無華悃愊至誠也愊音壁俗或誤讀悃幅

捭闔鬼穀子篇名捭音擺開也闔閉之也俗或誤作押闔

內則滫瀡以滑之滫上聲久泔也瀡𨿽上聲滑也俗或誤作滫髓

揚雄解嘲【音遭】東南一尉西北一候注曰候所以伺【音四】候逺國來朝之賓亦官也俗或誤作侯尉

易系辭傳故能彌綸天地之道夲義云彌如彌縫之彌有終竟聯合之意綸有選擇條理之意俗或誤作彌淪

詩適子之館兮還予授子之粲兮今或誤作授餐

詩式相好矣無相猶矣猶謀也或誤作相尢

左襄十二年夫婦所生若而人杜注不敢譽亦不敢毀故曰若如人案此是亦而如通例若而人猶言如此人俗或誤用作若干人意自堂亷以下諸獘丗年前制義中觸目皆是今能辧之者多矣

焯與灼同俗誤讀卓

儳音暫表記君子不以一日使其躬儳焉如不終日又曲禮母儳言與左傳鼓儳焉可也音慚義異

窋音質不窋失官后稷之子漢有平陽侯曺窋參之子

蠕而宣切軟平聲蠕動字出荀子莊子俗讀須非

朱提音殊時漢縣名出銀

砥音止書傳砥細於礪皆磨石也俗於砥厲亷隅中流砥柱周道如砥之類皆誤讀抵

觖音決缺也觖望謂不滿所望而怨也史燕世家此獨尙觖望盧綰傳羣臣觖望字從夬俗或誤從央因讀爲央望

闖醜禁反琛去聲公羊傳開之則闖然公子陽生也注出頭貌又窺覘也韓孟聯句儒門𨿽大啟姦首不敢闖與禁浸等字押俗讀創

坊一音防與防同禮坊記以此坊民刑以坊滛又言坊行表荀子作防君子言有壇宇行有防表

圜與圓同又圜視驚視也賈誼傳天下圜視而起梓人傳予圜視大駭

髙漸離漸史記正義音子亷反樊於期於宛【音苑】委余編讀烏

欹音溪不正也亦作敧俗從欠誤欹音伊嘆羙也

冣除去聲古聚字今誤爲最字

嬪音頻婦也書嬪於虞詩曰嬪於京妃嬪婦官名記有九嬪吳音誤呼爲擯

刊看平聲削也劉歆答揚雄縣諸日月不刋之書言不可削除也後世以此字作梓刻用楊用修深辧其非字從干戈之幹與從千百之千不同利音茜切也

骩音委古委字屈曲曰骩唐鄭注傳撓【音鬧】骩朝法歐陽公代王狀元謝啟陸機閱史尙靡識於撐犂枚臯屬【音竹】文徒自成於骩骳

橘均入聲非涓入聲

惇盤之惇音對周禮玉府若合諸侯則共珠盤玉惇注盤惇類珠玉以爲飾珠盤以盛牛耳尸盟【音明】者執之玉惇歃血玉器掞音閃舒也選摛【音鴟】藻掞天庭

聞去聲聲達於外也與平聲不同如詩聲聞於天聲聞於野記言聞則入言不聞則不入之類

嵇音奚山名叔夜居其側因以爲姓俗讀稽

蓋姓音合漢有蓋公治黃老蓋寛饒醒而狂又葉姓應讀攝查姓應讀茶今並從本音非也

晟音盛眀也熾也唐將李晟五代史有孫晟宋朝樂名曰大晟

鰓鰓讀徙徙與葸同畏懼貌漢書刑法志鰓鰓常恐天下之一合而共軋已

妥帖俗或作妥貼非陸士衡文賦或妥帖而易施韓昌黎薦士詩妥帖力排奡石鼓歌安置妥帖平不頗

隲音質定也陰隲評隲吳音誤呼爲則

苞音包詩竹苞方苞史苞苴亦作包禹貢漸包易系包桑俗讀袍案此字本婢小反音莩艸名漢書有苞履佩觿集曰有以艸名之苞爲厥包其順非有如此者

暴音僕日幹也又顯示也與暴虐侵暴暴殄等音別今人用暴露暴白誤呼庖去聲

郤與隙【音喫】同從阝【音邑】不從卩【音節】莊子養生主批大郤導大窾又姓晉有三郤俗誤讀卻卻從卩與卻同

雹音薄春秋大雨【去聲】雹

苛音何亦作荷漢酈食其傳聞其將皆握齱好荷禮楊用修曰苛小艸也今但知爲苛刻之苛藐紫艸也今但知爲藐然之藐藎染艸也今但知爲忠藎之藎

屈姓音九勿反音如掘

屬一音竹續也托也如屬文屬客屬書屬和之類六書正訛謂俗作囑非

詟占入聲失气而言也又懼也又人名戰國策左師觸詟邨塾誤讀觸龍【史記作觸龍】

瀧音雙奔湍也又水名在韶州樂昌縣昌黎有瀧吏詩歐公有瀧岡阡表又浙江桐廬縣有七里瀧在嚴子陵釣臺之西

辟易之辟音僻史項羽本紀人馬俱驚辟易數里謂開張而易其故處又微辟之辟音璧

愒音慨左昭元年翫歳而愒日今用玩愒字本此俗或誤讀玩气

口吻音憤亦作脗俗誤呼口忽

禊音系祓除惡祭名三月上已【俗書巳午字不用鉤挑非】祓除不祥蘭亭序云修禊事也

錯■﹝愕﹐屰代虧﹞音措誤後漢寒朗傳二人錯■﹝愕﹐屰代虧﹞不能對注云猶倉卒也錯音七故反■﹝愕﹐屰代虧﹞音五故反■﹝愕﹐屰代虧﹞廣韻作愕

岐嶷音逆小兒有知識貌詩克岐克嶷以就口食傳峻茂之貌俗或誤押岐凝

樂記易直子諒之心油然生矣朱子曰易直子諒之心一句從來說得無理會卻因見韓詩外傳子諒作慈良則可無疑矣

脞坐上聲叢脞煩碎也書元首叢脞哉俗讀挫非

唇舌字從月俗從口誤唇音眞廣韻注云驚也

百里奚烹伏雌伏浮去聲禽伏卵也俗讀如字非

齩嚙也俗誤作咬咬音交鳥聲莊子齊物論宎者咬者言風聲之不齊

俗書喜加艸字如絲麻作麻臥席作席芻蕘作蒭蔬果作菓蔥韭作韮之類出自俚俗不足爲怪文人學士所當戒也

訂訛雜錄卷十

