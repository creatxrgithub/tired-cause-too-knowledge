誌怪錄﹝明﹞祝允明

誌怪𨿽不若志常之益然幽詭之事固宇宙之不能無而變異之來非人尋常念慮所及今苟得其實而紀之則卒然之頃而值之者固知所以趨避所以勸懲是亦不無益矣況恍語惚說奪目警耳又吾儕之所喜談而樂聞之者也昔洪野處夷堅志至於四百二十卷之富彼其非有樂者在則胡不中輟而能勉彊於許久哉吾以是知吾書𨿽蕪鄙不敢班洪亦姑從吾所好耳若有髙論者罪其繆悠而一委之以不語常之失則洪書當先吾而廢吾何憂哉

陳僖敏兪宮保

陳僖敏公鎰與太子太保兪公士悅少時相得出入恆俱一日黎明同入郡學傍一居人寢門內聞街上枷鎖之聲窺之見獄卒自變量囚南行俄而卒及囚皆倉皇曰丞相來宜急避之遂皆入古廟而沒居人念囚不應行此路且訝丞相之語因坐以伺之則二公隨至矣

還娘

泰和蕭都憲子婦劉氏年十七歸蕭字還娘忽得疾死蕭氏從地裏家說未及旬卽葬之郭外還娘初入冥府見王者三人坐顧還娘曰誤矣柰何吏白王欲姑畱之王執不可遂放還途間見鄰婦亦追來還娘問之婦曰以女擅殺一鵝箠之至死其訴冤追至耳還娘旣生在棺中無計以出忽隱隱聞冢上羣鳥鳴噪有人見而怪之至墓旁聞墓中號呼之聲告蕭氏家乃急發冢出之瘁疲巳甚便加救治漸以彊爽得安計死十七日矣方鄰婦箠婢時還娘巳死數日以是知其不妄

鬼買棺

成化壬寅春吳中疫癘盛行田野尢甚五澴涇有一家七人同死無孑遺無人斂市有函人遇一老詣門買棺七具而赤手不持纖價函人索之其人曰汝但載我並棺到家當還汝也函人遂載棺與俱去將至門其人曰我先歸開門待汝家無一錢惟有麥二十斛可以償汝屋後西北某家予親也可我召來言畢遂先登岸入門函人乃與舟子至其捨則寂無人焉視室內有屍七而買棺者在其中大駭出門覓其鄰果有西北居某人其親也語其故親亦驚哀來酬價果有麥二十斛乃俱與之

天墮艸船

松江城西有董仲俯素以惇厚穪成化丙午八月十一日天宇澄霽皎無纖雲眾見空中有小船從東而西又轉而東墮仲俯樓上觀者塞道細視之乃茭艸所縛者時仲俯方患耳瞶亦不大驚但曰此船來載我耳不久果卒

白犬怪

昆山一民家子方少年未娶夜有一羙婦來與之合由是得瘵疾醫療莫愈子猶祕其事一日坐肆中有道士過之謂人曰此子妖气甚濃言畢遂去其父聞之乃謂子曰吾兒不言卽當死矣言之吾不責汝也子乃以實告父曰吾以剪刀與汝伺其來但剪其衣便可驗治子受命惟謹其夜婦至子密剪其衣亟厲聲斥之婦遂去旦視之皆白毛也父見僯家一牝白犬毛有缺處因共杖殺之子疾隨差

馮副使

吾鄕馮副使定成化中赴京師聽選朝罷趨歸徑至宗人府府中有古井甚大馮忽下馬趨井旁顧其中拱揖數四從人及見者方驚視馮倐然觧帶置地上隨湧身而下急救之巳死矣馮在途間喚一吹手卒在舟喜其善觱栗攜之至京卒懇求去馮怒箠之致死至是人以其報云

貢尙書

成化十六年羅洗馬璟李侍講東陽同典南畿秋試李在院夢有神謁云貢尙書來見李延之乃一貴官貌甚偉袍笏肅然謂李曰僕有小孫頗讀書今來應試願錄之李遜謝旣覺以告羅且素念不聞有此人漫不意巳而取捨初定李又夢前貴人來謝曰小孫巳荷收拔特此伸謝遂寤猶不能觧比拆卷首選乃寧國貢欽宴間李問之寔前元尙書師泰之孫也

王捉鬼

相城村人王郎素有膽气嘗夜啟門暗中見一物疑其鬼卽前擒之大呼曰鬼在此家執火視之乃一朽棺板也王立燒之聲如爆竹良久乃鄕人號其人曰王捉鬼

海神請讀書人

嘉定東門外有朱外郎子年十三歲一日挾書囊將就外傅倚門少立忽向東疾奔其去如風瞬息不見父母急集族裏追之無及也路旁人云適奔過抱樹求止不能得樹折徑去矣又至前人告如初俄而人報云直望海而趨矣繼報云巳入海矣父母無所施計伏水濱慟哭三日將還忽水中湧出一人視之其子也方將抱持子向西仍去如風父母急回至家無有也又皆痛駭明日有丐兒來報曰昨夜臥前村土地堂見一童子伏地而睡視之實爾家郎君也可往取之父母驚喜急與丐兒同往則果在地扶掖以歸猶昏昏然不省婁頁中惡者幸而眼開能運動以湯液灌之一日始復眾問其詳曰兒方倚門忽見一少年從東來貌甚娟秀戴軟趐唐帽衣綠袍東黃金帶騎白馬亦瑩皎如雪從後者可三十人皆人身而首則或蝦或螺或鱉或魚不一婁頁少年見我卽命從者羣挾之東行𨿽大呼不可得止也

至岸視海中一道水開遂成路接沙眾皆擁上路四望彌漫俄頃至一城郭入至大宮闕朱門華屋弘敞煥爛少年止於門外只令閽者通謁曰奉命請讀書人至其閽者亦魚鱉之屬受語趨入少頃復出命他吏引入至一殿下其殿極髙廣都作白色似蠵蠣之殼所光采照耀恍惚奪目不能正視吏命入殿王者坐殿上其貌巳老須鬢雪白其冠亦婁頁唐帽身披白袍通剌金紋腰橫白玉帶問我曰汝觧作文章乎對曰不能曰然則何能曰只會作對王曰我只要作文章者今汝不能無用汝也因命左右引入學館一觀卽放回左右遂引入東偏一室見一童子可數歲韶秀特異旁吏云王欲請讀書人教此子耳少頃復引見王王命仍遣人送去眾復引出前少年尙待於門得傳命因復乘馬命眾扶之歸至土地廟前廟神出迎甚恭少年卽以兒付之土地卽收兒宿兒後亦無他今尙在也事在成化十九年

雷書

丁未五六月吳中大旱河底生茂艸赤地千里至七月二十五日忽大雷雨勢烈甚其日申時崇義庵東鄰張氏有梓樹合抱雷擊一大枝旣而視樹下其地上有字橫徑五六寸長貳尺餘畫紋如指闊深入土幾寸其文曰子乃言非篆非艸𨿽經雨水沖灌而不湮沒天神書也張氏子予友次日予始知之以紙摹得其文

妓乘魚

南京教坊一妓與一鹽商情好甚密商行貨廣陵語妓曰我不久卽歸汝能待我乎妓諾之商一去不來妓門戶寥落猶無攺念但多方訪商巳而得其所在遂馳往尋之果遇焉商感其意因贈之金帛甚富曰我事未畢尙得幾日始行汝姑回此物亦不足盡吾意俟歸與汝續前好也妓買舟獨歸數取金令舟人碎之買物舟人竊念可圖至江中夜靜卽投妓水中盡有其貨妓至水卽有一物乘之安穩如坐徑行去日將出至江陰一村大呼救我村中集人視之頃刻抵岸下眾扶掖而起視所乘乃大魚妓告其事眾共送至縣治官之出捕問其驗妓言船之狀且云有紅羅鞋一隻上繡石樓花並繡主腰一件同置舟中席下枕旁計此時賊尙未見也官如其言急往撿諸船果獲盜寘之於法而觧妓還院云云

保保

常熟之福山有農家生一子名保保肢體柔弱四五歲猶不能行終日坐木榻上善言人禍福叩之皆應其家固怪之然亦因以致饒裕一日有龍虎山道士過其門語人曰此家必有妖物富人劉以則聞之召道士問之曰若能除之乎道士曰此不難也劉遂具舟使往道士方行保保忽告其母曰有一道士來兒當死矣可與錢十千兒乞命母方怪之道士巳在途潛書朱砂符焚於道旁柳樹根下保保巳在家嘔血又行不久再焚一符則有一鱣死於水面長壯可畏其首大如拳問其家子亦死矣

腹裂生子

鳳陽府宿州民張妻王氏有孕當產臍下之右痛不可忍凡歷三月憊甚成化十年三月初一日亥時腹之右邊忽開裂一處產得一男其鼻凖中有一黑痣官給養巡按禦史周蕃聞之於朝予親見周云云

蓮花和尙

蜀中有一大橋側有僧居焉僧素謹願善無怠暇則織艸履掛橋上過者欲取則取之推此他可知也一日雨下霹靂大震視之則此僧腦裂而斃矣咸以誤或疑其有隱慝但心腹不冷其徒未殮五日則復蘇曰始被擊時旣死雷神驚曰誤矣亟令取藥治之又令眾鬼揉合破處久之復完好乃還生不知死巳五日矣視其頭皮𨿽連而骨巳碎作八楞狀人因呼之蓮花和尙吳叟在蜀目擊其事

天裂

先公說宣徳中在學捨一日以事赴郡中當未申時忽見天裂於西南凡十餘丈時晴碧無翳見其中蒼茫深昧不可窮極良久乃合時同輩及衙前後數百人咸見之

謝老牛

蘇州閶門外上塘楊家以鬻油業畜一牛行磨凡十八年矣以其老而衰議賣之召一人與論價將成交夜托夢於其人曰我施巷謝挑盤也因負楊家債作牛補還之今旣老主人將賣我與君切勿買也其人夢覺不經意而楊氏亦不來召旣數日又夢前牛曰主人明日召君矣必以後日殺我我與君素無讎萬勿買也又曰我在楊家第四欄中身有白毛頸皮以行磨久巳皺破君當認之言訖而泣其人乃許之天明方共嘆吒楊氏果來召去縱觀其牛至第四欄宛然夢中所見者見其人來卽屈雙足於地淚下被面楊大怪之其人因語之故更勸楊勿殺楊亦大驚感誓不敢賣也而謝氏子知之遂來贖去養之終牛之身時成化十八年春也

何老人賣鬼羊

長洲有何老人者嘗入城赴役天尙未明途中見一羊何疑之曰深夜安得有羊此必鬼也負之以行不少置羊哀鳴求釋何不顧天明視之羊也遂詣肆賣之得銀伍錢晚歸復尋買羊人問之其人云旋失之矣何以實告而返其銀

葉宗可

葉宗可元末避地淮陽時寇至積屍滿野葉宗可晝伏夜行至前途度不能行則臥地上雜眾屍中至夜分明月下遙見一人來燭籠前導近而視之一道士也一童子執燭偕至屍旁道士以燭燭羣屍凡婦人老翁幼稚羸尫殘癈者俱不用以手提而擲之輕如一葉俄得一壯男子骸體魁碩道士細視之有喜色乃卽觧衣與之合體相抱持對其口呵气入其中良久道士气漸微屍冉冉動俄而欠伸又開眼遂推道士於地蹶然而起立仍令童子執燭前導飄然而去不知所之

張道士

蘇城玄妙觀雷殿道士張宗茂平生謙謹和易習行五雷法甚靈每遇水旱郡縣必召之祈禱立應成化甲辰授道紀司都紀予嘗有文贈之丁未正月卽移病閒居然固亡恙也至十六日歸俗家徧訪諸族屬曰宗茂老矣此行乃作別耳旣乃入城出訪交遊或以別言人不諭也又語其徒曰老子欲去矣至五月一日晨起盥濯極絜持香詣殿上拜禮畢曰我今日辭雷公去矣俄入舍撿衣裳雜物分遺諸徒迨夜乃默然坐小室榻上至明日封香帕詣各房請見眾道士曰宗茂今日拜辭諸君矣回捨卽危坐不語諸徒侍立不去師令出旣而視之師瞑目矣亟大呼救師開目曰今日甚好汝輩勿畱我也可將姜湯來我欲飲眾兢去覓湯師亟起閉戶乃上牀坐而化去良久弟子來呼之巳不醒矣時十六日巳時也畱一偈曰六十四年明月其中有圓有缺今日飛上太空三界十方透徹

劉西江

永樂間有劉西江先生好遊一山寺僧頗厭之寺有空室二間人宿者多死一日西江至寺僧乃盛饌享之此室勸之抵醉就宿焉二皷酒醒聞誦觀音經其聲漸近西江以僧徒耳攬衣起坐時牎外月色如晝西江自牎隙窺之乃一羙婦人也誦畢卽向牎合掌作禮牎忽自開婦人從牎入便據上坐俄而吐舌長丈餘將逼西江西江倉皇以被撲之婦人若嘔噦狀遂去不見蚤起謝諸僧去行過山側見一巨蛇吐舌而死西江曰此蛇精也卽夜來婦人耳非我必彼一飽還以告僧僧愧謝之

楊禮部父夢

楊禮部循吉未第時其父夢人告郎君當中五十四名旣覺不以意巳而中鄕試會試廷試皆得一十八名謂前夢不足憑矣後追思之以三舉之數合之卽五十四也

尊經閣

蘇郡庠之尊經閣建自宋代甚弘固相傳閣上有祟人罕得登宣徳中有無賴子與人誓約夜獨寢其上及明無事則眾當出金畀我眾從之其夕無賴獨處於閣夜半聞閣下有呵導聲窺之則五丈夫冠裳楚楚從者亦都二籠燭前引登閣無賴急伏梁上視其所五人者危坐正面從者卽奉酒饌鋪列案上肴醑果核丰腆精絜飲器皆黃白錯落滿案雞鳴將散無賴因呼噪以驚之諸祟一時奔逸都無所見器物狼籍案上不暇收拾無賴大喜過望盡懷其器以下眾方來蹤迹之無賴以實告眾方駭嘆俄傳樂橋綫鋪錢氏宵間失去金銀酒器若干無賴謂諸人曰此豈錢氏物乎持之詣錢錢視之果其家物也錢富而喜悉舉以歸之

文秀才

吾蘇文秀才宗嚴名森嘗夜讀書於樓上忽聞人登樓聲須臾一美婦立幾前宗嚴兀坐不動遽取硯擊之應手而逃無所見後文官至都禦史

測字

往年有叩試事者書串字術者曰不特鄕闈得儁南宮亦應髙捷蓋以寓二中字故也一生在旁乃亦書串字令觀術者曰君不特不與賓興當更得疾詢其所以曰彼以無心書故當如字汝以有心書串下加心乃患字耳巳而皆然

鬼告狀

外大父徐武功公治水張秋時有一鐵匠役罷而歸過嶽王廟側逢一故識匠悟其死唾罵之鬼大怒與之相撲久不觧忽公前驅至匠欲告鬼鬼挽之同匿河濱匠彊拽出鬼力持牢不可脫曰我何敢見徐相公我且回避但可見三司官耳巳而三司官隨至匠乃大呼鬼隨與俱出三司駐節視之匠以兩手作勢虛抱曰鬼在此鬼作聲云此人負我錢六百三十文今必還我有劉僉事者問匠曰有諸乎匠曰有之劉乃謂鬼曰鐵匠旣負汝錢吾汝追還汝可急放之鬼卽聽命而劉復諭匠匠回多焚鏹以酬鬼巳而平安

蔣君科第前兆

余母姨夫蔣君廷貴應試時求江東簽得詞云前三三後三三初不曉所謂巳而三舉不利成化辛卯宿旅邸中夢本學教諭陳裕率之觀華屋甚且指謂之曰此卽今年試題也蔣徐思之蓋富潤屋之謂也遂加研究旣而果以誠意全章命題遂中第三名刊此篇義文云初蔣君夢後染瘧甚篤時時驚呼同邸生問之則曰吾見三鬼來擾吾耳一日又駭躍大噪問之則曰適又見一羙姝謂我曰我乃桂花仙耳汝勿怖也人曰此吉徵矣洎臨場彊扶舁以入旣中思之無不應驗三鬼者人以第三名經魁之應也及上南宮又三舉始中進士第三甲益見簽語之異兩三三字上皆指科數下則指名甲殆無一字虛設云

朝天宮道士

弘治元年春南京朝天宮一道士年甫弱冠忽患膝痛視之皮肉皺縮然痛不甚極至夜則痛加倍視之乃人面瘡也耳目口鼻靡不具足愁駭之極遇人輒與觀之冀得所治然每有人觀必痛入骨髓人不觀則復不痛其晝間披衣行動飲食略無苦至夜便劇𨿽無觀者亦痛忽見二三尺許長一人立其前與之言曰汝識我乎道士曰不識也曰汝豈不記在宋都統制乎我則汝所部也我無罪汝以私憾殺我且並我一家十七口皆斃此何等冤也今覓汝凡三百年矣幸而遇汝我豈能捨汝哉道士遂卒

吉昌

成化末嘉興民家生男背有紅紋如血縷隱隱是吉昌二字其家因以兒乳名後數月村民發地得靑石板上有字曰吉昌版下窖有銀數百錠每錠亦各鑿吉昌字鄕民數十爭取之兒父亦在曰吾兒身有吉昌字且其名也欲盡得之眾不從特讓其多取殆十巳五六家遂大富餘人得者疾病官訟纏綿不巳或以貿遷亦自消耗一人頗有識曰此誠天付彼兒非吾物也舉而歸之其它亦從之罄所有畀兒父由是數家得無恙兒今猶在𦇤褓中未卜其後如何也

南京匠人

成化末南京一匠人赴內府工罷晚出三山門惟有一獘裘兼粗衣一二事錢三十文作一襆負而行至地僻處遇一人曰兄何往匠曰將取某路還家其人曰我亦欲由此路歸昏暮可偕行匠甚幸與同入飲肆又買酒同飲匠惟感慰旣而共宿翌日一同至極寂處忽推匠僕地拳之蹴之匠出不意弗能起禦所痛毆遂隕絕推墮大隍中奔而去至前途開襆視之惟獘衣少錢耳意甚悔到家復開襆擲之牀上獘裘懸梁上錢亦姑置幾下俄而風雨大作匠在隍中气未絕聞風聲稍醒爽見一神人告以賊姓名居處及錢襆所在又語以賊意且悔今在家不出某官卽將過此汝當叫號速往捕之必得矣語旣匠醒果有巡邏官卒至匠大呼官出而問之得其說徑往撲賊與衣錢等所在無少差遂正其法

長橋羙人

吳江垂虹橋旁有嫗素業柯斧兼粥裙釵弘治初年秋日嫗偶出市一小女畱守室中時斜陽映門女倚門少玩湖光瞥見一羙人從小靑衣迆裏徐步女方屬目羙人徑入其家女敍拜延坐諦視之猶未笄而姿色艷冶妝飾瑰麗風態飄逸恍惚傾人頗若貴家處子女不敢詳叩羙人便問婆婆安在對少出羙人曰我不能待當重來相訪也出門掩舟而去嫗歸女告之嫗莫測亦不意明日嫗出羙人復來女驚接謝之曰娘奉候久不見臨顧有事又出矣羙人曰惟女乃詢其姓氏不答又問小娘子有何言幸遂言之羙人低回久之掩袂羞澀作語語女曰我要相煩求一配耳女曰然則候娘回當告之羙人曰幸存心勿忘也因拉女曰我居處非遙幸送我去女便隨之同行稍久見畫舫舟羲堤旁羙人謂曰此吾舟也率女偕登舟中張設珍麗莫倫異香淸輝頓殊人世中有一小幾幾上有棗一盂羙人取數枚奉女女啖一二畱二於懷羙人又送登岸女乃獨歸見嫗嫗方詰責女具陳其事出棗奉嫗旣而杳不復知稍物色之不得也以詰諸人好事者轉相諏訪絕無好音時哄傳以水仙殆蛟娥龍女之輩矣旣數月忽又過嫗又不在女力叩其詳終不見答翩然而逝仙邪鬼邪妖邪不可得而知也

範文正公閻羅

成化辛丑長洲涇小民王敬病死一日復生問之云初病篤有冥吏追之見王者坐殿上判官方與吏胥運算敬竊問旁人算何事皆不答敬因潛聽王者所言乃算商學士俸祿吏算訖覆云大學士尙有數月小學士只有月餘旣而引敬問之王者驚曰誤矣非此王敬也急放回敬又竊問旁人殿上王者誰或告曰閻羅王也曰何官何姓也曰卽蘇州範參政仲淹也遂寤時商公父子俱亡恙旣而學士良臣病死久之閣老乃卒審其時無少爽焉

王鏄

吾邑荻扁裏王君鏄嘗獨臥齋中夜將半有鬼嘯於前其聲婁頁鴨鏄聞之無所懼但云汝叫自叫吾不管汝但勿近吾牀聒吾耳也鬼乃作鵝聲鏄笑曰不過是此等聲耳鬼終不去復作雞鼓翼聲庶幾其一懼鏄曰吾且熟睡不聽汝矣鬼必欲動之遂以其牀帷覆鏄身上鏄曰吾適寒覆之甚宜鬼無如之何不復作聲

鄕人妾

鄕人買一妾因妻悍置之別館與期曰某夜當來及期忘之妾久伺不至就寢夜將分聞叩戶聲亟起而燈巳暗中開門問其夫夫不言苐共入室遂同寢合焉終無一言妾亦稍疑之事竟卽起去明日薄暮夫來妾迎謂曰昨宵何去之遽也夫驚曰昨夕以事阻遂忘前約汝何言之謬歟妾色變曰吾固疑之矣因道其故夫曰今夜當勿寢同坐以伺之至二更許遙見家中白犬以前兩足捧其頭作人立而來乃卽格殺之妾亦無他

蔣令作土地

樂亭縣令蔣君乃前所書科第先兆者旣作邑然未及一考而卒後代者來入廨之夕恍惚見蔣君公服危坐正寢驚問之答曰廷貴姓蔣卽舊尹也死幸無過當血食玆土冀明公圖之新尹遂諾立廟於縣治隙地縣民穪縣土地頗崇香火蔣平生聰明長厚行履忠信有不欺神明之志或應有此理也

乙未地震白毛生

成化乙未春四月吳城地大震旦視之徧地皆生白毛正婁頁貓須長數寸風過冉冉而動兩日忽無有餘家收得幾莖歷久不變今尙存焉

華老

錫山之華富族也有一老頗平善年逾五十一旦方倚門閒眺忽見一租戶至其家手攜一布囊及門置於地聲喏曰小人在此華甫應之忽憶其巳亡問曰汝巳死矣何得至此對曰固死矣今正公來耳華益驚曰何曰身死得公人今奉命勾攝華曰然則攝我乎曰未也某一批凡五十餘人某恐公不知首至此奉報然後他之計勾完亦得一月公可處置家事從容而去華曰汝囊中何物曰恐相驚不敢出也華彊之因傾出於地則皆牛頭馬面獠牙火眼之屬悉是色紙所華問安用此曰冥間凡鬼公人或攝事則假此物籠戴誠如陽世所塑畫者然非鬼身亦有此特以此紙具裝之耳又曰宅東某亦同批今往勾之公欲同往一視否華從之行至其家某者方病家人見華來咸奔走致敬延坐燒茶華固止之其家不測來意而亦不見鬼使也鬼至其門外卽取色具籠戴之入其室便聞空中如爆竹一聲其家方驚則病者巳死矣華卽回步至家處分後事且詳告人致永訣人皆寬釋之旣而漸病月餘而死

周岐鳳

天順間有周岐鳳者江陰人巧黠無與比身兼百技溺意方術神怪變幻眩駭耳目而恣不肖之務故人皆畏而遠之旣死友人偶召箕周忽至運箕如飛頃刻數百言其詩曰

銀河斜斜星斗橫銅壺漏滴將三更一天明月半輪小三山路窅煙冥冥我在三山樂樽酒入問故人淹病久須臾符命至三山勞我淩風速於走昨夜告神神不靈我故人行不停靈方肘後我還有故人何處勞心情追憶當年曾會面安亭風月常相見我心不樂人不知欲赴金臺奏金殿誰知天數竟淪亡吁嗟不得歸故鄕今宵月夜秉明燭又說前生可傷長記畱連在蕓屋諸公相親伴幽獨從容交處二十年可憐嬉戲成悲哭秋官與我且淡交出帑何當贈棺木英豪壯气死還存何事淒淒在鬼錄孤魂飄飄無所依萬里山川人不歸夕陽芳艸暮春候忍聽杜宇花稍啼番思昔寓塗菘日一時念錯言難出此時儂家太不仁言悖出兮亦悖入如今往事且莫談水流花落月當三殷奚二公非常客風流儒雅皆靑衫雲間士龍何足數昆岡片玉可伍一笑壇前識表儀未是相從論今古月明如此良夜何作詩相贈君且歌君歌我詩不忍聽兩行淸淚空滂沱漢明蕓屋陶良玉京都及今幾回祿宗範舉人喜無事我傳言與親屬朗吟壇前夜欲闌丹靑寫與期平安菊壯老人此老病翻胃病實由胃寒枇杷葉兮白荳蔻紫蘇子兮莫用謬良姜官桂用些須厚朴陳皮功奏半夏檳榔白茯苓沈香丁皮皆用輕白芥藿香吐聖藥杵頭糠兮尋至城三片生薑兩枚棗切切分明向君道人參乃是佐使藥食前一服沈痾好土地顧公也是神君有誠心莫負盟君有誠心祈必應縱然虛誕何須評我欲歸兮笛三弄神仙假我修洞題詩今夜是何人江湖散人周岐鳳

沈繼南家犬

相城沈繼南名召啟南先生弟也秀粹而蚤夭其家一犬頗異余嘗作異犬傳曰異犬者沈惟明家犬也始惟明先人繼南甫之葬在家而數百步旣乃東遷亟宇圩去故壠四里甫治冢時犬偶隨一往及冢成犬數宵失旦復家人怪之昏時相伺察犬見犬浮門外水而東卽尾視之犬或走或遊踰三四川徑奔冢前跧伏帖帖而臥如是累年霜雨無變焉比過惟明道犬事呼犬至示余犬正黑色頸足間白而長僅四尺先生又說此犬常隨繼南往太倉舟停時犬偶登岸比觧維諸僕都忘覓犬至家方怒惜之少頃犬亦來家乃陸行而歸也相城至太倉且八十里犬性亦靈矣哉

錢禦史妾

錢山禦史者在京師覓一妾侍奉惟謹錢甚嬖之旣而令人往家迎其妻來比至錢見妻全不畱目𨿽妻逼坐其側或從妻身畔行過亦不少顧若無人焉者妻直以惑溺新寵故棄巳耳亦不問之其妾出室必謹鎖室門略不懈弛居月餘錢白晝間入妾房妾偶忘扃鎖錢見妾牀下有火光驚視之則一小燈檠髙數寸上燃燈熒然其旁有水一盂縛一鼠於牀足置羙食於器中飼鼠甚肥以布幕其兩目仍加鐵釘焉錢大駭亟火覆水殺鼠擲之廁俄而逢其妻驚曰娘子何自來許時在何處妻曰若佯不知邪月餘弗吾顧也錢曰我何曾見汝來妻乃告其詳錢益驚曰吾目中並不見汝且巳見吾母亦竟不思有汝在何不同來今始悟耳乃知妾厭勝吾吾其危哉立喚妾前譴而黜之與妻歡樂如初

娼家厭術

厭勝之術在在有之其在北方婦人羣婢婁頁多能此而娼家甚焉有少年郎狎一娼婦以其羙且富也利之百端趨奉惟恐失意郎惑甚畱其家巳經歲𨿽他娼才貌兼勝者弗能移也一日晝臥樓窻下命往市魚午餐俄而見娼自攜魚以入私念彼胡不使婢輩而必自持邪注意察之娼不知郎之察巳也提魚徑入廁中郎益疑怪附窻諦窺之見娼置魚於空溺器中而去頃之又將一器物注溺器中若水而色異亟下視之乃月水也便大惡恨召與言別竟不餐而行焉余按慱物志有雲月布在戶婦人畱連注謂以月布埋戶限下婦人入戶則自淹畱不肯去則知斯言果可信且不特女可以此畱男男亦可以此系女也其來久矣又聞娼不欲接其人則撮鹽入水投火中其人便焦急而去

幻術

先公仕晉藩每見幻術或飲醋數升或祼體仰臥以巨石壓胸腹或煆石秤捶通紅而口行缶之至如婦女小兒亦有能者客至婦以麥置磨剪紙驢運磨得面旋復收驢入袖一婦方汲水過客渴索漿旣勺與之客顧無人挑婦不知其有術也婦笑畱客宿客喜從之婦則不至而旦視其所騎騾以首枷入石欄中矣項大欄小不知何術使入也客窘甚婦喜笑於旁或教客謝過懇祈婦始復施術騾自出矣村兒放牧牛羊驢馬之婁頁略無兵仗以衛但散置郊原而縱之惟聚沙土以指周施畫一大圈畜處其中童亦酣睡任有虎狼至此惟蹲踞環繞於外垂涎而巳不能入圈也日夕開畫安然而歸若是之婁頁皆以常不可勝紀

王臣

成化壬寅有妖人王臣者本襄陽人少亡賴長而流蕩四方不知何自得左道兼曉房中術遂由淮入南京結納諸中貴人因以上聞召入京師得千戶臣肆言鑪火事黃金可以立成諸藥多出江南願往采取遂命大璫王敬偕行臣直隸諸郡及江西省地徵發府庫箕斂富室金帛累巨萬展轉至蘇杭科需尢甚信意出一紙錄市人姓名括取金玉人無得免或挈室而竄白日閉戶途路行人妄傳其徒將來則市人空肆而匿東南騷然有婁頁大變郡縣無如之何亦或閉門不敢治事又命吾學徒抄錄命書旣稍從之復發無巳遂諸生大詬詈幾欲箠之乃匿於驛亭上奏諸生違敕毆使臣等事賴巡撫尙書王公恕累疏陳其姦狀追逮回京伏誅仍傳首江南被害諸郡

袁尙寶相術

國朝袁廷玉相術獨步天下幾如天綱而其子尙寶忠徹亦精絕無倫先祖妣淑人錢氏伯父孟書先生紳正統初掌教於鄞先公巳領鄕薦往省之時袁家居先生令徧視庠序諸生以及先公袁一一決之而於先公獨無一語叩之亦不答於時未測其意越數日袁來獨訪先公手贈私印二枚其文一曰給事中章一曰參政之章後先公竟拜二官不爽先公又說袁在京時與朝士同集一士人家將合燕諸公就袁叩升沈兪司寇亦在問之尢切袁特告兪曰公且請歸家治忙事郤復來問兪卽馳回其廬舍巳被火幾燼矣

周七郎

永樂間吾蘇婁門陳氏以婚禮燕客友人周七郎與焉周隸籍織染局時巨璫口行缶命來督局事猝至郡便拘集諸役人周獨不至璫大怒遣數十人就往陳氏卽席擒周兼錄座客姓名以聞上怒復遣校尉特來通提席間賓主赴京不問其故都付宦者令囚於一室餓十日來說旣而不及期先後死以八九獨周一人乃不死至第九日憊甚及夜監者謹點撿扃鎖而去周臥於牀將三皷倐見一人自牀邊出近周前周彊開目視之乃其故父也昏昧之極亦不省其鬼父捧飯一大碗兼有羔火肉之婁頁謂周曰吾兒可快餐之周恍惚間接而食盡父乃不見洎天明周覺體漸彊又告監者欲起登廁監者驚曰汝何得今日反勝於昨乎必有獘周曰公視檢門窻縱有人何處入邪監者亦無可詰而期巳滿乃卽引奏周竟得生還調息數日始復云

孔鏞星

吾鄕孔公名鏞字韶父宣聖五十八代孫也人忠孝弘毅行巳惟以一誠可以質諸神明不忝聖冑鄕邦增重久矣平生政績不可勝書今歲己酉之秋以都禦史自貴州巡撫召工部侍郎行至杭之富陽驛少駐命驛吏視風色忽覺瞑眩從者急扶入舟遂奄然而薨焉將薨而有火起於舟上甚大而烈曁公之气漸微則火光漸髙而漸小迨於气絕則光巳在天際凝定燁煜宛然一星矣余謂自傳相之後載籍中賢臣多矣而未聞有踵騎箕之列者今而得公殊足欽仰穪之孔鏞星可矣余纂怪牒瀕竟得此遂謹以尾吾書以覽者假重於公焉

