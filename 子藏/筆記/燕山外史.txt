燕山外史

陳球字蘊齋﹐浙江秀水諸生﹐家貧以賣畫爲生。《嘉興府誌》載有他的簡略生平﹐取明馮夢楨《敍竇生事》編演成駢體四六《燕山外史》八卷。

三界無安﹐熱如火宅﹐六根未淨﹐織就情絲﹐一經縛著﹐盡成魔障。我佛以諸法空相﹐度一切苦厄﹐乃太上忘情之本旨。蘊齋先生所著《燕山外史》傳竇生逸事﹐始由鐘情﹐繼至割情﹐終於忘情。其間悲歡離合﹐嬉笑怒罵﹐又將世情之炎涼富貴﹐都收入阿羅漢布袋中。是色是空﹐參透眞諦。憶己未之秋﹐蘊齋索余題詞。甫讀一過﹐笫如入莊嚴法會﹐琉璃硨璖﹐纓絡珠寶﹐光怪陸離﹔又如金鐘玉磐﹐靑鸞玄鶴﹐宣演法音。但以語言文字﹐而猶著色相也。迄今觀之﹐乃是大辯才。登七寶蓮座﹐講說大乘妙偈。示現前業鏡﹐當頭棒喝。喚醒世呵癡兒呆女﹐同皈正覺﹐成不可思議功徳。普願讀《燕山外史》者﹐不作情訶艷史觀。嘉慶辛未塗月上浣辟支頭陀呂淸泰鐵崖氏識

竇生本傳

永樂時﹐有竇生者﹐名繩祖﹐字繼芬。先世燕山人。宋南渡時﹐有罷官於浙西者﹐因卜宅於當湖。父某﹐以賈起家﹐富甲鄕裏。生幼失恃﹐無兄弟。稍長﹐儀質秀穎。弱冠補弟子員﹐就傅禾城。禾中人驚傳﹐以爲衛玠至矣。生性和易﹐凡詩壇酒社﹐生不至﹐合座不歡。一日春遊遇雨﹐趨避檐下﹐有老嫗款招入室。詢爲李姓嫠婦。無食無兒。有女名愛姑﹐年十五﹐殊色也。一見心醉﹐因厚饋求通﹐嫗心許﹐而姑不苟從也。生積思成夢﹐積夢成疾。有知其隱者﹐僞托能爲昆侖事﹐醉生以酒﹐潛以村妓薦寢。生察知﹐患甚﹐病轉劇。姑聞而私惜﹐不能遣情。其母又嗟貧嘆老﹐日夕慫恿﹐遂委身焉。生乃拓室居之。顏曰﹕春艸吟廬。繾綣良久。父偵知所爲﹐怒而逐歸。

先是﹐父商於山左﹐與淄水宦某聯姻﹐至是命生就婚。而姑之門﹐杳隔雲山﹐幽思鬱鬱﹐向之所以病生者﹐今轉而病姑矣。時有金陵鹺商﹐聞其美﹐具千金餌嫗。嫗本婦中跖徒﹐受商指使﹐紿以生書來迓﹐促姑就道。及至廣陵﹐始知墮計。號痛曰「共伯云亡﹐柏舟矢志﹐蚓竇郎尙存乎﹗」遽觸石覓死﹐血流被面﹐商懼而遣出。母女出門﹐惘惘莫適。秦淮素稱藏嬌地﹐靑樓之鴇遇之﹐以爲奇貨可居也﹐誘致之。姑時進退維谷﹐並因母病瀕死﹐權爲棲托。母沒﹐毀容勵志﹐咸不敢犯。

生入贅後﹐素性瀟灑﹐難受勢家拘束。托赴秋闈﹐辭歸。風阻金陵﹐有友馬遴者﹐黃衫客流也﹐向在禾中訂交﹐旗亭邂逅﹐信步平康﹐瞥見姑狀﹐怪而驚詢﹐備述顚末。生欲攜歸﹐馬子以爲歸告而娶﹐且畱敝廬以待君﹐生允之。南歸未久﹐遭父喪﹐訃於馬子。馬子來弔﹐而不偕姑至﹐生亦會意。及服闋﹐將遣伻迎歸大婦與小妻。伻方行﹐而婦翁之書適至﹐迫招生往。生不獲己﹐乃托其家計於族昆﹐促裝以行。紆路經馬子之居﹐取姑同赴婦家﹐馬子力阻之不聽。甫入謁而河東之獅大吼﹐幽姑別室﹐倍極挫辱﹐生不敢庇﹐始信馬子之先見﹐而嗟何及矣。會中秋﹐舉室酣飲﹐生托疾不赴﹐俟眾醉﹐挈姑宵遁。值妖婦唐賽兒作亂﹐復倉皇相失﹐姑就尼庵匿迹﹐生阻兵火﹐復回歸婦家。其婦翁素爲勢惡﹐眾皆欲得甘心﹐乘亂肆掠﹐全家已遭劫火。其婦竄入丐婦中獲免﹐遇諸途﹐攜歸故里。比返﹐積資爲族昆消耗﹐剩有薄產﹐度支易竭。婦本驕淫﹐厭貧求去﹐旋有醜行。生欲不爲朱翁子﹐而不能也。

斯時煢煢孑立﹐弔影淒涼。居無何而愛姑適乘扁舟至。蓋自寄迹尼庵時﹐有孀婦者本杭人﹐女投庵守志﹐與姑相契﹐爰約伴同歸。姑旣至﹐悲喜交集。生患無以爲家﹐姑曰「君不有『春艸吟廬』在乎﹖」遂偕居之。鳴機佐讀﹐生得銳志功名。計圖北上﹐乃割宅出售鄰家﹐攜資至邗溝﹐又遭胠篋﹐窮途潦倒﹐而馬子若逆知也者﹐使人賫金贈之。是年遂得坐監。秋榜春闈﹐俱獲雋職﹐受刑曹治獄多平。逅遷山東巡按﹐頗振官聲﹐迎姑至署﹐儼同命婦矣。

一日﹐生建佛會於緇林中﹐見馬子在焉。驚喜邀入幕﹐詰其爲僧之故﹐馬因具述爲人復仇﹐亡命江湖﹐避仇於此。且言「君與姑跋涉間關﹐驟離驟合﹐𨿽是天緣﹐然無媒作合﹐有傷風雅﹐今以和尙爲媒可否﹖」生欣從﹐將舊作新﹐重整花燭﹐吏民觀者﹐無不嘖嘖嘆羨。未幾﹐姑舉一男﹐覓雇乳哺﹐或率一婦至﹐視之卽前出婦也。詢知夫死於殤﹐貧充賤役。生與姑𨿽深鄙之﹐而復優容之。分居別墅﹐丰給衣食﹐待以客禮。久之﹐婦復謀蘗﹐與廝役通﹐畏馬子之燭姦也。先發制人﹐將以壁藏事中傷之。婢泄其謀﹐馬刃婦亡去﹐爲當事所彈﹐生因被逮﹐師久驗無迹﹐得復官。移理鹽漕﹐忤權貴一麾出守。當馬子之臨去也﹐貽緘在幾﹐備言前因後果﹐屬以修眞反本之道。生卽解組歸隱﹐夫婦共得稚川之術﹐後皆尸解﹐悉如馬子所言。馬子破家亡命後﹐其子飄泊無歸。生訪得之﹐養爲己子。及其成立﹐以家資析半予之。人以是更多生於友誼﹐爲不負所報。其後裔克纘家聲﹐至今爲著姓雲。

卷一

兩儀定位﹐卽肇陰陽﹐萬物推原﹐咸歸奇偶。人非懷葛﹐疇安無欲之天﹔世異羲﹑農﹐孰得忘情之地。稽夫詞傳黃絹﹐譜寫烏絲。探北部之刪脂﹐燕姬似玉﹔數南都之粉黛﹐越女如花。自有佳人﹐總稱絕世﹔從無名士﹐不悅傾城。求巧合之媒﹐應煩月老﹔作良緣之主﹐必待天公。假使鐘家新婦﹐得配參軍﹔趙地才人﹐不歸走卒﹐斯爲美矣﹐豈不善哉﹗無如蒼昊嫉才﹐紅顏蹇命。或悵紫釵易斷﹐或傷碧玉難逢。或鸞侶終孤﹐琴亡鏡破﹔或鶬羹莫瘳﹐桃斫蘭鋤。或絕塞不還﹐長向冰弦悲夜月﹔或深宮未老﹐早隨紈扇泣秋風。

暮暮朝朝﹐色界誰知是夢﹔顚顚倒倒﹐塵緣孰道爲魔。球﹐只替古人﹐擔憂不淺﹔非干己事﹐抱恨偏多。嘆潘郎擲果𨿽多﹐朱顏攺色﹔嗟杜牧尋春己晚﹐綠葉成陰。冊守兔園﹐詎識玉臺新詠﹔帙披螢案﹐奚知金屋嬌容。然而舊院宮人﹐能談前事﹔隔江商女﹐解唱後庭。地老天荒﹐畢竟悲多歡少﹔海枯石爛﹐大都別易會難。積成萬種深情﹐添出一番佳話。噫﹗曾傳天上﹐尙有劫魔﹐及謫人間﹐猶多屯蹇。未得將刀斷水﹐安能著手成春。幸逢義俠之維持﹐俾免仙姻之墮落。何來騷客﹐言之瘀傷﹐竟使陳人﹐聞而棖觸。無端技癢﹐妄求見技之方﹔詎是情癡﹐忽有言情之作。而乃效六朝體﹐成一家言。摭裏下之詞﹐輒誇枕祕﹔述齊東之語﹐謾助筆談。聊以遣憨﹐何堪藏拙。文章憎命﹐窮時倍覺難工﹔歲月催人﹐過後方悲易老。一籌莫展﹐原知無益而勞心﹔四座匆喧﹐且聽不才之饒舌。

此作原非無考﹐事出有因。明永樂時﹐繡州有女子名愛姑者﹐人系小家﹐姓推鉅族。本二師之一脈﹐系出海西﹔同孟母而三遷﹐籍居城北。其父始爲髹器﹐旣作餅師。早諧采梠之妻﹐曉喪緯蕭之子。頻年佞佛﹐熊不徵祥﹔每歲祈神﹐蛇偏葉吉。繞膝之童烏才逝﹐投懷之彩燕旋來。聿生少艾於良辰﹐適采芳蘭於上巳。名爲愛者﹐志其喜焉。幼而善病多啼﹐嬌癡出眾﹔長則工顰妍笑﹐艷慧非凡。芙蓉如面柳如眉﹐秋水爲神玉爲骨。薄施淡掃﹐固覺嬌嬈﹔粗服亂頭﹐亦饒蘊藉。穠纖合度﹐修短得中。漫言粉琢香堆﹐成之不易﹔就使脂烘鉛暈﹐畫也都難。計年則同桂魄之方盈﹐問字則待瓜期而未許。芝凋庭宇﹐已傷伯道無兒﹔花映門楣﹐尙幸中郎有女。無何靈椿秋冷﹐大樹先飄﹔銅雀春深﹐小喬未嫁。痛乃翁之長逝﹐愈覺家貧﹔隨阿母而孤居﹐連遭歲歉。繡佛焉能度厄﹐鍼神卻可救荒。晝長春閣之暉﹐絲添弱綫﹔夜急秋砧之響﹐錦制並刀。執爨之餘﹐不事冬鑪夏扇﹔吐絨之暇﹐惟聞暮織晨舂。作衣裳爲嫁他人﹐謀菽水承歡老母。殊多苦志﹐竟同季女之斯饑﹔別有孝情﹐直學嬰兒之盡養。

時有竇生名繩祖﹐字繼芬﹐燕山望族﹐柘水詞人。桐乃孤生﹐萱還早萎﹐幸一枝之獨秀﹐承五桂之流芳。年甫佩觹﹐貌如冠玉。素屬身余蘭臭﹐奚須荀令薰香﹔本來面似蓮花﹐不藉何郎傅粉。九齡應客﹐謔言解對楊梅﹔兩髫登筵﹐隱語能知荷藕。幼殊了了﹐長更便便。力殫窮經﹐豈止五車可載﹔功深汲古﹐直探二酉所藏。加以灑落襟期﹐紛披藻思。騎鶴則腰纏萬貫﹐倚馬而筆就千言。無唾不珠﹐有懷皆玉。人具憐才之眼﹐願從良友結良姻﹔父存鐘愛之心﹐欲與佳兒求佳婦。時則程門立雪﹐馬帳承風。偶觀童子之場﹐僑居槜李﹔好結文人之社﹐久滯嘉禾。衛玠至都﹐竟觀丰采﹔陸機入洛﹐噪起才名。品推鳳閣之英﹐聲重雞林之價。一見能傾座﹐三餘只讀書。迨夫七藝旣成﹐一軍輒冠。芹香早掇﹐素無佻達之容﹔蕓帙專攻﹐詎有狎邪之行。年年花事﹐絕不關心﹔種種風情﹐俱非著意。孰料百年伉儷﹐忽從一日遭逢。豈人力之彊爲﹐乃天公之適合。

當夫深院日遲﹐小窗人靜。春無端而欲去﹐客有約而不來。細數落花﹐聊爲破寂﹔靜聽啼鳥﹐卻是催遊。乃卽信步遣懷﹐隨心攬勝。訪詩人於北郭﹐奚煩驢背馱來﹔尋酒伴於南湖﹐將喚鴨頭泛去。俄見云濃似墨﹐雨潤如酥。密若散絲﹐郭巾易折﹔驟能破塊﹐謝屣難投。而乃隨出谷之流鶯﹐偶穿芳逕﹔與尋巢之旅燕﹐聊托茅檐。止水何心﹐閒雲無意﹐不過芳蹤暫憩﹐非同逐浪之靑萍﹔豈知春色難關﹐忽見出墻之紅杏。爾時愛姑運階前之甓﹐方儲甘霖﹔剪宅畔之蔬﹐將供晚飯。久托蝸居於深巷﹐素知無客造廬﹔忽聞犬吠於隔垣﹐始覺有人窺戶。盈盈不語﹐脈脈含羞﹐墻及肩髙﹐趨無可避﹔室如斗大﹐退不能藏。生也才窺半面﹐卽驚花月妝成﹔及睹全身。更駭天仙化就。姿容綽約﹐宛遇唐環﹔體韻輕盈﹐恍逢趙燕。娉婷軼眾﹐不須春黛雙描﹔裊娜動人﹐何待秋波一轉。出其不意﹐頓亂人懷﹔何以爲情﹐渾難自主。姑之母挾筇以出﹐偶觀白水於簾陰﹝杜甫詩﹕捲簾惟白水﹞﹔負廓而居﹐適見靑衿於城闕。長日絕無忙事﹐髙年最樂閒談。豹睹一斑﹐己多蔚色﹔鳳瞻片羽﹐總是吉光。不圖君子之蹤﹐辱臨敝土﹔敢請嘉賓之駕﹐枉過荒齋。妙語投懷﹐懷開霽月﹔雅人入座﹐座滿春風。汲來芳渚甘泉﹐呼兒瀹茗﹔乞得鄰家薪火﹐代客燎衣。偶爾周旋﹐極其歡洽。惟是畱人守雨﹐聊修地主之儀﹔何期見事生風﹐頓起天緣之想。生也癡心專注﹐美滿七情﹐饞目頻迎﹐香濃九竅。幸嬋娟之得接﹐喜邂逅之相逢。幾忘過客光陰﹐依依難捨﹔將近夕陽時候﹐悵悵方歸。從此芳洲系念﹐香艸縈思。廢食輟眠﹐常存問影尋聲之狀﹔攬芬挹秀﹐莫計頻來數往之蹤。意緒匆忙﹐心情撩亂。回憶仙容莫匹﹐未知胡帝胡天﹔追思秀色可餐﹐每覺如饑如渴。其如藍橋路隔﹐難從仙女入林﹔花洞津迷﹐未許漁郎問渡。幾縷蝦須素箔﹐阻若雲山﹔一重麂眼疏籬﹐睽同河漢。於是沈思杳杳﹐入想非非。願作寶釵﹐常沾鬢澤﹔願爲羅帶﹐久戀裙香。願成綺陌印金蓮﹐願托錦弦親玉筍。無端懸想善懷﹐終未獲善謀﹔如此苦思自問﹐亦殊難自解。然而會心不遠﹐得計非艱。雍伯求姻﹐曾與蘭田之璧﹔溫郎納聘﹐亦投玉鏡之臺。𨿽未可以情牽﹐更何難於利餌。因是珠量十斛﹐數去徵歌﹔橐解千金﹐常來買笑。卻憐貧媼﹐最愛孔兄。厚邀花粉之資﹐笑容可掬﹔重獲梳籠之具﹐諂狀難摹。合漆並肢﹐細通款曲﹔偸寒送暖﹐密獻殷勤。豈愛其經笥便便﹐是儒家子﹔只貪其資囊綽綽﹐爲富室兒。姑時欲避客蹤﹐難違母命。桂腮方露﹐杏靨卽烘。令其出拜而遷延﹐催以入妝而遲宕。非關撒懶﹐總屬嬌羞。萬喚千呼﹐彊入鷓鴣之座﹔三推兩卻﹐勉擎鸚鵡之杯。劇憐稚齒髫年﹐未諭風情月意。靈心疊逗﹐犀不通心﹔媟語頻挑﹐花非解語。才探酥乳﹐偏遭纖指剝膚﹔偶接櫻唇﹐反被香津唾面。陌頭弱絮﹐竟作粘泥﹔洞口小桃﹐未貪結子。猥望江妃解佩﹐徒勾交甫之魂﹔險逢鄰女投梭﹐幾折幼輿之齒。興盡則王猷返棹﹐路窮則阮籍回車。辜負良宵﹐虛磨好景。下陳蕃之榻﹐仍是孤眠﹔移管輅之牀﹐依然獨寐。念自初夏相逢﹐以至新秋未合。衝炎冒暑﹐非從蝸角爭名﹔越陌度阡﹐不向蠅頭索利。只戀媌淫之美﹐劇忘褦襪之勞。乃如鏡裏尋花﹐迎眸悉假﹔水中掬月﹐著手皆空。浪揮千貫纏頭﹐何曾介意﹔虛費一腔熱血﹐殊足傷懷。早知此日難諧﹐反恨當時易覯。竟負百般孽債﹐任教怨府難償﹔縱興萬隊酒兵﹐未必愁城可破。嗟乎﹐梁園風暖﹐獨寒孤鶴之棲﹔湘水月明﹐單照鰥魚之影。徒自苦耳﹐能不悲哉。

時則金風乍透﹐玉露初零。半窗竹影毿毿﹐添出蕭騷之色﹔四壁虫吟喞喞﹐助成嘆息之聲。拊枕含悲﹐擁衾納悶﹐萬斛深愁推不去﹐一場好事送將來。蓬壺中才聽丁東﹐藥欄外忽聞剝啄。獸環微動﹐何來月下之敲﹔鸝舌輕揚﹐似赴花間之約。啟雙扉而延入﹐看一朵之能行。誰邀靜女於城隅﹐忽至美人於林下。豈坐懷而不亂﹐遂加膝以爲歡。金匣濃薰﹐麗情促合﹔銀釭朗照﹐羞態橫陳。竟體吹蘭﹐聚香魂而結片﹔曼膚琢雪﹐疑玉魄以成團。似木逢春﹐如魚得水。輕圓鶯語﹐嬌於乍囀之時﹔細膩花姿﹐好在半開之候。雙鴛枕上﹐釵澑綠云﹔百蝶帳中﹐被翻紅浪。乃綢繆未罄﹐而變幻已乘。排闥疾呼﹐突入猾胥悍卒﹔闔門嚴緝﹐將拘奔女狂童。鐵索鋾錚﹐驚止不經之囈語﹔火符閃爍﹐逐回丕變之遊魂。究之夜淵沈沈﹐索姦安在﹔空幃寂寂﹐薦寢何人。四顧驚惶﹐頓使星眸驟起﹔百般疑想﹐遽令香汗齊流。是耶非耶﹐是非莫定﹔來矣去矣﹐來去無憑。直交旅館五更﹐才曉陽臺一夢。爾時噩夢方醒﹐殘更未盡。聽淅零之蕉葉﹐雨響如珠﹔對黯淡之蘭膏﹐燈光似豆。鄰雞未唱﹐睡鴨初銷。輾轉孤衾﹐才子獨悲緣淺﹔寂寥客捨﹐愁人只苦夜長。從此意志徬徨﹐精神恍惚﹐不疼不癢﹐如醉如癡。對酒添愁﹐攤書益悶。戀隔宵之香夢﹐乍卽乍離﹔尋半晌之幽歡﹐忽啼忽笑。乃有交深共硯﹐誼切同袍﹐久闊騷壇﹐特邀文會。見此生之太瘦﹐疾抱河魚﹔虞厥命之難長﹐醫求扁鶴。則有妄解內經之旨﹐漫托杏林﹔初知本艸之名﹐輒誇橘井。聞呼而至﹐操術以登。藥不備於籠中﹐方更忘乎肘後。溫涼並進﹐攻補兼投﹐十有九非﹐百無一效。久而三焦積熱﹐六脈芤空﹐气若遊絲﹐形同槁木。或請其彊步﹐行必扶牀﹔或勸以加餐﹐食難下箸。病旣不同司馬﹐疾還有異伯牛。𨿽預決其必亡﹐終莫知其所苦。雙痕界面﹐逢人反道勝常﹔十指捧心﹐對客仍稱無恙。嗟乎﹗燭當盡後﹐淚尙淋漓﹔蠶到僵時﹐絲猶繚繞。其在沈迷莫悟﹐𨿽瀕死以何辭﹔及經窮詰無休﹐始直言而不諱。傷哉﹗三尸擾於胸臆﹐六淫中於膏肓。魂被情勾﹐旣患積癥之難化﹔魔從心造﹐又遭妖夢之疊乘。賦讀洛神﹐情波泛濫﹔香燒祆廟﹐欲焰騰飛。必死是焉﹐豈有名醫延絕命﹔先生休矣﹐從無良藥療相思。

適逢輕薄之兒﹐好作浮誇之士﹐違仙家之靈異﹐信口鋪張﹔臚海府之珍藏﹐任心造設。彊其說鬼﹐鬼從車載而殊多﹔與之談天﹐天向管窺而不大。言皆不作﹐未知於意云何﹔語盡無稽﹐動說我聞如是。嘗謂竇生﹕「疾非不治﹐事尙可爲。除求蓬島仙姿﹐無能爲役﹔若取坐寰凡艷﹐豈敢憚勞。氤氳使自有奇功﹐昆侖奴尢多神力。君如有意﹐乞效微能。僕縱不才﹐願成美事。」會雙星於何日﹐約七步以爲期﹐噫嘻﹗矮者窺場﹐早無所見﹔癡人說夢﹐妄不可聽。孰意生也﹐聞而喜甚﹐起乃霍然。無煩投腦後之鍼﹐自有舌鋒可愈﹔不必賣壺中之藥﹐偏將口蜜能瘳。蓋無以爲歡﹐郁生肝膈﹔而投其所好﹐沁人心脾。吟杜甫之詩﹐能驅鬼瘧﹝鬼瘧見《東醫寶鑑》﹞﹔讀陳琳之檄﹐可愈頭風。豈有他哉﹐職是故耳。

迄乎新月如鉤﹐微云似練﹐樓設鍼絲而乞巧﹐庭陳瓜果以迎賓。俄見鮮衣怒馬﹐聯騎並來﹔膾鯉烹羔﹐攜樽疊至。咸云求淑女﹐須待昏黃﹔羣請賀新人﹐且浮大白。或與狂歌髙唱﹐或與射覆藏鉤。洗盞花間﹐與爾同消萬古﹔飛觴月下﹐勸君更盡一杯。旣而拈鬮分韻﹐碧泛金卮﹐刻燭催題﹐紅搖綺席。試髙才於七步﹐約試者體效香山﹔限佳句於八叉﹐逾限者罰依金穀。眾也詩搜枯腹﹐率而難成﹔生也酒入愁腸﹐頹然易醉。才經軟飽﹐卽向黑甜。聽銀漏之未催﹐見玉山之已倒。「君勞且退﹐我醉欲眠。」於是停傾竹葉之杯﹐扶入梅花之帳。漫望天孫降駕﹐猥教山鬼吹燈。披瑟瑟之涼風﹐漸消酒力﹔聽冬冬之暮鼓﹐驀轉芳魂。頃有人以褰帷﹐羌無言而薦枕﹔等窅娘之匿迹﹐同息媛之銷聲。生時玉石不分﹐驪黃莫辧。在沈酣之後﹐奚遑選柳評花﹔當渴想之餘﹐只望顚鸞倒鳳。乃倚處旣非玉軟﹐偎時復不香溫。恍從剩水殘山﹐行出蠻雲瘴雨。此中摸索﹐格外模糊。一塊疑團﹐未能打破﹔三條明燭﹐不免燒殘。懸秦鏡於螭庭﹐姦形悉露﹔燃溫犀於牛渚﹐怪狀畢呈。絕非桃葉之名姝﹐卻是楊花之下妓。始望許飛瓊向蕊宮謫下﹐豈知鳩盤荼從鬼國飄來。歷齒蓬頭﹐備具非常之醜﹔塗唇抹靨﹐又加不沾之蒙。身住東施﹐音操北鄙﹐發何種種﹐口更期期。臃腫腰肢﹐偏植金城之柳﹔蹣跚足樣﹐移栽玉井之蓮。年比季隗長加一倍﹐貌同嫫母寢過三分。嗟乎﹗睹此陋形﹐直可參居禹鼎﹔遭玆異事﹐殊堪續入《齊諧》。未幾燈殘蠟鳳﹐漏盡銅龍。叔夜廬中﹐已遁爭光之魅﹔子云閣外﹐卽來問字之人。賓戲奚辭﹐客嘲曷免﹐言者莫爲捫舌﹐聞之無不解頤。兼以曼倩好譏﹐陸云善笑﹐詼諧滿座﹐喧成鼓掌之聲﹔嗢噱哄堂﹐聚就絕纓之態。

傷哉生也﹗未醉仙桃﹐先嘗苦李﹐向誰分謗﹐祗口抱慚。竟如口受三緘﹐任其浪謔﹔卽使身添百啄﹐何以解嘲﹖由是月性花情﹐久疏歡伯﹔雲魂雨魄﹐長入睡魔。新愁鬱鬱以愈增﹐舊疾懨懨而漸甚。力難舉羽﹐弱不勝衣。𨿽丹乞金仙﹐起屙未易﹔卽壺投玉女﹐博笑殊艱。一窗之苦雨淒風﹐客魂斷續﹔半榻之殘香零藥﹐病骨支撐。孤影如鴻﹐我辰安在﹔瘦軀似鶴﹐人壽幾何﹖劇憐刺史之腸﹐惱時莫解﹔縱情麻姑之爪﹐癢處難搔。嗚呼﹗無端成久病之根﹐病久而受磨靡盡﹔不幸爲多情之種﹐情多而負累何窮。斯誠湯熨之所難投﹐鍼砭之所莫達也。

卷二

第是歌樓舞館﹐固多細骨輕軀﹔水郭山村﹐豈乏明眸皓齒﹖苟欲稱心而取﹐難如翼北之駒﹔脫令降格以求﹐易若遼東之豕。蠻腰素口﹐各有專長﹔燕瘦環肥﹐都稱盡美。色界之遷移靡定﹐詎宜膠柱鼓瑟﹔情瀾之翻覆無常﹐安可刻舟求劍。然而傭人取婦﹐事屬尋常﹔至於名士擇妻﹐談非容易。欲結同心之果﹐必栽稱意之花。試以裙笄﹐譬諸艸木﹐有如桃生瑤島﹐子結千年﹔蓮植華峯﹐香飄十丈。日邊則栽紅杏﹐天上只種白楡。要難誇述夫仙葩﹐玆且略言乎眾卉。乃若三湘擷秀﹐蓉堪集以爲裳﹔九畹滋芳﹐蘭可紉而作佩。離間菊放﹐尋向雨中﹔嶺上梅開﹐探從雪後。洵托雅人深致﹐以抒君子遙情。無如藻鑑多淆﹐塵氛易染﹐柳殊濯濯﹐張渚何

存﹔口自娟娟﹐子猷安在。但愛開來如斗﹐舉酒交酬﹝牡丹﹞﹔只憐翻出當階﹐徵詩聚賞﹝紅藥﹞。榮口朝露﹐𨿽易萎以何嫌﹝術桂﹞﹔嬌對晚風﹐縱無香而不恨﹝海棠﹞。甚者詔頒上苑﹐不待鼓催﹔彩剪深宮﹐無煩鈴護。凡此浮華相尙﹐總由習俗使然。嗚呼﹗錦燦霞明﹐輒羨杜陵景色﹔嫣酣翠沓﹐漫誇潘縣風流。從教紫蝶黃蜂﹐逐殘芳信﹔遂使桃紅李白﹐鬧盡春光。抑知拔俗孤芳﹐豈在施朱施粉﹔臨風獨秀﹐自然宜笑宜顰。淸平調之連稱傾國名花﹐良有以也﹔離騷經之並舉美人芳蓙﹐而豈徒哉。

竇生情有獨鐘﹐心無別戀。旣覯出羣仙品﹐對脂鉛盡若泥沙﹔曾逢壓眾天姿﹐視粉黛都無顏色。因是掃除俗艷﹐挺立芳標。非絳仙不可療饑﹐非卓女無由解渴。非趙姊莫教漫舞﹐非韋娘詎使輕歌。獨是縹緲巫峯﹐寓辭行雨﹐潺湲洛水﹐托想淩波。幾回彤管空懷﹐令人淒絕﹔一切靑樓薄幸﹐匪我思存。更有異逾進誘﹐余派邀歡。璧月流輝﹐玉茁後庭之樹﹔薰風吹暖﹐香飄別種之花。桃以余畱﹐啖之益美﹔魚縱前葉﹐泣乃增憐。入自宮中﹐莫辧雙飛采羽﹔活於花裏﹐翻疑連理芳枝。名駒素無牝牡之分﹐嬌鳥安有雌雄之辧。猥以頑童爲比﹐漫將媚子相從。豈意生也﹐莫肯褰裳泛好﹐詎甘斷袖分歡。曾鑑前車﹐已識宵人之伎倆﹝謂前七夕生醉後惡友以醜伎薦寢事﹞﹔不圖故轍﹐又逢路鬼之揶揄。由他優孟衣冠﹐來千去百﹔任彼狙公面目﹐暮四朝三。而辟火靈珠﹐詎甘彈雀﹔截犀神劍﹐何屑驅蠅。固知若輩利財﹐原同奴輩﹔孰曉吾徒好色﹐迥異登徒。於是借口求醫﹐再訪玉眞之宅﹔托辭采藥﹐重遊雲液之區。自知一息僅存﹐𨿽生不久﹔還誓兩情未定﹐到死方休。追隨無間寒暄﹐躑躅不辭風雨。特以行同鉆穴﹐事等窬墻。豈宜東宿西餐﹐險遭聞見﹔只自南旋北轉﹐密作往來。徒步以行﹐行旨窘步﹔擇途而往﹐往必紆途。心到苦時﹐稱癡亦願﹔力當竭處﹐負病都忘。列子身臒﹐本有尪贏之態﹔韓郎腳軟﹐尢多勃窣之形。气憊神疲﹐就道之孤蹤僕僕﹔膚銷骨立﹐造門而余喘吁吁。嗟乎﹗背未褪黃﹐那知蜂苦﹔尾皆變赤﹐始信魚勞。

在愛姑初聞其感傷於夢寐﹐將信將疑﹔及見乎消瘦之容顏﹐殊憐殊情。蜀帝之春魂乍返﹐鵑血猶流﹔巴山之夜話未終﹐猿腸已斷。第念儂身似玉﹐豈同汶汶可污﹔孰知渠命如絲﹐祗自奄奄欲絕。未得往還通膈膜﹐終教日夜系柔腸。卽今仲子頻來﹐洵屬人言可畏﹔倘後伯仁忽死﹐實由我殺無疑。因此煙柳凝顰﹐露桃捨淚﹐托香腮而惆悵﹐扼玉腕而徘徊。寶篆薰殘。默默暗祈奚事﹔金錢擲徧﹐喁喁細卜何辭。鎭日憑欄﹐密意常同花計較﹔終宵卻枕﹐幽情每與月商量。一寸心中﹐撞來小鹿﹔兩灣眉上﹐蹙盡新蛾。口縱不言﹐心能無感歟﹗加之其母百計圖成﹐千方撮合。每謂﹕「承恩在貌﹐最難一顧能傾﹔常言悅己爲容﹐何必十年勿字。白髮頻添我老矣﹐靑春不再汝知乎。」冷語溫辭﹐咨嗟不已。朝唆暮聒﹐慫恿無休。姑也平時謹守女箴﹐久矣無言可惑。今日敬聞母訓﹐似乎有理難違。卽志若松筠﹐亦爲轉意﹔況心非木石﹐豈得無情。由是風和日麗之時﹐粉暖脂融之地。荷絲難殺﹐柳綫易牽。業知惜玉之人﹐原思完璞﹔無柰憐香之客﹐每欲攀枝。雨闥晴窗﹐淹畱競日﹔花晨月夕﹐徙倚兼旬。莫顧驚龍﹐專思跨鳳。生似梁間忙燕。常常自去自來﹔姑如水畔閒鷗﹐漸漸相親相近。吁﹐嗟乎﹗世間漫說多情﹐豈知滋味﹖天下本無難事﹐只在工夫。謀利謀名﹐弗求胡荻﹔學仙學佛﹐有志竟成。果能發憤爲雄﹐將相何曾有種﹔苟不因循自誤﹐富貴未必在天。竭力磨磚﹐尙期作鏡﹔誠心點石﹐直欲成金。賢豪刻苦之功﹐類皆如是﹔士女交歡之事﹐何獨不然﹖誼若深投﹐天女奚難下嫁﹔緣如固緒﹐月娥豈肯上奔。縱有忍人﹐安能絕物﹔從無尢物﹐不足移人。羅什吞鍼﹐猶涉魔緣之擾擾﹔姜嫄履拇﹐尙感神道而欣欣。何況樓上綠珠﹐原知報主﹔座中紅拂﹐夙解憐才。成千古之美談﹐總屬至情相結﹔秉五行之秀气﹐誰無大欲所存也哉。

嗣當落帽佳辰﹐插萸令節﹐菊籬黃綻﹐楓逕紅堆。生乃探晚艷﹐攬寒芳﹐過待月之廂﹐入迷香之洞。詩畱錦軸﹐何暇題糕﹔酒索銀瓶﹐轉憐雪藕。沽取鵝兒美醖﹐煩翠袖以頻斟﹔擘來燕子新箋﹐按紅牙而疊唱。芳心微逗﹐蘭乍生芽﹔淸韻徐揚﹐鶯初調舌。夭桃舒瓣﹐將成含露之形﹔裊竹抽枝﹐漸起迎風之態。盈盈秋水﹐眼角傳情﹔淡淡春山﹐眉梢露語。𨿽屬紅羞翠怯﹐已知柳傍花隨。何昔日之生疏﹐未能爾爾﹔而今時之習孰﹐驟得卿卿。未幾月映緗簾﹐酒酣錦瑟﹐犀卮淺酌﹐銀燭髙燒。碧霧籠環﹐玉粟初寒之候﹔紅潮暈頰﹐璧人並醉之時。俄驚銅漏催更﹐卻怕金吾禁夜。起屨於畱香之座﹐漫教客子心忙﹔牽裾於響屧之廊﹐尢見主人情重。媼曰﹕少安無躁。女曰﹕且住爲佳。未識他心﹐那知彼意﹝二句見《徐孝穆集》﹞。念東君之款洽﹐曰歸不歸﹔偕西子而流連﹐今夕何夕。訂成密約﹐無煩燕妁鶯媒﹔合就佳期﹐恰好柳眠花睡。費盡閒愁幾許﹐才從此夕爲歡﹔暮教美意兩諧﹐還恐今宵是夢。迄乎漢臯雨霽﹐湘浦云銷。蛺蝶夢方回﹐懶嗔奴喚﹔海棠睡未足﹐嬌倩郎扶。著枕畔之衣裳﹐夜香深染﹔驗鏡中之眉黛﹐春色平分。從此東南日出﹐只照秦樓﹔朝暮云興﹐總歸楚岫。在竇生曾閱萬千艷色﹐非陰麗以何求﹔在愛姑適當十五芳齡﹐必王昌而始嫁。嚙臂之盟辭鄭重﹐措心之誓語周遮。密密交枝﹐綠沼蓮頭常自並﹔鶼鶼比翼﹐碧梧鸞羽未嘗孤。更喜夫婿多能﹐女郎好學。將靑廂之業﹐作翠館之師。扇取聚頭﹐戲爲夏楚﹔脂分點口﹐權作丹鉛。調來廚下羹湯﹐忝具先生之饌﹔檢出奩中釵珥﹐敬陳夫子之修。劇憐斂衽受經﹐無異垂髫請業。習鐘郝之札﹐願聞其詳﹔讀鄭衛之篇﹐不求甚解。詩情畫意﹐俱爲繡閣新傳﹔曲譜棋枰﹐悉向妝臺指授。而姑秋時銘菊﹐春日頌椒。句織繡腸﹐思綴同功之繭﹔韻諧檀口﹐气勻百和之香。衛茂漪格妙簪花﹐謝道韞才髙詠絮。析鴻文於枕上﹐問鴛字於機邊。異藻奇葩﹐允矣白堪受采﹔靈心慧舌﹐幾乎靑欲勝藍。弄月吟風﹐無非詩料﹔啼鶯語燕﹐都是書聲。洵蕙帷之閒情﹐蘭房之韻事也。

嗣是烏飛兔走﹐歷屆卯年﹔燕去鴻來﹐時逢酉月。舉賢書之典﹐景運鴻異﹔開鄕選之科﹐英才鵲起。名韁逐逐﹐文旆悠悠。生將往奪其錦標﹐姑乃餞行於繡闥。「妾年尙少﹐不知離別之端﹔郎躋無多﹐須赴功名之會。𨿽當暫別﹐詎免過慮。應知君到棘闈﹐定酬壯志﹔假使人逢油壁﹐毋結同心。夜冷露凝﹐早眠才好﹔秋髙風勁﹐彊飯爲佳。惟期蕊榜先登﹐還望吟鞭蚤返。」於是纖手擎來﹐酒名繾綣﹔平頭放去﹐船號孝廉。人分南浦之筵﹐客到西冷之路﹐琴書瀟灑﹐裘馬輕肥。觀十里之風荷﹐紅衣才落﹔攬六橋之煙柳﹐碧縷猶濃。藝苑鐘靈﹐燦兮奎聯輝璧﹔士林懷寶﹐煥乎器盡璠玙。生固詞社仙才﹐文壇飛將。胸有成竹﹐立就云蒸霞蔚之篇﹔目無全牛﹐羣推虎繡龍雕之技。奇士自存大志﹐直探驪窟明珠﹔素娥若愛少年﹐何惜蟾輪丹桂。豈意文星易晦﹐士運難亨。適當秋令而賓興﹐偏遇冬烘之主試。紅紗罩面﹐安知班馬文辭﹔白蠟存胸﹐詎曉匡劉經義。秦庭得璧﹐卻吝償城﹐滄海求珠﹐翻遺照乘。徒使生也﹐云翮莫騫﹐霜蹄遽蹶。杯邀明月﹐適爲下第之劉蕡﹔帆掛秋風﹐輒作歸家之張翰。惜哉鏖戰三場﹐碌碌空忙舉於﹔促歸一棹﹐匆匆急泛鵝兒﹝禾中水名﹞。時則學繡村前﹐鴉背斜畱日影﹔傾脂河畔﹐馬蹄暗帶花香。榜落孫山﹐何須縈慮﹔舟經秀水﹐最是關情。造門則鶴髮歡迎﹐入室則翠眉款接。鵡溪雅士﹐風度翩翩﹔鴛渚妙人﹐容華濯濯。玉軸牙笠之側﹐雜陳眉墨唇脂﹔錦衾角枕之旁﹐羅列酒盞詩筒。逢場作戲﹐運景成歡。倚曉紅﹐偎晚翠。琴調桐月﹐茗斗松風。香儲賈閨﹐韓壽之私攜不少﹔箋分蜀井﹐韋臯之密贈居多。柳織金梭﹐鸝來並坐﹔花裁玉剪﹐蝶至雙穿﹐鶼交鰈合之時﹐何難耗日﹔雨窟雲巢之內﹐最易殢人。乃樂此不疲﹐遂流而忘返矣。抑知圓月必虧﹐彩雲易散﹐小艸劇憐爲獨活﹐好花最苦是將離。鶴語堯年﹐鶴非無恨﹔石言晉地﹐石豈忘憂。登愁棧之千重﹐難同蜀道﹔溯情源之九派﹐險等瞿塘。寄迹乾坤﹐聚無不散﹔放懷今古﹐歡必有悲。此滚滚愛河﹐誰能破浪﹔而茫茫苦海﹐孰不望洋也耶﹗生也﹐庭內𨿽無慈母﹐堂上尙有嚴君﹐惟此一子承歡﹐望其百年侍奉。乃試闈旣撤﹐遊棹猶淹。訊同學咸謂已歸﹐問他邦俱云未見。庭前玉樹﹐移種誰家﹔階下蘭枝﹐托根何地﹖舞藏彩服﹐空懷遊子之蹤﹔踏破鐵鞋﹐難覓嬌兒之影。衰顏長戚﹐老淚頻揮。始從旅雁求書﹐莫得山音水信﹔後向靈龜問卜﹐漸知雨迹雲蹤。楚國亡猿﹐焦頭不少﹔秦人失鹿﹐捷足良多。兔窟幽深﹐終屬犬牙莫避﹔狐蹤曲折﹐早爲鷹眼所窺。其父內存愛犢之思﹐外作搏牛之勢。投鼠奚遑忌器﹐打鴨未免驚鴛。就苙之豚﹐追來入苙﹔喪家之狗﹐叱去還家。疾驅而身弱如羊﹐遂作補牢之計﹔嚴錮而人防是虎﹐終無出柙之時。所虞龍性難馴﹐拴於鐵柱﹔還恐猴心易動﹐辱以蒲鞭。

由是姑也﹐薔薇架畔﹐靑黛將顰﹔薜荔墻邊﹐紅花欲悴。托意丁香技上﹐此意誰知﹔寄情豆蒄梢頭﹐其情自諭。而乃蓮心獨苦﹐竹瀝將枯。卻嫌柳絮何情﹐漫漫作雪﹔轉恨海棠無力﹐密密垂絲。才過迎春﹐又經半夏。采葑采葛﹐只自空期﹔投李投桃﹐俱爲陳迹。依稀夢裏﹐徒栽待女之花﹝蘭名待女﹞﹔抑鬱胸前﹐空帶宜男之艸。未能蠲忿﹐安得忘憂﹗鼓殘瑟上絲桐﹐奚時續斷﹔剖破樓頭蓡彩﹐何日當歸﹖豈知去者益近﹐望乃徒勞。昔𨿽音問久疏﹐猶同鄕井﹔後競夢魂永隔﹐忽阻山川。室邇人遐﹐每切三秋之感﹔星移物換﹐僅深兩地之思。

先是生之父﹐財雄數世﹐富甲一鄕。操奇算以貿遷﹐擁重資而貨殖。始向西川糴粟﹐舟泛蜀中﹔繼從東海煮鹽﹐車牽山左。斯時也﹐曾與彭城宦族﹐淄水華宗﹐富貴相投﹐同聲同气﹐利名作合﹐爲系爲援。素修李郭之歡﹐弟兄結契﹔更締潘楊之好﹐兒女聯姻。已定媒言﹐理無可卻﹔旋遵父命﹐勢不容辭。金鏑遠鳴﹐向豪門而射雀﹔玉鞭遙指﹐由異地以乘龍。時則健僕分隨﹐華裝疊載。隨時問訊﹐只報平安﹐到處逢迎﹐詎傷落寞。然而羈愁殊切﹐別緒良深。非關眷戀新歡﹐旅蹤迫赴﹔畢竟追思舊好﹐客淚偸彈。轉瞬春風﹐頓非故國﹔寄心明月﹐已在異鄕。才臨北海之區﹐愁深似海﹔乍入東山之境﹐恨積如山。若非略迹原心﹐而第隨人論事。則但見其引羊牢﹐驂鶴駕﹐燦兮三星在戶﹐爛然百兩盈門。競傳樂廣家中﹐人來洗馬﹔共見秦娥樓上﹐客至乘鸞。其新孔嘉﹐此樂何極。昔如範蠡﹐曾爲越客﹐而訪美姝﹔今似淳髡﹐竟作齊人﹐而稱贅婿。

卷三

從此關山迢遞﹐魚雁浮沈﹐翠袖長寒﹐羅衾不暖。遠就芙蓉之帳﹐渠是新郎﹔獨登楊柳之樓﹐儂爲少婦。前緣已邈﹐後會何期﹖掩菱鏡以慵妝﹐拔鸞釵而暗卜。影遲遲兮春幌﹐雨淒淒兮秋鐙。搖輕箑兮夏日長﹐撥寒灰兮冬夜永。悲夫﹗自別鷦枝﹐遂淹驥足。漢關秦月﹐目斷刀環﹔越水燕云﹐手分鏡匣。卻怪釜中烹鯉﹐不見郎書﹔偏嗔枝上啼鶯﹐頻驚妾夢。靑天碧海﹐傷忘我之實多﹔白晝黃昏﹐嘆惱人之無那。而乃臨云望鶴﹐對月思鸞。公子畱秦﹐曷而不返﹔王孫質趙﹐奚事未歸。莫嫌女子善懷﹐只恐男兒薄幸。恐其萍浮蓬轉﹐遷徙無方﹔恐其雨覆雲翻﹐棲遲莫定。頻頻縈慮﹐慮卽攢眉﹔縷縷牽思﹐思則刻骨。固知身在情長在﹐卻恨春歸人未歸。嗟乎﹗望衡對宇﹐尙慮好事多磨﹔暮倚朝偎﹐猶慮歡場易阻。而況君居淄右﹐妾住浙西﹐道裏悠悠﹐音書寂寂。九十日之尢雲殢雨﹐夢斷蟻柯﹔千萬言之誓水盟山﹐气銷蜃市。由是脂殘粉褪﹐綠慘紅淒﹐車轉腹輪﹐刀抽腸角。兩行血淚﹐灑成愁婦之花﹔一片冰心﹐待化望夫之石。哀哉﹐向以暫離自慰﹐今將永訣無疑矣。

時有金陵巨儈﹐鹺市豪商﹐家風絕少書香﹐世澤惟餘銅臭﹐齒將過甲﹐目不識丁。罔知歡﹐罔知憂﹐渾是無腸公子﹔亦善飯﹐亦善飲﹐竟爲負腹將軍。楊枯而枒不重生﹐空羅妖冶﹔瓜熟而子遭四摘﹐未獲寧馨。虜但守錢﹐安望月中栽桂﹔人將就木﹐還思霧內看花。乃有士號豕交﹐客稱狗盜﹐最好教猱升木﹐慣能毆爵入叢。風聞越柑祠前﹐麗姝又出﹔浪說蘇娘墓畔﹐名媛復生。取之則唾手何難﹐定使桑楡歡暮日﹔往矣則由拳﹝禾中地名﹞不遠﹐管教桃李嫁春風。此老自聞說客之談﹐頓作狂奴之態﹐爰遣桔奴菊蜱﹐悉充蝶使蜂媒﹐訪來落雁之容﹐知在登龍之族。錢能使鬼﹐財可通神﹐密交撲棗之鄰﹐牽投魚媵﹔轉托遣椒之伴﹐引入雉媒。姑之母惑於口巧如簧﹐貪其金髙若斗﹐價惟求善﹐貨不居奇。劇憐賈旣多財﹐何嫌大腹﹔卻喜女方失偶﹐願作小星。

姑時存殘喘於孤帷﹐身如入甕﹔抱沈屙於密室﹐耳豈屬垣。不識不知﹐何聞何見﹐遂使風波疊起﹐鬼蜮橫生。羊以虎蒙﹐鹿將馬指。僞造錦箋之字﹐巧托檀郎﹔遙牽彩幔之絲﹐歡迎秦女。可憐弱質﹐竟中姦謀。藻下錦鱗﹐誤吞香餌﹔花間采翼﹐險逐金丸。但知碧落攜鸞﹐焉曉紅妝換馬。而乃開緘喜甚﹐對使歡然。欣聞蘭室相交﹐願與萱堂同往﹐魚軒甫至﹐遂辭春艸之廬﹝生爲姑築一室﹐顏曰春艸畔廬﹞﹔鷁舫才登﹐卽泛秋涇之棹。嗚呼﹗王嬙出塞﹐無日召回﹔蔡女入胡﹐何年贖返。皓月夜長鸞鏡冷﹐彩雲天遠鳳樓空。爾時波平似掌﹐颿飽如弓。兩岸飛花﹐近映嫩紅之靨﹔千山抹黛﹐遙迎澹翠之眉。棹入銀塘﹐楊柳絲牽靑雀舫﹔水連鐵甕﹐桃花片逐白鷗波。江色無邊﹐春光如許。晴堤絮落﹐點點飄來﹔暮樹鵑啼﹐聲聲催去。睹燭天之燈火﹐舟停建業門前﹔聽沸地之管弦﹐人到秦淮河畔。第見香車霧合﹐寶勒云屯﹐四姓衣冠﹐鳴騶結駟﹐六朝金粉﹐煥碧輝丹。俄而隱隱聽畫船之簫鼓﹐移來水上麗人﹔姍姍聞錦輐之佩環﹐降出月中仙子。觀者如堵﹐從之若云。仃畔停車﹐羣迎韓姑﹔陌頭脫帽﹐且看羅敷。姑時但聞賓從之聲﹐勢如鳩聚﹔爰見主人之貌﹐態極龍鐘。異哉﹗離日非遙﹐頓攺蕭郎之面目﹔暌旬未久﹐忽成皓叟之須眉。豈因多病多愁﹐沈腰瘦盡﹔何故易衰易邁﹐潘鬢凋殘。始疑客路如天﹐未知何地﹔更訝侯門似海﹐不識誰家。在姑皂白難分﹐祗自旋腸轉腹﹔其母雌黃莫測﹐最能鼓舌搖唇。謂﹕「夫玉貌易衰﹐金夫難遇。與使久乖琴瑟﹐長爲蕩子之妻﹔毋寧再抱琵琶﹐且作商人之婦。狗如可嫁﹐續尾何妨﹖兔旣不來﹐守株無益。」姑時一號幾絕﹐五內皆崩。董相車前﹐甘心慘死﹔宋玉臺畔﹐絕意貪生。但祈泉下完名﹐何惜階前碎首。足飛風舄﹐身馳綠野之堂﹔發散鴉鬟﹐頭觸紫英之石。驚飈駭弩﹐率爾難防﹔粉骨糜身﹐怡焉勿顧。玉投崖以迸裂。珠墮地而轉旋。頃見鶴頂流丹﹐猩唇漂赤。蓮生舌底﹐湧出紅雲﹔梅綻額間﹐點成絳雪。一絲餘气﹐將霏紫玉之煙﹔四散驚魂﹐共索元霜之藥。幸而天憐苦節﹐神鑑勞貞。調成獺髓靈膠﹐丹能續命﹔探得鵲巢瑞木﹐香可返魂。花謝荊枝﹐枯時復茂﹔灰寒麝燼﹐死後重燃。此老乃知事不易諧﹐人難彊合。巴蛇𨿽思吞象﹐采鳳豈肯隨鴉﹖乃使璧返澠池﹐珠還合浦。「老夫已耄﹐不爲居室之謀﹔之子且歸﹐別作宜家之計。」惟時收涕出門﹐牽衣就道。似春花之遭雨打﹐零落殘紅﹔如秋萍之被風催﹐飄騷晚翠。塞鴻避弋﹐棲來何地江湖﹔海燕離巢﹐傍去誰家門戶。未幾暮雲歸岫﹐倦鳥投林。風急石頭﹝卽金陵城﹞﹐濤聲洶湧﹔暉斜浦口﹐樹影迷離。蚊陣陣以成雷﹐犬狺狺而如豹。宿荒途則露筋可患﹐投旅邸則牽臂堪虞。哀哉﹐愁共地長﹐就卹未歸之衛女﹔幸也﹐緣從天假﹐適逢將老之徐娘。問前路於已經﹐知自崖而難返。不曾相識﹐漫訴苦於窮途﹔莫可如何﹐輒乞哀於昏夜。此婦詞殊慰藉﹐意頗殷勤﹐極言「天塹難飛﹐且請江關緩越。市遠從何僦捨﹐村荒誰作居停。堤邊之綠水迢迢﹐已無客渡﹔林表之紅樓隱隱﹐便是妾家。試看殘日無多﹐願安芳躅﹔卻喜敝廬不遠﹐乞度香塵。」

時則姑也﹐旣與其母銘心共感﹐卽與此婦攜手同行。第見林密村深之內﹐別有洞天﹔山重水復之間﹐另多勝地。長堤窈窕﹐過射鴨之斜欄﹔小沼瀠洄﹐近聽鸝之曲院。室非寒素﹐家不尋常。重重水榭風亭﹐徧雪膚而花貌﹔隊隊舞衫歌扇﹐俱琢月以鏤云。簾捲玉丫叉﹐齊飛玉燕﹔窗開金屈戌﹐對舞金鸞。寶罽繡裀﹐香濃霞帳﹔銀箏鐵撥﹐響遏云衢。低唱則鶯囀圓吭﹐巧笑則犀分齲齒。柳拖煙碧﹐花逐雨紅。玳瑁筵前﹐坐徧三千朱履﹔秋千架畔﹐排成十二金釵。初見爭妍鬥麗之形﹐疑爲宦冑﹔及觀進舊迎新之態﹐知是娼家。噫嘻﹗剛離猛虎之區﹐又入野鴛之隊。天乎無罪﹐難望再生﹔奇也何如﹐所欠一死﹐忿深搶地﹐痛極崩城。豈非孽系宿冤﹐復灑華妻之淚﹔卻是病加新愈﹐重離倩女之魂。乃有校字名娼﹐分香妙妓﹐巧言共勸﹐婉語相商﹕「欲從驥尾附蠅﹐敢向佛頭點糞﹔倘肯鶯花入隊﹐許汝管領春風﹐必思冰雪存懷﹐任爾銜悲夜月。絕知枳棘﹐不可棲鸞﹔還望蒹葭﹐或能倚玉。偶得一時之遇﹐竊喜有緣﹔願邀數日之歡﹐幸蒙不棄。」姑時窘若囚鵝﹐險如騎虎﹐欲畱不可﹐欲去不能﹐乃爲掩美之方﹐以作全貞之計。眾鳥欣有托﹐孤云獨無依。而乃髻謝盤龍﹐妝辭墮馬﹐鉛膏悉屏﹐薌澤俱捐。燕子樓中﹐關盼未嘗出戶﹔枇杷花下﹐薛濤只是閉門。心上眉頭﹐常覺依愁作伴﹔燈前月下﹐可憐對影成雙。皎皎冰顏﹐慵臨靑鏡﹔稜稜玉骨﹐瘦比黃花。嗟乎﹗金投烈火之中﹐剛柔始辧﹔艸在疾風之下﹐勁弱方知。尙何疑於姑哉﹐而獨怪其母耳。

窮斯濫﹐老而饕﹐嫩白三杯﹐任狎邪之籠絡﹔軟紅十丈﹐欣遊冶之繁華。彼見楚國沐箍﹐嵇家署鳳。漫充黃歇賓朋﹐濫托謝安子侄。徵聲選色﹐浪揮買駿之資﹔飾貌修詞﹐喬作尋芳之客。劇憐顯族衣冠﹐殊多波俏﹔更愛少年裙屐﹐何等風流。又見媚行煙視之儔﹐待月迎風之輩﹐畫屏客至﹐花態撒嬌﹔錦幔人歸﹐鶯聲弄巧。絕不躬親井竈﹐口厭珍饈﹔何曾手習梭砧﹐體盈文繡。曷勝欣羨﹐殊欲效尢。顧己在頹齡﹐安得雞皮復少﹔而女方盛鬋﹐正宜鴛頸相交。於是操射利之方﹐垂爲壺訓﹔借誨淫之術﹐用作閨箴。逐浪隨波﹐迫歸欲海﹔捕風掠影﹐逼入情關。裁成新綠桐陰﹐莫思樓鳳﹔種得淡黃柳色﹐只欲藏鴉。見菜傭之衣履稍新﹐輒曰此佳子弟﹔逢竈養之儀容略整﹐卽云是好兒郎。專期膝下玉人﹐倘能奪志﹔獨占眼前金穴﹐豈不快心。無如炭不合冰﹐荃非化艾。一則懷利相接﹐甘爲鴇母而不辭﹔一財之死靡他﹐苦向鴆媒而致謝。誘入比紅座上﹐倏爾回頭﹔引來呼白場中﹐勃然轉足。祥麟威鳳﹐豈隨鳥獸同羣﹔沅芷江蘺﹐恥與艾蕭爲伍。因此兩心不合﹐困頓風塵﹔從而同病相憐﹐呻吟牀褥。本是寄生之艸﹐悴色經霜﹔均爲茹苦之虫﹐淒聲咽月。祗謂蘭先菊殞﹐誰知李代桃僵。

其母年當遲暮﹐造眾惡因﹐身歷播遷﹐受諸苦惱。釀就顚連之厄﹐罪有獨歸﹔染成綿裰之屙﹐孽由自作。無何三靈降遣﹐二豎施災。厲疾纏身﹐莫獲延齡之術﹔良醫束手﹐難回司命之權。哀哉姑也﹐始則支持湯藥﹐悉屬空勞﹔繼而摒擋棺衾﹐尢爲盡瘁。一抔黃土﹐旅櫬長埋﹔幾點靑燐﹐羈魂永化。死則固非可作﹐生則仍不能歸。徒使眼滴層波﹐身隨隻影。靑燈無伴﹐空畱短命之花﹔紅淚難收﹐劇作長啼之鳥。於焉言痛﹐痛何如乎﹔以此思哀﹐哀可知矣。

爾時竇生依妻作室﹐從婦爲家。門第髙華﹐宛居紫府﹔閨闈深秀﹐恍入瑤臺。醉月坐花﹐夜夜稱觴宴集﹔品歌選曲﹐時時飛蓋招邀。夢嘗鄭氏櫻桃﹐髙擎玉案﹔飽索江家橄欖﹐滿儲金盤。共道人聯貴戚之姻﹐每多快意﹔豈知生作勢家之婿﹐反苦羈身。良以族大寵多﹐寒暄各異﹔望隆責重﹐顰笑皆難。最厭者﹐苟苟營營之走肉行屍﹐客座中往來不絕﹔甚勞者﹐魚魚鹿鹿之鞠躬頓首﹐賓筵內拜跪無休。戚裏趨榮﹐俗非可耐﹔主翁挾貴﹐驕不勝言。而生拘苦何堪﹐矜持不慣﹐未免稍疏應對﹐輒致猜嫌﹔豈無偶誤趨蹌﹐旋遭指摘。倘欲隨聲附影﹐旣思伺顏奉令之未遑﹔苟思逸志適情﹐又慮救過弭愆之不暇。名居坦腹﹐不過彊作虛文﹔見說齊眉﹐只是勉成故事。卽或托興芳辰﹐騁懷淑景﹐卻恐燕鶯多語﹐偏從花底偸聲﹔更慮桃李無言﹐只向風前含笑﹝指其新婦婢僕而言﹞。對離亭之煙月﹐適益淒涼﹔聽別苑之管弦﹐徒增忉怛。何地是尋歡之地﹐隨時皆敗興之時。撫景長歌﹐孰曉探喉當哭﹔對人彊笑﹐誰知轉背銜哀。漫將酒力排愁﹐愁時化淚無非酒﹔剛道思歸縈夢﹐夢裏還家不當歸。且也客鯉難通﹐賓鴻久阻。念椿庭之暮景﹐眼望多時﹔思桂苑之髙枝﹐手攀何日﹖夜烏啼月﹐素深反哺之情﹔秋鶚淩風﹐頓起摩霄之志。兼之有人焉前緣未斷﹐後約可尋。而重疊雲山﹐隔殘楚館﹔蒼茫煙樹﹐遮斷秦樓。未知庭下靑梅﹐實將標否﹔不識臺前綠柳﹐倏被攀無﹖海角天涯﹐觸念頻縈鄕思﹔雨絲風片﹐牽情每織旅愁。十二時中﹐歸心若駛﹔三千里外﹐客夢常飛﹐𨿽同王晉以吹笙﹐每效馮驩而彈鋏。

生時欲將芳谷新鶯﹐同教出谷﹔爭柰春巢乳燕﹐莫肯離巢。尙復何言﹖卽從此逝。妻恐獨居春閣﹐預問歸期﹐生云「才過秋闈﹐卽圖返旆。」嗟乎﹗昔爲嬌客﹐今成遷客之蹤﹔本是騷人﹐又灑離人之淚。黯然話別﹐遽爾言旋。豈意行程易滯﹐旅況多艱﹐自出萸灣﹝在江都縣﹞﹐風來水面﹔及離瓜步﹐潮打江頭。帆若螺旋﹐猛起陽侯之浪﹔船如鷁退﹐逆投燕子之磯。第見邃壑怒號﹐奔湍奮激。發封姨之回颺﹐木拔石飛﹔揚颶母之狂飈﹐龍吟魚嘯。舵師膽破﹐只祝安瀾﹔舟子力窮﹐但呼收泊。傍千村之煙火﹐停橈於聚寶門前﹔臨萬頃之波濤﹐振舄於雨花臺畔。爲守風計﹐作終日遊﹐快此登臨﹐慨然憑弔。鼎湖龍去﹝謂建文遜國事﹞﹐猶存天府之江山﹔遼海鶴歸﹐尙認仙都之樓閣。牙檣錦纜﹐騁目於去去來來﹝宋胡仔詩云「去去來來江上船」﹞﹔璧月瓊枝﹐慨想夫朝朝夜夜。人稱舊內﹐思煙景於南朝﹔客到新亭﹐訪笙歌於北裏。卻愛當頭霽日﹐正長遊冶之時﹔更憐撲面芳塵﹐漸近平康之路。勝地原多樂事﹐他鄕豈少故知。修竹逕中﹐籍卉適逢蔣詡﹔桃花潭上﹐踏歌卻至汪倫。

卷四

生有友馬遴者﹐字子衡。絳帷右族﹐銅柱後人﹐家近上元﹐年方中壽。其人也﹐眼大如箕﹐須張似戟﹐喜擊劍﹐好揮金﹐輕死生﹐重然諾。精知風鑑﹐承郭璞之眞傳﹔善識星禽﹐得嚴遵之祕授。慷慨丈夫志﹐跌宕古人心。遊腹皆書﹐不用尋章摘句﹔一身是膽﹐何辭蹈火探湯。貌類虎頭﹐每懷投筆﹔力雄猿臂﹐最善挽弓。其與生也﹐爲忘年友﹐稱莫逆交。昔曾傾蓋於禾中﹐今復班荊於白下。別來無恙﹐偶逢俱在閒遊﹔遇出不期﹐相對共爲狂喜。於是把臂入林﹐解囊取飲。少年結客﹐意气都雄﹔佳興同人﹐胸襟頓豁。雙柑鬥酒﹐並從隋苑聽鶯﹔側帽輕衫﹐共向章臺走馬。

時愛姑之在妓捨也﹐似坐鍼氈﹐如居塗炭。念與娼流雜處﹐飄迹何堪﹔兼之母氏云亡﹐零丁轉甚。遇人盡爲不淑﹐遷地愈屬勿良。痛切北堂﹐業已化爲異物﹔辱居南巷﹐依然誓作完人。窮桍堅持﹐專虞彊暴﹔孤燈獨守﹐謹避嫌疑。共信靡他﹐莫有漫辭見調﹔羣知難犯﹐絕無非禮相干。惟是飄泊遊魂﹐長羈異地﹔涅磨幻境﹐歷試他方。昔夢都闌﹐只是香消玉減﹔舊歡難割﹐那知雁杳魚沈。病𨿽不始於懷春﹐情乃更深於銷夏。碧桐剪下﹐與孰題詩﹔紅豆拈來﹐向誰記曲﹖絲綴玲瓏藕玉﹐難斷如愁﹔露滋的歷荷珠﹐易盈似淚。對畫簾之微雨﹐悄悄沈吟﹔披曲檻之晚風﹐亭亭獨立。馬嘶柳岸﹐何來拾翠之人﹔犬吠花畦﹐卻到眠香之客。適逢其會﹐遽集於斯。聞故里之遺音﹐似非殊俗﹔向橫塘而借問﹐果是同鄕。姑則驚喜殊常﹐不勝雀躍﹔生則猜嫌滋甚﹐頓起狐疑﹕「嗟嗟﹗卿何人耶﹐斯何地耶﹖事豈忘心﹐乃作墻花露艸﹔言猶在耳﹐何渝海誓山盟﹖」莫嫌男子寡情﹐衷腸靡定﹔畢竟女兒少信﹐首尾難知。姑乃備陳苦志﹐語自心傾﹐歷訴冤情﹐淚隨聲出﹕「苦則苦於母也不諒﹐屢起釁端﹔冤則冤夫妾本無辜﹐頻遭變故。翠鈿墮落﹐珠粉飄零。好姻將作惡姻﹐佳偶幾同怨偶。竊信蓮生濁水﹐倍表淸姿﹔菊傲嚴霜﹐素貞晚節。山移谷變﹐惟存心鐵難磨﹔海竭河幹﹐只有淚波未涸。如其不信﹐視妾容顏﹔何以若斯﹖爲郎憔悴。」乃卽胸探素帕﹐點成湘竹之斑﹔袖出香羅﹐色染絳桃之瓣。比薛靈蕓壺中唾色﹐倍覺新鮮﹔較趙合徳裾上津華﹐尢爲芳潤。生時聞言愧悔﹐睹物慘淒﹐疑悉冰銷﹐事皆雪亮﹐休論前事﹐且爲後圖。暌千里之雲山﹐莫效楚囚相對﹔趁五湖之煙水﹐願載越女同歸。昔居弄玉之樓﹐忝爲簫史﹔今具銷金之帳﹐速納黨姬。馬子斥其無謀﹐謂爲非計﹕「局中多昧﹐不如局外詳觀﹔事後難追﹐宜在事前審顧。明知白髮﹐儼在髙堂﹔豈許紅顏﹐漫充側室﹖倘被鷹鸇見逐﹐將教鷘鷟何飛﹖毋乃誤歟﹐一誤豈容再誤﹔誰其知者﹐我知並使爾知。竊有蓬居﹐惟存拙婦﹔願將荊室﹐聊伴賢姝﹐子姑徐徐﹐事無汲汲。送君秋去﹐暫離鸞鳳之弦﹔待僕春來﹐定泛鴛鴦之水。重圖後會﹐不亦宜乎﹖再續前緣﹐未爲晚也。」時二人者﹐如夢始覺﹐似醉方醒。心服之餘﹐俱爲首肯﹔機投之下﹐豈僅面從。乃復燭剪西窗﹐樽傾東浦﹝東浦乃紹酒之最佳者﹐與東揚俱見酒經﹞。才進拂塵之盞﹐又開餞道之筵。露白葭蒼﹐酒紅燈紫﹔話長夜短﹐漏盡天明。山上復有山﹐客中更送客。鶯喧蝶鬧﹐院姬歡挽文軒﹔浪靜風恬﹐舟子促登畫舫。難將過客頻畱戀﹐才得逢君又別離。皓首理裝﹐姑同劍俠而辭樂籍﹔黃頭操楫﹐生共榜人而就徵程。別淚盈盈﹐不減一江秋水漲﹔離愁疊疊﹐何殊兩岸亂山多。桂棹夷猶﹐詎停客路﹔蒲帆安穩﹐直抵鄕關。白沃祠前﹐爰返求凰之侶﹔紅薇館內﹐旅回駕鶴之人。

爾時家悉康寧﹐翁尢矍鑠﹐安居名教﹐樂敍天倫。涼軒燠館之中﹐鞠躬溫淸﹔淨幾明窗之下﹐抱膝吟哦。幸得小休﹐生固深思夫養志﹔欣逢大比﹐父尢切望其成名。龍甲飛騰﹐睛須筆點﹔魚鱗變化﹐尾待雷燒。長日愛椿闈﹐頗遊佳境﹔香風探桂苑﹐還俟捷音。不圖賀未至門﹐弔先在室。厄值龍蛇之運﹐禍歸父母之年。少孰駐顏﹐老誰換骨。百歲之駒陰易逝﹐莫覓神丹﹔一時之龜息失和﹐遽登鬼錄。哀哉生也﹐悲深風木﹐痛切蓼莪﹐和嶠居艱﹐毀將滅性﹔臯魚奉諱﹐哭不成聲。乃卽寄語故人﹐備言斯事﹕「我生不幸﹐業當素蹕阻居憂﹔父死謂何﹐敢納明妝而致誚。」因是馬子在三春之候﹐不將紅袖攜還﹔從千里而來﹐只具白冠作弔。嗟乎﹗春鶊秋蜶﹐家無丸藥之人﹔落月停雲﹐廬有枕苫之子。誠孝思之克盡﹐亦友誼之無虧也。迄乎身常依墓﹐鶴亦來翔﹔人偶至家﹐犬反迎吠。露零霜墜﹐居喪之逝景如波﹔人攺谷登﹐守制之流光似箭。三年讀禮﹐已鼓祥琴﹔兩地馳情﹐還求故劍。生乃魚箋雙遞﹐雁札分投﹐一向江東而接取小妻﹐一從齊右而迎歸大婦。將使白玉爲堂﹐並貯南姝北媛﹔黃金作屋﹐共藏媺眷良姻。二女苟得同居﹐兩賢自無相厄。鴛機佐讀﹐極忘窺圃之心﹔惠帳聯吟﹐永作杜門之計。此生自適耳﹐於世何求焉。詎知笑日難開﹐虛脾徒掉。此寄洪喬之字﹐未去投波﹔彼傳柳毅之書﹐先來擊樹。緘封尺素﹐遞浙水之遊鱗﹔峯號丈人﹐恃泰山而壓卵。蜉羽何能撼樹﹐螳臂莫可當車﹐業經贅屬外黃﹐身乃不容自主﹔輒復憂生內顧﹐事尢難與人言。家素髙明﹐室防鬼瞰。貲殊富厚﹐篋恐盜

胠。何辭千里之程﹐馳驅作客﹔只患一家之政﹐倚托無人。適有寡兄﹐聯萼枝於二世﹔𨿽非同父﹐長雁齒以十年。壁素通光﹐竈常因熟。庖內頻煩越俎﹐牀頭屢使捉刀。遂將田圃倉箱﹐與夫米鹽布帛﹐牛羊幾許﹐僮僕若干﹐籍此族昆﹐代爲家督。以爲勝其任矣﹐乃卽委而去之。

生時由近及遙﹐自南至北﹐未問津於靑海﹐先取道於白門。彩蠲飛來﹐渡名桃葉﹔花驄踏去﹐冶號梅根。急思握鳳攜鸞﹐遑卹鞭風泛雨。千索煙月臨歌院﹐一片江山入畫圖。頓消客思如麻﹐但覺春光似錦﹐斯時碧桃花下﹐宿雨初收﹔靑粉墻頭﹐斜陽未盡。白鷴飛處﹐萍灘之櫓響咿啞﹔黃犢歸來﹐柳逕之笛聲嘹亮﹐問牧兒兮前路﹐知俠友之故居。謝家選勝之場﹐只在烏衣巷裏﹔石氏藏嬌之地﹐不離白鷺洲邊。第見門庭整潔﹐竹樹淸幽﹐院鎖碧煙﹐全遮燕陰﹔簾垂紅雨﹐半罩花枝。拂金鈴則黃耳迎賓﹐牽銀蒜則綠衣喚客。頃見丫角添香﹐雙鬟獻茗。問此翁之安在﹐方射虎於山南。訊彼美之奚爲﹐甫抽鸞於硯北。

姑時離腸欲斷﹐望眼將穿。門中人面如何﹐復至昔年崔護﹔觀裏桃花依舊﹐又來前度劉郎。愁同華峽之連綿﹐遽使巨靈劈斷﹔情若河源之深遠﹐恍從博望探還。未幾靑繞村煙﹐魚燈乍起﹔紅騰野火﹐獵騎方回。美人才款於閨中﹐壯士驟來於馬上。馬子戎裝赫耀﹐儼同灌口之神﹔竇生儒服幽閒﹐雅作江頭之客。歡復歡於斯時再晤﹐快莫快於此日重逢。乃卽大開東閣之門﹐暢敍西園之宴。長春圃內﹐蘭麝氤氳﹔不夜城中﹐魚龍絢爛。樓臺歷歷﹐院落溶溶。樺燈與火樹齊輝﹐采袖共芳樽一色。秦弦趙管﹐遺召名姬﹔銀膾金齏﹐廣羅盛饌。其人似玉美而艷﹐有酒如淮旨且多。竹枝詞﹐柳枝詞﹐紆韻繞喉間而流逸﹔小垂手﹐大垂手﹐輕風翻掌上以悠揚。生乃致謝眾姬﹐轉辭賢主﹐處士不生巫峽夢﹐美人休唱渭城歌。則有茜袂成羣﹐乞譜梨園之調﹔杏衫作隊﹐請塡菊部之詞。生則綺思不讓柳耆卿﹐姑則麗制何殊李淸照。紫霞觴畔﹐兔毫各自霏煙﹔朱鳥窗前﹐鳳采交相爛錦。繡帕綴春燈之好句﹐羅裳聯秋月之閒吟。賀黃梅饒有柔情﹐姜白石殊多逸致。搓酥滴粉﹐飛來淡碧之箋﹔殘月曉風﹐唱去小紅之曲。馬子醉餘耳熱﹐興到髯張﹐泉湧雲飛﹐音殊激楚﹔雷輥電割﹐气甚沈雄。竟病獨諧﹐曹景宗偏工險韻﹔汪洋自喜﹐辛棄疾別著豪聲。斯時也﹐香气襲衣。宛入眾香國裏﹔玉顏照坐﹐恍遊羣玉山頭。燕燕鶯鶯﹐旋樽旋唱﹔花花葉葉﹐相對相當。酒泛春醪﹐隨飲而不苛飲令﹔筆垂秋露﹐按歌而卻合歌條。及夫更盡蝦蟆﹐舞停鸜鵒。滴殘虯箭﹐杯盤狼籍之時﹔燒短風膏﹐關塞雞鳴之候。華筵必散﹐爰知投轄之徒勞﹔佳客難畱﹐任是絕裾而莫挽。

惟是馬子之與生也﹐誼合通家﹐情關一體。獨恐數奇李廣﹐未許封侯﹔還虞才厄禰衡﹐漫勞題賦。勸其退舍﹐出門未必有功﹔請卽下帷﹐開卷決非無益。而況家中溫飽﹐何至依人﹔世上苦辛﹐莫如作客。巨鱗失水﹐定遭螻蟻相欺﹔勁翮隕風﹐反被鶯鳩所笑。毋當失足﹐方悔噬臍。豈知告者情殷﹐行者志決﹐𨿽進萬言而何益﹐欲畱一日而不能。於是按轡並行﹐攜樽遠送。兩人灑淚﹐渾忘路近路遙﹔千古傷心﹐都在亭長亭短。才當歡會便分手﹐不是愁人也斷腸。傾餞酒而諄諄﹐惟有前言贈子﹔攬徵衣而戀戀﹐更無他計畱君。傷哉﹗水帶離聲﹐山牽別緒。凝眸灞岸﹐何年逢驛使之梅﹔握手河粱﹐此日折臺城之柳。雞聲乍唱﹐輪隨曉月以行﹔烏影初圓﹐鞭逐晨風而去矣。

要之馬子之竭力挽畱﹐苦心勸阻﹐豈不知丈夫之志﹐壯托桑蓬﹔而顧使男子之身﹐老死戶牖耶﹖良以事不深謀﹐禍將旋踵﹔人無遠慮﹐災必逮身。今竇生牽小婦而居大婦之家﹐率舊人而入新人之室。無論拖雲帶雨﹐一時未便輕投﹔卽令簇錦團花﹐兩美豈能驟合﹖常疑好事皆虛事﹐未必他心似我心。行將妒起入官﹐剝牀可畏﹔抑且斗興同室﹐脫輻何疑。馬子特以事系婚姻﹐詎可盡宣底蘊﹔人關閨閫﹐不宜顯露端倪。而語不支離﹐便同佛口﹔言無甘苦﹐悉見婆心。嗟乎﹐遠隨老馬之蹄﹐應知迷路﹔堅持羝羊之角﹐庶免觸藩。其如癖性莫回﹐空言何補﹖情旣難於坐視﹐事寧易於立談。意在个中﹐不作同牀之夢﹔音存弦外﹐何煩別調之彈。此識時者呼爲俊傑﹐知機者稱其神明也。

乃有字昧魯魚﹐物迷璞鼠﹐面上塵蒙三斗﹐俗不堪醫﹔胸中茅塞一團﹐牢無可破。乃且劇談千古﹐武斷一鄕﹐嘖有煩言﹐彊爲解事﹔卑無髙論﹐妄作通人。輒爲馬子間此姻緣﹐議其有乾天理﹔阻玆完聚﹐只爲不近人情。噫嘻﹗下裏浮談﹐識同籬鷃﹔庸流鮮見﹐局等井蛙。人固不足重輕﹐言亦無關得失﹐此皮相之士耳﹐能心知其意乎﹖

竇生自離友室﹐卽往妻家。勢如渴驥奔泉﹐狀若飛蛾赴火。豈是少年喜事﹐漫不經心﹔亦非壯歲好遊﹐絕無成算。明曉蛾眉必嫉﹐無如玉鏡之難分﹔原知虎口莫投﹐可柰金牌之屢召。爾乃遠挈靑蛾﹐同登紫陌。兼程以進﹐並日而行。泛南冷﹐驅西曲﹐出北固﹐入東阿。金勒飛騰﹐冠蓋重瞻王謝第﹔采輪馳逐﹐鼎鐘復仰竇田門。一刺入投﹐羣奴出迓。何來遠客﹐乃南國之才人﹔甚處嘉賓﹐卽東牀之快婿。其在妻父﹐方欣華廈落成﹐舊壘仍來舊燕﹔卻怪紫宮飛入﹐一雄又挾一雌。鵲巢原許鳩居﹐家雞豈容野鷺﹖此老卽聾從昧﹐未見鴟張﹔其女徵色發聲﹐便聞獅吼。頃見風生醋海﹐浪起妒津。參魔女之禪﹐殊嚴戒律﹔制周婆之札﹐倍刻條文。彼思先發制人﹐並吞鳥道﹔更恐後來居上﹐堅踞鴻溝。而乃夾谷要盟﹐包茅數罪﹕「誰家竈婢﹐輒作鶉奔﹔何物鯫生﹐漫爲鶻突。膝如不屈﹐閨中自有常刑﹔耳必言提﹐閫內引爲舊例。」嗚呼﹗胭脂虎成負嵎之勢﹐風嘯林嗥﹔豬婆龍發超海之威﹐天昏地暝。杖揮落手﹐似火燎身﹔棒喝當頭﹐如雷灌耳。擲去雙龍明鏡﹐碎若椎環﹔揉來九鳳寶釵﹐毀同折罄。生驚捉跗﹐卻成木偶土人﹔姑恐刻眉﹐邪免奴顏婢膝。遂將姑也﹐去其明妝﹔投諸暗室。處積薪之地﹐卽使臥薪﹔申禁火之條﹐不容厝火。面常對壁﹐纖步難移﹔頭若戴盆﹐容光莫照。加以豪奴悍婢﹐密錮嚴稽。鴉度長門﹐望斷朝陽日影﹔魚封永巷﹐聽殘暮院更聲。黑獄沈冤﹐料無異是﹔夜臺埋恨﹐諒不殊斯。傷哉姑也﹗遘閔旣多﹐受侮不少﹐疊遭鴆毒﹐屢欲雉經。而猶宛轉偸生﹐須臾緩死。只念仲卿同處﹐何忍磨笄﹔還虞奉倩偕亡﹐未甘掛樹。珠思復貫﹐環欲仍連﹐故忍其辱而不辭﹐且畱此身以有待耳。

柰此婦更令生也﹐鏡照分鸞﹐琴彈別鶴。出則限香約水﹐入則扃戶撒灰。嗟呼﹗風欺竹弱﹐揚猛勢以狂推﹔雪忌梅香﹐恃寒威而重壓。謹遵閫令﹐尙虞撥艸尋蛇﹔倘犯閨條﹐不啻驅羊敵虎。鳳常被打﹐鸞每遭囚。業投羅剎之區﹐何異魚遊釜底﹔難忍兜離之痛﹐終思兔脫罝中。第是門設千里﹐安得鑿壞共遁﹔墻環百堵﹐烏能破壁同飛。幸值中秋﹐闔家聚飲﹐相邀子夜﹐各院徵歌。曲號莫愁﹐爵稱無算。天澄銀宇﹐羣飛玩月之觴﹔人倦玉樓﹐共就遊仙之枕。

是夕生也﹐稱疾不從﹐避風而兀居甲帳﹔托眠未起﹐待漏而剛值子牌。乘萬籟之無聲﹐輕移鶴步﹔趁一輪之有耀﹐偸入鸞巢。猧子認人﹐歡迎不吠﹔鸚哥曉事﹐佯睡無言。任教門上指彈﹐因得枕邊耳語。「時哉莫失﹐行矣毋遲。」潛攜翠袂於幽隅﹐共窺靑琑﹔密啟朱門於夤夜﹐遂盜紅綃。虎穴才離﹐落荒而走﹔鷹鞲乍脫﹐越境如飛。當宿水餐風﹐殊多惘惘﹐況攜雲握雨﹐倍覺勞勞。因而披茅店之秋風﹐暫停行轡﹔對荒郊之明月﹐稍拂徵衫。野菽村醪﹐共進荒途之味﹔繩牀竹榻﹐聊謀永夕之安。豈意天狼炳耀﹐參虎揚鋩。﹝二句見《徐孝穆集》﹞社鼠城狐﹐乘時竊發。風聲鶴唳﹐到處驚呼﹐一軍刁鬥爭鳴﹐半夜羽書疊告。蜂屯蟻聚﹐鬼嘯神嗥。瞻烽火之轟天﹐光搖赤幟﹔駭妖氛之匝地﹐勢湧黃巾。變起非常﹐禍生不測﹐當明成祖攺元之後﹐正唐賽兒作亂之時。

卷五

原夫此妖婦者﹐生於蒲邑﹐嫁於麯傭。性若淫狐﹐行如狡免。始爲娼樓女﹐破瓜時滋蔓何堪﹔後作酒家婦﹐當壚日濫觴尢甚。其夫抱屙牖下﹐慘遭毒脯於驪姬﹔此婦往祭燔間﹐佯得祕書於玄女。術比吞刀吐火﹐幻同牛鬼蛇神﹐潛蓄異謀﹐釀成巨患。小醜作軍中之霧﹐陰旺陽虛﹔大王披帳下之風﹐雌多雄少。而乃萑蒲嘯聚﹐桑濮肆行。廣招蕩子從軍﹐呼男作妾﹔密遣健兒侍寢﹐喚女爲郎。嫪毐大陰﹐頻試關車之技﹔昌宗美貌﹐極稱禁臠之珍。宣淫則遊手俱歸﹐聚眾而禍心頓起。加之三年二歉﹐十室九空﹐石壕之吏頻呼﹐監門之圖孰繪。因匿災而就斃﹐漠不上聞﹔卽奉詔以賑荒﹐徒爲中飽。甚有桁楊不輟﹐只解苛徵﹔升斗未輸﹐使遭酷比。脂膏竭﹐而瘡難補肉﹔持掠嚴﹐而臀盡無膚。毒逾永野之蛇﹐猛過泰山之虎。嗟呼﹗官威太峻﹐民命何堪﹖薦饑莫卹滅災﹐反有助天爲虐﹔掊克必幹眾怒﹐能無結眾成仇。向存畏死之心﹐尙知法紀﹔今絕救生之路﹐豈顧身家。堤失防而驟至漂城﹐薪不徙而倏成焦土。有司不肖﹐平時之激變良多﹔無賴何知﹐此日之叛常特甚。驟見婦人立乘﹐甘隨鞭鐙以宣勞﹔忽聞女子談兵﹐願執斧斤而效命。爭鳴瓦釜﹐喧作鼓顰﹔盡卸裾襦﹐燦成旗幟。桃花馬上﹐馳來美靨如花﹔細柳營中﹐排出纖腰似柳。踢弓靴思翻地軸﹐持搗杵欲辟天關。擅興一旅偏師﹐直同兒戲﹔煽動三齊亡命﹐竟起女戎。

是役也﹐伏莽猖狂﹐跳梁慓悍。外連叛卒﹐爭燃董卓之臍﹔內挾亂民﹐竟啖周興之肉。乃有贏師不濟﹐將軍卻懼斷頭﹔竊位無謀﹐守令但知袖手。寇方壓境﹐卽棄甲以疾逃﹔賊未臨城﹐便掛冠而先遁。亦有危城糧絕﹐孤壘矢窮﹐祖孫皓之軀﹐甘投降款﹔斷霽云之指﹐莫發援兵。遂使靑犢橫行﹐蒼鵝深入。千照繡鎧﹐營開娘子之軍容﹔萬騎玉驄﹐城列夫人之陣勢。孽气騰而愁雲半黑﹐陰風熾而冤血全紅。

時生與姑之宿旅邸也﹐席還未暖﹐衾乃猶寒。驟興雷雨於中宵﹐花魂逐斷﹔忽起風波於平地﹐鴛夢驚殘。急迫起眠﹐遑計衣裳顚倒﹔倉皇出走﹐那知阡陌縱橫。傷哉﹗歲歲長離﹐年年遠別﹐剛喜徵鞍稍憩﹐方息偃於在牀﹐忽驚戰鼓驟鳴﹐又踉蹌而就道。當此帶甲滿天﹐連營蔽野。纛旗影望﹐日躍金戈﹐畫角聲中﹐風嘶鐵騎。充衢塞巷﹐家家逃命如蜂﹔彌谷漫山﹐在在殺人似艸。九關虎豹﹐方盤踞以磨牙﹔萬竈貔貅﹐飛轟從而喋血。

時二人者﹐左提右挈﹐望歧路以同奔﹔顧後瞻前﹐至中途而相失。燕雁原分南北﹐參商仍隔東西。或居宿莽之中﹐晝同獸友﹔或伏積骸之下﹐夜與鬼鄰。嗚呼﹗掣電轟雷﹐驚散同林之鳥﹔罡風孽雨﹐摧殘並蒂之花。慘莫慘兮亂離﹐悲莫悲兮生別﹐每念及此﹐何痛如之。

時則妖自人興﹐罪由天討。廟朝決策﹐揚英主之明威﹔帷幃運籌﹐奮元戎之神武。六軍齊發﹐拔幟先登﹔萬馬不嘶﹐銜枚疾走。芻飛粟挽﹐俄聚米以成山﹔電激星馳﹐頃投鞭而斷水。鷹揚之師矯矯﹐魚麗之陣堂堂。虎帳驍軍﹐爭擒鼠輩﹔龍城飛將﹐直搗狐羣。從天而降雄兵﹐不日而殲雌寇。鶬馘九頭之後﹐罔治脇從﹔虫摧百足之餘﹐僅誅首逆。凱歌聲動風雲色﹐兵气銷爲日月光。

時二人者﹐何去何從﹐萬難得見﹔其存其投﹐兩不相知。如死後追魂﹐殊爲冥漠﹔如夢中尋路﹐各自渺茫。如分妻妾之魚﹐水深千尺﹔如散弟兄之雁﹐云失萬重。如紙鳥斷絲﹐羽毛悉盡﹔如泥牛入海﹐影響都無。

先是姑者﹐晝伏夜行﹐風梳雨沐﹐遇崇髙則盤崗越嶺﹐逢險隘則捫葛攀蘿。深林尙見烽煙﹐僻路猶聞鉦鼓。爾其雲松寶髻﹐亂逐蓬飛﹔露濕弓鞋﹐暗隨燐走。自行自止﹐可愕可驚。猿猱似鬼啼嗥﹐鸛鶴同人劾笑。月映層巒之黃石﹐伏作虎形﹔風吹峭壁之蒼藤﹐幻同蛇象。心搖膽顫﹐未知命在何時﹔足胝手胼﹐不識身歸誰處﹖少焉山添曙色﹐樹噪禽聲。竹徑煙消﹐松巖霧斂。白雲深處﹐絕空谷之人蹤﹔黃葉飄時﹐露疏林之屋角。遠視疑爲樵戶﹐近觀知是尼家。第見堆土爲墻﹐編茅作瓦﹐縣花蕭瑟﹐貝葉荒涼。眾佛露棲﹐諸天日暴﹐鳥糞與篆香並積﹐蛛絲同寶絡齊垂。風霜剝蝕乎金身﹐須眉安在﹔雨褥浸淫其土偶﹐手足奚存。艸沒殘碑﹐未審何年寶剎﹔塵封古額﹐不知誰代琳宮。有女仳離﹐身投茅宇﹔求人方便﹐手叩柴扉。牖有隙以可窺﹐門無鑰而自辟。入見有老尼者﹐慈顏接物﹐善气迎人﹐由其歷訊根源﹐因而詳言巓末﹕「妾也生自寒家﹐歸於名族。願隨佳士﹐朝云甘抱衾綢﹔欲嫁淸門﹐絡秀曾操箕帚。豈意一時孟浪﹐偶墜詭謀﹝謂鹽賈以僞書紿至金陵事﹞﹐遂教三載奔波﹐備嘗險境。迹同蓬梗﹐只自長飄﹔心似菤葹﹐何堪屢拔。玆逢烏合﹐又使鸞離。丸逐弦驚﹐難定孤棲之鳥﹔風摧雨折﹐眞成薄命之花。名托鴛鴦﹐實爲狼狽。絕曉百年內﹐蒿砧之遙望已逐浮雲﹔還祈萬劫中﹐蒲柳之餘生尙沾法雨。」此尼指迷途﹐開覺路﹐明其證果﹐悟以空花﹕「塵劫紛紛﹐汝良苦矣﹔枯禪寂寂﹐爾姑安之。」由是息影皈依﹐束身持戒。蓮經七卷﹐長勞玉腕之翻﹔佛號千聲﹐靡卹珠喉之囀。螺鬟亂挽﹐折竹爲釵﹔蟬鬢粗梳﹐照泉作鏡。昔謫閻浮之地﹐本是仙姝﹔今歷兜率之天﹐更爲佛婢。究之六根未淨﹐五蘊難空。一種離愁﹐欲與叢林鳥語﹔萬般幽恨﹐怕逢曲徑花開。念夫自入情場﹐頻遭魔劫﹐黑風翻浪﹐打散文鱗﹔赤焰騰林﹐驚分采翮。去日苦多來日少﹐徒期白首同歸﹔別時容易見時難﹐那忍朱顏虛度。哀哉﹗萍浮大海以何逢﹐珠入重淵而莫獲。古佛豈談休咎事﹐徒費頻占﹔空王不管別離情﹐漫勞默禱。此則姑脫身火宅﹐寄迹沙門之時也。

竇生自失離之後﹐魂夢無依﹔徒奔竄之餘﹐形神俱憊。吳牛喘月﹐長在畏途﹔代馬衝霜﹐未登坦道。有天莫控﹐無地可畱。傷野鶴之孤飛﹐驚深宵露﹔嘆幽蘭之獨茂﹐敗逐秋風。因念婦翁之宅非遙﹐速投莫緩﹔還思女子之蹤不遠﹐再覓未遲﹝指愛姑﹞。但從反日以來﹐豈屑降心而往。九苞靈鳳﹐詎棲毀卵﹐仍向刀頭吮蜜﹔火騰湯沸﹐罔如釜底抽薪。

放利爲眾怨之媒﹐多藏卽厚亡之券。先是生在彼也﹐身似處堂之燕雀﹐寧不深憂﹔情關庇木之蔦蘿﹐能無苦諫。無如進讜言之口﹐置若罔聞﹔存怙惡之心﹐悍然不顧。鉗持官府﹐使爲門下爪牙﹔淩轢鄕間﹐俾作幾間魚肉。刀藏笑裏﹐箭發暗中。興虞芮之爭﹐橫侵南畝﹔掠毛施之色﹐彊摟東家。嗟呼﹗雪趁風威﹐田園白占﹔雨噴雲勢﹐天地黑瞞。里巷痛心﹐只苦含寬莫訴﹔道途側目﹐特患無釁可乘。趙良決策於機先﹐逆料商鞅必敗﹔孟談孰思於事內﹐預知知伯將亡。彼獨憤憒無憂﹐揚揚自喜。居婦人於帷內﹐但聞笑客之聲﹔指稚子於懷中﹐輒譽封侯之相。甚且松間喝道﹐鶴亦乘軒﹔花裏排衙﹐猿俱衣緋。認浮雲爲長畱之物﹐恃冰山成不撥之基﹐讒慝貪婪﹐驕奢淫佚﹐放辟邪侈﹐暴戾恣睢。蒙十六字之譏評﹐惡聲載道﹔任千萬人之唾罵﹐罪迹滔天。無何餓鴟叫﹑野狐鳴﹐駭饑民之鳩合﹐從妖寇而鯨吞。大抵象以齒焚﹐麝由香殞。劇盜乘機而擇肉﹐專劫土豪﹔巨姦因亂而探丸﹐先攻勢惡。舉因風之火﹐靡有孑遺﹔揮反日之戈﹐絕無噍類。易若燎毛沃雪﹐速於瓦解土崩。自昔有言﹐善惡到頭終有報﹔於今始信﹐榮華轉眼皆成空。嗚乎﹗趙師坑後﹐徒弔精魂﹔楚炬焦時﹐難守骸骨。昔日簪纓之地﹐只剩殘陽﹔當年棨戟之場﹐惟畱餘燼。不待里人指點﹐已增過客欷歔。裂膽摧肝﹐不堪問矣﹔傷心慘目﹐尙忍言哉。

惟時竇生﹐對此茫茫﹐百端交集﹐於焉蹙蹙﹐四顧何之。揚鰭之魚乍脫鉤﹐仍投涸轍﹔縱翮之雁方避繳﹐又落虛弓。江醴陵本有恨情﹐恨中益恨﹔杜浣花素多愁思﹐愁上添愁。慨自每歲遷流﹐絕無寧宇﹔頻年播越﹐系屬間關。始而飈起石尢﹝妒婦﹞﹐花飄茂苑﹔繼則烽連鐵壘﹝女賊﹞﹐玉失昆岡﹝花與玉俱指愛姑﹞。從教夜月飛烏﹐徒勞繞樹﹐豈有晚陽倦燕﹐不念歸巢。傷客路之煙塵﹐蒿萊滿目﹔憶家鄕之風土﹐松菊縈心。乃黍谷春回﹐鳩猶喚婦﹔而羅浮夢斷﹐梅已亡妻。曾記來時﹐歡攜紅袖﹔獨憐去日﹐悵望碧雲。鳳泊鸞飄﹐頻灑長途之淚﹔星離雨絕﹐最銷孤客之魂。思切張衡﹐淒淸鄕國﹔哀深庾信﹐蕭瑟江關。萬恨萬悲﹐自差自誤﹝二句見《徐孝穆集》﹞。惟不聽良友之言﹐以至此耳﹔抑豈料徵人之苦﹐有如是耶。

時則屈指歸程﹐尙遙千里﹔驚心歲序﹐已近三秋。披驛路之曉風﹐寒侵席帽﹔掛楓林之殘日﹐影逐絲鞭。時時惻惻淒淒﹐且自環環踽踽﹔處處尋尋覓覓﹐終歲戚戚嗟嗟﹝四字見韓文送區冊序﹞。正惟事最關心﹐神魂失據﹐假使人非愜意﹐痛癢何干。然而事不預知﹐人難逆料﹐決爲非是而偏如是﹐斷其必然而竟不然。

生也徧歷頹城敗壘之間﹐美人何在﹖流觀蔓艸荒煙之內﹐悍婦偏逢。此婦爲遊兵所掠而潛逃﹐與丐婦同居而幸免。奔來市上﹐不將抱瑟爲羞﹔混入河間﹐竟以數錢作活。方其魂歸夜月﹐未知是鬼是人﹔及夫面省春風﹐才曉非煙非霧。金碗未埋黃土﹐玉環尙在紅塵﹝此玉環用韋臯重逢玉簫事﹐非指楊玉環也﹞。向憐密綱打來魚兒悉盡﹐今喜危巢覆下鳥卵猶存。傷哉﹗霧鬢蕭騷﹐風鬟歷亂。眼枯杞婦﹐銜哀而襟淚沾殘﹔腰細楚姬﹐忍餓而帶痕寬褪。流水具回瀾之致﹐落花含依艸之情。生時如遇新知﹐頓忘舊惡﹐往事何堪重記省﹐此情無計可消除。逃返巫臣﹐竊妻甚喜﹔竄歸書佐﹐獲婦多歡。關塞同登﹐命後車而共載﹔星霜並歷﹐望故土以遄徵。獨是生世不諧﹐命途多舛。所思遠道﹐旣行路之多難﹔及賦歸田﹐又遭家之不造。鴞能毀室﹐鴉莫護巢。只緣多積召殃﹐偶交敗類﹔遂使慢藏致誨﹐竟畜盜臣。

生之族昆某者﹐攘公囊之財﹐肥其私囊﹔掩貧兒之態﹐飾作富兒。劉毅呼盧﹐千金一擲﹔何曾下箸﹐每食萬錢。而乃私探東壁之圖書﹐擅啟北門之管鑰。卞玉易爲燕石﹐隋珠換作魚睛。恣意耗消﹐漏卮曷補﹔肆行侵蝕﹐貪壑難塡。嗚呼﹗白石化羊﹐莫辧歸來之物﹔蒼云變狗﹐難追過去之蹤。業知揖盜開門﹐無須推刃﹔自悔引狼入室﹐安用操戈。任其蒙面喪心﹐不計小人之貪昧﹔只自吞心飲恨﹐仍懷大度而包荒。於是理殘資﹑收餘業。腴田接壤﹐產猶不止中人﹔廣廈連云﹐宅亦未曾易主。魚租雁稅﹐尙滿篝車﹔燕麥兔葵﹐仍盈場圃。倘理財得如端木﹐則致富仍若陶朱。無如樂施好與之人﹐素輕金帛﹔履厚席丰之子﹐豈重錐刀。聞人督織課耕﹐反嫌多事﹔見世求田問舍﹐輒謝無能。杜樊川逸致疏狂﹐逢花邀賞﹔陶彭澤閒情蕭散﹐得酒忘歸。

大抵人好淸閒﹐斷難守業﹔物遭暴殄﹐必致落家。乃或枕前勵戒旦之心﹐尙堪補救﹔閫內捫司晨之舌﹐庶可彌縫。而生旣無健婦持門﹐並有艷妻煽室。習豪華之性﹐奚能安處布荊﹔存嬌養之身﹐安肯親操井臼。食則金烹玉饌﹐妝則翠繞珠圍。將有限之蓋藏﹐作無涯之揮霍。年朘月削﹐內蕩外消。只知泉府之源﹐長流不絕﹔豈料銅山之積﹐久耗必崩。未幾囊底錢空﹐牀頭金盡。典書鬻畫﹐消奕代之物畢﹔煮鶴焚琴﹐殺世家之風景。久之晨煙勿舉﹐釜可遊魚﹔舊雨不來﹐門堪羅雀。寒暑有誰枉過﹐晦明只自索居。平時管鮑之交﹐遇諸途而一詞莫達﹔疇昔朱陳之戚﹐造其廬而三顧難逢。莫嫌物態炎涼﹐每至興嗟於陌路﹔抑知世情冷暖﹐先遭交謫於室人。

髙文通漂麥之時﹐見嗤喋喋﹔朱翁子采薪之日﹐受詈申申。牝雞豈有好音﹐鵂鳥更多怪語。輒云苦命﹐動曰酸丁。嘆饑寒此日難生﹐怨父母當年誤嫁。朝朝詬誶﹐理莫能明﹔夜夜嗷嘈﹐情無可諭。偶借尋常細故﹐旋怒目而悍若虎狼﹔稍因纖介微端﹐卽反唇而惱如鵝鴨﹝杜詩「莫教鵝鴨惱比鄰」﹞。莫顧墻連宋玉﹐任意叫囂﹔罔知市近晏嬰﹐恣情噪聒。以致行道在縱觀之後﹐傳作笑談﹔比憐從驚寐之餘﹐叱爲患事。而彼且向途人而道苦﹐絕不解羞﹔偕村婦而訴窮﹐謾無知諱。惡聲惡色﹐愈出愈奇。下紝閒遊﹐豈願供炊於蘇季﹔停鍼晝臥﹐偏思喚夢於江郎。乃謂﹕「白日難消﹐何至茹荼集蓼﹔靑年未邁﹐尙堪攺轍更弦。婦人本是從人﹐原可因人成事﹔今我卻非故我﹐如何以我禦窮﹖俟君獻賦得官﹐未曉名揚何日﹔望子賣文爲活﹐更虞气絕多時。勢不兩全﹐莫待牛衣對泣﹔事無再計﹐只求鴛瓦分飛。」而生素慨壼範久漓﹐閨風多玷﹐音挑綠綺﹐越禮芳年﹔句詠黃花﹐遺羞晚景。方稽古而心鄙其人﹐忽居今而身遭此事。「業在一家共處﹐斷無纖悉可欺﹔矧經兩載相依﹝兩載從歸家日算起﹞﹐豈有艱難爲曉。最是困窮甘自守﹐累汝何堪﹔或者富貴逼人來﹐願卿稍待。試思往事﹐未必無緣﹔倘念前情﹐不宜有怒。」﹝謂此婦家遭兵火後﹐生於丐婦中遇之同歸﹞盡情曲慰﹐終思遏其邪心﹔垂涕苦畱﹐殊欲挽其去志。乃此言才進﹐而彼怒卽逢﹐遽將座上靑氈﹐同褒姒宮中裂錦﹔還取案頭黃卷﹐效始皇關內燒書。釁起房幃﹐總是未能知彼意﹔事關牀第﹐大都不可對人言。

梅子未黃﹐味先酸澀﹔楊花乍白﹐態更顚狂。朝則臨鏡效顰﹐暮而倚門獻笑。身無完縷﹐猶佩麝臍﹔口少宿糧﹐仍含雞舌。打鶯嗔燕﹐輕浮出自性成﹔掠鬃蕩裙﹐妖媚由於習慣。气膻蟻聚﹐物腐虫生﹐禁之則怨乃無終﹐縱之則流於胡底。與使寡廉鮮恥﹐致玷淸閨﹔不如割愛忍慈﹐免污名族。爾乃裂裳成券﹐數行決絕之詞﹔蘸血濡毫﹐萬顆淒惶之淚。昔日相逢衮衮﹐今時求去匆匆。彊使署名﹐墨塗鴉色﹔迫令畫諾﹐掌印螺紋。傷哉﹗五年之衾枕猶濕﹝五年從出時算起﹞﹐一旦之襟褵俱絕。誰無妻子﹐誰無室家。共知牽系足之紅絲﹐只期同穴﹔不道搦畫眉之采筆﹐竟作離書。

適有山左配軍﹐充作裏中廝役﹐乘垣調笑﹐窺隙浪挑。一則予未有室﹐狐素稱雄﹔一則人盡可夫﹐雉將求牡。一則尋花問柳﹐那知柳劣花頑﹔一則撥雨撩雲﹐莫顧雲粗雨暴。此婦鍼從磁引﹐水受乳融﹐早蓄邪謀﹐預圖私積。傾筐倒篋﹐探刮扉遺﹔啟甕窺盆﹐搜羅殆盡。狼貪何厭﹐驟成捲席之形﹔鷹飽卽颺﹐竟遂賄遷之計。從此妾爲鄰婦郎是路人﹐靡卹逝梁﹐何嫌唾井。采蘼蕪於山下﹐殊無異室之悲﹔攀桃李於溪前﹐另有同衾之樂。此日旣辭白屋﹐誓不重來﹔他年卽到黃泉﹐願無相見。嗚呼﹗人間聒耳之談﹐孰知如是﹔天下傷心之事﹐莫過如斯。

卷六

是知失貞每在名門﹐喪節半歸豪族﹐少則養嬌習懶﹐長而恃色矜才。專工詠柳吟桃﹐而獨未嫻蘋藻﹔素善裁鸞刺鳳﹐而偏欠解睢麟。外弛防閒﹐內疏檢束。美孟姜於淇上﹐豈避嫌疑﹔畱子國於邱中﹐寧知廉恥。甚而新臺遺臭﹐敝笥蒙羞。赤鳳何來﹐爲姊來而陰含妒意﹔婆龍可洗﹐同兒洗而喧起笑聲。辱載經文﹐污垂史冊﹐在有國有家者﹐何防之莫及防哉﹖豈一朝一夕耶﹐由辧之不早辯也。

今如竇生之婦﹐托生宦族﹐選配名流﹐脫令稍習女箴﹐奚至大傷婦範。而乃逾閒蕩檢﹐罔卹人言﹔含垢納污﹐徒供世笑。忍絕三從大義﹐甘居七出明條﹐豈非沃土之多淫﹐而世家之鮮禮耶。嗟乎﹗子卿尙在﹐妻已去帷﹔元澤猶存﹐婦先辭室。去者任其已去。存者何以自存﹖

韓愈構文﹐窮難送鬼﹔陶潛乞食﹐饑易驅人。挹北斗之漿﹐瓶還屢罄﹔索東門之米﹐帖乃空書。客無能也家家成逐客之書﹐交不忠兮處處作絕交之論。爾時歲將雲暮﹐臘末稱殘。破紙窗中﹐風穿似弩﹔敗葦簾外﹐雪大如鴉。三尺凝寒﹐屋上之饑烏奚適﹔千林積素﹐枝間之凍雀難飛。豈無他人﹐就贈綈袍於範叔﹔不如同姓﹐猶存大被於姜肱。

生又有族兄某者﹐阮殊南北﹐施判東西。鴻雁分行﹐澤未斬於五世﹔鶺鴒在難﹐棲還借此一枝。兄有恆心﹐尙少鬩墻之態﹔嫂爲長舌﹐殊多轢釜之聲。乘醉而慣訴射牛﹐遷怒而頻聞叱狗。

生也因玆投箸﹐旋卽拂衣。苟思棠棣親情﹐豈甘逕去﹔無乃翳桑烈性﹐不食嗟來。傷哉生也﹗兩字饑寒﹐銷殘意气﹔幾場離別﹐磨盡年光。乃至午夜單棲﹐丁年孤露。雁來木落﹐最增秋士之悲﹔鳳去臺空﹐恍作春婆之夢。此卽膏粱仍舊﹐未足銷愁﹐紈絝如初﹐猶難取樂。況乎室如懸磬﹐地僅立錐﹐瞬息難安﹐世上鮮忘憂之館﹔追乎不絕﹐人間無避債之臺。嗚呼﹗英雄失路﹐托足無門﹔豪傑埋名﹐謀身奚術。此則生田園剝落﹐家室飄搖之時也。

時愛姑之在尼家也﹐手爇獅鑪之火﹐燒出心香﹔淚傾龍缽之波﹐染成血漬。溪光月色﹐未悟空形﹔花气鳥聲﹐都牽別念。霍小玉典釵何事﹐惟求李益之行蹤﹔蘇若蘭寄錦多時﹐忽得竇滔之歸信。或者鴛湖得見﹐或從鵡水傳聞﹐咸云重耳寓秦關﹐此時返國﹔遂使樂昌居越府﹐每日思家。均爲並命之禽﹐東飛伯勞西飛燕﹔等是同根之樹﹐南枝向曖北枝寒。雨歇雲消﹐所懷渺渺﹔天長地久﹐此恨綿綿。常教毛女避秦﹐未許文姬歸漢。是則石銜精衛﹐怨海難塡﹔土捧黎陽﹐愁關莫塞者矣。

老尼澄心默照﹐慧眼靜觀。聞木犀於座間﹐香通三昧﹔嗔梅花於枝上﹐春透十分。素知杜蘭香未斷塵緣﹐吳彩鸞終諧仙偶。劫轉乍轉﹐才聽龍女訴哀﹔苦网將開﹐難使蟾宮守寡。弦摧雁柱﹐遽令再續鵾弦﹔錦斷龍梭﹐卽使重聯鮫錦。特是遼遠水程﹐杯非可渡﹔崎嶇山徑﹐鍋不能飛。未得乘風之便﹐豈無多露之虞。

適有某婦﹐生於錢塘﹐素稱舊族﹔嫁於萊邑﹐忽作新孀。由隨喜而相親﹐往來甚密﹔遂交歡而莫逆﹐饋問殊多。共證神仙﹐互稱姊妹。蘭因絮果﹐皆移種於瑤姬﹔寡宿孤辰﹐悉聯輝於寶婺。一似素娥夜冷﹐影依梅蕊之魂﹔一如靑女曉寒﹐淚染楓林之色。此婦忍艸悲花﹐啼風泣雨。百年守志﹐永無返景之期﹔千里馳情﹐長切歸寧之意。

老尼乃謂﹕「均是失巢之鳥﹐孤飛莫若偕飛﹔𨿽非比目之魚﹐獨泳何如並泳。紅粉不須添別思﹐靑春作伴好還鄕。我老矣﹐難送汝歸﹔汝往哉﹐毋爲我念。」

姑乃徐向蓮臺稽首﹐旋隨蘭侶移蹤﹐感昔時命得再生﹐謝此日恩同再造。於是缽羅開並笑之花﹐天棘引同絲之蔓。素裳結隊﹐縞袂連羣﹐或牽駿馬同馱﹐或喚輕舠共載。風和紫陌﹐挽手踏春﹔水淨碧溪﹐比肩泛月。甚篤裾釵之誼﹐渾忘輪楫之勞。無何客路非賒﹐鄕關伊邇。欲知妾住﹐不離放鶴洲前﹔若問郎居﹐只在弄珠樓畔。芳侶之談心已久﹐香帷之聚首難長。在某婦棹向西湖﹐於斯借道﹔在愛姑舟經北麗﹝禾中裏名﹞﹐卽此分程。

第是城郭如初﹐井廬非舊﹐戶流螢火﹐門綴蛛絲。燕子不來﹐空聚泥落﹔梨花已謝﹐荒徑苔封。曾日月之幾何﹐而門庭之若是。幸而妾身有托﹐郎面可逢﹐卽從滮水浮家﹐旋向漢塘泛宅﹝滮水﹑漢塘俱在禾中﹞。乃停來桂楫﹐固適樂郊﹔而步去蓮花﹐競投瘠土。訪馬卿之舊宅﹐四壁徒畱﹔尋倪瓚之故廬﹐萬金盡散。駭聞公子無地同歸﹐慘見王孫何人進食。向因別久思何限﹐及至相逢話亦難。歷歷言愁﹐兩心並痛﹔雙雙迸淚﹐四口齊枯。旣而破涕爲歡﹐轉悲作笑。只道玉蕭聲斷﹐除教再世重逢﹔豈知寶鏡光分﹐卻在今身復合。畢竟媧皇好事﹐補完長恨之天﹔還因長房多情﹐縮盡相思之地。

姑時慰安殊切﹐勸勉良深﹕「泗水鼎淪﹐必動風雲之影﹔丰城劍沒﹐難韜斗牛之光。斷無李白奇才﹐不以文章名世﹔豈有衛靑貴相﹐長於貧賤終身。妾也爲今日計﹐作未雨謀﹐幸有艸廬﹐尙存禾地。苟息肩之有所﹐寧糊口之無方。君以筆耕﹐卻勝有田可種﹔妾將鍼受﹐奚虞無米難炊。因此冒恥瀆陳﹐蒙羞自獻﹐苟得舉乎鴻案﹐又何求焉。卽共挽手鹿車﹐固所願也。但望兒夫不棄﹐豈憂君婦爲難。」姑也情切云云﹐生也聲連諾諾﹕「幸許相依爲命﹐實獲我心﹔素知作合由天﹐誠如卿意。」

於是同徙南湖之畔﹐葺成半畝荒廬﹔更從西捨之傍﹐拓出數弓廢圃。收芋收粟﹐未是全貧﹔栽柘栽桑﹐卽爲恆產。姑乃理蠶絲而佐讀﹐居馬磨以供炊。短布垂垂﹐影亂簾前艸色﹔寒機軋軋﹐韻饁帷內書聲。冀缺之妻不辭饁餉﹐伯鸞之婦每供賃舂。姑則枕戒雞鳴﹐生則書窺蟾影。洵倡隨之無間﹐𨿽顑頷其何傷。齒相若而愈覺溫柔﹐心旣同而益思黽勉。如斯一度﹐幾及三年。

獨是竇生名重驊驑﹐駑駘莫及﹔志存鴻鵠﹐燕雀安知﹖推洛下之秀才﹐蔡洪第一﹔數都中之碩彥﹐斐楷少雙。而檢點生涯﹐支持家計﹐筐內惟餘癟蛙﹐囊中只剩乾螢。硯上非田﹐待時何益﹔書中無粟﹐望歲徒勞。每夜然糠﹐已盡埋頭之苦﹔連年獻璞﹐頻遭刖足之傷。不見夫俗子腹空﹐聯登黃甲﹔庸兒乳臭﹐直上靑雲。取髙第似探囊﹐掇巍科如拾芥。

生也見獵能無心喜﹐逢曲來免涎垂。自度雄才﹐豈止加人一等﹔獨罹舛命﹐業經遲我十年。所虞髀肉易生﹐久淹驥櫪﹔還幸鬢毛未攺﹐速奮鵬程。昔年挫折文鋒﹐旣南圖而先利﹔今日安排筆陣﹐將北上以收功。誠以爭名者必在帝都﹐肄業者莫如國學也。第盤空苜蓿﹐未給行廚﹔裘敝鷫鸘﹐又存質庫。案無長物﹐安得旅裝﹖卽傾趙壹之錢﹐難充資斧﹔爰割郈成之宅﹐粗備餱糧。莫顧燃眉﹐寧辭剜肉。生固不安於淪落﹐直欲雄飛﹔姑亦甚望其顯榮。豈敢雌守。此日露桃初放﹐憐從花裏送郎﹔他時月桂髙攀﹐記取江邊迎汝。臨歧話別﹐刻日餞行。飛雲水於一帆﹐才離吳會﹔趁煙花於三月﹐卻在揚州。

時則歲少谷登﹐道多梗塞﹐攘攘者形盡鵠鳩﹐嗷嗷者聲皆鴻雁。水冷錦塘﹐誰浮畫槳﹔春殘花墅﹐孰聽瓊簫。廿四橋頭﹐不是當年明月﹔十三亭畔﹐亦非歸日遺風。徵途俱危險之區﹐人多嚴戒﹔旅邸非晏安之地﹐生獨疏虞。當夫地僻人稀﹐風髙月暗﹐𨿽無暴客要李涉於途﹐豈乏偸兒入王郎之室。業見勞人倦狀﹐頭觸屏中﹔何期君子幽蹤﹐身藏梁上。

籬下不聞犬吠﹐關中未報雞鳴。乘暮夜之無知﹐漫穿堅壁﹔至淸晨而始覺﹐只剩空囊。傷哉生也﹗才齊賈誼﹐僅免鵩鳥之災﹔命匹盧嬰﹐每值鵂鶹之危。采花釀蜜﹐卻與誰甜﹔集腋成裘﹐竟成孰暖﹖用是告之里甲﹐鳴於宰官﹐希白璧之仍歸﹐望靑蚨之復返。庶使龍門挾策﹐不敝黑貂﹔尙期虎觀談經﹐無傷黃鳥。乃有疏慵花縣﹐罔知同捨亡金﹔落拓琴堂﹐勿問上官竊屢﹐除是催科之日﹐悉爲坐嘯之時。楚國遺弓﹐由人自得﹔塞翁失馬﹐於我何求。托言窮寇莫追﹐任教脫免﹔笑道好官自做﹐遑卹哀鴻。

生時身如匏糸﹐計莫能施﹔心似旌懸﹐窮無所告。落飛龍於藥店﹐孰卹殘鱗﹔來饑雀於空倉﹐疇憐瘏口。當此黃壚莫遇﹐皂帽難逢﹐思歸則故土已遙﹐欲往則長安未近。與使久羈窮路﹐莫逢靑眼之人﹔何如再往舊途﹐重訪白眉之友﹝指馬子﹞。而乃枯鱗復掉﹐鍛羽仍飛。隨徐髙士之遊蹤﹐南州磨鏡﹔效伍大夫之混迹﹐吳市吹簫。

不意帆無神助﹐碑有雷轟。此也秋風走一棍﹐旋向龍蟠虎踞而重來﹔彼也春水泛扁舟﹐已從金馬碧雞而遠去。華堂燭滅﹐無復畱髡﹔夜棹雪深﹐漫勞訪戴。歌舞已成前日事﹐煙霞不是去年春。誰爲倒屣以迎﹐徒自題門而返。嗚呼﹗書劍飄零﹐長落伶俜之魄﹔關河蕭索﹐奚投蹩躤之蹤。物豈好鳴﹐必有難平所感﹔人非多淚﹐總緣極痛而生。放臣居澤畔以行吟﹐逋向蘆中而浩嘆。流泉嗚咽﹐落木悲涼﹐列壑號風﹐攢巒慘月。千林泣露﹐百卉啼煙。成絕命之詞﹐無從抒憤﹔發叫天之響﹐是用作歌。歌曰﹕

人皆集菀兮﹐我獨向隅。何彼榮而此瘁兮﹐豈才異而知殊﹖匪虎兕而率彼曠野兮﹐俾蛟龍之困於泥塗。余將披髮而馳玉駟兮﹐直騰身以叩金樞﹐柰彼蒼之浩浩兮﹐終不白乎區區。任世途之顚倒兮﹐隕我命於須臾。縱百身其猶莫贖兮﹐𨿽九死也復何辜。

歌時如孤鴻之唳長空﹐如哀猿之啼斷峽。砉爾如崩崖裂石﹐淒然如楚雨酸風﹐如擊築而成變徵之音﹐如彈絲而起絕弦之響﹐如夜坐而聽閨人之泣寡﹐如曉行而聞邊士之苦寒。俄見斜日西沈﹐烏光匿影﹔大江東去﹐鯨浪奔流。河伯揚旌﹐待入蛇龍之窟﹔馮夷勸駕﹐候登蛟蜃之鄕。

生時命甘委於鴻毛﹐身願葬乎魚腹。負身屠之石﹐遽欲沈淵﹔秉文種之潮﹐輒思赴海。斯時奇鶬喚雨﹐毒虎嘯風﹐野渡舟橫﹐焉有截流舉网﹔孤村水繞﹐更無落日放船。濁浪排空﹐澤國縱橫之候﹔驚濤拍岸﹐波臣出沒之時。

生也遙望鼉粱﹐魂馳若矢﹔俯窺鮫室﹐淚落如珠。必死無疑﹐不亡何待。行見自詒伊戚﹐將奔泉路以捐軀﹔孰知天誘其衷﹐忽處水濱而轉念。良以家室系慮﹐人皆有之﹐兒女關情﹐誰能遣此。𨿽散靑雲於足下﹐莫望幹宵﹔然拋紅粉於樓中﹐應憐計日。此其小者﹐殆有甚焉。

鶴和無人﹐誰承公冶﹔牛眠有地﹐孰掃邱塋。顧此孑身﹐卻系千鈞之任﹔哀玆微命﹐且延一綫之存。於是晝托郵亭﹐夜棲古社。西風乍勁﹐裝綿且取蘆花﹔東道未通﹐充繕只求麥飯。旣不喪身溝壑﹐何妨散發江湖。隨地曳裙﹐每挾侯門之瑟﹔沿途托缽﹐長聽僧捨之鐘。乞鼠食以充腸﹐自慚蒙袂﹔綴鶉衣而蔽體﹐人笑捉襟。徒教孟敏甑存﹐破而莫顧﹔縱有劉伶鍤在﹐死乃誰埋。嗚呼﹗天意欲何﹐徒爲搔首﹔人生到此﹐孰不拊膺﹗不須性情似風花﹐始抱飄零之痛﹔任是形骸爲土木﹐亦含牢落之悲。理莫能知﹐事無可解。豈文人之薄命﹐不下紅顏﹔何造物之嫉才﹐偏多白眼耶。

卷七

抑知屯必終亨﹐否能轉泰﹐貧富乃傳合之場﹐貴賤亦公家之器。莫爲天心不測﹐最能磨礪英雄﹔苟使人事無乖﹐便可挽回造化。玆如生也﹐諸艱盡歷﹐眾苦備嘗。偌大魔場﹐悉屬嘔心瀝血﹔許多卻運﹐奚由吐气揚眉。縱教祖逖著鞭﹐殊難奮發﹔孰曉繞朝贈策﹐另有機緣。甫在舟車莫措之時﹐徒存赤手﹔忽當萍水相逢之際﹐適至蒼頭。使出蘧家﹐最嫻辭令﹕「奴居蕭氏﹐尢愛文才﹐書從黃犬傳來﹐音屬靑鸞遞至﹐恪奉主人之命﹐一紙遙投﹔幸瞻君子之光﹐百朋敬錫。」

蓋其昔馬子者﹐每當風雨之辰﹐寧忘金蘭之契﹐屢念斯人之通塞﹐頻推厥命之榮枯。明知生也﹐方當五角六張﹐頗難次助﹔必待千磨百折﹐才可扶持。勛名不出宴安﹐知慧恆存疢疾。寄語終軍居幕下﹐及早請纓﹔還教毛遂處囊中﹐莫遲脫穎。萬里路暌知己面﹐幾行書見故人心。白絹斜封﹐卻是朱提重貺﹔華箋遙遞﹐都非素簡空談。

生時愁向地埋﹐喜從天降。縱垂天之翼﹐鵬翅博風﹔噓曝日之腮﹐鯤髻刺水。由是策蹇入都﹐納貲坐監。聰明之質﹐何待潛修﹔困苦之餘﹐愈知發憤。碑觀太學﹐鼓聽大昕。寶笈晨披﹐壁起達摩之影﹔蕓編夜擁﹐燈分太乙之光。鐵硯磨穿﹐藜牀坐破。名髙子建﹐何患鄴下才多﹔賦就太衝﹐遂使洛中紙貴。吐筆花於雪案﹐行行宋艷班香﹔翻墨浪於風檐﹐字字韓潮蘇海。特患俗心竅少﹐鮮有通才﹔庸眼肉多﹐絕無卓識。未逢伯樂﹐徒失相於追風﹔不遇鐘期﹐孰知音於流水。

適有南宮名宿﹐誓拔眞才﹔東觀耆英﹐愼遴佳士。懸冰壺而作鑑﹐持玉尺以爲才。品峻風華﹐別具賞心之識﹔評髙月旦﹐獨蒙刮目之知。觀其局勢甚超﹐定宜解領﹔惜此英華太露﹐僅得掄魁。由來國士﹐必推韓信爲無雙﹔忽出廷評﹐偏置宋祈於第二。旣邀鶚薦﹐聲價倍增﹔自賦鹿鳴﹐品題益重。

而生雄圖奮發﹐壯志激揚。單騎直馳﹐已向秋闈獲雋﹔雙雕疊中﹐旋從春榜題名﹐從此三千擊水﹐九萬搏風。剪得蒼龍片甲﹐徑可成云﹔吐來白風纖毫﹐輒能映日。波濤生腕下﹐傾倒峽之詞源﹔星斗列胸中﹐仰淩霄之气宇。敲金戛玉﹐未能比此淸華﹔陣馬風檣﹐不足方其敏捷。輝生寶炬﹐僅讓元燈﹔光徹絳霄﹐仍聯奎耀。當明聖臨軒之日﹐正英雄入彀之時。金殿唱余﹐袍饒綠汁﹔瓊林宴罷﹐餅賜紅綾。嗟乎﹗篋中銹鐵﹐逢薛燭以騰光﹔竈下焦桐﹐遇蔡邕而發爆。非盈虛之無數﹐實顯晦之有時也。

於是報捷泥金﹐班參筍玉﹐量才任職﹐度器授官。朝臣薦其淸華﹐宜居翰苑﹔天子嘉其英雋﹐特簡刑曹。磔鼠稱老吏之才﹐屠龍擅妙年之譽。名傾中外﹐孰不識荊﹔聲震公卿﹐咸爲說項。而生思深車笠﹝馬子﹞﹐念切糟糠﹝愛姑﹞。座設蓮帷﹐將招密友﹔香燻薇帳﹐專待情人。其如天末難涸﹔竟暌雙鯉﹔江南可望﹐尙阻孤鴻。惟玆兩事關心﹐殊難釋悶﹔偶爾一時得志﹐何足誇榮。然而世每趨炎﹐徑皆爭捷。人當失職﹐縱親朋疏若云泥﹔士苟乘時﹐𨿽秦越視同骨肉。獨不見五陵裘馬﹐輻輳京華﹐萬國冠裳﹐摩肩魏闕。其稱碩學﹐號鴻才﹐戶盡鄒枚﹐家俱庾鮑。及睹左思之撰﹐士衡爲之輸心﹔見崔灝之題﹐太白從而斂手。

咸謂竇生奇才豪放﹐古藻分披。有譽其文體裔皇﹐燭天起雲霞之色﹔有賞其詩辭雄健﹐擲地成金石之聲。乃致乞碑諛墓﹐轍不絕門﹔買賦希恩﹐屨常滿戶。而我獨怪其困守蓽門之日﹐厄居甕牖之時﹐猶是斯人也﹐動說瘦寒酸子﹐見譏大雅之林﹔猶是斯文也﹐輒云庸淺膚辭﹐共詆小巫之局。時命旣分窮達﹐文章也判榮枯。然則龍勺雞彜﹐不登淸廟明堂﹐眞與盤匜無異﹔渾金璞玉﹐未上燕臺趙市﹐竟同瓦鑠何殊。辧英豪於童稚之年﹐孰是慧心相得﹔識將相於風塵之內﹐斷非俗眼所能﹐亦何怪乎﹖琪花吐艷﹐每從錦上增華﹔獸炭緋紅﹐莫向雪中進暖耶。

時有蘭臺貴客﹐蕓閣要人。共羨少年騰達﹐名重選樓﹔素聞新貴鰥居﹐姻求戚畹。雁奴魚婢﹐名刺盈襟﹔氏妁參媒﹐年庚滿袖。或云「齊子未歸。」或謂﹕「虢姨待聘。」貌皆傾國﹐徳盡宜家﹐請當桃李之辰﹐願結絲蘿之誼。生乃遜謝髙情﹐敬辭盛意。「富貴我自所有﹐姻緣不待人謀。昔年章子出妻﹐莫望鸞膠再續﹔今日使君有婦﹐何煩蛇足重添。」因是睹物興懷﹐觸情增感。花飛別苑﹐艷艷何存﹝去婦﹞﹔柳值故園﹐靑靑猶在﹝愛姑﹞。官居淸職﹐何嫌署冷如冰﹔人感離情﹐但覺衾寒若鐵。臨曉鏡獨望采鸞﹐見雕鞍專思駿馬。遙憐玉臂﹐朗受淸輝﹔遠憶香鬟﹐亂籠薄霧。春愁似海﹐不知底事難消﹔夜度如年﹐只爲个人不在。爾乃遽覓遺簪﹐輒求敝袴。馬蹄馳去﹐使煩一介之勞﹔雁足傳來﹐書抵萬金之貴。

姑時發封內捆﹐足裹中庭﹐只虞陌上投金﹐桑筐早輟﹔或欲盤中織錦﹐絲軸久空。幸當藜藿充時﹐聊支塵釜﹔要識綺羅香處﹐豈在蓬門。正屜鵑啼暮樹﹐嚦嚦含悲﹔何期鵲噪晨檐﹐聲聲送喜。一封雁帛﹐傳自天街﹔五色鸞箋﹐報來仙府。枝頭爛漫﹐倏開及第之花﹔砌畔菁蔥﹐悉茁合歡之艸。

時則喜集門闌﹝杜詩「門闌多喜气」﹞﹐榮誇閭裏。鞠衣耀目﹐咸知王渾令妻﹔瓊佩鳴風﹐共識髙柔愛婦。乃卽南浮畫艦﹐北馭采軒﹐旁觀尙屬神移﹐當局能無色喜乎﹖

時竇生側身皇路﹐已列鵷班﹔翹首江鄕﹐每縈鶴夢﹐世事未知何日了﹐家書難定幾時還。望眼巴巴﹐離腸戚戚。只望香車速至﹐稍慰私衷﹔豈知玉詔頻頒﹐難辭王事。恭承嚴旨﹐追勘程史從亡﹔恪奉密綸﹐分鞫齊黃餘黨。在諸臣深文鉤隱﹐羅織殊多﹔在竇生委曲求全﹐平反不少。牘如山積﹐而決若水流﹔案比鐵成﹐而明同鏡徹。條陳信讞﹐建白無私﹔釐定爰書﹐貼黃不諱。嗟乎﹗明刑有典﹐豈肯殺人媚人﹔定判難移﹐遑計知我罪我。卻幸天顏有喜﹐頓減苛條﹔素知臣意無他﹐竟蒙溫旨。獄無冤抑﹐悉合前獻﹐官使量遷﹐再觀後效。尋移棘寺﹐洊入柏臺﹐椒口方開﹐卽思鉏秀﹔篁身才挺﹐便欹彈蕉。遭羣小居說內訌﹐降殊恩命其外補。身辭北闕﹐持采節以遊巡﹔職帶西臺﹐被衣繡而出按。烏來署樹﹐驄去埋輪。駟馬髙車﹐津吏知爲題柱客﹔獬袍鶴蓋﹐關官識是棄繙生。及經駐節名區﹐卻是稱戈舊地﹐傷哉﹗郊關寥落。雞犬無聲﹐城市蕭條﹐舟車絕迹。歲物無情人暗換﹐年華有待我重來。

悲不勝悲﹐痛定思痛。回憶流亡之苦﹐凋敝何堪﹔自遭蹂躪之傷﹐瘡痍未復。第見沈戈尙紫﹐遺鏃猶紅。聽四野之悲風﹐人煙寂寂﹔對連旬之陰雨﹐鬼火熒熒。艸盡云黃﹐地無不赤。林寒落照﹐鴉尋嶺上莩胔﹔露冷荒原﹐蔓繞河邊戰骨。加以大軍之後﹐頻值凶年﹐極亂以來﹐盛流疫气。餓向西山比比﹐弔從東郭紛紛。晝夜陰嗥﹐鬼猶求食﹔往來野哭﹐人各招魂。劇憐億萬生靈﹐沈於孽海﹔安得大千世界﹐渡以慈航。

生乃率令屬僚﹐咸輸額俸﹐建盂蘭之冪會﹐超兵燹之幽魂。廣轉法輪﹐普施斛食。萬花飛舞﹐誦來梵唄之書﹔七寶莊嚴﹐現出瑜珈之座。所祈永澄湯鑊﹐火滅刀罔﹐入森羅盡觀慈顏﹐寬冥獄莫教變相。凶終夭折﹐浩劫皆超﹐宿孽前冤﹐沈魂畢渡。特是諸因果事﹐不到拈花會上﹐邈矣無憑﹔豈知大歡喜人﹐偏從選佛場中﹐猝然相遇。

卷八

此中有偉人焉﹐龍藏魚穴﹐頭角非常﹐鶴立雞羣﹐羽毛自異。乍聞聲咳﹐何來白馬髙僧﹔及審音容﹐知是黃衫俠客﹝馬子﹞。吁﹗自慚瑞鵲﹐未從楊館投環﹔孰料神龍﹐先向延津花劍。十年作合﹐曾同術以同方﹔一旦相逢﹐忽異言而異眼。敢問素心之侶﹐請詳祝發之由。

馬子以爲不言則已﹐言恐驚人﹔見事卽爲﹐事非切己﹕「忝有葭莩之戚﹐妄罹桎梏之災﹐釁起杯蛇﹐讒興市虎。納瓜田之履﹐卽涉嫌疑﹔拾飯釜之塵﹐輒遭眾毀。陳甲盜姨﹐浪得此名﹔曾子殺人﹐實無是事。不過雞騖爭食﹐偶屬雀穿﹔詎知蚌鷸持彊﹐竟遭鴟嚇。酷吏聞其豪富﹐加煆煉而誣服良多﹔罪人畏此淫刑﹐進苞苴而誅求無厭。慘加三木﹐橫索千金。未滿貪心﹐不使脫生於鴻网﹔何由滅口﹐反令瘐死於狴牢。當此凶鋒莫遏﹐暴焰難消。六月飛霜﹐孰訟賤臣之枉﹔三年絕雨﹐疇鳴孝婦之冤。

僕也耳畔生風﹐鼻端出火﹐恨生飄瓦﹐怒起虛舟。登百雉之城﹐飛行而逝﹔試十年之劍﹐磨礪以須。影閃白虹﹐魂迷翠帳﹐光流赤電﹐血濺鴛樓。未幾三司飛星火之章﹐九閣下雷霆之詔。關津移檄﹐大索姦人﹔都市懸金﹐嚴搜刺客。此時邏兵疊起﹐追騎分馳。函谷雞鳴﹐孰曉田文早出﹔河橋馬渡﹐誰知宋典微行。

僕時亡命黔中﹐避仇稷下﹐八與屠沽雜處﹐出隨傭販同行。所虞橋畔友人﹐猶知豫讓﹔還恐市中女子﹐仍識韓康。因而立散家資﹐棄同敝履﹔盡遺世事﹐隱作浮屠。未盡殺機﹐焉知戒律。匕首之光冷冽﹐猶蘸經篋之中﹔髑髏之血模糊﹐尙擲禪牀之上。」

斯時言者快心﹐聞之咋舌﹐始知奇男子忠肝義膽﹐非關好事之心﹔才曉大丈夫冷面熱腸﹐不作欺人之語。洎乎事竣香壇﹐人歸梵宇。龍宮欲采﹐只剩智珠﹔獅座韜輝﹐惟畱慧劍。入蓮花之幕﹐喜遇伯桃﹔傾桑落之尊。欣逢公瑾。謝世間事﹐無煩彈貢禹之冠﹔成方外交﹐仍得結玉生之襪。半僧半俗﹐莫著形骸﹔何主何賓﹐渾忘爾汝。蓋至是而驚座之人始遇﹐樂已無窮﹔居無何而專房之寵復來﹐喜尢莫稽。前者致書遙遞﹐遣使專迎。玉宇光寒﹐曾向霓裳邀月姊﹔銀河影淺﹐從教羅襪度星妃。乍經驛吏申聞﹐齊排彩仗﹔旋見閽人人報﹐早降華輿。嗟乎﹗俠骨嬌顏﹐恍獲蔡侯兩佩﹔髙朋淑女﹐宛逢韓起雙環。爾乃紵投同志﹐裳整合歡。岸柳初舒﹐卽向旗亭賭曲﹔嶺梅乍放﹐還從官閣裁詩。披謝墅之春風﹐追陪弦管﹔賞庾樓之秋月﹐嘯傲江山。爰知名宦風流﹐本是淸閒拔俗﹔況得髙人星聚﹐尢爲瀟灑出塵者矣。

惟是生與姑也﹐𨿽是天緣﹐終嫌野合。馬子乃謂﹕「論交有道。孟曰『取友必端﹐取妻如何。』詩云『匪媒不得』。蒙君不棄﹐乞協帝乙之占﹔愧我無能﹐願效蹇修之力。」於是卜云其吉﹐文定厥祥﹐婚乃從新﹐人惟求舊。事悉咄嗟可辦﹐功皆旦夕能成。頃見愚叟移山﹐秦皇鞭石。茁壺中之艸木﹐瞬息回春﹔環海上之樓臺﹐須臾成市。

無何蹄轂盈門﹐貂蟬滿座﹐屏開孔雀﹐障設金雞。篆香裊就祥煙﹐樺燼團成瑞靄。侯鯖苟膾﹐開吉地之華筵﹔龍笛鳳笙﹐奏均天之雅響。照出絳河鵲影﹐燈明五色雲中﹔催來銀海鼉聲﹐蕊放萬年枝上。一則風儀俊雅﹐洵是仙郎﹔一則妝束端凝﹐允爲神女。玉山映彩﹐珠浦聯輝。觀華族之洞房﹐另成气象﹔睹貴人之花燭﹐異樣風光。更喜好夢方長﹐良宵未短。牀聯翡翠﹐居然乍對新人﹔褥隱芙蓉﹐卻是重逢舊物。煙深玉暖﹐露重花濃。此時之綽約柔情﹐千金難買﹔往日之愁魂怨魄﹐一筆都勾。

旣而桂孕珠胎﹐蓮成華井﹐三歲爲婦﹐一索得男。素知麟角初生﹐原鐘瑞气﹔豈料雞頭新剝﹐未釀甘漿。夜夜長啼﹐朝朝待哺。紫胞乍脫﹐無由弄璋牀中﹔黃口何依﹐徒自珠擎掌上。情深舐犢﹐安能谷待於菟﹔計切飼雛﹐轉欲負販螺贏。

何圖孽侶重逢﹐惡緣復值。落英飄至﹐當年入混之花﹔行潦流來﹐昔日覆盆之水。緬玆乳婦﹐卽是髮妻﹐甚屬駭心﹐那堪回首。世事無憑難可料﹐人生何處不相逢。嗚呼﹗噫嘻﹗有故而去矣﹐胡爲乎來哉﹖蓋其後夫配軍某者﹐因遇赦而還家﹐息遭屙而斃命。曾生一子﹐彌月卽殤﹔才事二夫﹐經年復喪。稍有殘膏剩粉﹐頃見消磨﹔徒爲野艸閒花﹐終歸飄泊。總之風情蕩發﹐水性濫流。未必潔身﹐漫邀名於守寡﹔無由果腹﹐聊托業以撫嬰。只馬雙鞍﹐仍發喪林之嘆﹔一瓜兩蒂﹐徒勞抱蔓而歸。昔當玉粒艱難﹐掉頭不往﹔今見金閨貴重﹐搖尾乞憐。自慚舊情難堪﹐只說﹕「望君垂念」﹐並謝﹕「前言是戲﹐但求恕妾無知。」嗟乎﹗事不等閒﹐計何相左﹖比之花落﹐樹頭榮而樹底殘﹔譬彼泉流﹐山中淸而山外濁。言之醜也﹐嗟何及哉。

幸而生素涵容﹐勿修舊怨﹔姑尢豁達﹐莫計前愆。往不追﹐歸斯受﹐第是薰蕕異器﹐涇渭分流。粉剩脂零﹐只遺羞於芳閣﹝去聲﹞﹔冰淸玉潤﹐素入選於璇閨﹝愛姑﹞。鸞鴞之性素殊﹐馬牛之風不及。從無棄婦﹐得叨命婦之榮﹔本是貴人﹐自取賤人之列。生乃傳餐與食﹐割宅使居。但將異數相加﹐實不齒諸人類﹐徒以厚儀爲待﹐聊使盡其天年。道旁敗柳不堪憐﹐聽其乍眠乍起﹔陌上殘花何足惜﹐任其自落自開。嗚呼﹗鳳領頒封﹐無關卿事﹔鴛幃邀寵﹐久絕郎情。歷念榮枯﹐渾同霄壤。能無反躬抱愧﹐顧影自慚者乎。

柰何蛇心莫足﹐蠆尾常存。故態復萌﹐依然越畔﹐舊心未革﹐仍屬勃谿。雨潑雲橫﹐憨態遙含妒態﹔煙迷霧鎖﹐媚容常帶啼容。本來蕉繪雪中﹐領取淸虛之境﹔一自蓮栽火裏﹐頓成熱惱之場。在生素知起滅無端﹐何忍推云出岫﹔在姑夙曉盈虧有數﹐無煩掇月影宮。獨有馬子者﹐竟忘寄此客身﹐偏好與其家事。明知禍水﹐密作防維﹐深惡妒風﹐默作挾制。每逢花箭﹐必聞罵座之聲﹔屢顧霜鋒﹐願得笑匝之首。此婦恨深入骨﹐怨切鏤腸﹐不拔眼中釘﹐奚除心上毒。

禍每生於衽席﹐釁皆起自蕭墻。適有奚奴﹐素稱俊僕﹐心殊狡黠﹐性復輕佻﹐負徳忘恩﹐事主迥殊李善﹔希榮固寵﹐媚人酷似秦宮。不防李下之嫌﹐罔顧桑間之恥。此逢蕩婦﹐輒敢目挑﹔彼遇狂童﹐便將身許。爾乃隔院勾情﹐登墻輸意。畫欄徧繞﹐獨尋俟巷之人﹔繡戶半開﹐專待窬園之客。

當夫曉妝才罷﹐午夢初醒﹐借說栽花﹐卽向花前狎合﹔托辭拜月﹐遽從月下潛奔。村艸爲裀﹐依林作幄。枕紋印面﹐野鴛貪睡之時﹔粉漬沾唇﹐浪蝶偸春之候。邪緣旣就﹐媚豬素喜宣淫﹔宿怨未消﹐瘈狗尢能反噬。僕謂﹔「若何而能永好﹖」婦言「如是而得長歡。」計出東窗﹐訟興北寺。含沙暗射﹐將飛告密之章﹔噀血驟噴﹐共作首姦之策。幸而人心𨿽險﹐天道終還。誰謂鼠無牙﹐遽興大獄﹔孰知墻有耳﹐盡泄陰謀。

先是此婦有婢某酷遭捶楚﹐毒受譴呵﹐約法豈止三章﹐偸閒莫容半日。役苦而常充廁內﹐罰嚴而每辱泥中。此婢含冤已久﹐蓄憤殊深。乘其夜半無人﹐潛聽私語﹐知在日中起事﹐往愬公家。時則錯愕相驚﹐倉皇失措。行見共公頭觸﹐能使山崩﹔從教漆女心悲﹐惟憂天墜。

馬子發向冠衝﹐頓起奔雷之怒﹔劍從橈出﹐旋成斫地之聲。虺必當摧﹐癰非可養﹐必殄戶庭之賊﹐庶消肘腋之災。斯時天奪厥魄﹐鬼扼其喉﹐紫電流而膽力飛張﹐靑鋒落而頭皮斷送。仗神威之激發﹐俾妖孽之肅淸。戳等鯨鯢﹐罪無可逭﹔行同梟獍﹐死有餘辜。駢首利鋒﹐艾豭與婁豬並殛﹔投屍僻壤﹐烏鳶共螻蟻相爭。

未幾密室漏風﹐宵人吠影﹐內災才靖﹐外患疊乘。共曉趙孤﹐藏於程嬰之室﹔羣知季布﹐賣爲朱俠之奴。遂掛彈章﹐不從吏議﹐輒指藏姦之藪﹐忽興問罪之師。竇生履虎不驚﹐掇蜂無懼。迅雷破柱﹐猶自觀書﹔大敵渡河﹐仍然對奕。旣相安於時命﹐又何計乎吉凶。

至於愛姑﹐𨿽列身於巾幗﹐殊得體於冠裳。聶政揚名﹐端賴姊荌之烈﹔子胥免禍﹐實由瀨女之賢。苟無愧於人間﹐豈辭拿戮﹔得相從於地下﹐安避族誅。爰隨緹騎就臺﹐尋向錦衣對簿。天威莫測﹐將傾李杜之家﹔吏怒頻呵﹐幾覆卻欒之族。

時翰臣曾棨等連章辯枉﹐累牘鳴冤。事系國家﹐非爲一人惜也﹔命關民社﹐願以百口保之。俱牘奏而無休﹐悉匿畱而不報。幸而壁藏張儉﹐莫察潛形﹔橐載伍員﹐難稽詭迹。宸顏漸霽﹐廷讞方寬﹐共疑白馬之冤﹐卽下金雞之赦。盆非長覆﹐网必能開﹐獄中宥出鄒陽﹐朝內召還安國。顧處梁鴻於廡下﹐靡日不思﹔及尋王粲於樓中﹐其人安在﹖鶴杳梅空﹐已絕域中之迹﹔云深山僻﹐難尋石上之魂。惟畱一幅鸞箋﹐略得數行錦字。謂「夫二百秦關﹐未及仕途之險﹔三千弱水﹐莫如宦海之危。若教案牘勞形﹐何異斧斤伐性。夢如未覺﹐且隨忽忽之黃粱﹔機若早知﹐莫待蕭蕭之白髮。僕也﹐曾記黃石公語﹐願從赤松子遊。傀儡場中﹐沈迷未久﹔骷髏隊裏﹐解脫非難。竊有先知﹐敢爲預告。君本瑤池掌酒﹐姑亦閬苑司花﹐偶於天上之辜愆﹐暫謫人間而磨折。他自劉安雞犬﹐皆可成仙﹔今時鮑靚夫妻﹐俱宜學道。」

嗚呼﹗鶴存華表﹐猶有警語之能聞﹔鳳返丹山﹐無復徳輝之可覽。從此夢杳張髙﹐迹疏嵇呂。升天入地﹐徒費隱求﹔問水尋山﹐空勞遙訪。波濤渺渺﹐羣迷徐福之船﹔煙霧霏霏﹐莫辧張超之市。蓉城誰主﹐迹顯曼卿﹔芝館疇司﹐名宣白傅。虎龍夜合黃金鼎﹐鸞鵠晨朝紫綺裘。蓋九轉還丹﹐早得鑪中妙道﹔一朝辟穀﹐已爲地上遊仙矣。

惟時生與姑也﹐金鎔少伯﹐絲繡平原﹐朝夕焚香﹐遙酬大徳﹐春秋薦俎﹐共竭私忱。回憶言畱金玉﹐只勸早休﹔素知身入樊籠﹐原圖勇退。第念君恩甚渥﹐頻沾雨露之施﹔卻慚臣力方剛﹐未得涓埃之報。暫參朝采﹐實非軒冕希榮﹔敢告山靈﹐莫使雲泉遺憾。

隔日竇生督糧淮北﹐視鹵江南﹐剔姦而冠虎悉除﹐處潤而鼎黿不染。請緩凶年之餉﹐力可回天﹔乞除苦役之丁﹐誠能格主。整躬率屬﹐龔黃允是神明﹔潔己奉公﹐杜召洵爲父母。降九閡之徳曜﹐頗著循聲﹔移一路之福星﹐殊多惠績。

第在成祖當靖難以來﹐刑書過峻﹔及承平之後﹐法网仍嚴。義士忠臣﹐悉充冤獄﹔貞妻烈女﹐半入教坊。抄成瓜蔓之名﹐萬家露宿﹔罪定株連之例﹐九族屍橫。或慷慨以就烹﹐或從容而引刃。流丹化碧﹐血染杜鵑﹐葬玉埋香﹐魂依芳艸。

生也﹐乃從觸目傷心之會﹐遂上緩刑尙徳之書。願從盛世作良臣﹐定宜補衮﹔敢謂聖朝無敝政﹐不待批鱗。祗思酬明主之恩﹐豈意觸柄臣之怒。時某某輩﹐或形如病虎﹐或性若貪狼﹐爲聖賢徒殺﹐人事偏歸儒術﹔受菩薩戒禍﹐世媒反在禪機﹝姚廣孝云「王若聽臣﹐當以白帽子與王戴」﹞。遂使天家之骨肉肆戕﹐勛室之腹心流毒。竄名鉤黨﹐嗾長喙以吠堯﹔授意闒茸﹐操銛茅而助跖。豺狼得志﹐方當道於明廷﹔魍魎何心﹐屢弄人於白晝。

生也﹐靈茁艸心﹐專思指佞﹐力張豸角﹐只欲觸邪。曾讀先聖之書﹐願學何事﹔且請上方之劍﹐乞斬若人。由是權要嫉心﹐姦雄切齒。轉喉觸諱﹐旣失意於貴人﹔蟞手成冤﹐復見嗔於示相。激田蚡之忿﹐滿座汗流﹔幹張讓之威﹐舉朝股栗。呼朋引類﹐營營只聚蠅聲﹔舞爪張牙﹐逐逐更添虎翼。惡其燻鼠﹐反使自焚﹔嫉彼灌狐﹐偏令己溺。擠排疊出﹐斷難許其生還﹔謠諑叢興﹐務欲置於死地。

夫臣心如冰﹐豈果當誅﹔而眾口銷金﹐皆曰可殺。幸邀睿鑑﹐不聽宵黨之言﹔姑宥愚忠﹐僅擬夜郎之貶。孤臣報國寧辭死﹐聖主憐才特賜生。鐫禦史之官﹐攺除刺史﹔薄播州之謫﹐調授柳州。不爲煙瘴罪曹﹐未是風塵末吏。𨿽權收白簡﹐空懷拔薤之心﹔然奉職黃堂﹐尢著畱棠之迹。幡熊乍度﹐卽聞五袴歌聲﹔竹馬初迎﹐旋見兩歧秀色。默化桀驁之气﹐巖色無虞﹔潛消刁獷之風﹐頑民自格。獄皆隙地﹐盡可栽花﹔吏盡閒人﹐殊堪削木。然以年年絕賂﹐莫奉上官﹔因而事事索癜﹐頻居下考。自是一麾而出守﹐名著一錢﹔歷五載而不遷﹐秩終五馬。憶蒓羹之味﹐鄕思殊濃﹔聞杜宇之聲﹐宦情頓減。生曰「我願足矣﹐云胡不歸﹖」姑曰「能如是乎﹐與君偕隱。」富貴常情誰不羨﹐功名隨兮勿求余。

鳥已空林﹐早悟藏弓之理﹔驥何戀棧﹐遽成解組之謀。袖剩淸風﹐襟余明月。跋山歸裏﹐裝輕薏苡之車﹔泛海回家﹐舟重郁林之石。慨夫牛也﹐仕羞詭遇﹐詎求知於狗監之徒﹔交擇淸流﹐豈忍棄夫牛醫之子。腰非可折﹐項自能彊。只肯長揖而見將軍﹐大丈夫當如是也﹔倘奏丰功以報天子﹐萬戶侯何足道哉。柰何舉朝同識羊何﹐成黨戚依牛李。俾其一官瓠落﹐僅拜酒泉﹔萬里蠍磨﹐仍歸茶渚。每殷勤以戀闕﹐終賫志而買山﹐豈罔通其世務歟﹐抑不合乎時宜也。

迄乎成祖言官﹐俱蒙顯擢。書頒絳闕﹐頻從丹鳳銜來﹔身伴靑山﹐孰被白雲畱住。而生深藏巖壑﹐堅臥煙霞。托言病未能興﹐不堪奉詔﹔自喜居無所事﹐聊可著書。力盡壯夫﹐卻恐虎須再捋﹔色衰老婦﹐豈宜螓首重妝。幸謝故人﹐毋煩勸駕﹐敬辭聖祖﹐終願乞骸。由是某山某水﹐遄飛逸興﹔一觴一詠﹐暢敍幽情。廛柄輕揮﹐偶與文人舌戰﹔龍團屢煮﹐每供勝友手談。顏峻居家﹐不言朝野﹔韋賢教子﹐只事詩書。第聞先代髙風﹐半屬令妻助美﹔每見古人懿行﹐都從賢婦贊成。人獲嘉名﹐良非易耳﹔天生淑配﹐夫豈偶然。

姑也﹐相夫盡禮﹐逮下多恩。渾忘翟茀之榮﹐謹守蘋蘩之職。仍然椎髻﹐奚須翡翠寶釵﹔原自浣衣﹐何羨葡萄美錦。郎值鸞坡﹐已執西垣之簡﹔妾居蠶室﹐猶提南陌之筐。蓋勤儉本於素心﹐而敬懼尢其至性。生嘗結社銜杯﹐攜囊覓句﹐每值艱辛之會﹐不無激忿之辭。而姑乃謂﹕「逢人莫道能詩﹐卽非取禍﹐而苦吟卻恐嘔心﹔與子宜言飲酒﹐聊以解憂﹐而過量又虞亂性。」凡所婉諷﹐率是名言﹐人述萊妻淑行﹐餘味津津﹔世稱陶母賢聲﹐流芬藉藉。

爾時馬遴有子某者﹐自夫家遭酷變﹐其母畢命於朱絲﹐爰乎宮寢嚴追﹐此子置身於赤地。叔敖才逝﹐子從市上負薪﹔任昉甫亡﹐兒在冬時衣葛。每懷故里﹐暮雨瀟瀟﹔若問舊交﹐晨星落落。求薪覓粟﹐似桂如珠。彼將投入西鄰﹐作其負芻之豎﹔生乃訪聞東老﹐得於賣酒之家。撫此孤兒﹐比於猶子﹐養而後教﹐父且兼師。𨿽種是螟特﹐直與鳲鳩並育﹔況質非樗桴﹐還堪蘭蕙同栽。玉受磨礱﹐輒珍席上﹔芝因培植﹐卽秀庭前。見此兒之毛羽已丰﹐遂教立業﹔傷故友之箕裘將墜﹐尋使歸宗。析一半之家資﹐瓜分靡惜﹔費十年之心力﹐卵長忘勞。聊舉一端﹐可槪百行雲爾。

及至晚年﹐尢耽淸境﹐齒髙甲子﹐心惕庚申。玉女窗前﹐淸磬助步虛之響﹔瓊芝圃內﹐黃精傳益壽之方。花暖云房﹐瑤參斗禮﹔露濃仙掌﹐羽服朝元。及至金竈將成﹐玉棺早下。舄飛鳧影﹐迎梅福於蓬瀛﹔杵映兔光﹐返雲英於壺嶠。

生則寢興若故﹐逆知某日命終﹔姑亦談笑如常﹐預曉同時尸解。天上已歸鸞翼﹐人間尙有鳳毛。其子能讀父書﹐克繩祖武﹐名登甲榜﹐位列卿班。從此薛鳳聯蜚﹐荀龍續奮﹐代生孝竹﹐世出忠泉。瑞鵠銜鱣﹐自昔頻傳陰徳﹔靈蛇蟠綬。迄今尙有顯人。

客有述其事於座中﹐咸稱奇事﹔余因記此情於筆下﹐聊托閒情。非見而知之﹐直與躬逢無異﹔僅聞其語矣﹐祗因耳熟能詳。嗟乎﹗儒俠同宗﹐不過一情之往復﹔仙凡異路﹐初無二理之感通。蓋此春怨秋悲﹐俱關要道﹔與夫臣忠於孝﹐共屬同途。

顧夫婦之情﹐原非易合﹔而友朋之誼﹐尢屬難言。張陳凶終﹐普天悉是﹔蕭朱隙末﹐易地皆然。深交卽是深仇﹐結契無非結怨﹐當其往來無事﹐漫托投膠﹔及夫利害有關﹐偏思下石。欲求如馬子之破家徇難﹐捨命復仇﹐浩浩古今﹐茫茫宇宙﹐如斯人者﹐有幾輩哉﹖

球十年作賦﹐傷舊業之荒蕪﹔三徑論交﹐悵同儕之寥落。學書學劍﹐百事蹉跎﹔呼馬呼牛﹐半生潦倒。兼之路歷羊腸﹐雄心久耗﹔年加馬齒﹐壯志都灰。骨自銷余﹐見蠅飛而神悚﹔膽從破後﹐聞蟻鬥而魂驚。嗟乎﹗桓溫已逝﹐孰許猖狂﹔嚴武未逢﹐誰容傲岸。

素知囊內金俱盡﹐任教鄧禹笑人﹔還喜樽中酒亦空﹐免使灌夫罵客。第是情緣未斷﹐口業難除。潯江聞商婦之談﹐靑衫淚濕﹔陽關聽故人之唱﹐蒼鬢霜催。秀頰添毫﹐究向阿誰潤色﹔枯腸搜句﹐總緣我輩鐘情。此《燕山外史》之所由作也。

是作計其數三萬餘言﹐舉厥辭四六爲體。擬魏收之蛺蝶﹐能無輕薄爲名﹔畫陶谷之葫蘆﹐卻不依稀作樣。句𨿽獺祭﹐語必蟬聯。本思繪影傳神﹐希聲刻鵠﹔無柰駢黃儷白﹐遺笑雕虫。自是淺辭﹐無庸深論。如雲僞體﹐稗官原是甕頭書﹔倘索解人﹐老嫗亦非門外漢。惟是二三客至﹐偶述遺聞﹔口百年來﹐重尋軼事。斯人往矣﹐夷考其行﹐得乎於傳有之﹝馮祭酒所撰之傳﹞﹐姑存其說可也。

