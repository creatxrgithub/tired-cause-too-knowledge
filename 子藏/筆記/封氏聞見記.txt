

欽定四庫全書

子部十

封氏聞見記目錄

雜家類三【雜說之屬】卷一

道教

儒教

卷二

文字

典籍

石經

聲韻

卷三

貢舉

制科

銓曹【不全】

風憲【闕】

卷四

尊號

運次

降誕

金雞

露布

匭使

定諡

明堂

武監

漳瀆

卷五

鹵簿

公牙

官銜

頌徳

壁記

豹直

燒尾

花燭

第宅

巾襆

圖畫

長嘯

卷六

飲茶

打毬

拔河

繩妓

石志

碑碣

羊虎

紙錢

道祭

忌日

卷七

視物近逺

海潮

北方白虹

西風則雨

松柏西向【已上闕】

蜀無鴿【不全】

月桂子

石鼓

歌驛

髙唐館【已上又闕】

溫湯【增】

卷八

歷山

二朱山

繹山

羑里城

文宣王廟樹

孟嘗鑊

佛圖澄姓

巨骨

大魚腮

竊虫

辟歷石

魚龍畏鐵

卷九

剛正

淳信

端慤

貞介

謇諤

抗直

忠鯁

誠節

任使

禮遣

遷善

惠化

推讓

奇政

掩惡

解紛

陵壓

除蠧

卷十

務尙

諷切

歡狎

袪恡

修復

贊成

討論

穎悟

敏速

避忌

戲論

失悞

謬識

查談

嘲玩

慙悚

狂譎

侮謔

【臣】等謹案封氏聞見記十卷唐封演撰演裏貫未詳考封氏自西晉北魏以來世爲渤海蓚人然唐書宰相世系表中無演名疑其疎屬也書中石經一條稱天寶中爲太學生貢舉一條記其登第時張繟有千佛名經之戲然不云登第在何年佛圖澄碑一條記大歷中行縣至內邱則嘗刺邢州卷首結銜題朝散大夫檢校尙書吏部郎中兼禦史中丞而尊號一條記貞元間事則徳宗時終於是官也是書唐宋藝文志通誌通攷皆作五卷書錄解題作二卷殆輾轉傳抄互有分合此本十卷末有元至正辛丑夏庭芝跋又有明吳岫朱良育孫允伽陸貽典四跋良育跋云自六卷至十卷友人唐子畏見借所抄近又於栁大中借抄前五卷第七卷

中全局俱欠只存末後一紙耳今攷目錄所列凡一百一條第一卷

僅二條不盈兩紙亦似不完第三卷

銓曹一條闕其末而風憲一條全佚僅存題目而已第七卷

中視物逺近一條海潮一條北方白虹一條西風則雨一條松柏西向一條皆全佚蜀無鴿一條佚其前半月桂子一條僅完具其下石鼓一條歌驛一條又闕髙唐館一條闕前半其下溫湯一條又闕其末而目錄此條之下注增字亦非良育所謂僅存末一頁者中間又頗多闕字允伽跋稱借秦酉巖本重校意其與朱本小異歟然稱朱跋從秦本錄出則又不可解疑久無刋本遞相繕寫又非復朱氏之舊矣唐人小說率涉荒怪此書獨語必徵實前六卷多陳掌故七八兩卷多記古迹及雜論均足以資考證末二卷則全載當時士大夫軼事嘉言善行居多惟末附諧語數條而已其中音韻一條記唐韻部分爲陸法言之舊其同用獨用則許敬宗所定爲諸書之所未言文字一條論隸書不始程邈援水經注爲證明楊愼矜爲獨見者乃演之所已言又顏眞卿韻海鏡源無傳本此書詳記其體例知元陰時夫韻府羣玉實源於此而周亮工書影稱眞卿取句首字不取句末字者其說爲杜撰欺人並知永樂大典列篆隸諸體於字下乃從此書竊取其式而諱所自來月中桂一條記桂子月中落一聨爲宋之問臺州詩足證計敏夫唐詩紀事駱賔王爲僧之妄他所論金雞露布鹵簿官銜石志碑碣羊虎拔河諸條皆源委詳明足資攷證唐人說部之中自顏師古匡謬正俗李匡乂資暇集李涪刋誤之外固罕其比偶矣乾隆四十三年六月恭校上

總纂官【臣】紀昀【臣】陸錫熊【臣】孫士毅總校

官【臣】陸費

墀

欽定四庫全書

封氏聞見記卷一

唐封演撰

道教

本自黃帝至老君祖述其言故稱爲黃老之學戰國時禦防莊之徒著書咸以黃老爲宗師禦冦天瑞篇引黃帝之書曰谷神不死是爲元牝元牝之門是爲天地根綿綿若存用之不勤此章黃帝之言而存五千之內則老氏所書同出已明矣其後學道學儒學墨諸家分明各爲一教漢武帝進用儒術黃老由是見廢後漢桓帝夢見老子詔陳相孔壽立廟於苦縣刻石爲銘今【一本作太】亳州眞源縣卽古楚縣賴鄕也漢時屬陳國郭緣生述徵記云老子廟中有九井汲一井八井皆動卽其地也國朝以李氏出自老君故崇道教髙祖武徳三年晉州人吉善行於羊角山見白衣老父呼善行謂曰爲我語唐天子吾是老君卽汝祖也今年無賊天下太平髙祖卽遣使致祭立廟於其地遂攺浮山縣爲神山【一作神仙】縣拜善行爲朝散大夫髙宗幹封元年還自岱嶽過眞源縣詣老君廟追尊爲元皇帝宗開元二十一年親注老子道徳經令學者習之二十九年兩京及諸州各置元皇帝廟京師號元宮諸州號紫極宮尋攺西京元宮爲太淸宮東京元宮爲【缺二字】宮【以下缺】

儒教

【缺十五字】

復以諸生多不精勵遂廢州縣學京師惟畱國子生七十二人煬帝卽位復興教誘國朝以來州縣皆有博士縣則州補州則吏曹授焉然博士無吏職惟主教授多以醇儒處之衣冠俊乂【一作俊人】恥居此任元宗時兩京國學有明經進士州縣之學絕無舉人於是勅停鄕貢一切令補學生然後得舉無何中原有事乃復爲鄕貢州縣博士學生惟二仲釋奠行禮而已今上登極思宏教本吏部尙書顏眞卿奏請攺諸州博士爲文學品秩在參軍之上其中下州學一事已上並同上州每令與司功參軍同試貢舉並四季同巡縣防檢學生課其事業博士之爲文學自此始也流俗婦人多於孔廟祈子殊爲防慢有露形登夫子之榻者後魏孝文詔孔子廟不聽婦人合雜祈非望之福然則聾俗所爲有自來矣

封氏聞見記卷一

欽定四庫全書

封氏聞見記卷二

唐封演撰

文字

黃帝史官倉頡觀鳥獸之迹以作文字依類象形故謂之文形聲相益則謂之字著於竹帛而文史凡九千字所謂古文者也古有六體一曰指事上下是也二曰象形日月是也三曰形聲【一作諧聲】江河是也四曰防意武信是也五曰轉注老考是也六曰假借令長是也推此六體文字大端可得而見矣周禮保氏敎國子以六書卽其事焉至周宣王時太史史籀更著大篆十五篇與古文或異然不外六書之指大篆小篆亦名籀書與古文並行春秋之時孔子之書六經皆古文也其後諸侯不統於王車塗異軌文字異制秦氏旣兼天下丞相李斯乃奏同之罷其不與秦文合者斯又作倉頡篇中車府令趙髙作爰歷篇太史令胡毋敬作博學篇皆依傍大篆或加省約謂之小篆於時獄官事繁篆書不給禦史程邈有罪系云陽獄中變篆爲以從簡易始皇善而用焉故秦時書有八體一曰大篆史籀所作也二曰小篆李斯趙髙胡毋敬所作也大小二篆皆簡防所用三曰刻符施於符傳四曰摹印亦曰繆篆施於印璽五曰虫書爲虫鳥之形施於幡信六曰署書門題所用七曰殳書銘於戈防八曰書施於公府皆因事出變而立名者也善長注水經云臨淄人發古冡得銅棺前和外隠起爲字言齊太公六代孫胡公之棺惟三字是古餘同今書故知書非始於秦氏也按此書在春秋之前但諸國或用或不用程邈觀其省易有便於時故修攺而獻非創造也漢興多因秦制通行書古文由是散逸古者十年入小學者計十七能諷書九千字乃得爲史又以六體試之郡太守課最者以爲書史平帝時徴沛人爰禮等說文字於未央庭中黃門侍郎揚雄采以作訓纂篇並前倉頡等十四篇五千三百四十字王莽居攝大司空甄丰等取四篇校定文字頗攺古文別爲六體一曰古文孔子壁中書也二曰奇字古文之異者也三曰篆書卽小篆也四曰佐書卽書也五曰繆書所以摹印也六曰鳥虫以書幡信也後漢和帝時始獲七千三百八十四字安帝時許愼特加搜采九千之文始備著爲說文凡五百四十部皆從古爲證備論字體詳舉音訓其鄙俗所傳渉於妄者皆許氏之所不取故說文至今爲字學之宗魏時有李登者撰聲類十卷凡一萬一千五百二十字以五聲命字不立諸部晉有呂忱更按羣典搜求異字復撰字林七卷亦五百四十部凡一萬二千八百二十四字諸部皆依說文說文所無者是忱所益後魏楊承慶者復撰字統二十卷凡一萬三千七百三十四字亦憑說文爲本其論字體時復有異梁朝顧野王撰玉篇三十卷凡一萬六千九百一十七字此復有埤蒼廣蒼字指字詁字苑字訓文字志文字譜之類互相祖述名目漸多漢代又有艸書故自倉頡至於漢代書凡五變所謂古文大篆小篆書艸書是也南齊蕭子良撰古文之書五十二種鵠頭蚊腳懸鍼垂露龍爪仙人芝英倒薤蛇書虫書偃波飛白之屬皆狀其體勢而爲之名𨿽義渉浮淺亦書家之前流也近代小篆八分艸書行書等並見施用餘多不行

典籍

漢承秦滅學武帝開獻書之路置寫書之官由是外有太常太史博士之藏內有延閣廣內祕室之府成帝時祕藏頗有亡散乃使謁者陳農求遺書於天下詔光祿大夫劉向校經傳諸子詩賦步兵校尉任宏校兵書太史令尹咸校數術侍毉監李柱國校方技哀帝使向子歆嗣父之業歆遂總防羣篇著爲七略大凡萬三千二百六十九卷王莽之末又被焚燒光武遷洛陽所載經傳二千餘兩明帝尢重儒術爾後撰錄三倍於前董卓移都之際自辟雍東觀蘭臺石室宣明鴻都諸藏典冊文章竟共剖散圖書縑帛軍人以爲帷囊及王允収而西者才七十餘乘道路艱逺復棄其半長安之亂一時焚蕩魏氏采掇亾書藏三閣祕書郎鄭黙始制中經簿祕書荀朂分經史子集爲四部甲乙丙丁之目大凡九千九百四十五卷惠懷之末靡有孑遺西晉著作郎李以朂舊部校之在者但有三千一十四卷其後中朝遺書稍流江左宋元帝八年祕書監謝靈運造四部目凡四千五百八十二卷元徽初祕書丞王儉又造目錄萬五千七十四卷儉又別撰七志有經典志諸子志文翰志軍書志陰陽志術藝志圖譜志齊永明中祕書丞王亮又造書目萬八千一十卷齊末兵火延燒祕閣梁初命祕書監任昉於文徳殿內集藏眾書二萬三千一百六卷普通中阮孝緒更爲七錄有典錄記傳錄子錄文集錄伎術錄佛錄道錄元帝克平侯景収文徳殿書及公私經籍歸於江陵大凡十萬餘卷周師入郢並自焚之宋武入關収其圖籍才四千卷赤字赤紙其字古拙魏孝文始都洛邑借書於齊祕府稍僅充實爾朱之亂散落復多北齊遷鄴頗更搜聚後周定目書止八千其後增至萬卷周武平齊先封書府所加舊字僅至五千隋開皇三年祕書監牛宏表請分遣使搜訪異本每書一卷賞縑一疋校冩旣定本還其主由是人間異書往往間出及平陳后經籍漸多煬帝限冩五十副本分爲三品於東都觀文殿東西廊屋列以貯之大唐武徳五年克平隋鄭公盡収圖書命司農少卿宋遵貴載之以船溯河西上行經底柱多被湮沒十存一二其目錄四部書大凡八萬六千九百六十六卷除凶【一作亾】書及刪去淺俗無益教理者見在三萬六千七百八卷著在隋書經籍志自後卷帙頗增開元中定四部目錄大凡五萬八百五十卷此自漢以來典籍之大數也

石經

後漢明帝時公卿言五經駮異請開呂不韋冡是未焚詩書前本論者以爲古【缺】神武作相自洛陽運之於鄴至河陽岸沒水其得至鄴者不盈其半隋開皇六年又自鄴載入長安置於祕書內省議欲補葺隋亂造立之司用爲柱礎貞觀初魏徴爲祕書監始収聚之十不存一其相承傳拓【作祕】之本猶存祕府而石經自此亾矣天寶中予在太學與博士諸生共論經籍失正爲欲建議請立大唐石經遷延未發而蕃冦海內文儒道消至今四十六年兵革未息嗚呼石經之事亦俟河之淸也

聲韻

周顒好爲體語因此切字皆有紐紐有平上去入之異永明中沈約文詞精防盛解音律遂撰四聲譜文章八病有平頭上尾蜂腰鶴膝以爲自靈均以來此祕未覩時王融劉繪範云之徒皆稱才子慕而扇之由是逺近文學轉相祖述而聲韻之道大行以古之爲詩取其宣道情致激揚政化但含徴韻商意非切急故能包含元气骨體大全詩騷以降是也自聲病之興動有拘制文章之體格壊矣隋朝陸法言與顏魏諸公定南北音撰爲切韻凡一萬二千一百五十八字以爲文楷式而先仙刪山之類分爲別韻屬文之士共苦其苛細國初許敬宗等詳議以其韻窄奏合而用之法言所謂欲廣文路自可淸濁皆通者也爾後有孫愐之徒更以字書中閒字釀於切韻殊不知爲文之匪要是陸之略也天寶末平原太守顏眞卿撰韻海鏡源二百卷未畢屬蕃冦憑陵防身濟河遺失五十餘卷廣徳中爲湖州刺史重加補葺更於正經之外加入子史釋道諸書撰成三百六十卷其書於陸法言切韻外增出一萬四千七百六十一字先起說文爲篆字次作今文字仍具別體爲證然後注以諸家字書解釋旣畢徴九經兩字以上取其句末字編入本韻爰及諸書皆仿此自有聲韻以來其撰述該備未有如顏公此書也大歷二年入爲刑部尙書詣銀臺門進上之奉勅宣付祕閣賜絹五百疋

封氏聞見記卷二

欽定四庫全書

封氏聞見記卷三

唐封演撰

貢舉

國初明經取通兩經先帖文乃按章疏試墨防十道秀才試方略防三道進士試時務策五道考功員外職當考試其後舉人憚於方略之科爲秀才者殆絕而多趨明經進士貞觀二十年王師旦爲員外郎冀州進士張昌齡王瑾並文詞俊楚聲振京邑師旦考其文防爲下等舉朝不知所以及奏等太宗怪無昌齡等名問師旦師旦曰此輩誠有詞華然其體輕簿文章浮艶必不成令器臣懼之恐後生仿效有變陛下風俗上深然之後昌齡爲長安尉坐贓罪解官而王瑾亦無所成髙宗時進士難其選龍朔中勅左史董思恭與考功員外郎權原崇同試貢舉思防吳士輕脫泄進士問目三司推髒污狼籍後於西堂朝次告變免死除名流梧州開曜元年員外郎劉思立以進士準試時務防恐傷膚淺請加試雜文兩道並帖小經元宗時士子殷盛每歲進士到省者常不減千餘人在館諸生更相造詣互結朋黨以相漁奪號之爲棚推聲望者爲棚頭權門貴盛無不走也以此熒惑主司視聽其不第者率多喧訟考功不能禦開元二十四年冬遂移貢舉屬於禮部侍郎姚英【一作奕】頗振綱紀焉其後明經停墨防試口義【一作議】並時務策三道進士攺帖六經加論語自是舉司多有聱牙孤絕倒防築注之目文士多於經不精至有白首舉場者故進士以帖經爲大天寶初達奚珣李嚴相次知貢舉進士文名髙而帖落者時謂試時放過謂之贖帖十一年楊國忠初知選事進士孫季卿曾謁國忠言禮部帖經之大舉人有實才者帖經旣落不得試文若先試雜文然後帖經則無餘才矣國忠然之無何有勅進士先試帖進仍前後開一行是歲収人有倍常歲又舊例試雜文者一詩一賦或兼試頌論而題目多爲隱僻防問五道舊例三通爲時務防一通爲商一通爲徴事近者商略之中或有異同大抵非精博通贍之才難以應乎玆選矣故當代以進士登科爲登龍門解褐多拜淸十數年間擬迹廟堂輕薄者語曰及第進士俯視中黃郎落第進士揖蒲華長馬又云進士初擢第頭上七尺焰光好事者紀其姓名自神龍以來迄於玆日名曰進士登科記亦所以昭示前良發起後進也余初擢第太學諸人共書余姓名於舊紀末進士張繟漢陽王柬之曽孫也時初落第兩手奉登科記頂戴之曰此千佛名經也其企羨如此李右相在廟堂進士王如泚者妻公女以伎術供奉元宗欲與攺官拜謝而請曰臣女壻王如泚見應進士舉伏望聖恩回換與一及第上許之付禮部宜與及第侍郎李暐以詔詣執政左相曰如泚文章堪及第否暐曰與亦得不與亦得左相曰若爾未可與之明經進士國家取才之地若聖恩優異差可與官今以及第與之將何以觀林甫卽自聞奏取防如泚賔朋防賀車馬盈門忽中書下牒禮部王如泚可依例考試聞者愕然失錯矣寶應二年楊綰爲禮部侍郎奏舉人不先徳行率多浮薄請依鄕舉裏選於是詔天下舉秀才孝亷而考試章條漸加繁密至於升進徳行未之能也其於應此科者益少遂罷之復爲明經進士

制科

國朝於常舉取人之外又有制科搜揚防擢名目甚眾則天廣収才彥起家或拜中書舎人員外郎次拾遺補闕宗禦極特加精選下無滯才然制舉出身名望𨿽髙猶居進士之下宦途之士自進士而歷淸貫【一作貴】有八儁者一曰進士出身制策不入二曰校書正字不入三曰畿尉不入四曰監察禦史殿中不入五曰拾遺補闕不入六曰員外郎郎中不入【闕】言此八者尢爲儁捷直登宰相不要歷余官也同寮遷拜或以此更相譏防禦史張瓌兄弟八人其七人皆進士出身一人制科擢第親故集防兄弟連榻令制科者別坐謂之雜色以爲笑樂舊舉人應及第開檢無籍者不得與第陳章甫制防登科吏部牓放章甫上書時見牓云戶部報無籍記者昔傅說無姓殷後置於鹽梅之地屠羊隱名楚王延以三旌之位未聞徴籍也範雎攺姓易名爲張祿先生秦用之以霸張良爲韓報仇變姓名而遊下邳漢祖用之爲相則知籍者所以計租賦耳本防羣小不約賢路若人有大才不可以籍棄之茍無其徳𨿽籍何爲今員外吹毛求瑕務在駮放則小人也郤尋歸路策藜杖著艸衣田園蕓蕪鋤犂尙在所司不能奪特諮執政收之天下稱美焉常舉外復有通五經一史及進獻文章並上著述之輩或付本司或付中書考試亦同制舉開元中有唐頻上啟典一百三十卷穆元林上洪範外傳上卷李鎭上注史記一百三十卷史記義林二十卷辛之諤上敍訓兩卷卞長福上續文選三十卷馮中庸上政事錄十卷裴傑上史護異議髙嶠上注後漢書九十五卷如此者並量事授官或霑賞賚亦一時之美

銓曹

貞觀中天下丰饒士子皆樂鄕土不窺仕進至於官員不充省符追人赴京參選逺州皆率衣糧以相資送然猶辭訴求免選人至省便拜職官考滿卽授牒請處分吏部候人數滿百或二百卽引試量書判注擬乃無被放者故吏曹四時提衡略無休暇貞觀十年中書令馬周檢校吏部尙書始奏選人取所由文【一作文由】解十月一日起首三月三十日畢先是侍郎唐皎銓引選人問其穩便對曰家在蜀乃注吳有言親老在江南卽唱隴右有一信都人心希河朔因紿曰願得淮淝卽注漳滏間一尉由是大爲選人作法取之往往有情願者髙宗龍翔【一作朔】之後以不堪任職者眾遂出長牓放之冬集俗謂之長名宏道中魏克巳爲侍郎放牓遂出得畱者名街路喧嘩甚爲冬集人授接坐此出爲同州刺史同時鄧元挺素無藻鑑又患消渴選人作鄧渴詩牓之南院亦被貶爲壽州則天如意元年李志逺掌選有姓方姓王者並被放私與令史相知減其畫方攺爲丁王攺爲士擬授官後卽加增文字志逺一見便覺曰今年銓覆數萬人總知姓字何處有丁士乎此必方王也令史並承伏久視中侍郎顧琮性公直時多權幸公行屬托琮不堪其常因官齋見壁畫指謂同位曰此亦至苦何不畫天官掌選乎陸元方常任天官侍郎臨終曰吾年當壽但以領選之日傷苦心神言訖而歿中宗景龍末崔湜鄭愔同執銓管數外倍畱人及注擬不盡卽用三考二百日關通夏不了又用兩考二百關其或未能處置卽且給公驗謂之比冬選人得官有二年不能上者有一人索逺得畱乃注校書郎選司綱維紊壊皆以崔鄭爲口實愔坐贓貶江州司馬員外盧藏用承鄭氏之後尙有七百餘人未授官一切奏至冬處分大遭怨讟開元初宋璟爲尙書李乂盧從願爲侍郎大革前獘據闕畱人紀綱復振時選人王翰頗攻篇什【一作賦】而迹浮僞乃竊定海內文士百有餘人分作九等髙自標置與張說李邕並居第一自餘皆被排斥陵晨於吏部東街張之甚於長名觀者萬計莫不切齒從願潛察獲欲奏處刑憲爲勢門保持乃止姜晦自兵部侍郎拜吏部從前銓中廊宇布棘以防內外猶不免交通晦至盡去之大開門示無所禁初屬置者晦輙知之占論莫不首伏初朝廷以晦革銓司舊制頗憂之旣而銓綜流品皆得其敍而美聲洋溢十四年元宗在東都勅吏部置十銓以禮部侍郎【缺】工部尙書盧從願散騎常侍徐堅禦史中丞宇文融朝集使蒲州刺史崔材【一作林】魏州刺史崔徵鄭州刺史王嶽荊府長史韋虛心等同掌選分爲十銓吏部窄狹乃權寄諸防引注選人喧繁滿於省闥明年銓注復歸之吏部承前所司注擬皆約官資升降之時難於允愜侍郎裴光庭始奏立條例謂之循資格自後皆率爲標準舊良醖署丞門下典儀大樂署丞皆流外之任國初東臯子王績始爲良醖丞太宗朝李義甫始爲典儀府中宗時余從叔希顏始爲大樂丞三官從此並爲淸流所處開元中河東薛據自恃才名於吏部參選請授萬年縣錄事吏曹不敢注以諮執政將許之矣諸流外共見宰相訴云醖署丞等三官皆流外之職已被士人奪郤惟有赤縣錄事是某等淸要今又被進士欲奪則某等一色之人無措手足矣於是遂罷選曹每年皆先立版牓懸之南院選人所通文書皆依版樣一字有違卽被駮落至有三十年不得官者楊國忠爲尙書創爲押例選深者先授官有文狀闕失許續通不令駮放淹滯之流翕然歸美其五品已上及淸要官吏部不注送名中書門下者各量資次臨時勅除歷任有淺深官資有髙下故授任者或稱檢校或稱兼試知攝內供奉之類名目非一自頃諸【以下闕】

風憲【闕】

封氏聞見記卷三

欽定四庫全書

封氏聞見記卷四

唐封演撰

尊號

秦漢以來天子但稱皇帝無別徽號則天垂拱四年得瑞石於洛水文曰聖母臨人永昌帝業號其石爲寶圖於是羣臣上尊號請稱聖母神皇后【一作後】稍加慈氏越古天冊金輪聖神等號中宗踐祚號應天神龍宗卽位號開元神武后稍加爲開元天地大寶聖文神武則天以女主臨朝茍順臣子一時之請受尊崇之號自後因爲故事允文允武乃聖乃神皇王盛稱莫或逾此旣以爲祖父之稱又以爲子孫之號𨿽顚之倒之時有變易曷曾離此數代之後將無所回避貞元初主上超然覺悟乃下詔去其徽號直稱皇帝合於古矣近歲百僚復請加尊號上守謙沖意不之許昔光武皇帝詔羣臣上書不得言聖孔子曰若聖與仁則吾豈敢其謙沖之意大矣哉

運次

自古帝王五運之次凡二說鄒衍則以五行相勝爲義劉向則以五行相生爲義漢魏共遵劉說國家承隋氏火運故爲土徳衣服尙黃旗幟尙赤常服赭赤也赭黃黃色之多赤者或謂之柘木染義無所取髙宗時王勃著大唐千年曆國家土運當承漢氏火徳上自曹魏下自隋室南北兩朝咸非一統不得承五運之次勃言迂濶未爲當時所許天寶中升平旣久上書言事者多爲詭異以希進用有崔昌以勃舊說遂以上聞元宗納焉下詔以唐承漢自隋以前歷代帝王皆屏黜之更以周漢爲二王【一作主】後二嵗禮部試天下造秀作土徳惟新賦則其事也又楊國忠秉政自以隋氏之宗乃追貶崔昌並當時議者而復介二公焉

降誕

近代風俗人子在膝下每生日有酒食之防孤露之後不宜以此日爲歡防梁元帝少時每以誕載之晨輙設齋講經洎阮修容歿後此事亦絕太宗會以降誕日謂長孫無忌曰今日是朕生日俗云生日可喜樂以吾之情翻感思因泣下中宗常以降誕宴侍臣貴戚於內庭與學士聯句柏梁體詩然則國朝以來此日皆有宴防宗開元十七年丞相張說遂奏以八月五日爲千秋節百寮有獻承露囊者是日皇帝禦樓張樂傾城縱觀天下士庶皆爲賞樂其後又攺爲天長節肅宗因前事以降誕日爲天平地成節代宗𨿽不爲節猶受諸方進獻今上卽位詔公卿議吏部尙書顏眞卿準奏禮經及歷代帝王無降誕日惟開元中始爲之又復本意以爲節者喜聖壽無疆之慶天下咸賀故號節曰千秋萬嵗之後尙存此日以爲節假恐乖本意於是勅停之

金雞

國有大赦則命衞尉樹金雞於闕下武庫令掌其事雞以黃金爲首建之於髙橦之下宣赦畢則除之凡建金雞則先置鼓於宮城門之左視大理及府縣徒囚至則槌其鼓按金雞魏晉已前無聞焉或云始自後魏亦雲起自呂光隋書百官志云北齊尙書省有三公曹赦則掌建金雞蓋自隋朝廢此官而衛尉掌之北齊每有赦宥則於閶門前樹金雞三日而止萬人竟【一作競】就金雞柱下取少土云佩之日利【一作義云日利日一作官】數日間遂成坑所司亦不禁約武成帝卽位大赦天下其日設金雞宋孝王不識其義問於光祿大夫司馬膺之曰赦建金雞其義何也答曰按海中星占天雞星動必當有赦由是王以雞爲候其後河間王孝琬爲尙書令先是有謡言河南種谷河北生白楊樹頭金雞鳴祖孝徴與和士開譖孝琬曰河南河北河間也金雞言孝琬爲天子建金雞也齊王信之而殺孝琬登封嵩嶽大赦攺爲萬嵗登封壇南有大槲樹杪置金雞因名樹爲金雞

露布

露布捷書之別名也諸軍破賊則以帛書建諸竿上兵部謂之露布蓋自漢以來有其名所以名露布者謂不封檢而宣布欲四方速知亦謂之露版魏武奏事云有警急輙露版挿羽是也宋時沈璞【一作沈羨之】爲旴眙太守與臧質固拒魏軍軍退質謂璞城主使自上露版後魏韓顯宗大破齊軍不作露布髙宗怪而問之答曰頃聞諸將獲賊二三驢馬皆爲露布臣每哂之近𨿽仰憑威

靈【缺六字】

脫復髙曵長縑虛張功捷尢而效之其罪彌大【一作甚】所以斂毫捲帛解上而已然則露版古今通名也隋文帝時詔太常卿牛宏撰宣露布儀開皇九年平陳元帥晉王以驛上露布兵部請依新禮集百官及四方客使於朝堂內史令稱有詔在位者皆拜宣露布訖舞蹈【一作蹈舞】者三又並【一作拜】郡縣皆同自後因循至今不攺近代諸露布大抵皆張皇國威廣談帝徳動逾數千字其能體要不煩者鮮云

匭使

則天垂拱元年初置匭使之制爲方函四面各以方色東曰延恩匭懷材抱器希於聞逹者投之南曰招諫匭匡政補過禆於政理者投之西曰申寃匭懷寃受屈無辜受刑者投之北曰通元匭進獻賦頌涉於元象者投之置匭使一人判官一人諫議大夫或拾遺補闕充其使專知受狀每名進入以待處分余付中書及理匭使使常以禦史中丞或禦史【或禦史下有中字】爲之初置匭有四門其制稍大難於往來後遂小其制度同爲一匭依方色辧之漢時趙廣漢爲潁川太守設缿筩言事者投書其中匭亦缿筩之流也梁武帝詔於謗木肺石旁各置一函橫議者投謗木函求達者投肺石函則今之匭也初則天欲通知天下之事有魚保宗者頗機巧上書請置匭以受四方之書則天悅而從之徐敬業於廣陵作逆保宗曽與敬業造刀車之屬至是爲人所發伏誅保宗父承暐自禦史中丞坐貶義州司馬天寶中元宗以匭字聲似鬼攺匭爲獻納使乾元初復其舊名

定諡

太常博士掌諡職事三品以上薨者故吏錄行狀申尙書省考功校勘下太常博士擬議訖申省省司議定然後聞奏昔周公文王之子諡曰文公茍有令徳不嫌同諡諡二字者一字爲質一字爲文或文或質蓋出當時禮官之意非定例也自漢魏以來𨿽道徳之重先無爵者不加諡晉代王遵上疏稱武官有爵必諡甚失制度之本自是公卿無爵皆諡太宗朝鄭公魏徴元宗朝梁公姚崇燕公張說廣平公宋璟郇公韋安石皆諡爲文貞二字人臣美諡無以加也非徳望尢重不受此諡有唐以來五人同諡亦無嫌也代宗朝吏部尙書韋涉薨太常博士程皓諡曰忠孝刑部尙書顏眞卿駮之出處事殊忠孝不並已爲孝子不得爲忠臣【一本多已字】爲忠臣不得爲孝子故求忠於孝豈先親而後君移孝於忠則出身而事主所以叱【一本作比誤】馭而進不憚危險故王尊爲忠臣思全而歸恐有毀傷故王陽爲孝子則知晝之與夜本不相隨春之與秋豈冝同日且以爲尙書志業髙逺羽儀前朝百行之中能事甚眾議行稱諡固多美名何必忠孝兩施然後表徳歷考前史恐無此事敢率愚見請更商量皓執前議曰天地之性人爲貴人之行莫先於孝孝於家則忠於國愛於父則敬於君脫愛敬齊焉則忠孝一矣立君臣定上下不可以廢忠事父母承祭祀不可以虧孝忠孝之道人倫大經孔子曰以孝事君則忠又曰夫孝始於事親中於事君終於立身此聖人之敎也至於忠孝不並有爲而言將由親在於家君危於國奉親則孰當問主赴君【一本作國】則無能養親恩義相廹事或難兼故徐庶指心翻然辭蜀陵母刎頸卒令歸漢各求所志蓋取諸隨至若奉慈親當聖代出事主入事親忠孝兩全誰曰不可豈以不仕爲孝舎親爲忠哉況忠孝侯之傳鵲印唐堯之代卽有此官伏念美名請依前諡有司不能駮

明堂

垂拱四年則天於東都造明堂爲宗祀之所髙三百尺又於明堂之側造天堂以侔佛像大風摧倒重營之火災延及明堂並盡無何又勅於其所復造明堂侔於舊制所鑄九州鼎置於明堂之下當中豫州鼎髙一丈八尺受一千八百石其餘各依方面並髙一丈四尺受一千二百石都用銅五十六萬七百一十二斤開元中攺明堂爲聽政殿頗毀徹而宏規不攺頂上金火珠迥出空外望之赫然省司試舉人作明堂火珠詩進士崔曙詩最淸防其詩曰正位開重屋淩空大火珠夜來雙月滿曙後一星孤天淨光微滅煙生望若無還知聖明代國寶在神都史賊入洛陽登明堂仰觀棟宇謂其徒曰大好舎屋又指諸鼎曰煮物料處亦大近洎殘孽奔走明堂與慈閣俱見焚燒

武監

開元十九年置先師太公廟春秋二仲上戊日釋奠用張良配享牲用太牢軒縣之樂八佾之舞出師將發日皆引辭京兆曹盧若虛錄太公之後姜氏呂氏尙氏齊氏髙氏盧氏柴氏慶氏國氏紀氏紹氏檀氏賀氏指氏掌氏厲氏牽氏晏氏望氏獻氏易氏章氏謝氏丁氏申氏營氏浦氏萊氏許氏蓋氏雍門氏東門氏子雅氏子尾氏子襄氏子【缺】氏子功氏牽氏公旗氏公牛氏盧蒲氏祭公氏閭公氏仲長氏章仇氏等四十八姓刻石爲記禮部員外郎崔宗之制銘立於廟門天寶中太學生張防上書請於太公廟置武監國子監相對敎習冑子春秋釋奠於先師太公一如國學文宣王廟書寢不報

漳瀆

開元中拾遺蓋匡朝上書以江淮河【一本河淮】濟各能獨達於海故受四瀆之名按尙書注雲漳水橫流入河今之此水與古有異發源潞州東赴滄海有逾淮濟合著瀆名請以漳水爲一瀆並前爲五以淮水配西嶽漳水配北嶽濟水配中嶽庶隨正方各得其宜陰陽克和風雨時若奏上不許

封氏聞見記卷四

欽定四庫全書

封氏聞見記卷五

唐封演撰

鹵簿

輿駕行幸羽儀導從謂之鹵簿自秦漢以來始有其名蔡邕獨斷載鹵簿有小駕大駕法駕之異而不詳鹵簿之儀【一本作義】按字書鹵大楯也字亦作櫓又作樐音義皆同鹵以甲爲之所以扞敵賈誼過秦論云伏屍百萬流血漂鹵是也甲楯有先後部伍之次皆著之簿籍天子出入則案次導從故謂之鹵簿耳儀衞具五兵今不言他兵但以甲楯爲名者行道之時甲楯居外餘兵在內但言鹵簿是舉凡也南朝禦史中丞建康令俱有鹵簿人臣儀衞亦得同於君上則鹵簿之名不容別有他義也百官從駕謂之扈從蓋臣下侍從至尊各供所職猶僕禦扈養以從上故謂之扈從耳上林賦云扈從橫行顏監釋云謂防扈縱恣而行也據顏此解乃讀從爲放縱不敢取行從之義所未詳也

公牙

近代通謂府廷爲公衙公衙卽古之公朝也字本作牙詩曰祈父予王之爪牙祈父司馬掌武備象猛獸以爪牙爲衞故軍前大旗謂之牙旗出師則有建牙禡牙之事軍中聽號令必至牙旗之下稱與府朝無異近俗尙武是以通呼公府爲公牙府門爲牙門字稍訛變轉而爲衙也非公府之名或云公門外刻木爲牙立於門側以【一本無以字】象獸牙軍將之行置牙竿首懸旗於上其義一也

官銜

官銜之名蓋興近代當時選曹補受須存資歷聞奏之時先具舊官名品於前次書擬官於後使新舊相銜不斷故曰官銜亦曰頭銜所以名爲銜者如人口銜物取其連續之意又如馬之有銜以制其首前馬已進後馬續來相次不絕者古人謂之銜尾相屬卽其義也

頌徳

在官有異政考秩已終吏人立碑頌徳者皆須審詳事實州司以狀聞奏恩勅聽許然後得建之故謂之頌徳碑亦曰遺愛碑書稱樹之風聲者正此之謂亦有身未去官諷動羣吏外矯辭讓宻相督責前代以來累有其事斯有識者之所羞也開元中右相李林甫爲國子司業頗振綱紀洎登廟堂見諸生好說司業時事諸生希防相率署石建碑於國學都堂之前後因釋奠日百寮畢集林甫見碑問之祭酒班景倩具以事對林甫戚然曰林甫何功而立碑誰爲此舉意色甚厲諸生大懼得罪通夜琢滅覆之於南廊天寶末其石猶在林甫薨後楊國忠爲左相兼防銓衡從前注擬皆約循資格至國忠創爲押例選深者盡畱乃無才與不才也選人等求媚於時請立碑於尙書省門以頌聖主得賢臣之意勅京兆尹鮮於仲通撰文宗親攺定數字鐫畢以金塡攺字處識者竊非之曰天子有善宰相能事靑史自當書之古來豈有人君人臣自立碑之禮亂將作矣未數年果有馬嵬之難肅宗登極始除去其碑

壁記

朝廷百司諸防皆有壁記敍官秩創置及遷授始末原其作意蓋欲著前政履歷而發將來健羨焉故爲記之體貴其說事詳雅不爲茍飾而近時作記多措浮辭褒美人材抑揚閥閱殊失記事之本意韋氏兩京記云郎官盛冩壁記以記當防【一本作時】前後遷除出入寖以成俗然則壁記之由【一本作出】當是國朝以來始自臺省遂流郡邑耳

豹直

禦史舊例初入臺陪直二十五日節假直日謂之伏豹亦曰豹直百司州縣初授官陪直者皆有此名杜易簡解伏豹之義云宿直者離家獨宿人情所貴其人初榮拜故以此相處伏豹者言眾官皆出已獨畱如藏伏之豹【一本多者字】伺候待搏故云伏豹韓琬則解爲爆直言如燒竹遇節則爆余以爲舊說南山赤豹愛其毛體每每霧露諸禽獸皆出取食惟赤豹深藏不出故古以諭賢者隱居避世鮑明逺賦云豈若南山赤豹避雨霧而深藏此言伏豹豹直者蓋取不出之義初官陪直已有伏豹之名何必以遇節而北【一本作比】燒竹爆之也杜說𨿽不甚明粗得其意韓其疎矣

燒尾

士子初登榮進及遷除朋僚慰賀必盛置酒饌音樂以展歡宴謂之燒尾說者謂虎變爲人惟尾不化須爲焚除乃得成人故以初拜受如虎得爲人本尾猶在體气旣合方爲焚之故云燒尾一云新羊入羣乃爲諸羊所觸不相親附火燒其尾則定貞觀中太宗嘗問朱子奢燒尾事子奢以燒羊事對之中宗時兵部尙書韋嗣立新入三品戶部侍郎趙彥昭假金紫吏部侍郎崔湜復舊官上命燒尾令於興慶池設食至時勅衛陳設尙書省諸司各具采舟遊勝飛樓結艦光奪霞日上與侍臣親臨焉旣而問吏部船何在崔湜步自北岸促之遇戶部雙舸上結重樓兼蕃樂一部卽呼至岸以紙盡【一作畵】作吏部字帖牌上引至禦前大悅以爲兵部不逮也俄見風吹動所帖之紙爲嗣立所見遽奏云非吏部船上令取牌探紙見戶字大笑嗣立請科湜罪上不許但罰酒而已

花燭

近代婚嫁有障車下壻郤扇及觀花燭之事及有卜地安帳並拜堂之禮上自皇室下至士庶莫不皆然今上詔有司約古禮今儀使太子少師顏眞卿中書舎人於邵等奏障車下壻觀花燭及郤扇詩並請依古禮見舅姑於堂上薦棗栗腵【一本作脯】修無拜堂之儀又氊帳起自北朝穹廬之制請皆不設惟於堂室中置帳以紫綾幔爲之又除俗禁子午邜酉年謂之當梁嫁娶者云婦姑不相見按起居郎呂才奉太宗詔定官陰陽書五十卷並無此事今亦除之

第宅

太宗朝天下新承隋氏防亂之後人尙儉素太子太師魏徴當朝重臣也所居室宇卑陋太宗欲爲營第輙謙讓不受洎徴寢疾太宗將營小殿遂輟其材爲造正堂五日而就開元中此堂猶在家人不謹遺火【一本作漏】焚之子孫哭臨三日朝士皆赴弔髙宗時中書侍郎李義琰亦至褊迫義琰𨿽居相位在官淸儉竟終於方丈室之內髙宗聞而嗟嘆遂勅將作造堂以安靈座焉則天以後王侯妃主京城第宅日加崇麗至天寶中禦史大夫王鉷有罪賜死縣官簿錄太平坊宅數日不能徧宅內有自雨亭從檐上飛流四注當夏處之凜若髙秋又有寶鈿井欄不知其價他物稱是安祿山初承寵遇勅營甲第材之美爲京城第一太眞妃諸姊妹第宅競爲宏壯曾不十年皆相次覆滅肅宗時京都第宅屢經殘毀代宗卽位宰輔及朝士當權者爭修第舎頗爲煩議者以爲土木之妖無何皆易其主矣中書令郭子儀勲伐蓋代所居宅內諸院往來乘車馬僮客於大門出入各不相識詞人梁鍠嘗賦詩曰堂髙憑上望宅廣乘車行蓋此之謂也郭令曽將出見修宅者謂曰好築此墻勿令不牢築者釋錘而對曰數十年來京城達官家墻皆是某築只見人自攺換墻皆見在郭令聞之愴然動容遂入奏其事因固請老

巾襆

近古用幅巾周武帝裁出腳後襆髮故俗謂之襆頭至尊皇太子諸王及仗內供奉以羅爲之其腳稍長士庶多以絁縵而腳稍短襆頭之下別施巾象古冠下之幘也巾子制頂皆方平仗內卽頭小而圓銳謂之內樣開元中燕公張說當朝文伯冠服以儒者自處元宗嫌其異已賜內樣巾子長腳羅襆頭燕公服之入謝元宗大悅因此令內外官僚百姓並依此服自後巾子𨿽時有髙下襆頭羅有厚薄大體不變焉近日長安尉程李家好髙巾不曽攺換未逾六十三度特入禦史陸長源性滑稽在鄴中忽裹蟬翼羅襆尖巾子或譏之長源曰若有才𨿽以蜘蛛羅网裹一牛角有何不可若無才𨿽以卓琰子裹一簸箕亦將何用先時吏部侍郎劉晏裹頭至慢每裹但擎前後腳擫兩翅之都不抽挽或曰尙書何不抽兩翅晏曰兩邊通耶時人多哂之兵部尙書嚴武裹頭至將裹先以襆頭曳於盤水之上然後裹之名爲水裹擫兩翅皆有襵數流俗多效焉

圖畫

國初閻立本善畫尢工寫眞太宗之爲秦王也使立本圖秦府學士杜如晦等一十八人文學士禇亮爲讚今人間十八學士圖是也貞觀十七年又使立本圖太原幕府功臣長孫無忌等二十四人於陵煙閣太宗自爲讚禇遂良題之其後侯君集謀逆將就刑太宗與之訣流涕曰吾爲卿不復上陵煙閣矣中宗曾引修文館學士內燕因賜遊觀至陵煙閣見君集像有半塗之傳云君集誅後將至塗之太宗念其功而止元宗時以圖畫歳久恐漸微昩使曹霸重摹飾之立本以髙宗揔章元年遷右相今之中書令也時人號爲丹靑神化今西京延康坊立本舊宅西亭立本所畫山水存焉則天朝薛稷亦善畫今尙書省考功員外郎防有稷畫鶴宋之問爲讚工部尙書防有稷畫樹石東京尙書坊岐王宅亦有稷畫鶴皆稱精絕稷位至太子少保元宗時王維特妙山水幽深之致近古未有維終於尙書右丞鄭防亦工山水名亞於維勸善坊吏部尙書王方慶宅院有防山水之迹爲時所重防工書畫又工詩故有三絕之目而宦途屯蹇終於臺州司戶焉天寶中禦史畢宏善畫古松凡此數公皆負當時才名而兼擅工藝至若吳道元畫鬼神韓幹畫馬皆近時知名者也爾後畫者甚眾𨿽有所長皆不能度越前輩矣大歷中吳士姓顧以畫山水歷抵諸侯之門每畫先帖絹數十幅於地乃研墨汁及調諸采色各貯一器使數十人吹角十餘帀取墨汁灘寫於絹上次寫諸色乃以長巾一一【一本多一字】頭覆於所寫之處使人坐壓已執巾而曳之回環旣徧然後以筆墨隨勢開決爲峯巒防嶼之狀夫畫者澹雅之事今顧子瞑目鼔噪有【缺】防之象其畫之妙者乎

長嘯

永泰中大理寺評事孫廣著嘯防一篇云其【一本作夫】气激於喉中而濁謂之言激於舌端而淸謂之嘯言之濁可以通人事達情性嘯之淸可以感鬼神致不死蓋出其言善千里應之出其嘯善萬受職斯古之學道者哉【五句原木硃筆增入吳方山云所增數語二本俱無】故太上老君授南極眞人南極眞人授廣成子廣成子授風後風後授務光務光授舜演之爲琴以授禹自後或廢或續晉太行仙人孫公能以嘯得道而無所授阮嗣宗所得少分其後不復聞矣嘯有十五章一曰權輿二曰流云三曰深溪虎四曰髙栁蟬五曰空林鬼六曰巫峽猿七曰下鴻鵠八曰古木鳶九曰龍吟十曰動地十一曰蘇門十二曰劉公命鬼十三曰阮氏逸韻十四曰正章十五曰畢章【一本無章字】廣云其事出道書余按人有所思則長嘯故樂則歌詠憂則嗟嘆思則吟嘯詩云有女仳離條其歗矣顏延之五君詠長嘯若懷人皆是也廣所云深溪虎古木鳶其狀聲气可矣至云太上老君相次傳授舜爲琴崇飾過甚非予所敢聞也按詩箋云嘯蹙口出聲也成公綏嘯賦云動唇有曲發口成音而今之嘯者開口捲舌略無蹙舌之法孫氏云激於舌端非動唇之謂也天寶末有峨眉山道士姓陳來遊京邑善長嘯能作雷鼓辟歷之音初則發聲調暢稍加散越須臾穹窿砰磕雷鼔之音忽復震駭聲如辟歷觀者莫不傾悚

封氏聞見記卷五﹤子部﹐雜家類﹐雜說之屬﹐封氏聞見記﹥

欽定四庫全書

封氏聞見記卷六

唐封演撰

飲茶

茶早采者爲茶晚采者爲茗本艸云止渇令人不眠南人好飲之北人初不多飲開元中泰山巖寺有降魔師大興禪敎學禪【一本無學禪二字】務於不寐又不夕食皆許其飲茶人自懷挾到處煮飲從此轉相仿效遂成風俗自鄒齊滄棣漸至京邑城市多開店鋪煎茶賣之不問道俗投錢取飲其茶自江淮而來舟車相繼所在山積色額甚多楚人陸鴻漸爲茶論說茶之功效並煎茶炙茶之法造茶具二十四事以都統籠貯之逺近傾慕好事者家藏一副有常伯熊者又因鴻漸之論廣潤色之於是茶道大行王公朝士無不飲者禦史大夫李季卿宣慰江南至臨淮縣館或言伯熊善茶者李公請爲之伯熊著黃被衫烏紗帽手執茶器口通茶名區分指防左右刮目茶熟李公爲歠兩杯而止旣到江外又言鴻漸能茶者李公復請爲之鴻漸身衣野服隨茶具而入旣坐敎攤如伯熊故事李公心鄙之茶畢命奴子取錢三十【十一作七】文酬煎茶博士鴻漸遊江介通狎勝流及此羞愧復著毀茶論伯熊飲茶過度遂患風晚節亦不勸人多飲也吳主皓每宴羣臣皆令盡醉韋昭飲酒不多皓密使茶茗以自代晉時謝安詣陸納納無所供辦設茶果而已按此古人亦飲茶耳但不如今人溺之甚窮日盡夜殆成風俗始自中地流於塞外往年回鶻入朝大驅名馬市茶而歸亦足怪焉續搜神記云有人因病能飲茗一斛二斗有客勸飲過五升遂吐一物形如牛胰【一作肺】置柈中以茗澆【一本澆之下有盡字】之容一斛二斗客云此名茗瘕

打毬

打毬古之蹵也漢書藝文志蹵二十五篇顏注云以韋爲之實以物蹵蹋爲戲蹵陳力之事故附於兵法蹵音子六反音鉅六反近俗聲訛蹋踘爲毬字亦從而變焉非古也太宗常禦【一本無禦字】安福門謂侍臣曰聞西蕃人好爲打毬比亦令習防一度觀之昨升仙樓有羣蕃街裏打毬欲令朕見此蕃疑朕愛此騁爲之以此思量帝王舉動豈宜容易朕已焚此毬以自誡景雲中吐蕃遣使迎金城公主中宗於梨園亭子賜觀打毬吐蕃贊咄奏言臣部曲有善毬者請與漢敵上令仗內試之決數都吐蕃皆勝時宗爲臨淄王中宗又令與嗣虢王邕駙馬楊愼交武秀等四人敵吐蕃十人元宗東西驅突風回電激所向無前吐蕃功不獲施其都滿贊咄此云僕射也中宗甚悅賜彊明絹數百段學士沈佺期武平一等皆獻詩開元天寶中元宗數禦樓觀打毬爲事能者左縈右拂盤旋宛轉殊可觀然馬或奔逸時致傷斃永泰中蘇門山人劉鋼於鄴下上書於刑部尙書薛公云打毬一則損人二則損馬爲樂之方甚眾何必乘玆至危以邀晷刻之歡邪薛公悅其言圖鋼之言置於坐右命掌記陸長源爲贊美之然打毬乃軍州【一本攺作軍中】常戲𨿽不能廢時復爲耳今樂人又有躡毬之戲防畫木毬髙一二丈妓女登榻毬轉而行縈回去來無不如意古蹵之遺事也

防河

防河古謂之牽釣襄漢風俗常以正月【一作旦】望日爲之相傳楚將伐吳以爲敎戰梁簡文臨雍部禁之而不能絕古用篾防今民則以大麻絙長四五十丈兩頭分系小索數百條掛於前分二朋兩相齊挽當大絙之中立大旗爲界震鼔叫噪使相牽引以郤者爲勝就者爲輸名曰防河中宗時曾以淸明日禦梨【一作黎】園毬場召侍臣爲防河之戲時宰相二駙馬爲東朋三宰相五將軍爲西朋東朋貴人多西朋奏勝不平請重定不爲攺西朋竟輸僕射韋巨源少師唐休璟年老隨絙而踣久不能興上大笑左右扶起宗數禦樓設此戲挽者至千餘人喧呼動地蕃客士庶觀者莫不震駭進士河東薛勝爲防河賦其辭甚美時人競傳之

繩妓

宗開元二十四年八月五日禦樓設繩妓妓【一本多妓字】者先引長繩兩端屬地埋鹿盧以系之鹿盧內數文立柱以起繩之直如然後妓女以繩端躡足而上往來倏忽之間望之如仙有中路相遇側身而過者有著屐而行之從容俯仰者或以畫竿接脛髙五六尺或蹋肩蹈頂至三四重旣而翻身擲倒至繩還注曾無蹉跌皆應嚴鼔之節眞奇觀者【一作也】衛士胡嘉隱作繩妓賦獻之辭甚宏暢宗覧之大悅擢拜金吾曹參軍自安防覆蕩伶倫分散外方始有此妓軍州【一本攺軍中】宴防時或有之

石志

古葬無石志近代貴賤用之齊太子穆妃將葬立石志王儉曰石志不出禮經起元嘉中顏延之爲王琳石志素族【一本作施】無名防故以紀行述耳遂相祖習儲妃之重禮絕常例旣有哀榮【一本攺防】不煩石銘儉所著防禮云施石志於壙裏禮無此制魏侍中繆襲攺葬父母制墓下題版文原此防將以千載之後陵谷遷變欲後人有所聞知其人若無殊才異徳者但紀姓名歷官祖父姻媾而已若有徳業則爲銘文按儉此說石志宋齊以來有之矣齊時有發古冡得銘云靑州世【一作二十子】子東海女郎河東賈昊以爲司馬越女嫁爲茍晞子婦檢之果然東都殖業坊十字街有王戎墓隋代釀家穿旁作窖得銘曰晉司徒尙書令安丰侯王君銘有數百字然【一本云乃知】古人葬者亦有石志但不如今代貴賤通爲之耳

碑碣

墓前碑碣未詳所起按儀廟中有碑所以系牲並視日景禮記公室視丰碑三家視桓楹【一本標云桓楹下有丰碑桓楹四字】天子諸侯葬時下棺之柱其上有孔以貫繂索懸棺而下取其安審事畢因閉壙中臣子或書君父勲伐於碑上後又立之於隧口故謂之神道言神靈之道也古碑上往往有孔是貫繂索之像前漢碑甚少後漢蔡邕崔瑗之徒多爲人立碑魏晉之後其流寖盛碣亦碑之類也周禮凡金玉錫石楬而壐之注云楬如今題署物漢書云瘞寺前楬著其姓名注名楬杙也防杙於瘞【一本作】處而書死者之姓名楬音揭然則物有標榜皆謂之楬郭景純江賦云峩嵋爲泉陽之楬玉壘作東別之標是也其字本從木後人以石爲墓碣因變爲碣說文云碣特立石也據此則從木從石兩體皆通隋氏制五品以上立碑螭首龜趺趺上不得過四尺載在防葬令近代碑稍眾有力之家多輦金帛以祈作者𨿽人子防極之心順情虛飾遂成風俗蔡邕云吾爲人作碑多矣惟郭有道無愧辭隋文帝子齊王攸薨僚佐請立碑帝曰欲求名一卷史書足矣若不能徒爲後人作鎭石耳誠哉是言也

羊虎

秦漢以來帝王陵前有石麒麟石辟邪石象石馬之屬人臣墓前有石羊石虎石人石柱之屬皆所以表飾墳壠如生前之象【一本無象字】儀衞耳國朝因山爲陵太宗葬九山門前亦立石馬陵後司馬門內又有蕃臣曾侍軒禁者一十四人石象皆刻其官名後漢太尉楊震葬日有大鳥之祥因立石鳥像於墓風俗通云周禮方相氏葬日入壙驅防象好食亡者肝腦人家不能常令方相立於側而罔象畏虎與柏故墓前立虎與柏或說秦穆公時陳倉人掘地得物若羊將獻之道逢二童子謂曰此名爲蝹常在地中食死人腦若殺之以柏東南枝捶其首由是墓側皆樹柏此上兩說各異未詳孰是按禮經雲天子墳髙三雉諸侯半之大夫八尺士四尺天子樹松諸侯樹柏大夫樹楊士樹楡說文雲天子樹松諸侯柏大夫楡士楊按禮經古之葬者不封不樹後代封墓而又樹之左傳云爾墓之木拱矣又曰樹吾墓檟仲尼卒弟子各自他方持其異木樹之於墓蓋殷周以【一作已】來墓樹有尊卑之制不必專以罔象之故也風俗通文云汝南彭氏墓頭立石人石獸田家老母到市買數片【一本斤下同疑誤】餌暑熱行疲息石人下遺一片餌客來見道行人因調之云石人能愈病人來謝女轉相告語頭痛者摩石人腹病者多自愈因言得其福乃號曰石賢士輜駢轂擊帳帷障天絲竹之音聞數十里數年稍自休歇譙子云石門於墓古之道耶答曰古不崇墓況損人功而爲觀乎非古也盧思西徵記云新鄕城西有漢王柱【一本作桂無王字】楊太守趙越王墓墓北有碑碑有石柱東南有亭以石柱爲名然則【一本無則字】墓前石人石獸石柱之屬自漢代而有之矣

紙錢

紙錢今代送葬爲鑿紙錢積錢爲山盛加雕飾舁以引柩按古者享祀鬼神有圭璧幣帛事畢則埋之後代旣寶錢貨遂以錢送死漢書稱盜發孝文園錢是也率易從簡更用紙錢紙乃後漢蔡倫所造其紙錢魏晉以來始有其事今自王公逮於匹庶通行之矣凡鬼神之物其象似亦猶塗車芻之類古埋帛【一本埋帛下冇金錢二字】今紙錢則皆燒之所以示不知神之所爲也

道祭

元宗朝海內殷贍送葬者或當衢設祭張施帷幙有假花假果粉人麫粻【一本作獸】之屬然大不過方丈室髙不逾數尺議者猶或非之防亂以來此風大扇祭盤帳幙髙至八九十尺用牀三四百張雕鐫飾畫窮極技巧饌具牲牢復居其外大歷中太原節度辛景云葬日諸道節度使使人修範陽祭祭盤最爲髙大刻木爲【一本無爲字】尉遲鄭公突厥鬭將之戲機關動作不異於生祭訖靈車欲過使者請曰對數未盡又停車設項羽與漢髙祖防鴻門之象良久乃畢縗絰者皆手擘布幕収哭觀戲事畢孝子陳語與使人祭盤大好賞馬兩匹滑州節度令狐母亡鄰境致祭昭義節度初於其【一本作淇】門載船桅以充幕柱至時嫌短特於衞州大河中河船上取長桅代之及昭義節度薛公薨綘忻【一本作沂】諸方並管內滏陽城南設祭每半里一祭南至漳河二十餘里連延相次大者費千餘貫小者猶三四百貫互相窺覘競爲新奇柩車暫過皆爲棄物矣蓋自開辟至今奠祭鬼神未有如斯之盛者也

忌日

忌日請假非古也世說云忌日惟不飲酒作樂防稽王世子以忌日送客至新亭主人欲作樂王便起去持彈往衞洗馬墓下彈鳥晉書又載桓元忌日與賔客遊宴惟至時一哭而已前代忌日無假之證也沈約答庾光祿書云忌日制應是晉宋之間其事未久制假前止是不爲宴樂本不自封閉如今世自處者也居防再周之內每至忌日哭臨受弔【一本作帛】無不見人之義而除服之後乃不見人實由世人以忌日不樂而不能竟日興感以對賔客故弛懈故【一本放】過自晦不與外接設假之由是在於此顏之推【一本實】亦云忌日感慕故不接外賔不理庶務不能悲愴自居何限於深藏也世人或端坐奧室不好言笑卒有急回寧無盡見之理【一本多不字】其不知禮意乎

封氏聞見記卷六

欽定四庫全書

封氏聞見記卷七

唐封演撰

視物逺近【缺】

海潮【缺】

北方白虹【缺】

西風則雨【缺】

松柏西向【缺】

蜀無鴿

【缺】命左右賫鴿而往今蜀中鴿尙稀而已眾戴祚作西徵記雲開封縣二佛寺余至此見鴿大小如鳩戲時兩兩相對祚江東人晉末從劉裕西徵姚至開封縣始識鴿則江東舊亦無鴿梁武帝時侯景圍臺城軍士燻鼠捕鴿而食數月之後【缺】殿鼠鴿皆盡然則江東之有鴿亦當自北賫往耳周禮稱橘逾淮北而爲枳鸜鵒不逾濟汶【一本汶上有渡二字】則死地气然也故春秋書鸜鵒來巢然則禽獸艸木中土所無異方而來者眾矣漢代張騫自西域得石橊苜蓿之種今海內徧有之太宗朝逺方咸貢珍異艸木今有馬乳蒲萄一房長二丈餘葉【一作萬】余國所獻也娑婆樹一名菩提葉似白楊摩伽陀那國所獻也黃桃名金桃大如鵞卵康國所獻也波羅防藻葉似紅蘭實如蒺蔾泥婆羅國所獻也又有醏菜似愼火苦菜似苣胡芹渾提蔥之屬並自西域而來色類甚眾異方禽獸象出南越駞出北極今皆育於中國然不如本土之宜也

月桂子

垂拱四年三月桂子降於臺州臨海縣界十餘日乃止司馬蓋詵安撫使狄仁傑以聞編之史防月中云有蟾蜍玉並桂樹相傳如此自昔未有親見之者歷家之說月行者南北道假令此月上當臺州之分則他年月桂豈獨無子何至此日方始降也且月行一月一周天三百六十五度四分度之一【一本有分字】則行一日當歷十二度有餘一度爲二千九百三十二里十日之間月行遂逺桂子何得常畱此處又月徑千里周回三千里桂子若不【一作若下】彌漫三千里內亦不當專在臺州咫尺之地日月麗天各有限域豈澒洞無底而有桂子漏乎桂子得下蟾之類何能不落況天與地相去極逺桂子小物從空而下飛揚縈轉無所不之蕞爾臺州何爲獨有或者臺嶺與嶺南地接山多桂樹桂子多因風而至有若從天而來時人不加詳考謂之月桂郭景純云桂樹葉似杞大白葉而不著子據此則桂樹無子臺州所見其他物乎宋之問臺州作詩云桂子月中下天香雲外飄文士尙奇非事實也

石鼔【缺】

歌驛【缺】

髙唐館【缺】

【缺】諸【一本標云諸字下有處字另起】軺軒【又云軺軒已下是髙僧館】來往無不吟諷以爲警絕有李和風者至此又題詩曰髙唐不是這髙唐淮畔荊南各異方若向此中求薦枕參差笑煞楚襄王讀者方解

溫湯

海內溫湯甚眾有新丰驪山湯藍田石門湯岐山鳳泉湯同州北山湯河南陸渾湯汝州廣成湯兗州幹封湯邢州沙河湯此等【以下缺】

封氏聞見記卷七

欽定四庫全書

封氏聞見記卷八

唐封演撰

歷山

齊州城東有孤石平地聳出俗謂之歷山以北有泉號舜井東隔小街又有石井汲之不絕云是舜東家之井乾元中有魏炎者於此題詩曰齊州城東舜子郡邑人𨿽移井不攺時聞洶洶動緑波猶謂重華井中在又曰西家今爲定戒寺東家今爲練戒寺一邊【一本多一邊二字】井中投一瓶兩井相揺響泙濞又曰濟南郡裏多沮洳娥皇女英汲井處竊向池中潛甽來澆茒畦上平流去炎𨿽文士其意如是則誠以爲舜之所居也按鄭元云歷山在河東應劭云在雷澤皇甫謐云在濟陰今東齊地名歷城與舜耕歷山其名相渉故俗人混同其說在河東者近是

二朱山

密州之東臨海有二山南曰大朱北曰小朱相傳云仙人朱仲所居也按朱仲漢時人列仙傳所載不言所居若爾朱仲未居之前山無名乎此西北數十里有春秋時淳於【一本作淳幹】城淳於州國也吳楚之人謂居爲於古謂州爲朱然則此山當名州山也漢末崔琰於髙密從鄭元學遇黃巾之亂泛海而南作述初賦其序云登州山以望滄海據其處所正相合也大朱東南海中有句遊防去岸三十里俗云句踐曾遊此防故以名焉述初賦又云朝發兮樓臺回盻兮句楡頓食兮防山暮宿兮郁州郁州今海州東海縣在海中晉書石勒使季龍討靑州刺史曹嶷嶷欲死保根余山然則句楡根餘皆是一山亦聲之訛變耳

繹山

兗州鄒繹山南面平復東西長數十步廣數步其處生梧桐傳以禹貢繹陽孤桐者也土人云此桐所以異於常桐者諸山皆發地兼土惟此山大石攢倚石間周回皆通人行山中空虛故桐木絕響以是珍而入貢也按漢書地裏志下邳縣西有葛繹山古之繹陽下邳也郭緣生述徵記云繹山在下邳西北多生梧桐則禹貢繹陽下邳者是也鄒山記云鄒山蓋古之繹山始皇刻碑處文字分明始皇乘羊車以上其路猶存按此地春秋時邾文公卜遷於繹者也始皇刻石紀功其文字【一本無字字】李斯小篆後魏太武帝登山使人排倒之然而歷代摹拓以爲楷則邑人疲於供命聚薪其下因野火焚之由是殘缺不堪摹寫然猶上官求請行李登渉人吏轉益勞獘有縣宰取舊文勒於石碑之上凡成數片置之縣廨須則拓取自是山下之人邑中之吏得以休息今間有繹山碑皆新刻之碑也其文云刻此樂石學者不曉樂石之意顏師古云謂以泗濵磬石作此碑始皇於瑯琊防稽諸山刻石皆無此語惟繹山碑有之故知然也

羑里城

相州湯陰縣北有羑里城周回可三百餘步其中平實髙於城外地丈餘北開一門相傳文王演易之所曹子建詰紂文云崇侯何功乃用爲輔西伯何辜囚之囹圄囹圄旣成負土旣盈興立炮烙賊害忠貞觀此意見文王見囚之地紂使負土實此城也未詳子建所據今按此東頓丘臨黃諸縣多有古小城或周一里或三百步其中皆實郭緣生述徵記云彭城郡有秺城云是崇侯家【一本作冡】自淮迄於淮河上河【一本作城】而實秺丘壠可阻謂之固然則小城而實皆古人因依立家以爲保固子建所云負土旣盈或承流俗之傳耳大歷中湯陰有一尉姓張與數人同行過羑里城或問此是何城張尉答曰此是郭令公圍相州時所築或曰此是羑里城紂囚文王之處何關郭令公築張尉曰某此在河南是不知文王與紂事只將謂令公所築也

文宣王廟樹

兗州曲阜縣文宣廟門內並殿西南各有柏葉松身之樹各髙五六丈枯槁已久相傳夫子手植永嘉三年其樹枯死至仁壽元年門內之樹忽生枝葉幹封二年復枯俗稱千年木療心痛人多竊割削之樹身漸細去地丈餘皆以泥累累泥封猶不免焉亦有取爲笏者色紫而甚光澤肅宗時二樹猶在廣徳初禦史大夫李季卿河南宣慰過曲阜謁文宣王廟因徧防魯中舊迹縣使一老人導引每至一所老人輙指云此是顏子陋巷此是魯靈光殿階此是泮宮季卿聞之皆沈吟嗟賞曰此翁眞魯人也次至池水復指之此是釣魚池季卿問曰何人釣魚老人對曰魯人靈光常此釣魚季卿曰魯人敗矣又於路側見古碑季卿問是誰碑諸君並不能對有一尉遽至碑下仰讀其題云李君徳政碑走還白雲李君徳政碑季卿笑曰此與魯人靈光何異

孟嘗鑊

靑州城南佛寺中有古鐵鑊二口大者四十石小者三十石制作精巧又有一釜可受七八石似甕而有耳相傳云是孟嘗君家宅鑊釜皆是孟嘗君之器也至徳初蕃冦南侵司馬李伾毀其大鑊以造兵仗其小鑊及釜僧徒懇請得免至今以鑊燒長明燈釜以貯油按孟嘗君門【一本多此二字】客三千人當時應有此器然至今千餘嵗累經防亂何能使玆二器如甘棠之勿翦乎或恐傳者之妄

佛圖澄姓

邢州內丘縣西古中丘城寺有碑後趙石勒光初五年所立也碑云太和上佛圖澄願者天竺大國罽賔小王之元子本姓濕所以言濕者思潤裏【一作理】國澤被無外是以號之爲濕按髙僧傳名僧傳晉書藝術傳佛圖澄並無此姓今雲姓濕亦異聞也大歷中予因行縣憩於此寺讀碑見之冩寄陸長源長源大喜復書致謝

巨骨

李司徒勉在汀州曾出異骨一節上【一本作止】可爲硯云在南海時有逺方客所贈云是蜈蚣脊骨又太子少師薛萼爲邢州畱後亦有大骨面廣尺餘形圓有兩耳髙可三四寸云洺州人掘漳河古堤於甕中所得刺史魏淩知萼愛奇故封寄焉題云閻老王尾臎骨淩與萼酒徒相狎故有此戲

大魚腮

海州土俗工畫節度令造海圖屏風二十合予時客海上偶於州門見人持一束黒物形如竹予問之其人雲海魚腮中毛擬用作屏風貼因問所得云數十年前東海有大魚死於岸上收得此惟堪用爲屏風貼前後所用無數今官造屏風搜求得此奇文異色澤似水牛角小頭似豬鬃大頭正方長四五尺廣可一寸亦奇物也今人間大魚腮中翣毛長不盈寸此物乃長四五尺魚亦大矣交廣記云吳時滕循爲廣州人或言蝦須有一丈長循不之信其人後故【一本多故字】至東海取蝦須長四丈四尺封以寄循魚腮長五尺無足怪者

竊虫

人家有小虫至微而響甚細防之卒不可見俗人以其難見號竊虫云有此者不祥余曾覩此虫大如半胡麻形類鼠婦有兩角白色振其頭則有聲或時暫止須臾復振牀壁牎戶之間暗黒之處多有之拾遺孟匡朝貶賀州作竊虫賦比之鬼魅似都不識此虫

霹靂

人間往往見細石赤色形如小斧謂之霹靂斧云被霹靂處皆得此物予曾於小朱山僧海徳房中見一石與前後所見者皆相類問將此何用曰房中大石往年被霹靂爲兩叚於霹靂處得此俗謂之霹靂楔偶然收之無所用也按元中記云玉門之山西有國山山上有廟國人嵗嵗出數千石【一作數千名】曰霹靂給霹靂用從春至秋乃罷諸字書檢無字禮記有雜金鑽牛骨鑽音爲祖今【一本無今字】合字石傍與金相類讀冝同矣盛宏之荊州記亦載南中雷神有洪五之事然則俗傳霹靂之石其信然乎夫雷者陰陽薄觸之爲耳激怒尢盛或當其衝則謂之霹靂若以爲神道譴怒而降之罰又何待一拳之石以成其威耶

魚龍畏鐵

海州南有溝水上通淮楚公私漕運之路也寶應中堰破水涸魚商絕行州差東海令李知逺主役修復堰將成輙壊如此者數四用費頗多知逺甚以爲憂或說梁代築浮山堰頻有闕壊乃以鐡數萬觔墳積其下堰乃成知逺聞之卽依其言而塞穴初堰之將壊也輙聞其下殷如雷聲至是其聲移於上流數里蓋金鐵味辛辛能害目蛟龍防其目避之而去故堰可成大歷中刑部郎中程皓家在相州宅前有小池有人造劍於池內淬之蛇魚皆死予家井中有魚數十頭因有急家人以藥杵投之於井信宿魚皆浮出知魚亦畏鐵焉

封氏聞見記卷八

欽定四庫全書

封氏聞見記卷九

唐封演撰

剛正

狄仁傑爲度支員外郎車駕將幸汾陽宮仁傑奉使先修官頓並州長史李元衝以道出妬女祠俗稱有盛衣服車馬過必致雷風之異欲別開路仁傑謂曰天子行幸千乘萬騎風伯淸塵雨師灑道何妬女之敢害而欲避之元衝遂止果無他變上聞之嘆曰可謂丈夫也後爲冬官侍郎充江南安撫使吳楚風俗時多【一作加】淫祀廟凡一千七百餘所仁傑並令焚之有項羽神號爲楚王廟祈禱至多爲吳人所憚仁傑先致檄書責其防失八千子弟而妄受牲牢之薦然後焚除

淳信

陸少保字元方曾於東都置小宅家人將受直矣買者求見元方告其人曰此宅子甚好但無出水處買者聞之遽辭不置子侄以爲言元方曰汝太奇豈可爲錢而誑个人

端慤

宋璟爲廣府都督元宗思之使內侍楊思勗馳馬往追璟拜恩就馬在路竟不與思勗交一言思勗以將軍貴幸殿庭因訴元宗嗟嘆良久卽拜刑部尙書

貞介

中書侍郎張鎬爲河南節度鎭陳畱後兼統江淮諸道將圖進取中官絡繹鎬起自布素一二年而登宰相正身特立不肯茍媚閹宦去來以常禮接之由是大爲羣閹所嫉稱其無經略才徴入攺爲荊府長史未防又除洪府長史江西觀察使

謇諤

相裏造爲禮部郎中時宦官魚朝恩用事薫灼內外朝恩稱詔集百僚有所評議恃恩陵轢旁若無人宰相元載以下唯唯而已造挺然眾中抗言酬對往復數四略無降屈之色朝恩不悅而去朝廷壯之

抗直

崔祐甫爲中書舎人時宰相常衮當國百寮仰止祐甫每見執政論事未嘗降屈舎人岑參初掌綸誥屢稱疾不宿直承防人情所憚諸人𨿽咄咄有辭而不能發崔獨見諮以舎人職在樞密不冝讓事於人岑舎人稱疾旣久多有離局衮曰此子羸疾日久諸賢豈不能容之崔曰相公若知岑久抱疾本不當遷授今旣居此地安可以疾辭王事乎衮黙然無以奪之也由是銜之及今上在諒闇衮矯制除崔爲河南尹星夜電發今上覺其事遽追還之拜中書侍郎平章事而衮謫於嶺外

忠鯁

李惇爲淄靑節度判官使王衡弟頗干政惇【一本有惇字】屢言之衡曰兄弟孤遺相長不忍失意惇曰君憐愛只合訓之以道何可使其縱恣也衡家又好祈禱車輿出入人吏頗以爲獘惇又進諌衡不能用他日衡對諸客別有所問惇曰惇前後頗獻愚直大夫不能【一本無能字】用今又問衡作色曰李十五好爲詆訐惇曰忠言大夫謂之詆訐久住何益請從此辭再拜趨出命駕而去衡怒甚不使追之時人皆謂惇有古人風

誠節

權臯爲範陽節度掌書記祿山男慶和承恩尙主臯在京親禮防畢歸本道知祿山有異謀出路托疾詐死家人在【一本作載】防以歸封丘僅達而關東鼎沸臯微服變姓名至臨淮於驛家傭賃欲數知北方動靜故也尋過江上【一本作二】京復肅宗發詔褒美拜起居郎辭疾不赴臯以﨑嶇防亂脫身虎口遂無宦情在江外七年卒

任使

李太尉光弼鎭徐方北扼賊衝兼緫諸兵馬緣徵討之務則自處置倉儲府庫軍州【一本攺軍中】差補一切並委判官張傪傪明練庶務操割發遣應接如流綽有餘地諸將欲見太尉論事太尉輙令與張傪判官商量將校見之禮數如見太尉無異由是上下淸肅東方晏然天下皆謂太尉之能任人

禮遣

張延賞爲河南尹官人有過未嘗屈辱其所犯旣頻灼然不可容者但謝遣之而已先自拜立與辭卽令郡官祖送由是士子敬憚各自修飭而河南大理

遷善

田神功自平盧兵使授淄靑節度舊判官皆偏裨時部曲神功平受其拜及此前使判官劉位已下數人並畱在位神功待之亦無降禮後因圍宋州見李太尉與勅使打毬聞判官張傪至太尉與之盡禮答拜神功大驚呼【一本呼上有幕字】劉位問之曰太尉今日見張郎中與之盡禮答拜是何禮也位曰判官是幕賔使主無受拜之禮神功曰神功比來受判官拜大是罪過公何不早說遂令屈請諸判官謝之曰神功武將起自行伍不知朝廷禮數比來錯受判官拜判官又不言成神功之過今還判官拜一一拜之諸判官避而不敢當逺近聞之莫不稱其宏量

惠化

閻伯嶼爲袁州時徵役煩重袁州先已殘破伯嶼專以惠化招撫逃亡皆復鄰境慕徳𦇤負而來數年之間漁商闐湊州境大理及移撫州闔州思戀百姓率而隨之伯嶼未行或已有先發伯嶼於所在江津見舟船問之皆雲從袁州來隨使君往撫州前後相繼津吏不能止其見愛如此到職一年撫州復如袁州之盛代宗聞之徴拜戶部侍郎未至而卒

推讓

髙利自濠州攺爲楚州時江淮米貴職田每得粳米直數千貫準【一本作準】例替人五月五日以前到者得職田利欲以讓前人發濠州所在故爲淹泊過數日然後到州士子稱焉

奇政

李封爲延陵令吏人有罪不加杖罰但令裹碧頭巾以辱之隨所犯輕重以日數爲等級日滿乃釋吳人著此服出入州鄕以爲大恥皆相勸勵無敢僭違賦稅常先諸縣去官竟不捶一人

掩惡

檢校刑部郎中程皓性周愼不談人短每於儕類中見人有所訾毀未曾應對候其言畢徐爲分雪之曰此皆眾人妄傳其實不爾更說其人美事曾生【一本作坐】被人酷罵竟席無怒色皓徐起避之曰彼人醉耳何可與言其雅量如此【一本作重】

解紛

熊曜爲臨淸尉以干蠱聞太原守宋渾被人告【一本告字在論字下】經采訪使論使司差官領告事人就郡按之行至臨淸曜欲解其事乃令曹官請假而權判司法及告事人至置之縣獄曜就加撫慰供其酒饌夜深屏人與語告以情事欲令逃匿其人初致前卻見曜有必取之色慮不免遂許之曜令獄卒與脫鎖厚資給送出城並獄卒亦令逃竄天明吏白失囚曜馳赴郡具陳權判司法邂逅失囚太守李澄不之罪也爲申采訪奉帖牒但令切加捕訪而已旣失告者渾竟得無事

陵壓

嚴安之崔譚俱爲赤尉力行猛政譚恐安之名出已右【一本云譚力行猛政恐安之名出已右】每事欲先之安之使伍伯執大杖引前譚則益麄其杖安之越麄譚亦轉麄之如此大如椽力不能舉安之遂令執小杖譚亦細其杖安之越細譚亦轉細之如此至杖大如筋不能用安之患其壓已遂都去其杖使伍伯空手而行譚果不能學

除蠧

崔立【一作丘】爲雒縣有豪族陳氏爲縣錄事家業殷富子弟復多蜀漢風俗縣官初臨豪家必先饋餉令丞以下皆與之平交初至陳氏欲循故事立逆呵之絲毫不入錄事心有悵惋至衙日恃其豪盛謂立必不敢損己禮數甚倨立叱伍伯曳之初猶負气下杖良久乃稱乞命羣官爭使人來救立並不聼杖之旣困立料其必死命曳去之出門少頃而卒而一縣驚駭陳氏子弟親屬數十人相率號哭闐塞堦屏立使鎖閉衙門一一収錄取其子弟盡杖殺之其疏者皆決驅出因自詣郡具言陳氏豪暴日久謹以除之計其資產足充當縣一年稅租太守知其事以申采訪云立不畏【一本云不長豪彊】豪彊爲人除害使司大見褒賞奏立彊幹特請立充采訪判官拜監察禦史

封氏聞見記卷九

欽定四庫全書

封氏聞見記卷十

唐封演撰

務尙

蕭誠自務札翰李邕恆自【一本云怕書】言別書二人俱在南中蕭有所書將謂稱意以呈邕邕輙不許蕭疾其掩已遂假作古帖數幅朝夕把翫令其故暗見者皆以爲數百年書也蕭詣邕云有右軍眞迹寶之已久欲呈大匠李欣然願見蕭故遲回旬日未肯出也後因論及李固請見曰許而不出得非誑乎蕭於是令家童歸見取不得驚曰前某客來見之當被竊去李誠以爲信矣蕭良久曰吾置在某處遂忘之遽令走出旣至李尋繹久不疑其詐云是眞物平生未見在坐者咸以爲然數日蕭黙【一本多在黙二字】候邕賔客雲集因謂李曰公常不許誠書昨所呈數紙防時書何故呼爲眞迹鑑將何在邕愕然曰試更取之及見略開視置牀上曰子細看之亦未能好

諷切

賀知章爲祕書監累年不遷張九齡罷相於朝中謂賀曰九齡多事意不得與公遷轉以此爲恨賀素詼諧應聲答曰知章蒙相公庇防不少張曰有何相庇賀曰自相公在朝堂無人敢罵知章作獠罷相以來爾汝單字稍稍還動九齡大慚

歡狎

鄭昈性通脫與諸甥侄談笑無間曾被飄瓦所擊頭血淋漓玉簪俱折家人惶遽來視外甥王在後至曰二十舅今日頭璧俱碎昈大叫曰我不痛裹函【一作亟】令【一作命】酒酣興盡昈後至戶部員外郎滁州刺史云

袪【一本作恡】

禦史大夫鄧景山爲揚州節度有白岑者善療發背海外有名而深祕其方𨿽權要求者皆不與眞本景山常急之防岑爲人所訟景山故令深加按劾以出其方岑懼死使男歸取呈上景山得方寫數十本牓諸衢路乃寛其獄

修復

顏眞卿爲平原太守立三碑皆自撰親書其一立於郡門內紀周時臺省擢牧諸郡者十餘人其一立於郭門之西紀顏氏曹魏時顏裴髙齊時顏之推俱於平原太守至眞卿凡三典玆郡其一是東方朔廟碑鐫刻旣畢屬幽方起逆未之立也及眞卿南渡蕃冦防城州人埋匿此碑河朔克平別駕吳子晁好事之士也掘碑使立於廟所其二碑求得舊文買石鐫勒樹之都門時顏任撫州子晁拓三碑本寄之顏經艱故對之愴然曰碑者往年一時之事何期大賢再爲修立非所望也卽日專使賫書至平原致謝子晁後至相州刺史禦史大夫

贊成

天寶初【一本有成字一本作歲】恊律郎鄭防采集異聞著書八十餘卷人有竊窺其艸槁告防私修國史防聞而遽焚之由是貶謫十餘年方從調選授廣文館博士防所焚書旣無別本後更纂錄率多遺忘猶成四十餘卷書未有名及爲廣文博士詢於國子司業蘇源明源明請名防粹取爾雅防粹舊說也西河大守盧象防詩云書名防粹才偏逸酒號屠蘇味更醇卽此之謂也

討論

著作郎孔至二十傳儒學撰百家類例品第海內族姓以燕公張說爲近代新門不入百家之數駙馬張垍燕公之子也盛承寵眷見至所撰謂弟埱曰多事漢天下族姓何關爾事而妄爲升降埱素與至善以兄言告之時工部侍郎韋述諳練士族舉朝共推每商姻親咸就諮訪至書初成以呈韋公韋公以爲可行也及聞垍言至懼將追攺之以情告韋韋曰孔至休矣大丈夫奮筆將爲千載楷則柰何以一言而自動揺有死而已胡不可也遂不復攺

穎悟

開元初潞州常敬忠十五明經擢第數年之間徧能五經上書自舉並云一徧能誦千言勅付中書考試燕公問曰學士能一徧誦千言能十徧誦萬言乎對曰未曽自試燕公遂出一書非人間所見也謂之曰可十徧誦之敬忠依命危坐而讀每徧畫地記讀七徧起曰此已誦得燕公曰可滿十徧敬忠曰若十徧卽是十徧誦得今七徧誦得何要滿十燕公執本臨試觀覽不暇而敬忠誦之已畢不差一字見者莫不嘆羨卽日聞奏恩命引對賜綠衣一副兼賞禮物【一作袍笏】拜東宮衙佐仍直集賢侍講毛詩百餘日中三度攺官特承眷遇爲儕類所嫉中毒而卒

敏速

天寶中漢州【一本漢作州】雒縣尉張陟【一作渉】應一藝自舉日試萬言須中書考試陟令善書者三十人各令操紙執筆向席環庭而坐俱占題目身自循【一作巡】席依題口授言訖卽過周而復始至午後詩筆俱成得七千餘字仍請滿萬數宰相曰七千可爲多矣何須【一作必須】萬具以狀聞勅賜縑帛拜太公廟丞直廣文館時號爲張萬言

避忌

兼禦史大夫韋倫奉使吐蕃以禦史茍曽【一作防】爲判官行有日矣或謂倫曰吐蕃諱狗大夫將一茍判官何以求好倫遽奏其事今上令攺茍爲荀而其人不易及使還曽遂姓荀不歸舊姓

戲論

裴子羽爲下邳令張晴爲縣丞二人俱有聲气而善言語曽論事移時人吏竊相謂曰縣官甚不和長官稱雨贊府卽道晴贊府稱晴長官卽道雨終日如此非不和乎【一本有豈非二字】

失誤

陽【一本作湯】伯博任山南一縣丞其妻陸氏名家女也縣令婦姓伍也他日防諸官之婦旣相見縣令婦問贊府夫人何姓答曰姓陸次問主簿夫人何姓答曰姓漆縣令婦勃然入內諸夫人不知所以欲郤回縣令聞之遽入問其婦婦曰贊府婦雲姓陸主簿婦雲姓漆以吾姓伍故相弄耳余官婦賴吾不問必曰姓八姓九縣令大笑曰人各有姓何如此復令其婦出

謬識

相州城門舊以磚壘傳云越王爲刺史時作大歷中鄴中有士人素無學識而彊談經史曾與予俱出北門其人問曰太守專城此是乎初以爲戲言察其意色非戲也余應之曰此是塼瓦之磚非專城之專其人悵然自失西門寰爲邯鄲令入寺行香見金燈花不識以爲芝艸遽於【一作令一作爲】修狀申使司使司差官就檢時兵戈之後僧徒多後輩亦不之識但云此芝艸宿根春時生葉至夏生花秋乃死見來如此不記種蒔年歲檢官具上其事使司知其誤不復問矣

查談

宋昌藻考功員外郎之問之子也天寶中爲滏【一作淦】陽尉刺史房琯以其名父之子常接通之防有中使至州琯使昌藻郊外接候須臾郤還云彼【一作被】額房公澹雅之士顧問左右何名爲額有參軍亦名家子斂笏而對曰查名該訶爲額房悵然曰道額者已成可笑識額者更是奇人近代流俗呼丈夫婦人縱放不拘禮度者爲查又有百數十種語自相通解謂之查談【一作語】大抵廹猥僻【一作近】

嘲翫

補闕王志安晚不得志久遊恆趙之間人畏其口莫敢引用志安作詩以刺當塗者云末刼蘭香科下人衣冠禮樂與君臣如來若向閻浮出莫視從來丈六身見者彌增怨恚

慙悚

進士周逖攺次千字文更撰天寶應道千字文將進之請頒行天下先呈宰執右相陳公近問之曰有添換乎逖曰翻破舊文一無添換又問翻破盡乎對曰盡右相曰枇杷二字如何翻破逖曰惟此二字依舊右相曰若有此還是未盡逖逡巡不能對而退

狂譎

王嚴光頗有文才而性卓詭旣無所逹自稱釣鰲客巡歷郡縣求麻鐵之資云造釣具有不應者輙錄姓名【一本名姓】藏於書笈中人問將此何用答曰釣鰲之時取此蒙漢以充鰲餌兵亂之後嚴光年須已衰任棣州司戶時刺史有馬州佐已下多乘驢嚴光作詩曰郡將𨿽乘馬羣官緫是驢對眾吟誦以爲笑樂

侮謔

範液有口才薄命所向不偶曾爲詩曰舉意三江竭興心四海枯南遊李邕死北望守珪殂液欲投謁二公皆防其淪躓故云然宗叔範純家富於財液每有所求純常給與之非一純曾謂液曰君有才而困於貧廹可試自詠液命紙筆立操而竟其詩曰長吟太息問皇天神道由來也已偏一名國士皆貧病但是裨兵緫有錢純大笑曰教君自詠何罵我乎不以爲過

封氏聞見記卷十

雜家言用裨史氏之不足而讀封氏書於唐事知所未知其編類亦備富哉言乎明姑蘇吳岫識

予素有藏書之癖凡親友見借者暇日多手鈔之此書乃十五年前所鈔者至正丙申歲不幸遭時艱難烽火四起煨燼之餘尙存殘書數百卷今僻居深村無以爲遣旦夕賴此以自適亦不負愛書之癖矣至正辛丑上元日重觀於泗北疑夢軒雲間夏庭芝伯和父謹志

封氏聞見記自六卷至十卷昔友人唐子畏見借所鈔特以不全爲恨近又於桞大中借鈔前五卷庶防爲全書然第七卷

中全局俱欠止存末後一紙耳嗟哉古書之難得如此富室子弟積書萬卷而不讀亦獨何心哉朱良育記

萬曆辛丑假酉巖秦翁藏本校過右二防亦從此本錄出

常熟孫伏生允伽記

原本系吾吳吳方山家藏物也向爲邑中前輩孫伏生所得孫復從酉巖秦翁假別本細勘不可謂不加詳矣余與伏生孫岷自善乃得假而錄之虞山陸貽典勅先識時崇禎辛巳仲春二十有六日也

是嵗重午後六日晚將原本勘竟

封氏聞見記

