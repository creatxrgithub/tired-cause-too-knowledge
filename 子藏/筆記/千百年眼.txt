千百年眼明張燧

千百年眼序

世有千百年眼其人乎非瞇目阿堵﹐則泥首典籍作蠹魚耳。瞇於利者無足論﹐卽迷於書籍者﹐多從耳根入﹐凡經前人舌余﹐卽以爲定案。而古人言語﹑古人心神﹐有人謂然而實不然﹐有口易而心實難﹐有迹違而心是者﹐非有千百年胸次﹐誰能上下而剖其隱微﹑晰其源委張君和仲拮據此書﹐可謂鉤賾索隱﹐起古人相與論辯﹐亦必心服。𨿽然﹐遂謂爲千百年艱猶未也。夫目之所貴者淸虛靈爽﹐睛𨿽貴也﹐著云則翳。古有天眼﹑道眼﹑慧眼﹑法眼﹐超於形體外﹐不以一切言語文字求。和仲乃窮無窮﹑極無極﹐有不以歷數盡者﹐超天地而獨存﹐撥云翳而長淸﹐功誠偉歟﹗和仲幼好奇﹐讀書裏閈﹐錚錚有聲﹐吾知其固未可量也﹐於是乎書以覘之。萬曆甲寅吉水臞農鄒元標書

自序

顧長康畫人﹐或數年不點目睛﹐人問其故﹐顧曰﹕四體妍媸﹐本無關於妙處﹐傳神寫照政在阿堵中。每讀此語﹐未嘗不泠然會心﹗人生墮地來﹐手捉趾行﹐口飲鼻嗅﹐各以其漸﹔獨是眼也﹐雙瞳之微﹐規之不能一彈丸﹐而神光所矚﹐隨地甚遠。只此便是千古精靈不容泯滅所在﹐「存乎人者﹐莫良於眸子」﹐子輿氏之言﹐豈不信哉﹗余嘗因是而極論之﹐古來豪傑有豪傑之眼﹐文人有文人之眼﹐俗儒有俗儒之眼。見自己出﹐而縱筆所如﹐隨手萬變﹐無所規摹﹐亦無不破的。使後世觀者﹐如冷水澆背﹐陡然一驚。𨿽能巷議其非﹐決不能掃除其說﹐此之謂豪傑之眼。文人者流﹐矜激於辭藝﹐標鮮於才鋒﹐往往聰明蓋世﹐而其爲論也迂疏無當﹐𨿽雕繪滿眼﹐而精神意緒曾不足以供醒脾之用﹐此之謂文人之眼。若夫俗儒﹐則異是矣﹐目中非眞有一段不可磨滅之見﹐影響剿襲﹐滿紙炫然﹐舉聖賢富有日新之資﹐僅爲拘儒粟紅貫朽之用﹐致令覽者未盡先厭﹐如此直謂之無眼可也。餘才不逮人﹐獨於文字之好似有宿緣﹐帖括之暇﹐得屬意經史百家﹐旁及二氏與夫稗官小說﹑家乘野語﹐不揣荒陋﹐謬以是意提衡其間。瞥見可喜可悅可驚可怪之語﹐俗儒所不敢道與文人之所不能道﹐目注神傾﹐輒手錄之﹐積久成帙﹐名曰千百年眼。上下幾千年豪傑之恢張擘畫﹑議論文章﹐一開卷而瞭然。向之所謂不容泯滅之精靈﹑銷沈蠹耗於魚腹者﹐若招揭一新﹐則庶幾竊附於長康之遺意乎﹐亦一快也﹗𨿽然﹐亦聊以志余癖耳。微風度簾﹐香雪噴戶﹐因倦眼之偶開﹐手一編而丹鉛楮削之﹐余時何知其爲羲皇﹑爲三代﹐又遑計其當與否也﹗若使明眼人視之﹐恐成寤語﹐況瞇目而道玄黃﹑舉一而廢百者耶﹖目睫之諭﹐余不佞﹐其無敢辭矣。萬曆甲寅孟秋旣望張燧書於稽古堂

千百年眼卷一

上古文籍

泰山封禪文字萬家﹐周有外史專掌三皇五帝之書﹐則古人文籍不必盡減今時。顧世類弗傳者﹐良由洪荒始判﹐楮墨未遑﹐重以祖龍烈焰煨燼之中﹐僅存如綫。漢世諸儒稍加綴拾﹐劉氏《七略》遂至三萬餘卷。考諸班氏《藝文》﹐西京制作才十二三耳。世以「臯﹑夔﹑稷﹑契﹐何書可讀」﹐然乎否耶

古史之謬

譙周《古史考》以炎帝與神農各爲一人﹐羅泌《路史》以軒轅與黃帝非是一帝﹐史皇與蒼頡乃一君一臣﹐共工氏或以爲帝﹐或以爲伯而不王﹔祝融氏或以爲臣﹐或以爲火徳之主。楊朱云「三皇之事﹐若存若亡﹔五帝之事﹐若覺若夢﹔三王之事﹐或隱或顯﹐億不識一﹔當身之事﹐或見或聞﹐萬不識一﹔目前之事﹐或存或廢﹐千不識一。」至哉言乎﹗

四嶽爲一人

孔平仲以四嶽爲一人﹐通爲二十二人之數﹐此說甚妙。《漢書》三公一人爲三老﹐次卿一人爲五更。注云﹕五更﹐知五行者。安知四嶽非知四方者乎﹗書內有百揆四嶽﹐以四嶽爲四人﹐則百揆亦須百人矣。今翰林有五經博士﹐欽天監有五官挈壺﹐亦只一人。益信孔平仲之言矣。

堯不誅四凶

《史記》本紀﹕舜歸而言於帝﹐請流共工於幽陵﹐以變北狄﹔放驩兜於崇山﹐以變南蠻﹔遷三苗於三危﹐以變西戒﹔殛鯀於羽山﹐以變東夷。太史公多見先秦古書﹐故其言時有可考。自漢以來﹐儒者失之﹐四族者若皆窮姦極惡﹐則必見誅於堯之世﹐不待舜而後誅明矣。屈原有云「鯀幸直以忘身。」則鯀蓋剛而犯者耳。使四族者誠皆小人也﹐安能用之以變四夷之族哉由此觀之﹐四族未嘗誅死﹐亦不廢棄﹐但遷之遠方﹐爲要荒之君耳。如左氏所言﹐皆後世流傳之過。若堯之世﹐有大姦在朝而不能去﹐則堯不足爲堯矣。

許由讓天下非難

堯禪天下於許由﹐許由不受天下﹐後世皆髙之。陳眉公有云﹕當堯之時﹐盡大地是洪水﹐盡大地是獸蹄鳥迹。禹荒度八年﹐水乘舟﹐陸乘車﹐泥乘輴﹐山乘樏﹐方得水土漸平﹐教民稼穡。此時百姓甚苦﹐換鮮食﹑艱食﹑粒食三番境界﹐略有生理。蓋洪荒天地﹐只好盡力生出幾个聖人﹐不及鋪張妝點﹐粗具得一片乾坤艸稿而已﹐何曾有受用處茅茨不剪﹐朴角不斫﹐素題不枅﹐大路不畫﹐越席不緣﹐太羹不和﹔鉶簋之食聊以充饑﹐鹿裘之衣聊以禦寒。不惟無享天下之樂﹐而且有叢天下之憂﹐堯黧舜黑﹐固其宜耳。許由亦何所艷羨而受之也哉嗟乎﹗今之天下濃﹐濃則誨盜﹔古之天下淡﹐淡則拱手以與人而人不納。老氏有云「不見可欲﹐使心不亂。」其許由之謂乎﹝夏君憲日﹕此論甚新。但堯時洪水爲害﹐致天子粗衣惡食﹐許由一荒山匹夫﹐其所受用又可知已。今之田畯家﹐只雞斗黍﹐便起爭攮﹐何曾有濃艷可羨得來千乘可讓﹐簞豆動色﹐人之賦性殊哉﹗巢﹑許之辭﹐總是一邊之見﹐然亦不可彊也。﹞

巢﹑許非曠士

王維云﹕古之髙者曰許由掛瓢﹐巢父洗習。耳非駐聲之地﹐聲非染耳之迹。惡外者垢內﹐病物者自戕。此尙不能至於曠士﹐豈入道之門也﹗

帝堯善愛其子

堯不以天下與丹朱而與舜﹐世皆謂聖人至公無我。竊謂帝堯此舉﹐固所以愛天下﹐尢所以愛丹朱也。異時雲行雨施﹐萬國咸寧﹐虞賓在位﹐同其福慶﹐其所以貽丹朱者至矣。若使其以傲虐之資﹐輕居臣民之上﹐則毒痛四海﹐不有南巢之放﹐必有牧野之誅﹐尙得爲愛之乎曾子日﹕「君子愛人以徳。」龐徳公日﹕「吾遺子孫以安。」堯之於子﹐亦若是則已矣。

瞽﹑象殺舜之由

虞氏自幕故有國﹐至瞽叟亦無違命﹐則粗能守其國者也。其欲殺舜﹐蓋欲廢嫡立幼﹔而象之欲殺其兄﹐亦欲奪嫡故爾。不然﹐豈以匹夫之微﹑愛憎之故﹐而遽殺人哉﹖然則舜固有國之嫡﹐而乃爲耕稼陶漁之事何居或者見逐於父母﹐故勞役之﹐或避世嫡不敢居﹐而自歸於田漁耳。故雜書有謂﹕舜見器之苦惡而陶河濱﹐見時之貴糴而販負夏。孔子日﹕耕漁陶販﹐非舜事也﹐而往爲之﹐以救敗耳。此說𨿽出雜書﹐實得聖人之意。瞽﹑象之欲殺舜﹐在初年之間﹔而堯之舉舜﹐則在其克諧之後。《史記》反覆重出而莫之辯﹐固也。然孟子當時亦不辯萬章之失﹐何也蓋孟子不在辯世俗訛傳之迹﹐而在於發明聖人處變之心。則其事迹之前後有無﹐固不必拘拘也。

納於大麓非山麓

《孔叢子》﹕宰我問﹕「《書》云『納於大麓﹐烈風雷雨弗迷『﹐何謂也」孔子日﹕「此言人之應乎天也。堯旣得舜﹐歷試諸艱﹐使大錄萬機之政﹐是故陰淸陽和﹐五星來備﹐風雨各以其應﹐不有迷錯愆伏﹐明舜之行合於天也。」此說與注疏合﹐意古相傳如此。今以大麓爲山麓﹐是堯納舜於荒險之地﹐而以狂風霹靂試其命﹐何異於茅山道士之斗法哉﹗

象刑辧

《舜典》日﹕「象以典刑。」臯陶日﹕「方施象刑惟明。」是唐虞固有象刑矣。而去古旣遠﹐說者不一。荀況記時之人語日﹕「象刑﹐墨黥﹐慅嬰﹐共艾畢﹐菲對屨﹐殺赭衣而不純也。」漢文帝詔除肉刑日﹕「有虞氏畫衣冠﹑異章服以爲戮﹐而民不犯。」此二說者﹐皆訛傳也。禹之稱舜日﹕「與其殺不辜﹐寧失不經。」又日﹕「怙終賊刑」﹐「刑故無小」﹐是豈嘗不殺不刑哉﹗荀況有云「以爲治耶﹐則人固莫觸罪﹐非獨不用肉刑﹐亦不用象刑矣。人或觸罪矣﹐而直輕其刑﹐是殺人者不死﹐傷人者不刑也。」數語𨿽堯﹑舜復出。無以易也。然則象刑云者﹐是必模寫用刑物象以明示民﹐使知愧畏耳。禹鑄鼎象物﹐使民知姦回﹐亦此意。

舜葬蒼梧考

世傳舜葬於蒼梧﹐此說可疑。或者日﹕舜旣禪位於禹﹐何緣復自巡狩﹐至於南蠻之地﹐且莽於此後人以《書》有「陟方乃死」一語﹐誤會之耳。「陟方」卽升遐上仙之異名﹐然旣曰「陟方」﹐又曰「乃死」﹐亦贅。孟子不云「舜卒於鳴條」乎此一大證佐也。按湯與桀戰於鳴條﹐則去中原不遠。《家語五帝徳篇》日﹕「舜陟方嶽﹐死於蒼梧之野而葬焉。」何孟春注云﹕陳畱縣平丘有鳴條亭﹐海州東海縣有蒼梧山﹐去鳴條不遠。乃知所謂蒼梧﹐非九疑之蒼梧也。以《家語》「方嶽」言之﹐《書》或遺「嶽」字。其說足祛千古之惑。

《禹貢》爲古今地理之祖

《禹貢》一書﹐作於虞夏之際﹐乃千百年談地理者﹐卒莫能外也。是故大賢如孟子﹐其論洪水日﹕「決汝漢﹐排淮泗﹐而注之江。」是江有通淮之道矣。及考之《禹貢》﹐則曰「沿於江海﹐達於淮泗」。是江未嘗有達淮之理。蓋吳王夫差掘溝以通於晉﹐而江始有達淮之道﹐孟子蓋指夫差所掘之溝以爲禹迹也明矣。博洽如史遷﹐其作《河渠書》日﹕「斯爲二渠﹐復禹舊迹。」是以二渠出於禹者也。及考之禹迹﹐河自龍門至於犬陸﹐皆爲一流﹐至秦河決魏都﹐始有二流。子長蓋誤指秦時所決之渠以爲禹迹也明矣。吁﹗《禹貢》之書﹐不過數千言耳﹐古今言地理抵牾﹐莫不於此取質焉﹐後此者其可捨之而不爲依據乎夫《禹貢》所以不可及者何神聖之掰畫﹐原非後儒所能仿佛﹔且也州不系於方城﹐而系之山川﹐所以千古如一日﹐而莫之能違也。

帝賚良弼

傅說事﹐世咸疑之﹐以爲夢而得賢可也﹐或否焉﹐亦將立相之與且天下之貌相似亦多矣﹐使外像而內否﹐亦將寄以鹽梅舟楫之任與審如是﹐則叔孫之夢豎牛﹐漢文之夢鄧通﹐卒爲身名之累﹐夢果可憑與或者又云﹕武丁嘗遁於荒野而後卽位﹐彼在民間已知說之賢矣﹐一旦欲舉而加之臣民之上﹐人未必帖然以聽也﹐故徵之於夢焉。且商俗信鬼﹐因民之所信而導之﹐是賢人所以成務之幾也。此說辧矣而亦非。蓋所云夢賚者﹐實帝感其恭默之誠而賚之也。其性情洽者其夢寐不亂﹐乃可以孔子夢周公同觀。鄭文夢鹿而得眞鹿﹐心誠於得鹿者尙可以得﹐況誠於求賢而有不得者乎

伊尹放君之誤

陳越石云「商甲不惠於天下﹐其臣放之。後能攺過﹐復歸於亳。善矣不可以爲法。如日蝕不吐﹐河淸難俟﹐中原之鹿將佚﹐時乘之龍待駕﹐於臣之業何如又況乎體非金石而冒霧露﹐如懷失國之垢以損其身﹐則試君之謗消無日矣。殷之君臣亦幸而成耳。噫﹗浞浞接踵﹐羿羿比肩﹐後之爲人臣者﹐其始也未嘗不伊不周﹐其終也未嘗不羿不浞﹐皆取伊﹑周以爲蒿矢也。」越石此論似矣﹐尙未深考。按孫季昭《示兒編》云「《書》所載伊尹放太甲於桐﹐放當作教﹐以其篆文相近故訛爾。」其論甚偉﹐可息紛紛之疑。勾曲外史張天雨取其說﹐書於伊尹古像之後。

微子不奔周

微子左牽羊﹐右把茅﹐皆必無之事。肉袒面縛﹐蓋出左氏之誣也。史日﹕「微子抱祭器而入周。」旣入周矣﹐又豈待周師至而後面縛乎況武王伐紂﹐非伐微子﹐則面縛銜璧﹐當在武庚﹐亦非微子事也。卽抱器入周﹐亦必無之事。劉敞曰﹕古者同姓𨿽危不去國。微子﹐紂庶兄也﹐何入周之有《論語》云「去之」者﹐去紂都而遁於荒野也。一時武王釋箕子之因﹐封比干之墓﹐而獨不及微子﹐以微子遁野未之獲也。迨武庚再叛﹐卒於就戮﹐始求微子以代殷後﹐而微子於此義始不可辭耳。前曰奔周之說﹐毋乃疏謬已乎﹗

夷﹑齊辧

《論語》「爲衛」﹑「千駟」二章﹐孔子所以稱夷﹑齊者﹐事無始末﹐莫知其何所指﹐𨿽有大儒先生﹐亦不得不取證於《史記》。蓋孔子之後﹐尙論古人無如孟子。孟子止言伯夷﹐不及叔齊。其於伯夷也﹐大槪稱其制行之淸﹐而於孔子此二章之意﹐亦未有所發。惟《史記》後孔﹑孟而作﹐成書備而記事富﹐如子貢「夷﹑齊何人」之問﹐孔子「求仁得仁」之對﹐倘不得《史記》以知二子嘗有遜國俱逃之事﹐則夫子不爲衛君之微意﹐子貢𨿽知之﹐後世學者何從而知之也然遷好奇而輕信﹐反滋來者無窮之惑。《論語》稱伯夷﹑叔齊餓於首陽之下﹐未嘗言其以餓而死也﹐而史遷何自知之餓者豈必皆至於死乎且首陽之隱﹐未見其必在武王之世﹐安知其不以逃國之時至首陽也孤竹小國﹐莫知的在何所﹐而首陽在河東之蒲阪。《詩》之《唐風》日﹕「采苓采苓﹐首陽之巓。采苦采苦﹐首陽之下。」或者卽此首陽﹐蓋晉地也。夷﹑齊逃國﹐倉卒而行﹐掩人之所不知﹐固宜無所得食﹐然亦不必久居於此。惟其遜國俱逃﹐事大卓絕﹐故後世稱之﹐指其所嘗棲止之地日﹕「此仁賢之迹也夫」是首陽之傳﹐久而不泯﹐何必曰死於此山而後見稱耶《論語》此章﹐本自明白﹐於景公言死﹐而於首陽不言死﹐況其所以深取夷﹑齊者﹐但舉其辭國一節而意自足。若曰夫子取其不食周粟以餓而死﹐則此章本文之所無也。若諫伐一事﹐尢爲舛繆。使果有之﹐夷﹑齊當諫於未舉事之初﹐不當俟其戎車旣駕﹐而後出奇駭眾於道路也。太公與己均爲大老﹐出處素與之同﹐不於今日﹐白首如新﹐方勞其匆匆﹐扶去於鋒刃將及之中也。乃紀傳摹寫二子冒昧至前﹐太公營救之狀﹐殆如狂夫出斗﹐羣小號呶。而迂怪儒生﹐姓名莫辧﹐攘臂其間﹐陳說勸止。嗟乎殆哉﹗其得免於死傷也﹐稍有識者所不爲﹐謂夷﹑齊爲之乎﹗遷於《史記》才有一字之增﹐而遂與《論語》略無一字之合。使果如是﹐《采薇》一歌﹐足發明武未盡善﹐而孔則刪之﹔食粟之恥﹐有大於不聽惡聲﹐而孟則置之﹐揆之事理﹐胡刺繆也﹗然則遷豈無所據乎曰﹕遷自言之矣。所謂「予悲伯夷之志﹐睹逸詩可異焉」者﹐此遷之所據﹐乃一傳之病源也。逸詩者﹐「西山采薇」之章也。夫古詩稱采艸木蔬茹於山者甚多﹐豈皆有所感憤而不食人粟者乎且詩言西山﹐不言首陽﹐不當以附會《論語》之所云也。是此詩誤遷而遷誤後世也。

商之後獨盛於夏﹑周

《舜典》所稱伯禹以下二十有二人﹐而禹之功最大﹐故踵舜以興﹐身有天下矣。稷養契教﹐功亦不在禹下﹐而於天下未能身有之﹐惟子孫始繼世光大焉。稷之後爲成周﹐天地文明﹐萃於一代。契之後亦數生聖賢﹐而商之賢君﹐比夏與周又最多者﹐何也開辟以來﹐未有性命之說﹐至湯始言「降衷」「恆性」也﹐其萬世道學之祖乎故不獨能身有天下﹐卽其後王﹐若太戊﹑盤庚﹑武丁﹐皆能著書立言。𨿽淩遲之末﹐猶有三仁焉。微子宜有商而避之。弗父何宜有宋而又避之。至孔父嘉﹐乃別爲公族而受民﹐五世之後﹐復生聖人﹐爲萬世帝王之師。是二十二人之中﹐契之明徳﹐豈夏與周所能及乎﹗

太王未嘗翦商

太王翦商之說﹐不知何據。夫太王遷岐﹐在商帝乙之世。商家中興又五十九年﹐後二百有六年商始亡﹐太王安從翦之乎己猶崎嶇避狄﹐而謀及商之天下﹐人情乎以文王當紂之時﹐尙自難王﹐泰伯安得遂有天下耶議者乃謂太王有是心﹐泰伯不從﹐遂逃荊蠻。嗚呼﹗是何重誣古人也﹗按《說文》引《詩》作「實始戩商」﹐解云福也﹐蓋謂太王始受福於商而大其國爾。不知後世何以攺戩作翦﹐且《說文》別有翦字﹐解云滅也﹐以事言之﹐太王何嘗滅商乎﹗攺此者﹐必漢儒以口相授﹐音同而訛耳。許氏曾見古篆文﹐當得其實。但知翦之爲戩﹐則紛紛者自息﹐若作翦﹐𨿽滄海之辧﹐不能洗千古之惑矣。

武王追王明文

唐梁肅﹑宋歐陽公﹑遊定夫﹐皆有文王未嘗稱王之論。然不過以《語》《孟》及《泰誓》《武成》之文﹐夷﹑齊﹑虞﹑芮﹑仲連﹑曹操之事﹐冥探曲證﹐仿佛比擬﹐卒無武王追王之明文﹐𨿽蘇﹑張口舌﹐人難適從。愚讀太史公《伯夷傳》有日﹕「西伯卒﹐武王載木主﹐號爲文王﹐東伐紂。」此非武王追王之明文乎古稱馬遷良史﹐其文核﹐其事實﹐執此則諸公論說可以盡廢。千古以來﹐覽者俱未之及﹐何哉

《金縢》非古書

讀《書》至《金縢》﹐反覆詳究﹐疑其非古《書》也。夫周公面卻二公穆卜﹐以爲「未可戚我先王」矣﹐乃私告三王﹐自以爲功。此憸人佞子之所爲也﹐而謂周公爲之乎且滋後世刲股醮天之俗。其冊祝有日﹕「今我卽命於元龜﹐爾其許我﹐我其以璧與珪﹐歸俟爾命。爾不許我﹐我乃屏璧與珪。」夫人有事於先王﹐而可以珪璧要之乎又日﹕「公歸﹐乃納冊於金縢之匱中。」蓋卜冊之書﹐藏於宗廟﹐啟之則必王與大夫皆弁。旣曰周公別爲壇墠﹐則不於宗廟之中明矣﹔不於宗廟﹐乃私告也。周公人臣也﹐何得以私告之冊而藏於宗廟金縢之匱﹐又私啟之也又日﹕「王與大夫盡弁﹐以啟金縢之書﹐乃得周公所自以爲功﹐代武王之說。」夫武王疾瘳﹐四年而崩﹐周公居東﹐二年而歸﹐凡六年之久。周公尙卜﹐惡有朝廷六年無事而不啟金縢之匱。至今乃啟之耶卽此五事﹐反覆詳究﹐是編非古書也必矣。

三監﹑武庚之叛不同情

三監﹑武庚之叛﹐同於叛而不同於情。武庚之叛﹐意在於復商﹔二叔之叛﹐意在於得周也﹔至於奄之叛﹐意不過於助商﹔而淮夷之叛﹐則外乘應商之聲﹐內撼周公之子﹐其意又在於得國。二叔非武庚不足以動眾﹐武庚非二叔不足以間周公﹐淮夷非乘此聲勢又不能以得魯﹐此所以相挺而起﹐同歸於亂周也。抑當是時﹐亂周之禍亦烈矣。武庚挾殷畿之頑民﹐而三監又各挾其國之眾﹐東至於奄﹐南及於淮夷﹑徐戎﹐自秦﹑漢之勢言之﹐所謂山東大抵皆反者也。其他封國𨿽多﹐然新造之邦﹐不足以禦之﹐故邦君禦事﹐有「艱大」之說﹐有「民不靜﹐亦惟在王宮邦君室」之說。則一時孔急之勢可知。已象之欲殺舜﹐止於亂家﹐故舜得以全之。管叔之欲殺周公﹐至於亂國﹐故成王得以誅之﹐周公不得以全之也。使管叔而不誅﹐則凡爲王懿親者﹐皆可以亂天下而無死也。豈治世所宜有哉﹗

湯﹑武不可並言

商之取夏﹐周之取商﹐一也。湯崩而太甲不明﹐甚於成王之幼沖﹐然夏人帖然﹐未嘗萌蠢動之心。及武王旣喪﹐商人不靖﹐觀《鴟鴞》《小毖》之詩﹐悲哀急迫﹐岌岌然若不可以一朝居﹐何也湯放桀於南巢﹐蓋亦聽其自屏於一方而終耳﹐未至於以黃鉞斬紂之甚也﹐故夏人之痛不如商人。夫以懷王之死﹐楚人尙且悲憤不已﹐有「楚𨿽三戶﹐亡秦必楚」之語﹐況六百年仁恩之所滲漉者哉﹗當是時﹐若非以周公之聖﹐消息彌縫於其間﹐商﹑周之事未可知也。且湯旣勝夏﹐猶有慚徳﹐栗栗危懼﹐若將隕於深淵。至於武王﹐則全無此等意思矣。由是論之﹐湯﹑武亦豈可並言哉朱文公云「成湯聖敬日躋與《盤銘》數語﹐猶有細密工夫。至武王往往並不見其切己事。」此𨿽儒者之見﹐亦闡幽之論也。

殷有三人

武王遷頑民於洛邑﹐封箕子於朝鮮。朝鮮﹐遼海外徼﹐去關洛東西數千餘里﹐名𨿽不臣﹐實有屏諸四夷之意﹐其堤防疑慮可知也。若余所恨者﹐更有一事。箕子爲紂懿親﹐不忍言紂之惡是也﹐《洪範》之陳﹐是亦不可以去乎然則夫子稱「殷有三仁」者何不知此「仁」字﹐非朱紫陽「至誠惻怛」之解。《論語》如此「仁」字凡三見﹕「井有仁焉」﹐又「觀過斯知仁矣」﹐又「其爲仁之本歟」﹐仁當作「人」看。夫子曰「殷有三仁」﹐蓋言殷有三人如此﹐具眼者能自辧之。

世官之獘

虞夏用人﹐止於世族。今觀《商書》﹐一則曰「敷求哲人」﹐一則曰「旁招俊乂」。伊尹﹑萊朱﹑巫咸﹑傅說﹐諸大臣皆非親舊﹐然則立賢無方﹐湯蓋用此致治矣。其後周公往往言之﹐亦未得盡行。管蔡之叛﹐周公𨿽逆知之﹐必不敢言﹐言則必不用管蔡。當時習俗已久﹐決謂周公間親間舊﹐而忠言反爲薄論﹐孟子所謂「周公之過不亦宜乎」者﹐正此謂也。武王數紂之惡﹐曰「官人以世」。此豈獨紂之罪﹐自唐虞以來已如此矣。然武王𨿽惡紂之世官﹐而亦未能攺﹐積習之常﹐久則難變也。孟子日﹕「國君進賢﹐如不得已﹐將使卑逾尊﹐疏逾戚。」以今言之﹐何不得已之有卽朝釋耒耜﹐暮登槐衮﹐人亦安之矣。又通論之﹐魯之三桓﹑鄭之七穆﹐楚之昭﹑屈﹑景﹐其子孫盤據﹐苗裔嬋嫣﹐𨿽貪如狼﹑狠如羊﹑蠢如豕﹑虣如虎﹐皆用之。而當時秀民才士﹐屈於族姓而老死田野者﹐不知其幾矣。惜哉﹐至秦用客卿﹐漢用刀筆﹐而此獘始除。迨東晉六朝王﹑謝﹑崔﹑盧輩﹐各據顯位﹐謂之華腴膏粱﹐又踵前獘矣。南之並韶﹐北之侯景﹐皆憤族姓之下﹐至於作亂。景在江南﹐求娶於王﹑謝不得﹐乃按劍日﹕「會須令吳兒女作奴﹗」𨿽其凶悍出於天性﹐致亂亦有由矣。則湯之立賢無方﹐固虞夏以來所未有也。

封建難復

封建之獘﹐不特見於周秦之際﹐而已見於三代之初。蓋舜之時。蠻夷嘗猾夏矣﹐而命臯陶以修五刑﹑五流之制。有苗嘗非率矣﹐𨿽命禹以䢐徵﹐卒之以舞羽幹而格。夫蠻夷﹑有苗﹐皆要荒之外﹐王政所不加者也﹐而士師足以治之﹐不戰足以服之﹐則當時四嶽十二牧所統之國﹐其謹侯度而不勤徵討也審矣。此在唐虞則然也﹐蓋家天下自夏始﹐大封同姓﹐而命之曰藩屏王室﹐自周始﹐然三代之封建﹐豈得已哉﹗蓋以諸侯歸殷者三千﹐資以黜夏﹐湯不得而廢﹔歸周者八百焉﹐資以勝商﹐武王不得而易。用是知封建非殷商聖人意也﹐勢也﹐故封建之獘﹐亦遂始於夏而成於周。是以禹一傳而啟有有扈氏之徵﹐再傳而仲康有羲和之徵。夫有扈之罪曰「威侮五行﹐怠棄三正」而已﹐羲和之罪曰「沈湎於酒﹐畔宮離次」而已。二罪者以法議之﹐則誅止其身。使其人生於漢世﹐則一廷尉足以定其罪﹐而啟與仲康必命六師以徵之﹐且紀其事曰「大戰」﹐曰「䢐徵」﹐又曰「殲厥渠魁﹐協從罔治」﹐則兵師之間﹐所傷眾矣。至於周衰﹐人心未離而諸侯先叛﹐天子擁空名於上﹐而列國擅威命於下﹐因循痿痺﹐以至於移祚﹐謂非封建之獘乎總之﹐時不唐﹑虞﹐君不堯﹑舜﹐終不可復行封建。謂郡縣之法出於秦﹐而必欲易之者﹐則書生不識變之論也。夫置千人於聚貨之區﹐授之以梃與刃﹐而欲其不爲奪攘矯廉﹐則爲之主者﹐必有伯夷之廉﹑伊尹之義﹐使之靡然潛消其不肖之心而後可。苟非其人﹐則不若藏梃與刃﹐嚴其檢制﹐而使之不得以逞。此後世封建之所以不可行﹐而郡縣所以爲良法也。王綰﹑淳於生之徒﹐乃欲以三代不能無獘之法﹐使始皇行之﹐是教盜跖假其徒以利器﹐而又與之共處也﹐則亦不終日而刃劘四起矣。﹝楊升庵曰﹕封建起於黃帝﹐而封建非黃帝意也﹔土官起於孔明﹐而土官非孔明意也﹐勢也。封建數千萬年﹐至秦而廢。土官歷千百年﹐川之馬湖安氏﹐弘治中以罪除﹔廣之田州岑氏﹐正徳中以罪除﹐而二郡至今利之。倘有言復二氏者﹐人必羣唾而眾咻之矣。封建之說﹐何以異此﹗﹞

井田不可行

井田未易言也。周制﹐凡授田﹐不易之地家百畝﹐一易之地二百畝﹐再易之地三百畝﹐則田土之肥瘠所當周知也。上地家七人﹐中地家六人﹐下地家五人﹐則民口之眾寡所當周知也。農民每戶授田百畝﹐其家眾男有餘夫﹐年十六則別受二十五畝。士﹑工﹑商受田﹐五口乃當農夫一人﹐每口受二十畝﹐則其民或長或少﹐或爲士﹐或爲商﹐或爲工﹐又所當周知也。爲人上者﹐必能備知閭裏之利病詳悉如此﹐然後授受之際﹐可以無獘。蓋古之帝王﹐分土而治﹐自公﹑侯﹑伯﹑子﹑男以至孤卿﹑大夫﹐所治不過百里之地﹐皆世其土﹐子其人。又如邾﹑莒﹑滕﹑薛之類﹐亦皆數百年之國﹐而土地不過五七十里﹐小國寡民﹐法制易立。有國者授其民以百畝之田﹐壯而畀﹐老而歸﹐不過如後世富家﹐以祖父世有之田﹐授之佃客﹐程其勤惰以爲予奪﹐校其丰凶以爲收貸﹐其東阡西陌之利病﹐皆以少壯之所習聞﹐𨿽無俟乎考核﹐而姦獘自無所容矣。降及戰國﹐大邦凡七﹐而幺麼之能自存者無幾﹐諸侯之地愈廣﹐人愈眾﹐井田之法𨿽未全廢﹐而其獘已不可勝言。故孟子云「令也制民之產﹐仰不足以事父母﹐俯不足以育妻子。」又云「暴君污吏﹐慢其經界。」可見當時未嘗不授田﹐而諸侯之地廣人眾﹐考核難施﹐故法制廢弛﹑姦獘滋多也。至秦人盡廢井田﹐任民所耕﹐不計多少﹐而隨其所占之地以致賦。蔡澤言「商君決裂井田﹐廢壞阡陌﹐以靜百姓之業而一其志。」夫曰靜曰一﹐則可見周授田之制﹐至秦時必是擾亂無章﹑輕重不均矣。漢旣承秦﹐而卒不能復三代井田之法﹐蓋守令之遷除其歲月有限﹐而田土之還授其姦獘無窮。𨿽慈祥如龔﹑黃﹑召﹑杜﹐精明如趙﹑張﹑三王﹐旣不久於其政﹐則豈能悉其土地民俗之所宜﹐如周人授田之法乎則不過受成於吏手﹐安保其無獘後世蓋有爭田之訟﹐歷數十年而不決者矣﹐況官授人以田﹐而欲均平乎是以晉太康時﹐𨿽有男子一人占田七十畝之制﹐而史不詳言其還受之法。未幾五胡云擾﹐則已無所究詰。直至魏孝文始行均田﹐然其立法之大槪﹐亦不過因田之在民者而均之﹐不能盡如三代之制。一傳而後﹐政已圮亂。齊﹑周﹑隋因之﹐得失無以大相遠。唐太宗口分世業之制﹐亦多踵後魏之法﹐且聽其買賣而爲之限。至永徽而後﹐則兼並如故矣。蓋自秦至今﹐千九百餘年﹐其間能行授田﹑均田之法者﹐自元魏孝文至唐初﹐才三百年﹐而其制盡隳矣。何三代貢﹑助﹑徹之法﹐千餘年而不變也蓋有封建足以維持井田故也。封建廢而欲復井田﹐不其難乎﹗況夫井田之制﹐溝澮洫塗甚備﹐凡爲此者﹐非塞溪壑﹑平澗谷﹑夷丘陵﹑破墳墓﹑壞廬含﹑徙城郭﹑易疆隴不可爲也。縱使盡能得平原曠野﹐而遂規畫於其中﹐亦當驅天下之人﹐竭天下之糧﹐窮數十年專力於此﹐不治他事而後可。使其地盡爲井田﹐盡爲溝洫﹐已而又爲民作屋廬於中以安其居而後可﹐吁﹐亦已遷矣﹗井田成而民之死﹐其骨已朽矣。自非至愚﹐孰肯以數十年無用之精神﹐行萬分不一成之事乎知時變者﹐可以思矣。﹝漢中郎區博諫王莽日﹕「井田𨿽聖王法﹐其廢久矣。今欲違民心﹐追復千載絕迹﹐𨿽堯舜復起﹐而無百年之漸﹐弗能行也。」區博之言﹐可謂至論。宋儒張橫渠必欲行井田﹐且曰「期以數年﹐不刑一人而可復。」嗚呼﹐何言之易也﹗朱子猶惜其有志未就而卒﹐智不如區博遠矣。﹞

三書紀周穆王之賢

夫子定《書》﹐自周成﹑康後﹐獨存穆王作《君牙》《冏命》《呂刑》三書。欲知穆王用人與其訓刑之意如是明審﹐可知穆王之爲人不墜先烈矣。韓退之作《徐偃王廟碑》﹐乃曰「偃王君國子民﹐待四方一出於仁義。時穆王無道﹐意不在天下﹐得八龍騎之﹐西宴王母於瑤池忘歸。諸侯贄於徐庭者三十六國。」如退之說﹐則夫子所取三篇可以無傳。今觀穆王三篇﹐其命君子爲大司徒﹐則自謂文﹑武﹑成﹑康之遺緒﹐其心憂危﹐若蹈虎尾﹑涉春冰﹐必賴股肱心膂而爲之輔翼也。其命伯冏爲太僕正﹐則自謂怵惕惟厲﹐中夜以興﹐思免厥愆﹐至有「僕臣諛﹐厥後自聖」之言﹐非惟見任君牙﹑伯冏之得人﹐且知其飾躬畏咎也。其命呂刑以侯也﹐則歷告以謹刑罰﹑卹非辜﹐𨿽當耆年﹐而其心未嘗不在民。反謂之「不在天下」﹐何耶《呂刑》中有云「王享國百年﹐耄荒。」言時已老矣﹐而猶荒度作呂刑以誥四方﹐荒度之義﹐與荒度土功同。太子晉稱周無道者﹐曰夷﹑厲﹑宣﹑幽而不及穆﹐可爲明證。

周過其歷之謬

自古有天下之長久惟周。論者亦謂周過其歷﹐此未之深考耳。武王滅殷百八十七年而厲王流彘﹐稱共和者十四年﹐國無主也。而宣王立至幽王十一年犬戎滅周﹐合前共二百五十七年。周轍東而天下不復宗矣﹐似擁虛器﹐不亡猶亡也。漢以二百一十年﹐唐以百二十餘年﹐宋以百五十餘年﹐俱有中斷之厄﹐治日少而亂日多﹐蓋自古記之已。

千百年眼卷二

孔子著述

孔子生平﹐惟於《周易》有贊﹐《詩》《書》則刪之﹐《禮》《樂》則定之﹐《春秋》則筆削之。筆但筆其舊文﹐有削則不盡筆﹐定亦不添一筆﹐刪則不筆者多矣﹐蓋不貴增而貴減。文王﹑周公之彖象多詭奇﹐而孔子之傳文極顯淺。殷盤周誥之書詞多澀舌﹐而《魯論》之紀載無謷牙。古文自古﹐今文自今﹐要以暢事理﹑覺後覺而止矣﹐蓋不尙詭而尙平。嗚呼﹗此聖人「竊比」之深意﹐非若後世爭妍筆楮爲也。

《南》《雅》《頌》無優劣

《南》《雅》《頌》以所配之樂名﹐《邶》及《豳》以所從得之地名﹐史官本其實﹐聖人因其故﹐不能於魯太師之舊有所增加。則季札之所觀﹐前乎夫子﹐其有定目也久矣。學者求聖人太深﹐曰六經以軌萬世﹐其各命之名﹐必也有美有惡﹐或抑或揚﹐不徒然也。重以先儒贅添「國風」一名參措其間﹐四詩之目出﹐而大小髙下之辧起。從其辧而推之﹐有不勝其駁者矣。《頌》愈於《雅》﹐康﹑宣其減魯僖乎《雅》加於《風》﹐則《二南》其不若幽﹑厲矣。且《詩》《書》同經夫子刪定﹐《詩》有《南》《頌》《雅》﹐猶《書》之有典﹑謨﹑訓﹑誥﹑誓﹑命也。誥之與命﹐謨之與訓﹐體同名異﹐世未有以優劣言者。其意若曰﹕是特其名云爾。若其善惡得失﹐自有本實﹐不待辭費故也。是故秦穆之誓上同湯﹑武﹐文侯之命參配傅說﹐世無議者﹐正惟不眩於名耳。而至於詩之品目﹐獨嘵嘵焉﹐可謂不知類矣。

二《雅》當以體制

《詩大序》日﹕「政有大小﹐故有《小雅》焉﹐有《大雅》焉。」此說未安。《大雅》所言﹐皆受命配天﹑繼代守成﹐固大矣。《小雅》所言﹐《天保》以上治內﹐《采薇》以下治外﹐亦豈小哉﹗華谷嚴坦叔云「《雅》之小﹑大﹐特以體之不同爾。蓋優柔委曲﹐意在言外﹐《風》之體也。明白正大﹐直言其事﹐《雅》之體也。純乎《雅》之體者爲《雅》之大﹐雜乎《風》之體者爲《雅》之小。今考《小雅》正經十六篇﹐大抵寂寥短章﹐其篇首多寄興之辭﹐蓋兼有《風》之體。《大雅》正經十八篇﹐皆春容大篇﹐其辭旨正大﹐气象開闊﹐與《國風》夐然不同﹐比之《小雅》﹐亦自不侔矣。至於《變雅》亦然﹐變﹑小《雅》中固有《雅》體多而《風》體少者﹐然終不得爲《大雅》也。《離騷》出於《國風》﹐言多比興﹐意亦微婉﹐世以《風》《騷》並稱﹐謂其體之同也。太史公稱《離騷》者﹐可謂兼之矣。言《離騷》兼《國風》《小雅》﹐而不言其兼《大雅》﹐見《小雅》與《風》《騷》相類﹐而《大雅》不可與《風》《騷》並言也。《小雅》《大雅》之別昭昭矣。」華谷此說﹐深得二《雅》名義﹐可破政有小大之說。

《詩序》不可廢

《桑中》《東門之墠》《溱洧》《東方之日》《東門之池》《東門之楊》《月出》﹐序以爲刺淫﹐而朱傳以爲淫者所自作。《靜女》《木瓜》《采葛》《邱中有麻》《將仲子》《遵大路》《有女同車》《山有扶蘇》《萚兮》《狡童》《蹇裳》《子之丰》《風雨》《子衿》《揚之水》《出其東門》《野有蔓艸》﹐序本別指他事﹐而朱傳亦以爲淫者所自作。夫以淫昏不檢之人﹐發而爲放蕩無恥之詞﹐而其詩篇之繁多如此﹐夫子猶存之﹐則不知其所刪何等一篇也。夫子之言曰「思無邪」﹐如序者之說﹐則𨿽詩詞之邪者﹐亦必以正視之﹔如朱子之說﹐則𨿽詩詞之正者﹐亦必以邪視之。且《木瓜》《遵大路》《風雨》《子衿》諸篇﹐𨿽或其詞間未莊重﹐然首尾無一字及婦人﹐而謂之淫耶﹐可乎蓋嘗論之﹐均一勞苦之詞也﹐出於序情閔勞者之口﹐則爲正雅﹔而出於因役傷財者之口﹐則爲變風也。均一淫佚之詞也﹐出於奔者之口則可刪﹐而出於刺奔者之口則可錄也。均一愛戴之詞也﹐出於愛桓叔﹑共叔者之口則可刪﹐而出於刺鄭莊﹑晉昭者之口則可錄。

歌詩與作詩不同

古人歌詩合樂之意﹐蓋有不可曉者。夫《關雎》《鵲巢》﹐閨門之事﹐后妃夫人之詩也﹐而鄕飲酒﹑燕禮歌之。《采蘋》《采蘩》﹐夫人大夫妻能主祭之詩也﹐而射禮歌之。《肆夏》《繁遏》《渠》﹐宗廟配天之詩也﹐而天子享元侯歌之。《文王》《大明》《綿》﹐文王興周之詩也﹐而兩君相見歌之。以是觀之﹐其歌詩之用﹐與詩人作詩之本意﹐蓋有判然不相合者﹐不可彊通也。則烏知鄭﹑衛詩不可用之於燕享之際乎《左傳》載列國聘享賦詩﹐固多斷章取義﹐然其大不倫者﹐亦以來譏誚。如鄭伯有賦《鶉之奔奔》﹐楚令尹子圍賦《大明》﹐及穆叔不拜《肆夏》﹐寧武子不拜《彤弓》之類是也。然鄭伯如晉﹐子展賦《將仲子》﹔鄭伯享趙孟﹐子太叔賦《野有蔓艸》﹔鄭六卿餞韓宣子﹐子齹賦《野有蔓艸》﹐子太叔賦《蹇裳》﹐子遊賦《風雨》﹐子旗賦《有女同車》﹐子柳賦《萚兮》﹐此六詩皆文公所斥以爲淫奔之人所作也﹐然所賦皆見善於叔向。趙武﹑韓起不聞被譏﹐乃知鄭﹑衛之詩未嘗不施之於燕享。而此六詩之旨意訓詁﹐當如序者之說﹐不當如文公之說也。

春秋逸《詩》《書》

僖二十三年﹐趙衰賦《河水》﹐則春秋之世﹐其詩猶存﹐今亡矣。楚左氏倚相﹐能讀三墳五典﹐則春秋之世﹐其書猶存﹐今亡矣。宋洪邁爲山林教時﹐林少穎爲《書》學諭﹐講「帝釐下土」數語﹐日﹕「知之爲知之﹐《堯典》《舜典》之所以可言也﹔不知爲不知﹐《九共》《槁飫》略之可也。」

《詩小雅雨無》解

「《雨無》﹐正大夫刺幽王也。」此小序之文。「雨無」爲句﹐「正大夫刺幽王也」爲句。正大夫卽第二章

所稱離居者﹐《箋》《正義》《集傳》並以「雨無正」名篇﹐誤矣。然則「雨無」之義若何膏澤不下也。

不日成之

《靈臺》詩日﹕「不日成之。」古注不設期日也﹐今注不終日也。愚按不設期日旣見文王之仁﹐亦於事理爲協。若曰不終日﹐豈有一日可成一臺者此古注所以不可輕易也。

管仲知鮑叔尢深

鮑叔固已識管仲於微時﹐仲相齊﹐叔薦之也。仲旣相﹐內修政事﹐外連諸侯﹐桓公每質之鮑叔﹐鮑叔日﹕「公必行夷吾之言。」叔不惟薦仲﹐又能左右之如此﹐眞知己也。及仲寢疾﹐桓公詢以政柄所屬﹐且問鮑叔之爲人﹐對日﹕「鮑叔﹐君子也﹐千乘之國。不以其道予之﹐不受也。𨿽然﹐其爲人好善而惡惡已甚﹐見一惡終身不忘﹐不可以爲政。」仲不幾負叔乎不知此正所以護鮑叔之短﹐而保鮑叔之令名也。叔之知仲﹐世知之﹐孰知仲之知叔之深如是耶﹗曹參微時﹐與蕭何善﹐及何爲宰相﹐與參隙。何且死﹐推賢惟參﹐參聞﹐亦趣治行﹕「吾且入相。」使者果召參。參又屬其後相﹐悉遵何約束﹐無所變更。此二人事﹐與管仲相反而實相類。

廢井田自管仲

世儒罪秦廢井田﹐不知井田之廢﹐始於管仲作內政﹐已漸壞矣﹐至秦乃盡壞耳。元陳孚題管仲詩﹕「畫野分民亂井田﹐百王禮樂散寒煙。平生一勺橫污水﹐不信東溟浪沃天。」可謂闡幽之論。又九河之壞﹐亦自管仲始。《詩緯》所謂「移河爲界在齊呂」是也。

風馬牛不相及

楚子問齊師之言日﹕「君處北海﹐寡人處南海﹐惟是風馬牛不相及也﹐不虞君之涉吾地也何故」劉元城以爲此醜詆之辭﹐言齊﹑楚相去南北﹐如此遠離﹐馬牛之病風者猶不相及﹐今汝人也﹐而輒入吾地﹐何也其說卽《書》所謂「馬牛其風」意。近有解者﹕「牛走逆風﹐馬走順風﹐故不相及。」此說亦新。

尾大不掉

尾大不掉﹐此非諭言也。西域有獸曰羯﹐尾大於身之半﹐非以車載尾﹐則不可行。元白湛淵有詠羯詩﹕「羯尾大如斛﹐堅車載不起。此以不掉滅﹐彼以不掉死。」

左氏貶荀息

左氏書荀息之死﹐引《詩》「斯言之玷﹐不可爲也」﹐荀息有焉。杜元凱以爲荀息有此詩人重言之義﹐非也﹐元凱失左氏之意多矣。彼生言而死背之﹐是小人穿窬之行﹐君子所不譏也。晉公溺於嬖寵﹐廢長立少﹐荀息不能諫正﹐遽以死許之﹐是其言玷於獻公未沒之先﹐而不可救於已沒之後也。左氏之言﹐貶也﹐非褒也。

晉文公知大計

晉文公避驪姬之難﹐處狄十有三年﹐奚齊﹑卓子相繼戮死﹐秦﹑晉之人歸心焉。文公深信舅犯﹐靜而待之﹐若將終焉者。至於惠公起而赴之﹐如恐不及﹐於是秦人責報於外﹐而裏﹑丕要功於內﹐不能相忍﹐繼以敗滅﹐內外絕望﹐屬於文公。然後文公徐起而收之﹐無尺土之賂﹑一金之費﹐而晉人戴之﹐遂伯諸侯。彼其處利害之計誠審矣﹐是以主盟中夏幾二百年﹐其功業與齊桓等而子孫過之遠甚也。

秦繆公學於寧人

《秦風》「有車鄰鄰﹐有馬白顚。未見君子﹐寺人之令。」此詩之意﹐在後二句。夫爲一國之君﹐髙居深宮﹐不接羣臣﹐壅蔽已甚矣。又不使他人﹐而特使寺人傳令焉﹐其蔽益甚矣。夫秦﹐夷狄之國也﹐其初已如此姍笑三代﹐柄用閹宦﹐不待混一天下已然矣。《史記年表》書繆公學於寧人。寧人﹐守門之人﹐卽寺人也。史書之﹐醜之也。二代之君﹐必學於耆徳﹐以爲師保﹔而繆公乃學於寧人﹐以刑余爲周﹑召﹐以法律爲《詩》《書》﹐又不待始皇﹑胡亥已然矣。則景監得以薦商鞅﹐趙髙得以殺扶蘇﹐終於亡秦﹐寺人之禍也。聖人錄此以冠《秦風》﹐未必無意也。

秦霸不由孟明

孟明始爲晉虜﹐不自懲艾﹐再敗於殽陵彭衙﹐幸晉師不出﹐封殽屍而還。左氏美之過矣。繆公襲鄭﹐蹇叔苦諫。使繆公能用其言﹐則秦師不東也﹐三軍不暴骨也﹐《秦誓》亦不必作也。左氏不稱先見知幾之蹇叔﹐而贊喪師辱國之孟明﹐何其謬哉﹗且其言日﹕「遂用孟明也。」夫秦之所以霸西戎者﹐累世富彊﹐形勝巖險﹐雄心於戈矛戰鬥﹐技養於射獵獫驕﹐非一日也﹐孟明何力焉

秦三良之殉不由繆公

穆公﹐秦之賢君也。三良殉而《黃鳥》興哀﹐識者以爲公之遺命﹐非也。穆公不忍殺敗軍之三大夫﹐豈以無罪之三良而命之從死按魏人哀三良云「功名不可爲﹐忠義我所安。秦穆先下世﹐三臣皆自殘。生時等榮樂﹐旣歿同憂患。誰言捐軀易﹐殺身誠獨難。」味詩人之旨﹐則知三良從穆公﹐實出其感恩徇主之誼﹐初非有遣之者﹐然後知東坡之論所謂三子之徇君﹐亦猶齊二客之從田橫﹐其說固有所本也。獨其子若康公者﹐遂坐視而不之止﹐何哉﹗

趙盾軾君報

宋人弒昭公﹐趙宣子請於靈公以伐之﹐乃發令於太廟﹐召軍令而戒樂正﹐令三軍之鐘鼓必備﹐聲其罪也。宣子其不謬於君臣之際矣﹗異時得罪出奔﹐而其宗人穿弒其君靈公﹐而宣子反也無一言焉。夫有君之弗卹﹐內賊之弗討﹐而鄰是師乎其暖昧極矣。故吾以爲桃園之逆﹐穿之手﹑盾之心也。三傳述其事﹐《春秋》誅其心也。盾得保首領以歿﹐已是天幸﹐而後之論者﹐猶或疑其事而重惜之。甚矣﹐其謀之狡也﹗於是乎下宮之役﹐大夫屠岸賈日﹕「靈公之賊﹐盾𨿽不知﹐猶爲賊首。」糾然興一國之師﹐而污其宮﹑瀦其室﹐趙氏之宗幾亡炊火焉。天報之巧﹐與聖筆之嚴﹐固並行而不悖矣﹐何必假手於軍吏﹐乞靈於鐘鼓也。

董狐疑詞

晉靈公之弒﹐董狐直筆﹐洵哉其良史也﹗乃曰「亡不越境」﹐則凡弒君者﹐逃於千里之外﹐皆可曰「吾義已絕﹐𨿽弒無罪也」﹐可乎當時董狐只合舉某事某事以證其弒君﹐不當以此爲疑詞﹐故孔子曰「惜也﹐越境乃免。」惜者﹐惜董狐之言也﹐非惜宣子之不能免也。

膠舟之報

周昭王南巡﹐楚於以膠合舟﹐乘昭王﹐昭王沈於江。當周全盛之時﹐楚人已弒其君而不能討也。齊桓葵丘之會﹐管夷吾始引膠舟事責楚﹐楚𨿽請盟﹐而其憑陵猶故也。秦末﹐天下共立楚懷王孫心爲主﹐項羽大破秦兵﹐宰割天下﹐佯尊懷王爲義帝﹐密遣英布弒之江中﹐亦楚子沈昭王處。膠舟之事𨿽在數百年前﹐而兩主被禍之慘﹐則在數百里內﹐亦可謂報應之巧矣。後來漢髙帝納董公之說﹐三軍縞素﹐數羽之罪﹐因而滅之﹐可見弒君之賊無所逃於天地間也。獨當時造膠舟者暗漏誅﹐而遣英布者顯伏法﹐似乎有幸不幸﹐而天下後世共賊之﹐身後之戮﹐報亦不薄矣。

楚子問鼎

楚子問鼎﹐羅泌以爲妄﹐謂楚莊賢君﹐孫叔敖賢相﹐滅陳且復於申叔之對﹐入鄭且捨於鄭伯之服﹐非復前日之頑獷也。周爲共主﹐彼豈遽然而窺之又謂鼎非傳國之物﹐問之何益亦似有見。第左氏所載王孫滿之言未必皆妄。按九鼎在周﹐乃上代所寶者﹐故周公卜洛﹐亦以安九鼎爲首稱。楚居漢南﹐嘗聞鼎之名﹐欲一見之而不可得﹐故過周之疆﹐問周之鼎﹐亦向慕之私耳。王孫滿惡其彊梗﹐遂切責之﹐謂其窺伺神器。而楚子問鼎﹐初心未必遽至是也。若謂楚實未嘗問鼎﹐而以左氏爲罔﹐則又不盡信書之過矣。

楚之不競

楚之爲國也﹐恭﹑莊以前﹐𨿽僻在荊蠻﹐而其國實趨於彊﹔康﹑靈以後﹐𨿽屢抗中華﹐而其國實趨於弱。齊桓不與楚角﹐諸侯𨿽一向一背﹐而其患止於猾夏﹔晉文親與楚敵﹐後世狃於或勝或負﹐而其勢遂駸駸於抗衡。然自州來奔命﹐楚始患吳﹔鐘離潛師﹐吳始易楚。數十年間﹐楚日不競﹐則其抗中華也﹐亦豈楚之利哉﹗

季子之賢有定論

古今兄弟讓國之事﹐若太伯﹑伯夷﹑叔齊﹑季札寥寥數人﹐可謂宇宙間希曠。宋儒獨病季札﹐謂讓以基禍。此語似是而非﹐蓋不度當時事勢而妄爲之說者也。夫季子在齊﹐知齊政將有歸﹔在晉。知晉國必有難﹔聞樂﹐知衛之後亡﹐檜之早滅﹐豈獨不知闔閭之爲人乎彼闔閭者﹐陰狠而忌﹐日夜謀所以刃僚取吳。散財養客數十年而幸就﹐就而一旦致之乎季子﹐豈賢季子而甘爲之下乎畏忌季子也。季子於此掩然而受之﹐吾恐刃僚之血未幹。季子且以次及矣。故季子日﹕「爾殺僚﹐吾殺爾﹐是父子兄弟相殺無已也。」斯言也﹐蓋亦無可柰何矣。躬耕延陵﹐終身不入吳國﹐季子寧得已乎賢者不欲逆揣異日之變﹐而能爲今日之所爲﹐故不爲福先﹐不爲禍始﹐欣欣去之﹐如解重負﹐非欲爲名而已也。若季子者﹐可謂遠不愧夷﹑齊﹐內不愧乃祖矣。宋儒拘攣﹐一倡而雷同至今﹐特爲洗之。﹝坡公作《季子贊》日﹕「泰伯之徳﹐鐘於先生﹐棄國如遺﹐委蛇而行。坐閱《春秋》﹐幾五之二﹐古之眞人﹐有化無死。」可謂季子知己矣。﹞

《論語》出閔子門人手

《論語》所記孔子與人問答﹐比及門弟子﹐皆斥其名﹐未有稱字者。𨿽顏﹑冉髙弟﹐亦曰回﹑雍﹐至閔子獨云子騫﹐終此書無指名。然則謂《論語》出於曾子﹑有子之門人﹐又安知不出於閔子之門人耶觀所言閔子侍側之詞﹐與冉有﹑子貢﹑子路不同﹐亦可見矣。

老彭卽老聃

老彭﹐王輔嗣﹑陽中立皆以爲老聃也。《三教論》云「五千文容成所說﹐老爲尹談﹐述而不作。」則老彭之爲老子﹐其說古矣。

左氏非丘明

宗《左氏》者﹐以爲丘明受經於仲尼﹐所謂「好惡與聖人同」乎﹐觀孔子所謂「左丘明恥之﹐丘亦恥之」﹐乃「竊比老彭」之意﹐則其人當在孔子之前。而左氏傳《春秋》者非丘明﹐蓋有證矣。或以爲六國時人﹐或以爲左史倚相之後﹐蓋以所載「虞不臘」等語﹐秦人始以十二月爲臘月﹐又左氏所述楚事極詳﹐有無經之傳﹐而無無傳之經﹐亦一證也。又左氏中紀韓﹑魏﹑智伯事﹐舉趙襄子之謚﹐則是書之作必在襄子旣卒之後。若以爲丘明﹐則自獲麟至襄子卒已八十年矣﹐卽使孔子與丘明同時﹐不應孔子旣沒七十有八年﹐而丘明猶能著書也。今左氏引之﹐其爲六國人無疑。

子羽貌武

夫子云「以貌取人﹐失之子羽。」意謂其貌寢也。及觀李龍眠所畫七十二弟子像﹐其猛毅比季路更甚﹐則所謂「行不由徑﹐非公事未嘗至於偃室」及夫子所謂「失之子羽」者。正以其貌武而行儒耳。《博物志》《水經注》俱稱子羽渡河﹐賫千金之璧﹐河伯欲之﹐陽侯波起﹐兩蛟夾舟。子羽日﹕「吾可以義求﹐不可以威劫。」左操璧﹐右操劍﹐擊蛟皆死﹐乃投璧於河。三投而輒躍出﹐竟棄璧而去。然則子羽之勇﹐誠不減季路矣。

南子是南蒯

《史記》謂孔子見衛靈公之寵姬南子﹐非也。《家語》曰﹕孔子適衛﹐子驕爲僕﹐靈公與夫人南子同車出﹐令宦者雍梁驂乘﹐使孔子爲次乘﹐遊於市。孔子恥之。夫聖人方以季桓子受齊女樂而去魯適衛﹐至衛而恥爲靈公﹑南子之次乘﹐豈肯輕身往見之南子者﹐蓋魯之南蒯耳。南蒯以費畔﹐昭公十四年奔齊﹐侍飲於景公。公日﹕「叛夫。」對日﹕「臣欲張公室也。」南蒯欲弱季氏而張公室﹐夫子見之﹐將以興魯也。與見佛肸事不約而合。佛肸之召﹐子路曾致疑矣﹐此又不悅﹐夫子以堅白匏瓜微言不足醒之﹐故復有「天厭」之誓。比類以觀﹐則知其非見衛之南子﹐而見魯之南子﹐必矣。

匏瓜

匏瓜﹐星名﹐系卽日月星辰系焉之系﹐見應柳之《天文圖》。蓋星有匏瓜之名﹐徒系於天而不可食﹐正與「維南有箕﹐不可以簸揚。維北有斗﹐不可挹酒漿」同義。

執禮之執當作埶

子所雅言「詩書執禮」﹐執字當是埶字之誤。隸書埶﹑執字相類﹐埶樂也﹐是卽春秋教以禮樂﹑冬夏教以詩書﹐與四教亦是四事﹝埶卽藝字﹞。

立言之難

夫子「不語怪﹑力﹑亂﹑神」﹐特不語耳﹐非謂無也。後之儒者遂欲一切抹卻﹐不知力與亂分明有﹐神怪豈獨無果爾﹐則《春秋》所紀災異悖亂之事﹐皆矯誣而不足信乎又如《孟子》「天時地利」章﹐亦只較其緩急而輕重言之﹐若如後儒仁義幹櫓之說﹐則是天時地利可盡捐而不用矣。嗚呼﹐腐儒者流﹐眞所謂以人國僥幸者也﹗

孔子無所不佩

王逸曰「行淸潔者佩芳﹐徳光明者佩玉﹐能解結者佩觿﹐能決疑者佩玦﹐故孔子無所不佩也。」卓吾子日﹕古者男子出行不離劍佩﹐遠行不離弓矢﹐日逐不離觿玦佩玉。名爲隨身之用﹐事親之物﹐其實思患預防﹐文武兼設﹐可使由而不可使知之道也﹐與丘田寓兵同括矣﹐意不在文飾﹐特假名爲飾耳。後之人昧其實也﹐以是爲美飾而矜之﹐務內者從而生厭心﹐日﹕「是皆欲爲侈觀者﹐何益之有﹗」故於今並不設備﹐而文武遂判﹐非但文士不知武備﹐至於武人居常走謁﹐亦效文裝矣。寬衣博帶﹐雍雍如也﹐肅肅如也﹐一旦有儆﹐豈特文人束手﹐武人亦寧可用耶﹗

孔子不夢周公非衰

孔子夢周公﹐尙是耳中鳴磬﹐眼中金屑也。直到不夢見周公時﹐便是一齊放下﹐所謂「去年貧﹐未是貧﹐今年貧﹐始是貧」耳。其所云「吾衰」﹐正已到大休歇處也。

季文子三思

季文子相三君﹐其卒也﹐無衣帛之妾﹑食粟之馬﹐無藏金玉。無重器﹐可謂善矣。然怨歸父之謀去三家﹐至掃四大夫之兵以攻齊﹐方公子遂弒君立宣公﹐行父不能討﹐反爲之再如齊納賄焉﹐又率師城莒之諸﹑鄆二邑以自封植。其爲妾馬金玉也多矣﹗是亦公孫弘之布被﹑王莽之謙恭也。時人皆信之﹐故日「季文子三思而後行」﹐夫子不然之﹐則日﹕「再斯可矣。」若日﹕再尙未能﹐何以云三思也使能再思﹐不黨篡而納賂﹐專權而興兵﹐封植以肥己也。文公不得其辭﹐乃云思至於三﹐則私意起而反惑。誠如其言﹐則《中庸》所謂「思之弗得弗措也」﹐《管子》所謂「思之思之﹐又重思之﹐思之不通﹐鬼神將通之」﹐吳臣勸諸葛恪「十思」者﹐皆非矣。

孔子請討陳恆

孔子沐浴而朝﹐於義盡矣。胡氏乃有「先發後聞」之說。卓吾子日﹕「世固有有激而爲者﹐不必問其爲人果當也﹔有激而言者﹐不必問其能踐言否也。哀其志可也﹐原其心可也﹐畱之以爲天下後世之亂臣賊子懼可也﹐何必說盡道理﹐以養長亂賊之心乎若云非義﹐則孔子沐浴之請亦非義矣。何也齊人弒君﹐與魯何與也魯人尙無與﹐又何與於家居不得與聞政事之孔子乎不得與而與﹐是出位之僭也。明知哀公三子皆不可與言而言﹐是多言之窮也。總之爲非義矣。總之爲非義﹐然總之爲出於義之有所激也﹐總之爲能使亂臣賊子懼也﹐卽孔子當日一大部《春秋》也﹐何待他日筆削魯史而後謂之《春秋》哉﹗先正蔡虛齋有嶽飛班師一論﹐至今讀之猶令人發指冠﹑目裂眥﹐欲代嶽侯殺秦檜﹑滅金虜而後快也。何可無此議論也﹐明知是做不得﹑說不得﹐然安可無此議論乎」張和仲日﹕至言至言﹗先正有云﹕三桓之無君﹐與晉之三大夫﹑齊之田氏一也﹐孔子𨿽去位而三桓終不敢篡魯﹐孔子之功也。則夫請討之舉﹐未必全無關系﹐而聖人亦何嘗枉卻沐浴之勞也拈出與識者辧之。

陽虎之姦

陽虎將殺季孫﹐不克﹐脫甲如公宮﹐取寶玉大弓﹐入讙﹑陽關以叛﹐明年乃得之堤下。《谷梁》日﹕「陽虎必解眾也﹐得其情矣。」黃東發日﹕「陽虎竊之無所用﹐故復歸之也。」此豈知巨猾之深姦耶虎初竊時﹐亦已知無用﹐特以魯寶之﹐我竊之﹐魯必追我﹐我與之則魯釋我已。西方有狗國﹐中華人入之﹐竊其筯而逃﹐狗追嚙之﹐人以筯投之﹐必銜而反﹐數反則追無及矣。陽虎蓋欲狗國魯也乎晉明帝覘王惇﹐逃回湖陰﹐以七寶鞭獲免﹐蓋祖虎之故智云爾。

魯公室與戰國相終始

魯自隱至昭﹐而逐於季氏﹐凡十世﹔自宣至定﹐而制於陽虎﹐凡五世。虎不逾世而敗﹐自是三桓微﹐散沒不復見﹐而魯公室𨿽微不絕﹐遂與戰國相終始。蓋以臣僭君﹐不義而得民﹐要以其力自斃﹔君𨿽失眾﹐而其室無罪﹐久則民將哀之﹐其勢固當然哉。

四科不列曾子

四科者﹐夫子言陳蔡一時所從之徒﹐非謂七十二弟子之中止有此十人而已。後人錯認夫子之意﹐遂以十科之人目爲十哲﹐而學宮之中塑坐於夫子殿上﹐其餘弟子則繪立於兩廡之下﹐𨿽曾參之賢﹐亦不予殿上之列﹐謂參非十哲之數也。至州縣每歲春秋釋奠﹐亦以此爲升降之等﹐失夫子之意甚矣。考其制則承襲已久。觀東漢末徐幹《中論》有日﹕「人之行莫大於孝﹐莫顯於淸。曾參之孝﹑原憲之淸﹐不得與遊﹑夏列在四行之科者﹐以其才不如也。」則知此說自漢已然。

子貢不如儀封人

林時譽問羅近溪曰「昔人謂子貢晚年進徳﹐如謂仲尼日月也﹐如天之不可階而升也﹐眞是尊信孔子到至處。」先生日﹕「此是子貢到老不信夫子處﹐如何爲進徳孔子一生之學﹐只是求仁﹐只是行恕。夫子此仁恕﹐卽一時將天下萬世都貫徹了。子貢不知﹐卻只望夫子得邦家。至其後﹐仲尼以萬世爲土﹐爲萬世立命矣。子貢猶不知﹐且追恨夫子未得邦家﹐未見綏來動和之化﹐與夫生榮死哀之報﹐想其築室於場﹐六年不去﹐猶是此念耿耿也。當時儀封人一見夫子﹐便說夫子不曾失位﹐只其位與人不同﹐正木鐸天下萬世之位也。朱子以」將「字解作」將來「之將﹐不知當作」將無「之將﹐所以把封人獨得之見﹐與子貢一般看了。此是學問大關鍵﹐吾人學聖人眼目﹐此處放過﹐他皆無足論矣。」張和仲日﹕近溪此說﹐可謂前無古人矣。然子貢亦有說得著處﹐如仲尼焉學之問是也。蓋學賢是常事﹐學不賢﹐非孔子不能。舜之好問好察﹐殆是千載同調﹐非深於道者不易識也。﹝劉司中日﹕「將」字當與《孟子》「幣之未將」同解﹐蓋天奉夫子以爲木鐸也。若作「將無」之將﹐尙有毫釐之隔。﹞

曾點二事俱不類

季武子卒時﹐孔子生才十七年﹐則曾點或未生﹐生亦甚少也﹐安得倚其門而歌乎又可怪者﹐曾子蕓瓜小過﹐而曾點暴怒如此﹐絕與鼓琴浴沂气象不類。豈所謂狂者之過耶﹐抑紀載失實也

千百年眼卷三

子夏《易》說

《易》﹕「鳴鶴在陰﹐其子和之。我有好爵﹐吾與爾摩之。」相觀而善之謂摩﹐鳴鶴以相和成聲﹐好爵以柑摩成徳﹐子夏《易》說如此。今本作縻﹐縻﹐牛纏也﹐取系戀之義﹐然不如摩厲之說爲長﹐以韻讀之又葉也。

儒者說《春秋》之失

儒者之說《春秋》﹐其失有三﹕尊經之過也﹐信傳之篤也﹐不以《詩》《書》視《春秋》也。其尊之過﹐則曰聖人之作也。其信之篤﹐則曰其必有所受也﹐無惑乎其求之益詳﹐而傅會之益鑿也。其視之異乎《春秋》﹐則曰此刑書也﹐無惑乎其言之益刻而鍛煉之益深也。己以爲美則彊求諸辭﹐日﹕此予也﹐此褒也﹐聖人之微辭也。己以爲惡則彊求諸辭﹐日﹕此奪也﹐此貶也﹐聖人之特筆也。或日﹕聖人之變也。一說弗通焉﹐又爲一說以護之﹔一論少窒焉﹐又爲一論以飾之。使聖人者若後世之法吏﹐深文而巧詆﹐蔑乎寬厚之意﹐此其失非細故也。

孔子不言樂

夏﹑殷之禮﹐孔子能言之而不及樂。鯉趨過庭﹐訊以學禮﹐亦不及樂。豈以禮具而樂卽存耶夫古樂之亡久矣﹐卽孔子亦無得而聞也。若告顏子爲邦而終之以韶舞﹐則於齊嘗聞韶﹐惟顏子或足以知之耳。

三禮之乖異

七十二子之在孔門問道均矣﹐夫子沒而其說不同。曾子襲裘而弔﹐子遊裼裘而弔。小斂而奠﹐曾子曰於西方﹐子遊曰於東方。異父之服﹐子遊曰爲之大功﹐子夏曰爲之齊衰。曾子﹑子遊同師於夫子﹐而異說如此﹐況復傳之羣弟子之門人﹐則其失又遠也。從而信之﹐則矛盾可疑﹔從而疑之﹐則其說有師承。此三禮文義不能無乖異也。迨其後也﹐呂不韋作《月令》﹐蓋欲爲秦典﹐故祭祀官名不純於周﹔漢博士欲爲漢制﹐故封爵不純於古。後世明知二書出於秦﹑漢﹐猶且目《月令》爲周禮﹐《王制》爲商禮至於今﹐則以其傳遠而不敢辧矣﹐惜哉。

魯郊禘不出成王之賜

魯郊禘之僭﹐天下後世所共議也﹐至以爲成王之賜﹐則厚誣矣。《春秋》書禘於莊公﹐見禘之僭﹐始於閔公也。書四卜郊﹐見郊之僭﹐始於僖公也。由是觀之﹐則郊禘不出成王之賜也明矣。且史者﹐載事之書也﹐以天子禮樂賜諸侯﹐豈細事哉﹖《左氏》未嘗言之﹐《公羊》《谷梁》及《國語》皆未嘗言之。《公羊》之言日﹕「卜郊非禮也﹐卜郊何以非禮魯郊非禮出。」其言卽《春秋》意也。隱公嘗問羽數於眾仲﹐眾仲日﹕「天子用八﹐諸侯用六﹐大夫用四﹐士用二。」公從之﹐於是初獻六羽。若八佾之賜果出成王﹐則眾仲胡不舉以對臯鼬之盟﹐萇弘欲先蔡﹐祝鮀述魯﹑衛初封之寵命賜物。其說魯之寵錫﹐大輅﹑大旂﹐夏后氏之璜﹐封父之繁弱﹐土田陪惇﹐祝﹑宗﹑卜﹑史﹐官司﹑彜器﹐纖悉畢舉。使有天子禮樂之賜﹐鮀也正宜藉口以張大於此時﹐而反無一言及之乎昭公日﹕「吾何僭矣哉」子家駒曰「設兩觀﹐乘大輅﹐朱幹玉戚﹐以舞大夏﹐八佾以舞大武﹐此皆天子之禮也。」賜果出於成王﹐子家敢面斥昭公以僭而不諱耶由是觀之﹐魯之僭非特郊禘而已﹐天子之禮樂﹐大小皆悉用之。周公閱來聘魯﹐饗有昌歜形鹽而辭不敢受。寧武子聘魯﹐魯饗之﹐賦《湛露》《彤弓》而日﹕「其敢幹大禮」二子之辭﹐蓋惡魯之僭也。以是觀之﹐可見魯之僭尙未久﹐故上自天子之宰﹐下至鄰國之卿﹐苟有識者﹐皆疑怪遜謝。而魯人並無一言及成王之賜以自解﹐以此知其誣也。按《呂氏春秋》云﹕魯惠公使宰讓請郊廟之禮於王﹐王使史角止之。夫知之而有郊禘﹐是魯自僭也﹐然惠公𨿽請之﹐而魯郊猶未率爲常﹐僖公始作頌以郊爲誇焉。記禮者以爲魯禮皆成王賜之﹐以享周公﹐而疑似之說﹐遂至於今﹐不可以不解。

春秋葬不擇時

《傳》日﹕諸侯之葬五月﹐大夫經時﹐士則逾月。故先期而葬謂之不懷﹐後期不葬譏之殆禮。此則葬之不擇年月日可考也。今檢葬書﹐以己亥之日用葬取凶。謹按春秋之際﹐此日葬者凡一十餘人﹐此則葬不擇日可考也。《左傳》子太叔日﹕「若待日中﹐恐久勞諸侯來會葬者。」國之大事﹐無過喪葬﹐乃不問時之早晚﹐惟論人事可否﹐此則葬不擇時可考也。

莊周未能忘情

莊周妻亡﹐鼓盆而歌﹐世以爲達。此殆不然。未能忘情﹐故歌以遣之耳﹔情若能忘﹐又何必歌

﹝夏君憲日﹕婦人好幹家做功名﹐婦人之情也。莊周一生曠達﹐欲效曳尾之龜﹐必是被妻子逼拶不過﹐到此方得脫然﹐不覺手舞足蹈。《逍遙遊》之作﹐或者其鼓盆之後乎﹞

孟子非受業子思

《史記》載﹕孟子受業子思之門人。不察者遂以爲親受業於子思﹐非也。考之孔子二十生伯魚﹐伯魚先孔子五年卒﹐孔子之卒敬王四十一年﹐子思實爲喪主﹐四方來觀禮焉。子思生年𨿽不可知﹐然孔子之卒﹐子思則旣長矣。孟子以顯王二十三年至魏﹐赧王元年去齊﹐其書論儀﹑秦﹐當是五年後事﹐距孔子之卒百七十餘年。孟子卽已耆艾﹐何得及子思之門相爲授受乎哉《孔叢子》稱孟子師子思﹐論牧民之道﹐蓋依仿之言﹐不足多信。

孟子性善無定論

「性相近」一語﹐千古論性之宗﹐不可易也。孟子道性善﹐然亦不能盡廢或人之說。玩其言日﹕「乃若其情﹐則可以爲善矣﹐乃所謂善也。」曰乃曰可﹐皆擬議推敲之詞﹐卽性相近之意。及言聲色臭味﹐則曰「性也﹐有命焉」﹐又曰「孩提之童﹐無不知愛其親。孩提之愛﹐生於欲﹐所欲在乳。順之則喜﹐拂之則啼。」與告子「食色性也」何殊乎其曰性善﹐或是言性之原耳。朱元晦無極太極之辧﹐此爲鼻祖。﹝袁石公日﹕孟子說性善﹐亦只說得情一邊﹐性安得有善之可名且如以惻隱爲仁之端﹐而舉乍見孺子入井以驗之﹐然今人乍見美色而心蕩﹐乍見金銀而心動﹐此亦非出於矯彊﹐可俱謂之眞心耶﹞

孟子權衡失準

孟學孔者也﹐守其家法可也﹐乃一槪執孔子以裁亙古之聖人﹐未免有權衡失準處矣。蓋其別一時詖淫邪遁之言則精﹐而窮於聖權實變化之用則泥。

曾﹑孟稱孔子

耿子庸有云「登東山而小魯﹐登泰山而小天下」﹐孟子之名孔子也﹐但可爲孟子自道之言。「江漢以濯之﹐秋陽以暴之」﹐曾子之名孔子也﹐但可爲曾子自道之言。此解無人會得。

夫子賢於堯﹑舜

王龍溪日﹕堯﹑舜未易賢也﹐釋者指事功而言﹐殆非本旨。夫人之情得於親炙者﹐其情密而屬意深﹔得於傳聞者﹐其情疏而用意渺。況門人受夫子之教﹐耳目所濡染﹐精神所熔鑄﹐中心誠服﹐同於罔極之恩﹐比之邈焉疏渺之迹﹐似若有間﹐故不覺稱誦至於如此﹐門人亦不得而自知也。其曰不至阿其所好﹐亦若有慨於其中者矣。

螬可療目

《孟子》所載陳仲子井中食李事﹐嘗疑螬可以治耳目之病。及閱《晉書》盛彥之母失明年久﹐常撻其婢﹐婢恨﹐以炙螬啖之﹐母食之美﹐後以示彥﹐彥乃抱母痛哭﹐然母從此目復明。因閱《本艸》﹐亦云蠐螬汁滴目中﹐可去障翳。乃知仲子匍匐三咽﹐不爲無謂。

孟子不行三年喪

許竹崖日﹕孟子勸人行三年之喪﹐而於其身則不能無疑焉。其書日﹕「孟子自齊葬於魯﹐反於齊﹐止於嬴。充虞請日﹕『前日不知虞之不肖﹐使虞惇匠﹐事嚴﹐虞不敢請﹐今願竊有請也。木若以美然。』」夫以葬魯未幾﹐而卽反於齊﹐止嬴﹐方暇而始可以問﹐則其未嘗終喪於家也可知。否則﹐何自齊以至於葬魯之後﹐更無餘罅﹐乃至在途止嬴而可問耶余謂此說誠獨見也。

孟子辟楊﹑墨

楊朱治老子﹐墨翟治禹。孟子言其無父無君﹐又甚之於禽獸﹐幾於酷吏苛辭矣。若以孔子差等百王之眼而照萬世﹐則楊﹑墨之源不深﹐其流亦必不長﹐縱微孟子之排﹐亦將不久自熄。何者世方決性命之情以饕富貴﹐安肯如楊子之不拔一毛世方後公事急身圖﹐安肯如墨氏之摩頂放踵而利天下妨逍蠹民﹐其惟鄕願乎彼其通宦機﹑適俗性﹐故能深投小人之好﹐而且以久流於世也。然楊﹑墨眞而鄕願僞﹐試思泣歧悲染﹐是何等心胸﹐卽墨子守宋一端﹐已爲今古奇績。假令世有若人﹐又何暇稽其無父無君之流獘﹐卽目之爲忠臣孝子可矣。

孟子善言《詩》

「不以文害辭﹐不以辭害志」﹐學詩之法﹐孟子兩語盡之矣。蓋詩人之意﹐寄興取諭﹐含蓄不盡﹐故言之者無罪﹐而聞之者足以戒﹐如刺淫亂﹐則曰「雍雍鳴雁﹐旭日始旦」﹐而昏冒之意自在言外。憫流民﹐則曰「鴻雁於飛﹐哀鳴嗷嗷」﹐而淒涼之景如在目前。傷暴斂﹐則曰「維南有箕﹐載翕其舌」﹐而誅求無厭之慘已不可勝言。孟子論與民偕樂﹐而獨言鼓樂田獵﹐深識此意。如《詩》有「民之秉彜﹐好是懿徳」﹐孟子釋之日﹕「民之秉彜也﹐故好是懿徳。」未嘗費辭而理自明。使宋儒爲之﹐不知添許多詮釋矣。又如《書》曰「刑故無小﹐宥過無大。」有作者解日﹕刑故無刑小﹐宥過無宥大。只添二字﹐而語意明白﹐訓詁家須作如是觀。

《詩》亡辧

金華王柏日﹕「王者之迹熄而《詩》亡﹐《詩》亡然後《春秋》作。」孟子之言﹐實二經始終之要﹐義理之所關也。解者謂夫子止因《雅》亡而作《春秋》﹐則《雅》者自爲朝會之樂﹐《春秋》自爲魯國之史﹐事情闊遠而脈絡不貫。且孟子言「王者之迹熄而《詩》亡」﹐非曰王者之《詩》亡也。凡言《詩》《風》《雅》皆在其中﹐非獨以爲《雅》也。《王制》有日﹕「天子五年一巡狩﹐命太師陳詩﹐以觀民風。」自昭王膠楚澤之舟﹐穆王回徐方之馭﹐而巡狩絕迹﹐諸侯豈復有陳詩之事哉民風之善惡旣不得知﹐其三百篇者﹐又多東遷以後之詩﹐無乃得於樂工之所傳誦而已。至夫子時﹐傳誦者又不可得﹐益不足以盡著諸國民風之善惡﹐然後因魯史以備載諸國之行事﹐不待褒貶而善惡自明﹐故《詩》與《春秋》體異而用則同。

孟子不盡信《武城》

孟子於《武城》止取二三策﹐又曰「盡信書則不如無書」﹐可見古聖賢讀典謨猶自有去取﹐所以識見籠罩千古。今之學者甘作轅下之駒﹐何怪其日陋也。𨿽然﹐使是說不出孟氏﹐則宋儒又以爲異端之射的矣。

告子性學

告子一生畱心性學﹐故《孟子》七篇﹐惟與告子論學最精﹐以爲冥然罔覺﹐悍然不顧﹐不知告子甚矣。王弇州日﹕荀子之言性惡﹐盩矣﹐然亦自體驗得之。如告子亦體驗而得者也。楊子之善惡混﹐從孟﹑荀之論而發其疑﹔韓於之三品﹐復因三子之論而酌其似﹐非體驗得者也。此論可爲二子出气。

《孟子》句讀

《孟子》「馮婦暴虎」章﹐一本作﹕「晉人有馮婦者﹐善搏虎﹐卒爲善﹝句﹞﹐士則之﹝句﹞。野有眾逐虎﹐虎負嵎莫之敢攖」云云。前「士則之」﹐後爲「士者笑之」﹐文義相屬﹐而於章旨亦合﹐特難與迂滯者語耳。

魏襄王竹簡與孔壁同功

春秋戰國殉葬之風大行﹐至始皇穿冢驪山﹐珠璣寶玉﹐窮極人代。唐太宗獨以《蘭亭》﹐髙出千古矣。然孰與魏襄王之竹簡也襄王卽《孟子》所謂「不似人君」者﹐而冢中獨竹簡數十車﹐古器一二﹐服玩珍怪無聞焉。卽世傳三書﹐無論如《大易系辭》﹐或燼於秦火﹐而出於冢中﹐則襄王竹簡豈不與孔壁同功哉﹗當戰國紛爭﹐雅尙有如若人﹐誠未易者﹐乃世率置之弗道﹐惜哉﹗

孫叔敖碑考

《史記》載孫叔敖﹑優孟事甚詳。按叔敖﹐浮光期思縣人也。期思今廢爲鎭。費補之云﹕予得漢延熹中碑﹐書是事微有不同﹐云﹕病甚﹐臨卒﹐將無棺槨﹐令其子日﹕「優孟曾許千金貸吾。」孟﹐楚之樂長﹐與相君相善﹐𨿽言千金﹐實不負也。卒後數年﹐莊公置酒以爲樂﹐優孟乃言孫君相楚之功﹐卽慷慨髙歌﹐泣涕數行。王心感動覺悟﹐問孟﹐具列對﹐卽求其子而加封焉。子辭﹕「父有命﹐如楚不忘亡臣社稷功﹐而欲有賞﹐必於潘國﹐下濕墝埆﹐人所不貪。」遂封潘鄕﹐潘卽固始也。而所載歌絕奇﹐日﹕「貪吏而可爲而不可爲﹐廉吏而可爲而不可爲。貪吏而不可爲者﹐當時有污名﹔而可爲者﹐子孫以家成。廉吏而可爲者﹐當時有淸名﹔而不可爲者﹐子孫困窮﹐披褐而賣薪。貪吏常苦富﹐廉吏常苦貧。獨不見楚相孫叔敖﹐廉潔不受錢。」味其語﹐憤世嫉邪﹐含思哀怨﹐過於慟哭﹐勝《史記》所書遠甚﹐聽者安得不感動也。歐陽公《集古錄》謂﹕微斯碑﹐後世遂不復知孫叔敖名饒。又謂﹕碑亦罕傳﹐余以集錄二十餘年間﹐求之博且勤﹐乃得之云。

孫武入郢之舉疑僞

孫武之談兵﹐當在穰苴之後﹑吳起之前。然武爲吳將入郢﹐其說或未盡然。丘明於吳事最詳練﹐又喜誇好奇﹐以武如此舉動﹐不應盡沒其實。蓋戰國策士以武聖於談兵﹐恥以空言令天下爲說文之耳。夫談者固未必有用﹐用者固有不必談。劉子玄非眞能史﹐其論史卽馬﹑班莫能難。嚴羽卿非眞能詩﹐其論詩卽李﹑杜莫能如。藉令馬﹑班﹑李﹑杜自言之﹐或未必如二子之鑿鑿也﹐而責二子以爲馬﹑班﹑李﹑杜則悖矣。

子胥﹑種﹑蠡皆人傑

揚子云以三諫不去﹑鞭屍藉館爲子胥之罪﹐以不彊諫勾踐而棲之會稽爲種﹑蠡之過。夫三諫而去﹐爲人臣交淺者言也﹐如宮之奇﹑泄冶乃可耳。至如子胥﹐吳之宗臣﹐與國存亡者也﹐去將安往哉百諫不聽﹐繼之以死可也。孔子去魯﹐未嘗一諫﹐又安用三父受誅﹐子復仇﹐禮也。生則斬首﹐死則鞭屍﹐發其至痛﹐無所釋也。是以昔之君子﹐皆哀而恕之﹐雄獨非人子乎至於藉館﹐闔閭與羣臣之罪﹐非子胥意也。勾踐困於會稽﹐乃能用二子﹐若先戰而彊諫以死之﹐不過一彊項之臣耳﹐於國家成敗何益哉﹗﹝唐盧元甫有《胥山銘序》云「伍公絕楚出疆﹐在平爲未宦臣﹐在奢爲旣壯子﹐坎壈仗節﹐乞師於吳﹐五戰入郢。先王有言﹕『撫則後﹐虐則仇。『成湯用爲大義﹐孔子立爲大經﹐子胥修爲大仇﹐騷人賦爲大怨。」語意豁達﹐足爲子胥吐气。﹞

吳亡不系西施

昔人謂聲色迷人﹐以爲破國亡家﹐無不由此。夫齊國有不嫁之姊妹﹐仲父云無害霸。蜀宮無傾國之美人﹐劉禪竟爲俘虜。亡國之罪﹐豈獨在色﹗向使庫有湛盧之藏﹐潮無鴟夷之恨﹐越𨿽進百西施何益哉﹗

西施不隨範蠡

自杜牧有「西子下姑蘇﹐一舸逐鴟夷」之句﹐世皆傳範蠡載西施以逃。及觀《修文禦覽》引《吳越春秋》逸篇云﹕吳亡後﹐浮西施於江﹐令隨鴟夷以終浮沈也。子胥之被讒﹐西施有力焉。子胥死﹐盛以鴟夷﹐浮之江﹐今沈西施於江﹐所以謝子胥也。範蠡去越﹐亦號鴟夷子﹐杜牧遂誤以胥爲蠡耳。《墨子》日﹕「吳起之裂﹐其功也﹔西施之沈﹐其美也。」豈非明證哉﹗文士一時趁筆﹐遂墮後人於疑网。﹝余按唐《景龍文館記》﹐宋之問分題得《浣紗篇》云「越女顏如花﹐越王聞浣紗。國微不自寵﹐獻作吳宮娃。一行霸句踐﹐再笑傾夫差。一朝還舊都﹐靚妝尋若耶。烏驚入松蘿﹐魚畏入荷花。」觀此則西施後還會稽矣。要之沈江之說爲信。／夏君寵日﹕作隨蠡去更好﹐更有趣。沈江何益也吳宮歷年之寵幸﹐介然必成所事﹐豈兒女柔腸所可辧耶譖子胥﹐爲主吠也﹐何足誅﹞

大赦始於春秋

後世乃有大赦之法﹐不問情之淺深﹐罪之輕重﹐凡有犯在赦前﹐則殺人者不死﹐傷人者不刑﹐盜賊及作姦犯科者不詰﹐於是赦爲偏枯之物﹑長姦之門。然觀管仲所言及陶朱公之事﹐則知春秋﹑戰國時已有大赦之法矣。

蘇代爲燕昭間齊

燕昭卽位﹐志復齊仇﹐非一日矣。樂毅以趙亂適衛﹑至燕﹐在十七年之後﹐又十年始合五國以破齊。方其患齊之彊﹐志未逞也﹐蘇代之徒爲之間齊﹐離趙之交﹐激秦之怒﹐勸之以伐宋﹐驕其兵而罷其師﹐齊卒以亡﹐代有力焉。而世不數﹐何也張和仲日﹕代之所爲﹐不過傾詐反覆之術﹐與兵家之用間等耳。必有樂毅﹐然後能號召五國﹐連兵濟上。毅所謂發縱指示之功也﹐豈代可擬哉﹗

樂毅﹑田單兩賢相厄

樂毅爲燕合諸侯破齊﹐殺湣王﹐舉全齊之富而歸之燕﹐徇齊五年﹐下齊七十餘城﹐惟莒﹑卽墨未服。兵久於外﹐而燕人無怨心﹐諸侯無異議。其所以鎭撫內外﹐必有道矣。湣王之暴﹐神人之所共棄﹐而伐齊之利﹐諸侯之所共有﹐此固毅之本計歟至於莒﹑卽墨相持﹐田單拒之五年而不決﹐此非戰之罪﹐勇智相敵﹐勢固然耳。廉頗拒王齕於長平﹐司馬懿拒諸葛亮於祁山﹐智均力敵﹐𨿽有小負﹐莫肯先決而要之以久。使毅不遭惠王之隙﹐以燕﹑齊之眾而臨二城﹐磨以歲月﹐𨿽田單之智﹐將何能爲乎其勢如燕將之守聊﹐愈久而愈困耳。至夏侯玄不達兵勢﹐以爲毅不下二城﹐將以成王者之業﹐此書生之論﹐非其實也。﹝古今用兵﹐攻守之勢甚懸﹐有善守則無善攻。是故王莽以百萬圍昆陽也而殲﹐隋煬以百十三萬圍平壤也而潰﹐此其兵莫眾矣﹐則曰將非才也。孔明以十萬圍陳倉而不拔﹐孫權以十萬圍合肥而幾擒﹐此其將莫才矣﹐則曰兵非眾也。光武悉漢將之良以圍天水而折北﹐神武悉齊兵之銳以圍金墉而殞身﹐此將非弗才﹑兵非弗眾矣﹐則猶曰敵堅也。拓拔英﹑楊大眼以四十萬圍鐘離而隻輪不返﹐郭子儀﹑李光弼以六十萬圍相州而九師盡奔﹐此將非不才﹑兵非不眾﹑敵非不脆矣﹐則猶曰救至也。至魏太武屯百萬於宋﹐唐太宗聚天下於遼﹐則不惟將之才絕古今﹐而且帝矣﹔不惟兵之眾極海宇﹐而且精矣﹐加以盱眙小城﹑安市夷帥﹐敵非勍也﹔義隆破膽﹐延壽望風﹐救已絕矣﹔然而卒自解者﹐何以故也故日﹕攻守之勢﹐懸絕甚也﹐有善守則無善攻也。而況乎樂毅之將燕昭之兵﹐而攻乎田單之守﹐又有騎劫之代也﹐若之何二城之可拔也﹞

樂毅去就無歉

毅以讒去燕適趙﹐趙﹐父母國也﹐報燕惠王書稱﹕「忠臣去國﹐不潔其名。」不效戰國反覆﹐復爲趙而仇燕﹐去就無歉﹐傳之子孫亦然。髙帝過趙﹐復封其孫樂叔者於樂多﹐其所感者深矣。然則樂毅非戰國之士也。

田單用疑

田單之保卽墨也﹐使人食必祭﹐以致烏鳶﹐又設爲神師﹐皆近兒戲﹐無益於事。蓋先以疑似置人心腹中﹐則夜見火牛龍文﹐足以駭動﹐取一時之勝﹐此其本意也。

商鞅善托其君

商君之初見孝公也﹐說之以帝道﹐不悅﹔復說之以王道﹐又不悅﹔最後乃復進公以霸道。若此者﹐豈眞望其君以帝王之道哉蓋先以迂闊久遠之事嘗焉﹐使孝公之心厭﹐再嘗之﹐而知其心之必在於富彊也﹐故一語而輒合﹐商君所以內托其身而外托其君者審矣。說者日﹕「圖王不成﹐其獘猶可以霸。」嗚呼﹗使齊桓﹑晉文而行湯﹑武之事﹐將求亡之不暇﹐𨿽欲霸可得乎第此難與拘儒道耳。

商鞅徙言令便者

商鞅徙木之後﹐秦民初言令不便者有來言令便者﹐商鞅曰「此皆亂化之民。」盡遷之於邊城。夫立法之時﹐不難徙言不便者﹐而難徙言便者﹐鞅一切不顧﹐直是有豪傑胸膽﹐要亦厭其變遷不情耳。

虞卿復相趙

遊說之士﹐皆歷詆諸侯﹐以左右罔其利。獨虞卿始終事趙﹐專持從說﹐其言前後可考﹐無翻復之病﹐觀其赴魏齊之急﹐捐相印﹑棄萬戶侯而不顧﹐此固義俠之士﹐非說客也哉﹗然太史公記虞卿與趙謀事﹐皆秦破長平後﹐而卿爲魏齊棄相印﹑走大梁﹐則前此矣。意者魏齊死﹐卿自梁還復相趙﹐太史公敍次偶倒耳。

仲連使秦不終帝

魯仲連辯過秦﹑儀﹐气淩髡﹑衍﹐而從橫之利不入於口﹐因事放言﹐切中機會﹐排難解紛﹐如決潰堤﹐不終日而成功﹐逃避爵賞﹐脫屣而去﹐戰國以來一人而已。仲連死﹐秦人帝﹐不旋踵而亡﹐若天下共守其言不背也。

楊龜山誤貶藺相如

藺相如爭趙璧事﹐气蓋秦廷﹐而楊龜山弗是之﹐謂古以皮幣珠玉而不得免者﹐況一璧乎歸趙何益是時宋輸女眞金帛多矣﹐不知又何益也龜山此論﹐豈其未見靖康以後事耶

救閼與非奢不可

閼與之地﹐秦﹑韓﹑趙三國之交。秦攻韓而移兵閼與﹐蓋出趙之不意也。趙議發兵救之﹐廉頗不肯輕用其名﹐斗成敗於鼠穴。趙奢出自細微﹐一戰而勝。然則頗遂不若奢與不知頗﹐秦所忌也﹔奢﹐秦所易也。奢將則敵信而不疑﹐頗將則敵畏而備堅矣。故奢之事﹐頗𨿽勇不能行﹔頗之言﹐奢𨿽勝不能奪也。尙論者其可以一勝之功妄置褒彈乎

平原君所失不獨毛遂

《戰國策》﹕秦圍邯鄲急且降﹐平原君用傳捨吏子李同之說﹐得敢死士三千﹐卻秦軍三十里。所謂李同者﹐非平原客也﹐則其所失不獨一毛遂已。

範睢﹑蔡澤倜儻

範雎以亡囚而驅四貴﹐蔡澤以羈旅而攫相位。行而無媒﹐犯天下之所至難﹐其勢非危言則無所激﹐故澤之宣言困睢者﹐卽睢之謬言無王也。三寸柔舌﹐博金印如斗大﹐吁﹐可畏哉﹗𨿽然﹐範睢富貴已極﹐及澤一說﹐卽日解印綬如擲瓦礫。澤爲相亦不過數月﹐謝病免歸。二子所謂倜儻之士﹐其心能作能止﹐眞有過人者。黃東發猶有捕蟬之誚﹐豈眞所謂耳食者與

應侯用蔡澤

蔡澤以唐舉一言之激﹐袖手而入秦﹐乘應侯之自危﹐出不窮之辯﹐杜其口﹐伏其意﹐安然而據其相位﹐若承蜩然。智者以爲蔡澤之用應侯﹐不知應侯之用蔡譯也。夫自武安戮﹐鄭安平叛﹐王稽見法﹐人主之大欲不盡酬﹐而應侯且無以自解﹐蓋嘗彷徨而左右顧﹐求其人以托稅駕之地而不可得﹐得一蔡澤爲之代﹐應侯其免矣﹐是故幡然而薦之。天下皆以應侯能用賢﹐而應侯之過﹐自是無以聞於昭王者﹐非以蔡澤故耶

秦先時自有張祿

《史記》謂睢入秦﹐變姓名爲張祿。學者蓋不知秦先時自有張祿也。初﹐孟嘗君相齊﹐悅張祿先生之教﹐奉之黃金百斤﹑文織百純﹐祿辭而不受。他日謂孟嘗君﹕「夫秦﹐四塞國也﹐遊宦者不不得入焉。願君爲丈尺之書﹐寄我於秦王。我往而遇乎﹐固君之人也﹔往而不遇乎﹐𨿽人求謀﹐固不遇矣。」孟嘗君日﹔「敬聞命。」因爲之書﹐寄之秦王﹐往而大遇。考之田文之卒﹐在範雎未入秦之先﹐則張祿之入秦﹐居範睢之前久矣。睢入秦而踵名張祿﹐豈祿嘗有聞於諸侯﹐秦特令睢冒其名以誑鄰國耶

呂不韋之愚

呂不韋事﹐談者皆艷之﹐不知不韋何奇之有﹐天厭秦徳﹐假手賈人子巧易其宗耳。不然﹐不韋自謂智矣﹐能反掌攘千乘之國﹐而不能奮身脫赤族之誅﹔能立斃二王於方壯之年﹐而不能制子政於垂髫之日﹐豈智於前而後乃愚耶天奪其鑑矣。若夫《呂覽》一書﹐要不過竊他人之唾餘﹐矜自己之雋永﹐千金懸咸陽市而無一人敢增損一字﹐豈眞「遊﹑夏不能贊一詞」耶儒家者流﹐取其首篇所紀月令﹐廁之禮經﹐迄於今不廢也﹐豈不韋能愚後人哉﹐人自愚耳。

黃歇之禍不在李園

黃歇之爲姦﹐大類不韋﹐而行之於爲相之後﹐尢不義。𨿽使聽朱英﹐殺李園﹐終擅楚國﹐亦將不免大咎。何以言之楚之立國僅千歲﹐無功於民而獲罪於天﹐天以歇陰亂其嗣﹐而與之俱斃﹐豈區區朱英所能爲哉不然﹐以黃歇之智﹐而朱英之言獨無慨於中乎﹗

燕﹑吳之所以亡

燕國於蠻貊之間﹐春秋之際﹐未嘗與諸侯會盟。至於戰國﹐亦以耕戰自守﹐安樂無事﹐未嘗被兵。文公二十八年﹐蘇秦入燕﹐始以縱橫之事說之。自是兵交中國﹐無復寧歲﹐六世而亡。吳自太伯至壽夢十七世﹐不通諸侯﹐自巫臣入吳﹐教之乘車戰射﹐與晉﹑楚力爭﹐七世而亡。興亡之迹﹐大略相似。彼說客策士﹐借人之國以自快於一時可矣﹐而爲燕若吳者﹐亦何利此二子哉﹗

客非負齊

「松耶柏耶」之歌﹐悼王建以客亡國也。然是時有卽墨大夫﹐亦客也﹐知齊亡在旦夕﹐見王而說之日﹕「齊地方數千里﹐帶甲百萬﹐今三晉大夫不便秦﹐而在阿﹑鄄之間者百數。王收而與之數萬之眾﹐使收晉故地﹐卽臨晉之間可復矣。鄢﹑郢大夫不欲爲秦﹐而在城南下者百數。王收而與之數萬之眾﹐使收楚故地﹐卽武關可入矣。如此而齊威可立﹐豈特保國家而已哉﹗」建不聽﹐而竟餓死其邑松柏之間。爲此謀者非客耶然則非客負於齊﹐固王聽之不聰耳。

千百年眼卷四

秦用客之功

七國虎爭天下﹐莫不招致四方遊士。然六國所用相﹐皆其宗族及國人﹐獨秦則不然。始與謀國開伯業者﹐魏人公孫鞅也﹐其他若樓緩趙人﹐張儀﹑魏冉﹑範睢皆魏人﹐蔡澤燕人﹐呂不韋韓人﹐李斯楚人﹐皆委國而聽之不疑。卒之所以有天下者﹐諸人之力也。

戰國九流中辯士

戰國著書者亡非辯士﹐九流中具有其人。孟﹑荀﹐儒之辯者也﹔莊﹑列﹐道之辯者也﹔衍﹑奭﹐陰陽之辯者也﹐髡﹑孟﹐滑稽之辯者也﹔宋玉﹐詞賦之辯者也。今但知儀秦髡衍爲辯士﹐孟氏有好辯之名﹐亦小矣。

古文多譬況

秦﹑漢以前﹐書籍之文﹐言多譬況﹐當求於意外。如《尙書》云「說築傅巖之野。」築之爲言﹐居也﹐後世猶有「小築」之稱。求其說而不得﹐遂謂傅說起於板築﹐𨿽孟子亦誤矣。伊尹負鼎以干湯﹐謂尹有鼎鼐之才也﹐猶《書》曰「迓衡」云耳。橫議者遂謂伊尹爲庖人﹐若然﹐則衡秤也﹐尹曰迓衡﹐其亦舞秤權之市魁乎子貢多學而識﹐故孔子曰「賜不受命而貨殖焉」。莊子便謂子貢乘大馬﹐中紺表素之衣﹔太史公立《貨殖傳》﹐便首誣子貢﹐如此則子貢一猗頓耳。又《論語》「爲命﹐裨諶艸創之。」左氏遂謂裨諶謀於野則獲。蓋因艸之一字誣之也。孔父正色而立朝﹐左氏遂謂孔父之妻美而艷﹐蓋因色之一字誣之也。例此以往﹐則《國語》謂驪姬蠍譖申生﹐必將如吉甫之掇蜂﹔《禮》所云諸侯漁色於下﹐卽小說家謂西施因网得之類矣乎姑發此以諗知者。

讀書句讀

學者有讀書終身不知句讀者﹐由少年不經師匠﹐因仍至此。嘗觀李彥平讀《禮記》「男女不雜﹝句﹞坐不同﹝句﹞柂枷不同﹝句﹞巾櫛不親授﹝句﹞」﹐程伯淳讀《孟子》「至大至剛以直﹝句﹞養而無害則塞於天地之間﹐」姚寬讀《左氏春秋》「故講事以度軌﹝句﹞量謂之軌取材以章物﹝句﹞采謂之物」﹐又「聞晉公子駢協欲觀﹝句﹞其裸浴﹝句﹞薄而觀之」﹐費補之讀《漢書衛靑傳》「人奴之﹝句﹞生得無笞罵卽足矣」﹐楊用修讀《史記》「髙祖與父老約﹝句﹞法三章耳」﹐皆妙得古人之旨。以類推之﹐如《莊子》「涇流之大兩涘」爲句。《史記封禪書》「八神﹕一曰天主﹐祠天齊﹔二曰地主﹐祠泰山梁父﹐」觀後天子至梁父禮祠地主之文﹐則八神名當至「主」字句絕﹐而用修﹑允寧皆「一曰天」「二曰地」爲句。《季布傳》「身屢典軍搴旗者數矣」九字一句﹐而《索隱》「身屢典軍」爲句。《匈奴傳》「務讇納其說﹐以便偏指﹐不參彼己」句絕﹐而《索隱》以「偏指不參」爲句。《律書》「𨿽妙必效情﹝句﹞核其華道者明矣」﹐而用修引之作「情核其華」爲句。《魏豹彭越傳》﹕「其云蒸龍變﹐欲有所會其度」句絕﹐言欲遭時行志﹐與所蘊適相際也﹐如雲此足下度內耳可證﹐而用修「其度以故」爲句。《谷永傳》「成帝效爲微行﹐多近幸小臣」句絕﹐「趙李從微賤專寵﹐皆皇太后與諸舅夙夜所常憂」﹐而用修﹑元美皆讀云「小臣趙﹑李從微賤專寵」。此類來可悉數。

古書之僞

《本艸》﹐神農書也﹐中言豫章﹑朱崖﹑趙國﹑常山﹑奉髙﹑眞定﹑臨淄﹑馮翊出諸藥物﹐如此郡縣﹐豈神農時所有耶《山海經》﹐禹﹑益書也﹐中有長沙﹑零陵﹑桂陽﹑諸曁﹐如此郡縣﹐豈禹時所有耶《三墳》﹐伏羲﹑神農﹑黃帝書也﹐然謂封拜之辭曰策﹐策始於漢﹐而胃伏羲氏有策辭可乎祭天地於圜丘﹐大夫之妻曰命婦﹐《周禮》始有之﹐而謂天地圜丘﹑恩及命婦爲黃帝之事可乎相人之術起於衰世﹐而謂聖人以形辧貴賤﹑正賢否爲神農之書可乎《三略》《六韜》﹐太公書也﹐然其中雜援軍讖﹐以足成之﹐夫讖書起於戰國之後﹐太公之時曾有之乎《爾雅》﹐周公書也﹐然其中有云張仲孝友﹐張仲﹐宣王之臣也﹐周公安得載之《爾雅》《左傳》﹐丘明書也﹐然其中有云「虞不臘矣」﹐夫臘之爲節﹐秦始有之﹐丘明安得記之《左傳》《汲冢》﹐周書也﹐其《周月解》則以日月俱起於牽牛之初﹐夫自堯時日躔虛一度﹐至漢太初歷始雲起牽牛一度﹐何《周月》而乃爾《時訓解》則以雨水爲正月中气﹐夫自漢初以前歷皆以驚蟄爲正月中气﹐至太初歷始易之以雨水﹐何《時訓》而云然《子華子》﹐程本書也﹐其語道徳則頗襲《老》《列》之旨﹐語專對則皆仿《左氏》之文﹐是何彼此之偶合作聲歌似指漢武朱雁芝房之事﹐諭子車復竊韓愈﹑宗元墓銘之意﹐是何先後之相侔《蒼頡篇》﹐李斯作也﹐其曰「漢兼天下﹐海內並廁﹐豨黥韓覆畔討滅殘」﹐然則漢事何以載於秦書此類甚多﹐或摹古書而僞作﹐或以己意而妄增﹐至使好事之流﹐曲爲辯釋﹐以炫其博﹐是皆未之深考耳。

秦之所以帝

尙論秦之帝者﹐皆曰商君開塞耕戰。範睢遠交近攻。此說似矣﹐而非其要也。及讀東坡《策斷》﹐爲之躍然。《策斷》日﹕「用兵有權﹐權之所在﹐其國乃勝。是故我欲則戰﹐不欲則守﹐戰則天下莫能支﹐守則天下莫能窺。」昔者秦嘗用此矣﹐開關出兵﹐以攻諸侯﹐則諸侯莫不願割地而求和。諸侯割地而求和於秦﹐秦人未嘗急於割地之利。若不得已而後應﹐故諸侯嘗欲和而秦嘗欲戰﹐如此則權固在秦矣。且秦非能彊於天下之諸侯﹐秦惟能自必﹐而諸侯不能﹐是以天下百變而卒歸於秦。諸侯之利固在從也﹐朝聞陳軫之說而合爲從﹐暮聞張儀之計而散爲橫。秦不然﹐橫人之欲爲橫﹐從人之欲爲從﹐皆其自擇而審處之。諸侯相顧而終莫能自必﹐則權之在秦﹐不亦宜乎﹗

秦法棄灰有故

秦法﹐棄灰於道者棄市。此固秦法之苛﹐第棄灰何害於事而苛酷如此蓋嘗疑之。偶閱《馬經》﹐馬性畏灰﹐更畏新出之灰﹐馬駒遇之輒死﹐故石礦之灰往往令馬落駒。秦之禁棄灰也﹐其爲畜馬計耶一日又閱《夏小正》及《月令》﹐乃畢得其說。仲夏之月毋燒灰。鄭氏注謂爲傷火气是矣。是月王頒馬政﹐遊牝別羣﹐是毋燒灰者﹐亦爲馬也。固知棄灰於道﹐乃古人先有此禁﹐但未必刑之如秦法。古人惟仲夏乃行此禁﹐秦或四時皆禁﹐故以爲苛耳。

秦不絕儒生與經籍

始皇之初﹐非不好士﹐亦未嘗惡書﹐觀其讀李斯《逐客書》﹐則亟毀初禁﹐開關以納之﹔讀韓非《說難》﹐則撫髀願識其人﹐其勤於下士﹑溺於好文如是﹗其後焚書之令﹐以淳於越議封建﹔坑儒之令﹐因盧生輩竊議時事而下﹐要皆有所激而然也。按是時陸賈﹑酈食其輩皆秦儒生﹐陳勝起﹐二世召博士諸儒生問故﹐皆引《春秋》之義以對﹐亦三十餘人。然則秦時曷嘗不用儒生與經學耶後叔孫通降漢﹐時有弟子百餘人﹐齊魯之風﹐固未嘗替。蕭何入咸陽﹐收秦律令圖書﹐然則秦又曷常廢儒生與書籍耶後世不明經者﹐皆歸之秦火。夫《易》固爲未燼之全書矣﹐又何曾有明全《易》之人哉昔人謂秦人焚書而書存﹐諸儒窮經而經絕﹐蓋爲此發也。《詩》有六亡篇﹐乃六笙詩﹐本無其辭﹔《書》有逸篇﹐仲尼之時已無矣﹐皆不因秦火。自漢以來書籍至於今日﹐百不存一﹐非秦人亡之耳﹐學者自亡之耳。﹝《史記》秦焚書之令云﹕《詩》《書》﹑百家語皆焚之﹐所不去者﹐醫藥﹑卜筮﹑種樹之書。然六籍𨿽厄於煨燼﹐而得之口耳所傳﹑屋壁所藏者﹐猶足以垂世﹐立教千載﹐如一日也。醫藥﹑卜筮﹑種樹之書﹐當時𨿽未嘗廢錮﹐而並未嘗有一卷流傳於後世者。以此見聖經賢傳﹐千古不朽﹐而小道異端﹐𨿽存必亡﹐初不以世主之好惡而爲之興廢也。﹞

秦火後遺書

萬曆甲午﹐司農郎葉公春及疏云「孔子刪書﹐斷自唐虞訖周﹐典謨訓誥誓命之文凡百篇﹐秦火後行於世者五十八篇耳。秦始皇二十六年﹐遣徐福發童女數千人入海求神仙。徐福多載珍寶圖史﹐至海島﹐得平原大譯﹐止王不歸﹐今倭其種也。始皇三十四年始下焚書之詔﹐故司馬光溫公《倭刀歌》日﹕『徐福時行書未焚﹐遺書百篇今尙存。』乞乘小西飛封款之便﹐及纂修正史之時﹐檄至彼國﹐搜尋三代以前古書。」葉公此疏﹐實非迂闊。《丹鉛總錄》《雙槐歲抄》亦嘗言及之矣。陳眉公山居課兒有詩曰「兒曹莫恨咸陽火﹐焚後殘書讀盡無。」﹝夏君憲日﹕如此表章﹐不枉卻葉公手疏也。然秦灰之後﹐代有異書﹐其毀滅散逸於腐人之手者多矣。有稍知收藏﹐輒羣聚而笑之﹐尙望其搜求於海外耶則謂葉公此疏爲空言可也。﹞

坑儒考

秦旣焚書﹐諸儒多謗怨。召諸生至者﹐皆拜爲郎﹐凡七百人﹐乃密令冬月種瓜於鉶谷中溫處﹐瓜有實﹐詔下博士諸生說之﹐人人各異。乃命就視之﹐先爲伏機﹐諸生各相難不能決﹐因發機塡之以土。於乎﹗據秦之機焰﹐儒書與其人滅絕久矣﹐今二千年間何如哉﹗

秦世文章

秦王吞誅六雄﹐首采李斯言﹐焚《詩》《書》﹐尊法吏﹐乃其所稱制與金石之銘﹐猶鬱鬱乎文也。如李斯所撰《嶧山碑》三句始下一韻﹐是《采芑》第二章

法。《瑯耶臺銘》一句一韻﹐三句一換﹐是《老子》「明道若昧」章法。不意虐焰之後﹐文章猶復遵古如此﹐毋乃陽棄而陰用之耶

黔首之稱不自秦始

李斯刻石頌秦日﹕「黔首康定」。太史公因此語﹐遂於《秦紀》謂「秦更民曰黔首」﹐朱子注《孟子》亦日﹕「周言黎民﹐猶秦言黔首。」蓋因太史公之語也。然《祭統》《內經》實先秦出﹐黔首之稱古矣﹐恐不自秦始也。

九鼎不爲秦用

威烈王時﹐九鼎震﹐震者﹐淪之兆也。鼎﹐神物也﹐旣能震動﹐則沒入水理也。宋大丘社亡﹐亡者﹐自亡也﹐社能自亡﹐則鼎能自沒無疑。使鼎誠在秦﹐始皇又何必使人沒水而求之也秦所禱金人有何靈爽﹐猶潸然淚下於將徙﹐況神禹之鼎乎神劍躍入平津﹐湛盧飛去楚國﹐鼎不爲秦用明矣。故秦史旣書昭襄之世九鼎入秦矣﹐而太史公《秦紀》又書始皇二十八年﹐使千人沒泗水求周鼎﹐不獲也﹐書法前後抵牾﹐政使作後來者疑團耳。

長城不自始皇

長城之築﹐非獨始皇﹐自趙簡子時已起長城備胡矣。秦昭王時築長城於隴西﹐趙自代王亦築於陰山下﹐蓋借此以限華夷﹐堤防中外﹐似不爲過。然內政不修﹐而區區外侮之禦﹐以至竭天下之力﹐亦愚矣。𨿽然﹐更繼秦者﹐皆因其已成之勢﹐而世加修補之功﹐始皇此舉﹐要不爲無功於後人。但始皇本謀固欲其子孫傳之無窮﹐豈知身首其疲民亡國者﹐徒爲千萬世作役耶及郡縣之制﹐亦不自秦﹐按《左傳》楚滅陳爲縣﹐名始此。

立扶蘇無救於亡秦

或謂始皇旣沒﹐髙﹑斯之亂不作﹐得扶蘇而君之﹐猶可以濟。不知中原赤子﹐父子祖孫就嬴氏鋒刃者﹐幾二百年﹐卽有聖子聖孫噓呵保護﹐無及也。

秦亡不由兵弛

班史以銷鋒鏑﹑弛武備爲秦之所以亡。然秦之亡﹐非關於兵弛也。當時盡吞六雄﹐威震六合﹐彼胡越僻在裔夷﹐豈能爲纖芥之害﹐而發百萬之師以伐之﹔驪山阿房之役﹐又復數十萬﹐健卒壯士虛耗糜爛於不切之役﹐蓋側目倒戈﹑相挺而並起者﹐皆秦兵也。《史記》言「先是﹐諸侯吏卒繇戍屯使過秦中者﹐秦中吏卒遇之多無狀。及章邯以秦軍降諸侯﹐諸侯吏卒乘勝多奴虜使之﹐輕折辱秦吏卒。秦吏卒多怨竊言﹐諸將微聞其語﹐以告項羽。羽乃盡坑秦卒二十餘萬人。」夫此二十萬人者﹐卽十餘年前王翦﹑王賁等將之以橫行天下﹑誅滅六雄者也。國有興廢﹐而士心之勇怯頓殊﹐異哉﹗然章邯之降也﹐特以畏趙髙之讒﹑二世之誅﹐而其兵固非小弱﹐亦未嘗甚敗衄也。而此二十萬人者﹐亦復弭耳解甲﹐而曾無異辭﹐𨿽明知必蹈禍機﹐反幸諸侯之入關以紓禍﹐所謂寡助之至﹐親戚叛之者歟

章邯未可輕

髙祖自漢中東出﹐司馬欣﹑董翳望風稽顙﹐獨章邯堅守廢丘﹐逾年不下。至於澆水灌之然後破﹐此豈脆敵哉﹗惜其不知所事﹐身名俱滅﹐嚴尢之於王莽﹐道覆之於盧循﹐皆一律也。

天亡秦

秦滅六國﹐趙獨可慘。長平之役﹐戰而斬者四十餘萬﹐降而坑者又四十餘萬。卽於此時生一男子曰趙髙﹐先後殺始皇之二子﹐而滅秦之宗社﹔生一女於曰邯鄲姬﹐陰以呂易嬴而莫之覺。全盛一統之業﹐忽然瓦解﹐此兩人蓋從內亂之﹐趙國之寃气所化也。秦滅六國﹐楚獨無罪。誘懷王而幽囚以死﹐骨方未寒﹐王翦六十萬人風驟雨至﹐五湖七澤﹐勢如破竹﹐陸終﹑熊繹之後﹐蕩無孑遺。卽於此時生二男子於東楚﹐曰陳勝﹑吳廣﹐生二男子於西楚﹐曰劉季﹑項籍﹐奮臂大呼﹐四方響應﹐神都天闕﹐三月飛煙。七百年之基﹐拱手付焉。此四人者﹐蓋從外取之﹐楚國之憤气所化也﹐孰謂天道聵聵耶﹗

陳涉秦民之湯﹑武

陳涉之王也﹐其事至微淺﹐然縉紳先生抱祭器而往歸之﹐張耳﹑陳余﹑房君之徒﹐又皆以興王之業說之。至其不幸而敗﹐史氏猶再三致意﹐稱其所致王侯將相﹐竟足以亡秦。夫涉起謫戍而首事﹐其大要不過偸一時之欲﹐用軍行師﹐來嘗有一日之規﹐天下後世﹐正不當以興亡之事責之﹐舊史猶復云云。吁﹐亦悲矣﹗天下苦秦之禍﹐故家遺俗﹐豪傑俠士﹐喪气略盡。乃其所不慮之戍卒﹐猶能爲天下首事。𨿽其人物卑陋﹐事至微淺﹐而古今猶幸之。蓋積萬年之憾﹐而發憤於陳王﹐猶曰此秦民之湯﹑武耳。

範增智不如兒女子

嬰母知廢﹐陵母知興﹐成敗之理﹐𨿽婦人亦能知之。漢非諸傑所得奪也。居巢叟旣知沛公有天子气﹐又曰「亟擊勿失」﹐智出兩女子下矣。又外黃舍人兒﹐年十三﹐尙能說羽赦外黃當坑者。居巢叟年已七十﹐顧不能諫羽﹐使戮子嬰﹑殺義帝﹑斬彭生﹑坑秦二十萬眾﹐智愚之相去何遠哉﹗

項氏之憂不在沛公

昔者鄧侯不殺楚文王﹐而楚卒滅鄧﹔楚子不殺晉文公﹐而晉卒敗楚﹔項籍不殺髙帝﹐而漢卒誅項氏﹐志士至今惜之。嗚呼﹗必殺其所忌而以得國﹐則安知天下之禍將不出於其所不足忌者哉﹗昔秦覆滅諸侯﹐其所憂者﹐六姓之逋士也。於是不愛重寶﹐致天下之豪傑而殲其黨。始皇之爲計亦密矣﹐而不知亂秦者﹐則刑余之弄臣﹔而卒亡之者﹐皆其不虞之廝隸戍卒也。髙帝定天下﹐亦惟韓﹑彭﹑黥布易動而難蓄﹐三人死﹐宜果無事﹐而祿﹑產之孱弱﹐幾盡天下。由是觀之﹐患不在於縱敵﹐而多殺無益於弭寇。彼範增者﹐滋羽之暴﹐徒欲斃漢於一擊﹐卽使得志﹐而喑啞叱吒之雄﹐其堪爲混一六臺之主而無後患乎吾恐項氏之憂﹐不在沛公也。

相不足憑

舜重瞳子﹐羽亦重瞳子﹐不必皆仁。勾踐長頸烏喙﹐禹亦長頸烏喙﹐而長頸烏喙不必皆不仁也。彼皮相者﹐其足與論士乎

髙帝入關有天幸

髙帝之入秦﹐一戰於武關﹐兵不血刃而至咸陽﹐此天也﹐非人也。秦之亡也﹐諸侯並起﹐爭先入關﹐秦遣章邯出兵擊之。秦𨿽無道﹐而其兵力彊﹐諸侯𨿽銳﹐而皆烏臺之眾﹐其不敵秦明矣。然諸侯皆起於羣盜﹐不習兵勢﹐淩籍郡縣﹐狃於亟勝﹐不知秦之未可廢也。於是章邯一出﹐而殺周章﹑破陳涉﹑降魏咎﹑斃田儋﹐兵鋒所至﹐如獵狐兔﹐皆不勞而定。後乃與項梁遇﹐苦戰再三﹐然後破之。梁𨿽死﹐而秦之銳鋒亦略盡矣。然邯以爲楚地諸將不足復慮﹐乃渡河北擊趙。邯旣北而秦國內空﹐至是秦始可擊。而髙帝乘之﹐此正兵法所謂避實而擊虛也。懷王之遭沛公固當﹐然非邯﹑羽相持於河北﹐沛公亦不能成功。故日﹕此天命﹐非人謀。

髙祖爲義帝發喪

漢髙祖爲義帝發喪﹐與曹操挾天子以令天下﹐其事無乃相類不知爲義帝發喪﹐因人之短而執之﹔挾天子以令天下﹐負己之有而挾之。𨿽皆詭之爲名﹐但一則豪傑起事﹐舉動光明﹔一則姦雄不軌﹐蹤迹暗昧。爲義帝發喪﹐無君之罪在項羽﹔挾天下以令諸侯﹐無君之責在曹操。﹝夏君憲日﹕爲義帝發喪﹐無大緊要﹐只作口頭話柄耳。漢之興原不系此。羽之立帝﹐則是淺夫之智﹐甚無謂﹐到後面勢不得不殺矣﹐卻便惹起許多唇舌。然羽弒帝﹐亦何救於烏江之敗也﹗﹞

漢王未嘗顚倒豪傑

漢王待九江王布﹐踞洗召之﹐已又供帳如王者。蘇老泉謂漢王能顚倒豪傑﹐劉元城又以爲識先後著。不知布旣殺楚使﹐又與楚戰﹐又避楚間道來歸﹐此時情勢﹐布必無還楚之理﹐故當踞洗時﹐遂以踞洗見﹐布𨿽大怒﹐怕他走到那里去非漢王故意傲布﹐實算得布不得不就漢也。其後帳禦飲食﹑從官之盛﹐此招徠遠人之常事﹐何足爲顚倒豪傑況踞冼亦是漢髙謾罵故態﹐亦是豁達大度之一節﹐何暇思及先後著來

髙祖酬賞遺轅生

漢髙祖大封功臣﹐所遺不獨紀信也。余考陸機《漢髙祖功臣頌》日﹕「轅生秀朗﹐沈心善照。漢旆南振﹐楚威自撓。大略淵回﹐元功響效。邈哉斯人﹐何識之妙。」按《漢書》轅生說漢王日﹕「願君出武關﹐項王必引兵南走。王深壁﹐令滎陽﹑成臯且得休﹐乃復走滎陽。如此則楚所備者多﹐力分﹐漢得休﹐復與之戰﹐破楚必矣。」其後髙祖未酬其賞﹐故史不列於功臣之數。陸機作頌﹐乃儕之二十一人之列﹐可謂發潛闡幽矣。王應麟曰﹕轅生說行而身隱﹐鴻飛魚潛﹐脫屣圭組﹐遠希魯連﹐近幕董公﹐亦古之逸民﹐不可與辯士說客並論也。

侯公碑考

侯公說項羽事﹐《漢書》載本末不甚詳。髙祖以口舌遠之﹐誠難能矣﹐然世或恨其太寡恩。宋葉石林有《漢金鄕侯長君碑》云「諱成﹐字伯盛﹐山陽防人。漢之興也﹐侯公納策﹐濟太上皇於鴻溝之厄。謚安國君﹐曾孫輔﹐封明統侯。光武中興﹐玄孫霸爲大司徒﹐封於陵侯。枝葉繁盛﹐或家河隨﹐或邑山澤。」然後知髙祖所以待侯公者亦不薄﹐惟不用之而已。漢初羣臣未有封侯者﹐一時有功﹐皆旋賜之美名﹐號曰君﹐有食邑﹐如婁敬封奉春君之類是也。後漢《侯霸傳》﹕河南密人。不言爲侯公後﹐但云族父淵﹐元帝時宦者﹐佐石顯等領中書﹐號太常侍﹐霸以其任爲太子舍人。蓋史闕也。漢之遺事﹐古書無復可見﹐而偶得於此﹐知藏碑不爲無補也。

蕭何器識

李斯以焚書亡秦﹐蕭何以收圖籍興漢。勝者之所用﹐敗者之局也。艸莽角逐之時﹐見秦府庫宮室之盛﹐卽沛公不能不垂涎。何一刀筆吏﹐固已習國家體要如此﹐其器度有越人者。髙祖論功﹐以何爲第一﹐眞第一也。但「發縱指示」四字於何不切﹐當歸子房。

蕭何治未央宮有深意

髙帝之都關中﹐意猶豫未決﹐嫌殘破故也。何大建宮室﹐以轉其機﹐蓋不欲以據形勢﹑定根本正言於髙帝﹐恐費分疏耳。正與買田宅自污意同。

漂母風旨與圯上老人同

漂母﹐異人也﹐其謂淮陰日﹕「哀王孫而進食﹐豈望報哉﹗」蓋微言以悟侯耳。知侯之才足以立功﹐又逆料其不能居功﹐風旨大略與圯上老人同﹐特後世無有窺見其妙者。

韓信威名

漢髙帝極厚信﹐亦極忌信。使信將﹐則以張耳監之﹔信下魏破代﹐則收其精軍。蓋漢實畏其能﹐故信卒不免。田肯有云「陛下已得韓信﹐又治關中。」則知此兩事乃當時安危存亡之機。且信之威名使人畏之如此﹐其不亡何待﹗

韓信有後

廣南有韋土官者﹐自云淮陰後。當鐘室難作﹐淮陰侯家有客﹐匿其三歲兒﹐知蕭相國素與侯知己﹐不得已爲皇后所劫﹐私往見之﹐微示侯無後意。相國仰天嘆日﹕「冤哉﹗」淚淫淫下。客見其誠﹐以情告。相國驚日﹕「若能匿淮陰兒乎中國不可居矣﹐急逃南粵﹐趙佗必能保此兒。」遂作書遣客匿兒於佗日﹕「此淮陰侯兒﹐公善視之。」佗養以爲子﹐而封之海濱﹐賜姓韋﹐用韓之半也。今其族世豪於海壖間﹐有酇侯所遺之書﹐尉佗所賜之詔﹐勒之鼎器。夫呂氏當惠帝末﹐已無血胤﹐而淮陰後至今存﹐是亦奇聞﹐史家不識也。惜其客名姓不傳﹐比於程嬰﹐則有幸不幸耳。此說出張玄羽《支離漫語》。

漢告友之侈封

漢告友之典﹐封列侯爲過盛。韓信﹑彭越皆呂后使人告之也﹐而彭越舍人傳不載姓右﹐其人亦不封。告信者樂說﹐封愼陽侯﹐享國五十一年﹐至孫賈之而始棄市國絕。告英布者賁赫﹐封期思侯﹐享國二十九年﹐無後。按告彭越舍人。當是帝後知是呂后使﹐故不封。而愼陽過享乃爾﹐天道似未有知也。

張良未嘗爲韓

沙中一擊﹐子房報韓之義盡矣。祖龍死﹐秦鹿失﹐天下之勢﹐非劉則項﹐百韓成足輔乎以燒絕棧道爲爲韓者﹐迂甚也。秦﹑項滅而英雄之恨已消﹐可以辟穀謝世矣。非然者﹐信誅何辱﹐良弗去﹐將次及焉﹐獨爲韓乎哉﹝余考《荀子》﹐韓之張去疾﹐篡臣也。去疾爲張子房祖﹐去疾亂韓﹐而子房能克蓋前愆﹐爲韓復仇﹐則謂之始終爲韓亦無不可也。﹞

漢髙祖尊母不尊父

漢髙祖得天下之五年二月卽皇帝位﹐先封髙後曰皇后﹐子曰皇太子﹐亦追其母曰昭靈夫人。然婦爲後而母爲夫人﹐豈當時禮制尙未暇講耶時太公乃遺而不封﹐已不可解。七年春正月﹐又封劉賈及兄喜曁弟交﹑長子肥諸人爲王﹐三月復趨丞相差次大小功臣封之﹐而太公復未議封﹐卽羣臣亦無一言及之﹐何也逮帝五日一朝太公﹐家令說太公擁彗卻行﹐帝乃大驚﹐始下詔日﹕「諸王﹑通侯﹑將軍﹑羣卿﹑大夫已尊朕爲皇帝﹐而太公未有號。今尊太公曰太上皇帝。」是帝爲天子已七年﹐而太公尙爲庶人也﹐大異矣﹗後十年﹐太上皇帝崩﹐𨿽令諸侯國皆立太上皇廟﹐亦何益哉﹗更可異者﹐太上皇之號﹐秦始皇以封秦莊襄也﹐以死者之封封生者﹐「季不讀書」﹐信乎﹗

髙祖賜姓之陋

漢髙祖嘗賜婁敬以劉氏﹐後世帝者徒慕英主所爲﹐意其駕馭豪傑﹐或出於此﹐於是跋扈之臣與夷酋﹑賊渠﹐例皆賜以國姓﹐謂之固結其心。而嗣君乃屈帝尊以下﹐同於三者之賤﹐取笑貽辱﹐無以示天下威重﹐此當時公卿大臣不學之過也。

虞美人﹑戚姬

宋鄭叔友論劉﹑項日﹕「項王有吞嶽意气﹐鹹陽三月火﹐骸骨亂如麻﹐哭聲慘怛﹐天日眉容不斂﹐是必鐵作心肝者。然當垓下訣別之際﹐寶區血廟﹐了不經意﹐惟眷眷一婦人﹐悲歌悵飲﹐情不自禁。髙帝非天人歟能決意於太公﹑呂后﹐而不能決意於戚夫人﹕杯羹可分﹐則笑謾自若﹔羽翼已成﹐則唏獻不止。乃知尢物移人﹐𨿽大智大勇者而不能免﹐況其下者乎﹗」﹝夏君憲日﹕如此情景﹐正是大智大勇做的。道學先生又著幾般嘴臉謾過去矣﹔不然﹐則所謂「最下不及情」也。﹞

漢初封計戶口

漢髙祖懲戒亡秦孤立之獘﹐故大封同姓。聖人謂「百世損益可知」﹐皆類是也。周以封建亡﹐故秦必損之﹐秦以不封建亡﹐故漢必益之。事勢相因﹐必至於此。兼漢初戶口減少﹐封諸王時﹐計戶而不計地﹐故封三庶孽分天下半﹔其後戶口日蕃﹐所以彊大。

髙祖竟王劉濞

劉濞之王吳﹐髙祖知其必反而復遣之﹐此髙祖徳性規模所以大於唐太宗﹑漢光武。二君以讖緯多殺不辜﹐爲累大矣。

呂后邪謀在暮年

髙帝欲易太子﹐或日﹕呂后彊悍﹐髙帝恐其爲變﹐故欲立趙王。此殊不然。自髙帝之時言之﹐計呂后之年﹐當死於惠帝之手﹐呂后𨿽悍﹐亦不忍奪之其子以與侄。惠帝旣死﹐而呂后始有邪謀﹐此出於無聊耳﹐髙帝安得逆知之﹝夏君憲日﹕悍婦只圖快意﹐管甚親兒女﹐唐武曌可見也。知婦莫若夫﹐髙帝如何不逆料來﹞

平﹑勃未可議

子家羈不欲昭公與季氏立異﹐子家羈豈黨季氏者乎陳平﹑周勃不與呂氏立異﹐平﹑勃豈黨呂氏者乎狄仁傑不與武氏立異﹐仁傑豈黨武氏者乎今人旣亮二子之心﹐則不得復議平﹑勃之迹。𨿽然﹐此可與知者道。

四皓賜碑

四皓有羽翼太子之功﹐其沒也﹐惠帝爲之制文立碑。此乃上世人主賜葬人臣卹典之始。《通典》《文獻通考》皆不之載﹐而四皓碑目﹐《集古錄》《金石錄》﹑鄭樵《金石略》皆遺之﹐獨見於任昉《文章緣起》。

左右袒所以令眾

「爲呂氏右袒﹐爲劉氏左袒」﹐昔人頗有以絳侯爲失計者。不知勃老將也﹐已預知眾心之歸劉氏﹐而不能無疑於呂氏之有黨。蓋令一下而或間有右袒者﹐或遲疑未左者﹐立誅之以令眾﹐如楊素﹑朱滔之舉耳﹐豈至此而始覘人心之向背哉﹗

漢文賜吳王幾杖

漢文時﹐吳王不朝﹐賜以幾杖﹐此與唐之陵夷藩鎭邀節旄者何異不知文帝時權綱在上﹐仲縮由己﹐唐一向姑息﹐權柄例持於下﹐予奪由人﹐兩事不可同日語。

淮南厲王未嘗反

淮南厲王驕恣不奉法則有之﹐以爲謀反﹐則未也。以文帝時﹐天下治平﹐有若金甌﹐卽病狂喪心者﹐亦何敢以蕞爾彈丸之地而與之抗且夫男子七十人﹐輦車四十乘﹐反當何所爲也使閩越﹑匈奴以市明珠良馬﹐或有之﹐夫越數千里之外徼荒服之夷虜﹐而爲期會﹐欲與其人相應合﹐世固無是理也。當是時﹐天下之人實知之﹐以故文帝之賢﹐厲王之暴﹐而「尺布斗粟」之謠所由起。不然﹐文帝亦何至終愧悔耶﹗

文帝奢儉之異

前史稱漢文帝節儉﹐身衣弋綈﹐集上書囊爲殿帷﹐所幸愼夫人衣不曳地。此三事以人主行之﹐可謂陋矣﹐然賜鄧通以十數巨萬﹐又以銅山與之﹐此又何也

千百年眼卷五

文帝用賈生

孝文時﹐山東之國﹐齊七十二城﹐楚四十城﹐吳三十城。三國之中﹐齊爲尢大﹐悼惠王復子多而材。呂氏之亂﹐哀王襄欲舉兵西向﹐則關中爲之震恐﹐且有自帝之謀﹐其弟朱虛﹑東牟且將爲內應。幸諸呂已誅﹐文帝正位﹐而其謀遂寢。然則帝卽位之後﹐諸侯之勢疏而逼﹑地大而可忌者莫如齊爲盛。文帝豈不慮及此故𨿽盡復呂后所奪齊地﹐而卽割其二郡以王城陽﹑濟北。逮濟北以構逆誅﹐文王絕世﹐則盡以齊地分王悼惠之六子﹐卽賈誼所謂「各受其祖之分地﹐地盡而止﹐天子無所利焉」者也。及孝景時﹐吳﹑楚爲逆﹐悼惠王之子孫所謂六王者皆預其謀﹐然俱以國小兵弱之故﹐齊與濟北𨿽豫密謀而終不敢發﹐膠東﹑膠西﹑濟南﹑淄川僅能出兵圍齊﹐及漢兵出﹐則各已潰散。吳楚旣無巨援﹐宜其速敗。使齊地不早分﹐以一壯王全據七十二城之甲兵﹐與吳﹑楚合從西向﹐漢之憂未艾也。孰謂誼言不見用﹐而文帝爲無謀哉﹗﹝按賈誼傅長沙﹐絳﹑灌之屬害之也。史謂其以謫去﹐宜耳。其爲梁懷王太傅也﹐帝自以爲不及故也。王﹐文帝愛子﹐故以屬誼。王墮馬死﹐誼自傷爲傅無狀﹐不忍負帝委托之重﹐故哭泣而死。後之覽者﹐徒執誼謫長沙一節爲誼嘆息﹐謂帝終不用生﹐誤矣。﹞

《過秦論》出《丹書》

賈長沙《過秦論》末所云「仁義不施而攻守之勢異」﹐爲宋儒所笑﹐不知其原出於《丹書》也﹐日﹕「仁得之﹐以仁守之﹐其量百世﹔以不仁得之﹐以仁守之﹐其量十世﹔以不仁得之﹐以不仁守之﹐必及其世。」可見讀書不多﹐未可輕議古人。

賈生厚徳

漢文欲任賈誼﹐公卿﹑絳侯之屬皆害之。其後人告絳侯反﹐系獄。誼言待大臣無禮以諷之﹐而帝亦悟。洛陽少年可謂有先民之遺風矣﹗

宣室不宜名齋殿

《淮南子》云「桀囚於焦門﹐悔不殺湯於夏臺﹔紂拘於宣室﹐悔不誅文王於羑里。」果爾﹐則宣室乃系所也﹐漢不宜以名齋殿。

趙﹑蓋﹑韓﹑楊之冤不由廷尉

張釋之爲廷尉﹐天下無冤民﹔於定國爲廷尉﹐民自以爲不冤。若趙﹑蓋﹑韓﹑楊之死﹐謂之不冤可乎不知漢公卿有罪未必悉下廷尉﹐自有詔獄﹐多丞相禦史大夫治之﹐或下中二千石雜議。廷尉所謂平者﹐非必皆寬縱之謂﹐剛不葉﹑柔不茹者﹐平也。以趙﹑蓋﹑韓﹑楊之死歸罪張子者﹐亦浪說耳。

李廣無長者風

李將軍廣﹐閒居霸陵﹐每日遊獵飲酒﹐必夜乃歸。霸亭吏呵之﹐從者日﹕「故李將軍。」吏日﹕「今李將軍亦不得夜行﹐況故乎﹗」廣竟止宿亭下。其年匈奴入塞﹐詔起李將軍出右北平。廣請霸亭吏隨﹐次日殺之。嗚呼﹗廣之不侯﹐微獨殺羌降者﹐而霸亭一事殊無長者之風﹐此後之所以多不振也。﹝夏君憲日﹕快仇報怨﹐武弁常態也。且霸亭吏亦自可殺﹐炎涼小人﹐何足以累長者﹗﹞

文帝不能用李廣

漢文帝見李廣日﹕「惜廣不逢時﹐令當髙祖世﹐萬戶侯豈足道哉﹗」帝蓋識廣才矣﹐自以其時海內乂安﹐不事兵革﹐廣之才無所用之耳。末年匈奴入上郡﹑雲中﹐烽火通於甘泉﹑長安﹐遣將軍令免屯飛狐﹐蘇意屯句注﹐張武屯北地﹐周亞夫次細柳﹐劉禮次霸上﹐徐厲次棘門﹐以備胡。史稱其選用材勇﹐亦爲勤至﹐而不及廣。上之自勞軍也﹐亞夫則眞將軍﹐而霸上﹑棘門兒戲爾﹐是時廣不知何在以廣爲之﹐其不賢於劉禮﹑徐厲輩耶令免﹐蘇意﹑張武固亦不聞立功於景﹑武之世者也。

文帝復行族誅之法

漢初時𨿽約法三章﹐然大辟尙有夷三族之令。髙後元年﹐旣除之矣﹐其後孝文與平﹑勃熟計﹐盡除收帑相坐律令﹐非甚盛徳哉﹗乃新垣平謀爲逆﹐復行三族之誅。故班史日﹕「以孝文之仁﹐平﹑勃之知﹐猶有過刑。」蓋指此也。自是族誅之法﹐景﹑武每輕用之。袁盎陷晁錯﹐但云「方今計獨有斬晁錯耳」﹐而景帝使丞相以下劾奏﹐遂至父母﹑妻子﹑同產無少長皆棄市。主父偃陷齊王於死﹐武帝欲勿誅﹐公孫丞相爭之﹐遂族偃。郭解客殺人﹐吏奏解無罪﹐公孫議族解。則皆文帝族新垣平啟之也。史謂孝文時斷獄四百﹐有刑錯之風﹐若新垣平一事﹐其不免爲盛徳之累乎

短喪不自文帝

後之儒者﹐皆以爲短喪自孝文遺詔始﹐以爲深譏。考之三年之喪﹐自春秋﹑戰國以來未有能行者矣。子張問日﹕「《書》云『髙宗諒闇三年不言『﹐何謂也」子日﹕「何必髙宗﹐古之人皆然。」蓋時君未有行三年喪者﹐故子張疑而問之﹐夫子答以古禮皆然﹐蓋亦嘆今人之不能行也。滕文公問喪禮於孟子﹐欲行三年之喪﹐父兄百官皆不欲﹐日﹕「吾宗國魯先君莫之行﹐吾先君亦莫之行也。」魯最爲秉禮之國﹐夫子稱其一變可以至道﹐而尙不能行此﹐則他國可知。漢初禮文﹐大率皆承秦舊。秦﹐無禮義者也﹐其喪禮固無可考﹐然杜預言秦燔書籍﹐率意而行﹐亢上抑下。漢祖艸創﹐因而不艸﹐乃至率天下皆終重服﹐旦夕哀臨﹐經罹寒暑﹐禁塞嫁娶飲酒食肉﹐制不稱情。是以孝文遺詔﹐斂畢便葬﹐釋其重服﹐而爲大功﹑小功﹑纖﹐釋其久臨﹐而爲三十六日。詔語忠厚懇惻﹐與異時振貸勸課等詔﹐皆仁人之言﹐豈可訾也帝之詔固不爲嗣君而設﹐而景帝之短喪亦初不緣遺詔也。蓋古者天子七月而葬﹐諸侯五月而葬﹐𨿽通喪必以三年﹐然亦以葬後爲卽吉之漸。滕文公五月居廬﹐未有命戒﹐蓋孟子𨿽誨以三年之喪﹐而文公僅能於五月未葬之前守諒陰之制耳。然亦當時所無也。至秦始皇以七月崩於沙丘﹐九月葬﹔漢髙祖崩凡二十三日而葬﹐葬之一日而惠帝卽位﹔文帝崩凡七日而葬﹐葬之三日而景帝卽位。蓋景帝之所遵者﹐惠帝之法﹐惠帝之所遵者﹐春秋以來至亡秦之法耳﹐豈孝文遺詔爲之乎

七國緩削則不反

漢景初年﹐七國後彊﹐晁錯之議曰「削之亦反﹐不削亦反。」愚則日﹕亟削則必反﹐緩削則可以不反。濞以壯年受封﹐至是垂老矣﹐寬之數年﹐濞之木拱﹐則首難無人。七國𨿽彊﹐皆可以勢恐之也。錯不忍數年乏緩暇﹐欲急其攻﹐而躑躅爲之﹐身殞國危﹐取笑天下。俚語日﹔「貪走者蹶﹐貪食者噎。」其錯之謂耶

袁盎幸免

漢殺錯餌七國以求罷兵﹐卑亦甚矣。盎欲快私仇﹐不顧國體﹐小人情態﹐迄今有餘恨也。後說不售當誅﹐獲幸免者﹐帝失刑也。而竟死於刺客﹐孰謂天道無知哉

亞夫之死以忌

史稱漢景帝欲侯後兄王信﹐周亞夫爭之﹐帝默然而阻。匈奴降者五人﹐帝亦欲侯也﹐亞夫曰「彼背其主而侯之﹐何以責人臣不守節者乎」上日﹕「丞相議不可用。」悉封降者五人爲侯。卒以此致禍。不知帝殺亞夫﹐竟不在是。帝春秋髙﹐太子幼﹐而亞夫負震主之感﹐挾不賞之功﹐亞夫不死﹐帝不瞑目也。故曰「鞅鞅非少主臣。」帝本心於玆露矣。漢興以來﹐獨勃父子俱有安社稷之功。勃幾死而不死﹐亞夫竟死之﹐「走狗良弓」之諭所從來矣。

竇太后專制

漢母后豫政臨朝﹐不必少主﹐𨿽長君亦然。竇太后好黃老﹐惡儒士﹐儒士多不得進。趙綰﹑王臧欲助上興制度﹐則發其姦利寢之。竇嬰﹐兄子也﹐惡之則除門籍﹐喜之則爲相。又灌夫罵坐則不食﹐論棄市。愛梁孝王﹐則誦言請立爲嗣﹐不顧太宗之重。韓嫣﹐帝所貴也﹐太后欲殺之﹐則帝不能救。可謂司晨預事矣﹗

武帝紀元

自武帝立年號以紀元﹐攺秦政而用夏﹐吾知千萬世而下﹐湯﹑武復興不能易也。何者漢非用夏也﹐蓋用古歷也。殷﹑周未有攺元之法﹐此子丑之所由建。武帝易之而爲年號﹐以明歷數之歸己﹐以示天下之從違。𨿽易代之法﹐不過如此﹐又必復建子建丑以爲贅乎此新莽﹑曹魏﹑唐肅宗所以隨攺而隨廢也。吁﹗孰謂武帝之智﹐猶有殷﹑周之所不逮者哉﹗

武帝封建多不克終

漢之封建﹐其予之甚艱﹐而奪之每亟。至孝武之時﹐侯者𨿽眾﹐率至不旋踵而褫爵奪地。方其外事四夷﹐則上遵髙帝非功不侯之制。於是以有功侯者七十五人。然終帝之世﹐失侯者已六十八人。其能保者七人而已。及其外削諸侯﹐則采賈誼各受其祖之分地之說﹐於是以王子侯者一百七十五人。然終帝之世﹐失侯者已一百十三人﹐其能保者五十七人而已。外戚恩澤侯者九人。然終帝之世失侯者已六人﹐其能保者三人而已。功臣外戚恩澤之失侯也﹐諉曰予奪自找﹔王子之失侯﹐則是姑假推恩之名以析之﹐而苛立黜爵之罰以奪之。吁﹐亦太刻矣﹗

太常卿用侯

漢自武帝以後﹐惟太常一卿必以見侯居之。而職典宗廟園陵﹐動輒得咎﹐由元狩以降﹐以罪廢斥者二十人。意武帝陰欲損侯國﹐故使居是官以困之爾。表中所載酇侯蕭壽成坐犧牲瘦﹐蓼侯孔臧坐衣冠道橋壞﹐大略自酇侯至牧丘十四侯﹐皆以小故奪國﹐此亦鋤擊之術也。

漢和親與宋歲幣等

自古邊防莫彊於漢﹐乃和親一事﹐至以天於之尊與匈奴約爲兄弟﹐帝女之號與胡媼並禦﹐烝母報子﹐從其污俗﹐而漢之君臣皆莫之恥﹐此其辱與趙宋之歲幣寧有差別乎﹗顧漢武能雪平城之恥﹐其後𨿽以哀﹑平柔懦﹐猶能令呼韓起顙﹔朱眞不能報澶淵之討﹐遂至微﹑欽北狩﹐其後竟折而入於夷﹐則其得失大可睹矣﹗腐儒小生﹐猶以窮黷爲漢武罪﹐此李卓老所謂滅卻一隻眼睛也。其可其可﹗

申公不知止

竇嬰﹑田蚡﹐俱好儒雅﹐推轂趙綰﹑王臧﹐迎魯申公﹐欲設明堂﹐令列侯就國﹔除關﹐以禮爲服制﹐欲以興太平。會太后不悅﹐綰﹑臧下吏。嬰﹑蚡所爲﹐其名亦善矣﹐然嬰旣沾沾自喜﹐蚡又專爲利﹐太平豈可以文致力成哉﹗申公始不能用穆生言﹐爲楚人所辱﹐亦可以少懲矣﹐晚乃爲嬰﹑蚡起﹐又可一笑。「鳳凰翔於千仞﹐烏鳶彈射不去」﹐誠非虛語也。

司馬安拙宦

司馬安四至九卿﹐當時以爲善宦。以今觀之﹐則謂之拙宦可也。彼汩喪廉恥﹑廣爲道徑者﹐不數年至公相矣﹐安用四至九卿哉﹗

卜式不習文章

漢方事匈奴﹐而卜式願輸助邊﹔方事南越﹐而式願父子俱死。天下方爭匿財﹐而式尢欲就助公家之費。凡式之所樂爲者﹐皆眾人之所難爲﹐而武帝之所欲爲者﹐式輒揣其意而逆爲之﹐故天下因式獲罪者十室而九。而式之褒寵眷遇﹐自以爲有用於天下。乃武帝當封禪﹐而式獨以不習文章見棄﹐式乎何不先眾人而爲之乎﹗

田千秋之賢

漢武帝徵和二年﹐大鴻臚田千秋日﹕「方士言神仙者甚眾﹐而無顯功﹐請皆罷遣之。」上日﹕「大鴻臚言是也。」後對羣臣云「天下豈有神仙﹐盡妖妄耳。」實千秋啟之也。嗚呼﹗千秋能申戾太子之冤﹐而罷方士之妄﹐亦賢矣﹐世猶以一言取相少之﹐何其不恕耶﹗𨿽然﹐戾太子冤狀發之者﹐壺關三老也﹐武帝酬賞不及﹐而千秋乃繼踵取卿相﹐亦所遇之幸耳。

漢武憐才

自古文章於人主未必遇﹐遇者政不必佳耳。獨司馬相如於漢武帝奏《子虛賦》﹐不謂其令人主嘆曰「朕獨不得此人同時哉﹗」奏《大人賦》則大悅﹐飄飄有淩雲之气﹐似遊天地間。旣死﹐索其遺篇﹐得《封禪書》﹐覽而異之。此千古君臣相遇﹐令傅粉大家讀之﹐且不能句矣。下此則隋煬恨「空梁」於道衡﹐梁武絀徵事於孝標﹐李朱崖至屏白香山詩不見﹐曰「見便當愛之」﹐僧虔拙筆﹐明達累辭。於乎忌矣﹗後世覓一解忌人了不可得﹗

司馬相如《美人賦》

居常讀司馬相如《美人賦》﹐至「弱骨丰肌﹐時來親臣。臣之气服於內﹐心正於懷﹐信誓旦旦﹐秉志不回。」則奮袂呼﹕長卿長卿﹗據爾所言﹐魯男子不啻也﹐其在卓氏﹐前邪後邪可發一笑。﹝夏君憲日﹔想當時美人不逮卓氏遠矣﹐卓非獨以色幸也。李卓老論之詳矣。﹞

視艸之義

古人稱視艸者﹐謂視天子所艸也。古者詔令多天子自爲之﹐特令詞臣立於其側﹐以視所艸何如耳。故漢武帝詔淮南王﹐令司馬相如視艸﹐非令相如代筆也。今典制誥者﹐皆代天子筆﹐非視艸之義而稱視艸﹐不亦謬乎﹗

董仲舒忠﹑質﹑文之說甚謬

漢儒謂三代所尙之政不同﹐蓋自仲舒倡之也。然求之《詩》《書》《易》《春秋》之經﹐驗之孔﹑孟之言﹐別無是說也。春秋之時﹐周衰甚矣﹐夫子乃日﹕「周監於二代﹐鬱鬱乎文哉﹐吾從周。」何漢儒厭周文之獘﹐而夫子反從之何夫子不患小人之僿﹐而漢儒乃孜孜言之嗚呼陋哉﹐漢儒之見也﹗斯人禽獸艸木如也﹐聖人有憂之﹐乃爲之綱紀法度﹑典章禮樂以維持之﹐故謂之文。文也者﹐所以使萬物各有條理而不相瀆亂也。是以《書》稱堯爲「文思」﹐舜爲「文明』﹐禹爲」文命「。夫子於堯﹐亦曰」煥乎其有文章「﹐謂至此而後變朴而爲文物﹐大中之道始見也。由堯舜至於三代﹐天下日向於文﹐蓋民之巧僞日滋﹐先王防閒之制俱密﹐而文日以盛。故夏﹑商之文﹐比堯舜爲有間﹐周之文﹐比夏商爲尢盛。上古捭豚燔黍﹑君民並耕之俗﹐至堯舜而始革。堯﹑禹茅茨土階﹑卑宮土墻之制﹐至周人而始變。是以孔子以周視二代﹐獨鬱鬱也。二代非不曰尙於文﹐而不若周之大備。由後世觀之﹐謂之忠﹑謂之敬可也﹐若曰夏政尙忠﹑商政尙敬﹐則非矣。夫文果離於忠與敬乎忠與敬又可離於文乎《記》日﹕」虞夏之文﹐不勝其質﹔商周之質﹐不勝其文。「此言三代之文質﹐故有以相勝耳﹐非有所偏尙也。觀周之治﹐文﹑武﹑成﹑康之世﹐上下輯睦﹐顧指如意﹐則文之振也。穆﹑昭而下﹐王室日衰﹐下多離叛﹐則文之不振也。是以序《詩》者以君臣上下動無禮文爲幽王之亂﹐以天下蕩蕩無綱紀文章爲厲王之亂。使周衰斯文不廢﹐則冠婚享射之制存﹐而乖爭之俗不作矣﹔朝覲聘問之禮存﹐而倔彊之國不聞矣﹐國家﹑宮室﹑車旅﹑衣服之有等﹐則憯擬之風不起矣﹔號令﹑賞罰﹑政令﹑紀律之旣行﹐則統禦之權不失矣﹐豈至於亂乎所以聖人必欲從周者﹐以爲救糾紛者﹐莫若用文之爲先也﹐柰何反以三代各有尙﹐而周衰爲文之獘耶

太史公權衡

《史記刺客傳》序聶政事極其形容﹐殆自抒其憤激云耳。於《年表》則書」盜殺韓相俠累「﹐蓋太史公之權衡審矣。《田單傳》敍王蠋事﹐至以齊存亡系一布衣﹐孰謂史公之」退節義「乎又如列孔子於世家﹐列老子於列傳﹐而且與申﹑韓相埒﹐亦曷嘗」先黃老而後六經「哉﹗然則後人之譏遷者﹐悉瞇語也。

史遷文章賓主

陳仁子日﹕漢初不知尊孟子﹐遷也以孟﹑荀同傳已爲不倫﹐更以騶子﹑淳於髡等雜之﹐何卑孟耶不知史法有牽連得書者﹐有借客形主者。太史公嘆孟子所如不合﹐而騶子﹑淳於髡之流棼棼焉尊禮於世﹐正以見碔砆輕售而璞玉不剖﹐汗血空良而駑馬競逐﹐其寄慨深矣。仁子反見謂爲卑盂﹐是不知文章之賓主故也。

太史公知己

趙汸日﹕史遷《平準書》﹐譏橫斂之臣也﹔《貨殖傳》﹐譏好貨之君也。按漢武帝五十年間﹐因兵革而財用耗﹐因財用而刑法酷﹐迨至末年﹐平準之置﹐則海內蕭然﹐戶口減半﹐戕民之禍﹐於是爲極。遷備著始終相因之變﹐特以」平準「名書﹐而終之曰」烹弘羊﹐天乃雨「。嗚呼旨哉﹗汸可謂太史公知己矣。

《史記》多爲後人淆亂

太史公歿於武帝末年﹐而《賈誼傳》言賈嘉最好學﹐至孝昭時列爲九卿﹔《相如傳》引揚雄以爲靡麗之賦﹐勸百風一﹔又《公孫弘傳》在平帝元始中詔賜弘子孫爵。徐廣注謂後人寫此以續捲後﹐然則《史記》一書爲後人所淆亂多矣。﹝余又考《後漢楊終傳》云﹕肅宗時﹐終受詔刪《太史公書》爲十餘萬言﹐則今之《史記》非遷本書可知已﹐何怪其淆亂雜出也﹗﹞

史遷不解作賦

史遷載《子虛》《上林》﹐以其文辭宏麗﹑爲世所珍而已﹐非眞能賞詠之也。觀其推重賈生諸賦可知。賈暢達用世之才耳﹐所爲賦自是一家﹐太史公亦自有《士不遇賦》﹐絕不成文理。千秋軼才﹐竟絀於雕虫小技﹐人各有所能﹐不可彊耶﹗

武帝遺命

自古帝王遺命多矣﹐要未有如漢武之奇者。托國於素無名譽之人﹐期功效於數十年之後﹐若持左券﹐此豈尋常尺度所得窺耶武帝更有一奇﹐不冠不見黯﹐𨿽以丞相﹑大將軍之貴不敢望也。故使長孺不死﹐負斧之圖不在子孟也。

武帝神智

漢武帝冊封諸子﹐其策書皆帝親筆。於燕王曰﹕」悉爾心﹐毋作怨﹐毋作棐徳。「燕王果以怨望﹐欲與上官桀﹑桑弘羊等謀殺霍光﹐廢帝而自立﹐事發。上官﹑桑氏俱族。燕王自殺﹐國除。於廣陵王日﹕」大江之南﹐五湖之間﹐其人輕心爾。毋邇宵人。「廣陵亦以近小人亡國。如此神智﹐眞不愧祖武矣。

蘇武娶胡婦有見

蘇子卿娶胡婦﹐卒蒙後世訾議。私竊疑之。《新安文獻志》載﹐宋建炎中有朱勣者﹐以校尉隨奉使行人在粘罕所﹐數日便求妻室。粘罕喜﹐令於所虜內人中自擇。勣擇一最陋者﹐人皆莫曉。不半月。勣遂逃去﹐人始悟求妻以固粘罕使不疑﹐受其陋者。無顧戀也。子卿之妻於胡。得無朱勣之見耶

霍光疏昌邑王之罪

觀昌邑王與張敞語﹐眞淸狂不慧者耳﹐烏能爲惡旣廢則已矣﹐何至誅其從官二百餘人意其中從官必有謀光者﹐光知之。故立廢賀﹐非專以淫亂故也。二百人者方誅﹐號呼於市日﹕」當斷不斷﹐反受其亂。「此其有謀明矣。特其事祕﹐史無緣得之﹐著此者亦欲後人微見其意也。武王數紂之罪﹐孔子猶且疑之﹔光等數賀之惡﹐可盡信哉﹖

交道之獘

今之論交者﹐皆曰王﹑貢﹐蕭﹑朱。若以此爲第一義﹐夫彈冠結綬﹐時勢相依﹐正今士之獘。而乃以爲至交﹐傷哉﹗益以見世之無交也。

西漢文章之陋

西漢自王褒以下﹐文字專事詞藻﹐不復簡古。而谷永等書﹐雜引經傳﹐無復己見﹐於是古學益遠。又文章好用事﹐自鄒陽始﹐而太史公云」比物連類﹐有足多者「﹐豈意其遂爲方便法門耶至於今日﹐則末流之濫觴矣。

漢用吏胥之效

漢有天下﹐平津侯﹑樂安侯輩皆號爲儒宗﹐而卒無所表現。至其卓絕俊偉﹑震耀四海者﹐類出於吏胥中﹐如趙廣漢﹐河間之郡吏也﹔尹翁歸﹐河東之獄吏也﹔張敞﹐太守之卒史也﹔王尊。涿郡之書佐也。是皆雄俊明博﹐出可爲將﹐入可爲相。然則何吏胥之多賢耶夫吏胥之人。少而習法律﹐長而習獄訟﹐老姦大豪﹐畏憚懾伏﹐吏之倩狀變化出入﹐無不諳究。因而官之﹐則豪民猾吏之獘﹐表裏毫末﹐畢見於外﹐無所逃遁。而又上之人擇之以才﹐遇之以禮﹐而其志復自知﹐得自奮於公卿﹐故終不肯自棄於惡﹐以賈罪戾﹐而敗其終身之利。故當此時﹐士君子皆優爲之﹐而其間自縱於大惡者﹐大約亦不過幾人。而其尢賢者﹐乃至成功。而後世顧以爲雜流﹐此士大夫所以爲恥而不肯爲也。

趙充國屯田是計

趙充國屯田事﹐乃兵家計策。不惟宣帝與漢庭諸公﹑先零﹑罕﹑開爲所惑﹐班尉亦不識其幾。漢用兵皆調發諸部國﹐千里行師﹐遇虜輒北。今罕﹑開等羌亦烏合﹐充國知其不能久﹐故欲以計挫之。但云」兵難逾度﹐願至金城﹐圖上方略「﹐又曰」明主可爲忠言﹐兵當以全取勝。及到彼﹐但欲爲畱屯計「。凡與漢廷往復論難者﹐不過糧艸多寡耳﹐機初不露也。羌人見其設施出於所料之外﹐實不可久畱﹐故輸款而退﹐趙亦奏凱而還。在邊不過自冬䢐夏﹐元不曾收得一粒谷﹐想亦不曾下種。不然﹐五月谷將穗﹐那肯畱以遺羌耶學者不以時刻考之﹐每語屯田﹐必爲稱首﹐可笑。

陳湯之功不當以矯制廢

陳湯之功﹐千古無兩﹐而議者以矯制罪之。不知所惡夫賞矯制而開後患者﹐謂其功可以相踵而比肩者也。陰山之北﹐凡幾單於﹐自漢擊匈奴以來﹐得單於者幾人終漢之世﹐獨一陳湯得單於耳﹐其不可常徼幸而立功者如此。誠使裂地而封湯﹐且著之令日﹕」有能矯制斬單於如陳湯者﹐無罪而封侯。「吾意漢𨿽欲再賞一人焉﹐更數十年未有繼也。如此則上足以尊明陳湯之有功﹐顯褒而不疑﹐而下不畏未來生事要功之論﹐計之善者也。惟其爲說不明﹐故阻功之徒﹐乘間而竊議﹐其後英雄志士所以息機於世變之會也。

二疏之去以許伯

蕭望之爲元帝傅﹐與石顯爲仇﹐卒爲石顯所陷。疏廣亦爲元帝傅﹐與許伯爲惡﹐而許伯莫能肆其毒。蕭﹑疏事體一同而安危異者﹐去就之勢異也。且元帝仁柔不斷﹐疏傅蓋熟察其爲人﹐故一旦引知足之分﹐父子相攜而去之。人徒知疏傅之去爲髙﹐而不知所以去者﹐蓋以此耳。

言災異不當著事應

孔子於《春秋》著災異不著事應者何蓋旁引物情﹑曲指事類﹐不能一一皆合﹔偶有不然﹐人君將忽焉而不之懼﹐聖人於此自有深意也。自劉向釋《洪範》﹐析天下災祥之變﹐而推之於金木水火土之域。乃以時事之吉凶而曲爲之配﹐此之謂欺天之學。況周得水徳而有赤烏之祥。漢得火徳而有黃龍之瑞﹐此理又何如耶豈其晉厲公一視之遠﹐周單公一言之徐﹐而能關於五行之沴乎如是則五行之繩人甚於三尺矣。

歆﹑向廢圖譜之學

河出圖﹐天地有自然之象﹔洛出書﹐天地有自然之理﹐二者不可偏廢也。圖﹐經也﹔書﹐緯也。一經一緯﹐相錯而成文﹐相須而成變化。見書不見圖﹐如聞其聲不見其形﹔見圖不見書﹐如見其人不聞其語。圖至約也﹐書至博也。卽圖而求易﹐卽書而求難。故學者爲學﹐置圖於左﹐置書於右﹐索象於圖﹐考理於書﹐則人亦易爲學﹐學亦易爲功。後之學者﹐離圖卽書﹐尙辭務說。故𨿽平日胸中有千章萬卷﹐及置之周行執事之間﹐則茫然不知所向。秦人𨿽棄儒學﹐未嘗棄圖書﹐誠以爲圖之具不可一日無也。蕭何知取天下易﹑守天下難﹐故入咸陽先取秦圖書。一旦干戈旣定﹐文物悉張﹐由是蕭何定律令而刑罰淸﹐韓信申軍法而號令明﹐張蒼定章程而典故有倫﹐叔孫通制禮儀而名分有別。夫髙祖以馬上得天下﹐一時武夫役徒知《詩》《書》爲何物而此數公又非老師宿儒﹑博通古今者﹐非圖書有在﹑指掌可明見﹐則一代之典未易舉也。況是時挾書之律未除﹐屋壁之藏不啟﹐所謂書者有幾﹖無非按圖之效也。後世書籍旣多﹐儒生接武﹐及乎議一典禮﹐有如聚訟﹐玩歲愒日﹐紛紛紜紜﹐縱有所獲﹐披一斛而得一粒﹐所得不償勞矣。此其失﹐實自歆﹑向啟之。漢初典籍無紀﹐劉氏創意﹐總括羣書﹐分爲《七略》﹐只收書不收圖。《藝文》之目﹐遞相因襲﹐故天祿﹑蘭臺﹑三館﹑四庫內外之藏﹐但聞有書而已。蕭何之圖﹐自此委地。後之人將慕劉﹑班之不暇﹐故圖消而書日盛。惟任宏後兵書一類分爲四種﹐有書五十三家﹐有圖四十三卷﹐載在《七略》﹐獨異於他。宋﹑齊之間﹐羣書失次﹐王儉於是作《七志》﹐以爲之紀﹔六志收書﹐一志專收圖譜﹐謂之《圖譜志》。不意末學而有此作也﹗且有專門之書﹐則有專門之學﹔有專門之學﹐則其學必傳﹐其書亦不失。任宏之《略》﹐劉歆不能廣之﹔王儉之《志》﹐阮孝緒不能續之。孝緒作《七錄》﹐錄散圖而歸部﹐錄雜譜而歸記注。蓋積書猶調兵也﹐聚則易固﹐散則易亡。積書猶賦粟也﹐聚則易贏。散則易乏。按任宏之圖與書幾相等﹐王儉之志自當七之一。孝緒之錄﹐𨿽不專收﹐猶有總記﹐內篇有圖七百七十卷﹐外篇有圖百卷﹐未知譜之如何耳。隋家藏書﹐富於古今﹐然圖譜無所系。自此以來﹐蕩然無紀。至唐﹑虞﹑夏﹑商﹑周﹑秦﹑漢上代之書具在﹐而圖無傳焉。圖旣無傳﹐書復日多﹐玆學者之難成也。天下之事﹐不務行而務說﹐不用圖譜可也。若欲成天下之事業﹐未有無圖譜而可行於世者。

圖譜之益

世無圖譜﹐人亦不識圖譜之學。張華﹐晉人也﹐問以漢之宮室﹐千門萬戶﹐其應如響﹐時人服其博物。張華固博物矣﹐此非博物之效也﹐見漢宮室圖焉。武平一﹐唐人也﹐問以魯三桓﹑鄭七穆﹐春秋族系﹐無有遺者﹐時人服其明《春秋》﹐平一固熟於《春秋》矣﹐此非明春秋之功也﹐見《春秋》世族譜焉。使華不見圖﹐𨿽讀盡漢人之書﹐亦莫知前代宮室之出處﹔使平一不見譜﹐𨿽誦《春秋》如建瓴水﹐亦莫知古人氏族之始終。當時作者﹐後世史臣﹐皆不知其學之所自。逮鄭夾漈見楊佺期《洛京圖》﹐方省張華之由﹐見杜預《公子譜》﹐方覺平一之故。由是而知圖譜之學﹐其裨益宏矣。今之學者﹐此類都成廢閣﹐何怪其博洽不逮古人也。歆﹑向之罪可勝討乎﹗

千百年眼卷六

漢儒解經之陋

《易》本卜筮之書也﹐後之儒者知誦《十翼》而不能曉占法﹔《禮》本品節之書也﹐後之儒者知誦《戴記》而不能習儀禮。何哉義理之說太勝焉耳。春秋﹑戰國之時﹐去古未遠﹐先王禮制不盡淪喪﹐故巫﹑史﹑卜﹑祝﹐小夫﹑賤隸皆能知其數。而其義則非聖賢不能推明之。及其流傳旣久﹐所謂義者布在方冊﹐格言大訓﹐炳如日星﹐千載一日也﹐而其數則湮沒無聞久矣。姑以漢事言之﹐若《詩》若《禮》若《易》﹐諸儒爲之訓詁。轉相授受﹐所謂義也。今訓詁則家傳人誦﹐而制氏之鏗鏘﹐徐生之容﹐京﹑費之占﹐無有能知之者矣。蓋其始也﹐則數可陳而義難知。及其久也﹐則義之難明者﹐簡編可以紀述﹐論說可以傳授﹐而所謂數者一日而不肄習則亡之矣。數旣亡則義孤行﹐於是疑儒者之道有體而無用﹐曷足怪哉

古《易》

古人欲發明聖賢經傳﹐皆自爲一書﹐不以相附。孔子作《十翼》以贊《易》﹐而王弼乃以《十翼》雜於經文﹐不知《易》文有韻﹐不可以他語間之。且伏羲有伏羲之《易》﹐文周有文周之《易》﹐孔子有孔子之《易》﹐又有難彊同者﹐故朱子作《本義》以還其舊。成化間一俗儒復分散如王弼本義﹐舉者便之﹐至今遂不復見《易》之原文﹐良可嘆也。宋人云﹕晁說之作古《易》﹐彖象別異於卦爻﹐欲學者不執彖以論卦﹐不執象以論爻﹐語爲得之。然謂古《易》作於說之﹐甚謬。

《尙書》古文今文辧

國子學正梅鷟日﹕《尙書》惟今文四十二篇傳自伏生口誦者﹐爲眞古文﹔十六篇出孔壁中者﹐盡漢儒僞作﹐大抵依約諸經《論》《孟》中語﹐並竊其字句而緣飾之。其補《舜典》二十八字﹐則竊《易》中」文明「﹑《詩》中」溫恭允塞「等成文。其作《大禹謨》」後克艱厥後﹐臣克艱厥臣「等句﹐則竊《論語》」爲君難﹐爲臣不易「成文﹔」惟精惟一﹐允執厥中「等句﹐則竊《論語》」允執厥中「等語成文。徵苗誓師﹑贊禹還師等﹐原無此事﹐舜分北三苗與竄三苗於三危﹐已無煩師旅﹐僞作者徒見《舜典》有此文﹐遂模仿爲誓召還兵﹐」有苗格「諸語。益稷賡歌﹐亦竊《孟子》」手足腹心「等句成文。其外《五子之歌》竊《孟子》」忸怩「之語﹐《泰誓》三篇取《語》《孟》」百姓有過﹐在予一人「﹐」若崩厥角稽首「之文。其外《胤徵》《仲虺之誥》《湯誥》《伊訓》《太甲》《咸有一徳》《說命》《武成》諸篇﹐文多淺陋﹐必非商﹑周之作。相傳共王壞孔子宅﹐欲以爲宮而得之。不知竹簡漆書豈能支數百年之久﹐壁間絲竹八音是何人作尢謬妄不經之甚也。按此說甚精﹐吳文正公有《敍錄》﹐揭曼石稱其綱舉目張﹐如禹之治水。後歸熙甫仿其意釐爲今文﹐近時焦弱侯又見趙子昂眞迹一卷﹐亦具論此﹐且云分古文今文而爲之集注﹐乃知人心有同然也。

毛﹑鄭說《詩》之妄

《周頌昊天有成命》日﹕」二後受之﹐成王不敢康。「所謂二後者。文﹑武也﹐則成王者﹐成王也﹐猶文王之爲文王﹐武王之爲武王也。然則《昊天有成命》當是康王以後之詩﹐而毛﹑鄭之說謂頌皆是成王時作﹐遂以成王爲成此王功﹐不敢康寧。《執競》日﹕」執競武王﹐無競維烈。不顯成康﹐上帝是皇。自彼成康﹐奄有四方。「所謂成康者﹐成王﹑康王也﹐則夫《執競》者﹐當是昭王已後之詩。而毛﹑鄭謂是武王時作。各出其意﹐以增就其說﹐而意又不同。毛以爲成大功而安之﹐鄭以爲成安祖考之道。若此者﹐使後世何所適從哉噫﹗以爲成王﹑康王﹐則於詩文理易通﹐如毛﹑鄭之說則文義不完而難通。然學者捨簡而從迂﹐捨直而從曲﹐捨易通而從難通﹐或信焉而不知其非﹐或疑焉而不敢辧者﹐以時世旣遠。茫昧而難明也。

衛宏序《詩》之謬

漢人立學官講《詩》﹐專以義理相傳﹐是故衛宏序《詩》﹐以樂爲樂得淑女之樂﹐淫爲不淫其色之淫﹐哀爲哀窈窕之哀﹐傷爲無傷善之傷。如此說《關雎》﹐則洋洋盈耳之旨安在乎

聲歌之妙至晉而亡

兩漢之言《詩》者﹐惟儒生論義不論聲﹐而聲歌之妙猶傳於瞽史。經董卓﹑赤眉之亂﹐禮樂淪亡殆盡。魏人得漢雅樂郎﹐僅能歌《文王》《鹿鳴》《騶虞》《伐檀》四篇而已。太和之末﹐又亡其三﹐惟有《鹿鳴》﹐至晉又亡。自《鹿鳴》亡後﹐聲詩之道絕矣。夫《詩》之本在聲﹐而聲之本在興﹐鳥獸艸木乃發興之本。漢儒之言《詩》者﹐旣不論聲﹐又不知興﹐故鳥獸艸木之學廢矣。

揚雄始末辧

揚子云古以比孟﹑荀。紫陽氏著《通鑑綱目》﹐直書之曰」莽大夫揚雄死「﹐蓋舉市國之褚淵﹑歷姓之馮道所未嘗加者而加之。不知雄至京見成帝﹐年四十餘矣﹐自成帝建始攺元至天鳳五年﹐計五十有二歲。以五十二合四十餘﹐已近百年﹐則與所謂年七十一者又相牴牾矣。又考雄至京﹐大司馬王音奇其文﹐而音薨永始初年。則雄來必在永始之前無疑。然則謂雄爲延於莽年者﹐妄也。其云媚莽﹐妄可知矣。按雄郫縣人﹐郫人簡公紹芳辯證尢悉。簡引桓譚《新語》日﹕雄作《甘泉賦》一首﹐夢腸出﹐收而內之﹐明日遂卒。而祠甘泉在永始四年﹐雄卒永始四年﹐去莽篡尙遠﹐而《劇秦美新》或出於穀子云。然考之《法言》﹐云漢興二百一十載。爰自髙帝至平帝末﹐蓋其數矣﹐而謂雄卒永始﹐亦未必然。計雄之終﹐或在平帝末﹐則其年正七十餘矣。因雄歷成﹑哀﹑平﹐故稱三世不徙官﹔若復仕莽﹐詎止三世哉﹖由是知雄決無仕莽﹑投閣﹑美新之事﹐紫陽亦未可爲實錄也。

方望賢於範增

方望爲隗囂軍師﹐後囂不聽其言﹐望以書謝之日﹕」範蠡收責句踐﹐乘扁舟於五湖﹔舅犯謝罪文公﹐亦逡巡於河上。望之無勞﹐固其宜也。望聞烏氏有龍池之山﹐微徑南通﹐與漢相屬﹐其傍時有奇人。聊及閒暇﹐廣求其眞。望將軍勉之。「望之見幾亂邦﹐托迹方外﹐飄然行遁﹐邈焉莫追﹐賢於範增遠矣。

髙﹑光二帝不可優劣

髙帝不免韓﹑彭之誅﹐而光武乃能全功臣﹐此大有說。一則逐鹿之勢﹐外相臣服﹐事定難制﹔一則祖宗之業﹐名位素定﹐事已相安。一則大度中有謾罵之失﹐人心素疑﹔一則大度中能動如節度﹐人心素定。一則效其死力﹐封爵過度﹐不計後患﹔一則赤心在人﹐監戒覆轍﹐務在保全。兩者絜論﹐本末乃見。後世爲髙﹑光分左右袒者﹐是所謂不盡人之情而欲懸斷其曲直也﹐失之遠矣。

子陵不仕有深意

光武中興﹐令主也﹔而廢郭后及太子彊﹐頗爲後世口實。國朝方正學《題嚴陵圖》有云﹕」糟糠之妻尙如此﹐貧賤之交可知矣。羊裘老子蚤見幾﹐故向桐江釣煙水。「宛轉二十八字﹐可謂發千古之隱矣。

客星爲災

桑悅《客星亭記》云﹕」客星有曰周伯﹐曰孝子﹐曰王蓬絮﹐曰國皇﹐曰溫星。凡有所犯﹐無不災凶。《後漢天文志》﹕客星居周野﹐光武崩應之﹐於此不書﹐似因子陵而諱占也。且犯帝之變﹐劉聰遂亡﹐光武無應者﹐豈目前下賢一事﹐亦可弭其災患歟「此論奇特﹐民懌非徒狂者。

伏波未是烈士

」大丈夫暴骨邊庭﹐不猶愈於病死牖下「此伏波之志也。伏波乃欲裹屍還葬﹐則是東坡所謂」劉伶忘死未忘骸「耳﹐諒爲烈士﹐骨暴不收可矣。

《漢書》眞本

《劉之遴傳》云﹕鄱陽嗣王範﹐得班固所上《漢書》眞本﹐謂今本諸王傳雜在諸傳中﹐古本悉類項傳前。又謂古本《漢書》稱」永平十六年五月十一日己酉﹐郎班固上「﹐而今本無之。古本《敍傳》號」中篇「﹐今本稱爲」敍傳「。今本《敍傳》載班彪行事﹐而古本云」班生彪自有傳「。今本紀及表﹑志﹑傳不相合爲次﹐而古本相合爲次﹐總成三十八卷。今本《外戚傳》在《西域傳》後﹐而古本《外戚傳》在帝紀下。今本《韓彭英盧吳》述云﹕」信惟餓隸﹐布實黥徒﹐越亦狗盜﹐芮尹江湖﹐雲起龍驤﹐化爲王侯﹐「而古本述云﹕」淮陰毅毅﹐仗劍周章。邦之傑兮﹐實爲彭﹑英。化爲王侯﹐雲起龍騰。「古本第三十七卷

解音釋義﹐以助雅談﹐而今本無此卷。其不同如此。所謂古本《漢書》﹐乃蕭琛在宣城﹐有北僧南渡﹐惟賫一葫蘆﹐中有《漢書敍傳》。僧日﹕」三輔耆老相傳﹐以爲班固眞本。「琛固求得之。其書多有異今者﹐紙墨亦古﹐文字多如龍舉之例﹐非隸非篆。琛甚祕之﹐乃以餉鄱陽王。見琛傳。

班掾史妙

班掾《元帝贊》﹐稱其」鼓琴瑟﹐吹洞蕭﹐自度曲﹐被歌聲﹐分刌節度﹐窮極幻眇。「《成帝贊》﹕」善修容儀﹐臨朝淵嘿﹐尊嚴若神﹐可謂穆穆天子之容。「此皆稱其所長﹐則所短不言而自見﹐最得史臣之體。

楊王孫﹑文翁史失其名

《漢書楊王孫傳》失其名。《西京雜記》﹕楊貴﹐字王孫﹐京兆人也。生時厚自奉養﹐死則裸葬於終南山。子孫掘土鑿石﹐深七尺而下尸﹐上覆蓋以石。又張崇文《歷代小志》﹕文翁﹐姓文﹐名黨﹐字仲翁﹐景帝時爲蜀郡太守。史亦失其名。

《漢書》缺典

《漢書》缺典處﹐兵無志﹐選舉無志﹐爲太史公未作得此二書﹐故孟堅因陋就簡。

程伊川論班﹑馬

程伊川云﹕子長著作﹐微情妙旨﹐寄之文字蹊徑之外。孟堅之文﹐情旨盡露於文字蹊徑之中。讀子長文﹐必越浮言者始得其意﹐超文字者乃解其宗。班氏文章﹐亦稱博雅﹐但一覽之餘﹐情詞俱盡。此班馬之分也。評《史》《漢》者獨此語爲核。張輔以文字多寡爲優劣﹐此何足以論班﹑馬哉﹗

明帝前已有佛典

佛典﹐世謂漢明帝時始通中國﹐不知明帝之前已有之。劉向《列仙傳》日﹕」歷觀百家之中﹐以相檢驗﹐得仙者四十六人﹐其七十四人已在佛經。「《霍去病傳》﹕」收休屠祭天金人「﹐顏師古注曰﹕」今佛像是也。「《漢武故事》日﹕」毘邪殺休屠王﹐以其眾來降﹐得其金人之神﹐置之甘泉宮。金人皆長丈餘﹐其祭不用牛羊﹐惟燒香禮拜。上使依其國俗祀之。「魚豢《魏略西戎傳》日﹕」哀帝元壽元年﹐博士弟子景盧受大月氏王使伊存口傳浮屠經。「此皆明帝以前事也。使明帝前未有佛典﹐傅毅對明帝之言何從而得之但未盛行如今日耳。

漢選法之善

漢選部有尙書﹐自縣令以上﹐始赴尙書調選。其餘郡縣之屬吏﹐至於公府之掾曹﹐各自辟於其長。其諸侯王國﹐自內史以下﹐亦皆得以自除。朝廷無遷選之勞﹐官府有薦賢之實﹐賢否勤惰﹐各察於其屬之長而黜陟之。故幹佐曹吏拔於州縣者﹐然後爲五府所辟﹔五府舉掾曹﹐然後爲朝廷所用。推而至於公卿之尊﹐初未始有限也。故何武以大司空辟鮑宣爲佐曹掾﹐史髙領尙書事而辟匡衡爲議營史﹐此曹掾之辟於公府者也。周景以刺史而辟陳若爲別駕﹐王渙以方城令而辟仉覽爲主簿﹐此屬之辟於郡縣者也。是以士之修潔於家﹐而聞譽達於朝廷﹐往往辟書交至其門而無遺才。此漢之選吏﹐所以一付之公論﹐而尢未至纖悉於法也。後世吏部注擬﹐下自監官管庫之微﹐一切選之尙書﹐按其年勞資格﹐而例以與之﹐若執左捲而責償其主﹐奚暇問其賢不肖哉﹗

漢鄕亭之重

漢時鄕亭之任﹐則每鄕有三老﹑孝弟﹑力田﹐掌勸導鄕裏﹐助成風俗﹐皆有祿秩。而三老﹑孝弟﹑力田爲尢尊﹐可與縣令﹑丞﹑尉以事相教。故戾太子得罪﹐而壺關三老得以言其冤。王尊爲郡﹐而東郡三老得以奏其治狀。至於張敞﹑朱博﹑鮑宣﹑仇香之徒﹐爲顯宦有聲名﹐然其猷爲才望﹐亦皆見於爲亭長﹑嗇夫之時。隋﹑唐以後﹐所謂鄕亭之職﹐至困至賤﹐貪官污吏非理徵求﹐極意淩蔑。故𨿽足迹不離閭裏之間﹐奉行不過文書之事﹐而期會追呼﹑笞捶比較﹐其困踣無聊之狀﹐則與以身任軍旅土木之徭役者無以異﹐而至於破家蕩產不能自保﹐則徭役之禍反不至此矣。然則差役之名﹐蓋後世以其困苦卑賤同於徭役而稱之﹐非古人所以置比閭族黨之官之本意也。故或倚法以爲姦﹐或匿賦以規免﹐而漢之所以待三老﹑嗇夫﹑亭長者﹐遂不可望於後世。吁﹗可嘆矣﹗

陳蕃懸榻

陳蕃初爲靑州太守。郡人周璆﹐髙潔之士﹐郡守召命莫肯至﹐惟蕃能致焉﹐特爲一榻﹐去則懸之。後爲豫章太守﹐不接賓客﹐惟徐稚來特設一榻﹐去則懸之。右二事相類﹐蕃平生所接賓客亦罕矣。楊升庵曰﹕」蕃亦癡矣﹗爲郡守﹐采一郡之風謠﹐爲宰相﹐以天下爲耳目。若開閣﹑懸榻﹐乃幹木﹑泄柳之所爲﹐豈郡守﹑宰相事乎宦官之禍﹐其及宜矣﹗「﹝夏君憲日﹕賓客之可接者亦罕矣﹐開閣懸榻而後眞士至焉。韓退之《上邢尙書書》可觀也。朱伯厚何人哉旣收葬其屍矣﹐又能匿其子逸﹐慷慨赴義﹐九折不回。然則賓客又烏用多耶先生此論﹐亦苛於索斑矣。﹞

李膺已甚

李膺爲司隸校尉時﹐張讓弟朔爲野王令﹐貪殘無道﹐橫殺孕婦。聞膺至﹐懼罪逃還京師﹐匿兄讓第合柱中。膺知其狀﹐率將吏卒破柱取朔﹐付洛陽獄﹐受詞畢﹐卽殺之。嗚呼﹗人臣挾簡亢之風﹐致令天子幸侍之弟逃命柱中﹐可謂威望已極。而必欲殺之﹐膺於是有死道矣。文帝時﹐申屠嘉爲相﹐亢直何減膺﹐鄧通以小臣戲殿上﹐亦只令之免冠徒跣叩頭流血而已﹐未嘗必殺之乃爲快也。使膺處此﹐當復求進於是矣。噫﹗天下之事﹐所貴君子通時達變﹐毋徒苛求已甚﹐釀成禍端﹐亦不得不分其責矣。

景毅恥不與黨錮

景毅﹐蜀郡人﹐爲漢侍禦史。子顧爲李膺門徒﹐未有錄牒不及於譴。毅慨然日﹕」本謂膺賢﹐遣子師之﹐豈可以漏脫名籍苟安而已「遂自表免歸。然則恥不與黨人﹐不獨皇甫規也。

淸談始於漢末

世謂淸談放曠起於晉﹐非也。漢末已有之矣。仲長統《見志詩》日﹕」寄愁天上﹐埋憂地下。叛散五經﹐滅裂風雅。「鄭泉嗜酒﹐臨卒謂同類日﹕」必葬我陶家之側﹐庶百歲之後﹐化爲成土﹐幸見取爲酒壺﹐實獲我心矣。「二子蓋阮籍﹑劉伶之先著鞭者也。

蔡中郎祕《論衡》

中郎以《論衡》爲談助﹐蓋目爲稗官野史之流﹐且此篇驟出未行而新奇可喜﹐故祕之帳中。如今人收錄異書﹐文固非所論也。自《論衡》不甚稱﹐後世究竟舉主﹐多歸咎中郎者﹐特爲一灑之。

蔡邕有後

白樂天詩﹕」各有文姬才稚子。「自注﹕蔡邕無子﹐有一女文姬。昔人謂邕無子﹐悉以書授王粲。按《羊祜傳》﹕祜﹐蔡邕外孫﹐景獻皇后同母弟。祜討吳有功﹐將進爵土﹐乞以賜舅子蔡襲。詔封襲關內侯。《蔡充別傳》﹔祖睦﹐蔡邕孫也。按邕傳不言有子無子﹐此可補傳缺。

漢末史傳屈筆

漢末之董承﹑耿紀﹐晉仞之諸葛﹑毋丘﹐齊興而有劉康﹑袁粲。周滅而有王謙﹑尉遲迥﹐斯皆破家徇國﹑視死猶生﹐而歷代諸史皆書之曰」逆「﹐將何以激揚名教﹑以勸事君者乎古之書事也﹐令賊臣逆子懼﹔今之書事也﹐使忠臣義士羞。若使南董有靈﹐必切齒於九泉之下矣。

孔文舉關系

坡公極口誦服孔文舉﹐而或者非之﹐且議其疏。嗟夫﹗孔文舉在﹐無人敢議九錫﹔文舉旣死﹐董昭掀然而談矣。此豈全無所關系者耶李卓吾日﹕老瞞專國二十五年﹐終不敢篡漢自立﹐則孔融𨿽死﹐其所裨於漢帝者弘矣。殺其身無益於君﹐已勝於老死牖下者萬萬﹐況有益於君耶﹗西漢哀﹑平未甚失徳也﹐而王莽從容焉飾智矯廉以取之﹐潛移默運而不覺﹐其視此何如也故知」虎豹在山﹐藜藿不采「﹐非虛語矣。

劉表工書

今人皆知臨池家有鍾元常﹐而不知元常有同學友胡昭﹐又不知元常與昭皆受書法於劉景升也。董北苑日﹕劉景升爲書家祖師﹐鍾﹑胡皆其弟子。昭肥繇瘦﹐各得一體耳。今景升遺迹絕無存者﹐《藝文志》有《劉表集》﹐亦已久亡。獨《三國誌》載表與袁尙兄弟書﹐其筆力不減崔﹑蔡之流﹐而表初又爲黨人﹐在」八及「之列﹐其文行如此﹐宜乎書法之工也。

曹操不復姓

曹操本姓夏侯﹐父嵩爲中常侍曹騰養子。嘗意其富貴之極﹐何不復姓後見一書云﹕當時有以讖緯進者﹐云古者名官職不言曹﹐自漢以來始名官盡言曹也﹐至吏亦言屬曹﹐卒言侍曹﹐此非天意乎操遂不復姓。此或實事。

曹操疑冢

曹操疑冢﹐在漳河上。宋人兪符有詩曰﹕」生前欺天絕漢統﹐死後欺人設疑冢。人生用智死卽休﹐何用余機到丘壠。人言疑冢我不疑﹐我有一法君未知。直須掘盡疑冢七十二﹐必有一冢葬君屍。「陶九成以爲此言詩之斧鉞也﹐予則以孺子之見耳﹐使孟徳聞之﹐必見笑於地下。夫孟徳之棺﹐豈眞在於疑冢哉﹖多設以疑人耳。然始爲疑冢者孔林。

曹操諷漢復九州

三桓諷魯作三軍﹐合《周禮》矣﹐其志乃欲卑公室而奪之權。曹操諷漢復九州﹐合《禹貢》矣﹐其志乃欲廣冀州而益其地。凡姦人欲濟其邪謀者﹐未嘗不引經術也﹐況鬼蜮如操耶﹗

孫權之劣

魏武因弱爲彊﹐不階尺土﹐幾一海寓。其人不足論﹐才足稱也。孫權自守虜耳﹐借父兄之業﹐亡能尺寸廣也。使昭烈處權﹐所就當止此乎蘇氏以劉不如孫﹐非也。

昭烈先聲

昭烈間關於袁紹﹑呂布﹑劉表﹑曹操之間﹐困矣而气不衰也﹐敗矣而望不挫也。魏武以天下英雄推之﹐魯肅以天下梟雄名之﹐周瑜﹑陸遜﹑程昱﹑郭嘉咸惴惴焉﹐胡先聲之震如此也﹗迹昭烈平生言論風旨﹐蓋猶有帝王之度焉﹐遠非孫﹑曹等也。𨿽其傳弗遠﹐亦炎徳之將終與

借荊州所以保吳

魯子敬許以荊州借劉先主﹐後世議之﹐此論非是。史稱曹公聞孫權以土地借備﹐方作書﹐落筆於地。彼知先主得荊州﹐輔車之勢成﹐天下未可遽取也。由是言之﹐借荊州之事﹐豈惟劉氏所以取蜀﹐亦孫氏之所以保吳者矣。

荊﹑蜀形勢

荊﹐天下重地﹐豪傑所急也﹐然未有以荊取天下者。無論劉表﹑蕭銑﹑馬殷輩﹐以楚成之彊﹐莊之伯﹐靈之貪﹐玄之橫﹐友諒之桀﹐而中原不能尺寸也。夫蜀誠一隅﹐然秦得之輕諸侯矣﹐漢得之壹四海矣﹐孔明自昭烈卒﹐出祁山者六﹐曷謂欲長守蜀也

取劉璋不系孔明

漢昭烈於十六年冬﹐從劉璋之迎而擊張魯。是時孔明畱守荊州﹐至明年乃自葭萌據涪﹐出法正之計﹐昭烈亦彊從之。若使孔明在﹐舉措當不如此。今以取劉璋爲孔明病﹐蓋亦未之考也。

昭烈遺命之非

漢昭烈與諸葛孔明經營西蜀﹐以窺中原﹐無非爲興復劉氏耳。昭烈旣崩﹐其志未遂﹐嗣子劉禪﹐昏愚暗弱﹐𨿽有孔明﹐亦未如何。昭烈生前﹐豈不知之﹐晏駕顧命﹐宜日﹕」嗣子可輔﹐輔之﹐如不可輔﹐則擇劉氏之賢者立之。「孔明王佐之才﹐必有以處此﹐而劉氏興矣。昭烈智不及此﹐乃日﹕」如不可輔﹐卿可自取。「是置孔明於嫌疑之地﹐欲變而擇賢﹐則天下將以昭烈之言而疑已﹐欲不變﹐則劉禪又不足與有爲﹐此孔明所以不能混一天下而漢祀遂斬也。宋張文潛有詩﹕」永安受命堪垂涕﹐手挈庸兒是天意。「足爲孔明置詞矣。

《梁父吟》譏晏子

孔明《梁父吟》﹐當不止一篇﹐世所傳僅此耳。寓意蓋譏晏氏。夫三子恃功暴恣﹐漸固難長﹐借使駕馭有方﹐則皆折衝之器。旣不能以是爲齊景公謀﹐又不能明正典刑以張公室﹐徒以權譎斃之。至於崔抒弒君﹐陳恆擅國﹐則隱忍徘徊﹐大義俱廢。復沮景公用孔子﹐而甘與梁丘據輩等列亂朝﹐區區補苴罅漏﹐何救齊亡而後世猶以爲賢﹐至有」管﹑晏「之目。此《梁父吟》所爲作也。自擬隆中﹐寧取樂毅﹐而不及晏﹐厥有旨哉﹗

孔明比管﹑樂有取

孔明自比管﹑樂﹐後人多疑其謙﹐不知此自有深意。比管仲取其尊王也﹐比樂毅取其復仇也﹐蓋隱隱有興復漢室之圖﹐於比擬間微示其意。乃說者比度才智﹐較量淺深﹐於古人心事﹐毫未窺其所主﹐何哉

子房﹑孔明學術

諸葛孔明﹐材似張子房而學不同。子房出於黃老﹐孔明出於申﹑韓。方秦之末﹐可與圖天下者﹐非漢髙祖而誰項羽決不足以有爲也。故其初卽歸髙祖﹐不復更問項羽﹐與範增之徒異矣。然而黃老之術﹐不以身易天下﹐是以主謀而不主事﹐圖終而不圖始﹐陰行其志而不盡用其材﹐𨿽使髙帝得天下而己不與也。孔明有志於漢者﹐而度曹操﹑孫權不在於是﹐故退耕以觀其人﹐惟施之劉備爲可﹐其過荀文若遠矣。以備不足與驅馳中原而吞操﹐寧遠介於蜀﹐伺二氏之獘。乃矯漢末頹弱之失﹐一齊之以刑名﹐錯綜萬務﹐參核名實﹐用法甚工﹐而有罪不貸﹐則以申韓爲之也。惟其所見各得於心﹐非因人從俗以苟作﹐此所以爲黃老而不流於蕩﹐爲申﹑韓而不流於刻﹐故卒能輔其才而成其志也。

孔明事業文章

孔明﹐三代之佐也﹐而與畱侯﹐梁公﹑範文正俱爲殊絕人物。二表﹐三代之文也﹐而與《陳情》《酒徳》《歸去來》俱爲第一文章﹐信篤論乎﹗」伯仲之間見伊呂﹐指揮若定失蕭曹。「可與言孔明者﹐杜氏而已。」大哉言也﹗《伊訓》《說命》相表裏。「可與言二表者﹐蘇氏而已。

《出師表》缺句

孔明《出師表》﹐今世所傳﹐皆本《三國誌》。按《文選》所載﹐」先帝之靈「下」若無興徳之言「六字﹐他本皆無﹐於義有缺﹐當以《文選》爲正。

司馬懿非孔明敵

司馬仲達出奇制勝。變化如神﹐𨿽孫權亦憚之。孔明以步卒十餘萬﹐西行千里﹐行行然求與之戰﹐而仲達以勁騎三十萬﹐僅能自守﹐來不敢拒﹐去不敢追。賈詡等嘗逼之戰矣﹐兵交卽敗﹐不敢復出。姑以待獘爲名﹐而其爲計者﹐不過日夕望其死而無他術也。然孔明始試其兵﹐或以饑退﹐晚年雜耕渭濱﹐爲久駐之基﹐木牛流馬﹐日運而至﹐則其獘不可待矣。遲之一二年﹐仲達將何辭哉不戰則君疑之﹐同列議之﹐國人輕之﹐其英气無所騁﹐固不免於戰﹐戰則敗耳。惜乎﹗軍前之星遽隕﹐使後世豎儒得肆饒舌也﹗

楊顒不知孔明

孔明爲相﹐身校簿書。主簿楊顒切諫﹐以爲徒勞。後之覽者﹐無不爲孔明惜也。張和仲日﹕楊主簿深達相臣之體﹐而未亮孔明之心。夫死生有命﹐況孔明之死生何等關系﹐而謂食少事煩﹐竟致夭沒也﹖不意死仲達猶能紿後生明眼人﹗

武鄕遺言不及姜維

武鄕亟稱姜伯約﹐論者以爲失焉。觀亮遺言﹐第舉琬﹑禕而不及維﹐料之審矣。然維於亮﹐要不負所知也。以禪之庸﹑皓之佞﹐非維則久亡矣。

八陣圖

諸葛武侯八陣圖﹐在蜀者二。一在夔州之永安宮﹐一在新都之彌牟鎭。王武子曾爲《夔州之西市俯臨江岸沙石下看諸葛亮八陣圖》﹕箕張翼舒﹐鵝形鶴勢﹐聚石分布﹐宛然尙存。峽水大時﹐三蜀雪消之際﹐頻滂滉漾﹐大樹十圍﹐枯榿百丈﹐破礶巨石﹐隨波塞川而下。水與岸齊﹐雷奔山裂﹐聚石爲堆者﹐斷可知也。及乎水已平﹐萬物皆失故態﹐惟陣圖小石之堆標聚行列﹐依然如是者﹐垂六七百年間﹐淘灑推激﹐追今不動。在新都者﹐其地象城門四起﹐中列土壘﹐約髙三尺。耕者或鏟平之﹐經旬餘復突出。此乃其精誠之貫﹐天之所支﹐而不可壞者﹐蓋非獨人愛惜之而已。

漢祚之長

漢之亡也﹐貶獻帝爲公﹐後爲山陽夫人。相傳至玄孫秋﹐猶爲公﹐行漢正朔﹐用天子禮樂﹐西晉亡而漢祀始絕。前後計之﹐漢蓋已有五百餘年﹐深仁厚澤之報﹐固不爽也。老瞞篡漢﹐以貽子孫﹐相傳五帝﹐共享國四十一年。其一被弒﹐其二見廢﹐惟丕﹑睿僅存耳。然則老瞞不亦枉苦心耶﹗

髙貴鄕公文學

史稱髙貴才慧夙成﹐好問尙詞﹐卽其幸學與諸博士論難﹐信然。自古末世之君多文采﹐若隋煬﹑陳﹑唐二後主最雋﹐然不過華靡藻麗耳。至深於經術﹐莫如髙貴。人主之學﹐與韋布異﹐不能不爲之浩嘆。

李密《陳情表》訛字

李密《陳情表》有」少仕僞朝「之句﹐責備者謂其篤於孝而妨於忠。嘗見佛書引此文﹐」僞朝「作」荒朝「﹐蓋密之初文也。」僞朝「字蓋晉攺之以入史耳。劉靜修詩有云﹕」若將文字論心術﹐恐有無邊受屈人。「蓋指此類乎

阮籍巧附司馬昭

阮籍旣爲司馬昭大將軍從事﹐聞步兵廚酒美﹐復求爲校尉。史言𨿽去職﹐常遊府內﹐朝晏必預﹐以能遺落世事爲美談。不知此正其詭譎﹐佯欲遠昭而陰實附之﹐故示戀戀之意﹐以重相諧結。小人情僞﹐有千載不可掩者。不然籍與嵇康﹐當時一流人物也﹐何禮法疾籍如仇﹐昭則每爲保護﹔康徒以鐘會片言﹐遂不免耶至勸進之文﹐眞情乃見。籍著《大人論》﹐比禮法士爲羣虱之處褌中。若籍附昭﹐乃褌中之虱﹐但偶不遭火焚耳。使王淩﹑毋丘儉等一得志﹐籍尙有噍類哉﹗

晉室久亂

王濟以人乳蒸豚﹐王愷使妓吹笛﹐小失聲韻便殺之﹔使美人行酒﹐客飲不盡亦殺之。時武帝在朝﹐而貴戚敢如此﹐知晉室之亂也久矣。

晉武以不廢立致亂

自古帝王多以廢立致亂﹐而晉武獨以不廢立致亂。舉神器之重﹐以畀昏童﹐自以由太子而及遹﹐是由歷及昌之意也﹐而寧知遹不克終而死耶天之禍敗人國﹐固有出於意外者﹐是所謂報施之巧也。不然﹐狼顧之懿﹐方且賈徳色於九原﹐而古公亶父﹐何不作法於涼也

晉史矛盾

《晉書》載﹕惠帝聞蛙鳴﹐問爲官蛙私蛙﹔見餓者﹐云」何不食肉糜「由此言之﹐愚昧甚矣。及蕩陰之敗﹐兵人引嵇紹斬之﹐帝日﹕」忠臣也﹐勿殺﹗「紹血濺帝衣﹐左右欲浣衣﹐帝日﹕」嵇侍中血﹐勿浣也。"由此言之﹐英明甚矣。一惠帝也﹐相去數年﹐何其乍愚乍明如此史之言﹐或虛或實﹐必居一於此矣。

惠帝廢儲

賈謐之譖太子於後也﹐後信之﹐以其未有可廢之罪﹐故爲不臣之語﹐彊使醉而書之。然其迹甚明﹐其情易察﹐孰有臣子將爲逆於君親而敢露其手書乎惠帝昏庸﹐旣莫之辧﹐遂使儲君被誣﹐莫能自白﹐卒冤以死﹐不亦哀哉﹗夫事之可驗﹐莫如手書﹐而亦有不可盡據者﹐此類是也。

千百年眼卷七

《徙戎論》無救於晉

世儒睹郭欽﹑江統之說不行﹐深爲司馬氏惜。不知此曹漸染華夏之風者僅百年﹐其文雅博洽旣與中國士大夫埒﹐而驍悍魁桀﹑拔山貫鐵之勇﹐非華人可得而仿佛也。卽使驅之去而未必卽去﹐旣去而未必不來。我知其害必不止侵鎬方﹑犯涇陽﹑圍白登﹑入甘泉﹐如周漢之事而遂已也。況中國先亂﹐而彼有所以乘其隙哉﹗﹝按劉元海父子總角遊京師﹐已有英雄之望。倘禦得其道﹐不過金日磾﹑李光弼之儔。柰何以呆童爲天下主﹐賊後煽淫於內﹐狂宗播禍於外﹐彼回翔六合﹐皆出其下﹐安得不云蒸龍變以快其翹然之志耶是天固縱之以翦司馬氏也。﹞

晉室所以敗

晉室之敗﹐由當時君子髙談揖讓﹑泊然沖虛﹐而無慷慨感激之操﹐大言無當﹐不適於用﹐而畏兵革之事。天下之英雄知其所忌而竊乘之﹐是以顚沛隕越而不能以自存。且夫劉聰﹑石勒﹑王惇﹑祖約﹐此其姦詐雄武﹐亦一世之豪也。譬如山林之人﹐生於艸木之間﹐大風烈日之所咻﹐而霜雪饑饉之所勞苦﹐其筋力骨節之所嘗試者﹐亦已至矣。而使王衍﹑王導之倫﹐淸談而當其衝﹐此譬如千金之家﹐居於髙堂之上﹐食肉飲酒﹐不習寒暑之勞﹐而欲以之捍禦山林之勇夫﹐而求其成功﹐此固姦雄之所樂攻而無難者也。是以𨿽有賢人君子之才﹐而無益於世﹔𨿽有盡忠致命之意﹐而不救於患難。此其病起於自處太髙﹐而不習天下之辱事﹐故富而不能勞﹐貴而不能冶﹐一敗塗地而不復振也。坡公此論﹐可爲一代定評矣。余謂宋之理學諸公亦似之。𨿽其道有虛實﹑精粗﹑是非之不同﹐而其不適於用一也。故其後夷禍之慘﹐若出一轍。昔人謂宋統似晉﹐有旨哉。

王衍羞見其女

王夷甫旣降石勒﹐自解無罪﹐且勸僭號。其女惠風爲湣懷太子妃﹐劉曜陷洛﹐以惠風賜其將喬屬﹐將妻之﹐惠風仗劍大罵而死。乃知夷甫之死﹐非獨慚見晉公卿﹐乃當羞見其女也。

陶侃被誣

陶士行倡義於晉室板蕩之秋﹐破石頭﹐斬蘇峻﹐誠爲一時元勛。獨史稱其握重兵﹐居上流﹐潛有窺伺之志﹐輒思折翼之祥﹐自抑而止。嗟夫﹗自古誣人而不得者﹐必污其閨房之事﹐以其難明故也。晉史欲誣士行﹐至加以夢寐中事﹐其難更甚於閨房者。按士行生當浮虛之俗﹐動而見尢﹐一入仕途﹐荊棘萬狀﹐終日自運百甓﹐於竹頭木屑間﹐𨿽一束之穟﹐亦經營不怠﹐卒能恢廓才猷﹐立功立事。梅陶稱士行機神明鑑似魏武﹐忠順勤勞似孔明﹐豈欺我哉﹗義旗旣建﹐一麾東下﹐子喪不臨﹐直趨蔡州。一時勤王﹐蔑有先者。逮元勛克集﹐實主齊盟﹐乃退然不居﹐旋師歸藩﹐臣節益著。末年臥疾﹐封府庫而登舟﹐舉愆期以自代﹐視去重任如脫屣。然其始終夷險﹐無一可議﹐不臣之迹﹐果安在哉﹗或者以庾亮之傳﹑應詹之書﹐疑其迹似跋扈。不知蘇峻之誅﹐亮所深恥而屈於中也。殆士行旣卒﹐而後嗣亦凋零。庾氏世總朝權﹐安知秉史筆者不有所曲徇耶今乃捨其灼然之迹﹐而信其夢寐之言﹐亦誣矣﹗

庾亮失計

庾亮召蘇峻。孔坦﹑陶回因王導語亮﹕「宜及峻未至﹐急斷阜陵之界﹐守江西當利諸口。彼少我眾﹐一戰決矣。若峻未來﹐可往逼其城。今不先往﹐峻必先入﹐有奪人之心。」亮不從﹐及峻將至﹐回又說亮﹕「峻知石頭有重戍﹐不敢直入﹐必向小丹陽南道步來。若以伏兵邀之﹐可一戰而擒。」亮又不從﹝事見二人傳﹞。峻果由小丹陽經秣陵﹐迷失道﹐逢郡人﹐執以爲向導﹐夜行無部分。亮聞之﹐深悔。吾謂召峻固失計﹐然從二人言﹐猶不至覆國幾於滅亡也。晁錯削七國大類此﹐柰亞夫速馳入梁﹑楚之郊﹐故漢得不敗。吾嘗謂濞之反謀﹐錯已明知之﹐此時只宜召之入朝﹐仍發大兵隨之。若濞不從﹐使引兵進討﹐所謂疾雷不及掩耳﹐吳破則諸侯自服矣。錯知吳必反﹐不先爲之設備﹔旣反而後調兵﹐此眞兒戲也。東市之誅﹐非不幸矣﹗庾亮蓋祖錯之覆轍也﹐乃幸而不誅﹐晉室之不竟﹐宜哉﹗

王導遺誅

王導在江左﹐爲一時偸安之謀﹐無十年生聚之計﹐又陰拱立以觀王惇之成敗﹐而胸懷異謀。觀惇與導書﹕「平京師日﹐當親割溫嶠之舌」﹐非素有謀約者﹐敢爲此言惇已伏誅﹐當加戮屍污宮之罪﹐又請以大將軍禮葬之。惇死後﹐導與人言﹐恆稱大將軍﹐又言「大將軍昔日爲桓﹑文之舉」。此爲漏网逆臣無疑﹐徒以子孫貴盛﹐史家掩惡以欺萬世﹐謂之江左夷吾﹐管氏輿儓亦羞之矣﹗

王逸少經濟

王逸少在東晉時﹐蓋溫太眞﹐蔡謨﹑謝安石一等人也。公卿愛其才器﹐頻召不就。及殷侯將北伐﹐以爲必敗﹐貽書止之。殷敗後﹐復謀再舉﹐又書日﹕「以區區江左﹐所營綜如此﹐天下寒心久矣。自寇亂以來﹐處內外之任者﹐疲竭根本﹐各從所志﹐竟無一功可論﹐一事可紀﹐任其事者﹐豈得辭四海之責哉﹗若猶以前事爲未工﹐故復求之於分外﹐宇宙𨿽廣﹐何所自容﹗」又與會稽王箋日﹕「今𨿽有可欣之會﹐內求諸己﹐而所憂乃重於所欣。以區區吳越﹐經緯天下十分之九﹐不亡何待願令諸軍皆還保淮﹐須根立勢舉﹐謀之未晚。」其識慮精深如是﹐恨不見於用耳﹐而爲書名所蓋。後世但以翰墨稱之﹐何待羲之之淺也﹗

《蘭亭》未可議

《文選》不收《蘭亭》﹐議者謂「天朗气淸」﹐自是秋景﹐又以絲竹管弦﹐四言兩意。不知「天朗气淸」﹐固有所本。三春之季﹐天气肅淸﹐見蔡邕《終南山賦》﹔熙春寒往﹐微雨新晴﹐六合淸朗﹐見潘安仁《閒居賦》﹔仲春令月﹐時和气淸﹐見張平子《歸田賦》﹐安可謂春間無天朗气淸之時耶又絲竹管弦﹐本出前漢《張禹傳》﹐又如《易》曰「明辧晰也」﹐《莊子》云「周徧咸」﹐《詩》云「昭明有融﹐髙朗令終」﹐宋玉賦「旦爲朝云」﹐古樂府云「暮不夜歸」﹐《左傳》云「遠哉遙遙」﹐邯鄲淳碑云「丘墓起墳」﹐古詩云「被服羅衣裳」﹐《莊子》「吾無糧﹐我無食」﹐《後漢書》「食不充糧」﹐古人文辭﹐政自不厭鄭重﹐在今人則以爲復矣。﹝李卓吾云「好一篇議論﹐然與敍文不類」。兩語乃爲定評。﹞

張翰蒓鱸

東晉張翰﹐吳人﹐仕齊王冏﹐不樂於官。一日在京師﹐見秋風忽起﹐因作歌日﹕「秋風起兮佳景時﹐吳江水兮鱸正肥。三千里兮家未歸﹐恨難得兮仰天悲。」遂棄官而歸。宋王贄運使過吳江﹐有詩云「吳江秋水灌平湖﹐水闊煙深恨有餘。因想季鷹當日事﹐歸來未必爲蒓鱸。」此語甚有思。至東坡《三賢贊》﹐則日﹕「浮世功名食與眠﹐季鷹眞得水中仙。不須更說知幾早﹐只爲蒓鱸也自賢。」其說又髙一著矣。

劉琨負其母

劉琨在並州﹐怒護軍令狐盛切諫﹐殺之。盛子泥奔漢﹐具言虛實。漢王聰大喜﹐遣劉粲﹑劉曜將兵寇並州﹐以泥爲向導。琨東收兵於常山﹐曜等乘虛陷晉陽﹐琨還救不及﹐泥遂殺琨父母。嗚呼﹗令狐所謂子胥之忿也。使琨有備﹐亦未遽逞其志也﹐柰何移檄遠近﹐聲言伐漢。及曜﹑粲南來﹐乃更收兵常山哉﹗母日﹕「汝不能駕禦豪傑﹐以恢遠略。」蓋策之審矣﹗母賢智與孫夫人等而不能使越石如伯符﹐死有遺恨也﹗

阿堵

史言王衍口不言錢﹐家人欲試之﹐以錢繞牀﹐不能行﹐但云「舉卻阿堵物」。世遂以阿堵爲錢矣。然顧愷之言「傳神寫照﹐正在阿堵中」﹐殷浩見佛經云「理亦應阿堵上」。桓溫止新亭﹐大陳兵衛。呼謝安﹑王坦之﹐欲於座害之。謝目衛士日﹕「聞諸侯有道﹐守在四鄰﹐明公何須壁間置阿墻輩」一以爲眼﹐一以爲經﹐一以爲兵士﹐豈可指定言之阿堵自是當時諺語﹐如今所謂「此物」云耳。

英雄自相服

桓溫之所成﹐殆過於劉越石﹐而區區慕之者﹐英雄必自有以相服﹐初不以成敗言耶以此論之﹐光武之度本不如玄徳﹐唐文皇之英气未必過劉寄奴也。

孟嘉論樂非是

絲不如竹﹐竹不如肉。或問其故﹐日﹕「漸近自然。」此晉孟嘉語也。不知絲者﹐絲之聲也﹐出乎手﹔竹者﹐竹之聲也﹐出乎口﹐假絲竹而聲﹐總之皆肉也﹐則亦何嘗不自然耶況夫伯牙之琴﹑王子之簫﹑孫登之嘯﹐亦可謂之不自然﹐亦可謂之不如肉乎

漢﹑晉賜金帛各有所盛

漢賞賜多用黃金﹐晉賞賜多用絹布﹐各因其時之所有而用之。漢初以黃金四萬斤與陳平間楚﹐其用如此﹐所積可知。梁孝王臨死﹐府庫尙有黃金四十餘萬斤。吳國懸賞﹐斬大將者黃金五十斤﹐以次賞金各有差等。王國尙爾﹐天府有不待言者。治郡有聲。則增秩賜金﹐復有功臣不時之賞﹐費用浩瀚﹐不聞告乏。數千斤之賜甚多﹐不可勝舉。如黃霸﹑嚴助﹑尹翁歸等﹐動與百金。周勃賜五十斤﹐霍光前後所賜至七千斤。至王莽末﹐省中黃金尙積六十萬斤。董卓郿塢亦不可勝數。是知當時黃金多也。晉時賞賜絹布﹐絹百匹在所不論﹐阮瞻千匹﹐溫嶠﹑庾亮﹑荀崧﹑楊珧等皆至五千匹﹐周復﹑唐彬﹑瑯邪王伷等皆六千匹﹐王渾﹑杜預等皆八千匹﹐賈充前後至九千匹﹐王濬﹑張華﹑何攀等皆至萬匹﹐王導前後近二萬匹﹐桓溫前後近三十萬匹﹐蘇峻之亂﹐臺省煨燼﹐時尙有布二十萬匹﹑絹數萬匹﹐又可驗晉布帛之多也。

陶淵明不欲諸子任宋

陶淵明《命子篇》則日﹕「夙興夜寐﹐願爾之才。爾之不才﹐亦已焉哉。」其《責子篇》日﹕「𨿽有五男兒﹐總不好紙筆。天運苟如此﹐且進杯中物。」先生之於諸子﹐皆不欲其仕宋﹐故作詩自污﹐以晦其才﹐才則必以陶氏門地拔矣。此苦心也﹐善乎莊生曰「以不才終其天年」﹗

《中庸》自晉已孤行

《中庸》雜出《戴記》﹐至二程始尊信而表章之﹐今獨行與六經並。按晉戴顒嘗傳《中庸》﹐後梁武帝亦爲《中庸講疏》。《中庸》之傳久矣﹐非但始於宋也。

不識一丁

苻堅宴羣臣賦詩﹐姜平子詩內有「丁」字﹐直而不屈。堅怪問之﹐平子對曰「屈下者不正之物﹐未足以獻也。」堅悅﹐擢上第。夫《莊子》云「丁子有尾。」若直丁不屈﹐乃古「下」字也。若堅與平子﹐正不識一丁者。

王猛死不忘晉

王景略之才﹐管﹐蕭之匹也。時值桓溫﹐競不得一效於晉﹐所謂「旣生瑜﹐何生亮」﹐亦晉之不幸哉﹗然猛之夙心﹐則不忘諸夏也。臨終數語﹐自是肝膈披露。

苻堅拙於用多

苻堅淮淝之戰﹐由其勢重不分﹐而趨一道﹐首尾相失﹐無他奇變﹐此兵家之深忌也。晉之取吳也﹐兵二十萬﹐而所出之道六。隋之取陳也﹐兵五十萬﹐而所出之道八。惟其所出之道多﹐則彼之受敵者眾﹐是其千里之江﹑淮﹐固與我共之矣。今堅所率者百萬﹐而前後千里﹐其爲前鋒者二十五萬﹐而專向壽春。堅又自恃其眾之盛﹐謂「授鞭於江﹐足斷其流」﹐乃自項城棄其大軍﹐而以輕騎八千赴之。是以晉人乘其未集而急擊之﹔及其旣敗﹐而後至之兵皆死於躪踐矣﹐惡在其爲百萬也使堅之師離爲十道﹐偕發並至﹐分壓其境﹐輕騎遊卒﹐營其要害﹐將自爲敵﹐士自爲戰﹐𨿽束足以亡晉﹐亦何至蹉跌之甚耶﹗然亦有以分而敗者﹐如楚之禦黥﹐吳漢之討公孫述是已﹐則以兵少而敵眾也。若項羽烏江之戰﹐才二十八騎耳﹐而分之爲四﹐猶能斬將見奇﹐則又少而不厭分也。總之﹐兵之奇常在分﹐而將兵之妙用則不必於分與不分也。嗚呼﹗堅特叛胡之錚錚者﹐要何足以語此﹗

苻秦之亡不由慕容垂

慕容垂之奔秦也﹐王猛力勸秦王堅除之。堅不從﹐其後垂卒破長安﹐堅出奔西燕﹐以亡天下﹐後世皆惜之。不知堅之敗在空國伐晉﹐而其釀禍也在遠徒種人﹐專畱鮮卑﹐垂不過乘其彊弩之末﹐以張振蒙之勢耳。使堅無此二敗﹐𨿽百垂其如堅何哉﹗方堅之敗於淝水也﹐八十餘萬眾盡爲謝玄等所破﹐惟冠軍垂所將三萬人獨全。堅以千餘騎赴之﹐垂世子寶勸取堅﹐垂日﹕「彼以赤心投我﹐若之何害之天苟棄秦﹐何患不亡﹗吾將以義取天下﹐豈負宿心也。」則夫垂之報堅也﹐豈減於疇昔之恩乎養虎遺患之說﹐未足以槪此也。

崔浩受禍不由作史

魏太武殺崔浩﹐云﹕浩刊所撰國史於石﹐立幹郊壇東方﹐所書魏先世事皆詳實﹐北人忿恚﹐相與譖浩暴揚國惡。魏主大怒﹐遂族誅浩。夫浩修國史﹐直筆乃其職耳。惟是刊石衢路﹐若爲可罪﹐然何至赤其族哉﹖及閱《宋書柳元景傳》云﹕柳光世爲索虜折衝將軍﹑河北太守﹐其姊夫僞司徒崔浩﹐虜之相也。虜主拓跋燾南寇汝﹑潁﹐浩密有異圖。光世要河北義士爲浩應。浩謀泄﹐被誅﹐河北大姓坐連謀夷滅者甚眾。然後知浩受禍之酷﹐自有其故﹐特因史事發耳。

金土不可同價

齊髙帝云「吾當使金土同價。」意則善矣﹐然豈必然之理哉﹗孟子日﹕「物之不齊﹐物之情也。巨屨小屨同價﹐人豈爲之哉」而孟子亦自忘之﹐至有「菽粟如水火」之論。金之不可使賤如土﹐猶土之不可使貴如金也。「堯之民比屋可封﹐桀之民比屋可誅。」信此說﹐則堯時諸侯滿天下﹐桀時大辟徧四海也。

梁武殺業

梁武學佛而敗﹐詆佛者以爲口實。然武帝篡齊﹐殺齊子孫殆盡﹔其納侯景﹐晚節多昏﹐業報應受﹐非佛之罪也。若其奉佛精勤﹐功徳自在﹐以此罪佛﹐是因刖廢屨﹑因噎廢食也﹐其可乎﹝按唐蕭瑀﹐梁明帝之子﹐梁武之後也﹐入唐爲相。自瑀逮遘﹐八葉宰輔﹐名徳相望﹐與唐終始。以臺城之禍咎佛者﹐亦應以此而信佛矣。﹞

沈約韻書之謬

天下事有最僥幸而不可解者﹐沈約韻書是也。沈約以前﹐所經歷賢聖﹑豪傑﹑聞人﹑巨儒﹐不知凡幾矣。一東之於二冬﹐四支之與五微﹑八齊﹐六魚之與七虞﹐十一眞之與十二文﹐十三元之與十四寒﹑一先﹐二蕭之與四豪﹐八庚﹑九靑之與十蒸﹐十三覃﹑十四鹽之與十五咸﹐前此諸韻並通。孔子作經及漢魏古詩並仙靈篇什﹐班班可考﹐豈盡訛謬﹐至沈約而始悉攺正耶且約吳興之武康人﹐局於方言蠻俗﹐不審宮羽﹐不備四聲﹐而敢背越賢聖﹐變亂千古﹐亦旣謬妄矣。不知後世學士大夫﹐何故而遵之如聖經﹐歷百代而不敢易乎此甚不可曉也。

劉知幾無史才

楊萬里云﹕劉知幾《史通》﹐毛舉前史﹐一字必呵。嘗得其所撰《髙宗武后實錄》而讀之﹐意其拳石班﹑馬而臧獲陳﹑範也﹐及觀其永徽三年事﹐則曰「發遣薛延陀」﹐此何等語邪天授二年則言「傅遊藝死矣」﹐至長壽二年遣使流人則曰「傅遊藝言之也」。遊藝之死至是三年﹐豈有白骨復肉而遊魂再返乎古人目睫之論﹐誠有味也。然子玄《史通》妙處﹐實中前人之膏肓﹐不可廢也。

隋氏富庶

自漢以來﹐丁口之藩息與倉廩府庫之盛﹐莫如隋文帝初年。有戶三百六十餘萬﹐平陳所得又五十萬﹐至大業之始不及二十年﹐而增至八百九十餘萬。方其有國之始﹐蠲罷榷禁﹐又時時減免賦稅﹐其徵取之途﹐可謂闊略矣。又營新都﹐平陳﹐平江表﹐至於賞賜有功﹐並無所愛惜﹐營繕徵伐之費﹐亦旣不貲矣。是時布帛之積﹐幾於無所容﹐蓄儲至不可勝數。及其敗亡塗地﹐而洛口諸倉猶足以致百萬之眾﹐是果何道以致之也吁﹗亦奇矣。

隋文帝濫殺

周大義公主﹐下嫁於突厥沙缽略可汗爲可賀惇﹐聞隋主受禪﹐意甚不平。平陳之後﹐上以陳叔寶屏風賜之公主﹐因書屏風爲詩﹐敍陳亡以自寄。其辭日﹕「盛衰等朝暮﹐世道若浮萍。榮華實難守﹐池臺終自平。富貴今何在﹐空事寫丹靑。杯酒恆無樂﹐弦歌詎有聲。余本皇家子﹐飄流入虜庭。一朝睹成敗﹐懷抱忽縱橫。古來共如此﹐非我獨申名。惟有明妃曲﹐偏傷遠嫁情。」上聞而惡之。時沙缽略染千遣使求婚﹐上令裴矩謂之曰「殺大義公主者﹐方許婚。」主遂遇害。觀公主詩詞﹐不過慟陳氏之淪亡﹐哀身世之飄流﹐此亦人情之常。且一女子﹐遠適虜庭﹐有何顧忌﹐而必欲殺之也亦慘矣。王世充﹑宇文化及之毒﹐相去才一間耳。

隋煬帝毀讖

讖書﹐原於《易》之推往以知來。周家卜世得三十﹐卜年得八百﹐此知來之的也。《易》道旣隱﹐卜筮者溺於考測﹐必欲奇中﹐故分流別派﹐其說寢廣。西漢之末﹐王莽好符命﹐光武以圖讖興﹐遂盛行於世。漢時又詔東平王蒼上《五經章句》﹐皆命從讖﹐歷觀宋﹑梁﹐其說不能盡去。及隋煬帝卽位﹐乃發使四出搜天下書籍﹐與讖緯相涉者皆焚之﹐爲吏所糾者死。自是無復其學﹐有功名教不淺也。

唐髙祖殺降

古今殺降之甚者﹐莫甚於唐髙﹐而項羽﹑白起弗與焉。薛仁杲降則殺之﹐王仁本降則殺之﹐蕭銑降則又殺之﹐其他蓋不勝數也。或謂出太宗意﹐然而太宗未嘗殺頡利也。獨當時何無一言救止豈其力不能得之﹐文靜之死﹐而無及於數子耶﹗

唐世女禍

唐太宗起義時﹐以隋宮女子進其父而脇之。髙祖畏禍﹐議始定。及其後也﹐天亦降之女禍﹐世世有焉﹐報應之妙如此。

唐封建之善

唐太宗卽位﹐從封徳彜言﹐於是疏屬王者降爲公。徳彜之言日﹕「爵命崇則力役多﹐以天下爲私奉﹐非至公之法也。」嗚呼﹗徳彜此語﹐固今之藥石乎﹗

太宗縱囚有所仿

六一公論唐太宗縱囚﹐其說卓矣。然縱囚自歸之事不始於太宗。後漢之鐘離意﹐南宋之傅翽﹐後魏之張華原﹐隋之王伽皆然﹐史書之以爲美。太宗好名者﹐蓋慕而效之耳。

尉遲公隱徳

蹀血之變﹐坐二府者百餘家﹐將盡沒入。敬徳日﹕「爲惡者二人﹐今已誅﹔若又窮支黨﹐非取安之道。」乃普原之。太宗一日謂敬徳日﹕「朕將嫁女與卿﹐稱意否」敬徳謝日﹕「臣婦𨿽鄙陋﹐亦不失夫妻情。臣每聞說古人語﹕『富不易妻﹐仁也。』臣竊慕之。願停聖恩。」叩頭固讓﹐帝嘉之而止。晚節謝賓客﹐飾觀沼﹐奏淸商樂。自奉養甚厚﹐又餌雲母粉爲方士術﹐年七十四於顯慶三年卒。嗚呼﹗敬徳如此行藏﹐且在李衛公之上矣﹐世徒以萬人敵稱之也。

長孫無忌﹑褚遂良有死道

長孫無忌﹑褚遂良之死﹐世咸悲之。余以爲二子均有死道。夫吳王恪﹐太宗愛子也﹐太宗立髙宗爲太子﹐又欲立恪。無忌以舉棋不定爲諷﹐似矣。而其後也﹐竟以房遺愛獄誣構吳王﹐陷之重辟。劉洎﹐太宗直臣也﹐洎性疏致禍﹐理固應耳﹐而罪不至死。遂良誣以「伊霍」一語﹐必欲斃之﹐𨿽馬周彊諍不少解。夫此二子者﹐所謂太宗心膂臣也﹐一殺其愛子﹐一貽其主以殺直臣之名。由此觀之﹐武氏之禍﹐猶爲晚也。

李勣一言之禍

武后之立﹐由李勣之逢迎也。彼豈不知其大謬﹐第以全軀命﹑保富貴之心太過耳。臨終謂人日﹕「我十二三爲無賴賊﹐焉知耄年尢大無賴哉﹗」身沒未寒﹐而有敬業之禍﹐誅其身足矣﹐何至殲其宗﹑毀其墓道耶﹗然則武氏未嘗纖毫見徳﹐勣亦枉卻做小人矣。

狄仁傑不殺易之﹑昌宗

母后臨朝﹐如呂氏﹑武則天﹐此國家大變也。王陵﹑裴炎迎禍亂之鋒﹐欲以一言折之﹐故不廢則死。陳平﹑狄仁傑待其已衰而徐正之﹐故身與國俱全。然廬陵旣立﹐而張易之﹑昌宗未去﹐仁傑猶置之不問﹐復授之張柬之﹐俟其惡稔而後取﹐豈以禍亂之根生於母子之間﹐不如是則必至於毀傷故耶張玄羽日﹔「狄公在周﹐如大乘菩薩行忍辱行﹐自非小聖所測。」

閻立本知狄仁傑

狄梁公初授並州佐﹐時閻立本黜陟河南﹐梁公爲人誣告﹐立本一見﹐卽驚謝日﹕「仲尼觀過知仁﹐足下可謂海曲之明珠﹐東南之遺寶。」特薦之兼並州法曹。夫梁公能反周爲唐﹐而非立本則不能自拔於沈淪。洵哉﹐可稱具眼矣﹗然則馳譽丹靑﹐何足盡立本百一也。

徐有功難於臯陶

張文成贊徐有功﹕「躡虎尾而莫驚﹐觸龍鱗而不懼。鳳跱鴟梟之內﹐直以全身﹔豹變豺狼之間﹐忠能遠害。」愚嘗謂爲大將者﹐爲太公望易﹐爲郭子儀難﹔輔幼主者﹐爲周公易﹐爲孔明難﹔爲刑官者﹐爲臯陶易﹐爲有功難。誰謂後世不及古人乎

駱賓王四子受誣

凡稱知人者﹐知其人之臧否邪正耳。窮遠修短﹐則姑布﹑子平小術﹐君子不道也。裴行儉以器識短王﹑楊四子﹐幸而偶中﹐至今儒者樂道之。然裴所稱王劇﹑王勔﹑蘇味道﹐皆覆身竄籍﹐何以優劣四子使勃等卽如裴論﹐不過浮淺小節﹐而味道輩模稜邪諂﹐榮寵牝朝﹐器識何在史稱駱賓王失職鞅鞅﹐遂與徐敬業起兵。夫孽後臨朝﹐羅織萬態﹐卽狄仁傑輩尙誣以反﹐況賓王倡義殺身﹐欲加以罪﹐寧足據乎且文人失意﹐憤悱其常﹐屈平懷沙﹐賈生夭折﹐後世咸悼其忠。賓王首倡大義﹐庸可以此訾之駱集十卷今存﹐自《疇昔》《書憤》二章外﹐無一鞅鞅語。然則史亦非實錄也。裴行儉旣以姑布﹑子平之術誣後世﹐而史官又從而緣飾之﹐則四子幾不白於千古﹐亦冤矣﹗

駱賓王器識

賓王上裴侍郎書云「義士期乎貞夫﹐忠臣出乎孝子。旣不能推心以奉母﹐亦焉能死節以事人假物議之無嫌﹐實吾斯之未信。況流沙一去﹐絕塞千里。子愴入塞之魂﹐母切倚廬之望。就令歡以卒歲﹐仰南薰之不貲﹔而使憂能傷人﹐迫西山而何幾﹗」裴侍郎卽行儉也﹐時欲以書記之事委駱。駱有母在﹐欲終養﹐故辭之如此。誰謂賓王才士而無器識耶﹗

徐敬業之敗

敬業舉義﹐魏思溫勸其直趨河洛﹐以匡復爲事。此與尹徳毅之說蕭詧龍敏之獻策潞王從珂﹐皆奇謀也。諺日﹕「敗棋有勝著」。惜乎當局者迷耳。

《滕王閣記》出處

《三國典略》日﹕蕭明與王僧辯書﹕「凡諸部曲﹐並使招攜﹐赴投戒行﹐前後雲集。霜戈電戟﹐無非武庫之兵﹔龍甲犀渠﹐皆是雲臺之仗。」唐王勃《滕王閣序》「紫電淸霜﹐王將軍之武庫」﹐正用此事。以十四歲之童子﹐胸中萬卷﹐千載之下﹐宿儒猶不能知其出處﹐豈非間世奇才﹗杜子美﹑韓退之極其推服﹐良有以也。使勃與杜﹑韓並世對毫﹐恐地上老驥﹐不能追雲中俊鶻。後生之指點流傳﹐妄哉﹗

玄宗慘刻

明皇待諸弟可謂極其仁愛﹐然一日而殺三子﹐何相悖也嗚呼﹐讓皇帝於是爲不可及矣。非讓皇帝有太伯﹑叔齊之賢﹐則明皇之視諸弟不難於諸子乎

明皇廢資格

明皇開元初﹐銓次尙未廢資格。時上欲大用蘇頲﹐因問宰相﹕「有自工部侍郎而拜尙書者乎」宰相以爲「惟賢是用﹐何資之計」明皇乃敢從之。又以李元紘公卿交薦籍甚﹐欲自天官侍郎擢拜尙書﹐宰相以元紘資薄﹐止拜侍郎。夫以頲﹑元紘之才能﹐計資亦未爲驟進﹐乃毫釐必計如此。及其惑林甫之姦﹐欲相牛仙客﹐則自河湟使典擢班尙書﹐遂不復計資。𨿽以九齡之惓惓盡忠﹐援故事以爭之﹐而且不聽矣。豈非資格一廢﹐彼固得以肆情而無忌耶要之﹐資格者所以待常流﹐不次者所以待非常之士。承平無事則守資格﹐一旦有緩急大事大疑﹐則先材能。則彼前說亦非定論也。

《孝經》《春秋》甚靈

陳眉公日﹕《孝經》閨門一章﹐由周﹑秦而下﹐傳漢至唐﹐列爲二十二章。開元間博士司馬貞爲國家諱﹐始黜之﹐而唐遂有馬嵬之禍。則《孝經》閨門之教廢也。王荊公謂《春秋》「爛朝報」不列學官﹐使先聖筆削之書﹐人主不得聞講說﹐學士不得相傳習﹐而宋遂有夷狄北轅之禍。則《春秋》內外之防與復仇之教廢也。孔子日﹕「我志在《春秋》﹐行在《孝經》。」二書抹去﹐禍及家國﹐宣尼之書可謂靈矣。故曰「畏聖人之言」。

賀季眞乞休在耄年

賀季眞乞鑑湖歸老﹐古今以爲美談。然考其時﹐年已八十餘矣。故其《回鄕》詩「幼小離家老大同﹐鄕音無攺鬢毛衰。兒童相見不相識﹐笑問客從何處來。」夫仕宦而至八十餘不歸﹐復何爲耶季眞嘗謁一賣藥王老﹐問黃白之術﹐持一珠貽之。老卽以珠易餅﹐口不敢言﹐老日﹕「慳吝未除﹐術何由得」是季眞者﹐乃貪戀富貴一老悖耳。張旭謂「賀八眞淸鑑﹐風流千載人」﹐豈別有所據耶若以鑑湖歸老時爲風流﹐湖水有靈﹐未免貽笑矣。

盧懷愼先見

盧懷愼身爲上相﹐家無擔石之儲﹐孜孜體國﹐至死益堅。屬疾則念明皇倦勤﹐將有憸人乘間之患。遺言薦宋璟諸賢﹐以爲社稷無窮之謀﹐豈區區才志之士﹐矜眩目前﹐以爲功必己出者徒爾耶史以伴食譏之﹐殆亦俗見也乎李卓吾日﹕「懷愼自以才不及崇﹐每事推崇﹐此與『視人之技若己有﹐見人之彥實能容』何以異乎誠所謂大臣也。」嗚呼﹐懷愼可謂千載之下復有知己矣﹗

千百年眼卷八

《周易舉正》

唐司戶參軍郭京﹐作《周易舉正》三卷﹐云曾得王輔嗣﹑韓康伯手寫眞本﹐比校今世流行本﹐或將經作注﹐用注作經﹐小象中間以下句反居其上﹐爻詞注內移後義卻處於前﹐兼有脫遺謬誤者﹐並依定本﹐舉正其訛﹐凡一百三節。此書近世罕傳﹐余友夏君憲有藏本﹐今錄其明妥者若干處。坤初六﹐象曰﹕履霜﹐陰始凝也。今本於象文「霜」字下誤增「堅冰」二字。屯六三﹐象日﹕卽鹿無虞﹐何以從禽也。今本脫「何」字。師六五﹕田有禽﹐利執之﹐無咎﹔「之」字誤作「言」。比九五﹐象日﹕失前禽﹐捨順取逆也。今誤倒其句。泰六四﹐象日﹕翩翩不富﹐皆反實也。今誤作「失」字。謙六五﹕利用徵伐﹐小象亦然。今本兩「徵」字並誤作「侵」字。賁亨﹐不利有攸往。今「不」字誤作「小」字。剛柔交錯﹐天文也﹐文明以止﹐人文也。今脫「剛柔交錯」四字。剝彖日﹕剝﹐剝落也。今本脫「落」字。大過九五﹕枯楊生華﹐老婦得其少夫。今本誤作「士」字。坎卦﹐習坎上脫「坎」字。姤九四﹕包失魚﹐注云﹕有其魚﹐故失之也。今誤作「無魚」。九五﹕似杞包瓜。今誤作「以」字。蹇大象﹐君子以正修身徳。今本作「反」字。困初六﹐象曰﹕入於幽谷﹐不明也。今「谷」字下多「幽」字。鼎彖﹕聖人亨以饗上帝﹐以養聖賢。今多「而大亨」三字。震彖曰﹕不喪匕鬯﹐可以守宗廟社稷﹐以爲祭主也。今脫「不喪匕鬯」一句。漸象曰﹕君子以居賢徳善風俗。今本脫「風」字。丰九四象﹕遇其夷主吉﹐志行也。今脫「志」字。巽彖曰﹕重巽以申命﹐命乃行也﹔今脫「命乃行也」一句。節彖﹕說以行險﹐當位以節﹐中正以通﹐然後乃亨也。今誤將此句入注中。孚彖﹕豚魚吉﹐信及也。今「及」字下多「豚魚」二字。小過彖﹕柔得中﹐是以可小事也。今脫「可」字﹐而「事」字下誤增「吉」字。六五象曰﹕密雲不雨﹐已止也。今作「已上」。旣濟彖曰﹕旣濟亨小﹐小者亨也。今脫一「小」字。上系第九章

﹕子曰﹐知變化之道者﹐其知神之不爲乎。今本誤作「所」字。下系第四章

﹕不見利不動。今本誤作「勸」字。又﹕危以動﹐則民不輔也。今本誤作「與」字。第四章

﹕二多譽﹐四多懼﹐注云﹕懼﹐近也。今誤以「近也」字爲正文。說卦﹕乾以居之。今本誤作「君」字。序卦﹕屯者﹐物之始生也﹐始生必蒙。今「始」字誤作「物」字。雜卦﹕蒙稚而著。今「稚」誤作「雜」字。凡此等處﹐眞可爲讀《易》者一證。

古人言《易》不及周公

班固《漢書》云「《易》道深矣。人更三聖﹐世歷三古。」以伏羲爲上古﹐文王爲中古﹐孔子爲下古也﹐與周公絕無干涉。故系詞傳累舉庖羲﹑文王﹐而略不及周公﹐亦自可見。揚子云日﹕「宓羲綿絡天地﹐經以八卦﹐文王附六爻﹐孔子錯其象﹐彖其辭﹐然後發天地之藏﹐定萬物之基。」班﹑揚去古未遠﹐較世儒所傳﹐當得其實。

陸秉大衍數解

「大衍之數五十﹐其用四十有九。」陸秉日﹕此脫文也。當云「大衍之數五十有五」﹐蓋天一﹑地二﹑天三﹑地四﹑天五﹑地六﹑天七﹑地八﹑天九﹑地十﹐正五十有五。而用四十有九者﹐除六虛之位也。古者卜筮﹐先布六虛之位﹐然後揲蓍而置六爻焉。如京房﹑馬季長﹑鄭康成以至王弼﹐不悟其爲脫文﹐而妄爲之說﹐謂所賴者五十﹐殊無證據。又日﹕「不用而用以之通﹐非數而數以之成。」此語尢誕。且系辭日﹕天數二十有五﹐地數三十﹐凡天地之數五十有五﹐豈不顯然哉﹗又乾坤之策﹐自始至終﹐無非五十五數也。蓋數始於一﹐而終於五﹐天以藏徳運化﹐數之始終於此﹐該而用之﹐消長於此。神故虛一與五﹐退藏於密祕而弗用。則其用四十九焉而已耳。老氏所謂「有之以爲利﹐無之以爲用」﹐是當其無而有大衍之用也。此聖人千載不傳之奧旨。

李太白深心

唐室宦官用事﹐呼吸之間﹐生殺隨之。李太白以天挺之才﹐自結明主﹐意有所疾﹐殺身不顧。坡公作《太白眞贊》云「生平不識髙將軍﹐手浣吾足乃敢嗔。」此語甚妙。王介甫乃言太白人品污下﹐詩中十句九句說婦人與酒。果爾﹐眞是咳嗽亦不可也。卓老有詩云「天寶年間事已非﹐先生不醉將安歸」他人有心﹐余忖度之矣。

《阿房賦》蹈襲

杜牧之《阿房宮賦》云「六王畢﹐四海一﹔蜀山兀﹐阿房出。」陸傪作《長城賦》云「幹城絕﹐長城列﹔秦民竭﹐秦君滅」。傪輩行在牧之前﹐則《阿房宮賦》又祖《長城》句法矣。牧之云「明星熒熒﹐開妝鏡也﹔綠云擾擾﹐梳曉鬟也﹔渭流漲膩﹐棄脂水也﹔煙斜霧橫﹐焚椒蘭也﹔雷霆乍驚﹐宮車過也﹔轆轆遠聽﹐杳不知其所之也。」盛言秦之奢侈。楊敬之作《華山賦》﹐有云「見若咫尺﹐田千畝矣﹔見若環堵﹐城千雉矣﹔見若杯水﹐池百里矣﹔見若蟻蛭﹐臺九層矣﹔蜂窠聯聯﹐起阿房矣﹔小星熒熒﹐焚咸陽矣。」《華山賦》﹐杜司徒佑已常稱之﹐牧之乃佑孫也﹐當是效敬之所作。信矣文章以不蹈襲爲難也﹗

唐詩之盛不關選舉

胡子厚日﹕人有恆言﹐曰唐以詩取士﹐故詩盛。今代以經義選舉﹐故詩衰。此論非也。詩之盛衰﹐系於人心與學﹐不因上之所取也。漢以射策取士﹐而蘇﹑李之詩﹐班﹑馬之賦出焉﹐此豈系於上乎屈原之騷﹐爭光日月﹐楚豈以騷取人耶況唐人所取﹐五言八韻之律﹐今所傳省題詩多不工﹐其傳世者﹐非省題詩也。

肅宗靈武之舉非篡

唐玄宗奔蜀﹐太子卽位靈武。其始爲馬嵬驛父老所畱﹐其旣爲建寧王倓所勸﹐又其後爲杜鴻漸﹑魏少遊﹑崔漪﹑盧薛﹑李涵五上箋所迫﹐而太子實無利天下之心也。當時君父播遷﹐賊入長安﹐殺妃主皇孫數十人﹐刳心以祭﹐王侯將相﹐扈從車駕﹐畱長安者﹐誅及嬰兒。太子夜馳三百里至平涼﹐𨿽正位號﹐文武官不滿三十人﹐太子何艷於此﹐而攘之於艸莽荊棘之日耶其後顏眞卿區處河北軍事﹐以蠟書達表於靈武﹐遂以眞卿爲工部尙書﹐並致赦書﹐亦以蠟丸達之。眞卿頒下諸郡﹐又遣人頒於河南﹑江淮。由是諸道始知上卽位於靈武﹐徇國之心益堅。民間相傳太子北收兵來取長安﹐日夜望之﹐或時相驚日﹕「太子大軍至矣I」則皆走﹐市裏爲空。賊望北方塵起﹐輒驚欲走。京畿豪傑﹐往往殺賊官吏﹐遙迎官軍﹐誅而復起﹐不能制。乃知靈武此舉﹐眞可收屬人心﹐非乘危而利天下也。其後韋見素等至自成都﹐奉上寶冊﹐太子不肯受﹐曰「比以中原未靖﹐權總百官﹐豈敢乘危﹐遽爲傳襲﹗」郡臣固請﹐堅不許﹐置於別殿﹐朝夕事之﹐如定省之禮。其情亦可憐矣。而範祖禹乃以爲叛君背父﹐冤矣哉﹗所可恨者﹐其罪全在楊國忠。當唐玄宗議親徵時﹐謂宰相曰「朕在位垂五十載﹐去秋已欲傳位太子﹐值水旱相仍﹐不欲以餘災遺子孫。不意胡逆橫發﹐朕當親徵﹐且使之監國﹐事平之日﹐朕將髙枕無爲矣。」楊國忠大懼﹐退謂三夫人日﹕「太子素惡吾家﹐若一旦得天下﹐吾姊妹命俱在旦暮矣﹗」使貴妃銜土請命於上﹐事遂寢。若使國忠從上言﹐不致有靈武之事。竟以怙恩懼禍之故﹐致使他日父不得正其終﹐子不得正其始﹐旣亂人家國﹐又亂人綱常。若國忠者﹐馬嵬死晚矣。

唐以失形勢致亂

唐安祿山旣犯東京﹐眷畱不去。李泌﹑郭子儀皆請先取範陽﹐以覆其巢穴。肅宗急於收復﹐不從其策﹐由是遂失河北﹐終唐之世﹐不能復。黃巢橫行入廣﹐髙駢請分兵守郴﹑循﹑梧﹑昭﹑桂﹑永數州之險﹐自將由大庾度嶺擊之。使從其言﹐直罝中兔爾。而當國者曾莫之省﹐巢果復出爲惡﹐遂致滔天。此數公者﹐眞所謂識形勢者也﹐而唐兩失之﹐其取敗宜哉﹗

房琯用違其才

張玄羽日﹕房琯所謂治世之能臣耳。肅宗用違其才﹐所以一敗而不振。若收復之後﹐令琯從容諷議﹐鎭靜廟堂﹐以撫摩殘喘﹐毋令讒邪間之﹐當必有可觀者。方用而疑之﹐方疑而將之﹐旣敗而一逐不收。人皆嗟琯之不盡其用﹐予獨悲琯之不逢其時。

房琯長策

司空圖詠房琯詩云「物望傾心久﹐匈渠破膽頻。」注云「天寶中﹐琯奏請遣諸王爲都統節度﹐安祿山見分鎭詔﹐拊膺嘆日﹕『我不得天下矣』。」蓋當艱危之際﹐以親王重藩分布外鎭﹐自能夾輔王室﹐統系人心。司空圖詩蓋指此。杜子美挽公詩﹐所謂「一徳興王后」﹐亦指此事。《唐書》因其陳濤斜之敗﹐遂沒其善﹐可惜也。楊鐵崖詠史﹐目之爲「腐儒」﹐又以王衍比之﹐過矣﹗房後謫廣漢﹐有政績﹐唐詩人詠房湖者﹐多稱仰之﹐今不悉記云。﹝余按李徳裕嘗言﹕昔玄宗以臨淄王定內難﹐自是疑忌宗室﹐不令出閣﹐天下皆以爲幽閉骨肉﹑虧傷人倫。向使天寶之末﹑建中之初﹐宗室散處九州﹐何至爲安祿山﹑朱泚所魚肉哉﹗觀此﹐則房琯所奏﹐信救時之良策也。﹞

杜子美隱徳

杜子美﹐詩人之豪也。初拜右拾遺﹐卽上書論救房琯﹐語甚切﹐至幾以得罪。此豈附膻下石之徒比耶﹗世謂文人無行﹐殆虛語耳。

杜子美詩意

焦澹園日﹕杜詩「三分割據紆籌策﹐萬里雲霄一羽毛」。人以三分割據爲孔明功業﹐不知此其所輕爲﹐正如雲霄一羽毛耳。必也偶伊﹑呂而失蕭﹑曹﹐乃盡公之才。惜乎運移身殲﹐僅以三分之業自見﹐此天也﹐非人也。此詩八句一意﹐讀者逐句解之﹐失其旨矣。

子美不詠海棠有故

子美父名閒﹐故詩中不用閒字。「娟娟戲蝶過閒幔」﹐刻本之誤也。母名海棠﹐故不詠海棠。坡公有詩云「少陵爲爾牽詩興﹐可是無心賦海棠。」豈亦未之考耶

儒者說詩之謬

詩出於小夫賤隸之口﹐而說詩者多不免於髙叟之固﹐則所號爲窮經稽古之儒﹐乃反賤隸之不若矣。蓋詩人吟詠性情﹐故意象寬平﹔老儒執守訓詁﹐故意象窄狹。如杜子美「仰面貪看鳥﹐回頭錯應人」﹐乃詩家上乘。而朱考亭引之﹐謂其爲「心不在焉﹐則不得其正」﹐何異癡人前說夢乎眞可發笑﹗

詩詞訛字

古書無訛字﹐轉刻轉訛﹐莫可考證。略舉數條。如王渙《李夫人歌》「修嫮穠華銷歇盡」﹐「修嫮」訛作「徳所」。武元衡詩「劉琨坐嘯風淸塞」﹐訛作「生苑」。琨在邊城﹐則「淸塞」字爲是﹐焉得有苑乎杜牧詩「長空澹澹沒孤鴻」﹐今妄攺作「孤鳥沒」﹐平仄亦拗矣。又牧之《江南春》云「十里鶯啼綠映紅」﹐今本誤作「千里」。又《寄揚州韓綽判官》云「秋盡江南艸未凋」﹐俗本作「艸木凋」。秋盡而艸木凋﹐自是常事﹐不必說也﹐況江南地暖﹑艸木不凋乎如陸龜蒙《宮人斜》詩云「艸著愁煙似不春」﹐只一句便見墳墓淒涼之意﹐俗本作「艸樹如煙似不春」。杜詩「把君詩過日」﹐俗本作「把君詩過目」。「愁對寒云白滿山」﹐俗本作「雪滿山」。「關山同一點」﹐俗本作「同一照」。「七月六日苦炎蒸」﹐俗本「蒸」作「熱」。「邀歡上夜關」﹐俗本作「卜夜間」。「曾閃朱旗北斗殷」﹐俗本攺「殷」作「閒」﹐成何文理﹖「不知貧病關何事」﹐俗本作「只緣貧病人須棄。」「禿節漢臣歸」﹐俗本作「握節」﹐不知《漢書張衡傳》云「蘇武以禿節效貞」﹐杜公政用此語也。「新炊聞黃粱」﹐俗本「聞」作「間」﹐則字義亦不通矣。劉巨濟收許渾詩「湘譚云盡暮煙出」﹐今俗本「煙」作「山」﹐蓋湘水多煙﹐唐詩「中流欲暮見湘煙」是也﹐「煙」字大勝「山」字。李義山詩「瑤池宴罷畱王母﹐金屋妝成貯阿嬌」﹐俗本作「王桃偸得憐方朔」﹐直似小兒語耳。古詩「君亮執髙節﹐賤妾亦何爲」﹐《文選》範云古意詩注引之作「擬何爲」﹐「擬」字勝「亦」字。王右丞詩「鑾輿迥出千門柳」﹐用建章宮千門萬戶事也﹔「歸鴻欲度千門雪」﹐「卻望千門艸色間」﹐皆本此﹐俗本「千門」作「仙門」﹐謬甚。蘇味道《元夕》詩「金吾不禁夜﹐玉漏莫相催」﹐古本是「不惜夜」。梁鍠《觀臥美人》詩「落釵猶罥鬟﹐微汗欲沾裳」﹐古本是「欲消黃」﹐言漢宮黃額妝也﹐甚妙。又《南史》王稀詩「日驀當歸去﹐魚鳥見流連﹐」俗本攺「驀」作「暮」﹐淺矣。蜀牛嶠詞「日驀天空波浪急」﹐正用稀語也。韋蘇州詩「獨憐幽艸澗邊生」﹐古本「生」作「行」﹐「行」字勝「生」字十倍。東坡「玉如纖手嗅梅花」﹐俗攺「玉如」作「玉奴」。《儋耳山》詩云「突兀隘空虛﹐他山總不如。君看道旁石﹐盡是補天余。」叔黨云「石」當作「者」﹐傳寫之誤﹐一字不工﹐遂使全篇俱病。小詞如周美成「愔愔坊曲人家」﹐坊曲﹐妓女所居﹐俗本攺「曲」作「陌」。張仲宗詞「東風如許惡」﹐俗攺「如許」作「妒花」﹐平仄亦失粘。孫夫人詞「日邊消息空沈沈」﹐俗攺「日」作「耳」。凡此皆系攺本謬僞百出﹐書之所以貴舊本也。

李﹑杜始末考

世知杜之爲拾遺﹐而不知李亦拾遺也。世以艸堂屬杜﹐而李集亦號艸堂也。李卒後﹐代宗徵拜左拾遺﹐見範傳正碑﹐碑題尙稱左拾遺。世又以供奉﹑拾遺皆死於酒而皆死於水﹐亦非也。太白晚依宗人李陽冰﹐終於紫極宮。少陵將歸襄郡﹐終潭﹑嶽間。采石固謬﹐耒陽亦未可憑。

唐﹑宋逸詩賦

王無功云「吾往見薛收《白牛溪賦》﹐韻趣髙奇﹐詞義曠遠﹐嵯峨蕭瑟﹐眞不可言﹐壯哉邈乎﹐揚﹑班之儔也。髙人姚義嘗語吾曰﹕薛生此文﹐不可多得﹐登太行﹐俯滄海﹐髙深極矣﹗吾近作《河渚獨居賦》﹐爲仲長先生所見﹐以爲可與《白牛》連類﹐因寫爲一本。」今此二賦俱不傳。韓文公志盧殷墓﹐言「殷於書無不讀﹐止用爲詩資。平生爲詩﹐可誦者千餘篇。」至今一篇不傳﹐非托於韓文﹐則名姓亦湮矣。又會昌中進士盧獻卿作《湣徵賦》﹐司空圖爲之注釋﹐且序之日﹕「气淩鄴下﹐體變江南。間生冠五百年﹐在握照十二乘。」又言其爲「才情旖旎﹐雅調淸越﹐寓詞哀怨﹐變態無窮」﹐稱之可謂極至矣﹐而此賦亦不傳。宋蘇長公與米元章書云「兒子於何處得《寶月觀賦》﹐瑯然誦之﹐老僕臥聽未半﹐蹶然而起﹐恨二十年柑從﹐知元章不盡。若此賦當過古人﹐不論今世也。天下豈盡如我輩聵聵耶﹗」夫坡公騷壇巨眼﹐其推服若是﹐而今亦不傳。余友範長康輯米襄陽《志林》﹐拓陸友仁﹑包彥平﹑陳眉公之舊﹐自成一書﹐意搜括無遺矣﹐而是賦不載。長康每對餘懷恨﹐謂是闕典﹐且相托爲檢索。余低徊紙堆﹐凡六載余﹐僅於焦弱侯《金陵舊事》中得《賞心亭》詩一絕﹐宋王勉夫《野客叢談》中得《壯觀亭記》略以報命﹐而賦寶月觀者﹐固寥寥也。然則古今文章湮沒不傳者﹐可勝計耶﹗﹝元章《賞心亭》詩云「晴新山色黛﹐風縱蘆花雪。盡日倚闌干﹐寒霄低細月。」此詩雅淡幽奇﹐當爲米絕之冠。附錄於此。﹞

李泌相業

柳玭稱李泌佐肅宗﹐兩京之復﹐泌謀居多﹐論功大於魯連﹑範蠡。而首謀範陽﹐三定儲君﹐其最也。史多逸其事﹐惟《鄴侯家傳》爲詳。《家傳》﹐其子繁筆也。繁爲隋州﹑亳州刺史﹐州劇賊爲患﹐繁有機略﹐捕殺之。舒元輿與繁素隙﹐反坐以濫殺不辜﹐詔賜死。繁下獄﹐恐先人功業泯滅﹐從吏求廢紙﹐握筆著《家傳》十篇。司馬公《通鑑》多載之﹐朱子《綱目》疑非實錄﹐擯不取。噫﹗鄴侯身沒未寒﹐橫遭元輿之毒﹐數百年後又復不信於考亭﹐亦何重不幸也﹗

陸贄忌才

李晟平朱泚之亂﹐徳宗覽收城露布云「臣已肅淸宮禁﹐祗謁寢園﹐鐘簴不移﹐廟貌如故。」上感涕失聲﹐左右六宮皆嗚咽。露布乃於公異之辭也﹐議者以朝廷捷書露布無如此者。公異後爲陸贄所忌﹐誣以家行不謹﹐賜《孝經》一卷﹐坎坷而終。夫公異能動九重之淚﹐而不能取同調之憐﹐信文人薄命哉﹗以《孝經》爲刑書﹐以家行不謹爲阻抑才賢之具﹐敬輿忌才﹐視李林甫更巧矣。

徳宗不能餌懷光

漢文帝幾杖之賜﹐可以柔吳王濞﹔而徳宗鐵券之恩﹐適足以怒懷光。事同而情異﹐何也豈懷光之惡遂浮於吳濞耶亦文帝之推誠﹐與徳宗之猜嫌隔天淵耳。夫機心不可以狎海上之鷗﹐況虛恩可以餌叵測之懷光乎﹗

盧杞愧其子

盧杞在唐﹐世爲甲族﹐而懷愼一派爲盛。懷愼以淸徳相玄宗﹐號爲名相﹐而生東都畱臺奕。奕罵祿山被害﹐在《忠義傳》。奕生杞﹐相徳宗﹐敗亂天下﹐在《姦臣傳》。杞生元輔﹐《元輔傳》云「端靜介正﹐能紹其祖﹐故歷顯劇任﹐而人不以杞之惡爲異」﹐亦附《忠義傳》。然則杞不獨愧見其父祖﹐又且愧其子矣。

唐宦官之禍

自東都至唐﹐寵任宦者﹐其禍始慘。然宦官寵任𨿽同﹐而所以任之實異。東都宦官專領監事﹐則政權歸之矣。唐以宦官專典禁衛﹐則兵權且歸之。是故勛徳如李﹑郭﹐則俯首受節制﹐不免失律﹔跋扈如李茂貞﹑朱全忠﹐則稱兵內侮﹐而遂以移祚。蓋地近情親﹐根連株固﹐故𨿽有英特之君﹑賢智之臣﹐終不能以一朝而去腹心之疾﹐亦由漸積之久故也。

退之《淮西碑》失實

唐憲宗僕退之《淮西碑》﹐而攺用段文昌也﹐事由石孝忠﹐後世鮮有錄其本末者。按羅隱《記石烈士事》云﹕石孝忠者﹐生長韓魏間﹐爲人猛悍多力﹐州裏患之。後折節事李愬﹐爲前驅﹐信任與家人伍。元和中﹐天子用裴丞相討蔡﹐李愬﹑李光顏﹑烏重胤皆受節制。明年﹐蔡平﹐命吏部侍郎韓愈撰《平淮西碑》﹐碑中盡歸功丞相﹐而愬特與光顏﹑重胤等。孝忠熟視其文﹐大恚怒﹐因作力推倒其碑。吏不能止﹐乃執詣節度使﹐悉以聞。上甚訝之﹐命具獄﹐將盡於碑下。孝忠度必死﹐苟虛死則無以明愬功﹐乃僞祗畏若不勝按﹐伺吏隙﹐用枷尾拉一吏殺之。天子聞而震怒﹐俾送闕下﹐親訊之日﹕「汝推吾碑﹐殺吾吏﹐爲何」孝忠頓首日﹕「臣一死未足以塞責﹐但得面天顏﹐則赤族無恨受。臣事李愬久﹐以賤故給事﹐無不聞見。平蔡之日﹐臣從在軍前。如吳秀琳﹐蔡之姦賊也﹐而愬降之﹔李佑﹐蔡之驍將也﹐而愬擒之。蔡之爪牙脫落於是矣。及元濟受縛﹐𨿽丞相與諸將軍不能先知也。蔡平﹐刻石記功﹐盡歸丞相﹐而愬名與光顏﹑重胤齒﹐愬固無所言矣。脫不幸更有一淮西﹐其將略如愬者﹐肯爲陛下用乎臣所以推去碑者﹐不惟明愬之繢﹐亦將爲陛下正賞罰之源。不推碑﹐無以爲吏擒﹔不殺吏﹐無以見陛下。臣言已矣﹐請就刑。」憲宗旣得淮蔡本末﹐又多其義﹐遂赦之﹐因名曰烈士。後召翰林學士段文昌更撰《淮西碑》。嗚呼﹗石孝忠者﹐固貫髙﹑趙午之徒歟當時韓吏部旣欠實錄﹐而裴相國殊無休休讓美之懷﹐致謗未必無由也。夫韓公之文非不卓越﹐卽段學士所撰亦自詳瞻明妥。隨人現場之輩﹐先愕眙於山斗﹐而段文全不齒錄﹐亦足笑也。﹝按唐憲宗以永貞元年八月卽位﹐是月劍南西川劉辟自稱畱後﹐十一月夏綏銀節度畱後楊惠琳反﹐元和元年三月辛巳楊惠琳伏誅﹐十月戊子劉辟伏誅﹐事皆在元和元年。而退之《平淮西碑》云﹕明年平夏﹐又明年平蜀。蓋誤也。《新唐書》載此碑﹐削去「明年平夏」一句。／夏君憲日﹕孝忠眞義勇也。然非徒勇﹐又且智。觀其對憲宗數語﹐詞旨剴切﹐特假緣推碑殺吏﹐陰以作將士之气﹐而銷主上猜忌之心﹐世間何可無此人也﹗退之平生倔彊﹐到此遭卻毒手矣。﹞

藩鎭之獘

李林甫欲斷節度入相之途﹐卒啟祿山範陽之亂﹐眞所謂「一言喪邦」也。顧藩鎭之禍﹐綿延而不可解者有二﹐曰稱畱後﹐曰軍中擁立。而是二者﹐皆自朝廷發之。開元十五年﹐以蕭嵩爲河西節度副大使。嵩本鶉觚小吏﹐以才幹爲王君彜腹心﹐至是代君彜節制﹐此則他日畱後之端電。乾元元年﹐平盧節度使王玄志死﹐裨將李懷玉殺玄志之子﹐而推侯希逸﹐朝廷卽授以節﹐此則他日軍中擁立之漸也。要而言之﹐兵驕則逐帥﹐帥彊則叛上﹐二語可盡藩鎭之獘。

白樂天行藏

白樂天與楊虞卿爲姻家﹐而不累於虞卿﹔與元稹﹑牛僧孺相厚善﹐不黨於元稹﹑僧孺﹔爲裴晉公所愛重﹐而不因晉公以進﹔與李文饒隙﹐而文饒終未嘗深害之者。處世如是﹐人亦足矣。推其所由﹐惟不汲汲於進﹐而志在於退﹐故能安然於去就愛憎之際﹐綽有餘裕也。自刑部侍郎以病求分司﹐時年才五十八﹐自是蓋不復出。中間一爲河南尹﹐期年輒去﹔再除同州刺史﹐不拜。雍容無事﹐順適其意而滿足其欲者十有六年。方太和﹑開成﹑會昌之間﹐天下變故﹐所更不一﹐元稹以廢黜死﹐李文饒以讒嫉死﹐𨿽裴晉公猶懷疑畏﹐而牛僧孺﹑李宗閔皆不免萬里之行。所謂李逢吉﹑令狐楚﹑李玨之徒﹐泛泛非素與遊者﹐其冰炭低昂未嘗有虛日﹐顧樂天所得﹐豈不多哉﹗

昌黎史禍

昌黎之避史筆也﹐柳州諍之是矣。然其時故有說焉。《淮西碑》則以爲失實而踣﹐而段文昌攺撰之﹔《順宗錄》則以爲不稱而廢﹐而韋處厚續撰之﹔《毛穎傳》足繼太史﹐乃當時誚其滑稽﹔《裴晉公書》後世訾其紕繆。使退之而任史﹐其禍變當有甚此者。

韓昌黎晚信佛老

韓昌黎表諫佛骨矣﹐潮陽一貶﹐至濱死不悔﹐晚乃與佛子大顚遊。又作《李於墓志》﹐歷序以服食敗者數人爲世戒﹐晚年至親脂粉故事﹐服食用火靈庫﹐卒致絕命。是所謂笑前車之覆轍﹐而疾鞭以追其後也。儒者之無特操如此﹗

李虛中子平

今之祿命家言子平者﹐其說始於唐殿中侍禦史李虛中也。虛中後以服水銀疽發背死﹐不知其曾自推算否

王叔文之冤

王叔文以不良死﹐而史極意苛謫﹐以當權姦之首﹐至與李訓輩齊稱﹐抑何冤也﹗觀順宗卽位之初﹐所注措如罷官市﹐卻貢獻﹐召用陸贄﹑陽城﹐貶李實﹐相杜佑﹑賈耽諸耆碩﹐革徳宗大敝之政﹐收已渙之人心﹐皆叔文啟之也。其所最要者﹐用範希朝爲神策行營節度使﹐韓泰爲司馬﹐奪宦官之兵而授之文武大吏。卒爲宦官所持﹐遂亟貶至砣死﹐而禍亦最烈﹐實由於此。當劉辟爲韋臯求三川﹐至許以死﹐相助金錢﹐溢於進奏之邸。使叔文小有欲﹐不難爲所餌﹐顧叱而欲斬之﹐抑何牡也﹗臯以逆知叔文之失宦者心﹐故敢抗疏直言其失而亡所顧忌﹐豈得爲定論耶﹗嗟乎﹗叔文誠非賢人君子﹐然其禍自宦官始﹐不五月而身被惡名以死﹐此其情有可原者﹐故爲表之。

八司馬伸气

唐八司馬﹐皆天下奇才﹐豈不知趣權利之可恥蓋叔文欲誅宦官﹐彊公室﹐正義舉也。特計出下下﹐爲所反噬﹐故善良皆不免。當日有所拘忌﹐不得不深誅而力詆之。後人修書﹐尙循其說﹐似終不與人爲善﹐非《春秋》之意也。惟範文正公嘗略及之﹐八司馬庶幾稍伸气矣。

牛﹑李有同惡

唐文宗方用李訓﹑鄭注﹐欲求奇功。一日延英謂宰相﹕「公等亦有意於太平乎何道致之」僧孺日﹕「臣待罪宰相﹐不能康濟天下﹐然太平亦無象。今四夷不內侵﹐百姓安生業﹐私室無彊家﹐上下不壅蔽﹐下不怨讟。𨿽來及全盛。亦足爲治矣。更求太平﹐非臣所及也。」退謂諸宰相﹕「上責成如此﹐吾可久處此耶」旣罷未久﹐李訓爲甘露之事﹐幾至亡國﹐帝初欲以訓爲諫官﹐徳裕固爭﹐言訓小人﹐咎惡已著﹐決不可用。徳裕亦以此罷去。二人趣向不同﹐及臨訓﹑注事﹐所守若出於一﹐可謂有同惡矣。余按小說云﹕牛李如冰炭﹐惟嗜石財如一人﹐是又有同好也。

柳子厚《非國語》報

柳子厚平日法《國語》爲文章﹐而其後也﹐作《非國語》﹐歷詆其疵病不少置。陸放翁日﹕坡公在嶺外﹐特喜子厚文﹐朝夕不去手﹐與陶淵明並稱二友。及北歸﹐與錢濟明書﹐乃痛詆子厚《時令》《斷刑》《四維》《貞符》諸篇﹐至以爲小人無忌憚者﹐豈亦《非國語》之報耶﹗

道家三尸神之謬

道家言三尸神﹐謂之三彭﹐以爲人身中皆有是三虫﹐能記人過失﹐至庚申日﹐乘人睡去﹐而讒之上帝。故學道者至庚申日輒不睡﹐謂之守庚申﹐或服藥以殺之。小人之妄誕有如此者。學道之人﹐積功累行﹐以求無過﹐豈有僥幸蔽覆﹑欺罔上帝可以爲神仙者乎上帝照臨四方﹐而乃納三尸讒言﹐則亦謬悖之甚矣。然凡學道者﹐未有不信其說。柳子厚最號彊項﹐亦作《罵屍虫文》。獨唐末有道士程紫霄﹐一日朝士會終南太極觀守庚申﹐紫霄笑日﹕「三尸何有此吾師托是以懼爲惡者爾。」據牀求枕﹐作詩以示眾日﹕「不守庚申亦不疑﹐此心長與道相依。玉皇已自知行止﹐任爾三彭說是非。」投筆鼻息如雷。孰謂子厚而其徒之不若耶

劉禹錫不敢用糕字

劉禹錫作《九日》詩﹐欲用「糕」字﹐以其不經見﹐迄不敢用。故宋子京詩云「劉郎不敢題糕字﹐虛負詩中一世豪。」然白樂天詩云「移坐就菊叢﹐糕酒前羅列。」則固已用之矣。劉﹑白倡和之時﹐不知曾談及此否

李徳裕知所本

唐至文宗之朝﹐可謂衰弱矣。武宗旣立﹐得一李徳裕相之﹐而威令遂振。徳裕初爲相﹐卽上言日﹕「宰相非其人﹐當亟廢罷。至天下之政﹐則不可不歸中書。」武宗聽之﹐號令紀綱﹐咸自己出﹐故能削平僭僞﹐號爲中興。

唐不立後之禍

唐自肅宗張后之後﹐未嘗有正位長秋者。史所載皇后﹐皆追贈﹔其太后﹐則皆所生子爲帝而奉上尊號者也。憲宗以郭汾陽孫女爲妃﹐旣爲令族﹐又有淑徳﹐可以正位矣。乃以其宗彊。恐旣立之後﹐後宮不得進﹐遂終身爲妃。自後人主皆不立後。然文宗崩﹐旣有太子﹐仇士良等廢之而立武宗。武宗崩﹐旣有皇子﹐諸宦官廢之而立宣宗。宣宗崩﹐遺命立夔王﹐王宗實等廢之而立懿宗。𨿽當時中人專權﹐古今所無﹐亦因椒房虛位。宮闈無主﹐所謂皇子者﹐皆無寵無威之人。故上宮彌畱之際﹐宰輔旣隔在外庭﹐中人遂得以肆行無忌﹐顯違詔旨﹐私立所厚﹐而莫可禁止也。

郭汾陽後裔之賢

唐穆宗長慶四年﹐宦官請郭太后臨朝稱制。太后日﹕「武后稱制﹐幾危社稷。我家世守忠義﹐非武氏比。太子𨿽少﹐但得賢宰相輔之﹐卿等勿預朝政﹐何患國家不安自古豈有女子爲天下主﹐而能致唐虞之理乎」取制書手裂之。太后兄釗聞有是議﹐密上箋日﹕「若果徇其請﹐臣請先帥諸子納官爵﹐歸田裏。」太后泣日﹕「祖考之靈﹐鐘於吾兄。」郭氏﹐汾陽裔也﹐可無愧祖武矣﹐視漢馬后曁廖﹑防輩爲何如人耶﹗

千百年眼卷九

柳公權詩意

唐文宗詩曰「人皆苦炎熱﹐我愛夏日長。」柳公權續後云「薰風自南來﹐殿閣生微涼。」或者謂其不能因詩以諷。後蘇子瞻爲續之云「一爲居所移﹐苦樂永相忘。願言均此施﹐淸陰分四方。」亦未免蛇足﹐不知柳句正所以諷也。蓋風之來﹐惟殿閣穆淸髙爽之地始知其涼﹐而徵夫耕叟方奔馳作勞﹐低垂喘汗於黃塵赤日之中﹐𨿽有此風﹐安知所謂涼哉﹗此與宋玉對楚王曰「此獨大王之風耳﹐庶人安得而共之」者同意。

鄭綮辭相

史稱鄭綮爲相﹐因自言日﹕「笑殺天下人。」又日﹕「時事可知矣。」後竟以不爲人所瞻望﹐三月求罷去。傳紀其事﹐鄙之也。按綮知廣州日﹐值賊黃巢起﹐所過郡邑﹐無不殘滅。公移檄於巢﹐戒無犯州境。巢笑爲斂兵﹐州獨得完。及歲滿去﹐俸餘千緡﹐置之郡庫。他盜過郡﹐帑藏爲竭﹐而終不敢犯鄭使君錢。此必有以厭服其心者﹐不賢而能若是乎區區自嘲﹐蓋以掩其瑰瑋邁羣之器﹐不忍身爲亡國之相﹐挈神器以歸賊也。然而圭角不露﹐過人遠矣。彼史氏何足以知之﹗

唐科目不足憑

唐室名臣﹐多起於科目﹐惟張九齡嘗應二科﹐一則才堪經邦﹐一則道侔伊呂﹐後來相業﹐誠不負科名矣。而裴晉公度﹐在裴垍下第四人及第。顏魯公眞卿之忠節﹐乃在於文辭秀逸之科。開元﹑天寶之際﹐有風雅古調科﹐及薛據及第﹐而李白﹑杜甫並不在玆選。由此觀之﹐謂科目盡足以得士﹐亦豈容遽信哉﹗

崔樞白馬之禍不足惜

白馬之禍﹐至今悲之。歐陽修有言日﹕一太常卿與社稷孰爲重使樞等不死﹐尙惜一卿﹐其肯以國與人乎𨿽樞等之力不能存唐﹐必不亡唐而獨存也。是不然。長安與太常卿孰重國亡君弒與流品不分孰急樞不惜長安與全忠﹐乃惜一卿不與張廷範﹔不惜國亡君弒﹐而惜流品之不分﹐其愚豈不甚哉﹗_夫樞旣畏全忠而附之﹐弒其君父﹐旣從之矣﹐以爲除太常卿小事也﹐持之不與﹐未必拂全忠之心﹐而微以示人至公﹐從其大而違其細﹐欲以竊天下之虛譽﹐不意全忠怒之至此也。全忠以爲﹐此小事猶不從己﹐其肯聽己之取天下乎是以肆其誅鋤﹐無所不至。不知樞等實非能爲唐輕重﹐乃全忠疑之過也。向使樞有存唐之心﹐當全忠之劫遷端委而受刃於國門﹐天下忠義之士聞之﹐必有奮發而起者矣。樞不爲此而惜一卿﹐不死於昭宗之弒而死於廷範之事﹐處身如此﹐豈能爲國慮乎旣欲上不失賊臣之意﹐又欲下不失士大夫之譽﹐其可得乎白馬之禍﹐蓋自取之也。

王朴異才

五代人才﹐王朴爲冠。其平邊策攻取先後﹐宋興之初﹐先平江南﹐晚定河東﹐次第不能易也。其論星歷﹐宋定欽天歷﹐不能易也。其論樂律﹐宋作大晟樂﹐不能易也。其言有日﹕「彼民與此民之心同﹐是與天意同契﹔天人意同﹐則無不成之功。」五季之世﹐有若人耶﹗

韓熙載晦於聲色

五代之末﹐知趙點檢不可測者﹐韓熙載耳。眾人固貿貿也。熙載又知唐之將覆﹐而恥爲之相﹐故以聲色晦之。嘗語僧徳明云「吾爲此行﹐正欲避國家入相之命。」僧問﹕「何故避之」日﹕「中原常虎視於此﹐一旦眞主出﹐江南棄甲不暇﹐吾不能爲千古笑端。」噫﹐卓矣﹗

吳越攺元之證

五季時十國﹐稱帝攺元者七﹐荊楚﹑吳越常行中國年號。歐公《五代史》著《十國世家年譜》﹐於吳越云﹕聞之故老﹐亦常稱帝攺元﹐而事迹無可考見。獨得其封落星石爲寶石山制書﹐稱寶正六年辛卯﹐所據止此。按至正中﹐徐一夔避亂海寧州﹐有許姓者嘗辟一巨室﹐得古墓﹐內有志磚﹐蓋錢氏將許俊墓也。俊年十八從軍﹐以戰功累官至節度使都押衙兼禦史中丞﹐寶正三年卒﹐葬於此。所載年月甚明﹐此又錢氏攺元之一證﹐惜歐公未之見耳。鏐自梁末帝貞明二年加天下兵馬都元帥﹐開府﹐置官屬。唐莊宗入洛﹐以厚獻賜玉冊金印﹐自稱吳越國王﹐更名所居曰宮殿﹐官屬稱臣﹐遣使封拜海中諸國君長﹐蓋已居然行帝者事矣﹐又何疑於攺元一節乎哉

徐鍇徵貓事非實

南唐徐鍇與兄鉉﹐徵貓事至七十餘。古今貓事有限﹐卽經史詩文單辭並舉﹐亦不應若此之繁。蓋兄弟一時自相誇詡﹐世不詳察﹐狃爲實然耳。梁武﹑沈約徵栗事僅十餘條﹐頗恨其寡﹐卻自實錄。蓋六朝前世代差近﹐事迹尙稀故也。二徐在宋初﹐同李昉﹑宋白及諸學士編《禦覽》《廣記》﹐所收輯貓事不過十餘﹐鉉胡不舉鍇七十事實之也

板本之始

漢以來六經多刻之石﹐如蔡邕石經﹑嵇康石經﹑邯鄲淳三字石經﹑裴顏刻石寫經是也。其人間流傳﹐惟有寫本。唐末益州始有墨板﹐多術數﹑字學小書而已。蜀母昭裔請刻板印九經﹐蜀主從之。自是始用木板摹刻六經。景徳中又摹印司馬﹐班﹑範諸史﹐與六經皆傳﹐世之寫本漸少。然墨本訛駁﹐初不是正﹐而學者無他本刊驗﹐司馬﹑班﹑範三史尢多脫亂。其後不復有古本可證﹐眞一恨事也。

希夷《易》說

象卦示人﹐本無文字﹐使人消息吉凶默會。希夷先生日﹕「羲皇始畫八卦﹐重爲六十四﹐不立文字﹐使天下之人默視其象而已。如其象則吉凶應﹐違其象則吉凶反﹐此羲皇氏不言之教也。《易》道不行﹐乃有周﹑孔。周﹑孔孤行﹐《易》道復晦。蓋上古卦畫明﹐《易》道行﹐後世卦畫不明﹐《易》道不行。聖人於是不得已而有辭。一著其辭﹐便謂《易》止於是﹐而周孔遂自孤行﹐更不知有卦畫微旨。此之謂買櫝還珠﹐由漢以來皆然。《易》道胡爲而不晦也」張和仲日﹕今之學《易》者﹐又不過剿紫陽氏規磨之談﹐不知視買櫝還珠何如也﹗

宋儒教之盛昉於趙普

宋之興也﹐趙普以半部《論語》佐藝祖致太平﹐而其後也﹐遂有濂洛諸儒之盛﹐是所謂靑出於藍也﹐所貽者遠矣。嗚呼﹐以焚書坑儒之慘﹐而欲傳之萬世無窮﹐不亦惑乎﹗

燭影斧聲

藝祖捨子立弟﹐亙古所無。迨其後也﹐徳芳﹑徳昭至不良於死﹐太宗於是乎殘忍矣。蓋陳橋之事﹐與諸將密謀以黃袍加藝祖﹐實出於太宗。彼自以爲手天下以授之兄﹐而今返之也。二子處嫌疑之際﹐𨿽欲不危﹐又何可得耶觀夫卽位於開寶九年之十一月﹐不能少待而遽稱太平興國元年﹐固已示無兄之迹矣。燭影斧聲之疑﹐恐難置喙於後世也。

趙普遺禍

宋之兵孱國弱﹐始於趙普。方太祖時﹐曹翰欲取幽州﹐承周世宗一日取三關之餘威。時遼國多隙﹐取之必矣。趙普亦知翰能之﹐而不勝嫉媢之心﹐巧爲之阻。太祖承五代之敝﹐畏難苟安﹐玩時愒日﹐故從其言﹐而金﹑元之禍﹐中國人類幾爲匈奴之牧馬場﹐皆普一言﹐兆數百年之禍也﹗其渝金匱之罪﹐猶在此下乎﹗

盧多遜愧其父

盧多遜父億﹐性儉素﹐恬於榮進﹐以少府監告老歸洛﹐以棋酒自放﹐不親俗事。及多遜參大政﹐服玩漸侈﹐億嘆而泣日﹕「家本寒素﹐今富貴驟至﹐不知稅駕地矣﹗」後多遜果敗﹐士大夫髙其識。多遜當國﹐門下士極盛﹐其所器重者﹐種英﹑蘇冠二人而已。及其得罪﹐賓客皆散去﹐獨英﹑冠二人徒步送之千里而還。英後攺名放﹐卽明逸﹔冠卽蘇易簡也。

種放之隱由母

種放在終南﹐太宗召而不出﹐從母命也。眞宗不召而出﹐母已物故也。貞烈哉﹐此母也﹗非女中之田光乎終南處士愧深閨老嫗多矣﹗

郭忠恕淸節

郭忠恕﹐宋初人也。放曠岐雍陜洛間﹐逢人無貴賤﹐口稱貓﹔遇山水輒畱旬日﹐或絕粒不食﹐盛暑暴日中無汗﹐大寒鑿冰而浴。尢善畫﹐妙於山水屋木﹐有求者必怒而去。意欲畫﹐卽自爲之。時與役夫小民入市肆飲食﹐日﹕「吾所與遊皆子類也﹗」東坡畫贊敍之甚詳。考忠恕初事湘陰公贇﹐贇爲郭威所殺﹐忠恕佯狂遁去。由此觀之﹐亦淸節之士。山水木屋不足以盡之也。

晉﹑唐不通字學

《宋史長篇》﹕太宗每暇日﹐問王著以筆法﹐葛端以字學。筆法﹐臨摹古帖也﹔字學﹐考究篆意也。筆法與字學本一途而分歧﹐晉﹑唐以來﹐妙於筆法而不通字學者多矣。﹝楊升庵《六書索隱序》云「伏羲觀圖畫八卦﹐字生焉﹔虞舜依律和聲﹐音韻出焉。神皇聖帝﹐君師萬祀﹐垂此二教。至周公出﹐文則制六書﹐詩則調六義﹐郁乎備矣。古之名儒大賢﹐降而騷人墨客﹐未有不通此者也。秦之吏人猶能誦《爰歷》《滂喜》﹐漢世童子無不通《急就》《凡將》﹐後漢許叔重著《說文》十四篇﹐五百四十部﹐本《蒼頡》之篇﹔九千三百五十三字﹐則秦篆之全﹔其所載古文三百九十六﹐籀文二百四十五﹐軒周之迹﹐猶有存者﹔重文或體六百二十二﹐則上有孔子說楚莊王諸說﹐咸宗古人﹐不雜臆見﹐可謂有功小學矣。自程元岑之隸﹑史遊之艸﹑鐘繇之行楷出﹐而字日訛。粱大同中﹐顧野王著《玉篇》﹐凡二萬二千七百七十九字﹐以小楷書寫籀古﹐十訛其九﹐已自可憾。唐上元中南國一妄處士孫彊﹐又增加俗字﹐如竹尙少爲筍﹐升髙山爲杪﹐此乃童兒之見﹐俳優之嬉﹐何足以污竹素也﹗其間名爲此字學者﹐若李陽冰則戾古誑俗﹐陸徳明則從俗訛音﹐吾無取焉。宋則郭忠恕之雅﹑楊桓之博﹑張有之精﹐吳才老通其音讀﹐黃公紹溯其源委﹐若鄭樵則師心妄駁﹐戴侗則肆手影撰﹐又字學之不幸也。元猶有熊朋來﹑趙古則窺斑得啟﹐擷英尋寶。何物周伯溫者﹐聞見旣陋﹐經術不通﹐類撼樹之蜉蝣﹐似篆沙之蝸蚓﹐字學之重不幸﹐又十倍於戴與鄭矣﹗今日此學﹐景廢響絕﹐談性命者不過剿程﹑朱之﹛艸酒﹜魄﹐工文辭者止於拾史﹑漢之聱牙﹐示以形聲孽乳﹐質以蒼雅林統﹐反不若秦時刀筆之吏﹑漢代奇觚之童﹐而何以望古人之宮墻哉﹗」按此段引駁甚精﹐足爲字學開一堂奧。﹞

楚王元佐自廢

楚王元佐﹐太宗之長子。廷美死﹐元佐亦旋以狂疾廢。嗚呼﹐太伯之讓其迹隱﹐季札之讓其慮深﹐元佐此舉﹐可謂追迹千古﹐豈眞狂也﹗太宗之殘忍刻薄﹐到此寧不可爲之警省耶﹗

天書之興仿遼俗

宋澶淵旣盟﹐封禪事作﹐祥瑞沓臻﹐天書屢降﹐一國君臣﹐如病狂然﹐何也及讀《遼史》﹐乃知其意。契丹之俗﹐其主稱天﹐其後稱地﹐一歲祭天﹐不知其幾。獵而手接飛雁﹐雁自投地﹐皆稱爲天賜﹐祭告而誇耀之。意者宋之諸臣﹐因知契丹之習﹐又見其君有厭兵之意﹐遂進神道設教之言﹐欲假是以動敵人之聽聞﹐庶幾足以潛消其窺伺之志與然不修本以制敵﹐又效尢焉﹐計亦末矣。其後徽宗嘗諷道籙院言「朕乃上帝元子﹐在天爲神霄玉淸王長生大帝君﹐憫中華被金狄之教﹐懇請於上帝﹐下降人世﹐爲人主﹐令天下歸於正道。」於是羣臣與道籙院上章﹐冊帝爲教主道君。未幾﹐女眞起自夷狄﹐建號大金﹐蕩覆中華﹐斯言若爲之先兆也。

古章奏皆手書

宋時百官奏章﹐皆手自書進。賈學士直孺爲諫官﹐有所條奏﹐仁宗識其手書﹐每嘉賞之。古人凡在仕籍﹐無不工書者﹐故一切章奏皆手書之﹐非惟得敬君之體﹐且機密事亦不至宣泄取敗。今人多不能書﹐故不得不倩於書史耳。但古人章疏未必全用楷書﹐而行艸間見﹐今古帖中尙有載者。

梁灝謝啟之訛

陳正敏《遁齋閒覽》﹕「梁灝八十二歲﹐雍熙二年狀元及第﹐其謝啟云﹕『白首窮經﹐少伏生之八歲﹔靑雲得路﹐多太公之二年。』後終祕書監﹐卒年九十餘。」此語旣著﹐士大夫亦以爲口實。予以國史考之﹐梁公字太素﹐雍熙二年廷試甲科﹐景徳元年以翰林學士知開封﹐暴疾卒﹐年四十二。子固﹐亦進士甲科﹐至直史館﹐卒年三十二。史臣謂梁方當委遇﹐中塗夭謝﹔又云梁之秀﹐中道而摧。明白如此﹐遁齋之妄不待攻也。

寇準天書由王旦

寇萊公以朱能天書復相﹐議者迄今惜之。按史準罷相﹐攺節度山南東道。巡檢朱能挾內侍都知周懷政爲天書。上以問王旦﹐旦日﹕「始不信天書者﹐準也。今天書降準所﹐當令準上之。」準從﹐上其書﹐因此復入中書。觀此﹐則夫左右其事﹑借公以取信於天下者﹐旦之本謀也。天書之事﹐旦不惜以其身爲之﹐至是乃薄餌公以利﹐而重分公以謗。嗚呼﹐是誠何心哉﹗始準固不欲﹐其婿王署與周懷政善﹐因力勸成之。然此等事﹐豈宜決諸子婿哉準入相後﹐士論嘩然。有門生日﹕「某有三策﹐第一莫若稱疾求外補﹐第二朝覲日便以干祐之事露誠上奏﹐少救公生平﹔第三不過爲宰相耳。」公不悅﹐竟有海康之謫。張和仲日﹕公不聽門生之三策﹐而惑於其婿之片語﹐豈所謂利令智昏者耶王文正機關﹐與美珠之遺若出一轍﹐君臣之間﹐不啻有市心矣。

王欽若遺善

《宋史》﹕眞宗初卽位﹐王欽若時與母賓古同位三司﹐請赦天下宿逋﹐自五代至戚平。眞宗從之﹐遣使四出﹐蠲宿逋一千餘萬﹐釋系囚三千餘人。由是遇之甚異﹐不久入相。仁宗繼位﹐推廣先志﹐亟攺追欠司爲蠲納司。此事世知之者鮮﹐當表出之﹐亦憎而知其善也。

丁謂長者言

丁崖州𨿽險詐﹐然亦有長者言。眞宗嘗怒一朝士﹐再三語之﹐丁輒退縮不答。上作色日﹕「如此叵耐﹐問輒不應﹗」丁進日﹕「雷霆之下﹐臣更加一言﹐則虀粉矣。」眞宗欣然嘉納。

寇萊公奢儉不同

寇萊公寢處一靑幃﹐二十餘年﹐時有破壞﹐益命補葺。或以公孫弘事靳之﹐公日﹕「彼詐我誠﹐𨿽獘何憂」然知鄧州時﹐制花蠟燭﹐不點油燈。罷官日﹐廁混間燭淚在地﹐往往成堆。何此奢而彼儉也靑幃之獘﹐豈眞異於弘耶

夏竦不值一文

夏竦嘗統師西伐﹐揭榜塞上﹐云「有得趙元昊頭者﹐賞錢五百萬貫﹑爵西平王。」元昊使人入市賣箔陜西﹐倚之食肆外﹐食訖﹐佯遺去。至晚﹐肆間人得之﹐展視箔端物﹐乃元昊購竦之榜也﹐云「有得夏竦頭者﹐賞錢兩貫。」竦聞之﹐遽令藏掩。余謂夏虜𨿽狡﹐尙是寬政﹐若悉竦姦狀﹐則一文不值者﹐兩貫懸賞猶多也。

夏竦剖棺之報

夏竦之死也﹐仁宗將往澆奠。吳奎言於上日﹕「夏竦多詐﹐今亦死矣。」仁宗憮然﹐至其家﹐澆奠畢﹐躊躇久之﹐命大閹去竦面幕而視之。世謂剖棺之與去面幕﹐其爲人主疑一也。

龐籍隱徳

龐丞相籍﹐以使相判太原。時司馬溫公適倅並州。一日被檄巡邊﹐溫公因便宜命諸將築堡於窮鄙﹐而不以聞。旣西羌攻敗我師﹐破其堡﹐殺一副將﹐朝廷深訝龐公擅興﹐詰責不已﹐遂落使相﹐以觀文殿學士罷歸。龐公素重溫公之賢﹐默然竟不自明﹐溫公遂獲免。妙哉﹐龐公眞不易得也﹗狄靑之徵儂賊﹐亦賴龐公爲內主﹐乃得成功。嗚呼﹐今不可得矣﹗國朝王晉溪之於陽明﹐其庶幾乎

韓﹑範事業

韓魏公《閱古堂記》﹕「幅巾坐嘯﹐恬然終日﹐予之所樂﹐惡有旣平」魏公功業之偉﹐觀此可得其大槪矣。範文正公特舉《中庸》以示張子厚﹐斯時濂洛之學尙未興也。豪傑作用﹐豈無所本而然耶

麥舟非範希文父子所難

範堯夫以麥舟助喪﹐乃石曼卿耳﹔公父子盛徳﹐此非其所難。石曼卿﹐天下士也﹐狀貌岸偉﹐文采气誼豪一世﹐所交如歐文忠﹑張文節皆奇之﹐特落落當其意者無幾人。故嘗爲大理丞﹐而貧不能葬母﹐文正父子見之﹐自然傾舟相助。何足爲範公重如曼卿之貧﹐乃可重也。郭元振家送資錢四十萬﹐會有縗服叩門者﹐自言五世未葬﹐盡數與之。況範公父子耶況曼卿又爲公東吳故舊耶歐陽作《文正墓志銘》《石曼卿墓表》﹐皆不載麥舟事﹐以知公之盛徳不專在此。正如小說載雲長公秉燭達旦﹐使其事卽眞﹐亦烏足以槪雲長大節耶

範仲淹先見

宋景祐﹑寶元間﹐範仲淹建議城洛陽。呂夷簡謂﹕「契丹畏壯侮怯﹐遽城洛陽﹐必長虜勢。宜建都大名﹐示將親徵﹐以伐其謀。」仲淹言「此可張虛聲耳﹐未足恃也。」夷簡迄不從而罷。夫當國家全盛之勢﹐預爲徙城﹐備敵之謀﹐庸夫且知其不可﹐何待夷簡亦豈知轉瞬未百餘年﹐有金狄之禍乎夫偏安南服﹐孰與宅天下之中也聖人稱百世可知﹐略於《秦誓》露一斑焉﹐千古以爲口實﹐況下此者乎惜哉﹐仲淹有前知之哲﹐而宋弗果用也。

韓﹑範不識奇士

慶曆間﹐華州有張﹑吳二士人﹐累舉不中第﹐落魄不得志﹐負气倜儻﹐有縱橫材。嘗遊塞上﹐觀山川﹐有經略西鄙意。欲謁韓﹑範二帥﹐恥自屈﹐乃刻詩石上﹐使人拽之市而笑其後。二帥召見之﹐躊躇未用間﹐已走西夏。二人自念不力出奇﹐無以動其聽﹐乃自更其名﹐卽其都門之酒家﹐劇飲終日﹐引筆書壁日﹔「張元﹑吳昊﹐來飲此樓。」邏者見之﹐知非其國人也﹐迹其所憩﹐執之。夏酋詰以入國問諱之義﹐二人大言日﹕「姓尙不理會﹐乃理會名邪」時曩霄未更名﹐且用中國賜姓也。於是竦然異之﹐日尊寵用事﹐謀抗朝廷﹐連兵者十餘年。

新﹑舊《唐書》優劣

《唐書》﹐五代劉昫所修也﹐因宋祁﹑歐陽修重修《唐書》﹐遂有新﹑舊《唐書》之名。《舊唐書》人罕傳﹐不知其優劣。近南園張公《漫錄》中載其數處﹐以舊書證新書之謬﹐良快人意。如姚崇十事﹐此大關鍵﹐而舊書所傳﹐問答具備﹐首尾照映﹐千年之下﹐猶如面語。新書所載﹐則剪截晦澀﹐事旣失實﹐文義不通﹐良可槪也。歐爲宋一代文人﹐而劉在五代﹐文名遠不逮歐﹐其所著頓絕如此。宋人徒欲以誇當代﹐不知後世耳目其可盡誣乎

朱溫不宜入正統

歐陽子作《五代史》﹐自謂不失《春秋》之意。余獨謂帝朱溫非是。夫三代以來﹐世有篡者﹐然皆不成爲國﹐亦不成爲君。是故窮之篡也﹐羿﹑浞相繼三十年﹐而少康滅之。莽帝十八年﹐而世祖滅之。玄帝一年﹐而劉裕滅之。其滅也﹐無論修短﹐俱以伏誅書。溫父子相繼十六年﹐卽爲莊宗所滅﹐特與羿﹑浞﹑莽﹑玄相上下。當時宜直書「朱友珪殺朱溫﹑唐兵入梁﹑朱友貞自殺﹐敬翔﹑李振伏誅」﹐豈不足以爲勸於天下﹗而乃使無將之賊﹐得擅帝制於千載﹐則是《春秋》反爲誨盜之書﹐又烏在其爲《春秋》也然則繼唐統者﹐斷斷乎在於莊宗﹐應於唐之後書「後唐」以別其族類﹐而並晉﹑漢﹑周稱爲「四代史」﹐而以溫事附之前唐之末﹐後唐之初﹐若莽在兩漢之際﹐玄在晉﹑末之間﹐庶幾統緒分明﹐其關於大義﹐不更多哉

《五代史》韓通無傳

子瞻問歐陽公日﹕「《五代史》可傳後也乎」公日﹕「修於此竊有善善惡惡之志。」坡公日﹕「韓通無傳﹐惡得有善善惡惡」公默然。通﹐周臣也﹐陳橋兵變﹐通擐甲誓師﹐出抗而死。

《五代史》不公

司馬溫公《通鑑》載﹕吳越王錢弘佐﹐年十四卽位﹐溫恭好書禮士。問倉吏﹕「今蓄積幾何」日﹕「十年。」王曰「軍食足矣﹐可以寬吾民。」乃命復其境內稅三年。歐陽永叔《五代史》乃云「錢氏自武穆王鏐﹐常重斂以事奢侈﹐下至魚雞卵毈﹐以家至日取﹐每笞一人﹐以責其負﹐則諸案吏各持簿於庭﹐凡一簿所負﹐唱其多少﹐量爲笞數﹐已則以次唱而笞之﹐少者猶積數十﹐多者百餘﹐人不堪其苦。」歐陽史﹑司馬鑑所載不同﹐可疑也。故致堂日﹕「司馬氏記弘佐復稅之事﹐《五代史》不載﹔歐陽修記錢氏重斂之虐﹐《通鑑》不取﹐其虛實有證矣。」按《宋代別記》載歐陽永叔爲推官時暱一妓﹐爲錢惟演所持﹐永叔恨之。後作《五代史》﹐乃誣其祖以重斂民怨之事。若然﹐則挾私怨於褒貶之間﹐何異於魏收輩耶

宋時史氏顯達

左丘廢﹐史遷辱﹐班掾縲﹐中郎獄﹐陳壽放﹐範曄戮﹐魏收剖﹐崔浩族﹐甚矣唐以前史氏之厄也﹗退之避而弗承﹐其有餘畏哉﹖而不知後之爲唐爲宋者﹐若祁及修﹐顯特甚矣。然歐公《五代史》旣已統緒失當﹐而子京之「疾霆蔽聰」﹐何足當班﹑馬一噱豈文章偶有不幸﹐亦世代使然也

曾子固詩才

曾南丰有《錢塘上元夜祥符寺燕席》詩云「月明如畫露花濃﹐錦帳名郎笑語同。金地夜寒消美酒﹐玉人春困倚東鳳。紅雲燈火浮滄海﹐碧水樓臺浸遠空。白髮蹉跎歡意少﹐彊顏猶入少年叢。」昔人謂曾子固不能詩﹐學者不察﹐隨聲附合﹐謬矣。

雷簡夫知蘇明允

蘇明允閉戶讀書﹐通六經﹐旁及百家﹐下筆頃刻數千言﹐人無知者。知明允自簡夫始。簡夫爲雅州﹐上韓忠獻公書日﹕「不獲搢版約袂﹐傳致蘇洵文於幾格間﹐以豁公之視聽也。」上張文定公書日﹕「洵天下奇才﹐令人欲麋珠虀玉﹐躬執匕箸﹐飫其腹中﹐恐他饋傷之。」上歐陽文忠公書日﹕「必若知洵不以告人﹐則簡夫爲有罪。」觀此三書﹐則三公之知洵﹐實由簡夫。而簡夫知人之明﹐好士之量﹐視三公又何如耶傳不錄﹐錄其治渠築寨數事而已。尙論古人者﹐其可忽諸

溫公體貼人情

司馬溫公爲相﹐每詢士大夫「私計足否」人怪而問之﹐公日﹕「倘衣食不足﹐安肯爲朝廷而輕去就耶」袁石公有云「學問到透徹處﹐其言語都近情﹐不執定道理以律人。」若公者﹐庶可語此矣。後來程﹑朱一派﹐則全無此等意思。

溫公行己之度

溫公《資治通鑑》稿𨿽數百卷﹐顚倒塗抹﹐訖無一字作艸﹐其行己之度蓋如此。按《說苑》公扈子日﹕「《春秋》﹐國之鑑也。」宋神宗賜名本此。﹝溫公爲歷代書﹐而不及周威王之前﹐亦是闕典。劉恕爲《通鑑外紀》﹐自周共和元年庚申﹐至威烈王二十一年丁丑﹐四百三十八年﹐見於《外紀》。自威烈王一十三年戊寅﹐至周顯徳六年己未一千三百六十二年﹐載於《通鑑》﹐然後一千八百年興廢大事﹐坦然可明。﹞

《綱目》正秦統

秦享國三十六年﹐因杜牧《阿房賦》而不考其實也。秦自嬴政二十六年庚辰盡滅六國﹐稱始皇帝﹐至其沙丘之死﹐爲辛卯﹐僅十二年。胡亥﹑子嬰共三年﹐甲午秦亡﹐則一統之日十五年爾。杜牧文人辭賦之語﹐不足多較。司馬公作《通鑑》﹐乃於滅周之歲﹐遽以正統書秦﹐滅周惟恐其晚﹐帝秦惟恐其遲﹐豈《春秋》正統之義哉﹗朱子《綱目》悉攺之﹐所謂統正於下而人事定矣。

《通鑑》省文之謬

《晉書》云﹕初《玄石圖》有「牛繼馬后」﹐故宣帝深忌牛氏﹐遂爲二榼共一口以貯酒﹐帝先飲其佳者﹐而以毒灑鴆其將牛金。而恭王妃夏侯氏﹐竟通小吏牛氏而生元帝。今《通鑑》省其文﹐竟云「通小吏牛金而生元帝。」牛金旣枉了一死﹐又負穢名﹐殊可笑也。又元楊紫陽讀《通鑑》﹐至論漢﹑魏正閏﹐大不平之﹐因作詩云「欲起溫公問書法﹐武侯入寇寇誰家」後因朱子《綱目》攺正而止。

「殺之三﹐宥之三」出處

東坡《刑賞忠厚之至論》云「殺之三﹐宥之三﹐」歐陽公問其出處﹐東坡日﹕「想當然耳。」嘗觀《曲禮》云「公族無宮刑﹐獄成﹐有司讞於公﹐公曰宥之。有司又曰在辟﹐公又曰宥之。有司又曰在辟﹐及三宥不對﹐走出﹐致刑於甸人。」乃知東坡之論﹐原有所本﹐想主司偶忘之﹐而東坡不敢輒拈出處以對﹐故漫應如此。後人遂以公爲趁筆﹐則又陋甚矣。

赤壁考

坡公赤壁之遊﹐千古樂事﹐二賦亦千古絕調也。袁石公云「前賦爲禪法道理所障﹐如老學究著深衣﹐通體是板。後賦直平敍去﹐有無量光景﹐只是人家小集﹐偶爾飣餖﹐歡笑自發﹐比特地排當者﹐其樂十倍。至末一段﹐卽子瞻亦不知其所以妙﹐語言道絕﹐默契而已。」數語洵定評也。靖康初﹐韓子蒼知黃州﹐頗訪東坡遺迹。嘗登赤壁﹐所謂棲鵠之危巢者﹐不復存矣﹐惆悵作詩而歸。然黃之赤壁﹐士人云本赤鼻磯也﹐故東坡長短句有「故壘西邊﹐人道是三國周郎赤壁」﹐則亦是傳疑而云也。令嶽陽之下﹑嘉魚之上有烏林赤壁﹐蓋公瑾自武昌列艦﹐風帆便順﹐溯流而上﹐遇戰於赤壁之間也。杜牧有《寄嶽州李使君》詩云「烏林芳艸遠﹐赤壁健帆開。」此則眞敗魏軍之地也。﹝《赤壁賦》「盈虛者如代」﹐「代」字多誤作「彼」字。而「吾與子之所共食」﹐「食」字多誤作「樂」字。嘗見東坡手寫本﹐皆作「代」字﹐「食」如食邑之食﹐猶言享也。「冼盞更酌」﹐「更」字作平聲讀﹐亦見東坡手迹。﹞

《二疏贊》誤

東坡《二疏贊》云「孝宣中興﹐以法馭人﹐殺蓋﹑韓﹑楊﹐蓋三良臣。先生憐之﹐振袂脫屣﹐使知區區不足驕士。」其立意亦超卓矣﹐然考之二疏去位﹐在元康三年﹐後二年蓋寬饒誅﹐又三年韓延壽誅﹐又二年楊惲誅。方二疏去時﹐三人尙無恙也。凡作議論文字﹐須令覆實無差忒乃可。

千百年眼卷十

坡公遠識

蘇子瞻論周之東遷也﹐極言平王之失策﹐且歷舉春秋以來遷都弱國者爲戒﹐纖毫不漏﹔而於晉之王導﹐惓惓致意焉。曾未數十年﹐而其應若響﹐與江左偏安者千古一轍也。異哉﹗特表而出之﹐見坡公遠識﹐非拈弄筆墨者所可幾也。

坡公學長生

東坡議論諫諍﹐眞所謂殺身成仁者﹐意其視死生眞旦夜爾﹐何足動其毫末而欲學長生不死﹐則愚劣所不敢知也。黃魯直云﹕東坡平生好道術﹐聞輒行之﹐但不能久﹐又棄去。則知坡公不過借是以文寂寞﹐如佛家所謂口舌上功果耳﹐固非溺志於此也。﹝夏君憲日﹕長生學亦好﹐殺身亦無礙於長生也。﹞

老泉是子瞻號

世傳老蘇號老泉﹐長公號東坡﹐而葉少蘊《燕語》云﹕子瞻謫黃州﹐因其所居之地號東坡居士。晚又號老泉山人﹐以眉山先塋有老人泉﹐故云。又梅聖兪有《老人泉》詩﹐東坡自注﹕家有老人泉﹐因作此詩。坡嘗有「東坡居士老泉山人」八字共一印。見於捲冊間。其所畫竹﹐或用老泉居士朱文印章﹐則老泉又是子瞻號矣。歐陽公作老蘇墓志﹐但言人號老蘇﹐而不言其所自號。亦可疑者。豈此號涉一老字﹐而後人遂加其父耶葉﹑蘇同時﹐當不謬也。

蘇文之僞

韓退之作《毛穎傳》﹐此本南朝俳諧文《驢九錫》《雞九錫》之類而小變之耳。俳諧文𨿽出於戲﹐實以譏切當世封爵之濫。而退之所致意﹐亦正在中書君老不任事﹐「今不中書」等數語﹐不徒作也。文章最忌祖襲﹐此體但可一試之耳。《下邳侯傳》﹐世已疑非退之作﹐而後世乃因緣效仿不已。司空圖作《容成侯傳》﹐其後又有《松滋侯傳》﹐近歲溫陶君《黃甘綠吉》﹑江瑤柱《萬石君傳》紛然不勝其多﹐至有托之蘇子瞻者。妄庸之徒﹐遂爭信之。子瞻豈若是之陋耶中間惟《杜仲》一傳﹐雜藥名爲之﹐其制差異﹐或以爲子瞻在黃州時﹐出奇以戲客﹐而不以自名。葉石林嘗問蘇氏諸子﹐亦以爲非是。然此非玩侮遊衍﹐有餘於文者﹐不能爲也。

蘇文賴以不廢

宣和間﹐申禁東坡文字甚嚴。有士人竊攜坡集出城﹐爲閽所獲﹐執送有司。見集後有一詩云「文星落處天地泣﹐此老已亡吾道窮。才力謾超生仲達﹐功名猶忌死姚崇。人間便覺無淸气﹐海內何曾識古風。平日萬篇誰愛惜﹐六丁收拾上瑤宮。」京尹義其人﹐乃陰縱之。

宋儒談天

邵堯夫日﹕「天何依依乎地。地何附附乎天。天地何依附自相依附。」自斯言出﹐朱子遂有天殼之說。夫自古論天文者﹐《宣夜》《周髀》《渾天》之書﹐甘﹑石﹑落下閎之流﹐皆未嘗言﹐非不言也﹐實不知也。《莊子》云「六合之外﹐聖人存而不論。」此乃切要之言。孰謂莊子爲虛無異端乎故天之行﹐聖人以歷紀之﹔天之象﹐聖人以器驗之﹔天之數﹐聖人以算窮之﹔天之理﹐聖人以《易》究之﹔天之所閟﹐人無術以知之。今不曰不知﹐而曰不言﹐是何好勝之甚也﹗東坡有詩曰「不識廬山眞面目﹐只緣身在此山中。」蓋處於物之外﹐方能見物。吾人不出天地之外﹐何以知天地之眞也

溫泉寒火

邵康節日﹔「世有溫泉﹐無寒火。」昭徳晁氏解日﹕「陰能順陽﹐而陽不能順陰也。水爲火爨﹐則沸而熟物﹐火爲水沃﹐則滅矣。」今湯泉往往有之﹐如驪山﹑尉氏﹑駱谷﹑汝水﹑黃山﹑佛迹﹑匡廬﹑閩中等處﹐皆表表在人耳目。或謂溫泉之下﹐必有硫黃巖石故耳。獨未見所謂寒火。按《西京雜記》載﹐董仲舒日﹕「水極陰而有溫泉﹐火至陽而有涼炎。」《抱朴子》雲「水性純冷。而有溫各之湯泉﹔火體宜熾﹐而有蕭丘之寒炎。」然則寒火亦有之矣﹐特以耳目所未及﹐故以爲無耳。海水以杖擊之﹐火星勃然﹐腐艸化而爲螢﹐光或照物﹐非寒火乎

八字可定介甫

劉元城云﹕介甫不可動者八字﹕虛名﹑實行﹑彊辧﹑堅志。當時天下之論﹐以介甫不作執政爲屈﹐此虛名也﹔平生行止。無一點涴者﹐𨿽欲誣之﹐人主信乎此實行也﹔議論人主之前。貫穿經史今古﹐不可窮詰﹐故曰彊辧﹔前世大臣欲任意行一事﹐或可以生死禍福恐之得回﹐此老實不可以動﹐故曰堅志。因此八字﹐此法所以行也。

介甫寡助

王安石行新法﹐引用小人﹐一時賢者非之﹐皆遭貶斥。其弟安禮﹑安國及侄旊字元鈞﹑斿字元龍﹐皆不以爲是﹐可謂寡助之至矣。而安石不反己自省也。元祐中﹐安國貶死﹐旊及斿亦坐貶遠方﹐所謂爲法自敝﹐以不愛而及其所愛乎

均輸之害

均輸之說﹐始於桑弘羊﹔均輸之事﹐備於劉晏。蓋以其陰籠商販之利﹐潛制輕重之權﹐未嘗廣置官屬﹑峻立刑法﹐爲抑勒禁制之舉。迨其磨以歲月﹐則國富而民不知。所以《史記》《唐書》皆極稱之﹐以爲後之言利者莫及。介甫志於興利﹐苟慕前史均輸之名﹐張官置吏﹐費財勞人﹐而卒無所成﹐誤矣。至於市易﹐則假《周官》泉府之名﹐襲王莽五均之迹﹐而下行黠商豪家貿易稱貸之事﹐其所爲又遠出桑﹑劉之下。卒使物價騰踴﹐商賈怨讟﹐而孳孳五年之間﹐所得子本﹐蓋未嘗相稱也。然則是豈得爲善言利乎桑﹑劉有知﹐寧不笑人地下﹗

靑苗之害

《周禮》一書﹐經制甚備。乃後世行之﹐必至於厲民而階亂。王莽之王田﹑市易﹐王介甫之淸苗﹑均輸是也。然介甫所行﹐變常平而爲靑苗。常平者﹐糶糴之米﹔靑苗者﹐賒貨之法也。按《左傳》﹕鄭饑﹐子皮以子展之命。餼國人粟﹐戶一鐘。宋饑﹐司城子罕請於平公。出公粟以貸﹐使大夫皆貸﹐宋無饑人。齊陳氏以家量貸﹐而以公量收。則春秋之時﹐固已有官民賒貨之事矣﹐又何必諉於泉府之舊﹐而且謂《周禮》爲不足信耶然在春秋三國行之﹐謂之善政﹐以爲美談。而至於介甫﹐則獘端百出﹐諸賢極力爭之不置。蓋法制之瑣碎煩密者﹐可行於封建之時﹐而不可行於郡縣之後﹐勢固然也。介甫不察時宜﹐不卹人言﹐而又假手惠卿之輩﹐宜其事勢決裂﹐至此極也。故必知時適變之儒﹐而後可語通經學古之事也。

元祐諸賢無定見

元祐初﹐溫公入相﹐諸賢議革新法﹐不能須臾。然旣曰罷靑苗錢﹑復行常平倉法矣﹐未幾而復有再給散出息之令﹐而其建請乃出於範忠宣。𨿽曰溫公在告不預知﹐然公其時有奏乞禁抑配﹐奏中且明及四月二十六日敕令給錢斛之說﹐則非全不預知也。後以臺諫交章論列﹐舍人蘇軾不肯書黃﹐始悟而不復行耳。至於役法﹐則諸賢之是熙寧而主雇募者﹐居其半﹐故差﹑雇二者之法雜然並行﹐免役六色之錢仍復徵取。然則諸賢徒知欲革新法﹐而靑苗﹑助役之是非可否﹐胸中全未有灼見在﹐宜熙丰之黨後來得以爲辭也。然熙寧之行靑苗也﹐旣有三分之息﹐提舉司復以多散爲功﹐遂立各郡定額而有抑配之獘。其行助役也﹐旣取二分之寬剩﹐而復徵頭子錢﹐民間輸錢日多﹐而雇人給直日損﹐遂至寬剩積壓﹐此其極獘也。至紹聖國論一變﹐羣姦唾掌而起﹐於紹述故事﹐宜不遺餘力。然考其施行之條畫﹐則靑苗取息止於一分﹐且不立定額﹐抑配入戶。助役錢寬剩亦不得過一分﹐而蠲減先於下五等人戶﹐則聚斂之意﹐反不如熙丰之甚矣。觀元祐之再行靑苗﹐復徵六色役錢﹐寬剩皆止於一分﹐則知言利之名﹐𨿽小人亦欲少避之。要之﹐以常平之儲貴發賤﹐斂以賑凶饑﹑廣蓄儲﹐其出入以粟而不以金﹐且不取息﹐亦可以懲常平積滯不散﹑侵移他用之獘﹐則靑苗未嘗不可行。以坊場撲買之利﹐及量徵六色助役之錢﹐以貢顧役﹐所徵不及下戶﹐不取寬剩﹐亦可以免當役者費用破家之苦﹐則助役未嘗不可行。介甫狠愎﹐不能熟議緩行﹐而當時諸賢又以決不可行之說激之﹐羣憸因得以行其附會媒進之計﹐推波助瀾﹐無所不至。故其徵利毒民﹐反出後來章﹑蔡諸人之上矣﹐惜哉﹗

畢仲遊格言

畢仲遊奏記司馬﹐以爲「人主行新法者﹐事也﹔而欲興作患不足者﹐情也。苟未能杜其情﹐而徒欲禁其事﹐向來用事者必操不足之情﹐言不足之事﹐以動上意﹐𨿽致石人而聽之﹐猶將動也。爲今之策﹐當大舉天下之計﹐明出入之數﹐使天子曉然知天下之餘於財﹐則不足之論不得陳於前矣。」光得書聳然。夫神宗大有爲之資也﹐以爲必如是而後可以富中國﹐故王﹑呂之說行。誠若畢仲遊之言﹐其心不攻自破矣﹐惜溫公之未盡用也。

介甫裁抑宗室

王安石在熙寧間﹐裁減宗室恩數。三學宗子﹐哄聚都下。俟安石入朝﹐擁馬以訴。安石徐下馬﹐從容言日﹕「譬如祖宗功徳﹐服盡而祧﹐何況賢輩」於是宗子皆散。𨿽荊公一時應變之辭﹐然其言不可廢也。

介甫廢禮經

《周官》《儀禮》﹐爲聖人之遺經﹐而《禮記》四十九篇﹐則漢戴勝﹑馬融所作﹐卽《儀禮》之傳疏也。宋熙寧間﹐王安石經義罷《周官》《儀禮》而專《禮記》﹐朱晦翁怪其廢經用傳﹐請修《三禮》而未及成書。至我朝功令﹐亦置《周官》《儀禮》而獨存《禮記》一科﹐終不能攺熙寧之舊。

經義取士之獘

科目之設﹐士趨所向。宋科目有明經﹐有進士﹐明經卽今經義之謂也﹐進士則兼以詩賦。當時二科並行﹐而進士得人爲盛﹐名臣將相皆是焉出。蓋明經𨿽近實﹐而士之拙朴者率爲之﹐謂之學究。詩賦𨿽近於浮艷﹐然必博觀泛取﹑出入經史百家﹐非士之髙明者不能。自安石爲相﹐黜詩賦﹐崇經學﹐科場專以經義論策取士。然士專一經﹐白首莫究﹐其餘經史﹐付之度外﹐謂非己事。其學誠專﹐其識日陋﹐其才日下。是獨存當時明經一科﹐而進士之科遂廢矣。安石有言「初意驅學究爲進士﹐不意驅進士爲學究。」亦自悔之也。由此觀之﹐一得一失﹐已自了然﹐老成之士﹐何苦過爲嘵嘵也﹗

宋樂屢變無成

宋之樂𨿽屢變﹐然景祐之樂﹐李照主之﹐太常歌工病其太濁﹐歌不成聲﹐私賂鑄工﹐使減銅齊而聲稍淸﹐歌乃葉﹐而照卒不知。元丰之樂﹐楊傑主之﹐欲廢舊鐘﹐樂工不平﹐一夕易之﹐而傑亦不知。崇寧之樂﹐魏漢津主之﹐欲請帝中指寸爲律﹐徑圍爲容盛。其後止用中指寸﹐不用徑圍。且制器不能成劑量﹐工人但隨律調之﹐大率有非漢津之本說者﹐而漢津亦不知。然則學士大夫之說﹐卒不能勝工師之說﹐是樂制𨿽曰屢變﹐而元未嘗變也。蓋樂者器也﹐聲也﹐非徒以資議論而已。今訂正𨿽詳﹐而鏗鏘不協韻﹐辧析𨿽可聽﹐而考擊不成聲﹐則亦何取焉

王介甫冥貶

王介甫先封舒公﹐後攺封荊。詩曰「戎狄是膺﹐荊舒是懲。」識者謂宰相不學之過。張和仲日﹕京下諸姦﹐所以媚附介甫者至矣﹐封至眞王﹐祀至配享﹐豈吝此片字之褒乎況荊舒二語﹐章章詩傳也。或者彼蒼謂介甫濫竽已極﹐畱此一綫﹐少存餼羊耳。

章惇有功於長沙

章惇曾開梅山﹐有詩一篇﹐專誦其利﹐而濟北晁無咎賦詩﹐則言不必開﹐蓋因章惇小人專其事﹐爲淸議所不與耳。然梅山地爲今長沙府之安化縣五寨﹐自熙寧至今﹐永無蠻獠之患。則惇之此舉﹐不爲無當也。不然﹐長沙之害﹐豈減於廣西之瑤僮哉﹗

章惇雷州之報

蘇子由謫雷州﹐不許占官舍﹐遂僦民屋。章子厚又以爲彊奪民居﹐下本州追民究治﹐以僦券甚明乃已。不一二年﹐子厚謫雷州﹐亦問捨於民。民日﹕「前蘇公來﹐爲章丞相幾破我家﹐今不可也。」殘刻之報﹐不爽如是。然則小人之害君子﹐適以自害耳。

李泰伯非不喜《孟子》

小說家載李泰伯不喜《孟子》事﹐非也﹐泰伯未嘗不喜孟也。何以知之日﹕考其集知之。《內始論》引「仁政必自經界始」﹐《明堂制》引「明堂王者之堂」﹐《刑禁論》引「瞽叟殺人﹐舜竊負而逃」﹐《富國策》引「楊氏爲我﹐墨氏兼愛」﹐《潛書》引「萬取千焉﹐千取百焉」﹐《廣潛書》引「男女後室﹐人之大倫」﹐《省欲論》引「文王以民力爲臺爲沼﹐而民歡樂之」﹐《本仁論》引「以至仁伐不仁」﹐《遙平集序》以子思﹑孟軻並稱﹐《送嚴介序》稱章子得罪於父﹐出妻屏子﹐而孟子禮貌之﹔常語孟子儉於百里之制﹐又詳說之。由是言之﹐泰伯蓋深於《孟子》者也。其古詩《示兒》云「退當事奇偉﹐夙駕追雄軻」﹐則尊之亦至矣。按此語出楊升庵。可謂確見。胡元瑞極辧﹐且援余隱之﹑朱元晦語爲解。夫不信泰伯之《盱江集》﹐而力持余﹑朱二子之議﹐橫坐泰伯以不喜《孟子》﹐則其無根亦甚矣。

張商英《無佛論》

張商英少年負奇气﹐尢不信佛。嘗於招提睹《金剛般若》﹐喟然日﹕「豈胡書而反奧於六經乎」歸著《無佛論》﹐達曉不成一字。妻日﹕「公平日爲文﹐援筆不加點﹐伸紙萬言﹐今作何文其苦乃爾﹖」張相日﹕「吾欲作《無佛論》。」妻日﹕「旣已無矣﹐何論之有」張大悟﹐深悔前事﹐究心內典﹐自謂得其旨。張和仲日﹕今之未窺藩籬而妄加排議者﹐惜無如商英之妻從旁下一轉語耳。

教主之號不祥

宋朝廢後入道﹐謂之教主﹐郭后曰金庭教主﹐孟後曰華陽教主﹐其實乃一師號耳。政和後﹐羣黃冠乃敢上道君尊號曰教主﹐不祥甚矣。孟後在瑤華宮﹐遂去教主之稱以避尊號。吁﹐可怪也﹗

宋禮儒臣

宋之君崇禮儒臣。其一﹐眞宗臨楊礪之喪﹐降輦步弔﹐重其淸介也。其二﹐富弼母卒﹐仁宗爲罷春宴。二事𨿽三代令主不能過。其後徽宗之待蔡京﹐王黼﹐南宋之待秦檜﹑侂冑﹑似道﹐恩禮倍此。然前之則如蕩子之交狎客﹐後之則如弱主之畏豪奴﹐書之只辱靑史﹐豈曰榮遇美事乎

童貫爲眞太師

童貫爲太師﹐用廣南龔澄樞故事﹔林靈素爲金門羽客﹐用閩王時譚紫霄故事。嗚呼異哉﹗然澄樞爲內太師﹐猶稍與外庭異﹔童貫眞爲太師﹐領樞密院﹐振古所無。

蔡京姦狀

謝任伯在西掖艸蔡京謫散官制﹐其數京之罪日﹕「列聖詒謀之憲度﹐掃蕩無餘﹔一時異議之忠賢﹐耕鋤略盡。」四語可作京一小傳。京懷姦固位﹐屢被逐而不去。王黼切忌之﹐百方欲其去﹐乃取旨遣童貫偕其子攸往取表。京以攸被詔同至﹐及置酒畱貫﹐攸亦預焉。京以事出不意﹐一時失措﹐酒行自陳日﹕「京衰老宜去﹐而不忍遽乞身者﹐以上恩末報。此二公所知也。」時左右聞京並呼其子爲公﹐莫不竊笑。嗚呼﹐以若人而擅臺席者久且專﹐何怪虜騎之南牧也﹗

葉石林長厚

葉石林出蔡元長門下﹐所著有《避暑錄》﹐中間紀蔡元長事﹐多稱爲魯公而不名。此𨿽近於私﹐亦見古人用心忠厚有始終處。今之失足權門﹑自甘廝養者﹐一遇其敗﹐輒反戈攻之﹐冀文其醜﹐其又石林之罪人哉﹗

楊龜山論朋黨

宋欽宗時﹐京﹑黼旣敗﹐言者攻之﹐不遺餘力﹐至欲盡逐其黨。楊時上疏日﹕「今舊出權輔之門者﹐不問賢否﹐一切廢罷。京﹑黼秉政垂二十年﹐天下之士﹐不仕則已﹐其仕於朝者﹐必皆其薦引也。若盡指以爲黨而逐之﹐是將空國無人矣。此言果行﹐恐縉紳之禍未有已時﹐而國之安危未可知也。」龜山此論偉甚。洵哉有用之道學也﹗陳眉公日﹕黨之一字﹐且論於宰相當路之時﹐不宜太分別於宰相捐印之後。

種師道策虜有見

姚平仲謀劫虜寨﹐欽廟以詢種彜叔。彜叔持不可甚堅。及平仲敗﹐彜叔乃請速再擊之﹐日﹕「今必勝矣。」或問﹕「平仲之舉﹐爲虜所笑﹐柰何再出」彜叔日﹕「此所以必勝也。」彜叔可謂知兵矣。然朝廷方上下震懼﹐無能用者。哀哉﹐庸主之不可輔也。

龜山不輕解《易》

吳審律勸龜山解易﹐答日﹕「《易》難解。如乾﹑坤兩卦﹐聖人嘗釋其義於後﹐是解《易》之法也。『初九潛龍勿用』﹐釋云陽在下也﹐又曰龍徳而隱者也﹐又曰下也﹐又曰陽气潛藏﹐又曰隱而未見﹐行而未成。此一爻耳﹐反覆推明﹐至五變其說然後已。今人於他卦能如是推明乎若不能﹐則一爻之義﹐只可用之一事。《易》三百八十四爻﹐爻指一事﹐是其用止三百八十四事而已。《易》之理果極於此乎若三百八十四事不足以盡之﹐則一爻之用不止一事明矣。觀聖人於《系辭》發明卦義尙多﹐其說果如今之解易者乎嘗謂說《易》須仿佛聖人之意﹐然後可以下筆﹐此其所未敢苟也。」

譙定《易》學

涪陵譙定少學佛﹐後學《易》於郭曩氏﹐自見乃謂之象一語入。鄕北山有巖﹐遊詠其中﹐涪入名曰「讀易洞」。屢薦不受官。靖康時在洛﹐金兵入﹐不知所在。大哉《易》之爲道也﹐用其緒餘﹐猶能使陽陰不能賊﹐六气不能殺﹐而況兵刃禍難乎﹗文王﹑箕子﹐深於《易》者也。商辛𨿽暴﹐其若之何此譙定居京師﹐所以金兵入而不知所在也。吾因是而知京房﹑郭璞其學淺矣。

《中興十策》

建炎中﹐大駕駐維揚﹐康伯可上《中興十策》。一﹐請皇帝設壇﹐與羣臣六軍縞索戎服﹐以必兩宮之歸。二﹐請移蹕關中﹐治兵積粟﹐號召兩河﹐爲雪恥計﹐東南不足立事。三﹐請略去常制﹐爲馬上治﹐用漢故事﹐選天下英俊﹐日侍左右﹐以謀天下利病﹐通達外情。四﹐請河北未陷州郡﹐朝廷不復置吏﹐詔士人自相推擇﹐各保鄕社﹐以兩軍屯要害爲聲援﹐滑州置畱府通接號令。五﹐請刪內侍百司州縣冗員﹐文書務簡實﹐以省財便事。六﹐請大赦﹐與民更始﹐前事一切不問﹐不限文武﹐不次登用﹐以收人心。七﹐請北人避胡挈郡邑南來以從吾君者﹐其首領皆豪傑﹐當待之以將帥﹐不可指爲盜賊。八﹐請增損保甲之法﹐團結山東﹑京東西﹐兩淮之民﹐以備不虞。九﹐請講求漢﹑唐漕運﹐江淮道途置使﹐以饋關中。十﹐請許天下直言便宜﹐州郡卽日繳奏﹐置籍親覽﹐以廣豪傑進用之路。時宰相汪﹑黃輩不能用也。按十策中﹐深切時務﹐鑿鑿多可行者。宋室之不競也﹐宜哉﹗後秦檜當國﹐伯可乃因緣爲臺郎﹐值慈寧歸養﹐兩宮燕樂﹐伯可專應制爲歌詞﹐諛艷粉飾﹐世以比柳耆卿輩。傷哉﹗羅景綸恨伯可之攺節﹐余獨痛伯可之遭時不幸﹐有才而不獲售也。孝宗時﹐有辛棄疾者﹐進《美芹十論》﹐亦可觀。﹝按伯可在髙宗朝﹐以詩章應制﹐與左璫狎。適睿思殿有徽祖禦畫扇﹐繪特爲卓絕﹐上時持玩流涕﹐以起羹墻之悲。璫偶下直﹐竊攜至家﹐而康適來﹐畱之燕飲﹐漫出以示。康紿璫入取肴核﹐輒泚筆幾間﹐書一絕於上日﹕「玉輦宸遊事已空﹐尙餘奎藻繪春風。年年花鳥無窮恨﹐盡在蒼梧夕照中。」璫出見之﹐大恐﹐而康已醉﹐無可柰何。明日﹐叩頭請死﹐上大怒﹐亟取視之﹐天威頓霽。張和仲日﹕觀此足知伯可本懷矣。髙宗果有爲之主﹐扇頭二十八字不賢於《中興十策》耶亦何嫌於諛艷粉飾也羅景綸此論﹐枉卻三寸竹管子矣。﹞

朱勝非善處苗﹑劉

苗﹑劉之亂﹐正彥有挾乘輿南走之謀﹐傅不從﹐朝廷微聞而憂之﹐幸其速去。其屬張達爲畫計﹐使請鐵券。旣朝辭﹐遂造堂﹐袖札以懇。朱勝非日﹕「上多二君忠義﹐此必不吝。」顧吏取筆﹐判奏行給賜﹐令所屬檢詳故事﹐如法制造﹐不得住滯。二凶大喜﹐是夕遂引遁﹐無復嘩者。時建炎三年四月己酉也。明日將朝﹐郎官傅宿扣漏院白急速事。命延之入﹐傅日﹕「昨得堂帖給賜二將鐵券﹐此非常之典﹐今可行乎」勝非取所持帖﹐顧執政秉燭同閱﹐忽顧問日﹕「檢詳故事﹐曾檢得否」日﹕「無可檢。」又問﹕「如法制造﹐其法如何」日﹕「不知。」又日﹕「如此可給乎」執政皆笑﹐傅亦笑﹐日﹕「已得之矣。」遂退。勝非此舉﹐其調姦護駕﹐良有足多者﹐故能使張﹑韓諸將竭力倡義﹐以收勤王之績也。紛紛局外之議﹐何足憑﹗

宋髙宗不欲恢復

宋髙宗恢復不堅者﹐忌徽﹑欽北歸﹐勢力軋己也。按《朝野遺記》云﹕宋和議成﹐顯仁後﹝徽宗妃韋氏﹞將還﹐欽宗挽其裾日﹕「汝歸與九弟言之﹐吾南歸﹐但爲太乙宮主足矣﹐他無望於九哥也﹝髙宗第九﹞。」後不能卻﹐爲之誓日﹕「吾先歸﹐苟不來迎﹐瞽吾目。」乃升車。旣歸朝﹐所見大異﹐不敢復言。不久﹐後失明﹐募醫療者莫效。有道士應募入宮﹐金鍼一撥﹐左翳脫然復明。後喜﹐求終治其右。道士笑日﹕「一目視物足矣﹐彼一目存誓言可也。」後惕然起﹐拜日﹕「師﹐聖人也﹐知吾之隱。」設幾而畱謝之﹐皆不答﹐才啜茶﹐遽索去。後詢其報徳﹐謾日﹕「太后不相忘﹐略修靈泉縣朱仙觀足矣。」拂衣出。時上方視朝﹐仗下﹐急迹訪之﹐不得﹐觀此可知髙宗之猜忌矣。又考欽宗在虜﹐宋止遣巫阪一迎﹐而不終請。中間帝與契丹耶律延禧同拘管鳩翼府者三年﹐囚於左院者兩年﹐卒爲虜奴箭死馬足之下。哀哉﹗髙宗忍於其親﹐何太甚也﹗

宋南渡兵餉所出

南宋偏安一隅﹐且當金人括盡金幣之後﹐倉庫貧窘﹐里巷蕭條。史傳嘗言諸處用兵每至幾十萬﹐不知何從得許多兵兵旣多﹐又何從得許多餉也嘗孝《宗澤傳》﹐澤平湖東賊王善﹐得眾七十萬﹑車萬乘﹔平楊進﹐得兵三十萬﹔平王再興﹑李貴﹑王太郎等﹐又得兵三萬﹐而河東﹑京西﹑淮南﹑河北之侵掠息矣﹐共算宗公得賊兵凡一百三萬。考《韓世忠傳》﹐世忠平淄靑李復賊黨﹐得兵萬餘﹐平廣西賊曹成﹐得兵八萬﹐平白面山賊劉忠﹐又得兵萬餘﹐而淄靑﹑閩廣﹑河南之侵掠息矣﹐共算韓公得兵凡十萬。考《嶽飛傳》﹐嶽飛平武陵賊孔彥舟﹑襄漢賊張用﹑江淮賊李成﹑筠州賊馬進﹐得兵八萬﹔降嶺賊曹成﹐得兵十餘萬﹔平吉賊﹐得兵數千﹔又平湖賊楊幺﹐得兵十萬餘﹐而江淮﹑嶺表﹑襄陽之侵掠息矣﹐共算嶽公得兵凡二十八萬。其他如二張﹑劉琦等皆類是。蓋南渡之後﹐紀綱廢弛﹐巨寇蜂起﹐皆假團練勤王之名﹐屯聚艸澤﹐抄劫蓄積。所以宗﹑韓﹑嶽諸公未及北伐﹐惟專意招撫﹐山砦江海之間﹐豪傑響應﹐故百萬之兵餉﹐皆不煩經營措置而得﹐此所謂先手著也。可見將得其人﹐𨿽盜賊可用﹔若不能禦將﹐𨿽以韓﹑嶽諸公之才﹐無救於宋之尺寸﹐徒使爲後世扼腕也﹗

嶽飛文章

昔晉文之拔郤縠﹐孫權之勗呂蒙﹐蓋欲其武而能文也。嶽飛本以勇敢進﹐而旁通儒業﹐其《謝講和》一表﹐藹然有孔明之風﹐《髙宗良馬對》﹐則淵淵乎有道之言也。又嘗題詩鄱陽龍居寺﹐有「潭水寒生月﹐松風夜帶秋」之句﹐直逼唐人佳境矣。余屈指上下數千載間﹐蓋唐有張睢陽﹐合之武穆而二﹐當亦閒气所鐘也。

秦檜爲金人作間

方虜之以七事邀我也﹐有毋易首相之說﹐正爲檜設。洪忠宣自虜回﹐戲謂檜日﹕「撻辣郎君致意。」檜大恨之。厥後金人徙汴﹐其臣張師顏者作《南遷錄》﹐載孫大鼎疏﹐備言遣檜間我以就和好。於是檜之姦賊不臣﹐其迹始彰彰矣。

秦檜以悍婦絕後

鄧孺孝日﹕「秦檜欺君誤國﹐萬世罪人﹐而有曾孫鉅﹐鉅子浚﹐浚弟瀈﹐以是知世類不可限量人也。鉅通判蘄州﹐金人犯境﹐與郡守李誠之協力捍禦﹐求援於武昌﹑安慶。月餘﹐兵不至﹐城陷﹐鉅與誠之各以見兵巷戰﹐死傷略盡﹐歸署自焚而死。浚先往四祖山﹐兵至﹐亟還﹐與弟瀈殉父死。」孺孝此論﹐可謂辧矣﹐然考之史﹐檜無子﹐立妻兄王喚孽子爲後﹐曰熺﹐其孫曰塤﹐皆王所自出﹐則秦氏世絕於檜久矣。嗚呼﹐檜以姦臣亂人之國﹐己亦自以妒婦殄絕其家﹐天道乎﹗

秦檜身後之報

秦檜建第於望仙橋﹐備極宏麗。其死也﹐值應天府開浚運河﹐取土堆府門。有人題詩云「笑談便解興羅織﹐咫尺那知有照臨。「二語曲盡姦狀。檜墓在金陵江寧鎭﹐歲久榛蕪。成化乙巳秋八月﹐爲盜所發﹐獲貨貝以巨萬計。盜被執﹐而司法者特減其罪﹐惡檜也。

王安石流禍與秦檜等

羅景綸日﹕國家一統之業﹐其合而遂裂者﹐王安石之罪也﹔其裂而不復合者﹐秦檜之罪也。渡江以前﹐王安石之說浸漬士大夫之肺腸﹐不可得而冼滌﹔渡江以後﹐秦檜之說淪浹士大夫之骨髓﹐不可得而鍼砭。偉哉此論﹐使半山有靈﹐𨿽百喙難解於九原矣。

張浚忌殺曲端

曲端﹐鎭戎軍人﹐長於兵略﹐屢戰有聲。張浚宣撫川陜﹐以端有威聲﹐承制拜端威武大將軍﹑都統制﹑知渭州﹐軍士歡聲如雷。婁室寇邠州日﹐端屢戰皆捷。至彭原店﹐撒離喝乘髙望之﹐懼而號泣﹐虜人目之爲啼哭郎君﹐其爲敵所畏如此。旣而浚欲大舉﹐端力勸浚按兵以伺金人之獘。浚不悅。金犯環慶﹐端遣吳玠拒之彭原店﹐戰少卻﹐端劾玠違節制。時參謀王庶亦與端有宿怨﹐因共譖於浚。浚大怒﹐罷其兵柄。是年﹐浚大舉軍至富平縣﹐將戰﹐仍僞立前軍都統制曲端旗以懼之。婁室日﹕「聞曲將軍已得罪﹐必紿我也。」遂擁軍驟至﹐軍遂大潰。浚心愧其言﹐而欲慰人望﹐乃下令﹐以富平之役﹐涇原軍出力最多﹐皆前帥曲端訓練有方﹐遂復敍左武大夫﹐欲復用端。玠懼端復起﹐因與王庶力譖之。浚入其說﹐於是徙端恭州置獄。端旣赴逮﹐知必死﹐仰天長吁﹐指其所乘戰馬鐵象云﹔「天不欲復中原乎惜哉﹗」泣數行下﹐左右皆泣。至獄﹐獄官進械﹐坐之鐵籠﹐熾火逼之﹐殊極慘惡。端渴甚求飲﹐與之酒﹐九竅流血而死﹐年四十二﹐時建炎四年八月三日丁卯申時也。陜西軍士皆流涕悵恨﹐多叛去者。浚尋得罪。詔追復端宣州觀察使﹐制日﹕「頃失意於權臣﹐卒下獄而譴死。恩莫追於三宥﹐人將贖以百身。」其後金歸河南之月﹐又詔謚端壯閔﹐制日﹕「屬委任之非人﹐致刑誅之橫被。興言及此﹐流涕何追﹗」端爲涇原都統日﹐有叔爲偏將﹐戰敗誅之﹐旣乃發喪﹐祭之以文日﹕「嗚呼﹐斬副將者﹐涇原都統制也﹗祭叔者﹐侄曲端也﹗尙饗﹗」一軍畏服。其紀律極嚴﹐魏公嘗按視端軍﹐端執撾以軍禮見﹐傍無一人。公異之﹐謂欲點視。端以所部五軍籍進﹐公命點其一﹐則於庭開籠縱一鴿以往﹐而所點之軍隨至﹐張爲愕然。旣而欲盡觀﹐於是悉縱五鴿﹐則五軍頃刻而集﹐戈甲煥燦﹐旗幟精明。魏公𨿽而獎﹐而心實忌之。在蜀日﹐嘗有詩云「破碎江山不足論﹐何時重到渭南村。一聲長嘯東風裏﹐多少未歸人斷魂。」亦可見其志也。至今尙論者﹐咸稱其冤﹐而《四朝國史》且罪端狠愎自用﹐委曲爲魏公庇﹐失其實矣﹗信如所言﹐則秦檜之殺嶽飛亦不爲過。又比之孔明斬馬謖﹐尢無謂。直筆之難也久矣﹐惜哉﹗

張浚遺誅

張浚素輕銳好名﹐揮金如土﹐視官爵如等閒。士之好功名富貴者﹐無不趨其門。且其子南軒以道學倡名﹐父子爲當時宗主。在朝顯官﹐皆其門人﹐悉自詭爲君子﹐稍有指其非者﹐則目之爲小人。紹興元年﹐合關陜五路兵三十餘萬﹐一旦盡覆﹐朝廷無一人敢言其罪。直至四年﹐辛炳始言之﹐亦不過落職福州居住而已。淮西酈瓊之叛﹐是時公論沸騰﹐言路不得已﹐遂疏其罪。旣而並逐言者於外。及符離之敗﹐國家平日所積兵財掃地無餘﹐乃以殺傷相等爲辭﹐行賞轉官無虛日。隆興初年大政事莫如符離之事。而《實錄》《時政紀》並無一字及之﹐公論安在哉﹗按此說出《何氏備史》。每疑南軒大儒而以異疾死﹐意甚冤之﹐今乃得其解矣。

千百年眼卷十一

采石之戰有先備

虞允文之戰采石也﹐以七千卒卻虜兵四十萬﹐厥功偉矣﹐忌者猶曰適然。豈知公於紹興辛巳之前﹐已因輪對﹐面奏虜必叛盟﹐兵必分五道﹐正兵必出淮西﹐奇兵必出海道﹐宜令良將勁卒備此二境。其先事之識﹐已絕出眾人之表矣。及虜叛盟﹐上令從臣集議﹐公獨言虜兵必出淮。丞相善其言而未果行。及遣公勞師采石﹐事已大壞。公以書生收合亡卒﹐激勵諸將﹐施置於倉卒之餘﹐而破虜於俄頃之間。非忠誠素蓄於中﹐足以感人心﹑作士气﹐未易成此偉績也。虜旣敗去﹐公又令設備於瓜州﹐區畫悉定﹐乃徐請車駕還行都。此何等才識﹐而可以適然爲之乎丘瓊山日﹕「古今水戰﹐采石比赤壁尢奇且難。周瑜主將﹐而允文書生也﹔瑜握重兵﹐而允文空拳也﹔瑜有孔明爲犄角﹐而允文只手也。」可謂不易之論。﹝按亮旣至江北﹐掠民船﹐指麾欲濟。允文伏舟於七寶山後﹐令日﹕旗舉則出。伺其半渡﹐卓旗於山﹐人在舟中踏車以行船﹐但見船行而不見人﹐虜以爲紙船也。舟中忽發一霹靂炮﹐蓋以紙爲之﹐而實以石灰﹑硫黃﹐炮自空而下墜水中﹐硫黃得水而火﹐自水跳出﹐其聲如雷﹐紙裂而石灰散爲煙霧﹐瞇其人馬之目﹐咫尺不相見﹐遂壓虜舟﹐人馬皆溺。此亦致勝之由也。﹞

守唐﹑鄧可以圖恢復

虞允文自采石歸鎭襄漢﹐欲因唐﹑鄧勝勢﹐以牽制虜兵。則隴右之師﹐可以平取長安。章奏凡十餘上﹐且日﹕「朝廷必欲割唐﹑鄧以和﹐臣卽掛冠而去。」是歲六月﹐孝宗受禪﹐盡棄陜西新復州郡。省符以公知夔州﹐又割海﹑泗﹑唐﹑鄧以和。按允文采石之勝﹐陜西州郡盡復歸宋。旣城唐﹑鄧﹐而虜將蕭定遠以四千騎走汴矣。唐﹑鄧士民爭持牛酒拜馬前﹐邯鄲之民健武者﹐聚義兵千餘人﹐遮殺其歸卒﹐以待宋師﹐而宋師不至﹐遂遇害。當時人心時勢如此﹐若從允文之策﹐恢復在指日矣。蓋是時海陵無道遇弒﹐而善將如兀術﹑斡離不又皆亡﹐比之武穆之勢﹐難易倍懸。而宋之君孱臣姦﹐失此機會﹐樓船載國﹐胥沈予海﹐非不幸也﹐自取也。

中興戰功不紀武穆

宋乾道二年﹐定中興十三處戰功﹕張俊明州﹐吳玠和尙原﹑饒風嶺﹑殺金平﹐韓世忠大儀﹐劉錡順昌﹐張子蓋海州﹐李寶海道﹐邵宏淵正月浦橋﹐虞允文采石﹐李道光化次湖﹐劉錡皂角林﹐王宣汲靖確山。凡十三﹐而不及嶽武穆﹐蓋秦檜之黨猶存﹐掩之也。

趙九齡遺功

宋紹興甲寅﹑乙卯間﹐劉麟導虜南侵。時車駕駐平江﹐有趙九齡者﹐策士也﹐請決淮西水以灌虜營。朝廷不能用。已而韓世忠得虜酋約戰書日﹕「聞江南欲決淮西水﹐以浸吾軍。」書到之明日﹐虜實退師。當時但以爲卻敵之功﹐殊不知九齡妙算實陰庇之也。

程﹑朱論《周官》法度

程子日﹕「必有《關雎》《麟趾》之意﹐然後可以行《周官》之法度。」朱子從而衍之﹐日﹕「須是自閨門衽席之微﹐積之至燻蒸洋溢﹐無一民一物之不被其化﹐然後《周官》法度可行。」丘文莊日﹕如此﹐竊恐天地混沌﹐終無可行之日矣﹗

程子靜坐之說類禪

程子見人靜坐﹐便嘆其善學﹐蓋陽辟禪而陰用之也。孔門善學﹐莫如顏子﹐想其從夫子周流凡十餘年﹐安得有一旬半月之暇﹐用禪士蒲團工夫耶且顏子以仰鉆瞻忽求道﹐不言靜功﹐以欲從末由望道﹐不言情盡想竭。然則靜之一字﹐宋儒尙未夢見也。

宋人損益經文

孔子修魯史﹐不肯增闕文。漢儒校羣經﹐未嘗去本字。宋人《尙書》則考訂《武成》《毛詩》則盡去序說﹐吾未敢以爲然也。

《綱目》之誤

《綱目》一書﹐朱夫子擬經之作也。然其間不能無誤﹐而學者又從而爲之說。今漫摭數事。如北齊髙緯以六月遊南苑﹐從官暍死者六十人﹐見本紀。《通鑑》書曰「賜死」﹐賜乃暍之訛耳。《綱目》乃直書曰「殺其從官六十人」﹐而不言其故﹐其誤甚矣。尹起莘乃爲之說日﹕「此朱文公書法所寓」﹐且引《孟子》殺人以刃與政之說﹐不知《通鑑》誤之於前﹐《綱目》承之於後耳。緯荒遊無時﹐不避寒暑﹐從官暍死者六十人﹐據事直書﹐其罪自見﹐何必曲爲之說耶又郭威弒二君﹐《綱目》於隱帝書「殺」﹐於湘陰王書「弒」。尹又爲之說曰「此二君有罪無罪之別﹐此書法所寓也」。然均之弒君﹐隱帝立已數年﹐湘陰未成乎君﹐豈應書法倒置如此又《通鑑》云「補闕喬知之有婢名碧玉﹐美色善歌舞﹐知之爲之不昏。」「昏」與「婚」古字通用﹐蓋言知之惑溺此婢﹐不娶正室也。《綱目》去「不」字而云「知之爲之昏」﹐蓋誤以婚姻之昏爲昏惑之昏也﹐字義不明﹐文理不通矣。如此類甚多﹐姑舉其一二耳。

帝在房州之謬

《春秋》周襄王之出﹐書「天王居於秋泉」。注﹕天子以天下爲家﹐故所在稱居﹔宅其有之謂居。魯昭公之出﹐書「公居於鄆」﹐鄆魯之邑也。其後書「公在乾侯」﹐乾侯乃晉地﹐不得書居也。《綱目》書「帝在房州」﹐唐一統之地﹐豈得以干侯爲比當書「帝居房州」﹐乃合《春秋》之法。

朱﹑陸異同

晦庵之與象山﹐所爲學𨿽若不同﹐其在孔門﹐猶由﹑賜之不同科也。今晦庵之學﹐天下之人已童而習之﹐獨於象山則以其嘗與晦庵有異﹐遂摭拾其唾餘﹐且目之爲禪﹐擯放廢斥﹐使若碔砆之與美玉﹐則豈不過甚矣乎﹗夫晦庵折衷羣儒之說﹐以發明六經《語》《孟》之言﹐其嘉惠後學之心﹐固無可議。而象山辯義利之分﹐立大本﹐求放心﹐其簡易精實﹐斬截枝蔓﹐使學者開卷了然﹐其功寧可盡誣乎嘗聞包顯道侍晦庵﹐有學者因無極之辯貽書詆象山者。晦庵復其書日﹕「南渡以來﹐八字著腳﹐理會著實工夫者﹐惟某與陸子靜二人而已。某實敬其爲人﹐老兄未可輕議也。」由此觀之﹐晦庵亦末嘗有成心也。趙東山爲子靜像贊﹐有云「儒者曰其學似禪﹐佛者曰我法無是。超然獨契本心﹐以俟聖人百世。」知言哉﹗

吾儒異端

異端之說﹐肇自《論語》﹐當時固未嘗明有所指也。迨孟子辟楊﹑墨﹐周﹑程辟佛﹑老﹐後世遂指爲射的。夫楊﹑墨姑不具論﹐孔子適周﹐問禮於老聃﹐尙有猶龍之嘆。使與佛氏同時﹐其贊或不止於此。子貢日﹕「仲尼焉不學」其亦奚擇於二氏焉愚謂今日之病﹐不在異而在假。所謂假者﹐儒心儒行已汨沒於名利場中﹐而啟口落筆又俱能言聖人之道﹐是所謂吾儒之異端也。陽明先生有云「今世學者有能若墨氏之兼愛乎楊氏之爲我乎若老氏之淸淨自守﹑釋氏之究心性命者乎吾何取楊﹑墨﹑老﹑釋之言哉﹗彼於聖人之道異﹐然猶有自得也。而世之學者﹐章繪句琢以誇俗﹐詭心色取﹐相飾以僞﹐謂聖人之道勞苦無功﹐非復人之所可爲﹐而徒取辧於言詞之間﹐自以爲若是亦足矣﹐而聖人之學遂廢。則今之大患者﹐豈非記誦詞章之習﹐而獘之所從來﹐無亦言之太詳﹑析之太精者之過與居今之時﹐而有學仁義﹑求性命外﹐記誦詞章而不爲者﹐𨿽其陷於楊﹑墨﹑老﹑釋之儒﹐吾猶且以爲賢﹐彼其心猶求以自得也。夫求以自得﹐而後可與之言學聖人之道。」噫﹐必如陽明先生之說﹐而吾儒之異端可祛也。學者不此之病﹐而切切焉惟彼之憂﹐何其謬耶﹗

夾雜道學

朱子答黃勉齋書日﹕「前此學徒﹐眞僞難辧﹐今得此鍛煉一番﹐夾雜者無所逃矣。」此蓋韓侂冑禁僞學之後﹐朱子云云也﹐可謂君子不黨。由此觀之﹐宋之道學﹐夾雜者多﹐朱子亦厭之。又豈惟宋哉《論語》曰「爲小人儒」﹐卽夾雜也﹐孔於亦厭之矣。豈惟孔子厭之《書》曰「象恭滔天」﹐堯﹑舜亦厭之矣。大抵有正色卽有間色﹐正當辧其似是之非﹐不可護短匿瑕﹐以相標榜也。

儒語似佛

宋儒辟佛老者﹐目曰「虛無之教」。觀之《詩》曰「無聲之臭」﹐《詩》未嘗以無爲諱也。世亦有疑及「無聲無臭」者乎《易》曰「無方無體」﹐《易》未嘗以無爲諱也﹐世亦有疑及「無方無體」者乎「無意﹑無必﹑無固﹑無我」﹐卽《論語》又未嘗以無爲諱也﹐世亦有疑及「無意﹑無必﹑無固﹑無我」者乎又如曾子云「有若無﹐實若虛」﹐則是爲道者政患不虛不無耳﹐世亦有疑及「若無若虛」者乎使此數言者不出於儒書﹐而出於佛氏之口﹐人亦必吹毛而求其疵矣﹗

佛語通儒

性命之理﹐孔子罕言之﹐老子累言之﹐釋氏則極言之。孔子罕言﹐待其人也﹐故曰「不憤不啟﹐不悱不發﹐中人以下﹐不可以語上也。」然其微言不爲少矣﹐第學者童習意紛﹐翻成玩狎﹐唐疏宋注﹐錮我聰明﹐以故鮮通其說者。內典之多﹐至於充棟﹐大抵皆了義之談也。古人謂暗室之一燈﹐苦海之三老﹐截疑网之寶劍﹐抉盲眼之金篦。故釋氏之典一通﹐孔子之言立悟﹐無二理也。張商英日﹕「吾學佛然後知儒。」誠爲篤論。

佛典輔儒教而行

或病佛離人倫﹑去妻子﹐與儒道異。管登之曰「佛離今比丘辭親出家﹐當其說法﹐人天畢集﹐比丘特其中一類耳。夫釋迦旣示同比丘之迹﹐金粟如來復現淨名身﹐示同居士之迹﹐正以表六親之不障道也。況佛度盡眾生﹐反遺其眷屬﹐必無此理﹐其敕比丘出家﹐所謂令先出生死﹐而後隨順眾生入生死者也。人道非稼圃不生﹐而孔子鄙樊遲之請學。非妻子不續﹐而佛聽比丘之出家﹐蓋必有不學稼圃者﹐而後可以安天下之爲稼圃者﹐亦必有不戀妻子者﹐而後可以度天下之有妻子者。今之人無志於了性命﹐而逆憂其乏妻子﹐皆戲論也。」陳眉公日﹕「西方之書﹐其容已乎宗教﹐《易》之髓也﹔譯受﹐《書》之法也﹔偈贊﹐《詩》之葉也﹔戒律﹐《禮》之衛也﹔果報﹐《春秋》之賞罰也。甚矣﹐佛氏之能輔經而行也﹗其輔經者﹐以輔世也。西方之書﹐其容已乎然則佛藏之必後六經而興者何嘻﹗祖龍生﹐文字燼﹐占今之聖言寥寥矣﹐是故垂漢明而竺乾之傳遂出。今其至六千餘卷﹐不列藏者﹐尢不可勝計﹐比之儒林之經史子集﹐殆將倍蓰過之﹐何言之昌也﹗天其或者以此補秦劫之遺灰與乃命繕寫經目﹐以示子孫﹐剪俗儒之故聞﹐裁神聖之種智。倘有毀大乘﹑訾正法者﹐姑語之日﹕一切諸佛﹐其若古先輩視也﹔一切諸經﹐其若古異書視也﹐則亦庶乎可以存而論﹑論而議矣。」余按眉公之言委而風﹐登之之言切而著﹐並錄之﹐以動異議者之皈依。

陳同甫格言

陳同甫與朱子書﹐略云「因吾眼之偶開﹐便以爲得不傳之絕學﹐三三兩兩﹐附耳而語﹐有同告密﹔畫界而立﹐一似結壇﹐盡絕一世之人於門外﹐而謂二千年之君子皆盲眼不可點洗﹐二千年之天地日月若有若無﹐世界皆是利欲﹐亦過矣﹗」數語敍次如畫﹐晦翁頂門一鍼也。

傳注相沿之誤

古人未爲訓傳。子思﹑孟軻欲發明《論語》﹐皆別自爲書﹐《中庸》與七篇是也。《道徳經》之有《列》《莊》﹐亦猶是也。《易》之《彖象》《系辭》﹐本不與經文相附﹐至王弼乃以合之﹐非其初矣。《爾雅》之於《詩》﹐匯聚而校釋之﹐則眞傳矣。至毛公傳《詩》﹐孔安國傳《書》﹐而傳注遂有定體名矣。然是時意見各出﹐不嫌矛盾﹐專以明經爲主。如注疏家所稱「先鄭」者﹐鄭眾也﹐「後鄭」者﹐鄭玄也﹐觀《周禮》之注﹐則先鄭與後鄭十異其五。劉向注《春秋》主《公羊》﹐劉歆主《左氏》﹐故有父子異同之論。由是觀之﹐漢人說經﹐𨿽天親父子不苟同也。孔子以「一貫」傳道﹐而曾子以忠恕說一貫﹐曾子作《大學》﹐而子思受業曾子﹐作《中庸》。由是觀之﹐聖賢師弟子亦不苟同也。今之學者吾惑焉﹐摭拾宋人之緒言﹐不究古昔之妙論﹐盡掃百家而歸之宋人﹐又盡掃宋人而歸之朱子﹐無惑乎其日趨於陋也﹗﹝大抵注書之法﹐妙在隱隱躍躍﹑若明若昧之間﹐如詹尹之卜﹐取意不取象﹐行人之官﹐受命不受辭。龍不掛鉤﹐龜不食墨﹐懸解幽微﹐斯之謂也。故古之解經者﹐訓其字不解其意﹐使人深思而自得之。漢儒尙然。至於後世﹐解者益明﹐讀者益略﹐粗心浮气﹐不務沈思﹐譬之遇人於塗﹐見其肥瘠短長﹐而不知其心術行業也。﹞

朱子淺於說經

焦弱侯曰﹕朱子解經﹐不謂無功﹐但於聖賢大旨及精微語﹐輒恐其類禪﹐而以他說解之。是微言妙義獨禪家所有﹐而糟粕糠粃乃儒家物也﹐必不然矣。趙學士孟靜復王敬所書云﹕昔讀朱子私抄﹐未嘗不惜晦翁之不嗇於言而勇於爭論也。往讀荀卿譏孟子「略法先王﹐而不知其統﹐」未嘗不駭其言也。及探道日久﹐心稍有知﹐然後知孟子之禽獸楊﹑墨﹐其持論過嚴﹐不暇深考﹐未免如荀氏所譏。至謂「不知其統」﹐則不敢以爲然。何者統者﹐道之宗也﹐言之所由出也。立言而無其宗﹐如瞽在途﹐觸處成室﹐豈宜以論孟氏也孟氏之宗﹐持志養气是也﹐義卽子思之中和也。夫晦翁法孔﹑孟﹐法堯﹑舜﹐堯之授舜曰「執中」﹐而子思訓中爲喜怒哀樂之未發﹐翁則以爲人自嬰兒以至老死﹐無一息非已發﹐其未發者﹐特未嘗發耳﹐其非子思之旨明矣。至其末年﹐乃嘆師門嘗以爲教﹐顧已狃於訓詁文義而未及求。至老年﹐尙起望洋之嘆﹐不知翁之姑爲是謙退耶抑所造實若此耶使所造實若此﹐則翁所法孔子之統者何在夫晉鄙之未遇魏公子也﹐猶三軍之主也﹐及公子一旦奪符﹐而鄙休矣。故三軍從符而不從將者也。千聖之統﹐一符也﹔千古之聖賢﹐一公子也﹔千古智愚之心靈﹐一三軍也。翁之統一諸子者﹐不能合符孔氏﹐則𨿽評騭之工﹐譏彈之盡﹐椎擊之便﹐剝剔之精﹐但服其口而不能服其心矣。蓋自孔子沒﹐大義已乖而微言絕﹐紛紛好飲食而鮮廉恥﹐以《詩》《書》發冢者塞路矣﹐故荀卿斥之爲賤。而莊生欲《齊物論》也﹐程﹑邵大儒﹐尙不之察﹐乃去其「論」字﹐直以莊生爲「欲齊物」﹐如孟子稱物之不齊之物﹐乃曰莊生欲齊物﹐而物終不可齊。嗟乎﹗文義尙不知解﹐況肯會其意乎後之善談道術若莊生﹐又莫過太史公也。太史公嘗論六家旨要矣﹐日﹕吾於道家取其長焉耳﹐吾於儒家取其長焉耳﹐吾於墨家﹑名家﹑法家﹑陰陽家皆取其長焉已耳﹐其短者吾將棄之已耳。所貴於折羣言之衷者﹐不當若此乎且學術之歷古今﹐譬之有國者。三代以前﹐如玉帛俱會之日﹐通天下之物﹐濟天下之用﹐而不必以地限也。孟﹑荀以後﹐如加關譏焉﹐稍察阻矣。至宋之儒﹐殆遏糶曲防﹐獨守溪域﹐而不令相往來矣。陳公甫嘗嘆宋儒之太嚴﹐惟其嚴也﹐是成其陋也。夫物不通方則國窮﹐學不通方則見陋。且諸子如董﹑揚以下﹐蘇﹑陸以上姑不論﹔翁法程﹑張矣﹐而不信程﹑張﹔尊楊﹑謝矣﹐而力辟楊﹑謝﹐凡諸靈覺明悟﹑通解妙達之論﹐稍涉易簡疏暢﹐則動色不忍言﹐恐墮於異端也。昔項氏父子起江東﹐以尊號與楚心﹔劉伯升兄弟起南陽﹐以尊號與更始﹐皆授人以柄而後爭﹐則久已出其下矣。晦翁之論﹐以爲辟禪而不知其實尊禪也。夫均一人也﹐其始可以學禪﹐可以學儒也﹐謂靈覺明妙﹐禪者所有﹐而儒者所無﹐可乎非靈覺明妙﹐則滯窒昏愚﹐豈謂儒者必滯窒昏愚而後爲正學邪子思日﹕惟天下聰明睿智﹐足以有臨。《大傳》日﹕古之聰明睿智﹐神武而不威。是豈塵埃濁物﹐昏沈鉆故紙而已耶僕往日讀朱子書﹐其論如此。又欲因暇日披覽抉摘﹐取其合者爲一編﹐別爲書以表白諸子﹐凡經朱氏掊擊者﹐明其學之各有宗也。附於莊生道術之後﹐以繼鄒魯縉紳之論。以關涉頗大﹐力未必能﹐遽爲而止也。﹝余之錄此﹐非敢爲朱子忠臣也。見吾儒之堂奧﹐原自淵源﹐而傳注世界之外﹐復有世界。我輩須大著眼看可也。若謂余樹好異之標﹐則有趙孟靜﹑焦弱侯兩先生在。﹞

名教之累

李卓吾日﹕「成大功者﹐必不顧後患﹐故功無不成。商君之於秦﹐吳起之於楚是已。而儒者皆欲之。不知天下之大功﹐果可以顧後患之心成之乎否也。顧後患者﹐必不肯成天下之大功﹐莊周之徒是已。是以寧爲曳尾之龜﹐而不肯受千金之幣﹔寧爲濠上之樂﹐而不肯任楚國之憂。而儒者皆欲之。於是乎又有居朝廷則憂其民﹐處江湖則憂其君之論。不知天下事果可擇其名實俱利者而兼得之乎此無他﹐名教累之也。以故瞻前慮後﹐左顧右盼﹐自己旣無一定之學術﹐他日又安有必成之事功耶」卓老此論甚快。余考憂民憂君二語﹐出範希文《嶽陽樓記》。在希文言之﹐猶是情境相迫﹐程﹑朱以後﹐遂據爲儒家鋪面﹐出不成其出﹐處不成其處﹐正諺所謂「騎兩頭馬」者是也。其誤學術﹑事功不淺﹐故錄其說著於篇。

宋儒不知誨君之義

髙帝欲易太子﹐張子房但能使太子安耳﹐不必使帝之必去戚夫人也。袁盎止愼夫人與後並坐﹐亦不必使帝之必去愼夫人也。蓋內閫燕私﹐人臣之分自有不敢與者﹐若果能使二帝去二夫人﹐亦豈人臣之福乎孔子不止魯之女樂﹐管仲不去齊之六嬖﹐古聖賢自有深心。而宋之儒者﹐遇此等處﹐輒以道徳仁義之說繩其後﹐不啻三尺。一旦有滔天之巨禍﹐與積薪之隱憂﹐不爲納約之牖﹐而爲激水之石﹐何怪其百投而一不效也﹗

韓侂冑內批之報

韓侂冑日夜謀去趙汝愚﹐問計於劉﹛弜攵﹜﹐﹛弜攵﹜日﹕「惟有用臺諫耳。」侂冑問﹕「若何而可」﹛弜攵﹜日﹕「禦筆批出是也。」侂冑然之﹐遂內批拜給事中謝深甫爲中丞﹐又內批以其黨劉徳秀屬深甫爲禦史﹐由是劉三傑﹑李沐等牽連以進﹐排斥正士。閏月﹐內批罷朱熹矣。十二月﹐又內批罷彭龜年矣。一日史彌遠入對﹐請誅侂冑。皇后楊氏素怨侂冑﹐因史彌遠懷中出禦筆批云「韓侂冑久握國柄﹐輕啟兵端﹐使南北生靈枉罹凶害﹐可罷平章軍國事。」遂殛殺於玉津園。王抩以韓侂冑與蘇師旦首至金﹐金主璟禦應天門﹐備黃麾立仗受之﹐百官上表稱賀﹐懸二首並畫像於通衢﹐令百姓縱觀﹐然後漆其首藏於軍器庫。侂冑以內批斥逐人﹐而終以內批自殺。天道好還﹐豈不可畏哉﹗

歷代宦寺之禍

自秦以歷漢﹑唐﹑宋﹐其所以滅亡之故﹐俱出閹宦。嘗試論之。秦若無沙丘之詔﹐安得有望夷之刃漢若無蕃﹑武之戮﹐安得有董卓之進唐若無甘露之變﹐安得有白馬之禍宋若無滅遼之舉﹐安得有二帝之行故劉﹑項﹑曹操﹑朱溫﹑阿骨打﹐此滅秦代漢﹑篡唐蹙宋之人﹔而趙髙﹑曹節﹑王甫﹑仇士良﹑田令孜﹑童貫實啟之。上下數千年﹐敗亡如出一轍。

唐﹑宋始祖之非

有天下者﹐必推其祖以配天﹔旣立宗廟﹐必推其祖爲太祖﹐禮也。於是後之有天下者﹐莫不由此。夫文王受命作周者也﹐漢之髙帝﹑唐之神堯﹑宋之藝祖﹐庶乎其可擬矣。曹孟徳﹑司馬仲達以下諸人﹐逞其姦雄詐力﹐取人之天下國家﹐以遺其子孫﹐上視文王﹐奚啻瓦釜之與黃鐘然其爲肇造區夏﹑光啟王業﹐事迹則同。爲子孫者﹐𨿽以之擬文王可也。獨擬后稷之祖﹐則歷代多未有以處。於是或取之遙遙華冑﹐如曹魏之祖帝舜﹐宇文周之祖神農﹐周武氏之祖文王是也。其三聖人者﹐其功徳固可配天矣﹐而非魏與二周之租也﹐是以當時議之﹐後代哂之﹐以爲不類。至於唐旣以神堯擬文王矣﹐求其所以擬后稷者﹐則屬之景帝。宋旣以藝祖擬文王矣﹐求其所以擬后稷者﹐則屬之僖祖。夫景﹑僖二帝﹐𨿽唐﹑宋之始祖﹐然其在當時﹐則無功業之庸夫也﹐上視周室﹐僅可比不窟之流﹐而以後稷尊之﹐過矣。是以不特後世議其非﹐而當時固嘩然以爲不可﹐蓋無以厭服人心故也。於是獻議者始爲導諛附會之說以申之﹐老聃姓適同乎唐﹐乃推聃以爲始祖﹐尊之曰玄元皇帝﹐是蓋以玄元爲太祖﹐擬周之後稷﹐而其祖宗則俱爲昭穆矣。至宋太中祥符間﹐天書﹑封禪之事競興﹐推所謂司命保生天尊大帝以爲聖神﹐建立景靈宮﹐是蓋以聖祖殿居中爲太祖﹐擬周之後稷﹐而祖宗則俱爲昭穆矣。不知所謂聖神者﹐果有功徳之可稱如后稷﹑譜系之可尋如稷之於文武成康乎則不類更甚矣。所以徒重後人之檢點也。

宋興亡相類

宋祖以乙亥命曹翰取江州﹐後三百年乙亥呂師夔以江州降元﹔以丙子受江南李煜降﹐後三百年丙子帝歞爲元虜﹔己卯滅漢﹐混一天下﹐後三百年己卯宋亡於崖山。宋興於周顯徳七年﹐周恭帝方八歲﹐亡於徳祐元年﹐少帝止四歲﹐諱顯﹐顯﹑徳二字又同﹐廟號亦曰恭帝﹔周以幼主亡﹐宋亦以幼主亡﹔周有太后在上﹐禪位於宋﹐宋亦有太后在上﹐歸附於元。何其事事相符﹐豈亦報應之說耶

宋元亡徵

徳祐元年﹐元軍駐錢塘江沙上。太皇太后祝日﹕「海若有靈﹐波濤大作。」三日潮汐不至。迨至正壬辰﹑癸巳間﹐浙江潮不波。其時彭和尙以妖術爲亂﹐陷饒﹑信﹑杭﹑徽等州﹐未幾克復﹐又爲張九四所據﹐浙西不復再爲元有。宋﹑元之亡﹐皆以海潮不波﹐亦奇矣。

宋仁厚立國之報

宋少帝降元﹐封瀛國公﹐及世祖以公主配之。一日與內宴﹐酒酣﹐立傍殿楹間。世祖恍惚見龍爪拿攫狀。時有獻謀除滅者﹐世祖疑而未許。瀛國公密知之﹐乃乞爲僧﹐往吐蕃學佛法﹐因挈後﹑公主﹑姬禦遁居沙漠﹐易名合尊。長子亦爲僧﹐名完普。頃之﹐復誕一子。時明宗爲周王﹐亦遁居沙漠﹐與少帝﹑公主往來﹐遂乞少帝子與其妻邁來的爲子﹐長名妥歡帖睦爾﹐卽順帝也。我太祖北伐﹐元后妃大臣俱被俘戮﹐順帝之子愛猷識理達臘獨能逃去。今其子孫世長沙漠﹐亦天道好還之報﹐而宋室仁厚立國﹐宜其綿綿未斬也。

張千載髙誼

張千載﹐字毅甫﹐廬陵人﹐文山友也。文山貴顯﹐屢以官辟﹐皆不就。文山自廣還﹐至吉州城下﹐千載來見﹐日﹕「丞相赴京﹐某亦往。」遂寓於文山囚所側近﹐日以美食奉之。凡畱燕三年﹐潛造一櫝。文山受刑後﹐卽藏其首。仍尋訪文山妻歐陽夫人於俘虜中﹐俾出﹐火其屍﹐千載拾骨置囊﹐舁櫝南歸﹐付其家葬之。次日﹐其子夢文山怒云「繩詎未斷﹗」其子心動﹐毅然啟視之﹐果有繩束其發。眾服公英爽可畏﹐而千載髙誼﹐亦千載而下所不多見也。

劉辰翁節行

廬陵劉辰翁會孟﹐號須溪﹐於唐人諸詩及宋蘇﹑黃而下﹐俱有批評﹔三子口義﹑《世說新語》《史》《漢》異同﹐皆然。士林服其賞鑑之精﹐而不知其節行之髙也。元人張孟潔贈須溪詩云「首陽餓夫並一死﹐叩馬何曾罪辛巳」「淵明頭上漉酒巾﹐義熙以後爲全人。」蓋宋亡之後﹐須溪竟不出也。

雁足書

雁足傳書﹐世傳爲蘇武事﹐但武實未嘗以書縛雁足﹐蓋漢使者常惠托言耳。元中統間﹐有宣慰副使郝經﹐充信使使宋﹐宋畱之眞州﹐十六年不還。有以雁獻經者﹐經畜之﹐雁見經輒鼓翼引吭﹐似有所訴。經感悟﹐擇日率從者具香案北向拜﹐舁雁至前﹐手書一詩於尺帛﹐系雁足而縱之。其詩日﹕「露落風髙恣所如﹐歸期回首是春初。上林天子援弓繳﹐窮海累臣有帛書。」復書於左﹕「中統十五年九月一日放雁﹐獲者勿殺﹐國信大使郝經書於眞州忠勇軍營新館。」虞人獲之以獻﹐元主惻然日﹕「四十騎畱江南﹐曾無一人雁比乎」遂進師南伐﹐越二年﹐宋亡。此又效蘇武而爲之也。然武畱胡中十九年始還﹐漢家不能爲武問罪於胡。經畱宋十六年始還﹐而元主卒以此滅宋。爲之一嘆﹗

許衡有江漢之思

許衡家於新鄭﹐以金太和九年生﹐固非宋人也。逮顯於元﹐伐宋之舉﹐一時名公卿人受攻取之略﹐而公獨言「惟當修徳﹐以致賓服﹐若以力取﹐必戕兩國之生靈﹐以決萬一之勝負。」蓋有江漢之思與丘文莊著論﹐謂公不當仕元。觀公之卒﹐囑其子曰「吾平生虛名所累﹐竟不能辭官。我死﹐爾愼勿請謚﹐勿立碑﹐但書許某之墓四字﹐使子孫識其處足矣。」則公固自恨所遇之不幸也。而或者罪公不力勸世祖﹐以尼南伐之師。嗚呼﹐此何如舉動﹐而責行止於一夫之緩頰耶亦甚冤矣﹗

元世獘政

元世祖之立國也。貶孔子爲中賢﹐第儒流於娼後﹔國有大事﹐華人仕於其朝者﹐𨿽大臣不得與聞﹔臺省正官﹐非其族類則不任﹐其賤士似秦始皇。尊事沙門﹐其名爲帝師者﹐正衙朝會﹐百官班列﹐而帝師專席於帝隅﹐與其君同受於羣臣朝賀﹐帝后妃主皆受其戒﹐所以敬禮之者無所不至﹐其奉佛甚梁武帝。蒙古之制﹐凡攻城不降﹐矢石一發﹐得則屠之﹐其殘忍過曹操。命西僧楊璉眞珈伐故宋諸陵﹐其貪暴倍項羽。徵日本﹐則十萬之師棄於海島﹐憤其敗衄﹐復欲徵之﹐其窮兵不仁勝隋煬帝。用姦臣阿合馬﹑盧榮﹑桑哥輩﹐頭會箕斂﹐以取於民﹔遣使括雲南金﹐遣使往馬八國求奇寶﹐責安南陳氏以金人代身﹐其黷貨等漢桓﹑靈。然則史謂其信用儒術﹐愛養黎元﹐皆溢語也。士生斯世﹐何不幸哉﹗總之﹐夷夏倒置﹐已是古來未有之變﹐何論其他﹗

中華名士恥爲元虜用

勝國初﹐欲盡殲華人﹐得耶律楚材諫而止。又欲除張﹑王﹑趙﹑劉﹑李五大姓﹐楚材又諫止之。然每每尊其種類而抑華人﹐故修潔士多恥之﹐流落無聊﹐類以其才泄之歌曲﹐妙絕古今﹐如所傳《天機余錦》《陽春白雪》等集﹐及《琵琶》《西廂》等記。小傳如《範張雞黍》《王粲登樓》《倩女離魂》《趙禮讓肥》《馬丹陽度任風子》《三气張飛》等曲﹐俱稱絕唱。有決意不仕者﹐斷其右指﹐雜屠沽中﹐人不能識。又有髙飛遠舉﹑托之緇流者﹐國初稍稍顯見﹐金碧峯﹑復見心諸人﹐俱以瑰奇深自藏匿。姚廣孝幼亦避亂﹐隱齊河一招提爲行童。古稱胡虜無百年之運﹐天厭之矣﹗

郭守敬歷法

古歷《大衍》爲精﹐一行和尙藏卻金鍼﹐世徒傳其鴛鴦譜耳。於是守敬獨得一法﹐曰弧矢圜算﹐如所謂橫弧矢﹐立弧矢﹐赤道變爲黃道﹐黃道變爲白道者﹐最爲園機活法。自此黃﹑赤﹑白三道之畸零可齊﹐而气朔之差可定。此法不惟儒生不曉﹐而三百年來歷官亦盡不曉矣。今監中有一書頗祕﹐名曰《歷源》者﹐郭氏作法根本﹐所謂「弧矢圜術」頗在焉。試問之歷官﹐亦樂家一啞鐘耳。六藝之學﹐昔人以爲數可陳而義難知﹐在今日曆家﹐卻是義可知而數難陳。蓋得其數而不通其義者有之矣。若謂得其理而不得其數﹐則施之實用﹐旣無下手處﹐而並其所謂義者﹐亦脫空影響﹐非眞際也。𨿽然﹐今歷家自謂得其數矣﹐而歷家相傳之數﹐如歷經立成通軌云云者﹐郭氏之下乘也﹐死數也﹔弧矢圜術云云者﹐郭氏之上乘也﹐活數也。死數﹐言語文字也﹔活數﹐則非言語文字也。得其活數﹐𨿽掀翻一部歷經﹐不畱一字﹐盡創新法﹐亦可以不失郭氏之意。得其死數﹐則挨墻傍壁﹐轉身一步倒矣。近見一二儒者﹐亦有意象數之學﹐然不得其傳﹐則往往以儒者範圍天地之虛談﹐而欲蓋過疇人布算積分之實用﹐亦過矣。

元人修史之陋

史始於《尙書》《春秋》﹐大抵皆一人之筆。《尙書》𨿽雜出﹐然而紀一事自一篇﹐一篇自一人。《春秋》則孔子特筆﹐而門人一辭不能贊者矣。《春秋》三傳各以其意釋經﹐而其事傳焉。若《國語》﹐若《世本》﹐若《戰國策》﹐皆一家言。自《史記》下﹐十七代史書﹐亦皆一人成之。《唐書》𨿽文忠與景文共之﹐然而卷帙互分﹐兩美相合。至元修宋﹑遼﹑金三史﹐此法壞矣。原其所以﹐由胡人在位﹐大臣寡學﹐不欲中國之人擅其所長﹐故不惟其人惟其官﹐不惟其實惟其名﹐形迹之拘忌﹐義例之蒙昧﹐於是乎不復有史矣。嗚呼﹗元所壞者﹐宋一代史﹐猶之可也﹐而其法遂使嗣代襲用之。今日一代之史﹐可以一人成﹐不以爲駭﹐則以爲狂矣。其貽害於中國禍於斯文者﹐可重爲慨也﹗

千百年眼卷十二

禦制《尙書》二解

髙皇帝嘗問羣臣﹕「七政左旋﹐然否」侍臣仍以朱熹新說對。上日﹕「朕自起兵迄今﹐未嘗不置步覽﹐焉可狥儒生腐談﹖」因特命禮部右侍郎張智﹑學士劉三吾攺正書傳。會選﹐札示天下學子日﹕「前元科舉﹐《尙書》專以蔡沈傳爲主﹐考其天文一節﹐已自差謬﹐謂日月隨天而左旋。今仰觀乾象﹐甚爲不然。何以見之當天淸風爽之時﹐指一宿爲主﹐使太陰居列宿之西一丈許﹐盡一夜﹐則太陰過而東矣。蓋列宿附天捨次而不動者﹐太陰過東﹐則其右旋明矣。又如《洪範》內『惟天陰騭下民﹐相協厥居』﹐蔡氏俱以天言﹐不知陰騭乃天之事﹐相協厥居﹐乃人君之事。若如蔡說﹐則相協厥居皆付之天﹐而君但安安自若﹐奉天勤民之政﹐略不相與﹐又豈天佑下民作君作師之意哉」皇皇聖訓﹐不獨髙光卻步﹐卽唐文皇視此﹐退舍遠矣。

聖祖待滁陽王之厚

髙岱曰﹕我聖祖之駐滁﹑和﹐爲取金陵計耳。蓋金陵非大眾未易克﹐而眾非滁﹑和﹐豈能久集故略定遠以集眾﹐據滁﹑和以俟時。乃居濠城﹐不能展尺寸﹐及出濠至定遠﹐卽有眾數萬。駐滁陽﹐鬱鬱不自得﹐辭滁而和﹐則能大振軍威。乃知蛟龍𨿽不能不借雲雨而騰躍變化﹐終不可受制於人。使漢髙不遣入關﹐光武不遣徇河北﹐則亦更始﹑懷王之牙將耳。然則郭元帥𨿽有翼植之恩﹐而我聖祖所以報之甚厚﹐又以其所自創之滁陽﹐奉立爲主帥﹐此豈人所易能哉﹗王祀滁陽﹐廟食百世﹐更始﹑懷王未之有也。

金陵形勢

李舜臣日﹕「江東之地﹐首起西陵﹐尾接東海。其兵之犀銳。足以破秦兵於巨鹿﹔其財之富厚﹐足以復唐祚於靈武。自吳以下﹐圍於江東者凡六朝。周瑜有赤壁之勝﹐祖逖有譙城之勝﹐褚裒有彭城之勝﹐桓溫有灞上之勝﹐謝玄有淝水之勝﹐劉裕有關中之勝﹐到彥之有淮南之勝﹐蕭衍有義陽之勝﹐陳慶之有洛陽之勝﹐吳明徹有準南之勝。此十人者﹐皆起江東之師﹐以取勝中原。然終不能渡江而北﹐定中原以一天下。此非江東之地便於守而不便於攻﹐蓋江東之人知有江東而不知有天下也。使六朝君臣素有並吞之志﹐先定規模於未勝之前﹐而進乘機會於旣勝之後﹐則千騎萬乘﹐起自江東而入中原﹐蓋可以鞭撻四夷﹐坐制六合。誰謂江東土綿力薄﹐而不足以舉天下哉﹗」舜臣此論精矣。今國家定都燕薊﹐勢若金甌﹐然而密邇虜人﹐咫尺胡馬﹐蕭墻牀第﹐不無可虞。當有道全勝虜﹐則頤指气使﹐如驅犬羊。一或不戒﹐戎立生心矣。要使南北並重﹐保障固而咽喉常通﹐則今日之根本事也。

陳遇今之子房

陳遇﹐字中行﹐金陵人。博學有治才。太祖定金陵﹐以禦史秦元之薦﹐卽召見﹐上禮之甚﹐稱先生而不名。日侍幃幄﹐坐久必賜宴﹐命廏馬送歸。車駕凡三幸其第。先生竭心攄悃﹐所獻替悉保國安民至計。授翰林學士者再﹐固辭。嘗奉密令至浙江﹐還奏稱旨﹐授禮部侍郎﹐又固辭。會疾﹐不欲煩以務﹐但從容燕見﹐談說經史﹑古今成敗而已。有被譴者﹐力爲解﹐上每聽之。欲官其子﹐亦不受。年七十二﹐卒﹐賜賻祭﹐加東園祕器。眷待之隆﹐羣臣莫敢望。噫﹗陶弘景稱張良古賢無比﹐蓋自況也。然梁武功業﹐視漢髙何如﹐而以子房自待耶李韓公﹑劉誠意﹐勛庸茂矣﹐而不免於禍。獨先生言行本朝﹐而爵不得加其身﹐功濟蒼生﹐而史不得泄其謀﹐豈直一時之馮翼哉﹐謂今之子房可也。

李善長之誣

李善長之功﹐不敢望酇侯百一﹐至以胡惟庸株累﹐不良於死﹐則近不情。善長死之明年﹐而禦史解縉﹑代虞部郎中王國用爲稱冤﹐言「善長與陛下同心﹐出萬死以取天下﹐勛臣第一﹐生封公﹐死封王﹐男尙公主﹐親戚拜官﹐人臣之分已極﹐富貴無所復加。而謂其欲佐胡惟庸﹐則大謬不然。使善長佐胡惟庸﹐成不過勛臣第一而已矣﹐太師﹑國公﹑封王封侯而已矣﹐尙主納妃而已矣。寧復有加於今日且善長豈不知天下之不可幸求﹐取天下於百戰之艱危也哉而以衰倦之年身蹈之﹐何也凡爲此者﹐必有深仇急變﹑大不得已﹐而後父子之間﹐或至相挾﹐以冀脫禍。今善長之子祺﹐備陛下骨肉之親﹐無纖芥之嫌﹐何苦而忍爲此也」疏奏﹐上亦不罪。噫﹐國用此疏﹐誠辧矣。善長之罪不在於佐逆﹐而病在不善自處。漢祖大封功臣之日﹐蕭何乃三傑中人材﹐亦只封文終侯﹐未嘗敢與韓﹑彭埒也。善長何人﹐偃然而徑據於中山王之上乎或者福過災生﹐理固應爾。

郭英遺功

元末僭竊𨿽多﹐獨陳友諒兵力彊大﹐與我師鄱陽湖之戰﹐相持晝夜﹐勢不兩存矣。時郭英﹑子興兄弟侍上側﹐進火攻之策。友諒勢迫﹐啟窗視師。英望見異常﹐開弓射之﹐箭貫其顱﹐及睛而死。至今人知友諒死於流矢﹐不知郭所發也。功臣錄中亦含糊不載﹐而英亦不甚居功﹐特爲表出之。

聖祖優容解縉

髙皇帝网羅英俊﹐智屈羣策﹐當時翊運元臣﹐親如善長。貴如廣洋﹑惟庸﹐近侍如安﹑如濂﹑如觀﹑如素﹐雷霆所擊﹐罔不震折。解縉以一少年﹐上庖西萬言﹐批鱗逆心﹐罔所諱忌。而聖度優容﹐令其進學﹐才難之嘆﹐猶可想見﹐規模眞弘遠矣﹗

取士良法

洪武十五年﹐上謂尙書開濟日﹕「秀才今徵致數千人﹐宜嚴試受職。」濟等條議﹐以經明行修爲一科﹐工習文詞爲一科﹐通曉四書爲一科﹐人品俊秀爲一科﹐言有條理爲一科﹐曉達治道爲一科﹔六科備者爲上﹐三科已上爲中﹐三科已下爲下﹐不通一科者不在擢中。上從之。使國朝能盡其法而永用之﹐又何患眞才之不得耶

太監云奇

丞相胡惟庸之變﹐首發其謀者﹐贈司禮太監云奇也。奇﹐南海人。時奇以內使守西華門﹐去庸居第甚邇。庸謀逆﹐詭稱所居井湧醴泉。邀上幸而伏甲以待。奇偵得之﹐走當蹕道﹐勒上馬言狀﹐气郁舌鴂不能宣。上恚甚﹐左右撾箠亂下。奇臂折﹐猶奮指逆臣第。上悟﹐登西皇城樓﹐瞰逆臣第中﹐皆伏甲﹐因亟發禁兵捕之。而後召奇﹐則气絕矣。詔贈奇內官監少監﹐賜葬太平門北中山王墓之左﹐有司歲時致祭。嘉靖中﹐守備髙隆﹑王萱等復上其事。請於朝﹐特贈司禮監太監﹐加諭祭﹐少司空何孟春爲文紀之墓。及考國史﹐則謂惟庸以他事多不軌﹐故被戮﹐不及醴泉出邀上臨視事。又以醴泉出爲故里第石筍發﹐井湧數尺﹐非丞相府也。云奇發逆謀功甚大﹐而史亦佚其名﹐何也

齊﹑黃誤國

革除之變﹐𨿽建文柔暗﹐而秉國諸臣齊﹑黃輩﹐處置失策﹐遂至如此。然一時長慮碩畫如髙巍輩﹐固不少也。巍之言日﹕「國朝分封﹐比之古制﹐𨿽皆過當﹐然太祖聖意﹐莫不欲其護中國而屏四夷。今各處親王驕逸不法﹐誠爲難處。以臣愚見﹐若賢如河間﹑東平﹐則下詔褒賞之﹔或驕逸不法如淮南﹑濟北﹐初犯則容之﹐再犯則赦之﹐三犯而不攺﹐然後合親王﹐告太廟﹐削其地而廢處之﹐豈有不順服者哉l」噫﹐巍之言當矣﹗不此之務﹐而急以慘急不倩之法一切行之﹐致令周府坐廢﹐湘府自焚﹐何哉唇亡齒寒﹐人人自危﹐勢必有變。乃文皇舉兵兩月﹐朝廷前後調兵不下五十餘萬﹐一矢無獲。九原有靈﹐不知齊﹑黃輩如何自解免也

楊本將才

本初爲太學生﹐精遁法。建文元年﹐募才略之士﹐本應募﹐兵部試授錦衣鎭撫。時吳王撫軍觀兵﹐及登將臺﹐見大水渺茫平階﹐一軍不見。本日﹕「此水遁也。」靖難師起﹐本從李景隆將﹐常持一鐵捧﹐重三十斤﹐臨陣馳突﹐北軍披靡不敢前﹐遂破之。景隆忌本﹐不上其功。已約日出戰﹐景隆竟擁兵不爲後繼。本上疏劾景隆等﹕「四月進兵﹐喪失兵馬無限。皇上責問﹐乃歸罪羣下。喪師失律者﹐不可以不懲。乞假臣爲大總兵﹐用能官一員﹐召募義勇﹐招撫軍伍﹐仍特命親王爲監軍﹐疾馳燕師﹐則可免生民於塗炭﹐奠宗社於泰山矣。」本旣孤軍獨出﹐遂被擒﹐系北平獄。後文皇攻濟南失利﹐趙王奔還北平﹐恐人心動搖﹐索本殺之。文皇大怒日﹕「本有才略﹐予且欲用本﹐柰何殺之﹗」嗚呼﹐使景隆不忌本﹐則靖難之師何由卒成又使文皇得以畱本而用之﹐其建功立業﹐寧又可限量耶

宋參軍奇謀

遜國名臣﹐莫如鐵公鉉。方鉉布政山東﹐靖難師圍濟南甚急﹐鉉率諸軍悉力防禦﹐令軍民詐降﹐開城門﹐候文皇入﹐急下鐵板﹐幾中。比出戰﹐令軍士噪罵。文皇窘﹐大怒﹐攻至秋七月不能克﹐捨之南去。宋參軍說鉉日﹕「濟南乃天下之中﹐北兵今南去﹐其畱守北平者類老弱。且永平﹑保定𨿽叛﹐請郡縣堅守者實多。郭布政輩書生﹐大參公能出奇兵﹐陸行抵眞定﹐南朝諸將潰逸者稍稍收合﹐不數日可至北平。其間豪傑有聞義而起者﹐大參公便宜署部﹐號令招徠之﹐北平可破也。北平破﹐北兵回顧家室﹐必散歸。徐﹑沛間素稱驍勇﹐大參公檄諸守臣﹐倡集義勇。候北兵歸﹐合南兵徵進者晝夜躡之﹐大參公館谷北平﹐休養士馬﹐迎其至擊之。彼背腹受敵﹐大難旦夕平耳。」鉉欲固守濟南﹐以牽制北兵﹐不從﹐竟致敗事﹐惜哉﹗

革除死難之多

自古國家易姓﹐莫甚於宋﹑元﹐蓋以夷易華也。然考之傳紀﹐一時死義之臣﹐如文信國﹑謝疊山﹑張﹑陸數公之外﹐指不多屈。我國朝革除﹐𨿽南北交兵﹐原叔侄相代﹐乃當時死難不屈之臣﹐上自宰輔﹐下逮儒紳不具論﹐而深山窮谷中往往有傭販自活﹑禪寂自居者。異哉﹗此亙古所無也。南京故老言﹕建文己卯﹑庚辰間﹐法网疏闊﹐道不拾遺﹐有得鈔於衢者﹐輒拂其塵土﹐置髙潔處﹐以石鎭之而去。一時士風朴實﹐尙義者多﹐其所漸靡者然也。李卓吾日﹕建文但可謂能長養死難之人材﹐而不可謂能長養輔弼之人材也。使建文果能長養輔弼之人材﹐則何難可死乎我成祖又安能成一統之大業乎

陳瑛重遜國諸臣之毒

靖難師起﹐固天之所興﹐乃一時事勢相激使然﹐齊﹑黃諸臣不得無罪也。曁成祖卽位﹐𨿽天威赫赫﹐而方﹑鐵諸公﹐忿激謾罵﹐不無推波助瀾。然食君之祿﹐自盡其心﹐在方﹑鐵輩死固其分﹐卽成祖亦何嘗有竟日之雷霆哉﹗最可恨者﹐都禦史陳瑛﹐以謫抱怨﹐遂厚遜國諸臣之毒﹐窮治黨與﹐多坐夷滅。千載而下﹐瑛之罪其可勝誅哉﹗

方孝孺有後

方孝孺之被族也﹐尙書魏公澤時謫爲寧海典史。當捕方氏﹐悉力保護周旋﹐以故方氏有遺育。謝文肅公詩﹐所謂「孫枝一葉」者﹐澤之力也。澤後過孝孫故居﹐爲詩悲悼﹐有云「黃鳥向人空百囀﹐淸猿墮淚只三聲」﹐至今讀之﹐猶覺酸鼻。

國朝名臣久任

國朝名臣久任﹐惟蹇義秉銓﹐夏原吉握利權﹐皆二十七年。黃福尙書兩京三十九年﹐而在交南者十九年。胡濙大宗伯三十二年。周忱巡撫江南二十二年。文經武緯﹐各盡其長﹐章程故在。乃今又弗然矣。

國朝相業

國朝文極六曹﹐天造不論﹐夏蹇經綸悃愊﹐文皇北徵﹐全國是屬﹔三楊熙績臺省﹐坐臻太平﹐所謂代天之相也。英廟之遇文達﹐密畫顯斷﹐萬幾精核﹐局體一變。成化間﹐三原﹑河州﹑覃縣﹑封丘﹐居則嶽屹﹐動則雷擊﹐大事斧斷﹐小細海蓄﹐帷幄佞幸﹐請劍必殛﹐使見之者畏﹐聞之者懾﹐斯其人死生富貴足動之哉﹗然較之天順以前﹐則殊矣。時與位不同邪委任權力殊耶弘治中﹐華容﹑洪洞﹑鈞陽﹑靈寶﹑陽曲﹑盧氏﹑金陵﹑安福﹐咸稱名卿。然志存納約﹐行在精審﹐苟濟其事﹐小枉安焉。局體又一變矣。𨿽形迹罔暴﹐義遵矯直﹐亦運數然與

西楊薦賢

楊文貞薦達士類多踐淸華﹐然亦不拘其類。如都禦史英訥﹐其初黑窯匠也﹐以一文。五經博士陳嗣初﹐其初教學儒生也﹐以一詩。又嘗見昆山屈昉送行詩﹐一日昆山令羅永年以事上京﹐文貞問昆山有屈昉﹐令茫然﹐慚愧而退。未幾有詔舉經明行修之士﹐昉應詔﹐除南海縣丞。前輩畱心人物如此。李卓吾尙以「不汲汲蓄養人才」爲公詬病﹐蓋指當時李賢﹑王翺﹑商輅﹑彭時也。然云汲汲者﹐固自有在﹐此蓋卓老深意。嗚呼﹐視今之竊祿蔽賢﹐媢嫉以惡之﹐了不知有求才爲國爲何事者﹐又何如也﹗

絲綸簿

張汝弼跋楊文貞與太和令吳景春書﹐末云「公晚年以子稷下詔獄故﹐而屈館閣﹐政柄移於大璫﹐遂爲厲階不可言。」尙未明指政柄爲何等也。王公《震譯長語》日﹕「舊聞陸公簡云﹕內閣故有絲綸簿﹐文貞以子稷故欲媚王振﹐以簿送司禮監。余入內閣﹐見藏累朝詔誥底本皆在﹐非所謂絲綸簿乎不聞送入。」陸公之言﹐不知何所從授﹐天下皆傳之。王公身遊館閣﹐倘眞有此事﹐豈有不知者嘉靖初﹐言路大開﹐諫宦言及是簿﹐且言文淵閣印亦爲司禮監奪去﹐請追還之。詔詰問印簿安在﹐令言者自追之。言者伏罪乃已。夫政柄在人主信用何如耳﹐豈系此一簿乎且宦寺不當干政﹐祖宗訓誥可據者甚多﹐而取此茫昧不根之說﹐不學故也。

翰林不肯撰元宵致詞

宋時禦前內宴﹐翰苑撰致語﹐八節撰帖子﹐𨿽歐﹑蘇﹑曾﹑王﹑司馬﹑範鎭皆爲之﹐蓋張而不弛﹐文武不能﹐百日之蠟﹐一日之澤﹐聖人所制也。成化中﹐黃編修仲昭﹑莊檢討昶不撰元宵詞﹐又上疏論列以去﹐以此得名。然自是而後﹐內外隔絕﹐每有文字﹐別開幸門。有文華門﹑仁智殿輩﹐每得美官。甚至蠹政害人﹐曷若仍舊之爲愈乎愚謂於麗語中寓規諫意﹐如南唐李后主遊燕﹐潘佑制詞云「樓上春寒山四面﹐桃李不須誇爛漫﹐已失了春風一半。」意謂外多敵國而地日侵削也。後主爲之罷宴。塡詞如此﹐何異諫書工執藝事以諫﹐況翰苑本以文詞諷諫﹐諸公毋乃未習聲律﹐而托爲此耶

項襄毅受誣

成化時﹐滿四之畔﹐朝野洶洶﹐使其得志﹐天下事未可知也。項公忠不請濟師﹐單騎降賊愛將楊虎貍﹐旣已離其腹心﹐露宿原野者六十餘日﹐躬冒矢石者二十餘戰﹐竟獲醜獻馘﹐殄平巨寇﹐而止進一階。較諸趙輔﹑劉聚﹑王越封拜如寄者﹐不無功懋賞薄之疑矣。議者猶指公妄殺干天和﹐交章論奏﹐可謂有天理人心乎馬援薏苡之謗﹐鄧艾檻車之徵﹐千古有同慨矣。

王威寧禦士

威寧伯越﹐居常喜奢華﹐自奉若請侯王。而其禦軍卹下﹐財往來若流水﹐籠罩豪傑﹐不知所從﹐人皆願爲之死。軍行過陜西﹐秦王賜宴奏伎﹐越語王﹕「下官爲王吠犬久矣﹐寧有以相酬者」因盡乞其伎女歸。一日大雪﹐方坐地鑪﹐使諸伎抱琵琶捧觴侍。而一千戶詗虜還﹐卽召入﹐與談虜事甚晰。大喜日﹕「寒矣﹗」手金卮飲之。復談﹐則益喜﹐命弦琵琶侑酒﹐卽並金卮予之。已又談﹐則又喜﹐指伎中最姝麗者日﹕「欲之乎以賜汝。」自是千戶所至﹐輒爲效死力。夜襲虜帳﹐將至﹐風暴起﹐塵翳目。眾惑欲歸﹐一老卒前日﹕「天贊我也。去而風﹐使虜不覺。歸而卒遇虜入掠者還﹐而我據上游﹐皆是風也。」越不覺下馬拜。功成﹐推卒功以爲千戶。﹝按越舉進士﹐對策大庭﹐忽有旋風起﹐攝其策云表﹐已而不見﹐皆怪異之。及秋﹐而朝鮮貢使附越策來﹐且日﹕其王方視朝﹐有旋風卷一物下者﹐則進士捲也﹐敢以聞。景帝閱姓名﹐謂吏部日﹕「識之﹐此當任風憲。」弇州外史日﹕當越時﹐天下咸貴其才。至於今西北邊稱良將﹐毋如越者﹐楊一淸﹑王瓊方之﹐蔑如也。然終越之世﹐凡再起而竟不得復爵﹐亦冤矣。﹞

王靖遠武略

國朝禦侮之臣﹐王靖遠驥﹐其傑出也。王弇州謂靖遠才而欲﹐武略則優。噫﹗安得有大將之才如驥﹐又得無欲如弇州言者而用之﹐使之爲我禦虜徵蠻以封侯乎然旣無欲矣﹐則𨿽封侯亦其所不欲者﹐吾又安能使之舍棄性命﹐以爲我徵蠻禦虜﹐而與其所不欲之侯封也說者又謂﹐驥不當依附壬振以立功名。夫國家用人﹐惟用其才﹐今乃使有才者不得用﹐卒自托於中貴人有援力者以自見﹐又何取於居要路者爲也我朝文臣世爵﹐令惟靖遠猶存﹐足鏡天之報善矣。

王振老僕

薛文淸爲中貴王振同鄕﹐振因欲起用之。後以不肯附振﹐振遂恨之﹐因他事中以危法。當刑﹐門人皆奔走哭﹐文淸神色自若。會振有老僕﹐是日大哭廚下﹐振問何哭﹐僕對日﹕「聞今日薛夫子將刑故也﹗」振聞而意解﹐遂得釋。

於忠肅捍土木之變

土木之變﹐郕王監國﹐於謙慷慨泣奏日﹕「虜得志﹐挾我大駕﹐勢必長驅而南。今軍實武庫兵盡矣﹐司馬宜急分道募兵﹐及畱漕卒自益﹔司空宜並日而搜乘繕械﹔九門要地﹐宜令都督孫鏜﹑衛穎﹑雷通﹑張軌等分守之﹐都禦史楊善﹑給事中王竑等參焉。凡兵皆出營外﹐毋令避而示弱。郭外之民﹐皆徙入內安插﹐毋令失所而囂。通州倉欲守之﹐或不能﹐委以與虜﹐則可惜﹐宜令官軍皆給一歲祿俸﹐聽其自運﹐仍以贏米爲之直。虜所急者艸﹐諸廠宜亦聽軍稱力取之﹐不盡則焚之﹐毋以飽虜馬。」而是時石亨方坐系﹐楊洪亦以逗畱當譴﹐謙惜其材勇﹐請赦之。與安遠侯柳溥爲大帥﹐而身總其機宜進止﹐不效則治臣之罪以謝天下。上皆嘉納之。噫﹐如公此奏﹐較之昔賢登壇﹑艸廬數語﹐孰優劣也頃之﹐虜旗薄都城﹐公伏發敗之。大同參將許貴以款虜之說進﹐公抗言不可和﹐因劾介冑之臣﹐委靡退怯﹐法當誅。於是邊將人人言戰守﹐虜不能挾重相恫喝﹐始欲歸太上矣。當太上之迎復﹐謙實有力焉﹐而議者以公不諫易太子爲疑。夫景帝之信謙﹐謂其能禦圉﹐非有布衣腹心素一﹐不合則暌﹐再違則去。夫人主以私愛欲易太子﹐𨿽畱侯不能得之漢髙﹐而謙能得之景帝乎哉﹗

楊善迎鑾之功

景泰時﹐太上皇在漠北﹐楊善以單騎迎鑾回京﹐厥功偉矣。李卓吾曰﹕惟景泰絕無迎太上皇之意﹐是以太上皇自不待迎而後至。豈景泰君臣﹐當時眞能寓有意於無意之中﹐而若是奇詭與則南宮不錮﹐太子不廢﹐門不假奪矣。惜哉﹗乃也先反因之以好來歸﹐以戕害我兄弟君臣﹐是眞爲有意而送之來歸也﹐非果楊善之能﹑也先爲巧﹑而我爲拙﹐也先爲主而我爲賓﹐不亦太不如人矣乎﹗𨿽然﹐事勢至此﹐社稷爲重﹐君爲輕﹐身又爲輕焉者也。於忠肅之功千載不可誣也。故論社稷功﹐則於謙爲首論﹐歸太上皇功﹐則楊善爲最。然則楊善其眞有意之人哉﹐故能以無意得之。

龔遂榮定迎鑾之禮

英廟自北還﹐廷議迎鑾之禮未決。會有投匿名帖者﹐吏部尙書王公直云﹐得之大學士髙公穀家﹐胡公濙欲以聞﹐王公亦從之﹐日﹕「此所謂『禮失而求諸野』之意也。」旣而支吾不果聞﹐林公聰卽疏言﹕王直﹐胡濙皆股肱大臣﹐不當私言以壞政。詔按之﹐髙云得之小隸﹐隸云得之道路。方逮系間﹐有千戶龔遂榮者﹐遂自狀明之。其帖大率言禮當從厚﹐上卽從之。當時迎鑾大禮﹐定於千夫長之片紙。若龔遂榮之與楊善﹐可稱兩奇矣。

達官朵耳

於公之被戮也﹐徐有貞﹑石亨實有力焉。時曹吉祥麾下有達官指揮朵耳者﹐以一觴酹其地而慟﹐吉祥恚撲之。明日復酹﹐痛如故﹐竟與都督陳逵收其屍瘞之。夫憐才好徳之念﹐不在朝臣﹐而在小卒﹔下石彎弓之智﹐不自夷虜﹐而自卿相。信人生品格有定也。奇哉朵耳﹗視昔之哭彭越屍者﹐當勝百簿。

倭漆匠

天順間﹐錦衣指揮門達﹐權傾中外﹐好陷害人。同時袁指揮彬﹐隨英廟北狩﹐有護蹕功。達恐其逼己﹐乃捃摭彬私事以聞﹐欲致於死。上下達問﹐拷訊苦楚﹐莫能自白。時有楊暄者﹐智謀之士也﹐爲彬訴不平﹐奏達違條二十餘事。奏入﹐上令達逮問。暄至﹐神色不變﹐佯若無所與者。達歷詢其事﹐皆曰不知﹐且日﹕「暄賤工﹐不識書字﹐又與君侯無怨﹐何得有此望君侯屏去左右﹐暄以實告。」因告日﹕「此內閣李賢所作﹐教暄投進﹐暄實不知。」達聞甚喜﹐方飯至﹐卽以酒肉賞之。早朝﹐達以其情奏。上命押諸大臣會問於午門前。方引暄至﹐達向賢言前事﹐賢驚訝。暄卽大言日﹕「此達以酒肉賜暄﹐使暄言如此。昨庭中有某某見。」指斥所奏達二十餘條﹐略無餘蘊﹐達無詞﹐押官與大臣錄詞以進。上命法官正達罪﹐謫戍廣西死。暄得脫﹐袁復寵任如故。方達之气焰薰灼﹐舉朝莫敢正言﹐而暄以一藝人﹐委轉其術﹐去達如縛雞然。妙矣哉﹗又何貴於講學問﹑明道理﹐而以嫉邪去惡爲君子者也﹗

劉忠宣事業

本朝得君之專﹐莫如孝宗之於劉公大夏。茂績不可殫述﹐略疏其槪。如治河之功重費輕也﹐治邊餉之收市法也﹐裁抑太監苗逵之延綏功也﹐匿西洋王三保之故牘也﹐處置壯浪土帥魯麟之就閒也﹐革禦馬光祿之浮費也。李東陽所謂「與物無競﹐臨事有爲」八字﹐得公之神矣。惜造膝之語﹐少有傳者﹐令人追密勿都兪之風﹐惘惘神遊耳。

文正保全善類之功

逆瑾專權﹐李文正在相位﹐與之周旋﹐蹤迹頗密﹐以此最爲士論所薄。然文正當時隨緣相機﹐多所匡救﹐多所保全。如枷號文臣崔璿等﹐禦道上遺匿名文簿一卷﹐傳旨詰問﹐諸司官二百餘員﹐通送鎭撫司究問﹐文正皆有疏力救保全。時瑾毒焰方烈﹐若挺身與抗﹐徒禍身家﹐無益國事毛髮。委蛇巽婉﹐於中調停﹐裨益不淺﹐卽狄仁傑之於武氏﹐溫嶠之於王惇﹐事亦如此。當時王文恪與文正同在政府。有卻﹐頗極攻詆﹐殊非大臣休休之度。

康海負屈

康海爲救李夢陽﹐與瑾周旋﹐遂掛淸議﹐廢棄終身。居家時﹐頗以辭賦聲伎﹐遊乎酒人。一當塗貴人弟過之﹐海親爲彈琵琶佐觴。其人從容言日﹕「入都與家兄言而起子。」海卽大怒﹐舉琵琶擲之幾死。康君意气磊落﹐九原可作﹐願爲執鞭。先是瑾以才名慕海﹐數謁之不與見。只以急人於難﹐濡迹瑾門﹐後人不察所由來﹐橫加訕詆﹐令義士負屈。﹝夏君憲日﹕海旣廢置﹐遊酒人間﹐何緣而與貴人之弟遇﹐又親爲彈琵琶侑觴﹐何意乎難乎免於乞憐之疑矣。若謂其放浪形骸﹐等貴介於酒人﹐則呼牛呼馬一任之﹐總不識也﹐而舉琵琶擲之﹐不已甚乎意其中猶津津乎有未忘者﹐則吾不敢知。

錦衣衛之橫

正徳間﹐朝官有罪﹐輒命錦衣衛官校擒拿。霍文敏上疏曰「天下刑獄﹐付三法司足矣。錦衣衛復兼刑獄橫撓之﹐越介冑之職﹐侵刀筆之權﹐脫冠裳以就鎖梏﹐屈禮貌以聽武夫﹐朝列淸班﹐暮幽污獄﹐剛气由此折盡。或又暮脫污獄﹐朝立淸班﹐解下拘攣﹐便披冠帶﹐使武夫悍卒指之曰﹕某也吾辱之矣﹐某也吾將辱之矣。小人遂無忌彈﹐君子遂昧良心﹐豪傑所以多山林之思﹐變故所以少節槪之士也。」

楊介甫父子相業文章

武皇南巡﹐天下洶洶﹐倖臣竊國柄﹐已而崩於豹房﹐禁從兵悉屬江彬。楊公廷和密與太監張永謀啟太后﹐請旨誅彬﹐先傳令散軍士各就賞所﹐彬覺﹐顧瞻無人﹐遂就擒。噫﹗此何等功耶﹗昔韓魏公以空頭敕安置任守忠﹐談者迄今偉之。公之視此﹐其難不啻十倍﹐而公之處此﹐其功不當百倍於昔耶而或者議公賣友取容。夫世廟初入。據古執禮﹐公當其時﹐可謂正直不阿﹑卓然名世矣﹐是豈賣友取容之人乎此市井之談﹐愛憎之口﹐不待辯者。獨大禮議起﹐人皆是張桂而非公﹐不知公只是未脫見聞窠臼耳。若其一念惟恐陷主於非禮﹐則精忠貫日可掬也。故謂公之議有所未當則可﹐謂公之心有一毫不忠則不可﹐此趙文肅所以極力爲公表也。公子愼以正徳辛未及第第一﹐亦以議禮不合謫戍滇中以死。余蓋嘗評論之﹕升庵博洽似張茂先﹐詩文似廬陵﹑眉山兩先生﹐坎壈過漢之賈長沙﹐而經術解悟直越宋之程﹑朱而上之。有升庵而當代之人物可與往哲爭衡矣﹗矮人觀場﹐徒謂先生爲博學人﹐而一二崛彊之老﹐又且掇拾其後﹐是皆不知先生﹐又何足以爲先生重輕耶

陽明爲理學中興

自朱元晦﹑眞希元諸公以名世儒宗﹐無裨於宋之削弱﹐於是談者疑儒者爲有體無用﹐而誠心正意之學果不足以平天下。自近代僞儒雜出﹐聲價髙而品行日下﹐於是舉世疑道學爲賣平天冠﹐而講習之門遂爲藏拙之奧。蓋自陽明先生出﹐道徳事功﹐卓然振耀海內﹐而元晦諸公藉以吐气﹐始知儒者之有益於人國也。乃忌者顧轉而疑先生良知之學。蓋先生功名昭揭﹐無可指摘﹐惟學術邪正﹐未易銓測﹐以是指斥﹐則讒說易行﹐媢心稱快爾。於是謂公異端陸子靜之流。嗟乎子靜﹐豈異端乎﹗以異端視子靜﹐則遊﹑夏純於顏﹑曾﹐而思﹑孟劣於雄﹑況矣。余考先生集﹐先生之封爵祀典﹐俱以徐華亭相之力﹐則華亭亦具眼者。屠赤水極力詆其姦﹐將毋妒婦之口與

國朝三大功臣

李卓吾日﹕古之立大功者誠多﹐但未有旬日之間﹐不待請兵請糧而卽擒反者﹐此惟陽明先生能之。然古今亦未有失一朝廷﹑卽時有一朝廷﹐若不見有朝廷爲胡虜所畱者﹐舉朝宴然﹐三邊晏然﹐大同城不得入﹐居庸城不得入﹐卽至通州城下﹐亦如無有﹐此則於少保之勛﹐千載所不可誣也。若英宗北狩﹐楊善徒手片言單詞歡喜也先﹐遂令也先卽時遣人﹐隨善護送上皇來歸。以予觀之﹐古惟廝養卒﹐今僅有楊善耳。吁﹗以善視養卒﹐則養卒又不足言矣。此今古大功﹐未易指屈﹐則先生與於與楊﹐又爲千古三大功臣焉者也。

王晉溪識陽明

李卓吾日﹕識者謂王瓊貪財﹐好睚眥中人。夫滿朝皆受宸濠賂。獨晉溪不貪宸濠之賂﹐而陰用王守仁﹐使居上流以擒濠﹔明知守仁不以一錢與人﹐不與一面相識﹐而故委心用之﹐何也彼不拒江彬者﹐欲以行彼志耳﹐是以能使守仁等諸大豪傑士得爲朝廷用也。當時若李充嗣之撫應天﹑喬宇輩之居南京﹑陳金等之節制兩廣﹐卒令宸濠旋起而旋滅﹐是誰之功乎嗚呼﹐此惟可與智者道。

盜賊有同惡

馬端肅公文升之賢﹐過寇萊公十倍﹔而焦芳之姦﹐亦奚啻如丁謂﹐聖朝寬大﹐使芳得優遊故土﹐可謂天幸﹐識者不無漏网之嫌。及嘉靖初﹐大盜趙鐩亂河南﹐剽至鈞州﹐以文升家在﹐捨弗攻。攻破泌陽﹐前大學士焦芳已跳匿﹐毀其家﹐發芳篋﹐取其衣冠﹐縛葦若人者而屠戮之﹐日﹕「恨不爲天下殺此賊﹗」可見人心不死﹐卽盜賊尙有同惡也。

梁文康卻秦藩請邊地

梁文康公儲﹐相業旣奇﹐而人品亦髙。正徳間﹐秦王請陜之邊地以益封壤﹐嬖臣江彬﹑朱寧及宦官張忠皆助爲之﹐請武皇帝詔與之。兵曹及科道各執奏不可﹐武皇帝日﹕「朕念親親﹐與之勿拒。」大學士楊公當艸制﹐日﹕「若遂艸制﹐畀地秦藩﹐恐貽後虞。執不艸制﹐則忤帝意。」遂引疾不親事。大學士蔣公亦繼引疾。武皇震怒﹐內臣督促﹐公承命艸制﹐日﹕「昔太祖髙皇帝著令日﹕此地不畀藩封。非吝也﹐念此土廣且饒﹐藩封得之﹐多畜士馬﹐饒富而驕﹐姦人誘爲不軌﹐不利宗社。今王請祈懇篤﹐朕念親親﹐其畀地於王。王得地﹐宜益謹﹐毋收聚姦人﹐毋多畜士馬﹐聽狂人勸爲不軌﹐震及邊方﹐危我社稷。是時𨿽欲保全親親﹐不可得已。王其愼之毋忽﹗」武皇帝覽制駭日﹕「若是其可虞﹐其勿與﹗」回天之力﹐決於數詞﹐偉矣哉﹗肅皇禦極﹐言官聯疏劾公假宸濠衛兵﹐是爲故縱反者﹐請召置獄正罪﹐如陸尙書完云。公日﹕「余惟致仕去而已。」終不肯辯。人日﹕是公大罪﹐何所容辯﹐公終不辯﹐而劾者不已。久之﹐乃知與宸濠衛兵者﹐非公﹐實石齋楊公當制﹐正徳九年三月十五日之爲也。蓋舊例﹐凡閣下當制﹐擬旨入﹐親署銜落筆迹﹐故不得而誣也。

永陵議禮是非

大禮之議﹐肇於永嘉﹐而席﹑桂諸君子和之﹐倫序昭然﹐名義甚正﹐自無可疑。廷和上畏昭聖﹐下畏人言﹐力主濮議。諸親佐復畏廷和之排擊﹐附和雷同﹐莫敢抵牾。其伏闕諸少年﹐尙气好名﹐以附廷和者爲守正﹐以附永嘉者爲干進﹐互相標榜﹐毒盈縉紳﹐皆當國者不善通融耳。然以沖齡之主﹐而舉朝元老卿輔至二百餘臣﹐皆喧呼痛哭﹐卒不少動。聖孝天植﹐神武獨斷﹐萬古一君而已。

林丘山史筆之重

汝陽林特立在館時﹐閱《武廟實錄》且成﹐惟迎立肅廟等二事未決﹐眾議紛然。公奏記副總裁中峯董公日﹕「昨聞迎立一事﹐或云由中﹐或云內閣﹔誅賊兵﹐或云由張永﹐或云由楊廷和。疑信之間﹐漫然亡據。史﹐萬世是非之權衡﹐固不可以偏重。時竊意廷和以忤旨罷歸﹐永坐罪廢﹐今上方綜核名實﹐書進二事﹐必首登乙覽﹐恐將以永眞有功﹐廷和眞有罪﹐不待左右汲引排擯﹐而君子小人進退之機決矣。矧夫信以傳信﹐疑以傳疑﹐史臣體也。二者旣未嘗親與其事﹐可信可疑﹐宜嚴其有關於治忽者﹐庸詎私一廷和哉﹗幸執事裁擇輕重之間﹐是非之權衡也。」公以白之總裁鵝湖費公﹐可之﹐書進天子﹐由是乃傾心任宰輔﹐而宦寺之權輕矣。前輩猶重史如此﹐今信耳信口﹑信手信胸臆﹐尙安復有信史哉﹗

經筵面奏

我朝經筵日講﹐非徒辧析經史爲觀美也﹐謂當旁及時務﹐以匡不逮。而近世面奏惟兩人。嘉靖甲申﹐修撰呂楠言﹕五月十二日獻陵忌辰﹐是日講筵﹐君臣不宜華服。己丑夏﹐祭酒陸深言﹕講官講章﹐不宜輔臣攺撮﹐使得自盡其愚﹐因以觀學術邪正。呂未幾以論禮謫解州判官﹐陸後亦謫延平同知。

我朝勝前代二十二事

謝鐸云「我太祖皇帝遠過於宋者﹐有五事。一﹐攘克夷狄以收復諸夏﹕二﹐肇基南服而統一天下﹔三﹐威加勝國而鋒刃不交﹔四﹐躬自創業而臨禦最久﹔五﹐申明祖訓而家法最嚴。」陸文量又云「本朝政體度越前代者﹐摭其大者數事。如前代公主寡﹐再爲擇婿﹐今無之﹔前代中官被寵﹐與朝臣並任﹐有以功封公者﹐今中官有寵者賜袍帶﹐有軍功者增其祿食而已﹔前代府刺史皆有生殺之權﹐今𨿽王公不敢擅殺人﹔前代重臣得自辟任下僚﹐今大臣有專權選官之律﹔前代文廟聖賢皆用塑像﹐本朝初建國學﹐革去塑像﹐皆用木主﹔前代嶽鎭海瀆皆有崇名美號﹐今止以山水本名稱典神﹐郡縣城隍及歷代忠臣烈士後世溢美之稱﹐俱令革去﹔前代文武官皆得用妓﹐今挾宿娼有禁﹐甚至罷職不敍。」陳眉公日﹕「更有十事﹕前朝太學生皆上書﹐吾朝獨生員不許陳民間利獘﹐一也﹔九鎭以制府文臣爲將﹐天子自爲居守﹐二也﹔閣臣部寺之長與邊腹大帥﹐外廷會推﹐內廷不得專擅﹐三也﹔母后不稱制﹐四也﹔勛戚不干政﹐五也﹔皇子講官卽宮坊寮采﹐不立博望苑﹐不開天策府﹐六也﹔無殉葬﹐七也﹔不用黥刺劓閹割之刑﹐臣下敢有奏用此刑者﹐文武羣臣卽時劾奏﹐將犯人淩遲﹐全家處死﹐八也﹔京師有熱審﹐省直有減刑﹐非大吉典不輕赦﹐九也﹔宋制臺省六品﹐諸司五品﹐一郊而任一人﹐兩制以上﹐一歲而任一人﹐子又任其孫﹐孫又任其子﹐任侄﹑任甥亦有之﹐今三品以上才得蔭子入監﹐紈絝子弟不濫朝籍﹐十也。然則定鼎卜歷﹐尙可量哉﹗」

國朝樂律不講

國朝文明之運﹐敻出前古﹐獨樂律一事﹐置而不講。顧議樂亦復不易﹐必如師曠﹑伶州鳩﹑萬寶常﹑王令言之徒﹐其自得之妙﹐豈有法之可傳者而後之君子﹐乃欲彊爲議論﹐究律呂於黍之縱橫﹐求正哇於聲之淸濁﹐或証之以殘缺斷爛之簡編﹑埋沒銷蝕之尺量﹐而自謂得之﹐何異刻舟覆蕉﹑叩槃捫燭之爲乎洪武中﹐有山西都指揮郭敬﹐解鐘律﹐以水置食器中﹐斟酌損益﹐以箸擊之﹐卽合音調。嘗聞教坊奏登降之樂﹐愀然不樂﹐或問之﹐日﹕「非爾所知。」當事者誠加意此事﹐請開一樂律科﹐安知無郭敬其人者出而應乎

古今攺元之誤

國家以攺元爲重﹐然歷世無窮﹐美名有限﹐遂有前後相復之嫌。最可鄙者晉惠﹐六同漢號﹐一用吳號。漢哀之太初﹐晉元之建武﹐魏孝武之永興﹐唐肅宗之上元﹐皆自同一代之號。乾徳﹐蜀號也﹐因宮人鑑背而始知﹔隆興﹐僞號也﹐因曾布《日錄》而後見。然其所當避者﹐又不止重復一節而已也。不可象謚法﹐如康定﹑靖康之類是也。又不可犯古陵名﹐如熙寧﹑崇寧﹐皆同劉宋陵名是也。又不可襲夷狄宮名﹐如宣和乃契丹宮門之名。徽﹑欽至彼﹐入門見額而始悔是也。是以當國攺元者﹐最宜博洽之士。若永樂﹐乃前涼張重華﹑宋方臘及南唐賊張遇賢所僭年號﹐而正徳亦西夏僭國年號﹐隆慶系金虜宮名。當時廷臣無一人記憶﹐何也宋太祖謂宰相須用讀書人﹐豈虛哉﹗又當詳稽國運﹐如宋攺治平﹐而說者謂火徳不宜用水。則我朝土徳﹐不宜用木﹐犯之者有耗損元气之嫌。又當審察國姓﹐如周髙祖姓宇文﹐攺元宣政﹐當時以爲「宇文亡日」是也。亦當避忌國號﹐如唐僖宗攺元廣明﹐而當時以爲「唐去其口﹐而著黃家日月」﹐後果爲黃巢所篡是也。大率離合之讖﹐深微而難逃﹐最宜熟察。桓玄攺元大亨﹐議者以爲「一人二月了」﹐果二月而乘輿反正於江陵。梁豫摩王棟﹑武陵王紀﹐皆攺元天正﹐說者謂「二人一年止」。齊後主緯攺元龍化﹐以爲「降死」。隋煬帝攺元大業﹐以爲「大苦末」。齊顯祖攺元天保﹐謂「一大人只十」﹐果十年而終。宋徽宗攺宣和﹐謂「一家有二日」﹐果徽﹑欽同爲帝。欽宗靖康﹐謂「立十二月」﹐果周歲而止。又「正」爲「一止」﹐前代如魏邵陵公之正始﹐金虜亮之正隆﹐梁陵賀王之正平﹐魏髙貴鄕公之正元﹐渤海王嵩鄰之正歷﹐雷進之正法﹐皆非吉徵。本朝正統﹐有北狩之變﹔正徳﹐盜賊滿天下﹐亦失考之故也。他若炎興﹐應司馬氏之名﹔升平﹐有不滿斗之謠﹔大足﹐若數足﹐而則天攺之。「昌」字乃「二日」﹐而李泌議之。「成」字「負戈」﹐「美」者「犬羊」﹐「亨」爲「子不成」﹐而神宗避之。純熙旁作屯﹐而孝宗更之。𨿽國家隆替﹐有數存乎其間﹐而建元議號﹐則不可不詳審也。

待宗藩之法

我朝宗藩﹐自古未有若是其盛者。萬曆二十二年﹐上屬籍者已十六萬人﹐今又二十年﹐其生齒尙末知其數也。偶閱《侯鯖錄》﹐載唐元稹行李從易宗丞制詞云﹕劉氏子孫﹐在屬籍者十餘萬人。夫漢祖掃秦灰之燼﹐我髙祖驅胡膻之穢﹐其功同也﹐故胤嗣之盛﹐亦相同乎然而祿廩之費﹐多於百官。而子孫之眾﹐宮室不能受﹐無親疏之差﹐無貴賤之等﹐自生齒以上﹐皆養於縣官。長而爵之﹐嫁娶喪葬﹐無不仰給於上。日引月長﹐未有底止﹐此亦事之所必至﹐而恩之所必窮者也。而當事者﹐未聞所以處置之﹐何也古者天子七廟﹐七廟之外﹐非有功徳則疊毀﹐春秋之祭不與。莫貴於天子﹐奠尊於天子之祖﹐而廟不加於七﹐何者恩之所不能及也。何獨至於宗室而不然余聞三代之間﹐公族有以親未絕而列於庶人者﹔兩漢之法﹐帝之子爲王﹐王之庶子猶有爲侯者﹐自侯以降﹐則庶子﹐無復爵土。蓋有去而爲民者﹐有自爲民而復仕於朝者。至唐﹑宋亦然。今宗室宜以親疏貴賤爲差﹐以次出之﹐使得從仕﹐比於異姓﹐擇其可用而試之以漸。凡其秩祿之數﹐遷敍之等﹐黜陟之制﹐與異姓均。使其不才者不至於害民﹐其賢者有以自效。此亦目前救獘之術﹐萬不可已者。近日行人劉公宗周有定宗藩一疏﹐中間經制甚可觀。

理財急務

昔孔門三尺童子﹐羞稱管﹑晏﹐而漢﹑唐以來﹐俊傑比肩﹐將相接踵﹐卒未聞有一人過管﹑晏。何也戰國時有申不害﹑韓非者﹐倡刑名之學﹐今天下學士大夫爭唾罵之﹐而諸葛孔明﹑王景略者﹐皆一世人豪﹐乃陰用其術﹐以成治安。故今天下而有一管﹑晏﹑申﹑韓乎﹐何憂不治所謂世變江河﹐愈趨愈下﹐信然矣﹗桑弘羊﹑孔僅﹑宇文融﹑楊炎﹐此數子者﹐非世所稱以其法亂天下者乎乃後爭用其法不置。我國朝六典﹐建官純用周制﹐今司農所日夜講求﹐百執司所昕夕圖維者﹐豈一一在維正之供哉如昔桑﹑孔輩所云鹽鐵﹑舟車﹑緡錢﹑酒酤﹑間架﹑保馬﹑保甲﹑免役諸敝法﹐及入粟拜爵之事﹐有能振刷而力行之﹐未必非今日匡時治國濟邊保民之第一議矣﹗而安在髙聲大罵桑﹑孔﹑融﹐炎輩也﹗

天生人才爲世用

劉靜修日﹕天生此一世人﹐而一世事固能辦也。嶺南多毒﹐而有金蛇﹑白藥以治毒。湖南多气﹐而有姜﹑橘﹑茱萸以治气。魚鱉﹑螺﹑蜆治濕气﹐而生於水﹔麝香﹑羚羊治石毒﹐而生於山。蓋不能有以勝彼之气﹐則不能生於其气之中。而物之與是气生者﹐夫固必使有用於是气也。猶朱子謂﹕天將降亂﹐必生弭亂之人以擬其後。以此觀之﹐世固無無用之人﹐固無不可處之世也。無論上古﹐如我朝土木之變則生於忠湣﹐寧藩之變則生王文成。有是病才有是藥﹐有是亂才有是人﹐世無乏才之世﹐以通天達地之精神﹐而輔之以拔十得五之法眼﹐其庶幾乎﹗

