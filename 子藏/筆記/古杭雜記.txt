古杭雜記元李東有

理宗庚申﹐賈似道初入相。有人作詩云「收拾乾坤一擔擔﹐上肩容易下肩難。勸君髙著擎天手﹐多少旁人冷眼看。」

晉郭璞《錢唐天目山詩》云「天目山前兩乳長﹐龍飛鳳舞到錢唐。海門一點巽峯起﹐五百年間出帝王。」及髙宗中興建邦﹐天目乃主山。至度宗甲戌﹐山崩﹐京城騷動﹐時有建遷蹕之議者。未幾﹐宋鼎遂移。有人作詩云「天目山前水嚙磯﹐天心地脈露危機。西周浸冷觚稜月﹐未必遷岐說果非。」

開禧韓侂冑開邊隙﹐至函其首以乞和。太學有詩云「晁錯旣誅終叛漢﹐於期已入竟亡燕。」

驛路有白塔橋﹐印賣朝京里程圖。士大夫往臨安﹐必買以披閱。有人題於壁曰「白塔橋邊賣地經﹐長亭短驛甚分明。如何只說臨安路﹐不較中原有幾程。」

寶慶丙戌﹐袁樵尹京﹐於西湖三賢堂賣酒。有人題壁曰「和靖東坡白樂天﹐三人秋菊薦寒泉。而今滿面生塵土﹐卻與袁樵課酒錢。」

太學服膺齋上捨鄭文﹐秀州人。其妻寄以《憶秦娥》云「花深深﹐一勾羅襪行花陰。行花陰﹐閒將梅帶﹐細結同心。曰邊消息空流淚﹐畫眉樓上愁登臨。愁登臨﹐海棠開後﹐望到如今。」此詞爲同捨見者傳播﹐酒樓妓館皆歌之。以爲歐陽永叔詞﹐非也。

婺州劉鼎臣赴省試。臨行﹐妻作詞名《鷓鴣天》云「金屋無人夜剪繪﹐寶釵翻過齒痕輕。臨行執手殷勤送﹐襯取蕭郎兩髻靑。聽祝付﹐好看成﹐千金不抵此時情。明年宴罷瓊林晚﹐酒面微紅相映明。」

易袚﹐字彥章﹐潭州人。以優校爲前廊﹐久不歸。其妻作《一剪梅》詞寄云「染淚修書寄彥章﹐貪做前廊﹐忘卻回廊。功名成遂不還鄕﹐石做心腸﹐鐵做心腸。紅曰三竿懶畫妝﹐虛度韶光﹐瘦損容光。何曰得成雙﹐羞對鴛鴦﹐懶對鴛鴦。」

三山蕭軫登第﹐榜下﹐娶再婚之婦。同捨張任國以《柳梢靑》詞戲之曰「掛起招牌﹐一聲喝采﹐舊店新開。熟事孩兒﹐家懷老子﹐畢竟招財。當初合下安排﹐又不豪門買呆。自古道﹕正身替代﹐見任添差。」

理宗朝﹐嘗欲舉行推回畝田之令﹐有言而未行。至賈似道當國﹐卒行之。有人作詩曰「三分天下二分亡﹐猶把山川寸寸量。縱使一丘添一畝﹐也應不似舊封疆。」又有作《沁園春》詞云「道過江南﹐泥墻粉壁﹐右具在前。述何縣何鄕裏﹐住何人地﹐佃何人田。气象蕭條﹐生靈憔悴﹐經界從來未必然。惟何甚﹐爲官爲己﹐不把人憐。思量幾許山川﹐況土地分張又百年。四蜀巉巖﹐云迷鳥道﹐兩淮淸野﹐曰警狼煙。宰相弄權﹐姦人罔上﹐誰念干戈未息肩。掌大地﹐何須經理﹐萬取千焉。」

蜀人文及翁登第後﹐期集遊西湖。一同年戲之曰「西蜀有此景否﹖」及翁卽席賦《賀新郎》云「一勺西湖水﹐渡江來﹐百年酣醉。回首洛陽花世界﹐煙渺黍離之地﹐更不復新亭墮淚。簇樂紅妝搖畫舫﹐問中流擊楫何人是。千古恨﹐幾時洗。餘生自負澄淸志﹐更有誰雞溪未遇﹐傅巖未起。國事如今誰倚仗﹐衣帶一江而已﹐便都道江神堪恃。借問孤山林處士﹐但掉頭笑指梅花蕊。天下事﹐可知矣。」

項羽廟在臨安近郡三衢十八里頭樟戴市﹐市人失火﹐延及斯廟。人有詩曰「嬴秦久矣酷斯民﹐羽入關中又火秦。父老莫嗟遺廟毀﹐咸陽三月是何人。」

淨慈寺﹐乃祖宗功徳院。側有五百尊羅漢﹐別創一田字殿安頓﹐裝塑雄偉。殿中有千手千眼觀音一位﹐尢爲精制。其第四百二十二位阿濕毗尊者﹐獨設一龕﹐用黃羅爲幕﹐幕之旁置簽筒一座。其像側身偃蹇﹐便腹斜目﹐覷人而笑。臨安婦人祈嗣者﹐必詣此炷香點禱﹐以手摩其腹﹐云有感應。曰積月久﹐汗手加於泥粉之上﹐其腹黑光可鑑。邪說誣民如此﹗又假此以爲題化之端﹐斂掠民財﹐不可勝計﹐其無忌甚矣。

史彌遠作相時﹐士夫多以鉆刺得官。伶人俳優者﹐一人手執一石﹐用一大鉆鉆之﹐久而不入。其一人以物擊其首曰「汝不去鉆彌遠﹐卻來鉆彌堅﹐可知道鉆不入也。」遂被流罪。

舊傳三歲拜郊﹐或明堂大禮﹐所有在前誤國姦臣首級在大理寺者﹐必以文祭。蓋訛傳謂以污穢之物祭之﹐其實乃少牢也。其文云「國家於三年恩霈。汝𨿽誤國﹐然今亦不忘汝之舊﹐特用以祭。」繆傳若此﹐豈朝廷寬大之恩哉﹗

杭州市肆有喪之家﹐命僧爲佛事﹐必請親戚婦人觀看。主母則帶養娘隨從﹐養娘首問來請者曰「有和尙弄花鼓棒否﹖」請者曰「有。」則養娘爭肯前去。花鼓棒者﹐謂每舉法樂﹐則一僧三四鼓棒在手﹐輪轉拋弄。諸婦人競觀之以爲樂﹐亦誨淫之一端也。

賈似道母兩國夫人﹐本賈涉之賤妾。嘉定癸酉﹐涉爲萬安丞﹐似道在孕﹐不容於嫡。縣宰陳履常﹐新淦人也。涉與之通家往來﹐以情告之﹐遂相與謀。陳宰令其妻過丞廳之次﹐諸妾環侍﹐談話間﹐因語丞妻﹐以乏使令﹐欲借知事一妾。丞妻云「惟所擇用。」陳妻遂指似道之母。丞妻幸其去﹐欣然許之。卽隨軒以歸縣衙。及八月八曰﹐似道生於縣治。賈承檄往他郡歸﹐謁於宰﹐始知之﹐終不復入丞廳。後攺任﹐𨿽攜似道歸鄕﹐而其母竟流落。及似道鎭維揚﹐子母方得聚會﹐享富貴數十年。咸淳甲戌﹐以壽終。似道歸越治葬﹐朝士貴戚設祭饌﹐以相髙爲競﹐有累至數丈者。裝祭之曰﹐以至攧死數人。送葬者值水潦﹐不問貴官﹐沒及腰膝﹐不得自便。𨿽理宗﹑度宗山陵﹐無以過之。其冬﹐北兵渡江﹐似道潰師。

寶祐乙卯﹐禦史洪天錫劾內臣盧允升﹑董宋臣疏﹐不行。六月﹐禦筆禦史丁大全除司諫﹐禦史陳大方除正言﹐正言胡大昌除侍禦﹐洪天錫遂左遷。時天下目丁大全﹑陳大方﹑胡大昌爲三不吠之犬。

溫陵呂中作《國史要略》﹐謂南渡之後﹐一壞於紹興之檜﹐再壞於開禧之韓﹐三壞於嘉定之史。愚亦謂理宗四十年在禦﹐一壞於嵩之﹐再壞於大全﹐三壞於似道也。相之壞國如此哉﹗

