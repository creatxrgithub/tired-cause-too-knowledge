中華古今注

五代馬縞

序

昔崔豹《古今注》博識𨿽廣﹐殆有闕文﹐洎乎廣初﹐莫之聞見。今添其注﹐以釋其義﹐目之爲《中華古今注》﹐勒成三卷﹐稍資後後﹐請益前言云爾。

卷上

帝王﹑宮闕﹑都邑﹑羽儀﹑冕服﹑州縣﹑儀仗﹑軍器等部注﹐凡六十六門。

○宮

宮謂之室﹐室謂之宮﹐皆所以通古今之語﹐明同實而兩名之也。秦始皇造阿房宮﹐闕五百步﹐南北千丈﹐上可坐萬人﹐下可建五丈旗幟。咸陽二百里內﹐爲宮觀二百七十所﹐皆復道相連。

○闕

闕者﹐觀也。古每門樹兩觀於其前﹐所以標表宮門也。其上可居﹐登之則可遠觀﹐故謂之觀。人臣將朝﹐至此則思其所缺﹐故謂之闕。其上皆丹堊﹐其下皆畫雲气﹑仙靈﹑奇禽怪獸﹐以昭示萬民焉。蒼龍闕畫蒼龍﹐白虎闕畫白虎﹐玄武闕畫玄武﹐朱雀闕上有朱雀二枚。

○城

城者﹐盛也﹐所以盛受人物也。城門皆築土爲之﹐累土曰臺﹐故亦謂之臺門也。

○城隍

隍者﹐城池之無水者也。

○秦所築長城

秦始皇三十二年﹐得讖書云「亡秦者胡也」。乃使蒙恬築長城以備之。蓋秦終於二世帝胡亥也﹐非爲胡人所患。秦所築城﹐土色皆紫﹐漢塞亦然﹐故稱紫塞者焉。

○長安禦溝

謂之楊溝﹐植髙楊於其上也。一曰羊溝﹐謂羊喜抵觸垣墻﹐故爲溝以隔之﹐故曰羊溝。亦曰禁溝﹐引終南山水從宮內過﹐所謂禦溝。

○封疆

畫界者﹐封土爲臺﹐以表識疆境也。畫界者﹐於二封之間﹐又爲壝埒﹐以畫界分域也。

○闤闠

闤者﹐市墻也。闠者﹐市門也。

○肆店

肆者﹐所以陳貨鬻之物也。店者﹐所以置貨鬻之物也。

○罘罳屏

屏之遺象也。塾門外之舍也。臣來朝君﹐至門外當就捨﹐更詳其所應應對之事也。塾之者﹐言熟也﹐行至門內屏外﹐復應思維也。罘罳﹐復思也。漢西京罘罳﹐合板爲之﹐亦築土爲之﹐每門闕殿捨皆有焉。如今郡國廳前亦樹之也。

○宗廟

宗者﹐宗祀也﹐廟者﹐貌也。所以仿佛先人之靈貌也。天子七廟﹐諸侯五廟﹐大夫三廟﹐士二廟﹐庶人無廟﹐四時之享也。

○漢成帝廟

顧成廟有三玉鼎﹑二眞金鑪﹐槐樹悉爲扶老鉤欄﹐畫雲龍角虛於其上也。

○堯誹謗木

程雅問曰「堯設誹謗之木﹐何也﹖」答曰「今之華表木也。以橫木交柱頭﹐狀如華也。形如桔橰﹐大路交衢悉施焉。或謂之表木﹐以表王者納諫也﹐亦以表識衢路。秦乃除之﹐漢始復修焉。今西京謂之交午柱也。」

○方徼

徼者﹐繞也﹐所以繞逆蠻夷﹐使不得侵入中國也。方者﹐方面也﹐南方徼色赤﹐故稱丹徼焉。

○開塞

關者﹐長安之關門也﹐函谷關﹑潼關之屬也。塞者﹐塞也﹐所以擁塞夷狄﹐不侵中國也。

○孫亮金璃屏風

孫亮﹐吳主權之子也。作金璃屏風﹐鏤作瑞應圖﹐一百二十種之祥物也。

○孫權舸船

孫權﹐吳之主也。時號舸爲赤龍﹐小船爲馳馬﹐言如龍之飛於天﹐如馬之走陸地也。

○漢髙祖斬白蛇劍

漢世傳髙祖斬白蛇劍長七尺。漢髙祖自稱提三尺劍而取天下。有問餘者﹐余告之曰「漢髙爲泗上亭長﹐送徒麗山﹐所提劍理應三尺耳。後富貴﹐別得七尺寶劍﹐捨舊而服之。漢之後世﹐惟聞髙祖以所佩劍斬白蛇﹐而髙祖常佩此劍﹐卽斬蛇之劍也。」

○魏武帝軍帢

魏武所制也﹐以軍中服之輕便。有作五色帢﹐以表方面也。

○吳大帝寶刀

吳大帝有寶刀三﹕其一曰百煉﹐二曰靑犢﹐三曰漏影。

○孫文臺靑玉馬鞍

孫文臺獲靑玉馬鞍﹐其光照於衢路也。

○魏武帝馬勒酒碗

魏武帝以瑪瑙爲馬勒﹐車渠石爲酒碗。

○大駕指南車

起於黃帝﹐與蚩尢戰於涿鹿之野﹐蚩尢作大霧﹐皆迷四方﹐於是乃作指南車﹐以示四方﹐遂擒蚩尢而卽位﹐故後漢恆建。舊說云周公所作也。周公治致太平﹐越常氏重譯來獻白雉一﹑黑雉二﹑象牙一﹐使者迷其歸路﹐周公錫以文錦二疋﹑軿車五乘﹐皆爲司南之制﹐使越常氏載之以南﹐緣扶南林邑海際﹐期年而至其國﹐使大夫窶將送至國而還至。始制車﹐轄轊皆以鐵﹐還至﹐鐵亦銷盡。以屬巾車氏收而載之﹐常爲先導﹐示服遠人而正四方也。車法在《尙方故事》﹐漢末喪亂﹐其法中絕﹐馬先生鈞紹而作焉。今指南車﹐馬先生之遺法也。

○金根車

秦制也。秦並天下﹐閱三代之輿服﹐謂殷得瑞山車﹐一曰金根﹐故因作爲金根之車﹐秦乃增飾而乘禦焉。漢因而不攺。

○辟惡車

秦制也﹐桃弓葦矢﹐所以禳除不祥也。《春秋》云「桃弓荊矢﹐以除其災。」所謂辟惡也。

○記裏鼓

所以識道裏也﹐謂之大章車。起於西京﹐亦曰記裏車。車上有二層﹐皆有木人焉。行一里﹐下一層﹐擊鼓﹐行十里﹐上層﹐擊鐘。《尙方故事》有作車法。

○街鼓

唐舊制﹐京城內金吾昏曉傳呼﹐以戒行者。馬周請置六街鼓﹐號之曰冬冬鼓。

○華蓋

黃帝所作也。與蚩尢戰於涿鹿之野﹐常有五色雲气﹑金枝玉葉止於帝﹐上有花花之象﹐故因而作華蓋焉。

○曲蓋

太公所作也。武王伐紂﹐大風折蓋﹐太公因折蓋之形制曲蓋焉。戰國常以賜將帥。自漢朝乘輿用﹐謂曰﹤車卑﹥輗蓋﹐有軍號者賜其一焉。

○雉尾扇

起於殷世。髙宗有雊雉之祥﹐服章多用翟羽。周制以爲王后﹑夫人之車服。輦車有翣﹐卽緝雉羽爲扇翣﹐以鄣翳風塵也。漢朝乘輿服之﹐後以賜梁孝王。魏晉已來以爲常準。諸王皆得用之。

○鄣扇

長扇也。漢世多豪俠﹐象雉尾而制長扇也。

○五明扇

舜所作也。舜受堯禪﹐廣開視聽﹐求賢人以自輔﹐故作五明扇。秦漢公卿士大夫皆得用之。魏晉非乘輿不得用之也。

○警蹕

所以戒行徒也。周禮蹕而不警。秦制出警入蹕﹐謂出軍者皆警戒﹐入國者皆蹕止也﹐故曰出警入蹕也。至漢朝梁孝王﹐稱警稱蹕﹐降天子一等焉。一曰蹕﹐路也﹐謂行者皆警於途路也。

○唱

上所以促行徒也﹐上鼓爲行節也。

○冕服

牛亭問﹕「冕者繁露﹐何也﹖」答曰「假玉而下垂﹐如露而繁也。」《文選》云「衮冕垂旒﹐所以蔽明﹔黈纊塞耳﹐所以閉聰。」《尙書》云「日月星辰﹐山龍華虫﹐作會宗﹐彜藻火粉米﹐黼黻絺繡﹐以五彩彰施於五色也。」所謂天子衮冕之服也。

○金斧

黃鉞也。鐵斧﹐玄鉞也。三代通用之以斷斬。今以黃鉞爲乘輿之飾﹐玄鉞諸公王得建之。武王以黃鉞斬紂﹐故王者以爲戒﹐太公以玄鉞斬妲己﹐故婦人以爲戒。漢制﹐諸公亦建玄鉞﹐以太公秉之﹐助武王斷斬﹐故爲諸公之飾焉。大將出徵﹐特加黃鉞者﹐以銅爲之﹐黃金塗刃及柄﹐不得純金也。得賜黃鉞﹐則斬持節。

○公主建釒皇

秦攺鐵作釒皇制也﹐一本云「釒皇﹐秦制也。」今諸王妃﹑公主與乘輿通建之。

○信幡

古之徽號也﹐所以題表官號﹐以爲符信﹐故謂之信幡。乘輿則畫爲白虎﹐取其義﹐而有威信之徳也。魏朝有靑龍幡﹑朱雀幡﹑玄武幡﹑白虎幡﹑黃龍幡﹐而五色以詔。東方郡國以靑龍信﹐南方郡國以朱雀信﹐西方郡國以白虎信﹐北方郡國以玄武信﹐朝廷畿內則以黃龍信﹐亦以麒麟幡。髙貴鄕公討晉文王﹐自秉黃龍幡以揮﹐是今晉朝惟用白虎幡。書信幡用鳥書﹐取其飛騰輕疾也﹐一曰以鴻雁燕鳦﹐有去來之信也。

○豹尾

周制也﹐所以象君子之豹變也﹐尾言謙也。古軍政建之﹐惟乘輿行建焉。

○馬前弓箭

兩漢﹕京兆及河南尹﹑執金吾﹑司隸校尉﹐皆使人導引傳呼﹐使行者止﹐坐者起。四人持弓矢﹐走者則射之﹐有乘髙窺窺者亦射之。魏晉已來﹐則用角弓﹐設而不用焉。

○貍頭白首

昔秦始皇東巡狩﹐有猛獸突於帝前﹐有武士戴貍皮白首﹐獸畏而遁。遂軍仗儀服皆戴作貍頭白首﹐以威不虞也。

○龍虎節

《孝經》云「制節謹度﹐滿而不溢﹐髙而不危﹐所以長守貴也。」唐節制皆從太府寺﹐準《三禮》定之。《周禮》云「山國用虎節﹐土國用人節﹐澤國用龍節。」紫檀木畫其形象﹐禦親金書﹐以賜重臣。碧油籠之﹐歿而不用﹐則倒進之。漢蘇武使單於﹐不拜﹐單於怒令武北海窖中牧羊﹐氈裹節﹐食雪臥﹐節旄落﹐還漢﹐仗節而回﹐旄落盡也。

○軍容襪額

昔禹王集諸侯於塗山之夕﹐忽大風雷震﹐雲中甲馬及九十一千餘人﹐中有服金甲及鐵甲﹐不被甲者以紅絹襪其首額。禹王問之﹐對曰「此襪額。」蓋武士之首服﹐皆佩刀﹐以爲衛從﹐乃是海神來朝也。一云風伯﹑雨師。自此爲用。後至秦始皇巡狩至海濱﹐亦有海神來朝﹐皆戴襪額﹑緋衫﹑大口褲﹐以爲軍容禮﹐至今不易其制。

○橐鞬三仗

起自周武王之制也。武王伐紂﹐散鹿臺之財﹐發巨橋之粟﹐歸馬於華山之陽﹐放牛於桃林之野﹐鑄劍戟以爲農器﹐示天下不復用兵。武王以安必防危﹐理必防亂﹐故彀弓匣劍以軍儀﹐示不忘武也。舊儀﹐軲轆三仗﹐首襪額紅謂之橐鞬三仗也。

○戈戟

魯陽以長戈指日﹐日爲之退舍。戈由殳也﹐戟以木爲之。後世刻爲﹐無復典刑﹐赤油韜之﹐亦謂之油戟﹐亦謂之棨戟。公王以下通用﹐以爲前驅。唐五品以上皆施棨於門。

○矛殳

矛亦楯也﹐殳亦戟之象也。《詩》云「伯也執殳﹐爲王前驅。」其器也﹐以木爲之。

○刀劍

《河圖》云「黃帝攝政前﹐有蚩尢兄弟八十一人﹐並獸身人語﹐銅頭鐵額﹐食砂石子﹐造立兵仗﹑刀戟﹑大弩﹐威震天下﹐誅殺無道﹐不仁不慈。萬民欲令黃帝行天子事﹐黃帝仁義﹐不能禁蚩尢﹐遂不敵。黃帝乃仰天而嘆﹐天遣玄女﹐授黃帝兵法符制﹐以服蚩尢。」吳大帝有寶三﹐見上注中。吳大帝有寶劍六﹐其一曰白蛇﹐二曰紫電﹐三曰辟邪﹐四曰奔星﹐五曰靑冥﹐六曰百里。晉朝武帝時﹐武庫火﹐有智伯頭﹝一云王莽頭﹞﹑孔子履﹑髙祖斬蛇劍﹐二物皆爲火焚之﹐惟劍飛上天而去也。又晉時牛鬥間常有紫气﹐張華知非王者之气﹐乃是劍气。乃以雷煥爲丰城令﹐張華知煥博識﹐到縣乃掘縣獄﹐深得劍兩枚﹐一送與張華﹐一煥自佩。後華卒﹐子韙佩﹐過延平津﹐躍入水﹐使人尋之﹐乃見化爲龍也。雷煥卒﹐子亦佩之﹐於延平津亦躍入水﹐化爲龍矣。髙祖斬白蛇劍見上注中。

○枷棒

《易》云「荷校滅耳﹐凶。」《禮》云「去桎梏。」桎梏﹐亦枷杻也。六月盛暑﹐去囚人枷杻﹐決斷刑獄﹐放宥之也。唐時則天朝﹐周興﹑來俊臣羅告天下﹐衣冠遇族者不可勝數。俊臣特制刑獄﹐造十枚大枷﹐一曰定百脈﹐二曰喘不得﹐三曰突地吼﹐四曰著卽臣﹝棒號卽臣﹞﹐五曰失魂魄﹐六曰實同反﹐七曰反是實﹐八曰死豬愁﹐九曰求卽死﹐十曰求破家。遭此枷者﹐宛轉於地﹐斯須悶絕。別有一枷﹐名曰﹤力﹥﹝普迷切﹞尾楡見卽臣。復有鐵圈籠頭﹐名號數十。又招集告事者﹐常數百人﹐造《告密羅織經》一卷。每拷訊囚人﹐先設枷棒﹐破平人家﹐不知其數。

○棒

棒者﹐崔正熊注﹕車輻也。漢朝執金吾﹐金吾亦棒也。以銅爲之﹐黃金塗兩足﹐故謂之金吾。禦史大夫司隸校尉亦得執焉。用以夾車﹐故謂之車輻。一曰形似輻﹐故曰車輻。魏曹操爲洛陽北部尉﹐乃懸五色棒於門﹐以威豪猾也。

○車輻

棒形如車輻﹐見上注中。

○旌旃

旌者﹐旌也﹐旌表賢人之徳。旃者﹐善也﹐以彰善人之徳。旌類旗之象﹐旃類白旄之制。《書》云「旌別淑慝。」

○麾旄

麾者﹐所以指揮也﹐武王執白旄以揮是也。乘輿以黃﹐諸公以朱﹐剌史二千石以纁也。

○文武車耳

古重較也﹐文官靑耳﹐武官赤耳。或曰﹐重較在車藩上﹐重起如牛角﹐故曰重較。

○靑印囊

所以盛印也。劾奏之日﹐則以靑布囊盛印於前﹐示奉王法而行也。非劾奏之日﹐則以靑繒爲囊﹐盛印於後。謂劾奏尙其質直﹐故用布。非劾奏日﹐文明故用繒。自晉朝以來﹐劾奏之官﹐專以印居前﹐非劾奏之官﹐專以印居後。

○簪白筆

古珥筆之遺象也。腰帶劍珥筆﹐示君子有文武之備焉。

○文武冠

文官進賢冠﹐古緌貌冠之遺象也。武官冠惠文冠﹐古緇布冠之遺象也。緇布冠﹐上古之法﹐武人質木﹐故須法焉。

○鑾輅

鑾者﹐所謂和鑾也。《禮》云「行前朱雀。」或謂朱鳥也。鑾輅衡上金爵者﹐朱鳥口銜鈴﹐鈴謂之鑾﹐所謂和鑾者也。前有鸞鳥﹐故謂鸞﹐鸞口銜鈴﹐故謂之鑾鈴。或謂爲鸞﹐或謂爲鑾﹐事一而異義也。

○五輅

《禮》云「春乘靑輅﹐架蒼龍﹐載靑旗﹐衣靑衣。服蒼玉﹐﹤夏乘﹥朱輅﹐駕赤驑﹐載赤旗﹐衣朱衣﹐服赤玉﹔秋乘白輅﹐駕白駱﹐載白旗﹐衣白衣﹐服白玉﹔冬乘玄輅﹐駕鐵驪﹐載玄旗﹐衣玄衣﹐服玄玉。」其制見《三禮圖》。

○貂蟬

胡服也。貂者﹐須其文而不煥炳﹐外柔易而內剛勁也。蟬者﹐淸虛識變也。在位者有文而不自耀﹐有武而不示人﹐淸虛自牧﹐識時而動也。

○部伍兵陣

部伍者﹐一伍之伯也。五人曰伍﹐長爲伯﹐故稱伍伯。一曰戶伯﹐漢制﹕兵吏五人一戶﹑一竈﹐置�一伯﹐故云戶伯﹐亦曰火伯﹐以爲一竈之主也。漢諸王公行﹐戶伯各率其伍以導引也。古兵士服韋弁﹐今戶伯服赤績纁衣﹐常韎弁之遺法也。

○部者

封部之屬也。語云「千乘之邑﹐百乘之家﹐可使治其賦也。」

○兵陳

《左傳》云「兵由火也﹐不戢將自焚。」《老子》云「兵者不祥之器﹐不得已而用之。是以上將軍居右﹐偏將軍居左。」言喪禮處之。

○陣

陣者﹐勝拒敵也。類常山之率然﹐擊其首則尾應﹐擊其尾則首應﹐擊其中則首尾俱應。率然者﹐常山之長蛇也。唐朝髙宗臨殿﹐策問員半千曰「兵書言天陣﹑地陣﹑人陣﹐何也﹖」半千對曰「天陣者是星辰孤虛﹐地陣者是山川向背﹐人陣者是偏裨彌縫。以臣所見則不然﹐夫師出以義﹐有若時雨﹐得天之時﹐此天陣也﹔兵在足食﹐且戰且耕﹐得地之利﹐此地陣也﹔卒乘輕利﹐將師和睦此人陣也。」髙宗大賞﹐策爲上第。

○武臣缺胯襖子

隋文帝徵遼﹐詔武官服缺胯襖子﹐取軍用﹐如服有所妨也﹐其三品以上皆紫。至武徳元年﹐髙祖詔其諸衛將軍﹐每至十月一日﹐皆服缺胯襖子﹐織成紫瑞獸襖子。左右武衛將軍服豹文襖子﹐左右翊衛將軍服瑞鷹文襖子。其七品以上陪位散員官等﹐皆服綠無文綾襖子。至今不易其制。又侍中馬周﹐請於汗衫等上﹐常以立冬日﹐加服小缺襖子﹐詔從之﹐永以爲式。

○文武品階腰帶

蓋古革帶也。自三代以來﹐降至秦漢﹐皆庶人服之﹐而貴賤通以銅爲銙﹐以韋爲鞓。六品以上用銀爲銙﹐九品以上及庶人以鐵爲銙。沿至貞觀二年﹐髙祖三品以上﹐以金爲銙﹐服綠。庶人以鐵爲銙﹐服白。向下捶垂頭﹐而取順﹐合呼撻尾。漢中興﹐每以端午﹐賜百僚烏犀腰帶。魏武帝賜宮人金隱起師子銙腰帶﹐以助將軍之勇也。髙祖貞觀中﹐端午賜文官黑玳瑁腰帶﹑武官黑銀腰帶﹐示色不攺更故也。

○九環帶

唐革隋政﹐天子用九環帶﹐百官士庶皆同。

○靴笏

靴者﹐蓋古西胡也。昔趙武靈王好胡服﹐常服之﹐其制短靿黃皮﹐閒居之服。至馬周攺制﹐長靿以殺之﹐加之以氈及絳﹐得著入殿省敷奏﹐取便乘騎也﹐文武百僚咸服之。至貞觀三年﹐安西國進緋韋短靿靴﹐詔內侍省分給諸司。至大歷二年﹐宮人錦靿靴侍於左右。笏者記其忽忘之心。《禮》云「天子以圭﹐諸侯以球﹐大夫以魚須﹐一品至五品以象爲之﹐六品至九品以木爲之。」《禮》云「端畢紳搢笏。」唐徳宗朝﹐太尉段秀實以笏擊逆臣朱泚不忠﹐反遭其禍。

○履舄

履者﹐屨之不帶也。不借﹐艸屨也。以其輕賤易得﹐故人人自有﹐不假借也﹐漢文帝履不借以視朝是也。舄者﹐以木置履下﹐乾臘不畏泥濕也。天子赤舄﹐凡舄色皆象裳也。《禮》云「解屨不敢當階﹐就屨跪而舉之。春申君客三千﹐皆珠履也。」漢制﹔功臣閣老四賜曰﹕入朝不趨﹐贊拜不名﹐劍履上殿﹐肩輿入宮。淳於髡諫楚王曰「若堂上燭滅﹐男女雜坐﹐履舄交錯﹐臣當此之時﹐一飲一石。」晏子諫齊王曰「今履賤而踴貴也。」言齊王好刖人之足﹐微諫之也。

○廚人穰衣

廚人穰衣﹐廝徒之服也﹐取其便於用耳。乘輿進食者有服穰衣。前漢董偃﹐綠幘靑篝加穰衣﹐以見武帝﹐廚人之服也。

○伺風鳥

夏禹所作也﹐禁中置之﹐以爲恆式。

○玉佩

玉佩之法﹐漢末喪亂而不傳。至魏侍中王粲﹐識古佩之法﹐更制焉。

○天子乘輿赤綬

天子乘輿之制﹐赤綬﹐四采﹐黃﹑赤﹑縹﹑紺﹐黃爲圭﹐長二丈九尺﹐五百首。諸侯赤綬﹐四采﹐赤﹑黃﹑縹﹑紺﹐淳赤圭﹐長二丈一尺﹐三百首。

○公侯大將軍紫綬

紫綬﹐二采﹐紫﹑白﹐淳紫圭﹐長一丈七尺﹐一百八十首﹐公王﹑封君服紫綬。九卿﹑中二千石綠綬﹐三采﹐靑﹑白﹑紅﹐靑圭﹐長一丈七尺﹐一百二十首。一千石﹑六百石墨綬﹐二采﹐靑﹑紺﹐淳靑圭﹐長一丈六尺﹐八十首。四百石﹑五百石之長﹐同前制也。三百石﹑二百石黃綬﹐淳黃一采﹐圭長一丈五尺六十首。一百石靑綬﹐靑紺綸一采﹐婉轉繆織﹐長一丈二尺。自靑綬以上﹐皆長三尺二寸。綠綬同采﹐而首半之。縌者﹐古佩襚也。佩綬相迎受﹐故曰縌。紫綬以上﹐縌綬之間﹐施玉環塊。自墨綬以下縌皆長三尺﹐與黃綬同采﹐而首半之。凡先合單方爲一絲﹐四絲爲一扶﹐五扶爲一首﹐五首成一文﹐文采淳爲一圭﹐皆廣一尺六寸。

卷中

皇后﹑冠帶﹑士庶﹑衣裳﹑文籍﹑書契﹑艸木﹑答問﹑釋義部注﹐凡四十四門。

○皇后太后印綬

太皇太后﹑皇太后綬﹐其制與天子乘輿同﹐赤綬﹐四采﹐黃﹑赤﹑縹﹑紺﹐淳黃爲圭﹐長二丈九尺﹐五百首。長公主﹑天子貴人與諸侯王同制﹐其赤綬﹐四采﹐赤﹑黃﹑縹﹑紺﹐赤圭﹐長二丈一尺﹐三百首。諸國貴人﹑相國皆綠綬﹐三采﹐綠﹑紫﹑紺﹐淳綠圭﹐長二丈一尺﹐三百四十首。﹝縌﹑綬玉環玦等﹐已在天子乘輿綬門中﹐見上卷注中﹞

○冪

冪者﹐唐武徳貞觀年中﹐宮人騎馬﹐多著冪﹐而全身障蔽。至永徽年中後﹐皆用帷帽﹐施裙到頸﹐漸爲淺露。至明慶年﹐百官家口若不乘車﹐便坐檐子。至神龍末﹐冪殆絕。其冪之象﹐類今之方巾﹐全身障蔽﹐繒帛爲之﹐若便於事。非乘車舉及坐檐子﹐卽此制誠非便於時也。開元初﹐宮人馬上著胡帽﹐靚妝露面﹐士庶咸效之。至天寶年中﹐士人之妻著丈夫靴﹑衫﹑鞭﹑帽﹐內外一體也。

○魏宮人長眉蟬鬢

魏宮人好畫長眉﹐令作蛾眉﹑驚鶴髻。魏文帝宮人絕所愛者﹐有莫瓊樹﹑薛夜來﹑陳尙衣﹑段巧笑﹐皆日夜在帝側﹐瓊樹始制爲蟬鬢﹐望之縹緲如蟬翼﹐故曰蟬鬢。巧笑始以錦衣絲履﹐作紫粉拂面。尙衣能歌舞。夜來善爲衣裳。皆爲一時之冠絕。

○頭髻

自古之有髻﹐而吉者﹐系也。女子十五而笄﹐許嫁於人﹐以系他族﹐故曰髻而吉。榛木爲笄﹐笄以約發也。居喪以桑木爲笄﹐表變孝也。皆長尺有二寸。沿至夏后﹐以銅爲笄﹐於兩旁約發也﹐爲之發笄。殷後服盤龍步搖﹐梳流蘇﹐珠翠三服﹐服龍盤步搖﹐若侍﹐去梳蘇﹐以其步步而搖﹐故曰步搖。周文王又制平頭髻。昭帝又制小須變裙髻。始皇詔後梳淩雲髻。三妃梳望仙九鬟髻﹐九嬪梳參鸞髻。至漢髙祖﹐又令宮人梳奉聖髻。武帝又令梳十二鬟髻﹐又墮墮馬髻。靈帝又令梳瑤臺髻。魏文帝令宮人梳百花髻﹑芙蓉歸云髻。梁天監中﹐武帝詔宮人梳回心髻﹑歸眞髻﹐作白妝﹐靑黛眉﹐有郁髻。隋有淩虛髻﹑祥雲髻。隋大業中﹐令宮人梳朝云近香髻﹑歸秦髻﹑奉仙髻﹑節暈妝。貞觀中﹐梳歸順髻。又太眞偏梳朵子﹐作啼妝。又有愁來髻﹐又飛髻﹐又百合髻﹐作白妝黑眉。

○冠子朵子扇子

冠子者﹐秦始皇之制也。令三妃九嬪當暑戴芙蓉冠子﹐以碧羅爲之﹐插五色通艸蘇朵子﹐披淺黃叢羅衫﹐把雲母小扇子﹐靸蹲鳳頭履以侍從。令宮人當暑戴黃羅髻﹐蟬冠子﹐五花朵子﹐披淺黃銀泥飛雲帔﹐把五色羅小扇子﹐靸金泥飛頭鞋。至隋帝﹐於江都宮水精殿令宮人戴通天百葉冠子﹐插瑟瑟鈿朵﹐皆垂珠翠﹐披紫羅帔﹐把半月雉尾扇子﹐靸瑞鳩頭履子﹐謂之仙飛。其後攺更實繁﹐不可具紀。

○釵子

蓋古笄之遺象也。至秦穆公以象牙爲之。敬王以玳瑁爲之。始皇又金銀作鳳頭﹐以玳瑁爲腳﹐號曰鳳釵。又至東晉﹐有童謠言「織女死時﹐人插白骨釵子﹐白妝﹐爲織女作孝。」至隋煬帝﹐宮人插鈿頭釵子﹐常以端午日﹐賜百僚玳瑁釵冠。《後漢書》﹕「貴人助簪玳瑁釵。」

○梁冀盤桓釵

盤桓釵﹐梁冀婦之所制也。梁冀妻攺翠眉爲愁眉。長安婦女好爲盤桓髻﹐到於今其法不絕。墮馬髻﹐今無復作者。倭墮髻﹐一云墮馬之餘形也。

○粉

自三代以鉛爲粉。秦穆公女弄玉有容徳﹐感仙人簫史﹐爲燒水銀作粉與塗﹐亦名飛雲丹﹐傳以簫曲終而同上升。

○燕脂

蓋起白紂﹐以紅藍花汁凝作燕脂﹐以燕國所生﹐故曰燕脂﹐塗之作桃花妝。

○花子

秦始皇好神仙﹐常令宮人梳仙髻﹐帖五色花子﹐畫爲云鳳虎飛升。至東晉有童謠云「織女死時﹐人帖艸油花子﹐爲織女作孝。」至後周﹐又詔宮人帖五色雲母花子﹐作碎妝﹐以侍宴。如供奉者﹐帖勝花子﹐作桃花妝﹐插通艸朵子﹐著短袖衫子。

○衫子背子

衫子﹐自黃帝垂衣裳﹐而女人有尊一之義﹐故衣裳相連。始皇元年﹐詔宮人及近侍宮人﹐皆服衫子﹐亦曰半衣﹐蓋取便於侍奉。背子﹐隋大業末﹐煬帝宮人﹑百官母妻等﹐緋羅蹙金飛鳳背子﹐以爲朝服﹐及禮見賓客﹑舅姑之長服也。天寶年中﹐西川貢五色織成背子﹐玄宗詔曰「觀此一服﹐費用百金﹐其往金玉珍異﹐並不許貢。」

○裙襯裙

古之前制﹐衣裳相連。至周文王﹐令女人服裙﹐裙上加翟﹐衣皆以絹爲之。始皇元年﹐宮人令服五色花羅裙﹐至今禮席有短裙焉。襯裙﹐隋大業中﹐煬帝制五色夾纈花羅裙﹐以賜宮人及百僚母妻﹐又制單絲羅﹐以爲花籠裙﹐常侍宴供奉宮人所服。後又於裙上剪絲鳳綴於縫上﹐取象古之褕翟。至開元中猶有制焉。

○宮人披襖子

蓋袍之遺象也。漢文帝以立冬日﹐賜宮侍承恩者及百官披襖子﹐多以五色繡羅爲之﹐或以錦爲之﹐始有其名。煬帝宮中﹐有云鶴金銀泥披襖子。則天以赭黃羅上銀泥襖子以燕居。

○鞋子

自古卽皆有﹐謂之履﹐絇繶皆畫五色。至漢有伏虎頭﹐始以布鞔繶﹐上脫下加﹐以錦爲飾。至東晉﹐以艸木織成﹐卽有鳳頭之履﹑聚雲履﹑五朵履。宋有重臺履。梁有笏頭履﹑分捎履﹑立鳳履﹐又有五色雲霞履。漢有繡鴛鴦履﹐昭帝令冬至日上舅姑。

○靸鞋

蓋古之履也。秦始皇常靸望仙鞋﹐衣叢云短褐﹐以對隱逸求神仙。至梁天監年中﹐武帝解脫鞅鞋﹐以絲爲之﹐今天子所履也。

○女人披帛

古無其制。開元中﹐詔令二十七世婦﹐及寶林禦女良人等﹐尋常宴參侍﹐令披畫披帛﹐至今然矣。至端午日﹐宮人相傳﹐謂之奉聖巾﹐亦曰續壽巾﹑續聖巾﹐蓋非參從見之服。

○麻鞋

起自伊尹﹐以艸爲之艸履。周文王以麻爲之﹐名曰麻鞋。至秦以絲爲之﹐令宮人侍從著之﹐庶人不可至。東晉又加其好﹐公主及宮貴﹐皆絲爲之。凡娶婦之家﹐先下絲麻鞋一糸兩﹐取其「和鞋」之義。

○襪

三代及周著角襪﹐以帶系於踝。至魏文帝吳妃﹐乃攺樣以羅爲之﹐後加以彩繡畫﹐至今不易。至隋煬帝宮人﹐織成五色立鳳朱錦襪靿。

○席帽

本古之圍帽也﹐男女通服之。以韋之四周﹐垂絲网之﹐施以朱翠﹐丈夫去飾。至煬帝淫侈﹐欲見女子之容﹐詔去帽﹐戴襆頭巾子幗也﹐以皂羅爲之﹐丈夫藤席爲之﹐骨鞔以繒﹐乃名席帽。至馬周以席帽﹑油禦雨從事。

○大帽子

本巖叟艸野之服也。至魏文帝﹐詔百官常以立冬日﹐貴賤通戴﹐謂之溫帽。

○搭耳帽

本胡服﹐以韋爲之﹐以羔毛絡縫。趙武靈王更以綾絹﹐皂色爲之﹐始並立其名爪牙帽子﹐蓋軍戎之服也。又隱太子常以花搭耳帽子﹐以畋獵﹑遊宴後﹐賜武臣及內侍從。

○烏紗帽

武徳九年十一月﹐太宗詔曰「自今以後﹐天子服烏紗帽﹐百官士庶皆同服之。」

○襆頭

本名上巾﹐亦名折上巾﹐但以三尺皂羅後裹發﹐蓋庶人之常服。沿至後周﹐武帝裁爲四腳﹐名曰襆頭。以至唐﹐侍中馬周更與羅代絹﹐又令重系前後﹐以象二儀﹐兩邊各爲三撮﹐取法三才﹐百官及士庶爲常服。

○巾子

隋大業十年﹐禮官上疏裹頭者宜裹巾子。與桐木爲之﹐內外皆漆﹐在外及庶人常服。沿至證聖二年﹐則天賜羣臣然葛巾子﹐呼爲武家髙巾子﹐亦曰武氏內樣。

○汗衫

蓋三代之襯衣也。《禮》曰中單。漢髙祖與楚交戰﹐歸帳中﹐汗透﹐遂攺名汗衫。至今亦有中單﹐但不緶﹐而不開耳。

○半臂

尙書右僕射馬周上疏云「士庶服章﹐有所未通者。臣請中單上加半臂﹐以爲得禮。其武官等諸服長衫﹐亦請之判余﹐以別文武。」詔從之。

○襪肚

蓋文王所制也﹐謂之腰巾﹐但以繒爲之﹐宮女以彩爲之﹐名曰腰彩。至漢武帝﹐以四帶﹐名曰襪肚。至靈帝﹐賜宮人蹙金絲合勝襪肚﹐亦名齊襠。

○褌

褌﹐三代不見所述。周文王所制褌﹐長至膝﹐謂之獘衣﹐賤人不可服﹐曰良衣﹐蓋良人之服也。至魏文帝賜宮人緋交襠﹐卽今之褌也。

○袴

蓋古之裳也。周武王以布爲之﹐名曰褶。敬王以繒爲之﹐名曰袴﹐但不縫口而已﹐庶人衣服也。到漢章帝﹐以綾爲之﹐加下緣﹐名曰口。常以端午日賜百官水紋綾袴﹐蓋取淸慢而理人。若百官母及妻妾等承恩者﹐則別賜羅紋勝袴﹐取其曰勝。今太常二人﹐服紫絹袴褶﹐緋衣﹐執永籥以舞之。又時黃帝講武之臣近侍者﹐朱章袴褶。以下屬於鞋。

○布衫

三皇及周末﹐庶人服短褐襦﹐服深衣。秦始皇以布開胯﹐名曰衫。用布者﹐尊女工之尙﹐不忘本也。侍中馬周取深衣之造﹐加襕衫﹐爲庶人之禮﹐見之表﹐至仕官皆服之。

○袍衫

袍者﹐自有虞氏卽有之。故《國語》曰「袍以朝見也。」秦始皇三品以上綠袍深衣﹐庶人白袍﹐皆以絹爲之。至貞觀年中﹐左右尋常供奉賜袍。丞相長孫無忌上儀﹐請於袍上加襕﹐取象於緣﹐詔從之。

○緋綾袍

舊北齊則長帽短靴﹑合胯襖子﹐朱﹑紫﹑玄﹑黃﹐各從所好。天子多著緋袍﹐百官士庶同服。隋攺江南﹐天子則曰帢褶﹐公卿則中褐襦﹐北朝雜以戎狄之制﹐北齊貴臣多著黃文綾袍﹐百官士庶同服之。

○被

語云「必有寢衣﹐長一身有半。」

○燧銅鏡

以銅爲之﹐形如鏡。照物則影倒﹐向日則火生﹐與艾承之﹐則火出矣。

○莫難珠

一名木難珠﹐色黃﹐出東夷國也。

○程雅問三皇五帝

程雅問董仲舒曰「曷爲稱三皇﹑五帝﹖」對曰「三皇者﹐三才也﹔五帝者﹐五土也﹔三王者﹐三明也﹔五霸者﹐五嶽也。」

○牛亭問將離艸名

牛亭問曰「將離相贈與芍藥﹐何也﹖」答曰「芍藥一名可離﹐故曰相贈與芍藥。相招召則以文無﹐文無一名當歸也。欲忘人之憂﹐則贈丹棘。丹棘一名忘思﹐使人忘憂也。欲捐人之忿﹐則贈以靑裳﹐靑裳一名歡合﹐則忘忿也。」

○程雅問拾攎鬼木

程雅問﹕「拾攎鬼木曰無患﹐何也﹖」答曰「昔有神巫曰寶眊﹐能符劾百鬼﹐得鬼則以木爲棒﹐棒殺之。世人傳以此木爲眾鬼所畏﹐取此木爲器用﹐以厭卻邪鬼﹐故曰無患也。

○牛亭問書契所起

牛亭問曰「自古有書契以來﹐便應有筆。世稱蒙恬造筆﹐何也﹖」答曰「蒙恬作秦筆耳﹐以柘木爲管﹐以鹿毛爲柱﹐以羊毛爲被﹐所爲蒼毫﹐非爲兔毫竹管筆也。」

○孫興公稱皇帝龍須艸

孫綽﹐字興公也﹐作《天臺賦》﹐擲地作金聲。孫興公問曰「世稱皇帝鑿峴山得仙﹐乘龍上天﹐羣臣援龍須﹐須墜地而生艸﹐世名曰龍須﹐有之乎﹖」答曰「非也。有龍須艸﹐一名縉雲艸﹐故世人爲之傳﹐非也。今艸有虎須者﹐江東亦織爲席﹐曰西王母席﹐可復是西王母騎虎而墮其須乎﹖」

○牛亭問籍者何云

答曰「籍者﹐一尺二寸竹牒﹐記人之年﹑名字﹑物色﹐懸之宮門案省﹐相應乃得入也。」

○程雅問口傳者何云

答曰「傳者﹐以木爲之﹐長一尺五寸﹐書符信於其上﹐又一板﹐封以禦史印章﹐所以爲期信﹐卽如今之過所也﹐言經過所在爲證也。」

○牛亭問艸木

牛亭問曰「艸木﹐生類乎﹖」答曰「生類也。」「有識乎﹖」曰「亡識。」問﹕「亡識﹐寧爲生類也﹖」答曰「物有生而有識者﹐有生而無識者﹐有不生而有識者﹐有不生而亡識者。夫生而有識者﹐虫類是也﹔生而無識者﹐艸木是也﹔不生而有識者﹐神鬼是也﹔不生而無識者﹐水土是也。」

卷下

古今音樂﹑鳥獸﹑魚虫﹑龜鱉等部﹐凡六十八門。

○雉朝飛

犢沐子所作也。齊處士﹐涽宣王時人﹐年五十﹐無妻。出薪於野﹐見雉雌雄相隨﹐意動心悲﹐乃作《雉朝飛》曲﹐以自傷焉。其聲中絕。魏武帝宮人有靈女者﹐故冠軍陰並之姊﹐年七歲入漢宮學鼓琴﹐琴特鳴﹐異於余妓﹐善爲新聲﹐能傳此曲。靈女至明帝崩後﹐出嫁爲尹更生妻。

○別鶴操

商陵牧子所作也。娶妻五年無子﹐父兄將爲攺娶﹐妻聞之﹐中夜倚戶而悲嘯。牧子聞之﹐愴然而悲﹐乃歌曰「將乖比翼隔天端﹐山川悠遠路漫漫﹐攬衣不寢食忘飧。」後人因爲樂章。

○走馬引

樗裏牧恭所作也。爲父報仇﹐殺人而亡﹐藏於山谷之下。有天馬夜降﹐圍其室而鳴。夜覺聞其走聲﹐以爲吏追﹐乃奔而亡。明朝視之﹐乃天馬迹也。遂惕然而悟曰「豈吾所處之將危矣﹖」遂荷衣糧而去﹐入於沂澤﹐援琴而鼓之﹐爲天馬聲﹐故曰《走馬引》。

○淮南王歌

淮南小山所作也。南王食求仙﹐徧禮方士﹐遂與八公相攜俱去﹐莫知所在。小山之徒思戀不已﹐乃作《淮南王歌》焉。

○武溪深

馬援南徵所作也。援門生爰寄生善吹笛﹐援作歌以和之﹐名曰《武溪深》。其曲曰「滔滔武溪一何深﹐鳥飛不渡獸不能臨﹐嘆我武溪多毒淫。」

○吳趨曲

吳人以歌其地。

○箜篌引

朝鮮津卒霍裏子髙妻麗玉所作也。子髙晨起刺船而棹。有一白首狂夫﹐披髮提壺﹐亂河遊而渡。其妻隨而止不及﹐遂墮河水死。於是援箜篌鼓之﹐作《公無渡河》﹐聲音淒愴。曲終﹐自投河而死。霍裏子髙還﹐以其聲授妻麗玉。麗玉傷之﹐乃引箜篌而寫其聲﹐聞者莫不墜淚飲泣焉。麗玉以其曲傳鄰女麗容﹐名曰《箜篌引》。

○悲歌

《平陵東》﹐翟義門人之所作也。王莽殺義﹐門人作歌以怨也。

○薤露蒿裏歌

並喪歌也﹐出田橫門人。橫自殺﹐門人傷之﹐爲悲歌。言人命如薤上之露﹐易晞滅也。亦謂人死﹐魂精歸於蒿裏﹐故有二章。其一章曰「薤上朝露何易晞﹐露晞明朝更復滋﹐人死一去何時歸﹖」其二章曰「蒿裏誰家地﹐聚斂精魄無賢愚。鬼伯一何相催促﹐人命不得少踟躕。」至孝武帝時﹐李延年乃分二章爲二曲﹐《薤露》送公卿貴人﹐《蒿裏歌》送士夫庶人﹐使挽樞者歌之﹐世亦呼挽歌。

○長歌﹑短歌

言人壽命長短不可妄求。

○陌上桑歌

出秦氏女子。秦氏﹐邯鄲人﹐有女名羅敷﹐爲邑人千乘王仁妻。王仁後爲趙王家令﹐羅敷出采桑於陌上﹐趙王登臺見而悅之﹐因飲酒欲奪之。羅敷行彈箏﹐乃作《陌上桑》歌﹐以自明焉。

○杞梁妻歌

杞植妻妹朝日之所作也。杞植戰死﹐妻曰「上無考﹐中無夫﹐下無子﹐人之苦至矣。」乃抗聲長哭﹐長城感之﹐頹。遂投水而死。其妹悲姊之賢貞操﹐乃爲作歌﹐名曰《杞梁妻賢》。杞梁﹐植字也。

○董逃歌

後漢遊童所作也。後有董卓作亂﹐卒以逃亡。後人習之﹐以爲歌章﹐樂府奏之﹐以爲規戒。

○短簫鐃歌

軍樂也﹐黃帝歧伯所作﹐以建武揚徳﹐風動戰士也。《周禮》所謂王大捷﹐則令凱樂歌也。漢樂有黃門鼓吹﹐天子所以宴樂羣臣。《短簫鐃歌》﹐鼓吹之一章耳﹐亦以賜有功諸侯也。

○上霤

地名也。其地人﹐有父母死﹐兄不字其孤弟者﹐鄰人爲其弟作悲歌﹐以諷其兄﹐故曰《上雷田》曲也。

○日重光月重輪

羣臣爲漢明帝所作也。明帝爲太子﹐樂人以歌詩四首﹐以贊太子之徳。其一曰《日重光》﹐其二曰《月重輪》﹐其三曰《星重耀》﹐其四曰《海重潤》。漢末喪亂﹐後二章亡。舊說云﹐天子之徳﹐光明如日﹐規輪如月﹐眾耀如星﹐占潤如海﹐光明皆比太子徳賢﹐故曰重耳。

○橫吹

胡樂也。張博望入西域﹐傳其法西京﹐惟得《摩訶》《兜勒》二曲。李延年因胡曲更造新聲二十八解﹐乘輿以爲武樂。後漢以給邊將。和帝時﹐萬人將軍用之。魏晉以來﹐二十八解不復俱存。世用者﹐《黃鶴》《隴頭》《出關》《入關》《出塞》《入塞》《折楊柳》《黃覃子》《赤之陽》《望行人》十曲。後漢蔡邕益琴爲九弦。

○鞞鼓

髙辛氏娶於陳丰氏女﹐制鞞﹑鼓﹑鐘﹑磬﹑塤﹑篪。

○問大琴大瑟

答曰「古者﹐伏羲氏造二十五弦瑟﹐不聞二十弦之瑟。《廣雅》云﹕『瑟長三尺六寸六分﹐五弦﹐舜之所造﹐有琴卽有瑟云。』」

○問女媧笙簧

問曰「上古音樂未和﹐而獨制笙簧﹐其義云何﹖」答曰「女媧﹐伏羲妹﹐蛇身人首﹐斷鰲足而立四極﹐欲人之生而制其樂﹐以爲發生之象。其大者十九簧﹐小者十二簧也。」

○釣竿歌

伯常子妻所作也。伯常子避仇河濱﹐爲漁父﹐其妻思s之﹐每至河﹐則作《釣竿之歌》。後司馬相如作《釣竿歌》詩。今傳爲古曲。

○楊鳥

白鷢也﹐似鷹而尾上白。

○扶老

禿鶖也﹐狀如鶴而大大者。髙八尺﹐善與人鬥﹐好啖蛇。

○雁

自河北渡江南﹐瘠瘦能髙飛﹐不畏繒繳。江南沃饒﹐每至還河北﹐體肥不能髙飛﹐恐有虞人所獲﹐常銜蘆長數寸﹐以防繒繳。

○鳧

常在海邊沙上食砂石﹐皆消爛。惟食海蛤不消﹐隨其屎出﹐用爲藥﹐倍勝者也。

○鶴

千歲則變蒼﹐又千歲變黑﹐所謂玄鶴也。

○馬

自識其駒﹐非其駒則嚙殺之。

○猿

五百年化爲玃。

○鷓鴣

南方有鳥曰鷓鴣﹐其名自呼。常向日而飛﹐畏霜露﹐早晚稀出﹐有時夜飛﹐飛則出以樹葉覆背上。

○驢

爲牡則馬﹐爲牝則駏。

○秦始皇馬

有七名馬﹕一曰追風﹐二曰白兔﹐三曰踦景﹐四曰追電﹐五曰飛翮﹐六曰銅雀﹐七曰神鳧。

○曹眞駃馬

曹眞有駃馬﹐名爲驚帆。言其馳驟烈﹐風舉帆之疾也。

○鴛鴦

水鳥﹐鳧類也。雌雄未嘗相離﹐人得其一﹐則其一思而死﹐故謂之匹鳥也。

○兔

口有闕﹐尻有九孔。

○獐

有牙而不噬。一名麕獐。見人懼﹐謂之章懾。

○鹿

靑州人謂鹿爲獐也。

○鵲

一名神女﹐俗云七月塡河成橋。《詩》云「維鵲有巢﹐維鳩居之。」言其鳩拙﹐假鵲而成巢也。

○雀

一名佳賓﹐言常棲宿人家﹐如賓客也。《詩》云「誰謂雀無角﹐何以穿我屋。」

○燕

一名神女﹐一名夭女﹐一名鷙鳥。《詩》云「燕燕於飛﹐差池其羽。」齊人呼爲鳦也。

○鴝鵒

一名鳩﹐一名鴶鵴﹐今之布谷也﹐江東呼爲獲谷也。

○烏

一名孝鳥﹐一名玄烏燕﹐白脰烏也。脰烏子須食母﹐亦能自食其子也。

○雞

一名燭夜。《禮》云「雞曰翰音﹐﹤尃鳥﹥雞赤羽。《逸周禮》曰「文翰若采維。」周成王時﹐蜀入獻也。

○狗

一名黃耳﹐犬曰羹獻。

○巤攵犬

周成王時﹐渠搜國獻巤攵犬﹐能飛食虎豹。

○豬

一名參軍﹐一名豕﹐豕曰剛鬛。《禮》云「豚曰鬛肥。」亦曰彘﹐江東呼爲豨﹐皆通名也。豕生子多﹐謂之豵。

○羊

一名髯須參軍。《禮》云「羊曰柔毛。《易》曰「羝羊觸藩﹐羸其角﹐不能進﹐不能退。」蓋羊好能抵觸墻垣。

○

似鳧﹐腳髙﹐毛冠﹐江東人家養之﹐以厭水災。

○螢火

一名耀夜﹐一名景天﹐一名熠耀﹐一名燐﹐一名丹鳥﹐一名夜光﹐一名宵燭﹐一名丹良。腐艸爲之﹐食蚊蚋。

○螻蛄

一名天螻﹐一名螜﹐一名石鼠。有五能而不成伎術﹐其一曰飛不過屋﹐其二曰緣不過木﹐其三曰泅不度谷﹐其四曰掘不能覆其身﹐其五曰走不能絕人。

○蟋蟀

一名秋吟蛩﹐秋初生﹐得寒則鳴噪﹐濟南人謂之懶婦。一名靑蛚﹐今之促織也。

○蝙蝠

一名仙鼠﹐一名飛鼠﹐五百歲色白腦重﹐集物則頭垂﹐故謂爲倒掛蝙蝠﹐食之神仙。

○蟛蚏

小蟹也﹐生海邊塗中﹐食土。一名長卿。其有一螯大者﹐名爲擁劍。一名執火。

○長跂

蟰蛸也﹐身小足長﹐故謂長跂。小蜘蛛﹐長腳也﹐俗呼爲蟢子。

○蠅虎

蠅狐也﹐形似蜘蛛而色灰白﹐善捕蠅蝗﹐一曰蠅虎子。

○莎雞

一名促織﹐一名絡緯﹐一名蟋蟀。促織﹐謂其鳴聲如急﹐一曰促機。絡緯﹐一曰紡緯。

○蚯蚓

一名蜜蟺﹐一名曲蟺。善長吟於地中﹐江東謂之歌女﹐或謂鳴砌﹐亦呼爲謇蚓。

○飛蛾

善拂燈﹐一名火花﹐一名慕光。

○蝘蜓

一曰守宮﹐一曰龍子﹐善於樹上捕蟬食之。其長細五色者﹐名曰晰蜴。其長大者﹐名曰蠑螈。蛇醫﹐大者長三尺﹐其色玄紺﹐善魅人。一曰玄螈﹐一名綠螈。

○蜻蛉

一名靑亭﹐一名蝴蝶﹐色靑而大是也。小而黃者曰胡梨﹐一曰胡籬。小而赤者曰赤卒﹐一曰絳﹤馬呈﹥﹐一曰赤衣使者﹐好集大水上﹐亦名爲赤弁丈人。

○蛺蝶

一名野娥﹐一名風蝶。江東人謂之撻末﹐色白而背靑者也。其有大如蝙蝠者﹐或靑斑﹐名曰鳳車﹐一名鬼車﹐生江南甘橘園中。

○紺蝶

一曰靑令﹐似蜻蛉而色玄紺﹐江東人爲紺蟠﹐亦曰童蟠﹐皆曰天雞。好以七月羣飛暗天﹐海邊夷貊食之﹐謂海中靑蝦化爲之也。

○魚子

魚子曰蠅﹐亦曰鯤﹐言如散稻米﹐凡魚子總名鯤也。

○鯉魚

鯉魚之大者﹐鱣魚﹐卽今之赤鯉魚也。兗州人謂赤鯉爲赤驥﹐謂靑鯉爲靑馬﹐謂黑鯉爲玄駒﹐謂白鯉爲白旗﹐謂黃鯉爲黃雉。

○鱧魚

鱧之大者曰鮪。鮪﹐鱣屬也﹐大者名王鮪﹐小者名鱣鮪。今宜都郡自京門以上﹐江中通出鱏鱣之魚。有一魚狀如鱣小﹐建平人謂之鮥子﹐卽此魚也。

○蜣螂

能以土苞屎﹐轉而成丸﹐團正無邪角。莊周所謂蛣蜣之智﹐在於轉丸者也。蜣螂一名蛣蜣﹐一名轉丸﹐一名弄丸。

○蝸牛

陵螺也﹐形如﹤虫虎﹥蝓﹐殼如小螺﹐熱則自懸葉下。野人爲圓捨如蝸牛﹐故曰蝸捨﹐亦曰蝸牛之子捨。蝸殼婉轉有文章﹐絞縛爲結﹐似螺殼文﹐故曰螺縛。童子結髮﹐亦曰結髻﹐亦謂其形似螺殼也。

○白魚

赤尾曰魟﹐一曰魧﹐或曰魟﹐雄又曰魧魚子。好羣浮水上者曰白萍。

○蝦蟆子

一名科斗﹐一名玄鍼﹐一名玄魚﹐形圓而尾大﹐而尾脫腳生也。

○烏賊

一名河伯度事小吏。

○鯨魚

海魚也﹐大者長千里﹐小者數千丈。一生數萬子。常以五六月就岸邊生子﹐至七八月導從其子還大海中。鼓浪成雷﹐噴沫成雨﹐水族畏﹐悉逃匿﹐魚無敢當者。其雌曰鯢﹐大亦長千里﹐眼爲明月珠。

○水居

狀如人乘馬﹐眾魚導從。一名魚伯﹐大水有之。漢未有人河際見之﹐馬人皆有鱗甲﹐如大鯉魚﹐但手足耳鼻似人不異﹐視之良久乃入水。

○龜名

玄衣督郵﹐又龜名十號﹕一曰神龜﹐二曰靈龜﹐三曰扌亦龜﹐四曰寶龜﹐五曰文龜﹐六曰筮龜﹐七曰山龜﹐八曰擇龜﹐九曰水龜﹐十曰火龜。大凡物含異气﹐不可以常理推耳。火龜由火鼠耳﹐千歲之龜﹐常有白气而起耳。

○鱉名

河伯從事﹐江東人謂靑衣魚﹐爲婢﹤魚旁﹥魚﹐爲童子魚﹐爲土父鱉﹐一名河伯使者。

○結艸虫

結艸虫﹐一名結葦﹐好於艸末﹐折屈艸葉以爲巢窟﹐處處有之。

○鶢鶋

《國語》云「海鳥曰爰居。」漢元帝有大鳥﹐如馬駒﹐時人謂之爰居﹐出卽凶也。

○程雅問蠶

「蠶爲天駟星化﹐何云女兒﹖」答曰「大古時人遠徵﹐家有一女﹐並馬一匹。女思父﹐乃戲馬﹐曰﹕爾能爲我迎得父歸﹐吾將嫁汝。馬乃絕韁而去﹐之父所﹐父﹛髟從﹜家有故﹐乘之而還。駿馬見女﹐輒怒而奪﹐父擊之。父懼而密問其女﹐女具以實答。父乃射殺馬﹐曝皮於庭所。女以足蹙之曰﹕爾馬也﹐欲人爲婦﹐自取屠剝﹐何如﹖言未竟﹐皮欻然起﹐抱女而行。父還﹐失女﹐後大樹之間得﹐乃盡化爲續蠶於樹。其繭厚大於常蠶。鄰婦取養之﹐其收二倍。今世人謂蠶爲女兒﹐蓋古之遺語也。

○程雅問龜

問曰「靈龜五色﹐知吉凶﹐何也﹖」答曰「靈龜五色﹐似玉﹐背陰向陽﹐知存亡吉凶。千歲遊於蓮之上﹐五色具焉。其額上兩骨起﹐骨起似角﹐解人言﹐浮於叢蓍下。南方人以龜支牀足﹐經二十餘歲﹐老人死﹐移牀﹐龜尙生不死。能行气導引至神若此。」

○牛亭問蟬

問﹕「蟬曰齊女﹐何也﹖」答曰「昔齊後忿而死﹐屍變爲蟬﹐登庭樹﹐嘒唳而鳴﹐王悔恨﹐故世名蟬爲齊女焉。」

○牛亭問蟻

「玄駒﹐何也﹖」答曰「昔河內人見有人馬數千萬﹐皆如黍米﹐遊動往來﹐從旦至暮。家人與火燒之﹐人皆蚊蚋﹐馬皆成大蟻。故呼蚊蚋曰黍民﹐蟻玄駒也。」

○玄晏先生問鳳

問曰「鳳爲羣鳥之王﹐有之乎﹖」答曰﹕﹖﹖非也。鳳瑞應之鳥也。其雌曰凰﹐雞頭﹑蛇頸﹑燕頷﹑龜背﹑魚尾﹐五色具采﹐其髙六尺﹐與鳥之異也。出則爲祥﹐非常見之鳥也。人自敬之﹐與鳥別也。」

