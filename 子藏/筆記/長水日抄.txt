

長水日抄

﹝明﹞陸樹聲撰

●小引

余自請謝歸﹐年衰病積﹐居嘗燕息﹐屏絕思慮﹐塞兌忘言。然時中不覺念起﹐或追憶見聞﹐偶與心會﹐抑塞未能間﹐一操翰染楮﹐汗漫成帙。嘗憶石林子有言﹐以無知求有知易﹐以有知入無知難。竊有味其言﹐嗣當焚棄筆硯﹐求人無知﹐而業已成敝帚矣。會友人見者藏去﹐謂余心思所寄﹐出之以付剞劂。曰《日抄》者﹐以余積日所得也。

古書《乾坤鑿度》﹐曰鑿者開也﹐聖人出而開作之也﹔曰度者﹐天地之度﹐若道路然﹐以言通也。故其文曰﹕聖人鑿開天路﹐顯彰化源﹐一大之物目天﹐一塊之物目地﹐一炁之塊名混沌﹐气分萬瀵自上聖鑿破虛無﹐斷气爲二﹐緣物成三﹐天地之道不潔。曰三者三才之道﹐所以開易之源也﹐故其名篇曰《周易鑿度》。

《乾鑿度﹟上篇》曰「易始於太極﹐太極分而爲二﹐故生天地。天地有春秋冬夏之節﹐故生四時。四時各有陰陽剛柔之分﹐故生八卦。八卦成列﹐天地之道立﹐雷風水火山澤之象定矣。」其布散用事也﹐震生物於東方﹐巽散之於東南﹐離長之於南方﹐坤養之於西南﹐兌收之於西方﹐乾剝之於西北﹐坎藏之於北方﹐艮終始之於東北。八卦之气終﹐則四正四維之分明。生長收藏之道備﹐陰陽之體定﹐神明之徳通。而萬物各以其類成矣﹐皆易之所包也。故首之曰「易者易也﹐變易也﹐不易也﹐管三成爲道徳包籥。」

易以道陰陽﹐易有三才之道﹐故數成於三﹐而始於一。一爲奇﹐奇者爲陽﹔二爲偶﹐偶者爲陰﹐合一與二之謂三。故三其三而成九﹐九爲老陽。兩其三而成六﹐六爲老陰。陰極生陽﹐陽主進﹐故六進一而爲七﹐七爲少陽。陽極生陰﹐陰主退﹐故九退一而爲八﹐八爲少陰。陰陽二气交互變易﹐陰根陽陽根陰也。

天地之气在陰陽﹐四時之敍在寒暑﹐陰陽調﹐寒暑平﹐則气敍和﹐不和則災沴生。《素問》曰「冬傷於寒﹐春必病瘟﹔夏傷於暑﹐秋必痎瘧。蓋方冬時陽在內﹐陽爲主﹐寒𨿽入之﹐勢未能動﹐至春則陽出而陰在內﹐寒動而搏陽爲疫癘。方夏時陰在內﹐陰爲主﹐暑𨿽入之﹐勢未能動﹐至秋則陰出而陽在內﹐暑動而搏陰爲瘧痢。冬陽在內﹐故伏於下﹐而井泉溫。夏陽在外﹐故溢於上﹐而井泉寒。察於五運六气﹐陰陽生制﹐逆順之理者﹐可以言醫矣。天地之運﹐轉在陰陽﹐人身之運﹐轉在任督二脈。任脈起於中極之下﹐會陰之分﹐循腹裹以上關元至咽喉﹐陰脈之海也﹔督脈起於下極之腧﹐會陽之分﹐自脊裏以上至風府入腦循額至鼻柱﹐陽脈之海也。人身之有任督﹐猶天地之有子午﹐天地之子午以南北﹐人身之任督以腹背﹐陰陽二會皆起於下﹐故山水之發源皆起西北。人之尺脈兼賢經命門者﹐陰陽二會渾合於此﹐通天地人一也。

乾一﹑兌二﹑離三﹑震四﹑巽五﹑坎六﹑艮七﹑坤八﹐四象生八卦也。乾爲天﹐乾以三陽居上﹔坤爲地﹐地以三陰居下﹐天尊而地卑也。乾之上一畫交於坤而爲兌﹐兌爲澤﹔坤之上一畫交於乾而爲艮﹐艮爲山﹐山澤通气也。乾之下一畫交於坤而爲震﹐震爲雷﹔坤之下一畫交於乾而爲巽﹐巽爲風﹐雷風相薄也。乾坤之中一畫交而相易﹐則爲坎爲離﹐離爲火﹐坎爲水﹐水火不相射也﹐此所謂八卦相錯而成變化。八卦之位﹐坎居北﹐離居南﹐震居東﹐兌居西﹐金與水陰也﹐居西北﹔木與火陽也﹐居東南。乾以純陽居西北﹐處尊位也﹔坤以純陰處西南者﹐土旺季夏﹐坤未之交也﹐此皆分陰分陽也。坎則內陽而外陰﹐離則內陰而外陽﹐陰陽交合﹐而化生萬物。故曰「乾坤定上下之位﹐離坎列左右之門﹐水火爲天地之用也。」

剛柔陰陽者﹐易之全體也。進退得失者﹐人事之動也。吉凶悔吝者﹐生乎動者也。從違趨避者﹐觀象而應之以人事也。易𨿽扶陽抑陰﹐而剛柔不可過也。故乾之上九曰﹕亢龍有悔。坤之上六曰﹕龍戰於野。九無首則吉﹐六永貞則固者﹐窮極則變﹐居極之道然也。

一日一月謂之易。一爲奇﹐奇者爲陽﹔二爲耦﹐耦者爲陰﹐陰陽之象也。臨卦曰﹕至於八月有凶。復卦曰﹕七日來復。陽生則言日﹐陰生則言月﹐復剛長﹐故以日云者﹐幸其至之速也。臨陽消﹐故以月云者﹐幸其消之遲也。

易以象言﹐如艮之一陽在上﹐二陰在下﹐象山之在於地也。巽之二陽在上﹐一陰在下﹐象木之出於土也。木上有水﹐故坎上而巽下之爲井﹔火在木上﹐故離上而巽下之爲鼎。震在下﹐艮在上﹐上止而下動之爲頤。故曰﹕象者像此者也。餘皆以類而推。

屯卦上坎下震﹐六四曰﹕求婚媾﹐往﹐吉無不利。往字當自爲句﹐蓋屯之初爻爲陽﹐四爻爲陰﹐陰與陽應﹐必待初之求而後往﹐則義明而合以正﹐故無不利。象曰﹕求而往明也﹐不求而往﹐何明之有﹖需之上六﹐象曰﹕不當位﹐以陰居陰。而曰不當位者﹐以陰柔居卦之極上也。易以扶陽抑陰爲義﹐故曰﹕不當。如坤之上六曰﹕龍戰於野﹐其血玄黃。需之六四曰﹕需於血﹐血者陰也。爻自九三而交坎﹐行人於險也﹐故曰需。

同人乾上離下﹐離處乾下火上﹐同於天也。爻之六二﹐上應九五﹐故曰﹕柔得位而應乎乾。夫人道以大同爲貴﹐通天下之志者謂之大同﹐故同於野則亨﹐同於宗則吝﹐同於門曰無咎﹐同於郊則曰無悔。象曰﹕志未得也﹐志於野而未至也。故僅得無悔。

蠱上剛下柔﹐上下不交﹐敝極而壞之謂蠱。曰﹕先甲三日後甲三日者﹐甲者日之始事之端。曰三者﹐數以三爲至﹐先三後三者﹐致詳審之意。如三思三錫三接之類﹐言其至也。上九以陽居上﹐剛過而當蠱之極﹐未可以有爲﹐然不在事則可。故曰﹕不事王侯﹐髙尙其志。象曰﹕志可則也﹐養其志以有爲也﹐故可則。

大舜捨己從人﹐朱注謂捨己之未善以從人﹐恐未必然﹐蓋捨己云者﹐忘己之謂也。語云﹕聖人忘己﹐靡所不己。夫曰忘己者﹐形骸之己也。靡所不己者﹐大同無我之己也。何也﹖人與己之生﹐一气之分也。人與己之心﹐同一理也。故曰﹕聖人會人物於一身﹐萬象異形而同體﹐異形同體者﹐理一故也。理一則人己兩忘矣﹐何以有己﹐疑所謂捨已者﹐意若此。

《孟子﹟必有事焉章》﹐疑正心兩字﹐乃忘字之訛﹐蓋此章乃發明上二章之意。當是必有事焉而勿忘﹐勿忘勿助長也。勿忘勿助﹐語意喫緊﹐如所謂無爲而無不爲﹐夫有事勿忘﹐是集義也。勿助則非義襲矣﹐下言揠苗助長﹐非徒無益﹐而反害之者﹐正以證直養無害之意也。讀者詳之。

大過四陽在內﹐二陰居上﹐下以陽剛。大過不勝其重﹐故處大過之時者﹐必有大過人之材﹐而後克濟。九三以陽爻處陽位﹐則太重而不勝﹐故棟撓。九四陽爻居陰﹐而初六以陰應乎下﹐故棟隆吉。象曰﹕棟隆之吉﹐不撓乎下也。其曰﹕獨立不懼﹐遁世無悶者﹐此非大遇乎人者不能也。

齊桓公伐楚﹐師至於陘﹐楚人使屈完來盟於師。《春秋》書「楚子使屈完來盟﹐盟於召陵」﹐曰「來者見楚之心服﹐非迫而彊之也。」美之也。晉卻克伐齊﹐敗之於鞍﹐至於袁婁﹐齊使國佐如師﹐晉人欲得蕭同叔子爲質﹐使封內盡東南其畝﹐齊人忿而不從﹐對以收合餘燼﹐背城借一﹐於是遂盟國佐於袁婁。《春秋》書「及國佐盟於袁婁」曰「及者見彊之不得﹐乃卽而與之盟也。」甚之也﹐其予奪之義昭然矣。故曰﹕齊桓公正而不譎﹐晉文公譎而不正。

漢書杜密﹑劉勝兩人皆去官歸鄕裏。密每謁守令﹐多所陳托。劉勝閉門掃軌﹐無所幹及。太守王昱一日謂密曰「劉季陵淸髙士﹐公卿多舉之者。」密知昱激己﹐對曰「劉勝位爲大夫﹐見禮上賓﹐而知善不薦﹐聞惡無言﹐隱情匿己﹐自同寒蟬﹐此罪人也。今者尙義力行之賢﹐而密達之﹔違道失節之士﹐而密糾之。使明府賞刑得中﹐令聞休揚﹐不亦萬分之一乎﹖𨿽然余以爲爲劉勝易﹐爲杜密難﹐使密所陳托一出於公﹐而足以取信則可﹐不然則寧爲劉季陵者之不至失己也。」此魯男子所謂以我之不可﹐學柳下惠之可。

司馬溫國作相﹐欲除諫官而難其人﹐問於伊川﹐伊川不對。溫國曰「言出子口﹐入於光耳﹐言亦何害﹖」伊川終不爲言。夫語默要自有當﹐以溫國之賢﹐伊川相與之密﹐而責之言﹐卽言無不可者﹐而伊川不爲之言。或謂伊川不忠於司馬。然知人亦難﹐或貌賢而行違﹐或善始而乖終。況諫官係繩糾之責﹐一任職與否﹐關忠佞之判﹐尢難預定。故不苟於言者﹐似得中道﹐此伊川所以寧失之不言也。

李斯入秦﹐會秦厭諸侯客﹐下逐客之令﹐斯上書極言稱引﹐明客之有益於秦而無害秦。畱用之﹐後至丞相﹐與趙髙謀殺扶蘇立二世﹐以保利祿﹐然終以下獄﹐父子俱戮東市。思欲牽黃犬出上蔡東門不可得﹐使其初放逐不上書幹秦﹐得禍未必若此。然觀斯窮時﹐有感於倉鼠之言﹐則其志專在利祿﹐卒之無益於秦﹐而身嬰顯僇﹐可以見專利祿之足以殺身若此。

《周禮﹟醫師》曰「兩之以九竅之變﹐參之以九藏之動﹐兩之參之者﹐按气與脈﹐而察其死生之驗也。」人之身陽竅七陰竅二﹐陽竅在上﹐陰竅在下﹐淸明者在上﹐沈濁者在下﹐曰藏者﹐所以藏气也。脈爲心肝脾肺腎﹐具五行之气﹐故爲五藏﹐兼胃旁胱大腸小腸而爲九藏。曰六府者﹐府主藏納﹐故胃爲水榖之府﹐小腸爲受藏之府﹐大腸爲行道之府﹐旁胱爲津滴之府﹐此四者心與小腸﹐肺與大腸﹐脾與胃﹐腎與旁胱﹐相爲表裏﹐故兼上五藏而爲九。其外則膽爲淸淨之府﹐三焦爲孤府﹐非正府﹐故不入九藏。竅主開閉通塞﹐曰兩之者﹐分陰分陽也。藏主脈至與不至﹐曰參之者﹐以三指按寸關尺三脈也。

子路問事鬼神﹐止就人而言鬼神﹐故孔子答以未能事人﹐焉能事鬼﹖然鬼神乃天地造化之功用﹐陰陽二气﹐流動充滿﹐無非鬼神。故以言乎天地﹐則日月雷電﹐風雲雨露﹐春夏秋冬﹐晦明晝夜﹐皆鬼神也。以言乎人則動止語默﹐寤寐噓吸﹐生長老死﹐精气魂魄﹐皆鬼神也。以至山川融結﹐潮汐消長。艸木榮悴﹐花實開落﹐莫非鬼神。故曰﹕鬼神之爲徳﹐其盛矣乎﹖其在於人﹐則當其生也。謂之气行﹐當其死也。謂之形返﹐气行則神魂交﹐形返則體魄降﹐气行爲陽﹐故晝見而夜伏﹔形返爲陰﹐故夜見而晝伏﹐一屈一伸﹐兩不相離。故陽者陰之形﹐陰者陽之影﹐人者鬼之形﹐鬼者人之影。禹貢九州之分曰﹕冀﹑兗﹑靑﹑徐﹑揚﹑荊﹑豫﹑梁﹑雍。其言田賦者九﹐曰篚者三﹐曰包者二﹐匭者一﹐曰貢者八﹐而冀州則獨言田賦而不言貢者﹐蓋冀爲天子所都之地﹐餘八州者諸侯分封之國﹐諸侯各以歲時致其國之所有以獻於王者之謂貢。冀爲天子畿內之地﹐其物之所有﹐皆屬於王﹐則虞衡澤虞﹐牧人罟人掌之﹐何貢之爲﹖《周官》一書﹐紀行人之職﹐曰王畿之外五百里﹐曰甸服始貢器物﹐其次貢祀物﹐以至要服﹐各貢其所出之物﹐而王畿之內﹐則太宰掌其九職九賦而已﹐亦未嘗言貢也。

陶淵明飲酒田園諸作﹐見者若疑其爲閒淡絕物﹐散誕自居也﹐而不知其雅操堅持﹐苦心獨復處。觀其詩曰「淒淒失羣鳥﹐日暮猶獨飛。徘徊無定止﹐夜夜聲轉悲。厲響思淸遠﹐去來何依依﹖」又云「勁風無榮木﹐此蔭獨不衰。托身已得所﹐千載眞相違。」其特立惕厲若此。至其會意忘言處﹐則心境廓然﹐此正獨復從道處﹐亦所謂憂世樂天﹐並行不悖。

淄川楊私道著六忍﹕一曰忍觸﹐觸者人犯我也﹔二曰忍辱﹐辱者人陵我也﹐三曰忍惡﹐惡者我憎人也﹔四曰忍怒﹐怒則憎之重也﹔五曰忍忽﹐忽則憎而發之輕也﹔六曰忍欲﹐欲者貪而不知止也。此六忍者﹐戒之一身﹐則一身安﹔戒之一家﹐則一家安﹐推之以處人己之間﹐則所遇皆安﹐而寡悔尢矣。

宋元祐年召用司馬公﹑範蜀公﹐司馬再入相﹐蜀公章四上﹐辭免益力。曰「六十三而致仕﹐抑有前聞。七十四而復來﹐豈爲得體﹖」公竟不出。或以公不出爲問者﹐公曰「凡我所欲爲者﹐司馬君實已爲之矣。」東坡作二公贊﹐於司馬則稱其忠誠而略言功﹐於公則曰「廉頑起懦﹐孰知其功﹖」蓋溫國之功著在當世者﹐顯顯在人﹐奚俟於言﹖而蜀公之廉退﹐足以激興頑懦﹐以無用爲用﹐故稱其功﹐亦微顯闡幽之意。

範文正公在西夏日﹐邸報至﹐公與韓魏公皆進職。公貽書魏公云「頃接邸報﹐某有恩命攺職增秩﹐誠爲光寵。第朝廷本欲吾輩來了邊事﹐今涇原全師敗歿﹐無應援之效﹐而特進爵﹐天下豈無深議﹖又今將佐不思報國﹐惟望僥恩﹐吾輩頻時進職﹐豈能服其心﹖何顏以責其實效﹖候文字到日﹐須上章陳讓﹐使諸將知吾輩無僥幸之意﹐如得朝廷責怒﹐則吾輩可以責將佐之功矣。」倪文節公嘉定初與金人講解使還﹐中書議表賀﹐又以和戎爲二府功﹐欲遷秩者﹐公曰「澶淵之役捷而班師﹐天子下罪己之詔﹐中書樞密待罪﹐今屈己盟戎﹐何以慶爲﹖後世邊將失利﹐至因虜退以邀功﹐樞輔彌縫﹐例得加恩以增秩﹐上下相蒙﹐不惜國事﹐所謂體國忘私者何有﹖」

爲宰相者先徳量﹐次器識﹐次材能。宋之張忠定﹑寇忠湣兩公﹐皆系宰輔之望﹐寇相而張不入相﹐論者謂有忠定之材﹐而無宰相之位﹐於忠定何損﹖有宰相之位﹐而無忠定之材﹐於宰相何益﹖不知所謂宰相者﹐不專以材自見﹐而斷斷休休﹐則所用之材﹐皆其材也。忠湣拜相﹐楊文公億艸制曰「能斷大事﹐不拘小節﹐有幹將之器﹐而不露鋒芒﹐懷照物之明﹐而能包納。」寇得之甚喜﹐而不知楊公之詞﹐正規益其所未備。觀其於丁謂拂須﹐而直言面折﹐則鋒芒太露﹐卒以致雷陽之謫。所謂知其爲小人以小人處之者﹐此正有照物之明而能包納處﹐惜乎菜公不悟此也。

東坡翰墨﹐在崇寧大觀﹐則時禁太嚴﹐盡行焚毀。至宣和間﹐上自內府搜訪﹐一紙直至萬錢。而梁師成以三百千取英州石橋銘﹐譚稹以五萬錢輟「月林堂」榜名三字﹐至幽人釋子﹐所藏寸紙尺幅﹐皆以重購歸之貴近。其卷軸之輸積天上者﹐值金人犯闕﹐輪運而往。夫臨時則妬賢嫉能﹐異世則追求省識於毫墨縑素間﹐人情之變幻﹐前後若此﹐要之不與時磨滅者﹐固自有在﹐公論之在人世者﹐亦若此。

張湯﹑杜周﹐司馬遷列二人於《酷吏傳》﹐班孟堅《漢書》置之列傳。蓋湯之子安世﹐周之子延年﹐並著勛業於宣帝朝﹐皆麟閣功臣﹐故爲立傳。然固於《安世傳﹟贊》則曰「湯以酷烈﹐及身蒙咎﹐其推賢揚善﹐固宜有後。」於《杜業傳﹟贊》則曰「張湯﹑杜周﹐並起文墨小吏﹐致位三公﹐列於酷吏﹐而俱有良子。」旣因張杜子孫置之列傳﹐而猶不沒其酷吏之實﹐見史氏立法之公。後世秉史筆者﹐或稱量權位﹐以上下其詞﹔或揣摩情分﹐以掩護其實。是非名實﹐失之倒置﹐非紀載之公也。

東坡守杭日﹐值浙西災傷﹐與宰相呂汲公書﹐論災傷蠲租曰「賢哲一聞此言﹐理無不行﹐但恐世俗諂薄成風﹐揣所樂聞﹐與所忌諱﹐爭言無災﹐或有災而不甚傷。」夫所云諂薄成風﹐以報災非所樂聞﹐知而靳於申報﹐暴徵急斂﹐致百姓迫於窮困﹐轉徙流亡﹐有牧民之責者﹐咎將誰委﹖賢明守令﹐但當勘驗核實﹐無致冒濫蠲除﹐以上念國計﹐下軫民艱。然就國計民生﹐權其利害緩急相關﹐則安民生者所以固邦本﹐此正仁政之先務也。張季鷹因秋風起﹐思吳中蒓菜鱸魚﹐幡然曰「人生貴適志﹐安能羈宦數千里﹐以要名爵﹖」遂命駕歸。觀其語顧榮曰「天下紛紛﹐禍難未已。夫有四海之名者﹐求退良難。吾本志山林﹐無望於時﹐故托言以去。」而或者乃謂之曰「子從適一時﹐獨不爲身後名耶﹖不知翰方逃名當世﹐何暇計身後名耶﹖如東漢孔文舉﹑荀文若﹑楊徳祖﹑禰正平四人者﹐皆一時聰明才智之士﹐不幸生非其時﹐值操梟雄﹐皆殞身滅名﹐論者謂四人炫名騖進所致。若乃東晉謝安﹑孟嘉之值桓溫﹐何異於操﹖而卒能自全者﹐安之髙臥會稽﹐曠懷達識﹖嘉之放志山水﹐夷猶衝默﹐隤然處順﹐不希世營合﹐此其所以身名兩全也。

漢順帝備禮玄閎以徵樊英﹐《朱子綱目》書聘處士樊英爲五官中郎將﹐英濡遲至京﹐帝責之曰「朕能生君﹐能殺君﹐能貴君﹐能賤君﹐能富君﹐能貧君﹐何慢朕﹖」命英對曰「臣受命於天﹐生盡其命天也﹐死不得其命亦天也。陛下焉能生臣﹐焉能殺臣﹖臣見暴君如見仇讎﹐立其朝尢不肯﹐可得而貴乎﹖𨿽在布衣之列﹐晏然自得﹐不易萬乘之尊﹐可得而賤乎﹖陛下焉能貴臣﹐焉能賤臣﹖臣非禮之祿﹐𨿽萬鐘不受也﹐由其志𨿽簞瓢弗厭也。陛下焉能富臣﹐焉能貧臣﹖夫以臣對君而抗言若此﹐其庸鄙可知。儒者果若是乎﹖若英者﹐直方術之流耳。觀班固《漢書》列儒於九家之流﹐則宜乎當時所謂儒者若此。而帝徒以死生富貴貧賤挾之以待儒﹐則宜其所徵者非眞儒也。」

荊公於呂惠卿始善而終睽﹐荊公罷相﹐退居金陵﹐以惠卿背己﹐不忘芥帶。會公弟和甫執政﹐呂方除服﹐意不自安﹐以啟貽公曰「合乃相從﹐豈有殊於天屬﹖析𨿽或使﹐殆不自於人爲。然以情論形﹐則已析者難以復合﹐以道致命﹐則自天者詎知其不人如惠卿者﹖叨蒙一臂之援﹐謬意同心之列﹐忘懷履坦﹐失戒同簸﹐而溢言皆達﹐謬气並生。後旣莫知其所終﹐前亦不疑於有敵﹐而門墻責善﹐難移兩解之書。殿陛對揚﹐親奉再和之詔﹐固其願也。方且圖之﹐然以言乎昔﹐則一朝之過﹐不足害平生之歡﹔以言乎今﹐則八年之間﹐亦隨教化之攺﹐內省涼薄﹐尙無細故之嫌﹐仰揆髙明。夫何舊惡之念﹖伏惟觀文公相公﹐親疏冥於所同﹐憎愛融於不有﹐冰炭之息﹐豁然儻示於至慈。桑楡之收﹐繼此請圖於攺事﹐側躬以俟﹐惟命之從。荊公以書答之曰「與公同心﹐以至異意﹐豈有他哉﹖同朝紛紛﹐公獨助我﹐則我何憾於公﹖人或言公﹐我無預公﹐則公何尢於我﹖開諭重悉﹐覽之悵然﹐昔之在我者﹐誠無細故之可疑﹐則今之在公者﹐尙何舊惡之足念﹖然公以壯烈﹐方進爲於聖世﹐而安石蕞爾衰疾﹐將待盡於山林﹐趨捨異路﹐則相煦以溫﹐不若相忘之爲愈也。趨召在朝夕﹐惟良食自愛。」呂書至﹐公披閱再三曰「終是會做文字。」或謂荊公於呂何過於優容而不悔悟﹖其失於知人若此。余曰「此正見此老執抝處。」

林希子中在元祐﹐作從官﹐與東坡爲儕輩﹐在杭則爲交承。東坡入翰苑﹐林以啟賀曰「父子以文章名世﹐蓋淵云司馬之才﹐兄弟以方正決科﹐邁晁董公孫之學。」後東坡謫惠州﹐林艸制詞﹐極其詆訾。云軾罪惡甚眾﹐論法當死。先皇帝赦而不誅﹐於軾恩徳厚矣。朕初卽位﹐政出權臣﹐引軾兄弟以爲己助﹐自謂得計﹐罔有悛心。若譏朕過失﹐何所不容。乃代予言﹐誣詆聖考﹐乖父子之親﹐害君臣之義﹐在於行路﹐尢不戴天。顧視士民﹐復何面目﹐以至交通閹寺﹐矜詫詫恩。市井不爲﹐縉紳共恥。尙屈彜典﹐止從降黜。今言者謂軾指斥宗廟﹐罪大罰輕。國有常刑﹐朕非可赦﹐宥爾萬死﹐竄之遠方﹐𨿽軾辧足以飾非﹐言足以惑眾﹐自絕君親﹐又將奚憝﹖保爾餘息﹐毋重後愆﹐可責授寧遠軍節度副使﹐惠州安置。一人之身﹐而前後矛盾若此。相傳林艸制時﹐投筆曰「壞了一生名節。」以一時希意圖進﹐而貽譏後世。權位之能移人若此。

唐李輔國殺張后﹐《綱目》書殺。夫輔國以宦豎而殺君後﹐是弒逆也。而云殺﹐殺者彼此相敵之謂也。若曹操之於獻帝伏后﹐朱全忠之於昭宗何氏﹐皆以弒書﹐而此獨書殺者﹐當靈武反正。上皇之遷西內﹐輔國與張后之謀也。肅宗之不如西內者﹐內懼張后﹐而外畏輔國﹐其受制於內外﹐則輔國與張后相表裏也。故殺之云者﹐相敵之詞﹐略其上下之辧﹐以歸責於肅宗。見肅宗之信任輔國﹐上不能保其父﹐中不能保其身﹐下不能保其妻子﹐如範太史所云者也。

張子韶云「人經患難﹐固是不幸﹐然亦是不經事人。良藥有一服而可治終身之疾者﹐未爲不幸。」𨿽然彼閱歷懲創﹐困心衡慮得之瞑眩者之爲幸。如柳子厚永州諸作﹐此正發於瞑眩之後﹐惜服之稍遲耳。乃若不勝摧挫折抑而隕﹐護攺常困﹐而失其正者﹐此又藥力不足以勝之﹐爲不幸矣。故患難一也﹐顧所以處之者何如耳﹖

滕達道守巴陵日﹐修嶽陽樓﹐樓成或贊其落成。滕曰「說其落城﹐只須憑欄大慟數場耳。」夫放臣逐客﹐棄置遠外﹐其憔悴無聊﹐不自遣者有之﹐何至若是﹖韓文公《諫佛骨表》云「凡有殃咎﹐宜加臣身。上天監臨﹐臣不怨悔。」言切直矣。及貶潮州謝表﹐則欲論贊功徳﹐作爲歌詩﹐復自言負罪嬰釁﹐懷痛窮天﹐死不瞑目﹐天地父母﹐哀而憐之﹐若以覬召還者。夫臣子處遷謫放逐﹐但當歸命君父﹐安常順時。唐顏魯公赴謫﹐與子弟書曰「歲中以言事得罪。不能逆道苟時﹐爲千古罪人。」𨿽貶居遠方﹐終身不恥。其平生忠義气節﹐所自守若此。唐徳宗諭陸贄曰「卿淸愼太過﹐諸道饋遺﹐一皆拒絕﹐恐事情不通。如鞭靴之類﹐受亦何妨﹖」贄上疏曰「鞭靴不已﹐必及金玉﹐目見可欲﹐能自窒乎﹖」或謂宣公不受則已﹐何必疏聞﹖似爲賣直。夫以徳宗之彊明猜忌﹐以蕭復爲輕己﹐以姜公輔爲賣直﹐贄數以直言劘切﹐非淸愼何以致君上之知以取信﹖宜其自白若此。然考之徳宗自奉天窘乏之後﹐惟務聚斂﹐悅人言利﹐如日進月進。減吏祿﹐增常賦﹐販鬻蔬果﹐故贄於此或借是以寓匡拂之意。觀其平日自謂上不負君父﹐下不負所學﹐似非出於賣直也。

賜張九成以下二百五十餘人﹐及第出身有差。九成對策略曰「禍亂之作﹐天所以開聖人﹐願陛下以剛大爲心﹐無遽以驚憂自阻。」又曰「陛下之心﹐臣得而知之。方當春陽晝敷﹐行宮列殿﹐花气紛紛﹐切想陛下念兩宮之在北﹐邊塵沙漠﹐不得共此時和也。其何安乎﹖盛夏之際﹐風窗水院﹐涼气淒淸﹐切想陛下念兩宮之在北﹐蠻氈擁蔽﹐不得共此疏暢也。亦何安乎﹖澄江瀉練﹐夜桂飄香﹐陛下享此樂時﹐必曰﹕『西風淒動﹐兩宮得無憂乎﹖』狐裘溫暖﹐獸炭春紅﹐陛下亨此樂時﹐必曰﹕『朔風袤丈﹐兩宮得無寒乎﹖』至於陳水陸﹐飽珍奇﹐必投箸而起曰﹕『雁粉腥羊﹐兩宮所不便也。食其能下咽乎﹖』居廣廈﹐處深宮﹐必撫幾而嘆曰﹕『穹廬區脫﹐兩宮必難處也。居其安能枕乎﹖』今閭巷之人﹐皆知有父兄妻子之樂﹐陛下𨿽貴爲天子﹐富有四海﹐以金虜之故﹐使陛下冬不得溫﹐夏不得淸﹐昏無所於定﹐晨無所於省﹐問寢之禮﹐何時可遂乎﹖在原之急﹐何時可救乎﹖日往月來﹐何時可歸乎﹖每歲時遇物思惟﹐聖心雷厲﹐天淚雨流﹐撫劍長吁﹐思欲淸蠻悵以還二聖之車﹐此臣心所以知陛下者如此。」上感其言﹐擢九成第一。余杭淩景夏次之。呂頤浩言景夏之詞﹐實勝九成﹐以景夏爲第一。上曰「九成對策﹐文𨿽不甚工﹐然上自朕躬﹐下逮百執事之人﹐無所回避﹐擢置首選﹐誰謂不然﹖右張橫浦對策全文錄出之﹐著其敢言﹐以不沒髙宗容言之善。

胡端敏公﹐疏薦林見素俊﹐楊邃庵一淸曰「俊𨿽執古﹐而時俗或不之喜。然其守正之節﹐則眞宋璟也。」一淸𨿽諧俗﹐而士論或不之歸﹐然其濟變之才﹐則眞姚崇也。其品騭人材﹐不以偏長求全若此。蓋善用材者﹐譬之工師之用木﹐棟梁榱桷﹐各適於用﹐故曰「用人不求其備。」

給事中王昂疏論楊太宰一淸﹐王虎谷云鳳貽書楊曰「山中屢聞忠讜之言﹐近者畱王昂一疏﹐尢爲人所傳誦。不聞唐介初貶之時﹐潞公有此也。然介𨿽貶﹐未幾而復其殿中侍禦史﹐今王昂旣不獲還之靑瑣﹐則推薦超升﹐在執事筆端焉耳。他日秉史筆者﹐書此一行﹐豈不足以照耀千古哉﹗每恨李文達近稱賢相﹐然惡羅倫淪落以死﹐擯斥嶽正坎坷終身﹐今文達之富貴安在哉﹖」一時快意可略也。前輩影樣之多﹐後人是非之公﹐可畏也﹐一人私情可略也。天下指視之嚴﹐史氏紀載之實﹐可畏也﹐一身極榮極富極貴可略也。每日光陰之易﹐去過者不可復補﹐百年歲月之無多﹐來者未必可追﹐可畏也。

丙吉憂牛喘不問死人﹐史稱其知大體。夫宰相之職﹐固在調燮﹐然所謂調燮者﹐亦在乎人事之修。蓋天道遠﹐人道邇﹐必人物各得其所﹐而後天地之和應之。豈有殺人橫道﹐莫之究問而別求所謂陰陽之和者乎﹖此漢儒解經之誤。

通州距京城之南四十餘里﹐城中積糧數百萬石。己巳之變﹐北虜南犯諜報欲據通州倉糧﹐朝議先焚倉廩。會周文襄公忱至京師﹐都禦史陳僖敏公鎰問計於周﹐周曰「若如此﹐是賊未至而棄軍實﹐非計也。盍若檄示在京官軍旗校﹐預給一歲之糧﹐各令自支﹐則糧歸京師﹐又免輦運之費﹐不數日賊至通州﹐無所獲而去。」

陳都禦史鎰字有戒﹐爲人忠恕有容。正統初以副都禦史鎭陜西﹐久而民愛戴之。時王文爲按察使﹐公知其廉﹐舉以自代﹐已相繼擢左都﹐王反欲擠公﹐而公次在先﹐王每遇公﹐意若忿然。凡臺官之巡蘇者﹐私命其伺察公家人子弟﹐公知而不校。景泰三年同爲太子太保﹐四年公以病在告﹐王復以言脇公﹐公請老歸。五年值王巡撫蘇﹐不一訪公。六年而公薨。王時已入內閣﹐凡公應得恩典﹐悉從抑損﹐例贈太保﹐止贈少保﹐謚擬忠肅﹐易以僖敏。後王竟致極刑﹐而僖敏平生福祿壽考令終。觀此知天道不爽。

天順初﹐曹﹑石等以奪門功﹐干預國事。時李賢當國﹐深陳「奪門」二字之非﹐會法司奏石亨輩冒報升官者﹐俱合查究革職。賢言此輩一時冒濫﹐若朝廷許令自首免罪﹐事方妥貼。故當時冒報升職者﹐皆得自首攺正。或議欲追其支過俸糧者﹐賢復奏請並貸﹐兵書及左都禦史缺﹐給事中張寧上章﹐欲以李秉爲兵書﹐王竑掌都察院﹐以奏艸視賢﹐賢曰「言官薦人﹐但當言其可用﹐豈可預擬官職﹖寧易艸以進。」竑得兵書﹐秉升掌院。其識大體若此。

倪文毅公嶽在禮部﹐會戶部尙書馬文言累度僧道非便﹐下禮部議。嶽言十歲一度﹐國版日耗﹐異端日繁﹐愚耗民賦﹐坐侵民食﹐宜嚴立科條﹐痛加裁革。文虹復言天下財力大耗﹐諸無所出﹐蘇松折糧銀價輕﹐宜稍增之。詔下廷議﹐嶽曰「東南民力竭矣﹐又復重之﹐因而生變﹐咎將誰委﹖」議遂寢。霍文敏公韜爲少宰日﹐上疏言蘇松賦額太重﹐以松華亭一縣言之﹐其糧額之數較之河間一郡九縣猶多﹐大臣念切民艱﹐不以出位爲嫌﹐有所避忌﹐若此可謂得大臣之體。

國初嘗遣王三保太監出使西洋﹐所致番中方物入貢﹐後劉忠宣公大夏爲兵部﹐司官中貴獻議欲遣使通西洋者。時項忠爲兵部尙書﹐一日旨下部中﹐查西洋水程﹐項遣都吏檢舊案於庫內﹐忠宣已先檢得﹐匿其籍﹐都吏檢三日無所得﹐會言官交章諫阻﹐事遂寢。

歲壬辰冬十月是編成﹐或問十月何以稱陽月﹐答者曰「十月純陰﹐嫌於無陽﹐故以陽稱。」余曰「然則四月純陽﹐又何以稱﹖不觀之乾鑿度乎﹖」曰「乾坤陰陽之主也﹐陽始於亥﹐生於子﹐形於丑。乾位在西北﹐陽據始也。陰始於巳﹐生於午﹐形於未。坤位在西南﹐陰之正也。夫陽气始於亥﹐生於子﹐十月建亥﹐亥爲陽之始﹐故十月純陰而稱陽月﹐以陽根於陰﹐爲之始也。凡艸木發萌之始謂之黃﹐人始生之謂孩﹐皆取義於亥﹐可類推矣。」

長水日抄

