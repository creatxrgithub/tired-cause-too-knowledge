世說舊注

﹝明﹞楊愼輯

劉孝標注《世說》﹐多引奇篇奧帙﹐後劉須溪刪攺之﹐可惜。孝標全本予猶及見之﹐今摘其一二以廣異聞﹝共十五條﹞。

鄧燦《晉紀》曰「周伯仁應答精神足矣﹐蔭映數人。」

《續晉陽秋》曰「張元之少以學顯﹐謝元爲會稽內史﹐張元之爲吳興太守﹐名亞謝元﹐亦稱南北二元。」

《語林》曰「殷浩於佛經有所不了﹐故遣人迎支道林﹐林乃虛懷欲往﹐王右軍駐之曰﹕『仲源思致淵富﹐未易可當﹐且己所不解﹐上人未必能通﹐縱能服彼﹐亦名不益髙﹐若不合﹐便喪十年所保。』林公乃不往。」

《左思別傳》云「思作《三都賦》﹐疾中猶攺作《蜀都賦》﹐云﹕『金馬電發於髙岡﹐碧山振翼而云披。鬼彈飛丸以■﹝火雷﹞燩﹐火井騰光而赫義。』今本無鬼丸句。」

又曰「左思造張載﹐問岷蜀事﹐交接亦疏。皇甫謐﹐西州髙士。摯仲治﹐宿儒知名﹐非思倫匹。劉淵﹑林衛﹑伯輿﹐惜蚤終﹐皆不爲。」思《賦序》注﹕「凡諸注解皆思自爲﹐欲重其文﹐故假借名姓也。」

夏侯湛《補亡詩》曰「旣殷斯虔﹐仰說洪恩。名定匡省﹐奉朝侍昏。宵中告退﹐雞鳴在門﹐蓽藥溫恭﹐夙夜是惇。」

孫子荊《除婦服詩》曰「時邁不停﹐日月電流。神爽登遐﹐忽已一周。禮制有敍﹐告除靈邱。臨祠感痛﹐中心若抽。」

桓元作《王孝伯誄》曰「川嶽降靈﹐哲人是育。旣爽其靈﹐不貽其福。天道茫昧﹐孰測倚伏。犬馬反噬﹐豺狼翹陸。嶺摧髙梧﹐林殘故竹。人之云亡﹐邦國喪牧。於以誄之﹐爰旌芳郁。」

王隱《晉書》曰「晉帝詔徵蘇峻﹐峻曰﹕『臺下云我反﹐反豈得活耶﹖我寧山頭望廷尉﹐不能廷尉望山頭也。」

《續晉陽秋》曰「謝安優遊山水﹐以敷文析理自娛。」

荀綽《兗州記》曰「閭丘衝好音樂﹐侍婢不釋管弦﹐出入乘四望車。」

曹娥碑在會稽﹐而魏武楊修未嘗過江。

《續晉陽秋》曰「獻之文義非作長﹐而能撮其勝會﹐故擅名一時﹐爲風流之冠也。」

《會稽郡記》曰「會稽境特多名山水﹐峯崿隆峻﹐吐納雲霧。松栝楓柏﹐摧翰竦條。潭壑鏡徹﹐淸流寫注。」

《續晉陽秋》曰「愷之矜伐過實﹐諸年少因相稱譽以爲戲弄。爲散騎常侍﹐與謝瞻連省﹐夜於月下長詠﹐自云得先賢風制。瞻每遙贊之﹐愷之得此﹐彌自力忘倦。瞻將眠﹐語槌腳人令代﹐愷之不覺有異﹐遂幾申旦而後止。」

