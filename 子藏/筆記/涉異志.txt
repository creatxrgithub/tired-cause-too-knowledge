涉異志

明閔文振

●石眞妃

羅源紫霄巖有二女神﹐號石眞妃﹐靈顯頗著。永樂初出海﹐軍張元誨等﹐戴星過嶺﹐遇轎二乘﹐侍女數輩﹐執燭籠前導﹐元誨等疑爲於歸之婦﹐弛擔候之﹐忽然不見﹐知爲二妃﹐叩謝而過。二妃者﹐其初羅源徐公里石氏女也。姊曰月華﹐妹曰雪英﹐皆有姿色﹐涉書史。五季末﹐處州靑巾賊作亂﹐二女被擄﹐義不受辱﹐相繼投河死。宋時林孝子戇孫入山采樵遇玉女﹐明妝儼然﹐肅入其家﹐延茶久之。月華吟曰﹕世亂年荒起盜兵﹐紛紛螻蟻尙逃生。妾身不幸遭俘虜﹐雨涕何時積恨平﹖百尺潺溪探禹穴﹐寸心皎潔付陶泓。皇天不泯堅貞女﹐召拜云階浪得名。」雪英吟曰「昔日繁華若轉蓬﹐千璣萬琲總成空。肉芝勝比蓮花鮓﹐甘露何如竹葉醲﹖物外煙霞隨處得﹐世間風雨任牢籠。知君已有曾參行﹐暫與尋常一徑通。」吟畢﹐謂戇孫曰「吾石氏女﹐遭難而死﹐上帝憫吾貞烈﹐敕吾爲火部曜靈眞妃﹐吾妹爲水部風毒眞妃﹐封此巖爲紫霄巖﹐命吾主之﹐俗呼曰石八娘巖是也。君以孝聞﹐今𨿽貧﹐不久當貴。」已而相別送出﹐戇孫回望無復人宇矣。

●張太子

浮梁東隅有昭烈廟祠﹐唐張巡設像旁﹐侍曰張太子。永樂戊子﹐士人卜秋舉﹐降箕曰「玉霄一點墜云端﹐難失佳人一不全。敲斷鳳釵文不就﹐貴人頭上請君看。」蓋「王英髙中」四字也﹐是秋果然。英山東濱州人﹐其父斌爲浮梁令﹐以父任應舉云。又士人袖芭蕉葉入云「我非問功名﹐第言袖中何物﹖」詩云「兩手懷來一葉淸﹐知君無意問功名。可憐昨夜三更雨﹐減卻窗前數點聲。」又士人得異艸來問其名﹐詩云「蘇武當年膽气雄﹐匈奴一箭射飛鴻。至今血染階前艸﹐一度秋來一度紅。」蓋名「雁落紅」﹐云如是者莫可枚舉。或謂是時有旅襯寓廟中﹐必其所爲﹐後襯移而神不顯。

●戚侍郎

黃巖侍郎戚公存心﹐布衣時貧甚﹐有憐其才欲妻以女者﹐患其無以自給﹐但與盟曰「發身卽完婚。」邑有厲壇荒僻﹐攢棺甚眾﹐人不敢近﹐富家少年戲曰「厲壇第七棺中貯錢三百文﹐秀才今夜能取之乎﹖」公許諾。少年以餅十四枚畀之﹐使分置各棺以爲驗。至夜﹐少年先攜錢置棺中﹐匿棺旁﹐頃之聞羣鬼相語曰「戚侍郎來此﹐盍出避﹐惜此人不獲令終耳。」已而公至﹐羣鬼辟易匿榛莽間﹐公分置餅各棺﹐取錢而去﹐恬然無懼。明日﹐少年賀公曰「秀才位至侍郎也﹐但當愼晚節耳。」後登進士完婚﹐累官工侍﹐以同邑賀侍郎譖﹐果棄市。

●黃■﹝魚曷﹞道

宣徳四年七月﹐寧徳督銀場太監周覺成至邑之十三都靑巖之地﹐下令毒魚﹐各溪煉巨石投水中爆裂﹐俾魚鱉驚奔盡出。是日﹐有道人入門泣告曰﹕一切蠢動咸有佛性﹐乞減藥石三分﹐少存微命。覺成不聽﹐但啖以蔬飯﹐道人含泣食盡而去。已而各溪魚鱉盡斃﹐有大黃■﹝魚曷﹞獨異羣魚﹐剖其腹﹐所食蔬食俱在。覺成未幾病劇﹐恍惚見道人攜其類萬數索命﹐遂死。

●關山隸

少參臨海範公文初下第歸﹐自杭心急抵家﹐馳至關山時已四鼓﹐稍憩嶺上﹐遇隸兵至進曰「君何爲破曉至此﹖」公曰「不才落第﹐白日無顏過此故也。」隸兵曰「君他日登甲第﹐仕爲郡﹐終參藩﹐何慮也﹖」公謝曰「安得有此﹖」因詰曰「汝安得至此﹖」答曰「我奉官差至新昌拘罪人﹐聞其人在此山下﹐故來此。今同君下山也。」至山麓﹐公曰「饑甚。」隸兵走入田家取粥一盂食焉﹐食訖隸兵送盂還田家﹐囑曰「君宜少候﹐山下有虎﹐不宜獨往也。」隸兵出偕行至人家門﹐隸兵曰「我入此家﹐若聞哭聲﹐我走君卽走。」少頃果有猛虎咆嗥而過﹐隸兵於門內拘一人逾墻出﹐卽聞哭聲﹐公遂驚走﹐平明乃止。始悟隸兵爲陰司攝人之鬼也。其後登景泰甲戌進士﹐仕官悉如所言。

●木自動

連江人倪神保幼失父母﹐常念罔極之恩不能報﹐與其妻林氏共禱於天﹐欲得一木兩枝連理而生者﹐取之刻父母像以祀焉。乃徧求山中﹐至石芹山﹐見二木同生﹐倪乃拜祝曰「此木果可刻吾父母﹐當自動者三。」祝畢﹐其木交股搖動﹐凡三而止﹐卽取以歸﹐傭工厚值刻之﹐旣成祭哭奉於中堂﹐凡飲食供奉出告反而﹐一如事生之義。

●禱雨文

景泰五年七月﹐寧徳旱甚﹐邑民禱雨西���﹐疏文未善﹐投之須臾﹐別浮片紙﹐取視之乃元至正間禱雨文也。其辭曰﹕某等俯陳蟻悃﹐仰瀆龍顏﹐乞鑑凡心﹐願舒聖眼﹐言念生居﹐在世治本於農﹐蒙天地覆載之恩﹐感雨露滋濡之徳﹐春耕夏耨﹐敢辭塗足之勤﹐秋獲冬藏﹐實切資身之望。不期玆歲忽值恆暘﹐爰從九夏之初﹐逮及三秋之始﹐已經六旬不雨﹐忍見千里揚塵﹐石燕停飛。商羊絕舞﹐致泉源之旣竭﹐慨旱魃之爲凶﹐知作孽自我丞民﹐故降災實由上帝﹐爰深修省﹐特致禱祈﹐虔取某時﹐恭詣龍湫﹐恪求聖水﹐願施甘雨﹐稍救枯苗。伏願龍顏大悅﹐賜涓滴於金瓶龜拆﹐全滋霈滂沱於隴畝﹐庸副實栗之詠﹐預占大有之祥﹐垂佑我民迓續乃命云云。眾爲誦之﹐須臾大雨如注。

●鳥引屍

嚴陵盧廷俊爲臨川知縣時﹐有饒姓女許唐家子未嫁﹐女私於人。一日婿至女家﹐嗔而殺之﹐匿其屍。婿母訴於縣﹐女家不承﹐廷俊焚香祝天曰「願雪婿冤。」翌日之後﹐有鳥飛鳴甚哀﹐廷俊曰「得非死者訴冤乎﹖果爾宜前導。」鳥卽飛而前使人尾之﹐至深谷中乃得屍﹐女家驚服抵罪。

●死作城隍

天順間陳潔爲羅源知縣﹐多善政﹐將歿﹐有人夢城隍司使者打掃甚警﹐傳呼新城隍上任﹐及至乃潔也﹐次日潔卒。又邑人陸引爲象山縣丞﹐有政聲﹐勞思致疾﹐城隍閽者夢中恍惚聞人喚新官到任﹐急爲灑掃﹐閽者問爲誰﹐答曰「陸相公也。」及覺引果卒。士民知其事並詣廟哭奠。

●方景明

陜州千夫長方景明死﹐逾年一日﹐憑巫語曰「吾今隸酆都﹐職掌鬼籍﹐世之死者皆吾錄也。囑吾妻善誨二子﹐綜理家務﹐勿失所可矣。」語訖而去。未幾有戍卒病臥數日﹐友人來問病﹐語之曰「吾適似夢似覺﹐見方侯與語﹐欲吾爲用錄姓名而去﹐所錄甚多﹐吾友之名亦在焉﹐宜早爲後計。」友人方無恙﹐聞之大駭﹐悔惡而出﹐次日﹐戍卒果死﹐又數日友人亦死。

●鷹神

大興太宰劉公機初爲秀才時﹐畿郡有鷹神﹐乃一獵鷹也。一日飛止公宅﹐造餈飼之﹐偶不潔﹐鷹攫其奴若懲之者。居數日﹐呼公名語曰「公大貴人﹐他日當得八人擡轎﹐參贊南京。」已而飛去﹐公後舉進士﹐累官兵部尙書﹐參贊南京機務﹐如鷹語云。

●霍童古墓

寧徳霍童鄕有古墓﹐成化間有近地居氓﹐偕山人往視﹐將發而葬其父。是夕夢老人告曰「汝欲發此墓﹐盍不效孫文祥乎﹖若發當有禍。」氓覺而驚﹐然不悟。孫文祥爲何等語﹐乃徧叩士夫。一日﹐有以《福寧志槁》示之者﹐乃知孫文祥福寧人也。寧開禧間自浦城解館歸道﹐經霍童鄕﹐日暮忽見山旁有屋﹐遂投宿焉。夜半聞內寢慟哭﹐問故﹐有夫婦曰「吾子不肖﹐將鬻此屋。明旦當徙﹐幸遇仁人至此﹐不覺悲傷。」文祥曰「子孫賣宅爲貧故也﹐勿慮﹐吾爲汝謀之。」其夫曰「若爾當厚報。」寢至旦﹐視其處﹐乃荒冢也。心甚異之﹐候至日午﹐果見衣縕袍者﹐以豪右僕從持畚鐘至﹐文祥詰之﹐對曰「家貧將祖墳遷葬﹐以地鬻人度活耳。」文祥曰「愼勿鬻此﹐我賙汝貧。因傾囊與之﹐不告姓名而去。」後數夜夢寄宿夫婦拜曰「向日厚恩莫報﹐今捧二鳳雛相謝。」遂孕二子﹐長曰附鳳﹐次曰翼鳳﹐後並登科第﹐官至公卿。氓乃大驚曰「報應如此﹐吾敢葬此墓哉﹖」事遂寢。

●錢淸事發

黃巖侍郎方石謝公鐸布衣時﹐嘗夜月玩遊邑城之澄江浮橋﹐徘徊久之﹐忽橋下有隸卒曳一婦人登橋﹐從岸而去﹐公尾其後﹐見一貴人候於途﹐呵令曳至曲巷民家門首﹐呼曰「錢淸事已發﹐限明日午時取勘。」門內應聲唯唯﹐已而皆不見。公心知其爲幽冥也。明午復至其門偵之﹐見竹工負物﹐入門倏爾流血僕地。公憶夜所聞語之曰「錢淸事已發。」竹工瞠視曰「是矣。是矣。」遂死。公竟不曉所謂﹐閱數年﹐公授學至山陰﹐知錢淸有富妾﹐嘗被殺﹐會有織工至﹐執於官﹐不勝拷掠﹐遂誣服。公聞其事問富家曰「數年前有竹工至汝家乎﹖」答曰「有之。實黃巖某工﹐以造竹器主於此﹐自妾死不復至矣。」公乃以錢淸事發之語告之﹐富家乃悟﹐妾爲竹工所殺﹐而誤逮織工也。以公之言白於官﹐織工獲釋。蓋竹工嘗與妾通利其財殺之也。

●兗州城隍

嘉定龔公弘由郎署擢兗州知府﹐將之任﹐舟阻比河旁﹐近艤有官艦﹐詢之﹐答曰「兗州新知府赴任也。」公驚曰「豈有一府除兩知府者﹖或假冒以害人者也。」使人通問艦中冠袍貴人﹐卽造公舟拜謁﹐公怪之﹐答曰「知府𨿽同﹐幽冥則異爾。」公曰「得非城隍之神乎﹖」曰「然。」公曰「鄙人何得獲與神遇﹖」曰「以公正直故相見也。」公曰「到任後可許再見乎﹖」曰「公入廟時﹐第止騶從於門外﹐公獨登堂﹐則相見矣。」他日公謁廟果如教﹐輒相見。一日公入﹐語及案牘之勞﹐答曰「吾檢勘陽間事更勞也。」公曰「神所司可使鄙人見之乎﹖」曰「公第閉目卽見矣。」公果閉目﹐則見堂下囚徒紛紜哀告百狀﹐有一婦人乃公同寮推官妻也﹐以鐵釘釘一指﹐望見公哀鳴乞救﹐公詢於神且爲營救﹐神曰「此婦妒悍﹐殺妾子三四人﹐致推官絕嗣﹐故受此報。」奉公教稍寬﹑指釘﹐但死則不可免也。又見府中工房某吏兩手俱釘﹐公問之﹐神曰「此人先爲刑房屈法殺人﹐今當抵罪。」已而公還府﹐會推官妻指瘡十餘日﹐痛不可忍﹐公入問疾﹐推官曰「頃者指瘡少寬﹐方熟睡也。」又使人問吏﹐吏方兩掌瘡甚﹐公諭推官當豫後具﹐令吏外徙﹐甫三日推官妻與吏俱死。公在郡數年﹐有疑事輒請於神﹐以是人不敢欺云。

●林中丞

莆田林中丞元甫﹐資狀明秀﹐夫人亦有容。中丞布衣時讀書別館﹐忽有美婦來就寢﹐異香芬馥﹐旦去暮至以爲常﹐告曰「妾非妖祟﹐與君有夙緣耳。」自是中丞日益精健﹐夫人輒多疾疢﹐每中丞宿夫人室﹐聞異香卽出就館﹐婦已候矣﹐不爾則臥內﹐臭穢特甚。成化甲午﹐婦告曰「君今科當捷。」至秋果然。及北上相別﹐明年登進士﹐方屬泥金書艸﹐忽失所在﹐其書是日遂至家﹐夫人識爲中丞報捷書也。驚且喜。自是三十餘年﹐中丞敭歷中外﹐絕不相聞﹐夫人遂爾彊健﹐迨官廣東﹐方伯婦忽至﹐悲喜交集﹐中丞求修舊好﹐拒不從﹐曰「與君夙緣已盡﹐不敢及亂。君明日當遷中丞﹐特相報耳。」妾亦自是逝矣。泣別而去。中丞果擢四川巡撫副都禦史﹐婦竟不復可見矣。

●林氏女夢

寧徳林生初爲邳州學正時﹐出接官﹐是夕幼女年才十二三﹐夢有髙蓋大轎舁一達官入其邸﹐騶從甚盛﹐女驚閉內戶﹐伏地仰窺﹐見達官降轎登堂﹐皤髯赭面﹐儀度頎然﹐呼曰「吾弟何在﹖何寂然一室﹖」女內應曰「阿爹接官未回也。」達官曰「汝第言尙書五伯﹐今別赴任所過此﹐特來相看。」遂升轎呼擁而去。女熟記憶。明日父歸女告焉。父疑其誕﹐詰之曰「汝見五伯是何狀貌。」女言云云﹐果合。生怪之。蓋五伯者乃生族兄贈少保莊敏公聰也﹐時爲刑部尙書﹐逾月公計至自京師。考之公沒之日﹐卽女見夢之夕也。

●方合浦

浮梁東嶽廟設地獄﹐諸司俗云死者皆歸焉。成化壬寅﹐邑士方公震時年四十﹐病甚垂絕﹐但胸猶溫耳﹐爲使者攝至廟中正殿﹐王者曰「送西司勘。」使者引送西殿﹐主者揭籍語之曰「此子祿未享﹐尙未宜來。」卽以其籍付公觀之﹐見畫有廩庾米粟斗斛俱備﹐又有冠帶﹐近公之身側﹐卽命使者送歸﹐將出廟﹐遇其父祖及鄰里親朋已故者﹐皆就問焉﹐知其得歸﹐皆稱慶。使者促之出門﹐至家而蘇﹐語所親曰「陰司之說信有之矣。」明年果食廩﹐壬子膺鄕薦﹐歷校官﹐終合浦知縣﹐休致十餘年而卒。

●天妃拯疫

侍郎南城羅文肅公玘爲秀才時﹐成化乙巳由入粟至陜西﹐還至謝埠﹐舟中大疫﹐公亦被病四月﹐至淸泥灣勢益熾﹐公以錐刺其手無血﹐自度必死。時其弟經在舟與之訣﹐正冠瞑目﹐奄奄若入深泥中﹐臭腐不可當﹐自卯至巳﹐僅餘微息耳。忽聞舟中呼天妃至﹐遂張目﹐覺舟之篛篷壓下如轎足之垂而陷者﹐宛然一婦人呼曰「此中有一有學之士病在孤旅灘上﹐如何無一神道救護﹖我來送他一陣。」好風言畢﹐轎足舉起﹐蓬復故。頃覺渾身冷顫﹐須臾顫掉不已﹐𨿽舟亦爲之動﹐經乃以蓑衣數件覆之﹐自巳至未﹐出臭汗如雨﹐衣席皆濡﹐漸覺少甦﹐已而遂愈。是秋北上過天妃廟﹐具儀叩謝﹐勒其事於楣間。

●南十星君

福淸何儀舉進士﹐累官浙江布政使﹐休致家居﹐鄰有病者﹐死而復蘇﹐語人曰「頃在陰司﹐沿街結彩﹐焚香哄曰﹕『今日南斗星君上任。』須臾﹐見簇擁過市﹐所舁者何儀也。我攀儀方欲請問﹐從者曳而寤﹐乃復得歸蓋。」何儀方以是日卒也。

●晏公廟

饒州芝山驛傍晏公廟﹐其神忽然靈顯﹐降箕言事﹐如響應聲。郡人劉貳守者歸省﹐往驗之﹐袖楓葉﹐訊曰「何物也﹖」書之曰「袖中紅葉好題詩。」訊以他事皆驗。劉焚牒令吐實﹐不爾當遣除之。是夜夢商人告曰「某新安人也﹐溺水死廟下﹐淹滯廟中不能歸﹐附廟神求食耳。公能歸我甚幸。」明日劉具其事投牒城隍﹐夜夢商人來告曰「荷公厚徳﹐今城隍給牒得歸矣﹐特來辭謝﹐明日去此﹐公宜保重﹐後福未艾也。」自是廟神無靈﹐箕筆遂絕。

●東山廟

臺州東山廟有貧士﹐日叩神求資以財﹐逾年守廟者土爲金銀二錠置城中楊柳橋下﹐明日貧士叩神﹐守廟者作神語曰「可到楊柳橋下取金銀。」貧士如言﹐果得金銀二錠。他日一士人累舉不第﹐友人戲曰「東山廟曩者貧士叩神得金銀﹐盍叩以試題﹐當有應。」士人旦擬叩神﹐友人書三場試題置神案鑪下﹐詰旦士人來叩﹐友人作神語曰「題在鑪下。」士人取之豫制文義﹐及入試果符其題﹐遂得第。

●前妻陰憤

浮梁邑北余成十一者﹐初娶妻甚相得﹐未幾妻死﹐繼娶同裏女。一日余出﹐繼妻前妻入室﹐憤罵曰「汝奪我夫。」因肆箠撻﹐繼妻叫號﹐家人奔救無所見。自是余每出﹐輒如之。一日﹐余怡繼妻佯出﹐潛伏榻下﹐繼妻臥於榻前﹐妻來壓其上﹐憤撻如常﹐余亟出持斧逐之﹐見前妻驚走﹐升樓穿屋角而去﹐余追挽其衣落半幅﹐皆紙灰也。自是不復見。

●盧太守

天臺盧希哲濬舉進士﹐弘治間知黃州府。一日坐堂上﹐隱幾假寐﹐夢老嫗延至市中橋旁民家﹐餉以餛飩﹐饜飽而歸。及覺﹐口猶脂膩﹐亟遣左右告以其所走訪之﹐其家八十老嫗方設祭將撤﹐問之答曰「吾夫死三十餘年﹐平生嗜餛飩﹐今乃忌日﹐設餛飩祭之耳。」左右還報﹐希哲驚訝﹐時年三十餘﹐意其爲後身也。召老嫗入﹐婉然夢中所見者﹐給以白金一斤﹐自爲文白其事﹐旣而罷歸﹐十餘年忽招親友會飲﹐明日集妻子諸孫宴於堂﹐痛飲盡歡﹐至晡曰「可罷矣。」俄指堂下語曰「汝等隸卒少候便去﹐乃入沐浴更衣出坐堂上﹐辭妻子曰﹕『我今復爲酆都郡守﹐卽登輿去矣。』」妻子驚異﹐气遂絕﹐年四十餘。

●何烈女

泗州何氏女父蚤死﹐母病不能自給﹐有夫婦僑居泗上﹐給毋求女爲介婦﹐母卽歸之。女年十六﹐攜居淮之滿浦﹐誘以爲娼﹐畱一賈人逼女事之﹐女不勝憤﹐仰天大哭﹐自刎而死﹐夫婦賈人皆驚逃去。撫淮都憲張公敷華聞其事﹐命所司禮葬焉。時弘治己未也。越五年甲子大旱﹐都憲陳公道淮入京﹐水澀不能進﹐坐候不得雨。一日﹐夢女子泣告曰「妾泗人﹐被逼身死﹐有冤不白﹐公能雪吾冤﹐卽有雨公可進矣。」陳公旣覺異之﹐猶未深信。是夕復夢如昨﹐公翌日召所司詰之﹐耆民康鎭備陳其事﹐公卽命郡守楊遜表其墓具禮祭之﹐果大雨﹐三日乃止﹐陳公果得行。正徳間﹐淮推官前都給事中馬癸爲立烈女祠於墓側﹐紀以碑。

●臺州三寶

臺州城外數里有白塔觀音院﹐初上人於水濱獲沈檀﹐破爲薪中有觀音小影﹐遂刻像率眾建院侍奉﹐忽院僧夢觀音告曰「盍徙我置白塔頂。」詰旦僧徙像﹐薄晚取之屹不動﹐將集僧眾往取﹐而院已煨燼矣﹐像得不毀。是夕城中城隍廟後王總管祠亦毀﹐未幾王總管幻形爲士人﹐至溫州語商人曰「臺州白塔觀音院被毀﹐盍載材往當得厚利。」商人果載材至白塔﹐城中人亟市之爲建總管祠。商人至祠見總管像﹐卽前士人也﹐相視驚訝﹐故臺州稱三寶。其一爲天寧寺鐘﹑白塔觀音﹐王總管其二也。

●瓊二女

浮梁邑北張明三者﹐侍世父宦瓊崖官舍﹐與李指揮宅爲鄰﹐李氏二女俱長有色﹐明三通焉。及歸﹐潛攜二女舟中﹐將渡海﹐李追急﹐明三計窮﹐亟推二女死於水。後十年﹐明三腰患疾殊甚﹐迎孫醫者治焉﹐投劑小愈。是夕孫夢觀捕魚於裏之梅湖水中﹐二女裸而至﹐執孫衣曰「妾瓊人也﹐來爲張某治病﹐汝固奪吾功乎﹖相與曳孫入水中。」孫驚呼而覺﹐汗流沾背。詰旦以語明三﹐乃拊膺泣曰「業至矣﹐吾其殆乎﹖」果逾月而死。

●興善廟

臺州城中委巷有興善廟﹐神頗顯﹐有趙小一者遊其中﹐遇商人攜囊金息肩廡下﹐入夜小一殺商人﹐取其金﹐祝神曰「神道切莫說。」方拜下﹐神語曰「我到不說﹐只怕你自家說。」小一驚起。數歲小一同友人過廟門﹐詫曰﹕此廟神極顯﹐友人問故﹐小一曰「吾往歲殺商人取金﹐祝神莫說﹐神曰﹕『只怕你自家說﹐此其顯也。』」友人嘆異﹐逾年小一與友人交惡﹐友人以其事訴於官﹐小一坐死。

●小羊訴冤

禦史沈子公正徳戊寅秋視屯田於江北﹐未至全椒三里縣﹐人迎訴者甚眾﹐沈默數而目識之﹐旣而失其一人﹐問之左右﹐漫然答曰「散去矣。」至縣坐行臺﹐訴者入﹐末一人蓬首跣足敝衣﹐乃道中失去者﹐沈問何處人﹐答曰「全椒人。」問何名﹐曰「小羊。」曰「訴何事﹖」曰「有冤。」曰「有詞乎﹖」曰「無有。」沈叱使出﹐忽不見﹐急索之不得﹐蓋是時獨沈見之﹐與之言﹐左右皆無所見﹐沈知爲妖﹐大駭﹐流汗嘔利交作﹐縣官問疾﹐沈語之故。詢之曰「縣中得無冤者乎﹖」對曰「往年有顧景祥者爲其弟所殺並及其子﹐事適敗露﹐殆爲是耶﹖」蓋景字下爲小祥去示爲羊也﹐沈執其弟一訊服罪﹐乃知小羊又景祥乳名也。

●舉場旗

蜀舉子馮生瀕入禮闈﹐其僕謝保暴死﹐生不及殮﹐鑰邸戶﹐入試薄晚歸﹐謝保復甦﹐告主曰「我初死時﹐被人引人試場﹐徧觀舍下﹐諸舉子首有插紅旗者﹐有白旗者﹐所識張某﹑朱某皆紅旗﹐餘皆白旗。」生曰「我旗何如﹖」曰「官人亦白旗。」及揭曉獨張與朱得捷﹐生輩果不第﹐蓋紅旗者吉也。

●紅蛇

副使秀才薴村諸公稱布衣時﹐偕友人郎某出郊﹐見片紙於地﹐戲共溲之坐亭中﹐有老人至﹐以杖戳紙﹐薴村問曰「戳者何也﹖」老人曰「紅蛇也。」薴村異之﹐老人去﹐一少年至﹐拾而啟之﹐則一荷囊也﹐內貯大錢四文﹐遂持以去。薴村語郎曰「此錢非吾與老人所當得﹐吾視之紙也﹐老人視之紅蛇也﹐少年則視荷囊而取之﹐是當歸之少年也。」相與嘆息而去。

●陶詹廟

瑞安有陶詹廟﹐其神陳姓﹐著靈驗﹐廟宇壯麗﹐蓄香火田二十畝﹐歲儲積久不貲。正徳間鄰火延爇﹐烈焰彌天﹐人見廟鑪若已灰燼﹐忽一人狂發﹐仰臥於地﹐教市人舁巨石臼置腹上﹐實稻於中﹐數人執杵舂搗米熟而火息﹐廟竟無恙﹐民廬亦賴以全。去臼狂人昏憒﹐詰旦乃甦﹐蓋一村氓也。眾詰之則曰「火發時﹐陶王遠赴齋會﹐望見火勢﹐命我來此﹐教以舂稻救火耳。我實不知也。」自是境內病者取所舂米數顆煮服輒愈。

●浮來山

筆架山者﹐福寧治南大金千戶所前海中之山也。嘉靖乙酉四月二十三日巳刻﹐有五山自海外浮來﹐如筆架相聯﹐塡塞海流﹐其山頂平如幾﹐亦有突兀隆起﹐峯巒秀正﹐竹木蓊郁﹐鳥獸出沒不可名狀﹐居人聚觀駭嘆﹐以爲眞山也。自巳至申漸消沒不見﹐千戶吳權命周廉者繪爲圖﹐郡人張鵬紀以詩﹐有「奇狀眞可玩﹐勝迹弗久畱」之句。

●張勝夙報

福安畸兜小民張信八﹐素頗自守。一夕夢二人至其家﹐一人自稱曰「我張勝也﹐福寧大金人前世﹐與汝共設酒肆﹐我子爲汝毆死﹐覓汝數十年不得﹐今至此幸得之﹐汝可去還我子矣。遂曳至數里外龍潭亭上﹐遇崇福寺僧徳廣者勸諭得釋而歸﹐旣覺大駭﹐語其妻曰「吾殆死乎﹖」因病狂復見所夢二人至自臥內﹐羿出中霤﹐鼻耳口俱封以泥﹐如此者數次﹐其妻驚異﹐守護不離側﹐久之少愈﹐忽登捨後山中拾薪﹐良久不至﹐妻往視之﹐已死於樹杪﹐手足皆束以藤蘿﹐時嘉靖丙戌秋也。

●題棟詩

嘉靖間﹐費文憲公嘗構別業其基﹐乃宋柴侍郎之故居也﹐公頗勤勞建造。一日卓午﹐有絳袍冠帶士題棟柱曰「我昔猶君昔﹐君今勝我今。盛衰皆有數﹐不必苦勞心。」公驚視之﹐俄不見。

●豸九夢訴

臨海幘峯秦公武以禦史巡按江西﹐行部丰城﹐夢有訴冤者﹐問其名曰「我名豸九﹐被升九謀娶吾妻﹐構妻弟共殺吾棄屍屋後井中。」公覺識之﹐明日密諭左右執升九及其妻至﹐一訊卽服﹐取屍井中﹐尙未壞﹐蓋死幾三十年亦異矣。卒皆抵死。

●蛇啐乳

福安俗不育女﹐凡有渰溺並瘞牀下﹐不爾終﹐不得男。有林乾妻張氏﹐連產六女﹐置木桶坎牀下﹐產輒溺死﹐棄桶中﹐封以土。後復產女溺殺之﹐張氏啟封將棄﹐桶中有巨蛇自桶中躍出﹐蟠繞張項﹐以首啐其乳﹐張擊之則痛苦不可當﹐撫摩之痛稍止﹐移日不解﹐張遂死﹐人謂死女之報。

●龍母

嘉靖甲午﹐溫州旱甚﹐禱祠不雨﹐有老人語求嘉周尹珫充曰「靖龍母來則雨。」蓋距城十里有崖深入﹐下有龍潭﹐崖中有龍宮﹐塑盈尺神﹐是曰龍母。周尹遣裏胥隨老人往迎龍母﹐歸至半途﹐空中有龍吐大雹﹐老人戒裏胥輩伏河水中﹐移時乃止﹐渡河至城﹐雨隱隱隔河﹐老人曰「府縣官不出迎﹐雨不過河。」裏胥走告羣僚﹐皆至再拜﹐雨果徧城中﹐但微沾耳。秦龍母於開元佛廬﹐樹赤旗﹐老人戒曰「勿展。」已而眾忽展旗﹐須臾有白龍如練搖曳雲中﹐大風暴作﹐闔城折屋飄瓦﹐官民驚懼﹐獨龍母所居安然無虞﹐老人斂旗持竿截地三聲﹐雷轟然震﹐風遂息﹐大雨如注﹐已而失老人。所在歲用有秋時七月九日也﹐人疑老人卽龍云。

●老君殿

莆城外有老君殿﹐嘉靖乙未秋﹐巡閩侍禦白公按莆﹐毀殿構祠以祀馬忠節公﹐落成置酒﹐大會縉紳﹐飲間有童子三四百人突至﹐紛擲瓦石﹐席賓駭散﹐童子入祠聚木屑戲曰「還我老君殿。」放火燒之﹐須臾灰燼。馬氏上訴白公﹐大索童子括裏中﹐僅得四人﹐鞫之無言﹐加刑拷撻﹐閴無叫號﹐白公異而釋之﹐且曰「老君者吾夫子所從﹐問禮殿不宜毀。」命復其舊﹐別購基爲馬公祠。

●徐貢魁入陰

懷安徐貢魁拱﹐嘉靖丁酉春臥病垂絕﹐被攝至城隍祠﹐王者視籍曰「汝平生侮慢神祗﹐罪當磨。」令左右曳出加刑﹐徐力辧不服﹐王者叱出﹐至門遇其舅氏﹐新除教諭而沒者也﹐徐告以故祈救﹐舅曰「我爲汝言之。」攜徐入告王者﹐以籍示之曰「罪本難貸﹐姑從公言﹐此子今當掇魁﹐姑且寬之。」舅謝焉﹐同徐出。徐問曰「舅氏一教官﹐乃見信於王者如此。」舅曰「我今爲要官﹐不止教官矣。若教官豈能救汝乎﹖」遂相別﹐徐忽墮榻而蘇﹐病尋愈﹐是秋果以禮經魁鄕試﹐逾三年死。

●翁氏徙居

莆城翁生故尙書世資公之孫也。病極昏憒﹐中入一府第﹐見尙書公﹐迎謂之曰「汝安得至此﹖」指左右杻械罪人﹐皆其所識者。曰「此皆在世爲惡者﹐今受此報。汝歸告子孫一切惡事愼勿爲之可也。」亟促之歸﹐且囑曰「宜卽徙吾居勿遲也。」逾數步﹐又囑之﹐生稍蘇﹐備以其語告家人﹐果徙居三日﹐而闔城火﹐翁舊廬悉爲煨燼。

