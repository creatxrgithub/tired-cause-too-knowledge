耕樵問答明顏鈞

道原

耕者問曰「道本日用常行者也﹐而又原哉﹖」

樵夫曰「咈也﹐人不自知日用卽道﹐故推原道者﹐不可須臾離也。須臾不離﹐蓋通天地之大﹐無外際也﹔𨿽隱微之小﹐無內隙也﹔達古今之久﹐無停息也﹔懸日月之明﹐察有無也。顯諸形器也﹐視自明﹐聽自聰﹐言自信﹐動自禮。喜怒哀樂自宜節﹐孝弟慈讓自順徳﹐家國天下自齊治均平。位天地﹐育萬物﹐無有一人不秉具﹐自能中和﹐範圍不遺﹐而無敵於天下者也﹐故曰道原。道本自如﹐人習罔危﹐幸而免耳﹐誰識同囿日用﹐自知自明哉﹗」

聖儒傳一辧

耕者問曰「今夫一也﹐造端伏羲﹐畫像麗陽﹐原是天得以淸﹐地得以寧﹐人得爲大生大成﹐不慮不學﹐自明自神者也。至堯舜則曰精一﹐文王而曰純一﹐孔子直用『一以貫之』也。迨宋諸儒﹐有以無欲爲一﹐有認動亦定﹑靜亦定者﹐有能識破玄機獨樂者﹐有知先立乎其大者﹐有必格物窮理以致知者。我朝幸啟良知之呼﹐終振大成之傳﹐要擬聖儒之各造﹐似可同歸爲聖功。究竟簡易中正處﹐不無毫釐千里謬﹐是故一之爲淸寧﹐生化神明﹐裁成人物天地者也。本基羲畫﹑成像無爲﹐亦未曾有何指點﹐出垂昭示。堯舜神會﹐以微易危﹐故兢兢精一﹐安安執中也。文王默契敬止﹐翼翼小心﹐純一不已焉。孔子獨領畫一﹐本自精純﹐竟用以貫日用﹐所之時措適宜焉。至日無欲爲一﹐各家操習﹐率皆迷羲之畫﹑孔之信﹐又不迨溯舜之精﹑文之純﹐貿貿探采釋家下乘﹐時時拂掃之勤﹐濫擬羣一同功。甚者﹐破碎一生神思﹐收放心﹐去欲念﹐竟莫窺見此一卽天心天日﹐此心自有聰明﹐隨所欲不逾矩者。況歸除運世二千年來﹐杏壇絕響﹐不可痛乎﹗」

樵不得已﹐近譬一物﹐曰「先聖所畫之一也﹐如今人家常用牢固底長繩索也。伏蓑取以象心﹐剛壯曲折如如。堯舜則加意精制其索﹐允懷在中﹐文王亦小心翼翼﹐純實此索﹐不貳雜也。尼父則知信旣及﹐就將此索直串萬貫紋錢﹐隨周日用﹐徹上下四旁不竭也。至曰無欲﹐如將索外摸揩塵垢﹐徒勞而不知所以爲用﹐𨿽間有識破獨樂之漢﹐先立其大之能者﹐然皆未知一道之仁﹐進取立達己人爲止至。幸遇陽明破荒呼覺良知﹐以開道眼﹔崛起心齋﹐窮探大成﹐中興師道。時際耕樵及門授禪﹐棄身操印﹐不惑不亂﹐遂行齊家孝弟仁讓﹐遊揚四方﹐頗采信與。是以壯志顯比﹐中正易簡﹐調燮曲致﹐善養同仁﹐確守繩墨﹐敢惑他技哉﹗故揚聖儒傳一辧。」

晰大學中庸

耕者問曰「大中學庸﹐學大庸中﹐中學大庸﹐庸中學大﹐互發交乘乎心性﹐吻合造化乎時育﹐足故中也者﹐帝乎其大﹐主積萬善﹐從《中孚》﹐夫子所謂天下之大本。是大本也﹐家乎萬有爲《大畜》﹐孟子所謂『萬物皆備於我』。我中旣無朕兆致和﹐亦無聲臭中和﹐禦運天道性命﹐從心爲學﹐入道成徳﹐三年大成﹐宜家教國風天下如視掌﹐豈不易簡﹐豈難致哉﹗是故學之自造以成己也﹐必先聚精凝神﹐遂性致命﹐崇徳達道也。教在立達以成人也﹐卽精麗神﹐怡性融命﹐口徳至道行也。」

樵夫曰「然則學教之內﹐又有精﹑神﹑性﹑命﹑徳﹑道六別歟﹖」

耕者曰「咈﹐吾心精神只是一片﹐學教盤桓﹐亦惟在此片中﹐自融性命徳道爾。是故指一片之變化莫測曰神﹐聰明睿知曰精﹐生生無已曰性﹐分定不易曰命﹐一心直行曰徳﹐曲暢旁通曰道。實出一片﹐自顯自設﹐卽學卽教﹐自哲自晰﹐無貳無息也。合而通之﹐根心生色﹐形貞晬盎而渾麗焉。互而致之﹐學爲教之蘊蓄﹐教本學之成憲﹐淑蓄緒澤則先事於學﹐其後獲也卽能爲教。學教自成其身﹐言動悉如心矩﹐將以事親從兄﹐宜家教鄕邦風國仁天下﹐自可期月﹐三牛必大成﹐四方歸化﹐不爽誣也。」

樵夫曰「大學中庸緒造旣可知可能矣。然則《易》曰潛﹑見﹑惕﹑躍﹑飛﹑亢之序歷﹐將何爲躬造符節此大中學庸哉﹖」

耕者曰「大中學庸﹐卽易運時宜﹐無二道﹐無二學﹐無二教也。是以潛之修也﹐得於七日閉關以凝神。見於世也﹐竟獲一陽來復﹐利有攸往。惕乎中也﹐統率陽長爲愼獨。躍諸庸也﹐憤發樂學入大成。足至無上獨仁﹐無敵自神﹐往來中立﹐吋宜飛禦乎性天之樂﹐莫禦乎覆載持幬之大中。如此安身以運世﹐如此居其所﹐而凡有血气莫不尊親﹐是爲亢﹐麗神易仁道﹐無聲臭乎上下四旁﹐所謂時乘六龍以禦天﹐獨造化也。如此哲晰大中大易﹐以變化學庸。仁道必身親﹐易善易天下﹐彰順化﹐自將迸滅百代蓁蕪﹑千家注集之糜濫也。此爲耕樵一生﹐旣竭精神心思﹐知及仁守﹐莊蒞動禮成樂之極至深涵﹐如是嚴造脫穎﹐如是樂止自神﹐不貳息也。」

樵夫曰「審如是也﹐則夫子曰知禘之說之於天下也如視掌﹐不卽其幾乎﹗」

耕者曰「善哉﹐但今天下久倒懸於水旱兵戈徵亂﹐達虜倭夷酷虐﹐侵漁危患﹐阱陷生靈﹐無告無謀﹐可謂水益深﹑火益烈也。曾有一仁臣如文王之心﹑伊尹之志﹐欲救堯湯七年九年水旱之苦﹐憂皇皇思回天心﹐卽可運今日顚危如反掌﹐卽可如孔子入魯三月國大治耶﹗豈終諉曰『一言興邦』﹑『一人定國』爲虛誕哉﹖豈耕樵過信此學此道﹐非身有心得而敢狂罔誣欺至此哉﹗」

晰行功

耕者問曰「天道流行﹐人心日用本原不貳不息﹐何事於人﹐必皆以功乃爲行著。不然﹐只是日用不知﹐百姓蠢蠢爾。」

樵夫曰「嘻﹐難言也﹐必欲晰言﹐敢將『大學中庸』四字眼則縷析系狀﹐卽知樵夫一生行功矣。夫大之方體也﹐曰明徳﹐曰至善﹐曰知在格﹐曰意心身﹐曰家國天下也。夫中之主宰也﹐曰天命性﹐曰道睹聞﹐曰隱微獨﹐曰天地萬物也。總列張乎天道人心﹐流行日用﹐自具體彊﹐不慮不學者也。云何系學以大﹐以庸麗中﹐將焉取裁﹖蓋有取於精金出礦﹐胚胎龐朴。據以市賈﹐難竟信用﹐遂入鑪火﹐煆化鎔煎﹐傾瀉紋科﹐然後徧用貿易交通。所以聖神識道識心﹐同乎礦金之盹肫﹐裁成輔相﹐翼以學庸﹐爲鑪瀉此內﹐錫類多功﹐卽大慣文武吹煽緩急之不等﹝原注﹕句疑誤﹞故於明徳上加明之之功﹐至善處加止之之方﹐知而曰致格﹐從在也。意必誠﹐心必正﹐身必修﹐家必齊﹐國必治﹐天下必平﹐是爲平章百姓﹐黎民咸歸親親也。此學之所以聚乎其大﹐立生己生人生天下之大本也。於性則置率焉﹐言統率萬軍﹐權任嚴重。於道而曰修也﹐言從率出入﹐曲暢潤色焉。故於睹聞之或忽忘苟離矣﹐卽戒懼提醒﹐復通達也。於隱則有潛昭之莫見﹐於微則有口口之莫顯﹐於獨則加凝重之斟愼﹐及於天地萬物也﹐則竭致翕口﹐人人君子﹐人人中和﹐以爲位育﹐不遺不過﹐此庸之所以承乎其中﹐達成己成人成天下之化道也。𨿽有兩間作用之紛制﹐實本《大學》《中庸》之自能﹐合而通之﹐心之樂﹐性之躍﹐學以橐﹐庸爲鑰﹐日用流行﹐幾活潑潑﹐百姓聖神﹐同此知能﹐與察孔莫﹐是以耕樵識透知及﹐敢於勇力仁守﹐竟則莊蒞動﹐禮樂遂﹐行功深造﹐所謂頭頭衝著﹐步步踏著﹐眞不敢欺罔﹐亦不敢不直揚也。或遭患難險阻﹐匡桓殺害﹐從天降﹑從人致者﹐實爲此學﹐此庸《大畜》﹐福境在我﹐自增之益﹐自得之樂﹐不啻《屯》《坎》二卦形狀也。余何言哉﹖故晰行功。」

誅逢蒙殺羿心議

耕者問曰「在門之何因階有殺羿之行哉﹖」樵夫仰天長笑曰「此種人豪﹐此等事業﹐不必究刷贅疣痕迹於世也。」耕者曰「何傷乎﹗《春秋》臧否﹐孔子筆削﹐豈皆出類拔萃人與事也﹖」樵凝思躊躇﹐三揖化工﹐揚言曰「如此究刷也﹐是我朝一段大公案﹐但先師嚴訓曰『行有不得﹐皆反求諸己。』又喫緊曰﹕『子如不孝父﹐不可不反其慈之不至﹐卽是擬律。』樵疚。無疆作用﹐何間何戕﹐追例殺羿﹐未可類方。」耕者曰「如是反責﹐教我多矣。但古人篡弒﹐亦曰告天子﹐告方伯﹐請以討之。」樵曰「君父之義﹐萬古振振﹔師友之道﹐至孔獨整。是故有師無當於五倫﹐五倫弗得弗明之典。」又曰「親生主思﹐君養主義﹐師教則兼恩義而致之﹐遂於其任至重﹐其功至大﹐其師之自禦也爲愼獨。是以曠占人心﹐君親昭嚴﹐偶有逆故﹐人得而誅之﹐況夫子際會哉﹗」耕者曰「審如是﹐正遊所倡﹐所學所提﹐交揚朝野﹐互鳴道輗﹐如何作用﹐至此睽離。」樵夫曰「未可諉彼作用盡非也﹐彼亦憲古而從今﹐以爲遊爲風憲也﹐是故其憲於今之教也﹐盛行文公之學﹐其追乎古之學也﹐果息邪距詖以正法﹖是以道在樵也便便洋洋﹐惟法語﹐惟危言﹐未嘗媚口乎上下四旁﹐囂囂轔轔﹐佩仁義﹐麗孝弟﹐將蒸易乎朝野五倫﹐如此自信﹐直躬終始﹔如此覷揆﹐戾乖時尙﹐如之何不類少正卯之『言僞而辯﹑行僻且堅』乎﹖如之何不中傷之親喪不弔﹐掠鬻慧黨﹐以謾遊妨病之襲位恣好﹐倚勢浮荒爲督學哉﹖是以必借誅卯名義﹐以風天下﹐然後快於其有爲之大也﹐然後奓泰其忠義之交也。師友流號不足渝焉﹐殺羿巷議豈足卹哉﹗況樵言行﹐過盈天下﹔樵學孔仁﹐尙未知止﹐是戮允宜﹐咎無所歸﹐而又失足誤步﹐自取蛇嚙﹐皇皇醫解﹐叨獲全生﹐了結修齊素願﹐卽等再造﹐天仁恩樵罔極﹐敢怨尢其仁不仁﹐倫不倫哉﹗遂爲誅心議。

急救溺世方

耕者問曰「今天下四十餘年﹐上下徵利﹐交肆搏激﹐刑罰滅法﹐溢入苛烈﹐賦稅力役﹐科竭蔀屋。逐溺邦本﹐顚覆生業。觸變天地﹐災異趵突。水旱相仍﹐達倭長驅。戰陳不息﹐殺劫無厭。海宇十室﹐九似懸盤。圩野老稚﹐大半啼饑。會而擬之﹐恰似抄沒律條。近代專制﹐黎庶不饒﹐一民尺土。士仕以上﹐朝市以下﹐俱未有一事一難。倘或侵逼﹐何士何市﹐何官何吏﹐亦嘗苦辛﹐經操危慮﹐而皆知此病痛險阻﹐置思援拯同惻惻耶﹗」

樵夫曰「摘言至此﹐責在君臣﹐吾輩慟卹﹐只好號泣﹐昊天汶待溺矣爾﹐焉容沸思著纖力哉﹗」

耕者曰「惡是何言歟﹖赤子人井﹐行道之人﹐皆忙忙棄荷﹐急急拯救﹐況暇睜瞰於其父兄哉﹗」

樵夫曰「子言是也﹐但天下大溺﹐赤子大眾﹐𨿽有一定國之幾﹐『天下有道﹐邱不與易之』。要然﹐幾不在手﹐要未神工﹐徒切隱憂無益﹐故曰﹕乾坤始交而難生﹐必先動﹐雷雨滿盈﹐方遂建侯師保﹐攸往之利。爲今急謀行道者上策﹐只要一仁天下之巨臣﹐能知有種閒儲之銀﹐散藏四方﹐三項去處﹐非官非人民非礦金所堪敵﹐具目密啟帝旁﹐六耳忌莫泄揚﹐直透帝心悅信﹐必仗帝徳吸采﹐采委啞口數人﹐行取三月五月﹐積得億萬萬銀﹐聚塞帝庭﹐所國需用。邊餉﹑中外臣工吏胥摩票﹑王侯百項給文﹐率皆取用於此無不足﹐因以詔蠲天下貢賦﹐三年免徵﹐大蘇民困樂有餘。隨領洗牢﹐恩赦一切﹐原惡重獄﹐均與其生。次查怨女曠夫﹐激逐漂流﹐三種無告者﹐盡行四方﹐富豪士民各量力﹐命其周護以爲之所﹐欲與聚在在人人而得所﹐所謂匹夫匹婦咸被堯舜之澤。覆盆冤號﹐一旦跳躍再生﹐不勞不費﹐富且庶矣。又從而廣搜有位無位﹑學徳智仁堪稱賢能者﹐取聘來京﹐均授孔氏心造﹐躬佩孝弟慈讓﹐大學大道﹐衍教四方﹐丕易人心﹐期年歸仁而有成﹐數月悅服而尊親。夫如是﹐則大賫以足民食﹐大赦以造民命﹐大遂以聚民欲﹐大教以復民性﹐如此攝援﹐君民樂只﹔如此救溺﹐方爲急務﹔如此濟世﹐是爲雷雨動滿盈也。行道之人﹐盍自籌審有爲﹐若樵揆度﹐須附得志宰相﹐采庸神明﹐化裁左右﹐行卽不啻彈指折枝矣。且於法度時勢﹐並行不悖﹐是何也﹖蓋自尼父竭仰觀俯察之神智﹐得海日初動﹑萬國雞鳴之時﹐幾入運淵﹐衷脫化施﹐庸相魯七日而掀揭三月成大治﹐男女別塗﹐道不拾遺﹐於今貪墨﹐恥格尢烈﹐而又何患乎﹗達倭之陣陣必愼﹐法网之密密篤苦歲之徵伐哉﹗故曰﹕『其人存則其政舉。』又曰﹕『一言足以興邦。』不亦允協之甚矣夫。」

七日閉關法

直呈易見易取之方﹐仰輔二難君子以快志﹐莫厭異誕﹐實農心造歷驗﹐四方人豪洞自樂取者也。

耕者問曰「七日閉關之造﹐如何起手﹐馴造畢力﹐竟至大成者耶﹖」樵叟曰「難言也﹐甚易也。」耕又問﹕「叟旣自試有得矣﹐如何復難言哉﹖」樵叟曰「非難也﹐此段消息﹐自尼父破荒創此口決﹐至今二千年餘﹐並未有一毫領會﹐自開心竅以獨運﹐如何今日突立是說以引人﹐人將哄然後笑﹐況肯信用哉﹗是故有難以語人也﹐且作用甚異乎近代之彊記者﹑講解者﹑習文藝者﹐具列如左曰﹕

人生出世﹐各各同具有亦孔之昭﹐潛伏爲腔寰之靈﹐盡被知識見聞偃埋﹐名利聲色侵沸﹐勝若溺水益深﹑入火益熱矣。所以羣類中突出一个人豪住世﹐自負有極樣髙大志气者﹐並遭拂逆危挫﹐人皆不堪其憂苦累累﹐然日夜自能尋思﹐何日得一出頭人路﹐竟步長往以遂志﹐忽覺夫子教顏淵曰﹔『一日克復﹐天下歸仁』﹐印證『七日來復﹐利有攸往』之快心﹐卽是惇惇打坐﹐默默無語﹐縛目不開﹐塞耳不聽﹐兩手擒拿﹐兩足盤旋﹐回思內省﹐肫肫凝結﹐自己精神﹐融成一片﹐胸次抑鬱﹐若醉懵愁苦﹐不可自解以放松。如此忍耐一日二日﹐不上三日﹐卽自頓衝然﹐潛伏孔昭之靈洞開﹐煥發啟明﹐如東日之出見﹐如龍泉之滚趵。自心而言﹐若平日偃埋在百丈深坑中﹐今日俄頃自能升入天堂上。自身而言﹐若胎生周歲後﹐盡被父母誘引善好﹐貪欲情念﹐卽如繩篾匝縛在囚獄炕上﹐今日超然脫離出監﹐縱步有乘虛馭風之輕爽。如此滿足七日之閉關﹐如此化日懸中天﹐如此易易直遂其好生﹐如此遂生自爲變適麗四方﹐如此適達四書六經如視掌﹐如此提筆撝文猶江河水流之沛決﹐如此進取科第不啻運指以折枝﹐如此出世有爲自如尼父入魯三月﹐卽運天下如魯國之大治﹐退處建壇﹐聚斐以明道易世﹐卽皆等乎夫子之收成結果無二間﹐大學中庸﹐大易六龍﹐再顯憲於身﹐親見之者也。出世人豪﹐自甘心有爲﹐至死不變塞焉﹐彊哉矯也﹐以自致爾﹐豈若近代之習文業以求名﹐如登天之難哉﹗且皆樵叟生平自彊自獲﹐直自遂證驗海宇有志人豪同然者也﹐敢恣臨老妄肆元稽虛誕哉﹗萬一見此易顯明捷﹐觸動二難君子之蒸懷﹐或可拚捨一兩月﹐裹糧駕航﹐邀農取證七日半月﹐不至滿月﹐卽許泮然躍如快志﹐遂而大行運也。不然﹐何以夫子自吐曰﹕『我欲仁﹐斯仁至矣』﹖句中涵藏淵浩生意﹐使人味悟浩用。又益曰﹕『但人未之思爾﹐何遠之有﹖』此言𨿽似易易﹐人肯注心玩味﹐卽是活命靈丹也。且教顏子曰﹕『一日克復天下歸仁。』注《易》曰﹕『七日來復﹐利有攸往。』據刷三旨﹐深鉆玩味﹐卻猶人在鼾睡﹐忽醒見天日﹐自會起來幹家務然也。二難君子信用否乎﹖抑或未克深信﹐肯自移趾對證此老斯言果然乎﹖放沸歟神交﹐致懇無慚﹐惶惶哉﹗」

失題

耕者問曰「人生精神﹐無不同具而完備者﹐何如夫子亦只曰心之精神卽是聖﹐此疑何別﹖」

樵叟喟然嘆曰「此亦難言也﹐將直指曰此言果然歟﹖而夫子自十五歲發憤忘食﹐直至七十乃曰『從心所欲不逾矩』之樂在其中﹐乃出此言﹐以顯狀其自止至也。將擬列其言﹐或不然耶﹗而夫子積造一生﹐不沸片言以自炫﹐如何從心自得同天時矣﹗乃據放此旨以置疑﹐噫﹐吁哉﹗孟子有曰﹕『夫大人者﹐只不失其赤子之心而已也』。夫赤子之心天造具足具仁神者也。胎生三月之後﹐未有善養其天然者﹐所以夫子受生以至十五歲﹐卽便通曉其不慮之知﹑不學之能﹐遂然究竟自養自操自信﹐只在此處做人﹐以保全其仁能者也。所以加時習之學﹑日用之仁﹑三十而立﹑四十不惑﹑五十知天命﹑六十而耳順﹑七十乃止至乎從心所欲不逾矩也﹐乃自獲全其胎生三月不慮不學之知﹐能爲自樂。樂發揚其自全精神遂日用也﹐直透神妙莫測之變適也﹐豈輕易哉﹗吾輩欲透通夫子發此旨﹐須亦憤然發其『至死不變塞焉彊哉矯也』之志同默識﹐同造三月三年亦卽可大成也﹐何疑訝哉﹖此又焦叟生平自彊履歷﹐自獲止至之緒述。」

