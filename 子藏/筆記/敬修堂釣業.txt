自敍

此苦口也。自乙酉九月至明年五月﹐約三十餘上﹐淪廢過半﹐僅存十五。在當日以爲空言﹐在此日以爲囈語﹐不知千載後當作一古語否�口舌應亦有運在﹐處����﹐而胡爲乎非時之鳴﹖前此更有血書五六百字﹐以檄江上諸公﹐蓋不中聽﹐爲魯監國攜海汩去﹐田氏橫可式臨之。

第一篇

臣惟艱難者所以啟聖﹐憂危者所以致治﹐昊天不弔﹐降此鞠訩﹐九廟諸陵﹐慘於風雨﹗凡爲髙皇帝之子孫臣庶﹐誰不奔走悲號﹐願從地下﹗古無成旅﹐尙欲孤創奮興﹐復光絕業﹐況今天下保有十三﹐追悼舊徳者所在而起。錢江一帶﹐義旗髙攀﹐屹不可動。主上以神明之貽﹐天日之表﹐謙恭慈惠﹐播遷之餘﹐俯從推戴。監國以來﹐善政日出﹐彬彬鬱鬱﹐漢宮威儀從此日大﹐旣以畱未去之人心﹐因之鼓方張之戰气。夫此千百爲羣﹐竿木睨﹖﹐至於肝腦塗地﹐日試鋒鏑而不退避者﹐此其人皆吾二祖列宗所式靈﹐初無所求於主上﹐亦非要結以爲勸也。而主上幸而得此﹐則所以剔遠不道﹑昭我初服者﹐豈有他求哉﹖臣惟古之中興有二﹐迹勢旣分﹐取效遲速不倫。奮業者必審吾所處何等﹐而經綸出﹐而功徳歸。不然者﹐指向疑闊﹐所務非所急﹐拘澄平之具﹐徒貽累歲月﹐勿尙也。當夫規模式張﹐徳澤未艾﹐猝然內變﹐而外患乘之﹐主術不光﹐神器失守﹐幸老成未謝﹐宿將猶存﹐宗室之賢者奮起嗣服﹐次第誅芟﹐罪人斯服﹐宛然故物﹐炳炳麟麟﹐蓋功在整頓收拾之間﹐非有所大創爲也。若夫故事所沿﹐積有害累﹐怙平貪飽﹐畏見兵革﹐天下大勢痿痺不可舉﹐兼以奢淫日長﹐物力愈詘﹐病在風俗﹐禍生气運﹐崩解之見不以時日﹐完者在敵﹐我無所恃﹐但以祖宗之身義不可已﹐髙深不足以爲險﹐士馬不足以爲斗﹐芻糗不足以爲備﹐孑然振拔﹐欲以挽扶帝命﹐噓畱人心﹐式我九有﹐復見太平﹐豈不難之又難﹗蓋英武與開創等﹐而破除體例﹐尢貴神斷﹐更未易言也。開創之主﹐義不返顧﹐天之與否未敢必﹐而無不迅起疾赴﹐身冒矢石﹐備嘗荼苦。與其同事故有布衣昆弟之心﹐略去形迹﹐不修文飾﹐而太阿在手﹐賞罰斷斷﹐不蓋不乘。財物婦女皆所不取﹐作法龐古﹐事事近質﹐寧不識字﹐不嫻禮﹐而尙功播徳﹐收人心以基天命﹐所爲旦暮不能去諸懷者。中興之主﹐固不難仗此英武﹐以比於初造。而臣民之心﹐執膠虛體﹐緣依故例﹐牢不可拔。夫衣冠講讀﹐髙居深拱﹐豈不威神﹖而內外虛冒爲功﹐乞請自便﹐養恬長傲﹐美聽悅觀﹐猶之先代。是所以失之者﹐乃不復更攺﹐欲復藉是得之﹐亙古以來未之有也。主上勿以此座易與﹐夫開創不成﹐一身之故耳﹐中興不成﹐二百七十九年之神靈所鑑視。臣一念及﹐皮骨爲驚﹐用不敢隨眾過爲阿歡﹐進此痛哭﹐惟俯察而進擇之。

第二篇

日者進取浙西有命﹐所云攻其所不備﹐亦攻其所必救﹐萬全之策也﹐浙西士民且持空拳行助一搏。乃奉旨著總兵張名振以舟師向尖山﹐二十日於玆矣﹔奉傳著科臣祁熊佳監名振兵速渡﹐又十日於玆矣。天下事爭緩急而難易因之﹐爭準易而存亡系之﹐在此日也。前無有知海寧事者﹐十日之內輒印綬補缺﹐失事機者一矣。前海寧額糧九萬有奇﹐吾可就食﹐十日之內﹐印綬者刻期徵取﹐失事機者二矣。前果疾渡﹐可先守而後戰﹐十日之內﹐彼已入據﹐而我徒恃戰處勞﹐失事機者三矣。前下邑或有未剃髮者﹐偵探機情便﹐十日之內﹐已盡剃辮﹐失事機者四矣。前浙西遁匿官兵﹐曾戰﹖習﹖易﹖﹐故死不就﹖﹐可呼入伍﹐十日之內﹐無所逋逃﹐失事機者五矣。所謂愈緩則愈難﹐愈難而危亡立至。﹖乃陽當堅。而暗分兵東下﹐天下事尙忍言哉﹗而名振反盡撒所部兵還寧波﹐勢必有他向﹐且有作姦﹐百呼有不應矣。不如於各路新至之師﹐選鋒五千﹐旦晚卽發﹐尙可有爲。郡邑𨿽陷沒﹐而人心未去﹐刻望王師﹐則一便。浙西奮義者尙出沒湖泖之間﹐專待策應﹐則一便。嘉湖所屬具少眞﹖﹐實實寡備﹐以中國戰中國﹐不必矓其名﹐則一便。豪傑之土﹐發去而心死國﹐一呼編戶可起﹐則一便。日來諸兵雲集﹐乘此勝勢﹐不令坐鈍﹐所向自力﹐則一便。兵多勢必難保﹐久且散﹐不如速進﹐因糧於所陷之地﹐則一便。今擁戰卒者﹐未悉浙西地理﹐畏不前﹐浙西五郡知兵之士﹐走越中者不下數百人﹐咸願荷戟前導﹐則一便。夫𨿽多失事機﹐而尙有此七便﹐則非嘗試之說矣。驟得一邑﹐次第疾下﹐武林不戰自解。不然﹐杭﹖分心廣爲備﹐吾不得志﹐然則得志者在江上之戰矣。蓋西徵之著﹐勝敗皆有益也。若復忽忽﹐五日之內不見進兵﹐則可危者﹐萬萬必有。臣家旣已陷﹖﹐僅此勾踐故區﹐稍畱淸醒。而君子不競﹐至於一跌。主上爲大明之身﹐不止魯國分封故事而已。祈卽日敕行。

第三篇

臣之前疏﹐謂勢斷難姑待﹐懇另以兵行﹐誓不欲借題得官也。而輒荷特顧﹐命以監軍之銜。念自少年饑寒﹐長而辛苦﹐教授生徒﹐積勞所致﹐每患胃病﹐不任驅策﹐然不敢以疾辭也。臣辭﹐則誰敢以一矢加浙西城下者﹗而又未蒙另調何兵﹐臣乃自詣鄭定﹖借兵一千﹐行且襲渡﹐第恐事機間於毫髮﹐而督遣不一﹐奏報遼闊﹐必誤日期。乞假臣便宜行事﹐得盡專制浙諸軍。至設間行探﹐已發數十人往﹐其賞犒鼓舞之貲﹐苦無所辦。念臣遁越時﹐不忍明言傷老母之意﹐但提一囊﹐貯生平著述﹐他無一錢。而欲以空言賞人﹐誰樂爲用﹖伏懇主上俯念用兵以來﹐惟此爲下手第一著﹐立取內帑五百金賜臣﹐任臣給發﹐與印敕並下﹐以便應期遄徵。國家從來誤於緩急二字﹐著著妙算﹐著著錯過。臣欲力除此病﹐先從此局始﹐幸與呵護力行之。

第四篇

前廿一日所遣偵子李志祥等﹐已往彼中﹐安置內應﹐具報各縣情形如狀。臣家有馬﹐﹖來亦來收充。邊外之產百人至﹐老母驚投水﹐幸負絮不沈。臣念父棺來葬﹐家屬咸在﹐族閭聚處﹐墳墓相接﹐或恐此未渡江﹐彼先屠伐﹐幸攺臣姓從母氏氏沈﹐稍示疑惑。又前疏所懇給與生員宋恪等官銜﹐末荷慨與。夫優以虛名﹐而使深入危地﹐猶乏勸人死﹐而曰贈以美官。此尙矜惜﹐而欲令其枵腹以從事也﹐卽周公﹑孔子難之﹐而況今之人乎﹖今不敢望五百也﹐卽以蘭百﹐譬如令臣親偵﹖行渡海﹐亦必與以道裏費數金。主上不能使臣﹐猶臣之不能使健士也﹐伏惟裁照。

第五篇

臣得一人可與共爲攻﹐得一人可與共爲守。臣恭候費給﹐且待舟楫﹐逾期未行。夫攻間之著﹐以爲迂則已﹐以爲切則當出全副精神注之。朝廷不甚加意﹐而欲求閫外之功﹐難矣﹗江上所縻巨萬﹐此數百金而難之﹐臣卽智勇百倍古人﹐安得以饑渴勸人﹖審浙西近狀﹐斷宜智取﹐不可力得。中書張賁孫﹐奇才也﹐臣素服其經濟﹐未獲謀晤。頃﹖坐論﹐盡多應變之能﹐且弄槊如綫﹐百射不能及也。臣同籍董期生﹐畱心治亂﹐積有年載﹐仿古寓農法﹐便鄕自爲勇﹐試團練已驗也。生員諸來聘﹐淹該古義﹐才算敏贍﹐無所不可﹐試艱繁﹐有綏靖之功。此三臣者﹐臣左右手也﹐請得與偕行﹐賁孫參帷幄﹐期生練兵﹐來聘理餉﹐必有以不負臣舉﹐幸敕下共西徵之役。更懇立督鎭臣孔恩誠之師﹐王朝先之師﹑張鵬翼之師﹐趙天祥之師次第至﹐臣爲之先﹐而諸軍爲後﹐庶不至以臣嘗試﹐以浙西嘗試﹐以皇明二字嘗試也。事關大計﹐不勝眷眷。

第六篇

臣奉命監軍西徵﹐而前此奉命監軍西徵者﹐故不喜臣言西徵事。臣以朝廷所策遣大將皆不果行﹐不得已刺血作書﹐告江上守臣。刑部郎中錢肅樂感臣意﹐爲涕下﹐願率義兵二千人來共事﹐且招沈﹐馮二義師﹐已有成算。而不喜臣言西徵者﹐揚言臣欲以兵遮取家屬過越東。夫以兵﹐所以危家屬也﹐不以兵﹐或可竊渡﹐無失算至是者。臣不與辧﹐乃錢與沈﹐馮竟以不喜者力﹐不果﹐則止有鄭師千人﹑汪秉圭二百人。又錦衣朱壽宜破產飯師﹐防江最早﹐許以五百人從臣聽調度。此月十四日﹐遣中軍髙允超移冊就點名已﹐而誠十五日歸給餉﹐十六日復至汛受計往。時戒備矣﹐潛諸邑爲內應者皆守是期﹐勿敢忘﹐則先自寧邑始。忽壽宜故將趙淩雲以五百人夜潰去﹐十六日朱師獨不至﹐於是鄭﹑汪二師亦皆疑﹐徘徊不欲進。失其會﹐甚可惜也。淩雲狡驁不任使﹐先是嘗領五百人﹐聞欲西渡﹐叛壽宜令﹐不肯行。壽宜黜之﹐銜忿去從胡學海﹐意誘此師不眞西渡然後快。是故夜乘允超歸就餉﹐縛之獻學海﹐而五百人率從胡。臣念事已六七﹐而疑沮者不可彊﹐甚矣借兵之不爲吾用也。計部署策算將一月﹐一旦壞淩雲手﹐淩雲之肉不足食也。伏乞主上立置淩雲於法﹐以警逆師﹔責學海還壽宜兵及舟仗等物﹐圖再舉。臣紮巖門以待命。

第七篇

臣屯巖門﹐收巖門百姓爲耳目﹐探﹖出沒﹐則鄭定﹖借師猶在也。小壹距海寧三十里﹐前者十六之期不果渡﹐﹖覺有內間者﹐於是益兵守。嘗以馬騎騁老鹽倉﹑天開河﹑喬司之間﹐以作气勢。廿五日﹐臣遣總兵顧石率三百人﹐襲老鹽倉之營。﹖不備﹐夜驚﹐銃炮擊死三十餘人﹐活擒二﹖﹐並揭其﹖示來。臣非有發縱之力﹐出義興方略也﹐伏懇優與紀錄。臣思斬馘之細﹐不足爲功﹐待命於此﹐專候諸師。而叛將趙淩雲尙未伏辜﹐所潰師尙未遣還﹐廢誤事莫此爲甚﹐伏惟主上干斷而行之。念軍務冗沓﹐不工副艸﹐幸與優異﹐得徑達文書房﹐微臣幸甚。

第八篇

臣前借兵﹐鮮受約束﹐總不爲用。臣乃使人行諜設間﹐專待策應﹐而召募得二百餘人﹐如王鳳﹑朱之彪﹑韓萬象等﹐皆彪勇敢戰﹐一往無悔﹐誓不與﹖俱生者。臣又日與講論兵法﹐呵其疾痛﹐激其忠義﹐誠可以爲先驅﹐而苦奉命諸師斷斷不進。主上重以丁寧﹐不啻數十矣﹐何食祿而不赴難﹗臣知其意有不切﹐而气有所不敢。夫諸臣擁兵﹐咸得稱將軍﹐懸黃金印﹐呵道自爲雄﹐亦何所不足﹐而必力於原﹐以試不測﹐所爲意不切也。諸臣皆不產浙西﹐彼中情勢不諳﹐又昧於兵法﹐與農市等﹐偵探二字﹐向不任遣﹐凡事不深習其故﹐則疑而畏之﹐且可以矯命推托﹐非推托﹐則何故不出﹐此所謂气有所不敢也。嗟乎﹗此日之餉﹐不但民間肌髓﹐國家之命脈與之延促﹐而但坐令縻耗﹗果能久畫江也﹐臣計則迂﹐否則﹐以分飽抗志請纓者﹐或尙有可幸成也。臣家浙西﹐機情熟﹐又素以恩結人﹐故無不樂爲用。附近府縣敵之虛實﹐燎如指掌。又臣少年談兵﹐以至於今﹐用兵虛實﹐得其大分。嘗能以信義感激寮屬﹐使弱者皆勇﹐則何不幸與臣以專制之師﹗臣察得新至之師﹐其將未大者﹐如尹自鵬千人﹐李唐搏七百人﹐嵊縣生員尹燦﹑貢生諭恭復五百人﹐又新安王撥歸熊督臣千人﹐此皆非江上諸鎭額兵﹐而將皆勇於功名﹐遣令受臣節制﹐必有大用。且此三千餘人﹐究不能空腹坐逍遙也。與以半月之糧﹐限日渡江﹐得地會食﹐則旣不分兵於諸鎭之手﹐而取資糗糧﹐萬不及方命西徵者虛縻之多。一月之內﹐不見成功﹐臣願立受褫斥﹐以警諸臣之觀望不前者。

第九篇

臣奉命監軍﹐乞師不得﹐又以姦弁潰軍﹐致失機會。疏請新兵聽臣專制﹐尙在部議。臣心優結﹐須髮俱禿。臣惟戰浙西者﹐必浙西之人﹐內應外合﹐無不成功。臣鄕瀕海﹐素有不奉官票私行鹽販者﹐此其人皆剛狠欲逞﹐太平之日嘗逆官府﹐捕巡無如何﹐則又僞爲巡鹽之牌﹐以官而行私。亦有頭領聽其指揮﹐間爲不靖﹐而地方不敢問。蓋道裏熟﹐與﹖恆相遇﹐不震其名﹐又習水戰。郡邑旣陷﹐凡此不甘就﹖﹐多登販舟﹐卽世族貴冑往往然矣。且自以爲忠義﹐號令齊一﹐競若師旅。臣已遣臣至戚生員孫旦復剃髮潛往招來﹐且與太湖義旅呼應。續又遣參將王鳳一再聯絡﹐如海寧衛世襲指揮滿惟誠﹐原任參將﹐棄職潛販﹐湯瑞麟原任都司﹐今棄職潛生員胡士燦家﹔姚欽明又起義﹕董延貞曾殺﹖弁﹔歐陽傑結眾潛行水澤﹔又義士淩應章﹐玉志麟﹑周紹賢﹑錢元﹑陸瀾等﹐各有販舟共五六百號﹐每舟約十人﹐則五千餘入矣﹐皆願聽臣調度﹐爲中興良佐﹐在內接應。伏乞優獎﹐皆與職銜﹐使整集器械﹐廣致銃炮﹐凡鄕集使气任俠之輩﹐咸呼下舟。此輩單涼﹐一旦有榮秩快其所欲逞﹐而又美以義名﹐知踴躍任事﹐較浙東官兵無不一當百者。然非臣使﹐必不爲用。臣少結客輕財貨﹐嘗提人患難﹐頗聞鄕裏﹐故相信不疑。但彼父母妻子與其屋廬墳墓皆在﹐﹖朝發而夕不勝﹐則惴惴不保﹐故必以浙東官兵先之﹐又使彼有尊官兵之名﹐而易部署就吾使。然則官兵千人足矣﹐臣呼號數月﹐究竟商量﹐若失此機﹐眞正可惜。萬乞立敕一師﹐付臣疾行﹐勢必電摧禾吳﹐無堅不破﹐光復舊都﹐在此一舉。若又疑惑臣何苦捐棄家貲﹐以戚黨族屬試之不測之地﹐爲不返顧之計也﹐誠審之熟﹐而料之明切﹐萬萬不爽者矣。事在呼吸﹐不能姑待。

第十篇

臣惟今日西徵二字﹐爲絕佳題目﹐借以升官掛印者﹐累累不一足矣。而責其速進﹐不曰請餉﹐則曰待舟。自舊歲九月至今﹐已五閱月矣﹐而必無持一戟先登者。然此日時勢﹐更與歲前不同﹐自十二月廿四之後﹐我兵一挫﹐﹖驕益逞。乃諸鎭養尊﹐將心萬不足恃﹐而私鬥者互見﹐無所爲兵律也。米價騰沸﹐過常數倍﹐財竭則內必變﹐民情已洶洶可慮。又外逼日至﹐叔父寡兄﹐同室之愛﹐我無一恃﹐知不可以旦夕矣。而舉朝泄泄﹐猶然飾太平之容﹐豈以示﹖鎭靜﹐如謝安之於秦乎﹖臣未能爲之解也。臣數月以來﹐招署內應﹐臣兄﹖往來傳諭﹐云朝廷榮擢且至。欽札下﹐而迄今未經實付﹐則以爲紿之﹐人誰信我﹗夫事窮則當變計﹐勢促宜有急圖﹐於今日尙以浙西爲不足畱意﹐則請先削臣監軍之銜﹐並收西徵敕印﹐各官解散﹐可以省官﹐可以減餉﹐可以息擾﹐亦有數善。若以萬不宜緩﹐則柰何奉行累月﹐猶在築捨。機去勢散﹐不可復得﹐天下美善之數﹐不肯遲遲以待人也。是宜已其不欲進者﹐而鼓其欲進者﹔奪其不能進者﹐而加於能進者﹐一以示罪﹐一以勵功。夫賞罰不由我﹐而豈能有濟於封疆之故哉﹖但古人用將﹐必須敵所知名﹐而將所用兵﹐必須素所熟習。渡江之後﹐日處危地﹐危則計出﹐不則一蹶不可收拾﹐非如江上之戰﹐進則賭炮﹐退則安枕﹐工作捷書﹐好爲塗飾而已。遊擊朱之彪者﹐故叛許多副將﹐以國故幸脫者也﹐爲人刻鷙有膽﹐百萬不懼。嘗以兵依定﹖鄭遵謙﹐謙以其素縛之﹐欲盡於法。臣以其才可惜﹐使過勝於使勁﹐尙或恩誼可結﹐爲脫之﹐任以事。今彼往收舊部兵丁﹐蓋熟用聽使令也﹐乞加以副將軍之銜﹐使得行其躍冶﹐而臣從中節制之﹐料不卽爲患﹐但慮成功之後﹐或煩聖意處分也。治奇病者以毒藥﹐此用饑鷹之時耳。臣苦措辦﹐已付行糧三百金。東義至澥口﹐道裏須五六日﹐知甚不足﹐萬不忍半塗棄之。伏乞立發千人半月之餉﹐以便師行。事系危切﹐言不擇詞﹐統惟睿宥。

第十一篇

殉兩都諸公﹐已蒙贈加﹐炳不可朽矣。﹖至武林﹐都有幽節﹐不勝收拾。臣居浙西﹐能詳言浙西。臣同籍舉人祝淵﹐天性慈惠至孝﹑友愛諸弟﹐卽喪尪瘠﹐幾不起﹐推多就寡﹐處貧泰然﹐顧視端好﹐不苟坐立﹐衣冠古道﹐凡有益於鄕者無不爲之。嘗慕原任都察院今蒙優卹劉宗周之學術﹐而未得爲其徒。壬午﹐宗周以直不容。淵冒不測﹐抗疏救﹐至蒙杖處幾死﹐初未嘗一面也。甲申之變﹐布被藿食﹐對人輒號慟勸勤王。會南都嗣服﹐乃止。乙酉﹐揚州陷﹐愴然謂臣曰「﹖卽渡江﹐柰何﹗淵生有日矣。」南部潰﹐輒往往絕食。家人力勸﹐稍進。逮杭﹖下令限日責朝﹐淵輒行大號﹐噴血滿地。旣暈復蘇﹐曰「吾獨不得安母地下。」作絕命詞一章。閏六月之五日﹐葬母歸﹐時已羸甚﹐幾斃﹐復絕食盡﹐遺有「死忠死孝尋常事」之句﹐令其子毋讀書﹐毋彰吾輕生狀。又舉人陸藎誼﹐好學篤行﹐聞東越起義﹐渡江觀之﹐見江上諸師徒粉飾﹐無恢復之志﹐依定西將軍張名振。名振方奉徵西之命﹐逡巡不果﹐悲憤甚﹐歸故廬﹐吾有死耳﹐此不足恃也﹗」浹旬不進飲食。邏者日至﹐負榻一號不起。海鹽縣生員曹鳳鳴﹐爲人質厚﹐不習世故﹐居山中﹐殊無異人﹐人亦鮮知之者。﹖卽澉浦所﹐鄕之人曰「﹖令削髮﹐子猶未知法若何自全﹖」鳳鳴曰「卽死耳朵。」鄕人固勉勿死。繼時時說死字﹐諸以爲言之輕﹐此戲也。須臾﹐檀山松樹東枝有緣自盡者﹐眾卽視之﹐戲爲死語曹鳳鳴也。臣門人生員沈陵﹐初不識字﹐工謳吟。年十五﹐見臣與四方從遊者日講貫﹐曰「吾亦欲爲制。」頃刻成一篇示臣﹐則雜歌詞其半﹐頗有理趣。臣告之曰「獨不得入此等語。」乃折節讀書﹐博洽有文名。生質孱﹐﹖至﹐謀奮義。臣笑曰「汝弱不任荷。」毅然答曰「吾此中彊也。」走道臣荊本澈奉命一較截郭店一路﹐勢不敵﹐義兵咸走﹐而陵獨殿不肯退﹐遂爲所殺。此三節者﹐臣鄕目擊﹐與傳聞不同。臣方廣采節義等事﹐以存野乘﹐而逢主上發幽錄義﹐敢不以聞﹗伏乞分別褒卹﹐以慰泉下。又生員董仁﹐與祝淵同學﹐志行相得。淵死﹐負屍而哭曰「卽以淵故株連﹐勿避也。」生平抗直﹐不阿不曲﹐嘗以一言伏植人。時眾義起﹐與淵等破家合以援海寧﹐今髙臥深山不肯出。臣謂如此臣者﹐卽不錄其舉義﹐其恬淡之操﹐足以風勵﹐幸加部銜﹐使得展其所學﹐與中興鴻業不無小補。此非臣私舉也﹐爲國家勵气節﹐長功名﹐惟俯賜鑑照。

第十二篇

臣惟造國者貴審勢。今日之勢﹐戰勢﹐非守勢也。勢無可守﹐故必戰。而戰浙西﹐所以戰江上。蓋羣然以此著爲當急務矣﹐而行之必有所先。昨者痛哭而陳﹐蒙主上動色獎諭﹐慘及左右﹐下臣疏戶兵二部速覆。乃臣待命又十餘日﹐未經部覆。臣惟整師大進﹐不可無臣﹔卽偏師密渡﹐愈不可無臣。何則﹖熟道裏﹐悉人情﹐精偵探﹐投內應﹐布間諜﹐知兵敢戰﹐願爲諸軍之倡者﹐惟臣獨也。臣師一進﹐﹖分力以禦我﹐則武林單﹔﹖不分力以禦我﹐則蘇嘉絕。而臣所請餉二千金﹐乃必無所措﹐則是信臣者未至﹐而以向道內應等事爲無所藉臣。果若是﹐則徵西之著亦可以不亟亟也。臣知處餉甚難﹐然早進徵西將士一兩日﹐便足以應臣所請﹐濡遲累月﹐動以數萬計﹐究竟兵饑而難濟﹐是苦易而好難也。一旦內應不成﹐口嚴江上﹐而吾越米價騰湧﹐自相殘賊﹐大勢一去﹐﹖且坐而收之。此時欲令臣往﹐臣亦計窮﹐天下事尙忍言哉﹗臣領額兵二百人﹐向未叨主上一粟﹐今蒙合派﹐計一歲合四千金。臣今僅取其半﹐是費二千兩﹐省二千兩﹐臣未嘗有取餉之名﹐並未嘗有取餉之實矣。乞立敕上虞折差之中﹐扣給前數﹐勒限臣渡

江之日﹐若復逡巡﹐急正臣罪以警諸師﹐所不辭矣。

第十三篇

臣請餉二千金﹐實先領六百金﹐立制拒馬車五十乘﹑竹銃五十門﹐伏弩二百件﹑燈籠﹐絆索﹑火藥﹑鉛彈﹑刀牌之類﹐現可察驗﹐約共費去三百餘金。而曁陽之師不日卽至﹐應發不敷。又奉命調度劉繼武五百人﹐向不請糧﹐欲就臣食﹐合力西徵﹐臣何所辭。伏懇再敕戶部﹐必與全給﹐令城外點名交發﹐庶無冒餉之虞﹐亦無曠日之慮。又有懇者﹐西渡之後﹐凡守望呼應﹐備理船隻﹐整頓器械﹐催督聲援﹐必有一重臣主之﹐坐鎭海上﹐一路照應﹐庶於進取有功。原任浙江道監察禦史任孔當﹐向守濟寧﹐斬﹖﹖﹖﹐用兵素著﹐今以艱請﹐天語慰畱﹐著令墨縗從戎﹐堪任此職﹐旣便應援﹐兼理餉事﹐使之處處內鞏﹐路路遙應﹐臣等乃可以一意鼓行﹐無回顧之患﹐則恢復拭目俟之矣。

第十四篇

臣爲西徵一著﹐刺血抆淚﹐數月於玆。百貸千求﹐措餉召募。所遣朱之彪﹐畢竟狼子﹐逗畱曁陽﹐部眾自雄﹐不思赴況﹐殊非臣所薦引與朝廷倚任之意﹐則臣罪當議也。臣之錯舉﹐罪亦不辭。而副總兵王國仕﹐則獨如臣令﹐以三百人來﹐據報的於本月十二日誓師赴帆。若夫餉數不給﹐而奉督行之旨﹐則是閉門而求其出也。夫同受徵西之命﹐彼有縻數縣之糧。而誤半年之艦者﹐往往不可問。果以督臣者並督請臣﹐臣願戴罪立功﹐身當斧鐝不惜也。臣念母在﹖﹐臣心在國﹐倡義西徵﹐獨先聯絡內應有據如臣者﹐豈有所畏而不前哉﹖但兵到之日﹐前數百金已飽原部﹐則何所恃以無饑﹖萬懇垂憐﹐並給原數。事已六七﹐所爭不遠﹐不勝倦倦。

第十五篇

竊惟內應之設﹐臣自去年十月以來﹐破家聯絡﹐人舟俱集﹐激發最遠。初有浙西內應之疏﹐再有機間旣設之疏﹐所懇給與空敕﹐並實授欽札﹐以示鼓舞﹐兩蒙諭旨。而逡巡擔閣﹐歷今兩月﹐尙未舉行。夫用精神者﹐養之而後出﹔用气力者﹐疾速不停﹐乃克大見。今蠟丸之書一再至﹐手迹具在也﹐文臣如某某等﹐武臣如某某等﹐行師在卽﹐伏乞遵旨施行。文則監紀﹐通判﹑推官等銜﹐武則就部札槪與實授。臣言歷今字字立驗﹐並無誣罔。祈刻日下部催行﹐便臣密遣傳諭﹐然後官兵到日﹐處處響應﹐無任激切。

