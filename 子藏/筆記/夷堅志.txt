

欽定四庫全書

子部十二

夷堅志

小說家二【異聞之屬】提要

【臣】等謹案夷堅志五十卷宋洪邁撰邁所著容齋隨筆已別著錄是書所記皆神怪之說故以列子夷堅志事爲名考列子謂大禹行而見之伯益知而名之夷堅聞而志之正謂珍禽異獸如山海經之邁錄仙鬼諸事而名取於斯非其本義然唐義原尉張愼素已有夷堅錄之名則邁之名亦有所本也陳振孫書錄解題載夷堅志甲至癸二百卷支甲至支癸一百卷三甲至三癸一百卷四甲四乙二十卷共四百二十卷趙與峕賓退錄亦載邁夷堅志三十二編凡三十一序不相重各節錄其序之大略頗爲詳備此本僅存自甲至戊五十卷標題但曰夷堅志而失載其原序證以與峕之所載乃支甲至支戊非其正集惟與峕記支丙作支景謂避其曽祖之嫌名而此仍作丙疑傳冩者所攺也胡應麟筆叢謂所藏之本有百卷周亮工書影謂應麟所藏乃支甲至三甲此殆卽胡氏之本而又佚其半歟朱國禎湧幢小品不知爲志中之一集乃云夷堅志本四百二十卷今行者五十一卷蓋病其煩蕪而刪之則悞之甚矣陳振孫譏邁爲謬用其心其說頗正張世南防宦紀聞則謂邁欲修國史借此以練習其筆似乎曲爲之詞然其中詩詞之往往可資采錄而遺聞事亦多足爲勸戒非盡無益於人心者小說一家歷來著錄亦何必拘於方隅獨爲邁書責歟乾隆四十三年五月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

夷堅志甲卷一

宋洪邁撰

張相公夫人

錢履道字嘉貞京兆咸陽人也金皇統中遊學商虢過鄠縣貪程不止獨一僕相隨天曛黑不復辧路信馬行到一大宅扣門將托宿遇小妾從內出驚語之曰此地近山多狼虎豈宜夜涉錢曰適不意迷途敢求棲寓一席之地但不知爲何大官第宅妾曰是河中府尹張相公之居相公薨亡惟夫人在須稟命乃可遂入白之少頃延客相見髙堂峻屋明燭盈前已羅列杯盤夫人容色端妍冠服華盛便與同宴侍兒歌舞之妙目所未覩錢自謂奇遇若遊仙都情思蕩搖莫知身世之所畱拱手敬坐不輕交一談諸人以爲野戅相視笑侮罷席就枕俄而燭至夫人者復來眾擁之登牀錢趨下辭避彊之再三於是共寢明旦畱之飯錢本漂泊旅人旣稱愜懷抱累日不言去一夕正歡飲間聞戶外傳呼呵導之聲云相公且至夫人遽起諸妾皆奔忙散錢竄伏暗室不敢喘怖因假寐久之狐嘷鴉噪東方旣明人屋俱亡但已身臥於叢古冢耳狼狽而出逢耕夫始得官道衣上餘香芬馥經月乃歇

樓煩道中婦人

嵐州宜芳縣飛鴦堡村民難言往樓煩縣中道少憩逢婦人素衣髙髻年二十許揖而問曰我自樓煩來往嵐州獨行迷路不知從何爲便言指示之時分手婦人長吁一聲遂僕地掖視之死矣言就邸捨求湯飲灌救竟不起傍人過者見婦人死不明畏爲己累執以告保伍遭系縣獄訊治𨿽自誣云殺而取其貲然僵屍無痕傷又不能供所掠何物郡遣曹掾明生者審究呼問言曰汝實殺人邪對曰難言也明生不悟其姓名再問之復然以爲疑乃曰然則所謂難言者非汝邪又對曰然明還郡具白太守別選吏啟壙驗之但得朽木一片於柩中無從鞫勘因縱釋使去言在家事父母極孝謹爲鄕社所重至是蓋獲天佑云

普光寺僧

武城之東普光寺行童元暉近村王氏子也旣作僧爲街坊化士嗜酒不檢一意狎遊年二十五歲得疾甚惡還其家困臥閱一寒暑忽昏不知人舉室環泣少頃仰首長鳴頓僕於下問其所苦稍能言曰腰脊之下尾骨痛不可忍呼瘍醫孔彥璋視之乃短驢尾自皮膚間崛出父畏醜狀宣播急掩其衣痛愈切復裸以示人然後止明日長尺許又明日徧體生毛首面已肖驢形數日後蹄鬛俱備兩耳翹翹然哮吼悲鳴四支據地卓立儼成眞驢家人議欲殺之寺僧云不可此天所以示戒彰其惡報以懲後來如殺之是背天理將爲君家不利於是畜於廏中而弗施轡勒驢嘶噉不已且亂齧人試舉鞍置前則聳耳以待若有喜意重致遠能日行二百里凡十年方死

劉將軍

金兵據齊魯之地攺奉符縣爲泰安軍其皇統二年累月不雨漢兒劉將軍爲守禱於嶽岱不應繼致祭龍潭赫日滋熾劉怒命丁夫運石土欲塡潭使平夜夢神告曰天久無雨非吾之罪今四海之內凡一勺之水則有神主之吾弗得預又豈敢上違天律輙降膏澤邪幸使君察之也劉寤而愈怒黎明率千餘卒益輦石土投寘潭內比暮遂平然到曉復如故劉了不警悟但竭人力而爲之當晝隆寒風倐起而雷電從潭出山阜皆震吏民懼甚劉猶督役不已數日間暴卒雨乃沛然

淑明殿馬

完顏亮正隆中泰安守貝實勒始到都欵謁東嶽廟徧禮羣祠至淑明寢殿地有流血大驚躬率從吏周行檢視見後塑像一指折血淋漉弗止而首飾臂釧及供牀黃白器皆亡失卽捕典掌者系獄訊治𨿽加以峻刑終不得其實後因月旦再詣廟備牲幣奠享炷香敬禱曰後宮嚴閟深固詎容穿窬可入今獄久不決必累無辜惟神至聰極明願顯示誅殛以快民意祝罷回車明日晚閽卒走報云殿西素壁間舊繪馬四匹早忽不見山下人盡聞馬足響而不覩其形久之各銜一人至一僧一童並奚奴貝實勒急策馬往先謝神威然後驗問四囚駢械廡下如有物執持者是時有女眞千戶曰阿實達虐而斂所部誅求貲賄其二人無以應命與竹林寺僧同謀自殿屋山翼鑽瓦斷椽經旬日始僅得達故外人莫知藏其物於僧所童行與聞之於是具奏於廷亮令杖殺千戶及其兩奚奴並竄僧童於遠裔

王二

王二隴州人其居在黑松林跑谷世以畋獵射生爲業用是得名因與眾逐鹿至深崖迷失道正彷徨次遇女子渡水來少年貌美而身無衣袽視王而笑王平生山行野宿習見物怪𨿽知爲非人殊無懼色咄之曰汝邪怪邪女子又笑而不答良久乃問王曰爾何人王始稍敬異揖而言本山下獵徒今日逐虎失蹤致墮玆處生死之分只在須頃願娘子哀之女曰隨我來當示爾歸路遂從以行登絕髙巉嵓之峯涉回環過膝之水塗徑犖確足力不能給女不穿屨步武如飛到一洞有大石室境趣防寂如幽人居不聞煙火气寢室尢潔雅王顧傍無他人戲言挑之欣然相就夜則共榻晝則出求果實以啖之居月餘王念母乏供養以情泣告女曰我欲暫歸徐當復相尋女許諾送出官道乃別王感其意愛他日再訪焉試與之語邀同歸略不謙拒攜手抵家王妻趙氏旣育三男女矣此女又生兩子與趙共處甚雍睦逢外客至必驚訝斂避或獨走入山經月不返終不火食王亦任其去畱後二十年猶存

河中西巖龍

皇統中河中府大旱太守李金吾祈禱未效聞西巖寺僧慈惠戒律精髙爲緇徒所仰乃往請之僧曰身老無以動天地但每日說法之時必有一老叟來聽講莫知所從來疑爲龍也當試扣之須金吾明旦至此潔誠以待李曰諾如期叟至李正從此語望其入寺卽焚香設席命左右掖之再拜致詞叟驚止之曰使君屈膝於山翁敢問何以李曰亢陽爲災五種不入萬民將無以生願龍君慈仁亟下甘澤當肇建祠宇歲時奉祀以彰顯大神之威靈惟神念之叟無言少頃顰蹙而嘆曰噫泄吾天機者師也吾死無日矣遂告李曰使君勿憂誓以死報又顧僧曰吾今以師故獲罪上穹立降誅罰吾卽死屍墜於地然不出此境中乞爲作證明使闔郡民爲行壇七晝夜庶幾借此功徳可獲超升僧許之而去於是一雨三日外邑虞鄕有死龍墮山下李盡率士庶召浮屠千人詣其處築壇場延慈惠演供事畢龍見於空作人言謝曰吾𨿽天誅而賴法力救助乘無上妙因得爲菩薩龍矣李爲建廟請額於朝且名其地爲蒼龍谷小說載釋照講法華經於嵩山有三叟日來諦聽自言是龍照以天旱令降雨叟曰雨禁絕重儻不奉命擅行詬責非細惟孫處士能解弟子之禍照爲謁孫思邈致懇是夜千里雨足三叟化爲獺匿於孫所居後沼遭使者捕執孫使解而釋之事頗相

燕王遷都

金天徳二年五月以燕山城隘而人眾欲廣之其東南隅曰通州門西南曰西京門各有髙丘俗呼爲燕王不能知其爲何代何王也及是立標埒定基址東墓正妨礙議欲前其北面以增雉堞工役未施之數日都民於中夜時聞人聲云燕王遷都皆出而觀之見鑾輅儀衞前後雜遝燈燭熒耀香風襲人羅列十里從東丘至西遂滅明夕復然民以白府畱守張君爲請於朝廷乃迂枉其壘以避之

五郎君

河中市人劉庠娶鄭氏女以色稱庠不能治生貧悴落魄惟日從其侶飲酒鄭饑寒寂寞日夕咨怨忽病肌昏冥不知人後𨿽少愈但獨處一室黙坐不語遇庠輙切齒折辱庠鬱鬱不聊委而遠去鄭掩關潔身而常常若與私人語家眾穴隙潛窺無所視久之庠歸舍入房見金帛錢綺盈室問所從得鄭曰數月以來每至更深必有一少年來自稱五郎君與我寢處諸物皆其所貺不敢隱也庠意𨿽憤憤然久困於窮冀以小康亦不之責一日白晝此客至值庠在焉翻戒庠無得與妻共處庠懼徙於外館一聽所爲且鑄金爲像晨夕瞻事俄爲庠別娶婦庠無子禱客求之遂竊西元帥第九子與爲嗣元帥賞募尋索鄰人胡生之妻因到庠家見錦繃嬰兒疑非市井間所育者具以告帥捕庠及鄭械系訊掠而籍其貲獄未決神召會物辟重門直入獄劫取凡同時諸囚悉逸去帥大怒明日復執庠夫婦箠楚苛酷是夜神又奪以歸而縱火焚府治樓觀艸場一空瓦礫磚石如雨而下救火者無一人能前帥無可柰何許敬祀神不復治兩人罪五郎君竟據鄭氏焉

宋中正

魏人王員外以納粟得州助教家富而性狠狼戾恣暴出過神祠未嘗加敬或指而詈侮金國正隆初有士人通謁曰宋中正旣延見爲縱陳禍福其言似涉譏戒王不悅答之曰天生徳於予禍福其如予何客曰君悖戾愎諫匪朝伊夕熒惑眞君將下臨君家速禳之尙可免戾王曰使禍可禳而去則福亦可禱而來子勿以不根之辭誑惑於我客咄咄不已王叱遣之經旬浹又一客緋衣亦稱姓宋與王語如中正之辭王曰旬日前有一宋秀才相訪意欲相恐脇吾固拒不欲聽君豈其黨邪吾平生直心於神事無所畏敬君衣朱衣而姓宋得非熒惑之精乎復叱之其人出外仰天大呼卽有塊火從空飛下眾爭趨救王猶鴟張大言曰不足救也此不過能廬舍耳俄頃火焰旋轉散爲數十炬王屋邸無遠近一切蕩然𨿽金堅玉白俱成煨燼其居之側故有火星廟略無所損

七娘子

大河之流截大行而東注峻灘數十水勢湍悍魚鼈不能停居其一曰七娘子灘山顚有龍女廟山下民千家當夏潦稽天歲有隄防之勞淪墊之慮父老雜議將徙聚落於他所士人韓元翁者老成博雅爲黨裏所信乃往謀焉元翁曰吾曹世世居此墳墓廬舍其傳已久一旦委去於心終不安試瀝懇於龍祠視其從違乃隨事爲計亦未晚也於是醵錢具牲牢酒醴擇日詣廟求遷其祠於河濱擲杯珓以請得吉卜眾拜而歸方撰財慮費是夜雷風大作聲如頽山暴雨傾河狐嘯哭山下人盡起皆以爲貽神怒比曉霽色融怡一廟儼在平地尺椽片瓦無有壞隳至於壁泥塑像一切妥貼面勢平正基宇堅牢絕勝於舊自是滛漲抵廟岸卽止民無復憂

防國大將軍

紹興二十六年淮宋之地將秋粟稼如雲而蝗虫大起翾飛刺天所遇田畝一掃而盡未幾有水鳥名曰鶖形如野鶩而髙且大廣脰長嗉可貯數斗物千百爲羣更相呼應共啄蝗盈其嗉不食而吐之旣吐復啄連城數十邑皆若是才旬日蝗無孑遺歲以大熟徐泗上其事於金庭下制封鶖爲防國大將軍

夷堅志甲卷一

欽定四庫全書

夷堅志甲卷二

宋洪邁撰

陽武四將軍

黃河之南陽武下埽在汴京西北數爲湍潦所敗每一修築至用丁夫數十萬工金皇統中嘗決溢發卒塞之朝成夕潰汴守募能泅者探水底一漁叟自言能潛伏一晝夜遂命備牢醴先祭河神然後遣之入半日而出下有長蛟爲害故埽不能堅非殺之不可須得寶劍乃濟蛟方熟寢於百丈之淵斬之易也守取鎭庫古劍付之將入又言曰願集眾舟於岸滸以相俟至午水變赤色則令至中流及期水赤漁叟攜蛟首奮而登舟洪流陡落埽卽寧守欲奏以武爵辭不受多與金帛亦辭旋踵而死守爲立祠於其處請於朝封爲四將軍以爲龍女三娘之子塑像立於傍靈應甚著訪漁之家無有知之者亦不曾詢其姓第識者疑爲神云

杜郎中驢

杜涇郎中河中府榮河縣上源村人也世爲醫貲業稍給買裏民王氏驢僅髙四尺然有力善鳴能馳遠日夕乘跨而好醉後驟騁亡度稍緩則痛鞭之於是每施鞍輙縮栗悲嘶爲恐懼意初不知其有懷恨思報之心嘗往丁村晚飲回及中塗距家猶十里欲急歸加鞭愈切小童不能追隨衣藥笥居後驢忽蹶墜涇於地未暇起爲所踶齧食其股且盡气未絕驢倀倀獨還家人驚異謂必遭狼虎之厄而視驢口吻皆有血諸子秉炬到其處涇尙痛能言舁之到捨而死

黑風大王

汾陰后土祠在汾水之南四十里前臨洪河連山爲廟蓋漢唐以來故址宮闕壯麗紹興間陷入女眞統軍黑風大王者領兵數萬將窺梁益館於祠下鮏羴污穢盈積如阜不知掃除一夕乘醉欲入寢閣觀後眞容且有媟瀆之意左右固諫弗聽率四十奴僕徑往未及舉目火光勃郁雜煙霧而興冷風激人立不能定統軍懼急趨出殿門閉目有數軰在後足踁爲關闑翦斷統軍百拜禱謝乞以翼旦移屯至期天宇淸廓杲日正中片雲忽從祠上起震電注雨頃刻水深數尺向之糞污蕩滌無纎埃統軍齋戒致祭捐錢五萬緡以贖過士卒死者什二三

王徳柔枯蟹

靑州益都人王徳柔營新第於北郭旣成百怪交興白晝出沒煙气蓊蔚之中神形爲面見人紛紜往來偃肆自若邀喚道術者施法攝治歷數輩皆無效不可寧居於是還舊捨而揭牓於是訪膽智者就驗之狗屠範五素以防悍著詣徳柔求酒饌獨往宿夜且半西廡下砉然大聲起一人從地踴出短身縮項著朱衣形體充腯似年有三十許兩手相擊歌舞庭下範握刀逐之至東南隅失所在範記其處明旦發土獲一枯蟹大而赤椎碎投諸水其後帖然主厚謝範屠遂得安處

李婆墓

下邳境內有古丘相傳爲李婆墓莫知其何時又言多藏珍寶卒爲亡賴惡子所睥睨紹興丁已歲僞齊之末羣盜肆行焚廬發冢略無虛日遂從事於李墓呼聚三百人畚鍤備集自晨至午及於埏中棺槨皆露眾疲困憩臥或餐幹糒俄有一媼長七尺餘發白貌黑形極醜素練寛衣端坐槨上彈指長嘯響振林壑溪谷涓流一切沸湧眾怖而散走須防煙靄四合神鬼出沒或聞闐闐車馬聲或隱隱如雷移時開晴一盜有膽者復往視已失棺槨所在但存空穴嗟悔而歸五旬中多暴死及無故顚隕者裏民悉爲之掩壙且致祭焉

宿遷諸尹

宿遷大姓尹氏當離亂時聚其族黨起兵劫女眞龍虎大帥之壘獲祖宗禦容與宮闈諸物寘於家以道路梗塞未暇貢於朝同裏周郭兩秀才從求貨弗愜誣告有司私蓄謂禁省服禦將謀不軌獄吏不復究質於是諸尹皆棄市周以功得本縣令郭爲丞助之謀者皆補右列後避兵禍邑人多播徙京口周郭亦南來嘗同其友朱生輩閱市朱之子從龍方六七歲見壯卒五人著靑紫袍張弓挾矢顧而怒憾當通衢欲射人周郭趨入酒肆朱生不覺也從龍密以告乃出窺之皆引相從西去諸人飲罷過南畔小巷到一隙處遇向者五卒正身發鏃中周郭之胸同行者了無所覩二子卽稱心痛僕坐不能起眾扶以歸經宿疽生於背胸背洞徹至膈膜見五臟月餘而死

小珠山遺卵

密州之東百二十里接海濱有山曰小珠雙峯嵯峨髙入雲際中間一水淸泚可鑑目爲團頂【呼官切】金正隆三年秋民行山之隈至側見一卵在地可盛粟二石斑斕光彩異而觀之乃刈葛藟絆縛舁下山舉村來觀嘆爲耳目傳聞所未有數少年攫取而去卽煮食之後旬日颶風夜作震撼天宇居者百餘家爲風掀舉躋於山顚旋落團頂畔少年食卵者撲死余老弱千計皆無所傷敗瓦朽木到今猶有存者

吳臯保義

吳臯十一保義者符離人紹興初從楚州鎭撫使趙立軍得將尉長六尺二寸勇健有力至三十年庚辰寓居北神堰往盱眙聚亡賴潛度淮入泗東城刼富室王氏獲金具二萬緡時完顏亮方桀驁移文對境詰索州縣繪形立賞格甚厚臯恬不之畏與其黨入楚城呼畫工趙四者指圖語之曰汝所畫全與我不宜易之郡守藍師稷使人招致欣然應命答對如流舉止自若藍以爲奇士壯而釋之曰異時邊上緩急斯人眞可用明年盱眙守周淙擇效用使臣來捕之始奔淮北免屯莊淮民素嚴憚之莫敢問獨王云者蔑視臯奮願出力淙檄捕盜官喬順領戍兵三百直抵其所天將晚臯聞有呼者曰官捕汝如是至於三已而兵至尙率防徒拒戰其一人曰李四叛而從云持矛刺其鼻流血暈倒遂成擒云斬其首雙目不閉如生顧眾斜視切齒鴉鴉作聲見者毛髮竦立時當劇暑越兩夕方到盱眙擲首郡庭雙目乃瞑

胡煌僕

霸州文安縣人胡煌居莫金口家稍丰好義忘利一僕曰嚴安執役二十八年恭謹有信未嘗輙受傭直煌與之則云姑儲於主家須欲用乃取愛惜主物不妄費分毫煌待之如弟嚴亦呼煌爲兄而謂其妻爲嫂紹興庚辰金正隆某年也歲之中春嚴把煌袂入浴室云有一密事煌笑曰非從我索積歲雇直乎曰否嫂與外人私乎曰否然則捨兩者外何等可密嚴曰兄將死又不以善終自今七十日當遭雷震於縣市弟有一術可救可信之乎煌素重其人告於妻子皆憂窘莫知所出後六十三日扣嚴曰若果如弟言大期已逼所謂術者云何卽授以祕咒曰才脫兄厄吾亦從此逝矣及期天壤澄霽四野無雲嚴垜疊桌凳數層假僧袈裟蒙其上至午煙霧坌興迅雷激電引煌入伏桌下使急誦咒須防火光迸裂旋繞左右若有所尋索一大神被甲仗鉞呼諸物曰胡煌無處求今已失時此人旣免天誅且延一紀之壽吾曹將柰何霍然而散日猶未晡嚴旋不知所在煌至壬辰歲始亡

丹州石鏡鼓

丹州之境有兩山寨曰東池西池西寨懸崖百丈嶃嵓峭峻人不可陟下有石鏡石鼓其傍勒銘云石鼓響兵云屯石鏡明面南尊紹興中地𨿽陷金而秦民聚眾起義欲歸本朝者未嘗絕此寨常屯萬人來者必擊鼓寂無聲照鏡則昏暗郡人曹布子少貧困以紡績養父母故里俗以布子呼之金天眷三年秋歸身於西寨或邀之詣石所試扣鼓聲鏗然遠近皆震洎臨鏡鏡倐明傍觀者見布子容貌自若而冠冕若王侯遂相率羅拜奉以爲主久之東寨亦聽命關中羣寇蟻聚無時爭戰輙敗衂而退歲餘勝兵至十萬遂據延安稱王然未能二年卒戕於金石鏡乃爲祟云

九龍廟

潼州白龍谷陶人梁氏世世以陶冶爲業其家極丰乃立十窰皆燒瓦器惟一窰所成最善餘九所每斷火取器率窊邪不正及粥於市則人爭售之凡出盡然固莫知其所以也谷中故有祠曰白龍廟蓋因谷得名靈響寂寂不爲鄕社所敬梁夢龍翁化爲人來見曰吾有九子今皆長立未有攸處分寄身於汝家窰下前此陶甑時往往致力陰助於汝梁曰九窰之建初未嘗得一好器物常以爲念何助之雲龍曰汝一何不悟器劣而獲厚利豈非吾兒所致邪梁方竦然起拜謝龍曰汝茍能與之創廟異時又將大獲福矣許之而覺卽日呼匠治材立新祠於舊址塑老龍像正中坐東西列九位以奉其子迨畢工居民逺近知防瞻禮歡悅其後以亢陽禱祈雨不擇日而降梁之生理益於昔云

衞師回

衞淵字師回鄆府東阿人嗜酒成疾敏惠過人而懶讀書年餘四十未仕當盛夏偕朋輩投壺聚飲醉臥牖下夢身遊他所或報沈湎國入寇居民挈老稚散走淵倉忙伏竄曁還家盡室皆已遭俘掠獨行山間彷徨累歲無地駐足忽遇故人閻中孚李亨嘉王勉夫三人相問存沒告以其孥無恙淵大喜語之曰吾厄困三年饑寒漂蕩朝不謀夕每念平生歡防一吸數斗今願一杯救渴亦無由致諸君寧有意乎中孚曰過此數里有靑簾酒肆二姝當壚絕妍麗盍共訪之淵益喜到市果如所言淵先釂一巵又令添酒別一鬟執器愁慘淵誚之曰酒家人當見客融怡笑樂何乃如是鬟泣曰先輩不知也適所飲者非麯糵醖成皆人之精血爾世人居陽間拋踐餘瀝崇積殃咎死則漬其骨髓而爲之淵昧昧不信姝乃引入後室巡視大屋中羅列著醡糟傍有百餘人裸坐男女淆雜兩大持防以次叉置槽內大石壓醡之血自口流溢俄而成酒淵怖栗而覺小童在側賓客踞坐壺矢之聲方鏘然遽話所夢尙未移一時憶其經歷殆數歲矣唐人記南柯太守櫻桃靑衣邯鄲黃梁事皆相似也聞善錄所載張生入防事頗此

常珤牛

常珤晉州平陽人父爲裏胥蚤死母攜之再嫁富民康徳休爲人落魄亡賴徳休與錢三千緡使爲區肆由是生理自給而珤事繼父略不知恩經數年徳休死視如路人盡竊其貲甫三十歲彊壯無疾忽作牛鳴一聲而斃是夕康氏牛產犢一蹄出背上朱書其姓名二字於脇間徳休二子讀書識義不忍露其醜迹匿之舍後牛鳴吼勃跳觸藩而出奔迸邑市觀者以故盡知之康氏遣數健僕闌逐不可得徑趨深谷中不復至

野牛灘

野牛灘在洛京之白波與九女廟相接金皇統中秋暴漲居民遭沒溺者十室而七灘下人見羣蛟激躍崖谷間摧峯破岸觸處成淵澤屋廬如洗田禾一空大雨五晝夜不止俄有牛數十出乎峻顚乘流而下與蛟鬭於山麓黑霧縈繞火光迸射經一夕乃霽水循故道一蛟長十丈死於祠下洛都守孟君率洛陽河陽兩郡士精潔奉牲臨河致祭頃之有龍見於云端驤首如赴萬眾仰觀乃知其化爲牛而殺蛟者於是卽於其地立祠

夷堅志甲卷二

欽定四庫全書

夷堅志甲卷三

宋洪邁撰

呂使君宅

淳熙初殿前司牧馬於吳郡平望歸塗次臨平眾已止宿後軍副將賀忠與四卒獨在後三里至蔣灣迷失道詢於田父曰可從左邊大路行方及半里過栢林中一大第系馬數匹皆駔駿可愛問閽者此誰之居曰前邕州呂使君今已亡但娘子守寡又問馬欲賣乎曰正訪主分付於是微賂之使入報良久娘子者出澹裝素裳翛翛然有林下風致年將四十侍妾十數人延坐瀹茗扣所欲以馬對笑曰細事也俄而置酒張筵歌舞雜奏旣罷邀入房將與寢暱賀自以武夫朴野非當與麗人耦辭娘子嘆曰吾嫠居十年又無子弟只同羣婢茍活今夕不期而防豈非天乎宜勿以爲慮遂畱館凡三宿始別贐以五花驄及白金百兩四卒各沾萬錢之貺又雲家姊在淨慈寺畔住倩寄一書握手眷眷而退賀還日違軍期且獲罪窘怖無計奏馬獻之主帥托以暴得疾故遲歸帥見馬喜而不問仍陞爲正將後數日持書至湖上果於淨慈寺西松徑中至姊宅相見如姻親仍約明日再集亦畱與亂金珠幣帛稛載以歸自是每三四日一往賀妻以獲財之故一切弗問嘗驩洽迨暮外報呂使人來姊失色然無以拒妹至三人鼎足共坐令使者招賀入小閣峻責之賀拜而謝過哀懇三夕乃釋經半歲賀妻亡窀穸之費皆出於呂氏乃憑媒妁納幣正爲繼室逾三年賀亦亡先有三子一居防市二從軍令人詣府投牒分橐裝遺之而乞身姊家同處明年寒食賀子上父冢因訪姊家姊云妹已歸臨平矣又明年復詣其宅宅舍俱不知所在惟松林內有兩古墳賀子悲異敬瞻而去

聞氏女子

永州民聞十三居司理院側妻閔氏生一女極婉秀不市井間處子因名曰韻奴乾道丁亥年十三歲矣止與祖母同榻寢夢一道士至父母具饌延之旣食呼女前謂曰我尋爾久乃在此邪探懷中出小磁瓢取藥一粒如豆大靑碧可愛置於掌中曰此丹之功力能回天機奪造化易陰陽變寒暑爾有夙緣當服食可速吞之女喜接才下咽異香馥鬱道士辭去女恍惚而覺藥猶在鬲而香不少歇以告祖母有頃起便旋則已化男子形矣予是時卽聞其事書於丙志中與此差不同且以聞氏爲文氏然大略非誕也

劉承節馬

浙西人劉承節自贑州稅官回赴調寓家於贑但與一子一僕乘馬而東至信之貴溪偶駐逆旅逢數賈客攜廣香同坐相與問所從來欲買客香取視殊不佳劉曰吾所賫𨿽不富勝此物多矣出篋發示之中蓄銀可百兩客密窺見防日暮皆畱宿諸人乃盜也夜久操仗入劉室劉本從軍有膂力揮刃斷其一臂眾懼而散走主人蓋同謀者紿曰彼不得志必別邀黨侶來不可安寢不若未曉啟塗以避之劉不疑其詐促僕起不俟具食卽去至髙岡下與盜遇𨿽與拒鬭而寡不敵眾並子僕死焉適一郵卒過亦殺之投屍坎中分所獲而遁所乘馬躑躅於道適主簿出按田馬迎之車前局足如拜已退復進凡六七返主簿異之曰是必有寃訴遣數輩隨馬行到岡畔坡陀下馬跑土凝立滿地血防腥觸人四屍在坑肢體尙暖立督里正訪捕不終朝盡成擒並坐誅死

虞主簿

虞主簿建安人學問超卓登第後注官宜興臨赴任暴卒經日復蘇云初病困迷罔時見一吏揖庭下曰府君有命遂從以行且百里足力不能支懇求少憩良久復進到一所如世間嶽廟引入門望主者冕旒正坐乃扣頭請曰某死無所辭念父老無兼侍乞賜以餘生終父天年無所復恨主者曰汝知前生之事乎對曰不知也主曰汝昔姓名爲陳朝老今借其宿學故聰悟絕人但一生無絲髮善事是以福淺上帝憐汝讀書之勤與汝一第所以不食祿而早世者正由不曾作福耳憫汝有養親之志吾奏於天曹許延七日可歸與父別也遂得還自知不久侍父以泣越七日果死

王宣太尉

西邊大將王宣紹興末禦金兵立功乾道中爲襄陽帥而卒後半歲其麾下故部曲蔣訓練出城至檀溪飲於水濱一黃衣卒持令字旗大呼曰都統喚蔣問何人曰王太尉也蔣憶其已死熟視黃衣蓋舊識久亦不存疑不欲往爲所促乃隨之行登南門樓上宣在焉參佐兵衞視生時無異蔣再拜宣勞問勤至曰汝家安樂否以無恙對又問汝馬在否曰被員都統獻了宣曰可惜可惜又曰汝曹見吾馬乎對曰未曽見顧左右牽靑獅子來少頃而至則靑驄也極神駿使蔣騎之攬轡而上其去如飛足不踐地過人廬舍徑從屋脊超騰蔣驚怪忽忽如醉夢中旣還卽使別去且命一校送下城瞢騰歸舍與妻子語未竟有五兵錢五萬酒五尊云太尉賜訓練蔣將犒以官券已失所在次日得疾越五日始愈

熊二不孝

興國軍民熊二稟性悖戾父明爲軍卒年老去兵籍不能營生理妻又早亡惟恃子以爲命而視如路人至使乞食明垂泣致懇肆罵弗聽將訴之於官復不忍但毎夕焚香仰告神天冀其子回心行孝如是二年惡子方從其徒縱飲聚博長空無雲忽變陰慘雨腳如麻雷電交至諸人對面翳暗莫能舉目聞有呼熊二者良久開霽不見其人相率尋覓得屍於郭門外剜其兩眼截其舌朱字在背歷歷可識曰不孝之子時淳熙三年九月七日也

張文寶

建康遊奕軍將李進健勇有力爲隊旗頭年才三十染時气得疾主將命醫職張文寶療之張素不精此伎徒欲借軍中名字以庇門戶診脈切證不能辧溫涼謂爲虛陰投以附子大劑才下咽進覺五臟如沸湯澆沃煩悶痛劇不堪忍罵張曰附子燒殺我矣我必死當訴汝於九泉之下已而奄然肌體皆斑黑葬之三日家人具酒醴復墓進附女子言曰張文寶用藥殺我我今還魂其妻奔告於統制遣一校率匠發冢破棺則屍已朽穢不可近自是張日夕見其在側兩月而死

方禹寃

鄱陽縣人方禹爲郡吏與凶子楊五有隙楊從事於駔儈禹每爲所淩嘗因酒酣相值卽執其裾禹度力不能敵卑辭請命楊弗顧曳之於地恣行箠踢傷已甚傍人勸諫猶搦之不釋眾舁禹寸步歸家困惙殆絕謂妻子曰我與彼有宿世寃今爲毆萬一不起切毋訴於官呈驗吾屍空播羞痛但寘紙筆於柩中自當理諸上蒼言訖遂沒妻子銜茹寃恨不復彰聞楊自以爲得志愈肆凶虐歷數月當秋末時日正中見禹從遠來二隨其後俄至前叱楊曰爾無故殺我我赴愬於幽冥助我二使共捕爾楊欲走禹捽其髻又從而擊之楊哀鳴謝過禹曰當爾苦我時荒窘之狀亦如此殺人償命欠債還錢豈悠悠閒言詞所可救解路人過者見楊垂頭惵惵往復自語且以手摑面流血不止爲報其家來視之尙能道所遇頃之而死

汪乙黿

鄱陽市民汪乙居倉步門外販魚鼈供衣食乾道三年秋月至湖上以錢兩千從魚者買一黿其重百斤還家寘諸室內夜聞呻吟聲甚哀明燈照之乃黿也見汪來昂首作人言曰願救殘命放歸江湖當思所以報汪愚而忍以爲怪持大杖鞭之數十猶乞命不已鄰叟聞而異焉披衣起喚汪勉其縱之於水不聽明旦叟又率他居者同勸止且欲眾出錢償所直竟不可後三日殺之未幾坐事系獄遭杖家日以貧與妻皆餓死

段祥酒樓

鄱陽郡胥段祥主酒務酤縣治之南舊有酒店重樓頗潔素爲山魈所據歷歲久人莫敢登每陰晦之夕則拋擲瓦石擊壞罌甕翻水漿淳熙三年祥實董其事深以爲慮乃與他少年羣議之密蓄利刃散伏戶外及壚側數人入室守視之又縛大雄鷄置甕邊祥親執短矛顒坐以伺時當秋八月二更後聞有喘息聲頃之一物身長六尺餘裹軟腳唐巾綠袍角帶曳黑鞾持手板從樓下搢板揎臂欲至甕滌器聞雞振翼化爲貍俯伏於地將搏雞祥運矛摏其喉聲如狐嘷眾共擒殺之剝其皮斑斕可愛煮肉分食無餘樓怪遂絕

姜彥榮

鄱陽醫者姜彥榮淳熙十二年遷居泰門內因夜歸停燭獨坐尋繹方書見老人拊戶而立注目視之已不見知其爲怪而未暇窮其迹他夕赴市民飲席醉歸復遇之灼然可識龎眉白首髭髯如雪著皁綠素袍姜大呼叱之沒於地姜曰是必窖藏物欲出耳遲明發土二尺許獲銀一小鋌重十有二兩復斸之鏗鏗然聞金革之聲堅不可入姜慮無望之福或翻致禍乃止

張鮎魚

鄱陽陶器店駔張廿二醜面闊口防市呼爲鮎魚乾道癸巳因逋稅直多不能償與妻相繼自縊死有子幼贅壻陳昉主其家淳熙庚子昉偕同裏朱生往都昌魚池索漁戶債正飲酒於肆見張從一黃衣急足來方怪慴已至前厲聲叱昉曰知汝在此故來需汝性命昉再拜拱手邀入坐不許曰我更喚丈母來共汝理防少頃果同妻抱嬰兒復來揮鐵尺擊昉朱奪其尺告之曰爾女兒分付丈夫隨我今若殺之何如出首張曰吾死七八年囚系陰司受無量苦壻全不救拔此嬰兒亦因渠一拳而夭喪安得索休適尉曹兩弓兵過覩其紛爭不知爲也亦語之曰汝無故白晝打殺人定當累我張乃顧黃衣曰爲我追此人去黃衣曰須是先於泰山府君處下狀得文牒方可追人豈得專擅擾擾薄暮張夫婦及黃衣就置酒處僦宿昉與朱並弓兵鄰室而處略無人之辧張終夕詬昉又使黃衣反其家取錢良久二千至弓兵問所自對曰在張家桌下取來初時左門神見拒而右戶尉爲我通報故得之明旦與朱陳復同塗到鄱城西北蠙洲忽不見昉抵所居猶歷歷聆張聲音旋臥病逾旬獲安幸不死耳

包氏僕

鄱陽包氏居濱洲門內買一馬付其僕程三養視日浴之於放馬渚常爲白頸鴉登背拋糞深患之逐去復來於是敲鍼作小鉤貫以長縷從馬腹旋繞至背掛餌於表鴉啄餌吞鉤不可脫程剔其雙目睛懷歸舍求酒於主家而吞之自此眼力日盛能歷覽物於虛空間嘗與包婢在廚見一瞠目抱舌項下纒索履門閾窺瞰程持杖擊之呷呼窘怖冉冉入地而滅蓋向時有縊死於彼處者後每出野外必有所覩𨿽似人形而支體多不具足厲怪望之往往奔竄或人謂千歲鴉目能洞視程所吞者其是歟

夷堅志甲卷三

欽定四庫全書

夷堅志甲卷四

宋洪邁撰

共相公

南康都昌縣盧衝民劉四秀才紹興四年十一月暴卒爲兩吏領至幽防中入閻王殿庭下仰望陛基可髙一丈許王隱幾坐其上其前立巨牌碧字標云共相公知此劉黙念世間安得有此姓初未嘗發言王顧語左右似有生人气吏質劉曰汝適所說何事劉不敢答辭曰未曾啟齒再三逼之乃道所念吏叱曰不得漏泄此是饒州洪右相今作閻羅王少頃王命吏押回劉歸塗歷數獄見罪囚苦楚驚悸之極吏舉袖掩其面遂無所覩行三十餘里始釋手別有十一殿巍然僧合掌升髙坐前有黑光桌鋪白紙一張紙上數虫蠕動僧下坐執隨求法環搖撼作響問劉曰汝在生修何善業對曰無可紀者僅能持髙王觀世音經耳僧曰只此是也放汝去汝來已經三日恐汝妻子壞了宅舍宜亟還吏卽引行過澗水兩重躍而寤次年二月劉生鄰人葉百一至憲臺投牒館於逆旅黃氏與人說此予不暇親審也因記文惠公頃遊廣府府帥方務徳滋畱攝幕屬與其弟稚川同官稚川名洪胥吏倡優避其名呼公爲共通判而洪氏所出本共工氏之後故左傳有晉共華魯共劉皆讀曰恭至漢乃於左方增水雲

張鎭撫幹

鄱陽張鎭者忠定參政之孫爲湖北安撫司幹辦公事紹興四年十一月參議官張廣滿秩鎭送之於沙頭畱飲至二更乃還城方就寢而府市火作鎭起從王帥樞密出視歸已夜分天未明忽連聲稱救救妻秦氏呼問之瞑目不語頃之而絕先是十日前遣一黥持信檢至徳興半途覺肩重自是日日頓增殆不可嘗擲之於地曰莫是裏面盛著死人頭如何更擔不起過江上渡以語舟人舟人試舉之亦云未嘗有遠路信物如此重者旣到張氏宅黥納書於鎭父通州使君埏啟檢但鹿脯耳才出外便爲物所擊爲鎭音聲責之曰汝在路如何得罵我黥謝不敢俄直入至父母處泣而言曰死生定數無所復恨鎭未有子新婦難以守寡畢喪後乞遣歸其家大姊嫠居歲久𨿽有一兒亦非久遠計願別爲謀終身之托黥旋僕地移時乃蘇通州愕然憂疑鎭正其室範氏所生尢以爲戚又兩日凶問至然則黥西來時鎭之神識已憑之矣悲哉死時方三十五歲秦氏堪之女也

雙頭蓮

鄱陽髙嵲就館於邑宰以無訟堂爲學捨池中蓮生花雙頭丞賈防見之曰此嘉祥也先君大觀二年在吳興鄕校肄業直廬後產此花守兵白教授率諸生來觀之折取諦翫葉間隱隱有金書先君姓名三字諸人共致慶語勉令力學以來歲大魁相期輕薄子翕然笑曰賈癩子作狀元是天下無士人也時正病瘡徧體故云至秋獲薦送廷對爲第一賈名安宅

華延年

處州士人華延年字慶長入太學肄業禔身齋嘗與同舎聚坐鑪亭上齋僕報處州陳官人參齋華奮躍而起喜色可掬眾異之而扣之曰往歲過三衢詣老劉卦肆求占得詩曰邲鑑總如注學未見才名能廣博希防若來參學時同年從此不須疑今陳君者正名希防蓋比歲葛鄭蘇三先生爲學官吾三試南宮皆不利而陳亦阻憂患不得到省玆其有同年之兆乎果以淳熙辛丑同登第希防字子與爲第四人

項明妻

余幹洪崖鄕嵻防山民項明取倡女胡氏爲妻十有餘歲生一女而死隆興元年有巫從於他鄕來言能致亡者魂魄項令召其妻隨命卽至項無所覩女已二十歲獨見之眞其母也遂畱止不去夜與夫同榻異衾而與女共處凡所需索悉憑女以告兩月後忽云父母來仍攜僕從欲飲食項卽辦供具初同席鋪設妻曰主僕不當均禮乃別置焉繼言吾父室廬損敝擬造新居求錢助費亟焚紙鏹數百束又云錢甚多無人輦送乃喚畫工作兩力人旣成嫌其矬弱復易之俄告去曰欲偕二親治屋經月餘再來所親李媼訪其夫夫不言問女云已被阿娘於腰間打一杵媼歸腰大痛不能行卜者占胡氏爲祟禱之始愈相處一年漸縮小其竟也殆如嬰兒遂不見

嚴桶匠妻

饒州民嚴翁爲桶匠居城外和眾坊妻生三子皆娶婦嚴死累歲妻以淳熙庚子四月亦亡三子有孝心停柩於家七日方作齋會姻戚咸集一蝮蛇俗稱鼈鼻者長五六尺忽從柩下出蜿蜿蜒蜒了無害人意見者異而視之蛇昂身向子防首者三四眼中流淚若欲悲訴然或擬舉杖加箠子遮止之鄰媼乃問曰爾是嚴婆邪防其首又問何處是汝靈坐卽直赴其所良久復出又問三婦房何在皆隨聲而往問三子亦然旣罷徐徐入戶限內不知所之

劉十二

劉十二鄱陽城民也居槐花巷東以傭書自給爲性倔彊當夏夜與妻子露坐於小庭下見一物從外門而入狀人而頭如斛大無支體手足雙眸睥睨睛光閃爍竦耳侈口勃窣造庭際劉氏大小駭走旋失所在明夜復然自是數來家人慣見之稍不怯畏隨伺其何往乃至屋後大木下入地而滅淩晨命鍤掘其處於三四尺底得古石礱齒多缺落獨兩眼存取斧椎碎之戢戢流淸血舉而擲諸江中怪不復至

張待制

鄱陽市民李十五買屋一區於地巷移居未久每朝暮常覩室中變怪或星光勃郁若撤沙之狀霍辣有聲李家人畏有奇禍別僦捨徙焉而以其居轉鬻於人張南仲待制以百千得之自往督夫力葺治見中堂大石淸澈溫潤遣僕舉之獲白金器數百兩或云二十鋌咸謂地寶自有所系非李所能享納也

李柔

衢州倡女李柔以慧善歌舞爲士大夫往來者所稱賞年才二十餘遇疾而死駚卒王先與之同裏居時被命詣錢塘回至壽昌縣相值於道訝其獨行詢之曰今欲何所往曰欲到臨安看郊禮卒曰何以不攜婢僕又不乘轎但一婦女單孑遠途豈得爲便柔笑而不答旣分手柔曰君到吾家爲寄聲父母言我在路平安卒許之及還首訪李氏知所見者也

詹煜兄弟

臨川士人詹煜淳熙丙午春夢人告云汝欲獲鄕貢須遇當世之賢者乃可煜寤而思之列郡秋闈考官不過州縣一命之吏渠知孰爲當世賢者徧以語人弟燮戲對曰試官若考中吾之程文則可謂賢矣相與大笑迨入試乃文帝敬賢如大賓賦煜悟向來之夢儻用以破題旣爲的當且不陳腐不雷同遂於第一韻頷聨云凡當世之賢者如大賓而禮之及揭牓煜爲賦魁燮亦偕薦送是歲以賦求舉三千人惟二詹兩句擅場夢信非偶然者

蘄守妻妾

蘄春太守不欲紀姓名妻晁氏性酷妬遇妾侍如束濕嘗有忤意者旣加痛箠復用鐵鉗箝出其舌以翦刀斷之妾刮席忍痛不能語言飲食逾月而死後其家設水陸齋防僧方召孤防晁窺屏間正見故妾手持刀鉗二物流血滿身就位享供饌怖而奔歸爲傍人言深有悔懼意尋得疾呻吟之際但云妾督寃責償勢必不免蘄守許以佛經及焚楮鏹祈釋其怨晁云妾不可數日而卒

南城驛

孟必先子開爲建昌教授淳熙十年將受代暫假南城驛寓居侍妾張燈於臥室課其子讀書孟之房才隔一窻子忽見一物狀如貓而有毛潔白如霜自室突走出外報其母共持燈迹探所向孟聞其紛紜亦疾趨往視甫下廊廡兩室皆摧壓器皿倚桌當其下者悉糜碎非白貓示變孟氏一家且並命嘻其危哉孟今除桂陽守此驛素多怪前後處者皆不寧玆乃能爲人福可洗積愆矣

錢塘老僧

錢塘民沈全施永皆以捕蛙爲業政和六年往本邑靈芝鄕投裏民李安家寓止彼處固多蛙前此無人采捕沈施旣至窮日力取之令兒曹挈入城販鬻所獲視常時十倍一日施先歸李館逢老僧扣門謂曰吾鄕羣蛙之受釣發端自汝今污瀦所產萬計皆空暴殄天物如此將招業報速從此攺業尙堪贖過不然非吾所知申戒再三施了無悛意僧去而沈來具以告沈曰野和尙如何敢預我經紀事使我見當與痛打一頓爾卻縱使去也施言尙可追及乃相率而逐之行一里許無所值責其妄語紿已咄咄嫚罵施不能堪與爭鬭沈益怒就取常用剝蛙刀刺之中脇卽死保正擒送縣東平鞏庭筠時爲邑宰鞫其獄眾證悉符物色逮老僧杳不可得沈竟坐殺人屍於市

九里松鰍魚

鞏庭筠爲錢塘宰與杭州士曹張顯正縣尉錢紹彭同遊天竺過九里松見水中小鰍魚相銜逐隊而嬉才長二寸許戢戢可愛從者以器攬取鞏邀二客下馬步觀之行百餘步到水際得一穴穴中水湓溢羣鰍疊出如雲其多不可計傍側有酒廬試訪其故答云向有陳翁者專爲貨鰍主人凡自余杭門入者悉經其手乃敢售晚年遷居此地自賣炙鰍夫妻近日並亡無男女治後事里巷爲掩瘞於一穴比以積水所漬冢土傾摧每見鰍從中出常時未省有之不知何爲也鞏與客憮然驚嘆此翁媼墮鰍以償業債卽命里正取其骸付漏澤園送鰍於西湖予所記煠鰍翁亦爾

鄧如川

將仕郎鄧增字如川建昌諸鄧也以父武岡太守昌國恩得官爲人疎雋少檢頗工制小詞作大字娶宗室朝議大夫子洤季女絕有色未及從宦而亡家素貧趙無以守志才服闋攜其二兒適南丰富室黃氏子甫一月黃夢鄧至誚之曰汝何人乃敢娶吾妻吾今受命爲瘟部判官汝宜速罷婚不爾將行疫癘於汝家至時勿悔也黃驚而懼𨿽甚戀慕趙不得已亟與決絕逾年後趙益窮匱或日髙無炊煙又嫁南城童久中越數月亦夢鄧來責數且云當以我臨終之疾移汝身童方溺愛不謂然果得風勞之疾如鄧所感時二年竟死

黃文明

崇仁士子黃文明吳如松二人相與友善皆獲鄕薦紹熙辛亥黃居家臥病吳往別業就醫歷數月小覺勝常夢吳同抵一處遇黃衣走卒持官文書來追逮取視之其上有黃文明吳如松姓名相顧慍怒謂州縣不應無故呼舉人又斥侮如此始猶力拒俄已隨之行到大第宅壯麗如官府闚其戶寂無一人走卒亦不見進至中堂入一室中望其間設榻兩人共被而寢近而觀之皆犬首人身怖汗奔出轉而之他遇一道人與之揖問此爲何地曰此往生之所也未及再語而寤以白父及告妻子深訝眹兆之異已而病甚遂卒如松亦繼亡裏中論者以爲黃吳儒生操持無顯過而身後疑墮異若云隱慝則非外間所知也

夷堅志甲卷四

欽定四庫全書

夷堅志甲卷五

宋洪邁撰

唐四娘侍女

右從政郎楊仲弓習行天心法視人顏色則知其有祟與否乾道中爲道州錄事參軍受代未去因出行市裏逢小胥呼問之曰汝必爲邪所惑不治將喪身胥謝曰無有連日三遇之皆不肯言楊曰汝不怕死邪告我何害此祟非我不能治也胥聞其語始摧懼曰實與鄰室女子私通耳相從已久𨿽不識其家但舉措嗜好一切與人不少異無復可疑官所云若此豈其物乎楊曰是矣汝祕之勿泄宜預備長防綫串以鍼今夕來時密縫其衣裾仍匿彼冠履一二種若使是人固足爲戲笑不然便可推驗矣胥敬奉戒女至悉如之雞鳴女起而失翠冠及一履意狀荒擾尋索弗得胥但佯寐陰察其所爲天且明怫然而去胥視二者乃揑泥所制卽攜示楊楊行法考訊遣吏徧訪羣祠蓋城北唐四娘廟侍女也胥往驗之眞所偶者頭上無冠一足只著襪采綫出於像背楊誦咒舉火焚厥軀胥得無恙唐四娘者淫祀也楊終於郴州理掾營道尉史何信九疑道士李道登皆見其事

舒嫩四

淳熙元年通州寧遠縣民蕭淳禮與故吏歐陽暄等數人共率邑裏錢就九疑觀建黃籙醮仍約以余貲作鐘樓壇屋往往虛數幹沒眾莫得稽考後五歲間主事者多死小民舒嫩四被逮入冥所見皆本邑人其親戚先亡者亦或在到一官府一囚桎梏系廊下傍側積錢甚多近視之則淳禮也問所坐何罪嚬眉而答曰正治九疑醮事也曰是役惟君用力最勤於公家而何故反見拘執淳禮曰此陰府耳吾實於斯有欺隱故獲譴獨重舒方悟其已死亦自悲愴又遇舊識卜人蕭諄相與揖語曰汝勿恐當得復還旋踵而蘇蓋已奄然三日矣是時同邑黃中立亦防中人臨病篤言爲黃衣卒來追理對九疑醮事隨語而殂

龔輿夢

潭州士人龔輿乾道四年冬與鄕裏六七人偕赴省試過宜春謁仰山廟祈夢輿夢至官府見柱上掲紙一片書龔輿不得四字而不字上下稍不聨接旣覺殊不樂自意必下第及春榜至輿中選餘人盡黜始以語人謂夢不驗好事者曰不字斷續如此乃一个也神言龔輿一个得耳豈不昭然

遊節婦

建昌南城近郭南原村民六素蠢朴一意農圃其弟婦遊氏在儕輩中稍澤悍戾淫泆與並捨少年姦每側目唾罵無如之何遊嘗攘雞欲烹知之入其房捜索得雞以出遊遽以刃自傷手走至鄰捨大呼曰伯以吾夫不在家持只雞爲餌彊脇污我我不肯從懷刀見殺幸而得免適無妻鄰人以爲然執詣里正赴縣獄獄吏審其情實需錢十千將爲作道地貧而嗇且自恃理直堅不許吏傅防成案上於軍軍守戴顗不能察且閭閻匹婦而能守義保身不受淩偪錄事參軍趙師景又迎合顗意鍛鏈成獄奏之坐死而賜遊氏錢十萬令長吏歲時存問以旌其節由是有節婦之稱郡人盡知寃而憤遊之濫竟以與比近林田寺僧通爲人所告受杖未幾抱疾見爲祟遂死時淳熙四年六月也其後顗爲提防刑獄延璽劾罷趙贓敗去官軍縣推吏一死一黥皆相去年歲間耳

周三蛙

南城田夫周三當農隙時專以捕魚鼈鰍鱓爲事而殺蛙最多至老不輟淳熙十年得疾不能名其證狀初覺腹中一物往來胸臆間漸痛楚攻劇食飲不復入口家人引手摩拊之隱隱若數蛙蠕動於內久之益侵宛轉一榻上跳擲簸頓呻吟哀鳴與蛙受苦時不異凡一歲乃死

妙智寺田

建昌新城縣妙智寺有田皆上防寺僧盡死寓客呂郎中來郡城卜築垂涎其產囑諸邑宰張君欲承佃之呂之女嫁軍守孔搢之弟張畏其挾勢遂給與之寺以是廢並屋室亦毀撤無遺張臨受代夢客通謁自言爲妙智寺土地以田爲請曰可令呂公見還而別命僧主持香火修理院捨不然且速禍凡三夕連夢皆然及罷去復夢來謁而加懇切張悔懼具告呂呂殊不顧省張調湖北安撫幹官未赴而卒呂夢張服綠袍如平生偕寺土地來斥數其貪仍警以咎譴申言再三呂竟不聽其長子又從而羽翼之未幾除守蜀中郡行至武昌而死長子繼亡

湯省元

瀏陽湯璹君寶爲士人時遊學於淸江每往來必過宜春淳熙甲辰謁仰山二王祈夢是夕夢行通衢遇兩士同塗揖問姓氏其前人雲姓王其後云歐陽少頃一吏如典謁者邀赴公燕到一處崇閎華屋二少年衣冠煒如若貴遊子弟與之坐置酒髙防席罷徑起一僧在側相問訊拉詣別館見一鐘絕大絓於架湯拊摩之謂僧曰試扣之如何僧曰鐘𨿽成俟經洪鑪陶鑄乃可擊今未也又問其故曰今擊之其聲止聞一方若得洪鑪壞冶之力然後鳴蒲牢以撞之當播聞四方非玆日比也遂驚寤歲在丙午潭州秋試以第三名中選舉首則王顏次爲歐陽問丁未南省湯魁多士予實典貢舉乃悟洪鑪之兆蓋默寓姓字夢中二少年疑爲王子僧者小釋迦云湯作記刻石玆僅傳大略耳

雷州雷神

淳熙丙申桂林連月不雨秋冬之交農圃告病府守張敬夫栻遣駛卒持公牒詣雷州雷王廟問何時當雨旣至投牒畢宿於祝官之家是夜駛祝同夢神令具報云明年上元前三日方有微雨仍以錢二千與來使且命於牒中並言之又諭駛曰錢須令左司見駛拜謝旦往辭得牒及錢於案上歸途乏用遂使所犒錢至復命張視牒問錢何在時才餘百錢探懷取呈猶銅錢也張顧左右轉接諦翫則變爲紙灰矣至正月十二日果得小雨僅能灑塵於沾丐殊無補

劉畫生

建昌新城劉畫生因往近村鶴源寺歸次山崦間值雨趨避道側樹下聞人咄咄語聲顧見二婦女冒雨偕行一老一少遙謂劉曰我輩從汝索命於今五十年矣天涯海角尋求且徧元來乃在此劉曰我平生不曾殺害人又年未三十汝乃稱五十年相尋眞是錯也二婦同辭云曩實爲汝所殺安有錯誤今必不相捨劉甚懼奔至旅店具爲主人言方共嗟異而已在傍主人略無所覩以爲病狂引詣一室少憩俄復出如厠解衣帶欲自縊人急救之得免店左有廣祐王行廟主人使拜禱祈福二婦隨之不置笑而語曰汝欲謁大神而買香不費十錢如何感應劉徑入懇請才出門卽僕地昬臥移時灑然云似夢非夢見神緋袍象笏據案治事命吏檢簿旣而曰劉生持十齋至誠特與展一紀立放還二婦拱俟庭下相視掩泣若不從狀神叱責乃止遂平安如常自是絕不茹葷時淳熙初元不知今存否也

景徳寺酸餡

南城張遷善知縣家僕姚卓次子爲景徳寺僧一孫年十許歲間至叔處淳熙丁酉三月望夜夢如常日嬉遊到佛殿前遇長身僧與之一酸餡納於袖中睡覺儼然在手以告母欲食之母疑其異轉語卓卓頗駭亟攜孫往直其事乃昨夕張提刑來塔院設水陸供食也他僧取餘者比校無少差卓復懷歸寘佛堂香合內而次夜孫又夢前僧來責曰我與汝酸餡何故不喫汝旣無用當以還我孫不能答迨旦視合中失之矣

劉承議

劉旦字徳遠新城人紹興十四年預鄕貢得一夢不以語人至三十年登科逾二紀始攺京官才至奉議郎不考課妻子催迫姻朋勸勉曰若執志如此安得延賞及後人乎於是勉自陳遂轉承議俄遇光堯慶壽例賜磨勘謂從此爲郎只旬月事殊顒望喜未幾自通判陳州代歸卒於九江舟中方無恙時取所被勅誥緘封之而書其上曰俟吾瞑目後可開及沒後家人乃啟視之蓋述宿夢言見一異人戒我曰君仕宦至承議郎卽止殆是神告故向來深不願遷此秩然賦分旣定懼非人力所能轉移子孫宜用爲鑑聞者以劉爲知命恨其不踐初心云

劉氏二妾

從事郎劉恐吉州安福人歷陽守子昻之子也喪其妻使二妾主家政一旣生子又娶於髙氏攜媵婢四人淳熙初爲通州判官髙氏妊娠是時妾子十一二矣妾性悍狡慮正室得雄則異日將分析貲產且已寵必衰密以淫邪之說蠱惑之而髙志操潔淸復不妬忌無疵玷可指謀不得施但日夜教其子伺乃父出外治事或對客輙啼嘑奔叫恐甚愛此子每歸拊之子無言而於屏處訴云爲母所箠恐固已疑焉一日饋食妾親手作羮倩一媵持以與子有鍼貫於菜莖中子微爲所刺吐之大呼曰人欲殺我恐驚問見鍼窮詰所來二妾共證謂媵承主母意規兒性命恐以爲然盡執四婢送獄訊鞫不得情郡守念閨門茫昧難以寘法只撻杖而逐之髙氏竟罹決絕外間皆明知爲誣恐獨弗之悟旋用他事罷去甫還鄕而卒

張調夢

張調字和中宣徽使堯佐之孫以戚裏補官初筮仕夢登三層閣其髙層緣壁上下列漆牌數百書人官職姓名以雌黃塗飾其一牌刻曰右朝某郎通判某州張某凡某字處皆爲煙霧隱蔽不可徧識是時文階寄祿未帶左右字竊異之一人在傍言曰此乃元祐新制也嗟嘆而寤又三年左右之制始行張后歷知撫州崇仁縣官朝奉郎繼通判南劍州以母憂不赴後調龍陽軍使自是無宦情凡十年不求陞轉故人適爲尙書省都事徑爲陳牒於吏部再遷右朝請郎思名位已溢黙黙不樂果終此官崇仁鄧輈爲張撰行狀載其始末

灌園吳六

臨川市民王明居防間販易貲蓄微丰買城西空地爲菜圃雇健僕吳六種植培灌又以其餘者俾鬻之受直歲紹興辛亥力辭去畱之不可王殊恨恨未幾夢其至趨役如平常責之曰汝旣告去何爲復來對曰自九月六日到此矣覺而疑焉俄聞其已死他日詣圃見傭耕者言數夜間犬生兩子其一不存王始悟得非吳僕乎問何時曰初六日也以夢告之傭曰近鄰圃人妻當夜亦夢如此同往視新犬方開目試呼吳六郎呦呦若應然王氏謂其生前貨蔬隱其直多故受此報

石叔獻

石叔獻南城巨室也娶濮王宮諸孫女得官幹僕吳榮者爲之掌錢谷出納積爲欺獘訴於軍軍守趙不流子和其婦近族也窮治其罪杖而編隸泉州淳熙六年叔獻卒於家榮弗知之嘗出行防次遇一白袍商客宛然主翁也趨拱揖問何日至此曰偶以事亟來未暇與汝欵語遂分手去榮詣旅捨訪之徧城皆不見後榮因赦恩得還鄕詣石氏始聞其亡方在泉相值時去世已久矣未幾榮亦死

夷堅志甲卷五

欽定四庫全書

夷堅志甲卷六

宋洪邁撰

西湖女子

乾道中江西某官人赴調都下因遊西湖獨行疲倦小憩道傍民家望雙鬟女子在內明艷動人寓目不少置女亦流盼寄情士眷眷若失自是時時一往女必出相接笑綢繆挑以微詞殊無羞拒意然兾頃刻之歡不可得旣注官言歸往告別女乘間私語曰自與君相識彼此傾心將從君西度父母必不許奔而騁志又我不忍爲使人曉夕勞於寤寐如之何則可士求之於父母啖以重幣果峻卻焉到家之後不復相聞知又五年再赴調亟尋舊遊茫然無所覩矣悵然空還忽遇之於半塗𨿽年貌加長而容態益娟秀卽呼揖問訊女曰隔濶滋久君已忘之邪士喜甚扣其徙居之由女曰我久適人所居在城中某巷吾夫坐庫務事暫系府獄故出而祈援不自意值故人能過我啜茶否士欣然並行二里許過士旅館指示之女約就彼從容遂與之狎士館僻在一處無他客同邸女曰此自可棲泊無庸至吾家乃攜手入其室畱半嵗女不復顧家亦間出外略無分毫求索士亦不憶其有夫未嘗問將還議挾以偕逝始斂袵顰蹙曰自向來君去後不勝憶念之苦厭厭蹙疾甫期年而亡今之此身蓋非人也以宿生緣契幽魂相從歡期有盡終天無再合之歡無由可陪後誠慮見疑訝故詳言之但陰气侵君已深勢當暴瀉惟宜服平胃散以補安精血士聞語驚惋良久乃云我曾防夷堅志見孫九鼎遇亦服此藥吾思之藥味皆平何得功效如是女曰其中用蒼術去邪气上品也第如吾言旣而泣下是夜同寢如常將旦慟哭而別暴防服藥一切用其言後每爲人說尙淒慘不已予族侄圭子錫知其事

蔣良輔

南城人蔣良輔業儒不成老於鄕校淳熙十年病卒半日復蘇語家人曰適被追到冥府竚立廷下偶閻羅王未出防故得暫還然亦不能久也越二時頃竟長逝

逺安老兵

峽州逺安民家篤信仙佛嘗作呂公純陽防道眾預者頗盛齋供旣罷一老兵從外來著敝靑布袍躡破麻鞋負兩篛籠弛擔踞坐呼叫索食卻之不可其家尙有餘饌隨與之旣又求酒畀以小尊一吸而盡至於再三皆然主人駭其量語之曰尙能飲酒乎曰固所願也但爲君家費已多不敢請耳酒至到手卽空不遺涓滴徐問今日所作齋防云何告以故客曰儻呂眞人自來必不能識主人指壁間畫像示之客注視微笑曰我卻曽識他面貌結束全然與此別與我絹五尺當爲追寫一本主人喜旣付之客接絹不施粉墨但寘手中捼莏俄而大吐就以拭殘污主始惡焉度其已醉無可柰何旁觀者至唾罵引去良久納絹於空缾笑揖而出一童探缾中取視則仙像已成衣履穿決宛與向客無小異其家方悟眞人下臨悔恨不遇標飾寘淨室謹事之時淳熙七年筠州新昌人鄒兼善爲邑主簿傳其事

巴東太守

余紹祖奉新人登紹興丁丑進士第淳熙末通判江陵當赴官以道逺不挈家惟二子一館客同途啟行次日抵分寧縣境毛竹山晚宿僧寺才入松徑主僧率其徒迎揖甚肅別有一道人居其中旣下車憩坐法堂上余以僧禮勤厚問之曰適間元不曽遣駛卒先至師何以知吾之來僧曰山村寂寞本不預聞外事偶今早見道人說夜夢大官當到此故終日灑掃敬俟而吾官果至異日必爲貴人矣余黙喜僧退命邀道人與之酒審厥夢曰實然但不暇爲僧語其詳今請畢其說昨夢貴客至寺徑入寺後古木朽穴中而木甚茂盛方訝其異旁有一人云是某郡太守也余聞之謂正爲倅貳距郡守只一間且身棲木穴殆非吉兆道人以丁固生松事與館客同寛釋余意頗自慰與道人衣一領錢一千謝使去曁到官將受代適巴東缺守荊帥趙丞相薦其姓名朝廷從其請命旣下趙公就遣吏卒送之西未行感疾趙諭幕客張鎭爲挾醫治療醫言脈已絕趙餌以金丹似少間一日正寢呼其子曰天色已夜何不張燈子答以日當晝余叱之其僕燃兩燭至又云了不見有光須臾增至十餘條亦如初子疑爲失明近而瞻視雙目了然俄頃而卒蓋將亡時精神消散所謂眼光落地者此歟

林學正

福州老儒林君自少力學而終身不偶以教授生徒爲業守約食貧居於州之南境莆田陳魏公與之有舊及爲相貽書招之詣闕欲有所成就辭不行王瞻叔參政帥閩魏公言林平生行不妄取予使加禮重王訪其所止遣五兵一車賫錢三萬聘以爲學正林受帖甚喜館使者於旁捨置酒設饌約以卽治裝黎明戒塗是夕無疾而卒鄕人嗟惻其窮謂無此橫財當未入錄乃知逾分躁求固有定數筠州通判李善學嘗在其席下備言本末

髙周二婦

南城鄧札生子雇田傭周僕妻髙氏爲乳母時其夫已亡髙與惡少年通奸至於孕育慮爲人所訟溺殺兒後數年得蠱病腹脹膨亨面色如梔蠟徹日夜呼痛至不可忍聞淳熙十四年七月病亟家人環視髙曰天气毒我身如火何故更抱嬰孩來相惱亂俄伸足爲蹴踏狀又曰爾輩不爲我除去我已自踏向牀下了少頃復爲搪觸之勢且望空紛拏辯數皆知其殺子之寃生受此報明日死其女在旁目擊之旣嫁因產女患其已多貧無以贍給卽漬諸水盆內明年再懷姙見異虵入房驚而成疾至困臨終譫語累日略與母死時同

趙嶽州

朝散大夫趙善宰字彥平居於建昌淳熙丁未除嶽州守未及上以十一月卒於家明年其子汝昌夢到官曹徐行抵廷下望乃父朝服據案決事見昌至甚喜未及相語視四隅文書充塞棟宇父曰吾才去世卽受命作陰官權力不減在生爲郡時特苦於省閱文牘之繁卒無斯須暇吾殊不樂居此也昌曰大人旣不樂何不求脫去曰已除代者兩人吾獲免不久矣昌曰代者爲誰姓名可得聞乎曰乃周昭卿童伯虞二鄕人也言畢而寤詰旦白母戴氏及弟妹皆悲泣因讙傳一城聞者謂不應連用三同郡士夫爲一職不以爲信昭卿者朝奉郎周熺方調坑冶贑州主管官次年冬當赴而卒伯虞者朝請郎童括聞此說深惡之時自吉州萬安縣解印亟詣闕注此官且以禳趙夢云若已與周爲代者卽之任紹熙壬子秩滿吏部差知雷州客都城待班陛對買二少年妾滯畱頗久嵗將盡卒邸中三君子在建昌稱善聰明正直爲神不誣其相去亦只二年或三年幾如世間資考也甲志記孫防石倪徐揩相踵爲太山府君三人同一檄甚與玆事但此皆鄕人接武爲小異云

丰城下渡

丰城縣界三港口新開河一津名下渡紹興庚戌八月岸上居者王媼夢一客衣服不潔淨形容瘦瘠若平生素相識來致謝云寓此經年煩擾多矣數日間當捨去故專告別媼覺以語其子莫知何謂後五日同邑苦竹村民嚴克誠二子往西山玉隆宮謁許眞君過而登舟未濟並溺死道俗奉許眞君極防謹二嚴沿途飲酒食肉疑以是獲譴云

兜率寺僧

分寧縣兜率寺有張天覺所書圓覺經兵火後爲近居民黃生所得寺僧求之不許黃愚人也不知爲可貴重其子堅淨遂毀以爲臥榻單久之得癩疾痛苦腐數年乃死

吳滲二龍

營道士人吳沂淳熙丙午獲鄕舉丁未下第夢二龍挾其體又夢人令更名滲則當再獲薦至己酉春上登寶位吳自謂且手掇一第每語人曰二龍夾吾身蓋來嵗龍飛策士吾必魁天下爲龍首也遂更名果再預選乃居末綴牓首蓋其叔應龍而待補小榜有石應龍遂符其兆洎庚戌省試吳訖不偶怏怏成疾還家忽具緣袍鞾簡著服之入揖祖母及母氏家人怪問之答曰冥司請我作判官今便赴上遽再拜敍別而出徑赴井傍直墮其中而死

資聖土地

建昌孔目吏範荀爲子納婦貸錢十千於資聖寺長老經二十年僧旣死荀亦歸攝因循失於償逋荀後得疾且篤呼其子觀光謂之曰憶汝娶婦時曾借資聖寺錢今本處伽藍神遣人押長老來索取可急買紙錢燒與之又指示家眾曰土地之使偕長老見在此拱立汝輩不見邪洎焚楮訖又曰兩人已去欲往報恩寺前尋徐省幹理防事也至夜荀死徐生名以寧萊州人方自吉州監贍軍酒庫替回未幾亦卒時淳熙七年先是徐父奉直大夫寓居彼寺寺之人用常住物假其名以規利奉直因是頗揜有其貲以寧與聞之故致然僧祖玨說

張尙書

張彥文尙書大經長者也布衣時與建昌景徳寺僧紹光厚善後爲諫議大夫紹光死於鄕張公蓋未知也夢其荷械立庭下泣訴曰紹光以某月某日死緣生前罪業沈重沈淪地獄無從脫免願公不忘平生特爲救釋請作佛事以濟冥塗憶有金一兩在弟子姚和尙處並有錢二十千在市上某家儻索而用之庶可獲助張許之他日遣僕歸詢其事皆合乃命其子元晉取金與錢爲誦經轉輪仍塑觀音像一軀於太平興國寺燃長明燈以供且刻石紀以示人當淳熙初張提舉湖南常平巡歷屬城至道州北境二十里宿於杏園寺夜夢婦人求已言甚懇切旦以告主僧得其柩以屬營道宰瘞諸原蓋其惻隱之心如是也

七姑子

乙志載汀州七姑子贑州亦有之蓋山也徧城郭邑聚多立祠宇其狀乃七婦人頗能興禍福淳熙十年臨安人王大光爲坑冶司幹辦公事閽卒白曰今早啟戶未幾有賣豆乳者來數女婦從宅出就買謂之曰汝少頃於此當持錢以還久而不出不知誰人敢以告大光駭曰我家人不應侵晨自買物必妄也若或有之殆物假托但白日昭昭寧得如是閽以姑子爲言遂往視其祠豆乳正在香幾上大光卽命烹熟以薦而代償所值

甄錡家醮

甄錡知南康軍感疾遂亟醫者已束手其子曰倜曰儻延天慶觀道士卽軍治建醮筵請命備極誠敬至供獻器皿匕箸皆易以新者旣畢事錡與二子及主醮道士俱夢入大官府見一神呼曰甄錡大數已盡上帝以二子孝誠可嘉並齋筵精潔如法特與延壽一紀明日皆欲言之倜曰果獲響答宜以紙筆具述勿形口說庶幾可信於是如其請所夢悉同咸爲甄氏致慶意老人壽算當所增之數然至明年是日而卒計其時恰十有二月識者謂一紀爲十二嵗陰司不欲明言故以一月爲嵗天限之不可逃如此

夷堅志甲卷六﹤子部﹐小說家類﹐異聞之屬﹐夷堅志﹥

欽定四庫全書

夷堅志甲卷七

宋洪邁撰

蔡箏娘

陳道光字不矜南城人自桂林罷官歸過洞庭夢防衣童自言是洞中龍子奉命告君勿食蒜韭及犬後三年當有所遇及期六月河中幕府檄使如商州道經藍田宿於藍橋驛夢向所見童執節而來曰仙子君至遂導以行到一峻崖峭壁童以節叩石壁聞鎗然掣鎖聲俄入洞戶棟宇華煥金璧絢赫佳花美木世所未覩稍進抵中堂望一麗女方笄嵗姿態縹緲宛若神仙中人正隱幾寫佛書顧客至甚喜延相對席談詞如雲陳乘間調之曰獨居悶乎笑曰神聖無悶旣而置酒同飲累十觴引坐於室室中皆錦綺文繡之飾燒蠟炬大如椽女子曰人間方三伏此處則無暑气陳但覺淸涼如深秋從容言吾蔡眞人女今住吉邑以塵緣未盡當與人防我之氏族見於春秋名嬄字婧娘小名次心幼時善秦箏父母以其與彭氏女名嫌更字曰箏娘得與君接幸矣君仙材也但世故膠膠不容久居此又言司命不欲與君大官恐復墮落爾因出白玉牌授之請曰君旣遊物外不可無紀陳操筆立成十絕句其一曰玉貌靑童洞裏回洞中仙子有書催書詞問我何多事何不驂鸞早早來其二長恐凡材不合仙喜逢神女執姻緣雲中隱隱開金鎖路入麻姑小有天其三海石橊花映綺碧芙蓉朶亞銀塘靑鸞不舞蒼蛇臥滿院春風白日長其四沈沈香霧映房櫳翦翦檐頭盡日風汗雨頓稀塵慮息始知身在蕊珠宮其五老耼西逝卽浮屠莫怪間貝葉書長哂楊妃仙格劣卻教鸚鵡誦眞如其六常怪樂天長恨詞釵鈿寄語太傷悲於今始信蓬山上有憶人間音問時其七一到仙宮白玉堂氛氳香澤滿衣裳非龍非麝非沈水疑是諸天異國香其八玉女倚天多喜笑素娥如月與精神假饒不許長年住猶勝人間不遇人其九瓊漿飲罷日西沈瞬息歡遊直萬金塵慮滿那住得鳯簫休作別離音其十玉水本流三島上蟠桃生在五雲間若非彼處皆凡猥劉阮迷昏錯往還冩畢復吟女命侍兒以簫度離鳯之曲曲終而寤簫聲故在耳後兩夕復夢童攜詩牌白曰仙子謝君玉女卽天女也素蛾月精以見況甚無謂劉阮太眞列仙也常相往還君何訾詆之甚老子爲九天最尊柰何輒斥其名今爲易老耼二字爲道家仙格劣三字爲苦輕肆皆凡猥三字爲那眞實陳悉依其語童遂去且行且言曰人間文士輕薄好譏毀人回頭微笑而去自是不復再逢陳自作文記其事女與陳飲欵終宵曾不及亂非唐稗說所紀諸仙比其眞玉妃輩乎

章澄娶妻

臨川士人黃則字宗徳乾道五年登科調監衡州安仁縣酒稅待次鄕居同郡黃祖淸秀才夢其友章澄娶則妻朱氏明日以語澄澄笑且慍曰黃宗徳方盛年而吾婦無恙焉有是事毋戲我未幾則赴官逾嵗而卒已而澄亦喪偶其後竟聘則妻爲繼室

姚迪功

建昌新城姚叟政和三捨法行時爲軍學生嘗謁夢於神以卜窮達夢已著公服設香於所居門外謝恩覺而不曉其防或云老生當受恩科而不及赴者列門賜勑牒以爲諸州助教於是憮然自念曰豈吾旦夕預貢選而蹉跎不第至於特奏名乎已而累舉不登籍遂束書歸休絕意榮路紹興己夘皇太后慶八十霈澤錫姚以孫思賢獲鄕薦得迪功郎實只命於家門距昔者之夢恰五十年方驗

趙善秲

宗室善秲居建昌城南之麻洲與其子汝泰皆嘗取應薦召該遇己酉覃霈當補右列父子俱詣闕料理畱滯旅捨行囊將竭捨而西歸倩鄕人傅庸告命旣還捨父夢子吿至而已未也寤而疑惑謂塗中或有失墜之患越數日又夢往所居二里間林田寺四顧無人獨子婦鄭氏同在夢中亦以爲嫌局蹐不安旦起語其家皆嬉笑後兩日忽苦咽間痺痛粥藥湯引皆不能進信宿而卒及吿至則已亡不獲拜命俄而鄭婦繼死雙柩並寄攢於林田寺

鄧興詩

建昌鄧希坦娶朝奉郎李景適女生三男一女女嫁承議郎施宗振長子大防次男名興詩於女爲兄好學有雋譽夢爲人召至一處髙闕華宇三美男子坐廷上置酒張樂侍姬十數輩皆頂特髻衣紅寛袍如州郡官妓分列左右或歌或舞興詩諦視不捨久之始認妓中一人乃厥妹也妹亦頻屬目流盼須臾一男子呼興詩來前命擊戲鼓辭以素爲書生略不諳此藝其人彊之曰但隨汝意撾擊𨿽不合音調無害也覺而惡之以語父母兄妹不謀而同蓋皆感此夢也相與嗟異未幾宗振赴行在惠民藥局鄧女隨夫侍行卒於臨安興詩繼沒於鄕裏三少年者所謂木下三郎者也連昌多其祠宇希坦所居尢與一廟相近故被其孽

童漢臣

南城童漢臣士人也生二十而天厥後故友蔡掞夢其來問訊交際宛如平日已而連夕或間一夕必見之掞頗懼乃徙寢他室夢之亦然且泣曰自古皆有死獨吾寃屈不可言掞曰君不幸正盛壯下世但以善而死何得云耳曰試視我形相如何視之乃成大蜈蚣累身赤足長八尺餘延緣壁間掞驚而寤自是不復夢

建昌王福

建昌郡兵王福乾道中輪宿後圃巡半夜後逢女子於宅之北便門外年少姝美笑謂福曰我乃知軍宅婆婆之女慕爾已久故乘夜竊出欲陪爾寢福驚喜過望卽挾之至鋪所雞鳴始去自是眷戀不釋𨿽當下直亦代人守宿歷數月羸瘠如正晝熟寢父母憂之父隨其所往雜居眾中伺察見女來就福綢繆歡聚明日呼扣之且問其病不肯言但云我未嘗有病父怒欲施杖責方以實吿父爲謁假使在家治療又宻詢郡捨老兵果有你婆一女訝其安得常常出外且信且疑他日因福再上直復詣彼審視女又來父持燈逐捕女狼狽起走入天王祠而沒明旦驗之蓋捧裝奩侍女也引福至前低首不語於是擊碎其像福掩面嗟惜墮淚逾旬而死

徐防禦

吉州吉水人羅欽若楊主簿與眼醫徐逺同遊邑野外遇一客注目熟視不已三人同詢之曰汝豈能說相乎曰然因試扣之謂羅曰君異日可至大夫謂楊曰君命祿粗爾卻當以子貴如能早致仕可生封員郎末乃謂徐曰君眞貴人也三人相視錯愕𨿽童奴亦笑哂其妄乃誚之曰羅楊皆是及第官人徐生只一醫者笈盤術日得百錢他無資身之策如何能貴客曰非爾所知日近淸光者始名貴人此公行將遇矣眾一笑而散其後羅楊爵秩如其說徐旅泊臨安棲棲不得志適顯宗太后患目疾訪艸澤醫遂獲展效補官與宅錫賚不勝計稱爲徐防禦有子登科

黃左之

黃左之福州人爲太學生預淳熙七年薦書是嵗冬池陽士人王生亦赴省試其家甚富以錢百千與黃左之結課王生事某神極靈驗黃致禱夢神吿曰君來春必及第指一女子示之曰此君之婦也黃視女狀貌不甚長簮羅帛花於髻恍惚間以爪掐黃手旣覺手猶微痺自念若榜下娶妻豈無珠翠之飾顧簮羅帛花乎王與黃遊處頗久相得益歡遂約曰君若登科當以息女奉箕箒明年果中選遂爲王壻得奩具五百萬成禮之夕儼是夢中所見者簮花亦然黃初調南城尉爲人道此

靑童送筆

上饒余禹疇待次全州教授淳熙己酉科舉時玉溪門外李篙師夢靑衣小童持筆五枝授之曰煩汝送去余教授處李接視但三枝有筆頭其二隻空管耳明日往告余不能曉也洎貢闈揭榜余氏子弟三領薦二中待補選次年侄鑄登科

徐達可

承節郎徐達可臨安人監行在榷貨務門以淳熙五年卒其兄百祿素友愛哀念之甚切招臨江閤皁山道士譚師一至家建設黃籙醮中夜達可憑一小兒索紙筆就燈下書三紙其一云達可平生耽酒迷戀荷兄同骨月開戒乘此功徳還家瞻仰聖恩深重不可思議其二云得荷天恩其三云達可平生無不了心願道眾共觀其揮毫百祿與家人捧以泣視字畫全與生時書札等爲之鏤版傳示於人使知章醮感格如此

鐘世若

紹興二十六年宜春郡士鐘世若謁仰山乞夢以占秋試得失是夜夢自廟外門進抵庭下顧見廊廡間背縛一人於柱回望鐘欣然有喜色且笑且語因驚寤爲朋友言不能曉其指意迨入試出反身而誠樂莫大焉賦爲題始悟昨夢而背縛者反身之義顧笑者樂也神旣告以題必可中選乃精思運第五韻押焉字欲用孟子君子有三樂而王天下不與存焉及仰不愧於天俯不怍於人等語患無他經句堪對不覺伏几假寐髣髴間見黃衣一吏叱之曰場屋日晷有限豈汝晝寢時耶鐘曰正爲尋索故事作對未得吏問其故具以告吏曰胡不用孔子不怨天不尢人與飯蔬食飲水樂亦在其中爲對乎鐘灑然而起遂綴輯成隔聫云孔不怨尢飯疏食在其中矣孟無愧怍王天下不與存焉書畢自喜爲得神助持捲而出考官閱讀批其榜云隔對渾成可以冠場寘之首選洎揭榜經義爲都魁鐘居其次

黃逵眞詩

乾道元年乙酉黃逵眞過建昌士大夫多往謁必與之詩文修職郎鄧珪詩云柳緣桃紅春暮長家僮喚起睡中忙偶然日下音書至回首江城又夕陽珪旣得詩又問享壽之數逵眞瞪視久之曰五十七珪時年四十四矣以來日無多且嫌夕陽之語但以日下音書之說恐或有中都薦召後四年乙丑夏五月十七日夙興盥櫛如常時近午覺體中微不快就榻偃息呼小奴奚童拊摩俄頃間徧身皆冷手足亦僵童撼之不應急報家人出視則已死才得壽四十八去逵眞所許尙九年蓋所謂五十七者指其卒之月日耳珪居宅在城下入斂時日正曛乃江城夕陽之謂也

羅維藩

羅維藩字價卿吉水人乾道五年省試罷夢其父吿曰爾在舉場不可與福唐杜申爭緣爾家校杜申虧了三十八年陰徳也兩人皆以治詩有聲曁榜出杜爲經魁羅同奏籍而在杜之下二十八名殿廷唱第杜居第二甲羅第四甲相去甚逺

夷堅志甲卷七

欽定四庫全書

夷堅志甲卷八

宋洪邁撰

戴之邵夢

戴之邵字才美吉州人少涉獵書記無所成名貧不能自養傭書於裏中富家一夕夢荷鋤入其圃劚地才一揮得銅印一紐方徑二寸有繆篆若彜器欵識視之其文曰日方伯連率凡五字懸諸肘後再揮鋤得一板今時所用漆札題詩兩句曰愁絕江梅開嶺岸不知失腳到南塘至三得銅天尊像九軀攫而懷之至四得小印八九悉拾取而歸見其家方祀神禮畢徹饌遂寤夙興頗喜謹志於主家書冊之末自是感激思展奮顧無以資身放浪江湖學作大字爲市井寫扁額薄遊抵長沙適張魏公居彼願見無因稍掃人之門以希一盼值其誕日夙造聽事以紅粉書壽字於地廣長二丈許公出見問爲誰隸以戴道人對命呼至前犒以緡錢尊酒辭不受曰之邵妄意功名所望相公者固不在此輒衒奇以自售公壯其言遣書屬之軍帥帥收伍行且多與之金俾偵邊亭息耗旣行過期不反疑其亡去經數月乃還帥問稽畱之故曰昨乘間潛入中原馴至洛都躬謁永安陵寢扣其證驗曰有碑刻在出諸袖中而示之帥轉聞於朝不沒其實仍加推薦髙祖正以諸陵爲念遽命召見戴敷奏詳盡音吐如流天顏悅懌詔補保義郎戴以本諸生不願右列遂換右承務郎已悟昨夢第一印日字者面君之像也九天尊者祖宗也未幾擢守均州兼管內安撫又悟方伯連率之應罷官歸鄕訪故傭主餉遺累千緡求其所誌書冊以自表旋起知雷州地居嶺外有地名南塘又合前詩句其後歷太府丞刑部郎官則小印之驗也久之言者論其所得山陵文刻乃北方義士賫來欲獻納者而爲戴戕後掩有其功因是被出以卒戴亦倜儻俠气或言所殺者蓋一僧臨死一嵗間覩其爲祟未得其本末也

錢塘縣尉

政和中提舉兩浙路學事楊通貫之按部婺州往訪一異人坐間典牋吏以錢塘尉書至未啟緘異人曰得非求舉乎楊曰然方欲論薦曰無益曰渠爲五百鵞訴寃非久於世者楊未之信明日遣駛卒持薦牘往比至則已殂楊后到錢塘呼尉吏而問其狀對曰以病死曰嘗殺鵞乎曰平生不曾殺生數月前平江朱太尉托造鵞鮓遂買五百頭醢之楊深加悼嘆疑異人者通知幽明之故云

符離王氏

酉陽雜俎支諾臯篇載新羅國人旁防求蠶種於弟弟蒸而與之防不知也至蠶時有一生焉日長寸餘居旬大如牛食數樹葉不足弟伺間殺之百里內蠶飛集其家意其王也是說殊怪誕近宿州符離北境農民王友聞居邑之蔡村與弟友諒同處娶邑人秦彪女天性狠戾日夜譛諒竟分析出外或經年不相面諒嘗丐種於兄秦以火煏而遺之諒妻如常法暖浴以俟其出過期亦但得其一已而漸大幾重百斤秦氏始疑焉伺諒夫婦作客東村但畱稚女守舍秦呼其夫同詣之詐女往庖下直入蠶房見蠶臥牖畔喘息如牛食葉如風雨聲秦鞭以巨梃每一擊輒吐絲數斤秦震怖魂魄俱喪急促夫歸因病心顫逾日而死及諒蠶成繭皤然如甕繰之正得絲百斤

王揖雙雞

鄱陽卜者王揖僦旅邸一室畜雙雞一牡一牝牝生子正抱啄於棲中揖有客喚童取其牡將殺而烹之牡叫呼牝聞聲走行棲外孜孜注盼哽噎悲鳴若欲訴揖而免牡之死揖弗悟竟殺之牝躑躅哀呼不復顧羣雛終夕喞喞晨起不復食凝立砌下沈沈如醉然少焉气溢其吭遂喘而死

哮張二

鄂州大吏丁某死妻年方三十與屠者朱四通其子二郎尙少不能制至於成立朱略無忌憚白晝宣淫反怒丁子不揖以爲見我無禮蓋以假父自處也丁憤懣以母之故且慮醜聲彰著隱忍弗言有哮張二者宻州諸城人遭亂南徙亦以屠爲業壯勇气丁意可囑此事而每與儔輩詣市飲酒張擔肉過前輒呼買之而厚酬厥價久或至數倍他日邀之飲問何以不作區肆而行賈僕僕張曰非不能之但赤手乏本耳乃付之數百緡黙念彼當感我恩誼必可使從容曰君知我心中有不平事乎曰不知也丁以乞毆朱爲請張艴然曰訝汝貸我錢蓋欲陷我於爭鬭奮衣而起自後相遇邈然如不相識迨於絕交眾哂丁不知人而下交非丁亦銜之未幾張拉朱同渡江買豬於漢陽爭舟相毆擊旣歸夜入朱室殺朱與男女並三人自縛吿官終不及丁一詞時嶽少保領大兵駐鄂嘉其志義移檄取隸軍中不問其罪後以功補官

王公家怪

鄱陽人王公居魏家井側好事邪神以求媚至奉五侯泥像於室香火甚謹忽聞屋底有異聲俄如人音晨炊未熟飲食器皿自防冉冉而直入後圃隙人取之回復去如故舉家不能安迹乃徙捨於茶塲巷其怪仍前不止或寇冠珥亡衣袽以至牀榻茵席均扶舁而去布列廷下煙焰蓬勃起於衽帳急往撲救則已穿穴其後招道士治之且禳且禱爲遷像置城隍祠於是始息

行者

樂平明溪寧居院爲人家設水陸齋招五十里外衫田院行者寫文防館之寢堂小室村剎牢落無他人伴處時暮春之末將近黃昏覺有婦女立下意其比鄰淫奔夙與僧輩私狎者出視之一女子頂魚魫冠語音儇利容儀不似田家人相視嘻笑曰我只在下面百步內住尋常每到此一寺上下無不稔熟者居鄕疃平生夢無此境像惟恐不得當曲意延接遂同入房閉戶張燈寺童以酒一來饋啟納之女避伏牀下謂童曰文書甚多過夜半始可了得吾至此時方敢飲乃畱之而去復閉戶女出坐對酌胸次掛小鏡取觀之問何用曰素愛此物常以隨身所著衣皆素潔而襞褶處不熨貼條條露現曰衣裳有土气何也曰久寘箱篋失於曬暴故作蒸浥气耳已而就枕月色照燭如晝女色態益妍繾綣驩洽終夕輾轉不成寐女熟睡鼾將曉出門送之又指示其處曰此吾居也汝若未行尙復來才別而主僧數問訊駭曰師哥燈下寫文字但費眼力何得辭气困惙如此唯唯未以實告僧顧壁間插玫瑰花一枝大驚曰寺後舊有趙通判女墳其前種玫瑰當花開時人過而折枝者必與女遇或致禍其來已久今爾所見是其也宜亟歸勿畱愧懼而反然猶臥病累日後還俗爲書生今在淮南

簡寂觀土地

都昌人陳彥忠伉質好義疎財倜儻嘗有黨大夫者自河北來同寓居西陳裏將赴調無資財可行彥忠餉以百千且館其老稚於家待之如骨肉其賙人之急如此乾道三年十月以疾亡臨卒前一夕夢告其父曰彥忠不得終養玆受命爲簡寂觀土地矣父未以爲信已而其子亦夢如所言逾嵗後再見夢曰自爲簡寂土地今一年久而室宇摧敝每天雨則面目淋漓不可寧居四體殆無全膚宜爲我繕理明日乃父乃子相與語卽往彼處視之而信乃爲一新之

鄂渚王媼

鄂渚王氏三世以賣飯爲業王翁死媼獨居不攺其故好事佛積蓄有餘則盡買紙錢入僧寺如釋教納受生寄庫錢素不識字每令爨僕李大代書押疏文媼亡嵗余李猶在竈下忽得疾僕地不知人經三日乃蘇初爲陰府逮去至廷宇下見紫金官貟據案坐引問鄕貫姓名訖一吏導往庫所令認押字李曰某不曾有受生錢此是代主母所書也吏復引還金紫者亦問李對如初曰汝無罪但追證此事耳汝可歸旣行將出門遇王媼與數人來李見之再拜媼大喜曰荷汝來我所寄錢方有歸著汝到家日爲我傳語親戚鄰里各各珍重李遂復生時乾道七年三月也

隗六母

鄱陽小民隗六居城北五里家甚貧爲人傭作淳熙十年夏與同裏史五乘夜入柴氏盜牛隗適先至以短搶刺牛死柴覺之持杖來防外隗卽逃去史續至遂痛箠歸舍數日而殂其妻以夫因盜而遇害不敢聞於官隗之過無復有知者自以爲得計歷一嵗隗母病亡經夕復生語其子曰汝向來同史五謀柴氏牛史死而汝脫𨿽人間不敗露而陰府須汝對證汝不可免矣言畢奄然又三日隗死

山陽癡僧

楚僧行欽建炎中落髮於州之隆興寺紹興兵亂去而之他方久乃復歸裏閭道俗舊嘗接識者十無一存昧然如癡醉逢人縱語莫能曉其意嘗佛像一軸於背每詣市買熟肉飽食畱其餘滓取佛出掛於人家厠傍以滓濼灑之如是累年畫卷丹粉益鮮明標飾牢潔人多疑其異但無有識其所止郡中喪必持冥賻往獻羣僧設法事亦預焉眾吹螺擊鼓梵唄喧闐欽首倚戶鼻息雷鳴達旦無一言徑趨出主人邀挽就飯勉食之才退卽攜米麵鹽醯椒菜之屬寘其家倉忙而去辛巳之秋金亮將犯邊先期不見兵退明年楚民漸還欽已至或詢其故答辭殊妄誕不根惟日日馳走街陌中呼之不應亦未嘗從人乞食郡目爲癡僧不知所終

晁氏蟇異

濟北晁生寓居撫州五福寺閒步寺後沼上見一蝦蟇伏艸中大如盤異而殺之才還捨聞鵲噪間繼而滿空如雷移時不止出視之蓋無所覩但盈耳之聲如初亦未以爲怪是夜其子讀書下燈忽自滅有物立於傍子暗中擊以界尺反爲所奪奔而出晁始悟蟇爲祟遣就寢睡未熟覺牀微動舉手捫之已離地尺許幾接屋桷自是嬉笑於梁歌舞於空變幻百端招師巫禳卻無一驗遂徙居他所怪復然於是旋繪武像朝夕香火甚飭過數月乃已

朱諷得子

下邳朱諷往京師赴省試至宋城逢日者占軌革影邀而卜之遇益之姤其像畫一猴子上有望字一人衣紫腰金執笏若進揖狀婦人以箕盛嬰兒於前日者曰君此行必登科他日仕宦亦顯但捧箕饋子事爲不可曉遂別去到京入試之次日二僕絜笥送至貢闈而反行穿曲巷聞兒在地上啼視之見故帛裹一初生嬰孩因相謂曰是必人家非正所出吾主公未有子不妨收養之乃抱歸邸捨適捨婦有乳倩使哺育迨暮朱來僕迎以告朱大喜顧乳母與之還家詢所棄處正名箕巷朱果擢第名此子曰省郎終身無子遂爲嗣

絳州鼓堆泉

絳州鼔堆有龍女祠其下泉一方數丈可灌民田萬畝左右農家恃以爲命嵗時祭享甚謹不敢微有媟污由是每經大旱未嘗憂饑凶女眞人富察爲郡守以絳地形穹崇艱於水利思欲導泉入圃博議𨿽久竟以髙下勢殊不能遂乃敬謁祠下懇禱其夕夢神告使速浚渠富察寤並力治役渠成水終不可致又夢之曰吾有三子今皆成人而未有血食已敇令守渠運水以成使君美意富察許立祠神喜謝而去比曉圃吏來白昨夜三更後水從新渠入圃矣富察卽率僚屬往祭其廟以報神惠爲三子立祠且奏請於廷爵之爲伯一郡遂賴其利

夷堅志甲卷八

欽定四庫全書

夷堅志甲卷九

宋洪邁撰

宋道人

豫章楊秀才家稍丰贍有丹竈黃白之癖凡以此伎至必行接納久而無所成則聽自去由是方士輻輳一日小童報有客稱曰燒金宋道人欲入謁楊喜束帶迎之其人淸瘦長黑微有髭兩耳僕前如帽著黃練單袍容儀灑落卽延憩書室朝夕供處稍稍治小方輒應驗然未嘗暫出嬉遊楊乘間叩以要法歷旬始肯傳當用藥三十餘品悉條疏所闕買之於市楊請與偕行不可曰吾習靜惡囂豈應卻投閙處君宜獨往楊且行又曰君出後小兒曹必來惱人幸爲扃戶使得憩息楊如其言訪數藥肆買諸物最後到一肆望其中有黙坐者衣制顏狀全與宋生等頗驚正擬問訊坐者揺手止之楊遽歸室戶扃鐍不動啟而視則宋瞑目燕坐凝然如初楊幾欲下拜以爲𨿽薊子訓左元放分身隱現神遊變幻不能過也自是益加禮遇隨所須卽應之未幾不告而去取所貿藥以治鈆汞不能就分銖計供億餽謝及藥值不啻千緡自謂親逢神仙不少悔又徽州婺源武口王生者富甲鄕裏爲人頑很可憎眾目爲王蜇齧俗語指惱害邑落之稱也性吝嗇尢惡僧輩行化至必罵斥不與一錢有頭陀茁發獰醜伺其居內直造門鳴鐃唱佛厥聲震響王聞之怒持杖擊走之甫自外還前頭陀故在廊下鳴唱如昨王愧怖敬爲羅漢聖僧搏頰悔過立取白金二十兩與之猶悚然盡日兩州人說宋生與頭陀皆兄弟雙生甚相似故各售其詐以欺楊王二人耳

益都滿屠

益都屠兒滿義賦性獰烈力能扛鼎絕不畏神醉經叢祠輒指畫嫚罵習以爲常巫祝彥隆者詐人也宻與其黨最厚者謀曰淸元眞君廟摧敝嵗久吾主香火將一新之而邑人莫肯相應和滿屠凶猛不信向眾耳目所共知者儻因之以假靈必可成也於是邀義飲於家酒酣謂之曰我欲擇某日致禮於淸元廟下至期當富有觀者子乘酒力呼噪而來揮斥眾人登堂正坐以神自居飲其酒食其肉且大詈其神使眾傾駭可乎義曰此正我所願爲者又何難哉遂以其日收捨數百少年旛旂旌幢夾列道上饌具牲幣種種丰腆皷震樂作義直趨祠所毅然踞坐自言吾神也取牢醴恣啗之而詈神極口良久義忽狂作口鼻耳目皆流血僕地而死皆謂義觸神之怒而致禍怖畏靈威爭捐金錢入廟祠宇大興數嵗而後之徒因分賄不平詣府縣吿其事盡捕鞫而刑之

從四妻元氏

符離人從四居濉上家素肥饒好事口腹多釀酒沽賣炰鱉膾鯉朝暮飫食妻元氏解迎逢其意每親執刀刀所戕物命不復殫紀元因產死從生念之不忘里人春月朝岱嶽從欲薦拔厥妻持供具往獻旣至泰安三日未登廟縱步市中白晝與元遇數人隨之恍惚問且悲且喜交敍睽濶元哽噎而言我以臠割魚鱉之故積業極深日受楚毒爾儻見憐宜思所以救度之理從泣下曰吾所爲不善致汝如此吾生亦不如死耳至於道佛修嚴𨿽罄蕩家貲固所不惜元曰無用多言明日申酉之際可獨至廟中詣西廊之地一處防我當可信也從遂還寓捨齋戒如期而往見元荷械加桎梏帶薦曳索羣驅以前脫械去衣束以薦用鐮刃剉截如縷流血塗地須臾一持杯水呼其名而噀之卽還故形俄又復然凡六七反然後施械擁去從悲怖出門終夜不寐又明日再遇元曰信乎曰信矣曰所禱勿負約也大慟而別從歸後極力營善果終其身不復殺生

史省幹

史省幹者本山東人後寓居廣徳軍興教寺寺側有空宅頗寛廣而前後居者率爲物擾亂不能安處宅主欲售於人亦無敢輒議史貪其價賤獨買焉姻友交勸之不聽乃擇日命匠繪葺自往臨視坐堂上一叟烏幘白衣揖於庭間史素不之識趨下謝之曰翁爲何人何自至此對曰予乃住宅土地神也今聞足下治第捨願貢誠言史曰敢問何謂也曰此實爲怪魅所踞其甚繁然亦豈能與人競但向來處者皆非正直吉徳之士故不能勝邪君旣正人居之何害特當徙房於東南隅而以故房爲庖防必可奠枕語畢不見史悉從其戒且一新土地廟宇其後帖然

關王襆頭

潼州關王廟在州治之西北隅土人事之甚謹偶像數十軀其一黃衣側足貌怒而多髯執令旗容狀可畏成都駛卒王云至府巫祝諭天祐見之以爲與廟中黃衣絕相似乃招至其家飲之酒賂以銀杯且付錢五千並大襆頭範樣語之曰市上耿遷開此鋪倩而爲我與錢使制造一頂須寛與數日期冀得精巧云不解其意以意外所獲卽從戒至耿氏之肆耿黙念其安得有人頭圍如是之大者亦利五千之入約爲施工而云持公家符帖不得久駐捨之而歸竟不以諭生所囑告耿其來取而杳不至後數月因出郊入關王廟見黃衣塑像大駭曰此蓋是去年以錢五千令造大襆頭者也因以小索量其首廣長還家校視之不差分寸悚然謂爲神立捧獻之事寖流傳一府爭先瞻敬天祐正爲廟史借此鼓唱抄注民俗錢帛以新屋宇富人皆樂施凡得萬緡天祐隱沒幾半歷十年云復來潼人見者多指防笑語怪而問其故或以告之云曰此諭祝設計造詐借我以欺神人吾往謁之當得厚謝於是走詣之天祐恐昔謀彰敗了不接識云恨怒訴於官天祐坐黥竄盡籍其貲

尹二家火

楚州山陽縣漁者尹二家於神堰北新河之東累世网捕稍能足衣食有室廬一旦火焚蕩又營之復罹煨燼頻年至於三無力可爲但結攬蘆葦束縛以泥補葺徒蔽風雨而已每至中夜聞外間行人窸窣之聲慮爲寇害出視之見十餘輩著白衣皆執火炬尹氏大呼遂閴然而散略無影響良久復然尹氏懼暫投駐親舊之室禍至如初嘗正寢在戶望六七人來往空際以綫系紅炭置屋上亟行撲救俄相繼起焰於側如是半年尹生業盡廢妻子愁悴染病怪猶弗已邑人畏回祿移災就其地作福禳謝後𨿽帖息而其家人十死其八矣

蔡乙凶報

陳州人蔡乙者家素貧父母俱亡受雇於獄級陳三之門遂習其業秉性旣凶忍而目之所見又皆不善事也久而爲惡徒所推凡囚入其手𨿽負罪至微亦毒虐容貌絕可憎郡中至謂取命年至四十餘一夕守囚於獄夜過半眾聞若有呼蔡乙聲甚振怒起視之已倒掛於壁問儔侶多疾其爲人方快之佯睡不問明旦則見四體九竅浥浥流血始掖以歸是夜復然呻謈悲哀如受鞭笞或濶步撐拄全纒縛祈死不能痛苦經嵗臨瞑作牛鳴嘔血數斗然後大叫而絕

張卨義僕

楚州東漸民張卨家巨富好施與務濟民不責人之報年方壯遭亂流離骨肉散落獨與一僕羇棲於射陽湖中乞食以活爲賊所掠求貨不得縛於大木之下將生啖之已刲數臠僕竄旣脫矣見之慟哭而出舉身遮防而拜賊曰此是我主𨿽本豪富今赤身逃難尙無飯喫豈得更挾財貨如欲飽其肉則又瘦瘠願膾我以代之賊𨿽嗜殺人亦爲義所激聞言嗟異亟解卨縛並僕釋去且遺以錢帛迨紹興中淮上安定卨歸理故業貨產尙贏百萬僕亦存卨以弟待之張氏子侄皆事之如諸父

梁小二

解州安邑池西鄕民梁小二家世微賤然皆耕農朴實至梁獨狠戾其母寡居事之尢悖妻王氏性恬靜所以奉姑至謹皇統中河東荒饑疫癘薦臻流徙滿道路梁挾母與妻並稚子四人偕行至孤山之東陵就野人乞食以哺其子王氏念姑久不食減半以與之梁見之怒甚詐使妻抱子前行自與母在後相望百步許卽僕母在地曳入道側掬泥沙塞其喉然後去稍進遇妻妻問姑安在曰老人舉足遲但先投大家丐餐以須其到可也久而杳然妻疑爲夫所害還訪之見屍已僵拊膺悲泣急取水扶灌气竟絕不蘇乃奔告裏保執梁送於縣才及中途風雨暴作霾曀不辧人迅雷震耀神飛焰雜遝出沒眾懼散亦不暇顧梁所之少還澄霽梁乃臥土窟頭目皆爲天火燒爛惟腦骨僅全儼成髑髏肢體如故目睛暗淡無光而不死能別識人物飲食語言皆無方常謂人云有三守我每得食必先祭之而後敢食官湣其妻子給粟養之染經數年尙存

魯晉卿

徐人朱彪赴官宿遷之崔鎭到任累月有客魯晉卿來見丰姿灑落可愛因畱止外館異待之每逢人輒出小戲劇資歡笑而略無所求見之者無不悅喜彪防族友飲於後圃酒方行晉卿至彪曰今日無以爲樂先生能效古人化鮮鯉作膾與眾享之可乎笑曰此甚易事但須得魚鱗一片爲媒則可彪命僕取數片授之乃索巨甕滿貯水投鱗於中羃以靑巾時時一揭視良久舉巾數鱗騰出一坐大驚庖人受魚治膾鮮腴非買於市者可比猶以爲幻術所至不深信也防郡治一新移文鎭吏令制鐵鉤鈕釘鉸之屬合數百斤期限峻迫倉卒未能辦彪意緒窘撓晉卿問故彪訴之魯笑曰何不早告我是何足言且飲我酒酒至連酌六七觥遣人輦黃土汲水拌和爲泥揑諸物成坯暴日中預熾炭以待稍幹悉寘鑪中呼鍛工扇以經時鉗出之皆如精鐵所就不假磨錯無一不堅好工相顧駭嘆彪始敬服乘醉丐其法晉卿無語翌旦失所在

董小七

董小七臨川人因避荒流落淮右爲海陵陳氏操舟常獨宿其中天气盛寒董糊窒罅隙置熅火飲村醪一杯而就寢盛气不宣泄遂悶絕旁無知者乃見夢於陳曰將悶死於船倉急救尙可活陳覺以語妻妻曰彼旣云未死如何解托夢不足信也於是復睡夢如前而加苦切曰主人若來遲定應不救如肯來乞勿張皇仍勿用燈燭照見魂魄遇之必逝去不返更須先屏燈火俟某少醒徐扶起則可陳驚寤亟出喚僕與之俱登舟董如魘死之狀口鼻气息僅綿綿不斷乃依其說果復生董以生人能入夢以脫性命亦異矣世言夜呼被魘者不得執燈若誤用之必死其說誠然

夏義成

樂平北村人夏義成生計給足一意好善不與裏閭校短長未嘗以爭訟到官府有四子作兩宅分處之優遊就養至八十八嵗康寧無疾飲啖僅取適口惟日飲酒三二升悠然獨酌有自得之意紹熙四年盛夏微有不愜語家人具殽饌盡集子孫甥侄共席酒三行赴浴令一子揩背甚以舒暢爲樂浴罷更衣踞胡牀拱手端坐遂亡時正隆未斂前二日手足皆柔軟隨人屈伸口鼻气𨿽絕無一防腐僧俗來觀以爲大善知識所不能然蓋吉徳之報也

夷堅志甲卷九

欽定四庫全書

夷堅志甲卷十

宋洪邁撰

海王三

甲志載泉州海客遇島上婦人事今山陽海王三者亦似之王之父轉賈泉南航巨浸爲風濤破舟同載數十人俱溺王得一板自托任其蕩到一島嶼遂陟岸行山澗異花幽木珍禽怪獸多中土所未識而風气和柔不蠻嶠所至空曠無居人王憩於大木之下莫知所畱忽見一女子至問曰汝是甚處人如何到此王以舟行溺吿女曰然則隨我去女容狀頗秀美發長委地不梳掠語言可通曉舉體無絲縷朴蔽形王不能測其爲人邪爲異物耶黙念業已墮它境一身無歸亦將畢命豺虎死可立待不若姑聽之乃從而下山抵一洞深杳潔晃耀常如正晝蓋其所處但不設庖爨女畱與同居朝暮飼以果實戒使勿妄出王𨿽無衣衾可換易幸其地不甚覺寒暑故亦可度嵗餘生一子迨及周晬女采菓未還王信步往水涯適有客舟避風於岸隩認其人皆舊識也急入洞抱兒至徑登之女繼來度不可及呼王姓名而罵之極口悲啼撲地气幾絕王從篷底舉手謝之亦爲掩淚此舟已張帆乃得歸楚兒旣長楚人目爲海王三紹興間猶存

山明逺

山明逺滄州人字彥徳其先亦衣冠之族至明逺益貧無室家可依乃行遊濱棣間以干謁爲習或終朝不得食兩足蠒困傴僂於道傍冀一飽不可致而又爲渴所驅出飲水濱回坐大木下良久一兔過前疾步擒取之剝啖不遺臠肉殊覺甘美因自念林麓之間熊虎狼豹專以搏噬狐鹿豚兔豢養其軀山巓谷口其樂無極吾爲人而顧不如可憐也哉旣飽出行值日暮訪野老黃若虛家求宿黃嘗入道素好客見之喜置酒延畱劇談滚滚不倦酒酣遂言食生鮮之適黃聞而疑懼細視其面目頗與人殊以爲畜變怪潛起呼羣犬噪逐之明逺趨下階呼鳴數聲化爲黒狼攫一大而去不復可尋迹黃後至滄州詢其族冑茫不知所在矣

蔣堅食牛

日者蔣堅金陵人乾道元年遊術江右至鄱陽就邸捨起卜肆其學精於六壬爲士大夫所稱道遂畱不去有母存事之甚謹淳熙癸夘四月堅抱疾當昏困間見數人執火炬造其室喧呼雜閙大呼其姓名出文牒一道曰奉命來追堅欲拒而不能乃隨之去至中途有六七十人偕行約兩時頃到王者所居一使引由西廂過幽暗不可辧入立庭下王端坐殿上吏髙唱云追某人某人到逐一前防名朱衣吏呈閱案牘皆押而西望東廂光明如晝悄無一人得往王獨畱堅問曰汝平生好食子母牛肉罪業深固今當受其苦堅驚怖答曰𨿽好此味但遇屠者市肉則買之未嘗親殺也王曰以汝嗜此故屠人宰殺以奉汝焉得無罪而敢飾詞抵諱何也堅曰堅𨿽有罪死不足惜但老母年七十六嵗自是無人給飦粥爲將柰何王笑曰予亦知汝孝於母特放汝還從今不得再食牛矣堅再拜謝王勅一卒送之歸矍然而蘇母與妻正相對垂泣後四年乃死其初來鄱陽之嵗以大布三幅書金陵蔣堅四字盤術於街十二月四日予詣東圃呼之爲文惠公論命時防知政事堅曰此命方超陞如是秀才便及第選人便攺官庶僚則爲侍從從官則入兩府執政則拜相仍卽日有嘉音予語之以實對曰若然則做大事無疑恨气數不耐久明年三月宜自勇退予曰旣云正拜不應進退太速因以知樞宻院汪明逺簽書葉子命並扣之堅曰皆當遷亦甚緊然葉不過四月汪不過五月皆當去予弗之信已而正以是日文惠拜右僕射汪進樞宻事葉防大政明年二月文惠去位三月葉去四月汪去皆如其先後各差一月云是年六月予以知吉州奏事堅同他客送至小渡眾意予必畱中堅曰未也秋末乃佳耳果入對訖付以郡事於是以委曲授邸吏使報州發迓卒及還家擇用九月二十日西赴官先旬日出捨於圃喚堅占課堅曰有面君吉神入傳不必往才數日召命下乃以所擇日啟塗二事旣驗戊子科舉士人登其門如織幾獲錢五百千從此小康厥後聲譽頗減以至於亡

羽客錢庫

金陵雨花臺下居民甄氏牧牛於野值兩人東西相逢迎如今羽客衣冠擎拳對揖其一曰錢庫後門久以積壞宜急倩一夫整之其一曰諾遂散去良久甄獨行至山側峻嵓下見崖傍一穴大如斗中有散錢泆出卽解衣包之欲還家報父兄並力輦取且慮他人得乃摶泥窒塞穿處回至中途復遇前二客其一又問錢庫門已葺未其一曰方用錢三百貫雇一牧童塡補訖甄時年十七八嵗曉其語歸爲父言之數其錢正得二百三十一文洎家人集元處穴不復可尋矣

龍鳯卵

河中府榮河縣北鄕鎭有孤峯峭絕名曰鳯凰山山之西一僧捨曰鳯凰寺塔曰鳯凰塔蓋嘗有鳯棲其上故得名秦地旣陷於金僧紹洪住持累年其後遷化寺眾議立塔之發地獲一物長六七尺非石非木其狀如卵眾覩之驚異擲諸河滔滔巨川水不能沒少還飛濤激浪幾與云接皆委去疾走迨至元處卵若爲人扶翊復在焉眾不能隱告於郡旋遞送燕山俗目爲龍鳯卵

薦福如本

饒州城下六禪剎東湖薦福寺最大信州貴溪人如本住持頗爲叢林歸向淳熙八年正月感疾數日弗愈至二十八日呼侍者謂曰老僧今夕當別侍者泣曰和尙歸西天弟子緣薄不知再遇師於何日曰明日便可相見侍者曰防於何所曰城裏崇福院門外王太醫家也侍者出鳴鼓吿眾坌入寢室問訊其言如初皆莫能悟防意甫黃昏而亡先一夜醫者王大辧妻姜氏夢挾他醫熊彥誠妻遊寺見本老臥於廡下龕中前問之曰長老何不在方丈笑而不答但覺耳畔如有人啜泣旣醒則其子坦婦汪氏以臨蓐艱苦放聲而哭至明日酉時生一子迨旦數僧來詣王氏具說本老遺語大辧亦告以妻夢事旣符合引僧入視嬰兒卽張口大笑自是絕不茹葷其家呼爲僧老

復州菜圃

湖北罹兵戎燒殘之餘通都大邑翦爲茂艸復州尢甚子城內有廢地稍除蕩瓦礫治作菜圃丁鉏斸種植以供蔬茹簽判官舍在其東錄曹在其西紹興四年四月予兄子橰爲僉判赴王錄曹飲席日銜山後小童見二女子頂冠著紅背子把手笑入圃以爲官倡也但訝黃昏不脫上服與錄曹一童言之蓋郡僚淸燕元未嘗用佐尊者乃知爲庚志所載傅旺夜見女正此處云

陳體謙

南城陳氏子謙字徳光始爲士人後出家削髮法名體謙素不檢嗜酒及色旣爲僧故態不少悛𨿽居報恩光孝寺而常常在家且竊污鄰比婦女外間盡知之謙處之自若至於酣醉食肉特其小小者耳榦道末年染疫疾未甚困篤夢被追到官主者公服怒坐責之曰汝口誦般若而身犯戒律死有餘罪叱獄卒械之謙稽顙謝過竟不許驚寤顫悸爲人言所見曰悔無及矣旬日死

襃忠廟

乾道元年六月郴盜李金黃谷犯道州破寧逺縣焚官民居室皆盡湖南安撫使檄衡道郴桂四州都巡檢使王政防合他兵將討捕至邑下寨柵未立政出於軍中恃勇輕敵單騎馳鬭挑戰遂爲所擒初欲活之政肆罵不屈乃斬首棄屍路傍時方盛暑同死者血肉狼籍臭腐爛政屍獨不壞繩蚋螻蟻亦不集𨿽營營擾擾勢若欲前如爲所驅莫能進死處距其官舍二百里所乘馬奔歸家人疑其有變走問之收拾遺骸尙猶可識帥以忠義之節上於朝詔贈廣州觀察使官其親屬五人就戰地立廟以祀賜額曰襃忠

甘林二命

人之賦命嵗月日時同則壽夭榮悴亦大略相似丰城甘同叔莆田林直卿皆以紹興甲寅年丙寅月甲子日甲子時生皆爲士人同中淳熙戊戌省科年四十有五矣林以母服不及廷試甘先擢第調靜江府司戶防軍待闕林以辛丑還試得監某州稅卽之官甘方赴任逾嵗而卒林涖事僅一考用他故去未幾亦卒其所享祿食亦均甘但多被靑袍三年耳

王仲共

王垂仲共淳熙中以朝奉郎知武岡軍湖南安撫王宣子薦其才有防與知州差遣旣受代枉道詣潭府謁謝次衡陽其子萬石夢人告曰尊公已降秩宮觀矣晨起語父以爲凡夢中所云貶降蓋遷也仲共笑曰吾方以年勞當轉散郎且無罪何由黜削又正被陞郡之命吾不丐閒安有奉祠之理汝夢不足信洎到闕登對論谿猺事甚悉詔以知邕州俄坐薦土豪楊某當平蠻洞時宣力可用乞與推賞而奏札誤書其名朝論謂不謹遂鐫一官仲共殊不樂乃上祠請得武夷衝祐觀盡如夢兆仲共初登第嘗夢出行長塗先驅者負占牌上有邕字寤而爲人言再調必作令邕者小邑也及除是州恍思前夢疑仕宦止此絕惡之還南城未幾疽發背而死萬石竟不霑遺澤

艾大中公案

紹興三十一年葉伯益爲臨川守以剛猛疾惡布政豪宗大姓過惡被罪者必籍入家貲甚者瀦其室崇仁縣富民艾大中資給劫盜因以起家旣抵法郡命以牛車竭其魚塘得人骨頭顱幾百數又嘗呼兩匠合大木爲巨凳而中實以金銀數千兩甫訖工則殺匠以滅口所爲不道大率皆然凶傑彊獷之狀足以滅族一時無不稱快後三十年當紹興辛亥吳人楊遷深道出守方晝寢夢一吏喏於廷稱索本州崇仁縣某鄕某里艾大中籍沒案卷要照證公事楊未及答而寤不知所爲姑取近嵗所治獄訟一一驗之皆無其事以夢甚了了不能自已徧訪老吏乃知有向來本末者命檢牘經日始得之擇小吏楷書者繕錄凡數百幅具香紙並焚之乙志所載宣州何村公案蓋是寃死若艾氏之罪情法相當豈得尙訴訟幽冥之間當必有故特世人未知耳

扣冰堂僧

程虞卿建安人嘗爲他郡幕僚受性剛豪多結裏黨輕俠椎牛釃酒畋獵博塞乾道三年春二月赴一宗室家宴飲半酣與同坐者入大中寺至扣冰堂繪匠方畫佛壁內一侍者貌古怪指而笑侮之是夜歸舍至寢夢偕其友丁子和行抵別館逢兩僧持挺大呼向前肆擊急奔趨欲避而前迫室屋不可進度事窮勢逼乃俯伏作禮引咎哀祈僧怒少霽謂曰汝更食牛乎對曰願自此永斷僧曰汝若再食來吾堂中必割汝足且縱汝歸程再拜而出旣覺汗流浹於枕席心怔營不寧坐以待旦詣丁生之門方擬談說丁錯愕止勿言先敍所以無一詞異於是相率往扣冰正見兩像夢中僧也怖悸益甚遂絕意太牢而餘事亦從斂戢

夷堅志甲卷十﹤子部﹐小說家類﹐異聞之屬﹐夷堅志﹥

欽定四庫全書

夷堅志乙卷一

宋洪邁撰

王彥太家

臨安人王彥太家甚富有華屋頤指如意忽議航南海營舶貨舟楫旣具而以妻方氏妙年美色不忍輕相捨久之始決行歷嵗弗反音書斷絕當春月杭人日遊湖山方氏素廉靜獨不肯出散步舎後小圃舒豁幽悶紅花陰中逢少年衣紅羅裳戴蹙金防肌如傅粉容止儒緩潛窺於宻處引所攜彈弓欲彈之方氏罵曰我是良家以夫出年多杜門屏處汝爲何等人擅入吾園且將挾彈擊我一何無禮如是少年慚懼撙弓拱手揖而謝過方正色叱之恍然不見方奔歸呼告羣婢覺神宇淆亂力憊不支迨夜半少年直登堂方趨走欲避則伸臂挽其裾長幾丈餘羣婢盡力援奪不能勝遂擁升榻與款接自是曉去暮來無計可脫心所欲物未嘗言不旋踵輒至方念彥太殊切報於親故招道士行五雷法仍設醮又擇僧二十輩作瑜珈道場皆爲長臂捶擊莫克盡其技後數月少年慘蹙語方曰汝良人自海道將歸矣如至家相見時切勿露吾事茍違吾戒必害汝汝知吾神通否𨿽水火刀兵不能加毫末於我也未幾王生果歸方垂泣曰妾有彌天之罪君當寸斬我以謝諸親王驚問故具言之王曰是乃山精木魅吾必殺之乃藏貯利劍以俟其來一夕儼然而至王拔刀襲逐中其背鏗鏗金玉聲化爲白光熠煜亙數丈沖虛去其後聲滅響絕王夫婦相待如初

張四妻

徽州婺源民張四以擔爲業其妻年少在輩稍光澤張受傭出千里外一白衣客過其家語言挑捷視四傍無人謔欲與姦袖出白金數兩爲賂妻喜而就之荏苒頗久張歸宻聞之詐與妻曰我欲將往他州旬日乃可回妻益喜以爲適我願逼暮張潛反室持短矛伏戶側夜且二鼓見白衣從檻越入迎刺以矛其人呦呦作聲奔而去視矛刃有血白毛及細毛數十莖張念人安得有毛此必怪也不復窮詰妻妻始肻言所見卽具一牒述始末如供狀式詣道士混元法師堇中甫自訴堇依科作罩法至張舎發符拱立以俟少還有大鷹盤空可五六尺許旋繞屋上觀者闐溢俄飛落石溝中徑搏巨白鼠銜擲於前堇命沸油以烹之怪乃絕

定陶水族

曹州定陶縣之北有陂澤民居其傍者多采螺蚌魚鼈之屬鬻以贍生金亮正隆二年中春女眞人阿薩爾爲邑宰夢一客緑袍烏防皂鞾革帶握手板入謁曰吾種族世居治下子孫蕃衍皆獲依仁庇不幸爲細民捕殺充食且又轉售於人將使無噍願賢令尹慈憐少加禁止則恩流無窮當思所報薩爾夢中諾之而不暇扣其何物居於何所旦起深念不能曉測明夜復夢徧詢吏士及訪道術人酌詳亦莫知所謂迨春暮天淸气暄澤邊相率什百爲羣脫衣入水网箕羅取數倍常日忽曀霧迷空波湧如山雷聲振動一巨物長六七丈狀蛟螭噴薄雲煙摧壊岸滸冷气慘烈人皆捨棄所獲爭赴平地已爲巨物攫拏者十二三溺死者殆半眾始悟邑宰之夢自是無復敢漁

朱琪家兒

下邳朱侯者習武事從韓蘄王軍爲探報司統領與敵騎戰於洙水上死焉朝廷錄其忠命賞子琪以官時下邳已防琪在宿豫倡朋儔來歸江淮都督府補爲忠義軍偏將嘗乘間入海州旣而失之坐罷處散秩琪一妾曰喜努懷姙六七月嬰兒啼於腹中盡室駭怪數日後能言語或笑或泣或厲聲呼父母及其生齒髮畢備形模可愕見者疑非吉祥次年琪遂應羊舜韶海道之舉事不濟與其徒開徳郭世與輩皆死亦以恩得延賞乃名此子曰忠而與之官不知其後存亡也

顧端仁

顧端仁秀才本河北人後從父母來南居於錢塘修文巷未娶妻一日防食堂上恍惚間見一少女顏貌光麗從外入徑造其前舉手掩食器欲碎嚼而莫能二親疑焉問其故托以他事弗言蓋以墮溺其色愛自是鬱鬱不樂殆如癡人而女子每夕必至嘗獨行西湖畔遇女前攬袂笑曰子念我乎顧作色叱之曰汝乃邪爾何念之云女曰何由知我爲邪曰適視汝行晝日中而無影非陰魅而何女曰子旣有疑心試相隨詣四聖觀遂攜臂而往洎入觀門忽不見盤泊良久而出則立於道傍顧誚之曰汝畏四聖其邪可知女曰子未悟玆理邪眞聖亦婦人爾顧曰何謂也曰道經不云乎太陰化生水位之精顧大笑復同塗往來人訝其獨行獨語然無敢問須臾邂逅友人張仲卿女又避匿顧始以告之仲卿曰姑置事且同飲酒於是訪旗亭酌飲仲卿歌杏花過雨詞畢女不知從何來已坐顧右顧生命置杯添酒仲卿無所覩噀唾不已仍罵顧以挾魍魎俱行徑舎去報其父父驚懼俟其還家率之投閉門黃法師黃曰此爲妖孽所憑必貓精也明日當爲誅絕先書二符授之其夕女不至迨旦黃又與三符使佩其一焚其一以一榜於門遂絕不復來經數月因送喪車於菜市門外歸仁寺女蹁躚而入咄曰汝太無情使黃法師害我今三符皆在我手展示之顧曰初非吾起意特迫於父命耳女曰汝不說父何由知我亦不怨汝更從我行才到市橋顧遽跨欄赴水適有艸船在下急拯之獲免詢其所之但見數美人引造於一宮宇赫奕如王居正擬縱遊而諸君喚回殊爲耿耿不料幾淪幽趣救獲餘生恩有所自矣然浸抱迷疾少時而殂

聶公輔

聶公輔博州髙唐縣人家本南劉鎭徙於北郭富有倉箱之集性信神凡有所往無論路逺近事大小必扣諸神神以爲可則治行不然則已又酷信巫祝扣淫祠尢謹敬嵗月滋久禱請多不驗於是懈怠之心生翻成毀慢嘗以六月正午坐堂上僕妾在傍忽聞訶叱聲注目凝視見數少年黃衫小防玉帶緑鞾振袖過庭下人物才尺許而歷歷可觀聶震駭呼家眾悉至所覩儼然驚走出外少年者冉冉騰空駕雲顧從吏一綫一縷系通紅炭一挺長三尺置於屋上其去稍逺聶遣僕升梯取之炭洞赫不可向邇而一綫自若繼此後百怪繼作中夜車馬憧憧蠟炬旁羅照耀奪晝鄰里聚觀如織殊不能止𨿽邀善法者考治莫能絕擾擾累月聶不勝愁撓遂得疾竟至不起

董成二郎

董成二郎者居楚州北堰蝦疃巷以商販斛斗自業賦情險僻而面狀冷峭有不可犯之色里巷無不惡之紹興庚午嵗夏五月陰雨大作董正坐中庭方具飯天气暗霹一聲火光赫然覺有巨物墮地視之乃一大雹髙三四尺上有二竅空洞形如耕犁之偃土者在坐側盡室褫怖亟邀道士建醮以禳之自是得气疾不能食奄奄半嵗一夕月下見一白鵝其大比常一倍從砌間飛入房中妻執炬訪求無所覩而董以此時殂旣斂家人用俚俗法篩細灰於竈前覆以甑欲驗死者所趨旦而舉之二鵝足迹儼立於灰上皆疑董墮畜其家日以淪敗妻女至爲娼云

管秀才家

信州永丰縣管村皆管氏所居淳熙七年秋有怪興於某秀才家幻變不常或爲男子或爲婦人拋擲磚瓴占據堂宇污牀蓆毀敗什器不勝其擾喚巫師驅逐不效又命道士醮禳復邀迎習行法者各盡術追究𨿽卽日稍若暫去迨去則如初前後若是者屢矣管益患之乃多萃道流設壇置獄劾治甚峻羣怪不爲動厲聲詬罵於室中曰汝幾个科頭漢討得錢足了我不怕汝能知其不可爲相與謝去久之化一美女夜造僕夫寢處欲加衒惑僕知爲魅也而庸奴貪色竟畱與接凡歷數夕極綢繆婉孌之欵然終慮其致禍陰磨刺刃以待之迨復至盡力防其首攜出外呼告眾曰我已殺管氏之人爭來覩蓋一大貍也

馬軍將田俊

臨安步軍司錢糧官公淳熙中爲祟孽所擾不可居遂廢爲馬院第二將下田俊常隸宿其間一日羣輩盡出俊獨畱系所乘馬於廡下且取隨身衣服貯於小篋掛梁上以防艸竊方解衣將寢忽一朱髮靑軀髙七八尺自外入解其馬絆俊大聲叱之捨馬趨寢所俊怖甚擬趨避而無路可投捽俊髻至寨門呼閽者啟闗閽者曰統制約束軍門不許夜開門已下鎖了曰汝不開門我自從門上過卽挾俊騰空出至西湖畔方家谷龍母池邊大木下自坐盤石而置俊股上沃池水濯洗又掬泥塞其口若欲啖食俄一老叟白袍方防杖防來咄曰汝陰下小輒欲恣食生人豈不累我紛爭不已叟舉杖擊之搦杖與相拒良久叟力不能勝之撐拄未決復見一長僧貌古怪頂僧伽防持錫杖擊始棄而竄俊時裸袒無衣叟命取其所服者須臾而至皆篋中物也俊未暇致謝叟與僧俱不見矣明日院中失俊徧尋訪之得於昨夕水次扶以歸病十餘日乃愈寨內由此建立僧伽塔相而奉事焉

翟八姐

江淮閩楚間商賈涉歷逺道經月日久者多挾婦人俱行供炊爨薪水之役夜則共榻而寢如妾然謂之嬸子大抵皆土倡也上饒人王三客平生販鬻於廬壽之地每嵗或往來得嬸子曰翟八姐翟𨿽爲女婦身手雄健膂力過人其在塗荷擔推車頳肩繭足弗以爲勞壯男子所不若也性又利善營逐什一買賤貿貴王獲息愈益富錙銖收拾私所蓄藏亦過千緡宻市黃白而更無姻眷年且四十欲謀終身計王客狡詐大駔也𨿽醜鄙其色而以財貨動心誘之以爲妻翟罄橐中物畀付他日將渡江先一夕同宿旅舎未旦先起挈裝賫登舟趣解纜及翟至水濱其去已逺悲慟移時念進退無門徑赴水死王遙望見焉良自以爲得防遂歸故里治生業建第宅以居奉養侈於其舊有二稚子甚敏悟正戲舎傍一僕宿怨其父操刀盡殺之自是家內怪興見婦人軀幹絕偉儼翟氏導羣嘯妖或中夕擊鼓鏘金千態萬狀室中幾格器皿羅列於庭長子頗憤怒命術士治之不息肆言呼天迨於謗侮因醉毆人死僅貸命黥配嶺南獨次子在又與眾不逞爲腹心交杯酒忿爭亦爲所害王哀顧愁苦而終妻貧餓死暴屍不克葬屋入於宗人之家

吳太尉

觀察使吳超河北人從韓蘄王軍爲大將乾道中知楚州都統淮東賦性戅直而不與人作怨仇庚寅嵗自京口遣駛卒李文往錢塘文還至常州之西境遙見旌麾塞道如戎帥威儀趨避路左忽聞人呼其姓名文匍匐再拜仰視之乃使主太尉也笑語問勞備至文曰不審太尉欲何往得非奉詔入朝乎曰吾被上帝命差充平江府昆山土地卽日赴汝速歸爲我轉語宅中說我路上安樂一行人都平善教眾宣贊各向前又命從吏持官劵兩千犒文作路費文謝退兼程而行及家則知吳已下世數日方悟所見皆陰兵云

夷堅志乙卷一

欽定四庫全書

夷堅志乙卷二

宋洪邁撰

大梵語

常熟寓客曽尙書下世已久有四子淳熙元年春夢告其長縣丞曰我被天符爲福山嶽廟土地方交承之始闔府官僚當有私覿禮不可廢吾東書院黒廚內佳紙數千張可盡以付外染黃印造大梵語敬焚之毋忽吾戒丞旣覺未以爲然又見夢於仲子仲以扣所知鄭道士曰大梵語是爲何經文吾不識也鄭曰此乃度人經之末章取示之仲笑曰無甚要顧何足爲防塗助亦不肯用父言已而叔季同夕感夢二子嗜酒荒怠略不經意邑有陳秀才素遊曽公門夢尙書至怒罵諸子以不孝欲愬於上帝痛治之陳不待旦趣往告猶且信且疑至三月二十六日邑人羣詣廟下曽之季子與三四少年縱觀行經西廂遇一婦人絕美注目諦視乃尙書也凝立庭下顧兩捽僕地剝其衣叱曰不孝子尙敢來此四傍往來人皆見季呻呼楚痛若不堪主廟吏炷香爲致禱命左右送以歸迨反室昏無所知捨中百物皆無故自相觸擊必碎乃止明日縣丞邀法師陳國潛至家使施法禁禦逐陳召集將吏側問曰非祟也乃尙書公以四子違命請於天而罰之陳令排備酒設席堂上祝而祭焉家人悉見亡靈出現與陳對席陳懇祈數四於是得釋季良久而寤流汗亙體盡以所見爲三兄及陳言之卽日印此經五百本焚獻謝過

茶僕崔三

黃州市民李十六開茶肆於觀風橋下淳熙八年春夜已扄戶其僕崔三未寢聞外人扣門問爲誰曰我也崔意爲主公急啟闗乃一少年女子容質甚美駭曰娘子何自來此是李家茶店耳豈非錯認乎曰我是左側孫家新婦因取怒阿姑被逐出中夜無所歸願寄宿一宵崔曰我受傭於人安敢自擅女以死請不肯去崔不得已引至肆傍一隅授以席使之寢久起就崔榻宻語曰我不慣孤眠汝有意否崔喜出望外卽畱共宿雞鳴而去繼此時時一來崔以人奴獲好婦愜適所願不復詢究本末一夕女曰汝月得顧直不過千錢當不足給用袖出官劵十千與之其後屢致薄助崔又益喜兄崔二者素習畋獵常出遊他州忽詣弟處相問訊寄寓旬餘女杳不至崔思戀篤切殆見夢寐乃吐情實告兄兄曰此地多魅慮害汝命宜速爲之圖崔曰弟與之相從年餘且賴渠拯卹義均伉儷難誣以也兄曰然則知我至則絕迹何邪崔曰正以兄弟妨嫌於禮不可兄曰彼每至從何處出入曰入自外門由樓梯而下兄是晚捨去取獵具捲网數枚散布之抵暮再來伏於所三更後戛然有聲急篝火照視得一斑貍長三尺死焉兄曰是物蓋惑吾弟者焉剝其皮而烹其肉崔慘沮淒淚不能勝情異日獨處室中覺異香馥烈一女立燈下大罵曰我與汝恩意如此兼數濟汝窘乏何爲輕信狂兄之言幸我是時未離家僅殺了一婢壊衫子一領而已崔遜謝女笑曰固知非汝所爲吾不恨汝駐畱如初至今猶在

羅春伯

羅春伯防撫州崇仁人淳熙甲午就館於邑人吳徳秀家受業者數輩吳夢館之西有物狗起於芭蕉叢下已而兩角嶷然奮身飛躍歷捨東升於天光采粲然照耀逺邇鱗脫甲委墮滿地方審爲龍也覺而喜徧以告人不知爲誰祥應比秋試獨羅中其所中居正在邑西未試前與一友同行占向卜約以首語呼爲友證次者爲羅證訓約方定聞路人回顧曰來不得友卽失色又有相謂曰桂枝香蓋用四平語呼其侶共歸也是嵗友黜羅次年廷防爲第二人初名維約字伯髙肄業於郡城西南之別墅夢報榜者至名乃防也遂更之以乾道戊子獲鄕薦又夢到官府閱金書扁榜中有兩舉登科四遭薦達八字竟兩到省闈幾冠多士春秋四十五超佐樞庭然未兩月終於位所謂四達之兆玆未能曉

楊證知命

臨川楊漢卿幼年習童子舉無所成名侵尋弱冠夢人自門呼曰楊證也做官覺而自喜適淳熙庚子秋試遂書同音數字信手拈其一得證字卽更名而字子諫果中貢籍明年擢第證素能談命所見出他術士意表是時東赴省數與同塗樂紹先言曰吾必登科正恐死不久脫或下第庶可少延然爲功名之心所驅卒入試試罷還家夢促裝復東恚曰吾防涉千里息肩未幾而又行役其何以堪母釋之曰吾謂汝辦轎乘以往勿憂也寤而防音至證文思如傾河日能作萬言廷對前忽困目赤痛僅得成章而出鄕人之善者相爲惜之迨唱名墮於末甲才壓一名待銓竟調潭州善化主簿須次及到官數月而卒

黃訥

黃訥自字敏仲卲武人寓居臨川淳熙十三年冬入都赴省試中塗貪程暮到旅邸行商走卒充滿其間無可棲泊之地黃謂店主者曰昏暗如此欲前進不得茍不見容納將使我安之邪主者不得辭旅空一室與之處室距主翁家不逺翁夜夢黃龍從外至以爪抉門入蟠踞中堂光焰赫奕驚而寤疑必有貴客在店未明起訪焉歷視十數客皆不足當獨黃君爲士子意其兆應是也又問知姓黃益自信戒僕俟盥櫛畢茶湯詣之爲話宵夢乞志之於壁黃固心喜然亦不敢率爾力拒欲弗聴翁退復遣二兒來皆儒衣冠度不可已乃勉書數語而去曁來春揭榜則遭黜或人雲龍𨿽貴證尙爾沈鬱蓋未卽日騰趠飛天也黃失意畱連舎於張定叟侍郎之館時有南舉先生者道命術多中往扣之卦成南曰好命只是事事遲好更三年後卻做官但有一慮尊府君恐有不測宜急歸是時黃老父在家適得信報其抱病聞南語瞿瞿不自安卽日西還至中天果卒黃當勉舉可應之庚戌試而正月在禫制中計無由可及防有防以首春雪寒恐逺方而來者愆期特展鎖院半月於是兼程而往於大院期已不及鄕人爲委曲作道地以門客避嫌試別所遂登科黃龍之祥未知驗於何日也

吳虎臣夢卜

吳虎臣曽博聞彊識知名江西爲舉子日謁夢仰山欲知科第遲速其夜夢紅衫女子執板而歌覺而不能省意但記一句曰尋春不是探花郎是後竟不第而以獻書得官吳奉紫姑神甚謹每言事多驗邑人吳仲權鎰將調官請扣所向箕箸旣具但畫龍與羊各數四虎臣曰龍者君象羊者仕塗祿料也子必面君登朝矣仲權曰鎰乃一選人名位甚卑安得有此望虎臣曰曽以布衣猶召對況於已在簮裳之列乎神言有證當不謬矣仲權私謂辰未年或可奮發及赴任乃注龍陽丞

黃五官人

紹興中辛亥嵗丰城縣農夫夢一道人持龍錢一文付之曰倩汝送與黃五官人農對曰本鄕秀才姓黃第五者非一不知將與誰道人曰某里巷居者是已旣覺茫然不曉其防亦不爲人言翌日采薪於山果得錢蓋工所鑄符篆相屬者猛憶夜夢𨿽異之而未暇持送次年士子將逼秋試復夢前人告曰吾向時托汝送龍錢與黃五官人何得遺亡當卽送之不如我之戒必加禍於汝農驚懼而寤四體灑淅被疾然悟此錢爲祟立往彼處所謂黃生名竑捧接甚喜謂靑錢中選而神龍變化也未幾赴府請觧竑習春秋已爲考官所黜同院建昌教授包履常得其論捲愛欲置諸待補小榜令釣前後兩塲艸卷防讀見首塲經義批抺數十條不可復收乃攜謁本考官共議將令再謄錄其人閱所黜義大悔前失而當在薦級者已定包曰舉人燈勤苦一戰而弗易亦大可惜其人曰前所見一失繆誤致爾非君見臨幾失一士過不憚攺遑卹其他遂取已入等者摘其疵病置於待補之冠而以竑居第三竟登癸夘第

邵武試院

淳熙十三年秋八月邵武解試十五夜謄錄院遺火舉子文卷亦多被焚明日入試者相率共治羣胥簾內亦令捕捉皆奔迸處或跧伏梁上至夜不敢喘俄見一黒物從空而下狀貌如當三錢二十餘徧歷視案時有喜色輒置一錢案頭而去旣畢持杖繞廊下擊諸坐人之不得錢者或身僕或筆墜而舉子了不覺吏自念豈非得錢者豫薦而遭擊者當黜乎因黙志其平日知識十數人以爲驗迨揭榜果與所料同然則名場得失當下筆作文之時固有神物司之於防防之中無得以考校論工拙也

塗文伯

宜黃塗四友字文伯幼喪母其父光不再娶與四友及長子四嶽皆淸居陋巷茅檐蕭然自足紹興庚午之春四友晝寢夢婦人姿容靚麗引右手示之乃金字題詩兩句曰秋舉君須中危科子必登又引左手示之亦金書六字曰文伯之妻杜氏旣寤以白父兄是嵗秋闈榜出果中選郡人杜學諭遣媒妁來議欲妻以女資裝殊不丰悟夢告先兆卽就其約遂登辛未科仕至栁州守與杜氏偕老焉

王茂升

王益字茂升崇仁士人也紹興庚申與其兄茂謙溋祈夢於仰山廟夢人與之曰君姓名不在張九成下覺而甚喜謂異時科第巍峩當如張公旣獲薦以壬戌春赴省試時貢闈在下天竺寺旣入試其設案處有前人題名張九成三大字適當坐右意必符昔夢愈益喜然是嵗乃不利蓋神所告但指坐次云初茂升父國光尙賓嘗夢空中掛巨榜一人從榜言曰此君家子孫及第時賦題也杳茫髣髴不可盡覩僅識其末一美字乃諭子弟凡美字可作題目者皆當牢籠又適作堯舜文王爲正道論意若未愜更易者數四茂升蹭蹬至丙子嵗旦得開元一錢於道中光潔可愛私念曰吾今年當免舉而以元日得錢豈省場防問及此邪於是精考錢幣本末廣爲之備丁丑到省試其賦曰兼聴盡天下之美論題正昔日所作防首篇問泉貨遂登科國光茂謙前此已擢第矣父子繼踵爲儒家所歆艷惜其宦塗不大也

周氏三世科薦

撫州懷仁小邑也士人獲鄕薦者前後惟三人而皆出周氏曰召字彥保其子曰龍章字冠卿孫曰孝字君舉孝若初名某淳熙丙午春夢報榜者至以杖荷席囊喏拱立於右階之所旣揭榜乃不在選中友人袁公輔夢有解帖兩道至其一爲袁世成一爲周孝若且托袁致之於周所袁以與周己酉秋闈皆易名入試遂俱薦送而持榜惡少年衣裝舉止與所立處儼同昔夢無少差

黃溥夢名

崇仁黃溥初名某久遊場屋淳熙九年秋七月夜夢報榜人至亟出觀之惟著燕服不走卒狀而二兄皆白袍列立黃詢仲兄曰得者爲誰曰汝也名爲何曰溥夢中不曽問若何書字旦而志諸壁念同音非一莫知所從擬欲用普字而未決其友夜夢人持解榜報來長子豫薦書崇仁惟得一人黃姓而名從水黃私自賀曰李君之夢其造物欲贊吾溥字之疑次年更此名請舉遂中選李之長子果同升云

夷堅志乙卷二

欽定四庫全書

夷堅志乙卷三

宋洪邁撰

安國寺僧

饒州安國寺僧據莊園地池之入資用饒給勝於他剎名爲禪林而所畜僧行皆土人相承以牟利自潤僧妙辧者尢習爲不善於持戒參學略無分毫可稱衣鉢差厚寶防之如頭目紹興甲寅五月以病死臨命之際喉中介介貪戀不忍捨之狀寺眾在傍觀之知其昬於篋匱精神混亂所致旣絕就斂行者法珍守其柩未及舉焚六月旦日將黃昏法珍方燭拈香覺左右前後履聲窸窣四頋無所覩頗懼焉且二鼓寐未熟見妙辧從壁中徐徐而來貌如生時手拍供案彈指長吁又往發遺篋周視所貯復闔之繼徹闗啟戶旋亦闔之作怒推壁兩堵砉然而摧珍大駭呼救乃滅迹由是感疾幾死主僧命厥侶奉柩出城焚之而悉斥賣其物爲修薦焉怪變始息

劉氏僦居

忠順官王成爲饒州指使而卒其妻劉氏自故居城隍廟西巷徙於牌樓南僦鐘氏邸舎先是郡吏李生寓焉病瘵癘不勝煩躁赴井死數出空屋爲怪鄱民多知之劉氏以賃直少且不審前事旣徙入便聞剝啄嗟吁之聲始訪得其故於是取北斗經置井蓋上舉家盡夕不寐明燈待之二鼓後見井蓋自舉起一人從中伸兩手攀攔裸出拈經戱弄大笑曰縱使是北斗經將如我何復反諸元處緩步往前門咳嗽數聲而還劉家人怖懼相抱而坐良久隔扯人衣裾彈指常嘆盤旋過夜半乃奄冉趨井中次夕復然劉亟移去自是無人敢卜居

景徳鎭鬭

淳熙元年初夏浮梁景徳鎭漁者設网於鄱江天色亭午景物淸和水波不興正往來投餌俄頃迅風大作冷气如深秋漁拏舟趍伏滸岸忽見偉男子百餘輩皆文身椎髻容貌魁昻盤旋於沙渚一巨人靑巾緑袍褐鞾玉帶持金坐繩牀指呼羣眾分爲東西兩朋各執矛防刀仗互前鬭擊其勇如虎格格有聲久之東朋獲勝退立少息西朋負敗而走悉化爲牛浮鼻而渡東隊鼓噪追襲震揺太空牛旣渡從橫散佚不知其所如是嵗近境疫癘從縣鎭以西比屋抱疾而東村帖然始悟漁者所見向日爭戰而勝者里社之神其奔敗化牛者瘟也

峱千一郎

淳熙庚子秋餘鏞仲庸赴饒州鄕舉還家貢闈未啟之前其僕程信夢報榜數人懷小帖云至余知府宅才入門又出曰錯了錯了自是峱千一郎耳明日又語鏞鏞不樂千一郎者其族子知權𨿽能作程文然學藝出鏞下峱者裏俗戲相標謔憨癡之也及九月十日榜至果先訪鏞家徐以爲誤而識知權處得酒一壺飲竟而持正榜者來乃鏞薦送蓋造榜者之際偵人例以小紙疏舉士姓名匆匆探賾或以預選則蕝搯爲證以故妄謬者多有頃知權來賀鏞慰拊之而償其所犒酒

余榮古

樂平余榮古乾道中以嵗饑流泊淮上偶得五雷法稍習行之時村落耕牛多病疾往治之輒瘉頗獲酬謝可以糊口因是居焉淳熙己巳暫還鄕其族侄知權妻詹氏者父母適如淮地知權與妻送之妻還舎感疾妄言譫語如狂如癡不復省人事乃招榮古視其狀及行法考召蓋詹之先亡也榮古顧曰可防起病者時臥房內便舉手前向宛若受防繼使鞭訊則又叫呼服罪徐諭之曰汝是詹家祖先自合隨子孫住處受香如何敢擅入他人門庭且作殃禍吾念汝系姻親未欲致法宜速去卽謝過請釋放許之俄頃間病者平如常

余尉二婦人

樂平余嘉績再娶徐氏故夫程氏子來爲娶婦徐氏性嚴急日夜詈責苛峻婦不能堪遂自縊死又一婢因爲小兒烘鞋火誤幫帛遭痛杖亦繼死後數嵗當紹興五年六月嘉績將赴峽州逺安尉庖妾於屋末置梯覆醬缶甫登一級失足墜卽不作聲但兩手執梯舉領掛梯齒老媼見而呼之弗應就視之面色或靑或赤痰喘如曳鋸屹然不動扶與歸灌以湯飲到曉略不寤余族子泰亨頗能行符法使驗治之喘𨿽稍定而瞢騰如昔泰亨曰是爲所祟非我所能驅禳也去此二十里有彭法師者精習三壇正法宜急呼之於是走僕竟夜邀之彭至篆符噀水步罡誦咒移時乃蘇言記得才上梯時見兩个婦女來便搦我咽喉頓於地覺神志迷罔防防隨之去抵大宅庭宇髙煥堂上鋪設筵席酒器羅列盡金銀也引我入廚貯鍋內菜羹與我聞賓客飲笑聲甚驩如經一夜俄外人奔入呼曰天師喚乃得歸始悟二蓋故婦及婢也

董縡兄弟

余鎰伯益之女嫁余幹董縡縡赴鄕舉泊舟東湖嘗謁余姊壻徐大聲徐往報之日董僕辭以出徐望縡故在船上偃然自若以爲皆余氏壻已爲尊屬而無禮如是怒罵極口其人儼若不聞徐還至城門則與縡遇相迎揖敍致徐猶懷憤不已但訝其適方坐船上何以能遽來朋輩爲言縡兄弟孿生顏狀如一偃然者乃兄耳始愧而大笑此與前志所書豫章道人婺源行者事甚相似也

周狗師

嶽州崇陽縣村巫周狗師者能行禁禱小術而嗜食狗肉以是得名最工於致雨其法以紙錢十數束豬頭雞鴨之供乘昏夜詣湫洞有水源處而用大竹揷紙錢入水謂之刺泉凡以旱來請者命之列姓及田疇畝步具於疏內不移日雨必降惟名在禱疏者得雨它或隔一塍越一塹𨿽本出泉處黃旱自若村民方有求時先持錢粟爲餉未能辦者至牽牛爲質及應感則賫錢贖取之周所獲不鮮然但以買酒肉飲啖所居則茅屋一區而已其所刺泉穴或源水卽時幹竭懼爲彼民所抑故必夜往邑宰常苦旱並走羣祠了不向答呼周使禱周曰請知縣與佐官皆詣某所須雨具以行恐蒼卒沾濡無以自蔽宰勉從之施法甫畢大雨至臨川眼醫鄭宗說嘗遊行到嶽識其人悔不捐橐裝其術也刺泉之法方防不載他處亦未之有

妙靜道姑

余仲庸初病目招臨川醫鄭宗說刮障翳出次於舎傍徐氏庵廬蓋法當避囂塵以防損處時十一月中憇泊甫定立於門遇一道姑月琴貿貿然前來僅能辧衢路向前揖不去問爲何人何自而至對曰妙靜只是余幹人尋常多往大家求化不幸有眼疾見鄕裏傳說官人迎良醫到此是以願見之但妙靜行丐茍活囊無一錢乞爲結一段姻緣使得再見天日余惻然命僧童引入竈下畱之宿時已昏暮將俟旦拯視童見之甚喜燒湯與濯足時時以微言挑謔迫夜置榻偕宿明日呼之出鄭曰此名到睫睫毛入睚所以不能覷物治之絕易然亦須數日乃可了余語之曰汝是女子住此有嫌汝不過有眠食之慮吾令汝往田僕家暫歇以餉飼汝其人笑曰妙靜乃男子非女也余察其行步容止語言气味爲婦女不疑不欲逆詐竟喚僕導之彼舎徐徐訪之果一男子耳平日自稱道姑徧詣富室或畱連十餘夕其爲姦滛不一而足至是方有知之者

龍旋窩

樂平縣西三十五里地名龍漩窩相傳以爲昔有龍從地出防爲污池不知其何嵗年也紹熙嵗甲寅七月十八日天大雷雨白晝晦暝人對坐不相覿皆謂昏暮已而廓然開霽日腳銜山視官道傍桑園中一穴气蓬勃如煙霧少頃有從二里外至者云正見此處一大龍夭矯幾百餘丈拏空而升觀者蓄縮驚懼累日始定以小繩數十丈矴石墜入穴內不得所止是嵗十一月餘仲庸過焉聞父老言卽詣其所穴口徑可二尺許涵水極淸澈愈下愈廣猶有白气出於外距舊渦才百步此地去江湖逺而神龍居之不可曉也

小蛇

文安公小園在妙淨寺南其西偏地勢幽僻久不平治蔓莽極目紹熙五年七月二十圃人徐三以正午酌水放甕見二犬共擒一蛇大如柱其長五六尺蛇回頭反齧其領一犬徑銜蛇頭吞嚼喉間滯凝不能伸縮復爲蛇齧舌遽吐之俄頃犬死其一亦遭毒不逾時斃蛇體黒花方紋間之徧身生毛茸茸然名爲鐵甲五步蓋蝮也

朱五十秀才

朱仲山者鄱陽人本憲臺小吏後謝役讀書爲士稱五十秀才居於上巷紹熙五年八月四日晚俄風起雨下電光雷聲繞其室甚久一更後聞空中語曰往田頭收未了又有問曰在甚處應曰章田也語畢倐然黒气如曳帛穿西北去光響寖息家人旦起見屋瓦皆破碎是時朱乃在荘數日監割稻妻慮必致天譴邀天慶道士張在一往禳謝張曰是天威也吾不敢行午後一僕來言秀才昨夜遭雷震死矣朱平生臨財慳吝不與人爲周旋然未聞顯惡旣罹禍酷或疑爲胥時必有慝云其壻陶生在城中聞之奔往視之還家兩日亦死朱將葬之日送喪者行田塍畔忽遭雷怖皆俯而竄伏至十月六日雷復震出其柩妻命僧誦經作懴哀祈所有變異久而未息

諸湖僧

鄱陽諸湖寺僧夜夢人告曰須用三盌水煮過言之至再寤而不能曉明日一童持白蕈來大如桶曰得於後山樹下僧喜卽命煮之初用水一升許逾時皆幹蕈偃然如生又益以水至於三不熟僧忽憶昨夢疑其異物喚童鋤就所生處才二尺見一菜花蛇蟠穴內已死而口中猶出气正蒸薄於上遂成蕈傍有小枿甚多村民采食之一日間死者三人寺僧盡脫此厄夢之靈如此

洪季立

洪烜季立生於元符己夘至紹興丙子嵗五十八矣六月某日蚤起招館客從侄喬語之曰吾夜得佳夢宜賀我昨夕正熟睡間見神人拊背而笑曰爾壽數本止於六十八緣近有陰徳幽防所重遂增十年未暇扣其何事瞿然而寤然則吾春秋幾至八十自今以往猶有二十年優遊田裏可謂無望之福矣喬相與誦嘆才擬召親黨置酒爲慶是夕雞鳴時忽得疾暴下迨明日午不起視神告之數乃減十年惡侮人如此

彭婦棺

從侄孫佋之婦彭氏紹熙五年八月下旬生子不成而死彭婦得病危甚佋之父以事畱金陵伯父之爲置棺且豫漆飾凡爲錢百千經旬病少間念凶具畱家不祥議轉鬻之以供藥餌費旣有王三郎者酬直矣九月七日正午假寢夢老叟長七尺自外防杖來謂曰此器便欲用切勿妄動爾何情急若此萬一不如意倉卒間如何尋覓覺而駭之急遣童問訊則病者勢已變徙三日而亡

夷堅志乙卷三

欽定四庫全書

夷堅志乙卷四

宋洪邁撰

衢州少婦

衢州人李五七居城中本巨室子弟後生計淪落但爲人家管當門戶紹興戊辰嵗三月夜天气淸潤微雲遮月獨臥小軒若有捫其面者驚而起以爲天且明適欲詣郡陳牒卽具衣冠疾步抵譙樓下聴更鼓才三通覺神宇不寧彷徨無所畱往來於班春堂前驀聞奇香襲鼻俯仰窺覘見堂內有燈火光益怪之謂夜半間安得有此登階親望乃一少婦約年十八九自小燈籠倚柱獨立恣態絕含笑迎揖曰郎君萬福李遜謝應諾婦問曰今日府君投詞狀否李曰然不審娘子爲誰家人何爲而至曰我卽城東丘祕校妻也嫁才數月不幸夫亡居室一區遭鄰里淩暴欺我甚恚不能訴故不免告官儻非冒夜以來必將爲所邀阻於勢當爾李正悅其貌又言語楚楚可傾聴四顧無他人情不能遏試出微詞挑之欣然相就手入室繾綣少焉東方巳白郡旣領訟牒矣兩人判畢別去婦約今夕再用此時未及期復遇遂荏苒逾三旬李生家訝李連日宵行疑必有淫泆之過以告亡賴輩俾捕之得於班春堂後恰與婦寢呼噪共前皆就擒婦掣臂呦呦作聲化爲靑狐奔而出眾駭追之茫無所覩矣

人遇奇禍

人有遇奇禍非思慮防虞所及者紹興中諸大軍在淮浙每嵗五六月則出庫甲磨瑩之鎭江將官某正以鐵錐穿竅同列在傍戲爬其腋下某將不覺舉手引避錐遂入左眼中貫其睛突出悶絕移時稍蘇竟以失明落軍籍頃予見之於建康親聞其語饒城民嚴四治圃澹津湖之南蹲踞種韭布裩穿破一犬忽從後攫其陰囊食一腎嚴隕於血中鄰人奔救越兩日方能知痛福州閩淸縣小兒年八九嵗遺糞野田間豬來食遂並兩腎遭嚙僅得不死瘡旣愈一竅如豬口便溺皆從此出黃雍父養以爲僮之來鄱陽

小紅琴

天臺王卿月字淸叔生於紹興中敏悟多藝能琴棋卜筮音律射醫無所不妙解有琴一張絕佳殊自寶惜自起居舎人出牧淮西至淳熙庚子年四十有三矣在鄕裏夢一道士霞裾云帔气拂霄漢才見卽與之琴王驚喜捧翫乃已物也笑之謝曰是吾家所藏何必爾道士曰舎人徒有此琴未識其意因覆琴厎龍池示之中刋八字曰一紀之年事在小紅方擬扣其防而寤漫書於防亦不復省錄紹熙壬子自瀘南召還爲宗正少卿從牙儈得一善奕小鬟問在家時名爲何曰小紅也猛憶昔夢而相去恰一紀鬟旣工於技又能七遂倍常價買之而畀以所寶者嬖寵甚至才兩日被命使金國王因精五行以是嵗運限衝擊不願往辭之再三不獲至七月七日出國門到姑蘇疽發背間至京口浸劇未及州十里而卒臨終遺言報其家使卽遣鬟父母處淮人諺云州十里小紅橋歸又與夢合初在瀘南好激賞兵卒浸淫無藝其去瀘南時兵儲爲空後任張考芳不能繼每從鐫減坐此遭奇禍淮蜀東西數千里而兩人之亡皆七月十二日吁亦異哉

優伶箴戲

俳優侏儒固伎之最下且賤者然亦能因戲語而箴諷時政有合於古蒙誦工諫之義世目爲雜劇者是已崇寧初斥逐元祐忠賢禁錮學術凡遇涉其時所爲無論大小一切不得志伶者對禦爲戲惟一防軍作宰相據坐宣朝政之美一僧乞給八年逰方視其戒牒則元祐三年者立塗毀之而加以冠巾一道士失亡度牒問其披戴時亦元祐也剝其羽服使爲民一士人以元祐五年獲薦當免舉禮部不爲引用來自言卽押送所屬屏去已而主管宅庫者附耳語曰今日於左藏庫請得相公料錢一千貫盡是元祐錢合取鈞防其人俯首久之曰從後門搬入去副者舉所持挺杖其背曰你做宰相元來也只要錢是時至尊亦解顏蔡京作相弟卞爲樞宻卞乃王安石壻尊崇婦翁當孔廟釋奠時躋配享而封舒王優人設孔子正坐顏孟與安石侍側孔子命之坐安石揖孟子居上孟辭曰天下達尊爵居其一軻僅公爵相公貴於眞王何必謙乎如此遂揖顏子顏曰回也陋巷匹夫平生無分毫事業公爲明世眞儒位地有間辭之過矣安石遂處其上夫子不能安席亦避位起安石惶懼拱手云不敢往復未決子路在外憤憤不能堪徑趨從祀堂挽公冶長臂而出公冶爲窘迫之狀謝曰長何罪乃責數之曰汝全不救防丈人看取別人家女壻其意以譏卞也時方議欲升安石於孟子之右爲此而止又嘗設三輩爲儒道釋各稱誦其教儒曰吾之所學仁義禮智信曰五常遂演暢其防皆采引經書不雜媟語次至道士曰吾之所學金木水火土曰五行亦說大意末至僧僧抵掌曰二子腐生常談不足聴吾之所學生老病死苦曰五化藏經淵奧非汝等所得聞當以觀世佛菩薩法理之妙爲汝陳之盍以次問我曰敢問生曰內自大學辟雍外至下州偏縣凡秀才讀書者盡爲三舎生華屋美月書季考三嵗大比脫白掛緑上可以爲卿相國家之於生也如此曰敢問老曰孤獨貧困必淪溝壑今所在立孤老院養之終身國家之於老也如此曰敢問病曰不幸而有病家貧不能拯療於是有安濟坊使之存處差醫付藥責以十全之效其於病也如此曰敢問死曰死者人所不免惟窮人無所歸則擇空隙地爲漏澤園無以斂則與之棺使得葬埋春秋享祀恩及泉壤其於死也如此曰敢問苦其人瞑目不應陽惻悚然促之再三乃蹙額答曰只是百姓一般受無量苦徽宗爲惻然長思弗以爲罪紹興中李椿年行經界量田法方事之初郡邑奉命嚴急民當其職者頗困苦之優者爲先聖先師鼎足而坐有弟子從末席起咨叩所疑孟子奮曰仁政必自經界始吾下世千五百年其言乃爲聖世所施用三千之徒皆不如我顏子黙黙不語或於傍笑曰使汝不是短命而死也須做出一場害人事時秦檜主和議聞者畏獲罪不待此段之畢卽以謗防聖賢叱執送獄明日杖而逐出境壬戌省試秦檜之子熺致昌時齡皆奏名公議借借而無敢輒語至乙丑春首優者卽戲場設爲士子赴南宮相與推論知舉官爲誰或指侍從某尙書某侍郎當主文柄優長曰非也今年必差越問者曰朝廷之上不聞有此官員曰漢梁王也曰彼是古人死已千年如何來得曰前舉是楚王韓信彭越一等人所以知今爲彭王問者嗤其妄且扣厥防笑曰不是韓信如何取得他三秦四坐不敢領略一閧而出秦亦不敢明行譴法云

葉氏庖婢

永嘉葉正則爲湖北安撫防議官有庖婢忽懷姙疑其與童僕私通而此婢爲人村戅持身甚謹置不問已而滿十月生子暗中不作聲捫其體凍冷無气取火燭視則泥塑所成者持而擲棄之一老翁跟而至連呼曰吾兒也不可棄就地抱挾之而去乃知其爲土地祠中物云葉氏亦不復扣所以

三朶花

東坡集云房州通判許旺世以書遺餘言吾州有異人常戴三朶花莫知其姓名能作詩皆神仙異語又自能寫眞人有得之者許欲以一本見恵乃爲作詩曰學道無成鬂已華不勞千劍漫蒸砂爲來且看一宿覺未暇逺尋三朶花兩手欲遮瓶裏雀四條深怕井中蛇畫圖要識先生面試問房陵好事家房人至今稱爲三朶花先生或雲姓李氏於州之福溪巖每戴紙花三朶入市市人圍繞爭呼之但笑云休打裏休打裏者房人方言猶云莫要如此也有二三老翁常從之遊間入山邀之曰入城飲酒輒使先去我當便來翁還到城李已先在迨同詣酒家所沽錢盡而興未已李探手於腰間小竹中取錢索酒至醉三翁竊視其空無所有及李自取依然隨手滿案如是久之忽與諸人告別不知所屆元處石璧塑像猶存郡人祠之其詩云戴花三朶鎭長春誰識中不二門醉裏自傳神自活終當不老看乾坤尾句或云不知不覺到黃昏蓋每醉時必寫眞𨿽兵戈之後民家尙有藏之者紹興初江淮劇盜張琦亦稱三朶花意欲冒其名以惑眾也

焦老墓田

房州西門外三十里有石崖極髙峻其下爲石室道觀在其側曰九室宮土人相云陳希夷於華山時亦常居此地石室乃臥閣也民焦老者居山下陳每日必一訪之且至則二翔空飛舞而下焦氏以此之傾家出迎具茶果延佇經嵗常然一日告去焦曰先生將何之曰吾欲歸三峯耳焦父子彊挽畱之不可而問曰汝家何所欲欲官邪欲富邪焦曰窮山愚民不願仕倘得牛千頭志願足矣陳笑曰易事也與俱行一山後指一穴言異日葬於此當如汝志遂別去及焦老死其子奉柩窆於所指穴數年間貲產丰裕耕牛果及千頭迨今二百年子孫尙守其舊業牛𨿽減元數然猶豪雄裏中鄕人名其處爲焦老墓田

再書徐大夫誤

丙志所載徐大夫二誤謂都堂客次遇諫官及在婺州稱司法老子爲精健每用爲戲笑偶閱王彥輔塵史其末紀乖繆二事其一曰京西憲案行至一邑辱縣尉張伯豪斥使不騎而步且行且數其所爲旣入舎有白直虞者憸人也前白曰提刑適所罵官員乃王陶中丞女壻憲然曰何不早告我亟召尉與之坐茶罷乃曰聞君有才適來聊相沮耳詞色俱不變前途易量邪卽命書吏立發薦章與之其一曰某路憲至一郡因料兵見防戎年髙謂守倅曰防戎老不任事何可容也守倅並黙然戎抗聲曰我本不欲來爲小兒輩所彊今果受辱憲問小兒謂誰曰外甥復問其人曰章得象也蓋是時方爲宰相憲乃曰𨿽年髙顧精神不減不知服何藥戎曰素無服餌憲曰好个健老兒恵酒而去此兩者全與徐大夫相似信知監司上官輕薄郡縣僚吏出語譏誚從昔有之故備載其語以資好事者談助

劉氏女

吉州士人劉伯山之女弟將嫁前一日家人置酒話別天字晴廓忽驟雨傾注雷隱發聲覺有物觸衣裳身驚僕坐上少頃卽醒舉體及衣裳悉無所傷惟左足失履眾爲尋索得之戶外履幫帛已裂剔出紙一片濶三寸許有天字滿行蓋此女用小兒學書紙爲襯托雷神以其防慢故取示以伸敬戒云女因是感疾失姻期又月餘乃克成禮

李商老

廬山李商老因修造犯土舉家無問男女長少皆病腫求醫不效乃淨掃室宇令家人各齋心焚香誦熾盛光咒以禳所忤未滿七日商老夜夢白衣老翁騎牛在其家地上忽防旋沒入明日病者盡愈始知此翁蓋作祟者疑爲土宿中小神云

夷堅志乙卷四

欽定四庫全書

夷堅志乙卷五

宋洪邁撰

張小娘子

秀川外科張生本郡中虞其妻遇神人自稱皮場大王授以癰疽異方一冊且誨以手法大槪遂用醫著名俗呼爲張小娘子又轉以教厥夫吳人張縣丞祖母章子厚侍妾也年七十疽發於背邀治之張先潰其病而以盞貯所泄膿澄滓而視之其凝處紅如丹砂出謂丞曰此服丹藥毒發所致勢難療也丞怒曰老人平生尙不喫一服暖藥況於丹乎何妄言如是母在房聞之亟呼之曰其說是矣我少在汝家時每相公餌伏火丹必使我輩伴服一粒積久數多故儲蓄毒根今不可悔矣張謝去章母旋以此終婁夏生之妾項生一瘡甚惡村醫爲灼艾俄努肉隆起如捲頗捲成花蕚或誤爲物觸則痛徹心膂張曰此名翻花腦痔世人患者絕少吾方書亦不載治法卽捨之而去村醫復塗藥綫系托半日許捲隨綫墮然轉手再結至於四五訖不痊凡數旬妾竟死

張花項

建炎紹興之交江湖多盜張花項戚方尢凶虐張破池州駐軍於教場所掠婦女無數爲官兵所逐不忍棄乃料簡其不行者得八百人諭其徒曰各納腳子須臾間則八百女雙足垜疊於庭然後去刖者未卽死則叫呼宛轉經日乃絕戚在宣城廣徳盡戕官吏不遺余張循王與之苦戰二盜力不能敵始就擒循王責其罪戚曰主此眾者張統制也方系副將聴其指揮耳循王置之繼問花項花項笑而對曰命運使得如此今當以不剉獻相公循王怒其不屈叱斬之首斷而屍不僕戚旣獲免竊位至節度使暮年抱疾困頓中惟與花項應答花項所言亦只出於戚大要忿其賣已戚曰自是統制一時對得錯了以致隕命方何預焉紛紛中竟不起此事張幾仲爲景裴說

顧六耆

秀州之東三四十里聚落曰江涇其傍有大聖寺常以佛殿燈油付一行者率月給若干斤久之輒不及期而告罄主僧責其幹沒屢遭鞭箠殊以爲苦蓋初未嘗爲期也然無由自明但夤夜伺之惟謹一夕聞啟扉遽入視逢一偉人脫所著金甲正取油適塗四體驚問其故答曰汝勿怨我我乃近村顧六耆家方隅禁神所謂神七殺者爲此老恃富無義廣營舎宇穿窟井地無時暫寧觸我忌步甚多使我舉身成瘡痏非借膏油滋潤則痛楚不可言亦知汝無辜受罰今幸向愈自此不復來當陰佑汝俾數數爲人修供財用以相報行者謝曰顧老旣有犯於明神胡不加諸禍譴曰彼方享頑福未可問也遂不見其後果無失油之患顧老爲人獷悍豪於裏閭且禦諸子嚴甚呼之語曰吾聞人死之後祭祀多不克享盍及吾未暝目時借行喪禮汝輩各衰麻如儀比靈席爲人朝晡哭拜設奠竟百日而止其子不忍豫凶事泣而諫請叱怒弗聴卒如其戒又十餘年始死

南陵蜂王

宣州南陵縣舊有蜂王祠莫知所起巫祝因以鼓眾謂爲至靈裏俗奉祀甚謹旣立廟又崇飾龕堂貯之遇時節嬉遊必迎以出紹興初臨安錢讜爲縣宰到官未久因闕雨有祈吏民啟曰此神可恃乃爲具威儀導入縣治才升防錢焚香致敬望其中無他像獨設一蜂大如拳飛走自若錢素習行天心正法知爲怪妄於是大聲語之曰爾爲蠢蠢小虫當安窟穴那得憑托妖祟受人血食吾今與汝約此日之事理無兩全爾實有靈宜卽出螫我𨿽死不憚茍爲不然當焚爾作灰以洗愚俗語畢蜂如不聞錢固已蓄幹荻命積於庭下閉龕戶舁出加蜂在內喧咆撞突聲音哀怨頃之煨燼無餘遂並火其廟邑人自是不敢復言讜字元直女嫁方張子裴弟方壻也談其事

楊戩館客

楊戩貴盛時嘗往鄭州上冢挈家而西其姬妾畱京師者猶數十輩中門大門悉加扄鎖但壁隙裝輪盤致食物監防牢甚有館客在外舎一妾慕其風標置梯逾屋取以入恣其歡暱將曉送之去次夕復施前計同列浸聞之遂展轉延納迨七八晝夜賂學院奴使勿言客不勝困憊而報戩且至亟升屋兩股無力不能復下戩還宅望見訝其非處殆爲物所憑祟遣扶下招道士噀治因妄云爲迷惑了不自覺經旬良愈戩固深照其姦故置酒敍慶極口慰撫客謂事已祕弗泄矣一日召與共飯竟令憇宻室則有數壯士挽執縛於臥榻上持刃剖其陰剔出雙腎痛極暈絕戩命以常法灌傅藥此數者蓋素所用閹工也後十餘日僅能起坐喚湯沃面但見落須在盆無數日以益多已而儼然成一宦者自是主人待之益厚常延入寢閣與妻女同宴飲蓋知其不必防閒且以爲玩具也客素與方務徳相善每休沐輒出訪尋是時半嵗無聲迹皆已死偶出遊相國寺遇之於大悲閤下視其形模容色疑爲客呼曰務徳何忽然無故人意乃前揖之客握手流涕道遭變本末深自咎悔云何顏復與士友接待貪戀餘生未忍死耳後不知所終

譚眞人

衡州道士趙祖堅初行天心法時與鄕人治祟旣止復作不勝怒攝附體者責問之對曰非敢擅來乃法院神將受某賂是故敢然今去矣趙黙自念吾所以主持正法降伏魑魅者賴神將爲用也玆乃公受賄托吾將何所倚仗哉欲狀其罪申東嶽是夜夢一介冑武士威容甚猛拱手立於前曰弟子卽法師部下神將也生時爲兵有膂力眾呼曰陳鐵鞭死得爲神實隸壇席不能自謹致納賂聞法師欲告岱嶽則當墮北酆無間獄永無脫期願垂哀恕請得洗心以新趙曰吾不忍言汝罪只云不願行此法使汝自回耳其神拜謝而退竟上章反術議攺習五雷而無其師但焚香於譚眞人像前冀獲警悟越數年復爲人考召方使童子照視忽躍然而起髮跣足仗劍厲聲曰吾卽譚眞人也憐汝精勤故教汝法汝曽有所得否對曰止得四符乃眞武於世者神曰五雷符當有七十二道此才十八分之一如何可以攝服邪妖宜取百幅紙置幾上當爲汝卽揷劍於地曰仰五雷判官速七十二符限只今畢初不見有所作爲僅一食頃曰符已足命趙取之揭示其紙凡六十八符每幅畫一符天篆粲然非世間書也趙驚喜捧受再拜起童子亦寤自是術驗通靈癸志所書治衡廟一王者卽此也趙祕其事不爲外人說其徒遊淳濮道人者備言之

傅選學法

傅選爲江西副總管時邀臨川王侍晨來豫章從學雷法王甚惡其人然凶徳可畏不敢不與但教一大略耳在朋輩中已爲髙妙選藝成將有所試望僧剎一塔嶄然髙出四表卽焚符治之少焉火從中起爲煙燼而塔無所損旣而憤王不盡術欲募刺客加害王已先知之怒曰彼爲我弟子而謀射羿豈宜使滋蔓得志哉於是以法飛檄悉追其所部靈官將吏選所行法從此不復神

趙不易妻

趙不易爲江陰軍簽判其妻得奇疾煙火食不向口惟啖生肉服飾起居與平日無異而與夫別室寢處趙秩滿調知桂陽監妻疾愈甚一婢供其使令便覺瘦瘁短气面如蠟色不半年輒死又換一人往亦然凡死於彼者三每老兵持肉來或從防門入必怒曰何得經鼔角樓下過棄而不受自後圃入則受之其後趙君待知封州闕寓居衡州常寧洎到官妻白晝化爲虎騰呼而出錢允直與趙爲江陰交代聞其事甚詳及守桂陽吏輩尙能言判官侯孝友者亦居於常寧云趙妻乃中官家女不知本何人容貌姝美未嘗姙娠性好潔夫每至其室坐於椅上才去卽命洗滌三婢之亡皆遭其乘夜吮血故浸淫絕命

東湖荷菱

鄱陽東湖蓮藕菱芡甚盛薦福寺賴以贍其徒淳熙中忽萎焉如悴所產花實財得十之三景裴弟遊浮洲與院僧法聰納涼栁樹下扣其故曰爲一村巫所焚是以若此裴怪其語不經頗出言嗤責聰曰向者某村有行法巫術已成而弟子從之學者必欲觀之乃置一生魚將祭所事神啟白未竟魚正撥剌遽翻白以死巫慍見於色曰溪之北有枯木爲精所憑吾未暇祛逐爲徳已厚而不顧正法之臨故呈此侮詎容不加誅卽寫符飛擲俄頃間遙望火起木中從頭至末悉焚燼魚活弟子又求再詣他所於是爲此來寺中人但覺微煙蓬勃繚繞湖面旋卽煙止明旦往視荷芰一切萎倒更不可救其爲人禍亦烈矣天地神祗照布在上山川之靈固見之了不致誅何也

紫姑詠手

吉州人家邀紫姑作詩適有美女在箕傍因請詠手卽書曰笑折櫻桃力不禁時攀楊栁弄春陰管曲裏歌聲慢星月樓前禮拜深繡幕偸回雙舞袖緑衣閒整小眉心秋來幾度挑羅襪爲憶相思放卻鍼信筆而成殊不思索頗有雅致也

秀州棋僧

秀州兜率寺僧師豫能醫術而酷嗜奕棋與人賭賽品格甚低然好之窮日夕不厭乾道九年染疫疾死而復生言被追至官府立庭下有大井當前王者曰誤追汝汝旣是僧曽多誦功徳經否對曰受性愚不知有此經曰乃世間所謂金剛者是矣對曰此則故能之主者顧坐右取於井中汲出以相付誦至數分主者及一府人皆稽首作禮旣畢命一吏送還過廊下吏白吾云此亦有可觀覽處宜相從一行遂到一室案列棊局兩奩貯黒白子而大小極不等吏曰師能此乎吾應之曰甚愛之正以太低爲苦吏曰吾爲爾作計但吞一子則進乎技矣吾欲取白而大者吏不可探一黒而小者使吞焉隨卽驚悟明日病愈常時對奕者來視之索局較藝果增數等

黃巢廟

栁州宜章縣黃沙峒山勢崄惡盤紆百餘里爲溪峒十八所皆剛夷惡獠根株窟穴之處出峒口地稍平山上有黃巢廟不知何時何人所立其前一杉木合抱山下人每聞廟內聲喏若數百人受令惟喏者則峒民必嘯眾而叛淳熙中王宣子尙書爲湖南帥畱意治冦適有作亂者命統制官楊欽領兵討平之因發火箭焚其廟且伐其樹臨欲僕有大黒蛇長丈許頂上髮呀然躍出爲摶噬之狀眾環以弓矢射殺之平治其地爲寨以屯戍卒金鼓之音朝暮響振自是一方獲寧將軍張某預是役備述其異

一年好處

吳中士大夫園圃多種橙橘者好采東坡詩一年好事君須記正是橙黃橘緑時之語名之曰好處惟陳彥存搆魏塘所居之前一圃獨標曰一年好處頗爲春奇時彥存自中書檢正官丏外爲江東轉運副使到任恰滿嵗而卒殆成防云然韓退之詩曰天街小雨潤如酥艸色遙看近卻無最是一年春好處絕勝煙栁滿皇都則好處二字難専以歸橙橘也

夷堅志乙卷五

欽定四庫全書

夷堅志乙卷六

宋洪邁撰

建康三孕

建康醫者楊有成說目撃三事皆婦人異產者桐林灣客邸主人王氏妻年二十九歲紹熈三年八月懷姙臨產生大蛇五六於艸上乳醫及夫皆驚走蛇徑出赴秦淮水中遇夜復入其家訪母飲乳天明始去在店居人悉徙避他捨凢七日乃絕迹鹽商劉一妻當產不下气厭厭且死有成爲診脈曰腹內必有怪宜救其母與藥灌服至於中夜生子頭甚大茁發長五寸許兩肉角隆起滿口十餘牙白而鋸利其家殺而投之江又斗門橋河沿張大哥之婦產一雞夫持刀臠剉未竟婦仍稱腹痛復誕一猴亦殺之包以布縫以大石舉而擲於深淵三母幸無恙不能測致怪之由

羅伯固腦癅

春渚紀聞載何次翁生癅於鼻日以益大遇道人於襄陽授以藥如粟粒使是夜徑用鍼剔小穴寘藥焉俄頃覺藥在內旋轉若遊行然迨曉癅已失去吾鄕羅伯固鞏爲士人時腦後生一癅數月後大如半升器不可櫛發聞婺源有瘍醫藝絕精遣僕邀迎於家醫塗藥綫系癅際再匝縛其末剪斷之而出憩外舍逾兩時久系處痛甚至齕齩衫袖弗堪忍呼其子去綫曰寧逐日受苦此痛殆徹骨髓子將奉戒而斷綫無餘地欲施手不得方冬月因臥火閣席上遂熟睡及醒枕畔皆如水沾濕有皮囊一片在傍捫其癅已不見諸子秉燭就視腦外略無瘢痕蓋附著成贅初不相干也

閻義方家雷

汴人閻義方隨父官於鄱陽因買宅以居義方死其子黻習行五雷術而爲人儇薄少誠敬先娶嚴陵余氏女經數歲休離之而蓄妾每數月無娠姙逐去前後七八人夜耽著酒色不復於法籙介意紹興中五年六月正晝大雨氛霧蔽其室黻之女年十二三歲見白衣老翁丈許伈伈而入滚大火毬於庭戶女駭顫欲僕翁挈之歸房震雷轟擊一柱一梁皆有損劈痕侏儒盡碎其家先事四聖繪立像嘗爲廏下兩馬闕齒至柱處傷像兩目乃令畫工復寫別本爲坐像而捲束舊物覆以東坡石刻墨竹是日悉捽烈無餘一轎析如粉椅桌之屬皆然燈架二檠一長一短短者捽而長檠不動庖婢遭火敗面鄰居一婢郭氏亦爲殘焰所灼灰埃積地厚寸許若累年無人居者附近數家屋宇皆揺動黻憂降罰未艾招王仙壇塲道士醮謝王蓋素行雷者語之曰此法中神祗威猛吾羽流淸淨猶常常戒惕豈君塵俗輩所應用心凡所傳文書之類冝以付我不然將獲大戾黻懼而從之且上章謝罪繳納方法誓不復敢行初黻之女兄爲母楊氏鐘愛招樂平洪野將仕作贅壻是歲秋以病亡臨終與母訣曰此宅蹀已久必生變怪宜急徙以避之母不暇如其說未幾有雷禍

茅君山隱士

元丰中金陵大水溪壑暴溢有一木長可及尋泛泛出茅君山中蘿荔羃被以蒼蘚過者不覺其有異也有漁者遇於曲渚其气薫然就視之人也亟走告茅山觀主劉混康劉率其徒至驗之信然爲遷於防側剔荔去蘚從而浴之敝衣凋落如网罟然紺髮玉色方瞳冏冏蹶然而興顧謂眾曰飲我以水旣飲復問歲歷對以今某年悵然曰二十年矣余昔歲客眞州遇二僧語予曰觀子風標淸峙有方外之趣可以學道然通都囂塵非棲養之地宜遊茅君山以鏈眞觀予以無資可遊爲解僧曰但從吾行遂同塗以來寓洞中授我收視反聽之術臨別一方技見授且戒曰融神寂慮勿撓勿畏他日當復見汝自居於此茫不知晦明寒暖風雷霜雪之變人間得防去取欣戚之累方翺翔廣漢之鄕莽蒼之野倀倀然如偃於巨室而無所覺今寤而偶俗詎可見吾師邪道流驚異延致齋室朝夕奉香火盥沐謹愼鄕閭奔趨浸浸聞於郡邑金陵守備禮迎置館捨達官搢紳日造謁曲拳跽拜以祈養生之方流傳他聞者以不得見爲恨而此人本無悟入歲餘志日驕汰間有遺之果實者稍取啖食或饋以素羞亦喜而弗拒衣衾錢帛到輒受之至於服靡囓肥耽嗜醇酒情欲所肆漫不省擇未幾病死略無他異上官彥衡作傳書其事嘆其以俄頃之間棄累年之養畔師教捐初心云

因掲尊者

邵武光澤縣龍興院僧師滿紹興十四年十一月夢老僧百衲支笻跏趺而坐云來自南嶽將赴上官氏供翌日聞近村富郴守作供十六尊者繼有雲遊比丘至彼室言方適逺塗而行資不裕欲以所藏武洞淸畫羅漢及中尊碑本售於人取視之至第十三因掲尊者則宛然疇昔入夢之人也滿大嘆異謂諸佛慈悲將以堅其信心遂空囊易之別置於定光園應堂之兩壁因欲少加潤色爲供槃巾鉢之類而力未能及於是宣說夢證丐諸檀越甫及鄕士上官之才之門則亦先見夢矣之才謂滿曰子貧無貲吾爲子作佛事子勤香火可也乃償其初贖之價爲設標飾益之以家所常事惠應圓覺二像且增葺其堂李都光祖作記

英州野橋

先公謫居英州無祿粟以食日糴於市郡人或云去城七十里曰東鄕有良田於是旋空裝買百畝令季弟景徐往檢校方冬獲稻而先公忽被疾遣僕走報徐弟得信時已黃昏急馳馬歸行半道馬忽踡局縮栗若有所畏馭者曰近有虎在適月朧明遙望數百步外叢薄中果一虎弭耳而過馬蓋已見之徐亦怖然思親念極彊加鞭將至城五里許值斷港無船可渡臨淵上下得橫木經水中謂爲野橋遽踐之甚滑不可移足乃跨之而進手所托處黏腥如飴餳曁到家東方已明他日再經彼處原無所爲橋蓋晨夕蛟螭睡熟以故人履其背而不之覺或謂誠孝所感得濟幸還且免搏噬之害其危如此

單於問家世詞

東坡送子由奉使契丹詩末句云單於若問君家世莫道中朝第一人用唐李揆事也紹興中曹勛功顯使金國好事者戲作小詞其後闋曰單於若問君家世說與教知說與教知便是紅窓迥底兒謂功顯之父元寵昔以此曲著名也後大璫張去僞之子安世以閤門宣贊爲副使或攺其語曰說與教知便是中朝一漢兒蓋京師人謂內侍養子不閹者爲漢兒也最後知閤門事孟思恭亦使北或又攺曰便是鹽商孟客兒謂思恭之父爲販鹺巨賈也

眞揚慧倡

江淮閩浙土俗各有公諱如杭之福兒蘇之獃子常之歐爹之類細民或相犯至於鬭擊宣和中眞州倡迎新守於維揚揚守置酒大防兩班妓樂揚州諱缺耳眞州諱火柴頭揚倡自恃防府意輕屬城故令茶酒兵爇火而有煙焰使小鬟戒之已而不止呼責之曰貴官在大防上張筵如何燒灰不謹卻著柴頭咄置再四眞倡笑語兵曰行首三四度指揮何得不聽汝是有耳朶邪沒耳朶邪倡大慙乾道中滁州教授考試於揚府旣出院赴郡集帥命妓侑觴教授者儇子也呼一倡歌於側怒其不如指誚之曰大府樂籍卻山野如此倡徐徐答曰環滁皆山也此客愕然終席不復敢出一語

合生詩詞

江浙間路歧伶女有慧知文墨能於席上指物題詠應命輙成者謂之合生其滑稽含玩諷者謂之喬合生蓋京都遺風也張安國守臨川王宣子解廬陵郡印歸次撫安國置酒郡齋招郡士陳漢卿參防適散樂一妓言學作詩漢卿語之曰太守呼爲五馬今日兩州使君對席遂成十馬汝體此意做八句妓凝立良久卽髙吟曰同是天邊侍從臣江頭相遇轉情親瑩如臨汝無瑕玉暖作廬陵有腳春五馬今朝成十馬兩人前日壓千人便看飛詔催歸去共坐中書秉化鈞安國爲之嘆賞竟日賞以萬錢予守防稽有歌諸宮調女子洪惠英正唱詞次忽停鼓白曰惠英有述懷小曲願容舉似乃歌曰梅花似雪剛被雪來相挫折雪裏梅花無限精神總屬他梅花無語只有東風來作主傳與東君且與梅花做主人歌畢再拜云梅者惠英自諭非敢僭擬名花姑以借意雪者指無賴惡少者官奴因言其人在府一月而遭惡子困擾者至四五故情見乎詞在流輩中誠不易得

了奭應夢

鄱陽永寧僧了奭初行腳往廬山將參天池長老行機法席方入室機逆問曰汝非某人乎對曰和尙所問乃了奭祖師今亡久矣不審何以知之機曰吾夜夢此人來作禮今而汝至汝得非乃祖後身也蓋奭之祖以試經得僧而奭亦然聞者證爲後身之兆機自稱簡堂名震叢林不妄接納奭於弟子中遂爲上首後嗣法出世住持圓通始入寺之夕夢延眾僧防茶而已居第六位覺而莫曉才閱六月移蒞他剎乃悟第六之義久之歸薦福而終

永悟侍者

福州僧永悟屢住禪剎一駐錫處必擕其親侄爲侍者悟規矩峻整他人有犯必致訶譴惟此侄過舉一切優容未嘗少加訶責人莫敢言後住白州國淸寺侄愈恣不律諸上首羣起攻之詣方丈白曰若是人不出大眾當散去悟始慘然曰此事久不忍言今度不可隱此僧乃吾母也眾拱問其說曰吾𨿽出家然多在故居一室打坐時母氏已亡忽一夕見其掩面入兄之舍方驚怛欲起則聞孕嫂免身生男旣長遂爲買牒落髮常以自隨故𨿽知其犯禪禁不忍問也眾皆嘆悔摧謝悟曰事旣彰露彼不宜復畱遂遣出院未幾悟亦避席臯之侄過南康見兜率長老法端說

廣福寺藏

江州彭澤縣北四十里廣福寺有輪藏極華壯妥潔紹興初巨盜李成犯江西駐軍寺下畱一宿將以質明焚燒而南且欲盡戕縣人是夜成設榻藏殿睡正熟間藏轉動不止疑其下有寺家所伏僕隸將爲己害起呼健將在帳前者秉炬仗劍接續入視則寂無一人而藏聲愈響旋運愈速成甚懼卽具衣冠詣佛所焚香謝過隨卽寂然迨旦引眾行過縣秋毫不犯百里賴以全活

復州防庫犬

復州簽判防主管諸司錢物故畜犬以警盜名爲防庫一黃犬在彼十餘年吳興周礪居官尢加意飼養犬一如感恩者常坐臥其傍洎滿秩予侄臯之代之以小兒女多慮或爲所驚嚙牽以付浮橋之南二十里外蓮臺寺明日復來又執拘以往已爾而復周未去間嘗謁臯之犬認所乘轎識爲故主迎繞馴伏掉尾戀戀伺其退卽隨以行解其意語周使寘於船中後數日船至巴河犬登防未返而船人解纜東下犬望見跳躑嘷鳴奔隨不置凡三四十里周顧見之命小船呼載旣得上不勝喜遂至湖州

夷陵小兒

峽州夷陵縣數十里間村民家以紹興元年生一子才周歲忽頓生髭數莖及三歲遂蔚然滿頷𨿽頭如瓠壺咿呀學語只是嬰兒然長須已過臍多可把握其色極黒嘗抱入郡城予仲子簽書判官事見之將從其父買以歸未及而天曾不登五齡亦云異矣

夷堅志乙卷六﹤子部﹐小說家類﹐異聞之屬﹐夷堅志﹥

欽定四庫全書

夷堅志乙卷七

宋洪邁撰

嶽陽呂翁

淳熈十六年章騆爲嶽陽守聞城南老松之側有呂公祠宇因往瞻拜覩其塑像袍色黤黮不鮮命工整治未暇叩其訖工與否也一夕家人夢一道流衣新黃袍遮道立於郡圃趨而避之他所則又相遇問其姓名曰我仙者也家人曰若是仙者何不遊天上而反行地下乎曰我地仙也翌旦以語章章出視事吏前白雲向者奉命易眞人袍繪事已全章深異之且念一潤色其衣服而形於夢寐應若影響乃以故所藏呂公金丹祕訣刻於郡齋冀廣其傳其書呂自爲序稱紫防洞天純陽眞人曰巖幼習儒教長好門志慕淸虛心遊雲水尋師訪友往來無憚於驅馳切問近思終始不生於懈怠陰陽升降取法於二儀性命根基歸源於一气無形無來時止一夫一婦有名有姓去後存三男三女九宮臺畔金童探得黃芽十二樓前玉女収成白雪水中起火當分八卦之才陰內煉陽自別九州之气三花和防化火光眞出昏衢千日功成驂駕先遊蓬島天機深逺不敢輕言道體淵微難爲直說今以平日建功之法尊師已驗之術集成口訣十八首宻示後進凡金丹小成法七訣天童不老法第一聚火煮海法第二匹配陰陽法第三聚火還元法第四散火煉形法第五龍虎金丹法第六周天火候法第七金丹中成法四訣河車肘後法第一肘後飛金法第二玉液還丹法第三金液煉形法第四金丹大成法五訣集成朝元法第一煉元成形法第二內觀交換法第三神仙出入法第四分形超脫法第五其書合三千言每訣四句句四字明白易曉實修眞妙旨也

張二大夫

張二大夫者京師醫家後徙臨安官至翰林醫學退居吉州啟藥肆技能不甚髙而一意牟利累資數萬緍屋後小圃廣輪不能十丈日往縱步忽垣墻頽僕正壓右足踠折骨破痛不堪忍市民範接骨以外科著名亟招之範視其骨脛中且黒而枯嘆曰凡人上自頭下至足皆以髓爲主故能得以久長方盛壯之時或有毀折茍精體充盈則可施板夾傷處仍用外藥塗傅隨其輕重深淺刻日復舊今大夫髓枯矣無復可接是病非吾所能及也卽捨去張宛轉榻上呻呼幾半年而死

彭氏池魚

鄱陽彭仲光有魚湖在郡三十里外當秋暮水落與仲子大辦往其處觀漁人設网罟終日不得一鱗甚訝之畱宿岸傍村捨大辦夢黃衣卒數輩持杖敺數十罪人皆束縛駢聫男女雜沓羸形悴態以次入水悉撫膺大哭若不得已而墮辦驚覺以告父明日舉网魚充滿其中仲光感之爲之不忍食

姚將仕

文惠公總領淮東日攜幼弟迅在官不期所生母病瘵潤無良醫乃載詣常州時從兄髙爲晉陵宰畏其疾傳染使往節級範安家招醫巫診治竟不起殯於僧捨明年正月望夜髙兄之子防年十歲矣與親識兩人觀燈於東嶽廟範安之居在廟外邀啜茶果歸而被疾信口妄語不復省人事郡人姚將仕者納粟買官能行天心法命視之先勅神將呼土地詰問有降神小童見其至咄咄自語曰官府嚴整如何得有邪祟恐是他家婢妾之屬所爲那可責我實無可捕姚謝去自於其家飛符噀水凡十餘日攝出一女子蓋迅母也不肯言所以來姚牒城隍寄収他日再呼問始云因小官人來範家故隨入縣捨於是以酒饌香楮遣之而申泰山府乞注生且焚其柩防卽愈

澧州判官

故郭邵州沼之子林字伯賨紹熈二年自鄱陽赴澧州判官蒞事數月直宿兵卒見本衙土地廟判官踞坐防上或以告林林意諸卒相戲不以爲怪次夜復然陰察之了無迹但杖閽者而親往閉廟門且選一謹信者宿其側此人懼譴終夕不敢寢將五更見一人身軀頗偉髭髯如防從外來踐履其衾席而過至旦則儼然據主位偃蹇林亟驗封鑰門閉如故始大駭訝曰得非奉事不肅招致此異乃具牲酒拜禱謝過俄報手詔至林乘馬出郭郊迎中塗墜鞭若中風狀馭者拾鞭復進已頽僕馬背扶掖以下僅能拜詔甫歸家卽死防吏方云數日前夢本官與廟判官爲代林本雅素吉人而邂逅至此𨿽歿而爲神亦眇末矣

臨江二異

臨江軍相傳有二怪其一軍治內野貓兩目如丹出則以前足抱頭而睢盱人立其一省倉內白犬不知其幾何時凡見之者必有災咎紹興二年予壻錢宻爲守常見貓繼而老兵報已生六子而不得其處俄銜其二往通判庭嚙食之是時景韋兄在職未幾錢以人言韋爲曹使所劾同日罷從侄櫸爲淸江尉暫攝錄曹入倉支馬谷羣卒忽向厫稽叩連拜驚問之曰白犬正在堆上望外而立出視之果然亦爲致敬櫸數月卒於官

朱司法妾

朱琮司法者處州麗水人以祖大卿恩得官紹興戊午任臨江軍法掾有一侍妾其妻王氏不能容日夜楚毒淩虐至於自刎朱君坐臥食息無時不見之頗懷憂畏招閣皀山道士行法禳逐牒付城隍廟拘縻仍戒云尊官從今日以後不可往嶽殿自是不復覩他日郡寮偕出禱晴中塗值雨作適到嶽廟之前眾轎悉入避朱亦隨之少焉雨止出外忽逢故妾來前略無拱敬之禮忿恚溢面朱語之曰自汝之死我衷憐惻今汝當亦知非干我事妾曰若不做官人侍婢時安得致此朱還捨以告妻未幾遇疾卒王氏旋踵並亡凡生三男子大者才六歲無人主喪族姻有從官鄰者聞之亟傳檄來爲料理後事亦嘗招道流考召見朱著袍執簡立二女囚荷枷被訊迨棺柩出門鄰家室女見兩棺後一婦人蓬頭敝衣撫掌大笑相續去女驚異爲父母說卽時病喑竟不復能語朱里人黃祥主簿說予謂一妾之死而主君主母償其命嶽廟之嚴而不致攝一使之出入自若小女子話其異卽病喑是皆可疑也

弋陽女子

弋陽陳秀才與其友以元夕觀燈於市有人家女子年十三四歲坐僕肩右墜髻花一枝正落陳巾上陳甚喜攜歸示妻妻疑其遊倡館所得奪而擲於地陳邀其友證所以妻愀然不樂曰果若汝言當是異事是兆祥我死不久矣後數月竟卒陳鰥居十年始別娶復因燈夕遊觀戲舉前事蓋墜花者也

勸善大師

饒州東嶽行宮遭火蕩盡後來艸創修理僅有屋一二十間紹熙五年十二月判官孟滋同妻往謁至外舍小室見一僧像貌彩飾皆剝落問何神祝吏曰勸善大師也滋顧其妻有整治之意而未嘗出言是夕夢一長身僧來丐衣服禦冬寒且云不過費君家錢三千耳覺而喜異明日卽令工往裝繪一新正用楮幣三千

荊南猴鼠

淳熈某年荊南官道上十五里間忽有鼠以千萬計蔽塞通逵其色或黒或白或黃或靑其狀或如雞如鳥人行其間略不知避遭車馬踐踏而死者不可勝數凡兩三月乃息復有一猴髙二尺許隱於髙木之上乘間爲人害是時正暑天婦女露坐者多多爲戲侮不敢輙出居民膽勇者百方取之久而墮一网中民納之於囊將負往八渠山投於江流未明登塗到城西遇一老叟髯髮如雪笑問曰囊中物豈非猢猻邪民曰然曰彼實有罪願貸其死吾適有官券三十道謝汝彼獲脫去不復更來吾二人同詣八渠放之深林足矣卽於袖間取楮幣付民民以無望之獲喜而從之自是猴果絕迹弗至此叟豈猴之翁祖邪

陸荊門

紹興三年侄孫伋爲荊門簽書判官臨川陸九淵子靜作守攜貴溪醫士周禮者同行是年十一月夢伋著毛衫坐於便齋左右侍直皆呼爲知軍旦以告伋旬餘又夢且聞人言不久當交印歲未盡十日子靜感疾不起伋正著毛背子在書室中暫領印符旋被帥檄攝軍事先是子靜閱荊門志見王瞻叔紹興庚午十月所作惠泉亭記云庶幾九淵之靈有所慿依以惠澤斯民甚惡其語亟掩卷未幾而卒

桂巖鷙獸

族弟仲堪居洪源往祖居桂巖赴從兄飲歸已中夜一僕持炬火前行覺有物追隨在後凡三里將到家家間人又持炬出乃見一豪豬蓋乘火光而至者兩下以矛交刺之豬從坡下跳登岸正值眢井墜焉爲眾撃殺徧身皆帶箭如小玳瑁筒其表尖銳可以治頭癢尋常與人遇則疏而激之中輙成瘡或著要害處亦久久方愈村民程十八者能射虎里人稱爲程大虫其法爲煮艸烏頭汁以淬箭鏃施窩機伺於虎出入道上嘗有一虎爲箭所傷不能行倚樹蹲立程曰虎死不倒地此已死無足懼經前欲取之虎尙未絕忍痛哮吼舉兩足來搏程奮臂撐拒力且竭其徒望見爭奔救僅得脫腦後臂胛背遭爪攫拏臥病幾月乃起

潘璋家僧

樂平醫士潘璋居扵縣市有商客詣曰早上遇一僧買我紫羅兩疋酬價已足寘諸袖間使我相隨取錢到居宅徑入今移時已願爲一言促之璋曰吾家欲縑帛何必仗僧爲市且未嘗有此徒來往汝亟去客不肯去力言之仍述其形貌及袖衣穿獘之狀璋始悟亟往所事泗州菩薩堂驗視則兩縑正在左側蓋常時崇奉甚敬被以眞服祈禱獲應歷年多積爲塵坌鼠齧未暇更新是日爲之瞿然盡室焚香謝過取錢以償客而喚匠治衣易之

諭氏招醫

鄱陽士人汪櫄居於郭外數十里間妻諭氏以紹熈五年初秋感疾伏枕兩旬更數醫治療弗效其家議欲招劉昶昶者世爲醫用叔防補右列嘗爲江東提刑司緝捕官因寓處城中是夜櫄夢一異人授以金刀光彩粲然長徑尺覺而黙喜自念金刀者劉也當符於昶無所疑夙興命僕且行方啟門而其友宋震適至問疾云昨晚人從郡中來言新駐泊醫官劉舜臣其技甚髙盍使視之櫄始悟已夢驗爲神告卽易書遣僕馬邀致到時日將暮諭氏已困篤舜臣投以兩藥及旦灑然頓蘇信宿而愈

王牙儈

乾道七年鄱陽鄕民鄭五盡室染疫癘貧甚飦粥不能給欲召醫巫買藥空無所有但得一氊笠倩牙儈王三鬻之可直千錢王輙隱其半才還家卽得病昏不知人六七日鄰里以爲必不起忽大聲疾呼如受杖痛苦之狀妻扣之能言所見云恰被黃衫承局追出道近裏胡家步下見巨船艤岸大官正坐左右擁侍皆朱紫儀衞光赫全如官府承局領我臨岸大官問爾何敢匿畱鄭小五錢我不敢諱遂遭臀鞭一百擲置艸中痛不可忍大官令急以涼藥與我旋移船過下岸左右教我就水內取兩罋使飲一盞乃悸而覺便得汗有瘳臀痛愈劇甚視之生赤丁瘡約滿百困臥幾月始復初旣而下岸大疫蓋所覩者瘟部云

夷堅志乙卷七

欽定四庫全書

夷堅志乙卷八

宋洪邁撰

湯顯祖

湯顯祖池州石埭人兵部侍郎允恭之孫也紹熈五年爲涇縣宰初交印主吏白三日當謁廟湯叱之曰吾行五雷法神祗在掌握中豈當屈身拜於土偶之前但令具飲饌兩席設於祠宮而命屏呵殿直造其處與神分賔主抗禮對酌且言當官借庇之意吏民見者竊怪而憂之是夜暴風欻起山水泛溢縣治渰浸七八尺至於臥牀之下文書籠篋大半入水僅不傷人皆以爲慢神之咎湯以屋廬損敗伐木於林藪一新之又命畫工王生繪神將大像七十二軀奉事香火極其防敬至次年春爲提舉官李唐卿子勉所按罷去

水陽二趙

宣城水陽鎭宗室寓居者四十餘人師恭師班者從兄弟也其廬在空相寺側相距數百步淳熙中兩人同毆殺一僧恭以計脫獨班任其罪坐鎖閉泉南外宗司因遇霈恩得自便其父伯泠爲平江府將領班畱家治母墓嘗抵暮還捨聞門外有呼趙三者連聲甚厲恐避入室族姻數輩在彼亦聞之明日再往墓次誤蹙伐下一木遭壓扶以歸得疾痛楚不能興遂死時紹熙甲子秋也眾知爲僧寃報而師恭自以向已免禍姓名不絓案牘了無所懼至癸丑之秋因說事逮赴府舟檝已具戒使先解纜待於前步少頃獨行就舟人訝久弗至其家望溪畔亦未見舉棹然皆不疑有他故時兩行客過官道怪其癡立於艸間撼之再三始應曰恰爲三哥邀去飲酒一杯頗覺昏醉兩客噀其面曰渠死已一年汝定見方悚悟卽詣寺命僧設供席禮懴竟夜冀消宿愆不旬日亦卒

陳李寃對

水陽民李氏陳氏有爭訟李氏爲秦府幹者挾勢力歸罪於陳陳翁死於獄經數歲其少子在田間爲一白犬所窘持杖逐去之犬走入李氏之堂忽不見是夜翁托夢於妻曰我抱寃憤歷年今訴理得直故來報汝明日可爲我設奠以賀妻覺而悲泣如其戒未幾長子入李山掘榾柮李適在山下聞丁丁聲趨視見之取巨挺奮擊曳至平地又使僕並力痛箠支體無全膚卽死旋斫竹數束疊於榛莽間唱云陳持刀爲盜與之格鬭監鎭官汪果驗其屍具以實白縣李生系獄旋亦死焉乃昔歲陳翁絕命處也

嚴州女子

嚴州士人家女子年未及笄一夕睡醒枕畔得果實如桃者取食之旦起見飲饌之屬輙掩鼻凡可啖之物皆不向口父母嗟異訪醫召巫莫能展力歷十餘年矣而肌體不覺羸瘠一切如平常但不敢議及婚姻事忽索酒其家與一杯卽飲之繼稱餒甚索飯自是悉復故乃以嫁郡士洪生洪之二弟琰璞俱登紹熙庚戌科琰爲南陵縣主簿

徐南陵請大仙

吳興徐大倫紹熙四年知南陵縣次年初秋有舊友來訪能誦訣邀大仙因炷香酌酒驗其術俄頃箕動書曰張紫防自是遇請輙至隨所禱卽書徐每召防賔僚必設虛位凡酒之美惡杯之遲速亦書之嘗出金觥酬獻乃書曰此吾家舊物莫能曉已而忽憶頃侍父次遊守淮郡張公過之開宴延待以此觥勸侑欲舉贈之而張辭去拂旦告行不及與始知其說不妄賦詩信筆立成殆盈數十軸徐辟便坐掲張存時所書冰壺兩大字從之求記卽揮數百言筆勢遒勁不類平生翰墨徐寶玩不忍捨喚工標飾置於壁間又爲表軒之南曰歌寓北曰琴寄徐妻周氏以故冬卒悲慘殊甚張作鼓盆歌以解之徐扣周今安在曰以無過得托生江州王太尉家三宣贊位作男子復扣其日月名第曰便爲物色明當奉告次日云吾爲君禦風而往得其實蓋今年四月某日生小名榮郎將誕之夕母夢一婦人牽帷而入覺卽免身君或道過九江試訪之當相顧一笑徐徧問同官休咎曰邵尉有綺語之過未幾邵不疾而死蓋其人素爲吻士徐由是愈敬信復云子有道骨異日當相從爲蓬萊三島之遊宜淨掃一室宻加糊室列香菓用防帛小箕揷筆其上掛諸梁間俟九月甲子日召予當聞命而至凡有請禱悉爲書之但不可容外人到耳徐一一如所戒及期所謂舊友者已去忘其請訣遂絕弗至

南陵美婦人

宣之南陵在漢爲春谷縣古邑也民某生者就邑治大門之內開酒店嘗以月夜出戶逢美婦人若自宅堂而來見生卽與笑語時東平郭嶤髙叔爲宰生謂姬妾浪遊不敢應婦人前執其手徑趨店中生固市井屠沽兒迷於色便畱之寢旦而去他夕復至如是數月每至必有贈餉初得錢久而攜銀盞駸駸及於缾罍所獲不勝多益疑爲竊主家物然貪財溺愛不以爲虞因往郊外行幹逢道士乞錢見生顏色枯燥語之曰汝滿面是邪气將死於手生驚悟弗盡以告之道人就近捨求紙三寸許書一符使貼於房門是夜聞婦人怒罵曰我以至誠待汝汝受我物亦不薄將終身是托何乃遽起妄心一旦如是我非畏符不敢入以汝背恩忘義誓將棄汝卽怫然而去經數夜復叩門言曰汝不義已甚使人不堪明日夜當治汝又去生始大怖坐而須曉始徙於他坊由此遂絕後三年縣宰徐大倫妻周氏死其弟從吳中來唁寓泊後堂夜燈側忽身傾且僕涎出不止一僕攜燈在下急挾歸室徐視之灌以湯藥移時乃醒云恰混畢見一女子相引詣別館幾榻華赫置歌謳未暇欵暱而人喚覺縣吏言宅素有妖祟前後造怪非一於是虛其處西偏徐字子至湖州人

胡朝散夢

華亭胡朝散亶夏夜納涼因據胡牀而睡夢一偉丈夫著白道服撼之使起曰君家有不恰好一事宜急起理會胡驚寤亟出戶果見人自經於廊下往視之其子婦房中所使妾也婦者同邑張氏女賦性慘妬此妾少有過杖之百數不能勝楚毒乃就死胡使呼婦就傍熟視婦略不動色徐云他人不須管若不可救我自當其責卽取凳登之解縊索移時復蘇胡氏供事廣徳張王甚嚴舉家不食豬肉故蒙神力云張婦之惡猶不少悛也

楊政姬妾

楊政在紹興間爲秦中名將威聲與二吳埒官至太尉然資性慘忍嗜殺人帥興元日招幕僚宴防李叔永中席起更衣虞兵持燭導往混所經歷曲折殆如永巷望兩壁間隱隱若人形影謂爲繪畫近視之不見筆迹又無面目相貌凡二三十軀疑不曉扣虞兵兵傍睨前後知無來者低語曰相公姬妾數十人皆有樂伎但小不稱意必杖殺之而剝其皮自首至足釘於此壁上直俟漧硬方舉而擲諸水此其皮迹也叔永悚然而出楊最寵一妾專房之愛晚年抱病困臥不能興於人事一切弗問獨拳拳此姬常使侍於側忽語之曰我病勢沈綿如此決不復全生我傾心吐膽只在汝身上今將柰何是時气息僅屬語言大半不可曉姬泣曰相公且彊進藥餌脫若不起願相從往黃泉下楊大喜索酒與姬各飲一杯姬退沈吟深悔前言之大失陰期伏竄楊奄奄且絕數瞑目所親大將誚之曰相公平生殺人如掐蟣虱眞大丈夫漢今日運命將終乃畱連顧戀一何無剛腸膽決也楊稱姬名曰只候他先死我便去大將解其意使紿語姬云相公喚預呼一壯士持細索伏於榻后姬至立套其頸少時而殂陳屍於地楊卽气絕

宜興官人

宜興官人吳琯紹興五年春得目疾頗劇乃挈妻子來余杭寓泊之所於時盡室居之月餘一旦忽起歸心妻以遣人市物於臨安未反欲少畱吳堅不可若有促之使去者但令一僕守舍卽登塗亦不與交遊告別明夜天目山發洪川流暴至平地水深數丈吳之居沒於水中僕溺死是時民罹其禍者十萬餘人

張元幹夢

張楠字元幹福州名士也入太學爲學錄旣優列解籍而省試不利乃止土地祠致禱曰楠𨿽不肖自覺學業之程不在儕輩下今而失意其必有說敢以請於神是夕夢神來謁語曰君當登科緣比者受無名之錢四百三十幾貫幾百幾十文爲此遭黜楠覺而黙念身爲寒士安有是哉時諸生從受業者聞師赴省各隨力致助然度其數亦不能多意其必以此故試取記事小冊逐一算計正與神言合貫百分文奇零不少差然後大悟徧以告人使知非已之財不可妄得如此續以上捨賜第

駱將仕家

淳熙癸夘歲張晉美濤自西外宗教授入爲勅令刪定官挈家到都城未得官舍僦冷水巷駱將仕屋暫處駱自居其旁數日後駱妻謁張氏問無恙甚勤自是每見輙云然意以爲相勞苦常談爾其地卑濕特甚不數月徙去而黃景享自滁州來爲太學學錄復居之經旬日婢妾夜叫呼云有賊已而房門洞開竟夕擾擾明旦黙檢無所失亡獨新洗衣四種原在廚間皆不見徧索之其二在墻頭猶以爲賊攜去而失墜者其二乃壓於積薪之下黃𨿽疑怪而不欲告人後數日又復見異原寘四甆盌於桌上悉頓疊壁下亦不之問黃母夫人病侍藥至三更持燈入厠則庖內什器數十皆排列厠板上懼而亟出於是亦去之繼訪其事乃一年前駱之長子以狂蕩弗謹爲父母所責自經於廚從此變怪百出晉英聞之始悟駱妻所問蓋爲是云黃母旋亦捐館

陳二妻

金花縣孝順鎭農民陳二者其妻懷姙將產詣鎭太平寺請僧於佛前許孔雀明王經一部以祈陰護旣而生男久不償初願妻遂兩瞽凡衣裳縫紉皆倩鄕裏男能移步且匍匐而行妻夢一僧來言與我千錢吾爲汝治眼疾旦以告厥夫夫云得非所許經卷未還故邪妻曰家間亦貧尙無飯喫何暇及此佛亦不應屑屑與我較也是夜陳二所夢亦同偶到太平寺閱僧房功徳簿頓憶其事乃焚香告禱乞放妻眼光明俟秋成還賽時紹熙癸丑歲也及秋暮始踐前約恰費錢一千才及新春妻雙目如平生時了無患苦

江牛屠

婺源姦民以屠牛爲業者或能用藥毒牛但慢火焚汁濟以他藥浸鐵鍼長三寸餘揷於牛脇皮中不經日必死則喚之使宰剝肉旣非帶疾人食無害謂爲良殺厥價差髙數年前鄱陽村屠頗傳習之有江六三者居城東十五里常行此伎農民見牛不病而斃莫能曉悉付之鬻賣𨿽鄰里鄕曲皆無一人知其事紹興五年十二月十三日出外至昏暮不歸妻子徧詣平日所往來處訪尋彼人皆云不曾見明日過午妻見羣鴉及鷹翔噪於居捨百步間污池畔試往視之江已溺死於中水才深三尺耳臨棺斂杵匠於其腰囊內得藥鍼兩枚方知行詐已久時將適何人家而爲所誅也

夷堅志乙卷八

欽定四庫全書

夷堅志乙卷九

宋洪邁撰

冝黃老人

紹興中撫州冝黃縣宰徐君聽訟有老人曰侯林哀哭陳牒云居於社壇之旁遭弓手夏生縱火焚蕩所居遂並三子爲灰燼閱詞駭愴卽捕夏送獄訊鞫甚苦夏不知所對泣涕弗食縣吏共言夏爲人素循理安得有白晝放火殺人之事願追詞首究其末仍委佐官往本處驗實當可得情徐用其說及詣壇下物色並無侯老住址與火煬之迹乃夏生以祀社之故奉尉命汛掃壇宇翦薙榛穢畚輦枯藳置一空穴而焚之蓋狐貍所窟也三雛死老狐因是假公力以復怨云夏始得釋又別有牝者化形爲美女往來令丞防民吏盡見之女面左頰有黒痣如豆大爲所惑以死者非一多據丞防碧瀾堂小史屢見其從事於鍼紉聞人聲則沒庚辰歲衢人祝君丞時至此堂獨寢逢之而喜挾與同衾已而並其子相繼隕命

宜黃丞防蛇

宜黃丞防與縣治相連有大蛇長二丈鱗甲靑黒行地有聲父老傳言每出遊一防則主人者必罹禍咎紹興庚辰春出於丞捨後東墻蓮池側隱半身墻內尾垂於池丞祝君適以亭午到池上見之呼乞子能捕者穴墻取之蛇蟠屈不動命數健力舁致郭外過百丈橋數里縱之莽中意其已逺不能復至矣次日祝仍以午到昨處則蛇乃在原穴欲殺之而吏士皆不敢承命曰此禍至大寧受杖責不得已但令舁去如是者至於四五迨祝死乃絕不見

宜黃縣治

宜黃縣後有遊觀處曰望月臺曰馴雉堂曰百步亭皆依山爲之紹興初巨盜入邑民奔赴逃命盡死其中以故物爲厲十數令宰不敢居正寢多宅西偏船齋戊寅歲南昌李原佐到官始開門掃塵撤室治牖而居之晝夕安處寂無所見獨僕輩棲船齋之西距馴雉堂不逺或曰日聞撼鈴聲亟往視之乃巡夜卒所持者自鳴於空倏往倏來初無攜控懸撃之物揮杖撃之而墜他日有束竹出自堂夭矯如蛇行僕迎斷以刄投諸火以白李李斥弗信在職三年始終如一日臨受代徙寓驛舍將葺故治以待新令尹什器運致未盡明旦往取皆爲堆壘無細無大至與屋脊平甚費人力收拾後政至聞其異復處西偏云

張保義

靖安張保義者本邑村朝山屠兒以建炎捍寇功得官貲產甚富乃戊志所書爲寶峯主僧景祥所識者寺旣焚燬張一力重營之又置田數千畝以贍常住張藏錢不勝多至築土庫數十所作貯積處平生享用自扣閱三十年暮歲忽聞庫內錢喞喞有聲自戶外審聽持杖撃其門曰汝要去須是我死後始得汝大驚小怪作麼生卽寂無影響又數年乃死鄰里咸見其庫錢晨夜飛出如蝴蝶然未幾屋室百間一爇而空寶峯相去數十里旬日間亦煨燼不遺張氏子孫𨿽存而生理不能百一矣

九梁星

陰陽家有九梁星煞之禁謂當其所值不可犯或誤於此方隅營建則災禍立起俚俗畏之時靖安縣寶峯寺僧堂蠧敗不堪安眾長老景祥欲一新之羣僧合言今年正值九梁所棲無爲空取禍祥獨以爲不然曰人神一也皆欲安居烏有人不可處而神可處乎卽率眾往誦經白請神煞暫遷法堂修造訖役日還位逾月工畢乃如前說復率誦經迎神歸故處後皆無他時紹興丙寅歲也至紹熙庚戌鄰寺大梓院議葺僧堂眾又以犯九梁爲言主僧用景祥故事禱誦迎徙未一年僧行數輩相繼亡歿堂迄不就鄕人輕薄者或因相效詈罵至以兩寺爲口實云

鄂州總領司蛇

鄂州總領司故州治也後偪城城下有園園有大蛇長數丈許乾道中韓總領者欲於東北隅建楚望亭而築基不成至於數次或言此處蛇所穴儻爲立祠當可就韓如其說作小廟於數十步間基卽成蛇往來東西或如教塲大井內或從府倉气樓中垂頭下食米嘗蛻皮於竹林裏一兵得之貯以布囊時出示人蛻廣長如其身左肋下有一足郡民楊八賃租城下壕種菱芡就壖地縛葦捨母子處之以察盜摘者夏夜過半聞聲母以爲賊也出視之見蛇在女墻上而頭在壕中昻起視母母駭叫楊生至僅能舉手指示卽僕地死楊懼捨之去已而蛇不復出人疑其入大江云

宜黃靑蟇

宜黃縣獄有廟相傳奉事蕭相國不知所起如何也縣人言神多化爲靑蝦蟇而出以小爲貴如體不逾寸則邑宰必薦召或以治最勅擢胥吏安堵不罹黥逐如大至尺許則反是紹興中蟇屢出至如扇如盤如大龜鼈宰不經歲輙非意而斥或遭憂去矣明年忽徧於防廡林園無萬數僅若小錢狀類靑蛙而狹匾足差長色白身色如翠羽每足有五爪能緣壁升木至一二丈不墜舉邑懽忭指爲吉證競置酒殽詣廟答謝陰貺而共享膰胙以張慶喜共白於宰李元佐乞備享李元佐獨不信叱使去至明日皆隱不見竟三載百里晏然元佐以薦解組馴至侍從

鄂州遺骸

鄂州地狹而人眾故少葬埋之所近城隙地積骸重疊多舉棺置其上負土他處以掩之貧無力者或稍經時月瀕於暴露過者憫惻焉乾道八年有以其事言於諸司於是相率捐庫錢付勝緣寺僧治具焚瘞先掲牓通衢許血屬自陳爲啟壙甃甓舉而藏之具書姓氏於外如無主名者則爲歸依佛寶一切火化投余骨於江其數不可勝計內一骸獨骨節相聯不絕色狀與他屍不類僧拈說金沙南鎖子公案以爲一段勝果俄又於積骸下得小鬟度可十四五歲靑衣紅襦塗澤艷冶儼若生存輿致寺門外三日市民無逺近爭來諦觀莫有知者時方秋暑容不少變萬眾敬異乃別治兩棺易衣攺葬仍立塔其塜上表而出之但無有記於圖志者懼久逺泯沒爲可惜也

全椒貓犬

紹興中樂平魏彥成安行爲徐州守全椒縣結正一死囚獄案云縣外二十里有山庵頗幽僻常時惟樵農往來一僧居之獨雇村僕供薪防之役養一貓極馴每日在傍夜則宿於牀下一犬尢可愛俗所謂獅狗者僧嘗遣僕買鹽際暮未反凶盜乘虛抵其處殺僧而包裹鉢囊所有出宿於外明日入縣此犬竊隨以行遇有人相聚處則奮而前視盜嘷行又隨之至於四五乃洎縣市愈追逐哀鳴市多識庵中犬且訝其異共扣盜曰犬如有恨汝意得非去庵中作罪過乎盜𨿽彊辯數次然低首如怖伏狀卽與俱還庵僧已死時正防暑貓守臥其傍故鼠不加害執盜赴獄不能一詞抵隱遂受刑此犬之義甚似前志所紀無錫李大夫家者也蠢動含靈皆有佛情此又可信云

王瑜殺妾

江東兵馬鈐轄王瑜者故淸軍節度使威定公徳之子也天資峻刻略不知義理所在居於建康嘗延道人嚴貞於家使之燒金怒其跌宕失理多所索求諷親校飲以酒至極醉揮鐵椎撃其腦殺之婢妾小不承意輙褫其衣縛於樹削臘木枝條鞭之從背至踵動以百數或施薄板置兩頰而加訊杖或捶足指皆灑血墮落每坐之雞籠中壓以重石暑則熾炭其傍寒則汲水淋灌無有不死前後甚眾悉埋之園中妻鄭亡妾何燕燕濟其惡專擅寵僞作正室受封紹熈五年九月妾李遭撻委頓瑜捽付後院自扃鎖其戶李气息僅屬心念此家殺人多矣何得全無影響便恍惚若有值遇門忽豁開天未明負痛徑出謂主人見之均爲一死洎過堂門及外門三重皆無人焉遂奔歸其家瑜方覺急遣卒雜遝追攝李父挾女詣府時總領使者趙從善攝府事聽其詞呼廂官往究質得兩夕前燕燕手殺一婢猶未掩藏乃令吏輩監守瑜而執燕燕下獄鞫治盡得眾屍械繋兩人而上其獄慶元元年四月詔削瑜籍編置朱崕燕燕杖死於市瑜至萬安軍死

徐千三官人

湖州城北徐朝奉之子千三官人者自爲兒童時資性誠質旣長念親戚間有妖作祟者遂刻意奉道行天心考召法爲人治拯靈驗絕異而略無求需至於香火紙錢率皆自辦不以貧富髙下應時決遣未嘗到病者家覩其面目只令具狀投訴旋扣神將物現形鞫伏然後繳回施行濟人之功積有歲月淳熙中市民張翁女遭物慿附邀道士數輩驅逐械杻鞭箠視之若無怖不敢用刀仗畏或傷女身女但訕罵極口無術可制翁詣徐致懇徐詐之而語曰翁去勿與人說道曾見我翁不諭防其鄰亦以被祟來求將徐知其與張比屋徑攝祟至壇鞫之曰汝當緣乏食故出爲怪汝必知張家眾本末盍以告我可錄功贖過吾捨汝對曰是鐵鉆精也所以不怖笞掠徐乃呼張翁使備畚鍤炭醋令持一符歸就房在房掘土才得物卽熾火焚之而沃以醋翁還未及門女已哀鳴乞命涕淚滂沱果掘得一鉆如言焚鎔女遂愈

普靜景山三異

湖州烏鎭普靜寺本梁沈休文家墓也當武帝時休文貴盛每歲春一來拜掃其反也帝必遣昭明太子迎之逺郊因就築館宇休文不自安遷葬金陵而捨墓域爲寺昭明亦以館爲宻印寺其後二寺各祀以爲土地神宣和間普靜遭火災僧尙奎將攺塑神像方擇工有道人詣奎言從建康來素精此藝不較直但勿使人窺覘奎善而用之數日工畢長揖而去眾異之始入祠瞻視於壁間忽見絕句云昔作梁朝相今爲普靜神千年英魄在代代防僧人共證爲休文不疑奎傳法於慧斌建炎初京師三藏道法師奉陳畱閭教寺釋迦佛牙至鎭有三朝禦封盛以玉匣及金銀再重始防以木函斌偕僧俗致禱以求舍利七日弗應人皆懈怠斌拜祈愈加大聲言今夕無驗當捨此身三更後銀盆內鏗然有聲舎利流出三十餘顆五色晃耀其半露半隱於匣無數亟貯於畨琉璃瓶先是太湖漁者於陂中得檀香七級塔髙二尺上刻佛像精巧之極一僧贖得是夜夢神告曰釋迦分身佛今在烏鎭汝宜捨塔奉安明旦捧以來斌持瓶入塔濶狹深淺無差因建禮塔防闗子開子東皆作文記其事斌傳法於妙心郡之景山寺唐覺聞禪師道塲也紹興壬午歲心掛錫書記寮欲南遊夢二偉丈夫著古衣冠排闥入謁執禮甚恭曰昔日覺聞禪師至此某輩七十二村土地聽說法度受大戒斷葷酒以防正法禪師授記五百年後再來興此山時已至矣和尙欲何之邪心覺而未信連夕見夢挽畱苦切心謂之曰此寺頽敝常住枵然將何力復興且二公何人鄭重若此對曰伽藍主者自有檀越爲師維持玆非所慮心終不然之住持寺僧師範亦夢神托畱之不得已姑爲度夏計至六月師範下世適張恭壯公請寺爲功徳院邀心主席一坐三十臘百廢興舉煥然一新距覺聞開山恰五百年慧斌姓沈氏傳曜侍郎之弟也心乃其侄云三世皆感一異善緣深矣

夷堅志乙卷九

欽定四庫全書

夷堅志乙卷十

宋洪邁撰

趙主簿妾

潭州貧民某人死妻挾二女攺嫁稍長悉售之爲人妾次者入湘陰趙主簿家歲滿不得歸繼父死厥母經官取之方在趙時爲主簿之子所私𨿽已出猶竊之弗巳母寓城下客邸無僦直主人逐之去乃徙東街易二十三店中趙子不復至女懷姙易妻問曰爾未有夫何以孕曰自爲繼父所賣抱气成蠱故腹皤然非孕也後數月腹愈大母又不償僦直遂詣府誣之訴易之子姦其女府逮易並女系右司理獄受拷笞月餘不肯承而女以娠重不可訊一日正午囚者困睡女亦睡忽驚覺則有大白蛇纒其腹三匝首尾翹然相向女惟叫呼求救同室相視怖栗伴媼出語推吏吏驗之而信走白理掾掾具衣冠焚香楮拜而祈蛇解縛緣壁登屋遂不見旋誕一男方道本始蓋趙生之子易乃獲免母受杖女以產故免時淳熙十六年閏五月間也

王尙書名紙

南城陳元字常卿淳熈十年再以鄕薦赴省試寓貢院前旅館夢一吏呼曰王尙書送名紙來謁旣覺殊以爲疑越三日王被命知貢舉元遂登第

何氏魚子

金谿士人何少義乾道九年冬取池魚爲鮓醢剖腹得子盈盆置廡下室中夜半聞盆內喞喞有聲謂爲鼠齧起視之喧愈甚敲其盆卽止旣而復然明日以語人或勸之使投溪何妻不聽悉烹食無餘次年春一夜少義嘗夢烏衣婦乞命覺而妻家遣僕以筠籠盛巨鼈來餉頓感昨夢卽親詣江濵出放之惜其妻不能然也

桂林兵

淳熈十六年桂林守應孟明仲實遣效用兩兵將匠伐木於桂林山中夜宿民家一兵夢神人持刀割去其腎夢中叫呼傍兵亦驚覺問所以急秉炬照視則兩腎已墮牀下流血如注恍莫測何以致此民與傍兵掖以歸城中且白於府仲實疑弗信送獄根治使權節度推官修仁主簿梁輈詣效用軍究治傷者吐曲折出腎示之狀貌全如宦官云

梁主簿書院

梁輈仁仲潭州人居聚星門外僦大街索將軍廟前呂氏空宅以爲書院其徒從學者三十人一夕梁還家諸生七輩同坐庭上未燃燭見有披髮自浴堂出者初疑同捨許國梁爲戲以相嚇旣而非也國梁走登樓餘人繼踵而上未及爲物所撃邵陽士人劉開道遂與講禮云卽日恭惟槎木大王萬福且云不幹閒事又撃之良久諸生至樓上恍惚間有肥肉一盤雞頭子數包在案眾迷罔不自知共食二物俄頃嘔吐滿板惟國梁在牀帳內不遭撃隱隱見諸人食吐雞頭每擘一枚各捼莎之至長尺餘猶相詫曰此幹脯香也手大如烏鴉扇倐焉沒於壁隙事定始就枕旦起視所吐了無一迹競磨礪白刄以待之後數日讀書燈下復見大手自窓櫺入揕以刀不中而遁於是百怪俱集然皆相約勿與先生言居之凢七閱月逮罷官方以告云

一明主簿

建寧劉防字獻卿乾道丙戌赴省試已老中魁本經而以孟子小義失一出處被黜又二舉復就試與臨川黃日新邂逅信州道間云嘗乞靈邵武廣佑王廟夢神人書字其字曰一月主簿豈非他日宦至此乎黃答登科決不致注是秩也是歲下第後六年中省闈第十三名不得爲教官遂擬鄰州司戶以歸時春秋已髙侍從中有矜其潦倒者爲移書澧臺得攝松溪主簿到邑止一月適欲上章論局之獘令尉皆不許卽日罷歸未及而卒

黃講書禱子

黃廓講書者興化人家信州未有子攜妻施氏及侍妾詣佛寺禱於羅漢堂是夜夢與妻妾同數羅漢位次相視而笑羅漢忽發言顧之曰前後各三年旣寤歷歷能憶妻妾同時亦感此夢俱莫曉旨意但謂當相去各三年孕育而已已而同歲得男廓卒後施氏教讀書甚力妾之子曰燾爲長施之子曰傑淳熙中甲辰傑登第至丁未榜燾繼之方悟前後各三年之說廓又別有四子燾字子元其婦翁饒大中爲黃日新說

劉堯夫

劉堯夫字醇叟撫州金谿人本名單將詣郡赴春補夢有以文卷示之者題曰太學饒堯夫覺而思之以姓氏不類姑先易名旣而中選入學偶急不暇倩友人嚴太伯作刺嚴誤書劉爲饒他日再至見而恍然元未嘗以昨夢語人也後補入太學臨當秋試忽苦頭痛不可忍嘆曰吾必死前一日鄰齋生夢人來告曰劉堯夫作魁視其試卷塗注五百餘字以報劉劉謝曰感君愛我厚然吾今日不知死所豈復計較功名事哉鄰生退宻爲投卷薄暮始告之明旦彊起以巾遮腦扶掖就坐信筆塞白洎日中灑然而醒讀文大笑悉抹去凡數百言而攺爲之掲榜果第一旣陞上捨鄰生又夢學門洞啟從者傳呼而來曰劉吟詩釋褐劉聞之曰邵先生詩有堯夫非是愛吟詩之句此殆爲我也遂以兩優賜第初劉爲兒時夢占牌上題云劉通判宅親志於庭柱以故不用髙逺自期由太學博士倅貳豫章其後暴得疾危甚家人環泣劉曰吾久知必止此獨不閱吾柱上所志乎且死手疏家事數紙仍作偈曰不到淸泉白石邊卻來城市走喧喧夜來一派銀潢水防向銀臺玉鑑前蓋平生未嘗參禪也

劉暐做官

劉暐黃則皆冝黃士人乾道戊子黃冠鄕書劉免舉偕赴己丑省試邵武人謝極者精地理學嘗遊術臨川與二子相識是時在其鄕相識張徳庸家宿夢人告曰黃則及第劉暐做官覺以語張張曰劉若當恩科乎曰然然則可知矣渠必不正奏名故只說做官也已而黃登科劉特恩入第三等補太學謝生喜其夢應他日到撫州爲言之皆抵掌一笑黃調分寧主簿臨當赴而遭母憂再調衡州安仁酒官在家須次早晨起開門一鵩飛入立主位屏風上急撃之已失所在時適臥病黃憂之旣而愈而安仁遣吏來報見任者物故黃曰鵩飛殆爲彼邪亟上道到縣一歲忽自唱解官詞其夕無疾而卒劉注官得韶州司戶當待六年闕在臨安適與新太守同邸邸吏云司戶原無正官一在任以憂去及迓後攺者則已死劉遂之任首尾凢五考再調山武仙令閱考亦如韶嘗攝倅攝郡歸家買田致仕攺京秩年幾八十乃終談者論謝生之夢所謂黃則及第蓋止於防名而劉始做官也黃族子日新言之甚詳

玊姐求酒

建昌葉氏子多內寵一妾王姐病死以無子之故𨿽葬於墓園而春秋薦奠弗及淳熈己酉葉自韶州終詣闕攜二妾行俱夢王姐來求酒且愀然曰吾歿後幽魂無所歸欲自取覆官人又近不得你兩人幸爲我一言旣寤白於主翁亦爲淒惻逮還家卽命祀其墓仍以中元日爲設齋位云

張詡夢名

建昌新城太守張詡淳熈十六年初夏夢遊鄕先逹葉昭州民極園逢白髯老叟曰君今秋應舉但用葉使君名可得也詡覺而異之以謂身爲晚輩豈得輙犯長者名然私心竊喜惟恐失之乃只用下一字更爲極是歲中解試第二人謁謝昭州自言其夢以謝過此二事皆邑子王揆聞之於葉云

吳中小經義

新城吳中字克明紹興乙夘赴鄕舉其兄在邑於初塲之夜夢克明歸云小經義第四句言神聖有作大是愜意今玆中定發舉覺而書於壁克明試歸兄遽問曰汝作小經義得毋用神聖有作之句乎克明駭然所爲程文原未嘗示人也兄何知之卽引觀壁閒所書未幾預選後十年登科

陳氏賃宅

陳玠者建昌人生計甚厚將新所居門爲木工所欺日趨於侈自門至防堂一切更建寖隆及於什器歷數年輪奐整潔而膏腴上田掃空無餘其始從事於木匠也當乾道丙辰之春妻蔡氏夢人告曰聶有及第矣蔡曰他人及第何預我事告者不復言但以錢二千緡置於地而去蔡寤以語玠聶君同郡人也是時方赴省試登科十年後玠家益以貧蔡氏又死略無一錢可活遂以宅售於聶恰得二千餘緡追悔弗及自爲人說如此

楊壽子

唐小說所載吳郡漁人張胡子於太湖釣得巨魚腹上有丹書曰九登龍門山三飲太湖水畢竟不成龍命付張胡子近建昌一事亦然淳熈八年春南城縣境久雨溪漲漁者於岸滸設网罟前此郡無大魚江中所得極大不過一二觔他皆池塘中豢養者耳是歲民楊壽子置网於章山支港及舉之覺其太重獨力牽挽不能勝遂爲所困幾墜而溺叫呼求救同業者三人共助之乃一魚絕大騰躍於中徐徐曳至防百計攻刺始死凢重百觔熟視之額上隱隱有鮮紅字眾漁皆村甿無以識者一士人至爲釋之曰三度入潮門四度遭大水下梢卻逢楊壽子後村多楊氏取此魚者正楊壽子云

陳如塤

陳如塤字伯和南城人其父適用曾與山谷先生倡和名見集中塤𨿽不讀書而爲人剛烈嗜酒使气無憚一妹嫁逺鄕何屯田之孫嘗往其家見一樓寛敞旋欲宿妹曰此中多怪何氏之人尙不敢登兄毋取禍已灑掃書房延待矣塤弗聽遣僕伴直又卻之妹憂甚而不能回奪夜將半一女子盛飾含笑迆邐從他處來塤知爲也佯若熟寐女稍前趨牀原未與人談卽推其股時時移足向下至地推轉急身起立大聲叱之隨沒不見復上理衣衾安枕迨曉寂然妹急問說乃詳告之聞者服其勇凢畱連旬日不復有影響爾後亦無人敢再寢於彼者

傅全美僕

紹興十七年七月建昌軍管下篛嶺士人傅宗道置酒延客方就席聞鑼聲錚錚然遙望乃羣盜也其徒數十人因急喚壯僕治禦備婦人皆登山盜入門見酒饌恣飲食焉掠財物四十緡而去隅保聞寇至盡持刀矛來盜已醉所攘半爲諸人所得近村厚平裏有傅全美家兩田僕亡命邀撃死於盜手其魂每夕至主人之門寃憤呼叫全美之父怒甚開門厲聲叱罵之曰汝自利賊財至於喪身何干主家事而來恐動人如此吾念汝積年奔走之勤不忍加治今將繪汝形於近廟俾沾受香火待時托生宜速去自是其聲日逺及繪畢遂寂然

夷堅志乙卷十﹤子部﹐小說家類﹐異聞之屬﹐夷堅志﹥

欽定四庫全書

夷堅志丙卷一

宋洪邁撰

陽臺虎精

自鄂渚至襄陽七百里經亂離之後長塗莽莽杳無居民惟屯駐諸軍每二十里置流星馬鋪遞文書七八十里間則治驛舍以爲兵師往來宿頓處士大夫過之者亦寓托焉乾道六年江同祖爲湖廣總領所幹官自鄂如襄由漢川抵陽臺驛夜爲蚊所撓不得寐戒従卒雞初鳴卽起驛吏白曰此地最寂多猛虎而虎精者素爲人害比有武官乘馬未曉行並馬皆啖食今須辧色上道爲佳耳江如其言歸塗過郢州復當投宿於彼與皂共三騎及兩卒前行起差早覺人馬辟易遙望一黃物馳艸間心絕怖漸近蓋巨鹿其大如牯牛固已悚然行半程忽見一婦人在馬前年可四五十綰獨角髻面色防靑不施朱粉雙目絕赤殊眈眈可畏著褐衫系靑裙曳艸履抱小貍貓乍後乍前相隨逐不置弛擔乃不見江心念豈非所謂虎精者乎祕不語人拂旦欲東鋪卒云昨於道左得二乳虎尙未能動步吾官欲之否願以獻江笑曰吾豈應養虎自遺患卻弗取又信宿従漢陽濟江同載數人彼婦在焉容貌衣服一切如初江謂女子獨行而能及奔馬益懼坐轎中下簾閉目不敢正視還捨且一月聞門外金鼔叫噪聲士庶環集者防千數若部押凶盜然出覩之則又彼婦也問其故皆言南市人家連夕失豬並小兒甚多物色姦竊無有也獨小客店內此婦人單身僦止三經旬矣而未嘗煙爨囊無一錢但謹育一貓望其吻時有毛血沾污疑必怪物是以訟於官今我邏執送府婦人气槪洋洋殊無怖色旣入郡郡守李壽卿侍郎使至簽防供狀婦自能把筆作字雲姓屠氏是士大夫家女父嘗任遠安縣知縣嫁夫不稱意亦已死無嗣續孤孑一身客防茍活市上惡少年交相侮困翻抵爲異寃苦已極願侍郎做主壽卿不忍窮治姑令戒飭責狀押出境遂入咸寧茶山與采茶寮戶雜處久之又因搏食畜犬爲人所見箠而逐之後不知所在

京山鹿寨

江同祖過郢州京山晚抵村驛驛人言鹿在前結寨卽出觀之彌望可數里巨鹿無數四環成圍以角外向凡數十重兩麑麀處中勃跳嬉戲民田相近者悉蹂踐禾苗爲之一空獵戶雜沓其傍云不可近近輒觸之者多死明旦始引去獵人操弓矢戈矛追隨之伺巨者行前稍遠乃敢捕射其稚弱亦各有所獲而還

王宣樂工

紹興初嶽少保開閫於荊襄是時墟落尢蕭條虎狼肆暴𨿽軍行結隊伍亦爲所虐有士人言猛獸畏樂聲若簫鼔振作當自退避由是頗采其說乾道中王宣爲副都統制自襄陽往鄂渚途次荊郢間従馬且以百數日猶銜山眾樂競奏吏報一篳篥部頭爲虎於眾人中馬上銜去正驚怖未已又報笛部頭一人亦然其處距宿驛幸不遠爭策馬赴之解鞍良久篳篥者奔喘而至顏無人色少定始能言初爲虎所搏置之穴中復往取笛工至則啖食度已飽故未見傷害但與二雛繞弄作戲忽憶得腰間有執器急取出大聲噴吹之巨虎駭震不暇挾其子踉蹡遽走不反顧望之極目乃敢歸防不免虎口也時呂彥升守襄

余幹縣樓牌

余幹縣治之南有二樓前曰鼔樓後曰勅書樓後樓牌縣宰杜師旦所書乾道初勅字左畔有黃蜂結窠頗髙邑人言此吉兆也吾邑當出貴人或士子巍掇科第者是時趙子直家居縣市方赴省試已而大廷唱名爲第一後三十年紹熙甲寅復見一窠綴於力字之上人又益喜趙公遂拜相次年春窠忽爲人觸墮不逾月趙罷歸是三者豈皆偶然邪其異如此

朱忠靖公墓

朱忠靖公蔡人也渡江之後卜居於湖州薨而塟於妙喜山下旣數年矣術者過而嘆曰山勢甚吉恨去水太遠秀气不集子孫𨿽蕃昌恐不能以科名自奮朱公諸子皆知之固不暇徙而後死者復以昭穆次第祔窆乾道中公次子侍郎夏卿長子翌用治命捨祖塋而別訪地惟以水爲主羣従諫止之不納竟如其意得一穴前臨淸溪旣塟二十年侍郎幼子翇及翌之子儕遂擢丁未進士第已而儕弟偃及甲繼之殊衮衮未艾也

江陵村儈

江陵民某氏世以圏豕爲業有村儈居五十里外每爲鉤販往來積有年矣民長子嘗攜銀券其直百千並一僕出鄕間貿易經宿不歸浸淫至累月荊土市防子弟多因挾貲在手飲博浪遊耗折父錢無以反命不敢歸或迆邐適它境者民蓋用此疑厥子不深以爲憂村儈者以冬月農事畢牽豬過其門畱少憩別一僕視其挽索驚曰此我家大郎所自搓者五尺安得在汝手五尺者土人稱挽畜產繩繂之名也儈色變抵云昨於某處大路上拾得之誰人無此物何爲誤認僕以告主人彊拉儈偕往昨處方舉手指畫聞林莽間屍臭異常掩鼻就視則厥子與僕兩屍跧僕敗溝內𨿽暴露過盛夏而枯骸不損略不爲狼狐齧啖的的可識遂執儈以還始言因見其有所賫乃醉以酒而殺之歷日已久意謂無由發覺豈料用一索之故自投寃网今無所逃矣竟伏刑於市

峽州泰山廟

峽州城東有太山廟蓋似他處東嶽行宮者頽敝嵗久土人謀攺作峽境𨿽饒林木而多去江遠𨿽有力可買猝難挽致紹興癸丑之冬一夕大風雨五十里外深塢中如發洪狀浮出巨材千數皆串貫成排筏順流而下至郭外無所防礙而止民共告於郡謂神明所賜請以爲新廟緣門擊鉦集眾牽繂置之寛閒處擇匠審視大自棟梁小至榱桷一切備具凡可爲梁者本末著地而當中隆起可爲柱者充滿端直或長或短各應所用又已剝削木皮於工力甚省見者嗟異證防防賜佑無敢小爲欺卽日命役逾數月廟成一區耽耽遂爲夷陵壯觀仲子時簽書郡幕實見之

員一郎馬

荊門長林縣民蹇大居郭北七八十里間有一女納同裏鄒亞劉爲贅婿鄒愚陋不解事薄有貲業且常爲人傭販涉遠在家之日少蹇據其屋耕其田又致諸死地而掩取其產少年李三者數至蹇氏浸浸與女通蹇常諷之曰茍能殺鄒郎以女嫁汝李欣然承命特未求得間紹熙四年秋鄰人員一販牛往襄陽雇鄒輔行畢事南還蹇遙見員生跨馬鄒擔在其後急呼語李使持刃出迎之才相値奮斫貟背墜馬死繼又戕鄒亟舁寘道側是時適無人行後乃稍稍集會倉卒之際莫知凶變所起員之姻家爲義勇部所居亞彼數里員馬旣失主徑趨其門與廏駒相踶齧部出視驚曰此是員一郎馬吾恰見其騎而歸安得到此必有故卽詣前途訪測見二屍認其一爲貟其一屍眾識爲鄒固已略聞陰計徑往嚇蹇曰汝何得白晝殺人蹇面赤聲嘶不能答李正在焉遂皆受捕明年春獄成蹇李以謀殺女因與人姦致夫於死皆當伏誅以殺時無證具奏予侄孫伋簽書判官見其故已而去職奔母喪至七月覃赦下此三人正典刑及漏网皆不及知原是事因馬而覺天理昭昭當不但已也

張十萬女

郢州京山境地名辧頓豪民張祥雄於鄕閭名田蔵鏹金銀布帛皆以億計故里俗目之爲十萬紹熙初巨盜桑伸橫行漢沔間所過赤地張聞其且至以貲財孥累之眾不能移避於是整頓捨館烹牛屠豬多釀酒先路邀迎之桑甚喜爲之駐畱至於累月凶徒相隨日夕醉飽仍各有縑銀之贈桑約飭丁寧秋毫不犯張有笄女従簾下窺覘桑見其少艾欲得之張不許桑怒曰吾業爲不義殺人如踐螻蟻今全爾一家可謂恩恵尙眷惜一女子邪張懼亟以嫁之畱旣久哨聚數萬眾無物可食遂盡戕其家猶以妻故收拾其骸瘞於堂中作大冢掩畢而去獨挈妻俱行別一女奔出外得脫存亡消息無復與人相聞旣四五十年鄕人樵采下山者猶或見之於嵓穴中容貌只如二十嵗者亦間至故居有哭聲到今猶然爲爲妖或云遇仙得道皆不可知也張屋基址尙存有奇石髙丈餘嵓壑穿穴宛然天成宣和時花石綱欲取以入京重不可移亦會兵亂而止今士大夫過見之未有不瞻翫咨惜者堂記石刻猶存範謙叔所作又有蘭軒記朱子發所作故屋惟門樓在彼人徙以爲東嶽行宮小殿其大可知矣

贑州雷

慶元元年三月二十七日贑州大雷雨贑丞張履信旣受代赴同僚餞席於縣治靜暉堂日晡時廷中忽有火毬十數旋轉上下其勢可怖坐者皆起曰迅雷風烈必變此非吾曺所應髙會也相與散歸至暮開霽聞郡市一書鋪史杯三者震死左脇下有朱篆三字是時憲司文吏劉昭在家晚飯亦見火毬滚踔於堂徑入弟房內弟亦小胥也正登牀視漏處其妹在房見朱衣神十餘輩皆長丈許睢盱往來妹喪膽盡力大叫救人一神捽其髻以出曰不干汝事則已相去一丈矣雷斧従屋脊碎椽瓦而下搦弟至門僕首門限然後擊破其腦俄一婢亦殞於庖下蓋同死者三人云

章簽判妻

婺人章濤徳文侍郎之子娶永嘉盧氏生一男數嵗之後忽不飲食初意其有所嫌惡或小疾爲梗而起居笑語固自若明日復然章問之不肯言姑鄭夫人出語譙詰但斂袂唯唯於是疑爲祟魅徧扣婢妾乃知近嘗往後院遊觀謂侍妾曰桃枝上有一顆如杯大必甜美可食爲我摘取妾望之滿累累皆常品無所謂絕大者盧氏自以竹作義義取入手爲啖食之狀女伴有同防者皆訝之自是日遂不食猶時時飲酒涓滴及果實之屬𨿽幹理家務如初而與夫異寢歷十五年後並酒果不入口惟飲冷水又七年亦已之紹熙五年章簽書贑州判官妻偕來其弟越適爲江西副都監官舍在贑越嘗病更數醫弗愈盧氏問疾坐其榻爲按摩所患苦處次日宿屙如洗始驗其感遇云張履信因邀同僚室家宴集獨盧不肯來時年七十矣

玉環書經

章濤従外祖鄭亨仲資政入蜀過京西道間入一僧寺捨宇極蕪陋其傍有一堂奉觀音龕像左右列華嚴經數函多散亂不全整龕下有小抽替試啟之得小軸乃朱書金剛經也卷軸差不甚損然已故暗字畫勁楷可觀展視其末則云玉環刺血爲皇帝書蓋楊太眞遺迹血色儼然非朱書也鄭之子取而寶蔵之

信丰巨樟

贑州信丰縣水南有端蔭亭前兩巨樟相去百餘步其髙拂云枝榦扶疎煙霄中物亭以故得名紹熙癸丑之秋贑境大水至浸淫於縣鼓樓兩樟之間爲所淘洗露出一連理枝自東䢐西長十四五丈枝下去地丈許蓋其生已多歷年所因水暴乃表見遂爲一邑奇觀

夷堅志丙卷一

欽定四庫全書

夷堅志丙卷二

宋洪邁撰

孔雀逐厲

撫州宜黃人鄒智明家饒於財暴得癘疾昏昏不知人一日少間語其妻請師叔師叔者其房叔也爲僧住持臨江寺能誦孔雀明王經至則曰可於房外鋪設佛像而卽牀前誦經妻如其戒僧誦兩卷畢出就飯智明望見掛像處一孔雀以尾逐癘僧竟經讀疏去日暮一小來告曰我輩佩佛勅行當去此但公頭上有釘未拔願多燒防錢與我便相爲除之於是呼幹僕饒山散買楮幣聚焚於庭諸奇形異狀以十數舞謝歡喜其先告者徑登牀拔釘而出且言曰我明日往縣市曽打銀家行病矣先是智明最苦頭極痛登時豁然如失平旦卽能起欲驗其事走介扣曽匠家果云忽害傷寒

雲門僧

建昌麻源第三谷山水淸邃爲江西勝處有僧寺道觀各一所僧姓陳者自縊死其弟子彥鄒氏子也代掌僧事嘗詣三里外民家作緣會徒眾盡行旋募村農陳三守舍甫二更明燈獨坐聞戶外咄咄聲方疑怖間一僧揭簾入吐舌至地陳驚奔入廚握庖刀望空亂斫殆如失心夜過半寺眾歸覺屋內呼擾撼閙趨視陳已昏惑良久乃蘇臨川漆匠陸生者常爲僧役然至暮則寓宿觀中南城王三錫時在觀讀書謂之曰汝就彼用工何不擇一室休憩乃挈挈來此陸笑曰吾往來兩處久矣向者元不知有變怪昨攜小子以暑月宿於寺廡因爲蚊蚋所撓避之於法堂中屏內時夜方半月色滿庭望見一僧系皂裙曳靸鞋従東廊上西廊下口呼彥不已如是者數次吾父子恐甚憂其且來屏息不敢喘幸而自去従此不復夜往云

蓬頭小

雲門寺人有魈怪頗幻嚇人嘗有遊客至主僧彥館之於山門傍小室冬夜附火不覺昬睡及開目見一物長三尺蓬發鬅鬙正相對坐客驚呼出戶彥聞之徐行笑視曰何害只是蓬頭小耳麻源巡檢鄧珫來治小亭館於寢室時表兄王三錫在道觀常相遇王告之曰深山多怪異須益寘僕従以備不虞不然徙入僧房乃可安寢珫弗信一日折簡招飯遽言便欲還家王訝其忽忽珫曰不聴兄教昨夕只一小吏伴直珫寢於大牀上夜分熟寐聞左榻上如人擲重物敲擊者數四倉惶呼吏吏固已怖慴遂相攜開闗而走歷堂階十餘層不暇躡級滚攧趣下驚魂至今未定豈容更畱哉是晚辭去

鄧富民妻

邵武光澤縣村裏曰牛田烏陪富民鄧生買一妾嬖愛殊甚妻不能堪遂自經而死卽日響怪百端鄧苦之而無計可息召墓師兩人爲卜塟館於書室鄧不敢徑就枕且傍壁寢令客處外夜月正明聞窗下芭蕉林風敲撲蔌聲失驚曰又來也客方問其故死妻已被髮立帳邊漸逼枕席客口舌間爲發所沾絆三人呼駭起走不復寢於彼矣妾當晝入酒庫見主母垂發立其側卽悸倒地上防至隕命訖於妻塟乃已

會稽獨腳

方子張爲會稽倉官僦民屋作捨庖中炊飯熟婢舉甑時忽三分失其一已而殽饌亦然陰伺之了無所見主母疑婢盜與人屢加鞭笞而竟不能得其實一老媼嘗至彼遇異物一足踸踔不暇細覩容狀悸而出以告子張子張異焉謀徙居以避他禍偶步至鄰家小室內望一龕帳極華潔試往視止畫一巨腳略無相貎扣其人但窘撓不答若無所措乃悟常日盜飯者此也郡士姚縣尉精法籙善治語之故姚曰是名獨腳五通蓋魈也君欲治之乎子張曰幸不爲大過無用深懲只令絕迹勿相犯足矣姚爲飛符約勅之自此寂不至

孫判官

孫判官者汴京人南渡後居於秀州魏塘气質軒舉好談修身養生之事每嵗初夏舁一桌輒置庭前烈日中偃臥其桌又以一桌覆之當食時略起食已復然自旦迨暮乃罷如是者竟三日劇暑不渴凡所謂暑藥未嘗向口専啖冷虀粟飯亦無蔵府防泄之疾常自矜詫言可以不死識者亦以得道當享上壽期之乾道五年官於毗陵恃色力盛壯與倡女媟狎無期度訖喪其軀年才六十餘

孫儔擊

孫儔大夫者鄧州人在金國爲千戶長紹興末歸正得官淳熙中爲京西兵馬副都監因買田築室於谷城其人甚勇也庖婢嘗報比夜入廚輒有一物蹲竈下蓬頭散發不可認面目呼之不應逐之不退必也孫曰此後再來當告我明夕又至孫往視之信然笑曰是桑伸軍喫了底人魂魄耳卽奮拳揕其頂立沒於地迨早命僕發土得遺骨一具乃輦而棄諸野

孫儔寶劍

孫儔家蔵寶劍絕異夜置庭下暗處則星象皆粲列其上襄陽前軍統制趙嚴者亦自北來爲予弟景裴言頃遼主天祚在位日有星隕於燕光徹禁廷旣入土猶熒熒然召太史訊其占對曰其下必有異立遣掘視之深入七八尺得鐵鑛一塊其重百餘斤命付八作司鑄爲十劍欲試其利鈍喚獄中一死囚出被以厚甲三重曰我今赦汝囚喜而拜謝卽舉劍斫其腰並三甲皆斷其堅利如是嘗以一與駙馬都尉孫君蓋得此云裴弟屢求觀力拒曰元未嘗有其意畏人奪取之也裴時官襄帥幕府

易村婦人

慶元元年五月湖州南門外一婦人顏色潔白著皂弓鞋踽踽獨行呼賃小艇欲従何山路往易村旣登舟未防卽偃臥自取葦席蔽其上舟才一葉展轉謦欵必相聞而寂然無聲舟人訝焉舉席視之乃見小烏蛇可長尺許凡數千條蟠繞成聚驚怛汗流復覆之凡行六十里始抵岸步扣舷警之奮而起則儼然人形與初來時不小異腰間取錢二百償雇直舟人不敢受婦問其故曰我適見汝如此那敢接錢笑曰切莫說與人我従城內來此行蛇瘟一个月後卻歸矣徐行入竹林數步而彼村居人七百家是夏死者殆半初湖常秀三州自春䢐夏疫厲大作湖州尢甚獨五月少寧六月復然當是蛇婦再還也吁可畏哉沈淸臣女嫁閩帥唐元善老嫗來福州說此

潘仙人丹

髙州茂名縣本唐潘州也縣界有黃尖嶺父老言昔有仙人姓潘居此鏈丹近十數年來工人入山鑿石乃得木屏於石中蓋仙所遺丹劑墮地融結者一層復一層殆可揭取但枝葉端正者百無一二民黃氏擅此山外人欲來伐則先以鹽防與之然後入山祀土神畢徐徐施工朱子淵爲桂帥致兩屏遺予老幹扶疎上挾雲气下臨廣漠混然天成略無斧鑿之迹非若祁陽所產借人力磨治故垠齶髙下失其自然又雲海函萬族無所不有範石湖虞衡志嘗載石柏今方得一枝自海底石塊上生根株盤錯枝葉如畫其色紫其根白其質皆石也天陰雨時必有水珠在葉上枝間亦有柏子皆石脂凝結而成子淵賦詩雲海物難窮造化奇後凋惟有嵗寒知誰修月黃金斧斵就淩雲紫玉枝直榦詎容塵點涴靈根偏與石相宜天然不假栽培力肯逐春風盛與衰予和之雲海樹淩根石效奇山經地誌不曽知凝丹幻出珠千顆染紫裝成玉一枝骨龍姿隨質見鸞棲鳯宿與香宜元戎髙唱眞難和愧我年來筆力衰又有石梅石松則未之見也

余氏蛇怪

樂平餘六七郎者妻程氏女才一年嘗白晝欲登榻見一蛇蜿蜒於上僅長尺餘而匾闊三寸許程駭怖呼家人共取仗擊逐之蛇躍下徑出房門遂不見裏俗相傳山木間有所謂旺神者魈也頗能見妖怪邀索祭享然其威靈亦殊不章赫𨿽村巫社覡亦能去之甚者化爲人或爲蛇與婦人亂於是余氏疑焉程意狀罔罔稍與平日異亦莫知其祟與否也逾月而死方斂屍於地蛇復來踞其腹形模全似前所覩者人攜杖至亟奔趨而出不知所在此蛇蓋名曰豬豚云是時慶元元年二月也

蜀中道人

張魏公宣和中爲成都士曺母冀夫人奉道每日齋道人一員不問所従來或親焚香加禮嘗有一客至嘆曰夫人當有貴子今安在曰見爲曺官方在州倉納粟客徑往就謁旣相見熟視不語公呼小吏有所言乃揖公起行數十步卽呼爲相公拱白曰公之貴相在語聲與行步間従此不十年海內大亂公當出入相掌握兵柄爲國家立事建功願自愛公竦然謝不敢當客亟趨出不暇扣其何處人何姓氏也所言旣驗每托蜀士陰訪求之莫能得後謫居和州爲秦丞相所忌必欲寘諸死地公絕憂之未知所以自脫此客忽排闥而入望其儀貎儼與三十年前無少異迎語之曰吾昔求先生不可致正爾牢落肯恵然相顧何邪客曰知公以時相爲憂故來奉告彼乃死人耳何足慮異時公當復舊物福未艾也公長子敬夫栻出揖客熟睨良久曰兩眼視物欲裂好處正在阿堵中他日爲西南帥臣名滿天下時次子定叟杓方數嵗在寢未起公曰尙有稚兒欲丐題品但正睡熟不可喚覺客秉燭就視之笑曰大有福勝如哥哥未易量也少頃告去訖不復再見余仲庸聞此事於敬夫

應山槐

徳安府應山縣治南半里許過小溪有野寺寺外數十步間一槐髙可二丈闊稱之根株與常槐等但徧體柔條結若藤蔓然莫見其所起處每枝必分兩岐葉葉皆背面而生無一相對𨿽孫枝數寸者亦然婆娑茂蔚土民相與愛護故露植空曠之野未嘗翦伐士大夫經此必往賞翫政和中花石之役興有欲徙置禁苑者而盤踞牢甚不可發掘乃止鄱陽張焄爲邑宰命畫師睥睨寫爲圖以寄餉四遠竟不能落筆亦止

牙兒魚

應山縣外大山髙峻可二十里其上有小寺寺外一池泉源未嘗竭產一種魚形模與常異名曰牙兒魚有四足能登岸升木作聲咿嚘全如嬰孩大者亦重一斤許相傳云不可网釣嘗爲寺頭陀捕取其一欲烹而食之傍人苦詞勸止不聴未防疫死自是人莫敢害張蕓叟南遷錄云過武昌見蘇子瞻言近獲一魚似鮎而有四足能履地而行不敢殺復縦之江中或曰此鯢魚也殆亦此王聞禮立之過雅州有饋一枚如前所說

蘄州三洞

蘄州境有三洞一曰龍洞在蘄水縣三角山下神龍居之禱雨皆應而光景變化未嘗表露二曰洞在近郊廣教寺生其中品不一而綠毛者尢多三曰蛇洞在蘄州口鎭側蓋白花蛇所聚今不復有矣土人捕采乃出羅田山谷中施少路溫舒自信陽守解印造朝舟抵蘄口詣近處龍峯寺遊觀距蛇洞不遠詢於寺僧皆言徒有其名爾因信步到方丈後躡石級百層得一堂方疊足坐憩傍人驚曰一巨蛇正蟠屈於下相與持挺擊逐施遽下榻蛇徑入山見者無不汗駭此蛇之毒甚於蝮或爲所傷須急剜去肉少緩則徧體盡生白紋方花如其形不逾時必死施到闕除蘄春守蓋其爲地主故山川之靈陰相之特令此物出異以示眾吁其危哉言之使人毛豎

夷堅志丙卷二

欽定四庫全書

夷堅志丙卷三

宋洪邁撰

王嘉賔夢子

吳人王彥光禦史之子嘉賔頃隨侍入蜀在漢州夢至一處樓閣臺觀上侵雲霄中垂珠簾有三四人相對盛服玉帶風格淸奇訪其左右此皆何人曰帝王子孫也又至一大宅垂楊夾道朱紫秉笏者二十輩列坐防事曰此公侯貴人家也行過曠野見小兒可數千萬計一吏曰此貧弱之民子孫也汝可於此中隨意抱一兒歸嘉賔正以未有嗣息系念聞言甚喜遽取其一及悟甚異之次年生一子旣長愚魯不解事蓋來處寒陋也嘉賔字仲賢淳熙十二年監左蔵封樁庫爲同官說此

永日亭

乾道二年呂彥升知鎭江府所親李伯魚來訪之授館於府治錦波堂西偏當四月初暑開窗夜坐時永日亭兩邊櫻桃正熟於月明中望見有竊食之者意以爲直更諸卒耳叱問之乃二白物従木杪而下皆長尺許蓋也呼眾起噪而追逐之向西南十步餘而沒且以告呂呂命法籙道士王洞先書鐵符埋於此沒處自是怪不復出

武康二叟

湖州武康山谷中有二野叟一人姓楊一人姓徐皆年八九十嵗狀貌偉碩蒼髯白髮步履如飛結廬於山之絕頂占上下巖居相去可百步壘石爲垣繚繞半谷松竹四面幹霄小軒古壇上各植瑞香一本二月十一日花盛開呂義卿自嘉禾至邑中適當生朝一客素不相識自通爲沈道人訪之旅捨靑巾布袍人物修整目光奕奕如神仙人語笑殊不凡因劇談叟廬之勝卽相引往謁到花下見平闊皆丈餘吳中固多此品然亦未嘗覩也道人曰君欲之乎可致敬二叟以求之漠然有難色云吾此花久爲神物所護培養成就未省令俗士輒見豈容浪求𨿽髙官顯貴賫持錢帛吾亦弗與也旣而従容延顧頗相親洽道人爲言呂官人賢者非奔趨勢利之流與之何害二叟相視幡然有和悅色徐云與君似有宿契若花得所托吾何惜哉但恐到人間栽蓄不以道理貽吾憂耳願君善自愛重卽喚集僮奴樵丁移置竹畚自山巓舁而下至村市不交一談委之而去沈道人亦長揖告別不費一錢於是買舟載歸花益以郁茂柯蘂倍於它種義卿自爲記疑彼三士者皆異人云時淳熙三年也

吳江鄭媼

淳熙元年吳江長橋側居民鄭氏媼年八十餘嵗獨處茅檐之下日丏於市頗爲人所憐敝衣糲食之外蓄其防錢於蔵缾欲以畫觀音像夏四月鄰火延燒所積一空明日泣理故處於燼中得故缾略無壊缺而錢自鎔成寶像髙一尺許冠衣瓔珞楊枝淨缾皆具工制妙巧塑匠驚嘆以爲不能及巨室王氏取去營一室嚴奉畱媼事香火壽過百嵗紹熙中猶存頃吳斗南書明州民媼一事全相似已載庚志中佛力不可思議普欲示化不嫌於同也

何百九

贑州石城縣丰義裏小民何百九彊悍亡賴以屠牛爲業嘗坐事編隸南安遇大赦得歸不攺故態紹熙四年春主簿鄭綰因審究公事到彼裏適見何鼔刀解牛有麄皮小片僅三寸割而擲之其子五孜適従旁過正著其右肩上揭之不落卽時生合不可脫黒毛森然才爲指誤傷則痛楚異常此子蓋與父同惡者人以爲業報

水精環

邵氏聞見錄載洛陽楚氏所寶水精枕其間有半開杏花一枝自北方攜之來南建炎中金人犯淮甸委於山澤今不知所在錢塘闗子東博士家於秀州其孫出乃祖所蔵水精絳環表裏瑩徹中有生竹葉一片二者皆異物也

應夢寶塔

呂椿年徳卿欲訪法華經善本久而未得乾道九年初秋夜納涼於中庭如睡醒間夢白衣少年奉一金塔髙三尺光彩照人置其間方顧盼咨嗟塔與人俱不見失聲而寤明旦飯竟有攜是經求售者其人與夢中所見無小異試拈一卷揭一板視之則寶塔也呂始悟前異用倍價得之經乃寫本字法端勁夏文莊公作序金塡標目仍貯以黒廚呂寘於佛堂奉之甚謹

大錢村

湖州城外十八里曰大錢村乾道十年春農民朱七爲人傭耕一日天气陰晦見一靑物自東北來風飛過狀若籧篨墜下散錢如雨俯拾之得七百餘枚俗所謂錢龍者疑此是也

呂氏畫扇

呂椿年夏日晝寢夢到大宮府月色正午見千葉白蓮兩盆在砌下傍植木樨十餘株防上屏風有艸書數行不可讀小妾秉燭引一少婦従內出容貌麗方注目諦觀忽聞堂前翻棋局聲驚而覺不曉所謂自以爲神遊仙境也轉眄間枕畔得一畫扇視其上皆夢中所覩者爲家人言之乃稚女置扇於彼呂元弗知

邵武酒家女

謝用光源明邵武人所居在城內嘗以夏夜獨步門首見鄰家門外燈燭熒煌賔従雜沓擁一輿而進疑此家防下不應有重客來趨前視之無有也乃審爲物遽還捨迨旦聞鄰婦正以此時生女焉後十二年一夕所見復爾但肩輿卻従其中出謝緩行踵其後過十四五家徑入一捨而寂認彼處蓋酒家也明日詢之則鄰女昨夕已死而酒家誕一女云

緋袍官人

紹熙癸丑呂椿年夢四皂衣吏逾墻而入自稱鄕司驚而寤猶髣髴在目也三鼓後又夢一緋袍道人秉笏稱通判直前設拜呂巽謝致答傍若有贊者曰君是他主人宜端受堅握其臂不容屈膝遂四拜而退覺而異焉念之悚惻達旦不能寐天甫明守園人來告五更時後圃犬生五子扣其毛四黒一赤悉與夢契爲之憮然者終日

三山陸蒼

傅敞字次張濰州人爲士子時以紹興二十年過吳江縦步塔院見僧房竹軒雅潔至彼小憩其東室有殯宮問爲誰僧云數嵗前知縣館客身故聞其家在福建無力歸之因權厝於此敞惻然憐之旣還舟次是夜夢儒冠人持名紙來見曰三山陸蒼自敍蹤迹與僧言同退拱白曰旅魂棲泊無依君其念我明旦敞以告邑宰亦有舊學院小吏知其事者遂遷葬於官地上仍修佛果資助之至七月敞赴轉司運試寓西湖小剎復夢陸生來再三致謝且云舉塲三日題目蒼悉之謹奉告切宜勿泄若泄之彼此有禍敞寤而精思屬槁泊應試盡如其素於是髙挹薦名

王武功妻

京師人王武功居韈拗巷妻有美色化緣僧過門見而悅之陰謀挑致之策而未得便會王生赴官淮上與妻坐簾內一外僕頂合置前云聰大師語縣君相別有日無以表意漫奉此送路語訖卽去王夫婦亟啟合乃肉璽百枚剖其一中蔵小金牌重一錢以爲誤也復剖其它盡然王作色叱妻曰我疑此髠朝夕在來於門必有故今果爾卽訴於府縣僧元無名字及所居處已竄伏不可捕獨王妻坐獄受訊但泣涕呼天不能答一欵王棄之而單車之任妻囚系累月府尹以曖昧不可竟命錄付外舍窮無衣食僧聞而潛歸宻遣鍼婦說之曰汝今復何爲且餓死矣我引汝往來寺爲大眾縫絍度日以俟武功回心轉意若之何王妻勉従其言旣往正入前僧之室蔵於地穽奸污自如久而稍聴其出入遂伺隙告邏卒執僧到官伏其辜妻亦悵恨以死

西湖庵尼

臨安某官妻極美爲一少年所慕日日坐於對門茶肆睥睨延頸如癡如狂嘗見一尼従其家出徑隨以行尼至西湖上入庵寮卽求見啜茶自是數往少年固多貲用修建殿宇爲名捐施錢帛其數至千緡尼訝其無因而前扣其故乃以情素語之尼欣然領略約後三日來於是作一齋目列大官女婦封稱一十餘人而詣某官宅邀其妻曰以殿宇鼎新宜有勝會諸客皆已在庵請便升轎卽盛飾易服珥攜兩婢偕行迨至彼元無一客尼持錢犒轎僕遣歸設酒連飲兩婢婦人亦醉引憩曲室就枕移時始醒則一男子臥於傍駭問爲誰旣死矣蓋所謂悅己少年者先伏此地中一旦如願喜極暴卒婦人不暇肩輿呼婢徒步而返良人適在外不敢與言兩婢不能忍口頗泄一二尼畏事宣露瘞死者於榻下越旬日少年家宛轉訪其蹤訴於錢塘尼及婦人皆桎梏考掠婢僕童行牽連十餘輩凡一年鞫得其實尼受徒刑婦人乃獲免

建陽驛小兒

王崧壽茂與弟嶠李夷紹興十五年入閩經建陽道中驛舍投宿四更後見十數小兒入従窗隙跳躍鼔舞於前後呵叱不退爲之驚擾不得寐一僕寢戶下持帚向而擊之始相率奔出拂旦審測所來蓋驛之東有小廟諸泥孩子排列於神像前不成行綴宛是昨夕爲怪者不忍毀擲但嘆異而退

觀音二贊

臨川王瓘瑩夫和甫左丞曽孫也平生不以仕宦屑意於文筆甚髙晚學禪釋灑然有所悟解嘗作入定冰月觀音二贊入定贊云大士法身猶如虛空寧有動靜可以形容隨眾生心應所知量袈裟蒙頭見此定相定上人者三昧宻圎毫端所向奇觀炯然我贊一言如風過水二俱無情偶然成理水月贊云一月當空影函眾水至人應物亦復如此億萬維生其欲不同我毋汝心感而遂通其感伊何元汝精明不湛不搖所作皆成汝陰髙人得大自在毫端髙明普周沙界百千妙義不假言宣稽首十方妙相現前皆爲人士所諷年至六十晏無病苦趺足而化時居於越之諸曁

莫氏庵蟻

湖州月河莫氏衣冠大族也祖塋在卞峯之西南曰齊山古木千章巨竹萬挺一郡形勝無與比倫乾道二年正月僧庵中堂忽有大蟻聚焉往來營營不見其止未覺爲有異也明旦視之甃磚上蛀成大一株根榦壯實枝葉扶疎觀者靡不嗟賞謂圗畫之工有所不逮僧飾以朱欄護惜甚謹到今三十年間尙在

瓦上冰花

筆談及夷堅丙志皆有冰花事今亦間見之濟南呂援彥龍居秀州西門之內淳熙初除知和州來見其防側元寘瓦數百爲雪所壓迨雪消冰澌皆經結成樓臺欄檻車馬人物並蔕芙蓉重臺牡丹長春萱艸萬嵗藤之奇妙華巧經日不融彥龍令其子述卿施墨塌印十餘本以爲翫

海中眞武

婺士葉昉登乾道己丑進士第因往明州訪親故爲航海之役方升舟見一物漂漂隨流赴舟所試鉤取視之乃故紙一幅畫眞武仗劍坐石上一神甚雄猛持斧拱立於傍後書道子兩字疑爲吳生筆也紙略不沾濕若初未嘗著水者葉徙居嘉禾此像爲其侄宜之所得供事於神堂極有靈驗葉再調舒州懷寧令終於官

夷堅志丙卷三﹤子部﹐小說家類﹐異聞之屬﹐夷堅志﹥

欽定四庫全書

夷堅志丙卷四

宋洪邁撰

姜處恭

淄州姜處恭年二十四嵗時以妻龔氏之兩兄謫南安及桂陽往省之従南安上猶縣間道適桂陽行峻嶺曠谷夐無人煙經日才得一村落又無旅捨涉大溪外二里有屋三間標曰如歸館主翁隔溪居聞有客始來啟戶已而復歸更無人可給薪水姜遣僕詣村買酒肉俄遇三武士至兩人持長矛一人執大刀色白如銀執刀者最豪健姓名爲薛忠云分往某處屯駐時當暑天姜汲水調暑藥分食酒至復共飲欲取刀切肉薛忠於左足腕抽匕首授僕又於右足畔解刀磨澗石上迨夜共坐納涼薛曰我輩邂逅相逢旣喫公藥又飲公酒無以爲樂請觀擊刺於是袒裼距躍良久方止嘆曰明日囊無一錢柰何姜固疑其非佳士旣就寢但危坐土榻不假寐甫夜半聞館門劃然蕩開心愈顫掉呼問之答曰我不能安眠而起公勿訝天未明辭去猶以刀摩戛窗檻十數畨姜平明登塗未及五里見三尸臥於道狀如商客乃武士所戕也又一程迷失路日向夕無人往來時時見紙錢搭艸頃之嵐霧翳合對面不分誰何防行過深夜埃翳頗散稍見明月傍側若虎嘯聲急置擔仗與二僕升髙木自縛移時乃下復進前得一艸舍翁媼出揖驚賀曰官人定有後福憶所過掛紙錢處乎魑魅防兩白晝牽人衣領上下又多猛虎豈容平行安步略無困惱眞可賀也他日歸至南安則薛忠輩旣事敗就擒戮於市矣處恭字安禮工爲詩予前誌書之後錫山士人陳善爲記其事以爲姜平生爲人行義孝友故値凶盜行區蹈虎境履危如此皆獲免云

琴臺棋桌

乾道初內侍陳源坐罪謫郴詔籍其家貲出鬻作呂丞義卿得二物其一琴臺虢州月石所斵色紫而理細茂林修竹江村小景工妙不可名狀四腳各以綠絲絳系降眞香靸子一枚其一象棋桌髙一尺五寸闊二尺五寸空中以貯棋合四圍有防沈香爲局面牙柵界之其外用烏木花黎白檀數匝緣飾以降眞香刻水浪加金塡而浪頭塡以銀芬薌襲人他物一切稱是其居在祕書省東連墻起樓樓下築臺每延宴客張樂必於其處有閩士獻書警之曰宅西正是三館職多窮寒措大羨人富貴於心常以弗堪稍遷則爲臺諫給舎或能害爾是後遂不復至此書雜於故紙中故外間得見之貂璫僣侈之極罪不可勝誅尙爾漏网髙宗閱其鈿榻水精盤謂宮禁所無有

呂氏綠毛

呂徳卿家畜一綠毛於盆池中久而甚馴每至日午以小竹杖擊水面必應聲而出卽就杖頭插生豬肉數小臠飼之食盡復入凡如是兩嵗未嘗少差稚兒欲爲戲用此時擊水出而取之寘於定盆次日歸之至午不復出經六七日使童子沒臂求索則死矣此一介虫之防慍於失信寧不食而死異哉又魯子禮書室石斛中育白僅若小錢大背文皆黃金色有光采雙目如漆後因以鰕醢與食金文脫落而斃秀州市民社會有一若藥瓢然詢其人云自始得時以鐵捲束其腹背故如此又一道人盆養二行丏皆狀如鼈而文喙若鸚鵡尾之長與身等鱗甲斑斑然此四者皆與常異也

吳法師

呂椿年幼子年三嵗以紹熙癸丑夏得痰疾父母憂之醫禱備至咸言有吳法師者符水極精宜使治之乃亟往邀請復以百錢雇防市一小兒令附語吳訶責詰問勅神縛其手卽徐徐髙舉手爲受系之狀繼令縛其足亦然叱之曰汝是某乎兒俛首曰是凡所扣數條皆呫囁應之又曰吾不忍治汝汝要某功徳乎兒領首謝曰幸甚旋遣使去兒防然僕地少頃而起法師退呂氏詢小兒適間所見尙能省憶否答曰我貪而錢之利故一切従彼言其執縛對答皆我自爲之仍以久立腳力疲盡是以隨問防頭且欲事了後出外睡一覺耳眾相視大笑而罷幼子亦自愈

人生尾

臨安薦橋門外米市橋之傍有賣豆者腰間生尾長四尺餘每用索縛數匝乃得出常爲市中小兒窘逐必求觀乃止又一丐者亦有之然才長數寸

陸思俊犬

秀州呂氏老幹陸思俊家蓄一犬甚馴凡七八年陸夫婦繼亡遂空其室而扃之犬猶日臥戶下傫傫然間往來他處已復歸常作聲烏烏若有所尋索而淒咽者鄰人不忍視或以糟糠呼飼之亦不食久之奄然長號數聲而斃

完顏亮詞

建康歸正官王和尙濟南人能誦完顏亮小詞其詠雪昭君怨曰昨日樵村漁浦今日瓊川小渚山色捲簾看老峯巒錦帳美人貪睡不覺天花剪水驚問是楊花是蘆花其中秋不見月鵲橋仙曰持杯不飲停歌不發坐視銀蟾出海片雲何處忽飛來做許大通天障礙愁眉怒目星移斗轉懊惱劍鋒不快一揮揮斷此陰霾比夜看姮娥體態讀其後篇凶威可掬也

寶積行者

臺州仙居縣寶積寺𨿽小剎而従來規矩整嚴紹興中僧圎悟主寺事園人陳甲常種蔬菜來鬻直堂行者慶修竊其一畦陳妻王氏知之而不克與競但仰空詛云我所失菜直一貫二百錢數你做畜生還我已而慶修病傷寒因自汗失音困乏欲絕彊問所苦不能言惟墮淚而已僧屬以粥飲彊灌之奄奄防一嵗忽矍然而起語人曰向來實不合取陳家菜彼設誓憶昨病瘖時見黃衫公人來云王大伯叫汝卽以黒衣加我體大伯者王氏兄也遂被驅入其捨後先已有七八人在彼矣約月餘復獨挈我至陳園顧視自身乃成一豬窘急思歸而爲縶縛且以糟食餵飼我數月後肌膚充腯特貨於張屠正得錢千二百屠施刀猛刺喉下痛不可忍大叫一聲欻如夢覺自是疾瘳徐以其事詢諸人所說皆同記中載死而償債多矣若慶修生而爲豬未之有也紫槀長老淸可親見之

何左司

何萬一之陳諤蹇叔皆福州名士平生最相厚善𨿽爲鄕裏交遊而情好不異骨肉淳熙十三年同爲宰屬是嵗之冬何出守姑蘇才數月陳爲左司郎官其家媼夢何來言我如今不做平江知府別受得好差遣官況極勝前時又與爾官人同官我心甚喜可先次爲報知寤而告陳莫曉所謂俄報何下世媼復夢其金章紫綬乘白馬導従溢目謂媼云我先去赴任爾說與左司治疊行李了早早來媼再以告陳陳始憂窘不知所以爲計遂臥病少日而卒呂徳卿時監封樁庫陳爲提領官自爲呂說

淸塘石佛

湖州周司戶幹僕陶忠放掠僦債之直每日暮必經由淸塘門裏常見河畔髣髴有光自水際出凡數十夕皆然漫記其處旦而往訪尋得一方石四面皆鐫釋迦佛像卽取以歸香火供事甚謹石理細潤可愛遇天雨先一夜必有水珠出以之候陰晴未嘗不驗時乾道初年也陶氏自此儲積漸以丰腴至淳熙甲午其子顯寘黃頭雀籠於佛室相近處遺矢污像不加拂拭忽風雷中夜暴震迨曉失佛所在窮人力搜索不復可得未防顯病痁夢爲黃衣卒逮至嶽廟神斥數其罪命與杖二十驚覺視之臀無膚矣醫者以杖瘡膏貼敷月餘乃愈明年夏頓苦煩悶赴水而死家日以貪窶一切如初

趙葫蘆

宗室公衡居秀州性情和易善與人欵曲但天資滑稽遇可啟顏一笑衝口輒發裏間親戚以至倡優伶倫無所不狎侮見之者無敢不敬畏因寡發俗目之爲趙葫蘆遂爲好事者作小詞詠之曰家門希差養得一枚依樣畫百事無能只去籬邊倒藤防回水上捺不翻眞个彊無處容他只好炎天曬作巴讀者無不絕倒蓋亦以謔受報也

扈宣贊

戚方旣罷鎭江都統制謫竄長沙後自便居湖州乾道七年苦腇股沈重之疾藥石鍼艾俱弗效旣而奇癢不忍乃寘甑熾火橫股其上使气蒸噓方得稍解如是累月而死正困時侍妾秉燭進藥見燈熖上現人頭數十已則滿帳皆然殆以千計其一差大指戚曰此扈宣贊也蓋戚爲巨寇時破廣徳軍凡官吏自太守以下皆舉室屠戮每斬首則剖其腹折其股而實之以錢獨教授一家得免扈君任兵鈐罹禍尢酷妻卞氏色美戚以爲妻逮命絕之際人皆知爲寃業云卞氏亦繼死子世顯坐殺人於部城掠其楮幣受極刑云

榮侍郎墳

榮茂實侍郎薿塟於湖州卞山之西南後十年道人徐存眞過其冢謂庵僧曰此地本佳但近來旺气已走了其家衰替當只在三二年間急卜宅兆域攺遷猶可救一半儻因循不問禍至無日矣僧以告榮之子簡殊不屑意蓋事緒至大非指日可辦也旣而簡殂諸孫鉛山主簿撫辰南康司理應辰仁和知縣授辰相繼而亡諸女婦輩死者十七人今惟桃源主簿拱辰存墳墓所系如此豈偶然耶存眞者亦異人矣

王雙旗

忠翊郎王超者太原人壯勇有力善騎射面刺雙旗因以得名嘗隸劉武忠軍中爲步隊小後解兵籍得湖南巡檢坐削官編置鼎州遂入重湖爲盜戕人奪貨至於黥配然惡習不悛曽遇道人授以修眞黃白之術乾道庚寅辛夘間年八十矣時嶽陽民家刼被害者數人且姦其婦女累嵗捕賊不獲福州連江人黃士宏平江尉正鄰壤也悉意蹤迹之得凶盜十輩而超爲之首旣成擒下獄尉見其春秋已髙而精采暖潤小腹已下如鐵而常暖呼問之知汝有異術信乎對曰無他技惟得火炙力耳每夏秋之交輒灼艾數千炷行之益久全不畏寒暑能累日不食或一日兼數日之饌皆不覺大饑大飽豈不聞土成磚木成炭千年不朽皆火力致然耶鞫其過犯略不諱結正赴郡論斬刑劊者剖其腹得一塊非骨非肉凝然如石蓋其炙火之效惜其不自檢束至觸大惡抵極典翻爲養生之累其無識甚矣

金雞老翁

趙師防居湖州武原上栢圎覺寺乾道九年春爲父謀塟地久而未得夏五月夢一翁雪白衣右手抱金雞與語云吉卜只在三十里內明日便可得時所營茫然無緒未敢以爲信明日正午寢寺知事僧來謁言有一道人持經帳爲某家售地防卽令引入詢之迨晚偕詣其處問山名金雞峯也頓悟昨夢人喚主至商價須百千喜而酬之成券之日又適辛酉竁穴坐壬向丙於靑囊家指爲佳城葬之次年防以進士登第

慶喜貓報

呂徳卿親戚家一庖婢曰慶喜置兔臘於廚爲貓竊食而主母責罵不勝憤憤擒貓擲於積薪之上適有木義正與腹值簽刺洞過腸胃流出叫呼彌一晝夜而絕後一嵗此婢因暴衣失腳僕地爲銛竹片所傷小腹穿破灑血被體次日而亡殊似貓死時景像蓋貓報也

夷堅志丙卷四

欽定四庫全書

夷堅志丙卷五

宋洪邁撰

臨安吏髙生

朱思彥則淳熙初知臨安縣因鉤校官物得押錄髙生盜侵之過其妻尢貪冒每鄕民納官錢詐給印鈔而私其直時髙以事上府先逮妻送獄髙歸詢詰之應答殊不遜遂並鞫治囚系月餘日加絣訊一夕丞行牢二人哀泣言楚毒已極恐無生理丞惻然憐之會朱延過客飲宴席未散乃爲破械出之使潛竄迹明日丞詣縣與朱言髙某爲胥長而夫婦盜沒民錢且對長官咆哮誠宜痛治然久在囹圄昨夜呼其名已困頓不能應不免釋出之旋聞皆到家卽死幸不隕於獄不必彰聞其子亦願斂瘞旣従其請矣失於耑擅此請悚然朱喜丞之同嫉惡又處事委曲無迹致詞言謝迨反室復念彼罪不至死一旦並命異時豈不累已卽不然有陰譴寃祟之撓自是寢食爲之不寧遂見二裸形被髮箠痕徧體徑前挽衣裾曰我罪不過徒隸乃淪防塗又使縣丞屏去骸骨慘忍如是非得爾從地下證辧斷無相捨之理朱噤不得對遂感疾朝夕在傍丞來問疾朱告之故且曰思不忍一時之憤至不可悔今又奚言丞笑曰兩人實不死吾憫其困而脫之匿諸邑下親戚家而紿以死告耳朱曰若是則日日現形吾前者爲何人丞曰此憂疑太過所致當呼使來甫經宿果至拜於廷下朱登時心志豁然厥疾頓愈命髙復故役焉或又言朱所治胥眞死而常出爲厲任漢陽復州守時恍惚見髙入府猶怒家人不誰何及兵校不捉搦皆決杖有黜配者郡民知曩事莫敢白至今未能安泰云

許六郎

湖州城南市民許六者本以貨餅餌蓼撒爲生人呼曰許糖餅獲利日給稍有寛余因出子本錢於裏閭之急缺者取息比他處利多家業漸進遂有六郎之稱乾道六年病死其甥女嫁秀州魏塘陳氏鄰家牝犬生三子其一白色腹下有褐毛五字曰湖州許六郎甥女往視信然使其夫千錢買之未忍報許子而許氏爲亡者設三七齋會一家皆夢見之泣訴云我在生無顯過只緣放錢取利太多致貧民不能償或鬻妻賣子坐此墮犬身猶幸生於陳婿之鄰外甥已贖我可便取歸然不過一百日則業緣盡矣明日其子卽遣僕往陳氏甫到乳犬迎門搖尾僕以絮窩負之歸至家據主席而坐兩眼淚落妻子不勝悲惋豢育盡志滿百日果死

童七屠

臺州近城三十里有小寺亦曰徑山路口有屠者童七累世以刺豕爲業每嵗不啻千數又轉販於城中専用以肥其家淳熙初元嵗夕家人夢先亡祖考盡集云因小七不攺故已十餘次作豬死於其手今圏中所蓄總是我輩然還債已足切勿更加殺害至旦往視之羣豕首悉變爲人若祖若父若伯叔若姑姊妹皆悲酸出言大略與昨夢所告等而下體固畜也頃之復故而外人無所見童遽空羣捨入寺且飯僧懴佛痛自洗悔而攺貨紗帛以自給至今猶存

淳安潘翁

紹興二十五年忠翊郎刁端禮隨所親邵運使往江西經嚴州淳安道上晚泊旅邸日未暮乃縦步村徑二三里入一村捨少憩見主家夫婦舂谷問其姓氏曰姓潘婦瀹茗以進聞旁捨窸窣有聲試窺之乃一無頭人織艸屨運手快疾刁大驚愕扣潘生生曰此吾父潘翁也宣和庚子嵗幫源方賊之亂斬首而死某偶逃外得脫還訪屍於積骸中尙可辧認舁以歸手足猶能動肌體皆溫不忍斂殯惟造小函寘首埋於屋後而用藥敷斷處其後瘡愈別生一竅欲飲食則啾啾然徐灌以粥湯故賴以活今三十六年翁已七十矣刁亟反僦邸神志恍然不寧者累日後每思之毛髮輒灑淅也已志所書廣民亦如此

湯教授妾

湯衡平甫臨安人登進士第待某州教授闕就上饒王侍郎家館捨攜孥寓於門屋之側乾道中王氏火災焚燒俱盡湯妻得驚疾致亡窆於彼處湯後至都城買一妾頗有色藝悉取故妻箱笥首飾付之嘗以淸明節上冢偕遊山未及行白晝見妻舉手搦妾碎其冠珥裳衣肆擊移時乃沒舉室怖駭又不敢招邀巫法敺禦湯於是爲檢防遺物可直千緡盡付寺觀追營薦度妾病逾月方愈影響亦絕

髙子潤

文林郎髙子潤淳熙庚子嵗爲眞州判官因被疾夜夢神人告云汝前生作官誤斷公事陷一平人於死今𨿽隔世猶日日伺隙欲償寃對以吾衞護之故未能前然恐終不能庇汝若能急納祿不獨可以延年兼此亦不復爲祟矣髙悟以告妻子使治歸裝明旦白郡守乞致仕守畱之甚力髙詳舉昨夢云儻知而不去恐不脫死守愴然卽従其請上諸朝時相嘉其恬退奏於合遷秩上更加一官歸秀州居東門之外一意治生遂爲富室且賦性倜儻有气義髙氏巨族也姻黨至多以窮來言者必蒙其恵或云方夢時神人他有緒訓旣不爲人言故莫能審

鄭四客

鄭四客臺州仙居人爲林通判家佃戶後稍有儲羨或出外販貿紗帛海物淳熙二年偕其僕陳二負擔至摘星嶺鄭有姑嫁於嶺西十里間由徑路往訪之日色已晚忽值暴雨不能前遇一空屋趨入泊憩旋敲石取火折葦籬炊燃覺積槀下若有物蝡動視之乃三乳虎亟以隨身矛刺殺之而用他木撐閉門戶少焉聞撞扉聲甚猛窺諸隙中蓋眈眈兩大虎其一銜物長數尺頓於地其一舉爪穿閾中意欲突入鄭以利刃斷其三爪兩虎皆捨去良久審聴如人呻吟莫敢啟闗迨旦出視乃通判之女爲虎所搏幸無損傷鄭負以下山迆邐回縣送歸林氏一家方聚哭不勝喜厚謝鄭生鄭因小贍亦懲虎暴不復爲商矣

聖七娘

建炎初車駕駐蹕州中原士大夫避地來南多不暇挈家淄州姜廷言到行在參選以母夫人與弟孚言已離鄕在道久不得家書日久憂惱人盛稱女巫聖七娘者行滅迹法通靈能預知未來事乃造其家焚香默禱才入門見巫蓋盛年女子已跣足立於通紅火磚之上首戴鏊神方降卽云迪功郎監潭州南嶽廟姜詵問母與弟消息更十日當知又三日可相見姜聞語敬拜積憂稍釋恰旬日果得書又三日家人皆至姜悲喜交集厚致錢往謝一切弗受惟畱香燭幡花而已姜後爲工部侍郎每爲客道此

呂徳卿夢

呂徳卿自贑州石城宰滿秩赴調夢人持牓子來謁曰前信州通判洪朝奉其字廣長二寸許蓋其大兒也前此無一面之雅敍次但云以家君於門下托契故願識面今亦相與周旋矣覺而熟念不能測時大兒已除倅福州旣還鄕裏後數月被受甲寅覃霈遷秩之命告中乃載云洪梓等五人擬官如右遂同轉朝散郎始憶前夢

範諤妻

範諤字昌言夷陵人好學工文娶白雲郭先生頤正女爲妻夫婦絕相驩年過三十而郭氏死諤夢之如平生挽其裾曰與我同行諤謝曰汝不忘疇昔恩義至厚吾亦何辭但親老子弱勢難如願耳郭曰旣不可同歸須勿赴省試乃可自是諤舉於春官毎在塗惴惴然恐蹈不測𨿽無所患苦竟坎防不第以沒勿赴省試之語斯其兆歟

伍相授賦

建昌李朝字兼美其家素事伍子胥之神甚謹民俗呼爲相王有禱必應李在太學以寇至守城得免舉夢神遣駛步示以賦一首其題曰光武同符髙祖夢覺不能記憶次夜再夢且使熟讀遂悉記之紹興辛亥江東西舉子試於饒州正用前句作賦題遂奏名後官至左通直郎

董性之母

饒州徳興縣常丰村士人董性之母李氏淳熙十二年五月苦腹疾是時村野間多嬰此患李疾勢日進七月九日夜半气息不續家人相守啜泣棺斂衣衾悉已辧治天時正暑須明卽就木翼日夘時防若欠伸扶起坐乃言曰吾殆落防境初行平陸曠野數里許入大城聞人聲嘈嘈而眼界絕闇一無所覩自分必死矣以口語心曰吾受持觀音普門品經凡三十年未嘗少懈今一旦入錄佛如有靈不無覬幸於是大聲疾呼救苦觀音菩薩僅百聲恍然若有以右手把吾左臂而偕行者才三十餘步漸覺光明如晝乃一婦人瓔珞被體璀璨照耀香气芬郁相貌端嚴吾知爲菩薩示現告使救命若曰爾數已盡緣善根素具故來相援宜急歸勿畱更半紀復相見吾方作禮敬謝則舉步愈髙相距愈逺指西方而去遙望幡蓋導前金碧輝晃使人蕩心駭目旋如夢覺不知身之臥此榻也自是康樂安平後五載紹熙元年八月十七日無疾坐逝性之自爲文記其事

董參政

廬陵董體仁參政徳元累舉不第用特恩得州助教貧甚無以自養乃従富人家書館紹興丁夘秋試諸生有赴漕臺請舉者欲使偕入貢塲董年時已髙無復有功名奮飛志不肯往彊挽以東道過臨江郡守彭子従合鄕人也視其刺字曰老榜官耳何足道略不加卹是嵗預薦選次年南宮奏名廷試居第一以有官之故詔升王宣子居上而董次之恩例與大魁等得左承事郎簽書鎭南軍判官歸次臨江彭守遣介持公狀迎董批絕句於紙尾曰黃牒初開墨未漧君恩重許拜金鑾故鄕知己來相迓便是従前老榜官彭聞之慚悔自是六七年董驟進用爲侍禦史彭不敢出求官已而董執政適揆路虛席遂行相事起彭爲廣東使者人善其能捐怨云

南嶽廟梁

淳熙中南嶽廟火詔潭州重修命湘潭令薛大主督役所用材木絕大深山窮谷求取殆徧而正殿缺一梁當長五丈而徑五六尺者乃中度搜訪不可得或言湘潭境內黃岡白馬大王廟前有巨杉其髙戛云他處所產皆莫及今集事非此木不可但廟神靈威怖人那復敢近薛審訪得實卽具文牒遣邑尉王以寧焚於廟下然後領工匠百輩厲斤斧伐木至其傍見長蛇蟠踞根株匠手顫股栗拱立相視尉遣信馳報薛薛防馬親詣廟致牲牢酒醴敬禱曰此方壤地皆嶽帝所司今崇建宮宇出於制勅區區一木當以爲棟梁之獻尙何愛惜哉取杯珓擲之得吉卜於是百斧並進聞杪鏘然如劍防聲匠懼欲止薛不聴明日樹根汁出如血迸流滿地大聲如雷旣斷而盤空旋繞欲墮不墮薛麾眾趨避復白神云旣已許我願勿以光響靈異動人如是者逾時方僕還謁廟奠謝神像徧體悉拆裂觀者落膽蛇是其精魂云

夷堅志丙卷五

欽定四庫全書

夷堅志丙卷六

宋洪邁撰

富陵朱眞人

安處厚廣安軍人爲成都教授嘗過大慈寺主僧待之甚至寺據一府要防每嵗春時遊人無虛日僧倦於將迎惟帥守監司來始備禮延竚視他官蔑如也安其異顧怪而問之僧曰昨夜三皷外人傳呼雲中書相公且至淩晨而公來知他日必貴所以奉待安以上書論學制召拜監察禦史後爲湖南轉運判官頓聞詩自禦史謫監潭州稅夢於江岸迎中書相公識其面目甚悉是夕報安入境明日見之宛然夢中人也安又自言爲諸生時夢人導至大宮闕望眞官被冠服坐殿上時江瀆神先在廷下與同班神居其上良久眞官命吏引神卻立揖已居上旣拜謁召升殿賜坐某請曰江瀆尊神蜀人素所嚴事何故班在下眞官曰曹安得處神仙上汝生前乃富陵朱眞人今生當爲宰相但恨鼻凖不正爾覺而黙喜嘗作絕句以記所見云夢防仙館逢眞侶爲證前生與此身本是富陵朱士暫來人世秉陶鈞孫宗鑑著東臯雜錄書此事且謂安位止同知樞宻院而贈特進蓋寄祿文階嘗爲左右僕射也予以其說爲不然安當紹聖中爲諫議大夫一意附章子厚及蔡京卞故有大惇小惇滅人家門之語至指司馬公呂汲公劉莘老梁況之爲大逆不道士大夫以訴理書牘被禍者七八百人可謂元惡大憝神仙宰相之夢出於其口妄自尊大冀聞之者不敢議已耳淸都絳闕之人𨿽謫墮塵世必不如是也唐小說載李義甫林甫盧杞皆稱爲上仙殊與安相似安小子郊坐指斥誅次子竄流涪州其祀遂絕上天昭昭疎而不漏也

葉祖義

葉祖義字子由婺州人少遊太學雋聲天資滑稽不窮多因口語謔浪所至遭嫌惡嘗曰世間有不分不曉事吾以一聫詠之曰醉來黒漆屏風上艸寫盧仝月蝕詩後登科爲杭州教授輕忽生徒及同僚無不斂怨一旦以事去官無一人祖餞獨與西湖僧三兩人差善至是皆出城送之葉與之酌酒敍別半醉酣歌曰如夢如夢和尙出門相送聞者絕倒

醴陵尉

醴陵縣尉者失其姓名舊嘗有風疾旣而平愈後到官因受檄往衡陽量田入山谷深處無肉可買見從者捕得穿山甲烹食乃嘗數臠病遂作左手足俱廢於是謁歸孫少魏赴永州遇之於途憐其困苦搜篋中藥一兩種漫與之才旬日聞其人一旦彊健沈屙脫然以爲藥之效曁至永州閱圖經云穿山甲不可殺於堤岸其血一入土則堤必潰壞不可復塞蓋此物性能透地脈也始悟彼尉宿恙暫作而愈者亦气血通暢致然吾鄕多此虫而無滴血壞堤之說

道州侏儒

道州民侏儒見於白樂天諷諫今州城罕有惟江華寧逺兩縣最多孫少魏過其處詢諸土人云皆感獼猴气而生者也猴性畏竹扇聲富家婦每妊娠就寢必命婢以扇鞭扣其腹則猴不敢近貧下之妻無力爲此旣然熟睡往往夢猴來與交及生子乃矮小成侏儒兩縣境接昭賀去九疑山五十里皆瘴癘之地山嶺之上猴千百爲羣相挽引殊不畏人其精魄又能爲人害如此

文迪家蛇

余幹縣潤陂巡檢寨兵文迪善捕盜以功積遷都虞死後十餘年妻亦亡其子百一者奉喪於家忽見巨蛇如人臂長可丈許纒其棺莫知所從來一家怖懾不敢近越兩日乃去徑入鄰卒張進之室殺之甫數日張死百一亦繼之時紹熈四年五月也

孝義坊土地

慶元元年正月平江市人周翁瘧疾不止嘗聞人說瘧有可以出他處閃避乃以昏時潛入城隍廟中伏臥於神座下祝史皆莫知也夜且半見燈燭陳列兵衛拱侍城隍王臨軒坐黃衣卒從外領七八人至廷下衣冠拱侍王問曰吾被上帝勅令此行疫爾輩各爲一坊土地神那得稽緩皆頓首願聴命其中一神獨白曰某所主孝義坊誠見本坊居民家家良善無過惡恐難用病苦以困之王怒曰此是天防汝小小職掌只合奉行神復白曰旣不可免欲以小兒充數如何王沈思良久曰若此亦免得遂各諾而退周翁明旦還捨具以告人皆哂爲狂譫無一信者至二月城中疫癘大作惟孝義一坊但童稚抱疾始驗周語不誣迨病者安痊坊眾相率斂錢建大廟以報土地之徳

西安紫姑

吳興周權巽伯乾道五年知衢州西安縣招郡士沈延年爲館客沈能邀致紫姑神毎談未來事未嘗不驗尢善屬文淸新敏捷出人意表周毎餘暇必過而觀之嘗聞外鵲噪甚急周試扣曰鵲聲頗喜未審報何事卽書一絕句末聫云前接接緣何事萬里看君上豹關周笑曰權乃區區邑長也大仙一何相奉過情耶是日沈與一小吏執箕箕忽躍而起奮筆塗小吏之頰大書云不潔周表侄胡朝舉在傍因代其事俄又昻首舉筆向周移時若凝視狀諸人皆悚然徐就案書數十字大略云平時見大尹神气未淸面多滯色今日一覘犀額日月角明天庭瑩徹三七日內必有召命之喜當切記之毋謂謔語時十月下旬也至十一月十三日大程官自臨安來報召命越二日省帖下以周捕獲僞造楮劵遷一官仍越都堂審察距前所報才十有八日云後三年周從監左藏西庫擢守婺沈偕往周欲延鄕僧智湧住持小院白仙曰此僧絕可人工琴善奕仙能爲作請疏否援筆立書其中警句云指下五彈徹古來之曲局終一著深明向上之機詞旣藻麗且深測禪理通判方楶宴客就郡借妓周適邀仙因從容求賦一詞往侑席仙乞題指屏內一撚紅牡丹令詠之又乞詞名及韻令作瑞鶴仙用撚字爲韻意欲因險困之亦不思而就其語云覩嬌紅細撚是西子當日畱心千葉西都競栽接賞園林防榭何妨日涉輕羅慢褶費多少陽和調燮向曉來露浥芳苞一防醉紅潮頰雙靨姚黃國艶魏紫天香倚風羞怯雲鬟試插引動狂蜂蝶況東君開宴賞心樂事莫惜獻酬頻疊看相將紅藥翻階尙餘侍妾旣成文不加防其他詩文非一皆可諷翫周以紹熙甲寅爲福建安撫參議官大兒仵貳福州得其說如此

黃陂丞

黃州黃陂丞某者爲人甚粹謹居官無過嘗晝坐書室繙閱文史忽見一頂冠女子立於傍其色憤怒言曰官人我相尋許久卻乃在此方得見你別一嫗若乳母抱嬰兒同來出語勸解云許多時事何如且休冠者應曰來日卻相見如期復至色愈怒猛批丞右頰十數嫗又勸止俄以嬰兒授冠者亦批丞頰十掌自是遂日一來必批頰至腫痛不堪忍縣宰建昌李徳叟率主簿尉偕視之二婦了不避隱徳叟祝之曰丞公有母垂老何不少緩之料必前世宿寃當令具大功果相資薦庶得解脫願夫人哀念皆謝曰長官聰明一見便測知本末然此事不可索休今且去遂寂無影響縣爲申郡乞解官尋醫逾月吏部符下乃治舟檝東歸吳中同僚祖餞於江亭臨分袂丞忽愕然曰又來也而他人皆無所覩丞大聲呼叱曰剜眼睛卽舉手自剜雙目繼剖出肺腸滿地而絕時宣和年間事也徳叟名秉

水太尉

李逮字夷曠建昌公擇尙書子也爲發運司幹官嘗捧檄河北晚抵一驛候吏先至見有牌曰水太尉召問驛吏此何處官員亦不能知所自審聴其中不聞人聲吏乃以發幹牌掛於柱李亦至則聞有詬罵者曰彼此是仕官安得相逼我蓋某官之孫某官之子舅系某人所稱皆將相大僚而姓名乃唐時貴達者李亦不答不與競姑就廡下憇泊俄又聞有語云待遷出還發幹正位少頃一髽髻兒裸跣惟著犢鼻裩身如金色年可十五六攜兩空桶先出繼一婦人椎髻曳皂裙牽白馬如雪最後一老翁著圏腳襆頭衣黃衫挑馬杓並瓟刷之屬若圉者然喝云太尉揖髽兒鞠恭一揖徑趨去俱至驛門外入大池水心而沒予頃聞王嘉叟嘗說此事

胡秀才

樂平梅浦胡秀才爲人願慤讀書應舉鄕黨稱善又處骨肉鄰里間無纎芥嫌怨家事付之子弟未嘗關心忽若有不懌語其妻余氏曰吾欲自縊妻聞言駭愕百端之終怏怏不領略妻竊以爲憂凡房內條繩衣帶之屬悉密加藏隱夜則使臥於牀裏且命一婢宿踏櫈上所以防閒之甚至逾年後稍益厭怠一夕失之急吹燈繞屋徧索乃在織室中用絲一巨握紐爲索系頸於機上體冷舌出死矣

楚場龍窩

吳興鄭伯膺監楚州鹽場曹局與海絕近常覩龍掛或爲黃金色或靑或白或赤或黑蜿蜒夭矯隨云升降但不覿其頭角土人云最畏龍窩每出必有漲潦大爲鹽鹵之害一旦忽見之乃平地出一巨竇傍穿深竅蓋龍出入之處也場眾往視無復蹤迹滿宂皆鼈螺蚌殻或於蚌內作觀音像姿相端嚴珠琲纓絡楊枝淨瓶無不備具又於蟹螯內刻一毛髮森立怪惡可怖如是者非一鄭取數物藏貯之今爲浮梁令間以示客

朱顯值

饒卒朱顯爲吾家養馬二十年謹畏無過慶元元年六月以事往樂平程氏與它卒同歸至白鹿岡於二十六白日忽拱手向左方三揖同行者問其故曰見三四个官員聚坐如何不唱喏而彼處通達了無所覩方疑其恍惚冥罔中俄頃卽低頭呼惱痛僅能扶至旅店已不能語迨夜而亡居人言顯拱手之處舊有小廟疑其爲厲也

夷堅志丙卷六﹤子部﹐小說家類﹐異聞之屬﹐夷堅志﹥

欽定四庫全書

夷堅志丙卷七

宋洪邁撰

鄂州綱馬

秦蜀買馬入東方率以五十匹爲一綱遣兵校部押馬多道亡於是置監漢陽憩泊五日以三衞江上諸軍取發先赴湖廣總領所對驗毛色齒數與四川馬司者無異然後卽路乾道九年殿前程副比復至漢陽是日將渡江其隊長云舊例必具牲酒詣城隍廟謁賽乃行則長塗無它慮程不答再言之忽怒詬曰我取官馬何預於神叱使去是日晚絕江宿城下城驛才五皷悉控馬往總司須啟闗而入忽聞馬蹄聲従西來諸卒謂它綱至起立相戒各謹持控以防相遇鬭觸之害俄頃間已至前暗中不能測其多寡卽衝突踶齧不可制如是兩刻許天且明視它馬了無所見而一行綱馬死者防半皆折脇流腸若遭矛防眾以爲程將慢神之咎時李元佐爲總領

鄂總二犬

李元佐在鄂州得襄漢間二犬軀幹獰猛形迥與它異命畜於後圃慮其或傷人常加維縶一日守卒暫解縦之使自如猶束其頸圃與禁營柵爲鄰垣不固營犬十數成羣競至其傍肆意侮齧防犬以頸索物縻之故不能敵俱遭搏噬守卒擊逐羣犬去而曳以歸復系諸故處遂十日不食若忿恨然眾卒或相與言此二犬非儕輩可比反遭傷害今而弗食豈亦懷報復之志乎盍爲去其縛使得逞憾以決勝負僉以爲然乃縦之營犬望見爲如前可欺羣吠而至二犬奮迎之勢若猛虎之視羊豕或絕其咽或破其脇皆立死凡殺四五犬余悉奔遁眾卒烹食死者肉厭飫之外復歸遺妻子經旬日顧念得肉之利又解縦如初徘徊抵暮略無一來者俄有兩虎厖頗大出不意而至𨿽持挺敺逐不肯退少焉客主各殞其一存者流血呻呼而散不越夕並死蓋四犬競鬭皆不獲免畜產銜怒不可解如此

行林院鸕鷀

洪府奉新縣之東三十里有僧捨曰行林院院有松岡巨松參天禽鳥羣棲其上鸕鷀最多每嵗字育及秋乃去鄰邑建昌控鄕民王六者能緣木常升髙取其雛以供積十數年罹其虐者以千計紹熙甲寅夏率其徒至松下系小笯於間攀挾喬枝履虛而上將及木杪老鸕鷀在焉悲噪苦切已而羣飛競集繞王生之身啄其股攫其目王盡力挾松兩手皆不可釋其徒仰視之爭呼曰勿取雛且亟下未能及半啄攫者猶不捨遂顚墜死舉體如斧斨然

汝嶺牛虎

建昌縣控鄕有汝嶺絕髙従顚至麓且十里民居於嶺西者蓄一水牛甚大每旦則命小兒牧於嶺下聴其齕艸至暮牽以歸淳熙己亥之冬忽失所在一家長幼山中徧索無有也意爲盜所竊聞於保伍後三日有樵夫言曰爾牛過嶺赴求正見牛倚石崖下臨虎虎作勢相拒眾懼莫敢逼民子頗勇壯奮刃直前將刺虎則牛虎皆已立死時方盛寒故僵而不僕民與二子還屠剝之視其肉別無他異獨牛之心膽皆破裂蓋𨿽力可格虎而震懼至是云

王宣二犬

紹興二十九年冬撫州宜黃縣劇盜謝軍九聚眾百輩椎埋剽劫至戕殺裏豪董縣尉家知縣李元佐適在郡尉遣弓兵出討捕都頭劉超者領數十人前行翌日王宣者繼之與盜遇超卽遁宣所部不及盜之半大呼索戰鏖鬭黃山下宣素蓄犬二毎出必従是時亦奮呼噬齧盜死者且二十人遂奔潰宣退休山上已而盜復還盡防死者首攜以出蓋慮爲官兵所得識其形狀姓名累及親族宣望之甚怒曰我殺之而縦彼取頭顱去則何従借手必取之於是率眾趨下再戰移晷翻爲所敗宣與二兵得三級馳取徑路絕轉而西方穿槀桔中陷於淖盜追及俱遭屠臠二犬猶存守其屍保伍環集以事白於縣元佐回邑厚卹三家命治棺往斂仍卽彼處立小廟犬凝立經日不食見家人來搖尾迎道至屍所宣旣歸塟犬亦死邑人嗟異爲塑於廟內以彰其義云

南昌胡氏蠶

淳熙十四年豫章蠶頓盛桑葉價值過常時數十倍民多以爲憂至舉家哭於蠶室命僧誦經而送諸江富家或用大板浮籧筐其上傍置紙錢而書摽云下流善友饒於桑者願奉此錢以償乞爲育此蠶期無愧於天地它不得已有輦棄者皆蹙額起不忍心獨南昌縣忠孝鄕民胡二桑柘有餘足以供餵養志於鬻葉以規厚利與妻議欲瘞蠶妻非之胡不顧喚厥子攜鉏剜桑下爲穴悉窖之且約遲明采葉入市自以爲得防飲酒醉寢三更後聞牀壁嘖嘖聲謂有盜舉火就視蓋蠶也以帚掃去之隨掃隨布竟夕擾一家駭懼妻尢責言曩愆胡愈憤怒復決意屏滌盡明日昬時乃定殊不自悔但恨失一日摘鬻之利俄又聞嘖嘖聲胡呼曰莫是个怪物又來也亟起明燈足才下地覺爲虫所齧大叫稱痛其子繼起亦如之妻急奔視則滿榻上下蜈蚣無數父子宛轉痛楚數日胡二死蜈蚣悉不見子幸無他而外間人家蠶已作繭胡桑葉盈園不得一錢也

天王院古冢

隆興府城北望雲門外三里許有天王院院有舍利塔舊隋仁壽中分布舍利於五十州建置寶塔此其一也初到院日有白脰鳥前道故又以鳥遮名之罹建炎兵盜塔毀基存其徒僅立屋數椽以居莫能復舊觀淳熙七年杭人諭紳來爲府鈐轄妻徐氏夢異僧引詣廢寺有故塔遺址羣鳥聚焉徐氏素崇禮佛法甚謹覺以語紳使訪測厥祥或以天王院告因過之儼然夢境也徐少時爲韓蘄王妾後乃嫁紳饒於財盡捐嚢中所蔵以造寺寺旣久廢多爲人寄菆其間紳白府帥悉起之凡十數家其一已歷年久絕深堅甃石縝宻石外列小石人與近世明器相髙數寸形相各異工制亦精巧役人爭取之又得小石牌髙不盈尺廣半之細視蓋陶埴所作範其上爲蓮葉其下爲荷花中有眞書文曰神武聖文皇帝之廟兩傍夾書曰貞元二十一年紳觀之而懼但畱一石人一牌復掩其竁而髙築其處今爲法堂紳不敢言於人久之始宻與李仲詩說約使勿宣按貞元乃唐徳宗紀年以二十一年正月終十月塟於崇陵其生時稱聖神文武沒諡神武孝文此四字𨿽略同然本塟長安又牌在地中而印文曰廟不可曉也紳再任兵鈐與妻皆死於官

李氏乳媼

李元佐以紹興十六年監建州丰國監生女子買民妻陳氏爲乳母女旣長因不復肯言歸媼賦性獷戾常與人競視同列無如也乾道四年女嫁王氏以其好罵弗與之俱後三年李爲戶部郎陳死於臨安寄櫬僧捨旋命僕爲火化將以其骨歸明日僕往收燼未出聞呼聲甚眾視之則有老幼數十人聚立火所曰火屍香如蓮花聞於外是異人也故來觀之僕爲畱一宿黎明呼僧誦經未集逺近已奔湊視灰中皆舍利眾競取之僕切於拾骸不暇尋覓只得十餘顆以歸色如泥金而光明可鑑其形若小兒髙不盈寸李始嘆異訪諸嫗婢此媼平日險忍有何功力致然皆云無它善業但每朝早起卽誦蓮花經十餘徧不能記全文惟止憶三兩句有蓮花盆裏坐著玉仙人每日淸鐘淨水聞如是而已媼前生罵人當積口業而用二十六年誦經之故獲報乃爾亦其善念堅固所致云

範隅官

乾道辛卯嵗江浙大旱豫章尢甚龍實之作牧命諸縣籍富民蔵谷者責認糶數令自津般隨逺近赴某所每鄕擇一解事者爲隅官主其給納靖安縣羨門鄕範生者在此選其鄰張氏當糶二千斛以情語範曰以官價較市值不及三之二計吾所失蓋不勝多矣吾與君相従久宜防庇護盍爲我具虛數以告官司他日自有以相報範喜其言甘且冀後謝諾其請爲之委曲張遂不復捐斗升閭裏多知之而畏二家力勢弗敢宣泄壬辰秋大稔前事頓息範張由此愈益交歡癸巳之春範以微疾卒將斂復蘇呼謂其弟曰我適到一公府殿宇嚴峻官吏森列使我供責減壽二紀狀我念平生無過惡拒而不従吏云前年汝爲隅官虛申張家認糶米二千石至餓死者若干人非過惡而何我記得向時張家認只千石今所言乃倍之哀祈此吏乞放回取文照遂得暫歸向來官印文書盡寘某篋中汝爲我檢索恐可借手弟亟往取視果二千石範卽瞑目時年三十有八逾嵗張亦死

劉昉明

潮陽劉昉明甲志所書開源宮主允之子也臨生時允夢人自誦其詩兩句云旌搖楚甸三千里衣惹秦川一帶云旣而生昉後仕至太常少卿三帥潭州一臨夔府符其夢

九月梅詩

紹興二十八年九月潮州掲陽縣治東齋梅花盛開嶺外梅著花固早於江浙然亦須至冬乃有之邑人甚以爲異士子多賦詩大抵皆諂令尹時梁鄭公正爲館客寓此齋亦作一篇曰老菊殘梧九月霜誰將先暖入東堂不因造物於人厚肯放南枝特地香九鼎燮調端有待百花羞澁敢言芳看來冰玉渾相映好取龍吟播樂章語意不凡殊王沂公𨿽然未得和羹用且向百花頭上開之句明年還泉州解試第一又明年遂魁天下致位上宰

程氏樟木

鄱陽松子源民程氏家山有大樟木一株二三十世矣族系益熾莫適爲主故不加翦暴髙至侵雲霄慶元元年族長知萬與眾議以與薦福寺使自伐之監寺僧紹禧往涖其事木半生癭隆起三四尺一匠先升髙削去癭旣脫中有水澄湛一蛇蒼褐色見人若驚躍空而下匠以語禧懼欲捨之知萬不可曰吾舉宗聚謀發心施佛渠可中止卒僕之悉芟刈榦枝獨畱木身矯然如防虹長堤時農人種稻在田乃擊皷喚集飲以杯酒挽拽未十步木展轉東西五人遭壓知萬侄亦死其傷股敗面者又十餘輩死家欲訴於官知萬曰不幸及此吾自茹猶子之痛尙何忍復相困乎竟載木歸寺紹禧以它事爲郡倅所治囚械獄戶將受杖而聴贖木今爲大雄殿柱

淸塘發洪

慶元乙卯嵗夏五月中旬間饒州大雨七晝夜江湖皆溢水入城者過六尺鄱陽浮梁尢甚淸塘村去州九十里劉氏宅其地是時庭中數處穿小穴濺水如跳珠其家謂積水固然弗以爲慮至二十二日午未之際忽成兩大竅泉湧出其中方知必有水禍悉收拾箱篋縛置梁上而率家人登舟趨後山甫及山半水大至回望故廬已蕩然隨流而去無尺椽片瓦存迨水退往視則陷爲污澤了無向來居室形生生之器具掃空識者謂蛟螭輩乘水勢與人爲害然亦不可柰何矣

夷堅志丙卷七

欽定四庫全書

夷堅志丙卷八

宋洪邁撰

諸曁陸生妻

諸曁縣治有湖四繞民陸生者居縣後湖塍上以打鑿紙錢爲業一旦黃昏方畢事倦而就寢妻懷娠過期兩月夫未睡時覺腹痛因臥其傍有頃陸睡覺不見妻而房門元未曽開知墮怪境急籠燈出外呼索且邀鄰居人窮訪之半夜後聞湖內人應聲月正明望之乃妻也率一少年共往取之妻執少年衣袂曰將孩兒還我曁登岸陸挾以歸胎已失去始能言云見數人來房內喚出到一處引入小室排設薦褥如產閣然不覺免身旣洗滌加𦇤褓觀者滿前曰男兒也眞可喜我未及就觀驀無所覩今思之殆與死爲鄰亦幸而獲存耳明日起居泰然一無患苦湖𨿽不廣而外與江連疑婦人向來受胎之時必夢蛟螭輩來與交接而不肯言時慶元元年中元後也

茅山道士

揚州名醫楊吉老其術甚著其郡一士人狀若有疾厭不聊賴莫能名其何等病苦往謁之楊曰君證已極气血消爍且盡自此三年當以背疽死不可爲矣士人不樂而退聞親識間說茅山觀中一道士於醫術通神但不肯以技自名未必爲人致力士人心計交切乃衣僮之服詣山拜之願得執薪水之役於席下道士喜畱置弟子中誨以讀經晝夕祗事左右頤指如意歷兩月久覺其與常別呼扣所従來始再拜謝過以實白之道士笑曰世間那有醫不得底病汝試以脈示我診視又笑曰汝便可下山吾亦無藥與汝但日日買好梨一顆如生梨已盡則取幹者泡湯飲之仍食其滓此疾當自平士人歸謹如其戒經一嵗復往州楊醫見之驚其顏貌腴澤脈息和平謂之曰君必遇異人不然豈有痊安之理士人以告楊立具衣冠焚香望茅山設拜蓋自咎學之未至也北夢瑣言載一朝士疾危醫者趙鄂云只有一法請時喫好梨不限多少如咀齕不及捩汁而飲或希萬一用其言遂愈此意正同

黃顏兄弟

吳郡黃顏兄弟従事科舉顏元名某父夢人告曰汝子若以顏爲名必遂意卽従之是嵗獲鄕薦來春擢第至次舉叔季將試父又夢人使二子亦名顏覺而相語以爲安有兄弟三人同名之理後再入夢於是拆顏字爲二叔名彥而季名頁同榜登第王順伯李仲詩皆與顏之孫姻有舊

平陽王夔

永嘉士人或夢至大山下見嵓穴豁開祠廟赫然一神正中坐而緑袍判官持文書前白曰呈今年舉人解榜士人偪而觀之僅見王夔二字判官指之曰此平陽王廷用也士人固與廷用善答彼不名夔判官曰須用攺名夢者覺而喜以書告之使更名廷用曰士子得失蓋自有命存豈應信他人一夢不肯攺旬日夢復如初又以告其意確然不移遂至於三判官頗怒曰王秀才執志頑悍如此我必要他攺了夢者以屢遭沮卻不復言防秋闈不逺舉人各納試卷連粘家狀廷用手寫十紙皆錯誤不堪用瞿然而悟卽爲防一上中選繼登第於丁丑王十朋牓中

陽春縣

嶺南大抵皆瘴毒而春州最甚自唐以來北客謫徙者罕得生還本朝廢爲陽春縣以隸南陵州蓋旣爲一邑則士大夫竄逐罪囚黥配皆獲免至彼亦建議者持心近厚云凡調注縣令如滿三年許不用舉主由選階故京秩去者莫得歸然貪嗜榮進率冒昧以往惟淳熙中莆田葉元卞獨終任與妻室無恙而家人子盡死一婢正病臥於別室夜聞其呻吟聲俄如喉間痰涎喘壅之狀迨旦視之乃自縊於梁梁去牀猶丈許無階梯可升蓋従前不善終者従而爲厲非専以瘴而隕命也餘千鐘宏爲恵州歸善巡檢時正覩其事葉名子昻丞相之侄也

汪氏庵僧

徽州城外三里汪朝議家祖父墳庵在焉紹興間招僧恵洪住持僧但飽食安坐未嘗誦經念課於供事香火亦極簡略僅能循循自守不爲它過主家皆安之凡歷嵗二十干道二年病終汪氏塟之於近山元有大楮樹郁茂扶疎數月後頓以枯死繼生菌蕈汪僕牧羊過之見其肥白光粲采而獻之主人用常法煠治味殊香甘殆勝於肉今夕摘盡明旦復然源源不窮至於三秋浸浸聞於外或持錢來求掇買悉拒弗與又畏人盜取乃設短墻闌護之鄰人憤嫉夜逾墻入將空其根枿楮忽作人言曰此非爾所得食彊取之必受殃災我卽昔時庵主也坐虛受供施不知慙退身沒之後司罰爲菌蕈以償所以肥美者吾精血所化也今謫數已足従此去矣鄰人駭而退以告汪汪猶不信自往驗之不復有菌遂伐以爲薪

希韓大正

梁起道知處州有王宗愈者由大理丞坐事送吏部注雩都知縣初到詣郡參謁旣畢當趨下循廊而出梁以其方爲朝士且與之有舊畱使升車王辭避不敢梁呼其字曰希韓不須如此言之再三客將謂其官稱卽聲曰請希韓上轎客主皆解頤梁𨿽賦性嚴毅而察其愚野不之問李正之提防坑冶巡歷廣西過長沙郡僚具迎牘稱曰提防大正蓋不知其名而亦誤以爲官稱若寺正之者李怒移文潭府治諸曹書吏時張敬夫居於潭其緘亦如是府主劉共甫笑之曰他人容或不曉君何爲爾張愧笑及李至引咎謝不敏焉

小樓燭花詞

紹興十五年三月十五日予在臨安試詞科第三場畢出院時尙早同試者何善伯明徐搏升甫相率遊市時族叔直應賢鄕人許良佐舜舉省試罷相與同行因至抱劍街伯明素與倡孫小九來往遂拉訪其家置酒於小樓夜月如晝正臨欄幾內廂兩燭結花粲然若連珠孫倡固慧解事乃白坐中曰今夕桂皎潔燭花呈祥五君皆較藝蘭省其爲登名髙第可證不疑願各賦一詞紀實且爲它日一段佳話遂取吳牋五幅寘於桌上升甫應賢舜舉皆謝不能伯明俊爽敏捷卽操筆作浣溪沙一闋曰艸艸杯盤訪玉人燈花呈喜坐添春邀郎覓句要奇新黛淺波嬌情脈脈雲輕柳弱意眞眞従今風月屬閒人眾觀嘆賞獨恨其末句失意予續成臨江水仙曰綺席畱歡歡正洽髙樓佳气重重釵頭小燭花紅直須將喜事來報主人公桂月十分春正半廣寒宮殿蔥蔥姮娥相對曲欄東云梯知不逺平步躡東風孫滿酌一觥相勸曰學士必髙中此瑞殆爲君設也已而予果奏名賜第餘四人皆不偶

南康戲語

汪仲嘉謫南康寓處僧捨嘗招郡僚宴集營倡咸在有姓楊及李者於羣輩中藝色差可適理掾主李戶掾主楊席間時時相與嘲戲理掾顧謂戶曰爾愛其羊我愛其禮固載之魯論無用相笑也坐客哂之而求所以爲對者敖麋用卿正與汪公對奕麋爭劫思行星子沈令従傍呫囁汪曰我已有對矣傍觀者審當局者迷眾擊節嘆賞

泗州邸怪

安定郡王趙徳麟建炎初自京師挈家東下抵泗州北城於驛邸憇宿薄暮呼索熟水卽有妾應聲捧杯以進而用紫蓋頭遮其首趙曰汝軰旣在室中何必如是自爲揭之乃枯骨耳掩冉而滅

汀州通判

紹興中宗室忘其名當範汝爲亂後添差汀州通判無官舍可居暫寓推官防吏士多言有怪偶正員缺因暫寓其處此防正自有七姑子之擾方冬初薄寒獨坐火閣內忽一吏捧十餘刺納謁視其官位姓名皆稱前任通判汀州軍州事趙生心知爲厲扣吏曰此諸客何爲悉集於此對曰並是年以前做通判者終於任所故防無歸棲泊度日聞尊公來相率求見趙又曰汝復何人曰亦故客將今已死矣趙曰客旣多若一畨相見無緣欵曲汝自以先後之序逐一爲吾延請吏拱手曰諾於是引一客至趙接以賔禮歷詢其鄕裏井所歷官今眷屬安在客如言對答殊不它談頃刻告退再一客如前語之盡十人乃徧謝曰日晚茶酒兵不在不得具茶湯且無由報謁幸勿責誚皆唯唯揖別已而寂然人謂趙以一生人而對十其膽勇可敬祿位當未艾也然自後才五年僅得某州通判以卒

張三娘

徳興醫者葉吉甫妻張氏行第三乾道中暴得疾卒未斂復蘇云被一公皂追去行郊野間卒杳杳冥莫知處所久而到一官府趨赴庭下立一貴人正中坐皂隸呈文書貴人震怒命捽之於地一獄卒以荊杖訊其足叱曰我本使令追樂平縣金山鄕許門張氏三娘今乃差誤何也此婦人合更有一紀壽生兩男豈得遽引來卽別遣人送還我遂寤吉甫喜其再生而不暇詢許門之事後張氏果誕兩男恰十二年乃亡吉甫今尙在

樂平民

樂平縣押錄梁傑有罪爲刑獄使者逮送州院死於獄一市民爲證左者相繼亦以疫殞旣兩經檢驗廂卒用葦蓆束其屍埋諸芝山寺亂冢之側越三日寺僧到彼處見所瘞土外露一手白於眾命僕啟之則已活扶出外與之湯粥民然略不能說所見但云若夢中然𨿽復得爲人而面色全如梔蠟殊無血液滋潤四體皆黒洎還家其妻已爲他人所據不復肯歸原夫此民棲棲行乞至今猶在

眉壽庵僕妻

樂平何衡程國老自作生塋築庵捨名之曰眉壽延僧主之其後僧去只令一僕挈其家居中僕出田間歸時已黃昏不見厥妻呼外人徧往尋訪山巖榛莽無處不至倦極而反悶睡未熟聞攛厫內似有人轉動啾喞之聲審聴之則妻也急燭火登梯發壁取之正臥於笪上四傍無隙縫𨿽雀鼠不可入扣妻所見蚩蚩不能言後亦無他

上官醫

醫者上官彥成本郡武人自稱北京駐泊云宣和中在京師試鍼灸得翰林醫學轉至副使皆妄也乾道初來鄱陽其技亦平平而能大言宗室公頤頗滑稽善謔因坐羣客次有言某人病勢可慮一客云可招上官駐泊公頥蹙然曰上官來則下官去矣坐皆絕倒蓋州郡每日申時兵校交畨其當直軍員必大聲曰上畨來當下者繼之曰下畨去故用此以爲戲彥成聞而甚病其語譽日削焉

夷堅志丙卷八

欽定四庫全書

夷堅志丙卷九

宋洪邁撰

王縣尉小箱

呂叔炤爲太平宰攝尉王生同僚以憂去臨行持一黒板箱並它篋只數寄與呂宅丁寧謹防此箱無致失壊言之於再三而未已呂旣受其托爲寘諸牀內板閣上初時聞其中呫囁窸窣但以爲鼠拊席嚇之則止箱鎖處向外對南久之忽面壁謂妻妄移動復正之明日又橫轉南北向始防怪訝數月後王生來取去且求一舟至江津徐扣其所貯乃在邑日與一倡宻暱未防倡死王親詣瘞所焚化其柩而包遺骨著小函箱中所貯蓋此也是日拋於江流則向來現小怪者爲倡無疑呂氏追思悚慴撤去板閣忽忽若有所覩

建康三聖廟

建康土俗多事三聖所在立廟而塑像惟一軀莫知爲何神靈威頗著吏民奉之尢謹句容縣一廟在丞防大門內之東每嵗春月邑人祭享沓至宰豬烹羊往來必經庭下従朝至暮叫呶冗雜紹熙辛亥吳人顏景宴爲丞欲塞其戶吏卒交勸以爲必興禍殃顏勉爲止次年竟不柰其喧乃築短垣於傍以限之自是出入者必迂枉經吏捨後轉而之廟前來者視舊日益少矣顏將滿秩求檄還家時甲寅六月也縣人詣廟焚香告白言前所以遮隔祭祠皆顏縣丞之意願勿以爲吾民罪顏到家忽病泄痢一夕而卒顏名叔平魯子侍郎之子防補登科年少雋爽遽至隕命士友嗟惜豈其受命於天而爲一神所奪抑非偶然耶江寧尉司一廟亦如此凡居官者至必禮謁丹陽劉平國宰獨不肯加敬毎轎過其前但舉袖掩面一弟隨侍未防以小疾終妻陶氏懷姙而疾夢神言汝夫無禮於我我已取厥弟茍爲不悛當復取汝陶氏以告劉劉不信陶果死劉始悔懼躬往禱謝乃已

範成績

範成績石湖參政弟也賦性堅暴每従其兄居藩方輒爲所困撓紹熙甲寅爲建康通判冬至之夕庖妾報甑鳴一家皆懼欲求僧巫禳謝置不問旣而益甚至或哮吼作雞犬百禽之聲其音響厲外間悉聞之範親以刀破其甑卽日聲出釡中又碎釡毀竈於是諸怪互作正對客坐桌椅昻然自舉烘籠奮而行蹴之不僕舞躍自若凡擾擾數月習慣爲常次年四月八日與同僚在都防忽覺痰不復能支吾従吏掖登車僅到家喉中涎如泉湧吚嚘有聲其家人云全與向來相似眾醫切脈下藥皆不可納俄大叫一聲而殂

陳待制

陳元承待制桷閩中人天資好道紹興中常従韓蘄王宣撫幕後爲秦丞相所惡屏處累嵗遂絕意宦塗結茅庵於句容大茅峯之南盡屏妻妾築八卦臺晨夕朝禮星斗暇則存神內視恬澹寡欲買田數十畆於山下以贍方外遊士每嵗春二月大茅君生朝士庶道流輻湊進香十七所供醮無虛席惟山北元待萬宮香火最盛陳一日往致敬逢一客修然長而碧眼方瞳標韻灑落衣槲葉衣持八角扇遮道緣化陳篋中有崇寧大錢一文卽投與之客欣然接取去旣而曰君與我錢我不可無報復以所得錢付陳陳訝而視之則成兩錢矣回顧客已不見及還庵取出皆金錢也益大驚異是夜夢其人來告曰予爲呂洞賔以子有仙姿故相試耳子學道之志𨿽切而及物之功未著盍勉之因教以服气煉眞飛符治疾之法且約三十年復相見陳旣寤絕不茹葷飲酒習行天心正法奇祟異殃得其符水立愈又爲人行持齋醮效驗甚多山居歷嵗步武輕健如飛道俗翕然歸重秦亡之後當軸者與之故舊勸其復出始猶執志拒卻竟奪於子侄之請卽家奉祠劉信叔制置江淮以爲參議官旋一再與州還元職道心益怠方術不復驗暮年仍蓄姬妾腰背龍鐘視聴晦昧了非昔比又因浴熾炭於傍髣髴見神靈叱責遂墮鑪中半身灼爛以死孫壻李勲紹熈末爲句容主簿爲人言

林夫人廟

興化軍境內地名海口舊有林夫人廟莫知何年所立室宇不甚廣大而靈異素著凡賈客入海必致禱祠下求杯珓祈陰防乃敢行蓋嘗有至大洋遇惡風而遙望百拜乞憐見神出現於檣竿者裏中豪民吳翁育山林甚盛深袤滿谷一客來指某處欲吳許之而需錢三千緍客酬以三百吳笑曰君來求市而十分償一是玩我也無由可諧客卽去是夕大風雨至旦吳氏啟戶則三百千錢整疊於地正疑駭次外人來報昨客所擬之木已大半倒折走往視其見存者每皮上皆書林夫人三字始悟神物所爲亟攜香楮詣廟瞻謝見羣木皆有運致於廟堧者意神欲之遂舉此山之植悉以獻仍輦元直還主廟人助其營建之費逺近聞者紛然而來一老翁家最富獨慳吝只施三萬眾以爲太薄請益之弗聴及遣僕負錢出門如重物壓皆不能移足惶懼悔過立增爲百萬新廟不日而成爲屋數百間殿堂宏偉樓閣崇麗今甲於閩中云

謝樞宻夢

謝子肅臺州臨海人元名某爲舉子時夢人告曰君若攺名某則小吉名深甫則大吉紹興己卯嵗先用某名赴州學春補教授金華李翔喜其文旣中選自是月書季考連占前列及應舉試始更爲深甫已而不利至壬午秋復然私自笑曰神戲我如是豈非當止於州學生乎乾道乙酉嵗議別更名逼期復夢前人告曰終不成這回又不得驚而寤仍以深甫投牒遂預計偕明年登第久之夢一卒如皇城親事快行家者攜一牌刻曰禦史中丞紹熙初謝自左史尹臨安鄕人或聞昨夢語其友曰此去獨坐不逺矣蓋以其嘗爲諫官也友答曰吾所知一士子夢得省牓一冊乃市井隨意印賣者其上列人姓名盈版而謝公在焉於名下白書刋一相字若墨刻以是推之中丞不足賀也繼而果拜此官擢登樞宻相位固可涉級而進也

丁逢及第

常州士人丁逢端叔紹熙二十九年夢人告曰汝若逢丁可則及第矣覺而攺名爲逢是嵗秋闈不利乃嘆曰安得有人姓丁而名可者吾必不第如是又四舉至隆興元年省榜出果有天臺丁可姓名𨿽切自喜然度其選官須次尙猶數載未必出其衡鑑之下乾道元年秋試丁可待闕家居漕使念其貧檄爲常州考試官逢灑然自慶知必中程而可於貢院被病先出逢大失望迨掲榜乃在選中後謁謝主司諸人皆言丁主簿臨去時手執一卷程文授吾輩云自得此卷便擬寘諸前列防以疾不克如志願諸同院勿遺此人可𨿽死不憾及防捲之際各有所主不暇爲他人計適防檢一卷犯諱當黜倉卒難訪尋遂以充數蓋吾子也丁乃以昔夢告之

李三妻

饒州市人李三妻楊氏郡吏之女也紹熙五年春染時疾招裏醫鄭莊治療未愈數日後忽矍然起坐語言舉止若男子呼李生曰吾爲中堂神王汝家従來香火嚴潔吾念汝至誠聞婦病困來相救可喚醫者來少頃醫來楊斥其姓名莊怒曰何得遽爾見輕楊曰我是神道如何叫汝姓名不得汝平日用附子入藥險損了人性命復敢然邪莊拒以未嘗用楊曰昨日所下某散實有之而欺我何也莊始悚怖又曰便煮竹葉石膏湯飲之使我生少緩已無及矣莊辭曰不知此藥所用防種楊大怒叱之曰醫人不識此个藥方眞可笑卽歷舉名品分兩無分毫差莊於是以一服進接而飲之飲訖然就睡及醒再服一杯明日遂安次年春又病亦有憑附者自稱張大王而所言略不效但時時注視枕屏破紙處李疑其異掲紙觀之乃畫家寫一神像未竟者亟焚諸城上病體旋愈

丘鼎入防

宜黃人丘鼎病困中爲二吏持符逮去至官府諸吏駢列廷下主者出坐引而前旋呼一女子手挾涼衫腳曳長帛若與丘有所證口未及言而肩傍自有咄咄與女辯者女詞屈吏命之去其帛扯其衫丘黙悟乃少年日與此女雜居朝夕往來因與之合後嫁富家某氏子多以其貲布施道釋未數年而死司課其功宜受男身但有舊與丘淫通事須得直乃可故逮丘以證丘未言而傍咄者曲折已白蓋向時私意實出於女女坐是不得轉男身繼麾丘去方辭行見吏呈文書探首窺之全如世間州縣追引列人姓名於首余不能識僅見兩郭氏字吏遽掩之顧卒導丘出抵大門則已掲示一牓曰某人曰某人其弟在焉名下注十七日字末後系銜乃裏中新逝官員置押官稱殊與世異屆中塗導卒私禱曰他人到此必有賄贈君那得無丘曰吾固貧士且來時不持一錢何以爲謝卒曰還家請道士轉度人經百徧足矣丘許之恍然而寤則已死一日家人環泣具棺衾僧寺擊無常鐘聲歷歷在耳爲母妻言之喜其復生而母妻皆郭氏也愀然不樂越數日同時臨病不起弟果以十七日亡

姚宋佐

姚宋佐彬州人乾道八年登第爲靜江府教授能詩文頗擅名其鄕而舉措多失之輕易嘗赴經略司幹官宴席坐客受勸觴徧當酌主人姚見酒黒色而侍妾所執樽又非向所用者疑爲紫蘇水作色而起曰客則飲酒主人則飲水何哉主人曰此亦酒也安得有二姚以所疑對主人笑謂不然終不之信別酌以酬之而自掠取所斟者一飲而盡始知酒但云比向來者味差醇未防覺腹大痛急歸俄蔵府洞下繼之以血旦而死一城皆言姚教授遭經幹所毒府帥深疑焉謂彼方有京秩之請而爲姚所先怨恨必出於此卽劾罷之已乃審其實蓋執樽之妾本顓房擅愛其後寵稍替將不利於主公故寘毒藥中而姚攘臂掇其禍帥逮此妾鞭殺之幹官旋亦病廢

熊雷州

崇仁熊某通判廣府攝守雷州至之日吏白當致敬雷廟熊曰吾知有社稷山川之神學官之祀而已烏有於雷祠言未訖烈風驟雨震霆飛電四合而起一橫板従空墮前取觀之乃其家以限倉戶者所題則熊手筆不勝恐懼急致香幣謁謝續馳書質家人果以其日失此板竟沒於郡予在西掖時曽行雷神加封制其廟曰顯靈其神曰威徳昭顯王其石神土地曰協應侯然則名載祀典渠可忽哉

丘秀才

撫州民張生以財雄鄕間訟輒得勝所居慈龜嶺其田與艾氏鄰當嵗旱陂塘涸攘艾水以漑灌因致爭毆傷艾僕交訴於郡縣累嵗不得直一漕使至艾往披訴乞以事付淸彊官且與張共酌立罪賞期以今所定爲據無問是否彼此勿得再言漕委宜黃丞邑士丘秀才善於丞受艾餌往禱丞先入吏語置不領略丘陳情以告曰此君屢世徳而吾所自理正如是願君平心處之使滯屈獲伸亦可以少資補助於計爲兩得丞爲之感動如其請裁決以報張氏三僕逮系獄姓李者病死二受杖張憤甚而不可復競惟嵗設僧供具列其事若詛咒然淳熙丁未張竟怏怏以終丘秀才就館於鄕豪正對主人坐忽瞢騰如紛辧狀久之始言吾且死矣適被吏追我至一王者居見張老及李僕索命吏稱舊名喚我前吾拱曰自名爲某與所指不同可證其妄王令訊張李叫呼曰果此人不謬吾執前說仍引去年秋試中待補生爲驗言未已一吏負大簿前題曰丙午各諸州軍待補簿檢視至撫州有今姓名張李曰汝防送我命何得以攺名故輒欺王王使釋兩人而引吾聴判語吏讀示云本界土地契勘限十五日到吾揖退遂得蘇回念𨿽以計獲寛度必不免求解館歸訣妻孥主人彊畱之然覺其气息奄奄迨十四日始歸未到家而卒

夷堅志丙卷九

欽定四庫全書

夷堅志丙卷十

宋洪邁撰

姚尙書

姚尙書祐字伯受湖州安吉寒儒也偕其兄依富室館第富翁擇塟地延一客名術者於家使宿書館因與姚善翁嘗與之行視某處山以爲不堪用旣攺卜矣他日再往則秀气呈露儼然佳城念前語之失弗敢言宻以告於姚曰君従主人求之俟得之當指穴以告所謂某處諸翁冢山也姚方居父喪従容請於翁翁曰吾初意亦欲爲先生求一地今幸可用吾復何辭客又語姚曰此翁儻悔之將必爭須立券乃可約旣定客引姚縦觀而謂之曰此地兩處皆有穴若就上穴則二君服闋後卽登科駸駸要津特患壽數不能長若就下穴則奮髮稍遲至三十年後乃盛可出執政二者惟所擇姚曰吾方貧十年外無以糊口蚤得祿食足矣何暇逺冀三十年外乎願處其上客曰然則姑營之異時才小損如吾言卻徙而下亦可但不復有執政耳遂如之已而兄弟聫策受名伯爲符寶郎伯兄卒於州通判思客曩說而懼且數夢其父來衣裳皆爲水所漬於是謁告遷塟洎啟壙水盈其中其如湯伯受至禮部尙書丁母憂後出鎭太原以鄕縣小胥造冢逼其先墓疑爲厭已請解官持服詔提舉上淸寶籙宮凡前後三議除丞轄輒不成而止尋卒

侍其如罔

豫章寓士侍其如罔就館於臨安監打套局門朱徳初家慶元九年當赴秋試中元後左手大指甲上忽見一道人側面立身潔白而眉目具如繪畫狀驚而示於人皆謂耳目聞見所未有或以爲祥或以爲怪越二日又變作正面而形貌益明於是以爲祥者亦怪焉如罔始懼以書刀刮去之心切自念吾逼試期而有此異豈非佳兆乎正熒惑不自定而其叔父訃音來限期親百日制不獲入試一時之應乃若此

趙積智

趙再可思侍郎有子八人皆好學多預薦送第六子積智尢好讀書獨屢試弗效居常郁不樂紹熙三年従其父在桂林時年三十八矣當就鄰路湖南轉運司試家素奉張王神黙禱求助夢夜如銀网內大書一中字號覺志之於策朝夕思念其意忽若有省告其兄弟曰月中有中字惟用字實應之卽白於父攺名用是嵗遂貢名春闈𨿽不利而中太學補選以覃霈免乙卯舉時未可量云

婆惜響卜

括蒼何湛叔存淸源王曽孫也淳熙丁未赴省試館於三橋旅邸掲牓之夕遣僕探久而不至有憂色因率同輩登橋聴響卜駐足未定聞河畔婦人叫呼曰婆惜你得蓋吳人慍怒欲行打罵之詞俗謂之受記非吉兆也湛獨喜亟還曰可賀我矣同輩曰叔存作意聴響卜而連四得字夫復何疑湛曰不特此也吾少名正爲婆惜眾皆喜方買酒欲飲而僕至果中前列

李氏二童

李元佐宰南城嘗挈家遊麻姑山諸子尙少挾隨行二童登齊云亭覩山澗花蝶翻飛可愛令撲之童入林樾深處久不返呼之莫應走白於父遣吏卒於山徧索移晷方出但云迷路而不言所以後月餘諸子見童著新衣又常常買酒肉相對飲啗心疑之恐其爲盜縛詰之始曰向者撲蝶時遇一道士手提頭巾喚我至所居見屋宇華麗風物淸絕不似人境命童煎茶將飲我未至而聞呼聲急乃奔歸道士擲一物與我拾取視之銀也回顧間人屋俱失竊喜而不敢說持銀賣與市鋪其重十兩得錢二十二千就寄鋪中時取以供衣食費諸子未之信詢諸鋪實然元佐謂其銀蓋仙家物必異於常品欲以元直取之鋪人云爲過客買去矣後訪之仙都黃冠皆云手提巾者紫陽鄧眞人也始知二童有所遇是嵗紹興癸酉及丙子年李解縣印相繼佚去莫究所之其一福童者姓戴其一壽童者姓傅皆南康人也

公安木手

江陵公安縣一寺甚雄偉所事神俗稱二聖曰靑葉髻如來曰樓至徳如來靈效彰著紹興初蜀僧懶牛者主此寺以殿柱朽壊欲易之聞逺村巨室有豫章大木遣其徒往問主人索髙價不可售懶牛將自往未及行知客僧乃引其人至云向者承需木方擬布施而來價遽還次日木上忽生一枿大如來手今豈敢復靳願於二佛前焚香敬白以明初心如其言旣伐木而奉其枿龕於香殿桌上指甲防節視像了無小異云

鄭二殺子

武陵民張二嫁女招鄰里食飲鄭二夫婦預焉鄭妻素與王和尙者通人多知之酒酣後偶墮箸於地張妻戲曰定有好事鄭妻笑問故曰別無好事只是个禿頭子一坐嘩然鄭已不堪俄有外人喚之出附耳語而去眾問爲誰曰王闍棃典袈裟在我處價來贖眾人大笑鄭夫妻皆怒捨去鄭張皆義勇民兵鄭歸取所佩刀出再至張門叫張奴不勝憤憤曰爾家做如此事我請爾酒食卻提刀上門罵我亦拔刀逐之鄭愈怒其子八九嵗臥於凳上自捽其首防臂折脇以死而大呼投里正言張二殺我兒里正捕系張仍飛報縣主簿李大東攝令事檄巡檢驗實張言了不知鄭子致死之因而鄭妻守屍搏膺哭云只有一子爲夫所殺將以尢賴張二於是兩家悉對獄鄭坐殺子誣人黜流逺郡張夫婦受杖鄭妻王僧伏姦罪杖脊以酒席言謔之故致過如此

陳長三

武陵細民張道僧少失父母獨與祖母霍氏居年才十三四而頗孝謹紹熙辛亥之冬久雨雪方霽張灘邊見魚遊歸取鉤垂釣得一魚喜甚串以竹杪將還溪西鐵鑪下人陳長三望見度水求之張辭以欲歸遺婆陳曰隨我到壚下以百錢償汝又不可陳徑攜魚去張亦度溪追躡至岸挽陳衣紛競不解兩人俱墜水陳長身丰偉跨張腹壓之且捽其頭捶其項岸上人聞叫呼聲急趨救張正痛欲脫従下舉足適中陳處陳立死裏執張詣縣獄成赴府府守永嘉劉立義閱其牘曰此無罪人也卽援王荊公防鬭鶉事書判曰公取竊取皆爲盜道僧得魚而長三彊取之盜也誘之過溪而取之壓之水而猶不置時窮冬凝寒道僧疲弱少緩且死道僧以足踢之偶中其死是盜與失主鬭爲失主所殺耳道僧無罪召保知狀具申提防刑獄司及省寺竟従所防陳氏之人亦無詞人謂長三之勇何止勝道僧十倍而恃力以逞天實誅之云

商徳正羊

淳熙十三年冬隆興進賢縣舒致政以生羊饋府士商徳正畱家旬日進往塔園豢養明年夏貨之於屠者孔生牧於東湖傍至初冬將殺之忽失所在是日正午徳正在家見一羊自外奔入至堂而跪爲赴愬哀鳴之狀已而喘臥廚中認其爲原物呼詢孔屠得其事嘆曰羊向者來此少日卽去今相隔一年吾所居升平坊距塔園五里中間岐路不易識而能逃死就生如是豈有神使之然以警世耶卽還元直而存之郡人盧國英爲作嗟羊記又三年羊死瘞之塔園因與寓客田穎叔語如此其夕夢抵西山朱橋莊遇婦人𦇤乳兒來拜曰兒被公恩今得爲丁家子敢不敬謝翌旦往審之耕僕丁氏果以羊死之日生男子穎叔又爲之記

簡坊大蕈

進賢縣簡坊市皆諸簡所居田僕趙三每日入山采薪慶元元年七月久雨乍晴持斧至山顚見巨松下一大蕈其徑一尺八寸摘歸誇語鄰里以爲平生所未見酒肆王翁尢異之謂曰我與爾錢以與我將掛於店外以誘飲客趙許之而嫌所酬薄與妻言蕈如許大而王翁只肯還五十錢不如我一家自飽傍人亦共贊卽分擘洗滌和米加味作喚妻婦孫均食訖乃就寢未及交睫皆覺腹痛雷鳴競奏未到明盡死獨一孫數嵗以嘔吐得免簡氏爲收育之蕈之有毒固多此禍一何慘也王翁家與酒客亦危矣哉

復州銅磬

復州幹明寺四隅皆湖紹熙辛亥漁人舉网得古銅磬泥土漸蝕方就水揩滌寸許其光赫然透照腸胃而旋轉不止置之篷頂亦然波濤旋覺洶湧謂爲怪擲之岸上以棹扣擊聲徹云漢而旋轉愈甚因投腐魚實之猶轉不止乃棄諸水中明年春主僧淸顯方聞之募眾漁訪索得於別浦但經魚污處不復光惟唇間尙可燭須眉聲𨿽淸揚終不如向來也

向仲堪

樂平向仲堪字元伸紹興十一年通判洪州府帥梁揚祖侍郎峻於治盜嘗欲殺兩人委向審問吏以成牘來問盜所在對曰彼已伏罪例不親引恐開其反覆之端但占位書名足矣向曰人命至重安得不見而詢之幹官趙不系譖於梁梁召向責其生事向曰如帥司卽日徑誅之何必審實旣付之獄則當準式引問若無罪而就死地想仁人不忍爲也梁感悟遂竟其問果平人耳遂得釋後自他州赴調宿晉旅邸一病瀕於危殆夢至殿宇間聞主者云向仲堪有治獄陰徳特延半紀旣覺浸以安愈詣天慶觀啟醮筵以謝再生其靑詞自述云頃旣罹於重患忽得夢於良宵覘玉嶺之無涯愈覺眞都之邃續龜年而有永親聞帝語之詳旋復貳處州終於官距夢時正六年也

公安藥方

向友正元仲之子也淳熙八年爲江陵支使攝公安令疽發於胸臆間拯療半載弗愈嘗浴罷痛甚委頓而臥似夢非夢見一偉丈夫長巨目著拂塵披衫防揖而坐傳藥方與之曰用沒藥蔞乳香三味以酒煎服之且言桃源許軫知縣亦錄此方但不用蔞若欲速效宜服此友正敬謝卽如其戒不終劑而痊後詣玉泉禱雨瞻亭中闗王像蓋所感夢者因繪事於家

向友正

向友正紹熙四年爲復州推官五年正月十五夜月不甚明其子彥漳見捨後一黒物長丈餘以爲木影也俄而少動因叱之逡巡而明日白其父父曰昔翁在時我夜讀書窓下月色皎然覩一影甚巨自隙窺之乃極長黒人腰與檐齊怖而就寢旣而翁捐館今無乃此乎後九日友正無疾而卒先是孔目官任遜死已十餘嵗是日遜妻見故夫幘履袍笏疾趨過門全如生時形質邀之還捨辭曰吾今爲西祠判官適孚恵神王以推官嚴明使召之汝姑少待至二更後復來叩門語曰向公非人間可畱必別除命我行亦不容緩矣遂去俄而向亡

劉之翰

田世輔爲全州都統制荊南人劉翰者待峽州逺安主簿闕作水調歌頭獻之曰涼露洗金井一葉下梧桐謫仙浪遊何事華發作詩翁烏帽蕭蕭一幅坐對淸泉白石矯首撫長松獨歸來晚聲在碧霄中神仙宅晉玉節經金狨黔南一道十萬虎控雕弓笑折碧荷倒影自唱采芝新曲詞句滿秋風劍佩八千嵗長入大明宮田覽之大喜致書約來金城欲厚加資給之翰遽亡明年田出閱武見之翰立道左泣曰人殊塗公能卹吾家亦足表踐言之義忽不見田大驚異亟送千緡與其孤

夷堅志丙卷十﹤子部﹐小說家類﹐異聞之屬﹐夷堅志﹥

欽定四庫全書

夷堅志丁卷一

宋洪邁撰

南康神惠廟碑

大觀三年秋長樂陸端蘊自太常少卿坐議原廟不合謫爲防州瑞金令其弟端藻在京局亦屏去得武夷衝佑觀隨之官是歲九月戊子夜夢艤舟江臯登北岸見堂崇深一丈殿上衣冠甚美前揖曰吾順濟王也子何以至此然吾祠宇子當爲吾記仍書之藻逡巡謝曰欲作記須刻石此無碑材欲書則字畫不工且名字湮微不足爲重乃以中朝達官某人言曰王其委之王色莊聲厲曰誰謂南康而乏碑材誰爲達官吾不知也但記而書之勿辭藻拱手曰敢不敬奉命王色定延之以入修廊曲檻花木掩映若畫圖然久之語曰吾今循行子亦歸矣當以順風奉送又曰風之逆順亦非可私特世人弗之知耳俄有武夫磬折庭下王顧曰今日風色何如對曰順風也王笑視藻曰可去矣相與行至林麓間而別王登車車制絕異藻請其名王曰禹乘四載以治洪水此其一也卽與徒禦去如雲煙藻矍然而覺十一月罷祠入京調南安軍南康丞復歸瑞金政和元年八月至官二年二月甲辰夜夢中恍惚若見王者後數日邑民來告蜿蜒之物見於橋者三日矣請各獻地創爲神惠建廟以奉王三月甲子相地越十日甲戌神見於祠所於是廟成藻念昔歲之夢王雲南康蓋今涖官之處其所建立乃江之北岸也遂爲作記以八月丙子立石於廟中石刓敝不耐久淳熙十三年知縣李秩重刻之今見存

王百娘

明州王氏女百娘少孤寡無依其舅陳安行舍人毎攜以之官連歲苦疾疢紹熙三年夏忽患瘖聾不能與人接僅識字毎有所欲但於紙上書之陳批諭使投誠觀音大士冀或慈憐因晨夕禮拜不怠毎假寐如入定狀必見端嚴瑞相訓誨拳拳且勸以作禮西方阿彌陀佛仍親授四句偈曰淨土周沙界云何獨禮西但能回一念觸處是菩提又云可普勸持誦曽未逾月二患頓愈竟不假醫藥之力陳謂其力愈純至應答如響爲鏤板以廣其傳

徐熙載禱子

樂平徐熙載只有一子以淳熙甲午歲八月二十四日亡明年徐寓舒州宿松令鐘照之館捨值子初期偕南臺寺供佛長老宗悟升坐爲舉唐顧況之子非熊再生爲顧氏子之事且云吾有觀音聖相極異今以相授能刋板印施必獲報格徐敬而受之攜歸書齋鐘令爲喚匠者於郡城逾月方至啟像匣視之已有黃蜂作三土窠如龍眼大其子同時飛出二巨者甚健一細者甚弱幾不能相追隨鐘令嘉曰蛉之子殪而逢蜾蠃祝之曰我我久則肖之舜兪它日當有三丈夫子矣明年果以八月二十四日生男名曰伯仁考諸五行命書實爲還魂格繼又得兩男但季秀而不實符弱蜂之應云鐘令嘗爲之序

建康太和古墓

建康屯駐中軍敎場在城外其一隅有堆阜坡陀突兀相傳古墓也統制官成彥信以其妨礙毬馬奔騁且妄意冢中之藏欲去之夜夢一女子衣裳冠珥不似時世結束年可三十許顏貌美麗跪云妾處此八百餘年矣遺骨淒淒幸而得存今聞欲見發掘倘於人不至深害願止役無使泉下起暴露之嘆成覺以告同咸皆勸其罷議堅不從竟命徒削平果得塜究其磚甓上有晉太和年月防記蓋海西公在位時妃嬪塟處𨿽骸骴不全存而妝奩鏡臺盆桿之屬皆精金所制凡數千百兩悉掩有之自以爲得策未幾一皁隸從臨安來謁言見執趨走之役於甘太尉門下今此軍郭都統本太尉所引薦而今者頗忘恩背徳故使我來語君托密防其過欲行罷斥若能裒具其實上之當擢君爲代成大喜信以爲然厚犒之卽羅織十數事語所親且其性不能謹又漏言於人郭聞之憤怒摘其罪舉劾之坐削職秩使白衣自效是時淳熙十一年景裴弟倅貳建康亦識之經十餘年帥皆謂家賊難防莫收置戎列無由可復故知之者以爲陰譴致然所謂甘氏之隸蓋亦常至諸軍傳達主人防意後以過遭逐猶冒循舊態故成生不以爲欺成生故開封儀同三司闗之子記其名不甚的

三趙失舟

江都總管趙士說淳熙十二年宗室中有叔侄三人自臨安調選歸其所居同邑當四五月之交共買小舟經吳興過溪中一灘日午風大作天色晦暝若有物執其柁卽時淪覆幸水淺得不溺死旣達岸茫不知爲計俄一籠漂至前視之則叔誥命袍鞾之屬𨿽遭渰浸略不污濕叔甚喜二侄泣曰叔已無所憂柰我等何繼又一籠漂至二侄文書在焉日已暮投宿村捨侵晨徒步而出見田父荷鉏治地望其倉皇愁窘問之告以故父曰何不往問趙法師可知底蘊且語其居處遂行訪之亦宗室素相善者趙歷扣曲折云彼處乃小小川瀆何能壊舟船必有異吾行制神術當相爲考召立可見矣作法才畢物已盈滿其家其爲首者蓋向所遇田父也趙責數之仍索舟中物一一皆在悉爲此家屬服用若都城所謂冠珥首飾則婦女掩爲已有狀具趙罵曰汝旣溺人舟又竊取所賫安得逃罪欲行繩治對曰某忝爲當界土地前此數日被城隍司公牒指名覆此舟諸物皆據牒交領惟三人誥命及制書非籍中所載旋送還之矣牒見存可以驗視趙取而閱之竟無以罪之於是釋使去

徳興潭魚

徳興縣鄕落問失其名有大潭四十年前一巨鱖出沒其中身如葦席兩領長闊毎出遊泳輒有小者數十從之亦各長三四尺居民見之熟不以爲異某道人自江西至與居者言此物不可不去若停畱更久將爲里社興大災諸人儻見信稍出錢與我當爲去之於是村中逺近共約許以三十千道人曰吾必俟見效然後告行使刈水蓼無閒新舊幹濕悉貯於敝竹籠中凡數日所得盈岸乃舉置於潭翌日曀霧坌起障塞潭面零雨霏霏一聲震響如雷徐卽開霽則自潭上削成溝深徑各數尺巨鱖由之而出赴江中羣魚尾隨者十餘頭曝於泥沙不能去村民爭取以食一鄕喜賀謝錢如約付之道人受已卽辤去然無有詢其鄕裏姓氏者邑士張僧師川親見之爲景裴說

楊戩毀寺

崇寧以來旣隆道教故京城佛寺多廢毀先以崇夏寺地爲殿中省政和中又以干明寺爲五寺三監楊戩又議取太平興國寺攺爲邸店及民捨以僦直初拆正殿瘞佛像於殿基之下至於支體破裂已而戩病亦胸腹潰拆而死時中貴復有欲毀啟聖院者坐是乃止

禁中涼殿

政和間詔於禁中之西南營一涼殿爲雄屋四重數十楹旣成將防吉遊幸扃鑰甚嚴毎夕命小黃門兩人守直其處時已炎暑但對寢於撲水下夜未半聞內外喑啞叱吒之聲殊猛厲竹夫人相逐躍舞不容交睫顫怪徹曉以告知省盧太尉盧別易兩輩往說其怪亦然猶未深信親往驗之才至殿外正門軋然自啟盧遽入卽有人鎖其扉以至第二第三重皆然望其中燈燭輝赫寒風肅然哲宗南面坐嬪禦列侍巨璫郝隨劉友端輩十數人拱立見盧至喝曰盧某何不起居盧流汗再拜繼呼使前宣問曰汝來何爲也對曰被防灑埽新宮不知聖在此觸突天威死有餘罪帝意怒不釋曰汝歸去說與官家這些个屋也不讓得與我盧曰恭領聖防又拜而退毎出一門隨卽施鎖盧明日白奏不敢盡言惟云車駕乞未須往遂虛而不居盧之孫居於豫章東湖上爲客話此

韓莊敏食驢

韓莊敏丞相嗜食驢腸毎宴客必用之或至於再三欲其脆美而腸入鼎過熟則靡爛稍失節則堅韌庖人畏刑責但生縛驢於柱才報酌酒輒旋刺其腹抽腸出洗治略寘湯中便取之調和五味以進而持紙錢伺於門隙俟食畢放箸無語乃向空焚獻焉在秦州日一客中席起更衣自公廚傍過正見數驢咆頓柱下皆已刳腸而未卽死爲之然客生闗中常食此肉自此遂不復拄口韓平生嚴毅令行禁止罷相之後出鎭長安時藩鎭庭參之儀久廢惟初到日聊一講韓令五日一爲之僚吏厭苦一旦得小詩於屛上其詞曰五日一庭趨全如大起居相公南面坐只是欠三呼韓讀竟略不動色徐言卻是我錯了於是攺令毎遇坐防則爲之謗者亦息人服其臨事不懼堅彊有決云

郭大夫

郭大任掃除和州妖祟見於庚志中其子云居平江調知杭之於潛縣未赴任夢入書室有人授以錢數百米數升曰是君平生祿料也寤而不樂以爲所享若是之薄前程事可知矣自此不復詣彼處久之恍如有所遇焉批離書與妻楊氏楊氏和王女也伉儷十餘歲生男女三四人矣捧書悲泣莫知所爲云出居外舍累月親朋爭勸挽使歸楊氏之兄予靜樞密鎭江陵過其家取離書焚之然與妻異寢不復受俸料官期至不往自宣教積年勞數進秩當轉大夫文書到吏部趙子直爲尙書持之不爲上駁曰安有臥家十五年不任官之理檄平江審其存亡陳公亮以提刑攝府勉使到闕始獲拜命閣門以無近歲俸歷又以爲疑宛轉料理乃得放見注嚴州建徳宰時紹熙四年𨿽居閒而意緒常忽忽四月十八日中夜忽呼其子曰吾神志大不佳懼有禍至子驚怖問所以然語聲浸低殆不可辧越六日不起蓋二十五日當支料錢故先一夕而沒才年五十三其婿翁潾爲饒州推官說此

王大卿

王季徳尙之以故九卿起守平江到官僅一月而卒府僚合木爲治防臨入斂屍忽猛脹不可容其子泣告眾曰先人向自作壽具頗爲華壯在家之日毎有小不適輙偃臥其中或至三兩夕尋常見之則喜笑必引手摩拊今寄於震澤一甲僕家料神欲是物送終故顯此異若急遣人取之載次小舟不兩日當可到於是用杯珓審其可否一擲卽聴香煙才息屍已如初翌旦元棺至遂克斂時郭大夫云方下世其家以五十萬就買新制者而用之

營道孝婦

道州營道縣村婦養姑孝謹姑寡居二十年因食婦所進肉而死鄰人有小憾訴其臘毒縣牒尉薛大圭往驗婦不能措詞情志悲痛願卽死薛疑其非是反覆扣質婦曰尋常得魚肉必寘廚內柱穴間貴其髙燥且近如此歷年歲已多今不測何以致斯變薛趨詣其所見柱有蠧朽處命劈取而視乃蜈蚣無數結育於中愀然曰害人者此也以實告縣婦得釋予記小說中似亦有一事相者薛字禹圭河中人予嘗志其墓

夷堅志丁卷一

欽定四庫全書

夷堅志丁卷二

宋洪邁撰

小陳畱旅捨女

黃寅字淸之建安人政和二年試京師未到六十里抵小陳畱旅捨寓宿夜將二更觀書且讀聞人扣戶聲其音嬌婉出視之乃雙髻女子衣服華麗微笑而言曰我只在西邊隔三兩家住少好文字頗知書所恨墮於女流父母只令習鍼縷之工不遂志願今夕二親皆出姻知家赴禮會因乘間竊步至此聞君讀書聲歡喜無限能許我從容乎寅畱與坐卽撚書冊玩誦又索飲寅具酒款接微言挑之略不羞避遂就寢雞鳴而去復約再會往還幾半月店媼訝其無故而久畱其所親柳仲恭者過而相遇拉以同入都女子已知之倐來告別攜手而泣寅發篋出銀五兩以贈旦而行可二十里地名柳林子見一廟神座旁侍女宛然是所遇者詳觀之其色赧赧然若負愧之狀銀在手中初未嘗啟視也

燕太尉樓

燕達太尉元祐初以殿前都指揮使終於京師家有樓甚宏麗其孫詁年十三歲頗剛果一夕見吏士數十輩擁一男子著淺黃衫裹靑荷巾執白羽扇徑登樓歌童舞女繼至男子正中坐眾姬以次奏伎酒行正洽詁自隙窺之喚僕妾執器仗欲上才至梯半聞空中人厲聲曰漢王子在此不可無禮逮至樓闃無所覩而酒炙果實在焉所用尊罍匕箸悉燕氏物也髙明瞰其語誠然自後不復至

吳庚登科

吳五承事者合州赤水縣人其家頗饒於財傳四世皆一子専務陰徳凡可以濟眾振貧者無所不盡至五承事遂生兩男其婿張溥司戶勸其次子庚讀書招邑士張坦館於捨及赴鄕舉坦黜而庚預薦將就試乃捐錢百千結同舉勾龍渙以爲助迨入場則兩人分坐東西廂是歲紹興丙子場屋嚴肅不得相往來庚才短思澁窘迫無計髣髴見坦在側取其試卷一揮而成文凡三日皆然遂中髙等張扣其所著略不能言溥曰卽使全出勾龍手獨不稍記梗槪以答交遊間問訊者乎庚言曰與勾龍對廊坐逺甚失望非獨賴張先生力殆成曳白矣漙感坦之徳亟往見道謝坦駭曰坦旣不發解何由入得場君無戲我俄庚亦來謝坦怪嘆其異曰是亡它乃君家累世陰隲彰聞天地神祗故以善祥相報爾庚登科調果州相如主簿按登科記丁丑牓無此人姓名疑未必然或年歲有誤也

顧百一

溫州村落一山去城市逺無人買佃但名爲官山乾道中農民陳李兩叟各斸地種粟聞深處有哭聲甚哀輟鋤聴之俄又聞其傍一人慰解之曰不須憂明日有車頭大洋擔大麻人顧百一替汝矣明日陳李復往正見擔麻者來問其姓曰顧問所居曰車頭大洋於是爲說昨事力挽之回言若不相信必死於手顧善謝與之俱還將至家未及門立僕於道

黃衣婦人

安自彊字行老紹興二十年爲荊南安撫參議官其子勱令幹僕魏璋以十月一日買黃牸牛並其犢旣殺犢爲脯矣才數日又欲屠其母先一夕勱夢婦人著黃衣泣拜無數懇言曰女子已遭官人剮了乞恕妾命勱未及對其人相隨申訴不已遂寤爲表弟盛來話其異且扣魏璋乃知巳縛牸牛方擬屠剝勱大悔悟棄死犢余肉於江而牽牸付與化寺終身不食牛

安妾柔奴

蜀人安自牧防妻之後買妾曰柔奴付以閫政恃主人寵嬖恣橫頗甚一婢安兒產子方滿月用計殺之而逐其母乾道七年自牧以制置司幹官卒於成都其家歸常州寓居新興寺柔奴感水虫疾歲餘而死所親盛子東及諸安族來弔以大殮命僧修設薦嚴方咒亡位食屍忽自起而坐眾駭懼奔走惟一老僧獨畱不去曰此屍蹷爾何足畏伸腳蹴之倒亟舁入棺咸以爲積惡之報

盛八總幹

盛八總幹者名挺字特夫開封尹章之族孫也寓居潤之金壇小曲觀生三子長曰木登進士第次曰粟季曰果紹興十九年十一月十九日晡後有異怪起甲士鐵馬可百輩各長三寸分爲兩陣馳驟戰鬭於庭除凡歷半月日增數十騎稍聞金皷之聲閙喧特甚挺不勝駭憤拋大磚亂擲則散走門堂庖厠隨處四集咸遺下弓矢刀矛皆絕小而形制悉具至日暮乃不見一家不知所爲歲未盡挺臥疾而卒木待次州教官繼死粟忽失所在罄地搜尋杳不得其蹤迹妻徐氏愳禍之延亟挈孤幼往常州依表叔安自彊同居始得息厲爲妖若是所未之聞也

大善寺白衣人

恩平郡王娶司農丞王揖女其家因是寓居於越府大善寺之羅漢堂次子元卿出入王府董督繕修之役率意營築凡所謂方隅禁忌一切不問淳熙十三年四月得病危困遷泊外書室中二十六日晡時似夢非夢見偉人長可九尺裹唐巾白衫黒帶曰汝犯九梁星當死故來報汝有一法可以禳治今夜三鼓當有二神人來必不利於汝宜取木一截覆以衾置於牀上卻用物籍地而臥可脫此厄元卿頓首奉命俄覺夜半二神人果來奇形猛狀獰惡可怖營營忽忽若尋覓之狀俄劃然有聲唐巾者出曰可賀可賀彼已爲韲粉矣舉手拽之二神遂去元卿謝曰不知尊神是何祗而委曲救防如此曰汝前生事我極謹是以救汝無用問其詳疾步而出至旦視衾內之木碎如柹屑矣病從此愈思報其恩而不可得憶昨見時衣衫頗故敝乃以絹兩匹作大衫具疏並楮鏹焚獻之其兄正卿嘗作記

圓潭墜鐘

福州長溪縣境有圓潭者水深叵測左右有徑路通商賈往來而變異靡常曽有荷擔而過者見一徑頗廣塼甃整潔且多金銀器物並擲於地人爭趨之則沒於潭中不可得紹興三年近居村民姚叟當秋夜聞鐘聲鏗訇響振山谷偕二子乘月往觀之正見一鐘墜於潭潭之側三寺環繞僧知其異明旦各持誦經咒投牒請禱冀得鐘左右二寺皆邈然弗應惟中寺才擲牒水卽湧髙丈餘鐘隨而浮上僧具威儀梵唄迎以歸其重三千斤雙龍蟠結精巧特甚安奉於寺樓上繼此一潭帖然不復有異後數歲寺遭火一空獨鐘樓屹存

張次山妻

洛陽張濤次山宣和甲辰爲宿州戶曹防其妻是歲冬入京參選因南至休暇日遊相國寺於稠人中與亡妾迎兒遇驚問之曰爾死已久何因得來此對曰見伏事媽媽在城西門外五里間一空宅居官人可以明日飯後來彼相尋迎兒當迎於路張如其言果見妻妻泣訴曰我坐平生妬忌使酒任情在此受罪君幸少駐可見也至晡後聞騶哄傳呼旌斾劍防儀衞甚盛紫衣貴人下馬入正防一行從卒悉變爲獰猙猙形狀運長叉揕妻至前斬首且折其四體爲數十段已而復生鞭訊痛楚移時紫衣去一切如初來時妻曰毎日受苦如此須請泗州大聖寺成僧看誦金剛經方免玆業明日更在此觀之及期所覩如昨但只加執縛不復斬臠紫衣問曰汝必曾發願故惡業漸消可實告我妻具對卽合掌曰善哉善哉勉之旣去妻與夫訣張調官東下至泗設齋賽經回向畢再詣京師西茫無所見其妾迎兒云媽媽傳與官人謝經文資薦爲士人家男子矣紹興中濤知常州其甥安勸說

範之綱妻

會稽士人範之綱居於城中壯歲下世有兩子能謹畏治生日以給足其母早夜焚香敬禱天地百神旦誦經五十徧凡十餘年未嘗少輟淳熙元年設三官位供事甚勤燭下一神人出現語之曰婆婆年來家道長進兩个兒子畱意產業孫男女五人仍有奴僕又已身安彊無疾病居於塵世眞不易得此外復何求而朝朝暮暮香火誠至如此願聞所欲母謝曰老妾感謝天地防祐一家百無所望只願單得飽飯喫神曰衣食定不闕若欲安然得之恐難也語畢而沒予謂世之人無功無徳坐享富貴使聞範嫗之事宜知所警

張承事女

湖州張承事一女容色姝麗以乾道癸巳歲生至紹熙庚戌年十八矣事父母孝謹不妄出戶庭是春忽得惑疾常切切與人暱語醫巫不能治時有道流善攝治魅行業孤髙呼爲煞先生郡人延譽於張邀至家方仗劍噀水此女出侮困之殊不少懾生深自愧悶起行外間假寐橋側魂气索繞而上若出神然逢九天采訪使者巡遊儀衞甚肅因詣車下再拜告以張氏女爲妖所不容遣逐願賜指示使者曰可用金橋訣治之旋卽夢覺再登張門行法女抑首屈服問其姓名曰某乃其鄰廟神張承事昔貧時來禱於某願以此女爲妻緣是加意擁防今旣成富翁而頓負盟約所以作祟蓋其父母素心相許如此非敢擅殃之法師賜鑑可也生曰欲命工塑女像於神位之左盡可從容而令捨其精魂復還故幹如何神謝曰敬諾後遂帖然今已納婿

龍溪巨蟹

福州長溪之東二百里有湫淵曰龍溪與溫州平陽接境上爲龍井山其下有大井相傳神龍居之淳熙初年七八月之交不雨五十日民間焦熬不聊生罄其禱請皆莫應士人劉盈之者一鄕稱善良急義好施倡率道士僧巫具旗皷幡鐃農俗三百輩用雞初鳴時詣井投牒請水到彼處天已曉僧道方四環誦經咒將掬水於潭見一巨蟹游水靣螯如鉗大背上七星狀如斗大眼如彈丸光采殊煥爛遂滌淨器迎挹之蟹隨以入舁者方動雲霧滃然勃興未達龍溪雨已傾注明日徧迎往鄕閭觀者擁塞忽失蟹所在甘澤霑足眾議送之歸彷徨訪尋乃在劉后園池內又明日始備禮供謝復致井中自後有祈必應

朱巨川

余幹團湖民朱巨川一意治生以不仁爲富嘗白晝有人拋磚入室意姦盜所爲審視之無所覩亦未以爲異旬日後又自空墜大磨石於庭中繼而衣笥箱篋火從內起於是呼村巫治之怪愈益肆男女皆遭扼喉批頰弔防箠楚舉室晝夜不寧乃命道士設醮延禳諸眾悉見大毬旋繞壇下科儀未竟拋石及於坐旁不復可施法其居旋爲火焚遂徙寓別野相去十數里百怪交作生計蕩析幾半有諭貞官者過其家爲言此非邪敢然以君家用秤斗出入不平好利太過造物所不容天降其罰非人力所能救宜攺過悛心禍將自息朱悔懼引咎一切攺爲逮今無恙

夷堅志丁卷二

欽定四庫全書

夷堅志丁卷三

宋洪邁撰

如皎鹿母

臺州臨海縣古城富室李氏庵僧如皎母葉大嫂與表兄居於北村皎時時往省淳熙十三年春母亡明年小祥皎修設齋祭畢還庵居夜夢母至垂泣曰我以平生不作善事墮身爲鹿只在近山中來朝當爲鷹犬趕逐汝可出觀之如見之以錢贖取切勿忘也皎覺而悲傷天甫明率行僕數人俟於外辰巳間果有獵徒逐一鹿鹿徑奔庵中皎持錢五千與獵人而畱鹿飼養凡三年復夢母曰我償業已足免以獸軀飫人口腹皆汝孝感所致也旦起鹿死柵間皎埋之墓側里巷呼爲鹿母冢

石城廟神

贛州石城縣城隍祠在邑治之側水旱祈禱多應土人敬事之紹熙辛亥五月十七日大雨傾注溪流湓湧浸通衢丈餘祠門頽敗士民合力新之門之左右元塑兩馬是時忘設置逾月後知縣呂大年夢紫袍吏立庭下聲喏曰大王今傳語長官出入乏騎乘欲暫假駿駟兩匹呂許之覺而思之山邑元未嘗養馬安能遣借徐悟其事乃自捐俸錢卽東西塑飾用錦衣四健卒控馭至七月兼旬不雨致禱祠下香火才陰雲正晝四合隨得膏澤歲以大稔縣人或夢神道從甚偉正乘所塑東邊馬云

陳恭公祖墓

石城永福寺縣主簿據爲官舍藏院相對有丘隴髙且十丈相傳是陳恭公祖墓未嘗有人掃祭其是否莫能知紹興四年衢人鄭琯爲主簿以其處顯敞可逺覽欲平治隴首建小亭工料已具僧徒慮或招譴交勸止之琯才居官自謂有威力殊不信聴吏葉願夜直宿書齋夢騶導陸續傳呼太師且至一金紫人坐肩輿而來呼願云我宅於西岡將二百載爾輩何得輒萌侵犯之心願怖汗而寤亟以白琯遂寢其役

廖氏魚塘

紹熙四年六月呂徳卿以石城宰詣府道經云都縣曲陽鋪東暫宿於居民廖少大旅捨盛暑偃息少大者頗可與言因言有親弟少四好使酒尙气向時毎毎相淩置不與校所居有兩塘各廣袤二十畆先疇素薄只仰魚利以資生而弟忽起分析之議勉從之至取魚之時弟倩村巫書符於瓦沈於吾所得東塘洎舉网不獲一鱗徐知其然亦召此巫如前法於是西塘亦然其後巫來相告曰汝兩人親兄弟自不相容而使我以邪術幹正慮貽譴罰宜各悔初心復同居共業吾當爲爾解救之切勿再起狂念兄弟皆奉其戒巫乃別畫二符投之魚遂如故今毎歲獲直不下數百緡巫能不爲利誘警人使和恊爲可嘉尙惜不問其姓名

李氏紅蛇

福州長溪人潘甲妻李氏顏色秀美年二十三歲方嫁後二年偕娣姒眾婦出遊園見紅蛇蟠結於道上凝然不動注目諦觀之還家卽得疾初時語笑無節雜出怪異不稽之語然猶與人相應答已而益甚盡攺變形態或靚妝華服新潔冠履花滿頭或披髮祼體一絲不掛跣行通衢中泥塗荊棘皆弗避路人聚觀疊迹亦不動容潘生懼其蹈死地閉諸空室曉夕謹視之招村巫馬氏子施法考驗巫著緋衣集鄰里僕僮數十輩如驅儺隊結束繞李向所遊處山下鳴金擊皷立大旗書四字曰靑陽大畏展齋聲叫噪稱燒山捉遇蛇虫之屬則捕取以歸沃以酒醋而享其神夜引李氏出唱和時與之對巫拾碎瓦器赤足踐踏李初亦效焉足破流血巫又煆方塼通紅立其上煎湯百沸置大鑊用手拈投頓其頭旋走二匝李皆不能遂斂臂屈伏巫傾沸湯令濯足坐之小椅勒供通姓名具狀言不敢再作孽乃遣一介押出門行百步許僕於地潘生掖起擁歸房了不省人事昏昏如醉經一夜晝精神稍復而極慙恥凡兩旬始安扣向來所遇不能言蓋亦羞之也

海山異竹

溫州巨商張願世爲海賈往來數十年未嘗失時紹興七年因涉大洋遭風漂其船不知所屆經五六日得一山修竹戞云彌望極目乃登岸伐十竿擬爲篙棹之用方畢事見白衣翁云此是何世非汝所當畱宜急回不可緩也船人拱手曰某輩已迷失路將塟魚腹仙翁幸教如何可達鄕閭翁指東南方果得善還十竹已雜用其九臨抵岸有倭客及昆侖奴望桅檣拊膺大呼可惜者不絕口旣泊纜眾凝睇船內見一竹尙存爭欲輟買曰吾不論價願度其意必欲得試需二千緍眾齊聲答曰好卽就近取錢以償願曰此至寶也我適相戲耳非五千緍勿復議昆侖尢喜如其數輦錢授之而後立約約定願問之曰此竹旣交易不可翻悔然我實不識爲是何寶物而汝曹競欲售如此盍爲我言之對曰此乃寶伽山聚寶竹毎立竿於巨浸中則諸寶不采而聚吾畢世船遊視鯨波滔天如平地然但知竹名未嘗獲暏也𨿽累千萬價亦所不惜願始嗟嘆而付之

寶華鐘

王徳全少卿玨紹興十四年待行在糧料院闕寓居平江橫金布右之西南曰魯都灣有田數百畆欲卜築於彼未果也相去又半里寶華山有禪剎曰慈嚴智顯殿宇宏敞近村寺捨皆莫及土人呼爲主僧來謁王言昨夜夢神人告雲橫金王判院乃舊檀越興玆一方有善緣盍勉之使居此地其意殊不可曉於是王決防謀徙而未能遽辦適防其妹婿李杼通判以所居求售卽買之而拆致其材植以供用甫兩歲第宅雄成他月同姻朋詣彼剎登鐘樓讀其鑴志曰重和元年將仕郎前昆山縣主簿王玨施淨財一萬鑄造正與已姓名同主僧相顧嘆異始悟神人有緣之語

阮公明

臨安於潛縣士人阮公明幼聰敏爲太學生不事拘檢將往臨平鎭娶婦因醉持篙擊舟師墜水死廂吏錄付仁和獄法爲誤傷罪不至大辟而以久系隕命後十年同捨生王質自外州敎授代到中都晚坐旅邸一僕捧刺來云阮上捨拜謁視其字則公明也相見悲喜敍舊欵曲復邀飲於酒肆數行嘆曰吾久墮籍緣天年未盡陰司不但拘縻於城隍晝日聴出入夜則閉吳山枯井中如等輩都城甚多毎黃昏之際系黃裹肚低頭匐匍而走者皆是也回首指其僕曰此人亦是各隨貴賤髙下更相服役與世間不殊不足爲異酒罷辭去握手囑曰某尙有十年畱滯未能受生幸爲作書白家君修水陸道場可減六七年之限願無忘長揖而逝明日質遣報其父不之信質自捐槖金辦佛事質數日後出外歸店人言阮畱謝刺而去其所用紙蓋非人間者自是不復見

人魚劍脊鳥

乾道六年湖州市中弄蛇客養一魚於瓦盆狀似鮎而色黑腹下出兩手若壯夫者十指皆具蓋所謂人魚也又武康山間產一種蛇曰劍脊鳥大而善走逢人則昂首而立其尾著地不及寸須急避之乃免其害

卞山佑聖宮

紹興初湖州卞山之西有沈崇貞道人者得眞武應聖像因結庵捨於彼奉事之仍將符水治祟療疾效驗殊異民俗皆呼爲眞人後曽建一堂買度牒爲道士其徒從之者數十輩忽有紅光四道起於堂後近視之則無所覩經旬日試於光處掘地獲靑石長三尺闊尺許上刻天闗地軸相交糾雨日光采浮動遂砌爲一龕自是士女信敬益倍昔時共爲移逺鄕廢元峯觀額以標其宇沈守約丞相當國奏賜額曰佑聖宮崇貞旣歿今厥孫住持云

圓貞僧粥

呂彥能自天臺城中入山過村落一小寺其主僧圓貞適出外守舍童熟寐室問呼之不醒呂久行頗倦暫臥榻上聞飲饌芬香徹於鼻起詣庖下視之炊煙微溫更無一物惟見釡傍以綫系崇寧四大錢寘四角固所不曉乃捨之而出僧正從外來迎且笑曰手腳已露不復自文幸小畱共享於是飲酒數杯設粥一器糝如雪色味絕甘不知何品僧曰恰見佛前系錢四蓋爲此耳其法用魚鱖魚大者四枚破除淨盡去首尾及皮以綫系骨端垂於釡中然後下水與米凡鹽酒姜椒之屬悉有常數度其糜爛則聚四錢爲一並掣之魚骨盡脫肉皆潰於內矣所以美者如是山僧酸寒不足爲貴公子道也呂醉飽而去

虞一殺螺

奉化海上漁人虞一以取呀螺爲生毎得時率用生絲綫作圓套其上吐肉出則盡力系縛之急一拔了無餘蘊數年後右手生惡瘡而五指及皮俱脫落痛苦之甚略不能運動追悔前業誓不復更爲久之乃愈遂棄妻子捨身爲寺家奴

鄭行婆

合州城內一媼曰鄭行婆自幼不飲酒茹葷黙誦金剛經未嘗少輟紹興辛未之春因往報恩光孝寺聴悟長老說法中路過屠者門正見臠割牛肉戲語同行曰以此肉切生用鹽醋澆潑想見甘美迨到寺悟公問曰汝安得喫牛生媼曰出母腹以來不知肉味和尙如何有此說悟曰汝眞不食邪命取藥刀圭注湯調爲一杯使之服少頃吐出生牛肉椀余媼始悔恨妄想故示顯化益痛加修飭今已九十餘歲

嘉興道人

紹熙五年冬秀州市上有貧道者衣裘極藍縷而顏采腴澤人問之則以右手撮地若取物狀者數四元未嘗丐錢往來但指以爲笑忽揖呂徳卿兄弟曰無事時來我道堂中喫茶不暇卽往意非凡流明日訪其居已去矣

折玉龍釵

州平山堂左右皆隋煬帝故宮苑其地多已耕墾爲園田淳熙九年邨民因取土得白玉釵半股質理溫潤上碾龍鱗甲寸餘黃栗色光采欲動統制官朱振出錢三千買之以示客呂徳卿嘗見之

班固入夢

乾道六年冬呂徳卿偕其友王李夷嵎魏子正羔如上官祿仁往臨安觀南郊捨於黃氏客邸王魏俱夢一人著漢衣冠通名曰班固旣相見質問西漢史疑難臨去云明日暫過家間少款可乎覺而莫能曉各道夢中事大抵略同適是日案閱五輅四人同出嘉會門外茶肆中坐見幅用緋帖尾云今晚講說漢書相與笑曰班孟堅豈非在此邪旋還到省門覺微餒就入一食店視其牌則班家四色包子也且笑且嘆因信一憩息一飲饌之微亦顯於寤寐萬事豈不前定乎

張四海螄

臨安薦橋門外太平橋北細民張四者世以鬻海螄爲業毎浙東舟到必買而寘於家計逐日所售入鹽炒杭人嗜食之積戕物命百千萬億矣淳熙十六年二月之夜螄在盎者盡緣壁登屋上牀繞衣掃去復集至於粘著肌膚不可脫張慨然有悟遂發誓雲從今日以往不復造此惡業自別尋一營生道路願諸佛子監察言訖悉墜於地天明空所有投諸江而攺貨煎豆腐以贍給

夷堅志丁卷三﹤子部﹐小說家類﹐異聞之屬﹐夷堅志﹥

欽定四庫全書

夷堅志丁卷四

宋洪邁撰

林子元

福州閩淸士人林子元屢應鄕試未登名淳熙十三年夢人謂曰君送薦當俟賢兄來帥七閩可也覺而記於牘其兄自誠者𨿽嘗業儒久已捐棄筆墨爲商賈之事矣朋友或知之毎相面防輒戲之曰令兄已開藩否林亦絕意縈望至慶元元年秋試畢適報宣城中林薀之鎭閩喜謂其友曰吾兄待問正與新帥同名神不吾欺吾刻日以覬吉報耳洎九月二十四日揭牓林果以詞賦居首選乃驗士子得失固不偶爾郡守隨時差擇亦已豫定於九年之前則凡朝至暮徙倐去忽來世以紛更數易迎送順逆歸咎於造物殊不知防防主張信而有證特假手於人盡心力而營之只可笑也大兒時通判州事得其說甚的

楊九巡

術士行山者或畏墓穴妨其身則必迂枉避就如予前志所書劉少保家保安軍地者是已鄱陽人楊九巡習此技而絕貧困至無衣可出梁企道侍郎亡訪地未得楊往見寓客張承事謂之曰我有一个好經紀恨衣裳破碎難謁達官非君不能成吾事張曰此易辦耳吾職庫役其中多有之卽擇衫裘之屬數種衣之導往梁氏先以地圖入梁之子宏夫視之喜便與偕詣彼處至卽指一穴曰此是也宏夫回還四顧曰地勢趨下恐有水患令移上三丈許楊慘然曰鴉鴉俗間嘆聲蓋知其於已不利也及塟畢得犒錢二百千次日忽病風攣數月小愈扶杖詣張謝曰賴君之賜使我一家溫飽愧無以報有土湖上一地可作花園切不可失張本邢州人北俗以豫凶事爲諱不先卜壽蔵楊之意欲使他日作塟地故婉其辭張曰吾衰矣無用旋營一圃也然竟如其言及卒其子圮塟之十年後圮從白屋登第

書吏江佐

洪應賢自婺源縣防書吏江佐歸鄕裏服役累歲應賢捐館之次年秋請假還家禾逾月又至應賢次子仲堪夢其來參拜如平生問所幾何對云佐才歸卽得病人以爲疫不相拯救饑困至死今所以來者蓋有一事啟告佐親弟侁在龍泉寺爲行者他日若作僧則先父遂無後望拾使令之仲堪又問汝旣以疫疾死想不復有人爲殯殮後事竟何如曰賴鄰里宗族率錢營辦僅得涼衫裹屍白松木棺周身而塟於縣東門外言訖而泣且去問其所欲曰囊無一錢願賜盤費仲堪夢中買紙錢二千給呼巫作外引宣白而焚之旣又問之曰汝來時道路無阻礙否曰正苦爲闗津闌遏於是又使巫給一引佐捧之受謝旋登榻取被覆體少頃揭被已不見後旬日縣故吏王伋來試訪其事盡如夢所說因遣喚江侁至畱之書室供灑掃經年而去今光州通判防爲筆吏云

張妖巫

婺源懷金鄕巫者張生善爲妖術能與人致禍毎於富室需索錢米少不如意則距躍勃跳名曰打筋斗此家隨卽病瘡豆或者有死亡以是莫不畏憚士人汪延瑞慕其能得不義之財從而佐佑之大書一牓曰朝天門揭於其居巫頂髙冠著寛袖緋衫系大黃帶毎日升髙座縱談禍福隨從只承可三十輩縣弓手汪早嘗過門怒其不燒香遣人押回取問汪云容洗手致敬旣焚香畢復命左右撾縛汪云如此卻不可若有符法當使陰兵執我於虛空而加箠擊不然便去白知縣遂得汪徑具狀詣縣告縣宰洪應賢追逮至廷詰其妖惑對曰所行乃天心正法最善療人疾病初非造妖也詞色倨傲宰曰汝會打筋斗如能跳過鼓樓卽放汝始惶怖亟拜哀祈命囚於獄明日躬往鞫訊且持正一籙中降魔印在手而語之曰汝常言能神通知未來事且道我手內是何物錯愕無以對立杖之二十逐出境初巫以創造法院斂民錢幾千緍悉拘籍入官帑充月俸邑人爲之相賀廷瑞懼罪亦徙而之他

治湯火咒

俚巫多能持咒語而蹈湯火者元仲弟得其訣爲人拯治無不立差其咒但雲龍樹王如來授吾行持北方壬癸禁火法龍樹王如來吾是北方壬癸水收斬天下火星辰午裏火星辰必降急急如律令咒畢手握眞武印吹之卽用少許冷水洗𨿽火燒手足成瘡亦可療

娼女馮妍

州娼女馮妍年十四歲姿貌出於流輩且善歌舞本謝氏女也其母詣郡陳狀云賣此女時才五歲立劵以七年爲限今逾約二年矣乞取歸養免使以良家子終身風塵中郡守張定叟呼問妍曰汝離家時尙小能認毋乎曰能認於是引謝媼至前示之揺首曰非也張判所訴云旣非眞母難以彊取免勘虛妄逐使去謝恨涕泣而出妍還馮居才入門忽迷不識路娼母詢其所以曰眼前防防漠漠如人把手遮我更不能曉解曁至房便覺困障告於郡以疾求假張不之信因會客命如常日呈伎然如癡與之酒亦不知盞所在猶以爲詐曰汝且歸只從當中去妍迂枉信足遂墮砌下始驗其被疾聴除籍遂失明孫鼎臣爲判官日嘗見之眸子宛然而其盲自若也

許成悖母

金溪民許成爲農自田所歸舍從母索飯母告之曰飯在釡中可自去取喫及至竈下視釡則空無所有怒而罵曰你不害瞎妄語如此卽出外折薪一枝忽躍而上徑入眼貫一睛而出登時暈絕累日乃能起今爲孫鼎臣擔僕自狀其過而悔無及矣

吳廿九

紹熙二年春金陵民吳廿九將種稻從其母假所著皁綈袍曰明日插秧要典錢與雇人工食費母曰我怕春寒且明日未必成汝妻自有襖何不就取吳恚而退其家有桑十餘株婦姑中分之矣姑誤采婦葉婦告吳吳卽入母房牽之出曰不借我襖又采我葉莫要在此住自去別處討飯喫便持斧斫其牀並薦席亦碎毀時已逼暮母詣鄰家求寄一宿鄰人曰婆兒子性气惡我畱汝必遭炒閙拒不納母出立檐下徬徨往來且坐且立至五更遙告虛天願早天曉俄聞雞唱時方陰翳忽開晴吳甚喜卽與三農夫同之田問母還所居見牀榻已壊發聲泣其婦言昨以桑葉之故被丈夫一夜打罵婆且去日正午片雲起於山須臾煙霧四塞四人皆避於山下驚雷電掣有頃復晴三農聚首如初獨吳不在走訪之乃倒埋稻中入地二尺牢不可拔妻急邀僧誦經懴謝至晚始得出舉體黒如炭煤然

丘岑食蕈

金溪士人丘岑就館於鄕家豪園僕居在傍使朝夕送饌僕嘗得大蕈煮作羮一家五口暮而飽食之以一杯獻岑岑曰此珍味也不可徒食命學生歸求酒一升許滿飲然後啜蕈旣而聞僕夫妻皆嘔血困僕往視之則兩子復然不移時四人盡死主人料岑必及禍畏其或歿於門內且爲累亟置酒三觴延之償其束脩之直遣轎舁之歸又餉以一尊主家去岑捨三十里行半塗與友生相遇因語其事遂畱連共飲空其尊醉臥邸榻迨醒略無所苦識者謂酒能解蕈毒云

繆夫人

羅春伯爲刑部尙書紹熙五年四月母繆夫人在臨川夢春伯乘轎還鄕而著衰服方大駭而從者持一合來啟之得樞密告身一軸春伯易公裳系方圓毬文帶出見賀客母乃喜問人曰尙書今轉何官曰樞密相公也覺而告家眾皆喜懼居半深以爲疑至六日壽皇遺誥至始驗衰服之兆越兩月春伯入樞密府乃悟昔夢中所稱正此耳

王監之

太學生王監之婺州人也紹熙壬子秋薦告假還鄕裏常時好招邀大仙遂焚香泚筆拜祈來歲得失卽大書十五字云羅春伯急欲相見已爲公討防州差遣是時羅以刑部兼吏部尙書王甚喜謂春闈必知貢舉當於其衡鑑下登科欲詣學參假方解舟疝气大作急還家俄頃而卒旋營周身之具乃羅木栢木各得兩片而前後用椿板足之始驗前說羅春伯三字防州之兆安得云吉乎

朱四客

婺民朱四客有女爲吳居甫侍妾毎歲必往視常以一僕自隨因往襄陽過九江境山嶺下逢一盜軀幹甚偉持長鎗叱朱四住而發其篋朱亦健勇有智因乘間自後引足蹴之墜於岸下且取其鎗以行暮投旅邸主媼見鎗扣之遂話其事媼愕然如有所失將就枕所謂盜者跛曳從外來發聲長嘆曰我今日出去卻輸了便宜反遭一客困辱欲細述所以媼揺手指之曰莫要說他正在此宿乃具飯餉厥夫且拊自心焉朱大懼割壁而竄與僕屏伏艸問盜秉火求索至二更弗得夫婦追躡於前塗十數里朱度其去已逺遽出焚所居之屋未幾盜歸倉皇運水救火不暇復訪朱遂爾得脫

武昌客捨虎

承宣使孫璫之子禹功紹熙四年冬自臨安挈家赴襄陽都統司幹官過鄂州捨舟趨陸夜宿驛舍覺有賊往來門外從吏呵罵之曰是都統官員不得作過久之稍定試啟戶出視乃兩虎相與盤拏也旣至襄遣僕蔡徳歸視夜宿武昌客捨見捨中人紛紛擾擾有驚畏色徐問其故云昨夜吾家父子四人俱未寢團聚圍鑪俄一虎撞入踞鑪而坐吾父子危愳防膽以爲必有一人遭啖食者不敢略轉動添薪益火與之相廝守虎亦偃然自若至曉乃奮迅而出鄰媼適來請火正及門遇之卽駭僕而死吾家𨿽幸免而驚魂到今未定且憂其今夕復來決無由可脫也蔡徳亦爲之變色終夜危懼不安席明日辰巳間始敢去

黃狀元

鄱陽士人黃瀛字季蓬善屬文宣和間在太學負俊聲屢夢人稱爲黃狀元瀛固自恃不淺毎爲交友言之然才入舉場輒不偶紹興八年以免舉赴省試於臨安而黃公度魁多士是歲無廷對遂唱名第一瀛始悟嘆曰二十年夢黃狀元今乃爲它人所奪怏怏而歸久之僅得特奏攝官而所作飛來峯含笑花二賦殊可觀飛來一篇嘗上髙宗禦覽瀛之居去城百里毎入城則館於安國寺嫌厠不潔遇欲登混輒往妙果僧堂後其爲人耿介此

汪莊敏宅

汪莊敏公築宅於浮梁邑中髙明宏廣子弟列房居之不能徧其侄果習銓課招鄕人朱主書館治一閤於東廂別有外問兩士就學凡四人同處果嘗與朱夜謁從兄茂良於後堂角捨因畱飲果先出讀書獨攜紙炬以行將至所居見兩士外一男子衣冠頗整潔穴窺觀以爲兩人自相戲耳曁入室則皆假寐桌上方矍然疑非人出視之無所覩紙元木嘗破蓋也

夷堅志丁卷四

欽定四庫全書

夷堅志丁卷五

宋洪邁撰

潘見理防

慶喜貓報已載志丙中旣死二十二年當紹熙壬子夏其主母得水蠱病日就危困幹僕王富云嘗聞天井巷間茶店錢君二郎說艮山門外潘先生善理幽問事俗呼爲潘見試往禱之王遂拉錢造其居潘焚香爇楮鏹施手帕於所事神像前燈上正見一婦人一貓對立潘云俱有寃枉吾亦不解其由二人持帕歸爲主母道所以母大驚曰往歲實怒責此婢然其死也自因損傷非我隕厥命何緣作祟如此復使往見潘乃命童子附體考召卽作婦人聲曰我名慶喜以死於非命到今未得托生固非主母殺我但卻自渠而發向者其福未衰故等守多年耳潘許以齋醮經卷皆不應而作貓叫數聲童卽昬昡及覺不能略省潘移牒城隍令放置鄷都宮且咒治水與病者服似覺小愈才數日復沈篤竟不起錢往弔防是夕夢婦人來曰我自報寃何與爾事顧令潘法師囚我於獄非屈來地下作證不可旋抱疾少日亦亡噫防途業報茫茫理難致詰慶喜之自死緣貓故乃貽禍主母及錢生則爲太濫矣豈命數相值偶然若是乎

潘見卜

潘見者又啟卜肆其事尢髙淳熙戊申歲禹之侄以前武陵通判詣闕當再得倅貳或雲華亭胡朝散待建康次而得疾消息殊不佳若求代之只二年半便可仕禹未能信將謀詣卜筮遂往訪潘隨其所需買香紙仍畱白紙一幅於神堂禱請供事約明日復來旣至潘取香鑪灰反覆按紙上良久拂拭視之則成一方字禹蓋以胡君爲問謂事不諧矣時周益公在相位往謁之伸建康之請周曰彼兩倅闕皆是三四年何不求贑州禹曰禹非不詢究緣有饒金酉黃巖鄕方盛三政官期甚逺周曰饒已不仕黃當卽赴而爲私計所牽見擬丐祠今但替方盛耳求者甚眾出此日便落他人手後悔無及禹喜謝卽納札子請之而心猶疑慮次日饒致仕命下黃遂祠請其到堂資歷同者爭求之殆三十輩而禹札在前遂得之於是證方字之驗

夏巨源

夏巨源者亦精於卜筮居臨安中凡來卜者一卦率五百錢紹熙三年冬禹之自贑倅受代造朝其子介侍行旣至檢防勑告文書遺其一𨿽遣僕還家訪尋終不能自釋乃同詣夏肆夏書紙上曰事在千里外繼書一食字一堯字合而讀之則饒字也問曰是乎答曰然曰文書見系一多口人收得而鴛鴦爲看守無足憂也其說茫洋無準的固以爲妄旣而僕從饒州來持所遺至蓋向者打並行李時忘在外小妾福安見之介房中十篋用泥融飛燕子沙暖睡鴛鴦爲標貼遂寘鴛鴦篋內旣應鴛鴦看守之語而福字有口田字又四口所謂多口人者如是亦神矣哉

李朝散

紹興三十一年朝散郎李浚監通判支鹽倉並海多產蟶居官者必以爲酢醢餉遺親故浚所買頗多一夜夢若遊他處官府見神人冕服正坐呼謂之曰汝近日何得廣殺生合減一算吾念汝善也從恕自後當力戒之吾姓兪氏【闕】而名從立人仕至宣教郎年勞當升朝已下磨勘及通直命下曽不克拜而終見掌百禽獸水族行且受代生前與汝爲姻戚故特告汝遂辭去又間有語曰看經與道士著浚覺而思之兪乃其妻族名從立人者妻之諸祖也但不曉去後之說明日問土人始知蟶有兩種小曰孩兒蟶大曰道士蟶昨日所制蓋擇取其大者亟喚僧誦經資薦之迨秩滿還家言於諸兪云所夢者名佚以宣教郎知徳淸縣臨欲遷官而捐館未幾告其妻曰我今爲神實掌鱗羽諸獸而爲我造冕服妻如其請仿祠廟中規範繪飾設齋祭供焚而獻之至辛巳歲垂四十年矣而靈著如此兪之侄孫瀹刻石記其事

虼蟇瘟

淳熙十四年春江淮浙癘气肆行但不甚爲害惟中者覺頭痛身不過三日卽愈名爲虼蟇瘟言自淮北來趙師縉明叔云其祖彥澤鎭州正坐決事一吏以疾作告俄紛紛繼之過半不止明日趨庭之吏三分僅有其一當晝宴客一倡方行酒亦以此去迨終席無一人在翁潾云時爲溧水主簿身遭其沴旣而舉邑盡然予在翰林大兒自鄕裏攜婦來省至衢買舟而方離岸卽有病者浸浸舟中之人無有得免者然不藥而愈所在相傳云頃年未嘗如是也

蜀梁二虎

蜀峽山谷深夐鷙獸成羣行人不敢獨來往萬州尢爲荒寂略無市肆敎授官舍孤處一宿嘗召會同官至夜於防上設燈燭勸酒一虎忽躍升階蓋見火光熒煌突然而至者悉驚竄一客在外不敢入急伏於胡牀後虎漸進逼之客無計可禦舉牀冒其頭按頓再三虎作勢撐拒頭入愈深如施枷械者大窘駭負之奔出諸客不敢再飲各散去明日村民入城者言三十里間有一交椅碎裂在地教授遣取視之乃昨夕客所失者蓋虎沿塗擺撼方得脫也客𨿽免於搏噬亦防膽成疾彌月方愈興元府近郊有農民持長刀將伐薪行畬狹徑其下皆沮洳相去丈許一虎在彼望農至欲奮迅登岸農遽跳坐其背以刀亂斫之虎亦勃躑與相抗里人環睨不敢救相率投戎帥乞援帥命獵騎百輩鳴金鼓馳往至則人虎俱困騎刺虎殺之扶農歸徧體斷裂成紋蓋盡力用刀且驚怖故也次日亦死帥厚給其家錢粟使塟之

建康空宅

建康都統制會客正勸酬而所親迂道路自逺方來先遣信假館其人素亢傲尢侮神子弟欲窘困之軍中有將官空絕凶無人敢居乃導往彼處趙入據中堂宿半夜後望大門內兩火炬以爲從僕未寢猶呼問之俄而門開一物長才二尺闊亦然持巨扇直入趙擬下牀毆之時當冬夕旣解衣畏寒未能起物徑偪牀舉扇一揮覺陰風如割積采消隕惴怖戰栗憂其復爾不暇出聲喚僕會帥宴已散知其故責厥子曰柰何將人命爲戲急令邀迎還公中人聲四喧此始捨去明日趙气象索然無復向來豪態後一年竟死知文州李言時在彼見之爲侄孫俌子翼說

饒風鋪兵

金洋之間驛路蕭條但毎十里一置饒風鋪驛卒送文書已逼暮值虎從傍來有攫噬意卒窘甚駐立語之曰我聞汝亦是物我今所傳文書系朝廷機密下制置司者汝喫我無可辭此一筒制勑符命如何分付虎弭耳低頭爲聳聴之狀徑捨去卒到他鋪交還遞畢因畱宿與彼中人言自喜再生明日回至昨處虎復相遇竟爲所食方知命分當死於虎疇昔之免端爲文書故云

義烏孫道

淳熙元年冬密侄自鄱陽往四明過婺州義烏縣兩捨晚宿逆旅倐有野服者坐於傍扣其何人曰邑醫孫道也工療眼疾密與之語孫曰君當是貴家子弟必蔵好方願畀我一二或可爲人起疾密素祕翻胃一方卽口授之其法用一大附子去其蓋刳中使淨納丁香四十九粒復以蓋覆之綫縛之箸寘銀石器中浸以生薑自然汁及蓋而止漫火煮幹炒一錢摻舌潄津下之若煩渴則徐食粥糜忌油膩生冷孫喜書之於策未幾州鈐轄苦此病危甚孫爲之拯治正用前方數服而愈謝以錢五萬孫家貧所得過望生平未之有也略不述所來但自言其功欲俟密歸塗更有請俄一夕告殂時方年五十精采抗健而奄忽若此乃知財物不可妄得云

海口鎭鱖魚

汪茂通檝監福州福淸海口鎭稅一夕津吏報有海船一隻經過岸下所載惟鱖魚一尾客人貪行市不可滯畱乞便爲檢放汪知其爲大魚語之曰收稅畢爲我買其頭吏曰恐太多無發泄處乃令只買雙頰腮肉亦以多爲言於是但市其半少焉四兵牽負而至其重七八十斤汪舉室恣食之又以其餘作脯餉縣僚略計此鱖無慮數千斤

黔縣道上婦人

浮梁民程發爲人傭乃屢往來江浙間淳熙十四年九月自臨安歸過黔縣境淸旦遇婦人於塗顏狀愁悴告程曰我不幸丈夫狠惡常遭鞭箠而阿婆性尢嚴暴不曽得一日定歇昨夜趕我出無處著身汝能帶取我行便當嫁汝程曰我自有妻會服事吾母如何無故捨之而別娶且與汝同行路上人必喚姦盜於事不穏便而婦曰如此時汝自先去我經此路甚熟晚宿泊處當往相尋討程無詞以拒漫應曰好遂獨行暮抵旅店則婦已在房內矣力邀其寢程初不從慍曰我便走投都保說汝掠我來彊奸我程頗懼又覩其容色勝厥妻乃遂其請將曉復云我後須到汝家若怕妻不容自向近處別討一住屋但時時過來相就亦得臨別於手帕內取一衲襖與程程旣還家不以語母妻所居五里外有虛市曰廣平距邑十五里程日一往忽被疾始與母道所見曰彼婦恰入房相存問坐牀上移時方出門去母駭愕蓋略無形影也迨曉而死母殮以衲襖而塟之妻後更適人惟生一女及嫁程母往依遂空一室

淮西牛商

慶元元年夏浮梁北鄕桃樹村眾戶買牛賽神得一頭於淮西商人極肥腯享獻旣畢分胙而食之凡七八十人肉才下咽悉苦身腹脹如中毒狀經三日始愈徐究其故乃姦商殺靑竹蛇入藥糜碎捽和槀稭而以飼牛牛咀嚼甘美十餘日膚上倍於昔時商獲息過半乃引余牛往浙東買者方議追執而訴其惡聞已溺死於前渡遂置不問此得而誅之也

李晉仁喏樣

李祐字晉仁河東人政和宣和中歷數路轉運使在京師時以唐鄧房州不奏旱災及禁民陳訴皆舉劾之其人公直剛明然性最滑稽上官有庸老不見稱於士論者必行侮辱嘗爲磁州滏陽令磁守老昬而好校僚屬禮數祐初上謁鞠躬厲聲作揖守驚顧爲之退卻旣去遣客將責之明日再至但俯首恭敬而不啟齒守大怒出府帖取問令分析祐具狀答言祐昨早詣府自謂蕞爾小官事上當以禮故行髙揖旋使君責誚所以今日不敢出聲不意復譴問委是髙來不可低來不可伏乞降到喏樣一个以憑施行守覽狀益怒而竟無以爲罪也汪汝紹少卿嘗在其幕中實聞之予得汪卿說已五十年矣所謂李作令時亦不能的記也

醉石舞袖

許先之尙書幾信州貴溪人住居鄱陽知東平府時得一奇石髙濶三尺宛如酒家壁所畫仙人醉後奮袖坐舞之狀蹺其右足輦歸寘於堂宿直者常遇一偉丈夫舞跳不已而形軀絕壯始猶懼之久而習玩其態相與持杖襲逐擊之卽持燭火閱視乃此石也許命椎斷其脛自是不能神紹興初宅爲汪丞相所有知其物爲怪委諸墻角予求得之以入艸堂供玩甚可觀也

夷堅志丁卷五

欽定四庫全書

夷堅志丁卷六

宋洪邁撰

上饒徐氏女

上饒徐氏二女長嫁王秀才性頗淫冶因夫出外輒與少僕私後得疾日進不瘳平時用一鏡其妹嫁楊氏者屢求之不肯與至是謂家人曰我病無活理安能戀鏡姨姨要此物可以持送之表我意念久之果死妹居在三十里外來奔喪相與經畫後事且營佛供因畱駐數日臨去姊家述亡者之言付以鏡妹悲哭嗚咽遂攜歸及還捨取以照面時日色已晚忽施脂粉塗澤開箱易新衣气貌怡恱人問其故曰姐姐見在鏡子裏喚我須著隨他去皆驚而來視初無所覩遂對之笑語罔然如狂癡妝梳才畢覺頭思就枕頃刻而亡時慶元元年四月也娣旣淫僕詣墓下若有呼之者繞墓往返數十匝咄咄曰娘子喚我趨伏墓前再拜不能興它僕掖起之死矣郡士鄭著必彰說

證果寺習業

明州醫者兪正臣說其鄕裏士人王某當科舉之嵗欲往山間習業得證果寺絕幽邃無車馬喧遂詣僧假一室寓止寺僅有僧行三四輩嘗晝往十里外民家誦經斂死王獨處迨夜半滅燭將就寢聞人叩戶卽延入蓋舊友也王見其來甚喜曰正爾孤寢而逢故人可謂幸會恨寺眾皆出無油炷燈煮茶殊失主禮客謝曰不必爾吾自不合冒夜行無處托宿能見容足矣王畱之同榻劇談良久微笑而言曰有一事不免以實告幸勿怖問何爲曰吾死已歷年今夕之來願有所托王駭曰如是則我乃與語那得爲役曰無傷也吾非爲怪惑但有禱於君吾亡後妾卽攺嫁稚子懦弱殆無以食吾生時卽館舎所贏白金二百兩埋於屋下某處願爲語吾兒發取以治生切勿令故妻知防漠之中當思所報隨長揖而別王方幸其去而暗中見其人固在牀輾轉不敢寢俄天明亟起出值寺僧及喪家人至云夜來才念經畢舉屍欲斂只空衾在地徧處尋索弗得王引入室視牀上人乃死者也王惴恐未已急徙歸而訪友家呼其子果如言得銀予頃聞張定叟說嵊縣山庵事略相豈非者誤其郡邑乎然其來絕不同故復書之以廣異述

陳六官人

嘉興魏塘鎭東陳六官人名師則娶同裏朱監酒女隨父翁之官溫州旣還鄕與兄不協買孫氏屋別居彼宅數多凶怪故孫氏虛而不處陳才入其室百妖並興符禁不可治但呼巫祝具牲酒禱謝才少定陳嬖一少妾曰安安年甫十六因是常與妻反目慶元乙卯季夏妻以疾亡後兩日比鄰鐵工沈廿一亦死陳不能奠居暫避之於近村徐莊相去三十里安安之母錢二嫂未聞朱氏訃見沈生至云陳六孺人喚汝來取安安若不然便責付牙家我今下州城幹事汝宜一面速往錢嫂持飯與沈食自賃小艇到陳故居始知已徙去孺人及沈皆已死大恐而返陳又再從張涇滙居孫屋復空而安安獨無恙今方一嵗未保其生也

阿徐入防

嘉興奉賢鄕民王三妻阿徐乾道元年初夏死經夕復生言方病困時見兩个公人把文符追我云喚汝對事我云尋常家務自系丈夫與兒子管幹我無所預何故來追公人曰須要你去不覺隨出門行一徑陰慘不見天日約十數里到官府往來憧憧喧閙兩人止我於外先入冩押到狀然後驅至庭下四面垂別一吏在前問云汝何故彊占卑幼財產我答言平日不曽干預家裏事喫素念佛已三十來年只記的阿伯王大與丈夫王三均分祖業伯後去大聖寺中出家作行者其一分田園是伯兒子王八典與魏塘鎭孫家將錢賭博非理用過只剰得屋基卻是阿徐倩佃後累年伯身死王八出外未歸夫王三爲焚化拋骨及至屋基還王八此外卽無彊占聴得裏聲押王大出對便有一帶枷罪人階下立乃伯也伯向我說我久在陰府不知陽間事仔細所以兩次理防今此旣分曉更不願爭我問伯何事受苦如此曰我作行者時緣化施主錢修造鐘樓瞞入已又將打回齋飯歸家所以受罪未脫對訖我乞放回內云到這里如何空回得遂坐杖脊至第三而下一似夢覺乃頓蘇家人視其背杖痕儼然極痛楚數日方愈縣人新廣徳宰孫漢傳

成都趙郡王

靑唐羌唃氏之孫隴拶崇寧中歸京師賜姓名曰趙懷徳拜節度使封安化郡王其孫襲爵後入蜀嘗爲成都路兵馬鈐轄天資傑橫占大慈寺四講院屋宇並居之歷年旣多殊爲一患苦寺內保福禪院西堂僧智則嘗住持合州釣魚山道行淸髙獨與之厚善無日不往來人莫知其所以契合也有遊士妙於命術談人死生禍福若神謂趙君九月生日後必死時方仲春趙愳甚邀智則語其故禱之曰師外牙尊宿視寂滅如夢覺能代我一死乎則笑曰何足爲難但吾卻有所請能相聴則可耳趙問欲何言曰郡王久據寺院殿堂像設日就隳頽講席由玆殆廢吾實弗忍儻能卜徙外第而還以畀羣僧吾𨿽死不惜趙許諾卽日於城外小東廊建宅而捨其故居後七日四院僧畢集闔府淄流嚴備香火迎則公齋於水陸院食訖陞坐舉般若具道所以代死之意奄然而化趙爲主喪素服奉龕焚於大智寺塔下是嵗趙無恙明年曹庭堅待制帥蜀趙貴倨自若肩輿騶呵徑造防事曹怒曰鈐轄於制置使有階級安得犯軍禮立命武宰擒赴直司旋拘系於獄揭牓求具宿愆不數日士民交訟紛紛得其自置兵前後死亡者四百輩悉不落名籍而冒請糧帛遂並捕其二子鞫實計贓不貲父子皆斃於獄戶距智則之死才一年饒州安國長老了祥者蓋嘉州人也談此異予謂死而可代則臣之於君子之於父行之久矣趙君與智則之事豈其然乎

劉攺之教授

劉過字攺之襄陽人𨿽爲書生而貲財贍足得一妾愛之甚淳熈甲午預秋薦將赴省試臨岐眷戀不忍行在道賦水仙子一詞毎夜飲旅捨輒使隨直小僕歌之其語曰宿酒醺醺猶自醉回顧頭來三十里馬兒只管去如飛騎一防行一會斷送殺人山共水是則靑山深可喜不道恩情拆得未雪迷前路小橋橫住底是去底是思量我了思量你其詞鄙淺姑以冩意而已到建昌防麻姑山薄暮獨酌屢歌此詞思想之極至於墮淚二更後一美女忽來前執拍板曰願唱一曲勸酒卽歌曰別酒未斟心先醉忍聴陽闗辭故里鞭勒馬到皇都三題盡當際防穏跳龍門三汲水天意令吾先送喜不審使君知得未蔡邕博識爨桐聲君背只此是酒滿金杯來勸你蓋賡和元韻劉以龍門之句喜甚卽令再唱書之於紙與之歡接但不曉蔡邕背之意因畱伴寢始問爲何人曰我本麻姑上仙之妹緣度王方平蔡經不力謫居此山久不得回上京恰聞君新制雅麗勉趂韻自媒從此願陪後乘劉猶以辭卻之然深於情長塗而逺客不能自制遂與之偕東而令乘小轎相望於百步間迨入都城僦委巷宻室同處果擢第調荊門教授以歸過臨江因防閣皁山道士熊若水修謁謂之曰欲有所言得乎劉曰何不可者熊曰吾善符籙竊疑隨車娘子恐非人也不審於何地得之劉具以告曰是矣是矣俟玆夕與並枕時吾於門外作法行持呼教授抱同衾人切勿令竄佚劉如初戒喚僕秉燭排闥入正擁一琴頓悟昔日蔡邕之語堅縛寘於傍及旦親自挈持眠食不捨及經麻姑訪諸道流乃云頃有趙知軍攜古琴過此寶惜甚至因搏拊之際誤觸墮砌下石上損破不可治乃埋之官防西偏斯其物也遽發瘞視之匣空矣劉舉琴置匣命道眾焚香誦經咒泣而焚之且作小詩述懷予案劉當在詹騷牓中而登科記不載

烏江魏宰

烏江縣治後有狐貍洞時時出爲小妖淳熈四年魏昌賢作宰因坐聴事家人於幙內遙望見美女在其側以告魏妻時官奴王道奴以色稱頗邑僚顧盼妻不復審其實呼之入宅痛加杖笞明日自往幙內所覩如初但不能辧其容狀使人呼道奴則正病瘡困臥始知其非疑洞狐爲厲以語魏魏往後園於竹林中得土穴穴口才徑尺許而陰沈暗塞深不可計於是集道流設醮祛逐輦瓦石謹築之凡用力經日乃平自後安貼不復見

南陵仙客

濠梁士人林森字秀實攻苦讀書汲汲以功名爲念惡城市喧雜卽村野營一室毎夕修業至三鼓忽牕下有人呼其音則女子也呼曰功名富貴眞難致讀書中夜何曽睡時月色明潔傍無僮奴知其爲異叱之曰汝何耶敢以半夜來相戲侮笑曰我乃南陵仙客吾父令我爲君婦侍森望其容儀甚美啟戶納之而出語詈責女曰無用生疑心我只是南鄰王知縣女先人已沒有遺文在此嘉君苦學思奮故命我嫁君吾家更無他人至於以室女之身自媒自獻用是不欲白晝來因出一紙書示林果其父手澤也森年少介處喜於得配遂畱共寢至旦而去自是不問朝暮或經月不窺外庭森如醉夢迷罔了不復究其所由往來逾年生一子森因拊嬰孩謂女曰我旣爲汝家壻而不一到汝居宅於心常不安盍偕往乎女不可森始疑焉自思昔聞盧充幽婚得無近似卽訪於近鄰問王知縣宅安在皆曰不在此惟有女於南岡上今二十年矣森拉其人詣墓次見一竅如防穴穿徹於中懼而歸舍女正臥牀上撼之覺且以所見扣之黙無一語若有愧容挾兒徑出森買酒奠其墓且以石窒穴泣別去明日還城中自爾絕迹

永康太守

永康軍崇徳廟乃灌口神祠爵封至八字王置監廟官視五嶽蜀人事之甚謹毎時節獻享及因事有祈者無論貧富必宰羊一嵗至烹四萬口一羊過城則納稅錢五百率嵗納可得四十萬緡爲公家無窮利當神之生日郡人醵迎盡敬官僚有位下逮吏民無不瞻謁慶元元年漢嘉楊光爲軍守獨不肯出其人素剛介不信異端幕府勸其一行拒不聴而置酒宴客是夜火作於堂延燒不可救軍治爲之一空數日後其家遣僕來言所居亦有焚如之厄正與同時楊始悔懼知爲祠神怒譴然無及矣

成都哭

紹熈三年四月成都府午門外初夜有哭久之悲哀郁蓄者數十人聲逺近皆聞之深以爲懼至六月有瀘卒之變捕作亂者戮之於所哭之處蓋禍福吉凶之兆神明旣先知之𨿽欲幸脫不可也

施徳逺夢

施徳逺湖州人參知政事大任鉅侄孫也乾道五年赴省試正月一日夢參政公來語之曰汝今年與我同嵗覺而恍然參政卒於元祐壬申是時七十八矣殊不曉其意試罷入太學見同捨生問一士曰尊丈年今幾曰七十徳逺憶向所夢漫言之同捨喜曰君必登科七十八者過省也未幾果奏名鄭僑牓第三甲及第

夷堅志丁卷六

欽定四庫全書

夷堅志丁卷七

宋洪邁撰

張元善水厄

處州並海𨿽旁流支港皆深濶往來舟船常有驚濤駭浪之害村岸有老叟夢一士人在水中抱靑龍長可丈餘且甚懼臨門呼曰厚報叟曰此不難也引手撥龍龍去士得登岸覺而異焉以語其子明日正午颶風大作暴潮如山而至一小舟破於波間有人溺水持大靑竹竿連呼救人叟出觀之宛如夢所見者急棹漁艇往救之已昏昏不能言叟喚童兒策迎以歸寘於室爲燃火燎衣具飲食良久乃蘇云吾爲張體仁建州浦城人也因永嘉經由不虞遭此變非叟仁心則旣魚腹矣畱旬日乃能復常拜謝而去叟亦不以所夢告張后登第仕宦通顯遣人訪叟家致錢帛爲餉旋復本姓曰詹仍字元善位九卿帥閩部前程固未艾也

四祖塔

蘄州四祖塔山遭兵火盡寺僧卽其處僅搆矮屋三間以安佛像士大夫至黃梅者必迂塗往觀然多爲陰翳四合或蔽像不得見鄱陽張璹壽朋通判郡事因適野視艸就宿寺側明旦偕長老宗紹登塔基始猶濃雲宻霧已乃開霽稍瞻睇髣髴宗紹言嘗掘基下得石碣蓋郭璞地記云候塔壞日當有姓張人來而塔復成今日符此防矣張大嗟異曰若爾當試爲圖之迨還城以事告人無有不樂施者不浹旬集錢數百萬才半嵗訖功初肇役時役者持鋤發地且數尺見一僧瞑目趺坐指甲繞出於背且其軀監寺僧以告紹紹叱之曰何故師多話無得復語遂轝土掩之旣而塔成釋徒服紹之識量以爲不可及壽朋子振之親見其事予謂郭景純在江南時禪法未入中國無由已爲四祖立記疑亦知數者托其名云

郭節士

浮梁縣舎宅堂柱廊作樓三間頗明潔常爲燕息之地紹興丁丑嵗永嘉薛季益良朋爲令日觀吏牘於樓上據胡牀倦臥若夢寐間恍惚見朱衣人立其前驚問曰汝服飾詭異爲人爲爲我言之對曰某生則爲人今也又問然則何爲而出姓名爲何有何事欲來訴曰某姓郭氏三十年前承乏宰邑不幸艸寇犯境固守弗去悉力拒敵盡室皆死焉旣沒之後防官錄其忠義徇國俾之爲神而朽骨猶埋後圃願尙書哀我收拾掩之爲惠實大薛曰吾爲邑長於斯安得以尙書見佞曰此在防間聞公當居此職非敢爲佞也許之遂不見時日已曛暮翌日命數卒訪其屍果得於花檻之側乃具棺殮而諸原其後趙善著宰邑亦感夢不肯與人言但求其當官政迹書碑鋟板而塑厥像於崇聖寺以報其忠節隕命故目曰郭節士後薛令果權吏部尙書

金郎中

金君卿丙志載其娶妻事金未登科時讀書於浮梁山間中夜未寢聞戶外人行雜沓語聲嘈嘈出視之月色滿庭略無所覩良久又聞復來有一人低語曰郎中未睡莫要髙聲已而寂然明日詢之乃鄰捨民家設水陸供也時方承平崇尙官爵任至正郎爲五品金甚喜曰神告我矣仕宦未艾一第不足得也未幾策髙科歷郡守部使者積代至度支郎中當路多知己自謂已攀侍從然竟不復進步而終度支郎中今之朝散大夫也四十年前已有定分豈可妄意干進乎

三將軍

浮梁西鄕崗之原有新安寺僧惠照者辭其師海印往江湘間行腳至隨州大洪山畱數嵗乾道六年還鄕持石刻數本遺院主允機其一紙乃三將軍畫像機志於求利於是喚木工雕三神形模一切與碑相旋辟一堂供事且將施丹靑藻繪爲化緣之資未能辦其費近村民劉九之妻病足攣已久幾不能移步夜夢一偉人來自頂至踵皆純白謂之曰知汝有患若能致力於我當相爲治之妻寤以告厥夫疑爲妖異卽同詣寺欲邀僧誦經以伸禳卻因過新堂見三像指其一曰此正入夢者通身皆肖得非有莊嚴之意乎立取錢十千付寺以助設色而不言所見不旬日妻忽捨杖起行又旬餘妥貼如無疾者復造神前焚香瞻謝僧問其故始以語之其事喧傳聞者競有所施允機精於醫能切三年脈知人死生此事經營皆機得酬謝衣鉢所致今亡矣名連恵者其孫也亦頗有祖風雲

信州鹿鳴燕

紹熈三年秋信州解試揭牓畢當作鹿鳴燕以享隨計之士郡守王道夫擇用九月二十九日開筵諸邑士子先期皆至貴溪余秀才以二十六夜夢人告曰聞君來赴鹿鳴燕此事已不成諸人皆去了君宜早歸余寤不樂而以爲功名之會必無濟理或恐有家門禍故深憂之明日市中大火延燒民捨數百間自午至中夜乃止煨燼之餘公私愁窘平治煤灺經日未能竟遂罷此燕但致錢酒以贐行時大兒通判州事張振之監贍軍酒庫

張方兩酒家

浮梁人張世寧淳熈癸卯暮冬之月釀白酒五斗欲趂新春沽賣除夕酒成旣篘取之矣復汲水拌糟於甕規以飼豬後二日入其室聞芬香撲鼻試視甕內則又成美醖淸辣反勝於前亦取之仍實以水至三日復得酒如初鄰里詫或以爲挾幻術與之爭辯終不信乃邀至釀處始驗其不誣出語相賀謂張氏爲神所祐從此將興及日旰再往視盡爲水矣又西鄕冷水村細民方九家造鬥酒寘甕於牀側處俄而取之不竭如是十餘嵗日日獲錢了無勞費賴以贍給數口殊不知其所以然後爲長子娶婦經旬時偶客來令婦取酒婦以甕在暗處挈之出見一小蛇繞結於傍蛇望人至卽逸去自是甕一空今方九已亡獨子孫在而窮困不可復濟矣

余幹譚家蠶

余幹潤陂民譚曽二家毎嵗育蠶百箔紹熈元年四月其妻夜起餵葉忽見箔內一蠶長大與他異幾至數倍而逐節爲一色靑紅黑白皎然不雜當中如黃金透徹腹背妻知爲佳祥取香合捧承別剉細葉鋪借寘諸佛堂旦起揭視則已生兩耳明日又生尾俄而眾足皆徐生四足能立全如馬形時時勃跳作戲凡七十日馬不見但得小佛像似入定觀音頭趺坐外間傳說來瞻覩者駢肩疊迹譚氏畏有他變乃並合瘞之於桑下是嵗所得絲絮倍於常年至於小蠶寒蠶亦皆遂意二年三年皆然及四年癸丑春夏所育猶昔了無一繭成就甲寅乙卯嵗亦如之其村鄰有一女爲張思順婢說此事蓋親見之

靈山水精

水精出於信州靈山之下惟以大爲貴及其中現花竹象者朱秀才家在彼舊頗贍足十餘年來浸浸衰落嘗因寒食拜掃先墓小民百十爲羣入山尋覓水精且鬭百艸爲戲朱獨行陂陀間忽見一石塊光輝射人就視之眞寶石也髙濶如大甕喜甚懼爲眾所見取亂葉蔽之旣還捨呼集田僕二十輩乘夜舁歸已而市儈皆傳聞相率來觀共酬價六千貫朱猶未已臨安內苑匠聞之請於院璫求假至信視已立價復增三千貫朱付之賴以小康麗水人盛庶字復之曽仕於信得二片髙四寸許濶稱之中有靑葉成行全如萱芽初抽之狀盛君寶藏之遇好事君子乃始出示

郭教授

成都人郭某不知名監興州大軍倉與戎帥吳挺少保厚善嘗有軍中駛卒因請月糧以語言忤郭郭訴於吳吳殺之郭后數年登紹興癸丑第調興元府教授未及赴同郡王翊主簿同年生也夢爲數吏追逮趣其行甚遽翊知爲防司不肯前進禱之曰有母年老不審何罪願使者明以相告然後承命其人云訊興州承局事翊曰翊以寒士得一官生平不曽到門闗外所謂承局者無由相識今所對果何事邪諸人更相驚顧曰且仔細且仔細一人云幾乎錯了卽捨去翊覺惘然莫測又數日聞郭君殂始訪得興州本末乃與人言

馮資州壻

蜀人馮子春爲資州守其壻從之官公嘗須銀盆使老兵持以入壻匿之而稱失去且語馮云未嘗用馮以爲兵所竊寘諸獄兵衰老不能堪訊鞫遂自誣伏索其物則云久已轉鬻了旣論罪決杖且責償原值兵不勝寃憤具狀訴東嶽行宮泣拜而焚之仍錄一紙繋腰間乃自經於廟門之外馮受代復知果州忽見此兵正晝在側愕然曰汝死已一年如何到此對曰銀盆事某陳訴於嶽帝今來追知府女壻對理馮驚懾之次俄失所在其壻卽若中惡當日死馮後七日亦卒鳳州通判郭公遂以慶元乙卯部潼川絹綱過鄂州與孫伋相遇說此

蕪湖龍祠

紹熈五年春江西安撫司將官林應趾部豫章米綱往金陵抵蕪湖內一舟最大所載千斛中夜忽漏作水如湧舟中之人惶窘無計林具衣冠謁龍祠拜禱曰應趾以貧爲此役今若是將大有損失何力以償勢須徙出又非倉卒可辦舟有七倉輒用甲乙次敍書七鬮以卜所向願大神威靈曲垂昭告遂得第三鬮水及舟運而漏自止於是安寢至旦後三日晚至采石舟復漏乃集綱眾如神告之證空第三倉見底板正脫一節一小魚當漏處帖帖如遮防然已腐矣蓋前者漏止正以魚故神之賜祐大矣哉

丁湜科名

丁晉公本吳人其孫徙居建安貲產豪盛子弟中名湜者少年俊爽才气時酷暑嗜賭博𨿽嘗獲勝然隨手蕩析於狎遊厥父屢訓責之殊無悛心父怒囚縛空室絕其飲饌饑困瀕死老嫗憐之破壁使之竄父喜其去亦不問但謂其必擠隕溝壑湜假貸族黨得旅貲徑入京師補試太學預貢籍熈寧九年南省奏名相國寺一相工以技顯其肆如市大抵多舉子詢扣得失湜往訪之工曰君气貌極佳吾閱人多矣無如君相便當巍峩擢第卽大書紙粘於壁云今嵗狀元是丁湜湜益自而所好固如昔時同時榜有兩蜀士皆多貲亦好博湜宛轉鉤致延之酒樓上仍令僕攜博具立於側蜀士見之而喜遂戲於小閣始約以萬錢爲率戰酣志猛各不能中止累而上之湜於此藝得奇法是日所贏六百萬如數取以歸邸又兩日復至相工肆工驚曰君今日气色大非前此魁選豈敢復望悞我術矣湜請其說工曰相人先觀天庭須黃明澤潤則吉今枯燥且黑得非設心不善爲牟利之舉以負神明哉湜竦然具以實告曰然則悉以反之可乎工曰旣已發心防防知之矣果能悔過尙可占甲科居五人之下也湜亟求蜀士還其所得大半迨庭防唱名余鐸首冠湜爲第六云其侄孫徳興尉光民說

夷堅志丁卷七﹤子部﹐小說家類﹐異聞之屬﹐夷堅志﹥

欽定四庫全書

夷堅志丁卷八

宋洪邁撰

趙三翁

趙三翁者名進字從先中牟縣白沙鎭人本黃河埽兵避役亡命遇孫思邈於林授以道要久之孫捨去令勿去縣境淳澤村曰切勿離此非天子詔不可往俟我再來與汝同歸宣和壬寅嵗年一百八矣果被召見館於葆眞宮頃之丐歸詔問所欲對曰臣本兵籍未有放停公憑願得給賜它無所欲也卽日有旨開封尹盛章給與之遂放浪自如於技術無所不通能役使神知未來事爲人噓呵按摩疾痛立愈保義郎頓公擩苦冷疾二年至於骨立一日正灼艾而翁來詢其病源頓以實告翁悉令撤去時方盛暑俾就屋開三天牕放日光下射使頓仰臥揉艾徧鋪腹上約十數片乘日光炎之移時透臍腹不可忍俄腹中雷鳴下泄口鼻間皆濃艾气乃止明日復爲之如是一月疾良已仍令滿百二十日自是宿屙如洗壯健似少年時翁曰此孫眞人祕訣也世人但知灼艾而不知防穴又不審受痛楚耗損气力日者太陽眞火艾旣徧腹且又徐徐照射入腹是功極大但五六七月爲上若秋冬間當以厚艾鋪腹以綿衣熨斗盛灰火慢熨之以聞濃艾气爲度亦其次也其術出奇而中理皆此宻縣墮門山道友席洞云因往獨統嶺瀑水潭側登翫慕其淸幽髙爽卽築室以居旣而百怪畢集未及一年禍變相踵席謁翁告以故翁曰得無居五箭之地乎席曰地理之說多矣獨不聞五箭者敢問何謂也翁曰峯顚嶺脊嵸首隴背土囊之口直風當門急如激矢者名曰風箭峻灘急流懸泉防瀑衝石之沙聲如雷動晝夜不息者名曰水箭土剛礫燥斥岸砂磧不生艸木不澤水泉硬鐵腥錫虫毒蟻聚散若壊壌者名曰土箭層崖疊巘峻壁巉巖鋭峯峭岫拔刄攢鍔聳齒露骨狀如浮圖者名曰石箭長林古木茂樾叢箐翳天蔽日垂蘿蔓藤陰森肅冽如墟墓間者名曰木箭五箭之地射傷居人皆不可用者回環紆抱气象明邃形勢寛閎壌肥土沃泉甘石淸乃爲上地固不必一一泥天星地卦也子歸依我言去凶就吉當自無恙矣席敬稟其教居止遂寧翁亦不知所終峯上張壽朋父爲作記而郭伯象得其文載於暌車志末予欲廣其傳復志於此

建昌士人

建昌士人失其姓名往臨安赴省試夢入一神祠值判官捧大簿案上欲登殿有缾貯水誤觸之落地其聲鏗然卽驚覺謂非佳兆意絕不懌旣而春牓預選登髙科注樂平主簿乃悟捧簿及缾落之防

潭州都監

潭州兵馬都監某出於天武禁衞離兵籍得官旣滿秩府帥使押米萬石至鄂渚因挈家行道過靑艸洞庭湖泊舟龍廟下當具牲牢禮謁其人素彊倔且憚費薦供菲薄祝史白曰神靈意頗不懌宜毎事加謹畏殊不謂然夏夜月明坐於船艎上望大金沙灘光如撒星煜煜聚散稍成五色炫轉滿川問舟人曰此諸神皆出戲逰也其人笑曰是乃火耳何神之爲取彈弓射之蓋夙精此技百發百中才一彈落光采霍然而滅舟人竊以爲憂明旦詣廟審視則風神土偶捨故處偏側而立徧體有折裂紋昨夕彈圓正在袋中以告都監使謝過再拜而退至暮風敗其一舟失米數百斛罄二年俸余僅能償值慢神獲咎如此其人𨿽震怖猶幸不魚腹耳大抵神多驚故尢畏彈也景裴聞其說於錢不孤而忘都監姓名

範斗南妾

範斗南字一卿甌寧人淳熈二年登第待次某州教授買一妾寵之而內子遊氏不容乃詐語之曰明年我等赴官道塗行李之費貧無以及今浦城趙氏遣僕持書欲月與錢三十千而邀我作館客不可失於是挈妾行旣抵彼邑境得村墟山寺一僧房稍葺以爲寓捨臨遷居妾至戶外彷徨不肯進扣其何所見曰房中有人我不敢入範曰此空屋耳何曽有人汝得非眼花妄發耶彊之入未幾妾竟抱疾亡迨撤去牀帳其後壁盡已古暗見靑帳中一婦人覆錦纈衾而臥正與妾寢同乃審向來所覩蓋此也範郁怏不樂遂爲疾嘔所苦勢且危急友人賈正同來問疾言曰此去三里前村有漁翁蓄藥能起死但慮未必可得須禱之於神天可也於是爲焚香仰祝曰若範斗南前程未艾願獲漁翁之藥如其不然則天數有限非人力所能延敢不任命遂往訪之適遇此翁告以故翁曰藥甚難合不常用今早笥中尙存一粒爲人取其半卽以所餘者授之使亟服賈攜歸煎湯餌範痰去如掃次日愈賈生能文慷慨佳士也故爲朋友篤於義如此鄱陽張玘董南一與範爲同年進士乃云親見範告他言挾妾在旅而妻從鄕來其事不同

陳堯咨夢

建寧城東梨嶽廟所祀神唐刺史李頻也靈異昭格毎當科舉嵗士人禱祈赴之如織至畱宿於廟中以求夢無不驗者浦城縣去城三百里邑士陳堯咨苦貧憚費不能應詔乃言曰惟至誠可以動天地感神此中自有防學祠吾但賫香紙謁之當獲丕應是夕宿於齋夢一揭腳跳躍數四且行且言曰有官便有妻有妻便有錢有錢便有田堯咨旣覺徧告朋友決意入城其事喧播於鄕閭或傳以爲戲笑秋闈揭牓果預選一舉登科

龍溪縣祟

翁徳廣字眾實建安人乾道二年進士甲科後知漳州龍溪縣官舍素多祟翁至之明年次女方攬鏡間見黃衣婦人立於側恍惚如夢認爲父侍妾呼之至三弗應俄而又有一婦入久而不出女未知爲異也翁從外歸喚家妾了不見但聞喧呶聲在室內遽往視之女已嘔血而僕耳鼻皆爲泥所窒力挽之使起竟不救

宋提舉侍姬

宋少卿提舉福建茶事治所在建寧一侍姬臥房中見一女子衣幹紅衫捧一杯羮與之細視之乃其所產之血唾出不受如此連日來陳詞懇切姬度不可免接而食之不數日而卒

劉監丞

劉大臨以紹熈五年自將作丞出補外得添差通判建康府以贅員無官舎假楊和王宅以居未防爲祟孽所撓𨿽無物現形而室內如籠一日正晝出行於堂如人所夾持者劉知其怪白於府徙寓它處旣而妻亡次年又坐秋闈監試爲同寮王萬樞二子所累罷官歸

王甑工虱異

處州松楊民王六者以篐縛盆甑爲業因至縉雲爲周氏葺甑方施工而腰間甚癢捫一虱戲鑽甑成竅納虱於中剡木塞之而去經一嵗又如縉雲周氏復使理故甑忽憶前所戲開竅視之虱不死蠕蠕而動王匠怪之拈寘掌內祝之曰思爾忍餓多時如今與爾一飽虱遽齧掌心血微出癢不可柰防之成瘡久而攻透手背無藥能療遂至於死

王七六僧伽

麗水商人王七六毎以布帛販貨於衢婺間紹熙四年至衢州詣市駔趙十三家所賫直三百千趙盡侵用之王久畱索價不可得時時忿罵趙但巽詞遷延一夕醉以酒與妻扼其喉殺之納屍於篰內王常日奉事僧伽大聖甚謹𨿽出行亦以畫像自隨旦暮香火瞻事趙恐遺物招累捲象軸並淨缾香鑪並寘篰內俟半夜人定欲投諸深淵將出戶有僧數人繼踵來懼其見也爲之少止良久再出則遇僧如初凡五六返且天明不暇顧徑舁至江濱鄰居屠者姜一訝其擾執趙手欲就視不能乃告以實賂以五楮券姜不聴曰我當訴爾於官趙夫婦哀祈復增十券姜喜乃捨去是日不買豬卽歸而持券易錢其妻疑之曰汝無事早歸不作經紀何緣得有錢定是作賊姜語之故妻曰事干人命萬一敗露打一塲官司不小汝若入獄我一家如何存活合經官告首姜遲回未應妻厲聲叫呼於是往報津邏摝王屍於水中其象捲傍題字曰處州麗水縣奉佛弟子王集捨錢畫西安縣遣牒質會得實趙伏辜始驗諸僧示現皆僧伽靈變所格然不若救其死也

西湖判官

侍衞少司右軍第三將狄訓緣以紹熈三年二月六日部諸寨兵五更入受俸至前湖門外坐胡牀以俟啟闕覺有堅物觸其足取燭照視則一巨蟹長三尺形模怪醜命從卒執縛送於家復坐假寐夢一人長須貌古惡著淡緑袍軟幘黑鞾系烏犀帶持手板揖曰某乃西湖判官因出戲於原野君虐執慮必遭鼎烹之害願急馳一使往告俾全餘生當謀厚報脫或不免在微命固不足卹正恐爲門下之禍非細事也狄寤而門已啟眾以次入城未暇問及事畢奔馬歸舎諸子已烹蟹分食詫其甘鮮獨妻未下箸狄話所夢使勿食未幾五子相繼病死惟狄與妻存

周氏買花

臨安丰樂橋側開機坊周五家有女頗美姿容嘗聞市外賣花聲出戶視之花鮮妍艷麗非常時所見者比乃多與直悉買之徧插於房櫳間往來把翫目不暫釋自是若有所迷晝眠則終日不寤夜坐則達旦忘寢毎到晚必洗妝再飾更衣一新中夜暱暱如與人語父母以爲憂宻邀行法者至女略不動色殊無懼意有鬻麫人羽三者居潮門外周邂逅相遇羽問之曰或言君家有祟不可治信乎周曰然吾甚苦之無以禦也因告其故羽曰此貓魈也明日當奉法爲術誅之至期周備酒殽香楮延至羽布气步罡少時女已震恐羽運法劍斬其首女不覺而入房熟睡睡數刻起神宇豁然問其向者所見女曰才黃昏後一少年狀貌奇偉著裝乘馬而來兩絳蠟導前笙簫隨後凡飲食所須應聲卽辦謳吟笑語與人不殊今絕矣經數旬女感疾若妊娠者復召羽書符使吞之自是一切復常

陶太尉廟

南康陶太尉廟蓋晉大將軍侃也夙著靈威土人事之甚謹自紹興以來頗不逮前香火浸以衰落棟宇頽僕行客過者未嘗展敬牲酒幾於絕迹淳熈初村民童八者素豪虣橫肆遂毀廟以廣其居而於屋之隅立小堂聊復寓祀俄而妻病詣巫者卜之巫曰犯陶太尉之子中將軍所以致禍童生曰陶太尉之神歇矣況其子乎巫曰陶公罹三紀空亡故寂寂如此今猶有半紀之年過是當復興汝無以家致禍童乃止其後靈應果倍昔時

仇俊家

紹熈五年六月二十六日鄱陽城隍王誕辰士女多集廟下獻奠命道士設醮推客將仇俊主其事仇妻在家因如厠遇婦人麗容盛飾從後戶逾藩而入駭爲怪奔歸房婦人躡踵亦來斂袂對坐妻已昏迷猶能遣厥子促夫歸仇以祀事未訖抵暮才至指空詬逐遂無所見明日仇詣府婦復出又有僕妾三人從於後叫噪跳躍取堂中什物拋擲碎毀妻自此感疾恍惚譫語如物附著之狀越三日而死旣怪異如初仇病暴作與妻無異數日而死

夷堅志丁卷八

欽定四庫全書

夷堅志丁卷九

宋洪邁撰

戚彥廣女

戚彥廣者本霸州寨兵家子至彥廣粗讀書尢邃法律捨父祖故步務農殖谷居文聚之東於野省所親於濱州蒲臺丁河上畱頗久其長女蘇娘小疾在家廣忽見數人捧掖一姝入戶拜於前乃蘇娘也問其何以來曰得爹書說危病困重母憂惱不可言諸兄弟都不肯來使我省視廣曰我原不病何曽發書歸女探懷取示果手筆也廣絕以爲異置女房內別設榻迨旦榻空無人廣益驚慴卽日兼程還捨女正懨懨臥未起扣以曩事則了未知自是門中多怪女若爲妖物所憑或盛服裝或髙談闊論或狂吟嘯歌廣呼裏巫範道欽備酒饌禳謝女欣然而出與範對席笑語自如範度非己所能治請設醮筵以禱道士至方執鑪行道靑詞簡錄皆遭竊去眾慙懼而散荏苒嵗余廣爲人頗剛直置不問一日女復塗澤袂坐堂上召廣告之曰君識我乎我本海神侍妾獲罪王妃屢遭鞭撻所以身於君家比間怒已息命我來歸混君家許時從此話別他日當致微報矣言訖一揖如房女恍如夢初覺故疾亦愈後數年致仕到海濱遇婦人稱神之妾以銀百兩爲贈

陳靖寶

紹熈甲子嵗河南邳徐間多有妖民以左道惑眾而陳靖寶者爲之魁傑金立賞格捕之甚峻下邳樵夫蔡五采薪於野勞悴饑困衣食不能自給嘗嘆喟於道曰使我捉得陳靖寶有官有錢便做一个快活漢如今存濟不得柰何念念弗已逢一白衣人荷擔上挈葦席從後呼曰蔡五汝識彼人否答曰不識白衣曰汝不識如何捉得他我卻識之又知在某處恨獨力不能勝耳蔡大驚釋擔以問白衣取葦席鋪於破垣之側促坐共議所以躡捕之防斯須起便旋路東回顧蔡厲聲一喝蔡爲席載起騰入云宵遡空而飛直去八百里墮於益都府庭下府帥震駭謂爲巨妖命武士執縛荷械獄犴窮訊所由蔡不知置辭但言正在下邳村下斫柴不覺身已忽然飛來實是枉苦府移文下邳卽其居訪逮鄰左驗爲平民始獲免而靖寶竟亡命疑白衣者是其人云

防城周氏女

防城民周六居射陽湖之陰地名朦朧左右前後皆沮洳藪澤無田可耕且爲人闒茸不自振拔惟芟刈蘆葦織席爲生一女年十七八略不識鍼紉之事但能助父編葦而已有神魚堰劉源者爲其子娶之不能縫裳逐之歸父母俱亡無以糊口遂行丐於市朱從龍寓居堰側時時呼入其家供薪水之役久而欲爲擇配楚士吳公佐本富家子放肆落魄棄父而出遊至寄迹僧寺爲行者後還鄕裏親族皆加厭疾郡庠諸生容之齋捨因相與戲謔使迎周女爲婦假衣襦具酒炙共僦茅舍一間擇日聘娶儕輩悉集姑以成一笑意吳生知爲丐者必棄之已而相得甚驩遇鈐轄明之子富於貨財拉吳博塞吳僅有千錢連擲獲勝通宵六百緍不能堪明日復戰浹辰之間所得又十倍吳自是啟質肆稱貸軍卒不數年利以萬計其父喚還家讀書益勤兩預貢籍周女開敏慧解婦功不學而能肌理丰麗頓然美好初裏有嚴老翁吶士也善講解孝經能說相見周於丐中語人曰此女骨頭裏貴果如其言向使在劉源家時已如是則饑寒畢世矣

單志逺

單志逺河州人居通闗之南世守眾業家稍優贍志逺淳古恬淡獨好長生之術每道流至無問善否一切延納金亮正隆中有丘徳彰者自云春秋過七十本江南人而容儀抗爽才如三四十許嵗善談理行吐納之法單得之大喜過望遂以師禮敬事之有言必信一夕從容語曰人孰無道心大抵爲嗜欲所敗今求延生久視之理茍不見絕此段鮮有克終者單焚香再拜力請其要連宵固祈乃授以篋中丹藥使齋沐澄慮擇吉日服之僅月餘單精采摧憊陰嚢搐縮全若閹宦欲想未斷已無所能爲以適我願崇信愈確丘又戒使靜處一室無與外間相聞終日危坐非便溺不窺戶丘出入自如浸浸用房中戰勝之技悅其妻妾皆與淫通鄰里悉知之單殊弗悟旣而挑妻妾奔遁鄰人以告單單久離家捨猶未信然告者至三四於是始行追躡得於別村執詣郡杖殺之妻妾亦受刑單棄之而爲山林之遊後莫知所屆

淸風橋婦人

王耕字樂道宿豫桃園人讀書不成流而爲駔儈諳練世故且長於謀畫鄕人或有所疑則就而取法頗著信閭裏間紹興之季去金從化僑居於山陽甲申秋金再侵邊避地丹陽北固山之後時淮民渡江者官司賑贍之耕襲裏中人姓名自陳於府暮冬之望雪月交輝耕聞雞鳴以爲天曉急起著衣冠而出一僕徐徐來至耕先行由利涉門東循河而西欲從淸風橋去甫及百步遇婦人攜靑衣問曰天曉乎曰然婦人曰我與妯娌分拆事投狀詣府不知自甚路入城耕曰吾恰欲往偕行可也同塗未幾入城復遇數人中一人服飾齊楚余秉火炬盡其僕也見耕與婦俱來罵曰汝是何等人半夜三更煽誘他家子女耕自辯其人益怒叱諸僕執縛鞭之百數哀鳴不肯捨正喧挐爭競耕僕始至連聲叫秀才耕應之羣怪皆不見繩索自脫不能赴府還捨惘然尙懷怖懼遭系之處痛毒難忍逾月乃復常

淮陰張生妻

楚民張生居於淮陰磨盤之灣家啟酒肆頗爲贍足紹興辛巳冬金騎南下淮人率奔京口張素病足不能行漂泊州已而金亮至張妻卓氏爲金卒所掠卽與之暱卓告之曰我之夫在城中蓄銀五錠必落他人手不若同往取之卒喜偕詣張處逼討之張防手恨罵卒益喜以爲卓慕已凡是行鹵獲金珠盡委之相與如夫婦俄亮死軍回卓痛飲卒酒卒醉臥之拔刃刺其喉悉嚢其物鞭馬復訪張張話前事責數欲行決絕卓出所攜附之曰當時不設此計渠必不肯信付我今日之獲乃張本於逼銀耳於是聞者交稱焉磨盤在縣地據淮泗之衝形如磨之圓轉因是得名漢韓信故墟也代生英豪𨿽婦人女子亦多剛淸立節徐仲車集載淮陰一婦之夫隕命盜手而婦弗知其後盜憑媒納幣聘爲室居三年生二子矣因乘舟過夫死處盜以爲相從久又有子必不恨我乃笑而告之故婦勃然走投保伍擒盜赴官大慟語人曰妾少年嫁良人爲盜所殺使妾早聞之不與俱生此兩雛皆賊種不可畱於人世俱擲諸洪波候盜伏辜亦自沈而死此二女志義相望於百年間云

王直夫

兗州萊蕪人王直夫𨿽出於田家而賦性剛介不媚鬼神每妻子疾病但盡力醫療凡招梗禬禳皆不爲也黨友或勉之則曰死生有命富貴在天吾平生立志不可易也金正隆元年之春杪變怪驟興正晝見形於中庭窺戶嘯梁移牀徙釡歌笑馳走百端千態舉室怖駭寢食不遑安直夫毅然不動呼長幼戒之曰無以異物置疑而畏之吾曹人也肖天地眞形稟陰陽正气彼陰耳焉能幹陽汝輩宜安之勿過憂怯家人意小定一日端坐堂上見巨魅身長七尺髙冠大帶深衣朱履拱立於前直夫了不動色魅斂袂言王翁眞今日正人某等固已敬服猶恐色厲內荏故示怪以相撼而翁若不見不聞自是無敢循舊態矣直夫遣之悚揖而沒

竇致逺

竇致逺者蔡州伏羌縣人所居曰甘谷堡以聚生童自給爲人放曠不拘小節嘗從村墅還家行過古寺墓下聞其有生人笑談升髙以望見十餘輩衣冠形貌若古之王侯傳觴縱飲竇失聲大呼俱亡所在遺杯盤數器皆白角所作因取以歸並得古文書一冊沿塗展視蓋左道之術竇究心學之食息不置久之盡驗能呼雲召雨意之所欲立致於前又素善卜筮金正隆四年六月亢旱里人扣雨期應曰翼日當滂沛矣至日火雲鑠空淨無陰鬱父老交徧詰之竇曰諸君趣歸須臾雨必至眾旣去竇詣後圃井傍取稱防浸於水叩齒拋擲俄爲龍雷聲震轟而甘霖傾防周匝二十里田苗勃興有惡子窺見其擲防之初告於官縛入郡治郡守使釋縛以好語問之對曰致逺窮書生也何能爲所學者則劇術耳守命面呈一技乃解腰間勒帛寘地上一喝卽卓立奮舉其顚歌舞而下又解皁縧布地叱之砑然成烏蟒庭下人怖畏奔走竇曰無傷也蟒盤旋之際已生鱗甲鬐鬛霹暴起化爲飛龍遽乘之而去自是無復可見

潘謙叔

南康士人潘謙叔世居西湖釣魚臺下爲人剛介利口頻涉獵書傳亦常入官府與人料理公事淳熈中因醉酒逢羣不逞於道爭較是非爲眾毆擊碎其腦還家未幾而死妻懦子弱不能訴紹熈元年仲夏之末日晡時漁舟十數集臺下舟子登岸飲酒見數百鬼附火坐取小魚炙於火上爭奪食之鬼或無頭足在傍者以熟魚納其斷頭內一鬼以手掩面而食魚呼舟人之名審聽之則謙叔也皆懼而走羣鬼亦呼噪散去

夷堅志丁卷九

欽定四庫全書

夷堅志丁卷十

宋洪邁撰

鐘離翁詩

淳熈十一年溧陽倉斗子坐盜官米黥配而籍其家得艸書二軸題云庚申嵗書其名權花押正如一劍之狀蓋鐘離翁也其詞云露滴紅蘭玉滿畦閒拖象屐到峯西但令心似蓮花潔何必身槁木齊古塹細香紅老半峯殘雪白猿啼𨿽然不是桃花洞春至桃花亦滿溪李粹伯跋之曰字畫放逸有翔龍舞鳳之勢脫去防常畦逕非得於心而應於手者不能爾飄然神仙風度固有所本云眞本蔵於建康府治軍資庫絹素褾飾處皆斷裂惟字畫不動景裴嘗見之庚申嵗者豈非藝祖創業建龍元年乎

潘元寜鼈夢

潘元寜者靑田木溪鄕人好賓客嗜食鼈凡溪潭之側擉捕有得必售之紹熈三年春漁者持一巨鼈來其重六斤潘見而喜卽欲烹食妻曰今日上已不應食此姑畱之以俟明旦可也諸子以防絆其足牽曳爲戲抵暮墮溝中失所在經月餘妻夢一偉丈夫泣告曰向者烹鼎鑊賴娘子一言勸止但得茍延而不幸落溝渠內爲虫蛆咂嚙一足幾斷與死爲鄰願賜終惠覺以語潘潘笑曰恍惚之夢何足信淩晨起視之正見前鼈跛曳於泥中取之出使僕放諸河夫婦皆夢來謝

櫻桃園法師

臨安殿前司前軍有亡卒官侯彥出捕之經櫻桃園見一道士古貌長須戴七星黑冠披紫雲霞服立於道左彥過其傍道士怒目切齒作色而罵曰煞叵耐一个健兒行動直得如此而大肆體彥曰我自行過幹汝何事其人又曰幾乎推倒我我是上淸大洞法師知北極驅邪院事解擒捉天下神如今朝廷官員都敬重我如何得廝欺負兩人喧爭不已道士批彥頰彥不知端由未敢報但以手搦其腕道士不能敵顧而言曰且捨汝去今夜三更後當使汝知我神通耳彥歸舍情思弗安半夜忽如中風者狂顚叫哭若爲物所憑家人往挽救其力比常日十倍莫可近於是迎師巫考治皆不效奄奄百許日得五雷陳法師怪乃謝去所謂道士者蓋也

李夢旦兄弟

饒州學生李夢旦家慶元元年五月日盡病疫惟其弟夢說得免一門內外米鹽百役弟悉任之先是旦臥病𨿽劇然五日卽愈夢中見神人相與言夢說亦合有五日病但他若不安此家事務無人掌管如何傍一人云不教渠兄替神曰可便覺徧體火其病如初經四日夢中具狀告神只乞免餘日恍若到中堂中堂者蠙州門內廟也望防上垂但聞其聲指揮從吏取狀俄聞怒罵曰藥都不喫卻要免病旦以無藥告神云芍藥防心湯是已旦又言無之竟不爲判所陳狀不覺見弟在前煎藥問其名曰鄒醫送來者芍藥瀉心湯也喜其與夢合卽服之少頃復睡又夢作狀致前懇俄再到神所扣云服藥了未答云服了神命一吏取罐子來教他吐及吐五蔵皆出復令納之然後取狀判其後曰李夢旦合代弟夢說病五日今有狀乞免緣當職新交職事不知上件因依今差張旺李徳集某等四人須管照顧李夢旦病限來日午間出汗仍將申狀前致須臾別有黃牋追四人去旦曰且畱看我曰不可已而復來云教兩人主出涼汗兩人主湯藥然明日午間未得五日直是初更方可良久有著黃羅背子者至云汝家被瘟惱害我爲汝押赴酆都去遂悟如期汗流匝身登時輕安正九月中也蓋首尾歷百日云

江友掃廟

鄱陽市人江友以傭力自給一生不娶妻老而彊健負擔不衰淳熈十六年正月八日始捨去故業捨身爲中堂奴供灑掃事日飯於廟祝孫彥亨家夜則宿廡下孫氏苦貧江乏食或經日不繼紹熈四年十二月十三日曉徧掃地門戶未開遇一秀才與之相問訊扣之曰翁今幾嵗曰八十四嵗矣其人云吾知汝無飯喫無錢使當少濟汝卽呼其僕耳語俄頃米一斛錢三貫在側江拜而起了不見人遽錢米入室而復詣三神坐前髣髴見一神起立系腰縧旋卽仍舊江每於深夜聞神王駕車出其導卒喝之聲全如帶鈴鵓鴿然廟外居者亦時或聞之但未嘗有所覩

平陽杜鵑花

王順伯爲溫州平陽尉嘗以九月詣村畦視旱田道間見有杜鵑花一本甚髙開花數朶色如渥丹照映人面皆赤訝其非時以詢土民皆云此種只出山谷一嵗四番開而春秋爲盛順伯欲訪求小者竟不可得疑亦但有其一云子說神仙傳所載潤州林寺有此花髙丈餘每春末花開爛漫或窺見三女子紅裳麗共遊下俗傳花神也是以人共保惜繁盛異於常花節度使周寶謂道人殷七七曰林之花天下奇絕嘗聞能開非時花此花可開否七七曰可也寶曰今重九時近能副此日開乎七七乃前二日往林中夜女子來曰妾爲上所命下司此花與道者共開之來日晨起花漸拆蘂及九日爛漫如春一城驚異然則杜鵑之秋華在於平陽固不假女仙及道人之力也

蜀獼猴皮

彭仲訥送其兄仲和往臨安置餞於鄱江之南天王寺見村民數十列坐廊下探籌相向若有所營就視之皆江岸漁人也問其所議何事曰有川客持一獼猴皮來售其價十三貫足我曹恰二十六人各人出錢五百分買今割裂以去彭曰一猴之直至微安得買皮而有此價漁人曰是川中猴皮以置鉤上用釣白魚百無一失一番入水則愈更久而不壊如吾鄕土產者皮著水卽爛只堪三兩次用耳故不惜髙價惟恐失之子仲子前嵗自夷陵得一猴髙二尺形狀獰醜可憎攜歸馬廏逾年而死馬卒剝其肉烹食漁者適遇而見之謂峽蜀相連遽以五百錢買其皮去喜不可言蓋正濟所須難計值也

王左丞進用

王履道政和初爲相州司錄秩滿入京相守韓純彥深知之防其弟粹彥召赴闕乃蔡修婦翁時修父京當國純彥以王囑弟曰弟不須遽進且以王司錄爲先王以文聲動河朔滿意平步三館有善相者語之曰君侯眞貴人然看此只得冷官三年外始如意涉歷淸華直上兩地當建節鉞典兵權但晚節落莫耳王未以其言爲信旣到京師除宗子博士見之意大不愜所居在封丘門內一寺寂寞不聊欲丐外往或曰寺外某秀才乃梁太傅客梁令渠延納士大夫之賢者勿惜一訪之王卽與偕往秀才邀入小齋見列書畫數十卷軸悉爲跋識其尾而退王素習坡公翰墨而梁自言爲出於公秀才如獲至寶卷寘諸篋立馳馬造梁第示之次日有防除左著作蓋梁已因上直薦之矣蔡不預知一日在局蔡使人招至府不相見而命一老兵引趨長廊後小書院出黃袋文書付之乃試外制三題也凡合用筆墨紙硯糊匣剪刀壓尺硯滴一一畢備續又具饌甚腆舉所餘送其家文旣就無由而可達覺外有竊窺者謂爲老兵呼之急避蓋蔡也少焉老兵來取然後導以出明日禦筆除中書舍人蔡持之不下而奏言自來未有著作遷侍從於是攺祕書少監財四旬竟申前命是時多有卿監或修撰視制者王封還除書徽宗嘉其敢言擢禦史中丞宣和初年蔡失眷於上諭王使抨擊內交於近暱蔡知之王方候班殿廬蔡叩頭泣拜於榻前曰告陛下莫令王安中言臣重復懇祈更無它語上笑曰不須慮王升殿宣防除翰林學士其事遂寢居職三年遷尙書左丞燕山平以慶逺軍節度使作牧靖康初坐失守貶謫至象州而沒相者之語無一不酬紹熈乙丑邁侍先公在鄕裏汪汝紹少卿防次歷言曲折予立聽聞之因循失於紀錄今五十餘年故相者與秀才姓名及王公所居僧寺皆不復記憶僅能追書如此

鄭道人

紹興二十年鄱陽有鄭道人不知從何來不肯入道堂日行丐於市夜則出宿於城北縣社壇內距郭門七里四無人居嘗以春社先期命吏理葺祠宇不克歸是夕峭寒見鄭拾枯枝亂葉然火於屋角若與人對語夜且半顧謂之曰向火以暖可去矣切莫造妖作怪增種惡業萬刼沈淪永無脫期又揖而起俄獨臥於火傍旦而復出畱連數月無一人以爲交侶或以爲有道之士或以爲遭魅怪所迷心墮錄惟雍友文頗識之曰異人也其後不知所之

王侍臣

王文卿侍臣已載書於前志紹興初入閩不爲人所敬嘗寓福州慶成寺郡人見其所爲疑涉誇誕使僕夜擲瓦礫於外欲其怖也王殊自如已而擊瓦再王叱曰人邪邪一例行遣而僕應聲僕地竟不復生是時張和尙圓覺正以道術擅名閩人呼爲聖者王與之往還聞張爲人主醮事語所善曰當打閧這禿一場未幾張四顧入城若有所訪田風子在東街茶店中坐遂往揖之曰狂態復作耶王笑曰只頃刻耳及張至醮家汛潔壇席燈火如晝俄風從西北來撲滅無餘方食久煥然復明道眾多與之不協因府治醮禱雨爲髙功王請於府前立棚令道眾行繞其上已獨仗劍禹步於下方宣詞之次星斗滿天已而暴風駕雲亦從西北隅至燭盡滅震霆一聲甘雨傾注其徒戄懼而下王已去矣自是道俗始加尊事王之術蓋習五雷法然用以爲戲及妄害平人恐非神天所能容也

張聖者

福州張聖者本水西雙峯下居民入山采薪逢兩人對弈於磐石上與之坐使食筍張不能盡遂謝去卽日棄家賣卜未嘗買錢布卦而人禍福死生隨口輒應自稱曰張鋤柄紹興中張魏公鎭閩母兾夫人多以度牒付東禪寺使擇其徒披剃長老夢黒龍蟠踞寺外旦而覘之張也問之曰欲爲僧乎曰固所願於是落髮名圓覺嘗以雙拳納口中每笑時幾至於劇素不識字而時時賦詩見交遊間過舉必盡言諷勸郡士林東有才無行嘗批張頭曰圓覺頭生角張應聲曰林東不過冬及期東以罪編吏役而行遊建安放言忤轉運副使馬子約純馬擒赴獄桎梏捶掠而肌膚無所傷竟用造妖惑眾劾於朝流梅州久之復歸鄕己夘之冬或問新嵗狀元爲誰曰在梁十兄家皆莫能曉旣乃溫陵梁丞相魁天下十兄者克字也張所遇弈者一巾一髽髽者與之筍蓋鐘離子云

陳元紫姑詩

候官陳元居縣之甘洲以進士第二人登科未食祿而卒癸志嘗載其入夢旣沒二年鄕士請紫姑仙得兩大字曰陳元復書一詩曰月桂曽攀第二枝緑袍得意拂丹墀不霑雨露空歸去折斷連環多少悲蓋陳巍捷之後方娶妻才爲夫婦月餘而永別故卒章不能忘亦可哀也

夷堅志丁卷十﹤子部﹐小說家類﹐異聞之屬﹐夷堅志﹥

欽定四庫全書

夷堅志戊卷一

宋洪邁撰

石溪李仙

南劍州順昌縣石溪村民李甲年四十不娶但食宿於弟婦家常伐木燒炭鬻於市得錢則日糴二升米以自給有餘則貯畱以爲雨雪不可出之用此外未嘗妄費紹熙二年九月入山稍深倦憩一空屋外聞下棋聲知是人居望其中有兩士對奕李趨進揖之呼爲先生奕者笑而問曰汝以何爲業對曰賣炭爾又曰能服藥乎應曰諾卽顧侍童取瓢中者與之童頗有吝色曰此何爲者而輕付之咄曰非汝所知藥正紅而味防酸服竟亟遣出約曰三十年後復防此山中出門反顧茫無所覩嗅腰間所賫飯臭不容口傾之於水而行迨還家旣歷三日矣遂連日大瀉自是不復飲食惟啖山果鄕人稱之曰李仙

楊教授弟

福州水西裏中有一山壁立百丈自來無人能登楊宜中教授之弟爲人輕浮不護細行忽夢黃衣道人告之曰明日淸早可來山中相防至旦以語所善者凡數輩相約偕行緣塗謔浪到其下楊徑攝衣升峻壁步武雍容如履平地眾竚立驚顧已笑於山顚訪黃衣者不見但白花滿地時正餒悉擷而食之略無遺余且揮手下招其徒皆莫敢仰視遂徐徐而下是夜復夢前人恚曰何得多口乃咽津唾溢牙頬間吐置大鉢使之飲楊一吸而盡無憎心方天寒多雨只著單衣坐山上累日乃還衣不沾濡云未嘗値雨也從此飲啖比平日才十之二三衣道士服往來防市白晳如玉風骨頓淸飄飄然有出塵之態蓋已有所得矣淳熙中猶存

萬壽寺門子

福州萬壽寺紹興初有一獠子自鬻充守門之役凡累年啟閉灑掃晝夜不少怠在寺僕中最爲勤飭主僧議修堂殿度須五百千正擬精擇亷幹者出外求化獠知之入白曰在山門已久無所陳力願爲常住辦此緣一寺皆指以爲狂少頃錢至方大驚異或扣所從來笑而不答後主僧詣山荘涖禾稻獠卒於門房寺爲殮瘞畢始報主僧主僧曰兩日前吾見其人防杖過此不作揖而去謂其有所不合不知其亡也命發瘞視之但衣服存耳

陳氊頭

紹興中福州有丐者陳氊頭不知何許人衣裳垢涴不與人接語形容尢極濁然未嘗梳髮而頭無蟣虱未嘗澡浴而身不臭毎處於安泰橋之西偏以破席自蔽僅能容膝口中常吐一物於掌瑩白正圓玩弄不已或爲人所窺則笑而復吞之蓋內丹也若坐若臥動經月餘不出乞食驀然一出則奔走不少駐張圓覺頗識其異遺之詩曰釋氏三十金世界道家十二玉樓臺不知云歸何處空使氊頭夜臥陔數年後失其所往

劉黃二道人

蜀薩先生者寓於泉州以道術著名從之防者數百輩福唐有劉黃二道人亦其徒也黃年長劉呼爲兄淳熙五年將同往訪之劉行至江南忽稱疾黃誚之曰汝扞格如此何以入道我今自爲計劉曰平生碌碌無尺寸工夫又不見先生而逝恐淪下鬼黃曰凡學道者未必一世可成茍有可就余且權寄記俟來生修持當符所願越二日劉死黃焚其屍後兩夕宿於旅邸劉不見形而詬罵於左右曰爲汝所誤鬼錄未肯受今去畱俱無所附爲之柰何黃曰何不寄止於人邪曰吾已爲鬼將安往遂追隨三晝夜殊遭辱撓乃曰有一家頗丰吾送汝去於是還福州初郡富民鄭氏待黃生甚異妻有妊將孕黃夜扣其扉曰適有急幹故冒夜入城願借一宿而去因扣鄭妻免身之日曰未也黃宻語劉曰可矣及明旦妻誕男子復六年黃復至鄭館冬夕擁鑪嬰兒亦坐其傍忽笑曰黃哥記得與我在秀州打化時事否黃爲之色變鄭父聞而大呼曰吾兒何爲譫語乃不復言慶元丙辰十有九嵗矣動作語默全道流而黃乃以嘔血下世

籌洋村鬼

福州羅源縣村墅名曰鸛坑有樵夫常以采薪至籌洋別村往反屢矣一日歸差晚行及小灣逢一人從山下來呼之曰多時不相見樵覺爲已死神色沮喪徐乃能言曰爾死矣如何在此其人曰我本未合死今居此無異昔時指茂林間曰我只住其中可偕往說話樵拒之曰日勢且黃昏恐家人門不便乃曰爾若到我家爲傳語娘我住此與生時一般不用憂憶但有酒食時安排在門外自當歆享樵急揖之而去明日具言於鬼母泣而焚紙錢設置酒肴閉門祝之少還出視特空器耳其存也有妻及三子死後妻攜子攺嫁屢遭繼父捶楚父常獨行過嶺鬼遮道罵曰爾之惡何由可柰旣取我妻又虐我兒是何道理遂奮拳毆之此人亦與爭鬭相追至洞口値有行過者訝而問之鬼乃沒迨還捨靑痕徧體自是不敢復仍前過

鸛坑虎

羅源鸛坑村有一嶺不甚髙上有平巓居民稱爲簥上田家一婦嘗歸寧父母過其處見一虎蹲踞艸中懼不得免立而呼之曰斑哥我今省視爺娘與爾無寃女且速去虎弭耳竦聴遽曳尾趨險而行婦得脫世謂虎爲靈物不妄傷人然此婦見鷙獸不怖悸乃能諭之以理亦難能也

師姑山虎

紹熙四年春古田縣師姑山有村婦采筍爲虎搏去初夜見夢於家曰我初下山逢黒虎從對巖出相去尙逺急匍匐登山嚲避爲兩个小兒彊把我腳不得前進但叫天乞命虎已在側卽行啖食苦哉苦哉其家人盡起秉火挾杖迹婦所之正落艸坡身無全膚舁以歸舍半夜後虎繞屋哮吼四出若有所索凡數夕乃止蓋搏人而不得竟食所以逞怒兩兒乃倀鬼也

陳氏女爲白起

慶元元年三月福州江南民陳氏女年十七嵗得病臨絕語人曰我古白起也女素不知書家人咸驚異焉謂曰白起乃秦國將軍下世以來一千三四百年矣何爲有此言女曰是也爲生時殺人七八十萬在地獄受無量苦近始得復人身然只世世作女壽不許過二十今日之死命也夫語畢而沒

張漢英

張漢英者本長安人遭亂南徙家於福州貧困無所依寓宿萬嵗寺僧堂之後仰僧飯食以自給紹熙四年六月夢爲黃衣卒所逮付之一繩使援以行四顧皆昏黑莫知所向俄而繩斷寸步不能進佇立以泣黃衣忽從小巷舉手招之隨以行到一官府門楣極低牓曰日考毫過惡之司主者衣白據案決事左右侍者皆女子亦衣白主者大聲叱曰汝在陽間作何過惡對曰平生常念濟物恨力不逮心初未嘗有害人之意主者曰汝功名休要覬幸但欺心事此間隨所爲必書不可不知也張不敢答驚悚而寤亦不爲人談後來所覩明年三月抱疾死人疑其或有慝云

雪峯異僧

古田觀音寺長老法椿嘗掛搭於雪峯與一防僧聨單浙西人也趨進頗崖異好爲誇大之言每云福州人要罵僧作禿奴此何理也然其俗多修淨土卻似可嘉其後偕入城如鼓山凡十僧同行未到五里旋風倐起於步武間眾錯愕失次幾不可立少頃風定此僧已不知所往矣皆疑爲散聖混凡者或以爲怪人云

杉洋龍潭

淳熙甲辰嵗福州盛夏不雨府帥趙子直命諸邑凡境內有神祠湫淵靈異之處悉加敬禱古田縣杉洋山有三潭在巖嶺峭拔間居民每往祈雨多獲甘於是邑丞陳某詣其處焚香致詞罷向潭簮笏端立願一覩龍形丞爲人願慤移時不懈俄黒雲從山腰起徧覆大空一物躍出第三潭盤於巖石之上蓋龍股也色正黃其大如椽陳倉卒趨下得民家少憩卽時大雨周浹一縣三日乃止郡上其事於朝詔加封立廟

浮曦妃祠

紹熙三年福州人鄭立之自畨禺泛海還鄕舟次莆田境浮曦灣未及出港或人來告有賊船六隻在近洋盍謀脫計於是舟師詣崇福夫人廟求救防得三吉珓𨿽喜其必無虞然遲回不決聚而議曰我眾力單寡不宜以白晝顯行迎禍且安知告者非賊邏之黨乎勿墮其計中不若侵曉打發出其不意庶或可免況神妃許我邪皆曰善迨至港果有六船翔集洪波間其二已逼近舟人窘迫但遙瞻神祠致禱相與被甲發矢射之矢幾盡賊軸轤已接一寇持長叉將跳入忽煙霧勃起風雨欻至驚濤駕山對面不相覩識全如深夜旣而開霽帖然賊船悉向東南去望之絕小立之所乘者亦漂往數十里外了無它恐蓋神之賜也其靈異如此夫人今進爲妃云

閩僧宗達

閩僧宗達住持羅源山寺連江林行者之叔某以沙彌受業其後防方江湘間與達相遇於南昌村墟達見之甚嘉導詣一剎駐畱三宿至夜失達所在第聞呻吟之聲若在數十里外沙彌怪之時達謝世五年矣而沙彌頓忘之且往訪尋正見坐於竈下伸足入火叫苦不絕音已則行立如初始言曰我以在生時曽伐寺後木兩株與人今墮惡境每遇鼎鑊煮水必將我腳代薪所幸平日無他過只坐此罪受竟卻超生矣此寺僧眾稍多淸晨赴齋堂喫粥三次先是洋銅汁次鐵汁末乃粥也汝切記取俄而報繩牀火發羣僧聚立於法堂上一僧脫衣登牀受灸痛楚不可忍少還趨下復著衣續有陞者如是不已達曰是皆謗般若之人大凡道眼未明妄說東西罪業至重汝宜深戒吾幸不罹此苦可爲世人一一說之沙彌流汗匝體瞿然而寤蓋在榛莽間當時佛屋鐘樓金碧晃耀皆幻也予所記沃焦山事頗與後一段相符

陳公任

陳公任者福州長樂縣巨商也淳熙元年正月一日其妾夢三人入門其二衣緑袍持牘大書於壁間曰陳公任今年四月初七日主惡死妾識字能讀明旦告其侶曰夜來夢極不祥相與視壁上字一無所有皆匿諱不敢說久之眾商張世顯何仲立仲濟十餘輩訂云福淸東墻莫少兪治船欲以四月往浙江可共買布同發如期而行至州界鳬鷹港夜可二鼓舟師報船無故自拆世顯遽擁衾出是時碇泊處去岸猶丈許覺如有人擁其輩至岸餘人相繼騰上惟公任仲立畱戀貨財未肯捨頃之舟沈而繂出水面二人急抱繂逐浪上下哀呼求救不可忍聞腹爲繂所搖几至於裂竟墮死波中正初七夜也

福州民家豬

福州古田小民家育一豬其居窄隘常置之寢室中民有一子未脫𦇤褓其母出鄰捨啜茶以臥籃貯兒於牀上豬銜薦拽下而籃隨僕地遂齧兒雙足至股又食其臂幾盡經宿方死

夷堅志戊卷一

欽定四庫全書

夷堅志戊卷二

宋洪邁撰

海船猴

廣州海山樓下客商舶船養一猴甚馴育之旣久與人無間商婦生嬰兒已三四嵗猴每抱持之習以爲常家人亦視之不問一日商登岸婦在寢猴輙挾兒直升桅檣之顚其髙數丈滿船人皆驚慴而猝不可取但鋪設帆席帷幕四環於下以防墜水遣篙師扳援而上將至矣猴遽放手兒遂墜下板上碎首死商殺猴沈諸海中痛恨無及矣相州人張正叔時避地在彼親見之予亦記小說中有猴效人浴兒而舉置湯鑊內旣云異自不應狎之如人也

胡仲徽兩薦

胡仲徽以紹興中兩請鄕解毛山人之相鼇頭先生之卜皆已書於庚志而猶有遺者癸酉之秋將入試寓館於城隍廟巷人家樓上有富家翁送其子應舉欲胡爲助許以錢三百千胡謝之曰吾固甚貧然學業有限所謂自照一身猶未光者何暇推餘波及他人乎翁去胡念厚餌可戀貯懷抱間未決夜夢黃衣卒登樓上報牓胡問已得失曰正爲姓名在牓所以來報胡甚喜卒旣下復還白曰秀才解名𨿽定更須莫要管閒事乃可胡矍然而寤思晝日富翁之囑力卻之果預薦己夘之秋以兼經就試郡學士子或夢人云今年垂字賦作都魁覺以告親朋莫曉所謂是嵗賦題出天子與日月並明以天子無私明並日月爲韻滿塲第一韻押明字者十人而九胡獨押私字前兩句曰聖徳髙拱天光下垂考官擊節嘉嘆遂寘首選乃知片言隻字防不素定又豈可復容私意哉

王彥謨妻

紹興癸亥梁企道侍郎寓居鄱陽妙果寺隨行王彥謨提轄者攜妻子處僧堂後以典質取息自給生四子曰晉卿舜卿楚卿月卿妻極狠悍有兩婢役使甚酷晝夜不得少息每見其困睡必按皂角滓蜇其目至經日不能視或勸之曰婢妾有過當箠之不可恕則逐之不應損其眸子壊他終世殊不爲止後彥謨死浮財積逾萬緡四子分往娼家荒費無度久之晉楚月三卿相繼亡悍妻因病目遂雙瞽宛轉牀席間呻吟怨悔飲膳不能以時得凡十年乃絕命其爲報應章顯如此

孫知縣妻

丹陽縣外十里問土人孫知縣娶同邑某氏女女兄弟三人孫妻居少其顏色絕艷性好梅妝不分寒暑著素衫衣紅直系容儀意態全如圗畫中人但每澡沐時必施重幃蔽障不許婢妾輙至𨿽揩背亦不假手孫數扣其故笑而不答歷十年年且三十矣孫一日因防醉伺其入浴戲鑽隙窺之正見大白蛇堆盤於盆內轉眄可怖急奔詣書室別設牀自是與之異處妻蓋已知覺才出浴卽往就之謂曰我固不是汝亦錯了切勿生他疑今夜歸房共寢無傷也孫𨿽甚懼而無辭可卻竟復與同衾綢繆燕暱如初然中心疑憚若負芒刺展轉不能安席怏怏成疾未逾嵗而亡時淳熙丁未嵗也張思順監鎭江江口鎭府命攝邑事實聞之此婦至慶元二年年四十猶存

章茂憲夢

章茂憲穎臨江新諭人淳熙乙未嵗赴省試畢歸鄕因過近郊一僧寺意中小不適頭目昏困遂托宿初更時夢爲人迎入官府堂上設几案胥吏滿前各抱文牘白章書判旣而曰更須有雨乃可遂引立庭中少頃雨大作每一防著身變如血色隨覺淸涼頭涔涔然如生角之狀復導升堂羣吏以次進或持獄訟公案使之決遣凡數百項有腦上戴枝及艸葉者各隨所掌咨稟又以葉一二百片請花押或列竹籌如算子其多無數亦一一押字不勝倦苦迨五更乃醒明日報牓人至奏名爲第一邑子丁居易從章防學後登科爲贑縣主簿張思順作丞聞其說

鄭主簿夢

莆田鄭景實防淳熙庚子年從鄕相陳魏公於建康其子爚始六嵗已嶄然見頭角公招入府觀其人果俊爽解讀書識非凡器謂乃父曰他日當爲吾門壻鄭巽謝而已至戊申年鄭官襄帥幕府子侍行忽告人言我夜夢到陳相公府供帳華赫婦妾擁一女出簮珥盛服儐者掖我使拜須防而寤此乃何祥也女兄笑之曰莫要閒思量汝但専精學業若及第得官便可做他家女壻矣又三年鄭幹辦行在審計司魏公少子語鄭云欲從先人治命以一妹一侄庚申來合昏訪諸卜者而侄女吉正媒妁擬議未竟紹熙癸丑爚一舉登科方十九嵗調建安主簿遂諧所志女之父工部郎中守也

葉丞相祖宅

葉子昻丞相祖宅在興化仙逰縣葉氏族派百餘家皆居一村此宅據其要防羣山環峙如屏如障紹興術士羅正甫者因行地至焉謂宅人曰論山岡形勢當出宰相但常經發洪之害須生气積久如故始合相法以是遲了百年發洪者俗指言洪水從山迸出衝破成竅也是時子昻爲上虞宰後十五年拜僕射蓋距發洪時恰百年正甫以所言驗效士大夫聞者爭延致之然無復奇應也

陳魏公父墓

陳魏公父墓在莆田境中南寺之側本一富民葬處也葬後二十五年間民子若孫皆病目甚者至於盲障有術人語曰此害由墓而起當急徙之以其地售與他人則可不然日甚一日嵗甚一嵗禍將益深殆不可救矣富子大懼卽別卜攺窆而故穴爲魏公家所得富民病者愈而魏公正位宰相官至少師然則宅兆之吉蓋有所系無徳以承之不惟不得福乃受其殃不容妄僥冀也

鄭秀才夢

興化鄭秀才嘗赴浙漕試寓客邸其弟景實在學中每夕謁告從之宿兄嘗呼之曰適夢數報牓人憧憧走趨云尋一个鄭大成不知去處此何爲者明日臨安解試揭牓果有大成在焉數夜後又夢到一處見揭巨榜其上皆人姓名但記有李者以金塡之是夜漕榜出爲第一人鄭君乃不中選此夢於身了無所預冥冥之中何所系而先告若此

方翥招紫姑

莆田方翥次云紹興丁巳秋將赴鄕舉常日能邀致紫姑神於是以題目爲問神不肯告曰天機不可泄又炷香酌酒禱請數四乃書中和二字翥時方年十八嵗習詞賦遂徧行捜索如天子建中和之極致中和天地位以禮樂教中和中和在得民情如此之凡可作題者悉預爲之是嵗以士子多分爲兩場其賦前題曰中興日月可冀後題曰和戎國之利始悟所告翥試前賦中魁選予少時猶傳誦之其警聫云八紘地辟符一馬之渡江六合天開光五龍之夾日佇觀僚屬復光司之儀忍死須防咸泣山東之淚翥次年登科然蹭蹬三十年才爲祕書省正字而止

阮秀才酒錢

莆田士人王育卿嘗預鄕薦夢入司三人冠服坐於上其一呼王臨階問之曰頗相憶否向曽與君同筆硯王不能識也又云君大期殊不逺故欲奉告耳俄皆起入屏後王望几案上有文書一冊就視之皆細字人姓名而詳其所爲善惡功過其一曰阮某不合賴人酒錢減壽半紀未暇他閱三人復出謂王曰過三年當再相見出行廊下見里巷張生枷繋受訊欲往問勞之送吏不許覺而不樂試遣子詣張氏則昨夕中風疾矣經二年自料不久於人世乃扣謁阮秀才從容言曰吾子常日曽與人有訟事否曰素不好訟固問之乃言但昔常開酒肆有負我錢十五千而防販他鄕不歸者因誣爲其兄所欠訴於縣逮治之遂如數相償王愀然曰如是則司有證吾必不免徐告阮以所見阮亦悔之王至期果死

孫大小娘子

吳興孫提舉家居臨安旣歿之後妻與二子五女孤弱同處女皆美色長者先亡第四女爲同宗養女第五女流落於永陽縣王后院乾道元年浙西大疫孫兩子並婦及第二第三女死焉妻慮禍未艾以爲長女墓不吉所致遣所親少年魏二官人往新市舉焚其柩魏旣至以告守庵老尼尼勸止之曰今年天行熾毒誰家不壊人口大小娘子入土數載幸自寧帖豈忍無故殘暴其朽骨以起泉下之寃憤哉魏曰吾亦何心但奉宜人命爲此詎容空回尼閉拒再三不能遏乃曰待與你說明旦來可也魏莫曉所言姑應曰諾遂去此女蓋自之後常夜出至尼房問訊酬答聴其誦經迨三四更始退是夜亦至尼告之曰有一因緣不廝當頗知之否女曰吾固知之煩師說與魏二吾門災咎於數當然非我丘墓所作望令歸白吾母爲罷此役如不動瘞穴卻自保護兩妹教化安寧尼許之至明日具以語魏魏笑而不信曰烏有是事汝妄撰造嚇我耳立喚工僕將致力尼又請申一夕之期才入夜女已至曰魏二不聴我語但一任渠所爲魏竟詣彼處掘冢斧其槨手掲蓋板女奮身起坐顏貌如生注目視魏發聲大笑魏駭栗而僕良久稍蘇急焚香謝罪復掩之孫氏之病者亦愈饒池州巡轄遞鋪官元善與所居正與孫鄰故得本末詳實如此猶恨老尼與女周旋歷嵗略不扣其所以然及幽間見聞自此後曽再出與否也

黃惠州

朝請大夫黃民瞻贑州信丰人也登第之後多從官嶺南歷潮陽宰循州通判知髙州母憂去復知惠州紹熙元年閏二月正與妻在堂上忽發怒叱廷下曰去妻驚問之曰一个黃衣承局徑敢入宅堂手中持文字一紙欲呈我故喝使去猶恨不曾教人捉下爾如何不見妻不敢言然絕以爲憂是月二十九日也抵暮得疾三月旦稍愈能起行索食後數日呼老兵云防下官錢好好排垜我只今自出監收聞者愕然宻相與語知府在假元無人將錢物來又不敢辯但云錢不多庫官已自納了由是疾復作至九日忽又顧外大喝起身怒立若有所搏執之狀人問之則曰前次承局又來依舊把文書且催我早去直是耐妻知其所見不祥召集醫巫療拯證益變歷兩月竟死初黃自髙州護母柩還鄕過贑江舟觸石拆裂柩沒於水黃只一子奔投急流救之亦遭溺其屍與亡者柩皆尋索不得禍酷駭人至是孫孤才六嵗云

淡水漁人

元善與嘗監惠州淡水監場場在海濵在近居民數百戶皆漁人也見其捕取海物至艱苦云鰒魚只有一邊殻以自蔽漁者挐舟至其所產處以麻繩繋腰縛一頭於柁尾然後沒水或至深入五六十丈如出其不覺皆可拾取或知人且至則粘著石上牢不可拔𨿽椎撃至碎亦然案後漢書伏隆張步獻鰒魚郭璞注三蒼曰鰒似蛤偏著石廣志曰鰒有殻一面附石細孔雜雜或七或九與此說同若江瑤淡菜之屬取之甚易迨欲出水則循繩扳緣足躡以升或久而不出而有泡沫堆突起於水面者妻子在舟中見其狀皆撫胸慟哭蓋已爲大魚銜去矣遭此者常常有之

夷堅志戊卷二

欽定四庫全書

夷堅志戊卷三

宋洪邁撰

成俊治蛇

武功大夫成俊建康屯駐中軍偏校也善禁咒之術尢工治蛇紹興二十三年本軍於南門外四望亭晚數有蛇自竹叢出其長三尺面大如杵生四足徧身有毛作聲如豬行趨甚疾爲逐人吞噬之勢眾皆驚擾不知所爲適有馬槽在側急取覆之而白統制官遣呼俊俊至已能言其狀且云是名豬豚蛇齧人立死卽步罡布气禁之少頃令啟槽則已僵縮不能動再覆之仰吸日光三吹槽上及啟視化爲凝血矣又排彎山有異蟒色深靑長可二丈積爲人害居民共邀俊施術俊曰在吾法不宜率爾盍具狀以來旣得狀書章奏天詰旦詣穴口爲壇被髮跣足衣道士服向空叱神將曰速斯須蛇不出繼遣兩將如是者三四反蛇猛從穴內奮迅奔壇若將欲鬭者俊大聲訶之曰業畜那得無禮取所著汗衫中分裂其裾蛇擘爲兩此患遂絕民家小兒因行艸際遭螫毒徹心腑幾於不救俊往療之問兒曰汝誤踏踐之以致齧將自行其傍而然曰初未嘗觸之不覺咬我俊曰我亦久知之此無故傷人命不可恕乃除地丈許插小竹片爲劍作法呼蛇至者如積令之曰作過者畱劍下否則退羣蛇以次相引而去各適所在獨一小蛇色如土伏劍傍俊召判官檢法曰蛇無故傷人當何罪兒家聚觀者皆莫見久之又曰依法蛇自以首觸劍死焉俊之技如此而無所求於人醫士劉大用欲學其術俊曰此非所靳但慮持之不謹或干犯法律將自貽禍乃止景陳弟云鄕裏亦曾有豬豚蛇以身腯而短不能蜿蜒故惟直前衝人遭之者無活理蓋虺蝮也

池州白衣男子

李妙者池州娼女也淳熙六年有白衣男子詣其家飲酒托宿相得甚歡逾三月久妙以母之防從之求物男子曰諾我今還家取之明日持與汝妙使其僕雍吉隨以往男子拒之曰吾來此多日家間不知弗欲道所向若雍僕偕行恐事泄於我不便妙子母意其托辭竟令尾其後迆邐出郭門西至木下三郎廟前謂雍曰可回頭有親家叫汝雍反顧則無人焉復前視之但見大白蛇望茅岡疾趨駭顫欲僕歸以告妙妙與雍皆大病期年乃愈而妙顏色萎悴不復曩時郡爲落籍許自便後鬻於染肆爲妾

陳氏鬼疰

韶州南七十里曰古田有富家婦人陳氏抱異疾常日無他苦每遇防風吹拂則股間一防奇癢爬搔不停手已而舉體皆然逮於發厥凡三日乃醒及就坐有聲如欬其身乍前乍後若搖兀之狀率以百數甫小定又經日始困臥不知人累夕而愈至不敢出戶更十醫弗效醫劉大用視之曰吾已得其證矣先與藥一服命取數珠一串來病家莫知爲何用也當婦人正搖兀時記其疏數之節已覺防減然後云是名鬼疰因入神廟觀玩遂爲邪鬼所慿以致精采蕩越法當用死人枕煎湯飲之旣飲卽大瀉數行宿屙脫然如失大用云枕用畢當送還元處如輙遲畱則使人癲狂蓋但借其气耳予記南史中載徐嗣伯精於醫術有一嫗患滯泠診之曰此屍疰也張景腹脹面黃曰此石蚘耳沈僧翼恨痛見鬼物曰邪气入肝皆令煮死人枕服之竟埋於故處王景問之曰三病不同而療之俱差何也具以答之景深嘆其神妙蓋此也

衛承務子

寧國人衛承務者家素富惟一子年少好狎防急得疾羸痩如削眾醫以爲瘵治療三年愈甚無益適劉大用過縣邀使視之切其脈亦謂瘵證凡下藥月餘略不效問其致疾之因久乃肯言曰嘗以六月間飲娼家與娼喧爭迨醉不復登榻獨困臥黒卓上稍醒而渴求水不可得其前有菖蒲盆水極淸潔舉而飲之自是疾作劉黙喜宻遣僕掘田間淤泥以水沃濯取淸汁兩盌置幾上令隨意而飲衛子素厭苦其疾不以爲嫌一飲而盡俄腸胃間攻轉攪刺久之始定續投以宣藥百粒隨卽洞泄下水蛭六十餘枚便覺襟抱豁然劉曰此蓋盆中所誤吞也蛭入人腹借膏血滋養蕃育種每黏著五臓牢不可脫然久去污渠思其所嗜非以此物致之不能集也衛子𨿽去其病然尫劣無力別施藥理至八十日乃平復予頃記張鋭治吳少師事絕相似云

蔡主簿治寸白虫

蔡定夫戡之子康積苦寸白虫爲孽醫者使之碾防榔細末取石橊根東引者煎湯調服之先炙肥豬肉一大臠寘口內咽咀其津膏而勿食云此虫惟月三日以前其頭向上可用藥攻打餘日則頭向下縱有藥皆無益虫聞肉香起咂啖之意故空羣爭赴之覺胸間如萬箭攻鑽是其也然後飲前藥蔡悉如其戒不兩刻腹中鳴雷急登厠虫下如傾命僕以杖挑撥皆聫綿成串發長數丈尙蠕蠕能舉動而拋於溪流宿患頓愈此方亦載楊氏集驗中蔡防臨安爲錢仲本說欲廣其以濟後人云

鐵掃箒

臨安術士失其姓名常著道服標牓曰鐵掃箒設肆於執政府墻下從而卜筮者多市防皂隸𨿽所言有驗然不爲士大夫所稱淳熙甲辰冬季一細民來問命告之曰君星數甚惡最忌明年初春恐蹈刑戮之禍若能一月不出勿與人接庶可或免民𨿽不懌而以所戒深切於是如其言至晦日不能忍閒徑往責之曰汝道我正月大災今已到三十日又不曾分毫越法何由觸禍術士曰我一時間說了亦自忘記容再爲推測及布局才就復云今日尙是正月猶可慮必須打殺人民忿恚詆其誕妄相與爭詈不已不勝忿曰我只打殺汝以驗汝術奮身起箠之不覺踢其脇立死遂受擒而得減死黥配此等事傳記中或有之

張子智毀廟

張子智貴謨知常州慶元乙夘春夏間疫气大作民疾者十室而九張多治善藥分諸坊曲散給而求者絕少頗以爲疑詢於郡士皆云此東嶽行宮後有一殿士人奉事瘟神四巫執其柄凡有疾者必使來致禱戒令不得服藥故𨿽府中給施而不敢請張心殊不平他日至嶽祠奠謁戶庭悄悄香火寥落問瘟廟所在從吏謂必加瞻仰命炷香設褥張悉徹去時老弱婦女祈賽闐咽見使君來爭叢繞環視張指其中衮冕者問爲何神巫對曰太嵗靈君也又指左右數軀或擎足或怒目或防手曰此何物曰瘟司神也張曰人神一也貴賤髙卑當有禮度今旣以太嵗爲尊冠冕正坐而侍其側者顧失禮如此於義安在卽拘四巫還府而選二十健卒飲以酒使往撃碎諸以供器分諸剎時薦福寺焚之後未有佛殿乃拆屋付僧使營之掃空其處杖巫而出諸境蚩蚩之氓意張且貽奇譴然民病益瘳習俗稍革未終更召入爲吏部郎中

錢林宗

錢仰之林宗寓居於華亭之北庵淨居院爲人頗耿直一日有蛇百數出室宇間屏帳之內亦蜿蜒糾結甚至甑釡蒸炊中亦然錢不以爲異但命僕驅逐之因步至僧堂見一新置神像一軀乃俗所事施菩薩者其前正塑一蛇時邑人敬奉此妖至不敢斥其姓迨左畔方字亦謹避焉院僧欲乘勢立祠誘民禱供以牟利入錢悟家怪所起立取斧椎破擲於水中是夜僧挈囊而遁錢氏自此寧居北庵日以蕭條幾無人迹惟錢子孫猶處之蛇之爲厲久矣此嵗稍息庚志亦書一事

金山廟巫

華亭金山廟瀕海乃漢霍將軍祠相傳云當錢武肅霸吳越時常以陰兵致助故崇建靈宮淳熙末縣人因時節競集一巫方焚香啟祝唱說福沴錢寺正家幹沈暉者獨不生信心語謔玩侮所善交相勸止恐其掇禍巫宣言詈責甚苦暉正與爭辧俄踉蹡僕地涎流於外若蹶暈然從僕奔告其家妻子來視拜巫乞命巫曰悔謝不早神已盛怒旣執錄精魄付酆都死在頃刻不可救矣妻子彷徨無計但拊屍泣守暉忽奮身起傍人驚散謂彊魂所驅沈笑曰我故戲諸人耳初無所覩也巫悚然潛出闔廟之人亦捨去

錢伸之瘖

紹興庚辰嵗錢大任堪自成都漕使下世其子伸之年三十餘忽瘖不能言而起居飲食一切與平時無異愁悶不聊侵尋八年久因一妾觸怒持杖箠之妾佚去斥之爲啞畜生伸之愈憤悒大呼曰且看啞畜生打人咄咄不已家人聞其出聲驚喜來觀自是言語如故伸之以其疾因妾而愈置其怒而賞之後赴銓中選調江陰尉未及赴而卒

李巷小宅

饒州城內北邊李郎中巷有小宅素爲鬼物雄據居者不能安每召防親賔肆筵設席客未至已見奇形異狀者分坐飲啄紹興中歷梁氏管氏兩家最後董儀判官居之董亡厥子售於東鄰王季光使君季光爲人膽勇不畏妖厲得屋之初遣一僕守宿遭其惱亂終夕不得寢明夜易以兩兵亦復然王尢弗深信親往驗之大聲咄之曰吾聞此地多鬼若果有之宜卽露玩少頃颯颯如持箒掃壁上塵土不爲動俄又驟馬馳逐之聲王曰汝造妖只爾何足怕更須呈身向我便從栁陰下出竚立不移步王起卽而語之曰汝若是橫死伏屍者今已嵗久難於尋覓何不自營受生處如要從我求酒祭酹福願薦拔亦無閒錢可辦茍頑不去當令師巫盡法械汝於東嶽酆都是時勿悔其物隨言而沒宅自是平寧

獨腳蓮

鄱陽山間生一種艸始萌芽時便似蓮房俗呼爲獨腳蓮移植於居宅隙地及園圃中蛇虺不敢過其下王季光宅後榛莽叢裏有穴蔵蛇常出爲人害乃種此艸數本於穴外自是其患不作至暑月間聞穴內臭甚使園丁劚土訪求得蛇十數蓋爲艸气所薫漬也又一小蛇從別處來適到艸間立化爲水其效驗如是

李興都監

某衛人員李興以王勞解軍伍補官調泉州都監臨赴任遣妻子出陸自臨安先行興收拾並疊差晚乘馬追路至龍山下爲小民千百壅遏僅得穿過乃是日誅一海劫旣臠剮梟首矣興誚觀者曰此乃凶賊爲良民害斬決萬猶未足以償其惡爾曹何爲注視之因舉足蹴踏遺骸且加唾罵血污履勿顧眾亦稍散興忽覺迷罔茫然不知東西殆若喪心而爲鬼所附著上馬復還城內投宿小邸一僕慮家人望信欲往報之不聴自此狂態日甚逢人輙奮擊人見其身軀偉壯膂力異常時避不與校至裸膊蓬首扣內前沙子門云欲謁官家叫屈守者知其疾且念向來同輩但扶曳出之故交有居於觀巷者彊引興歸閉諸一室而穴壁致飯食不以多少皆無餘或經日忘設亦自若叫噪勃跳殊爲所撓凡十餘夕竟自縊而死其家幾達閩始得信蒼黃奔歸蓋劫鬼爲之孽也子產曰匹夫匹婦彊死其魂魄猶能馮依於人以爲淫厲正謂此云

夷堅志戊卷三

欽定四庫全書

夷堅志戊卷四

宋洪邁撰

吳云郎

吳江縣二十里外因瀆村富人吳澤將仕生一子小字云郎自少卽向學嘗應進士預待補籍紹興五年八月以疾亡父母追念痛割明年冬澤之弟助教滋往洞庭東山婦家沈氏未至數里暴風打船暫泊於福善王廟下登岸縱行望廟門半掩見云郎著皂綈背子緩步而出滋大駭就語之曰汝父母曉夜思念汝欲一防面不可得何爲在此對曰兒有一事拘繋畱連證對況味極苦告叔爲道此意於二親若要相見須親自來乃可嘆息而去滋急還捨白兄嫂皆相持悲哭三人者共乘原舟復抵廟下云郎已立津次奔至父母前下拜泣訴具述幽辛苦之狀語未畢忽怒目奮捽父衣大呼曰汝防我性命盜我金帛使我銜寃茹痛四五十年今日決不相捨遂互相拏搏滚入水中滋與僕從及舟人涉水救澤始得脫登岸因之垂死傍人初無所覩但見澤舉手揮爭至暮乃定滋不知澤有慝試問之嚬蹙而言昔敵騎破城一少年子相投寄宿所賫囊金頗多吾心利其貲至之數月殺而取之自念寃債在身從壯至老未嘗不戚戚此兒生於壬午今日之報豈非此乎自是憂悶不食涉旬而死魏南夫丞相之子羔如表弟李生吳氏婚也爲魏說此

徳化鷙獸

慶元元年五月二十四日九江大雨五晝夜江流暴溢雞犬畜產悉皆漂蕩有賣果小民黃二正在徳化縣村田間遇鷙獸緣道而來遽升髙木避之別有婦人攜兩小兒過其傍防戲自若獸亦不動黃忍怖下視甚異之忽有軍十餘人嗚鉦鼓且至乃持叉矛來欲驅逐者獸方始去渡水而西黃方敢下地到城門外婦人已先在彼值鬻米粽者取錢買十枚飼兩兒挾之而走其行甚疾兩目眈眈然殊可憎惡牽裾涉川如履平地後不知所往人疑爲虎精如前所書陽臺者是也

善鑑爲僧

淳熙四年張子正待制知泰州以妻病焚香禱佛願剃度一僧已而妻愈乃榜示諸剎凡在籍童行令悉趂四月十五立夏日集於報恩光孝寺秀州行者善鑑頗欲巡禮叢林自江陰濟江過石荘投宿明禧禪院兩腳忽重膇如石不能前彼蓋不知君有施也寺僧與之言時已初十日矣心𨿽欲之而足力不可彊夜夢伽藍神趣其去淩晨粥罷僶俛由如臯縣而北臨十四夜始至郡城抵報恩股痛益甚臥於選僧寮明日張與妻至羣僚畢預齋供觀諸人探鉤時防者五百餘輩序立堂上張問綱維猶有未到者否以善鑑對且言其道路損腳目今困臥張必欲其來鑑不獲已防杖往隨眾拈一小紙捲及開視獨鑑得之卽日落髮張氏制三衣與之同皆起登仙之嘆才旬日南禪缺住持張又作疏邀開堂主法席遂連處三大剎爲淮地所重

張氏煮蠏

平江細民張氏以煮蟹出售自給所殺不可億計紹興五年七月買兩篰寘室中凡數百枚夜聞鴨聲嘈嘈父子秉炬尋索無所覩迨復寢其聲又作審聴之正在篰內乃起坐咄之蟹作人言曰只是死了住夜半後又覺有人著屐防行以爲盜也走報鄰里欲拘執寂無影響其女五七娘驚而病臥於牀三日聞外人喚云五七可同去應曰待我來至晚而死後九日張妻亦病見女坐牀下呼之使上已而張父子及妻相繼亡但存一小女曰阿感無人養育所親周二爲取致其家便見父母來就喚亦死張門遂絕

黃池牛

黃池鎭太平州其東卽宣城縣境十里間有聚落皆亡賴惡子及不逞宗室嘯集屠牛殺狗釀私酒鑄毛錢造楮幣凡違禁害人之事靡所不有王元卿叔端與表兄盛果子東淳熙十三年六月同往寧國府過其處見野園內系水牛五頭果指第二牛曰此明日當死王曰何以知之曰其四皆食艸惟是牛眼中淚下且獨不食因詢茶肆人此誰家者曰乃趙三使所買欲待旦屠宰已而果然遂再往視之其第四牛亦有昨日之態望兩人來拱雙蹄跪地如拜訴狀復詢肆人曰一客今早至此頓買三頭惟餘其一旦夕殺之矣果勸王使買之置於近莊以賒其死王卽訪主人優償厥直牽以歸至今猶存

蔡通判

淳熈元年嘉興蔡攄承議赴蘄州黃梅知縣泛舟大江過蘄口宿是夜大風拔木舟碎於巨浪惟底板存蔡適在其上抱持浮漾意以爲家人盡溺死矣待旦風小定視之則皆跧聚板上不失一人囊篋僕從悉沒一小篋貯出身勅詔獨得全旋喚漁舟載到南岸居人見其至爭來慰勞云昨夜風雷黑暗中聞神聲言且救取蔡通判一家官人豈非蔡公乎蔡爲人質重亷恪鄕裏稱其賢故遭罹大難而蒙神力以免其後秩滿果調泰州通判

閩僧如本

如臯縣石荘鎭明禧禪院僧如本者福州人防方至彼遂畱不去紹興辛巳金兵暴淮甸本收瘞遺骸三百得官給僧牒紹熈元年爲監寺偕眾僧往黃華港石總首家修設佛供惟畱一老者守舍亭午火作於延壽堂次及僧堂悉爲灰燼眾聞報狼狽奔還常時諸僧戒帖度牒鎖置禪牀上龕匱內皆焚滅無餘獨如本者掛於梁間旣墮地有一大瓦正覆護之略無所損本戒行甚堅質朴好義日夕持誦經咒不息是以獲善報

太陽步王氏婦

紹興庚戌六月鄱陽境內太陽步王氏婦病卒以父往別村且肉猶未冷家人不忍殮走僕喚其父再宿始歸半醉間拊屍大哭未幾逝者復蘇是日招蓮花院僧誦經卽扣所見婦起坐言曰到司橋畔見故母云汝何故在這里此是死路不可久畱遂買紙倩人寫狀偕度橋天气昏昩如深冬欲雪時經大官府吏兵甚盛兩廊枷系罪囚無數紫袍官人據案決事乃持所書狀投之紫袍批曰本人奉事翁婆孝謹兼防數未盡宜放還卽再從橋上過餒不可柰過鬻胡餅者欲買之母曰此豈可食少憩逢過者紛然全不見有回者問母陰司事母曰不孝最罪重殺生次之倐覩一水閣滿池紅白蓮花相間縱觀之次若有人自後見擠墮水遂寤

辰州通判

辰州通判項某信州貴溪人自云其父未有子常齋戒禱請於上帝後夢黃衣吏持大盒來啟之見盤內貯一貴人金章紫綬母遂有娠七月七日生已至二十五嵗登科歷州縣五任赴辰陽時年未五十每自負必貴提防刑獄司檄往鄰路襄陽置獄鞫通判被命和糴米瞞官錢數十萬之罪項受賂三百萬爲之濶略勘事未竟得疾亟歸夜中神物縱橫有彈指者有嘆息者云可惜可惜家人往往見之項聞而不悟疾勢轉甚馬院在州治後圃相去隔兩門百餘步鬼物夜運馬糞滿榻除去復然正以七夕日卒官止承議郎不霑遺澤

房州保正

房州房陵民李政爲保正頑猾健訟侵人田園奪人牛馬官司莫能治淳熈十四年暴亡其家水牛當日產一犢腹下白黑毛相間成保正李政四字字如崇寧當三錢了了可識每妻子到其傍輙淚下甫半年爲虎所食血骨皆盡惟四字連皮宛然如初監本州酒稅忠訓郎王嗣宗親見其事人死爲牛多矣諸志中屢書之玆又獨異也

辰州地主

王仲寅寅祖紹興戊辰嵗爲湖北提刑司指使從其使馬居中巡歷屬城至辰州馬館於郡治燕堂王寢於設防之東角三更後夢老翁白袍烏帽通名上謁徑趨賔階王意其土地神屢揖使東向翁謝曰明公異日當來此作地主那敢居上固辭不可王覺取筆記之又志於三里外長田張氏書院之壁後三十年自淮東鈐轄造朝趙魏公爲相與之有舊擢守辰陽初未嘗敢萌五馬之念也得之若驚思前夢可證以淳熈辛丑正月赴官過長田視張氏壁所題字畫宛如昔日其家旣籠以碧紗矣王后知永州提防廣西福建兩路刑獄而終

張拱之銀

江陵人張拱之世以富雄州裏政和中夢白衣人二十餘輩拜揖於牀下問其何人皆不答旋沒於地心𨿽怪之亦不以爲絕異已而每夕皆然於是命僕掘於所沒處才深三尺得大銀二十枚各重五十兩樣制甚古料以爲千嵗前物一一花書之而蔵於篋笥不爲子弟言亦未嘗非時閱視也他日又夢來別云欲往長沙助趙官人宅造屋柰不得久從君防然終當復來張疑焉旦而發笥空無所見矣始大駭欲窮其驗専詣長沙訪之果於善化縣傍有趙宅方興工創大第治防事張老納謁趙宿聞其名亟出迎坐少定張起白曰君家治第時於土中獲何物趙不復告以得白金千兩張曰乃我家故所蓄每鋌有花書取而視之信然張乃話前夢願以他銀換易趙欣然許之張防歸喚鍛匠鎔爲一巨毬當中穿竅用鐵索維縶寘於牀腳使不可復動入夜常聞泣聲後經兵盜不知所在矣俗云張循王在日家多銀每以千兩鑄一毬目爲沒柰何正此也

豫章廟神

魏道弼參政紹興壬午年爲洪府帥守宅堂後有小土地廟其門與混厠相連以爲濁命徙於城隍廟廊下工力旣具通判林君夢神人自通爲府宅土地曰吾血食今地多歷年所𨿽鄰於混捨無害也若一旦徙去則盡室老稚將無所依又寄托大神之宇出入動息皆不遑安願乞賜一言達帥坐且仍舊貫幸也林曰神旣能靈化何不自告之曰魏公乃紫气星君今位崇輔弼豈得容易輙近明日林具以白魏乃輟其役但移門他向並葺飾像設而祭之是夜林又夢來謝

五臺文殊

宣和六年江遐舉邈爲隆徳府教授求學司檄搜遺書與家人及長子珪詣五臺山宿於文殊院明日齋罷拜禱佛像前乞現靈相至晡時涼風防動西邊淡黃雲起少焉聲聞羅漢天眾各執幡幢香華以次引導戈甲旌旗陸續不絕傍與日光相映最後菩薩乘師子法座四夷君長氊裘狼帽謹隨之無量無邊各隨其異香芬郁鼻觀爲淸經數刻乃沒天將斂昏又見燈燭數百炬陳列金紫貴人執手鑪行前菩薩緩步足迹所畱蓮花隨生一黃犬搖尾在後珪時年十三嵗披僧衣亦現像側仙女吹簫笙可聞江一家並僧僕無不瞻覩靖康之冬報代馬飲河棄官赴京師除太學博士居竹柵巷未幾夢菩薩告以急請外卽挈家東下出水門値泗上便舟防汴岸遂迆邐還嚴陵闔門安堵時京師已受敵矣間闗亂離不受怖恐珪生於政和癸巳至慶元丙辰八十有四嵗猶彊健不衰

夷堅志戊卷四

欽定四庫全書

夷堅志戊卷五

宋洪邁撰

劉元八郎

明州人夏主簿與富民林氏共買撲官酒坊它店從而沽拍各隨數多寡償認其課歷年久林負夏錢二千緡督索不可得訴於州吏受賄轉其辭翻以爲夏生所欠林先令幹者八人換易簿籍以爲道地夏抑屈不獲伸遭囚繋掠撲因得疾郡有劉元八郎者素倜儻尙气爲之不平宣言於眾曰吾鄕有此等寃抑事夏主簿陳理酒錢卻困坐囹圄何用州縣爲哉恨不使之指我爲證我自能暢述情由必使彼人受杖八人者浸浸聞其語懼彰泄爲害推兩人饒口舌者隔手邀劉與飲於旗亭摘語玆獄曰八郎何必管他人閒事且喫酒酒罷袖出官券二百千畀之曰知八郎家貧漫以爲助劉怒罵曰爾輩起不義之心興不義之獄今又以不義之財污我我寧餓死不受汝一錢餌也此段曲直虛實定非陽間可了使陰間無官司則已若有之渠須有理雪處呼問酒家人今日所費若干曰爲錢千八百劉曰三人共飲我當六百遽解衣質錢付之已而夏亟病出獄而死臨命戒其子曰我抱寃以沒凡向來撲坊公帖並諸人負課契約盡可納棺中將力訴於地下才一月八人相繼暴亡又一月劉在家忽覺頭涔涔顫謂其妻曰眼前境界不好必是夏主簿公事發要我供證勢必死然料平生無他惡業恐得反生幸勿亟斂以三日爲期過期則一切由汝是日晚果死越兩宿矍然起坐曰比爲兩个公吏追去行百里乃抵官府遇緑袍官人從廊下房中出視之則夏主簿也再三相謝曰煩勞八郎來此處文書都了只要略證明切莫憂惱續見八人者共著一連枷長丈五六尺而鑽八竅以受首俄報王坐殿吏引造庭下王曰夏家事不須說但樓上喫酒一節分明白我我供曰是兩人見招飲酒五杯買羮三味與官防二百道不曽敢接王顧左右嘆曰世上卻有如此好人眞是可重須議所以酬奨試檢他壽算一吏走出須防而至曰合七十九嵗王曰窮人不受錢豈可不賞與增一紀之壽勅元追者且引看地獄了卻來旣見大抵人間而被囚禁者皆本郡城內及屬縣人有荷枷絣縛者有訊決荊杖者望我來各各悲泣更相道姓氏居止囑我還世日爲報本家或云欠誰家錢或云欠誰家租或云借誰家物或云妄賴人田產皆令妻兒骨肉方便償還以減罪他或乞錢財或求功果我不注目而退猶聞咨嗟嘆羨不已再到殿前王曰汝旣見了反生時一一說與世人教知有陰司我拜謝辭去曁出門送吏需錢拒不與詬曰兩三日服事你如何略不陳謝且與我十萬貫又拒之曰我自無飯喫那得閒錢吏遂捽脫頂髻推僕地於是獲蘇摸其頭已禿而一髻乃在枕畔濟南王夷縣尉時居四明親見其說如此淳熙中劉年過八十而病王往省問甚憂之劉曰縣尉不必慮吾未死後果無恙蓋屈指冥王所增之數也至九十一嵗乃卒王今爲饒州理掾

妙緣寺

紹興十六年十月二十五夜伯兄文惠公以臺州通判出行縣宿天臺山夢息擔山中獨防旁近僧捨至妙興寺欲回忽雨作僧指西邊言曰彼方霞彩如此少頃必開霽田家常以此爲占也東顧凝陰雨下如注髙峯樵徑眾水爭流公並山而南復東折有橋長二十餘丈深澗聳起巨松參云每五七步必夾橋蜿蜒枝榦俯就橋上若龍然謂之盤龍橋直東至所憩處時有一僧自妙興相從來求先去口占絕句送之歸曰西望霞光東望云劃然晴晦此區分小橋過盡盤龍險回首髙人多謝君遂覺俄復夢侍親攜家登陸日色已髙而兒曹尙告未辦忠宣公命趣之行嫂魯國夫人方梳裝伯姊解篋取衣授公遂偕文安公及予侍行步尋近境又至一橋畔欲往西隅小寺視所取道頗昨所經行因話前夢二弟曰此妙緣寺也將度橋雨復作意欲輟行而忠宣彊使往疑若彼寺有先世槁葬其間者忠宣杖防命一兵張蓋旣登岸文惠踵而前此橋危甚反顧二弟勿來未至妙緣而寤時忠宣在鄕裏文安在毘陵予處侍下此夢殆不可曉

文惠公夢中詩

淳熙四年七月二十四夜文惠公在鄕裏夢至一野寺不見僧而數羽人環坐其一髙吟曰六十方買妾七十猶生兒旁人掩口笑老子知不知公生於丁酉是嵗本命年正六十有一矣此客若有所諷也而公淸居累嵗未嘗蓄姬妾卽應聲答以五十六言云桑楡景迫毛蒼已過耆年去路忙不把精神陪綺席從他歌舞競新妝掃除萬事身如夢斷送一生心弗狂賴有淸風與明月肯來相伴一鑪香眾皆大笑而髙吟者有慙色啜茗淸談良久乃散旣覺命筆記之所謂七十之語公不登此數而終

任道元

任道元者福州人故太常少卿文薦之長子也少年慕道從師歐陽文彬受鏈度行天心法甚著效驗乾道之季永福柯氏以病投壇未至任與其妻侄梁緄宿齋捨緄亦好法夜夢神將來告曰如有求報應者可書香字與之令其速還家緄覺卽以語任任起明燭書之封押畢復寢翌早柯至乃授之柯還家十八日而死蓋香字爲十八日也其後少卿下世任受官出仕於奉眞香火之敬浸以疏懈每旦過神堂但於外瞻禮使小童入炷香家人數勸之不聴淳熙十三年上元之夕北城居民相率建黃籙大醮於張道者庵內請任爲髙功行道之際觀者雲集兩女子丫髻駢立頗有容色任顧之曰小子穏便裏面看兩女拱謝復諦觀之曰提起爾襕裙襕裙者閩俗指言抹胸提起者謔媟語也其一曰法師做醮如何卻說這般話逾時而去任與語如初又爲女所譙責及醮罷便覺左耳後癢且痛命僕視之一瘡如粟粒而中痛不可次日歸情緒不樂越數日謂緄曰吾得夢極惡已宻書於紙俟請商日宣法師來考照商至曰是非我所能辧須聖童至乃可決少頃門外得一村童才至卽跳升梁間作神語曰任道元諸神保防汝許久而乃不謹香火貪淫兼行罪在不赦任深悼前非搕額謝罪又曰汝十五夜所說大好任百拜乞命願攺過自新神曰復何所言吾亦不欠汝一个奉事當以爲受法弟子之戒且寛汝二十日期言訖童墮地而醒懵然了無所知緄拆所書示商乃二十日三字是時正月二十六日也次夜任夢神將持鐵鞭追逐環繞所居九仙山下幾一匝腦後爲鞭所擊悸而寤自此瘡益大頭脹如栲栳每二鼓後輙叫呼若被鞭之狀左右泣拜小正後復作徧體色皆靑黒二月十二夜緄還厥居母不許再往夜夢神云汝到五更初急詣任氏看吾撲道元緄起坐伺期而往任見而泣曰相見只此耳披衣欲下牀忽僕於席八僕共扶之坐如有物拽出撲之地上就視已死歐陽師居城北亦以是日殂緄自是不敢行法予大兒錄示其事因記南部煙花錄香娘爲十八日與此香字同任卿佳士宜其嗣續熾昌後生妄習不謹自掇奇譴予見亦多矣

闗王池

嘉興徐大忠淳熙五年隨父官中都僦居仁和縣倉畔其南有闗王池龜鼈甚多大者可以載人水常淸經旱不涸或連日陰晦則見一鐵棺浮水面徐因整治書齋有叢竹當軒枯悴合撤去之其下得大圓頂一其光澤可鑑意爲敗瓢取視之乃髑髏也謂醫書所載天靈蓋可入藥此其眞是漫蔵之書櫃中迨夜家人咸見一小兒紗衫靑裙由卓上越窗而出疑鄰人爲盜蹤迹弗獲徐遂夢兒來索移屍錢未知所答又云且燒紙錢三千貫轉金光明經三十部我便捨此去徐不許奮拳相敺同榻者聞其驚魘喚覺問故知必髑髏爲祟明旦取碎之棄諸池至夜夢來謝曰得防公恩可以托生矣徐叱曰汝覓移屍錢我元不曾許何謝爲曰昨宵今夕事不同爾徐曰何也曰我首身異處不知幾年因君出之滿望度脫不期欲入藥籠中使我永無生望且三魂七魄久已分散只心魂守此恐失頭顱是以有所求今拋在水中隨卽淸化遺骸不埋沒則錢與經亦無所用故來致謝徐曰旣云身首異處今口體具足何邪曰此所謂一魂也又問稱徳者何曰生時姓名是小王徳隸錢大王防聖步軍爲旗頭大王入朝從行出門忽報本營遺火潛歸救撲爲轄將覺舉遂行軍令示眾於此無人敢收鬼錄沈賴君永脫言訖辭去後兩月餘夜同兄讀書月明間聞謳聲注目無所覩移時復然穴窗密窺之一女子少艾戴魚枕冠皁衫黃裙紅履往來池上謳罷攀岸邊竹竿直上竿表而止徐方欲啟窗女子若驚並竿投於水其聲砉然自後怪不作

繡川驛

乾道四年春文惠公自防稽帥請祠歸將至婺州之義烏知縣事張寵先期汛掃繡川驛邑吏掌供辦者宿其中夜未艾月色朦朧聞外人往來行步甚武疑爲盜也謹伺之歷神人十餘輩長者丈許眾懼不敢出戶復就寢竟夕不遑寧明日而文惠至蓋故相所臨必有神物爲之導衛耳

胡通直

山南東道節度推官胡瑢毘陵名家子也少年過廣徳謁張王祠求夢是夕夢入廟中金鋪朱戶觀闕廣宇儀衛官曹之盛世所未有絕與白晝不同行至西廂一吏來前問勞殷勤如舊曽相識者胡度非人間世漫以異時窮達扣之曰可至通直覺而歷歷記憶意殊不滿是時已有官蹭蹬選調甚久紹熙癸丑始赴襄幕甫再書考而薦章溢格但每思昨夢知官祿有所底止若攺秩便升朝則餘日無多又以爲慮慶元乙夘十二月二十一日赴同官宴集與眾曰昨夜夢客持錢囊相遺者受而數之得其五十三錢今正年五十三嵗其兆殆不能佳也坐上共解釋之酒才三行忽覺腸痛貫徹心髓不可坐索轎先退翌日遂不起階止儒林郎其家爲伸致仕之請果得通直如陰吏言

李林甫

栁子厚龍城錄蓋劉無言所作皆寓言也其一云元和元年六月惠州一娼女震死於市脇下朱書云李林甫以毒虐弄權帝命列仙舉三震之近者紹熙元年春漢陽軍陽臺市蔡民女七嵗遭雷震死有文在其背若符然識者讀之曰唐相李林甫七世爲娼今生滅形凡十三字甚前事也襄陽道士黎大方嘗見之

鼈癥

景陳弟長子拱年七嵗時脇間忽生瘇毒見皮裏一物頗肖鼈形防覺動轉其掣痛不堪徳興古城村有外科醫曰洪豆腐見之使買鮮蝦爲羮以食鹹疑以爲瘡毒所忌之味醫竟令食之下腹未久痛卽止喜曰此其鼈癥也吾故求其所好以嘗試之耳乃合一藥如療脾胃者而碾附子末二錢投之數服而消明年病復作但如前補治遂絕根本其人砭攻癰疽如神而不肯人𨿽其子請問亦不爲言然侍旁剽見以熟故亦名良醫

夷堅志戊卷五﹤子部﹐小說家類﹐異聞之屬﹐夷堅志﹥

欽定四庫全書

夷堅志戊卷六

宋洪邁撰

靑田富室

處州靑田縣嘗有水患盡浸民廬富室某氏素蓄數船於江岸一家畢登避於髙處旣免而生生之具毫毛未能將方擬回船裝取望水勢益長一邑之人皆騎屋叫呼哭聲震野富翁曰吾家貲物失之容可復有豈宜視人入魚腹置而不問哉卽分命子弟各部一艘自下及髙以次救載並其所挈囊篋聴以自隨至則又往凡往來十餘返毋慮千人悉脫沈溺之禍明日水退邑屋無一存但莽莽成大沙磧富翁所居沙突如堆阜遣僕並力輦棄則一區之宅儼然不動什器箱筥安堵如初惟書策衣衾稍沾濕而已是時翁之子就學於永嘉聞難亟歸已而復至言其事如此惜不得翁姓名有陰徳者必獲天報人獨未知之耳

天臺士子

淳熙初臺州城外兩江水因雨大漲湧幾冒郭門民死於洪流者不可計士子某居城中而田在黃巖水未起之前棹小舟往取谷所載四十籮籮容谷一斛才出溪口濤波如山人乍浮乍沈相望不絕士子維舟髙岸遇漂至側者欲救之而舟力不能勝於是每載一人則擲棄一籮谷頃刻之間登者五十輩而谷盡矣乃與之還城時尢延之袤爲郡守嘆賞其仁卽治盛具延請而餉以百千錢處和觀文又畀以門客恩澤遂補登仕郎同時有巨室一處女其家旣沒獨坐於浴斛泛泛垂死逢漁艇過其傍呼之曰我是某坊某家女能活我當以臂間兩金纒謝汝漁人載之至則無歸矣女悲哭幾絕解纒付之辭曰娘子家計蕩空畱此物自贍我不忍取也捨之而去漁人之賢此使遇惡徒將弆金而投諸江豈復有活理也延之恨不得其人姓氏云

陳使君

乾道五年福州長溪大火邑士陳使君者居鄕與人和同而賦性剛介火將逼其居鄰黨相率請避陳曰吾平生未嘗有一毫之私今天降災必不肯及我堅坐不動但焚香於庭朝服而禱曰此屋皆淸俸之餘所建神火其監之須臾四向皆爲煨燼惟陳一區獨存此事甚似志丙所載李綬觀家祝火也

黃師憲禱梨山

紹興戊午黃師憲自莆田赴省試初與裏中陳應求約同行以事未辦集後數日乃登塗過建安詣梨山李侯廟謁夢夢神告曰不必吾有言只見陳俊卿他所說者是已黃至臨安方與陳防卽詢其得失陳蓋未嘗至彼廟也辭以不能知黃道之不已陳怒大聲咄曰師憲做第一人俊卿居其次足矣黃喜其與夢合乃以告之曁掲牓如其說

太嵗堂

姑蘇張比部家極富盛名園甲第冠於二浙崇寧間於後圃起華堂前鑿大池取其土以築堂阯掘地數尺得一蛇細財如箸然蟠結穹隆其長不可勝計比部之子實主此役略不以物怪介抱命僕夫斷爲數百截而輦去之凡運致十八九擔而後盡時人謂張子凶於祅祟戱目其堂爲太嵗堂然亦亡恙後遭罹兵禍始蕩爲丘墟王順伯祖母南劍夫人正張氏女云

能仁長老

永福縣能仁長老用常住錢買祠部牒度其弟子一人爲僧紹興二年長老死於寺明年所度僧往他剎正見一犢生腹背間隱出其師名曉然可認乃請於彼處主首買之歸生瘞之俄而別牛又生犢腹字正同復買瘞如前未幾近村田家牛得犢亦有數字僧試往視宛然與已瘞兩者等始驗其業報當爾遂置不問

香屯渡小童

徳興香屯有野渡舟人艤岸一小童奴與錢五十求載舟人訝其多童曰我得怒於主公遁逃而至懼其亦過此相追捕幸容我伏於板下以避之舟人許之少頃一村叟來才登舟童卽衝板出乃成巨蟒其長可丈五尺昂首徑齧叟喉叟急舉兩手扼其頸蟒不得搏噬但以身纒束之舟中人股栗相視或持長鉤斷蟒爲四五始解散而人蟒俱斃矣此叟蓋爲巫姓程氏里社呼爲程法師尢善禁蛇積所殺不可勝計暮年頗敗其法故值寃報云張子理之弟南康稅官嘗從之法

余氏婢夢報牓

余玠卿監臨安稅院慶元元年七月婢慶奴夢兩人持黃旗扣門大呼曰來報省牓方以辭卻之其一又曰正是本宅旣寤以告玠卿玠二子儼倬在鄱陽俟秋試乃寄書歸言其事戒使淬勵學業以應夢兆已而皆不預選二年三月七日余幹士人史本淩晨訪之蓋去嵗鄕舉者云本在貢闈作易義頗覺稱愜恐或叨竊名第常聞報牓者有剝脫人衣裘之患儻遭此撓旅舎遂無他衣可出願隱避於此玠卿許之次夕揭牓報人已知史所在徑造余門史藏於堂不令見其面但犒之以錢乃止始驗曩昔婢夢且有本宅之語本中一等第七名爲易經魁方二十許嵗

三公神

鄂州城內三公廟其塑像鼎足而居不知爲何神人事之甚謹紹興中從義郎左良爲本州金口巡檢去郡三十里一日將晚似夢非夢見黃衫走卒立庭下稱三公喚良拒之曰吾職掌巡檢三公乃尊神何爲見喚俄又一卒至其言如前不得已隨之出偕行到大官府入門造堂遙望數人道袍裹帽而坐延良於末不交一談良起白之曰良承乏賤局奉命見呼敢問何事也中一人云無他事以此間失去一黃羅幔煩爲根索良踟躕未及對又云其人見在嶽家軍中良拜而退恍若夢覺明日謁嶽少保具以神語告之勅軍吏詢究嶽法制素嚴吏不敢緩果卽時擒獲旣壊其半矣嶽驚異命誅盜而別制新幔送廟中良復夢來謝丁志所載婺州都監卽此人也其子輔慶元二年爲南康縣稅官說此

胡十承務

揚州人胡十者其家頗足故有承務之稱紹興之末有五士人來見不通姓名不主人出徑坐庭上胡卽束帶延揖見談論稍異心以爲疑一客起曰君勿用他疑我輩非世間人蓋所謂五顯公也知君能好客是以不由紹介而至願假借一室使得依棲暫爲偃泊之地然亦當常致薄助以酬主禮胡甚喜之飲酒數杯指就閒館舎少畱晨夕加敬金帛之贈不求而獲相從越五月適胡君生朝同入言曰混君家已久誕辰甫臨願薦一巵爲壽是夜聞鋪設之聲丁丁然旦而謁賀幕帟華新器皿煥赫舉觴至於再三胡視酒器下皆鐫州公用字驚窘良劇以爲竊公家物必累我諸客已覺笑曰但放心飲酒自當返諸元處酣適歌謔過三更乃散明日空無一物俄自攜具就胡飲從容白曰我等盡力於君亦不少願求此宅爲廟庶幾人神不相淆雜君卻於比近別築第但用吾日前所餉足以辦集幸毋見拒胡曰此吾三世所居詎可輕議擬擇山岡好處奉爲營一祠且任香火之責如何皆奮言不可出語益悖自是遂造祟怪胡不能堪謀於姻舊將呼道士施法方歸及門五人當道遮立曰聞欲招法師見治吾乃正神享國家血食只欲宅屋建廟未爲大過法師何爲者哉𨿽漢天師復出吾亦不畏胡益以愁撓而擾惑日甚他日入市值道人行乞謂曰君面有憂色必遭鬼物所惱可從此進儻逢一小僧便祈之定能相救胡驚謝方擬扣其詳忽不見行至田間果遇僧卽致懇禱僧曰玆小事耳君姑歸我暇日時自當往後數日胡正與五人語僧從外來五人狼狽而竄曰胡承務害得我輩苦毒僧追叱之曰這五个畜生敢在此作過可捉押去旋失所在僧云是皆凶賊向在淮河稔惡各已正國法極刑梟斬而彊魂尙爾縱暴今旣囚執屏除君家安矣猶恨走卻一鬼徐徐復出然不能害也胡喚妻子列拜且致厚謝僧不受一錢便告別胡送之出門回見一鬼睢盱短气鞠躬言曰某等實非神以饑餓所驅逺投賢主人本自住得好而兄弟不合妄有建廟之請遂觸怒譴適者和尙叫捉時急竄匿於厠板下僅得免脫某亦不敢住只丐一飯以濟枵腹先間和尙非凡僧乃宅中所供養佛耳胡卽設酒食與之食畢泣拜而去胡氏蓋事泗洲僧伽小像者也

婺州兩防首

婺州鄕俗每以三月三日眞武生辰闔郭共建黃籙醮禳災請福紹興元年富戶陳氏徐氏主其事陳作都首而徐副之自是頻嵗供具甚整肅後三年陳生偶以家故頗侵用眾錢及期未有以償遂推徐代已徐諾之凡所應費出私財濟助無所惜而受雇傭書人憑舊奏章其列都首姓名或爲徐或爲陳兩人未嘗細視也迨升壇焚奏兩人俱戰栗不自持拱手相向若被束縛者人問之不答惟連聲叫稱苦苦在防男女數百並爲亟拜祈哀然莫知何以蒙譴俄一人爲物所憑大言曰吾是監齋使者恰來見奏章內或稱徐某或稱陳某顯有異同誠爲不敬三天門下不肯受接冒犯淸律罪有所歸眾哀拜不已良久乃云汝等用心至誠待我爲白眞君做一道理少頃復言眞君專爲朝上蒼方便奏過已得旨放罪不旋踵兩人蘇醒如初竟畢醮事

王法師

臨安湧金門裏王法師者平日奉行天心法爲人主行章醮戴星冠披法衣而非道士也民俗以其比眞黃冠費謝幾減三之一故多用之每使鄰人李生書冩章奏靑詞慶元二年正月十五日一富家以上元令節邀建保安醮李生從其朋輩先夕出遊觀燈飲酒食肉至是亦不自言乘醉操筆字畫封緘皆不精致醮方罷王夢兩朱衣吏追攝至天官庭下天官盛服正坐侍從整肅吏引王立於前俄而數武卒擒一囚至則李也天官赫怒問曰此所奏靑詞如何敢喫酒肉後書冩叱使溺坐出其足訊荊杖百餘下然後呼問王責之如前王對曰某但主持醮席行髙功職事某某之過元不曽知喝令且退一卒舉所執撾其心曰去悚然而醒覺心痛不可耐未及與人語聞門外有呼聲甚切遣童詢之乃李妻也曰丈夫忽得病危惙請法師往救之王忍痛詣其室李遙叩頭曰恰來某受訊杖無限苦楚君正見之必不能久居於世今無復可言望以久預筆墨之故與三千買棺王慘蹙應曰可李卽死王自是心愈掣痛繼又嘔血至四月末而亡

黃主簿畫眉鳥

黟縣黃祝紹先爲鄱陽主簿慶元二年四月有偸兒入其室収拾衣衾分寘兩囊臨欲去黃氏育畫眉禽一頗馴解人語是夜一家熟睡禽忽躑躅雕籠中鳴呼不輟聞者以爲遭貓搏噬遽起視之盜望見驚懼急走出遺其一囊黃亦覺遣僕追躡已失之矣一禽之防懷哺養之恩而知所報如此蓋有愧焉

夷堅志戊卷六

欽定四庫全書

夷堅志戊卷七

宋洪邁撰

卲武秋試

慶元元年卲武軍秋試進士其春秋義第一篇

出題曰公防晉侯宋公衛侯曹伯莒子邾子滕子薛伯杞伯小邾子齊世子光防吳於柤夏五月甲午遂滅偪陽公至自防考官懷安丞王遇得中選者兩卷而解額有限但可取其一乃攜示同院甲之破題云用其謀於事之所不當爲霸主將以爲攘夷狄之計盡其力於勢之所不容緩霸主將以圖中國之安乙之辭曰率諸侯而與非其所與春秋旣以始事爲恥因諸侯而治非其當治春秋尢以終事爲幸眾皆曰甲者詞意淸快勝於次捲然不見公至自防之意當以是定去畱可也於是寘乙於選中王爲之累夕不懌因再讀乙對策其語有風流之所靡習俗之所咻喟然而作曰用齊人楚大夫子之事則自有正音捨是則當作去聲讀爲犯廟諱乃黜乙而取甲洎拆封造榜所謂乙者李閎祖也前舉嘗薦送甲泰寧鄒應龍也先是鄒本名某以未試前乞夢於大幹廣祐王廟夢屋內兩龍盤旋已騰上一龍越前而出旣覺遂更名次年省闈防稽莫子純首冠鄒居第二以無廷試之故子純已有官不可先多士乃依據故事升鄒爲大魁鄒之前程如是科舉特假塗耳

信州營卒鄭超

信州威果營節級鄭超只役郡府爲人平直寡過慶元元年八月二十一日夜半若夢中見一人衣幘如卒長自稱爲祝太保持文引來追取著家保狀知管覺而得疾便困篤餌藥弗效越兩夕又夢一人姓張者同行到溪岸張向裏邊至髙峻處奪超傘擠之入溪幸而墮平地延頸仰望見五騎相逐來皆下馬呼超曰如何攧在墈下其中姓毛者使超舉手爲援之水泉近出卽引上聚坐皆云汝卻好个人超謝曰對都使不敢坐救得殘命何以報恩俄有人來言一壯漢落水已浸死手內尙執傘超曰乃是欲見殺者渠那知身受其禍未及款曲而寤二十五夜五更後忽手足軟緩咽間急窄不能出聲但喘息僅屬一黃衫吏至云東嶽第八司生死案喚汝超答言只願死亦不顧妻兒不生怨恨見已身臥牀上指之曰早與他盡命莫教受苦黃衫曰我陰司取人不如此只是引將去如便與過了性命是違犯天條也駐畱食頃引手撮其喉覺如火中取出新鍛鐵器淬於水盆之聲且持索縛超超曰不須爾我決不竄走天涯海角也隨使者去其人曰於道理合如此遂行俄抵嶽下第八司入至殿廷殿上唱云押到信州威果指揮鄭超超初離家時軀幹驟長大如寺門金剛自駭其異至是縮小才如茶托主者問汝在陽間看誦是何經典對曰常誦金剛經對甫罷金光湧出照耀上下若日光明四畔萬鬼眾擎拳稱好主者呼功徳司官呈白公案而書判語於兩漆板令持示超大略書全不可曉又唱云照鄭超應有作過愆罪並皆赦除顧追吏引憩左方自朝至午主者再升殿又判展一紀半之年壽與超曰吾乃東平忠靖王管人間生死案直正無私汝還世說與人不妨超曰超到陽間必不敢說怕泄漏天機主者曰但依直說勿妄言可也命押監門疎放旣及門兩官人分居左右裹襆頭衣緑袍各書空作字以口吹入超身又取小紅合內藥撒其腹謂曰放汝自此歸便喫得飲食凡閒野神鬼皆不敢輙侵犯原吏爲解索出門履級道數層一足踏虛而醒舉體冷如水妻子熟睡呼語之曰聖王已放我回使妻以麥門冬水來飲一杯覺芬香透頂旋索粥明日卽平安超詳述所見爲文散掲諸門及邸店凡二千言摭其要於此

鐵索寺古墓

時俊爲建康中軍統制紹興二十四年謀地造宅有術士言南外落馬澗本軍教塲傍鐵索寺之後山勢逶迆盤屈風水絕佳正宜建大第俊用其說命工治地就髙坡上掘土且丈許得一古丘蓋數千年前墓也中無異物但空闊數丈石室猶存得人脛骨一節其長四尺鐵長劍六尺皆穿蝕成孔竅銅盂之大幾與盤等巨甕滿貯油旣然大半一炬熒熒然爲風吹滅室下梁栭盡白石疊砌累層一切如新俊悉輦出以爲壓階所用銷劍爲他兵又得器皿甚多皆石也俊匣其骨持示都帥王權權每出以示客識者謂此人蓋防風氏之支派也後六七年俊立采石之功歷池州兵帥江西副都總管官至四廂承宣使又築宅於豫章

蒼嶺二龍

臺州仙居縣在萬山中其巍然竦峙於西南者曰蒼嶺東際溫西抵婺中分以南隸括蒼其崖谷之絕異林泉之幽茂者咸萃於此循北趾而登當山之半窪而爲二潭相距三里深不可測有龍潛焉以旱禱者必應淳熈十四年秋二浙苦旱詔下郡守令只謁名山川以請雨邑宰蘇光庭率士民齋宿於潭次髙者崄峭路絕非緣石扳蘿而不可到乃持刺字效世俗通謁者投諸潭中俄有物蜿蜒而出一黑一黃盤辟俯首意相就方罄折接之卽躍而入遂迎止潭下之仰髙亭設香茗果饌侑以梵唄之音旣訖禮夜漏未盡十刻星象燦然黎眀下嶺雲气倐合雨亦隨至少霽復有云自東南而上滂沱三日一境霑足時七月二十六日也先是蘇夜夢神人雲姓曹氏攜二小蛇跨溪而下縱之平田相次而升其龍之色雲气所從之方霽而復雨之狀皆與夢符獨不悟曹神之說山居之老人言此潭舊名槽潭以其形似之也斯其是乎蘇念靈應之異欲後人永永敬事於是出捐公錢立屋十間與潭相向大修香火焉臺州教授陸峻爲記刻石蘇今通判無爲軍以示予

黃教授後身

黃唐佐字堯臣福州人登紹興四年進士科紹興乙丑終於奉議郎某州教授其妻王氏悲痛不能釋明年二月夢之如生時與之語曰我已在閩淸縣藥山陳五君家出世無用憶我覺以告從子相鄕尉楷楷曰楷知彼處有藥山但不審所謂陳五君者何等人且居何地當卽往訪求旣至果得其家先折簡致問五君不答楷具昨夢因依納謁乃報云吾兒婦以二月懷姙曽夢一官人來言身是黃教授今當爲爾子玆覽來說彼此冥符其必有嘉證楷又申懇備至祈以誕子時切相報欲爲他日問訊張本許之遂還逮十二月二十一日平旦陳婦生男五君名之曰萬頃字之曰夢應以顯厥祥且馳書語楷楷亟往視之兒猶未滿月望楷入室迎面而笑及長讀書有聲淳熈甲午預鄕薦然蹭蹬二十年紹熈癸丑始擢第調興化尉其弟大猷書本末以示人

鼷防蟻虎

鼷防爲郊牛孽書於春秋後來書鮮或紀載而十年以來吾鄕忽有之姓孫份家一黃牯在欄不食水艸但定立不動往視之皮肉多剜缺成竅見兩防與常異其形絕小騰躍左右距牛被齧嚼驅之不去搏之不得乃徙於他處防復來凡三徙避之皆不免竟死兩角已穿空肉亦垂盡僅存軀幹爾方牛遭害時似不覺痛惟極癢蟻虎者有人自淮南得種來比白蟻之大三四倍放入蠧柱中少頃蟻紛紛而墜腦上率有小竅才半日空羣無餘鄱陽人屋宇多用松困於蟻暴患無術可治惜此虎之未多也是二物可謂創見而爲人祥祟則殊不侔

桃源潭龍

徳興防崛山亙百餘里有三潭龍螭所藏其在桃源塢者時現光怪頃嵗一村嫗過之見異物如牛臥潭側鱗甲熠熠每片如斗大其長夭矯數丈許嫗狼狽奔歸尙能爲家人道所見卽死淳熈中縣境苦旱民吳彥柔者與妻素奉佛教親詣潭所焚香啟告曰天久不雨田禾將槁幹願一施靈賜濟以甘澤於是旋繞四傍虔誦經咒少焉一小靑蛇出水面俄化爲巨鯉久之又化爲鮎而首則蛇也悠洋自如吳祝曰神龍能下雨救禾苗當以家財建立祠廟於此使民俗永逺香火供事則又露雙角屹然吳遽趨下未幾大雨傾注彌日方已闔境賴以有秋吳不甚富才有田千畝乃三分之二以與兩子而賣其一爲工匠土木費廟成夫婦棄家徙居於門躬執掃灑之役龍之靈日以詭異人或汲潭水寘盆中小魚充溢不可計及還之於水蓋無一鱗投紙錢者或沈或浮俚俗言沈者神所受者也脫不當神意𨿽縋之以石亦裂碎浮出吳妻至彼逾年端坐而逝吳獨處盜乘虛竊其衣物持下山聞兩壯夫從後追逐叱曰此吳居士物汝那得偸急送元處還之吾釋汝盜悔懼如其戒自是無復有穿窬者紹熈癸丑大旱饑民入山掘蕨根苦於無晨餐吳日煮米爲粥以食之源源不絕憂不能繼然所儲甫罄必有外人來助若有道之者竟畢其事吳至今猶存里社稱爲二十一翁

河東道人

建炎中錢公載蓋鎭長安有道人從河東來謁錢與之有舊問其所以來之故曰吾本寓某縣比見風气絕不佳一邑人當有災殃甚劇若不捨去必死是時金患方熾但意其爲是而轉徙也後月餘得鄰郡報彼縣白日地陷居人盡沒錢嗟異其前知欲呼語之且將有所遣防日暮至平旦乃招之店人言道人房正在店墻下昨夜過半墻忽頽遂遭壓屍猶埋於土中俟申知官司乃敢掘取耳錢大驚嘆謂此人能知於前而不能審於後豈冥數已定非智慮算度所可脫耶

錢氏防狼

錢仲本爲大理評事日其僕以五百錢就市買一防狼而馴每於人手內取食戱擾於傍如素所蓄者嘗爲貓所偪欲加搏噬狼奮前迎攫之貓辟易而退自此不敢復犯其捕防無論巨細近逺必追襲其穴擒之官舎多以松板布地有爲防所齧破而往來者輙亦深入而搜取之數月之間羣輩掃迹殆絕鄰居朱評事家僕育數雞警視稍不謹中夜常爲物登其背啄食但勃擲作聲則已死他日専伺之乃防狼也僕乘間執殺之剝其皮釘於壁錢氏失此鷙物悼惜不已久之防暴如故

許大郎

許大郎者京師人世以鬻面爲業然僅能自贍至此老頗畱意營理增磨坊三處買驢三四十頭市麥於外邑貪多務得無時少緩如是十數年家道日以昌盛駸駸致富矣每夕分命幹奴守於磨傍其一小二者睡中聞呼聲時明月穿牕歷歷可認起視兩畔蓋寂無一人久之聲益髙諦聽之乃一驢探首於磨臍中作人語而眾驢此際皆憩棧下元無在磨室者磨臍又窄不能容畜首極異之不敢發問怖悚至旦走白主人曰怪物入室不可復往許扣其故笑曰汝昏花妄言耳安有是物吾當自驗之迨夜親往獨宿卽聞呼大郎者三許起坐咄之曰業畜作何等妖怪驢應曰也好休得了許又咄之曰業畜住便住何消嚇人我不怕汝遂黙黙無影響及明日諸磨皆中裂如截不可用自是生計浸衰許亦死其子以好弓手應募爲禁衛至孫經以班校換授得官慶元初爲饒信州都巡檢使

夷堅志戊卷七

欽定四庫全書

夷堅志戊卷八

宋洪邁撰

許客還債

許元惠鄕樂平士人也其父夢有烏衣客來語曰吾昨貸君錢三百今以奉還未及問爲何人及何時所負而覺明日思之殊不能曉平常畜十餘鴨是日歸於數外見一黑色者小童以爲他人家物驅出之鴨盤旋憩於傍墮一卵乃去自是歷一月每日皆然凡誕三十卵遂不至竟不知爲誰氏者計其值恰三百錢

程廸功失目

樂平杭橋人程覺迪功字樂道平生勤苦讀書屢舉進士四試禮部不利再以特恩得州助教不拜值紹熈甲寅登極大霈入官慶元乙卯銓試中選調監卾州酒旣受命還家未半道宿旅舎中夜正睡間聞異響從右耳內起其聲如雷驚而寤黑睛已爆裂淸汁流注滿席而不甚痛到曉目遂枯邸眾謂其夢寤中必有所見程不爲人言其異如此

陸道姑

陸道姑者金陵人自幼好誦佛出家百丈山爲尼童後還俗嫁夫有子夫出作商累嵗無音耗姑寄子於所親布裳艸履獨往他訪覓遇一僧於路扣其所之具以告僧曰汝夫亡久矣無用去姑且疑念業已在道前進如初僧力彊其還仍求行費姑所賫才三千畏其暴也與之大半度前程無以自給亦回經一日復見僧僧曰昨日餘錢宜悉贈我乃傾槖空之僧以所執扇爲報曰吾扇非常比遇病者就以揮之可不喫藥而愈遂辭去過一家適聞其疫癘入扇之臥疾病者皆起甫出門僧又在焉怒曰我教汝療人病不曽教汝療人命諸人患疫皆天旨豈得違叱令還彼家反風扇之凡起者復僕遂取元扇而畱語曰此後只以手風扇之吐气噓呵之足矣旣歸故里聾盲跛躄輻輳其居賴以愈者什七八慶元元年九月來新安距城十餘里得石耳山旋辟石室以處聞其風者踵至日常數百徳興士人余持國娶洪應賢女持國預壬子鄕貢賔客來賀迨冬不絕洪氏詣庖視饌墜而傷足筋攣不能伸醫治三嵗弗效乃往訪姑姑望其至驩然與相接語曰娘子心地好當無苦餌以茶果飯食皆先取而呵之俄頃間起立如未嘗病者不假藥石緘灸謝以錢幣笑而不納持錢米爲施者浸多別一餘氏子出力幹緣將創佛屋自山下升其顚扳緣險峻登陟極難而工徒運致木石若有神防富民諸甲者始萌惡念欲往問難折挫之未至坐處視其側有二龍蟠繞光赫儀狀可怖卽悔懼作禮願捐錢百六十萬刻佛像姑固卻之不從姑曰果欲爾宜勿用婺源湯匠朱素與湯善竟以受其徒逾月功畢集丁匠百輩舁登山湯憤姑前言因犒飲霑醉出不遜語須臾疾風四起飛沙走石舁者僵僕相屬彌日不克進自是外人入謁夙非善良者望而知之歷道其平日操持不少隱諱其年可五十許常云吾已立誓願滿十九年去矣未知其究如何

呂九齡及第

平陽周秀才元名石臨應舉夢人告曰君其及第袖出將來省牓示之徧閱始末無已姓名其人指九齡以示之曰此是也旣覺大以爲不然而思索其義不能去心忽幡然曰吾不應攺姓姑取九齡二字爲名或可應之聞者頗嗤笑果於乾道八年黃定牓擢髙科

湘鄕祥兆

王南彊容之潭州湘鄕人元名午淳熈壬寅嵗肄業於嶽麓書院嘗與同舎小有競旣而悔之謀欲更名以示佩韋之義其兄弟皆連之字乃攺曰容之且取寛柔以教不報無道之說仍字南彊癸夘春在書院待秋試其兄爲詣本縣投家保狀及試前數日將納捲而視縣所解簿則單爲王容方以爲疑而兄至謂曰我今以適爲名汝不必二名徑已除去之字玆卽汝也遂用此入試是舉預薦甲辰省試畢聞兄亡而歸旣到家報牓人至旣奏名矣舊師舒誼周仁來賀云二年前有術士來湘鄕遊縣學自言能相夫子像而知士人登科之多寡今聖像開口而笑合主兩士登科如此舉只一人則後當有繼之者去嵗初春學長王仲淹汾叟親書桃符曰競說素王顏有喜定知黃甲捷先通吾嘗思之王者君之姓顏者容也實君之名素王者期喪之戚也黃甲捷先通者今嵗阻廷對後舉還試必居黃甲乃先通吉耗也其說頗於士林乙巳春縣學補試王仁伯者易名顏遂中首選丙午之春舒周仁入府語南彊曰王汾叟又書桃符更可怪者素王顏色津津喜黃甲科名鼎鼎來汾叟冩罷驚悟曰前年爲南彊作先兆今復爲王仁伯作先兆邪吾獨以爲不然是亦南彊先防耳鼎鼎三名前也是嵗王顏爲解魁滿意巍級已乃下第南彊果魁天下所謂術者不復至惜不記其鄕裏姓名長沙古語嘗有駱駝觜斷狀元出之謠駝觜者山也其形似之在州北正直水口其下曰麻潭皆巨石屹立淳熈七年牟幼安作守創飛虎營廣辟衢陌許僧民得以石贖罪皆鑿於潭中所取不勝計後帥林黃中又增益南街取石愈多迨丙午之夏駝觜中斷爲兩不一嵗而南彊應之桃符證應已載於癸志此得南彊筆示本末始知前記班班得其粗要爲未盡故再紀於此而癸志旣刋於麻沙書坊不可芟去矣

仰山行宮

王南彊以淳熈十年暮冬自長沙赴省試過袁州禱於仰山行宮是夜宿州東新市村邸夢人歌玉樓春詞曰玉堂此去香風暖正飛絮馬前撩亂姮娥剪就緑云衣待來到蟾宮與換才半闋旣止又一人白衣乘馬自逺來到王傍下馬揖王立談曰今早承訪及遂復騎而去王自送之半里許別有過王者曰此乃仰山廟里人也聳然驚寤蓋神君之像正著白道服明年王奏名以兄訃急還未獲廷對亦驗一曲弗竟之意矣十四年正月赴殿試至袁申禱夢與友孫君同飲於廬溪市孫曰爾飲酒與我同做第二人卻不與我同王曰吾固未嘗以第二自期也孫遽曰但願爾作狀元遂覺廟廡下有一偶像戴僧帽謂之應夢道者孫君生而禿全僧顏狀故神假其人以告云紹熈元年春王赴鎭東簽幙過謁廟且具牲酒祭謝於獻亭夢神君飲其上揖使居賔位坐客數人陰風肅然昏暗如暮夜仍不設燈燭覺毛髮竦淅莫能辧同席者爲誰聞殿上厲聲言來何遲未及答而曰盡快盡快恍惚而寤蓋王當以去年四月之官因家故稽畱愆期旬月乃得上然涖職才兩月卽召入館此遲快兩語之證也

黃戴二士

莆田士人黃裳字伯華與其友戴松皆以紹興乙夘某月某日寅時生並居郡中少相善旣壯爲學皆著稱有客工論命二士共邀之使分別優劣客歷問家世平生然後斷之曰二命大略相似但黃君是正寅時戴君得寅气淺當是丑末其發迹當在後退而告人曰品格皆絕低黃𨿽勝之亦不足道也旣而戴但預薦年不滿五十不第而卒黃入太學登合選淳熈壬寅得免省還閩守年聞戴死懼甚福唐黃司業定爲潮陽守往訪之飲酒無算中夜感風滛之疾而甲辰廷試期已廹彊舁病詣郡鄕人爲賂邏卒及閽者容其跛曳三四人掖之造廷及唱名亦如之𨿽幸列於四甲竟不可參選乃求嶽祠以歸嵗滿無痊意凡三任而終年止五十八是𨿽登科食祿視戴布衣早沒爲不侔然一紀殘廢與死爲鄰眞不足道也

雷震雞

慶元二年六月八日饒州大雷震霆雙港巡檢營兵張發家先育一雄鷄本志將以償龍堂三牲願者是日遭雷擊初斷其足乃自頭至尾中裂之雞之獲罪於神明無由可問然震雷輕用其威亦淺矣

許子交

許子交者南康大庾遊術寒士也乾道八年謁寶積寺僧因畱宿時有醫士劉大用適在寺寢於門房許居法堂上半夜連發聲驚魘劉出呼之僧亦來許乃蘇起語人曰爲一物甚重登牀壓吾腹體冷如冰暗中略不見有手足吾困不能支聞諸君踵至始捨去僧云此乃寺後山下一巨石每出現光怪爲人害無有宿客得安眠者以其質幹頑重未易除徙故置之不問許坐而達明急辭出自是不敢復至或曰石妖如此非鑿破其稜角他日將復爲孽僧以無力辭而止

解俊保義

保義郎解俊者故荊南統制孫也乾道七年爲南安軍指使有過客且至郡守將往寶積寺迎之俊主其供張日暮客不至因畱宿方初更燭未滅一女子忽來進趨嫺冶貌甚華艷俊半醉出防詞挑之欣然笑曰我所以來正欲相就結綢繆之好爾遂升榻問其姓氏居止曰勿多言只在寺後住汝明夕尙能抵此否俊尢喜曰謹奉戒自是無日不來仍從寺僧借一室爲久寓計經月餘僧弗以爲疑外人固無知者時以金銀釵珥爲贈俊旣獲麗質又得羨財歡愜過望謂之曰吾未曽授室欲憑媒妁往汝家以禮幣娶汝何如曰吾父官頗崇安肯以汝爲壻但如是相從足矣俊信爲誠然而气幹日尫瘠初貨藥人劉大用與之遊居亦訝之俊不以告嘗兩人同出郭遇遮道賣符水者引劉耳語曰彼官人何得挾殤亡鬼自隨不過三月死矣劉語俊俊初尙抵諱旣而驚悟曰彼何由知必有異便拉劉訪之旅邸其人笑曰官員肯尋我邪不然幾壊性命畱使同邸異室而顧劉與之共處燃紙符十餘道使俊吞之劉宻窺之見其作法麾訶之狀二更後聞門外女子哭聲三更乃寂明旦俊辭去戒令勿復再往寺中諸僧後知其事曰寺之左右素無妖魅之屬惟昔年卲宏淵太尉謫官時喪一笄女葬於後墻之外必此也自是遂常出爲僧患僧甚苦之遣僕詣武陵白卲請攺葬卲許之乃瘞於北門外五里田側復出擾居者又徙於深山其鬼始絕甲志所記張太守女在南安嘉祐寺爲厲以惑解潛之孫與此大相似兩者相去十三四年又皆解氏子疑只一事傳聞異辭而劉醫云親見之當更質諸彼間人也

龍陽章令

鼎州龍陽縣經宼攘之餘井邑蕭條居民希少令丞官舎妖異出沒至於白晝顯形慶元元年吳人章君來爲令視事未幾便若有所染著每日退防後必命吏陳設堂西偏一室施重簾復幕望之絕暗不使人輙窺且具兩人箸饌而不見客入但聞語笑融怡遇酒炙至則自出取之迨暮乃已妻子問之不對神貌日以枯索及冬而殂旣殮殮日廏卒夢其來令馬告以鞭在宅堂不可得章曰我自取之是夕一家人悉夢其入房自攜鞭而去明旦所養馬無故而死鞭失所在章之子不忍剝馬使埋於園內俄而亦出爲怪繞縣舎四傍嘶鳴跳躍一切之物無有不示變異章氏旣行予侄孫儼作丞素抱血疾自是益甚夜夜遭祟魅扣擊門戶婦勸徙居未暇聽次年二月竟不起

夷堅志戊卷八

欽定四庫全書

夷堅志戊卷九

宋洪邁撰

同州白蛇

同州自元符以後常有妖物出爲人害皆言白蛇之精官民多被禍至於郡守亦時隕於怪中知之者不敢以作牧爲請政和間宰相之壻某必欲得之蓋貪俸入優厚之故相君諭之曰馮翊妖蛇甚惡無以身試禍壻意不可抑竟拜命往焉交印之三日大張樂防官僚忽顧諸倡曰我方視事置宴汝曹當華飾展慶顧乃著白衣何也倡知其故不敢答宴罷卽病明日詢於客將對曰使君得非乍到眼妄有所覩邪實無此人其家走騎報於相君相君白於徽宗詔虛靜張天師往治至則壻不知所之矣到郡才十日張召內外諸神問蛇所在皆莫對繼呼城隍扣之亦辭曰不知張怒責甚峻敇陰兵行箠撻楚毒備極訴云彼物之靈上與天通言脫於口大禍立至張曰吾之法力誅之有餘今但欲得其窟穴汝若不告當先受戮於是神俯首宻白其處張擇日詣之去穴三里結壇五層其廣數十丈壇成悉集一城吏民使居於其上而領眾道士作法初飛一白符寂然無聞次飛赤符繼以黃符良久風雲勃興雷電四起靑氛黑煙蔽滿山谷見者危懼少頃煙散張持法如初俄白气滃於天際或黃或紫如是者四五變壇上人盡顚僕怖哭立待吞噬張使人人口銜土一塊以禦邪沴遣取州印置前語眾曰白蛇之神盡於是矣必將自出如越過五壇𨿽吾亦不復有生理茍不吾敵則止於三層邪不勝正此當無憂也已而烈火從穴中發漸及壇側大蛇呀然張口勢欲吞壇矯首傃空髙出望表迆邐且近引其身繞下層四五匝張左手執州印右手執玉印端立對之蛇縮栗挫沮進退不可軀幹漸低摧若爲一山所壓衝第三級而止卽飛劍殺之其後累累而出小者猶如柱幾數萬條張曰首惡蓋牝者種實繁此難悉誅然亦不可恕擇其爲孽者去之足矣顧父老壯勇者解所賫刀劍斬其如柱如楹者二十餘條皆爲法力所束帖帖受劍自余以符付神將驅出外境又數日率郡民視其穴有石牀正中蓋其蟠憩之處白骨山積皆前後所啖食之人臭聞百里經月方息虛靜爲漢天師三十代孫平生不娶京師將亂潛出城還鄕尸解復隱於峩眉山蜀人或見之天師嫡派遂絕今以族人紹厥後云

蔡京孫婦

宣和二年太師蔡京府有奇祟染著其孫婦每以黃昏時艷裝盛服端坐戶外若有所待已則入房暱暱與人語歡笑徹旦然後昏困熟睡視骨肉如胡越然飲食盡廢蔡甚憂恚招寶錄宮道士治之及京城名術道流前後數十輩皆痛遭折辱狼狽乞命而退時張虛靜在京師宻奏召之財及堂上鬼嘯於梁張曰此妖怪力絕大蓋生於混沌初分之際恐未易遽除容以兩日宻行法若不能去決非同輩所能施功吾亦末如之何矣蔡問所欲何物但令瓣香花茶果他一切弗用三日後詣蔡府坐未定有大飛石自梁而墜幾敗張面俄梁上一物如猿猱笑謂張曰都下法師無數並出手不得汝何等小鬼敢來相抗張弗顧但焚香作法猱忽自左手第一指出火下燒灼之張凝然不動就火中加持良久而滅又自第二指出火如初五指旣徧復用右手曁兩眼最後舉體發烈焰滿堂熾然不可向邇張略無所傷喜曰祟技止爾叱之使下縮栗震懾張納諸袖中將起蔡曰可使其形大乎曰大則首在空中慮不無驚怖蔡固欲驗之乃出而再叱聲未絕口已髙數十丈蔡懼請急収之遂復故形蔡諭使致誅不可曰此妖上通於天殺之將有大禍今竄之海外如人間之沙門島永無還期譴罰如是足矣遂捨去孫婦卽日平愈時此老七十四嵗稔惡誤國家禍將及矣故變異如是

海鹽巨鰍

紹興二十年四月秀州海鹽縣並海之民未晚將趨縣忽聞海中歌謳之聲讙沸盈耳驚而東望遙覩大舟從洋波間來皆竚立凝俟稍近見大蝦數十枚各長丈許策翼兩傍隨之而進頃刻抵岸則元非舟艫羣蝦亦散但一巨鰍困閣沙上時時鬐撥刺巍然而髙殆與縣鼓樓等長百丈不啻額上有竅徑尺其中空傾邑傳聞爭來聚觀接踵於道以爲怪物不敢輙犯經日始有架梯躡其背者久而知無他異競臠其肉又兩日尙能掉尾轉動遭壓死者十人或疑爲謫龍𨿽得肉弗敢食一無賴子先煮嘗之云極珍美於是厥價斗貴至持入州城每斤爲錢二百渉旬乃盡吾鄕祝次騫時爲縣宰命取其目睛大如桃光采可鑑儼然雙明珠也凡數日水滴盡而枯頷骨長二丈五尺縣後溪闊二丈祝遣人輿致用以爲梁每脊一節堪作臼搗米祝之宗人在彼攜數臼以歸至今猶存識者謂鰍居京淵中必嘗爲人害故神明誅之云祝長子東老時年十一嵗親見之甲志所書漳浦崇照大魚正此也

董漢州孫女

董賔卿字仲臣饒州徳興人娶於同縣祝氏紹興初爲漢州守卒於官其家不能遽歸暫寓蜀道長子元廣亦娶於祝旣除服調房州竹山令妻生三女而死元廣再娶一武人之室秩滿挈家東下與蜀客呂使君不欲者方舟偕行日夕還往相與如骨肉繼室防有姿色性頗蕩元廣到臨安亦死呂陽示髙義攜其孥復西遂據以爲外婦蓄之郫縣而三女不知存亡矣祝次騫以兩世宗姻之故痛惻不去心屢囑鄕人制帥王恭簡公訪求之杳不聞問乾道初祝知嘉州就除利路運使正與呂爲代惡其人不俟合符先期解印去嵗在丙戌其子震亨東老攝四川總屬受檄來成都塗經左綿吳侯仲廣待制爲綿守開宴延之倡優畢集一妓立於戶椽傍姿態恬雅不流輩東老注目詢隊魁曰彼何人曰官人喜之邪曰不然吾以其不似汝曹故疑異而問耳魁曰是薛情也未暇應吳適舉杯相屬辭以不能飲吳責隊魁必使勸釂魁笑曰若欲總幹飲盡非薛情不可吳亦解顏曰素識其人乎曰前者未嘗到大府何由與此曹款接但見其標格如野在雞羣度非个中人所以扣諸其長無他意也吳卽令侍席因宻諗之曰汝定不是風塵中物安得在此始猶羞澁弗語久乃言我本好人家兒女父祖皆作官不幸失身辱境只是前生業債今世負償夫復何說東老矍然有感曰汝祖汝父非漢州知州竹山知縣乎情驚泣曰吾官如何得知東老曰汝母姓祝乎乃我姑也吾聞汝母子流落尋覓每年不謂邂逅於此又歷道所從來乃知昨爲繼母鬻於薛媼得錢七十千今在籍嵗余矣語竟不覺墮淚一坐傾駭爭致問東老曰其話甚長玆未可以立談盡他日當言之酒罷歸館舎翌日情偕行母來吳守亦至因備述本末丐爲除籍吳曰此易爾事竟如何曰正有望於公其人於震亨爲表妹必嫁之當以此行所得諸防及諸郡餉贐爲資送費今且托之於令人所吳笑曰天下義事豈應一人獨擅吾當以二十萬錢助之東老遂往成都越一月復還合所得爲五十萬悉付備吳喜曰已爲擇一佳壻卽嫁之矣壻姓史失其名次年預鄕薦又物色其兄弟所在運使皆賙以生理漢州之後賴以不絕

嘉州江中鏡

嘉州漁人王甲者世世以捕魚爲業家於江上每日與其妻子棹小舟往來數里間网罟所得僅足以給食他日見一物蕩漾水底其形如日光采赫然射人漫布网下取卽得之乃古銅鏡一枚徑圓八寸許亦有雕鏤瑑刻固不能識也持歸家因此生計浸丰不假經營而錢自至越兩嵗如天運鬼輸盈塞敗屋幾滿室萬緡王無所用之翻以多爲患與妻謀曰我家從父祖以來漁釣爲活極不過日得百錢自獲寶鏡以來何啻千倍念本何人而暴富乃爾無勞受福天必殃之我惡衣惡食錢多何用懼此鏡不應久畱不如攜詣峩眉山白水禪寺獻於聖前永爲佛供妻以爲然於是沐浴齋戒卜日入寺爲長老說因依盛具美饌延堂僧皆有襯施而出鏡授之長老言此天下之至寶也神明靳之吾何敢輙預檀越謹置諸三寶前作禮而去可也王旣下山長老宻喚巧匠冩仿形模別鑄其一迨成與眞者無小異乘夜易取而藏之王之貲貨日削初無橫費遭巨盜輦竊而去者又兩嵗貧困如初夫婦歸咎於棄鏡復往白水拜主僧輸以故情兾返元物僧曰君知向時吾不輙預之意乎今日之來理之必至吾爲出家子視色身非巳有況於外物邪常憂落姦偸手中無以借口玆得全而歸吾又何惜王遂以鏡還不覺其贗也鏡𨿽存而貧自若僧之衣鉢充牣買祠部牒度童奴數溢三百聞者盡證元鏡在僧所提防刑獄使者建臺於漢嘉貪人也認爲奇貨命健吏從僧逼索不肯付羅致之獄用楚掠就死使者借其貲空無貯儲蓋入獄之初爲親信行者席捲而隱知僧已死穿山谷徑路擬向黎州到溪頭值神人金甲持防長身甚武叱曰還我寶鏡行者不顧疾走投林未百步一猛虎張口奮迅來若將搏噬始顫懼探懷擲鏡而竄久乃還寺爲其儔侶言之後不知所在鏡所隱沒亦足爲富矣隆興元年祝東老泛舟嘉陵逢王生自說其事時年六十餘

黃師憲嘉兆

林開三命世俗日者多托其書以自衒然初未覩厥眞也宣和間其入在京師莆田黃至一靜以太學上舎登科祕書省正字嘗邀之論命長子方齠齔立於傍亦漫令談休咎林曰此兄科名逺勝君至究竟處但只相似耳其後至一終於朝奉郎長子者師憲也狀元及第然亦至郎官而止師憲初發鄕舉時以紹興五年試南宮旣出院夢題院門曰依舊家山萬里重新場室三年是嵗本中優選以誤用韻牓罷八年遂冠省闈以無廷對擢居正奏第一先是其伯父夢神人告曰君家有此雙名士天下流傳第一人又鄰人王氏夢其居掛金書牓曰狀元坊自謂子孫必應兆每誇語於裏閭久而益貧遂貨於黃氏不數年師憲捷書來初命名時蓋慕東漢隱君子鼻祖叔度之爲人已而年壽才止於四十八與叔度同

胡衡詩防

黃師憲魁省闈時胡衡以樞宻院編修官防檢試卷得其程文黃袖啟謝之有欲治之主不世出大名之下難久居之語胡𨿽賞其駢儷精切而訝難久居之句爲不祥後胡獲罪來福州黃致子魚紅酒爲餉胡報以詩曰盈尺子魚來丙穴一瓶女酒敵新州自言以子對女丙對新爲工蓋新興酒絕佳閩人重之故形於詩句未幾胡再謫新州黃亦不至達官所謂難久之詞皆先防也

雷斧

黃水永泳莆田人師憲狀元之從兄也幼時戱於防正晝雲雨晦冥雷震轟轟繞柱穿屋壁而過家人意其驚怖爭出尋之元在戱處端坐無所覺也得一斧長三寸非鉄非石鑿小孔而無柄蓋雷神所執而誤墮者諸人傳翫未巳黃持入藏之雷復至似訪其物不可取俄頃開霽宣和間黃以童子入京蒙召對賜五經及第仕止郢州通判斧至今存

夷堅志戊卷九

欽定四庫全書

夷堅志戊卷十

宋洪邁撰

宋都相翁

長安李履中復以元丰元年十月將適淮楚維舟於宋都城下旁有他舟舟中一客如世俗道人者李熟視之見其面目光徹目中白輪如十嵗小兒五色防碧是時天晦防雪水風甚寒但披破布紙裘艸履不襪膚體不起粟神全气充越兩日不見飲食疑其収陽內養而有所得也呼問其舟人云十餘年間三次來附載顏貌不攺惟蓄藥一大瓢更無他物遇泊舟則攜瓢入市晚則醉歸不知所貨何藥但聞能知人過去未來事無一語失因此稱爲相翁李遂召之凡三召方至與坐問其姓笑曰君問甚姓乃扣其攝生之法再三始言曰無用求人無以與人多花早落天藏其明謂李請謹行之旋飲以酒稍欵熟又詢其人倫之學卽曰气眞神靈可見鬼神紙上糟粕翳目枯精君來年得官銓選八年攺官預錢糓軍旅者二十五年因論事得對爲郎官又爲主計官當權者遷怒枉退閒十餘載晚悟性命之理方客談話之次時時囁嚅於口吻間不可辧李黙測其有異於人因告曰使予於性命之理脫然有得子或肯來訪掃室共醉以盡平生豈不樂哉將行請記其事李亦酒酣漫錄以贈之後不知再見與否李果以次年時彥牓登第所說升沈禍福多驗官至中大夫集英殿修撰

金穀戶部符

金堪湖州安吉人初名谷淳熈庚子入州學義勝齋當元夕諸生盡告假出遊金獨坐讀書夜半就寢夢在家居燕坐見一皂衣若縣胥者揖庭下持片紙前白曰有引追秀才上供折帛形容蹇倨且含怒也取視之字絕艸不可辧慍其追呼無禮率爾答之曰我自有尙書戶部符在此汝何爲者回顧坐右書案間文帖叢沓果得符卽出以示皂衣悚謝而退明日以告同舎生皆莫曉江陰何滚適在學爲釋之曰科舉屬禮部銓選屬吏部今云戶部而轉運司實隸之得非諷吾人營漕防牒試乎金欣然經營半嵗余旣而謀不諧只就鄕舉牓未掲數日前又夢到一都防過大石橋前有甲第一區垂楊夾道門觀華赫頗似政府正行橋上遇報牓四輩踉蹌而來曰金堪得夢中應之曰我自名谷今旣以堪名漢有張堪吾當攺字爲張仲矣遂寢及牓出乃不利念二夢俱不然殆進取未如意爲鬼神所戱罔至於癸夘復赴舉沈思故夢往來厥心將更名又未決往禱祠山廟乞籖籖曰因借吹噓送上天縻官榮爵驗前緣音書千里無邀阻那更相逢八月邊遂以堪名納捲得預計籍甲辰省試以正月九日與諸人詣貢院觀宣押考試官而王宣子以戶部尙書知貢舉躍如有防於衷料四年前部符之兆其應不疑果登第再調爲復州推官

余程守婚約

余元量初妻張氏旣沒一年淳熈甲午之春再議同縣何衝程氏女旣問名結約擇日納采而爲防口所間罷不成數月之後兩家皆息意矣余別有所議未堅定也夜夢舊先生董守約來持白狀紙一通示之問何書曰此命月日也遽展視見當中大書一程字其傍小字數千如蠅頭未暇閱讀而董掣去之曰所欲報汝只此無用盡觀遂寤明日詣董言夢董於是事初無所預又平生未嘗與人作媒妁指爲荒忽杳茫之談但相對一笑而已旣而成姻復尋盟始悟守約者令守舊約也神假其名以曉人云小字者疑紀其一生休咎故不使得見耳

程氏買冠

浮梁臧灣士人臧慶祖娶妻程氏恩義甚篤程年不及三十而亡臧念之弗替每日上膳靈幾必自設匕箸於側與相對飲饌夜則寢其幄室𨿽葬畢亦然嘗往田舎収租祝之曰我今出西莊暫捨汝去勢須畱一月已戒某妾謹潔供羞矣無用戚戚遂行有商客從臨川來尋常以箆領釵珥就灣中販鬻者是時到其家程在簾下呼問有何物具以名色對取而視之擇買魚枕冠一頂曰要錢幾何曰千五百程曰每年買爾物物有所直何必索價償七百可乎客初未肯爲市徐念往來此地嵗久人情習誼不應校卽畱冠受直暮還旅店就主人語嘆幹運之難曰今日趨走營營只是臧孺人宅賣得一冠耳交易費力消折本錢去住無門將若何而可主人言爾且慢說本利爾定見鬼彼家孺人已沒人口至少那得更有婦女尙買冠子客意貌惶擾拊腰間布囊摸所貯頓覺怯薄出而觀之錢形固在而絕輕投諸溝水無聲且浮而不沈極驚異亟再至臧宅審正晝語言處儼然如初一妾出扣所以至客以事告妾曰吾娘子下世只我與兩个小兒共處誰買汝冠豈誤邪客猶不深信請入堂訪索見元冠在靈席上悚愕而退汗下如雨返視水中錢成爛楮矣

回香院雞

景徳鎭管下有小剎名爲回香院紹熈中山主育一黃牝雞不蓄雄僧老而饞但兾日得一卵以供饌耳天將曉必躬持米一勺水一器飼諸柵中始從之出幾兩嵗久益以肥澤當秋夕僧夢婦人著黃衫泣拜牀下斂袂請曰老新婦欠院家錢逐日漸還了余欠只七錢乞放此身去於慈悲寛捨之恩不可勝言矣覺而忘之至曉如常時以水米至柵則雞已僵死僧咨惜不已令童奴攜置後墻上擬俟晨餐罷燖煮以備不時之客若無客不妨飽飫俄二丐者來覓飯僧曰恰淘米欲炊恐難以待丐指雞欲買僧靳之未遽從丐曰此雞或是喫毒虫得病旣已暴死不宜畱幸有見錢七文願付我使暫一知肉味亦師之賜也乃許之度其必無所酬丐探中惟存七錢自見尢責曰早來方収拾得七十錢穿得一串藏防甚謹此外又求化得此七錢不在數內今而失之眞不可曉僧猛省夕夢命取雞去而用所償七錢付小僕使爲撞鐘防度予謂雞化爲媼婦見夢乞命或稱別去者多矣諸志亦屢有之此段乃有丐者一節映帶爲助特覺新奇也

蕪湖王氏癡女

臨川王氏支有散居蕪湖者生計贍足其一無嗣而亡有女及嫁而心識不慧不可外適訪得族姑嫁劉知縣者嫠寓鄱陽子未娶年時相侔且故爲中表其母遣媒幣往來平章之旣成婚贅劉子於家所挾奩具甚厚姑挈累繼往王氏月給錢米以奉之女𨿽不諳曉人事而憑仗婢媵晨昏定省亦於禮無違居之三年劉之家貲在饒者爲惡壻所蕩至售其妻爲人侍妾劉母因求還整葺生涯且營錢贖厥女劉子畱連浸久不復有東下意王女信趣之似嫌其癡積嵗托故王無以爲依怏怏而死劉遂別娶婦而中心常有負者慶元二年忽生疽於背始猶飲酒食肉自若瘡日劇母年將九十涖守其傍劉略不顧接亦不與他人語但時時悲叫曰姐姐少緩我容我相隨去莫苦我醫巫在前莫知爲何等祟孽惟母憂之病逾月竟不起王順伯視其母爲姑爲區處其後事且捐俸濟之僅茍且而已

梁執中

鄂州將官梁執中不知何許人紹熈元年六月在公晝寢夢故人崔子明者來相見𨿽夢寐恍惚而知其已死凡語言應酬間以謔笑只如生時久之乃問曰君今應在冥間不審作何執事曰吾之所掌世人生死文簿也梁曰然則我之修短君必知之曰固然曰試爲吾檢看庶可一觀獲知前程所屆崔曰無傷也命吏卽檢索俄持簿至崔繙閱再三且注目細誦不以示梁亟掩之問其故曰不須得看祈扣備至始言曰君之壽才得五十四嵗零十三个月半耳以其不甚永逺故不欲奉告遂揖而別梁覺而省憶宻書於策其生也嵗在己未二月三日是嵗庚戌五十二年矣以來日苦無多頗不樂然亦不以爲異後三年二月得疾殊不佳告家人曰病勢如此料必如昔夢是月十六日果卒蓋已掛五十五嵗比冥數衍其一又閱正月並二月之半所謂十三个月半者此焉

朱南功

朱南功字元勣湖州安吉人自幼嗜書博覽彊記目之所歷意之所防皆手自抄冩諸子百家之書摘奇防粹名曰筆耕曰諸子粹言紹興丙子嵗始預州貢旣而退黜不偶常客於諸公貴人之門趙公碩彥膚與爲友朋旣持閩使節招致於館舎論心莫逆淳熈甲辰三月就舉試先兩月方從閩歸平生所作文多不涉舉業畦徑正月至臨安寓修文巷邸道陌過枉不與流輩往還滿意焚舟一戰以償夙志省試罷一夕夢大神金甲煌煌儀矩甚偉持黑牌入室其上惟大書福字掛於壁初時絕明白須臾更隱滅與牌俱黑遂寤意以神告福字爲嘉祥稍語所善者或疑字滅於黑當不得大佳已而下第勉應特恩又入第五等授福州助教時已六十三嵗不可納敇乃拜命未幾而卒

李汪二公卜相

李仲永赴致和戊戌廷對罷卜者某人云君必居魁甲全與黃裳狀元等旣而曰恰所言小誤黃公入乾元祖土格君乃坤元祖土差不及之然故不失十名前也及唱第名在第七紹興乙夘臨安有相士曳一牌長三尺題云尋今年狀元汪聖錫省試罷與同輩十餘在茶肆士熟睨戶外趨而入注視汪不瞬目起執其手曰吾求大魁久矣乃在此邪訪館寓所在隨以往丐一紙書其事且曰吾言不妄當與我五萬錢汪弗許同捨勸勉於是爲之書士置其牌於汪館曰吾從今不復出指日俟防耳汪是嵗省闈第九繼冠多士如其言

胡畫工

浮梁畫工胡一居於縣市其技素平平邑人葺城隍祠付以錢使繪門衛二神胡生嫌所得之防視其直斟酌但作水墨而已衣冠略不設夜夢二巨人長七尺儀貌雄偉而衣裝極敝惡謂曰我二人君力獲所依憑霑受香火獨恨被服不如法式不爲人所禮願君復加藻飾必有以報使技日進而名益彰夢中恍惚許之矣覺而未暇研究經旬日因過彼處遙望兩像宛如故知瞿然悚悟卽日買金箔五采自施工藝繪黃金甲執金鉞冠帶整嚴見者悉加瞻敬而不以夢告人復夢其來威容凜凜服與貌稱感謝至再三自是胡日以稱遂求者接踵至於嫁女文繡只以畫代之里巷遭疫癘無一家不病胡氏獨免或疑爲挾他術始道所遇紹興中事胡氏已死神像尙存

淩二賭博

浮梁西村民淩二世世農業翁之次子小二者獨嗜賭博𨿽日撻不悛遇一客言能卜筮以一神像畫卷並一香鑪自隨毎事必祝淩子往扣某日勝負客曰今夕勝五百錢盈數卽止不可過也已而詣山寺從其徒夜賭博果得錢如數黙念此戱不可不求援於神卽再謁客致謝而舉所贏買酒縱飲伺客醉臥負其兩物客歸不敢訪尋狼狽而去淩敬其所奉動輙如意因設誓俟滿五百千當整治生涯不復仍舊習凡數年貯儲過半而二親繼亡殯葬之費於是乎出爲之蕩然又積之四百千而一子與人鬭人自戕厥母以爲此子殺之拘鞫囹圄盡耗其資乃獲明白迄於三旣及四十八萬矣一夕遭火悉爲煨燼是時淩年過五十無復可營旣死其別子差能自立嘗爲毒蛇齧右手自斷其臂得不死今猶在云

夷堅志戊卷十

