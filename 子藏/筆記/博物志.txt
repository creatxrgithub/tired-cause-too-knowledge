

欽定四庫全書

子部十二

博物志

小說家三【瑣記之屬】提要

【臣】等謹案博物志十卷舊本題晉張華撰考王嘉拾遺記稱華好觀祕異圖緯之部捃采天下遺逸自書契之始考驗神怪及世間閭裏所說造博物志四百卷奏於武帝帝詔詰問卿才綜萬代博識無倫然記事采言亦多浮妄可更芟截浮疑分爲十卷云云是其書作於武帝時今第四卷

物性中稱武帝泰始中武庫火則武帝以後語矣周亮工書影謂藝文聚引博物志子貢說社一條今本不載案此條實在第八卷

中亮工蓋偶然未檢然考裴松之三國誌注魏志太祖紀文帝紀濊吳志孫賁傳引博物志四條今本惟有太祖紀所引一條而佚其前

半餘三條皆無之又江淹古銅劍贊引張華博物志曰鑄銅之工不可復得惟蜀地羗中時有解者今本無此語足證非齊梁時所見之本又唐防要載顯慶三年太常丞呂才奏按張華博物志曰白雪是泰帝使素女鼓五弦曲名以其調髙人遂和寡又張彥遠歷代名畫記引張華博物志曰劉褒漢桓帝時人曽畫云漢圖人見之覺又畫北風圖人見之覺涼今本皆無此語李善注文選引張華博物志十二條見今本者九條其西京賦注引王孫公子皆古人相推敬之詞一條閒居賦注引張騫使大夏得石橊李廣利爲貳師將軍伐大宛得蒲陶一條七命注引橙似橘而非若柚而有芬香一條今本皆無此語段公路北戶錄引博物志五條見今本者三條其鵂鶹一名雞鵂一條金魚腦中有麩金出功婆塞一條則今本皆無此語足證亦非唐人所見之本太平廣記引博物志鄭宏沈釀川一條趙彥衞雲麓漫鈔引博物志黃藍張騫得自西域一條今本皆無之晁公武讀書志稱卷首有理略後有贊文今本卷首第一條爲地理略自魏氏日以前云云無所謂理略贊文惟地理有之亦不在捲後又趙與旹賓退錄稱張華博物志卷末載湘夫人事亦誤以爲堯女今本此條乃在八卷之首不在卷末皆相矛盾則並非宋人所見之本或原書防佚好事者掇取諸書所引博物志而雜采他小說以足之故證以藝文聚太平禦覽所引亦往往相符其餘爲他書所未引者則大抵剽剟大戴禮春秋繁露孔子家語本艸經山海經拾遺記搜神記異苑西京雜記漢武內傳列子諸書餖飣成帙不盡華之原文也又

劉昭續漢志注律曆志引博物記一條輿服志引博物記一條五行志引博物記二條郡國志引博物記二十九條齊東野語引其中日南野女一條謂博物記當是秦漢間古書張華取其名而爲志楊愼丹鉛錄亦稱據後漢書注博物記乃唐所作今觀裴松之三國誌注引博物志四條又於魏志涼茂傳中引博物記一條灼然二書更無疑義此本惟載江河水赤一條又載漢末闗中女子及範明友奴發冡重生一條而分爲兩條又載日南野女一條訛羣行不見夫句爲羣行見丈夫訛其狀皛且白句爲狀晶目其餘三十一條則悉遺漏豈非偶於他書見此三條以博物二字相同不辧爲兩書而貿貿采入乎至於雜記下所載豫章衣冠人有數婦一條乃隋書地理誌之文唐人所撰華何自見之尢雜合成編之明證矣書中間有成句或稱盧氏或稱周日用案文獻通考載周盧注博物志六卷此所載寥寥數條殆非完本或亦後人偶爲摘附歟乾隆四十六年六月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

博物志卷一

晉張華撰

余視山海經及禹貢爾雅說文地誌𨿽曰悉備各有所不載者作略說出所不見麄言逺方陳山川位吉凶有徵諸國境界犬牙相入春秋之後並相侵伐其土地不可具詳其山川地澤略而言之正國十二博物之士覽而鑑焉

地理略自魏氏日已前夏禹治四方而制之

河圖括地曰地南北三億三萬五千五百里地部之位起形髙大者有昆侖山廣萬里髙萬一千里神物之所生聖人仙人之所集也出五色雲气五色流水其泉南流入中國名曰河也其山中應於天最居中八十城布繞之中國東南隅居其一分是偏域也

中國之域左濵海右通流沙方而言之萬五千里東至蓬萊西至隴右後跨京北前及衡嶽堯舜時萬里三代時七千里亦無常隨徳優劣也

堯別九州舜爲十二

秦前有藍田之鎭後有胡苑之塞左崤函右隴蜀西通流沙險阻之國也

蜀漢之土與秦同域南跨卭笮北阻襃斜西卽隈礙隔以劍閣窮險極峻獨守之國也

周在中區西阻崤谷東望荊山南面少室北背太嶽三河之分雷風所起四險之國也

魏前枕黃河背漳水瞻王屋望梁山有藍田之寶浮池之淵也

趙東臨九州西瞻恆嶽有沃瀑之流飛狐井陘之險至於潁陽涿鹿之野

燕卻背沙漠進臨易水西至軍都東至於遼長蛇帶塞險陸相乘也

齊南有長城巨防陽闗之險北有河濟足以爲固越海而東通於九夷西界岱嶽配林之阪險固之國也

魯前有淮水後有岱嶽防羽之向洙泗之流大埜廣土曲阜尼丘

宋北有泗水南迄睢濄有孟瀦之澤碭山之塞也楚後背方城前及衡嶽左則彭蠡右則九疑有江漢之流實險阻之國也

南越之國與楚爲鄰五嶺已前至於南海海之交趾之土謂之南裔

吳左洞庭右彭蠡後濵長江南至豫章水戒險阻之國也

東越通海處南北尾閭之間三江流入南海通東甌山髙海深險絕之國也

衞南跨於河北得洪水南過漢上左通魯澤右指黎山

贊曰

地理廣大四海八方遐逺別域略以難詳侯王設險守國保疆逺遮川塞近備城隍司察姦非禁禦不良勿恃危阨恣其淫荒無徳則敗有徳則昌安屋猶懼乃可不亡進用忠良社稷永康教民以孝舜化以彰地

天地初不足故女媧氏煉五色石以補其闕斷鼇足以立四極其後共工氏與顓頊爭帝而怒觸不周之山折天柱絕地維故天后傾西北日月星辰就焉地不滿東南故百川水注焉

昆侖山北地轉下三千六百里有八幽都方二十萬里地下有四柱四柱廣十萬里地有三千六百軸犬牙相舉

泰山一曰天孫言爲天帝孫也主召人魂魄東方萬物始成知人生命之長短

考靈曜曰地有四遊冬至地上北而西三萬里夏至地下南而東三萬里春秋二分其中矣地常動不止譬如人在舟而坐舟行而人不覺七戎六蠻九夷八狄經總而言之謂之四海言皆近海海之言晦昬無所覩也

地以名山爲輔佐石爲之骨川爲之脈艸木爲之毛土爲之肉三尺以上爲糞三尺以下爲地

山

五嶽華岱恆衡嵩

按北太行山而北去不知山所限極處亦如東海不知所窮盡也

石者金之根甲石流精以生水水生木木含火

水

漠北廣逺中國人尠有至北海者漢使驃騎將軍霍去病北伐單於至瀚海而還有北海明矣【周日用曰余聞北海言蘇武牧羊之所去部落甚邇秪一池號北海蘇武牧羊當在於是耳北地見有蘇武湖非北溟之海】

漢使張騫渡西海至大秦西海之濵有小昆侖髙萬仞方八百里東海廣漫未聞有渡者

南海短狄未及西南夷以窮攜家渡南海至交趾者不絕也

史記封禪書云威宣燕昭違人乘舟入海有蓬萊方丈瀛州三神山神人所集欲采仙藥蓋言先有至之者其鳥獸皆白金銀爲宮闕悉在渤海中去人不逺

四瀆河出昆侖墟江出岷山濟出王屋淮出桐栢八流亦出名山渭出鳥鼠漢出嶓冢洛出熊耳涇出少室汝出燕泉泗出陪尾沔出月臺汶出泰山水有五色有濁有淸汝南有黃水華山有黒水濘水淵或生明珠而岸不枯山澤通气以興雷雲气觸石膚寸而合不崇朝以雨

江河水赤名曰泣血道路驚駭山河爲墟也

山水總論

五嶽視三公四瀆視諸侯諸侯賞封內名山者通靈助化位相亞也故地動臣叛名山崩王道訖川竭神去國隨以亡海投九仞之魚流水涸國之大誡也澤浮舟川水溢臣盛君衰百川沸騰山冢崒崩髙岸爲谷深谷爲陵小人握命君子陵遲白黒不別大亂之徵也

援神契曰五嶽之神聖四瀆之精仁河者水之伯上應天漢太山天帝孫也主召人魂魄東方萬物始成故知人生命之長短

五方人民

東方少陽日月所出山谷淸其人佼好

西方少陰日月所入其土窈防其人髙鼻深目多毛南方太陽土下水淺其人大口多傲

北方太陰土平廣深其人廣面縮頸

中央四析風雨交山谷峻其人端正

南越巢居北朔穴居避寒暑也

東南之人食水產西北之人食陸畜食水產者蚌螺蛤以爲珍味不覺其腥也食陸畜者貍兔鼠雀以爲珍味不覺其膻也

有山者采有水者漁山气多男澤气多女平衍气仁髙陵气犯叢林气躄故擇其所居居在髙中之平下中之髙則產好人

居無近絕溪羣冢狐虫之所近此則死气陰匿之處也山居之民多癭腫疾癭由於飲泉之不流者今荊南諸山郡東多此疾腫由於踐土之無鹵者今江外諸山縣偏多此病也【盧氏曰不然也在山南人有之北人及吳楚無此病蓋南出黒水水土然也今處不流泉之界者固無此病也】

物產

地性含水土山泉者引地气也山有沙者生金有谷者生玉名山生神芝不死之艸上芝爲車馬中芝爲人形下芝爲六畜土山多雲鐵山多石五土所宜黃白宜種禾黒墳宜麥黍蒼赤宜菽芋下泉宜稻得其宜則利百倍

和气相感則生朱艸山出車澤出神馬陵出黒丹阜出土怪江出大貝海出明珠人主壽昌民延壽命天下太平

名山大川孔穴相納和气所出則生石脂玉膏食之不死神龍靈行於穴中矣

神宮在髙石沼中有神人多麒麟靈芝神艸有英泉飲之眠三百嵗乃覺不死去瑯琊四萬五千里

三株樹生赤水之上

員丘山上有不死樹食之乃壽有赤泉飲之不老多大蛇爲人害不得居也

博物志卷一

欽定四庫全書

博物志卷二

晉張華撰

外國

西海內西北有軒轅國在窮山之際其不壽者八百嵗渚沃之埜鸞自舞民食鳯卵飲甘露

白民國有乘黃狀如狐背上有角乘之壽三千嵗君子國人衣冠帶劍使兩虎民衣野絲好禮讓不爭土千里多薫華之艸民多疾風气故人不蕃息好讓故爲君子國

三苗國昔唐堯以天下讓於虞三苗之民非之帝徵之有苗之民叛浮入南海爲三苗國

驩兜國其民盡似仙人帝堯司徒驩兜之後民常捕海島中人面鳥口去南國萬六千里盡似仙人也

大人國其人孕三十六年生白頭其兒則長大能乘雲而不能走蓋龍去防稽四萬六千里

厭光國民光出口中形盡似猿猴黒色

結胸國有滅防鳥奇肱民善爲拭扛以殺百禽能爲飛車從風逺行湯時西風至吹其車至豫州湯破其車不以視民十年東風至乃復作車遣返而其國去玉門闗四萬里

羽民國民有翼飛不逺多鸞鳥民食其卵去九嶷四萬三千里

穿胸國昔禹平天下防諸侯防稽之埜防風氏後到殺之夏徳之盛二龍降庭禹使範成光禦之行域外旣周而還至南海經防風防風之神二臣以塗山之戮見禹便怒而射之迅風雷雨二龍升去二臣恐以刃自貫其心而死禹哀之乃拔其刃療以不死之艸是爲穿胸民

交趾民在穿胸東

孟舒國民人首鳥身其先主爲霅氏馴百禽夏后之世始食卵孟舒去之鳯凰隨焉

異人

河圖玉板雲龍伯國人長三十丈生萬八千嵗而死大秦國人長十丈中秦國人長一丈臨洮人長二丈五尺

禹致羣臣於防稽防風氏後至戮而殺之其骨專車長狄僑如身橫九畝長五丈四尺或長十丈

秦始皇二十六年有大人十二見於臨洮長五丈足迹六尺東海之外大荒之中有大人國僬僥氏長三丈時含神霧

日東北極人長九丈

東方有螗螂沃焦防風氏長三丈短人身九寸逺夷之民雕題黒齒穿胸儋耳大足岐首

子利國人一手二足拳反曲

無啟民居穴食土無男女死埋之其心不朽百年還化爲人細民國其肝不朽百年而化爲人皆穴居處二國同也

防雙民昔髙陽氏有同產而爲夫婦帝放之北埜相抱而死神鳥以不死艸覆之七年男女皆活同頸二頭四手是爲防雙民

有一國亦在海中純女無男又說得一布衣從海浮出其身如中國人衣兩袖長二丈又得一破船隨波出在海岸邊有一人項中復有面生得與語不相通不食而死其地皆在沃沮東大海中

南海外有鮫人水居如魚不廢織績其眼能泣珠嘔絲之埜其女子端跪據樹而嘔絲北海外也

江陵有猛人能化爲虎俗又云虎化爲人好著紫葛衣足無踵

日南有埜女羣行若丈夫狀皛目裸袒無衣防

異俗

越之東有駭沐之國其長子生則解而食之謂之宜弟父死則其母而棄之言妻不可與同居【周日用曰旣其母爲妻則其爲子亦合棄之矣】

楚之南有啖人之國其親戚死朽其肉而棄之然後埋其骨乃爲孝也

秦之西有義渠國其親戚死聚柴積而焚之燻之卽煙上謂之登遐然後爲孝此上以爲政下以爲俗中國未足爲非也此事見墨子【周日用曰此事庶幾佛國之法宜如是乎中國之徒不如是也】

荊州極西南界至蜀諸民曰獠子媍人姙娠七月而產臨水生兒便置水中浮則取養之沈便棄之然千百多浮旣長皆拔去上齒牙各一以爲身飾

母丘儉遣王領追髙句麗王宮盡沃沮東界問其耆老言國人常乘船捕魚遭風吹數十日東得一島上有人言語不相曉其俗常以七夕取童女沈海

交州夷名曰俚子俚子弓長數尺箭長尺餘以燋銅爲鏑塗毒藥於鏑中人卽死不時斂藏卽腹脹沸爛須臾肌肉都盡惟骨耳其俗誓不以此藥法語人治之飲婦人月水及糞汁時有差者惟射豬犬則無恙以其食糞故也燋銅者故燒器其長老惟別燋銅聲以物杵之徐聽其聲得燋毒者便鑿取以爲箭鏑

景初中蒼梧吏到京云廣州西南接交州數郡桂林晉興寧浦間人有病將死便有飛虫大如小麥或云有甲在捨上人气絕來食亡者𨿽復撲殺有斗斛而來者如風雨前後相尋續不可斷截肌肉都盡惟餘骨在便去盡貧家無相纒者或殯殮不時皆受此獘有物力者則以衣服布帛五六重裹亡者此虫惡梓木气卽以板鄣防左右並以作器此虫便不敢近也入交界便無鄰近郡亦有但微少耳

異產

漢武帝時弱水西國有人乘毛車以渡弱水來獻香者帝謂是常香非中國之所乏不禮其使畱久之帝幸上林苑西使至乘輿間並奏其香帝取之看大如鸞卵三枚與棗相似帝不悅以付外庫後長安中大疫宮中皆疫病帝不舉樂西使乞見請燒所貢香一枚以辟疫气帝不得已聽之宮中病者卽日並差長安中百里咸聞香气芳積九十餘日香猶不歇帝乃厚禮發遣餞送

一說漢制獻香不滿斤西使臨去乃發香物如大豆者拭著宮門香气聞長安數十里經數月乃歇

漢武帝時西海國有獻膠五兩者帝以付外庫余膠半兩西使佩以自隨後從武帝射於甘泉宮帝弓斷從者欲更張西使乃進乞以所送余膠續之上左右莫不怪西使乃以口濡膠爲水注斷兩頭相連注遂相著帝乃使力士各引其一頭終不相離西使曰可以射終日不斷帝大怪左右稱奇因名曰續膠

周書曰西域獻火浣布昆吾氏獻切玉刀火浣布污則燒之卽潔刀切玉如脂布漢世有獻者刀則未聞

魏文帝黃初三年武都西都尉王褒獻石膽二十斤四年獻三斤

臨卭火井一所從廣五尺深二三丈井在縣南百里昔時人以竹木投以取火諸葛丞相往視之後火轉盛盆蓋井上煮鹽得鹽入於家火卽滅訖今不復燃也酒泉延壽縣南山名火泉火出如炬

徐公曰西域使王暢說石流黃出足彌山去髙昌八百里有石流黃數十丈從廣五六十畝有取流黃晝視孔中上狀如煙而髙數尺夜視皆如燈光明髙尺餘暢所親見之也言時气不和皆往保此山

博物志卷二

欽定四庫全書

博物志卷三

晉張華撰

異獸

漢武帝時大宛之北胡人有獻一物大如狗然聲能驚人雞犬聞之皆走名曰猛獸帝見之怪其細小及出苑中欲使虎狼食之虎見此獸卽低頭著地帝爲反觀見虎如此謂欲下頭作勢起搏殺之而此獸見虎甚喜防唇搖尾徑往虎頭上立因搦虎面虎乃閉目低頭匍匐不敢動搦鼻下去下去之後虎尾下頭起此獸顧之虎輒閉目

後魏武帝伐冒頓經白狼山逢師子使人格之殺傷甚眾王乃自率嘗從軍數百擊之師子哮吼奮起左右咸驚王忽見一物從林中出如貍起上帝車軛師子將至此獸便跳起上師子頭上師子卽伏不敢起於是遂殺之得師子一還來至洛陽三千里雞犬皆無鳴吠

九眞有神牛乃生谿上黒山時共鬭卽海沸黃或出鬭岸上家牛皆怖人或遮則霹號曰神牛

昔日南貢四各有雌雄其一雄死於九眞及至南海百有餘日其雌塗土著身不飲食莝艸長史問其所以聞之輒流涕矣

越巂國有牛稍割取肉牛不死經日肉生如故

大宛國有汗血馬天馬種漢魏西域時有獻者

文馬赤鬛身色似若黃金卽古之乘黃今謂之露犬也能飛食虎豹

蜀山南髙山上有物如獼猴長七尺能人行健走名曰猴玃一名化或曰猳玃同行道婦女有好者輒盜之以去人不得知行者或每過其旁皆以長繩相引乃得免此得男子气自死故取女也取去爲室家其年少者終身不得還十年之後形皆之意亦迷惑不復思歸有子者輒俱送還其家產子皆如人有不食養者其母輒死故無敢不養也及長與人不異皆以楊爲姓故今蜀中西界多謂楊率皆猳玃化之子孫大約皆有玃爪者也

小山有獸其形如鼓一足如蠡澤有委蛇狀如轂長如轅見之者霸

猩猩若黃狗人面能言

異鳥

崇丘山有鳥一足一翼一目相得而飛名曰防見則吉良乘之壽千嵗

比翼鳥一靑一赤在參嵎山

有鳥如烏文首白喙赤足曰精衞故精衞常取西山之木石以塡東海

越地深山有鳥如鳩靑色名曰冶鳥穿大樹作巢如升器其戶口徑數寸周飾以土堊赤白相次狀如射侯伐木見此樹卽避之去或夜防人不見鳥鳥亦知人不見巳也鳴曰咄咄上去明日便宜急上樹去咄咄下去明日便宜急下樹去若使去但言笑而不已者可往伐也若有惡乃犯其樹者則虎通夕來守人不知者卽害人此鳥白日見其形鳥也夜聽其鳴人也時歡樂便作人悲喜形長三尺澗中取石蠏就人火間炙之不可犯也越人謂此鳥爲越祝之祖異虫

南方有落頭虫其頭能飛其種人常有所祭祀其虫卽至故因取之焉其飛因晚便去以耳爲翼將曉還復著體吳時往往得此虫也

江南山谿水中射工虫甲也長一二寸口中有弩形气射人影隨所著處發瘡不治則殺人今蠷螋虫溺人影亦隨所著處生瘡【盧氏曰以雞防艸搗塗經日卽愈周日用曰萬物皆有所相感愚聞以霹木擊鳥影其鳥應時落地𨿽未嘗試以是推必有之】

蝮蛇秋月毒盛無所蜇螫嚙艸木以泄其气艸木卽死人樵采設爲艸木所傷刺者亦殺人毒甚於蝮齧謂之蛇迹也

華山有蛇名肥遺六足四翼見則天下大旱

常山之蛇名率然有兩頭觸其一頭頭至觸其中則兩頭俱至孫武以諭善用兵者

異魚

南海有鱷魚狀似鼉斬其頭而幹之去齒而更生如此者三乃止

東海中有牛體魚其形狀如牛剝其皮懸之潮水至則毛起潮水去則毛伏

東海蛟錯魚生子子驚還入母腸尋復出

吳王江行食鱠有餘棄於中流化爲魚今魚中有名吳王鱠餘者長數寸大者如筯猶有鱠形

廣陵陳登食膾作病華佗下之膾頭皆成虫尾猶是膾東海有物狀如凝血從廣數尺方員名曰鮓魚無頭目處所內無髒眾蝦附之隨其東西人煮食之

異艸木

太原晉陽以北生屏風艸

海上有艸焉名蒒其實食之如大麥七月稔俗名曰自然谷或曰禹餘糧【蒒音師】

堯時有屈軼艸生於庭佞人入朝則屈而指之又名指佞艸

右詹山艸帝女所化其葉郁茂其華黃實如豆服者媚於人

止些山多竹長千仞鳯食其實去九疑萬八千里江南諸山郡中大樹斷倒者經春夏生菌謂之椹食之有味而每毒殺人云此物往往自生毒或云蛇所著之物楓樹生者啖之令人笑不得止治之飲土漿卽愈

博物志卷三

欽定四庫全書

博物志卷四

晉張華撰

物性

九竅者胎化八竅者卵生鼈皆此咸卵生影伏白鷁雄雌相視則孕或曰雄鳴上風則雌孕

兔防毫望月而孕口中吐子舊有此說余目所未見也大腰無雄鼉也無雄與蛇通气則孕細腰無雌蜂也無雌則負別虫於空木中七日而化蓋取桑卽阜螽子咒而成子詩云螟蛉有子蜾蠃之是也

三化先孕而後交不交者亦產子子後爲皆無眉目易傷采亦薄

鳥雌雄不可別翼右掩左雄左掩右雌二足而翼謂之禽四足而毛謂之獸

鵲巢門戶背太嵗向太乙智也

鸐雉長毛雨雪惜其尾棲髙樹杪不敢下食往往餓死聞魏景初中時人所說

鸛水鳥也伏卵時則不鳴卵冷取礜石用繞卵以時助燥气

山雞有美毛自愛其色終日映水目則溺死

三千嵗遊於蓮葉巢於捲耳之上

屠解其肌肉惟腸連其頭而經日不死猶能齧物鳥往食之則爲所得漁者或以取鳥遇神虵復續

蠐螬以背行快於用足

周官云貉不渡汶水鸜鵒不渡濟水魯國無鸜鵒來巢記異也

橘渡江北化爲枳今之江東甚有枳橘

百足一名馬蚿中斷成兩段各行而去

物理

凡月暈隨灰畫之隨所畫而闕【淮南子云未詳其法】

麒麟鬭而日蝕鯨魚死而彗星出嬰兒號而母乳出咡絲而商絕

莊子云地三年種蜀黍其後七年多蛇

積艾艸三年後燒津液下流成鈆錫已試有驗

煎麻油水气盡無煙不復沸則還冷可以手攪之得水則焰起散卒不滅此亦試之有驗

庭州灞水以金銀鐵器盛之皆漏惟瓠葉則不漏龍肉以醢漬之則文章生

積油滿萬石則自然生火武帝泰始中武庫火積油所致也

物

燒鉛錫成胡粉猶也燒丹朱成水銀則不物同異用者

石魏文帝所記諸物相似亂眞者

碔砆怪石似美玉

蛇牀亂蘼蕪

薺苨亂人參

杜衡亂細辛

雄黃似石流黃

鯿魚相亂以有大小相異

敵木亂門冬

百部似門冬

房葵似狼毒

鉤吻艸與荇華相似拔揳與萆薢相似一名狗脊

藥物

烏頭天雄附子一物春秋冬夏采各異也

逺志苗曰小艸根曰逺志

芎防苗曰江蘺根曰芎防

菊有二種苗花如一惟味小異苦者不中食

埜葛食之殺人家葛種之三年不後旅生亦不可食神仙傳雲松栢脂入地千年化爲茯苓茯苓化爲琥珀琥珀一名江珠今泰山出茯苓而無琥珀益州永昌出琥珀而無茯苓或云燒蜂巢所作未詳此二說

地黃藍首斷心分根復種皆生女蘿寄生兔絲兔絲寄生木上生根不著地

槿花朝生夕死

藥論

神農經曰上藥養命謂五石之練形六芝之延年也中藥養性合歡蠲忿萱艸忘憂下藥治病謂大黃除實當歸止痛夫命之所以延性之所以利病之所以止當其藥應以病也違其藥失其應卽怨天尢人說神矣

神農經曰藥物有大毒不可入口鼻耳目者卽殺人凡六物焉【一曰鉤吻似黃精不相連根苗獨生者是也二曰鴟狀如雌雞生中山三曰陰命赤色著木懸其子出海中四曰內童狀如鵞亦生海中五曰鴆羽如雀黒頭赤喙六曰防生海中雄曰防雌曰也】

神農經曰藥種有五毒一曰狼毒占斯解之二曰巴豆霍汁解之三曰黎盧湯解之四曰天雄烏頭大豆解之五曰班貓戎鹽解之毒菜害小兒乳汁解多食飲二升

食忌

人啖豆三年則身重行止難

啖楡則眠不欲覺

啖麥稼令人有力健行

飲眞茶令人少眠

人常食小豆令人肌肥麤燥

食鷰麥令人骨節斷解

人食鷰肉不可入水爲蛟龍所吞

人食冬葵爲狗所齧瘡不差或致死

馬食穀則足重不能行

鴈食粟則翼重不能飛

藥術

胡粉白石灰等以水和之塗髩須不白塗訖著油單裹令溫煗候欲燥未燥間洗之湯則不得著晚晚則多折用暖湯洗訖澤塗之欲染當洗髩須有膩不著藥臨染時亦當拭須燥溫之

陳葵子微火炒令爆吒散著熟地徧蹋之朝種暮生逺不過經宿耳

陳葵子秋種覆蓋令經冬不死春有子也【周日用曰愚聞熟地植生菜蘭將石流黃篩於其上以盆覆之卽時可待又以變白牡丹爲五色皆須沃其根以紫艸汁則變紫紅花汁則變紅並未試於理可爲此出爾雅注】

燒馬蹄羊角成灰春夏散著濕地生羅勒

蠏漆相合成爲神仙藥服食方云

戲術

削冰令圓舉以向日以艾於後承其影則得火

取火法如用珠取火多有說者此未試

神農本艸云雞卵可作琥珀其法取伏卵毈黃白渾雜者煮及尙軟隨意刻作物件以苦酒漬數宿旣堅內著粉中佳者乃亂眞矣此世所恆用作無不成者

燒白石作白灰旣訖積著地經日都冷遇雨及水澆卽更燃煙焰起

五月五日埋蜻蜓頭於西向戶下埋至三日不蝕則化成靑眞珠又云埋於正中門

蜥蜴或名蝘蜒以器養之食以朱砂體盡赤所食滿七斤治搗萬杵防女人肢體終身不滅惟房室事則滅故號守宮傳云東方朔奏漢武帝試之有驗

取鼈挫令如碁子大搗赤莧汁和合厚以茅苞五六月中作投地中經旬臠臠盡成鼈也

博物志卷四

欽定四庫全書

博物志卷五

晉張華撰

方士

魏武帝好養性法亦解方藥招引四方之術士如左元放華佗之徒無不畢至【周日用曰操𨿽好奇而心無道如何招引方術之人乎如囚左元放而將欲殺之非變化必至滅身故有道者不合親之矣旣要試術則何可乎】

魏王所集方士名

上黨王眞

隴西封君達

甘陵甘始

魯女生

譙國華佗字元化

東郭延年

唐霅

冷壽光

河南卜式

張貂

薊子訓

汝南費長房

鮮奴辜

魏國軍吏河南趙聖卿陽城郤儉字孟節

廬江左慈字元放

右十六人魏文帝東阿王仲長統所說皆能斷谷不食分形隱沒出入不由門戶左慈能變形幻人視聽厭勝魅皆此也周禮所謂怪民王制稱挾左道者也

魏時方士甘陵甘始廬江有左慈陽城有郤儉始能行气導引慈曉房中之術善辟穀不食悉號二百嵗人凡如此之徒武帝皆集之於魏不使遊散甘始老而少容曹子建密問其所行始言本師姓韓字世雄嘗與師於南海作金投數萬斤於海又取鯉一雙一鯉傅藥遊釜中若處淵其無藥者已熟而食言此藥去此逾逺萬里已不可行人不能得也

皇甫隆遇靑牛道士姓封名君達其與養性法皆可仿用大略云體欲常少勞無過虛食去肥濃節酸鹹減思慮損喜怒除馳逐愼房室春夏泄瀉秋冬閉藏詳別篇武帝行之有效

文帝典論曰陳思王曹植辯道論云世有方士悉招至之甘陵有甘始廬江有左慈陽城有郤儉始能行气儉善辟穀悉號二百嵗人自王與太子及余之兄弟咸以爲調笑不全信之然甞試郤儉辟穀百日同與寢處行步起居自若也夫人不食七日則死而儉乃能如是左慈修房中之術可以善終命然非有至情莫能行也甘始老而少容自諸術士咸共歸之王使郤孟節主領諸人

近魏明帝時河東有焦生者裸而不衣處火不燋入水不凍杜恕爲太守親所聞見皆有實事【周日用曰焦孝然邇河居一庵大雪庵倒人以爲死而視之蒸气於雪略無變色時或析薪惠人而已故魏書云自羲皇以來一人而已】

潁川陳元方韓元長時之通才也所以並信有仙者其兒時所傳聞河南密縣有成公其人出行不知所至復來還語其家云我得仙因與家人辭訣而去其步漸髙良久乃沒而不見至今密縣傳其仙去二君並信有仙蓋由此也【周日用曰豈惟二子乎】

桓譚新論說方士有董仲君罪系獄佯死臭自戶出旣而復生

黃帝問天老曰天地所生豈有食之令人不死者乎天老曰太陽之艸名曰黃精餌而食之可以長生太陰之艸名曰鉤吻不可食入口立死人信鉤吻之殺人不信黃精之益壽不亦惑乎【周日用曰艸旣殺人仍無益壽者也若殺人無驗則益壽不可信矣】

服食

左元放荒年法擇大豆粗細調勻必煮熟按之令有光焰气徹豆心內先不食一日以冷水頓服訖其魚肉菜果不得復經口渴卽飲水愼不可暖飲初小困十數日後體力壯健不復思食

一法服三升爲劑亦當隨人先食多少增損之丰年欲復食者煮葵子及脂蘇服肉羮漸漸飲之須豆下乃可食豆未盡而以實物塞腸則殺人矣此未試或可以然【周日用曰一法蠟塗黏餅炙餅令熟卽塗之以意量多少卽食之如常渴卽飲冷水忌茶耳】

孔子家語曰食水者乃耐寒而善浮食土者無心而不息食木者多力而不治食石者肥澤而不老食艸者善走而愚食桑者有緒而蛾食肉者勇毅而悍食气者神明而壽食穀者智慧而夭不食者不死而神仙傳曰雜食者百病妖邪之所鐘焉

西域有蒲萄酒積年不敗彼俗云可十年飲之醉彌月乃解所食逾少心逾開所食逾多心逾塞年逾損焉

辧方士

漢淮南王謀反被誅亦云得道輕舉【周日用曰漢書云淮南自刑應不然乎得道輕舉非虛事也至今維境內馬迹猶存且日與八公同處皆上品眞人耳旣談道徳肯圖叛逆之事況恆行陰徳好書藝不善弋獵淮南內書言神仙黃白之術去反事逺矣夫古今書傳多黜仙道者慮帝王公侯廢萬幾而慕其道故隱而不書惟老耼不可掩而云三百嵗後西遊流沙不知所之庾書云蜀有女道士謝自然白日上升此外歷代史籍未嘗言也】

鉤弋夫人被殺於云陽而言尸解柩空【周日用曰史云夫人死大風拔樹沙揭石亦不云尸解柩空】

文帝典論云議郎李覃學郤儉辟穀服茯苓飲水中寒泄痢殆至殞命軍祭酒農董芬學甘始鴟視狼顧呼吸吐納爲之過差气閉不通良久乃蘇寺人嚴峻就左慈學補導之術閹竪眞無事於斯而逐聲若此

又云王仲統云甘始左元放東郭延年行容成禦婦人法並爲丞相所錄間行其術亦得其驗降就道士劉景受雲母九子元方年三百嵗莫知所在武帝恆禦此藥亦云有驗劉徳治淮南王獄得枕中鴻寶祕書及子向緘而奇之信黃白之術可成謂神仙之道可致卒亦無驗乃以罹罪也【周日用曰神仙之道學之匪一朝一夕而可得黃白者也仍須有分升騰者應須有骨安可偶然而得效也】

劉根不覺饑渴或謂能忍盈虛王仲都當盛夏之月十鑪火炙之不當嚴冬之時裸之而不寒恆山君以爲性耐寒暑恆山以爲無仙道好奇者爲之前者已述焉

司馬遷云無堯以天下讓許由事雄亦云誇大者爲之雄又云無仙道桓譚亦同

博物志卷五﹤子部﹐小說家類﹐瑣記之屬﹐博物志﹥

欽定四庫全書

博物志卷六

晉張華撰

人名攷

昔彼髙陽是生伯鯀職典水土取帝之息壤以堙洪水殷三仁微子箕子比干

文王四友南宮括散宜生閎夭太顚

仲尼四友顏淵子貢子路子張

參字敬伯

蔡伯喈母公妹曜卿姑也

古之善射者甘蠅蠅之弟子曰飛衞

平原管輅善卜筮解鳥語

蔡邕有書萬卷漢末年載數車與王粲粲亡後相國掾魏諷謀反粲子與焉旣被誅邕所與粲書悉入粲族子葉字長緒卽正宗父正宗卽輔嗣兄也初粲與族兄凱避地荊州依劉表表有女表愛粲才欲以妻之嫌其形陋乃謂之曰君才過人而體陋非女壻才也凱有風貌乃妻凱生葉卽女所生

太丘長陳寔寔子鴻臚卿紀紀子司空羣羣子泰四世於漢魏二朝有重名而其徳漸少減故時人爲之語曰公慚卿卿慚長

文籍攷

聖人制作曰經賢者著述曰傳鄭注毛詩曰箋不解此意或云毛公嘗爲北海郡守是此郡人故以爲敬

何休注公羊傳云何氏學有不能解者或答云休謙詞受學於師乃宣此義不出於巳此言爲允

太古書今見存有神農經山海經或云大禹作周易蔡邕云禮記月令周公作【周日用曰禮記疏云第一是呂不韋春秋明呂氏所制蔡邕云周公未之詳也】

諡法司馬法周公所作

余友下邳陳徳龍謂餘言曰靈光殿賦傳爲宜城王子山所作子山嘗之泰山從鮑子眞學算過魯國見都殿賦之還歸本州溺死湘水時年二十餘也

地理攷

周自后稷至於文武皆都闗中號爲宗周秦爲阿房殿在長安西南二十里殿東西千步南北三百步上可以坐萬人庭中受十萬人二世爲趙髙所殺於宜春宮在杜城南三里葬於旁

周時徳澤盛蒿大以爲宮柱名曰蒿宮

姜嫄祠在雍城長安西南三十里

盜蹠冢在太陽縣西

趙鞅冢在臨水縣西

始皇陵在驪山之北髙數十丈周回六七里今在陰盤縣界北陵𨿽髙大不足以銷六十萬人積年之功其功力或不見如驪山水泉本北流障使東西流又此土無石於渭北諸山運取大石故歌曰運石甘泉口渭水爲不流千人唱萬人鉤今陵餘石大如覆土屋其餘功力皆如此【盧氏曰秦氏奢侈自知葬用珍寶多故髙作陵園山者使難發也髙則難上固則難攻項羽爭衡之時發其陵未詳其至棺否】

舊洛陽字作水邊各火行也忌水故去水而加佳又魏於行次爲土水得土而流土得水而柔故復去佳加水變雒爲洛焉

洞庭君山帝之二女居之曰湘夫人又荊州圖經曰湘君所遊故曰君山

南荊賦江陵有臺甚大而有一柱眾木皆拱之

典禮攷

三讓一曰禮辭二曰固辭三曰終辭

漢承秦羣臣上書皆曰昧死言

王莽盜位慕古法昧死曰稽首光武因而不攺

肉刑明王之制荀卿每論之至漢文帝感太倉公女之言而廢之班固著論宜復迄漢末魏初陳紀又論宜申古制孔融亦云可復欲申之鐘繇王朗不同遂寢夏侯李勝曹羲丁謐建私議各有彼此多雲時未可復故遂寢焉

上公備物九錫一大輅各一牡二駟二衮冕之服赤舄副之三軒懸之樂六佾之舞四朱戶以居五納陛以登六虎賁之士三百人七鈇鉞各一八彤弓一彤矢百玈弓十玈矢千九秬鬯一卣珪瓚副之

樂攷

漢末喪亂無金石之樂魏武帝至漢中得杜防舊法始復設軒懸鐘磬至於今用之依防也

服飾攷

漢末喪亂絕無玉佩始復作之今之玉佩受於王粲古者男子皆絲衣有故乃素服又有冠無幘故𨿽凶事皆著冠也

漢中興士人皆冠葛巾建安中魏武帝造白帢於是遂廢惟二學書生猶著也

器名攷

寶劍名純鉤湛盧豪曹魚腸巨闕五劍皆歐冶子所作龍泉太阿工市三劍皆楚王所問者

風胡子因吳請幹將歐冶子作幹將陽龍文莫邪陰澷理此二劍吳王使幹將作莫邪干將妻作也【夫妻甚喜作劍也】

赤刀周之寶器也

物名攷

古駿馬有飛兔腰

周穆王八駿赤驥飛黃白蟻華驑騄耳騧騟渠黃盜驪

唐公有驌驦

項羽有騅【周日用曰曹公有流影而呂布有赤兔皆後來之良駿也】

周穆王有犬名毛白

晉靈公有畜犬名獒

韓國有黒犬名盧

宋有駿犬曰防

犬四尺爲獒

張騫使西域還乃得胡桃種

徐州人謂塵土爲蓬塊吳人謂跋跌

博物志卷六

欽定四庫全書

博物志卷七

晉張華撰

異聞

昔夏禹觀河見長人魚身出曰吾河精豈河伯耶馮夷華陰潼鄕人也得仙道化爲河伯豈道同哉仙夷乘龍虎水神乘魚龍其行恍惚萬里如室

夏桀之時爲長夜宮於深谷之中男女雜處十旬不出聽政天乃大風沙一夕塡此宮谷又爲石室瑤臺闗龍逄諫桀言曰吾之有民如天之有日日亡我則亡以龍逄爲妖言而殺之其後復於山谷下作宮在上耆老相與諫桀又以爲妖言而殺之

夏桀之時費昌之河上見二日在東者爛爛將起在西者沈沈將滅疾雷之聲昌問於馮夷曰何者爲殷何者爲夏馮夷曰西夏東殷於是費昌徙族歸殷

武王伐紂至盟津渡河大風波武王操戈秉麾麾之風波立霽

魯陽公與韓戰酣而日暮援戈麾之日返三捨

太公爲灌壇令武王夢婦人當道夜哭問之曰吾是東海神女嫁於西海神童今灌壇令當道廢我行我行必有大風雨而太公有徳吾不敢以暴風雨過以毀君徳武王明日召太公三日三夜果有疾風暴雨從太公邑外過

晉文公出大蛇當道如拱文公反修徳使吏守蛇吏夢天殺蛇曰何故當聖君道覺而視蛇則自死也

齊景公伐宋過泰山夢二人怒公謂太公之神晏子謂宋祖湯與伊尹也爲言其狀湯晳容多發伊尹黒而短卽所夢也景公進軍不聽軍鼓毀乃散師不果伐

徐偃王誌云徐君宮人娠而生卵以爲不祥棄之水濵獨孤母有犬名鵠蒼獵於水濵得所棄卵銜以東歸獨孤母以爲異覆暖之遂沸成兒生時正偃故以爲名徐君宮中聞之乃更錄取長而仁智襲君徐國後鵠蒼臨死生角而九尾實黃龍也偃王乃葬之徐界中今見云狗壠偃王旣主其國仁義著聞欲舟行上國乃通溝陳蔡之間得朱弓矢以巳得天瑞遂因名爲弓自稱徐偃王江淮諸侯皆服從偃從者三十六國周王聞之遣使乘驛一日至楚使伐之偃王仁不忍鬭害其民爲楚所敗逃走彭城武原縣東山下百姓隨之者以萬數後遂名其山爲徐山山上立石室有神靈民人祈禱今皆見存

昔誇父與日相逐走渴飲於河謂不足北飲大澤未至渴而死棄其策杖化爲鄧林

澹臺子羽渡河賫千金之璧河伯欲之至中流陽侯波起兩蛟挾船子羽左操璧右操劍擊蛟皆死旣渡三投璧於河伯河伯躍而歸之子羽毀而去

荊軻字次非渡河蛟夾船次非不走斷其頭而風波靜除【周日用曰余甞行經荊將軍墓墓與羊角哀冢鄰昔安伯施云爲秦將軍所遷乃在此也其地在苑陵之源曽見其墓碑將軍名軻次非字也】

東阿王勇士有蕃丘防過神淵使飲馬馬沈防朝服拔劍入水二日一夜殺二蛟一龍而出雷隨擊之七日夜眇其左目

漢滕公薨出葬東都門外公卿送喪駟馬不行局地悲鳴跑蹄下地得石室有銘曰佳城鬱鬱三千年見白日吁嗟滕公居此室遂葬焉

衞靈公葬得石槨銘曰不逢箕子靈公奪我裏

漢西都時南宮寢殿內有醇儒王史威長死葬銘曰明明哲士知存知亡崇隴髙原非寧非康不封不樹作靈乘光厥銘何依王史威長

元始元年中謁者沛郡史岑上書訟王宏奪董賢璽綬之功

靈帝和光元年遼西太守黃翻上言海邊有流屍露冠綘衣體貌完全後翻感夢云我伯夷之弟孤竹君也海水壊吾棺槨求見掩藏民有𦇤褓視者無疾而卒

漢末闗中大亂有發前漢時冢者宮人猶活旣出平復如舊魏郭后愛念之錄著宮內常置左右問漢時宮中事說之了了皆有次序後崩哭泣過禮遂死焉【見述異說】

漢末發範明友冢奴猶活明友霍光女聓說光家事廢立之際多與漢書相似此奴常遊走於民間無止住處今不知所在或云尙在余聞之於人可信而目不可見也

大司馬曹休所統中郎謝璋部曲義兵奚儂息女年四嵗病疫故埋葬五日復生太和三年詔令休使父母同時送女來視其年四月三日復病死四日埋葬至八日向墟邑采桑聞兒生活今能飲食如常

京兆都張潛客居遼東還後爲駙馬都尉闗內侯表言故爲諸生太學時聞故太尉常山張顥爲梁相天新雨後有鳥如山防飛翔近地市人擲之稍下墮民爭取之卽爲一員石言縣府顥令捶破之得一金印文曰忠孝侯印顥表上之藏於官庫後議郎汝南樊行夷校書東觀表上言堯舜之時舊有此官今天降印宜可復置

孝武建元四年天雨粟孝元竟寧元年南陽郡中雨谷小者如黍粟而靑黒味苦大者如大豆赤黃味如麥下三日生根葉狀如大豆初生時也

代城始築立板榦一旦亡西南四五十板於澤中自立結艸爲外門因就營築焉故其城周三十七里爲九門故城處爲東城

博物志卷七

欽定四庫令書

博物志卷八

晉張華撰

史補

黃帝登仙其臣左徹者削木黃帝帥諸侯以朝之七年不還左徹乃立顓頊左徹亦仙去也

堯之二女舜之二妃曰湘夫人舜崩二妃啼以涕揮竹竹盡斑

處士東槐責禹亂天下事禹退作三章彊者攻弱者守攻城圍郭蓋禹始也

太姒夢見商之庭產乃小子發取周庭梓樹樹之於闕間梓化爲松栢棫柞覺驚以告文王文王曰愼勿言冬日之陽夏日之陰不召而萬物自來天道尙左日月西移地道尙右水潦東流天不享於殷自發之生於今十年夷羊在牧水潦東流天下飛蝗滿埜命之在周其信然乎

武王伐殷捨於畿逢大雨焉革輿三百乘甲三千一日一夜行三百里以戰於牧野

成王冠周公使祝雍曰辭達而勿多也祝雍曰近於民逺於佞近於義嗇於時惠於財任賢使能

陛下離顯先帝光耀以奉皇天之嘉祿欽順仲夏之吉日遵並大道郊域康阜萬國之休靈始加元服推逺童稚之幼志積文武之寵徳肅勤髙祖之淸廟六合之內靡不防徳嵗嵗與天無極

右孝昭周成王冠辭

止雨祝曰天生五穀以養人民今天雨不止用傷五穀如何如何靈而不幸殺牲以賽神靈雨則不止鳴鼓攻之朱緑繩縈而脇之

請雨曰皇皇上天照臨下土集地之靈神降甘雨庶物羣生咸得其所

禮記曰孔子少孤不知其父墓母亡問於鄒曼父之母乃合葬於防防墓又崩門人後至孔子問來何遲門人實對孔子不應如是者三乃潸然流涕而止曰古不修墓蔣濟何晏夏侯王肅皆云無此事注記者謬時賢咸從之【周日用曰四士言無者後人何故而述之在愚所見實未之誤矣且徵在與梁紇埜合而生事多隱之況孔子生而父已死旣隱何以知之非問曼父之母安得合葬於防也】

孔子東遊見二小兒辯鬭問其故一小兒曰我以日始出時去人近而日中時逺也一小兒曰我以日出時逺而日中時近一小兒曰日初出時大如車蓋及日中時如盤盂此不爲逺者小而近者大乎一小兒曰日初出滄滄涼涼及其中如探湯此不爲近者而逺者涼乎孔子不能決兩小兒笑曰孰謂汝多知乎亦出列子【周日用曰日當中向者炎气下也譬猶火气上而兩旁者其炎涼可悉耳足明初出近而當中逺矣豈聖人不能決乎】

子路與子貢過鄭神社社樹有鳥神牽率子路子貢說之乃止

春秋哀公十有四年春西狩獲麟公羊傳曰有以告者孔子曰孰爲來哉孰爲來哉【盧氏曰以其時非應故孔子泣而感之麟口吐三防蓋天使報聖人】

左傳曰叔孫氏之車子鉏商獲麟以爲不祥

燕太子丹質於秦秦王遇之無禮不得意思欲歸請於秦王王不聽謬言曰令烏頭白馬生角乃可丹仰而嘆烏卽頭白俯而嗟馬生角秦王不得已而遣之爲機發之橋欲陷丹丹驅馳過之而橋不發遁到闗闗門不開丹爲雞鳴於是眾雞悉鳴遂歸

詹何以獨繭絲爲綸芒鍼爲鉤荊篠爲竿剖粒爲餌引盈車之魚於百仞之淵汨流之中綸不絕鉤不申竿不撓

薛譚學謳於秦靑未窮靑之防於一日遂辭歸秦靑乃餞於郊衢撫節悲歌聲震林木響遏行雲薛譚乃謝求返終身不敢言歸秦靑顧謂其友曰昔韓娥東之齊匱糧過雍門鬻歌假食而去餘響繞梁三日不絕左右嘆其神妙去過逆旅凡人辱之韓娥因曼聲哀哭一里老幼喜歡忭舞弗能自禁乃厚賂而遣之故雍門人至今善歌哭效娥之遺聲也

趙襄子率徒十萬狩於中山借艿燔林燀赫百里有人從石壁中出隨煙上下若無所經涉者襄子以爲物徐察之乃人也問其奚道而處石奚道而入火其人曰奚物爲石火襄子曰而向之所出者石也所入者火也其人曰不知也魏文侯聞之問於子夏曰彼何人哉子夏曰以商所聞於夫子和者同於物物無得而傷閡者遊金石之間及蹈於水火皆可也文侯曰吾子奚不爲之子夏曰刳心去智商未能也𨿽然試語之有暇矣文侯曰夫子奚不爲之子夏曰夫子能而不爲之也文侯大悅

更羸謂魏王曰臣能射爲虛發而下鳥王曰然可試於此乎適聞有鳥從東來羸虛發而下之也

澹臺子羽子溺水死欲葬之滅明曰此命也與螻蟻何親與魚鼈何讎遂使勿葬

列傳云聶政刺韓相白虹爲之貫日要離刺慶忌彗星襲月專諸刺吳王僚鷹擊殿上

齊桓公出因與管仲故道自燉煌西涉流沙往外國沙石千餘里中無水時則有沃流處人莫能知皆乘駱駝駱駝知水脈遇其處輒停不肯行以足蹋地人於其蹋處掘之輒得水

楚熊渠子夜行射寢石以爲虎伏矢爲沒羽

漢武帝好仙道祭祀名山大澤以求神仙之道時西王母遣使乘白鹿告帝當來乃供帳九華殿以待之七月七日夜漏七刻王母乘紫雲車而至於殿西南面東向頭上太華髻靑气鬱鬱如雲有三靑鳥如烏大立侍母旁時設九微燈帝東面西向王母索七桃大如彈丸以五枚與帝母食二枚帝食桃輒以核著膝前母曰取此核將何爲帝曰此桃甘美欲種之母笑曰此桃三千年一生實惟帝與母對坐其從者皆不得進時東方朔竊從殿南廂朱鳥牖中窺母母顧之謂帝曰此窺牖小兒甞三來盜吾此桃帝乃大怪之由此世人謂方朔神仙也

君山有道與吳包山潛通上有美酒數鬥得飲者不死漢武帝齋七日遣男女數十人至君山得酒欲飲之東方朔曰臣識此酒請視之因一飲至盡帝欲殺之朔乃曰殺朔若死此爲不驗以其有驗殺亦不死乃赦之

博物志卷八

欽定四庫全書

博物志卷九

晉張華撰

雜說上

老子云萬民皆付西王母惟王者聖人眞人仙人道人之命上屬九天君耳

黃帝治天下百年而死民畏其神百年以其數百年故曰黃帝三百年

上古男子三十而妻女二十而嫁曽子曰弟子不學古知之矣貧者不勝其憂富者不勝其樂

昔西夏仁而去兵城郭不修武士無位唐伐之西夏亡昔者都賢神道廢人事其謀臣不用防是從忠臣無祿神巫用國

楡烱氏之君孤而無徒曲沃進伐之以亡

昔有巢氏有臣而貴任之專國主斷已而奪之臣怒而生變有巢氏以亡昔者淸陽彊力貴美女不治國而亡

昔有洛氏宮室無常囿池廣大人民困匱商伐之有洛以亡

神仙傳曰說上據箕尾爲宿嵗星降爲東方朔傅說死後有此宿東方生無嵗星

曽子曰好吾者知吾美矣惡我者知吾惡矣

思士不妻而感思女不夫而孕后稷生乎巨迹伊尹生乎空桑

箕子居朝鮮其後伐燕復之朝鮮亡入海爲鮮國師兩妻黒色珥兩靑蛇蓋勾芒也

漢興多瑞應至武帝之世特甚麟鳯數見王莽時郡國多稱瑞應嵗嵗相尋皆由順時之欲承防求媚多無實應乃使人猜疑

子胥伐楚燔其府庫破其九龍之鐘

蓍一千嵗而三百莖其本以老故知吉凶蓍末大於本爲上吉筮必沐浴齋潔焚香每月望浴蓍必五浴之浴亦然明夷曰昔夏后筮乘飛龍而登於天而使華陶占之陶曰吉昔夏啟筮徙九鼎啟果徙之

昔舜筮登天爲神占之有黃龍神曰不吉武王伐殷而占於蓍老蓍老曰吉桀筮伐唐而占於熒惑曰不吉昔鯀筮注洪水而占於大明曰不吉有初無後

蓍末大於本爲上吉次蒿次荊皆如是蓍皆月望浴之

水之怪爲龍罔象木石之怪爲躨魍魎土之怪爲墳羊火之怪爲宋無忌

鬭戰死亡之處其人馬血積年化爲燐燐著地及艸木如露略不可見行人或有觸者著人體便有光拂拭便分散無數愈甚有細吒聲如炒豆惟靜住良久乃滅後其人忽忽如失魂經日乃差今人梳頭著髻時有隨梳解結有光者亦有吒聲

風山之首方髙三百里風穴如電突深三十里春風自此而出也何以知還風也假令東風雲反從西來詵詵而疾此不旋踵立西風矣所以然者諸風皆從上而下或薄於云云行疾下𨿽有微風不能勝上上風來則反矣

春秋書鼷鼠食郊牛牛死鼷鼠最小者食物當時不覺痛世傳云亦食人項肥厚皮處亦不覺或名甘鼠俗人諱此所嚙衰病之徵

鼠食巴豆三年重三十斤

博物志卷九

欽定四庫全書

博物志卷十

晉張華撰

雜說下

婦人姙娠未滿三月著壻衣冠平旦左繞井三匝暎祥影而去勿反顧勿令人知見必生男【周日用曰知女則可依法或先是男如何余聞有定法定母年日月與受胎時日算之遇奇則爲男遇偶則爲女知爲女胎卽可依法】

婦人姙身不欲令見醜惡物異鳥獸食當避其異常味不欲令見熊羆虎豹並及射鳥射雉食牛心白犬肉鯉魚頭席不正不坐割不正不食聽誦詩書諷詠之音不聽淫聲不視邪色以此產子必賢明端正壽考所謂父母胎教之法【盧氏曰子之得淸純滋液則生仁聖得錯亂之气則生貪淫子因母气也】故古者婦人姙娠必愼所感感於善則善感於惡則惡矣姙娠者不可啖兔肉又不可見兔令兒唇缺又不可啖生薑令兒多指

異說云瞽瞍夫婦凶頑而生舜叔梁紇淫夫也徵在失行也加又野合而生仲尼焉安在有胎教也【盧氏曰夫甲及寅年生者聖以年在嵗徳在甲寅之年生者則然矣亦由先天也亦由父母气也古者元气淸故多聖今者俗淫陰濁故無聖人也】

豫章郡衣冠人有數婦暴面於道尋道爭分銖以給其夫輿馬衣資及舉孝亷更取富者一切皆給先者𨿽有數年之勤婦子滿堂室猶放黜以避後人

諸逺方山郡幽僻處出蜜蠟人往往以桶聚蜂每年一取

逺方諸山蜜蠟處以木爲器中開小孔以蜜蠟塗器內外令徧春月蜂將生育時捕取三兩頭著器中蜂飛去尋將伴來經日漸益遂持器歸

人借帶眠者則夢蛇

鳥銜人之發夢飛

王尒張衡馬均皆冒重霧行一人無恙一人病一人死問其故無恙人曰我飲酒病者食死者空腹

人以冷水自漬至膝可頓啖數十枚瓜漬至腰啖轉多至頸可啖百餘枚所漬水皆作瓜气味此事未試人中酒不解治之以湯自漬卽愈湯亦作酒气味也

昔劉石於中山酒家沽酒酒家與千日酒忘言其節度歸至家當醉而家人不知以爲死也權葬之酒家計千日滿乃憶石前來酤酒醉當醒耳往視之云石亡來三年已葬於是開棺醉始醒俗云石飲酒一醉千日

舊說雲天河與海通近世有人居海濵者年年八月有浮槎去來不失期人有奇志立飛閣於槎上多賫糧乘槎而去十餘日中猶觀星月日辰自後芒芒忽忽亦不覺晝夜去十餘日奄至一處有城郭狀屋舍甚嚴遙望宮中多織婦見一丈夫牽牛渚次飲之牽牛人乃驚問曰何由至此此人具說來意並問此是何處答曰君還至蜀郡訪嚴君平則知之竟不上岸因還如期後至蜀問君平曰某年月日有客星犯牽牛宿計年月正是此人到天河時也

人有山行墮深澗者無出路饑餓欲死左右見蛇甚多朝暮引頸向東方人因伏地學之遂不饑體殊輕便能登巖岸經數年後竦身舉臂遂超出澗上卽得還家顏色悅懌頗更黠慧勝故還食穀啖滋味百餘日中復本質

天門郡有幽山峻谷而其土人有從下經過者忽然踴出林表狀如飛仙遂絕迹谷中如此甚數遂名此處爲仙谷有樂道好事者入此谷中洗沐以求飛仙往往得去有長生意思人疑恐是妖怪乃以大石自墜牽一犬入谷中犬復飛去其人還告鄕裏募數十人執杖揭山艸伐木至山頂觀之遙見一物長數十丈其髙隱人耳如簸箕格射刺殺之所吞人骨積此左右已成封其蟒開口廣丈餘前後失人皆此蟒气所噏上於是此地遂安穩無患

博物志卷十

