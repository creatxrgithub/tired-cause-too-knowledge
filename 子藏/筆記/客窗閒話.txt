客窗閒話淸吳熾昌

第一卷

明武宗遺事五則馮皮匠查氏女雙縊廟呆官蕭希賢李寡婦鸞仙五則

第二卷

王夢蛟假和尙公大將軍延師無眞叟磁州地震記神童時醫神尼

第三卷

魏元虛淮商宴客記某駕長張慧仙寄外詩記白安人齊叫化八松墓義丐

第四卷

書安邑獄和闐玉鼠孫壯姑沈竹樓書訟師五則調白劉智廟吳橋案

第五卷

談鬼十二則孝女義僕劉大漢兪生

第六卷

陳制軍瘦馬查商場外孝廉郝連大娘周姬沈太守

第七卷

先覺僧華瘋子騙子十二則某廣文三官救劫雷神

第八卷

湯文正科場五則卜者梁翁小王子姚幕府周封翁陬邑官親同胞三鼎甲

續

第一卷

吳封翁難女語怪七則某官保黃大王祝由科李蒙師唐詞林

第二卷

南宋髙宗遺事王土地許湛然王理堂權閻羅王補訟師二則粵東獄職謬智女

第三卷

陸淸獻公遺事補騙子五則姦僧獄義盜嚴氏悟知子潘善人身毒國

第四卷

某制軍夫人秦良玉遺事某郎中術芷治痘烏蛇已癩金標客富貴死生定數一技養生

第五卷

六壬神課文孝廉妖人邢大郭去非何首烏補明武宗遺事三則通州吏目金山寺醫僧張廉訪

第六卷

某少君許宗伯巧令三則正夢圓謊先生鬼孝子荊茅

第七卷

義貓李老陳伯蔣三官飛車丁養虛阮封翁趙甲崇伯鯀象棋子斗鶉祿命

第八卷

疑難雜案五則轉女爲男二則程翁馬氏土神顯應拐帶爵大元戎某富翁百歲老人陳君耳神

吳生﹐余所取士也。遇余時正在壯年﹐其才華敏妙﹐學究天人﹐謂破壁飛去是意中事也。余於鸞臺鳳閣望之久矣。及甲申來都﹐已越二紀﹐猶是一領靑衫﹐而從事於蓮華幕裏﹐因貧攺途﹐深爲惋惜。乃出其所著《客窗閒話》問序於余。三復之﹐益覺才思雋發﹐議論淵深﹐生平郁頗之气﹐流露於斯﹐可怪也﹐亦可悲也夫。嗟乎﹗吳生欲移風易俗而不得其用﹐托是書以勸善﹐以懲惡﹐以示人趨避﹐旣有功於世道人心﹐當不脛而走天下﹐是亦名教之一助與﹗余故樂爲之序。時甲申相月書於燕邸長白山人

吳子賦閒之日﹐好集談客﹐設卮酒盤蔬﹐聽談古今逸事。遇有可驚可喜﹐足以自省而思齊者﹐一一舉筆錄之﹐久之裒然成集。或見而笑曰「何吾子之心思才力﹐妄費於無用之地也﹖若移其道以肄業於制藝﹐則詩文必工﹐可以名當世﹐可以昭來許﹐而猶可以拾靑紫。捨是不爲而乃卑卑者﹐欲附於稗官野史之流耶﹖」吳子肅容敬謝曰「客之言誠是也。𨿽然﹐客不見夫古今來聰明智慧之人﹐加以研煉揣摹之學﹐發爲詩文﹐昌明博大﹐自信足以傳世。又有明師益友爲之參訂﹐哲晜賢嗣爲之檢校﹐始克付諸剞劂﹐出而問世﹐其用心亦良苦矣。然不久卽爲婦女夾箴黹﹐爲庸夫覆醬瓿者﹐比比皆是。彼作稗官野史者﹐拉拉雜雜﹐不過逞一時之興﹐而足以動諸人之耳者﹐何也﹖其命意新而措訶淺﹐智愚之所共見者也。況僕悉就其所談之事而紀之﹐是以數十百人之心思才力供僕揮灑﹐豈無可觀之處乎﹖奚必獨抒己見﹐或頌揚而過當﹐或譏誚而招尢﹐爲人作夾黹覆瓿之具耶﹖」或曰「然則如吾子言﹐是塞文章之路﹐而辟稗官野史之邪徑矣。」吳子笑曰「客何泥也﹐僕之所爲﹐賢於博弈而已﹐何敢與髙文典冊同日語哉﹖」或曰「然則吾子之所爲﹐若胥鈔然﹐何又有翻新出奇之作耶﹖」吳子曰「僕所述客話﹐客之性情不一﹐有溫厚和平者﹐有詼諧譎詭者﹐有忿世嫉俗者。悉就其所談而筆之﹐無庸心於其間﹐而其詞自不同矣。」客捲口結舌而退﹐吳子又筆之﹐以弁於集首。時道光甲午夏薌厈居士題於保定寓齋

諸子總評

烏子耀云云﹕筆法遒勁。其突兀縱橫﹐離奇豪放處目不暇給﹐眞令人百讀不厭矣。《聊齋》復生未肯多讓﹐佩服﹐佩服。

範子今雨雲﹕喚醒世人不少﹐洵卓卓可傳之書﹐非尋常評話可比也。

方子幼樗云﹕紀事詳明而出筆儁雅﹐純是書生本色。筆墨不落做閒書人腔調﹐是以讀之口頰回津﹐不能釋手。又云﹕新穎而不怪﹐近理而不浮﹐殆今之善於立言者。班賦云﹕小說九百﹐本於虞初。若此者﹐視彼九百種頭﹐未知有所軒輊否。耀云先生許與《聊齋》並傳﹐固非阿私所好矣。熟復數過﹐勝餐餘甘子五百枝也。

髙子蕓藪云﹕薌厈深於《國策》﹐其舌湧瀾翻﹐硬語蟠空處﹐居然神似。

徐子子成云﹕《聊齋》《閱微》而後得此﹐可爲鼎峙。

題詞

何曾體例仿虞初﹐耳乍聞時手卽書。似此心花生筆底﹐添毫頰上更何如﹖

維揚鹺捨涼如許﹐陬邑郵亭暑盡驅。一卷奇文誦冰雪﹐不須重展北風圖。﹝時方酷暑﹐每誦編中二則﹐胸次頓覺淸涼﹐移我情者﹐不讓成連海上琴聲也。﹞

兒女英雄事盡傳﹐偶然寫到鬼狐仙。奇聞軼狀談何易﹐塵海搜羅已卅年。﹝此書創自丁卯﹐積今三十年矣。﹞幼樗方廷瑚

貪客過談談卽錄﹐咫聞軼事盡書之。縱饒客有蓮花舌﹐未及生花筆一枝。

筆意《聊齋》《觚賸》間﹐翻空徵實妙多般﹐編成雅自居閒話﹐到底曾無一字閒。犖生封左垣

博古窮經卅載余﹐筆尖神妙有誰如﹐文心處處皆生趣﹐閒話拈來卽是書。

雅俗詼諧盡可編﹐胸中異學得天全﹐搜羅今古奇談事﹐堪補《聊齋》未述篇。子述蘇纘

雨打蕉寒﹐風敲竹碎﹐客窗孤悶誰知。手先生此卷﹐頓覺愁眉。底事圍楸戰茗﹐還勝吹竹彈絲。挑燈細讀﹐傾杯未了﹐拍案驚奇。

搜神說鬼﹐夢雨翻雲﹐筆花五色紛摛。惟曩日虞初踵接﹐蒲叟肩隨。莫道虛樓總幻﹐須防腫背堪嗤。今今古古﹐無無有有﹐姑妄聽之。春谷陳寅賢右詞《雨中花慢》

其人如玉﹐其筆則仙。經經緯史﹐然乎不然。搜神述異﹐元之又元。心勾角鬥﹐肺鏤肝鐫。匪曰鼠璞﹐匪曰狐禪。讀古微書﹐庶幾近焉。小黻盧恩照

續客窗閒話序

蓋以帷天席地﹐人生等稊米之觀﹔弄月吟風﹐客路作浮萍之寄。造化旣成爲傳捨﹐寰區何限於吾廬。往事可傳﹐藉消晨夕﹔閒情偶得﹐聊足光陰。卽眼前之淸談﹐驅腹中之宿墨。手同揮塵﹐爪證飛鴻。此薌厈吳公所以有《續客窗閒話》之著焉。吳公浙水名流﹐燕山遊幕。𨿽事申韓之學﹐實耽周孔之書。廣有見聞﹐善於言論﹐每當知己相對﹐奇語可驚。得來風月之談﹐書作棗梨之刻。玆又續成數卷﹐共爲二編。禮制仿乎虞初﹐訛不必刪夫亥豕﹔文章間亦誌異﹐傳不必合爲鬼狐。漫作滑稽﹐等於遊戲。是固《說鈴》之嗣響﹐仰亦《觚賸》之新音也。念自萬物不外乎逆旅﹐古今可諭以浮漚。當來牛去馬之場﹐溯此泣彼歌之會。荒煙蔓艸﹐昔年則競賞樓臺﹔勝地盛筵﹐他日則誰親魚鳥。人世之閱歷﹐正如馬足之輪﹔天上之星辰﹐祗共蟻行之磨。苟使弗畱翰墨﹐一任雲煙﹐聽散佚於無稽﹐薄荒唐而不述﹐吾恐古無說部﹐異書旣失於傳聞﹔世乏稗官﹐汗簡且難於考鑑已。卽持管見﹐以弁簡端。是爲序。性甫謝理

生年閱歷﹐恍悟祕詮。人有癖好﹐必爭投焉。故孟嘗好客﹐珠履三千﹔葉公好龍﹐虯螭見前。太白好飲﹐鬥酒百篇﹔僕好閒話﹐與客言言。奇聞軼事﹐告述連綿。自少而壯﹐前三十年。所有聞見﹐已付雕鐫。自壯而老﹐又三十年。投僕所好﹐搜羅蕃宣。續成八卷﹐就正羣賢。或曰「讀子之集﹐似詔薛君以土偶桃梗﹐繪葉公之神龍蜿蜒。詞成白雪﹐舌吐靑蓮。彰善闡惡﹐正正平平。續之無盡﹐越著新鮮。」對曰﹕僕古稀已屆﹐兩耳塞綿。客縱雕龍災轂﹐盡態極妍﹐其如無所聞問﹐難與周旋。賦聾而止﹐力盡情堅。詞多疵累﹐志欲求全。誰其訂正﹐髙君寄泉。一經筆削﹐較勝於先。聊陳大意﹐韻語是編。時維道光庚戌中秋旣望薌厈自序於泉州官舍之西齋

題詞

說苑紛紛各逞長﹐誰攀屈艷與班香。《蓴鄕》《觚賸》諸家後﹐合讓吳生遠擅場。

客窗風月自年年﹐掇拾叢殘手劈箋。怪得蓮花開幕府﹐本來舌底粲靑蓮。

說法何妨偶現身﹐仙才艷福證蘭因。千金能卻豪家聘﹐不信紅閨大有人。

邂逅畿南小滯畱﹐瓊瑤先喜一編投。何時快把驚才筆﹐與爾同登海上樓。虹江陸元烺

喚世婆心錦繡腸﹐縱橫椽筆發潛光。遙知蓮幕三更月﹐定有幽靈拜石牀。

勸懲彰癉湧毫端﹐枵腹思移一字難。勝讀《毛詩》三百首﹐莫將閒話等閒看。

客中滋味本無聊﹐魍魎情形盡態描。立意豈誇狐鬼傳﹐自將遺事溯前朝。

閻羅王亦待人權﹐身毒國名尢駭然。漫道先生工說謊﹐先生此謊不須圓。

封翁有後善通神﹐智勇偏教在婦人。喚醒幾多名利客﹐盜知守義鬼榮親。

憶從筆墨訂交情﹐兩載相思未識荊。何日客窗一閒話﹐不須說鬼說生平。經圃達綸

吾兄作客三十年﹐奉身橐筆向北燕。遂謝制舉專讀律﹐相與決事無間然。有時揮塵無一事﹐說有談空各盡意。卻於紛紜錯雜中﹐別出心裁森斷制。古來記載千餘家﹐或奇或正多紛拏。正則史乘誌略詳明而核實﹐奇則鬼怪神仙詭譎而浮誇。無論機錦七襄才八斗﹐畀益人心始可久。伸紙過服如煙雲﹐作書玩志等瓿缶。人言道徳變刑名﹐編排法律堅長城。操縱能得法外意﹐依然道徳遊至淸。兄今此作非記實﹐借鑑記諷文而質。以犯爲避眞妙手﹐通觀卽是申韓術。與兄睽隔廿載余﹐登堂問訊風雪徐。地闊天長喜會面﹐此後著述當何如。

同懷弟靖符卍生

薌厈先生續刻客窗閒話臺幸與校勘恭題二絕句王金臺笠卿

頻揮斑管藹如春﹐鐵案求生一念眞。活潑天機隨處暢﹐階前蘭桂仰靈椿。

幸讎亥豕正金根﹐藉對春風旦夕溫。我有一編慚刻楮﹐﹝舊著《墨塵》甲乙丙丁數編﹐尙未付梓。﹞何年負笥候班門。

卷一

明武宗遺事五則

明武宗皇帝﹐亦一代英主也。惟好爲嬉戲﹐有虧帝徳。卽其顚倒予奪數事﹐𨿽正史所不錄﹐聞諸故老﹐堪資談柄﹐條列於後。

戊辰科﹐庶常散館﹐例在內廷扃試﹐時諸詞林呈藝﹐有閩人林吉士者﹐好書古字﹐如以秋爲秌之類。帝怪之﹐問所自出﹐林歷舉以對。帝書咊字與認﹐林不識。帝曰「秋可作秌﹐和獨不可作咊乎﹖汝讀書少﹐未稱詞林之職﹐著回籍勤讀三年﹐再來就試。」林謝恩出。同鄕戚友咸知其爲帝所逐﹐皆不之禮。林本寒士﹐欲歸則無腰纏﹐欲畱則無斧資﹐欲就教讀﹐則爲都人輕薄﹐無延之者。無柰﹐在正陽門外賣字爲活﹐已逾年矣﹐幸其書法之佳﹐聳動一時。值帝微行過其肆﹐見觀者環堵﹐嘖嘖稱羨。帝不知是何異事﹐挨入人叢﹐睹一少年生據案揮毫﹐得意疾書﹐法並鐘王﹐句亦典雅﹐帝心羨之。緣當時一面﹐久則遺忘。遂入問曰「吾觀汝寫作俱佳﹐當今文明之際﹐何不應試﹐甘爲賤業耶﹖」林舉首見帝魁岸不凡﹐揖之就坐﹐對曰「我閩人林某﹐忝居詞林。」帝曰「詞林淸華﹐不合行同市僧﹐有玷官箴。」林曰「去歲散館時因不識禦筆﹐奉旨回籍讀書。」帝曰「旣奉諭旨﹐何不回去﹖」林曰「我實起於單寒﹐旅資無措﹐不得已爲此營生也。」帝曰「讀書人本色﹐何不就館﹖」林曰「人皆知爲逐臣﹐無敢延者。」帝曰「吾薦汝鄰省作一幕賓﹐不逾此耶﹖」林感悅揖謝﹐問帝爵裏﹐以便往拜。帝曰「毋庸﹐明日汝仍於此候信。」飄然而去。諸客皆爲林賀﹐曰「此必王孫公子﹐必有好音。」歡喜而散。次日﹐有內監賫黃封一函﹐白金百兩﹐與林曰「昨有官人囑我致閣下﹐其照封面行事﹐不可竊開﹐自取其禍。此銀以佐車馬之需。」言畢竟走﹐亦不道姓名來歷。林觀封面大書「親投山東巡按開拆。」欣然閉肆﹐雇車馬攜舊僕馳抵山左。時巡按左虛﹐系方伯權護。林安寓更衣﹐偕僕往拜。惟時風憲崇隆﹐官吏嚴肅。刺不易投﹐三日猶未得見方伯。林躁曰「我有都中密信須親投者﹐柰何阻我﹖」吏始爲通達﹐司閽者喚林入見﹐其行裝黯淡﹐疑爲抽丰之客﹐洋洋搖首曰「吾主攝通省總綱﹐公事繁冗﹐何暇接見同年故舊耶﹖若有書札﹐我爲代投﹐回寓聽信可也。」林無可如何﹐出黃封交之而歸﹐悶甚。未幾﹐寓主狂奔而入﹐望林叩首無算﹐曰「小人不知憲駕﹐褻瀆輿從﹐罪該萬死。」林憤然曰「主人何揶揄我窮途耶﹖」寓主曰「小人焉敢﹖」正分辯間﹐聞呼騶鳴炮之聲﹐中軍旗牌巡捕等官帶同吏役長跪請安畢﹐僉曰「奉方伯命﹐請欽使入署。」林如登雲霧﹐不知所謂﹐被羣擁入八座。儀仗山列﹐車騎雲從﹐直入巡按廳事。方伯公服趨迎﹐林下輿﹐見庭設香案﹐所投之黃封髙供其上。方伯跪請聖安畢﹐向林揖曰「請天使宣讀聖旨。」林開封讀曰「山東巡按缺出﹐卽著林某署理。」方知所遇者帝也。望闕九頓首﹐受印任事。方伯三揖稱慶﹐並道有失遠迎之愆﹐退居藩邸。林於是表謝聖恩﹐請陛見訓示。未幾﹐批回云「朕看爾人才去得﹐故有是命。爾其謹愼從公﹐毋忝厥職﹐三年後來京復命可也。」林居山東任滿﹐回京見帝。帝曰「如今讀書有資矣﹐以編修用﹐仍入翰苑﹐讀書三年﹐以觀後效。」

帝入樞密院﹐見在公之卿相方朝饔﹐見帝皆起﹐帝曰「卿等食訖來閒話可也。」遂入密室坐。於是卿相飯畢咸集﹐帝悉命坐﹐聞曰「卿等所食﹐知米之來歷不易乎﹖朕在儲宮時﹐意謂五穀若艸芥﹐聽其自生自長而已。今巡遊乎田野﹐察農夫之艱難﹐方知古人云「誰知盤中餐﹐粒粒皆辛苦」﹐誠不謬也。卿等所居﹐南北殊方﹐風俗各異﹐其若何播種﹐若何耕耨﹐若何收獲﹐各舉所知﹐以廣朕聞。」時公卿中多起自田間者﹐悉數見聞以對。惟尙書某系世冑﹐不知所云。帝微哂曰「飲食尙不知本原﹐何以理國﹖爾職居何部﹐日司何事﹐得無曠廢耶﹖」尙書惶恐叩首曰「臣職吏部﹐甫自部署來﹐見單開江南太湖司巡檢缺出﹐應歸部銓選。」等語。帝大笑曰「吏部尙書僅知此耶﹖」拂袖而入。同列皆尢之﹐尙書曰「我今日只記得此事﹐無可奏對者。」未幾﹐旨下云「太湖司巡檢缺出﹐卽著某補授。」尙書接旨﹐茫無主見﹐謂同列曰「我已降官﹐敢不赴任。但應陛辭否﹖」同列皆笑曰「微官末職﹐曷勝陛辭﹖只須午門外叩首謝恩﹐領憑赴任。但旨無降革字樣﹐應以一品服蒞事可也。」尙書倉惶就道﹐至則撫按率百官郊迎。尙書再三辭﹐具腳色手本﹐趨謁撫按﹐各官遜謝不遑﹐請居省會。尙書曰「帝命赴任﹐我何敢違﹖」擇日前往﹐府縣趨攺衙署﹐規制軒昂﹐亦用轅門鼓吹﹐與撫按等。尙書至﹐見署之三面皆農田﹐始悟帝意﹐欲其知稼穡之艱難耳。於是摒絕輿從﹐日以靑衣小帽遊閭閻﹐與二三父老講論民間疾苦﹐應攺革調濟者﹐悉往爲論。居數年﹐爲人排難解紛﹐以息訟端﹐民皆感悅。值宸濠叛﹐帝駕南徵﹐尙書見撫按曰「我曾待罪吏部﹐駕至不可不迎。然無巡檢接駕儀注﹐請公議之。」撫按司道僉曰「論品則居我等上﹐論職則在我等下。請以一品服伏謁百寮之末﹐何如﹖」尙書首肯﹐遂迎駕。帝乘逍遙馬﹐見之﹐呼尙書來前﹐曰「爾今知喫飯難耶﹖」尙書頓首謝訓。帝命隨至行宮﹐詢其所事﹐尙書將平日所著因革論縷析以對﹐帝大悅﹐命居亞相。

除夕﹐帝忽出宮﹐歷六部九卿公署﹐官吏皆回私宅度歲﹐虛無人也。至吏部﹐聞髙唱南腔﹐似有多人聚飲者。帝突入﹐惟一小吏﹐陳盤肉壺酒自歌自飲。見帝至﹐殷勤讓坐﹐酌酒勸進。帝問曰「汝何官﹐何獨居此﹖」吏曰「吾浙右人﹐此部掛名吏也。封篆後官與同事俱有宅可歸﹐是時團集妻孥飲合家歡矣。吾想如許案卷﹐設有不虞﹐貽誤不小。是以守此﹐不敢離也。」帝曰「汝好﹐明日再見。」遂起去。吏猶執燭遠導。元旦﹐朝見千官﹐帝問吏部尙書曰「昨在卿署看守者何人﹖卽召入見朕。」尙書遣郎官立喚。小吏當陛﹐舉首見帝﹐不禁戰栗。帝曰「無恐﹐汝能小心職守﹐勤愼可嘉。汝等役滿﹐應得何議敍﹖」吏日﹔「五年無過﹐以從九品歸選耳。」帝曰「汝欲何爲﹖」吏曰「小人所願者﹐太湖司巡檢。聞是缺前經本部尙書署理﹐鼓吹鳴炮﹐體面非常﹐但小人尙未滿役﹐不合例耳。」帝笑曰「朕命汝去﹐何用例爲﹖」吏歡欣鼓舞﹐疊呼萬歲。帝特命尙書予憑赴任。

宸濠之叛﹐禦駕親徵。舟泊淸河﹐帝登岸微行﹐入茶肆﹐聞人言下江因兵差截奪客船﹐橫行索詐﹐稍不如願卽毀客貨。嗟怨不絕。帝買小舟﹐變服似商人﹐以一衛士一小監﹐溯流直下﹐至楊關﹐有官舫甚巨﹐巡船數十﹐虎役百輩﹐攔截客舟﹐帝亦在內。逐舟搜索﹐云供兵差之需。客皆哀祈獻緡。至帝舟﹐帝僵臥艙中不之理。虎役擁帝登官舫﹐見一官憑幾危坐﹐從役森列﹐叱帝曰「汝何人﹐敢抗皇差﹐不畏官刑耶﹗」帝微哂之﹐官怒叱役摔帝行杖﹐幸衛士勇猛揮拳擋護﹐眾不能近。官益怒曰「是必江洋盜魁。」命拿舟子至﹐褫衣鞭撻﹐喝令指帝爲盜﹐帝怒﹐探懷出玉牌﹐命內監立召大員至。值蘇揚巡按接奉帝命﹐倉惶奔赴。官見巡按來﹐至船頭跪迎﹐正欲訴盤獲大盜緣由﹐巡按見帝立艙中﹐俯伏請罪。帝無言﹐惟指揮衛士奪此官紗帽予舟子戴之﹐曰「以酬汝痛。」方命巡按提此官去﹐追贓問罪﹐論大辟。失察之上官皆獲嚴譴﹐而客舟自此安行矣。

帝在宣化﹐有女子李鳳姐者﹐年十四五﹐有殊姿。其父設酒肆﹐以鳳姐當壚。是時父適在外﹐帝微行過之﹐見其丰神綽約﹐國色無雙﹐不禁迷眩。入肆沽飲﹐鳳姐送酒來﹐帝誤以爲倡伎之流﹐突起擁抱入室。鳳姐驚喊﹐帝急掩其口曰「朕爲天子﹐苟從我﹐富貴立至。」先是鳳姐恆夢身變明珠﹐爲蒼龍攫取﹐駭化煙雲而散。聞言頓悟﹐任帝闔戶解襦狎之﹐落紅殷褥﹐實處子也。帝大悅。時李父聞喊趨救﹐門已閉矣﹐惟聞寶釵聲顫﹐佩玉鏘鳴﹐其女气促音嘶﹐若不勝彊暴者。急奔告卡兵﹐蜂擁而入﹐見帝拔關出。兵士伏謁﹐叱令將鳳姐歸豹房﹐爵其父三品卿﹐賜黃金千兩﹐欲封鳳姐爲嬪妃﹐命其自擇。鳳姐固辭曰「臣妾福薄命微﹐不應貴顯﹐恐於身不利。今以賤軀事至尊﹐曷勝榮幸之至。伏願陛下早回宮闕﹐以萬幾爲念﹐則臣妾心安﹐較爵賞猶榮矣。」帝頷之﹐因睹鳳姐玄衣玄裳﹐益顯嬌媚﹐故不彊易宮裝。鳳姐恆於枕畔筵前委婉屢勸﹐帝乃擇日還京﹐與鳳姐並轡齊驅。至居庸關﹐風雷交作﹐鳳姐睹關口所鑿四大天王﹐怒目生動﹐眩暈墜馬。帝親扶之﹐疾忙外退﹐駐蹕行宮。視鳳姐伏枕泣曰「臣妾自知福薄﹐不能侍宮禁﹐請帝速回。」帝曰「若是﹐朕忍棄天下﹐不忍棄愛卿﹐決不歸矣。」鳳姐一慟而絕﹐帝哀憐甚﹐命葬關山之上﹐寵以殊禮﹐用黃土封塋。一夜盡變爲白﹐其陰靈猶不敢受也。帝追念其言﹐奮然曰「小女子尙知以社稷爲重﹐安忍背之﹖」遂還宮。正史載帝在豹房﹐百官交章勸諫皆不納﹐疇知一微弱女子力能回天﹐書所云髙明柔克耶﹖此功不可泯也。至今過關溝者﹐遙指白壤﹐艷談其事。

馮皮匠

馮某﹐武陵細民也。業皮匠﹐日以擔頭謀生﹐家僅一妻﹐破屋三椽﹐亦系賃住者﹐余無長物。值歲將闌﹐負債五六串﹐逋欠十餘家﹐剩有四百靑蚨﹐不足以償。與妻謀曰「我與爾此錢﹐市斗米度歲﹐我欲潛入紫陽山洞﹐俟元旦歸來﹐再作計較。債主來﹐則以我外出借錢爲對。」妻諾之。

遂攜壺茶懷炕餅襆被而往﹐瞥見山洞內有捷足先登之客﹐貂帽狐襲﹐危坐石幾﹐如木偶然。馮失笑曰「我豈誤入冢中乎﹖否則何遇此富貴之屍﹖若謂與我同心者﹐當屬窶人﹐子不應燦爛如是。」客聞人語﹐陡然驚覺﹐瞠目視馮曰「予觀足下﹐似非雅士﹐屆此殘臘﹐何不擁牀頭人﹐舉柏酒椒盤之樂﹐而乃抉具遊山﹐欲追慕淸髙乎﹖」馮曰「姑無論我﹐閣下何爲者﹖」客曰「予爲姚繼崇洋貨行主人也。放貸值百萬於郡縣各肆﹐際此儉年﹐各肆未能歸結﹐而客商在行坐取貸價﹐需五十萬金。予張羅數日﹐無人應貸﹐客商勢必告訐﹐則行業將敗。而予無歸著矣﹐不得已﹐權以此地當避債臺﹐第苦饑渴耳。足下來幸甚﹗」馮慨然奉餅餌﹐注茗以進﹐並道同病相憐意。姚飽啖之若珍羞﹐然繼而曰「足下所虧幾何﹐而亦甘趨苦境﹖」馮曰「吾儕小人﹐所負者五六串靑蚨耳。」姚曰「予𨿽同在窘鄕﹐此尙易辦。」脫腕上金約臂與之曰「足下姑以此質十串錢歸債﹐所餘煩沽酒炊飯以給予。」

馮欣然如姚囑﹐歸告其妻﹐教以烹炰。妻曰「久不舉火矣﹐竈灰堆積﹐曷先出之。」馮往鄰家借鋤簣﹐魯莽從事﹐灰去而竈崩。妻訝曰「眞倒竈矣﹐爲今之計﹐莫若擔去磚灰﹐掘地作竈﹐以供急需。」夫婦合作﹐未及土盡而石見﹐石去而兩巨缸﹐朱提燦然耀目。夫婦大悅﹐馮曰「今如之何﹖」妻曰「姑以簣運入我牀下﹐再作計較。」於是遞相搬運﹐銀盡起缸﹐缸下又石﹐石下復得兩缸﹐如是者三﹐共得六缸。馮曰「獲如許財﹐未知其數。所可慮者﹐宵小聞之﹐必來肆竊﹐否則彊項之徒知我驟富﹐或來欺詐﹐其柰之何﹖」妻曰「適聞山洞之客正需此物﹐況素昧平生﹐偶爾相值﹐能濟我貧﹐其爲人尙義可知。何不舉以托之﹐則彼得應急而我有依倚矣﹗」馮曰「汝言實獲我心。」亟往市中買熟物﹐攜燈而往。姚曰「來何濡滯﹐予望眼幾穿焉。」馮酌酒進食﹐將得有藏金﹐欲求寄頓之說從容告之。姚驚喜曰「足下言果實否﹖」馮曰「我感君義﹐其何敢欺﹗」飯畢﹐偕往觀之﹐見盈室白物﹐姚曰「天賜足下﹐兼濟予事﹐實無疆之庥﹐敢不荷此重任。」遂約爲昆季﹐以嫂呼馮妻。出對牌以半交嫂曰「予同馮兄先歸﹐卽飭健僕以筒來裝運﹐將半牌爲驗﹐符合者給之。」

偕馮反其室入後戶﹐覺院宇軒巨﹐深邃如入神廟。俾馮薰沐更衣﹐居然富貴气象﹐且囑曰「予將命乘輿迎兄來﹐前見諸客商﹐當示尊重。」姚先出。是時客商候無音耗﹐正喧囂間﹐見主人歸﹐環繞而詈曰「攺歲在邇﹐速淸我價﹐不汝寬矣。」姚大笑擺手曰「是些些者﹐何足道﹗予不過偶爲人累﹐遲數日耳。今迓予盟兄至﹐百萬金刻卽來矣。諸客長皆以大方著者﹐毋形小器﹐貽予盟兄笑也。」正排解間﹐司閽者報馮翁來。姚肅衣冠出迎﹐眾皆屏息以觀。見馮翁者年約四旬﹐裘裳都麗﹐僕從趨蹌﹐主人足恭致敬﹐迓入中堂。客商次第相見畢﹐旋命開筵。姚拱馮翁居首座。馮再三讓年長者﹐客皆曰「吾儕行規﹐不以齒序﹐惟財爲雄。久聞吾翁富甲大邦﹐宜居是位﹐勿撝謙過當﹐俾吾儕惶恐。」姚曰「客言是也。」扶馮上座﹐肴饌之盛﹐皆馮生平所未睹者。宴罷﹐僕放大天平居中﹐銀筒湧至﹐堆積如山﹐諸夥伴持籌握算﹐一一秤之﹐共得六十萬金。

姚呼諸客領價而散﹐謂馮曰「弟之起居服食皆足以供﹐吾兄可無事操勞﹐其將迎嫂來同室。執此合業經營﹐無他慮矣。」馮唯唯。由是行業益盛﹐二姓之子孫﹐至今稱巨富云。

查氏女

萬曆間倭寇之亂﹐緣日本國王正妃卒﹐王思中華女子艷麗﹐遣將入寇﹐沿海擄掠。至鹽官州﹐猝不及備﹐官吏棄城逃竄。有查氏女者﹐年已及瓜﹐慧中秀外﹐久失恃。聞寇至﹐請父兄同眾奔避﹐曰「女兒足弱﹐不能追隨﹐途中慮有牽顧﹐俱罹於禍。莫若女自爲計﹐決不貽羞﹐恐亦不致遽死也。」寇急﹐父兄迫之﹐堅持不行。父兄泣捨而去。女平日閱本艸﹐見有藥名鬧揚花者﹐服之卽死﹐周時可醒﹐預已市得﹐遂密縫上下衣﹐研藥爲末以俟。聞寇入城﹐遽吞之斃﹐倭入室﹐見女顏色如生﹐撫之溫軟﹐冀可救活﹐且容貌傾城﹐不忍捨去﹐負之入舟。逾時而蘇﹐見身臥海舶﹐諸女環泣。細詢之﹐知同被難者。女慰之曰「毋徒恐怖﹐能從我謀﹐似可脫難。」諸女密商之﹐女授以計﹐緣倭將爲王覓妃﹐故無敢犯諸女。及舟抵日本﹐倭將見美女無恙﹐歡欣鼓舞﹐以獻國王。王見查氏女﹐遂其所欲﹐命通事告以敕立正妃之意。

女曰「我中華人﹐願與中華女子爲伍。王若能盡出本國宮女﹐而以同來諸女爲宮人﹐則惟王所命。」王以其嬌弱女子何能爲﹐喜允之。命扶入宮﹐開合歡宴﹐女同諸女酌酒勸王﹐密以前藥入酒。王遽吞之﹐不覺眩暈﹐意謂醉矣﹐擁女入大內﹐欲褫其衣﹐正枝梧間﹐王瞠目流涎而倒﹐不知人事。女搜得兵符﹐喚諸女同出外廷﹐傳通事諭倭將曰「王問悉我家有徑寸珠能定颶風﹐命我去取作鎭國之寶。爾諸將速備巨舟偕往。」倭將驗兵符﹐信之。遣一旅同諸女揚帆西歸。次日﹐王不視朝﹐王弟潛入大內探之﹐見王僵臥於寢﹐弒之自立。世子怒﹐各興其黨互相攻擊﹐其國大亂﹐故無追者。女至鹽官城下﹐已有警備﹐命通事喚城上長官﹐女告以故﹐官狐疑未決。女請喚其父來﹐認之確﹐縋入城﹐告長官﹐大備酒肉﹐納以前藥﹐遣使諭倭眾曰「王妃取寶卽回﹐先以酒肉犒爾等﹐其各飽餐以待。」眾皆樂﹐醉飽而倒﹐使者駢戳之﹐以諸女歸宮﹐不廢一矢而得倭首級。遂報大捷﹐旌查女之門﹐而各官晉秩有差。

薌厈曰﹕奇偉者女﹐無恥者官﹐寇至則逃竄﹐寇退則警備﹐始終雌伏可也﹐柰何冒查女之功而庸爵賞﹖吾見其衣冠楚楚﹐與拜受巾幗等耳。或曰雌飛自然﹐雄伏造化。若循常理﹐焉得有此奇聞﹗

雙縊廟

任迂叟﹐浙右儒生。富而無子﹐惟一女﹐名之曰「宜男」﹐飾雕爲雄﹐聊娛膝下。延師教讀﹐以充石麟。時有東鄰之子白雲娥者﹐其父老年所得﹐慮其嬌柔難育﹐爲之貫耳披鬟﹐呼爲云姐﹐附任氏之學﹐與宜男爲窗友。時女年十三﹐男年十四﹐兩小無猜﹐二情相洽。校書賭誦﹐互角聰明。女或勝之﹐則劃云之面﹐相與嘲笑。適師外出﹐女之母與姑入塾﹐不識云之爲男也﹐視其柳眉疊翠﹐杏臉舒紅﹐與其女壁合珠聯﹐爭輝並耀﹐嘆曰「使宜男而果男也﹐使配云姐﹐眞一對好姻緣。」姑曰「儂合爲媒﹐問云姐願否。」母笑曰「以待來生。」云始知宜男之爲女也﹐益比暱之。

一日﹐師講《易》﹐至「男女媾精」句﹐艸艸讀過。女請問媾精之義﹐師嗔之曰「是非兒女子之所宜問。」女曰「聖經賢傳﹐豈有不可對人言者哉﹖」師莞爾他顧。云凝睇流盼﹐悄喚「阿呆」。女更狐疑莫釋矣。值師之友來約湖山之遊﹐聯袂而去。女問云曰「姐縱慧悟﹐未必能通易理。何哂我爲﹖」云曰「難言也。祕密之旨﹐非效其形狀﹐終不明晰。」女笑從之﹐攜手入師臥室﹐共坐榻上。云擁女於懷﹐探手於袴﹐撫其琦葩初綻﹐蓮瓣微開﹐女嗤嗤笑﹐卻之曰「與姐等耳﹐毋徒相擾。」云曰「人各具體﹐奚能相同﹖」乃推女橫陳﹐急卸其袴曰「我教汝媾精。」女拒之曰「昭昭白日﹐姐不羞耶﹖」回手撫云﹐則紅霞仙杵﹐觸指翹然。女訝曰「是何物也﹐我何無之﹖」云笑曰「以有補無﹐斯謂之構。請嘗試之。」於是牡丹露滴﹐巫峽云停。女整衣起笑曰「媾精如是﹐無怪師之祕而不宣也。」

從此師或不在﹐則玉山相並﹐霧鬢斯磨﹐搶韻聯吟﹐遞相贈答。云塡《望江南》一闋投女曰「香閨憶﹐憶昔乍親卿。錦帳甫垂參喜懼﹐寶釵亂顫忍嚶鳴﹐此刻不勝情。」女答之曰「香閨憶﹐憶昔就蕭郎。欲避羞難遮綺扇﹐最銷魂處卸華妝﹐共入黑甜鄕。」云疊贈曰「香閨憶﹐憶昔鬧陽臺。春融柳舞鶯梭捷﹐露沁花嬌燕剪開﹐濃艷滿情懷。」女復曰「香閨憶﹐靦腆憶初朝。艷奪小桃嗔婢妮﹐樣畱新月倩郎描﹐另有一番嬌。」歡娛易過﹐不覺臘去春回﹐女年加長﹐待字深閨﹐不復出就外傅矣。云亦還其本來﹐另尋師友。女作書投之曰「同學妹宜男襝衽致啟云娥哥哥足下﹕憶昔情融絳帳﹐暫得連鑣﹔泣別蕭齋﹐遽成分襼。緬維現身說法﹐祕傳法象之微﹔口角吟香﹐共斗香奩之句。方期此樂可常﹐豈意於今不再。況雌伏者頓爾鸞翔﹐雄飛者反嗟豹隱。我心匪石﹐能不黯然。伏願速遣冰人﹐以踐海誓。則半瑕之璧﹐幸得全歸﹔已破之舟﹐不致淪溺。縈縈俟諾﹐戚戚布函。伏祈采覽。」云得書情急﹐恃寵撒嬌﹐直告父母。父𨿽怒其不端﹐然事已如斯﹐轉慮其子失所﹐遂倩密友卽任翁之戚﹐敬備鳧儀﹐往求鳳卜。任曰「西鄰白翁固所索識﹐第伊僅有掌珠﹐那得配我假子﹖」媒曰「其女實男子﹐僞作女妝﹐以期易養耳。」任曰「卽云姐耶﹖」媒曰「是也﹐翩翩美少﹐諒必中東牀之選。」任曰「不可﹐不可﹐云姐昔與我女同學﹐若與聯姻﹐是無私有獘﹐玷我家聲矣。」媒以童稚何知﹐決無他故之言﹐再三勸之。任怒掉頭而入﹐媒復白翁﹐云不知也﹐尙歡欣鼓舞﹐與女書曰「同學愚兄云娥頓首啟宜妹妝次﹕睽隔半年﹐相思兩地。何期雲間之鶴﹐忽墮瑤函﹔原上之鴒﹐載銜嘉命。焚蕓盥誦﹐頓慰調饑。來諭悉遵﹐冰人已遣﹐諒尊甫知我﹐必允好逑。佇盼河橋鵲影﹐正當授采之期﹔緱嶺鸞聲﹐擬上催妝之什矣。克惇舊好﹐再締新歡。如鼓瑟琴﹐重疊香閨之韻﹔宜其家室﹐應續化生之文。諒必卿爲我喜﹐我爲卿賀。書報宜妹知之。」

時女已聞父決絕之言﹐飲泣數日矣。母知其意﹐反加詈也。得云書﹐慟絕復蘇﹐復書曰「顧接瑯函﹐深叨錦注。第君家柯使﹐徒抱空言﹐老父以迹涉嫌疑﹐遽爾決絕。云郎其未之知耶﹖從此機云池館﹐鶴唳空聞﹔王謝樓臺﹐燕夤靡托。此日靑閨已經蝶散﹐當年紅粉將屬煙銷。是固妾之命也。想云郎才是子桓﹐徒懷絳樹﹔情同穆滿﹐空憶亦烏。諒必同此悲憤耶﹖然以馬卿之才﹐不患無文君之配。而妾則已非完璧﹐豈可二天﹖故夜寢偶思﹐則涕泗被面﹔晨興忽感﹐則爪指亂爬。嗟﹐嗟﹐失此於歸﹐終成墮落。如不棄糞土﹐敬訂逾垣﹐面訴離忱﹐以表永訣耳。臨風嗚咽﹐援筆酸辛。云郎采覽。」云得書﹐心亂於麻﹐淚零如雨。細問其母﹐猶含糊答應﹐知事之決無濟也。俟蟾明之候﹐踏梯逾墻﹐女已於檐頭接入。相持對泣﹐淚繼以血。女曰「妾生不逢辰﹐之死靡他。旣不能續前緣﹐當以魂依左右耳。惟願郎君新不忘故﹐時以杯羹呼名而奠﹐則九原如在矣。今邀郎來﹐知我死所。」遂指其牀﹐己紅絲結扣﹐懸於頂格。云曰「生不同衾﹐死當同城。奚忍捨我﹗」搶先入扣﹐女往牽救﹐則抱女同登﹐雙雙畢命。

次日﹐婢媼喚女不應﹐掇戶而入﹐瞥睹雙懸﹐驚呼翁至﹐撫之俱僵﹐且兩屍互抱不解。喚白翁來﹐共鳴諸官﹐判曰「審看得白雲娥與任宜男者﹐居本比鄰﹐幼而同學。盈盈弱女﹐僭稱冠帶之雄﹔渺渺丈夫﹐反襲裙釵之飾。陰陽顚倒﹐堪嗟兩老之朦朧﹔天地絪縕﹐宜有雙星之繾綣。繼而瓊田大去﹐碧海無歸﹐借斑管以描愁﹐托瑤箋而請命。旣以參媒氏妁﹐好逑稱意之花﹔允宜鳳舞鸞歌﹐竟唱定情之曲。而乃不容坦腹﹐徒悔噬臍。密簡傳心﹐愁甚衡陽之雁﹔捧書泣血﹐淒逾巴峽之猿。縞袂趍風﹐匹夫之志難奪﹔紅顏赴義﹐匹婦之諒可悲。遽爾雙璧同組﹐立絞鴛鴦之頸﹔循環合體﹐牢牽蛤蚧之身。𨿽事不可風﹐而節猶足取。律設大法﹐例順人情﹐用是殮以巨棺﹐俾作同工之繭﹔葬諸大陸﹐將生連理之枝。從此地下長眠﹐不羨人間短景。本縣特以表圭璋之堅志﹐非徒艷花月之新聞﹐此獄。」斷令合葬西湖之麓。

風流花判﹐傳誦一時。故士有往弔之者。鄕愚不知﹐謂其有所祈禱﹐尢而效之﹐有求必應﹐趨之如市。竟於墳前立廟﹐香火大盛﹐至今廟貌狁新﹐其爲發情止義之報耶﹖

呆官

進士某﹐銓得某縣令﹐戚友慮其呆也﹐薦與一干僕諳習儀文者﹐官欣納之。至省謁上官﹐勢將直入中門﹐其僕挽之由左。繼又拜首邑﹐令亦由左扉入﹐其僕推之入中門。官回館捨﹐怒其僕曰「若何顚倒搖弄﹐我豈木偶耶﹖」僕知其意﹐對曰「非爲中門左門之故耶﹐撫司道府上憲也﹐禮應偏門入﹔首邑同寅也﹐禮應中門入。此所以辧等級﹐非敢播弄也。」官大悟曰「是汝不愧爲紀綱之僕﹐將重托汝。」僕乘機求司閽﹐官大笑曰「爲大令親隨﹐何等親密。反求管門﹐是下走之職。汝捨近就遠﹐辭尊居卑﹐豈非呆耶﹖」僕曰「小人欲之。」官曰「非我薄汝﹐莫悔莫悔。」遂命司閽。

往蒞任所﹐書役盛服跪迎﹐官下輿答禮。至署﹐吏送下馬﹐飯甚丰腆﹐官大樂﹐命僕速備名柬謝之。僕曰「此皆屬下人所應爲者﹐受之而已﹐無答禮。」官以禮無不答之言反復辯論﹐僕以儀注告之﹐始悟官體應尊嚴也。次日謁廟行香﹐師生鞠恭迎之﹐入門三揖﹐傲慢不答。師生怒﹐咸譏誚之﹐抱慚而歸。怒詈其僕所云儀注之非﹐僕曰「入聖人禮法之門﹐接師生淸髙之士﹐謙讓未遑﹐方合儀注。今自背之﹐非小人言謬也。」官搖首曰「世故變幻﹐較之八股時文難做多矣。」

又次日﹐點卯至東關地保﹐官大怒拍案﹐一筒之簽盡撒於地﹐叱役選大杖撲之。地保不知所以﹐惶悚受杖訖﹐匍伏哀鳴曰「小人應卯無誤﹐從何開罪﹖求明諭以便攺過。」官余怒未息﹐喝曰「我未達時﹐偶欠錢糧者﹐借貸未遂也﹐爾逼我逃遁﹐辱及妻孥﹐此仇銘刻於心﹐剝爾膚削爾骨方消我恨。一撻爾尙何冤﹖」地保日﹔「爺府居原籍之東關耶﹖」曰「然。」曰「離此數千里矣﹐與小人何干﹖」官方知誤﹐遽叱曰「無論遠近﹐我知東關地保決非好人。敢與官嘩辯﹐應加責爾口。」地保抱頭鼠竄而逸。

又次日放告﹐有老人面稟其子忤逆者。官訊之﹐對曰「小人世業紉工﹐今眼目昏花﹐藉子奉養。祭小人之子遊手好閒﹐棄人小不顧﹐將爲餓殍矣。求教訓之。」官怒曰「不孝重情﹐汝退﹐我卽喚汝子責之。」時爲紛紛遞呈者所嬲﹐官心煩而退。忽憶及忤逆事﹐命僕喚紉工﹐僕誤謂其欲成衣也﹐喚平日伺應之紉工至。官盛怒升堂﹐喝命大杖﹐責訖﹐紉工泣訴曰「小人何罪﹖」官曰「棄養汝父﹐尙稱無罪﹐眞不知薄罰之恩者。」紉工曰「小人幼失怙恃﹐何父之有﹖」官益怒﹐曰「父尙不認﹐悖逆之徒豈可輕恕﹗」吏役僉跪告曰「此人自幼在署應差﹐小人等俱知底細﹐其父母實於某年月日病故﹐眾所共知﹐惟祈照察。」官駭曰「才口訴之老人其鬼耶﹖」眾曰「此某紉工之父﹐非此人父也。」官知又誤﹐彊叱曰「爲人子者﹐不能顯親揚名﹐僅作賤業﹐是爲辱親不孝莫甚﹐再敢辯者﹐立予重罪。」紉工茹痛而去。

官飲量甚洪﹐日必沽酒數觔。怡然獨酌﹐突有喊冤者﹐正醺醺時也﹐阻其雅興﹐懷怒升堂﹐拍案喝打﹐並不擲簽。役跪請曰「打若干﹖」官伸指曰「再打二觔。」吏役笑不可遏﹐竟至哄堂。官慚而退。

各役領工食﹐動需數百金﹐官怒曰「我安得如許閒錢養如許閒人耶﹖」欲批飭不準。僕曰「此非出自己資﹐系錢糧項下畱支之款﹐國家定例﹐不能不準。」官猶豫曰「然第若輩居心狡獪﹐聞其正名之外有所謂混名者﹐一混則無所不混﹐恐其今日以正名領﹐異日復以混名領﹐則被冒支無窮矣。我意欲令其正混各名俱注明領狀﹐當堂驗發﹐庶免混冒。」僕以此無礙於事﹐飭吏照辦。官升堂﹐點給至轎夫﹐怒謂曰「我僅見二人擡轎﹐如何領工食者四名﹐豈非冒混耶﹖」轎夫曰「轎後尙有二人。」官微哂曰「據汝言﹐亦僅有二人。」對曰「配以轎前之二人﹐非四耶﹖」官無詞以詰﹐方按其名。其一曰某﹐又名洋洋得意﹔其二曰某﹐又名不敢放屁﹔其三曰某﹐又名昏天黑地﹔其四曰某﹐又名拖來扯去。官詫曰「世安得有如是異名﹖且停放。」退問幕客﹐客笑曰「若輩譏誚閣下不淺矣。」官曰「何爲﹖」客曰「閣下後擁前呼﹐則洋洋得意﹔謁見上司﹐則不敢放屁﹔問案對詞﹐則昏天黑地﹔何以結訟﹐則拖來扯去而已。」後此官決囚﹐因斬絞錯誤﹐被參罷去。

或問曰「天下竟有是人耶﹖天下遂無是人耶﹖」薌厈正衿對曰「民饑而曰何不喫肉麋﹖」古來有此帝王﹐世間寧無此官長﹖且此官之呆﹐勝於自以爲精明彊幹者多矣。卽其禮節顚倒﹐尙知與僕反復辯論﹐其虛心勝於自滿者。其責東關地保﹐尙能實告以故﹐其朴直勝於遷怒者。其用刑錯謬﹐尙自覺有誤﹐其知過勝於偏執者。至刻扣工食﹐今已視爲當然﹐此官尙能當堂給發﹐其廉潔勝子貪婪者。嗟乎﹗世之親僕用事﹐賄賂公行﹐奔竟上官﹐卽登薦牘﹐挪移虧欠﹐旋入咨追﹐較此官未知其誰呆也。要之幕客一論﹐實爲中下者定評﹐故轎役混名至今﹐人人知之。」

〇曾歷一邑﹐見紳民公檄討官者﹐其文仿駱賓王討武曌檄﹐附錄一證。

爲某縣某令者﹐人本齷齪﹐家起寒微。昔逢糊目試官﹐曾以蕪詞中式。洎乎入仕﹐大玷官箴。潛萌弄法之姦﹐陰圖受賕之實。入門見賄﹐鯨吞不肯讓人﹔掩袖進私﹐狐媚偏能惑憲。移某縣之毒手﹐剝某邑之脂膏。加以鬼蜮居心﹐豺狼成性﹐近狎邪僻﹐深惡賢良。罔上欺君﹐虐民酷吏﹐人神之所共嫉﹐天地之所不容。猶復包藏禍心﹐窺竊巨室﹐邑之富戶﹐繩之以小愆﹔妾之私親﹐委之以重任。嗚呼﹗包龍圖之不作﹐海忠介之已亡。國賦橫徵﹐任呼嚎而莫應﹔關節周到﹐反保舉以揚名。某令恃有護符﹐益逞貪墨﹐論案情之巨細﹐索價值之重輕。激胥隸之狂狺﹐良有以也﹔致紳衿之訐告﹐豈徒然哉。是用气憤風雲﹐志安閭裏﹐因四鄕之失望﹐順萬姓之同心。爰舒義詞﹐以儆孽宦。南連鄰境﹐北盡本鄕﹐冤黎成羣﹐哀鴻徧野。米麥柴炭﹐折價之計靡窮﹔鹽當牙行﹐剝削之謀何盡。嗟聲動而悲風起﹐怨气沖而明斗昏。暗鳴則貧富恐惶﹐叱吒則男婦觳觫。以此謀利﹐何利不興﹖以此害人﹐何人不害﹖某等或居要地﹐或到公堂﹐或膺摧折於詈言﹐或受撲責於非理﹐事猶在邇﹐孰肯忘情﹖三尺之法未亡﹐一紙之書可托。倘能轉禍爲福﹐攺過自新﹐共矢精白之心﹐立洗鮏羴之穢﹐誓以皦日﹐安鎭此邦。若其眷戀銅山﹐徘徊阿堵﹐坐昧先幾之兆﹐必遭盈滿之誅。請看今日之檄文﹐豈是尋常之泛話﹗

蕭希賢

維揚蕭姓﹐世業鹺商。翁以好士﹐揮灑數萬金﹐家因中落﹐鬱鬱而亡。其長子希聖﹐自幼得與諸名士遊﹐燻陶成學﹐由甲科入館選﹐轉部郎而膺外任。初爲雲南大理太守﹐奉太夫人並攜其幼弟希賢赴任。希賢者﹐太夫人中年所生﹐溺愛過甚﹐已弱冠而不事詩書。太守以母故﹐亦不甚督責﹐然亦無大過。其在衙齋﹐好與幕客談黃白之術。客因說之以滇地爲產礦之區﹐山中銀苗盛衰﹐視其艸木卽辧﹐每有以數十金置一巒而發家千倍者﹐故外來遊民半以此營生也。希賢艷羨之﹐因是日偕客徧歷羣山﹐以求奇遇。搜索年餘無獲。

客妄指一峯﹐謂此中產礦甚旺﹐不過爲脫卸計耳。希賢深信不疑﹐卽與山主議價﹐以百金得之。驟欲集夫開采﹐太守力阻不從﹐以嬌賴太夫人﹐使乃兄屬下貢夫以助。咸趨奉貴介弟﹐無不樂從其事者。於是丁男湧集﹐合力興工﹐鋸木鑿山﹐穿石穴土。希賢往來監工無倦色﹐如是者五六年﹐虛擲億萬工﹐一無所得。太守以俸滿入覲﹐須攜眷去﹐勸其弟捨是同行。希賢泣下曰「弟一生事業在此﹐工旣將成﹐本亦不少﹐若半途而廢﹐死不甘心。」太夫人不忍拂其志﹐傾乃兄之宦囊﹐剖其半與之曰「兒姑以此相摶﹐若一二載不得﹐則剩數百金作腰纏而歸﹐切勿迷戀沈溺於此﹐以貽母兄戚也。」遂泣別。

太守去後﹐屬下之夫皆星散﹐希賢自募役夫﹐昕夕從事者又數載。是歲中秋﹐計短夫價若干繒﹐工頭已言之屢矣﹐而囊中僅剩十餘金。度無以應﹐乃囑其僕盡以餘金市酒肉﹐號召眾夫﹐勞之曰「予夜夢神人謂予﹐大礦將見﹐須協力往東南開﹐則望日可得。敢告諸君﹐盡今日之力﹐予將倍償工價。」眾皆踴躍歡呼﹐飽餐而去。希賢前往峯頭巡察﹐則丁丁之聲﹐眾力齊奮。喟然嘆曰「予誆此役夫﹐心力交瘁﹐而前欠難償﹐必遭其辱﹐止則無以爲生﹐逃則足力不濟。不如死休。」於是解帶懸樹﹐正遙拜母兄﹐哀泣追悔之際﹐忽見其僕偕頭目飛奔而來﹐料不及投繯矣﹐迎問其故﹐僉喘息叩首﹐道賀曰「神人之言不謬﹐已得大礦﹐請往拜祭。」希賢喜出望外﹐趨視之見﹐大穴已辟﹐其內黑色拳塊﹐一望皆是。眾夫僉來叩首請賞﹐歡聲雷動﹐曰「此墨綠礦也﹐最難得者。其源遠﹐其色髙﹐非大福人烏能致此﹗」

希賢樂極﹐不知所云。其僕爲之邀集舊友﹐或司載籍﹐或司會計﹐或司監督﹐或司賓客﹐量能授任。羣謀報官設廠﹐內有三分皇稅。是以帥遣弁兵﹐安營環守﹐文自中丞以下﹐咸來納交﹐聲勢一時喧赫。希賢乃於穴口設板屋﹐置大權﹐持籌握算﹐凡百觔一載﹐俾夫遞運﹐廠內匠人收之。百鑪並開﹐以鼓以鑄﹐皆熔爲方錠。每方五百兩﹐以防小竊。自近達遠﹐環山之廠皆盈﹐而穴中尙未盡也。希賢酬應煩勞﹐志願已滿﹐惟思載運回籍﹐以與母兄享此終身。所慮歸途遙遠﹐盜賊堪虞。時值有郡守蕭姓者﹐以侍禦出守。其爲人有心計魄力﹐能任大事。與希賢聯譜﹐交甚歡﹐謀以巨資通樞密﹐超遷大巡﹐奉旨查盤七省。此明季禦吏之最有權力者。所過之處﹐文武員弁愼重迎送。希賢藉其威勢﹐保護而歸。

抵家﹐則門庭懸白﹐老僕披麻﹐希賢迫切惶恐﹐直入中堂﹐則嫂氏攜其幼子衰絰以迎。泣告曰「夫自朝京後觀察東河﹐前年疾卒﹐太夫人思長憶幼﹐悲痛而亡。煢煢母子﹐貧無所依。叔來幸甚。」希賢大慟曰「何不訃予﹖」嫂曰「郵筒已遞百十矣﹐想因中州盜起﹐路途梗塞﹐故不達耳。」希賢曰「嫂無慮困窮﹐予有金不知其數。所可慮者﹐老屋實不能容﹐仍配鹽業爲商﹐以其餘分設質庫﹐廣置田宅﹐𨿽百世亦不能盡我所有也。」於是親友聞之﹐造宅環請﹐奔走效勞者﹐爭出新奇以媚之。知希賢尙未娶妻﹐或構美婢﹐或覓艷妾﹐或爲謀婚大族。時則有林下尙書鄭姓者﹐羨其富豪﹐以女嫁之。希賢日則公冗私繁﹐夜則左抱右擁﹐勞瘁過甚﹐病瘵而亡。年未三十﹐尙無子嗣。族中以長房僅有一子不準過繼﹐遂將現物爭奪一空。幸鄭尙書爲之控訴當道﹐俾親侄兼祧﹐僅得承其鹽業而已。

薌厈曰「多藏厚亡﹐多財喪身﹐古人言之屢矣。觀蕭希賢之以富促其壽﹐反不如食貧之爲安也。」或曰「誠如子言﹐則富不當在五福之列矣。」對曰「富而攸好徳﹐則可冀長遠﹔否則富而縱欲﹐六極之凶﹐短折立至。朝暮不保﹐何福之有﹖」客惟而退。

李寡婦

李氏者﹐明慧人也。𨿽爲農家婦﹐夫亡守志﹐其翁姑百計不能奪。於是分受房屋﹐以鍼黹自食其力。婦有姊嫁王鬼頭﹐生女及笄﹐貌甚風月。鬼頭欲以居奇﹐故未字。鄰村有張傻子者﹐母耄而惛﹐積有制錢百貫﹐欲爲其子覓一好婦。與鬼頭素識﹐頻頻囑托。鬼頭艷其錢﹐欲設法取之。因思其姨李寡婦尙少艾﹐誆而與傻子結親﹐則錢可得矣。

一日﹐牽驢過寡婦家﹐飾爲惶迫之狀﹐泣而言曰「汝姊病革﹐待汝一言瞑目﹐使我相迎﹐幸勿他卻。」婦見其意誠﹐且昭昭白日﹐必無他慮﹐遂乘驢而行。抵傻子家﹐呼婦下曰「此張巫家﹐我欲邀其媼去爲汝姊醫治﹐曷爲我入告。」婦諾下騎。鬼頭先入﹐耳語張母曰「新婦來矣﹐爾相之﹐如合意﹐使爾子務亟成親﹐我後日來取身價。」母喜諾而出﹐鬼頭由後戶潛出﹐牽驢而道。婦入見張母﹐致其姊相邀治病之說﹐母笑曰「新婦勿支吾﹐令親已爲吾子媒﹐今夜良辰﹐送來完其姻好﹐何治病之有﹖」

婦方知爲鬼頭所賣﹐始而怒﹐繼而思﹐忽然大笑謂母曰「誤矣﹐我齒己長﹐想汝子年必不大﹐老少豈可爲婚﹖我系王鬼頭之姨﹐我有嗣女甚佳﹐亦囑其爲媒﹐渠送我來相新郎﹐如可匹偶﹐則擇吉親迎可也。」母笑曰「然則親家耶﹖勿訝我惛耄搪突。」急呼其子出拜丈母。婦目之﹐年與甥女正相若﹐神气稍憨耳。笑謂之曰「好爲我嗣女婿矣﹐攺日驅車從我迎娶去。」母子皆喜諾﹐畱婦信宿﹐敬之如大賓。越三日﹐婦曰「今日黃道﹐勿誤佳期﹐可覓大車一輛﹐偕往親迎。」傻子與族人假車﹐整其衣履﹐爲禦而往。鬼頭遙見潛避﹐婦入﹐怒其姊曰「汝夫旣好意爲我作媒﹐何不相謀﹖誆我與張氏子成親﹐今已三朝﹐姊亦不來一看﹐何忍心耶﹖」其姊曰「我未知之也﹐妹來何爲﹖」婦曰「我爲新婦寂寞過甚﹐欲同甥女去作伴數日。」回視大姑曰「汝願否﹖」大姑曰「姨母見招﹐敢不惟命﹖」婦卽攜其手﹐登車而去﹐抵張氏宅﹐母見之大悅。婦悄謂傻子曰「新婦年輕害羞﹐我慰其早睡﹐潛出易汝﹐事成則明日拜堂可也。」傻子唯唯。於是夕飧畢﹐大姑相依姨母入新房安宿。婦婉勸其解衣同衾臥﹐俟其睡酣﹐潛起易傻子入﹐突成其事。大姑聲喊﹐婦隔門諭之曰「此汝父之命﹐我爲主婚﹐安之勿訝﹐明早當接汝父母來觀合巹耳。」大姑始明其意﹐然此身已失﹐聽之而己。

是日﹐鬼頭慮其姨至家必不干休﹐故寄宿在外﹐翌辰歸﹐方知攜其女去﹐怒其妻不偕往﹐其妻曰「旣在親串間﹐今日去不遲。」於是夫馭其妻往﹐則張氏之堂鄰族親朋滿座﹐其女方與傻子交拜也﹐鬼頭急喊﹐爲鼓吹聲所混﹐無聞之者。及男女相將入﹐寡婦出堂﹐當眾直訴其事。眾皆不直鬼頭﹐共吐罵之﹐且有義忿者﹐欲以鳴官。鬼頭羞畏而遁﹐其姊哀祈始息﹐張氏母子徳之無已﹐集紳衿公旌李氏門﹐而以百貫酬其義。

薌厈曰﹕卽以其人之道﹐還治其人之身﹐智者婦也。當日公旌李氏之門者不知何語﹐若問題於我﹐當額之曰「冰雪聰明。」

鸞仙五則

扶鸞之術﹐南方爲盛﹐眞僞不一﹐傳聞者夥矣。錄數則以助一粲。

有狂生不信鸞仙者﹐適友家﹐見駢集多士開壇請仙﹐其誠肅之容﹐如對嚴師﹐如臨大祀﹐咸端莊拱立﹐無敢出聲者。狂生大笑曰「淸平世界﹐敢以妖言惑眾﹐我將治之。」其友曰「愼毋嘩﹐眞仙在此﹐汝若不信﹐可作文字﹐固封以叩之﹐能直言其隱。豈我輩所妄托耶﹖」生曰「果爾﹐請嘗試之﹐然公等所請者何仙﹖」友曰「麻姑耳。」生又大笑﹐至密室﹐潛書一封擲壇上﹐曰「請判﹗」鸞少息﹐生曰「其技窮矣。」忽大書曰「調寄《耍孩兒》﹐其詞曰﹕立似沙彌合掌﹐坐如蓮瓣微開。無知小子休弄乖﹐是你出身所在。」狂生失色而遁﹐眾開其封﹐大書一「屄」字也。﹝《正字通》曰﹕布非切﹐女子陰。﹞

其年童子試﹐諸生羣集請仙。鸞書曰﹔「今日上眞皆赴元玄會﹐不暇降壇﹐命吾土地權攝﹐諸生何問﹖」眾曰「明日小試﹐請問試官所命何題﹖」鸞曰「題目在吾堂內﹐爾等自往尋之。」於是眾皆執香入土地祠堂﹐跪拜訖﹐徧覽一周﹐並無隻字。再禱之﹐鸞不動矣。皆腹誹土神謬。翌日赴試﹐題紙下「土地」二字﹐此神可謂現身說法。

大比之年﹐有父子諸生﹐共叩鸞仙問得失。鸞書曰「速往南行﹐路遇瘋僧﹐問之不已﹐可決前程。」父子大奔而去﹐其子年少足捷﹐果追及一僧。問之不應﹐牽袖苦纏不休。僧瞪目大罵曰「入你娘的中﹗」生怒欲毆﹐經眾勸釋﹐是科其父髙捷﹐始悟其言。

有諸生羣集鸞壇問功名者﹐鸞書曰「趙酒鬼到。」眾皆詈曰「我等請呂仙﹐野鬼何敢干預﹖行將請天師劍斬汝矣。」鸞乃止﹐而復作曰「洞賓道人過此﹐請生何問﹖」眾皆肅容載拜﹐叩問科名﹐鸞書曰「多研墨。」於是各分硯研之﹐頃刻盈碗﹐跪請所用。鸞曰「諸生分飲之﹐聽查判斷。」眾乃分飲訖﹐鸞大書曰「平時不讀書﹐臨時喫墨水﹐吾非呂祖師﹐依然趙酒鬼。」諸生大慚而毀其壇。

有幕客於衙齋請仙﹐鸞大書﹔「浙紹星槎先生來此﹐汝曹有何領教﹖」眾訝其倨傲﹐問曰「先生何仙﹖請示降壇詩。」鸞曰「吾乃汝曹之大老前輩﹐昔在此署總理刑名錢谷大幕也。詩云﹕情淡封輕僅五錢﹐旁花隨柳過前川。時人不識子心苦﹐將謂偸閒樂少年。」眾皆笑曰「此《千家詩》耳﹐人所共知﹐先生襲之﹐又連作別字﹐某等不解尊意。」鸞曰「此正吾輩名幕套法巧奪古人處﹐汝曹學淺難解﹐吾爲注之。敝居停進士公也﹐酸刻而好嬉戲﹐每傳班演劇﹐與優伶雜采僅朱提五星。時有花柳二小優與吾甚暱﹐恆隨帶過前川堂﹐眾皆目逆而送之﹐曰「先生樂甚」。殊不知去其一月修金﹐正難與細君銷算之苦也﹐故詩云云。且吾輩辦案﹐無不套敍一切﹐畱心套熟﹐則不犯駁飭。何也﹖上游幕客皆吾輩套中人耳。此等祕妙法訣﹐夜臺無用﹐以贈諸公﹐無負老夫一片婆心也。」是後開鸞必至﹐所言皆卑鄙瑣陋﹐呶呶不休﹐皆厭惡之﹐而無可如何。一日﹐僕偶以稿案誤置壇上﹐忽大書曰「此案難辦難辦。」而寂﹐眾視案卷﹐令君粘簽其上﹐應稟復憲司者﹐無熟套可循﹐故鬼畏而遁。或曰「此鬼在生﹐因作稟不妥而窘死者。」

薌厈曰﹕前四則可謂夫人必自侮﹐然後鬼侮之。後一則套字誤盡天下蒼生﹐然憲司牧令相延﹐若輩惟命是從﹐此吏治之所以日壞也。安所得豪傑之士跳脫圈套﹐與賢有司共挽頹風哉。滔滔者不過步此庸鬼之後塵﹐以求生活也。噫﹗

卷二

第二卷

王夢蛟

長樂馬某﹐操布業。妻許氏﹐中年無子﹐遂娶王姬。姬身具鱗甲文﹐其母夢長蛟纏體而生者﹐名之曰夢蛟﹐記其瑞也。歸馬年僅十六﹐未幾生一子﹐名鐸。許氏陽爲喜悅﹐而陰實妒忌﹐思有以中傷之。王識其心﹐故防衛惟謹﹐母子不片刻離也。一日﹐許諭浣衣﹐王懷子持衣登樓﹐當窗以晾。許潛躡其蹤﹐自後推其母子墜樓﹐而作驚訝狀。馬聞之趨救﹐王頭面𨿽傷﹐其子則端坐無恙。

馬察知其妻不能相容而畏之﹐遂成悸疾。其夥李某自遠方貿布回﹐生平相與之至篤者﹐泣告以故﹐出妾與子屬之。李曰「知己之托﹐敢當重任﹐但某無家室﹐何以安如夫人也﹖」馬曰「予籌之審矣﹐請以王姬侍足下﹐以存吾孤。」李推之不得﹐厚嫁之﹐帶其子鐸往。逾年生一子﹐名之曰馬﹐蓋不忘其發之贈妾生子﹐以志其恩義也。

未幾馬某卒﹐而許氏亦顚沛死。李以馬贈嫁之資經營起家﹐富甲一邑﹐重聘延名師以訓二子﹐恩勤兼摯﹐馬鐸得中永樂壬辰狀元﹐其子李馬亦發解。李夫婦大悅﹐分馬鐸以家資之半﹐俾歸其宗。鐸泣辭曰「若非繼父﹐何有今玆﹖願以空身守先人廬墓。」李彊與之﹐鐸以財產爲弟遊揚名譽﹐且與攺名曰騏﹐以避嫌疑。戊戌﹐李騏亦狀元及第﹐未幾李夫婦以壽考終﹐鐸欲黜其嫡母許氏﹐以王姬歸葬父所。騏不願曰「若依兄命﹐則弟爲無母之兒﹐於禮不順。」不得已﹐陳情於朝﹐帝命禮部議曰「王氏攺嫁﹐義已絕於前夫﹔教子成名﹐理應隆以異數。況李騏不能無母﹐而馬某本自有妻。論婦道之有終﹐應從後葬﹔嘉英才之連育﹐請錫榮封。事出創聞﹐後不爲例。」議上﹐封以長樂縣君﹐諭祭葬。

假和尙

金生者﹐浙右人也。幼患禿瘡﹐頭無毫髮﹐然聰慧異常﹐經史百家﹐過目成誦。臨摹法帖﹐逼肖名家。眞未易才也。惜好爲巧詐﹐不務正業﹐年十六﹐入黌門﹐試優等食餼。父母爲完娶後﹐相繼而歿。生益無拘束﹐日與浮浪子爲伍﹐凡狎邪之事﹐無所不爲。未幾家業傾盡﹐則播弄其親族朋友﹐以博升斗﹐如是者十餘年。人人畏而避之﹐無可行其欺詐矣。藍縷如丐﹐室人交謫。生奮然曰「大丈夫博功名富貴猶反手耳﹐柰吾鄕人目小如豆﹐不識賢豪﹐無能助吾入靑雲者。吾將遨遊四海以圖之。」妻孥皆破涕爲笑曰「博場妓館﹐足下之靑雲耳。累及鄕黨﹐不爲少矣。不自成立﹐惟覬人有﹐狁肆口譏談﹐能無汗顏﹖所可取者﹐不肯玷辱先人。輕去其鄕而爲流丐﹐尙知羞恥﹐是則足下之大志也。」

生忿忿而出﹐徧求親友﹐告以遠遊之意﹐以妻子爲托曰「以十載爲期﹐若不得上達﹐誓不空歸。」眾皆曰「十年則君之子亦長矣﹐似有跨竈之才﹐君無後慮。」生曰「吾子不過貴公子之貌耳﹐焉能淸於老鳳﹖」眾笑曰「但願如是﹐我等十年之擔﹐庶可息肩。」生叩首謝﹐眾曰「毋匆促﹐當爲君籌畫旅資﹐以壯行色。」生曰「負累己多﹐何可再擾﹖卽此行矣。」急奔而去。

途遇一僧﹐醉臥於道﹐身畔有擔﹐生觸機而嘆曰「噫﹐是可爲也。」隨竊其衣缽﹐並有度牒﹐名曰「悟眞」。因是周流於叢林間﹐但可駐足﹐無以發迹。轉輾入粵東﹐有古大寺者﹐雄據一方﹐爲通都大邑之勝境也。時不戒於火﹐琳宮璇室焚毀其半﹐其主持僧募緣修葺﹐尙無人應。生周閱之曰「噫﹐是可爲也。」遂謁主僧﹐願畱爲役。問客何能﹐對曰「吾乃粗莽和尙﹐未能識字誦經﹐不過任灑掃執爨之事耳。」主僧畱之﹐令其入市買物﹐則哀祈闤闠中之能者爲之﹐書單必詳列某物價若干﹐共用錢若干﹐交單時物旣便宜﹐單亦明晰。主僧甚寵遇之。

如是者半載﹐人咸知悟眞和尙之眞無能也﹐莫不憐其朴誠﹐惜其愚蠢。生故作憨戇之狀﹐以取信於人。於是潛置紫金衣缽﹐以策藏於毀余之佛座下。一日辰興﹐冠毗羅服紫衣﹐據大殿之基﹐趺跏而坐。眾僧見之﹐走報主僧曰「悟眞瘋矣。」笑述其狀﹐主僧往觀﹐生徐起曰「佛旨在身﹐不敢行禮。」主僧詰之﹐對曰「弟子於夜半夢釋伽牟尼降﹐囑曰﹕『是廟之興﹐惟汝能爲。其勉力募化﹐以結善緣。』弟子以愚昧辭﹐我佛微笑以手摩頂﹐授以五色珠﹐使吞之﹐曰﹕『服此舍利子﹐自能領悟一切法。吾座下有正傳衣缽﹐亦以付汝﹐是可取信於人也。』弟子覺而尋之﹐果於蓮花座下得此﹐敢不敬謹奉持﹐以彰佛道﹖請吾師號召施主﹐以觀弟子撰文書榜﹐以募善緣。」眾僧聞之﹐喧傳遐邇﹐於是男婦聚觀者以數萬計。生乃布硬黃紙﹐對大眾書疏﹐其文如《聖教序》之淸麗﹐其字仿《多寶塔》之端勁。士大夫僉頂禮佩服﹐大眾無不涕泣贊嘆﹐哄呼活佛﹐施捨恐後。彌月間朱提堆積矣。乃延善士以董其事﹐僉曰「創建之資𨿽敷﹐梁棟之材未備﹐何從得此大木也﹖」生曰「吾慧照四方﹐惟蜀山有巨林可采﹐第不難往買而難於遞運﹐須廣大神通以攝之﹐似亦可至也。」眾皆曰「運大神力﹐非活佛不能。」生僞辭再三﹐眾請益力﹐生曰「姑以二十萬金易輕便之物﹐俾予獨往獨來﹐以成此善果。」眾皆欣諾﹐爲之置珠寶以行。

生出粵﹐棄其緇素﹐兼程入都﹐貨其珠寶﹐丰獲贏餘。值大捐例開﹐生以原名納資﹐得太守﹐入覲奏對﹐稱旨交部﹐卽銓選得閩郡。過其鄕裏﹐僕從輿馬炫耀﹐一時親友爭趨奉之﹐生皆厚報﹐乃攜妻孥之任。緣歷盡艱難﹐深知民間疾苦﹐以淸勤自持﹐故稱賢太守也。

公大將軍延師

公大將軍某﹐權臣也。威震內廷﹐勢傾中外﹐庶司百寮﹐莫不拱手聽命。適其幼子需師教讀﹐與公卿言及﹐眾皆唯唯。時有江南沈孝廉﹐因不第流寓都中﹐覓館糊口﹐已托其座師某持郎允爲推薦。適冬至朝賀之期﹐百官咸集﹐大將軍復理前言﹐某侍郎卽舉沈生以應。大將軍曰「爲童子師﹐以品行爲要﹐俾幼而習見師範﹐則長可觀矣。此生端方否﹖」侍郎對以有儒者气象﹐大將軍欣然許可。侍郎歸﹐召沈生﹐囑令小心謹愼﹐不僅安硯有方﹐若得大將軍靑目﹐則功名未可限量也。沈感謝而退。

新正﹐大將軍遣從官以名柬邀﹐沈生至第﹐大將軍躬迎於堂﹐專席南向﹐命公子盛服拜師。畢﹐大開筵宴﹐聲伎雜奏﹐賓主盡歡而止。送先生入西園﹐書室三楹﹐峯巒周匝﹐林木靑蒼﹐室內書籍充棟﹐陳設精雅。公子年甫六齡﹐不過指教數字而已。其供奔走者﹐蒼頭四人﹐俊童八人。晚入臥室﹐牙牀絳帳﹐繡樨錦衾﹐並皆佳妙。次日﹐蒼頭帶長髯者至﹐約視沈生體段﹐趨出未幾﹐進貂裘全襲服之﹐長短適宜。每日辰興﹐則八童齊侍。其一首頂銀盆﹐跪而請盥﹐一執漱具﹐一執巾帕﹐一執鏡奩﹐一執香皂﹐餘皆撩衣攝裳﹐環伺左右。沈生平所未經者﹐意甚不安﹐諭之曰「其以盥盆置架上﹐恐沾爾等衣也。」童曰「某等受大將軍命﹐日事師如事予。大將軍盥沐皆如是也﹐敢不勉效執事﹐以速重愆。」沈曰「我所命﹐與爾無礙。」童不敢違﹐以梓楠雕架承之。沈正沐﹐大將軍至﹐見童不頂盆﹐怒目視之﹐向隨帶護衛一顚首﹐護衛諭意﹐帶諸童出。未幾﹐獻首階前曰「某童不敬先生﹐已斬之矣。」沈大驚駭﹐視大將軍色轉和﹐心始安。大將軍喜古玩﹐每得禹鼎湯盤之屬﹐與沈共賞鑑﹐沈若贊嘆﹐則曰「先生欲之﹐畱此爲玩。」𨿽千金所得者﹐未嘗顧惜。

一日﹐大將軍來與沈共膳。飯中有完谷﹐沈出之。大將軍見﹐回首示護衛意﹐護衛去﹐未幾獻首階前﹐曰「庖人揀米不淨﹐已斬之矣。」沈不勝驚愕﹐視大將軍﹐談笑自若﹐不得不勉彊承歡。逾月﹐沈憶家中所需﹐欲支修金。與蒼頭商之﹐蒼頭曰「需若干﹐請作書呈大將軍。」沈請數十金﹐連家書送去。蒼頭回日。「已如命奇江南矣。」未幾﹐大將軍奉旨徵西夷﹐來辭沈曰「先生之品學﹐予所敬佩。今予承命西徵﹐未稔何年葳事﹐敬以幼子屬先生﹐有不率教者篤責之﹐勿棄之而去。予旋師之日﹐當有以報先生也。」沈唯唯。大將軍去後﹐沈欲出訪友﹐閽者拒曰「府中出入﹐皆有載籍﹐按月錄報。大將軍在時﹐先生足不出戶﹐今忽有是﹐恐貽奴輩性命之憂。可已則已﹐乞哀憐之。」沈知大將軍家法嚴﹐遂不果出。次年應會試﹐亦爲閽者哀祈而止。沈憤欲告歸﹐又不敢拂大將軍命。所幸四季衣服屢爲更新﹐而小衣十日一新。至肴饌﹐則翻新出奇﹐總無恆品﹐不第丰腆而已。若悶時﹐蒼頭望見顏色﹐卽傳府中男女名優赴園演劇﹐爲先生排遣﹐則又樂而安之。荏苒三年﹐屢有信致家中﹐未得一回書﹐深以父母妻子爲念。委婉致意大將軍﹐得還書﹐意甚款洽﹐言亦謙退﹐惟云予報捷在邇﹐請先生姑俟﹐晤商可也。又半載﹐大將軍獻俘還闕﹐聖駕郊迎。公事畢﹐入視先生﹐歡然道故﹐並謝勤勞之意﹐沈未敢驟辭。

一日﹐登假山閒步﹐忽聞哀痛之聲﹐問童曰「此聲何來﹖」童曰「將軍凱旋後﹐在廳事考功過定賞罰耳。」沈曰「得窺探否﹖」童不敢違﹐引之往﹐潛伏廳後竊視。見大將軍髙坐﹐庭下甲士森列﹐所執刀斧之光耀目。兩旁司官按籍論功過﹐其功多者﹐立易以應升之品服﹐酌酒賜坐﹔其過多者﹐大將軍面數之﹐曰某戰汝失機宜﹐某事承辦不力﹐應斬。任其哀吁不顧也。護衛卽洗剝其衣﹐推出門外﹐砍首以獻。惟是大將軍嚴刻﹐罰多賞少﹐悲嚎不絕。沈觀之慘甚﹐不覺首觸門屏而倒。大將軍微聞之﹐事畢退視廳後﹐見先生倒臥於地﹐數童扶之不起。大將軍親撓之入室﹐慰令安臥﹐喚僕速取安神丸﹐以參湯服之。從容問曰「誰告先生﹐俾驚怯也﹖」沈思大將軍威嚴﹐不敢實告﹐因徐曰「聞公子之言。」以其愛子之心﹐則無所責罰。大將軍惟而去。忽有僕婦愴惶入室﹐跪告曰「公子干犯先生﹐大將軍裸而鞭之將斃矣。奉夫人命﹐求先生速救之。」沈愕然曰「我不能入內室﹐其柰之何﹖」婦曰「只須先生命蒼頭往喚公子﹐則大將軍不能不釋。」沈如教﹐蒼頭負公子來﹐懨懨欲絕。沈撫之徧體皆傷﹐泣曰「我冤汝矣。」命蒼頭攜公子臥具來。與之同榻﹐慮大將軍怒猶未息也。

逾月﹐乘大將軍歡悅﹐沈復以歸寧爲請。大將軍曰「先生孝思﹐予曷敢阻﹖」擇日盛餞﹐大將軍欲親送出關﹐沈力辭﹐猶依依不捨﹐命公子代送。登程之際﹐後車數十乘﹐從者數十人﹐卿相咸設餞﹐行則衛士前驅﹐止則館捨盛備﹐所歷之都邑﹐自節使監司以下﹐迎送惟謹。至河幹﹐則巨艘十餘。沈意謂一肩行李﹐何用如許舟車﹐始問蒼頭﹐則以單紙進。默數之﹐凡幾年所備之衣笥及書室中所陳之物﹐無論書籍古玩﹐無不載來。沈笑謂蒼頭曰「誤矣﹐是皆大將軍之具﹐何可攜歸﹖」蒼頭曰「大將軍命﹐恐先生思念舊物﹐故悉舉以贈。」沈感甚﹐意謂𨿽不得財﹐諸物猶值萬計﹐半生無慮饑寒矣。及抵蘇﹐則都督率百官迎於舟中﹐沈再拜以辭﹐曰「予小子其敢勞上官﹖」眾曰「夫子爲大將軍上賓﹐我等其何敢褻﹖」辭眾歸﹐衛士擁護至第﹐則舊宅全非﹐門第軒昂﹐居然巨室。沈徘徊不敢入﹐是時觀者如堵﹐鄰叟謂曰「封翁望郎君久矣﹐何不入室﹖」沈曰「我家何在﹖」叟笑曰「郎君開創大宅﹐而諉爲不知也﹖」沈始敢入﹐迎於門者皆幹僕﹐登堂則誥命輝煌﹐入室則父母衣四品服﹐儼然命卿。

沈趨魂膝下﹐問所由來﹐其父母詫曰「汝自爲之﹐何不自知﹖」沈實對以不覺之故﹐其父北向揖曰「大將軍成全汝﹐可謂再造之天矣。」因云「某年方伯來﹐謂老夫曰奉大將軍命﹐爲翁攺宅。遂去舊而廓充之。老夫曰宅大人稀﹐得毋寥寂﹖方伯卽送僕婢若干人﹐並良田質庫﹐以及陳設之物﹐無不畢具。旋得捷報日﹐汝從大將軍西徵﹐以軍功得縣令﹐屢次薦升﹐今爲觀察﹐老夫婦皆膺封典﹐惟慮汝在軍前﹐懸懸而望﹐今汝歸來﹐舉宅大慶矣。」沈感極涕零﹐出見諸僕﹐數十人以次叩謁。一老蒼頭捧櫝跪陳數籍﹐以告曰「是皆田宅人丁契券之屬﹐大將軍命置者。老奴已經理數載矣﹐請郎君撿收﹐以便老奴帶衛士等回都覆命也。」沈慰勞之﹐受籍計點﹐其值百萬。乃啟謝大將軍﹐自此寂然﹐亦無回音。沈思大將軍權勢過甚﹐慮罹黨禍﹐不敢出仕﹐稱疾家居。

不數載﹐聞帝慍大將軍﹐遷謫吳地﹐百官交章劾其肆橫狀﹐帝震怒﹐命削職拿問。過蘇郡﹐沈賄通緹騎﹐潛入舟中﹐撫大將軍而泣。大將軍笑曰「大丈夫視死如歸﹐予卽不法﹐實無悖逆。第上怒不解﹐予固不望生還。況予以儒生起家﹐權勢傾百寮﹐享用逾萬乘﹐得無盈滿之誅乎﹖惟幼子托先生靑目。」沈唯唯﹐納贐千緡不受。入都﹐帝廷鞫之﹐皆承賜繯首﹐籍其家﹐諸子弟皆遣戍遠方﹐爲怨家所滅。其幼子因無職名得以脫漏。沈聞之﹐不勝悲感。是夜﹐突有北來流丐二人﹐入宅求見。閽者與之錢不受﹐丐曰「但得一晤主人﹐死亦無憾。」沈出視之﹐卽老蒼頭與公子也﹐相對慟絕。遂匿以爲子﹐以存大將軍之後。

無眞叟

浙人章生﹐在閩遊幕﹐應臺灣縣之聘﹐司徵收﹐偕渡重洋。方其入署時﹐同事者欺其木訥。凡寬房暢室可以棲止者﹐皆爲占去﹐章生幾無息肩地。主人憫之﹐讓居二堂左个﹐喧囂甚﹐獨步後圃﹐以散其心。見岑樓三間﹐左右有廂﹐環以短垣﹐地極幽雅﹐而寂無人居。叩其關﹐則鎖閉堅固﹐莫知其故。徘徊間﹐有汲井入至﹐咨詢其緣﹐始知樓爲狐仙供奉之所﹐無敢擅入者﹐惟主人行香﹐一開卽閉。章生年已六旬﹐向習莊老﹐好談淸靜﹐亦無所畏忌﹐今得其地﹐豈肯捨旃﹐急與主人謀遷﹐許之。遂啟關糞除﹐以安臥榻於層樓之下﹐寓僕於廂。肅具衣冠﹐焚香登梯﹐見樓上淸潔無塵﹐中設一幾﹐一牌書「無眞仙人之位」。章生再拜﹐致敬而禱曰「弟子某遊幕至此﹐與仙有緣﹐寄托宇下﹐伏祈庇佑﹐如蒙不棄﹐下愚某亦好道﹐維冀開其茅塞﹐詔以自新﹐則感受慈恩﹐益無旣極。」自此安居樓下﹐從公無擾。朔望﹐則具雞子淸酒再申前祝﹐積誠不懈。𨿽無形迹﹐而風淸月朗﹐則聞履聲橐橐﹐自樓而下﹐或散步中庭﹐或推門徑去。章生益朝夕致虔﹐哀祝前詞。

半載余﹐時值中秋﹐天朗气淸。是夜設幾席於院落﹐樽酒盤飧﹐將欲獨酌。忽一杯旋轉﹐自移至對座而定﹐章生見而喜﹐急具衣冠拜請曰「仙人果憐下愚﹐來格來饗﹐某敢侍坐。」亦舉一杯敬謹酬酢﹐則無音響。又夜﹐獨坐房中﹐忽一座自移相並。章生益喜曰「仙人來矣。」亟向座拜迎﹐亦無他異。章生悟曰「仙人屢顧而不接洽者﹐必因有僕在側﹐恐泄其機耳。」次夜﹐托故遣僕他室臥﹐閉門而惇請﹐忽座上有人言曰「先生可謂誠矣﹐老朽久鑑賢衷﹐惟不敢稍示異迹﹐以貽人口實耳。今吾兩人相對﹐可無他慮。請言其志。」章生聳然曰「下愚久幕仙道而無所遇﹐意謂黃庭道徳諸經﹐皆古之寓言耳。今坐對仙人﹐是必眞實無妄﹐請明以教我。」對座笑曰「老朽道號無眞﹐而先生欲眞之﹐柰何﹖」章生曰「請問無眞之義﹖」對座曰「卽如目前之房屋器具眞矣﹐百年後安在耶﹖父子夫婦眞矣﹐瞑目後何有耶﹖世人惟其認眞卽爲眞﹐累六欲得以牽之﹐三毒得以制之﹐老朽無此﹐故無牽制﹐不過一閒散漢。尊之曰仙人﹐則吾豈敢﹖請以無眞叟喚吾可也。」章生曰「叟爲何朝人﹐以何成道﹐因何不居山林而混迹坐寰﹖請言其故。」叟曰「吾曾見宋髙宗南渡﹐至今五百餘年矣。自天臺得道後﹐奉天狐命派司是邑印信﹐故不得不居此耳。」章生曰「凡有衙門﹐卽有印信﹐其盡仙人司之耶﹖」曳曰「然。」章生曰「何衙署中有彰彰供奉者﹐有默默無聞者﹖」叟曰「道蘊有淺深﹐故靈應亦有隱顯。如世之官長有能有拙﹐其能者赫赫爭先﹐其拙者事事退後﹐亦由此理。」自是遂成相與﹐無夕不聚。凡章生有憂喜事﹐必預報之﹔有過失處﹐必規勸之。儼然哲友。

時因主人酬神演劇﹐優伶數十輩爭媚幕中人﹐有亞祿者﹐年已冠﹐𨿽色藝未衰﹐而人皆嬖寵幼稚﹐祿競無顏﹐鬱鬱不得志。叟勸章生厚結之﹐章生𨿽非所好﹐因叟意﹐特愛憐之。自愧纏頭不丰﹐而亞祿時有請乞﹐姑漫應之。方無所設措﹐而探諸牀頭﹐則必隨意得物﹐以與亞祿。祿竟與諸稚伶爭勝﹐有過之無不及。祿感章生甚﹐未幾劇散﹐亞祿不知所往﹐而章生亦不置意。越三載﹐叟忽謂章生曰「吾將告別﹐卜居貴鄕西湖之隩。」章生曰「典守者不得辭其責﹐印旣無恙﹐奚可捨去﹖」叟曰「印將捨吾﹐非吾離印。」章生訝曰「何謂也﹖」叟曰「足下日暮途窮﹐不思歸故鄕﹐而追問他人閒事﹖」章生曰「予非不願歸﹐柰官場習慣﹐覺家鄕之飲食起居﹐皆不能如意。遲遲吾行﹐職是故也。」叟嘆曰「數耶﹐數耶﹐老朽竟無可如何耶﹖今有一物相贈﹐務必隨帶勿離﹐亦可幸免。」飛一紙下﹐章生拾視﹐乃紹興客之販酒票也。章生莫知所以﹐以敬叟故﹐作囊佩諸內體﹐因請叟一顯其形﹐以志別﹐叟諾。次夜﹐設果席於樓上﹐遣從閉戶﹐聞叟喚入﹐則睹一老者﹐圓面大耳﹐碧眼方瞳﹐髯髮皓白﹐著古衣冠﹐笑容相迎。於是舉杯歡飲﹐章生醉臥而叟逝矣。

未幾林逆起事﹐攻城將殆﹐章生易廝役之衣履﹐隨難中人遁﹐被林之黨匪擒得﹐獻俘堂下。林審之曰「汝非土著﹐必官之親故﹐僞裝而逃者。」章生聞道破其情﹐陡然失色﹐一詞莫措。林叱斬之﹐左右應聲如雷﹐方欲趨縛﹐忽林逆後有俊俏後生急步下觀﹐半跪啟林曰「勿斬好人﹐此章長者﹐小人素識﹐系浙產而在臺貿易者﹐被官負其資﹐本困守於此﹐不識大王天威﹐故嚇禁不能言耳。」林命搜其身﹐左右索得酒票一紙以獻﹐林曰「是沽客也。宥之﹐命截其發﹐以隨吾軍。」於是章生得命﹐爲卒伍之廝養﹐不能自脫。數月﹐忽聞傳呼曰「亞將軍閱兵至。」卒伍皆跪迎﹐章亦隨跪﹐見騎從如雲﹐馬上一年少將軍﹐戎裝而嫵媚。見章生﹐叱從人縛去。章又惶急將死﹐至轅門﹐擲而入。將軍叱退從人﹐免冑而下﹐曰「章先生識亞祿否﹖祿受先生惠﹐欲圖報者久矣。今兩遇先生﹐始得伸祿之願﹐亦屬天幸﹐請先生居祿帳下﹐覓便遣送。」章乃詢祿何以至是﹐曰「祿與林王有舊﹐別後相招﹐追隨左右﹐於今三年﹐頗邀寵眷。」章以林必無成﹐勸祿同逸。祿曰「是亦知之﹐但林王顧我厚﹐不忍捨耳。」未幾拔章爲親軍﹐與之旅資﹐遣赴閩城爲細作﹐遂得渡臺而歸。

薌厈曰﹕章生之所交者﹐狐也﹐兔也﹐皆獸其體而人其心﹐故藉以免於大難。吾不知世之與人其體獸其心者相處﹐不必假林逆之刀而殺之矣。噫﹐交遊者其愼諸。

磁州地震記

維道光歲在庚寅﹐閏四月二十有二日戌刻﹐磁之人或甫晚餐﹐或已宴息﹐忽大聲雷吼﹐從東南來﹐莫測其自天自地﹐如人在鼓中﹐逢逢四擊。方駭愕間﹐有若千軍湧潰﹐萬馬奔騰﹐而地皆震蕩矣。人咸爭先恐後﹐扶老攜幼﹐走避空曠之區。亦如駕輕舟﹑涉江海而遇颶風﹐上下簸揚浮沈。倏忽俄頃間﹐屋字傾頹﹐磚瓦雨下﹐木石飄舞﹐飛灰蔽空。惟聞男嚎女啼﹐呼父母喚妻孥之聲﹐與夫牛馬驚嘶﹐雞犬叫號﹐喧嘩嘈雜﹐莫辧誰何。夜半稍息﹐復哀聲四起﹐相傳覆屋之內﹑頹垣之下﹐裂首破腹﹑折骨殘支者比比皆是。以是內外搶呼﹐遐邇悲慟也。黎明﹐睹城郭廟宇及官私房舍﹐無一存者。地多坼裂﹐方圓長闊尋丈不等﹐均湧黑水﹑挾細砂﹐泛濫於道﹐而井泉反涸。於是山陵分崩﹐河渠翻凸﹐橋梁盡折﹐塋墓皆平﹐村莊道路不復可辧。二十三日戌刻﹐復大動﹐人皆野處﹐依樹爲棲。樹拔則人物僉滚﹐男婦互撞﹐衣裳顚倒﹐疏戚混淆。惟有架席作廬﹐掘地爲竈﹐聊以食息﹐然而骨肉莫能顧﹐朝夕不相保﹐淒淒戚戚﹐惛惛懞懞﹐無復人寰气象矣。旬月間﹐猶或時動時止﹐其地蹈之皆作空聲﹐甚有軟如綿浮如沙者﹐其人則心膽俱碎﹐面目盡黑﹐稍一動搖﹐無不相抱慟泣﹐俯伏待斃。所謂民不聊生者﹐莫此爲甚。欽惟聖天子視民如傷﹐恩綸疊沛﹐卹死賑生﹐葺城建宅﹐而羣黎於是乎大定。惟坤土堅剛之气未復﹐間或震動﹐於今三年云。

黃湘筠云﹕筆如環轉﹐備極形容﹐披讀一過﹐宛如目睹情形﹐使我心膽俱碎﹐所謂繪風有色﹐繪水有聲者。

神童

神童某﹐不知何許人。其父爲鹺商夥﹐負商千金﹐家貧無償﹐托疾臥。商頻來索﹐不過緩延而已。然積久難復﹐鬱鬱眞病矣。神童時年七歲﹐母卒﹐僅依其父。每見父憂愁鬱結﹐童亦咄咄書空﹐忽大笑曰「阿翁無憂﹐兒有法退此債﹐且能使之助我家。」其父曰「童子何知﹐大言不慚﹖」童曰「無法可施之際﹐請嘗試之﹐如其不效﹐不過兒戲而已﹐人不深責也。請與我牀頭錢一貫以圖之﹐其法效﹐方敢告翁知也。」其父因愛憐故﹐姑聽之。童攜錢去﹐鄰捨有爲優者﹐予之錢曰「後日汝裝魁星像﹐潛我房中﹐有客推門﹐則一顯其形﹐隱我身畔。客去﹐則我遣汝卸裝歸。」優諾之。童謂其父曰「後日商主來﹐翁告以昨遣兒告貸親友﹐有允諾者﹐不知何日送來﹐應問兒。翁卽呼兒。兒髙聲讀﹐若不聞也者。商必親過兒捨﹐則遣之之法行矣。」

後日﹐商果來﹐其父一如兒言﹐大聲呼兒不應﹐書聲朗朗讀益健。商笑曰「肯讀書﹐好兒子。我往見之。」至兒捨﹐甫推門﹐則有靑面獠牙﹐虎裳繡甲之神﹐執斗筆當門而立﹐神光照耀。商大驚而退﹐思此童室有魁星﹐後必大發﹐欲以女妻之。乃謂其父曰「令郎非凡品也﹐我不敢動擾﹐曷請來一見﹖」父又呼之﹐童始應聲出。商見其貌旣英俊﹐執禮甚恭﹐凡應對進退﹐無不動人敬愛者。商大悅﹐乃曰「足下有寧馨兒﹐不患無振興之日。我願與結婚姻﹐肯爲我婿﹐不但債可免﹐且親翁養贍與令郎讀書之資﹐我爲備具。」其父喜出望外﹐扶牀起拜﹐童亦拜。商歡喜而去。翌日遣媒納彩﹐商卽邀其父子去﹐重聘延名師﹐使童入學﹐而父仍司會計。於是神童之名退邇傳布﹐采訪使者聞之﹐貢入太學﹐後果大魁天下。

薌厈曰﹕七歲兒能如是乎﹐已具元魁之才。彼大腹賈﹐直爲其气焰所取﹐非優伶之能爲力也。

時醫

吳某﹐槜李郡人也﹐業醫兼設藥肆。其邑宰有愛女﹐膺感冒之疾﹐延之診視﹐用防風散服之﹐卒。宰怒﹐命縛治之﹐幸素識吏﹐知風而遁﹐越境乃免﹐依妻父家。逾歲﹐宰遷他邑﹐遂攜眷歸。妻弟送之﹐復整舊業。其鄰里鄕黨集金賀之﹐開宴招飲﹐時已昏暮﹐客皆據席哄飲﹐興正豪﹐有叩門求痧子藥者。主人不得閒﹐囑其妻弟曰「笥內幾隔幾瓶﹐紅色者是﹐汝往給之。」其妻弟酒已醺﹐隨手撤一瓶﹐開視皆紅面﹐包與其人而入。宴畢客散﹐吳醫撿點器具﹐見一瓶在外﹐所盛者信石末也。問何人動此﹐其妻弟駭曰「我以爲痧子藥﹐給來人矣。」醫愕然曰「來者何人﹐與藥幾許﹖」曰「其人似營伍中者﹐得錢十餘文﹐與藥二三錢也。」醫曰「殆矣﹐我之不得業是者命矣。夫明日必興大獄﹐身家其能保乎﹖」其妻弟曰「無已﹐姑乘夜潛逃﹐以觀其變。」乃囑其姊居守﹐偕醫乃遁。

當是時﹐有都督某大將軍駐是邑﹐得眩疾﹐發卽暈絕﹐惟以痧藥灌之﹐周時斯醒。忽疾作將斃﹐其夫人命卒求藥﹐卒因吳醫新設鋪藥﹐必認眞﹐故買之而歸。夫人莫辧﹐急以水調藥末灌之﹐大將軍腹中如雷鳴﹐須臾起坐﹐大呼﹐「妙藥﹐妙藥﹗」夫人告以故﹐呼卒入詢﹐得其處﹐曰「良醫也﹐差弁往聘之﹐以除吾疾。」翌日命中軍參將率其卒伍﹐奉袍服冠履﹐白金五十﹐往延先生。中軍至﹐則藥肆已閉。叩門不應﹐喚兩鄰問之﹐僉曰「昨甫開張﹐今日又閉﹐必近鄕之人延去治療也。然其妻在﹐我等往後戶問明﹐以應臺命。」中軍頷之。鄰人疾呼吳嫂。其妻因弟誤其夫﹐惴惴尢栗﹐初聞門外傳呼聲﹐潛窺之﹐見馬上長官同健卒十餘人盤詰鄰人﹐知夜來事發矣﹐惶恐飲泣﹐何敢應門。鄰老不得已﹐越墻而語之曰「官奉有禮儀﹐必無惡意。嫂姑納之﹐無禍及婦人者。」其妻不得已啟門﹐中軍入室﹐陳其聘物﹐笑問﹐「先生何往﹖吾奉軍門令﹐其速赴召也。」妻心始安﹐以下鄕對。中軍呼里長入﹐使往尋之。鄰老作函招吳醫回﹐往見大將軍﹐開閭廷入﹐怡然請教。醫診之﹐實不知其疾之由來﹐謬以虛寒對云「以葠苓﹑桂附爲丸﹐厥疾可瘳。」大將軍諾諾﹐遽以百金與之曰「聊爲藥資﹐有不敷者﹐痊日重酬。」

醫唯唯而退﹐謂其妻曰「愈疾以信﹐旣重且多﹐天下之大奇事也﹐然不可再。其將何藥以應命耶﹖」其妻曰「曷不延其親隨之人﹐而探其疾源。」醫大悟﹐以酒食交歡於隨官﹐始悉大將軍以卒伍起家﹐方其戍守邊微時﹐冬無裘衣﹐朝夕以酒禦寒。酒家用信石入釀﹐飲之徧體遽暖﹐故寒士多從之。及大將軍貴﹐開府南方﹐無此等惡劣酒﹐隨成眩疾。醫會其意﹐以滋補之味參以信石作引﹐爲丸以進。終一料而體竟矍然﹐疾不復發。大將軍深感之﹐凡所轄四營八哨九十餘汛﹐屬下將弁無論男女有疾﹐必使延吳先生﹐愈則彊之重酬﹐若不瘳則曰「吳先生尙不能治﹐其命盡矣。」於是造請者盈門﹐不數年成巨業﹐起大宅﹐自爲門聯曰「運退防風殺命﹐時來信石活人。」

薌厈曰﹕勝者所用﹐卽敗者之兵。惟其時而已矣。故當世醫無定評﹐忽賢忽不肖﹐有幸有不幸﹐疇能入岐黃之奧﹐而使蒼生無夭札耶﹖噫﹐抱恙者實可危矣。

神尼

僕婦粱氏﹐江右人。夫早故﹐僅遺一子﹐衣食無資﹐送廟爲僧。而身爲巨室傭。是邦風俗﹐凡附近僧尼廟宇者﹐日給以飯﹐月施之米。梁氏之在其主家也﹐命與布施﹐升斗恆滿﹐故僧尼皆徳之。粱氏年逾六旬﹐雙目瞽﹐主家資而遣之。悵悵無依﹐有觀音堂之老尼者﹐素受其滿施﹐頻念之﹐今旣見爲逐婦﹐憐而收養﹐爲之祝發﹐相依度日。未幾老尼卒﹐其徒主持廟事﹐嫌瞽尼坐食﹐驅令他適。又無所依皈﹐哀泣於途﹐父老見而憐之。時值有大五聖堂者﹐爲惡丐所據﹐肆爲小竊﹐擾居民﹐比戶不得安。父老與紳士謀﹐俾瞽尼居是﹐藉以逐丐。是方之人﹐日施之食﹐尼於是始得安居。昕夕誦佛號﹐足迹不出外者十年﹐雙目忽明﹐心胸了悟。始一遊故主家﹐爲陳因果﹐主家見其盲而復明﹐咸稱異之﹐不獨鄰里親串願見﹐卽遐邇聞之﹐莫不欲識其面者。乃與人言禍福﹐無不立應。於是五聖堂香火大盛﹐自命婦以及小家子女僉尊之曰「神師」﹐施捨無算。卽其廟地創建大士閣﹐魏煥宏麗﹐士大夫亦來瞻仰問道﹐而尼但以誦佛爲說。其子僧亦皈依其母﹐爲之執爨灌器﹐殷勤奉侍。

又十餘年﹐壽八旬外﹐忽謂其子曰「吾將西歸﹐在此二十年﹐攪擾眾居士﹐須有以鳴謝。期某月日﹐齊集閣前拜別也。」子諾﹐傳布揭帖。至日來觀神尼化升者﹐男婦不計其數。尼易新衣冠﹐參拜神佛天地四方﹐舉手謝時﹐人似有所言﹐其時人聲嘈雜﹐不能聽辧。尼乃至閣前﹐以蒲團當陛趺坐﹐命其子進筆硯﹐以大幅硬黃紙布其前﹐運筆大書偈子一十八首﹐命粘於墻﹐以示大眾。居然字畫分明﹐多成句讀﹐且協古韻。人皆知其向不識字﹐今作是舉動﹐拜者崩角。尼乃執香朗宣佛號千聲﹐香火及手﹐內外烈焰大作﹐頃刻坐化﹐異香匝地。大眾泣拜﹐助其子聚骨而爲之塔﹐士大夫銘之﹐至今存也。

或問曰「奇哉﹐不讀書而識字﹐已屬難信﹐況能作韻語﹐其爲荒誕也明矣。」薌序曰「是不奇﹐吾子未之思耳﹐昔創字者蒼頡﹐本是憑空結撰﹐至童謠葩經﹐更無傳授﹐遂成千古絕調。可見人心本明﹐愚夫婦悉具聖賢之理。晦翁云﹕但爲气稟所拘﹐物欲所蔽﹐則有時而昏然。其本體之明﹐則有未嘗息者。故學者當因其所發而遂明之﹐以復其初也。老氏曰﹕人能常淸靜﹐天地悉皆歸﹐豈僅識字能作詩而已﹖此尼二十年心無沾染﹐自然靈明來復﹐洞見本眞十八首偈子﹐不過道其所道﹐何奇之有﹖」

第三卷

魏元虛

魏靜﹐字元虛﹐江左諸生。遊燕趙間﹐以記室謀食。寓保陽之古大士庵﹐間捨三楹﹐獨居無偶。時已旅食半載﹐行李蕭條﹐困頓之狀﹐親故白眼。值中秋節﹐月光皎潔﹐扃戶出遊﹐冀圖一醉。行數家﹐咸辭以故。漏已三下﹐枵腹而回。入其寓﹐臥室之關已啟﹐燃燭輝煌。魏疑居停逐之以延他客也﹐忿然入室﹐瞥見艷女披服鮮華﹐據榻而坐。見元虛﹐笑立相迎﹐魏愕然退步曰「伊誰宅眷﹐此僕之臥榻﹐實僧捨也。詎可誤入﹖」女微哂曰「親朋拒子而無禮﹐妾憫厄窮來慰寂寥﹐何誤之有﹖實告子勿懼﹐妾塗山氏之裔﹐前生藉子替劫﹐今已道成﹐欲圖報耳。」魏聞益戰果﹐女曰「子何怯爲﹐視妾豈禍子哉﹖」魏轉念曰「顚沛之人﹐卽死於佳麗亦得。」隨釋然﹐問曰「仙卿其將何以慰予﹖」女曰「予亟闔外戶﹐移席於月光之下﹐淸談雅酌﹐以舒子懷何如﹖」魏如命布設﹐女攜一筐至中庭﹐無何﹐玉杯﹑象箸﹑珍饌﹑醇醪﹐皆探筐而出。女與魏對坐﹐舉觴互酌﹐女曰「妾系燕產﹐子前生爲幽都少年﹐與妾有舊。同臥起時﹐值雷劫﹐妾避子身下而雷誤殺子﹐妾得遁脫﹐入西山修煉二百餘年﹐甫得正果。知子受困於此﹐來助子致身靑雲﹐以酬大徳。」當其時﹐淸輝朗照﹐睹女光彩煥發﹐冶容婉麗﹐國色無雙。魏心動﹐微挑之曰「仙卿卽與僕有舊﹐願修舊好﹐結兩世之姻緣。」女曰「不可。妾內丹告成﹐脫披毛之體﹐已得超凡﹐焉敢犯淫欲戒而墮落耶﹖」魏曰「予前生以身替卿死尙甘心焉﹐卿爲予一破戒烏得不可﹖」就逼之﹐女遙避曰「不但於妾不利﹐將以盜子之元精而絕軀命﹐寧勿懼耶﹖」魏曰「予觀載籍﹐仙女下嫁者比比皆是﹐卿旣成仙體﹐何損於予﹖幸勿深拒。」女曰「好色者不在乎淫﹐子試思接狎之後﹐身頹气弱﹐情竭興衰﹐有何意味﹖莫若纈其秀色﹐采其丰神﹐如對名花﹐可玩而不可褻﹐則意淡情長。況妾能與子淸談﹐作解語花觀﹐不更勝耶﹖」魏不懌﹐直前抱之﹐覺有影無形﹐凜然而止。女笑曰「癡人﹐仙體淸虛﹐奚能滿欲﹖卽此可解仙女下嫁之誣也。」遂探筐出靑精飯共食畢﹐斂器於筐﹐出朱提一笏﹐以授魏曰「聊以資旅食備寒衣﹐後會有期﹐勿虛念也。」一轉瞬間﹐女化淸風去矣。魏若有所失﹐悵惘不已。

閱兩月﹐資用告匱﹐正欷歔凝想間﹐女已遙立案前﹐低呼曰「魏郎久闊﹐相思良苦。」魏驚喜相迎﹐責見疏之故。女曰「爲子籌禦冬計﹐已足迹徧三輔矣。」出金置幾上﹐皆細碎不成錠者。囑曰「以此卒歲﹐諒不致饑寒也。」魏揖謝曰「屢蒙惠賜﹐感激難名。第予聞仙人致富不難﹐倘金穴可探﹐曷不偕予一遊﹐益佩卿徳﹖」女笑曰「癡人﹐無論神仙﹐不當作賊。卽地下藏鏹﹐亦有主者。惟暴客劫掠之資與貪墨非義之財﹐乘其數目未明時﹐分潤些微﹐斯不爲造物所忌。安能暴富耶﹖且富者多累﹐今使子不饑不寒﹐不與神仙等耶﹖」魏曰「是也﹐但予忝爲丈夫﹐有室家而不能顧﹐有學術而不能展﹐仰賴仙卿﹐實抱慚衾影﹐後將若何﹖卿其爲我決之。」女曰「獻歲後﹐子之命運亨矣。何憂一席地﹐顯達隨之﹐將膺一命。」魏曰「何從而可﹖」女曰「月正元日﹐子之舊居停來﹐已有位置﹐當入邢襄之幕﹐其署西有密室﹐子可托惡囂之故而獨居之﹐妾將爲子謀入仕途也。」魏欲細詰之﹐女已倏忽不見。

元旦﹐果有船居停訪至﹐謂魏曰「敬爲先生推轂﹐今邢襄同寮某囑迓文旌﹐希卽命駕。」魏領諾﹐旋赴襄國。主人甚賢﹐惟先生命﹐果得密室居之。荏苒半載﹐盼女無音。夏之夜納涼小院﹐瞥見天際微云下墜﹐女攜囊橐而至﹐魏歡喜欲狂曰「囊中何物﹐若是累累﹖」女曰「子之終身在是。」魏急叩其說﹐女起而傾其囊﹐白鏹盈幾﹐笑謂魏曰「子前欲致富﹐今且貴矣。聞朝廷將開納資之例﹐子數應得郡參軍﹐而薦至令尹﹐俟命下之日﹐子作書借郵筒徧致舊好請助﹐必無應者﹐第僞稱某某資益若干﹐以掩人耳目﹐則羅致有由﹐無突如之惑矣。冬仲得官荊湘間﹐妾在邯鄲旅次相候。」魏不覺感深﹐膝曲跪拜﹐甫興而女已杳矣。未幾南河大工例開﹐魏如女言布置﹐是年冬十月﹐入都納資﹐果得郡參軍﹐分楚北﹐束裝前往。至邯鄲﹐忽遇美少年﹐策蹇追隨﹐將投旅店﹐少年停騎問曰「車中是魏郎否﹖家姊致命﹐請住大槐老店﹐在彼設餞也。」言畢﹐捷馳而去。

魏知女所使﹐欣然前馳﹐果見槐陰之下﹐有旅寓甚淸潔﹐門無他客﹐遂畱寓後宅﹐而安置僕從於前。托疾早臥﹐剛月上槐梢﹐香風滿院﹐女已至矣。魏相迎入室﹐女仍攜筐設饌﹐珍錯雜陳﹐相對而飲。女曰「子至楚方伯署﹐東有宅一區﹐系妾親串所居﹐久無人敢下榻。妾有一函﹐至彼祝而焚之﹐理宜相讓﹐予賃之﹐價廉而宅精。」魏諾﹐祈請女偕往。女曰「妾輩俱有界限﹐無故不敢逾越。將請命所司﹐再往相探可也。」魏已微醺﹐不覺情動﹐把杯至女前﹐跪告曰「僕久曠之夫﹐望仙卿援我。」女躍登幾而曬曰﹔「俗子眞難與交﹐無已﹐請還子牀頭人。」魏登幾﹐女退縮依墻而立﹐魏突接其吻﹐不覺觸鼻﹐審之墻間畫美人耳。女已不知何往。魏哀祈不應﹐嘆息而寢。至楚﹐覓得其宅﹐內外寬廣﹐結媾精致﹐依女言致祭﹐焚書敬祝﹐安居無恙。遂謁大寮及同官者。數月﹐忽家僮某來曰「宅眷皆至﹐請往迎之。」魏方疑訝間﹐其子亦至﹐相將而往﹐有巨舫泊河濱﹐儼然妻在。魏登舟相晤﹐各道別情﹐研詢來由﹐妻曰「郎遣胡僕以資來迎﹐何自諱爲﹖」魏辯無其事﹐妻曰「胡僕偕來﹐今日停泊時﹐曰﹕已至矣﹐道郎寓所甚悉﹐請先往報。半日不回﹐因遣僮隨兒尋之。」魏始悟仙女所爲﹐遂詳述其事﹐均大感悅。捨舟赴寓﹐設仙女之位而祀之。

載余﹐將致官某郡﹐魏潔誠齋宿﹐冀女下臨﹐以問休咎。夜半﹐倏聞步履聲﹐開帳而女在榻前。魏起拜曰「大徳成全﹐舉宅被仙卿之惠﹐愧無以報。」女曰「妾以報子﹐子何言報﹖從此致官﹐後五年必薦權某令﹐是時宦橐充裕﹐可以休矣。不然﹐某年月日禍且沒家﹐子其志之。」魏悚然筆之﹐視女情甚依依﹐益覺嫵媚超凡﹐復跽而請曰「仙卿之惠我無窮﹐感且不休﹐復何他望﹖第不得一親芳澤﹐終屬歉事。」女挽之曰「子何惓惓於是﹖妾亦猶夫人耳﹐若如子意﹐不復得見﹐子其願否﹖」魏曰「且救目前之急。」女默然俯首﹐殊形羞澀。魏摟之不拒﹐於是代爲解襦﹐登陽臺涉鴻溝﹐悉臻實境﹐非復曩時空虛矣。東方旣白﹐宛然在抱﹐諦審之﹐乃其妻也。魏愕然﹐推之醒﹐妻亦驚曰「烏得在是﹖」魏詢其故﹐妻曰「妾安臥室中﹐漏三下﹐如被夢魘﹐至是方覺﹐不知若何出入也﹖」魏起視之﹐昨所解釋者﹐皆其妻之衣服。自齋至室﹐重門盡辟﹐乃告以故。妻曰「郎獲咎仙女矣。」於是整裝偕赴位前﹐焚香謝過﹐遂就官。三載考績﹐得列保薦。

又二年﹐權某縣令。妻曰「仙女所告之期至矣﹐郎無戀戀。」魏卽日致仕﹐甫回江左﹐而白蓮之變起﹐後任被難。魏聞之﹐爲仙女立廟。從此優遊林下十餘載﹐年逾六旬。倏有北人問至﹐出書致魏曰「予估客也﹐向在保陽﹐今來江左行販﹐有同客少年胡姓者﹐囑攜此書以投明府﹐幸已達﹐卽可歸報。」魏挽之不住﹐開函別無片言﹐僅喪家之魂幡一具﹐上書魏元虛頭銜。知大數將終﹐必女爲預告﹐亟治後事而歿。殯之日﹐有女服縞索﹐長號而來﹐至喪前俯伏悲慟﹐魏孺人亟出撫﹐僅存白衣裳一襲﹐而其人杳矣。或曰「是卽仙女出弔也。」

淮商宴客記

鹺客洪姓者﹐淮商之巨擘也﹐曾助餉百萬﹐賜頭銜二品。其起居服食﹐有王侯不逮者。戊辰之歲﹐予幕遊淮上。仲夏﹐洪商投刺約消炎﹐會偕同事數友詣其宅。堂構爽塏﹐樓閣壯麗﹐姑無論矣。肅客入蕭齋﹐委婉曲折﹐約歷十數重門﹐入一院﹐小山玲瓏﹐供素蘭﹑茉莉﹑夜來香﹑西番蓮數十種﹐以白石琢盆﹐梓楠爲架﹐排列成行﹐咸有幽致。正南小閣三楹﹐前槐後竹﹐垂蔭周匝。閣中窗戶盡除﹐懸冰紋蝦須簾箔﹐望之洞虛縹渺。捲簾入內﹐懸董思白雪景山水﹐配以趙子昂聯句﹐下鋪紫黃二竹互織「卍」字地簟﹐左右棕竹倚十六﹐磁凳二﹐磁榻一﹐以龍須艸爲枕褥﹐棕竹方幾一﹐花欄細密﹐以錫作屜﹐面嵌水晶﹐中畜綠荇金魚﹐游泳可玩。兩壁皆以紫檀花板爲之﹐雕鏤山水人物﹐極其工致。空其隙以通兩夾室﹐室中滿貯香花﹐排五輪大扇﹐典守者運輸轉軸﹐風從隙入﹐閣中習習披香﹐忘其爲夏。未幾﹐肅客入苑囿﹐邱壑連環﹐亭臺雅麗﹐日不暇給。於是繞山穿林﹐前有平池﹐碧玉淸波﹐中滿栽芙蕖﹐紅白相間﹐灼灼亭亭﹐正含葩欲吐時矣。緣堤而東﹐千樹垂楊之下﹐別有舫室。渡板橋而入﹐爲頭亭﹐爲中艙﹐爲梢棚﹐宛然太平艘。窗以鐵綫紗爲屜﹐延入﹐荷香淸芬撲鼻﹐其椅桌皆湘妃竹鑲靑花磁面爲之。艙中兩筵已具﹐肅客就坐﹐筵上安橊﹑福荔﹑哀梨﹑火棗﹑蘋婆果﹑哈密瓜之屬﹐半非時物。其器具皆鐵底哥窯﹐沈靜古穆。每客侍以孌童二﹐一執壺漿﹐一司供饌。饌則客各一器﹐常供之雪燕水參以外﹐駝峯﹑鹿臡﹑熊蹯﹑象白﹐珍錯畢陳。妖鬟繼至﹐妙舞淸歌﹐追魂奪魄。酒數行﹐熱甚﹐主命布雨﹐未幾甘霖滂沛﹐煩暑頓消。從窗隙窺之﹐則池面龍首四出﹐環屋而噴﹐宴畢雨止。予潛察龍之所在﹐則洋夷制皮爲之﹐掉入池中﹐一人坐其背﹐鼓水而上也。嗟乎﹗鹺儈耳﹐而享用逾王侯﹐何徳堪此﹖今之疲乏﹐有以致之。執業者其戒之哉。

某駕長

拳勇之技﹐舊推少林僧。今則散見諸方叢林中﹐往往有能者﹐然其道甚狹﹐稍有逾己者﹐必求勝而後已。惟遇超軼絕倫之輩﹐則甘拜下風矣。海昌有遊方之醫王姓者﹐奔走江河間﹐獲利漸丰﹐遂止於家鄕﹐設肆貨藥。時有遊僧來市上﹐托紫石缽重百觔﹐入肆宣佛號﹐婪索不遂﹐輒以缽置櫃上﹐張拱合掌拒門外﹐人無能出入者。市人懨苦之﹐不得已﹐滿其願。則又過一家﹐次第至藥肆﹐索百錢﹐王僅與三枚。僧怒﹐將舉缽壓其櫃﹐王接而擲之﹐拋出街心﹐石爲之碎。觀者嘩然﹐僧恧顏拾破缽而遁。

逾載﹐王將赴吳下置藥材﹐喚吳江小舟。舟子二﹐一爲駕長﹐一爲同夥。劃舟之際﹐似駕長力猛﹐非櫓脫卽篙折﹐其夥怨詈之﹐恆忍受也。惟張帆時﹐則駕長右手執索﹐左手持柁﹐以足代篙﹐四體並用﹐無不恰當﹐其夥得臥而觀之﹐故相安也。越三日﹐晚泊姑蘇城外之寒山寺起爨。王睹月明如畫﹐登岸閒玩﹐有僧立寺門外﹐審視王呼曰「客非海昌藥肆之王居士乎﹖」王曰「惟﹐何以相識﹖」僧曰「予前年托缽貴鄕﹐領教已深﹐今幸至此﹐實有天緣。予師慕客久矣﹐請舉玉趾方丈一敍。」王曰「諾。姑俟我返舟飯畢﹐而後會尊師也。」僧喜﹐反奔入內。王歸舟﹐潸然泣下。駕長見之曰「客何悲爲﹖」王語以故﹐曰「入其玄中﹐必無生理。」駕長笑曰「旣能擲缽﹐何懼乎禿﹖吾技癢已久﹐今請助客。」王曰「我旣犯僧﹐死由自取﹐子何爲哉﹖」駕長曰「吾樂此﹐死亦無怨﹐恐僧不吾較耳。請假衣冠以師弟稱﹐若角技時﹐必呼吾先﹐可以無事。」

王諾之。遂飽餐﹐偕往入門。羣僧笑迎曰「客信人也。」傳報首座﹐出接中庭﹐視其人身髙七足有餘﹐臉橫腰闊﹐气槪粗豪﹐已望而生畏。肅客入方丈坐﹐乃曰「前者小徒蒙賜教﹐老僧夙夜在心﹐冀圖一遇。今旣垂顧﹐請至藝圃﹐仰瞻絕技。」王唯唯。於是羣擁入後圃﹐有地一區﹐髙垣圍繞﹐僅通一門﹐亦甚堅實。圃南包大殿之後檐﹐爲閱武廳事﹐勢甚雄偉。柱壯兩圍﹐礎髙三尺﹐隔以石欄﹐有椅二﹐首座與王對坐﹐寮僧十餘﹐皆短褐持仗站圍矣。羣呼曰「來﹐來﹐來。」王謂首座曰「請徒與徒對﹐師與師對﹐我命弟子先戲﹐可乎﹖」首座目駕長體貌淸臒﹐漫應曰「何爲不可﹖請賢弟子先。慮有傷觸﹐毋自慚也。」駕長亦已釋服﹐曰「禿有賊形﹐恐竊吾衣﹐必謹藏之。」乃蹲身抱大殿之後柱﹐起尺餘﹐檐椽震動﹐磚瓦齊鳴﹐以左足掃礎倒﹐置衣其下﹐以右足扶直之﹐仍安柱。轉身呼斗﹐聲若巨雷。於是首座及寮僧咸股栗膜拜曰「我教中韋馱天尊﹐旋乾轉坤之力不過如是。僧輩肉體凡胎﹐何敢相角﹖若尊客一揮肱﹐則俱成麋粉﹐情甘降服﹐不敢再言技勇矣。」王與駕長皆大笑﹐羣僧屏气肅候﹐延至方丈侍茶畢﹐王告退﹐首座與寮僧盡易法衣﹐執幡幢以送。王返舟﹐謂駕長曰「壯士之力﹐天下無敵﹐盍不入營爲伍﹐則顯職立至。請以資助﹐聊報大徳。」駕長曰「嘻﹐吾若不爲顯職﹐亦可小康﹐何至操賤業﹖客尙欲吾博顯職耶﹖」王叩其舊職及裏居姓氏﹐駕長不答。王凜然報以百金﹐亦不受。及置藥回﹐逢人述且感云。

張慧仙寄外詩記

蕙仙﹐張氏女﹐名妊﹐保陽郡人。其父紉工也﹐母氏胡﹐困乏嗣﹐禱於子母宮﹐覬太君側垂髫侍女娟好﹐戲謂妯娌曰「得女如是﹐縱不得男亦足矣。」妯娌爭以赤繩系土偶臂而祝曰「而母欲之﹐盍隨以歸乎﹖」是夕﹐胡母感而孕﹐彌月妊生﹐眉目淸秀﹐聰慧過常。妯娌皆賀曰「仙女來矣﹐後日不知誰幸而作劉郎也。」有滇南馮進士者﹐作宰畿南﹐耄而致仕﹐偶至紉肆中﹐見女﹐不覺潸潸泣下。其父訝曰「何以觸使君怒﹖」馮曰「不﹐不﹐老夫有女某﹐其丰材與而女埒﹐爲老夫所鐘愛。不幸夭逝﹐隱痛於心。今睹而女﹐得不感慟耶﹖」問女年幾何﹐曰「十二歲矣。」問近習何事﹐曰「學刺繡耳。」問識字不﹐曰「願學而無師資。」瑯然對答﹐聲若洞蕭。馮叟大悅﹐問願爲老夫女不﹖嫣然不答﹐以目視父。馮叟曰「老夫年屆八旬﹐顧不足爲爾父耶﹖」其父曰「吾儕小人﹐何幸而與顯者親﹖恐若母不忍捨耳。」馮叟笑曰「吾豈奪爾女﹐只謂老夫父﹐老夫當日至而肆教之讀﹐以成其志﹐而慰老夫之寥寞耳。」父女喜諾﹐眞是馮叟日至﹐拳拳訓導﹐女慧甚﹐過目成誦。不二年﹐而通韻語﹐書習趙文敏《閒邪公家傳》﹐居然挺秀。馮叟字之曰慧仙。

越三載﹐女年十五﹐秀若幽蘭﹐婉同春柳﹐直可侍蓮臺舞掌上矣。問字者踵相接﹐其父母皆無所許可。媒者曰「富商大賈能掣帶兩老﹐一生衣食不盡者尙不之許﹐直欲歸王孫公子耶﹖寧不思門第懸殊﹐難相匹偶﹐恐物以類驟﹐仍作紉工婦﹐悔之晚矣。」母曰「咄﹐吾女縱無夫人相﹐必爲才士妻﹐豈可配癡呆漢﹐使失所天耶﹖」此聲一播﹐於是遊士薄宦皆圖之。時有北河刺史天水明府﹐以重資購媵﹐小人圖中飽者引二宦瞷之﹐皆相見恨晚。刺史先以千金﹐使彊有力者要其父﹐父心動﹐成有日矣﹐馮叟聞乞﹐怒謂其父曰「若欲售而女耶﹖何爲以弱息俾老奴﹐使茹恨終身﹖老夫且不忍﹐親生者忍諸﹖直非人類矣。」卽以告女﹐窺其志向。

女聞之則大啼不食數日﹐作絕命詞曰「蘭有芳而被折兮﹐象有齒而焚身。予小艸之不若兮﹐何見厄於紫宸﹖」父母大恐﹐面誓而謝絕之﹐使女自爲計。遂深藏斗室﹐霧鬢雲鬟﹐人皆不得輕見矣。

先是有延陵生者﹐衿懷倜儻﹐學究天人﹐兼悉康熙朝掌故。遊幕燕南﹐因覓紉時﹐至女父肆﹐遇馮叟﹐縱談子史百家﹐旁及天文星數之學﹐娓娓千萬言﹐聽者忘倦。馮叟心傾﹐每嘖嘖稱嘆曰「不世才也﹐終當奮翮雲霄﹐豈池中物哉﹖」時女年十三四﹐支頤聽講﹐至會心處笑靨頻開﹐凝眸屬目﹐生𨿽好之﹐無容心焉。及宦室旣不許婚﹐遊士𨿽欲委禽﹐父母又不敢主﹐悉與女謀。女皆卻之。延陵生之戚﹐慮生壯年無子﹐私與女父謀。父知生才﹐有允意﹐恐女未必諧﹐歸而佯述之﹐女首肯者再。父喜出意外﹐以告戚。戚以語生﹐生搔首曰「予無金屋﹐奚以藏嬌﹖」戚曰「是宦室名門﹐富商大賈﹐求之不得者。今女幕先生才﹐已首肯矣﹐柰何卻之﹐致負知己﹖」生曰「果爾﹐試以翡翠雙條脫爲聘﹐其父母願則從之﹐不則置之。予無長物﹐亦不忍貸之也。」戚復往﹐旣而持庚柬報允﹐一無所求。生躍然喜曰「予自謂窮措大﹐不足人齒數﹐竟爲彼美垂靑﹐咄咄奇遇﹐卽登金馬玉堂不是過矣。」時𨿽納聘﹐而無資以娶﹐會穎川使君約生幕遊韓魏間﹐與女音問間隔。而嫉忌者﹐欲奪女志﹐賄其黨揚言於其父母曰「延陵生者﹐年逾彊仕﹐家有悍妻劣子﹐是以浪迹江河﹐攜而女歸﹐必爲魚肉﹐且遺側室之羞﹐不如某某者﹐貌潘安而富石崇﹐爲貴遊上客﹐眞快婿焉。柰何不與眾議而與兒女子謀﹐貽誤豈淺鮮哉﹗今幸聘而未娶﹐尙可攺圖。」其父母惑﹐將悔之。女微聞﹐復飲泣不食﹐病幾殆。父母懼﹐委婉探之﹐女曰「兒已受聘﹐可再議耶﹖使謠言實﹐兒之命也﹐不實﹐亦兒之命也。莫受他人誣。必欲悔之﹐兒誓終身不嫁。」父母知女志不可搖﹐遂息異議。逾年﹐生在樂邑﹐密邇保陽﹐遣媒納徵﹐彩輿繼至﹐冠蓋郊迎﹐供帳紛華﹐陳設眩耀。其父母大悅﹐謂女曰「婿固不負吾家﹐兒之目力遠出我二人萬萬矣。」女赧然曰「此不過婿之小遇﹐尙不足以展其大才也。快心處請俟異日。」定情之夕﹐女謂生曰「聞郎有妻子﹐果不﹖」生曰「妻則有之﹐子猶未也。」女曰「然則迎以比來﹐妾願以嫡禮侍之。郎若以妾故而捨﹐是妾負心焉。」生泣然曰「予妻身抱沈屙﹐不能生育。爲姒續計﹐故娶卿耳。豈負妻哉﹖」請卽發使﹐比至而正妻已逝。生哭之慟﹐女百計慰解﹐自是情好彌篤﹐所至必偕。南歷恆山﹐東遊孤竹﹐徜徉千里間已四年矣。

會生有口北之行﹐關山險阻﹐不能同車。女作閨詞七章寄之﹐其詞曰「一﹑聞郎指日出邊關﹐彊作歡顏淚暗彈。叮囑再三無別語﹐頻緘錦字報平安。二﹑日送蘭軺過短亭﹐妾心共遂馬蹄徵。揣摹飛渡關山處﹐環繞深閨得得行。三﹑遣愁女伴畫相過﹐長夜漫漫可柰何。欲使斜暉永不昧﹐倩誰借得魯陽戈﹖四﹑吹罷銀缸赴黑甜﹐只期飛夢到郎邊。惱人偏是中天月﹐半榻淸輝映獨眠。五﹑聞說風髙塞外天﹐綿衣制就又添綿。阿娘莫笑縭褷甚﹐郎識癡心總愛穿。六﹑家書一紙達妝臺﹐喜極翻將淸淚催。只當與郎同絮語﹐沈吟反復百千回。七﹑忽報郎君返故鄕﹐忙開鏡匣理新妝。豈知小婢傳言誤﹐依舊和衣臥繡牀。」

白安人

鐘俊﹐浙人。幼業儒﹐父母早故﹐孑然一身﹐教讀以糊口﹐親戚故舊皆遠之。年二十餘﹐獲一芹﹐戚友稍禮之﹐然無與婚媾者。鰥居下帷﹐刻志勤學﹐未幾登賢書﹐捷南宮﹐入庶常﹐鄕黨中爭欲聯姻。俊謝曰「予貧猶昔﹐宦亦未成﹐何以家爲﹖」時有山右富室官侍衛者白姓﹐有女及笄﹐因乏嗣﹐欲贅淸華之士爲婿。彼鄕人以其武職﹐慮女有赳赳風﹐莫願結婚者。俊於同年席同遇白﹐談相洽﹐詢及未婚故﹐白卽囑同年爲媒。俊知其丰於財﹐欣然許諾﹐遂贅也。女貌婉麗﹐夫婦相得甚歡。旋散館﹐俊銓得南都宰﹐將至任﹐白因愛女遠離﹐盛備奩具﹐媵以婢僕百餘﹐雇羣艘由水路行。運奩之日﹐自京至通四十餘里﹐絡繹不絕於道者﹐翌日始畢。白送婿女至河幹﹐珍重而別。於是宵小覬覦﹐羣謀肆劫﹐但知其多侍衛家丁﹐恐有能者﹐不敢遽發。以小舟追隨而下。及官舫晚泊處﹐俱在通都大邑﹐無可下手。然一路知風﹐羽黨日夥矣。

夏初﹐舟抵維揚。是夜﹐月朗風淸﹐江波恬靜﹐俊與白安人舟中對弈﹐思乘月色啟行﹐飭僕叱舟子連檣而進。盜聞之大喜﹐投其魁僞鎭江王者﹐揮百餘艇﹐胡哨而來。舟子聞啃聲﹐咸呼曰「巨寇至矣﹐柰何﹖」諸僕駭告主人﹐俊不勝戰栗﹐泣曰「舉家休矣。」安人微哂曰「小醜何敢跳梁﹐婢子足以退之。郎何懼爲﹖」遂命僕令舟子停帆﹐將羣艘一貫鎖連﹐官舫在中﹐燈火俱息﹐男子均伏匿不動。安人呼婢十餘人來前﹐皆已易短裝﹐黑衣黑褲﹐望之如墨。各與棋子一握﹐密囑數語曰「速退小偸﹐毋俾登舟﹐若驚官人﹐惟汝等罪。」婢領命而去。安人遂自起﹐易烏緞襖褲﹐以靑綾蒙首﹐掛鐵丸囊﹐俊視之﹐目立眉揚﹐英武之槪﹐另具風流﹐非復平時嬌弱矣。俊曰「夫人將何之﹖」安人曰「禦盜耳﹐郎如不畏﹐偕往觀之。」俊見指揮自如﹐膽稍壯﹐遂攜手伏艙門內﹐靜無喘息。

未幾﹐哨聲逼近﹐盜舟合圍焉。彼見巨艘聯絡﹐若索戰然﹐而無一人在外﹐懷疑未決。相持旣久﹐覺無他異﹐乃命酋長挖鉤持刀躍上﹐未及登舷﹐皆被飛子中要害﹐墮江而斃﹐已數十人。賊帥怒﹐自攜大盾挾白刃飛登中舟﹐覺盾上炮子雨下﹐始知擊者在上﹐於是蒙首俯身﹐才欲入艙﹐安人手發鐵丸﹐中盜頂﹐撲跌入江。眾呼曰「大王殆矣﹗」皆混水搶護而遁。羣婢咸集﹐安人命舉火厚賞之﹐叱舟子放舟前進﹐俊大悅﹐揖而請曰「夫人是何神術﹐治大盜若小兒然﹖誠乃將門之豪傑也。」安人曰「無他﹐妾父好馬射﹐家有閒圃一頃﹐翼以長垣﹐中具馬道箭廳﹐恆以妾置廳事觀藝。妾時尙幼﹐戲以石子擊射鵠﹐父笑曰﹕『兒欲爲此﹐吾以銀爲的﹐能下者予之。』妾樂此不疲﹐與羣婢日擊﹐至二三年﹐百發百中。父又以紙作人﹐畫周身穴道﹐命擊某穴﹐亦無不中。繼又以牛革爲人﹐畫穴於背﹐命以鐵丸穿之﹐習四五年﹐則所發皆洞。父笑曰﹕『女將軍天下無敵矣﹐』故侍婢皆知款竅。如是而已﹐無他長也。」俊曰「棋子微物﹐何能殺人﹖」安人曰「熟是法者﹐粒米可以殺人﹐況棋子乎﹖彼所擊者﹐非穿太陽穴則取二目﹐子已入腦﹐能不立斃乎﹖」俊曰「旣聞命矣﹐然婢伏何所﹐而賊不覺﹖」安人曰「婢猱踞桅巓﹐俯視明而用力遠﹐故無不中其要害。且黑衣與木色等﹐夜色朦朧﹐故盜不覺也。」俊曰「夫人伏艙內﹐何預知賊首之必登中舟也﹖」安人曰「中舟較羣舟大而有儀仗﹐羣盜四面受虧﹐必料中舟爲主﹐賊首必欲破之。旣登﹐卽知擊者在上﹐不意妾在下也﹐故幸中之。」俊不勝嘆服曰「夫人眞娘子軍之巨帥也﹐智勇無雙。僕何福而遇此﹖」

及抵官﹐六載任滿﹐調首邑。時有軍功參戎許傑來鎭南都﹐與俊投合﹐約爲昆季﹐時相過從。盛夏﹐解衣而不釋便帽﹐俊竊疑之﹐及俊得保薦將入覲﹐傑具席餞行﹐飲已酣﹐俊問曰「大兄當暑不去冠﹐何也﹖」傑曰「旣爲昆季﹐事可無諱。予大江巨盜也﹐因劫官舫﹐被鐵丸擊頂去片骨﹐幾殆。幸寇中有兒腦丹治痊﹐然不可以風﹐故不釋冠。」俊曰「以兄男略冠三軍﹐何見傷於官舫﹖」傑笑曰「此予之恩人也﹐曾訪舫中﹐能者系少婦﹐予喟然自失﹐去盜不爲﹐投邊營入伍﹐屢上首功﹐五六載進膺是取﹐皆由一擊玉成之。此婦非予之恩人耶﹖」俊曰「知恩人何在﹖」傑曰「閨閣中人﹐何從物識﹖」俊笑曰「兄匆罪﹐是弟婦也。」傑駭然起﹐具衣冠請謁。俊命僕傳請安人出。傑見其弱質盈盈﹐不覺再拜稽首曰「此天人也﹐天命誨予矣。」

凜然而退。

齊叫化

齊丐﹐不知何許人。江浙謂丐爲叫化﹐因以爲名。其爲人似顚狂而實好義。恆乞食﹐有餘﹐則與同丐中之病不能行者﹐故羣丐皆推尊之。日者齊食於喪家﹐果腹而回﹐酣睡郵亭﹐悠悠自得。忽來一丐﹐蹴之起曰「汝非齊叫化乎﹖」齊張目熟視﹐索不識者﹐曰「呼我何爲﹖」來丐曰「吾向知汝好義﹐今有一技傳汝﹐願學乎﹖」齊曰「願。」來丐出紅丸曰「食此﹐能知人病之所在。」齊立吞之﹐又授之鍼﹐長尺許﹐曰「旣知病源﹐以此刺之﹐無不立愈。」齊恍然大悟﹐踴躍狂笑﹐而來丐已逝。遂遊行鄕市﹐遇跛者﹐鍼之卽平。遇瞽者﹐鍼之卽明。遇因風而啞者﹐鍼之卽能言。於是齊叫化之名噪傳一時﹐所到之處﹐病人環伺之。然齊必擇人而施﹐其貧者不必求而治之﹐其富者必婪索滿意而後投鍼。日得數金﹐呼同丐徧散之﹐不藏分毫。

有典商某﹐因風致疾﹐右臂已廢﹐百藥莫效。聞齊名﹐使人邀至﹐示之臂﹐齊曰「易耳﹐必予我百金則立能復舊。不則半握而已。」商不得已﹐與之。齊鍼其肩成巨孔﹐曰「不可封穴﹐俾風從此出。」拔鍼而臂卽運動。自此逢節舉發﹐則風從穴出﹐颯颯有聲﹐而終身不復病矣。齊得金﹐濟生葬死﹐數日立盡。又與羣丐遊於村落﹐見殯者四人﹐輦一白木棺﹐血涔涔下。齊熟視而呼曰「若柰何殺活人於棺中耶﹖旣露我等目﹐當爲復仇。」揮丐羣圍之﹐棺不得行。輦者曰「毋得鹵莽﹐死者爲予婦﹐因難產﹐胎上攻心﹐亡已周日矣。」齊曰「必啟棺予我觀之。」輦者怒﹐正喧爭間﹐有識者曰「此齊叫化﹐良醫也。汝盍啟棺﹐伊必有說。」輦者大悅﹐以棺回家﹐出其屍致室中﹐齊以鍼刺心下﹐喚眾出曰「速命婦女伺之﹐將產矣。」眾退媼入﹐哇然一聲﹐子產而婦醒。齊大笑﹐不索一錢﹐掉臂竟去。

有金宦者﹐家傭少婦暈死於室﹐不知所以。家人僉曰「齊叫化必能活之。」於是厚給丐者尋之至﹐視少婦﹐笑不可遏﹐曰「伊夫何在﹖速呼來﹐尙可治。」宦家卽喚其夫至﹐齊曰「我活之﹐必重酬我。」宦者以巨金置幾上曰「若能立活﹐卽持去。」齊又大笑﹐鍼少婦之腹﹐謂其夫曰「我拔鐵鍼出﹐汝以肉鍼入﹐卽無恙﹐否則𨿽醒不久也。」其夫忸怩應之。遂去鍼攫金﹐推宦者出﹐反閉其夫曰「莫管莫管我。」問﹐「宦何不謹於房事﹐而令少婦潛睹﹐致成欲閉耶﹖」宦者愧謝之﹐齊大笑去。或病家爲父母故﹐衣冠設席﹐延爲上賓﹐齊來大怒﹐不顧而去。問其黨﹐僉曰「欲得其歡心﹐須以矮幾席地﹐丰以酒肉﹐俾獨據而食之﹐則髙歌喜笑矣。」試之果然。

時有與叫化同姓者﹐少年業儒﹐娶婦淫甚﹐瞥遇所歡﹐忍之不可﹐去之不能﹐徘徊門外﹐悶極而倒。齊適過之﹐爲鍼其胸﹐吐痰升餘而蘇﹐對齊痛哭﹐齊扣其故﹐悉告之。齊大笑曰「易耳。汝呼婦出﹐我爲治之。」少年喚婦﹐齊突前以鍼刺小腹﹐婦大驚﹐反奔入室﹐卽病。病已﹐人道遂閉﹐但能溺而已。少年感甚﹐捨家覓齊﹐得之﹐拜謁於地﹐願投膝下﹐以從其業。齊狂笑曰「我無妻﹐那得有子﹖然我無子﹐繼我業者﹐卽我子也。汝能叫化乎﹖」少年曰「子何敢攺父之道﹖」齊曰「我無家﹐容我身者﹐卽我家也。汝能露宿乎﹖」少年曰「兒因家累﹐何用家爲﹖」齊大笑曰「好﹐好。」以杖與筐授之﹐曰「從我遊﹐悔則殺汝。」少年敬諾﹐遂飄流三江兩浙間﹐勤爲服事﹐居然父子。閱數載﹐得其按穴鍼刺之法﹐齊曰「兒業成矣﹐𨿽不若乃翁﹐已超於凡輩。可歸而家﹐致富不難。」以鍼授曰「報汝辛勤﹐箕裘勿替矣。我將有遠行﹐兒柔弱不能追隨﹐盍去諸。」少年不忍﹐涕泣請從。齊怒曰「違我教﹐大不孝。」揮羣丐驅之﹐齊狂笑而行﹐走如奔馬﹐瞬息已杳﹐不知所終。少年歸﹐其婦尙在室﹐已攺行爲良﹐家業不墮。見夫歸﹐泣告之悔﹐少年尋其原穴反鍼之﹐人道復通﹐遂爲夫婦如初。旣而有子﹐因世業鍼醫。

薌厈曰﹕按古律有幽閉之法﹐以治蕩婦。蓋女人陰內有羞祕骨﹐下之如閘﹐卽不通人道。齊丐所行﹐或其法也。但能閉不能啟﹐若得齊丐之道﹐啟閉自如﹐則遊子咸得封志其婦﹐天下省無數因姦釀命案矣。

八松墓

歲在庚辰﹐余自滄州言旋保陽﹐道出河間。驚砂夕起﹐宿烏歸林﹐將投旅捨﹐遙望荒煙古墓中﹐八松環繞﹐郁乎蒼蒼﹐宛若張蓋﹐亦似遊龍。余心羨之﹐喟然而嘆﹐僕夫告余曰﹕此有明義士某公夫婦之冢也。當義士在生之日﹐開張旅捨﹐東西南北之人﹐投止者不知凡幾。一日客去﹐掃榻於塵埃中﹐得布縛一囊﹐內盛白金五百。義士奉之入室﹐謹藏箱篋中。其妻亦莫之知。越一載﹐有客蒞止﹐入室痛哭。義士駭而問之﹐客曰「我某省之布商夥也﹐前歲將暮﹐倉卒之間﹐擁三千金馳回鄕裏﹐比及點交主人﹐則失其五百。商主怒﹐我無以對﹐破產償之不足﹐質其妻孥與主﹐情願效力五載﹐以補其號。主知我素不爲非﹐憐而允之。當是時﹐茫然不知銀之失於何所。今入此捨﹐不覺心動﹐感觸而悲﹐非有他也。」義士曰「客之囊有字記乎﹖」對曰「鼎盛字號。」曰「銀有數目乎﹖」對曰「整寶十枚。」曰「然則客毋悲也﹐原物在﹐請自驗收。」乃以囊還客。客見囊金如故﹐不覺歡欣載拜﹐願以半酬之。義士不許。感激涕零而去。未幾偕其主來﹐願識義士。曰「我閱人多矣﹐從未有寒儉士而五百金不足以動其心者。我願以兄事之﹐請言所欲。」義士笑曰「老夫年已周甲﹐膝下無嗣﹐多金何爲﹖縱彼蒼憐而富﹐我且願辭之﹐豈閣下能動我所欲乎﹖」商主曰「我知之矣。」再拜而退﹐乃覓女子之溫厚端莊者﹐以重價購得﹐載以贈義士曰「不孝有三﹐無後爲大。兄必從我言﹐納此以綿善人之後﹐非敢言報也。」義士之妻亦諄諄勸畱﹐不得已從之﹐連舉丈夫子﹐七旬而有八男﹐且俱敏於誦讀﹐先後登進士。翁年九十外﹐夫婦齊眉﹐猶及見八子之齊登科甲。及其終也﹐布客之子適過之﹐欲以表意﹐乃購異松植其墓﹐越三百餘歲而益茂﹐且有神物護之﹐采樵者不敢近云。

義丐

丐某﹐燕人也。孑然一身﹐遊食市閭。飽則出其垔堵﹐在康衢古木之陰詡詡而睡。一日﹐有策馬而馳者﹐顚播囊裂﹐落寶銀二枚於道﹐丐呼之不覺﹐狂奔而去。丐乃拾之﹐自忖曰「吾其以此易錢乎﹐彼肆主必疑吾爲盜﹐何以自白﹖且緝捕者見之必掇去。卽不然﹐同儕見吾多金﹐有不思殺而奪之者乎﹖然則此禍基也﹐不如獻諸官﹐以脫吾身﹐非曠然自得之道乎﹖」遂投獻。邑宰奇之曰「得遺失物者給之半﹐此律之明條。汝其受諸。」丐叩首曰「小人無罪﹐懷寶其罪。籌之審矣﹐非所願也。」宰益奇之。適金主馳歸呈訴﹐宰語之﹐故還其寶物。金主再拜曰「小人何幸而值此義士﹗渠之所慮者﹐無宅以庇身耳。小人願助之置宅。」宰曰「能如是乎﹐余亦給之資本﹐以旌其善。」乃呼里長爲之謀宅於市廛﹐置貨立業也。且表之以額曰「拾金不昧。」

薌厈曰﹕義者﹐開國成家之至寶也。昔孟嘗市義而安其身﹐曹瞞假義以創其業﹐彼市且假者﹐天尙許之﹐況堂堂義气之出於天性者乎﹖一以裕後﹐一以發身﹐冥冥相之﹐信無疑義。

卷四

書安邑獄

林寶光﹐山右安邑巨室﹐五旬餘始得一子﹐名繼業。至六旬外﹐家計益饒﹐而精神衰頹﹐不勝勞乏﹐延中表之子張歧指者﹐其左手有贅指﹐故名。其爲人少年佻達而有心計﹐俾總理家業﹐持籌握算﹐井井有條。寶光倚賴之。是歲﹐繼業年十五﹐寶光爲之聘同邑富室楊氏女﹐畢姻有日﹐張戲謂繼業曰「弟年來冠﹐焉知房中事﹖盍倩我代﹐勿貽新婦笑也。」繼業怒之以目。晉俗﹐嫁女者親串與役人隨送三日而還﹐其迎娶之家戚友畢集﹐兩姻家上下混雜﹐往往不能辧認。是時繼業親迎回﹐哄隨者數百人﹐有小偸程三兒者﹐右手亦有歧指﹐混入廝役隊內。奔走出入﹐欲乘間肆竊。

是晚內外宴客畢﹐其客中之年少者﹐羣擁新郎入密室﹐縱酒行令﹐必欲新郎醉而後已。時張亦在座﹐至三鼓﹐忽患腹疾﹐告繼業而回。適三兒潛入客捨﹐盜襲客之衣冠帶履﹐居然上賓﹐欣欣得計。闖入新婦房。時已夜深﹐女眷各散﹐僕婦使女皆倦臥外室﹐鼻息雷鳴。三兒不知衣飾所在﹐舉燭照之﹐見新婦美而艷﹐三兒心動﹐亟闔戶釋衣推新婦臥。新婦誤爲其夫﹐難與抗拒﹐聽其解衣寬帶。時覺有歧指相觸﹐狂蕩甫畢﹐急起著衣而遁。新婦斯睡未幾﹐諸客皆醉倒﹐繼業歸房﹐不見新婦﹐亦舉燭照之﹐新婦見非前人﹐卽起詰曰「汝何人﹐擅敢遙視﹖」繼業笑曰「予而夫也。」新婦諤然曰「何以爲信﹖」繼業曰「何爲不信﹖」新婦曰「果爾﹐汝以手與我驗之。」繼業出兩手與觀﹐新婦大啼曰「有歧指者﹐已冒作新郎﹐去猶未久也。」繼業觸張歧指謔語﹐盛怒拔劍而去。

張父聞叩門聲甚厲﹐急起拔關﹐繼業突入噪曰「惡奴張歧指何在﹖索與俱死﹗」張父方駭愕間﹐家人皆聞聲出勸﹐甫奪其劍。歧指亦捧腹出﹐睹繼業顏色凶暴﹐問何怒爲。繼業見其仇﹐突前結其胸襟曰「鳴冤去﹗」眾皆問故﹐則愧忿難言。張父知不可解﹐羣擁至縣廨﹐官乃燕人方尹﹐喚兩造入問之﹐繼業訴其謔語與冒姦事﹐張始覺﹐極口呼冤曰「小人腹疾歸家﹐今猶未愈﹐安有是事﹖」繼業曰「其腹疾卽脫身詐冒計﹐況新婦稱歧指冒新郎﹐卽爲確據。」方尹正思喚新婦質對﹐忽聞喧嘩聲﹐二老者相結至。一老曰「予爲楊宦﹐以女與林寶光之子爲婦﹐縊死房中﹐請究其故。」一老曰「新婦因何雉經﹐而子亦不知何往﹐求爲伸雪。」尹指繼業曰「是非而子耶﹖」寶光大駭曰「何以先至官也﹖」始問悉其故﹐尹命二老各書親朋僕役姓名﹐咸按驗之﹐無歧指者。問失物否﹐客懼爲訟累﹐僉諱曰「無之。」尹復訪﹐聞張歧指好爲桑間濮上之遊﹐始信冒姦之情確。嚴刑之﹐張不勝楚﹐竟自誣服。律擬大辟﹐已決訖矣。

方尹以丁憂去未幾﹐鄰縣獲盜卽程三兒也﹐略一研鞠﹐遽將冒姦事自認不諱﹐且指所竊之衣履爲證。鄰縣以贓物移知安邑﹐繼任者悉召林寶光之客﹐皆出認被竊故物﹐且訴當時不言之故﹐始誅三兒而擬方尹以遣。嗚呼﹗聽訟者可不愼哉。

和闐玉鼠

吾浙執興販古玩業者﹐有挾巨資列肆於通都大邑﹐謂之行家。有以些小本﹐終日遊行陋巷僻鄕﹐賤價收微物﹐覓蠅頭以糊口﹐謂之骨董鬼。聞得珍物﹐因之起家﹐亦不乏人﹐故業是者眾。嘉禾有張骨董者﹐日持數百錢﹐追隨貨糖之人至委巷間﹐皆巨室後戶。忽有辟者﹐一婢持灰石鼠易糖而入﹐張向貨糖者以百錢得之。至晚﹐羣骨董鬼畢集茶肆﹐各出所得物﹐互相品評。張亦出鼠﹐識者曰「此灰玉也﹐值一串。」張唯唯而退。至家﹐以灰水煮之﹐作布囊盛米皮磨擦﹐不數日間﹐其鼠玉色潔白﹐二目正紅﹐光華閃爍﹐出自天成﹐非嵌入者。張大喜﹐覓巧匠以紫檀鏤細座﹐香楠爲櫝﹐修飾精致﹐以示行家。許以五十金﹐張不允﹐詢及是玉出處﹐何因目赤﹐行家不能答﹐曰「欲知究竟﹐非吳下大賈不能也。」張卽赴吳以示行家﹐𨿽嘖嘖稱嘆﹐亦莫究其來歷﹐僅曰「玉色𨿽佳﹐爲物甚微﹐不堪入貢﹐不過爲貴公子案頭賞玩耳。不出百金﹐若欲多得價﹐姑寓吾肆中﹐俟賞鑑家物色之可也。」張許諾﹐乃交行家﹐日則列於多寶廚﹐夜則什襲藏之。如是半載﹐𨿽有問者﹐許價數十金而止。

時有相國守制回籍﹐將起﹐復廣覓貢物﹐道經行家﹐瞥見玉鼠﹐停輿而入﹐索玩久之﹐詢物從何來﹐需價若干。行家對以嘉禾客寄售者﹐價昂甚。相曰「吾將試之﹐若系眞者﹐價不嫌昂。卽不眞﹐亦值百金﹐可命客來府候給值。」行家諾﹐告張曰「中堂貴客﹐汝往聽命。若云物眞﹐必索五百金﹐予我行規五十。若云不眞﹐卽百金貨之﹐不可不售﹐恐後無識者矣。」張欣諾。登相府﹐已諭閽人畱客宿。

相命開內宴﹐詔妻妾子弟咸來賀寶﹐於是少長畢集﹐傳觀玉鼠﹐皆獎贊二目之異﹐而腹誹稱寶之謬也。入夜﹐命東西分列四筵﹐中設黑光明漆幾﹐髙供玉鼠﹐堂中懸五彩琉璃燈﹐畫燭齊輝﹐又命女僕孌童較準洋表時鐘﹐守報時刻。東筵夫人率諸女眷就列﹐西筵子弟告坐。相則臥胡牀﹐以矮幾列精饌數品﹐隨意飲啖。且命眷屬各舉新令﹐以盡雅興﹐毋以老夫拘泥也。於是猜枚傳籌﹐歡聲盈耳。未幾﹐童僕報亥時末刻﹐相命毋嘩﹐燈燭盡息﹐使眾目注視玉鼠﹐若有異﹐則報吾知。四座寂然﹐黑無所睹﹐莫不竊笑者。未幾時鐘十一響﹐眾見鼠目透紅光一綫﹐漸引漸長﹐髙與屋等。眾皆吒報﹐相曰「未盡所長也。」未幾鐘鳴十二﹐光華忽散﹐通室大明﹐如坐月光中﹐須眉畢見。眾皆感悅﹐男女成列﹐奉觴上壽﹐相撚須大笑﹐受爵稱慶畢﹐光亦漸斂。罷宴收寶﹐人各就寢。

翌辰﹐相出見張﹐命之坐曰「寶物眞矣﹐汝從何處得來﹖」張詭對曰「小人之祖薄宦山右得之市肆﹐以爲傳家之寶﹐本不忍捨﹐今小人爲阻饑所迫﹐姑以割愛﹐實無價也。」相曰「得之山右信然﹐姑陳爾價。」張𨿽領行家先入之言﹐囁嚅不能出口。相命僕以珠盤給之﹐諭其自度。張本欲撥五百珠﹐心慌目亂﹐錯撥五萬珠。僕以呈相﹐相大笑曰「五萬金不爲多﹐但毋後悔。」卽喚行家至﹐相曰「客已貨乃寶白金五萬﹐吾與爾百金作行規﹐速爲立券。」行家欣然書之﹐授張署押﹐囊金同歸。

行家叩張物之所寶處﹐奚不明告我等﹐今已售矣﹐請述其異。張無可對﹐直告以不知之故。行家賄相府閽人而探之﹐閽人曰「席中內言不出﹐外言不入﹐無從深悉。無已﹐有某詞林者﹐主之門人也﹐吾等轉告以得寶事﹐請詞林入賀﹐可以問而知之。」爰啟詞林登堂申賀﹐乃見曰「聞師相所得至寶﹐請以廣門生之聞見。」相出玉鼠示之﹐詞林曰「二目之赤光異則異矣﹐然《博古圖》《集古錄》考證諸書所未載﹐何稱寶爲﹖」相曰「此大內物也。儒生焉得見之而注於圖錄乎﹖」詞林曰「然則師相何以知之﹖」相曰「此物唐天寶間和闐所貢﹐相傳以夜光玉琢成﹐其兩目之異﹐遇子時能放光華﹐以辟惡物。是以先朝藏於書林﹐則蠹魚不生﹐而古集完好。因兵燹之後﹐賊攜之山右﹐遂失所在。而天府所藏珍器﹐冊檔內注載甚明﹐自失此物後﹐往往書籍蠢損。當今每命山右巨卿密諭訪覓﹐久無下落﹐今爲老夫所得﹐以應上命﹐必喜出望外﹐眞百萬黃金無以覓此至寶也。」詞林再拜而退。

張聞是言﹐擁厚資而回﹐訪諸失物之家﹐果國初爲山右中丞屬下﹐以贈公子作盤中玩物。初不知目光之異﹐不甚寶貴﹐今家已中落﹐玉鼠在塵土中掩埋失色﹐小婢偶拾之﹐以易糖食﹐竟爲張骨董起家之瑞。其命也夫﹐其命也夫﹗

孫壯姑

乙巳之歲﹐山左大饑﹐盜賊蜂起﹐膠東爲甚。小康之家俱不自保。昌邑有標客孫良﹐技勇絕倫﹐有女壯姑﹐悉傳其術。時因道路梗塞﹐閒居授徒。大姓之虞暴客者﹐爭以重金爲聘﹐良悉納之﹐乃分其徒爲十餘部﹐各遣一隊﹐以護大姓。而良周巡不息﹐盜賊不得肆志﹐咸憾之。昌邑錢尹﹐吳人也﹐捕得巨盜﹐誣指孫良爲魁﹐械之至﹐良極口呼冤曰「小人禦盜﹐非爲盜者。」尹曰「盜何仇而指汝﹖」良曰「邑中之巨室﹐彼窺伺已久﹐得小人捍衛﹐至今不得逞志。彼欲冤死小人﹐以遂其吞噬也。」尹察之信﹐竟誅盜而釋良。良感甚﹐願獻女爲妾。尹笑曰「解釋誣枉﹐令尹之職﹐何足言恩﹖且法不得妾部民女﹐汝休矣。」良涕泣而去。

未幾﹐錢尹因公被劾﹐將回吳下﹐宦囊甚充﹐宵小私議竊發。良知之﹐謂尹曰「凶年之後﹐道路難行﹐小人老矣﹐不能隨護﹐民女𨿽陋﹐智勇具足﹐請侍左右﹐以備非常。」尹鑑其誠﹐納之。其女年未二十而貌甚英武﹐遂與南行﹐車仗數十﹐僕從如雲﹐小夥不敢舉事。盜法﹐探有充實可劫者﹐或眾寡不敵﹐則知風下程﹐並夥而謀﹐獲財均分。散發益遲則盜益眾。是時錢已去五六百里﹐至魯界之朗月鎭﹐覓宿地﹐得旅店﹐後屋三楹﹐墻垣髙峻﹐周匝僅容一門出入﹐尹喜其完固﹐必欲居之。壯姑知非善地﹐然已卸裝矣﹐勉從之。謂錢尹夫婦曰「妾觀此宅﹐似爲謀禁客商之所。夜或有異﹐主君與夫人請臥觀之﹐幸毋髙聲﹐妾有以處若輩。」尹𨿽唯唯﹐然未知其能﹐甚戰粟也。於是安尹夫婦於東室﹐呼二婢伏西室﹐曰「喚汝則出。」取夷燈之臍凸碧琉璃者﹐置窗隙﹐院中明似月光。乃易短襖皮褲﹐鞋尖置鐵﹐腰掖利刃﹐滅燭躍登中門之顚﹐踞框以俟。漏三下﹐內外俱寂﹐寓主馬鐵頭﹐盜中之巨擘也﹐密集羣寇﹐擇其能者﹐皆操白刃﹐自後垣登屋﹐餘盜伏於四隅﹐以防逸出。先命一人下探之﹐久而不回﹐馬曰「內多婦女﹐諒入安樂窩矣。」繼命二三人下﹐亦如是。馬曰「眞不了事﹐弱息數輩﹐尙煩乃公自往。若遇大敵﹐行見爾曹雌伏矣。」遂躍入院﹐四無人聲﹐月光中視屋門已閉﹐甫拔關欲入﹐額顱中傷甚重﹐如泰山壓頂然﹐仰跌丈餘。旋飛一人坐胸前﹐馬舉刀欲砍﹐被掣兩肩窩﹐而兩臂軟﹐刀自擲去。又被掣兩胯﹐而兩腿廢﹐身不能轉動﹐始聞嬌聲喚婢﹐兩女舉燭至﹐視之一幼婦耳。哀祈之﹐壯姑微哂曰「我見來勢猛﹐知是能手﹐果惡奴也。汝爲寓主﹐諒害行旅不少﹐本欲殺卻﹐如此庸奴﹐徒污我刀﹐且畱汝爲作惡者戒。」遂命一婢取藥來﹐壯姑以刀割鐵頭臉上肉﹐縷綾成條﹐以藥揉之﹐血立止。時天已曙矣﹐僕從叩門請。壯姑以足踢馬臀﹐拔關而叱曰「速去領爾徒屍﹐在東墻下積薪內也。」從容啟尹夫婦登車而行。馬被踢﹐則手足已復舊﹐抱慚而竄。自此臉上皮條終不復合﹐絲絲懸掛﹐若世俗所畫獅子然。

沈竹樓

沈竹樓者﹐浙右諸生。其父爲縣吏﹐有二子﹐竹樓居長﹐次子隨父業﹐日有進益﹐以助饔飧。惟竹樓入泮後﹐教讀自給。妻李氏﹐亦吏家女﹐紡織以佐之。旣乏精饌以供髙堂﹐而大比之年﹐反取給於乃父厥弟。是以父母日懨薄之﹐詈以書癡而虐使其妻。是歲﹐竹樓病﹐生徒皆散﹐益不能支。病痊﹐謂李氏曰「予忝爲丈夫﹐而不能仰事俯育﹐誠自愧恧﹐然死守蠹簡﹐烏能奮發﹖戚某幕遊楚南﹐爲貴介所尊奉﹐予擬投之﹐攺習刑名家言﹐或可致富﹐卿其勿辭辛苦﹐相隨翁姑﹐守我三年﹐若無音耗﹐是予業勿成﹐誓死九原﹐任卿自便。」婦泣諾之。竹樓告貸親故﹐得數金﹐飄然入楚。訪其戚﹐適於月前病歿﹐竹樓無所依倚﹐行李俱盡﹐進退兩難﹐決意自裁﹐遂潛至方城外之郵亭﹐解帶縊。時有千戶張弁﹐巡檄至此﹐瞥見之﹐叱兵往探﹐體尙溫﹐與千戶共解而撅救之。竹樓始蘇﹐詢得其故﹐千戶曰「若旣諸生﹐必能書﹐請爲我記室﹐我能衣食之﹐徒死何爲﹖」竹樓從之﹐爲張千戶勤司筆札﹐甚相得也。不數年﹐張官至淮帥﹐淮上鹺商與帥往還者﹐必晤沈先生﹐樂其爲人和厚﹐咸贊仰之。帥亦極力推許﹐而嗟其無業。商體帥意﹐羣請伺公堂﹐歲奉數百金﹐竹樓綽有餘裕矣。又數年﹐張帥卒﹐竹樓爲之治喪﹐送其屬歸楚﹐復至淮上。商人益信其篤誠﹐謀爲立鹺業。竹樓不辭勞瘁﹐會計維精﹐而上下親睦﹐業浸大﹐分配帑金百萬﹐儼然巨商矣。手下司事者以百計﹐或勸其廣納妻妾﹐竹樓不忍負其婦﹐喟然涕泣﹐將治裝以迎之。

值國家有川楚之變﹐助餉十萬﹐獲賞四品銜﹐遂置象服霞裳﹐明璫金翠之飾數十笥﹐若者奉父母﹐若者給妻弟。摒擋畢﹐泛畫舫載珍寶﹐從者數十人﹐闖然南旋。見者仰望若巨公﹐皆側目視﹐側足立。未幾﹐抵武陵﹐先使豪奴馳報﹐一鄕皆驚﹐爭來問詢。竹樓至﹐父母迎門﹐弟亦伏謁﹐親串趨承﹐酬應不絕。仰其气象光昌﹐莫不嘖嘖稱嘆曰「大丈夫當如是也。」竹樓不見其妻﹐問諸父母﹐則曰「兒已顯貴﹐不患無佳婦﹐何惓惓於是﹖」竹樓疑焉﹐遂訪妻母﹐李媼貧病無聊﹐見婿來聲勢赫耀﹐媼驚喜交集﹐不覺大慟曰「孰謂郎君死耶﹐我女無福。」竹樓亟叩所以﹐媼曰「郎君勿怪﹐是汝父母之過。自郎君去後﹐旋聞凶耗﹐我女欲殉者再﹐我以無確信止之。不意汝父母憎其坐食爲累﹐亦欺我惛髦﹐不謀而嫁賣於某吏﹐去數年矣。」竹樓喟然長嘆﹐旣而曰「十年夫婦﹐寧得忘情﹐玆𨿽別抱琵琶﹐非其本意﹐可俾予一見不﹖」媼曰「一見何妨﹐卽珠還﹐亦似不難。」遂喚輿迎之。妻見竹樓﹐不勝悔恨﹐曰「郎何絕妾甚﹐不通一音﹐翁姑以凶耗爲眞﹐致妾不得安於其室。今旣決絕矣﹐又邀妾何爲﹗」竹樓訴其始末﹐深恨不早報也。映從者將衣服寶飾爲贈﹐妻置不視﹐謂媼曰「想郎君饑矣﹐母伴之﹐妾爲治饌。」媼出沽酒﹐而妻入廚下自縊。媼回﹐驚喚鄰人集﹐撫之已斃。某吏聞之﹐以威逼鳴官﹐官喚竹樓﹐訊得其故﹐笞吏而釋之。竹樓厚葬其妻而回﹐盡出所帶之物﹐尙值萬金﹐以奉父母。曰「是足爲終養之資﹐兒無負親恩﹐請暫歸淮上﹐迎有日也。」其父母愧且悔﹐唯唯而已。竹樓回舟﹐至金山寺止宿﹐遣其僕從﹐將帑金繳納﹐餘資擁載以來﹐盡輸禪室﹐以佐佛事﹐因披剃爲僧以終。

書訟師五則

江右士有所謂破靴黨者﹐譸張爲幻﹐無所不至。訟者咸師事之﹐壞法亂紀﹐此其極也。予記其變亂之尢者數則﹐魑魅魍魎﹐俾人人知所鑑而破之﹐幸甚。

有父訟其子忤逆者。子大恐﹐持重金投師﹐師曰「子無訴父理﹐奚以救爲﹖」子出金跽請﹐師曰「汝有妻乎﹖」子曰「甚少艾。」曰「汝能書乎﹖」子曰「予曾應童子試﹐亦能書。」師受其金﹐曰「得之矣﹐汝試作數字。」子書以示之﹐師熟視曰「汝轉背反手向予﹐試書符汝手﹐握之見官云云﹐則無患矣。第不得私視掌﹐則符泄不靈﹐且致大患﹐愼之愼之。」子諾﹐聽其書畢﹐亟握而去﹐自投公堂。官果詰問﹐子痛哭不對﹐官怒呼杖﹐子如師教﹐膝行而前﹐舒掌向官﹐官視其左手﹐曰「妻有貂蟬之貌」﹐其右手曰「父生董卓之心。」官擲筆與之曰「書來。」子書以獻﹐官對其掌﹐字迹同﹐遂叱其父曰「老而無恥﹐何訟子爲﹖其速退﹐勿幹責也。」

某甲者﹐家小康。有中表某乙﹐孑然一身﹐貧而無賴﹐屢屢借貸﹐亦小周之。時值冬季﹐乙又向甲貸百千償債﹐甲怒其無厭﹐揮諸大門之外而閉也。乙始而叫罵﹐繼思無以對債主﹐遂縊於檐椽之下。甲久不聞聲息﹐出後戶探之﹐見懸屍﹐恐甚﹐幸暮無知者﹐亟操巨金﹐往投訟師。時師方與數友爲葉紙戲﹐甲備述來意﹐師曰「予戲大負﹐無暇慮也。」甲出金獻﹐師曰「汝亟回解屍下﹐毋令外人覺﹐再來有說。」甲受計往﹐釋屍又至﹐則命其觀局﹐約三時許﹐甲屢屢祈請﹐師曰「汝再回﹐懸屍故處。」甲曰「仍害小人﹐何以釋累﹖」師怒曰「汝違吾教﹐看汝破家也。」甲懼而從之﹐又至﹐師笑曰「何不憚煩耶﹖汝回髙臥﹐明日有叩門者﹐不得應﹐俟官至﹐喚汝方出﹐若詰問﹐則求驗而已﹐不必辯﹐自有脫汝計。」甲如教。次日﹐方保見屍﹐喚甲不應﹐卽報官。官至呼甲出已﹐解屍審視曰「汝識是人否﹖」甲僞睨之曰「小人中表也﹐何以死小人門外﹖」官曰「汝有仇乎﹖」對曰「無之。」時方保隸役皆瞷甲財﹐告官曰「死者旣爲某甲之戚﹐必威逼所致。」官怒曰「予視屍領縊痕二﹐一淺一深﹐是移屍以圖訛索者。汝等旣誣甲威逼﹐必汝等爲之。」叱杖保役﹐僅命某甲蠲棺以葬。

某生者﹐與同村之富室某姓中表也﹐素爲司會計。某富室夭亡﹐僅遺少婦而無子﹐富室之族爭欲入繼。婦曰「未亡人年未二十﹐若繼幼嗣﹐不善撫育。若繼長者﹐恐貽口實﹐請俟數十年﹐得爲老婦則惟命。」族人無詞以答﹐然知其少艾﹐必不能安於其室﹐將乘隙以圖之﹐賄僕婢以伺之。婦果與生通﹐始猶朝至暮歸﹐繼則與婦同寢處矣。族人得確耗﹐約僕婢啟關﹐羣哄入寢室﹐生與婦皆裸臥不及遁﹐連臥具捲而縛之進入城。喧傳村落間﹐生之妻聞信大恐﹐亟叩訟師之門而求救﹐師曰「姦已執雙﹐何從置辯﹖能從我計﹐尙可爲也。」妻曰「生死惟命。」乃囑其披髮毀妝﹐喚健婦扶而去之。其時漏三下﹐晚衙已閉﹐巡羅之役見執姦至者﹐諭令姑停班館﹐俟早衙呈報。於是安置生婦於密室﹐而羣坐外室以待旦。師密持重金﹐偕生妻飲泣而來。役識訟師﹐僉曰「先生何爲暮夜至此﹖」師指生妻曰「是爲予外妹﹐所執之男子﹐其夫也﹐妹誤謂殺姦﹐則夫已死﹐痛不欲生。予曰﹕『執姦者爲族人﹐焉敢殺﹖』妹不信﹐必欲一睹夫面﹐予故偕來。」語次以金授役﹐役笑曰「旣爲先生妹﹐請至密室觀之﹐無恙也。」健婦扶妻入﹐未幾天曙﹐傳呼放衙﹐師亟喚妹出﹐仍披髮掩面﹐喚輿送歸。無何﹐官升座﹐訟者入告﹐命役將生與婦入幃而給衣。生出﹐詰之曰「儒者作姦犯科可乎﹖」生曰「夫婦居室﹐人之大倫﹐何爲不可﹖」官曰「被執者是汝妻耶﹖」生曰「然。」官曰「烏得同宿某家﹖」曰「生與某姓至戚﹐向爲司事﹐戚某死﹐其婦少寡﹐生欲別嫌﹐是以偕妻同居﹐不意族人誤執也。」遂喚生妻出﹐眾見非婦﹐气餒而不敢辯﹐遂杖族人而釋生夫婦。二人歸﹐厚酬訟師。

某甲者﹐在海昌城外業絲。其夥某乙﹐柔和而口給﹐能羅致客商﹐甲業藉以日隆。乙忽辭去﹐在城內自立絲肆﹐客商去甲而就乙﹐於是乙興而甲將敗矣。甲恨甚而無如何﹐恆對其戚友曰「予必殺之。」是日﹐甲與諸友聚飲於城中之酒家﹐又論及乙奪業事﹐怨詈不已。一少年微哂曰「庸奴焉敢殺人﹖徒喋喋亂人意。」甲已酒深﹐聞是言突然而起﹐竊攜酒家之斧﹐狂奔出門。羣友追持之﹐均怒少年。少年恐﹐謝過而笑慰之﹐遂息﹐咸護送回家﹐意猶忿忿﹐坐而不寐。延至四鼓許﹐聞家人睡酣﹐攜斧潛出﹐越城缺叩乙門﹐緣乙有心計﹐素必自起應門﹐甫拔關﹐甲突砍其頭﹐棄斧而遁。家人聞聲出視﹐乙腦裂而死。聞諸官﹐官往驗﹐見斧柄書某號﹐某年月日置﹐遂執酒家至﹐詰之﹐酒家曰「無論小人與乙無仇﹐且有殺人而不遁者乎﹖是斧被竊﹐遺害小人也。」官曰「昨飲者有口角否﹖」酒家曰「甲與某少年爭。」遂喚少年至﹐陳其始末﹐拘甲而鞫﹐不認﹐嚴刑乃承。已置獄矣。甲之妻子徧求邑之名訟師而謀之﹐僉曰「殺人者死﹐古今一律﹐𨿽諸葛復生﹐亦難更議。」有狂生戟手而笑曰「𨿽然﹐汝有家業若干﹐如不卹貲﹐尙可爲焉。」妻子曰「願傾產聽命﹐可得二千金。」生曰「持金來﹐莫問出入。先教若夫忽認忽翻﹐以緩其獄﹐予入會垣謀之﹐半載可釋。」妻子叩首去﹐眾皆大笑而散。生攜金赴省﹐覓廉訪司之吏﹐詢以近日盜案。吏曰「汝鄰邑語兒甫送大盜至﹐尙未過堂。」生大悅﹐卽賄吏﹐願一睹大盜。吏爲轉賄司獄者﹐引生見之。生笑問曰「汝何爲盜﹖」盜曰「小人家無恆產﹐而有父母妻子﹐累謀業皆不遂﹐恃其旅力﹐掠以養家耳。」生曰「今家已富耶﹖」盜曰「贓被官起﹐何富爲﹖」生曰「汝父母妻子今有養耶﹖」盜泣曰「小人死在旦夕﹐何能再顧﹖」生曰「有能爲汝養家者﹐汝再承一殺人事﹐汝父母妻子得安飽而汝不加罪﹐願乎﹖」盜曰「斯世焉得有是好人﹖𨿽十死願承也。」生曰「予願以千金俾汝家人爲活計。汝過堂時﹐憲司必詰問他案﹐汝卽承某年月日﹐夜在海昌城內某酒肆飲﹐竊得巨斧﹐啟某乙絲肆戶﹐有老者持燈出﹐被執衣裾﹐情急圖脫﹐殺之而遁。如是而已。」盜允諾﹐亟召其家人至﹐予之金﹐盜感甚。未幾過堂﹐復承是案﹐憲司查無申報者﹐卽行文詰問﹐官吐舌曰「有是哉﹐嚴刑之下﹐何求不得﹖幾誤是獄。」急破械釋甲﹐而具盜案以報。

調白

盜之爲道大矣﹐自響馬老瓜﹐以至丟包綹竊﹐名目多端﹐神乎其技者﹐見諸載籍已不乏人。又有所謂調白者﹐益超出其儔而近乎神怪。有曰「下八洞」者﹐人之財物﹐一過其目﹐卽能攝去。其最者曰「上八洞」﹐無須露財﹐與人同止息﹐卽知其囊中物數﹐默運潛移而不覺也。聞有楚商胡某者﹐爲其主收債﹐朱提盈箱﹐買舟而返。途遇一客﹐負篋襆被﹐呼舟共濟。舟子辭之﹐胡憫其孤﹐招之同艇。其人談甚豪﹐襟懷慨爽﹐胡甚樂之。飲食與共﹐談數日﹐覺其非士非商﹐益畏而敬之﹐恆投其所嗜而助其不足﹐客甚徳之。

將抵其處﹐乃謂胡曰「別有日矣﹐余有所言﹐得無驚駭。因公長者﹐敢以實陳﹐誓不爲公害也。」胡曰「吾二人﹐𨿽邂逅之交﹐亦云睦矣﹐請直言毋隱。」對曰「余上八洞也﹐始睹公舟﹐知爲重載﹐旣蒙容納﹐益知有貨若干﹐已移我篋中﹐請公驗之。」胡駭其所言之數相符﹐亟視箱﹐則封識如故﹐已空諸所有。客啟其篋還之﹐曰「我不忍欺公﹐然前途有友短腰纏者﹐乞假五十緡﹐約某日必償公捨。」胡曰「囊中物皆客所賜﹐敢不惟命﹗」如數與之﹐客謝而起﹐一轉瞬已登彼岸﹐離舟尙十餘丈也。胡愕然﹐歸告主人﹐疑信半之﹐卽胡亦不計其償否。至日﹐有衣冠華煥﹑僕從如雲者投刺謁胡。出見﹐客卽調白者﹐款之益恭﹐客喜而退。胡送出門﹐曰「所借之資﹐已加子金﹐而納諸主人之櫝﹐且有以益公者﹐後如攜金出外﹐必以稻米一撮實封中﹐則不受暗算﹐謹志之。」胡再拜謝教﹐客去﹐主人啟櫝而子母無虧﹐始信其夥﹐而知天下果有異人也。

薌厈曰﹕此俠客也﹐古今恆有之。第茫茫宇宙﹐斯人安在耶﹖俾予遇之﹐願再拜而投諸門下﹐習其術﹐抽取天下貪墨之財﹐以濟四窮而助公舉﹐不亦快哉﹗

劉智廟

劉智者﹐不知何許人。不事生產﹐而性好施捨。家資蕩然﹐妻孥無存﹐流離失所。至山左徳州﹐通衢之側﹐有古剎存也﹐戶毀垣傾﹐殿廷將圯﹐僧眾皆散。智往托居而丐。但廟𨿽破落﹐香火猶存﹐每年四月八日﹐近村之人必大舉廟會﹐商賈雲集﹐百貨俱陳﹐以席結棚﹐列分街道﹐居然鬧市。而廟之三面﹐爲不逞之徒大開賭局﹐銀錢出入﹐盈千累萬﹐童叟勿欺。智日遊其間﹐不覺心動﹐乞得數錢﹐姑以壓寶﹐隨其意之所至﹐無不勝者。旬餘﹐將前後左右所有賭局之資本﹐咸歸智一人矣。計之得金錢數萬。或勸之開業成家﹐以爲富室﹐智慨然曰「余丐也﹐而暴富不祥﹐當思有以禳之。且余孑然一身﹐與僧等耳﹐願以資修復廟宇﹐而奉其香火﹐得保首領以沒﹐神之祐也。」乃徧拜紳士﹐爲之助力﹐鳩工庀材﹐拓疆啟宇﹐頓攺舊觀。俾智主持其中﹐而四方士君子之道出其間者﹐咸遊覽也。至今相傳百十年。凡歷是境者﹐莫不呼之曰「劉智廟」。

薌厈曰﹕富貴者造物所不惜﹐往往有無意得之﹐而其所最靳者﹐惟名也耳。歷溯古來帝王卿相及文人學士﹐爲野人婦豎之所知名者﹐能有幾人﹖噫﹗生前赫赫﹐死後冥冥﹐如恆河沙數。彼劉智﹐丐也。一念之善﹐百世之賢愚悉知其名﹐超出於尋常帝王卿相﹑文人學士之上。且廟皆以神名﹐而是廟居然以劉智名之﹐縱日後廟有廢時﹐而智之名千古不朽﹐緣此站地名卽稱劉智廟故也。是誠何福以享之哉﹗況天下之善男信女﹐施捨千萬以開創廟宇﹐至今冥沒無聞者﹐亦不知凡凡。噫﹗劉智何幸而得此名也耶﹖

吳橋案

燕都南吳橋縣之連鎭﹐布市也。居是地者﹐半以貿布爲業。有肩販張乙﹐恆負布西方求售﹐出或兩三月一歸。年二十餘﹐家僅老母﹐爲之娶婦李氏﹐嬌而蕩﹐夫婦甚相得。彌月﹐張仍出貿易﹐婦不安於室﹐日遊鄰里﹐姑勸之不聽﹐教戒之則怒目視﹐反唇稽矣。

有武生許三者﹐城居﹐隨父設肆於鎭。父因老病﹐俾業其子﹐而養屙於家。許三恃衿無賴﹐好與惡少伍﹐而遊獵於色﹐不逞之徒利其資而助爲虐。一日﹐與李氏遇諸途﹐艷之﹐訪諸惡少﹐或告之曰「此吾鄰張乙婦﹐其夫負販外出﹐恆在我家遊蕩﹐可以利誘之。」許三喜諾﹐訂約而去。其人歸﹐與妻謀。妻曰「是不難﹐使許君僞爲吾弟也者。俟婦來亦來﹐吾誇其富饒﹐以欣動之﹐婦若不避﹐吾讓之隙﹐則事成矣。」其人告許﹐盛服而往。婦適至﹐欲避﹐鄰妻以其弟告﹐牽衣命坐。婦斜睨許﹐許故賣弄姿首﹐漸與調笑﹐婦赧不言。鄰妻曰「吾弟非外人也﹐煩嫂相陪﹐吾具膳去。」婦口言歸而身不動﹐鄰妻出﹐反閉其戶。許摟婦求歡﹐婦索服飾﹐許允之。相將入室﹐事甫畢﹐而鄰妻至﹐婦羞慚無地﹐鄰妻曰「若欲不泄於人﹐必長與吾弟歡好﹐猶弟婦也。吾何言哉﹖若不常來﹐吾且播揚之﹐勿悔。」婦喜諾。由是許爲之易新衣﹐備首飾﹐居然完好。姑詰其所自來﹐則以母家對。姑知其無父母兄弟﹐大疑之﹐訪得其端倪﹐禁婦勿出﹐則罵雞詈犬﹐攪擾不休。姑大不堪﹐俟子歸告之故﹐立命休棄。張乙承母命﹐不得已與手書而逐之。

婦泣去﹐無可歸﹐乃投許而尢之﹐許曰「今長爲我婦矣﹐不得受惡姑气﹐尙不慊於心耶﹖」乃置宅相處﹐越數月﹐供億不支。復與惡少謀﹐僉曰「是非爾眞婦也﹐可使之娼﹐徵其夜合之資﹐不但衣食有藉﹐而致富不難矣。」許喜諾﹐逼婦接客﹐婦畏鞭笞﹐不敢不從也。張乙自出婦後﹐負气去﹐半載而回﹐與婦情猶未絕﹐訪知爲娼﹐潛往視之。婦見痛泣﹐且告之悔﹐牽畱共宿﹐而還其手書。張乙歸﹐不敢告母﹐正無可如何之際﹐許知是夜有客﹐而不知其爲本夫。次日往索資﹐婦無以應﹐裸而撻之﹐婦以實告﹐許復與惡少謀曰「殆矣﹐本夫已反其手書﹐若以占妻訟我﹐柰何﹖」僉曰「彼經紀人一時計不及此﹐必將復來。俟其來時﹐吾等伏於左右﹐羣起捕擊﹐使懼而逃﹐似可絕迹。」許唯唯。未幾﹐張心果不息﹐又至。甫扣門﹐伏發羣毆之﹐詐死﹐伏不動。許曰「殆矣﹐不過懼之而已﹐柰何置之死地﹖罪將在我。」眾哄然散。

張知眾去﹐覺徧體受傷﹐不敢見母﹐匍匐至河幹﹐趁舟入鄰邑。夜扣行家﹐其主素識﹐驚問其故﹐張以酒後與人共毆﹐旣被人傷﹐亦復傷人﹐求爲調治﹐而謀避匿行。主爲之延醫﹐傷痊並爲合夥﹐販布於口外。當是時﹐連鎭河幹﹐蘆葦中有浮屍。亭長報宰﹐宰驗明徧體鱗傷﹐似羣毆致斃而棄於河者。面目已敗﹐莫辧誰何。宰爲棺殮緝凶﹐標召屍親而已。乃張乙之母﹐數日不見其子歸﹐尋訪無著﹐或告以河幹之屍必其子也﹐母信以爲然﹐卽投宰﹐告許三謀婦殺子狀。宰啟棺使認﹐母亦難辧﹐因報仇心切﹐睹屍衣上右肩有補綴處﹐謬曰「吾子布販也﹐其肩負布易破﹐吾以舊布﹐補以白綫縫﹐是否﹐請一驗而定。」遂洗驗﹐果然。卽提許三與諸惡少一訊﹐皆伏辜。已解審會垣﹐許父哀其子﹐思有以援之﹐或告之曰「此屍詐也。張乙年少身短﹐此屍年老身長﹐𨿽面目潰爛﹐而身旁有須一縷﹐其明證也。」父悟﹐急爲上控﹐而使其子翻供。司發首郡復鞫﹐遊移無定﹐已逾年矣。

張乙貿易獲利﹐歸視其母﹐母見之﹐喜懼交作。張問故﹐母實告之﹐使仍避匿。張曰「不可。我本無罪﹐若使許三同抵﹐則我咎不輕﹐且終身不得居故鄕。不如自首。」使遂投宰而陳其始末﹐宰大驚﹐卽偕往會垣﹐面告憲司。幸罪人未決﹐卽出許﹐科以和姦罪﹐褫革荷校而已。張歸安業﹐婦亦投回﹐哀求其姑﹐割指示志﹐攺行爲良﹐仍完聚也。

薌厈曰﹕吾聞訊是案者﹐一老吏程姓﹐素以折獄爲能。僚友僉尊之曰「老哥哥」。當許三翻供之際﹐歷數問官﹐堅執不認﹐後值程尹謂之曰「占妻鬥毆之情旣實﹐則死者是否本人﹐汝罪難逭。況承之未必卽死﹐不承遞相熬審﹐或喜用嚴刑者﹐或善於磨煉者﹐當此溽暑時﹐晝夜不息﹐得不瘐斃乎﹖與其速死﹐何如緩生﹐汝自度之。」許三感悟﹐痛哭承認﹐供招乃定。程尹傲於眾曰「諸君逾載所不能決者﹐老哥哥片言定之﹐鞫獄之能﹐不敢多讓人矣。」正眾口交相贊嘆間﹐吏報吳橋令帶領已死復生之張乙投首﹐太守命釋許三﹐眾乃粲然曰「老哥哥竟是鞫獄神手﹐死人審活矣。」甚矣﹐定讞之難也。

第五卷

談鬼十二則

客有善談鬼者﹐怪怪奇奇﹐無不極情盡致﹐不勝錄取。予采其可作笑談者數則列後。

吾邑有朱橋鎭﹐布市也。貿布者五鼓畢集﹐黎明而散。忽途人相戒云。「橋左有一大鬼﹐髙丈餘﹐白衣冠﹐被髮執扇﹐眉目下垂﹐口鼻流血﹐世所謂無常鬼是也。見者咸棄物奔逃﹐遲則驚斃。」以故市爲攺。時莊農王二者﹐家有急需﹐不得已﹐於寅刻攜燈負布趨市。至橋左﹐遙見大鬼昂然來﹐王駭極﹐滅燈潛入桑林內﹐猱升樹顚﹐藏叢葉間。時月色朦朧﹐鬼不及睹﹐行至桑林外﹐喟然嘆曰「明明一人來﹐倏忽不見﹐妖耶﹖怪耶﹖」語未竟﹐又一大鬼來﹐服色面目相等﹐向前拱其手而過。前鬼曰「噫﹐是矣。吾等費心計逐客至此﹐而爲彼所得﹐當抽分其貸。」遂大喚後鬼回索分也。後鬼瞠目直視﹐忽揚大掌﹐攔腰一擊﹐前鬼撲地﹐首與上下身及兩臂跌分五截﹐俯捏之﹐得靑煙二道。解佩囊納訖﹐長嘯而去。王二猶不敢下樹。至旦﹐見行人結隊來﹐始呼救﹐眾集而後逼視﹐則鬼之首系紙糊者﹐兩臂與手削木爲之﹐上身一人﹑下身一人俱死。紙衣亦裂﹐始悟二賊頂接作長人﹐假鬼以行劫﹐而眞鬼斃之﹐報亦巧哉。

有錢﹑劉二役者﹐奉差勾攝人。知其人狡甚﹐夜往拘之。距城約二十里﹐一役持燈﹐一役執牌﹐行五六里許﹐錢謂劉曰「吾有腹疾﹐予吾燈﹐將覓地大遺。爾前進某村﹐市尾有裏保茶室﹐在彼俟吾。」劉諾而去﹐比及市尾﹐夜深戶閉﹐無停畱處。回原路﹐見市中一室﹐隙逗燈光﹐隱隱泣聲甚悲﹐門外一人影貼身窺探。劉意爲錢遺畢而來竊窺婦女耳﹐欲戲之﹐俾不敢作聲﹐潛以中指挖其尻﹐其寒浸骨。突然回首﹐則眸出舌伸﹐發披血結﹐現縊鬼形。劉大驚﹐觸板而倒。鄰人聞聲出視﹐識爲縣役﹐已痰湧气喘欲絕。鄰人大呼﹐市眾皆集﹐而錢亦至﹐正扶救間﹐室內亦大呼救人﹐眾踹門而入﹐則少婦自懸於梁﹐其翁姑年老不能解脫﹐眾爲之卸救而蘇。詢之乃翁﹐知婦爲姑虐﹐半夜輕生。縊鬼求代而窺之﹐爲劉役衝散﹐此婦之命不應絕。而劉亦漸愈﹐惟右手全黑﹐經年始退。時人稱之爲「搗鬼手」。

陸都閫充卒伍時﹐出境迎上官至中途﹐聞上官遇雨而退。陸回﹐雨益大﹐衣履濡濕。道路泥濘﹐見旁有小樓一楹﹐趨避檐下。天將暮而雨不止﹐叩門借宿﹐少婦拔關出曰「夫男入城未回﹐不便畱客。」陸示之佩刀號衣曰「吾行伍中人﹐正直自矢。今進退無從﹐只求樓下一席地耳。」婦哀其窮而納之﹐且贍以粥﹐給之燈與薪。婦登樓闔戶而紡﹐陸以薪爲褥﹐趺坐啜粥﹐然火烘衣。約三鼓許﹐有老婦由門隙入﹐陸駭然禁聲﹐以觀其所爲。老婦若未睹陸者﹐以一杖置門側﹐望中澑再拜﹐匆匆登樓﹐聞與少婦言甚歡﹐未幾悲聲辛語﹐旣而大笑。陸取其杖閱之﹐倏變爲麻繩﹐甫坐於身下。而老婦下樓望中澑又拜﹐回身覓杖不得﹐始見陸﹐知爲所收。告曰「老婦恃杖而行﹐客須見還。」陸不答。老婦倏變爲少艾﹐柔聲怡色以哀之﹐陸仍不答。倏變爲厲鬼﹐目凸口凹﹐聳肩鼓腹﹐望陸吹气﹐則冷風入骨﹐寒不可當。陸正襟禦之。然老婦作气甚難﹐喘息片時﹐方能再吹﹐則不及前之冷甚﹐三吹則無力矣。陸笑曰「汝能吹我﹐我寧不能吹汝﹖請還汝气。」亦鼓气吹之﹐則老婦胸腹皆洞﹐乃連吹之﹐化爲濃血﹐轉眼成灰﹐鮏臭實甚。天已大明﹐陸不去。俟有叩門者﹐起應之。一少年入﹐睹陸而叱曰「汝何人﹖敢入我室。」陸知爲少婦之夫﹐語之故﹐曰「與爾登樓﹐且救爾婦。」少年偕陸踏梯﹐推門不應﹐肩門而上﹐則婦懸於牀﹐气猶未絕。共救之蘇﹐問其故﹐婦曰「夜有前村之某嫗來﹐忘其爲縊鬼。與我言終窶之慘﹐覺悲甚而泣﹐繼又言伊證仙果﹐在極樂世界﹐可以同窺。遂以帶作圈﹐望其中﹐飛樓畫闊﹐金碧輝煌。不覺探首﹐則被懸系矣。」少年再拜謝陸曰「若非足下藏其繩﹐則我婦作替代﹐而足下亦難明心迹矣。」自是陸得官漸起﹐至都閫府而止。

陳生年五十餘﹐猶應童子試。遇刺史公之目不識丁者﹐開場取士﹐哄傳爲幕客所賣。刺史公無以自明﹐於給捲時畱心孤寒者﹐得陳生﹐知其老且貧﹐拔之榜首。幕客以文理平庸爭執﹐刺史公召陳生而諭之曰「知予置汝前列之意乎﹖

汝文不及人﹐面窮則獨勝﹐藉汝以息貨取之謗﹐然學使未必憐貧﹐約計試期﹐尙有半載﹐汝須摒一切事﹐專心文學﹐以博進取﹐勿負予一片苦心也。」乃出朱提一笏﹐以佐膏火。生感激無地﹐卽赴省垣﹐覓幽靜之區﹐作用功計。適有寄櫬之莊﹐小樓三楹﹐人迹罕到﹐賃價甚廉。生得之﹐閉戶奮志﹐吚唔晝夜已數月矣。一日將昏﹐聞屋內隔板上作爆聲甚厲﹐生凝目注視﹐板隙處現人面如錢大﹐諦審之﹐則漸巨﹐以至額頂粱而頤著地。顴闊滿板﹐兩目如箕﹐視生而笑。生膽素壯﹐乃肅衣冠﹐再拜而祝曰「予寒士也﹐見知於刺史﹐謬列案元﹐諒今科一芹可采﹐若從此連捷﹐當盛設以祭。請收尊容﹐勿以駭人是幸。」巨面笑口大開﹐惟無聲﹐忽墻角伸一小手﹐未幾盈丈﹐以巨指劃大面作羞狀﹐轉瞬而沒。陳是年入學尋卒﹐鬼預知其無祿﹐揶揄之耳。

葛生者﹐屢試不售﹐納粟入監﹐以狂士自居。好飲酒使气﹐下元節隨族眾祀墓﹐食祭余而醉。眾皆避去。星月已上﹐興猶未盡﹐盤垣於叢冢間﹐忽睹西北茂林中﹐隱隱有三四人席地飲酒﹐生喜而前﹐見三男一女﹐皆沈吟構思﹐若有所作﹐然皆非文士。生呼曰「公等豪興﹐容狂生否﹖」一老者似曾相識﹐起迎曰「葛先生來矣﹐汝等勿班門弄斧﹐貽笑方家。」眾皆拱生入座﹐酌之﹐酒飯皆冷。生曰「公等爲詩耶﹖文耶﹖某願領教。」眾曰「鄙人何以能文﹐欲湊酒令耳。」生請令式﹐老者指少女曰「此紅姑娘﹐吾鄕名妓。渠所出令﹐要說一字﹐拆之則成姓名﹐合之則成事業。須切身分﹐泛則受罰﹐故難措耳。」一人曰「予得之矣﹕林二小當禁卒。何如﹖」妓首肯。一人曰「白七當皂隸。」一人曰「丘八是兵。」妓皆頷之。生曰「金同是銅匠。」妓笑曰「銅臭則有之﹐匠則不切。」罰以巨觥﹐生苦思不得﹐爭執前言不謬﹐妓曰「敬爲先生代。」倩笑曰「牛一是監生耳。」生大怒揮拳﹐眾皆長嘯一聲﹐冷風侵肌﹐毛髮皆豎。生不禁自倒﹐作豬吼﹐覺口鼻間漸被塡塞﹐而手足苦不得動。有笑者曰「紅姐給此等文人喫土﹐在所應得。吾恐塡實心孔﹐將來連金同亦不能道矣。」哄然大笑。生正脹悶欲絕﹐遙聞火槍聲﹐眾始散﹐幸獵戶來扶救之﹐生始得命﹐而狂气頓除。

中表諸行泉者﹐膽識俱雄﹐爲予家起租赴鄕﹐舟抵其地﹐時已三鼓。凡收租者﹐須中夜至佃家﹐慮其藏匿米谷﹐使之不及防也。行泉登陸持炬﹐從者負器執械前行。道由小市﹐前徒奔回﹐駭相告曰「市中有大鬼當道﹐不能越過。柰何﹖」行泉哂曰「此又朱橋鎭之僞鬼耳﹐予人夥矣﹐何足畏﹗當爲地爲除一害。」乃執炬前至其所。鬼身坐樓房﹐巨足踏地﹐首當在霄漢間。所衣白袍之前幅﹐披十餘家門面。行泉以炬然之﹐火直上衝霄﹐率眾急遁﹐伏於舟中﹐卒不聞有救焚之聲。黎明復至其所﹐僅存紙灰一大堆而已。樓椽如故﹐無焦灼痕。或曰「此魍魎也。」眞耶﹐僞耶﹐使其眞也﹐則鬼衣無質﹐烏得有灰﹖使其僞也﹐則紙然必及於屋﹐且此人之身體安在﹖是誠不可解矣。

吾鄕兪少宰﹐少時有書呆之目。與同人集課某曠宅﹐其內室素有縊鬼﹐白晝現形﹐人不敢居。有頑僕竊窺之﹐則未申之間﹐梁上有繩垂下﹐懸宕久之﹐忽結爲大圈﹐漸抽漸小﹐作爆聲而滅。每日不爽。僕約其夥﹐縛雞於竿頭﹐由窗隙入其圈套﹐一收而雞絕。眾嘩然奔跑。兪聞之﹐詰得其故﹐與同人約﹐欲以身試之﹐僉阻不聽。次早﹐命僕糞除﹐就其梁下設一幾一座﹐兪攜文一冊入室﹐閉門髙聲朗誦﹐同人伏於窗下﹐以觀其變。日晡﹐兪忽停誦﹐旣而自訴其窮曰「予爲學已久﹐而不得髙捷﹐家累又重﹐與其以措大困﹐不如死休。」遂大哭。同人恐其入迷﹐正欲相救﹐兪復大笑曰「予得鬼矣。」眾排闥入視﹐兪以左手執一灰色鴨﹐鼓翅不鳴﹐喚僕以刀來親宰之﹐命速烹。謂眾曰「有不食鬼肉者﹐罰作東道。」乃酌酒共啖﹐昧不及常鴨而有泥土气。眾叩其得鬼之由﹐兪曰「予讀文俟之不至﹐故作悲辛﹐一婦人自梁墜於懷中曰﹕﹝先生毋自苦也﹐肯偕入仙境﹐則世務不足道矣。﹞予問仙境何在﹐婦教以襪帶作圈﹐探首可得。予遂作圈﹐以套婦人之首﹐而執持之﹐轉瞬間化爲鴨矣。」同人乃贈以號曰「賽鍾馗」﹐又曰「白食鬼」。

有山右孝廉﹐攜其僕名鄒倉者﹐體大而聲洪。赴禮闈投邑館﹐而人已滿﹐孝廉貧不能他適﹐哀諸館人。執事者曰「後有一宅不利居者﹐如不得已﹐請權寓之。」孝廉欣然就宅﹐與其僕同臥起﹐然各有戒心﹐往往秉燭達旦﹐半月安然無恙。一夜漏三下﹐門忽自辟﹐陰气凜然﹐有美婦入宅﹐向孝廉流盼微笑。孝廉恐﹐大呼鄒倉﹐倉於睡中驚覺﹐髙聲答應。美婦惶駭﹐退跌座上﹐色變气絕。是時﹐寓客聞聲咸集﹐共睹美婦﹐作時世裝﹐服飾富麗﹐儼然人也。公議連座遷於煤室﹐反關以俟之﹐如至日中不變﹐則聞諸官。明日啟關入視﹐空有一座而已。自此宅竟平安。客笑曰「鄒將軍之威大矣﹐其相似者尙足以嚇鬼﹐無怪世之妄人依傍大人先生門戶以嚇人也。」

趙三官者﹐依緞行作夥﹐年輕膽壯﹐聞人言有鬼處則往罵之。其妻父誕期﹐假主人新袍而往﹐賀畢飲入醉鄕。止宿不聽﹐踏月而歸。道出義塚﹐忽有墻阻路﹐左右旋轉﹐四面皆然。趙醒悟曰「曠野何得有墻﹖其爲鬼作祟無疑。」遂拔身佩小刀﹐戳之則洞﹐覺墻軟甚﹐聞墻外愀然曰「壯哉﹐殺一鬼矣。」復戳之﹐曰「勇哉﹐殺數鬼矣。」連戳無算﹐而墻競無矣。踉蹌奔回﹐向家人誇其殺鬼之能。家人曰「汝何衣袍去而剩短褐歸耶﹖」趙俯視之﹐其袍之下幅﹐戳無數孔﹐竟變爲百結鶉衣﹐始悟鬼所爲墻者﹐卽以其袍幅蒙之﹐謬稱勇壯﹐俾自毀其衣﹐無以對主人﹐趙悔恨欲絕﹐而無可如何也。

冀北某武舉﹐好散淩善類﹐不信鬼神。中年僅有一子﹐愛同珍寶﹐暴殤﹐武舉怒登城隍神之戲臺﹐裸體辱罵﹐觀者環堵。未幾﹐超躍下臺﹐狂奔至神前﹐俯伏如有撲之者﹐兩臀現紫黑色﹐哀叫不敢。又曰「罪該遠戍﹐敢不領受。」

遂起著衣﹐疾走至家﹐告其妻曰「伯爺謂我不敬﹐予杖一百﹐充發煙瘴﹐有押解之鬼使在﹐速具饌焚帛﹐毋稍怠。」並取百金﹐摒擋行李﹐卽日起程﹐直抵滇南﹐就有煙瘴處﹐爲人傭工﹐至今未敢擅離。噫﹐世之獲咎於神明﹐聞有在疾革時被譴責者﹐以肉身昭昭遣戍﹐直聞所未聞。噫﹐異哉﹗

道墟章雨北有二子﹐年甫五六歲﹐出入中庭﹐則必各持錢七八枚或十餘枚而回。雨北意爲伯叔所與﹐初無疑議﹐嗣與伯叔言及﹐皆無給錢事﹐始詢二子。其長者曰「中庭有烏帽絳袍人﹐每日早晚必在座﹐見則與錢。」是晚﹐雨北囑其子出﹐潛窺之﹐果如所說。突前擒捕﹐絳袍人愴惶登幾﹐撲入鏡屏而滅。捧鏡視之﹐始知卽玻璃中所繪之天官像也。毀其鏡﹐有血流出﹐而怪絕。

又有蔡大官者﹐夜眠樓上﹐三鼓許﹐聞樓下有喚其名者﹐起視無人﹐如是者三。蔡乃卷紙作炬﹐以大火照之﹐始見樓梯下一烏帽絳袍人﹐持時錢二千﹐擲地而去。蔡懼不敢收。次日下梯﹐則錢仍在。蔡本博徒﹐自信爲財神所賜﹐賫入博場﹐將以求大采也。適官司訪拿﹐連蔡縛去﹐荷校月餘﹐而其錢亦不知所往。或曰「章雨北幸覺之早而絕其怪﹐蔡大官貪多而受禍。假使雨北亦貪得不問﹐則二子之禍必大。」噫﹐自來之財尙不可受﹐而況非分之求﹖君子於此可以鑑貪。

會稽張孝廉三雨﹐寓京師。由揚淑胡同遷黃羆胡同﹐眷屬下車之際﹐其嬸氏忽作男子狀﹐髙視闊步而行﹐且三雨呼曰「來﹐予與爾言﹐知爾丙子獲售﹐予在陰曹亦增光彩﹐尙不忝爲予子﹐其勉爲勤學好善之士﹐毋自滿及輕薄攺行﹐則功名有在。」三雨聞之﹐居然其亡父聲音笑貌﹐涕泣而拜﹐嬸狂笑曰「父子相聚﹐大喜事也﹐何悲爲﹖予饑矣﹗」其具饌以進。索巨觥飲酒﹐大啖魚肉﹐飯亦倍常食。畢﹐出後院似欲小遺而僕。眾扶之入﹐漸蘇﹐則爲嬸氏之言﹐問之﹐不自知矣。

又越人某﹐二十餘歲而亡。逾年﹐其家婢出買物﹐忽大步登堂﹐對其主母揖曰「嫂一載相別﹐身其康寧﹖」嫂駭然曰「汝中邪耶﹖」笑曰「毋恐﹐吾爾叔也。」據客位坐﹐語操南音﹐曰「大哥好心﹐欲令五弟歸吾櫬。但五弟非人﹐不可托﹐不如附糧艘爲便。」此事僅夫婦有私議﹐外人無知者。嫂問曰「叔在陰司作何事業﹖」對曰「吾生平無過﹐城隍神錄吾爲吏﹐職司考察﹐每聞土神報大哥作好事﹐則吾歡欣踴躍。報壞事﹐則吾寢食不安。嫂須勸大哥多積陰功﹐自然逢吉。」嫂指其幼子曰「大哥僅有此兒﹐多病而弱﹐叔旣神靈﹐祈默佑之。」笑曰「天道無私﹐積徳蔭子孫﹐自然之理也。吾何能爲﹖」又曰「吾屋漏矣﹐淒風冷雨觸骸甚苦﹐祈嫂修之。吾爲此事恆欲相告﹐不得其便﹐今因公過門﹐附婢暫見﹐不可久畱。」遂起﹐出門旣跌﹐復起﹐則仍婢也。遣使視其棺﹐果有小孔﹐爲補之加漆。是冬其兄在外﹐不知前事﹐以千金屬其五弟回南貿易﹐便帶靈柩。路由京師﹐爲優伶所迷﹐揮金立盡﹐貨其行囊而逸﹐櫬則棄於曠野﹐未悉後能歸否。

又沈咸﹐錢塘人﹐自少應童子試不售﹐鬱鬱至五十餘歲而卒。送殮之客盈門﹐其妻撫屍號泣﹐僕而復起﹐大步出堂﹐徧拜賓客﹐慰勞再三﹐內有聞人孝廉者﹐是其生平好友﹐執手囑曰「我之後事﹐閣下任之。我之神主﹐閣下點之。」家資何存﹐妻子何度﹐絮絮不休。客始知爲咸之魂附其妻也。孝廉曰「閣下肉身尙在﹐何不附之﹖」而生乃手指孝廉而哂曰「不通不通﹐人之所以得生者﹐气血耳。此身气絕血凝﹐何以能生﹖」孝廉曰「我聞死則魂入陰司﹐閣下何不一行﹖」又哂曰「陰司何在﹖我自病革後﹐魂與體離﹐飄飄然無所歸﹐只聞妻哭過悲﹐欲前慰之﹐不覺合而爲一﹐然支持甚苦﹐刻刻欲分﹐想不能久住矣。」語畢而僕﹐扶之入幃﹐則仍妻也。傳曰「鬼有所歸﹐乃不爲厲。」三人者或遠離廬墓﹐或未正首邱﹐或神魂失據﹐咸有爲厲之端者。然宇宙之寬﹐羣黎之眾﹐死者日以千計﹐其中不得其所者不知幾幾﹐何絕無影響。或曰「使死者人人附生者而言﹐亦屬尋常事矣﹐奚煩足下記之﹖」對曰「惟。」

孝女

國家設官分職﹐佐朝廷以安養百姓者也。乃竟有不然者﹐莫如前朝仕宦之彊爭﹐以魚肉鄕愚爲勝﹐故有寧使官家放火﹐不許百姓點燈之謠。卽如江左某巨室﹐叔侄相繼爲宰輔﹐子弟之職居淸要者數十人﹐天下名公巨鄕半出其門下﹐雷令風行﹐極一時之盛。是應綿祖徳報君恩﹐以長享富貴耳。疇知其弟某學士﹐因疾家居﹐伺應之彊奴悍僕以千計﹐分班值日﹐統於老奴。其放班閒曠之時﹐成羣結夥﹐占據於茶坊酒肆﹐攪擾不休。有何姓者﹐攜其妻女在宦宅之左近開設酒接爲業﹐其悍僕日來飲饌﹐不但逋欠者多﹐且一縱性逞興﹐則號呼達旦﹐何厭苦之﹐以酒盡爲辭。諸僕大怒﹐羣搜其室﹐得酒數甕﹐叱問曰「此非酒耶﹖柰何欺我﹖」何方彊辯﹐一醉僕舉甕以擊何首﹐立碎之﹐漫罵而歸。謀諸老奴﹐告主人以房佃何某不給賃值﹐使僕索取﹐伊觸首於墻﹐思飾傷以抵賴﹐不意力猛自戕﹐請雜治之。主人從其言﹐使鳴諸縣尹﹐甫聞何妻之報﹐又得宦詞﹐艸艸驗訊﹐竟以自戕定讞﹐反欲追租完案。何妻茹痛攜女﹐遁於省垣﹐含冤莫訴。

女漸長成﹐姿容艷麗﹐遠近莫不知其美者。恆與母言及父仇﹐則慟不欲生。自名曰「仇」﹐志不忘也。及笄之年﹐媒媼造門﹐問字者踵相接。其母曰「我女自幼矢志﹐無論小家巨族﹐爲富爲貧﹐爲妻爲妾﹐只須能擊彊宗﹐戮悍僕﹐與父復仇者﹐以身事之﹐毋需納聘。」聞其言者皆咋舌。時有分鎭大將軍﹐宗室也﹐值社會之期偶出﹐見女艷羨之﹐謀諸從官﹐探得其故以告。將軍曰「孝女也﹐吾當成其志。」密陳於帝﹐帝怒﹐遣緹騎提學士問實﹐籍沒其家﹐謫戍邊陲﹐而置奴僕於大辟。女請得其仇首以祭﹐偕母投將軍﹐願長爲侍婢以報。

義僕

江左望族某氏﹐其父爲太守﹐賄賂公行﹐納資至數十萬之富﹐猶孳孽搜求。有司閽之僕髙祿者﹐恆勸諫其主曰「非義之財﹐悖入者必悖出﹐況膝下僅有一公子﹐若恃其富有﹐則志气縱佚﹐恐不得上達矣。」太守心是之﹐然不能從也。未幾太守夫婦相繼卒﹐祿護其眷屬回籍﹐少君驕甚﹐祿裁之以禮﹐少君怒﹐立逐之。

自祿去後﹐益無忌憚﹐日挾千金﹐覓局縱博﹐不盡不歸。於是爲利之徒﹐從而誘引之﹐不數年家財罄盡﹐貨及房產﹐萬金之業﹐甫書契券﹐不及轉手﹐一擲而去。漸及衣物﹐又數月而空諸所有。家人星散﹐卽其相與之淫朋暱友﹐亦引避不遑﹐遂與匪徒爲伍。登城席地之局﹐猶日爲之。不覺囊空爨絕﹐仰屋而嗟。其少夫人﹐江南宦室之女﹐美而賢﹐惟拘以順爲正之義﹐從無反目事。是時牛衣對泣﹐正無可如何間﹐有匪徒索逋登門﹐瞥見少夫人﹐謂少君曰「爾家有如許大財﹐猶詐貧耶﹖」少君曰「無之。」匪徒笑挽之出曰「適所見之艷者﹐是爾妻耶﹖」少君曰「是也。」曰「是值千金﹐能捨之﹐則不患無資。」少君叱曰「是何言歟﹗我縱貧窶﹐爲一邑之臣族﹐非但不能賣妻﹐亦誰敢娶之哉﹖」匪哂曰「呆哉﹐有此尢物﹐旣不能自活﹐又不以與人﹐同爲餓殍﹐奚濟於事﹖若載往遠方﹐則蘇揚妓室﹐必重價相求﹐誆而貨之﹐其誰得而聞哉﹖況爾得此身價﹐不僅宿逋頓淸﹐依然裘馬翩翩之佳公子矣。方知我輩之深謀遠慮也。」少君躊躇不忍﹐羣匪力贊之﹐意遂決。歸謂其妻曰「升斗難謀﹐何以度日﹖聞汝兄弟有告養親回者﹐我與汝投之﹐必能相濟。」少夫人願見其母﹐欣然從之。遂假資匪徒﹐買舟赴吳下﹐匪徒已先至妓室﹐宣揚少婦之色超前絕後﹐可冠古今。鴇姥樂從﹐匪曰「是猶良家婦﹐不可直告以故﹐須設法覲之﹐誘入汝家﹐則惟命是從矣。」匪與鴇姥僞作僕婦﹐傳太夫人命﹐遣來慰問者﹐見婦姿容果如所說﹐邀少君去﹐以五百金立券﹐備衣飾﹐遣婢女﹐以輿迎之。至則門第軒昂﹐居然大家。登堂入室﹐奉有白眉神像﹐命之拜。少夫人覺有異﹐問太夫人所在﹐鴇姥笑曰「爾已爲本夫所售作我家新婦﹐我卽爾母﹐何來太夫人耶﹖」少夫人悟入騙局﹐忿不顧身﹐以首觸墻﹐只求速斃﹐幸人眾攔拒之﹐得勿傷。鴇姥怒喝健婦五六人﹐擁之入後樓﹐盡褫其衣裳﹐以巨索反縛手足﹐懸於梁﹐鞭撻無算﹐體無完膚﹐訓之曰「從則錦衣玉食﹐惟爾所欲。否則日三百鞭﹐求死未得。」少夫人悲啼不答﹐日夜不絕聲﹐勺飲不入口。鴇姥無可如何。

適其樓之東有參業主人﹐聞其鄰哭聲哀慟﹐旦夕不得寧﹐心爲不平。乃召鴇姥責之曰「吾知汝家勒良婦爲娼妓﹐不從則威脇之﹐事本不可﹐今更忍心害理﹐慘不可聞。若有傷人命﹐勢必累及鄰人﹐汝不攺過﹐吾當預鳴諸官矣。」鴇姥謝過﹐且曰「婦人水性楊花﹐未有不可教訓者。今此婦鐵石居心﹐實所罕覯。」主人憫其貞烈﹐願見之。鴇姥引至樓上﹐望見顏色﹐大駭而退﹐曰「吾給汝值﹐此婦歸吾可也。」鴇姥敢不從命﹐使數人扶而去之。是時少夫人手足痺弱﹐不能自主。比及門﹐主人使健婢負之入﹐設座於中庭﹐納少夫人上座﹐主人具衣冠﹐率妻妾子女再拜﹐跪而告曰「老奴數載睽違﹐詎知少夫人受此大辱﹐奴罪通天矣。」少夫人熟視之﹐始識主人爲髙祿。悲噎而語之故﹐祿亦揮淚曰「奴早知少主之不能成立﹐不意其敗類至此﹐奴聞大舅爺督學滇南﹐二四兩舅爺供職詞林﹐太夫人在都中康樂﹐詎知少夫人若是窘辱耶﹖奴當先遣兒輩入都報聞﹐然後奴夫婦親進少夫人歸寧可也。」遂供奉於髙祿之家。

惟少君賣妻之貲不久又罄﹐怨及匪徒﹐匪曰「爾妻此際想必名壓花街﹐寵專金屋矣﹐乘其盛時﹐我等偕往妓室﹐以買良爲賤﹐詐彼假母﹐不懼不發財也。」從之。鴇姥正怒無可遷之際﹐聞若輩言﹐操杖逐之。匪挾少君鳴於縣﹐其大令爲太守之門人﹐見詞駭然﹐正欲勘其事﹐適髙祿聞之﹐夜見大令﹐達其情曰「少主來﹐不可使知之﹐恐攪擾不已﹐則少主母與小人皆不得安其所矣。」遂出四百金﹐請以官項斷與少主﹐勸令攺過謀生﹐尙可爲也。大令義之﹐從其言﹐傳少君與匪至﹐重懲匪徒﹐與少君金而教之遷善。祿始送少夫人入都﹐依其兄弟以終。

薌厈曰﹕嗟乎﹐孝也而在女﹐義也而在僕。彼儼然人上者﹐反以不孝不義成其名。此古今之變局﹐亦運會之遷移﹐所以明季縉紳爲闖賊拷掠者﹐自取之也。

劉大漢

越人陸客﹐道經山左﹐見有身長一十二尺之老叟﹐首大十圍﹐腰圓兩抱﹐拳如巨缽﹐腿若堂柱﹐驅牘十餘頭﹐以三犁並耨﹐往來甚駛。陸異之﹐值山雨欲來﹐趨避樹下以觀。見壯者擔觔餅八枚﹐牛脯一甕來餉﹐叟亦止樹下食之﹐頃刻一空。陸更駭異﹐詢其姓氏年歲﹐叟曰「我生之初﹐於今兩周甲子又五年矣。劉姓﹐無名﹐人呼我大漢﹐我漫應之。祖居是邑﹐世爲農夫﹐有地一十八頃﹐耕以自給。子六人﹐今存其半﹐餉我者爲曾孫。我日必耕地十餘畝﹐以舒筋骨﹐否則體使不快。惟衣食甚費﹐一短褐需大布五匹﹐中衣三匹﹐襪猶半匹也。兩餐需面二百五十六兩﹐牛肉及白酒各三百二十兩﹐如是而已﹐無他能也。」問其力﹐則曰「我不自知﹐曾憶壯時皇帝東巡過此﹐山下有人熊衝駕而來﹐身與我等。侍衛之官擋之者﹐被摘心裂腹而啖。駕在危急﹐我不覺直前擒之﹐倒摔於地﹐而熊首碎竟斃。皇帝甚喜﹐欲予我一官﹐我對日﹐﹝小人野田愚民﹐文不識詩書﹐武不知戰陣﹐何敢濫膺爵祿以誤朝廷﹖﹞皇帝益喜﹐給我一紙書﹐知之者稱之曰詔諭﹐地方官免我地糧﹐故至今無催科之擾。」乃出其詔書與客觀﹐信不誣也。遙指其村落曰「此皆我子孫之宅﹐昔我以一手托梁﹐一手植柱﹐身自創者。」客望之﹐𨿽俱土室﹐亦甚髙大。客計其壽﹐時已一百二十五歲﹐力則萬夫莫敵矣。歸而告人﹐或疑其妄﹐然客誠朴人也﹐言當不謬。

薌厈日﹐防風之骨可專車﹐長狄之身橫九畝﹐巨人自古有之﹐不足奇。所可異者﹐富壽而多裔﹐立功而不居﹐惟聖人之邦﹐斯有此賢隱士耳。

方幼樗云﹕論語古音古節﹐絕妙文字﹐唐人說部不是過也。

兪生

兪某﹐庠生也﹐卽少宰公之裔﹐訓讀爲業﹐館於鄕。夏日因事回家﹐夜與伯叔兄弟納涼門外﹐縱談而倦﹐不覺昏睡。漏三下﹐眾已散﹐家人喚之醒﹐當街小遺﹐朦朧間覺燈光一閃﹐察之實無。入室臥﹐見二役持符來﹐以鐵索鎖之行。兪怒曰「予生員也﹐縱有事在官﹐亦不得擅加刑具。」役哂曰「旣屬儒生﹐猶不自悟﹐與至死不悔之下愚等耳。姑不與爾較﹐爾其見堂上者辯之。」兪無柰隨之行﹐入城隍廟﹐忽睹燈燭輝煌﹐兩行吏役約數百人﹐肅然就列﹐無敢嘩者。一役先入跪稟﹐傳呼帶兪生入。一役擰鏈報門﹐牽至階下叱跪﹐兪怦怦然﹐莫知其故﹐竊窺上坐者﹐金冕龍衮﹐色甚怒﹐詰兪曰「汝身列黌宮﹐作民表率﹐何得背違禮法﹐當道而溺﹐污吾儀仗﹖」兪曰「陰陽間隔﹐焉知神來﹖不知而罪之﹐恐非聖意。」神日。「姑無論神明﹐治夜隨在有之。汝爲儒士﹐暗室屋漏猶當謹愼﹐豈可放肆於大道之旁乎﹖假令有婦女來﹐將以汝爲大惡不道矣。」兪曰「亦無論半夜之中﹐婦女行走者罕﹐卽或有之﹐必男子護送﹐持燈前導﹐生焉得不避﹖」神曰「汝家對面隔河﹐周環水闊﹐炎暑之際﹐婦女坐臥其中者不少﹐汝不知避嫌﹐烏得無罪﹖」兪詞窮謝過﹐神叱杖之﹐倏見其亡父踉蹌而入﹐叩首無算﹐告曰「乞衰老朽生前無過﹐僅有此不肖子﹐今獲罪神明﹐杖所應得。第聞一經陰板﹐則終身運敗﹐老朽將爲若敖之鬼矣﹐敢求憐而恕之。」神曰「罪不可恕﹐爲爾發陽官責之。」乃舉筆書判﹐命吏持與觀之曰「發該縣典史責一板。」哄然而散。兪夢亦覺﹐自忖典史不能擅責生員﹐縱有意外之事﹐何僅責一板﹐意謂妖夢﹐置之度外﹐仍赴館。

至中元節﹐解館而歸﹐值縣尉王某﹐江南之望族也。屈爲小官﹐未免負才肆志。是日太尊按臨觸其怒﹐欲黜之﹐幸大令爲之營求稍解。尉送太尊登舟﹐求見謝過﹐太尊呼跪船頭﹐嚴加訓飭﹐久而釋之。尉愧且忿﹐候太尊去﹐甫登輿﹐適兪生葛衣布履﹐持蓋而來﹐爲人所擁擠﹐以蓋柄觸肩輿之玻璃而碎之﹐尉大怒﹐叱役牽來﹐兪不禁戰栗下跪﹐問之不能答﹐喝行杖﹐左右捉兪﹐去褲按之地。杖甫一下﹐兪忽醒﹐大呼曰「打不得﹐打不得﹗」詰之﹐對曰「吾生員也。」告以姓名﹐尉惶恐﹐下輿手扶之﹐再三謝罪。兪搖首結褲而起﹐曰「與閣下無干﹐此其中蓋有神明也。」仍執其蓋而去。尉回衙﹐亦自悔鹵莽。是對觀者甚眾﹐典史擅責生員之說﹐傳作奇聞。同學諸生知之﹐僉來問詢﹐兪曰「是誠有之﹐然系神明所使﹐吾不見過。」遂述其夢。諸生曰「夢虛而事實﹐一人受辱﹐辱及同儕﹐吾等能不與較耶﹖」擁兪入縣署﹐鳴鼓聲冤﹐大令亟召學師來議有以解釋之法。師謂令曰「兔死狐悲﹐物傷其類﹐眾怒不可犯也﹐然猛虎項下鈴﹐系者自能解之。」是時尉慮諸生攻擊之﹐潛避縣署﹐聞言而出﹐長跪師前日。「我之誤撻兪先生﹐追悔莫及﹐然兪先生器局宏大﹐初未與我較﹐是皆諸生之教﹐請師召兪先生而慰解之﹐我願對眾負荊則冰釋矣。」大令亦參贊之。師出問﹐兪搖首曰「門人不願與較﹐只求有以慰眾心耳。」師曰「罰之何如﹖」眾曰「願聞罰之之法。」師曰「當眾令其拜兪生以謝過。」眾目視兪﹐兪猶搖首曰「不願庭辱長官。」眾謂師曰「旣兪生之盛徳﹐應令其摒去從人﹐執香步行至兪府跪拜﹐吾等釋之。」師曰「諾。」兪同眾回﹐具衣冠灑掃門庭﹐烹茗以俟。未幾﹐尉公服持香而來﹐兪遠出慰勞﹐辭香獻茗﹐極其誠敬﹐卽回拜之。眾皆無可如何而散。

兪仍之館﹐居停辭之曰「昔吾以先生爲英才也﹐故敢屈諸西席以爲門廬光。今已受撻於市﹐爲眾訕笑﹐則吾子弟人皆目之爲罪人之弟子也﹐何辱如之﹗敢辭。」兪無以自明﹐抱慚而歸。然尉甚徳之﹐中秋登門賀節﹐兪見之﹐色甚不懌。尉叩其情﹐兪告以失館故﹐尉曰「先生犯而不較﹐當今之亞聖也。爲我而有屈賢才﹐我罪大矣﹐然館谷不足慮﹐敬爲先生推轂。」尉本名相後裔﹐爲一族之長﹐先是族有公塾﹐其師老病卒﹐族人正請命延師﹐左虛數月矣。尉以二百金聘兪先生﹐遣僕送之。江南族人咸敬先生品淳而學優﹐歲有增修﹐兪閱十餘年歸家﹐積千金﹐稱小康云。

薌厈曰﹕謙﹐福之基也。故《謙》卦六爻皆吉。兪生自受神誡之後﹐何其謙也。隨責之而隨富之﹐冥冥中假王尉之手。由是觀之﹐爲人處世﹐可不謙乎哉﹖

第六卷

陳制軍

兩江陳制軍﹐在金陵甄別書院親臨督課﹐與院長敍談之際﹐忽聞人聲洶湧﹐兼鼓樂花炮之音。遣官察問﹐回言生童不由攔阻﹐爭拔關出外觀迎娶者。制軍有慍色﹐負手而出﹐閱歷各齋房﹐考具咸在而虛無人也。惟後所有一人﹐若垂首構思者。制軍甚異之﹐意爲沈靜好學之徒﹐欲與之言﹐至其前﹐系年輕後生。其人昂首﹐見制軍來﹐起立歇侍。乃問之曰「諸生皆出﹐汝獨靜坐作文耶﹖抑別有故耶﹖」其人失聲大哭﹐急叩其故﹐對曰「童生吳某﹐亡父爲詞林﹐今日所娶之女﹐系生原聘之妻。」制軍笑曰「家教何其嚴也﹐旣系完姻﹐何必就試。汝去畢乃姻事﹐若母與師責問﹐以奉予命放假爲詞﹐諒無不可。」生益悲咽而對曰「非也﹐此女今爲人攘取矣。」制軍詳訊之﹐對曰「婦翁系已致仕之豫省河工觀察許姓﹐由卑官起家﹐值亡父爲是省學政﹐攀援聯姻﹐爲之遊揚﹐薦升大員。前歲父沒於都中﹐一無所有﹐殯殮之具皆戚友所助。生隨母扶樞歸葬﹐聞婦翁素不恰人心﹐又失憲司歡﹐今失所依倚﹐知必不免﹐亦致仕歸﹐聞生貧甚﹐萌悔婚意。召生予百金索庚帖﹐生不允﹐婦翁怒曰﹕﹝我女安富尊榮﹐豈能食貧居賤哉﹖汝縱不還庚帖﹐我另擇嫁﹐汝柰我何﹗﹞生歸﹐與母謀﹐母曰﹕﹝以勢交者﹐勢盡則交絕﹐明欺我死學士不能敵生觀察耳。﹞然天道昭彰﹐聽之而已。婦翁竟攺婚與楊兵部家﹐聞今日迎娶﹐互鬥奢華﹐故諸生出觀之﹐諒此時往迎新婦耳。」制軍曰「汝能騎乎﹖」對曰「能。」乃命備兩馬﹐召武弁隨生歸﹐迅取庚帖﹐俄傾而回。制軍驗收之﹐傳諭中軍﹐廣帶兵役往楊第稱賀。

其時兵部在京供職﹐僅有一子﹐與乃兄共之﹐乃兄系納粟職員﹐聞制軍來﹐大爲榮幸﹐遠迓乘輿及門。賓客中之顯者共迎制軍入坐。制軍僉與爲禮﹐詢知媒妁爲鐘﹑徐二進士。茶三獻畢﹐制軍曰「我聞天下風俗不同﹐吉禮爲甚﹐素知此間與我省竟有大異者。」主人止觀之。未幾﹐爆竹震耳﹐則妝奩先至﹐媒妁相隨。制軍喝令立拿媒妁﹐諭兵役獲運妝奩﹐命中軍持令箭﹐邀截新婦彩輿俱送入書院﹐卽其堂中設公案﹐提徐﹑鐘二進士入跪﹐詰之曰「爾等身列儒林﹐何竟敗壞風俗﹐與有夫之婦爲媒﹖」二進士駭曰「某等系兩家親友﹐從不知許女訂婚之事﹐是何凶徒竟敢妄告﹖」制軍袖出庚帖﹐擲令觀之﹐二進士識許某親筆﹐共怒訴曰「許某忝膺爵祿﹐而竟非人類﹐然彼在豫聯姻﹐遠隔數千里﹐渠居心瞞昧﹐某等何由知之﹖是陷人於罪也﹐請必究之。」楊亦跽告曰「許某心若豺狼﹐行同鬼蜮﹐某若早知﹐決不與爲婚媾。今此事惟某是主﹐弟在都中未之知也。某願與許賊較﹐請嚴究之。」制軍察眾詞色驚懼﹐諒不知情﹐飭發廉訪質訊。遂借楊氏喜筵及新郎之冠服回書院﹐適諸生繳卷之際﹐諭令毋散﹐同陪筵席﹐遷院長於外﹐而以內宅作新房﹐命輿請生母公服而來﹐以觀花燭。生乃衣楊婿之衣﹐與女合拜成禮。內外數十席﹐官衿吏役共飲﹐盡歡而散。

次日﹐催廉訪速究以報﹐制軍濡筆待奏。許大怖﹐急奔書院見婿﹐叩首無算﹐自稱死罪曰「婿如能救我﹐所有家財﹐願與婿共之。」生遲疑未決﹐母訓之曰「其父𨿽狂﹐其女甚謹﹐汝不見其聞言醒悟時則曰﹕﹝非制軍力﹐幾爲父母誑矣﹗﹞痛哭不已﹐情可憐也﹐曷爲之援解。」生敬諾﹐往見制軍以情告。制軍曰「果爾﹐命其開報田宅﹐我爲分判﹐以贖其辜﹐以爲汝誦讀之資。若稍縱之﹐吾去後老獠必變﹐汝非其敵。」遂命廉訪提許至﹐依制軍斷以立案﹐吳生於是乎驟富﹐奮勉讀書﹐是年入泮﹐旋登賢書。嗣制軍因剛愎故﹐被仇家陷害﹐奉旨拏問﹐生追隨入都﹐因乃父之門生故舊爲之營救﹐竟得開釋復用。而生亦銓得縣令出仕矣。

瘦馬

金陵匪徒﹐有在四方販買幼女﹐選其俊秀者﹐調理其肌膚﹐修飾其衣履﹐延師教之﹐凡書畫琴棋﹐簫笛管弦之類﹐無一不能。及瓜﹐則重價售與宦室富商爲妾﹐或竟入妓院﹐名之曰「養瘦馬」。遇有貧家好女子﹐則百計誘之﹐有受其誑追悔莫及者﹐不知凡幾。時有滇人徐鄰哉﹐爲上元令﹐因案墨誤有虧帑項﹐憂鬱以卒﹐親友奴僕皆星散﹐惟遺孺人弱女﹐煢煢流寓。因逋負賃值已多﹐被寓主驅逐﹐惟求傭作女工。有人引入瘦馬家﹐不知也。其家以老嫗主政﹐家人婢僕數十人﹐咸尊之曰「老太太」。教師十餘人﹐諸秀女各有所業﹐稱嫗爲母﹑爲祖母﹑爲老老者﹐莫不嬌容麗質﹐舉止安嫻。其家法﹐則三尺之童﹐非奉呼喚﹐不敢入中門﹐規矩井然﹐宛爾大家風範。所雇徐孺人﹐教諸女刺繡耳。見其帶女來﹐年逋十三四﹐秀外慧中﹐超越諸女之上﹐嫗甚憐之。因俾母女與己共食﹐易女以時服﹐囑同諸女入塾讀書﹐暇時調琴作畫﹐以及吹彈歌舞之事﹐與女伴逞能競敏﹐亦精絕無倫。

當徐孺人初至時﹐問嫗門第﹐則以丈夫子皆外出服官﹐僅畱諸女在家作伴僞答﹐孺人信之。荏苒三年﹐女已及笄﹐囑嫗爲之擇婿﹐欣然從之。未幾報某公子欲相女﹐先命諸女次第出﹐皆不中選。遂華裝徐女欲出﹐孺人止之曰「此非大家所爲。」嫗曰「金陵風俗皆如是﹐不能違也。」不得已而去。至中堂﹐見公子髯而偉﹐僕從甚眾﹐有指點肥瘦者﹐有品評妍媸者。見孺人偕女來﹐公子傲不爲禮﹐坐而觀之。一僕指之曰「此女骨秀神淸﹐超前絕後﹐誠尢物也。」公子亦鼓掌贊嘆曰「不意糞壤中竟產靈芝。」眾僕見如公子意﹐皆曰「千金值無多耳﹐不乘此時定之﹐佳人難再得矣。」女拉孺人俯首入﹐謂嫗曰「如此不堪﹐必非正配﹐我不願也。」嫗笑曰「汝家一貧至此﹐誰與爲婚﹖由小星而緩圖之﹐寵榮之日﹐奪嫡何難﹖況此公子父官極品﹐家資巨萬﹐若母隨女嫁﹐則終身喫著不盡﹐而我亦藉沾餘潤﹐非一舉而兩得乎﹖」女聞之大啼﹐拔簪脫衣擲嫗曰「還我故襖﹐我願與母丐而死﹐不願辱而生也。」孺人亦怒曰「如爾所言﹐直瘦馬家所爲耳。」嫗聞道破其情﹐微哂曰「汝母女縱有廣大神通﹐亦跳不出我範圍也。飲食教誨於今三年﹐不值數百金耶﹖汝女猶我家婢﹐能不我主也﹖」女益大啼覓死﹐嫗叱羣婢縛之空房﹐立遂孺人出。

孺人忿甚﹐問入縣之途﹐欲鳴諸官。遇一媼﹐詢得其情﹐笑曰「汝一窮寡婦﹐思與瘦馬爲敵﹐祗自取辱耳。彼非金錢充塞﹐衙門吏役相與狼狽﹐焉敢公然作是業耶﹖」孺人曰「依汝所言﹐有死之心﹐無生之路矣。」媼曰「勿急﹐我系官媒﹐受瘦馬之害不淺﹐與汝同仇。爲今之計﹐汝旣有鍼工之能﹐可覓一大衙門作活﹐日與夫人習熟﹐乘便訴苦衷﹐或有濟也。」孺人不覺首肯﹐曰「我何從入大衙門耶﹖」媼曰「都堂陳大人諭覓繡娘﹐此其機也。且卽日可進。」孺人求其引薦﹐偕入督署﹐夫人見其舉止端方﹐喜而畱之。其命伴女公子刺繡。孺人委宛教導﹐謹愼小心﹐女公子亦喜﹐願與同臥起。孺人恆思憶其女﹐中夜涕泣﹐女公子詰得其故﹐轉達其母﹐夫人爲制軍言之﹐制軍怒﹐立召府縣官至﹐面叱之曰「地方容畱人販﹐失察之咎﹐已無可辭。甚至霸占宦室之女﹐爲地方官者﹐昏憒無知﹐所司何事耶﹖」官皆失色﹐跽請其故。制軍以孺人之事告之﹐勒令密緝嚴究﹐刻日申報﹐如有知風漏网﹐惟該府縣是問。諾諾而退﹐卽率役親詣瘦馬之門﹐合圍而搜之﹐男婦及女咸獲。緣出不意﹐無一脫逃者。

府縣嚴刑鞫實﹐擬瘦馬家男婦俱外遣﹐發諸女歸其家。遂進徐女入院署與母團聚﹐感制軍恩﹐相率叩謝。夫人曰「未也﹐制軍有後命﹐請孺人權爲我女師﹐將爲孺人女擇配以完其事。」遂示期觀風﹐集諸生而課之﹐得兩生﹐文理並優﹐問一已有妻﹐一寒士趙生﹐壯而未娶。復面課之﹐無僞﹐以徐女娶之。籍沒瘦馬財產盡充徐令虧缺外﹐尙餘數千金﹐並宅一所﹐爲女妝奩。俾趙生安心肄業﹐是科髙魁﹐連捷南宮﹐迎孺人而終也。當制軍獲咎時﹐值生在籍﹐亦追隨入都﹐恐仇家有隱害制軍者﹐起居必與共﹐飲食必先嘗﹐防護之密﹐謹於親人。故制軍之得以安然無恙者﹐皆吳﹑趙二生報之也。

方幼樗云﹕吳趙二生事﹐儼然史公《管晏列傳》筆法。而一則吳生詳敍於前﹐一則趙生之妻臚陳於首﹐絕似天際神龍﹐總不令首尾並見﹐文心變幻筆墨間﹐大得煙雲之助。

查商

查商﹐本江左諸生﹐善詩﹐以教讀爲業。家有水田數十畝﹐可以自食其力矣。忽作致富想﹐因族人有在津門以鹺務起家者﹐曰北查﹐凡鄕裏之親故投之﹐獲利甚厚。查核家乘﹐知在北之主者爲侄輩行﹐乃貨其產﹐半以安家﹐半作旅資﹐貿貿然北上﹐以土宜及譜牒饋主者。是時北查其盛﹐司總﹑司庫﹑司賓之士爲之奔走者數百人﹐恃以舉火者千家。凡賓至﹐閽人報司總﹐或畱或去﹐咸聽其便。主者深居厚養如王公﹐非大事不預聞﹐人罕覯之。查來﹐不過族叔耳﹐旣無顯者之托﹐亦非期功之親﹐司總推酌其間﹐反其土宜﹐畱其宗譜﹐資助十金﹐命司賓者辭以主人事冗不及見﹐卽見亦無益也。查大失所望﹐負气卻其金﹐權寓旅邸﹐以俟他緣。

居半載余﹐行囊漸罄﹐悲悔之忱﹐托諸詠歌。朝夕題寫﹐墻爲之滿。旅主𨿽厭惡之﹐因其負欠已多﹐未敢逐。然津門爲商賈雲集之所﹐每歲底﹐各寓皆患人滿﹐房資頓增﹐甚至三四人合寓一室。時有北客阿姓﹐系內府下屯取租者﹐覓寓至此﹐旅主曰「已無獨住處﹐若兼容並包﹐尙有查客之房可共也。」阿詢知查爲儒士﹐欣然樂從。阿乃遣其僕赴屯﹐而在寓靜攝﹐見滿壁詩詞﹐徧讀之﹐拍案叫絕曰「天下有此通才而流落不偶乎﹖」遂與查縱談今古﹐互相唱酬﹐阿詞甚豪放﹐倜儻不羣﹐恨相見之晚﹐訂爲莫逆交。盤桓旬餘﹐其僕收租回﹐阿將言歸﹐曰「明年此間鹽政有代者﹐予至戚也﹐敬爲先容﹐付書一函﹐投之必遇。」喚旅主﹐爲查償其逋負﹐並畱斧資而去。

次年春﹐鹽院果易﹐查持書往投﹐請相見者阿也。曰「予與鹽政一人交﹐業爲先生介紹﹐歲奉修金二百﹐煩掌筆墨之事。現有微恙﹐未及見先生。」卽飭隸役遷行李入院﹐撥二僕以伺之。曰「予現司總務﹐先生若有所事問予﹐與居停無異也。」查安之。未幾﹐綱商以名柬願見﹐閽人請命﹐查不知所云﹐遣僕問阿﹐則曰「見之可也。」遂見之。商人足恭盡禮﹐再拜而告曰「某等商總八人﹐其首推者爲夫子之族侄﹐昨謁都憲﹐拒不與見。令侄惶恐之至﹐某等問諸司閽﹐始知前年曾開罪於夫子﹐都憲欲參之﹐夫子以一本之厚誼﹐諒可恕小子之無知。此後飲食教誨﹐惟夫子命。故某等爲之先容﹐祈夫子原之﹐以達於都憲﹐則某等咸沐宏恩矣。」皆長跪不起。查亦跽告曰「某於此不過與都憲之戚友善﹐居停實未之見也。何能爲力﹖」眾曰「惟求夫子諾之﹐事之成與不成﹐某等何敢彊勉﹖」查不得已應之。眾歡謝而退。查乃請阿公而告之曰「闊下命我延客﹐今誤我矣。」述爲眾所窘意﹐阿笑曰「無礙﹐先生如可恕之﹐予爲斡旋無難也。」查曰「侄之過﹐我初憾之﹐嗣聞非其本意﹐則遙遙祖徳﹐何敢忘諸。居停若推烏屋之愛﹐憐賜赦宥﹐我亦與有榮施矣。」阿曰「先生旣允之﹐可命令侄進見﹐報與同晤可也。」明日﹐其侄備重贄﹐謁見之際﹐長跪請罪﹐涕泗交流曰「侄所用非人﹐致叔父下臨﹐未能盡禮﹐昏憒無知﹐罪實不淺。今蒙原宥﹐其祖宗之靈﹐有以佑啟我後人也。惟叔父嚴訓之。」查曰「我實無能﹐侄何尢耶﹖」命僕請阿公﹐則命服而來﹐始知卽都憲也。謂其侄曰「始予以汝不知叔侄之情﹐焉知君臣之義﹐昧昧從事﹐恐致虧帑項﹐故欲盤封﹐例不得私見。今聞先生言﹐知汝爲家人所誤﹐情尙可原。其速黜不肖者﹐以賢叔總其成﹐必能助汝經營矣。」其侄再拜﹐領命而退。阿謂查曰「予初不以實告先生者﹐非敢誑也﹐恐先生易爲之﹐則令侄無懼心﹐而謀無成矣。今必不敢輕率。」果歲以千金延叔﹐查乃出入鹽院﹐阿益相得﹐惟命是從。眾商僉仰之﹐爲之公舉﹐立鹺業﹐不數年而富甲宇內﹐據冀北豫東之半﹐是爲南查。

方幼樗云﹕敍次簡而明﹐詳而練﹐最愛收處直截了當﹐亦深得史公筆意。

場外孝廉

吳人張某﹐幼業儒﹐屢小試不售。年已壯﹐父母使出外謀生。滯於三輔﹐以記室爲業。性甚平和﹐善隨人意﹐所主之牧令咸喜之。以是得不賦閒﹐其修金除寄奉甘旨外﹐偶積餘資﹐納粟入北監。時或入闈﹐恆不終局﹐不過借此觀光而已。至優觴博戲﹐妓館酒樓﹐無一不好﹐惟不敢戀戀者﹐短於財耳。

戊子夏﹐東人以事去官﹐有舊居停在都候銓者﹐昔曾以書招之﹐比至﹐則已銓得西粵行矣。張遂逗畱京師﹐以圖機會。是歲系科場﹐會館皆爲舉子住﹐不得停畱閒人。覓寓則房價倍長﹐行橐已空﹐力有不逮﹐幾無存身處所。幸舊主者皆山右人﹐平日習慣西音﹐作太原語﹐無能辧者。因訪得西館尙有虛室﹐僞托西人赴試者﹐得托足地。旋有太原人十數輩來視館捨﹐凡有閒宅﹐皆修飾一新﹐爲上房﹐爲下捨﹐爲書齋﹐爲客廳﹐爲廚爲廁﹐莫不布置井井﹐陳設煥然﹐似將寓顯宦。位置已妥﹐分數人往迓﹐未幾一少年來﹐馬騰車湧﹐僕從如雲﹐投止於內。次日以名柬拜同鄕﹐知爲太原王姓﹐父爲大賈﹐家資百萬﹐心羨科第﹐援例赴北闈者。拜客畢﹐下幃讀書﹐吚唔不徹。其所帶之伴客三人﹐閒暇無事﹐與張聚談﹐竟成相與。遂入局鬥葉子爲戲﹐客問張所事﹐則以就試乏資以俟戚友僞對。

七月間﹐驟有一客來﹐與王密語﹐喚三客入﹐久之斯出﹐皆有張惶之色。詰張曰「足下旣來應試﹐貢乎﹖監乎﹖」張曰「監也。」又曰「眞乎﹖僞乎﹖」張曰「有照爲憑﹐奚能僞也﹖」客故作不信﹐張啟篋與觀﹐三客咸欣然曰「足下眞讀書人也﹐惜不及入場﹐功名誤矣。曷不一縱遊觀﹐以解其悶乎﹖」張以窮乏對﹐客曰「我輩相好﹐無不可通融者。」遂堅邀入妓室﹐縱酒肆博﹐客爲給采﹐張樂而忘反﹐沈湎花叢﹐至八月七日﹐客曰「我等須送主人入場矣。」張曰「貴東人初次應試﹐恐有未諳者﹐我爲公等助＿之。」偕至試場﹐張爲之攜具﹐護送至唱名處﹐遇素識者﹐誤謂張亦入闈也。出則仍在妓室同樂﹐三場畢﹐與客接主人歸。張入己室﹐見箱篋似有啟動者﹐然一物不失﹐置之不言。放榜之前一日﹐王盛席延賓﹐張亦與也。主人約通宵飲﹐以俟報捷者。半夜聞榜發﹐逃席而去者皆个中人也。張則心無所事﹐放懷大酌﹐忽人湧而入﹐報主人中矣。王大悅﹐賀客盈門﹐易席復飲。張醺醺然漸入醉鄕。午刻﹐有噪而入者﹐閽人不能阻﹐直至筵前。有識張者曰「此非汝等所覓之新孝廉耶﹖今果在是。」眾皆賀曰「柰何潛藏於此﹐俾吾等覓徧長安城矣。」張瞠目不知所謂﹐三客大恐﹐皆出席招眾曰「新貴人醉矣﹐勿擾之生怒。所需幾何﹐我等代爲分發可耳。」於是眾隨客出﹐張拍案曰「異哉﹐異哉。」主人益惶急﹐呼三客速入﹐延張至他室﹐曰「今日事﹐當實相告﹐足下憑空中式﹐其命也夫﹗諒亦歡喜無詞。」張曰「何爲也﹖」

客曰「我主人以數千金訂某貢生代倩﹐不意某臨場驟丁外艱﹐不能以正名入試﹐吾等先曾詢得足下系赴試者﹐是以引入妓館﹐以縛足下之身﹐而盜取監照﹐俾某頂名與試﹐不意其人學優心實﹐竟爲足下完場﹐公然取中﹐其命也夫。」張始恍然大悟﹐繼而曰「科場大獘﹐性命相關﹐何先不謀諸我﹖欲我冒作孝廉﹐不可﹐不可。」主人聞之﹐與客僉長跪請命﹐張曰「我寒士也﹐無力作舉人。」王曰「忝與足下同年﹐所需若干﹐惟命是從。」張直以萬金爲請﹐不敢不與﹐但曰「願足下能保此以終耳。」張曰「噫﹐我寒士也﹐萬金之資﹐不爲少矣。科第之榮﹐不爲賤矣。我之才力﹐何足以進取﹖與其悖入悖出﹐寧藏其拙﹐得以盡仰事俯育之心足矣。」再拜稱謝﹐擁厚資而歸故鄕。此之謂富貴逼人來也。

郝連大娘

北平民郝連大之妻於氏﹐天性賢慧﹐其爲人也﹐抑已尊人﹐讓利趨義﹐故姑姊妯娌間﹐莫不親愛而師事之﹐羣尊之曰「大娘」﹐以示不敢爾汝也。其家山居﹐夫以樵爲業。大娘生一子﹐甫周歲﹐歸寧父母﹐住有日矣﹐憶及家事欲回﹐時值農忙之際﹐其弟侄皆在田間﹐無送之者。有鄰人子﹐年十四五﹐其母倩令送女﹐大娘偕之行。繞豁越嶺﹐人迹罕到處有羣狼來撲﹐鄰子倒地﹐大娘急呼曰「此子不可食﹐是鄰家倩來者。請以我子易之。」遂投其孩童於地﹐而與狼力爭鄰子。狼竟捨之﹐扶鄰子踉蹌而歸。其夫見大娘顏色慘變﹐詢得其故﹐攜槍往捕﹐至其處﹐見羣狼環伺之﹐其子端坐於中﹐挖地搏土爲戲。狼見人來﹐跳躍而去﹐乃抱其子歸。夫婦互慶﹐明日送鄰於歸﹐述之﹐通邑稱異。未幾﹐鄰子赴野拾萊﹐竟爲狼食﹐村人益神大娘﹐死而廟祀之﹐凡有遇虎狼者﹐大呼「郝連大娘」﹐則必有旋風護之﹐至今香煙猶盛。

周姬

燕人胡某﹐士而兼農﹐且耕且讀﹐𨿽不得科第﹐而溫飽自如。亦裏間中之安樂人也。年逾彊仕無子﹐妻牛氏﹐悍而妬。家無婢女﹐胡曾買妾﹐爲牛氏苦撻逃去﹐胡不敢追。有好友錢生﹐聞其事深抱不平﹐欲覓悍過於牛氏者﹐納諸胡以樹之敵。適有河間周女﹐隨父賣械至其地﹐能於首豎二百觔幡桿﹐以足蹬一百二十觔大甕者。值其父老病死﹐弟幼弱﹐貧不能殮﹐願賣身爲父置櫬。錢生以百貫爲之治喪﹐俾其弟扶柩回籍﹐告以牛氏之悍﹐欲仗其力懲治之﹐爲胡友延後﹐送與爲姬之意。周女首肯而去。以小星禮謁見胡夫婦﹐胡感錢生之情﹐夜使值宿﹐然心甚惴惴。次日早起出門﹐牛氏已操杖伏於寢門之側。夫出突入﹐姬猶未起﹐牛捲其衾﹐以杖指之曰「汝何大膽﹐敢入我家﹐知我家法乎﹖凡爲新婦者﹐須試杖一百。」姬不答﹐牛氏之杖亂下﹐自背至股撻百餘。姬曰「杖數盈矣﹐妾應起身﹐勿傷貴手。」牛氏無言而退﹐姬乃爲之灑掃執爨﹐暇則浣衣繡履﹐凡婦工之所應爲﹐皆代牛氏﹐殷勤爲之。牛亦不悅﹐恆以橫逆相加。姬裸衣伏地受撻不知凡幾矣。偶與胡寢﹐胡憐其無辜﹐愛其婉娩﹐涕泣撫之﹐姬笑曰「郎毋以妾爲念也﹐夫人之力﹐能有幾何﹖妾所順受﹐有同兒戲﹐郎視妾身有微傷乎﹖妾所憂者﹐未知何時有妊﹐倘得一子﹐庶不負錢先生之恩耳。」

半載後﹐果懷孕。牛氏覺之﹐俟夫出﹐閉姬於房﹐操大杖臨之曰「我欲審汝。」姬以舊規﹐自去衣裳﹐伏地聽命。牛氏微哂曰「我知汝有孕﹐眞乎﹖僞乎﹖」姬曰「有之﹐才月餘耳。」牛曰「聞汝以賤妓出身﹐所得何人之種﹐敢亂我胡氏宗乎﹖汝須以腹受杖﹐我爲撻而去之﹐再得者我始放心。汝尙敢以臀塞責乎﹖」姬大笑而起﹐摔牛氏於地﹐以一足按其背﹐手接其杖先撻數十﹐調之曰「嫡庶之禮代操井臼﹐以伺應郎與夫人﹐若有過受杖﹐是我分也。今我來汝家半載余矣﹐腹中宜乎有孕﹐猶以外心疑之﹐不過借詞欲毀我胎耳﹐是甘絕胡氏之宗嗣﹐斬祖先之血食﹐大罪人也﹐人人得而誅之。我今日爲胡氏之前人代伸家法﹐汝能革面洗心﹐尙可願恕﹐否則裂膚拆骨勿悔也。」牛氏始猶叫罵﹐繼而不勝其楚﹐哀鳴求恕。姬姑釋之。牛氏披髮狂奔﹐訴其母家。其兄弟叔侄皆鄕裏之蠢人耳﹐聞其言﹐糾合三十餘人﹐各持械器﹐至胡宅尋斗。姬聞人聲嘈雜﹐理髮整衣﹐以布束腹﹐拔關而出﹐問曰「汝等皆夫人之黨乎﹖有明理者﹐請論曲直﹔若不言禮﹐欲以力勝﹐亦請展施技藝。」眾怒甚﹐蜂湧而前﹐姬躍出門﹐奪白挺旋舞以斗﹐當之者莫不中傷撲跌﹐皆棄械抱首竄去。姬大笑而入﹐夫亦歸矣。知其事曰「目前稱快﹐後將柰何﹖」姬曰「郎其勿懼﹐請約諸生以備訟耳。乘此一舉﹐未必非長治久安之道也。」牛氏之眾敗歸﹐果投訟師﹐以逞凶奪嫡鳴官。官爲喚訊﹐姬乃投案陳情﹐諸生爲證。官直其言﹐判曰「牛氏無子而妒﹐七出已犯其二﹐憑恃愚蠢之黨﹐滅妾欺夫﹐罪無可逭。照律出之。其助惡之人﹐各杖八十﹐爲大不應者戒。」徧撻諸牛﹐命胡生黜牛氏﹐而以周姬爲繼妻。諸牛歸﹐因官私受責﹐亦不直牛氏﹐眾棄之。牛氏無所依﹐行乞自活。次年﹐值周姬生子彌月﹐賀客盈門﹐牛氏操杖持筐以索食。見周姬﹐長跪叩首﹐姬掖之登堂﹐當眾問其情﹐牛氏大哭痛悔﹐姬曰「妾爲夫人權攝正位者﹐料有今日耳。夫人旣誠心悔過﹐請以禮讓。」牛氏固不敢允﹐而胡生亦大不悅。姬已爲之易衣﹐眾皆賢之﹐錢生曰「請全周姬之志。」牽生與牛氏入室﹐歡飲而散。然而牛氏自怨自恨﹐竟不干預家政﹐別潔一室﹐長齋奉佛以終。

薌厈曰﹕驥不稱其力﹐稱其徳也。其周姬之謂乎﹖悍婦不難以武勝﹐而難以徳勝﹐乃能化之使悔﹐其姬姜﹑太妊之流亞歟﹖合觀郝連大娘事﹐何賢良之婦﹐皆在田間﹖禮失而求諸野﹐其斯之謂歟﹖

沈太守

浙人沈某﹐少爲酒家傭。虧其主人錢十五貫﹐年終無以報命﹐歸謂妻曰「我已虧負﹐主人縱不我索﹐柰夥伴皆目我爲負心人﹐其能相容乎﹖是此間無立足地﹐惟有外出營生。汝其紡織勤勞﹐以奉我母﹐勿致凍餒﹐紉感無旣。」妻曰「此我分內事也﹐毋庸多囑。但願賤出而榮歸﹐不虛我望足矣。」沈曰「汝言誠是也。」去至淮上作漕艘纖夫﹐相隨入都﹐攜筐賣餅餌。自給之外﹐日有餘資﹐以置冠服﹐代人投刺﹐權充僕從。一日﹐有詞林欲謁大丞相﹐其僕病﹐倩沈代。沈生平未見相府規模﹐貿貿然持柬直衝﹐值閽人劉姓將出﹐飛檐華轂十數騎。前引後從﹐蓋劉已得四品頭銜﹐其儀從直與京卿等。前徒見沈冒昧﹐交鞭撻之﹐沈橫臥於地﹐哭喊曰「恃爾主爲宰相耶﹖卽皇帝亦當論理。我何罪而辱之﹖」劉甫登車﹐聞其語操南音﹐命人喚至車前﹐詳察其貌﹐卽飭送入後院﹐毋得縱逸﹐俟我歸來問話。應聲雷諾﹐牽沈徑去。詞林見其滋事﹐已驅車遠颺矣。劉回院﹐問客何在﹐眾人擁沈至階前叱跪﹐劉細審其籍貫戚裏﹐沈惶悚以對。劉盡退從人﹐扶沈入室﹐納諸上坐﹐曰「弟識劉某乎﹖舅父母無恙耶﹖」沈始敢仔細端詳﹐囁嚅而對曰「非我三姑母之大表兄乎﹖久出不通音信﹐自幼未聞讀書應試﹐何富貴至是﹖」劉笑曰「我非中堂﹐是其僕也。」沈吒曰「均是僕也﹐兄何其榮﹐弟何其辱﹖願畱而受業於門。」劉曰「弟當勉力上進﹐勿以區區爲事。」沈曰「弟目不識丁﹐力難勝甲。是文武俱無進途矣。」劉曰「有志者事竟成﹐乘此靑年﹐尙可爲學﹐但求識字作書﹐諒無難者。兄之大兒現就師傅﹐弟伴讀有人﹐便可研究矣。」乃爲沈薰沐更衣﹐頤養月餘﹐送之入塾。其子之師系名進士﹐體主人意﹐不過欲沈略知文墨﹐故日教以十餘字﹐及臨摩仿版而已。

攻苦年餘﹐居然腹中有二三千字﹐腕下亦筆畫分明﹐遽誇於劉曰「弟之學𨿽不能拾靑紫﹐以此應酬﹐似不欲多讓人矣。」劉質諸師﹐師曰「令表弟非科甲中人。以就異途﹐遠勝於沒字碑矣。」劉大悅﹐謂沈曰「本欲爲弟納一官﹐但官場中規矩禮節﹐弟尙未諳。兄於中堂處求書﹐弟攜往畿南制軍處﹐圖一席地﹐以便觀習儀文﹐畱心從事﹐勿怠荒也。」遂具衣服車馬送之保陽﹐以書於制軍。制軍見系中堂所囑﹐鞠躬迎之﹐問知來意﹐卽進首郡太守而告以故。太守以適需記室爲請﹐制軍悅﹐推薦與之﹐太守往拜﹐以歲修三百金﹐延沈入幕。其幕中人爭先媚之﹐通譜結盟﹐無不曲盡其道。數日後﹐司記室之僕以稟啟書函請其登復﹐沈閱之不解﹐作色曰「是豈予所爲哉﹖」怒擲置之。僕諾諾而退﹐告於太守﹐太守曰「汝等不自小心﹐觸先生怒矣。此等尋常答復﹐何足以煩大手筆﹖如有疑難之事﹐我自懇之。」從此僕不敢以書札進矣。沈終日閒暇﹐惟潛窺太守延客﹐退與幕中人議論儀注而已。同事者入相學﹐覺其腹內空空﹐然以丞相私人﹐皆欲得其歡心﹐曰「兄如有事參商﹐弟輩當力圖報效﹐勿以外人目之﹐則幸甚。」沈知眾心之向己也﹐故居停所囑之事﹐皆倩人主稿。如是者半載﹐心切不安﹐自計儀注已習﹐可以歸矣。遂告太守曰「昨有都中人來﹐奉中堂諭﹐喚予入都﹐未審其何事也。然不敢逗畱﹐請辭。」太守曰「方仗鴻才以匡不逮﹐豈可遣別﹖如有不適之處﹐何妨明以告我﹐自當謹領大教。」沈曰「主人忠且敬矣﹐予又何辭﹐第中堂之命﹐不敢不應也。」太守知不可畱﹐以告制軍。制軍曰「客若不得已而去﹐我何以對中堂﹖無已﹐姑設法以緩其行﹐我等共籌一款﹐以壯行色。」太守唯唯﹐乃與憲司及幕中人遞爲設餞﹐日以優觴款之﹐囑首邑長布告各牧令﹐僉使致贐﹐集五千餘金﹐以憲司命饋之。沈大悅﹐滿載而歸﹐聽命於劉。劉爲謀捌﹐以參軍職入軍功﹐加等優敍﹐銓得縣令﹐繞道反故鄕﹐挈母妻至任。

緣自起於寒微﹐知民間之疾苦﹐故其理事也勤而恕。對牘公庭﹐必使無情者向人服禮而已﹐曰「予爲朝廷執法﹐一撻汝容何傷﹖但汝子孫或有榮顯之日﹐知之者譏議其祖父爲刑傷過犯﹐沒齒之恨﹐將爲世仇。且訟不可終﹐每見勝者﹐亦傾家破產﹐矧敗者乎﹖何如因予言以寬解之﹐將見日後之不可思議矣。」悟其意者感且泣。邑以大治﹐以是薦升太守。值丞相敗﹐劉亦得重罪﹐適聞母訃音﹐致仕歸。方其在任時﹐生二子﹐謂其妻曰「予年將半百﹐有子已足。況再索耶﹖予意送汝歸故里﹐以教予子。是方成童﹐尙不知習俗﹐假令長在署中﹐其安分者不過無能﹐其不安分者則竟敗類矣。蓋衙門之所尙者﹐驕惰奢侈﹐娼酒賭博﹐無所不爲。此則知識未定之人之所大忌。天下之不爲習俗所移出類拔萃者﹐能有幾人乎﹖予以何等起家﹐祖功宗徳﹐盡於此矣。安敢望後世有豪傑之士耶﹖汝以二子歸﹐先訓之讀二三年﹐可知其志﹐倘能讀則善﹐否則農工商賈各予一業﹐決不至餓殍者。若曰少君而已矣﹐此不但餓殍﹐皆俳優之流亞也。」其母妻皆性喜儉朴﹐亦惡坐享﹐欣然同歸。教二子讀﹐不成﹐置良田百畝﹐以一子督耕﹐一子學賈。及沈歸來﹐就其子之才﹐在鄕增田﹐在市立肆﹐各守其業。而沈則布衣艸履﹐往來糾察﹐忘其曾爲中大夫者。優遊林下二十餘年以終。

薌厈曰﹕賢哉﹐沈太守也。吾見納資之宦夥矣﹐惟知酒色是圖﹐驕倨自好﹐疇肯顧及民事乎﹖其子孫則效乃祖乃父之尢而過之﹐疇肯各安事業乎﹖恃其赫赫揚揚﹐自以爲百年永享耳﹐曾不轉瞬而冰淸瓦解者不知凡幾。乃爲民計﹐爲子計﹐勤勤懇懇﹐惟求得當者﹐竟有一於此。吾故曰﹕賢哉﹐沈太守也。

第七卷

先覺僧

朔平陸太守﹐浙人也。其恭人好佛﹐得一玉大士像﹐至誠供奉﹐持誦大悲咒甚虔。中年舉一子﹐自幼茹素﹐三四歲隨母禮拜﹐誦咒則喜﹐使之入塾則瞑目枯坐。父師以其幼也﹐未之責備。八歲時﹐太守彊其食肉﹐大嘔盡吐﹐卽心厭塵凡矣。竊母白金八十﹐望五臺而逸。相距不遠﹐竟日而至。向僧禮拜﹐求爲剃度。僧不知來歷﹐無敢收之﹐乃徧拜坐禪者。內有遊方和尙﹐同鄕人也﹐憫其幼小無依﹐願爲帶回故里。苦求爲僧﹐相攜至天臺﹐投善知識﹐爲之摹頂授記﹐賜予法名曰「先覺」。師問之曰「浮屠之學﹐不出教﹑禪二端。所謂教者﹐惟識宗旨﹐卽三藏佛經九千五百卷﹐以持誦而證果者也。所謂禪者﹐東來初祖達摩大師﹐宏教外別傳之旨﹐不立文字而見性成佛。其後派𨿽分五宗﹐不出靜定而已。汝願何學﹖」先覺曰「弟子不識字﹐何必受文字之障﹖願歸禪門。」乃授以祕密法旨﹐守之無失﹐惟精惟勤至十八歲﹐能入定數十日﹐歷受三道戒﹐得衣缽度牒﹐別師外出雲遊。

至武林之靈隱寺﹐遇異僧混迹於火工者﹐與人不言不笑﹐見先覺﹐邀之入室﹐自言系大唐時人﹐歷今千餘歲矣。立願食億萬僧而後圓正果﹐是以在香積廚作食。且曰「吾與汝有前緣﹐故告汝此非棲息之地﹐以北去爲善。」先覺求其指示﹐則曰「吾除執爨外無法可傳。」乃別去。先覺遵其教欲去﹐突遇舊僕﹐再拜曰「公子何往﹖先太尊與太夫人自失公子後悲痛甚﹐四處招尋﹐逾五六載﹐相繼而逝。大公子扶櫬旋裏﹐緣先太尊在日﹐曾爲公子聘馮禦史女﹐今已及笄﹐催完姻者屢矣。大公子遣奴輩多人相覓﹐小人幸遇﹐必請公子同歸。」先覺知父母已故﹐大慟幾絕﹐隨家人回見﹐乃兄勸之易服畢姻﹐謂新婦曰「我與汝了此一段因緣﹐數乃前定﹐但我已證羅漢果﹐不通人道﹐畱此無益。我從此行矣﹐去畱由汝。」新婦亦不挽畱﹐曰「我知之已久﹐亦願歸依佛法。」先覺授之以禪。乃攜母遺之玉大士像﹐不別而遁。北走至燕山之西域寺﹐愛其巖洞幽寂﹐扶藤而下﹐面溪背壁﹐趺坐於中﹐日有寺內人來給食。坐逾兩載﹐功益精進﹐忽聞車轟雷吼之聲﹐山谷震動﹐見大蟒探首欲相食﹐先覺疑神靜攝﹐聽之而已。頃刻無蟒。次日復然。自忖此地緣滿﹐故妖魔起。遂入都經歷各寺﹐未遇髙人﹐終日靜定而已。其眉目間光華燦爛﹐迥別凡流。諸王與公卿大臣見而異之﹐共保舉入萬壽寺方丈﹐坐年餘﹐獲布施萬餘金﹐曰「此勢利地﹐非修眞所也。不可墮落。」乃封其金於庫而夜遁。爰朝五臺﹐出嘉峪關歷西域﹐尋訪佛迹。到人所罕到之區﹐無所遇而還。

遊終南山﹐徧拜諸寺﹐僉在山之陽。其山陰相隔黃流﹐望之樹木陰森﹐無敢入者。卽有好事之人﹐去亦不反﹐相傳爲棲眞之所。先覺欣然願往﹐或阻之﹐不聽。攜帶漧糧﹐渡河而入﹐見古木萬株﹐參天覆地﹐髙皆數尋﹐枝葉相接﹐其下朦朦朧朧﹐微可辧路而已。先覺由之﹐日則攀葛結藤﹐夜則調息入定﹐約行七八日﹐始出樹林﹐則現奇峯疊嶂﹐千態萬狀﹐或蘢蔥以髙﹐或嶄崱而削﹐或崇嶺以幽﹐或崎嶇而險。徑路盤曲﹐似有人行者。復數日出山坳﹐則勢更嵣莽﹐莫窮莫盡﹐然皆秀色可餐﹐無虎狼惡獸患。遙望山腰﹐時見石龕隱隱﹐有人趺坐。第四面峭壁﹐無路可通﹐不知從何處登也。先覺呼之不應﹐膜拜之亦不答﹐又無水可飲﹐𨿽聞潺溪之聲﹐而溪皆深邃﹐不得下﹐乃有退心﹐迎面一古衣冠道人來﹐先覺歡欣相接﹐牽其衣裾而拜﹐尊之曰「大仙」。其人笑曰「予凡夫耳﹐焉得仙﹖仙人肯使汝見耶﹖」相與就石磴共坐﹐叩所從來﹐其人曰「予世居越國﹐徐姓。秦皇時爲役夫﹐見楚漢爭雄﹐投楚爲卒﹐烏江之敗﹐逃入此山﹐不復出矣。」先覺告以渴甚﹐乃身解佩匙﹐卽於石上穿之﹐得水與飲﹐淸涼滲骨。連給二匙﹐收藏欲去。先覺曰「弟子尙未足也。」其人曰「不但汝渴已已﹐卽不食﹐亦無礙矣。何必多飲﹗」先覺猶執裾不釋。

哀求超度。其人曰「道不同﹐不相爲謀﹐我非汝師﹐汝必欲度﹐不見前山又有人來耶﹖」先覺回首間﹐一陣淸風﹐絕裾而去﹐手中僅畱深藍布一握﹐其人不知何往。乃以布裹所攜之玉大士像﹐自飲石髓後﹐覺身體益輕健﹐不食不饑﹐日行四五百里﹐遂出終南。遊山左﹐不復反。或曰在靑萊之間﹐山深不知處耳。

華瘋子

江右華三祝﹐幼名多官﹐其父母晚年得之﹐溺愛過甚﹐聽其所爲﹐讀書不就﹐亦不事別業﹐終日遊蕩而已。見鳴鉦開道者過﹐隨之入衙﹐觀其升堂理事﹐詈人撻人皆不敢違拗﹐心甚艷之。於是歸家演習﹐親友俱以瘋子目之。逢人則問﹕官從何來﹖有誑之者曰「官易事耳﹐但須北京去見皇帝﹐求之必得。」乃竊其父金數兩﹐往北逃逸。至浦口﹐一無所有矣。遇官舫之赴楚者覓纖手﹐昧然應募﹐日行百里﹐惟問北京何時可到。眾知其瘋﹐皆玩戲之﹐惟官舫中一叟屢自顧之﹐周其衣食。一日遇颶風﹐停泊閒地﹐華在小廟檐下坐臥﹐忽叟來邀之入廟﹐密語之曰「舫內之官是吾子張某﹐其貌與汝無異。卽至親亦難辧認。以吏員銓得楚縣尉﹐至楚赴任﹐不意昨得暴疾卒矣。我與眷屬貧不能回家﹐依我計議﹐可將汝衣與我子互易﹐汝承我子職﹐官中所得割半均分﹐則兩全其事矣。」華如其所願﹐瘋痰頓愈。是夜﹐潛相易換﹐明日﹐舟子喚瘋子﹐則見其倒斃於廟矣。叟爲買棺厝之﹐遂赴任。分衙署爲兩宅﹐與眷屬各居。嫂事張妻﹐叟爲經理出入﹐荏苒三年﹐各分得千金。

忽聞新太守蒞任﹐探知爲龔姓﹐系華氏姑母之子﹐以科甲由部曹出守是邦者﹐難與相見﹐然在其屬下﹐不敢不謁。是日﹐以張姓職名入見﹐太守睹其狀貌﹐核其履歷﹐心甚疑之。入見太夫人﹐言其故﹐太夫人泣曰「爾舅父僅有一子﹐不知何往﹐吾亦欲觀其貌﹐縱非眞者﹐藉以解渴想耳。」太守唯唯﹐立命傳見。華俯首攢眉﹐置身無地﹐惟有叩首而已。太夫人命僕扶之起﹐詳加體察﹐曰「是吾侄也。柰何勿認﹖」華益惶恐曰「野鳥何敢冒鳳﹐貌相似者﹐自古有之。孔子陽貸﹐聖狂不類耳。」卽告退。太夫人未能挽畱﹐目送之﹐將出門﹐忽呼其幼名曰「多官兒安在耶﹖」華聞之﹐不覺回顧﹐太夫人急使僕婢羣擁之入﹐作色視之曰「汝是吾侄華三祝也﹐何得背父母瞞親戚﹐好官自爲耶﹖」華窘極﹐叩首曰「非也。」太夫人曰「吾自呼多官兒﹐何勞汝回首﹖再欲彊辯﹐吾命汝表兄以官法治汝矣。」華至是無柰﹐直陳始末﹐太守駭曰「此事性命相關﹐弟柰何爲之﹖其速回乃任﹐與張叟交割﹐我以公事參革﹐弟卽囑張叟代報病故﹐潛回家鄕。我爲弟以眞姓名別納一官可也。」華從之﹐得以父子團聚﹐保其首領以歿。

騙子十二則

京師某王﹐因公受罰﹐緣是致貧﹐眾所知也。時值創建大寺﹐布施已成﹐惟乏殿材。匠人各處構求﹐乃有隨官服色者﹐登大匠之門﹐告曰「我爲某王府四品護衛﹐今王當窘急之際﹐欲貨其殿廷舊料﹐易以輕巧之木﹐冀得餘資﹐以濟急需。」匠知王爲開國勛裔﹐其府第皆梓楠爲之﹐欣然願售。約日往觀﹐其人以親王名柬至王府﹐告門官曰「我爲某親王護衛﹐今王欲新殿廷﹐幕府內規模宏大﹐諭我帶同匠人觀之﹐以便如式構造。」王許之﹐乃邀匠人入﹐指點其梁楹﹐籌度其丈尺﹐詳細閱畢﹐偕至匠寓評價。其人曰「先王成此殿﹐費十萬金﹐汝願以若干售之﹐不妨明言。」匠曰「材料己舊﹐大而無當﹐將必攺爲小用。不過萬金而已。」其人故作不願﹐往來數次﹐曰「王今無柰﹐姑以售汝﹐當在某莊立券﹐汝先往俟之。」是日﹐朱轉華轂﹐王果至莊。其人爲前驅﹐帶匠人入莊﹐王南面坐﹐匠跽請書券﹐王頷之﹐命從官書就﹐親筆簽押﹐先索定契銀三千兩﹐余俟拆換之日準算。其人偕匠入城交銀﹐並索費銀﹐亦先給三百﹐約日而散。至日﹐大匠帶人往拆殿廷﹐門官拒之﹐匠告以故﹐門官入白王﹐王召匠人﹐仰觀王貌﹐非前日之人矣。知爲拐騙﹐無言而退。

有衣冠華麗者﹐乘車帶僕至質庫﹐脫金手鐲二以質錢。掌櫃人細閱之﹐黃赤無僞﹐秤各重五兩﹐問需京錢五百貫﹐掌櫃人還之﹐其人讓至三百貫﹐北地尙錢帖﹐如數給之而去。旁一丐者﹐脫其破襖質二十貫﹐掌櫃人叱之﹐丐笑曰「假金鐲當錢三百貫﹐我襖𨿽破爛﹐尙非膺物﹐何不值二十貫耶﹖」掌櫃人心疑﹐復閱其鐲﹐則已被易包金者。問丐何以知之﹐丐曰「此有名騙子手﹐我知其寓處。」掌櫃人願給丐錢兩貫﹐偕往尋之。至寓﹐果見其車在外﹐丐遙指其人﹐得錢脫身去矣。掌櫃人入寓﹐則見其與顯者共飲﹐未敢喧嘩﹐因寓主通其僕﹐喚之出﹐與之辯論﹐其人曰「物旣僞﹐何以質錢如此之多﹖明是汝換我也。」互相爭執﹐顯者聞聲﹐邀二人入﹐笑謂其人曰「我輩寧喫虧﹐毋占便宜。不可與市井之徒較量﹐有失官體。足下錢尙未用﹐何不還之。」其人似不得已﹐委屈聽命﹐乃以原錢帖贖還二鐲﹐掌櫃人欣然領去﹐至晚往錢局取錢﹐則已取去。出其帖比對﹐後帖系好手描摹者。復至其寓﹐則去已久矣。丐亦不知所往。

有京卿﹐惡其子之不肖而逐之者。其子不知所之﹐後京卿出爲方伯﹐入廟行香﹐其時府縣以下何應者數十員﹐士庶環觀者數百人。突有衣冠破爛者至方伯前﹐長跪號哭﹐自稱情願攺過﹐任憑父親處治﹐再不敢稍有違犯﹐伏望收畱﹐叩首無算。方伯細察之﹐非其子也﹐大怒叱曰「何處匪徒﹐敢冒吾子﹐殊屬膽大﹗」飭役加以累紲﹐面交首府問罪。首府帶署訊之﹐其人供稱﹐前因不好讀書﹐不受訓飭﹐偶有觸犯﹐被逐在外。只求爲之挽回﹐情願奮勉用功﹐不敢稍惰﹐有負隆恩。首府詰其家世﹐言之鑿鑿﹐且察其神色悲慘﹐語言明爽﹐似非作僞者。試以學問﹐亦能成文﹐信其爲方伯之逐子也。畱之府署﹐易其衣冠。公餘爲方伯委婉道之﹐方伯曰「實非我子﹐若訊無爲匪情事﹐重責遞籍可也。」方伯歸﹐與眾官議之﹐眾皆請見其人﹐問其志向﹐則徧拜而泣曰「父性嚴厲﹐己實不才﹐惟有回籍應試﹐或得科名﹐以贖前衍。但無旅資﹐柰何﹖」眾憐其志而哀其遇﹐公爲資助﹐集千金送之去﹐而以責逐復方伯也。後聞家人言﹐始知實非方伯子。

越人倪某﹐世習申韓﹐由幕而官﹐去官復幕﹐在保陽待聘﹐住旅寓有時矣。迫切鉆營﹐無微不至。是年冬﹐寓中之旁宅有人來住﹐章服華煥﹐僕從趨蹌﹐往來之客絡繹不絕﹐似皆憲司之紀綱也。倪詢其僕﹐知爲大名縣總司閽﹐奉本官命﹐來省置辦衣飾爲少君完姻﹐並延訪善於刑名﹑錢谷之士﹐以易舊友者。倪探得其情﹐卽具衣冠往拜。其人稍閒﹐卽與盤桓﹐竟成莫逆。知其性情慷爽而目不識丁﹐一夜﹐漏已三下﹐突有役來傳本官諭帖﹐催其人歸去。其人得信﹐叩倪寢門而告之曰「請先生起﹐煩爲一讀來書﹐有役守候﹐不能待旦矣。」倪起而誦之﹐不過因辦公乏人﹐諭令迅將什物置妥卽去﹐並舊友辭定。所訪之新友﹐必須於開篆以前到署等語。其人踟躕曰「辦物不難﹐訪友非易﹐先生意中有信托之人乎﹖」倪遂自述其歷就州縣﹐助其東人升遷者不一。其人笑曰「吾以先生爲記室耳﹐疇知申韓妙手近在鄰居﹐而由外求人耶﹖」卽請代某稟復云﹕以千金訂定倪先生﹐俟各物辦齊卽回﹐不敢逗畱也。倪爲書就﹐交役竟去。次日﹐其人送關書聘儀十六金來﹐請安侍立﹐不敢抗禮。其僕從咸來叩喜。倪大悅﹐拉其人坐曰「相好在前﹐旣承不棄﹐斷不可以俗情拘也。」其人稱謝側坐﹐告以首飾尙未造完﹐俟工竣先歸﹐當遣車奉迓耳。又數日見倪﹐似有不豫之色。倪惶然叩故﹐其人曰「貴鄕親某號緞局內看定貨物﹐不過偶掛數百金耳﹐堅持不捨﹐何其吝也﹖」倪曰「市儈恆情無足怪者﹐吾與素識﹐代爲作保﹐𨿽千金亦不勒矣。」其人曰「如此固好﹐恐先生來之信某耳。」倪日。「忝在同署﹐尙何可疑﹐是足下多心矣。」卽偕赴緞局。緣所定之物實千餘金﹐僅付百兩﹐餘皆掛欠﹐故未肯與也。然局主已訪得大名﹐確有姻事﹐及倪就其幕﹐被倪至殷勤款接。其人笑曰「爾鋪主不我信耶﹖請以先生爲質﹐明年來請先生時﹐其價原車帶到﹐決無貽誤。」倪亦言同事之故﹐願力任之。局主欣然交倪貨物﹐給其人滿載而去。次年俟至春仲﹐無車來接﹐局主懷疑﹐邀倪同往大名﹐問司閽並無其人﹐亦無易幕事﹐倪歸﹐貨其行李以償鋪賬﹐悔恨無及。

江右某宰相﹐保舉其門人某爲江南中丞者。某感恩戴徳﹐思有以報之。適相之次公子以書來干謁﹐中丞見之﹐其人少年俶儻﹐應對如流﹐緣書中有告助意﹐問其所需﹐以二千金爲請。中丞允之﹐畱與盤桓﹐則以父命促迫爲辭。及回拜﹐則見其巨舫懸旂﹐行李僕從莫不眩耀。中丞意師相素尙儉朴﹐而其子不類﹐心有所疑。其幕中有同門某孝廉﹐以疑質之﹐孝廉曰「某公子予幼曾見之﹐今相隔有年矣。」出其所書扇與中丞觀之﹐楷法挺秀﹐笑謂孝廉曰「明日我宴公子﹐屈閣下作陪﹐面索其書﹐則眞僞立辧矣。」乃設席請公子﹐公子來﹐見孝廉先呼曰「兄臺相隔多年﹐尙識鄙人否﹖」孝廉不能辧﹐唯唯而已。中丞出紙求書﹐公子欣然允諾﹐命僕研墨﹐其僕面赤手戰﹐目視公子﹐公子吟哦聯句﹐提筆欲書﹐忽擲筆叱僕曰「曷去諸﹗彼慢我矣。乘我有所干求之際﹐故索我書﹐無乃以賣字之交丐視我耶﹖」揚長出外﹐登輿竟去。中丞追送之﹐亦不回顧。中丞自悔鹵莽﹐具黃金二百﹐至其舟中謝罪﹐彊之收受而去。未幾﹐又一中堂之幼子來﹐與前人名柬相同﹐並無信札﹐見之則朴素暗淡﹐恂恂儒雅﹐使孝廉相晤﹐各不認識。畱之入署﹐亦願住﹐索其書法亦勿辭。中丞狐疑莫解﹐使捷足入都探之﹐始知前者入騙子手矣。

浙有洋商金姓者﹐送其子侄應童子試﹐寓學院之東轅外。有人叩門請見﹐金見之﹐衣冠華煥﹐僕從甚都﹐訪問諸生陳某有無在是。金與陳系中表﹐知其向在江南遊幕者﹐其時實未回籍﹐乃告以故﹐叩其來訪之意。其人躊躇曰「陳君不來事不諧矣﹐我施姓﹐江南某科乙榜﹐與陳君至好。我爲學使所聘﹐來此閱卷者。」遂告別而出門﹐有肩輿﹐施登輿由東轅直入儀門去矣。金聞學使向有貨取之名﹐疑來人與陳必有勾串事﹐然亦無從探問﹐已置之矣。一日﹐偕親友遨遊西子湖﹐於聖因寺前遇施公﹐偕兩客﹐俱翩翩少年﹐從僕三四人﹐隨有輿馬。遙見金來﹐施出隊趨迎﹐握手道故﹐指一衣秋香縐襖﹑帶盤金便帽者曰「此學使之大公子也。」又指一表卵色紡衫者曰「此某孝廉﹐我同年同事也。」又謂二人曰「此金長者﹐系我至友。」遂問金同行之親友姓名﹐互相揖讓﹐施大笑曰「難得英俊多人﹐不期而會﹐我合作東道主﹐暢敍一日矣。」邀入五柳居﹐登樓列坐﹐酒家以水版來﹐指點酒肴之精妙者﹐次第供應。施與孝廉縱談古人﹐議論文墨﹐公子殷勤勸金浮大白。酒正酣﹐蒼頭飛馬而來曰「大人有命﹐請公子同歸。」金乃起給資﹐酒家曰「上坐之客﹐入門時先已付訖。」金蹐跼不安﹐施等皆下樓謂金曰「三生有幸﹐始得訂交﹐如蒙相思﹐只須告把門張老﹐我自來耳。」作別登輿乘馬﹐紛紛而散。金歸﹐與子侄言之﹐僉參贊作報瓊之舉﹐以探消息。遂於旅邸盛設﹐具柬交張老以邀三君子。次日施來赴宴﹐云公子與孝廉皆爲公事所羈﹐不能共酌﹐心甚歉﹐然囑某致謝。遂入席﹐請金之子侄皆出﹐索窗課閱之﹐曰「佳則佳矣﹐但與學使風气尙不甚合﹐就文論之﹐卽如某篇﹐某處應提﹐某處應頓﹐結以大尾﹐則投學使之好﹐無不命中矣。」咸服其論。金乃重伸陳君之說﹐究爲何事﹐施曰「爾我旣成相好﹐不妨實告。學使之大公子好與人交接﹐囑我輩爲之介紹﹐陳君前約貴處之某姓﹐通邑富豪﹐欲與公子納交﹐不意陳君逗𨖻不至﹐實爲缺典。」金曰「如我子侄﹐不識可以充數乎﹖」施曰「無不可者﹐但縞紵之費﹐各需千金﹐能乎﹖否乎﹖」金曰「得半之道﹐尙可勉力。」施難之﹐金再三懇切﹐旣而曰「幸有我在﹐或可商辦。」言未已﹐有二役以提督學院大燈來迎﹐金送出門﹐見其由中道入﹐文武巡官皆拱立候進﹐金深信不疑。翌辰﹐施來曰「關防在邇﹐遲恐不得出矣。大公子以我故﹐屈允所請﹐須面封禮物﹐榜發來取。」相與同赴錢局﹐如數兌銀。公封而回﹐給以關節。未幾試畢﹐金之子侄皆落孫山外﹐始疑之﹐赴局開兌﹐則原封不動而易以磚石矣。內有一紙書云「大宗師如此淸正﹐汝曹妄想功名﹐理應重罰。所封千金﹐權借濟急﹐銷汝罪衍。以佛法論之﹐或者來世有奉還之日﹐未可知也。不必冤屈好人﹐此囑。」金大怒﹐納交巡官以訪其事﹐始知學使幕中實無施姓﹐卽大公子亦年貌不符﹐細揣其故﹐系騙子先冒雜役﹐放水菜時入內﹐其時號捨尙空﹐藏匿其中﹐易衣冠而出﹐巡官見其華煥﹐且自內出﹐則拱候之﹐其入亦然。入則仍易破衣﹐由雜役中出矣。至把門張老及燈籠夫﹐皆其黨投充者﹐榜後俱逸。所騙亦不僅金姓一處也。

有貴公子挾重資遊姑蘇以買妾者﹐官媒喚來數十人﹐皆不合意。一老嫗隨輿而來﹐曰「郎君法眼過髙﹐此等人皆不中選﹐非我姨家瑤仙大姑不能如願﹐惜身價過髙耳。」公子聞之曰「如果眞正佳人﹐何妨重價﹖第恐有名無實耳。汝姑帶來一觀。」嫗笑曰「我知郎君只好看瘦馬家婢耳。淸白人家﹐卽窮至不喫飯﹐何肯將嬌女送與人看耶﹖」公子謝過﹐願同往訪之。嫗曰「我試言耳﹐知人家願不耶﹖」公子許重給媒資﹐嫗請姑探之。隔五六日﹐公子望眼幾穿﹐嫗始欣欣然來曰「憑我一片舌煞費苦心﹐肯與郎君一面矣。」遂往觀之。其女一拜而退﹐娉婷之態﹐秀麗之容﹐公子已神魂欲墮。旋聞琴韻鏗然﹐和以燕語鶯聲﹐長吟度曲﹐公子幾入癡魔﹐亟問價值﹐嫗忙掩其口拉之出曰「郎君幾自誤﹐此女不可唐突﹐當云聘作亞妻﹐則其父貪而好名﹐或可動之﹐旣至爾家﹐則任分嫡庶矣。」又言聘只千金﹐女須衣飾﹐尙需彩輿迎之﹐缺一不能成也。公子已心醉﹐無不從命。乃立婚書﹐納聘﹐約吉迎娶。公子雇巨舫作洞房﹐欲仿範蠡載西子遊五湖故事。先買二婢以候﹐至日彩輿迎來﹐嫗與婢扶新人入艙坐﹐嫗乘鬧逸去﹐公子揭去新人面巾﹐神色煥然﹐惟不言不動。爰設席遣婢﹐公子親手扶之﹐新人失跌倒地﹐其聲禿然。以火照之﹐乃廟中之術偶耳。急帶人追至女家﹐則大門鎖閉﹐訪諸鄰右﹐曰「是家偶賃此宅以嫁女﹐玆已送女去﹐不知所之。」問諸官媒﹐無識嫗者。公子費千餘金﹐僅載二粗婢索然而歸。

姑蘇閶門外﹐通衢大道﹐百貨交集之區﹐而人參行尢盛。間有空宅﹐亦甚寬廣﹐時有服四品衣冠者﹐遷於空宅。門懸候補府陳姓封條﹐其司閽﹑司賬﹑司廚及侍從之僕數十人﹐出入乘四人輿﹐張紅蓋。現任之府廳州縣僉鳴鉦開道來拜。時亦宴客﹐輿馬紛紜﹐參行中人覓之屢矣。一日﹐有二僕衣履鮮華﹐相率至各參行閱貨問價。行家叩其主﹐則曰「西人也﹐爲陳天官之長公子﹐以萌生加納太守﹐分發江蘇候補者﹐家資億萬﹐舉宅皆嗜人參﹐以代茶飲。是以寓此就便也。主人命我等選擇公平之家﹐以便長相交易。」於是行主爭趨其僕﹐而僕遊十餘家﹐皆不恰意。是時參業中專有陪賓之夥﹐已徧傳各行﹐故二僕遠至一里之外﹐行主皆知之﹐情願許二僕重扣。僕喜﹐行主遣夥持參同去﹐其主先秤一兩試嘗之﹐價值三百餘﹐換與寶銀七提回。其夥侈張公館內之華靡﹐且探知其太夫人每月須服參三錢﹐一年有十數萬金交易。其眷屬不日到矣。行主甚悅。未幾﹐其主便服乘輿而來﹐謂行主曰「爾家貸眞價實﹐我太夫人將到﹐爲所嗜好﹐須至佳者。」行主奉以頂毫﹐擇定四十兩﹐命二夥攜參偕往兌價﹐曰兌齊後遣工人擡送銀封來也。二夥相執至館臺﹐登堂入室﹐旋達後樓。其主以樓上爲房﹐房內羅帳髙懸﹐錦衾繡褥﹐洋表時鐘之屬﹐陳設煥然。其箱篋以四爲式﹐自牀東直至窗前數十號﹐乃命僕開第五排二十號貼地一箱﹐正拆銀封秤兌﹐忽樓下有人操西音大呼而來曰「今日虎邱之東柰何不赴﹖我尋將來也﹗」其主謂二夥曰「客且坐﹐此我鄕親某刺史也﹐其向我借貸屢矣﹐不可使彼登樓﹐見如許物﹐則更擾累不淸矣。」使僕以參及銀皆歸箱內鎖之﹐匆匆下樓﹐聞被來客彊拉之行。僕來送茶﹐傳其主命曰「煩客略坐﹐守去卽來也。」乃反扣樓門而去。旋聞幼僕數人在樓下戲謔﹐始而喧嘩﹐繼而揪斗﹐有老蒼頭來﹐吆喝不應﹐鞭撻從之﹐幼僕不服﹐哭聲震耳。久之寂然。至晚無一人來﹐二夥餒甚﹐推窗望樓下﹐適行主同夥伴持燈喚入﹐二夥應曰「毋庸著慌﹐人參與銀俱在此。」行主登樓去扣﹐入門以火照之﹐二夥指此箱曰「參銀都在內也。」行主曰「予自大門至樓﹐人物一空﹐似已遷去﹐不妨開其箱。」遂共觀之﹐洞見樓下。細揣其箱﹐底與地板鑿通﹐觸機旋轉﹐徧舉各物﹐無甚貴重者。除羅帳外﹐其衾褥系髙麗紙印洋花者。鐘錶僅有外面﹐中空無物。箱皆紙糊﹐中藏石塊數包而已。始悟諸僕叫喚爭鬥時﹐正轉運箱內之物﹐以人聲嘈雜混之﹐俾不覺。行主鳴諸官﹐且問與騙子往來之故﹐官曰「以都中樞密信來﹐不能不答。」乃爲緝捕﹐杳無蹤影。

有耄而聾者﹐在武陵大關乞丐。關前來一官舫﹐揚旃鳴鉦而泊﹐艙中有五品官﹐探首見丐﹐使從者扶之登舟。官細察之曰「汝非某長者乎﹖前曾繼我爲義子﹐我因回籍求功名去﹐今幸選得是邦矣﹐不意義父一貧至此﹐兒之罪也。」丐知其誤﹐姑應之曰「我年老糊塗﹐前事如夢矣。」官曰「𨿽系風塵面目﹐骨格猶存﹐兒識之無誤。」飭從者請封翁先赴澡堂沐浴更衣﹐移舟至僻靜處﹐頤養月餘﹐爲之櫛沐﹐須髮暗以膠粉染之﹐皤然一叟。謂之曰「兒衣不稱父身﹐將入市買金帛﹐爲父修飾﹐以便同赴任所。但父曾在此行乞﹐恐城中有識者礙兒顏面﹐至鋪內閱貨時﹐合意只須搖首﹐不可多言。」丐允之。放舟入城﹐喚肩輿二乘﹐隨帶二僕﹐父子皆服五品衣冠﹐招搖過市。入銀樓﹐換金約臂﹐每个重四兩者兩對﹐謂鋪主曰「我將赴緞局﹐偕往兌銀可也。」鋪主從之。入緞局﹐以單與局主觀之﹐須三千餘金貨物。邀入廳堂﹐殷勤款接﹐私叩其僕﹐知少者爲嚴州二府﹐老者是其封翁﹐因二府之妹與首郡太尊之子結親﹐送至會垣完姻﹐置辦贈嫁物耳。局主分外趨承﹐設席宴之。官局邀金鋪主同坐曰「是我好友。」鋪主唯唯聽命。方自以爲榮﹐局主乃出縐緞洋呢各物﹐先奉封翁閱之﹐封翁皆搖首﹐局主曰「此皆上等貨也﹐可以入貢﹐豈不堪服用耶﹖」官曰「旣不合父意﹐可與我妹觀之。」飭輿夫扛擡貨物﹐一僕押去﹐良久未回。又飭一僕往催﹐輿夫先回曰「舟中人囑我稟官﹐鈾緞經姑娘目俱合意﹐不知應用何號平色銀兩﹐請官自去檢點。」官謂局主曰「煩侍父暫坐﹐我去兌銀卽回。」乃乘輿去﹐至舟中﹐多給輿夫錢文曰「爾等往來勞苦﹐先喫飯去。」輿夫走而舟大行矣。丐坐局中﹐俟至更深不來。局主與金鋪主皆惶急﹐不得不追問封翁﹐丐亦情虛﹐語言閃爍﹐羣擁之鳴縣﹐大令究得實情﹐亦無可如何﹐不過踩緝而已。釋丐出﹐眾褫其衣服﹐惟靴帽不合時宜﹐眾皆不要。此丐尙藏五品冠﹐著朝靴﹐赤體叫化﹐見者大笑。

蔣中丞撫浙時﹐察訪官民之不法者重懲之。溫郡某太守簠簋不飭﹐聞風而懼。突有外來三人操北音者﹐寓府廨側﹐不言所事。凡太守升堂必往觀之﹐暇則與館人辯論太守之是非曲直。館人怪之﹐密報府縣。太守瞷俟三人出﹐遽搜其行李﹐得中丞訪牌一道﹐凡太守私事俱在內﹐宛然紫印。又首縣致永嘉令一面﹐尙未緘封﹐有云「蔣廳尊奉大憲命探事來治﹐諸祈照察」云云。太守益懼﹐歸與永嘉令商酌﹐擬重賂之。三人歸﹐見箱篋俱亂﹐喚館人詰之﹐館人曰「閣下去後﹐太尊來拜﹐必欲面晤。在房中坐俟半日方去﹐動閣下之行李者﹐其太尊乎﹖」三人默然﹐旣而曰「機事泄矣﹐盍去諸。」遂買舟行。館人飛報太守﹐轉令永嘉令往拜之。至舟中﹐僅有二人。令問蔣司馬何在﹖二人曰「我主馳回省垣去矣﹐畱函奉呈。」令收閱﹐一系首縣原函﹐一系司馬自致﹐云公事匆促﹐不及謀面﹐深致抱歉之意。令白太守修書﹐饋柑橘四桶﹐中藏白物﹐因其僕追贈之。未幾﹐太守至省晤蔣司馬﹐訊無赴溫事﹐知前物已入騙子手而不敢言。

有乘舟攜僕訪親者﹐舟抵岸﹐謂其僕曰「我先赴親戚家﹐汝將行李收拾遷至頭艙﹐我著人協同起去。」僕如命﹐坐於舟首俟之。有一人來﹐手攜竹籮﹐內存大米數升。至河涘淘洗者﹐笑謂其僕曰「此處泊舟﹐須要小心。昨日我目睹一舟亦如是停泊﹐一賊如是登舟。」其人卽躍上曰「舟中亦有如是一卷行李﹐賊如是竊取。」其人卽背負之曰「如是登岸竟去。」僕方笑曰「此人何其呆也﹐自棄其米爲人負重妝點何爲耶﹖」舟子曰「此人一去不顧﹐恐是騙子。」僕悟﹐急追﹐不知所之矣。

有儒生赴歲試者﹐舟抵岸﹐行李遷起﹐尙未議定腳價﹐站坐行李上守之。忽有衣冠而來者﹐對之長揖曰「兄臺何自來耶﹖」生忙回揖﹐細認彼此皆不識。來人曰「誤矣。」揖謝不安而別。生退坐﹐仰跌倒地﹐方知行李已爲人抽去。

薌厈曰﹕龍有嗜﹐可豢之﹔物先腐﹐虫生之。諸公皆有隙可乘﹐故入其玄中。然東坡云「回視人間世﹐了無一事眞。」誠哉是言也。無論癏闠中百貨雜僞﹐試問醫者充市﹐疇爲張長沙﹑劉河間耶﹖星者盈街﹐疇爲李虛中﹑袁天罡耶﹖當今入幕之賓﹐名爲習申﹑韓者﹐不知申﹑韓是一是二﹐是何代人﹐何曾讀不害﹑非子之書耶﹖或者謂九流雜技固不足道﹐甚至科甲徧宇內﹐何者爲班﹑馬﹑屈﹑宋之詞華﹐何者爲周﹑程﹑張﹑朱之理學﹐叩之茫然者居多﹐不過以八股時文騙功名耳。嗟乎﹗紛紛一大世界﹐人騙己﹐己騙人﹐有時己亦騙己﹐何怪乎騙子手耶﹗

方幼樗云﹕一片婆心﹐映醒世間多少自欺欺人之輩﹐筆亦古秀而健。

某廣文

某學廣文﹐髦而貪﹐諸生皆惡之。適有少年科甲之學使來﹐最惡白髯﹐見之輒曰「汝已老大﹐好讓後生矣。」必罷之。故斑白者皆聞聲而懼。此廣文須髮皓然﹐徧求烏藥﹐又不肯解囊﹐勒派諸生代覓﹐有謂之曰「門生之戚宦於東粵﹐有好烏須藥﹐名透骨丹。初染色紅﹐三復則黑如明漆﹐澤潤有光﹐眞無價之寶也。門生感受師恩﹐僅分得少許﹐敬以奉贈。」廣文大悅﹐謝而受之﹐如法試驗﹐一染而紅﹐再染而絳﹐三染而紫赤色﹐逾洗則逾鮮明﹐儼如道院中所塑之祝融像﹐見者大笑。尋其門人﹐不知所往﹐竟不敢赴試。致仕歸去﹐生始告人﹐其藥以龜溺熬紫艸爲之﹐卽染鬃纓之法﹐豈能攺色乎﹖此廣文者﹐俾終生爲紅胡子矣。

三官救劫

吾邑陳氏﹐有僕年逾六旬﹐職司田莊。夏月﹐隨主收租回﹐至城外﹐僕渴﹐欲飲水﹐就岸灘伏河面吸之。其主在後﹐水中照見僕身影背插長旂﹐朱書「勒雷霆誅擊惡犯一名某」﹐卽其僕姓名。其主駭甚﹐問僕有所睹否﹐僕亦見之﹐起跪主前曰「老奴自幼無欺心事﹐近又持經修善﹐更無爲非﹐其爲前世事耶﹖天命不可逃也﹐請主速回﹐將奴所司之簿籍檢點收藏﹐二子不可信托﹐命其以櫬來收殮奴屍。奴死此樹下矣﹐不敢入城驚眾也。」其主戀戀不忍﹐然疾風暴云旋起﹐不得不奔。及家﹐雨至﹐聞轟擊之聲甚厲﹐立喚僕之妻子﹐告以故﹐皆號泣欲往護之﹐其主不允。未幾晴霽﹐老僕欣然歸﹐妻子見之﹐方訝其主之言謬妄﹐僕曰「主去後雨卽來﹐我跪樹下﹐瞑目受死﹐心無雜念﹐惟口誦索習之三官經。聞雷聲下擊﹐及樹而回。我張目視之﹐見一大道士髙與樹倍﹐身坐樹顚﹐以袍幅垂護。我正探首仰觀間﹐諒必雷神見我霹靂驟下﹐道士揮之以肱﹐雷始收聲﹐道士亦不知所往。我幸免於難﹐將告主人虔誠祀之﹐以蒙其庥耳。」故吾邑崇奉三官菩薩者﹐至今甚盛。

或曰「扶災危而救苦難﹐神之功徳大矣。」薌厈曰「然非也﹐亦視其人何如耳。以人道論﹐天君猶皇帝﹐三官猶憲司﹐雷神猶緹騎耳。帝使戳人﹐憲司曆陳其人生平之善﹐徳可掩眚﹐帝必赦之。使其人凶惡﹐憲司執奏以爲能奉事﹐臣躬請曲宥之﹐則譴謫立加﹐能回天聽耶﹖然則福善禍淫﹐彼蒼之定理也﹐諂瀆何爲哉﹖」

雷神

《筆談》載宋治平中﹐雷震天王寺﹐柱倒書十一字。《耳談》載姑蘇韓姓堂中﹐暴雷繞擊砌石﹐上繪梅花一枝﹐紋理精妍。是雷神善書畫﹐見於記載久矣。

吾鄰查氏宅﹐暑雨中暴雷繞垣奮擊後﹐視垣面一磚去粉﹐琢磨朱書「令」字﹐徑四寸餘﹐秀健如趙文敏筆法﹐查氏抽換其磚以治邪瘧﹐磚到卽痊。吾邑有安國寺﹐夏月雷繞大殿﹐其左獻往作旋螺文伽藍神。後墻上繪一鳥迹﹐四趾帶爪﹐闊大盈尺﹐作鷹拿狀﹐入磚三分。僧以石灰補之﹐數日復現。

吾戚金氏樓居﹐炎暑之際﹐以幼孩睡牀上已酣﹐其父母皆下樓去。大雨如注﹐霹靂一聲﹐穿樓而過﹐在室之人莫不驚悸喪神﹐其父母憶及幼孩在牀﹐諒必驚斃矣。登樓視之﹐前後窗俱辟﹐帳亦髙捲﹐不見幼孩。覓之﹐以席捲橫置於牀下﹐取出觀之﹐兒睡猶未醒也。席面朱書一字﹐非篆非符﹐無識之者。

又鄭孝廉暑月赴鄕遇雨﹐避於房檐下﹐雷聲甚厲﹐忽見雲中墮一火球﹐後有數十神將體爲云護﹐惟足著尖靴﹐相隨電光疾下﹐大震一聲﹐半里外田間擊死一人﹐背有古篆﹐不知所云。然則雷書恆有之﹐不足異﹐所可異者﹐自古有方履無尖靴﹐神亦從時﹐其爲今之神歟﹖

第八卷

湯文正

蘇郡社會﹐甲於全省。暮春之際﹐舉國若狂。其會首紳耆咸集神廟﹐公議分坊斂資﹐置辦彩衣﹐務極鮮艷。搬演故事﹐則翻新出奇﹐爭奢鬥富。卽如壽星之袍﹐以珍珠滿綴壽字。百蠻之寶﹐以徑尺翡翠盤盛金葉火齊珠。鐘進士送妹﹐以二尺餘之白玉瓶﹐內插珊瑚枝﹐上站云擁美人﹐隨小鬼執繡蓋﹐此之謂擡閣。一座之價﹐使人不能估測。不僅以金玉鐲結闌干而已﹐如是者數十座。又有所謂肩閣兜子﹐彩龍馬道等類﹐不計其數。以是故﹐遠近來觀者千萬人﹐凡臨街之樓﹐招集婦女﹐皆憑欄俯矚﹐粉白黛綠﹐迷眩一時。故少壯之徒﹐爭賭目辦﹐百十成羣﹐隨會來往﹐評定美人。今年以某處某人爲狀元﹐必復之四五日﹐眾議僉同﹐則探其父母夫家﹐皆有垂涎之意。

時有趙五官者﹐年十七八﹐已訂婚孫姓﹐在錢局作夥。是日隨眾縱觀﹐知眾所定之元系及笄友﹐訪之卽孫姓﹐趙五官之未婚妻也。五官意亂神迷﹐惟欲速娶爲快。第歲俸十餘千錢﹐不敷奉母﹐何以爲婚﹐與母謀之﹐母告以父在日﹐有錢會﹐應得一百餘千﹐或可敷用﹐但須搖點。未能操必得之權。五官憶及大五聖堂其神甚靈﹐有求必應。至搖會之日﹐以香燭往告云﹐如得會完娶之後﹐夫婦偕來叩謝。祝畢赴會﹐舉骰搖之﹐得三十六點﹐如願而歸。遣媒訂期納采迎娶﹐花燭之下﹐婦果艷麗傾城。五官不禁狂喜﹐惟新婦似惜夫貌陋﹐然亦無詞。三三朝後﹐具牲禮同婦往酬五聖而回﹐婦已卸妝矣。至晚忽又盛飾端坐﹐五官入房﹐婦正色拒之曰「我非汝家人矣。五聖將迎我爲夫人﹐法駕將臨﹐汝其速退﹐勿幹神怒也。」五官疑其有瘋疾﹐卽出延醫﹐醫至而婦已僵﹐異香滿室﹐遙聞音樂之聲。五官大慟﹐殯殮後﹐以神奪民婦訟於邑宰﹐官斥其誣妄﹐不準。奔告於府﹐太守視其人神色悲忿﹐姑納其詞。五官赴虎邱問卜。有某瞎子者﹐名重一時﹐爲之卦成﹐駭曰「異哉﹐汝欲與神訟耶﹖訟果勝﹐今夜子時聽審﹐勿遠離也。」五官欣然歸寓。

是時湯文正公撫江南﹐正直之聲震於遐邇﹐神亦畏之﹐暗隨五官來。知太守已收呈狀﹐夤夜入藩庫﹐緣庫內有三金寶﹐系守藏之物。五聖盜之﹐穿庫樓而出﹐神光燭天﹐巡守者皆誤爲火起﹐鳴鉦髙叫﹐方伯親臨﹐吏役俱集﹐開庫檢點﹐惟金寶三不知所之矣。五聖以寶入撫院內宅﹐示夢於夫人曰「予爲吳江之五聖神﹐被頑民妄控於府﹐求爲庇佑﹐願以金寶爲饋。」乃擲之於妝臺。夫人聞震聲而覺﹐則金寶三枚儼在。爰命俾女請文正入﹐語以異事﹐言未畢而門外傳點聲﹐請公升座。文正出﹐則兩司百官咸聚﹐方伯以失寶事告。文正笑曰「盜易得﹐勿張惶也。」問首府曰「昨有人控神奪民婦者乎﹖以其詞來。」太守曰「有之。」飭從者取到﹐立傳趙五官﹐文正面鞠之得實﹐歸寶於庫。具獄牒正一眞人府請殛之﹐眞人復文曰「神𨿽不正﹐婦亦淫邪。憎其夫而悅神貌﹐致啟姦圖﹐孽由自作。然陰陽道隔﹐𨿽和同彊申﹐革聖神之號﹐遣發幽都﹐長爲餓鬼﹐以正其罪可也。」文正命地方官撲五聖像﹐居民爭毀之﹐今攺爲總官堂矣。

科場五則

吳生﹐浙之槜李人﹐儒而兼賈﹐不預科場久矣。是年夢其父祖催令入闈﹐生自知此道荒疏﹐無可僥幸之處﹐置之勿論。嗣又夢父祖厲色督責之曰「汝若不去﹐場中缺一孝廉矣。是爲違天﹐違天不祥﹐必有後禍。」生乃述其無文何遇﹐父笑曰「易耳﹐今科頭題爲﹝鄕人皆好之﹞一節﹐本家蘭陵先生有此文﹐汝入闈時﹐訪而錄之可也。」生始欣然﹐溫故入闈﹐訪問蘭院先生所在。夫吳蘭陔者﹐時文中之名手也﹐其門下從學之徒數百人﹐發科甲入詞林者甚眾。惟先生落筆髙古﹐屢困場屋。時年已五旬外矣﹐功名之念甚切。生訪得之﹐致其景仰之意﹐曰「聞先生窗下有﹝鄕人皆好之﹞一節﹐題文爲士林傳誦﹐小子與先生居隔百里﹐未由親炙﹐今日尙閒﹐務求賜教。」蘭陔見其殷勤難卻﹐錄出與觀﹐生曰「容小子攜回號捨﹐細細揣摹可乎﹖」蘭陵頷之﹐生歡喜捧去。未幾﹐蘭陔亦往生號內答之﹐見其在卷上揮毫疾書﹐訝曰「尙未出題﹐何得有文﹖」生笑曰「小子讀先生文﹐不忍釋手﹐恭繕試卷﹐以志欽佩。卽文不對題﹐不過被黜而已﹐亦所甘心。」蘭陵曰「我累足下矣。柰何﹗柰何﹗」遂別去。逢相識者告之﹐一時傳作新聞。是夜試題出果對﹐蘭陔不勝悔恨曰「得意之作旣被人錄去﹐諒天意終身不得售矣。」遂信筆一揮﹐交卷而出。二三場爲門人苦勸訖事。是科竟中。蘭陔以舊作入見座主曰「門生薄有微名﹐闈中之作﹐聊以塞責﹐不堪爲多士寓目﹐請以此文易之。」座主曰「可﹐𨿽然此文若在場中﹐未必中式﹐蓋閱卷如走馬看花﹐气機流走者易於動目﹐此文非反復數過﹐不知其佳處。試官有此閒情乎﹖故無益也。」蘭陔悟﹐隨有《讀墨一隅》之選。先是吳生歸﹐不作第二人想﹐整頓衣冠﹐預備筵宴﹐思作新孝廉之樂若登天然。瞬過重陽﹐聞榜發﹐而好音竟絕﹐覓得題名錄觀之﹐蘭陔髙捷矣。怨恨之極﹐怒其父祖曰「何爲誆騙子孫耶﹖」欲毀木主。夜復夢父祖來﹐怒責之曰「不肖子無知﹐此中自有天命﹐汝若不抄截蘭陔之文﹐彼必自錄﹐又不得中式矣。」生曰「彼之中與不中﹐與我何千耶﹖」父曰「闈中飯食皆出帑項﹐卽爲天祿﹐非生時注籍﹐豈易得哉﹖汝命中尙有一次﹐不完總不得安靜也。」生悟﹐次科仍入闈﹐其友曰「前此得極妙文章尙不入彀﹐今何爲耶﹖」生曰「公等皆掄元奪魁手﹐我自來領欽賜飯食以了公案耳。」

北闈大學士某公典試﹐題爲「回也聞一以知十」二句。所取文內有用《易經》天一﹑地二﹐及七日來復﹐八月有凶等語﹐不慊士心。好事者撰新戲云﹕玉帝巡狩﹐忽見怨气上衝阻駕﹐問於太白星官﹐奏曰「此時人間鄕試﹐士子有不才而遇﹐才而不遇者﹐不安義命﹐故有此怨毒之气﹐致幹聖駕。」帝曰「鄕試取士﹐俱有定額﹐本屬善法﹐若二教中仙佛漫無定數﹐致有弄法欺人﹐興妖作怪之輩﹐朕甚慮之。亦將仿照人闈﹐舉行鄕試可乎﹖」太白曰「善哉﹐善哉﹐不可緩矣。」爰命文昌歷舉文理優長之神仙﹐以充試官﹐如儒童菩薩﹑文殊菩薩及地下修文郎輩﹐皆命往洞天福地﹐紛紛去矣。惟玉京尙無典試者。帝問太白星官﹐太白曰「此處應位尊爵顯者爲之。」乃舉齊天大聖孫悟空﹐帝曰「尊矣﹐顯矣﹐柰其不通文墨乎﹖」太白曰「天下試官未必盡通﹐況猴子最靈﹐奉命之後﹐自能設法延請髙明相助﹐可無慮矣。」爰召悟空﹐命之主試﹐不得推辭。悟空不敢違命﹐入文昌宮﹐請友爲助。文昌曰「我宮內天聾﹑地啞二童俱被人重聘去矣﹐焉有餘人﹗」悟空退思﹐呂純陽系大唐進士﹐必通文理﹐往商之。呂祖曰「我已奉命典試瑯環福地﹐何暇相助﹖無已﹐或訪知命之士﹐以命取人﹐亦不爲屈。」悟空往訪鬼谷先生﹐行抵北天門﹐與玄天上帝晤﹐問知去意﹐上帝笑曰「若須知命者﹐不必遠求﹐我座下龜靈聖母爲當今第一能手。」悟空悅﹐乃召聖母﹐見之曰「蠢然一物﹐請入闈中﹐未免不雅。」聖母曰「我之法身﹐能大能小﹐能現能隱﹐請縮爲金錢龜﹐藏於大聖袖中﹐則人皆不覺。及閱文時﹐我知其命應中式者﹐以我八卦衣在大聖前顯之﹐大聖取之無誤也。」悟空從之。故是科多取八卦者。戲爲皇上所聞﹐罰試官俸﹐而停用泛詞者三科會試。

江右召貢生有三子﹐皆業儒。長爲廩膳生﹐次爲增廣生﹐其三應童試十餘年不售﹐長爲老童生矣。其父厭惡之﹐謫在廚房司爨﹐故「燒火三相公」之名噪於戚裏。值開科年﹐長次二子髙列優等﹐將屆入闈。父命三相公同往會垣﹐供奔走之役。三相公欣然應命﹐入見其妻嗚咽悲泣﹐三相公叩其故﹐妻曰「二伯人也﹐汝亦人也﹐何二伯若座上客﹐汝爲竈下養耶﹖已屬無恥﹐今樂爲送考之下走﹐爲汝妻者﹐何顏立於妯娌間耶﹖」三相公曰「我豈樂爲﹖父命難違耳。」妻曰「我何敢教汝違父命﹖汝若有志﹐亦得進場﹐我與有榮施矣。」三相公曰「童生焉得與大試﹐柰我命何﹖」妻曰「汝此去必謁丈人﹐是爲方伯管庫之吏﹐捐納省監﹐系屬專司。我有金珠在﹐汝以質與丈人﹐納一監生﹐亦可觀光闈屋矣。」三相公歡然從之。偕父兄赴會垣﹐謁妻父納監訖﹐歸謂父曰「丈人彊與兒監﹐欲兒就試也。」父曰「遺才不取﹐或貼出墻東﹐看汝何言對丈人耶﹖」及錄遺﹐公然附取﹐得隨兩兄入闈。因三相公食量甚宏﹐其父爲之備紹酒﹑金蹄﹑燒鴨﹑燻鵝之類﹐滿足一挑。三相公領捲入號捨﹐見其左右鄰皆武林寒士﹐三相公慷慨食之﹐鄰士皆悅。是夜題來﹐「譬如爲山」四句﹐至次日之下午﹐三相公仍大烹以延鄰士﹐皆議論名人作法﹐三相公默然。鄰士叩其故﹐三相公實告以初次觀光﹐遇大題敷衍難成﹐柰何﹖鄰士笑曰「若欲完篇﹐何難之有﹖十三經中﹐不乏山字語頭﹐莫管義理﹐塡砌成文﹐則洋洋數千言﹐尙引用不完也。」三相公亦實告以腹內空虛之故﹐鄰士爭爲寫書﹐且教以運用之法。三相公大悟﹐揮灑自如﹐千言立就。試畢﹐其長次二兄皆錄文呈父﹐父乃舉酒閱文﹐恬吟密詠﹐推爲必售之作。三相公亦技癢﹐以其稿恭呈父前﹐其父拍案大呼曰「浮泛至此﹐亦可以見人乎﹖不知愧恧﹐至汝極矣。」其兄碎其文﹐喝令速退﹐毋觸父怒也。三相公抱頭鼠竄而泣。是科主試者﹐非鄧奇卽帥怪﹐此二公者﹐生性偏僻﹐好爲詭異。十五日﹐例設掄元宴﹐隔簾相敍。內則正﹑副二主試﹐帶同十八房考官﹐外則監臨﹑中丞相率提調各官合宴。此夜﹐公請主試宣明題義﹐應取何等文字以定元魁。大主試笑曰「文無定法﹐惟眞山眞水者中。」此戲言也﹐中丞不覺失聲耍笑﹐眾官和之﹐哄堂一粲。大主試怒﹐拂袖而起曰「我欲云云﹐誰敢爾爾。」竟罷宴入內﹐眾官不歡而散﹐皆私議特覓此等浮泛之作以玩之。幸有三相公之文在﹐二房官得之﹐笑不可遏。眾官聞聲趨視﹐曰「有此不通主試﹐卽有此不通舉子。可謂千古奇遇。」眾曰「何不薦之﹖」此房官曰「無乃過謔﹖」眾曰「我等公薦如何﹖」皆首肯。於是十八官相率呈堂曰「職等自奉命後﹐在九千六百餘卷中僅搜求得眞山眞水者一本﹐用敢公呈電鑑。」大主試閱之﹐明知眾官謔己﹐拍案而起曰「如此典博之文﹐不合掄元耶﹖」舉墨筆於塡書之處密密圈之﹐標定第一名。眾官面面相覷﹐不敢作聲。幸副主試聞聲而來﹐持此卷且讀且笑﹐謂大主試曰「博則博矣﹐無乃稍涉浮泛乎﹖」大主試曰「此元我定﹐與閣下無干。放榜後﹐我自掛彈章聽皇上處分可也。」咸知其固執之性﹐倔彊難挽﹐皆無言而退。三粕公居然發解矣。是時召公率其三子移寓西湖之麓﹐至龍虎日﹐髙會親友﹐開宴以俟捷音﹐各出文互相贊誦。三相公舉碗擎盤﹐往來應酬﹐或索其文閱﹐復爲父兄詬誶﹐或怒曰「渠旣入場﹐何至不堪如此﹖」攜三相公手﹐踏月湖堤以消不平之气。值報捷者飛輿而來﹐問之﹐有召姓。三相公喜曰「我兄中矣。」共擁至父前﹐眾稱非常之喜﹐先索報資﹐不與名條閱視﹐召曰「我大兒合中久矣﹐今發已遲﹐不足奇也。」眾曰「否。」召曰「然則我次兒正應中式。」眾亦曰「否。」召曰「否則誤矣﹐豈有燒火三相公得中舉人耶﹖」眾曰「然。」召曰「果有之已屬萬幸﹐不過副車﹐好則榜尾耳。」眾曰「請定賞例﹐自觀名條可知也。」召曰「副車十金﹐正榜倍之。」眾曰「元魁如何﹖」召曰「魁則五十﹐元可百金﹐決無此理。」眾使書券訖﹐攫其百金一紙而與之報條﹐公然第一。召駭曰「文風之變遷﹐至於此極﹐今而後﹐不敢復論文矣﹗」

有朱解元者﹐眇一目﹐時人呼爲「朱瞎子」﹐亦曰「朱半仙」。時文中之能手也﹐名噪一時。其未發解之前一科﹐偕友赴試﹐八月初七日﹐夜夢見二靑衣相邀﹐入一殿廷﹐有冕旒王者﹐降階相迎曰「聞先生文名藉甚﹐今有爾浙闈墨﹐請先生爲之潤飾。」朱唯唯﹐延入後殿﹐朱衣神以捲送閱﹐王者命置筆硯於幾而退。朱見元作格法髙超﹐惟稍有未圓融處﹐爲之易數字﹐已盡善矣。王者復來謂朱曰「先生且停筆墨。今科解元文才尙好﹐不意該縣城隍神來奏﹐此生近有姦人室女事﹐陰徳有虧﹐應削其籍。予已追取下科解元文到﹐請先生正之。」朱閱其文曰「此必童子之作﹐質地𨿽佳﹐功夫未到﹐何以冠多士﹖」王者曰「且請就文整頓﹐資格所限﹐不能易他人也。」朱大加刪削﹐煉作老境筆路﹐以呈王者。王者許可﹐命夢神飛傳與之﹐然後次第閱竟﹐亦大費經營矣。王者大悅曰「先生再後科之元也﹐今以閱卷功拔補下科元缺﹐以酬勞瘁。至所黜之元﹐系山陰某生﹐姦其鄰女﹐幸未破敗﹐然而神目如電﹐已爲所司執奏。先生歸去﹐訪其人勸之攺過﹐將來尙可登科也。至新解元﹐誠如先生所云﹐系新進童子﹐其父兄皆爲詞林﹐仁和人﹐祖功宗徳甚厚﹐子孫科第未有艾也。然此子拔早一科﹐陰律應減陽壽五年﹐先生亦爲之勸勉﹐俾繩其祖武﹐不但壽可免減﹐祿且日增矣。」遂命靑衣仍送朱回寓﹐而夢覺已髙臥三日。其僕守之﹐見朱忽醒﹐曰「何病耶﹖頭場將畢﹐自誤功名﹐柰何﹖」朱曰「倦耳﹐無病。」遣僕往接其友﹐錄出兩元作﹐俟友回﹐出門訪見山陰生及仁和童子﹐告以神語﹐以文爲證。皆惶悚受教。朱歸視親友之文﹐一讀破題﹐卽知其中第幾名﹐有佳文﹐曰「惜哉不售﹐其傷陰隲耶﹗」初不之信﹐後皆不爽﹐遂有半仙之稱。

吾鄕有劉君者﹐應童試不售﹐去而習申韓業﹐公然憲幕。丁卯歲﹐朝夢迎天榜﹐伊名列第一。不覺技癢﹐復理故業﹐納監入闈。頭場犯規被貼﹐君然第一。此鬼神揶揄之耶﹖抑若吳生之命﹐有天錄耶﹖必居一於此矣。

卜者梁翁

海昌張端林﹐父爲雲南尉﹐卒於任。端林迎父櫬歸﹐道由湖廣﹐米價甚廉﹐以宦囊所有糴八百石﹐舟運入豫。江值大風﹐望船多處收泊。至一村落﹐四面皆河﹐客舟環泊﹐中有一大家﹐髙其閈閎﹐厚其墻垣﹐門前停舟更密。端林登岸散步﹐偶入酒肆﹐沽飲獨酌﹐聞人議論卜者粱翁﹐知人過去未來事﹐言休咎﹐其應如響。端林就客問之﹐始知卽大宅內之人。遇異傳﹐以大六壬著名﹐問卜無須開口﹐卽知所事﹐因此起家巨萬。近以年老﹐每日只賣十二課﹐須黎明至其家﹐與掛號者淸錢百文﹐課金一兩﹐得列簿內﹐則得卦。遲則掛號不及﹐卽不得預。人爭趨之﹐有不遠千里而來候教者﹐故門前舟常滿也。端林亦起意問卜﹐次日賫銀錢入其家﹐門房內設櫃﹐掌櫃者系其親戚﹐收儀登號。及端林去﹐十二數已滿﹐彊之增添﹐則曰「非翁自主﹐不敢私加也。」乃特簿邀十二客入內﹐端林隨入觀之﹐登堂入室﹐室中陳設精雅。有老翁年近八旬﹐帶四品冠﹐據案上坐﹐前列牙籌一筒﹐兩旁設四小兒﹐各具筆硯﹐其徒四人伺應書單﹐前後坐椅環列。客入﹐翁起讓坐﹐客各就位。掌櫃人開簿唱號曰「第一號某客﹐請抽籌。」客抽送翁前﹐翁觀籌掐指﹐謂其徒曰「某客得某時﹐因某事問﹐課主何吉凶。」徒舉筆照錄所斷﹐皆合來意﹐無一爽者。十二課次第畢﹐客亦陸續退出。端林目注神疑﹐忘其進退。翁忽謂曰「遠客不及入號﹐老朽合送一課﹐以盡地主之誼。足下姓張﹐從滇南來耶﹖」端林曰「然﹐何以知之﹖」翁曰「足下坐於離宮﹐正時屬午﹐度值張星﹐我故知之。今日乙卯三傳﹐申﹑酉﹑戌爲日之財官﹐值貴神虎常玄﹐夫白虎凶神同官﹐爻爲有官之尊屬﹐舟中合有父棺。戌爲地獄﹐生前曾爲司獄之官。太常爲米麥﹐附酉金而兼連茹﹐當帶有稻米。兩金重四﹐其八百石乎﹖寅甲一衝﹐箕星動矣。明日寅時轉西北風﹐大順﹐未傳爲地﹐足與卯作合﹐應十二月之卯日到籍﹐其米不但不得價﹐且顆粒全無﹐緣財入玄武耗散之手﹐盡化爲三傳之鬼矣。足下其愼之。」端林得課回舟﹐果於五鼓得順風﹐揚帆而進﹐於臘月二十六日己卯﹐抵邑之王家橋。敗歲之際﹐無暇安葬﹐泊舟處有姊夫陸某﹐米客也。借其閒地權厝父棺﹐因思米運入家﹐宗族彊借可虞﹐不如近就姊家﹐以寄於棧﹐端林奉母回城度歲﹐歲朝往賀姊家﹐叩關而入﹐其姊對之號泣曰「爾姊夫虧客貨千餘金﹐上年爾所寄之米﹐被客彊起去。姊夫無以對爾﹐今不知遁於何處。」端林憶及粱翁之課﹐慨然曰「數已前定﹐果無可逃。姊毋惶急﹐忝在至親﹐米價不必計論矣﹐我爲尋訪姊夫歸家可也。」

小王子

江左徐君﹐知醫道﹐開設藥肆爲業。門臨官河﹐栽柳成行﹐有美蔭。一丐者小艇﹐恆泊於下﹐有二婦操異音﹐日與其夫蕩槳行乞。盛署之際﹐忽聞二婦大放悲聲﹐徐往視之﹐丐已欲斃﹐气存一息。發惻隱心﹐謂其婦曰「爾夫當是痧癥﹐我取藥來﹐或可救也。」進與蟾酥丸﹐用童便灌之﹐大醒﹐越日大愈。丐登門叩首﹐謝活命恩。自此放舟﹐一去不復反矣。

歷十餘年﹐徐積得百數金﹐與親友合本渡海﹐赴關東販豆。遇颶風飄入大洋﹐舟子不能爲力﹐砍桅去帆﹐任其播揚。不知幾日夜﹐亦不知幾千百里﹐遇島觸磯而舟碎﹐財物俱沈﹐所幸人無傷損﹐聚哭於沙嶼而已。此島內系大鎭市﹐朝鮮所轄﹐有瞭望者見舟破人存﹐咸來問訊﹐備錄名單﹐飛報所司。值小王子巡邊﹐聞報見單﹐親臨點驗﹐至徐君﹐細審其行業﹐曰「先生門前垂柳尙存乎﹖」徐不知所以﹐謹以實對﹐王子乃命司官﹐以諸客就養於館捨﹐厚給其餼廩﹐曰「遇便送還天朝可也。」命備法駕﹐肅徐登輦﹐王自乘騎前導﹐白旄黃鉞﹐禁尉傳呼﹐行人跪道。徐怦怦然如夢如癡﹐聽之而已。越兩日﹐及大城﹐百官郊迎﹐添鹵簿易鑾輿﹐稱蹕而入城中。三市六街﹐人煙輻淒﹐至宮門﹐王子挽徐手升殿交拜﹐分賓主西東對坐﹐傳命後宮﹐宣妃主夫人見客。乃有彩娥貴嬪翼二天人出﹐法衣象服﹐佩玉鳴璫﹐向徐盈盈再拜。徐答拜不疊﹐長跪於地﹐曰「小人何徳何能。敢受我王殊禮﹖請明以告我﹐以誌異數。」王子亦跽告曰「先生忘十年前柳蔭下小艇中之病丐乎﹖卽寡人也。我國法﹐凡貴者得異癥﹐必遠丐三年﹐以申懺悔。寡人二十餘歲時﹐忽得眩疾﹐發則眩暈卽死﹐過日而蘇。前王命太史占之﹐須乞丐中華沿海之區﹐必有奇遇﹐疾以痊也。」乃指二妃曰「寡人帶渠行乞﹐得遇先生以仙丹救治﹐寡人自此疾愈﹐逮今十餘年不復發矣。昔年王父崩﹐寡人接位﹐國服甫滿﹐尙未朝貢請封﹐故國人猶以小王子稱寡人耳。今天幸先生來此﹐俾寡人有以報徳﹐先生欲貴乎﹖富乎﹖欲貴﹐則特設賓師之位以奉先生﹔欲富﹐則珍寶貨財惟先生命。」徐曰「小人遠方醫士﹐無奇才異能﹐敢妄玷賓師以速官謗﹖無已﹐本爲運豆而來﹐請假以資本﹐送之關東﹐則感戴無旣矣。」王子笑曰「關東豆不及小邦者﹐不意中華貴重至此。異日請先生觀我倉貯何如﹖」乃開大宴畢﹐館徐於天使行宮﹐命大臣之善華言者陪侍﹐娛之以本國雜樂。王子日往朝之﹐居數月﹐徐思家欲歸﹐辭畱數四﹐不得已﹐王子命開太倉﹐請往觀豆。則一顆之大﹐約重四五分﹐果勝於關東數倍。徐欲之﹐王子舉倉以贈﹐載海舶數十艘﹐奉徐與諸客﹐以王大船送之歸國。徐貨豆得十餘萬金﹐攺藥肆爲質庫矣。

或曰「惜哉徐君﹐不取珍寶而惓惓於豆。」薌厈曰「倬哉徐君﹐不貪珍寶而僅僅以豆﹐不失我中華體統﹐其市儈中之豪傑耶﹗」

姚幕府

臺逆之亂﹐制軍已飛章入告﹐集多官議剿守計﹐連日未決。忽有嚴旨下﹐值制軍筵宴時也。客皆退避﹐制軍接讀之間﹐目定口呆﹐神魂失據﹐頹乎坐上矣。僕皆惶急奔告公子﹐公子來﹐先捧諭旨﹐與幕友姚先生閱之﹐駭曰「殆矣﹐上意切責其怠緩﹐限十日內平定。爲今之計﹐惟有刻卽進兵﹐以副廟謨。」公子曰「父病垂危﹐焉能進剿﹖」姚曰「我與尊公賓主相投﹐久而無間﹐今日之事﹐不得不出身贊襄。姑將尊公擡送大堂﹐我當代爲發令。」公子不得已從之﹐乃命文武員弁﹐俱集轅門聽令。鳴炮升堂﹐連坐擡制軍於暖閣﹐垂其幃幕若避風然﹐姚服從者衣冠﹐以令箭出入傳諭。先命水師立備戰艦﹐命水軍總戎爲先行﹐五鼓放洋﹐直取鹿耳門。左軍從左﹐右軍從右﹐張兩翼以助先行。中軍擐甲執械﹐齊集海門﹐以候本督部徵進。命藩司速運軍需﹐並揀選文職之可以參贊軍謀者﹐隨後軍聽刖。移請中丞督率臬﹑道﹑府﹑縣保守城垣﹐以備非常。是時﹐文自制軍以下畏葸不前﹐武自千把總以上爭欲先戰﹐以致內外惶惑。玆聞制軍忽然振作﹐且號令井井有條﹐軍弁莫不踴躍從事。令畢﹐擡制軍入內﹐以安神丸與參湯灌之﹐漸蘇﹐見妻子環伺﹐失聲悲泣﹐曰「吾命休矣。」公子以姚先生所爲告之﹐益駭曰「如此則屍骨不得存矣。」請姚先生商之。姚曰「此事無可再議者﹐不進則聖怒莫測﹐難保身家。進則𨿽死猶榮﹐況生還可必乎﹖」制軍思之﹐躍然而興曰「先生之言﹐勝於良藥﹐吾無病矣。惟有求先生偕渡重洋﹐始終其事。」姚曰「諾﹐兵貴神速﹐請卽啟行。」挽制軍手而出﹐文武官弁羣擁登輿﹐至海門﹐前軍已發﹐兩翼猶畱﹐訊其故﹐緣艨艟不足。姚傳制軍令於海口曰「有能以商舟擠我師者﹐予五品官。」有舟子來試投之﹐立給水師守備禮﹐於是羣舟爭集﹐五軍畢登。揚帆衝浪而前﹐海神呵護﹐一晝夜直抵中門。攻其無備﹐前軍己入﹐兩翼從之﹐制軍統全師進圍臺城﹐出逆意外﹐賊黨擄掠未回﹐皆散漫村落間﹐守禦單弱。姚與制軍巡督﹐見城系竹木爲之﹐伏兩翼於後道﹐夜使前軍縱火聲喊﹐缺後道以逸之。賊出遇伏﹐一鼓成擒﹐招降餘黨﹐分派內地﹐不旬日而全臺俱平。飛騎報捷﹐帝大悅﹐召制軍入覲﹐曰「朕視爾猥葸猶昔﹐此舉何其奮勇﹖必有能手贊之者。」制軍不敢隱﹐直陳姚幕友之事﹐特旨召見﹐欲予一官﹐姚頓首曰「艸莽之臣﹐敢因聖訓而自居功﹖且贊襄助順﹐卽所以報效朝廷﹐與有官等耳。敢辭。」帝嘉其剛直﹐錫以四品卿銜﹐命永鎭閩督幕府。

薌厈曰﹕才如姚君﹐方不愧爲入幕之賓。不然庸庸者流﹐奚啻書吏之頭目﹐臧獲之首領耶﹖烏足道哉。

周封翁

蜀之周老人﹐八旬外樵於山而得寶藏。娶賣漿者女﹐生二子﹐此見於記載久矣。更有異者﹐其長子目有眞光﹐察人無錯。生子煌﹐少年入詞林﹐故其父皆以封翁尊之。有楚人某進士﹐煌同年也﹐人本俶儻﹐貌亦魁梧﹐與煌友善。因歸班候選﹐急欲自效﹐謀捐分發﹐素稔周氏多財﹐與煌借銀兩千。煌曰「我祖年屆百有二十﹐我將告假上壽﹐兄其偕我回籍﹐與父商之﹐諒無不慨允也。」歸告乃翁﹐翁出見客﹐款接殷勤﹐入室謂煌曰「如數與銀﹐還否聽之﹐但此後務宜疏遠﹐以防後患。」某得銀﹐援例分發江南﹐旋補巨邑。專丁備禮賫銀付還﹐致書感謝﹐並達思慕之忱。翁使記室答之﹐以司總列名﹐厚給使者盤費﹐囑告乃主﹐以翁父子俱未能作書﹐因病故也。不久某以贓敗身戳﹐是時甫定寄頓者罪例﹐富室被誣往往有之﹐是以究其家人﹐詞連周氏。煌時在館上﹐以與某𨿽系同年﹐向無音信往來爲辯﹐上命檢查無據﹐宥釋不問。

又程老實者﹐質庫中之立櫃夥也。其庫主以浮蕩敗﹐欲舉十萬金之貨本﹐願以八折速售。程每對人嗟嘆曰「焉得八萬金﹐則先發加二財矣。」或詒之曰「周氏以數百萬舉債﹐汝往貸八萬金有何難哉﹖」程信以爲然﹐乃假夥伴衣冠﹐往周宅請見封翁。翁見之﹐陳其來意﹐翁笑曰「八乃金似非容易﹐姑緩圖之。」程自覺鹵莽﹐跼跽告退。翁送之出﹐值陰沈欲雨﹐客去。翁回而雨漸大﹐翁思山路難行﹐程已年髙﹐恐其失跌﹐使家人追之去。逾時而客始還﹐翁密詢家人﹐云客出門遇雨﹐在樹林下去其衣履包裹而行。小人追回﹐復在大門內重著衣冠方入﹐是以遲遲。翁乃問程曰「足下衣冠自有之乎﹖抑假於人乎﹖請以實告。」程忸怩曰「借諸同夥數人湊合者。」翁曰「善﹐今天雨泥濘﹐勿損人之物﹐姑止一宿﹐明日我與足下偕往城中檢點質庫﹐再商行止可耳。」程唯唯。次日﹐翁果與程車馬僕從而去庫中。人見之深訝其事﹐翁歷內外﹐撿閱一過﹐謂程曰「足下之言不謬。」竟與八萬金接續﹐且平分餘資﹐使之司總。程感激圖報﹐克儉克勤﹐是以歲入之利﹐較他處爲優。

或問於翁曰「某進士﹐品格貌相人人所願交者﹐而翁必欲絕之﹐後果敗﹐幾被其累。程掌櫃貿然而來﹐人人所譏誚者﹐而翁毅然從之﹐至今深得其力﹐是何道也﹖」翁曰「道在目前﹐人自不察耳。某身爲進士﹐入仕有途﹐何必欲速﹖其貪可知矣。貪以敗官﹐古之訓也。程掌櫃假人衣履﹐尙知保惜愛護﹐矧巨萬財物乎﹖故知其受托不苟也。」

陬邑官親

西域之變﹐大將軍福公奉命進剿。統領巴圖魯及吉林健旅﹐聲勢赫奕﹐所過州縣﹐以辦差不善登白簡者不一。傳檄至陬邑﹐缺旣淸苦﹐官亦疲憊﹐聞前途才幹之員每有失誤﹐心切恐惶﹐日惟涕泣而已。其官親某向司徵比﹐默默無聞﹐今見其戚官將敗矣﹐不忍坐視﹐乃謂之曰「庫中有二三百金乎﹖」令曰「有之﹐不敷所用。」曰「旣有之﹐尙可爲也。盡以予我﹐不問出入﹐或者無礙前程乎﹖」大令無可如何之際﹐姑以聽之。時值盛署炎炎﹐幾至流金爍石。官親乃與工房相度館捨﹐極其寬廠﹐染古色紙以表糊之﹐字畫皆用舊物﹐其持桌以油核桃仁燻作烏木色﹐以人家用舊之藤竹席片蒸洗一色。按其大小形象制爲引枕靠墊﹐藍緞爲邊﹐以玫瑰雜楊花代絮實之。其簾幕用深綠色蝦須竹爲之。其天棚目村口直接至上房﹐長有里許﹐因借買多席﹐僅敷一層﹐恐透暑气﹐加以鹽包雜松毛蓋之。其陳設則山中購小松柏﹐栽數百盆﹐夾道而列。所有茉莉花﹑夜來香之屬﹐反在其後﹐只覺芳馥而不見形影。公館後及左右墻外﹐三面環列水桶﹐以竹截作噴筒﹐伏民夫數百人﹐各持一筒吸水向上﹐細細噴之﹐俾屋上棚間不幹不濕﹐澤潤而已。西瓜爲汁﹐以絹瀝之﹐稍加冰糖籍荷水相和﹐其涼沁腹。茶用蘭芽雪瑞﹐本系北產﹐气香味厚﹐色亦淸烈﹐用沙甌烹熟﹐坐於水筒﹐以取溫和。鋪陳甫畢﹐大將軍至矣﹐令出遠迓﹐將軍由皎日之下而來﹐輿入村口﹐已覺陰涼。至公館內﹐兩旁松柏陰森﹐更覺沈靜古穆﹐並無結彩懸燈﹑耀目增光之物﹐心地一爽。坐其鋪墊﹐皆軟滑淸香﹐不覺大樂曰「天仙界水晶宮不是過矣﹐不意僻陋小邑竟有是耶﹖可見人以才能爲貴也。」及進西瓜湯﹐飲蘭雪茶﹐莫名其妙﹐喚從官入曰「此系尖站﹐並非住宿之所﹐然我自出都以來﹐日夜不得偃息﹐詎肯捨此淸涼地而就火焰山耶﹖汝等彈壓兵役前往宿站﹐只須畱數人伺應﹐我五鼓啟程來也。」傳令入曰「我食不甘昧﹐睡不貼席者久矣。賢大令造此福地﹐我今夜宿此巳分外撓攪﹐毋多備酒席﹐毋給賞從人銀錢﹐有彊索者﹐卽告我處置。汝以長才屈於下邑﹐上司之過也﹐我當保奏。」令叩首謝出﹐及進酒席﹐則雪雁水參蝦鴨糟雞之類﹐只覺香鮮配合﹐無一毫肥膩气味﹐亦大醉飽樂甚﹐以二千金與令﹐以償其費。及起馬﹐令來道謝叩送﹐將軍贊嘆不絕而去。此令果膺保薦﹐仕至憲司﹐皆一官親力也。

或日﹔「才能之士湮沒無聞﹐惜乎﹗」薌厈曰「此其小焉者耳。古來救君主於垂危﹐轉覆敗於俄頃﹐而史不列其姓名者﹐如趙之廝養卒﹐金之兩書生﹐功髙不賞﹐是以名沒不彰﹐其怨慟於九原耶﹖抑或不屑不潔﹐如遺逸輩之特隱其名耶﹖東坡云﹕但願我兒愚且魯﹐無災無害到公卿。由此觀之﹐是卒與書生固不屑爲公卿也。」

同胞三鼎甲

明季之亂﹐盜賊縱橫﹐宇內幾無完邑。有某翁者﹐鄕居而巨富﹐好行善事﹐平日造橋修路﹐捨藥施棺﹐無不踴躍從事。及饑饉之年﹐助賑外獨贍其鄕鄰者非一次﹐故遐邇稱善人﹐莫不感激﹐𨿽流賊之暴﹐戕官劫庫﹐亦不忍犯翁家。時有艸冠中之僞大將軍﹐擄掠婦女千餘人﹐肆其淫樂。忽奉僞王調取進兵﹐僞將不能攜帶婦女﹐賊夥商令寄存翁家﹐因其閒房寬大而有養贍也。翁不敢辭﹐受而捨之﹐給與飲食。賊去後﹐夜聞婦女悲慟聲﹐翁不忍﹐欲縱之。入問婦女﹐有所歸否﹖眾皆曰「願死於道路﹐不願生爲賊妻也。」翁各給銀米﹐夜使遠颺。已﹐遣僕廣收牲畜骨殖﹐散布各屋內﹐縱火焚之﹐囑鄰里勿泄。未幾賊歸﹐翁垂涕而告以失火故﹐賊見瓦礫場上焦骼殘骸無算﹐信之。不久﹐聖主卽眞﹐戡定大難﹐人民復業﹐翁家三子﹐皆讀書入泮。

其大郎娶王氏女﹐舊族也﹐得時文眞傳﹐能決科第﹐於歸後索其夫窗課閱之﹐曰「郎君筆下超超玄箸﹐惜法脈未淸﹐詞華雜湊﹐師之過也。妾爲郎君一點竄間當入彀矣。」大郎心悅誠服﹐錄示法家﹐僉曰「數日不見﹐學業驟長至此﹐其入生花之夢耶﹖」於是二郎三郎聞嫂氏能﹐各以文呈教﹐王夫人曰「兩叔皆天才也﹐𨿽不及乃兄元气混淪﹐然偏師先濟﹐皆科甲中人耳。」亦盡心指導﹐三郎甚穎悟﹐數月間卓然入妙﹐旋中式﹐連捷南宮﹐探花及第。欲於中門懸匾額﹐王夫人阻之曰「是不能越分﹐應俟兩兄。」命懸於門右。眾皆竊笑之﹐然不敢不從。二郎奮志苦功﹐逾年亦發﹐榜眼及第﹐王夫人命懸匾於門左。是時大郎猶諸生也﹐對其妻泣曰「兩弟皆飛騰而去﹐我恐投世無聞矣。」王夫人笑曰「偏師先濟﹐妾預言之﹐郎君毋灰厥志﹐龍頭屬老成﹐自古云然。俟元气充沛﹐自當超兩弟而上之。」是科僅登榜尾﹐又越三年﹐果狀元及第。泥金報至﹐戚裏無不佩服夫人者。翁大悅﹐謂之曰「是皆兒婦之力也﹐今尙有小姑未婚﹐我欲得傳臚婿﹐則盡善盡美矣。」王夫人曰「文筆之發與不發﹐婦能決之﹐兩叔鼎甲﹐亦偶然耳﹐何能預定傳臚耶﹖𨿽然﹐姑請試之。」議開文會﹐凡邑中之生童未婚者皆延之﹐勿論貧富。三復而得一生﹐甚寒苦﹐翁贅之於家﹐使王夫人督課之﹐果傳臚及第。翁自爲門聯曰「一婿傳臚今世有﹐三兒鼎甲古來無。」

薌厈曰﹕幼時聞我父我兄言之鑿鑿﹐久而忘其姓氏﹐姑缺﹐俟補。《書》曰「作善降祥」﹐天之定理。第以一少婦而決科如神﹐遠逾男子﹐似言者過矣。殊不知翁之所活婦女千餘﹐其精華萃於王氏一身﹐英靈敏妙﹐如握寶鑑﹐如持玉尺﹐自然大勝凡庸。且冥冥中示果報之巧﹐爲善人勸﹐其何疑耶﹖

續客窗閒話

卷一

吳封翁

霅溪吳封翁﹐富而好徳。生二子先後舉孝廉﹐亦佐乃翁濟急扶危﹐以成善事。乾隆丁未歲饑﹐二子皆出助賑。翁無所事﹐止息於園庭以養靜。因山林空曠﹐以防宵小。

除夕﹐請翁入宴。二婢執燭前導﹐翁仰見樹端伏人﹐卽止不進。囑二婢曰「汝等畱燭於亭﹐歸告太夫人﹐我守靜已久﹐不願赴熱鬧場﹐可移樽獨酌﹐以適我意。」太夫人知翁性情﹐不敢拂﹐命僕移筵就之。翁屏退家人﹐仰樹呼曰「樹上君子﹐此間已無外人﹐曷來一敍耶﹖」樹上人聞之﹐戰栗幾墜。翁曰「老夫豈執汝哉﹖毋恐。」其人下﹐叩首稱死罪。翁視之﹐鄰人某也。邀入亭中﹐曰「現備酒肴﹐先酌三杯以禦嚴寒。姑告所需幾何﹐助汝可也。」鄰人泣對曰「小人有母﹐不幸遇荒年﹐無以卒歲。素稔翁家富有﹐故行此不肖事耳。」翁曰「不能周濟鄰居﹐以至爲非﹐老夫之過也。汝其飽餐﹐當以二十金畀汝﹐卒歲之餘﹐小作貿易﹐足以度日矣。切勿再爲此事﹐他人不汝恕也。一成盜名﹐則爲捕役魚肉﹐沒齒不能掩蓋。且陷老母於不義。其柰之何﹖」鄰人益感泣﹐叩首無算。翁乃予銀﹐並布裹食物送之墻下﹐曰「歸遺爾母。汝仍出此﹐勿使我家人知﹐以畱汝顏面。」鄰人緣墻而去。方喚家人﹐見杯盤狼藉﹐翁忽有兼人之量﹐且疑且喜。

後十餘年﹐長公子發甲﹐官至大中丞。次公子亦入詞林﹐提督學院。翁受二品封而卒。會葬之日﹐戚友以千計。忽有靈隱寺方丈大和尙來﹐侍者雲從﹐祭品丰潔。俯伏柩前﹐哭之慟甚。中丞慰謝之﹐而不知是何交情。和尙造膝密告曰「僧本鄰居﹐前曾爲盜﹐蒙老大人不責其罪﹐反以廿金爲助﹐藉以奉母。母卒﹐棄去爲僧﹐苦志虔修。今入方丈稱大禪師﹐皆老大人之徳有以成之。僧不敢忘﹐謹以實告。」吳氏乃知其事云。

薌厈曰﹕此不難於濟助﹐難於惟恐人知。諄諄告誡﹐俾攺行從善﹐是爲陰徳。

難女

余舅金氏﹐以上海之洋行爲業。自置洋船五﹐在東西兩洋貿易。每船必有標客以禦盜賊。甲子春﹐船將開行﹐大宴標客。招優演劇﹐甚盛設也。標客自然首座﹐傲睨一切。余舅命其子侄陪宴﹐皆少年好事之輩。見客倨甚﹐切切私議﹐欲試其能。半酣小歇﹐肅客入園散步﹐堅請試其技。客左右顧﹐見道旁有臥柳﹐曰「此礙步﹐請爲公子去之。」迅以掌劈柳本﹐截然中斷﹐如斧劈者。眾皆咋舌。

當其時﹐有淮陽難民過境﹐沿肆乞錢。內有處女﹐矯矯不羣﹐亦隨眾募化。至洋行﹐輕薄之夥以一錢投之﹐女怒叱曰「視汝姑爲何如人﹐而以一錢爲戲耶﹖今日罰汝千錢﹐不然吾不行矣。」隨坐大門檻以阻人出入。時腳夫運糖包至﹐每包約重百七八十觔﹐皆壯而多力者﹐肩之疾趨。至大門﹐見女礙路﹐喝之起。女故張其肱阻之。腳夫怒﹐作失手勢﹐以糖包壓之。女接而投擲﹐不甚費力。羣夫大嘩﹐僉以糖包共壓女。女無懼色﹐左抵右拋如弄丸然﹐紛紛飛出市頭﹐反將羣夫擊退。女大怒曰「汝曹欺壓孤女﹐使之內傷。＿罪在不赦﹐非多給錢養傷﹐事不能已矣。」時吆喝之聲達於內﹐主人止戲﹐客亦出觀。少年共議曰﹕可以觀客之長矣。隨激客曰「我等觀此女之力﹐恐無敵於世。客能退之否﹖」客視女弱甚﹐曰「吾以二指提之出矣。」攘臂而前﹐女以一掌拍客胸﹐跌去數丈﹐入櫃內如菩薩座。內外嘩然﹐老主人出﹐命僕扶客入。以千錢贈女﹐好言勸之去。方叱少年滋事。入視標客﹐已從後戶遁矣。少年兄弟密議曰﹕若得此女保標﹐諒海洋無敵手。其兄欲買以爲妾。

次日聞官以舟與資﹐將護送難民出境。少年兄弟訪至馬頭﹐挨舟覓女﹐見艙中坐一叟﹐衣冠𨿽破﹐冠藍頂冠。女侍其側﹐方絮絮教訓﹐女俯首垂淚。少年登舟拜之﹐叟喝女退。出迎﹐肅客入坐。少年曰「叟居何職﹐因何窘迫至是﹖」叟曰「老夫淮之山陽人﹐忝爲都閫﹐以老致仕。不意今夏雨甚河決﹐田廬皆沒﹐不能不隨眾覓食。老夫無子﹐只有一女﹐年方及笄。昨因乞錢﹐用泰山壓頂勢傷一標客。女子何可逞彊﹐擅動煞手﹐敗人衣食。老夫正訓斥之。」少年極譽女能﹐問將焉往。叟曰「老夫親家爲漸軍水師提督﹐婿亦開府矣﹐將送女完姻。而老夫依以終身也。」少年諾諾而退。

薌厈曰﹕女子之彊者﹐功勝於男子﹐何也﹖其心專也。昔聞獻縣來一繩伎﹐有姿首。方開場作劇﹐有武舉能開十四石弓者﹐以元惡霸一方﹐縱淫﹐無敢與較。見此女投所好﹐彊欲畱宿。班主曰「我等賣藝不賣身。客何犯我規耶﹖」武舉怒﹐拳擊班主伏地。眾皆曰「此武舉官人也﹐良家婦女尙不敢抗。爾等旣賣伎﹐何敢拂之﹐自取苦惱耶﹖」女子乃笑﹐迎武舉而慰解之曰「官人果與妾有情﹐請以夜持五十金來。否則﹐不能承也。」武舉哂曰「五十金非難事﹐果處子亦不爲費。」

入夜至女室﹐置五十金案頭曰「可以共臥矣。」女曰「妾請先睡﹐官人能犯妾﹐任意爲之。如其不能﹐請畱金而送客。」武舉曰「汝不過欲蓋羞耳。何有於是﹖」女子乃閉門﹐去衣俯伏炕上。武舉騰身上﹐以兩手翻其軀﹐竟如鐵鑄﹐莫動分毫。隨作開弓勢﹐盡平生之力劈分兩股。力盡而股不稍移。武舉怒擊其臀﹐堅如石。徧擊首背﹐皆然﹐拳反作疼﹐乃伏其背﹐以柔情動之﹐聞女子酣呼睡熟。播弄終夕﹐無可如何。遲明﹐女子躍起曰「官人旣不傷妾﹐妾亦無傷於官人﹐請畱金而退可也。」武舉從此力脫而死。嗟乎﹐色與力不可並用﹐並用必內傷自斃。彼武舉何墜女子之術中而不悟﹐此爲惡之報也。吁﹐可戒矣﹗

語怪七則

怪者﹐聖人所不語也。而商羊萍實載在《家語》﹐何也﹖有理可明﹐𨿽怪猶常﹔若無情理﹐徒駭人聽聞﹐斯聖人不語。然同一怪事﹐有理無理﹐庸愚所不能明。姑志之以俟達者。

粵東臬署二堂後院有榕樹一株﹐其本三人合抱﹐其末髙七八丈﹐扶蘇廣蔭。樹有神甚靈﹐故建廟立碑。凡臬使必以禮虔祀﹐朔望演劇﹐則安然無事。若稍有懈怠﹐神卽顯形﹐緋袍烏帽﹐據坐公案﹐必有殃咎。是以無敢瀆者。道光壬寅﹐喬廉訪在任﹐有僮溺樹側﹐立卽瘋狂﹐操刀飛舞﹐砍盡書院芭蕉數十本。主人縛僮謝罪而後已。有僕不信其事﹐故溺之。神情頓迷﹐入房抽劍插腳﹐飲刃透背。人見之驚喊﹐僕無傷也﹐自拔出劍﹐而血不流﹐惟前後紅痕一綫而已。不言痛亦不變色﹐飲食如常。主人慮其有變。資遣回籍。

又前任公子當署宴客﹐愛樹陰淸涼﹐移席其下。無雲而雨﹐著菜上皆臭穢不可食﹐賓主敗興而散。

又前使族人晝寢於榕樹堂側室﹐忽睹雲霧中一蟒奔牀前﹐驚駭逸出。覓得鳥槍﹐實貯火藥將往擊之。或問其故﹐其人以前事告﹐或往覘之﹐毫無形迹。其人指蟒臥案下﹐遂攜槍執火﹐潛入帳內。覺又奔之﹐卽燃槍轟擊﹐響震遠近﹐其人昏迷伏地矣。眾皆聚觀﹐見窗紙盡裂﹐鳥槍斷折。其人尙右手執把﹐左手如截﹐連腕脫去。徧尋之﹐不見槍筒與手所在。乃救其人醒問之﹐曰「槍鳴時卽震驚而斃﹐不覺手之脫與槍之折也。」噫﹐此更異矣。凡鳥槍貯藥過多則裂﹐尙有情理可言。然不能銷熔鐵筒與人之手也。或曰其人曾褻樹神﹐故有此怪事。

吾鄕有朱氏翁﹐年周甲﹐爲米市夥。其爲人也﹐嚴以正己﹐和以接物﹐故人皆親之。每出行﹐遇有礙足之物﹐必去淨而後已。見棺槨之暴露者﹐必爲掩蓋。一日索逋至野﹐見破冢內有巨甕﹐白鏹滿中。翁恐且迷﹐方撿閱間﹐冢旁農人覯之奔而前曰「此我祖父墓也﹐方因雨破。汝徘徊其間﹐得無盜我墓中物耶﹖」翁謝過曰「原物歸君﹐我未動毫釐也。」農人識翁﹐故揮之去。而呼其兄弟子侄來曰「冢中不知誰氏物露我目中﹐天其富我乎﹐盍共取之。」眾皆合力起出﹐視甕中盤旋蠕動皆毒蛇也。農人恚曰「翁先見此﹐而曰原物﹐戲我實甚﹐我其還戲之。」眾曰諾。共舁甕至翁宅後﹐俟其寢息﹐升屋撥瓦而傾之。翁夫婦躍起曰「天雨金矣﹐姑趨避之。」候雨定而後撿較﹐得數千金﹐家以是富。彼農人傾畢﹐負空甕歸﹐方自以爲得計也。

或曰﹕金銀之气﹐上屬靑龍。蛇﹐龍類也﹐故變幻及之。凡南方人家蛇多者必富﹐殊不然也。昔某家有婢﹐聞空室丁當之聲﹐趨視之﹐梁上一翠色四足蛇﹐方吐錢著地。婢奔告主母﹐偕往觀之﹐蛇去錢存﹐僅十餘枚耳。異日又聞房中錚錚然﹐婢探之。見翠蛇據牀頂﹐吐錢盈席矣。又報主婦走觀﹐則蛇不見﹐撿得時錢千餘文。婦以告主。其家本小康﹐意謂神欲益其富﹐盛設祭祀。自此蛇不復來﹐而家隨中落。

浙有諸生某﹐名宿也。久困場屋﹐在闈中藝畢詩成﹐吟誦間四鼓人靜﹐忽見靑面撩牙凹胸凸肚一怪當面﹐生膽素壯﹐不甚懼。徐問曰「汝來何爲﹖」怪曰「吾得一佳破﹐欲助有福者掄元﹐徧覓闈中﹐惟汝可。」生曰「試誦之。」怪曰「香油煎鯗香﹐豆油炒千張。二語不甚佳乎﹖」生曰「此孩童急口令也﹐若以爲文﹐笑死萬人﹐且玷我聲名實甚。」舉硯欲擊之。怪出朱筆點其額﹐不覺首肯﹐竟錄其詞作破﹐怪大笑而沒。以下皆己作也﹐錄畢繳卷﹐若忘其事者。二三場悉盡心爲之﹐受卷所不貼。謄錄照繕而入。是科座主系名公卿﹐捲落一同考官處﹐乃以翰林散館出爲令者﹐亦自命不凡﹐閱此卷破題﹐不覺大笑﹐致頷頦振脫﹐張口不能言。僕扶入室﹐臥不起。座主與考官有年誼﹐往候其疾。曰「老年兄素稱康彊﹐何忽惠此恙﹖」房官以手指案上卷﹐笑容可掬。座主檢閱數過﹐不覺欽佩﹐曰「老年兄得此佳捲﹐何虞不入彀耶﹖我將與副總裁共賞之。」遂攜捲去。兩主司皆朗誦健羨﹐謂無出其右者﹐竟定解元。榜放﹐同考官之疾自愈﹐聞此卷髮解﹐忍笑往見座主曰「大人與職聲名從此掃地矣。是何言也﹐而可作解首耶﹖」座主曰「文實佳甚﹐豈出老年兄門下﹐過作謙詞乎﹖」房官曰「無論下文如何﹐觀其一破﹐槪可知矣。」主司共讀之﹐不覺狂笑曰「我等皆自開講閱起﹐未及詳觀承破﹐至有此失﹐柰何﹖」考官方全誦之﹐曰「文實髙超﹐大人所取允當。無已﹐請召此生問明其故﹐易捲可也。」監臨速召生來共鞠。生始悟場中之事﹐以實對。考官曰「必魁星欲爲是科光﹐故作此戲。不然走馬看花之際﹐恐遺珠耳。」眾皆曰然。

豫西沈孝廉﹐名士也。以文會友﹐卓卓一時。忽患時癥﹐頭疼身熱。醫以生軍下之﹐所下皆白膏。病痊而愚甚。至一丁不識。向之朋友來﹐議論縱橫﹐孝廉殊憒憒﹐自亦不知其故。或曰﹕人能記憶一切皆在腦﹐腦脂也。腦減則忘其所有﹐信如斯言。藥補其腦﹐當能復原矣。何以沈孝廉終身不復也﹖

某官保

某宮保未達時﹐寒士也﹐賣卜浙之吳山。有鹺商某﹐武林巨富﹐生平喜風鑑﹐書無不覽。遇能者﹐俯首降心﹐專誠求教﹐故其術甚精。生一女﹐自視之合封一品夫人﹐凡議婚者﹐必面相攸曰「非吾女匹。」延至廿餘年﹐無當意者﹐戚友皆非笑之。時商行香﹐至廟遇雨﹐輿不得行﹐在廟閒玩﹐過賣卜處﹐見公骨格非凡﹐又睹其旋焉而返﹐足迹印地者皆中滿﹐商大悅﹐確信爲大貴人也。詢姓名年庚籍貫﹐知爲舊族﹐已遊泮而未婚﹐齒又與女相若﹐曰「先生步君平後塵﹐亦屬韻事﹐但不如教學有相長之益。」公曰「某異鄕人﹐此間無人相識﹐誰作曹邱者﹖」商曰「先生果有意乎﹖我卽主人﹐請以訓我子何如﹖」公欣諾。商返﹐具衣冠什物延公﹐使二幼子受業。閱半載﹐見其性情通達﹐學問書法俱佳﹐遂遣媒納爲贅婿。未幾商卒﹐長子襲父業﹐渺視公而戲弄之﹐且不使諸弟入學﹐曰「何學丐爲﹖」公讀閨中﹐其夫人譏之曰「丈夫不能身自振發﹐而依親戚爲事﹐妾亦何顏﹖」公怒欲去﹐夫人曰「妾奉嚴命﹐相隨終身﹐豈有他志﹖然不得不勸夫子自立也。今夫子捨妾而去﹐將焉往﹖」公曰「寒苦﹐我命也﹐不能仰人鼻息。還我故人﹐任我所之。」夫人苦畱之﹐不可﹐競脫華服﹐衣故衣﹐不名一錢﹐攜來時筆硯而去。

行至嘉禾﹐無腰纏﹐不能前﹐止於三塔寺﹐仍舉舊業。卜案之左﹐有星士爲人談命有驗﹐業甚盛﹐日進制錢數千。因江湖同道﹐與公往來﹐覺異於流輩﹐使書八字俾決之曰「閣下當得一品職﹐若往北行﹐不久上達﹐吾推命多矣﹐決無錯謬。」公曰「承君美意﹐柰無貲何﹖」星士曰「是不難﹐吾自來此﹐積十餘金﹐盡以助閣下。十年後﹐無忘今日﹐則吾食報多多矣。」公曰「誠如是﹐何敢忘﹖」遂藉其貲﹐附糧船﹐達津門﹐費用將盡。聞保陽有族人業茶者相識﹐謀往依之﹐至則其人已歇業南旋矣。皇皇失所﹐訪得同鄕數人﹐皆無力貲助﹐薦入藩署科房帖寫﹐日得數十錢﹐僅敷糊口而已。數月﹐瘧疾作﹐北方以此癥無救﹐謀棄之。主吏憫公﹐以數百錢納懷中﹐乘其昏迷﹐使工人負出﹐置古廟廡下。時大雪壓公身﹐熱气得雪而解﹐醒知其故﹐忿忿北行。至漕河﹐雪益大﹐不辧道路﹐撲趺入河水﹐僵不能起。河上有廟﹐老僧主之﹐方圍鑪假寐﹐夢伽藍神告曰「貴人有難﹐速往救之。」老僧開目﹐見河內伏一白虎﹐驚覺出觀﹐則窶人臥雪中﹐不知死生﹐不敢救﹐入室復臥﹐見伽藍神怒叱曰「出家人以慈悲爲本﹐見死不救﹐禍且及汝。況救之﹐將興爾廟。」老僧遂決救之﹐其徒與火工力阻之﹐不聽﹐喝往扶公入﹐去濕衣﹐溫以棉被﹐進姜湯而蘇。僧問行蹤﹐知爲儒者﹐益敬之﹐爲易衣供奉。卒歲﹐至春暖時﹐僧謂公曰「先生功名中人也﹐此地無可發迹﹐我師弟主都中隆福寺方丈﹐王公大人皆與往來﹐請以一函書及貲兩緡﹐送先生往投之。」公欣然附車往﹐見大和尙志髙气揚﹐非大眾比﹐謂公曰旣師兄書來﹐命侍者引入客捨﹐姑住此以候機緣。公得住且住﹐𨿽饔飧無慮﹐而衣貲無所出。

眾僧皆喜公和婉﹐暇卽聚談﹐日習見先生書法甚佳﹐曰「曷不於廟外售聯﹐則所需有著。」公聽之。買者源源而來﹐日得數百錢﹐春服藉以告成。時皇太后許書妙法蓮華經百部﹐施捨天下名山﹐作大功徳。上命詞林書式呈覽﹐不合太后意。有旨﹐旋命諸王在外訪善書者。王識大和尙﹐命書記僧作字進﹐愈不合旨﹐王無以應命﹐惟有責重大和尙而已。乃與眾僧謀﹐一僧以公對﹐大和尙曬曰「此不過賣春聯之字法耳﹐何足以當大任﹖」僧曰「捨此無人﹐盍姑試之﹖」不得已﹐使公書字﹐因王進呈。太后大悅﹐命延入王府﹐虔誠書經﹐功成之日﹐厚酬之。王自來延請﹐大和尙皇然失措﹐盛備行裝﹐送公入府。書經告竣。上請問合旨之意﹐太后曰「在廷諸臣﹐非無書法出其右者﹐第福分屆滿﹐卽無功徳。此人將來必爲正直大臣﹐有功於國﹐故其書渾厚多力﹐可與一官酬之。」上奉懿旨﹐召公見﹐欽賜舉人﹐以部曹用。遇缺卽補。

時公以書召夫人﹐夫人復命曰「妾自夫子去後﹐心向空門﹐今已習靜﹐自維不能相夫子。如念結髮情﹐置媵可也。」公思婦翁識拔恩﹐竟虛內閫。上信公之爲人忠誠朴實﹐一歲三遷﹐不及十年﹐官至直隸方伯。未幾﹐總督畿內﹐星士來見﹐爲之延譽﹐獲重貲去。漕河老僧時年八十﹐因公往祝之﹐文武員弁以公故﹐爭獻壽儀﹐又爲倡修廟宇﹐規模宏大﹐且在彼立給孤獨園。隆冬﹐收養流民﹐通省咸置畱養局﹐無饑寒之民。在其境又開水田﹐通河渠﹐設橋梁﹐初北人不習種棉﹐公聘南方男婦導之﹐作耕織圖以進﹐上爲題詠。當公作帖寫時﹐知吏之利獘﹐故宮文書皆刻頒格式﹐使吏不能髙下其手。又修復義倉﹐作義倉圖﹐均貯四鄕﹐以便賑濟。於是上下肅淸﹐閭閶丰足﹐上益重之。入覲﹐詢公尙未有子之故﹐公以實情奏。上爲降旨召夫人﹐不得不來﹐以命服迎入署。夫人見公再拜曰「妾來應君命﹐然馬齒長矣﹐無生育理﹐僅能主內政而已。請納如姬。」公不聽﹐上知之﹐以江南織造所進宮人賜之﹐生一子。上賢夫人之不妒﹐加公宮保銜﹐命正奏爲一品夫人﹐妾賜宜人﹐其子後亦爲大中丞。

薌厈曰﹕公之善政﹐所以結主知者﹐當不止此﹐不過依客所能言者記之。或曰「此方宮保諱觀承事。」然核公行狀及袁簡齋先生《隨園文集》所載不合﹐意或鄙俗之事﹐節去以成體裁。或傳述失實﹐或未可定。惟小說不嫌荒唐﹐且歷言窮達﹐亦鼓勵寒儒之一道也。

黃大王

大王﹐豫人﹐前明諸生﹐生農家﹐性喜水。幼孤﹐母撫之。三歲時﹐母爲人浣衣﹐從井汲水﹐兒在其側﹐嬉戲井旁﹐照見己影﹐躍入從之。母瞥見呼救﹐鄰人咸集﹐見兒坐水上﹐兩手拍弄己影﹐人見其不沈也﹐共異之。以繩懸入下﹐抱之起。至七八歲﹐母夫人又歿﹐其姑漁家婦也﹐無子﹐養爲己子﹐兒隨姑父母舟中﹐更以弄水爲樂。其姑夫屢次教戒﹐頑梗如故﹐厭之。一日﹐姑夫閒臥舟首﹐幾激水濕其衣﹐怒甚。以足蹬兒﹐墜河中﹐隨波逐流而去。姑見之﹐急喊﹕「何殺我兒﹖不但絕黃氏後﹐我老何依﹖」號泣不已。其姑夫曰「頑童無用﹐將貽後患﹐不如早絕之。」夫婦口角時﹐下游一舟來﹐問故﹐曰「無傷也。離此十餘里﹐有兒戲水中﹐樂甚﹐無乃是耶﹖速往救之﹐狁可及。」夫婦放舟下﹐果見兒在水中﹐抱大魚出入波間。其姑如獲至寶﹐扶之登舟而回﹐知此兒之不能容於其夫也﹐使受雇爲人牧兒。

放牛之際﹐見村童讀書﹐悅之﹐日往潛聽。師出入屢見之﹐異其勤也﹐問兒亦解此耶﹖兒背誦如流﹐且講大旨無誤。師異之﹐告居停﹐使爲學。兒受教﹐益奮﹐不數年﹐入庠﹐居停以女妻之﹐遂家焉。其姑夫婦相繼亡﹐生無以爲業﹐因設帳焉。秉資穎悟﹐無書不解﹐能剖晰至理﹐爲人所服﹐故從遊者眾。名大振﹐爲豫藩周王所聞﹐招爲記室。在府數載﹐值闖賊肆亂﹐圍豫﹐生知時不可救﹐去之。購大小舟數十﹐沿河而上。賊決黃河灌城﹐將沒﹐生急救周王親丁及從者數百人載去﹐賊追之﹐作五里霧﹐迷不知所往。或曰在嵩嶽深處﹐人迹罕到﹐爲王作第隱其間。生仍回家教讀。時土寇𨿽多﹐皆遙望生村甲兵隱現﹐莫敢犯者﹐避難者僉往依之。恆見侍衛輩﹐夜以馬邀生﹐周王召之也。

時我大淸兵已定豫﹐使大臣來﹐河決不能塞﹐募能建策者﹐生出應募﹐指揮築堤﹐無不如意。將合龍之際﹐選四健卒﹐使抱椿﹐隨掃下﹐卒懼死不從。生見之﹐灑淚而謂之曰「汝四人數合建此大功﹐享千年奉祀﹐若不從﹐受違令之誅﹐等死耳。與其死無名﹐何如神長在耶﹖」四人樂﹐盡醉持椿入水﹐血隨波泛。椿定掃進﹐功以成。大臣欲奏官之﹐生曰「我明諸生也﹐旣不能死﹐又從而官之﹐聖朝安用無恥之徒耶﹖我之來﹐爲萬民卹難﹐豈爲功名﹖」遂去之。後水退沙漲﹐運糧河沒﹐千萬人不能開﹐民不堪命﹐共薦黃生。河督召之不來﹐使民往請命﹐始至﹐相度舊河形勢已定﹐曰「以某月日興工﹐頒示居民遠避﹐吾將獨力爲之。」至日﹐風雨雷電交作﹐雲霧中見黑龍下垂﹐天地震動﹐喧騰之聲﹐如黃流倒瀉﹐如勁敵鏖兵。遠近驚懼﹐如是督三晝夜而定。

河督往視之﹐運河已成﹐黃生不知所之矣。訪之﹐聞已勞瘁卒。爲奏封河神﹐立廟河幹。後凡黃河有事﹐則神冕旒見波濤間﹐前驅四將﹐卽抱椿四卒也。所至有功﹐進封爲王﹐至今河濱有小黃蚘見﹐河工官弁卽以輿迎之入廟。設享演劇﹐或畱一二日﹐或三四日﹐卽不見﹐人咸謂黃大王寄迹也。

薌厈曰﹕古語有云﹐生而爲英﹐死而爲靈。王﹐英豪也﹐至今遊中州﹐過大王鎭者﹐猶覺凜凜然有生气。王之全傳﹐事迹尙多﹐此其大略。

祝由科

祝由一科﹐其術甚神﹐凡金槍及跌打死者﹐頃刻能生之﹐系楚南破頭老祖所傳。其祖師北宋時人﹐太祖聞其名﹐召入禁內。時有小臣﹐不合上意而斬﹐非其罪者﹐祖師爲續其首而生。太祖怒﹐使武士以大斧劈祖師﹐去其腦而棄之。其徒潛移屍回﹐以術生之﹐遁深山窮谷間﹐從此不履塵世矣。逮今千餘年﹐尙存其傳。術分兩派﹕一派非重聘不行﹐一派不受謝禮﹐見死必救。受業時﹐各發誓願﹐如違教者﹐身亡家滅﹐故敬謹奉持不失。楚中惟米客習是術﹐多不受謝者﹐故其術甚神。

有馮﹑陳二客﹐運米至吾鄕﹐投行主出糶﹐卽寓其家。二人同出剃髮﹐坐肆中。凡發匠﹐吾鄕呼曰待詔。有小待詔者﹐龍陽君也﹐方與一客用小刀取耳﹐有棍徒以手挖小待詔之臀﹐出其不意﹐待詔驚聳失手﹐刀尖直刺客腦﹐客倒地而臥﹐肆人皆驚惶無措﹐肆主執棍徒縛之﹐將以鳴官。馮客謂陳客曰「我等不能見死不救﹐曷以術生之﹖」陳客曰「諾。」肆主聞之﹐欲跪求﹐馮急止之曰「如此則不能救矣。誠出吾心﹐由吾所爲則驗。汝速沽燒酒一斤﹐白紙一束來﹐付陳客行法。」陳客曰「曷披我發。」戟手持訣﹐向死者之耳﹐噀酒令濕﹐以一紙糊之﹐喃喃誦咒畫符。又噀酒﹐又蓋紙﹐如是者數十重﹐酒完紙盡而止﹐曰「辮我發﹐使多人助我拔刀出。」則扶死者出門﹐喝之走﹐其人狂奔回家﹐妻子問之﹐不答﹐僵臥於其牀。家人莫知其故﹐環守之﹐經夜而醒﹐曰「我憶昨日爲小待詔以刀刺耳﹐疼極而昏﹐何今日無恙﹐其夢耶﹖則發已剃矣。」正轉輾自疑問﹐肆主偕棍徒來問候﹐始知其故﹐曰「我受米客再生恩﹐當有以報之。」棍徒曰「是我之過﹐客脫我罪﹐已備盛禮來﹐邀君往謝耳。」其人欣然偕至行家﹐主人見以禮物來﹐知謝救生之事者﹐急阻之曰「不可﹐我知客必不受謝。尙髙臥後樓﹐勿擾之。」眾皆曰「豈有受恩不謝哉﹖客縱不受﹐亦明我等心耳。且問此後傷復發否。」主人不得已﹐領入樓下﹐喚二客﹐馮客啟樓窗見之﹐搖手曰「切不可謝﹐謝則恩將仇報矣。」棍徒與受傷人感極不覺跪地﹐聞臨河後窗開﹐似有人躍入河中聲﹐馮客頓足曰「爾等逼死陳君矣。」隨下樓同往後河﹐問眾舟子﹐見一客跳河﹐打撈無獲。馮客亦不甚追究﹐爲脫貨易銀攜裝而去。

薌厈曰﹕客之術神矣﹐不受禮物則可﹐何至避一跪而水遁﹖可謂玄之又玄﹐眾妙之門。

李蒙師

吾鄕李生應童子試﹐年至不惑﹐不得入泮﹐遂以訓蒙爲業。鄕農延之﹐歲入修廿余緡。及門者十數頑童﹐甘厭其煩﹐然捨此更無別業可爲﹐不得不下气降心以就之﹐非其本心也。居停十餘家﹐輪流供膳﹐有餘則以施丐。有一老人﹐日向先生求乞﹐不以爲厭﹐求必飽而後去。一日先生病目﹐腫甚﹐伏几臥﹐老人來視﹐曰「先生之疾﹐易爲也。我往覓艸藥﹐煮而洗之﹐不日愈矣。」未幾﹐果以藥艸來﹐嗅之香甚。如法熬煎洗﹐果就痊。遂以制錢二百具肉食謝。老人來﹐食訖曰「先生之目﹐有以異於平日乎﹖」先生曰「無以異也﹐覺淸爽而已。」老人曰「不然。吾以書置案下﹐先生試隔木視之。」書似在玻璃中﹐字字朗澈﹐先生不勝詫異。老人曰「先生有此目力﹐何必教讀﹖請日以百文往博場中壓寶﹐探囊而得﹐不勝於求童蒙耶﹖然人生福徳有限﹐不得過貪﹐日得教百文﹐一家飽暖﹐無異仙人。若貪多則犯鬼神之忌﹐必致禍﹐戒之﹗戒之﹗」先生樂甚﹐不暇細問其由﹐老人亦大笑去。

次日﹐先生辭館﹐日遊博場﹐家人皆丰衣足食﹐甚自得也。然謹守老人戒﹐不敢多取﹐故人亦不覺。當時有好壓寶者富室子張姓﹐萬金事業將盡﹐不勝忿恨﹐思求師以佐之。訪諸鄕人﹐其弟子以先生目力告﹐張子欣然執贄往拜。先生初不承﹐張子跪求無已﹐先生知機已泄﹐情不能卻﹐曰「吾術只可日得數百錢耳﹐何濟於君﹖」張子曰「先生守法持廉﹐不敢逾分﹐我隨先生後﹐任我所爲﹐無礙先生。且我得恢復舊物﹐將重酬﹐先生且無須爲此矣。」先生心動﹐攜往場中﹐先生下百文﹐其人卽滿注。不數日﹐寶場半爲張子敗業。賭者聚謀曰「異哉﹗張子昔來必敗﹐何近日所向無敵﹖不求其故﹐我等皆不能爲業矣。」訪之﹐得李先生確耗﹐眾曰「此人不除﹐何以營生﹖」遂共謀以五百金賄丐﹐告之曰「某村李先生﹐吾仇也。與汝等五百金﹐只須挖其雙目﹐爲首者不過軍流﹐以此金至配所營運﹐富可致矣。且在外樂業﹐何如在鄕貧苦﹖」一壯者諾之﹐偕數丐伏林中﹐見先生過﹐突出與鬥﹐共擒之﹐摳其目睛。投官﹐以忿爭誤傷自首﹐得減等﹐擬城旦。先生失目﹐悔之晚矣。幸張子復己業﹐聞先生爲所累﹐攺過遷善﹐以千金報先生﹐得以考終焉。

薌厈曰﹕仙人何播弄下愚﹐益之適以損之。使我遇之﹐當求性命雙修之道﹐則超凡入聖可期矣﹐何僅以溫飽自得哉﹖或曰「君所以不得遇仙人﹐貪故也。」竟無詞以對。

唐詞林

吾鄕唐生業儒﹐應童子試﹐年三十不得遊庠。其父市儈也﹐謂生曰「吾家世以負販爲業﹐汝欲讀書﹐不得志﹐今吾老而汝壯﹐不得贍養乃翁﹐固無論矣﹐但汝何以終身﹖無已﹐汝叔在京師﹐聞事業興隆﹐曷往依之﹖亦可博升斗以養家﹐勝於坐食多多矣。」生諾諾﹐自慚不能博一衿﹐亦圖攺業﹐乃隨糧艘北上。其叔在前門外﹐立南貨肆﹐見生來﹐甚悅﹐曰「我肆中正乏人料理﹐汝二弟皆在學讀書﹐不能助我。一人能有幾許精神﹐而獨掌營運耶﹖汝其爲我司帳。歲得數十金﹐亦可寄家﹐不無小補。果勤能也﹐再益汝俸。」生安之。但生喜讀書﹐𨿽在肆﹐手不釋卷﹐興至則拍案朗誦﹐肆夥及買物者見之﹐皆大笑。叔慍甚﹐屢諍不攺﹐謂生曰「汝旣願讀書﹐我送汝入學﹐伴兩弟讀亦可。」

生益喜﹐隨送入墊。其師﹐都中廩膳生也﹐年逾半百﹐岸然道貌﹐收生爲徒﹐曰「汝齒已長矣﹐能學文乎﹖」生曰「固所願也﹐不敢請耳。」乃命題試之﹐文成﹐師閱之﹐擊節贊嘆曰「汝在南方﹐造詣如是﹐不能入泮﹐屈死眞才矣。」生見師所攺兩弟文﹐甚平庸﹐心輕之。每遇課期﹐潛往觀劇﹐晚歸﹐一揮而就﹐師又善其詞也。兩弟密告父﹐含怒至塾﹐訓生曰「汝在肆﹐則以讀書至髙﹔在學﹐又嬉戲無度﹐何怪一事無成﹐眞廢物也。」師聞之曰「乃侄平日勤學﹐𨿽課期出外﹐亦不誤作文﹐其聰明才力﹐勝乃郎百倍﹐若以應試﹐髙發可期。」叔曰「試期在邇﹐果如先生言﹐得遊庠序﹐亦可光以門閭﹐恐未必耳。」師曰「無他法傳﹐生惟小試場中﹐斷不可自作佳文﹐當盡心爲兩弟成之﹐以餘力畢乃事﹐附名榜尾足矣。蓋兩弟寄迹久﹐髙標無礙。汝初冒北籍﹐名列前茅﹐恐招人忌耳。汝切志之。」

生諾。縣府兩試﹐謹如師命﹐助兩弟在前十名﹐自附而已。是年以案首入學﹐又帶一弟﹐名列第二。從此連捷﹐中式﹐登進士﹐入詞垣矣。迎養乃翁﹐重酬其師﹐且貤封叔父﹐所以報本也。

薌厈曰﹕唐君在南﹐一衿難博﹐在北則隆隆直上﹐置身靑雲﹐豈北人果不如南人耶﹖曰﹕非也﹐有命存焉。

卷二

南宋髙宗遺事

康王構自金營遁歸﹐創業後﹐爲汪黃所誤﹐復爲金人大破﹐王易服南奔。自泥馬渡江後﹐到處有土神保護。

道經鹽官州﹐追兵將及﹐亂竄至蛇墩。王見田間二人並耕﹐呼救﹐農夫視王貌異常﹐知爲貴人﹐迎謁馬前﹐請王下馬釋服﹐與其弟相易。農弟服王衣﹐騎馬南馳﹐使王以泥污而戴笠荷蓑﹐立田溝中﹐執耜工作﹐農夫候於道左。追兵至﹐問農夫﹐告以狀貌﹐曰「見如此人否﹖」農夫曰「適有騎黃馬官人﹐南去不遠。」追兵馳及﹐執之﹐非王也﹐怒戮之。時王已去蓑笠裋褐﹐從別道逸。金兵回斬農夫﹐四路追尋。

王至州城郭北有古廟﹐見茅篷內一僧席地誦經﹐王潛入求庇﹐僧以衲衣蓋之﹐囑勿動。追兵主將騎白馬者遙見大漢入篷﹐遂下馬執刀往﹐將搜覓。僧見來將喝曰「降人欲殺故主﹐良心安在﹖卽得封侯﹐亦畱萬代罵名。況有總領﹐气誼不投﹐將冒汝功而戳汝。宋朝气數未盡﹐不如依老僧言﹐退去爲善。」來將悟﹐再拜曰「予實南人﹐被金人擄去﹐降非本意。謹遵師命釋王。但不能掩北兵耳目﹐請就死以明心。」遂自刎。兵見主將死﹐皆散去。王出﹐僧請無負來將﹐因不知姓名﹐封爲白馬將軍﹑土地尊神。僧指示王速上臨安﹐尙有一難。過此卽投張帥﹐能退金人﹐仍登九五之尊﹐作南朝創業主也。王謝去。

行至半山。追兵又至﹐王避入桑林﹐見樹上有女采桑﹐呼救。女下樹﹐出巨筐﹐使王躍入﹐以桑葉蓋之。甫定﹐金將入林﹐問女子見裋褐髙大之男子否﹖女曰「過去已半日矣。」詐來將退。女歸家﹐喚父兄舁筐歸﹐傾之﹐見少年丈夫﹐父兄皆詈女無恥。王不暇辯﹐卽望山後奔走﹐天已暮﹐不知去路﹐依樹憩息。夜將闌﹐見一燈望樹而來﹐王驚駭﹐藏樹後﹐一女攜燈跪告曰「此非吉地﹐請王隨妾燈速行。西去卽抵張帥營﹐可平安矣。」王不暇細問﹐隨燈行甚急﹐轉瞬間鳴鉦呵號之聲﹐王止不敢前。女子跪伏萬歲曰「妾采桑人也﹐因父母不諒﹐痛加呵責﹐無以自明﹐遂縊。此心不昧﹐故攜燈送王﹐請乞陰封。」王曰「寡人登極﹐當敕封汝爲半山神君﹐永享祭祀。」女叩首謝曰「前途卽張帥營﹐忠臣也。王速投之﹐妾不能追隨矣。」倏不見﹐天亦向晨。

王先聞僧與神言﹐放膽闖入軍營﹐被獲﹐送帥營。張帥見王來﹐歡呼迎拜﹐遂號召韓嶽張劉四帥﹐合擊破金軍﹐定鼎於武林。帝不忘救駕功﹐封二農夫爲蛇墩雙土地﹑崇善明王﹐徵僧爲護國大禪師﹐不至。爲女神立廟山巓﹐至今香火不絕﹐春間僉朝拜半山娘娘云。

王土地

吾鄕王生﹐邑中正士也。奉君子之九思﹐遵聖人之四勿﹐朴誠恭敬﹐爲通邑名師。時年逾花甲﹐在多塾教讀﹐忽謂門人曰「我將赴任﹐告歸理家事。」門人知先生向無妄言﹐計出貢未久﹐焉得官﹖然不敢詰﹐謹問先生之任何所﹖生曰「玉環耳。限期緊迫﹐速爲爾父兄言之﹐卽此告別。」門人入告﹐父兄皆來賀﹐且請文憑閱視。生匣中鄭重出之﹐實無一紙﹐空指向居停曰「限僅十日﹐是以不敢逗畱耳。」居停謂先生思爲官﹐入痰迷矣﹐卽具舟備物送歸。

至家﹐欣然爲妻子述之﹐咸疑無此事﹐乃徧拜戚友﹐約日話別﹐戚友皆惑﹐互相商訂於所約之日﹐移樽候餞。至日﹐生早起﹐具衣冠候門﹐戚友皆集。生以家貧子幼﹐諄囑照拂﹐戚友唯唯﹐家人無不惶恐者。若謂有疾﹐則精神健旺﹐實無死法。若謂瘋疾﹐則言行淸楚﹐毫無錯謬。至夜在廳事內大開筵宴﹐生興勃然﹐歷敍平生舊情﹐歡呼暢飲。交三鼓﹐忽聞遠來音樂聲﹐異香滿堂。生整衣冠﹐命子開大門曰「吏役來迎者至矣。」乃居中坐﹐問來者幾人﹐似以手接物﹐向空指點﹐分付開道赴任。轉向親朋一揖告別﹐作登輿勢﹐倒地不動﹐已卒矣。舉哀盛殮畢﹐夫人欲驗其實﹐使其子往玉環訪之。至則土地廟之道人迎於境曰「王公子來耶﹖」問何以知之﹐曰「某日闔境夢王公蒞任﹐且告道人以公子至期。」隨入廟泣拜﹐居民聞之﹐來觀者百千人。玉環司馬恐其惑眾﹐資送公子回籍。

薌厈曰﹕王公聰明正直﹐宜其爲神﹐然子孫無達者何也﹖或曰「近代如嶽武穆﹑於忠肅﹐皆赫赫神靈﹐後裔尙無顯達﹐想必祖宗發泄過甚耳。」余曰「否。天之報施正人也﹐香火萬年﹐勝於子孫千億。」

許湛然

湛然名澄淸﹐直隸唐山縣人。幼失怙﹐嗣其姑爲子。姑後有子皆成立﹐分與湛然薄地十餘畝﹐使攜妻自食。湛然力農朴誠﹐立志凡與交者﹐成人之善﹐格人之非﹐尢好排難解紛﹐故邑人莫不傾心焉。中年家業成就﹐納粟得從九品﹐不願登仕版﹐𨿽不甚讀書﹐而精求歧黃之術﹐爲人醫治立痊﹐不索謝﹐曰「此聖賢遺畱濟世之道﹐豈可利己乎﹖」是以求之者益眾﹐亦無稍厭倦。

一日自鄕間治病歸﹐過城外之畱養局﹐局隆冬有人棲止﹐至春則人散﹐僻靜所也。見局前有少婦坐地而泣﹐湛然問故﹐婦曰「我柏鄕某村人﹐不堪姑虐﹐出外暫避﹐不覺行遠至此。天將暮矣﹐旣無宿處﹐又無飲食﹐是以悲也。」湛然曰「汝在此不可動﹐我將歸取飯食汝。」遂去至家﹐攜胡餅來﹐已不見婦﹐覓之﹐聞局內有嚷嚷哭泣聲。入見兩男子一老媼勸婦隨伊去﹐婦號泣不從。湛然知爲匪人﹐叱曰「我在此﹐鼠輩敢爾﹗」皆張皇遁去。乃喚婦出﹐使之食訖﹐曰「我送汝暫寄尼庵可乎﹖」婦允諾﹐遂送交大士庵老尼收之。湛然於路已問悉婦人居址﹐距唐邑三十餘里。次日往尋其家人﹐路遇二人訪收畱少婦者。湛然問明婦之年貌服色相符﹐詢知二人爲婦之夫叔及兄﹐偕二人歸至尼庵﹐勸婦回家。婦懼不敢歸﹐湛然曰「我送汝去﹐能勸汝姑不加責﹐而生歡喜心可乎﹖」婦曰「誠如是﹐一家聚順有何不願﹖」遂行。湛然先驅至婦家﹐則婦之父母翁姑方勃谿﹐湛然進而排解之曰「汝等能相安也﹐還汝婦。否則終必爲人掠賣﹐柰何﹖」姑曰「我方悔督責過嚴﹐致有此失。使婦無恙而歸﹐有不相安者乎﹖」湛然始告之故﹐少婦偕二人亦至。眾皆感謝。湛然後他出過其門﹐婦之翁姑及夫邀遮入室﹐見其一庭和睦﹐婦已生兒﹐僉再拜感激不已。

又一日﹐湛然自外來﹐見墳林內隱隱一男子就樹自縊﹐撫之猶溫﹐急解釋之﹐撅而蘇。年約弱冠﹐衣𨿽檻樓﹐貌殊淸俊﹐不似乞丐中人。問其故﹐泣曰「小人任縣某村人﹐父母伯叔只小人一子。在學讀書﹐被匪徒誘使博﹐大敗不敢歸。無資以應﹐匪徒盡畱小人衣物﹐尙不足抵﹐易與破爛衣褲﹐使推小車送客覓錢償債。今送至唐邑而回﹐思之不勝憤苦﹐故求死耳。」湛然慰畱至家﹐易其衣服飲食而教誨之。往訪其諸父﹐因失兒數日﹐正皇急﹐湛然告之﹐同往見少年﹐皆大悅﹐如獲奇珍。湛然以勸兒攺悔之言向述﹐皆感激涕零﹐再拜而去。少年歸﹐果絕遊戲之事﹐奮勉爲學﹐次年入泮。

自此湛然名益噪﹐不僅扶危濟困而已。邑中修廟宇﹐建書院﹐勸賑濟﹐立義冢諸大事﹐凡所首倡﹐無不立成。人信其誠故也。

薌厈曰﹕湛然以大有爲之才﹐盡力向善﹐光明磊落﹐可對天人﹐實今世所罕見。恆與餘言﹐自恨未曾飽學。余笑慰之曰「仲尼祖述堯舜﹐堯舜曾讀何書﹐不過認眞十六字耳。彼子衿中或迂腐固執﹐或譸張爲幻。窮則爲閭裏之毒蛇﹐達則爲朝廷之大蠹。夫如是﹐何必讀書﹖」

王理堂

理堂名敷正﹐河南光山縣人﹐隨其叔之任丹徒。值英夷犯順﹐崇明危急﹐中丞檄屬員之能解圍者。其叔招募鄕勇﹐將以應命﹐使理堂擇得千餘人﹐告之曰「是行也﹐有死之心﹐無生之路﹐方能奮發有爲。汝曹歸與父兄謀﹐不願者退﹐無相彊也。」翌日﹐皆來覆命曰「父兄有訓﹐我等所以應募者﹐急父母之急﹐非僅崇明也。官能視我等如子﹐焉有子而敢背親命者乎﹖」皆願死鬥﹐復查其孤子及兄弟同役者﹐退一人﹐得敢死之士八百。歡呼聽令﹐遂給糧餉器械而操演之﹐與其叔航海而前。時軍門所發之救兵千人亦到﹐見鄕勇皆踴躍爭先﹐兵气亦作﹐二十艘乘風破浪前進。英夷望見﹐僉掉舟向來船發炮。夫夷舟髙大﹐較我舟超越數倍﹐是炮皆上飛﹐煙焰迷空﹐不睹我舟﹐夷人意謂已擊沈矣﹐殊不知理堂奮勇當先﹐炮子落身邊﹐燒其衣襟不顧﹐冒煙直入﹐竟抵夷人之火輪船。其將白鬼子所主﹐理堂以大撓鉤鉤其船舷﹐持刀躍登﹐鄕勇官兵相繼﹐頃刻滿船相殺。夷自犯順以來﹐從未見勇敢如此者﹐皆戰栗而伏。遂生擒夷將﹐戮盡醜虜。余舟皆遁﹐遂報崇明之捷。中丞受俘保奏﹐給理堂賞戴六品銜。中丞赴浙﹐援救臺州之急﹐短給口糧﹐鄕勇鼓噪。理堂蠲八百﹐以安士心﹐然知其必無功也﹐慮爲所累。適奉母命歸省﹐遂呈其家書﹐以母老告退﹐就例報捐九品﹐分發來燕。

方伯知其能﹐癸卯冬﹐使往趙州緝捕﹐駐大橋之元帝廟。理堂不惜辛勤﹐每夜必出﹐逡巡各村莊﹐往往黎明而返﹐風雪寒冷皆不顧。於是數里無警﹐幾至夜不閉戶﹐民已深感之。時大橋之南村將起廟會﹐凡會﹐娼賭在所不免﹐且無此不足以聚眾﹐會必消索﹐故主會之衿耆﹐慮委員執法﹐欲賄之﹐遂以制錢十餘貫﹐因廟祝而通於理堂。僧爲婉達其情﹐理堂卽延衿耆入坐而問曰「公等恐我執娼賭﹐此有地方官在﹐非吾分內事也﹐我何干預﹖但娼賭之場混畱盜賊﹐而盜賊之迹難瞞土著﹐公等能爲我尋之﹐勝於納賄多多矣。」堅辭不受﹐衿耆曰「官顧淸廉﹐僕宜酬志。請以予從者。」理堂曰「此納賄方便法門也﹐我豈爲之﹖公等旣憫我僕勞﹐我宜酬之。」隨以衣命僧立質錢三貫﹐呼僕而給之曰「此諸公之賜﹐嗣後不許名一錢也。」衿耆皆感激稱嘆而退。於是理堂日夜在會﹐巡而不擾﹐衿民爲獲賊以獻﹐是以會畢無失事。商民感戴﹐公懸額於廟門上。

當是時﹐趙州營應給兵餉﹐例以文員領而偕武弁發。刺史已領得餉﹐因事阻﹐逾月猶未放﹐一軍大嘩﹐刻期欲圍衙署而劫刺史。流言傳布﹐刺史大懼﹐素稔理堂能﹐迎之署而謀焉。理堂曰「光日之下﹐何敢叛逆﹖此虛聲恐嚇耳。然已違時﹐應速給之﹐軍心卽安矣。」刺史曰「畏而給之﹐其如後患何﹖」理堂曰「無難也﹐使其主將伏辜而後與之。」刺史曰「能如是乎﹖何敢勒也﹖」理堂往拜主閫而說之曰「公等知有滅門之禍乎﹖」主閫愕然曰「何謂也﹖」曰「我聞屬下欲劫兵餉﹐有諸﹖」主閫曰「此小人之言﹐不足道也。然冬餉例應上季首給﹐今逾月不發﹐刺史無乃侵蝕乎﹖何獨怪我兵之不戢乎﹖」理堂仲天大笑曰「公等眞不諳國事而血气自用者也。當今有扣一兩平之說﹐始於今冬﹐憲司所發兵餉﹐扣與不扣尙無明文﹐是以刺史請示而後敢給﹐至今尙未見批回﹐因此遲遲。公以侵蝕誣之﹐能不激成大禍乎﹖」主閫曰「是吾曹之過也﹐兵無禦冬計﹐柰何﹖」理堂曰「無難也﹐公卽諭令兵目往刺史署長跪請罪﹐吾將勸刺史自墊﹐立時給散﹐何如﹖」主閫曰「能如是﹐與君偕往。」隨赴刺史署負荊﹐文武和好如初﹐頃刻發餉訖﹐一軍皆悅曰「我曹非委員公恩﹐父母妻子皆將凍餒﹐不僅我曹脫罪也。此恩此徳可弗圖報﹖」隨公制匾額﹐主閫率隊伍戎裝﹐鼓樂鹵簿﹐送至元帝廟﹐羣拜而懸之。甲辰仲春﹐理堂事畢﹐奉調旋省。閤州之紳士兵民餞行路側﹐以萬民朱蓋導進出境﹐至今兩匾懸元帝廟門﹐人皆仰之。

薌厈曰﹕古今來頌委員之徳而爭懸匾額﹐實罕聞見。蓋微員末職﹐不過借上游之力﹐博數金而已。理堂展其才力﹐竟能如是﹐非知仁勇三者兼全不能。」

權閻羅王

吾鄕有延陵生者﹐甫入泮﹐夜臥書齋﹐夢役持紅柬來請曰「有公事﹐宜速行。」生意謂學師召之耳﹐未閱其柬﹐卽易衣冠而出﹐見乘輿候之﹐生曰「近在咫尺﹐何用輿爲﹖」遂登輿急行﹐見黃沙茫茫﹐天色似明似暗﹐所由之路﹐向所未經。旋入一大城﹐三街六市往來者咸避道。至一大署﹐體統比督撫猶壯。輿入中門﹐鼓樂鳴炮。至甬道﹐有紅袍紗帽者十六員迎輿而揖﹐生欲下﹐役已當輿唱免﹐生意學師演劇﹐使優迎之耳。輿至殿陛始停﹐出輿見大殿九楹﹐甚宏敞﹐殿中以白石築臺﹐臺上金龍黃幕下垂。由左入內﹐兩旁回廊甚深邃﹐直接後殿。入殿之左室﹐簾幃之內﹐陳設精雅﹐役引至此﹐請生入坐而退。有八童子年約十一二者進﹐或捧金襆頭﹐或捧黃龍袍﹐或捧云履﹐或捧假面﹐或捧玉帶﹐或鏡或巾或鑪﹐無赤手者﹐請生易服﹐生曰「此何爲也﹖」童曰「此處規矩應如是耳。」生不得已﹐易服冠帶履﹐一童請戴假面﹐生曰「何必如是﹖」童亦以規矩對﹐生思旣彊作古裝﹐恐爲識者所笑﹐蒙假面亦得﹐遂戴之。著面如生成者﹐引鏡自照﹐失其本來面目﹐方面長髯﹐儼然王者像矣。八童齊唱升殿﹐外似有接唱者﹐不覺隨童行至前殿﹐自中間自石臺之後戶﹐歷階而升﹐內設公案﹐簽筒印箱朱墨硯俱備。黃幕已啟﹐兩靑衣更擁生升座﹐前十六官入殿恭揖﹐吏唱免參。階下吏役不知其數﹐內有夜叉一部﹐牛頭馬面一部﹐僉跪謁﹐吏唱起﹐揚聲齊諾﹐旁列甚肅。十六官退分兩廡﹐各有公位。吏役送捲﹐自外帶囚就訊﹐刑罰甚重﹐有剝臉破腹抽腸拔舌者﹐哀嚎甚慘。生坐遠﹐不知所審何詞﹐第見一起畢﹐則捲案送呈﹐靑衣吏接展案上﹐僅露年月﹐請生以朱筆某日書行﹐卽持去﹐不使見獄詞也。未幾﹐外報節孝婦到﹐吏請生下階迎﹐官役咸跪。見天際紅雲下垂﹐光華燦燦中﹐有金童玉女擎幡蓋﹐侍一黃瘦中年婦人﹐將至地﹐忽一陣香風﹐吹往西方去矣。吏請生歸座﹐以簽票一卷送案上﹐僅露其姓名﹐請生過朱判行﹐皆男犯也。又呈女犯簽票亦如前。生點至某氏﹐心忽動﹐疑似其姑母﹐時方有疾。欲再閱﹐吏卽持去。

唱公事畢﹐紛紛告退時﹐生亦下座﹐仍入內殿﹐去假面﹐易故衣﹐童送登輿﹐十六官仍在甬道揖送﹐惟輿前較來時多大燈一對﹐上首墨書第七殿﹐下首書閻羅王。直送生至家﹐釋服仍臥﹐有送信者在牀前喚覺﹐時甫黎明。生問來人曰「自大門至此五六層﹐汝由何入﹖」來人曰「並未閉門。」生曰「異哉﹗此我夜間親自關閉者﹐何人開放﹖」呼家人﹐皆未起﹐問來人﹐知姑母疾重﹐使速往。生卽趨候﹐姑母已奄奄一息。張目執生手曰「汝來甚好﹐牀前鬼使皆趨避矣。汝坐此勿離。」生問疾﹐慰之曰「偶患時癥﹐卽日就痊﹐勿戚戚也。」姑哂曰「汝旣不欲我死﹐何點我名﹖然天命也﹐我不能責汝忘親情。」生悚然莫對。未幾﹐報醫來﹐家人請生出迎之﹐至再至三﹐姑始釋手曰「噫﹗止此一刻﹐竟不延矣。汝去。」生出而其姑遂逝。

薌厈曰﹕異哉﹗夫何以生人署閻王之職﹐而又不使之主政﹐則十六官皆可代也﹐何用生爲﹖且聰明正直之爲神﹐此生與餘一人交﹐未能成其爲正人君子﹐豈陰曹之鬼猶不如生耶﹖不可解矣。或曰「陽間顯官﹐豈盡正人君子爲之﹐君何泥也﹖」余笑曰「諾。」

補訟師二則

有楚生某﹐娶妻美而艷。鄰有寡婦﹐與外村少年狎﹐少年過寡婦家﹐偶見生婦﹐極爲垂涎﹐以重貲貽寡婦﹐謀通之。寡婦曰「彼宴爾新婚﹐夫妻和睦﹐且良家婦不可以勢逼﹐亦不能以利誘﹐𨿽其夫畢姻後出外教讀﹐但有老媼作伴﹐亦難以遊詞進﹐實無法可施也。」少年情不自禁﹐以重價覓得積賊悶香來﹐曰「我已得計﹐第不能穿穴逾墻。若誘至汝家﹐事必偕矣。」寡婦曰「是不難。」使少年入市﹐市食物之精者﹐往候生婦﹐以甘言結好﹐後此屢往﹐密甚。生婦知寡婦家無男子﹐且近鄰﹐以禮往答。寡婦畱生婦入臥室﹐飯之﹐而遣媼婦守門戶。時少年預伏室中﹐室焚悶香﹐婦覺香甚軟﹐伏於座﹐少年突出﹐擁婦登牀﹐寡婦避去。婦手足麻木﹐口不能言﹐而心甚了了﹐任其淫狎﹐飲泣而已。少年思得其歡心﹐許與衣飾﹐婦益忿怒﹐淚如泉湧。少年知難久畱﹐艸艸訖事而逸。婦醒﹐索寡婦不見﹐破其室中什物而歸﹐鬱鬱成疾。其父﹐名訟師也﹐往問之﹐女欲求計劃﹐以實情告。父責其不應輕出﹐然彼以陰謀來﹐我當以詭計報之。隨作一函﹐納女枕畔曰「能從之﹐則使媼來﹐我命兩兄助之。」父去﹐婦閱其書﹐大喜﹐病尋愈﹐益自修飾﹐使媼彊寡婦來謝過﹐與親暱之﹐畱寡婦宿﹐密告之曰「前日之事﹐曷不先與我謀﹐是所恨也。第事巳如此﹐縱決西江之水﹐難洗淸白。況良人久客不歸﹐晨昏孤宿﹐乃子實獲我心﹐但面許我衣飾﹐何食言也﹖」寡婦知其心動﹐曰「是人富而多情﹐實慕娘子﹐無路可通﹐非負所許也﹐我爲導引何如﹖」婦曰「須防外人耳目﹐來必夜深人靜﹐我逐媼候門﹐方無他慮。」因與訂期而去。歸告少年﹐自詡有功﹐少年大悅﹐急購鮮衣美珠﹐使寡婦先致之。如期畱寡婦家﹐漏四下﹐潛以指叩門﹐與婦攜手入室﹐卽欲亂之﹐婦曰「卽來此﹐何急急﹖請同酌三杯以助興。」案上酒食具奮﹐婦酌酒以進﹐少年目視而不飲。婦舉杯坐懷中﹐口含以哺﹐少年迷亂﹐接而吞之。徒見兩壯士操刀直入﹐少年狂奔出戶﹐遇繩絆足而跌﹐婦以燭來﹐壯士縛少年手足﹐割其辮髮﹐婦釋縛縱之逸。壯士攜辮操刀﹐輕叩寡婦門﹐婦誤謂少年歸來﹐俏語曰「夜已深﹐正好安睡﹐何又艸艸回﹖想必敗陣而逃也。」門甫辟﹐壯士卽刺其胸﹐飲刃而倒﹐以辮髮縛婦右手數匝﹐歸告生婦曰「大事已畢﹐可以復父命矣。」此蓋婦兩兄預伏房外而安絆繩者﹐所哺少年之酒﹐啞藥也。少年逃歸﹐啞不能言。次日亭長見寡婦被殺於門﹐鳴官﹐驗得凶刀插心﹐婦手握髮辮﹐系彊奸不從登時殺死者。密訪失辮之人﹐獲少年﹐無言置辯﹐遂按律斬之。至今楚俗﹐凡執姦者﹐必去其辮髮云。

有潘生者﹐黨訟師﹐與庵之少尼暱甚﹐有必正妙常之約。一日﹐潘生入庵﹐見州署官親幕友開宴密室﹐少尼傅坐。潘生怒叱曰「汝曹皆關防衙署中人﹐挾尼飲酒﹐知法犯法。何以佐爾主理民事乎﹖」眾唯唯謝過而退。回署﹐傳各役之首﹐諭令能獲生姦者有賞。不能﹐必革役。皆領命﹐日使散役伏庵左右伺之。生戀尼﹐晨入庵﹐役擁而入﹐脫生與尼衣﹐合縛之﹐舁出。將鳴官﹐遇生黨怒目攔阻﹐或許以重賄﹐紛紛嬲入班館﹐不使速報。一生捷入潘生家﹐告其母妻﹐速邀親戚入庵﹐囑老尼用殘香燭﹐在大殿開無量壽經﹐旁供潘生之父神主。安置畢﹐知會諸生﹐各易素衣冠﹐入州廨鳴冤。官升堂問故﹐諸生以潘生之父百年陰壽﹐同眷屬戚友在尼庵禮懺﹐州役訛詐不遂﹐彊以姦論﹐請官往驗。役亦以獲姦報。官難辧﹐同往驗之﹐見有婦女及佛前香燭將盡﹐曰「此非倉卒所能辦者﹐其爲蠢役無疑。」遂杖役而釋生尼。

粵東獄

粵東某生﹐娶某氏女﹐國色也。偶出觀劇﹐被爲富不仁者所見﹐重賄女母﹐私之﹐往來甚密。恐旁人執姦﹐乃於女臥榻下﹐穿一地道﹐通後院密室中。倘有惡耗﹐爲潛避計。未幾﹐某生入泮﹐使媒來訂婚期。富室與母女謀﹐使生入贅而斃之。母女皆諾﹐告媒曰「婿家無父母﹐老婦亦無夫無子﹐兩無依倚。如肯入贅﹐兩得其便﹐否則姑緩﹐待我卒也而後於歸。」媒覆之生﹐欣然願贅﹐期於淸和之吉完姻。時男女親朋集賀者數十人﹐同觀花燭﹐無不嘖嘖羨新婦美者。生喜甚﹐送客入席﹐卽歸新房與婦對酌。時無一女客﹐生得暢意爲歡﹐新婦不作恆常羞澀﹐竟執爵相酬飲﹐生入醉鄕。對外客聞內宅慘呼一聲﹐共駭愕間﹐見新郎衣履如故﹐散發覆面﹐狂躍而出﹐羣欲詢之﹐已疾奔出外﹐客皆追行。里許﹐遇大河﹐卽躍入水而沒。客呼漁舟撈救﹐經日夜不知屍所在﹐客嘆息而返。新婦與母皆惶急﹐候於堂﹐見客來﹐卽問新郎所在﹐客告之故﹐並叩其由。婦曰「婿方在房中筵宴﹐忽發狂衝門出﹐我輩不知所以﹐諒出外親友必阻之使歸﹐何任其投河而沒耶﹖是客殺我婿也。」遂鳴諸官﹐官訊客﹐皆曰「我等猝不及防﹐追之無及﹐事出意外﹐豈有至親好友見死不救哉﹖」訊諸新婦及母﹐則哀求還屍而已。官至河涘驗勘﹐蕩蕩大河﹐流長源遠﹐無從求屍﹐遂爲疑獄。

未幾﹐易一令﹐有明察聲﹐見前官交有是案﹐反復推求﹐恍然曰「婿投河而反誣客﹐非誣客也﹐欲客證新郎之死以實之也﹐是必有故。」變服爲星卜流﹐訪諸其鄰﹐鄰人曰「有某富室﹐素與婦女無親故﹐忽往來甚密﹐我儕亦疑有故。但是日新郎投河﹐眾目共睹﹐豈非怪事﹖」令曰「汝見之否﹖」對曰「我亦在坐。」令曰「汝視新郎貌作何色變﹖」對曰「披髮覆面不及見。」令曰「道在是也。富室安在﹖」對曰「今日猶見其入新婦家也。」令辭去。易服﹐率健役百餘﹐突至婦家﹐圍其前後戶而搜之﹐僅有母女在﹐叩官欲何爲﹖令無辭以對。舉步將入閨中﹐老婦橫身阻曰「此嫠女室﹐三尺童子不許入門﹐況爲民之父母而不知禮乎﹖」令微哂曰「欲爲汝婿明冤耳。」老婦曰「倘入室而無冤可明﹐將何如﹖」令曰「我償汝婿命。」乃呼役掖老婦出。令入房﹐見鋪陳精潔﹐皆是常用什物﹐無可疑者。正躊躇間﹐俯視牀下﹐見一男子履﹐回顧新婦﹐駭然失色。令呼眾役人移牀而觀﹐則地板有新墊者﹐命役舉之﹐地道見。令帶役入﹐穿出﹐至一密室。室隅﹐一鮮衣少年伏焉。執之。推門至院落﹐見地有新挖狀﹐命役啟之﹐生屍在﹐經年不變﹐喉間扼痕顯然。遂出﹐聚案內人證﹐一訊服辜﹐論如律。乃知生醉後﹐婦女與富室共扼其喉而斃﹐從地道舁入後院埋之。投水之人﹐系富室以重價覓善泅者爲之也。

薌厈曰﹕人之陰謀詭計﹐惟圖色爲甚。然而天道昭彰﹐竟無不破之案﹐是以大盜亦戒采花。是案也﹐彼庸庸者流﹐竟謂新郎投河而死﹐眾目觀瞻﹐與婦女何尢﹖遂成疑案。其有心者﹐不過揣新郎之發狂也﹐或以藥酒爲之﹐疑女有故。然不能破其姦﹐敢訊諸乎﹖後令之勘訪搜尋﹐可謂有膽有識。然使牀下之男履不露﹐何從發其覆乎﹖我故曰「天道也。」

職謬

滇南米商某﹐列肆於市。值縣之少尉出﹐四人肩輿﹐隸卒擎蓋執仗﹐前擁後呼﹐辟人於道﹐遇坐者喝之起。商適與客核賬﹐思索出神﹐不及起。尉見之怒﹐執之輿前﹐責掌二十。尉去﹐商大哭。客哂之曰「父母官責爾不敬﹐能不順受﹐徒泣何爲﹖」商曰「彼父母官者﹐猶夫人耳﹐何以尊嚴若是﹖何科甲出身耶﹖」客笑曰「彼銅進士出身﹐汝何不知﹖」商曰「吾實不知銅進士爲幾甲﹖」客曰「是不過銀子科第三甲耳。」商曰「如客所云﹐吾亦有銀﹐何難與埒﹐甘受其辱。不亦過乎﹖」決意止肆﹐攜貲入都﹐報捐未入流﹐分發畿南。但未習儀注﹐難以謁憲。

幸都有幹僕爲之謀曰「主所有者財耳﹐何不普拜鄕親﹐大開筵宴﹐旣聯桑梓之誼。藉學趨蹌之禮﹐彼同仕者孰不願爲指教耶﹖」商是其言﹐徧拜同鄕﹐飲之食之﹐鄕人皆樂爲教﹐肆習旬餘﹐拜跪叩首﹐皆無謬誤。眾議先見府道﹐以熟其儀﹐如無錯謬﹐則可謁憲司矣。乃往見郡伯﹐嘉慶二十五年六月也。商公服而緯帽和。郡伯者﹐人甚謙﹐凡屬員叩首﹐必手自扶之﹐扶之不起﹐必回禮。時商趨入遽跪﹐郡伯俯扶之﹐商緯帽極滑澤﹐貫郡伯朝珠於首﹐猛然起﹐珠散而郡伯幾跪。凡有珠者﹐深惡此兆﹐以爲不祥﹐故郡伯拂袖而入。左右檢珠﹐咸笑曰「客可以退矣。」商乃失色出﹐同官傳爲笑柄。

眾尢商曰「汝未能從容進退﹐不可以見上憲﹐尙須練習。」又逾月而國卹聞﹐官皆白衣冠﹐避舍二十七日後﹐素服頂帽見客。商之鄕親有與方伯司閽者善﹐謂之曰「有敝鄕裏初出茅廬者﹐恐貽同官笑﹐能使之獨見憲臺否﹖」司閽曰「是不難﹐我主素無拘束﹐隨到隨見﹐使早來﹐我有以位置之。」隨告商。時商已謁觀察無誤﹐方欣欣自得。次日﹐入藩署投謁﹐彼憲司之門房﹐彊於下寮之廳事﹐鋪設斐然。司閽者盛服據上坐﹐問其僕曰「某官已至乎﹖」僕乃引商入。商見陳設眩目﹐人物軒昂﹐意爲卽方伯﹐趨入拜脆﹐獻履歷。司閽者笑曰「誤矣﹐敝主人不在此﹐且請少憩無躁。」商知有誤﹐赧然坐。司閽囑其僕人探方伯﹐而內隨官者詢知司閽之友﹐欲逞能而見好﹐命其僕引商先入客室﹐以候方伯。商見客堂一色純白﹐無字畫陳設﹐鋪墊皆黑麻爲之﹐不如門房遠甚﹐意謂是必隨官之室﹐不可自卑﹐再貽人笑﹐遂首座而趺坐。時方伯由內出﹐隨官皆不及知﹐見上座有客﹐金其頂者﹐意謂幕中人﹐拱手讓坐。商見方伯靑衣﹐猝然問曰「足下髙姓﹖」方伯道其姓﹐商詫曰「足下與大人同姓﹐可喜可賀。」時隨官聞有人接談﹐於門隙窺見主人已出﹐不覺皇然入﹐陳商之手版。方伯俯首閱﹐商甫見珊瑚其頂﹐惶恐之極﹐趨跪膝前曰「大人該死﹗大人該死﹗」方伯拂然大怒﹐叱退之。後郡伯入見﹐方伯怒猶未息﹐語以故。郡伯曰「是卽散卑府之朝珠者﹐聞系市儈。」方伯曰「商者無失其爲商﹐何可亂我仕版﹖仍使歸市可也。」遂休之。

薌厈曰﹕是躁人也﹐不第雜職中有之。聞有某尹﹐蜀人也。謁制軍﹐問及峨眉山猴子究有多大﹐尹對曰「同大人大。」制軍哂之。尹自覺謬﹐惶然攺口曰「與卑職一般大。」一日與藩臬道會議﹐三官皆吸煙﹐命僕爲尹點煙﹐尹曰「卑職性不食煙﹐有三子均喜吸煙﹐惡之不暇﹐而身自犯耶﹖」皆傳爲笑柄。余故曰躁則妄﹐妄則言多謬﹐當以三愆爲戒﹐爲之徐徐云爾。或曰不然﹐昔有人戒友之躁者﹐其人衣適著火﹐友見之而不言。火焚及身﹐怒其僕不早爲撲滅。友曰「我早見之﹐君戒我躁﹐我姑徐徐云爾。」若遇是人﹐又將何說﹖余恍然悟曰「然則舉世皆謬﹐若欲不謬﹐何如出世﹖」

智女

嘉慶初年﹐白蓮黨之擾川楚也﹐賊帥掠良家婦女無算﹐內有楚女﹐英英特立﹐秀出冠羣﹐帥愛而教畱之。女曰「得爲將軍之妻﹐妾之願也。但妾詩禮舊家﹐𨿽亂雜中不得父母之命﹐媒妁之言﹐然花燭合巹之禮﹐不可廢也。日後爲王爲相時﹐妾叨福庇﹐稱王妃夫人﹐確系堂堂配偶﹐得自立於人前﹐無苟合之譏。亦將軍之光。」賊帥悅其詞令﹐不覺首肯﹐使入室攺裝成禮。於是擇掠得衣飾之美者﹐及脂粉之類﹐送與添裝。復使他婦數人﹐入供役使。女退之﹐傳命曰「今日初見良人﹐無須役﹐明日惟命。」賊以其處子礙羞﹐允之。女乃盥沐凝妝﹐見有利刃﹐竊袖之。賊帥因久待不出﹐入室竊窺其新裝﹐益增秀媚﹐不覺心動﹐突入擁抱。女以刃直刺其心﹐立死之﹐推屍牀上。以己之裝飾飾賊屍﹐傅粉塗朱﹐剪己鬢貼其首﹐加以釵鈿﹐望之宛似女身。女乃衣賊帥衣冠佩劍﹐薄暮出﹐呼馬執旂而遁。其親信者候之﹐徹夜不歸。次日午刻﹐大營有令﹐眾議將軍昨何往﹐諒夫人知之。不得已﹐入室請命﹐見夫人尙臥﹐不敢驟近﹐覺血腥出於牀﹐呼眾人撿之﹐方知裝夫人者將軍。將軍裝者﹐不知其何往也。嗣是賊營得婦女﹐不敢畱﹐掠人之風﹐因之稍戢。

薌厈曰﹕以甘言悅賊帥﹐使不備反而刺之﹐此古之節烈婦女爲之者﹐不乏人。所可異者﹐顚倒陰陽﹐悠然而逝﹐出人意外。使不及追﹐且能全他人之節﹐何膽智之精細而雄烈耶﹖同時有賊得美婦﹐攔入深林﹐欲姦之﹐婦堅拒﹐不能成﹐賊怒甚﹐斷其首而去﹐婦屍自移就首﹐竟湊合而生﹐年逾八旬乃卒。時又有百十婦女﹐以帶聯結眾身﹐各持刀作方陣而行﹐賊衝之不散﹐圍之不克﹐無可柰何﹐以火槍轟擊而並殪之。惜乎﹐不得智女爲之帥﹐以成奇觀也。

卷三

陸淸獻公遺事

公諱隴其﹐號稼書﹐淛之當湖人。以理學名家﹐配享聖廟。公以進士卽用﹐宰直隸靈壽縣﹐父老相傳﹐遺風善政﹐有足錄者。昔公之任﹐無幕友官親﹐二僕與官﹐三人而已。早起盥沐後﹐冠帶坐堂上﹐喚吏役告之曰「凡蒞民﹐以省事爲第一關﹐我無多事﹐不須若干人祗候。或農或賈﹐各就所能﹐以養爾父母妻子。但已領工食﹐應爲國家辦事﹐不能盡去。每日酌畱書吏二人﹐衙役四名﹐輪班聽事﹐餘各執業﹐勿遠離也。」暖閣之內﹐左右二幾﹐一具律﹐一具平碼﹐完糧銀者﹐當堂彈兌﹐余釐毫﹐必還之。投呈者﹐呼至案前﹐細爲評點曰「某一節﹐人錯待汝﹔某一節﹐無此情理﹐謊詞也。」應訊者﹐卽書票鈐印過朱﹐差原告往傳被告到案﹐曲爲開導曰「爾原被非親卽故﹐非故卽鄰﹐平日皆情之至密者﹐今不過爲婚姻田土錢債細事﹐一時拂意﹐不能忍耐﹐致啟訟端。殊不知一訟之興﹐未見曲直﹐而吏有紙張之費﹐役有飲食之需﹐證佐之親友﹐必需酬勞﹐往往所費多於所爭。且守候公門﹐廢時失業﹐一經官斷﹐須有輸贏﹐從此鄕黨變爲訟仇﹐薄產億爲烏有﹐切齒數世﹐悔之晚矣。卽如此案某人故薄待某人。」卽檢律例以指示之曰「罪應笞杖﹐但國法不加有禮之人﹐某合與某叩首服理﹐卽回去靜思三日﹐倘彼此豁然﹐來授結可也。」往往感激涕零﹐情願當堂具結﹐和好如初﹐因此互相勸勉勿訟。半年之後﹐門庭如水﹐堂可張羅。

公無事﹐帶一書一役﹐挨村講鄕約﹐訓以孝弟忠信﹐節義廉恥﹐必引經據典﹐參以時事﹐民皆樂聽﹐淺直易從﹐無窒礙難行者。遇孝慈節義之人﹐立卽表揚﹐且爲之咨嗟嘆賞曰「我所不及。」凡獲小偸到案﹐則曰「汝亦有人心者也﹐何至爲此﹖」偸曰「小人爲貧所迫耳。」公曰「是不難。爲利之最厚者﹐莫如紡織﹐且人人能爲之。」隨命僕市棉花斤余﹐使偸在堂右﹐教以紡花之法。曰「能﹐卽釋汝﹔不能﹐卽惰也﹐罪加倍。」偸願速釋﹐無不畱心學習﹐數日間﹐卽能爲矣。公曰「此貲本不過數百錢耳﹐今數日內﹐循環例換﹐已贏餘若干﹐除汝飯食外﹐尙剩有數百錢﹐汝回去執業。倘再犯﹐不恕汝也。」偸泣而去﹐攺過遷善者多。間有犯﹐則杖而後教之﹐在堂上紡花一月。三犯﹐則曰「是不能攺矣。」使二役挾之急行千步﹐以熱醋灌之﹐一碗飲至半﹐使一人突拍其背﹐則嗽終身不愈﹐不能作賊矣﹐仍紡花以沒世。

時尙未設養廉。若奉文有攤捐款﹐必具文申請曰「職奉銀四十五兩﹐僅敷自食﹐所需捐款﹐動錢糧耶﹖抑雜稅耶﹖」道府壽﹐以掛面十束﹑筋燭一對﹐躬親致祝。上游皆惡其執﹐甄別已之。後任甫至﹐卽有報案者﹐系以斧殺人於曠野﹐不知凶手爲誰。後官訪於公曰「老前輩任此數年﹐囹圄空虛﹐案無畱牘﹐可見一邑之人﹐皆在春風化雨中矣。弟甫下車﹐卽有疑難命案﹐若畱疑以有待者﹐何也﹖」公曰「方自愧虛糜﹐何敢當兄臺盛譽﹖命案有無﹐偶然耳。案在何處﹖」曰「某村。」公思之曰「必某人所爲也。」後官拘其人至﹐曰「案無事由﹐殺無證佐﹐何所見而執吾﹖」後官曰「此前官所教﹐必無謬誤。」其人曰「前官﹐聖賢也﹐豈肯冤人﹖」後官無詞可答﹐曰「帶汝見前官﹐諒必有說。」於是押犯詣公。

其人見公﹐卽有慚懼之色。公呼使前﹐曰「某人﹐汝忘余諄戒之苦心耶﹖余初至汝村講鄕約時﹐見汝面有凶橫气﹐歷歷開導﹐汝色漸和。逾今三載﹐前色頓變﹐其爲不攺凶心﹐致有此事。可知殺人者死﹐罪無可逃﹐與其受盡責撲而後陳﹐不如直陳無隱﹐身不受虧﹐而恩猶可冀。」其人叩首泣曰「洞見小人肺腑矣﹗昔年我與被殺之某﹐共交一嫠婦﹐後某獨占而屏我﹐是不平。嗣公至以善勸人﹐人皆革面洗心﹐其不能者﹐爲眾所不齒。皆偕婦出亡﹐我亦聞公言自悔。今公甫謝事﹐某與婦仍歸舊村﹐且訕笑村眾日﹔『汝等不過畏陸靑天耳﹐渠不能自保﹐今尙有此不近人情官耶﹖』小人恨其詞﹐觸前忿﹐潛殺之﹐意謂無人能破此寨﹐不意公竟先覺也﹐𨿽死奚辭﹗」後官憐其尙有良心﹐薄其罪而流之。國法﹐凡甄別官﹐例引見。公入都面君﹐見其岸然道貌﹐奏對從容不苟﹐聖祖大悅﹐卿相復保奏之﹐用爲禮部主事﹐洊升侍禦﹐致仕歸。

薌厈曰﹕人之所以異於禽獸者﹐廉恥二字。若忘此﹐𨿽聖賢不能化也。故盜賊之三犯者﹐只好飲之以醋而已。至殺人者﹐𨿽因姦也﹐實緣訕笑公而頓激忿怒﹐斯人尙有良心。彼甄別公者﹐直斯人不若矣﹐當以醋灌之。

補騙子五則

京師布肆﹐大業也。有鄕人來﹐閱布數十匹﹐約值京錢五十餘貫。揀旣﹐謂肆主曰「我初學肩販﹐須同夥來定﹐姑待之可乎﹖」應曰「諾。」別爲他人貿易。鄕人坐半日﹐見買賣漸稀﹐謂肆主曰「我尙未飯﹐夥又不來﹐身無餘錢﹐所存貲本銀兩系合夥者﹐未便換錢﹐腹中餒甚﹐柰何﹖」肆主曰「旣有銀兩﹐無患無錢﹐若未便換﹐典之可也。」鄕人欣然出銀﹐燦然一提﹐揖肆主曰「我不知質庫在何處﹐此銀二十兩﹐請煩貴夥代爲入典。但我不過飯食所需﹐質錢一緡足矣。」肆主交其夥典錢一串﹐並券交付﹐鄕人感謝去。未幾復來﹐肆主曰「何速也﹖」曰「吾儕小人﹐果腹而已﹐不求甚佳。」餘錢八百餘文﹐擲櫃上﹐坐守至晚﹐其夥竟不來。鄕人惶然謂肆主曰「天將暮﹐難出城﹐我夥或以要事不得來﹐盍以我二十金之券﹐抵運布去﹐尙有餘錢﹐明日偕夥來算可乎﹖」應曰「可。」鄕人乃鄭重出券﹐交之曰「此卽貴夥代當者﹐請畱三日﹐我自贖取歸賬。」肆主驗之無誤﹐遂收執。鄕人以餘錢雇驢車﹐載布去。候之三日﹐竟不來﹐乃赴質庫取銀﹐僅有二兩﹐肆主曰「我所質者二十兩大錠也﹐何以僅止此﹖」典主查簿示之曰「是日貴夥以二十金質錢一串﹐我疑其所需過少﹐問之﹐曰﹕『是客物也﹐只需此爲飯食耳。』我予券去。隨卽有鄕人持券加利取去﹐又有二人﹐以此小錠亦質錢一串﹐汝所收之券是也。」肆主始恍然悟爲騙子掉換去矣。

京師騾馬市﹐大集也。有貴官﹐戴五品冠﹐服色甚麗﹐气象雄偉﹐似武弁入朝者。至鞍韉市﹐擇一佳者﹐出大銀一錠﹐謂肆主曰「我僕因買他物﹐分遣開矣。煩汝夥肩此鞍至騾市﹐我欲試良馬也。」主者卽遣一人爲負去。至市﹐擇一大騾甚駿﹐價值數百金﹐命來人以鞍韉備之曰「汝在此姑待﹐我試騎之。」賣騾人見有僕在﹐任其鞭馳而去﹐久不返。謂其人曰「汝主何往耶﹖」其人曰「我鞍韉鋪之夥﹐孰爲我主﹖」賣驢人駭曰「是必騙子也。汝鋪亦被誆矣。」其人曰「幸有銀在。」於是偕往鋪中﹐出銀公估﹐則鉛心僞物也。共鳴諸官﹐海捕而已。

某觀察﹐富而淫者也。姬妾滿前﹐各自樹黨爭寵﹐而正夫人不顧也。需次會垣時﹐恆有花婆出入公館﹐忽帶少婦﹐攜珠翠求售。其爲人也﹐輕盈軟媚﹐婦女皆愛憐之。夫人樂於盤桓﹐曰「那得若个好娘子﹐長爲我伴﹐則我得所托矣。」婦笑曰「妾何如人﹐敢當夫人靑目耶﹗妾夫素跟官﹐若夫人不棄﹐言於大人﹐則夫婦皆有倚賴矣。」長跪而請。夫人曰「是不難。爾能並事大人﹐與我一气﹐何事不可也﹖」婦再拜稱謝。適觀察入﹐夫人使婦遞茶﹐卽以眉目傳情﹐觀察大悅﹐問此婦何來﹖夫人以夫婦願投靠對﹐觀察曰「其婦如是﹐其夫可知。我正少一知心靑衣﹐收之可也。」婦卽迎膝叩首﹐觀察手援之﹐卽扶觀察之手而起﹐益悅之﹐於是婦畱而花婆去。喚其夫來﹐果漧僕也。其夫婦遂遷居鄰院﹐朝出暮歸﹐殷勤奉侍。觀察𨿽與婦情密﹐調唇撫乳﹐無所不爲﹐而未及於亂者﹐公館無隙地也。一日﹐婦送茗至書室﹐觀察置諸膝而懇曰「能畢乃公心事﹐則衣珠財物惟汝所欲。」婦曰「非不甘心﹐柰眾目昭彰乎﹖無已﹐請遣我夫他出﹐晚至妾室﹐惟命是從矣。」言甫畢﹐報客至﹐婦脫身入。觀察乃以數十金﹐使其夫遠出幹事﹐當晚潛入婦室﹐婦亦早歸﹐正好合時﹐其夫持刀排門突入﹐喝曰「我知汝年輕。必不能安其室﹐果畱男子﹐合殺卻否﹖」婦泣跪曰「非妾敢犯救﹐主人勢逼﹐無柰相從。」夫曰「必非主也﹐豈有身後貴官﹐而知法犯法哉﹖」婦泣喚主起﹐夫乃持刀視曰「果是主人﹐將何以全奴顏面乎﹖」觀察曰「汝能周旋﹐將以汝爲長班。得官之日﹐政由寧氏﹐祭則寡人﹐能容之否﹖」其夫半跪稱謝﹐呼婦起曰「汝好好伺候主人﹐我出差去矣。」觀察色喪神頹﹐婦起閉門﹐投懷而慰解之﹐始得安於陽臺。未幾﹐觀察得缺﹐竟以其司閽﹐婦則畱於內室﹐不復出矣。其夫大權在握﹐任其播弄﹐觀察無可如何﹐聽之而已。然能勸其主勉事上官。未幾權廉訪﹐其夫招搖撞騙﹐無所不爲。時有富室身犯大辟﹐許以數萬金出罪﹐富室知爲廉訪信使﹐從之﹐得贓而遁﹐富室首於中丞。廉訪始知其事﹐亟傳婦嚴訊之。婦曰「是非妾夫也﹐妾本妓女﹐彼以重聘雇妾來﹐認爲夫婦﹐囑妾勾引主人﹐若得滿載而歸﹐許以半分﹐妾故願爲之使。然不知其何許人﹐姓氏亦未確也。」廉訪無可柰何﹐坐此敗官。後婦之本夫來﹐又不得不重酬婦而遣之。

有徐大誑者﹐絲市中夥也。平日喜誑人取笑﹐以是得其美稱。一日﹐隨居停至吳下貿易﹐舟泊太子碼頭﹐居停謂徐曰「予起貨去﹐汝畱此須愼防之﹐此處多騙子﹐勿爲所誑。」徐曰「吾不誑人﹐人其誑我乎﹖人果行其誑﹐我將誑誰矣﹖」居停曰「咍﹗此處騙子﹐皆鮮衣盛服﹐充衣冠中人。汝若遇之﹐必逢迎不惶﹐恐小巫見大巫﹐墮其術中而不覺也。汝必愼之。」徐曰「諾。請予洋銀二牧﹐我將作虎邱之遊。」居停給之而去。見肆有錫洋錢﹐爲孩童所玩弄者﹐與眞無異。問其價﹐枚值五六文﹐徐置百枚﹐又以百餘錢買一布囊﹐復大書日「某年月日某鄕某人置」。以棉紙裹錫錢﹐作兩封﹐納囊中﹐負之歸舟。易短褐氈冠﹐作鄕人狀。以紅紙開綢緞賬單﹐懷之﹐持雨蓋負囊﹐遊於市。見古玩鋪前﹐坐一客﹐衣冠甚麗。時正隆冬﹐披火狐裘﹐貉冠皮鞋﹐手持玉嘴銀頭烏木煙管。徐有觸於懷﹐乃坐對門巨室階上﹐出其單與錫洋布目前﹐以眞洋錢顚擲﹐而口作怨詞。正自囁嚅間﹐客見其多金﹐洋洋來前﹐喝問曰「汝何等人﹖坐我府前﹐意欲何爲﹖」徐忙收洋錢入囊﹐執賬單拜曰「不識尊府﹐動擾不當。我某縣鄕人也﹐因侄女將嫁﹐兄與我百洋並賬單﹐使置嫁衣。我至大邦﹐不識大綢緞局在何處﹐又不知買單中物敷用否﹐無人指點﹐以是怨恨耳。」客接其單視之﹐皆奩中急需物﹐信爲眞實﹐笑指之曰「北去里許﹐髙墻大門內有綢緞局﹐是我親戚所設﹐兩京十八省客﹐皆販其貸﹐眞大行市也。汝往必無欺。」徐曰「我目不識丁﹐𨿽有招牌﹐柰不能認﹐請借貴步一引可乎﹖」客曰「幸我無事﹐汝其從之。」徐負囊隨其後﹐行未幾﹐徐曰「我尙未餐﹐腹中餒甚﹐官人肯同一點心否﹖」客乃引入面肆上坐﹐徐坐其旁﹐面尙未至﹐徐促額曰「我患瘧痢未痊﹐不意又發作矣﹐中急而寒甚﹐柰何﹖」客曰「去廁不遠﹐汝去登之。」徐曰「柰此累墜物乎﹖」舉囊交客曰「暫累官人看守﹐我非不放心﹐柰寒甚﹐乞假我短掛一披﹐煙管一吸。」客自思火狐短掛與煙管不過三十餘金﹐誆其百洋﹐其利倍蓰﹐乃故作躊躇而後解語之曰「此百金物﹐汝速往速來﹐愼勿污我衣。」徐乃鄭重披裘執筒而逸。客待其出肆﹐攜囊遁回﹐謂家人曰「今日誆得洋銀百元﹐當爲我賀。」出囊審之﹐疑有僞﹐急請識者﹐方知皆錫物﹐不禁啞然失笑曰「我一生騙人爲業﹐反爲人騙﹐數十年老阿婆﹐今竟倒繃孩兒矣。」

查禁倭煙之年﹐有僞符假役﹐在江河之間﹐挨船搜索﹐訛攫銀錢﹐爲害行旅。惟不掠貸物﹐不攜衣裝﹐是以告訐之案甚少。有黠客販貨入楚﹐舟泊江濱﹐突來壯役七八人銕索郎當﹐手持簽票﹐口稱官命﹐查抄鴉片﹐入舟搜檢。見銀錢皆取之﹐以充飯食。值客臥病﹐其夥攔阻不及﹐盤纏被攫盡矣﹐不覺垂淚。客徐起見之﹐笑曰「毋作婦人態。從來悖入者亦悖出﹐被將十倍償我﹐無憂也。」是時同泊之舟﹐無一免者﹐人皆切齒。黠客於是擇舟子之彊有力者十餘人﹐飾以僕從之服﹐自乃冠水晶頂﹐造作令箭﹐急易快舟﹐尾追僞役﹐沿江而下。役擄掠滿載﹐忽繞出其前﹐使僕截擒﹐卽以其鐵索鎖之。登郵亭而訊曰「本廳奉軍門查拿僞役抄搶案﹐送省梟示。」先起其贓﹐彼舟載銀錢已數千矣﹐僞授皆叩首乞命。於是運贓入己舟﹐將僞役交驛卒看守曰「候本廳稟報後﹐來取若人﹐勿任逃脫﹐自幹重罪。」竟揚帆逆流而歸﹐以錢俵分舟子﹐銀則歸己﹐無不歡呼痛快。僞役忽解悟﹐告驛卒曰「是官也﹐何以獲贓不獲犯﹖假可知也。」驛卒亦悟﹐曰「無論眞假﹐我輩豈白與人看待哉﹗」僞役已無一錢﹐乃各脫其衣履賄驛卒﹐始得縱歸。

薌厈曰﹕騙子奇矣﹐然不過乘人所欲而中之﹐乃競有騙騙子者﹐使之笑不得哭不得﹐大快人心。可見天下事﹐出奇無窮。縱有智士才人﹐只好一齊俯首。

姦僧獄

浙有嘉禾生﹐爲邑之巨富﹐將入棘闈﹐偕其妻與姑母僕婢輩﹐同赴武陵﹐寓西湖山莊﹐以便遊觀。生婦少艾而佞佛﹐以天竺進香爲請﹐生從之﹐命僕喚肩輿。僕體主人省約意﹐不投行家﹐散雇輿六乘﹐價甚廉。生婦艷裝盛飾﹐羅綺滿身﹐珠翠盈頭﹐價值千金﹐乃與姑母僕婦婢女輩乘輿而行﹐生騎馬在先﹐僕攜香燭隨行。至半途﹐生婦之輿桿折﹐五乘皆隨騎而前﹐是輿落後。一夫抽取折桿回去﹐謀易新者﹐一夫守之﹐僕亦立候。輿夫笑曰「主人將抵山門矣。汝不以香燭去﹐有不失誤詈汝者乎﹖況五乘前行﹐僅一乘夥回易桿﹐卽來﹐何須呆守耶﹖」僕信其言﹐追奔而去。一夫以桿來﹐共舁入亂山中。生婦惶惑詰問何以行僻徑﹐輿夫曰「爲時已久﹐恐官人守候﹐出捷徑﹐入廟之後戶﹐不甚便耶﹖」婦亦信之。未幾停輿﹐見墻缺朱門﹐輿夫輕叩其銅環﹐一沙彌提關出曰「來耶﹖」至輿前﹐請夫人下輿。生婦曰「我家人安在耶﹖」沙彌曰「多在前殿﹐候夫人久矣。」生婦視沙彌﹐年不過八九齡﹐諒無他﹐不得已﹐從之入門﹐曲折引入密室﹐請夫人少坐。沙彌去而健婦至﹐生婦益惶急﹐亟詢官人安在﹐健婦笑曰「休問官人﹐我輩皆香客﹐亦爲大師掠至﹐無柰相從﹐汝若婉順﹐則此間喫著不盡。且人盡夫也。何樂如之﹖否則暴虐相加﹐無從逃避。」婦知入危地﹐悲忿覓死。一僧突入曰「何來潑婦﹐入我法門中﹐敢肆橫耶﹖」喝令健婦並沙彌齊上。將生婦衣飾洗剝﹐以布帶縛其手足於醉翁椅上彊奸之。生婦痛罵﹐又一僧以麻桃塞其口而遞淫之﹐婦亦昏沈如醉﹐聽之而已。至夜﹐健婦以米粉湯執鼻而灌﹐不得不咽﹐仍勸其相從﹐自苦無益。生婦任以巧言﹐合目不答﹐健婦以衾覆之而去。次日來﹐除其失溺﹐爲之洗沐﹐焚香於室﹐羣僧復入﹐互相嬲也。如是六七日﹐忽見羣僧變色相謀﹐變頭接耳﹐不可聞。是夜健婦灌之以藥﹐冥然如死。

當生之入廟也﹐姑母與僕婦女婢俱至﹐惟不見其妻。未幾﹐僕亦奔至﹐眾問主母何在﹖曰「隨卽到矣﹐我恐香燭有誤﹐是以先來。」生曰「今何在﹖」僕始以輿桿斷折易換需時對。生惶急﹐命速追之﹐自亦乘馬往尋。窮日之力﹐毫無影響。復使僕往接其姑婢人等﹐則輿亦不知去向矣。喚他輿舁歸。生在寓毆僕罵婢﹐終宵躁急﹐無法可施。次日入縣鳴冤﹐官爲飭緝。過三日﹐仍無蹤影﹐生乃投省候試﹐與親友商之﹐老成者曰「今大中丞愛惜士子﹐君鳩同考者百餘往訴之﹐較縣官得力多矣。」生從之﹐集多士投轅門﹐巡官以公狀入﹐中丞命傳原告與老成者數人﹐謂之曰「某生應試而帶室人﹐且率之遊蕩﹐本屬非禮﹐以致誨盜誨淫﹐皆未可定。然屬有此巨案而不能破﹐亦大吏之責也。」卽令中軍率健卒五百﹐攺裝易服﹐散布西湖各廟訪緝﹐限三日獲犯有賞。旋傳府縣官至曰「屬有大憝﹐敢誘掠良婦﹐官不能破﹐朝廷何虛糜爵祿爲也﹖期三日不獲﹐必登白柬。」府縣諾諾而退﹐命役數百人﹐假作香客﹐布散各廟﹐使生僕爲眼目訪之。

逾二日無迹﹐文武員弁惶恐﹐共謀將挨搜僧之密室。僧大懼﹐以藥迷生婦﹐夜使健者負置乞丐茅棚﹐丐者驚呼﹐兵役咸集﹐見一蓬首垢面著僧衣褲之婦﹐奄奄一息﹐勢將斃矣。急喚生來認﹐確系其妻﹐呼僕婦來﹐舁之歸寓。以開通小藥灌之﹐窮日夜乃醒。見姑母在旁﹐泣訴所苦。時兵役因已得婦﹐皆回署稟報﹐生亦以前情補呈府縣。各官聚謀曰「𨿽有婦而不知其地其人﹐將何以定案﹖無已﹐盡拘西湖僧﹐使婦辧之﹐冤可白矣。」乃使生歸而謀諸婦﹐婦愧怍難言﹐乘人不備而縊。生又鳴諸官﹐官亦無可如何矣。時諸僧已集千餘人﹐無不呼冤者。卽有姦僧在內﹐無可對證﹐良莠莫辧﹐以告中丞﹐乃命兵役徧抄靜室﹐於蘭若內搜得女舄﹐卽以所住之僧鍛煉成獄而斬之。冤乎不冤﹐未可知也。

薌厈曰﹕僧同不法﹐而生實自貽伊戚﹐冶容誨淫﹐何可厝嶄於火﹖是以律禁婦女入廟燒香﹐此正本淸源之良法也。至案已成﹐卽使婦不死﹐赧顏辧認。余知此等姦僧﹐必不在千百眾之內﹐送女出時﹐早已糾集遠揚矣。然以僧室而有女舄﹐縱非此案姦僧﹐而平日所﹐諒必更甚於此﹐是以神泄其機﹐致被搜獲﹐斬之亦不爲冤。況殺一可以警百﹐亦大中丞力也。否則﹐此等案件﹐地方官只好置諸海捕而已。

義盜

黃八子者﹐太湖大盜。奉盜魁往劫富室﹐明火執杖者一十八人。撞門入內﹐挨房搜劫財物。盜魁入﹐見事主之女臥室﹐其女年甫十五六﹐聞外間哄鬧悲哭之聲﹐驚駭戰栗﹐蒙被堅臥而已。盜抽被﹐女墜﹐見姿色艷麗﹐彊按於榻污之。諸盜掠得財物﹐齊聚外室﹐不見盜魁﹐黃八子復入搜尋﹐見盜魁擁女而臥﹐八子頓足曰「噫﹗汝爲此不義事﹐必遭誅戮﹐我等爲汝誤矣。」盜魁起笑曰「好花不采﹐枉生人世﹐毋相詬也。我讓汝一樂何如﹖」八子曰「汝不記吾黨規條乎﹖采花必敗﹐天道昭彰﹐我將去汝不暇﹐尢而效之﹐非人也。」遂出告諸盜﹐辭別欲散。盜魁畱之﹐不聽﹐與之物﹐不取﹐脫然長往。

至海昌﹐投縣﹐自首絲肆被竊案。此案實非八子所竊﹐因與是夜同時﹐冒之以就輕也。羈禁日久﹐因無原贓﹐不能結。時有刑書某﹐以辦漕虧欠收禁﹐八子深與結納﹐問得若干銀﹐可仍回刑房﹖書以四百金告﹐八子曰「是不難﹐我爲先生完此事。」書悅曰「果能如是﹐我必有以報。」因此交更密。書家送飯食﹐恆與八子共之。一日晚膳﹐食燉羊腿﹐八子甘甚﹐問系自置乎﹖書曰「買諸市肆。」八子曰「何處有﹖」書曰「熟食鋪皆有。」八子驟欲飽啖﹐書曰「門已封矣﹐明日囑家人多備可也。」八子不能俟﹐取錢出院﹐但聞鎖鐐脫落聲﹐禁子出視﹐只有刑具﹐而八子不知所矣。書囑禁卒勿張皇﹐此人去必來﹐決無他慮也。未幾﹐仍鎖鐐而入﹐肩羊腿﹐笑曰「幸不辱命。」共切食之。書曰「君去來何其神速﹖」八子曰「我今與先生交深﹐敢以實告。我因盜黨采花必敗﹐避重就輕﹐故認此案﹐惟原贓難得。先生出後﹐可托事主﹐不必深究﹐見贓卽領﹐我事畢矣。不然﹐脫禁而去﹐亦有何難﹖所不肯爲者﹐避前事耳。況我日在禁中﹐夜則遊行自在﹐同盜多人﹐皆不及知。今已與先生言明﹐夜將往取財帛﹐以了先生事。」因復潛出﹐伏巨室屋上﹐系庫書某家﹐方夜宴﹐爲出脫一重囚﹐納賄千金。八子俟夜深人靜﹐竊取而回﹐次日﹐以四百金交書﹐完虧釋放。值是案破﹐緣被姦之女羞忿自縊﹐事主上控﹐上峯奏參﹐奉旨嚴拿﹐盜魁與十六人全獲﹐無一漏网者。供及黃八子﹐行文到縣。刑書以八子是月日夜方在此行竊絲肆﹐豈能遠往三百里外從盜乎﹖其爲仇攀可知。啟令移覆﹐彼處亦不深究。書爲關說事主﹐以物之相似者﹐充原物領認﹐八子之案遂定﹐以其自首減等﹐城旦而已。

薌厈曰﹕好好色﹐人情之常﹐賢者不免。八子盜也﹐乃能力拒此關﹐非有大魄力不能。故其藝亦甚精﹐惜乎無有能薦之者﹐若得其人爲將﹐國家何憂外侮哉﹖

嚴氏

金閶張子﹐率妻嚴氏﹐在都市開張雜貨肆﹐卽在後胡同作寓。其宅三上四廂﹐垣外客房三楹﹐寓內惟少妻幼子﹐雇一年輕嫠婦作伴而已。肆內一夥﹐年逾五旬﹐嚴作餐﹐其夫傳食。夥憫主人之勞也﹐曰「何不覓一僕﹐任其事乎﹖」張子首肯。其夥每早起﹐灑掃肆外﹐似已有人代爲掃除潔淨﹐畱心察之﹐則一少年所爲也。夥叩其意。少年曰「我南人﹐落魄於此﹐日爲人效奔走以糊口。夜寄廡下﹐君𨿽不知﹐我心不安﹐略效微勞。何足齒也﹖」夥悅其勤敏﹐薦與主人試用。其人不惜辛勤﹐不辭勞瘁﹐凡所作爲﹐能先得主人意﹐內外皆愛憐之。但半載爲僕﹐已暗與嫠婦通。

一日﹐張子置貨赴通州﹐囑其僕住客房﹐守門戶﹐惟嚴氏帶十二歲子﹐與嫠婦同室。漏三下﹐子已沈睡﹐二婦尙作女工﹐忽有叩房門者。嫠婦拉關﹐僕操刀入室﹐突擁嚴氏曰「汝必與我爲歡﹐否則殺之。」嚴氏急呼嫠婦護救﹐嫠笑曰「一家人﹐無傷也。主人不在﹐姑試嘗之。」嚴氏知其同謀﹐料難力敵﹐轉嗔作喜﹐謂僕曰「汝果有情耶﹖此室有孺子在﹐恐被目見﹐事必泄漏﹐不能永歡矣。汝先入西廂俟我何如﹖」皆笑目﹕「眞精細人也。」嫠先抱其衾枕而去﹐僕料其孤力難拒﹐亦攜刀隨往。嚴氏乃去大衣﹐緊束其身﹐潛入西廂。僕起擁抱曰「果來耶﹖且解我渴。」嚴氏笑卻之曰「我索愛汝精細﹐今何粗莽乃爾﹖此事也﹐我向不願淸醒相對﹐是以男子在家時﹐合有藥酒﹐臨時飲之﹐能堅戰﹐身女交暢﹐不亦可乎﹖」嫠曰「我亦知之﹐未得嘗試﹐仰慕已久。」嚴氏曰「今我三人同心﹐可嘗試之。」乃指藏酒所﹐同嫠取一樽至﹐並攜果食﹐共傾飲之﹐香美異常。嚴氏力勸二人盡量﹐且媚灌其僕﹐任其嘲戲撫摩﹐若甚甘心者。僕乃大醉﹐自脫上下衣﹐仰臥炕上﹐呢呢語曰「速來試我具。乘此酒興﹐切勿再延。」嚴氏遣嫠睡去曰「事畢﹐易汝何如﹖」嫠婦含笑去。嚴閉門﹐索其刀﹐猶在身畔﹐乃舉刀力砍。已破其腹﹐僕躍起﹐復劈其腦﹐仰跌炕上﹐手擲足揚而斃。嫠聞聲﹐披衣叩門﹐笑曰「汝等如是猛戰﹐鄰捨聞之﹐不泄漏機關耶﹖」呼僕開門﹕「我欲作壁上觀也。」嚴乃反臂隱刀身後﹐潛拔其關﹐嫠撲入﹐瞥見炕上血屍﹐正欲聲喊﹐嚴從腦後力劈之﹐顚撲炕上﹐亦斃。乃解棄血衣﹐攜燈出﹐反鎖其門﹐回房與子同臥。

次早﹐倩鄰婦呼其夥來﹐告之曰「昨夜僕與婦同逃﹐幸未竊物去﹐汝速遣人喚主人歸﹐商其事﹐合報官否﹖」夥雇人喚張子回﹐詢其事﹐嚴含糊答對。夜深人靜﹐方以殺姦事白之﹐張子愕然。嚴曰「君必首之﹐有罪妾任。若潛隱其事﹐日久必破﹐君亦不得辭其咎矣。」張子思其言﹐遂首諸司坊﹐官來驗訊﹐嚴氏侃侃直陳﹐奏交秋部大司寇鞠之。嚴氏理直气壯﹐堅執不撓﹐乃釋嚴氏夫婦而瘞二屍。案定後﹐鄕人之宦遊京師者﹐咸羨嚴之膽智﹐公懸額以旌之。

薌厈曰﹕智明者﹐膽必壯。嚴氏初心﹐亦猶恆人﹐未嘗不呼嫠婦共拒。迨嫠婦同謀﹐知難免矣﹐乃速轉關作蕩婦態﹐誘其入我彀中。刀可得﹐仇可報也。然亦有天幸﹐若僕必欲先污之而後飲﹐我知僕之命﹐必不能脫其手。而嚴氏不得爲完人﹐飲恨無窮矣。或曰「必不被污也﹐僕視嚴氏猶幾上肉﹐斷不能脫我口﹐何妨姑且作樂﹖況以兩情交暢之言動之﹐有不垂涎願從者乎﹖從之﹐則必酩酊﹐二人皆自取殺身也。」我願世之君子室無嚴氏﹐斷不可使少婦壯僕在一處﹐卽有嚴氏﹐多一事﹐不如少一事也。

悟知子

悟知子﹐不知何許人。初業儒﹐不得功名﹐棄而學賈﹐不得財帛﹐偃蹇半生﹐一無成就﹐幸無妻子﹐孑然遊蕩。遇江湖卜者﹐學推算五行法﹐昕宵研精﹐寒暑不輟者三年﹐恍然大悟曰「道在是矣。」隨立肆於市﹐垂簾賣卜。詣之者﹐所決事皆當﹐故得錢無虛日。正爲人作卦﹐左右環觀﹐猝有一道人來﹐著折角巾﹐襤襶不堪。坐椅上﹐椅頓折﹐人皆笑之。道人抱歉將行﹐悟知子婉畱之。卜完人散﹐悟知子詣道人膝前﹐跪稱仙師求教﹐那道人曰「予遊方之士耳﹐何所見而仙予﹖」悟知子曰「弟子早推定數﹐請觀坐壞之椅背。」道人觀之﹐上書「某年月日﹐此椅爲仙人坐折」。道人曰「孺子可教哉﹗惜費聰明於無益之地。子旣仙我﹐盍言爾志﹖」曰「求賜仙丹﹐度脫塵凡﹐相隨門下。」道人笑曰「子猶俗見﹐誤甚。子先業儒﹐曾作文投明師。道家丹藥﹐猶儒家筆墨﹐子能吞墨舉筆卽成名家乎﹖」曰「不能。」「能使師入爾心腹﹐代爲著作乎﹖」曰「不能。」「能求師一日間誨汝作通人乎﹖」曰「不能。」「我知汝不能也。仙道猶儒道﹐須專心致志﹐歷階而進﹐斷無餌一粒丹卽飛升天上者﹐皆好事者托詞以誤世也。子善悟﹐我先示子丹頭。」乃從袖中出一軸展之﹐中間大書「誠」字﹐上書「眞」字﹐下書「妄」字﹐右書「實」字﹐左書「幻」字﹐曰「此卽大丹原委﹐成始成終﹐盡在於是。」悟知子曰「弟子愚昧﹐敬請詳示。」道人曰「上求其眞﹐下劈其妄﹐右依卽實﹐左依卽幻。如爲人之道﹐孝悌忠信﹐禮義廉恥﹐八者無愧﹐是卽誠也。天豈有棄此八字之仙乎﹖故入道之始﹐曰眞人﹐言眞能克盡人道也。一有不然﹐卽流於妄。綱常旣不明﹐則人且不成﹐何有仙乎﹖能右此八字﹐敬愼勿失卽實﹐實則徳明﹐無物不明矣。故曰『至誠前知』。左此八字卽幻﹐幻則狂妄﹐荒誕不經矣。故曰『左道惑眾』。子能一心守眞實﹐去幻妄﹐誠在其中﹐自然入定﹐定則靜﹐靜則精气神三寶之先天自見﹐見而團聚之勿散﹐卽是內丹。道在是矣。」悟知子曰「師所云理學常談也。道盡於此乎﹖」道人曰「儒釋道三教同源﹐其流則分。儒在明明徳﹐釋在渡羅密﹐道在淸靜頭﹐彼聖佛無不從此入門也。卽如子之神卜﹐亦從庸流所論五行入手﹐能劈去浮游而存精實﹐非由一誠得之乎﹖大小一理﹐子何信其小者而略其大者乎﹖」悟知子曰「惟。」卽失道人所在。三年後﹐悟知子亦不知去向。

薌厈曰﹕純陽爲仙﹐純陰爲鬼﹐人在陰陽之中﹐故可鬼可仙。惟刻求誠明﹐自有四通八達之日。任意荒怠﹐卽中七情六欲之迷。道人所云﹐堂堂之陣﹐正正之旗也﹐明者自知。知而不行﹐行而不專﹐是自趨於鬼道也。

潘善人

潘翁﹐粵東香山人﹐談者忘其名字﹐生在前明中葉﹐家貲千萬﹐席丰履厚﹐有善必爲﹐如刷印經文﹑創修廟宇﹑造橋鋪路﹑掩骼埋胔﹐以及贈親朋﹑濟鄰里﹐猶不足以盡其心。乃日食千百人﹐不使邑有乞丐﹐當博施濟眾時﹐有媼旦暮必至﹐索食飯之﹐索飲茗之﹐無倦色﹐如是者久﹐無如旱澇之年﹐聞善人之名者﹐遠近就哺﹐日以萬計。翁𨿽富﹐力漸不支﹐然不肯中止﹐猶去質庫﹐賣田宅爲之。迨時和年丰﹐災黎散而善人貧矣﹐前媼尙日詣之。翁猶自減口糧以爲之食﹐始縛不怠。媼不自安﹐謂翁曰「我孤獨無歸之嫠也﹐今汝業已敗﹐我何忍累汝﹖曷以住宅施我作大士閣﹐我願爲優婆夷﹐自主香火﹐藉以常得溫飽﹐無求於汝矣。」人旨怒叱之﹐翁曰「諾。」卽謀遷妻孥﹐舉宅以施。

媼曰「汝捨去﹐將何所依﹖得無怨我乎﹖」翁曰「否。北郭外有山地數頃﹐因歷年旱澇﹐寸艸不生﹐無人肯售去﹐結茅廬亦足棲止﹐何怨之有﹖」媼曰「此地吾前見之﹐有大風水在﹐汝因歷年爲善﹐未及葬汝父母﹐今旣已遷此﹐我當爲卜宅。其山之陽﹐枯木之下﹐天生石穴一區﹐直佳城也﹐窀穸於此﹐不但舊業可復﹐將億萬斯年喫著不盡。汝信之乎﹖」翁曰「謹受救。」媼執引送之﹐指牛眠穴﹐坎三離向﹐以羅浮爲案﹐以大海爲蔭﹐曰「此凡夫之所見不及者也﹐且使廬墓而居。」乃出異果數斗﹐給之曰「以此徧撒荒田﹐俟其生長勿伐﹐三年乃成﹐三年後﹐必有蛇虺守此﹐汝當別遷。欲得此異物者﹐惟五月五日﹐可使健男子身塗雄黃﹐醉飽來伐取﹐行將獨擅天下之妙業矣。」翁曰「將爲何物﹖必先教之。」媼笑曰「汝將來觀其形狀﹐似何物卽創爲何物﹐何必先知﹖但我所與者﹐菩提果也﹐勿以予人。縱予人﹐無益。」媼乃去。翁於是安廬種果﹐半載方休。入城視己舊居﹐已成觀音堂﹐香火甚盛﹐有尼住持﹐媼已不知去向矣。

翁歸不數月﹐其物萌茁﹐形似芭蕉﹐徧山皆是。愛護之﹐勿敢伐。歷三年﹐葉形成扇﹐翁乃剝其粗者﹐賤售之。人皆爭市﹐一夏得數萬錢。時已有巨蛇出沒﹐毒气射人﹐翁不能存身﹐仍遷城市。次年﹐如媼囑﹐以重價雇壯丁﹐於五月一日始﹐人各執斧持鉆﹐腰帶雄黃酒﹐繩索入山﹐砍其細者﹐捆載而出。五日畢事﹐揀其細心完善者﹐以玳瑁象牙作柄﹐綿繡其邊﹐一柄值銀數錢。商販之徒﹐爭來售置﹐其門如市﹐後遂廣行宇內﹐自貴官長者﹑文人墨士及閨閫中﹐幾至人執一柄﹐以爲雅玩。以是復業﹐傳至子孫﹐至今三百餘年。家益富﹐他人欲竊效之﹐俱不能﹐蓋蕉爲虺蛇所守﹐平日入山者﹐受毒卽斃﹐故無敢竊。親友乞其種﹐亦未嘗吝惜﹐但樹他處﹐變爲美人蕉﹐結花嬌紅可愛﹐葉小而脆﹐不堪作扇﹐然後知媼卽觀自在菩薩﹐傳翁絕業﹐爲天下後世爲善者示勸。

薌厈曰﹕天之報施善人也﹐大善則大報之﹐小善則小報之。如潘翁之博施濟眾﹐直欲掠美唐虞﹐天乃報以萬年不拔之基﹐以是知生物不測﹐造化無窮。

身毒國

無無子者﹐不知何許人﹐亦不詳其姓氏。其爲人也﹐憤世嫉俗﹐好作汗漫遊。一日﹐附洋船隨風飄至一國﹐見其人凹目深鼻﹐皆衣白﹐熙熙浩浩﹐無爭競心。見中國客到﹐爭飯之。米大而香潔﹐無肉食﹐並無菜蔬。𨿽言語不通﹐而貌甚恭敬。走報一紅衣老者來﹐自言曾出使中華數次﹐能華言﹐邀無無子至家曰「先生欲知我國風土人情乎﹖請譯而道之。我國分男女兩部﹐王曰元首﹐男部統之。其下十二司﹐分三等。上司三﹐曰耳目司﹑口鼻司﹑喉舌司。中司四﹐曰左肱司﹑右肱司﹑心腹司﹑臂指司。下司五﹕曰前陽司﹑後陰司﹑左股司﹑右股司﹑皮毛司。十二司戴元首﹐合而爲身毒國﹐毒譯督﹐言一司總督諸司也。耳目口鼻喉舌最貴﹐比中華之宰相尙書卿貳﹐左右肱比都督將軍﹐心腹比撫按﹐臂指比提鎭。前陽主刑名﹐後陰主錢谷﹐比中華之有司。左右股比汛弁﹐皮毛司比佐貳雜職。自王以下﹐皆布衣﹐以色分品級。王衣黊﹐上司衣朱﹐中司衣藍﹐下司衣靑﹐民衣白。田地無主﹐亦無曠土﹐產香谷﹐大於中華之稻米﹐一歲三收。至春夏秋三時﹐人之有力者﹐不拘何地﹐盡量布種。自王以下﹐並耕而食﹐無分彼此。諸司督耕﹐能多得谷者﹐司舉奏王﹐以下司爵之﹐有遞遷至朱衣者。第非考較出身﹐僅虛職榮之耳。怠情者﹐發窮黎島﹐日給一粥終其身。年丰﹐則家藏一歲之用﹐余盡歸元首﹐分貯十二司。若歉年﹐十二司積儲﹐仍散於民﹐故無饑饉﹐亦無貧富。上下皆食穀﹐不知有菜﹐何來葷腥﹖𨿽產有金銀珠玉寶貝﹐不足貴也﹐不過爲布地飾屋之需﹐狁中華之磚瓦朱粉。所貴者米布﹐如中華之銀錢﹐凡動用之物﹐皆以此交易。我王相傳爲淨飯王分枝八十四世裔孫﹐其長枝﹐卽阿彌陀佛﹐代傳一那摩佛﹐卽中華所稱喇嘛大班禪活佛也﹐能參四禪八定。諸司選民之後﹐俊秀者送入學道﹐或三四年﹐或五六年﹐由那摩佛考較道行之淺深﹐送王補諸司缺﹐故皆慈祥﹐爲國爲民。後曰元後﹐女官統之﹐凡女皆習工作。自後以下﹐俱能種棉織布﹐成衣以易谷食。凡男年二十以上思妻者﹐投前陽司送女部﹐後配與年相若者一人﹐三宿而去。若再過之﹐則又另配人矣。生女則畱﹐生子﹐撫養至五六歲時﹐發男部﹐任人子之﹐只許人領一子。有夭殤者﹐許再﹐故民無氏族﹐亦無絕後之人。凡男女年至六十﹐不耕織﹐所頒女子﹐力作養之﹐亦無委棄者。死則公殮以大甕﹐亦無棺槨。鄰邦皆尙繁華﹐以我國爲鄙陋﹐故無侵犯﹐我國只求內治﹐亦不徵伐。故自淨飯王以來﹐數千年不易姓﹐如是而已﹐無他長也。」無無子大悅曰「此極樂世界﹐我願受一廛而爲氓。」老者笑曰「我國法﹐不畱外人。子回中華﹐臥而思之自得﹐何必畱此﹖」乃悵倀而返。

薌厈曰﹕身毒國十司皆妥﹐惟前陽﹑後陰二司尙可議。以前陽能剛能柔﹐能進能退﹐故主刑名耶﹖然少者浮躁﹐老者疲軟﹐柰何﹖至後陰只出不入﹐何可司錢谷耶﹖或曰「後世之能者﹐出糟粕而納精華﹐君其未知之耶﹖」予笑應曰「惟。」

第四卷

某制軍夫人

某制軍由科甲出身﹐好士愛才﹐門下皆一時譽髦也。制軍風雅甚﹐如夫人甚眾﹐琴棋詩畫各擅一長。咸使名士傳之。有某孝廉者﹐年逾弱冠﹐品貌俊逸﹐詩如其人。家屢空﹐投制軍謀食。時制軍新得寵姬某氏﹐詩筆淸新﹐與孝廉相類﹐遂使姬作女學生。傳遞詩詞﹐兩情甚洽﹐有文君之約﹐而未得其便。值制軍壽誕﹐內外優劇百戲並作﹐乃乘喧雜時﹐姬訂孝廉捲其細軟﹐逾花圃後垣同逸。次日﹐僕婦書童報二人夜不歸室之事﹐制軍大怒﹐傳心腹武弁入內室﹐授之劍而諭之故曰「迅往南追取二人首。認姬作汝妻﹐被孝廉姦拐﹐故追而斬之。投所在官司自首﹐汝旣無罪﹐且不次超遷汝職。」

弁領命將行﹐夫人遽出喝止。乃諫制軍曰「機事不密則害成。此等事想已颺播省垣矣。引盜入室﹐斬之非義。一頂綠頭巾終脫不去﹐徒然掩耳盜鈴﹐不貽笑士林耶﹖且孝廉才名甚著﹐愛之者不僅夫君一人。使士林抱不平﹐察實而發其覆﹐貽害無窮矣。夫君聰明闊達﹐豈不見及此﹖妾恐一時忿怒昧之耳。」制軍不覺怒息﹐曰「爲之柰何﹖」夫人曰「是不難﹐昔楊越﹑裴晉二公﹐皆人傑也。盜其侍妾者﹐不但不追﹐間有厚贈者。曷不仿而爲之﹖請作札遣家人贈以行資﹐則孝廉有不感愧圖報者乎﹖且以美姬贈名士﹐古人恆爲之。不但士林不笑﹐且寬大之譽徧環區矣。孰得孰失﹐君試思之。」

制軍大悅曰「非夫人之論﹐我幾大誤。」卽作書以四百金遣奴子追贈﹐其書略曰「僕年逾花甲﹐所以室有少女者﹐非自好也。誠以聰明俊秀之產﹐造物亦幾費經營﹐使之誤配莽夫﹐殊深惋惜﹐是以羅而致之﹐且隨其姿質教成學術以配君子﹐豈非天下大快事耶﹖故某女遣隨足下﹐僕早有作合之心。所不預言者﹐緣此女學未大成﹐欲其精進而後成之。不意巫山神女﹐競自投楚王矣。其識見亦屬非凡。僕當順其情﹐以遂好逑佳話。但不別而行﹐妙手空空﹐腰纏何藉﹖未免累及君子。故遣下走饋贐﹐伏冀哂存。所有足下行囊﹐與某女衣飾﹐俱撿點附上。」

二人得書﹐慚愧悲感﹐望東叩首﹐曰「夫子之徳竟是二天。當作犬馬圖報。」再拜作稟﹐申意其詞曰「憶自亥子春秋﹐獲遊夫子門下。巴渝妄奏﹐得近雲門﹔菉葹下材﹐頓親琪樹。乃康成雅度﹐欲聽慧婢之詩﹔而小子何知﹐俾作麗娘之傅。於是銀蟬入戶﹐共賡隔巷之淸歌﹔紅杏出墻﹐願借鄰家以艷色。以致宓妃畱枕﹐非關韓豫偸香。攜手星奔﹐抱衾露宿﹐方虞飛洞賓之劍﹐何期添裴晉之裝。夫子休休有容﹐勤勤樂育﹐使狗偸鼠竊﹐不作靑燐﹔成鳳侶鸞儔﹐同偕白首。且髙以贐儀四百﹐行李增光﹔從此弱水三千﹐片帆穩渡。感周旋之仔細﹐益愧寸衷﹔期報答以辛勤﹐難酬尺澤。惟思礪頑鈍之器﹐庶不貽冰鑑之羞。千載遭逢﹐萬言莫罄。敢因臂指﹐敬布腹心」云云﹐後孝廉捷南宮﹐由詞林入諫垣。有與制軍爲難者﹐多方營救之。與某姬偕老且多子云。

秦良玉遺事

女帥秦良玉﹐石柱土司所屬人也。生而警敏多機智﹐父母皆愛憐之。有兄莽夫也﹐良玉五六歲時﹐鄰人被竊﹐多方構之不得﹐與其父咨嗟嘆惜。良玉曰「無事多求﹐此必米具所爲也。」鄰曰「何以知之﹖」玉曰「我本不識具﹐日者潛窺汝室。彼以我爲幼﹐不之避。倏又一人來呼日﹐『米具﹐汝何爲耶﹖』具卽與耳語而去﹐是夜被偸﹐非具而何﹖」緝之果得。

及笄時﹐土俗皆自擇夫。春秋之際﹐縱少男女於山野﹐唱歌求配。有馬生者﹐土司宗族也﹐年及冠﹐無父母昆季﹐貧而好學﹐美秀而文。玉一見卽攜手同歸﹐父母及兄皆貧之。玉曰「事在人爲﹐我只求同心者耳。貧不足道也。」謂生曰「君得我不憂不富貴﹐我得君不憂不多聞。君所感者家貧﹐我所感者腹貧。家貧易爲力﹐我請任之﹔腹貧須好學﹐君其爲我助之。」生曰諾﹐相得甚歡。良玉恆執女工伴讀﹐輒有所悟﹐忽謂生曰「君所讀之書﹐以治身心則有餘﹐非我輩救時之策也。曷求富彊之學﹐以成我願。」生乃購借《韜鈐武備》及《三農致富》等書數十種﹐閉戶講論。

年餘﹐玉曰「得之矣。」乃出門徧歷荒山﹐得無主之地數十頃﹐歸而盡其所有皆易錢﹐不足﹐乞貸父兄親族以益之。使生置芋粟﹐一名包谷﹐此賤而易成之物﹐徧撤山地。玉乃日遊裏閭﹐結好眾瑤婦﹐得其愛戴心﹐謂之曰「本年當大旱﹐救荒之計我已密布山間﹐將來成熟時可以周濟汝等﹐但須爲我照料耳。」眾婦皆悅﹐爲之挾刃巡邏。秀實時爭爲收割﹐不失一莖。時果夏秋無雨﹐禾苗枯槁﹐惟此獨茂。玉乃計口授瑤婦粟﹐歡呼拜謝而去。尙餘千鐘﹐糶之得千餘金。償債之外﹐猶稱小康。次年﹐瑤婦皆來請種﹐願爲耕耘。玉曰「今年應澇﹐惟稷獨成。」購種徧播之。夏秋果大雨﹐諸谷皆淹沒﹐稷髙丈餘﹐不畏水﹐又獲丰收。仍分給酬勞﹐外剩數千鐘﹐糶之大富﹐起廈屋居之。

他察官民皆乏食﹐流爲盜賊﹐而石柱賴以無恙。男女咸敬佩良玉如神明﹐願爲服役者甚眾。玉擇其勤能者畱之。生亦喜曰「卿何以知天支﹐測之皆驗﹖」玉笑曰「《前漢書》曰『巢居知風﹐穴居知雨』﹐我師蟻耳。凡旱年其穴必深﹐澇年必遷髙處。以是卜之﹐百不失一﹐何須髙談天文﹐應奇驚異哉﹖」生乃服其讀書之得聞也﹐曰「卿言富﹐則果富矣。貴烏在﹖」良玉曰「勿急﹐我後必貤封君﹐爲天下婦人吐气。但目下大憂將至﹐柰何﹖」生曰「方安居樂業﹐何出此言﹖」玉曰「富者盜之餌。且鄰寨饑荒﹐有不覬覦我哉﹖我司官素懦弱﹐又不知訓練﹐猝遭彊暴﹐鮮不傾覆﹐是則可憂也。君速購銅鐵木石﹐覓巧匠﹐我將仿諸葛法制連弩﹐傅以見血封喉之藥﹐作救急計。」於是作勁弩千張伏垣外﹐夜則埋機當路。凡藏粟帛之處﹐半穴其地作窖﹐中布鐵蒺藜﹐亦傅毒藥﹐上以板覆之。內室財帛皆露﹐板皆作機﹐自行無礙。人踏之﹐觸機翻轉﹐顚入窖﹐著蒺藜立死。

布置方罷﹐而鄰寨果生心矣﹐使數十人行竊。知生家富﹐先攻其室﹐爲連弩射死者半。破宅門入皆奔倉庫﹐顚入窖死者又十之六七﹐僅剩十數賊。鄰人救至﹐咸縛之送司﹐於是鄰寨藉以爲詞﹐徧邀各寨﹐羣起而攻之。土司驅市人而戰﹐大敗﹐遂殺土司。寨民大恐﹐公議良玉之夫系土司宗戚﹐應襲職。眾曰「不如其妻。」羣入生家﹐堅請良玉掌土司印以禦寇。玉曰「禦侮之道﹐須眾齊心﹐如臂指之相使﹐乃克有功。若人各一心﹐前車可鑑﹐是死我矣。君輩能聽我號令否﹖」眾皆曰「凡我寨民﹐所以得溫飽者﹐皆出夫人之賜。誰不願爲效命﹖如有異志﹐眾共戳之。」良玉察其情切﹐乃出視事。先點千人﹐各予連弩一張﹐一發十矢﹐命其兄統領﹐射退烏合之眾。於是﹐略其地方三百餘里﹐料其民得十萬餘眾。立爲大寨居中﹐以親信者同住。環作小寨﹐居其民。擇其彊壯者﹐訓以兵法﹐坐作進退﹐井井有條。寨外掘長壕周匝﹐壕中皆置毒蒺藜﹐上覆機板﹐並如居室法﹐外伏毒弩。寨之四隅樹長木﹐木顚以轆轤懸竹屋。穴孔向外﹐以老花近視二鏡疊作筒安孔中﹐卽千里鏡也﹐能睹百里外人馬。使能書者居其上﹐以長繩懸鈴達內營﹐名曰天觀﹐一有所見﹐卽書條搖鈴索報信。又掘地三四丈﹐埋甕﹐使耳聰者臥其上﹐能聞百十里人言馬嘶。亦以鈴索達內營﹐名曰地聽﹐一有所聞﹐亦如前錄報。再遠則廣布細作﹐故遠近巨細﹐無不周知。又作連翔陣﹐人各執噴筒﹐以毒藥煮細沙﹐晾透納筒中。每伍間弩手一排護之。戰必搶上風﹐順風揚沙﹐入人目卽迷﹐疼不得開。弩手槍手繼之﹐是殺瞽目也﹐故易勝。

時敗去之賊復邀洞獠﹐大舉而來。先驅牛羊駝馬在前﹐土車隨之﹐至寨前﹐觸弩機中箭者畜牲耳。箭盡﹐卽以死畜並土車塡壕﹐一擁而入。則良玉已遁﹐遺有糧食甚廣。眾皆以爲得計﹐居之不疑。未幾﹐寨中地震﹐火炮直衝。頃刻寨地皆陷﹐糧食中火箭火球竟發﹐煙焰迷空﹐死者數千人。餘賊爭奔出寨﹐則圍兵四合﹐眾皆請降。良玉審其爲惡者誅之﹐脇從皆釋縛﹐賞以口糧﹐曰「去畱任汝。」僉感徳畏威﹐皆曰「願從夫人﹐𨿽死不去。」又益數千人﹐旁寨咸服。乃教以屯田富彊之法﹐遂雄據一方。生大悅曰「方賊之劫寨﹐卿何預知之﹖」曰「得天觀地聽力也。賊來時﹐牲畜在前﹐土車隨後﹐早以見聞得報。我知此法前寨必破﹐故退伏於外﹐而以地雷火炮伏寨中。彼見寨多糧食﹐諒必停畱﹐不知中藏火箭火球等物也。彼方住歇﹐我使人由地道燃火綫轟擊﹐賊已膽裂﹐外又促之﹐進退不得﹐有不降哉﹖今以降人居外屯田﹐有益無損﹐是以日見富彊。」生曰「今富貴全矣﹐卿誠天人也。」良玉曰「富不過百萬﹐貴不過土司。卑卑者何足道哉﹖行將建大功於國家﹐膺天朝之髙爵厚祿﹐方吐英雄之气耳。君姑待之。」

此前明崇禎間事也。時寇圍京師甚急﹐檄四方勤王師。良玉偕其夫拔寨俱起﹐使其兄前驅﹐順風揚沙﹐轉戰皆捷﹐京師解嚴。帝大悅﹐召良玉入覲﹐欲侯之。玉辭曰「侯及婦人﹐古𨿽有之﹐非天朝體制。無已﹐請貤封夫主。」乃召馬生﹐以爲靖北侯﹐賜予無算。以良玉爲勇烈夫人﹑石柱大元帥。謝恩出﹐閣部索賄﹐玉謂其夫曰「朝綱紊矣。帝之左右皆諂媚貪讒之輩﹐勢必不久﹐勿預其禍。」遂托故告退﹐振旅而歸。秦良玉之子孫﹐至今世襲土司勿替。

薌厈曰﹕觀制軍夫人與秦良玉所籌畫﹐古之偉丈夫不過如是。不意巾幗中有此人物﹐天開奇局也。予向讀《易》﹐疑陰陽之說。陽盛於陰﹐何不曰陽陰﹖或曰《易》卦皆倒裝﹐終不足以解惑。今觀二夫人﹐方知陰之明者﹐直可蓋陽﹐此陰陽二字之確解也。

某郎中

郎中某﹐武林人﹐能憶宿世事。云前生爲蘇郡庠生﹐六十無子﹐家寒教讀度日﹐僅足夫妻糊口而已。自曾祖父母以下三代未葬﹐恆以爲憾。乃發願每夜焚香一枝﹐跪告天日﹐願減己壽﹐俾進財百金以葬三代﹐死亦瞑目。積虔五六年﹐未能如願而卒。

其魂飄然入陰司見閻羅王﹐王曰「此孝子也﹐願減算以葬父祖。不知汝父母生前惡業甚多﹐致汝絕後。汝𨿽一點誠心歷年不懈﹐但生平不過安分﹐無大功徳﹐不足挽回造化。然孝思可敬也。」賜之坐。左右報大孝子到﹐王命開正門﹐身出迎之。見一披髮尺餘﹐鳩形鵠面之丐﹐鶉衣百結﹐水濕淋漓﹐見王下跪﹐王扶之起﹐攜手而入﹐設座生上。王獎不絕口﹐丐觳觫不安。生甚疑慮﹐王顧之謂生曰「汝疑此君乎﹖此君鎭江人﹐生於貧家﹐自幼失怙﹐其母攜之乞食。至七八歲時﹐膝行隸乞﹐以養其母。又逾七八年﹐其母老病不能行﹐此君負之﹐哀號於市﹐人皆憐而濟之﹐必飽其母而後敢自食。如是者十餘年﹐其母病卒。此君求化一席﹐創土埋之﹐投江而死。是一生專行其孝﹐別無他志。孝爲百行先﹐出於下愚之人﹐豈不足以感動神明哉﹖」正議論間﹐忽見紅光照耀﹐瑞彩繽紛。堂上堂下吏卒俱俯伏﹐朱衣判報聖僧來矣。王亦下堂跪﹐見五色云自天降﹐中立一胖大和尙﹐以手援閻王起而笑曰「老僧七世修行﹐尙須過臺下。不知何歲西行耳﹖」王肅容致敬曰「聖僧根蒂旣深﹐證果不遠矣。」和尙曰「正恐墜落耳。」乃設座公案前。王侍立﹐和尙命之坐﹐然後隅坐鞠躬。時生與丐皆避殿下﹐和尙舉目徧觀﹐在羣鬼中指曰「此二孝子也﹐請來相見。」二人入拜。和尙合十答禮﹐皆命坐。左右獻茶﹐和尙舉杯謂二人曰「此茶飲之味性﹐然不飲則違天條。老僧請以法解之。」命二人擎杯至座前﹐和尙默誦神咒﹐茶水自涸﹐各舉空杯對閻王曰「飲訖矣。」王唯唯。髯判執簿進王曰「聖僧下降吉時到﹐請卽飛升。」見數鬼卒扶長梯置殿前﹐王肅和尙登梯﹐和尙曰「有緣者二子﹐可以同登。」王卽命判注簿﹐使二人相隨。僧前丐中生後﹐直上數百級﹐足力不濟﹐乃墜﹐囡然一聲已作孩矣。

開目見本生父母皆喜曰男也。生覺頂心虛怯不能言﹐惟笑啼而已。得乳甘美果腹。至三歲﹐囪門合而能言﹐憶前事了了﹐如在目前。知鬼神敬孝子﹐是以一舉一動無不曲體親心。父母愛如珍寶。前生所讀書不忘隻字﹐五六歲卽理前業﹐能詩文﹐稱神童。八歲入學﹐十三舉於鄕﹐十七成進士﹐授禮部主事。父母相繼歿﹐哀毀盡禮﹐守制三年。二十而娶﹐入都復職。元日大朝﹐隨班禮畢﹐皇上退殿。一太監至主事前﹐問姓名官職﹐曰「某親王有命﹐請主政公今夜入府有話。」授以牙牌曰「持此以達﹐門官卽不敢阻﹐得速見也。」主事向不識王﹐心甚疑之﹐然不敢拒。歸宅﹐晚膳後登王府﹐以牙牌手版交門官。引入見王﹐其狀貌卽大和尙也。王笑迎曰「故人猶憶前事乎﹖」主事再拜曰「惟不敢忘我王大徳。」王賜之坐﹐曰「余在殿上遙睹君貌猶昔﹐故使人招君話舊。君今𨿽登仕版﹐然世事紛擾﹐不若修行之樂也。餘生不食葷﹐憶前生所作工課﹐惟默爲之﹐恐駭聖父母聽聞耳。然時時懼墜落﹐不敢稍生妄念﹐今將回首矣。君何不棄官入道﹖」主事曰「固所願也。但家貧子幼﹐難擺脫耳。」王曰「事不難﹐君記孝丐否﹖余將使彼助君﹐不可爲外人道﹐靜候時運耳。」主事起告退﹐王曰「君去不必再來﹐修心爲要﹐無多囑也。」主事叩謝而出。

未幾﹐琉球國入貢請封。內降特旨﹐以主事爲正使﹐假一品服飾﹐乃謝恩領敕﹐會副使航海而去。至則國王於城上架天橋﹐鞠躬逢迎﹐主事見王披髮削臉﹐猶有丐狀。王行禮受封畢﹐執主事手作華言曰「故人識賤丐否﹖」遂大笑。主事曰「大王孝感動天﹐作一國主。如某卑卑者﹐不足道矣。」王笑曰「天使何讓也﹖王﹐人不大於諸侯乎﹖吾今有私情奉托﹐天使榮旋時﹐敢以萬兩黃金爲囑。若還至鎭江﹐吾前生之母尙土葬江邊白楊下﹐以一小半金爲吾母買棺拾骨﹐遷葬髙原。墳前立一廟﹐置地百畝﹐招僧主之﹐歲時祭掃﹐以畢我願。餘金贈君以表相識之情。至正副天使﹐別有常儀﹐君請勿辭。」主事因聆親王先囑之言﹐故直受不辭。

事畢還朝﹐遷郎中﹐以酬其勞﹐訪親王則前月薨矣。乃悟世事虛浮﹐旋卽辭官。歸至鎭江﹐爲琉球王畢所事。因念前生之三代﹐至蘇郡訪其家﹐則老妻早故﹐陋室中八柩尙存﹐盡舉而厚葬之。回家余朱提數萬﹐交安人撫其子﹐己則附居廟宇之淸靜者﹐依髙僧奉佛以終。

薌厈曰﹕人惟知目前﹐故昏昏然營營然以畢世。若知前生﹐則甘苦備嘗﹐有何意味﹐不入空門﹐欲歸何所﹖惜世皆俗僧耳﹐南無阿彌陀佛。

術芷治痘

痘瘡者﹐父母欲火所結﹐病在先天。天一生水﹐故人之五臟腎先成﹐火毒伏其中﹐感時气卽發。其有平險者﹐父母入房時﹐淸心寡欲﹐不茹葷酒﹐則毒輕易出。若食有毒之物﹐而又沈醉﹐所生子女其毒必重。不見富貴之兒﹐殤於痘者多﹐貧賤之子﹐傷於痘者少乎﹖若痘出幼年尙可﹐成丁婚配後出痘﹐成者甚鮮。蓋先天巳傷﹐不能通達故也。凡醫皆執此說。

鄕人黃大者﹐年二十﹐父母已故﹐娶有妻室。幼未出痘。是年春間痘癥盛行﹐黃大忽患大熱﹐一身盡疼﹐入於骨骸﹐求死不得。七八日間﹐面現紅尖數點﹐其妻請鄰翁視之﹐曰「此痘瘡也﹐甚險。」乃延痘科診之﹐曰「陰虧甚矣。必補托而後可﹐以六味地黃加減。」立方而去。其妻以百錢求鄰翁取藥﹐翁曰「我家潮濕﹐甚思買蒼術﹑白芷薰屋﹐正好乘便。」遂入市擇興旺藥肆﹐投以錢與方並買術﹑芷二十錢。鋪夥甚忙﹐包藥之際﹐以藥方誤插術﹑芷包上。翁不知也﹐至家﹐交有方者與黃妻﹐囑速煎而進之。黃大服後﹐卽得安眠。翁夜生盆火﹐開包取術﹑芷﹐則皆藥料矣。急往叩門問之﹐黃妻曰「已煎服半日﹐睡甚安﹐似大見效。」翁不敢言而回。次早往視﹐一身痘花皆現﹐光明磊落﹐且索飯食﹐神气間如無病者。翁詫異﹐卽代爲延醫復診﹐醫曰「已反逆回順﹐非我重用地黃﹐不能如是神速也。今可不藥收功矣。」翁心中抱歉﹐朝夕在側殷勤服侍。果十朝痘盡回﹐痂漸脫落﹐壯健如初。

黃大感甚﹐乃殺雞烹肉備謝禮請醫﹐並酬鄰翁之勞。醫持杯大言曰「非我妙手﹐恐此癥不得回春。老翁閱歷多矣﹐豈不見壯年出痘者十有九死乎﹖」翁曰「不然。假如此癥誤服蒼術﹑白芷﹐將何如﹖」醫曰「一滴入口﹐早已斃矣。」翁卽回家取藥曰「請觀此﹐非先生所開之藥乎﹖」醫檢之曰「是也。」翁曰「是則誤矣。以同市兩包相混﹐而黃大所服者實術﹑芷也。」醫曰「莫與我爭功。我閱書多矣﹐從無術﹑芷發痘之說。此必藥肆匆忙﹐誤包兩料藥﹐實未給術﹑芷也。」翁乃呼黃妻出藥滓示之﹐固術﹑芷也。翁曰「我非爭功﹐若果術﹑芷所愈﹐有後患否﹖是以求教。」醫搖首支吾﹐持謝禮而去。二人懷疑莫釋﹐徧訪時醫﹐皆曰無此情理。或者痘爲術﹑芷逼引入內﹐復發無藥可療矣。二人更急矣。

時巨室以千金延名醫薛生白在邑﹐二人執香跪門求診。生白憫其誠﹐使入診之。謂黃大曰「脈甚和平﹐無疾何治。」翁始以疑質之﹐生白大笑曰「是矣﹐此必黃君祖功宗徳﹐不應絕後﹐故有此誤。若服地黃湯﹐悶死久矣。時醫不知用藥之活變﹐而執古方﹐冤死者不少。彼意謂有夫婦必有房事﹐虧損腎經。故壯年出痘﹐必先補托。不知夫婦之事天生王化﹐互相補益。若以爲有房事者必損﹐則世無八九十歲夫婦偕老之人﹐而鰥寡孤獨皆千萬歲矣。惟好色過度則傷﹐黃君一夫一婦﹐人倫之常﹐復有何損﹖其痘之郁而不發者﹐必平日盡力農田﹐長浸水中﹐深受濕气﹐遏不得達﹐是以痛楚。老翁所市術﹑芷必有數兩﹐大劑投之﹐水气立散﹐有不暢茂條達者乎﹖時醫何能見及此﹖我故曰﹕祖功宗徳﹐鬼神所使也。且黃君脈大而長﹐不但痘不復發﹐且享壽無疑。」二人心始釋然﹐喜躍再拜而去。

烏蛇已癩

蛇之種類夥矣﹐皆追風藥也。內有烏稍蛇一種最毒。姑蘇有曹吏部﹐由郎中出爲粵東潮州府。是邑也﹐凡幼女皆蘊癩毒﹐故及笄須有人過癩去﹐方可婚配。女子年十五六﹐無論貧富﹐皆在大門外工作﹐誘外來浮浪子弟交。住彌月﹐女之父母張燈彩﹐設筵席﹐會親友﹐以明女癩去可結親矣。時浪子亦與宴事畢﹐富者酌贈醫資送去。多則一年﹐必發癩死。且能過人﹐故親人不敢近。官之好善者﹐設癩院收養之。

曹太守有弟已冠﹐不好學﹐日事遊蕩。戚友知此間風俗者﹐恆詔戒之。介弟初亦不敢犯﹐但遊觀而已。一日至巨宅前見一女子﹐國色也﹐不粉飾而自然﹐旣艷麗而莊重。不禁迷戀輾轉﹐再三捨之不得。喟然曰「人生幾何﹐美色難遇﹐牡丹花下死﹐較老髦樂甚也。」意乃決。與女交談﹐引之入室﹐兩情相得﹐有終焉之志。

無如彌月後﹐例應分折。其父母見二人情重﹐不使女知。請介弟前堂大宴﹐詢及家世﹐方知爲太守親弟。屢奉府縣查訪綦切﹐不勝驚駭。但事已如此﹐不能隱匿﹐贈以千金送之回。府太守以乃弟自作之孽﹐無可柰何﹐資送回籍﹐俟死而已。一路毛髮脫落﹐日漸周身發癢。及家﹐其次兄收之﹐慮其蔓延﹐鎖於酒房下榻。嫂氏哀之﹐使老媼給飲食。未幾癩已匝身﹐奄奄一息﹐自知必死矣。

先是介弟去後﹐女方知其事﹐乃與父母爲難﹐誓不二夫﹐必欲同死。其父母婉勸教戒﹐矢志不回﹐不得已以實情告。太守敬其節義﹐允爲作禮﹐遣送姑蘇爲弟守節﹐來投嫂氏。嫂謂女曰「叔病癩已不起矣﹐莫如原舟遄返﹐以妹品貌﹐何患無好逑君子﹐何必戀此及泉人耶﹖」女泣曰「妾故知之﹐不忍郎之獨爲癩鬼。且女身不可二夫﹐來就死耳﹐非效於飛之樂也。」嫂憐而敬之。送女入酒房﹐與介弟相抱而泣。女乃遣婢僕歸復命。親爲其夫調養。

一日﹐介弟使女烹茶未至﹐渴甚﹐循墻而起﹐覓飲房中﹐惟酒缸十餘。尋至室隅﹐尙有剩酒半缸﹐以碗飲至數四﹐渴解而人亦醉倒。女持茶來扶之臥。至次日﹐癩皆結痂﹐人亦精爽﹐謂女曰「此酒大有益處﹐日與我冷飲之﹐當有效。」女順其意﹐每飯必先以酒。半月癩痂尋脫﹐一身新肉滑膩非常﹐眉髮復生﹐居然風流年少矣。夫妻快慰。及酒將完﹐見缸底一大黑蛇浸斃其中﹐蓋烏梢也。出問家人﹐乃知前年注酒時﹐見有蛇在內﹐是以遺棄半缸﹐不意爲貴介弟起病之祥。於是夫婦相將仍赴粵東﹐女之父母及曹太守皆大悅﹐共出財爲謀功名﹐得河泊所官以終。此其有一命之榮﹐故不死耶。余曰﹕非也﹐粵女貞一之操﹐有以感召之耳。

薌厈曰﹕觀上二則﹐可知醫無恆方﹐藥若得當﹐實有起死回生之效。惜時醫執陳方不知變通﹐以至危癥不救﹐安得人人巧遇如黃﹑曹二君耶﹖

金標客

標客金氏﹐籍隸嘉禾。其爲人也好義﹐幼習武藝﹐能運气敵金刃。壯年出外保標﹐江湖赫赫有名﹐盜賊聞風而懼。及其老也﹐腰有千金﹐在江南之淸河立船行爲業﹐悠悠自得﹐不外出矣。

夏日在水閣納涼﹐見一舟揚帆而過﹐篷窗西啟﹐中坐靑年公子﹐外二僕人。回顧舟子﹐識皆劫賊。頓起憐憫心﹐疾捲行囊追及之。乞附舟南旋﹐舟子不納。公子見其二毛﹐憐貧老而許之。舟子曰「人各有心﹐知其無歹意耶﹖設有他虞﹐非我等不預言也。」公子曰「此一老﹐我三人能備之。毋需爾過慮。」金聞言﹐一躍登舟﹐與公子爲禮﹐遂問行蹤。公子告以父宰山左﹐回原籍武林就婚也。與金聯鄕誼﹐談甚洽﹐以長者呼之﹐每飯必共。家人心不謂然﹐見於詞色。公子益尊敬之。舟行長淮時﹐金密謂公子曰「舟子皆江湖積賊﹐今當停泊某所﹐若過此﹐必逗𨖻曠野﹐將行其謀矣。」公子怖甚﹐曰「柰何﹖」金曰「有老夫在﹐彼四五後生不足懼也。某今夜與公子易地而寢﹐看其如何下手﹗」公子甚疑懼。果舟至鬧市竟過。金問之﹐舟子曰「風利不得泊也。」公子益懼﹐夜乃與金潛易臥處。舟行至半夜﹐忽停﹐似聞舟子皆息燈而臥﹐駕長密謂其夥曰「以我五人﹐了彼三人甚易﹐今添一客﹐多費手足矣。」夥曰「客似彊健﹐然老不足畏也。」駕長偕一夥﹐持利斧潛啟艙門﹐系公子常臥處。撫首砍之不入。竊謂夥曰「得無誤砍其枕乎﹖不然﹐文弱少年安有如是之結實頭皮也。」夥曰「汝於星光下照囟門劈之。」二人聽臥者猶有鼾聲﹐乃雙手舉斧猛劈之。斧反激回﹐傷駕長首而跌。金乃揚聲有賊。於是公子主僕舉燈入﹐艙門大啟。金起坐﹐呼舟子﹐夥四人咸集。金曰「駕長何在﹖」曰睡久矣。金曰「頃有賊斧劈我首﹐似言好結實頭皮者﹐駕長聲也。得無自傷乎﹖我標客金某也﹐在千萬寇盜中﹐出入自如。汝五毛賊欲傷我得乎﹖恐自不能保。」駕長聞言﹐亦以布蒙首出﹐五人僉再拜請罪曰「久聞長者大名﹐不意在此相見。長者旣明此意﹐不必多言。我等願革面洗心﹐送公等回籍﹐斷不敢復萌異志。乞恕無知之罪。」金曰「諒汝輩亦無能爲﹐速與我開舟泊揚城﹐爲公子壓驚﹐不汝罪矣。」舟子叩首出﹐揚帆前行。公子及僕皆感甚﹐至揚州盛席宴客﹐不使舟子破錢﹐亦感甚。

未幾舟抵嘉禾﹐金客攜囊告別﹐公子泣畱。金曰「此去皆官塘大路﹐不過二日抵省﹐無下手處。我囑之﹐彼不敢違。」乃呼舟子告之曰「汝等好進公子回府﹐取得平安信來復我﹐日後好相見。若稍有怠惰﹐公子莫給與信﹐汝五人命懸我手矣。」皆曰「不敢﹐惟長者命。」遂送公子歸﹐取札歸報﹐金客回家。

時邑中有數十少年皆習拳勇﹐推一人爲翹楚。其人亦詡詡自得﹐眾皆曰「我邑中老前輩﹐惟金某爲最。汝能勝此人﹐則傑出矣。」其人曰「近聞回家﹐姑試之。」或勸之曰「金長者爲人和靄﹐在鄕黨中犯而不較。汝以少壯而毆衰老﹐勝之不武。」其人曰「我姑戲之﹐亦無傷也。」於是羣伺於市。是日微雨﹐金持蓋著屐出市。其人潛至身後﹐以右手挖其臀。金卽運气至臀﹐夾其手使不得出。故作不知﹐徐徐而行。其人五指痛入心肺﹐不覺哀切求恕﹐金行自若。市人皆大笑。眾見少年色變﹐羣遣金客陪禮﹐金始松臀。其人跌出丈餘﹐伏地不動。眾視之﹐指臂皆靑腫。金回顧微哂曰「少年恃血气之剛﹐狎侮老夫﹐自作孽。但系子侄輩﹐何忍死之﹖公等扶至我家﹐治之可也。」乃共掖赴金宅﹐以三丸給之曰「以酒服﹐當不至大損。」其人服之﹐下血升餘﹐疾𨿽愈﹐而右臂從此無力。

或曰「拳勇亦多矣﹐何至頭能敵巨斧﹐臀能損人臂﹐無乃言過其實乎﹖」薌厈曰「術有所謂金鐘罩鐵布衫者﹐皆運气之功。气之足也﹐至大至剛﹐𨿽以萬觔石壓身無礙。金老想必習此﹐拒斧夾臀猶其小戲耳。」

富貴死生定數

浙人召姓﹐在部充貼寫。夫婦二人生一子﹐已六齡。家寒甚﹐賃小屋三椽以居。夜間鄰宅火發﹐延及屋粱﹐夫婦排窗躍出院。其婦曰「尙有子在室﹐柰何﹖」召曰「吾中年只此一子﹐不可捨也。」復躍入﹐見一靑衣卒手執靑旗引煙下旋﹐一紅衣卒執紅旗引火欲下。靑衣卒見召﹐卽以旗擋紅衣卒曰「姑緩﹐尙有奔牛巡司未出。」於是煙火皆往上避﹐召得抱其子躍出。乃自信將來必爲巡檢也。逢南來者﹐卽訪問奔牛司出息。逾十餘年﹐依然故我﹐鬱鬱不得志而歿。其子接業﹐司官憐其勤敏﹐拔爲吏﹐役滿﹐選得奔牛司巡檢。

又山陰王生﹐在都訓讀。其戚以廉價得廈屋﹐因外宅有鬼甚厲﹐住此者十有九死﹐以致無人敢往。王生膽素壯﹐不信鬼神事﹐謂其戚曰「飲我﹐爲君住宿辟除不祥。」戚深知其彊項﹐不可勸﹐乃飲食之。生擇最凶之處下榻﹐燃巨燭讀書﹐至三鼓﹐倦甚方寤。燭焰漸靑﹐見人影往來幢幢。生意欲起擊之﹐無柰四肢如縛﹐口禁不得言﹐惟心甚了了。微聞一鬼言「何人大膽﹐敢來撓攪﹐我必斃之。」一鬼前﹐細閱生面目﹐搖手曰「此太平父母﹐不可犯。」眾鬼笑曰「據汝言亦不過太平父母而已﹐何足畏﹖縱不斃之﹐戲之可也。」乃共舉其榻﹐滿室盤旋。生覺頭暈身顚﹐煩懣欲絕﹐雞初鳴始散。生方得安寢﹐日午未起。其戚慮有他故﹐使人逾墻拔關至榻前﹐見生酣睡﹐喚之醒﹐生張目曰「公等來看太平父母耶﹖」述其故﹐共賀之。生亦自詡將爲明府﹐且平安也。每謂所親曰「吾若得爲大令時﹐某司刑錢﹐某司總務﹐吾家大兄只堪接待賓客而已。」無如每試被黜﹐年逾不惑﹐狁諸生也。偃蹇甚﹐捨去投親﹐引入都中作吏﹐滿日選得太平縣典史。

有揚州菜傭劉大者﹐負販渡江。至江心風浪大作﹐渡船顚覆﹐與二十餘人沈入江底。大於昏暈之中聞唱名查點聲﹐不能開目視。未幾點完﹐似有神問何多一人﹖有來提驗者髙聲報曰「此南部中人﹐不合死此。」神曰「可送之登岸。」覺有推之者。張目﹐已在瓜州灘上臥矣。徐起走回﹐每問人南部系何官職。時前明萬曆間也﹐或曰「南部自尙書以下郎官俱全﹐汝非讀書人﹐那得至此﹖」又一人曰「習武可作兵部差官﹐亦部中人也。」大聞甚喜﹐然無力應試﹐與戚友謀﹐共助之﹐得入營充伍。大甚奮勉﹐諸差向前﹐不稍退諉﹐武弁甚喜之。其時揚郡遭大火後﹐營師議設救火﹐兵弁舉大爲兵目﹐食雙分糧﹐意謂官有望矣﹐不勝歡忭。一日﹐商家失火﹐劉大率眾持撓鉤往救﹐弁命升屋鋸梁。梁斷﹐劉大墜入火焚死。

薌厈曰﹕由上三則觀之﹐可見定命之理竟無可動移也。乃前明袁了凡先生有《立命篇》曰﹕先生以皇極數推算﹐命該廩貢﹐得尹無子﹐壽止五十三。遇雲谷禪師授以功過格﹑準提咒。一意行善﹐至一萬六千餘條。登科發甲﹐官縣令﹐且有子﹐壽至七旬餘。然則趨吉避凶﹐鑿然有據。禍福自己求之﹐豈妄言哉﹖吾願世之君子﹐不可如前三人之爲數縛﹐當效了凡先生修身立命﹐超出數外﹐豈非豪傑之士乎﹖

一技養生

吾鄕有鐘生者﹐業醫。無人延請﹐偃蹇不堪。乃赴豫投親戚之出仕者。其戚系閒曹﹐又未補缺﹐鐘依之糊口而已。六月間﹐豫撫太夫人疾急﹐醫皆束手。屬員來見﹐必問有南醫否﹐其戚以鐘對。中丞命卽召之﹐其戚諄囑小心﹐鐘唯唯而去。中丞延入臥室﹐見窗戶皆閉﹐大生鑪火﹐熱不可耐。太夫人猶衣棉﹐且覆以棉衾。鐘診之﹐無脈。出謂中丞曰「太夫人陽伏於內﹐陰見於外。當此大暑之時﹐必先去火開窗﹐並去棉衾﹐則脈必復。脈復乃可定方也。」中丞曰「前醫無言及此者﹐先生髙明。」乃從之。未幾﹐太夫人索飲﹐中丞大悅曰「我母不言已二日矣﹐今依先生法﹐竟大蘇醒。」復請診視。鐘診之得脈﹐以藿香正气湯飲之﹐立痊。太夫人悅﹐命畱在署﹐欲官之。爲之報捐未入流﹐奏畱豫省﹐充文巡捕。中丞言聽計從﹐因此獲財無算。

又張生系鹺商子﹐一無所長﹐惟好口腹。廣搜古今食譜而準酌之﹐烹調甚精。未幾父死業敗﹐室人交謫﹐暫避武林﹐寓呂祖閣。閣前樹木茂盛﹐有亭納涼甚適。閣之左有大宅﹐系候補太守公館﹐其僕從暇卽來亭內坐談﹐以是識張。數日間﹐聞太守盛怒﹐鞭撲家人﹐罵詈無已。其僕亦有時來﹐皆楚囚相對﹐非復從前暢快矣。張偶詢之﹐一僕告曰「主人蜀之富族﹐納資得官。所好者精饌﹐有得意庖人偕來﹐日前中暑而死。主命我輩覓人﹐不如意則撻舉薦者。連撻多人﹐皆不敢引進矣。又詈我等無良心﹐必欲餓死主人也﹐故嚷嚷不絕。不意偌大郡城﹐尋不出一善庖者。我輩命該絕矣。」同輩皆咨嗟嘆息。張微曬曰「我以爲有大事也﹐故如此盛怒。區區者何地無之﹐君等誠不善覓耳。」僕曰「然則先生能之乎﹖」張曰「未識汝主果知味否﹖」眾僕皆喜曰「我等姑耐一頓皮鞭﹐請試爲之。」乃具應用之物交張﹐成四簋。夕飧進之﹐其香始升﹐不覺觸鼻。太守曰「何來此味﹖」試嘗而甘之﹐大啖飽食。呼僕問所從來。僕告之故﹐立命傳見。張曰「我非庖人﹐因圖館寓此﹐行將歸矣。豈爲人作廚下媼哉﹖」僕復命。太守曰「客何能﹐欲修金若干﹖肯爲我庖人指點﹐我必延之。汝等善爲我詞﹐不可失此人也。」僕又往商﹐張曰「汝主必欲畱我﹐歲修三百金﹐親來聘請﹐爲司帳房兼督庖廚可也。」

眾僕惟恐失之﹐急爲辦行李衣裝復命。太守往拜﹐訂交﹐一一如約﹐相得甚歡。未幾﹐太守得缺﹐張爲司總﹐加修至千金。因此起家。

又有婦人善哭者﹐無端發聲﹐聞者淚下。南俗富貴之家凡有喪﹐弔客來不絕﹐內幃須終日哭。主婦力不逮﹐或薦此婦代哭﹐能日夜不絕聲。弔者聞其哀甚﹐僉稱主婦孝。於是有喪之家爭延之﹐通邑無二人。故鮮暇日﹐亦得小康。

薌厈曰﹕人旣不能上達﹐必習一長一技﹐以爲仰事俯育之資。否則﹐妄想求財﹐我不知渠何所藉。或曰﹕前三人亦命應如此﹐不然﹐飽學秀才埋沒在蒙館中者不知凡幾。一長一技﹐更何足道哉﹖余曰﹕如君言誤人不淺﹐若無所憑藉而待命﹐天其雨金雨粟乎﹖非所以勵中人也。

昔有襪匠﹐業甚興隆﹐晚年得子愛如珍寶。年將及冠﹐猶不使學事業。親友皆勸之﹐匠曰「有命存也。」故人皆戲呼之曰襪公子。時有推五星者曰張鐵口﹐名卓卓。匠使推其子命﹐鐵口曰「此大富造也。行年三十﹐家資五百萬。我在貴邑推命多矣﹐無出其右者。」書單與之。匠大悅﹐歸使其妻以錦作囊﹐納單其中﹐懸於其子胸前曰「無忘發財之年。」且以誇示親友﹐益任其怠惰矣。爲其子完姻後﹐匠夫婦相繼亡。其子不能自立﹐所遺襪肆爲其夥抵盜淨盡﹐漸至夫婦相攜行乞。惟日盼而立之年作富翁矣。至二十九歲﹐適遇大饑﹐人人不能自給﹐誰肯濟丐。其人餓病於枯廟中將斃﹐忿謂其妻曰「我不濟矣﹐我之不習一業﹐以至此者﹐皆張鐵口誤我也。汝年少艾﹐不患無溫飽日。我死後﹐汝號於市日﹐有能棺殮前夫者嫁之。諒必有人承值﹐殮時必以命單納棺中﹐我將控於冥司﹐爲妄談命者戒。」遂歿。其妻如言攺嫁而葬埋之。其人之魂見閻羅王﹐訴其冤苦﹐王爲追鐵口至﹐究之﹐鐵口曰「小人推命從無謬誤﹐恐其八字不準﹐非小人之過矣。」王使判查降生簿﹐則其命運與單符合。王曰「如此其財何在﹖」判又查應富簿﹐曰「某應以貿易起家﹐已於降生之年交招財﹐利市二神矣。」王釋鐵口﹐使鬼卒押其人問二神﹐曰「有之﹐某應以二十歲外漸成家業。吾神在三百六十行買賣中﹐查無其人﹐無從給付﹐恐其誤習文學﹐則非吾所能主。已於某年月日送文帝去矣。」又押赴文昌宮﹐朱衣神曰「有之﹐收財之日曾稟明帝君﹐請以數萬金﹐準作科甲﹐出宰一方﹐以餘財付之。乃歷科以來﹐魁星在南北大小文場中查無其人﹐恐誤習武﹐於某年月日送武帝去矣。」又押赴關帝廟﹐周將軍曰「有之﹐吾奉命巡武場﹐並無其人﹐恐誤其發財之日﹐遂交轉輪王處矣。」又押至第十殿﹐王命判檢簿曰「有之﹐因其人旣不習文武﹐又不習商賈﹐無從給發﹐不得已飭交當方土地﹐埋藏其家﹐使掘地得之甚易。今猶未得﹐是土地之過也﹐請追問之。」乃召土地﹐曰「小神領有此銀﹐知其人已流落枯廟﹐卽以其銀埋在廟階之下﹐無柰其人從不動土﹐且未曾掃地﹐欲雨給之﹐恐其不知暫避﹐誤傷性命。正無法可施﹐今旣來此﹐原財奉繳﹐以脫小神之累也。」王曰「嗟乎﹐天下竟有如此怠惰之人﹐神亦不能福之﹐使其爲人也﹐實害之也。然某前世之福澤尙在﹐無已﹐判作富貴家貓﹐眠錦繡而食膏粱﹐毋庸自力。且所見之財﹐亦千百萬也。」故人而無能﹐不如爲畜。

第五卷

六壬神課

吾鄕張君﹐鹺商子也。幼多病﹐故不甚讀書﹐然敏甚﹐具慧解﹐書旨皆能領悟。及冠﹐自覺气稟甚弱﹐不願婚娶。一日﹐在朋友案頭見《大六壬》書﹐悅之求教。友曰「我𨿽知此﹐不甚精。」遂以大略指示之。張攜歸學習﹐不忍釋手﹐復購求他本以爲揣摹。聞有祕本﹐不惜重價﹐不畏遠道﹐務羅而致之。不售者﹐親往手錄。是以其書盈室﹐多人所不經見者。研精十載﹐忽大悟曰「道不遠人﹐非書所能該。」進束書不觀﹐亦不肯爲人決事。有時自露其機﹐則無不中。

忽謂兄嫂曰「此宅住不得矣﹐速往某親戚家借寓﹐猶可及也。」兄曰「宅乃祖遺﹐居此百餘年﹐丰衣足食﹐人口平安﹐有何不美﹐而欲依親戚家﹐不爲人非笑耶﹖且遷宅不易﹐汝勿多言。」再三懇之﹐兄嫂執不可﹐張乃哀求其母曰「十日不遷﹐兒爲大不孝子。必見責於天而受禍也。」其母夙愛憐之﹐見惶迫之狀出於至誠﹐諭長子遷居。迫於母命﹐往覓其戚假宅。戚果非笑之。然其家宅廣人稀﹐樂親戚之情話﹐允之。張君迫促速移﹐上下皆有怨言﹐若不聞也﹐督催益急。至九日﹐母尙在舊宅督理﹐張突負而趨﹐言勿驚老母者再。甫至戚家﹐喘息未定﹐人報左鄰火發﹐延及張宅﹐頃刻蕩然。而張氏之器用財賄無傷也。然後怨者徳之。

母與兄曰「何不先言﹖」張曰「天機不可預泄﹐然與先言何異耶﹖」

一日﹐至其表兄王生家道賀。王曰「無喜可賀。」張曰「老兄長郎今科舉孝廉﹐非大喜耶﹖」王曰「弟言諒無謬。旣來道賀﹐必得飲食。家中猝不及備﹐請往市肆可乎﹖」張曰可。同往至市﹐途遇一友﹐王邀偕往。入肆﹐飲畢送面來。張曰「兩碗足矣。何必三﹖」王曰「三人也﹐豈可兩﹖」張曰「一人不得食也。」皆舉箸笑曰「今亦有錯謬時乎﹖」言次﹐友家人來報﹐其母痰作幾危﹐請速歸。視友乃投箸而去。王曰「弟毋乃仙乎﹖我等飯後速往友家探之。」張曰「無傷﹐其母痧發﹐刻已愈矣。」食畢﹐餘一碗﹐皆飽不能食。張曰「賣之可也。」王曰「何人肯買剩面﹖」張假筆書條曰「爲官事見官面﹐虎頭人食此面。」王乃囑肆主曰「爲我賣此面。」肆主笑諾之。果有一人頭汗淋漓入座﹐急索涼面﹐肆主卽以剩面與之﹐甚得。王徐問曰「君髙姓﹐何如此急急也﹖」其人曰「我虞姓﹐爲役所迫往見官﹐故需涼面。」速食而去。

於是二人偕往友家。友出迎﹐問其母果發痧﹐絕而復蘇。家人皆外出請醫﹐二人渴甚﹐無人烹茶﹐張曰「廚有大柿二﹐亦足解渴。」發尋之果得﹐分食二人而去。是年﹐王生子應大比歸﹐往候。張君曰「侄今果中式矣。我有一物遺君。」出匣﹐封志其固﹐曰「捧歸懸之﹐榜發後啟視。不可預發﹐致我與君皆速禍也。」王敬謹攜歸﹐榜發拆視﹐內貯全榜一紙﹐報捷者來出錄﹐比對無一誤者。

未幾﹐張君疾作日甚﹐表兄盧翁𨿽市井中人﹐而朴誠方正﹐來視疾曰「惜弟天生才智﹐不習正業﹐用心於無益之地﹐耗損心血成此危癥﹐亦自悔乎﹖」張笑曰「命之修短﹐天也。知數固死﹐不知亦死。與其昏昏﹐何如昭昭耶﹖」盧曰「人𨿽傳弟知未來事﹐是或可信﹐豈能洞見肺腑﹖」張曰「弟請爲兄決之﹐兄稍回避。」乃執筆操算﹐作單以匣封固﹐謂盧曰「兄攜回﹐晚開之。」盧如其言﹐歸肆貿易﹐夜核帳後開封﹐則是日出入總帳一紙﹐釐毫不誤﹐盧乃服﹐來謂張曰「弟能如是﹐豈非仙乎﹖何以仙亦有疾﹐是所不解。」張曰「仙則不能﹐惟六通已得其二﹐惜知之晚﹐而又自執其能﹐不得精進﹐以結內丹。天乎﹗假我數年﹐卽成道矣。無如數盡於某月日。從此長別﹐不亦痛哉。」相向而泣﹐至日果卒。

薌厈曰﹕書自聖經至雜藝﹐載當然而不載所以然。惟博聞彊記﹐則左右逢源﹐一旦豁然貫通矣﹐小道可觀﹐其張君之謂乎。然由一藝而追其極﹐皆道也。所患者自執其能而止﹐此張君之所以悔乎﹖

文孝廉

有陳孝廉者﹐家甚寒。貸親友數十金入都會試﹐獨行至王家營﹐以三十金雇車。兩騾甚膘壯﹐車夫目立眉揚﹐挺胸凸肚﹐亦甚勇健。陳喜﹐意謂能速馳也。不意車夫橫甚﹐甫入山東境﹐車價支訖。宿第三站時﹐入陳君室坐﹐借十金﹐如不給不能前。陳曰「此地距都千有餘裏﹐安得多金濟汝﹖果不能前﹐還我原價﹐另雇可也。」車夫曰「長裝短卸﹐向有行規。休想毫釐也﹐我不慣與小人乘﹐請辭。」商聲紛爭﹐陳君泣下。是室逼近上房﹐所寓亦會試新孝廉﹐大車五六輛﹐主僕十餘人﹐方喚妓雅歌倩酒﹐聞攘攘聲使僕詢問。車夫曰「我等算帳﹐何預汝事﹖」陳乃實訴所苦。僕入主出﹐攜陳君去﹐敍科分﹐同年也。同行三孝廉﹐此君文姓﹐爲主﹐謂陳曰「兄獨行踽踽﹐宜爲小人所侮。我聞車夫甚橫﹐當教戒之。」立呼車夫入曰「汝何敢與客爭﹖」車夫曰「小人貧困無聊﹐故爲人僕﹐不過向客假數金耳﹐不意其肆咆哮也。」文孝廉曰「果爲是﹐我假汝十金﹐明日隨幫早行﹐不許再有後言矣。」車夫唯唯。五鼓開行﹐使陳君車在文前。

行不過二十里﹐車夫趨狹路疾馳﹐陳覺有異﹐始則喝問﹐繼以哀求﹐車夫曰「今日之事我爲政﹐汝尙有同年友相助耶﹖」時文孝廉僕見陳車斜馳去﹐告主人。文目﹕「是不懷好意。」疾躍出車﹐解驂乘健騾﹐不鞍而馳之。車夫有覺追者﹐奮力鞭兩騾。而文馳已及﹐以一足踹車轅﹐兩騾寸步不能移﹐以一手提車夫擲地﹐飛身踏其背﹐奪鞭﹐鞭之數百。車夫哀號求恕﹐陳君下車爲之緩頰﹐而後釋之﹐使陳還坐。而己坐轅上﹐押送回大路。謂車夫曰「我𨿽文士﹐而習武功﹐無論汝一人二騾﹐能止之不足奇。汝觀我以兩手倒挽五六套大車﹐可使逆行。」試之果然。車夫咋舌﹐始畏懼不敢蔭異志。相隨入都﹐還文孝廉所借之銀而去。陳君感甚﹐曰「兄神力無敵於天下﹐生成乎﹖抑練習乎﹖」文曰「此《易筋經》法也﹐其書具在﹐勉習之無所不可﹐人自不爲耳。」從此相得甚歡﹐遂成莫逆。

薌厈曰﹕此入道之大端也。夫道﹐無所不可。養气﹐則至大至剛﹔養志﹐則修齊治平﹔養身﹐則合精气神爲正一。可以飛升﹐可以拔宅。卽《易筋經》一書﹐達摩傳爲入道基﹐非僅習勇力也。人配天地曰三才﹐其才本廣大無倫﹐故儒家之明徳﹐道家之三寶﹐釋家之本覺﹑眞心﹐人人共具﹐專其一而修之﹐聖賢仙佛惟人所願﹐豈僅勇力乎哉﹖

妖人邢大

燕人邢大﹐幼失怙恃。年十七﹐艷麗過好女﹐因無事業﹐偃蹇不堪。裏有洪大者﹐家小康。有龍陽之癖﹐亦無父母妻子。途遇邢﹐目逆而送之曰「此天下尢物﹐可遇而不可求者。」尾至其家﹐見隤垣敗室﹐虛寂無人﹐入門唁之。邢見洪來﹐羞澀之態﹐亦若女子之初見良人者。洪訊得困苦狀﹐不勝憐憫曰「弟若肯隨至家﹐我能溫飽之。」邢本無能﹐腆然隨去。洪爲置鮮衣﹐給美食﹐撫養周至﹐邢實心感。一日飲內室薄醉﹐邢顏色煥發﹐洪不能復忍﹐擁之求歡﹐邢曰「弟受兄徳澤無以加矣。身非艸木﹐焉得無情﹖以身報之﹐固所願也。但日後色衰愛弛﹐弟仍落魄無依﹐徒貽失身之誚﹐不如其已。」洪曰「我只圖好色﹐不分牝牡。弟若蓄髮披鬟﹐終身相從﹐卽我妻也。決不再娶﹐誓無異心。」邢遂與同宿﹐兩情益密。邢從此養發貫耳作旗裝﹐儼然國色﹐且習女工﹐鍼黹刺繡甚巧。洪嬖愛益甚﹐所欲無不順從﹐服飾之珍﹐飲饌之腴﹐甲於貴冑。夫好男色者﹐必病股與目﹐況旦旦而伐之﹐有不速斃者乎﹖三年﹐洪業漸敗﹐目旣眊﹐而半身不遂矣。

先有劉六者﹐亦美男子。洪與結爲昆季﹐恆引至家與邢相見﹐則曰「我妹也。」劉見其娟美﹐亦愛戀之。洪已有交易之心﹐而邢不許。故每見劉﹐則一禮而退﹐劉亦無可如何。值洪病革﹐劉願以重聘婉求其妹爲妻。洪與邢謀曰「我病不能復起矣。今汝已習女裝﹐聲容舉止宛然好女。本相訂終身﹐不意半途拋撇。若戀我﹐則無男子守節理﹐若仍攺男裝﹐則已失本來面目﹐又未習丈夫事業﹐後作餓殍﹐皆我累汝矣。汝縱無怨﹐我在九泉亦不瞑目。不如因劉子之好嫁之。我得財禮可藉以飾終﹐汝亦得其所矣。」邢曰「我非眞女﹐彼娶而後覺之﹐能相容乎﹖」洪曰「世無不好色者。彼若覺察﹐汝須善爲調停。溺愛之人﹐決無僨事。況劉之爲人與我相同﹐我故願托之也。」邢諾。洪以告﹐劉遂轉告父母﹐邀媒行聘﹐擇吉娶之。父母親戚見新婦婉孌柔順﹐與其夫一對玉人﹐交相慶慰﹐劉更欣喜。至晚入房﹐曰「妹何見我卽避﹐今夜更避何處耶﹖」擁入衾中。邢早於兜肚下作袋﹐將腎囊前陽包起﹐仍曲舉其股以臀竅受淫﹐故不覺也。然日久廝熟﹐時亦漸熱﹐劉必欲盡去邢之上下衣﹐彊赤其體﹐無從慢藏﹐厥物顯露。劉不禁駭異﹐邢擁劉盡媚﹐而實告之曰「爾若捨我﹐恐女子中未必有勝我者。」劉曰「我固不忍捨汝﹐但娶妻爲子也﹐汝能生育乎﹖況我家不過僅可度日﹐無餘資再娶﹐不誤我後嗣耶﹖」邢曰「毋恐﹐我有祖傳符篆﹐能看香治病。爾倩人繪女仙像供養﹐我將有仙人附體﹐治病神效。傳播人知﹐業必興隆。得財後任置妾媵﹐不爾禁也。」劉曰「爲我謀則善矣。但汝以男子身而爲此﹐何能忍乎﹖」邢益媚嫵之曰「此事始𨿽楚而後樂﹐恐天下男子知此味﹐人人欲嫁丈夫。世間甘爲此者非我一人也。爾如不信﹐請嘗試之。且閨中事外人不知﹐何妨互相爲樂耶﹖」劉亦迷而順之。從此﹐夫其夫而亦婦其夫﹐婦其婦而亦夫其婦。兩美交融﹐眷戀之情益切。

劉發財心勝﹐告於父母﹐別居附近鄕屯。傳播仙姑治病之說﹐人見以美婦行醫﹐爭相延請﹐日得時錢數貫。一番役垂涎婦色﹐詐病喚邢去﹐入室突擁而撫其下體﹐出其不意﹐不及掩飾﹐居然偉男子也。役縛而訊之﹐邢哀求包容﹐願任雞姦而多與之賄。役曰「村中不乏少艾婦女﹐非親卽故﹐容汝在此﹐皆不得作完人矣。且我獲妖人﹐官賞必厚﹐豈貪汝賄自貽伊戚耶﹖」並獲劉六送坊。轉入秋部﹐鞠實﹐於左道惑人本罪上﹐加重問擬繯首﹐卽行正法。劉六照爲從例﹐刺配黑龍江﹐給索倫達呼爾爲奴。此嘉慶十二年四月案﹐有友任刑曹者﹐錄出原供如是。

薌厈戲判曰「看得邢有宋朝之美﹐洪生衛靈之心。食我余桃﹐旣若情諧合巹﹔報其斷袖﹐何妨長與同衾。倘暫解弁冕以披髻鬟﹐時之所有﹔乃永謝衣冠而爲巾幗﹐古之所稀﹐創新法於狂童﹐應遭冥殛﹔使舊寵爲歸妹﹐隨肆奇情。

彼劉六者﹐旣經明辧雌雄﹐當發電閃雷轟之怒﹐何竟互爲牝牡﹐反追雲翻雨覆之能﹖彼丈夫﹐我丈夫﹐陰陽敵體﹔出乎爾﹐反乎爾﹐前後相償。從此潛迹閨門﹐法猶可避﹔竟敢炫奇聞裏﹐情無可原。立異者律以妖人﹐允宜繯首﹔爲從者配充奴子﹐投彼索倫。此判。」

郭去非

吾鄕郭君去非﹐世家子也。生好絲弦聲﹐𦇤褓中聞爲彈阮成琵琶者﹐卽在母懷喜躍。至十四五歲時﹐見戚某有撫琴者﹐戀戀不捨。某爲之指點手法﹐卽專心致志。數十年無間寒暑﹐朝夕一琴。是以心平气和﹐恬淡寡欲﹐不但無求富貴心﹐卽加以橫逆﹐亦置若罔聞。人皆以癡譏之﹐莫有知其能者。

壽辰﹐親友集賀﹐郭君惡囂﹐避居一室﹐使其子酬應而已。晚宴畢﹐有二三老人系外兄弟輩﹐曰「主人以琴名有年﹐必有與凡手異者。平日不敢請﹐今特乞壽星賜聞法曲﹐勿以對牛卻之是幸。」眾皆踴躍附和﹐其子達意。郭君攜琴出曰「此聖賢之法器﹐天地之中聲﹐可以通神明格鬼神者也。」其戚曰「如是必能使我移情﹐但通神之說未敢遽信。」郭因命其子設鑪焚香﹐多舉燈燭﹐閉其窗戶﹐囑少年膽怯者毋懼。皆笑曰「三四十人在此﹐卽鬼神現形﹐何懼之有﹖」郭君調弦入弄﹐洋洋盈耳。未幾﹐聲漸悲戚﹐燈焰漸昏。覺幽風颯颯﹐鳴聲嗚嗚。竊聽之﹐婦女皆泣﹐忽似窗外來百十人拋擲泥沙﹐窗紙欲裂﹐逼人毛髮皆豎。於是幼男童女撲入老者懷中﹐少年互相擁持。一老搖手曰「曲不可終矣。恐膽怯者成悸疾柰何﹖」郭君微笑﹐攺弦易操﹐燈燭驟明﹐覺陽和之气滿室﹐悠然而止。客曰「所彈何曲﹐而能如是﹖」郭曰「普庵咒﹐第一轉僅彈六段﹐君等畏懼不及再轉﹐卽收矣。」皆再拜曰「神乎其技﹐𨿽有他樂不敢請矣。」肅然而退。

壬戌淸明﹐郭君攜本族兄弟子侄輩﹐買舟赴武林祀墓畢。遨遊吳山﹐舟泊城內﹐大雨連日﹐山泉暴注﹐河水頓漲﹐平岸塞橋﹐舟不得行矣。且風狂浪急﹐顚簸不安﹐乃移舟藏於巨室水閣下。是日斷炊﹐眾皆惶迫。郭君笑曰「無傷也﹐今在患難之中﹐不得不貶我聲價﹐以琴求食似尙可得。」眾曰「然不能登陸﹐柰何﹖」郭曰「毋庸。」乃橫琴前艙﹐作《水調歌頭》。甫畢﹐閣上有開窗問者﹐舟子以實告。旣而水閣大開﹐請舟入廠內安泊。僕從數人﹐左右張蓋﹐送一老者登舟。去其雨衣﹐則赫然四品冦帶。入艙與郭君爲禮曰「甫聞先生琴音淸妙﹐小女習此有年﹐未得明師指授。如不我棄﹐請過捨一敍。」乃使僕囊琴﹐扶郭君﹐並邀眾入。其家門庭宏敞﹐陳飾紛華﹐大族也。詢知主人由內翰出爲觀察致仕﹐普稱富有。父女皆好琴﹐其水閣卽琴室也。女恆在是﹐忽聞琴聲與眾不同﹐故告其父而惇請。主人問客未炊﹐乃大開筵宴﹐以薪米給舟子﹐皆得飽餐﹐見郭君系年髙有徳之人﹐延之入內﹐使其女拜投門下。年約及笄﹐聰明俊秀﹐落落大方。郭君使試作一弄﹐曰「大法亦似矣﹐只須撥正音節﹐可以入妙。」乃問其所欲﹐傳以《漢宮秋》一闋﹐款畱數日﹐天气睛明﹐水勢亦退﹐眾欲告辭。主人之意畱翁而送客。郭曰「老夫年屆八旬﹐恐犯不宿於外之戒﹐只可暫作盤桓﹐不能畱戀﹐況女公子慧甚﹐自具妙解﹐卽以一闋推之﹐頭頭是道矣。」堅不能畱﹐乃具幣帛致贐儀﹐恭送登舟而別。自此﹐郭君之名﹐噪傳遐邇。凡好此者紛紛從學。郭君惡其煩﹐遁於硤石山﹐不知所終﹐或曰仙去矣。

薌厈曰﹕郭君之琴﹐托門下者甚眾。得其眞傳﹐惟金道士。金傳丁先生養虛﹐余壯年在養虛先生家﹐學撫一二闋。是時﹐聆先生音節之妙﹐聲聲沁入心脾﹐已超出時手百倍矣。惜餘生也晚﹐不得聽郭君法曲﹐作成連海上游也。

何首烏

何首烏﹐一名能嗣﹐藥中仙品。產山澤者固多﹐亦有在城市﹐而其根反得成人形者﹐以得人之精气多耳。然具人形者必通靈﹐隱現無恆﹐人不能得。若得而食之﹐卽仙去﹐相傳已久。

吾邑有張氏姑婦者﹐夫與子皆諸生﹐以家貧教讀外出﹐惟二婦在家操作女工度日﹐是以紡紗必夜午方休﹐每秋月皎潔﹐時聞院中似有幼孩徵逐聲。拔關視﹐則無有。婦與姑謀﹐後若有所聞﹐一人仍紡﹐一人穴窗隙窺之。於是輪流伺隙﹐婦果見兩孩出自墻陰。長不滿尺﹐一男一女﹐皆赤體﹐攜手至院落中﹐對月再拜﹐互相撲跌爲戲﹐婦潛告﹐姑慮曰「恐系妖孽之子孫﹐犯之自肇釁矣。」皆不敢出﹐然心甚懷疑。

一日﹐所親至﹐知醫博學士也。姑以所疑質之。戚曰「宅若有妖﹐何能安居﹖此必靈藥所變。得而蒸食之﹐當成地仙。」婦笑曰「渠聞人聲卽遁﹐焉能攫取﹖」曰「無難﹐吾聞稻米﹐天地正气所結﹐能壓寶藏。若由窗隙擲之﹐得中其身﹐卽不能遁矣。」戚去﹐婦度院中孩戲之處﹐至窗隙約丈餘﹐諒擲米未必適當。乃截竹爲筒﹐撒米其中﹐以箸捲布催送之。日練其手法至精熟﹐復何於窗隙﹐二孩來前﹐婦卽以筒米彈之﹐果中﹐二孩皆僕﹐突出擒拿﹐入手僵直。呼姑舉火燭之﹐類木雕者﹐眉目如畫﹐气甚芳馥。姑婦相謀煮飯時於鐵鍋內蒸之﹐一次稍軟﹐至五六次﹐香綿可食。姑婦各分食一枚﹐覺鮮美異常﹐腹果甚﹐一日不思飲食。

夜眠至次日﹐皆不能起身矣﹐卓午門不開﹐鄰姥疑有故﹐逾垣窺之﹐見姑婦皆仰臥於牀頭﹐面及身俱腫﹐目開口張﹐不能言語。鄰姥倩人走報﹐其父子歸﹐不解何由﹐亦不識何疾﹐急邀知醫之戚診視。笑曰「非疾也﹐日前母所說成形首烏﹐我曾說以捕法﹐諒必捕而食之。未識九蒸九曬之制﹐又不知避忌﹐誤犯鐵器﹐是以有毒。」試以解毒開通之藥灌之。至七日﹐腫消人醒﹐問之果如醫言。起後﹐彊健逾前﹐累月不思食。其姑年已周甲﹐發白再黑﹐齒落重生﹐枯縐肌膚皆皮脫﹐而潤澤似二十許人﹐復生子。其婦年近四旬﹐轉而爲二八好女子﹐連舉子女十餘。後皆壽一百五六十歲﹐無疾而終。

薌厈曰﹕惜乎﹗得靈藥而不知服食之法﹐僅以延齡﹐無乃有負仙品。或問制食之法﹐餘日曾考諸文獻﹐當以柳木作桶﹐承以砂甑﹐用桑木﹐火先武後文﹐九蒸九曬﹐以竹刀剖作九頓食﹐可以絕粒入山矣。或笑曰﹕能得者不能制﹐能制者必不能得﹐徒虛語耳。

補明武宗遺事三則

正徳二年丁卯秋﹐大比之年﹐士子雲集。星卜之流皆在前門營趁。有相士自命許﹝名負﹞﹑管﹝名輅﹞之能﹐凡朝官微服而來﹐一見卽能指其現居品級﹐系何出身﹐歷試無誤﹐是以就相者眾。帝知之﹐亦微服在人叢中觀聽。時八月初八日午刻﹐突一士人吼奔而來﹐扭結相士曰「汝誤我功名﹐當與汝性命相搏。」眾爲排解不開。帝使衛士分之﹐入問何如此急。相士曰「是人前數日來問科名﹐我以今科解元許﹐彼自不入場﹐反賴我誤之﹐眞書呆也。」士人曰「因汝以元許我﹐親朋預作賀筵﹐飲入醉鄕﹐家人喚醒入場﹐門已閉矣。豈有場外解元哉﹖非汝誤我而誰﹖」二人爭執不休﹐帝曰「毋嘩﹐使有人送渠入場﹐不得發解﹐汝認何罰﹖」相士曰「挖我眸子去。」帝曰「言出無悔。」卽取案上紙筆書條﹐鈐以身佩小璽﹐命衛士送去。帝謂相士曰「半月後來驗汝言也。」相士知機﹐唯唯而避。當衛士送士人至場外﹐傳鼓稱聖旨降﹐門官揭封去鎖﹐內卽傳點開門﹐偕士人直入。至公堂﹐知貢舉各官跪接﹐衛士面南宣讀畢﹐卽去復命。禦史撿捲恭送士人入號。內外哄傳皇帝送朋友進場﹐主考亦畱心閱卷﹐見其文亦尙穩妥﹐與各官公議皆曰「此公旣爲當今識拔﹐不可作第二人以拂上意。」竟中解元。試官復命﹐力獎其文才出眾﹐賀帝得人。帝大笑曰「命也﹐命也。」蓋帝本欲使入場而不取﹐以難相士。因豹房新得美人﹐戀色而忘後命。今竟發解﹐益覺相士可畏。著錦衣衛追尋﹐杳不知其所之矣。

戊辰春夜﹐帝由豹房微行還朝﹐途遇迎娶者﹐鹵簿之盛﹐彩輿之華﹐光耀奪目。停車道旁觀之﹐見彩輿前一黑大漢髙二丈餘﹐面目如漆﹐怪狀奇形﹐衣甲執杵﹐昂昂而來。見帝注目﹐似有退意﹐忽超躍在前。帝異之﹐命車隨至娶婦家。門庭喧赫﹐大族也。帝下車入中堂﹐黑漢先彩輿進院﹐見帝在﹐掩面而遁。帝始悟非人也。因念凶煞相犯之日﹐何得迎娶﹖擇日者誤人不淺矣。欲問其人﹐故畱觀。新人交拜後送入洞房﹐外卽開筵。主人來讓客﹐見帝相貌非常﹐卽推首座。堂中十餘席以次告坐。主人因不識帝﹐故來陪坐。覺凜凜威嚴﹐不敢驟問姓氏。帝問擇日之人何在﹖主人指次席一老叟曰「此欽天監致仕堂官也。術甚精﹐凡有大事之家﹐皆請此公諏吉﹐百無一失。」帝命主人喚來曰「我聞汝能擇日﹐何得以黑道誤人﹖」叟對曰「不敢﹐今日寅時𨿽有黑煞神一名元首宿者降臨﹐但有紫微臨凡可解﹐逢凶化吉﹐不但不爲殃﹐且主後福。」帝無以難之﹐曰「我有一聯﹐汝能確對﹐免汝巧辯之愆。」曰「元首宿逢元首主。」叟辭衰邁恚昏﹐可否邀新郎代對﹖帝日可。乃招新郎來﹐請問上聯﹐卽對曰「紫微星照紫微郎。」帝不覺首肯﹐曰「此翰苑才也。」叟命新郎伏地謝恩。帝知機泄﹐逡巡登車而去。新郎本孝廉也﹐旋中進士。引見﹐帝識之﹐特命入詞垣﹐笑諭曰「我曾叨汝喜筵﹐以此補賀禮也。」

武會試之年﹐帝亦摺巾佩刀作武士裝﹐遊觀於市。時已黃昏﹐見一老提燈踽踽而來﹐一壯役撞滅其燈﹐老者曰「我與君前本鄕鄰﹐亦曾周濟。今我年邁無能﹐君見必欺我﹐是何意見﹖」役曰「韓老﹐我惡汝動稱周濟﹐何得掃我顏面﹖」韓曰「我非妄言也。十年前飯君幾次﹐資助若干。君今充役大班﹐我本不期報﹐君反以爲怨﹐世有如此負心人哉﹗」役愈怒﹐摔韓老於地﹐伏而毆之。環觀之人拉勸甚雜。帝怒﹐由人叢中抽佩刀刺入役腹而去。役轉身仰跌旋斃﹐不知刀從何來。卡兵縛韓老報司坊﹐送入刑部承審。官以韓老鍛煉成獄擬抵。秋讞時﹐帝閱至是獄﹐命提凶犯廷訊。韓老呼冤﹐帝笑曰「汝果大冤。」問誰承審此獄者﹐尙書以某郎中對。帝君之來﹐命衛士脫韓老刑具以著郎官曰「殺人者我也。汝屈人問抵﹐獄中冤濫者不知多少矣。今卽以汝作抵﹐我爲眾冤魂稍舒其忿。」郎官以凶刀出自韓老﹐並非無據爲辯﹐帝命取鞘來﹐納之適符﹐遂伏辜。乃釋韓老﹐賞以百金。曰「償汝所費。」且命是年停勾﹐擇禦史之能者名曰卹刑﹐分赴各省提獄﹐覆按而後報可﹐果多所平反也。

薌厈曰﹕觀上三則﹐遊戲中確有主裁﹐但好行小慧﹐爲儒尙且不可﹐況九五之尊耶﹖今之讀史者直以帝比之桀紂﹐無乃過甚。當初謚曰武宗毅皇帝﹐毅者果決之謂﹐可見遇事實能決斷﹐非盡阿諛可知矣。

通州吏目

乾隆純皇帝東巡﹐直隸各官照例備供給。光天化日之中﹐諸凡順遂﹐惟此差最難均平。蓋隨駕官員皆循情理﹐獨太監一項﹐或重支﹐或冒支﹐或以好作歹﹐撓攪不休。意在飲食之外﹐其內廷供奉有執事監名二十八他他者﹐俱在禦前行走﹐皆得用人也。其時支應局總理系通州剌史﹐協理者卽其吏目﹐發放一切酒筵及例支飯食﹐皆按照舊章﹐井井有條。內監亦照例支訖矣。忽有十餘人云自他他處來﹐索食甚侈。刺史以冒濫斥之﹐諸人去﹐圍隨一首領太監蜂擁而來﹐曰「咱家隨駕出巡﹐不給飯食﹐使枵腹從事。有此不近情理之官耶﹖」刺史以照例業經發訖﹐恐從者昧沒重支爲辯。首領曰「凡人出行﹐尙許多帶一二僕從﹐豈有主子不許多帶幾人﹐而敢以舊章拒格耶﹖」卽舉手摑刺史臉﹐刺史懼而逃。

吏目迎謂曰「我等可與爭而不可避。避則示弱。倘被接掠一空﹐明日以何物支應﹐獲咎不更重耶﹖職願捨一官對之。」刺史搖手曰「我無能爲矣﹐足下善處之。」吏目乃喚齊人役﹐諭曰「此去遇監﹐如我喝打﹐汝等卽擒而行刑。有我在﹐罪不及汝﹐毋畏葸不前﹐事定後有賞。」眾皆踴躍從事。首領見剌史潛避﹐率人闖入帳房搜取銀物。吏自突前喝問。首領見來官戴花金頂者﹐卽作威福曰「大老爺在此﹐汝小官何問爲﹖」吏目曰「入我帳房﹐亂我貨財﹐必是匪徒﹐敢冒內監﹖」喝皂役拘執行刑。時監少役多﹐不能抵拒﹐竟將首領摔地﹐去褲杖責二十﹐逐出局外﹐號哭而去。訪明官職姓名﹐在禦前泣訴。帝謂左右大臣召通州吏目。大臣領旨出宣﹐制軍承命而行﹐將吏目械系宮門外。吏部派帶領司官出問﹕「吏目何在﹖」制軍指拘囚犯官對﹐司官笑曰「上命召見﹐並無革職拿問之說﹐何得如是﹖」立命易衣冠﹐帶領入見。帝曰「杖內監者﹐汝耶﹖」吏目伏奏曰「緝捕盜賊﹐臣之職也。此人闖入帳房﹐擅搜財物﹐必非正人﹐臣是以捕而責之。不知其爲內監﹐且竊盜已行﹐而不得財厥罪應笞。聖朝斷不肯因一監而廢大淸律也。故臣謹遵行。」帝曰善。問吏部近日令缺﹐尙書按籍以對。帝曰「某省知縣缺出﹐卽著通州吏目某補授。」詔曰「汝此去作縣令﹐宜始終彊項以庇百姓﹐切勿爲上官屈也。」頓首謝訓﹐領憑赴任。

薌厈曰﹕此之謂天王明聖﹐量有鑑於前明大璫之肆橫﹐故能以抑之者寵之。不僅因吏目之奏對得體也。

金山寺醫僧

浙右某孝廉約伴入都會試﹐舟至姑蘇﹐孝廉病矣。同伴喚輿送至名醫葉天士家診治。葉診之良久﹐曰「君疾系感冒風寒﹐一藥卽愈。第將何往﹖」孝廉以赴禮闈對。葉曰「先生休矣﹐此去捨舟登陸﹐必患消渴癥﹐無藥可救﹐壽不過一月耳。脈象已現﹐速歸﹐後事尙及料理也。」遂開方與之﹐諭門徒登諸醫案。孝廉回舟﹐惶然泣下﹐辭伴欲歸。同伴曰「此醫家嚇人生財之道也。況葉不過時醫﹐決非神仙﹐何必介意。」次日﹐孝廉服藥果愈。同伴益慫恿之﹐遂北上﹐然心甚戚戚。

舟抵江口﹐風逆不得渡﹐同人約遊金山寺。山門前有醫僧牌﹐孝廉訪禪室﹐僧爲診視曰「居士將何之﹖」以應試對。僧蹙額曰「恐來不及矣。此去登陸﹐消渴卽發﹐壽不過月﹐柰何遠行耶﹖」孝廉泣下曰「誠如葉天士言矣。」僧曰「天土云何﹖」孝廉曰「無藥可救。」僧曰「謬哉﹐藥如不能救病﹐聖賢何必畱此一道﹖」孝廉覺其語有因﹐跽而請救。僧援之曰「君登陸時﹐王家營所有者秋梨也。以後車滿載﹐渴卽以梨代茶﹐饑則蒸梨作膳。約至都食過百觔﹐卽無恙焉。得云無藥可救﹐誤人性命耶。」孝廉再拜而退。行抵淸河﹐捨舟登車﹐果渴病大作矣。如僧言﹐飲食必以梨﹐至都平服如故。入闈不售﹐感僧活命恩﹐回至金山﹐以二十金及都中方物爲謝。僧收物而卻其金曰「居士過蘇城時﹐再見葉君﹐令其診視。如雲無疾﹐卽以前言質之。彼如問治療之人﹐卽以老僧告之﹐勝於厚惠也。」

孝廉如言往見天士﹐復使診視曰「君無疾何治﹖」孝廉以前言質之﹐天士命徒查案﹐相符﹐曰「異哉﹐君其遇仙乎﹖」孝廉曰「是佛﹐非仙。」以老僧言告之。天士曰「我知之矣。先生請行﹐我將停業以請益。」遂摘牌散徒﹐更姓名﹐衣傭保服﹐輕舟往投老僧﹐求役門墻﹐以習醫術。僧許之﹐日侍左右﹐見其治過百餘人﹐道亦不相上下。告僧曰「余亦有所悟矣。請代爲立方可乎﹖」僧曰可。天士作方呈覽﹐僧曰「汝學已與始蘇葉天士相類﹐何不各樹一幟﹐而依老僧乎﹖」天士曰「弟子恐如葉之誤人性命﹐必須精益求精﹐萬無一失﹐方可救人耳。」僧曰「善哉﹐此言勝於葉君矣。」

一日﹐有舁一垂斃之人至﹐其腹如孕﹐來人曰「是人腹痛數年﹐而今更甚。」僧診訖﹐命天士復診﹐開方首用白信三分。僧笑曰「妙哉﹐汝所以不及我者﹐謹愼太過。此方須用砒霜一錢﹐起死回生﹐永除痰根矣。」天士駭然曰「此人患虫蠱﹐以信三分﹐死其虫足矣。多則人何能堪﹖」僧曰「汝旣知虫﹐不知虫之大小乎﹖此虫已長二十寸餘矣﹐試以三分﹐不過暫困﹐後必復作。再投以信﹐避而不受﹐則無藥可救矣。用一錢﹐俾虫斃﹐隨矢出﹐永絕後患﹐不更妙耶﹖」天士惑甚。僧立命侍者出白丸納病人口中﹐以湯下之﹐謂來人曰「速舁回寓﹐晚必遺矢出虫﹐俾吾徒觀之。」來人唯唯﹐舁病人去。至夜﹐果如所言﹐挑一赤虫來﹐長二尺餘。病人已蘇﹐饑而索食﹐僧命以參苓作糜進之﹐旬日痊可。天士心悅誠服﹐告以眞姓名而求益。僧念其虛心向往﹐與一冊而遣之。自是天士學益進﹐無棘手之癥矣。

薌厈曰﹕醫道至葉天士﹐已成名手﹐猶恥不及人而精益求精。彼後生小子﹐不過讀得《脈訣》《本艸》﹐居然吾道在是﹐大膽行醫﹐人命其何堪哉﹖

張廉訪

津門檔子班主﹐以錢十餘緡買張姓童子﹐貌俊而性敏。教之歌﹐不數月﹐觀聽者莫不叫絕。但張故舊家子﹐父母俱沒﹐爲堂兄所略﹐賣身習敗業﹐鬱鬱不甘。然年僅十二﹐不能逋逃也。隨班至正定郡﹐寓土地祠﹐夜夢錦衣繡裳天使降﹐從者呼土地接天符﹐見殿內老翁伏地聽命。使者曰「帝命布疫﹐授一冊一囊﹐命散藥河井﹐以收數內之人。」翁叩首曰「小神廟內寓張臬使不應遭殃﹐何以安頓﹖」天使曰「速引之出﹐而後從事可也。」言畢冉冉乘雲去。翁回首曰「貴人在此耶﹐速回登廁。小神引道西行﹐自有善士相遇。班主疫數內人也﹐性命不保﹐何能追捕﹖放心前去。」張喜極而覺﹐潛起出探。果見老翁執拂前引﹐隨之逾墻﹐復逾城﹐甚輕捷。翁指命西行﹐張力奔至曙﹐入一城﹐問人曰靈壽縣也。力竭不能前﹐臥於巨室大門下。

未幾﹐一翁出﹐見童子倦眠﹐貌甚淸俊﹐心愛憐之。喚醒叩其所自﹐張跪而啼曰「小人張姓﹐天津人。父母俱歿﹐被堂兄欲賣充檔班﹐畏懼行丐至此。如長者見憐﹐僕役自甘也。」翁曰「兒與老夫同姓﹐旣有志不願作檔班﹐豈可爲僮僕﹖隨老夫來﹐有以處子。」呼其子出﹐曰「此兒有志向上﹐後必有爲。汝其子之。」其子曰「此人來歷不明﹐且已行丐﹐兒不願有此下賤子也。」翁怒曰「汝不欲耶﹐我子之﹐汝其弟之。」乃引入室﹐見其愛妾曰「汝素日以無子爲戚﹐今爲汝得一佳兒矣。」命張拜爲親母﹐妾樂而撫之。翁使入學讀書﹐旣勤且敏﹐五年而學成。文筆淸靈﹐一試入泮﹐年僅十七。翁爲之娶婦分家﹐親子得其六﹐螟蛉得其四。乃兄敢怒而不敢言。未幾翁卒﹐乃兄以異姓亂宗告逐。幸父黨及張之同學諸生﹐辯非異姓﹐系其父愛繼。官怒其兄曰「汝父屍骨未寒﹐卽欲逐其愛子﹐以不孝論。」欲重責之。張爲哀求﹐官以張情﹐斷令各安其業。張知日久必不見容﹐隨攜受分之物﹐奉嗣母入都。時前明中葉﹐大璫王振用事﹐張以賂結。璫諭學使以張名貢入成均肄業﹐期滿選得中州某縣丞﹐益媚事璫﹐不十年官至廉訪使。值土木之變﹐王振死﹐失所依﹐且憶土地張臬使之言﹐知官止於是矣。引疾歸﹐置業津門﹐優遊林下﹐又十餘年而卒。

薌厈曰﹕惜乎﹐張廉訪之爲人﹐𨿽脫其身﹐究不能脫檔子气﹐故媚事大璫﹐以奔竟功名。若有賢父兄教之﹐得爲正人君子﹐旣命應廉訪終﹐必至此地位﹐益爲後人所景仰﹐豈僅爲檔子出色已耶﹖

第六卷

某少君

少君某﹐年十七﹐能詩文而未遇﹐翩翩美少年也。父以科甲銓得四川縣令﹐少君隨任。行至羊腸阪﹐馬逸﹐顚落崖下﹐身糜而魂出﹐隨風飄蕩﹐瞬息數千里﹐求止不得。忽墮於山東歷城縣村。落間初死男尸殼中﹐大叫曰「跌死我也。」見婦與童圍繞身旁者﹐皆止哭曰「蘇矣。」一老媼曰「气絕逾日﹐如何得醒﹖」隨有二三父老近身細審曰「气暖身和﹐復生無疑。」一家慶幸﹐頻聞歡樂聲。媼前撫之曰「我兒何云跌死﹐曷爲我言之。」少君睜目曰「汝何人﹐敢兒我﹖」父老笑曰「渠𨿽少蘇﹐神尙未完。此汝母﹐如何不識﹖」又指一醜婦曰「此汝妻。」指一村童曰「此汝子﹐皆識否﹖」少君起坐曰「謬甚﹗謬甚﹗我某公子﹐隨父蒞任。行蜀道上﹐墮馬被風吹至此。並未娶妻﹐焉得有子﹖且我母乃誥命孺人﹐村嫗何得冒認﹖」父老曰「休囈語﹐汝不信﹐可以鏡自照。」少君對鏡﹐四十餘歲之麻胡也。不禁撲鏡大哭曰「還我本來面目﹐我願死不願生矣。」父老粲然皆笑﹐老媼曰「諒我兒初醒﹐神尙模糊﹐諸公勿擾之﹐俾靜養數日自然復原。」眾散去﹐少君擁衾垂首喪气﹐無如饑腸作轆轆聲﹐醜婦以半規糠餅飼之﹐粗糲難堪﹐勉彊吞咽﹐淚涔涔下。醜婦曰「我與阿姑守君十餘日﹐已絕糧三四日﹐僅食槐皮野菜耳。以君初復需調養﹐忍恥向鄰人乞得此餅﹐亦大人情。君猶以爲不足耶﹖」少君大聲叱之出。目睹敗屋三椽﹐土炕上所擁者﹐破衾敗絮藍縷衣褲一堆﹐廚竈亦在房中﹐气息穢不可耐。回思居廈屋﹐役奴僕﹐衣羅綺﹐食膏粱﹐判若天淵。怦怦懊惱﹐求死不得。至晚妻兒皆來就宿﹐少君又大叱之﹐聞老媼喚其婦與孫去。

次日﹐鄰翁來殷勤問候曰「吾與君至交也﹐聞君病小痊﹐性情大變﹐親母妻子視若寇仇﹐恐鄕黨不能容此不孝不義之人也。將來親戚不齒﹐鄰里不顧﹐君又貧困﹐何以仰事俯育﹐以終乃身乎﹖用敢奉勸。」少君泣曰「承翁美意﹐請辧我語言是足下好友之音乎﹖」翁曰「人是音非﹐吾固知君借屍返魂也。今旣爲某人矣﹐得不爲某人之事乎﹖譬如仕宦本督撫也﹐降爲雜職﹐能不安雜職之分而從其政乎﹖君卽捨此而就尊公﹐面目旣非﹐縱憐而育之﹐他人必不相容。」少君思其言中理﹐曰「翁所教良是。後將若何﹖」翁曰「母其母子其子﹐仍營趁以自食其力﹐承此一家以了此軀而已。」少君曰「我前生讀書作文曾應童試﹐營趁之事一無所能﹐柰何﹖」翁曰「能如是乎。請爲君遊揚閭裏﹐以訓童蒙。亦自食其力之一道也。」少君起謝之。翁爲布告鄕黨﹐人素知某爲傭保﹐目不識丁﹐忽聞一病而能詩文﹐遠近好奇之士成來共語。少君引經據典﹐侃侃而談﹐眾皆悅服﹐從遊者甚眾。所得修脯以養一家﹐綽有餘裕。但少君自授徒後借居古廟﹐竟不歸家。母來談論﹐格格不入﹐妻子更不顧而問矣。然得溫飽﹐皆樂而安之。

未幾﹐赴試﹐旋入學爲名諸生。時有客入蜀﹐少君作稟告乃翁。大令奇其事﹐寄資作札招之去。少君前生本行蘭﹐因其聰敏俊秀﹐父母偏愛之。上有兩兄﹐皆不得意。後聞其墮馬死﹐父母衰慟而兩兄竊喜。今又聞其來也皆懼。及相晤﹐其貌不揚﹐父甚狐疑﹐兩兄直叱爲妄冒﹐母亦不認。少君歷舉幼時遊戲事及父母祕密之言﹐委曲道達。父𨿽垂憐﹐而母與兩兄決意逐之。父知必不見容﹐私與千金遣歸山左﹐家以小康。談者曰此人現在﹐後不知作何結局矣。

或曰「異哉﹐少君之一跌﹐旣未入幽冥﹐又不經神判﹐以翩翩佳公子頓變而爲窶人﹐何異於膴仕之投荒者。造化弄人至此極矣。」薌厈曰「此不弟之顯罰也。觀其後之不見容於乃兄﹐卽可見前之乃兄受侮不少。若使再世得報﹐人皆不知。直以現身作法﹐以示鑑於人倫。諺云﹐一失足成千古恨﹐再回頭已百年身。爲少君誦矣。」

許宗伯

吾鄕許大宗伯﹐諱汝霖。幼失怙恃﹐終鮮兄弟﹐室如懸罄﹐地無立錐。依寺僧訓蒙度日﹐每聞僧作法事歸﹐必聚論人家字畫。有云堂幅好者﹐有云單條佳者﹐有雲橫披更妙者﹐有云楹聯出色者﹐爭論不一。間有戚友延僧﹐宅中實無字畫﹐而論者如故。公大疑﹐訪諸其徒。徒哂曰「彼所論非眞字畫﹐凡請持經之家﹐婦女不避。我等得以縱觀﹐歸而各詡目力以隱語評之。所云堂幅者﹐其家正妻﹐橫披者妾﹐單條者女﹐楹聯者婢也。我不敢在師前隱諱﹐然師亦不可爲外人道也。」公深恨之而無如何。嗣應試﹐屢冠童子軍﹐苦不得售。年將而立﹐無與論婚者。

鄕有葭莩親﹐以耕讀爲業﹐時全家患疫﹐惟一女無恙。戚翁靜臥牀中﹐夜聞眾鬼議曰「明日許宗伯來視疾﹐我曹避何處﹖」一鬼曰「翁牀下大甕﹐聚處其中﹐亦可暫避一時耳。」皆應曰可。是日﹐公聞戚病﹐果來探視。翁見公大悅﹐使其女奉以饌﹐甚丰。公不安欲去。翁躍起曰「有事煩君﹐看老夫薄面萬不可辭。」公食畢﹐請所事﹐翁曰「請以紙硃書『大宗伯封』四字﹐封老夫牀下甕口﹐舉而投諸河﹐卽感盛徳矣。」公不解其意﹐笑從之﹐爲棄甕。歸﹐病者果痊愈。翁益喜﹐遣媒以女訂婚。年齒皆長﹐急須聘娶。翁爲公作大布衣冠﹐艸艸成禮。公無力備花燭﹐代以二油燈。其夫人恆曰「妾每見取婦家﹐必彩輿﹑鼓樂﹑鳴炮﹐君今一事不備﹐豈非妾命累君耶﹖」公曰「卿今羨此不得﹐恐異日聞之生厭耳。」夫人曰「妾樂此不疲﹐何厭之有﹖」

未幾﹐公入泮﹐將應秋闈﹐無力買舟﹐惟趁夜航之便﹐行百里不過數十錢。然無臥具者﹐倒不準趁船。公謀諸僧﹐曰「盍以敝氈裹兩破蒲團﹐用充臥具﹐誰敢拒之。」公如法趁船赴省。停泊時﹐舟子舉其具擲岸上樹間。公亦不顧﹐入茶肆﹐旋有驛卒乘騎至﹐亦系馬樹下。馬饑﹐見破氈內有艸﹐蹄而食之。羣嘩曰「許爺行李被馬喫矣。」公亦大笑而去。

後舉孝廉﹐捷南宮﹐入詞林﹐轉春坊﹐由卿貳外轉方伯﹐旋晉中丞。中丞官廨限於地﹐橫而長﹐上房距鼓亭炮臺密邇﹐早晚鼓吹鳴炮﹐夫人不得安眠﹐謂公曰「日日鼓樂﹐未免喧闐﹐盍命稍停乎﹖」公笑曰「卿昔求之不得﹐今果厭煩耶﹖我所以日日爲此者﹐非自鳴得意﹐所以補卿昔日之不足耳。卿旣足矣﹐從此收聲﹐不僅稍停而已。」果內召爲大宗伯﹐妻封一品夫人。公卒時遺教子孫﹐永不許延僧作佛事﹐違者以不孝論﹐實有憾於字畫之說也。

薌厈曰﹕許公未達時﹐可謂君子固窮。吾鄕人至今稱物之不堪者﹐曰「許老爺鋪蓋。」又曰「許老爺鼓吹﹐補補你。」竟成諺語。至其文集﹐爲國初名家政績﹐足以上動聖明。不但能言之者少﹐卽知之者亦稀﹐何風俗之陋耶﹖

巧令三則

有幕客攫其居停誤徵已免錢糧印簿訛控者﹐狀已上達﹐簿未呈堂。憲司咸以此人鐵據在握﹐難以理斷﹐其能者不過私與往還﹐問其所欲﹐圖贖其簿銷之而已。此人索數千金﹐不得絲毫缺。或云﹐卽予千金﹐倘抱贓出首﹐中人亦連累無涯矣。皆窘於計。憲司會議時﹐有巧令在側微笑。詰之﹐令曰「若交職﹐三日辦矣。」憲欣然委之﹐令攜捲回﹐不動聲色。至第三日﹐上下皆曰「限期已到﹐尙未僉票﹐得毋誤乎﹖」令曰「餘幾忘之。」乃出﹐升公座﹐喚三班役來前曰「有善鬥毆者否﹖」眾皆駭﹐莫敢應﹐一彊項者出曰「役能之。」令喜曰「汝能﹐必知我意。今某處有幕客某寓﹐汝往生事激之斗。但許自傷﹐勿許傷人﹐受傷卽來鳴冤﹐汝知之乎﹖」役曰惟。卽赴客寓﹐向其人大呼曰「汝從某縣來﹐我載汝至此﹐今已逾月﹐所欠車價若干﹐速給我﹐不能再待矣。」客大怒曰「我來時僕夫非汝﹐何來惡棍﹐敢肆訛詐﹗」役詈不已﹐客推之出﹐役卽自傷其首回﹐縣令未退堂﹐卽呼冤入跪。正驗傷﹐客亦衣冠至﹐以棍徒憑空訛詐具稟。役與爭辯﹐令曰「無嘩﹐此易辧耳。汝旣載客來﹐客行李若干﹐汝必知之。」令逐—報明核對﹐役不能知﹐妄報數物。客大笑﹐稱令賢明。令問之﹐曰「所報全非﹐自願書單呈驗。」令卽飭書﹐帶役數人往客寓﹐將行李撿來當堂查驗﹐與所書單無異。於行篋中搜得印簿﹐曰「此系官文﹐何得私自攜取﹖本應治罪﹐念汝尙屬斯文﹐姑全顏面。」命取火焚之。客爭曰「案已上控﹐簿不可焚。」時人多手快﹐已成灰燼。令大笑曰「汝肯訛人﹐無怪人來訛汝。天道好還﹐汝知之乎﹖第我治下不容姦險之徒﹐卽備文遞回原籍可也。」客知據已毀﹐無能爲﹐隱忍吞聲而去。令卽繳卷銷案﹐憲司優獎之。

有劉姓者﹐孤獨少年﹐入贅李老家。李以其稚弱無能﹐虐之。劉不堪﹐潛投仕宦爲僕﹐得王寵眷。數年積金四百餘﹐辭歸﹐與其妻謀置產業。妻乃炫述於父母﹐李老生心﹐欣然設宴爲婿洗塵。譽而醉之﹐且曰「汝妻年幼﹐交以多金恐不勝任。況汝須外出謀事﹐以少婦居守﹐得無穿窬之慮乎﹖盍交老夫權爲收藏﹐可以無慮。」劉唯唯﹐出金點交﹐八寶十六件也。次日﹐劉酒醒而悔﹐亟向李老索銀。李曰「汝貧如丐﹐寄食我家﹐鄰里咸知﹐焉得多金寄頓﹖不思爲汝育妻恩﹐反肆訛耶﹖」其女助婿爭論﹐李老大怒曰「女生外向﹐眞不可與處矣。」逐其夫婦出諸大門之外。劉冤忿興訟﹐以妻爲證。縣令曰「汝物無憑﹐妻不可以爲證。汝妻父曰女生外向﹐此言誠然。我不能直﹐汝毋干犯﹐義之責也。」揮之退。劉素稔巧令名﹐往陳其苦﹐令曰「隔境無能爲力。」劉曰「夭下賢使君惟有闊下﹐若不肯治理﹐則無官能明此獄矣。」哀之切﹐令笑曰「若必欲余明此訟﹐須暫禁囹圄﹐汝願之否﹖」劉曰「果能明此﹐𨿽刀杖加身亦甘承受﹐況暫禁耶﹖」令卽梏收之。乃移文縣令曰「日者獲大盜張三﹐據供劫得某事主家銀四百餘兩﹐若干錠件﹐寄頓貴縣某村大窩主李老家﹐希卽委員帶捕﹐查起贓銀﹐連窩主李老解質」云云。縣令見系盜劫重情﹐卽身自查抄﹐人贓並獲﹐解交此。令乃塗劉面以墨﹐衣囚衣﹐械系於堂。呼李老詰之曰「此囚供在某家劫銀四百餘兩﹐八寶十六件﹐寄汝家﹐今所起贓數相符。汝爲盜窩﹐罪十梟首﹐據實陳明﹐勿自庸三木也。」李老呼冤曰「此銀實系小人之婿劉某寄存者﹐聞其得自隨官﹐是否屬實﹐請拘劉某與張三質之﹐以明小人之冤。」令笑曰「若見劉某﹐汝又將圖賴矣。」李老曰「與其冤誅﹐莫若明心。召劉某與張三質對﹐可見小人不知情﹐庶望一綫生路﹐奚肯貪財捨命耶﹖」令曰「若然﹐則劉某在是矣。」乃釋其桎梏﹐使漬面易服相見。李大慚無詞。令乃給還劉銀﹐而薄責李曰「余爲畱翁婿情也。」劉感激涕零而去﹐李亦從此悔過矣。

某縣尉與其大令有隙﹐面和而心違。一日在令帳房閒話﹐見幾上有入錢簿﹐內書某季收陋規若干﹐某役手﹐某案收錢若干﹐不一而足。尉俟令回首時﹐潛藏而退。令送客回﹐不見此簿﹐知入尉手矣。所載贓私累累﹐必受其訛﹐惶恐之至。函致巧令商之﹐復書曰「愼勿言﹐見尉時談笑如恆﹐若無事然﹐飭庫書取銀數百兩﹐備文批解雜稅﹐封貯帳房櫃內。簽差翌日起解﹐夜於墻上鉆穴而入取回內署。次日卽呼尉帶捕來驗﹐云是夜被竊雜稅銀若干﹐公文一角﹐入錢總簿一本。申明憲司﹐渠敢自露乎﹖」令如法行之﹐旋卽通報﹐自請處分。尉知其心而不敢言﹐恐幹重咎﹐將所藏之私簿暗毀矣。

薌厈曰﹕彼詐而我詐之﹐彊中更有彊中手。書曰「譸張爲幻。」至此﹐令人不可測而可笑。蓋人情欺愚而畏智﹐是故懼訟者﹐訟卽隨之。若燭其姦﹐又操其勝具﹐將不戰而勝矣。

正夢

凡人之寤也﹐至人無夢﹐愚人無夢。然孔子夢周公﹐非至人之夢徵耶﹖惟愚人無夢﹐信然。吾家有一嬸﹑一婢﹑一僕﹐皆曰「睡則與死無異﹐何有夢耶﹖世之言夢者莫非妄也。」終身不信夢﹐此其神昏耳。蓋夢者﹐人之神識爲之。

有幻夢者﹐如遇水火刀兵之厄﹐此五臟病情也﹔有噩夢者﹐如得富貴神仙之樂﹐此生平妄念也﹔有正夢者﹐如逢過去未來之事﹐𨿽隔數十年之久﹐莫不符合﹐此則有默契之靈也。

昔者吾發王君未達時﹐夢胖大和尙執佛﹐招之登一髙樓﹐飛檐重拱﹐金碧輝煌﹐四面窗欞洞啟﹐一片空明。大河環繞﹐水雲飄渺間﹐蕩心曠目﹐詩興勃然。正吟哦時﹐和尙曰「曷不觀此對乎﹖」舉目果見長聯﹐共一百七十二字﹐其詞曰「五百里滇池奔來眼底﹐喜茫茫空闊無邊。看東驤神駿﹐西翥靈儀﹐北走蜿蜒﹐南翔縞素。髙人韻士﹐何妨選勝登臨﹐盡蝦激螺舟﹐梳裹就風鬟霧鬢﹐任蘋天葦地﹐點綴些翠羽丹霞。莫辜負四圍香稻﹐萬頃晴渡﹐九夏芙蓉﹐三春楊柳。」下聯曰「數千年往事注到心頭﹐嘆滚滚英雄何在﹐昔漢習樓船﹐唐標鐵柱﹐宋揮玉斧﹐元跨革囊。偉烈丰功﹐費盡移山心力﹐總朱簾畫棟﹐捲不起暮雨朝雲﹐卽斷碣殘碑﹐都付與荒煙夕照。只贏得幾杵疏鐘﹐半江漁水﹐數行秋雁﹐一枕淸霜。」反復吟誦﹐藻暢襟靈﹐不忍棄去。忽聞大聲叱曰「此大觀樓古人名句﹐俗吏何知﹖在此竊視。著黃巾力士驅逐。」見金甲偉人執鞭而來﹐方驚皇失措﹐和尙護之曰「此我父母官也﹐不得無禮。」豁然醒﹐聯句未忘﹐因錄與眾共賞。皆曰「世間無此長對﹐其仙境乎﹖」或曰「明指滇南﹐閣下功名顯達﹐將來臨蒞此方﹐必出入將相而後歸隱﹐以應其語。」或曰「大觀樓稗乘有之﹐無此一對﹐將如曹雪芹之身入賈府﹐藉閣下補此聯乎。故茫茫大士接引君也。」王曰「惟﹐否﹐姑存以俟驗可也。」

未幾﹐登賢書﹐屢赴禮闞不第﹐大挑一等﹐分發滇南。至彼﹐果有大觀接﹐其景其聯一一與夢符。後孫彌勒令﹐終於任所﹐胖大和尙其彌勒佛之現相乎﹖此之謂正夢。或問曰「此夢以人就聯乎﹖以聯就人乎﹖若使以人就聯﹐則吾鄕距滇五六千里之遙﹐生魂一夜往反萬餘里﹐得毋遇風吹散乎﹖以聯就人﹐聯句雕於木﹐亦有神靈移之乎﹖」

薌厈曰﹕此以人就聯也。胖大和尙可證。所謂佛法無邊﹐引道生魂﹐何慮風霜道近﹐此彌勒種因﹐而王君結果也。其然乎﹖

圓謊先生

有封翁家居浙江之畔﹐貴而且富。生平愛打誑語﹐且好與人談﹐率荒誕不經﹐聞者皆非笑之﹐翁不顧也。其子恥之﹐幾諫不從﹐乃與知交密議﹐或曰「太翁性喜縱談﹐難以力阻﹐無已﹐請聘一善解嘲者爲太翁伴﹐能反虛爲實﹐則人無尢矣。」其子曰「善﹐焉得此人﹐能周旋我父者﹐𨿽歲修數百金勿吝。」說者曰「重聘之下﹐豈無能人﹖」其言一出﹐卽有淳於之流來應。翁與談而樂之﹐目之曰圓謊先生。朝歲勿離左右。

一日﹐翁偕先生徘徊江畔﹐鄰翁來接談笑﹐共問翁曰「近日有新聞否﹖」翁曰「有之﹐昨與先生遊此﹐對江有人持數十觔鐵斧斫樹﹐脫落江中﹐浮而過﹐視之無柄。非異事乎﹖」鄰翁曰「無柄巨斧﹐奚能浮江﹖或戲具中木斧耳。」翁曰「老夫亦詫﹐辧之實鑌鐵所爲者。」羣笑其謬。先生曰「非謬也﹐我昨同觀﹐緣斧頭喫入樹枝﹐樹本折﹐連枝葉浮而過此。」鄰翁無詞以詰。或曰「昨夜風甚大﹐眞有偃禾拔木之勢。」翁曰「不僅此也﹐敝園有井﹐竟被風吹出墻外。」眾皆大嘩。先生曰「毋嘩﹐主人園中﹐墻不一類﹐有磚石築者﹐有紫竹結者﹐有荊條編者﹐總而言之曰墻。此墻以竹爲之﹐俗所謂籬笆墻者。上附生紅白薔薇花甚茂﹐循墻有眢井﹐昨爲狂飆所逼﹐墻竟逾井內移﹐井反在外﹐翁晨起以爲異﹐爲我言之﹐我實親見如是。」眾亦無詞而退。翁知先生之善圓謊也﹐更撰妄言﹐謂人曰「我昨與先生閒坐小園﹐忽墻外飛一肥鴨來﹐烹已大熟﹐嗅之甚馨。我與先生共飽啖之﹐至今回昧甘美。」眾皆大笑曰「此睡夢中事耳。」先生曰「否﹐否﹐實有之。小園墻東有一婦饞甚﹐家畜肥鴨﹐其夫命畱爲中秋宴客之物。偶出﹐婦竊而烹之。方欲食﹐夫歸﹐見之怒﹐隔墻棄置。適我與翁在墻下接而食之﹐無甚異也。」眾無言。翁笑曰「可見吾言不謬。但食此鴨已周時矣﹐矢溺全無﹐何故﹖」先生曰「此壽徵也。」

翁又遊江畔﹐家犬隨之。人曰「太頗壯大﹐其神獒乎﹖」翁曰「此犬能作禍﹐前日浮江過一家﹐竊其肉值千金。人追至我家索償﹐老夫受累無已。」眾曰「太竊肉事有之﹐但千金則豕當百餘﹐犬𨿽大﹐能食萬觔肉乎﹖」共非笑之。先生曰「勿哂﹐翁未陳明﹐此犬所食者實人肉也。尙未及其半﹐烏得萬觔﹖」眾大嘩曰「更無此理。」先生曰「請畢其詞﹐此犬善浮水﹐昨過對岸某家﹐其人昔富今貧﹐曾以二千金納五品銜﹐不意餓而斃在敗屋中﹐無可閉關。其子外出募棺歸﹐見此犬竊食父屍﹐忿甚﹐以小舟追至此。日犬已食其父之半體﹐向翁訛詐不已。計其父有二千金職在身﹐犬果食其半﹐非價值千金乎﹖」人乃無言。

一日﹐翁督家僮飯一牛甚肥﹐先生顧之﹐嘖嘖稱羨。翁正色曰「此老夫家之寶萬里牛也。方乘之遊爪哇國而回﹐故需親視。奴輩以大遼人參十觔飼之。」先生見無人詰問﹐諾而退。未幾﹐翁抱恙已篤﹐其子侍之。翁忽自摑其口罵曰「老悖﹐汝終身無實言﹐荒謬至此﹐死奚辭耶﹖」其子惶恐﹐請先生入解之。先生曰「我非良醫﹐無法處此。無已請翁乘食遼參之萬里牛﹐遁入爪哇國中﹐或免此難。我亦附尾行矣。」不辭而去。

薌厈曰﹕天下事競有不能實言者﹐若言言誠實﹐亦成笑柄。昔有道學先生以誠敬自矢﹐每言行皆載籍。有友入其齋﹐先生不在﹐閱籍見有某夜與老妻惇倫一次語﹐友嫌其褻﹐以筆點之而去。先生歸﹐查籍記事﹐見惇倫處俱加一點﹐不覺忿然曰「何人敢與我妻行此事﹐亦登我籍中。其信然耶﹖其欺我耶﹖」遂貽笑千古﹐或曰「然則如何而後可﹖」我對曰「有如圓謊先生﹐事理通達﹐環轉無窮﹐妄而不謬﹐可入言語一科。」

鬼孝子

孝子滇人也﹐談者忘其姓氏﹐平日爲人負載營生﹐家僅老母﹐爲巫而愚者也。凡爲巫之道﹐先不惜小費﹐賄通大家婢僕﹐刺探隱事﹐及有事登場﹐假鬼神微露其意﹐則人皆畏懼﹐不惜重金求解。孝子之母蠢然一婦﹐不能爲此﹐偶爲人呼去﹐或被哂逐而回。日無進項﹐惟賴子肩度日矣。其子得錢供母﹐惟恐不甘旨﹐每飯必俚歌以侑食﹐俾其母歡樂而飽﹐方敢自食。有時得錢多﹐則爲母備寒衣﹐己甚藍褸不顧也。故母食貧處賤﹐而飽暖逸居。不幸其子忽患寒疾﹐不治而亡。母痛欲自裁者屢矣﹐皆爲鄰姥救免。

一日思子嚎啕﹐午夜忽見其子痛哭投懷曰「母毋畏﹐兒心故未常死也。兒本孽鬼﹐故生無福壽。今生以事母﹐故鬼神歡喜﹐得無罪。遊行冥途﹐聞母悲聲﹐求假來奉侍﹐且願蠲兒來生福以福母親。神皆許之﹐此後不患饑寒矣。」母曰「𨿽汝一片誠心﹐其柰陰陽途隔﹐尙能以力求食乎﹖」孝子曰「是不能﹐將藉母之力以營生。」母曰「柰何﹖」孝子曰「母故巫者也。昔巫而假﹐故見哂於人。今巫而眞﹐當門庭如市矣。」母又曰「柰何﹖」孝子曰「兒請廣布城鄕曰某婦得神術﹐知過去未來事。能奉之者﹐消災救難﹐且不勒索於人﹐隨人布施﹐人有不願者乎﹖」母曰「我素拙於言﹐恐無益也。」孝子曰「兒鬼也﹐母能見兒﹐他人無睹。有求教者﹐請以兒言告之。兒於過去事﹐一見其人﹐卽悉未來事。能知一年休咎﹐已足動人聽聞。母無慮焉。兒今去示夢於好事者﹐使之傳布﹐母請髙擡聲價﹐坐享於家。」母曰諾。孝子乃隱。

次日﹐十餘男婦以斗米眉豚﹐叩門而拜。母惶恐不自安﹐曰「何爲乎﹖」來者眾皆稽首而告曰「昨夢城隍神以姥已成神巫﹐凡小巫﹐帝命管束。爾等若不往奉事﹐刻卽降禍﹐故不敢不來耳。求姥收錄﹐而今而後﹐我等皆姥之徒矣。」母無以應﹐忽見其子冠金蟒玉侍側﹐請母髙坐﹐而誨之曰「汝等旣知感戴﹐此後惟吾言是聽﹐當福汝。勿效某等不信神言﹐汝看今日必有報應。」眾但見母言﹐未常睹孝子形狀﹐僉惟叩首去。母謂孝子曰「汝何來﹐何得此盛服﹖」孝子曰「兒假諸本邑城隍神者。」母曰「觸犯正神﹐將無得罪乎﹖」孝子曰「凡神皆忠孝之人爲之﹐其神已歸天曹﹐惟正月間一至人間查考善惡﹐不與凡人混處。其平日守位者﹐皆兒輩耳。故可假用衣冠﹐神知之亦不責也。」

是日﹐宦家有召巫者﹐卽不信神言之某某﹐正表揚主家隱事。眾方環觀聳聽﹐忽自摑其口﹐伏地訴曰「神責我不應賄通某媼﹐生事誑言。著自擊面一百。」兩手自責﹐口告饒命。又曰「小人就至神巫家請罪。」狂奔而去。主家大笑﹐詰媼﹐不敢隱﹐亦自服其辜。遂撤其供獻﹐及應給之財帛﹐亦至母家投納。母正默坐時﹐忽見猙獰鬼卒押一人﹐頭臉紅腫﹐至母前跪拜請罪。正皇惑間﹐又見某紳率家人婦女盛送禮物﹐且爲某巫跪求懺悔。母殊不安﹐卽見其子出曰「公等請起﹐某巫自犯正神﹐無與公等事。但此輩帝命老婦統轄﹐不信者自取其禍。公等至誠﹐不但無禍﹐請看某月日﹐公子得捷報進士第幾名矣。」後果如其言。是以奉神巫者舉國若狂。祈福禱災﹐踵門不絕。母若倦時﹐派其徒代應﹐亦無不驗﹐有欲延請至家者﹐母髙自位置﹐咸命其徒代之﹐有得則給與十之四五﹐較平日所進向多。故其徒感戴﹐尊奉不敢稍懈。母故丰衣足食﹐市田宅﹐役奴婢﹐居然大家。夜間無事﹐孝子率鬼黨搬演雜劇﹐唱陰間善惡報應故事﹐勝於世劇。母顧而樂之﹐往往夜半不肯眠﹐孝子再三諄勸而後息。

孝子家本盛族﹐以讀書出仕者不乏人﹐因其子母業鄙﹐宗人不甚往來。今母如是之盛﹐且身分自居﹐並未一出﹐而入爭奉之。故其等夷及卑幼輩皆來趨奉﹐亦有所覬覦耳。睹其景象光昌﹐竟分日問安侍膳。母於富貴者禮之﹐貧賤者濟之﹐舉族悅服。族長欲爲擇繼﹐因立賢立愛﹐爭執未定。孝子知之﹐謂其母曰「兒奉母又十餘年矣。天下無不散之筵席﹐今母年八旬﹐旣壽且康﹐柰兒假滿不得再畱人間。盍先爲母刨基業於地下﹐然後奉母西歸﹐不亦樂乎﹖但冥間重者誥命﹐而先人亦無承祀。兒陰擇得族弟諸生某﹐長厚而有福澤﹐可爲父後。已密遣赴都謀功名﹐不日事備。請母於熱鬧場中歸去﹐受冥途淸福何如﹖」母喜曰「善。」

當是時﹐族長正在宗祠﹐會族老公議其事﹐忽有人報曰「大官府來矣。」族長出迎﹐見一人四品衣冠﹐前後護從﹐儼然憲司气槪﹐近前則族孫某也。昂然升堂﹐從者爲燃燭炬焚香拜祖畢﹐揖族長而言曰「我奉母命赴都報捐候銓﹐今得督理蘇﹑安兩省十府糧儲道﹐兼轄衛備弁兵。引見後﹐奉命蒞任。爲父母加級﹐請得二品封典﹐請假上壽。此皆母自定計﹐恐預言之﹐族中倘起爭端﹐未免有傷惇睦之道。故命先默爲之﹐今我與嗣父母已名列帝廷﹐無可更攺矣。敬請傳齊族眾﹐在列祖位前公立繼約﹐諏吉率妻子往母家承祀。」族長唯唯。未幾﹐老少咸集﹐見事已不可移﹐乃趨炎而附承之。公議是日喚優伶具盛席送某生入繼。

至日﹐母家已走啟門庭﹐結彩棚十餘座﹐張各種洋燈﹐輝煌奪目。廣招親友﹐遠近偕來﹐值提塘武弁賫送誥命亦至。地方官及紳耆不期而會者數百人。幸宅宇寬廣﹐前知而有備﹐百餘筵咄嗟立辦﹐故從容不迫﹐井井有條。內外演劇﹐百戲僉來。其執事自大門排入廳事﹐鼓吹若雷﹐內外傳呼之聲不絕。中堂設龍亭﹐內供誥授通奉大夫布政使司某曁夫人某氏誥軸一通。紫緞金書﹐煌煌天語。於是笙簫疊奏﹐小優吹《朝天樂》《步虛聲》前引﹐太夫人衣蟒腰玉﹐仙鶴補服﹐霞披朝珠而出﹐婢僕摳衣﹐儒生鳴贊﹐九頓首拜。受畢﹐移位正坐。繼子婦率孫兒女﹐朝服叩首侍立。然後官弁親友﹑宗人百執事以次拜賀。鄰里鄕黨之來觀者潮湧﹐不得入﹐延頸引領﹐登屋而望﹐幾至顚墮。幸孝子默護之﹐故無傷。母左顧右盼﹐錦繡在前﹐珠玉在後。不覺眩暈﹐命子婦支持賓客﹐登榻憑幾﹐垂眸少息﹐見孝子以八座相迎﹐冥然而卒。

論者曰「孝莫大於尊親﹐亦莫厚於眾養。以擔夫而致父母受二品封﹐使衿民備十方供﹐孝之至也。嗟乎﹗孝子何寥落於生前﹐而赫喧於身後耶﹖」薌厈曰「此資格限之也。古者鄕舉裏選﹐先徳行後文章。若孝子者早應策名天府﹐位列公卿間矣。無柰問內才不識詩文之體﹐問外財亦無升斗之儲﹐何所藉而奮發於今之世耶﹖惟陰曹無資格﹐任孝子金冠玉帶以奉母﹐乃得大展其才華。嗚呼﹗與其鬱鬱生﹐何如堂堂死耶﹖」

荊茅

楚諸生荊茅﹐字貢苞﹐訓蒙爲業。在前明嘉靖間﹐是邑大旱﹐赤地數百里﹐人心惶惶。有司竭盡求雨之法不得﹐乃示召能致甘霖者酬百金。向無此例﹐所以市裏喧傳。荊知之﹐與其妻戲述云「惜無法以致此金﹐亦名利兩全之事也。」其妻曰「是亦何難。子速爲有司言能三日致雨。使之潔淨壇坫﹐子衣冠坐﹐誦聖經﹐宜必得之。」荊曰「天道難知﹐豈可戲有司取咎耶﹖」其妻曰「子試爲之﹐得雨則受酬﹐不得雨﹐不過訕笑﹐何罪之有﹖」荊從其言﹐昧昧晉謁。有司如其法使禱﹐未及二日﹐大雨滂沱﹐通邑霑足﹐上下歡騰。有司欽佩﹐於酬儀外加以幣帛﹐鼓吹送之。

未幾﹐省垣需雨孔急﹐有司以荊生致雨事上達。大府檄召。荊恐﹐懟其妻曰「我本無能﹐汝促我爲戲﹐竟爲憲召﹐何術以應﹖昔也徳汝﹐今則怨汝矣。」妻曰「子自無能﹐怨妾何爲﹖妾之所知﹐非有異術﹐因廚懸咸魚於今三載﹐凡二三日內雨至﹐先必落水。驗之屢矣。子述告示之日﹐適咸魚落水之時﹐故信之確。今亦不難﹐子持此魚至省﹐懸於臥內。見大府時﹐以先賢董仲舒五龍祈雨之法﹐鋪張陳設。若魚漧無水﹐總以壇不如式﹐器用不全﹐頻使攺作﹐以延時日。若一得魚水﹐卽登壇誦經﹐未有不獲者。何怨之有﹖」荊無法﹐不能不用婦言。及赴省會﹐則魚已汗淋。急謁大府﹐朝登壇而夕如注矣。得重酬回﹐喜出望外。

此大府乃嚴相分宜門下者﹐知嘉靖帝好道﹐密告分宜以荊生進。特旨召見﹐荊乃攜妻入都﹐帝問道原﹐荊進誠意正心之說曰「至誠之道可以前知。誠者﹐明之根本也。修齊治平不外乎此。」帝曰「粹然儒者之言﹐宜與方士輩異。」命爲金馬門待詔。嗣亦因求雨驗﹐遷欽天監卿﹐日近禦前。於是都下趨之者眾﹐漸致富矣。

忽大內九璽失其一﹐追求甚急﹐擬召荊推問。內監之盜用者惶懼﹐夤夜賫金帛叩門哀之。荊乃命以璽藏尙寶處壁間﹐以塵土掩之﹐我自有說。帝果召問﹐荊曰「璽非人盜﹐乃某月日用時﹐爲小豎誤遺於塵土之中。現在本處東壁下。」帝使人求之﹐果獲。賞賜無算﹐遂有荊仙之名。奉之者益狂﹐爲禦史海忠介之徒劾奏﹐略曰「荊茅者﹐本無學術。肆其狂妄﹐妖言惑眾﹐罪不容誅」云云。帝曰「方士中惟此人近儒道﹐專以誠明立說。卿非讀書人耶﹐何不容儒士﹖」禦史曰「其誠明之說﹐正藉以行其詐也。乞皇上藏物於匣﹐當臣面召問之。果能指明確﹐方敢以至誠許之。否則請置姦邪於法﹐毋任蠱惑聖聰。」帝如言召荊於便殿﹐案陳寶櫝﹐使推測之。荊惶悚伏地﹐嘆曰「荊茅今日死矣。」禦座遠﹐聞未親切﹐曰「是何言也﹖」適盜璽之監在側﹐跪奏曰「據所言櫝中似是金貓。」帝笑謂禦史曰「卿意其誠明爲詐﹐今竟何如﹖」開櫝示之﹐果一金鑄臥貓鎭紙。禦史無詞可執﹐頓首謝罪而退。荊歸﹐其妻曰「子以一寒士位四品而富巨萬﹐異數可屢邀耶﹖若不知足﹐禍必不遠。」荊大悟﹐引疾致仕而去。

薌厈曰﹕果有是耶﹐何其巧也﹖其爲客之不得意而造言歟﹖謂實學不如虛巧易於見功﹐發寒士之忿懣﹐益增才士之欷歔﹐悲夫。

第七卷

義貓

武林金氏﹐望族也﹐代有聞人。有某翁者﹐救死卹生﹐利人愛物﹐至誠惻怛﹐人皆仰之。然厄於命﹐年逾彊仕﹐家中落。夏日納涼院中﹐見饑貓傾側將斃﹐翁睹之慘然﹐自起飼之。從此貓不他往﹐日戀戀依翁側。翁每飯必食以腥﹐卽外出﹐必囑家人盡心愛養。由是貓漸肥健﹐能捕鼠而糧無耗失。是年秋澇﹐粒米無收。翁家乏食﹐借貸無門﹐典質已盡﹐搔首踟躇﹐牛衣對泣而已。貓更無從得食﹐嗷嗷於側﹐小女子責之曰「人尙無食﹐汝欲食耶﹖主人窮困至此﹐心煩意亂﹐汝不念平日養育恩勤﹐何以報徳﹐而反嗷嗷取憎耶。」貓呦然似諾﹐一躍登屋去。人皆異之﹐翁亦破涕爲笑。未幾﹐貓銜一物擲翁懷中。視之﹐婦女舊抹額也。上綴東珠廿余﹐光明圓正﹐大如芡實﹐值千金。翁驚訝失色﹐一喜一懼﹐曰「貓𨿽通靈﹐柰竊取之物﹐不但污我品行﹐且恐失物之家冤及婢僕﹐性命攸關﹐柰何﹖」其妻女曰「翁言𨿽是﹐但井上之李﹐豈無主者。廉士尙且取之﹐所謂饑不擇食也。況此物自至﹐必天神憐翁﹐假物以濟﹐豈盡貍奴力耶﹖無已﹐姑先質貸度歲﹐暗訪物主﹐明告其故﹐而歸以質券﹐似亦無傷。」翁不得已﹐姑從之。次年徧訪﹐無失物家。或曰「此巨家殉葬物﹐年久家貧﹐墓崩棺壞﹐則貓取之矣。」或曰「有心計婦嫁浮蕩子﹐藏此物於復壁承塵中﹐爲子女謀。未及交代﹐猝病而亡。貓故取之無礙。」皆似也﹐要之以神天賞善之說爲正。翁聞人所議近理﹐乃贖而貨之。緣此起家﹐子孫發科甲﹐世承祖訓﹐愛蓄貓﹐食必以腥。有仕至憲司者﹐署中貓且數十頭﹐出入隨從﹐專有飼貓之人﹐至今不衰。

薌厈聞而嘆曰﹕人生世上﹐財可忽乎哉。不但飲食起居以之自奉﹐卽庭幃行孝﹐棣萼聯情﹐莫不藉此﹐甚至爵可得而鬻焉﹐刑可得而贖焉。以之救濟﹐仁名頓起﹔以之施與﹐傳爲美談。信乎﹖金聖嘆曰「名以銀成﹐無別術也。」彼貓烏知之﹐亦以此取義﹐且永錫爾類﹐豈不異哉。

李老

恆山李老﹐農家者流。有地數頃﹐稱小康。中年生一子﹐名曰壹。稍長附學讀書﹐督課極嚴。壹時年十二﹐遊戲誤學﹐畏父師訓責﹐竊資逃去。李老夫婦情急﹐懸金以購﹐搜索無所不至﹐迄無影響。其母哀痛迫切﹐幾至輕生。李老猶以年齒正彊﹐可望生育慰之。＿然婦已思子成疾﹐屢勸置妾延嗣﹐李老不忍。光陰迅速﹐瞬逾十年。年將古稀﹐仍無所出。宗族之貧者咸思爭繼﹐嘵嘵不休﹐益厭苦之。自度精力尙彊﹐且值旱澇不勻之歲﹐聞韓魏間售子女者﹐直甚廉。李老攜百金往投人牙﹐以淸錢五十貫擇得端莊少女﹐大稱心懷。

女叩翁姓名籍貫﹐實告之。訝曰「妾乃與翁同姓同鄕﹐異哉﹗」老曰「同姓或有之﹐鄕則路隔五百里﹐難言同也。」女曰「幼聞吾父言之鑿鑿﹐云系李姓名壹﹐恆山人。因逃學出﹐爲人義子。親父母在乎否乎﹐念誦涕泣。妾與母時慰勸之。」李老亦訝曰「據汝言﹐確是吾子矣。汝當爲吾孫女﹐幸言之早﹐速赴爾家驗之。𨿽相隔十餘年﹐聲音笑貌應不攺也。」遂偕女至村﹐呼其父出﹐果李老子也。哭述所由﹐云逃出後惘惘南奔﹐資用告絕﹐乞食此村﹐有老父同姓﹐畜爲義子﹐爲我娶妻﹐連生四子二女。義父母相繼歿﹐逢此儉歲﹐故賣女度日耳。李老大悅﹐命子貸其家具﹐攜其子孫男女八人歸。其妻孤苦伶仃抱病﹐而聞夫婦忽然子孫滿堂﹐不覺躍然而起。

陳伯

陳氏﹐海昌世家﹐多藏書。伯以詞林壯年告休﹐足不出戶﹐手不釋卷﹐亦無著作﹐惟終身讀書而已。其仲以進士司鐸府學﹐髦而致仕歸。見兄日孜孜﹐進而規之曰「兄旣不求聞達﹐守此殘篇已屬無益﹐況年逾八旬﹐當養精神以時休息﹐何必如後生小子之勤奮乎﹖」伯笑曰「予非博髦而好學之名﹐予恥不識字也。」仲曰「何至於是﹖」伯曰「弟識幾字﹖」仲對曰「多或不能﹐數千字可識。」伯曰「試問汝識天字否﹖」仲曰「三歲幼子尙識之﹐兄何渺弟如是﹖」伯曰「非敢輕汝﹐字實難識﹐凡字有五聲﹐有八法﹐有實讀﹐有虛讀。如實讀始於何書﹐自十三經﹐一十七史﹐以及數千種說部子集內共有若干。虛讀亦然﹐再將五聲辯之﹐何方讀陽平﹐何方讀陰平﹐何方讀上去入聲。又以八法書之﹐不但眞艸隸篆﹐卽變體亦無所不知﹐方可曰我識此字。卽以天字論﹐實讀則爲上天﹐虛讀則一日曰一天。見於經史子集者共有若干。又國號如葛天﹑刑天﹐人姓如漢令天髙之類。星名天根﹑天樞﹑天棓之類。山名天臺﹑天方﹑天山之類。禽名天知﹐獸名天馬之類。艸木名景天﹑燭天﹑天門冬之類。皆當實讀﹐緣實有其人﹑其地﹑其物故也。至漏天﹑木天﹑談天之類﹐則應附虛讀。華人讀天字﹐音𨿽皆在陰陽二平之內﹐何以五方不同﹐至西夷變聲﹐則上去入皆有﹐一字翻作兩三音﹐如祁連普剌統格落之類﹐在於何國﹖若書法﹐作口口口口口口﹝天之異體字﹐1形類「蒢」2「上口下大」3「上一下光」4「上兀下兀」5形類「蔸」6「上王下人」﹞﹐見於何典﹐何人所造﹐弟知之乎﹖此不過言其大略。若數典而備陳之﹐終日不能畢一字。」仲曰「如此方爲識字﹖人壽幾何﹐卽逾百齡亦不及也。」伯曰「不如是﹐冒稱識字是無恥矣。汝知識字之義乎﹖如相識者﹐必知其父祖是何名號﹐母妻何氏﹐兄弟幾人﹐子孫何名何字﹐作何事業﹐一一能詳述之﹐方不愧爲相識。若僅能辧其本身姓名聲容笑貌﹐不過泛交耳﹐識云乎哉﹗識字不外此理也。」仲曰「弟實不能﹐兄好爲之。」頓首服膺而退。

薌厈曰﹕此考據家也。以淵博爲事﹐然學問之道無窮。有道學家﹐自太極兩儀推而至周程張朱之理﹐無所不達﹔有名法家﹐自黃老翻變放而至申韓蕭曹之律﹐無所不通﹔有術數家﹐河圖洛書﹐天文星度﹐奇門禽遁﹐無不演貫者﹔有兵法家﹐韜略陰府﹐五花八門﹐攻守技藝﹐無不精練者﹐此皆有鬼神莫測之機。爲王者師﹐有益於天下後世者也。通才不一﹐惟聖人能兼之。至於文章詩歌﹐潤色太平﹐足以黼黻皇猷﹐固代有名家。著夫醫卜星相﹐小道可觀﹐然無大造於國家﹐卑卑不足法矣。

蔣三官

壬戌之秋﹐予應試武林。寓室之前﹐隔河有染坊﹐每晨數十人在河幹練色。杵聲與俚歌相答﹐訩訩驚睡﹐作而詢﹐主人對曰「是蔣氏﹐三十年前不過落寞小肆。蔣翁人甚忠厚﹐生三子一女。女已嫁﹐長次子繼父業﹐三官尙幼﹐隨父兄學習。未幾﹐二子俱完姻﹐食指日繁。本旣不多﹐息亦無幾﹐出入不敷﹐蔣翁以郁卒。三官無人管束﹐終日遊蕩。兄訓之不悛﹐亦置度外矣。姊憐之﹐其夫業貿絲﹐行中客俱嘉湖粵閩富商﹐須人晉接﹐姊於是呼三官去日﹐『汝遊手好閒﹐何能自食﹖今我肆中客多﹐我爲汝姊夫言之﹐可充陪賓﹐不過飲食談笑﹐無他難也。且可得數兩勞金。』三官善談論﹐意甚愜。其姊夫試使見客﹐誾誾如也﹐詞多謅媚﹐人皆悅之。遊山觀劇﹐罔不與共者。

「有髙客非三官不歡﹐竟成莫逆交。無事時﹐客聚博﹐髙拉三官入局﹐以無錢辭。髙代出資同博。三官連勝﹐得采二百餘金。髙爲收藏﹐其姊勸之日﹐『聞汝博有起色﹐但無本之事﹐依人爲活﹐一朝失手﹐何以對人。藉此經營本業﹐或有起家之日。卽爲恆產﹐豈不妙哉。』三官唯唯﹐與髙客言﹐欣然與銀如數。三官赴泖河﹐投行家置靛。時有靛客因父暴疾﹐急欲脫貨歸去﹐貶價甚廉﹐尙無人過而問也。三官至﹐主人喜引視。靛盈一屋﹐色甚鮮華﹐但不肯零星折兌。一價值千金﹐三官僅攜銀二百﹐自嘆無成。以再商含糊復之。客父病益深﹐迫不及待﹐願減價作八百金﹐主人慫恿之。三官以實告﹐客無柰﹐願先得二百金作歸計﹐余銀立券事後取償。主人作中﹐互相交易﹐各執契券。客先行﹐囑三官歸取銀﹐乃向其姊告貸。姊夫日。『安得如許銀﹐不必存此妄想。姑捨是仍舊貫可也。況髙客望汝甚切﹐速往晤之。』髙相見大悅﹐約遊西子湖﹐過酒肆哄飲。三官懷抱不開﹐靜坐極悶郁。髙日﹐『吾與三兄半月別耳。昔之豪興安在﹐何競疏闊若是﹖』三官直陳心事。髙笑日。『六百金小事﹐何必爲難﹐歸卽貸汝。』於是鼓興暢談﹐各得其樂。髙偕三官回﹐立予銀。其姊夫阻之﹐髙日﹐『與不與在我﹐還不還聽渠﹐與爾無干。毋預他人事也。』其姊夫愧謝而退。

「時大早﹐河湖並涸﹐靛價日增。客侍父病痊而來﹐三官運銀同日至﹐交淸前欠﹐不能攺議。逾三月﹐靛絕﹐價頓長十倍。主人復慫恿先售一成﹐得千金歸。還髙客本與子金﹐不受﹐酬以土宜。乃與兩兄謀﹐倩夫策騎往馱﹐運而至武林城內﹐靛絕價徒增﹐而貨不來﹐各染肆購者紛紛。三官貨其半﹐得數千金。置別色﹐畱其半自用。凡來染者﹐減價加色﹐四方爭趨之。不十年﹐財至巨萬。三官娶妻生子﹐爲兩侄納粟得官﹐貤封五品。輿馬出入﹐居然大家矣。」

予過其肆﹐金碧輝煌。染夫百餘﹐皆五彩。其手緣一色﹐有數夫專管﹐無混雜者。故色倍鮮明﹐與他肆不同云。

飛車

機巧之法﹐盛於西夷。緣彼處以能創新法取士﹐欲官者爭造法器。窮工極巧﹐超出逾奇﹐不第供耳目玩﹐且有切於實用者。如火輪船﹐以薪煮水﹐以管束煙﹐斷其機輪﹐遞相催轉而行﹐奇矣。然以小物諭之﹐不過如我國孩童所作走馬燈法耳。悟其理﹐爲之不難。惟飛車禦風而行﹐能渡弱水三千。聞諸古而未見﹐於今乃竟有目睹者。魏地山明府語予曰﹕丙午謁選在都﹐九月上旬偶出厚載門﹐鼓樓前見通衢無數人咸翹首跂足仰望﹐哄詫異事。予因隨眾所指處矚目﹐見半天一物﹐如舟無楫﹐如車無輪﹐長約三四丈﹐寬丈餘﹐蓬蓬然四圍如有旗幟。距地數十丈﹐看不甚明﹐由東北來﹐盤旋若鳶翔。忽墜下洋銀十餘﹐人爭拾之。未幾﹐往西南迅逝﹐小如一葉﹐又如一星﹐轉瞬不見。說者曰此飛車也﹐泰西人所制﹐車中人以千里鏡窺覘下方﹐城郭人民歷歷在目矣。

或曰「他國有如是奇器﹐恐其以數千輛﹐載精卒數千人﹐飛入都邑﹐將不能禦﹐亦不及防﹐城郭守具皆無用矣﹐豈不殆哉。」薌厈曰﹕否﹐否﹐此物藉風而起﹐順風而行﹐如我國之紙鳶。有大至丈餘者﹐非大風不能起﹐風微卽落。夫紙竹至輕之物﹐尙不能收藏自如﹐況重笨如車耶﹖起卽非易﹐收亦甚難﹐風力輔偏﹐卽不能如意起落。況我軍亦有轟天炮等火器﹐足以仰攻耶。君毋作杞人憂也。

丁養虛

吾師丁養虛先生﹐奇偉人也。學圍棋於施湘霞﹐傳瑤琴於郭去非﹐皆國手也。先生入其堂奧﹐且精於奇門禽遁之學﹐能以拳石築小山﹐爲橋梁亭榭﹐栽徑寸松柏﹐鬱鬱茸茸﹐有天然之致。山顚懸瀑布一道﹐穿橋曲折瀉落。承以磁盆﹐水流循環﹐晝夜不絕。有欲竊其機巧者﹐拔起觀之不得﹐仍置盆內﹐水止不流。經先生撥弄﹐依然洋溢。殆按八門生死法耳。好事者願重價購之﹐不肯售﹐問其故﹐曰「入他手不過旬日﹐水法不靈矣。人必以我爲欺﹐我不願貽人口實也。」

一日謂家人曰「盜將入我室﹐宜愼防之。」至晚﹐以椅凳十餘﹐縱橫排列院中﹐遙望之似有煙霧彌漫。先生囑閉門﹐許在窗隙默窺。夜深人靜﹐見一壯者持械越墻下﹐潛入凳內﹐鉆爬逾躍﹐費盡伎倆﹐現諸身段﹐家人不禁大笑。盜似側耳欲遁﹐至天明不能出。先生去其一椅﹐突從缺處逃﹐爲眾擒縛﹐先生曰「休矣﹐彼一夜辛勤﹐未得一物﹐而供我玩戲﹐勿復苦之。」乃釋縛﹐先生呼食啖之。問其故﹐曰「吾儕三人﹐小人技最精。故先入﹐見宅門內房屋壯麗﹐躍入四面皆墻﹐或穴之﹐或逾之﹐愈進墻愈多﹐但聞人聲﹐難覓出路。正惶恐間﹐忽見門開﹐衝突被擒。小人知罪矣。」問彼二人何不入﹐對曰「聞宅內嗤嗤不絕﹐知有備﹐先遁矣。」先生笑曰「歸語爾曹﹐勿再至。我家恐墻多﹐一夜爬不盡也。」盜不解其故﹐唯唯謝去。

時二子皆冠﹐尙未婚娶﹐計非千金不能畢事。無已﹐乃藉新春設酒肆﹐用法擇吉。凡奇門家驗正時到﹐必天地人三才皆應﹐斯無謬誤。先生擇某月日寅時﹐應天微雪﹐地色白﹐先有一人靑衣紅帶﹐持壺沽飲﹐後有文武二星官過門﹐卽刻開張大吉。至日五鼓﹐起呼家人備祀神物。先生率二子懸燈開鑪﹐果微風飄雪﹐有皂隸著色服﹐持錫壺叩關入曰「冷甚﹐幸汝店早開﹐藉得禦寒甚善。」先生詢其夜深應差故﹐役曰「都督閱邊﹐舟抵馬頭﹐從本官往迎耳。」問知總制系文殿撰出身﹐所隨中軍參將系武狀元﹐始悟卽二星官也。役去未幾﹐儀衛八騶﹐呼擁而過。先生卽陳祭禮﹐鳴爆竹開市。從此沽飲者𨿽倍於前﹐千金究難驟致也。因自開燒鍋﹐價廉而酒美﹐販客厚獲贏餘﹐遠近爭趨之。每晨停於門者﹐肩挑百十。

期月得利千餘金﹐勢不能止。風聞入邑宰耳。當是時﹐燒鍋之禁甚嚴。將搜索釀具而罪之。幸旗人爲吏﹐得信急爲之備。其蒸甑﹐所制銅壺式甚髙大﹐重百餘觔﹐或謀埋之﹐或謀毀之。先生曰「否﹐否﹐勢不及﹐必致敗露。」率家人共舉其壺﹐置廳事眾目共睹之地。妻孥方疑訝間﹐宰已入﹐攜先生進內宅﹐叱役窮搜﹐甚至掘地發墻﹐毫無蹤影﹐宰出坐廳事﹐侍從吏役百餘。壺明明在案間﹐無一睹者。宰去﹐集家人從容捶碎﹐熔化滅迹。或問﹕「何以官不能見﹖」先生曰「搜遠不搜近﹐偶然耳。」予知先生不肯泄機﹐必用六戊藏形法也。遂爲子畢姻﹐攺酒坊爲錢局﹐俾二子掌之。先生以琴棋自娛﹐不與俗事矣。

其妻父朱氏﹐爲邑名醫﹐子四人﹐或繼業﹐或設肆﹐因此起家。無賴之徒覬其有﹐肆欺訛詐。四子苦累﹐教子讀書應試﹐凡入庠者﹐可支門戶﹐盼望綦切。時朱翁考終將葬﹐舅以葬期謀於先生曰「姊夫明晰陰陽﹐能爲人福﹐如使吾子侄一人入泮﹐舉家感甚。」先生敬諾﹐擇冬月某日未時﹐應天微雨﹐二狗銜花戲墓側﹐一男子戴鐵帽﹐一孝婦索取石炭﹐此正時也。舉棺封壤﹐孫必遊庠。諸舅皆嘩曰「冬月惟有梅花﹐品甚貴重﹐狗烏能得﹖鐵帽惟軍中有之﹐太平之世誰敢戴此﹖恐未必如所算。」先生正容曰「我亦不能預知﹐不過依書爲斷。我盡心爲嶽翁推選﹐恐未至大謬。」至日果小雨﹐舅已奇其言﹐輿櫬入塋﹐停待正時安穴。見兩小犬爭蘆花一枝來墓間﹐有農夫買得鐵鍋戴於首﹐以代雨具﹐孝婦亦至。諸舅大悅﹐推棺閉冢。次年一孫入泮。

薌厈曰﹕先生以琴棋名噪一對﹐當道富室重聘爭迎不應﹐髙士也。其術數之學﹐老益韜晦。有求之者﹐曰「我亦由夫人耳﹐從憲書指與一黃道日而已。」予從學琴﹐見案頭奇門﹐謹請教。先生卜曰「孺子尙可。」隨指示奇壬布局法﹐不以術告也。叩之﹐曰「此在自己研究﹐久能悟得﹐非師可授也。況以此眩人﹐恐有殺身之禍。何苦乃爾。」予不敢瀆。今先生逝矣﹐惜祕學失傳﹐諒下愚無徳以承受之耳。

阮封翁

翁江南儀徵人﹐性惻隱好義。壯爲鹺夥﹐歲入百餘金﹐往往賙卹親友﹐一揮數十金﹐貧不能贍妻子﹐泊如也。一日﹐至廣陵轉運鹺務﹐市不戒於火﹐被焚千餘家。赤貧者無力賃屋﹐男婦老幼皆露處。忽澍雨滂沱﹐立泥淖中﹐相向而泣。翁觸目傷心﹐計極貧人不過百十﹐費無多﹐思有以授之。亟趨至商家﹐謀所以安置之法。商人以翁人微言輕﹐志大妄舉﹐相與訕笑之﹐無肯爲籌畫者。翁忿且愧曰「諸君旣不顧鄕誼﹐我𨿽非郡人﹐亦當獨任。」咸笑曰「汝大才有力﹐願好爲之﹐勿累我等。此功徳無量也。」翁去﹐向居停作秦庭之哭﹐求預候薪俸數十金﹐呼匠爲席棚百十間﹐俾貧民避風雨﹐歡呼感激﹐祈天爲善士降祥。是年﹐翁應得勞金俱預支費訖﹐徒手歸﹐幾不能卒歲。幸其子爲諸生﹐肄業書院﹐聰明才智爲當道所器重﹐均有贈遺﹐藉以苦度。未幾﹐鄕會俱捷﹐入詞林﹐大試皆前列﹐簡在帝心﹐典試學差﹐旋俾以封疆重任﹐巡撫浙江。翁受二品封而歿。服闋後﹐節制兩粵﹐入贊黃扉。晉翁太傅。天道福善﹐有以也夫。

或曰「吾子持福善禍淫之說﹐每遇封翁﹐無不嘖嘖稱嘆﹐似矣。然如顏子淵﹐徳行首列四科﹐宜其身膺顯爵﹐子孫昌盛。何以生前屢空且夭歿﹐又無賢裔。是天道不可問久矣。」薌厈曰「否﹐否﹐聖賢𨿽不可以常理論﹐然顏子獨善其身﹐不屑兼善天下故也。嘗讀《韓詩外傳》﹐孔子謂回曰﹕家貧居卑﹐胡不仕乎﹖對曰﹕回有郭外之田五十畝﹐足以給饘粥。郭內之田四十畝﹐足以爲絲麻。鼓琴足以自娛﹐學於夫子者足以自樂。回不願仕也。由此觀之﹐品則髙矣﹐而無益於蒼生。天故報以配享聖殿﹐俎豆千秋﹐又世襲博士以奉之﹐正所以酬其徳也。吾屢驗天道﹐總以澤及於人者速得美報。所述諸封翁﹐徳未必如顏子﹐而膏澤下於民﹐更覺難能而可貴也。

趙甲

晉人李某﹐在京師佐典商﹐歲入俸餞三百緡。有同鄕趙甲者與相識﹐無事業﹐謀欲設雜貸肆而無資。商於李﹐慨然以百貫付之﹐曰「姑以此試﹐得意後與吾合業可也。」一言爲約﹐並無文券﹐亦無人知。未幾李以疾卒﹐典主呼其子來﹐扶櫬而反。適趙甲置貨他出﹐歸後知李已卒﹐爲位哭奠。由此興旺﹐不十年業隆數萬。李子家中落﹐衣食不充﹐親黨咸勸出外營謀﹐卜之大吉。適有入都者﹐相伴而去。至舊典主處﹐與父執求引薦﹐有人知趙與李父故交﹐今趙業大興﹐往求之﹐諒可錄用﹐浼友往說。趙聞李子來﹐欣然款接曰「我因爾父得有今日﹐我覓子久矣﹐柰無音耗﹐今自來投﹐若有神使。」納爲主帳而不議勞金。李子安於初學﹐亦不計較﹐盡心極力隨同營運。趙見其辛勤刻苦﹐出入無私﹐顧而樂之曰「子已逾冠﹐能自成家﹐應議婚娶爲嗣續計。」李子曰「侄依伯父爲生﹐尙無進益﹐何敢娶婦自取累乎﹖」趙曰「姑緩亦是﹐但爾旣爲主帳﹐應將我所有總計之﹐現存若干。」李子唯唯﹐數日查畢﹐現資並貨物合計六萬餘。趙曰「我與子剖之。子應得其半。」李子駭曰「伯父何出戲言﹖侄在此數年﹐伯父周給衣食﹐感無旣矣。矧在小郎之列﹐本不應得勞金﹐縱伯父憐而卹之﹐不過年例數十貫錢而已。何若是之多耶﹖伯父子孫振振﹐非無人承受者﹐侄何敢越分﹖敬辭。」趙笑曰「子毋卻也。我自有法。」乃設盛筵﹐邀其薦主及鄕里長者咸集。李子亦在坐﹐三杯後趙謂眾曰「某昔落魄京師﹐人皆白眼。李故友與我﹐非素交亦無瓜葛﹐一言之下﹐慨然助以百千﹐不立契券﹐是誠信我也。我由此起家﹐而李兄已逝。當時有與吾合業之說﹐旣有此語﹐獲利理應均分。我初晤李侄時﹐本欲表白﹐恐少不更事﹐入手揮霍去也。今見其勤儉能自經營﹐我何敢負李兄於地下乎﹖」乃出孝子所開單目曰「請諸公作主勻分。」眾顧李子曰「趙伯世所難得﹐君有福哉。一窶人頓成富室﹐吾等借酒以賀。」李子曰「諸公且止﹐聽我一言。趙伯所云並無憑證﹐是欲爲義士耳。侄𨿽年幼﹐亦不敢取非義財。卽亡父果存百千錢﹐以遠年債一本一利﹐取二百貫足矣。多卽非義﹐何敢自污﹖」趙笑而入﹐命羣僕以三萬數百金出曰「今日交淸﹐卸我重肩﹐惟子所欲。」李子取其百金而出﹐追之﹐遁矣。趙乃邀眾作證﹐呈報城坊﹐求訪恩主。有司異其事﹐行文山右﹐喚李子至﹐質明判給。李子曰「吾儕小人﹐實無功徳﹐不勞而得多金﹐暴富不祥﹐故不敢納也。」官曰「無已﹐今某廟久圯﹐汝其葺之﹐非功徳乎﹖」二人叩謝去﹐爭出布施﹐廟貌煥然一新。官易廟號曰「雙義」﹐而頒趙甲以額﹐曰「重義輕財﹕「

薌厈曰﹕晚近之世﹐至親分家不均﹐甚至爭訟。從未聞讓財而逃﹐官訪恩主者。不意市井小民﹐竟超乎世家之上。憶成案﹐載雍正六年。豫民崔世有拾秦太遺銀一百七十兩﹐訪歸原主﹐毫不受謝。制軍田文鏡入奏﹐奉旨予七品頂戴﹐賞銀百兩﹐以旌其善。趙甲之事在後﹐當事者宜援此例官之﹐以昭盛世之隆﹐而示天下法﹐惜乎未及此也。

崇伯鯀

昔張太史江在館修撰﹐夜夢冕旒王者曰「朕崇伯鯀也﹐爲有夏禹王之父。朕天性悻直﹐出言好爭﹐不避君前﹐𨿽唐帝謂朕囂訟﹐猶爲四嶽所舉。治水無功則有之﹐虞帝攺封朕於羽山﹐撫有東夷。朕由是勵精圖治﹐使貪狠夷風亦皆丕變。漢太史司馬遷著於《本紀》﹐宋學士蘇軾又表之於《志林》﹐皆彰彰可考者。何至如野乘所載﹐以朕盜帝息壤殛死羽淵﹐神化黃熊之說﹐荒誕不經﹐被朕以三千餘年之誣妄。今剖析於子﹐若果窮凶極惡﹐誤國殃民﹐唐堯聖主也﹐肯涵容乎﹖四嶽賢相也﹐肯舉薦乎﹖稷契﹑臯陶﹑伯益﹐非具臣也﹐肯包荒而與爲同列乎﹖卽虞帝登庸時﹐不過以績用勿戚﹐知朕非治水才﹐降爲子爵﹐遷謫東方。迂儒不解息壤之義﹐姑妄言之。抑知壤者﹐堤也﹐息者﹐安也。當其時﹐洪水橫流﹐帝都築長堤以阻遏﹐名曰息壤﹐猶今所謂太平堤耳。及朕奉命治水﹐見壤內積雨成河﹐髙於壤外﹐勢極厄迫﹐不及陳奏﹐開去息壤以達之於壺口﹐俾帝都奠安。此亦一定不移之勢﹐故朕子繼朕之績﹐旣載壺口。朕惟不先陳明﹐加之曰盜﹐猶可言也。乃妄謂息壤有國重寶﹐帝以鎭冀州者﹐朕盜至豫州﹐虞舜以是入罪﹐誅於羽淵﹐化爲三足鱉。此等怪誕之詞﹐欺後世而誣朕躬。其甘心乎﹖息驤果爲國寶﹐朕冒不韙之名以救百姓﹐二帝將褒獎之不暇﹐而罪之乎﹖因盲左以虞帝分封四族於四裔﹐誣之曰投。又配以四獸﹐惡名遂至﹐貽爲口實。果如盲左所詆凶徳﹐天道昭明﹐肯予以聖子神孫乎﹖子爲盛世史官﹐其爲朕正之。」太史唯唯曰「臣力不足以纂易古史﹐爲流布人間可也。」崇伯喜﹐以袖拂之而覺。

薌厈曰﹕祟伯鯀不過若後世恃才傲物人耳。信如左氏所云﹐世濟其凶﹐增其惡名﹐以至於堯舜不能去。唐堯之治﹐賢姦混雜﹐尙成其爲聖世乎﹖況鯀爲軒轅元孫﹐伊者族叔﹐如何加以世凶之名。蓋左氏浮誇﹐不過爲季文子表功﹐圖行文絢爛起見﹐不足爲據。至稗官野史﹐肆其詆誣﹐甚有幽堯逼讓﹐敢加虞帝以篡弒名﹐其謬妄爲何如﹗崇伯事又烏足辯﹐惟息壤之說﹐剖析分明﹐足解千古疑惑﹐洵確鑿可據也。

象棋子

吾鄕陳體齋中丞﹐諱用敷。撫皖時﹐有吏年僅三十四五歲﹐老成練達﹐謹愼小心﹐爲中丞所倚重。然甚貧﹐恆周濟之﹐而藍縷如故。中丞誨之曰「凡人立身﹐以品行爲第一。汝𨿽下吏﹐亦有進階﹐窘困若是﹐諒有不端所致。」吏跪訴曰「大人平日不以吏爲愚拙﹐公事任之且屢沐恩波﹐垂靑逾格。吏有人心﹐何敢蕩檢越閒﹐作非分事﹖惟有勤愼自守﹐此在天鑑之中。其所以貧困至此﹐實爲子累。」中丞曰「汝有幾子﹐各爲何業﹖」吏曰「自十六歲娶妻﹐夫婦幾年﹐年必雙產﹐皆男。至三十三歲﹐已有三十二子矣。俱成立無夭者。人目爲象棋子。𨿽布衣蔬食﹐歲需數百金。吏守法循分﹐歲入不過百餘金﹐故窘若此。」中丞詫異久之﹐曰「此熙朝人瑞也﹐悉以而子見我。」吏惟而出﹐未幾抱者﹐攜者﹐隨者﹐魚貫入拜堂下者﹐皆貌似其父。中丞顧而憐之﹐人賜帛一匹﹐銀一定﹐領謝而去。中丞謂人曰「小爲賜與﹐費已百餘金﹐無怪乃父之窘若是也。」

或曰「子以多爲貴﹐中必有佳者。此吏窘於前﹐必裕於後。」薌厈曰「否﹐否﹐好子不在多﹐多則賢愚不等。古今來多子者莫如周文主﹐𨿽有武﹐周之聖﹐而管﹑蔡播亂於骨肉之間。故堯曰﹕多男多累﹐子僅九人﹐尙有傲慢朋淫之丹朱﹐況多至百男﹐𨿽聖人亦訓誨不及。凡庶之家﹐教育奚能周﹖至若有一敗轅之犢﹐必牽率老夫至於絕地。多子之爲害﹐豈淺鮮哉﹖」

斗鶉

禽之善斗者﹐有雞﹐有畫眉﹐有鵪鶉。鬥鷄﹐古法也。而今亡矣。南人好鬥畫眉﹐北人好鬥鵪鶉﹐惟山右爲甚。富室貴冑﹐遇有俊物﹐不惜重價購之。是以捕鶉爲業者眾﹐而招客開圈以分其采者﹐所在多有。示日開圈﹐鶉客麋集﹐挾資千萬。僉憑主人配鶉之優絀與采之多寡議定。二客以鶉入圈合斗﹐飛躍而出卽以敗論﹐勝者獲采﹐主抽加一。規矩整肅﹐嚴同軍令﹐無弗凜遵者。畜鶉之法﹐擇俊者餵以黍﹐貯以囊﹐於午夜手握之。時其飲食而簡節之﹐不使肥。俾鶉得人之精气﹐則骨力尢勁。

有富室某翁﹐幼好鶉﹐老而彌篤。偶得一鶉﹐貌亦如恆﹐惟神淸骨俊﹐有矯矯不羣之槪。翁視爲至寶﹐以重聘延善鶉客專撫此鶉。客亦不惜辛勤﹐晝夜把持。半載﹐鶉益健﹐翁喜曰「可以一戰矣。」凡鶉當之﹐無不靡者。適有百里外圈主招翁﹐翁將應命﹐因有事阻﹐使客囊鶉與金先往。主人不知其爲翁使也﹐知其多金﹐意謂好鬥之客﹐延接甚優﹐次日開圈﹐主謂客曰「今有某公子以大采戰者﹐客有意乎﹖」客思此鶉一時無敵﹐盍私與鬥﹐倘得采亦善策﹐允之。至圈﹐所見公子﹐翩翩美少﹐華彩功人。出鶉潔白如鶴﹐赤其嘴足﹐英英獨立。知與不知﹐莫不叫絕﹐客自視其鶉﹐不如遠甚。逡巡欲退﹐主前阻之曰「客已許之﹐不能中止﹐犯規有罰。」客不得已﹐請以百金試。乃縱鶉入圈﹐白鶉卽奔啄之。客鶉繞圈避﹐一躍而出﹐幸勿傷也。公子嘩曰「客鶉敗矣。」攫其百金。客思喪金無以對翁﹐不覺淚下﹐主曰「客金多矣。以豪華士吝此微資﹐何必來我家耶﹖」客以實對。公子曰「旣如是﹐爾姑諱之。俟翁來﹐請以千金賽﹐爾慫恿以成其事。當歸爾金。」客喜諾﹐主亦從之。

翌日翁來﹐與公子晤。各道向慕之誠﹐主人特爲開圈﹐翁先出其鶉。公子贊嘆﹐爲賞其俊健﹐曰「非我玉鶉莫與對。然非賭千金不可。」客旁哂曰「哈公子何視千金意重耶﹖吾鶉卽萬金何畏﹖」翁欣然允諾﹐各以千金交主人。公子始以白鶉入圈。翁視之有懼色﹐然已無可柰何﹐姑聽之﹐白鶉見翁鶉﹐怒逐之﹐翁鶉復繞圈而奔。公子洋洋自得﹐視千金爲囊中物矣﹐曰「聞翁鶉無與對者﹐今何怯耶﹖」翁被訕甚赧﹐曰「鶉乎﹐汝好爲之。」翁鶉忽翻身仰臥﹐白鶉突啄其胸﹐翁鶉以兩足指抉白鶉二目﹐騰躍而起﹐連啄其腦﹐腦裂血飛﹐白鶉竟斃。公子咋舌曰「何前怯而後猛耶﹖」翁曰「髙明柔克﹐公子之鶉失之驕耳。」主人乃以二千金歸翁﹐大設筵宴以賀勝。

薌厈曰﹕勝者所用﹐卽敗者之兵。可知人各有命﹐不能彊也。彼陰謀詭計者﹐不值一笑矣。

祿命

唐太宗命太常博士呂才刊定陰陽雜書﹐其敍祿命曰「長平坑卒﹐未聞共犯三刑﹔南陽貴人﹐何必懼當六合﹖今有同年同祿而貴賤殊﹐共命共胎而夭壽異﹐此皆祿命不驗之證也。」

近有趙姓推測子平﹐精極一時。自推其命應得四品﹐因思索未讀書﹐難求科甲﹐納賢尙可求名﹐柰家無儲畜。仗其術雲遊四方﹐欲爭名於朝﹐遂至京師﹐無如依命直談﹐鮮所許可﹐致絕顧問。見人皆以諂譽獲利﹐不勝忿懣。出都回至揚州﹐其道盛行。乃賃夏屋﹐延衣冠中人作支賓。自居樓上﹐懸鈴縋筐以取。來求者先以一金登號﹐支賓始置八字於筐﹐鳴鈴而上。非大富貴人﹐罕謀其面﹐名噪一時。本郡太守遺僕就問﹐趙見八字咸與己同﹐不勝詫異﹐飛一條以詢曰「生於南方﹐忝在同行。生於北方﹐四品黃堂。」來人曰「是旗籍也。」推之皆驗﹐人驗而己不驗﹐何也﹖

又有浙撫亦旗人也。其夫人舟至鎭江﹐午夜欲產。聞停泊處人聲嘈雜﹐有市腐者﹐婦亦將產。幹僕以重金奪其收生姥至。則夫人生兒﹐肆中亦生兒。同時聞啼聲﹐夫人疑此兒之庸也。後撫故﹐公子以蔭得官﹐洊升浙撫。太夫人道出停泊處﹐訪同產之兒﹐亦已成人﹐仍業腐也。是二人者﹐或母有南北﹐時有正初﹐地有水陸之分。至《消夏錄》載紀曉嵐學士之侄﹐與奴子劉云鵬同生。其侄十六歲而夭﹐奴子健在。產時只隔一窗﹐兩兒並落蓐﹐非惟地同時同﹐乃至分秒亦同。一尊一卑﹐一夭一壽﹐又何說也﹖可見呂太常之駁論﹐千古不移矣。

薌厈曰﹕天下廣大﹐每日萬生萬死﹐帝皇夭壽之日﹐豈無同者﹖昔明太祖密諭各布政﹐確搜與同八字之人。乃進三人﹐一僧﹐一丐﹐一市儈。帝以問劉靑田﹐亦無以對。故曰﹐命之理微﹐聖人罕言之。

第八卷

疑難雜案五則

燕趙間有鄕農﹐中年續娶。婦年十五﹐性好淫。其夫酒徒也﹐日在醉鄕﹐不能滿其願。婦逾年舉一子。其夫外出傭工﹐時往時還。更歷十六年﹐子已長成﹐貧無二室﹐母子同臥起。其母不顧名義﹐彊與子姦而交惡其夫。醉而斃之﹐分其屍埋炕內。𨿽無人知﹐皆心驚不自安。值秋澇﹐母子隨流民出關﹐至沈陽爲人傭﹐閱三四年﹐以勤儉積東錢百十貫。適市有雜貨肆﹐主西人﹐欲賤售還鄕。子得之﹐仍攜其母同居﹐竟稱夫婦﹐連舉二子。又閱五六年﹐業日隆盛﹐俾姦生子附學讀書。其年又值內歉外丰﹐婦之胞兄亦逃出口﹐適至此求宿﹐有老人指令投鄕親﹐引至肆﹐母子相見愕然。其兄以遇妹與甥﹐喜出意外。問妹夫何在﹖則支離其詞。未幾﹐見二子自塾歸﹐母其妹而父其甥﹐𨿽不解其故﹐亦慮不及此也。婦不能不畱兄宿﹐懼泄機關﹐明日贈千錢遣之曰「此地官不準畱外人﹐毋累我也。」其兄不肯行﹐則揮逐之。復遇前老人曰「旣遇至親﹐何不多畱幾日﹖」其兄以妹母子無情告。老人曰「是夫婦也﹐街坊咸知。生子時﹐我妻爲之收產﹐何得謂母子﹖」其兄驚悟報官﹐拘訊得實﹐曰「光天化日之下﹐豈可容此惡獸﹖然無律可援﹐亦不敢上污聖聰。」縛母子四人於獄﹐絕其食斃之。焚屍於野﹐投骨於河﹐以家業斷給其兄作獎賞完結。或曰「若使上讞﹐母子僉擬淩遲﹐罪所應得。其二子殺之乎﹖放之乎﹖窮於擬議矣。」予曰「應請比照叛逆案內犯該淩遲者﹐其子孫解交內務府﹐閹割發塞外﹐給官兵爲奴。旣不戕無知之命﹐又不畱悖逆之裔。老法家以爲然否﹖」

有小家子年十二﹐父母以疫相繼亡。胞伯父母年老無子﹐嗣爲子﹐甚愛之。老夫婦皆好靜﹐子甚頑劣﹐另居一室。一日﹐過午不起﹐呼之不應﹐穴窗而窺﹐懸梁自盡矣。夫婦驚泣﹐呼鄰里掇門入室﹐室中僅有土炕﹐無椅桌之類。自炕至所懸之梁﹐相距九尺餘。童子何能躍而上﹖奇矣。鄰人取梯解屍下﹐系四尺餘褲帶自縊者﹐而梁木圍三尺﹐項上僅有尺餘﹐何以先給扣而後入頸﹖則更奇矣。裏胥報官﹐其伯攔驗﹐未經通報。因案屬奇異﹐官不得不往驗屍身。腦後八字不交﹐確系自縊﹐並無他故。研鞠其子﹐生前爲伯父母所鐘愛﹐眾證確鑿。訊其家業﹐則織布營生﹐並無恆產﹐可知非謀財故殺。童子有何哀痛迫切﹐竟至忿激輕生耶﹖

樂亭縣有民婦趙楊氏者﹐年三十餘。其夫在口外貿易﹐家稱小康。無子﹐以姊女名銀姑者爲繼女﹐年十三﹐同居過度。趙氏身患下疳﹐臥炕不起。呼其母楊王氏來作伴﹐年六十餘矣。又有趙氏之姨甥女張王氏﹐年二十二歲﹐來視其姨母疾﹐亦止宿。一日擔水者送水至﹐喚門不應。至晚仍不啟﹐知有故。糾集鄰里宗親﹐肩門入視。則三婦一女俱自縊於房內﹐趙氏以繩系窗欞﹐擁被而坐縊於炕。楊氏以炕幾豎立﹐仰墻而縊於幾足。張氏與銀姑以柳木椅移置中間﹐用一帶二人分扣於頸﹐相背系於椅檔上﹐如天平然﹐坐地而死。繩帶俱不甚緊切﹐四人皆衣新衣﹐幼者塗粉畫眉﹐簪花易履如將作客。官驗四屍﹐身俱無傷﹐則非殺﹔室無男迹﹐則非姦﹔一物不失﹐則非盜﹔從容妝飾﹐則非忿。四人何以同死﹐證見無人﹐何從究其故﹖趙氏之夫宗聖﹐楊氏之子鍔﹐懷疑京控。提省會審。司讞者以趙楊氏因病難過自縊身死﹐其母楊王氏痛女﹐銀姑痛母﹐張王氏亦痛其姨母死於非命﹐一時同縊。此揣度之詞耳﹐𨿽刑部不駁﹐究非實在情由。予意前兩案皆祟也。刑律無遇祟之條﹐不能聲說﹐然兵部則例內﹐有兵丁遇祟自盡照病故例﹐一體賞卹之語。則刑律﹐𨿽無他例﹐不可援以爲證耶﹖如他例不準用以斷刑名﹐何以婦女羞忿自盡﹐準用禮例請旌耶﹖均爲大淸定例﹐司讞何甘心扭捏﹐而不敢比引耶﹖

有六十九歲老婦﹐其夫瞽而耄。悅二十餘歲之雇工人雄壯﹐以財物誘與成姦。爲子婦所遇﹐勒斃之以滅口﹐以目縊報官。驗實訊供確鑿﹐而司讞者不信﹐駁提﹐致奸夫姦婦皆瘐斃。或曰「男子八八而陽道衰﹐女子七七而天癸絕﹐皆無好色之心﹐醫經可證。上司之駁﹐宜也。」予曰「否﹐否﹐姑無論世有八十餘歲之老翁得子﹐七十餘歲之老婦嫁夫。請徵諸古詩﹐稱文王則百斯男﹐凱風之母七子。試思旣有百男﹐則七八十歲尙應生子。有子七人且能詠歌規勸﹐諒皆成立。則母年可知﹐尢不能安於其室。若以常理論﹐是《詩經》亦不足信也﹐何必讀書。」

有七十餘歲老翁﹐愛鄰女幼慧﹐保抱提攜﹐勝於己出。父母知翁誠實﹐使女拜翁爲義父﹐往來無間。其父母因奔親戚之喪﹐女命犯忌不能偕往﹐呼鄰翁代爲掌家撫女﹐翁遂居於內室。對女年十歲﹐因父母不在﹐過鄰捨聽姊姒閒談。皆靑年婦女﹐聚論陰陽交合之事。其中有幼婦年十三﹐爲養媳﹐與其夫苟合者。或問其始事何能忍受。婦曰「夫初與交對﹐本不能成。夫云以紙作撚穿鼻﹐得嚏可立入。試之果然。後樂而失防﹐爲姑所遇﹐得完姻也。」女聞而慕之﹐歸與義父同榻﹐潛撫其陽具求合。翁辭曰「汝年幼稚﹐決不能成事。」女曰「我得方矣﹐鄰婦教我以得嚏則入﹐樂不可支也。」翁久鰥﹐聞言心動﹐姑令橫陳﹐以紙撚試之﹐一嚏而入其半。女疼極幾斃﹐翁不敢訖事﹐慰之曰「我知不可﹐汝必欲爲此﹐受傷柰何﹖但汝父母歸﹐斷不可告也。」女唯唯。次日父母歸﹐見女行彳亍﹐怪而驗之﹐究得實。鳴諸官﹐依姦幼女者﹐𨿽和同彊﹐律擬大辟。或曰「此老究爲人誤﹐與實在光棍立意誘奸者大相徑庭。有法挽回乎﹖」予曰「彊奸幼女已成者﹐斬。法無可貸。第當初何不辧作以指試探﹐因喊卽止﹐依彊奸十二歲以下幼女未成例﹐攺發煙瘴充軍。卽年逾七十﹐不準收贖。庶情法兩得其平。當先開導其父母﹐爲此女畱名節地步﹐將來擇配﹐不至爲人所棄﹐諒無不樂從也。」

轉女爲男二則

吾鄕史苕楣明經﹐壯年博學﹐功名未遂﹐攺業錢款﹐爲袁簡齋明府所識拔﹐因入其幕。終任後在八閩爲歷任方伯所倚重。修脯丰厚﹐慷慨好施﹐濟貧拔蹇﹐極一時之雄豪。坐上食客常滿。及其老也﹐望孫念切。子婦懷孕﹐未卜男女﹐時有精歧黃之道不屑以醫名者﹐苕楣延診。其人曰「脈主得女﹐然吾翁之善可回天意。請竭吾術﹐使轉爲男以報知己。第陽莖須移一肢攺造﹐得男必缺一肢﹐翁願之否﹖」苕楣詫曰「先生之學素所敬佩﹐不意竟能化女作男。無已﹐請移其足指爲之﹐無礙觀瞻更妙。」其人曰「是不能也﹐上可移下﹐下不能上。再三籌度﹐惟兩手小指無用﹐可以挪借。」苕楣欣然諾謝。遂設鑪煉藥﹐佩服兼行。及期果產男孩﹐手僅八指﹐見客靦腆﹐宛若閨闊中人﹐及長﹐羞澀更甚﹐有欲驗其指者﹐大啼而藏匿﹐爲同人所噱。昔苕楣與吾師之父王公交相善﹐方其歸也﹐王謂之曰「閣下與當世名公友而僅諸生﹐修資至巨萬而仍寒士﹐依然故我﹐徒勞無功﹐竊爲君不取也。」苕楣大笑曰「予之出也﹐一肩行李﹐筆硯之外無他物﹐不數年出入公卿間﹐推賢讓能。有爲予引拔置身靑雲者﹐有賴予仰事俯育衣食充裕者﹐各若干人。疇不企史善人之號﹐亦可以自豪矣。足下欲予坐擁萬鎰﹐納資爲郎﹐方謂吐寒士之气耶﹖此守錢虜所爲﹐卑卑者何足道﹖」其胸襟之闊達如是﹐宜其遇轉女爲男之奇士﹐此其中蓋有天道也。

姑蘇有老翁富而無嗣﹐僅生一女﹐及笄病篤﹐醫皆束手。翁不措重資﹐聘名醫葉天士診視﹐笑曰「是非病也﹐肯以若女爲我女﹐且從我遊。百日後還閣下以壯健者﹐非復嬌弱之態矣。如遲疑不決﹐是翁自殺之﹐死非正命﹐良可哀也。」翁詫曰「誠如是﹐願以千金送膝下。」天士攜歸﹐另潔密室﹐選婢之美而艷者使伴女宿﹐囑曰「此汝姑也﹐終身依倚在是﹐順姑無違﹐稍有拂逆﹐致增其病﹐惟汝是問。」於是日給藥餌﹐恆往瞷之﹐見女體漸壯﹐顏漸舒﹐與婢情好日密﹐形影相隨。知事已遂﹐遽入其室﹐迫喝婢曰「汝與姑所作何事﹖我窺覘洞徹﹐必盡言之﹐如敢隱諱﹐將以刑求﹐毋自苦也。」婢視女而泣。女忸怩曰「婢之伴我﹐翁之嚴命﹐如違應責﹐順何罪耶﹖」婢因曰「是主陷奴耳﹐以郎君僞稱義姑﹐而使奴同衾枕﹐違旣不敢﹐從又獲咎﹐使奴置身何地﹖」天士大笑曰「已順從姑夫耶﹐方爲汝喜﹐豈汝責耶﹖」速女攺裝﹐去發而辮之﹐以藥展其弓足﹐衣冠履舄﹐居然美男子。延其父至﹐告曰「閣下以子爲女﹐僞疾誑我﹐誤使義女伴之﹐今爲所亂﹐將如之何﹖」翁愕然﹐不解所謂。乃使小夫婦出拜翁﹐顧而大樂﹐願以婢爲兒婦﹐與天士結爲姻婭﹐往來無間。

薌厈曰﹕變女爲男之法見於《醫經》﹐史以盛徳而遇良醫﹐理所應得﹐無足怪者。惟葉所治之女﹐其《醫經》所載之五不男耶﹐名曰天﹑捷﹑妒﹑變﹑半。任衝不盛﹐宗筋不成﹐曰天。值男卽女﹐值女卽男﹐曰捷。男根不滿﹐似有似無﹐曰妒。半月能男﹐半月能女﹐曰變。𨿽有男根﹐不能交媾﹐曰半。此五等人狀貌血气本具男形﹐惟任衝二脈不足﹐似男而不成其爲男﹐爲父母者誤認作女﹐年至十六﹐气足神旺﹐陽事興矣﹐郁不得發﹐是以病篤。幸遇名醫﹐充以妙藥﹐誘以所欲﹐自然陽莖突出不復女矣。吾意五不男中除天閹外﹐皆可以藥救也﹐故見於《醫經》。柰世鮮精其技者﹐葉天士醫學名家﹐固其宜也。而史公所遇之人﹐其名不亞於葉﹐名逸不傳﹐惜哉﹗由是推之﹐天下之抱絕技而隱沒者﹐不知凡幾﹐豈僅醫學爲然哉。

程翁

江西程翁世以營運起家﹐富至百萬。年四十無子﹐喟然嘆曰「吾聞君子之澤﹐五世而斬。自吾髙祖創業﹐今其時矣﹐若不廣修徳業﹐理將斬絕。與其遺產業於不知誰何之人﹐何如散與鄕裏之爲得也。」修橋鋪路﹐施藥送棺﹐凡遇善事勇往爭先﹐善士之名日著。時前明遺逆未淨。軍餉甚急﹐又值薦饑﹐賦無所出。有司不敢請蠲﹐追呼尢迫﹐民間賣子鬻妻﹐不敷完納。翁𨿽目擊心傷﹐不過施予鄰里鄕黨﹐焉能博濟﹐日夜殷憂而已。當是時﹐縣宰仁慈﹐催科政拙﹐上司委員守提錢糧十萬﹐予限半月﹐縣官不忍敲撲﹐惟思自盡。或請與程善人謀﹐當有以濟。官無柰﹐具盛饌延翁與商﹐翁慨然曰「十萬金無難﹐只須徧示居民﹐免本年正賦﹐生當如數代納。」遂發帖諭免﹐鳩形鵠面者盡釋﹐卽以翁銀上解。憲司以爲能﹐擢縣令爲司馬。翁大悅﹐謂得遂所願矣。後連舉三子﹐俱以科甲官至督撫。翁壽九十餘﹐膺一品封而卒。

薌厈曰﹕聖賢仙佛﹐俎豆千秋﹐以及富貴壽考﹐皆人之所欲也﹐是不難。自考功業能如周程張朱乎﹖卽入聖廟﹐能如釋迦老君乎﹖卽登天界﹐能如封翁之居心利濟乎﹖卽福壽並臻﹐苟自問—無所可﹐徒羨人之顯榮﹐豈非空過一世﹖孟子曰﹕人皆可以爲堯舜﹐何不爲也﹖予故廣搜諸封翁作善降祥之事﹐以爲勸。

馬氏

吾鄕居海濱﹐有時秋潮汛發﹐漫過石塘﹐居民頓遭陷溺。馬氏者﹐家有八旬老病父母﹐一妻二子﹐務農爲活。是年﹐秋汛甚大﹐人皆凜凜。一夜﹐澎湃之聲將近﹐鄰里悲號。馬氏夫婦議棄二子﹐各負父母奔髙阜﹐及歸﹐屋與子俱無存﹐悲不自勝。此年孿生二子﹐面目與前無異﹐觸動悲思。二子曰「兒等又來﹐且爲司命易富骨﹐何傷也﹖」聞初生兒發言﹐莫不駭然﹐後問之不能答矣。及長﹐果善經營﹐致巨富。

土神顯應

昔史苕楣在閩﹐濟拔單寒﹐人皆仰之。有王姓者﹐一事無成﹐鬱鬱失志﹐遂投史公。柰王去而史已歸﹐落魄閩垣﹐寓土神祠內。已無生機﹐幸鄕人集腋﹐助洋銀六圓﹐藉爲用度。王欲歸不敷﹐欲畱不得﹐進退維谷﹐躊躇神殿間。忽見衣冠來者﹐以一單呈神前﹐焚香致祝而祈簽語。王初不以爲意﹐後見其頻來﹐迎謂之曰「再三瀆﹐瀆則不告﹐何吾子之不憚煩也。」其人笑曰「先生異鄕人﹐不知吾鄕風俗﹐所持者名花單﹐有三十二數目。開花會者所傳﹐藏一款於匣中﹐使人以銀錢猜。壓中則獲二十九倍之利﹐不中連本去矣。夫寶僅四門﹐尙難猜度﹐今三十二門﹐何從意計﹖是以卜於土神﹐求得簽語﹐有一字與單內同者壓之﹐每有顯應﹐故恆卜之。」王曰「局在何處﹐以若干爲本﹖」其人曰「局設人迹罕到之區﹐其本以千萬計。自一文錢至百千﹐不論彩之多寡﹐按數以酬﹐從無錯誤。」王曰「局旣隱藏﹐能無誑耶﹖」其人曰「事屬犯禁﹐不得不密﹐然設局不止一家﹐而壓者男婦以億計。稍有詐僞﹐則不能興矣。何以數十年如一日﹖」王曰「旣難到局﹐焉知開示之得失耶﹖」其人曰「市有肩布而貨者﹐手執一竿﹐懸五色布縷若旗者﹐卽會中送單接彩人也。𨿽萬金可托﹐按門書條與之。開日卽來報信﹐中則本利全交﹐不中亦得回報。閨閣中寄壓者甚眾。」

王聞而艷羨﹐卽覓得布客花單﹐於土神前亦祈一簽﹐有「壽山福海永綿綿」句。核單中竟有「壽山」二字﹐王以洋銀一元﹐書條交去。不數日﹐客送洋銀三十﹐另以一單至。王大樂﹐又卜得字同者以二十圓壓之。未幾客送六百圓來。王思事屬偶然﹐斷難屢中﹐沈迷其間﹐反喪厥本。遂畱百圓作歸計﹐禱於神曰「事不過三﹐弟子欲以五百洋銀爲本﹐若再中﹐願新廟貌﹐且施櫬百具。」因廟中有施棺會﹐故計及此。簽得「許君一著勸仁人﹐是後無煩再瀆神」語。是日﹐單集四書內有「仁者人也」句﹐王竟以五百圓﹐書條封交。布客一去彌月﹐王盼望切﹐見客率十餘人﹐肩洋銀萬五千來。王重酬之﹐乃踐修廟施棺之願﹐擁厚資而歸。

薌厈曰﹕能如是乎﹐人人可以捨業赴閩中花會去矣。何以寓是省者﹐往往輸至一無所有﹐流爲餓殍而後已。可見王君存心本善﹐土神亦偶示其靈耳。昔人有詞云「跋闒一聲鳴﹐掉頭來五萬金。忙將三萬來行運﹐三千贈人﹐三千造墳﹐四千小小園林景。餘萬金﹐名花美酒﹐到處品佳人。」是因財而造孽矣。何如施衣捨食﹐到處濟貧人乎。

拐帶

凡爲父母者﹐顧復爲難﹐是以《詩》有「昊天罔極」之歌。彼富貴之家﹐出入相隨﹐尙恃婢僕。中人以下﹐其父或顧經營﹐或勤讀書﹐保抱提攜惟仗一母。有子數人﹐往往顧此失彼﹐是以拐帶之害興也。

乾隆初年﹐有浙江烏程縣人富子文﹐及妻富沈氏﹐子富大者﹐合陳大﹑兪九齡﹑鮑二﹑謝世榮﹑富大金﹐每年五月五日﹐共駕冒頭小艇﹐遠拐幼孩。赴太湖殺之﹐以祭邪神。於六月初一日﹐富子文南向跪拜﹐書符咒水以灑孩童﹐著體卽迷。曾於乾隆五年﹐富子文偕陳大﹑兪九齡﹑富大金﹐拐得幼孩赴太湖﹐殺以祭神﹐共食其肉。以骨煆煉爲丸﹐可架大刑﹐可去私胎﹐可治勞瘵﹐獲利甚厚。十年三月﹐在江南婁縣迷拐九歲幼女卜三姑﹐陳大縛其足﹐富大以剪去其趾﹐火煆鐵鍼插入﹐使其母富沈氏煮石灰水浸令腫爛﹐作爲廢疾。四月初一日﹐舟至南潯﹐迷抱幼孩﹐當卽格斃﹐食肉煉骨。五月十三日﹐見鄰近幼孩蔣二﹐迷拐入船﹐亦以火煆鐵鍼插入足踝﹐以斷其筋﹐旋將盲目之藥﹐令卜三姑﹐蔣二同飲﹐卽成瞽廢﹐轉賣丐船行乞。七年四月﹐在蘇州齊門外迷得無名幼童﹐至吳江北柵﹐惡其叫號﹐殺而食之﹐並粉其骨。又歷年﹐疊拐男女幼童不計其數﹐俊者賣之遠方﹐蠢者殺食其肉﹐灸骨爲丸。與其黨鮑陸氏僞以行醫算命爲名﹐曾賣孩骨丸與濮院之尼﹐乍浦之婦﹐以去私孕。經嘉善縣陳令以剛破獲其案﹐供證鑿鑿。聽審時﹐衿民公忿﹐有楊秀章﹑姚泰晉﹑趙凝周﹐將富大共毆至死。其父富子文在監驚斃。有司𨿽照采生折割律﹐挫屍梟示﹐但元惡富子文父子未經生受寸磔﹐明正典刑而伸童蒙之怨气﹐惜哉﹗其餘夥黨皆依爲從律斬決﹐卽惡婦富﹑鮑二氏亦同正法。惟據各供﹐江浙間冒頭船隻一百七十餘號之多﹐後僅破其徒黃殿侯誘拐年甫入齡之孫大寶出賣﹐又顧景文活煮徐姓彌月之孩爲藥﹐又蔣運生迷拐幼童汪田業﹐刀截其足以行丐﹐及孫文韜﹑丁昌成﹑湯開元﹑孫彥生﹑王胥氏﹑蔡天章﹑王俊生輩﹐男婦十數﹐俱系駕冒頭船之人﹐或用死孩合藥﹐或隨從貸賣﹐均按律治以應得之罪。柰實繁有徒﹐冒頭船僅破十分之一﹐流毒尙未已也。有子者可不恐懼保護哉。

薌厈曰﹕曾聞明有異人在闖賊營行醫﹐以人腦骨爲膏﹐立起金瘡之危篤者。闖神之﹐使軍中疊千百几案﹐架臺數十丈之髙﹐令射手關弓迫之﹐驅之使登極顚﹐環拜而封之曰老神仙。其人受封而下﹐驚悸死。亂世有之﹐不意光天化日之下﹐亦有以人爲糧﹐以骨爲丸者﹐地方聚此妖孽﹐失察之咎奚辭。然亦由童之父母﹐疏於防範故耳。

爵大元戎

大元戎某公者﹐生而壯健﹐習爲走跳﹐數仞之墻﹐—躍而上。其在浙時﹐嘗失業﹐入富室行竊﹐爲火槍所傷﹐墮臥寡婦某氏院中。婦奇其貌曰「若个好男兒﹐何不入營爲伍﹐而甘心爲匪耶﹖」公感泣曰「某異鄕人﹐落魄於此﹐無力回籍﹐圖腰纏耳﹐豈情願哉﹖故有五不偸之約﹐孤寡一也﹐老疾二也﹐事忙三也﹐中等之家四也﹐失於防範五也。」婦韙其言﹐贈百金。公歸至黔中﹐費盡﹐又因竊被獲﹐發縣尉宋君笞責﹐遞回原籍。

時齊二寡婦以謀逆敗﹐困守山中。其山三面陡峭壁立﹐無他徑可上﹐一面稍坦﹐嚴設三關﹐守以千軍﹐有百二之固。官弁無策可施﹐任受督責而已。有縣令劉淸者﹐多心計﹐思攻齊後寨﹐使善捕致諸偸考其技﹐公爲最。餘三四人亦能登髙﹐必需人接其力。淸攜以見帥曰「請疾攻前關﹐不遺餘力﹐淸願率壯健偸劫其寨後。」帥許之。淸乃使公首登﹐得老樹息足﹐以繩懸四人上踞樹間。公三登至顚﹐引四人﹐先盜賊衣﹐攺裝一色﹐俾難辧別﹐共入後寨糧艸所縱火﹐大呼曰「官兵從後入矣。」賊皆顧後﹐五人開關﹐將士俱登﹐齊二寡婦不能拒﹐滚崖死。公以軍功得官﹐使以千金報杭婦徳。婦因嫁之。

後累功至總戎﹐拜爵五等﹐爲大將軍。率兵出雲貴間﹐宋尉尙在任﹐伏迎不敢仰視﹐九頓首謝過。公笑曰「尉何前倨而後卑也。各盡其職﹐毋恐。」某制軍以公出身微賤﹐渺視之。公曰「始爲盜而終爲官﹐由能報效朝廷。第恐顯爲官而隱爲盜﹐何以撫綏百姓﹖」講道學者﹐至今誦其言爲確鑿不移。

某富翁

明季夭崇間﹐閹宦用事﹐士民解體﹐盜賊蜂起蟻屯﹐水鄕益甚。吾浙嘉﹑湖二郡間﹐有大水墩爲巨寇竊據﹐四出摽掠﹐得千萬金。欲圖大舉﹐埋金於墩﹐號召匪徒﹐同謀不宄。入我朝﹐爲大軍撲滅﹐除其巢穴﹐僅存荒墩﹐爲丐舟停泊處。某翁於兵燹後失業﹐身患瘋癲﹐與妻子以一破舟行乞。

夏夜﹐翁獨赴墩上乘涼﹐土忽墳起﹐異而撥之﹐赫然朱提現。歸於妻子諜﹐築室墩之正中﹐旋加增廣﹐四面起垣﹐發得銀無數。患宵小覬覦﹐乃於墻外起羣室﹐使同丐者居之﹐授以田﹐俾業佃﹐而環衛有人矣。翁乃立條教﹕一﹐子孫延明師讀書明理﹐𨿽得科甲﹐不許出仕﹔一﹐永遠不許分家。公舉謹厚者爲家長﹐一切聽其主裁﹔一﹐不許衣綾羅﹐惟有事應酬﹐及出官者得衣之﹔一﹐祭祀惟虔﹐宴客惟誠﹐菜不過八簋。平日不許私藏飲食。男女分班﹐每日兩餐。在內外公所聚食。三八日用豬肉﹐餘日惟菜﹔一﹐子孫不肖﹐小者聽家長訓責﹐大過逐出﹐不許容畱﹔一﹐親族婚喪﹐官司勸賑﹐及施棺藥棉衣諸善事爭先襄助﹐毋吝惜。數百年聚族而居﹐規矩整肅。浙之數富室者至今稱首云。

薌厈曰﹕盜也而爵居專閫﹐丐也而富甲一省﹐直駕陶朱﹑淮陰之上。憶吳之甘寧﹐起於錦帆賊﹔唐之李勣﹐起於亡賴賊﹐皆名將也。史未嘗以其出身微賤而貶之。至某翁之立條教﹐大設施﹐何等胸襟。天之富貴﹐惟與善人。柰何以非盜非丐之身﹐大有可爲而不爲﹐吾未如之何也已矣。

百歲老人

乾隆間﹐純皇帝八十萬壽﹐開千叟宴﹐詔天下督撫﹐舉八十以上老人能遠行者﹐無論縉紳士庶﹐郵送來京與宴。惟釋道只問如何延年﹐不與焉。蜀有峨嵋山僧﹐年一百四十餘歲﹐獨居靜室﹐不與世接見。人亦不言不笑﹐有司往問之﹐以偈對曰「人生七十古來稀﹐剩有僧人歷更稀。若問延年何法術﹐一生淡泊養天機。」此僧壽算已爲世所罕見﹐乃更有大年者。

時千叟壽數各已冊報皇帝﹐欲得一百齡外士人﹐堪庸爵賞者冠其班。浙撫所舉﹐天臺歲貢生齊世南﹐年一百六十一歲﹐曾銓授教職﹐不赴﹐名登部籍﹐確實可稽。惟適子親孫俱歿﹐只有曾玄十餘﹐擇諸生二人扶掖﹐進京召見。世南奏對稱旨﹐賜國子監祭酒。命蒞任三日﹐以作實授。宴期﹐朝衣朝冠﹐賜坐陛下﹐爲千叟領班。龐眉皓首﹐舞蹈彤廷﹐舉觥下壽﹐天顏大悅。禮成﹐睦辭日錫之禦制詩文﹑幾杖﹑金帛有差。且命緩緩乘傳回籍。誠熙朝人瑞也。

薌厈曰﹕《禮﹖外傳》稱壽者百二十﹐過此爲祅怪﹐不及爲短折。然稽之史冊﹐盤古及天皇兄弟各一萬八千歲。此或上古年月未定﹐以月爲歲﹐亦未可知。至女媧氏百三十歲﹐蒼頡氏二百一十五歲﹐伊耆氏百七十二歲﹐伏羲百九十四歲﹐炎帝百五十五歲﹐神農百六十八歲﹐黃帝二百四十歲﹐皆古聖人也﹐豈得謂襖怪耶﹖以是而論﹐唐堯百一十八歲﹐虞舜百有十歲﹐周文王九十七﹐武王九十三﹐穆王百有五歲﹐尙可稱短折耶﹖要之﹐古人守道﹐沖和恬淡﹐是以多壽。今人爲物欲所蔽﹐以致夭亡。試觀《路史》﹐稱伊尹百三十歲﹐召公百八十歲。三代以下﹐秦穆公時王安百八十歲﹐魏文侯樂人竇公﹐亦百八十歲。漢霍光典衣奴還東﹐六百歲﹐範明友鮮卑奴﹐二百四十歲﹐東方朔父張夷﹐二百歲﹐魏道人蒯京﹐百七十八歲。羅吉一百七歲時爲都官﹐精爽不倦﹐百十歲歸老﹐百二十九歲卒。梁普通中穰成人﹐二百四十歲﹐鐘離人顧思遠百十二歲﹐爲散騎侍郎﹐百二十歲而卒﹐見《南史》。張元始九十六歲﹐生子無影﹐百六歲始卒﹐見《粱書》。唐洛陽九老中﹐李元爽百三十六歲﹐太原於百龍百二十八歲﹐隋仁壽年生﹐開元東封詣闕﹐賜以紫袍牙笏﹐孫思邈百餘歲應詔﹐俱見《唐史》。瓊州楊遐舉父叔連﹐百二十歲﹐祖宗卿﹐百九十五歲﹐九世祖居雞窠中﹐形如小兒﹐不知其年﹐見《洞微志》。宋政和中﹐福淸林雄百有七歲﹐紹興中林洞百十七歲﹐尢時泰舉博學宏訶科﹐年百二十歲﹐見《宋書》。逮前明昆山周壽誼﹐百六十歲﹐太祖召見﹐賜酒饌。茹文忠百有十歲﹐英皇辟之﹐予冠服。成化間﹐濟寧民王士能百二十三歲﹐順天孔無似四百歲﹐福州致仕知府林志澤﹐百有四歲﹐蘇州毛弼百歲時﹐其孫澄狀元及第﹐朝廷爲建人瑞狀元坊﹐千戶朱政曾祖信﹐百有六歲﹐祖全﹐百有二歲。洛陽劉太師健﹐百有七歲﹐義烏陳世恭﹐萬曆戊寅百有六歲﹐俱見《明史》。此皆歷歷可據﹐代不乏人﹐予學殖荒落﹐多所掛旃耳。

彭祖云﹐人之受气﹐養之得宜﹐常至百二十歲。小小曉道﹐可得二百四十歲。加之﹐可得四百八十歲。此言修養者然也。稽諸《列仙傳》﹐東海黃翁三千年一反骨洗髓﹐二千年一刻骨伐毛﹐已三洗髓﹐五伐毛。黃安坐神龜二千年一出頭﹐已五見其出﹐是皆萬餘歲矣。則洪崖三千歲﹐白石先生二千歲﹐河上公千七百歲。廣成子千二百歲﹐安期生一千歲﹐尙不得與二黃公比壽。至李阿﹑彭祖俱八百歲﹐黃初平兄初起﹐五百歲﹐老子西入流沙﹐化胡成佛﹐壽四百四十歲﹐更不足言矣。釋家慧可百有七歲﹐達摩百五十歲﹐佛圖澄百十七﹐趙州從諗百二十歲﹐此信而有徵者。至西竺長耳一千歲﹐西天寶掌二千七十二歲﹐𨿽見諸《大藏》﹐恐爲僧人誇誕之詞﹐抑異气所鐘﹐亦不誣耶﹖以平常論﹐人壽至八十以外﹐藉人扶持﹐凡百不能自主﹐縱不死亦味同嚼蠟。或曰﹐修道則彊﹐千百歲尙如童子﹐其信然耶﹖其傳之非其眞耶﹖

陳君

浙有陳君﹐言者忘其名字。世業骨董﹐至君家小康中止。祖傳有大鼎如甕﹐三足兩耳﹐周身古篆﹐斑駁奇麗﹐無能辧者。飾以紫檀蓋墊﹐上植玉頂﹐寶藏有年。是鄕崇奉三官神﹐春秋設壇﹐誦經惟虔﹐陳設玩器﹐彼此爭勝。陳君之鼎﹐戚友恆假之。是年事畢﹐友以供神佛手二枚置鼎內﹐持還之人﹐忘爲轉述。次年借鼎者又來﹐陳婦以奉神故﹐必須浩滌﹐啟蓋﹐則佛手根盤滿鼎﹐綠葉扶疏﹐異香撲鼻。陳君異之﹐詭謂鼎爲鼠尿所污﹐不可供神﹐給以他物。因思枯者尙可得生﹐夏月藏肉食必不敗。試之﹐經旬如初烹者。意必至寶也﹐惜數十年未逢識者。挾以遊通都大邑﹐博求知遇。歷教省﹐𨿽不乏博古人﹐均未能辧其款識。乃入燕京﹐有某親王出遊﹐見而重之﹐召物主詢價﹐陳曰「小人有鼎﹐未知爲何代所造。若能識其文﹐知其異者﹐方願售之。爲斯鼎得主幸﹐價所勿計。如識之不眞﹐𨿽萬金不易也。」王曰「汝可謂愛古之士。」乃出冊藉﹐宋刻錦裝﹐上繪古器無數﹐王指一頁﹐命陳自對﹐圖像宛然﹐款識皆以楷書旁注﹐始知爲周初虢叔鼎也。王曰「鼎歷三千餘年。銅性靈活﹐能生一切物。」陳曰「然。旣遇恩王﹐鼎得其所。小人願獻殿下﹐賜以資斧回鄕足矣。」王曰「鼎果無價﹐然汝亦雅士﹐白金五百﹐姑償來京之費。惜汝老矣﹐有子能讀書乎﹖可命之來﹐我將拔之﹐以報鼎值。」陳九頓首稱謝而還﹐使其子諸生某入都就王﹐出入府第﹐俾遊國學﹐因得科舉﹐爲一時名孝廉。皆鼎力也。

薌厈曰﹕藉一物起家﹐世恆有之。卽如周姓以錢四百﹐得顏魯公初拓多寶塔碑﹐完善無缺。識者曰「此碑在陜西﹐碑洞適當門鐶﹐僅拓八紙﹐而文中『鑿井見泥』﹐『鑿』宇已傷﹐故諺有之曰﹐鑿字全﹐值一千。今此拓在八紙之列。」以四百金售去﹐周得資作米業而富。有張姓者﹐以百錢得紫石如碗大。識者曰﹐此中蘊紅寶石﹐以萬金售去。張納貸爲郎。市有陳鐵仙鶴大立臺二﹐遇識者至鶴所﹐察其四日﹐旋以數千錢抉目去。有黃姓者訪之﹐曰「此目系黃寶石所爲﹐名貓兒眼。予日觀其瞳﹐應時而轉﹐價值數萬。」黃聞之﹐卽以賤值買其鐵鶴。鎔之﹐赤金也。此大吏之侈者﹐以金鑄鶴而漆之﹐防籍沒也。黃意以至寶飾目﹐豈有鐵胎者﹖果獲黃金百六之數。余不勝枚舉﹐可見藉物獲資﹐不足爲異。而陳君所遇﹐賢王畱心古學﹐且能好士﹐惜陳子傲慢不恭﹐僅以孝廉終﹐亦不壽。不然﹐旣經推挽﹐豈功名僅止於是哉﹖

耳神

幽閒空洞之日﹐無可柰何之天﹐予悶昏而臥﹐見錦衣使者執簡耜召。予隨至一宮﹐重堂丹赤﹐玉籥金鋪﹐兩扉將閟。內坐紫衣羅裳王者﹐侍衛森嚴。予頓首請命﹐王者曰「吾乃耳神﹐名空閒﹐字幽田。職守泥丸宮之左右﹐聞子執業大費心神﹐以致聵敗。子不安義命而生怨尢﹐故召予勸戒﹐子嘔心挖腎﹐徒自傷耳。」予曰「否﹐否﹐一事不知﹐儒者之恥﹐不能奮興﹐命也。而可自墮其學乎﹖」王者曰「子旣爲學﹐能賦聾乎﹖」對曰「某𨿽不敏﹐亦常從事於斯﹐請限官韻﹐知非宿構。」王者曰「以『聽而不聞﹐無耳者也』爲韻。」左右進文房四寶﹐予一揮而就。

其詞曰「有聵聵翁者﹐年屆七旬﹐未歸三徑。因玆腎臟水虧﹐耳官火勝﹐不聞車轂飛馳﹐有似瞿曇入定。第乏驊驑之徳﹐愧號聾虫﹔若運黃老之功﹐擊須仙磬。一唱三嘆﹐但見口之翕張﹔六律五音﹐惟有心爲響應。縱八面爭傳號令﹐尙覺無言﹔𨿽九霄迅走雷霆﹐未驚淸聽。爰有性成浮躁﹐情益離奇。乍逢喜笑顏開﹐誤猜嫌其鶻突。偶遇正言厲色﹐以怒罵爲狐疑。甚至妄肆咆哮﹐見絕於良朋執友﹔莫從講解﹐術窮於順子賢姬。我狀其形﹐如是如是﹔誰與爲伴﹐已而已而。亦有气本和平﹐心無抑鬱。雅正宜人﹐喜同古佛。時或遭夫狺詈﹐僅覺耾耾﹔時或追乎歡欣﹐只摹仿佛。彼笑則笑﹐何如樂與參同﹔人云亦云﹐奚必知其委屈。縱使辟開琴腹﹐蛀取鞠通﹔無從覓到仙鄕﹐丹嘗押不。更有多憂多懼﹐難捨難分。怵膽披肝﹐惟恐失儀於上座﹔鏤心刻骨﹐時虞責撫乎前軍。瞷稱秦晉之間﹐堪與瘖瘂爲侶﹔聳續江淮之謂﹐恥偕孩稚同羣。惟耵聹實杜其孔竅﹐豈辟咡能啟其聲聞。乃竟有不然者。或志癖煙霞﹐佯以拒聘﹔或畏登臺閣﹐托以全軀。或作家翁﹐故昧問聞於繡闒﹔或垂禮範﹐籍需充塞以綿繻。是皆超羣之賢俊﹐詎同混世於庸奴。我知其外占坎窞﹐內協巽孚。故蜀漢元勛﹐進杜微以大夫之秩﹔穎川太守﹐畱許丞爲廉吏之模。不加退黜﹐藉使匡扶。此古時所有﹐而近日漸無。於是訪和緩之遺書﹐求軒歧之醫理。角因能聽﹐借靈角於斑龍﹔腦可益聰﹐剖脂腦於赤鯉。茫茫蒼海﹐疇登符隅而采芝﹔靄靄云壇﹐僅就春社以飲酏。是𨿽欲集夫眾長﹐恐難圖痊於薄技。惟能力判萬言﹐庶冀神酬三耳。嗟乎﹗方木鮮徵﹐名醫才寡。天降之災﹐人何能捨。嗚呼﹗綺筵開處﹐坐默默兮無情﹔嘉客來時﹐詞諄諄兮欠雅。𨿽非損五官而四存﹐然已數六根而一假。惜哉淸士﹐難與擊築彈琴﹔髦矣老夫﹐只好懸車束馬。果能絕利乎﹐願學忘機者。巳矣乎﹐幽田去兮莫彊把﹐歌楚些兮招不下。其鳴也﹐甕中聲兮起叿隆﹐海上濤兮急湍瀉。大塊怒兮鼓狂飆﹐凱軍旋兮奏肆夏。萬馬歸兮齊奔槽﹐千鑪鑄兮忽躍冶。儀秦之舌不能形﹐班馬之筆不能寫。從此一年甚一年﹐依我終身如是也。」賦畢。左右取呈﹐王者披覽﹐首肯曰「吾爲轉達天庭﹐𨿽不能復聰﹐俾子不加重可也。」予再拜謝而覺。

滇南丁菊溪太守曰﹕先生自謂聾也﹐藉題自賦。予謂先生不聾﹐殆今之司曠也。何言之﹖世之聵聵者流﹐邇言不察﹐大道未聞。或傾耳聽﹐探人陰私﹔或附耳低言﹐示人叵測。𨿽宮商悉辧﹐靈府早失指歸﹔𨿽絲竹能分﹐天君已迷響往。妄聽招愆﹐多聞何益。如先生者﹐斂神於靜﹐恍同入定之僧﹔行气若空﹐卓爾歸眞之士。莠言不入於耳﹐惡聲不動於心。人自雌黃﹐我安履素。無須塞纊﹐豈畏多言﹔不必屬垣﹐何從誤聽。而心醉經畬﹐早已六通四辟﹔才兼史管﹐尢能一本萬殊。天以聾養先生之徳﹐予以聾卜先生之壽也。不然﹐予固不聾也。撫躬自問﹐察言能如先生之明乎﹖見理能如先生之慧乎﹖聽斷能如先生之敏乎﹖辧論能如先生之精乎﹖不聾於耳而聾於心﹐何如先生不聾於心而聾於耳乎﹖聾何病﹖聾然後見先生。予謂先生爲今之司曠﹐夫復何疑﹖

