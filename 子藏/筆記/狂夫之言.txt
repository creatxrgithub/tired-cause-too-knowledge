狂夫之言明陳繼儒

卷一

黃石公﹑龐徳公﹐老子之徒也。子房﹐人傑也﹐黃石公以進履折之﹐曰「孺子可教」。孔明臥龍也﹐每見龐徳公﹐拜於牀下﹐初不令止﹔仲尼聖人也﹐老子曰「子去子之驕气﹐與子淫態。」黃石公降一子房而隱谷城﹐龐徳公降一孔明而隱鹿門﹐老子降一仲尼而隱流沙。蓋名遂則身退矣﹗是射罵禽王之法也。故曰二公者﹐老子之徒也。

博浪一槌﹐張子房不必論﹐卽始皇大索十日卽止﹐亦自有英雄收放處。若使日日捕賊﹐終始不出﹐則秦天子與縣伯州尉何異﹐豈足稱聖人之威哉﹖茅山婁道人云﹕盧仝茶歌﹐飲到七碗﹐自然當有个結局。不然此詩無了期矣﹗始皇極粗悍人﹐卻得此意。故其威不褻。

唐元徵狀元云﹕今天下有三事沒處法﹕燕都中士大夫得病無良醫﹔秦晉人種田無時雨﹔三吳晉紳子弟讀書無家教。一味但靠天耳﹗余因思無醫則保養﹔無雨則穿渠﹔無家教則愼擇交遊。此便是沒處法中處法也。

《易》之諸爻﹐安排一定而不可易。非《易》也﹐數也。觀其占之吉凶﹐而以時消息焉﹗此眞《易》也﹐其理則在我者也。故善《易》者﹐求《易》之理於我﹐而不求《易》於數﹐理變而數亦與之俱變矣﹗此以義立命﹐而以人勝天之說也。

顏子居陋巷﹐一簞食﹐一瓢飲。孔子賢之﹐非賢其安貧樂道也。安貧樂道﹐獨行苦節之士皆能之﹐何足以難顏子﹖顏子王佐才也。簞瓢陋巷中﹐卻深藏一个王佐。當是時﹐不特仲由子貢諸儕輩拉他不去﹐卽其師孔子﹐棲棲皇皇﹐何等急於救世﹖而顏子只是端居不動﹐而且有以身諷孔子之意。其後孔子倦於轍環﹐亦覺得陋巷的無此勞攘﹔厄於絕糧﹐亦覺得簞瓢的無此困頓。又其後居夷浮海﹐畢竟無聊﹐原歸宿到蔬水曲肱地位。而後﹐知顏子之早年道眼淸澈耳﹗所以有感而三嘆其賢也。古人云﹕智與師齊﹐減師半徳。智過於師﹐乃堪傳授。其顏氏之謂耶﹖故終日不違。不見他如愚﹐惟於簞瓢陋巷時味之﹐絕不露王佐伎倆﹐亦絕不露三十歲少年圭角。至此方見得顏子如愚气象。

或曰﹐仁者壽而顏子夭﹐何與﹖余答曰「顏子太老成﹐當三十之年﹐正當發散﹐而件件務在收斂。春行冬令﹐所以早凋。」又問曰「以顏子之賢﹐進無功業﹐退無著述﹐何與﹖」余曰「張儀有云﹐蘇君之時﹐儀何敢言﹖況孔子在乎﹗」𨿽然﹐《春秋》有孔子﹐是天地無限靈秀之气生他出來。山東一隅﹐地有幾許大﹐卻又出一顏子。此應是餘气所生也。餘气豈能做得功業﹖文章總能做得﹐亦不過剩水殘山而已。故有堯舜之父﹐而遂有不肖之丹朱商均。有孔子之父﹐而遂有先卒之伯魚。大要坐在气薄耳﹗惟文王父子﹐最爲濟美。然管蔡之流言﹐武王之太白﹐周公之東徵﹐皆無復淳气之守。蓋大地旣生文王﹐則餘子亦不免駁雜矣﹗況其他哉﹖大塊之上﹐必無嘉苗。松柏之下﹐必無茂艸。顏孔同時﹐幸亦在此﹐不幸亦在此。

東坡云﹕上可以陪玉皇大帝﹐下可以陪卑田院乞兒。自以爲至矣﹐然尙不如至人之入鳥不亂行﹐入獸不亂羣者。入鳥不亂行﹐人獸不亂羣﹐此亦自以爲至矣﹐然又不如菩薩向異類中行化度設法者。故雞羣之鶴﹐豈同大海之鵬﹖大海之鵬﹐豈望九霄之鳳﹖

狡兔死﹐走狗烹。敵國破﹐謀臣亡。自古鮮有脫此局者﹐蓋亦有故。大抵謀臣中王佐最少﹐雜伯者最多。陽施陰翕之謀﹐躡足附耳之態。一時𨿽若效忠其君﹐未有不貌屈而心醜之者。豈惟醜之﹖抑且懼之矣﹗富室之構訟也﹐惟恐訟師之不力也﹐及其勝也﹐惟恐訟師之不去也。重耳反國﹐子犯曰「臣負羈紲﹐從君巡天下﹐臣之罪甚多矣。臣猶知之﹐而況君乎﹖請由此亡。」範蠡之辭勾踐也亦曰「主辱臣死﹐請從會稽之誅。」二公之決於一去者﹐非獨爲其君之慘刻﹐亦覺平日有自納敗闕處也。武侯處先後主﹐鄴侯處肅代﹐每事正而不譎﹐固由其天資粹美﹐心事純白﹐然早已算到此矣﹗故善謀國者﹐寧使人以正見憚﹐無使人以譎見猜。

管仲嘗曰「吾始困時﹐與鮑叔賈。分財利自多與﹐鮑叔不以我爲貪﹐知我貧也。吾嘗與鮑叔謀事﹐而更窮困。鮑叔不以我爲愚﹐知時有利有不利也。吾嘗三仕三見逐﹐鮑叔不以我爲不肖﹐知我不遭時也。吾嘗三戰三走﹐鮑叔不以我爲怯﹐知我有老母也。公子糾敗﹐召忽死之。吾嘗幽囚受辱﹐鮑叔不以爲無恥﹐知我不著小節﹐而恥功名不顯於天下也。生我者父母﹐知我者鮑子也。」管仲相﹐凡內修政事﹐外連諸侯﹐桓公必質之鮑叔。鮑叔曰「公必行夷吾之言﹐公乃行之。」夫鮑叔之於管仲﹐不惟知之﹐又從而薦之﹔不惟薦之﹐又從而左右之。交遊中感恩知己﹐孰有過於仲者。及仲寢疾﹐桓公往問之曰「仲父不幸﹐而不起此疾﹐彼政我將安移之﹖」仲未對。公且問鮑叔之爲人﹐對曰「鮑叔君子也。千乘之國﹐不以其道予之﹐不受也。𨿽然﹐其爲人好善而惡惡已甚﹐見一惡終身不忘﹐不可以爲政。」鮑叔之待管仲如此﹐管仲之待鮑叔如彼﹐正所以護鮑叔之短﹐而保鮑叔之令名也。世人但解鮑叔之知管仲﹐而不解管仲之尢知鮑叔。是兩人者﹐眞相知也。曹參微時與蕭何善﹐及爲宰相有隙﹐至何且死﹐推賢惟參。參聞之﹐亦告人﹕「趣治行﹐吾且入相。」使者果召參﹐參去屬其後相﹐悉遵何約束﹐無所變更。此二人事﹐𨿽與管仲相反﹐而其相知實相類。

張江陵以猛爲政﹐其後繼之者﹐劑猛而爲寬。數年以來﹐相權旁落﹐幾不復振。鮑叔一齊大夫﹐識見卻甚髙﹐其薦管仲也﹐曰「臣之所不如夷吾者﹐治國不失其柄。」只此一句﹐便得相天下的肯綮。門生問余曰「如何能不失國柄﹖」余曰「劉先主托孤孔明曰﹕『若其不才﹐君自取之。』此言極可爲猜險之本。孫盛云﹕賴諸葛威略﹐足以檢衛異端。故使異同之心無由自起耳﹐此不失國柄之一事也﹐他可類見。」

荊石王公云﹕往過松江﹐見陸平翁﹐偶談及《春秋》﹐因問《春秋》道名分﹐而孔子不斥管仲﹐卽《論語》亦然。此是何意﹖平翁云﹕節義特學問中一件事﹐故聖門不甚及之。此語尙未了然。余曰「管仲之於子糾﹐不當以君臣名分律之。子糾小白﹐皆齊襄之公子耳﹐若以公子糾爲君﹐則當時置周襄王於何地﹖故管仲旣歸小白之後﹐劈頭主意﹐便欲尊周室﹐要見周天子尙在﹐則公子糾不得爲君。公子糾不得爲君﹐則管仲亦不得爲忘君而事仇也﹐其尊周之意想如此。若挾天子以令諸侯﹐猶是管仲第二念。」

如何是獨樂樂﹖曰「無事此靜坐﹐一日是兩日。」如何是與人樂樂﹖曰「與君一夕話﹐勝讀十年書。」如何是與眾樂樂﹖曰「此中空洞原無物﹐何止容卿數百人。」

巧矣哉﹗管仲之服楚也。曰﹕召康公命我先君太公曰五侯九伯。汝實徵之﹐以夾輔周室﹐賜我先君履。東至於海﹐西至於河﹐南至於穆陵﹐北至於無棣。爾貢苞茅不入﹐王祭不共﹐無以縮酒。寡人是徵﹔昭王南徵而不復﹐寡人是問。蓋昭王之事大﹐大則難當。苞茅之事小﹐小則易受。所以楚子遂曰「貢之不入﹐寡人之罪也。」敢不共給﹐蓋不知不覺賺入管仲術中。管仲但須得此一句﹐便裝成服楚極大題目。楚服而諸侯響應矣。俗儒遂以此舉爲尊周攘夷﹐仲而有靈﹐寧不失笑。

伍子胥曰「我必覆楚。」申包胥亦不復阻遏他﹐任他自覆去。申包胥曰「我必復楚。」伍子胥亦不復堤防他﹐任他自復去。大丈夫心事﹐光明磊落﹐無不可以對人言者。此二公是也。余讀史至此﹐眞如食哀家梨﹐爽口之甚。然爲子胥難﹐爲包胥易。子胥鞭平王之屍﹐辱楚王之宮。志行仇雪﹐其漫天塞地之气﹐至此一滴無餘矣﹗此不必包胥借兵﹐人人可以破吳。包胥特乘其彊弩之末﹐以張振蒙之勢耳﹗包胥之奇﹐奇在秦庭痛哭﹔又奇在復楚逃賞。如子胥報仇之後﹐但欠一死。若卽時自刎﹐以從父兄於地下﹐則古今尙有哀而憐之者。𨿽然﹐子胥恩仇分明人也﹐旣借吳以報楚﹐獨不畱一死以報吳哉﹗

昔道士侯道華喜讀書﹐或問其意。答曰﹕天上無凡俗神仙。後果騰舉而去。呂洞賓陳摶賀元施肩吾皆本書生。宋譙定雍孝聞尹天民亦皆以儒士得道。定百二十餘歲﹐故在靑城山中采藥﹐人有見之者﹐讀易尙不輟也。黃山谷嘗云﹕子弟諸病皆可醫﹐惟俗不可醫。余謂神仙不讀書﹐亦是一个俗漢。所謂頑仙不如才鬼耳﹗

曹公爲人佻易無威重﹐好音樂。倡優在側﹐嘗以日達夕﹐被服輕綃。身自佩小鞶囊﹐以盛手巾細物。時或冠帢帽以見賓客。每與談論﹐戲弄言詞﹐盡無所隱﹐及歡悅大笑﹐至以頭沒杯案中﹐肴膳皆沾污巾幘。吾鄕何玄朗嘗與趙大周閒論偶及之。大周曰「獅子是我西方之獸﹐終日跳擲﹐無一刻暫休。蓋其猛烈之气不得舒耳﹗故與之球﹐以有耗其气﹐遂終日弄球﹐忘其跳擲。曹公之舉動輕躁﹐亦是其胸中猛烈之气不得舒也。」其亦可謂善論古人者矣﹗

問安成君果用李左車﹐韓信成擒乎﹖抑信別有處也﹖予曰「不然﹐左車設策﹐而韓信使人閒視﹐知其不用。此便是大滲漏處﹐則信破之必矣﹗韓信折節李左車﹐卻是從跨下得力來。」

嘗問小兒輩﹐韓信如何是人傑﹖曰「看他登壇數語。」又問如何是登壇妙處﹖不能答。夫沛公之爲漢王也﹐項羽以巴蜀道險﹐秦遷人皆居之﹐乃曰「巴蜀亦關中也。」以示不負三分關中之約﹐其實封閉他在一處﹐使章邯以四十萬兵﹐紮住漢口﹐不容漢王有出頭地﹐當時蕭何無策﹐曰「屈一人之下者﹐伸於萬人之上。」但能勸漢王入﹐亦不能使漢王出。張子房亦無策﹐惟燒絕棧道而已。但能防項王入﹐亦不能使漢王出。韓信走來﹐卻自不同。曰「項王詐坑秦降卒四十餘萬﹐惟邯欣翳獨免。」秦怨此三人﹐痛入骨髓。夫信料漢中可出﹐乃在章邯輩看來﹐料章邯輩可破﹐乃在三人獨免。秦父兄怨入骨髓處看來﹐自是漢王遂部署諸將﹐畱蕭何收巴蜀租稅給軍糧食。八月從故道也﹐章邯迎戰敗走﹐王遂至咸陽。此一條出路﹐卻是韓信走來打開的﹐蕭何子房皆思量不到﹐安得不並稱三傑﹖至於囊沙背水﹐木罌渡軍之類。特是兵法中巧事﹐還是眼力識見不可及﹖

信之亡也﹐蕭何之追也。或兩人商量合做的。漢王嫚罵﹐呼大將如小兒﹐信不逃﹐何不追﹐不能激得他築壇﹐此理似亦有之。然韓信﹑蕭何與語便大奇之﹐則蕭何鼻孔繩索﹐已在韓信手中。信走不怕蕭何不追他﹐何必弄此詭譎﹐以丞相而追韓信。築壇所拜﹐非信而誰。一軍皆驚﹐畢竟是太史公裝點形容之語也。但不知蕭何與語大奇者﹐是何等說話﹖決不就是登壇數語﹐惜太史公失載﹐可恨。

孔子夢周公﹐尙是耳中鳴磬﹐眼中金屑也。直到不夢見周公﹐便是一齊放下。所謂去年貧未是貧﹐今年貧始是貧耳﹗文中子有疾﹐召薛收謂曰「吾夢顏回稱孔子歸休之命﹐乃寢而終。」吾朝吳與弼亦云﹕夢見孔子。議者謂其墮落魔境。乃知孔子云吾衰﹐非是眞衰﹐正到大休歇處矣﹗至人無夢﹐愚人亦無夢。以愚人而造至人甚難﹐以至人而還造愚人﹐亦甚不易也。

或問於余曰「孔明亦有失處﹐東結孫吳﹐西攻曹操﹐此定局也。雲長守荊州時﹐權遣使爲子求婚﹐雲長罵辱其使﹐不許婚。權大怒﹐遂有白衣搖櫓之禍﹐孔明此處少調停。此一失也﹔治蜀時﹐不置史官﹐文獻闕略﹐此二失也﹔嘗薦姜維於蔣琬曰﹕姜伯約忠勤時事﹐思慮精密。又曰﹕伯約甚敏於軍事﹐旣有膽義﹐深解兵意﹐此人存心漢室﹐而苦無人教軍事﹐嘗遣詣宮覲見主上。後姜維以此自恃﹐每欲興舉大事﹐卒至漢亡。此三失也﹔後主愛宦人黃皓﹐皓便嬖慧佞﹐孔明不能屏之使去﹐此四失也。」余應曰「此系君讀史不熟耳﹗雲長在荊州時﹐孔明方鎭守成都﹐相去幾千里。孫權倉卒求婚﹐孔明豈能照點得及﹖孔明嘗與法正劉巴李嚴伊籍共造蜀科﹐當必念及史官一事。況平日所至﹐營壘井竈﹐圊混藩籬障塞﹐皆應繩墨。如此瑣碎﹐尙且周到﹐史官安得獨闕﹖想蜀亡之後﹐收圖籍者無人﹐遂至廢失。據《孔明文集》有二十四篇﹐計十萬四千一百一十二字。今一字不見﹐則《蜀史》可知矣﹗姜維之才﹐自琬禕之後﹐實鮮其比。維本羈旅托國﹐每見黃皓恣擅﹐啟後主殺之。後主曰﹕皓奔走小臣耳﹗何足介意﹖維見皓枝附葉連﹐懼於失言﹐遜詞而出。而皓亦欲廢維﹐維以此亦危懼。累年出徵﹐不復還成都。一以伸討賊之義﹐一以避黃皓之讒。孔明六出祁山﹐亦是此意。然而不復剪去黃皓者﹐又有妙處。蓋孔明當先主托孤時﹐其不才自取之語﹐孔明已負不安。若黃皓一宦官耳﹐卻又與之惱噪﹐必除之而後已。後主不懼則疑。故出師之後﹐但以駕馭事付之董允﹐允常數責於皓﹐皓畏允不敢爲非﹐終允之世﹐皓位不過黃門。然後主尙不能忘於允﹐曰﹕嘗見董允切齒黃皓﹐我嘗恨之。則其情事可知矣﹗孔明所以放他一路﹐不惟得相臣大體﹐卽吳魏之反間﹐黃皓之傾危﹐不得而入也。看來孔明何嘗有失﹖君請熟讀史自見耳﹗」

文章自三代而後﹐秦漢最稱簡古。惟治安策﹐天人策﹐累累凡數百萬言。漢人長文章﹐自賈誼董仲舒作俑始﹐漢武帝束帛加璧﹐安車駟馬迎申公。旣至﹐問治亂之事﹐申公但曰「爲治不在多言﹐顧力行何如耳﹖」《太史公序》云﹕上方好文辭﹐見申公對﹐默然。申公此時八十餘﹐識見老成。此言不獨救武帝好文辭﹐且欲救董賈文章之多也。康王命畢公曰﹕辭尙體要。上之諭俗且然﹐而況人臣之章奏乎﹖章奏至數百萬言﹐卽儒生讀之﹐口燥舌沸而不能止。天子一日萬幾﹐其難又可知矣﹗武宗時﹐韓公文欲攻劉瑾﹐而屬李夢陽具奏艸曰「毋文﹐文覺弗省也。毋多﹐多覽弗竟也。」此言極得告君之體﹐故觀申公老人一言﹐覺董賈文章﹐尙有少年气習。

燕人有惡樊噲黨於呂氏﹐曰「宮車晏駕﹐將盡滅趙王如意之屬。」漢髙大怒﹐詔平勃斬樊噲。平勃計曰「噲﹐帝之故人也﹐功多有親且貴。今以忿怒欲斬之﹐恐後悔。」令囚而致上﹐乃召噲接載檻車傳詣長安。平之不斬樊噲﹐非爲漢髙﹐實怕呂氏。《大事記》曰﹕春族淮陰﹐夏誅彭越﹐皆呂氏計。漢髙病﹐呂后專﹐欲以事誅異姓王及大功臣﹐遂稱病不行。語頗泄。盧綰之反也﹐樊噲以相國將兵討之﹐其命𨿽出於髙帝﹐實以呂后椒房之戚也。噲以呂氏女弟呂媭爲婦﹐生子伉﹐比諸將尢最親。噲旣黨於呂氏﹐若噲死﹐呂后能忘報於平乎﹖平嘗對髙帝云﹕項王不能信人﹐其所任愛﹐非諸項﹐卽妻之昆弟。帝用樊噲﹐卻犯陳平此語。平以是不敢斬噲。然項王用諸項﹐亦是六國風气。如齊之田忌田嬰田文﹐韓之公仲公叔﹐趙之奉陽平原君。魏之無忌﹐皆公族也。項王沿習此風﹐故悉用諸項。孰料項伯之有外心乎﹖諸項中惟項伯最著﹐而餘皆不載姓名。史但云﹕諸項氏枝屬皆不誅﹐封項伯等四人爲列侯﹐賜以國姓而已。漢王族甚微﹐僅一戛羹侯兄而不用。用樊噲未幾﹐又欲斬之﹐得無有感於陳平。所謂項王任愛妻昆弟之一言乎﹖故以斬噲示公﹐不然何不命他人﹐而獨命平也﹖此平之所以愈不斬也。

余嘗看項羽規模格局﹐也不是端冕凝旒南面的人﹐又不是垂紳正笏北面的人。所謂一將有餘﹐而萬乘不足﹐其亦易之乾卦﹐上不在天﹑下不在田者乎﹖究竟只好成一霸王耳﹗

杜子美依劍南嚴武﹐嚴武辟爲參謀。杜子美有遣悶詩呈武云﹕束縛酬知己﹐蹉跎效小忠。桓公謂孟嘉云﹕人不可以無勢﹐我乃能駕馭卿。若杜子美與孟嘉﹐是皆有所不得已也。余獨不然﹐最喜誦南宋陳仲微二語﹕祿餌可以釣天下之中才﹐而不可啖嘗天下之豪傑﹔名航可以載天下之猥士﹐而不可陸沈天下之英豪。

卷二

漢王待九江王布﹐踞洗召之已﹐又供帳如王者。蘇老泉謂漢王能顚倒豪傑。劉元城云﹕棋中有一事﹐昔有低棋﹐曰「梁武帝方侯景以窮來歸﹐便裂地而封之。其後景凡有所需﹐輒痛剉抑之。故景反而梁亡﹐此後著爲先著也。」又有髙棋﹐曰「漢髙帝方黔布以窮來歸﹐故洗足不起﹐以挫其銳。」布欲自殺﹐後見帳禦從官如漢王﹐則又大喜過望。此識先後著也。二公立論甚妙﹐而實不然。昔隨何說布﹐請奉命陰許叛楚與漢﹐未敢泄也。楚使者在﹐方急責英布發兵﹔隨何直入﹐坐楚使者上曰「九江王已歸漢﹐楚何以得發兵﹖」布愕然。楚使者起。何因說布曰「事已構﹐可遂殺楚使者。」無使歸﹐而疾走漢並力。布曰「如使者教。」於是殺使者。因起兵攻楚﹐楚使龍且擊破布軍﹐布欲引兵走漢﹐恐楚王殺之。遂間行與何俱歸漢。夫旣殺楚使﹐又與楚戰﹐又避楚間道來歸。此時情勢﹐布必無還楚之理。故帝踞洗時﹐遂以踞洗見布。布𨿽大怒﹐怕他走到那里去﹖非漢王故意傲布﹐實算得布不得不就漢也。其後帳禦飲食﹐從官之盛﹐此招徠遠人之常事。何足爲顚倒豪傑﹖況踞洗亦是漢髙謾罵故態﹐亦是豁達大度之一節。何暇思及先後著來﹖

項羽欲烹漢太公。漢髙帝曰「我翁卽若翁﹐若欲烹而翁﹐願分我一杯羹。」太公以此歸漢。吾朝正統土木之變﹐英宗陷虜﹐虜人挾之以邀我﹐如徽欽故事。於忠肅曰「社稷爲重﹐君爲輕﹐失一君復立一君矣﹗」英宗以此歸國。今人旣知忌於忠肅之功﹐則不得極口抵漢髙之忍。余讀書槜李南湖園中﹐每飯必施鳥食。而童子遂於施食處﹐張羅樹問以待之。余笑謂門生云﹕燧人氏教民火食﹐而秦始皇遂以之烹儒焚書。閻立本吳道子畫地獄變相圖於寺壁之上﹐蓋將化導愚頑﹐而酷吏仿其刑具﹐以恣羅織鍛煉之助。自古好事﹐嘗被惡人弄壞。卽鳥食一件﹐所施未幾﹐而童子之殺心動矣﹗善乎古人之言曰「好事不如無。」

天地間有一大帳簿﹐古史舊帳簿也﹐今史新帳簿也。人家盡有聰明俊慧子弟﹐父師失教﹐專以時文課之﹐竟不知《通鑑綱目》二十一史爲何物﹖所以往往有攢眉仇書之苦。若教之讀史﹐以聰明俊慧之資﹐遇可喜可愕之事﹐則心力自然發越貫串。治亂得失﹐人才邪正﹐是非之源流﹐與財賦兵刑禮樂制度沿革之本末﹐則眼力自然髙明。以古人印證今人﹐以古方參治今病﹐則膽力自然穩實。曉暢大局面﹐大機括﹐大議論﹐大文章﹐則筆力自然宏達。今子弟史學一切廢閣﹐其有質者﹐反教之讀子書佛書﹐卽粗粗問他作子書佛書者之姓名出處﹐已茫然不曉﹐況能得子佛之精髓乎﹖余嘗語子弟﹐無論綱目﹑二十一史﹐卽一部《通鑑》乃是萬卷書之關津。若未曾過得此關﹐則他書必無別路可入。或讀之而不能解﹐解之而不竟﹐竟之而不能徹首徹尾者﹐皆坐史不熟也。此舊帳薄不可無也。內外有司﹐各有職守。而文官獨若無所事事﹐宜遵祖宗法﹐敕令修撰編修檢討番直史館﹐編紀時政。各管一類﹐據事直書﹐不須立論褒貶。仍於紙尾書某官某人記之﹐藏之匱櫝﹐以待纂述。庶因紀錄之間﹐亦得練習政事。他日任用﹐不致杜撰鹵莽。是於修職之中﹐寓養才之意。若謂館局儲養異才﹐不煩以語言文字﹐則未免以光陰志气﹐擲於交際詩酒之間。卽有意講求故典者﹐恐同儕猜異。只得隨行逐隊﹐而不敢周咨天下之務﹐及至團局修史﹐亦不過掇拾完書。無暇聚頭磕膝﹐仔細討論。宰相須用讀書人﹐竟成虛語。此新帳簿不可無也。又有講學老先生﹐專意《六經》﹐而以讀史爲玩物喪志﹐亦恐非得中之論。昔伊川先生﹐几案間無他帙﹐惟印行《唐鑑》一部。朱晦庵先生云﹕病中信手亂抽﹐得《通鑑》一兩卷看﹐正值難處置處﹐不覺骨寒毛聳﹐心膽墮地。向來只作文字看過﹐全不自覺﹐眞是枉讀了他古人書。前輩何嘗不畱心史學﹖今史官不編史﹐子弟不讀史﹐新帳簿舊帳簿皆置之髙閣﹐豈不可嘆﹖夫未出仕是算帳簿的人﹐旣出仕是管帳簿的人。史官是寫帳簿的人﹐寫得明白﹐算得明白﹐管得明白﹐而天下國家事瞭若指掌矣﹗故曰「史者天地間一大帳簿也。」

婁敬之才﹐不如三傑。當三傑戰勝攻取之時﹐藏匿一處﹐不敢與之並爭功名。卽使與之並爭功名﹐婁敬亦無下手地﹐直待誅秦滅項﹐事事結局﹐冷眼覷著。只有建都一事未定﹐從容談笑﹐便以都關中說髙帝。蓋髙帝昔年見咸陽宮室﹐嘆曰「大丈夫當如此矣﹗」天下已定﹐帝之意無日不在關中。敬窺見髙帝此意﹐故一說而入。卽日西行﹐拜敬郎中﹐號奉春君。夫三傑取功名於干戈擾攘之中﹐也只封得一个侯。婁敬取功名於干戈平定之時﹐片語立談﹐也封一个侯。若敬者不傷气﹐不煩手﹐其亦得審局之巧者與。至於謁見漢髙一節﹐亦是使人不得不應之著。初敬脫挽輅﹐衣毛裘﹐見齊人虞將軍﹐願見上。言使事﹐虞將軍欲與之鮮衣。婁敬曰「衣帛衣帛見﹐衣褐衣褐見﹐終不聽易衣。」於是虞將軍入言上﹐上召見賜對。大抵倉卒不能自達﹐是用世人一大病。敬欲自達於倉卒之頃﹐故衣褐方表突兀。不如是﹐虞將軍亦不言帝﹐帝亦不復召矣。三國時彭羕欲納說先主﹐乃往見龐統﹐統與羕非故人﹐又適有賓客﹐羕徑上統牀臥。謂統曰「頃客罷﹐當與卿善談。」統客旣罷﹐往就羕坐﹐羕又先責統食﹐然後共語。因畱信宿﹐至於經日﹐統大善之﹐遂致之先主。羕之登牀﹐卽敬之衣褐也。羕之因龐統而見先主﹐卽敬之因虞將軍而見漢髙也。後李元忠飲酒割炙﹐從車上彈琵琶以見齊神武﹐亦用此法。大抵皆自英雄倉卒自達處。所謂使人不得不應之著也。

余於丁酉築臺小昆山之陰﹐是歲山寺俄有二祥。稿木蒸芝﹐插竹布葉。緇素見聞﹐嘆未曾有。無何﹐董玄宰氏和合北藏至山﹐則瑞芝靈竹之兆報於斯焉。余自是入艸堂﹐童子不復負攜故笈。每當淸晨良夜﹐老雨苦風﹐拂函展簽。作而嘆曰「西方之書﹐其容已乎﹖宗教易之髓也﹐譯受書之法也。偈贊詩之葉也﹐戒律禮之衛也﹐果報《春秋》之賞罰也。」甚矣﹐佛氏之能輔經而行也﹐其輔經者﹐以輔世也。西方之書﹐其容已乎﹖然則佛藏之必後六經而興者何﹖嘻﹗祖龍生﹐文字燼。古今之聖言寥寥矣﹗是故垂漢明而竺乾之傳遂出。今其多至六千餘卷﹐不列藏者尢不可勝計。比之儒林之經史子集﹐殆將倍蓰過之。何言之昌也﹖天其或者以此補秦劫之遺灰與﹐乃命繕寫經目﹐以示子孫。剪俗儒之故聞﹐栽神聖之種智。倘有毀大乘﹑訾正法者﹐姑語之曰﹕一切諸佛﹐其若古先輩視也﹔一切諸經﹐其若古異書視也。則亦庶乎可以存而論﹑論而議矣﹗

余於大明三藏聖教目錄﹐抄旣已﹐序而藏之矣。已於嶽字函得《隋眾經目錄》五卷﹐宗字函又得《隋眾經目錄》六卷﹐又得《武周則天氏刊定眾經目錄》十卷﹐而僞經之目附焉﹗夫月印印水﹐水水相同。心印印經﹐經經相似。今前寫後譯﹐私增僞滅。蘭艸混於束薪﹐鳳鳥雜於鳴鳩﹐是非頗謬﹐一至此乎﹗然而且有疑焉。武曌佛氏之所訶也﹐戕殺國母﹐及君之子三人﹐又誅唐宗室貴戚數百人﹐次及大臣數百家﹐其刺史郎將以下不勝紀。犯佛之殺戒者一﹔攺旗幟﹐易服色﹐更廟號﹐窺竊昭陵之神器﹐幾至不祀。犯佛之盜戒者二﹔鶉鵲聚唐﹐穢徳章露。北門出入﹐非止白馬寺主蓮花六郎而已也。犯佛之淫戒者三。武氏旣不知有戒﹐又烏知有經﹐𨿽建佛造寺﹐自敕爲金輪皇帝﹐吾恐當時刊定者未必僞﹐僞不必非經也。大抵武氏以蛇虺性現乾闥婆形﹐以羅剎心作比丘尼施﹐此亦無足怪。而余獨怪隋文帝與唐文皇﹐皆以振世之威﹐乃獨委心帖膝於黃面老子。是豈有宿本耶﹖隋文帝嘗云﹕朕興由佛法﹐好食麻豆。前身是從道人中來﹐由少時在寺﹐至今樂聞鐘鼓之聲。史曰﹕帝故同州般若寺尼所抱子那羅延也﹐唐文皇亦輪王十善化世者也﹐隋智周等賫梵經自西城還﹐敕付有司。選人翻譯﹐帝且親爲撰序。又親以七寶箱奉三十舍利。自內而出﹐置於金琉璃瓶。侍者三人﹐散官一人﹐薰陸香百二十斤﹐分道送往三十州。州境諸官﹐步引四部大眾﹐共以幢蓋臺輦﹐種種音樂﹐供養圍繞。而唐奘法師﹐抵廚賓天林﹐以至麯暗國。與胡商八十人渡克伽河﹐至中天竺。窮探大乘﹐以象馬馳還。文皇迎見於儀鸞殿﹐敕入弘福寺譯經﹐經成﹐賜九道總管﹐又賜剃刀百金磨衲﹐亦自撰聖教序以張之。蓋二帝之弘護佛乘如此﹐無他﹐則僣孽多而懼禍之念深耳﹗隋唐之有天下也﹐一則欺孤兒奪寡婦而得之﹐一則劫父射兄而得之。捫心顧影﹐方有餘慚。而況命將出師﹐混一區宇﹐誅剪傷殪﹐不啻顱山而血海者。夜气所息﹐寧不淒然。試讀開皇八月之制﹑貞觀三年癸丑之詔﹐其隱情亦不復覆露矣﹗故文帝享國二十四年﹐寫經四十六藏﹐十三萬卷﹐修治故經四百部﹐造金銅檀像六千餘萬軀。修治故像一百五十萬九千﹐宮內造刺繡織成像及畫像五彩珠幡以億計。崇緝寺宇五十餘所﹐番譯道僧二十四人。所書經論垂五百卷。而唐初四方壁壘之秋﹐戰聲鼎沸﹐精藍森列﹐破薛舉﹐立昭仁寺於幽州。破王世充﹐立昭覺寺於潞州。破劉武周﹐立弘濟寺於汾州。破宋金剛﹐立慈云寺於晉州。破霍老生﹐立普濟寺於侶州。破竇建徳﹐立等慈寺於鄭州。破劉黑闥﹐立昭福寺於洛州。並給度牒﹐敕虞世南李伯藥褚遂良顏師古岑文本許敬宗等﹐分撰《新寺碑志》。當時經獅律虎﹐及一切人天龍象﹐聯瓢接錫於法宮殿廷之間。而二祖之慧可﹐四祖之道信﹐天臺之智者﹐三藏之玄奘﹐尢爲嵬特示旨。明教乘普﹐皆其力也。嘻﹗盛矣哉﹗隋唐之交﹐經最顯﹐海域最太平。而幽三變幻之迹﹐亦時時足以撼王公而怖士庶。如慧琳供養塑像﹐忽生須三十六莖﹐苔遜之柩﹐五百異花繞屍而生﹐長可一二尺許。隋文與後﹐每食從齒下得舍利﹐以銀碗水浮其一。出示百官﹐須臾化二。凡得十九粒﹐多放光明。卽唐文皇行方等悔法﹐見光明中有七佛現﹐是皆古今書史之所不載。而震旦國中之所罕習者﹐此事一二傳。先朝宮監必尙能言之﹐而武氏攝於異聞﹐且當破毀三戒之後。又數見王后蕭淑妃鬼物爲祟如死時狀﹐避居洛陽﹐不敢歸長安。蓋妖狐之精爽﹐至是亦老且耗矣﹗日暮途遠﹐計無復之﹐度所以懺宿垢﹐脫重愆﹐當有甚於二帝者。此紛紜經像之所由造與。乃知二帝以英雄作佛事﹐猶有屠沽擲刀之意﹐故名緇出而與之遘。若武氏非兒女子之暱暱香火情﹐則野姑村媼膜拜禳祝者耳﹗且掖庭有懷義僧﹐而犬徳芘芻﹐其肯擁蓮花座而翻貝葉之文乎哉﹖吾故疑曰「周武刊定之諸經未必僞﹐而僞者不必非經也。卽使果僞﹐猶不失東西晉及六朝人筆﹐惜哉﹗」悉舉而汰之﹐令後世無以見其短長。邢子才云﹕校書思訛字﹐亦是一適。蘇長公愛談鬼神﹐彊謂人曰「汝試妄言﹐而吾妄聽之。」此余所以猶致惜於周武刊定之僞經也。𨿽然﹐存其目可也。

陶淵明《命子篇》則曰﹕夙興夜寐﹐願爾之才﹐爾之不才﹐亦已焉哉﹗其《責子篇》曰﹕𨿽有五男兒﹐總不好紙筆。天運苟如此﹐且進杯中物。蓋先生卽諸子皆不欲其仕宋﹐故作詩自污﹐以晦其才﹐才則必以陶氏門地拔矣﹗此苦心也。善乎莊生曰「以不才終其天年。」

往顧涇陽涇凡兩兄弟﹐與餘同舟至槜李。因論事親若曾子可也﹐何義﹖余曰「此句眞精神在《大學》﹐如保赤子﹐心誠求之上。」又問曰「此又是何義﹖」余曰「大約父母之於赤子﹐無有一件不可志的。人子報父母﹐卻只養口體﹐此心何安﹖卽如曾子之養曾皙﹐比之三家村老嫗養兒﹐十分中尙不及一。所以僅稱得个可字。今人不必遠法曾參﹐但去取法三家村老嫗養兒﹐自然事父母不敢在口體上塞責矣﹗」

嗟乎﹐古人事親﹐惟恐不成聖賢。今人事親﹐惟恐不成科第。是可謂養志乎﹗曰﹕父以此教之﹐子以此成之。如何不是養志﹖但旣得科第之後﹐親老不能隨子﹐十年五年﹐常不相見。卽錦衣歸省﹐內有妻孥﹐外有賓客。出入匆匆﹐其捧觴上壽﹑開口而笑者﹐又能有幾日。甚則新莊故宅﹐父子各居﹐𨿽供養不缺﹐而飲食寒溫﹑滋味鹹酸之類﹐誰復爲之點檢。此無論養志﹐亦何曾叫得養口體。市井負販﹐父兄子弟﹐團圓一處﹐其饔餮無日不相共﹐其痛癢無刻不相關﹐卽口體之養未全﹐而養志卻無愧者﹐且寸薪粒米﹐皆從剜心瀝血中來。如此養父母﹐味𨿽苦而情則甘。富貴家名曰祿養﹐而未能必躬必親。如此養父母﹐味𨿽甘而情則苦。嗚呼﹗爲人子者﹐不惟不能養志﹐抑且不能養口體﹐非其忍心如是。所謂終身由之而不知耳﹗𨿽然﹐亦卻科第二字累他一半。蓋父母教之﹐而父母還以自累也。所以古來聖賢﹐自曾子養志後﹐獨推尹和靖母子爲不可及。唐玄宗奔蜀﹐太子卽位靈武﹐其始爲馬嵬驛父老所畱﹐其旣爲建寧王倓所勸﹐又其後爲杜鴻漸﹑魏少遊﹑崔漪盧﹑薛季涵五上箋所迫﹐而太子實無利天下之心也。當時君父播遷﹐宮人亂出﹐乘輿至金城驛中無燈﹐貴賤枕籍而寢。賊入長安﹐殺妃主皇孫數十人﹐刳心以祭安慶宗。搜捕百官士女送洛陽﹐王侯將相扈從車駕畱長安者﹐誅及嬰兒。太子夜馳三百里至平涼﹐𨿽正位號﹐文武官不滿三十人。太子何艷於此﹐而攘之於艸萊荊棘之日耶﹖其後顏眞卿區處河北軍事﹐以蠟書達表於靈武﹐遂以眞卿爲工部尙書﹐並致赦書﹐亦以蠟丸達之。眞卿頒下諸郡﹐又遣人頒於河南江淮。由是諸道始知上卽位於靈武﹐徇國之心益堅。民間相傳﹐太子北收兵來取長安。日夜望之﹐或時相驚曰﹕太子大軍至矣﹐則皆走。市裏爲空﹐賊望北方塵起﹐輒驚欲走﹐京畿豪傑往往殺賊官吏﹐遙應官軍﹐誅而復起﹐不能制。乃知靈武此舉﹐眞可收屬人心﹐非乘危而利天下也。其後韋見素等至自成都﹐奉上寶冊。太子不肯受曰「比以中原未靖﹐權總百官﹐豈敢乘危遽爲傳襲﹖」羣臣固請﹐堅不許﹐置於別殿﹐朝夕事之。如定省之禮﹐其情亦可憐矣﹗而範祖禹乃以爲叛君背父﹐冤矣哉﹗所可恨者﹐其罪全在楊國忠耳。或曰﹕馬嵬之變﹐國忠已斬﹐而於靈武何與﹖余曰﹕唐玄宗議親徵時﹐謂宰相曰「朕在位垂五十載﹐去秋已欲傳位太子。值水旱相仍﹐不欲以餘災遺子孫。不意逆胡橫發﹐朕當親徵﹐且使之監國。事平之日﹐朕將髙枕無爲矣﹗」楊國忠大懼﹐退謂三夫人曰「太子素惡吾家﹐若一旦得天下﹐吾與姊妹命俱在旦暮矣﹗」使說貴妃﹐銜土請命於上﹐事遂寢。若使國忠從臾一言﹐便無靈武之事。竟以怙寵懼禍之故﹐至使他日父不得正其終﹐子不得正其始。旣亂人家國﹐又亂人綱常﹐若國忠馬嵬死﹐晚矣﹗

東坡刑賞忠厚之至論云﹕殺之三﹐宥之三。歐陽公問其出處。東坡曰「想當然耳﹗」余觀《曲禮》有云﹕公族無宮刑﹐獄成。有司讞於公﹐公曰宥之﹐有司又曰在辟﹐公又曰宥之﹐有司又曰在辟。及三宥不對﹐走出致刑於甸人。乃知東坡之論﹐原有本耳﹗想主司偶忘之﹐而東坡又不敢輒拈出處以對﹐故漫應如此。不惟待前輩之道宜然﹐亦可省露才揚己之一病也。

堯禪天下於許由﹐許由不受。天下後世皆髙之﹐余獨以爲不難。堯之時﹐盡大地是洪水﹐盡大地是獸蹄鳥迹。禹荒度八年﹐水乘舟﹐陸乘車﹐泥乘輴﹐山乘樏。方得水土漸平﹐教民稼穡。此時百姓甚苦﹐換鮮食艱食粒食三番境界﹐略有生理。蓋洪荒天地﹐只好盡力生出幾个聖人﹐不及鋪張妝點。粗粗具得一片乾坤艸稿而已﹐何曾有受用處﹖茅茨不剪﹐朴角不斫。素題不拼﹐大路不畫。越席不緣﹐太羹不和。鉶簋之食﹐聊以充虛。鹿裘之衣﹐聊以禦寒。不惟無享天下之樂﹐而且有叢天下之憂。堯黧舜黑﹐固其宜耳﹗許由亦何所艷羨而受之也哉﹗嗟乎﹗今之天下濃﹐濃則誨盜。古之天下淡﹐淡則拱手以與人而人不納。老氏云﹕不見可欲﹐使心不亂。許由之謂也。按傳堯佐帝摯﹐始受封於陶。又三載﹐攺國於唐﹐乃號陶唐氏。又三載而受禪。又曰「帝摯立九載﹐政旣微弱。而堯徳日盛﹐諸侯歸之。帝服其義﹐率羣臣以致禪﹐堯乃卽位。都於平陽之安邑。」由此觀之﹐禪天下亦非堯始。

柳下惠見飴曰「可以養老。」盜跖見飴曰「可以黏牝。」見物同而用之異。余嘗謂子弟云﹕李廣之射石虎﹐智者驚喜是石。而愚者悵恨非虎﹐然則智愚相去﹐豈特三十里﹖是亦柳下盜跖之飴也。

左丘明身爲國史﹐躬覽載籍。凡子產管仲及諸國卿佐家傳﹐並夢卜﹑縱橫家書﹐總爲三十卷篇。括囊二百四十二年之事。旣爲《春秋內傳》﹐又分纂周魯齊晉鄭楚吳越八國事﹐起周穆王﹐終魯悼公。作《國語》﹐爲《春秋外傳》﹐合爲二十一篇。大約如夏馭《春秋》﹐晉《春秋》紀﹐晏子呂不韋虞卿陸賈之《春秋》而已﹗非有意於發明孔子也。說者謂其先經以始事﹐後經以終義。依經以辧理﹐錯經以合義。則枉卻《左傳》也。漢武時﹐置太史公﹐掌天下計書。以司馬談爲之﹐談欲錯綜古今﹐勒成一史﹐未就而卒。子遷乃述父遺志﹐采《左傳》《國語》﹐刪世本《戰國策》﹐據楚漢列事﹐上自黃帝﹐下迄麟趾﹐作十二本紀﹐十表八書﹐三十世家﹐七十列傳﹐凡百三十篇。都謂之《史記》。至宣帝時﹐遷外孫楊惲祖述其書﹐遂宣布焉。而十篇未成﹐然亦自宮刑之後﹐抑鬱無聊﹐不得已而托之著書﹐故於刺客遊俠貨殖三致意焉。藏副名山﹐自成一家言。蓋司馬之私史﹐非漢之國史也。班固乃彊而入之正史之中。詆其疏略﹐又詆其是非頗謬於聖人。則枉卻《史記》也。杜甫貧不自振﹐客吳越齊趙間。祿山亂﹐天子入蜀﹐甫避走二川﹔肅宗立﹐自鄜州羸服欲奔行在﹐爲賊所得。至徳二年﹐亡走鳳翔﹐上謁﹐拜右拾遺。關輔饑﹐輒棄官去﹐客秦川﹐流落劍南﹐結廬成都。西依嚴武﹐武卒﹐甫往來梓夔間。大歷中﹐出瞿塘下江陵﹐沂沅湘﹐以登衡山﹐其詩無所不有。而未嘗專指某詩爲某事﹐某句爲某人。若如此則一部杜少陵如學究訓詁相似﹐則枉卻杜詩也。

卷三

國家之患﹐莫大於內批二字。無論他朝﹐卽如韓侘冑日夜謀去趙汝愚﹐問計劉弜。弜曰「惟有用臺諫耳﹗」侘冑問若何而可﹖弜曰「禦筆批出是也。」侘冑然之﹐遂以內批拜給事中﹐謝深甫爲中丞。又內批以其黨劉徳秀﹐屬深甫爲禦史。由是劉三傑李沐等牽連以進言路﹐排斥正士。閏月內批罷朱熹矣﹐十二月又內批罷彭龜年矣。一日史彌遠入對﹐請誅侘冑﹐皇后楊氏素怨侘冑﹐因史彌遠懷中出禦筆批云﹕韓侘冑久握國柄﹐輕啟兵端﹐使南北生靈枉罹凶害﹐可罷平章軍國事。遂殛殺於玉津園。王柟以韓侘冑與蘇師旦首至金﹐金主璟禦應天門備黃麾立杖受之﹐百官上表稱賀。懸二首並畫像於通衢﹐令百姓縱觀﹐然後漆其首﹐藏於軍器。夫侘冑以內批斥逐人﹐而終以內批自殺。天道好還﹐豈不奇哉﹖吾朝凡官府大小之事﹐發閣臣票擬﹐呈內批發﹐部院參覆﹐然後奉旨行﹐此祖宗立法之最妙者。𨿽然﹐卻憂一事﹐畱中者內批之漸也。姑記於此﹐以告之憂國者。

自古帝王多矣。夫子獨曰「無爲而治者﹐其舜也歟。」然則舜果一無所爲者乎﹖曰非也。舜之工夫全在未受堯禪時。父頑母囂﹐卻要在父母上做工夫。象傲﹐卻要在兄弟上做工夫。家人睽起於婦人﹐卻要在二女上做工夫。以至耕稼陶漁﹐迅雷風雨﹐無非是做工夫處。做得如此有爲法﹐才好到無爲而治的境界。詩不云乎﹖刑於寡妻﹐至於兄弟﹐以禦於家邦。禦之一字﹐正列子禦風之禦﹐著不得一毫人力。此極可狀無爲之旨也。不然藉口無爲﹐深居髙拱﹐如秦二世以天下托之趙髙李斯﹐唐玄宗以天下托之楊國忠李林甫﹐治乎亂乎﹗孟子曰「人有不爲也﹐而後可以有爲。」余曰「人有有爲也﹐而後可以無爲。」

今人作銘狀表傳﹐皆是花臉文字。戲子上場﹐凡花臉淨醜說話﹐多是虛而不實。今銘狀表傳得無類此耶﹗吾人通於鬼神之間者﹐但有言行兩端﹐若信筆胡亂道去﹐如何服得鬼神﹖《易》曰「修詞立其誠。」此語甚有味。韓柳作志傳﹐皆不輕與人。卽歐陽永叔撰《尹師魯墓志銘》﹐及敍辧所以作墓志之意﹐其書載集中﹐鑿鑿不少假借﹐蓋皆有古人之風。至於今以多爲貴﹐甚則文字短簡。子孫有祈請增益者﹐尢爲可笑。漢司徒霸﹐遣西曹屬侯子道﹐奉書嚴子陵。子陵曰「我手不能書。」乃口授之。以林牘杖與子道削書之。子陵曰「諭數語乎。」子道曰「書何太少﹖可更足。」子陵曰「買菜乎﹐求益也。」

易之睽卦曰「睽﹐小事吉。」夫旣睽矣﹐何吉之有﹖蓋別嫌明微﹐皆主於睽﹐微者從小事始也﹐故吉。卦上巽下坎曰渙坎﹐險也。六三渙其躬﹐無悔。象曰「渙其躬﹐志在外也。」所謂外其身而身存也﹐二氏之放身失命﹐儒者之見危授命﹐易之所謂渙其躬乎﹖

範文正父子﹐以麥舟助喪﹐乃石曼卿耳。公父子盛徳﹐此非其所難。石曼卿天下士也﹐狀貌岸偉﹐慕古人奇節﹐以文采气誼豪一世。所交如歐文忠公﹐張文節公﹐皆奇之。特落落當其意者無幾人﹐故常爲大理丞﹐而貧不能葬母。文正父子見之﹐自然傾舟相助。此何足以爲範公重﹖如曼卿之貧﹐乃可重也。郭元振家送資錢四十萬﹐會有縗服叩門者﹐自言五世未葬﹐盡數與之﹐況範公父子耶﹗況曼卿又爲公東吳故舊耶﹗歐陽爲文正作《墓志銘》﹐爲石曼卿作《墓表》﹐皆不載麥舟一事。蓋公之盛徳不專在此﹐正如雲長公秉燭達旦﹐未嘗見正史。卽使有之﹐乃舉爲一生大節。此非知雲長者。

《孝經》閨門一章﹐由周秦而下﹐傳漢至唐﹐列爲二十二章。開元間﹐博士司馬貞爲國家諱。始黜之﹐而唐遂有馬嵬之禍﹐則《孝經﹟閨門》之教廢也。王荊公謂《春秋》爛朝報﹐不列學官﹐使先聖筆削之書﹐人主不得聞講說﹐學士不得相傳習。而宋遂有夷狄北轅之禍﹐則《春秋》內外之防﹐與復仇之教廢也。孔子曰「我志在《春秋》﹐行在《孝經》。」二書抹去﹐禍及家國﹐宣尼之書可謂靈矣。故曰「畏聖人之言。」

帝王做事﹐如書生習舉業﹐先要做得出爲主。漢髙帝爲義帝發喪﹐袒發而哭者三日。時勢該哭﹐便做出許多哭的模樣。此髙帝文章也。光武之兄演﹐爲更始所殺﹐恐其見疑﹐飲食言笑﹐無異平時。時勢該不哭﹐便做出許多不哭的模樣﹐此光武文章也。今人喜怒哀樂不特不中節﹐且皆艸艸放過去﹐成得恁的英雄﹖

漢髙不殺秦子嬰﹐史稱其寬仁大度。然畢竟有敗露處﹐項氏已沒﹐項伯以下賜姓劉。又令諸故項藉臣名藉。鄭君嘗爲項藉將﹐屬漢不奉詔。詔盡拜名藉者爲大夫﹐而逐鄭君﹐卻是露出本色也。我太祖方元主殂聞至﹐羣臣皆賀。謂侍禦史劉炳曰「爾本元臣﹐今日之捷﹐爾不當賀。」因命禮部榜示﹐凡北方捷至﹐嘗仕元者﹐不許稱賀。

太祖常躬祭歷代帝王廟﹐至漢髙像前曰「我與公皆以布衣起得天下。公是好漢子。」命再加一爵。議者謂漢髙與太祖略相類。余謂無論他事﹐卽以前二事並觀之﹐漢髙豈能及得我太祖來﹖

孔明取劉璋﹐子瞻非之﹐不知璋之父子﹐蓋漢賊也。璋父爲劉焉﹐劉焉內求交阯牧﹐欲避世難﹐議未卽行。董扶私謂劉焉曰「京師將亂﹐益州分野有天子气。」劉焉聞扶言﹐意更在益州。黃巾殺綿竹令﹐徙治綿竹﹐撫納離叛﹐務行寬惠﹐陰圖異計。張魯每始以鬼道﹐又有少容﹐常往來劉焉家。故劉焉遣魯爲督義司馬﹐住漢中。斷絕谷閣﹐殺害漢使﹐劉焉上書﹐言米賊斷道﹐不得復通﹐又托他事殺州中豪彊王咸李權等十餘人。及天下諸侯共誅董卓﹐保州自守﹐略不出兵。劉焉意漸盛﹐造作乘輿車具千乘﹐荊州牧劉表﹐表上劉焉有似子夏在西河疑聖人之論。時劉焉劉璋﹐以車獻帝﹐爲奉車都尉。在京師﹐劉焉托疾召劉璋﹐劉璋自表省劉焉﹐焉遂畱璋不還。未幾劉焉被天火燒城﹐車具蕩盡﹐則天之厭劉焉久矣﹗劉焉死﹐劉璋立。收三輔流人數萬家爲東州兵﹐聞曹操徵荊州﹐已定漢中。遣陰溥致敬於曹操﹐操加劉璋振威將軍﹐又遣張肅送叟兵三百人﹐及雜禦物於曹操﹐其父子未嘗有一毫乃心於漢室也。宗室之中﹐自懷異圖﹐先主欲伸大義於天下﹐捨劉焉父子將誰往哉﹖況先主不取﹐則益州必爲曹操所得﹐曹得之必不能如先主盡歸其財物於劉璋也。孔明在艸廬時﹐看得劉焉原是漢室罪人﹐而劉璋方歸誠於操﹐如虎加翼。剪除劉璋﹐亦是斷曹操狡兔一窟。若使關中與巴蜀相連﹐老瞞驍雄﹐如何可制﹖富貴不處﹐貧賤不去。此是君子路上人。然只恐胸中著一好名之心﹐如許由陳仲子相似﹐許由洗耳﹐巢父引牛去之﹔仲子咽李﹐孟氏以蚓譏之。故曰「君子去仁﹐惡乎成名。抽去名根﹐則富貴貧賤境界上﹐方才得力﹐成名則去。仁矣﹗是君子之所惡也夫。」

《易》曰﹕知進而不知退﹐知存而不知亡﹐其惟聖人乎﹗此不見一法之聖人也。知進退存亡而不失其正者﹐其惟聖人乎﹗此識法者懼之聖人也。前聖人是李廣飲羽石虎之箭也﹐後聖人是養由基百步穿楊之箭也。其實有兩个聖人也。

夜間與客飲茶。客問曰「事君事親同乎﹖」余曰﹕不同。陸績懷橘奉母﹐便謂之孝子﹔丁晉公獻大龍團茶﹐蔡君謨獻小龍團茶。歐陽公驚曰「君謨士人也﹐何至作此事﹖」錢惟演獻洛下牡丹﹐東坡詩云「洛陽相君忠孝家﹐可憐亦進姚黃花。」推此﹐則事君事親必有分矣﹗客曰「此論殆爲近來獻納﹐與礦稅發也。」余不答。

謝鐸云﹕我太祖皇帝遠過於宋者有五事﹕一攘克夷狄﹐以收復諸夏﹔二肇基南服﹐而統一天下﹔三威加勝國﹐而鋒刃不交﹔四躬自創業﹐而臨禦最久﹔五申明祖訓﹐而家法最嚴。陸文量又云﹕本朝政體﹐度越前代者﹐其大者數事﹕如前公主寡﹐再爲擇婿﹐今無之﹔前代中官被寵於朝臣並任有以功封公者﹐今中官有寵者賜袍帶﹐有軍功者增其祿食而已﹔前代府刺史皆有生殺之權﹐今𨿽王公不敢擅殺人﹔前代重臣得自辟任下寮﹐今大臣有專權選官之律﹔前代文廟聖賢﹐皆用塑像。本朝初建國學﹐革去塑像﹐皆用木主﹔前代嶽鎭海瀆﹐皆有崇名美號。今止以山水本名稱其神﹐郡縣城隍﹐及歷代忠臣烈士﹐後世溢美之稱﹐俱令革去﹔前代文武官皆得用官妓﹐今挾宿娼有禁﹐甚至罷職不敍。予思之更有十事﹕前朝太學生皆上書﹐吾朝獨生員不許陳民間利獘一也﹔九鎭以制府文臣爲將﹐天子自爲居守二也﹔閣臣部寺之長﹐與邊腹大帥﹐外廷會推內廷﹐不得專擅三也﹔母后不稱制四也﹔勛戚不干政五也﹔皇子講官﹐卽宮坊寮采﹐不立博望苑﹐不開天策府六也﹔無殉葬七也﹔不用黥刺荊劓閹割之刑﹐臣下敢有奏用此刑者﹐文武羣臣﹐卽時劾奏﹐將犯人淩遲﹐全家處死八也﹔京師有熱審﹐省直有減刑﹐非大吉典不輕赦九也﹔宋制臺省六品﹐諸司五品﹐一郊而任一人﹐兩制以上﹐一歲而任一人。子又任其孫﹐孫又任其子﹐任侄任甥亦有之。今三品以上才得蔭子入監﹐紈絝子弟不濫朝籍十也。然則定鼎卜歷﹐尙可量哉﹗

古禮有不可行者﹐如父母死﹐登屋極挑鼠穴而求其人。此後世所謂招魂也。哀痛倉卒﹐何暇升屋而號﹖又如三日殮﹐六月腐屍﹐何忍坐視﹖又如不祔葬﹐爲不忍先死者之復見也﹐夫婦同穴﹐子孫昭穆﹐地气若吉﹐何得更求別壤﹖天子墳髙三仞﹐樹以松﹔諸侯半之﹐樹以柏﹔大夫八尺﹐樹以橙﹔士四尺﹐樹以槐﹔庶人無墳﹐樹以楊柳。今墳無貴賤皆松柏矣﹗何能獨栽楊柳﹖又如婦三月而後廟見﹐先儒云﹕未三月尙在可出之條﹐則三月後﹐𨿽有大過不可出乎﹗又如婦未廟見而死﹐則以妾禮葬之。夫生爲婦﹐死爲妾。禮乎﹖又如年一巡狩﹐後宮六軍扈蹕而從﹐供應騷然﹐狡逆竊發﹐卽以舜之徳﹐不能返蒼梧之駕﹔秦之威﹐不能還沙丘之屍﹐則後世又可知也。又如夏月不暴布﹐恐暑气入布﹐人吸其气以致疾。然今民間多有暴布者﹐何嘗中暑﹖又如周禮﹐季春之月會男女﹐奔者不禁﹐是教民淫也。冬月農有不收藏積聚者﹐取之無禁﹐是教民盜也。又如寡婦不夜哭﹐哀至則哭。何晝夜之有﹖大抵古禮有難行者皆此類﹐變而通之﹐則在有識之儒而已。

唐文皇以《蘭亭》賜歐虞褚薛摹之﹐四公無一筆似《蘭亭》者。而結法自合﹐蓋縱肖亦是右軍以後第二人耳﹗李於鱗摹古樂府﹐至更其句法﹐以爲不被古人所困。然讀其易水垓下二歌﹐其果與荊卿項王情境合否﹖余嘗謂刻畫古人﹐是後生第一病。武陵桃花﹐惟許漁郎問津一次﹐再迹之便成村巷矣﹗禪家公案亦然﹐不獨詩文也。

古之得道者﹐火焚其軀。目睛牙齒﹐熾然不壞。煙气所肅﹐都成舍利。余今蛀齒蒜發﹐衰相已現。張天覺云﹐皆於本分事上。十二時中﹐不曾照顧微細流注。生大我慢﹐此是業主鬼來借宅。東坡云﹕無罪而得謗﹐未老而先病﹐此之謂也。言念及此﹐不覺涕汗俱下。

凡聲何以近則聞﹖遠則不聞乎﹗蓋聲塵遠近於聞性中﹐聞性無遠近也。譬之像影﹐遠近於鏡光中﹐鏡光無遠近也。吾身聚散於吾性中﹐吾性無聚散也。此之謂定﹐非求定也﹐本不動故。

魯昭二十五年甲申夏﹐有《瞿谷來巢注》﹐謂此鳥穴居﹐以來巢爲異﹐而此鳥本不穴居也。瞿谷卽今牛豕鵲﹐以夏月孕子﹐奪其鴉巢﹐乃羣小淩髙大。此季孫不臣﹐昭公去國之兆﹐故自夏月書來﹐卽於當年九月書公遜於齊﹐明年公居於鄆﹐又明年公至自齊。復歸於鄆﹐又明年公次於乾侯﹐自是不歸。逾三十有二年﹐竟死其地﹐此爲昭公之兆明矣﹗魯地舊無此鳥﹐故以來巢爲異﹐非謂其去穴也。列子云﹕瞿谷不逾濟﹐狐逾汶則死﹐地气然也。如洛陽本無杜鵑﹐宋時始至。河水本無黿﹐石勒時始有。佛圖澄以爲桓溫入河之兆﹐卽此類也。余聞之於蜀僧湛然云﹕詩文只要單刀直入﹐最忌綿密周致﹐密則神爲拘迫﹐疏則天眞爛漫。《史記》之佳處在疏。《漢書》之不如《史記》在密。元畫疏﹐宋畫密。气韻生死﹐皆判於此。

唐穆宗卽位﹐朱克融王廷湊亂河朔﹐加裴度鎭州行營招討使。時元楨結宦官魏弘簡求執政﹐恐裴度復當國。因經置軍事﹐數持梗﹐不使有功。裴度上書暴元楨過惡﹐以爲陛下欲掃蕩幽鎭﹐先宜肅淸朝廷﹐河朔患小﹐禁闈患大。臣自兵興以來﹐所陳章疏﹐事皆切要。所本書詔多有參差﹐蒙陛下委付之意不輕﹐遭姦臣抑損之事不少﹐進退皆受羈牽﹐意見悉遭蔽塞﹐但欲令臣失所﹐使臣無成。則天下理亂﹐山東勝負﹐悉不顧矣﹗表三上﹐上𨿽不悅﹐以裴度大臣﹐不得已罷魏弘簡元楨近職。俄擢元楨與裴度俱宰相﹐爾時白樂天交元裴間﹐相與倡和詩皆載集中。若使過髙之論﹐樂天宜親晉公而疏微之。然樂天與微之始終無間言﹐生則觴詠不絕﹐死則爲微之作《墓志》﹐贊嘆不絕﹐略不露與晉公交惡之狀。親者無失其爲親﹐故者無失其爲故﹐道固爾也。若在今日﹐不以爲趨炎附熱於生前﹐則以爲匿瑕含垢於死後。將樂天猜作何等人矣﹖古今人不相及如此夫﹗春日讀元白長慶二集﹐因感而記之。

井田者﹐古今老師宿儒習稱之。而少年迂而諱言之﹐諱者固未知姬公所以致太平之遺意。其傅會之而習稱之者﹐亦非深知井田者也。井田兵法之祖也﹐蓋其事與田獵相表裏﹐徒論井田而不兼論田獵﹐則井田之精神不備﹐而公經緯姬氏八百年之苦心亦不明。夫姬之鼎累累乎垂東遷而後絕者﹐則井田之兵農合也。其兵農合者﹐則田獵之法聯絡乎其中﹐以黜夫富彊之名﹐而陰收夫富彊之實也。聖人之治天下﹐其慮長﹐其謀遠﹐其法度似疏闊而實精嚴﹐其事出乎此﹐而意實寓乎彼。蓋不特近可以籠匹夫匹婦一時之耳目﹐卽後之老於周官者﹐曰以井田爲聚訟﹐而終不能名公指所由寓。卽儒者猥云寓兵云爾﹐然亦終不能捨子輿氏之故聞﹐而暢公所以寓兵之旨。王者鎭國家﹐撫百姓﹐欲以長子孫而杜姦詭﹐則不得不用兵。兵不祥之器﹐而授之血气好勝之民﹐則勁悍難使﹐勢必至於毒民而後已。聖人以爲以兵毒天下﹐不若以兵教天下。以兵教天下﹐又不若以兵藏天下。故井田表裏田獵﹐乃聖人之善藏其兵法於不窮。所謂合之則雙美﹐而離之則兩傷者也。夫有兵則有營﹐有陣﹐有食﹐其屯聚有地。其校閱有時﹐其春秋夏冬﹐晝戰夜戰有法﹐其興師振旅有禮﹐凡此者皆兵之大紀也。公使民由之﹐而不欲使民知之﹐故後世莫得而詳。然其井田之神巧變化﹐則散見於《車攻》《七月》諸篇﹐而微隱於周官田獵之制﹐方夫裏而井﹐井九百畝﹐自箕子之九疇始也﹐八家皆私百畝﹐自宓羲之八卦始也﹐公田居中﹐爲大將握奇居中央﹐私田居外。爲正兵以居四正﹐爲奇兵以居四隅。對敵則正兵疊出﹐掎角則奇兵互張。止則大營包小營﹐行則大陣包小陣﹐斷之而爲三﹐則吳燐之三疊﹔出之而爲六﹐則李衛公之六花﹔全演之而爲八﹐則武侯之天地風雲龍虎鳥蛇。而法止矣﹗𨿽然﹐此猶兵家之營陣圖耳﹗有如授之以圖﹐而不教之以法。與無兵同﹐其民日引月長﹐於爭鬥殺戮之事﹐而不潛耗其雄心﹐移易其耳目。與教盜賊同。聖人於是因祭以用獸﹐因獸以代敵﹐悉匿其坐作進退之名。而更創其說曰田獵。吁﹗公之心亦良苦矣﹗使公之井田止於截溝塗﹐而剖封植﹐則其制誠迂。惟其以田獵輔之而行﹐則所爲導民於富且彊者﹐甚巧而不露﹐而千古兵家不傳之祕法悉藏焉﹗公何迂闊之有哉﹖故春搜夏苗﹐秋狝冬獵﹐以明四時不失職也。質明僕旗後止者誅﹐以嚴信誓也。假蘭艾之艸以爲席﹐置通帛之旃以爲門﹐以懼傷馬也。車之入門礙以車軸﹐以試其能禦也。車軌塵﹐馬候啼﹐以試其能馳也。旌旗金鼓以晝戰也。選車徒﹐讀書契﹐辧名號﹐以夜戰也。過禽不逐﹐以示不逐奔也。面傷踐毛不獻﹐以示不殺迎降也。不成不獻﹐以示不戮幼稚也。出則少者在前﹐以示趨敵也。入則少者在後﹐以示殿師也。有聞無聲﹐以示師克而和也。酌醴獻賓﹐以示告廟飲至也。夫公之神巧變化﹐善藏其兵法於不測如此。當是時﹐車輿行﹐三司馬缺而不補。𨿽蠻夷猾夏盜賊姦詭﹐則竟付之士師。若曰兵者﹐此不過刑法之屬﹐不以教我民也。而周之民亦且泄泄焉﹗第相謂曰「公以稼穡飽我﹐又放而角之原野。酪禽之血﹐搏獸之革以儇我。」甚則感嘆而歌詠之曰﹕雨我公田﹐遂及我私。又曰﹕言私其縱﹐獻豜於公。至於公田則思君﹐獻豜則思君﹐而百姓之願爲公死可知也。常人之情﹐或反唇於室﹐而不容不披髮於斗鄰。或構仇於酒杯﹐而不能不卒然匍匐於拯水火之際。何者﹖其所居之習然耳﹗今一井之內﹐婚娶喪葬﹐老死不出於其鄕。歲時則相藉﹐子孫則更抱﹐人諳其名姓裏居﹐而世共其生死緩急﹐以此思戰﹐戰寧有不勝者乎﹖況溝洫川澮﹐相錯如織﹐則不必設地网以制戎馬。比屋皆土著﹐則不必立保甲以稽姦僞。民二十而受田﹐六十而歸田﹐則不必汰老弱以核軍籍。田中有廬﹐疆場有宮﹐則不必裂地以處師徒。我耘我耔﹐我黍我稷﹐我倉我庾﹐則不必飛千里之芻﹐挽萬鐘之粟﹐以給廩餼轉饋餉。夫今日之國家﹐其漸趨於貧弱者。爲其以東南之民﹐驅而養西北之兵也。卒之首與尾兩窮﹐而富與彊俱困。公惟借民以足食﹐旋借民之食以足兵。無召募揀選而技良﹐無營堡斥堠而備設﹐無更番屯戍而居處寧﹐無牽制觀望而肝膽壹。規疆理爲營陣﹐揭鋤挺爲干戈﹐轉用其所以斃獸者以爲斃敵之法。上不言﹐下不覺。百姓日馴夫狠戾不肖之心﹐而國家坐享夫數百年全勁之利。老氏曰「非以明民﹐將以愚之。」《易》曰﹕寓天下至險於至順﹐嗚呼﹗公之意豈亦本諸此歟﹖蓋嘗譬之﹐井田奕局也﹐田獵之闔辟縱橫﹑屈伸進退﹐其變迄於不可勝記。皆所以按其局而布之爲勢也。後世若柳宗元之封建﹐林勛之本政﹐其井田純用局者也。狩於郎﹐兵於崇丘﹐講武於平樂﹐觀陣兵於驪山之下﹐其田獵純用勢者也。時異世殊﹐必舉三代之法以困人主﹐是又執死勢而覆故局者也。攺阡陌﹐恣遊畋﹐是局殘勢敗者也。新莽以井田飾亂﹐漢諸帝長揚上林以田獵飾治。局非局﹐勢非勢﹐其不知奕均也。嗚呼﹗寧獨漢唐以後諸君子哉﹗子輿氏之論井田辧矣﹗公猶得以農事之說籠而掩之﹐況其下者乎﹗微獨子輿氏﹐卽當時但稱師尙父爲善將﹐而不稱姬公爲善兵。嗚呼﹗聖人之深於藏法一至此哉﹗夫善易者不言易﹐善兵者不言兵。而後知兵之所以莫測也。故曰﹕井田者﹐古今兵法之祖也。

馮瀛王詩云﹕但知行好事﹐莫要問前程。邵康節訓子則云﹕汝固當爲善﹐亦須量力以爲之。若不量﹐𨿽善亦不當爲也。馮言是顯者事﹐邵言是隱者事。

庾開府詩云﹕對君俗人眼﹐眞興理當無。呂文靖詩云﹕賀家湖上天花寺﹐一一軒窗向水開。不用閉門防俗客﹐愛閒能有幾人來。予山中閉門時﹐嘗以庾之詩謝客﹐客來時嘗以呂之詩自慰。

卷四

賈誼負王佐之才而漢文不用﹐論者惜之。但賈生不知易耳﹗當漢文帝時﹐黎民新出湯火﹐只宜一味淸淨﹐淸淨惟老成人知之﹐少年不悅也。易革卦後受之以鼎﹐鼎卦後受之以震﹐震動也。物不可以終動﹐故震卦後又受之以艮。秦漢之交﹐革故鼎新﹐而天下大震矣﹗文帝要休息﹐艮卦也。賈生要制作﹐震卦也。曹參師事蓋公﹐但云治道貴淸淨而民自定﹐參守之。治齊齊治﹐代蕭何入相﹐治漢漢治。卽景武時﹐竇太后一婦人耳﹐喜老子言﹐不悅儒術。病免申公﹐又怒轅固﹐使之入圈擊豕。彼其君臣母子之間﹐灼見天下已定。儒者之多事﹐不如黃老之淸淨。賈生少年上書﹐如建明堂﹑如攺服色﹑如削諸侯﹑如伐匈奴等類﹐卻當艮止之時﹐而欲紛紛爲鼎新震動之舉﹐此豈文帝所樂聞者﹖文帝憐其才名﹐但更端與之談說鬼神﹐以書生畜誼而已。其後嚴安徐樂主父偃皆祖其餘說以取富貴﹐此又艮卦之後而遇漸卦﹐蓋至此方漸漸可行矣﹗然武帝行之﹐漢之元气幾耗大半﹐況賈生時哉﹗賈生之言非不切中國事﹐但下手太早。神仙家專重火候﹐早則過嫩爲文﹐遲則過老爲武﹐文武得宜﹐乃鼎鉉調元手也。賈生𨿽俊傑而實不識時務﹐謂之大秀才則可﹐謂之王佐才則未也。朱晦翁云﹕賈誼固有才﹐文章亦雄偉。只是言語急迫﹐失進言之序﹐都一齊說了。且如一問破屋﹐教自家修﹐須有先後緩急。若一齊拆下﹐雜然並修﹐豈有此理﹖看他會做事底人﹐如韓信鄧禹諸葛孔明輩﹐先有一定規模﹐漸漸做將去﹐皆卓然有成。賈誼胸次終是鬧著有些子在心中﹐盡要迸出來﹐只管跳躑爆趠不已﹐如乘生駒相似﹐制禦他未下。所以言語無序﹐而不能有所爲也。《易》曰「艮其輔﹐言有序﹐悔亡。聖人之意可見矣﹗」此極中賈誼之病。余笑曰「如賈生者非特勸人拆屋﹐且又勸人拆了新屋另行攺造一番。主人如何聽他﹖文帝之不用賈生﹐正與蕭何用曹參相反。賈生治安策﹐正與文帝答尉陀書相反。

武王遷頑民於洛邑封箕子於朝鮮﹐朝鮮遼海外徼﹐去關洛東西數千餘里。名𨿽不臣﹐實有屏諸四夷不與同中國之意。武王封兄弟之國十五人﹐姬姓之國四十人﹐周之子孫不狂惑者皆爲諸侯。獨箕子卻忍置之海外﹐其堤防疑慮可知也。武王虛己問殷所以亡﹐曰吾殺紂是歟非歟。箕子不忍言紂惡﹐而王亦醜之﹐乃問以天道作洪範。夫君父子頭﹐懸之太白。箕子又爲宗室懿親﹐問則泣謝而已。洪範之陳﹐是亦不可以已乎﹖或曰﹕夫子稱殷有三仁何也﹖余曰「箕子旣已徉狂受辱﹐則洪範豈徉狂之人所能撰乎﹖蓋此仁字﹐非朱紫陽至誠惻怛之解。《論語》如此仁字凡三見﹐井有仁焉﹐又觀過斯知仁矣﹐又其爲仁之本歟。仁當作人看。夫子日殷有三仁﹐蓋言殷有三人。如此其是是非非具眼者自能辧之。嗟乎﹗余於此蓋有三恨﹕箕子嘗欲立微子﹐帝乙不從而立紂。此一恨也﹔武王旣殺紂﹐何不立微子以存商﹖此二恨也﹔微子不可﹐則武庚未聞失徳也﹐不立武庚而自爲之。三恨也。微子武庚且然﹐其肯封箕子於中國以爲頑民倡耶﹖先輩云﹕洪範疑從河洛翻弄出來﹐卽五行五事之類﹐啟後世卜筮支離穿鑿之門戶﹐且洪範與丹書並稱。今箕子洪範獨著﹐而太公之丹書不列於《尙書》﹐是皆可疑也。宋陸務觀云﹕傅子駿爲學者言﹐洪範自無偏無黨﹐至歸其有極三十二字﹐皆古所傳。三十二字外吾不知其他矣﹗此言大駭人﹐適與門人講三仁章﹐姑志於此。又思奴者臣僕之謂也﹐箕子忘商而臣周﹐夫子蓋不滿焉。朝鮮之封﹐武周思患甚遠。本朝洪武五年﹐安置歸徳侯陳理﹑歸義侯明升於髙麗﹐亦是此意。理陳友諒之子﹐升明玉珍之子也。初二侯賜第都下﹐居常鬱鬱不樂﹐頗出怨言。上聞之曰「此童孺輩言語﹐小過不足問﹐但恐爲小人鼓惑﹐不能保終始。宜處之遠方﹐則釁隙無自生矣﹗」於是徙之髙麗﹐仍賜髙麗國王紗羅文綺四十八匹﹐俾善待之。髙麗者卽箕子所封朝鮮也。風水聖人所不論﹐要之伯禽封魯﹐周公畢竟有意思在。唐一行雲﹕天下盡於南北兩戒﹕北戒負終南地絡之陰﹐爲黃河之源﹐所以限戎狄也﹔南戒負終南地絡之陽﹐爲長江之源﹐所以限蠻夷也。北有黃河﹐南有長江﹐夾出中間大地﹐是曰中條。中條之西爲丰鎬﹐卽古雍州也。其地山川最險﹐王气最盛。故文王都丰﹐武王都鎬﹐旣先占第一形勢以爲根本。由丰鎬至洛邑﹐中天下而立。風雨時﹐陰陽會﹐道裏均。周公又奉成王定鼎於洛邑﹐祀淸廟而朝諸侯。蓋丰鎬上應太微垣﹐爲天下之至險。洛邑上應紫微垣﹐爲天下之至中﹐姬氏父兄皆據而有之。其中條黃河長江夾至盡處﹐忽到靑徐﹐泰山插天﹐逆水西向﹐把住水口﹐何等力量﹖何等精采﹖自元人塞北河﹐泰山今在河北。其初泰山之左有河濟入海之道﹐泰山之右有江淮入海之道。故道未塞。齊魯原在黃河長江夾流中﹐算做中條盡處﹐周公之子伯禽卻又分封於此。看來天下大勢﹐惟有南戒北戒﹐南戒北戒﹐惟有黃河長江﹐黃河長江﹐惟夾得中條﹐中條以丰鎬爲首﹐洛邑爲腹﹐靑齊爲尾。而周公曉暢天下地脈﹐一時收拾將來。其後七百餘年﹐東魯地脈不衰。又生出大聖人如孔子者﹐以發明文武周公之道。千萬世而下﹐至今隱隱躍躍如在目前。周公可謂不死矣﹗齊與魯並封﹐齊先滅﹐魯後亡。固見地脈悠遠。然旣生孔子﹐又生顏曾諸人﹐一片王侯大地﹐變作賢聖道場﹐非果是中條盡龍﹐何以有此﹖《漢書》云﹕闕裏當奎分﹐又占東壁﹐奎與東壁﹐乃天上圖書府也。異哉﹗乃知周公相地眼力亦復不淺﹐直將山河大地﹐攪做一團﹐分枝擘脈﹐如解牛破竹相似。嘻﹗眞至人也。故曰﹐周公之才之美。或曰「太王之遷岐也﹐詩云﹕周原膴膴﹐堇茶如飴﹐爰始爰謀﹐爰契我龜。又云﹕旣溥旣長﹐旣景乃岡﹐相其陰陽﹐觀其流泉。太王相地如此。武王之都鎬也﹐詩云﹕考卜維王﹐宅是鎬京。維龜正之﹐武王成之。武王相地又如此。周公風水自是家傳。」言及不覺噴飯一笑。

知希則貴﹐身隱焉文。𨿽差樹遁世之藩籬﹐亦半立藏拙之門戶。旣爲男子﹐忍與艸木俱灰﹔露盡英雄﹐乃以神仙退步﹐我思古人﹐得四先生焉﹗各系以贊。越大夫範少伯蠡贊云﹕勁吳死﹐殘越生。裝西子﹐浮海行。耕於齊﹐爲上卿。賈於陶﹐散千金。出見奇﹐徙成名。鴟夷子﹐何童心﹖周處士魯仲連贊云﹕喜髙節﹐嗜奇策。挫秦帝﹐解齊厄。掉富貴﹐若雲煙﹐鴻冥冥。何慕焉﹖我執鞭﹐魯仲連。韓義士張子房良贊云﹕秦之鹿﹐椎其足。楚之猴﹐烹其頭。漢之馬﹐得天下。帝借公﹐公借帝。爲韓來﹐報韓去。前黃石﹐後赤松。張子房﹐眞英雄。唐鄴侯李長源泌贊云﹕辟五穀﹐相三帝。寢對榻﹐出聯轡。九仙骨﹐一品衣。功太髙﹐迹太奇。如龍見﹐如龍潛。吾師乎﹐李長源。

佛氏一教﹐歐陽永叔有《正本論》﹐胡康侯有《崇正辧》。此佛氏之攻輸也。李純甫有《鳴道集》﹐張天覺有《護法論》﹐此佛氏之墨守也。馬釣陽欲驅之以充戶口﹐此以佛氏富國者也。丘瓊山欲籍之以實軍伍﹐此以佛氏彊兵者也。王文康著《大同論》﹐此又爲佛氏調停者也。余獨曰「佛氏者朝廷之大養濟院也。」我明設養濟院以養無告也。然州縣不過一二百疲癃殘疾止矣﹐其外少壯而貧﹑終身不能溫飽婚娶者﹐不知幾千萬人﹐幸佛教一門收拾此輩耳﹗夫今之僧﹐非眞忍於離父母﹐去妻子﹐叛名教﹐而思以易天下也﹐大都貧賤無聊﹐計無復之﹐眞所謂天下之窮民而無告者。窮漢而欲人人婚配能乎﹖賴彼教沒爲出家以淸淨之﹔人人授廛能乎﹖賴彼教設爲寺院以散處之﹔人人鮮衣肉食能乎﹖賴彼教設爲披緇托缽以淡泊之﹔人人誦詩讀書能乎﹖賴彼教設爲諷經說法以曉暢之﹔人人裹糧以遊能乎﹖賴彼教設爲十方接眾以津致之。又恐羣處易囂﹐則淸規以肅之﹔狂心易熾﹐則苦行以練之﹔血气易爭﹐則慈悲忍辱以下之﹔僧俗易混﹐則髡發刈須以別之。旣代王者養此窮漢﹐又代王者教此窮漢。若使此等窮漢無佛門收拾﹐天下還要增卻得許多乞丐﹐許多盜賊﹐國家還要增卻許多賑濟﹐許多堤防。蓋佛教得力處﹐正朝廷省力處也。天地所重﹐重在活人。活人之門﹐無過佛教。此若有天意主持其間﹐不惟學士大夫辟他不去﹐卽自古帝王亦剗除此教不得﹐往往生出神僧散聖﹐激揚宗旨﹐簸弄神通﹐化愚成信﹐轉慳爲捨﹐無非善巧方便﹐主於活此窮漢而已﹗況此窮漢中﹐其最上者﹐原能打徹心性﹐直與聖賢齊肩。其次云行鳥飛﹐火耕刀種﹐信因果﹐護戒律。又其次﹐則白頭黃項﹐衣食老死於其中。蠢且弱者無殍餓溝壑之憂﹐彊且黠者無嘯聚潢池之禍。人相忘於僧﹐魚相忘於水﹐藏僧於僧﹐乃所爲藏天下於天下也。嗚呼﹗三代以上﹐聖人多﹐百姓少。卽王者懸法不用﹐而又何藉於佛法﹖三代以後﹐井田樹畜廢﹐而民輕去其鄕。宗法廢而族無以相統﹐黨正族師之職廢﹐而比伍閭族無所聯﹐吉凶緩急無所賴﹐則不得不投佛教以求生路。而其徒遂至於日盛一日﹐非其徒之日盛一日﹐以百姓日多一日也。聖人少﹐百姓多﹐𨿽天地且不能人爲之區處﹐而家爲之經畫﹐故以衣冠文物之子弟﹐使儒家任之﹔以鰥寡孤獨之子弟﹐使佛家任之。道家又以長生延年之說﹐歆動乎其間﹐以收佛氏之剩餘。而窮漢依托以就活者不少。佛家分儒家之勞﹐道家又分佛家之勞。蓋天地之苦心﹐而聖人之神道設教﹐無以加矣﹗是故窮土木飾金玉以佞佛非也﹐毀坊寺誅沙彌以滅佛亦非也﹐以儒辟禪非也﹐以禪論儒亦非也。但曰佛門者朝廷之養濟院也。而一味歸於天地生人之心爲主﹐則不惟不敢爲我敵﹐而反爲我用。豈非渙小羣而爲大羣者哉﹖至其大差別處﹐則東華西竺之教﹐判然各爲一家﹔如文字不相知﹐西方文字橫行﹐從左至右。東方文字直行﹐從上至下是也﹔如音聲不相通﹐西方以宮商角徵羽平分五音﹐東方以平上去入直通四聲是也﹔如語言不相入﹐西方從合﹐一音中有一合二合至六合者。東方從離﹐一聲惟有一字是也﹔如刑法不相攝﹐西方以咒誓爲刑﹐東方以笞殺爲刑是也﹔如天文不相習﹐西方日道從緯﹐以南北爲度。東方日道從經﹐以東西爲度是也。由此觀之﹐佛自佛﹐儒自儒。彼而爲我亦不能﹐我而爲彼亦不易。其所同者﹐不過借西方眼前之粗迹﹐以博區區之窮活計耳﹗而說者謂佛教入中國﹐其勢必至於率天下之人盡化而爲夷狄禽獸。則亦視之太深﹐而憂之太過也。夫無父無君﹐誠無容於盛世。然世衰民窮﹐不得已而俗道求活於佛氏。是亦君父之所憐而許之者也。

昔畱侯招四皓從帝﹐酒間調護太子。帝與戚夫人爲楚舞﹐唏噓流涕﹐醉歌鴻鵠數闋而罷。俗儒謂此四皓者﹐良教之僞托以劫帝者也。予謂四人者非神仙亦人間人也﹐是眞四皓也。當秦坑焚時﹐魯兩生嘗負禮器﹐輕千里逃之海。尉繚亦曰「秦王蜂隼鷙膺﹐豺聲狼心。得志則輕食人﹐不可與交遊。」乃亡去﹐垂五百年﹐至晉而猶有桃源避秦諸宋。乃知秦之迫天下之士而老於深山斷崖者﹐非獨四皓也。四皓卽魯兩生尉繚之徒耳﹗良少年志在報仇﹐家僮三百﹐弟死不葬。悉散黃金﹐收海內客﹐客有奇伏在艸莽如四皓者﹐良必歡然投結﹐結爲死友。友天下士而不知商山老人﹐何以稱子房哉﹖博浪一椎﹐祖龍褫魄﹐掉舌入沛﹐卒爲帝師。四皓胸中亦有子房久矣﹗水濕火燥﹐鐵子磁母﹐大丈夫意气相感﹐千里神交﹐片言調合﹐四皓不爲漢屈﹐獨不爲子房屈乎﹖圯上黃石﹐一遇橋下﹐傳書三卷。赤松居昆侖﹐上下風雨﹐乃欲從之辟穀﹐爲采眞遊學禮淮陽。東見滄海君﹐竟得力士﹐授以椎法。此三人者神仙也﹐而子房從容委蛇﹐如交人間人﹐了不爲異。況四皓采芝行歌﹐近在商山之間者哉﹗俗儒齷齪﹐仰視四皓﹐以爲鴻飛鳳嘯﹐不可网羅。卽龍準沛公﹐馴習蕭曹韓彭之骨﹐如降犬羊而飼鷹兔﹐獨難狎一須眉皓白無所事事之老叟。今子房一布衣耳﹐招置四皓﹐譬若操舟﹐隨左而左﹐隨右而右﹐此無他﹐蓋良之報仇﹐天下豪傑﹐無不諒其忠義感憤之心﹐而憐其間關匍匐之苦﹐黃石赤松滄海神人且相與呵護而擁衛之﹐則四皓可知矣﹗西逐秦鹿﹐南烹楚猴﹐良皆爲韓而不爲漢﹐皆用帝而不爲帝用。至於一旦志行仇雪﹐功遂身退﹐良之意終未安也。旣借漢以報韓仇﹐則必欲借四皓以報漢徳。四皓不出﹐則儲不定﹐儲不定則漢之天下存亡不可知﹐不可知則良之辭漢不決。四皓而念及子房始終之心事﹐及子房之固以請也﹐亦何忍入山深入林密哉﹖伍員之報楚也﹐蘆中丈夫﹑浣紗女子﹐至覆舟沈瀨以示無恐﹐要離專諸﹐燔妻斷臂死而不顧。子胥仇在父﹐數君子慷慨俠烈﹐不難殺身以左右之。子房仇在君﹐仇獲伸而徳未報﹑四老人安得徘徊上車﹐不爲子房一出也﹖陳畱風俗﹐傳言圈公爲秦博士﹐避地南山﹐漢祖聘之不就。惠太子卽位﹐以圈公爲司徒。宋時商山農鑿地﹐得漢石數種﹐有隸書圈公甪裏先生姓字﹐圈公者蓋東園公云。則四皓之非僞托﹐斷斷可知矣﹗大抵髙祖以亭長起家﹐漢事多得諸父老力。若董公及戾太子壺關三老是也。三老遮說時﹐子房去漢久矣﹐此又誰爲之﹖吾故曰「四皓者﹐是眞四皓也。」余嘗同一名枘雪公﹐同登杭州六和塔﹐觀錢塘潮。雪公云「文章之气﹐得如此潮足矣﹗」余曰「文章固貴養气﹐然須有首尾而气不衰﹐乃是全文。卽如錢武肅王始築捍海塘﹐潮水晝夜衝激。因命彊弩數百﹐以射潮頭﹐潮水避錢塘。東擊西陵﹐遂成堤岸。秦始王气壓一世﹐鞭石流血。由云夢九疑浮江過丹陽﹐至錢塘﹐錢塘水波惡不敢渡。乃轉西北二十里﹐從峽中上會稽﹐後竟崩於沙丘。同一錢塘也﹐錢武肅以偏霸之主﹐射潮潮退。秦始皇以並吞六國之威﹐躕躊四顧而不敢渡者﹐何也﹖蓋錢武肅初霸﹐一日興一日生气也。秦始王垂崩﹐一日衰一日死气也。文章有首無尾者皆此類。卽以此看人貴賤壽夭﹐恐亦不錯。」

魏鶴山云﹕自五帝之說興﹐而上帝之尊稱不明﹐妄人小子輒撰名號以褻天。自秦創西疇﹐有白帝之說﹐浸淫爲四﹐而漢髙又增黑帝爲五帝。文帝武帝﹐又有新垣平之五帝﹐又有謬忌之五帝﹐又公玉帶汶上明堂之五帝。此五帝之所由起也。大約謂天無二日﹐民無二王﹐昊天上帝而外復有五帝﹐豈有此理﹖詩書不言五帝﹐而周禮獨言五帝。此出於劉歆鄭康成之附會﹐陳祥道又從而彊爲之說﹐魏鶴山之見良是。余則謂上帝者天也﹐郊之所祭也。五帝者五行也﹐疇之所祭也。天無言而以五行爲用﹐如春爲靑帝﹑夏爲赤帝﹑秋爲白帝﹑冬爲黑帝﹐中央爲黃帝是也。漢言疇而不言郊﹐則五帝何曾與昊天上帝並哉﹖或云﹕五帝卽不得與上帝並﹐金木水火土﹐此代天爲政者也﹐何得以帝尊之﹖余曰「莊子不云乎﹖是時爲帝者也。易不云乎﹖帝出乎震﹐齊乎巽﹐相見乎離﹐致役乎坤。說言乎兌﹐戰乎乾﹐勞乎坎﹐成言乎艮﹐震兌坎離而以帝字冠之。則五行未嘗非帝也﹐以五行爲五帝。而以天爲上帝﹐此或出於周禮之義。而惜乎鶴山未之考也﹗」

萬曆甲午﹐司農郎葉公春及疏云﹕孔子刪書﹐斷自唐虞。訖周典謨訓浩誓命之文﹐凡百篇。秦火後行於世者五十八篇耳。秦始皇二十六年﹐遣徐福發童女數千人入海求神仙。徐福多載珍寶圖史至海島﹐得平原大澤﹐止王不歸﹐今倭其種也。始皇三十四年始下焚書之詔﹐故司馬光溫公倭刀歌曰「徐福行時書未焚﹐遺書百篇今尙存。」乞乘小西飛封款之便。及纂修正史之時﹐檄至彼國搜尋三代以前古書。葉公此疏﹐實非迂闊。《丹鉛總錄》《雙槐歲抄》亦嘗言及之矣。春日課兒山房﹐偶談前事﹐戲題一絕示之﹕花滿春山酒滿觚﹐一編長對老潛夫。兒曹莫恨咸陽火﹐焚後殘書讀盡無。

客星者﹐一曰周伯﹑一曰老子﹑一曰王蓬絮﹑一曰國皇﹑一曰溫星﹐凡五星皆客星也。行諸列捨十二國分野﹐各在其所臨之邦﹐所守之宿﹐以占吉凶。周伯大而色黃煌煌然﹐見其國兵起若有喪。天下饑﹐眾庶流亡去其鄕。老子明大色白淳淳然﹐所出之國爲饑爲凶﹐爲善爲惡﹐爲喜爲怒﹐出見則兵火起﹐人主有憂。王蓬絮狀如粉絮拂拂然﹐見則其國兵起﹐若有喪白衣之會﹐其邦饑亡。國皇星出而大﹐其色黃白﹐望之有芒角﹐見則兵起﹐國多變。若有水饑﹐人主惡之﹐眾庶多疾。溫星色白而大﹐狀如風動搖﹐常出四隅﹐出東南天下有兵。將軍出於野﹐出東北當有千里暴兵﹐出西北亦如之﹐出西南其國兵喪並起﹐大水人饑。凡客星見其分若畱止﹐卽以其色占吉凶。星大事大﹐星小事小。光武時大史秦客星犯帝坐﹐蓋不祥之言也。光武解剝羣疑﹐咲以子陵同臥當之﹐其巧如此。而讀史者遂以子陵上干象緯﹐其亦未考天官書耳﹗然光武下賢一節﹐盡可反咎爲祥﹐𨿽指客星爲徳星可也。

王元美先生﹐以重陽母忌不登髙。往乙酉閏九月招余飲弇園縹緲樓﹐酒間座客有以東坡推先生者。先生曰「吾嘗敍東坡外紀﹐謂公之文𨿽不能爲我式而時爲我用﹐意嘗不肯下之。」余時微醉矣﹐笑曰「先生有不及東坡者一事。」先生曰何事﹖余曰「東坡生平不喜作墓志銘﹐而先生所撰志不下四五百篇。較似輸老蘇一著。」先生大笑。已而偶論及光武髙帝﹐先生云還是髙帝闊大﹐余曰髙帝亦有不及光武一事﹕髙帝得天下後枕宦者臥﹐光武得天下後卻與故人子陵嚴先生同臥﹐較似輸光武一著。公更大笑﹐進三四觥﹐扶掖下樓。憶此時光景﹐頗覺淸狂﹐如此前輩了不可得。

宋澶淵旣盟封禪事﹐作祥瑞沓臻﹐天書屢降。一國君臣如病狂然﹐吁﹗可怪也。他日修《遼史》﹐見契丹故俗﹐而復推求宋史之微意。宋自太祖幽州之敗﹐惡言兵矣。契丹其主稱天﹐其後稱地。一歲祭天不知其幾﹐獵而手接飛雁﹐雁自投地﹐皆稱爲天賜。祭告而誇耀之。意者宋之諸臣因知契丹之習﹐又見其君有厭兵之意﹐遂進神道設教之言﹐欲假是以動敵人之聽聞﹐庶幾足以潛消其窺伺之志與﹖然不修本以制敵﹐又效尢焉﹐計亦末矣﹗其後徽宗嘗諷道籙院﹐言朕乃上帝元子﹐在天爲神霄玉淸王長生大帝君﹐憫中華被金狄之教﹐懇請於上帝下降人世爲人主。今天下歸於正道﹐於是羣臣與道籙院上章冊帝爲教主道君。未幾女眞起自夷狄﹐建號大金﹐蕩覆中華﹐斯言若爲之先兆也。唐僖宗紀年爲廣明﹐是時黃巢初起﹐曰唐去君而存黃以爲廣﹐此黃巢當代唐之徵。後之論者謂天托昏主以告亡於世﹐徽宗之言豈不類此﹖蓋徽宗之崇尙道教得之眞宗也﹝眞宗之崇尙天書﹐得之契丹也﹞。故曰﹐知風之自﹐可懼哉﹗

古今文章無首尾者獨《莊》《騷》兩家﹐蓋屈原莊周﹐皆哀樂過人者也。哀者毗於陰﹐故《離騷》孤沈而深往﹔樂者毗於陽﹐故南華奔放而飄飛。哀樂之極﹐笑帝無端﹔笑啼之極﹐語言無端。乃注者定以首尾求之。李北海所謂似我者拙﹐學我者死也。大抵注書之法﹐妙在隱隱躍躍﹐若明若昧之間﹐如詹尹之卜﹐取意不取象﹔行人之官﹐受命不受辭。龍不掛鉤﹐龜不食墨。懸解幽微﹐何常之與有﹖而況莊子哉﹗莊子注舊有四十九部﹐五百一十六卷。近世老莊翼最稱駢辧﹐而吾友鄒孟陽則謂余注皆可盡廢﹐獨以郭子玄孤行足矣﹗庾山甫好讀老莊﹐曰正與人意音同。稽叔夜云﹕此書詎復須注﹐蓋以不解爲解﹐則妙解存乎其中。善教兵者殺其士卒之半﹐善注書者亦去其書之半。此郭之所以獨標法外﹐妙得莊解也。莊生之學﹐後世排斥太過﹐如徐藻妻與妹書﹐且以浮華目之。而道家者流﹐更推而附之上眞之籍﹐是皆可笑。陶都水言周師長桑公子隱抱犢山﹐服北育火丹﹐白日沖舉﹐補太極韋編郎﹐唐玄宗遂號爲南華眞人。京師置崇玄館。諸州生徒習老莊文列者﹐謂之四子。蔭第與國子監同﹐謂之道舉。而莊子之稱南華經自此始﹐其後宋徽宗又追封微妙玄通眞君﹐儼若帝聃而相莊者。夫莊生生不受楚威王相﹐而後乃受宋唐封號﹐其爲老氏素臣乎﹗顧莊生非仙而文則仙也﹐惜解者非郭子玄輩耳﹗子玄爲東海王越太傅主簿﹐當權薰灼﹐素論去之。子玄烏能爲莊子解﹐特以此注竊自向子期。郭不足傳﹐而向故不足傳歟﹖先是注莊子者罕究統旨﹐子期隱解於舊注外﹐振起奇趣﹐惟秋水至樂二篇未竟而卒。子玄自注二篇﹐餘皆點定文句﹐冒爲己作﹐久之郭莫能掩也。然而不名向注者何也﹖郭象盜之向秀﹐向秀盜之莊生﹐莊生盜之老聃﹐老聃盜之《易》《易》盜之天地。《陰符經》云﹕天地人之盜﹐而又何責於子玄﹖今之仍名郭注者以此。

卷五

餘二十年前﹐閻蓬頭愛余﹐謂可學道。令讀《許眞君太陽元精論》﹐自是卽大暑輒能坐臥赤日中﹐年來懶習此法﹐頗以炎蒸爲苦﹐卽敞堂匡池﹑髙梧修竹﹐陰映翳然﹐往往移榻捲簟﹐遷徙不常﹐如絕無養者。內甚愧之﹐因思此時田野耕耘﹐道途推挽﹐老病呻吟﹐衣食奔走﹐其匐匍昏僕﹐狀殆不可言。又思獄中人無寬間澡浴之樂﹐而但增穢雜疫痢之苦。轉視此等﹐又如天上人耳﹗京師輦轂之下﹐每年奉旨熱審﹐其餘兩直十三省未有請而行之者。若得仁人君子上疏奏請﹐定爲永例。或不然﹐輔臣與廷尉司寇議之﹐部寺牒撫按﹐撫按牒郡縣﹐擇其末滅之罪﹐淸理一番﹐其重囚在系者﹐務遣的當幕官﹐嚴督獄卒﹐灑掃囹圄﹐洗滌枷杻﹐以廣聖天子好生之仁。暑月中聽民務農﹐無得濫受狀詞。無得輕率羈候﹐不時弔取監簿﹐查考囚數多寡﹐以爲冶狀髙下﹐務使眼前火坑化作淸涼世界。此只在當路者念頭動﹐舌頭動﹐筆頭動﹐一霎時耳﹗若輔臣不可必﹐廷尉司寇得爲之。廷尉司寇不可必﹐撫按得爲之。撫按不可必﹐郡縣得爲之。但早一日則一日之甘露也﹐行一方則一方之甘露也。推而至於兩直各省﹐在在皆然。則普天之甘露也。至於十月刑決以後﹐一陽初生﹐陰气尙肅﹐饑寒交割﹐尢爲可憐。更得仁人君子憐而並請之﹐或當路者先期牒下如熱審之例。則一冬一夏﹐兩沾聖恩﹐功徳何可量哉﹖余嘗嘆天地間殺人最多者有三件﹕曰死於刑﹐死於兵﹐死於歲。會與包羽明集古來爲吏不酷者數卷﹐爲將不殘者數卷﹐救荒不倦者數卷﹐總題之曰《種徳錄》﹐以藏於家。

吾友盛伯靈問余曰「國朝成平﹐添增一二萬兵﹐兵戶二部皆有難色。南宋偏安一隅﹐且當金人括盡金幣之後﹐倉庫貧窘﹐里巷蕭條。史傳嘗言某將兵幾十萬﹐某處兵又幾十萬﹐不知何從得許多兵﹖兵旣多﹐又不知何從得許多餉﹖此皆不可曉。」余曰「凡下棋只要先手﹐韓嶽諸公之先手在收復諸盜賊耳﹗南渡之後﹐紀綱旣弛﹐巨寇蜂起﹐呼集惡少以爲兵﹐剽奪城邑以爲餉。其中實有艸澤英雄在焉﹗若得籠而用之﹐盜之兵卽我兵也﹐盜之餉卽我餉也。故猿狙可使馴﹐虎象可使戰﹐烏堇野葛可使起沈屙而代良樂。況凡有血气者乎﹗吾嘗查《宗澤傳》﹐宗澤平湖東賊王善﹐得眾七十萬﹐車萬乘﹔平沒角牛賊楊進﹐得兵三十萬﹔平王再興李貴王大郎等﹐又得兵三萬。而河東京西淮南河北之侵掠息矣﹗共算宗公得賊兵一百三萬。查《韓世忠傳》﹐世忠平淄靑李復賊黨﹐得兵萬餘。平廣西賊曹成﹐得兵八萬。平白面山賊劉忠﹐又得兵萬餘。而淄靑閩廣河南之賊侵掠息矣﹗共算韓公得兵十萬。查《嶽飛傳》﹐嶽飛平武陵賊孔彥丹﹐襄漢賊張用﹐江淮賊李成﹐筠州賊馬進﹐得兵八萬。降嶺賊曹成﹐得兵十餘萬。平吉賊得兵數千。又平湖賊楊麼﹐得十萬餘。而江淮嶺表襄陽之侵掠息矣﹗共算嶽公得兵二十萬。其他如二張劉琦等皆類是。不暇悉數﹐大約乘輿播遷﹐京都不守﹐詔天下小則團練﹐大則勤王。團練勤王之名旣起﹐則姦雄借名生姦﹐而盜賊縱橫矣﹗此輩善招諭之﹐則爲我用﹔不善招諭之﹐則爲敵用。又有不在我﹐不在敵中立觀望者﹐往往鈔劫村墟﹐梗絕道路。故宗韓嶽諸公未及與金人挑戰﹐先收山砦江海間盜賊。盜賊旣服﹐則百萬之兵餉﹐皆不煩經營措置矣﹗然後鼓動其豪傑之壯心﹐撥轉其忠義之正气﹐摧鋒陷陣﹐所向無前。此韓嶽諸公苦心之極也。漢董卓黃巾之變﹐二袁孫曹皆以勤王起兵。唐黃巢之變﹐朱李皆以勤王起兵。宋南渡之後﹐廣之東西﹐湖之南北﹐福建江淮越數千里無不勤王。而賊之借名者亦不少﹐非韓嶽諸公招諭誅討﹐安知無溫操復生其間﹖今人但知韓嶽諸公之善戰﹐而不知其得百戰百勝之根本﹐則以先手平服諸盜故也。是故無大寇不可輕許團練﹐無大危不可輕詔勤王。團練聚而難散﹐勤王來而難去。邪正之間﹐間不容髮。古人艸廬中﹐正著眼觀察此輩耳﹗

唐人中﹐余極愛鄴侯李泌﹐每讀泌傳﹕其子繁以冤死﹐爲之痛恨。李繁爲隋州亳州刺史﹐州劇賊爲患﹐繁有機略捕殺之。舒元輿與繁素隙﹐反坐以濫殺不辜﹐詔賜死。繁下獄﹐恐先人功業泯滅﹐從吏求廢紙﹐握筆著家傳十篇。嗟乎痛哉﹗泌之勛勞﹐載在史書不具論﹐論其不甚著者﹐如力保韓滉一事﹐關系中興事業甚大﹐當朱泚圍奉天經月﹐城中資糧俱盡。徳宗嘗遣健步出城覘賊﹐其人懇以苦寒爲辭﹐跪奏乞一襦袴﹐上爲之尋求不獲。意閔默而遣之。時供禦才有糲米二斛﹐每伺賊之休息﹐夜追人於城外﹐采蕪菁根而進之。當時只有糧餉極難極苦﹐韓滉嘗從間道轉渭﹐又獻縑十萬疋﹐請以鎭兵二萬討賊。李希烈陷汴州﹐韓滉又遣將發勁卒萬人破走寧陵賊﹐漕路賴以無梗。李晟屯河北﹐韓滉又運米饋之。船置千弩以相警﹐賊不得剽﹐後以修繕石頭城。徳宗疑其異志﹐李泌力辧之曰「滉公忠淸儉﹐自車駕在外﹐滉貢獻不絕。且鎭撫十五州﹐盜賊不起﹐滉之力也。所以修石頭城者﹐滉見中原版蕩﹐謂陛下將爲永嘉之行﹐爲迎扈之備耳﹗此乃人臣忠篤之慮。柰何更以爲罪乎﹖」徳宗云「外議洶洶﹐章奏如麻﹐卿勿聞乎﹖」對曰「臣固聞之﹐其子臯爲考功員外郎﹐今不敢歸省其親﹐正以謗語沸騰故也。」徳宗曰「其子猶懼如此﹐卿柰何保之﹖」對曰「滉之用心﹐臣知之至熟﹐願上章明其無它。乞宣示中書﹐使朝眾皆知之。」徳宗曰「朕方欲用卿﹐亦何易可保﹖愼勿遠眾﹐恐並爲卿累耳﹗」泌退﹐遂上章請以百口保滉。徳宗謂泌曰「卿上章已畱中﹐𨿽知卿與滉親舊﹐豈得不自愛其身乎﹖」對曰「臣之上章爲朝廷非爲身也。今天下旱蝗﹐關中米斗千錢﹐倉廩耗竭﹐而江東丰稔。願陛下早下臣章﹐以解朝眾之惑。面諭韓臯歸覲﹐以解春自疑之心。使滉速運糧儲﹐以救朝廷。」徳宗云「善﹐朕深諭之矣﹗」卽下泌章﹐令韓臯謁告歸覲﹐面賜緋衣﹐諭以卿父比有謗言﹐朕今不復信矣。臯至潤州﹐滉感悅流涕﹐卽日自臨水濱﹐發米百萬斛。聽臯畱五日卽還朝﹐臯別其母﹐啼聲聞於外。滉怒﹐召出撻之﹐送至江上﹐冒風濤而遣之。旣而陳少遊聞滉貢米﹐亦貢二十萬斛。上謂李泌曰「韓滉乃能化陳少遊亦貢米矣﹗」對曰「豈惟少遊﹖諸道將爭入貢矣。」此是乙丑閏月事也。其後二年春正月﹐關中倉廩竭﹐禁軍脫巾呼道﹐徳宗憂之甚﹐會韓滉運米三萬斛至陜﹐李泌卽奏之﹐上喜。遽至東宮﹐謂太子曰「米已至陜﹐吾父子得生矣。」時禁中不釀﹐命於坊市取酒爲樂。又遣中使諭神策六軍﹐軍士皆呼萬歲。卽此時徳宗若無韓滉﹐便無江東糧餉。無糧餉便無關陜。不惟安頓六軍﹐且又保全徳宗父子﹖泌之功無以加矣﹗無諭李泌﹐如韓臯歸省韓滉﹐五日遣遠﹐母子啼別﹐破浪渡江。此一段光景﹐眞使人可悲可涕。糧船臨江﹐韓滉顧謂眾曰「天子蒙塵﹐臣下之恥也。」乃自舉一囊﹐將佐爭負之。此一段光景﹐眞使人可悲可涕。泌百口保滉﹐反覆千言﹐不疑不懼。此一段光景﹐眞使人可悲可涕。李繁獄中作《家傳》﹐此一段光景﹐眞使人可悲可涕。嗟乎﹗泌歷事三朝﹐再造唐室﹐骨肉未寒﹐一子賜死。命下之日﹐無一老臣宿將門生故吏爲鄴侯請畱其血胤者﹐此皆余所不解。比時周會﹐一部將耳﹗以死李希烈之難﹐詔𨿽三世有罪﹐當降一等。會無後﹐以五十戶封其兄之子﹐以五十封其女。憲宗時季錡反伏誅﹐又欲誅其兄弟﹐廷議曰「錡兄弟故都統國貞之子也﹐國貞死王事﹐豈可使之不祀﹖」詔許之﹐以鄴侯之勛勞﹐又在李國貞周會之上。𨿽其子大無道﹐尙當十世宥之﹐況捕劇盜而罪以濫殺賜死乎﹗上不得比周會﹐下不得比李錡反賊﹐繁之死也﹐吾不恨舒元輿﹐恨曩時鄴侯故人安在﹗

嘗聞之漢儒云﹕孔子將修《春秋》﹐使子夏等十四人求周《史記》﹐得百二十國寶書。又魯君資孔子之周﹐因老聃觀書柱下﹐於是《春秋》成。授左丘明﹐故左氏有《左傳》。公羊穀梁受經於子夏﹐有公穀二傳。三傳自漢以來﹐遞相掊擊﹐迄無定論。伐左氏則有《左氏膏肓》﹐黨左氏則有《左氏釋屙》。其言互有得失者﹐爲三傳分左右袒者也﹐其有彷周官調人諧仇之義。撰《春秋》七萬餘言者﹐又爲三傳分晣立者也。其後因傳以廢經﹐因疏以廢傳﹐甚則好爲新奇。如啖助趙匡者﹐至謂別有左氏﹐而非丘明。而左氏幾詘﹐又其後胡安定之傳出。吾明取以佐帖括﹐而左氏又大詘。𨿽然﹐夫左氏烏可廢耶﹗余方束髮時﹐好讀《左氏春秋》﹐考訂其全文。稍采諸家之箋注﹐而擇公穀之有文者附之。夫左氏躬覽載籍﹐凡諸國卿佐家傳﹐並夢卜縱橫家書﹐總爲三十篇﹐括囊二百四十二年之事。大約如夏殷《春秋》﹐晏呂虞陸之《春秋》而已﹐未必有意於解經。而後人彊附之於經﹐未必有意於創史﹐而後人彊附之於史。不知左氏特以文章妙天下﹐爲秦漢文人之祖。文如丘明而攻者數起﹐則起於公穀專門之子弟﹐以左氏爲晚出耳。然二家口傳﹐而左氏筆錄﹐非晚也。劉向司馬遷之所撰述﹐公穀無聞﹐而左國援引甚多﹐非晚也。秦焚以後﹐若滅若絕。而孔氏之壁﹐北平之家﹐猶有存者﹐非晚也。《左氏》所載賦詩者三十一﹐引書據義者三十九﹐論易者十有五。視二家獨此最有古意﹐非晚也。三代制度﹐名物等殺﹐纖悉委曲﹐歷歷如宗譜家牒﹐非晚也。《左氏》之古文奇字﹐非特劉歆揚雄不能識﹐卽公穀能辧之乎﹗非晚也。夫《左氏》旣非晚出﹐則似與《春秋》之經意較近﹐史例較合﹐況文章典體﹐又有特出於秦漢諸儒之上者。豈惟文章﹐種蠡之卜筮﹐董直之斷獄﹐平子洛下之星歷﹐班固範曄之輿地﹐淳於東方之俳諫﹐關壽亭嶽武穆之兵法﹐蓋《左氏》咸具焉。嘻﹐可廢耶﹖今天下之《春秋》廢左而尊胡﹐胡傳旣以復仇論聖經﹐而經生復以帖括求胡傳。支離破碎﹐去經彌遠。則不若反而求諸《左氏》之文章爲可喜也。

《宣和書譜》中﹐載童貫善畫。其略云﹕貫父湜﹐雅好藏畫。一時名手﹐如易元吉﹑郭熙﹑崔白﹑崔愨輩﹐往往資給於家﹐貫侍父﹐獨得其妙處。或見筆墨在傍﹐則弄翰遊戲﹐瀟灑自然﹐若宿習而非求合也。自古之用兵者如諸葛孔明亦能畫﹐故八陣圖之形勢﹐見於分布﹐粲然可觀。如馬援聚米爲山川﹐亦有畫意﹐豈非方寸明於規畫﹐不期乎能耶﹗貫於此亦然。貫策功湟鄯四鄙間﹐拔城馘醜﹐不見運動之迹﹐而能寬惠慈厚﹐人率歸心﹐號爲著腳赦書。蓋言其所至推恕有恩﹐厚以及物也。今貫歷官任太傅山南東道節度使﹐領樞密院事﹐陜西河東等路宣撫使﹐封涇國公。禦府所藏畫凡四﹐據畫譜所載如此。度爾時貫未伏誅也。其後靖康戊寅﹐金人叛盟﹐都城洶洶﹐日中有赤气隨日出﹐梟童貫首於都市﹐然則武侯伏波安在哉﹖書畫一小事﹐握筆者如此形容諂諛﹐則宋之文章士習可知矣﹗是日旣誅童貫﹐卽賜尹焞爲和靖處士﹐尢可謂不急之務。宋之亡﹐不亦宜乎﹗

唐之家法掃地盡矣﹗若岐陽公主豈非一枝獨秀者乎﹖昔髙祖有十九女﹐太宗二十女﹐髙宗三女﹑中宗八女﹑睿宗十女﹑玄宗二十八女﹑肅宗七女﹑徳宗十女﹑順宗十一女﹑憲宗十九女﹑穆宗八女﹑敬宗三女﹑文宗四女﹑武宗宣宗皆七女﹑懿宗一女。其間下降再降者﹐凡二十七。三降者三﹐宜城公主降武崇訓﹐後降武延秀﹐三降裴巽。興信公主降裴垍﹐後降裴穎﹐三降楊敷。寧國公主降鄭巽﹐後降回紇可汗。三降薛康衡。其可笑一也﹔杜荷誅﹐城陽公主攺配薛瓘。太宗使卜之﹐卜人曰「南火俱食﹐始則同榮﹐末亦仇瘁。晝日合巹﹐禮則終吉。」馬周諫曰「臣聞朝謁以朝﹐思相戒也。講習以晝﹐思相成也。燕飲以昃﹐思相歡也。婚合以夜﹐思相親也。是以上下有成﹐內外有規。動息有時﹐吉凶有儀。今陛下欲謀其始而亂其紀﹐不可爲也。」太宗從其言。瓘後日死於房州﹐與公主雙柩齊引而還。夫馬周不爭公主之更嫁﹐而區區爭晝夜之間以爲禮﹐其可笑二也﹔太平公主﹐武氏所生也。儀鳳中吐蕃請主下嫁﹐主乃築眞宮﹐如方士薰戒﹐以拒和親。久之﹐主衣紫袍玉帶﹐折上巾具粉礪﹐歌舞帝前。帝及後大笑曰「兒不爲武官何遽爾。」主曰「以賜駙馬可乎﹖」帝識其意﹐擇薛紹尙之。紹死﹐更嫁武承嗣。會承嗣小疾罷婚﹐後乃殺武攸曁妻以配主。其可笑三也﹔安樂公主嘗自作詔﹐箝其前請帝署可。又請爲皇大女與太平等七公主並開府﹐而主府官屬尢甚﹐皆降墨敕斜封授官。其可笑四也﹔公主入道者如華陽﹑如尋陽﹑如平思﹑如邵陽﹑如永嘉﹑如永安﹑如義興﹑如義昌﹑如金仙﹑如玉眞﹑如壽春﹑如萬安﹐皆出爲女道士。其可笑五也﹔公主和蕃﹐置府官屬﹐準親王例。仍鑄司印一面賜之﹐又徹禦仗之半送之﹐甚則於章敬寺前立班﹐儀衛甚盛。仍令京兆府權置公主幕次暫駐﹐受百僚謁﹐士女傾城觀焉。當是時﹐如金城公主出降吐蕃﹐特攺始平縣爲金城縣﹐又攺地爲鳳臺鄕﹑悵別裏﹐情意淒惋﹐道路飲泣﹐天子何樂﹖而公卿賦詩以寵其行。其可笑六也﹔大長公主自蕃京﹐以回紇背叛恩徳﹐侵軼邊陲。於光順門內脫去簪珥﹐變服請罪。然後對見﹐廷臣無識﹐詫爲盛事﹐忭賀踴躍﹐宣付史館。其可笑七也﹔公主下嫁﹐舅姑反拜而婦不答。縣主婿出受外官﹐縣主不得偕行。永和以後﹐奉爲常例。其可笑八也﹔公主薨﹐駙馬執三年喪。京兆尹請建公主祠堂。其可笑九也﹔公主上表稱妾李。其可笑十也。嗚呼﹗唐之亡也晚矣哉﹗武曌猖狂﹐蓋公主家風釀成之耳﹗余故書之《岐陽志》後﹐使讀者一並按焉。

考唐制舉科﹐載《正史》者﹐凡八十有餘。世以唐爲詞賦取士可笑也﹐有志烈秋霜科﹑幽素科﹑詞殫文律科﹑嶽牧舉詞摽文苑科﹑蓄文藻之思科﹑抱儒素之業科﹑臨難不顧狥節寧邦科﹑長才廣度沈迹下僚科﹑文藝優長科﹑絕倫科﹑拔萃科﹑疾惡科﹑龔黃科﹑才膺管樂科﹑才髙位下科﹑才堪經邦科﹑賢良方正科﹑抱器懷能科﹑茂才異等科。文以經國科﹐藏名負俗科。文經邦國科﹐藻思淸華科。寄以宣風則能興化變俗科﹐道侔伊呂科﹑手筆俊拔起越輩流科﹑直言極諫科﹑哲人奇土逸倫屠鉤科﹑良材異等科。文史兼優科﹑文儒異第科﹑博學通議科﹑文詞雅麗科﹑將帥科﹑武足邊科﹑臯澤自舉科﹑才髙未達沈迹下僚科﹑博學宏詞科﹑多才科﹑王霸科﹑知謀將師科﹑文詞秀逸科﹑風雅古調科﹑詞藻宏麗科﹑樂道安貧科﹑諷諫主文科﹑賢良方正能直言極諫科﹑文詞淸麗科﹑經學優深科﹑髙蹈丘園科﹑軍謀越眾科﹑博通文典達於教心科﹑諳洞韜略堪任將帥科﹑淸廉守節正直可稱堪任縣令科﹑孝悌力田聞於鄕間科﹑博通墳典達於禮教科﹑詳明正術可以理人科﹑才識廉茂明於體用科﹑達於吏理可以從政科﹑軍謀宏遠材任將相科﹑博通墳典達於教化科﹑詳明吏禮達於教化科﹑軍謀宏達材任邊將科﹑軍謀宏遠堪任將帥科。楊升庵云﹕胡子厚與深論詩曰﹕人有恆言曰﹕唐以詩取士故詩盛﹐今代以經義選舉故詩衰﹐此論非也。詩之盛衰﹐系於才與學﹐不因上之所取也。漢以射策取士﹐而蘇李之詩﹐班馬之賦出焉﹐此豈系於上乎﹖屈原之騷﹐爭光日月﹐楚豈以騷取人耶﹖況唐人所取五言八韻之律﹐今所傳省題詩多不工。今傳世者﹐非省題詩也。升庵之言﹐其亦未考乎唐之科額乎﹗葉石林云﹕五代梁唐晉漢四世﹐人才無一可道者。蓋唐之進士﹐不過明經進士兩漢士也。石林亦如此論﹐皆未考之故。

甚矣﹐讀詩之難也。余之疑於詩者多矣﹗詩三千﹐仲尼刪之得五百五篇。今存者僅三百五篇耳﹗其逸詩之重復﹐而不可施於禮義者﹐抑何多也。一疑也﹔三百刪而秦火繼之﹐又重以項羽咸陽之三月﹐而博士之藏書悉燼矣﹗三百篇詎獨無恙﹔卽無恙﹐而錯簡散帙﹐能如仲尼之舊否﹖又一疑也﹔鄭玄受毛詩於馬融﹐融作傳﹐鄭作箋。毛公之學孤行﹐而齊魯韓都廢。三人言則從其二﹐一毛公安從乎﹖又一疑也﹔鄭衛漫矣﹗老儒莊士﹐泚筆洗口而讀不欲竟﹐仲尼登之簡編。夫乃非放鄭之旨歟﹖又一疑也﹔說者曰﹕鄭衛諸詩﹐聖人畱之以著禍亂之所自始。然《春秋列國》獻酬酳酢之間﹐鄭伯不賦鶉奔乎﹖六卿不賦蔓艸乎﹖子太叔不賦褰裳乎﹖子遊不賦風雨﹐子旗不賦同車。子柳不賦籜兮乎﹖則似又不得以淫聲目詩也﹐又一疑也﹔雅奏廷﹐頌奏廟﹐風奏房中﹐其否否者風雅之變也。吳季子觀樂﹐而邶鄘衛鄭皆在焉﹐則旣比之聲歌矣。又一疑也﹔一豳詩也﹐今以爲《風》﹐而康成割一二章爲《風》。三四五章與六章之半爲《雅》﹐又割六章之半及七與八章爲《頌》﹐其說蓋祖於《周禮》之《豳雅》《豳頌》而設也。一豳詩如此﹐而他可推已。又一疑也﹔詩之小序﹐梁昭明指爲子夏﹐範蔚宗指爲衛宏﹐宏得之九江謝曼卿。則小序者漢儒之詩﹐而非子夏所傳於仲尼之詩也。又一疑也﹔序𨿽不出於子夏﹐漢人去古未遠﹐度有所師承﹐而朱紫陽掊擊小序不遺力。又一疑也﹔紫陽子說詩是矣﹐第論《易》則二五爻必歸之君臣﹐論詩則《國風》半歸之男女﹐然乎﹖又一疑也﹔昔者﹐詩之古文皆竹簡漆書﹐蝌蚪鳥躋﹐垂東漢後而篆隸更爲正楷。點畫小訛﹐厥旨大戾﹐《六經》皆然﹐微獨詩矣﹗又一疑也﹔詩者五方音聲之文字﹐今且調一人之舌﹐而約束曩時十五國之韻。其齟口者﹐盲師傖父以裏語代之﹐甚則以不韻韻之﹐韻不葉不能揣情﹐情不得不能知人論世。況陰陽禮樂艸木魚虫之數乎﹖宜其崎嶇於文墨﹐而附會於訓詁也。文墨訓詁多而可解﹐不可解之趣索然矣﹗又一疑也。然則詩將終已乎﹗吾友陶逸則之言曰「詩非朱紫陽之詩﹐亦非毛公之詩﹐而古今人之詩也。」小之杯盎池沼﹐大之江淮河濟。人皆曰﹐水在是矣﹗而至人蹈之以爲地﹐魚龍窟之以爲宮﹐則水豈一人所能定哉﹖故以一人言詩﹐不若以眾人言詩﹐詩至注疏而漢唐具矣﹐大全而宋具矣﹗陶子簸汰繁冗而衷出之﹐小羣渙﹐大羣合﹐洗髮古人眼目於制科文字之外﹐簡者可思﹐精者可傳。予讀之而疑去十五﹐凡重經術者所必不廢也﹐不特詩人之解頤而已﹗是爲序。

英宗土木之變﹐於忠肅公曰「吾國失一君復立一君矣﹗」此一見《左傳》。楚人仗兵車﹐執宋公以伐宋。宋公謂公子目夷曰「子歸守國矣﹗國﹐子之國也。吾不從子之言以至乎此。」公子目夷復曰「君𨿽不言﹐國﹐固臣之國也。」於是歸設守械而守國。楚人謂宋人曰﹕子不與我國﹐吾將殺子君矣﹗宋人應之曰﹕吾賴社稷之神靈﹐吾國已有君矣﹗楚人知𨿽殺宋公﹐猶不得宋國。於是什宋公﹐宋公什執走衛。公子目夷復曰「國爲君守之﹐君曷爲不入。」然後迎襄公歸。又再見《藺相如廉頗傳》﹐傳云﹕秦王使使者告趙王﹐欲與王爲好。會於西河外澠池﹐趙王畏秦﹐欲毋行。廉頗藺相如計曰「王不行﹐示趙弱﹐且怯也。」趙王遂行﹐相如從﹐廉頗送至境。與王訣曰「王行度道理會遇之禮畢﹐還不過三十日。三十日不還﹐則請立太子爲王﹐以絕秦望。」王許之。又再見《王旦傳》﹐又契丹犯邊﹐從幸澶州。雍王元份畱守東京﹐遇暴疾﹐帝命旦馳還權畱守事。旦曰「願宣寇準﹐臣有所陳。」準至﹐旦曰「十日之內﹐未有捷報﹐當如何﹖」帝默然良久曰「立皇太子。」這三事於忠肅從此變化出來﹐宋時徽欽之禍﹐一味報仇﹐而虜亦得挾二帝以爲重﹐增金割地﹐稱侄稱臣。而究竟無補於亡﹐只是不會讀得此書耳﹗且英宗南還﹐使郕王能如目夷公子之遜國﹐便成一篇好文字。而士大夫無有一言及此者﹐惜哉﹗

