吳乘竊筆

﹝明﹞許元溥撰

●吳乘竊筆

○陸徳原

王聞修《蘇州誌﹟陸徳原傳》跋云﹕馮元成嘗艸徳原小傳﹐言其散家財﹐出家爲道士﹐不知何所本﹖黃溍撰《徳原墓志》﹐志其生平甚明﹐何嘗有出家之說﹖《艸堂雅集》中敍徳原﹐出於徳原卒後﹐亦無此說﹐其爲妄傳無疑。周安期謂徳原出家﹐蓋本楊君謙《蘇談》尙未考。按聞修此論極爲詳審﹐今考《蘇談》所載原云﹕元時富人陸道原貨甲吳下﹐爲甫裏書院山長﹐暮年對其治財者二人付以貲歷曰﹕吾產皆與汝﹐惜爲汝禍耳。道原遂爲黃冠師﹐居陳湖之上﹐開瑞云觀居之﹐攺名宗靜﹐又納貲爲道判﹐時稱陸道判﹐其故宅今爲竹堂寺。乃知陸徳原與陸道原𨿽同時﹑同官﹑同姓而不同名﹐本末原自較然﹐何遂認爲一人﹖元成旣一誤﹐而安期又再誤﹐特筆之於此﹐庶不令杞菊先生胡盧地下耳。至於馮氏傳徳原有「散財出家」之說﹐其謬實祖述《七修類稿》﹐聞修亦偶忘之邪。

○徐莘老陳郛

徐莘老浦城人﹐鳳之子﹐以蔭補官﹐調平江府長洲簿郡﹐以廉能薦就升長洲令﹐累遷至禮部尙書。陳郛字彥聖﹐建陽人﹐第進士知昆山縣﹐歲饑﹐屬邑希部使者意不敢蠲賦﹐郛曰﹕歲儉而賦不蠲﹐流轉溝壑何以字民﹖竟蠲之。後遷太府丞﹐請外除閩漕﹐以元祐黨坐廢。郛性淸鯁﹐歷官五十年﹐猶爲寒士。按二公皆宋人﹐爲吾吳名宰﹐見《八閩通誌》。而範盧王《三郡誌》及《長洲﹝志﹞》《昆山誌》《吳中人物志》皆缺而不錄﹐未知孰是﹖

○丁謂

王濟之《姑蘇志﹟丁謂傳》全抄範石湖《吳郡誌》文一篇﹐才增減數字而已。範《志》云﹕國朝吳人至相位者始於謂。而王《志》亦因之竟不攺。國朝爲宋朝艸率秕繆至此﹐眞可笑也。崇禎初﹐王聞修學憲曾修府誌﹐目列丁謂﹐而文相國﹐大不以爲然﹐直欲刪之﹐不知謂𨿽姦而居鄕﹐瑕不掩瑜﹐傳中有褒無貶﹐何不細考舊文邪﹖惟盧公武《蘇州誌》不入謂傳﹐蓋人物一門意主簡嚴耳。

○節婦髙氏

《洪武實錄》二十六年十月旌表節婦髙氏。髙氏蘇州府長洲縣民張徳妻也﹐年二十五而夫亡﹐姑何氏憐其少欲嫁之﹐髙氏自陳願攻紡績﹐奉姑訓子﹐誓不易志。事聞詔表其門﹐爲旌節之門。按《長洲縣誌》載﹐列女如晨星﹐宋止一人﹐國初止四人﹐而事迹多不詳﹐此亦其所軼者。《姑蘇志》列洪武旌表節婦共四人﹐亦不及區區姓名﹐顧得之朝而失之野﹐伊誰責邪﹖

○柳道傳

《姑蘇志》載柳道傳嘗寓甫裏﹐又載其暑中遷寓甫裏。《精舍詩》則言之似鑿鑿可信矣。按黃晉卿爲作墓表﹐宋景濂爲作行狀﹐述其遊歷甚詳﹐而不及甫裏﹐惟題其集後有云﹕嘗西遊吳中﹐名之曰《西遊槁》﹐蓋嘗到吳門﹐未必到甫裏耳。余閱《柳待制全集》二十卷內﹐有詩五百六十七首﹐而遷寓詩未曾載﹐疑爲假托﹐卽文中止有《甫裏書院記》一篇﹐亦不自言寓玆土濟之﹐果何據而書之﹖當是因書院記而傳訛矣。考盧公武《蘇州誌》亦不入柳道傳而猶收遷寓一律﹐殆傳疑之意邪﹖

○虎邱遺事

王棲曜善射﹐嘗與文士遊虎邱寺﹐平野霽日﹐先以一箭射空﹐再發中之﹐江東文士梁肅以下咸歌詠之﹐見《南部新書》﹐而王仲光﹑徐仲山《虎邱志》俱遺之。

○錢叔寶文粹

《姑蘇名賢小紀》敍錢叔寶有云﹕所纂有《續吳都文粹》。《吳都文粹》者﹐蓋乃宋鄭虎臣所纂﹐而續爲數百卷﹐吳中故實將無逾此﹐惜世尠。好事者莫爲梓行﹐亦未有副在名山也。按﹕《續吳都文粹》乃叔寶二十年博按精掇所得。嘉靖乙丑﹐王中丞公諱庭爲之序而未梓﹐叔寶晚歲曾手鈔裝成巨帙﹐向爲蔣氏所購﹐後乃歸余。乙酉夏遭亂﹐篋中書盡失﹐此幸先期攜之出郭酆文祕牒﹐眞迹宛然﹐殆有神物護之邪﹖捲凡五十有六﹐又《補遺》一卷﹐世多遙慕而罕覲文﹐文肅訛傳爲數百卷耳。且皆以詩文類編﹐不涉事實﹐卽《吳都文粹》𨿽鄭公所粹﹐要皆取材於範文穆《吳郡誌》﹐絕無增減﹐亦見古人服善心虛﹐今人不及也。

○樓上秀才

周大有字逸﹐永丰人﹐洪武中以監生擢任兵科都給事中﹐時甫弱冠﹐天才逸髮﹐髙皇特加寵異﹐使讀書樓上﹐呼爲「樓上秀才」。廷有大議﹐時一召對﹐後爲朝貴中傷﹐謫戍遼海。永樂中用薦者召復原職﹐未幾治水吳中﹐病卒千蘇之臥佛寺。夏原吉爲棺殮而歸之﹐見周氏《文獻纂要》。按《水東日記》載﹐永樂中夏忠靖公治水蘇松﹐與某給事中同事﹐殆卽大有耳。《姑蘇志》宦迹不爲立傳﹐卽夏原吉傳亦不存﹐其姓名遂無有知之者。

○昆山人物補

顧晉字進道﹐仲瑛次子﹐好讀書﹐性不愛浮靡﹐見趨競者不與交﹐貞素自守淡如也。字法古甚﹐其詩法有玉山之風雲。陸元泰字長卿﹐先世故宋迸士﹐以貲雄一邑﹐至長卿不求顯達﹐而專誌書史﹐家聲不墜焉。顧元臣字國衡﹐仲瑛之子﹐年少能讀書﹐作詩俊爽﹐世其家者也。顧佐字翼之﹐仲瑛兄仁之子﹐好吟詩﹐時有驚人句﹐蓋以漸染玉山之習云。張希賢字希顏﹐讀書儒雅﹐酷志作詩﹐好古物圖畫﹐列左右人﹐間欲得之者﹐卽便持去﹐無所顧惜﹐趣尙可知矣。右五人見楊廉夫《西湖竹枝詞集》中﹐爲《菽園雜記》所載。而方矯亭﹑王聞修﹑張元長《昆山人物志》俱不錄﹐豈因薪積遂致煙銷邪﹖

○吳楚爭桑

《姑蘇志雜事》載吳王僚時﹐吳邊邑處女與楚邊邑卑梁之女蠶爭界上之桑﹐二家相攻﹐吳不勝﹐更相伐﹐滅吳之邊。吳王僚怒﹐使公子光伐楚取居巢鐘離。考《史記》初吳之邊邑卑梁與楚邊邑鐘離小童爭桑﹝《伍子胥傳》又作兩女子爭桑﹞。兩家交怒相攻﹐滅卑梁人﹐卑梁大夫怒發邑兵攻鐘離﹐楚王聞之﹐怒發兵滅卑梁﹐吳王聞之大怒﹐亦發兵使公子光因建母家攻楚﹐遂滅鐘離居巢﹐楚乃恐而城鄄。《呂覽》﹕楚之邊邑曰卑梁﹝《吳越春秋》作脾梁﹐與呂氏略同﹞。其處女與吳之邊邑處女桑於境上﹐戲而傷卑梁之處女﹐卑梁人操其傷子以讓吳人﹐吳人應之不恭﹐怒殺而去之﹐吳人往報之﹐盡屠其家﹐卑梁公怒曰﹕吳人焉敢攻吾邑﹖舉兵反攻之﹐老弱盡殺之矣。吳王夷昧聞之怒﹐使人舉兵侵楚之邊邑﹐克夷而後去之。吳楚以此大隆﹐吳公子光又率師與楚人戰於雞父﹐大敗楚人﹐獲其帥潘子臣﹑小帷子﹑陳夏齧﹐又反伐郢得荊平王之夫人以歸。按﹕《史記》《呂覽》二書所紀﹐已自抵牾。郡誌自應備錄﹐今旣簡略﹐而又有異同﹐何以示信哉﹖

○鄭虎臣

鄭虎臣爲吾郡人﹐盧王二志俱不載其事迹。考《山房隨筆》云﹕秋壑在朝﹐有術者言平章不利姓鄭之人﹐因此每有此姓﹐爲官者多困抑之。武學生鄭虎臣登科﹐輒以罪配之後﹐遇赦得還。秋壑喪師﹐陳靜觀諸公欲置之死地﹐遂尋其平日極仇者監押﹐虎臣遂請身爲之﹐乃假以武功大夫押其行﹐虎臣一路淩辱﹐至漳州木棉庵病﹐泄瀉踞虎子欲絕﹐虎臣知其服腦子求死﹐乃曰﹕好教作只恁地死。遂趯數下而殂。按《宋鑑》謂虎臣以父嘗爲似道所配﹐欲報之﹐忻然請行。又謂舟次劍州黯淡灘﹐虎臣曰﹕水淸甚﹐何不死於此﹖似道曰﹕太皇許我不死。俱與前說相戾﹐末稱陳宜中至福州捕虎臣斃於獄﹐豈爲權姦報復邪﹖

○周砥

《藝苑卮言》云書法﹐又有周砥者不知裏閥。按﹕周砥字履道﹐蘭陵人﹐幼學舉子業﹐且力意作詩﹐不泛交﹐來遊姑蘇﹐與顧玉山聚首彌月﹐過艸堂卽往鴻山﹐與倪雲林最相友愛﹐故其詩畫亦似之。見顧阿瑛《艸堂雅集》。又《無錫志》稱周砥少豪放﹐工詩﹐髙季迪﹑徐幼文皆愛之﹐號東臯生﹐與荊溪馬孝常友善﹐有《荊南唱和集》﹐尢善山水﹐後從軍去﹐至正壬寅歿於會稽軍中。又《姑蘇志》稱周砥本吳人﹐號菊澑生﹐嘗寓居無錫﹐徙宜興之荊溪﹐晚歸吳中﹐復與髙楊諸人結社﹐效東坡書甚工。又《髙季迪集》亦有「城西客捨送周著作砥詩」﹐原系聞人﹐而弇州卻未曾見﹐咄咄怪事。

○於原魯

於原魯不知何郡人﹐洪武二十二年知嘉定縣事﹐《姑蘇志》及龔浦﹑本邑二志俱失載。今見練音有「題唐公鉉瞻云卷詩」﹐可以想見其人也。

○僧自祭文

《侯鯖錄》云﹕東坡曰﹕近歲蘇州有一僧﹐曠達好飲﹐以醉死﹐將暝目﹐自作祭文云﹕惟靈生在浮提﹐不貪不妒﹐愛喫酒子﹐倒街臥路﹐想汝直待生。兜率天爾﹐時方斷得住﹐何以故浮土之中無酒得沽﹖按此人磊落可喜﹐堪備盧王二志釋老之遺。

○八尺

《湧幢小品》云去吳江可二十里﹐地名八尺。余詢之縣人﹐問名起之義﹐皆不可得。後考之則憲廟選妃江南﹐嘉禾以姚氏女應﹐女發素種種不盈尺﹐過平望二十里﹐一夕發委地可長八尺﹐入宮拜安妃﹐因以名。妃生壽王貤恩﹐父母皆物故﹐其弟福負販菜市中﹐卽授錦衣衛指揮同知。按﹕《陸放翁集》有「過八赤遇雨」絕句。《楊誠齊集》有「過八赤遇雨」三絕句。則八尺與八赤可通稱﹐其來舊矣。《姑蘇志》亦稱村名八赤﹐朱氏何不考而率爾下筆歟﹖

○萬二

《禪寄筆談》云﹕洪武初﹐嘉定安亭萬二﹐元之遺民也﹐富甲一郡﹐嘗有人自京回問其何所見聞﹖其人曰「皇帝近日有詩云﹕『百僚未起朕先起﹐百僚已睡朕未睡。不如江南富足翁﹐日髙五丈猶披被。』」某嘆曰「兆已萌於此矣。」卽以家貲付托諸僕能幹掌之﹐買巨航載妻子泛遊河湘而去。十二年江南大族以次藉沒﹐獨此人獲令終。按《姑蘇志》無萬二﹐萬二疑卽沈萬三秀耳。

○鄭霖

鄭霖﹐天臺人﹐號蒲溪。宋嘉熙承議郎﹐知嘉定縣。練音載其集《仙宮納涼詩》﹐而龔志《職官題名》亦不錄﹐浦志但稱爲天臺人。

○張鑑

張鑑上虞人﹐字克昭﹐號哦松。正統初由賢良方正任嘉定縣丞﹐才識過人﹐長於政事﹐嘗奉檄詣寶山捕虎﹐練音有《殺虎歌》﹐及載浦志﹐而龔志亦失之。

○尼惟久

梅氏直龍圖閣﹐梅詢之女幼聰慧﹐樂於禪寂﹐因從夫官豫章之分寧﹐參死心禪師於雲巖﹐旣於言下領旨﹐尋以偈伸贊曰﹕韶陽死心﹐靈源甚深。耳中見色﹐眼裏聞聲。凡明聖昧﹐後富先貧。利生濟物﹐點鐵成金。丹靑徒狀﹐非古非今。死心問之﹐曰死心非眞﹐向什麼處贊﹖若贊死心﹐死心無狀。若贊虛空﹐虛空無迹。無狀無迹﹐下得个什麼語﹖若下得語﹐親見死心。對曰﹕死心非眞﹐眞非死心。虛空無狀﹐妙有無形。絕後再蘇﹐親見死心。於是死心笑而已。靈源禪師遂以空空道人號之﹐自爾叢林知名﹐然道韻閒居似不能言者﹐至於開廓正見﹐雅爲精峭﹐後於姑蘇西竺院發爲尼﹐名惟久﹐宣和六年趺坐而終。按﹕此王濟之《姑蘇志》不載﹐王聞修《新葺蘇州誌》比邱尼止錄三人﹐識此以補其遺也。

○稽昭

《菽園雜記》云稽昭蘇州昆山人﹐正統六年任知灤州﹐涉獵古今﹐蒞民得體﹐尢善楷書。十三年以外艱去﹐至今不忘其善﹐此《永平府誌》名宦條所載﹐然昆山未聞有此人﹐豈其先流寓他處﹐出身籍貫猶書所自歟﹖記以備考。按﹕稽昭字克明﹐長洲諸生也﹐善泥金書。永樂中以薦召﹐擢灤州知州﹐赴京時趙宗文有詩送之﹐今見《莆裏志》﹐不知郡邑諸乘何故俱遺之﹐宜文量之無從寓目也。其云正統六年任﹐而以長洲爲昆山﹐則志之譌耳。

○許思溫

《河渚筆記》云﹕許思溫字叔雍﹐直隸吳縣人。洪武二十九年貢入太學﹐除監察禦史﹐攺揭陽知縣。建文中復職﹐升北平副使。靖難兵起﹐署大興縣事。永樂元年以守永平功﹐升吏部左侍郎兼春坊贊善﹐二年進尙書﹐六年卒於獄。洪熙初追復原官﹐遣官祭其墓﹐官其子俊爲太僕寺丞。雷司空《列卿記》如此。王汝玉所撰志銘則云﹕永樂元年﹐以守城功升行在吏部左侍郎﹐二年遷兼左春坊左贊善﹐三年丁父憂﹐命彊行視事﹐六年六月二十三日以疾卒。豈以卒於獄爲諱邪﹖雷紀亦不詳下獄事﹐但以春坊下獄﹐至洪熙而贈官遣祭﹐豈公以漢庶人譖﹐與黃淮同系者邪﹖果爾則何必諱也﹖志言叔雍不能與物低昂﹐故名立而毀隨之﹐幸逢聖明之世﹐竟以自全。而其題則曰﹕通議大夫﹐行在吏部左侍郎兼左春坊左贊善﹐贈資善大夫﹑行在吏部尙書。雷紀所云二年進尙書者﹐似不實﹐而洪熙中之蒙贈典信矣。夫公之系死﹐原不必諱﹐至諱其死﹐而並朝廷贈官﹐遣祭蔭子﹐煌煌大典皆隱而不書﹐是何所見哉﹖然則志傳之不足憑也﹐信矣夫﹗信矣夫﹗按聞修此論﹐洵屬闡幽。嘗考《永樂實錄》﹐元年七月攺北京刑部左侍郎許思溫爲吏部左侍郎﹐二年四月命吏部左侍郎許思溫兼左春坊左贊善﹐六年六月吏部左侍郎兼左春坊左贊善許思溫死於獄。思溫字叔雍﹐蘇州吳縣人﹐由國子生署刑部主事﹐累遷北平按察副使﹐上靖內難﹐與有城守﹐升北京刑部左侍郎﹐歲餘攺吏部左侍郎兼左春坊左贊善﹐至是以坐累死。合之志銘昭然可信。王汝玉以同官銘同鄕﹐豈應有誤﹖至其以卒於獄爲諱﹐而並漏身後贈蔭及祭﹐則猶有說。國初网密﹐如王常宗﹑髙季迪之見誅﹐當時輒不敢直筆﹐況坐累尢難觸實者乎﹖則固不得不諱也。叔雍沒於永樂六年戊子﹐距洪熙元年乙巳汝玉且沒十載﹐計墓中之石或已久埋﹐則日後之贈卹加榮卽欲補入而無由矣。及考王文止題曰﹕明故通議大夫﹑行在吏部左侍郎兼左春坊左贊善許公墓志銘﹐而所謂「贈資善大夫﹑行在吏部尙書」十一字﹐則必其後人於洪熙時所增﹐原筆蓋無有也。又考《姑蘇志》稱其以守城功升刑部左侍郎﹐奉表入賀﹐轉吏部左侍郎﹑左春坊左贊善﹐盡與志符﹐復云署尙書事不無小異焉。此雷紀有二年進尙書之謬所自來耳。許﹑王二公皆吾郡名臣﹐余方有《古吳文獻》之役有疑﹐不敢不析九原﹐可作試以質之聞修。

○王希默

《淸異錄》云﹕吳門王希默簡淡無他好﹐惟以對鏡爲娛﹐整飾眉鬢終日無倦﹐以杜甫有「勛業頻看鏡」之句﹐作《策勛亭》。按﹕此微瑣不足存﹐然亦可備雜事之一﹐以資吾鄕美談。

○史彬

《遜國忠紀﹟史彬傳》略云﹕彬字仲﹐彬吳江人﹐洪武二十四年以稅戶應詔﹐縛貪縱官吏六人﹐廷見髙皇﹐俱付法司論死。上命主政戶部﹐彬頓首固辭﹐賜酒饌及鈔給驛舟傳歸。建文卽位﹐越五月詔起山林才徳士﹐有司以名聞﹐屬禦史劉有年上儀禮十八篇兼敍彬明徳﹐特詔來京陛見﹐試四書疑一道﹐欽授翰林院侍書。元年正月﹐遣往衡山告﹐卽位四月﹐上與方孝孺等議更定官制﹐彬疏諫以安靜法祖爲言﹐不報。七月尹昌隆面奏燕兵威勢甚盛﹐勸上讓位守藩﹐彬執笏揮之曰﹕昌隆狂言惑世﹐請加速誅。二年疏均江浙賦役﹐從之。三年正月﹐副工部尙書嚴震直督餉山東﹐十一月省親賜敕命。四年三月陛見授侍讀學士﹐六月十三日大內火起﹐上從鬼門遁去﹐從者二十二人﹐彬與焉。隨至吳江之黃溪﹐奉上居所居之西偏曰「淸遠軒」﹐旋攺題「水月觀」﹐親爲篆文﹐後往襄陽﹐復之重慶﹐卒遇上於白龍山深處。上泣問攜得方物否﹖因各以所有爲供﹐久畱始行。庚子八月彬復造白龍山﹐歷兩月一比邱引之行﹐見上於陽庵。洪熙攺元﹐又往雲南﹐方人湖廣界﹐遇上旅店﹐偕下江南﹐欲重遊天臺也。宣徳九年﹐上復至彬家﹐彬已故矣。子晟迎供五日﹐彬以從亡故爲仇訟凡有十七。宣徳二年三月﹐竟死獄中﹐書有《致身錄》一十八條﹐付其子晟存之。按史彬姓名﹐從前遜國諸書與莫鱸鄕吳江舊志皆不言及﹐言之自《致身錄》始嘗覽。《致身錄》竊疑二百餘年來表章者指不勝屈﹐諸臣事猶半湮﹐玆何一書晚出而反詳盡也。據其書謂讓皇兩至江南﹐文皇初法令嚴切﹐松陵密邇﹐金陵何以得免﹖且偵探綦密﹐鄭和至特入西洋﹐豈滇蜀楚可僕僕往來邪﹖《國史經籍志》稱永樂中劉有年獻《儀禮逸經》﹐此云建文初年事亦相忤﹐及讀所載建文卽位立儲﹑賜減田租諸詔﹐與過吳江詩﹐何以更不見他書﹖種種駭聞。近日錢禦冷閣學輯《皇明表忠紀》及《遜國軼事》亦收之。而弘光朝甲申九月管誠齋少宗伯有請謚疏﹐遂以史彬冠從亡諸臣爲之入告﹐錢牧齋﹑李映碧二先生據吳文定墓表作十證四誣辧之詳且核矣。溥又考《西村集》有曾祖淸遠府君行狀﹐君諱彬﹐字文質﹐淸遠其號也﹐任俠行權﹐喜趨人之急。洪武中法制未定﹐貪縱者多剿民以自潤﹐因與諸少年縛其魁獻闕下﹐天子爲戮其罪人﹐賜食與鈔給驛舟歸家。亡幾攺行﹐自勵務忠﹐謹以力田起家﹐爲稅長縣官﹐交譽之。洪武詔天下有戶絕田蕪者﹐許民自墾而薄稅之﹐然法令重失實者﹐胥吏舞文要求百端﹐他人不敢報﹐府君獨慨然曰﹕天子徳意也﹐吾輩豈可懼禍以殃民乎﹖遂條上奏﹐可得減稅若干。有黠民率其黨誣府君以不法事﹐遂逮下獄﹐不卽治竟死獄中。宣徳二年三月十日也。子五人﹐晟﹑閔﹑昊﹑昌﹑昂﹐其狀略如此。西村乃宏正間詞客﹐名冠一時﹐如祖烈可揚﹐決不待萬曆朝始藉他人潤色﹐乃知事實不過爲稅長﹐而縛貪縱及瘐死﹐有子而已。與遜國仕宦從亡風影無涉﹐僞造何人﹖字字說夢﹐若非後昆有遺文且傳疑千古。西村舊有刊集﹐世亦罕傳﹐余更從裔孫文學辰伯獲睹其家藏鈔本﹐比刊本更倍中﹐有淸遠行狀﹐此吳文定墓表所從出也。故敢爲糾繆﹐以俟作史者采焉。復閱金壇《史氏家譜》﹐有永樂甲申會魁名彬者爲翰林﹐庶常此則姓名﹑官爵偶同﹐或妄人借此緣飾以欺天下後世乎﹖子虛亡是之談可笑可恨﹐蓋不待南董而後削之矣。

○洪武安民帖

余族多世居平江之汲水橋﹐國初尢盛﹐至今猶家藏一帖﹐上有璽一顆﹐又半顆文曰﹕戶部洪武三年十一月二十六日欽奉聖旨﹕說與戶部官知道。如今天下太平了也﹐止是戶口不明白﹐俚教中書省置下天下戶口的勘合文簿戶帖﹐你每戶部家出榜去教那有司官﹐將他所管的應有百姓﹐都教入官附名字寫著他家人口多少﹐寫得眞著﹐與那百姓一个戶帖上用半印勘合﹐都取勘來了﹐我這大軍如今不出徵了﹐都教去各州縣裏下著繞地裏去點戶﹐比勘合比著的便是好百姓﹐比不著的便拿來做軍﹐比到其間有司官吏隱藏了的﹐將那有司官吏處斬﹐百姓每自躲避了的﹐依律要了罪過拿來做軍。欽此。除欽遵外﹐今給半印勘合﹑戶帖付本﹐戶收執者。洪武四年月日。按﹕讀此知髙皇不徒用法之嚴﹐安民至意何等明白曉暢﹖視盤庚之詰屈聱牙﹐豈可同日語哉﹖

○塔心發願文

瑞光寺爲吾郡名剎﹐一塔相傳赤烏年建﹐崇禎庚午竺上人以久圯募修﹐輪奐奕然。癸酉六月二十五日爲異風吹下其頂﹐鐵輪皆墮﹐遂議重葺﹐竺上人特走荊州﹐得千年古楠二本爲塔心﹐於甲戌十月二日易去舊木。舊木有鐫文云﹕宋故安人李氏四十八娘﹐悟眞施瑞光禪寺塔心木以一百六十緡營漿水﹐架以助植立﹐今�級慶成而逝者不及瞻﹐玆勝事惟冀慈尊照其初心接以神力﹐頓洗六根之障﹐逕登九品之生。淳熙十一年八月二十八日。夫朝散郎新充提領戶部犒賞所主管官﹐賜緋魚袋陳崧卿謹作禮以識。按《後山談叢》載徐之南山崇勝院主崇璟故王姓也。熙寧中修殿大像﹐腹中得畫像﹐男女相向﹐衣冠皆唐人。而題曰﹕施主王崇璟﹐豈其前身也邪﹖此塔心木爲余婦王簪珥所喜捨﹐夙緣將毋類﹐是發願文亦何須作﹖正恐後之視今﹐猶今之視昔爾。

○葉祐之

葉祐之字元吉﹐吳縣人﹐弱冠志學而未得其方﹐先儒所是者依而行﹐所訶者必戒﹐如是十有七年終未相應得。楊敬仲絕四碑一讀﹐知此心明白廣大﹐異乎先儒繳繞回曲之說﹐自書讀書行﹐已不敢起意﹐後寐中聞更鼓聲而覺﹐全身流汗﹐失聲嘆曰﹕此非鼓聲也。如還故鄕終夜不寐﹐夙興見天地萬象萬變﹐明暗虛實﹐皆此一聲﹐皆自己本體光明變化固已無疑﹐而目前猶若嘗有一物﹐及再聞敬仲警誨﹐此一物方泯然不見。敬仲示以詩曰﹕元吉三更非鼓聲﹐慈湖一夜聽鵝鳴。是同是異難聲說﹐何慮何思自混成。鑪炭幾番來暖熱﹐天窗一點吐圓明。起來又睹無窮景﹐水鑑澄空萬里淸。見《聖學宗傳》。按﹕吾郡人物以理學著者絕少﹐惟玉峯魏莊簡公一人﹐若有宋濂洛諸賢標名罕見﹐此以絕無而僅有﹐不可不垂光簡冊也。

○流寓四方

東岡生吳人﹐亡其姓氏﹐元末讀孫吳書﹐事藩鎭有功祿食矣。未幾歸吳﹐職方以嘗事軍中例戍於郢﹐居十年登覽無不至。一日不樂﹐訴上官去省其親﹐買藥都城市﹐市人不識也。都中良醫師多知之﹐得生藥輔其方﹐病輒良。已又不樂﹐復歸於郢﹐益不事事﹐惟酣歌觴詠而已。嘗與唐志淳登陽春臺下瞰漢江北﹐望襄樊諸山﹐盡然嘆曰﹕吾安得如龐徳公者與之遊乎﹖因泫然呼酒飲數升酒﹐已復悵然爲楚歌聲烏烏也。見《承天府誌》。朱文民﹐字士文﹐世爲蘇之長洲人﹐祖明之﹐父彥客﹐俱博學隱徳﹐士文生而秀異﹐才識過人﹐稍長父遣爲邑庠弟子員﹐洪武中以春秋中京闈﹐鄕舉人太學卒業於儀曹主事。曾士最後登進士﹐授行人﹐出使有能聲﹐遷兵部職方主事﹐會詔下在京文臣親族有獲罪責者皆聽免去﹐適士文之族詿罹刑憲﹐遂陳請罷歸﹐棲迹林泉﹐詩書觴詠之﹐適泊如也。士文聰敏多藝能﹐家居久之﹐有以其才藝薦者﹐徵授織染局副使﹐辭再四始就職﹐遂徙家上元﹐因占籍焉。洪武甲戌以疾卒﹐年三十八﹐見《金文靖集》。李昊﹐字志遠﹐舉成化己丑進士﹐忻穆王出閣詔選講讀官﹐薦授翰林院檢討﹐日侍左右﹐敷陳諄切﹐王甚重之。甫四月卽爲昊父母請封﹐遂得請。癸巳王薨﹐昊哀痛甚久﹐弗能釋﹐有以且攺他官慰者﹐昊艴然曰﹕王猶父也﹐忍其死乃他望邪﹖尋攺南京禮科給事﹐丁內艱補工科﹐升浙江布政使司參議。昊在言路因黑靑之異﹐力陳時事當罷行者﹐及勘遼東軍餉覆侵牟賞匱竭﹐遼人稱之。在浙值紹興水災﹐輒寬民逋負。湖州創孝丰縣﹐營治勤劇﹐嘉興百戶陳輔以眾劫府庫提兵分捕之就擒﹐尋以外艱調長蘆都轉鹽運使司同知﹐又升廣西太平知府﹐遂請老歸南京。昊先昆山人﹐大父構洪武初以閭右徙上元。父彥輝號松月﹐有隱徳﹐昊少警穎﹐從張筱庵節之學詩文﹐故有原委﹐所箸《坦拙槁》十卷﹑《謫居集》四卷﹐藏於家﹐見《儲柴墟集》。王鑑﹐吳郡人﹐國初籍應天﹐弱冠遊京庠﹐卽好爲古文詞﹐成正徳辛未進士﹐冢宰揚邃庵公令觀政者各以文字見﹐鑑作《原治》二篇﹐見之稱賞不置﹐時文選缺主事已久﹐每持缺至公第言緩之﹐及鑑名上﹐公遂自注之官吏部。性不飲酒﹐復寡交接﹐公退坐一書室﹐如儒生捲不去手﹐有得卽書之﹐積累甚富。武廟南巡﹐以諫死杖下。見《西冶存槁》。按郡邑志例但紀四方流寓﹐而不及流寓四方者﹐余不揣凡陋﹐擬另創一門以述上﹐世惟桑之﹐誼闡幽補闕﹐實冀同心﹐互爲揚扌乞﹐故偶引四人以況其餘也﹐未審具眼其許我否﹖

○淸寧處士

淸寧處士徐姓名某﹐長洲人﹐居吳宮鄕之張林﹐抱負不羣﹐明理識時﹐早年不遇﹐子女婚嫁畢﹐自悟曰﹕知足知止﹐我則行之大徳。甲辰卜地於西山之陽﹐結屋數間﹐蕭然絕塵所居﹐後創亭以供普陀像﹐晨夕趺坐習定。又卽山卜穴爲身後計﹐旁構一齋曰「無礙」﹐對築二亭於前﹐東曰「怡閒」﹐西曰「蒙泉」﹐鑿池屈曲之﹐引流種樹﹐以爲休息之所﹐幅巾杖履﹐童鶴相隨﹐徜佯林壑。佳時令節必會親朋﹐素崇三教﹐若名士髙僧羽流﹐皆虛襟延納﹐𨿽老以好善著聞。方外張眞人錫以「淸寧處士」之號﹐因名其庵曰淸寧﹐本無相﹐趙松雪爲書匾﹐年七十七﹐延祐丁巳二月卒﹐葬山下。其友沈壽作《淸寧居士碑記》。子文禮﹐字和甫﹐父沒克遵隱操﹐棄謝世緣﹐居山廬。墓見《甫裏志》﹐他書所未有也。

○鄭明徳

張受先《太倉志》云﹕鄭明徳﹐舊志不詳行實﹐盛彧傳有鄭明爲詩文交﹐或其人歟﹖按﹕鄭元祐﹐字明徳﹐處州遂昌人。兒時乳媼提攜右臂脫骱﹐左手寫楷書規矩備盡﹐世稱一絕﹐自名爲尙左。生父石門髙士元﹐初徙家錢塘﹐十年不出戶庭﹐千書無所不讀﹐時咸淳諸老猶在﹐皆折節下之。父卒移居姑蘇﹐從學者戶外之屢恆滿﹐省臺交章以潛徳薦﹐自因臂疾不願仕﹐素不喜著書﹐嘗謂學者曰﹕經則經也﹐史則緯也﹐義禮淵藪在是﹐學者能盡得古人之意者鮮矣。況敢私有所論述乎﹖後薦授平江路儒學教授﹐升江浙儒學提舉﹐有《遂昌山人雜錄》一卷﹑《僑吳集》十二卷行世。考蘇昌齡所作墓銘及盧王二郡誌﹐全與他邑不相涉﹐不知張明仲舊志何以收入太倉﹖相沿失考﹐捨名呼字﹐又不作流寓而祀鄕賢﹐疑誤後人﹐急須攺正耳。

○周興

周興字谷賓﹐號跛樵﹐一號蓬軒﹐先世云問人﹐祖徙居甫裏。永樂初﹐姚廣孝以舊友薦之﹐文皇召試梅花詩稱旨﹐拜官博士﹐志不欲仕﹐自毀一足﹐以疾辭歸﹐徜徉林壑以終。有詩集若干捲﹐興後以字行﹐一作國賓﹐人稱爲賓齋﹐幼事親孝﹐曲江錢主靜嘗館其家﹐爲作眉壽堂記怡云軒序﹐又各有詩以揚之後裔﹐手迹宛然﹐梅花詩三百六十首﹐或云每首梅字起止﹐今絕不傳﹐遂同廣陵散矣。按﹕興當入隱逸傳﹐其髙風可續天。隨閱《姑蘇志》《長洲志》《吳中故實記》《東吳名賢記》《續吳先賢贊》《吳中人物志》《中吳拾遺》《姑蘇名賢小紀》﹐皆軼其姓名﹐僅載於《寓圃雜記》﹐而《皇明風雅》亦偶存其詩。卽此推之﹐吾郡名流之湮沒而名不彰者﹐可勝道哉。

○百歲外人

吾昆七保有李魁者﹐生於正徳間﹐至萬曆甲寅年百有二歲﹐以田爲生﹐每歲以輸租一至業主家﹐生平不識縣前何狀﹖是歲縣令陳公延爲鄕飲大賓﹐士大夫或遺以履襪﹐乃其生平所未有者也。或問翁於欲事若何﹖訝曰﹕何謂欲事﹖或言男女交合是也。乃掉頭曰﹕此事自六十以後不復有矣。其朴而寡知若此。明年遂卒﹐見《河渚筆記》。近日聞甫裏東六七里地名絞上﹐富室金氏有一媼﹐相傳爲嘉靖辛丑生﹐至庚寅春始下世﹐蓋百有十歲﹐值亂世而居荒村﹐風鶴頻驚﹐期頤尢爲難得。國初有周壽誼以上壽﹐特聞年一百十六歲﹐一時名流各贈詩以爲榮﹐然三人皆出昆產﹐豈玉峯佳气所鐘﹐山爲仁者壽非邪﹖。

吳乘竊筆

