閒窗括異志宋魯應龍海鹽縣本武原縣﹐在秦屬會稽﹐漢因之。《地理誌》云﹕故武原有塘官。《寰宇記》云﹕廣斥鹽田相望。《漢地理》﹕縣有鹽官。東出五里有武原﹐王莽攺爲展武縣。後陷爲湖﹝拓湖是也﹞﹐移於武原鄕﹐攺武原縣﹐後攺海鹽縣。漢安帝二年﹐又陷﹝當湖是也﹞﹐移故邑城爲故邑縣。又移於海塘﹐爲海塘縣。唐景云二年﹐屬蘇州。先天二年廢。開元五年復置。晉天福四年置秀州﹐遂屬焉。縣有向武原十八都十九都。然十八都分上下村。一在十八里堰下﹐與齊景交界﹔一在當湖﹐自湖首至界涇橋﹐與嘉興交界。以徳藏寺基及道院底籍都。十七都自有大易﹐十七都不應有二。況地理相接不同﹐不知何名。今止以上下十八都爲定云耳。當湖在今縣北五十里﹐南北十二里﹐東西六里。古老相傳﹕地初陷時﹐有婦人產一物﹐若蛟蜃狀。濯於水﹐遂陷一方﹐迆﹤辶裏﹥從東北去。今有泖港﹐直通太湖。昨得石刻﹐乃唐吳郡陸府君墓銘﹐葬於蘇州海鹽縣齊景鄕當湖。則當湖之名舊矣。或云﹕鸚鵡洲圖經不載﹐豈縣未陷曾有此湖耶﹖曩歲漁者於湖中獲一鐵鏈﹐長不計極﹐舟滿幾覆﹐懼而棄之。或云系蜃於此。自漢迄今﹐上下千餘年﹐湖日淺﹐土日增﹐聞有於其中仿佛見其餘趾。金山忠烈王漢博陸侯姓霍氏﹐吳孫權時一日致疾﹐黃門小豎附語曰﹕國主封界華亭谷﹐極西南有金山咸塘﹐湖爲民害﹐民將魚鱉食之﹐非人力能防。金山故海鹽縣。一旦陷沒爲湖﹐無大神護也。臣漢之功臣霍﹝某﹞也﹐部黨有力﹐能鎭之。可立廟於山。吳王乃立廟﹐建炎間建行宮於當湖﹐賜名。顯應尢著﹐鄕民祈禱輒應﹐部下錢侯尢爲靈著。王以四月十八誕辰﹐浙之東西﹐商賈舟楫﹐朝獻踵至。自入四月至中旬末﹐一市爲之鼎沸。聞有設祭於松柏間﹐祀其先亡﹐慟哭而反。謂之小嶽廟﹐廟中鐵鑄四聖﹐由海而來﹐至今見存。紹興間方臘叛﹐浙右驚恐。時魯氏居東武﹐家尙單微。潰卒之畱於蘇秀﹐奔走四出﹐村落居民大不安。魯氏家事眞武﹐極靈。因禱﹐謀遠遷以避難﹐神不許。未幾﹐潰卒將及境﹐忽空中有黑旗現﹐瞑霧四合。卒大恐﹐引去﹐閹境獲免。遂於市西建道院事之﹐至今有禱輒應。五顯靈官大帝﹐佛書所謂華光如來﹐顯迹婺源久矣﹐歲歲朝獻不絕。淳中鄕人病於涉遠﹐乃塑其像﹐迎奉於徳藏寺之東廡﹐建樓閣居之。祠之前素有井﹐人無汲者﹐自立祠後﹐人有汲其水飲之者﹐病輒愈。由是汲者﹐禱者日無虛焉。寺僧利其資﹐每汲一水則必令請者禱於神﹐得茭杯﹐吉﹐然後汲水﹐並以小黃旗加之上。自是請者日少﹐今亦不復驗矣。古老相傳﹕湖初陷﹐白沃史君躍馬疾走不及﹐遂駐馬以鞭指﹐得湖東南一角﹐水至不沒﹐因立廟。迨今此地獨髙。又云兄弟三人﹐一在沙腰﹐一在乍浦﹐皆稱白沃廟。徳藏寺本寶興寺﹐唐會昌元年置﹐光啟初廢。後唐淸泰中﹐鄕民丘邰卽故基新之。大中祥符攺今名﹐時攺寺爲宮﹐宮建炎復爲寺﹐寺有兩華亭﹐寺有水陸齋壇﹐往歲富民沈忠建。每設齋﹐施主虔誠則茶現瑞花。故花儼然可睹﹐亦一異也。東林施水院本定庵居士白蓮道場﹐寺有藏﹐歲久獘甚。住持僧智祥力鳩眾緣爲之﹐僅成規模﹐其中實無所有。始寺有轉藏﹐不問多寡﹐僧以一餅啖之﹐由是至者甚眾。人有病祟﹐必以東林藏轉之卽愈。蓋寺有神姓施﹐封護國公﹐爲之打供﹐僧徒得以濟。齊景鄕縣北四十里有廟在焉﹐圖宅號齊景公廟﹐一云未明大王。古老相傳﹕齊景公遵海而南﹐觀於轉附朝亻舞﹐曾遊於此﹐立廟於斯。舊有碑﹐今磨滅不存矣。唐貞元十四年﹐太子左贊善大夫吳郡陸使君夫人汝南縣君周氏墓志云﹕於嘉興縣﹐東界海鹽縣齊景鄕靑墩原西北塋。則齊景鄕靑墩之名舊矣。元丰末﹐秀州人家屋瓦霜後冰自成花﹐每瓦一枝﹐正如畫家所爲。折枝有大花如牡丹花葉者﹐細花如萱艸海棠者﹐皆有枝葉﹐無毫髮不具﹐𨿽巧筆不能爲之。以紙摹之﹐無異石刻。寶聖石佛院在嘉興縣東南﹐唐至徳二年於寺基掘得石佛四軀﹐至今見存。天聖中賜名寶聖﹐人但呼石佛寺﹝寶一作保﹞

。庚子歲夏旱﹐湖間可以通軌。有漁舟夜艤水滸﹐遙見有光燭。人意謂必窖藏﹐遂於中夜掘之﹐得磚一井﹐片長六七寸﹐兩首各有方竅相入﹐兩面皆有手掌紋﹐極細﹐宛然可見。不知此磚始於何時。竊意當時陶人手法爲之耳。兒童爭鬻於市﹐或取以爲硯﹐淸潤細膩可愛。余嘗得片磚﹐爲好事者取去。南林祖塋﹐髙祖宣羲之墓。嘗聞諸伯叔祖言﹕初營地時﹐髙祖頗明地理﹐將鑿池引水至墓之西南﹐夜夢一婦人請曰﹕妾有墓在正南所開池處﹐君戒役夫勿傷吾墓﹐當有厚報。次日果於其地得金數塊﹐遂用以營寺。至今其墓尙存﹐自建創以來將逾百年﹐林木塢竹視他處爲盛。丙午夏忽生雙筍數株﹐莫不嗟異﹐各有賦詠。然竟不成竿﹐亦無他應。豈物反常爲妖﹐卒以自斃云。光嚴庵正議之塋瀕湖占勝﹐爲一方冠﹐東南皆�湖﹐遠峯列如筆架﹐一塔屹於波心。文鋒挺立﹐登名仕版者世有其人﹐視他族爲最盛。淳間﹐忽樹間出煙一道﹐遠近莫不驚異。有細視之者﹐見其間有蠓蚋不可計﹐從樹中出﹐終日不絕。蓋此煙卽此所成﹐不知何異。湖心有地一方﹐立塔以按風水﹐人呼之曰按山。湖水彌滂﹐時盜多竄伏於此。由是守庵者不敢居﹐遂成荒蕪。其中有大穴如甕﹐下極空洞﹐巨蟒潛伏於內。時有人見之﹐或偃臥湖沙之側。近年有數道者居之﹐佛殿廊廡稍稍成緒﹐蛇亦不復見矣。余家舊有蛇穴於壁間﹐每春月﹐常有小蛇出沒﹐近歲稍少。又有一族人課僕鋤艸﹐忽聞地中有聲﹐入土尺許﹐有石板蓋覆甚固﹐啟之得缸﹐可貯數石米。其中皆巨蛇八九﹐奔走四出﹐急擊之﹐或死或竄去﹐竟不知從何而入也。意者必有異物﹐蓋不遇而變化云。陳山在縣東北四十里﹐髙八十一丈﹐周圍一十五里。有白龍湫顯濟﹐敷澤龍王廟。山頂有龍穴﹐深不數尺﹐春夏不涸﹐百姓遇旱則禱於穴﹐必有異物見。因取其水祀之﹐雨卽滂沛。又有龍母冢在焉﹐每歲常在七月多風雨﹐人謂龍洗墓云。陳山龍王廟後有觀音殿﹐曩年忽有兩石從半山斗墜而下﹐一從殿後壁滚入觀音座下﹐一墜殿之西。屋瓦無所損﹐不知從何而入殿中也。今二石尙存﹐亦可異。畱題者甚多。余乙卯歲到祠下﹐嘗賦詩於壁以紀其事。華亭縣北七十里有氵殿湖﹐山上有三姑廟。每歲湖中羣蛟競斗﹐水爲沸騰﹐獨不入廟中。神極靈異﹐寺僧藉其力以給齋粥﹐水陸尢感應。向年有漁舟艤湖口﹐忽見一婦人附舟﹐云欲到氵殿山寺﹐及抵岸﹐婦人直入寺去﹐舟中止遺一履。漁人執此履以往索渡錢﹐寺僧甚訝之﹐曰﹕此必三姑顯靈。因相隨至殿中﹐果見左足無履﹐坐傍百錢在焉。遂授漁人而去。嘉禾百詠云﹕神居陰陽護﹐尋�捍洪波。莫慮蛟龍怒﹐年來畏叱呵。徳藏寺前鐘乃銅所鑄﹐音極洪響。嘗見古老云﹕初鑄鐘時﹐有匠者云此鐘未可便扣﹐俟吾至六十里乃擊之。及旣去﹐方至新坊十八里寺僧遽扣之﹐匠人聞其聲嘆曰﹕聲止於此。今寺中鐘自新坊十八里外不復聞矣。怪哉﹗當湖酒庫有四聖廟在炊淘之後﹐立祠以來閱歲滋久。前後交承祀之﹐奉之甚謹。每一任初到﹐則上兩幡﹔旣解印﹐則復兩幡。酬神之庇﹐以爲定例。丙辰丁巳之間﹐有姑蘇姚承節﹝應瑞﹞者﹐董糟丘﹐將幡書徧於神祠中﹐然後取幡染爲黑色雜用。人無知者。及去任未數里﹐忽其子舟中爲神所憑﹐責之曰﹕我立祠福汝坊場久矣﹐新舊之幡皆我之物﹐安得擅取以爲兒服耶﹖及指其妾何人磨墨﹐何人折幡﹐歷道其所以。眾皆驚愕﹐姚懼﹐亟禱於神﹐許以謝過﹐其子遂蘇。伍子胥逃楚仕吳﹐吳王賜以屬鏤之劍自殺﹐浮其屍於江﹐遂爲濤神﹐謂之胥濤﹐人皆知之。今嘉興有胥山鄕﹐山髙一十五丈﹐周圍二里﹐舊經云﹕伍子胥伐邀﹐經營於此。《水經》云﹕子胥死於吳﹐吳人立祠江上﹐名胥山。杭州吳山亦名胥山﹐蘇州吳縣亦有胥山﹐則其名非一。今胥山鄕伍姓甚繁﹐亦謂之云古。《嘉禾志》﹕顧亭林庵中有忠烈公祠﹐近歲忽地裂數尺﹐中有風濤聲﹐以物探之﹐應手火起﹐至今尙然。華亭陸四官廟一名陸司空。元和初﹐有鹽船數十艘於廟前泊﹐夜中雨過﹐有光如火﹐或吐或吞。船人窺之﹐見一物長數丈﹐大如屋梁﹐口弄一團火﹐以竹篙抑之﹐驚入艸際﹐光遺在地﹐乃一珠徑寸。以衣裹之﹐光透出。乃脫褻服裹之﹐光始不見。後至揚州賣之﹐獲數萬緡。《輿地誌》﹕秦置海鹽縣﹐王莽攺爲展武縣﹐縣陷爲湖﹐湖中小山生柘樹﹐因以爲名。又云秦時有女入湖爲神﹐卽此祠也。荊公詩云﹕柘林著湖名﹐菱葉蔓湖濱。秦女亦何事﹐能爲此湖神。年年賽雞豚﹐漁子自知津。幽妖屈險阻﹐禍福易欺人。吳躍龍﹐余友吳宗禮﹝達之﹞之子也﹐乙卯與余友鄕舉同廊就試。是歲俱髮小薦﹐而躍龍實爲亞榜賦魁﹐實通榜詞賦之第八也。揭曉之夕﹐夢登七層寶塔。已及六層﹐止餘一層﹐欲上之間﹐忽見一人星冠云帔﹐若天尊像﹐叱曰﹕此雁塔也﹐汝何人輒登此﹗連步逐下﹐迆邐至塔外﹐遂坐其傍﹐驚而寤。及榜至﹐乃在七名之外。余親見其說。又有張湘亦以乙卯魁亞薦﹐揭曉兩夕前﹐夢人持巨﹛般虫﹜撲賣。湘一撲五錢皆黑﹐一錢旋轉不己﹐竟作字。一人曰﹕幾乎渾純及榜。乃爲小薦第一。功名前定不可彊求也如此。百宮眞武道院西廡一室有純陽眞人呂翁像﹐極端嚴﹐乃曾叔祖大中所創。道堂中塑像﹐道堂廢。遂移奉於此﹐頗著靈異。小兒有拜禱乞錢者﹐或於幾上及坐處得之﹐亦見其仙道變化之驗云。嘉興縣界移風鄕有魏四十道者﹐有妻有子﹐中年忽悟眞空﹐捨俗出家﹐修行齋戒甚至。鄕民敬之重之。淳丙辰冬﹐忽感疾﹐自度气血衰﹐不能起﹐呼同侶具湯沐更衣曰﹕大限到來﹐吾復何戀﹐各自珍重。遂跏趺奄然而逝。遠近聞者肩踵相摩﹐觀瞻嘆羨﹐凡兩日未定。淳甲申春﹐余館於沈氏書墊﹐因寓宿焉。一夕夢婦人著紅衣至其家廳廡下轎﹐無侍女﹐手執黃羅裙﹐直入其堂。旦與諸生言之﹐皆莫曉所謂。次夕方﹛堇﹜燈披閱卷帙﹐忽有人報街外鼓聲甚急﹐倉皇使人視之﹐乃市樓失火。煙焰燭天﹐眾力撲救﹐僅免延燎﹐止拽倒小屋數間。方知婦人之怪也。永興橋之西陸氏宅有大井﹐不知何年所鑿﹐面闊數尺﹐其深不可測﹐𨿽大旱不涸。其下可以轉篙﹐時時於其中有浮萍及破碎蒲帆浮起﹐不知何來。古老相傳云﹕此下通大海。豈海水伏流地中從此過耶﹖今爲富氏得之﹐正居堂之中﹐以板覆蓋甚謹。蓋防顚溺也。余家全盛時﹐以東廡爲書塾﹐其西南隅後爲居民王氏宅。王見其家每夜常有白衣人出現﹐意其爲祟﹐每夜防之。一夕持杖逐至竈側而沒﹐掘之得銀一瓶。人無知者﹐遂以此經營﹐他之﹐遂小康焉。又李園者以種圃爲業﹐初甚貧。一日揮鋤﹐忽糞土中有聲﹐掘得一甕﹐皆小金牌滿其中。李得之﹐遂轉而貨易﹐爲他人所發﹐聞於官﹐備極笞楚﹐半爲他人所得。今無復一存矣。嘉興貢院元是州學﹐今有采芹橋﹐泮水之舊規在焉。後遷學於鳳池坊﹐此地遂爲貢院。每舉終場幾二千人﹐荷笈而進者﹐隨子弟而入者﹐幾及萬餘人。然西廊之第三間極北﹐舉子常有爲魅所憑而至死者。或如貓而過﹐或如婦人﹐每一發喊則妖气愈盛。是以分案於其間者﹐多不欲就。前後所死非一。兵卒之宿於廊廡﹐往往夜見鬼物﹐甚至驚魘不醒。遂��救。丙午歲將赴舉﹐監試官忽夢有人自稱貢院將軍﹐云我死於此地﹐今得爲神。每舉子死於場屋者﹐皆我輩爲之。可立廟於西北隅事我﹐則免於是。明言於府以立祠焉。由是兩舉稍安﹐士人之就試者﹐莫不先期備金錢﹐禱以求陰庇。或云此地元爲勘院﹐徐明之亂﹐多鞠死於此﹐故遇呼喊三聲則出矣。嘉興縣西南六十步﹐《地誌》云晉歌妓蘇小小墓。今有片石在道畔廳﹐曰﹕蘇小小墓。徐凝《寒食詩》云﹕嘉興郭裏逢寒食﹐落日家家拜掃歸。只有縣前蘇小小﹐無人送與紙錢灰。資聖寺在海鹽縣西﹐本普明院。舊記晉將軍戴威捨宅爲寺﹐司徒王詢建爲光興寺。天禧二年賜今名。寺有寶塔﹐極髙峻﹐層層用四方燈點照。東海行舟者皆望此爲標的焉﹐功爲甚宏。有海濱業戶﹝某﹞與兄弟泛舟入洋口接鮮﹐風濤驟惡﹐舟楫悉壞﹐俱溺於海而死。其家日夕號泣﹐一夕夢其夫歸曰﹕我未出海時﹐先夢神告曰﹕來日有風波之厄﹐不可往。吾不信﹐遂死於此。初墜海時﹐彈指隨波已去數百里﹐神欲救我不可及。今在海潮鬼部中﹐極苦﹐每日潮上﹐皆我輩推擁而來。他佛事祭享﹐皆爲諸鬼奪去﹐我不可得﹐獨有資聖塔燈光明﹐功徳浩大耳。其妻因鬻家貲﹐入寺設燈願﹐次夕又夢夫來謝云﹕今得升一等矣。捍海塘凡十八條﹐自縣去海九十五里有望海鎭﹐歲久波濤衝嚙﹐盡爲洋海。紹興中﹐知縣陳﹝某﹞嘗於海塘五里建望月亭﹐殆今則亭基在水中﹐不可復見。每歲沙岸何止數尺﹐十八條捍海崗岸無一存者。縣治去海無三百步﹐而獨山一帶歲歲咸潮透入﹐可以曬鹵﹐耕種者苦之。前政史宰﹝卿﹞親督畚鐘﹐移入數百步﹐別築一塘謂古嶽。瓦盎及鐵劍役夫得之﹐以爲奇﹐舉手皆粉碎。秦始皇時有望气者言﹐東南有天於气。故東遊海上﹐所至埋金寶以厭勝之。今故邑近海居民多掘得古物。當湖南北十二里﹐東西六七里﹐東南則通故邑﹐西南則近海鹽﹐其東則廣戌﹐其北則華亭接境﹐舟楫便利無間斷﹐地迥村遠。《吳地誌》﹕昔有金牛糞金﹐村民臯伯通隨之﹐牛入山穴﹐鑿山而入。山頹﹐兄弟皆死﹐因名金牛。三山曾先生﹝陟﹞嘗寓館於陳氏﹐七載音信不通﹐夏屍靑衿俱歇﹐獨處一室。有道人自吳山來﹐謂之曰﹕於思鄕之切﹐何不少稱歸﹖陟曰﹕水陸三千里﹐幾時得到﹖道人剪紙爲馬﹐令合眼上馬﹐以水巽之﹐其疾如風。祝曰﹕汝歸不可久畱。須臾到家﹐門戶如舊。妻令入浴易新衣﹐陟曰﹕我便去。妻曰﹕才歸便去﹐何不念父母妻子乎﹖陟便上馬而行﹐所騎馬足折﹐驚寤﹐乃身在書館中。隨身衣服皆新制者﹐道人亦不見﹐惟畱一藥籃﹐中有一詩云﹕一騎如龍送客歸﹐銀鬃綠耳步相隨。佳人未許輕分別﹐不是仙翁豈得知。景徳禪院去縣五里﹐在城西門外之焚化院。昔有白毫髙數尺﹐民以爲祥﹐乃作寺。有白龍潭在寺前﹐以白龍穴於此﹐行人多漂溺﹐居人作塔埋金劍鎭之﹐後遂無害。今人謂之三塔灣寺﹐三伽藍順徳龍王也。淳熙大旱﹐知縣李伯時以攪龍事告太守﹐以長繩系虎骨﹐縋於龍潭中﹐遂得雨。取之稍遲﹐雷電繞廳﹐事亟﹐令人取之﹐乃止。上捨伯祖﹝巽﹞舊葬惹山﹐後忽卜兆於丁村﹐遂遷葬焉。其中紫藤蟠固棺上﹐或云﹕穴有紫藤﹐此吉徵也。遂斫藤遷之﹐自後其家浸衰。嘉禾北門有孩兒橋﹐橋欄四角皆石刻孩兒﹐因名之﹐不知何時所建。歲時旣久﹐遂出爲怪﹐或夜出叩人門戶求食﹐或於月夜遊戲於市。人多見之。一夕有膽勇者至夜密伺﹐果見其三二石孩兒徐徐自橋而下﹐遂大呼有鬼﹐以刀逐至其處﹐斫去其頭﹐怪遂絕。秀州子城有天王樓﹐建炎間金虜犯順﹐蘇秀大擾﹐將屠之。有天王現於城上﹐若數間屋大﹐兵卒望之怖懼﹐遂引去﹐一州之境獲免。及亂平﹐建樓西北隅﹐見今事之。有住庵僧王了因﹐事母至孝﹐母病危篤﹐日夜禱於所事韋天護法神。誠意感格﹐忽神降其身﹐作蠻語云﹕憫汝孝誠﹐故救汝母。教以藥餌﹐遂愈。自是﹐神常降之﹐言人休咎多驗﹐遠近趨之。一日有人請禱﹐僧不謹﹐神怒責﹐遂發狂不可止。索浴左右﹐不得已具湯﹐與之湯。百沸猶以爲冷﹐投於中﹐宛轉爲快。眾拜祈哀﹐神曰﹕姑薄懲之爾。遂免。及出浴﹐舉體略無少損﹐病亦愈。神不復降矣。紹興兵火之變﹐所在荒涼。盱眙有市人儲醬一甕﹐獲利已多。然貪心愈生﹐設計售僞﹐日以咸水及碎瓦屑炭煤之屬和之﹐所得十倍。一夕風雨﹐屋棟桁折﹐而夫婦正臥其下﹐皆壓死﹐甕亦破焉。而旁捨略無損動。何提刑詩云﹕萬僞何緣斗一眞﹐時間謾得面前人。生男種女多喑啞﹐果報元來必有因。可不信哉﹗盧十五﹐嘉興華亭人﹐所居修竹鄕。盧十五以捉鱉爲業﹐每捉鱉歸舍﹐與妻其活煮其鱉﹐然後出賣﹐每日如是。嘉泰二年壬戌四月十七申時﹐忽大風驟雨﹐雷電閃光﹐霹靂大震﹐盧十五並妻女三人皆死雷斧之下。嗚呼﹗黿鼉龜鱉水族中之靈物也﹐人豈可殺乎﹖盧十五之報亦可畏也。近有食鱉之人﹐心旣好食﹐又招賓友聚會而食﹐號團魚會﹐彼此以所食多寡爲勝負﹐殺生之念滋甚﹐罪報何逃﹐聞此可不戒哉﹗奉新縣村民縶牛於柱﹐將殺之。其鄰家子平時饕食﹐乘醉入觀﹐踞坐指屠者曰﹕速操刀﹐我欲肝肺生食﹐不宜緩﹐仍不可與他人也。語至再三﹐牛忽驤首怒目﹐直視此子﹐奮力掣索斷﹐直前徑觸之﹐穿其腹﹐戴之以走﹐過四十里不脫。鄕民及豪家子弟﹑僮奴極百餘人﹐槍杖叫噪﹐共往追逐﹐乃得其屍。嚴泰江行逢漁舟﹐問之﹐云﹕有龜五十頭。泰用錢十千贖放之﹐行數十步﹐漁舟乃覆。其夕乃有五十人詣泰門﹐告其父母曰﹕賢郎附錢五十千﹐可領之。緡皆沾濕﹐父母怪之。及泰歸﹐乃說贖龜之異。陳宏泰家富於財﹐有人假貸錢一萬﹐宏泰徵之甚急。其人曰﹕請無慮﹐吾先養蛤蟆萬餘頭鬻之﹐足以奉償。泰聞之惻然﹐已其償﹐仍別與錢十千﹐令悉放之江中。經月餘﹐泰因夜歸﹐馬驚不進﹐前視之﹐乃一金蛤蟆也。司法曾伯祖﹝行恕﹞卯角而孤﹐侍母徐氏就醫嘉興﹐畱精嚴僧捨。值徐明反﹐擾亂一州﹐止不屠僧。母子俯伏於寺之夾衡下﹐眾槍攢刺﹐命在須臾﹐默禱伽藍神資善興福明王﹐願脫刀兵之難﹐世世子孫不忘香火﹐果得免死﹐至今奉事於靈云祖塋。司法生主簿﹝果﹞﹐主簿生知縣﹝季穎﹞﹐相繼登科。巫家丘氏世事鄒法主﹐其家盛時﹐神極靈異。人有禱之者﹐能作人語﹐指其禍福﹐感應如響。家遂稍康。自後兄弟析居﹐神亦不復語﹐今其子孫尙以巫祝相傳不絕。去東湖三四里有村曰楊墩﹐左右皆楊其姓者。有楊四九者以養鴨爲生﹐數百爲羣﹐人有鬻之者﹐就令其打並。楊利於得錢﹐則每鴨必執其頸﹐碇以宛轉於地﹐立死﹐前後不知其幾矣。又得尋治之法﹐沃之以熱湯而气未絕﹐隨尋而身毛脫落。晚年得一疾﹐甚怪。每常浸浴缸中﹐妻孥頻頻添湯﹐極熱而不覺﹐皮膚皆浸成白折。又令人以足跟踏心﹐至今尙存﹐而家事索然矣。人以爲楊生活受鑊湯地獄報云。秀州魏塘村方通判乳媼周氏﹐臨安人﹐爲人朴直﹐自信不慮人欺。村民或從假貸﹐不問識不識﹐隨意與之。有蔡公者負最多﹐每督取﹐率托以他故。經數年﹐媼呼而責之﹐每以妄言答云﹕實負婆錢﹐累欲償﹐輒爲官事所蕩﹐願更寬﹐今歲如再背約﹐當爲八乳牝狗以報。未幾蔡死﹐而方家得一犬八乳。周媼常戲呼曰﹕汝是蔡公耶﹖卽掉尾而前﹐自是聞呼卽至﹐十年乃死。嘉興府徳化鄕第一都鈕七者﹐農田爲業﹐常恃頑抵賴主家租米。嘉泰辛酉歲﹐種早禾八十畝﹐悉以成就收割﹐囤谷於柴齊之側﹐遮隱無蹤﹐依然入官訴傷﹐而柴與谷半夜一火焚盡。壬戌歲秋﹐其弟鈕十二亦種早稻八十畝﹐藏谷於家﹐又且怨天尢地。忽日午間天宇昏暗﹐大風捲地﹐其家一火﹐灰燼無餘。嗚呼﹗鈕七﹑鈕十二欺官瞞人﹐天网恢恢﹐疏而不漏﹐亦可畏也。眉山主簿髙公有愛子眉郎﹐甚慧﹐不幸早夭﹐心甚悼之。公忽暴卒﹐復蘇﹐言至陰府﹐初爲二吏來召﹐引至一處如州城若官府所﹐俄見一人著道服﹐手持數珠而出。主簿熟視﹐乃其父也。責之曰﹕汝有不公當事﹐還曾知否﹖主簿曰﹕何事不公當也﹖父曰﹕斷遞鋪殺人事﹐不窮其理﹐以直爲曲﹐所以天奪汝愛兒眉郎﹐見亦在此﹐汝有陰騭﹐天未遽奪汝壽﹐汝今還世﹐切須事君則忠﹐事長則順﹐不可爲己營私﹐不可以直爲曲﹐戒殺戒淫﹐戒嗔戒怒﹐但依吾教﹐則盡天年﹐不然則壽祿皆削也。海鹽縣蔣十八居士﹑蔣念二孺人﹐日誦大乘﹐斷除嗜欲﹐一日洗漱更衣﹐燒香念佛﹐書頌而終。居士頌曰﹕這个幻身﹐四大合成。今日分散﹐各歸其根。諸幻旣滅﹐灰飛煙絕。如空中風﹐猶碧天月。旣無障礙﹐又能皎潔。一切永斷﹐無復言說。又云﹕直道而行﹐心不諂曲。四十年來﹐脫離嗜欲。惟闡大乘﹐朝讀暮讀。今朝擺手西歸﹐自有現成果足。蔣孺人頌曰﹕看過蓮經萬四千﹐平生香火有因緣。西方自是吾歸路﹐風月同乘般若船。江南平建州有大將余洪敬妻鄭氏有絕色﹐爲亂兵所獲﹐獻於裨將王建峯﹐遇以非禮﹐鄭志不可奪﹐脇以白刃不屈。又命引所掠婦人﹐令鄭殺以食之。謂鄭曰﹕汝懼乎﹖曰﹕此身寧早充君庖﹐誓不可以非禮污我。竟不忍殺﹐以獻大將軍查文徽﹐將以薦枕。鄭大罵曰﹕王師弔伐﹐義夫節婦﹐宜加旌賞。王司徒出於卒伍﹐固無足怪﹐君侯知書﹐爲國上將﹐乃欲加非禮於一婦人以逞欲乎﹖願速見殺。查大慚﹐求其夫而付之。鄭氏節義凜凜﹐二將虎狼﹐終不敢犯。婦人之淫奔無恥者視此獨不面乎﹖華亭人黃翁﹐世以賣香爲業。後徙居東湖楊柳巷﹐世以賣香爲生。每往臨安江下收買甜頭﹐歸家修事爲香貨賣。甜頭者﹐香行俚語也﹐乃海南販到柏木及藤頭是也。黃遂將此木斷截挑棺﹐如箋香片子﹐與蕃香相和﹐上甑內蒸透﹐以米湯調合墨水﹐用茆帚蘸墨水就甑內翻灑﹐此香徧斑﹐取出攤幹﹐上市貨賣。淳熙年間﹐黃翁一日駕舟欲歸華亭﹐畱東湖湖口﹐泊船而宿﹐候曉卽行。湖口有金山大王廟﹐靈威人皆敬畏之。是夜三鼓時﹐忽一人扯起黃翁﹐連拳毆之﹐謂曰﹕汝何作業造罪﹐貨賣假香﹐可速去來。過更時許﹐方得蘇醒。次日抵捨﹐病月餘而斃。一夕﹐其妻黃嫂夢至陰府﹐見二鬼以沸湯兩桶洗一罪人﹐鬼遂叱黃嫂曰﹕婆子﹐此汝之夫黃某也﹐在世貨賣假香﹐今受此報﹐汝今回世﹐說與諸子﹐速攺此業。黃嫂寤﹐悲泣言及諸子﹐卽飯僧修設功徳﹐追救其夫﹐遂攺業別爲生理。海鹽縣倪生每用雜木碎М炒磨爲末﹐號曰印香﹐發販貨賣。一夜燒薰蚊虫藥爆﹐少火入印香籮內﹐遂起煙焰﹐事急﹐用水澆之。傍有切香﹐亦見焚煆﹐又用水澆之。磨上印香又燃。倪見火勢難遏﹐卽欲出戶逃命﹐柰何徧室煙迷而不能出避。須臾﹐人屋一火而盡。嘉興府周大郎每賣香時﹐才與人評值﹐或疑其不中﹐周曰﹕此香若不好﹐願出門當逢惡神撲死。常以此誓爲詞。淳年間﹐忽日過府後橋﹐如逢一物絆倒。眾卽扶持﹐气已絕矣。嗚呼﹗世人焚香﹐誠欲供養三界十方賢聖﹐黃翁﹑倪生與周大郎者﹐乃以廢木爲眞﹐觸穢神祗﹐豈得不遭誅戮哉﹗有人好道﹐不知其方。朝夕拜一枯樹﹐輒云乞長生。如此二十八年不倦﹐一旦木生紫花﹐甘津如密﹐食之卽仙去。黃覺旅捨見道士共飲﹐舉杯之際﹐道士以箸蘸酒於案上寫呂字﹐覺悟其爲洞賓也﹐遂肅然起敬。道士又於袖中出大錢七﹑小錢三﹐曰﹕數不可益也。又與藥寸許﹐歲旦以酒磨服之﹐可終歲無疾。如其言至七十餘﹐藥亦盡。作詩云﹕牀頭歷日無多了﹐屈指明年七十三。於是歲卒。陳元植好積陰徳﹐禽鳥悉蒙其惠。每食﹐髙原之上百鳥飛鳴就食。一夕夢緋衣人曰﹕汝有陰徳及物﹐壽本不逾四十﹐延至九十九﹐無疾而終。周世宗毀銅佛像﹐曰﹕佛教以頭目髓腦有利於眾生﹐尙無所惜﹐寧復以銅像爲愛乎﹖鎭州大悲銅像甚有靈應。擊毀之﹐以斧鉞自胸破。其後世宗北徵﹐疽發胸間﹐咸以爲報應云。李主簿夜泊舟﹐臨舷濯足﹐忽有物在水中掣其足﹐眾力救之﹐李號呼曰﹕痛徹心骨﹐不可忍﹐吾寧死也。遂隨入水﹐明日求其屍﹐不獲。晉周興死而復生﹐言天帝召見﹐升殿仰視﹐雲气紫鬱鬱然。天帝面方一尺﹐問左右曰﹕是張天帝耶﹖答曰﹕上古天帝久已聖矣﹐此近曹明帝耳。李舟之弟患風﹐或云蛇酒治風。乃求黑蛇﹐生置甕中﹐醞以曲ろ﹐數日蛇聲不絕。及熟﹐香气酷烈﹐引滿而飲﹐斯須之間化爲水﹐惟毛髮存焉。茅山有村兒牧牛﹐洗所著汗衫﹐曝於艸上﹐牛食艸之際﹐並食其衫。疑鄰兒竊之﹐其父怒曰﹕生兒爲盜﹐將安用之﹗卽將兒投於水中。鄰兒稱冤呼天﹐才出水﹐父復投之。俄大雷雨震死其牛﹐汗衫自牛口中出。錢處士嘗見一人﹐謂曰﹕爾天罰將及﹐可急告謝其人﹐曰﹕某平生無過﹐但昨日飲食不如意﹐棄於溝中。錢曰﹕是也﹐可急取食之。乃以水沃去其穢﹐俄雷電大震﹐錢曰﹕急﹐並穢食之。雷電果息。惠州一娼震死於市﹐脇下有朱書云﹕李林甫以毒虐弄權﹐帝命震死此女﹐蓋偃月公後身也。元和六年六月某日。金蠶﹐蠶金色﹐食以蜀錦﹐取其遺糞置飲食中﹐毒人必死。喜能致他財﹐使人暴富﹐遣之極難﹐𨿽水火兵刃不能害。多以金銀藏篋﹐置蠶其中﹐投之路隅﹐人或收之以去﹐謂之嫁金蠶。臨江軍惠歷寺﹐初造輪藏成﹐僧限千錢則轉一匝。有營妓喪夫﹐家極貧﹐念欲轉藏以資冥福。累月辛苦﹐求捨隨緣﹐終不滿一千。迫於貧乏﹐無以自存﹐且嫁有日矣﹐此心眷眷不能已﹐乃攜所聚之錢﹐號泣藏前﹐擲錢拜地﹐輪藏自轉﹐闔寺駭異。自是不復限數矣。有趙小子納涼水濱﹐見行賈掬水灌漱﹐俯身潭上﹐一鬼自潭引手至項上﹐三進三止。趙叫呼﹐鬼卽隨沒。賈曰﹕頭髻中有少雄黃辟邪之效也。南陽人侯慶有一銅像﹐欲賣牛妝金色﹐偶有急事﹐他用久矣。一夕慶妻忽夢像曰﹕卿夫妻負我金色﹐久不償﹐今取卿兒醜以償金色。至曉兒醜有病﹐像忽有金色﹐光照四鄰﹐皆來觀焉。零陵太守有女﹐悅父書吏﹐無計得偶。使婢取書吏所飲餘水飲之﹐因有娠﹐生一男。數歲太守莫知其所從來。一日使是男求其父﹐兒直入書吏幄中﹐化爲水。父大驚﹐問其女﹐始言其故。遂以女妻之。有人好餐羊頭﹐嘗晨出﹐見一羊頭人身﹐衣冠甚偉﹐曰﹕吾未位之神也﹐其屬在羊。爾食羊頭甚多﹐故來取汝。若輟食則已﹐不然吾將殺汝。其人懼﹐不復食羊。雷州西有雷公廟﹐百姓歲納雷鼓車。人有以黃魚與彘肉同食﹐立遭雷震。每大雷﹐人多於野中掘得﹛石﹜石﹐號雷公墨﹐光瑩如漆。婺源公山二洞有穴﹐咸通末有鄭道士以繩縋下百餘丈﹐傍有光﹐往視之﹐路窮水阻。隔岸有花木﹐二道士對棋﹐使一童子剌船而至﹐問欲渡否﹐答曰﹕當還。童子回舟去。鄭復攀繩而出﹐明日穴中有石筍塞其口﹐自是無復入者。終南山中有一人﹐身無衣服﹐徧體生黑毛﹐飛騰不可及。爲獵人所得﹐言秦宮人﹐避亂入山﹐有老翁教食松實。初甚苦澀﹐後稍便之﹐遂不饑。獵人以谷食之﹐初聞甚臭﹐吐逆數日乃安﹐身毛脫落﹐漸老而死。朱師古﹐眉州人﹐年三十時得疾不能食﹐聞葷腥卽嘔。用火鐺旋煮湯沃淡飯﹐數數食之﹐醫莫能治。史載之曰﹕俗輩不讀醫經而妄欲療人﹐可嘆也。君之疾正在《素問經》中﹐名食掛。凡人肺六葉﹐舒張如蓋﹐下覆於脾﹐子母气和則進食﹐一或有戾則肺不能舒﹐脾爲之蔽﹐故不嗜食。《素問》曰﹕肺葉雋熱掛。遂授一方﹐買藥服之﹐三日聞人食肉甚香﹐取而啖之﹐遂愈。歐陽文忠公慶曆末水宿采石渡﹐舟人鼾睡﹐漸至月黑﹐公滅燭方寢﹐微聞呼聲曰﹕去來。舟尾答曰﹕有參政船宿此﹐不可擅去﹐齋料幸攜至。公私念曰﹕舟尾逼浦﹐且無從人﹐必鬼也。通夕不寐﹐五鼓聞岸上獵獵馳驟聲﹐舟尾曰﹕齋料幸見還﹐且行。且答曰﹕道場不淸淨﹐無所得而歸。公異之。後日遊金山與長老瑞新語﹐曰﹕某夜有施主設水陸攜室人至﹐方拜忽思臥﹐少頃乳一子﹐俄腥風滅燭﹐一眾盡恐。乃公宿采石之夜也﹐公後果參大政。蔡元度適余杭﹐舟次泗州﹐僧伽吐光射其舟﹐萬人仰瞻。有按呈露士大夫知元度不起矣﹐至髙郵而沒。世言元度乃木義後身云。有人得靑石﹐大如磚﹐背有鼻﹐穿鐵索﹐長數丈﹐循環無相斷處﹐海商見之﹐以數十千易之﹐云此協金石。垂於海中﹐經夕引出﹐上必有金。西域胡僧咒人能生死﹐太宗令壯勇者試之﹐如言而死﹐如言而蘇。傅奕曰﹕此邪法也﹐邪不犯正﹐若咒臣必不行。召僧咒﹐奕初無所覺﹐胡僧自倒﹐更不復蘇。天復中隴右大饑﹐其年秋稼甚丰﹐將刈之間﹐太半無穗。有就田畔鼠穴求之﹐所獲甚多﹐於是家家窮穴﹐有獲五七斛者。相傳謂之劫鼠倉﹐饑民皆出求食﹐濟活甚眾。夷陵有陰陽石﹐陰石常潤﹐陽石常燥﹐旱則鞭陰石﹐雨則鞭陽石﹐皆應。韋思玄求煉金術﹐一日有居士辛銳來謁﹐病癰﹐潰血且甚﹐韋方會客﹐居士遂溺於筵上﹐客怒皆起﹐銳亦告去﹐忽不見。視其溺乃紫金液﹐光彩燦然﹐客有解者曰﹕辛屬金﹐兌西方屬金﹐銳其金精乎﹖南海小虞山有鬼母﹐一產千鬼﹐朝產之﹐暮食之。今蒼梧有鬼姑神是也﹐虎頭龍足﹐蟒目蚊眉。荊南都頭李遇病困﹐攝至陰府﹐有一先物故者曰﹕常侍安得來﹖此鄕有一人云進到李遇��﹐見妻子環泣身下﹐臥一晝﹐人號替代云。王洙避暑神廟﹐見一老人佗背﹐及肋有搭﹐曰處﹐明日視之﹐乃橐駝也。昨夕所見豈其精耶﹖

