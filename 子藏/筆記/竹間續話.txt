竹間續話

﹝民國﹞福州郭白陽撰

《竹間續話》序

吾閩省會郭氏﹐代有名賢﹐且貴顯。而與吾家世通姻好﹐族中聞人亦多與吾先人爲講道修學之友。予少負笈宣南﹐回裏後﹐就婚螺江陳氏。越數年﹐始識郭子白陽。蓋白陽婿於吳﹐其外姑爲余妻之姑﹐以是過從無間日。白陽篤學嗜古﹐以其先世蒹秋前輩著有《竹間十日話》﹐歲久代易﹐益多可紀。公餘﹐遂纂次《竹間續話》四卷﹐予受而讀之﹐狂喜累日。白陽好聚書﹐尢好鈔書。於鄕先進著述﹐恆重價羅致﹐見可喜者則按日錄之不少怠。丁丑﹐與餘同供職閩省府﹐府圖書館儲有本省省﹑府﹑縣誌十數櫥﹐人多以土苴視之﹐白陽則津津焉致力其中。迄今館中借書卡片﹐白陽之名尙爛然也。則白陽聚書﹑讀書﹑鈔書﹐若是其勞且勤﹐宜乎著述有成。是篇搜輯宏富﹐蔚然大觀。昔陳欣時節亭專抄明季遺書﹐不下數十種﹐錢警石《曝書雜記》謂若排比成書﹐亦談氏《國榷》之亞。今白陽以閩人輯閩事﹐擷英捃華﹐益之以已之述著﹐以視節亭﹐其成就爲何如耶﹖𨿽然﹐余於此重有感焉。白陽以貴介子﹐席丰腆之後﹐不與裘馬翩翩者相追逐﹐顧獨耽於故鄕文獻﹐而從事撰修。又余放蕩頹廢人也﹐白陽不鄙棄而加厚﹐復以序言見囑。毋乃以余亦日鉆於故紙之中而以嗜痂視之乎﹗此後升平有日﹐使吾二人亦如吾兩姓先人故事﹐得共同策勵學業﹐紹述先芬﹐暇則各出所作而共同商訂﹐則其可喜者又當如何耶﹗

民國二十八年八月十日閩侯林家溱序

《竹間續話》卷一

福州郭白陽撰

惠安鄭半村祐善鼓琴。聞粵中有寡婦善《孤舟操》﹐乃至粵﹐屋比鄰月餘。得聞其音﹐卽按節譜之以歸。後遊金陵﹐嘗於月夜揮弦。名妓馬湘蘭竊聽之﹐忽止不彈。曰「有鄭衛音﹐何也﹖」湘蘭再拜乞授業。半村終以湘蘭爲教坊中人﹐不傳之。李卓吾以半村琴與吾野畫﹐稱爲惠安雙絕。

莆陽陳師召音在京師﹐酷貧。所居與顧侍郎淸相比。常於墻上作輪竿﹐以便投詩。名曰「詩鉤﹐」詞林相傳爲佳話。弘治間﹐師召與李西涯諸名公最善。西涯嘗得名馬以贈之﹐師召騎入朝﹐歸至門。成詩二章。怪而還其馬﹐西涯問故。師召曰「吾舊所乘馬﹐朝回必成六詩﹐今馬只成二詩﹐非良也。」西涯笑曰「馬以善走爲良﹐此固非良耶﹗」師召唯唯﹐復騎而去。

余旬《徐五傳》云﹕徐英﹐字振烈﹐侯官人。寓常丰裏﹐里人呼之曰徐五。孓然一身﹐膂力絕人。爲雇工﹐擔谷上常丰倉﹐以糊其口。日晡則洗足﹑散發﹐讀書賦詩﹐自歌自哭﹐數年不攺﹐漸有知之者。曹雁澤先生聞而徒步訪之﹐鐍戶不能見。見破屋間柴門不正﹐題聯曰「問如何過日﹐但卽此是天。」歸而遇諸途﹐旁人指之曰「此短衣敝履﹐髙視闊步者﹐卽公所欲見之擔夫徐五也。」先生喜而揖之﹐攜手再至其寓。拂艸榻略坐﹐銼上無煙。以殘竹支幾﹐幾上頑劍粗硯各一﹐敗筆兩枝﹐《春秋三傳》《管子》《司馬法》《史記》《漢書》《荀子》《董子》《越絕》《括地誌》等書﹐殘缺零亂﹐不及四十冊。於每冊空白處﹐則皆所作詩歌﹑古文也。先生因彊之同至石倉園﹐並攜其雜稿以行。爲具衣巾﹐延之上座。梓其詩於《十二代詩選》。無何﹐流寇李自成陷都門。雁澤先生以裏居孤臣殉節。振烈乃伏屍哀哭﹐自咬其舌﹐噴血數升﹐越三日亦絕命。士爲知己者死﹐徐五固人傑哉﹗按﹕曹能始先生﹐字雁澤﹐其父曹極乃洪江賣餅者也。相傳先生爲塔江鯉魚精。甲申之變﹐徐五攜只雞鬥酒﹐徑造先生西峯裏第﹐排闔而入。見先生﹐驚曰「吾辦此奉祭耳﹐何尙在耶﹖」先生遂拜而就義焉。後數日﹐人見溪中有浮屍﹐著素衣冠﹐識者以爲卽徐五也。先生風流爾雅﹐末明死節﹐尢爲閩人欽仰。不解當時何以有「帷薄不修﹑貪鄙成性」之語。又閱諸生吳子敬詩云「崛起巍科最盛年﹐談詩談藝復談禪。漫誇梨棗虛名盛﹐無柰桑楡晚節堅。當戶桂蘭難自畫﹐出墻花柳伴誰眠。生平慧業銷沈盡﹐玉漏更籌但數錢。」似此言非出無因。

方苞《望溪集》云﹕崇禎間﹐余中丞集生與譚友夏結社金陵。適黃公石齋來遊﹐與訂交﹐意頗洽。黃公造次必於禮﹐諸公心向之而苦其拘也﹐思試之。妓顧氏﹐國色也。聰慧通書史﹐撫節按歌﹐見者莫不心醉。一日大風雪﹐觴黃公於氏園﹐使顧佐酒﹐公意色無忤。而諸公更勸酬﹐劇飲大醉﹐送公臥特室。榻上枕﹑衾﹑茵各一。使顧盡弛褻衣﹐隨鍵戶。諸公伺焉。公驚起﹐索衣不得﹐因引衾自覆焉。而命顧以茵臥。茵厚且狹﹐不可轉﹐乃使就寢﹐顧遂暱近公。公徐曰「無用爾」﹐側身向內﹐息數十轉﹐卽酣寢。漏下四鼓﹐覺﹐轉面向外。顧佯寢無覺﹐而以體傍公﹐公俄頃﹐酣寢如初。詰旦顧出﹐始具言其狀。且曰「公等爲名下士﹐賦詩飲酒﹐是樂而已矣。爲聖爲賢﹐成忠成孝﹐終歸黃公。」及明亡﹐公系於金陵。在獄﹐日誦《尙書》《周易》。數月﹐貌加丰。正命之前夕﹐有老僕持鍼綫向公而泣曰「是我侍主之終事也。」公曰「吾正而斃﹐是爲考終。汝何哀﹖」故人持酒肉與訣﹐飲啖如平時。酣寢達旦﹐盥漱更衣﹐謂僕曰「曩某以捲索書﹐吾旣許之﹐言不可曠也。」和墨伸紙作小楷﹑次行書﹑幅甚長﹐乃以大字竟之﹐加印章。始出就刑。其捲藏金陵某家。顧氏自接公﹐時自懟﹐無何歸某官。李自成破京師﹐謂夫﹕「能死﹐我先就縊。」夫不能用﹐語在縉紳間一時以爲美談焉。按﹕石齋先生道周﹐善書法﹐尢以絕命詞爲最。初﹐唐王正位﹐先生以大學士督師衢州﹐兵敗被擄﹐至白下﹐有門人傅對揚者﹐始終隨侍。至臨刑日﹐先生出紙錄獄中詩三十首﹐系以跋﹐紙系髙麗﹐橫徑尺餘﹐直徑倍之。臨刑時猶置懷中﹐對揚收先生屍﹐得之。嗣﹐對揚亦殉難。迨淸咸豐間﹐王壯湣公有齡撫浙﹐酷嗜書畫。客有以萬金購此紙餉公者。公喜極﹐就署建樓庋之﹐名曰「黃樓」。未幾﹐太平天國陷杭州﹐知公淸白﹐戒下「勿取撫署物﹐違者斬」。渠師入署﹐公已殉難。卽將遺物封識﹐覓其家還之﹐並加禮葬。探公懷﹐得此紙﹐知爲公生平所珍愛者﹐遂並歸焉。歷傳數世不失。先生夫人蔡玉卿氏石潤能詩﹐書法學先生﹐造次不能辧。尢精繪事﹐嘗作《瑤池圖》遺其母太夫人﹐又有花卉十種﹐工致生動﹐每幅有四言絕句。末題「石道人命石潤蔡氏寫。」後此畫歸趙氏小山堂。

翁正春先生天啟間乞歸﹐年已逾七十﹐母逾百歲。率子孫奉觴上壽﹐鄕裏艷之。世傳先生公車至蘇州﹐缺資斧。有妓贈之金﹐先生感之﹐許以歸娶。及登第﹐負約﹐枉道而歸﹐妓死焉。有閩人自蘇歸﹐妓附舟至洪塘﹐入先生宅。先生適假寐﹐見之﹐驚覺。內人突以公子昏迷欲死狀報。先生急入抱之﹐逾日而逝﹐竟無嗣﹐以爲薄倖之報。後梨園竟有編成劇本者﹐先生之子孫百十人持械向劇場哄打﹐一時無敢再演者﹐久復如故。余考先生由教官大魁﹐年已四十餘﹐劇之誣蔑鄕賢﹐固不待辯﹐又至今戲班尙有演《金雞山》全部者﹐謂先生初擇金雞山一吉穴﹐爲洪塘民林子致祖地。先生欲以勢得之﹐林無如何﹐至停其祖棺以待。適以小經紀到蘇州﹐頗獲利。有士人潘得隆者﹐貧甚﹐不能上公車。林遇諸飯肆﹐約爲兄弟﹐資之北上﹐潘捷南宮。後官至吾閩巡撫﹐林以前事訴之。潘令擇日營葬﹐而率城中文武各官及期同蒞謁祭。先生坐視﹐不敢理之﹐云云。兩者均爲不經之談﹐其科自有鎭閩將軍一人﹐其繆可想﹐司枋者亟當禁之也。

《施愚山集》載﹕林茂之窮老金陵﹐《冬夜詩》云「老來貧困實堪嗟﹐寒气偏歸我一家。無被夜眠牽破絮﹐渾如孤鶴入蘆花。」夏又無帷帳﹐或遺之﹐則舉以易米。予謂﹕「暑無病於寒無氈﹐君能守之﹐當爲作計。」處士笑曰「願守之以虎。」客皆絕倒。予在豫章﹐爲寄紵帳﹐書絕句其上。屬同志者各題一幅﹐不問知爲林先生物﹐卽物之墨守可也。詩曰「北窗髙臥豈知貧﹐料理偏愁白髮人。紵帳親題林處士﹐艸堂長伴百年身。」按﹕茂之名古度﹐福淸人﹐父春元﹐皆名詩人也。爲人慷慨﹐重然諾﹐篤於老友。惜其遇皆窮。僑寓金陵乳山﹐年八十﹐常紉一萬曆錢於衣帶間。吳野人賦《一錢行》贈之。

退庵《金石書畫跋》云﹕洪承畯﹐南安人﹐承疇弟。爲諸生﹐有逸才。當承疇鼎盛時﹐承畯獨閉關深山中﹐親友罕見其面。一日﹐爲承疇所逼見。承畯立山門外﹐拱手曰「兩朝元老」﹐承疇鞫躬﹐赧然曰「一代罪人」﹐卒不能盡懇款而去﹐外間傳爲口實。按﹕承疇﹐萬曆進士﹐官至薊遼總督。與淸軍戰於松山﹐兵敗被執。明帝以承疇殉國﹐予祭十六壇﹐承疇亦自分必死。淸百計勸之﹐遂降。淸初﹐開國規制多承疇所定。有說終淸之世﹐滿人不中狀元。漢女不入淸宮﹐爲承疇降淸之條件。尙顧及民族之念矣﹗承畯﹐字林士﹐號紫農山人﹐善花卉﹐比白陽而點綴卻工﹐較南田而蹊徑自別。蓋寓勾染於寫意者也。

侯官許氏﹐世以工詩畫名。閨閣亦嫻翰墨﹐風流儒雅﹐一時稱盛。許豸字玉史﹐崇禎進士﹐歷戶部郎。有《春及堂詩》四卷。豸生二子﹕長友﹐字有介﹐號甌香﹐善畫竹﹐有逸致。小竹仿管仲姬﹐姿態尢佳。《有米友堂集》四卷。次賓﹐入淸順治辛卯舉孝廉﹐官至禦史。相傳友以弟賓應淸試﹐恥之。賓亦內疚。同居出入﹐不敢過友所居之拜雲樓。於樓下特鑿便門以出入。友子遇﹐字不棄﹐號眞意﹐又號月溪。受詩於漁洋﹐得其宗派。善畫松石﹐兼工梅竹﹐有《紫藤花庵詩鈔》一卷。遇生六子﹐長名鼎﹐字伯調﹐雍正間舉人﹐有《梅崖集》《少少集》《刺桐紀遊》﹐工書畫。鼎子良臣﹐有《石泉詩鈔》《影香窗存稿》。遇第四子均﹐字叔調﹐號雪村﹐康熙戊戌翰林﹐有《玉琴書屋詩鈔》。均生三子﹕長雍﹐次藎臣﹐有《客遊艸》﹐三王臣﹐字思恭﹐號陶瓶﹐亦工詩畫。乾隆五十年以七世同居﹐賜「海國醇風」。著有《陶瓶集》《多佳樓詩鈔》。子二﹐長作霖﹐有《桐花書屋詩鈔》。次作屏﹐號畫山﹐乾隆癸卯經魁﹐有《靑陽堂文集》《拜雲樓詩集》。許氏家有「篤敍堂」額匾﹐爲華亭董其昌所題﹐今尙在。又楊雪滄《冠悔堂書目》有抄本五﹐許合集二冊。《篤敍堂許氏集》七冊﹐久訪之不獲。

永福黃莘田先生任﹐初學書於林鹿原﹐後長洲汪退谷授以筆而書益工。先生無俗吏態﹐因爲上官不喜﹐以縱情詩酒被劾﹐卽以劾語飲酒賦詩﹐不理民事。奉旨革職﹐自旌其舟歸。築「十硯齋」於會城光祿坊﹐與其侍兒金櫻﹑長女淑窕﹑次女淑畹唱和其中。眞有雅入⑴深致。聞先生之令四會也﹐過蘇子美滄浪亭﹐張《西湖雜詩十四首》於壁。江浙諸名士聚觀之﹐首唱曰「刺史笙歌學士禪﹐倪迂楊鐵竹枝篇。只今耆舊無新語﹐風月銷沈四百年。」怒而詈曰「何物縣官﹐狂言乃爾」。旣復唱曰「畫羅紈扇總如雲﹐細艸新泥簇蝶羣。孤憤何關兒女事﹐踏靑爭上嶽王墳。」乃曰「有此俊詩﹐饒他目中無人。」又先生有《詠楊花》詩曰「行人莫折柳靑靑﹐看取楊花可暫停。到底不知離別苦﹐後身又去作浮萍。」江淮間咸相傳誦﹐目爲「黃楊花」。時先生方應京兆試﹐下第南歸。資斧告絕﹐不得已往謁吳仲允。名晟﹐山陽人二人初未相識也﹐仲允曰「君卽賦楊花永福黃詩人耶﹗望子久矣。」商之夫人﹐舉釵環付質庫﹐得金百兩﹐爲償舟中逋。居久之﹐資送歸閩。是先生詩膾炙四方﹐不獨傾倒閩中已也。余曾於舊家贈其墨迹一幀﹐行書蒼老﹐題詩云「堂堂八十有三年﹐猿鶴沙虫幾萬千。老尙退藏如處子﹐病還狡獪作頑仙。身遊汗漫無邊界﹐手卷咿唔未了編。休笑龍繩才夢醒﹐有人求夢不曾眠。」下書「八十有三自壽作﹐乾隆乙酉十二月十一日香艸老人任」。有「黃任之印」﹑「莘田」兩章。上端有「古歡堂」長方章。按﹕先生卒年八十六﹐是詩爲《秋江集》所遺。其墓在西門外丞相坑﹐荒蕪不堪。墓碣猶可辧﹐爲仁和許某所書﹐曰「淸敕授文林郎﹑四會知縣﹑重宴鹿鳴﹑十硯老翁黃公壽藏。」

沈歸愚選《國朝詩別裁》﹐其義例凡見存者不錄。而黃莘田先生詩獨選焉。孟瓶庵先生嘗致莘田書云「歸愚選先生詩﹐固以爲六十年前旗亭傳唱﹐必已超埃而遊閶闔﹐詎知綠鬢婆娑﹐尙抱膝長吟於烏山白水間也。」傳者頗以爲笑。

侯官蕭長源先生震﹐康熙間以禦史巡鹽兩淮﹐歸至仙霞嶺。耿精忠使人遺以錦蕃步障﹐廣可數畝。先生故豪侈﹐得障卽大徵菊部﹐畱連數日。精忠變﹐爲所害﹐籍其資得三十萬﹐環首於烏石山之鄰霄臺。先是﹐先生倡議修復道山﹐建鄰霄臺﹐勒百字碑紀之。並書臺柱一聯云「但願桑麻成樂土﹐不妨詩酒上鄰霄」。至是有人易「詩酒」爲「屍首」。謝古梅閣學登鄰霄臺弔先生詩﹐所謂「荒臺艸木千年恨﹐樂土桑麻一夢中」是也。先生著有《道山紀略》﹐述烏石山事迹頗詳﹐傳本甚罕。

孟瓶庵先生超然﹐家世寒微。封翁充藩署茶役﹐而醇謹有士風。先生每外出會文﹐日未晡。封翁必篝燈俟於門﹐先生知之﹐後輒不待晡而歸。及聯捷進士﹐入翰林﹐歷四川督學。而封翁猶及見。先生負紳耆重望﹐爲世所矜式。道光間陳恭甫編修壽祺主修《福建通誌》﹐或有欲沿《宋史》之例﹐立「儒林」﹑「道學」二門。編修謂「儒林」可以包「道學」﹐不必復立「道學」之名﹐毅然刪之。時梁芷林中丞章鉅假居裏中﹐謂「道學莫盛於宋﹐亦莫盛於閩。此在他史可無﹐而在宋史則應有﹐在他志可無﹐而在閩志則應有﹐不可刪也」。編修曰「然則本朝何人可稱道學﹖」中丞曰「如瓶庵先生者﹐優入之矣」。此𨿽兩氏意見各歧﹐然而先生文學﹐固爲儒林所宗也。

嘗閱小說﹐有《包公案》《施公案》者﹐梨園每以演戲。施公卽晉江施公世綸也。《郎潛紀聞》載﹕公當官實廉彊能卹下。初知江南泰州﹐值淮安下河被水。詔遣兩大臣蒞州督堤工。從者驛騷閭裏。公白其不法﹐治之。湖廣兵變﹐援剿官兵過境﹐沿途攘奪。公具芻以應﹐而令人各持一挺⑵﹐列而待﹐有犯者治之﹐兵皆斂手去。守揚州江寧﹐所至民懷。以父憂去﹐乞畱者萬人﹐不得請。乃人投一錢﹐建雙亭於府衙前﹐名「一文亭」。累遷督漕運。奉命勘陜西災。全陜積糧多虛耗﹐而西安鳳翔爲甚﹐將具疏。總督鄂海以公子知會寧也﹐微詞要挾。公笑曰「吾自入官﹐身且不顧﹐何有於子。」卒劾之。鄂以失察罷。按﹕先生爲靖海侯瑯次子﹐生平守「不侮鰥寡﹐不畏彊禦」之旨﹐故二百餘年俗口流傳。比之宋包孝肅﹐至今不泯也。

林文忠少穆戍西域時﹐南中紳民有募集贖鍰之舉。不期而會白金至數萬。公聞之﹐郵書婉謝。未幾賜環而重膺節鉞。計公曆任巡撫總督者凡十三省﹐其事迹彪炳於世﹐尢以禁煙馳名海內外也﹐詩宗白傅﹐書體歐陽﹐其翰墨至今人寶之。聞幼時過某顯者家﹐某見公器宇非凡﹐試出對云「鴨姆無鞋空洗腳」。公應曰「雞公有髻不梳頭」。顯者知其必貴﹐乃令伴諸兒讀﹐時僅十二齡也。《暝庵雜識》云﹕文忠才質宏達而學務縝密。每見客﹐必詳問其生平及技能嗜好﹐與所遇山川風俗﹐所交豪傑。退卽令記室籍﹐凡四人專司其事。齋中置大櫃﹑函子﹑箱十八。分省以藏籍。有所資考﹐按籍釐然。家居在官﹐常以搜訪人才﹑周知庶務爲事。故所至﹐事無不辦。

王梅林先生燮﹐壯湣公有齡之父也。幼孤﹐母太夫人矢節鞠撫。顧家貧如洗﹐乃爲人漱浣﹐藉得微資度日。竭力撙節﹐以充先生學金。時有劉孝廉者﹐設塾於擇日街營尾。太夫人遣先生就學焉﹐每日亭午﹐塾徒咸歸膳。先生必後諸同學而散。其來也﹐必先諸同學而至。師怪其疾﹐詢之﹐則以飯捷對。旣而﹐其歸愈遲﹐來亦愈速﹐師疑焉。時先生居於西門保定巷﹐往來取徑城邊曹﹐止人家門首階上﹐凝坐不動。師默然返﹐轉瞬而先生至矣。師問何其疾也﹐先生復對如前。師笑曰「爾胡誑我﹐爾向者不於五十三塊石城邊曹道中﹐舊有石五十三塊﹐縱橫相同﹐故名。一人家門首凝坐不動乎﹗」先生知師悉其隱。憮然曰「實告丈﹐家貧無立錐﹐賴母爲人浣浣﹐得資度日﹐日僅早晨一炊。晚間每人進光餅二塊﹐熱水一瓶﹐不焚膏卽寢﹐午餐無有也。」師慨然曰「爾一貧至此耶﹖吾曩弗知﹐故受爾金﹐今可已矣﹗歸告若母﹐明日以往﹐爾卽在此午膳。家如無事﹐亦不須歸。寄宿塾中﹐用功益便也。」先生歸白太夫人﹐太夫人喜。自是先生食宿皆資於師。師性拘謹﹐衣冠必正﹐瞻視必嚴。徒之短服上課者﹐輒拒入門。而先生每季僅有一長衫﹐無可更易。每值浣浣﹐必晚告歸﹐夜張瓦屋上風漧之﹐以供翌晨之服﹐惟恐因此費時曠課也。久之﹐師察其勤勉﹐知爲令器﹐以女字焉。先生性孝﹐稍長﹐哀母靑年苦節。每值朔望﹐輒禱於西城關帝廟者有年。尋應童子試﹐獲冠軍。旣掇巍芹﹐旋領鄕薦。閩撫顏公聞公才﹐禮致幕中。時有舉人大挑之制﹐先生應挑一等﹐出宰雲南﹐終於甘肅平涼太守。此事聞之先生後人云。

閩臬錢壽椿者﹐貲郎也。閩縣林希五先生雨化﹐緣事聽讞。知事有私﹐語刺錢﹐錢坐以罪﹐戍口外。後錢升布政司﹐以贓棄市﹐其子由閩充軍罪。希五先生以仁宗登極赦歸。逆旅相遇﹐詢知其爲錢子。大書於壁曰「八百番鏹亦小哉﹐忍將名教委塵埃。可知天道循環處﹐我正歸時汝卻來。」子敬緘亦以科場違制受枉遣戍。比赦歸﹐抵螺江日暮﹐父母已寢。敲門曰「兒赦歸矣﹗」父母答曰「明旦見我」。卽跪門外﹐達旦始入。又聞先生終身食粥﹐客來添水不添米。

侯官林冰如先生光天以工白字詩﹐名噪一時。李邧齋布政賡蕓之獄﹐實迫於總督汪志伊。論者冤之。淸廷命使查辦﹐福州士庶千數百人頂香遮道﹐訟方伯仁賢﹐願建遺愛祠。使者據以入告﹐獄遂伸﹐祠亦立。實先生爲之倡。先是﹐先生以杜牧之詩攺易數字﹐作白字詩云「淸明時節雨霏霏﹐路上行人哭布司。借問冤家何處是﹐路人共指汪志伊。」道路傳聞﹐使者已耳熟人。卽以是詩定讞﹐而諸以爲有鮑司隸舉幡太學之風。羣因此重先生。此道光間事。先生著有《冶麓艸堂詩鈔》。先光祿公爲之傳﹐又以閩腔方言編《番薯粿先生歌曲》一冊﹐詼諧絕作﹐寓警世之意﹐膾炙人口﹐惜未有能刊傳之也。

道光甲辰﹐閩縣戴芷農成芬﹑陳心平芝田﹑侯官徐一鶚云汀﹑林洛西瀍﹑蔡澧蘭香叔﹑嚴鴻謨秋屏諸先輩結「榕陰吟社」﹐以落葉爲題﹐徵及十郡﹐得詩一千三百首。時先光祿公旅遊杭州﹐郵寄評定。余曾購刻稿一冊﹐詩僅四十餘首﹐不拘體韻﹐不錄姓名。每詩下列卷數﹐蓋卽評取本也。《葭柎艸堂集》有序﹐其中「非衣子」卽林洛西先生也。詩云「霜信覺已緊﹐西風況復生。滿階閒不掃﹐眾樹冷無情。夜雨秋窗響﹐斜陽古驛明。頻年感飄泊﹐物候客心驚。」公於千餘卷中錄爲第一﹐遂與訂交。先生居安民巷﹐因公常來棲息﹐署名曰「秋來堂。」著有《秋來堂詩》二卷﹑文二卷。」

林汾貽出示《西湖社詩存》﹐其冊面有題一絕云「談詩世已歇唐音﹐秋雨摩娑此斷琴。妒汝生前見淸晏﹐蘭言投契鶴鳴陰。己巳秋日﹐讀西湖社詩純叟題。」不知誰氏也。西湖社始於道光甲辰﹐倡和者劉魯汀端﹑沈桐士紹九﹑周少紱麟章﹑薩樹堂大滋﹑陳朗川福嘉﹑陳亦香崇砥﹑陳幼農隅庭﹑林穎叔壽圖﹑孫谷庭翼謀九詩人。其址在荷亭。光緒辛巳﹐林渭如﹑陳禮剛二丈於大夢山麓購薩氏地築室。顏曰「西湖社」﹐成舊志也﹐並設龕以祀九詩人﹐亦小西湖之故事。

沈文肅公葆楨以鄕薦紳﹐被旨爲欽差大臣。省大吏以降﹐皆畏且忌。藩胥陳大義平日挾制上官﹐以刻蠹起家。一日以舞獘見忤文肅﹐立逮之至﹐數其罪﹐以軍法從事。方伯爲之哀請﹐不聽。方坐堂而封翁手書至﹐文肅致座偶⑶﹐卒判誅畢﹐發封。翁書固爲某緩頰也。又有一同鄕至交﹐以知府需次山西。過文肅﹐乞函致西撫先容。文肅笑不應。徐檢尺牘三四函示之﹐則西撫托情未報者也。因對之曰「彼若受而應之﹐吾何從施面目。君第去﹐若無所事﹐吾當按月資給。」君遂以四百金贈其行李。廉訪元度﹐文肅夙稱骨肉交﹐薦一族子至江寧﹐畱署數月。文肅忽調詢之﹐「若家幾人﹐歲需若干足資生計﹖」對以百金足。文肅立出千金助之歸﹐不予差遣。其性剛如此。吾鄕人士多結社爲折枝吟﹐卽詩鐘也。文肅喜此﹐且工。爲船政大臣時﹐每日公畢﹐卽與署中文士拈題限字﹐夜刻燭若干長爲度。一夕拈「白南」二字﹐雁足爲題﹐構思竟夕﹐苦無佳句。至雞聲報曉﹐忽得一聯云「一聲天爲晨雞白﹐萬里秋隨朔雁南。」前輩之作﹐又有可紀者﹐如《女花二唱》初唱第三卷

云「靑女素娥俱耐冷﹐名花傾國兩相歡。」聽者已嘆其集句之工。第二卷

云「商女不知亡國恨﹐落花猶似墜樓人。」聽者皆拊掌叫絕﹐以爲無能出其右矣。及唱元捲云「神女生涯原是夢﹐落花時節又逢君。」則無不驚服者﹐此三聯皆集唐人句﹐而一聯佳於一聯﹐所謂妙手偶得之也。今詩鐘徧及各省﹐而閩派獨盛﹑獨工。

沈文肅夫人﹐林文忠公之女也。隨軍江西廣信﹐太平軍迫境。夫人以血書乞饒公廷選援﹐才識稱於世。書云「將軍漳江戰績﹐嘖嘖人口。裏曲婦孺﹐莫不知海內有饒公矣﹗此將軍以援師得名於天下者也。此間太守聞吉安失守之信﹐預備城守﹐偕廉侍郎往河口籌餉招募。但爲勢已迫﹐招募恐無及。縱倉卒得募而返﹐驅市人而戰之﹐尢所難也。頃來探報﹐知昨日貴溪失守﹐人心皇皇。吏民鋪戶﹐遷徙一空。署中僮僕﹐紛紛告去。死守之義不足以責此輩﹐只得聽之。氏則倚劍與井爲命而已。太守明早歸郡﹐夫婦二人﹐愛⑷國厚恩﹐不得籍手以報﹐徒死負咎。將軍聞之﹐能無心惻乎﹖將軍以浙軍駐玉山﹐固浙防也﹐廣信爲玉山屏蔽。賊得廣信﹐乘勝以抵玉山﹐孫吳不能爲謀﹐賁育不能爲守。衢﹑嚴一帶﹐恐不可問。全廣信卽以保玉山﹐不待智者辧之。浙大吏不能以越境咎將軍也。先宮保文忠公奉詔出師﹐中道賚志﹐至今以爲心痛。今得死此﹐爲厲殺賊。在天之靈﹐實式憑之。鄕間士民﹐不諭其心﹐以輿來迎赴封禁山避賊。指劍與井示之﹐皆泣而去。太守明晨得餉歸﹐後當再牘奉迓。得拔隊確音﹐當執爨以犒前部﹐對使百拜。爲七邑生靈請命﹐昔睢陽嬰城﹐許遠亦以不朽﹐太守忠肝鐵石﹐固將軍所不吝與同傳者也。否則﹐賀蘭之師﹐千秋同恨﹐惟將軍擇利而行之。刺血陳書﹐願聞明命。」饒公得書馳援。七戰而圍解﹐名聞天下。

龍溪李鳳岡先生成﹐少講考據之學﹐晚而精研內典。自廉州守罷歸﹐居京師。取東坡詩「萬人如海一身藏」之意﹐顏所居曰「海藏書屋」。旣老﹐步履彌健﹐登山若飛。常以書畫自娛﹐畫有元明諸家之長﹐著有《嶺雲軒瑣記》八卷﹐周凱《內自訟齋文集》載先生逸事云﹕余旣爲龍溪李鳳岡作《花甲圖賦》﹐以示莊生誠甫。生曰「中正聞之父老云﹐先生家素裕﹐族大而悍。與其仇﹐時持械鬥。父謹願不能制﹐復爲仇家所陷﹐系於獄。適先生成進士﹐官中書歸。父當戍﹐哭於郡庭曰「他不敢言﹐願代父罪。」吁號一日﹐守爲之動。乃脫之﹐先生奉親家居凡十年﹐宗族爲之稍輯。後父死﹐奉母居烏石山。婦與母相繼卒。有子二。後入都﹐官刑部﹐愼於權糧儲﹐一旦引疾歸﹐家人不知也。僚屬與大吏皆彊慰畱之﹐許奉文入都起復。至則不投﹐居都中二十餘年﹐復有子三人。爲生壙於西山棗林村。一旦﹐謂其鄕之計偕將歸者曰「姑少待﹐吾將送君子新店。」不語婦而行﹐及覺﹐子追之山東旅館中。曰「吾返吾鄕﹐吾自有志﹐爾勿吾念。」比歸﹐長子已死﹐惟孫在焉。遂主霞浦書院﹐終歲居之﹐以教後學。著有《三教同源說》﹐接人以和﹐而待家人極嚴﹐有過呵責不貸。侍者言終日未嘗見先生有倦容﹐年八十八﹐讀書不輟。吁﹗如先生者﹐亦異人哉。

侯官何棣士刺史萼聯﹐嘉慶庚辰進士﹐官山東莒州知州。文采風流﹐工詩善畫﹐嘗客遊金陵。值都人士以白蓮命題聯詠﹐就正於袁簡齋舊姬鐘氏。推棣士壓捲﹐一時有何白蓮之稱。其中名句如「閒雲都在水﹐涼月總如秋。」

閩縣陳望波尙書若霖﹐官刑部侍郎﹐惟日坐司廨理牘。時和珅方賜死﹐其僕劉禿已擬遠戍。故事﹐凡遣犯由提牢官點交﹐差役解往順天府衙門發配﹐司官弗與聞。是日適公當月﹐念劉系重犯﹐躬自押往﹐索取順天府收文而還。旋有科道參奏遺⑸犯劉禿聲勢尙赫﹐臨行夾道餞筵﹐擁擠不絕﹐以致發配三日尙未出京。仁宗震怒﹐立召刑部各堂官﹐斥以所司何事﹖各堂官噤無以對﹐磕頭出。卽聯騎入署﹐立傳各司官詰之﹐司官亦皆茫然。時公方上堂。堂官厲聲曰「汝於某日當月呼﹖」曰「然」曰「劉禿之事發矣﹐尙不知乎﹖」曰「頃悉知之﹐但咎在順天府衙門﹐與本部何干﹖與當月者又何干﹖某日﹐劉禿出禁﹐司官卽於是日親身押交順天府衙門﹐並立取到印文爲據﹐尙書何懼乎﹖」因就懷中出一紙上呈。堂官皆囅然曰「是不難覆奏矣」﹔事遂解﹐於是合署上下﹐無不知有福建陳老爺者。又聞公任粵臬時﹐問劉心香先生曰「按司前有某號典鋪尙在否﹖」先生曰「公何意此」﹖曰「店中有看贓一老人家﹐好極。我在鼓樓前文昌宮內讀書﹐天暖則以冬衣贖夏衣﹐其人必詳算本息贖出。天寒我以夏衣贖冬衣﹐其人亦如之。」曰「陳先生必不負我。」票中寫一信者﹐前輩將事之愼與不忘舊也如此。

林歐齋先生壽圖﹐前身爲黃鵠山僧﹐因自號黃鵠山人。少﹐家極貧﹐無以爲食﹐嘗謀自盡﹐爲其舅所救。後與舅同榜。傳先生胸前生一痣﹐生平遇吉事則色紅﹐遇凶事則色黑。有夢無不驗﹐自知死期﹐亦具異稟也。光緒初﹐左文襄宗棠督陜甘時﹐先生爲布政使。一日文襄招飲﹐左右報某處捷音至﹐先生頌其神算。文襄拍案大聲曰「此諸葛之所以爲亮也」﹐已而﹐藏⑹否人物﹐文襄謂時下諸賢﹐類皆自稱諸葛。先生亦拍案曰「此葛亮之所以爲諸也。」文襄以其諷已﹐銜焉。後竟摭事劾罷之。先生宅在石井巷﹐初得歐陽修滁州畫像。念已少孤﹐藉母教成立。與歐陽身世相類﹐因名讀書處曰「歐齋」。祈文端雋藻書題勒石﹐今齋易姓而額如舊。

侯官林薌溪先生昌彜﹐幼孤﹐母吳太安人督課甚力。宗中或賈於外﹐爲言乃兄﹐謀挾俱去。母初爭之﹐不勝﹐憤而自投於井。家眾大駭﹐亟援之起﹐而共貲先生卒業。及遊京師﹐繪《一燈課讀圖》以述徳。又嘗以所居樓屋對烏石山﹐積翠寺時爲英人所據﹐憤然心傷﹐繪《射鷹驅狼圖》以見志﹐一時題者甚眾。著有《射鷹樓詩話》。

林希村晸家居時﹐與林怡庵葵﹑林枳懷在澧﹑葉與恪滋昌﹑梁開萬億年諸老結酒社。日髙睡﹐起卽登酒樓﹐終日痛飲﹐醉則歌呼笑罵﹐必夜深乃扶醉而歸﹐歸則寢﹐明日又往矣。希村爲勿村中丞之仲子﹐中丞甚嚴正。一夜聞其打門醉歸﹐問曰「何人﹖」僕曰「少爺也﹗」叱令之進﹐以「少爺酉卒」命對﹐曰「能對免責。」希村應曰「太子申生。」

張亨甫先生際亮﹐號松寥山人﹐建寧詩人也。在京師時﹐一日﹐忽有所不慊。戒門者謝客﹐獨招所喜歌郎六人﹐命酒爲長夜飲。瀕散﹐搜篋出朱提﹐令各挾十金以去﹐乃酣睡。及醒﹐僕人告米盡﹐則囊空無以應也。執⑺友某聞之﹐繼粟繼肉﹐私爲部署。而先生弗問也。曾賓谷鹺使在京師﹐聞先生名﹐招飲﹐同坐皆知名士。曾以名輩顯宦﹐縱意言論。先生心薄之。曾食瓜子粘須﹐一人起爲拈去。先生大笑﹐其人大慚﹐曾不歡而罷。明日先生投書責曾數百言﹐曾怒﹐毀之於諸貴人先生﹐以是負狂名。慨當時諸公好士而無眞識﹐曾不如其好色也。所著《金臺殘淚記》《南浦秋波錄》。筆力古艷。自署華胥大夫。識者知先生之所志遠矣。先生歿﹐其妾蔣氏在淮﹐甫逾笄﹐聞之大慟﹐誓死守。或勸之嫁﹐乃祝發爲尼。小婢感焉﹐亦削髮。河漕二師⑻及善先生者﹐咸重其才﹑髙其義﹐又嘆異蔣氏﹐皆憐而資之。一時歌詠其事者甚眾。又聞有雪娘者﹐以先生故﹐名大噪。事先生甚謹﹐後密從某君去。

閩縣林植齋培基﹐以武科第三人及第。嘗攜妾至山東﹐宿逆旅。一日他出﹐有同捨窶人屢搴帷作平視。妾怒﹐訴之林。林徑登寓樓尋窶人。窶人蠢蠢﹐無所陳辯﹐林拳毆之無數﹐窶人一無聲響。林旣下﹐手足如病風痺﹐不能動。逆旅主人曰「樓上老拳師也﹐哀之尙得生。」因以人示意。窶人曰「必其妾氏哀我。」妾不得已﹐道歉焉。窶人下爲撫摩﹐旋愈。且戒之曰「勿酒﹐勿近婦人﹐病當已。不爾﹐亦殆。當時不敢以一指加君﹐尙委頓如是﹐然國家尙武﹐固以弓馬之力爲武耶﹖則老夫不能解矣」。

侯官楊子恂先生仲愈﹐同治癸未朝元﹐才名滿海內。好客喜聲妓﹐揮金如土。亦杜牧之﹑韓熙載一流人也。工楷書﹐詩風華流美如其人。合肥李筱荃撫浙時﹐爲母太夫人慶壽。先生代其弟豫庭撰祝聯云「正普天教孝﹐慶衍宮闈﹐二聖與齡﹐一人錫福﹐百僚作頌﹐萬戶稱觥﹐萃古來異數恩榮﹐海宇繡衣﹐惟母壽躋無量佛﹔爲當代生才﹐祥開河嶽﹐東平甌粵﹐南靖荊蠻﹐北定燕齊﹐西綏溟澥﹐合門內中興將相﹐湖山彩服﹐我公身領大羅仙。」中丞大加贊賞。稱觴畢﹐猶髙懸堂中不撤焉。又聞沈文肅公總督船政時﹐嘗札先生赴滬采辦銅料﹐先生竟將其款揮霍殆盡﹐貽誤工程。文肅震怒﹐派員嚴緝追繳。先生稟求貰其罪﹐有云「羈囚越石﹐感大夫一日之知﹔廢將李嚴﹐備丞相他時之用。」文肅心動﹐憐其才而緩其獄﹐先生乃多方彌縫﹐逍遙幸免﹐卒年四十九。張香濤挽之﹐有「殿上羣推楊汝士﹐人間無復杜司勛」云﹐蓋癸亥廷試﹐張名居第二﹐隱寓壓倒元白意也。著有《劍秋閣吟存》。

南臺田當狀元埕﹐以黃菊三先生培松中狀元名。先生當淸西太后秉政時﹐以武舉會試京師。廷試日﹐由某親王面試刀法。舞方半﹐偶一失手﹐刀鋒從靴旁倒觸於地﹐先生急以足蹴之﹐刀復起。親王詰之﹐先生一時心靈口捷﹐卽以健雕垂翅對。謂非尋常刀法所有﹐王以藝有特長﹐奏請置第一。先生旣得元歸﹐輒舉其事告人﹐以爲笑談。

李星村先生應庚﹐喜邪遊。其兄作令皖江﹐資給頗丰﹐盡付纏頭之用。以杜牧之﹑柳耆卿自命﹐與臺江校書張錦云有長生七夕之約。所居曰「飡霞樓」﹐朝夕二人書聲相間也。未三年而錦云竟死﹐先生圖其影爲長卷﹐葬之於天寧山。山對過有酒樓﹐先生飲其上﹐必釃酒隔江遙酹之。歲時致祭﹐嘗有《祭冢詩》云「原頭宿艸不重肥﹐我亦人間萬事非。有墓淸明來一慟﹐無家魂魄汝何依。零星掛紙冥資薄﹐倉卒焚香野祭微。歲歲蕭郎代添土﹐可憐故鬼尙啼饑。」可謂酸辛之極。晚景窮困﹐無家可歸﹐寄食於友朋以終。著有《琴寄老人詩剩》。

林琴南先生紓七歲從師讀。師貧甚﹐炊不得米。先生知之﹐亟歸﹐以襪實米﹐滿貯﹐負以致師。師怒﹐謂其竊﹐弗受。先生歸以告母。母笑曰「若心固善﹐然此豈束脩之禮。卽呼傭賫米一石致之﹐塾師乃受。先生旣長﹐家世亦窮困﹐乃授徒奉母﹐苦不給。一日﹐有賣菜傭弛擔息其門首。出見與語﹐菜傭自言家止一母﹐負販所得以甘旨外無他求。先生嘆曰「若然﹐若固我儕之友也。」菜傭謝弗敢。先生曰「若無然﹐我儕操業不同﹐能孝母則一也﹐我今友汝矣。」黃秋嶽表叔《花隨人聖龕摭憶》云﹕世但知畏廬先生以譯《巴黎茶花女遺事》始得名﹐不知啟導之者﹐魏季渚先生瀚也。季渚先生瑰迹耆年﹐近世所無﹐時主馬江船政局工程處﹐與畏廬狎。一日﹐季渚告以法國小說甚佳﹐欲使譯之。畏廬謝不能﹐再三彊﹐乃曰「須請我遊鼓山乃可」。季渚慨諾﹐買舟遊﹐載王子仁先生壽昌並往。彊使口授而林筆譯之。譯成﹐林署「冷紅生」﹐子仁署「曉齋」。以初問世﹐不敢用眞姓名也。事在光緒丙申丁酉間。按﹕琴南先生譯歐美小說凡百有二十三種﹐皆運筆脫手成篇。未嘗不繩以古文義法﹐嘗自撰《冷紅生傳》云「冷紅生居閩之瓊水﹐自言系出金陵某氏﹐顧不詳其族望。家貧而貌寢﹐且木彊多怒﹐少時見婦人輒踧踖匿隅。嘗力拒奔女﹐嚴關自捍。嗣相見﹐奔恆恨人。迨長﹐以文章名於時。讀書蒼霞洲。洲左右皆妓寮﹐有莊氏者﹐色技絕一時﹐夤緣求見﹐生卒不許。鄰妓謝氏笑之﹐偵生他出﹐潛投珍餌﹐館僮聚食之盡。生漠然不聞知。一日羣飲江樓﹐座客皆謝舊暱。謝亦自以爲生旣受餌矣﹐或當有情﹐逼而見之。生逡巡遁去﹐客咸駭笑﹐以爲詭僻不可近。生聞而嘆曰「吾非反情爲仇﹐顧吾褊狹善妒。一有所狎﹐至死不易志﹐人又未能諒之﹐故寧早自脫也。」所居多楓樹﹐因取「楓落吳江冷」詩意﹐自號曰「冷紅生」﹐亦用志其僻也。生好著書﹐所譯茶花女遺事尢淒惋有情致。嘗自讀而笑曰「吾能狀物態至此﹐寧謂木彊之人﹐果與情爲仇也耶﹗」則先生亦自以茶花女遺事爲得意之筆矣。

嚴又陵先生復﹐少師事同裏黃宗彜治經學。沈文肅初創船政﹐儲海軍將才。先生應考﹐試題「大孝終身慕父母論」﹐先生成文數百言以進﹐爲文肅所賞﹐用冠其曹。時年方十四也。卒業﹐被派赴英﹐入格林海軍大學。學成﹐李文忠偉其能﹐辟教授水師學堂。然先生終以學不見用﹐乃殫心著述。舉中外治術學理﹐靡不究極原委。抉其得失﹐證明而會通之。數十年來﹐治西學者﹐無其比也。所譯有《天演論》《原富》《羣學肆言》《社會通詮》等書﹐風行海內。陳韜庵太傅嘗稱其「文章光气長垂虹」﹐曩所讀之戰術﹑炮臺諸學則反爲文學掩矣。聞袁項城稱帝時﹐戴袁者欲資之以稱制﹐遂竄其名於籌安會中。先生始終不蒞會﹐袁氏又屢以示意。先生告之曰「吾固知中國民智卑卑﹐號爲民主而專制之政不得不陰行其中。但政體旣變已四年矣﹐袁公旣有其實﹐何必自居其名。且此時欲復舊制﹐直同三峽之水﹐已滔滔流爲荊揚之江﹐今欲挽之使在山﹐爲事實上所不可能。必欲爲之﹐徒滋糾紛﹐實非國家福﹐不特於袁氏有大不利也。」未數月﹐又遣人惇請先生以一篇文表示勸進之意。先生慨然曰「吾所欲言者﹐早已盡言之矣﹐必欲以吾爲重﹐吾與袁公交垂三十年﹐吾亦何所自惜。顧吾生平不能作違心之事﹐欲吾爲文﹐吾無著筆也。」自是之後﹐閉門謝客﹐不願與聞外事焉。

鄭稚星先生孝檉﹐少負詩才。傳先生有鐘姓中表妹某﹐賢而艷。其父苛於擇婿﹐年二十未嫁。旣見鄭﹐心許。將締姻﹐好女遽萎謝﹐寄柩於西湖開化寺。先生日備花果致祭痛泣﹐數月﹐眠食失序﹐形容俱嬴。戚友知之﹐咸勸出遊。先生臨行﹐復攜酒食奠之。題詩寺壁﹐長慟而去。詩曰「斷雲一往了無痕﹐躑躅湖濡晝易昏。山槲葉黃詞客面﹐水葓花瘦女兒魂。上方聽法依淸唄﹐他日尋詩拂短垣。誰爲畱行行不得﹐癡禽虧汝太溫存。」時光緒甲午十月也。後十九年壬子九月﹐先生返裏﹐過湖上﹐柩猶未葬。復題詩曰「曾聞共命是頻伽﹐啼落陀羅一樹花。七字題詩猶完壁﹐廿年歸客已無家。遠峯染黛眉如語﹐舊事成賡眼欲遮。只有湖波流不盡﹐照人靑鬢點霜華。」二詩怨慕哀艷備至。後王碧棲先生楷書其詩﹐刻於石。並系以跋云「開化寺壁舊題有二詩﹐怨艷淒馨﹐讀者爲徘徊不已。歲乙卯﹐治西湖公園﹐梵宇重新﹐墨迹遂滅。二詩流傳海內﹐而咫尺莫覓爪塵﹐致足惜也。補書嵌之寺壁﹐用識遺蹤云。」余又聞董蟄義先生言﹐鄭之題壁詩實在公園未修前遊開化寺﹐晡時於白雲堂積柩廡次﹐見一麗姝﹐淡妝楚楚﹐徘徊其間。疑而卽之﹐空無人影。詢寺僧﹐亦以未見對。因感而題詩﹐初非別有所托。此先親告人者﹐並錄之以存西湖佳話。

陳石遺先生衍﹐幼受學於其兄書﹐爲詩宗陳師道﹐名稱海內。嘗以唐﹑宋﹑金詩有紀事而元獨無﹐乃旁逮考據﹐輯《元詩紀事》二十四卷﹐光緒間﹐兩湖張之洞辟召爲從事﹐客武昌﹐謁嘉興沈曾植。曾植見刺﹐張目視曰「豈著《元詩紀事》陳衍耶﹖是固吾走琉璃廠肆﹐以朱提一流之所購讀者。」乃過從歡洽﹐先生夫人蕭氏道安﹐亦能文章﹐好考據之學。嘗戲爲先生作命名說曰「君名衍﹐喜談天似鄭衍﹐好飲酒似公孫衍﹐無宦情﹑惡銅臭似王衍﹐對孺人弄稚子似馮衍﹐惡殺似蕭衍﹐無妾媵似崔衍﹐喜漢書似杜衍﹐能作俚詞似蜀王衍﹐喜篆刻似吾邱衍﹐喜《通鑑》似嚴衍﹐喜今古文《尙書》《墨子》似孫星衍﹐特未知其與元祐黨人碑之官者陳衍何所似耳﹐請摹其字以爲名刺何如﹖」及道安之卒也﹐先生乃題其後曰「中年喪偶﹐終不復娶﹐又絕似孫星衍﹐而非先室人之所及知也。」爲賦蕭間堂詩三百首哭之。柯鳳老詩所謂「哀蟬一誅三千字﹐豈獨能傷奉倩神」者也。夫人著述甚多﹐其《然脂新話》皆敍婦女宮閨事﹐文字雋妙。

王又點先生允皙﹐號碧樓。稟才俊逸﹐聰明絕世﹐而駘宕不羈﹐風流自喜﹐固一代之名士也。晚年﹐寄情風月。其軼事﹐裏中人多能述之。將納某姬﹐友人均加規勸﹐先生弗顧﹐卒如其願。嘗有詩云「已放楊枝歲﹐偏迎桃李時。若非見顚倒﹐反謂得支離。四面縱君看﹐寸心不自疑。尊前如自問﹐暫笑總彊悲。」卽其紀實之作。平日最眷某商人婦﹐有同生同死之盟﹐病骨支離﹐尙難忘情﹐猶以三千金遺之。挽先生詩者﹐有「亂後都無避足地﹐老來惟有養頤天」﹐蓋指此也。先生工塡詞﹐獨嗜白石﹐著有《碧樓詩詞合刻》﹐與陳韜庵太傅最爲神契。太傅聞先生逝﹐感痛良深﹐塡《水龍吟》唁之云「十年望斷來鴻﹐發函乃出彌畱頃。蒼涼掩抑﹐死生之際﹐一何神定。我招魂﹐海天飛雹﹐巫陽焉訊念。百回千那時﹐情味盈眶﹐淚如泉﹐迸石帚。情狂無命憑﹐荒波日親﹐蛙黽頹唐﹐爾許不應﹐眞个江郎才盡。叢稿誰收﹐審音刊字﹐吾獨能任。卻自憐老耋﹐君還捨我就何人﹐正蒼淒楚﹐頓見衷情。」

姜白石《石帚詞》﹐如野雲孤飛﹐實造聖境。爲詞數十闋﹐皆朱弦洄磬之音﹐耐人誦讀者也。表叔黃聆風先生選詞儷句﹐長於詠嘆鋪敍。托抒孤悰﹐尢多淒惋之作。旣善集聯﹐復喜書聯。妙構名書﹐並稱於世﹐錄所見於後。其一云「候館吟秋﹐離宮弔月﹐別有傷心無數﹔朱戶黏雞﹐金盤簇燕﹐空嘆時序侵尋。」其二云「桂華疏淡﹐珠斗闌干﹐正思婦無眠﹐香篝夜閒鴛被﹔杜若侵沙﹐翠尊易竭﹐嘆幽歡未足﹐歌扇輕約飛花。」其三云「空城曉角﹐數騎秋煙﹐去得幾何時﹐淮左名都﹐卻笑英雄無好手﹔玉友金蕉﹐十年幽夢柰未成歸計﹐五湖舊約﹐又將愁眼對東風。」其四云「最可惜一片江山﹐空有古木斜暉﹐愁損未歸眼﹔更何必十分梳洗﹐凝想明璫素襪﹐喚起淡妝人。」其五云「問後約﹐空指薔薇﹐楊州柳﹐忽相思﹐更添了幾聲啼鴂﹔向秋來﹐漸疏班扇﹐金陵路﹐屢回顧﹐最可惜一片江山。」其六云「喚起淡妝人﹐曲曲屏山﹐細灑冰泉﹐湘竹最宜欹枕﹔追念西湖上﹐疏疏雪片﹐緩移箏柱﹐歌扇輕約飛花。」其七云「云曰歸歟﹐正荔枝初熟﹐髙柳垂陰﹐倦网都收﹐徧舟⑼僅容居士﹔舊遊在否﹐看檻角縈紅﹐疏柳吹綠﹐幽禽自語﹐此地宜有詞仙。」其八云﹕楊柳嬌癡未覺愁﹐簾寂寂﹐夢依依﹐爲君聽盡秋雨﹔鴛鴦獨宿何曾慣﹐浪粼粼﹐荷冉冉﹐誰解喚起湘靈。」每聯附短跋﹐語句淸麗。先生駢文詩詞皆工﹐久寓都門﹐有名士風。曩南歸登石鼓﹑遊百洞﹑余侍焉。今墓木且拱﹐回首都如夢影。著有《南遊艸》《花隨人》《聖龕摭憶》。

詞人鄭天放丈﹐老景蕭條﹐居善化坊﹐破屋兩堵﹐一榻一桌﹐列殘書數堆而已。丈盛年﹐風流倜儻﹐喜冶遊。其《蝶戀花﹟有贈》云「阿瑟年華三六數﹐酒暖香溫﹐那識愁何處。一意嬌憨﹐渾不悟﹐粉奩卻有傷心句。攜得瓊簫花外度﹐小字烏闌﹐譜自阿農著。爲待燕歸慵不去﹐倚樓雙鬢如輕霧。」詞婉而麗﹐時人稱爲「鄭輕霧」。

何枚生丈振岱﹐字心與﹐晚號梅叟﹐謝枚如先生之髙弟。與先公爲神交。民國初年﹐國事奠定﹐鄕之詩人多半里居。丈因與先公及王又點允暫﹑陳叔伊衍﹑葉伯聰心炯﹑林則銘大年﹑林宗澤平冶﹑周雨漁愈﹑鄭無辯容﹑龔惕庵乾義﹑劉筱云崧英諸前輩結自閒詩社。初集於城南沈叔眉公祠﹐次集於於麓化城寺﹐三集於豹屏山看梅﹐四集於西湖鏡湖亭﹐五集於烏石第一山房﹐時余少﹐間亦侍遊。今回首三十餘年事﹐而自閒詩老﹐凋零殆盡。存者獨丈一叟而已﹐不禁神傷。丈晚年肆力於詞及畫﹐嘗爲先公寫墨梅一箑﹐並錄《東風第一枝﹟憶梅詞》其上云「綠鬢斜欹﹐紅心暗沁﹐娉娉憶傍檐甃﹐尋蹤翠轂芳塵﹐炫目玉虯﹑爭畫虛廊。籠裏看啅雀﹐因風飛驟﹐正向晚月麗煙柔。壹掬春愁﹐漱逗歸夢好﹐南枝裊。徧離緒積﹐北溟寒﹐又年芳臘底﹐江魚客趣﹐雪中薊酒﹐銷魂依舊。算此際﹐新開時侯。甚綺窗消息來遲﹐不念詠花人瘦。」時年七十三作也。先公詩﹐素不輕出示人﹐獨以全稿就正於丈。丈旣選並序之﹐致函云「大稿全出性情﹐不事摹仿前人﹐自然髙貴。時賢何足望君項背﹖序未徵君意﹐原是恃契妄爲也。」迨先公歿﹐丈復索詩稿﹐更爲審定而重爲之序﹐並選詩若干首﹐刊於所著《榕南夢影錄》。前輩不忘舊﹐殊可感也﹐因志之。

王友喬倩名邁﹐字達之﹐子仁先生壽昌之季嗣也。性富情感。家有婢﹐艷而蕩﹐喬倩眷之甚。母氏知而嫁之﹐誤適蕩子﹐不安於室﹐卒淪落風塵。喬倩思不忘懷﹐因而善愁多病。嘗有《金縷曲﹟題照》云「恰是霓裳侶﹐問幾時﹐瑤臺岑寂﹐誤來塵土。一片幽懷應有恨﹐付與淸華舊譜。想月夜輕寒院宇﹐翠袖吟商應更好﹐聽鳳篁別有凝心處。只合向﹐嬋娟語。飛花倘作回風舞﹐算年來飄零異縣﹐添人淒楚。卻恨啼鵑無气力﹐不替紅芳爲主。君試看尊前夢雨﹐散入江煙流澹碧﹐怕無端吹上新眉嫵。空贏得﹐恨如許。」其鐘情憐惜於此婢者深矣﹗喬倩旣厭裏居﹐乃遊於汴。久之亦不遂其志﹐竟抑鬱而死。當其將往時﹐有《鳳凰臺上憶吹簫》云「離笛一聲﹐吾今去也﹐暮煙黯徧江頭。算年來心事﹐盡付東流。孰信多情無益﹐空贏得﹑辛苦凝眸﹐誰憐我﹐一身憔悴﹐三載閒愁。休休﹐今生已矣﹐獨自去思量﹐且莫羈畱。只家山堪戀﹐臨別登樓。見說梁園春好。更可嘆﹐萍絮飄流。傷心處﹐天涯孤影﹐歲月悠悠。」情景淒痛﹐自是其絕筆之讖兆矣。悲夫﹗其姐耐軒女士眞﹐亦善詩詞﹐能畫。輯喬倩詩詞﹐附刊於《曉齋遺稿》﹐並撰二十年來同懷回憶錄﹐系以《鎖窗寒﹟哭六弟》云「汴水雲飛﹐楚天日遠﹐離魂何處﹖淸遊未倦﹐斷送俊年如許。望徵鴻千絲﹐縈恨歸去﹐卻付東流去。念孤衾病館﹐風霜淒咽﹐有懷訴延佇。最難度﹐正別浦。燈深羣山﹐霧暮聯襟﹐喚酒仍舊﹐榕城舊侶。獨西風荒艸自春﹐梵梵玉樹歸塵土﹐沈吟繞夢池塘﹐淚灑幽窗雨。」

同治間﹐吾鄕某提學按試某州。其婦手書促歸﹐媵以紅襪。學使遽以試事屬州牧﹐移病還閩偕老。一時傳爲美談。樊增祥《詠襪胸滿江紅》下半闋云「花露灑﹐香球爇﹐芳汗透﹐冰肌貼﹐話三山舊事﹐佩纕親結。書字一緘蘇蕙錦﹐淚痕雙寄鄜州月。願展爲﹐繡被覆鴛鴦﹐通身熱。」卽引其事也。

吾閩科甲盛推林氏。明成化時﹐福州有東西南北林之稱﹐其宅皆在會城。尙有可考者﹐東林爲林瀚﹐家連浦﹐所謂「七科八進士﹑三代五尙書」者﹔西林爲林泮﹐家在黃巷西林裏﹔南林爲林廷選﹐北林爲林廷玉﹐家在水流灣﹑北林坊是也﹐太保林文安公祠今尙在文儒坊尾。四林均同時在朝者。

福淸李鹿山先生兄郁﹐子九人﹐登科甲者五人。乾隆紀元﹐巡撫盧焯爲立匾。

閩縣曾霽峯先生暉春﹐子元基﹑元炳﹑元海﹑元燮﹑元澄﹐皆登科。魏麗泉中丞元烺制五子登科匾旌其閭。先生祖本寒儒﹐嘗與戚屬某爭墳。地故曾物﹐爭辯莫決。將斷諸官而某戚頗有力﹐預制墓碑先瘞諸地。次日官至掘碑﹐念爲戚某地﹐遂勒曾起棺攺葬焉。後歷數十年﹐兩家之科名仕宦皆相埒﹐惟至曾氏盛時而戚某子孫寥寥矣。先生家在東街孝義巷。

淸季﹐裏中科甲之盛者﹐又有閩縣葉氏毅庵先生觀國﹐七子科甲﹐鄕人耀之。乾隆間﹐先生以儒林屢司文炳﹐嘗以淸嚴精審自守。其督滇學時﹐諸城劉文正公通奉使至﹐見公﹐喜曰「吾見館閣諸君﹐一出學差﹐無不面丰體胖。今君如此淸臒﹐半爲校士淸勤﹐半爲官廚冷淡﹐不愧爲吾門下士矣。」在粵西時﹐值乙酉選拔之期﹐有某生爲巨公婿﹐挾權重人手書。諄諄相托。先生得書﹐立焚之﹐不置一辭。榜出﹐其人竟不與。闔屬翕然。在安徽時﹐年近七旬﹐𨿽卷帙繁多﹐而無一篇不過目者。嘗夏夜校閱﹐盡屏僕從﹐僅畱一僮揮扇而已。其後簪纓之甚⑽﹐咸謂爲先生淸廉之報也。

余先髙伯祖新甫公諱柏心﹐道光壬辰科舉人。遠堂公諱柏蔭﹐道光壬辰恩科進士。秀農公諱柏蔚﹐道光甲午科舉人。髙祖蒹秋公諱柏蒼﹐道光庚子恩科舉人。髙叔祖合亭公諱柏薌﹐咸豐辛亥恩科舉人。時太髙祖介平公諱階三﹐及林太夫人年俱七十﹐皆親見之。

陳其元《庸閒齋筆記》云「本朝五子登科者﹐光緒元年乙亥恩科福建侯官郭谷齋觀察式昌﹐長子曾矩與叔事昌﹐弟曾洵同科中式。祖父遠堂中丞方引年歸裏﹐一時傳爲盛事。後乃知中丞昆季五人皆登科仕﹐觀察則與嫡弟元昌等五人先後登科。家門之盛﹐近代希有。中丞揚歷中外﹐淸望交推。觀察歷典劇部﹐循聲卓著。世徳作求﹐振興未已也。

校注

⑴原文作「雅入」﹐「入」字誤﹐應爲「人」。

⑵原文作「各持一挺」﹐「挺」字誤﹐應爲「梃」。

⑶原文作「座偶」﹐「偶」字誤﹐應爲「隅」。

⑷原文作「愛國厚恩」﹐「愛」字誤﹐應爲「受」。

⑸原文作「遺犯」﹐「遺」字誤﹐應爲「遣」。

⑹原文作「藏否人物」﹐「藏」字誤﹐應爲「臧」。

⑺原文作「執友」﹐「執」字誤﹐應爲「摯」。

⑻原文作「河漕二師」﹐「師」字誤﹐應爲「帥」。

⑼原文作「徧舟」﹐「徧」字誤﹐應爲「扁」。

⑽原文作「簪纓之甚」﹐「甚」字誤﹐應爲「盛」。

卷二

李文鳳《月山叢談》稱﹐天下十三省﹐俗皆有號。福建曰獺﹐不知所據。

福州別稱曰閩中宋曾鞏《道山亭記》﹕福州治侯官﹐於閩爲中﹐所謂閩中也﹑曰晉安晉時衣冠士類多避地於此﹑曰三山城內有烏石﹑九仙﹑越王三山﹑曰榕城以產榕稱﹑曰東冶以越王冶鑄名﹑曰東甌爲古東甌地。長樂曰吳航吳嘗造船於此﹐故名﹑曰新寧唐名。連江曰溫麻晉康時析溫太麻船屯置﹑曰鳳邑山勢如飛鳳。福淸曰玉融以山名﹑曰福唐唐時縣名。古田曰玉田田產玉名。閩淸曰梅溪溪多植梅。浦城曰南浦以江淹名。建陽曰建平吳名。松溪曰松源。崇安曰溫嶺。建寧曰建安吳名﹑曰建溪舊建州。晉江曰淸源泉山有乳泉甘美﹑曰桐城以植桐名﹑曰溫陵其地寒少名。同安曰大同﹑曰銀城縣東西廣﹑南北隘﹑如銀綻。徳化曰龍潯以江名。永春曰桃源以溪名。安溪曰淸溪以溪淸瑩名。龍巖曰臨漳以水名。長汀曰臨汀以汀名﹑曰平砂取說文之義。上杭曰杭川。武平曰平川。南平曰劍津﹑曰劍浦﹑曰鐔川﹑曰龍津。邵武曰昭武﹑曰邵陽﹑曰武陽﹑曰樵川﹑曰樵陽。泰寧曰杉陽。建寧曰濉江以水名。莆田曰莆陽古讖名。曰莆中。仙遊曰淸源。福寧曰寧遠唐鎭名。曰長溪。寧徳曰鶴場。福安曰扆山。廈門曰鷺島。大槪或以山名﹑或以水名﹑或以場名﹑玆錄其普稱之者。

會城舊有城門七﹐各門皆有甕城﹐重關皆東向。曰南門﹑曰北門﹑曰東門﹑曰西門﹑曰水部門﹑曰湯門﹑曰井樓門。水關四﹐曰南水關﹑曰西水關﹑曰北水關﹑曰湯水關。西南二閘﹐舟楫隨潮汐往來﹐百貨所通﹐城中河道周折縈回於民居前後。北水關若開通壅塞﹐西湖小舟亦可徑入內河。惟湯水關﹐則但以蓄泄潦水而已。明董崇相有云「省城水法﹐龍腰東北諸山之水﹐匯於溪﹐送入湯水關。龍腰西北諸山之水﹐匯於湖﹐送入北水關﹐此二送龍水也﹐最妙。」

文藻山有雙拋橋﹐石刻「合潮流水河步」六字。按﹕城內河道通潮分二派。東南曰⑴水部門入﹐經虎節河而西﹐西南自西水關入﹐經觀音橋至文藻山河﹐俱會於雙拋橋。西水又自觀音橋而南﹐經常丰倉前﹐至澳門橋﹐與東潮合。東潮又自津門樓﹐經安泰橋與西潮合。二潮吐吞﹐繚繞若帶。亦會城一奇也。雙拋之名亦以此。又城外入城之水亦二派﹕一西水關引西禪浦江潮﹐凡三十六曲﹐至柳橋以達西河﹔一水關閘﹐引南臺河潮﹐自河口直瀆凡三十六曲﹐由水關入城﹐東西環合﹐是城內之水皆合潮也。

南城昔有溝道二﹕一爲七星溝﹐溝九曲七渟﹐泄城中之濁水﹐由重闉曲出﹐西達於濠﹐相傳以爲主通省之財運﹐爲宋皇祐三年大築城時所砌。一爲三元溝﹐引海潮﹐穴南城根而注入府學之泮池。形家以有關通省之文風﹐爲明洪武間築南城時所鑿。同治六年﹐先光祿公因督修南城之便﹐細尋舊址修復。沿溝豎立六碑﹐以資認識。今城撤碑廢﹐兩溝亦無從知悉之者。

俗有七星八斗十六斛之稱。七星者﹐七星井也。宋提刑蘇舜元所鑿。今南街登俊裏口﹑舊還珠門外﹐尙存其一﹐名第二福井。其餘或淤塞﹑或爲闤闠所侵。斗斛之置﹑大抵與七星井同時﹐皆爲壓制南離﹐消弭大患設也。今悉廢。

府前街舊有郡守李拔題「十閩首郡坊」﹐坊左右有井二﹕東曰靑龍泉﹐西曰白龍泉。明正徳間郡守王子言所鑿﹐今志未載。

蔡君謨守福州﹐於龍腰山取水烹茶﹐手書「苔泉」二字。烏石山鄰霄臺東有鴉浴池﹐泉淸而甘美﹐甚旱不涸﹐楷書鐫「鴉浴池」三字。孟屏庵先生有詩云「百丈崖前片石懸﹐浴鴉池上水濺濺。不須陸羽茶經記﹐也算人間第一泉。」今泉池迹俱存﹐鄕之人多取水於山之西南老鴉壑﹐或以爲卽鴉浴池也。

福州溫泉脈﹐自湯門迄水部門外皆是。昔人稱有六處﹐及十五處者。實不止此。今湯房林立﹐前之「六一」﹑「萬安」兩泉已成陳舊矣。湯門有八角井者﹐治疥最佳。人謂其湯終不更換﹐蓋湯極熱﹑而硫黃气又極烈﹐能殺諸虫也。名曰古迹﹐未知卽謝在杭《五雜俎》所謂殺狗泉否﹖

鄕人謂鼓樓爲龍頭﹐雙門爲龍鼻﹐九仙﹑烏石二塔爲龍角﹐到任橋東西二河爲龍須﹐越山之半跨城外者爲龍腰﹐而南臺又有龍井﹑龍潭﹐白龍﹑烏龍二江之稱﹐則福州固一龍地矣。龍地不出天子﹐亦當爲帝王都﹐此王氏福王之建位歟﹗

會城南面﹐山有回案﹕橫山第一﹑天寧山第二﹑髙蓋山第三﹑方山第四。水環束有九條﹕到任橋第一﹑安泰橋第二﹑九仙橋第三﹑洗馬橋第四﹑虎策橋第五﹑沙合橋第六﹑萬壽橋第七﹑江南橋第八﹑烏龍江第九。今山或鑿﹐水或塞﹐命脈之說﹐形勝之言﹐可弗論矣。

潘光斗《閩瑣記》云﹕橋亭驛鋪﹐取名有絕佳者﹐如漳州之舟霞驛﹑汀州之畫眉鋪﹑永安之姊妹橋﹑晉江之鷓鴣鋪﹑惠安之楓亭﹑皆可入詩。按閩縣之綠榕橋﹑侯官之宜秋橋﹑取名亦佳。

康熙二十一年總督少保姚公啟聖以平海餘力﹐招紳士莊振徽大修洪山橋。二十三年橋成﹐擇福州有福壽鄕耆先行﹐而後聽民眾來往。時林日光家居﹐年滿八十﹐壽躋重宴﹐夫婦齊眉。一門四代﹐少保禮聘偶行﹐觀者如堵﹐亦一時盛事也。日光﹐福淸籍﹐居省城保定巷。

江南橋未造時﹐有上下二渡。今之上渡﹑下渡﹐所以名也。宋有陳者﹐居上渡﹐樂善好施﹐有子七人﹑孫二十八人﹑曾孫六十五人﹑元孫一百三十人﹐而多士⑵。時裏中童謠云「螢尾星﹑江南陳」﹐謂其入城夜歸﹐燈炬如螢星也。

浦城漁梁山﹐古記以爲天下名山之一。其地盛寒。有諺云「無衣無裳﹐莫過漁梁。」按﹕宋蔣之奇有「無衣無褐者﹐何以過漁梁」之句﹐諺卽本此。

吾閩多佳山水﹐崇安武夷﹑寧徳霍童﹑羅源太姥⑶﹐其最著也。福州石鼓﹑永泰方廣﹑連江百洞﹑福淸福廬﹑將樂玉華洞﹑皆以風景勝。此外﹐永安栟櫚﹐峯崦巖岫不可勝數﹐李忠定公目爲小武夷。邵武熙春山﹐亦宜人遊覽也。福淸石竹山﹑仙遊九鯉湖﹐皆以祈夢靈驗著名。

鼓山萬松灣﹐風景佳絕。中有半山亭﹐楊雪菽⑷先生題聯云「萬松剌天﹐一徑通騎﹔孤月出嶺﹐四山皆禽。」寫景如繪﹐題者多不及之﹐人誤爲陳滄趣作。

陳惕園先生言﹐武夷須歲遊﹐春見山容﹐夏見山气﹐秋見山情﹐冬見山骨。爲昔人遊記所未道。

會城諺有「三山藏﹑三山現﹑三山看不見」。「三山藏」者﹐羅山在法海寺內﹑冶山卽泉山﹑閩山在光祿坊也。「三山現」者﹐烏石﹑九仙﹑越王也。「三山看不見」者﹐芝山﹑在芝澗﹑靈山傳在井樓門祝家酒肆旁﹐有靈山境﹑鐘山在大中寺也。其實藏者﹑看不見者﹐均烏石﹑九仙﹑越王三山之支。而城內又有丁戊山又名嵩山﹑王墓山又名云步山﹑文藻山實名云左山﹐林文忠公有《云左山房詩鈔》﹐山藏巷內﹐不只九山已也。

相傳閭山在萬壽橋下﹐潮落則浩瀚有聲。

豹頭山﹐舊在南城外﹐有石昂然﹐亦一奇也。傍有宿猿洞﹐怪石森聳﹐藤蘿蔭翳﹐爲烏石之勝景。傳有隱者﹐蓄一猿同宿洞中﹐故名。宋郎中湛兪解官棲隱﹐有二十五詠。洞中有荔枝﹐名「洞中紅」﹐見蔡襄譜。舊時此地荒廢﹐修葺後﹐堪資遊憩。鄕人祀猴王其中。洞外石壁三面﹐俱有題刻。南面宋程師孟篆「宿猿洞」三大字﹐及「會宿四絕句」。西面刻師孟贈湛一絕句﹐及正旦酬唱三律﹐而末者姓名與詩半刓﹐不可辧。北面刻餞仲謨及功徳二絕句﹐皆程筆也。刻手精工﹐先輩文采風流﹐宛然如見。其詩載在《烏石山誌》石刻中﹐山上楓葉極佳﹐前輩多有詩詠之。

《五雜俎》云﹕閩中水簾數處﹐皆無聲。蓋巖腰凹﹐而水噴空﹐則爲水簾﹐自不能奔號也。水簾奇於瀑布。吾閩四山皆瀑也。今按﹕閩之瀑布以古田龍亭爲最大﹐仙遊九鯉湖次之。水簾則無有雙髻山龍潭之壯觀者。龍潭懸巖夾立﹐飛流七十丈﹐潭前石屏髙丈許。《名勝志》載﹕從浩溪涉上有半練﹐又上有簾梁﹐水簾噴注其中﹐有白气如虹﹐隨人叫呼而出﹐聲止亦滅。自此而上﹐峭壁夾天﹐西有龍門水注下﹐可二十丈﹐廣殺十之六﹐爲第三龍。龍潭無徑可上﹐就東石壁二百餘步﹐至第二龍潭﹐兩壁愈髙﹐幾及千尺﹐瀑正向西﹐日光射之﹐白練如帶﹐飛下四五十丈﹐下注潭﹐口可二丈﹐深不可測。潭前舊有石屏﹐龍怒而碎之。自此峭壁直上如削﹐欲上第一潭﹐不可得。按﹕董崇相先生有《龍潭遊記》﹐後遊之者絕少。

距漁梁三里許﹐有萬葉山。以瀑布勝﹐最奇者﹐古稱澆彌勒。宋朱韋齋﹑謝臯羽先生均有觀瀑詩。其後過客鮮知之者。近讀李蘭屏先生《虹月船詩艸》﹐有《遊萬葉寺觀瀑布詩二首》云「靑山斜日掛珠簾﹐泉瀑飛泉碧岫尖。便帶漁梁殘雪去﹐已知南浦綠波添。」「天下名山第三瀑﹐我來洗眼證前聞。何年卻踏谷簾洞﹐更話天臺一角云。」知瀑布仍存宋時之勝。先生詩集頗多而未刻。蘭卿先生則全稿累累﹐風行海內。文字傳與不傳﹐亦數也。

邵武地勢髙峻﹐由洋口溯江以上﹐凡五百有餘灘。俗有「一灘髙一丈﹐邵武在天上」之諺。城垣倚山臨水﹐形勢雄固﹐與延平成犄角﹐俗有「銅延平﹑鐵邵武」之稱﹐謂其險要可守也。

洛陽橋﹐閩中一勝迹也。龔海峯先生有詩云「十里長橋掛彩虹﹐徵帆葉葉下東風。永嘉南渡今何在﹖猶有長山似洛中。」注云「永嘉南渡衣冠多寓於此地﹐以是名殆有故鄕之思乎﹐而土山曼衍﹐風起沙飛﹐港縱橫﹐水光樹色﹐亦酷似邙山洛口一帶風景也。」橋創自宋﹐名「萬安」﹐後人復以地名名之。

蘇之琨《文勺》云﹕談水之險﹐首蜀次閩。閩水之險﹐則九龍十八灘最焉。方言「小曰灘﹐大曰龍」。九龍之間﹐爲灘凡十有八。其地跨淸流﹑永安二邑﹐非入豫章﹑兩粵﹐不經於此。村氓善爲人放舟﹐舟後曰柁﹑前曰梢﹐如柁形。上水力在柁﹐下水力在梢。下水梢先動﹐上水柁先行。故先輩詩有「北道逆風轎倒擡﹐閩溪上水柁先開。」按﹕九龍灘者﹐長龍﹑安龍﹑傷龍﹑馬龍﹑三悟龍﹑五白龍﹑興龍﹑暮龍﹑下長龍﹐中以下長龍爲最險。三龍屬永安﹐六龍屬淸流。相傳元陳有定始鑿以運汀糧。然張籍《寄元汀洲詩》有「爲郡暫辭雙鳳闕﹐全家遠過九龍灘」之句﹐則唐時已行舟矣。明成化間令淩寀冬時募工﹐鑿去惡石﹐灘勢力殺﹐惟中有十八灘﹐終爲險迅。

由浦城至水口﹐名灘有三十五﹐在浦城之南浦溪者﹐有火燒缺灘﹑焉翻灘﹑將軍灘﹑老鼠灘﹑鎖匙灘﹑油中灘﹑九曲灘﹑小串灘﹑大串灘﹑老虎灘﹑培嶺灘﹐在建甌境之蔣溪者﹐有溪口灘﹑龍牙灘﹑漿衣灘﹑小鑼灘﹑大鑼灘﹑七里灘﹑牛尾灘﹑牛頭灘﹑小米灘﹑大米灘﹑白虎灘﹑靑龍灘﹑磨石灘﹑羊角灘﹐在建寧之建溪者﹐有雞公灘﹑篷灘﹑大龍港黯淡灘﹐在閩江之灘有大梭灘﹑打蛇灘﹑葫蘆灘﹑穿心港秤鉤灘﹑矼碉灘。三十五灘中以黯淡灘爲最險。灘上有神廟﹑極靈。舟人到此作福。《全閩詩話》載﹕陳卸史⑸會試時過此﹐有詩云「黯淡灘兮黯淡灘﹐上時容易下時難。吾儕本是波濤客﹐見此波濤膽亦寒。」王參政詩云「不去燒香獻楮錢﹐應知廟裏有神仙。人間莫作虧心事﹐黯淡灘頭醉倒眠。」按﹕今灘旁有古刻﹕「平生不作虧心事﹐黯淡灘頭醉倒眠」﹐當本參政詩﹐不知何時何人所刻。

會城內有「三坊七巷」之稱﹐皆縉紳第宅所在也。三坊者﹐衣錦坊﹑文儒坊﹑光祿坊﹔七巷者﹐楊橋巷又名登俊裏﹑郎官巷宋劉濤居此﹐子孫皆爲郎官﹐故名﹑塔巷又名文興裏﹐閩王時建育王塔於巷內﹑黃巷又名新美裏﹐晉永康時黃氏居此﹑安民巷傳黃巢亂時安民於此﹑宮巷又名古仙宮裏﹐以舊有紫極宮﹑吉庇巷又名魁輔裏。劉心香先生有詩云「七巷三坊記舊遊﹐晚涼聲唱賣花柔。紫菱丹荔黃皮果﹐一路香風引酒樓。」

王應山《閩都記》云﹕宋鄭文靖性之致仕﹐建耆徳魁輔坊﹐閩俗﹐臘月念四日祀竈。性之微時﹐以是日貸肉於巷口屠者之妻。屠者歸而大恚﹐徑入其捨﹐取熟肉以去。性之畫一馬﹐題詩其上﹐焚以送竈云「一匹烏騅一隻鞭﹐送君騎去上靑天。玉皇若問人間事﹐爲道文章不值錢。」後以殿元積官江西安撫使﹐加寶章閣侍制⑹﹐晝錦歸第﹐气勢烜赫。會鳴騶出﹐屠者適割肉﹐睨視之曰「鄭秀才至是耶﹗」性之令縛至庭﹐數其罪﹐捶殺之。至是﹐出入巷無行人。後坊廢﹐名其巷曰「急避」。嘉靖間﹐人惡其名﹐攺爲吉庇﹐此亦坊巷之故事也。

會城宅第﹐負園林之勝者﹐有沈氏「濤園」﹐龔氏環碧軒﹐吳氏半野軒。濤園爲沈文肅公祠﹐乃明許豸之石林址。豸手書「松嶺」二字鐫石﹐子友卽松嶺地名曰濤園﹐鐫「吞江汲云」四字﹐自爲記。後地廢爲荒圃﹐光緒間沈氏就址建祠。鄭虞臣先生書「舊濤園」三字刻石。又聞陳石遺先生云「許氏原石刻濤園在師範學校內。」今之濤園實非舊也。

北後街環碧軒﹐康熙初林和居之。乾隆間爲林景綸業。道光間林縉﹑劉藜仙遞爲別墅。龔海峯先生景瀚亦居之。其曾孫易圖宦歸﹐擁巨資﹐欲於城內東﹑西﹑南﹑北各營別墅。乃北購環碧池館﹐南構雙驂園於烏石山﹐東置武陵園於花園衕。環碧池最擅園林之勝﹐且設家祠其中﹐與武陵園隔宅並構。又有芙蓉別島﹐中有太湖石十餘挺﹐長皆丈餘﹐傳爲曹石倉舊物。後別島自髙氏歸梁氏。余嘗見中懸有「小泊臺」額﹐豈其地卽謝在杭之「泊臺」遺址歟﹖

北門下土埕半野軒﹐舊爲乾元寺址。淸薩與相爲別墅﹐園地初不大﹐後歸吳繼篯﹐始廣之﹐植佳種花木甚多。

光祿坊玉尺山﹐余之舊居也。有巨篆「閩山」二字﹐徑尺許﹐不知誰氏之筆。烏石山又名閩山﹐因此。其地唐時爲閩山保福寺﹐宋爲法祥院。熙寧初郡守光祿卿程師孟遊此﹐僧爲題「光祿吟臺」於石﹐師孟有詩云「永日淸陰喜獨來﹐野僧題石作吟臺。無詩可比顏光祿﹐每憶登臨卻自回。」因人以光祿名坊。後寺廢﹐淪爲民居﹐山石鏟削殆盡﹐而巨阜巍然。阜前綿亙數石﹐中有曲石如尺﹐俗呼玉尺山。明嘉靖時屬林有臺﹐崇禎時孫昌裔居之。淸爲何尙敏總戎勉別業。輾轉數主﹐歸於齊澄瀟知府鯤。道光庚子歸葉鹽道敬昌﹐同治間爲李員外作梅宅。光緒辛巳﹐先光祿公入居﹐創沁泉山館﹐並移家祠其中﹐爲作楹聯云「無詩可比顏光祿﹐此地應歸郭令公。」題刻甚多﹐詳見《烏石山誌》中﹐宣統初年﹐叔祖仲起公以錢業敗﹐沒於官。聞居其地者﹐均不出三十年﹐亦數也。先公有《移居丰井營》詩云「山樓對髙臺﹐平地依培樓。當年白頭人﹐豈不策永久。世窮物必變﹐嗟嘆掛人口。園林關福分﹐泉石宜壽耇。童時頗自矜﹐授室傍南牖。歡笑庚寅前﹐支拄庚子後。壯年事驅馳﹐一廛難墨守。瞻像滋罪尢﹐撫碑惜齏臼。山靈已告猶﹐忽忽月在酉。羣童方抱茅﹐痛心欲北走。移家丰井居﹐叢樹障山黝。行矣無復言。利往占無咎。」《過光祿坊故宅二首》云「無詩可比顏光祿﹐此地應歸郭令公。話到光宣家國事﹐傷心回首五年中。莫向山靈問廢興﹐當年白髮老鬅鬙。池亭點領經營意﹐劫後松盤長幾層。」蓋當時有山神隱示﹐宅將易主﹐故詩及之。

黃萃田先生香艸齋﹐在光祿坊早題巷﹐爲許甌香墨庵之舊址。先生爲甌香外孫﹐讀書其中﹐庭前環植蘭蕙﹐因以「香艸」額其齋。《鄭荔鄕詩鈔﹟小傳》謂﹕「所居三楹﹐花竹秀野﹐圖史縱橫﹐飲饌裙屐間﹐具有雅人深致。」今何翊卿先生履亨居之。

林吉人先生朴學齋在光祿坊﹐與許氏紫藤花庵遺址隔早題巷。先生自記謂﹕其師堯峯先生贈詩﹐有「區區僕學待君傳」句﹐乃以名齋。中有陶舫﹐後馮笏駢縉居之﹐今屬劉氏。

謝古梅先生二梅亭在來魁裏。先曾祖姑母拾珠老人有《二梅亭詩並敍》云﹕謝古梅學士營二梅亭奉母﹐作《循陔圖》﹐予居其宅﹐並藏其圖﹐以之奉姑。作詩祝之﹐亦《白華三篇》之意也﹐詩云「月中塔影自亭亭﹐雨過山光一片靑。梅萼穿池香在水﹐石苔上砌綠侵欞﹐琴囊髙掛晴窗靜﹐織火微明小院扃。但願循陔依故事﹐北堂萱艸頌遐齡。」按﹕先生母林遜女﹐侗﹑佶姐也﹐年八十四卒。《循陔圖》﹕太夫人面如重棗﹐先生侍側。林洙云題云﹕公寓梁家園﹐報至﹐哭不止。曰「母在﹐可以許人乎﹖」亟勸﹐乃試大廷。吳劍虹云﹐學士身長﹐左頰有三毫。

孟瓶庵亦園亭在閩縣前。葉毅庵綠榕書屋在打綫營。林鑑塘竹柏山房在懷徳坊。陳秋坪雲凹水曲山房在李園裏。竹柏山房額﹐秋坪所篆﹐秋坪﹐林之舅也。

李蘭卿石畫園在西南門間之洋尾園。園中舊有聯云「近市近城村落﹐半山半水人家。」謝枚如先生賭棋山莊在於麓九曲亭﹐有楹貼云「靑山自是吾家物﹐老樹不忘天下春。」均佳句也。

烏石﹑九仙兩山﹐下多前賢園林第宅﹐亦人傑地靈所聚。陳恭甫先生《左海文集》﹐有《鰲峯裏宅記》﹐陳惕園先生《惕園初槁》有《九仙山古迹考》﹐足爲掌故之徵。

花隨人《聖龕摭憶》云﹕陳韜庵先生以丁艱歸﹐遂居鄕不出﹐垂三十年。營聽水齋於鼓山﹐而所居有滄趣樓﹐故海內稱聽水翁﹐又稱滄趣老人。聽水齋在鼓山靈源洞下﹐絕壑谽谺﹐中貯一齋﹐泉石奇敻。滄趣樓則面江﹐常幹鄕之方山﹐五峯插天﹐摺疊如雲屏。廉悍過於匡廬﹑五老。然尙未若其方廣巖所營之聽水第二齋﹐幽潭怪石﹐密竹參天﹐面對百丈飛瀑之爲尢勝也。

西湖鑿於晉嚴髙﹐周回十數里。王審⑺時大之至四十餘里﹐與南湖通。朱子集中西湖詩﹐有「湖光盡處天容闊」之句﹐可見湖亦不小矣。其後漸塞﹐南湖盡爲民田。道光初丈量﹐只有七里﹐歲久不開浚﹐今則七里猶不及。誠可謂小西湖也。民國初年﹐許世英按閩時﹐以湖淺隘日甚﹐攸關於會城水利者﹐大修浚之。余辟爲西公園﹐使湖不再污塞無治﹐民有遊觀之所﹐其意良善。湖有八景﹐曰荷亭晚唱﹑澄瀾曙鶯﹑古堞斜陽﹑水晶初月﹑湖心春雨﹑開化曉鐘﹑大夢松聲﹑虹橋柳色。皆在園內﹐後又增八景﹐曰湖天競渡﹑龍舌品泉﹑升山古剎﹑飛來奇峯﹑怡山啖荔﹑樣樓望海﹑湖亭修禊﹑洪橋夜泊﹐皆湖外之西北景也。

南公園在水部門外﹐舊爲耿精忠別業。園林幽勝﹐甲於會城內外。其地一帶﹐因名耿王莊。精忠敗﹐歸菸商陳姓。同治間沒於官﹐爲桑棉局。光緒間李子和﹑王補帆督閩﹐捐金修復﹐並植梅十三本於其中﹐更名繪春園。後正屋爲閩浙總督左文襄公祠文襄歿於福州之皇華館。民國四年辟爲城南公園﹐並建黃花崗烈士祠於園中。

福淸葉文忠公花園﹐列石大小百數﹐皆有名。池中一石﹐矗立如柱﹐髙丈餘﹐圍二三尺﹐雨後則四面皆現猴形﹐頭面手足俱備﹐晴則不甚辧﹐名百獼猴巖。然數之只十有一耳﹐聞葉氏後人宕石曾斷其尖﹐故以此少之。

南臺蒼霞洲廣裕樓﹐臨江﹐風景絕佳﹐中有林琴南先生兩聯云「座中人選舞徵歌顧曲﹐誰爲周都督﹔名下士坐花醉月稱觴﹐孰是李翰林。」其二云「步障隔江光﹐正打槳人來﹐踏歌聲起﹔錦屏鎖春色﹐看舞衿翠淺﹐膩燭紅深。」殊雋雅。

臺江向有十景之稱﹐曰天寧曉鐘倉前山宋時有天寧寺﹐山亦名天寧﹑曰三橋漁火小橋﹑大橋﹑倉前橋也﹑曰越嶺樵歌大廟山有越王廟﹑曰太坪松籟﹑曰湘浦荷香銀湘浦也﹑曰梅塢冬晴藤山明時有梅花塢。夾道十里皆植梅﹐顏曰「羅浮春色」﹐每逢冬日﹐騎馬看花﹐尋香曳雪﹐道相屬也。徐惟和詩﹕「十里花爲市﹐千家玉作林。」其盛可見。今梅不存一株﹐而梅塢美名宛在﹑曰釣臺夜月釣龍臺爲越王余善釣白龍處﹑曰蒼霞晚照蒼霞洲也﹑曰龍潭春漲相傳龍潭角有龍潭﹑曰白馬秋潮白馬橋也。

西湖宛在堂﹐爲明傅汝舟所築。汝舟招髙濲偕隱其中﹐堂久廢。淸乾隆十三年﹐巡撫潘思榘浚西北湖。黃莘田先生請於開化寺左重建。爲堂三楹﹐上祀文昌﹑下祀明季鄕之詩人林鴻字子羽﹐福淸人。有《鳴盛集》﹑王偁字孟楊﹑永福人。有《虛舟集》﹑傅汝舟字木虛﹐侯官人。有《傅山人集》﹑髙濲字宗呂﹑侯官人。有《石門集》﹑鄭善夫字繼之﹑閩縣人﹑有《少谷集》﹑葉向髙字進卿﹑福淸人。有《文忠集》﹑曹學佺字能始﹑侯官人。有《石倉集》﹑徐熥字堆起﹐閩縣人﹐有《幔亭集》﹑徐字惟和﹑閩縣人﹐有《鰲峯集》﹑謝肇淛字在杭﹑長樂人﹐有《小艸齋集》十先生。會稽傅玉露⑻爲記﹐後堂畀開化寺僧兼管。道光四年里人劉家謀重修﹐益以謝廷柱字邦用﹐長樂人﹐有《雙湖集》﹑陳鴻字叔度﹑侯官人﹐有《秋室稿》﹑趙璧⑼字十五﹐莆田人﹑黃任字莘田﹐永福人﹐有《秋江集》四先生﹐春秋二祭。同治十二年﹐巡撫王凱泰撥鹽餘款修治西湖﹐堂又重修﹐並增楊慶琛字雪菽﹑侯官人﹐有《絳雪山房詩鈔》﹑林廷禧字範亭﹐侯官人﹐有《範亭詩艸》﹑劉家謀字芑川﹐侯官人﹐有《外丁卯橋居士初稿》三先生。光緒間﹐堂屢遭水患﹐遂圯﹐裏中人士謀修復﹐未果。民國三年﹐林惠亭丈炳章董全省水利局﹐從事浚湖﹐乃由沈濤園﹑陳韜庵諸前輩倡議﹐重建。又增祀林古度字茂之﹑福淸人﹐有《茂之詩選》﹑許友字有介﹐侯官人﹐有《許有介集》﹑鄭方城字石幢﹑建安人﹐有《綠痕書屋稿》鄭方坤字荔薌﹐建安人﹐有《蔗尾集》﹑薩玉蘅字檀河﹐閩縣人﹐有《白華樓詩鈔》﹑謝震字甸男﹐侯官人﹐有《櫻桃軒詩集》﹑陳壽祺字恭甫﹐閩縣人﹐有《降跗艸堂詩》林則徐字少穆﹐侯官人﹐有《云左山房詩鈔》﹑林壽圖字穎叔﹐閩縣人﹐有《黃鵠山人詩鈔》﹑謝章鋌字枚如﹐長樂人﹐有《賭棋山莊集》﹑龔易圖字靄仁﹐閩縣人﹐有《烏石山房詩存》﹑陳書字伯初﹐侯官人﹐有《木庵先生詩》﹑葉大莊字臨恭﹐閩縣人﹐有《寫臨齋詩稿》﹑張際亮字亨甫﹐建寧人﹐有《張亨甫全集》﹑林旭字暾谷﹐侯官人﹐有《晚翠軒詩》十五人﹐共三十二先生。陳石遺先生爲之記。是堂創於明﹐故前者所祀亦止於明。後乃取名之有功西湖者﹑蹤習見於湖者﹑及詩人屬於首郡者祔焉。建寧張際亮入祀﹐蓋破例也。今觀堂中神牌所列﹐由唐﹑五代﹑宋﹑元﹑明﹑淸以及近代之能詩者﹐自鄭露至林翰﹐共二百七十餘人。可謂全閩詩龕﹐殊背意旨矣。

王廷俊《樵隱筆記》載﹕朱笥河筠視學吾閩時﹐得士三百三十三人。侯官郭永候等皆其所取士也。每士各獻一石﹐秀瘦皺透﹐眾美畢具。又各鐫名石上。輸入學署﹐聚成小山。共得三百三十三石﹐亦奇觀也。笥河爲之創亭﹐題曰三百三十有三士亭。又題柱云「偶爲選地看山計﹐若慰聯牀聽雨晴⑽。」笥河之後﹐石君繼之﹐兄弟先後視學一邦﹐足稱盛事。後汪雨園潤之修葺此亭﹐命姜玨﹑王應綏各繪一圖﹐一藏使署﹐一隨行篋﹐未幾﹐王圖散佚﹐徐松龕繼畬官延平道﹐從市上購得是圖﹐以贈吳晴舫鐘駿﹐攜之歸﹐而姜圖僅存。道光癸卯﹐李鐵梅嘉端視學玆土﹐其門下士出圖以獻。蓋爲湯雨生貽汾所作﹐云得自陳碩士用光者。圖中位置與姜迥別﹐而筆墨精雅則突過之。雨生未歷斯亭﹐下筆時豈屑規摹﹐以姜王爲粉本耶﹖亭與翰墨流傳﹐實藝林中韻事也。今按﹕亭在友淸軒後﹐嘉慶九年邵自昌有記﹐並附笥河原記﹐石刻之。道光己卯﹐韓鼎晉典學時﹐黃杏簾孝廉善繪﹐嘗圖以獻﹐諸生三十二人各爲題詩﹐刊成集﹐名曰《三百三十三亭圖詩鈔》。鼎晉序之﹐近此亭曾加修葺﹐而三百三十三石或失﹑或移置於西公園中﹐不復舊觀。惜哉﹗

寶應王文勤公凱泰撫閩﹐創致用堂於西湖﹐於堂側樹梅十三本。蓋公族祖樓村先生家有十三本梅花書屋﹐先生名列江左十五子﹐爲宋牧仲所器重。後會試廷對皆第一。公仿其意﹐以爲多士佳兆也。同治間水災﹐堂屋盡圯﹐遂遷致用堂於道山之麓。未成﹐而公沒。迨堂工竣﹐祠公於東偏﹐環植梅花﹐仍公志也。於是公之十三本梅花書屋﹐三見於閩中。一在繪春園﹐有公手署齋額在焉﹐一西湖之西湖書院﹐是其舊址﹐梅已無存。一祠中﹐梅則非公所手植。光緒丙戌﹐謝枚如先生主講致用堂﹐移植名種﹐以足十三之舊。並命諸生各爲王文勤公祠補梅記﹐亦佳話也。

謝疊山先生枋得寓逆旅中﹐日麻衣躡屐﹐東鄕而哭已﹐去﹐賣卜建陽市。今城外唐石山下茶板﹐是其賣卜處也。後先生死志旣決﹐乃瘞其賣卜硯於橋亭下。明永樂丙申洪水﹐橋亭易爲疊山祠。掘地得硯﹐厚一寸﹑廣五寸﹑修九寸許﹐黝質細理﹐朴淳尙拙﹐額泐「橋亭卜卦硯」﹐篆書﹑五字﹐側有程雪樓艸書銘﹐背泐「宋謝侍郎硯」﹐後此硯歸於周七峯。

鄭虎臣誅賈似道處﹐在龍溪縣南﹑木綿庵旁。宋恭宗元年詔賈似道循州安置﹐葉李自漳州放還﹐過泉州客﹐贈詩云「君來路﹐我歸路﹐天理昭昭胡不悟。」會稽縣尉鄭虎臣監押似道至木綿庵﹐憤然曰「吾爲天下殺似道﹐卽廁上拉似道胸﹐斃之﹐瘞庵側。明兪大立碣﹐書「鄭虎臣誅賈似道於此」。按﹕虎臣墓在福安柏柱楊頭村﹐今尙在。

延平王鄭成功焚靑衣處﹐在南安縣孔廟奎星樓前。家在石井鄕。相傳朱子過此﹐曾勒石「海上視師」四大字。明初周徳興奉太祖密旨﹐斷沿海龍穴以滅國患。過石井﹐見龍勢起伏﹐龜蛇守口﹐驚爲天子地﹐乃命匠制一石牌﹐上刻「石井」兩字﹐豎於朱子石刻上﹐以壓風水。此成功不得成功之因也。成功像原本已古剝不可盡辧﹐近流傳之延平王與妃遺像﹐乃仿本耳。

晉江縣北有不二堂﹐祀唐歐陽詹也。中有朱子題聯云「事業經邦﹐閩海賢才開气運。文章華國﹐溫陵甲第破天荒。」何喬遠題云「不二題堂﹐銀鉤鐵畫﹐論當年合班顏柳歐虞之列﹔無浮箴室﹐神窺天鑑﹐待後學直開關閩濂洛之先。」此二聯俱木刻﹐尙存。嘗聞泉中人云「舊傳四門幼讀書髙蓋山白雲寺﹐母每命早歸。赴舉時母沒﹐里人爲葬是山。旣歸﹐作詩哀之曰「髙蓋山頭日影微﹐黃昏鳥雀傍林飛。庭前滴酒空流淚﹐不見叮嚀道早歸。」後人竟誣作「吞人墓」。按﹕明南安歐陽模有《謁歐陽墳墓詩》云「慈母千秋有古墳﹐詩山縹緲帶晴雲。榜林鳥雀今何在﹖滴淚叢荊自古芬。雨濕黃泥逢晚到﹐風髙華表作秋分。傳疑傳信君休問﹐總是文章孝行聞。」是其說相傳已久﹐後閱《永福縣誌》﹐陳嵩亦有此詩。永福亦有髙蓋山﹐或相傳之訛歟﹗

唐韓偓流寓閩中﹐卒於南安。墓道在縣西城外之葵山。文曰「唐學士韓偓墓道」﹐爲四明盛本隸書。晉江林瀛士有《弔冬郎詩》云「孤臣亡國淚﹐香艸美人情。」足表偓以美人香艸抒其忠君愛國之思矣﹗所著《香奩集》。《彥周詩話》稱其「麗而無骨」﹐《堅匏集》謂爲銷魂詩之一。世疑爲和凝嫁名膺托﹐然偓富於才情﹐詞致婉麗﹐固非凝所能及也。嘉慶間﹐福鼎王遐春刻其《翰林集》四卷﹑《香奩集》三卷﹐入《唐六先生集》﹐而侯官朱錫谷先生復單刻《香奩集》一卷以傳﹐以見閩人之仰慕冬郎者深矣。

明鄭少谷墓在梅亭山。郡守汪文盛營造﹐題石「閩少穀子墓」五字﹐淸郡守吳六一重修之。傅山人汝舟有《少谷墓下雨夜感懷詩》﹕「良友已忘⑾悲鳳去﹐遺編𨿽在泣麟窮。休論千載追趨地﹐只漫前山夢寐中。靑艸漸生今日雨﹐白楊時動故園風。撫墳豈稱酬知已。愁絕春原薜荔叢。」汝舟墓在狗頭山﹐與山谷墓相鄰。王應山《弔傅山人墓詩》﹕「桑戶當年已返眞﹐傷心交誼自先人。荒丘誰復瞻霜露﹐斷簡能無泣鬼神。采藥尙淹蓬島月﹐種桃空憶故人春。幸然委蛻依良友﹐何必要離並隱淪。」

同安盧閒之先生若騰﹐居金門﹐爲唐監牧地﹐故號牧洲。自號畱庵﹐魯王薨於金門。先生在澎湖時已病亟﹐問今日是何日﹐侍者以三月十九對。先生曰「是先帝殉難日也。」一慟而絕。墓在金門﹐俗稱盧軍門墓。碣題「明自許先生牧洲盧公之墓」。其孫昂吾自撰墓志曰﹕通議公之殯於澎也﹐屬紅夷之警。忽夢公告以寒﹐覺而心動﹐復買舟至澎﹐啟攢歸葬於浯。按﹕金門一名浯洲﹐《福建續志》《臺灣府誌》俱載﹕進士盧若騰墓在澎湖﹐蓋廢冢也。所著有《畱庵文集》十五卷﹐《方輿互考》三十六卷﹑《畱庵值筆》七卷﹐自天文﹑地埋以逮艸木虫魚﹐宏通淹博﹐品藻古人成敗得失﹐反覆詳盡﹐斷制謹嚴﹐惜不傳。其《島噫詩一百首》《島居隨錄》二卷﹐同邑林樹梅爲之校鋟焉。

景翩翩﹐明建寧名詩妓也。小字三妹﹐名傾一時。有十二金釵第一人之目。嘗作《紅橊紀夢詩》﹐有「無端角枕上﹐薄命訴蛾眉」之句﹐生平詩歌甚多。道光元年﹐邑令馬廷鼎爲修墓刻詩。墓碑跋云「翩翩﹐明時善詩女也。按志﹐出旴江﹐誤歸濉川丁某﹐原葬東郊水月觀之左。康熙間爲丁後裔別售其穴而遷其骨於他處。余辛巳重蒞斯上⑿﹐訪翩翩之墓﹐莫知其所。心甚憫惻﹐緣於原葬隙地設碑勒詩﹐以存古迹不墜云。」

會城壇廟以冶山城隍廟爲最古。廟建於晉太康中﹐規模壯麗﹐歷朝修葺﹐今頹圯甚矣。廟之東偏有石﹐刻歷代有功名宦諸神﹐碑曰「唐光祿大夫樊公之神﹑宋少師忠襄蔡公之神﹑知武崗軍楊公之神﹑參知政事張公之神﹑直龍圖閣孫公之神﹑將軍盧公之神﹑烈�範公之神﹑太尉忠獻董公之神﹑行省都事藍公之神﹑����公之神﹑英義侯公之神﹑楚國公李公之神﹑明大夫�公之神。」其碑當立於明初。今縣誌不載。

下渡萬安境有十境祠。十境者﹐淸安﹑淸泰﹑義安﹑登龍﹑東安﹑興義﹑龍橋﹑萬安﹑及南北鰲頭也。元至正間﹐鄕人潘民常捨地建祠﹐不足之費﹐由十境鄕人醵金成之。中祀漢忠烈馬侯﹑李侯﹐名失傳。

於山王天君殿﹐香火之甚⒀﹐冠於會城各神廟。每歲六月十六日神誕﹐香火徹夜不絕。廟中成市﹐神像赤髭努目﹐威武赫濯。相傳像爲耿王時所塑﹐匠凡數十易﹐無一稱意者。忽有道人來﹐自言爲能手﹐約期四十九日。閉戶摶土﹐茶飯皆穿牖入。及期開門﹐道人不見﹐獨塑像昂然。民國癸亥秋﹐殿被火﹐商人數千營救﹐搶神首而去。後重建一新﹐而神之威嚴﹐故仍如昔也。

道光間﹐何道甫先生曾建先薯祠於烏石山。祀先薯及金巡撫學曾﹑處士陳振龍諸公。振龍﹑明長樂人。得薯種於外番﹐其子經綸因請金巡撫教民種薯以救荒。閩人之呼番薯爲金薯﹐不忘本也。則先生之建祠﹐意義亦深矣。閩縣陳世元著有《金薯傳習錄》。薯味甘﹐有紅﹑白二種﹐郡城各縣今栽種尢盛﹐民間糗糧﹐半資於此。

鼓山新放生園有韜庵太傅題聯云「誦蓮池大師文﹐與世同修淨土懺﹔感湘陰相國事﹐在山曾見異牛祠。」跋云「憶左文襄公督閩時﹐有奔牛入署﹐跪堂上不起。公召寺僧奇量﹐令善養之。越十八年﹐督師再至閩。遣沈應奎視牛﹐則已斃。寺僧就其瘞處立「異牛祠」焉。今又將五十年﹐其蹤猶存者耳。此鼓生⒁放生一故事﹐身所親見者﹐故及之。癸酉夏閏五月聽水居士陳寶琛﹐時年八十有六。」

法海寺舊有翁正春題門額曰「淸淨慈門」。寺內有二碑﹕一爲謝在杭撰﹐徐興公書。一爲曹能始﹐陳一元題字。在杭《過法海寺詩》﹕「當年甲第倚雲開﹐此日驚登般若臺。金地已成新法界﹐羅山還屬舊如來。春深別院無歌舞﹐水落寒池有劫灰。二十年前讀書處﹐題名彊半沒蒼苔。」蓋明季諸公多集遊其地也﹐寺後羅山﹐鏟鑿僅一邱矣。

鐵佛殿在經院巷﹐舊開元寺之東殿。樓甚廣﹐中祀辟支佛。明曾異撰榜其楹云「古佛由來皆鐵漢﹐凡夫但說是金身」。考唐禦史黃滔《碑記》《三山誌》及《閩都記》皆載﹕閩王審知備銅蠟三萬斤﹐鑄釋迦彌勒像。獨《萬曆府誌》載﹕平懷堂北有經院鐵辟支佛﹐髙數丈﹐下有古井。與今所存鐵像合。足證審知所鑄銅像﹐亡之已久。而鐵像爲宋後冶鑄無疑。特不審其年耳。今寺僧重修一新﹐所謂鐵漢又變爲金身﹐古井在殿下﹐周砌以石﹐不可見也。

相傳閩王審知每夕微明﹐輒見長庚之旁有白光數丈﹐上燭霄漢。其迹頗近﹐異之。命校尉循而偵之。窮數日方返命曰「東門鼓山﹐人迹不到之處﹐有僧閉目枯坐﹐不食不言﹐遠近無知之者。」王曰「此善知識者也﹐當往見之。」遂命爲導﹐輕騎隨發。蠶叢鳥道﹐斬棘披荊﹐尊貴之軀﹐備登陟之苦。忽睹髙嵐潑黛﹐密樹交靑。校尉曰「牛眠之地﹐可望見矣﹗」王倚石小憩﹐起而冠帶。其地卽今之更衣亭也。旣抵巖下﹐果見一僧﹐破衲不完﹐而神淸气足﹐眉宇慈祥﹐知爲非凡。王恭而前曰「上人來從何處﹐在此多時﹖」老僧默然不答﹐王復謙恭屢詢﹐僧如不見不聞。王私計曰「吾以南面稱藩﹐屈尊就卑﹐何物老僧﹐驕蹇若是。𨿽方外不修君臣之義﹐而十閩尺寸﹐屬餘一人﹔率土之濱﹐莫非王臣耳。」轉念之間﹐老僧似有所覺﹐忽爾飛錫卓立石巖之頂﹐人坐其上。王復思曰「踐土之義安在﹖」霹靂一震﹐杖臨空而懸﹐僧安座其端如故。王五體投地﹐合掌頂禮而白言「凡賤之夫﹐根輕孽重﹐得遇聖僧﹐三生有幸。頃唐突﹐乞賜慈悲。倘蒙收錄門墻﹐自甘敝屐尊榮﹐電光石影﹐悟徹塵緣。祝版鐘魚﹐皈依佛法。聖僧普度眾生﹐當不以愚闇見棄也。」僧徐徐出定而下﹐挽王而笑曰「河山帶礪之功﹐十郡人民托命﹐功徳直如恆河沙數。如王者來從忉利天宮﹐福慧不同庸眾﹐倘能上爲國家宣力﹐下謀百姓安全﹐則成就之完滿﹐豈衲子敢望萬一。他時拔宅上升﹐尙冀勿卻攀及龍髯。弟子之禮﹐言之顏汗。但玆山與王有緣﹐數當合興﹐創建叢林﹐闡揚佛法。以故衲子面壁空山﹐專候車騎。敢請大發信心﹐盡量布金﹐開山第一檀越﹐捨王莫屬。」王笑曰「藩下𨿽貧﹐一寺之費何傷。」僧曰「建寺已非易易﹐況平地至山﹐道路崎嶇﹐石磴數千級﹐工程非小。寺外開辟阡陌﹐以爲長久香火之資乎。」王問需地尺寸﹐僧曰「但乞一袈娑可矣。」王愕然曰「聖僧何其廉乎﹐只此一席一量﹐能費幾何﹐必使盡善盡美而後已。」僧曰「王言如綸﹐遂出囊中水田佛帔﹐不盈一握﹐就地平展﹐續續不完。僧戟曰「可矣﹗」四十里鼓山皆石家錦帳之地也。王出意外﹐益仰佛法無邊。乃鳩工庀材﹐寺貌悉依僧之圖本﹐賜名「湧泉」﹐封僧金紫國師﹐賜名神晏﹐世傳閩山第一祖神晏國師是也。

晉江向有三大寺﹕開元﹑承天﹑崇福是也。開元﹑承天二寺﹐建於唐。崇福寺建於宋。相傳唐四安長者家有紫雲蓋屋﹑桑樹花蓮諸瑞。長者因捨地爲寺。承天寺規模壯大﹐有八景。曰月臺倒影﹑石梅生香﹑蠅不朝天﹑榕不過墻﹑獅口吐煙﹑貝貝能行﹑石塔飛來﹑一塵不染。宋王梅溪有《十景詩》﹐明張二水書作貼﹐今二者並傳。三寺之外有元妙觀﹐建制雄峻﹐爲晉江獨一古觀。兩廊星官神像﹐雕塑極精而神﹐會香火之盛﹐蓋亦塑像有以招遊之也。

福州淫祀以五帝爲最。俗有九庵﹑十一澗之稱。九庵者﹐復初﹑崇聖﹑廣慧﹑明眞﹑龍津﹑茶亭﹑路通﹑蛤埕﹑及九福也。十一澗者﹐東澗﹑西澗﹑南澗﹑北澗﹑水澗﹑湯澗﹑井澗﹑芝澗﹑嵩山澗﹑鐘山澗﹑及大西澗也。皆因地而名。五帝之姓爲張﹑鐘﹑劉﹑史﹑趙。又號顯﹑應﹑宣﹑揚﹑振五靈公。相傳五帝皆裏中秀才﹐省試時﹐夜同至一處。見有羣鬼在一井下藥﹐相謂曰「此足死城中一半人矣。」五人叱之﹐不見。共議守井﹐勿令人汲。然汲者皆以爲妄也﹐五人不能自明﹐有張姓者曰「吾等當捨身救人。」乃汲水共飲﹐果中毒死。閤城感之﹐塑像以祀云。然五帝像貌﹐備極醜惡﹐猙猙可畏。康熙三十九年﹐知府遲惟城毀其廟﹐再祀者罪之。遲卒未逾時﹐而廟貌巍然。乾隆間糧道攝知府朱珪亦嘗毀淫祠牛馬諸像﹐後復如故。查愼行曾作《福州太守毀淫祠歌》。道光初年﹐王愼齋恕忠令吾閩﹐出署﹐適與賽神者遇。竟抗道而進。愼齋怒﹐執其像而箠之。左右皆爲愼齋危﹐而卒無恙。民國初年﹐六月會之風猶盛行﹐奢侈倍於昔。二十年來神廟漸廢﹐此風亦漸除﹐民間亦無閒情於樂事矣。

謝郎中泌《福州詩》有﹕「城裏三山千簇寺﹐夜間七塔萬枝燈。」七塔之名之址已詳於陳恭甫先生之《七塔考》。先生並云「今城中獨淨光﹑定光二塔巋然存﹐余並毀也。」唐季﹐閩中佛寺甚繁﹐王氏復增二百有奇﹐窮極土木﹐國隨以亡。況浮圖雄麗﹐若鬼神爲之﹐存之誠不如其毀之爲愈也。然而詞人墨客﹐流連風景﹐猶不能不以之俯仰慨懷﹐古今一致﹐其意趣殆出乎埃之表者也。

今之白塔﹐名曰定光多寶塔﹐亦稱萬歲塔也。唐黃滔有記﹐載在《黃禦史集》﹐今之石塔﹐名曰「崇妙保聖堅牢塔。」世每以淨光塔稱之﹐其實非也。唐貞元十五年﹐徳宗誕節﹐觀察使柳冕以石建塔﹐賜名貞元無垢淨光塔﹐庾承宣記之。五代晉天福六年﹐王延曦重建﹐名曰「崇妙保聖堅牢塔」﹐林同穎記之。此淨光與堅牢之別也。惟考庾碑文有「異夫經營之始﹐懇鑿⒂之初﹐始周其基址﹐下現五色盤石」云云。道光初年﹐塔微有傾欹﹐官紳飭南匠蔣某入視塔基。據云盤石翹出﹐致全塔傾欹﹐若在平土之上﹐於彊處灌注﹐可使復舊﹐遂不果修。按﹕此則崇妙保聖堅牢塔卽建於無垢淨光塔舊基石盤上無疑。而世故亦卽以淨光舊名呼之也。承宣撰《無垢淨光塔銘》﹐碑髙約一丈二尺﹑寬四尺四寸﹑額篆「貞元無垢淨光塔銘」九字﹐碑中分二十三行﹐行二十四字﹐文末段頗剝落。《金石萃編》載﹐貞元己卯年五十八寺僧爲皇帝誕辰建造浮圖﹐僅見此碑。當時佛教流行﹐天下以建塔寓祝釐之意﹐當不止一處﹐而福州距京師遠數千里﹐僻處海隅﹐此碑獨流傳至今云﹐是亦希世之珍矣。今按﹕塔凡七層﹐第一層中爲南無金輪王佛﹐第二層中爲南無當來下生彌勒尊佛﹐第三層中爲南無無量壽佛﹐第四層中爲南無多寶佛﹐第五層中爲南無藥師琉璃光佛﹐第六層中爲南無龍自在王佛﹐第七層中爲南無釋迦牟尼佛。每層八面﹐每面皆嵌石鐫佛相﹐表以佛號。旁列閩王以下及諸臣銜名。第四層中有題塔名碑一﹐崇五尺﹑廣三尺﹐中書「崇妙保聖堅牢之塔」八字﹐字寬廣徑尺﹐第五層中又有塔記碑一﹐崇廣約如前碑﹐額篆「崇妙保聖堅牢塔記」八字﹐爲林同穎撰文﹐而僧元逸所書也。庾碑及塔內各石刻﹐均詳於《注韓居石塔碑刻記》。嘗聞父老言﹕道光十八年五月﹐雷震石塔﹐塔石下墜。至光緒九年六月﹐震處又復圯壞﹐磚石零落﹐定光﹑堅牢二塔﹐有關形勢﹐所謂龍角﹐不可不修也。

徐《筆精》云﹕閩城內外﹐古人石刻尙存者﹕唐李陽冰《華嚴巖篆》﹑庾承宣《石塔寺碑》﹑林同穎《堅牢塔碑》﹑王倜書《王審知徳政碑》﹑宋錢昱《忠懿王廟碑》﹑蔡襄書《劉蒙伯墓碑》按﹕在銅盤麓南臺《沙合橋碑》《東臺廟碑》《造潘渡橋碑》﹐皆書法端整﹐猶可拓印。至於鼓山﹑烏石山﹐唐宋名迹尢多﹐不及悉載。

烏石山李陽冰《書般若臺》﹐爲吾閩摩崖石刻之最古者﹐凡大字二十四字﹐筆法淳勁。蓋陽冰晚年所篆也。《輿地碑記》謂﹐與處州《新驛記》﹑縉雲縣《城隍廟記》﹑麗水《忘歸臺銘》﹐世寶之爲四絕。按﹕三碑皆經翻刻﹐惟此二十四字猶是原刻者﹐不在李斯碑下也。是刻摹拓之始﹐孟屏庵先生發其端。《瓶庵文鈔》有《跋》云「昔周侍郎亮工嘗言﹐《瘞鶴銘》《般若臺篆》﹐人間至寶﹐一在深淵之下﹐一在髙山之巓﹐苦不可得。櫟園嗜金石文﹐又嘗爲吾閩方伯﹐可謂好而有力之彊矣。而未嘗拓此篆。鄕先輩好古者﹐莫如林鹿原﹑謝古梅﹑周瑞峯﹑黃莘田諸先生﹐各集漢唐碑版數百種﹐而此篆近在福州城中烏石山﹐無從得也。乾隆二十四年冬﹐吾師王西莊先生過仙霞關﹐貽書問《般若篆》可得否﹐余問之莘田先生。先生曰「此必不能﹐五十年前曾與周瑞峯﹑林蒼巖坐山下﹐遙望太息而已。」越二日﹐余親至其地﹐謀諸工﹐工曰「可」。時族人方爲巨室﹐乃倩匠氏架木爲梯﹐懸縆以上﹐日可得二幅。山下老人告余曰「舊有翠巖寺在崖﹐崖石去地遠﹐故陡險。三十年前翠巖毀於火﹐化爲瓦礫。故山趾漸髙﹐去地稍近。越三日﹐巡撫吳公聞之﹐遂亦拓數紙。自是﹐《般若篆》﹐人間有數十本矣。自櫟園至今百餘年﹐海內鑑古之士皆以不見《般若篆》爲恨﹐而偶自余始之。物之顯晦﹐固有時耶﹗翠巖火而銘乃出。則其火固可賀也。余拓得十本﹐攜其五至京師。西莊先生受二本﹐其一歸何念修給諫﹐余藏二本﹐靑浦王琴徳郎中聞之﹐以何義門楷書及詩數種易其一。按﹕民國二十八年﹐陳丈幾士﹑沈友祖牟集同人募拓十餘本﹐並及石塔諸像記。篆文尙不少損﹐信有鬼神呵護之也。

慶城寺有二碑﹕一爲《瑯琊王徳政碑》﹐一爲宋開寶七年刺史錢昱《重修廟碑》﹐皆備述閩王事迹。《蘭修庵消寒錄》云﹕《唐瑯琊王徳政碑》﹐於兢撰﹐在今郡城東慶城寺左﹐志以爲王故宅是也。王有善政於閩﹐故當時請於朝﹐立碑頌其徳。字學顏體﹐竊嘆五季之亂﹐羣雄爭長一隅﹐王獨願爲開門節度﹐貢獻不絕﹐而又能保障其民﹐則此碑紀功頌徳﹐固可與《表忠觀》並傳不巧也。按﹕錢昱碑﹐林操書。

烏石雙驂園荒艸中藏一碑﹐其文曰「大閩國石街白塔天王院比丘師幹﹐乃勸同緣弟子﹑檢授尙書﹑右僕射﹑守右街長史兼禦史大夫林隩﹑弟子檢校太子賓客﹑兼監察禦史殷晟﹑並僧尼男女弟子等共捨錢開此義井。所冀神泉普濟﹐永傎皇都﹐千百年間﹐庶無傾側。當願生生常逢諸佛國界﹐世世常感皇帝深恩。今世同緣﹐不昧普提之果。時通文三年歲次戊戌三月十八日題記講經。」大徳廷敏書﹐兼監察禦史林歡刊石。碑之邊緣刻《閩縣龔易圖藏石》七字。通文爲五代閩王昶年號﹐蓋卽《大閩義井碑》。

馬瀆江羅星塔附近江滸大磹下﹐有摩崖古刻數十字﹐字大徑尺﹐恆湮沒﹐惟首「元和六年」字可見。相傳惟潮甚縮﹐始露此四字﹐尋常只一二字耳。爲唐刻無疑﹐惜全文不能知﹐而誌書亦無之者。

余嘗藏《雪峯枯木庵木刻》拓本﹐正書凡三行﹐字徑五寸﹐體似柳誠懸﹐左行文曰「維唐天祐乙丑歲﹐造庵子及作水池﹐約伍仟余功。於時廉王大王。」凡二十有六字﹐末細字一行曰「枕子一枚﹐雀觜杖一條﹐元自庵中。」凡一十有四字﹐字刻於樹腹。樹非楩非楠﹐大可十圍﹐外嵌中枵﹐皮剝殆盡。色如黃金﹐相傳唐眞覺禪師跌坐⒃處。自唐以來﹐枝榦𨿽盡而本根不巧﹐亦金石外之奇珍也。《雪峯志》載﹕庵距寺百步﹐木裹外俱唐宋遊人刻名。成化己亥﹐吳興劉瓚書《枯木庵》三字。

羅星塔下有宋程師孟篆「中流砥柱」四大字﹐潮落始見﹐郡誌未載。

洪江金山塔寺四十四先生祠﹐有匾額題「挾仙」二字﹐有跋云﹕洪之通谷山﹐宋潘庭堅先生讀書處。山中多石刻﹐皆先生眞迹。此「挾仙」二字爲端平三年書﹐歷六百餘載而風度宛然﹐爰命工摹拓﹐懸額塔江金山寺。所以攄懷舊之蓄念﹐益令人憬然興起矣。道光乙丑鄂汀徐讓濟立。

鼓山之麓﹐有刻「張佩綸避兵處」六字。按﹕光緒甲申馬江中法之戰﹐已見先光祿公《竹間十日話》。是時有粵人副將李麟閣者﹐本隸江南水師舊部﹐年逾六十。是役亦充船長﹐駐於馬江。船有道光間舊炮三尊﹐方法艦炮擊船政廠時﹐法帥戈拔立司令臺﹐揚旗指揮。李船距離法艦頗近﹐連發二炮﹐適中戈拔。法人祕之﹐迨和議成始發喪﹐而督撫以閱時久﹐不敢奏。李麟閣之功亦湮沒無聞焉。時當局者張佩綸﹑張兆棟﹑何如璋﹑何璟﹐皆有一時之望。何璟終日禮佛﹐兆棟終日奔走詢人。時人謔之曰「制臺不要頭﹐撫臺不要腳。」旣喪師﹐八閩兒童連臂踏歌曰「福州眞無福﹐法人原無法﹐兩何沒柰何﹐兩張沒主張。」張佩綸時會辧福建軍務﹐在閩垣候旨。陳韜庵太傅適以母憂奔喪回籍。張挽以聯云「狄梁公奉使念吾親﹐白雲孤�﹐將母有懷悲陟屺﹔孫伯符同年少一月﹐東風不便﹐弔喪無面愧登堂。」鄕人聞而憤極﹐謂敗潰至此﹐尙以孔明﹑魯肅自居。一時京官聯名奏劾﹐奉旨革職﹐發放軍臺﹐太傅亦爲所累。鄕人遂摩崖刻此六字以剌之。

黃莘田先生《鼓山誌》云﹕謝氏前志謂﹕「宇內名山銘刻之多﹐未有逾是山者。入靈源洞三里許﹐削壁林立﹐殆無寸隙。豈非前人自愛其名而思有傳於後歟﹗」又云「自曹能始往錄其十一﹐陳汝翔往錄其十二﹐最後武林自與徐興公﹑周喬卿往錄其十七﹐而漫滅不可辧﹑險絕不能至﹑與創庵圍垣所蔽而毀者﹐尙居其三。何其多歟﹗」自是以後﹐續前賢遺蹤﹐摩崖而記者又何少耶﹗曩觀《金石錄》與《墨池篇》所載﹐凡山巖鐫銘識刻﹐靡不收錄。惜乎玆山晚出﹐昔賢墨迹不備載其中﹐與之後先輝映也。按﹕鼓山石刻如麻﹐唐刻無一字﹐山誌所錄﹐自宋至淸﹐淸代只二三耳。曩五遊石鼓﹐搜羅逸刻﹐悉載《鼓山攬勝》集中﹐尙未窮也。

韓子舟先生其楫云﹕幼聞父老言﹐開元寺之初建也﹐議鑄鐘事。有髙僧﹝失其名﹐又不詳其世代﹞爲監鑄。合五金而成﹐工竣﹐告其徒曰「三日內勿鳴鐘。」遂雲遊去﹐至小北嶺石碑。寺徒不待三日而急試之。僧聞鐘﹐嘆曰「止於此矣﹗」石碑寺遂相傳爲聞鐘處。余裏居﹐距寺不遠﹐奇其言﹐往觀之。登樓摩娑﹐見其旁有裂痕兩三處﹐長尺許。其聲淸越無比﹐誠爲至寶。光緒二十六年﹐開元寺不戒於火﹐大雄寶殿成爲焦土。殿前鐘樓巍然獨存。僧眾無所棲止﹐寺幾廢於斯時也。鐘之不鳴久矣。及二十九年﹐攺寺址爲監獄。湧泉寺僧移鐘去。余途遇而細察之﹐裂痕皆滿。儼如天衣無縫焉。豈鐘之神妙不測﹐有關於寺之盛衰耶﹖近遊湧泉寺﹐耳鐘聲﹐猶恍然前日事也。按﹕湧泉寺鐘爲康熙時﹐僧爲霖以精銅參白金鑄。髙約二丈許﹐外刻金剛經全部﹐撞鐘僧每念南無阿彌佛一百零八徧﹐敲鐘一杵。俗傳鼓山不打五更鐘。詢之寺僧亦云然﹐子舟先生所謂開元寺鐘﹐殆庋之他處矣。

校注﹕

⑴原文爲「東南曰水部門」﹐「曰」字誤﹐應爲「自」。

⑵原文爲「士」﹐「士」字誤﹐應爲「仕」。

⑶原文作「羅源太姥」。誤﹐太姥山不在羅源。

⑷原文作「楊雪菽」﹐「菽」字誤﹐應爲「椒」。

⑸原文作「陳卸史」﹐「卸」字誤﹐應爲「禦」。

⑹原文作「侍制」﹐「侍」字誤﹐應爲「待」。

⑺原文作「王審時」﹐缺一「知」字﹐應爲「王審知時」。

⑻原文作「傳玉露」﹐「玉」字誤﹐應爲「王」。

⑼原文作「趙壁」﹐「壁」字誤﹐應爲「璧」。

⑽原文作「若慰聯牀聽雨晴」﹐「晴」字誤﹐應爲「情」。

⑾原文作「已忘」﹐「忘」字誤﹐應爲「亡」。

⑿原文作「斯上」﹐「上」字誤﹐應爲「土」。

⒀原文作「香火之甚」﹐「甚」字誤﹐應爲「盛」。

⒁原文作「鼓生」﹐應爲「鼓山」。

⒂原文作「懇鑿」﹐「懇」字誤﹐應爲「墾」。

⒃原文作「跌坐」﹐「跌」字誤﹐應爲「趺」。

卷三

唐韓偓詩﹕「四序有花長見雨﹐一冬無雪卻聞雷。」明黃景昉詩﹕「莫愁良夜杵聲稀﹐海國秋深尙葛衣。」薩天錫詩﹕「三山一夜雨﹐四月滿城秋。」福州气候﹐於此三詩可見。然寒燠晴雨無序﹐蓋地處炎方而臨海﹐不如北平气候之正也。

《稗史匯編》載﹕立冬後遇壬日﹐爲之「入液」﹐至小雪「出液」。《瑣碎錄》載﹕閩人以立夏後逢庚日爲「入梅」﹐芒種後逢壬爲「出梅」。葉毅庵先生有詩云「候近入梅先憚暑﹐旬逢出液始成冬。兩潮水到烏篷集﹐四序花開翠館穠。」

昔人謂閩中無雪。非無雪﹐但不積耳。父老云﹕光緒甲子正月十五夜﹐福州大雪徹曉。壬辰十一月二十八夜大雪﹐厚尺許﹐不數見也。諺云「春寒多雨。」福州入春多嚴寒﹐朔風凜冽裂膚﹐有重裘擁鑪﹐猶齒齕手戰﹑作苦寒色者。而旗﹑鼓二峯﹐遙望若玉山然。

福州夏熱﹐多雷雨﹐俗謂之「晡霾雨」。亦曰「過雲雨」。諺有﹕「六月初三雨﹐七月多晡霾」及「六月晡﹐不過路」之說﹐謂雨不普及﹑隨云所聚耳。

施鴻保《閩雜記》云「延平府城外石磡水小上﹐不至﹑露建寧府城外石磡﹐則舟行最利﹐俗謂之「菩薩水」。有「大菩薩」﹑「小菩薩」之分。按﹕福州夏四﹑五月間多淫雨爲災﹐或水患至數次。其大者皆由上游溪洪下瀉也。上游水位漲至菩薩水﹐則福州須防水患。至無名水﹐則立卽成災矣。惟水至夏至則力大﹐逢初三﹑十八則潮大。聞父老言﹕會城水災﹐以光緒丙子五月爲最大。茶亭金斗橋居民避水皆從瓦檐登舟﹐歷五晝夜始退去。又俗稱「延平水與鼓山齊」﹐言延平福州地勢之髙低也。

颶風﹐吾閩謂之風臺。六七月之交常有之。大者拔樹掀瓦﹐得雨則解﹐謂之回南。俗云「六月防初﹐七月防半。」又云「六月得雷而止﹐七月聞雷愈烈。」又云「六月風臺生九仔﹐七月風臺毛回南。」均農家經驗之談。

太武山﹐在海澄鎭海衛山﹐上有太武夫人壇。《圖經》謂閩中未有生人時﹐夫人拓土以居﹐稱爲八閩人祖。

福州嶺上﹐有稱畬民者。其姓凡五﹕曰鐘﹑曰苟﹑曰雷﹑曰盤﹑曰藍。多結帚爲業。其俗稱女曰「公主」﹐蓋閩之土民也。林子魚先生嘗作《畬民謠》云「畬中女兒年十七﹐跣足蓬頭面如漆。紅巾覆額著峨峨﹐窄袖稱身縫密密。百合山丹插滿頭﹐見人欲語卻含羞。阿爺斫柴入山裏﹐賺待錢歸百不愛。東家婚男西家女﹐鄕民爭看迎公主。親朋五姓自朱陳﹐走賀紛紛具雞黍。入門先自拜翁姑﹐洞房燭爛聞歡呼。三朝突過天未曙﹐早向城中賣柴去。」聞畬民嘗繪其祖先於手卷﹐乃一狗頭人。自傳爲犬戎之後也。

上杭縣居民多爲趙宋南渡時遷居﹐故俗有客民之稱。

福州水上操舟爲業﹐自爲一族者﹐曰疍戶﹐所謂曲蹄也。相傳爲陳友諒敗兵﹐爲明軍所驅﹐迫居水上。《竹間十日話》云﹕福州所稱賣漁嫂﹐卽曲蹄婆。以生長船中﹐兩足俱曲﹐故名。沒爲賤種﹐子孫不得應試﹐例不登岸。作半片髻以別田婆。按﹕近漸有移居岸上﹐作洗屋之業者。

《閩雜記》云﹕朱昆田《笛漁小稿三詠同心蘭》云「吟處傷心追楚客﹐分來纖手想閩娘。」閩娘字﹐前人詩中未有用者。

周亮工《閩小記》云﹕福州呼婦人曰「珠娘」﹐其來舊矣。任昉《述異記》﹕越俗以珠爲上寶﹐生女謂之「珠娘」。按﹕福州稱男曰「唐補人」。蓋以唐時﹐衣冠相率遷閩﹐故尊稱之也。呼女曰「諸娘」﹐蓋閩爲無諸地也。珠娘或卽諸娘之化音。粵東稱伎曰「珠娘」﹐未聞閩有「珠娘」之稱。

福州小家女多揀茶爲業﹐朝去暮歸﹐三五成羣﹐素足簪花﹐風韻饒然。《閩小記》云「閩素足女多簪全枝蘭﹐煙鬟掩映﹐眾蕊爭芳﹐響屧一鳴﹐全莖振媚。繼在京師﹐見唐人美人圖﹐亦簪全蘭﹐乃知閩女正堪入畫。」

杭世駿《榕城詩話》云﹕建寧別駕沈君嘗艷稱「閩中戶戶皆花﹐家家是玉。筆牀硯匣﹐恆在香臺。寫韻傳經﹐乃其粉確。靑襟夫婿﹐挼手傳箋﹐紅屐侍兒﹐扶輪赴社。扇林下之淸風﹐鮮桑中之失徳。如斯風气﹐頗可鋪張。」按﹕吾閩縉紳家婦女﹐莫不諳詩書。唐宋以前載籍﹐鮮有記述。明淸以降﹐閨門弦誦﹐比屋相聞。侯官莊九畹﹑廖淑籌﹑鄭薇柔﹑鄭翰蒓﹑許徳瑗﹑黃淑畹等﹐皆衡宇相望﹐結社聯吟。許亭亭與儔侶結「訪紅樓詩社」。由是女詩社之風﹐盛於會城。閩縣範淞靑﹐三十未嫁。家貧無依﹐以訓蒙糊口﹐人呼之曰女先生。此濱海鄒魯之稱﹐厥有由來也。沈君豈虛稱哉。

《停雲閣詩話》云﹕女伶賣曲﹐山左最多。吾閩建﹑邵二郡﹐界鄰江右﹐間或有之﹐省垣卻少經見。嗣因寇氛不靖﹐竄及上游﹐雛燕嬌鶯﹐爭集榕城之經院巷。據此﹐則射圃裏一帶所以爲娼寮之地﹐然不久雲煙消滅﹐而盛於洪江﹑臺江兩地矣。張亨甫先生《南浦秋波錄》記之詳盡。

蔣垣《榕城景物考》云﹕唐時羅城南關﹐人煙繡錯﹐舟楫云排﹐兩岸酒市歌樓。簫聲從柳陰榕葉中出。今安泰橋是其處。按﹕安泰橋﹐昔在古利涉門外。宋曾鞏有《出利涉門》詩云「紅紗籠竹過斜橋﹐復觀翚飛入斗杓。人在畫船猶未睡﹐滿堤明月一溪潮。」葉毅庵先生亦有詩云「畫橋低亞若篷輕﹐酒市歌樓夾岸迎。見說瑯琊繁盛日﹐三山城似闔閭城。」則舊時安泰橋夾岸﹐不減秦淮風月矣﹗

黃肖巖先生《序聚紅榭雅集》詞云「天下方音﹐五音咸備。獨闕純鼻之音。惟吾閩尙行此音﹐乃千古一綫元音之僅畱於偏隅者。漳泉人度曲﹐純行鼻音﹐則尢得音韻之原矣。」按﹕吾閩方言﹐約分福﹑廈﹑泉﹑汀﹑建﹑邵六種﹐其他各縣各有不同之腔。何岐海之《何氏學》﹑黃肖巖之《榕城方言古音考》﹑劉家謀之《操風瑣錄》﹑謝枚如之《說文閩音通》﹑大抵崇閩音爲正音﹐𨿽諸篇僅及福州﹐然推究及各縣﹐未可不從福州始也。

鄭天尺先生精醫理﹐考究閩諺方言甚深。所編《榕諺聲律啟蒙》﹐膾炙人口﹐時比之林光天﹐號爲二天。其《閩談正誤》之著﹐於福州方言糾誤考據﹐均有所本。非以意彊解者比者。

會城燈市﹐聚於後街。次則南臺﹑中亭街。節假後﹐後街戶戶家家皆以燈爲業﹐爭奇鬥巧﹐禽魚鳥獸咸備﹐遊者塞途。陳偕燦先生《福州觀燈詩》有「後街風月賣燈天」句﹐記實也。閩人最重元夕﹐謝在杭謂﹕「天下上元燈燭之盛﹐無逾閩中者。」蓋天下有五夜﹐而閩則有十夜也。

《天中記》謂﹕正月二十九日曰「拗九」。按﹕閩方言亦稱「孝九」﹐煮果粥祀先﹑相饋遺。相傳目蓮是日以供母﹐非也。羅源﹑古田均稱後九。連江人家以芋菽和米作糜﹐稱爲「烏九粥」﹐謂食可卻病。《黃鵠山人詩鈔》則謂爲「窮九粥」﹐有詩記之。

《壺中錄》謂﹕閩中以二月二日爲踏靑節﹐今人士均以淸明日祭墓﹐並作郊外踏靑之遊﹐不以二日。又制淸明粿以祀先。

閩以二月十二日爲花朝﹐考《西湖遊覽志》云﹕花朝﹑月夕﹐世俗恆言二八兩月爲春秋之中﹐故以二月半爲花朝﹐八月半爲月夕。周處《土風記》及《提要錄》皆云十五日﹐然《楊誠齋詩話》云﹐東京二月十二日花朝﹐爲撲蝶會。則閩俗不誤矣。

立夏日市碗糕﹐謂食之目明。人家制糕粿﹐謂之做夏。連江人以韭和米麵蒸食之﹐名曰夏粿。閩淸則家家作米糖﹐以巧好相尙。

三月三日上巳﹐懸薺菜於門﹐未知何義。《八閩通誌》載﹕民俗取南燭木莖葉搗碎﹐淸米爲飯﹐染成紺靑色。謂日進一合﹐可以延年﹐曰靑精飯。按﹕莆俗是日采楓樹花漬米﹐爲靑飯﹐不用南燭木。

同安人四月初一日﹐各辦香餅祭神﹐名曰明眼餅。

端午節﹐以竹葉裹秫米爲粽子。蓋沿《風土記》秤錘粽之名﹐蒲人食鵒螺以明目。福安人食大田螺﹐謂之炒鬼眼。

葉毅庵先生《榕城雜詠》﹕每歲六月舉瓜蓮會﹐祀閩越王無諸﹐此風久廢。

羅源俗﹐六月初六日滌井水洗貓犬﹐爲去鮏气。福州方言所謂「六月六﹐犬洗湯」也。然姑蘇俗亦有「六月六﹐貓兒狗兒同洗浴」之語﹐見梁同書《直語補證》﹕

閩人七夕炒蠶豆相遺﹐謂之結緣。其名雅﹐其義厚。陳惕園先生曾作《結緣行》﹐稱之可撓頹俗﹑振醇風也。

閩俗重中元節﹐有燒紙衣﹑制紗箱之舉。孟瓶庵先生有《紗箱歌》﹐末句云「君不見街前街後送紗箱﹐屋裏停棺仍不絕。死人不得歸黃泉﹐紙厭紅帶鵑啼血。」可以警惕俗風。

八月十一至十五日﹐後街成塔市。三十年前﹐士紳家競尙排塔﹐田園臺閣以及閨房布置悉備﹐人物花果禽魚皆裁繒剪彩﹐玲瓏飛動﹐羅列奇玩﹐爭靡鬥艷﹐縱人觀賞。𨿽勞心力﹐亦表太平盛事。

中秋夜﹐神光﹑定光雙塔﹐七級燃燈照耀﹐如紅燭髙燒。士女制香球﹐登烏石山進香。明陳薦夫有《烏石進香》詩云「涼飊吹商蟾兔淸﹐明繩曳玉低斜橫。七香油壁稅南陌﹐蓮花蹴月參差行。鄰霄臺髙祠帝女﹐金獸含煙噴秋雨。玻璃鈿合開古香﹐九節瑞龍然不死。憨癡白皙冶遊郎﹐驕行躪入調紅妝。秋波盈盈澄碧光﹐回環射裂千柔腸。熊祥乞歸碧霞館﹐贓雨濃雲生夢感。元虛不種眞麒麟﹐十二瓊樓悵秋晚。」

重九作糕﹐自是古制。《五雜俎》《景云類纂》及《福州府誌》諸書均載﹕閩俗於九日作粽﹐與端午同。然今俗九日作九重粿﹐上插彩旗﹐謂之重陽糕﹐相傳已久﹐不復有作粽者。

九日放風箏以烏石山爲盛。舊時人士設飣餖於僧寺﹐謂之紙鷂會。其中有所謂九連環者﹐形如蜈蚣。剪彩爲頭﹐具百四十四甲﹐亙四五十丈﹐以大繩系於山石﹐乘風則數十人挽之﹐誠巨觀也。

冬至前夕﹐俗屑糯米﹐合家男女圍坐作粉團﹐曰「搓丸」。謂取團圓意。亦以祀先告冬也。梁洛觀先生有《南鄕子》詞云「笑語共婆娑﹐銀燭華筵綴碧荷。大小珠光齊錯落﹐搓搓人世團圓此夜多。春意竈眉過。白屑纖纖素手羅﹐調罷餳湯堂上進﹐知麼﹐新婦生成小性和。」

十二月二十四日祀竈。俗謂是夜竈神上天﹐以一家所行善惡奏於天庭也。陳薦夫《祭竈行》云﹕人家臘月祀竈王﹐二十四夜朝紫皇。善惡條陳明如鏡﹐貧惡窮通我司命。盤中有飴凝作脂﹐願神口舌甘如飴。翁老踉蹌望空拜﹐穢惡觸神神勿怪。神言汝家多罪過﹐赦汝愚蒙矜汝悞。汝甑塵土突不黔﹐不如放我上靑天。」

徐經《雅歌堂詩話》云﹕閩令吳林塘有「三妙吟」﹐謂「荔枝﹑素心蘭﹑壽山石」。余謂武夷茶﹑漳州密果﹑永春織畫﹑上杭竹器﹑永安紙燈俱臻妙品﹐豈讓三者獨擅耶﹖卽更有進於此者﹐蔡越峯之書閣帖﹑應一葉之畫煙雨﹑皆登古人之堂而入其室者也﹐合之可稱閩海十絕。

荔枝﹐閩粵巴蜀均產之。以閩爲勝﹐閩以莆田爲最。王子勤太守廣葉守興化﹐府治門外題楹帖云「荔子甲天下﹐梅妃是部民」﹐一時盛傳。髙云客作《荔子紀事》一卷﹐張超然爲之序﹐深辟朱竹垞﹑曹秋嶽「閩荔不如粵」之說。按﹕謝在杭《百粵風土紀》云「荔子色靑﹐大如楊梅。肉薄核大﹐味甘而不酸﹐在閩龍眼之下。」許子遜《廣州雜詩》云「丹荔年年玉碗新﹐鏡中眉黛半含顰。可憐嶺外紅鸚鵡﹐猶說華淸病齒人。」則粵種誠不如閩矣。

前人多作餐荔枝會﹐非近人所及。明莆田宋玨有荔社﹐約日以三千顆爲率。徐興公﹑謝在杭﹑馬繼聲等結紅雲社﹐作社約。在杭作續約。亦食荔韻事。《紅雲社約》謂鳳崗中冠爲福州第一品。按﹕鳳崗三十六宅﹑七十二鄕皆產荔﹐其次爲上街鄕﹐上街鄕與侯官市隔一土壤﹐而侯官市皆植龍眼﹐無一荔樹。亦土性隨所宜也。

福州荔枝﹐向以西禪寺爲佳。《曝書亭集》稱寺之荔樹髙五六丈者四百餘本﹐今存者殊少﹐而法堂前古荔四株﹐相傳爲宋荔﹐名曰「天洗碗」。西禪荔枝早熟﹐寺荔盡後而興化楓亭始上市。黃莘田先生詩所云「長慶寺門剛摘盡﹐滿街斜日賣楓亭」也。

烏石山範忠貞公承謨祠種荔百株﹐舊甚有名。每歲荔熟﹐就祠開市。遊人消夏者接踵。祠右積翠寺﹐古剎也。舊有樓曰「江城如畫」﹐有古梅﹐相傳數百年物。今荔樹斧伐殆盡﹐梅亦無存。

蔡襄《荔枝譜》云﹕十八娘﹐色深紅而細長。時人以少女比之。相傳閩王王氏有姬第十八﹐好啖此品﹐因而得名。其冢今在城東報國寺﹐冢旁猶有此樹。又按﹕西湖開化寺荔有名十八娘者﹐瘦腰細核﹐累累一串數粒。相傳王氏女十八娘手植。又仙遊陳洪進女璣﹐別字十八娘﹐嘗手植荔枝於楓亭。俱見《香艸齋詩注》。

西門余府巷﹐以宋余深名。深宅中有荔枝﹐實絕大而美﹐名曰「亮功紅」。亮功者﹐深蒙禦書閣名也。今余府巷劉宅中﹐有荔一樹﹐或說爲「亮功紅」﹐亦敷會之傳。

林壽圖《榕陰談屑》云﹕閩俗娶婦﹐荔熟時婿家必以饋丈人。故諺云「荔枝紅﹐送丈人」。王秋士詞云「街頭香度日初斜﹐徧揀西禪萬顆霞。博得閨人今夜喜﹐一筐會送丈人家。」按﹕曹石倉先生有詩云「嬌羞十五閉房櫳﹐風雨無端妒守宮。玉鏡臺前倚惆悵﹐郎家不去荔子紅。」是送荔之風﹐明已然矣。

龍眼謂荔奴⑴﹐以龍溪所產抱雞子種爲最貴﹐小如珠﹐無核﹐亦珍品也。

桃﹐吾閩最劣﹐近鄕人有以奉化種移植者﹐漿多﹐甘如蜜﹐名曰水蜜桃。而奉化原種反不如矣。

光澤縣會仙巖石斗岸上有朱桃﹐熟時卽墜﹐人莫能得。

福淸黃蘗山多桃﹐其地有桃塢﹑桃湖﹑桃溪﹑桃洲﹐春風微和﹐夭桃夾岸﹐不減武陵。

南港二百零八鄕皆產橘﹐洪江上流又有橘園洲。彌望千樹。橘有數種﹐比常橘大而皮厚者爲風橘﹔小而味酸者爲金橘。釀橘爲酒曰橘燒。鄕人以橘爲福州特產﹐稱爲「福桔」。上元作桔燈﹐母以遺女﹐取吉祥意也。陳恭甫先生《絳跗艸堂詩集》有《橘枝詞》十二首﹐可爲掌故之徵。

《武夷山誌》載﹕峯山有仙橘﹐小如彈丸﹐其皮可食。大者如雞卵﹐味尢甘。

柑以古山洲產最多﹐香甘而皮薄﹐勝於浙溫之乳柑。

淩登明《榕城隨筆》云﹕漳南產柑橘﹐其種不一﹐而顆皆碩大。蘆柑爲最﹐紅柑次之。蘆柑色稍黃﹐紅柑則正赤﹐皆佳種也。三衢所產似亦當稍讓。連江一種﹐差小而味亦甘﹐當在武陵蜜橘之列。按﹕漳州之桶柑﹑蘆柑皆由廣東潮州傳入﹐永泰有蚌橘一種﹐亦貴品也。

橘餅出漳州。陳恭甫先生有詩云「漳南飴蜜十分調﹐紅玉千槌向齒消。百餅靑筐霞片散﹐東風吹入賣餳簫。」

浦南以產柚著名﹐沿北溪兩岸約五十里皆栽柚。鄕人呼柚曰「軟仔」﹐其種有文旦﹑坪山﹑六月柚等。文旦﹐古稱香欒﹐長泰所產﹐品質最良﹐瓤白﹐甜美無比﹐他地所植均不及之。

辛稼軒爲福州守﹐有《臨江仙﹟詠楊桃》云「憶醉芳樹下﹐幾曾風韻忘懷﹐黃金顏色五花開。味如蘆橘熟﹐貴似荔枝來。聞道商山餘四老﹐橘中自釀秋醅。試呼名品細推排﹐重重香肺腑﹐且進兩三杯。」按﹕福州楊桃七八月熟﹐味酸而有韻﹐近有粵東種者。

俗呼梅子爲「靑子」。前輩出郊宴集賞梅﹐村媼見之﹐曰「大冷天气﹐不暖閣圍鑪﹐乃冒寒度板橋看靑子耶﹖」

水口延平產柰﹐色靑而味甜﹐大有如桃子者。

李以夫人李最佳﹐皮紅如傅粉﹐故稱夫人﹐亦稱胭脂李﹐色如脂也。閩淸產李最多﹐《武夷山誌》載﹕峯山有仙李﹐如小鳥卵﹐長而色赤﹐味亦酸美。

屏南﹑連江均產雪梨。屏產有大如碗者﹐出忠洋一帶。連產則甜而松脆多水﹐八月熟﹐就樹以棕裹之﹐可畱至大雪。朱文公《詠雪梨》詩云「珍寶渾疑露結成﹐香葩況是雪儲精。乍驚磊落堆盤出﹐旋剖輕盈照骨明。蘆橘漫勞誇夏熟﹐蔗漿未許析朝酲。啖余更檢《桐君錄》﹐快果知非浪得名。」按﹕快果﹑玉果﹑密文﹐均梨之別稱﹐見《廣志》。

自洪山橋至水口﹐沿江兩岸皆植橄欖﹐橄欖以檀香種﹐產在安仁溪者爲佳﹐脆而香也。

楊浚《冠悔堂筆記》云﹕餘甘實瑩如珠﹐食之餘味始甘﹐能除虫毒。黃山谷以其先苦後甘﹐名之曰「敢諫子」。按﹕餘甘產莆中定莊者佳﹐以之制露﹐可治童孩痰積。

仙遊果品以柿最佳﹐曰「陳變」⑵﹐俗以陳禦史所傳植﹐卽名之。

會城南門外城門鄕宋鄭尙書墓前有枇杷樹一株﹐所產枇杷只一核。

《遊宦紀聞》載﹕閩中嘉果﹐荔枝﹑龍眼﹑橄欖之外﹐又有黃澹子﹑金斗子﹑菩提果﹑羊桃﹐皆他處所無。黃澹大如小橘﹐味微酸而甜。《長樂志》云﹕生於王霸壇側。

《說鈴》云﹕閩南郊外二十里﹐曰「齊坑」﹐齊氏聚族其間。旁有潭﹐夾種桃花。相傳唐陳處士隱地﹐舊名道者巖﹐巖前有柿一株﹐根如斗﹐結實如佛手柑﹐皮穰色味則皆柿也。

西門外馬坑山蔗最佳﹐以脆勝也。《寒秀艸堂筆記》云﹕同安多蔗﹐所生虫似蜂。彼人乾之﹐食時煠以香油﹐味類蝦﹐稱爲蔗蛄。其名甚別。按﹕有名猴蔗者﹐專供搾糖。

李文貞公光地喜食生蘿萄﹐冬夜乘燭攤書﹐斷生蘿萄滿置大盂。每精詣深思時﹐輒停筆嘗之﹐盡盂乃寢。

連城縣蓮峯山產彭候芋﹐葉大如盤﹐冬夏不枯。過年子落崖下﹐人難取﹐取以播種亦不熟。舊傳彭侯所種。

《榕陰談屑》云﹕王補帆中丞撫閩多惠政。種番薯於署中隙地﹐采其嫩苗﹐瀹爲羹以餉余﹐嘗而甘之﹐問其名﹐曰「平東菜」。時海上方有倭事﹐故爲吉語。余易名「中丞菜」﹐明日傳播城市。課西湖書院﹐日用以餉諸生﹐曰「此秀才風味也﹗」於是獻「中丞菜詩」數十人。

閩人多切番薯﹐制番薯米﹐以長樂爲佳﹔又制番薯錢﹐以福淸爲佳。均以代糧也。先公有《初食薯米》詩云「黑如菇米黃如栗﹐亦自甘香適朵頤。貧賤何嘗謀益壽﹐交親相與話充饑。飲冰茹蘗皆吾分﹐耕獲菑畬失所期。欲向山中煨芋去﹐微聞僧竈冷無炊。」

武夷九十九巖﹐皆產名茶。奇種以天心巖之「大紅袍」﹑慧苑巖之「鐵羅漢」﹑磊石巖之「白雞冠」﹑蘭谷巖之「金鎖匙」﹑天井巖之「過山龍」﹑竹窠巖之「瓜子金」﹑幔陀峯之「半天夭」爲著。而大紅袍尢爲特品﹐產於天心巖永樂寺三里許之九龍窠石壁上。石壁僅方丈之地﹐植茶三叢。外向較髙者﹐傳爲眞紅袍。旁二叢爲副車﹐葉不甚大﹐芽端帶淡紅色﹐年僅六七兩。價值數百金﹐蓋罕而見珍也。每歲﹐住持僧以少許分饋當道士紳。余則悉售廈商。又天佑巖下有茶一樹﹐名「不知春」﹐亦種之至美者﹐廣東洋商歲歲預定﹐雇人守護﹐惟寺僧得一二兩而已。

甌寧蔣衡《云寥山人集》言武夷茶事雲﹕水芽﹐宋時貢茶之絕品。揀嫩芽剔取其心﹐漬淸泉中﹐如銀綫一縷。嘗讀無名氏《北苑別錄》云「天下之理﹐未有不相須而成者。有北苑之芽﹐則有龍井之水。亦猶錦之於蜀江﹐膠之於阿井。」按﹕造團茶之法﹐須用水滌淨﹐然後入甑蒸熟。復淋洗數回﹐乃上搾出其膏﹐柯杵瓦盆﹐酌水研之﹐皆有度數。自十二水至十六水爲率﹐故制茶必須淸泉。又按﹕北苑故事﹐每啟蟄﹐有司以牲致祭﹐樅金代鼓⑶﹐齊聲喊曰「茶發芽」﹐泉乃湧出。故鳳凰山有喊泉。元時﹐置官焙於武夷﹐亦修北苑故事。至今禦茶園側有井一泓﹐土人亦名喊山泉也。又云﹕名種之奇者﹐紅梅﹑素心蘭及木瓜﹑肉桂。紅梅近已枯。素心在天遊﹐其眞者予未得嘗。肉桂在慧苑。木瓜植彌陀大殿前。其本甚古﹐枝榦捲屈﹐類數百年物。予初疑木瓜味酸﹐最不宜茶。及在藍上捨重慶家飲之﹐初入鼻微有木瓜气。及到口﹐但覺甘芬畱舌本。半日猶津津﹐細咀之﹐並無酸意﹐此所以奇也。若膺⑷者則以花蕊重焙﹐反奪直⑸味﹐不足貴矣。又云﹕茶害鳥名﹐其自呼「茶害」二字甚淸。三月間徧山嗚嗚皆此鳥。土人云﹕昔有茶廠婦﹐爲夫所虐﹐死化爲鳥﹐猶不忘其夫﹐故呼茶害以相警。

建茶奇種﹐相傳爲天生﹐茶下不植艸。

安溪茶品以鐵觀音爲最著﹐產在峣陽鄕之南山。山坡緩斜﹐形勢秀美﹐土層極淺﹐俗有峣陽一片石之稱。故其茶香味特濃﹐非他山可比也。

太姥山產茶名綠雪芽﹐周亮工《閩茶曲》有云「太姥聲髙綠雪芽﹐洞山新泛海天槎。茗禪過嶺全平等﹐義酒應教伴義茶。」注云﹕閩酒數郡如一﹐茶亦類是。今年得茶甚夥﹐學坡公義酒事﹐盡合爲一。然與未合無異也。《閩茶曲》十首﹐載在《賴古堂集》。

謝在杭《小艸齋詩話》云﹕鼓山半巖茶﹐色香風味﹐舊人評爲閩中第一﹐不讓虎丘﹑龍井也。鄧原嶽詩雲「雨後新茶及早收﹐山泉石鼎試磁甌。誰知屴崱峯頭產﹐勝卻天池與虎丘。」按鼓山茶園久廢﹐今僧尙有以支提茶相餉者﹐而味尙淸冽﹐未審是半巖茶種否。

閩南人士昔尙工夫茶﹐其法載在《蝶階外史》。二十餘年前﹐余到廈尙盛行﹐其後再過﹐不復見矣。

泉州神曲以桂檀巷「範志」﹑吳亦飛所制最眞﹐煎之不化﹐湯作碧色。餘皆色紅﹐見水則如泥﹐不待重沸矣。

香菇有花菇﹑厚菇﹑冬菇三種。花菇質嫩味厚﹐價值尢髙。業此者爲遊⑹之慶元﹑景寧﹑龍泉三縣人﹐種制之法祕不傳人。在閩北建甌﹑明溪﹑淸流﹑漳各縣種植。每年仲冬來﹐暮春去﹐謂之菇客。

包汝楫《南中紀聞》云﹕閩中產烏飯艸﹐能縮米﹐一名瘦米﹐用以煮米﹐粒堅細﹐每斗僅得升許。第色帶黑耳。軍行必備此﹐可以輕騎遠出。

《淸異錄》云﹕蕹菜出閩中﹐凡百毒悉能解之。引蔓而生﹐土人號虎須菜。按蕹菜一名無心菜。福州西湖產之﹐孫平叔先生爾準有《靑玉案》詞詠之云「冶城西畔明湖繞﹐向鏡裏﹑移蘭棹﹐蕹菜沿流縈荇藻﹐並刀剪罷﹐翠釵丁倒﹐涼月浮波小﹐蘋香零落菱香老﹐剩有明姿玉纖拗﹐半側銀杯鉛露少﹐便愁羽化﹑澄瀾渺渺﹐一夜西風掃。」馮勺園先生登府詞云「一繩菱外香初繞﹐趁十里﹑停秋棹﹐隱約深萍連淺藻﹐鷗知鷺見﹐雨繙露倒﹐涼朵銀杯小﹐年年開到荷衣老。道是無心沒人拘﹐寒蕹不嫌齏譜少。三山市遠﹐半湖煙渺。采采蒓波掃。」

泉州產牛欄艸﹐葉大桿長﹐花色鮮紅。一枝開數十朵﹐治發瘠有神效。泉人以其花期正值競渡時﹐名曰「龍船花」。

福州舊有百花務﹐今花巷卽其地。

上杭羅楷卿太守上楨﹐杭州之詩人也。著有《菉園詩鈔》﹐有《詠漳江土物四首》可采。《水仙花》云「冷抱冰心不染塵﹐淩波仙子欲淩雲。錦屏銀燭髙燒夜﹐第一淸標是此花。」花產漳郡蓮花村最佳。《蜜蘭》云「采采披襟水一隈﹐素心人與醉新醅。色香縱歷塵緣劫﹐依舊淸芬浥紫桮。」漳人以蜜浸素蘭﹐沃以熟茶﹐色相不減。《蔗珠》云﹕釀就寒漿足解炎﹐此中佳境久畱淹。盤飧合下女兒酒﹐沈醉香壺一味甜。」生長蔗中﹐漳人以油炸之﹐味香甜。《巖茶》云「難爲懷處錦帆斜﹐猶憶登龍侍絳紗。七字吟成還擊缽﹐春風午夜譜閩茶。」烏龍茶產漳之安溪。

水仙產漳中﹐閩花之特種也。每年產在五百萬个以上﹐其根似蒜頭﹐葉如萱艸﹐各於葉中生莖﹐莖端開花﹐色白心黃﹐故名金盞銀臺。香韻淸幽﹐單葉者爲水仙﹐多風韻﹔千葉而花片捲皺﹐上淡白﹑下輕黃者爲玉玲瓏。

蘭以建名﹐吾鄕士紳幾無家不種之。大都以玉爲最﹐白桿而花上出者是也。四季開者爲珍﹐報歲蘭爲貴﹐白花不易得。先光祿公《三峯艸廬詩注》云﹕閩深山之南谷﹐有懸泉者﹐多產蘭。數十年來深悟其故。蓋南谷冬得日而避霜﹐夏多風而避日。泉脈走而不守﹐故濕而不傷根。培蘭十二字訣曰「春不出﹐夏不日﹐秋不幹﹐冬不濕。」庶乎得南谷之義矣﹗蘭之種類綦多﹐一桿一花﹐一桿二花﹐花在葉底者爲春蘭﹐其色綠。一桿五花﹐一桿七花至十八花﹐皆桿髙於葉。葉軟潤者必素心﹐葉短勁者多紅點﹐香有次第﹐皆花於夏秋。曰頭陀﹑曰龍巖素﹑曰馬耳﹑曰十八學士﹐其名不一。桿紅葉勁者易種﹐且不避霜日﹐呼爲艸蘭。紅蘭則桿短葉肥﹐花繞於桿﹐作朱紅色。秋蘭葉勁長﹑花瘦則如蟹爪﹐有深碧﹑黑紫二色。紫者如報歲蘭﹐難值⑺。其肥瘠視人力。林上捨文楷家作三十六花﹐又有小如金粟而蔓生﹐曰賽蘭﹐又曰翠蘭﹐俗呼珍珍蘭﹐卽佛經所謂伊蘭。見王世懋《閩部疏》。又有桿肥偉﹑葉瘦長﹐旁如鋸齒﹑花作深碧色﹐開於三月者爲蕑。《詩》﹕「士與女方秉蕑兮。」桿肥偉﹐故可秉。諸書皆以一桿一花者爲蘭﹐一桿數花累累葉上者爲蕙。蕙﹐香艸也。

福安縣白雲山上有庵﹐庵前兩池﹐產蘭。玉色﹐向午開﹐浮水面﹐過時則沈。人呼爲「午時蘭」。

《蝶階外史》云﹕江以南蘭最多﹐而莫盛於閩﹐蘭叢中生虫﹐大如蠶﹐因名蘭蠶。以蘭膏爲食﹐不多得。閩人餉客﹐用古瓷盛一枚獻之筵上﹐以爲嘉禮。客肅然起﹐主人撮鹽少許灑之﹐蠶倏化爲水﹐色縹碧﹐注醯醢中﹐各一滴﹐香溢齒牙﹐亦食譜中所未見也。

漳州有香花﹐如爛爪蠟﹐瓣如蘭﹐葉如栗﹐可玩﹐土人名曰鷹爪花﹐取其似也。

茉莉花﹐亦吾鄕之特產﹐或稱抹麗﹐謂能掩眾花也。洪塘過江一帶產最盛。花時﹐商人以供窨茶﹐專輪采運﹐謂之花船。《墨莊漫錄》稱﹐閩人以陶盎種之﹐以供淸玩。顏持約詩云「竹梢脫靑錦﹐榕葉隨黃雲。嶺頭暑正煩﹐見此萼綠君。欲言嬌不吐﹐藏意久未分。最憐月初上﹐濃香夢中聞。蕭然六曲屏﹐西施帶凝醺。叢深珊瑚帳﹐枝轉翡翠裙。譬如返風騎﹐一抹萬馬羣。銅瓶汲淸泚﹐聊復爲子勤。願言少須臾﹐對此髯參軍。」觀此詩﹐則花之淸淑柔婉風味﹐不言可知矣。按﹕《因樹屋書影》謂﹐閩中獨有紅茉莉﹐余未之見。

牡丹﹐古田縣甚多。孟瓶庵《瓜棚避暑錄》載﹕福州惟鼓山湧泉寺有一叢﹐今寺中亦絕種矣。

惠安縣有靑山大王廟﹐階下多黑牡丹。花開時有數百朵﹐皆向大王神像而開。移神像﹐花亦轉面向之﹐亦一異也。

福州四時有長春花。宋林迥有詩云「洞門深不放春歸﹐客到尋芳莫問時。遲日暖風花艸麗﹐照人紅艷一枝枝。」

山丹有紅﹑白二種﹐或云不能與諸花並列一庭﹐並列則諸花不開﹐俗呼花虎。試之未驗﹐《學圃余疏》云﹕花簇紅球﹐儼如剪彩﹐名曰山丹﹐乃閩卉也。

夾竹桃﹐一名半年紅﹐柔艷異常﹐自春䢐秋﹐相續門⑻花。閩諺有﹕「戴花莫戴夾竹桃﹐做人莫做人細婆。」細婆﹐妾也。夾竹桃﹐賤也。

《南方艸木狀》稱﹐素馨色白者﹐香勝抹麗。傅伯成詩﹕「昔日雲鬟鎖翠屏﹐只今煙冢伴荒城。香魂斷絕無人問﹐空有幽花獨擅名。」自注﹕素馨﹐南漢宮女名。

杜鵑花﹐以黃爲貴﹐白次之﹐紅最賤。山中有之。何友雪生碧琳園種植此花百餘種﹐皆中外名品也。花時五色繽紛﹐惜有色無香。先公有《約匹園老人諸君燕集花間》詩云「滿屋花光日未曛﹐延賓園主意殷勤。盆盂猶帶滄溟色﹐隅坐黃鵑獨不羣。」又句云「若向花中論妙品﹐應從淡綠喚眞眞。」綠花者﹐海外異種也。

《漁隱叢話》云﹕木樨﹐閩中最多﹐路旁往往有參天合抱者﹐土人以其多而不貴之。漕宇門前兩徑﹐有一二百株﹐至秋花盛﹐籃輿行淸香﹐殊可愛也。

丁香樹﹐會城僅二三本﹐其一在光祿坊玉尺山﹐其一在西門街鄭宅之丁香書屋﹐皆二三百年物也。花雪白﹐淸香可愛。先叔祖仲起公有《玉尺丁香盛開》詩云「吟臺別後幾經年﹐今日登臨一放顚。輕俊似嫌云絮薄﹐晶瑩翻比雪花妍。欲招皓月同尋句﹐尙滯春寒此聳肩。料恐詩人難耐冷﹐枝頭著意綴吳棉。」又環翠樓亦有一本﹐較小。

泉州多刺桐花﹐花紅鮮異常﹐可開百日﹐亦名百日紅。唐陳陶詩云「海曲春深滿郡霞﹐越人多植刺桐花。可憐虎竹西樓色﹐錦帳三千阿母家。」

福州有美人蕉﹐歷冬春不凋。常吐朱蓮如簇﹐樹葉似芭蕉而稍小。開花殷紅鮮麗﹐千葉如槌﹐經月不凋。摘置瓶中﹐亦可經一二月。曹能始有《美人蕉》詩云「右丞畫蕉兼畫雪﹐雪中時見芭蕉折。間或有人蕉下眠﹐夢醒忽驚白雪白。閩中無雪蕉轉新﹐別有一種名美人。歲歲紅顏空自老﹐見人猶自可憐春。」

歸化縣羅漢寺有樹名羅漢﹐結子如嬰兒。

會城東街劉鳴雷家有鐵樹二株﹐髙比於墻﹐二百餘年物也。

鼓山方丈有鐵樹二株﹐相傳一爲閩王審知手植﹐一爲僧神晏手植。旦過堂有古松如蓋﹐亦神晏植﹐名羅漢松。

烏石山石室旁有古松二株﹐俗呼雙夢松。

建陽縣西北七十里云穀道中有數松﹐狀極詭異﹐石碣曰「戰龍松」﹐朱晦翁書。

東山松塢有松﹐宋初物。錢昱題松身曰「景致福神仙﹐心幽道亦玄。憎閒出來世﹐松老不知年。」

武夷白雲巖﹐下爲寒巖﹐右爲毛竹洞﹐以產毛竹稱。唐李商隱詩﹕「武夷洞裏生毛竹﹐老盡曾孫更不來。」

永定縣武平山產竹﹐每節皆有佛像﹐面目口鼻﹐惟妙惟肖。土人用以爲杖﹐謂之定光佛杖。龍巖亦產之。

烏石山產人面竹﹐一俯一仰﹐形如人面。見《烏石山誌》。

延平產朱竹﹐周亮工《詠劍津朱竹詩二首》云「髙情直欲晚楓鄰﹐傞舞安知醉有辰。舊族傳爲絳縣老﹐孫枝追作亦城人。瀟湘淚盡終余血﹐淇澳花繁不是春。曾在龍門柯�畔﹐支離更見爨中身。」「亂擗桃花映客酡﹐斜披鶴頂間靑蘿。翻身競比紅兒曲﹐截笛畱吹赤帝歌。酒醞宜城光未定﹐冠裁薛縣色全訛。遙有巖下爛斑處﹐或是秋深柏葉多。」

福淸石竹山﹐產竹少而筍多﹐春夏之交﹐鄕人采筍欲多不可得﹐號濟貧筍。

冬筍﹐竹萌也。冬月於毛竹林掘其未出土者﹐味極佳。謝古梅先生《冬筍詩》云「��郁寒姿﹐一夜挺孤勁。崖凍壑中﹐時與山雪迸。龍�蟄髙枝﹐君子含至性。胚��離奇﹐軋茁气縱橫。長鑱云外歸﹐鮮縛司冬政。品格入屠蘇﹐菘韭皆聽命。榾柮煨根芽﹐脫落想盤硬。莫厭太瘦生﹐聊用醫俗病。」

條絲煙﹐爲永定特產﹐質極純粹﹐香色俱佳﹐馳名國內。全縣之種煙者十居八九。每歲銷諸省外﹐達五百萬元。沙縣亦產煙﹐曰「沙縣煙」﹐視條絲遠矣。

建寧有鳥名「報春」﹐似鵒而小﹐色蒼黃。春前作聲云「春起也」﹐暮春作聲「春去也」。春盡乃止。又有「桐花鳥」﹐卽《漁洋詞》所謂「桐花鳳」﹐桐花開卽來﹐桐花落卽去﹐皆時鳥也。

《簪雲樓雜記》云﹕閩中有鳥﹐名倒垂蓮﹐形似鷦鷯﹐其羽毛殊類孔雀﹐恬悴可愛。因睡必倒掛﹐故名。然書籍罕見﹐豈東坡所謂「倒掛綠毛麼鳳」者歟﹗

鼓山靈源洞側有鴝鵒墓。題曰「八哥靈鳥之墓」。遊者鮮知。黃笛樓有《采桑子》題墓云「香泥斜築靈禽墓﹐野艸疏疏﹐落葉蘇蘇﹐尺半殘碑上綠蕪。月明紫竹嬌音少﹐一喝醒初﹐半偈扶持﹐饒舌堪憐下士無。」鴝鵒卽鵒﹐全體俱黑﹐兩翼有白點﹐巢於樹穴及屋脊中。剪其舌端令圓﹐能效人言﹐俗呼八哥。笛樓名經﹐永福諸生﹐有《瑤鶴山房詞艸》。

《閩小紀》云﹕閩中龍眼熟時﹐專有飛盜﹐緣枝接樹﹐矯捷如風﹐若巨寇然。瞬息不覺﹐則千萬樹皆被魚獵﹐名曰夜燕。過於荔之石背。此果人未采時﹐虫鳥不敢侵﹐夜燕一過﹐羣蠹起矣。按﹕石背色綠而背堅﹐故名。不堪其臭﹐以荔之香﹐獨生此臭虫﹐亦荔子之不幸。

洪山橋有魚名塌鯊﹐橋邊有義心樓﹐烹調爲最著。蓋臨江隨釣隨食﹐取其鮮也。先公《洪江酒樓詩》云「勒住秋寒打稻天﹐也隨時尙試烹鮮。酒樓今日無車馬﹐畫舫何時散管弦。沙蜮尙輸羣盜盛﹐江魚獨博國人賢。倚欄絕念窮東野﹐是處徵歌已五年。」

同安縣屬劉五店﹐近海沙地產文昌魚﹐狀似細錐﹐常鉆在沙中。四時常有﹐以冬令爲多﹐爲閩海所僅有者。

《閩雜記》云﹕雪魚惟侯官竹崎有之﹐似鱸稍扁﹐色白如雪﹐冬月方出﹐味尢腴美﹐然不多得。按﹕洪江亦有之。

蓮魚﹐以上街鄕白蓮最佳﹐其魚皆食苔﹐別地則食糞。

莆中鮮食﹐最珍者所謂子魚也﹐其修七八寸﹑闊二三寸﹐出通應港者佳﹐見王彥輔《麈史》⑼。

石首魚﹐俗呼黃花魚﹐寧徳縣三都官井洋產最多。官井洋在靑山下覆釜嶼前﹐洋底有井﹐風濤易作﹐又號三江口。每至梅雨時﹐漁者以竹筒插水﹐驗其聲下网﹐得魚則吹螺以招買者。魚盛時﹐土人各刺舟至官井洋﹐謂之看黃花﹐必買魚而歸。俗以槐豆花多寡卜魚盛衰。崔挺新﹐字松門﹐有《石首魚歌》﹐可志風土也。歌曰「官井之水湧滄波﹐黃花逐浪紛飛梭。网師得魚健吹螺﹐船頭市集相肩摩。花開槐豆盈山阿﹐今年魚比去年多。笑余豫蓄宜城醝﹐烹之霍霍刀快磨。佐以蒓菜和咸鹺﹐晨餐一飽醉顏酡。興酣還欲問東坡﹐鱸魚較此味如何﹖」福州人呼爲黃瓜。瓜﹐花之誤也。

吾鄕以魚爲貴。上市時﹐婿家必以禮送其妻父母。俗有「荔枝紅﹐送丈人﹔魚奶﹐送丈奶。」之諺。丈奶謂妻母也。謝枚如先生有《惜奴嬌﹟詠魚》云「桃花漲後﹐饞口開無數。使萬錢也須下箸。動輒隔年﹐才解我相思苦。何故偏多骨﹐累人吞吐。去乙畱鱗﹐熒熒火﹐殷勤煮。對夫婿酒杯輕賭。更喚小鬟﹐這薄禮好將去返哺﹐望阿奶加餐休誤。」

《五雜俎》云﹕閩有帶魚﹐長丈餘﹐無鱗而腥﹐諸魚中最賤者。獻客不以登俎。然中人家用油沃煎﹐亦甚馨潔。嘗有一監司﹐因公事過午歸﹐餒甚。道旁聞香气郁烈﹐問左右何物﹐以帶魚對。立命往民家取已煎者至。啖之﹐大稱善﹐且怒往者之不市也。自是每飯必欲得之。去閩數載﹐猶思之不置。人之嗜好無常如此。吳江顧道行先生亦嗜閩所作「帶魚鮓」﹐遇閩人輒索﹐而閩人賤視此味﹐常無以應也。按﹕帶魚以釣帶爲佳﹐色透明而香芬﹐誠下飯美品。

溪醞出南靖﹑平和山溪間﹐爲鮓甚美﹐號香魚鮓。

《閩小記》云「畫家有神品﹑能品﹑逸品。閩中海錯西施舌﹐當列神品。蠣房﹐能品。江瑤柱﹐逸品。西施以色勝﹑香勝﹐當並昌國海棠。蠣房以丰姿勝並牡丹。江瑤柱以冷逸勝並梅。西施舌旣西施之舌矣﹔蠣房其太眞之乳乎﹐圓似雞頭﹐嫩滑欲過塞上酥。江瑤柱產涵江﹐梅妃亦生其地﹐其妃之玉骨乎﹗如香螺﹑珠蚶類﹐非不爭奇競美﹐以三君視之﹐特繪事之具品﹐羣芳之餘卉﹐姬姜之媵侍耳。」按﹕吾鄕海味當以蚌爲極品﹐以淸脆勝﹐未知櫟園先生何未之及﹐又當以何比之也。西施舌又名沙蛤﹐形似車螯﹐而肉自殼中突出﹐長可二寸﹐如舌。朱竹垞在閩時喜食之。嘗紀以《淸波引》云「越絲千縷﹐誰暗趁落潮网住。恁時看取一錢﹐底須與。悔逐片舟去﹐亂水飄流良苦。自從歌罷吳宮﹐聽不到小唇語﹐鳴姜薦俎﹐此風味難得並數。島煙江雨﹐短篷醉曾煮。荔子香辭樹﹐一半勾畱爲汝。試問舊日夷﹐比儂饞口。」竹垞又有《珠蚶詩》以稱其美﹐蓋下酒佳品也。

石蟶出漳浦﹐生石中﹐鑿石乃得﹐邑令陳汝咸名之曰「璞蟶」﹐亦海錯之美者。

螺洲各鄕有辣螺﹐甚小﹐風味極佳。用紅糟醃之﹐可以賫遠。纂閩中海錯者﹐皆未之及。葉損軒先生有詠之云「釋名海錯細評量﹐風味殊科邁桂姜。誰與水鄕修內則﹐紅糟滿甕辣螺香。」

閩人呼酒曰老﹐新﹑舊﹑慶﹑白﹑行五種﹐酒名也。閩人謂酒醅以火再焙者爲慶。康熙甲寅耿精忠反﹐濫授僞官﹐人亦謂之五老。卽借酒名以諷之。前朝舊官重出任者曰「舊老」﹐舉貢生監新入仕籍者曰「新老」﹐現在官從逆者曰「慶老」﹐輸財入官者曰「白老」﹐微官徒行者曰「行老」。

《抱殘閣漫錄》云﹕政邑金櫻酒﹐味甘馥而性滋補﹐馳名郡邑﹐余祥甫拔萃家尢制造得法﹐一時與有交誼者﹐無不斟酌深味。錢塘施可齋客政﹐拔萃饋一罌﹐可齋飲之﹐而以爲性熱不能耐﹐殊不可解。按﹕漳浦有荔枝酒﹐足與金櫻酒匹敵﹐皆益於婦人者。

永安縣吉山人善釀酒﹐其酒因以吉山名﹐制者附以藥品﹐以避瘴氛也。

鄕人以薯釀酒﹐呼蕃薯燒﹐螫口刺鼻﹐實不耐飲。

閩山村土人多自釀酒﹐普稱爲「靑紅酒」﹐有饗余以三年前舊醅者﹐色淡而香勝於花雕﹐而徐徐醉﹐其醉甚於沈飲。

長汀黎愧曾先生士宏嘗作《閩酒曲》﹐賦汀酒也。詩云「板橋官柳拂波流﹐也夠春朝半月遊。數盡紅衫分隊隊﹐賫錢齊上謝公樓。」唐張九齡詩﹕「謝公樓上好醇酒﹐五百靑蚨買一斗。」樓在城南﹐爲土女觀臨之所。」「長槍江米接鄰香﹐冬至先教辦壓芳。燈子才光新月好﹐傳箋珍重喚人嘗。」汀俗﹐於冬至日﹐戶皆造酒﹐而鄕中有「壓芳」一種﹐尢爲珍重。藏之經時﹐待嘉賓而後發也。「社前宿雨暗荊門﹐接手東鄰隔短垣。直待韓婆風力軟﹐一卮陽鳥各寒溫。」長汀呼冷風爲「韓婆風」﹐鄕人鬻炭者戶祀韓婆。蓋誤以寒爲韓也。值歲暖﹐則倒置韓婆水中﹐謂能變寒風使其炭速售。陽鳥﹐酒名﹐釀之隔歲﹐至陽鳥啼時始飲者。「新泉短水柏香浮﹐十斛梨香載扁舟。獨讓吳兒專價值﹐編蒲泥印冒蘇州。」上杭酒之佳者﹐曰「短水」﹐猶縮水也。載貨郡中﹐冒名「三白」﹐然香气甘冽﹐竟能亂眞矣。「聞分飲部酒如潮﹐三合東坡滿一蕉。讓卻登壇銀海子﹐久安中戶注風消。」汀人以薄酒爲見風消。「曾飲當鑪細埔中﹐髙簾短柳逆糟風。近無人乞雙頭賣﹐幾戶朱碑掛半紅。」上杭酒爲雙頭﹐其次者名半紅。延建邵三郡皆同稱。「誰爲狡獪試丹砂﹐卻令紅娘字酒家。怪得女郎新解事﹐隨心亂插兩三花。」釀家每當酒熟時﹐其色變如丹砂﹐俗稱紅娘過缸酒﹐謂有神仙過門則然。家以爲吉祥之兆﹐競插花賞之。

《戒庵老人漫筆》云﹐福建語云「延平豆腐邵武傘﹐建陽婦人不用揀。」

莆人制粉幹甚精細﹐盛稱之曰「興化粉」。又喜制豆腐﹐徧於國內。莆人宴客必加自煮豆腐﹐蓋善於烹飪豆腐之法。

《惕園初稿》云﹕光餅﹐傳明少保戚公繼光初以參將入閩剿倭時以意制此餅。中穿孔﹐貫以繩﹐便佩負爲幹餱。其法以少鹽若碱﹐入水溲面作團﹐略碾成餅﹐大如杯﹐中通半竅。閩人徳少保﹐故卽以其名名餅﹐示不忘也。按﹕又有徵東餅者﹐形同光餅﹐大約三倍。亦紀念戚公徵倭制也。吳廷華有《詠光餅詩》載於《榕城詩話》。

連江人以楂脂制燭﹐色紅﹐曰「桃花燭」﹐堪入詩。

會城倉前一帶均以制艸花爲業。神采顏色﹐生動如眞﹐故稱爲象生花﹐又名鬧妝花。銷於鄕村極廣。謝枚如先生有《百字令﹟詠象生花》並注之云﹕閩人工爲象生花﹐以葺⑽曰絨花﹐以錦曰綢花﹐以蓪曰艸花。絨花列肆城南馬道街﹐綢花﹑艸花肆少﹐其市在老佛亭橋之河壖。然惟蓪之利最普。蓪潔白鮮潤﹐得蓪則召良工削焉﹑染焉﹑削無棄材﹐染無失彩﹐爲朵﹑爲葉﹑爲菂﹑爲鄂﹐糾以綫﹐輔以蠟﹐粘以松膠﹐貫以銅絲。一花而眾物備﹐眾力萃焉。母誨其女﹐姑誨其婦﹐蓋大有益於女工也。甑貯之﹐箕捧之﹐天微曙﹐咸出而陳之市﹐萬燈齊明﹐五色交耀。雞聲未已﹐人聲遠至。牢丸餐餌之屬﹐交錯左右。市者集﹐旣飽而選﹐或十取二三﹐或十五六﹐彼往此來﹐簪筆於首﹐銜楮於口﹐目瞬而手紀﹐畢注之籍﹐而售其值。值有定﹐弗爭也。於是日影團團矣。乃紛然散﹐明日復如是。冬至前後尢盛﹐謂之花市。昔某大僚未遇﹐家甚貧﹐恃此爲生﹐而所制特精好﹐市者稱爲「正一品花」﹐後果如其言。至今蔀屋篝燈之中﹐以爲美談。詞云「河橋轉處算﹐葉葉枝枝﹐明霞生色。滿眼春風吹到﹐手手抱百花魂魄﹐有艷無香﹐旣開不落﹐造化歸裁刻。官蛙聲裏鬧妝﹐幾許人摘。試看巧奪天工﹐檉牀細選論價﹐應千百中﹐有尙書紅杏在﹐費盡珠娘熨貼。剪碧爲心﹐疊金作朵﹐弄影烏雲側。明朝深巷﹐不知辛苦誰得。」

漳州麗華齋所制印泥極精﹐色澤久畱不變。

永春王華亭紙織畫圖﹐手技精巧﹐描寫人物惟妙惟肖﹐王氏深守祖傳祕法﹐不外授也。

廣州許守白之衡﹐好舊瓷﹐精鑑別﹐其論建窯曰﹕建窯設於建安﹐後遷建陽。始自宋代﹐古制者質堅不潤﹐釉漧燥⑾﹐又名烏泥窯。後制者出徳化﹐色甚白﹐頗瑩亮﹐亦名福窯。有紫建﹑烏泥建﹑白建三種。白者似定窯﹐惟無開片﹐佳者質厚而表裏能映見指形﹐以白中閃絕色爲貴。有凸花及雕字者﹐然不甚細。按﹕《匋雅》云﹐建瓷以無字無花紋者爲貴﹐以正圓者爲佳。

壽山石爲賞鑑家所重矣。其石最貴爲田黃﹐次爲芙蓉﹐次爲都成坑﹐再次爲髙山。其粗者俗稱圖書石。大率爲嶺石﹐不足玩也。昔之言壽山石者﹐有髙固齋《觀石錄》﹑毛大可《後觀石錄》及卞鏊《壽山石記》﹑黃莘田《壽山石詩》諸篇﹐形容色澤﹐曲盡其妙。後龔禮逸表叔綸作《壽山石譜》﹐分名品﹑產地﹑徵故﹑雕治四類﹐敍述甚詳。乾隆間﹐震澤吳林塘至愼令閩﹐嘗以荔枝﹑素蘭﹑壽山石爲冶南三妙﹐今《壽山石譜》亦足與《荔枝譜》《蘭譜》並馳海內矣。

先公喜蓄壽山石﹐名品不下數十方。展玩之﹐五色玲瓏﹐石光迫人。仲永弟善磨光﹐先公偶得一石﹐必令之磨﹐石光如鏡﹐乃止。客閩者知必索觀。索必以贈﹐不以自好也。有《詠壽山石》云「瑰村藏深幽﹐元精蘊土壤。莫稽堯年髓﹐一任歲月長。鑿山誰開先﹐探穴累成丈。代久尢物盡﹐生晚寄孤賞。偶披觀石錄﹐掩卷欲神往。千石不一姿﹐錫名亦殊彊。田坑最上品﹐水洞亦倜儻。霜深山柿爛﹐風闊塞云莽。座中冰壺淸﹐袖裏秋月朗。直方坤道貴﹐貞潔女徳仿。夢作玉投懷﹐愛如珠上掌。或斑駁淋漓﹐或縹緗惝恍。氤氳寓生意﹐有待手澤養。嗜此廣搜致﹐不惜破千𦇤。入肆偶有獲﹐傳聞徧吾黨。相對共秋花﹐佳色接帷幌。淸齋坐幽獨﹐幾席生朝爽。」《田黃小印》云「佳人空谷惠淸音﹐晤對教忘夏夜深。才大翻成難用感﹐色殊始有悟稀心。風前白袷如懷玉﹐座上黃裳欲鑄金。縱不姬姜誇並駕﹐通於方雅亦駸駸。」

《閩小記》云﹕閩中絕技五﹕會城去貪和尙之鬼工球﹐莆田姚朝士指環濟機上之日晷﹐龍溪孫孺裏一寸許之自鳴鐘﹐漳浦楊玉璇之一分許三分薄玲瓏準提像﹐福淸郭去問一葉紙上盡書全部陶詩﹐筆筆仿歐陽率更。

《閩中紀略》稱﹕閩人雕刻天祿﹑辟邪﹑獅虎各鈕﹐精如鬼工。按﹕淸初漳浦楊璇﹐字玉旋﹐時稱絕技。又有周尙均名彬﹐制鈕﹐外間刻寫意山水﹐鈕旁署名「尙均」﹐體八分﹑陽文﹐或作「周彬」﹐陰文﹐八分者﹐其工不及玉旋﹐而取徑各有不同耳。乾隆間﹐有妙巷鑑及奕夫二人﹐亦負盛名。道光間林玉茂﹑林元珠二人能仿周法制鈕﹐卓然成家。近時﹐西門外林淸卿者﹐嘗在總督後彜鼎齋刻薄意山水﹑人物﹑花卉﹑鳥獸﹐俱能出以新意﹐於法外取情﹐精巧工細如畫﹐人士重之。

《閩雜記》云﹕閩省碑版鐫工﹐向推侯官縣潘姓。聞有名良翰者﹐能縮徑三四尺字爲三四分﹐嘗縮顏平原《多寶塔》﹑柳誠懸《玄祕塔》爲袖珍本﹐至今人寶之。

閩中惟將樂石硯著稱﹐膚潤而質脆﹐不能耐久﹐且不甚發墨﹐善書者不尙也﹐黯淡灘石爲硯﹐宋時亦有名。蔡君謨云﹕其石宜墨﹐而膚理甚粗﹐不及建州之鹵水石。鹵水在灘上四十里﹐近建安縣界。其石細潤﹐勝灘石。然亦不甚發墨。今此兩處石已無知可爲硯矣。

明林子羽舊硯﹐背鐫張紅橋像﹐甚精﹐見《復堂日記》。

黃莘田先生《十硯齋》﹐藏硯甚多﹐自號十硯翁。先生將歿前二年﹐以十硯分送摯友。謝枚如《稗販雜錄》云﹕先生喜與雛尼狎﹐十硯齋蓄雛尼十人﹐使各懷一硯而寢。謂硯得陰﹐或常溫潤如玉﹐亦未審也。先生有妾金櫻能詩。硯﹐其所司也。買婢數人﹐夜則分挾其硯﹐臥而擁之。徐子晉《前塵夢影錄》云﹕余得莘田「美無度」硯﹐此十硯之甲品﹐摩顏膩理﹐拊不畱手﹐令人意消。莘田曾任髙要﹑四會﹐正開坑采石﹐故所購極多。罷官後攜至吳門﹐佳石多付顧二娘手琢﹐而自爲銘題﹐品其甲乙。《閩遊詩話》云﹕康熙時﹐吳門顧二娘﹐居專諸巷﹐極精制硯。福州余田生﹑京兆焦白硯﹑陳徳泉﹑京兆井田硯﹑黃莘田明府靑花硯﹐皆顧手制也。後顧沒﹐莘田賦詩云「古款微凹積墨香﹐纖纖女子切幹將。誰傾幾點梨花雨﹐一灑泉臺顧二娘。」陳星齋和云「淡淡梨花點點香﹐芳名誰遣勒詞場。明珠七字端溪吏﹐樂府千秋顧二娘。」按﹕莘田靑花硯題銘云﹕余此石﹐出入懷抱將十年﹐今春攜入吳。吳門顧二娘見而悅焉﹐爲制新硯。余喜其藝之精﹑而感其意之篤﹐爲詩以贈﹐並勒於硯陰。俾後之傳者有所考焉。詩曰「一寸幹將切紫泥﹐專諸門巷日初西。如何軋軋鳴機手﹐刻徧端州十里溪。」又生春紅硯題銘云﹕余在端州日﹐室人蓄此硯。余戲名生春紅﹐蓋取東坡「小窗書幌相嫵媚﹐令君曉夢生春紅」之句。室人摩挲不去乎。邇來硯匣塵封﹐啟視尙墨瀋津津欲滴也﹐而室人已逝兼旬矣。悲何可言。因鐫一詩云「端江共汝買歸舟﹐翠羽明珠汝不收。只裹生春紅一片﹐至今墨瀋淚交流。」下楷書乾隆甲子二月莘田。篆「黃絹幼婦」﹑「香艸齋侍史」二印﹐旁篆書「生春紅」三字﹐有「神品」﹑「莘田眞賞」﹑「十硯軒圖書」三印。

宋槧版本﹐以吾閩建陽麻沙坊出書最多﹐盛行四方﹐世稱麻沙本。麻沙本之善者﹐朱竹垞謂「字朗質堅﹑瑩然可寶」。惟坊間翻刻射利﹐紙版濫惡﹐訛缺謬誤﹐遂致有麻沙本不善之稱。淸乾隆四十年﹐諭鐘音於建寧府所屬查訪自宋以來刊行書版源流﹐及余氏勤有堂狀況。莫得其詳。按﹕南北朝余祖煥始居閩中﹐十四世從建安書林習其業。二十五世余文興以舊有「勤有堂」之名﹐號勤有居士。蓋建安自唐爲書肆所萃﹐余氏世業之﹐仁仲最著。嶽珂所稱「建安余氏本」也。余氏勤有堂之外﹐又有「三峯書捨」﹑「廣勤堂」﹑「萬卷堂」﹑「勤徳堂」等名。余氏有恭禮﹑彥國﹑靖安﹑唐卿等名。宋時書肆有牌子可考者﹐建安劉日省「三桂堂」﹑王懋甫「桂堂」﹑鄭氏「崇文堂」﹑「虞平齋」﹑「務本書坊」﹑「愼獨齋」﹑劉尗剛宅﹑黃美夫﹑阮仲猷﹑建邑王氏世翰﹑建寧王八郎等﹐亦皆精好。據《方輿勝覽》載﹕建寧麻沙﹑崇化兩坊產書﹐號爲圖書之府。《八閩通誌》載﹕麻沙書坊﹐元季毀。今書籍之行四方者﹐皆崇化書坊所刻者。是宋時福建出書不止麻沙坊﹐其他坊本實多矣。麻沙書坊﹐元時𨿽毀﹐猶未盡。元﹑明二代猶有盛行者。然元之餘志安「勤有堂」及「雙桂堂」﹐刻書𨿽多﹐不逮仁仲「萬遠堂」遠甚。王頌蔚稱麻沙鎭本最佇劣是耳。迨明弘治十二年十二月﹐書坊災﹐古今書版﹐皆成灰燼。自此﹐麻沙之版遂絕。施鴻保《閩雜記》以朱竹垞建陽詩有「得觀雲谷山頭水﹐恣讀麻沙坊裏書」﹐查初白《建溪棹歌》有「妝點溪山眞不俗﹐麻沙坊裏販書回」之句﹐卽謂淸初時麻沙坊之業猶未廢﹐亦附會之說也。

校注﹕

⑴原文作「荔奴奴」﹐其中一「奴」字衍﹐應爲「荔奴」。

⑵原文作「陳變」﹐「變」字誤﹐應爲「燮」。

⑶原文作「樅金代鼓」﹐「樅」﹑「代」二字誤﹐應爲」﹑「伐」。

⑷原文作「膺者」﹐應爲「贗者」。

⑸原文作「直味」﹐「直」字誤﹐應爲「眞」。

⑹原文作「遊」字誤﹐應爲「浙」。

⑺原文作「難值」﹐「值」字誤﹐應爲「植」。

⑻原文作「相續門花」﹐「門」字誤﹐應爲「開」。

⑼原文作「塵史」﹐「塵」字誤﹐應爲「麈」。

⑽原文作「以葺曰絨花」﹐「葺」字誤﹐應爲「茸」。

⑾原文作「粙漧燥」﹐「粙」字誤﹐應爲「釉」。

卷四

徐興公《閩畫記》二卷﹐久已不傳。吾友林汾貽家溱嘗輯羣書﹐爲《閩畫記》四冊﹐於淸代畫人搜羅頗詳。惜無力以刊也。吾閩明淸以降﹐有書畫之妙而莫知之者﹐其閩人不善爲名之故歟。

髙棅﹐字漫士﹐長樂人﹐明永樂布衣。工山水﹐又能書﹐書摹米南宮﹑方方壺﹐妙絕一時。畫學元人髙房山﹐在翰苑二十年﹐四方求書畫者﹐爭致金帛。輒曰「欲我作無聲詩耶﹗」

髙瀫﹐侯官人﹐字宗呂﹐自號石門子﹐正徳布衣。能詩工書畫。書於隸﹑艸﹑八分﹐俱稱逸品。畫於山水﹑人物﹑花卉﹑翎毛﹐生動入格﹐尢精墨菊鉤竹﹐知名海內。相傳有宋子者﹐瘧一歲弗愈。瀫過訪﹐飲以酒。酒酣﹐見絹素﹐戲寫菊數本﹐倒垂懸崖﹐香姿隱隱﹐有飄拂流動之態﹐宋視之﹐冷然疏爽。因更請寫奇石亭立﹐雙竹淩空﹐蕭蕭數葉﹐風韻若有聞焉﹐宋爲之躍起﹐毛髮俱竦﹐瘧遂已。時人語曰「少陵有佳句﹐不若霞仙筆。」瀫又號霞居子也。

張瑞圖﹐字二水﹐晉江人。萬曆榜眼﹐工書﹐與董其昌﹑邢侗﹑米萬鐘齊名。

趙珣﹐初名之璧﹐字十五﹐莆田人﹐萬曆布衣。善艸書﹑工詩畫。莆田明時有二畫師﹐宋玨好作春初樹木﹐筆墨極簡﹐而生意蓬勃。之璧工翎毛蘆葦﹐撇撒數筆﹐便躍躍欲動。鄭蘭陔稱其山水在摩詰﹑雲林間。明末客死三山。玨字比玉﹐自號荔枝仙﹐寓金陵﹐天啟中監生﹐八分﹑行艸﹐瘦硬通神﹐畫出入二米﹑仲圭﹑子久間﹐兼善畫松﹐亦秀絕。

林之蕃﹐字涵齋﹐閩縣人﹐崇禎進士。畫山水﹐筆力奇恣﹐方之黃大癡﹑梅花道人。醉後潑墨﹐幽致琳璃﹐爲石田雲林所不及。

明莆田洪珠﹐字玉方﹐善檗窠書。杭州嶽墳壁上「盡忠報國」四大字﹐爲其手書。見《蘭陔詩話》。

姚園客嘗言﹐莆中有四絕﹕吳文中山水﹑曾波臣小照﹑洪仲章小楷﹑黃允修篆石。按﹕文中名彬﹐號枝隱﹐以畫授中書舍人。波臣名鯨﹐寫生名重一時。仲章名寬﹐與允修皆萬曆布衣。

《因樹屋書影》云﹕八閩士人咸能作小楷﹐而會城人士尢工此﹐兩浙三吳所未見﹐勿論江以北也。第捨古法不遵﹐而專學林處士寵。處士書仿歐陽率更﹐而間以黃庭之意行之﹐處士意在以勁婉驛騎兩家。而學者專尙其嫵媚﹐千腕一律﹐數見不鮮﹐並處士亦爲人口實矣。按﹕寵字異卿﹐閩縣人﹐福州題榜多出其手。

陳幾士丈家藏金石圖冊甚富。嘗以榕城八景一冊相示。畫者書者皆明逸也。第一幅曰「瀾閣風荷」﹐楊津畫﹑陳騄書《鄭焞西湖澄瀾閣序》。第二幅曰「髙蓋擎云」﹐許友畫﹑齊中題。第三幅曰「螺浦春潮」﹐盧羹畫﹑林之蕃題。第四幅曰「橊洞仙蹤」﹐吳訊畫﹑王逸題。第五幅曰「鰲石松篁」﹐林寵書《方城宗子相登平遠臺序》﹐林之蕃畫。第六幅曰「蓮峯樵唱」⑴鄭慰畫﹑曹孟濟題。第七幅曰「鳳岡荔錦」﹐陳浩畫﹑黃潛書《徐熥絳囊生傳》。第八幅曰《象峯積雪》﹐楊津畫﹐崔衍江書《徐雪峯紀遊》。

淸季﹐鄕先生以書法著稱者﹐康熙間福淸余田生甸﹐篆隸行艸冠一時。侯官謝古梅道承﹐書學褚河南﹐又精隸。林鹿原佶﹐小楷篆隸﹐剛健可愛。張玉斯天麟﹐工王﹑柳﹑懷素﹐晚年右臂得軟病﹐以左手書﹐尢精工。乾隆間﹐林鬯園茂春﹐書法神妙。謝發川曦善艸書。鄭雲門際唐精篆﹑籀﹑八分﹑行書。趙谷士在田﹐書法尢爲世所重。鄭西瀍洛英﹐工行書﹐喜作水墨蘭石。嘗對友謂其字不如畫。嘉慶間﹐林少穆則徐﹐書體歐陽。梁芷林章鉅﹐書兼歐董。莆田郭蘭石尙先﹐書法米襄陽﹐工夫老到﹐兼長畫墨蘭。道光間何肫過廣憙﹐篆隸瘦勁﹐得漢魏遺意。咸豐間龔藹仁易圖﹐工書﹐學蘇﹐畫山水蒼秀。同治間裴戟森棨﹐楷書近李北海﹐行書逼閣帖。長樂李星冶兆珍﹐工懷素。光緒間陳藕泉文濂﹐工殿體書﹐及山水。徐仲眉葆齡﹐善楷書。李次玉宗禕﹐書效李北海。黃蕓淑彥鴻﹐工小楷及分﹑隸。其後林宗孟長民﹑黃靄農葆鉞及長汀伊峻齋立勛﹐均以書法聞﹐賣藝申江也。

莆田宋祖謙字爾鳴﹐號去損﹐順治諸生﹐八分亞於宋比玉﹐又精畫理。陳章侯﹑胡元潤皆稱其妙。

閩縣謝士驥﹐字汝奇﹐乾隆布衣﹐善書。工懷素﹐大者尢蒼勁。並精篆印﹐雕刻虫魚獸鈕﹐須麟生動﹐堪與揚璇周均並肩。至端溪硯石﹐一經摩琢﹐卽成佳制。鑑賞家珍之。

閩縣蔡鎭﹐字越峯﹐乾隆間舉人。工大幅行艸﹐及擘窠﹐可以兄事張瑞圖﹑弟畜謝曦。

寧化伊秉綬﹐字組似﹐號墨卿﹐漧隆庚戌進士。官揚州府知府﹐文學吏治爲江左所推。尢以古隸名當代。勁秀古媚﹐獨創一家。偶作山水﹐不泥成法﹐水木云巒﹐簡淡幽秀﹐金石气溢於楮墨間。然流播絕少﹐所作墨梅尙多。子念曾﹐字少沂﹐工隸法及篆刻﹐亦善畫山水墨梅。咸豐辛酉﹐官嚴州﹐城陷罵賊被戕。

長樂梁雷﹐字曼云﹐芷林先生之從兄也。楷法篆隸並工﹐精篆刻﹐善寫生。花卉每以淡遠相勝﹐世知之者鮮。

同安呂世宜﹐字西村﹐小楷精工﹐尢以八法負盛名。所書《四十九石山房石刻》﹐得者比之璜琥。著有《愛吾廬題跋》。

福淸鄭永錫﹐字三懷。乾隆貢生。郭約園之髙弟也。工書﹐瘦勁比約園尢甚。自署款曰「三懷錫」。

閩縣張見心﹐字復齋﹐嘉慶貢生。能詩﹐擅書畫。余藏先生畫綠萼梅箑面﹐具幽姿之致。孫承渠﹐字軒叔﹐畫承家學。

鄭虞臣先生世恭﹐海藏詩人之季父也。咸豐間進士﹐工書法﹐爲裏中所重。陳宗虞云﹕禮器在漢刻中不失爲神品之一﹐所見能臻其佳妙者﹐厥有三人﹕楊藐翁化柔爲剛﹐變散爲整﹐其挺拔之气溢於楮墨﹐轉楷隸爲艸隸﹐絕不踏有肉無骨之譏﹐此殆以力勝也。陳曼生寓方於圓﹐捨疏取密﹐更出以奇思妙想﹐令人不可索模﹐策筆用側勢﹐尢躍躍有神﹐此殆以膽勝也。鄭虞臣先生用石鼓筆意﹐變方圓爲純圓﹐眞漢隸法也。先生嗜金石﹐尢長篆隸。昔年掌教鰲峯﹐每於弦誦之餘﹐作擘窠隸﹐傍署蠅頭小款﹐旁礡郁積﹐有一瀉千里之槪﹐無半點之餘習。方之匡喆刻經頌泰山金石峪﹐不爲過也。此殆以气運勝之也。

王可莊先生仁堪﹐天資聰俊﹐文學吏治﹐有聲於時。工書﹐筆意似歐陽率更﹐刻有碑版行世。聞先生生平生作書﹐非其夫人手研之墨不下筆。以其膩潤﹐他人莫及也。嘗見先生所書先光祿公《壽序》﹐書若輪廓﹐字體十二幅如一律﹐數十年來﹐墨色濃厚﹐光鑑迫目﹐信有徵矣。又聞王氏後人云﹕先生能鍼紉﹐每閨中制巾履爲太夫人壽﹐輒代出新樣﹐自謂前世系女身也。

鄭蘇戡先生孝胥﹐號太夷﹐書法妙天下。並世無出其右者。居滬濱鬻書﹐歲獲千金﹐爲書家所罕有。聞其幼時聰穎絕倫﹐讀書私塾﹐塾師彭某藏碑帖頗多﹐連失數冊﹐心疑之。一日見先生伏案習書﹐所習帖卽其所心愛之蘇帖也。怒欲撲之﹐瞥見其字體雄勁﹐不覺心折﹐反慰勉有加。並授以永字八法。先生乃發憤臨池﹐不下樓者一年﹐洎發解﹐而字盛稱於世。平時黎明卽起﹐親自研墨﹐供一日之需。數十年不稍間斷。年逾古稀﹐精神益健﹐能合兩方案﹐一躍而過。作書如飛﹐頃刻盡數紙。應求者多行書﹐或隸別﹐小楷殊少見。世有許其所書《沈濤園墓志銘》爲眞書絕品者。先生則自以吳光祿﹑吳容甫兩家傳爲得意之作。蓋其字得力於天分者居多﹐不尙臨摹﹐此其所以可傳者歟。

晚近﹐裏中之書法足傳者﹐李公達丈宣璋﹐精小楷及小篆﹐聞於京津。歲己巳旋閩。贈余書箑。細篆秀婉﹐繼以細楷可愛。其次﹐余叔組南先生則豫﹐書法爲丁威起丈震所推﹐曾代寶瑞臣熙書《陳弢庵太傅墓志銘》﹐尢工篆刻﹐昭代無出其右者。

林昌彜《海天琴思錄》云﹕咸豐癸丑﹐進呈《三禮通釋》二百八十卷﹐建首三十卷爲余門下士沈幼丹中丞妻林夫人名敬紉所書。夫人爲家文忠次女﹐書法娟秀﹐得歐柳之骨。乙覽稱羨﹐可稱佳話﹐儀部粵東吳君世驥時掌禮曹篆﹐記以詩。末二句云「腕底銀鉤飛舞處﹐拈毫不讓衛夫人。」

長汀華秋嶽巖﹐號新羅山人﹐寓居錢塘﹐畫人物﹑山水﹑花鳥﹑艸虫﹐皆脫時習﹐追古法。寫勁竹﹐尢爲空谷之音。又能詩善書﹐稱爲三絕﹐客維揚最久﹐卒年八旬。

閩縣藍公漪漣﹐精篆刻﹐好吟詠﹐擅繪事﹐有名於康熙間。詩情畫筆﹐蕭疏髙奇﹐所作水仙﹐可作逸品。毛西河贈詩云「醉來倚壁且塗墨﹐興發對人長賦詩。一花兩葉倍精爽﹐千言萬語皆離披。」

長汀上官竹莊周﹐乾隆初布衣﹐能詩善畫﹐精篆刻。山水煙巒漫﹐墨暈可觀。張浦山謂其「有墨無筆﹐尙未脫閩習也。」人物功夫老到﹐著有《晚笑堂畫譜》行世。

寧化黃癭瓢愼﹐字恭壽﹐雍正間閩之老畫師也。山水宗倪﹑黃﹐出入吳仲圭之間。兼工人物及仙佛﹐書入懷素之室﹐詩亦佳﹐頗擅三絕之譽。遊豫章﹑歷吳越﹑淮揚﹐人爭客之。嘗自題《采梅圖小照》云「一筇一笠一癭瓢﹐楚雨峯頭把鶴招。漫道歸來無故物﹐梅花淸福也難消。」

鄕賢陳秋坪先生登龍﹐乾隆間舉人﹐官蜀中﹐以淸惠慈愛聞。敍勞擢官﹐得江西建昌司馬。閒曹冷署﹐淸操愈厲。以故終身不得名一錢。旣遭憂﹐解組歸﹐衣靑布袍﹐從一奚﹐彳亍塗巷間。所居不三椽﹐曰「雲凹水曲山房」。家貧無後﹐授徒自給﹐間或廚煙不時﹐風度灑然。著有《秋坪詩存》《天全州聞見記》。先生善畫乾筆﹐疏林水石俱精﹐而世知之者鮮。曩有以山水箑面八葉來售﹐索價昂﹐無以應之。後有道光丁未武進卜起元題辭﹐蓋古田甘滋蒼所藏也。滋蒼名澍﹐受業於先生﹐亦能畫花卉。嘗輯秋坪先生遺墨刊行。玆錄存其箑面二葉﹐先生自記云「入秋以來﹐酷熱特甚。窮居旅邱﹐以煩耳鳴﹐無可消遣﹐信筆作此圖。遙望故國﹐所謂不堪回首也。嘉慶丙寅七月廿一日﹐秋坪自記。」其一云「初秋病中﹐伏枕不寐。炎气蒸薰﹐煩不能耐。剔燈起坐﹐硯有餘墨。因憶少時讀書道山﹐天气洹寒﹐梅花繞屋﹐雪意初酣。揮毫成此幅﹐以遣冬寂﹐未必卽可作一劑淸涼散也。丙寅白露前五日登龍記。」

余藏前輩畫箑頗多。福建《藝術傳》所未錄者﹐玆略記於後﹐補志閩畫之遺。

林元需﹐字孚公﹐侯官人﹐康熙時以工山水人物名。余藏《竹林七賢圖》﹐人物眉目點寫入神。

謝尊﹐字浣云﹐寧化人﹐工靑綠山水指頭。伊墨卿《畱春艸堂集》中多題其畫。

洪基字用弼﹐號蓮坡﹐康熙時閩人。工山水﹑人物﹑花鳥。

葉滋純﹐字雨穗﹐閩縣人﹐官浙江知縣﹐工畫山水。

汪志周﹐浦城人﹐工花卉﹐以淡遠勝。

許徳瑗﹐字素心﹐侯官人﹐適何氏。早寡﹐無子﹐以節著。能詩﹑工畫梅蘭竹菊﹐隨意點綴﹐各有天趣。

楊蘊輝﹐字靜貞﹐金匱人。適閩縣董敬箴。能詩﹐工畫花卉艸虫﹐栩栩欲活。著有《吟香室詩艸》。

左錫璇﹐字芙江﹐陽湖人﹐袁觀察績懋繼室。觀察殉粵難﹐芙江居福州﹐撫孤成立﹐畫花卉宗南田﹐香潤有法﹐閩人重之。

李廷鈺﹐字潤堂﹐號鶴樵﹐同安人﹐長庚撫子﹐官福建水師提督﹐善詩工書﹐長於畫墨蘭﹐有小李太尉之目。

長沙徐壽蘅先生樹銘﹐道光八年進士﹐以兵部左侍郎提督福建學政﹐甚得士望。先生工書法﹑善詩﹑有《澄園詩集》﹐人知其書之工﹐而鮮知其畫之妙者。畫山水別辟蹊徑﹐不事臨摹﹐而金石之气燦然﹐自署王山人。

榮慶﹐字余莽﹐先世長白富察氏﹐福州駐防椿安之父也。擅長花卉艸虫﹐爲吾閩第一手。其畫宗二徐。徐熙之沒骨﹐徐渭之寫意﹐皆能得其神髓﹐蓋以天趣勝人也。詔安馬兆麟以六法久負漳浦重望﹐見其畫﹐有望塵弗及之嘆。余莽題畫署款恆不經意﹐所鈐私印曰「多文艸堂」。《畫記》曰﹕四十以後所作曰「庚戌生」﹐曰「富察氏第十二子」﹐曰「憚犧子」﹐皆所常用也。

謝穎蘇子琯樵﹐詔安人﹐行﹑艸書法元章﹐晚學顏魯公。工畫能詩﹐善篆刻。咸豐間殉粵匪之難於漳州。閩南人士甚重之。琯樵畫山水最工﹐蘭竹次之﹐翎毛多用禿筆﹐不失爲能手。署款恆不書姓﹐惟署「琯樵蘇」。傳其畫蘭竹也﹐先寫蘭﹐置瓦盆於窗間﹐移燈取影﹐故放筆爲之﹐未嘗爲古人所囿﹐其得力處﹐全在一兩筆生動也。

詔安多畫家﹐著者無幾人。謝琯樵外有沈古松﹐瑤池人物規模黃癭瓢。許萬涯釣龍﹐吳織雲天章善花卉翎毛﹐胡漢槎倬善人物寫意﹐沈云湖祖文善蘭竹﹐謝半圭錫璋工艸虫﹐尢長墨牡丹﹐許友農士谷善花鳥﹐馬子般兆麟號竹垞﹐又稱東山里人﹐光緒間舉人﹐畫山水花卉以北派爲宗﹐參以己意。及門者有沙濤松韻工花鳥﹑謝東瀾觀有及東山林瑞亭嘉善山水佛像﹐筆墨嚴肅﹐敷色雅逸﹐皆詔安畫派之能深造者也。

閩縣朱芾﹑朱璜﹑朱承均能畫﹐有三朱之目。芾字石農﹐善山水﹐璜﹑芾之弟﹐承﹐芾之子﹐字小農﹐以艸虫勝。一時有陳又伯﹑林芑石﹑長樂鄭開源﹑莆田林肇祺﹑及漳浦林雪齋丰年﹐皆習詔安派者﹐其中以雪齋爲能手。

鄕先生偶以畫爲遣者﹐陳弢庵太傅之松﹑林怡庵葵之花卉﹑陳木庵書之山水﹐皆足傳。

寓閩之能畫者﹐宜黃陳少香偕燦善寫蘭。蕭山丁豹卿文蔚工畫折枝花卉﹐鮮麗無比。秀水葉夢士思澄工畫梅竹。浙東錢鴻遇能山水。平湖陳季平鴻藻善山水竹石﹐晚近香山。鄭霽林先生煦寓廈門甚久﹐擅長工筆花卉﹐尢工佛像﹐敷色鮮艷﹐愈老畫愈工。與先公交甚摯﹐今年八十﹐尙健在﹐世以「鴛湖外史」目之。吾友陶蕓樓暉﹐浙人也﹐善爲孤松片石﹐寫意山水﹐多不施靑赭﹐而巒巖幽勝﹐大有麓臺气韻﹐又工篆刻﹐於漢印尢精。

林琴南先生畫﹐世重其山水﹐不知鵪鶉與柳﹐亦先生之能事﹐故自稱補柳翁。先生頗疏財仗義﹐其《鬻畫直例詩》云「親舊孤孀待哺多﹐山人無計柰他何。不增畫潤分河潤﹐坐聽饑寒作甚麼。」聞在京賣畫時﹐有旗籍某酷嗜其畫﹐求之不已﹐先生訝之曰「我已爲君畫夥矣﹗」某曰「先生年已七十餘﹐一歸道山﹐畫必增值﹐而我可藉此得余羨也。」先生笑曰「汝直利我死耳。」屏其紙不畫。旣而思亦或有理﹐於是乃自畫若干紙藏之﹐曰「畱爲身後計也。」故甲子亡後﹐在滬陳列遺作以標價﹐計可得八千九百餘金雲。

閩縣卓芝南先生孝復﹐晚歲自號「巴園老人」﹐少工山水﹐與林琴南齊名。後厭求畫之煩﹐中輟垂三十年。六十以後﹐又稍爲之。其畫雄厚髙雅﹐仿佛石谷﹐近世所難及。

周雨漁先生愈﹐自號「四香居士」。畫筆縝密﹐用墨渾厚﹐山水瓣香山樵﹑大癡﹐善小米點染之法。晚年喜作人物佛像﹐深入冬心堂奧。

林珪字伯桓﹐爲琴南先生長子。長於花卉翎毛﹐先生常謂﹕「伯桓花鳥過我」﹐因不恆作。林華字實馨﹐號「石鼓山農」﹐琴南先生之猶子﹐畫學貴築姚茫父。

張湯銘﹐字信甫﹐號煙樵﹐閩縣人。爲琴南先生之髙弟﹐畫宗黃鶴山樵﹐於細致之中寓雄厚之气。

黃均字懋忱﹐爲秋嶽表叔之文侄﹐畫專工人物﹐爲周養庵所賞識。

張鋆﹐字維垣﹐閩縣人。善畫山水﹐尢長畫水牛﹐其寒鴉古木亦爲世所稱。

近世裏中龍珠畫苑中﹐李霞﹑郭梁工人物﹐蕭夢馥﹑林節﹑吳適善山水﹐陳子奮能花卉﹑並工篆刻﹐及家叔祖東洲先生之牡丹﹐皆駸駸乎能品。此外沈劍知丈覲安畫山水近於瞿山新羅﹐寓居滬濱久﹐飽習海上之畫風。

徐氏《筆精》云﹕吾鄕前輩藏書富者﹑馬恭敏森﹑陳方伯暹。馬公季子能讀能守。陳公後昆寢微﹐則散如雲煙矣。又林方伯懋和﹑王太史應鐘亦喜聚書﹐捐館未幾﹐書盡亡失。四公之書﹐咸有朱黃批點句讀。余間得之﹐不啻拱璧也。予友鄧參知原嶽﹑謝方伯肇淛﹑曹觀察學佺皆有書嗜。鄧則裝璜齊整﹐觸手若新。謝則銳意搜羅﹐不施批點。曹則丹鉛滿捲﹐枕籍沈酣。三君各自有癖﹐然多得祕本﹐則三君又不能窺予藩籬也。

《閩雜記》云﹕閩中藏書家最著稱者﹐宋時莆田鄭樵﹑林霆﹐外如方漸「富文閣」﹑方千寶「三餘齋」亦有名。明時則晉江黃兪邵《千頃堂》﹑福州徐興公《汗竹齋》《宛羽樓》皆有書目行世。國朝林鹿原中書﹑李鹿山中丞﹑何述善上捨﹑鄭昌英秀才﹐近時若梁芷林中丞﹑陳恭甫太史﹑何岱海孝廉﹐聞所藏皆十餘萬卷﹐眞可羨也。

明鈔本爲藏書家所重者﹐吾閩謝在杭肇淛《小艸齋鈔本》其一也。吾友沈祖牟喜藏書﹐曾作《謝鈔考》以羨之﹐淸季林鹿原﹑李鹿山﹑鄭傑人諸先生鈔本亦精富﹐得者珍之。

龔藹仁先生﹐家世富裕。時其戚劉奐爲家鎭聚藏經籍甚富。後人向之貸款﹐久無以還﹐乃將所藏書二萬餘卷償之。先生遂並雙驂園舊藏三萬餘卷﹐貯於大通樓﹐額匾曰「五萬卷書楹」。余嘗登樓閱覽﹐樓廳廣闊﹐重架連楹﹐中多麻沙及元明版本。半爲徐興公﹑徐在杭﹑李鹿山﹑鄭昌英諸前輩及海寧陳氏所藏﹐洵可寶也。禮逸表叔於斯樓保護甚謹﹐曾出所編書目示余﹐余向聞《大通樓書目》楊希閔嘗編之﹐惜不之見﹐今此目亟宜刊傳﹐俾世知是樓之有關文化獻物甚大也。

楊雪滄先生浚﹐由晉江移籍侯官﹐寓會城虎節河沿﹐家多藏書。同治間﹐左文襄任閩浙總督﹐擬重刻《正誼堂全書》﹐徧訪諸縉紳家﹐不得其本。後聞先生藏有完帙﹐托人商之﹐先生以傳本罕爲辭。左公好名﹐乃便服夜訪﹐先生不敢見﹐於翌日赴謁。文襄禮待甚殷﹐爲道刻書之意﹐且托董其事。先生遂允﹐悉召福州及泉州塗門名匠﹐雕刻全書六十八種﹐凡五百一十五卷。卷帙旣繁﹐所費亦大。文襄卽以舉辦釐金所入充其資﹐而先生得潤亦丰矣。事竣﹐請先生助理文牘﹐旋保奏內閣中書﹐補用道員。先生於是設《羣玉齋》書肆於總督後﹐廣搜善本。同治辛酉﹐陳左海太史家書籍散鬻﹐多列朝集及未梓本。先生謀諸夫人﹐脫金釧以購之。見所著《示兒錄》﹐乃就所居築樓三楹﹐貯七萬卷於其中。顏曰「冠悔堂」﹐今李宅是也。余曾得冠悔堂書目二巨冊﹐中多孤本祕鈔﹐先生自謂爲省垣藏棄之冠﹐非自炫也。

螺江陳望坡先生好收金石書畫。其「居敬堂藏書」在浙時﹐爲何岐海﹑薩檀河所選購﹐頗具精華。沒後盡散﹐曾孫文忠公續購頗多﹐復得許豫生貞幹之書數萬卷﹐益以謝氏「賭棋山莊」所藏一部﹐因並禦賜書﹐築「賜書樓」貯之。晚年﹐乃以所藏之半捐贈烏山圖書館及魁歧協和學院。學院特建陳氏書庫以紀念焉。

林平冶先生宗澤﹐少時家稍裕﹐與平湖陳錟角逐於南後街書肆間。不吝重價收購經籍﹐均以「目錄家」稱於時。陳石遺先生任省通誌局時﹐先生嘗率鈔胥赴江浙舊家鈔繕孤本﹐因所藏以志局鈔本及鄕哲遺著爲多﹐先生沒後﹐其書盡散。時沈文吉逵長省府圖書館﹐悉購誌書以藏。林汾貽爲編「平冶樓書目」然﹐石印鉛印書本累累也。

會城書肆聚於南後街﹐以咸豐﹑同治﹑光緒時爲盛。約有十數家﹐其最著者有塔巷口「醉經閣」林端植﹐所收多何岐海之書。衣錦坊口「縹緗館」﹐爲陳恭甫先生孫培業所設﹐其書皆「小嫏」遺藏。而宮巷口薛頤記皆葉臨恭﹑何道甫﹑李蘭卿諸前輩之藏﹐一時善本精華﹐聚之楊橋巷﹐「小嫏」沈芝田所收﹐則半爲林蓼懷大令軒開物也。其他若陳克綏﹑何軒舉﹑王道徵諸氏﹐𨿽設鋪肆﹐半以收藏。至今日書肆寥寥﹐以楊橋巷口之「聚成堂」最久﹐開設垂三十餘年矣。張思永字仁寬﹐精於鑑別書畫碑帖﹐林勿村﹑鄭鐵侯及淸末中落舊家藏書多歸之﹐亦有學之人也。吾友林汾貽嗜書成癖﹐二十年前曾於文儒坊口開「寶宋齋」。蓋亦如楊雪滄「羣玉齋」之以搜訪善本祕籍爲旨者﹐故精於目錄﹐一時收藏之士咸嘆弗如。

鄕先賢旣多藏書﹐其所鈐藏書印記﹐略舉所知﹐俾後之得者知而重之。「晉安謝氏家藏圖書」﹑明謝肇淛「晉安徐興公家藏書」﹑「閩中徐惟起藏書」﹑「綠玉齋」﹑「汗竹巢」﹑「紅雨樓」﹑徐是書曾藏蔣絢臣處﹐蔣絢臣曾經祕藏蔣絢臣藏書⑵是書曾藏蔣絢臣家。「蔣玢珍藏圖書」﹑「閩中蔣氏三世經藏書」﹑蔣汾「晉江黃氏父子藏書印」﹑「千頃齋」﹑黃居中及兪邵曾在李鹿山處。「敬業堂」﹑李馥「朴學齋」﹑林佶及子正靑「晉安何氏珍存」﹑「述善珍賞」﹑「蒼璧齋」﹑何述善「冶南何氏瑞室圖書」﹑「瑞室圖書」何治運「帶經堂」陳徵芝「小嫏館」﹑陳壽祺「書帶艸堂」﹑鄭廷蒞「侯官鄭氏藏書」﹑「鄭氏注韓居珍藏記」﹑「昌英珍祕」﹑鄭傑「芷林珍藏」﹑梁章鉅「侯官趙氏小積石山房藝文之章」﹑趙在翰「閩中郭蒹秋藝文金石記」﹑「榕城郭蒹秋藏書」﹑「紅雨山房」﹑「天開圖畫樓」﹑「懷璞齋」﹑「玉尺山房」﹑先髙祖柏蒼公「墨莊書屋」﹑劉國柱「看云館藏書」﹑孫翼謀「古閩何氏丁戊山館曾藏」﹑何廣憙「古閩黃肖巖書籍印」﹑「閩南黃熥肖巖圖籍」﹑黃宗彜「閩戴成芬芷農圖籍」﹑戴成芬「秋柯艸堂藏書」﹑李廷鈺「福州冠悔堂楊氏圖書雪滄所藏善本」﹑楊浚「三山陳氏居敬堂藏書印」﹑陳承裘「螺江陳氏賜書樓藏書」﹑陳寶琛「大通樓藏書印龔少文收藏書畫記」﹑龔易圖「劉氏小墨莊藏閩山劉氏珍藏侯官劉筠川藝文金石記」﹑劉永松「怡山館藏書印﹐侯官朱氏藏書」﹑朱錫谷「賭棋山莊祕藏」﹑謝章鋌「托軒林氏珍藏」﹑林直「穎叔珍藏」﹑林壽圖「閩葉與端藏書」﹑葉滋森「閩中林洛西鑑藏」﹑林瀍「綠筠書屋珍藏」﹑葉觀國「古閩葉氏芾南珍藏」﹑葉滋棠其藏書源流詳於余所著閩藏書家考略。

古來詩選﹐卷帙之富﹐無逾明曹學佺之《石倉十二代詩選》。凡一千七百四十三卷《四庫總目﹟福建藝文志》及各家書目所載卷數﹐均非全帙。

《名山藏》一百六卷﹐明晉江何喬遠撰﹐是書淸季入禁毀之列。傳本益罕﹐《錢謙益集》有序﹐稱是書有三難﹐亦有三善。以昭代之人作昭代之史﹐忌諱宏多﹐是非錯互﹐一難也﹔以一人一時﹐网羅一代之事﹐二難也﹔遠無徵於杞宋﹐近或指乎隱﹑桓﹐三難也。采毫貶芥﹐不以黨枯仇輔爲嫌﹐年經月緯﹐不以頭白汗靑爲解﹐發凡起例﹐不以斷爛蕪穢爲累﹐又三善也。後有徵《明史》者﹐捨公何適。

唐林諝《閩中記》十卷﹑宋林世程重修《閩中記》十卷﹐均不傳。梁克家之《淳熙三山誌》﹐世皆鈔本﹐余家舊藏有謝世杭《小艸齋鈔本》﹐久失。後復得龔氏大通樓所藏《傳硯樓鈔本》﹐間有據謝鈔本﹐而眉批者亦異矣。明弘治二年﹐王應山纂《八閩通誌》七十八卷﹐編例頗具﹐是爲福建總志之始。余舊藏爲明王宇所藏﹐又爲陳氏《小嫏館》舊物﹐亦僅有之本矣。王應山《閩大記》五十五卷﹐起萬曆戊寅迄辛丑﹐未完﹐以疾輟。其子毓徳足而成之。董執誼先生藏有不全鈔本。聞北平圖書館亦有舊鈔。崇禎間﹐何喬遠纂《閩書》五十五卷﹐余家藏刊本﹐輾轉歸執誼先生﹐先生後鬻於沈祖牟﹐亦不全矣。淸康熙二十三年﹐鄭開極纂《福建通誌》六十四卷﹐《通誌》之稱自此始。乾隆二年﹐謝閣學道承重修《通誌》七十八卷﹐主修者郝玉麟﹐遂有郝志之稱。三十三年沈廷芳爲《續志》九十二卷﹐道光九年陳太史壽祺重纂之﹐凡二百七十八卷。

陳左海先生之總纂《通誌》也﹐延沈學淵﹑髙澍然﹑張紳﹑王懷佩﹑何治運﹑馮登府諸先生爲纂修﹐均一時績學。全書四百卷﹐甫告成﹐而先生遽下世。後魏和齋先生敬中繼爲總纂﹐刊於同治十年﹐僅二百七十八卷。故《道光志》又有《同治志》之稱﹐實同治所刊非《道光志》原稿也。初﹐先生與梁芷林中丞章鉅同居黃巷﹐裏門連亙﹐素以文章自結於先生。後因廣宅事修怨。至是乃乘隙條舉《通誌》不善五事﹐聯鄕宦七人於督撫﹑學使﹑方伯處具呈詞曰「儒林混入﹐孝義濫收﹐藝文無志﹐道學無傳﹐山川太繁﹐請發稿公勘」者﹐時中丞方炳用﹐有權勢。眾附和其說﹐而制府歙人程祖洛﹐亦與先生不合﹐乃助其入奏。於是原稿刪毀﹐志局解體。而各家各著﹐亦祕之不出矣。後和齋先生𨿽搜集殘編﹐與原稿相較遠甚。讀髙澍然《抑快軒文集》與鄭方伯﹑王觀察《論通誌兼辭總纂書》一篇﹐可以瞭然。此亦吾閩考獻一大公案也。後先生子喬樅憤其事﹐浼周蕓臯觀察凱作《鰲峯載筆圖》﹐以寫感慨。圖今存螺江陳太傅家﹐一時文士題跋殆滿。其中以謝枚如先生一跋最詳﹐今王捷南之《閩中沿革表》﹑陳善之《國朝列傳》﹑髙澍然之《福建歷朝宦績錄》《閩水綱目》﹑何治運之《方言考》﹑馮登府之《閩中全石志》﹑張紳之《宋代列傳》﹐皆當時備充志稿者也。

福建新《通誌》之纂修﹐始於李培之厚基長閩時。沈濤園先生爲總纂﹐陳陀庵先生爲提調﹐劉耕云﹑何梅生先生爲協纂﹐沈冠生﹑葉獻恭﹑林耕煤﹑陳小眞﹑林敏生﹑陳大彌﹑王鏡湖﹑鄭星帆﹑林可山﹑吳樵笑﹑陳恥樓﹑陳益卿﹑葉伯聰﹑李苑之﹑龔惕庵﹑林雪舟諸先生爲分纂。其初﹐組織頗大﹐而地方多故﹐經費無著﹐志局漸散。迨民國十一年﹐陳石遺先生繼任其勞﹐分門立志﹐創前所未用者﹐其中《鹽政志》爲先生猶子敬編﹐《水利志》爲益卿先生編﹐《職官志》爲樵笑先生編﹐《地理誌》爲星帆先生編﹐直至辛酉歲﹐全書方告成。隨先生沒﹐尙未卒刻也。教育當局乃命魏應麒氏續刻之。魏氏於各志頗有非議﹐又攺向之分志捲爲連續捲﹐所以前後有不同之本。余曾於志局殘稿中偶拾某君當時致石遺先生一札﹐甚多議論及不滿之辭。節略一段云﹕著述向分兩派﹐一爲名士派﹐喜言考據﹐重視詞章。一爲儒者派﹐則以表章忠義﹑扶植名節爲先務。志局之興﹐私衷以爲﹐就名士一派詳表志而略列傳﹐是有文而無獻也。就儒者一派重列傳而輕表志﹐是有獻而無文也。某曾議爲鄭延平立傳﹐宜用賜姓﹐總纂韙之。又請表章當時忠義﹐凡先朝忌諱﹐削而不書者﹐須一一補之﹐總纂亦以爲然。而事則至今未行也。其始﹐總纂命撰一傳﹐亦幾費斟酌。間有所疑﹐問總纂﹐則答以就原文抄割可也。且曉之曰「此無關緊要﹐求簡而已。」某乃恍然﹐總纂蓋偏於名士派一流。目下事已告竣﹐表志合羣力爲之﹐必無遺漏。列傳雜出各手﹐方誌之例﹐等於國史﹐諸傳根據墓志行狀﹐其間稱謂之舛誤﹐事實之乖異﹐朱成功已爲立傳﹐而他處仍謂之鄭逆大姦大惡﹑及不肖者﹐僅附卷末。毫無微詞﹐何以示後。陳左海之書𨿽曰仇家傾軋﹐亦以列傳太無義例﹐予人口實。故有魏收穢史之謗﹐將來有徧於儒者派出﹐則此書固未爲完善之書矣。

明萬曆《福州府誌》有三﹕一爲三十七卷本﹐首題「資善大夫﹑南京禮部尙書﹑郡人林燫輯﹐舉人袁表﹑劉鎭﹑太學馬熒同修」﹔一爲二十四卷本﹐袁表纂﹐蓋表與林燫同纂﹐而別有是書也﹔一爲七十六卷本﹐林材纂。《世善堂書目》有林仲山《福州府誌》﹐仲山﹐材號也。又按﹕乾隆十九年﹐知府徐景熹《福州府誌凡例》云﹕明府誌凡四﹕一修於正徳庚辰﹐一修於萬曆己卯﹐一修於萬曆壬子﹐其一爲袁表撰。《千頃堂書目》所載林庭﹑林燫﹑袁表﹑林材四家是也。劉世揚﹑林炫合撰《府誌》則在所稱四家之外。

閩志之佳者﹕李元仲《寧化縣誌》﹑陶篁村《延平府誌》﹑髙雨農《續修光澤縣誌》﹐皆精核可讀。

閩縣﹑侯官自古無志。志之者自陳石遺先生之《閩侯縣誌》始﹐先生於纂修《通誌》之勞﹐繼成此書。其陋於搜羅﹐忽於檢討﹐自所不免。然以之稱爲首郡﹑首邑之首志者﹐殊令人抱憾也。

吾友陳文濤﹑薩士武﹐皆嗜書而善讀者也。文濤博通物理﹐著述多﹐而《福建民生地理誌》尢切合時代之作。士武長烏山及省立圖書館有年﹐搜訪吾閩前賢著述尢爲己任。於館中特辟閩獻室以庋之﹐誠有心人也。所著《福建方誌考略》﹐記載精審完備﹐使修志者有所考鏡多矣。

邵煒萱《五百石洞天揮麈》⑶云﹕道光間﹐吾閩同安潘徳輿方伯仕成寄公於粵購地荔枝彎﹐辟海山仙館﹐一時聲勢豪赫殊極﹐冠蓋徵逐。方伯𨿽席鹺業﹐起身科目﹐頗好文墨。嘗刻《海山仙館叢書》五十六種﹐共四百六十一卷﹐搜羅祕要﹐世稱善本。按﹕《海山仙館叢書》槧板頗精﹐南中禁煙之役﹐外兵陷粵城﹐全書版片均爲法人所掠﹐載舶而運﹐陳列於巴黎博物院矣。仕成﹐《同安縣誌》及《福建通誌》均未載其人﹐殆著籍南海歟﹗

董康《書舶庸譚》稱﹕明時小說家撰述最富者﹐無過李卓吾﹑馮夢龍二人。今見內閣書目錄﹐二家之書頗備。按﹕李卓吾先生贄﹐吾鄕奇士也﹐爲姚安太守。每至伽藍﹐判了公事﹐坐堂皇上﹐或置名僧其間。簿書有隙﹐卽與參論虛玄﹐人皆怪之﹐公亦不顧。久之﹐攜妻女客黃安﹐自稱流寓客子。後馬禦史經綸迎之於北通州。會當事者欲刊異端以正文體﹐疏論之﹐遣金吾緹綺逮公。公時病﹐力疾起行數步﹐大聲曰「是爲我也﹐爲我取門片來。」逐臥其上﹐疾呼曰「速行﹐我罪人也﹐不宜畱。」馬公願從。公曰「逐臣不入城﹐制也。且不有老父在焉。」公曰「朝廷以先生爲妖人﹐我藏妖人者也﹐死則俱死耳﹐終不令先生往而己獨畱。」馬公卒同行至通州城外﹐都門之牘﹑尼馬公行者紛至﹐其僕數十人奉其父命泣畱之﹐公不聽﹐竟與公偕。明日大金吾置訊﹐侍者掖而入﹐臥於階上。金吾曰「若何以妄著書﹖」公曰「罪人著書甚多﹐具在於聖教有益無損。」大金吾笑其倔彊。獄竟﹐無所置詞。久之﹐旨不下。公一日呼侍者剃髮。侍者去﹐遂持刀自割其喉﹐气不絕者兩日。侍者問﹕「和尙痛否﹖」以指書其手曰「不痛」﹐又問曰「和尙何自割﹖」書曰「七十老翁何所求﹖」遂絕。馬公聞而傷之﹐曰「吾護不謹﹐以致於斯也﹐傷哉﹗」乃歸其骸於通﹐爲大治冢墓。先生嘗答焦漪園書云﹕年來有書三種﹐惟《李氏藏書》系千百年是非﹐人更八百﹐簡帙亦繁﹐計不止二千頁矣﹗更有一種﹐專與朋輩往來談佛乘者﹐名曰《李氏焚書》﹐言其當而棄之也。又一種則因學士等不明題中大旨﹐乘便寫數句貽之﹐積久成帙﹐名曰《李氏說書》﹐如得數年未死﹐將語孟逐節發明﹐亦快人也。惟藏書宜閉祕之﹐其中人數旣多﹐不盡妥當﹐則《晉書》《唐書》《宋史》之罪﹐非予責也。今按﹕《福建藝文志》所錄先生著述寥寥無幾。

嘉興張鳴珂《寒松閣談藝瑣錄》云﹕世傳《花月痕》一書﹐或謂楊利民自傷不遇﹐記其與左文襄同客武昌時事﹐未知確否﹖然文筆雋雅﹐迥絕塵氛﹐斷非俗手所能辦也。按﹕《花月痕》吾鄕魏子安先生秀仁作也﹐先生才名四溢﹐累應春官不第。乃遊晉﹑遊秦﹑遊蜀﹐見時事多可危﹐手無尺寸﹐言不見重﹐而骯髒抑鬱之气﹐無所發舒。因托於兒女子之私而爲此書。介弟挺生駕部刊行之。然先生所撰未完﹐不知誰續之也。《淸稗類鈔》云﹕《花月痕》書中姓名皆實有人在﹐韓荷生乃左宗棠﹐李謖如乃郭松林﹐梅小岑乃李鴻章﹐包起乃鮑超﹐劉梧仙乃李元度。元度字次靑﹐一生伊郁﹐百感蒼茫﹐其境遇大同而小異。則是書非稗官小說所可比。先生著述宏富﹐皆未刊﹐余嘗見《陔南山館詩話》十巨冊﹐欲印之無力也。

《閩都別記》二十卷﹐向系傳鈔。丁卯歲﹐董蟄誼先生石印百部﹐不十日而空。蓋鄕之士女﹐徧喜讀之。首有宣統三年藕根居士跋云﹕《閩都別記》四百回﹐約百二十餘萬言﹐署里人何求纂。其人不可考﹐其書合於正史及別史載記者﹐各十之三﹐小說居其四焉。以福州方言﹐敍閩中佚事﹐且多引裏諺俗腔﹐復詳於名勝古迹﹑文詞典故﹐多沿襲小說家言﹐𨿽屬稗官﹐未始非吾閩考獻之卮助﹐博奕猶賢﹐不可廢也。書中章回﹐修短不一﹐自二百四十一回後﹐若別出一手﹐殆編以講演續成帙者﹐第向無刊本﹐輾轉沿鈔﹐訛脫殊甚﹐間居瀏覽﹐爲信手點正﹐倩墨史淸繕一通藏之。後之閱者﹐庶可得此書之眞面目爾。裝竟﹐適革命事起﹐閩都又困兵燹者三日﹐不知有好事者續爲記否﹖感慨系之﹐爰志其緣起如此﹐藕根居識於冶城之屈獲齋。蓋卽蟄誼先生筆也。

前輩著述﹐多不親自校梓﹐後世子孫﹐棄若土苴而泯沒無傳者﹐夥矣﹗曩同董蟄誼先生及林汾貽﹑沈祖牟二君﹐欲舉諸家所藏孤鈔罕本﹐印爲《閩海叢書》﹐乃中日戰事起﹐不果行。然而訪遺繕寫未少倦也。至抗戰結束﹐蟄誼先生已早歸道山﹐繼而祖牟亦以割胃療﹐死於滬江聞⑷矣。悲夫﹗余悵時世之非﹐環境之劣﹐乃將二十年來所孜孜之搜羅鄕賢著述數百部﹐悉歸省立園書館﹐蓋藏乎已不如公諸世﹐且能善爲保護弗散也。

於鄭氏《注韓居書目》中﹐見鈔本蘇之琨《明詩話》九卷﹐謝在杭《小艸齋詩話》五卷﹑《榕海詩話》二帙﹐十硯翁手稿《消夏錄》三﹐在杭手稿《小艸齋雜錄》一冊﹐徐興公手稿《榕陰新檢》十六卷﹐《紅雨樓文稿》八帙﹐詩稿四冊藏林汾貽家又於楊氏《冠悔堂書目》中﹐有鈔本《林正靑詩話》二冊﹐《一齋公詩話》一冊﹐孟瓶庵《明詩話》一冊﹐孫學稼《蘭雪軒集閩會小記》其子起宗所箋注﹐引用淹愽八冊﹐《鷗波雜艸》六冊﹐《洪江續志》一冊﹐《閩海水族略》一冊﹐《篤敍堂許氏集》七冊﹐皆珍貴獻物﹐不知流落何處。

林正靑《榕海舊聞》五十卷﹐搜羅賅備。施世徳贈詩云「鄕郡圖經久散紛﹐榕陰點筆續遺聞。百年舊事憑收拾﹐應比淳熙用力勤。」然此書僅有寫本傳世﹐皆不全之帙矣。

徐興公之《續筆精》﹑林衡之《竹窗筆記》﹑陳怡山之《海濱外史》﹑馮縉之《陶舫棗窗拾慧》﹑林壽圖之《榕陰談屑》﹑王廷俊之《樵隱筆記》﹑何則賢之《藍水書塾筆記》﹑楊俊之《冠悔堂筆記》﹑劉家謀之《懷藤吟館隨筆》﹑戴成汾之《蕉窗隨筆》﹑陳學夔之《榕城景物略》﹑林楓之《榕城考古略》及海外散人之《榕城紀聞》﹐皆鈔本未刊者也。徐氏《筆精》《榕陰新檢》及陳鳴鶴之《晉安逸志》《閩中考》﹐皆刊本而罕傳者也。此外王世懋之《閩部疏》﹑林淩登之《榕城隨筆》﹑許旭之《閩中紀略》﹑周亮工之《閩小記》﹑施鴻保之《閩雜記》﹑潘光斗之《閩瑣記》﹑陳雲程之《閩中摭聞》﹑王紫綸之《榕郡名勝輯要》﹑尹湜之《閩遊紀略》﹑杭世駿之《榕城詩話》及徐祚永之《閩遊詩話》﹐或附刻於叢書﹐或刊本已少見﹐皆鄕邦考獻徵故之書者也。

吾家代有著述﹐遠祖敬齋公諱守仁﹐著有《敬齋詩艸》一卷﹐木刻﹐乾隆甲辰﹐金鋐序之。先榮祿公有《家塾易說》三卷﹐《詩艸》一卷﹐新甫公有《琴學尊聞》二卷﹐遠堂公有《天開圖畫樓文稿》四卷﹑《試帖》四卷﹑《石泉集》四卷﹑《擊缽吟存稿》四卷﹑《嘐嘐言續嘐嘐言》十卷﹑《變雅斷章衍義》一卷﹐秀農公有《重訂東越文苑傳》六卷﹐均已梓行。《半野軒詩集》及《洪塘歷代鄕先生小傳》藏於家。蒹秋公有《補蕉山館詩》二卷﹑《鄂跗艸堂詩》一卷﹑《三峯艸廬詩》二卷﹑《沁泉山館詩》二卷﹑《柳湄小榭詩》一卷﹑《葭柎艸堂集》三卷﹑《七月漫錄》二卷﹑附《左傳臆說》《閩中郭氏支派大略》一卷﹑附《我私錄》以上總稱《雲閒堂全集》《竹間十日話》六卷﹑《海錯百一錄》五卷﹑《閩產錄異》六卷﹑《三元溝始末》二卷﹑附《新港開塞編閩會水利故》一卷﹑《福州浚湖事略》一卷﹑《烏石山誌》十卷﹐均已梓行。又《歷代紀元》《都宅紀略》《杜律臆解》﹐藏於家。其所攺訂者﹐有《全閩明詩傳》五十五卷﹐其所校刻者﹐有唐《周太朴詩》一卷﹑《制詔集》二十卷﹑明《藍山集》六卷﹑《藍澗集》六卷﹑《石門集》七卷﹑《傅木虛集》十五卷﹑《林涵齋詩文集》二卷﹑《黃陶庵詩》一卷﹑《洪永十子詩》三十卷。先曾祖鹿泉公諱溶﹐同治甲子順天舉人。有《三畝園詩集》三卷﹑《虛受齋語》一卷。曾叔祖谷齋公有《說雲樓詩艸》二卷﹐子冶公諱傳昌﹐光緒甲午恩科進士。有《惜齋吟艸》二卷﹑《吟艸別存》一卷﹑《詞艸》一卷﹐伯祖春瑜公諱曾炘﹐光緒庚辰進士。有《匏廬詩存》九卷﹑《剩艸》一卷﹑《再愧軒詩艸》一卷﹑《樓居偶錄》一卷﹑《邴廬日記》一卷﹐伯父嘯麓公諱則云﹐光緒癸卯進士。有《龍顧山房詩集》十一卷﹑《詞集》三卷﹑《洞靈小志》八卷﹐均已刊行。先父舜卿公諱則壽﹐畱學比國﹐新大學理財科學士。宣統三年考取法政科進士。有《瀟碧詩鈔》二卷﹑《懷璞齋剩艸》一卷﹑余嗜讀﹐於學問一無所得﹐生平所輯﹐有《鼓山攬勝集》﹑已印《閩藏書家考略》二卷﹑《全閩詞話》八卷﹑《福建藝文續志》二卷﹑及此《瑣錄》四卷﹐皆不足問世者也。

先榮祿公﹐諱階三﹐字介平﹐嘉慶丙子舉人。性狷介﹐家徒四壁﹐毫不苟取於人。爲諸生時﹐有密友懷葉子金相贈﹐公曰「吾慮難以爲報也﹐不受。卸同安教諭篆﹐有舊交致洋蚨三百枚爲辦裝池⑸﹐且曰「吾知君廉﹐故不於在官時投贈。今已卸事矣﹐朋友通財之義﹐於古有之﹐君其勿辭。」公卒謝之﹐而心志髙誼﹐未嘗忘也。後遭母陶太夫人喪﹐貧無以爲葬﹐遠親何某賻百緡﹐慮不受。乃詭曰「以此相貸﹐實不責償也。」事隔二十年﹐其人已物故﹐仍具貲還其家。以不簿錄﹐不肯承﹐彊而後受。公喜曰「吾今生得不負人矣。」卒年七十九。公少從林暘谷公遊﹐與文忠公爲總角交。嘗同讀書於文筆書院。嘉慶甲子三月﹐同晝見綠衣往來殿前﹐是年文忠卽領鄕薦。或以爲兩家科名之兆。

楊用霖《聞香小捨雜記》記介平夫子遺言遺事云﹕夫子嘗詔之曰﹐吾輩才質﹐僅屬中下﹐只當學者。學之不能﹐學者切勿愛博不專。某早歲於《詩》《書》《禮》《左》﹐必溫讀一過﹐《易經》未之苦讀﹐今年及前二年﹐曾於建陽醝館溫理七徧﹐並撰熟說一函。歸來未及半月﹐靜坐默誦﹐已不能全三卦。可見讀書全在少年日也。夫子謙光素性﹐憶府中四月祀聖日閒坐﹐詔曰﹕某不才﹐無以遺子若孫﹐幸每人各有小功名﹐此卽篋中金也。然與外人語及﹐或以爲誇。敢爲子言之。

夫子性方嚴。居家日﹐家中上下數十人﹐終日靜謐﹐不聞有髙聲喧嘩者。而音吐洪亮﹐霖在館閣而生畏。至今思之﹐愧不能學萬一也。

夫子身稍短﹐目小而光如閃電﹐少須。暇則閉目靜坐﹐率一二時許不見搖動。愛蓄金魚﹐大盆貯水﹐大者三四寸﹐游泳上下﹐暇則觀之﹐他無所好。專以課孫爲事﹐晨起盥漱畢﹐卽夾捲至家熟⑹﹐按課督誦。或未能上口﹐卽危坐念誦垂訓﹐與讀者聲互相和﹐瑯瑯玉鏘﹐累累珠貫。此時此景﹐恍在目前。

夫子門無雜客﹐有來訪諸世叔者﹐必聽其言論。或稍雜以閒談詼謔﹐則從廳後轉出陪坐。片時﹐客見其道貌巖巖﹐自不安於客座而告退。否則﹐寒暄數語外﹐便告之曰﹕閒談無益﹐似不如歸去溫習爲妙。其不惡而嚴如此。所謂與父言慈﹐與子言孝﹐用霖目中見夫子一人而已。夫子嘗謂霖曰﹕精神是天生成的﹐愈磨煉則愈有恆。人謂當日日加增﹐不然也。憶少時在林文忠公家從暘谷封翁學﹐時奮志攻苦﹐兩人者年相若也。少穆夜間常以一盞燈油並一條太乙燭﹐燼後上牀﹐翌日昧爽卽興﹐予繼遜他燭一條﹐或勉彊﹐則詰朝必差半刻方醒。

夫子又嘗詔曰﹕憶曩者嘗當秋風毷氉﹐心境累日不舒。聞城隍廟唱戲﹐因由廣積營捨間邀二子同出﹐意欲觀鬧以散鬱悶。方行至崎下路﹐遇文忠公由耒鶴樓出。詢「攜世兄何往﹖」答以本意。文忠公告予曰「孩子輩不可令觀劇﹐大兄仍是邀他回去讀書習字爲上。若悶﹐某願從往講學。」遂還﹐前輩之愛惜分陰如此﹐爲後生示法如此﹐同治甲戌八月二十五日用霖謹書。

王道徵《避暑鈔》云﹕侯官郭介平廣文室林恭人﹐閩縣林怡庭孝廉春芳女﹐豫堂明府振東姊﹐遠堂觀察母也。少通經史。嘗曰「女人不以文事見長」。生平詩稿﹐僅存其迎母謝宜人詩四律云「憶別慈親日﹐於今十七年。星霜懷豫水﹐風雨話閩天。侍訓兒偏缺﹐承歡弟獨賢。好音傳遠道﹐何幸駕言遊。」「漢水迷漫際﹐歸帆此日過。涉川經履險﹐捨館暫違和。頤養軀還健﹐髙年福自多。滿江風色好﹐閒聽棹頭歌。」「共有歡迎約﹐前途次石頭。溪山供攬勝﹐夫婿喜同舟。話舊衷懷罄﹐牽衣色笑畱。離愁今盡釋﹐擊楫溯中流。」「今歲團圓聚﹐髙堂笑語溫。祥風迎砌桂﹐恩露被庭萱。膳進江鄕味﹐香開故國尊。桑楡猶未晚﹐長此奉晨昏。」聞恭人課子極嚴﹐嘗篝燈聽誦﹐夜夕未輟。可謂賢而有才矣。

李家瑞《停雲閣詩話》云﹕予年十三﹐受業於介平師﹐師視予猶子﹐督責甚嚴。寒暑無間﹐或稍倦﹐必請徳配林太恭人親授句讀兼講。故予至今未能仰副其期望而深自負疚也。太恭人性極仁慈﹐詩亦和婉﹐與予舅母以姑嫂之親﹐往來甚密﹐予先母在舅氏家嘗得見之而稱頌不置。

先中丞公年十七﹐以第一人遊庠。學使者沈公維鐈亟賞之﹐目之曰「堂堂遠大」﹐因卽以遠堂爲號。道光八年舉於鄕﹐於簪花日迎娶。時祖母父母均在堂﹐林文忠公撰聯爲賀曰「具慶下兼重慶下﹐大登科接小登科」﹐蓋紀實也。同治間﹐會城達明裏夜災。劉遠坡先生居密邇﹐倉猝短衣負物奔出。侯官縣令秦煦方在場護救﹐執以爲鷂。劉報生員自搬物事。秦不理﹐竟責之。事播﹐人士大憤。翌日適書院試期﹐相率罷課﹐公稟究辦。院長亦以知縣擅責秀才詰藩司﹐藩司立撤秦任而飭役彩輿送劉歸。秦失職﹐徧城無可賃居﹐依其僚之寓旗界者棲焉。劉后更名勛﹐光緒乙亥恩科舉人﹐以教官終。時中丞公主購鰲峯也﹐有述榕城鄕先哲軼事者﹐謂公爲鰲峯諸生﹐時有同學福淸曹某爲知府秦煦侮辱﹐公怒﹐率同院生毆之。事聞制軍﹐欲褫公衣領﹐學使匿公署中﹐乃免云云。事相類﹐實相反﹐書此正傳訛之誤。

沈丹曾《楹聯集話》云﹕郭遠堂中丞乙亥歸田﹐適長孫春楡太史鄕捷﹐閭裏榮之。楊子恂賀章云「謝家玉樹烏衣巷﹐魏國黃花晝錦堂。」可當得「簡當莊嚴」四字。

先光祿公中舉後﹐以父母年髙﹐絕不仕進﹐徧遊省內外名勝山川。凡山海險要之區﹐靡不窮覽究竟而去﹐於經史諸子百家之書﹐無所不讀。尢精星卜之學﹐遇家國大事﹐必爲之卜﹐卜無不驗。自知死期﹐身後事之大小皆親爲布署。及期竟無疾而終。亦異人矣。公好周急﹐佽助無倦容。而親疏厚薄又井然有序。攺砌族間無嗣及戚黨各墳﹐凡數十壙﹐亦先急所親而後他。其生平無越十日不上冢。上冢則攜斧鋸鋤鑿﹐於風雨中跣行﹐霜晨雪曉﹐鴉鳴已就餐樹下矣。其墳木碑碣之奇特精致﹐裏中七城殆無有過者。長沙周壽昌爲公六十壽序﹐述公事頗詳。壽昌先生字荇農﹐晚號自庵﹐公之同年也﹐由編修累遷內閣學士兼禮部侍郎⑺﹐光緒間罷官居京師﹐以著述爲事﹐詩文書畫俱負重名﹐尢精醫理。有《思益堂集》。

先資政公諱溶﹐早承庭訓﹐幼警敏﹐並蘊器識。七歲能詩﹐先榮祿公鐘愛之。有「第一孫兒是應橊﹐七齡能上選詩樓」之句。咸豐辛酉拔萃科﹐同治甲子中式順天鄕試﹐援例授戶部郎中﹐陵工議敍﹐以道員用。因累試進士不得志﹐乃官河南﹑署彰衛懷兵備道。下車訪利獘﹐有廢必舉﹐值沁河決﹐堵築工亟。萬夫邪許﹐躬自負楗以率。凡五閱月﹐河患弭。蒞汴不數載﹐大府倚如左右手。公之始官農曹也﹐辦捐納房﹐各行省軍需之費﹐聽鉤考焉。其時粵憝甫殄﹐大帥奏銷﹐歲千百萬。胥吏因緣爲姦﹐浸淫至於司員咸以爲利。公皭然不滓﹐僚友有誚公迂者﹐公亦不悔。及沁河之役﹐原估需費鉅﹐事竣﹐以百用裁節無冒濫故﹐余帑充斥﹐屬吏請浮銷如估額。公曰「如此﹐負撫軍﹑且負國也。」持不可之。二事者尢人所難﹐而公之風槪可睹矣﹗素性嚴肅﹐家居﹐幾杖必端。見者無少長﹐皆敬憚。然至獎僭⑻後進﹐則又極情﹐無所靳也。

兪樾《楹聯錄存》云﹕郭汝雨明府由廣文攺知縣﹐署常熟縣。旣受代﹐民欠二萬餘千。是歲﹐又值水災。乃慨然曰「民困如此﹐再擾殘黎﹐不如身任之。」乃以官款墊之﹐如民欠數。民得免而身累矣﹗然郭固閩鉅族﹐汝雨有九子六孫﹐第五子曾焜已舉於鄕﹐繼起未艾也。按﹕汝雨公諱元昌﹐同治壬戌恩科舉人﹐子十二人。

先髙祖妣諱蕙懷﹐嚴九臯公長女。女三﹕長諱媄宜﹐適武平學訓導陳濟臣公爲舟﹐次諱燠宜﹐字問琴﹐適光緒丙子舉人龍溪學訓導葉子翔公大泳﹐三諱拾珠﹐適丙子進士翰林院編修四川學政陳伯雙公懋侯。曾姐⑼妣諱淑昭﹐道光甲辰恩科舉人徐一鶚公次女。女六﹕長諱鳳楣﹐適同治癸酉舉人﹑江西補用知縣劉紹庭公大受﹐次諱鳳韶﹐適劉�公齊淶﹐三諱鳳訂﹐適曾�公宗韓﹐四諱鳳楹﹐適光緒戊戌進士翰林院編修軍機章京黃蕓淑公彥鴻﹐五諱鳳梁﹐適黃嘿園公懋謙﹐六諱鳳芑﹐適林西智公鼎章。姐⑽妣諱慧蘊﹐同治戊辰進士﹑翰林院侍讀學士﹑廣東學政葉恂予公大焯長女﹐女惟吾姑葆徽一人﹐適林蘅南公斯鋆。吾母諱愼琚﹐字韻珊﹐光緒乙酉舉人﹑廣東侯補直隸州州判林希巖公孝簡次女﹐兒輩於家系茫然無知﹐錄示於卷末。

校注﹕

⑴原文作「蓬峯樵唱」﹐「蓬」字誤﹐應爲「蓮」。

⑵上文「是書曾藏蔣絢臣處﹐蔣絢臣曾經遺藏蔣絢臣藏書」這段話當爲誤入﹐應刪去。

⑶原文作「洞天揮塵」﹐「塵」字誤﹐應爲「麈」。

⑷原文作「滬江聞矣」﹐「聞」字誤﹐應爲「間」。

⑸原文作「辦裝池」﹐「池」字誤﹐應爲「地」。

⑹原文作「家熟」﹐「熟」字誤﹐應爲「塾」。

⑺原文作「禮侍郎」﹐當漏一「部」字﹐應爲「禮部侍郎」。

⑻原文作「獎僭」﹐「僭」字誤﹐應爲「借」。

⑼原文作「曾姐」﹐應爲「曾祖」。

⑽原文作「姐妣」﹐應爲「祖妣」。

