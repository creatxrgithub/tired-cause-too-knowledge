宣室志﹝唐﹞張讀

○尹君

唐故尙書李公詵鎭北門時﹐有道士尹君者。隱晉山﹐不食粟﹐常餌柏葉﹐𨿽發盡白﹐而容狀若童子﹐往往獨遊城市。裏中有老父年八十餘者﹐顧謂人曰「吾孩提時嘗見李翁言﹐李翁﹐吾外祖也。且曰﹕『我年七歲﹐已識尹君矣﹐迨今七十餘年﹐而尹君容狀如舊﹐得非神仙乎吾且老﹐自度能幾何爲人間人﹐汝方壯﹐當志尹君之容狀。』自是及今﹐七十餘歲矣﹐而尹君曾無老色﹐豈非以千百歲爲瞬息耶﹗

北門従事馮翊嚴公綬﹐好奇者。慕尹之得道﹐每旬休﹐卽驅駕而詣焉。其後嚴公自軍司馬爲北門帥﹐遂迎尹君至府庭﹐館於公署﹐終日與同席。常有異香自肌中發﹐公益重之。公有女弟學浮圖氏﹐嘗曰﹔「佛氏與黃老固殊致。」且怒其兄與道士遊。後一日﹐密以堇斟致湯中﹐命尹君飲之。尹君旣飲﹐驚而起曰「吾其死乎﹖」俄吐出一物﹐甚堅﹐有異香發其中。公命剖而視之﹐眞麝臍也。自是尹君貌衰齒墮﹐其夕﹐卒於館中。嚴公旣知女弟之所爲也﹐怒且甚。卽命部將治其喪。後二日﹐葬尹君於汾水西二十里。

明年秋﹐有照聖觀道士朱太虛﹐因投龍至晉山﹐忽遇尹君在山中。太虛驚而問曰「師何爲至此耶﹗」尹君笑曰「吾去歲在北門﹐有人以堇斟飲我者﹐我故示之以死。然則堇斟安能敗吾眞耶﹗」言訖﹐忽亡所見。太虛竊異其事。及歸﹐具白嚴公﹐曰「吾聞仙人不死﹐脫有死者﹐乃尸解也。不然﹐何變異之如是耶﹗」將命發其墓以驗之﹐然慮惑於人﹐遂止其事○僧契虛

有僧契虛者﹐本姑臧李氏子﹐其父爲禦史於玄宗時。契虛自孩提好浮圖氏法﹐年二十﹐髡發衣褐﹐居長安佛寺中。及祿山破潼關﹐玄宗西幸蜀門﹐契虛遁入太白山﹐采柏葉而食之﹐自是絕粒

嘗一日﹐有道士喬君﹐貌淸瘦﹐須鬢盡白﹐來詣契虛。謂契虛曰「師神骨甚孤秀﹐後當邀遊仙都中矣。」契虛曰「吾塵俗之人﹐安能詣仙都乎﹖」喬君曰「仙都甚近﹐師可力去也。」契虛因請喬君導其徑。喬君曰「師可備食於商山逆旅中﹐遇捀卽犒於商山而饋焉。或有問師所詣者﹐但言原遊稚川﹐當有捀子導師而去矣。」契虛聞其言﹐喜且甚

及祿山敗﹐上自蜀門還長安﹐天下無事。契虛卽往商山﹐捨逆旅中﹐備甘潔以伺捀子饋焉。僅數月﹐遇捀子百餘﹐俱食畢而去。契虛意稍怠﹐且謂喬君見欺﹐將歸長安。旣治裝﹐是夕﹐一捀子年甚少﹐謂契虛曰「吾師安所詣乎﹖」契虛曰「吾願遊稚川有年矣。」捀子驚曰「稚川﹐仙府也。吾師安得而至乎﹖」契虛對曰「吾始自孩提好神仙﹐常遇至人﹐勸我遊稚川。路幾何耳﹖」捀子曰「稚川甚近。師眞能偕我而去乎﹖」契虛曰「誠能遊稚川﹐死不悔。

於是捀子與契虛俱至藍田上﹐治具。其夕﹐卽登玉山﹐涉危險﹐逾巖巘﹐且八十里。至一洞﹐水出洞中﹐捀子與契虛共挈石塡洞口﹐以壅其流。三日﹐洞水方絕。二人俱入洞中﹐昏晦不可辧﹐見一門在數十里外﹐遂望門而去。旣出洞外﹐風日恬煦﹐山水淸麗﹐眞神仙都也。又行百餘里﹐登一髙山﹐其山攢峯迥拔﹐石徑危﹐契虛眩惑不敢登﹐捀子曰「仙都且近﹐何爲彷徨耶﹗」卽挈手而去。旣至山頂﹐其上坦平﹐下視川原﹐邈然不可見矣。又行百餘里﹐入一洞中。及出﹐見積水無窮﹐水中有石徑﹐橫尺餘﹐縱且百里餘。捀子引契虛躡石逕而去。至山下﹐前有巨木﹐煙影繁茂﹐髙數千尋。捀子登木長嘯久之﹐忽有秋風起於林杪﹐俄見巨繩系一行橐﹐自山頂而縋﹐捀子命契虛暝目坐橐中。僅半日﹐捀子曰「師可寤而視矣。」契虛旣望﹐已在山頂

見有城邑宮闕﹐璣玉交映在云物之外。捀子指語﹕「此稚川也﹗」於是相與詣其所﹐見仙童百輩﹐羅列前後。有一仙人謂捀子曰「此僧何爲者﹐豈非人間人乎﹖」捀子曰「此僧常願遊稚川﹐故挈而至此。」已而至一殿﹐上有具簪冕者﹐貌甚偉﹐憑玉几而坐﹐侍衛環列﹐呵禁極嚴。捀子命契虛謁拜﹐且曰「此稚川眞君也。」契虛拜。眞君召契虛上﹐訊曰「爾絕三彭之仇乎﹖」不能對。眞君曰「眞不可畱於此﹗」因命捀子登翠霞亭。其亭亙空﹐居檻云矗﹐見一人袒而瞬目﹐發長數十尺﹐凝膩黯黑﹐洞瑩心目。捀子謂契虛曰「爾可謁而拜。」契虛旣拜﹐且問﹕「此人爲誰何瞬目乎﹖」捀子曰「此人楊外郎也。外郎﹐隋氏宗室﹐爲外郎於南宮。屬隋末﹐天下分磔﹐兵甲大擾﹐因避地居山﹐今已得道。此非瞬目﹐乃徹視也。夫徹視者﹐寓目於人世耳。」契虛曰「請寤其目﹐可乎﹖」捀子卽面請﹐外郎忽寤而四視﹐其光益著若日月之照。契虛悸背汗﹐毛髮盡勁。又見一人臥石壁之下﹐捀子曰「此人姓乙﹐支潤其名﹐亦人間之人﹐得道而至此。」已而捀子引契虛歸。其道途皆前時之涉歷

契虛因問捀子曰「吾向者謁見眞君﹐眞君問我三彭之仇﹐我不能對。」曰「彭者﹐三尸之姓﹐常居人中﹐伺察其罪﹐每至庚申日﹐籍於上帝。故學仙者﹐當先絕其三尸﹐如是則神仙可得﹐不然﹐𨿽苦其心﹐無補也。」契虛悟其事。知

自是而歸。因廬於太白山﹐絕粒啄气﹐未嘗以稚川之事語於人。貞元中﹐徙居華山下。有滎陽鄭紳與吳興沈聿俱自長安東出關﹐行至華山下﹐會天暮大雨﹐二人遂止。契虛以絕粒﹐故不致庖爨。鄭君異其不食﹐而骨狀丰秀﹐因徵其實。契虛乃以稚川之事告於鄭。鄭好奇者﹐旣聞其事﹐且歡且驚。及自關東回﹐重至契虛捨﹐其契虛已遁去﹐竟不知所在。鄭君常傳其事﹐謂之《稚川記》○十仙子

唐玄宗常夢仙子十餘輩﹐禦卿云而下﹐列於庭﹐各執樂器而奏之。其度曲淸越﹐眞仙府之音也。及樂闋﹐有一仙人前而言曰「陛下知此樂乎此神仙《紫雲曲》也。今願傳授陛下﹐爲聖唐正始音﹐與夫《咸池》《大夏》固不同矣。」玄宗喜甚﹐卽傳受焉。俄而寤﹐其餘響猶若在聽。玄宗遽命玉笛吹而習之﹐盡得其節奏﹐然嘿不泄。及曉﹐聽政於紫宸殿﹐宰臣姚崇﹑宋璟入﹐奏事於禦前﹐玄宗俛若不聞。二相懼﹐又奏之。玄宗卽起﹐卒不顧二相。二相益恐﹐趨出。時髙力士侍於玄宗﹐卽奏曰「宰相請事﹐陛下宜面決可否。向者崇﹑璟所言﹐皆軍國大政﹐而陛下卒不顧﹐豈二相有罪乎﹖」玄宗笑曰「我昨夕夢仙人奏樂曰《紫雲曲》﹐因以授我﹐我失其節奏﹐由是嘿而習之﹐故不暇聽二相奏事。」卽於衣中出玉笛﹐以示力士。是日﹐力士至中書﹐以事語於二相。二相懼少解。曲後傳於樂府○章全素

吳郡蔣生﹐好神仙﹐弱歲棄家﹐隱四明山下。嘗従道士學煉丹﹐遂葺鑪鼎﹐爨薪鼓韝﹐積十年﹐而煉丹卒不成。其後寓遊荊門﹐見有行乞於市者﹐膚甚顇﹐裸然而病﹐且寒噤不能語。生憐其窮困﹐解裘衣之﹐因命執侍左右。徵其家﹐對曰「楚人﹐章氏子﹐全素其名。家於南昌﹐有沃田數百畝﹐屬年饑﹐流徒荊江間﹐且十年矣。田歸於官﹐身病不能自振。幸君子憐而容焉。」於是與蔣生同歸四明山下。而全素甚惰﹐常旦寐自逸。蔣生惡罵而捶者不可計。生有石硯在幾上﹐忽一日﹐全素白蔣生曰「先生好神仙者﹐學煉丹且久矣。夫仙丹﹐食之則骨化爲金﹐如是﹐安有不長生耶今先生神丹能化石硯爲金乎若然者﹐吾爲先生有道術士。」生自度不果﹐心甚慚。而以他詞拒之曰「汝﹐傭者﹐豈能知神仙事乎若妄言﹐自速笞罵之辱。」全素笑而去。後月餘﹐全素於衣中出一瓢甚小﹐顧謂蔣生曰「此瓢中有仙丹﹐能化石爲金。願得先生石硯﹐以一刀圭傳其上﹐可乎﹖」蔣生性輕果﹐且以爲誕妄﹐詬罵曰「吾學煉丹十年矣﹐尙未能窮其妙。傭者何敢與吾喋喋議語耶﹗」全素佯懼不對。明日﹐蔣生獨行山水間﹐命全素守舍﹐於是鍵其門而去。至晚歸﹐則見全素已卒矣。生乃以簀蔽其屍﹐將命棺而瘞於野。及徹其簀﹐而全素屍已亡去﹐徒有冠帶衣履存焉。生大異﹐且以爲神仙得道者。卽於幾上視石硯﹐亦亡矣。生益異之。後一日﹐蔣生見藥鼎下有光﹐生曰「豈非吾仙丹乎﹖」卽於燼中探之﹐得石硯﹐其上寸餘化爲紫金﹐光甚瑩徹﹐蓋全素仙丹之所化也。生始悟全素果仙人﹐獨恨不能識﹐益自慚恚。其後蔣生學煉丹卒不成﹐竟死於四明山○尹眞人

犍爲郡東十餘里﹐有道觀在深巖中﹐石壁四壅﹐有顏道士居之。觀殿有石函﹐長三尺餘﹐其上鏨出鳥獸花卉﹐文理纖妙﹐鄰於鬼工﹐而緘鎖極固﹐泯然無毫縷之隙。里人相傳﹐云是尹喜石函。眞人事迹﹐顯於紀傳詳矣。眞人將上升﹐以石函付門弟子﹐約之曰「此函中有符籙﹐愼不得啟之﹐必有大禍。」於是郡人盡敬之

大歷中﹐有靑河崔君爲犍爲守。崔君素以剛果自恃。旣至郡﹐聞有尹眞人函﹐笑謂屬官曰「新垣平之詐見矣。」卽詣之﹐且命破鎖。顏道士曰「此尹眞人石函。眞人有遣教曰﹕『啟吾函者有大禍。』幸君侯無犯仙官之約。」崔君怒曰「尹眞人死千歲﹐安得獨有石函在乎吾不信。」顏道士確其詞﹐而崔君固不従

於是命破其鎖﹐久之﹐而堅然不可動。崔君怒﹐又以巨絙系函鼻﹐用數十牛拽其絙﹐鞭而驅之﹐僅半日﹐石函遂開。中有符籙數十軸﹐以黃縑爲幅﹐丹書其文﹐皆炳然如新。崔君旣觀畢﹐顧謂顏道士曰「吾向者意函中有奇寶﹐故開而閱之﹐今徒有符籙而已。」於是令緘鎖如舊

旣歸郡﹐是夕﹐令忽暴卒。後三日而寤。其官屬將吏輩﹐悉詣崔君問之﹐且訊焉。崔君曰「吾甚憨﹐未嘗聞神仙事。前者偶開尹眞人石函﹐果爲冥官追攝。初見一人﹐衣紫衣﹐至寢﹐謂吾曰﹕『我吏於冥司者也。今奉命召君﹐固不可拒。拒則禍益大矣﹐宜疾去。』吾始聞憂﹐欲以辭免﹐然不覺與使者俱出郡城﹐僅行五十里﹐至冥司﹐其官卽故相呂公也。謂吾曰﹕『子何爲開尹眞人石函乎奉上帝命﹐且削君之祿壽﹐果如何哉』已而召椽吏至﹐令按吾祿壽之籍。掾吏白呂公曰﹕『崔君有官五任﹐有壽十七年。今奉上帝符﹐盡奪五任官﹐又削十五年壽。今獨有二年壽矣。』」於是聽崔君還。後二年果卒○房建

淸河公房建﹐居於含山郡﹐性尙奇﹐好玄元之教。常従道士授六甲符及《九章眞籙》﹐積二十年。後南遊衡山﹐遇一道士﹐風骨明秀。與建語﹐述上淸仙都及蓬萊方丈靈異之事﹐一一皆若涉歷。建奇之。後旬餘﹐建自衡山適南海﹐道士謂建曰「吾嘗客於南海﹐迨今十年矣。將有寺官李侯者護其軍。李侯以玉簪遺我﹐我以簪賜君﹐君宜寶之。」建得其簪﹐喜且甚﹐因而別去。是歲秋﹐建至南海。嘗一日獨遊開元觀﹐觀之北軒﹐有磚塗爲眞人狀者二焉﹐其位於東者左玄眞人﹐及視左玄之狀﹐果衡山所遇道士也。奇而嘆者且久。及睹左玄之冠﹐已亡簪矣。時有觀居道士數輩在焉﹐建具以事言﹐次出玉簪示之。道士驚曰「往歲有寺官李侯﹐護兵於南海﹐嘗以二玉簪飾左右眞人﹐迨今且十年﹐其左玄之簪﹐亡之十年。今君所獲果是焉。」建奇之﹐因以玉簪歸道士○李賀

陜西李賀﹐字長吉﹐唐鄭王之孫。稚而能文﹐尢善樂府詞句﹐意新語麗﹐當時工於詞者﹐莫敢與賀齒﹐由是名聞天下。以父名晉肅﹐子故不得舉進士。卒於太常官﹐年二十四。其先夫人鄭氏﹐念其子深﹐及賀卒﹐夫人哀不自解。一夕夢賀來﹐如平生時﹐白夫人曰「某幸得爲夫人子﹐而夫人念某且深﹐故従小奉親命﹐能詩書﹐爲文章。所以然者﹐非止求一位而自飾也﹐且欲大門族﹐上報夫人恩。豈期一日死﹐不得奉晨夕之養﹐得非恨哉﹗然某𨿽死﹐非死也﹐乃上帝命。」夫人訊其事﹐賀曰「上帝﹐神人仙之君也。近者遷都於月圃﹐構新宮﹐命曰『白瑤』﹐以某業於詞﹐故召某與文士數輩﹐共爲《新宮記》。帝又作凝虛殿﹐使某輩纂樂章。今爲神仙中人﹐甚樂。願夫人無以爲念。」旣而告去。夫人寤﹐甚異其夢﹐自是哀少解○侯道華

河中永樂縣道淨院﹐居蒲中之勝境﹐道士寓居﹐有以十數。唐文宗時﹐道士鄧太玄煉丹於藥院中﹐藥成﹐疑功未究﹐畱貯院內﹐人共掌之。太玄死﹐門徒周悟仙主院事。時有蒲人侯道華事悟仙以供給使。諸道士皆奴畜之﹐灑掃隸役﹐無所不爲﹐而道華愈欣然。又常好子史﹐手不釋卷﹐一覽必誦之於口。眾或問之﹕「要此何爲「答曰「天上無愚懵仙人。」咸大笑之。蒲中多大棗﹐天下人傳﹐歲中不過一二無核者﹐道華比三年輒得啖之。一旦﹐道華執斧斫古松枝垂﹐且盡如削﹐院中人無諭其意。明日昧爽﹐眾晨起﹐道華房中亡所見﹐古松下施案﹐致一杯水﹐仍脫雙履案前﹐道華衣掛松上。院中視之﹐中畱一道詩云﹕齋

「帖裹大還丹﹐多年色不移

前宵盜喫卻﹐今日碧空飛。知

慚愧深珍重﹐珍重鄧天師

他年煉得藥﹐畱著與內芝

吾師知此術﹐速煉莫爲遲

三淸專相待﹐大羅的有期。」

下列細字﹐稱﹕「去年七月一日﹐蒙韓君賜姓李﹐名內芝﹐配住上淸善進院。」以次十數言。時唐大中五年五月二十一日。院中人方驗道華竊太玄藥仙去﹐因相率白節度使尙書鄭公光。按視蹤迹不誣﹐卽以其事聞奏。詔齋絹五百匹﹐並賜禦衣﹐修飾廊殿﹐賜名「升仙院。」○閭丘子

有滎陽鄭又玄﹐名家子也。居長安中﹐自小與鄰捨閭丘氏子偕讀書於師氏。又玄性驕﹐率以門望淸貴﹐而閭丘氏寒賤者﹐往往戲而罵之曰「閭丘氏﹐非吾類也﹐而我偕學於師氏﹐我𨿽不語﹐汝寧不愧於心乎﹖」閭丘子嘿然有慚色。後數歲﹐閭丘子病死。

及十年﹐又玄以明經上第﹐其後調補參軍於唐安郡。旣至官﹐郡守命假尉唐興。有同捨仇生者﹐大賈之子﹐年始冠﹐其家資產萬計﹐日與又玄會。又玄累受其金錢賂遺﹐常與燕遊。然仇生非士族﹐未嘗以禮貌接之。嘗一日﹐又玄置酒髙會﹐而仇生不得預。及酒闌﹐有謂又玄者曰「仇生與子同捨﹐會燕而仇生不得預﹐豈非有罪乎﹖」又玄慚﹐卽召仇生至。生至﹐又玄以卮飲之﹐生辭不能引滿。固謝。又玄怒罵曰「汝市井之民﹐徒知錐刀爾﹐何爲僭居官秩邪且吾與汝爲伍﹐實汝之幸﹐又何敢辭酒乎﹖」因振衣起。仇生羞且甚﹐挽而退。遂棄官閉門﹐不與人往來。經數月﹐病卒

明年﹐鄭罷官﹐僑居濛陽郡佛寺。鄭常好黃老之道﹐時有吳道士者﹐以道藝聞﹐廬於蜀門山。又玄髙其風﹐卽驅而就謁﹐願爲門弟子。吳道士曰「子旣慕神仙﹐當且居山林﹐無爲汲汲於塵俗間。」又玄喜謝曰「先生眞有道者。某願爲隸於左右﹐其可乎﹖」道士許而畱之。凡十五年﹐又玄志稍惰。吳道士曰「子不能固其心﹐徒爲居山林中﹐無補矣。」又玄卽辭去。燕遊濛陽郡久之

其後東入長安﹐次褒城﹐捨逆旅氏。遇一童兒﹐十餘歲﹐貌甚秀﹐又玄與之語﹐其辯慧千轉萬化﹐又玄自謂不能及。已而謂又玄曰「我與君故人有年矣﹐君省之乎﹖」又玄曰「忘矣。」童兒曰「吾嘗生閭丘氏之門﹐居長安中﹐與子偕學於師氏﹐子以我寒賤﹐且曰﹕『非吾類也。』後又爲仇氏子﹐尉於唐興﹐與子同捨﹐子受我金錢賂遺甚多﹐然子未嘗以禮貌遇我﹐罵我市井之民。何吾子驕傲之甚邪」又玄驚﹐因再拜謝曰「誠吾之罪也。然子非聖人﹐安得知三生事乎﹖」童兒曰「我太淸眞人。上帝以汝有道气﹐故生我於人間﹐與汝爲友﹐將授眞仙之訣。而汝以性驕傲﹐終不能得其道。吁﹐可悲乎﹗」言訖﹐忽亡所見。又玄旣寤其事﹐甚慚恚﹐竟以憂卒○袁隱居

貞元中﹐有袁隱居者﹐家於湘楚間﹐善《陰陽占訣歌》一百二十章。時故相國李公吉甫﹐自尙書郎謫官東南。一日﹐隱居來謁公。公久聞其名﹐卽延與語。公命算己之祿仕﹐隱居曰「公之祿眞將相也。公之壽九十三矣。」李公曰「吾之先未嘗有及七十者﹐吾何敢望九十三乎﹖」隱居曰「運算舉數﹐乃九十三耳。」其後李公果相憲宗皇帝﹐節制淮南﹐再入相而薨﹐年五十六﹐時元和九年十月三日也。校其年月日﹐亦符九十三之數。豈非懸解之妙乎隱居著《陰陽占訣歌》﹐李公序其首○程逸人

上黨有程逸人者﹐有符術。劉悟爲澤潞節度﹐臨沼縣民蕭季平﹐家甚富﹐忽一日無疾暴卒。逸人嘗受平厚惠。聞其死﹐卽馳往視之﹐語其子云「爾父未當死﹐蓋爲山神所召﹐治之尙可活。」於是朱書一符﹐向空擲之﹐僅食頃﹐季平果蘇。其子問父﹕「向安適乎﹖」季平曰「我今日方起﹐忽見一綠衣人云﹕霍山神召我。由是與使者俱行﹐約五十餘里﹐適遇丈夫朱衣﹐仗劍怒目﹐従空而至﹐謂我曰﹕『程斬邪召汝﹐汝可卽去。』於是綠衣者馳走﹐若有懼。朱衣人牽我復偕來﹐有頃忽覺醒然。」其家驚異﹐因質問逸人曰「所謂程斬邪者﹐誰邪﹖」逸人曰「吾學於師氏歸氏龍虎斬邪符籙。」因解所佩籙囊以示之﹐人方信其不誣。逸人後遊閩越﹐竟不知所在○駱玄素

趙州昭慶民駱玄素者﹐爲小吏﹐得罪於縣令﹐遂遁迹而去。令怒﹐分捕甚急﹐遂匿身山谷中。忽遇老翁﹐衣褐衣﹐質狀凡陋﹐策杖立於長松之下﹐召玄素訊之曰「爾安得至此耶﹗」玄素對﹕「得罪於縣令﹐遁逃至此﹐幸翁見容。」翁引玄素入深山﹐僅行十餘里﹐至一巖穴。見二茅齋東西相向﹐前臨積水﹐珍木奇花﹐羅列左右。有侍童一人﹐年甚少﹐總角﹐衣短褐﹐白衣緯帶革舄﹐居於西齋。其東齋有藥竈﹐命玄素候火﹐老翁自稱東眞君﹐命玄素以東眞呼之。東眞以藥十餘粒﹐令玄素餌之﹐且曰「可以治饑矣。」自是玄素絕粒。僅歲餘﹐授符術及吸气之法﹐盡得其妙。一日﹐又謂玄素曰「子可歸矣。」旣而送玄素至縣南數十里﹐執手而別。自此以符術行裏中。常有孕婦﹐過期不產﹐玄素以符一道﹐令餌之﹐其夕卽產﹐於兒手中得所吞之符。其他神效﹐不可具述。其後玄素犯法﹐刺史杖殺之。凡月餘﹐其屍如生﹐曾無委壞之色﹐蓋餌靈藥所致。於是里人收瘞之。時寶歷元年夏月也○兪叟

尙書王公潛節度荊南時﹐有呂氏子﹐衣敝舉策﹐有饑寒之色﹐投刺來謁。公不爲禮﹐甚怏怏。因寓於逆旅。月餘﹐窮乏益甚﹐遂鬻所乘驢於荊州市。有市門監兪叟者﹐召呂生而語﹐且問其所由。呂生曰「吾家於渭北。家貧﹐親老無以給旨甘之養。府帥公﹐吾之重表丈也。吾不遠而來﹐冀哀吾貧而周之。入謁﹐而公不一顧。豈非命也﹗」叟曰「某𨿽貧﹐無資食以周吾子之急﹐然向者見吾子有饑寒色﹐甚不平。今夕爲吾子具食﹐幸宿我宇下﹐生無以辭焉。」呂生許諾﹐於是延入一室。湫隘卑陋﹐摧檐壞垣﹐無牀榻茵褥。致敝席於地﹐與呂生坐。語久命食﹐以陶器進脫栗飯而已。食訖﹐夜旣深﹐謂呂生曰「吾早年好道﹐常隱居四明山﹐従道士學卻老之術。有志未就﹐自晦迹於此﹐僅十年﹐而荊人未有知者。以吾子困於羈旅﹐得無動於心耶令夕爲吾子設一小術﹐以致歸路裹糧之資﹐不亦可乎﹖」呂生𨿽疑誕妄﹐然甚覺其異。叟因取一缶合於地。僅食頃﹐舉而視之﹐見一人長五寸計﹐紫綬金腰帶﹐挽而拱焉。兪叟指曰「此乃尙書王公之魂也。」呂生熟視其狀貌﹐果類王公﹐心默而異之。因戒曰「呂乃汝之表侄也。家苦貧﹐無以給旦夕之贍﹐故自渭北不遠而來。汝宜厚給館谷﹐盡親親之道。汝何自矜﹐曾不一顧﹐豈人心哉今不罪汝﹐宜厚貲之﹐無使爲畱滯之客。」紫衣僂而揖﹐若受教之狀。叟又曰「呂生無僕馬﹐可致一匹一僕﹐縑二百匹﹐以遺之。」紫衣又僂而揖。於是卻以缶合於上﹐有頃再啟之﹐已無見矣。明旦﹐天將曉﹐叟謂呂生曰「子司疾去﹐王公旦夕召子矣。」及歸逆旅﹐王公果使召之。方見且謝曰「吾子不遠見訪﹐屬軍府務殷﹐未果一日接言﹐深用爲愧﹐幸吾子察之。」是日始館呂生驛亭﹐與宴遊累日。呂生告去﹐王公贈僕馬及縑二百。呂生益奇之﹐然不敢言。及歸渭北﹐後數年﹐因與友人數輩會宿﹐語及靈怪﹐始以其事說於人也○石旻

有石旻者﹐不知何許人也。浪迹江湖之間﹐有年數矣。道術玄妙﹐殆不可測。長慶中﹐客於宛陵郡。有雷氏子﹐常爲宣城部將﹐一日與友人數輩會飲於郡南別墅﹐旻亦在座。其家僮网得一魚﹐長數尺﹐致於捨。是日﹐雷生與客俱深醉﹐諸客盡云﹐獨旻宿雷氏別墅。時夏暑方甚﹐及明日視其魚﹐已敗爛不可食矣。家童將棄之﹐旻謂文曰「此魚𨿽敗﹐吾有良藥﹐尙可活之﹐安可棄耶﹗」雷生笑曰「先生妄矣﹐誠有良劑﹐安能活此魚耶﹗」曰「吾子幸觀之。」於是衣中出一小囊﹐囊有藥數粒﹐投於敗魚之上。僅食頃﹐其魚鮮潤如初﹐俄而搖鬣振鱗﹐若在洪流中。雷生驚異﹐再拜謝曰「先生之術﹐可謂神矣。某輩塵俗聾瞽﹐望先生髙蹤﹐若井鮒之與云禽﹐焉得而爲伍乎。」先是雷生有微疾積年﹐旣而求旻衣中之丹餌﹐欲冀廖其久苦。旻不可﹐且曰「吾之丹至淸至廉﹐爾曹俗人﹐嗜好無節﹐臟腑之內﹐鮏羴委集﹐設使以吾丹餌求置其中﹐則臟腑之气﹐與藥力相攻﹐若水火之交戰﹐寧有全人乎愼不可食。」旻又言曰「神仙不難得﹐但塵俗多累﹐若檻猿籠鳥﹐徒有騫翔超騰之心﹐安可致乎﹖」會昌中﹐卒於吳郡也○楊居士

南海郡有楊居士﹐亡其名﹐以居士自目。往往遊南海枝郡﹐常寄食於人﹐亦不知其所止。謂人曰「我有奇術﹐汝輩庸人﹐固不得而識矣。」後常至郡﹐會太守好奇者﹐聞居士來﹐甚喜﹐且厚其禮﹐命飲之。每宴遊﹐未嘗不首召居士。居士亦以此自負。一日﹐使酒忤太守﹐太守不能容。後又會宴於郡室﹐閱妓樂﹐而居士不得預。時有數客﹐亦不在太守召中﹐因謂居士曰「先生嘗自負有奇術﹐某向者仰望之不暇﹐一日遇先生於此﹐誠幸矣。𨿽然﹐今聞太守大宴客於郡齋﹐而先生不得預其間﹐卽不能設一奇術以動之乎必先生果無奇術耶﹗」居士笑曰「此末術耳。」君試觀我﹐我爲君召其妓﹐可以佐酒。」皆曰「願爲之。」居士因命具酒﹐使諸客環席而坐﹐又命小童閉西廡空室。久之乃啟之﹐有三四美人自廡下來﹐裝飾華煥﹐攜樂而至。居士曰「某之術何如﹖」諸客人大異之﹐殆不可測﹐乃命列坐﹐奏樂且歌。客或訊其術﹐居士但笑而不答。時昏晦﹐至夜分﹐居士謂諸妓曰「可歸矣。」於是皆起﹐入西廡下空室中。客相目駭嘆﹐然尙疑其鬼物妖惑。明日﹐有郡中吏曰「太守昨夕宴郡閣﹐妓樂列坐﹐無何皆僕地。瞬息暴風起﹐飄其樂器而去。迨至夜分﹐諸妓方寤﹐樂器亦歸於舊所。太守質問眾妓﹐皆云黑無所見﹐竟不窮其由。」諸客皆大驚﹐因盡以事對﹐或告於太守﹐太守嘆異﹐卽謝而遣之﹐不敢畱於郡中。時開成初也。知○馮漸

河東馮漸﹐名家子﹐以明經入仕。性與俗背﹐後棄官隱居伊水上。有道士李君以道術聞﹐尢善視鬼。朝士皆慕其能。李君後退歸汝穎﹐適遇漸於伊洛間﹐知漸有奇術﹐甚重之。大歷中﹐有博陵崔公者﹐與李君爲僚﹐甚善。李君寓書於崔曰「當今制鬼﹐無過漸耳。」是時朝士咸知漸有神術數﹐往往道其名。別後長安中人率以「漸」字題其門者﹐蓋用此也○王先生

有王先生者﹐家於烏江上﹐隱其迹﹐由是里人不能辧﹐或以爲妖妄。一日﹐裏中火起﹐延燒廬舍﹐生卽往視之﹐厲聲呼曰「火且止﹐火且止。」於是火滅。里人始奇之。長慶中﹐有弘農楊晦之﹐自長安東遊吳楚﹐行至烏江﹐聞先生髙躅﹐就門往謁。先生戴玄綃巾﹐衣褐衣﹐隱幾而坐﹐風骨淸美。晦之再拜備禮﹐先生拱揖而已﹐命晦之坐其側。其議論玄暢﹐迥出意表。晦之愈健慕﹐於是畱宿。是日乃八月十二日也。先生召其女七娘者﹐乃一老嫗也﹐年七十餘﹐發盡白﹐扶杖而來﹐先生謂晦之曰「此我女也﹐惰而不好道﹐今且老矣。」旣而謂七娘曰「汝爲吾刻紙﹐狀今夕之月﹐置於室東垣上。」有頃﹐七娘以紙月施於垣上。夕有奇光自發﹐洞照一室﹐纖毫盡辧。晦之驚嘆不測。及曉將去﹐先生以杖畫地﹐俄有塵起﹐天地盡晦﹐久之塵斂﹐視其庭﹐則懸崖峻險﹐山谷重疊﹐前有積石盡目。晦之悸然背汗﹐毛髮豎立。先生曰「陵谷速遷﹐吾子安所歸乎﹖」晦之益恐﹐灑泣言曰「誠不知一旦有桑田之變﹐豈仙都瞬息﹐而塵世已千歲乎﹖」先生笑曰「子無懼也。所以爲娛耳。」於是持帚掃其庭﹐又有塵起。有頃﹐塵斂﹐門庭如舊。晦之喜﹐卽馳馬而去○周生

唐太和中﹐有周生者﹐廬於洞庭山﹐時以道術濟吳楚﹐人多敬之。後將抵洛谷之間﹐途次廣陵﹐捨佛寺中。會有三四客皆來。時方中秋﹐其夕霽月澄瑩﹐且吟且望﹐有說開元時明皇帝遊月宮事﹐因相與嘆曰「吾輩塵人﹐固不得至其所矣。柰何﹖」周生知曰「某常學於師﹐亦得焉﹐且能挈月致之懷袂﹐子信乎﹖」或患其妄﹐或喜其奇。生曰「吾不爲明﹐則妄矣。」因命虛一室﹐翳四垣﹐不使有纖隙。又命以箸數百﹐呼其僮繩而架之。且告客曰「我將梯此取月去。聞呼可來觀。」乃閉戶久之。數客步庭中﹐且伺焉。忽覺天地曛晦﹐仰而視之﹐卽又無纖雲。俄聞生呼曰「某至矣。」因開其室﹐生曰「月在某衣中耳。請客觀焉。」因以舉之﹐其衣中出月寸許﹐忽一室盡明﹐寒逼肌骨。生曰「子不信我﹐今信乎﹖」客再拜謝之﹐願收其光。因又閉戶﹐其外尙昏晦﹐食頃方如初。知○惠照

唐元和中﹐武陵郡開元寺有僧惠照﹐貌衰體羸﹐好言人之休戚而皆中。性介獨﹐不與羣狎﹐常閉關自處﹐左右無侍童。每乞食於里人﹐里人有年八十餘者云「照師居此六十載﹐其容狀無少異於昔時。但不知其甲子。」

後有陳廣者﹐由孝廉科爲武陵官。廣好浮圖氏﹐一日﹐因謁寺﹐盡訪羣僧。至惠照室﹐惠照見廣﹐且悲且喜曰「陳君何來之晚耶﹗」廣愕然﹐自以爲平生不識照﹐則謂曰「未嘗與師遊﹐何見訝來之晚乎﹖」照曰「此非立可盡言﹐當與子一夕靜語耳。」廣異之。後一日﹐仍詣照宿﹐因請其事。照乃曰「我﹐劉氏子﹐彭城人﹐宋孝文帝之玄孫也。曾祖鄱陽王休業﹐祖士弘﹐並詳於史氏。先人以文學自負﹐爲齊竟陵王子良所知。子良招召賢俊文學之士﹐而先人預焉。後仕齊梁之間﹐爲會稽令。吾生於梁普通七年夏五月﹐年三十方仕於陳﹐至宣帝時爲卑官﹐不爲人知。與吳興沈彥文爲詩酒之交。後長沙王叔堅與始興王叔陵皆廣聚賓客﹐大爲聲勢﹐各恃權寵﹐有不平心。吾與彥文俱在長沙之門下。及叔陵被誅﹐吾與彥文懼長沙之不免﹐則禍且相及﹐因偕循去﹐隱於山林。因食橡栗﹐衣一短褐﹐𨿽寒暑不更。一日﹐老僧至吾所居﹐曰﹕『子骨甚奇﹐當無疾耳。』彥文亦拜請其藥﹐僧曰﹕『子無劉君之壽﹐柰何𨿽餌吾藥﹐亦無補耳。』遂告去。將別﹐又謂我曰﹕『塵俗以名利相勝﹐竟何有哉惟釋氏可以捨此矣。』吾敬佩其語﹐自是不知人事﹐凡十五年。又與彥文俱至建業。時陳氏已亡﹐宮闕盡廢﹐臺城牢落﹐荊榛蔽路﹐景陽結綺﹐空基尙存﹐衣冠文物﹐闃無所觀。故老相遇﹐捧袂而泣曰﹔『後主驕淫﹐爲隋氏所滅﹐良可悲乎﹗』吾且泣不能已。又問後主及陳氏諸王﹐皆入長安﹐卽與彥文挈一囊﹐乞食於路﹐以至關中。吾﹐長沙之故客也﹐恩遇甚厚﹐聞其遷於瓜州﹐則又徑往就謁。長沙少長綺紈﹐而又早貴﹐𨿽流放之際﹐尙不事生業。時方與沈妃酣飲﹐吾與彥文再拜於前﹐長沙悲慟久之﹐灑泣而起﹐乃謂吾曰﹕『一日家國淪亡﹐骨肉播遷﹐豈非天耶﹗』吾自是畱瓜州。數年而長沙殂。又數年﹐彥文亦亡。吾因髡發爲僧﹐遁迹會稽山佛寺﹐凡二十年﹐時已百歲矣。𨿽容狀枯瘠﹐而筋力不衰﹐尙日行百里。因與一僧同至長安。時唐帝有天下﹐建號武徳﹐凡六年矣。吾自此﹐或居京洛﹐或遊江左﹐至於三蜀五嶺﹐無不往焉。迨今二百九十年矣﹐𨿽烈寒盛暑未嘗有微恙。貞元末﹐於此寺嘗夢一丈夫﹐衣冠甚偉﹐視之﹐乃長沙王也。吾迎延坐話舊﹐傷感如平生。而謂吾曰﹕『後十年﹐我之六世孫廣當官於此郡。師其念之。』吾因問曰﹕『王今何爲』曰﹕『冥官甚尊。』旣而泣曰﹕『師存﹐而我已六世矣。悲夫﹗』吾旣覺﹐因紀君之名於經笥中。至去歲﹐凡十年﹐乃以君之名氏訪於郡人﹐尙訝君之未至。昨因乞食裏中﹐遇邑吏﹐訪之﹐果得焉。及君之來﹐又依然長沙之貌。然自夢及今﹐十一年矣﹐故訝君之晚也。」已而悲惋﹐泣下數行。因出經笥示之。廣乃再拜﹐原執履錫爲門弟子。照曰「君且去﹐翌日當再來。」廣受教而還。明日﹐至其居﹐而照已遁去﹐莫知其適。時元和十一年。知

至大和初﹐廣爲巴州掾﹐於蜀道忽逢照﹐驚喜再拜曰「願棄官従吾師﹐爲物外之遊。」照許之。其夕偕捨於逆旅氏。天未曉﹐廣起﹐而照已去矣。自是竟不知所往。然照自梁普通七年生﹐按《梁史》﹐普通七年﹐歲在丙午﹐至唐元和十年乙未﹐凡二百九十年﹐則與照言果符矣。愚常以梁﹑陳二史﹐校其所說﹐頗有同者﹐由是益信其不誣矣。○唐休璟門僧

唐中宗時﹐唐公休璟爲相。嘗有一僧﹐發言多中﹐好爲厭勝之術。休璟甚敬之。一日僧來﹐謂休璟曰「相國將有大禍﹐且不遠數月﹐然可以禳去。」休璟懼甚﹐卽拜之。僧曰﹔「某無他術﹐但奉一計耳﹐願聽之。」休璟曰「幸吾師教焉。」僧曰「且天下郡守﹐非相國命之乎﹖」曰「然。」僧曰「相國當於卑冗官中訪一孤寒家貧有才幹者﹐使爲曹州刺史﹐其深感相國恩﹐而可以指蹤也。旣得之﹐原以報某。」休璟且喜且謝﹐遂訪於親友。張君者﹐家甚貧﹐爲京卑官﹐卽日拜替善大夫。又旬日﹐用爲曹州刺史。旣而召僧謂曰「已従師之計﹐得張某矣。然則可教乎﹖」僧曰「張君赴郡之時﹐當令求二犬﹐髙數尺而神俊者。」休璟惟之。已而張君荷唐公特達之恩﹐然莫諭其旨﹐及將赴郡﹐告辭於休璟。旣而謝之曰「某名迹幽昧﹐才識疏淺。相國拔此沈滯﹐牧守大郡﹐由擔石之儲﹐獲二千石之祿﹐自涸輟而泛東溟﹐出窮谷而陟層霄﹐徳固厚矣。然而感恩之外﹐竊所憂惕者﹐未知相國之旨何哉﹖」休璟曰「用君之才耳﹐非他也。然常聞貴郡多善犬﹐願得神俊非常者二焉。」張君曰「謹奉教。」旣至郡數日﹐乃悉召郡吏﹐告之曰「吾受丞相唐公深恩﹐拔於不次﹐得守大郡。今唐公求二良犬﹐可致之乎」。有一吏前曰「某家育一犬﹐質狀異常﹐願獻之。」張大喜﹐卽獻焉。旣至﹐其犬髙數尺而肥﹐其臆廣尺餘﹐神俊異常﹐而又馴擾。張君曰「相國所求者二也﹐如何﹖」吏白曰「郡內惟有此﹐他皆常也。然郡南十里某村某民家﹐其亦有一焉。民極惜之﹐非君侯親往﹐不可取之。」張君卽命駕。賫厚直而訪之﹐果得焉。其狀與吏所獻者無異﹐而神彩過之。張君甚喜﹐卽召親吏以二犬獻休璟。休璟大悅﹐且奇其狀﹐以爲未常見。遂召僧視之。僧曰「善育之。脫相君之禍者﹐二犬耳。」主

後旬日﹐其僧又至﹐謂休璟曰「事在今夕﹐願相君嚴爲之備。」休璟卽畱僧宿。是夜﹐休璟坐於堂之前軒﹐命左右十餘人執弧矢立於榻之隅﹐其僧與休璟共處一榻。至夜分﹐僧笑曰「相君之禍免矣。可以就寢。」休璟大喜﹐且謝之。遂徹左右﹐與僧寢焉。迨曉﹐僧呼休璟﹕「可起矣。」休璟卽起﹐謂僧曰「禍誠免矣﹐然二犬安所用乎﹖」僧曰「俱往觀焉。」乃與休璟偕尋其迹﹐至後園中﹐見一人僕地而卒矣﹐視其頸有血﹐蓋爲物所噬者。又見二犬在大木下﹐仰視之﹐見一人袒而匿其上。休璟驚﹐且詰曰「汝爲誰﹖」其人泣而指死者曰「某與彼俱賊也﹐昨夕偕來﹐且將致害相國。蓋遇此二犬﹐環而且吠﹐彼遂爲噬而死。某懼﹐因匿身於此﹐伺其他去﹐將逃焉。迨曉終不去。今卽甘死於是矣。」休璟卽召左右﹐令縛之。曰「此罪固當死﹐然非其心也﹐蓋受制於人耳。願釋之。」休璟命解縛﹐其賊拜泣而去。休璟謝其僧曰「賴吾師﹐不然﹐死於二人之手。」僧曰「此蓋相國之福也﹐豈所能爲哉。」主

休璟有表弟盧軫﹐在荊門﹐有術士告之﹕「君將有災戾﹐當求一善禳厭者爲﹐庶可矣。」軫素知其僧﹐因致書於休璟﹐請求之。僧卽以書付休璟曰「事在其中耳。」及書達荊州﹐而軫已卒。其家開視其書﹐徒見一幅之紙﹐並無有文字焉。休璟益奇之。後數年﹐其僧遁去﹐竟不知其所適○韋臯

唐故劍南節度使太尉兼中書令韋臯﹐旣生一月﹐其家召羣僧會食。有一胡僧﹐貌甚陋﹐不召而至。韋氏家童咸怒之﹐以獘席坐於庭中。旣食﹐韋氏命乳母出嬰兒﹐請羣僧祝其壽。胡僧所自升階﹐謂嬰兒曰「別久無恙乎﹖」嬰兒若有喜色。眾皆異之。韋氏先君曰「此子生才一月﹐吾師何故言別久耶﹗」胡僧曰「此非檀越之所知也。」韋氏固問之﹐胡僧曰「此子乃諸葛武侯之後身耳。武侯當東漢之季﹐爲蜀丞相﹐蜀人受其賜且久。今降生於世﹐將爲蜀門帥﹐且受蜀人之福。吾往歲在劍門﹐與此子友善。今聞降於韋氏﹐吾固不遠而來。」韋氏異其言﹐因以武侯字之。後韋氏自少金吾節制劍南軍﹐累遷太尉兼中書令﹐在蜀十八年﹐果契胡僧之語也○辛七師

辛七師﹐陜人﹐辛其姓也。始爲兒時﹐甚謹肅﹐未嘗以狎弄爲事﹐其父母異而憐之。十歲好浮圖氏法﹐日閱佛書﹐自能辧梵音﹐不由師教。其後父爲陜郡守。先是﹐郡南有瓦窯七所﹐及父卒﹐辛七哀毀甚﹐一日發狂遁去。其家僮迹其所往﹐至郡南﹐見辛七在一瓦窯中端坐﹐身有奇光﹐粲然若煉金色。家僮驚異。次至一窯﹐又見一辛七在焉。歷七窯﹐俱有一辛七在中。由是呼爲「辛七師」○廣陵大師

唐貞元中﹐有一僧客於廣陵﹐亡其名﹐自號大師﹐廣陵人因以「大師」呼之。大師質甚陋﹐好以酒肉爲食。日衣獘襲﹐盛暑不脫﹐由是蚤蟣聚其上。僑居孝感寺﹐獨止一室。每夕闔扉而寢﹐率爲常矣。性狂悖﹐好屠犬彘﹐日與廣陵少年鬥毆﹐或醉臥道傍。廣陵人俱以此惡之。有一少年以力聞﹐常一日﹐少年與人對博﹐大師怒﹐以手擊其博局﹐盡碎。少年曰﹕騃兒﹐何敢逆壯士耶﹗」大師且罵而唾其面﹐於是與少年斗擊﹐而觀者千數﹐少年卒不勝﹐竟遁去。自是﹐廣陵人謂大師有神力。大師亦自負其力﹐往往剽奪市中金錢衣物﹐市人皆憚其勇﹐莫敢拒。後有老僧召大師﹐至﹐曰「僧當死心奉戒﹐柰何食酒食﹐殺大彘﹐剽奪市人錢物﹐又與少年同毆擊﹐豈僧人之道耶一旦吏執以聞官﹐汝不羞人耶﹗」大師怒罵曰「蠅蚋徒嗜膻腥耳﹐安能知龍鶴之心哉然則吾道亦非汝所知也。且我淸其中而混其外者﹐豈汝齪齪無大度乎﹖」老僧卒不能屈其詞。後一日﹐大師自外來歸﹐旣入室﹐閉戶。有於門隙視者﹐大師坐於席﹐有奇光自眉端發﹐晃然照一室。觀者奇之﹐具告羣僧。羣僧來﹐見大師眉端之光﹐相指語曰「吾聞佛之眉有白毫相光﹐今大師有之﹐果佛矣。」遂相率而拜。至明日淸旦﹐羣僧俱集於庭﹐候謁廣陵大師﹐比及開戶﹐而廣陵大師已亡去矣。羣僧益異其事﹐因號大師爲「大師佛」焉。知○鑑師

唐元和初﹐有長樂馮生者﹐家於吳﹐以明經調選於天官氏﹐是歲﹐見黜於有司﹐因僑居長安中。有老僧鑑其名者﹐一日來詣生﹐謂生﹕「汝﹐吾姓也。」因相與往來﹐近歲餘。及馮尉於東越﹐旣治裝﹐鑑師負笈來﹐告去。馮問曰「師去安所詣乎﹖」鑑師曰「我廬於靈巖寺之西廡下且久﹐其後遊長安中﹐至今十年矣﹐幸得與子相遇。今將歸故居﹐故來告別。然吾子尉於東越﹐道出靈巖寺下﹐當宜一訪我也。」生諾曰「謹受教。」後數月﹐馮生自長安之任﹐至靈巖寺門﹐立馬望曰「豈非鑑師所居寺乎﹖」卽入而詣焉。時有一僧在庭﹐生問曰「不知鑑師廬安在吾將詣之。」僧曰「吾曹數輩﹐獨無鑑其名者。」生始疑異﹐默而計曰「鑑師信士﹐豈欺我耶﹗」於是獨遊寺庭﹐行至西廡下﹐忽見有羣僧畫像﹐其一人﹐狀同鑑師﹐生大驚曰「鑑師果異人也﹐且能神降於我。」因慨然泣下者久之。視其題曰「馮氏子﹐吳郡人也。年十歲學浮圖法﹐以道行聞。卒年七十八。」馮閱其題﹐益異之○李徳裕

唐相國李徳裕爲太子少保﹐分司東都。嘗召一僧問己之休咎﹐僧曰「非立可知﹐願結壇設佛像。」僧居其中﹐凡三日。謂公曰「公災戾未已﹐當萬里南去耳。」公大怒﹐叱之。明日﹐又召其僧問焉。」慮所見未子細﹐請更觀之。」卽又結壇三日﹐告公曰「南行之期﹐不旬月矣。不可逃。」公益不樂﹐且曰「然則吾師何以明其不妄耶﹗」僧曰「願陳目前事爲驗﹐庶表某之不誣也。」公曰「果有說也」卽指其地曰「此下有石函﹐請發之。」卽命窮其下數尺﹐果得石函﹐啟之﹐亦無睹焉﹐公異而稍信之。因問﹕「南去誠不免矣﹐然乃遂不還乎﹖」僧曰「當還耳。」公訊其事﹐對曰「相國平生當食萬羊﹐今食九千五百矣。所以當還者﹐未盡五百羊耳。」公慘然而嘆曰「吾師果至人。且我元和十三年爲巫相張公従事﹐於北都﹐嘗夢行於晉山﹐見山上盡目皆羊﹐有牧者十數迎拜我。我因問牧者﹐牧者曰﹕『此侍禦平生所食羊。』吾嘗記此夢﹐不泄於人。今者果如師之說耶。乃知陰騭固不誣也。」後旬日﹐振武節度使米曁遣使致書於公﹐且饋五百羊。公大驚﹐召告其事。僧嘆曰「萬羊將滿﹐公其不還乎﹖」公曰「吾不食之﹐亦可免耶﹗」曰「羊至此﹐已爲相國所有。」公戚然。旬日﹐貶潮州司馬﹐連貶崖州司戶﹐竟沒於荒裔也○抱玉師

抱五師以道行聞﹐居長安中﹐師而事者千數。每夕獨處一室﹐闔戶撤燭。嘗有僧於門隙視之﹐見有慶雲自口中出。後年九十卒﹐時方大暑﹐而其屍無萎敗。唐宰相第五琦與師善﹐及卒﹐來治喪﹐將以香乳灌其口﹐已而有祥光自口出﹐晃然四照。公甚奇之。或曰「佛有慶祥光﹐今抱玉師有之﹐眞佛矣。○佛陀薩

有佛陀薩者﹐其籍編於岐陽法門寺﹐自言姓佛氏﹐陀薩其名也。常獨行岐隴間﹐衣黃持錫。年𨿽老﹐然其貌類者童騃。好揚言於衢中﹐或詬辱羣僧﹐僧皆怒焉。其資膳裘紵﹐俱乞於里人。里人憐其愚﹐厚與衣食﹐以故資用獨饒於羣僧。陀薩亦轉均於裏中窮餓者焉。里人益憐其心。開成五年夏六月﹐陀薩召裏中民告曰「我今夕死矣。汝爲吾塔瘞其屍。」果而卒。於是裏中之人建塔於岐陽之西岡上。漆其屍而瘞焉。後月餘﹐或視其首﹐發僅寸餘﹐弟子卽剃去。已而又生。里人大異﹐遂扃其戶﹐竟不開焉○趙蕃

唐國子祭酒趙蕃﹐大和七年爲南宮郎。忽一日﹐有僧乞食於門﹐且謂其家僮曰「吾願見趙公﹐可乎﹖」家僮告蕃﹐善卽命延入與坐﹐僧乃曰「君將有憂。然亦可禳去。」蕃卽拜而祈之。僧曰「遺我裁刀一千五百﹐庶可脫君之禍﹐不然﹐未旬日﹐當爲東南一郡耳。」蕃許之﹐約來日就送焉﹐且訪其名曁所居。僧曰「吾居靑龍寺﹐法安其名也。」言已遂去。明日﹐蕃卽辦送之。使者至寺﹐以物色訪羣僧﹐僧皆不類﹐且詢法安師所止﹐周徧院宇﹐無影響蹤迹。後數日﹐蕃出爲袁州刺史○十光佛

興福寺西北隅有隋朝佛堂﹐其壁有畫十光佛者﹐筆勢甚妙﹐爲天下之標冠。有識者云﹐此國手蔡生之迹也。蔡生﹐隋朝以善畫聞。初建堂宇旣成﹐有僧以百金募善畫者﹐得蔡生。旣畫﹐謂人曰「吾平生所畫多矣。獨今日下筆﹐若有鬼神翼而成者。」由是長安中盡傳其名。貞觀初﹐寺僧以此堂年月稍久﹐慮一旦有摧圮﹐遂召數工及土木之費﹐且欲新其制。忽一日﹐羣僧齋於寺庭﹐旣坐﹐有僧十人﹐俱白皙淸瘦﹐貌甚古﹐相次而來﹐列於席。食畢偕起﹐入佛堂中﹐羣僧亦繼其後。俄而十人忽亡所見。羣僧相顧驚嘆者久之。因視北壁十光佛﹐見其風度與向者十人果同。自是﹐僧不敢毀其堂﹐且用旌十光之易也○道嚴

有嚴師者﹐居於成都實歷寺。唐開元十四年五月二十一日﹐於佛殿前軒燃長明燈﹐忽見一巨手在殿西軒﹐道嚴悸且甚﹐俯而不動。久之﹐忽聞空中語云「無懼﹐無懼。吾善神也。且不敢害師之一毫﹐何俯而不動耶﹗」道嚴旣聞﹐懼少解。因問曰「檀越爲何人匿其軀而見其手乎﹖」已而聞空中對曰「天命我護佛寺之地﹐以世人好唾佛祠地﹐我卽以背接之﹐受其唾。由是背有瘡﹐漬吾肌且甚。願以膏油傅其上﹐可乎﹖」道嚴遂以淸油置巨手中﹐其手卽引去。道嚴乃請曰「吾今願見檀越之形﹐使畫工寫於屋壁﹐且書其事以表之﹐冀世人無敢唾佛詞之地者。」神曰「吾貌甚陋﹐師見之﹐無得慓然耶﹗」道嚴曰「檀越但見其身﹐勿我阻也。」見西軒下有一神﹐質甚異﹐丰首巨準﹐嚴目呀口﹐體狀魁碩﹐長數丈。道嚴一見﹐背汗如沃。其神卽隱去。於是具以神狀告畫工﹐命圖於西軒之壁○雞卵

唐敬宗皇帝禦歷﹐以天下無事﹐視政之餘﹐因廣浮屠教。由是﹐長安中緇徒益多。及文宗嗣位﹐親閱萬機﹐思除其害於人者﹐嘗顧左右曰「自吾爲天子﹐未能有補於人。今天下幸無兵革﹐吾將盡除害物者﹐使億兆之民﹐指今日爲堯舜之世﹐足矣。有不能補化而蠹於物者﹐但言之。」左右或對曰「獨浮屠氏不能有補於大化﹐而蠹於物亦甚﹐可以斥去。」於是文宗病之﹐始命有司詔中外﹐罷緇徒說佛書義。又有請斥其不修教者。詔命將行﹐會尙食廚吏修禦膳﹐以鼎烹雞卵﹐方燃火於其下﹐忽聞鼎中有聲極微﹐如人言者。迫而聽之﹐乃羣卵呼「觀世音菩薩」也。聲甚淒咽﹐似有所訴。尙食吏異之﹐具其事上聞。文宗命左右驗之﹐如尙食所奏。文帝嘆曰「吾不知浮屠氏之力乃如是耶﹗」翌日﹐敕尙食吏無以雞卵爲膳。因頒詔郡國﹐各於精舍塑觀世音菩薩像○許文度

髙陽許文度﹐唐太和中﹐僑居岐陽郡。後以病熱近月餘﹐一日臥於榻﹐若沈醉狀。後數日始寤。初﹐文度夢有衣黃袍數輩﹐與俱行田野﹐四望間﹐迥然無雞犬聲﹐且不知幾百里。其時天景曛晦﹐愁思如結。有黃袍者謂文度曰「子無苦。夫壽之與夭﹐固有涯矣。𨿽聖人﹐安能逃其數﹖」文度忽悟身已死﹐恐甚。又行十餘里﹐至一水﹐盡目無際﹐波若黑色﹐杳不知其深淺。黃衣人俱履水而去﹐獨文度懼不敢涉。已而有二金人﹐皆長五寸餘﹐奇光皎然﹐自水上來。黃衣者望見金人﹐沮色震怵﹐卽辟易馳去﹐不敢偸視。二金人謂文度曰「汝何爲來地府中我今挈汝歸生途﹐愼無恐。」文度懼稍解﹐因再拜謝之。於是金人與文度偕行數十里﹐俄望見裏門﹐喜不勝。忽聞有厲聲呼文度者﹐文度悸而醒。見妻子方泣於前﹐且奇且嘆﹐而羸憊不能運支體﹐故未暇語其事。後旬日﹐疾少間﹐策而步於庭﹐忽見二金人﹐皆長五寸餘﹐在佛舍下﹐卽昔時夢中所見者﹐視其儀狀﹐無毫縷之異。心益奇之﹐始以其事告於妻。妻曰「昨者以君病且亟﹐妾憂不解。然常聞釋氏有救苦之力﹐由是棄資玩﹐鑄二金人之像﹐每淸旦﹐常具食祭之。自是﹐君之苦亦瘳除﹐蓋其力也。」文度感二金人報效之速﹐不食生牢﹐常閱佛書﹐因盡窮其指歸焉○商居士

有商居士者﹐三河縣人。年七歲﹐能通佛氏書。里人異之。後廬於三河縣西田中﹐有佛書數百編﹐手卷目閱﹐未嘗廢一日。従而師者百輩。往往獨遊城邑﹐偕其行者﹐聞居士每運支體﹐壠然若戛玉之音﹐聽者奇之。或曰「居士之骨﹐眞鎖骨也。夫鎖骨運絡如蔓﹐故動搖之﹐體則有淸越之聲﹐固其然矣。昔聞佛氏書言﹐佛身有舍利骨﹐菩薩之身有鎖骨。今商居士者﹐豈非菩薩乎然葷俗之人﹐固不可辧也。」居士後年九十餘﹐一日﹐湯沐﹐具冠帶﹐悉召門弟子會食﹐因告之曰「吾年九十矣﹐今旦暮且死﹐汝當以火燼吾屍。愼無逆吾旨。」門弟子泣曰「謹聽命。」是夕﹐坐而卒。後三日﹐門弟子焚居士於野。及視其骨﹐果鎖骨也。支體連貫﹐若紉綴之狀﹐風一拂﹐則纖韻徐引。於是里人竟施金錢﹐建一塔﹐以居士鎖骨瘞於塔中○寧勉

寧勉者﹐雲中人﹐年少﹐有勇气﹐善騎射﹐能以力格猛獸﹐不用兵仗。北都守健其勇﹐署爲衙將。後以兵四千軍於飛狐城。時薊門帥驕悍﹐棄天子法﹐反書聞闕下。唐文宗皇帝詔北都守攻其南。詔未至﹐而薊門兵夜伐飛狐。鉦鼓震地﹐飛狐人洶然不自安﹐謂寧勉曰「薊兵豪健不可敵﹐今且至矣﹐其勢甚急﹐願空其邑以遁去。不然﹐旦暮拔吾城﹐吾不忍父子兄弟盡血賊刃下﹐悔寧可及﹗𨿽天子神武﹐安能雪吾冤乎幸熟計之。」勉自度兵少﹐固不能折薊帥之鋒﹐將聽邑人語﹐慮得罪於天子﹔欲堅壁自守﹐又慮一邑之人悉屠於賊手。憂旣甚﹐而策未決。忽有諜者告曰「賊盡潰矣。有棄甲在城下﹐願取之。」勉卽登城垣望﹐時月明朗﹐見賊兵馳走﹐顚躓者不可數﹐若有大兵擊其後。勉大喜﹐開邑門﹐縱兵逐之﹐生擒數十人﹐得遣甲甚多。先是﹐勉好浮圖氏﹐常閱佛書《金剛經》﹐旣敗薊師﹐擒其虜以訊焉曰「向夕望見城上有巨人數四﹐長二丈餘﹐雄俊可懼﹐怒目呿吻﹐袒裼執劍。薊人見之﹐慘然汗怵﹐卽走避﹐又安有斗心乎﹖」勉悟﹐巨人乃金剛也﹐益自奇之。勉官禦史中丞﹐後爲淸塞副使○悟眞寺僧

唐貞觀中﹐有王順山悟眞寺僧﹐夜如藍溪﹐忽聞有誦《法華經》者﹐其聲纖遠。時星月回臨﹐四望數十里﹐闃然無睹﹐其僧慘然有懼。及至寺﹐且白其事於羣僧。明夕﹐俱於藍溪聽之﹐乃聞經聲自地中發﹐於是以標表其所。明日﹐窮表下﹐得一顱骨在積壤中。其骨槁然﹐獨唇吻與舌鮮而且潤。遂持歸寺﹐乃以石函置於千佛殿西軒下。自是﹐每夕常有誦《法華經》聲在石函中。長安士女觀者千數。後新羅僧客於寺﹐僅歲餘﹐一日﹐寺僧盡下山﹐獨新羅僧在﹐遂竊石函而去。寺僧迹其往﹐已歸海東矣。時開元末年也○師夜光

唐師夜光者﹐薊門人。少聰敏好學﹐雅尙浮屠氏﹐遂爲僧﹐居於本郡。僅十年﹐盡通內典之奧。又有沙門惠達者﹐家甚富﹐有金錢巨萬﹐貪夜光之學﹐因與爲友。是時﹐玄宗皇帝好神仙釋氏﹐窮索名僧方士﹐而夜光迫於貧﹐不得西去﹐心常怏怏。惠達知之﹐因以錢七十萬資其行﹐且謂夜光曰「師之學藝材用﹐愚竊以爲無出於右者。聖上拔天下英俊﹐吾子必將首出羣輩﹐沐浴恩渥﹐自此托迹緇徒﹐爲明天子臣﹐可翹足而待也。然當是時﹐必有擁帚子門﹐幸無忘半面之舊。」夜光謝曰「幸師厚貺我﹐得遂西上。儻爲君之五品﹐則以報師之惠矣。」夜光至長安﹐因賂九仙公主左右﹐得以溫泉﹐命內臣選碩學僧十輩﹐與方士議論﹐夜光在選。演暢玄奧﹐發揮疑義﹐羣僧無敢比者。上奇其辯﹐詔賜銀印朱綬﹐拜四門博士﹐日侍左右﹐賜甲第洎金錢繒采以千數。時號幸臣。惠達遂自薊門入長安訪之。夜光聞惠達至﹐以爲收債於己﹐甚不懌。惠達悟其旨﹐因告去。旣以北歸月餘﹐夜光慮其再來﹐卽密書與薊門帥張廷珪﹕「近者惠達師至輦下﹐誣毀公繕完兵革﹐將爲逆謀。人亦頗有知者。以公之忠﹐天下莫不聞之。積毀銷金﹐不可不戒。」廷珪驚怒﹐卽召惠達鞭殺之。後數日﹐夜光忽見惠達來庭中﹐罵夜光曰「我以七十萬錢資汝西上﹐柰何遽相誣謗﹐使我冤死。何負我之深也﹗」言訖﹐遂躍而上﹐珪拽夜光﹐久之乃亡所見。師氏家僮咸見之。其後數日﹐夜光卒。知○李生﹝一﹞

唐貞元中﹐有李生者﹐家河朔間﹐少有膂力﹐恃气好俠﹐不拘細行﹐常與輕薄少年遊。年二十餘﹐方折節讀書﹐爲歌詩﹐人頗稱之。累爲河朔官﹐後至深州錄事參軍。生美風儀﹐善談笑﹐曲曉吏事﹐廉謹明幹。至於擊鞠飲酒﹐皆號爲能﹐雅爲太守所知

時王武俊帥成徳軍﹐恃功負眾﹐不顧法度﹐支郡守畏之側目。嘗遣其子士眞巡屬郡﹐至深州﹐太守大具牛酒﹐所居備聲樂宴士眞。太守畏武俊﹐而奉士眞之禮甚謹。又慮有以酒忤士眞者﹐以故僚吏賓客﹐一不敢召。士眞大喜﹐以爲他郡莫能及。飲酒至夜﹐士眞乃曰「幸使君見待之厚﹐欲盡歡於今夕﹐豈無嘉賓﹐願得召之。」太守曰「偏郡無名人﹐懼副大使之威﹐不敢以他客奉宴席。惟錄事參軍李某﹐足以侍談笑。」士眞曰「但命之。」於是召李生﹐入趨拜。士眞目之﹐色甚怒。旣而命坐﹐貌益恭﹐士眞愈不悅﹐瞪顧攘腕﹐無向時之歡矣。太守懼﹐莫知所謂。顧視生靦然而汗﹐不能持杯﹐一坐皆愕。有頃﹐士眞叱左右﹐縛李某系獄﹐左右卽牽李袂﹐疾去械獄中。已而士眞歡飲如初

迨曉宴罷﹐太守且驚且懼﹐乃潛使於獄中訊李生﹐曰「君貌甚恭﹐且未嘗言﹐固非忤於王君﹐君寧自知耶﹗」李生悲泣久之﹐乃曰「常聞釋氏有現世之報﹐吾知之矣。某少貧﹐無以自資﹐由是好與俠士遊﹐往往掠奪里人財帛。常馳馬腰弓﹐往還太行道﹐日百餘里。一日遇一年少﹐鞭駿騾﹐負二匹囊﹐吾利其資﹐顧左右﹐皆巖崖萬仞﹐而日漸曛黑﹐遂力排之﹐墮於崖下。卽疾驅其騾逆旅氏﹐解其囊﹐得繒綺百餘段。自此家稍贍﹐因折弓夭﹐閉門讀書﹐遂仕而至此﹐及今凡二十七矣。昨夕君侯命與王公之宴﹐旣入﹐而視王公之貌﹐乃吾曩時所殺少年也。一拜之後﹐中心慚惕﹐自知死不朝夕。今則延頸待刃﹐又何言哉﹗爲我謝君侯﹐幸知我深﹐敢以身後爲托。」主

有頃﹐士眞醉悟﹐急召左右﹕「往取李某首來。」左右卽於獄中斬其首以進。士眞熟視而笑﹐旣而又與太守大飲於郡齋。酒醉﹐太守因歡﹐乃起曰「某不才﹐幸得守一郡﹐而副大使下察獘政﹐寬不加罪﹐爲恩厚矣。昨日副大使命某召他客﹐屬郡僻小無客﹐不足奉歡宴者。竊以李某善飲酒﹐故請召之。而李某愚憨﹐不習禮法﹐大忤於明公﹐實某之罪也。今明公旣已誅之﹐宜矣。竊有所未曉﹐敢以上問。李某之罪爲何願得明數之﹐且用誡於將來也。」士眞笑曰「李生亦無罪﹐但吾一見之遂忿然激吾心﹐已有戮之之意。今旣殺之﹐吾亦不知其所以然也。君無復言。」主

及宴罷﹐太守密訊其年﹐則二十有七矣。蓋李生殺少年之歲﹐而士眞生於王氏也。太守嘆異久之﹐因以家財厚葬李生○鄭生

唐滎陽鄭生﹐善騎射﹐以勇悍趫捷聞﹐家於鞏雒之郊。嘗一日乘醉﹐手弓腰矢﹐馳捷馬﹐獨驅田野間﹐去某居且數十里。會天暮﹐大風雨﹐生庇於大木下久之。及雨霽﹐已夕矣。迷失道﹐縱馬行﹐見道傍有門宇﹐乃神廟也。生以馬系門外﹐將止屋中﹐忽怵然心動﹐卽匿身東廡下。聞廟左空捨中窣窣然﹐生疑其鬼﹐因引弓震弦以伺之。俄見一丈夫﹐身長﹐衣短後卓衣﹐負囊仗劍﹐自空捨中出。旣而倚劍揚言曰「我盜也。爾豈非盜乎﹖」鄭生曰「吾家於鞏雒之郊﹐向者獨驅田間﹐適遇大風雨﹐迷而失道﹐故匿身於此。」仗劍者曰「子旣不爲盜﹐得無害我之心乎且我遁去﹐道必經東廡下。願解弓弦以授我﹐使我得去。不然﹐且死於豎子矣。」先是﹐生常別以一弦致袖中﹐旣解弦投於劍客前﹐密以袖中弦系弓上。賊旣得弦﹐遂至東廡下﹐將殺鄭生以滅口。急以矢系弦﹐賊遂去﹐因曰「吾子果智者﹐某罪固當死矣。」生曰「我不爲害﹐爾何爲疑我﹖」賊再拜謝﹐生卽去西廡下以避

賊旣去﹐生懼其率徒再來﹐於是登木自匿。久之﹐星月始明﹐忽見一婦人﹐貌甚冶﹐自空捨中出﹐泣於庭。問之﹐婦人曰「妾家於村中﹐爲盜見誘至此。且利妾衣裝﹐遂殺妾空捨中﹐棄某屍而去。幸君子爲雪其冤。」又曰「今夕當匿於田橫墓。願急逐之﹐無失。」生諾之﹐婦人謝而去。及曉﹐生視之﹐果見屍。卽馳馬至洛﹐具白於河南尹鄭叔則。尹命吏捕之﹐果得賊於田橫墓中○樊宗諒

唐樊宗諒爲密州刺史﹐時屬邑有羣盜﹐提兵入邑氓殷氏家﹐掠奪金帛﹐殺其父子﹐死者三人。刺史捕之甚急﹐月餘不獲。有鉅鹿魏南華者﹐寓居齊魯之間﹐家甚貧﹐宗諒命攝司法掾。一夕﹐南華夢數人﹐皆被髮﹐列訴於南華曰﹐姓殷氏﹐父子三人﹐俱無罪而死﹐願明公雪其冤。南華曰「殺汝者爲誰﹖」對曰「某所居東十里﹐有姓姚者﹐乃賊之魁也。」南華許諾﹐驚寤。數日﹐宗諒謂南華曰「盜殺吾氓﹐且一月矣﹐莫窮其迹﹐豈非吏不奉職乎爾爲司法官﹐第往驗之。」南華馳往。未至﹐忽見一狐起於路傍深艸中﹐馳入里人姚氏所居﹐噪而逐者以數百數﹐其狐入一穴中﹐南華命以鍤發之﹐得金帛甚多﹐乃羣盜劫殷氏財也。卽召姚氏子﹐訊其所自﹐目動詞訥﹐卽收劾之﹐果盜之魁也。自是盡擒其支黨﹐且十輩。其狐𨿽匿於穴中﹐窮之卒無所見也﹐豈非冤魂之所假歟時大和中也○王洞微

唐汾州景云觀道士王洞微者﹐家於孝義縣。初爲小胥﹐性喜殺﹐常釣弋漁獵﹐自弱冠至壯年﹐凡殺狼狐雉兔洎魚鱉飛鳥計以萬數。後爲裏尹﹐患熱病月餘﹐忽覺室內有禽獸魚鱉萬數﹐環其榻而噬之。瘡痏被身﹐殆無完膚。中夕之後﹐其父母兄弟俱聞洞微臥內有羣鳥啁啾。歷然可辧。凡數年﹐疾益甚。或有謂洞微父曰「汝子病且亟﹐宜遷居景云觀。」於是卜日徙居。月餘﹐會羣道士修齋授籙﹐是夕洞微瘳。後十年﹐竟以疾卒。○叱金像

國初有神像﹐用金而制。傳云﹐周﹑隋間有術士熔範而成之。天后朝﹐因命置於宮中﹐扃其殿宇甚嚴。玄宗嘗幸其殿﹐啟而觀焉。時肅宗在中宮﹐代宗尙稚﹐俱侍上。上問內臣力士曰「此神像何所異亦有說乎﹖」力士曰「此前代所制﹐可以占王者在位之幾何年耳。其法當厲聲而叱之﹐苟年甚永﹐則其像搖震亦久﹐不然﹐一撼而止。」上卽嚴聲叱之﹐其像若有懼﹐搖震移時﹐僕於地﹐上喜笑曰「誠如說﹐我爲天子幾何時﹖」力士因再拜賀。上卽命太子叱之﹐其像微震。又命皇孫叱之﹐亦動搖久之。上曰「吾孫似我。」其後玄宗在位五十載﹐肅宗在位凡六年﹐代宗在位十九年﹐盡契其占也。齋○迎光王

太子賓客盧眞有猶子﹐曾爲沙門﹐會昌中﹐沙汰歸俗﹐陰補爲光王府參軍。一日﹐夢前師至其家而問訊焉。盧則告卑官屑屑然﹐非其願也﹐常思落髮﹐再披緇褐。師曰「汝誠有是志﹐像教興復﹐非晚也。」語未竟﹐俄四面見日月旌旆﹐千乘萬騎。喧言迎光王卽皇帝位。未幾﹐武帝崩﹐光王果卽皇帝位。至是﹐竟符其事焉。知○彭偃

唐大歷中﹐彭偃未仕時﹐嘗有人謂曰「君當得珠而貴﹐後且有禍。」尋爲官得罪﹐謫爲澧州司馬。旣至﹐以江中多蚌﹐偃喜﹐以爲珠可取﹐卽命人采之。獲蚌甚多﹐而卒無有應。及朱泚反﹐召偃爲僞中書舍人﹐偃方悟得珠﹐乃朱泚知○李師道﹝一﹞

唐李師道旣以靑齊叛﹐章武帝將討之﹐凡數年而王師不勝。師道益驕。嘗一日坐於堂﹐其榻前有銀鼎﹐忽相鼓﹐其一鼎耳足盡墜。後月餘﹐劉悟手刃師道﹐靑齊遂平。蓋銀鼎相鼓之兆也。知○王涯

唐丞相王涯﹐大和九年掌邦賦﹐又主簿鹽鐵。其子仲翔嘗一日避暑於山亭﹐忽見家僮數十皆無首﹐被血來仲翔前。僅食頃﹐方不見。仲翔驚異且甚﹐卽具白之﹐願解去權位。涯不聽。是歲冬十一月﹐果有鄭注之禍。知○溫造

新昌裏尙書溫造宅﹐桑道茂嘗居之。庭有二柏樹甚髙。桑生曰「夫人之所居﹐木蕃茂者﹐皆宜去之。且木盛則土衰﹐由是居人有病者﹐乃土衰之致也。」於是以鐵數十鈞鎭於柏樹下。旣而告人曰「後有居﹐發吾所鎭之地者﹐其家長當死。」唐大和九年﹐溫造居其宅﹐因修建堂宇﹐遂發地得桑生所鎭之鐵。後數日造果卒○李宗閔

唐丞相李宗閔﹐大和七年夏出鎭漢中。明年冬﹐再入相。又明年夏中﹐嘗退朝於靖安裏第﹐其榻前有熨斗﹐忽跳擲久之。宗閔異且惡。是時李訓﹑鄭注以姦詐得幸。數言於帝。訓知之﹐遂奏以致其罪。後旬日﹐有詔貶爲明州刺史﹐連貶潮州司戶﹐蓋其兆也。主○柳公濟

柳公濟尙書﹐唐大和中奉詔討李同揵。旣出師﹐無何﹐麾槍忽折。客有見者﹐嘆曰「夫大將軍出師﹐其門旗及麾槍折者﹐軍必敗。不然﹐上將死。」後數月﹐公濟果薨。凡軍出徵﹐有烏鳶隨其後者﹐皆敗亡之徵。有曾敬云者﹐嘗爲北都裨將。李師道叛時﹐曾將行營兵士數千人﹐每出軍﹐有烏鳶隨其後﹐卽軍必敗﹐率以爲常。後捨家爲僧﹐住於太原凝定寺。大和九年﹐羅立言爲京兆尹﹐嘗因入朝﹐旣冠帶﹐引鏡自視﹐不見其首。遂語於季弟約言。後果爲李訓連坐﹐誅死○劉遵

故刑部尙書沛國劉遵古﹐大和四年節度東蜀軍。先是﹐蜀人有富蓄羣書﹐劉旣至﹐嘗假其數百篇﹐然未盡詳閱。明年夏﹐涪江大泛﹐突入壁壘﹐潰裏中廬舍。歷數日﹐水勢始平﹐而劉之圖書器玩盡爲暴水濡污。劉始命列於庭以曝之。後數日﹐劉於羣書中得《周易正義》一軸﹐筆勢奇妙﹐字體稍古﹐蓋非近代之書也。其捲未有題云「上元二年三月十一日﹐因讀《周易》﹐著此正義﹐従玆易號十二三﹐歲至一人八千口﹐當有大水漂溺﹐因得舒轉曬曝。衡陽道士李徳初。」劉閱其題﹐嘆且久。窮其所自﹐乃蜀人所蓄之書也。於是召賓掾以視之。所謂「易號十二三﹐歲至一人八千口」者﹐「一人八千口」蓋「大和」字也。自上元﹐歷寶應﹑廣徳﹑永泰﹑大歷﹑建中﹑興元﹑貞元﹑永貞﹑元和﹑長慶﹑寶歷﹐至大和﹐凡更號十有三矣。與其記果相契然。不知李徳初何人耳抑非假其名以示於後乎﹗主○聖畫

云花寺有聖畫殿﹐長安中謂之七聖畫。初﹐殿宇旣制﹐寺僧召畫工﹐將命施彩飾﹐會貴其直﹐不合寺僧祈酬﹐亦竟去。後數日﹐有二少年詣寺來謁曰「某﹐善畫者也。今聞此寺將命畫工﹐某不敢利其價﹐願輸功﹐可乎﹖」寺僧欲先閱其迹﹐少年曰「某弟兄凡七人﹐未嘗畫於長安中﹐寧有迹乎。」寺僧以爲妄﹐稍難之。少年曰「某旣不納師之直﹐苟不可師意﹐卽命圬其壁﹐未爲晚也。」寺僧利其無直﹐遂許之。後一日﹐七人果至。各挈采繪﹐將入其殿﹐且謂僧曰「従此去七日﹐愼勿啟吾之門﹐亦不勞飲食﹐蓋以畏風日所侵鑠也。可以泥錮吾門﹐無使有纖隙﹐不然﹐則不能施其妙矣。」僧従其語。如是凡六日﹐闃無有聞。僧相語曰「此必他怪也。且不可果其約。」遂相與發其封。戶旣啟﹐有七鴿翩翩望空飛去。其殿中采繪﹐儼若四隅﹐惟西北墉未盡其飾焉。後畫工來見之﹐大驚曰「眞神妙之筆也。」於是無敢繼其色者○李生﹝二﹞

天寶中﹐有隴西李生自白衣調選桂州參軍﹐旣至任﹐以熱病旬餘﹐覺左乳痛不可忍﹐及視之﹐隆若癰腫之狀。卽召醫驗其脈﹐醫者曰「臟腑無他。若臆中有物﹐以喙攻其乳﹐乳痛﹐而癰不可爲也。」又旬餘﹐病甚﹐一日癰潰﹐有一雉自左乳中突而飛出﹐不知所止。是夕﹐李生卒。知○婁師徳

婁師徳布衣時﹐常因沈疾﹐夢一人﹐衣紫﹐來榻前再拜曰「君之疾且間矣﹐幸與某偕去。」卻引公出。忽覺力甚捷﹐自謂疾愈。行路數里﹐見有廨署﹐左右吏卒﹐朱門甚髙﹐曰「地府院。」驚曰「何地府院而在人間乎﹖」紫衣者對曰「冥道固與人接迹。世人又安得而知之﹖」公入其院﹐吏卒辟易四退。見一空室曰「司命署」。問﹕「職何如﹖」對曰「主世人祿命之籍也。」公因竊視之﹐有書數千幅在幾上﹐傍有綠衣者﹐稱爲按掾。公命出己之籍﹐按取一軸以進﹐公閱之﹐書己名﹐載其祿位年月﹐周曆淸貫﹐出入臺輔﹐壽至八十有五。鑑之喜﹐謂按掾曰「某一布衣耳﹐無饑凍足矣。又安敢有他望乎﹖」言未畢﹐忽有一聲沿空而下﹐震砌檐宇。按掾驚曰「天鼓且動﹐君宜疾歸﹐不可畱矣。」聞其聲﹐遂驚悟﹐始爲夢遊耳。時天已曙﹐其所居東鄰有佛寺﹐擊曉鐘﹐蓋按掾所謂天鼓者也。是日﹐疾亦間焉。後入仕﹐歷官咸如所載者。及爲西涼帥﹐一日﹐見黃衣使者至閣前曰「冥途小吏﹐奉命請公。」公曰「吾嘗見司命之籍﹐紀吾之位﹐當至上臺﹐壽凡八十有五﹐何爲遽見命耶﹗」黃衣人曰「公任某官時﹐嘗誤殺無辜人﹐位與壽爲主吏所降﹐今則窮矣。」言訖忽亡所見。自是臥疾﹐三日乃薨也。知○楊炎

故相國楊炎未仕時﹐嘗夢陟髙山之巓﹐下瞰人境﹐杳不可辧﹔仰而視之﹐見瑞日在咫尺﹐紅光赫然﹐洞照萬里。公因舉左右手以捧之﹐炎燠之气﹐如熱心目。久而方寤。視其手﹐尙瀝然而汗。公異之﹐因語於人。有解者曰「夫日者﹐人君像也。今夢登山以捧日﹐將非登相位而輔人君乎﹖」其後楊公周曆淸貫﹐遂登相位。果葉捧日之祥也。齋○竇參

貞元中﹐相國竇參爲禦史中丞。嘗一夕夢徳宗召對於便殿﹐問以經國之務。上喜﹐因以錦半臂賜之。及寤﹐奇其夢﹐默而念曰「臂者﹐庇也。大邑所以庇吾身也。今夢半臂者﹐豈上以我叨居顯位﹐將給半俸﹐俾我致政乎﹖」蹙然久之。因以夢話於人﹐客有解曰「公之夢﹐祥符也。且半臂者﹐蓋被股肱之衣也。今公夢天子賜之﹐豈非上將以股肱之位而委公乎﹖」明日﹐果拜中書侍郎平章事。知○貞盧猶子

太子賓客盧尙書貞猶子﹐爲僧。會昌中﹐沙汰僧徒﹐斥歸家﹐以蔭補光王府參軍。一夕﹐夢爲僧時所奉師來慰﹐問其出處再三﹐告以佛氏淪破﹐已無所歸﹐今爲一官﹐徒遣旦夕﹐期再落頂上發﹐方畢志願。且泣且訴之﹐良久曰「若我志果遂﹐興佛法。」語未竟﹐見八面屯兵﹐千乘萬騎﹐旌旗日月﹐衣裳錦繡﹐儀衛四合﹐眞天子大駕。軍中人喧喧言「迎光王」。部整行列﹐以次前去。盧方駭愕不能測﹐遽驚覺。魂悸流汗﹐久之方能言。卒不敢泄於人。無幾﹐宣宗自光邸踐祚﹐錄王府屬吏。盧以例不拘常調格遷敍。自是﹐稍稍興起釋教寺宇僧尼舊制﹐一契夢中語。盧校夢中所謂本師﹐蓋參軍事府主近師弟子。故以爲冥兆。豈神之意﹐以是微而顯乎○鄭光

淄靑鄭尙書光﹐會昌六年春﹐夢自禦牛車﹐車中載瑞日﹐光燭天地﹐自執引﹐行通衢中。俄而驚寤﹐且奇嘆。後月餘﹐宣宗卽位﹐以元舅之故﹐累拜尙書淄靑節度﹐果契前夢○張詵

張詵﹐以貞元中﹐以前王屋令調於有司。忽夢一中使來﹐詵卽具簪笏迎之。謂詵曰「有詔召君﹐可偕去。」詵驚且喜﹐以爲上將用我。卽命駕﹐與中使俱出。見門外有吏十餘爲驅殿者﹐詵益喜。遂出開遠門﹐西望而去。其道左有吏甚多﹐再拜於前

近二百里﹐至一城。輿馬人物喧嘩﹐闐咽於路。槐影四矗﹐煙幕邐迆。城之西北數里﹐又一城。外有被甲者數百﹐羅立門之左右﹐執戈戟﹐列幡幟﹐環衛甚嚴﹐若王者居。旣至門。中使命詵下馬。詵整巾笏﹐中使引入門。兵士甚多。見宮闕臺閣﹐旣峻且麗。又至一門﹐中使引入百餘人﹐具笏組﹐列於庭﹐儀甚謹肅。又有一殿峙然﹐瓊玉華耀﹐眞天子殿。殿左右有士數十﹐具甲倚劍。殿上有朱紫中使甚多。一人峨冠﹐被衮龍衣﹐憑玉几而坐殿之東宇。又有一冠衣者﹐貌若婦人﹐亦據玉几殿之西宇。有宮嬪數十﹐列於前。中使謂詵曰「上在東宇﹐可前謁。」卽趨至東宇前﹐再拜。有朱衣中使﹐立於殿之前軒。宣曰「卿今宜促治吾宮庭事﹐無使有不如法者。」詵又再拜舞蹈。旣而中使又引至西宇下﹐其儀度如東宇。旣拜﹐中使遂引出門。詵悸且甚﹐因謂之曰「某久處外藩﹐未得見天子。向者朝對﹐無乃不可於禮乎﹖」中使笑曰「吾君寬﹐無懼耳。」言畢東望﹐有兵士數百馳來。中使謂詵曰「此警夜之兵也。子疾去﹐無犯嚴禁。」卽呼吏命駕。惶惑之際而寤﹐竊異其夢﹐不敢語於人。後數日﹐詵拜■陵令。及凡所經歷﹐皆符所夢。又天后祔葬﹐詵所夢殿東宇下﹐峨冠被衮龍衣者﹐乃髙宗也。殿西宇下﹐冠衣貌如婦人者﹐乃天后也。後數月﹐因至長安﹐與其友數輩會宿﹐具話其事。有以列聖眞圖示詵者﹐髙宗及天后﹐果夢中所見也○侯生

上谷侯生者﹐家於荊門﹐以明經入仕﹐調補宋州虞城縣。初娶南陽韓氏女﹐五年矣。韓氏嘗夕夢黃衣者數輩﹐召出其門﹐偕東行十餘里﹐至一官署。其宇下列吏卒數十輩﹐軒宇華壯﹐人物極眾。又引至一院﹐有一靑衣﹐危冠方履﹐狀甚峻峙﹐左右者數百﹐几案茵席﹐羅列前後。韓氏再拜。俄有一婦人﹐年二十許﹐身長丰麗﹐衣碧襦絳袖﹐以金玉釵爲首飾﹐自門而來﹐稱盧氏。謂韓氏日﹕「妾與子仇敵且久﹐子知之乎﹖」韓氏曰「妾一女子﹐未嘗出深閨﹐安得有仇敵耶﹗」盧氏色甚怒﹐曰「我前身嘗爲職官﹐子誣告我罪而代之﹐使吾擯斥艸野而死﹐豈非仇敵乎今我訴於上帝﹐且欲雪前身冤。帝従吾請﹐汝之死不朝夕矣。」韓氏益懼﹐欲以詞拒﹐而盧氏喋喋不已。靑衣者謂盧氏曰「汝之冤﹐誠如是矣。然韓氏固未當死﹐不可爲也。」遂令吏出案牘。吏曰「韓氏余壽一年。」靑衣曰「可疾遣歸﹐無久畱也。」命送至門。行未數里﹐忽悸而悟。惡之不敢言。自是神色摧沮﹐若有疾者。侯生訊之﹐具以夢告。後數月﹐韓氏又夢盧氏者至其家﹐謂韓氏曰「子將死矣。」韓氏驚寤。由是疾益加﹐歲餘遂卒

侯生竊嘆異﹐未嘗告於人。後數年﹐旅遊襄漢﹐途次富水﹐郡僚蘭陵蕭某﹐慕生之善﹐以女妻之。及蕭氏歸﹐常衣絳袖碧襦﹐以金玉釵爲首飾﹐而又身長丰麗﹐與韓氏先夢同。生因以韓氏之夢告焉﹐蕭氏聞之﹐甚不樂﹐曰「妾外族盧氏﹐妾自孩提時﹐爲伯舅見念﹐命爲己女﹐故以盧爲小字﹐則君亡室之夢信矣。○太白老僧

大唐中﹐有平陽路氏子﹐性好奇﹐少従道士遊﹐後廬於太白山。嘗一日﹐有老僧叩門﹐路君延坐﹐與語久之。僧曰「檀越好奇者﹐然未能臻玄奧之樞﹐徒爲居深山中。莫若襲輕裘﹐馳駿馬﹐遊朝市﹐可不快平生志﹐寧能與麋鹿爲伍乎﹖」路君謝曰「吾師之言﹐若眞有道者。然而不能示我玄妙之迹﹐何爲張虛詞以自炫耶﹗」僧曰「請弟子觀我玄妙之蹤。」言訖﹐卽於衣中出一合子﹐徑寸餘﹐其色黑而光。旣啟之﹐卽以身入。俄而化爲一鳥﹐飛衝天。知○開業寺

至徳二年十月二十三日﹐丰樂裏開業寺有神人足迹甚長﹐自寺外門至佛殿。先是﹐閽人宿門下﹐夢一人﹐長二丈餘﹐被金甲﹐執槊﹐立於寺門外。俄而﹐以手曳其門﹐扃鑰盡解﹐神人卽挽而入寺﹐行至拂殿﹐顧望久而沒。閽人驚寤。及曉﹐視其門﹐已開矣。卽具以夢白於寺僧。寺僧共視﹐見神人之迹。遂告於京兆。京兆以聞﹐肅宗命中使驗之﹐如其言○淮南軍卒

陳少遊鎭淮南時﹐嘗遣軍卒趙某使京師遺公卿書。將行﹐誡之曰「吾有急事﹐候汝還報。以汝驍健﹐故使西去﹐不可少畱。計日不至﹐當死。」趙日馳數百里﹐不敢怠。齋

至華陰縣﹐捨逆旅中。寢末熟﹐忽見一人綠衣。謂趙曰「我吏於金天王。王命召君﹐宜疾去。」趙不測﹐卽與使者偕行。至獄廟前﹐使者入白趙某至。旣而呼趙。趨拜階下。其堂上列燭﹐見一人據案而坐﹐侍衛甚嚴。徐謂趙曰「吾有子婿﹐在蜀數年﹐欲馳使省視﹐無可爲使者。聞汝善行﹐日數百里﹐將命汝使蜀﹐可乎﹖」趙辭以﹕「相國命西使長安﹐且有日期﹐不然當死。今爲大王往蜀﹐是棄相國命也﹐實不敢還廣陵。且某父母妻子俱在﹐忍生不歸鄕裏。非敢以他辭不奉教﹐惟大王察之。」王曰「徑爲我去﹐當不至是。自蜀還由長安﹐未晚也。」卽畱趙宿廟後空捨中﹐具食飲。憂惑不敢寐。遂往蜀﹐且懼得罪﹔固辭不往﹐又慮禍及。計未決﹐俄而漸曉。聞廟中喧闐有聲﹐因出視﹐見庭中虎豹麋鹿狐兔禽鳥近數萬﹐又有奇狀鬼神千數﹐羅列曲躬如朝謁禮。頃有訴訟者數人偕入﹐金天斷理甚明﹐良久退去。旣而謂左右呼趙。應聲而去﹐王命上階﹐於袖中出書一通付趙曰「持此﹐爲我至蜀郡﹐訪成都蕭敬之者與之。吾此吏輩甚多﹐但以事機密﹐慮有所泄﹐非生人傳之不可。汝一二日當疾還﹐無久畱。」因以錢一萬遣之。趙拜謝而行。至門﹐告吏曰「王賜以萬錢﹐我徒行者﹐安所賫乎﹖」吏曰「置懷中耳﹐」趙卽以錢貯懷中﹐輒無所礙﹐亦不覺其重也。行未數里﹐探衣中﹐皆紙錢耳﹐卽棄道傍。俄有追者至﹐以數千錢遺之﹐曰「向吾誤以陰道所用錢賜君﹐固無所用﹐今別賜此矣。」趙受之

晝夜兼行﹐逾旬至成都。訪蕭敬之﹐以書付之。敬之啟視﹐喜甚﹐因命席﹐謂趙曰「我﹐人也﹐家汝鄭間。昔歲赴調京師﹐途至華陰﹐遂爲金天王所迫爲親。今我妻在此﹐與生人不殊。向者力求一官﹐今則遂矣﹐故命君馳報。」卽畱趙一日﹐贈縑數段﹐以還書遣焉。過長安﹐遂達少遊書。得還報﹐日夜馳行﹐至華陰。金天見之大喜﹐且尉勞﹕「非汝莫可使者。今遣汝還﹐設相國訊汝﹐但言爲我使﹐遣汝爲裨將﹐無懼。」卽以數十縑與之﹐曰「此人間縑帛﹐可用之。」趙拜謝﹐而徑歸淮南。而少遊訊其稽畱﹐趙具以事對。少遊怒﹐不信﹐系獄中。是夕﹐少遊夢一人﹐介金甲﹐仗劍﹐曰「金天王告相國﹐向者實遣趙某使蜀﹐今聞得罪﹐願釋之。」少遊悸寤﹐奇嘆之且久。明日晨起﹐話於賓僚﹐卽命釋趙﹐署爲裨將。元和中猶在○元載張謂

元載布衣時﹐常與故禮部侍郎張謂友善。貧無僕馬﹐獘衣徒行於陳蔡。一日天暮﹐忽大風雷﹐原野曛黑﹐二人相與詣道左神廟中以避焉。時有盜數輩﹐皆仗劍佩弧矢匿於廟宇下。元張二人忽見之﹐惶懼益甚﹐且慮爲其所害。二人卽負壁而立﹐不敢動。俄聞廟中有呼者曰「元相國﹑張侍郎且至﹐羣盜當疾去﹐無有害於貴人。」羣盜相目而驚﹐遂馳去。二人因偕賀﹕「吾向者以殍死爲憂﹐今日眞神人之語也。」且喜且嘆。其後﹐載果相代宗﹐謂終禮部侍郎。知○陳袁生

貞元初﹐陳郡袁生者﹐嘗任參軍於唐安。罷秩遊巴川﹐捨於逆旅氏。忽有一夫﹐白衣來謁。旣坐﹐謂生曰「某﹐髙氏子也﹐家於此郡新明縣。往者常職軍伍間﹐今則免矣。故旅遊至此。」生與語﹐其聰辯敏博﹐迥出於人﹐袁生奇之。又曰「某﹐善算者﹐能析君平生事。」生卽訊之﹐遂述旣往事﹐一一如筆寫。生大驚﹐是夕﹐夜旣深﹐密謂袁生曰「我非人也。幸一陳於君子﹐可乎﹖」袁生聞之懼﹐卽起曰「君非人﹐果鬼乎是將禍我耶﹗」髙生曰「吾非鬼﹐亦非禍君﹐所以來者﹐將有托於君耳。我赤水神﹐有祠在新明之南﹐去歲淫雨數月﹐居捨盡圯﹐郡人無有治者﹐使我爲風日所侵鑠﹐且日爲樵牧者欺侮﹐裏中人視我如一抔土耳。今我訴於子﹐子以爲可﹐則言﹔不﹐則去。無恨乎﹖」袁生曰「神旣有願﹐又何不可哉﹗」神曰「子來歲當調補新明令﹐儻爲我重建詞宇﹐以時奠祀﹐則眞幸之甚者。願無忘。」袁生諾之。旣而又曰「君初至邑時﹐當一見詣。然而人神理隔﹐慮君僕吏有黷於我﹐君當屏去其吏﹐獨入廟中﹐冀盡一言耳。」袁生曰「謹奉教。

是歲冬﹐袁生果補新明令。及至任訊之﹐果有赤水神廟﹐在縣南數里。旬餘﹐遂詣之。未至百餘步﹐下馬屏車吏﹐獨入廟中。見其檐宇摧毀﹐蓬荒如積。佇望久之﹐有一白衣丈夫自廟後來﹐髙生也﹐色甚喜。旣拜﹐謂袁生曰「君不忘前約﹐今日乃詣我﹐幸何甚哉﹗」於是偕行廟中。見階垣下有一老僧﹐具桎梏﹐數人立其旁。袁生問曰「此何爲者﹖」神曰「此僧乃縣東蘭若道成師也。有殃﹐故吾系。一歲矣。每旦夕﹐則鞭捶之。従此旬餘﹐當解之。」袁生又曰「此僧旣存﹐安得系於此乎﹖」神曰「以生魄系之。則其人自沈疾﹐亦安能知吾之爲哉﹗」神告袁生曰「君幸諾我建廟﹐可疾圖之。」袁生曰「不敢忘。」旣歸﹐將計其工﹐然貧甚﹐無以爲資﹐因自念曰「神人所言系道成師之魄﹐當沈疾。又云﹐従此去旬餘﹐當解之。吾今假髮他語﹐俾建其廟宇﹐又安有疑乎﹖」

於是徑往縣東蘭若問之﹐果有成師者﹐臥疾一歲矣。道成曰「某病且死﹐旦夕則一身盡痛。」袁生曰「師疾如是﹐且近於死矣。然我能愈之。師能以緡貨建赤水神廟乎﹖」道成曰「疾果愈﹐又安能以緡貨爲事哉﹗」袁生卽紿曰「吾善視鬼﹐近謁赤水神廟﹐見師魂具桎梏系於垣下﹐因召赤水神問其事﹐曰﹕『此僧有宿殃﹐故系於此。』吾憐師之苦﹐因告其神﹕『何爲系生人可疾解之。吾當命此僧以修建廟宇﹐愼無違也。』神喜而諾我﹐曰﹕『従此去旬餘﹐當捨其罪。』吾故告師﹐疾將愈﹐宜修赤水神廟也。無以疾愈﹐遂怠其心。如此﹐則禍且及矣。」道成僞語曰「敬受教。」後旬餘﹐果愈。因召門弟子告曰「吾少年棄家學浮屠氏法﹐迨今年五十﹐不幸沈疾。向者袁君謂我曰﹕『師之病﹐赤水神所爲也。疾愈﹐可修補其廟。』夫置神廟者﹐所以佑兆人﹐祈福應。今旣有害於我﹐安得不除之乎﹖」卽與其徒持錘詣廟﹐盡去神像及祠宇﹐無一遣者

又明日﹐道成謁袁生。袁生喜曰「師病果愈乎吾之語豈妄耶﹗」道成曰「然。幸君救我﹐何敢忘君之恩乎﹖」袁生曰「可疾計修赤水神廟也﹐不然﹐且懼爲禍。」道成曰「夫神所以賴於人者﹐以其福可延﹐戾可弭﹐旱亢則雩之以澤﹐潦淫則萗之以霽。故天子詔天下郡國﹐𨿽一邑一里必建其祠﹐蓋用爲民之福也。若赤水神者﹐無以福人而爲害於人﹐焉可不去之﹗已盡毀其廟矣。」袁生且驚且懼﹐遂謝之。道成气益丰﹐而袁生懼甚

後月餘﹐吏有罪﹐袁生朴之﹐無何﹐吏死﹐其家訴於郡﹐坐徙端溪。行至三峽﹐忽遇一白衣立於路左﹐視之﹐乃赤水神也。曰「向托君修我祠宇﹐柰何致道成毀我之舍﹐棄我之像﹐使一旦無所歸﹐君之罪也。今君棄逐窮荒﹐亦我報仇耳。」袁生卽謝曰「毀君者﹐道成也。何爲罪我﹖」神曰「道成師福盛甚﹐吾不能動。今君祿與命衰﹐故我得以報。」言已不見。生惡之﹐後數日﹐竟以疾卒○太原小吏

王鍔鎭太原﹐嘗一日亭午之際﹐有小吏見一神人﹐長丈餘﹐介金仗劍﹐自衙門緩步而來﹐旣而佇立久之﹐若有所伺。小吏見之懼甚﹐白於衙將靳垣﹑張和。偕視之﹐如小吏言。俄有暴風起﹐因忽不見。後月餘而鍔薨﹐時元和中也○村人陳翁

云朔之間嘗大旱。時暑亦甚﹐里人病熱者以千數。有氓陳翁者﹐因獨行田間﹐忽逢一人﹐儀狀甚異﹐擐金甲﹐左右佩弧矢﹐執長劍﹐禦良馬﹐朱纓金佩﹐光采華煥﹐鞭馬疾馳。適遇陳翁﹐因駐馬而語曰「汝非裏中人乎﹖」翁曰「某農人﹐家於此已有年矣。」神人曰「我﹐天使。上帝以汝裏中人俱病熱﹐豈獨驕陽之所爲乎且有厲鬼在君邑中﹐故邑人多病。上命我逐之。」已而不見。陳翁卽以其事白於里人。自是云朔之間病熱皆愈○崔澤

王鍔鎭太原﹐有淸河崔澤者﹐長慶中刺坊州。常避暑於庭﹐時風月淸朗。忽見一丈夫﹐身甚長﹐峨冠廣袖﹐自堂之前軒而降﹐立於階所﹐厲聲而呼。凡三呼而止。崔氏一家皆見。澤懼而惡﹐命家僮逼之﹐已亡見矣。是夕﹐澤被疾。至明日﹐發使獻書﹐願解官歸老。相府不許。後月餘﹐卒於郡○韓愈﹝一﹞

吏部侍郎韓愈﹐長慶四年夏﹐以疾不治務﹐至秋九月免﹐疾益甚。冬十一月﹐於靖安裏晝臥﹐見一神人﹐長丈餘﹐被甲仗劍﹐佩弧矢﹐儀狀甚峻﹐至寢室﹐立於榻前。久而謂愈曰「帝命與卿計事。」愈遽起整冠而坐﹐曰﹔「臣不幸有疾﹐敢以踞見王。」神人曰「威粹骨蕝國﹐世與韓氏爲仇﹐今欲討之而力不足﹐卿以爲何如﹖」對曰「臣願従大王討之。」神人頷去。於是書其詞置於座側﹐數日不能解。至十二月而卒。齋○李逢吉

故相李逢吉﹐嘗爲司空範希朝従事於單於府。時金城寺有老僧無爲者﹐年七十餘。嘗一日獨處禪齋﹐負壁而坐﹐瞬目數息。忽有一介甲持殳者由寺而至。食頃﹐聞報李従事來。自是逢吉將遊金城寺﹐無爲輒見向者神人先至﹐率以爲常。衙將簡郢與無爲弟子法眞善﹐常爲郢語之○李回

唐故相李回﹐少時常久疾﹐兄軿召巫覡﹐於庭中設酒食以樂神。方面壁而臥﹐忽聞庭中喧然﹐回視﹐見堂下有數十人﹐或衣黃衣綠﹐競接酒食而啖之。良久將散﹐巫欲徹其席﹐忽有一人自空而下﹐左右兩翅。諸鬼皆辟易而退﹐且曰「陸大夫神至矣。」巫者亦驚曰「陸大夫神來。」卽命致酒食於庭。其首俯於筵上﹐食之且盡﹐乃就飲其酒﹐俄頃﹐其貌赬然﹐若有醉色﹐遂飛去。羣鬼亦隨而失。後數日﹐回疾愈○郤元位

河東衙將郤元位者﹐太和初常奉使京輦。行至沙苑﹐會日暮。見一人﹐長丈餘﹐衣紫佩金﹐容狀丰偉﹐禦白馬﹐其馬亦髙丈餘﹐導従近十輩﹐形狀非常﹐執弧矢﹐自南來。元位甚驚異﹐立馬避之。宰人忽舉鞭西指﹐若有所見﹐其導従輩俱隨指而望。元位亦西望﹐寂然無睹。及回視之﹐皆不見矣。元位瘁然汗發﹐髀戰心怵﹐不覺墮馬。因病熱﹐肩輿以歸。旬餘方愈。時河東連帥司空李願卒。知○夏陽趙尉

馮翊之屬縣夏陽﹐據大河。縣東有池館﹐當太華﹑中條﹐煙靄嵐霏﹐昏旦在望。又有瀵泉穴其南﹐泉水淸澈﹐毫縷無隱。太和中﹐有趙生者﹐尉於夏陽。嘗一夕雨霽﹐趙生與友數輩﹐聯步望月於瀵泉之上。忽見一人﹐貌甚黑﹐被綠袍﹐自水中流沿泳久之﹐吟曰「夜月明皎皎﹐綠波空悠悠。」趙生方驚﹐其人忽回望水濱﹐若有所懼﹐遂入水﹐惟露其首。有頃亦沒。趙生明日又至泉所﹐是岸傍數十步﹐有神祠﹐表其門曰「瀵水神。」趙生因入廟﹐見神坐之左右﹐摶埴爲偶人。被祿袍者﹐視其貌﹐若前時所見水中人也。趙生曰「此瀵壤也﹐尙能惑眾﹐非怪而何﹖」將用剗其廟。有縣吏曰「此神廟﹐且能以風雨助生植。苟若毀其屋﹐適足爲邑人之患。」於是不果隳○盧嗣宗

蒲津有舜祠﹐又有娥皇女英祠﹐在舜祠之側。土偶之容﹐頗盡巧麗。開成中﹐範陽盧嗣宗假職於蒲津。一日﹐與其友數輩同遊舜廟﹐至娥皇女英祠﹐嗣宗戲曰「吾原爲帝子之隸﹐可乎﹖」再拜而祝者久之。眾皆謂曰「何侮易之言黷於神乎﹗」嗣宗笑益酣。自是往往獨遊娥皇祠﹐酒酣﹐多爲褻黷語。俄被疾﹐肩舁以歸﹐色悸而戰﹐身汗如瀝。其夕遂卒。家僮輩見十餘人﹐捽拽嗣宗出門﹐望舜祠而去。及視嗣宗屍﹐其背有赤文甚多﹐若爲所撲。蒲之人咸異其事○髙生

天寶中﹐有渤海髙生者﹐亡其名。病熱而瘠﹐其臆痛不可忍。召醫視之﹐醫曰「有鬼在臆中﹐藥可以及。」於是煮藥而飲之﹐忽覺暗中動搖。有頃﹐吐涎斗餘﹐其中凝固不可解。以刀剖之﹐有一人涎中起。初甚麼麼﹐俄長數尺。髙生欲苦之﹐其人趨出﹐降階遽不見。自是疾間○鄭徳懋

滎陽鄭徳懋﹐常獨乘馬﹐逢一婢﹐姿色甚美﹐馬前拜云「崔夫人奉迎鄭郎。」鄂然曰「素不識崔夫人﹐我又未婚﹐何故相迎﹖」婢曰「夫人小女頗有容質﹐且以淸門令族﹐宜相匹敵。」鄭知非人﹐欲拒之。卽有黃衣蒼頭十餘人至﹐曰「夫人趣郎」進輒控馬﹐其行甚疾﹐耳中但聞風鳴﹐奄至一處﹐崇垣髙門﹐外皆列植揪桐。鄭立於門外﹐婢先白﹐須臾﹐命引鄭郎入。進歷數門﹐館宇甚盛。夫人著梅綠羅裙﹐可年四十許﹐姿容可愛﹐立於東階下。侍婢八九﹐皆鮮整。鄭趨謁再拜。夫人曰「無怪相屈耶以鄭郎淸族美才﹐願托姻好。小女無堪﹐幸能垂意。」鄭見逼﹐不知所對﹐但惟而已。夫人乃上堂﹐命引鄭郎自西階升。堂上悉以花罽薦地﹐左右施局腳牀﹐七寶屏風﹐黃金屈膝﹐門垂碧箔﹐銀鉤珠絡。長筵列饌﹐皆極丰潔。乃命坐。夫人善淸談﹐敍置輕重﹐世難以比。食畢命酒﹐以銀貯之﹐可三斗餘﹐琥珀色﹐酌以鏤杯﹐侍婢行酒﹐味極甘香。向暮﹐一婢前白﹐女郎已嚴妝訖。乃命。引鄭郎出就外間﹐浴以百味香湯﹐左右進衣冠履佩。美婢十人扶入﹐恣爲調謔。自堂及門﹐步致花燭﹐乃延就帳。女年十四五﹐姿色甚艷﹐目所未見。被服粲麗﹐冠絕當時。鄭遂欣然。其後遂成禮。明日﹐夫人命女與就東堂﹐堂中置紅羅繡帳﹐衾褥茵席﹐皆悉精絕。女善彈箜篌﹐曲詞新異。鄭問所迎婚前乘來馬﹐今在何許﹐曰「今已反矣。」主

如此百餘日。鄭𨿽情愛頗重﹐而心稍嫌忌﹐因謂女曰「可得同歸乎﹖」女慘然曰「幸托契會﹐得侍巾櫛﹐然幽冥理隔﹐不遂如何﹖」因涕泣交下。鄭審其怪異﹐乃白夫人曰「家中相失﹐頗有疑怪。乞賜還也。」夫人曰「適蒙見顧﹐良深感慕。然幽冥殊塗﹐理當暫隔。分離之際﹐能不泫然。」鄭亦泣下。乃大醼會﹐與別曰「後三年﹐當相迎也。」鄭因拜辭。婦出門﹐揮淚握手曰「𨿽有後期﹐尙延年歲。歡會尙淺﹐乖離苦長。努力自愛﹗」鄭亦悲惋。婦以襯體紅衫及金釵一雙贈別﹐曰「君未相忘﹐以此爲念。」乃分袂而去。夫人敕送鄭郎﹐乃前靑驄﹐被帶甚精

鄭乘馬出門﹐倏忽復至其家。奴遂云「家中失已一年矣。」視其所贈﹐皆眞物也。其家語云「郎君出行後﹐其馬自歸﹐不見有人送來。」鄭始尋其故處﹐惟見大墳﹐旁有小冢。塋前列樹皆已枯矣﹐而前所見﹐悉華茂成陰。其左右人傳﹕「崔夫人及小郎墓也。」鄭尢異之。自度三年之期﹐必當死矣。後至期﹐果見前所使婢乘車來迎﹐鄭曰「生死固有定命。苟得樂處﹐吾復何憂。」乃悉分判家事﹐預爲終期。明日乃卒○李林甫﹝一﹞

唐李林甫爲相旣久﹐自以陰禍且多﹐天下頗怨望﹐有鬼災﹐乃致方術士以禳去之。後得一術士﹐曰「相國豪貴久矣﹐積怨者亦多矣﹐爲禍之基﹐非一朝一夕之故。𨿽然﹐庶可免者﹐朝夕之禍也。」林甫曰「若之何﹖」術士曰「可於長安市求一善射者以備之。」林甫乃於西市召募之﹐得焉﹐自云「嘗廁軍伍間﹐以善射稱﹐近爲病﹐他無所知。」林甫卽資其衣食﹐月計以給。後一夕﹐林甫會宴於庭。燕趙翼侍﹐度曲未終﹐忽然中絕。善射者異而聽之﹐無聞矣。乃默籌曰「夜未闌﹐忽如是﹐非有他耶抑術士之言耶﹗」乃執弓矢逾垣以入﹐伺之﹐忽見垣之南有一物墮而下﹐又一人逾來﹐善射者一發中之﹐乃驚去。因至林甫長樂之地﹐見歌者舞者﹐噤而不能囀其喉﹐屹而不得翻其袖﹐寂寂然若木偶狀者。因視垣南墮下之物﹐卽一囊而結者。解﹐其中有數百簽﹐皆林甫及家僮名氏也。於是以名呼﹐一一而應﹐遂宴飲如初。其明日﹐術士來﹐且賀曰「賴此人﹐不然﹐幾爲所禍﹐乃負冤而死者也。明公久專機要﹐積戾萬狀。自玆十稔﹐乃非吾之所知。」其後林甫籍沒﹐果期十年也○竇裕

大歷中﹐有進士竇裕者﹐家寄淮海﹐下第將之成都。至洋州﹐無疾卒。常與淮陰令吳興沈生善﹐別有年矣﹐聲塵兩絕﹐莫知其適。沈生自淮海調補金堂令﹐至洋州﹐捨於館亭中。是夕﹐風月晴朗﹐夜將半﹐生獨若有所亡﹐而不得其寢。俄見一白衣丈夫﹐自門步來﹐且吟且嗟﹐似有恨而不舒者。久之﹐吟曰﹕知

「家依楚水岸﹐身寄洋州館

望月獨相思﹐詩襟淚痕滿。」生見之﹐甚覺類竇裕﹐特起﹐與語未及﹐遂無見矣。乃嘆曰「吾與竇君別久矣﹐豈爲鬼耶﹗」明日﹐駕而去。行未數里﹐有殯其路前﹐有識者曰「進士竇裕殯宮。」生驚﹐卽弛至館﹐問館吏。曰「有進士竇裕﹐自京遊蜀﹐至此暴亡。太守命殯於館南二里外﹐道左殯宮是也。」卽致奠拜泣而去○潯陽李生

李生者﹐貞元中舉進士下第﹐歸潯陽﹐途次商洛。會漢南節使入覲﹐爲道騎所迫﹐四顧惟蒼山萬重﹐不知所適。時日暮﹐馬劣﹐無僕徒﹐見荊棘之深﹐有殯宮在焉﹐生遂投匿其中。使旣過﹐方將前去﹐又不知道途之幾何﹐乃嘆曰「吾之寄是﹐豈非命哉﹗」於是止於殯宮中。先拜而祝曰「某家廬山﹐下第南歸﹐至此爲府公前驅所迫﹐旣不得進﹐又不得退﹐是以來。魂如有知﹐願容一夕之安。」旣而閒望﹐時風月澄霽﹐𨿽郊原數里﹐皆可洞見。又有殯宮在百步外。仿佛見一人﹐漸近﹐乃一女子﹐縷飾嚴麗﹐短不盡尺﹐至殯宮南﹐入穴中。生且聽之﹐聞其言曰「金華夫人奉白崔女郎﹕今夕風月好﹐可以肆目﹐時歡再得﹐原稍畱念。」穴中應曰「屬有貴客寄吾之舍﹐吾不忍去。乖一夕之歡﹐不足甚矣。」其人乃去﹐歸殯宮下。生明日至逆旅問之﹐有知者﹐是博陵崔氏女也﹐隨父爲尉江南﹐至此而歿﹐遂槁葬焉。生感之﹐乃以酒膳致奠而去○陸喬

元和初﹐有進士陸喬者﹐好爲歌詩﹐人頗稱之。家於丹陽﹐所居有臺沼﹐號爲勝境。喬家富而好客。一夕﹐風月晴瑩﹐有扣門者﹐出視之﹐見一丈夫﹐衣冠甚偉﹐儀狀秀逸。喬延入﹐與生談議﹐朗暢出於意表。喬重之﹐以爲人無及者。因請其名氏﹐曰「我﹐沈約也。聞君善詩﹐故來候耳。」喬驚起曰「某一賤士﹐不意君之見臨也。願得少畱﹐以侍談笑。」旣而命酒﹐約曰「吾平生不飲酒﹐非阻君也。」又謂喬曰「吾友人範僕射云﹐子知之乎﹖」喬對曰「某常讀《梁史》﹐熟範公之名久矣。」約曰「吾將邀之。」喬曰「幸甚。」約乃命侍者邀範僕射。頃之﹐云至﹐喬卽拜﹐延坐﹐云謂約曰「休文安得而至是耶﹗」約曰「吾慕主人能詩﹐且好賓客﹐步月至此﹐遂相談謔久之。」約呼左右曰「往召靑箱來。」俄有一兒至﹐年可十歲餘﹐風貌明秀。約指謂喬曰「此吾愛子也。少聰敏﹐好讀書。吾甚憐之﹐因以靑箱名焉﹐欲使傳吾學也。不幸先吾逝﹐今令謁君。」卽命其子拜喬。又曰「此子亦好爲詩﹐近従吾與僕射同過臺城﹐因命爲感舊﹐援筆立成﹐甚有可觀。」卽諷之曰﹕知

「六代舊江川﹐興亡幾百年

繁華今寂寞﹐朝市昔喧闐

夜月琉璃水﹐春風卵色天

傷時與懷古﹐垂淚國門前。」喬嘆賞久之。因問約曰「某常覽昭明所集之《選》﹐見其編錄詩句﹐皆不拘音律﹐謂之『齊梁體。』自唐朝沈佺期﹑宋之問方好爲律詩。靑箱之詩﹐乃效今體﹐何哉﹖」約曰「今日爲之﹐而爲今體。亦何訝乎﹖」云又謂約曰「昔我與君及玄暉﹑彥升俱遊於竟陵之門﹐日夕笑語盧博﹐此時之歡﹐不可追矣。及蕭公禪代﹐吾與君俱爲佐命之臣﹐𨿽位甚崇﹐恩愈厚﹐而心常憂惕﹐無曩日之歡矣。諸葛長民有言﹕『貧賤常思富貴﹐富貴又踐危機。』此言不虛哉﹖」約亦吁嗟久之。又嘆曰「自梁及今﹐四百年矣。江山風月﹐不異當時﹐但人物潛換耳。能不悲乎﹗」旣而謂云曰「吾爲蔡公郢州記室﹐常夢一人告我曰﹕『吾君後當至端揆﹐然終不及臺司』。及吾爲僕射尙書令﹐論者頗以此見許﹐而終不得。乃知人事無非命也。」時夜已分﹐云謂約曰「可歸矣。」因相與去﹐謂喬曰「此地當有兵起﹐不過二歲。」喬送至門﹐行未數步﹐俱亡所見。喬話於親友。後歲餘﹐李錡叛。又一年而喬卒○郭翥

元和間﹐有郭翥者﹐當爲鄂州武昌尉。與沛國劉執謙友善﹐二人每相語﹐常恨幽顯不得通﹐約先沒者當來告。後﹐執謙卒數月﹐翥居華陰﹐一夕獨處﹐戶外嗟吁﹐久而言曰「聞郭君無恙。」翥聆其音﹐知執謙也。曰「可一面也。」曰「請去燭﹐當與子談耳。」翥卽徹燭﹐引其袂而入。與同榻﹐話舊曆歷然。又言冥途罪福甚明﹐不可欺。夜旣分﹐翥忽覺有穢气發於左右﹐須臾不可受。卽以手而捫之﹐其軀甚大﹐不類執謙。翥有膂力﹐知爲他怪﹐因攬其袂﹐以身加之﹐牢不可動﹐掩鼻而臥。旣而告去﹐翥佯與語畱之。將曉﹐求去愈急﹐曰「將曙矣﹐不遣我﹐禍且及子。」翥不答。頃之﹐遂不聞語。俄天曉﹐一胡人﹐長七尺餘﹐如卒數日者。時當暑﹐穢不可近﹐卽命棄去郊外。忽有里人數輩望見﹐疾來視之﹐驚曰「果吾兄也。亡數日矣﹐昨夜忽失所在。」乃取屍而去○利俗坊民

長慶初﹐洛陽利俗坊有民行車數輛﹐將出長夏門。有一人負布囊﹐求寄囊於車中﹐且戒勿妄開。因返入利俗坊﹐才入﹐有哭聲。受寄者因發囊視之。其口結以生綆﹐內有一物﹐其狀如牛胞﹐及黑繩長數尺。民驚﹐遽斂結之。有頃﹐其人亦復﹐曰「我足痛﹐欲憩君車中行數里﹐可乎﹖」民知其異﹐乃許之。其人登車﹐覽囊不悅﹐顧謂民曰「君何無信﹖」民謝之。又曰「我非人﹐冥司俾予錄五百人﹐明歷陜﹑虢﹑晉﹑絳﹐及至此﹐人多虫﹐惟得二十五人耳。今須往徐泗。」又曰「君曉予言『虫』乎患赤瘡卽虫耳。」車行二里﹐遂辭﹕「有程﹐不可久畱。君有壽﹐不復憂矣。」忽負囊下車﹐失所在。某年夏﹐諸州人多患赤瘡﹐亦有死者。知○太原部將

長慶中﹐裴度爲北部畱守﹐有部將趙姓者﹐病熱且甚。其子煮藥於室﹐旣置藥於鼎中﹐構火﹐趙見一黃衣人自門來﹐止於藥鼎傍﹐挈一囊﹐中有藥屑﹐其色潔曰﹐如麥粉狀﹐已而致屑於鼎中而去。趙告其子﹐子曰「豈非鬼乎是欲重吾父之疾也。」遂去藥。趙見向者黃衣人再至﹐又致藥屑於鼎中。趙惡之﹐亦命棄去。復一日晝寢﹐其子又煮藥﹐藥熟而趙寤﹐遂進以飲之。後數日果卒○成公逵

李公顏居守北都時﹐有部將成少儀者﹐其子曰公逵﹐常夢一白衣人曰「地府命我召汝。」逵拒之。使者曰「冥官遣召一屬龍人﹐汝旣屬龍﹐何以逃之﹖」公逵紿曰「某非屬龍者﹐君何爲見誣﹖」使者稍解﹐顧曰「今捨汝歸﹐當更召屬龍者。」公逵驚寤。且以其夢白於少儀。少儀有卒十餘人﹐常在其門下。至明日﹐一卒無疾而卒。少儀因訊其年﹐其父曰「屬龍。」果公逵之所夢也。知○董觀﹝一﹞

董觀﹐太原人﹐善陰陽占候之術。唐元和中﹐與僧靈習善﹐偕適吳楚間。習道卒﹐觀亦歸並州。寶歷中﹐觀遊汾涇﹐至泥陽郡﹐會於龍興寺。堂宇宏麗﹐有經數千百編。觀遂畱止﹐期盡閱乃還。知

先是﹐院之東廡北室﹐空而扃鑰。觀因請居﹐寺僧不可﹐曰「居是室者﹐多病或死。且多妖異。」觀少年恃气力﹐曰「某願得之。」遂居焉。旬餘﹐夜寐﹐輒有胡人十數﹐挈樂持酒來﹐歌笑其中﹐若無人。如是數夕﹐觀𨿽懼﹐尙不言於寺僧。一日經罷﹐時已曛黑﹐觀怠甚﹐閉室而寢。未熟。忽見靈習在榻前﹐謂觀曰「師行矣。」觀驚且恚曰「師﹐鬼也。何爲而至﹖」習笑曰「子運窮數盡﹐故我得以候子。」卽牽觀袂去榻。觀回視﹐見其身尙偃﹐如寢熟。乃嘆曰「嗟乎﹗我家遠﹐父母尙在。今死此﹐誰蔽吾屍耶﹗」習曰「何子之言失而憂之深乎夫所以爲人者﹐以其能運手足善視聽而已。此精魂扶之使然﹐非自然也。精魂離身﹐故曰死。是以手足不能爲﹐視聽不能施﹐𨿽六尺之軀﹐尙安用乎子寧足念﹗」觀謝之﹐因問習﹕「常聞我教有中陰去身者﹐誰爲耶﹗」習曰「吾與子謂死而未更生也。」遂相與行。其所向﹐𨿽關鍵甚嚴﹐輒不礙。於是出泥陽城西去。其地多艸﹐茸密紅碧﹐如毳毯狀。行十餘里﹐一水廣不數尺﹐流而西南。觀問習﹐習曰「此俗所謂柰河。其源出於地府耶。」觀卽視其水﹐皆血﹐而腥穢不可近。又見岸上有冠帶袴襦凡數百﹐習曰「此逝者之衣。由此趨冥道耳。」又望水西有二城﹐南北可一里餘﹐艸樹蒙蔽﹐廬舍駢接。習與觀曰「與子俱往彼﹐君生南城徐氏﹐爲次子﹔我生北城侯氏﹐爲長子。生十年﹐當重與君捨家歸佛氏。」觀曰「吾聞人死當爲冥官追捕﹐案籍罪福﹐苟平生事行無大過﹐然後更生人間。今我死未盡夕﹐遂能如是耶﹗」曰「不然。冥途與世人無異﹐脫不爲不道﹐寧桎梏可及身哉﹖」言已﹐習卽牽衣躍而過。觀方攀岸將下﹐水豁然而開﹐廣丈餘﹐觀驚眙惶惑。忽有牽觀者﹐觀回視﹐一人盡體皆毛﹐狀若獅子﹐其貌卽人也。良久﹐謂觀曰「師何往﹖」曰「往此南城耳。」其人曰「吾命汝閱《大藏經》﹐宜疾還﹐不可久畱。」遂持觀臂﹐急東西指郡城而歸。未至數里﹐又見一人﹐狀如前召觀者﹐大呼曰「可持去。將無籍。」頃之﹐遂至寺。時天以曙﹐見所居室﹐有僧數十擁其門﹐視己身在榻﹐二人排觀入門﹐忽有水自上沃其體﹐遂寤

寺僧曰觀卒一夕矣。於是具以事語僧。後數日﹐於佛宇中見二土偶人像爲左右侍﹐乃觀前所見者。觀因誓心精思﹐畱閱藏經﹐𨿽寒暑無少墮。凡數年而歸。時寶歷二年五月十五也。知

會昌中﹐詔除天下佛寺﹐觀亦斥去。後至長安﹐以占候遊公卿門﹐言事往往而中。常爲沂州臨沂縣尉。余在京師﹐聞其事於觀也○吳任生

吳郡任生者﹐善視鬼﹐廬於洞庭山。貌常若童兒﹐吳楚之俗﹐莫能究其甲子。寶歷中﹐有前昆山尉楊氏子僑居吳郡。常一日﹐裏中三數輩相與泛舟﹐俱遊虎丘寺。時任生在舟中﹐且語及鬼神事。楊生曰「人鬼殊迹﹐故鬼卒不可見矣。」任生笑曰「鬼甚多﹐人不能識耳﹐我獨識之。」然顧一婦人﹐衣靑衣﹐擁豎兒﹐步於岸。生指語曰「此鬼也。其擁者﹐乃嬰兒之生魂耳。」楊曰「然則何以辧其鬼耶﹗」生曰「君第觀我與語。」卽厲聲呼曰「爾﹐鬼也﹐竊生人之子乎﹖」其婦人聞而驚懾﹐遂疾回去﹐步未十數﹐遽亡見矣。楊生且嘆且異。及晚還﹐去郭數里﹐岸傍一家陳筵席﹐有女巫鼓舞於其左﹐乃醮神也。楊生與任生俱問之。巫曰「今日裏中人有嬰兒暴卒﹐今則寤矣﹐故設筵以謝。」遂命出嬰兒以視﹐則眞婦人所擁者。諸客驚嘆之﹐謝任生曰「先生眞道術者﹐吾不得而知也。○胡氵急

安定胡氵急﹐家於河東郡﹐以文學知名。大和七年春登進士第。時賈餗爲禮部侍郎。後二年﹐文宗皇帝擢餗相國事。是歲冬十月﹐京兆亂﹐餗與宰臣涯已下俱遁去。有詔捕甚急。時中貴人仇士良護左禁軍﹐命部將執兵以窮其迹。部將謂士良曰「胡氵急受賈工餗恩﹐今當匿在氵急所﹐願驍健士五百﹐環其居以取之。」士良可其請。於是﹐部將擁兵至氵急門﹐召氵急出﹐厲聲曰「賈餗在君家﹐君宜立出。不然﹐與餗同罪。」氵急度其勢﹐不可以理屈﹐抗辭拒之。部將怒﹐執氵急詣士良﹐戮於轅門之外。時氵急弟湘在河東郡﹐是日﹐湘及家人見一人﹐無首﹐衣綠衣﹐衣有血濡之迹﹐自門而入﹐步至庭。湘大恐﹐命家人逐之﹐遽不見。後三日﹐而氵急之凶聞至。知○辛神邕

平盧従事禦史辛神邕﹐太和五年冬﹐以前白水尉調集於京師。時有傭者劉萬金與家僮自勤同室而居。自勤病數月﹐將死。一日﹐萬金他出﹐自勤偃於榻。忽有一人﹐紫衣危冠廣袂﹐貌枯形瘠﹐巨準修髯﹐自門而入。至榻前﹐謂自勤曰「汝彊起﹐疾當間矣。」於是扶自勤負壁而坐。先是﹐室之東垣下有食案﹐列數器。紫衣人探袖中﹐出一掬物﹐狀若稻實而色靑﹐卽以十餘粒置食器中。謂自勤曰「吾非人間人﹐今奉命召萬金﹐萬金當食而死。食﹐爾勿泄吾語﹐不然﹐則禍及矣。」言訖遂去。是日﹐萬金歸﹐臉赤而喘﹐且曰「我以腹虛熱上﹐殆不可治。」卽就其器而食﹐食且盡。自勤疾愈﹐萬金果卒○唐燕士

晉昌唐燕士﹐好讀書﹐隱於九華山。常日晚﹐天雨霽﹐燕士步月上山。夜旣深﹐有羣狼擁其道﹐不得歸。懼旣甚﹐遂匿於深林中。俄有白衣丈夫﹐戴紗巾﹐貌孤俊﹐年近五十﹐循澗而來﹐吟步自若﹐佇立且久﹐乃吟曰﹕

「澗水潺潺聲不絕﹐溪壠茫茫野花發

自去自來人不知﹐歸時惟對空山月。」燕士常好爲七言詩﹐頗稱於時人﹐聞此驚嘆。將與之言﹐未及而沒。明日﹐燕士歸﹐以貌問里人﹐有識者曰「是吳氏子﹐舉進士﹐善爲詩﹐卒數年矣。○梁璟

有梁璟者﹐開成中﹐自長沙將舉孝廉﹐途次商山﹐捨於館亭中。時八月十五夕﹐天雨新霽﹐風月髙朗。璟偃而不寐。至夜半﹐忽見三丈夫﹐衣冠甚古﹐皆被珠綠﹐徐步而來。至庭中﹐且吟且賞﹐従者數人。璟心知其鬼也﹐然素有膽气﹐因降階揖之。三人亦無懼色﹐自稱蕭中郎﹑王步兵﹑諸葛長史。卽命席坐於庭中﹐曰「不意良夜遇君於此。」因呼其童曰「玉山取酒。」酒至﹐環席遞酌。已而王步兵曰「值此好風月﹐況佳賓在席﹐不可無詩也。」因舉題聯句﹐以詠秋物。步兵卽首爲之﹐曰「秋月圓如鏡。」蕭中郎曰「秋風利似刀。」璟曰「秋雲輕比絮。」次至諸葛長史﹐嘿然久之﹐二人促曰「幸以拙速爲事。」長史沈吟﹐又食頃﹐乃曰「秋艸細同毛。」二人皆大笑曰「拙則拙矣﹐何乃遲乎﹖」長史曰「此中郎過耳。爲僻韻而滯捷才。」旣而中郎又曰「良會不可無侑酒佐歡。」命玉山召蕙娘來。玉山去。頃之﹐有一美人﹐鮮衣﹐自門步來﹐笑而拜坐客。諸葛長吏戲謂女郎曰「自赴中郎召耳﹐與吾何事﹖」美人曰「安知不爲眾人來﹖」步兵曰「欲自明﹐無如歌以送長史酒。」蕙娘起曰「願歌《鳳樓》之曲。」卽歌之﹐淸吟怨慕。璟聽之忘倦。久而歌闋。中郎又歌。曲旣終﹐曰「山光漸明﹐願更綴一篇以盡歡也。」卽日﹕「山樹髙髙影。」步兵曰「山花寂寂香。」因指長史曰「向者僻韻﹐信中郎過。今願續此﹐以觀捷才耳。」長史應曰「山天遙歷歷。」一坐大笑﹕「遲不能巧速而且拙﹐捷才知是耶﹗」長史色不能平。次至璟﹐曰「山水急湯湯。」中郎泛言賞之。乃問璟曰「君非舉進士者乎﹖」璟曰「將舉孝廉科。」中郎笑曰「孝廉安知爲詩哉﹗」璟因怒叱之。長史亦奮袂而起﹐坐客驚散﹐遂失所在﹐而杯盤亦亡見矣。璟自是被疾恍惚﹐往往夢中郎﹑步兵來﹐心甚惡之。後至長安﹐遇術士李生﹐辟鬼符佩之﹐遂絕也。知○崔禦史

廣陵有官舍﹐地步數百﹐制置宏麗﹐裏中傳其中爲鬼所宅﹐故居之者一夕則暴死﹐鎖閉累年矣。有禦史崔某﹐職於廣陵﹐至﹐開門曰「妖不自作。我新居之﹐豈能爲災耶﹗」卽白廉使而居焉。是夕微雨﹐崔君命僕者盡居他室﹐而獨寢於堂中。惕然而寤﹐衣盡沾濕﹐卽起﹐見己之臥榻在庭中。卻寢﹐未食頃﹐其榻又遷於庭。如是者三。崔曰「我謂天下無鬼﹐今則果有矣。」卽具簪笏﹐命酒﹐沃而祝曰「吾聞居此者多暴死。且人神殊道﹐當自安其居﹐豈害生人耶𨿽苟以形見﹑以聲聞者﹐是其負冤郁而將有訴者﹐或將求一飯以祭者﹐則見於人﹐而人自驚悸而死﹐固非神靈害之也。吾甚愚﹐且無畏憚。若眞有所訴﹐直爲我言﹐可以副汝托﹐𨿽湯火不避。」沃而祝者三。俄聞空中有言曰「君﹐人也﹔我﹐鬼也。誠不當以鬼幹人﹐直將以深誠奉告。」崔曰「但言之。」鬼曰「我﹐女子也。女弟兄三人﹐俱未笄而歿﹐父母葬我於郡城之北久矣。其後府公於此峻城池﹐構城屋﹐工人伐我封內樹且盡﹐又徙我於此堂之東北隅﹐羈魂不寧﹐無所棲托。不期今夕幸遇明君子﹐故我得以語其冤。儻君以仁心爲我棺而葬於野﹐眞恩之大者矣。」已而涕泣鳴咽﹐又曰「我在此十年矣。前後所居者皆欲訴其事﹐自是居人驚悸而死。某兒女子﹐非有害於人也。」崔曰「吾前言固如是矣。𨿽然﹐如何不見我耶﹗」鬼曰「某鬼也﹐豈敢以幽晦之質而見君乎旣諾我之請﹐𨿽處冥昧中﹐亦當感君子恩﹐豈可徒然而已。」言訖遂告去。明日﹐召工人﹐於堂東北隅發之﹐果得枯骸﹐葬於禪智寺隙地。里人皆祭之﹐謂之三女墳。自得其宅遂安。知○曹唐

進士曹唐﹐以能詩名聞當世。久舉不第﹐常寓居江陵佛寺中亭沼。境甚幽勝﹐每自臨玩賦詩﹐得兩句曰「水底有天春漠漠﹐人間無路月茫茫。」吟之未久﹐自以爲常制皆不及此作。一日﹐還坐亭沼上﹐方用怡詠﹐忽見二婦人﹐衣素衣﹐貌甚閒冶﹐徐步而吟﹐則唐前所作之二句也。唐自以制未翌日﹐人固未有知者﹐何遽而得之因迫而訊之﹐不應而去。未十餘步間﹐不見矣。唐方甚疑怪﹐唐素與寺僧法舟善﹐因言於舟。舟驚曰「兩日前﹐有一少年見訪﹐懷一碧箋﹐示我此詩﹐適方欲言之。」乃出示﹐唐頗惘然。數日後﹐唐卒於捨中。知○邢羣

刑部員外邢羣﹐大中二年﹐以前歙州刺史居洛中﹐疾甚。羣素與禦史朱琯善﹐時琯自淮海従事罷居伊洛﹐病卒﹐而羣未知。嘗晝臥﹐忽聞扣門者﹐令視之﹐見琯騎而來﹐羣卽延入坐。先是﹐羣聞琯病﹐及見來﹐甚喜﹐曰「向聞君疾﹐亦無足憂。」琯曰「某嘗病﹐今則愈矣。然君之疾﹐亦無足憂﹐不一二日﹐當間耳。」言笑久之﹐方去。琯訪羣之時﹐乃琯卒也○李重

太中五年﹐檢校郎中知鹽鐵河陰院事李重罷職﹐居河東羣。被疾﹐旬日益甚﹐沈然在榻。一夕﹐告其僕曰「我病不起矣。」卽令扃鍵其門。忽聞庭中窣然有聲﹐重視之﹐見一人衣緋﹐乃河西令蔡行己也。又有一人﹐衣白疊衣﹐在其後。重與行己善﹐卽驚曰「蔡侍禦來。」因命延上﹐與白衣者俱坐。傾之﹐見行己身漸長﹐手足口鼻﹐亦隨而大焉。細視之﹐乃非己行也。重心異之﹐然因以侍禦呼焉。重遂覺身稍可舉﹐卽負壁而坐﹐問曰「某病旬月矣﹐今愈甚﹐得不中於此乎﹖」其人曰「君之疾當間矣。」卽指白衣者﹕「吾之季弟﹐善卜。」乃命卜重。白衣者於中出一小木猿﹐置榻上﹐旣而其猿左右跳躑﹐數四而定。白衣者曰「卦成矣。郎中之病﹐固無足憂﹐當至六十二﹐然亦有災。」重曰「侍禦飲酒乎﹖」曰「安敢不飲。」重遂命酒﹐以杯置於前。朱衣者曰「吾自有飲器。」乃於衣中出一杯﹐初似銀﹐及旣酌﹐而其杯翻翻不定﹐細視乃紙爲者。二人各盡二杯﹐已而收其杯於衣中。將去﹐又誡重曰「君愈之後﹐愼無飲酒﹐禍且及矣。」重謝而諾之。良久遂去。至庭中﹐乃無所見。視其外門﹐扃鍵如舊。又見其榻前﹐酒在地﹐蓋二鬼所飲也。重自是病愈。旣而飲酒如初﹐其年﹐謫爲杭州司馬○王坤

太原王坤﹐大中四年春爲國子博士。有婢輕雲﹐卒數年矣。一夕﹐忽夢輕雲至榻前﹐坤甚懼﹐起而訊之。輕雲曰「某自不爲人數年矣﹐嘗念平生時﹐若系而不忘解也。今夕得奉左右﹐亦幸會耳。」坤懵然若醉﹐不寤爲鬼也。輕雲卽引坤出門﹐門已扃鑰﹐隙中導坤而過﹐曾無礙。行至衢中﹐步月徘徊久之。坤忽饑﹐語於輕雲﹐輕雲曰「裏中人有與郎善者乎可以詣而求食也。」坤素與太學博士石貫善﹐又同裏居﹐坤因與偕行至貫門﹐而門已鍵閉。輕雲叩之﹐有頃﹐閽者啟扉曰「向聞扣門﹐今寂無睹﹐何也﹖」因闔扉。輕雲又扣之。如是者三。閽者怒曰「厲鬼安得輒扣吾門﹗」且唾且罵之。輕白坤云「石生已寢﹐固不可詣矣。願郎更詣他所。」時有國子監小吏﹐亦同裏﹐每出﹐常經其門﹐吏與主月俸及條報除授﹐坤甚委信之。因與俱至其家﹐方見啟扉﹐有一人持水缶﹐注於衢中。輕雲曰「可偕入。」旣入﹐見小吏與數人會食。初﹐坤立於庭﹐以爲小吏必降階迎拜﹐旣而小吏不禮。俄見一婢捧湯餅登階﹐輕雲卽毆婢背﹐遽僕於階﹐湯餅盡覆。小吏與妻奴俱起﹐驚曰「中惡。」卽急召巫者。巫曰「有一人朱紱銀印﹐立於庭前。」因祭之。坤與輕雲俱就坐﹐食已而偕去。女巫送至門﹐焚紙錢於門側。輕雲謂坤曰「郎可偕某而行。」坤卽隨出裏中﹐望啟夏而去。至郊野數十里﹐見一墓﹐輕雲曰「此妾所居﹐郎可隨而入焉。」坤卽挽首曲躬而入﹐墓口曛黑不可辧。忽悸然驚寤﹐背汗股怵。時天已曉﹐心惡其夢﹐不敢語於人。是日﹐因召石貫﹐旣坐﹐貫曰「昨夕有鬼扣吾門者三﹐遣視之﹐寂無所睹。」至曉﹐過小吏﹐則有焚紙錢迹﹐卽立召小吏訊其事。小吏曰「某昨夕方會食﹐忽有婢中惡﹐巫云『鬼爲崇』。由是設祭於庭﹐焚紙於此﹗」盡與坤夢同。坤益懼﹐因告妻孥。是歲冬﹐果卒。知○楊愼矜

開元中﹐楊愼矜爲禦史中丞。一日﹐將入朝﹐家童開其外門。旣啟鎖﹐其門噤不可解。愼矜且驚且異。洎天將曉﹐其導従吏自外見愼矜門有夜叉﹐長丈餘﹐狀極異﹐立於宇下﹐以左右手噤其門﹐火吻電眸﹐盼顧左右。従吏見之﹐懼驚怵四去。久而衢中輿馬人物稍多﹐其夜叉方南向而去。行者見之﹐咸辟易僕地。愼矜聞其事﹐懼甚。後月餘﹐遂爲李林甫所誣﹐弟兄皆誅死○江南吳生

有吳生者﹐江南人﹐嘗遊會稽﹐娶一劉氏女爲妾。後數年﹐吳生宰縣於雁門郡﹐與劉氏偕之官。劉氏初以柔婉聞﹐凡數年﹐其後忽曠烈自恃﹐不可禁。往往有逆意者﹐卽發怒。毆其婢僕﹐或嚙其肌﹐血且甚﹐而怒不可解。吳生始知劉氏悍戾﹐心稍外之。嘗一日﹐吳與雁門部將數輩獵於野﹐獲狐兔甚多﹐致庖舍下。明日﹐吳生出﹐劉氏卽潛入庖捨﹐取狐兔﹐生啖之且盡。吳生歸﹐因詰狐兔所在﹐而劉氏俛然不語。吳生怒﹐訊其婢﹐婢曰「劉氏食之盡矣。」生始疑劉氏爲他怪。旬餘﹐有縣吏以一鹿獻﹐吳生命致於庭。已而吳生始言將遠適。旣出門﹐卽匿身潛伺之。見劉氏散發袒肱﹐眥皆盡裂﹐狀貌頓異。立庭中﹐左手執鹿﹐右手拔其髀而食之。吳生大懼﹐僕地不能起久之。乃召吏卒十數輩﹐持兵仗而入。劉氏見吳生來﹐盡去襦袖﹐挺然立庭﹐乃一夜叉耳。目若電光﹐齒如戟刃﹐筋骨盤蹙﹐身盡靑色。吏卒俱戰怵不敢近。而夜叉四顧﹐若有所懼。僅食頃﹐忽東向而走﹐其勢甚疾﹐竟不知所在○朱峴女

武陵郡有浮屠祠﹐其髙數百尋﹐下瞰大江。每江水泛揚﹐則浮屠勢若搖動。故里人無敢登其上者。有賈人朱峴﹐家極贍﹐有一女﹐無何失所在。其家尋之﹐僅旬餘﹐莫窮其適。一日﹐天雨霽﹐郡民望見浮屠之顚若有人立者﹐隱然紋纈衣﹐郡民且以爲他怪。峴聞之﹐卽往觀焉。望其衣裝﹐甚類其女。卽命人登其上取之﹐果見女也。峴驚訊其事﹐女曰﹕

「某向者獨處﹐有夜叉﹐長丈餘﹐甚詭異﹐自屋上躍而下﹐入某之室﹐謂某曰﹕『無懼我也。』卽攬衣馳去﹐至浮屠上。旣而兀兀然﹐若甚醉者。凡數日方稍寤﹐因懼且甚。其夜叉率以將曉則下浮屠﹐行裏中取食飲某。一日﹐夜叉方去﹐某下視之﹐見其行裏中﹐會遇一白衣。夜叉見﹐辟易退遠百步﹐不敢竊視。及暮歸﹐某因詰之﹕『何爲懼白衣者乎』夜叉曰﹕『向者白衣自小不食太牢﹐故我不得近也。』某問何故﹐夜叉曰﹕『牛者﹐所以耕田疇﹐爲生人之本。人不食某肉﹐則上帝佑之。故我不得而近也。』某默念曰﹕『吾人也﹐去父母與異類爲伍﹐可不悲乎』明日﹐夜叉去﹐而祝曰﹕『某願不以太牢爲食。』凡三祝﹐其夜叉忽自郡中來至浮屠下﹐望某而語曰﹕『何爲有異志而棄我乎使我終不得近子矣。従此別去。』詞畢﹐卽東向走﹐而竟不知其所往。某喜甚﹐由浮屠中得以歸。」主○陳越石

穎州陳越石﹐初名黃石﹐郊居於王屋山下﹐有妾張氏者。元和中﹐越石與張氏俱夜食﹐忽聞燭影後有呼吸之聲﹐甚異。已而出一手至越石前。其手靑黑色﹐指短﹐爪甲纖長﹐有黃毛連臂﹐似乞食之狀。越石深知其怪﹐惡而且懼。久之﹐聞燭影下有語﹕「我病饑﹐故來奉謁。願以少肉致掌中。幸無見阻。」越石卽以少肉投於地﹐其手卽取之而去。又曰「此肉味甚美。」食訖﹐又出手越石前。越石怒罵曰「妖鬼何爲輒來宜疾去﹐不然﹐且擊之﹐得無悔耶﹗」其手卽引去﹐若有所懼。俄頃﹐又出其手至張氏前﹐謂張曰「女郎能以少肉見惠乎﹖」越石謂張氏曰「愼無與﹗」張氏竟不與。久之﹐忽於燭影旁出一面﹐乃一夜叉也。赤髮蓬然﹐兩目如電﹐四牙若鋒刃之狀﹐甚可懼。以手擊張氏﹐遽僕於地﹐冥然不能動。越石有膽勇﹐卽起而逐之﹐夜叉遂走﹐不敢回視。明日﹐窮其迹。於垣上有過蹤。越石曰「此物今將再來矣。」於是至夜持杖立東北垣下以伺之。僅食頃﹐夜叉果來。旣逾墻﹐足未及地﹐越石卽以杖連擊數十。及夜叉去﹐以燭視其垣下﹐血甚多﹐有皮尺餘﹐亦在地﹐蓋擊而墮者。自是張氏病愈。至夕﹐聞數里外有呼者曰「陳黃石何爲不歸我皮也﹖」連呼不止。僅月餘﹐每夕嘗聞呼聲。越石度不可禁﹐且惡其見呼﹐於是遷居以避之。因攺名越石。元和十五年﹐登第進士。至會昌二年﹐卒於藍田令。知○鄭氏女

通州有王居士者﹐有道術。會昌中﹐刺史鄭君有幼女﹐甚念之﹐而自幼多疾﹐若神魂不足者。鄭君因請居士﹐居士曰「此女非疾﹐乃生魂未歸其身。」鄭君訊其事﹐居士曰「某縣令某者﹐卽此女前身也。當死數歲矣﹐以平生爲善﹐以幽冥佑之得過期。今年九十餘矣。今歿之日﹐此女當愈。」鄭君急發人馳訪之﹐其令果九十餘矣。後月﹐其女忽若醉寤﹐疾愈。鄭君又使往驗﹐令果以女疾愈之日無疾卒○廬江民

貞元中﹐有廬江郡民﹐因采樵至山。會日暮﹐忽見一胡人﹐長丈餘﹐自山崦中出﹐衣黑衣﹐執弓矢。民大恐﹐遽走匿古木中窺之。胡人佇望良久﹐忽東向發一矢。民隨望之﹐見百步外有一物﹐狀類人﹐舉體黃毛數寸﹐蒙烏巾而立﹐矢中其腹﹐輒不動。胡人笑曰「果非吾所及。」遂去。又一胡﹐亦長丈餘﹐魁偉愈於前者﹐亦執弧矢﹐東望而射。中其物之胸﹐亦不動。胡人又曰「非將軍不可。」又去。俄有胡人數十﹐衣黑﹐臂弓腰矢﹐若前驅者。又見一巨人﹐長數丈﹐被紫衣﹐狀貌極異﹐緩步而來。民見之﹐不覺懍然。巨胡東望﹐謂其前驅者曰「射其喉。」羣胡欲爭射之﹐巨胡誡曰「非雄舒莫可。」他胡皆退。有一胡前﹐引滿一發﹐遂中其喉。其物亦不懼﹐徐以手拔去三矢﹐持一巨礫西向而來。胡人皆有懼色﹐前白巨胡﹕「事迫矣。不如降之。」巨胡卽命呼曰「將軍願降。」其物乃投礫於地﹐自去其巾﹐狀如婦人﹐無發。至羣胡前﹐盡收奪所執弓矢﹐皆折之。遂令巨胡跪於地﹐以手連掌其頰。胡人哀祈﹐稱死者數四﹐方釋之。諸胡髙拱而立﹐不敢輒動。其物徐以巾蒙首﹐東望而去。胡人相賀曰「賴今日甲子耳。不然﹐吾輩其死乎﹗」旣而俱拜於巨胡前﹐巨胡頷之﹐良久﹐遂導而入山崦﹐時欲昏黑。民雨汗而歸﹐竟不知其何物也○謝翺

陳郡謝翺者﹐嘗舉進士﹐好爲七字詩。其先寓居長安升道裏﹐所居庭中多牡丹。一日晚霽﹐出其居﹐南行百步﹐眺終南峯。佇立久之﹐見一騎自西馳來﹐繡繢仿佛﹐近乃雙鬟﹐髙髻靚妝﹐色甚姝麗。至翺所﹐因駐謂翺﹕「郎非見待耶﹗」翺曰「步此﹐徒望山耳。」雙鬟笑降﹐拜曰「願郎歸所居。」翺不測﹐卽回望其居﹐見靑衣三四人偕立其門外﹐翺益駭異。入門﹐靑衣俱前拜。旣入。見堂中設茵毯﹐張帷帟﹐錦繡輝映﹐異香徧室。翺愕然且懼﹐不敢問。一人前曰「郎何懼固不爲損耳。」頃之﹐有金車至門。見一美人﹐年十六七﹐風貌閒麗﹐代所未識。降車入門﹐與翺相見。坐於西軒﹐謂翺曰「聞此地有名花﹐故來與君一醉耳。」翺懼稍解。美人卽命設饌同食﹐其器用物﹐莫不珍丰。出玉杯﹐命酒遞酌。翺因問曰「女郎何爲者得不爲他怪乎﹖」美人笑不答。固請之﹐乃曰「君但知非人則已﹐安用問耶﹗」夜闌﹐謂翺曰「某家甚遠﹐今將歸﹐不可久畱此矣﹗聞君善爲七言詩﹐願有所贈。」翺悵然﹐因命筆賦詩曰﹕知

「陽臺後會杳無期﹐碧樹煙深玉漏遲

半夜香風滿庭月﹐花前竟發楚王悲。」美人覽之﹐泣下數行﹐曰「某亦嘗學爲詩﹐欲答來贈﹐幸不見誚。」翺喜而請。美人求絳箋﹐翺視笥中﹐惟碧箋一幅﹐因與之。美人題曰﹕知

「相思無路莫相思﹐風裏花開只片時

惆悵金閨卻歸處﹐曉鶯啼斷綠楊枝。

其筆札甚工﹐翺嗟賞良久。美人遂顧左右撒帳帟﹐命燭登車。翺送至門﹐揮淚而別。未數十步﹐車與人馬俱亡見矣。翺異其事﹐因貯美人詩笥中。知

明年春﹐下第東歸﹐至新丰﹐夕捨逆旅。因步月長望﹐感前事﹐又爲詩曰﹕

「一紙華箋麗碧雲﹐餘香猶在墨猶新

空添滿目淒涼事﹐不見三山縹緲人

斜月照人今夜夢﹐落花啼鳥去年春。知

紅閨更有堪愁處。窗上虫絲鏡上塵。」卽而朗吟之。忽聞數百步外有車音西來甚急﹐俄見金閨従數騎﹐視其従者﹐乃前時雙鬟也。驚問之﹐雙鬟遽前告﹐卽駐車。使謂翺曰「通衢中﹐恨不得一見。」翺請其捨逆旅﹐固不可。又問所適﹐答曰「將之弘農。」翺因曰「某今亦歸洛陽﹐願偕東﹐可乎﹖」曰「吾行甚迫﹐不可。」卽褰車簾﹐謂翺曰「感君意勤厚﹐故一面耳。」言竟﹐嗚咽不自勝。翺亦爲之悲泣﹐因誦以所制之詩。美人曰「不意君之不忘如是也﹐幸何厚焉。」又曰「願更酬此一篇。」翺卽以紙筆與之﹐俄頃而成﹐曰﹕主

「惆悵佳期一夢中﹐五陵春色盡成空。知

欲知離別偏堪恨﹐只爲音塵兩不通

愁態上眉凝淺綠﹐淚痕侵臉落輕紅

雙輪暫與王孫駐﹐明日西馳又向東。」翺謝之。良久別去﹐才百餘步﹐又無所見。翺𨿽知爲怪﹐眷然不能忘。知

及至陜西﹐遂下道至弘農﹐畱數日﹐冀一再遇﹐竟絕影響。及還洛陽﹐出二詩﹐話於友人。不數月﹐以怨結﹐遂卒○僧法長

河南龍門寺僧法長者﹐鄭州原武人。寶歷中﹐嘗自龍門歸原武。家有田數頃﹐稔而未刈。一夕因乘馬行田間﹐馬忽屹不前﹐𨿽鞭抶輒不動﹐惟瞪目東望﹐若有所見。時月明﹐隨其望﹐數百步外有一物﹐如古木色﹐兀然而來。長懼﹐卽回馬走道左數十步伺之。其物來漸近﹐乃白气﹐髙六七尺﹐腥穢甚﹐愈於鮑肆。有聲綿綿如呻吟﹐西望而去。長策馬隨其後﹐常遠數十步。行一里餘﹐至裏民王氏家﹐遂突入焉。長駐馬伺之﹐頃之﹐忽聞其家呼曰「車宇下牛將死﹐可偕來視之。」又頃聞呼後捨驢蹶僕地﹐不可救。又頃﹐聞驚哭﹐有出者。長佯過訊之﹐曰「主人有子十餘歲﹐忽卒。」語未竟﹐又聞哭音﹐或驚叫﹐聯聯不已。夜分後﹐聲漸少﹐迨明而絕。長駭異﹐卽具告其鄰﹐偕來王氏居偵之。其中悄然無聞﹐因開戶﹐而其家十餘人﹐皆死﹐雞犬無存焉○鄭生

俗傳人之死凡數日﹐當有禽自柩中而出者﹐曰「殺」。大和中﹐有鄭生者﹐常於隰川與郡官畋於野﹐有网得一巨鳥﹐色蒼﹐髙五尺餘﹐主將命解而視之﹐忽無所見。生驚﹐卽訪裏中民訊之﹐民有對者曰「裏中有人死且數日﹐卜人言今日『殺』當去﹐其家伺而視之﹐有巨鳥色蒼﹐自柩中出。君之所獲果是乎﹖」生異而歸天寶中﹐京兆尹崔光遠因遊略﹐常遇一妖鳥﹐事與此同也○淸江郡叟

唐開元中﹐淸江郡叟常牧牛於郡南田間﹐忽聞有異聲自地中發。叟與牧童數輩俱驚走辟易﹐自是叟病熱且甚。僅旬餘﹐病少愈﹐夢一丈夫﹐衣靑襦﹐顧謂叟曰「遷我於開元觀。」叟驚而寤﹐然不知其旨。後數日﹐又適野﹐復聞之。卽以其事白於郡守封君。怒曰「豈非昏而妄乎﹗」叱遣之。是夕﹐叟又夢衣靑襦者告曰「吾委迹於地下久矣﹐汝速出我﹐不然得疾。」叟大懼。及曉﹐與其子偕往郡南﹐卽鑑其地﹐約丈餘﹐得一鍾﹐色靑﹐乃向所夢丈夫色衣也。遂再白於郡守﹐郡守置於開元觀。是日辰時﹐不擊忽自鳴﹐聲極震響。淸江之人俱而驚嘆。郡守因其事上聞﹐玄宗詔宰臣林甫寫其鐘樣﹐告示天下。知○東萊客

東萊郡有館亭﹐其西軒常有怪異。客有寢其下者﹐夜常聞有犬吠﹐聲甚微。以獨視之﹐則一無所見。如是者累年矣。其後郡守命扃鍵爲庫。嘗一夕﹐月皎﹐有庫更見一犬甚小﹐蒼色﹐自軒下環庭而走。庫更怪其與常犬異﹐因投石擊之﹐其犬吠而去﹐入西軒下。明日庫吏以其事白於郡守﹐郡守命於西軒窮其迹。見門上狗有蒼毛甚多﹐果庫吏所見蒼犬之色﹐眾方悟焉○交城里人

交城縣南十數里﹐常夜有怪見於人﹐多悸而病且死焉。里人患之久矣。其後裏中人有執弧矢夜行者﹐縣南見一魁然若巨人狀﹐衣朱衣﹐以帛巾蒙其首﹐緩步而來﹐欹偃若甚醉者。里人懼﹐卽引滿而發﹐果中焉。其怪遂退。里人懼少解﹐卽北走至旅捨﹐且語其事。明日抵縣城﹐見郭之西丹桂﹐有一矢貫其上﹐果里人之矢。取之以歸﹐鏃有血甚多。白於縣令﹐令命焚之。由是縣南無患。知○崔

元和中﹐博陵崔者﹐自汝鄭來﹐僑居長安延福裏。常一日讀書牖下﹐忽見一童﹐長不盡尺﹐露發﹐衣黃﹐自北垣下趨至榻前﹐且謂曰「幸寄君硯席﹐可乎﹖」不應。又曰「我尙壯﹐願備指使﹐何見拒之深耶﹗」又不顧。已而上榻﹐躍然拱立良久﹐於袖中出一小幅文書致前﹐乃詩也﹐細字如粟﹐歷然可辧。詩曰﹕齋

「昔荷蒙恬惠﹐尋遭仲叔投

夫君不指使﹐何處覓銀鉤」。覽訖﹐笑而謂曰「旣願相従﹐無乃後悔耶﹗」其僮又出一詩﹐投於幾上﹐詩曰﹕

「學問従君有﹐詩書自我傳

須知王逸少﹐名價動千年。」又曰「吾無逸少之藝﹐𨿽得汝﹐安所用」。俄而又投一篇曰﹕知

「能令音信通千里﹐解致龍蛇運八行

惆悵江生不相賞﹐應緣自負好文章。」戲曰「恨汝非五色者。」其僮笑而下榻﹐遂趨北垣﹐入一穴中。卽命僕發其下﹐得一管文筆。因取書﹐鋒銳如新﹐用之月餘﹐亦無他怪。知○張秀才

東都陶化裏有空宅﹐大和中﹐張秀才借得肄業。常忽忽不安﹐自念爲男子﹐當抱慷慨之志﹐不宜恇怯以自軟﹐因移入中堂以處之。夜深欹枕﹐乃見道士與僧徒各十五人従堂中出﹐形容長短皆相似﹐排作六行﹐威儀容止﹐一一可敬。秀才以爲靈仙所集﹐不敢惕息﹐因佯寢以窺之。良久﹐別有二物展轉於地﹐每一物各有二十一眼﹐內四眼剡剡如火色﹐相馳逐﹐而目光眩轉﹐砉剨有聲。逡巡間﹐僧道三十人﹐或馳或走﹐或東或西﹐或南或北﹐道士一人獨立一處﹐則被一僧擊而去之。其二物周流於僧道之中﹐未嘗暫息。如此爭相擊摶﹐或分或聚。一人忽叫云「卓絕矣。」言竟﹐僧道皆默然而息。乃見二物相謂曰「向者羣僧與道流妙法絕髙﹐然皆賴我二物成其教行耳﹐不然﹐安得稱卓絕哉﹗」秀才乃知必妖怪也﹐因以枕而擲之。僧道三十人與二物一時驚走﹐曰「不速去﹐吾輩且爲措大所使也。」遂皆不見。明日搜尋之﹐於壁角中得一敗囊﹐中有長行子三十个並骰子一雙耳○河東街吏

開成中﹐河東郡有吏﹐常中夜巡驚街路。一夕﹐天晴月朗﹐乃至景福寺前﹐見一人挽而坐交﹐臂擁膝﹐身盡黑﹐居然不動。吏懼﹐因叱之﹐其人挽而不顧。叱且久﹐卽撲其首。忽舉視﹐其面貌極異﹐長數尺﹐色白而瘦﹐狀甚可懼。吏初驚僕於地﹐久之﹐稍能起﹐因視之﹐已亡見矣。吏由是懼益甚﹐卽馳歸﹐具語於人。其後因重構景福寺門﹐發地﹐得一漆桶﹐凡深數尺﹐上有白泥合其首﹐果街吏所見。知○獨孤彥

建中末﹐有獨孤彥者﹐嘗客於淮泗間。會天大風﹐舟不得進﹐因泊於岸。一夕﹐步月登陸﹐至一佛寺中﹐寺僧悉赴裏民會去﹐彥步繞於庭。俄有二丈夫來。一人身甚長﹐衣黑衣﹐稱姓甲﹐名侵訐﹐第五﹔一人身廣而短﹐衣靑衣﹐稱姓曾名元。與彥揖而語。其吐論玄微﹐出於人表。彥素耽奇奧﹐常與方外士議語﹐且有年矣。至於玄門釋氏﹐靡不窮其指歸。乃遇二人﹐則自以爲不能加也。竊奇之﹐且將師焉。因再拜請曰「某好奇者﹐今日幸遇先生﹐原爲門弟子﹐其可乎。」二人謝曰「何敢。」

彥因徵其所自。黑衣者曰「吾之先﹐本盧氏。吾少以剛勁聞。大凡物有滯而不通者﹐必侵犯以訐悟之﹐時皆謂我爲侵訐。因名之。其後適野﹐遇仇家擊斷。遂易姓甲氏﹐且逃其患。又吾素精藥術﹐嘗侍忝醫之職﹐非不能精熟﹐而升降上下﹐卽假手於人。後以年老力衰﹐上欲以我爲折腰吏﹐吾固辭免﹐退居田間。吾有舅氏﹐常爲同僚﹐其行止起居﹐未嘗不俱。然我自擯棄﹐常思吾舅﹐直以用捨殊﹐致分不見矣。今夕君子問我﹐我得以語平生事﹐幸何甚哉。

語罷﹐曾元曰「吾之先﹐陶唐氏之後也。惟陶唐之官﹐受姓於姚曾者﹐與子孫以字爲氏﹐故爲曾氏焉。我其後也。吾早従萊侯﹐居推署之職﹐職當要熱﹐素以褊躁﹐又當負气以淩上﹐由是遭下流沸騰之謗﹐因而解去﹐蓋吾忠烈之罪。我自棄置﹐處塵土之間﹐且有年矣﹐甘同瓦礫﹐豈敢他望乎然日昔與吾父遭事﹐吾父性堅正﹐𨿽鼎鑊不避其危﹐賙人之急﹐必赴湯蹈火﹐人亦以此重之。今拘於舊職﹐窘若囚系。余以父棄擲之故﹐不近於父﹐迨今亦數歲。足下有問﹐又安敢默乎﹖

語未卒﹐寺僧俱歸﹐二人見之﹐若有所懼﹐卽馳去。數十步已亡見矣。彥訊僧﹐僧曰「吾居此寺且久﹐未嘗見焉。懼爲怪耳。」彥奇其才﹐且異之。因祈其名氏﹐久而悟曰「所謂曾元者﹐豈非甑乎夫文﹐以瓦附曾﹐是甑字也。名元者﹐蓋以瓦中之畫﹐致瓦字之上﹐其義在矣。甲侵訐者﹐豈非鐵杵乎且以午木是杵字。姓甲者﹐東方甲乙木也。第五者﹐亦假午字也。推是而辯﹐其杵字乎名侵訐者﹐蓋反其語爲金截。以截附金﹐是鐵字也。總而辯焉﹐得非甑及鐵杵耶﹗」明日﹐卽命窮其迹。果於朽壞中得一杵而鐵者﹐又一甑自中分﹐蓋用之餘者。彥大異之﹐盡符其解也○盧郁

進士盧郁者﹐河朔人﹐徙家長安。嘗北遊燕趙﹐遂客於內黃﹐郡守館郁於廨捨。先是﹐其捨無居人。及郁至﹐見一姥﹐發盡白﹐身庳而肥﹐被素衣來﹐謂郁曰「妾僑居於此且久矣﹐故相候謁。」已而告去。是夕﹐郁獨居堂之前﹐夜潮寒﹐有風雪﹐其姥又至﹐謂郁曰「貴客獨處﹐何以爲歡耶﹗」命坐語謂。姥曰「妾姓石氏﹐家於華陰郡﹐後隨呂禦史者至此﹐且四十年。家苦貧﹐幸貴客見哀。」於是郁命食﹐而老姥卒不顧。郁問之曰「姑何爲不食﹖」姥曰「妾甚饑﹐然不食粟﹐以故壽而安。」郁好奇﹐聞之甚善﹐且以爲有道術者。因問曰「姑旣不食粟﹐何飽其腹耶豈常餌仙藥乎﹖」姥曰「妾家於華陰﹐先人好神仙﹐廬於太華。妾亦常隱於山中﹐従道士學長生法。道士教妾吞火﹐自是絕粒。今已年九十矣﹐未審一日有寒暑之疾。」郁又問曰「某早歲常遇至人﹐教吸气之術﹐自謂其妙。後以奔走名利﹐従都國之貢﹐晝趨而夜息。不意今夕遇姑﹐語及平生之好。然不知吞火豈神仙之旨乎﹖」姥曰「子不聞至人寒暑不能侵者耶故入火﹐火不能焚﹔入水﹐水不能溺。如是﹐則吞火固其宜也。」郁曰「願觀姑吞火﹐可乎﹖」姥曰「有何不可哉﹗」於是以手采鑪中火而吞之。火且盡﹐其色不動。郁且驚且異﹐遂起束帶再拜﹐謝曰「鄙野之人﹐未嘗聞神仙事。今夕遇仙姑﹐以吞火之異﹐實平生所未聞者。」姥曰「此小術爾﹐何足貴哉。」言訖﹐且告去。郁因降階送之。旣別﹐郁前歸於寢堂。旣深﹐有僕者告郁曰「西廡下有火發﹗」郁驚起而視之﹐其西廡捨已焚。於是裏中人俱至﹐競以水沃之﹐迨旦方絕。及窮火發之迹﹐於廡下坎中得一石火通﹐中有火甚多。先是有敗艸積其上﹐故延而至燒。郁方悟老姥乃此火通耳。果所謂姓石氏﹐居於華山者也。郁因質問呂禦史﹐有郡中老吏謂郁曰「呂禦史﹐魏之従事也﹐居此宅﹐迨今四十年矣。」咸如老姥言也。又靑州濟南平陵城北石虎﹐一夜移城東南善石溝上﹐有狼狐千餘迹隨之。迹皆成路○竹季貞

陳蔡間有民竹季貞﹐卒十餘年矣。後里人趙子和亦卒﹐數日忽寤﹐卽起馳出門。其妻子驚﹐前訊之﹐子和曰「我﹐竹季貞也﹐安識汝今將歸吾家。」旣而語音非子和矣。妻子遂隨之。至季貞家﹐見子和來﹐以爲狂疾﹐罵而逐之。子和曰「我﹐竹季貞﹐卒十一年﹐今乃歸。何拒我耶﹗」其家聆其語﹐果季貞也﹔驗其事﹐又季貞也。妻子俱駭異。詰之﹐季貞曰「我自去人世﹐迨今具一紀﹐居冥途中﹐思還省妻孥﹐不一日忘。然冥間每三十年卽一逝者再生﹐使言罪福。昨者吾所請案據﹐得以名聞冥官﹐願爲再生者。旣而冥官謂我曰﹕『汝宅舍壞久矣﹐如何』案據白曰﹕『季貞同裏趙子和者﹐卒數日﹐願假其屍與季貞之魂。』冥官許之﹐卽遣使送我於趙氏之舍﹐我故得歸。」因話平昔事﹐歷然可聽。妻子方信而納之。自是季貞不食酒肉﹐衣短粗衣﹐行乞陳﹑蔡﹑汝﹑鄭間﹐緡帛隨以修佛施貧餓者﹐不一還家﹐至今尙存○郤惠連

大歷中﹐山陽人郤惠連﹐始居泗上。以其父嘗爲河朔官﹐遂従居淸河。父歿﹐惠連以哀瘠聞。廉使命吏臨弔﹐贈粟帛。旣免喪﹐表授漳南尉。知

歲餘﹐一夕獨處於堂﹐忽見一人﹐衣紫佩刀﹐趨至前﹐謂惠連曰「上帝有命﹐拜公爲司命主者﹐以冊立閻波羅王。」卽以錦紋箱貯書﹐進於惠連曰「此上帝命也。」軸用瓊鈿﹐標以紋錦。又象笏紫綬﹑金龜玉帶以賜。惠連且喜且懼﹐心甚惶惑﹐不暇顧問﹐遂受之。立於前軒﹐有相者趨入﹐贊曰「驅殿吏卒且至。」已而有數百人﹐繡衣紅額﹐左右佩兵器趨入﹐羅爲數行﹐再拜。一人前曰「某幸得爲使之吏﹐敢以謝。」詞竟又拜。拜訖﹐分立於前。相者又曰「五嶽衛兵主將。」復有百餘人趨入﹐羅爲五行﹐衣如五方色﹐皆再拜。相者又曰「禮器樂懸吏﹑鼓吹吏﹑車輿乘馬吏﹑符印簿書吏﹑帑藏廚膳吏。」近數百人﹐皆趨而至。有頃﹐相者曰「諸嶽衛兵及禮器樂懸車與乘馬等﹐請使躬自閱之。」惠連曰「諸嶽衛兵安在﹖」對曰「自有所﹐自有所耳。」惠連卽命駕﹐於是控一白馬至﹐具以金玉﹐其導引控禦従輩﹐皆向者繡衣也。數騎夾道前驅﹐引惠連東北而去。傳呼甚嚴。可行數里﹐兵士萬餘﹐或騎或步﹐盡介金執戈﹐列於路。槍槊旗旆﹐文繡交煥。俄見朱門外﹐有數十人﹐皆衣綠執笏﹐曲躬而拜者﹐曰「此屬吏也。」其門內﹐悉張帷簾幾榻﹐若王者居。惠連旣升階﹐據幾而坐。俄綠衣者十輩﹐各齋簿書﹐請惠連判署。已而相者引惠連於東廡下一院。其前庭有車輿乘馬甚多。又有樂鼓簫及符印管鑰﹐盡致於榻上﹐以黃紋帕蔽之。其榻繞四墉。又有玉冊﹐用紫金塡字﹐似篆籀書﹐盤屈若龍鳳之勢吏白曰「此閻波羅王之冊也。」有一人具簪冕來謁﹐惠連與抗禮﹐旣坐﹐謂惠連曰「上帝以鄴郡內黃縣南蘭若海悟禪師有徳﹐立心畫一冊﹐有閻波羅王禮甚。言以執事有至行﹐故拜執事爲司命主者﹐統冊立使。某幸列賓掾﹐故得侍左右。」惠連問曰「閻波羅王居何﹖」府掾曰「地府之尊者也﹐標冠嶽瀆﹐總幽冥之務﹐非有奇特之行者﹐不在是選。」惠連思曰「吾行冊禮於幽冥﹐豈非身已死乎﹖」又念及妻子﹐怏怏有不平之色。府掾已察其旨﹐謂惠連曰「執事有憂色﹐得非以妻子爲念乎﹖」惠連曰「然。」府掾曰「冊命之禮用明日﹐執事可暫歸治其家。然執事官至崇﹐幸不以幽顯爲恨。」言訖遂起。惠連卽命駕出行﹐而昏然若醉者﹐卽據案假寐。及寤﹐已在縣﹐時天才曉

驚嘆且久﹐自度上帝命﹐固不可免﹐卽具白妻子﹐爲理命。又白於縣令﹐令曹某不信。惠連遂湯沐﹐具紳冕﹐臥於榻。是夕﹐縣吏數輩﹐皆聞空中有聲若風雨﹐自北來﹐直入惠連之室。食頃﹐惠連卒。又聞其聲北向而去。嘆駭﹐因遣使往鄴郡內黃縣南問﹐果是蘭若院禪師海悟者﹐近卒矣○劉憲

尙書李寰鎭平陽時﹐有衙將劉憲者﹐河朔人﹐性剛直﹐有膽勇。一夕﹐見一白衣來至其家﹐謂憲曰「府僚命汝甚急﹐可疾赴召也。」憲怒曰「吾軍中裨將﹐未嘗有過﹐府僚安得見命乎﹖」白衣曰「君第去﹐勿辭。不然禍及。」憲震聲叱之﹐白衣馳去﹐行未數步﹐已亡所在。憲方悟鬼也。夜深又至﹐呼憲。憲私自計曰「吾聞死生有命﹐焉可以逃之。」卽與偕往。出城數里﹐至一公署﹐見冥官在廳﹐有吏數十輩﹐列其左右。冥官聞憲至﹐整巾幘﹐降階盡禮。已而延坐﹐謂憲曰「吾以子勇烈聞﹐故遣奉命。」憲曰「未委明公見召之旨。」冥官曰「地府有巡察使﹐以巡省嶽瀆道路﹐有不如法者﹐得以察之﹐亦重事﹐非剛烈者不可以委焉。願足下俯而任之。」憲謝曰「某無他才﹐願更擇剛勇者委之。」冥官又曰「子何拒之深耶﹗」於是命案掾立召洪洞縣吏王信訖﹐卽遣一吏送憲歸。憲驚寤。後數日﹐寰命憲使北都﹐行次洪洞縣﹐因以事話於縣寮﹐縣寮曰「縣有吏王信者﹐卒數日矣。」主○張汶

右常侍楊潛﹐嘗自尙書郎出刺西河郡。時屬縣平遙﹐有鄕吏張汶者﹐無疾暴卒﹐數日而寤。初汶見亡兄來詣其門﹐汶甚驚﹐因謂曰「吾兄非鬼耶何爲而來﹖」兄泣曰「我自去人間﹐常常屬念親友﹐若瞽不得忘視也。思平生歡﹐豈可得乎今冥官使我﹐得歸而省汝。」漢曰「冥官爲誰﹖」曰「地府之官﹐權位甚尊。吾今爲其吏﹐往往奉使至裏中﹐比以幽明異路﹐不可詣汝之門。今冥官召汝﹐汝可疾赴。」汶懼﹐辭之不可。牽汶袂而去。行十數里﹐路曛黑不可辧﹐但聞車馬馳逐﹐人物喧語﹐亦聞其妻子兄弟呼者哭者﹐皆曰「且議喪具。」汶但與兄俱進﹐莫知道途之幾何。因自念﹕「我今死矣﹐然常聞人死﹐當盡見親友之歿者﹐今我卽呼之﹐安知其不可哉﹖」汶有表弟武季倫者﹐卒且數年﹐與汶善﹐卽呼之﹐果聞季倫應曰「諾。」旣而俱悲泣﹐汶因謂曰「今弟之居﹐爲何所也何爲曛黑如是﹖」季倫曰「冥途幽晦﹐無日月之光故也。」又曰「恨不可盡﹐今將去矣。」汶曰「今何往﹖」季倫曰「吾平生時﹐積罪萬狀﹐自委身冥途﹐日以戮辱。向聞兄之語﹐故來與兄言﹐今不可畱。」又悲泣久之﹐遂別。呼親族中亡歿者數十﹐咸如季倫應呼而至﹐多言身被塗炭﹐詞甚淒咽。汶𨿽前去﹐亦不知將止何所﹐但常聞妻子兄弟號哭及語音﹐歷然在左右﹐因徧呼其名﹐則如不聞焉。久之﹐有一人厲呼曰「平遙縣吏張汶。」汶旣應曰「諾。」又有一人責怒汶﹐問平生之過有幾。汶固拒之﹐於是命案掾出汶之籍。頃聞案掾稱曰「張汶未死﹐願遣之。」冥官怒曰「汶未當死﹐何召之﹖」掾曰「張汶兄今爲此吏﹐向者許久處冥途﹐爲役且甚﹐請以弟代﹐𨿽未允其請﹐今自召至此。」冥官怒其兄曰「何爲自召生人﹐不顧吾法。」卽命囚之﹐而遣汶歸。汶謝而出。遂獨行﹐以道路曛晦﹐惶惑且甚。俄頃﹐忽見一燭在數十里外﹐光影極微﹐汶喜曰「此燭將非人居乎﹖」馳走﹐望影而去。可行百餘里﹐方覺其影稍近﹐迫而就之﹐乃見己身偃臥於榻﹐其室有燭﹐果汶見者。自是寤。汶卽以冥中所聞妻子兄弟號哭及議喪具﹐訊其家﹐無一異者。知○崔君

故崔寧鎭易時﹐犍爲守淸河崔君﹐旣以啟尹眞人函﹐是夕﹐崔君爲冥司所召。其冥官卽故相呂諲也﹐與崔君友善﹐相見悲泣。已而謂崔曰「尹眞人有石函在貴郡﹐何爲輒開今奉上帝命﹐召君按驗﹐將如之何﹖」崔謝曰「昏俗聾瞽﹐不識神仙事﹐故輒開眞人之函﹐罪誠重。然以三宥之典﹐其不識不知者俱得原赦。儻公寬之﹐庶獲自新耳。」諲曰「帝命至嚴﹐地府卑屑﹐何敢違乎﹖」卽招按掾出崔君籍。有頃﹐按掾至﹐白曰「崔君餘位五任﹐余壽十五年。今上帝有命﹐折壽十三年﹐盡奪其官。」崔又謝曰「與公平生爲友﹐今日之罪﹐誠自招﹐然故人豈不能宥之﹖」諲曰「折壽削官﹐則固不可逃﹐然可以爲足下致二年假職﹐優其廩祿﹐用副吾子之托。」崔又載拜謝。言粗畢﹐忽有雲气藹然﹐紅光自空而下﹐諲及庭掾僕吏俱驚懼而起﹐曰「天符下﹗」遂揖崔於一室中。崔卽於隙間潛之﹐見諲具巾笏﹐率庭掾分立於庭﹐咸挽而拱﹐雲中有一人﹐紫衣金魚﹐執一幅書﹐宣道帝命。於是諲及庭掾再拜受書﹐使駕雲而上﹐頃之遂沒。諲命崔君出坐﹐啟天符視之﹐且嘆且泣﹐謂崔曰「子識元三乎﹖」崔曰「乃布衣之舊耳。」諲曰「血屬無類。吁﹐可悲夫﹗某𨿽與元三爲友﹐至是亦無能拯之﹐徒積悲嘆﹗」詞已又泣。旣而命一吏送崔君歸。再拜而出﹐與使者俱行﹐入郡城廨中﹐已身臥於榻﹐妻孥輩哭而環之。使者引崔俯於榻﹐魂與身翕然而合﹐遂寤。其家云「卒三日矣。」本郡以白廉使。崔卽治裝﹐盡室往蜀﹐具告於寧。寧遂署攝副使﹐月給俸錢二十萬。時元載方執國政﹐寧與載善﹐書遣甚多﹐聞崔之言﹐懼其連坐﹐因命親吏賫五百金﹐賂載左右﹐盡購得其收百餘幅﹐皆焚之。後月餘﹐元載籍沒。又二年﹐崔亦終矣○劉漑

彭城劉漑者﹐貞元中爲韓城令﹐卒於官。家甚貧﹐因寄韓城佛寺中。歲未半﹐其縣丞竇亦卒﹐三日而寤。知

初﹐竇生晝寐﹐夢一吏導而西去﹐經髙原大澤﹐數百里﹐抵一城。旣入門﹐導吏亡去。生懼甚﹐卽出城門。門有衛卒﹐舉劍而列。竇生訊之﹐衛卒舉劍南指曰「由此走生道耳。」竇始知身死﹐背汗而髀怵。卽南去﹐𨿽殆﹐不敢息。俄見十餘人立道左﹐有一人呼竇生﹐摯其手以泣﹐熟視之﹐乃劉漑﹐曰「吾子何爲而來﹖」竇具以告﹐曰「我自與足下別﹐若委身於陷井中﹐念平生時安可得﹖」因涕泣。竇卽訊冥途事﹐漑泣不語。久之﹐又曰「我妻子安在得無恙乎﹖」竇曰「賢子僑居韓城佛寺中﹐將半歲矣。」漑曰「子今去﹐爲我問訊。我以窮泉困辱﹐邈不可脫﹐每念妻孥﹐若肘而不忘步。幽顯之恨﹐何可盡道哉﹖」別﹐謂竇曰「我有詩贈君﹐曰﹕

冥路杳杳人不知﹐不用苦說使人悲

喜得逢君傳家信﹐後會茫茫何處期。已而又泣。竇遂告別。未十餘里﹐聞擊鐘聲極震響﹐因悸而寤。知

竇卽師錫従祖兄﹐其甥崔氏子常以事語於人○樊欽賁

寇天師謙之﹐後魏時得道者也。常刻石爲記﹐藏於嵩山。上元初﹐有洛川郜城縣民﹐因采藥於山﹐得之以獻縣令樊文。言於州﹐州以上聞﹐髙宗皇帝詔藏於內府。其銘記文甚多﹐奧不可解。略曰「木子當天下」﹔又曰「止戈龍」﹔又曰「李代代不可移宗」﹔又曰「中鼎顯眞容」﹔又曰「基千萬歲」。所謂「木子當天下」者﹐蓋言唐氏受命也。「止戈龍」者﹐言天后臨朝也。止戈爲「武」﹐武﹐天后氏也。「李代代不移宗」者﹐謂中宗中興﹐再新天地。「中鼎顯眞容」者﹐實眞宗之廟諱﹐「眞」爲睿聖之徽謚﹐得不信乎﹖「基千萬歲」者﹐「基」玄宗名也﹐「千萬歲」﹐蓋歷數久長也。後中宗禦歷﹐樊文男欽賁以石記本上獻﹐上命編於國史○姜師度

衛先生大經﹐解梁人﹐以文學聞。不狎俗﹐常閉門絕人事。生而敏悟。周知天文歷象﹐窮冥索玄﹐後以壽終﹐墓於解梁之野。開元中大水﹐姜師度奉詔鑿無碱河以漑鹽田﹐剗室廬﹑潰丘墓甚多﹐解梁人皆病之。旣至衛先生墓前﹐發基地﹐得一石刻字爲銘﹐蓋先生之詞也。曰「姜師度更移向南三五步。」工人得之﹐以狀言之於師度。師度異其事﹐嘆詠久之。顧謂僚吏曰「衛先生眞奇士也。」卽命工人遷其河﹐遠先生之墓數十步○鄔載

開元中﹐江南大水﹐溺而死者數千。郡以狀聞﹐玄宗詔侍禦史鄔君載往巡之。載至江南﹐忽見道傍有古墓﹐水潰其穴。公念之﹐命遷其骸於髙原上。旣發墓﹐得一石﹐鑿而成文﹐蓋志其墓也。志後有銘二十言﹐乃卜地者之詞。詞曰﹕齋

「爾後一千歲﹐此地化爲泉。賴逢鄔侍禦﹐移我向髙原」

載覽而異之。因校其年﹐果千歲矣。知○韓愈﹝二﹞

泉州之南有山焉。其山峻起壁立﹐下有潭水﹐深不可測﹐周十餘畝。中有蛟螭﹐嘗爲人患﹐人有誤近﹐或馬牛就而飲者﹐輒爲吞食﹐泉人苦之有年矣。由是近山居者﹐咸挈引妻子徙去他郡﹐以逃其患。元和五年﹐一夕聞山南有雷震暴興﹐震數百里﹐若山崩之狀﹐一郡驚懼。里人洎牛馬雞犬俱失聲僕地﹐流汗被體。屋瓦交擊﹐木樹顚拔。自戌及子﹐雷電方息。明旦往視之﹐其山摧墮﹐石壁數百仞殆盡﹐俱塡其潭。水溢流﹐注滿四野﹐蛟螭之血﹐徧若玄黃﹐而石壁之上﹐有鑿成文字一十九言﹐字勢甚古。郡中士庶﹐無能知者。自是居人無復患矣。懼者旣息﹐遷者亦歸﹐結屋架廬﹐接比其地。郡守因之名其地爲「石銘裏」﹐蓋因字爲銘﹐且識其異也。後有客於泉者﹐能傳其字﹐持至東洛。時故吏部侍郎韓愈自尙書郎爲河南令﹐見而識之。其文曰「詔示黑水鯉魚﹐天公卑殺牛人﹐壬癸神書急急。」然則詳究其義﹐似上帝責蛟螭之詞令﹐戮其害也。其字則蝌蚪篆書﹐故泉人無有識者矣○裴度

元和元中秋九月﹐淮西師吳少誠死﹐子元濟拒命﹐詔鄰淮西者以兵四攻之﹐凡數年不克。十三年﹐召丞相晉國公裴度將而擊焉。度旣至﹐因命封人深池濠﹐且發其地。有得一石者﹐上有雕出文字爲銘﹐封人持以獻度。文曰「井底一竿竹﹐竹色深綠綠。雞未肥﹐酒未熟﹐障車兒郎且須縮。」度得之﹐以示従事﹐令辯其義焉﹐咸不能究。度方念之﹐俄有一卒自行間躍而賀曰「吳元濟逆天子命﹐縱狂兵爲反謀。賴天子威聖與丞相徳﹐合不久逆豎成擒矣。敢賀丞相功。」度驚訊之﹐對曰「封人得石銘﹐是其兆也。且『井底一竿竹﹐竹色深深綠』者﹐言吳少誠由行間一卒﹐遂擁十萬兵﹐爲一方師﹐且諭其榮也。『雞未肥』者﹐言無肉也。夫以『肥』去『肉』爲『己』字也。『酒未熟』者﹐言無水也。以『酒』去『水』﹐爲『酉』字。『障車兒郎』謂兵革之士也。『且須縮』者﹐謂宜退守其所也。推是言之﹐則己酉日當克也。苟未及期﹐則可俟矣。」度喜顧左右曰「卒﹐辧者也。」嘆而異之。是歲冬十月﹐相國李朔將兵入淮西﹐生得元濟﹐盡諸反者。度因校其日﹐果己酉焉。於是度益奇卒之辧﹐擢爲裨將○張惟淸

黑山之陰有李衛公廟。寶歷中﹐張惟淸都護單於﹐其従事盧立嘗夢一人﹐頎長黑衣﹐告立曰「吾居於衛公廟且久矣﹐子幸遷我於軍城中。」已而遂去。及曉﹐立不諭﹐卽入白於惟淸曰「衛公於國有大勛﹐今廟宇隳殘﹐飄濡且甚﹐願新其土木之制。」惟淸喜而可其語。先是單於府以惟淸有美化﹐狀其政績﹐請護軍駱忠表聞於上。有詔命中書舍人髙公釴文其事﹐刻於碑。詔旣至而未有碑石﹐惟淸方命使采石於雲中郡﹐未還。及修衛公廟﹐鏟其西﹐得一石﹐方而長﹐其下有刻出「張」字﹐歷然可辧。工人持以獻惟淸。惟淸喜曰「天賜吾之碑石。」卽召従事視之。立且驚且異﹐因起賀而白前夢。於是以石爲碑﹐刻髙公之文焉。知○王璠

大和中﹐王璠廉問丹陽﹐因溝其城﹐旣鑿深數尺﹐得一石﹐銘文曰「山有石﹐石有玉﹐玉有瑕﹐卽休也。」工人得之﹐具以事告白獻於璠。詳其義﹐久而不能解。卽命僚佐辧之﹐皆無能析其理者。數日﹐有一叟請謁璠之吏﹐且密謂曰「吾聞王公得石銘﹐今有辧者乎﹖」吏曰「公方念之。其義爲何如君豈卽能究耶﹗」叟曰「是不祥也。夫『山有石﹐石有玉﹐玉有瑕﹐卽休也』﹐皆敍王公之世也。且公之先曰崟﹐崟生礎﹐以文而觀﹐是『山有石』也。礎生璠﹐是『石有玉』也。崟之子曰瑕休﹐是『玉有瑕卽休』。休者﹐絕之兆。推是而辧﹐其絕緒乎﹗」吏謝之。叟言竟而去。至大和九年冬﹐璠卒﹐夷其宗﹐果符叟之解也○柳光

太和中﹐有柳光者﹐嘗南遊﹐因行山道﹐會日晚﹐誤入山崦中。松引盤曲﹐行數里﹐至一石室。雲水環擁﹐淸泉交貫﹐室有茵榻﹐若人居者。前對霞翠﹐固非人境。光因臨流凝佇﹐忽見一缶合於地﹐光卽趨之﹐其缶下有泉﹐周不盡尺﹐其水淸激﹐舉卮以飲﹐若甘醴。盡十餘卮而已醉甚﹐遂偃於榻。及曉方寤﹐因視石壁有雕刻文字極多﹐遂寫其字置於袖﹐詞曰﹕主

「武之在卯﹐堯王八季。我棄其寢﹐我去其扆。深深然﹐髙髙然﹐人不吾知﹐人不吾謂。由今之後﹐二百餘祀﹐焰焰其光﹐和和其始。東方有兔﹐小首元尾﹐經過吾道﹐來至吾裏。飲吾泉以醉﹐登吾榻而寐。刻乎其壁﹐奧乎其義﹐人誰以辧其東平子。」光先閱﹐閱而異之。遂行﹐出徑數十步﹐回望其室﹐盡亡見矣

光究之不得﹐有呂生者﹐視而解之﹐未幾告曰「吾盡詳矣。此乃得道者語也。夫唐氏之初﹐建號武徳﹐武之二年﹐其歲己卯﹐則『武之在卯』﹐其義見矣﹐蓋武徳二年也。『堯王』者﹐謂髙祖之號神堯。曰『八季』者﹐亦二年也。『我棄其寢﹐我去其扆』者﹐言其去﹐蓋絕去之時﹐乃武徳二年也。『深深然﹐髙髙然﹐人不吾知﹐人不吾謂』者﹐言其隱而人不知也。『由今之後﹐二百餘祀』者﹐言君者來也。且唐氏之初﹐今果二百餘矣。『焰焰其光﹐和和其始』者﹐『焰焰其光』謂歲在丁未也。焰者火﹐豈非南方之丙丁之謂乎未亦火之位也。』和和其始』﹐謂今天子建號曰『太和』﹐『其始』蓋元年也。『東方有兔﹐小首元尾』者﹐敍君之名氏。『東方』﹐甲乙木也。『兔』者﹐卯也。『卯』以附『木』﹐是『柳』字也。『小首元尾』﹐是光也。『經吾道』﹑『來吾裏』﹐言君之來也。『飲吾泉以醉﹐登吾榻而寐』﹐言君之止也。『刻乎其壁﹐奧乎其義。誰人以辧﹐其東平子』﹐謂其義奧而隱﹐獨吾能辧之。『東平』﹐吾之邑也﹐卽又信矣。」如是而辧﹐果得道者之遣記也。知○李師道﹝二﹞

唐元和中﹐李師道據靑齊﹐蓄兵勇銳﹐地廣千里﹐儲積數百萬﹐不貢不覲。憲宗命將討之﹐王師不利﹐而師道益驕。乃建新宮﹐擬天子正殿﹐卜日而居。是夕云物遽晦﹐風雷如撼﹐遂爲震擊傾圯﹐俄復繼以天火﹐了無遺者。靑齊人相顧語曰「爲人臣而逆其君者﹐禍固宜矣。今謫見於天﹐安可逃其戾乎﹖」旬餘﹐師道果誅死○蕭氏子

唐長慶中﹐蘭陵蕭氏子﹐以膽勇稱。客遊湘楚﹐至長沙郡﹐捨於仰山寺。是夕﹐獨處撤燭﹐忽暴雷震蕩檐宇﹐久而不止。俄聞西垣下窣窣有聲﹐蕭恃膂力﹐曾不之畏﹐榻前有巨捶﹐持至垣下﹐俯而撲焉。一舉而中﹐有聲甚厲﹐若呼吟者。因連撲數十﹐聲遂絕﹐風雨亦霽。蕭喜曰「怪且死矣。」迨曉﹐西垣下睹一鬼極異﹕身盡靑﹐傴而庳﹐有金斧木楔﹐以麻縷結其體焉﹐瞬而喘﹐若甚困狀。於是具告寺僧觀之。或曰「此雷鬼也﹐蓋上帝之使耳。子何爲侮於上帝﹐禍且及矣。」裏中人具牲酒祀之。俄而雲气曛晦﹐自室中發﹐出戶升天﹐鬼亦従去﹐旣而雷聲又興﹐僅數食頃方息。蕭气益銳﹐裏中人皆以壯士名焉○東陽郡山

唐東陽郡濱於浙江﹐有山周數百里﹐江水曲而環焉。遷滯舟楫﹐人頗病之。常侍敬昕﹐大和中出守﹐其山一夕云物曛晦﹐暴風雷電﹐動蕩室廬﹐江水騰溢﹐莫不惶惑。迨曉方霽﹐人往視之﹐已劈而中分﹐相遠數百步﹐引江流直而貫焉﹐其環曲處悉塡以石。遂無縈繞之患。知○智空

唐晉陵郡建元寺僧智空﹐本郡人﹐道行聞於裏中﹐年七十餘。一夕﹐旣闔關﹐忽大風雷﹐若起於禪堂﹐殷然不絕﹐燭滅而塵坌﹐晦黑且甚﹐檐宇搖震。矍然自念曰「吾棄家爲僧﹐迨玆四紀。暴雷如是﹐豈神龍有怒我者不然﹐有罪當雷震死耳。」旣而聲益甚﹐復坐而祝曰「某少學浮屠氏﹐爲沙門迨五十餘年﹐豈所行乖於釋氏教耶不然﹐且有黷神龍耶設如是﹐安敢逃其死﹗儻不然﹐則願亟使開霽﹐俾舉寺僧得自解也。」言竟﹐大聲一舉﹐若發左右﹐茵榻傾糜﹐昏霾顚悖。由是驚慴僕地。僅食頃﹐聲方息﹐雲月晴朗。然覺有腥腐气﹐如在室內﹐因燭視之﹐於垣下得一蛟﹐皮長數丈﹐血滿於地。乃是禪堂北有槐﹐髙數十尋﹐爲雷震死﹐循理而裂﹐中有蛟蟠之迹焉○百丈泓

唐河東羣東南百餘里有積水﹐謂之「百丈泓」。淸澈﹐纖毫必鑑。在驛路之左﹐槐柳環擁﹐煙影如束﹐途出於此者﹐乃爲憩駕之所。大和五年夏﹐有徐生自洛陽抵河東﹐至此水﹐困殆旣甚﹐因而暫息﹐且吟且望。將午﹐忽聞水中有細聲若蠅蚋之噪﹐俄而纖光發﹐其音稍響﹐輷若擊轂﹐其光如索而曳焉。生始異之﹐聲久益繁﹐遂有雷自波間聲﹐震光爲電﹐接雲气。至旅次遽話其事﹐答曰「此百丈泓也。歲旱未嘗不指期而雨。今旱且甚﹐吾師命屬官禱焉﹐巫者曰﹕『某日當有甚雨。』果是日矣。○楊詢美従子

唐禦史楊詢美居廣陵郡。従子數人皆幼﹐始従師學。嘗一夕﹐風雨雷電震耀﹐諸子俱出戶望﹐且笑且詈曰「我聞雷有鬼﹐不知鬼安在﹐願得而殺之可乎﹖」旣而雷聲愈震﹐林木傾靡。忽一聲轟然﹐若在於廡﹐諸子驚甚﹐卽馳入戶﹐負壁而立﹐不敢輒動。復聞雷聲若大呵地吼﹐廬舍搖動﹐諸子益懼。近食頃﹐雷電方息﹐天月淸霽﹐庭有大槐﹐擊拔其根而劈之。諸子覺兩髀痛不可忍﹐具告詢美﹐命家僮執燭視之﹐諸髀咸有赤文﹐橫布十數﹐狀類杖痕﹐似鬼雷之所爲也○韋思玄

寶應中﹐有京兆韋思玄﹐僑居洛陽。性尙奇﹐嘗慕神仙之術。後遊嵩山﹐有道士教曰「夫餌金液者﹐可以延壽。吾子當先學煉金﹐如是﹐則可以肩赤松﹑駕廣成矣。」思玄於是求煉金之術。積十年﹐遇術士數百﹐終不能得其妙。後一日﹐有居士辛銳者﹐貌甚淸瘦﹐愀然有寒色﹐衣獘裘﹐叩思玄門﹐謂思玄曰「吾病士﹐窮無所歸。聞先生好古尙奇﹐集天下異人方士。我故來謁耳﹐願先生納之。」思玄卽止居士於捨。其後居士身疾﹐癰盡潰血且甚。韋氏一家盡惡之。思玄嘗詔術士數人會食﹐而居士不得預。旣具膳﹐居士突至客前﹐溺於筵席上﹐盡濕﹐客怒皆起﹐韋氏家僮亦競來罵之。居士遂告去﹐行至庭﹐忽亡所見。思玄與客甚異之。回視其溺﹐乃紫金液也﹐奇光璨然﹐眞曠代之寶。思玄且驚且嘆。有解者曰「居士﹐紫金精也。徵其名氏﹐信矣。且『辛』者﹐蓋『西方庚辛金』也。而『銳』字﹐『兌』従金﹐『兌』亦西方之正位。推其義﹐則吾之解若合符然。○李員

進士李員﹐河東人也﹐居長安延壽裏。元和初夏﹐一夕﹐員獨處其室﹐方偃於榻﹐寐未熟﹐忽聞室之西隅有微聲﹐纖而遠﹐鏘然若韻金石樂﹐如是久不絕。俄而有歌者﹐其音極淸越﹐泠泠然﹐又久不已。員竊志其歌詞曰﹕齋

「色分藍葉靑﹐聲比磬中鳴

七月初七日﹐吾當示汝形。」

歌竟﹐其音闋。員且驚且異﹐朝日命家僮窮其迹﹐不能得焉。是夕﹐員方獨處﹐又聞其聲﹐淒越且久﹐亦歌如前。詞竟﹐員心知爲怪也﹐默然異之。如是凡數夕﹐亦聞焉。後至秋﹐始六日﹐夜有甚雨﹐隤其堂之北垣。明日﹐垣北又聞其聲﹐員驚而視之﹐於北垣下得一缶﹐僅尺餘﹐制用金成﹐形狀奇古﹐與金之缶甚異。若翳其光﹐隱然有文﹐視不可見﹐蓋千百年之器也。叩之﹐則其韻極長。卽命滌去塵蘚﹐方可讀之﹐字皆小篆書﹐乃崔子玉座右銘也。員得而異之﹐然竟不知何代所制也○虞鄕道士

虞鄕有山觀﹐甚幽寂﹐有滌陽道士居焉。大和中﹐道士嘗一夕獨登壇望﹐見庭忽有異光﹐自井泉中發。俄有一物﹐狀若兔﹐其色若精金﹐隨光而出﹐環繞醮壇。久之﹐復入於井。自是每夕輒見。道士異其事﹐不敢告於人。後因淘井﹐得一金兔﹐甚小﹐奇光爛然﹐卽置於巾箱中。時禦史李戎職於蒲津﹐與道士友善﹐道士因以遣之。其後戎自奉先縣令爲忻州刺史﹐其金兔忽亡去﹐後月餘而戎卒○呂生

大歷中﹐有呂生者﹐自會稽上虞尉調集於京師﹐旣而僑居永崇裏。嘗一夕﹐與其友數輩會食於其室。食畢﹐將就寢﹐俄有一嫗﹐容服潔白﹐長二尺許﹐出室之北隅﹐緩步而來﹐其狀極異。眾視之﹐相目以笑。其嫗漸迫其榻﹐且語曰「君有會﹐不能不命耶何待吾之薄歟﹗」呂生叱之﹐遂退去﹐至北隅乃亡所見。且驚且異﹐莫知其來也

明日﹐生獨寤於室﹐又見其嫗在北隅下﹐將前且退﹐惶然若有所懼。生又叱之﹐遂沒。明日﹐生默念曰「是必怪也。今夕將至﹐若不除之﹐必爲吾患不朝夕矣。」卽命一劍置其榻下。是夕﹐果自北隅徐步而來﹐顏色不懼﹐至榻前。生以劍揮之。其嫗忽上榻﹐以臂揕生胸﹐余又躍於左右﹐舉袂而舞。久之﹐又有一嫗忽上榻﹐復以臂揕生。生遽覺一身盡凜然﹐若霜被於體。生又以劍亂揮﹐俄有數嫗亦隨而舞焉。生揮劍不已﹐又爲十餘嫗﹐各長寸許﹐𨿽愈多而貌如一焉﹐皆不可辧﹐環走四垣。生懼甚﹐計不能出。中者一嫗謂書生曰「吾將合爲一矣﹐君且觀之。」言已﹐遂相望而來﹐俱至榻前﹐翕然而合﹐又爲一嫗﹐與始見者不異。生懼益甚﹐乃謂曰「爾何怪﹐而敢如是撓生人耶當疾去。不然﹐吾求方士﹐將以神術制汝。汝又安能爲耶﹗」嫗笑曰「君言過矣。若有術士﹐吾願見之。吾之來﹐戲君耳﹐非敢害也﹐幸君無懼。吾亦還其所矣。」言畢﹐遂退於北隅而沒。明日﹐生以事語於人

有田氏子者﹐善以符術除去怪魅﹐名聞長安中﹐見說﹐喜躍曰「是我事也。去之若爪一蟻耳。今夕願往君捨且伺焉。」至夜﹐生與田氏子俱坐於室﹐未幾﹐而嫗果來至榻前。田氏子叱曰「魅疾去。」嫗揚然其色﹐不顧左右﹐徐步而來去者久之﹐謂田生曰「非君之所知也。」其嫗忽揮其手﹐手墮於地﹐又爲一嫗﹐甚小﹐躍而升榻﹐突入田生口中。田生驚曰「吾死乎﹖」嫗謂生曰「吾比言不爲君害﹐君不聽。今田生之疾果何如哉然亦將成君之富耳。」言畢又去。明日﹐有謂呂生者﹕「宜於北隅發之﹐可見矣。」生喜而歸﹐命家僮於其所沒窮焉﹐果不至丈﹐得一瓶﹐可受斛許﹐貯水銀甚多。生方悟其嫗乃水銀精也。田生竟以寒怵而卒。知○嚴生

馮翊嚴生者﹐家於漢南。嘗遊峴山﹐得一物﹐其狀若彈丸﹐色黑而大﹐有光﹐視之潔徹﹐若輕冰焉。生持以示於人﹐或曰「珠也。」生因以「彈珠」名之﹐常置於箱中。其後生遊長安﹐乃於春明門逢一胡人﹐叩焉而言「衣橐中有奇寶﹐願有得一見。」生卽以「彈珠」示之。胡人捧之而喜曰「此天下之奇貨也﹐願以三十萬爲價。」曰「此寶安所用而君厚其價如是哉﹗」胡人曰「我﹐西國人。此乃吾國之至寶﹐國人謂之『淸水珠』﹐若置於濁水﹐泠然洞徹矣。自亡此寶且三歲﹐吾國之井泉盡濁﹐國人俱病。故此越海逾山﹐來中夏以求之。今果得於子矣。」胡人卽命注濁水於缶﹐以珠投之﹐俄而其水澹然淸瑩﹐纖毫可辯。生於是以珠與胡﹐獲其價而去○玉淸三寶

杜陵韋弇﹐字景昭。開元中﹐舉進士第﹐寓遊於蜀。蜀多勝地﹐會春末﹐弇與其友數輩爲花酒宴﹐𨿽夜不殆。一日﹐有請者曰「郡南去十里有鄭氏亭﹐亭起苑中﹐眞塵外境也。願偕去。」弇聞其說﹐喜甚﹐遂與俱

南出十里﹐得鄭氏亭。端空危危﹐橫然四峙﹐門用花壁﹐砌用煙矗。弇望之﹐不暇他視﹐眞所謂塵外境也。使者揖弇入。旣入﹐見亭上有神仙十數﹐皆極色也﹐凝立若佇﹐半掉云袂﹐飄飄然。其侍列左右者亦十數。紋繡杳渺﹐殆不可識。有一人望弇而語曰「韋進士來。」命左右請上亭。斜欄層去﹐旣上且拜。羣仙喜曰「君不聞劉﹑阮事乎今日亦如是。願奉一醉﹐將盡春色。君以爲何如﹖」弇謝曰「不意今日得爲劉﹑阮﹐幸何甚哉﹗然則此爲何所女郎又何爲者願一聞知。」羣仙曰「我﹐玉淸之女也﹐居於此久矣。此乃玉淸宮也。向聞君爲下第進士﹐寓遊至此﹐將以一言奉請﹐又懼君子不顧﹐且貽其辱﹐是以假鄭氏之亭以命君﹐果副吾志。𨿽然﹐此仙府也﹐𨿽云不可滯世間人﹐君居之﹐固無損耳。幸不以爲疑。」卽命酒樂宴亭中。絲竹盡舉﹐飄然泠然﹐淩玄越冥﹐不爲人間聲曲。酒旣酣﹐羣仙曰「吾聞唐天子尙神仙﹐吾有新樂一曲﹐曰《紫雲》﹐願授聖主。君﹐唐人也﹐爲吾傳之一進﹐可乎﹖」曰「弇﹐一儒也。在長安中﹐徒爲區區於塵土間﹐望天子門且不可見之﹐又非知音者﹐曷能致是﹖」羣仙曰「君旣不能﹐吾將以夢傳於天子可也。」又曰「吾有三寶﹐將以贈君﹐能使君富敵王侯﹐君其受之。」乃命左右取其寶。始出一杯﹐其色碧﹐而光瑩洞澈﹐顧謂弇曰「碧瑤杯也。」又出一枕﹐似玉﹐微紅﹐曰「紅蕤枕也。」又出一小函﹐其色紫﹐亦似玉﹐而瑩澈則過之﹐曰「紫玉函也。」已而皆授弇。弇拜謝別去

行未及一里﹐回望其亭﹐茫然無有。弇異之﹐亦竟不知何所也。遂挈其寶還長安。明年下第﹐東遊至廣陵。因以其寶集於廣陵市。有胡人見而拜曰「此天下之奇寶也。𨿽千萬年﹐人無得者。君何得而有﹖」弇以告之﹐因問曰「此何寶乎﹖」曰「乃玉淸眞三寶也。」遂以數千萬爲直而易之。弇由是建甲第﹐居廣陵中爲豪士﹐竟卒於白衣也。知○三寶村

扶風縣之西南﹐有三寶村。胡老相傳云「建村之時﹐有胡僧謂村人曰﹕『此地有寶气﹐而今莫得之﹐其啟發將自有時耳。』村人曰﹕『是何寶也』曰﹕『此交趾之寶﹐數有三焉。』故因以「三寶」名其村﹐蓋識其事。知

開成元年春﹐村中民夜夢一丈夫者﹐黑簪幘﹐被廣袂之衣﹐腰佩長劍﹐儀狀峻古﹐謂民曰「吾嘗仕東漢﹐當光武時﹐與飛將馬公同徵交趾﹐嘗得南人之寶。其後馬公遭謗﹐以爲多掠南貨﹐盡載以歸。光武怒﹐將命索其家。吾懼且及禍﹐故埋於此地。」言未訖而寤。民卽以所夢具告於鄰伍中。知

是歲仲夏夕﹐雲月陰晦﹐有牧豎望見西京原下炯然有光﹐若曳練焉﹐久而不滅。牧豎驚﹐告其父﹐卽馳往視之﹐其光愈甚。至明夕﹐亦然。於是里人數輩﹐夜尋其光﹐俯而觀之﹐其光在土而出﹐若焰薪火。里人乃相與植榫以表之。其明日﹐攜鍤具﹐窮表之下﹐深約丈餘﹐得一金龜﹐長二寸許﹐制度奇妙﹐代所未識。又得寶劍一﹐長二尺有四寸﹔又得古鏡一﹐徑一尺餘。皆塵迹蒙然。里人得之﹐遂持以詣縣

時縣令沛國劉隨得之。發硎﹐其劍澹然若水波之色﹐𨿽利如切玉﹐無以加焉。其長二尺四寸者﹐蓋古以八寸爲尺﹐乃古三尺。其鏡皆文迹繁會﹐有異獸環繞鏡鼻﹐而年代綿邈﹐形理無缺。乃命磨瑩﹐其淸若上水之潔﹐眞天下之奇寶也。縣令劉君曰「此爲古之珍玩﹐宜歸王府﹐可與天球﹑和璧﹐焜耀於上庠。」遂緘膠其事聞岐陽帥﹐願表獻天子。時陳君亦節度岐隴﹐得而愛之﹐因有其寶。由是人無知者。知○玉龍膏

安南有玉龍膏﹐南人用之﹐能化銀液。說者曰「此膏不可持北來﹐苟有犯者﹐則禍且及矣。」大和中﹐韓約都護安南﹐得其膏﹐及還﹐遂持以歸。人有謂曰「南人傳此膏不可持以北﹐而公持去﹐得無有悔於後耶﹗」約不聽﹐卒以歸焉。後約爲執金吾﹐是歲京師亂﹐約以附會鄭注﹐竟赤其族﹐豈玉龍膏之所歸禍乎由是南去者﹐不敢持以北也○地下肉芝

蘭陵蕭逸人﹐亡其名。嘗舉進士﹐下第﹐遂焚其書﹐隱居潭水上﹐従道士學神仙。因絕粒吸气﹐每旦屈伸支體﹐冀延其壽。積十年餘﹐發盡白﹐色枯而背僂﹐齒有墮者。一旦﹐引鏡自視﹐勃然發怒﹐且曰「吾棄聲利﹐隱身田野間﹐絕粒吸气﹐冀得長生。今亦衰瘠如是﹐豈我之心哉﹖」卽還居鄴下﹐學商人逐什一之利。凡數年﹐資用大饒﹐爲富家。後因治園屋發地﹐得物狀類人手﹐肥而且潤﹐色微紅。逸人得之﹐驚曰「豈非禍之芽且吾聞太歲所在﹐不可興土事﹐脫有犯者﹐當有修肉出其下﹐固不祥也。今果有﹐柰何然吾聞得肉食之﹐或可以免。」於是烹而食﹐味甚美﹐食且盡。自是逸人聽視明﹐力愈壯﹐貌愈少﹐發之禿者盡黰然而長矣﹐齒之墮者亦駢然而生矣。逸人默自奇異﹐不敢告於人。後有道士至鄴下﹐逢逸人﹐驚曰「先生嘗得餌仙藥乎何神气淸晤如是。」道士因軫其脈。久之﹐又曰「先生嘗食靈芝矣。夫靈芝狀類人手﹐肥而且潤﹐色微紅者是也。」逸人悟其事以告﹐道士賀曰「先生之壽﹐可與龜鶴齊矣。然不宜居塵俗間﹐當退休山林﹐棄人事﹐神仙可致。」逸人喜而従其語﹐遂去﹐竟不知所在。知○盧虔

東洛有故宅﹐其堂奧軒級甚宏特﹐然居者多暴死﹐是以空而鍵之且久。故右散騎常侍萬陽盧虔﹐貞元中﹐爲禦史分察東臺﹐常欲貿其宅而止焉。或曰「此宅有怪﹐不可居。」虔曰「吾自能弭之。」

後一夕﹐虔與従吏同寢其堂﹐命僕使盡止於門外。従吏勇悍善射﹐於是執弓矢坐前軒下。夜將深﹐聞有叩門者﹐従吏卽問之﹐應聲曰「柳將軍遣奉書於盧侍禦。」虔不應。已而投一幅書軒下﹐字似濡筆而書者﹐點畫纖然。虔命従吏視﹐其字云「吾家於此有年矣。堂奧軒級﹐皆吾之居也﹔門神戶靈﹐皆吾之隸也。而君突入吾捨﹐豈其理耶﹗假令君有捨﹐吾入之可乎旣不懼吾﹐寧不愧於心耶君速去﹐匆招敗亡之辱。」讀旣畢﹐其書飄然四散﹐若飛燼之狀。俄又聞有言者﹕「柳將軍願見盧禦史。」已而有大厲至﹐身長數十尋﹐立庭﹐手執一瓢。其従吏卽引滿而發﹐中所執。其厲遂退﹐委其瓢。久之又來﹐俯軒而立﹐挽其首且窺焉﹐貌甚異。従吏又射之﹐中其胸。厲驚﹐若有懼﹐遂東向而去

至明﹐虔命窮其迹﹐至宅東隙地﹐見柳髙百餘尺﹐有一矢貫其上﹐所謂柳將軍也。虔伐其薪。自此其宅居者無恙。後歲餘﹐因重構堂室﹐於屋瓦下得一瓢﹐長約丈餘﹐有矢貫其柄﹐卽將軍所執之瓢也。知○江夏従事

大和中﹐有従事江夏者﹐其官舍嘗有怪異。每夕見一巨人﹐身盡黑﹐甚光﹐見之卽悸而病死。後有許元長者﹐善視鬼。従事命元長以符術考召。後一夕﹐元長坐於堂西軒下﹐巨人忽至﹐元長出一符飛之﹐中其臂﹐剨然有聲﹐遂墮於地。巨人卽去。元長視其墮臂﹐乃一枯木枝。至明日﹐有家童謂元長曰「堂之東隅有枯樹焉。先生符今在其上。」卽往視之。其樹有枝稍折者﹐果巨人所斷臂也。卽伐而焚之。宅遂無怪○竇寬

唐扶風竇寬者﹐家於梁山。大和八年秋﹐自大理評事解縣推鹽使判官﹐罷職退歸。因治園屋﹐命家僕伐一樹。旣伐﹐而有血滂澑﹐汪然注地﹐食頃而盡。寬異之﹐且知爲怪。由是閉門絕人事。至明年冬十一月﹐鄭注﹑李訓反﹐寬與注連﹐遂誅死於左禁軍中。知○吳偃

有厲泉縣民吳偃﹐家於田野間。有一女十歲餘﹐一夕﹐忽遁去﹐莫知所往。後數餘日﹐偃夢其父謂偃曰「汝女今在東北隅﹐蓋木神爲崇。」偃驚而寤。至明日﹐卽於東北隅窮其迹﹐果聞有呼吟之事﹐偃視之﹐見其女有一穴內。口甚小﹐然其中稍寬敞。傍有古槐木﹐盤根極大。於是挈之而歸﹐然兀若沈醉者。會有李道士至﹐偃請符術呵禁。其女忽瞬而語曰「地東北有槐木﹐木有神﹐引某自樹腹空入地下穴內﹐故某病。」於是伐其樹。後數日﹐女病始愈○董觀﹝二﹞

有董觀者﹐嘗爲僧﹐居於太原佛寺。太和七年夏﹐與其表弟王生南遊荊楚。後將入長安﹐道至商於。一夕﹐捨山館中。王生旣寐﹐觀獨未寢。忽見一物出燭下﹐旣而掩其燭﹐狀類人手﹐而無指。細視﹐燭影外若有物。觀急呼王生﹐生起﹐其手遂去。觀謂王曰「愼無寢。魅當再來。」因持挺而坐伺之。良久﹐王生曰「魅安在兄妄矣。」旣就寢。頃之﹐有一物長五尺餘﹐蔽燭而立﹐無手及面目。觀益恐﹐又呼王生。生怒﹐不起。觀因以挺椹其首﹐其軀若艸所穿﹐挺亦隨入其中﹐而力取不可得。俄乃退去。觀慮又來﹐迨曉不敢寢。明日﹐訪館吏﹐吏曰「此西數里有古杉﹐常爲魅﹐疑卽所見也。」卽與觀及王生徑尋﹐果見古杉﹐有挺貫其柯葉間。吏曰「人言此爲妖且久﹐未嘗見其眞﹐今則信矣。」急取斧﹐盡伐去之○鄧珪

晉陽西有童子寺﹐在郊牧之外。貞元中﹐有鄧珪者﹐寓居於寺。是歲秋﹐與朋友數輩會宿。旣闔扉後﹐忽見一手自牖間入﹐其手色黃而瘦甚。眾視之﹐懼怵然﹐獨珪無所懼。反開其牖﹐聞有吟嘯之聲﹐珪不之怪。訊之曰「汝爲誰﹖」對曰「吾隱居山谷有年矣。今夕縱風月之遊﹐聞先生在此﹐故來奉謁。誠不當列先生之席﹐願得坐牖下﹐聽先生與客談﹐足矣。」珪許之。旣坐﹐與諸客談笑極歡。久之告去﹐將行﹐謂珪曰「明夕當再來﹐願先生未見擯。」旣去﹐珪與諸客議曰「此必鬼也。不窮其迹﹐且將爲患矣。」於是緝絲爲緡數百尋﹐候其再來﹐必縛之。明夕果來﹐又以手出於牖間。珪卽以緡系其臂﹐牢不可解。聞牖外問﹕「何罪而見縛﹐其議安在得無悔邪「遂引緡而去。至明日﹐珪與諸客俱窮其迹﹐至寺北百餘步﹐有蒲桃一株﹐甚蕃茂﹐而緡系其枝。有葉類人手﹐果牖間所見者。遂命掘其根而焚之○劉皂

靈石縣南嘗夜中妖怪﹐由是裏中人無敢夜經其地者。元和年﹐董叔經爲河西守﹐時有彭城劉皂﹐假孝義尉。皂頃嘗以書懺董叔﹐怒甚﹐遂棄職。入汾水關﹐夜至靈石南﹐逢一人立於路旁﹐其狀絕異。皂馬驚而墜﹐久之乃起。其路旁立者卽解皂衣袍而自衣之。皂以爲劫﹐不敢拒。旣而西走﹐近十餘里﹐至逆旅﹐因言其事。逆旅人曰「邑南夜中有妖怪﹐固非賊爾。」明日﹐有自縣南來者﹐謂皂曰「縣南野中有蓬蔓﹐狀類人﹐披一靑袍﹐不亦異乎﹖」皂往視之﹐果己之袍也。裏中人始悟爲妖者乃蓬蔓耳。由是盡焚﹐其妖遂絕○梁生

唐興平之西有梁生別墅﹐其後園有梨樹十餘株。大和四年冬十月初雪霽﹐其梨忽有花發﹐芳而且茂。梁生甚奇之﹐以爲吉兆。有韋氏謂梁生曰「夫木發春而榮﹐冬而瘁﹐固其常矣。今反是﹐焉可謂之吉兆乎﹖」生聞之不悅。後月餘﹐梁生父卒○趙生

天寶中﹐有趙生者﹐其先以文學顯。生兄弟數人﹐俱以進士﹑明經入仕。獨生性魯鈍﹐𨿽讀書﹐然不能分句詳義﹐由是年壯尙不得爲郡貢。常與兄弟友生會宴﹐盈座朱綠相接﹐獨生白衣﹐甚爲不樂。及酒酣﹐或靳之﹐生益慚且怒。後一日﹐棄其家遁去﹐隱晉陽山﹐葺茅爲捨。生有書百餘編﹐笈而至山中﹐晝習夜息﹐𨿽寒熱切肌﹐食粟襲紵﹐不憚勞苦。而生蒙懵﹐力愈勤而功愈少﹐生愈恚怒﹐終不易其志。後旬餘﹐有翁衣褐來造之﹐因謂生曰「吾子居深山中﹐讀古人書﹐豈有志於祿仕乎𨿽然﹐學愈久而卒不能分句詳議﹐何蔽滯之甚邪﹖」生謝曰「僕不敏﹐自度老且無用﹐故入深山﹐讀書自悅。𨿽不能達其精微﹐然必欲死於志業﹐不辱先人。又何及於祿仕也。」翁曰「吾子之志甚堅。老夫𨿽無術能﹐有補於郎君﹐但幸一謁我耳。」因徵其所止﹐翁曰「吾段氏子﹐家於山西大木之下。」言訖﹐忽亡所見。生怪之﹐以爲妖﹐遂徑往山西尋其迹。果有椴樹蕃茂﹐生曰「豈非段氏子乎﹖」因持鍤發其下﹐得人參長尺餘﹐甚肖所遇翁之貌。生曰「吾聞人參能爲怪者﹐可愈疾。」遂瀹而食之。自是醒然明悟﹐目所覽書﹐盡能窮奧。後歲餘﹐以明經及第。歷官數任而卒○興慶池龍

唐玄宗嘗潛龍於興慶宮﹐及卽位﹐其興慶池嘗有一小龍出遊宮外禦溝水中﹐奇狀蜿蜒﹐負騰逸之狀。宮嬪內豎﹐靡不具瞻。後玄宗幸蜀﹐鑾輿將發﹐前一夕﹐其龍自池中禦素云﹐躍然亙空﹐望西南而去。環列之士﹐率共觀之。及上行至嘉陵江﹐乘舟將渡﹐見小龍翼舟而進。侍臣咸睹之。上泫然泣下﹐顧謂左右曰「此吾興慶池中龍也。」命以酒沃酹﹐上親自祝之。龍乃自水中振鬣而去。知○蕭昕

唐故兵部尙書蕭昕常爲京兆尹。時京師大旱﹐炎郁之气﹐蒸爲疾癧。代宗命宰臣下有司褥祀山川﹐凡有月餘﹐暑气愈盛。時天竺僧不空三藏居於靜住寺﹐三藏善以持念召龍興雲雨。昕於是詣寺﹐謂三藏曰「今玆驕陽累月矣﹐聖上懸憂﹐撤樂貶食﹐歲凶是念﹐民瘵爲憂。幸吾師爲結壇場致雨也。」三藏曰「易與耳。然召龍以興雲雨﹐吾恐風雷之震﹐有害於生植﹐又何補於稼穡耶﹗」昕曰「迅雷甚雨﹐誠不能滋百谷﹐適足以淸暑熱﹐而少解黔首之病也。願無辭焉。」三藏不獲已﹐乃命其徒﹐取華木皮僅尺餘﹐纘小龍於其上﹐而以鑪甌香水置於前﹐三藏轉咒﹐震舌呼祝。咒者食頃﹐卽發纘龍授昕曰「可投此於曲江中。投訖亟還﹐無冒風雨。」昕如言投之。旋有白龍才尺餘﹐搖鬣振鱗自水出﹐俄而身長數丈﹐狀如曳素﹐倏忽亙天。昕鞭馬疾驅﹐未及數十步﹐云物凝晦﹐暴雨驟降。比至永崇裏﹐道中之水﹐已若決渠矣。知○任頊

唐建中初﹐有樂安任頊者﹐好讀書﹐不喜塵俗事﹐居深山中﹐有終焉之志。嘗一日﹐閉關晝坐﹐有一翁叩門來謁﹐衣黃衣﹐貌甚秀﹐曳杖而至。頊延坐與語。旣久﹐頊訝其言訥而色沮﹐甚有不樂事﹐因問翁曰「何爲而色沮乎﹐豈非有憂耶不然﹐是家有疾而翁念之深耶﹗」老人曰「果如是。吾憂俟子一問固久矣。且我非人﹐乃龍也。西去一里有大湫﹐吾家之數百歲﹐今爲一人所苦﹐禍且將及﹐非子不能脫我死﹐輒來奉訴。子今幸問我﹐故得而言也。」頊曰「某塵中人耳﹐獨知有詩書禮樂﹐他術則某不能曉﹐然何以脫翁之禍乎﹖」老人曰「但授我語﹐非藉他術﹐獨勞數十言而已。」頊曰「願受教。」翁曰「後二日﹐願子爲我晨至湫上﹐當亭午之際﹐有一道士自西來者﹐此所謂禍我者也。道士當竭我湫中水﹐且屠我。子伺其湫水竭﹐宜厲聲呼曰﹕『天有命﹐殺黃龍者死。』言畢﹐湫當滿。道士必又爲術﹐子因又呼之。如是者三﹐我得完其生矣。必重報﹐幸無他爲慮。」頊諾之。已而祈謝甚懇﹐久之方去

後二日﹐頊遂往山西﹐果有大湫。卽坐於湫旁以伺之。至當午﹐忽有片雲﹐自西冉冉而降於湫上﹐有一道士自雲中下﹐頎然而長﹐約丈餘﹐立湫之岸﹐於袖中出墨符數道投湫中。頃之﹐湫水盡涸。見一黃龍帖然俯於沙。頊卽厲聲呼﹕「天有命﹐殺黃龍者死。」言訖﹐湫水盡溢。道士怒﹐卽於袖中出丹字數符投之﹐湫水又竭。卽震聲呼﹐如前詞﹐其水再溢。道士怒甚﹐凡食頃﹐乃出朱符十餘道﹐向空擲之﹐盡化爲赤云﹐入湫﹐湫水卽竭。呼之如前詞﹐湫水又溢。道士顧謂頊曰「吾一十年始得此龍爲食﹐柰何子儒士也﹐奚救此異類耶﹗」怒責數言而去。頊亦還山中

是夕﹐夢前時老人來謝曰「賴得君子救我﹐不然﹐幾死道士手。深誠所感﹐千萬何言。今奏一珠﹐可於湫岸訪之﹐用表我心重報也。」頊往尋之﹐果得一粒徑寸珠於湫岸艸中﹐光耀洞澈﹐殆不可識。頊後特至廣陵市﹐有胡人見之曰「此眞驪龍之寶也。而世人莫可得。」以數千萬爲價而市之○盧元裕

故唐安太守盧元裕未仕時﹐嘗以中元設幡幢像﹐置盂蘭於其間。俄聞盆中有喞喞之音﹐元裕視﹐見一小龍才寸許﹐逸狀奇姿﹐婉然可愛。於是以水沃之﹐其龍伸足振鬣已長數尺矣。元裕大恐。有白雲自盆中而起﹐其龍亦逐云而去。元裕卽翰之父也○李修

唐浙西觀察使李修﹐元和七年爲絳郡守。是歲﹐其屬縣龍門有龍見﹐時觀者千數。郡以狀聞於太府。時相國河東府張弘靖爲河中節度使﹐相國之子故舒州刺史以宗嘗爲文以贊其事○盧君暢

故東都畱守判官祠部郎中範陽盧君暢爲白衣時﹐僑居漢上。嘗一日﹐獨驅郊野﹐見二白犬﹐腰甚長而其臆丰﹐飄然若墜﹐俱馳走田間。盧訝其異於常犬﹐因立馬以望。俄而其犬俱跳入於一湫中。已而湫浪泛騰﹐旋有二白龍自湫中起﹐雲气噎空﹐風雷大震。盧懼甚﹐鞭馬而歸﹐未及行數里﹐衣盡沾濕。方悟二犬乃龍也。知○法喜寺

政陽郡東南有法喜寺﹐去郡遠百里﹐而正居渭水西。唐元和末﹐寺僧有頻夢一白龍者自渭水來﹐止於佛殿西楹﹐蟠繞且久﹐乃直東而去﹐明日則雨。如是者數矣。其僧異之﹐因語與人。人曰「福地蓋神祗所居﹐固龍之宅也。而佛寺亦爲龍所依焉。故釋氏有天龍八部﹐其義在矣。況郊野外寺﹐殿宇淸敞﹐爲龍之止﹐不亦宜乎。原以土龍置於寺楹間﹐且用識其夢也。」僧召工﹐合土爲偶龍﹐具告其狀﹐而於殿西楹置焉。功畢﹐甚得雲間勢﹐蜿蜒鱗鬣﹐曲盡其妙﹐𨿽丹靑之巧﹐不能加也。至長慶初﹐其寺居人有偃於外門者﹐見一物従西軒直出﹐飄飄然若升云狀﹐飛馳出寺﹐望謂水而去。夜將分﹐始歸西軒下。細而視之﹐果白龍也。明日因告寺僧。僧奇之。又數日﹐寺僧盡赴村民會齋去﹐至午方歸﹐因入殿視﹐像龍已失矣。寺僧且嘆且異﹐相顧語曰「是龍也﹐𨿽假以土﹐尙能變化無方﹐去莫知其適﹐來莫究其自﹐果靈物乎。」及晚﹐有陰雲起於渭水﹐俄而將逼殿宇﹐忽有一物自雲中躍而出﹐指西軒以入。寺僧懼驚﹐且視之﹐乃見像龍已在西楹上。迫而觀之﹐其龍鬈鬣鱗角﹐若盡沾濕。自是因以鐵鎖系之。其後裏中有旱澇﹐祈禱之﹐應若影響○龍廟

汾水貫太原而南注﹐水有二橋﹐其南橋下嘗有龍見﹐由是架龍廟於橋下。故相國令狐楚居守北都時﹐有一龍自廟中出﹐傾都士女皆縱觀﹐近食頃﹐方拏奮而去﹐旋有震雷暴雨焉。又明年秋﹐汾水延溢﹐有一白蛇自廟中出﹐旣出而廟屋摧圯﹐其橋亦壞。時唐太和初也。知○李徵

隴西李徵﹐皇族子﹐家於虢略。徵少博學﹐善屬文﹐弱冠従州府貢焉﹐時號名士。天寶十載春於尙書右丞楊沒榜下登進士第。後數年﹐調補江南尉。徵性疏逸﹐恃才倨傲﹐不能屈迹卑僚﹐嘗鬱鬱不樂。每同捨會﹐旣酣﹐顧謂其羣官曰「生乃與君等爲伍耶﹗」其寮佐咸嫉之。及謝秩﹐則退歸閉門﹐不與人通者近歲餘。後迫衣食﹐乃具妝東遊吳楚之間﹐以干郡國長吏。吳楚人聞其聲固久矣﹐乃至﹐皆開館以俟之。宴遊極歡。將去﹐悉厚遣以實其囊橐。徵在吳楚且周歲﹐所獲饋遺甚多。知

西歸虢洛﹐未至﹐捨於汝墳逆旅中。忽被疾發狂﹐鞭捶僕者。僕者不勝其苦。如是旬餘﹐疾益甚﹐無何夜狂走﹐莫知其適。家僮迹其去而伺之﹐盡一月而徵竟不回﹐於是僕者驅其乘馬﹐挈其囊橐而遠遁去

至明年﹐陳郡袁傪以監察禦史奉詔使嶺南﹐乘傳至商於於界。晨將發﹐其驛吏白曰「道有虎﹐暴而食人﹐故過於此者﹐非晝而莫敢進。今尙早﹐願且駐車﹐決不可前。」傪怒曰「我天子使﹐眾騎極多﹐山澤之獸能爲害耶﹗」遂命駕去

行未盡一里﹐果有一虎自艸中突出。傪驚甚。俄而虎匿身艸中﹐人聲而言曰「異乎哉﹐幾傷我故人也。」傪聆其音似李徵。傪昔與徵同登進士第﹐分極深﹐別有年矣。忽聞其語﹐旣驚且異﹐而莫測焉。遂問曰「子爲誰得非故人隴西子乎﹖」虎呻吟數聲﹐若嗟泣之狀﹐已而謂傪曰「我﹐李徵也。君幸少畱﹐與我一語。」傪卽降騎﹐因問曰「李君﹐李君﹐何爲而至是也﹗」虎曰「我自與足下別﹐音問曠阻且久矣。幸喜得無恙乎今又去何適向者見君﹐有二吏驅而前﹐驛隸挈印囊以導﹐庸非爲禦史而出使乎﹖」傪曰「近者幸得備禦史之列﹐今乃使嶺南。」虎曰「吾子以文學立身﹐位登朝序﹐可謂盛矣。況憲臺淸峻﹐分糾百揆﹔聖明愼擇﹐尢異於人。心喜故人居此地﹐甚可賀。」傪曰「往者吾與執事同年成名﹐交契深密﹐異於常友。自聲容間阻﹐時去如流﹐想望風儀﹐心目俱斷。不意今日獲君念舊之言。𨿽然﹐執事何爲不我見﹐而自匿於艸莽中故人之分﹐豈當如是耶﹗」虎曰「我今不爲人矣﹐安得見君乎﹖」珪卽詰其事。虎曰「我前身客吳楚﹐去歲方還﹐道次汝墳﹐忽嬰疾發狂走山谷中﹐俄以左右手據地而步﹐自是覺心愈狠﹐力愈倍﹐及視其肱髀﹐則有釐毛生焉。又見冕衣而行於道者﹑負而奔者﹑翼而翺者﹑毳而馳者﹐則欲得而啖之。旣至漢陰南﹐以饑腸所迫﹐值一人腯然其肌﹐因擒以咀之立盡。由此率不爲常。非不念妻孥﹑思朋友﹐直以行負神祇﹐一日化爲異獸﹐有靦於人﹐故分不見矣。嗟夫﹗我與君同年登第﹐交契素厚。今日執天憲﹐耀親友。而我匿身林藪﹐永謝人寰﹐躍而吁天﹐挽而泣地﹐身毀不用﹐是果命乎﹖」因呼吟咨嗟﹐殆不自勝﹐遂泣。珪且問曰「君今旣爲異類﹐何尙能人言耶﹗」虎曰「我今形變而心甚悟﹐故有摚突﹐以悚以恨﹐難盡道耳。幸故人念我﹐深恕我無狀之咎﹐亦其願也。然君自南方回車﹐我再值君﹐必當昧其平生耳。此時視君之軀﹐猶吾機上一物。君亦宜嚴其警従以備之﹐無使成我之罪﹐取笑於士君子。」又曰「我與君眞忘形之友也。而我將有所托﹐其可乎﹖珪曰「平昔故人﹐安有不可哉恨未知何如事﹐願盡教之。」虎曰「君不許我﹐我何敢言。今旣許我﹐豈有隱耶初我於逆旅中﹐爲疾發狂﹐旣入荒山﹐而僕者驅我乘馬衣囊悉逃去。吾妻孥尙在虢洛﹐豈念我化爲異類乎君若自南回﹐爲賫書訪妻子﹐但云我已死﹐無言今日事。幸記之。」又曰「吾於人世且無資業﹐有子尙稚﹐固難自謀。君位列周行﹐素秉夙義﹐昔日之分﹐豈他人能右哉必望念其孤弱﹐時賑其乏﹐無使殍死於道途﹐亦恩之大者。」言已又悲泣。珪亦泣曰「珪與足下休戚同焉。然則足下子亦珪子也。當力副厚命﹐又何虞其不至哉﹖」虎曰「我有舊文數十篇未行於代﹐𨿽有遺稿﹐盡皆散落。君爲我傳錄﹐誠不敢列人之閾﹐然亦貴傳於子孫也。」珪卽呼僕命筆﹐隨其口書﹐近二十章﹐文甚髙﹐理甚遠。珪閱而嘆者再三。虎曰「此吾平生之素也﹐安敢望其傳乎﹖」又曰「君禦命乘傳﹐當甚奔迫﹐今久畱驛隸﹐兢悚萬端。與君永訣﹐異途之恨﹐何可言哉﹗」珪亦與之敍別﹐久而方去

珪自南回﹐遂專命持書及帽賻之禮﹐寄於徵子。月餘﹐徵子自虢洛來京詣珪門﹐求先人之柩。珪不得已﹐具疏其事。後珪以己俸均給徵妻子﹐免饑凍焉。珪後官至兵部侍郎○河內崔守

有崔君者﹐貞元中爲河內守。崔君貪而刻。河內人苦之。常於佛寺中假佛像金凡數鎰﹐而競不酬直。僧以太守竟不敢言。未幾﹐崔君卒於郡。是日﹐寺有牛產一犢。其犢頂上有白毛若縷﹐出文字曰崔某者。寺僧相與觀之﹐且嘆曰「崔君常假此寺中佛像金﹐而竟不還。今日事﹐果何如哉﹖」崔君家聞之﹐卽以他牛易其犢。旣至﹐命剪去文字。已而便生。及至其家﹐𨿽豢以芻粟﹐卒不食。崔氏且以爲異﹐竟歸其寺焉。知○唐玄宗龍馬

海岱之間出玄黃石﹐或云茹之可以長生。玄宗皇帝嘗命臨淄守每歲采而貢焉。開元二十七年﹐江夏李邕爲臨淄守。是歲秋﹐因入山采玄黃石﹐忽遇一翁﹐質甚妙﹐而丰度明秀﹐髭髯極丰﹐衣褐衣﹐自道左出﹐叩李邕馬﹐且告曰「君侯躬自采藥﹐豈不爲延聖主之壽乎﹖」曰「然。」翁曰「聖主當獲龍馬﹐則享國萬歲﹐無勞采藥耳。」邕曰「龍馬安在﹖」答曰「當在齊魯之郊。若獲之﹐卽是太平之符。𨿽麟鳳龜龍﹐不足以並其瑞。」邕方命駕以後乘﹐遽亡見矣。邕大異之﹐顧謂従事曰「得非神人乎﹖」卽命其吏王乾貞者﹐求龍馬於齊魯之間。至開元二十九年夏五月﹐乾眞果得馬於北海郡民馬會恩之家。其色騅毛﹐兩脇有鱗甲﹐鬃尾若龍之鬐鬣﹐嘶鳴眞虡笛之音﹐日馳三百里。乾眞訊其所自﹐會恩曰「吾獨有牝馬﹐常浴於淄水﹐遂有胎而產。因以龍子呼之。」乾眞卽白於邕。邕甚喜﹐以表其事獻之。上大悅﹐詔內閒廏﹐異其當豢。命畫工圖其狀﹐用頒示中外○王薰

天寶初﹐有王薰者﹐居長安延壽裏中。常一夕﹐有三數輩挈食會薰所居。旣飯食﹐燭前忽有巨擘出燭影下﹐薰與諸友且懼﹐相與觀之。其擘色黑﹐而有毛甚多。未幾﹐影外有語曰「君有會﹐不能一見呼耶願得少肉置掌中。」薰莫測其由﹐卽與之。其臂遂引去。少頃﹐又伸其臂曰「幸君與我肉﹐今食且盡﹐願君更賜之。」薰又置肉於掌中﹐已而又去。於是相與謀曰「此必怪也。伺其再來﹐當斷其臂。」頃之果來﹐拔劍斬之。臂旣墮﹐其身亦遠。俯而視之﹐乃一驢足﹐血流滿地。明日﹐因以血蹤尋之﹐直入裏中民家。卽以事問民﹐民曰「家養一驢﹐且二十年矣。夜失一足﹐有似刃而斷者焉。方駭之。」薰具言其事﹐卽殺而食之○郭釗

郭司空釗﹐大和中﹐自梓潼移鎭西涼府。時有閽者甚謹朴﹐釗念之﹐多委以事。常一日﹐釗命市紋繒絲帛百餘段﹐其價倍﹐且以爲欺我﹐卽囚於獄﹐用致其罪。獄旣具﹐釗命笞於庭。忽有十餘犬爭擁其背﹐吏卒莫能制。釗大異之﹐且訊其事。閽者曰「某好閱佛氏《金剛經》﹐自孩稚常以食飼羣犬﹐不知其他。」釗嘆曰「犬尙能感其惠﹐吾安可以不施恩。」遂釋放閽者○趙叟

扶風縣西有天和寺﹐在髙岡之上。其下有龕﹐豁若堂﹐中有貧者趙叟家焉。叟無妻兒﹐病足傴僂﹐常策杖行乞。裏中人哀其老病且窮無所歸﹐率給以食。叟旣得食﹐常先聚羣犬以餐之。後歲餘﹐叟病寒﹐臥於龕中。時大雪﹐叟無衣﹐裸形俯地﹐且戰且呻。其羣犬俱集於叟前﹐搖尾而嗥﹐已而環其衽席﹐競以足擁叟體﹐由是寒少解。後旬餘﹐竟以寒死其龕。犬具哀鳴﹐晝夜不歇﹐數日方去○韓生

唐貞元中﹐有大理評事韓生者﹐僑居西河郡南。有一馬﹐甚豪駿。常一日淸晨﹐忽委首於櫪﹐汗而且喘﹐若涉遠而殆者。圉人怪之﹐具白於韓生。韓生怒﹕「若盜馬夜出﹐使吾馬力殆。誰之罪﹖」乃令朴焉。圉人無以辭﹐遂受朴。至明日﹐其馬又汗而喘。圉人竊異之﹐莫可測。是夕﹐圉人臥無廏捨﹐闔扉﹐乃於隙中窺之。忽見韓生所畜黑犬至廏中﹐且嗥且躍﹐俄化爲一丈夫﹐衣冠盡黑﹐旣挾鞍致馬上﹐駕而去。行至門﹐門垣甚髙﹐其黑衣人以鞭擊馬﹐躍而過。黑衣者乘馬而去。半夜還﹐下馬解鞍﹐其黑衣人又嗥躍﹐還化爲犬。圉人驚異﹐不敢泄於人。知

後一夕﹐黑犬又駕馬而去﹐逮曉方歸。圉人因尋馬蹤﹐以天雨新霽﹐歷歷可辧﹐直至南十餘里一古墓前﹐馬迹方絕。圉人乃結茅齋於墓側。來夕﹐先止於齋中以伺之。夜將分﹐黑衣人果駕馬而來。下馬﹐系於野樹。其人入墓﹐與數輩笑言極歡。圉人在茅齋中俯而聽之﹐不敢動。近數食頃﹐黑衣人告去﹐數輩送出墓外。於野﹐有一褐衣者顧謂黑衣人曰「韓氏名藉今安在﹖」黑衣人曰「吾已收在扌壽練石下。吾子無以爲憂。」褐衣者曰「愼毋泄。泄則吾屬不全矣。」黑衣人曰「謹受教。」褐衣者曰「韓氏稚兒有字乎﹖」曰「未也。吾伺有字﹐卽編於名籍﹐不敢忘。」褐衣者曰「明夕再來﹐當得以笑語。」黑衣惟而去

及曉﹐圉者歸﹐遂以其事密告於韓生。生卽命肉誘其犬。犬旣至﹐因以繩系。乃次所聞﹐遂窮扌壽練石下﹐果得一軸書﹐具載韓氏兄弟妻子家僮名氏﹐紀莫不具。蓋所謂韓氏名籍也。有子生一月矣﹐獨此子不書﹐所謂「稚兒未字」也。韓生大異﹐命致犬於庭﹐鞭而殺之。熟其肉以食家僮。已而率鄰居士子千餘輩﹐執弧矢兵仗﹐至郡南古墓前﹐發基墓﹐墓中有數犬﹐毛狀皆異﹐盡殺之以歸○李甲

寶應中﹐有李氏子﹐亡其名﹐家於洛陽。其世以不好殺﹐故家未嘗畜貓﹐所以宥鼠之死也。迨其孫﹐亦能世祖父意。常一日﹐李氏大集其親友﹐會食於堂。旣坐﹐而門外有數百鼠﹐俱人立﹐以前足相鼓﹐如甚喜狀。家僮驚異﹐告於李氏。李氏親友乃空其堂而縱觀。人去且盡﹐堂忽摧圯﹐其家無一傷者。堂旣摧﹐羣鼠亦去。悲乎﹗鼠固微物也﹐尙能識恩而知報﹐況人乎如是則施恩者宜廣其恩﹐而報恩者亦宜力其報。有不顧者﹐當視此以愧○王縉

唐相國王公縉﹐大歷中與元載同執政事。常因入朝﹐天尙早﹐坐於燭下。其榻前有囊﹐公遂命侍童取之﹐侍童挈以進﹐覺其重不可舉。公啟視之﹐忽有一鼠長尺餘﹐質甚丰白﹐囊中躍出。公大懼﹐顧謂其子曰「我以不才繆居卿相﹐無徳而貴﹐常懼有意外之咎。今異物接於手足﹐豈非禍之將萌耶﹗」後數日﹐果得罪﹐貶爲縉雲守○王含

太原王含者﹐爲振武軍都將。其母金氏﹐本胡人女﹐善弓馬﹐素以獷悍聞。常馳健馬﹐臂弓腰矢﹐入深山﹐取熊鹿狐兔﹐殺獲甚多。故此人皆憚其能而雅重之。後年七十餘﹐以老病﹐遂獨止一室﹐辟侍婢﹐不許輒近左右﹐至夜卽扃戶而寢。往往發怒﹐過杖其家人輩。後一夕﹐旣扃其戶﹐家人忽聞軋然之聲﹐遂趨而視之﹐望見一狼自室內開戶而出。天未曉﹐而其狼自外還﹐入室又扃其門。家人甚懼﹐具白於含。是夕﹐於隙中潛窺﹐如家人言。含憂悸不自安。至曉﹐金氏召含﹐且令卽市糜鹿。含熟以獻﹐金氏曰「吾所須生者耳。」於是﹐以生糜鹿致於前﹐金氏啖立盡。含益懼。家人輩或竊語其事﹐金氏聞之﹐色甚慚。是夕﹐旣扃門﹐家人又伺而覘之﹐有狼遂破戶而出。自是竟不還。○晉陽民家

晉陽以北﹐地寒而少竹﹐故居人多種葦成林﹐所以代南方之竹也。唐長慶初﹐北都有民﹐其家地多林葦﹐裏中嘗有會宴﹐置餘食於其捨﹐至明日輒不知其所在。其民有貯繒帛於其室者﹐亦亡之。民竊異焉。後夜聞嬰兒號者甚眾﹐迫而聽之﹐則闃然矣。明夕又聞﹐民懼且甚。後一日﹐乃語裏中他民曰「數多聞林中有嬰兒號﹐吾度此地不當有嬰兒﹐懼其怪耳。」卽相與芟除其林﹐薙其艸。旣窮﹐得一穴﹐中有繒帛食器。見野貍十餘﹐有顰而俯者﹐呻而仰者﹐瞬而乳者﹐偃而踞者﹐嗷然若相愁狀。民盡殺之﹐自是裏民用安其居○唐玄宗

開元二十三年秋﹐玄宗皇帝狩於近郊。駕至咸陽原﹐有大鹿興於前﹐贔然其軀﹐頗異於常者。上命弓射之﹐一發而中。及駕還﹐及敕廚吏灸其■已進。而尙食具熟俎獻。時張果老先生侍﹐上命果坐於前﹐以其肉賜之。果謝而食。旣食﹐且奏曰「陛下以此鹿爲何如﹖」上曰「吾只知其鹿也﹐亦未知何如哉﹖」果曰「此鹿年且千歲矣。陛下幸問臣。」上笑曰「此一獸耳﹐何遂言其千歲耶﹗」果曰「昔漢元狩五年秋﹐臣侍武帝畋於上林﹐其従臣有生獲此鹿而獻者﹐帝以示臣﹐奏曰﹕『此仙鹿也﹐壽將千歲。今旣生獲﹐不如活之。』會武帝尙神仙﹐由是納臣之奏。」上曰「先生紿矣。且漢元狩五年及今八百歲﹐其鹿長壽﹐豈歷八百歲而不爲畋所獲乎況苑囿內麋鹿亦多﹐今所獲何妨爲他鹿乎﹖」果曰「曩時武帝旣獲此鹿﹐將捨去之﹐且命東方朔以練銅爲牌﹐刻成文字以識其年﹐系於左角下。願得驗之﹐庶表臣之不誣也。」上卽命置鹿首於前﹐詔內臣髙力士驗之。凡食傾﹐曾無所見。上笑曰「先生果謬矣。左角之下﹐銅牌安在。」果曰「臣請自索之。」卽顧左右﹐使鐵鉗﹐鉗出一小牌﹐實銅制者﹐可二寸許。蓋以年月悠久﹐爲毛革蒙蔽﹐始不見耳。持以進﹐上命磨瑩視之。其文字刓獘﹐不可識矣。上於是信果之不謬。又問果曰「漢元狩五年﹐甲子何次史編何事吾將徵諸記傳﹐先生第爲我言之。」果曰「是歲歲次癸亥﹐武帝始開昆明池﹐用習水戰﹐因蒐狩以順禮焉。迫今甲戌歲﹐八百五十二年。」上卽命按《漢史》﹐其昆明池果元狩五年所開﹐其甲子亦無差。上顧謂力士曰「異乎哉﹗張果能言漢武時事﹐眞所謂至人矣。吾固不可得而知也。○陳巖

穎川陳巖﹐字葉夢﹐舞陽人﹐僑居東吳。景龍末﹐舉孝廉﹐如京師﹐行至渭南﹐見一婦人﹐貌甚姝﹐衣白衣﹐立於路隅﹐以袂蒙口而哭﹐若負冤抑之狀。生乃訊之﹐婦人哭而對曰「妾﹐楚人也﹐侯其氏﹐家於弋陽縣。先人以髙尙聞於湘楚間﹐由是隱迹山林﹐未嘗肯謁侯伯。妾𨿽一女子﹐亦有箕穎之志﹐方將棲蹤蓬瀛昆閬以遂其好。適遇有沛國劉君者﹐尉弋陽﹐常與妾先人爲忘形之友﹐先人慕劉君之髙義﹐遂以妾歸劉氏。自爲劉氏婦且十年矣﹐未嘗有纖毫過失。前歲春﹐劉君調補眞源尉﹐未一歲﹐以病免﹐盡室歸於渭上郊居。劉君無行﹐又娶一盧氏者﹐濮上人﹐性極悍戾﹐每以唇齒相及。妾不勝其憤﹐故遁而至此。且妾本慕神仙﹐常欲髙蹈雲霞﹐安巖壑之隱﹐甘橡栗之味﹐亦足以終老﹐豈徒擾於塵世﹐適足爲累。今者分不歸劉氏矣。」已而嚬容怨咽﹐若不自解。巖性端愨﹐聞其言﹐甚信之。因問曰「女郎何所歸乎﹖」婦人曰「妾﹐一窮人﹐安所歸𨿽然﹐君之見問﹐其有意耶果如是﹐又安敢逆君之命。」巖喜﹐卽以後乘駕而偕焉。至京師﹐居永崇裏

其始甚謹﹐後乃不恭﹐往往詬怒﹐若發狂之狀。巖惡之而且悔。明日巖出﹐婦人卽闔扉﹐鍵其門﹐以巖衣囊置庭中﹐毀裂殆盡。至夕﹐巖歸﹐婦人拒而不納。巖怒﹐卽破戶而入。見己之衣資﹐悉已毀裂﹐巖因詬而責之。婦人忽發怒﹐毀巖之衣襟佩帶﹐殆無完縷﹐又爪其面﹐嚙其肌﹐一身盡傷﹐血沾於地﹐已而嗥叫者移時。巖患之﹐不可制。於是裏中民俱來觀﹐簇其門。時有郝居士者﹐在裏中﹐善視鬼﹐有符籙呵禁之術﹐聞婦人哭音﹐顧謂裏中民曰「此婦人非人﹐乃山獸也﹐寓形以惑於世耳。」民且告於巖。巖卽請焉﹐居士乃至巖所居。婦人見居士來﹐甚懼。居士出墨符一道﹐向空擲之﹐婦人大叫一聲﹐忽躍而去﹐立於瓦屋上。巖竊怪之。居士又出丹符擲之﹐婦人遂委身於地﹐化爲猿而死。知

巖旣悟其妖異﹐心頗怪悸。後一日﹐遂至渭南﹐訊其居人﹐果有劉君﹐廬在郊外。巖卽謁而問焉。劉曰「吾常尉於弋陽﹐弋陽多猿狖﹐遂求得其一﹐近玆且十年矣。適遇有故人自濮上來﹐以一黑犬見惠﹐其猿爲犬所嚙﹐因而遁去。」竟不窮其事﹐因錄以傳之。巖後以明經入仕﹐終於秦州上邽尉。客有遊於太原者﹐偶於銅鍋店精舍解鞍憩焉。於精舍佛書中﹐得劉君所傳之事﹐而文甚鄙。後亡其本。客爲余道之如是○王長史

東都崇讓裏有李氏宅﹐裏傳云「其宅非吉之地﹐固不可居。」李生旣卒﹐其家盡徙居陸渾別墅﹐由是鍵其門且數年矣。開元中﹐有王長史者﹐亡其名。長史常爲淸顯官﹐以使酒忤權貴﹐遂擯爲長吏於吳越間。後退居洛中﹐因質李氏宅以家焉。長史素勁﹐聞其宅有不祥之名﹐且曰「我命在天﹐不在宅。」卽入而居。常獨處堂之西宇下。後一夕﹐聞其哀嘯之音﹐極淸楚﹐若風籟焉。長史起而望之﹐見一人﹐衣黑衣﹐立於幾上。長史嚴聲叱之﹐其人卽便舉一足擊長史肩﹐長史懼而退﹐其人亦去。長史因病瘡﹐且甚。後旬餘﹐方少愈。夜中又聞哀嘯之音﹐家僮尋之﹐時見黑衣人在庭樹上。長史有弟善射﹐於是命弓射之﹐一發遂中。其人嗥叫﹐跳上西廡屋瓦而去。明日尋其迹﹐皆無所見。歲秋﹐長史召工人重修馬廏﹐因發重捨內﹐得一死猿﹐有矢貫脇。驗其矢﹐果長史弟之矢也。方悟黑衣者乃猿爾○張鋋

吳郡張鋋﹐成都人﹐開元中﹐以盧溪尉罷秩。調選﹐不得補於有司﹐遂歸蜀。行次巴西﹐會日暮﹐方促馬前去﹐忽有一人自道左山逕中出﹐拜而請曰「吾君聞客暮無所止﹐將欲奉邀﹐命以請﹐願隨某去。」鋋因問曰「爾君爲誰﹐豈非太守見召乎﹖」曰「非也﹐乃巴西侯耳。」主

鋋卽隨之﹐入山逕行約百步﹐望見朱門甚髙﹐人物甚多﹐甲士環衛﹐𨿽侯伯家不如也。又數十步﹐乃至其所。使者止鋋於門曰「願先以白吾君﹐客當伺焉。」入久之而出﹐乃引鋋曰「客且入矣。」鋋旣入﹐見一人立於堂上﹐衣褐革之裘﹐貌極異﹐綺羅珠翠擁侍左右。鋋趨而拜﹐旣拜﹐其人揖鋋升階﹐謂鋋曰「吾乃巴西侯也﹐居此數十年矣。適知君暮無所止﹐故輒奉邀﹐幸少畱以盡歡。」鋋又拜以謝。已而命開筵置酒﹐其所玩用皆華麗珍具

又令左右邀六雄將軍﹑白額侯﹑滄浪君﹐又邀五豹將軍﹑鉅鹿侯﹑玄丘校尉。且傳教曰「今日貴客來﹐願得盡歡宴﹐故命奉請。」使者惟而去。久之乃至﹐前有六人皆黑衣﹐贔然其狀﹐曰「六雄將軍」。巴西侯起而拜﹐六雄將軍亦拜。又一人衣錦衣﹐戴白冠﹐貌甚獰﹐曰「白額侯」也。又起而拜﹐白額侯亦拜。又一人衣蒼﹐其質魁岸﹐曰「滄浪君」也。巴西侯又拜﹐滄浪亦拜。又一人被斑文衣﹐似白額侯而稍小﹐曰「五豹將軍」也。巴西又拜﹐五豹將軍亦拜。又一人衣褐衣﹐首有三角﹐曰「鉅鹿侯」也。巴西揖之。又一人衣黑﹐狀類滄浪君﹐曰「玄丘校尉」也。巴西侯亦揖之。然後延坐。巴西南向坐﹐鋋北向﹐六雄﹑白額﹑滄浪處於東﹐五豹﹑鉅鹿﹑玄丘處於西。旣坐﹐行酒命樂﹐又美人十數﹐歌者舞者﹐絲竹旣發﹐窮極其妙

白額侯酒酣﹐顧謂鋋曰「吾今夜尙食﹐君能爲我致一飽耶﹗」鋋曰「末卜君侯所以尙者﹐願教之。」白額侯曰「君之軀可以飽我腹﹐亦何貴他味乎﹖」鋋懼﹐悚然而退。巴西侯曰「無此理﹐柰何宴席之上﹐有忤貴客耶﹗」白額侯笑曰「吾之言乃戲耳﹐安有如是哉﹗固不然也。」主

久之﹐有告洞玄先生在門﹐願謁白事。言訖﹐有一人被黑衣﹐頸長而身甚廣。其人拜﹐巴西侯揖之。與坐﹐且問曰「何爲而來乎﹖」對曰「某善卜者也﹐知君將有甚憂﹐故輒奉白。」巴西侯曰「所憂者何也﹖」曰「席上人將有圖君﹐今不除﹐後必爲害。願君詳之。」巴西侯怒曰「吾歡宴方洽﹐何處有怪焉﹖」命殺之。其人曰「用吾言﹐皆得安。不用吾言﹐則吾死﹐君亦死。將若之何﹐𨿽有後悔﹐其可追乎﹖」巴西侯遂殺卜者﹐置於堂下

時夜將半﹐眾盡醉而皆臥於榻﹐鋋亦假寐焉。天將曉﹐忽悸而寤﹐見己身臥於大石龕中。其中設繡帷﹐旁列珠磯犀象。有一巨猿狀如人﹐醉臥於地﹐蓋所謂巴西侯也﹔又見巨熊臥於前者﹐蓋所謂六雄將軍也﹔又一虎頂白﹐亦臥於前﹐所謂白額侯也﹔又一狼﹐所謂滄浪君也﹔又有文豹﹐所謂五豹將軍也﹔又一巨鹿﹐一狐﹐皆臥於前﹐蓋所謂鉅鹿侯﹑玄丘校尉也。而皆冥然若醉狀。又一龜﹐形甚異﹐死於龕前﹐乃向所殺洞玄先生也。主

鋋旣見﹐大驚﹐卽出山逕﹐馳告裏中人。里人相集得百數﹐遂執弓挾矢入山中。至其處﹐其後猿忽驚而起﹐且曰「不聽洞玄先生言﹐今日果如是矣。」遂圍其龕﹐盡殺之。其所陳器玩﹐莫非珍麗。乃具事以告太守。先是人有持眞珠繒帛﹐塗至此者﹐俱無何而失﹐且有年矣。自後絕其患也○楊叟

乾元初﹐會稽民有楊叟者﹐家以資產丰贍聞於郡中。一日﹐叟將死﹐臥而呻吟﹐且僅數月。叟有子曰宗素﹐以孝行稱於里人。迨其父病﹐罄其產以求醫術。後得陳生者﹐究其原﹕「是翁之病心也。蓋以財產旣多﹐其心爲利所運。故心已離去其身。非食生人心﹐不可以補之。而天下生人之心﹐焉可致耶如是﹐則非吾之所知也。」宗素旣聞之﹐以爲生心﹐故不可得也﹐獨修浮圖氏法﹐庶可以間其疾。卽召僧轉經﹐命工圖鑄其像﹐已而自賫食﹐詣郡中佛寺飯僧

一日﹐因挈食去﹐誤入一山逕中﹐見山下有石龕﹐龕有胡僧﹐貌甚老而枯瘠﹐衣褐毛縷成袈裟﹐踞於磐石上。宗素以爲異人﹐卽禮而問曰「師﹐何人也獨處窮谷﹐以人迹不到之地爲家﹐又無侍者﹐不懼山野之獸﹐有害於師乎不然﹐是得釋氏之術者耶﹗」僧曰「吾本是袁氏。祖世居巴山﹐其後子孫﹐或在弋陽﹐散遊諸山谷中﹐盡能紹修祖業﹐爲林泉逸士﹐極得吟嘯。人好爲詩者﹐多稱其善吟嘯﹐於是稍聞於天下。有孫氏﹐亦族也﹐則多遊豪貴之門。亦以善談謔﹐故又以之遊於市肆間﹐每一戲﹐能使人獲其利焉。獨吾好浮圖氏﹐脫塵俗﹐棲心巖谷中不動﹐而在此且有年矣。常慕歌利王割截身體及菩提投崖以伺餓虎﹐故吾啖橡栗﹐飲流泉﹐恨未有虎狼噬吾。吾亦甘受之。」宗素因告曰「師眞至人﹐能捨其身而不顧﹐將以飼山獸﹐可謂仁勇俱極矣。𨿽然﹐弟子父有疾已數月﹐進而不瘳﹐某夙夜憂迫﹐計無所出。有醫者云﹐是心之病也﹐非食生人之心﹐固不可得而愈矣。今師能棄身於豺虎以救其餒﹐豈若捨命於人以惠其生乎願師詳之。」僧曰「誠如是﹐果吾之志也。檀越爲父而求吾﹐吾豈有不可之意。且吾以身委於野獸﹐曷若惠人之生乎然今日尙未食﹐願致一飯而後死也。」宗素且喜且謝﹐卽以所挈食置於前。僧食之立盡﹐而又曰「吾旣食矣﹐當亦奉教﹐然俟吾禮四方之聖也。」於是整其衣﹐出龕而禮。禮東方已畢﹐忽躍而騰上一髙樹。宗素以爲神通變化﹐殆不可測。俄召宗素﹐厲而問曰「檀越向者所求何也﹖」宗素曰「願得生人心﹐以療吾父疾。」僧曰「檀越所願者﹐吾已許焉。今欲先說《金剛經》之奧義﹐且聞乎﹖」宗素曰「某素尙浮圖氏﹐今日獲遇吾師﹐安敢不聽乎﹖」僧曰「《金剛經》云﹕『過去心不可得﹐見在心不可得﹐未來心不可得。』檀越若要取吾心﹐亦不可得矣。」言已﹐忽跳躍大呼﹐化爲一猿而去。宗素驚異﹐惶駭而歸。知○林景玄

唐林景玄者﹐京兆人﹐僑居雁門﹐以騎射畋獵爲己任。郡守悅其能﹐因募爲衙門將。嘗與其徒十數輩﹐馳健馬﹐執弓矢兵杖﹐臂隼牽犬﹐俱騁於田野間﹐得麋鹿狐兔甚多。由是郡守縱其所往﹐不使親吏事。嘗一日﹐畋於郡城之髙崗﹐忽起一兔榛莽中﹐景玄鞭馬逐之﹐僅十里餘﹐兔匿一墓穴。景玄下馬﹐卽命二卒守穴傍﹐自解鞍而憩。忽聞墓中有語者曰「吾命﹐土也﹐克土者木﹐日次於乙﹐辰居卯﹐二木俱王﹐吾其死乎。」已而咨嗟者久之。又曰「有自東而來者﹐我將不免。」景玄聞其語﹐且異之。因視穴中﹐見一翁﹐衣素衣﹐髯白而長﹐手執一軸書﹐前有死鳥鵲甚多。景玄卽問之﹐其人驚曰「果然﹗禍我者且至矣。」卽詬罵。景玄默而計之曰「此穴甚小﹐而翁居其中﹐豈非鬼乎不然﹐是盜而匿此。」卽毀其穴﹐翁遂化爲老狐﹐帖然俯地﹐景玄因射之而斃。視其所執之書﹐點畫甚異﹐似梵書而非梵字﹐用素縑爲幅﹐僅數十尺。景玄焚之。知○祁縣民

唐祁縣有村民﹐因輦地徵芻粟至太原府。及歸﹐途中日暮﹐有一白衣婦人﹐立路旁謂村民﹕曰「妾今日都城而來﹐困且甚﹐願寄載車中可乎﹖」村民許之﹐乃升車。行未三四里﹐因脂轄﹐忽見一孤尾在車之隙﹐中垂於車轅下。村民卽以鐮斷之。其婦人化爲無尾白狐﹐鳴嗥而去○李林甫﹝二﹞

唐李林甫方居相位﹐嘗退朝坐於堂之前軒。見一玄狐﹐其質甚大﹐若牛馬而毛色黯黑有光﹐自堂中出﹐馳至庭﹐顧望左右。林甫命弧矢將射之﹐未及﹐已亡見矣。自是凡數日﹐每晝坐﹐輒有一玄狐出焉。其歲林甫籍沒○李揆﹝一﹞

唐丞相李揆﹐乾元初爲中書舍人。嘗一日退朝歸﹐見一白狐在庭中搗練石上﹐命侍僮逐之﹐已亡見矣。時有客於揆門者﹐因話其事。客曰「此祥符也。某敢賀。」至明日﹐果選禮部侍郎○裴少尹

唐貞元中﹐江陵少尹裴君者﹐亡其名。有子十餘歲﹐聰敏﹐有文學﹐風貌明秀﹐裴君深念之。後被病﹐旬日益甚﹐醫藥無及。裴君方求道術士﹐用呵禁之﹐冀瘳其苦。有叩門者﹐自稱髙氏子﹐以符術爲業。裴卽延入﹐令視其子。生曰「此子非他疾﹐乃妖狐所爲耳。然某有術能愈之。」卽謝而祈焉。生遂以符術考召。近食頃﹐其子忽起曰「某病念愈。」裴君大喜﹐謂髙生爲眞術士。具食飲﹐已而厚贈緡帛﹐謝遣之。生曰「自此當日日來候耳。」遂去。其子他疾𨿽愈﹐而神魂不足﹐往往狂語﹐或笑哭不可禁。髙生每至﹐裴君卽以此且祈之。生曰「此子精魄﹐已爲妖魅所擊﹐今尙未還耳﹐不旬日當間﹐幸無以憂。」裴信之。居數日﹐又有王生者。自言有神符﹐能以呵禁除去妖魅疾。來謁﹐裴與語。謂裴曰「聞君愛子被病﹐且未瘳。願得一見矣。」裴卽使見其子﹐生大驚曰「此郎君病狐也。不速治﹐當加甚耳。」裴君因話髙生﹐王笑曰「安知髙生不爲狐」﹐乃坐。方設席爲呵禁﹐髙生忽至。旣入大罵曰「柰何此子病愈﹐而乃延一狐於室內耶卽爲病者耳。」王見髙來﹐又罵曰「果然妖狐﹐今果至。安用爲他術考召哉﹖」二人紛然﹐相詬辱不已。裴氏家方大駭異﹐忽有一道士至門﹐私謂家僮曰「聞裴公有子病狐﹐吾善視鬼﹐汝但告﹐請入謁。」家僮馳白裴君﹐出話其事﹐道士曰「易與耳。」入見二人﹐二人又詬曰「此亦妖狐﹐安得爲道士惑人。」道士亦罵之曰「狐當還郊野墟墓中﹐何爲撓人乎﹖」旣而閉戶相鬥毆。數食頃﹐裴君益恐。其家僮惶惑﹐計無所出。及暮﹐闃然不聞聲。開視﹐三狐皆僕地而喘﹐不能動矣。裴君盡鞭殺之。其子後旬月乃愈矣○計眞

唐元和中﹐有計眞﹐家僑靑齊間。嘗西遊長安﹐至陜。眞與陜従事善﹐是日將告去﹐従事畱飲酒﹐至暮方與別。及行未十里﹐遂兀然墮馬﹐而二僕驅其衣囊前去矣。及眞醉寤﹐已曛黑﹐馬亦先去﹐因顧道佐小逕有馬溺﹐卽往尋之。不覺數里﹐忽見朱門甚髙﹐槐柳森然。眞旣亡僕馬﹐悵然﹐遂叩其門。已扃鍵﹐有小童出視﹐眞卽問曰「此誰氏居﹖」曰「李外郎別墅。」眞請入謁。僮遽以告之。頃之﹐令人請客入息於賓館。卽引入門﹐其左有賓位﹐甚淸敞﹐所設屏障﹐皆古山水及名畫圖﹑經籍﹑茵榻之類﹐率潔而不華。眞坐久之﹐小僮出曰「主君且至。」俄有一丈夫﹐年約五十﹐朱紱銀章﹐儀狀甚偉﹐與生相見﹐揖讓而坐。生因具述﹕「従事故人畱飲酒﹐道中沈醉﹐不覺曛黑﹐僕馬俱失﹐原寓此一夕﹐可乎﹖」李曰「但慮此卑隘﹐不可安貴客﹐寧有間耶﹗」眞愧謝之。李又曰「某嘗従事於蜀﹐尋以疾罷去﹐今則歸休於是矣。」因與議語﹐甚敏博。眞頗慕之。又命家僮訪眞僕馬﹐俄而皆至﹐卽捨之。旣而設饌共食。食竟﹐飲酒數杯而寐。明日﹐眞晨起告去﹐李曰「願更得一日﹐侍歡笑。」生感其意﹐卽畱。明日乃別。知

及至京師﹐居月餘﹐有款其門者﹐自稱進士獨孤沼。眞延坐與語﹐甚聰辯﹐且謂曰「某家於陜﹐昨西來﹐過李外郎。談君之美不暇﹐且欲與君爲姻好﹐故令某奉謁話此意。君以爲何如﹖」喜而諾之。沼曰「某今還陜。君東歸﹐當更訪外郎﹐且謝其意也。」遂別去。後旬月﹐生還﹐詣外郎別墅。李見眞至﹐大喜。生卽話獨孤沼之言﹐因謝之。李遂畱生﹐卜日就禮。妻色甚姝﹐且聰敏柔婉。生畱旬月﹐乃挈妻孥歸靑齊。自是﹐李君音耗不絕

生奉道﹐每晨起閱《黃庭內景經》﹐李氏常止之曰「君好道﹐寧如秦皇漢武乎求仙之力﹐又孰若秦皇漢武乎彼二人貴爲天子﹐富有四海﹐竭天下之財以學神仙﹐尙崩於沙丘﹐葬於茂陵。況君一布衣﹐而乃惑於求仙耶﹗」眞叱之﹐乃終捲。意其知道者﹐亦不疑爲他類也。後歲餘﹐眞挈家調選﹐至陜郊﹐李君畱其女而遣生來京師。明年秋﹐授兗州參軍﹐李氏隨之官。數年﹐罷秩歸齊魯

又十餘年﹐李有七子二女﹐才質姿貌﹐皆居眾人先﹐而李容色端麗﹐無姝少年時。生益鍾念之。無何﹐被疾且甚﹐生奔走醫巫﹐無所不至﹐終不愈。一旦﹐屏人握生手﹐嗚咽流涕﹐自言曰「妾自知死至﹐然忍羞以心曲告君﹐幸君寬罪宥戾﹐使得盡言。」已﹐噓欷不自勝。生亦爲之泣﹐因慰之。乃曰「一言誠自知受責於君﹐顧九稚子猶在﹐以爲君累﹐尙敢一發口。且妾非人間人﹐天命當與君偶﹐得以狐貍賤質奉箕帚二十年﹐未嘗纖芥獲罪﹐懼以他類貽君憂。一女子血誠自謂竭盡。今日求去﹐不敢以妖幻餘气托君﹐念稚弱滿眼﹐皆世間人﹐爲嗣續。及某气盡﹐願少念弱子心﹐無以枯骨爲仇﹐得全支體﹐埋之土中﹐乃百生之賜也。」言終﹐又悲慟﹐淚百行下。生驚悅傷感﹐咽不能語。相對泣良久﹐以被蒙首﹐背壁臥﹐食頃無聲。生遂發被﹐見一狐死被中。生特感悼之﹐爲之斂﹐葬之﹐制皆如人

禮訖﹐生徑至陜﹐訪李氏居﹐墟墓荊棘﹐闃無所見﹐惆悵還家。居歲餘﹐七子二女相次而卒﹐視其骸﹐皆人也。而終無惡心。知○尹瑗

尹瑗者﹐嘗舉進士﹐不中第﹐爲太原晉陽尉。旣罷秩﹐退居郊野﹐以文墨自適。忽一日﹐有白衣丈夫來謁﹐自稱﹕「吳興朱氏子﹐早歲嗜學﹐竊聞明公以文業自負﹐願質疑於執事﹐無見拒。」瑗卽延入與語﹐且徵其說。云「家僑嵐川﹐早歲與禦史王君皆至北門﹐今者寓迹於王氏別業累年。」自此﹐每四日輒一來。甚敏辯縱橫﹐詞意典雅。瑗深愛之。瑗因謂曰「吾子機辯玄奧﹐可以従郡國之遊﹐爲公侯髙客。何乃自取沈滯﹐隱迹叢莽﹖」生曰「余非不原謁公侯﹐且懼旦夕有不虞之禍。」瑗曰「何爲發不祥之言乎﹖」朱曰「某自今歲來﹐夢卜有窮盡之兆。」瑗卽以詞慰諭之。生頗有愧也。後至重陽日﹐有人以濃醞一瓶遺瑗﹐朱生亦至﹐因以酒飲之。初辭以疾﹐不敢飲﹐已而又曰「佳節相遇﹐豈敢不盡主人之歡耶﹗」卽引滿而飲﹐食頃﹐大醉﹐告去。未行數十步﹐忽僕於地﹐化爲一老狐﹐酩酊不能動矣。瑗卽殺之。因訪王禦史別墅﹐有老農謂瑗曰「王禦史﹐並之裨將﹐往歲戍於嵐川﹐爲狐媚病而卒﹐已累年矣。」墓於村北數十步。卽命家僮尋禦史墓﹐果有穴。瑗後爲禦史﹐竊話其事﹐時唐太和初也○韋氏子

杜陵韋氏子﹐家於韓城﹐有別墅在邑北十餘里。開成十年秋﹐自邑中遊焉。日暮﹐見一婦人﹐素衣﹐挈一瓢﹐自北而來﹐謂韋曰「妾居邑北裏中有年矣﹐家甚貧﹐今爲裏胥所辱﹐將訟於官。幸吾子紙筆書其事﹐妾得以執詣邑﹐冀雪其恥。」韋諾之。婦人卽揖韋坐田野﹐衣出一酒卮﹐曰「瓢中有酒﹐願與吾於盡醉。」於是注酒一飲韋。韋方舉卮﹐會有獵騎従西來﹐引數犬。婦人望見﹐卽東走數十步﹐化爲一狐。韋大恐﹐視手中卮﹐乃一髑髏﹐酒若牛溺之狀。韋因病熱﹐月餘方瘳○興福寺

長安興福寺有十光佛院﹐其院宇極壯麗﹐云是隋所制。貞觀中﹐寺僧以其年紀綿遠﹐慮有摧圯﹐卽經費計工﹐且欲新其土木。乃將毀撤﹐旣啟戶﹐見有蛇萬數﹐連貫在地。蛇蟠繞如積﹐搖首呿喙﹐若吞噬之狀。寺僧大懼﹐以爲天憫重勞﹐故假靈變﹐於是不敢除毀○李林甫﹝三﹞

李林甫宅卽李靖宅。有泓師者﹐以道術聞於睿宗時﹐嘗與過其宅﹐謂人曰「後之人有能居此者﹐貴不可言。」其後久無居人。開元初﹐林甫官爲奉禦﹐遂従而居焉。人有告於泓師﹐曰「異乎哉﹐吾言果驗。是十有九年居相位﹐稱豪貴於天下者﹐此人也。𨿽然﹐吾懼其易制中門﹐則禍且及矣。」林甫果相玄宗﹐恃權貴﹐爲人觖望者久之。及末年﹐有人獻良馬甚髙﹐而其門稍庳﹐不可乘以過﹐遂易而制。旣毀其檐﹐忽有蛇千萬數在屋瓦中。林甫惡之﹐卽罷而不能毀焉。未幾﹐林甫竟籍沒。其始相至籍沒﹐果十九年矣○韋於春

臨淮郡有館亭﹐濱泅水上。亭有大木﹐周數十栱﹐突然勁拔﹐陰合百步。往往有甚風迅雷﹐夕發其中。人望見亭有二光﹐對而上下﹐赫然若電。風旣息﹐其光亦閉。開元中﹐有韋子春﹐以勇力聞。會子春客於臨淮﹐有人語其事者。子春曰「吾能伺之。」於是挈衣橐止於亭中以伺焉。後一夕﹐遂有大風雷震於地﹐亭屋搖撼﹐果見二光照躍亭宇。子春乃斂衣而下﹐忽覺有物蟠繞其身﹐冷如冰凍﹐束不可解。回視見二光在其身後。子春卽奮身揮臂﹐■然有聲﹐其縛亦解。遂歸亭中。未幾而風雨霽﹐聞亭中腥若鮑肆﹐明日視之﹐見一巨蛇中斷而斃﹐血徧其地。里人相與來觀﹐謂子春且死矣﹐乃見之大驚。自是其亭無風雷患。知○無畏師

天寶中﹐無畏師在洛。是時有巨蛇﹐狀甚異﹐髙丈餘﹐圍五十尺﹐魁魁若盤繞﹐出於山下﹐洛民咸見之。於是無畏曰「後此蛇決水瀦洛城。」卽說佛書義甚精。蛇至夕則駕風露來﹐若傾聽狀。無畏乃責之曰「爾蛇也﹐營居深山中固安﹐其所何爲﹐將欲肆毒於世卽速去﹐無患生人。」其蛇聞之﹐遂俯於地﹐若有慚色﹐須臾而死焉。其後祿山據洛陽﹐盡毀宮廟﹐果無畏所謂決洛水瀦城之應○利州李錄事

開成中﹐有隴西李生爲利州錄事參軍﹐居於官舍中。嘗曉起見蛇數百在庭﹐生大懼﹐盡命棄於郊野外。其明旦﹐羣蛇又集於庭。生益懼之﹐且異也﹐亦命棄去。後一日﹐羣蛇又至﹐李生驚曰「豈天將禍我乎﹖」戚其容者且久。後旬餘﹐生以髒罪聞於刺史﹐遣吏至門﹐將按其罪﹐且聞於天子。生惶駭無以自安﹐縊於庭樹﹐絕脰而死。生有妻﹐感生不得其死﹐亦自縊焉。於是其家僮震慴﹐委身於井者且數輩。果符蛇見之禍。刺史卽李行樞也○睢陽鳳

貞元十四年秋﹐有異鳥﹐其色靑﹐狀類鳩鵲﹐翔於睢陽之郊﹐止叢木中。有羣鳥千類﹐俱率其類﹐列於左右前後﹐而又朝夕各銜蜚虫稻梁以獻焉。是鳥每飛﹐則羣鳥咸噪而導其前﹐咸翼其旁﹐咸擁其後﹐若傳喚驚衛之狀。止則環而向焉﹐𨿽人臣侍天子之禮﹐無以加矣。睢陽人咸適野縱觀﹐以爲羽族之靈者。然其狀不類鸞鳳﹐由是益奇之。時李翺客於睢陽﹐翺曰「此眞鳳鳥也。」於是作《知鳳》一章﹐備書其事。知○鄴郡人

薛嵩鎭魏時﹐鄴郡人有好育鷹隼者。一日﹐有人持鷹來﹐告於鄴人﹐人遂市之。其鷹甚神俊﹐鄴人家所育鷹隼極多﹐皆莫能比﹐常臂以玩不去手。後有東夷人見者﹐請以繒百餘段爲直。曰「吾方念此不知其所用。」其人曰「此海鷂也﹐善辟蛟螭患﹐君宜於鄴城南放之﹐可以見其用矣。」先是﹐鄴城南陂蛟常爲人患﹐郡民苦之有年矣。鄴人遂持往。海鷂忽投陂水中﹐頃之乃出﹐得一小蛟。旣出﹐食之且盡。自是鄴民免其患。有告於嵩﹐乃命鄴人訊其事﹐鄴人遂以海鷂獻焉。知○周氏子

汝南周氏子﹐吳郡人也﹐亡其名﹐家於昆山縣。元和中﹐以明經上第。調選﹐得尉昆山。旣之官﹐未至邑數十里﹐捨於逆旅中。夜夢一丈夫﹐衣白﹐儀狀甚秀﹐而血濡衣襟﹐若傷其臆者。旣拜而泣﹐謂周生曰「吾家於林泉者也。以不尙塵俗﹐故得安其所﹐有年矣。今以偶行田野間﹐不幸值君之家僮﹐有系吾者。吾本逸人也﹐旣爲所系﹐心甚不樂。又縱狂犬噬吾臆﹐不勝其憤。願君子憫而宥之。不然﹐則死在朝夕矣。」周生曰「謹受教﹐不敢忘。」言訖忽寤﹐心竊異之。明日﹐至其家。是夕﹐又夢白衣來﹐曰「吾前以事訴君﹐幸君憐而諾之﹐然今尙爲所系。顧君不易仁人之心﹐疾爲我解其縛﹐使不爲君家囚﹐幸矣。」周卽問曰「然則爾之名氏可得聞乎﹖」其人曰「我﹐鳥也。」言已遂去。又明日﹐周生乃以夢語家僮﹐且以事訊之。乃家人因適野﹐遂獲一鵝﹐乃籠歸。前夕﹐有犬傷其臆。周生卽命放之。是夕﹐又夢白衣人辭謝而去。知○呂生妻

東平呂生﹐魯國人﹐家於鄭。其妻黃氏﹐病將死﹐告於姑曰「妾病且死。然聞人死當爲鬼﹐妾常恨人鬼不相通﹐使存者益哀。今姑念妾深﹐妾死﹐必能以夢告於姑矣。」及其死﹐姑夢見黃氏來﹐泣而言曰「妾平生時無狀﹐今爲異類﹐生於鄭之東野叢木中﹐黰其翼﹑嗷其鳴者﹐當是也。後七日﹐當來謁姑。願姑念平生時﹐無以異類見阻。」言訖﹐遂去。後七日﹐果一鳥自東來﹐至呂氏家﹐止於庭樹﹐哀鳴久之。其姑泣而言曰「果吾之夢矣。汝無昧平素﹐直來吾之居也。」其鳥卽飛入堂中﹐回翔哀唳﹐僅食頃﹐方東向而去。知○韋氏子

汧陽郡有張女郎廟。上元中﹐有韋氏子容於汧陽﹐途至其廟﹐遂解鞍以憩。忽見廟宇中有二屐子在地上。生視之﹐乃結艸成者﹐文理甚細﹐色白而制度極妙。韋生乃收貯於橐中﹐旣而別去。及至郡﹐郡守舍韋生於館亭中。是夕﹐生以所得屐致於前而寐。明日﹐已亡所在﹐莫窮其處。僅食頃﹐乃於館亭瓦屋上得焉。僕者驚愕﹐告於韋生﹐生卽命升屋而取之。旣得﹐又致於前。明日﹐又失其所﹐復於瓦屋上得之。如是者三。韋生竊謂僕曰「此其怪乎可潛伺之。」是夕﹐其僕乃竊於隙中伺之。夜將半﹐其屐忽化爲白鳥﹐飛於屋上。韋生命取焚之﹐乃飛去。知○韓愈﹝三﹞

唐吏部侍郎韓文公愈﹐自刑部侍郎貶潮陽守。先是﹐郡西有大湫﹐湫有鱷魚﹐約百餘尺。每一怒﹐則湫水騰蕩﹐林嶺如震。民之馬牛有濱其水者﹐輒吸而噬之﹐不瞬而盡。爲所害者﹐莫可勝計。民患之有年矣。及愈刺郡﹐旣至之三日﹐問民不便事﹐俱曰「郡西湫中之鱷魚也。」愈曰「吾聞至誠感神﹕昔魯恭宰中牟﹐雉馴而蝗避﹔黃霸治九江﹐虎皆遁去。是知政之所感﹐故能化禽獸矣。」卽命庭掾以牢醴陳於湫之旁﹐且祝曰「汝﹐水族也﹐無爲生人患。」旣而沃以酒。是夕﹐郡西有風雷聲﹐動山野﹐迨夜分霽焉。明日﹐裏民視其湫﹐水已竭。公命使窮其迹﹐至湫西六十里易地爲湫﹐巨鱷亦隨而徙焉。自是郡民獲免其患。故工部郎中皇甫湜撰愈「神道碑」﹐敍曰「刑部爲潮陽守﹐云『洞獠海夷﹐陶然皆化﹔鱷魚稻蟹﹐不暴民物』。」蓋謂此矣○柳宗元

唐柳州刺史河東柳宗元﹐常自省郎出爲永州司馬﹐途至荊門﹐捨驛亭中。是夕﹐夢一婦人﹐衣黃衣﹐再拜而泣曰「某﹐家楚水者也。今不幸﹐死在朝夕﹐非君不能活之。儻獲其生﹐不獨戴恩而已﹐兼能假君祿﹐益君爲將爲相﹐且無難矣。幸明君子一圖焉。」公謝而許之。旣寤﹐嘿自異之。及再寐﹐又夢婦人且祈且謝﹐久而方去。明晨﹐有吏來﹐稱荊帥命﹐將宴宗元。宗元旣命駕﹐以天色尙早﹐因假寐焉。旣而又夢婦人﹐顰然其容﹐憂惶不暇﹐顧謂宗元曰「某之命﹐今若敗縷之懸甚風﹐危危將斷且飄矣。而君不能念其事之急耶幸疾爲計。不爾﹐亦與敗縷皆斷矣。願君子許之。」言已﹐又祈拜。旣告去﹐心亦未悟焉﹐卽俛而念曰「吾一夕三夢婦人告我﹐辭甚懇。豈吾之吏有不平於人者耶抑將宴者以魚爲我膳耶得而活之﹐亦吾事也。」卽命駕詣郡宴。旣而以夢話荊帥﹐且召吏訊之。吏曰「前一日﹐漁人网獲一巨黃鱗魚﹐將爲膳﹐今已斷其首。」宗元驚曰「果其夕之夢。」遂命挈而投江中﹐然而其魚已死矣。是夕﹐又夢婦人來﹐亡其首。宗元益異之○柳沂

唐河東柳沂者﹐僑居洛陽。因乘春釣伊水﹐得巨魚﹐挈而歸﹐致於盆水中。先是﹐沂有嬰兒﹐始六七歲。是夕﹐沂夢魚以喙嚙嬰兒臆。沂悸然而寤﹐果聞嬰兒啼﹐曰向夢一大魚嚙其臆﹐痛不可忍﹐故啼焉。與沂夢同。沂異之﹐乃視嬰兒之臆﹐果有瘡而血。沂益懼。明旦﹐以魚投伊水中﹐且命僧轉經畫像。僅旬餘﹐嬰兒瘡愈。沂自後不復釣也。主○劉成

宣城郡當塗民有劉成者﹑李暉者﹐俱不識農事﹐嘗用巨舫載魚蟹﹐鬻於吳越間。唐天寶十三年春三月﹐皆自新安江載往丹陽郡﹐行至下查浦﹐去宣城四十里﹐會天暮﹐泊舟﹐二人俱登陸。時李暉往浦巖村捨中﹐獨劉成在江上。四顧云島﹐闃無人迹﹐忽聞舫中有連呼阿彌陀佛者﹐聲甚厲。成驚而視之﹐見一大魚自航中振須搖首﹐人聲而呼阿彌陀佛焉。成且懼且悚﹐毛髮盡勁﹐卽匿身蘆中以伺之。俄而舫中萬魚﹐俱跳躍呼佛﹐聲動地。成大恐﹐遽登舫﹐盡投羣魚於江中。有頃而李暉至﹐成具以告暉﹐暉怒曰「堅子安得爲妖妄乎﹖」唾而罵言且久。成無以自白﹐卽用衣資酬其直。旣而餘百錢﹐易荻艸十餘束﹐致於岸。明日遷於舫中﹐忽覺重不可舉﹐解而視之﹐得緡十五千﹐簽題云「歸汝魚直。」成益奇之。是日﹐於瓜洲會羣僧食﹐並以緡施焉。時有萬莊者﹐自涇陽令退居瓜洲﹐備得其事﹐傳於紀述○李揆﹝二﹞

唐李揆乾天中爲禮部侍郎﹐嘗一日晝坐於堂之前軒。忽聞堂中有聲極震﹐若墻圮。揆驚入視之﹐見一蝦蟆俯於地﹐髙數尺﹐魅然殊狀。揆且驚且異﹐莫窮其來。卽命家童以巨缶蓋焉。有解曰「夫蝦蟆者﹐月中之虫﹐亦天使也。今天使來公堂﹐豈非上帝以密命付公乎﹖」其明﹐啟而視之﹐已亡見矣。後數日﹐果拜中書侍郎平章事○石憲

有石憲者﹐其籍編太原﹐以商爲業﹐常貨於代北。長慶二年夏中﹐雁門關行道中﹐時暑方盛﹐因偃大木下。忽夢一僧﹐蜂目﹐披褐衲﹐其狀奇異﹐來憲前﹐謂憲曰「我廬於五臺山之南﹐有窮林積水﹐出塵俗甚遠﹐實羣僧淸暑之地。檀越幸偕我而遊乎卽不能﹐吾見檀越病熱且死﹐得無悔其心耶﹗」憲以時暑方盛﹐僧且以禍福語相動﹐因謂僧曰「願與師偕去。」於是其僧引憲西去﹐且數里﹐果有窮林積水﹐見羣僧在水中。憲怪而問之﹐僧曰「此玄陰池。故我徒浴於中﹐且以蕩炎燠。」於是引憲環池行。憲獨怪羣僧在水中﹐又其狀貌無一異者。已而天暮﹐有一僧曰「檀越可聽吾徒之梵音也。」於是憲立池上﹐羣僧卽於水中合聲而噪。僅食頃﹐有一僧挈手曰「檀越與吾偕浴於玄陰池﹐愼無畏。」憲卽隨僧入池中﹐忽覺一身盡冷﹐噤而戰。由是驚悟。見己臥於大木下﹐衣盡濕﹐而寒怵且甚。時已日暮﹐卽抵村捨中。至明日﹐病稍愈。因行於道﹐聞道中有蛙鳴﹐甚類羣僧之梵音。於是徑往尋之﹐行數里﹐窮林積水﹐有蛙甚多。其水果謂玄陰池者﹐其僧乃羣蛙耳。憲曰「此蛙能易形以感於人﹐豈非怪尢者乎﹖」於是盡殺之。知○王叟

寶歷初﹐長沙有民王叟者﹐家貧﹐力田爲業。一日耕於野﹐爲蚯蚓螫其臂﹐痛楚甚。遂馳以歸﹐其痛益不可忍﹐夜呻而曉﹐晝吟而夕﹐如是者凡旬餘。有醫者云「此毒之甚者也。病之始﹐庶藥有及。狀且深矣﹐則吾不得而知也。」後數日﹐病益甚﹐忽聞臂有聲﹐幽然而微﹐若蚯蚓者。又數日﹐其聲益大﹐如合千萬音﹐其痛亦隨而多焉。是夕乃卒○韋君

有禦史韋君﹐嘗従事江夏。後以奉使至京﹐旣還﹐道次商於館亭中。忽見亭柱有白蜘蛛曳而下﹐狀甚微。韋君曰「是人之患也。吾聞汝𨿽小﹐螫人﹐良藥無及。」因以指殺焉。俄又有一白者下﹐如前所殺之。且觀其上﹐有网爲窟﹐韋乃命左右挈帚盡掃去﹐且曰「爲人患者﹐吾已除矣。」明日將去﹐因以手撫其柱﹐忽覺指痛不可忍之﹐乃是有一白蜘蛛螫其上。韋君驚﹐卽拂去。俄遂腫延﹐不數日而盡一臂。由是肩舁至江夏。醫藥無及﹐竟以左臂潰爲血﹐血盡而終。先是﹐韋君先夫人在江夏﹐夢一白衣人謂曰「我弟兄三人﹐其二人爲汝子所殺。吾告上帝﹐帝用憫其冤﹐且遂吾請。」言畢﹐夫人驚寤。甚異之﹐惡不能言。後旬餘而韋君至﹐具得其狀﹐方寤所夢﹐覺爲夢日﹐果其館亭時也。夫人泣曰「其能久乎﹖」數日而韋君終矣○陸顒

吳郡陸顒﹐家於長城﹐其世以明經仕。顒自幼嗜面﹐爲食愈多而質愈瘦。及長﹐従本郡貢於禮部﹐旣下第﹐遂爲生太學中。知

後數月﹐有胡人數輩挈酒食詣其門。旣坐﹐顧謂顒曰「吾南越人﹐長蠻貊中﹐聞唐天子庠羅天下英俊﹐且欲以文物化動四夷﹐故我航海梯山來中華﹐將觀太學文物之光。惟吾子峨焉其冠﹐襜焉其裾﹐莊然其容﹐肅然其儀﹐眞唐朝儒生也。故我願與子交歡。」顒謝曰「顒幸得籍於太學﹐然無他才能﹐何足下見愛之深也﹖」於是相與酣宴﹐極歡而去。顒﹐信士也﹐以爲羣胡不我欺。旬餘﹐羣胡又至﹐持金繒爲顒壽。顒至疑其有他﹐卽固拒之。胡人曰「吾子居長安中﹐惶惶然有饑寒色﹐故持金繒爲子僕馬一日之費﹐所以交吾子歡耳。豈有他哉幸勿疑我也。」顒不得已﹐受金繒。及胡人去﹐太學中諸生聞之﹐偕來謂顒曰「彼胡率愛利不顧其身﹐爭鹽米之微﹐尙致相賊殺者﹐寧肯棄金繒爲朋友壽乎且太學中諸生甚多﹐何爲燭厚君耶君匿身郊野間﹐以避再來也。」顒遂僑居於渭水上﹐杜門不出

僅月餘﹐羣胡又詣其門。顒大驚﹐胡人喜曰「比君在太學中﹐我未得盡言﹐今君退居郊野﹐果吾心也。」旣坐﹐胡人挈顒手曰「我之來﹐非偶然也。蓋有求於君耳﹐幸望許之。且我所祈﹐於君固無害﹐於我則大惠也。」而言曰「謹受教。」胡人曰「吾子好食麵乎﹖」曰「然。」又曰「食麵者﹐非君也﹐乃君肚中一虫耳。今我欲以一粒藥進君﹐君餌之﹐當吐出虫。則我以厚價従君易之﹐其可乎﹖」顒曰「若誠之﹐又安有不可耶﹗」已而胡人出一粒藥﹐其色光紫﹐命餌之。有頃﹐遂吐出一虫﹐長二寸許﹐色靑﹐狀如蛙。胡人曰「此名『消面虫』﹐實天下之奇寶也。」顒曰「何以識之﹖」胡人曰「吾每旦見寶气亙天﹐在太學中﹐故我訪君而取之。然自一月餘﹐淸旦望之﹐見其气移於渭水上﹐果君遷居焉。夫此虫稟天地中和之气而結﹐故好食麵﹐蓋以麥自秋始種﹐至來年夏季方始成實﹐受天地四時之全气﹐故嗜其味焉。君宜以麵食之﹐可見矣。」顒卽以面斗餘致其前﹐虫乃食之立盡。顒又問曰「此虫安使用也﹗」胡人曰「夫天下之奇寶﹐俱稟中和之气。此虫乃中和之粹也。執其本而取其末﹐其遠乎哉﹗」旣而以筒盛其虫﹐又金函扃之﹐命顒致於寢室。謂顒曰「明日當再來。」及明旦﹐胡人以十輛重輦﹐金玉繒帛約數萬獻於顒﹐共持金函而去。顒自此大富﹐致園屋爲治生具﹐日食粱肉﹐衣鮮衣﹐遊於長安中﹐號豪士

僅歲餘﹐羣胡又來﹐謂顒曰「吾子能與我偕遊海中乎我欲探海中之奇寶以耀天下﹐而吾子豈非好奇之士耶﹗」顒旣以甚富﹐又素享閒逸自遂﹐卽與羣胡俱至海上。胡人結宇而居﹐於是置油膏於銀鼎中﹐構火其下﹐投虫於鼎中﹐煉之﹐七日不絕燎。忽有一童﹐分發﹐衣靑襦﹐自海水中出﹐捧月盤﹐盤中有徑寸珠甚多﹐來獻胡人。胡人大聲叱之。其童色懼﹐捧盤而去。僮去食頃﹐又有一玉女﹐貌極冶﹐衣霧綃之衣﹐佩王珥珠﹐翩翩自海中而出﹐捧紫玉盤﹐中有珠數十﹐來獻胡人。胡人罵之﹐玉女捧盤而去。俄有一仙人﹐戴瑤碧冠﹐帔霞衣﹐捧絳帕籍﹐籍中有一珠﹐徑三寸許﹐奇光泛空﹐照數十步。仙人以珠獻胡人﹐胡人笑而授之。喜謂顒曰「至寶來矣。」卽命絕燎。自鼎中收虫﹐置金函中。其虫𨿽煉之且久﹐而跳躍如初。胡人吞其珠﹐謂顒曰「子隨我入海中﹐愼無懼。」顒卽執胡人佩帶﹐従而入焉。其海水皆豁開數十步﹐鱗介之族﹐俱辟易回去。遊龍宮﹐入蛟室﹐珍珠怪寶﹐惟意所擇。才一夕﹐而獲甚多。胡人謂顒曰「此可以致億萬之貨矣。」已而又以珍貝數品遺於顒。貨於南越﹐獲金千鎰﹐由是益富。其後竟不仕﹐老於閩越中也。

