《冥祥記》﹝南朝齊﹞王琰

自序

琰稚年在交阯。彼土有賢法師者﹐道徳僧也。見授五戒﹐以觀世音金像一軀﹐見與供養﹔形制異今﹐又非甚古﹐類元嘉中作。鎔鐫殊工﹐似有眞好。琰奉以還都。時年在齠齔﹐與二弟常盡勤至﹐專精不倦。後治攺獘廬﹐無屋安設﹐寄京師南澗寺中。於時百姓競鑄錢﹐亦有盜毀金像以充鑄者。時像在寺﹐已經數月。琰晝寢﹐夢見立於座隅﹔意甚異之。時日已﹖﹐卽馳迎還。其夕﹐南澗十餘軀像﹐悉遇盜亡。其後久之﹐像於曛﹖閒放光。顯照﹐三尺許地﹐金輝秀起﹐煥然奪目。琰兄弟及僕役同睹者十餘人。於時幼小﹐不卽題記﹔比加撰錄﹐忘其日月﹔是宋大明七年秋也。至泰始末﹐琰移居烏衣﹐周旋僧以此像權寓多寶寺。琰時暫遊江都﹐此僧仍適荊楚﹔不知像處﹐垂將十載。常恐神寶﹐與因俱絕。宋升明末﹐遊躓峽表﹐經過江陵﹐見此沙門﹐乃知像所。其年﹐琰還京師﹐卽造多寶寺訪焉。寺主愛公﹐云無此寄像。琰退慮此僧孟浪﹐將遂失此像﹐深以惆悵。其夜﹐夢人見語云﹐像在多寶﹐愛公忘耳﹐當爲得之。見將至寺﹐與人手自開殿﹐見像在殿之東眾小像中﹐的的分明。詰旦造寺﹐具以所夢請愛公。愛公乃爲開殿﹐果見此像在殿之東﹐如夢所睹。遂得像還。時建元元年七月十三日也。像今常自供養﹐唐釋道宣三寶感通錄卷二引像今常自供養至末庶必永作津梁。循復其事﹐有感深懷﹔沿此徵覿﹐綴成斯記。夫鏡接近情﹐莫踰儀像﹔瑞驗之發﹐多自此興。經云﹐鎔斲圖繢類形相者﹐爰能行動﹐及放光明。今西域釋迦彌勒二像﹐暉用若冥﹐一引作眞蓋得相乎。今華夏景楷﹐一引作東今夏景摸感通錄冥作眞楷作模神應亟著﹐亦或當年羣生﹐因會所感﹐假馮木石﹐以見幽異﹐不必克由容好﹐而能然也。故沈石浮深﹐實闡閩吳之化﹔塵金瀉液﹐用舒彭宋之禍。感通錄作用綿彭宋之福其餘銓示繁方﹐𨿽難曲辧﹔率其大抵﹐允歸自從。感通錄作允歸日從若夫經塔顯效﹐旨證亦同﹔事非殊貫﹐故繼其末。法苑珠林十七又十四引像今常自供養已下

冥祥記

漢明帝夢見神人﹕形垂二丈﹐身黃金色﹐項佩日光。以問羣臣。或對曰「西方有神﹐其號曰佛﹐形如陛下所夢﹐得無是乎﹖」於是發使天竺﹐寫致經像﹐表之中夏。自天子王侯﹐咸敬事之。聞人死精神不滅﹐莫不懼然自失。初使者蔡愔﹐將西域沙門迦葉摩騰等賫優塡王畫釋迦佛像﹔帝重之﹐如夢所見也。乃遣畫工圖之數本﹐於南宮淸涼臺及髙陽門顯節壽陵上供養。又於白馬寺壁﹐畫千乘萬騎繞塔三﹖之像﹐如諸傳備載。法苑珠林十三三寶感通錄二

晉羊太傅祜﹐字叔子﹐泰山人也。西晉名臣﹐聲冠區夏。年五歲時﹐嘗令乳母取先所弄指環。乳母曰「汝本無此﹐於何取耶﹖」祜曰「昔於東垣邊弄之﹐落桑樹中。」乳母曰「汝可自覓。」祜曰「此非先宅﹐兒不知處。」後因出門遊望﹐逕而東行。乳母隨之。至李氏家﹐乃入至東垣樹下﹐探得小環。李氏驚悵曰「吾子昔有此環﹐常愛弄之。七歲暴亡。亡後不知環處。此亡兒之物也﹐云何持去﹖」祜持環走。李氏遂問之。乳母旣說祜言。李氏悲喜﹔遂欲求祜﹐還爲其兒。裏中解諭﹐然後得止。祜年長﹐常患頭風。醫欲攻治。祜曰「吾生三日時﹐頭首北戶﹐覺風吹頂﹐意其患之﹐但不能語耳。病源旣久﹐不可治也。」祜後爲荊州都督﹐鎭襄陽﹐經給武當寺殊余精舍。或問其故﹐祜默然。後因懺悔﹐敍說因果。乃曰﹐前身承有諸罪﹐賴造此寺﹐故獲申濟﹐所以使供養之情偏殷勤重也。法苑珠林二十六

晉沙門仕行慧皎髙僧傳作士行者﹐潁川人也。姓朱氏。气志方遠﹐識宇沈正﹐循心直詣﹐榮辱不能動焉。時經典未備﹐惟有小品﹔而章句闕略﹐義致弗顯。魏甘露五年﹐發迹雍州﹐西至於闐﹐尋求經藏。踰歷諸國。西域僧徒﹐多小乘學﹐聞仕行求方等諸經﹐咸駭怪不與。曰﹐邊人不識正法﹐將多惑亂。仕行曰「經云﹐千載將末﹐法當東流。若疑非佛說﹐請以至誠驗之。」乃焚柴灌油。煙炎方盛﹐仕行捧經涕淚﹐稽顙誓曰「若果出金口﹐應宣布漢地。諸佛菩薩﹐宜爲證明。」於是投經火中﹐騰燎移景。旣而一積煨盡﹐文字無毀﹐皮牒若故。舉國欣敬。因畱供養。遣弟子法饒﹐賫送梵本﹐還至陳畱浚儀倉垣詩寺。髙僧傳云陳畱倉垣水南寺出之﹐凡九十篇﹐二十萬言。河南居士竺叔蘭﹐練解方俗﹐深善法味﹐親共傳譯﹐今放光首品是也。仕行八十乃亡﹐依闍維之火滅。經日屍形猶全。國人驚異﹐皆曰﹐若眞得道法﹐當毀壞。應聲碎散。乃斂骨起塔。慧志道人先師相傳。釋公亦具載其事也。法苑珠林二十八

晉趙泰﹐字文和﹐淸河貝丘人也。祖父京兆廣記引作淸河太守。泰﹐郡舉孝廉﹔公府辟﹐不就。精思典籍﹐有譽鄕裏。當晚乃膺仕﹐終於中散大夫。泰年三十五時﹐嘗卒心痛﹐須臾而死。下尸於地﹐心暖不已﹐屈伸隨人。畱屍十日。平旦﹐喉中有聲如雨。俄而穌活。說初死之時﹐夢有一人﹐來近心下。復有二人﹐乘黃馬。從者二人﹐夾扶泰腋。徑將東行﹐不知可幾里。至一大城﹐崔嵬髙峻。城色靑黑﹐狀錫。廣記引作城邑靑黑色將泰向城門入。經兩重門。有瓦屋可數千間﹔男女大小﹐亦數千人﹐行列而立。吏著皂衣。有五六人條疏姓字﹐云當以科呈府君。泰名在三十。須臾﹐將泰與數千人男女﹐一時俱進。府君西向坐﹐簡視名簿訖﹐復遣泰南入黑門。有人著絳衣坐大屋下﹐以次呼名﹐問生時所事﹕「作何孽罪﹐孽字依廣記引補行何福善﹖諦汝等辭以實言也。此恆遣六部使者﹐常在人間﹐疏記善惡﹐具有條狀。不可得虛。」泰答﹐「父兄仕宦皆二千石。我少在家修學而已﹐無所事也﹐亦不犯惡。」乃遣泰爲水官監作使﹐將二千餘人運沙裨岸。晝夜勤苦。後轉泰水官都督﹐知諸獄事。給泰馬兵﹐令案行地獄。所至諸獄﹐楚毒各殊。或鍼貫其舌﹐流血竟體。或被頭露發﹐裸形徒跣﹐相牽而行。有持大杖﹐從後催促。鐵牀銅柱﹐燒之洞然﹔驅迫此人﹐抱臥其上。赴卽焦爛﹐尋復還生。或炎鑪巨鑊﹐焚煮罪人。身首碎墮﹐隨沸翻轉。有鬼持叉﹐倚於其側。有三四百人﹐立於一面﹐次當入鑊﹐相抱悲泣。或劍樹髙廣。廣記引有此字不知限量。根莖枝葉﹐皆劍爲之。人眾相訾﹐自登自攀﹐若有欣意。廣記引作欣競而身首割截﹐尺寸離斷。泰見祖父母及二弟﹐在此獄中。相見涕泣。泰出獄門﹐見有二人賫文書來﹐語獄吏﹐言有三人﹐其家爲其於塔寺中縣旛燒香﹐救解其罪﹐可出福捨。俄見三人﹐自獄而出﹔已有自然衣服﹐完整在身。南詣一門﹐云名開光大捨﹔有三重門﹐朱采照發。見此三人﹐卽入舍中。泰亦隨入。前有大殿珍寶周飾﹐精光耀目。金玉爲牀。見一神人﹐姿容偉異﹐殊好非常﹐坐此座上。邊有沙門立侍﹐甚眾。見府君來﹐恭敬作禮。泰問此是何人﹐府君致敬。吏曰﹐號名世尊度人之師﹐有願令惡道中人皆出聽經。時云有百萬九千人﹐皆出地獄﹐入百里城。在此到者﹐奉法眾生也。行𨿽虧殆﹐尙當得度﹐故開經法。七日之中﹐隨本城作善惡多少﹐差次免脫。泰未出之頃﹐已見十人﹐升虛而去。出此捨﹐復見一城﹐方二百餘里﹐名爲受變形城。地獄考治已畢者﹐當於此城﹐更受變報。泰入其城﹐見有土瓦屋數千區﹐各有坊巷。廣記引作房舍正中有瓦屋髙壯﹐闌檻采飾。有數百局吏﹐對校文書云﹐殺生者當作蜉蝣﹐朝生﹖死﹔劫盜者當作豬羊﹐受人屠割﹔淫泆者作鶴鶩獐麋﹐兩舌者作﹖梟鵂鶹﹐捍債者爲驢騾牛馬。泰案行畢﹐還水官處。主者語泰﹐「卿是長者子﹐以何罪過﹐而來在此﹖」泰答﹐「祖父兄弟﹐皆二千石。我舉孝廉﹔公府辟﹐不行。修志念善﹐不染眾惡。」主者曰「卿無罪過﹐故相使爲水官都督。不爾﹐與地獄中人無以異也。」泰問主者曰「人有何行﹐死得樂報﹖」主者惟言﹕奉法弟子﹐精進持戒﹐得樂報﹐無有滴罰也。泰復問曰「人未事法時﹐所行罪過﹐事法之後﹐得以除不﹖」答曰「皆除也。」語畢﹐主者開縢篋﹐檢泰年紀﹐尙有餘算三十年在。乃遣泰還。臨別﹐主者曰「已見地獄罪報如是﹐當告世人﹐皆令作善。善惡隨人﹐其猶影響﹐可不愼乎﹖」時親表內外○視泰者﹐五六十人﹐同聞泰說。泰自書記﹐以示時人。時晉太始五年七月十三日也。乃爲祖父母二弟延請僧眾﹐大設福會。皆命子孫攺意奉法﹐課勸精進。時人聞泰死而復生﹐多見罪福﹐互來訪問。時有太中大夫武城孫丰﹐關內侯常山郝伯平等十人﹐同集泰捨﹐款曲尋問﹐莫不懼然﹐皆卽奉法也。法苑珠林七太平廣記三百七十七

晉沙門支法衡﹐晉初人也。得病旬日亡。經三日而穌活。說死時﹐有人將去﹐見如官曹捨者數處﹐不肯受之。俄見有鐵輪﹐輪上有鐵爪﹐從西轉來﹔無持引者﹐而轉駛如風。有一吏呼罪人當輪立﹔輪轉來轢之﹐翻還﹔如此﹐數人碎爛。吏呼衡道人來當輪立。衡恐怖自責﹐悔不精進﹐「今當此輪乎﹖」語畢﹐謂衡曰「道人可去﹗」於是仰首﹐見天有孔﹐不覺倏爾上升。以頭穿中﹐兩手搏兩邊﹐四向顧視﹐見七寶宮殿﹐及諸天人。衡甚踴躍﹐不能得上。疲而復還下所。將衡去。人笑曰「見何等物﹐不能上乎﹖」乃以衡付船官。船官行船﹐使爲柂工。衡曰「我不能持柂。」彊之。有船數百﹐皆隨衡後。衡不曉捉柂﹐蹌沙洲上。吏司推衡﹐汝道而失﹐以法應斬。引衡上岸﹐雷鼓將斬。忽有五色二龍﹐推船還浮。吏乃原衡罪。載衡北行。三十許裏﹐見好屯岸﹐有數萬家﹐云是流人。衡竊上岸。屯中饒狗﹐牙欲嚙之。衡大恐懼。望見西北有講堂﹐上有沙門甚眾﹐聞經唄之聲。衡遽走趣之。堂有十二階。衡始躡一階﹐見亡師法柱踞胡牀坐。見衡曰「我弟子也﹐何以而來﹖」因起臨階﹐以手巾打衡面﹐曰「莫來﹗」衡甚欲上﹐復舉步登階。柱復推令下。至三乃止。見平地有井一口﹐深三四丈﹐塼無隙際。衡心念言﹐此井自然。井邊有人謂曰「不自然者﹐何得成井﹖」𨿽見法柱﹐故倚望之﹐謂衡「可復道還去﹐狗不嚙汝﹗」衡還水邊﹐亦不見向來船也。衡渴欲飲水﹐乃墮水中﹐因便得穌。於是出家﹐持戒菜食。晝夜精思爲至行。沙門比丘法橋﹐衡弟子也。珠林七

晉安羅江縣﹐有霍山﹐其髙蔽日。上有石杵﹐髙僧傳石杵作石盂疑杵是杅字之訛面徑數丈。杵中泉水﹐深五六尺﹐經常流溢。古老傳云﹐列仙之所遊餌也。有沙門釋僧羣﹐隱居其山﹐常飲此水﹐遂以不饑﹐因而絕粒。晉安太守陶夏﹐髙僧傳云陶夔聞而求之。羣以水遺陶﹐出山輒臭。陶於是越海造山。於時天景澄朗。陶踐山足﹐便風雨晦暝。如此者三﹐竟不得至。羣所棲營﹐與泉隔一澗。旦夕往還﹐以一木爲梁。後旦將渡﹐輒見一折翅鴨﹐舒翼當梁﹐頭逆唼﹔僧羣永不得過。欲舉錫撥之﹐恐其墜死。於此絕水﹐俄而饑卒。時傳云﹐年百四十。羣之將死﹐爲眾說云「年少時嘗打折一鴨翅﹐將或此鴨因緣之報乎﹖」珠林六十三

晉沙門耆域者﹐天竺人也。自西域浮海而來﹐將遊關洛﹐達舊襄陽﹐欲寄載船北渡。船人見梵沙門衣服獘陋﹐輕而不載。比船達北岸﹐耆域亦上。舉船皆驚。域前行﹐有兩虎迎之﹐弭耳掉尾﹐域手摩其頭﹐虎便入艸。於是南北岸奔往請問﹐域日無所應答。及去﹐有數百人追之﹔見域徐行﹐而眾走猶不及。惠帝末﹐域至洛陽。洛陽道士悉往禮焉。域不爲起。譯語譏其服章曰「汝曹分流佛法﹐不以眞誠﹐但爲浮華﹐求供養耳。」見洛陽宮﹐曰「忉利天宮﹐仿彿似此。當以道力成就﹐而生死力爲之﹐不亦勤苦乎﹗」沙門支法淵竺法興。並年少﹐後至。域爲起立。法淵作禮訖﹐域以手摩其頭曰「好菩薩﹐羊中來。」見法興入門﹐域大欣笑﹐往迎作禮。捉法興手﹐舉著頭上曰「好菩薩﹐從天人中來﹖」尙方中有一人﹐廢病數年﹐垂死。域往視之﹐謂曰「何以墮落﹐生此憂苦﹖」下病人於地﹐臥單席上﹐以應器置腹上﹐紵布覆之。梵○三偈訖﹐爲梵祝可數千語。尋有臭气滿屋。病人曰﹐活矣。域令人舉布﹐見應器中如污泥者。病人遂瘥。長沙太守滕永文﹐先頗精進。時在洛陽﹐兩腳風攣經年。域爲祝﹐應時得申﹐數日起行。滿水寺中有思惟樹﹐先枯死﹐域向之祝﹐旬日﹐樹還生茂。時寺中有竺法行善談論﹐時以比樂令。見域﹐稽首曰「已見得道證﹐願當秉法。」域曰「守口攝意﹐身莫犯如是行者﹐度世去。」法行曰「得道者當授所未聞。斯言﹐人歲沙彌亦以之誦﹐非所望於得道者。」域笑曰「如子之言﹐八歲而致誦﹐百歲不能行。人皆知敬得道者﹐不知行之卽自得。以我觀之易耳。妙當在君﹐豈慍未聞。」京師貴賤﹐贈遺衣物﹐以數千億萬﹐悉受之。臨去﹐封而畱之﹐惟作旛八百枚﹐以駱駝負之先遣。隨估客西歸天竺。又持法興一納袈裟隨身。謂法興曰「此地方大爲造新之罪﹐可哀如何﹖」域發﹐送者數千人。於洛陽寺中中食訖﹐取道。人有其日發長安來﹐見域在長安寺中。又域所遣估客及駱駝奴達燉煌河上﹐逢估客弟於天竺來﹐云近燉煌寺中見域。弟子漯登者云﹐於流沙北逢域﹐言語款曲﹐計其旬日﹐又域發洛陽時也。而其所行蓋已萬里矣。珠林二十八髙僧傳載在耆域之○當迻正

晉沙門佛調﹐不知何國人。往來常山﹐積年業﹐尙純朴﹐不表辭飾﹔時咸以此重之。常山有奉法者兄弟二人﹐居去寺百里。兄婦病甚篤﹐載出寺側﹐以近醫藥。兄旣奉調爲師﹐朝晝常在寺中﹐咨詢行道。異日。調忽往其家﹐弟具問嫂所苦﹐並審兄安否。調曰「病者粗可﹐卿兄如常。」調去後﹐弟亦策馬繼往﹐言及調旦來。兄驚曰「和尙旦初不出寺﹐汝何容相見﹖」兄弟爭問調﹐調笑而不答﹐咸共異焉。調或獨入深山﹐一年半歲﹐賫漧飯數升﹐還恆有餘。有人嘗隨調山行數十里。天﹖大雪﹐調入石穴虎窟中宿。虎還橫臥窟前。調語曰「我奪汝居處﹐有愧如何﹗」虎弭耳下山。隨者駭懼。調自克亡期﹐遠近悉至。乃與訣曰「天地長久﹐尙有崩壞﹔豈況人物﹐而欲永存﹖若能蕩除三垢﹐專心眞淨﹔形數𨿽乖﹐而神會必同。」眾咸涕流。調還房端坐﹐以衣蒙頭﹐奄然而終。終後數年﹐調白衣弟子八人﹐入西山伐木﹐忽見調在髙巖上﹐衣服鮮明﹐姿儀暢悅。皆驚喜作禮問﹐「和尙尙在此耶﹖」答曰「吾常自在耳。」具問知故消息﹐良久乃去。八人便捨事還家﹐向同法者說﹐眾無以驗之。共發冢開棺﹐不見其屍。珠林二十八

晉犍陀勒﹐不知何國人也。嘗遊洛邑﹐周曆數年。𨿽敬其風操﹐而莫能測焉。後語人曰﹐盤鴟髙僧傳鴟作﹖山中有古塔寺﹐若能修建﹐其福無量。眾人許之。與俱入山。旣至﹐惟艸木深蕪﹐莫知基朕。勒指示曰「此是寺基也。」眾試掘之﹐果得塔下石礎。復示講堂﹐僧房﹐井竈。開鑿尋求﹐皆如其言。於是始疑其異。寺旣修﹐勒爲僧主。去洛百里。每朝至洛邑﹐赴會聽講竟﹐輒乞油一缽﹐擎之還寺。𨿽復去來早晚﹐未曾失中晡之期。有人日能行數百里者﹐欲隨而驗之﹐乃與俱。此人馳而不及﹔勒顧笑曰「汝執吾袈裟﹐可以不倦。」旣持衣後﹐不及移晷﹐便已至寺。其人休息數日乃還。方悟神人。後不知終。珠林八十二

晉抵世常﹐中山人也。家道殷富。太康中﹐禁晉人作沙門。世常奉法精進﹐潛於宅中起立精舍﹐供養沙門﹔於法蘭亦在焉。僧眾來者﹐無所辭卻。有一比丘﹐姿形頑陋﹐衣服塵敝﹐跋涉塗濘﹐來造世常。常出爲作禮﹐命奴取水﹐爲其洗足。比丘曰「世常應自洗我足。」常曰「年老疲瘵﹐以奴自代。」比丘不聽。世常竊罵而去比丘。便見神足變身八尺﹐顏容瑰偉﹐飛行而去。世常撫膺悔嘆﹐自撲泥中。時抵家僧尼及行路者五六十人﹐俱得望視﹐見在空中數十丈上﹐了了分明。奇芬異气﹐經月不歇。法蘭卽名理法師見宗者也。有記在後卷傳。蘭以語於弟子法階﹐階每說之﹐道俗多聞。珠林二十八

晉沙門康法朗﹐學於中山。永嘉中﹐與四比丘西入天竺。行過流沙﹐千有餘裏。見道邊敗壞佛圖﹐無復堂殿﹐蓬蒿沒人。法朗等下拜瞻禮﹐見有二僧﹐各居其一﹕一人讀經﹐一人患痢。穢污盈房。其讀經者了不營視﹐朗等惻然興念﹐畱爲煮粥﹐埽除浣濯。至六日﹐病者稍困﹐注痢如泉。朗等共料理之。其夜﹐朗等並謂病者必不移旦。至明晨往視﹐容色光悅﹐痛狀休然。廣記引作病狀頓除屋中穢物﹐皆是華馨。朗等乃悟是得道冥士以試人也。病者曰「隔房比丘﹐是我和尙。久得道慧﹐可往禮覲。」法朗等先嫌讀經沙門無慈愛心﹐聞已乃作禮悔過。讀經者曰「諸君誠契並至﹐同當入道。朗公宿學業淺﹐此世未得願也。」謂朗伴云「慧此居植根深﹐當現世得願。」因而畱之。法朗後還中山爲大法師﹐道俗宗之。珠林九十五廣記八十九

晉竺長舒者﹐其先西域人也。世有資貨﹐爲富人。竺居晉元康中內徙洛陽。長舒奉法精至﹔尢好誦觀世音經。其後鄰比失火。長舒家悉艸屋﹐又正下風﹐自計火已逼近﹐政復出物﹐所全無幾﹐乃敕家人不得輦物。亦無灌救者。惟至心誦經。有頃﹐火燒其鄰屋﹐與長舒隔籬﹐而風忽自回﹐火亦際屋而止。於時咸以爲靈。裏中有輕險少年四五人﹐共毀笑之﹐云風偶自轉﹐此復何神。伺時燥夕﹐當爇其屋﹕能令不然者﹐可也。其後天甚早燥。風起亦駛﹐少年輩密共束炬擲其屋上。三擲三滅﹐乃大驚懼﹐各走還家。明晨﹐相率詣長舒自說昨事﹐稽顙辭謝。長舒答曰「我了無神﹐政誦念觀世音﹐當是威靈所祐。諸君但當洗心信向耳。」自是鄰里鄕黨咸敬異焉。珠林二十三

晉潯陽廬山西有龍泉精舍﹐卽慧遠沙門之所立也。遠始南渡﹐愛其區丘。欲創寺宇﹐未知定方。遣諸弟子訪履林澗﹐疲息此地。羣僧並渴。率同立誓曰「若使此處﹐宜立精舍﹐當願神力﹐卽出佳泉。」乃以杖掘地﹐淸泉湧出。遂畜爲池。因構堂於其後。天嘗亢旱﹐遠率諸僧轉海龍王經﹐爲民祈雨。轉讀未畢﹐泉中有物﹐形如巨蛇﹐騰空而去。俄爾洪雨四澍﹐髙下普沾。以有龍瑞﹐故名焉。珠林三十三

晉沙門於法蘭﹐髙陽人也。十五而出家。器識沈秀﹐業操貞整。寺於深巖。嘗夜坐禪﹐虎入其室﹔因蹲牀前。蘭以手摩其頭。虎奮耳而伏。數日乃去。竺護﹐燉煌人也。風神情宇﹐亦蘭之次。於時經典新譯﹐梵語數多﹐辭句煩蕪﹐章偈不整﹔乃領其旨要﹐刊其遊文。亦養徒山中。山有淸澗﹐汲漱所資。有采薪者﹐嘗穢其水﹔水卽竭涸﹐俄而絕流。護臨澗徘徊﹐嘆曰「水若遂竭﹐吾將何資﹗」言終而淸流洋溢﹐尋復盈澗。並武惠時人也。支道林爲之像贊曰「於氏超世﹐綜體玄旨。嘉遁山澤﹔仁感虎兕。護公澄寂﹐道徳淵美。微吟空澗﹐枯泉還水。」法苑珠林六十三

晉司空廬江何充﹐字次道﹐弱而信法﹐心業甚精。常於齋堂﹐置一空座﹐筵帳精華﹐絡以珠寶﹔設之積年﹐庶降神異。後大會道俗﹐甚盛。坐次一僧﹐容服粗垢﹐神情低陋﹐出自眾中﹐逕升其座﹐拱默而已﹐無所言說。一堂怪駭﹐謂其謬僻。充亦不平﹐嫌於顏色。及行中食﹐此僧飯於髙座﹔飯畢﹐提缽出堂﹐顧謂充曰「何侯徒勞精進﹗」因擲缽空中﹐陵空而去。充及道俗﹐馳遽觀之﹕光儀偉麗﹐極目乃沒。追共惋恨﹐稽懺累日。法苑珠林四十二

晉尼竺道容﹐不知何許人。居於烏江寺。戒行精峻﹐屢有徵感。晉明帝時﹐甚見敬事。以華藉席﹐驗其所得﹔果不萎焉。時簡文帝事淸水道﹔所奉之師﹐卽京師所謂王濮陽也。弟內其道捨﹐容亟開化﹔帝未之從。其後帝每入道屋﹐輒見神人爲沙門形﹐盈滿室內﹐帝疑容所爲﹐因事爲師。遂奉正法。晉氏顯尙佛道﹐此尼力也。當時崇異﹐號爲聖人。新林寺卽帝爲容所造也。孝武初﹐忽而絕迹﹐不知所在。乃葬其衣缽。故寺邊有冢在焉。珠林四十二

晉闕公則﹐趙人也。恬放蕭然﹐惟勤法事。法事感通錄引作法華。晉武之世﹐死於洛陽。道俗同志﹐爲設會於白馬寺中。其夕轉經。宵分﹐聞空中有唱贊聲。仰見一人﹐形器壯偉﹐儀服整麗乃言曰「我是闕公則﹐今生西方安樂世界﹐與諸菩薩共來聽經。」合堂驚躍﹐皆得睹見。時復有汲郡衛士度﹐亦苦行居士也。師於公則。其母又甚信尙﹐誦經長齋﹐家常飯僧。時日將中﹐母出齋堂﹐與諸尼僧﹐逍遙眺望。忽見空中有一物下﹐正落母前﹐乃則缽也﹔有飯盈焉﹐馨气充﹖。○堂肅然﹐一時禮敬。母自分行齋人食之﹐皆七日不饑。此缽猶云尙存此土。度善有文辭﹐作八關懺文。晉末齋者尙用之﹐晉永昌中死﹐亦見靈異。有浩像者作聖賢傳﹐具載其事云。度亦生西方。吳興王該日。燭曰「闕夐登霄﹐衛度繼軌。咸恬泊以無生﹐俱蛻骸以不死」者也。珠林四十二三寶感通錄四

晉南陽滕普﹐累世敬信。妻吳郡全氏﹐尢能精苦。每設齋會﹐不逆招請﹔隨有來者﹐因畱供之。後會僧數闕少﹐使人衢路要尋。見一沙門﹐蔭柳而坐﹐因請與歸。淨人行食﹐翻飯於地﹔傾簞都盡﹐罔然無計。此沙門云「貧道缽中有飯﹐足供一眾。」使普分行﹐旣而道俗內外﹐皆得充飽。淸淨旣畢﹐擲缽空中﹐翻然上升。極目乃滅。普卽刻木作其形像﹐朝夕拜禮。普家將有凶禍﹐則此像必先倒踣云。普子含﹐以蘇峻之功封東興者也。珠林四十二

沙門竺法進者﹐開度浮圖主也。聰達多知﹐能解殊俗之言。京洛將亂﹐欲處山澤。眾人請畱﹐進皆不聽。大會燒香﹐與眾告別。臨當布香﹐忽有一僧來﹐處上座﹕衣服塵垢﹐面目黃腫。法進怪賤﹐牽就下次﹔輒復來上。牽之至三﹐乃不復見。眾坐旣定﹐方就下食﹐忽暴風揚沙﹐柈桉傾倒。法進懺悔自責﹔乃止不入山。時論以爲﹕世將大亂﹐法進不宜入山。又道俗至意﹐苦相畱慕﹐故見此神異﹐止其行意也。珠林四十二

晉周閔﹐汝南人也。晉護軍將軍。家世奉法。蘇峻之亂﹐都邑人士﹐皆東西波遷。廣記引作播遷閔家有大品一部﹐以半幅八丈素反覆書之。又有餘經數臺﹐大品亦雜在其中。旣當避難﹐單行不能得盡持去﹔尢惜大品﹐不知在何臺中。倉卒應去﹐不展尋搜﹐廣記引無此句徘徊嘆吒。不覺大品忽自出外。閔驚喜持去。周氏遂世寶之。今云尙在。一說云﹕周嵩婦胡母氏﹐有素書大品。素廣五寸﹐而大品一部盡在焉。又並有舍利﹐銀罌貯之。並緘於深篋。永嘉之亂﹐胡母將避兵南奔﹐經及舍利﹐自出篋外。因取懷之。以渡江東。又嘗遇火﹐不暇取經。及屋盡火滅﹐得之於灰盡之下﹐儼然如故。會稽王道子就嵩﹐曾云求以供養。後嘗蹔在新渚寺。劉敬叔云﹐曾親見此經﹕字如麻大﹐巧密分明。新渚寺﹐今天安是也。此經蓋得道僧釋慧則所寫也。或云﹐嘗在簡靖寺﹐靖首尼讀。珠林十八廣記一百十三

晉史世光者﹐襄陽人也。咸和八年﹐於武昌死。七日﹐沙門支法山轉小品﹐疲而微臥。聞靈座上﹐如有人聲。史家有婢﹐字張信﹐見世光在靈上著衣帢﹐具如平生。語信云「我本應墮龍中﹐廣記引作獄中支和尙爲我轉經﹐曇護曇堅迎我上第七梵天快樂處矣。護堅並是山之沙彌﹐已亡者也。後支法山復往爲轉大品﹐又來在坐。世光生時﹐以二旛供養。時在寺中。乃呼張信持旛送我。信曰「諾﹐」便絕死。將信持旛﹐俱西北飛上一靑山。上如﹖璃色。到山頂﹐望見天門﹐世光乃自提旛﹐遣信令還﹔與一靑香﹐如巴豆﹐曰「以上支和尙。」信未還﹐便遙見世光直入天門。信復道而還﹐倏忽醒活﹔亦不復見手中香也﹔旛亦故在寺中。世光與信﹐於家去時﹐其六歲兒見之﹐指語祖母曰「阿爺飛上天﹐婆爲見不﹖」世光後復與天人十餘﹐俱還其家﹐徘徊而去。每來必見簪帢﹐去必露髻。信問之。答曰「天上有冠﹐不著此也。」後乃著天冠與羣天神﹐鼓琴行歌﹐經上母堂。信問何用屢來。曰「我來﹐欲使汝輩知罪福也﹔亦兼娛樂阿母。」琴音淸妙﹐不類世聲﹔家人大小﹐悉得聞之。然聞其聲﹐如隔壁障﹐不得親察也。惟信聞之﹐獨分明焉。有頃去﹐信自送。廣記引有送字見世光入一黑門﹐有頃來出﹐廣記引作尋卽出來謂信曰「舅在此﹐日見榜撻﹐楚痛難勝。省視還也。舅生犯殺罪﹐故受此報。可告舅母﹕會僧轉經﹐當稍免脫。」舅卽輕車將軍報終也。珠林五廣記一百十二

晉張應者﹐歷陽人。本事俗神﹐鼓舞淫祀。咸和八年﹐移居蕪湖。妻得病。應請禱備至﹐財產略盡。妻﹐法家弟子也﹐謂曰「今病日困﹐求鬼無益﹐乞作佛事。」應許之。往精舍中﹐見竺曇鎧。曇鎧曰「佛如愈病之藥。見藥不服﹐𨿽視無益。」應許當事佛。曇鎧與期明日往齋。應歸﹐夜夢見一人﹐長丈餘﹐從南來。入門曰「汝家狼藉﹐乃爾不淨。」見曇鎧隨後﹐曰「始欲發意﹐未可責之。」應先巧眠覺﹐便炳火作髙座﹐及鬼子母座。曇鎧明往﹐應具說夢。遂受五戒。斥除神影﹐大設福供。妻病卽閒﹐尋都除愈。咸康二年﹐應至馬溝糴鹽。還泊蕪湖浦宿。夢見三人﹐以○鉤鉤之。應曰「我佛弟子。」牽終不置﹐曰「奴叛走多時。」應怖謂曰「放我﹐當與君一升酒調。」乃放之。謂應﹐但畏後人復取汝耳。眠覺﹐腹痛泄痢﹔達家大困。應與曇鎧﹐問絕已久。病甚﹐遣呼之。適值不在。應尋气絕。經日而穌活。說有數人以○鉤鉤將北去。下一阪岸。岸下見有鑊湯刀劍﹐楚毒之具。應時悟是地獄。欲呼師名﹐忘曇鎧字﹐但喚「和上救我﹗」亦時喚佛。有頃﹐一人從西面來﹐形長丈餘﹐執金杵﹐欲撞此鉤人﹐曰「佛弟子也﹐何入此中﹖」鉤人怖散。長人引應去﹐謂曰「汝命已盡﹐不復久生。可蹔還家。頌唄三偈﹐並取和上名字﹐三日當復命過﹐卽生天矣。」應旣穌﹐卽復怵然。旣而三日﹐持齋頌唄﹐遣人疏取曇鎧名。至日中﹐食畢﹐禮佛讀唄﹐徧與家人辭別。澡洗著衣﹐如眠便盡。珠林六十二

晉董吉者﹐於潛人也。奉法三世﹐至吉尢精進。恆齋戒誦首楞嚴經。屯中有病﹐輒請吉讀經﹔所救多愈。同縣何晃者﹐亦奉法士也。咸和中﹐卒得山毒之病﹐守困。晃兄惶遽﹐馳往請吉。董何兩捨﹐相去六七十里。復隔大溪﹐五月中﹐大雨。晃兄初渡時﹐水尙未至。吉與期設中食後。此字廣記引有比往而山水暴漲﹐不復可涉﹐吉不能泅﹔遲回嘆息﹔坐岸良久﹔欲下不敢渡。吉旣信直。必欲赴期。乃惻然發心﹐自誓曰「吾救人苦急﹐不計軀命。克冀如來大士﹐當照乃誠。」便脫衣﹐以囊經戴置頭上﹐逕入水中﹐量其深淺﹐乃應至頸。及吉渡﹐正著膝耳。旣得上岸﹐失囊經﹐甚惋恨。進至晃家﹐三禮懺悔﹐流涕自責。俯仰之閒﹐便見經囊在髙座上。吉悲喜取看﹐邑邑如有濕气。開囊視經﹐尙燥如故。於是屯人﹐一時奉法。吉所居西北﹐有一山﹐髙峻﹐中多妖魅﹐犯害居民。吉以經戒之力﹐欲伐降之。於山際四五畝地﹐手伐林木﹐構造小屋﹐安設髙座﹐轉首楞嚴經。百餘日中﹐寂然無聞。民害稍止。後有數人至吉所﹐語言良久。吉思惟此客言者﹐非於潛人﹔穹山幽絕﹐何因而來﹔疑是鬼神﹔乃謂之曰「諸君得無是此中鬼耶﹖」答曰「是也。聞君徳行淸肅﹐故來相觀。並請一事﹐想必見聽。吾世有此山﹐遊居所托。君旣來止﹐慮相逆冒﹐恆懷不安。今欲更作界分﹐當殺樹爲斷。」吉曰「僕貪此靜寂。讀誦經典﹐不相干犯。方爲卿比﹐廣記引作方喜爲此願見祐助。」鬼答﹕「亦復憑君﹐不見侵克也。」言畢而去。經一宿﹐前芟地﹐四際之外﹐樹皆枯死﹐如火燒狀。吉年八十七亡。珠林十八廣記一百十二

晉周璫者﹐會稽剡人也。家世奉法。璫年十六﹐便菜食持齋﹐諷誦成具。及頃轉經。正月長齋﹐竟延僧設﹐受八關齋。至鄕市寺﹐請其師竺僧密及支法階竺佛密﹐令持小品﹐齋日轉讀。至日﹐三僧赴齋﹐忘持小品。至中食畢。欲讀經﹐方憶。意甚惆悵。璫家在阪怡屯﹐去寺三十里﹐無人遣取。至人定燒香訖﹐舉家恨不得經。密益踧踖。有頃﹐聞有叩門者﹐言送小品。璫愕然心喜。開門﹐見一年少﹐著單衣﹖﹐先所不識﹐又非人行。時疑其神異﹐便長跪受經﹐要使前坐。年少不進﹐期夜當來聽經。比道人出﹐忽不復見。香气徧一宅中。旣而視之﹐乃密經也。道俗驚喜。密經先在廚中﹐緘鑰甚謹。還視其鑰﹐儼然如故。於是屯中十餘家﹐咸皆奉佛。益敬愛璫。璫遂出家﹐字曇嶷。諷誦眾經﹐至二十萬言。珠林十八廣記一百十

晉孫稚﹐字法暉﹐齊國般陽縣人也。父祚﹐晉太中大夫。稚幼而奉法。年十八﹐以咸康元年八月病亡。祚後移居武昌。至三年四月八日﹐沙門於法階行尊像﹐經家門。夫妻大小出觀﹐見稚亦在人眾之中﹐隨侍像行。見父母﹐拜跪問訊。隨共還家。祚先病﹐稚云「無他禍祟﹐不自將護所致耳。五月當差。」言畢辭去。其年七月十五日﹐復歸﹐跪拜問訊﹐悉如生時。說其外祖父爲太山府君﹐見稚﹐說稚母字曰「汝是某甲兒耶。」「未應便來﹐那得至此。」稚答﹕「伯父將來。欲以代譴。」有教推問。欲鞭罰之﹔稚救解得原。稚兄容﹐字思淵﹐時在其側。稚謂曰「𨿽離故形在優樂處﹐但讀書無他作﹐願兄勿復憂也。但勤精進﹐系念修善﹐福自隨人矣。我二年學成﹐當生國王家。同輩有五百人﹐今在福堂﹐學成皆當上生第六天上。我本亦應上生﹐但以解救先人﹐因緣纏縛﹐故獨生王家耳﹗」到五年七月七日﹐復歸。說邾城當有寇難。事例甚多﹐悉皆如言。家人祕之﹐故無傳者。又云「先人多有罪﹖﹐宜爲作福。我今受身人中﹐不須復營﹐但救先人也。願父兄勤爲功徳。作福食時﹐務使鮮潔。一一如法者﹐受上福﹔次者﹐次福﹔若不能然﹐然後費設耳。當使平等﹐心無彼我﹐其福乃多。」祚時有婢﹐稚未還時﹐忽病殆死﹐周身皆痛。稚云「此婢欲叛我﹐前與鞭﹐不復得去耳。推問婢﹐」云「前實欲叛﹐與人爲期日垂至而便住﹐」云云。珠林九十一

晉李恆﹐字元文﹐譙國人。少時﹐有一沙門造恆﹐謂曰「君福報將至﹐而復對來隨之。君能守貧修道﹐不仕宦者﹐福增對滅。君其勉之﹗」恆性躁﹐又寒門﹐但問仕當何所至﹐了不尋究修道意也。與一卷經﹐恆不肯取。又固問﹐榮途貴賤何如﹖沙門曰「當帶金紫﹐極於三郡。若能於一郡止者﹐亦爲善也。」恆曰「且當富貴﹐何顧後患﹖」因畱宿。恆夜起﹐見沙門身滿一牀﹐入呼家人﹐大小窺視﹐復變爲大鳥﹐跱屋梁上。天曉﹐復形而去。恆送出門﹐忽不復見。知是神人。因此事佛﹐而亦不能精至。後爲西陽﹑江夏﹑廬江太守﹐加龍驤將軍。大興中﹐預錢鳳之亂﹐被誅。珠林五十六

晉竇傳者﹐河內人也。永和中﹐並州刺史髙昌﹐冀州刺史呂護﹐各權部曲﹐相與不和。傳爲昌所用﹐作官長。護遣騎抄擊﹐爲所俘執。同伴六七人﹐共系入一獄。鎖械甚嚴。克日當煞之。沙門支道山﹐時在護營中。先與傳相識。聞其執厄﹐出至獄所候視之。隔戶共語。傳謂山曰「今日困厄﹐命在漏刻﹐何方相救﹖」山曰「若能至心歸請﹐必有感應。」傳先亦頗聞觀世音﹐及得山語﹐○專心屬念。晝夜三日﹐至誠自歸。觀其鎖械如覺緩﹐解有異於常。聊試推蕩﹐忽然離體。傳乃復至心曰「今蒙哀祐﹐已令桎梏自解。而同伴尙多﹐無心獨去。觀世音神力普濟﹐當令俱免。」言畢﹐復牽挽餘人﹐皆以次解落﹐若有割剔之者。遂開門走出﹐於警徼之閒﹐莫有覺者。便踰城逕去。時夜向曉﹐行四五里。天明不復進。共逃隱一榛中。須臾﹐覺失囚﹐人馬絡繹﹐四出尋捕。焚艸踐林﹐無不至徧。惟傳所隱一畝許地﹐終無至者。遂得免還。鄕裏敬信異常﹐咸皆奉法。道山後過江﹐爲謝居士敷具說其事。珠林十七

晉大司馬桓溫﹐末年頗奉佛法﹐飯饌僧尼。有一比丘尼﹐失其名﹐來自遠方﹐投溫爲檀越尼。才行不恆﹐溫甚敬待﹐居之門內。尼每浴﹐必至移時。溫疑而窺之﹕見尼裸身揮刀﹐破腹出髒﹐斷截身首﹐支分臠切。溫怪駭而還。及至尼出浴室﹐身形如常。溫以實問。尼答云「若遂淩君上﹐刑當如之。」時溫方謀問鼎﹐聞之悵然。故以戒懼﹐終守臣節。尼後解去﹐不知所在。珠林三十三

宋案當作晉廣記引無李淸者﹐吳興於潛人也。仕桓溫大司馬府參軍督護。於府得病﹐還家而死。經久穌活。說云﹕初見傳教﹐持信旛喚之﹐云公欲相見。淸謂是溫召﹐卽起束帶而去。出門﹐見一竹輿﹐便令入中。二人推之﹐疾速如馳。至一朱門﹐見阮敬﹔時敬死已三十年矣。敬問淸曰「卿何時來﹖知我家何似﹖」淸云「卿家異惡。」敬便雨淚﹐言「知吾子孫如何﹖」答云「具可。」敬云﹕二字廣記引有「我今令卿得脫。汝能料理吾家否﹖」淸云「若能如此﹐不負大恩。」敬言「僧達道人﹐是官師﹐甚被禮﹐敬當苦告之。」還內良久﹐遣人出云「門前四層寺﹐官所起也。僧達常以平旦入寺禮拜﹐宜就求哀。」淸往其寺﹐見一沙門﹐語曰「汝是我前七生時弟子。已經七世受福﹐迷著世樂﹐忘失本業。背正就邪﹐當受大罪﹐今可攺悔。和尙明出﹐當相佐助。」淸還先輿中。夜寒噤凍。至曉門開﹐僧達果出至寺。淸便隨逐稽顙。僧達云「汝當革心爲善﹐歸命佛法﹐歸命比丘僧﹕受此三歸﹐可得不橫死。受持勤者﹐亦不﹐經苦難。」淸便奉受。又見昨所遇沙門﹐長跪請曰「此人僧乎宿世弟子。案乎字有訛廣記引作達亦非忘正失法。方將○苦。先緣所追。今得歸命﹐願垂慈湣。」答曰「先是福人﹐當易拔濟耳。」便還向朱門。俄遣人出云「李參軍可去。」敬時亦出﹐與淸一靑竹枝﹐廣記引作杖令閉眼騎之。淸如其語﹐忽然至家。家中啼哭﹐及鄕親塞堂﹐欲入不得。會買材還﹐家人及客赴監視之。惟屍在地。淸入至屍前﹐聞其屍臭。自念悔還。但外人逼突﹐不覺入屍時﹐於是而活。卽營理敬家﹐分宅以居。於是歸心三寶﹐勤信佛教﹐遂作佳流弟子。珠林九十五廣記三百七十九

晉呂竦﹐字茂髙﹐兗州人也。寓居始丰。其縣南溪﹐流急岸峭﹐回曲如縈。又多大石﹐白日行者﹐猶懷危懼。竦自說﹐其父嘗行溪中﹐去家十許裏。日向﹖﹐天忽風雨﹐晦冥如漆﹐不復知東西。自分覆溺。惟歸心觀世音﹐且誦且念。須臾﹐有火光來岸﹐如人捉炬者﹐照見溪中了了。遙得歸家﹐火常在前導﹐去船十餘步。竦復與郗嘉賓周旋﹐郗所傳說。珠林六十五

晉徐榮者﹐瑯琊人。嘗至東陽﹐還經定山﹐舟人不慣﹐誤墮洄澓中。遊舞濤波﹐垂欲沈沒。榮無復計。惟至心呼觀世音。斯須閒﹐如有數十人齊力引船者﹐踴出澓中﹐還得平流。﹖江還下。日已向﹖﹐天大陰闇﹐風雨甚駛﹐不知所向。而濤波轉盛。榮誦經不輟口。有頃﹐望見山頭有火光赫然﹐回柁趣之﹐逕得還浦。舉船安隱。旣至﹐亦不復見光。同旅異之﹐疑非人火。明旦問浦中人﹐昨夜山上是何火光。眾皆愕然曰「昨風雨如此﹐豈如有火理﹐吾等並不見。」然後了其爲神光矣。榮後爲會稽府督護﹐謝敷聞其自說如此。時與榮同船者﹐有沙門支道蘊﹐謹篤士也﹐具見其事。後爲傅亮言之﹐與榮所說同。珠林六十五

晉興寧中﹐沙門竺法義﹐山居好學。住在始寧保山﹐遊刃眾典﹐尢善法華。受業弟子﹐常有百餘。至咸安二年﹐忽感心气疾病﹐已上六句依珠林十七引補積時攻治備至。而了不損。日就綿篤。遂不復自治。惟歸誠觀世音。如此數日。晝眠﹐夢見一道人﹐來○其病﹐因爲治之﹕刳出腸胃﹐湔洗腑臟﹔見有結聚不淨物甚多。洗濯畢﹐還內之。語義曰「汝病已除。」眠覺﹐眾患豁然。尋得復常。案其經云﹐或現沙門梵志之像﹔意者義公所夢其是乎。義以太元七年亡。自竺長舒至義六事﹐並宋尙書令傅亮所撰。二句廣記引作宋尙書令傅亮撰其事迹亮自云﹐其先君與義遊處。義每說其事﹐輒懍然增肅焉。珠林九十五又十七廣記一百十案傅亮所撰六事竺長舒已見前卷余不可考

晉杜願﹐字永平﹐梓潼涪人也。家巨富。有一男﹐名天保﹐願愛念。年十歲﹐泰元三年﹐暴病而死。經數月日﹐家所養豬﹐生五子﹔一子最肥。後官長新到﹐願將以作禮﹐捉就殺之。有一比丘﹐忽至願前﹐謂曰「此豚是君兒也。如前百餘日中﹐而相忘乎﹖」言竟﹐忽然不見。四顧尋視﹐見西天騰空而去。香气充布﹐彌日乃歇。珠林五十二

晉唐遵﹐字○道﹐上虞人也。晉太元八年﹐暴病而死。經夕得穌。云有人呼將去﹐至一城府﹐未進。頃見其從叔﹐自城中出﹐驚問遵﹕「汝何故來﹖」遵答﹕「違離姑姊﹐並歷年載﹐欲往問訊﹐本明當發﹐夜見數人﹐急呼來此。卽時可得歸去﹐而不知還路。」從叔云「汝姑喪已二年。汝大姊兒道文﹐近被錄來。旣蒙恩放﹐仍畱看戲﹐不卽還去﹐積日方歸﹐家已殯殮。乃入棺中﹐又搖動棺器﹐冀望其家覺悟開棺。棺遂至路﹐落檀車下。其家或欲開之。乃向卜者。卜云不吉﹐遂不敢開。不得復生。今爲把沙之役﹐辛勤極苦。汝宜速去﹐勿復住此。且汝小姊﹐又已喪亡。今與汝姑﹐共在地獄﹐日夕憂苦。不知何時﹐可得免脫。汝今還去﹐可語其兒﹕勤修功徳﹐庶得免之。」於此示遵歸路。將別﹐又屬遵曰「汝得還生﹐良爲殊慶。在世無幾﹐儵如風塵。天堂地獄﹐苦樂報應﹔吾昔聞其語﹐今睹其實。汝宜深勤善業﹐務爲孝敬。受法持戒﹐愼不可犯。一去人身﹐入此罪地。幽窮苦酷﹐自悔何及。勤以在心﹐不可忽也。我家親屬﹐生時不信罪福﹐今並遭塗炭﹐長受楚毒﹐焦爛傷痛﹐無時暫休。欲求一日攺惡爲善﹐當何得耶﹖悉我所具﹐故以囑汝。勸化家內﹐共加勉勵。」言已﹐涕泣﹐因此而別。遵隨路而歸﹐俄而至家。家治棺將竟﹐方營殯殮。遵旣附屍﹐屍尋气通。移日稍差。勸示親識﹐並奉大法。初遵姑○南郡徐漢﹐長姊○江夏樂瑜於﹐小姊○吳興嚴晚。途路縣遠﹐久斷音息。遵旣差﹐遂至三郡﹐尋訪姑及小姊。姊子果並喪亡。長姊亦說兒道文殮後﹐棺動墮車﹐皆如叔言。旣聞遵說道文橫死之意﹐姊追加痛恨﹐重爲制服。珠林九十七

晉謝敷﹐字慶緒﹐會稽山陰人也﹐鎭軍將軍輶之兄子也。少有髙操﹐隱於東山﹐篤信大法﹐精勤不倦。手寫首楞嚴經。當在都白馬寺中﹐寺爲災火所延﹐什物餘經﹐並成煨盡﹐而此經止燒紙頭界外而已。文字悉存﹐無所毀失。敷死時﹐友人疑其得道。及聞此經﹐彌復驚異。至元嘉八年﹐河東蒲阪城中大災火。火自隔河飛至﹐不可救滅﹔處戍民居﹐無不蕩盡。惟精舍塔寺﹐並得不焚。裏中小屋﹐有經像者﹐亦多不燒。或屋𨿽焚毀﹐而於煨盡之中﹐時得全經﹐紙素如故。一城嘆異﹐相率敬信。珠林十八

晉濟陰丁承﹐字徳愼。建安中﹐案晉紀元無建安疑當作建元也爲凝陰令。時北界居民婦﹐詣外井汲水。有胡人長鼻深目﹐左過井上﹐從婦人乞飲。飲訖﹐忽然不見。婦則腹痛﹐遂加轉劇。啼呼有頃﹐卒然起坐﹐胡語指麾。邑中有數十家﹐悉共觀視。婦呼索紙筆來﹐欲作書。得筆﹐便作胡書﹕橫行﹐或如乙﹐或如己。滿五紙﹐投著地﹐教人讀此書。邑中無能讀者。有一小兒﹐十餘歲﹐婦卽指此小兒能讀。小兒得書﹐便胡語讀之﹐觀者驚愕﹐不知何謂。婦叫小兒起。小兒旣起﹐翹足﹐以手弄相和。須臾各休。卽以白徳愼。徳愼召見婦及兒﹐問之﹐云﹕當時忽忽不自覺﹐知徳愼欲驗其事﹐卽遣吏賫書詣許下寺﹐以示舊胡。胡大驚﹐言佛經中閒﹐亡失道遠﹐憂不能得。𨿽口誦﹐不具足。此乃本書﹐遂畱寫之。珠林十八

晉瑯琊王凝之﹐妻晉左將軍夫人謝氏奕之女也。嘗頻亡﹐二男悼惜過甚﹐哭泣累年﹐若居至艱。後忽見二兒俱還﹐皆著鎖械﹐慰勉其母﹐宜自寬割。兒並有罪﹐若垂哀憐。可爲作福。於是哀痛稍止﹐而勤功徳。珠林三十三

晉沙門支遁﹐字道林﹐陳畱人也。神宇雋發﹐爲老釋風流之宗。常與其師﹐辧論物類。謂雞卵生用未足﹐殺之﹐與諸蜎動﹐不得同罰。師尋亡。忽見形來﹐至遁前﹐手執雞卵投地﹐破之﹐見有雞雛﹐出殼而行。遁卽惟悟﹐悔其本言。俄而師及雞雛﹐並滅不見。珠林七十二

晉廬山七嶺﹐同會於東﹐共成峯崿。其崖窮絕﹐莫有升者。晉太元中﹐豫章太守範寧﹐將起學館﹐遣人伐材其山。見人著沙門服﹐淩虛直上。旣至﹐則回身踞其峯﹔良久﹐乃興雲气﹐俱滅。時有采藥數人﹐皆共瞻睹。能文之士﹐咸爲之興。沙門釋曇諦廬山賦曰「應眞淩雲以踞峯﹐眇翳景而入冥者也。」珠林十九

晉沙門釋僧朗者﹐戒行明嚴﹐華戎敬異。嘗與數人﹐俱受法請﹔行至中途。忽告同輩曰「君等畱寺衣物﹐似有竊者。」同旅卽返﹐果及盜焉。晉太元中﹐於奉髙縣金輿山谷﹐起立塔寺﹐造制形像。符堅之末﹐降斥道人﹐惟敬朗一眾﹐不敢毀焉。於時道俗信奉﹐每有來者。人數多少﹐未至一日﹐輒已逆知。使弟子爲具﹐必如言果到。其谷舊多虎﹐常爲暴害。立寺之後﹐皆如家畜。鮮卑慕容徳﹐以二縣祖課﹐充其朝中。至今號其谷爲朗公谷也。珠林十九

晉沙門釋法相﹐河東人也。常獨山居﹐精苦爲業。鳥獸集其左右﹐馴若家獸。太山祠大石函﹐以盛財寶。相時山行﹐宿於其廟。見一人玄衣武冠﹐令相開函﹐言終不見。其函石蓋重過千鈞﹐相試提之飄然而開。於是取其財寶﹐以施貧民。後渡江南﹐住越城寺﹐忽敖遊放蕩﹐優俳滑稽﹐或時裸袒﹐干冒朝貴。鎭北將軍司馬恬惡其不節﹐招而酖之。頻傾三鐘﹐神气淸怡﹐恬然自若。年八十九﹐元興末卒。珠林十九

晉張崇﹐京兆杜陵人也。少奉法。晉太元中﹐符堅旣敗﹐長安百姓有千餘家﹐南走歸晉。爲鎭戍所拘。謂爲遊寇。殺其男丁﹐虜其子女。崇與同等五人﹐手腳共械﹐銜身掘坑﹐埋築至腰。各相去二十步。明日將馳馬射之﹐以爲娛樂。崇慮望窮盡﹐惟潔心專念觀世音。夜中﹐械忽自破﹐上得離身﹗因是便走﹐遂得免脫。崇旣腳痛﹐同尋路﹐經一寺﹐乃復稱觀世音名﹐至心禮拜。以一石置前﹐發誓願﹐言今欲過江東﹐訴亂晉帝﹐理此冤魂﹐救其妻息。若心願獲果﹐此石當分爲二。崇禮拜已﹐石卽破焉。崇遂至京師﹐發白虎撙﹐具列冤氏。帝乃悉加宥己。爲人所略賣者﹐皆爲編戶。智生道人﹐目所親見。法苑珠林六十五

晉王懿﹐字仲徳﹐太原人也。守車騎將軍。世信奉法。父苗﹐符堅時爲中山太守﹐爲丁零所害。仲徳與兄元徳﹐攜母南歸。登陟峭崄﹐饑疲絕糧。無復余計﹐惟歸心三寶。忽見一童子﹐牽靑牛﹐見懿等饑﹐各乞一飯。因忽不見。時積雨大水﹐懿前望浩然﹐不知何處爲淺﹐可得揭躡。俄有一白狼﹐旋繞其前﹐過水而反﹐似若引導。如此者三。於是逐狼而渡﹐水才至膝。俄得陸路﹐南歸晉帝。後自五兵尙書﹐爲徐州刺史。嘗欲設齋﹕宿昔灑掃﹐敷陳香華﹐盛列經像。忽聞法堂有經唄聲﹐淸婉流暢。懿遽往觀﹕見有五沙門在佛坐前﹐威容偉異﹐神儀秀出。懿知非凡僧﹐心甚歡敬。沙門回相瞻﹖﹐意若依然。音旨未交﹐忽而竦身飛空而去。親表賓僚﹐見者甚眾。咸悉欣躍﹐倍增信悟。珠林六十五

晉程道惠﹐字文和﹐武昌人也。世奉五升米道﹐不信有佛。常云「古來正道﹐莫踰李老。何乃信惑胡言﹐以爲勝教。」太元十五年﹐病死。心下尙暖﹐家不殯殮。數日得穌。說初死時﹐見十許人縛錄將去。逢一比丘﹐云此人宿福﹐未可縛也。乃解其縛﹐散驅而去。道路修平﹐而兩邊棘刺森然﹐略不容足。驅諸罪人﹐馳走其中。肉隨著刺﹐號呻聒耳。見惠行在平路﹐皆嘆羨曰「佛弟子行路﹐復勝人也﹖」惠曰「我不奉法。」其人笑曰「君忘之耳。」惠因自憶先身奉佛﹐已經五生五死。忘失本志。今生在世﹐幼遇惡人﹐未達邪正﹐乃惑邪道。旣至大城﹐逕進聽事。見一人﹐年可四五十﹐南面而坐。見惠﹐驚問曰「君不應來。」有一人﹐著單衣幘﹐持簿書對曰「此人伐社﹐殺人罪﹐應來此。」向所逢比丘亦隨惠入﹐申理甚至。云伐社非罪也。此人宿福甚多﹐殺人𨿽重﹐報未至也。南面坐者曰﹐可罰所錄人﹐命惠就坐﹐謝曰「小鬼謬濫﹐枉相錄來。亦由君忘失宿命﹐不知奉大正法教也。」將遣惠還﹐乃使暫兼覆校將軍。歷觀地獄。惠欣然辭出。導從而行。行至諸城﹐城城皆是地獄。人眾巨億﹐悉受罪報。見有掣狗﹐嚙人百節﹐肌肉散落﹐流血蔽地。又有羣鳥﹐其喙如鋒﹐飛來甚速﹐鴆然血至﹐入人口中﹐表裏貫洞﹔其人宛轉呼叫﹐筋骨碎落。其餘經見﹐與趙泰屑荷﹐大抵粗同﹐不復具載。惟此二條爲異﹐故詳記之。觀歷旣徧﹐乃遣惠還。復見向所逢比丘﹐與惠一銅物﹐形如小鈴﹐曰「君還至家﹐可棄此門外﹐勿以入室。某年月日﹐君當有厄。誡愼過此﹐壽延九十。」時道惠家於京師大街南﹐自見來還。達皂莢橋﹐見親表三人﹐住車共語﹐悼惠之亡。至門﹐見婢行哭而市。彼人及婢﹐咸弗見也。惠將入門﹐置向銅物門外樹上﹐光明舒散﹐流飛屬天。良久還小﹐奄爾而滅。至戶﹐聞屍臭惆悵惡之。時賓親奔弔﹐突惠者多﹐不得徘徊。因進入屍﹐忽然而穌。說所逢車人及市婢﹐咸皆符同。惠後爲廷尉﹐預西堂聽訟﹐未及就列﹐欻然煩悶﹐不識人﹐半日乃愈。計其時日﹐卽道人所戒之期。頃之﹐遷爲廣州刺史。元嘉六年卒﹐六十九矣。珠林五十五

晉沙門慧達﹐姓劉名薩荷﹐西河離石人也。未出家時﹕長於軍旅﹔不聞佛法﹔尙气武﹔好畋獵。年三十一﹐暴病而死。體尙溫柔。家未殮。至七日而穌。說云將盡之時﹐見有兩人執縛將去。向西北行。行路轉髙﹐稍得平衢。兩邊列樹。見有一人﹐執弓帶劍﹐當衢而立。指語兩人﹐將荷西行。見屋舍甚多。白壁赤柱。荷入一家﹐有女子美容服。荷就乞食。空中聲言﹐勿與之也。有人從地踴出﹐執鐵杵﹐將欲擊之。荷遽走﹐歷入十許家皆然﹐遂無所得。復西北行﹐見一嫗乘車﹐與荷一卷書。荷受之。西至一家﹐館宇華整。有嫗坐於戶外﹐口中虎牙。屋內牀帳光麗﹐竹席靑幾。復有女子處之。問荷﹐「得書來不﹖」荷以書卷與之。女取余書比之。俄見兩沙門﹐謂荷﹐「汝識我不﹖」荷答﹕「不識。」沙門曰「今宜歸命釋迦文佛。」荷如言發念﹐因隨沙門俱行。遙見一城﹐類長安城﹐而色甚黑﹐蓋鐵城也。見人身甚長大膚黑如漆﹐頭髮曳地。沙門曰「此獄中鬼也。」其處甚寒。有冰如席﹐飛散著人。著頭﹐頭斷﹔著腳﹐腳斷。二沙門云「此寒冰獄也。」荷便識宿命﹐知兩沙門往維衛佛時﹐並其師也。作沙彌時﹐以犯俗罪﹐不得受戒。世𨿽有佛﹐竟不得見從。再得人身﹕一生羌中﹐今生晉中。又見從伯﹐在此獄裏。謂荷曰「昔在鄴時﹐不知事佛。見人灌像﹐聊試學之﹔而不肯還直。今故受罪。猶有灌福﹐幸得生天。」次見刀山地獄。次第經歷﹐觀見甚多。獄獄異城﹐不相雜廁。人數如沙﹐不可稱計。楚毒科法﹐略與經說相符。自荷履踐地獄﹐示有光景。俄而忽見金色﹐暉明皎然。見人長二丈許﹐相好嚴華﹐體黃金色。左右並曰﹕觀世大士也。皆起迎禮。有二沙門﹐形質相類﹐並行而東。荷作禮畢。菩薩具爲說法﹐可千餘言﹐末云「凡爲亡人設福﹐若父母兄弟﹐爰至七世﹐姻媾親戚﹐朋友路人﹐或在精舍﹐或在家中﹐亡者受苦﹐卽得免脫。七月望日﹐沙門受臘﹔此時設供﹐彌爲勝也。若制器物﹐以充供養﹐器器摽題﹐言爲某人親奉上三寶﹐福施彌多﹐其慶逾速。沙門白衣﹐見身爲過﹐及宿世之罪﹐種種惡業﹐能於眾中盡自發露﹐不失事條﹐勤誠懺悔者﹐罪卽消滅。如其弱顏羞慚﹐恥於大眾露其過者﹐可在屏處﹐默自記說﹐不失事者﹐罪亦除滅。若有所遺漏﹐非故隱蔽﹐𨿽不獲免﹐受報稍輕。若不能悔﹐無慚愧心﹐此名執過不反﹐命終之後﹐克墜地獄。又他造塔及與堂殿﹐𨿽復一土一木﹐若染若碧﹐率誠供助﹐獲福甚多。若見塔殿﹐或有艸穢﹐不加耘除﹐蹈之而行﹐禮拜功徳﹐功隨卽盡矣。」又曰「經者尊典﹐化導之津。波羅密經﹐功徳最勝。首楞嚴亦其次也。若有善人﹐讀誦經處﹐其地皆爲金剛﹐但肉眼眾生﹐不能見耳。能勤諷持﹐不墜地獄。般若定本﹐及如來缽﹐後當東至漢地。能立一善﹐於此經缽﹐受報生天﹐倍得功徳。」所說甚廣﹐略要載之。荷臨辭去﹐謂曰「汝應歷劫﹐備受罪報。以嘗聞經法﹐生歡喜心﹐今當見受輕報。一過便免。汝得濟活﹐可作沙門。洛陽﹑臨淄﹑建業﹑鄮陰﹑成都五處並有阿育王塔。又吳中兩石像﹐育王所使鬼神造也。頗得眞相。能往禮拜者﹐不墮地獄。」語已東行。荷作禮而別。出南大道﹐廣百餘步。道上行者﹐不可稱計。道邊有髙座髙數十丈﹐有沙門坐之。左右僧眾﹐列倚甚多。有人執筆﹐北面而立﹐謂荷曰「在襄陽時﹐何故殺鹿﹖」跪答曰「他人射鹿﹐我加創耳。又不啖肉﹐何緣受報﹖」時卽見襄陽殺鹿之地﹐艸樹山澗﹐忽然滿目。所乘黑馬﹐並皆能言。悉證荷殺鹿年月時日。荷懼然無對。須臾﹐有人以﹖﹖之﹐投鑊湯中。自視四體﹐潰然爛碎。有風吹身﹐聚小岸邊﹐忽然不覺還復全形。執筆者復問﹕「汝又射雉﹐亦嘗殺雁。」言已﹐﹖投鑊湯﹐如前爛法。受此報已﹐乃遣荷去。入一大城﹐有人居焉。謂荷曰「汝受輕罪﹐又得還生﹐是福力所扶。而今以後﹐復作罪不﹖」乃遣人送荷。遙見故身﹐意不欲還。送人推引﹐久久乃附形﹐而得穌活。奉法精勤﹐遂卽出家。字曰慧達。太元末﹐尙在京師。後往許昌﹐不知所終。珠林八十六

晉沙門竺法純﹐山陰顯義寺主也。晉元興中﹐起寺行墻﹐至蘭上買材。路經湖道。材主是婦人﹐而應共至材所﹐準許價直。遂與同船俱行。旣入大湖﹐日﹖暴風﹐波浪如山。純船小水入﹐命在瞬息。念值行無福﹐忽遇斯災。又與婦人俱行﹐其以罔懼。乃一心誦觀世音經。俄有大舟﹐泛流趣純。適時旣入夜﹐行旅已絕。純自惟念﹐不應有此流船﹐疑是神力。旣而共渡乘之。而此小船﹐應時卽沒。大舟隨波鼓蕩﹐俄得達其岸耳。珠林十七

晉沙門釋開達﹐隆安二年﹐登壠采甘艸﹐爲羌所執。時年大饑﹐羌胡相啖。乃至達柵中﹐將食之。先在柵者﹐有十餘人﹔羌日夕亨俎﹐惟達尙存。自達被執﹐便潛誦觀世音經﹐不懈乎心。及明日當見啖﹐其晨始曙﹐忽有大虎﹐遙逼羣羌。奮怒號吼。羌各駭怖迸走。虎乃前嚙柵木﹐得成小闋﹐可容人過。已而徐去。達初見虎嚙柵﹐必謂見害。旣柵穿而不入﹐心疑其異。將是觀音力。計度諸羌﹐未應便反﹐卽穿柵逃走﹔夜行晝伏﹐遂得免脫。珠林十七

晉潘道秀﹐吳郡人。年二十餘﹐爲軍糾主北爲徵固。案此句有訛廣記引作嘗隨軍北徵旣而軍小失利。秀竄逸被掠。經數處作奴。俘虜異域﹐欲歸無因。少信佛法﹐恆志心念觀世音。每夢寐﹐輒見像。廣記引有像字後旣南奔﹐迷不知道﹔於窮山中﹐忽睹眞形﹐如今行像。因作禮。禮竟﹐豁然不覺失之。二句廣記引作恰然不覺安行乃得還路﹐遂歸本土。後精進彌篤。年垂六十而亡。珠林十七廣記一百十

晉欒苟﹐廣記引並作荀不知何許人也﹐少奉法﹐嘗作福富平令﹐先從徵廬循﹐值小失利﹐船舫遭火垂盡﹐賊亦交逼﹕正在中江﹐風浪駭目﹐苟恐怖分盡﹐猶誦念觀世音。俄見江中有一人挺然孤立﹐腰與水齊﹐苟心知祈念有感﹐火賊己切﹐廣記引無此句便投水就之。身旣浮湧﹐腳以履地尋而大軍遣船迎接敗者﹐遂得免濟。珠林十七廣記一百十

晉沙門釋法智爲白衣時﹐常獨行﹐至大澤中﹐忽遇猛火﹐四方俱起﹐走路已絕﹐便至心禮誦觀世音﹔俄然火過﹐一澤之艸﹐無有遺莖者﹐惟智所處容身不燒。於是始乃敬奉大法。後爲姚興將﹐從徵索虜﹐軍退﹐失馬﹐落在圍裏﹔乃隱溝邊荊棘叢中﹐得蔽頭﹐復念觀世音﹐心甚勤至。隔溝人遙喚後軍﹐指令煞之﹐而軍過搜覓輒無見者﹐遙得免濟。後遂出家。珠林十七廣記一百十

晉南宮子敖﹐始平人也﹐戍新平城﹐爲佛佛虜兒長樂公所破﹐合城數千人皆被誅害。子敖𨿽分必死﹐而猶至心念觀世音。旣而次至子敖﹐羣刃交下﹐或髙或僻﹐持刀之人﹐或疲懈四支不隨。爾時長樂公親自臨刑﹐驚問之﹐子敖聊爾答云「能作馬鞍。」乃令原釋。子敖亦不知所作此言。時後遂得遁逸。造小形像﹐廣記引作乃造一觀音小像貯以香函﹐行則頂戴也。珠林十七廣記一百十

晉劉度﹐平原遼城人也鄕裏有一千餘家﹐並奉大法﹐造立形像﹐供養僧尼。值虜主木未時此縣嘗有逋逃﹐未大怒﹐欲盡滅一城。眾並凶懼﹐分必殄盡。度乃潔誠率眾歸命觀世音。頃之﹐未見物從空中下﹐繞其所住屋柱﹔驚視﹐乃觀世音經。使人讀之﹐廣記引無此句未大歡喜﹐用省刑戮。於是此城卽得免害。珠林十一廣記一百十

晉郭宣之﹐太原人也﹐義熙四年﹐爲楊思平梁州府司馬。楊以輒害範元之等被法﹐宣亦同執在獄﹐惟一心歸向觀世音菩薩。後夕將眠之際﹐忽親睹菩薩光明照獄﹐宣瞻覿禮拜﹐祈請誓願﹐久之乃沒。俄而宣之獨被恩赦。旣釋﹐依所見形﹐制造圖像﹐又立精舍焉。後歷零陵衡陽﹐卒官。珠林十七

晉新野庾紹之﹐小字道覆﹐晉湘東太守﹐與南陽宋協中表昆弟﹐情好綢繆。紹元興卒﹐病卒﹐義熙中﹐忽見形詣協﹐形貌衣服﹐具如平生﹐而兩腳著械。旣至﹐脫械置地而坐。協問﹕「何由得顧﹖」答云「蹔蒙假歸﹐與卿親好﹐故相過也。」協問﹕鬼神之事﹐紹輒漫略﹐不甚諧對。惟云「宜勤精進﹐不可殺生﹔若不能都斷﹐可勿宰牛﹐食肉之時﹐無啖物心。」協云「五臟與肉﹐乃復異耶﹖」答曰「心者﹐善神之宅也﹐其罪尢重。」具問親戚﹐因談世事﹐末復求酒。協時時餌茱萸酒﹐因爲設之。酒至﹐對杯不飲﹐云有茱萸气。協曰「爲惡之耶﹖」答云「下官皆畏之﹐非獨我也。」紹爲人語聲髙壯﹐此言論時不異恆日。有頃﹐協兒邃之來﹐紹聞屐聲﹐極有懼色﹐謂協曰「生气見陵﹐不復得住﹔與卿三年別耳﹗」因貫械而起﹐出戶便滅。協後爲正員郎﹐果三年而卒珠林九十四廣記三百二十四

晉沙門釋法安者﹐廬山之僧遠法師弟子也﹐義熙末﹐陽新縣虎暴甚盛﹐縣有大社樹﹐下有築神廟﹐左右民居以百數。遭虎死者夕必一兩﹐法安嘗遊其縣﹐﹖投此屯﹐民以懼虎﹐早閉門閭﹐且不識法安﹐不肯受之。法安遙之樹下﹐坐禪通夜﹐向曉﹐有虎負人而至﹐投樹之北﹐見安﹐如喜如跳﹐伏安前﹐安爲說法授戒﹐虎據地不動﹐有頃而去。至旦﹐屯人追死者至樹下﹐見安大驚﹐謂其神人﹐故虎不害。自玆以後﹐而虎患遂息。眾益敬異﹐一縣士庶﹐略皆奉法。後欲畫像山壁﹐不能得空靑﹐欲用銅靑﹐而又無銅。夜夢人逕其牀前云「此中有兩銅鐘﹐便可取之。」安明卽掘得﹐遂以成像。後遠法師鑄像﹐安送一勸助﹔餘一﹐武昌太守熊無患借觀之﹐遂畱不攺。法苑珠林十九

漢案當作晉珠林誤題沙門竺曇蓋秦郡人也﹐眞確有苦行﹐持缽振錫﹐取給四輩。居於蔣山。常行般舟﹐尢善神祝﹐多有應驗。司馬元顯甚敬奉之﹐衛將軍劉毅聞其精苦﹐招來姑孰﹐深相愛遇。義興案當作義熙五年﹐大旱﹐陂湖竭涸﹐苗稼焦枯﹐祈祭山川﹐累旬無應﹔毅乃請僧設齋﹐蓋亦在焉。齋畢﹐躬乘露桁﹐浮泛川溪﹐文武士庶﹐傾州悉行。蓋於中流﹐焚香禮拜﹐至誠慷慨﹐乃讀海龍王經﹔造卷髮音﹐雲气便起﹐轉讀將半﹐沛澤四合﹐才及釋軸﹐洪雨滂注﹐畦湖畢滿﹐其年以登。劉敬叔時爲毅國郎中令﹐親豫此集﹐自所睹見。珠林六十三

晉向靖﹐字奉仁﹐河內人也﹐在吳興郡喪數歲女。四字廣記引作有一女數歲而亡女始病時﹐弄小刀子﹐母奪取不與﹐傷母手。喪後一年﹐母又產一女﹐女年四歲﹐謂母曰「前時刀子何在﹖」母曰「無也。」女曰「昔爭刀子﹐故傷母手﹐云何無耶﹖」母甚驚怪﹐具以告靖﹐靖曰「先刀子猶在不﹖」母曰「痛念前女﹐故不錄之。」靖曰「可更覓數个刀子﹐合置一處﹐令女自擇。」女見大喜﹐卽取先者曰「此是兒許。」父母大小乃知前女審其先身。珠林二十六廣記三百八十七引至卽取先者

趙石長和者﹐趙國髙邑人也﹐年十九時﹐病一月餘日亡。家貧﹐未能及時得殯斂﹐經四日而穌。說﹕初死時﹐東南行﹐見二人治道﹐在和前五十步﹐和行有遲疾﹐二人治道亦隨緩速﹐常五十步。而道之兩邊﹐棘刺森然﹐皆如鷹爪﹐見人甚眾﹐羣走棘中﹐身體傷裂﹐地皆流血。見和獨行平道﹐俱嘆息曰「佛子獨行大道中。」前至﹐見瓦屋采樓﹐可數千閒﹐有屋甚髙﹐上有一人﹐形面壯大﹐著皂袍四縫﹐臨窗而坐。和拜之﹐廣記引作升之閣上人曰「石君來耶﹖一別二千餘年。」長和爾時意中便若憶此別時也﹐和相識有馬牧孟丞夫妻﹐先死已積年歲﹐閣上人曰「君識孟丞不﹖」長和曰「識。」閣上人曰「孟丞生時不能精進﹐今恆爲我司埽除之役﹔孟丞妻精進﹐居處甚樂。」舉手指西南一房曰「孟妻在此也。」孟妻開窗見和﹐厚相慰問﹐徧訪其家中大小安不消息﹐曰「石君還時﹐可更見過﹐當因附書也。」俄見孟丞執﹖提箕﹐自閣西來﹐亦問家消息。閣上人曰「聞魚龍超精進爲信﹐爾何所修行﹖」長和曰「不食魚肉﹐酒不經口﹐恆轉尊經﹐救諸疾痛。」閣上人曰﹖「所傳不妄也。」語久之閒﹐閣上人問都錄主者﹕「審案石君名錄﹐勿謬濫也。」主者案錄云「餘三十年命在。」閣上人曰「君欲歸不﹖」和對曰「願歸。」乃敕主者﹐以車騎兩吏送之。長和拜辭﹐上車而歸。前所行道﹐更有傳館吏民飲食儲跱之具。倏忽至家﹐惡其屍臭﹐不欲附之﹐於屍頭立﹔見其家亡妹於後推之﹐踣屍面上﹐因得穌活。道人支法山時未出家﹐聞和所說﹐遂定入道之志。法山者﹐咸和時人也。珠林七廣記三百八十三

趙沙門單﹐或作善﹐字道開﹐不知何許人也。別傳髙僧傳在佛調之止舟云﹐燉煌人﹐本姓孟﹐少出家﹐欲窮棲巖谷﹐故先斷谷食。初進﹖﹐三年後服練松脂﹐三十年後惟時吞小石子﹐石子下﹐輒復斷酒脯雜果。體畏風寒﹐惟啖椒姜﹐气力微弱﹐而膚色潤澤﹐行步如飛。山神數試﹐未曾傾動﹐仙人恆來﹐意亦不耐﹐每嚙蒜以卻之。端坐靜念﹐晝夜不眠。久住抱罕﹐石虎建武二年﹐自西平迎來﹐至鄴下﹐不乘舟車﹐日行七百餘里。過南安﹐度一童子爲沙彌﹐年十三四﹐行亦及開。旣至﹐居於昭徳佛圖﹐服縷粗獘﹐背﹖恆袒。於屋內作棚閣﹐髙八九尺﹐上織菅爲帳﹐禪於其中。絕谷七載﹐常禦雜藥﹐藥有松脂伏苓之气。善能治目疾﹐常周行墟野﹐救療百姓﹐王公遠近﹐贈遺累積﹐皆受而施散﹐一毫無餘。石虎之末﹐逆知其亂﹐乃與弟子南之許昌。升平三年﹐來至建業﹐復適番禺﹐住羅浮山﹐蔭臥林薄﹐邈然自怡。以其年七月卒﹐遺言露屍林裏﹐弟子從之。陳郡袁彥伯﹐興寧元年﹐爲南海太守﹐與弟穎叔登遊此嶽﹐致敬其骸﹐燒香作禮。珠林二十七

秦徐義者﹐髙陸人也﹐少奉法﹐爲苻堅尙書。堅末﹐兵革蜂起﹐賊獲義﹐將加戮害﹐乃埋其兩足﹐編髮於樹。夜中專念觀世音﹐有頃得眠﹐夢人謂之曰「今事亟矣﹐何暇眠乎﹖」義便驚起﹐見守防之士﹐並疲而寢﹔乃試自奮動﹐手發旣解﹐足亦得脫﹐因而遁去。百餘步﹐隱小叢艸﹐便聞追者交馳﹐火炬星陳﹐互繞此叢﹐而竟無見者。天明﹐賊散﹐歸投鄴寺﹐遂得免之。珠林十七廣記一百十

秦畢覽﹐東平人也﹐少奉法﹐隨慕容垂北徵﹐沒虜﹐單馬逃竄。虜追騎將及﹐覽至心誦念觀世音﹔旣得免脫﹐因入深山﹐迷惑失道﹐又專心歸念﹐中夜﹐見一道人﹐法服持錫﹐示以途徑﹐遂得還路﹐安隱至家。珠林十七廣記一百十

宋沙門法稱﹐臨終曰「有松山人告我﹔『江東劉將軍應受天命。』並以三十二璧一餅金爲信。」宋祖聞之﹐命僧惠義往松山﹐七日七夜行道﹐夢有一長○翁指示﹔及覺﹐分明憶所在﹐掘而得之。廣記二百七十六

宋仇那跋摩者﹐此言功徳﹐髙僧傳云此言功徳鎧案拔摩是鎧記誤也種罽賓王子也﹐幼而出家﹐號三藏法師。宋初﹐來遊中國﹐宣譯至典甚眾。律行精髙﹐莫與爲比。惠髙僧傳惠作慧觀沙門欽其風徳﹐要來京師﹐居於只洹寺。當時來詣者﹐疑非凡人﹐而神味深密﹐莫能測焉。嘗赴請於鐘山定林寺﹐時諸道俗多采眾華﹐布僧席下﹐驗求眞人﹔諸僧所坐﹐華同萎悴﹐而跋摩席華﹐鮮榮若初﹐於是京師歙然增加敬意。至元嘉八年九月十八日卒﹐都無痾患﹐但結跏趺坐﹐斂衽﹖手﹐乃經信宿﹐容色不變。於時或謂深禪﹐旣而得遺書於筵下﹐云獲沙門二果﹐乃知其終。弟子侍側﹐普聞馨煙。京師赴會二百餘人﹐其夕轉經﹐戶外集聽盈階。將曉﹐而西南上有雲气勃然﹐俄有一物﹐長將一﹖﹐繞屍而去﹐同集咸睹云。跋未亡時﹐作三十偈﹐以付弟子曰「可送示天竺僧也。」法苑珠林四十二

宋陳安居者﹐襄陽縣人也﹐伯父少事巫俗﹐鼓舞祭祀﹐神影廟宇﹐充滿其宅﹔父獨敬信釋法﹐旦夕齋戒。後伯父亡﹐無子﹐父以安居紹焉。安居𨿽卽伯捨﹐而理行精求﹐淫饗之事﹐廢不復設。於是遂得篤病﹐而發則爲歌神之曲﹐迷悶惛僻﹐如此者彌歲﹐而執心愈固。常誓曰「若我不殺之志﹐遂當虧奪者﹐必先自臠截四體﹐乃就其事。」家人並諫之﹐安居不聽。經積二年﹐永初元年﹐病發﹐遂絕﹐但心下微暖﹐家人不斂﹔至七日夜﹐守視之者﹐覺屍足閒如有風來飄衣動衾﹐於是而穌有聲﹐家人初懼屍蹶﹐並走避之﹐旣而稍能轉動﹐末求飲漿﹐家人喜之﹐問從何來﹖安居乃具說所經見云﹕初有人若使者﹔將刀數十﹐呼將去。從者欲縛之﹐使者曰「此人有福﹐未可縛也。」行三百許裏﹐至一城府﹐樓宇甚整﹐使者將至數處﹐如局司所居﹐末有人授紙筆與安居曰「可疏二十四通死名。」安居卽如言疏名成數通﹐有一侍從內出﹐揚聲大呼曰「安居可入。」旣入﹐稱有教付刺姦獄﹐吏兩人﹐一云「與大械。」一云「此人頗有福﹐可止三尺械。」疑論不判﹐乃共視文書﹐久之﹐遂與三尺械。有頃﹐見有貴人﹐翼從數十﹐形貌都雅﹐謂安居曰「汝那得來﹖」安居具陳所由﹐貴人曰「汝伯有罪﹐但宜錄治﹐以先植小福﹐故蹔得遊散﹐乃敢告訴﹖吾與汝父﹐幼少有舊﹐見汝依然可隨我共遊觀也。」獄吏不肯釋械﹐曰「府君無教﹐不敢專輒。」貴人曰「但付我﹐不使走逸也。」乃釋之。貴人將安居徧至諸地獄﹐備觀眾苦﹐略與經文相符。遊歷未竟有傳教來云「府君喚安居。」安居茫懼然求救於貴人﹐貴人曰「汝自無罪﹐但以實對﹐必無憂也。」安居至合﹐見有鉗梏者數百﹐一時俱進﹐安居在第三﹐旣至階下﹐一人服冠冕﹐立於囚前﹐讀諸罪簿﹕其第一者云﹐昔娶妻之始﹐夫婦爲誓﹐有子無子﹐終不相棄﹐而其人本是祭酒﹐妻亦奉道﹐共化導徒眾﹐得士女弟子﹐因而姦之﹐遂棄本妻﹐妻常冤訴。府君曰「汝夫婦違誓大義﹐不罪二﹐終罪一也﹔師資義著在三﹐而姦之﹐是父子相淫﹐無以異也。付法局詳刑﹗」次讀第二女人辭牒﹐忘其姓名﹐雲家在南陽冠軍縣黃水裏﹐家安爨器於福竈口﹐而此婦眠重﹐嬰兒於竈上匍匐走行﹐糞污爨器中﹐此婦寤﹐已卽請謝神﹐祗盥洗精熟﹐而其舅乃罵詈此婦﹐言無有天道鬼神﹐置此女人﹐得行污穢﹐司令聞知此﹐錄送之。府君曰「眠重非過﹐小兒無知﹐又已請謝神明﹐是無罪也﹔舅罵詈言無道﹐誣謗幽靈﹐可錄之來。」須臾而到﹐赤索捉至。安居階下人具讀名牒﹐爲伯所訴云云﹐府君曰「此人事佛﹐大徳人也﹗其伯殺害無辜﹐訾誑百姓﹐罪宜窮治﹔以昔有小福﹐故未加罪﹐伯今復謗訴無辜﹖」教催錄取﹐未及至﹐而府君遣安居還﹐云「若可還去﹐善成勝業﹐可壽九十三﹐努力勉之﹗勿復更來也。」安居出至合﹐局司云「君可拔郤死名。」於是安居以次抽名旣畢﹐而欲向遊貴人所貴人亦至﹐云「知汝無他﹐得還甚善﹐努力修功徳﹔吾身福微﹐不辦生天受報﹐於此輔佐府君﹐亦優遊富樂神道之美。吾家在宛﹐姓某名某﹐還爲吾致意﹕深盡奉法﹐勿犯佛禁﹐可具以所見示語之也。」乃以三人送安居出門﹐數步﹐有專使送符與安居﹐謂曰「君可持此符﹐經過戍邏以示之﹐勿輒偸過﹐偸過有徒﹖也。若有水礙﹐可以此符投水中﹐卽得過也。」安居受符而歸行久之﹐阻大江﹐不得渡﹐安居依言投符﹐蒙然如眩﹐乃是其家屋前中方地也。正聞家中號慟哭泣﹐所送之人﹐勸還就身﹐安居云「身已臭穢吾不復能歸。」此人乃彊排之﹐踣於屍腳上。安居旣愈﹐欲驗黃水婦人﹐故往冠軍縣尋問﹔果有此婦﹐相見依然﹐如有曩舊﹐云﹕己死得生﹐舅卽以某日而亡﹐說所聞見﹐與安居悉同。受五戒師字僧昊﹐襄陽人也﹐末居長沙﹐本與安居同裏﹐聞其口說。安居之終﹐亦親睹﹐果九十三焉。珠林六十二

宋沙門僧規者﹐武當寺僧也﹐時京兆張瑜於此縣﹐常請僧規在家供養。永初元年十二月五日﹐無痾忽暴死﹐二日而穌愈。自說云﹕五日夜五更中﹐聞門巷閒嘵嘵有聲﹐須臾﹐見有五人﹐炳炬火﹐執信旛﹐逕來入屋﹐叱咀僧規因頓臥恍然﹐五人便以赤繩縛將去。行至一山﹐都無艸木﹐土色堅黑﹐有類石鐵﹔山側左右﹐白骨塡積﹐山數十里﹐至三岐路有一人﹐甚長壯﹐被鎧執仗﹐問五人﹕「有幾人來﹖」答曰「政一人耳﹗」五人又將規入一道中﹐俄至一城外﹐有屋數十﹐築壤爲之﹐屋前有立木﹐長十餘丈﹐上有鐵梁﹐形如桔橰﹐左右有匱﹐貯土﹐土有品數﹐或有十斛形﹐亦如五升大者。有一人﹐衣幘並赤﹐語規曰「汝生世時﹐有何罪福﹖依實說之﹐勿妄言也。」規惶怖未答﹐赤衣人如局吏云「可開簿檢其罪福也。」有頃﹐吏至長木下﹐提一匱土﹐縣鐵梁上稱之﹐如覺低昂﹐吏謂規曰「此種量罪福之秤也。汝福少罪多﹐應先受罰。」俄有一人﹐衣冠長者﹐謂規曰「汝沙門也﹐何不念佛﹖我聞悔過可度八難。」規於是一心稱佛﹐衣冠人謂吏曰「可更爲此人稱之﹐旣是佛弟子﹐幸可度脫。」吏乃復上匱稱之﹐稱乃正平。旣而將規至監官前辯之﹐監執筆觀簿﹐遲疑久之﹔又有一人﹐朱衣玄冠﹐佩印綬﹐執玉板﹐來﹐曰「算簿上未有此人名也。」監官愕然﹐命左右收錄去﹐須臾﹐見反縛向五人來﹐監官曰「殺鬼﹐何以濫將人來﹖乃鞭之。少頃有使者稱﹕「天帝喚道人來。」旣至帝宮﹐經見踐歷略﹐皆金寶精光﹐晃昱不得凝視。帝左右朱衣寶冠﹐飾以華珍﹐帝曰「汝是沙門﹐何不勤業而爲小鬼﹐橫收捕也﹖」規稽首諸佛﹐祈恩請福﹐帝曰「汝命未盡﹐今當還生﹔宜勤精進﹐勿屢遊白衣家﹗殺鬼取人﹐亦多枉濫﹐如汝比也。」規曰「橫濫之厄﹐當以何方而濟免之﹖」帝曰「廣設福業﹐最爲善也﹔若不辦﹐爾可作八關齋﹔生免橫禍﹐死離地獄﹐亦其次也。」語畢﹐遣規去。行還未久﹐見一精舍﹐大有沙門﹐見武當寺主白法師﹐弟子慧進﹐皆在焉﹐居宇宏整﹐資待自然﹐規請欲居之﹐有一沙門曰「此是福地﹐非君所得處也。」使者將規還至瑜家而去。珠林八十三

何澹之﹐東海人﹐宋大司農﹐不信經法﹐多行殘害。永初中﹐得病﹐見一鬼﹐形甚長壯﹐牛頭人身﹐手執鐵﹖﹐晝夜守之。憂布屏營﹐使道家作章符印錄﹐備諸禳絕﹐而猶見如故。相識沙門慧義﹐聞其病往○﹔澹之爲說所見﹐慧義曰「此是牛頭阿旁也﹐」罪福不昧﹐惟人所招﹔君能轉心向法﹐則此鬼自消。」澹之迷很不革﹐頃之遂死。珠林八十三

宋沙門竺慧熾﹐新野人﹐住在江陵四層寺﹐永初二年﹐卒﹐弟子爲設七日會。其日將夕燒香竟﹐道賢沙門因往視熾弟子﹐至房前﹐忽曖曖若人形﹐詳視﹐乃慧熾也﹐容貌衣服﹐不異生時。謂賢﹕「君旦食肉﹐美不﹖」賢曰「美。」熾曰「我坐食肉﹐今生餓狗地獄道。」賢懼詟未及得答﹐熾復言「汝若不信﹐試看我背後。」乃回背示賢﹐見三黃狗﹐形半似驢﹐眼甚赤﹐光照戶內﹐狀欲嚙熾而復止。賢駭怖悶絕﹐良久乃穌。具說其事。珠林九十四

晉王練﹐字玄明﹐瑯琊人也﹐宋侍中。父玟﹐字季琰﹐晉中書令﹔相識有一梵沙門﹐每瞻玟風釆﹐甚敬悅之輒語同學云「若我後生得爲此人作子﹐於近願亦足矣。玟聞而戲之曰「法師才行﹐正可爲弟子子耳﹗」頃之﹐沙門病亡﹐亡後歲餘﹐而練生焉。始能言﹐便解外國語及絕國之奇珍鋃器珠貝﹔生所不見﹐未聞其名﹐卽而名之﹐識其產出﹐又自然親愛諸梵過於漢人。咸謂沙門審其先身﹐故玟字之曰阿練﹐遂爲大名云云。珠林二十六廣記三百八十七辯正論八陳子良注引冥祥記云瑯琊王玟其妻無子常祈觀音乞兒玟後行路逢一胡僧其意極甚悅之其胡僧曰我死當爲君子少時道人果亡三月間玟妻有妊及生能語卽解西域十六國音大聰明有器度卽晉尙書王淵明身也故小名阿練前生時事有驗

宋珠林引作晉今依廣記孫道徳﹐益州人也﹐奉道祭酒﹐年過五十﹐未有子息。居近精舍﹐景平中﹐沙門謂徳﹕「必願有兒﹐當至心禮誦觀世音經﹐此可冀也。」徳遂罷不事道﹐單心投誠﹐歸觀世音﹔少日之中而有夢應﹐婦卽有孕﹐遂以產男也。法苑珠林十七太平廣記一百十

宋齊僧欽者﹐江陵人也﹐家門奉法﹐年十許歲時﹐善相占云「年不過三六。」父母兄弟甚爲憂懼﹐僧欽亦增加勤敬齋戒精苦。至年十七﹐宋景平末﹐得病危篤﹐家齋祈彌勵﹐亦淫祀求福﹐疾終不愈。時有一女巫云「此郎福力猛盛﹐魔魍所不能親﹐自有善神護之﹔然病久不差﹐運命或將有限。世有探命之術﹐少事天神﹐頗曉其數﹐當爲君試效之。」於野中設酒脯之饋﹐燒錢經七日七夕﹐云﹕始有感見﹐見諸善神方爲此郎祈禱﹐蒙益兩算矣﹐病必得愈﹐無所憂也。僧欽於是遂差﹐彌加精至﹐其後二十四年而終﹐如巫所言﹐則一算十二年矣。珠林六十二

宋魏世子者﹐梁郡人也﹐奉法精進﹐兒子遵修﹐惟婦迷閉﹐不信釋教。元嘉初﹐女年十四病死﹐七日而蘇。云可安施髙座﹐並無量壽經。世子卽爲具設經座﹐女先𨿽齋戒禮拜﹐而未嘗看經﹐今廣記引有今字卽升座轉讀﹐聲句淸利﹐下啟父言「兒死便往無量壽國﹐見父兄及己三人﹐池中已有芙蓉大華﹐後當化生其中﹔惟母獨無﹐不勝此苦﹐乃心﹐故歸啟報。」語絕﹐復絕﹐母於是乃敬信法教。信字教字據廣記引補珠林十五太平廣記一百十四

宋張興者﹐新興人也﹐頗信佛法﹐嘗從沙門僧融曇翼時受八戒。興常爲劫所引﹐夫得走逃﹐妻坐系獄﹐掠笞積日。時縣失火﹐出囚路側﹐會融翼同行﹐經過囚邊﹔妻驚呼﹕「闍梨何以賜救﹖」融曰「貧道力弱﹐無救如何﹖惟宜勤念觀世音﹐庶獲免耳。」妻便晝夜祈念﹐經十許日於夜﹐夢一沙門﹐以腳蹈之廣記引作以足躡之曰「咄咄可起﹗」妻卽驚起﹐鉗鎖桎梏﹐忽然俱解。便走趣戶﹐戶時猶閉﹐警防殊嚴﹔旣無由出﹐慮有覺者﹐乃復著械廣記引作乃卻自械尋復得眠﹐又夢向沙門曰「戶已開矣﹗」妻覺而馳出﹐守備者並已惛睡﹐妻安步而去。時夜甚闇﹐行可數里﹐卒值一人﹔妻懼躄地﹐已而相訊﹐乃其夫也。相扶悲喜﹐夜投僧翼﹐翼藏匿之﹐遂得免。時元嘉初也。珠林十七廣記一百十

宋元嘉初﹐中有黃龍沙彌曇無竭者﹐誦觀世音經﹐淨修苦行。與諸徒屬五十二人往尋佛國﹐備經荒險﹐貞志彌堅。旣達天竺捨衛﹐路逢山象一羣﹐竭賫經誦念﹐稱名歸命﹐有師子從林中出﹐象驚奔走。後有野牛一羣﹐鳴吼而來﹐將欲加害﹐竭又如初歸命﹐有大鷲飛來﹐牛便驚散。遂得克免。法苑珠林七十五

宋唐文伯﹐東海戇楡人也﹐弟好蒲博﹐家資都盡﹔屯中有寺﹐經過人或以錢上佛﹐弟屢竊取。久後病癩﹐卜者云「祟由盜佛錢。」父怒曰「佛是何神﹐乃令我兒致此﹖吾當試更虜奪﹐若復能病﹐可也。」前縣令何欣之婦上織成寶蓋帶四枚﹐乃盜取之﹐以爲腰帶。不盈百日﹐復得惡病﹐發瘡之始﹐起腰帶處。世時在元嘉年初爾。珠林七十九廣記一百十六

宋沙門釋道冏﹐扶風好畤人也﹐本姓馬氏﹐學業淳粹﹐弱齡有聲。元嘉二年九月﹐在洛陽爲人作普賢齋﹐道俗四十許人﹐已經七日﹐正就中食﹐忽有一人﹐褲褶乘馬﹐入至堂前﹐下馬禮佛﹔冏謂常人﹐不加禮異﹐此人登馬揮鞭﹐忽失所在﹐便見赤光﹐赫然竟天﹐良久而滅。後三年十二月﹐在白衣家復作普賢齋﹐將竟之日﹐有二沙門﹐容服如凡﹐直來禮佛﹔泉中謂是庸僧﹐不甚尊仰﹐聊問何居﹖答曰「住在前屯。」時眾白衣有張道﹐覺其有異﹐至心禮拜﹐沙門出門﹐行可數十步﹐忽有飛塵﹐直上衝天﹐追目此僧﹐不復知所。冏以七年與同學來遊京師﹐時司空何尙之始構南澗精舍﹐冏寓居焉。夜中忽見四人乘一新車﹐從四人﹐傳教來在屋內﹐呼與共載道﹐冏驚其夜至﹐疑而未言﹐因眼閉﹐不覺升車。俄而至郡後沈橋﹐見一貴人﹐著﹖被箋布單衣﹐坐牀燾傘﹐形似華蓋﹐鹵簿從衛可數百人﹐悉服黃衣﹐見冏驚曰「行般舟道人﹐精心遠詣﹐○欲知其處耳﹗何故將來﹖」卽遣人引送冏還。至精舍門外﹐失所送人﹐門閉如故﹐扣喚久之﹐寺內諸僧咸驚相報告﹐開門內之。視所住房戶﹐猶故關之。珠林十七

宋李旦﹐字世則﹐廣陵人也﹐以孝謹質素著稱鄕裏。元嘉三年﹐正月十四日﹐暴病﹐心下不冷﹐七日而蘇﹐含以飲粥﹐○○○○。○有一人﹐持信旛來至牀頭﹐稱府君教喚﹐旦便隨去。直北向行﹐道甚平淨。旣至﹐城閣髙麗﹐似今宮闕﹐遣傳教慰勞﹐問呼﹕「旦可前」至大廳事上﹐見有三十人﹐單衣靑幘﹐列坐森然﹐一人東坐﹐披袍隱凡﹐左右侍衛﹐可有百餘﹐視旦而語坐人云「當示以諸獄﹐令世知也。」旦聞言已﹐舉頭四視﹐都失向處﹐乃是地獄中。見羣罪人﹐受諸苦報﹐呻吟號呼﹐不可忍視。尋有傳教﹐稱﹕「府君信君﹐可還去﹐當更相迎。」因此而還。至六年正月復死﹐七日又活﹐述所見事﹐較略如先。或有罪因寄語報家﹐道生時犯罪﹐使爲作福﹐稱說姓字﹐親識鄕伍﹐旦依言尋求皆得之。又云「甲申年當行疾癘﹐殺諸惡人﹐佛家弟子﹐作八關齋﹐心修善行﹐可得免也。」旦本作道家祭酒﹐卽欲棄籙本法道民諫制故遂兩事﹐而常勸化﹐作八關齋。法苑珠林六

宋尙書僕射滎陽鄭鮮之﹐元嘉四年﹐從大駕巡京至都﹐夕暴亡﹐乃靈語著人曰「吾壽命久盡﹐早應過世﹐賴比歲來敬信佛法﹐放生布施﹐以此功徳﹐延馳數年耳。夫幽顯報應﹐有若影響﹐宜放落俗務﹐崇心大教。」於時勝貴多皆聞云。珠林六

宋周宗者﹐廣陵肥如人也﹐元嘉七年﹐隨劉彥之北伐﹐王師失利﹐與同邑六人逃竄。閒行於彭城北﹐遇一空寺﹐無有僧徒﹐中有形像﹐以水精爲相﹐因共竊取﹐出屯貿食。其一人羸病﹐等輩輕之﹐獨不得分。旣各還家﹐三四年中﹐宗等五人﹐相繼病癩而死﹐不得分者﹐獨獲全免。珠林七十九廣記一百十六

宋案當作晉廣記引無順陽郭詮﹐字仲衡﹐晉益州刺史﹐義熙初﹐以黨附桓玄被誅。二句依廣記引補亡後三十餘載﹐元嘉八年﹐忽見形詣女婿南陽劉凝之家﹐車衛甚盛。謂凝之曰「僕有謫事﹐可見爲作四十僧會﹐當得免也。」言終不見。劉謂是魍魎﹐不以在意。復夕﹐詮又與女夢言「吾有謫罰﹐已告汝婿﹐令爲設會﹔何以至今四字廣記引有不能見矜耶﹖」女晨起﹐見詮從戶過﹐怒言「竟不能相救﹖今便就罪。」女號踴畱之﹐問當何處設齋﹖答云「可歸吾捨。」倏然復沒。凝之卽狼狽供辦﹐會畢﹐有人稱詮信與凝之相聞﹐言「感君厚惠﹐事始獲宥。」言已失去﹐於是而絕。珠林九十一廣記三百二十四

宋司馬文宣﹐河內人也﹐頗信佛法。元嘉九年﹐丁母難﹐弟喪﹐月望﹐旦忽見其弟身形於靈座上﹐不異平日﹐回遑嘆嗟﹐諷求飲食。文乃試與言曰「汝平生時修行十善﹐若如經言﹐應得生天﹐若在人道﹐何故乃生此鬼中耶﹖」沈吟俯仰﹐默然無對。文卽夕夢見其弟云「生所修善﹐蒙報生天﹔旦靈牀之鬼﹐是魔魅耳﹐非其身也﹔恐兄疑怪﹐故詣以白兄。」文宣明旦請僧轉首楞嚴經﹐令人撲系之﹐鬼乃逃入牀下﹐又走戶外﹐形稍醜惡。舉家駭懼﹐叱詈遣之﹐鬼云「餓乞食耳﹗」積日乃去。頃之﹐母靈牀頭有一鬼膚體赤色﹐身甚長壯﹐文宣長息孝祖與言﹐往反答對周悉﹔初𨿽恐懼﹐末稍安習之﹐鬼亦轉相附狎﹐居處出入﹐殆同家人。於時京師傳相報告﹐往來觀者門巷疊迹﹐時南林寺有僧與靈味寺僧含沙門與鬼言論﹐亦甚款曲。鬼云「昔世嘗爲尊貴﹐以犯眾惡﹐受報未竟﹐果此鬼身。去寅年有四百部鬼﹐大行疾癘﹐所應鐘災者﹐不○道人耳﹔而犯橫極眾﹐多濫福善﹐故使我來監察之也。」僧以食與之﹐鬼曰「我自有糧﹐不得進此食也。」含曰「鬼多知我生何來﹐何因作道人﹖」答曰「人中來出家﹐因緣本誓願也。」問諸存亡生死所趣﹐略皆答對。具有靈驗﹔條次繁多﹐故不曲載。含曰「人鬼道殊﹐汝旣不求食﹐何爲久畱﹖」鬼曰「此間有一女子﹐應在收捕﹐而奉戒精勤﹐故難可得﹐比日稽畱﹐用此故也。藉亂主人﹐有愧不少。」自此已後﹐不甚見形﹐後往視者﹐但聞語耳。時元嘉十年也。至三月二十八日﹐語文宣云「暫來寄住﹐而汝傾家營福﹐見畏如此﹐那得久畱。」孝祖云「聽汝寄住﹐何故據人先亡靈筵耶﹖」答曰「汝家亡者﹐各有所屬﹔此座空設﹐故權寄耳。」於是辭去。珠林六

宋沙門二字廣記引作何曇遠﹐廬江人也父萬壽﹐禦史中丞﹐遠奉法精至﹐持菩薩戒﹐年十八﹐元嘉九年﹐丁父艱﹐哀毀致招疾﹐殆將滅性﹐號踴之外﹐便歸心淨土﹐庶祈感應。遠時請僧﹐常有數人﹐師僧含亦在焉。遠常向含悔懺宿業﹐恐有煩緣﹐終無感徹﹔僧含每獎厲﹐勸以莫怠。至十年二月十六日夜﹐轉經竟﹐眾僧已眠﹐四更中﹐忽自唱言歌誦﹐僧含驚而問之﹐遠曰「見佛身黃金色﹐形狀大小﹐如今行像﹐金光周身﹐浮焰丈餘﹐旛華翼從﹐充牣虛空﹐瑰妙麗極﹐事絕言稱。」遠時住西廂中﹐云﹕佛自西來﹐轉身西向﹐當寧而立﹐呼其速去。曇遠常日羸喘﹐示有气息﹐此夕壯厲﹐悅樂動容﹐便起淨手。含布香手中﹐並取園華﹐遙以散佛。母謂遠曰「汝今若去﹐不念吾耶﹖」遠無所言﹐俄而頓臥﹔家旣宿信﹐聞此靈異﹐旣皆欣肅﹐不甚悲懼。遠至五更﹐忽然而終﹐中宅芬馨﹐數日乃歇。珠林十五廣記一百十四

宋尼釋智通﹐京師簡靜尼也﹐年貌姝少﹐信道不篤。元嘉九年﹐師死罷道嫁爲魏郡梁羣甫妻﹔生一男﹐年大七歲﹐家甚貧﹐無以爲衣。通爲尼時﹐有數卷素無量壽法華等經﹐悉練搗之﹐以衣其兒。居一年﹐而得病﹐恍忽驚悸﹐竟體剝爛﹐狀若火瘡﹐有細白虫﹐日去升餘﹐燥痛煩毒﹐晝夜號叫。常聞空中語云「壞經爲衣﹐得此劇報。」旬餘而死。珠林十八廣記一百十六

宋侖氏二女﹐東官曾城人也﹐是時祖姊妹。元嘉九年。一引作元年姊年十歲﹐妹年九歲﹐裏越愚蒙﹐未知經法。忽以二月八日並失所在﹐三日而歸﹐粗說見佛。九月十五日又失﹐一旬還﹐作外國語﹐誦經及梵書見西域沙門﹐便相開解。明年正月十五日﹐忽復失之﹐田間作人云﹕見其從風徑飄上天。父母號懼﹐祀神求福。一引作父母哀哭求禱神鬼旣而經月乃返﹐剃頭爲尼﹐被服法衣﹐持發而歸。自說﹔見佛及比丘尼﹐曰「汝宿世因緣﹐應爲我弟子。」舉手摩頭﹐發因墮落﹐與其法名﹔大曰法緣小曰法彩。臨遣還﹐曰「可作精舍﹐當與汝經法也。」女旣歸家﹐卽毀除鬼座﹐繕立精廬﹐夜齊誦經﹐夕中每有五色光明﹐流泛峯嶺﹐若燈燭。二女自此後容止華雅﹐音制詮正﹐上京風調﹐不能過也。刺史韋朗孔默等三字一引作就裏並迎供養﹐聞其談說﹐甚敬異焉。於是溪裏皆知奉法。珠林五又二十二

宋玉球﹐字叔達﹐太原人也﹐爲涪陵太守﹐以元嘉九年於郡失守﹐系在刑獄﹐著一重鎖﹐釘鍱堅固。球先精進﹐旣在囹圄﹐用心尢至。獄中百餘人﹐並多饑餓﹐球每食﹐皆分施之。日自持齋至心念觀世音。夜夢升髙座﹐見一沙門﹐以一卷經與之﹐題云「光明安行品並諸菩薩名」球得而披讀﹐忘第一菩薩名﹐第二觀世音﹐第三大勢至﹐又見一車輪沙門曰「此五道輪也。」旣覺﹐鎖皆斷脫球心知神力彌增專到﹐因自釘治其鎖﹐經三日而被原宥。珠林二十三

宋劉齡者﹐不知何許人也﹐居晉陵東路城屯﹐頗奉法﹐於宅中立精舍一閒﹐時設齋集。元嘉九年三月二十七日﹐父暴病亡。巫祝並云﹕家當更有三人喪亡。鄰家有道士祭酒﹐姓魏名叵﹐常爲章符﹐誑化屯裏﹐語齡曰「君家衰禍未已﹐由奉胡神故也。若事大道﹐必蒙福祐﹐不攺意者﹐將來滅門。」齡遂揭延祭酒﹐罷不奉法。叵云「宜焚去經像﹐災乃當除耳。」遂閉精舍戶﹐放火焚燒﹐炎熾移日﹐而所燒者﹐惟屋而已﹐經像旛○﹐儼然如故﹐像於中夜﹐又放火赫然。時諸祭酒有二十許人﹐亦有懼畏靈驗﹐密委去者。叵等師徒﹐猶盛意不止﹔被髮偊步﹐執持刀索﹐云斥佛還胡國﹐不得畱中夏﹐爲民害也。齡於其夕﹐如有人毆打之者﹐頓僕於地﹐家人扶起﹐示餘气息﹐遂委攣躄不能行動﹐道士魏叵﹐其時體內發疽﹐日出二升﹐不過一月﹐受苦便死。自外同伴﹐並皆著癩。其鄰人東安太守水丘和傳於東陽無疑﹐時亦多有見者。珠林六十二

宋馬虔伯﹐巴西閬中人也﹐少信佛法﹐嘗作宣漢縣宰。以元嘉十二年七月夜﹐於縣得夢﹕見天際有三人﹐長二丈餘﹐姿容嚴麗﹐臨云下觀﹐諸天妓樂盈仞﹐空中告曰「汝厄在荊楚﹐戊寅之年﹐八月四日﹐若處山澤﹐其禍克消﹐人中齋戒亦可獲免﹐若過此期﹐當悟道也。」時俯見相識楊暹等八人﹐並著鎖械﹐又見道士胡遼﹐半身土中。天中天際神人皆記八人命盡年月﹐惟語遼曰「若能修立功徳﹐猶可延長也。」暹等皆如期終亡﹐遼益懼奉法﹐山居勤勵彌至。虔伯後爲梁州西曹掾廣記引有掾字州將蕭思話也﹐蕭轉南蠻﹐復命爲行參軍﹐虔伯耳荊楚之言﹐心甚懼然﹐求蕭解職﹐將適衡山﹐蕭苦不許。十五年卽戊寅歲也﹐六月末﹐得病﹐至八月四日﹐危篤守命。其日黃昏後﹐忽朗然徹視﹐遙見西面有三人﹐形長可二丈﹐前一人衣﹖垂鬢﹐頂光圓明﹐後二人姿質金曜﹐儀相端備﹐列於空中﹐去地數仞。虔伯委悉詳視﹐猶是前所夢者也。頃之不見﹐餘芳移時方歇﹐同居小大﹐皆聞香气﹐因而流汗﹐病卽小瘥。虔伯所居宇卑陋﹐於時自覺處在殿堂﹐廊壁環曜﹐皆是珍寶。於是所患悉以平復。珠林三十二廣記一百十三

宋沙門竺惠慶﹐廣陵人也﹐經行修明。元嘉十二年﹐荊揚大水﹐川陵如一。惠慶將入廬山﹐船至小﹐而暴風忽起﹐同旅已得依浦﹐惟惠慶船未及得泊﹔飄揚中江﹐風疾浪湧﹐靜待淪覆。慶正心端念﹐誦觀世音經﹐洲際之人﹐望見其船迎飆截流﹐如有數十人牽挽之者﹐逕到上岸﹐一舫全濟。珠林六十五

宋葛濟之﹐句容人﹐稚川後也。妻同郡紀氏體貌閒雅﹐甚有婦徳。濟之世事仙學﹐紀氏亦同﹐而心樂佛法﹐常存誠不替。元嘉十三年﹐方在機織﹐忽覺云日開朗﹐空中淸明﹐因投釋筐梭﹐仰望四表﹔見西方有如來眞形﹐及寶蓋旛幢﹐蔽映天漢。心獨喜曰「經說無量壽佛﹐卽此者耶﹖」便頭面作禮。濟之敬其如此﹐仍起就之﹐紀授濟手﹐指示佛所﹐濟亦登見半身及諸旛蓋﹐俄而隱沒。於是云日鮮彩﹐五色燭耀﹐鄕比親族﹐頗亦睹見。兩三食頃﹐方稍除歇。自是屯閭多歸法者。珠林十五廣記一百十四

宋尼慧木者﹐姓傅氏﹐十一出家﹐受持小戒﹐居梁郡築弋屯寺﹐始讀大品﹐日誦兩卷。師慧超﹐嘗建經堂﹐木往禮拜﹐輒見屋內東北隅有一沙門﹐金色黑衣﹐足不履地。木又於夜中臥而誦習﹐夢到西方﹐見一浴池﹐有芙蓉華﹐諸化生人﹐列坐其中﹔有一大華﹐獨空無人﹐木欲登華﹐攀牽用力﹐不覺誦經﹐音響髙大﹐木母謂其魘驚﹐起喚之。木母篤老﹐口無復齒﹐木恆嚼哺飴母﹐爲以過中﹐不得淨漱﹐故年將立﹐不受大戒。母終亡後﹐木自除艸開壇﹐請師受戒。忽於壇所見天地晃然﹐悉黃金色﹐仰望西南﹐見一天人﹐著○衣﹐衣色赤黃﹐去木或近或遠﹐尋沒不見。凡見靈異﹐祕不語人。木兄出家﹐聞而欲知﹐乃誑誘之曰「汝爲道積年﹐竟無所招﹐比可養發﹐當訪出門。」木聞甚懼﹐謂當實然﹐乃粗言所見。惟靜稱尼聞其道徳﹐稱往爲狎﹐方便請問﹐乃爲具說。木後與同等共禮無量壽佛﹐因伏地不起﹐咸謂得眠﹐蹴而問之﹐木竟不答﹐靜稱復獨苦求問﹐木云「當伏地之時﹐夢往安養國見佛﹐爲說小品﹐已得四卷﹐因被蹴卽覺﹐甚追恨之。」木元嘉十四年時已六十九。珠林十五

宋釋僧瑜﹐吳興余杭人﹐本姓周氏﹐弱冠出家﹐號爲神理﹐精修苦業﹐始終不渝。元嘉十五年﹐遊憩廬山﹐同侶有曇溫慧光等﹐皆厲操貞潔﹐俱尙幽棲。乃共築架其山之陽﹐今招隱精舍是也。瑜常以爲﹕結溺三途﹐情形故也﹐情將盡矣﹐形亦宜損﹔藥王之○﹐獨何雲遠﹖於是屢發言誓﹐始契燒身﹐四十有四﹐孝建二年六月三日﹐將就本志﹐道俗赴觀﹐車騎塡接。瑜率眾行道﹐訓授典戒。爾日密雲將雨﹐瑜乃慨然發誓曰「若我所志克明﹐天當淸朗﹔如期誠無感﹐便宜滂澍。使此四輩知神應之無昧也。」言已﹐頃之﹐云景明霽。及焚爓交至﹐合掌端一﹐有紫气騰空﹐別表煙外﹐移晷乃歇。後旬有四日﹐瑜所住房裏﹐雙桐生焉﹐根枝丰茂﹐巨細如一﹐貫榱直竦﹐遂成鴻樹。理識者以爲娑羅寶樹﹐克炳泥洹﹐瑜之庶幾﹐故見斯證。因號曰雙桐沙門。吳郡張辯﹐時爲平南長史﹐親睹其事﹐具爲傳贊云。珠林六十三

宋阮稚宗者﹐河東人也﹐元嘉十六年﹐隨鐘離太守阮愔在郡。愔便與稚宗行至遠屯﹐郡吏蓋○邊定隨焉。行達民家﹐恍忽如眠﹐便不復寤﹔民以爲死﹐舉出門外﹐方營殯具﹐經夕能言。說﹕初有一百許人﹐縛稚宗去﹐行數十里﹐至一佛圖﹐僧眾供養﹐不異於世。有一僧曰「汝好漁獵﹐今應受報。」便取稚宗皮﹐剝臠截具﹐如治諸牲獸之法﹐復納於深水﹐鉤口出之﹐剖破解切﹐若爲膾狀﹐又鑊煮鑪炙﹐初悉糜爛﹐隨以還復﹐痛惱苦毒﹐至三乃止。問欲活不﹖稚宗便叩頭請命。道人令其蹲地﹐以水灌之﹐云一灌除罪五百。稚宗苦求多灌﹐沙門曰「惟三足矣。」見有蟻數頭﹐道人指曰「此𨿽微物﹐亦不可殺﹐無論復巨此者也。魚肉自死﹐此可啖耳。齋會之日﹐悉著新衣﹐無新﹐可浣也。」稚宗因問﹕「我行旅有三﹐而獨嬰苦﹐何也﹖」道人曰「彼二人自知罪福﹐知而故犯﹔惟爾愚蒙﹐不識緣報﹐故以相誡。」因爾便穌﹐數日能起。由是遂斷漁○耳。珠林六十四

宋邢懷明﹐河間人﹐宋大將軍參軍﹐嘗隨南郡太守朱修之北伐﹐俱見陷沒。於是伺○閒隙﹐俱得遁歸﹐夜行晝伏﹐已經三日﹔猶懼追捕﹐乃遣人前覘虜○﹐卽數日不還。一夕﹐將雨陰闇﹐所遣人將曉忽至。至乃驚曰「向遙見火光甚明﹐故來投之﹐那得至而反闇﹖」修等怪愕。懷明先奉法﹐自徵後﹐頭上恆載觀世音經﹐轉讀不廢﹔爾夕亦暗誦﹐咸疑是經神力。於是常共祈心﹐遂以得免﹐居於京師。元嘉十七年﹐有沙門詣懷明云「貧道見此巷中及君家﹐殊有血气﹐宜移避之。」語畢便去。懷明追而目之﹐出門便沒﹐意甚惡之。經二旬﹐鄰人張景秀傷父﹐及殺父妾﹐懷明以爲血气之徵﹐庶得無事。時與劉斌劉景文比門連接﹐同在一巷﹔其年﹐並以劉湛之黨﹐同被誅夷云。珠林二十三

宋程徳度﹐武昌人﹐父道惠﹐廣州刺史﹐度爲衛軍臨川王行參軍。時在尋陽﹐屋有﹖窠﹐夜見屋裏忽然自明﹐有一小兒﹐從窠而出﹐長可尺餘﹐潔淨分明﹐至度牀前曰「君卻後二年﹐當得長生之道。」儵然而滅。徳度甚祕異之。元嘉十七年﹐隨王鎭廣陵﹐遇禪師釋道恭﹐因就學禪﹐甚有解分。到十九年春﹐其家武昌空齋﹐忽有殊香芬馥﹐達於衢路。闔境往觀﹐三日乃歇。珠林二十八

宋劉琛之﹐沛郡人也﹐曾在廣陵逢一沙門﹐謂琛之曰「君有病气﹐然當不死﹐可作一二百錢食﹐飯飴眾僧﹐則免斯患。」琛之素不信法﹐心起忿慢﹐沙門曰「當加祗信﹐勿用爲怒。」相去二十步﹐忽不復見。琛之經七日﹐便病時气﹐危頓殆死﹔至九日方晝。如夢非夢﹐見有五層佛圖在其心上﹐有二十許僧繞塔作禮﹐因此而寤﹐卽得大利﹐病乃稍愈。後在京師住﹐忽有沙門﹐先不相識﹐直來入戶﹐曰「君有法﹐緣何不精進﹖」琛之因說先所逢遇﹐答曰「此賓頭盧也。」語已﹐便去﹐不知所向。琛之以元嘉十七年夏﹐於廣陵遙見惠汪精舍前﹐旛蓋甚眾而無形像﹔馳往觀之﹐比及到門﹐奄然都滅。珠林三十六

宋伏萬壽﹐平昌人也。元嘉十九年﹐在廣陵爲衛府行參軍﹐假訖返舟﹐四更初過江。初濟之時﹐長波安流﹐中江而風起如箭﹐時又極暗﹐莫知所向。萬壽先奉法勤至﹐惟一心歸命觀世音﹐念無閒息。俄爾與船中數人同睹北岸有光﹐狀如屯火﹐相與喜曰「此必是歐陽火也。」回舳趣之﹐未旦而至。問彼人﹐皆云。昨夜無然火者。方悟神力﹐至設齋會。珠林二十七

宋顧邁﹐吳郡人也﹐奉法甚謹﹐爲衛府行參軍。元嘉十九年﹐亦自都還廣陵﹐發石頭城﹐便逆湖﹐朔風至橫決﹐風勢未弭﹐而舟人務進﹐旣至中江﹐波浪方壯﹐邁單船孤徵﹐憂危無計﹐誦觀世音經﹐得十許徧﹐風勢漸歇﹐浪亦稍小。旣而中流屢聞奇香芬馥不歇﹐邁心獨嘉﹐故歸誦不輟﹐遂以安濟。珠林二十七

秦沙門釋道冏﹐鄕裏氏族﹐已載前記﹐秦姚弘始十八年﹐師道懿遣至河南霍山采鐘乳﹐與同學道朗等四人共行。持炬探穴﹐入且三里﹐遇一深流﹐橫木而過。冏最先濟﹐後輩墜木而死﹐時火又滅﹐冥然昏闇。冏生念已盡﹐慟哭而已。猶故一心呼觀世音﹐誓願若蒙出路﹐供百人會﹐表報威神。經一宿而見小光炯然﹐狀若熒火﹐儵忽之間﹐穴中盡明。於是見路﹐得出巖下﹐由此信悟彌深﹐屢睹靈異。元嘉十九年﹐臨川康王作鎭廣陵﹐請冏供養。其年九月﹐於西齋中作十日觀世音齋﹐已得九日﹐夜四更盡﹐眾僧皆眠﹐冏起禮拜還欲坐禪﹐忽見四壁有無數沙門﹐悉半身出見﹐一佛螺髻﹐分明了了﹔有一長人﹐著平上幘﹐箋布褲褶﹐手把長刀﹐貌極雄異﹐撚香授道冏﹐道冏時不肯受﹐壁中沙門語云「冏公可爲受香﹐以覆護主人。」俄而霍然無所復見。當爾之時﹐都不見眾會諸僧﹐惟睹所置釋迦文行像而已。珠林六十五

宋尼釋曇輝﹐蜀郡成都人也﹐本姓靑陽﹐名白玉﹐年七歲﹐便樂坐禪。每坐﹐輒得境界﹐意未自了﹐亦謂是夢耳。曾與姊共寢﹐夜中入定﹐姊於屏風角得之﹐身如木石﹐亦無气息﹔姊大驚怪﹐喚告家人﹐互共抱扶﹐至曉不覺。奔問巫覡﹐皆言鬼神所憑。至年十一﹐有外國禪師﹖良耶捨者來入蜀﹐輝請咨所見﹐耶捨者以輝禪旣有分﹐欲勸化令出家。時輝將嫁﹐已有定日﹐法育未展﹐聞說﹐其家潛迎還寺﹐家旣知﹐將逼嫁之﹔輝遂不肯行﹐深立言誓﹕「若我道心不果﹐遂被限逼者﹐便當投火飼虎﹐棄除穢形﹐願十方諸佛證見至心。刺史甄法崇﹐信尙正法﹐聞輝志業﹐迎與相見。並召綱佐及有懷沙門互加難問﹐輝敷演無屈﹐坐者嘆之。崇乃許離夫家﹐聽其入道。元嘉十九年﹐臨川康王延致廣陵。珠林二十二

時宋淮南趙習﹐元嘉二十年爲衛軍府佐﹐疾病經時﹐憂必不濟﹐恆至心歸佛。夜夢一人﹐形貌秀異﹐若神人者﹐自屋梁上﹐以小裹物及剃刀授習﹐云「服此藥﹐用此刀﹐病必卽愈。」習旣驚覺﹐果得刀藥焉﹐登卽服藥﹐疾除出家﹐名僧秀﹐年逾八十乃亡。珠林二十二

宋沙門釋慧全﹐涼州禪師也﹐開訓教授﹐門徒五百。有一弟子﹐性頗粗暴﹐全常不齒。後忽自云﹕得三道果﹐全以其無行﹐永不信許。全後有疾﹐此弟子夜來問訊時﹐戶猶閉如故﹐全頗驚異﹐欲復驗之。乃語明夕更來。因密塞窗戶。加以重關。弟子中宵而至﹐逕到牀前﹐謂全曰「闍黎可見信來。」因曰「闍黎過世﹐當生婆羅門家。」全曰「我坐禪積業﹐豈方生彼﹖」弟子云「闍黎信道不篤﹐兼外學未絕﹐𨿽有福業﹐不能超詣﹔若作一勝會﹐得飯一聖人﹐可成道果耳。」全於是設會。弟子又曰「可以僧伽黎布施﹐若有須者﹐勿擇長幼。」及會訖施衣﹐有一沙彌﹐就全求衣﹐全謂是其弟子﹐全云「吾欲擬奉聖僧﹐那得與汝﹖」回憶前言不得擇人﹐便以歡施。他日見此沙彌﹐問云「先與汝衣著不大耶﹖」沙彌曰「非徒不得衣﹐亦有緣事﹐愧不預會。」全方悟先沙彌者﹐聖所化也。弟子久乃過世﹐過世之時﹐無復余異﹐惟冢四邊﹐時有白光。全元嘉二十年猶存﹐居在酒泉。珠林十九

宋王胡者﹐長安人也。叔死數載﹐元嘉二十三年﹐忽見形還家﹐責胡以修謹有闕﹐家事不理﹐罰胡五杖。傍人及鄰里﹐並聞其語及杖聲﹐又見杖瘢迹﹐而不睹其形﹔惟胡猶得親接。叔謂胡曰「吾不應死神道須吾算諸鬼錄﹐今大從吏兵﹐恐驚損墟裏﹐故不將進耳。」胡亦大見眾鬼紛鬧若屯外。俄然叔辭去﹐曰「吾來年七月七日﹐當復暫還﹐欲將汝行﹐遊歷幽途﹐使知罪福之報也。不須費設﹐若意不已﹐止可茶來耳。」至期果還﹐語胡家人云「吾今將胡遊觀﹐畢﹐當使還﹐不足憂也。」胡卽頓臥牀上﹐泯然如盡。叔於是將胡徧觀羣山﹐備睹鬼怪﹐末至嵩髙山。諸鬼遇胡﹐並有饌設﹐余族味不異世中﹐惟姜甚脆美。胡欲懷將還﹐左右人笑胡云「止可此食﹐不得將還也。」胡末見一處﹐屋宇華曠﹐帳筵精整﹐有二少僧居焉。胡造之﹐二僧爲設雜果檳榔等。胡遊歷久之﹐備見罪福苦樂之報﹐乃辭歸。叔謂胡曰「汝旣已知善之可修﹐何宜在家﹖白足阿練﹐戒行精髙﹐可師事也。」長安道人足白﹐故時人謂爲白足阿練也﹐甚爲魏虜所敬﹐虜主主事爲師。胡旣奉此諫於是寺中﹐遂見嵩山上年少僧者遊學眾中。胡大驚﹐與敍乖闊﹐問何時來﹖二僧答云「貧道本住此寺﹐往日不憶﹐與君相識。」胡復說嵩髙之遇﹐此僧云「君謬耳﹐豈有此耶﹖」至明日﹐二僧無何而去。胡乃具告諸沙門﹐敍說往日嵩山所見﹔眾咸驚怪﹐卽追求二僧﹐不知所在﹐乃悟其神人焉。元嘉末﹐有長安僧釋曇爽來遊江南﹐具說如此也。珠林六

宋居士二字廣記引有卞悅之﹐濟陰人也。作朝請﹐居在潮溝。行年五十﹐未有子息﹐婦爲娶妾﹐復積載不孕。將祈求繼嗣﹐千徧轉觀世音經﹔廣記引作發願誦觀世音經千徧其數垂竟﹐妾便有娠﹐遂生一男。時廣記引有時字元嘉二十八年原奪二字今補己丑歲也。云雲珠林五十二廣記一百十一

宋沙門釋曇典白衣時年三十﹐忽暴疾而亡﹐經七日方活。說﹕初亡時﹐見二人驅將去﹐使輦米。伴輦可有數千人﹐晝夜無休息。見二道人云「我是汝五戒本師。」來慰問之。師將往詣官主﹐云是貧道弟子﹐且無大罪﹐歷算未窮。卽見放遣。二道人送典至家﹐住其屋上﹐具約示典。可作沙門﹐勤修道業。言訖下屋﹐道人推典著屍腋下﹐於是而穌。後出家﹐經二十年﹐以元嘉十四年亡。珠林九十

宋王淮之字元曾﹐瑯琊人也﹐世以儒專﹐不信佛法。常謂﹕身神俱滅﹐寧有三世﹖元嘉中﹐爲丹陽令﹐十年﹐得病气絕﹐少時還復暫蘇。時建康令賀道力省疾﹐下牀會﹐淮之語力曰「始知釋教不虛﹐人死神存﹐信有徵矣。」道力曰「明府生平置論不爾﹐今何見而乃異之耶﹖」上二字及乃字並依廣記引補淮之斂﹖答云「神實不盡﹐佛教不得不信。」語卒而終。珠林七十九廣記九十九

宋沙門慧和者﹐京師眾造寺僧也。宋義嘉難﹐和猶爲白衣﹐隸劉胡部下。胡嘗遣將士數十人值諜東下﹐和亦預行。行至雀渚而值臺軍西上﹐諜眾離散﹐各逃艸澤﹐和得竄下至新林外會。見野老衣服縷獘﹐和乃以完整褲褶易其衣﹐提籃負擔﹐若類田人。時諸遊軍捕此散諜﹐視和形色﹐疑而問之﹔和答對謬略﹐因被笞掠﹐登將見斬。和自散走﹐但恆誦念觀世音經﹐至將斬時﹐祈懇彌至。旣而軍人揮刃屢跌﹐三舉三折﹐並驚而釋之。和於是出家﹐遂成精業。珠林二十七

宋慧遠沙門者﹐江陵長沙寺僧也﹐師慧印﹐善禪法﹐號曰禪師。遠本印蒼頭﹐名黃遷﹐年二十時﹐印每入定﹐輒見遷先世乃是其師﹐故遂度爲弟子。常寄江陵市西楊道產家﹐行般舟勤苦歲餘﹐因爾遂頗有感變﹔或一日之中﹐赴十餘處齋﹐𨿽復終日竟夜行道轉經﹐而家家悉見黃遷在焉。眾稍敬異之﹐以爲得道。孝建二年一日﹐自言死期﹐謂道產曰「明夕吾當於君家過世。」至日﹐道產設八關﹐然燈通夕。初夜中夜﹐遷猶豫眾行道﹐休然不異﹔四更之後﹐乃稱疲而臥﹐顏色稍變﹐有頃而盡。○境爲設三七齋﹐起塔﹐塔今猶存。死後久之﹐現形多寶寺﹐謂曇珣道人云「明年二月二十三日﹐當與諸天共相迎也。」言已而去。曇珣卽於長沙禪房設齋九十日﹐捨身布施至其日﹐苦乏气﹐自知必終﹐大延道俗﹐盛設法會。三更中﹐呼問眾僧﹕「有聞見不﹖」眾自不覺異也﹐珣曰「空中有奏樂聲﹐馨煙甚異﹐黃遷之契﹐今其至矣。」眾僧始還堂就席﹐而珣已盡。珠林九十七又十九

宋路昭太后大明四年﹐造普賢菩薩乘寶轝白象﹐安於中興禪房﹐因設講於寺。其年十月八日﹐齋畢解座﹐會僧二百人。於時寺宇始構﹐帝甚畱心﹐輦蹕臨幸﹐旬必數四﹐僧徒勤整﹐禁衛嚴肅。爾日僧名有定﹐就席久之﹐忽有一僧﹐預於座次﹐風貌秀舉﹐闔堂驚矚﹐齋主與語﹐往還百餘言﹐忽不復見。列筵同睹識其神人矣。珠林十七

宋大明年中﹐有寺統法師名道溫﹐居在稜陵縣。旣見皇太后睿鑑衝明。聖符幽洽﹐滌思淨場研襟至境﹔固以聲藻震中﹐事靈梵表﹐乃創思鎔斲﹐抽寫神華模造普賢彩儀盛像﹐寶傾宙珍﹐妙盡天飾。所設講齋﹐迄今月八日﹐嚫會有限﹐名簿索定﹐引次就席﹐數無盈減。轉經將半﹐景及昆吾﹐忽睹異僧﹐預於座內﹐容止端嚴﹐气貌秀發﹐舉僧矚目﹐莫有識者。齋主問曰「上人何﹔名﹖」答曰「名慧明。」問住何寺﹖答云「來自天安。」言對之間﹐倏然不見。○堂驚魂﹐徧筵肅慮﹐以爲明祥所賁﹐幽應攸闡﹐紫山可睹﹐華臺不遠。蓋聞至誠所感還景移緯﹐澄心所殉﹐發石開泉﹔況帝徳涵運﹐皇功懋洽﹐仁洞幹遐﹐理暢冥外﹐故上王盛士﹐克表大明之朝﹐勸發妙身﹐躬見龍飛之室。意若曰﹕陛下慧燭海縣﹐明華日月。故以慧明爲人名﹐繼天興祚式垂無疆﹐故以天安爲寺稱。神基彌遠﹐道政方凝﹐九服識泰﹐萬寓齊悅。謹列言屬縣以詮天休。珠林十七

宋蔣小徳﹐江陵人也﹐爲兵州刺史朱循時爲聽事監師﹐少而信向﹐勤謹過人﹐循大喜之﹐每有法事﹐輒令典知其務。大明末年﹐得病而死﹐夜三更﹐將殮便穌活。言﹕有使者﹐稱王命召之﹐小徳隨去。旣至﹐王曰「君精勤小心﹐虔奉大法﹐帝敕精旨﹐以君專至﹐宜速生善地﹔而君算猶長﹐故令吾特相召也。君今日將受天中快樂欣然。」小徳嘉諾。王曰「君可且還家﹐所欲屬寄及作功徳﹐可速之﹐七日復來也。」小徳受言而歸。路由一處﹐有小屋殊陋獘﹐逢新寺難公於此屋前。旣素識﹐具相問訊﹐難云「貧道自出家來﹐未嘗飲酒﹐且就蘭公﹐蘭公苦見勸逼﹐飲一升許﹐被王召﹐用此故也。貧道若不坐此﹐當得生天﹐今乃居此獘宇﹐三年之後﹐方得上耳。」小徳至家﹐欲驗其言﹐卽夕遽遣人參訊難公﹐果以此日於蘭公處睡臥﹐至夕而亡。小徳旣愈﹐七日內大設福供﹐至期奄然而卒。朱循卽免家兵戶。蘭難二僧並居新寺﹐難道行大精﹐不同余僧。珠林九十四

宋吳興沈僧覆﹐大明末﹐本土饑荒﹐逐食至山陽﹔晝入屯野乞食﹐夜還寄寓寺捨左右。時山陽諸寺小形銅像甚眾﹐僧覆與其鄕里數人﹐積漸竊取﹐遂囊篋數四悉滿焉。因將還家﹐共鑄爲錢。事旣發覺﹐執送出都﹐入船便云﹕見人以火燒之。晝夜叫呼﹐自稱楚毒不可堪忍﹐未及刑坐而死﹔舉體皆炘裂﹐狀如火燒。吳郡朱亨親識僧覆﹐具見其事。珠林七十九廣記一百十六

宋尼釋慧玉﹐長安人也﹐行業勤修﹐經戒通備。嘗於長安薛尙書寺見紅白光十餘日中﹐至四月八日﹐六重寺沙門來遊此寺﹐於光處得彌勒金像﹐髙一尺餘。慧玉後南渡樊郢﹐住江陵靈收寺。元嘉十四年十月夜﹐見寺東樹有紫光爛起﹐暉映一林﹐以告同學妙光等﹐而悉弗之見也。二十餘日﹐玉常見焉。後寺主釋法弘將於樹下營築禪基﹐仰首條閒得金坐像﹐亦髙尺許也。珠林十六

宋費崇先者﹐吳興人也﹐少頗信法﹐至三十際﹐精勤彌至。泰始三年﹐受菩薩戒﹐寄齋於謝惠遠家﹐二十四日﹐晝夜不懈。每聽經﹐常以鵲尾香鑪置膝前。初學記二十五引云費崇先少信佛常以鵲尾香鑪置膝前初齋三夕﹐見一人容服不凡﹐逕來舉鑪將去﹔崇先視膝前鑪猶在其處﹐更詳視此人﹐見提去甚分明﹐崇先方悟是神異。自惟衣裳新濯﹐了無不淨﹐惟坐側有唾壺﹔旣使去壺﹐卽復見此人還鑪坐前﹐未至席頃猶見兩鑪﹐旣卽合爲一﹐然則此神人所提者﹐蓋鑪影乎。崇先又當聞人說﹕福遠寺有僧欽尼精勤得道﹐欣然願見﹐未及得往﹐屬意甚至。嘗齋於他家﹐夜三更中﹐忽見一尼﹐容儀端嚴著赭布袈娑﹐正立齋席之前﹐食頃而滅。及崇先後覲此尼﹐色貌被服﹐卽窗前所睹者也。珠林二十四

東海何敬叔﹐少而奉佛﹐至泰始中﹐隨湘州刺史劉韜珠林十四作劉韞監營浦縣。敬叔時遇有旃檀﹐制以爲像﹐像將就而未有光材﹔敬叔意願甚勤﹐而營索無處﹐憑幾微睡﹐見一沙門納衣杖錫來﹐上五字依廣記引補語敬叔云「縣後何家有一桐盾﹐甚堪像光﹐其人極惜之﹐苦求可得也。」敬叔寤﹐問縣後﹐果有何家。因求買盾﹐何氏云「實有此盾﹐甚愛惜之﹐明府何以得知﹖」敬叔具說所夢﹐何氏驚嘉﹐奉以制光。禦覽三百五十七廣記二百七十六珠林十四云後爲相府直省中夜夢像云鼠嚙吾足淸旦疾歸視像果然矣

宋袁炳﹐字叔煥﹐陳郡人也。泰始末爲臨湘令。亡後積年﹐友人司馬遜於將曉閒如夢見炳來﹐陳敍闊別﹐訊問安否﹐旣而謂遜曰「吾等平生立意置論﹐常言生爲馳役﹐死爲休息﹐今日始知﹐廣記引有知字定不然矣。恆患在世有人﹐務馳求金幣﹐共相贈遺﹐幽途此事﹐亦復如之。」遜問﹕罪福應報﹐定實如何﹖炳曰「如我舊見﹐與經教所說﹐不盡符同﹐將是聖人抑引之談耳﹗如今所見﹐善惡大科﹐略不異也。然殺生故最爲重﹐禁愼不可犯也。」遜曰﹕卿此徵相示﹐良不可言﹐當以語白尙書也。」炳曰「甚善﹐亦請卿敬情尙書。」時司空簡穆王公廣記引作時司空王僧虔爲吏部尙書﹐炳遜並其遊賓﹐故及之。往返可數百語﹐辭去﹐遜曰「闊別之久﹐恆思敍集﹐相值甚難﹐何不小住﹖」炳曰「止暫來耳﹗不可得久畱。且此輩語亦不容得委悉。」於是而去。初炳來闇夜﹐遜亦了不覺所以而明得睹見炳﹐旣去﹐遜下牀送之﹐始躡屐而還闇﹐見炳腳間有光可尺許﹐示得照其兩足﹐餘地猶皆闇云。珠林二十一廣記三百二十六

宋沙門道志者﹐北多寶僧也﹐嘗爲眾僧﹐爲眾二字依廣記引補令知殿塔﹐自竊帳蓋等寶飾﹐所取甚眾。後遂偸像眉間珠相﹐旣而開穿垣壁﹐若外盜者﹐故僧眾不能覺也。積旬餘而得病﹐便見異人以戈矛刺之﹐時來時去﹐來輒驚噭﹐應聲流血。初猶日中一兩如此﹐其後疾甚﹐刺者稍數﹐傷痍徧體﹐呻呼不能絕聲。同寺僧眾﹐頗疑其有罪﹐欲爲懺謝﹐始問猶諱而不言﹐將盡二三日﹐乃具自陳列﹐泣涕請救﹐曰「吾愚悖不通﹐謂無幽途﹐失意作罪﹐招此殃酷﹐生受楚拷﹐死縈刀鑊﹐已糜之身﹐惟垂哀恕。今無復餘物﹐惟衣被氈履﹐或足充一會﹐並煩請願具爲﹐懺悔。昔偸像相珠有二枚﹐一枚已屬嫗人﹐不可復得﹐一以質錢﹐在陳照家﹐今可贖取。」道志旣死﹐諸僧合集贖得相珠﹐並設齋懺﹐初﹐工人復相珠時﹐展轉迥趣﹐終不安合﹐眾僧復爲禮拜燒香﹐乃得著焉。年餘而同學等於昏夜閒聞空中有語﹐詳聽卽道志聲也。自說云﹕自死以來﹐備縈痛毒﹐方累年劫﹐未有出期﹔賴蒙眾僧﹐哀憐救護﹐贖像相珠﹐故於苦酷之中﹐時有閒息。感恩罔已﹐故暫來稱謝﹐言此而已。聞其語時﹐腥腐臭气﹐苦痛難過﹐言終久久﹐臭乃稍歇。此事在泰始末年﹐其寺好事者﹐已具條記。珠林七十九廣記一百十六

宋陳秀遠者﹐潁川人也﹐嘗爲湘州西曹﹐客居臨湘縣。少信奉三寶﹐年過耳順﹐篤業不衰。宋元徽二年﹐七月中﹐於昏夕閒﹐閒臥未寢﹐嘆念萬品死生﹐流轉無定﹐自惟已身﹐將從何來﹐一心祈念﹐冀通感夢。時夕結陰﹐室無燈燭﹐有頃﹐見枕邊如螢火者﹐冏然明照﹐流飛而去。俄而一室盡明﹐爰至空中﹐有如朝晝。秀遠遽起坐﹐合掌端念。頃﹐見中寧四五丈上﹐有一橋閣焉﹐又闌檻朱彩﹐立於空中﹐秀遠了不覺升動之時﹐而已自見平坐橋側。見橋上士女﹐往返塡衢﹐衣服妝束﹐不異世人。末有一嫗﹐年可三十許﹐上著靑襖﹐下服白布裳﹐行至秀遠左邊而立﹔有頃﹐復有一婦人﹐通體衣白布﹐爲偏環髻﹐手持華香﹐當前而立。語秀遠曰「汝欲睹前身﹐卽我是也﹐以此華供養佛故﹐故得轉身作汝。」回指白嫗曰「此卽復是我先身也。」言畢而去﹐去後橋亦漸隱。秀遠忽然不覺還下之時﹐光亦尋滅也。珠林三十二廣記一百十四

宋沙門智達者﹐益州索寺僧也﹐行頗流俗﹐而善經唄。年二十三﹐宋元徽三年六月病死﹐身暖不殮﹐遂經二日稍還﹐至三日旦﹐而能言視。自說言﹕始困之時﹐見兩人皆著黃布褲褶﹐一人立於戶外﹐一人逕造牀前﹐曰「上人應去﹐可下地也。」達曰「貧道作羸﹐不堪涉道。」此人復曰「可乘轝也。」言卒而轝至﹐達旣升之﹐意識恍然﹐不復見家人屋及所乘轝。四望極目﹐但睹荒野途逕艱危﹐示道登躡之﹐不得休息。至於朱門﹐墻闥甚華﹐達入至堂下。堂上有一貴人﹐朱衣冠幘﹐據牀傲坐﹐姿貌嚴遠﹐甚有威容﹐左右兵衛百許人﹐皆朱拄刀﹐列直森然。貴人見達﹐乃斂顏正色謂曰「出家之人﹐何宜多過﹖」達曰「有識以來不憶作罪。」問曰「誦戒廢不﹖」達曰「初受具足之時﹐實常習誦﹐比逐齋講﹐恆事轉經﹐故於誦戒﹐時有虧廢。」復曰「沙門時不誦戒﹐此非罪何爲﹖可且誦經﹗」達卽誦法華﹐三契而止。貴人敕所錄達使人曰「可送置惡地﹐勿令太苦。」二人引達將去﹐行數十里﹐稍聞轟○鬧聲沸火﹐而前路轉闇。次至一門﹐髙數十丈﹐色甚堅黑﹐蓋鐵門也﹐墻亦如之。達心自念﹕經說地獄﹐此其是矣。乃大恐怖。悔在世時﹐不修業行。及大門裏﹐鬧聲轉壯﹐久之靖聽﹐方知是人叫呼之響﹐門裏轉闇﹐無所復見。時火光乍滅乍揚﹐見有數人﹐反縛前行﹐後有數人﹐執○○之﹐血流如泉﹔其一人乃達從伯母﹐彼此相見﹐意欲共語﹐有人曳之殊疾﹐不遑得言。入門二百許步﹐見有一物﹐形如米囤﹐可髙丈餘﹐二人執達﹐擲置囤上﹐囤裏有火﹐焰燒達身﹐半體皆爛﹐痛不可忍﹐自囤墜地﹐悶絕良久。二人復將達去。見有鐵鑊十餘﹐皆煮罪人﹐人在鑊中﹐隨沸出沒﹐鑊側有人﹐以○刺之﹐或有攀鑊出者﹐兩目沸凸﹐舌出尺餘﹐肉盡炘爛而猶不死。諸鑊皆滿﹐惟有一鑊尙空﹐二人謂達曰「上人卽時應入此中。」達聞其言﹐肝塗地﹐乃請之曰「君聽貧道﹐一得禮佛﹐便至心稽首﹐願免此苦。」伏地食頃﹐祈悔特至。旣而四望﹐無所復見﹐惟睹平原茂樹﹐風景淸明。而二人猶導達行﹐至一樓下﹐樓形髙小﹐上有人裁得容坐﹐謂達曰「沙門現受輕報﹐殊可欣也。」達於樓下﹐忽然不覺還就身時。達今猶存在索寺也﹐齋戒愈堅﹐禪誦彌固。珠林九十

宋袁廓﹐字思度﹐陳郡人也。元徽中﹐爲吳郡丞﹐病經少日﹐奄然如死﹐但餘息未盡﹐棺含之具並備﹐待畢而殮﹐三日而能轉動視瞬。自說云﹕有使者稱教喚﹐廓隨去﹐旣至﹐有大城池﹐樓堞髙整﹐階闥崇麗。旣命廓進﹐主人南面﹐階陛森然﹐威飾冠首。執刀者點廓坐﹐坐定﹐溫涼畢﹐設酒炙果粽菹肴等﹐廓皆嘗進﹐種族形味﹐不異世中。酒數行﹐主人謂廓曰「身至簿不幸合任有闕﹐以君才穎﹐故欲相屈﹐當能顧懷不﹖」廓意亦知是幽途﹐乃固辭﹕凡薄非所克堪﹐家少窮孤﹐兄弟零落公私二三﹐乞蒙恩放。主人曰「君當以幽顯異方﹐故有辭耳。此間榮羣資待﹐身口服禦﹐乃當勝君世中勤勤之懷。甚貪共事﹐想必降意﹐副所期也。」廓復固請曰「男女藐然﹐並在齠齔﹐僕一旦恭任﹐養視無托﹐父子之戀理有可矜。」廓因流涕稽顙。主人曰「君辭讓乃爾﹐何容相逼﹖願言不獲﹐深爲嘆恨。」就案上取一卷文書拘黵之。旣而廓謝恩辭歸﹐主人曰「君不欲定省先亡乎﹖」乃遣人將廓行﹐經歷寺署甚眾﹐末得一垣﹐城門楣並﹐蓋囹圄也。將廓入中﹐斜趣一隅﹐有諸屋宇﹐駢塡銜接﹐而甚陋獘。次有一屋﹐見其所生母羊氏在此屋中﹐容服不佳﹐甚異平生﹐見廓驚喜。戶邊有一人﹐身面傷痍﹐形類甚異﹐呼廓語﹐廓驚問其誰﹖羊氏謂廓曰「此王夫人﹐汝不識耶﹖」王夫人曰「吾在世時﹐不信報應﹐𨿽復無甚餘罪﹐正坐鞭撻婢僕過苦﹐故受此罰。亡來楚毒﹐殆無暫休﹐今特少時寬隙耳。前喚汝姊來﹐望以自代﹐竟無所益﹐徒爲憂聚。」言畢涕泗﹐王夫人卽廓嫡母也。廓姊時亦在其側。有頃﹐使人復將廓去﹐經涉巷陌﹐閭裏整頓﹐似是民居。末有一宅竹籬茅屋﹐見父披被著巾﹐﹖案而坐。廓入門﹐父揚手遣廓曰「汝卽蒙罷﹐可速歸去﹐不須來也。廓跪辭而歸﹐使人送廓至家而去。廓今太子洗馬是也。」珠林五十二

宋韓徽者﹐未詳何許人也﹐居於支江﹐其叔幼宗﹐宋末爲湘州府中兵。升明元年﹐荊州刺史沈攸之舉兵東下﹐湘府長史庾佩玉阻甲自守﹐未知所赴﹔以幼宗猜貳﹐殺之﹐戮及妻孥﹐徽以兄子系於郡獄﹐鐵木竟體﹐鉗梏甚嚴﹐須考畢情黨﹐將悉誅滅。徽惶迫無計﹐待斯而已。徽本嘗事佛﹐頗諷讀觀世音經﹐於是晝夜誦經至數百徧。方晝﹐而鎖忽自鳴﹐若燒炮石瓦爆吒之聲﹐已而視其鎖﹐鏙然自解。徽懼獄司謂其解截﹐遽呼告之﹐吏𨿽驚異﹐而猶更釘鍱。徽如常諷誦﹐又經一日﹐鎖復鳴解﹐狀如初時。吏乃具告佩玉﹐玉取鎖詳視﹐服其通感﹐卽免釋之。徽今尙在﹐勤業殊至。珠林二十七

宋釋慧嚴京師東安寺僧也﹐理思該暢﹐見器道俗。嘗嫌大涅槃經文字繁多﹐遂加刊削﹐就成數卷﹐寫兩三通﹐以示同好。因寢寤之際﹐忽見一人﹐身長二丈餘﹐形气偉壯﹐謂之曰「涅槃尊經﹐眾藏之宗﹐何得以君璅思﹐輕加斟酌﹖」嚴悵然不釋﹐猶以發意﹐苟覓多知明夕將臥﹐復見昨人﹐甚有怒色﹐謂曰「過而知攺﹐是謂非過﹔昨故相告﹐猶不己乎﹖此經旣無行理﹐且君禍亦將及。」嚴驚覺失措﹐未及申旦﹐便馳信求還﹐悉燒除之。塵外精舍釋道儼具所諳聞也。珠林十八

宋羅玙妻費氏者﹐寧蜀人﹐父悅宋寧州刺史。費少而敬信﹐誦法華經﹐數年勤至不倦﹐後忽得病﹐苦心痛守命﹐闔門遑懼﹐屬纊待時。費氏心念﹕我誦經勤苦﹐宜有善佑﹐庶不於此﹐遂致死也。旣而睡臥﹐食頃﹐如寤如夢見佛於窗中﹐授手以摩其心﹐應時都愈。一堂男女婢僕﹐悉睹金光﹐亦聞香气。玙從妹卽琰外族曾祖尙書中兵郎費愔之夫人也﹐於時省疾牀前﹐亦具聞見。於是大興信悟﹐虔戒至終﹐每以此瑞進化子侄焉。珠林九十五廣記一百九

宋彭子喬者﹐益陽縣人也﹐任本郡主簿﹐事太守沈文龍。建元元年﹐以罪被系﹐子喬﹐少年﹐嘗經出家﹐末𨿽還俗﹐猶常誦習觀世音經。時文龍盛怒﹐防械稍急﹐必欲殺之。子喬憂懼﹐無復余計﹐惟至誠誦經至百餘徧。疲而晝寢﹐時同系者有十許人﹐亦俱睡臥。有湘西縣吏杜道策亦系在獄﹐乍寐乍寤﹐不甚得熟。忽有雙白鶴集子喬屏風上﹐有頃﹐一鶴下至子喬邊﹐時復覺如美麗人形而已。道策起﹐見子喬雙械脫在腳外﹐而械雍猶在焉。道策驚視始畢﹐子喬亦寤﹐共視械咨嗟。問子喬﹕有所夢不﹖喬曰「不夢﹐」道策如向所見說之。子喬𨿽知必已﹐尙慮獄家疑其欲叛﹐乃解脫械雍更著。經四五日而蒙釋放。琰族兄璉﹐親識子喬及道策﹐聞二人說皆同如此。珠林二十七

宋董靑建者﹐不知何許人﹐父字賢明﹐建元初爲越騎校尉。初﹐建母宗氏孕建時﹐夢有人語云「爾必生男﹐體上當有靑志﹐可名爲靑建。」及生如言﹐卽名焉。有容止﹐美言笑﹐性理寬和﹐家人未嘗睹其慍色﹐見者咸異之。至年十四﹐而州迎主簿。建元初﹐皇儲鎭樊漢﹐爲水曹參軍。二年七月十六日﹐寢疾﹐自云﹕必不振濟。至十八日臨盡﹐起坐謂母曰「罪盡福至﹐緣累永絕﹔願母自割﹐不須憂念。」因七聲大哭﹐聲盡而絕。將殯喪齋前﹐其夜靈語云「生死道乖﹐勿安齋前﹐自當有造像道人來迎喪者。」明日﹐果有道人來﹐名曇順﹐卽依靈語﹐向曇順說之。曇順曰「貧道住在南林寺﹐造丈八像垂成﹐賢子乃有此感應。寺西有少空地﹐可得安葬也。」遂葬寺邊。三日﹐其母將親表十許人﹐墓所致祭﹐於墓東見建如生﹐云「願母割哀還去﹐建今還在寺住﹐」母卽止哭而還﹐舉家菜食長齋。至閏月十一日。賢明夢見建云「願父暫出東齋。」賢明便香湯自浴齋﹐出東齋。至十四夜﹐於眠中聞建喚聲﹐驚起﹐建在齋前﹐如生時。父問﹕「汝住在何處﹖」建云「從亡來住在練神宮中﹐滿百日當得生忉利天。建不忍見父母兄弟哭泣傷慟﹐三七日禮諸佛菩薩請四天王﹐故得暫還。願父母從今以後﹐勿復啼哭祭祀。阿母已發願求見建﹐母不久當命終﹐卽共建同生一處。父壽可得七十三﹐命終之後﹐當三年受罪報﹐勤苦行道﹐可得免脫。」問曰﹕汝從夜中來﹐那得有光明﹖」建曰「今與菩薩諸天共下﹐此其身光耳﹗」又問云「汝天上識誰﹖」建曰「見王車騎張吳興外祖宗西河。」建曰「非但此一門中生﹐從四十七年以來﹐至今七死也生﹐已得四道果。先發七願﹐願生人閒﹐故歷生死﹐從今永畢﹐得離七苦。建臨盡時﹐見七處生死﹐所以大哭者﹐與七家分別也。」問云「汝昔生誰家﹖」建曰「生江吏部﹐羊廣州﹐張吳興﹐王車騎﹐蕭吳興﹐梁給事﹐董越騎等家。惟此間生十七年﹐余處止五三年耳。目今以後﹐毒癘歲多﹐宜勤修功徳。建見世人死﹐多墮三塗﹐生天者少﹔勤精進﹐可得免度﹐發願生天﹐亦得相見﹐行脫差異﹐無相值期。」又問云「汝母憂憶汝﹐垂死﹐可令見汝不﹖」建曰﹕不須相見﹐益懷煎苦耳﹗耶但依向言說之。諸天已去﹐不容久住。」慘有悲色﹐忽然不見。去後竹林左右﹐猶有香气﹐家人亦並聞餘香焉。建云所生七家﹔江湛羊希張永王玄謨蕭惠明梁季父也。賢明遂以出家﹐名法藏也。珠林五十二

齊王氏﹐名四娘﹐永明三年病死﹐下尸在地﹐爲莊飾者﹐覺其心暖﹐故未殯殮。經二宿﹐肌體稍溫。气息漸還﹐俄而能言。自說﹕有二人錄其將去﹐至一大門有一沙門﹐踞胡牀坐。見之甚驚﹐問﹕何故來﹖乃罵此二人云「汝誤錄人來﹐各鞭四十餘﹐此四娘女郎可去。答曰「向來恍恍﹐不知道路﹐請人示津。」沙門卽命一人力送之行﹐少地﹐見其先死奴子倚髙樓上﹐驚問﹕「四娘那忽至此﹖欲見新婦不﹖」答﹕「不知處。」喚奴自送﹐奴云「不得奉送﹐四娘但去﹐前路應相值也。」投一馬鞭與之﹐曰「謹執此鞭﹐自知行路。」可行數里﹐便見新婦﹐卽四娘之﹖也﹐正被苦﹖﹐四體磣縛﹐如○鵝鴨法﹐縣於路側﹐相見悲號。新婦自說﹕生時作罪﹐今貽此楚毒﹐欲屈手搏頰﹐求乞哀助﹐而手被攣格﹐不得至頰。又聞左右受苦之聲﹐而不睹形。四娘問﹕「此爲何聲﹖」答曰「此是無行眾僧﹐破齋犯戒﹐獲此苦報﹐呼叫聲也。」於是﹖路而歸﹐須臾至家。見其屍骸﹐意甚憎惡﹐不復願還﹔不覺有人排其踣著﹐乃得就身而稍穌活。其人今休然尙存。珠林九十一

前齊永明中﹐揚都髙座寺釋慧進者﹐少雄勇遊俠﹐年四十﹐忽悟非常﹐因出家。蔬食布衣﹐誓誦法華﹐用心勞苦﹐執捲便病。乃發願造百部﹐以悔先障。始聚得一千六百文﹐賊來索物﹐進示經錢﹐賊慚而退。爾後遂成百部﹐故病亦愈。誦經旣度﹐情願又滿﹐回此誦業﹐願生安養。聞空中告曰「汝願已足﹐必得往生。」無病而卒﹐八十餘矣。珠林九十五

沙門安法開者﹐北人也﹐嘗見吳公﹐長三尺﹐自屋墮地﹐旋回而去。禦覽九百四十六

元嘉八年蒲阪城中大災火﹐裏中小屋𨿽焚﹐而於煨燼下得金經﹐紙素如故。蘇易簡文房四譜四

晉世有竺長舒者﹐本天竺人﹐專心誦觀世音經爲業﹐後居吳中。於時邑內遭火﹐屋宇連棟﹐甍檐相接﹐火至皆焚﹐無能爲救。長舒家正在下風﹐分意燒毀﹐一心喚觀世音。欲至舒家﹐風回火滅﹐竟家獲免。合縣驚異﹐嘆其有神。時有凶惡少年﹐怪其老胡﹐有何靈應﹐火燒不然﹖到後夜風急﹐少年以火投屋﹐四投皆滅﹐年少嗟感﹐至明﹐乃叩頭首過。舒云「我無神力﹐常以觀世音爲業﹐每有事恆得免脫也。」辯正論八注

晉世沙門僧洪住京師瓦官寺﹐當義熙十二年時﹐官禁鎔鑄﹐洪旣發心鑄丈六金像﹕「像若圓滿﹐我死無恨。」便卽偸鑄﹐鑄竟﹐像猶有模﹐所司收洪﹐禁在相府﹐鎖械甚嚴。心念觀世音﹐日誦百徧﹐便夢所鑄金像往獄﹐手摩頭曰﹕無慮。」其像胸前一尺許銅色燋沸。當洪禁日﹐感得國家牛馬﹐不肯人欄﹐時以爲怪。旬日敕至彭城洪因放免像卽破模自現。同上

史俊有學識﹐奉道而慢佛﹐常語人云「佛是小神﹐不足事耳。」每見尊像﹐恆輕誚之﹐後因病腳攣﹐種種祈福﹐都無效驗﹐其友人趙文謂曰「經道福中﹐佛福第一﹐可試造觀音像。」俊以病急﹐如言灌像﹐像成夢觀音﹐遂差。辯正論八注云出宣驗冥祥等記

陳玄範妻張氏﹐精心奉佛﹐恆願自作一金像﹐終身供養﹐有願皆從。專心日久﹐忽有觀音金像﹐連光五尺﹐見髙座上。辯正論八注云出宣驗冥祥等記

