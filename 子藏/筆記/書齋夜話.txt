

欽定四庫全書

子部十

書齋夜話

雜家類【雜說之屬】提要

【臣】等謹案書齋夜話四卷宋兪琰撰琰有大易集說已著錄此書乃其平日讀書論文隨所得而筆記者卷一皆辧論經義其斥孔安國稱洛書錫禹之非確爲有見於諸經字訓正訛考異頗爲該洽如謂論語富與貴章當就不以其道爲句孟子則慕少艾爲慕愛少衰之思當讀少字爲上聲其說亦頗足資參正二卷三卷皆推闡先儒之說多發明河圖洛書及先天太極二圖蓋陳摶所述以丹訣通之於易其原本出道家琰所注陰符經參同契皆詮釋黃老神仙之說所著席上腐談易外別傅亦硏究鑪火修煉之術故其注易皆傳邵學是書反覆申明亦不出是義也末一卷皆論文之語然頗乏精奧蓋琰詞章之學不及其易學之深觀所作林居山人集亦可以槪見云乾隆五十一年四月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

書齋夜話卷一

元兪琰撰

經傳字多舛誤如三嘆作三嗅己亥作三豕三之作言旡作之害割爲周烏焉成馬何可勝數今姑舉其略

禮記字舛誤最多吉爲告先爲天九原爲九京滹沱爲惡池奠徹爲塡池笄纚爲雞斯

大學云見賢而不能舉舉而不能先命也鄭氏注以命爲慢朱晦庵以命爲怠慢與命聲相近而訛也怠與命字相近而訛也

論語雲南人有言曰人而無恆不可以作巫醫禮記緇衣雲南人有言曰人而無恆不可以作卜筮巫與筮字之訛也醫與筮聲之訛也

書云其在髙宗時作其卽位乃或亮陰三年不言其惟不言言乃雍禮記檀弓云子張問曰書云髙宗三年不言言乃懽懽字之訛也

易云不耕獲不菑畬旡凶字記云不耕獲不菑畬凶有凶字無凶字者是有凶字者非

論語云鄕人儺朝服而立於阼階作儺字者是記云鄕人裼朝服而立於阼階裼字者非

樂記云易直子諒韓詩外傳云易直慈良非韓詩外傳則不知子諒之爲慈良也論語云加我數年司馬氏史記云假我數年非史記則不知加我爲假我也

易云直其正也方其義也記乃云直其政方其義以易下文君子敬以直內義以方外正之卽是敬字敬訛爲政政又轉爲正記云體旡咎言記乃云履旡咎言以金縢公曰體王其罔害証之卽是體字體訛爲禮又轉而爲履也

禮記云庻人之摯匹鄭氏注云說者以匹爲防釋文云依注作防音木鴨愚按周禮大宗伯六摯庻人執防則鄭氏以匹爲防無疑矣以此推之則孟子所謂力不能勝一匹雛亦當爲防雛

周禮大司冦以兩劑禁民獄入鈞金三日乃止於朝然後聽之夫一鈞重三十斤貧者安得有三十斤之金鈞字當作鉤字之訛爾鉤金卽孟子一鉤金之謂蓋鉤金乃帶鉤之金也

周禮司烜氏掌以夫燧取明火於日鄭氏注云夫燧陽燧也釋文云夫方符反愚謂夫字當作木字內則有金燧木燧鄭氏注云金燧取火於日木燧鉆火也

周禮醢人箈菹鴈醢筍菹魚醢鄭氏注云箈箭萌與箈同愚謂箭萌卽竹萌乃筍也箈當作菭從艸不從竹當與防字同卽今之海苔也苔菹而鴈醢筍防而魚醢各以時物爲偶旣有筍菹豈可又以菭爲箭萌

禮器云束帛加璧尊徳也謂尊貴其徳郊特牲云束帛加璧往徳也往字疑是旌字謂旌表其徳或曰尊亦當作旌尊與旌聲相近也往與旌字相近也

棺入土曰窆陵驗切土曰壠曰封方容切喪大記云幾封用綍鄭氏注云封周禮作之窆窆下棺也此窆或皆作斂檀弓曰般謂以機封謂之斂然則棺之入坎爲斂與斂屍相似愚謂記中言封多是窆字乃若馬鬛封之封卻是如字與易不封樹之封同矣

檀弓云縣棺而封鄭氏注云封當作窆窆下棺也春秋作崩愚謂鄭氏以封爲窆誠是以證已春秋之塴則非也釋文云封依注作窆彼驗反亦是己以爲彼驗反則非也彼驗當作陂驗乃何切徐氏甫鄧反則又謬矣塴與窆義相近而音不同春秋昭公十二年鄭簡公左氏傳云日中而塴杜預注云塴下棺釋文云塴北鄭反禮家作窆徐驗反愚謂義同有音切有韻北鄭反則成音韻而可切彼驗反則不成音韻而不可切徐驗反則漸成音矣或曰窆字從穴鄭氏謂棺入坎是已塴字從土從崩當是旣下棺而掩之以土也杜預以塴爲下棺非也徳明以塴爲窆亦非也

詩經天保云俾爾單厚鄭氏箋云單厚也釋文又音丹昊天有成命云單厥心亦當音丹謂盡其心矣毛公訓單爲厚鄭氏箋云厚其心釋文乃音都但反徳明蓋承康成之誤康成蓋承毛公之誤

詩楚茨云先祖是皇神保是饗楚詞云思靈兮賢姱靈保卽神保也朱晦庵詩傳謂神保是鬼神之嘉號或問云旣說先祖又說神保似語義重復晦庵所云近見洪慶善說靈保是巫今詩中不說巫當便是屍卻是向來解錯了此兩字余謂今之巫者言神巫其體蓋猶古之屍故南方俚俗稱巫爲大保又呼爲師人師字卽是屍字師與屍聲相近也

父之父生曰大父死曰祖祖者始也本也祖之爲言狙也死則稱祖未死而祖宜歟

朽生出東漢魏伯陽參同契腐生出桓常紀朽與腐皆言其年老而形容其枯槁也

蒼生出書益稷注以爲艸木蒼蒼然出山濤謂王衍誤天下蒼生盧仝云百萬億蒼生命則謂人爲蒼生

漢書云蒼頭謂小僮鬀發則其頭靑色也今稱老者爲老蒼謂其蒼頭如艾色也乃若少女爲少艾則謬矣豈有少年女面色乃如蒼艾也哉

孟子云人少則慕父母知好色則慕少艾上少字去聲下少字上聲謂幼少則戀父母之心甚切長則情竇開知好美色而慕戀之心少衰也荀子云妻子具而愛衰於親與此同防趙岐注孟子乃以美好誤矣詩庭燎云夜未艾毛詩訓久閟宮云俾爾耆而艾艾豭皆訓老未聞訓以美好也楚辭云竦長劍兮擁少艾注雲長艾也猶言少長也亦不以幼艾爲女子之美好或謂兩少字皆去聲艾字恐是女字之訛耳豈其然乎不若證以荀子之說爲長矣

列子莊子鯤鵬之鵬卽古篆鳳字說文云古文鳳象形鳳飛羣鳥從萬數故以爲朋黨字愚按爾雅釋鳥有鳳無鵬字又按楚詞云尺澤之鯢豈能與鯤魚量江海之大藩籬之鷃豈能與鳳凰料天地之髙哉楚辭與列莊皆鳳對鯤而言

老子云域中有四大而王處其一焉道大天大地大王大王字當作人字下文云人法地地法天天法道道法自然按祭義雲天之所生地之所養無人爲大謂無如人之大也此以証之則老子謂人亦大是已無錫尢氏老氏釋音謂河上公注以人爲王古本王作人字

罪卽古辠字秦始王辠字象皇字乃攺辠爲罪古對字從口漢文帝以言多爲非誠乃去口從土

古疉字從三日新室以三日太盛乃攺三日作三田隋乃攺隨字隨漢東之國也隨文帝以周齊不遑寧處故去之作隋以之爲走故也

武則天諱曌卽照也

卽騧字宋明帝以騧象禍字乃攺騧爲唐太宗有馬拳毛

詩美目盼兮之昐匹莧切孟子盻然之盻說文作五禮反佩觹集作不計反或讀盻爲盼誤矣

書云惟斆學半盤庚斆於民孔氏皆訓斆爲教禮記學世子學士春夏學干戈秋冬學羽籥之類並戶教反教也與學字通用

書云亂而敬又云亂臣十人亂乃治也詩云薄污我私污潔也書云擾而毅禮云擾萬民左氏傳云擾龍氏擾乃順也孟子云深耕易耨易乃治田而爲力艱也論語曰喪與其易也寧戚易乃治喪而爲力艱也易字疑是具字按檀弓云喪具君子恥具具俱易蓋相似也又按檀弓云與其哀不具而禮有餘也不若禮不足而哀有餘也亦與此同防耳

書云若之何其詩云夜如何其記云何居其居皆音箕語助也

經傳之結以與字卽是歟字耳卽而已爾卽如是諸卽之乎兩聲合爲一聲蓋省文也

孟子云景子曰禮曰父召無諾君命召不俟駕固將朝也聞王命而遂不果宜與夫禮若不相似然愚謂與音歟古者歟字皆作與字如禮與何如是也宜與卽何乎之類當以與字絕句不當連下文

朱晦庵曰王介甫防書如矧惟若疇圻父薄違農父若保宏父定辟古注從父字絕句介甫則就違保辟絕句夐出諸儒之表東坡解呂刑王享國百年耄作一句荒度作刑作一句甚有理又曰禮記方馬二解盡有好處如君賜衣服服以拜賜絕句以辟之勤大命施於丞彛鼎舊防以辟之爲句極無義禮辟乃君也以君之命銘彛鼎是

檀弓云季康子之母死般請機封公肩假曰般爾以人之母嘗巧則豈不得以其母以嘗巧者乎公輸般魯人之伎巧者也欲設機以下棺公肩假責之曰爾以他人之母試爾之伎何不自以汝之母自試其巧乎語意甚明鄭氏乃以豈不得以句防又以以字爲已字母字音無誤矣近見方慤禮記解予說正與之合因語生徒云意到理到異世而同符微方氏則予爲臆脫矣方慤正和時人也

儒行雲今眾之命儒也妄常以儒相詬蓋言當時眾人之所謂儒乃妄名爲儒非眞儒也劉子云魯人縫掖實非儒行愚謂旣非儒行故常以儒招戱眞儒如孔子則莫之敢戱愚論如此及讀方氏解亦如此當依方氏從妄字句防鄭氏連常字爲句誤矣哉

論語云富與貴是人之所欲也不以其道得之不處也貧與賤是人之所惡也不以其道得之不去也當就不以其道防如說之不以道亦當就道防夫富貴貧賤是人所欲所惡也處富貴而不以其道則吾之得富貴也寧捨之不處也貧賤而不以其道則吾之得貧賤也寧受之不去也然則得富貴何以處富貴必以其道也得貧賤者何以去貧賤亦必以其道也若就不以其道得之防則富貴固有以其道得之者亦有不以其道得之者若貧賤則安有以其道得之者哉大抵如生於公侯家素富貴是以其道而得之生於閭閻之中而素貧賤亦豈不以其道得之不以其道不以其道蓋謂處富貴去貧賤不以其道非謂得富貴得貧賤不以其道也猶記至元庚寅秋雨雲間衞山齊夜話及此山齊之論亦然

中庸云君子之道費而隱朱晦庵注云費用之廣也愚謂費字當作府味反乃費用之費與注意合今作符味反則符味反兩字母子相同而切成味字與注意不合矣以府爲符此乃傳寫之訛爾

大學云厭然揜其不善而著其善鄭氏注云厭讀爲厭靨閉藏貌愚謂厭字當作入聲於葉反藏伏也乃與注意合鄭氏讀厭爲靨恐則是靨字於葉反訛而爲壓也不然古者黶靨通亦不可知按荀子所謂厭然一涉反詩厭浥行露之厭亦作入聲俚謂語厭羞藏厭皆是入聲

曽子曰吾日三省吾身三如字下文云爲人謀而不忠乎與朋友交而不信乎傳不習乎曽子每日以三者省察其身也與季文子三思而後行之三不同

中庸云宗廟之禮所以序昭穆也晉諱昭故以昭音爲韶朱晦庵經觧並如字

舜典正月上日正音政秦始皇名政遂以正爲徵喪記云子夏喪其子孔氏不喪出母孝經云孝子之喪親也不過三年喪字皆當作平聲

詩云不我過論語曰過位色勃如也又云楚狂接輿歌而過孔子孟子云禹三過其門而不入又云過我門而不入我室皆經過之過當作平聲

莆陽鄭氏曰尙書秦之官名也今之謂亦尙書至今秦人謂尙爲常此聲之異古今不變也

經書中慶字皆作平聲韻觀詩可見易坤卦彖傳與諸卦爻傳皆然

周易爻傳皆叶韻坤六三以時發也葉知光大也愼不害也發字作去聲詩雲飄風發發與害字葉亦去聲

六四獨逺實也實字作去聲葉順字巽字未濟初六亦不知極也極字作去聲葉正字或攺正字作直字以葉極字非也

闗雎序告於神明之告釋文古毒反其餘告字無音非無音也音其一以例其餘耳如葛覃言告師氏小旻不我告猶四月維以告哀十月之交日月告凶楚茨工祝致告江漢告厥於王泮水不告於訩抑告之話言大東以告病焉讀者皆作去聲考槃永矢弗告之告作入聲何也曰皆去聲也北音陸軸宿其實皆是去聲葉告字南音則以陸軸宿作入聲遂以告字作入聲與陸軸宿葉陸徳明南人也諸經告字徳明皆因此音谷如易凟則不告之告本只是去聲釋文乃亦音告乃若瀆與句讀之讀同不作去聲大扺北音入聲皆作去聲未嘗以去聲爲入聲也

詩云侯作侯祝作側慮反今之詛字祝周救反今之咒字也莆陽鄭氏曰鄭康成謂咒爲注齊音也

周司約注雲約言語之約束也約於妙反束詩注反陳平封曲逆侯曲音去逆音遇又如錄囚爲慮囚安作爲安做贖爲樹嚼爲噍織爲志肉爲授應吉甫宴射詩過則有失叶韻失音試潘嶽西徵賦伯恬靜以無欲叶韻欲音諭皆以入聲作去聲

國語云勾踐親爲夫差洗馬或作洗音銑今謂洗馬爲浴馬誤矣荀子云扶輿洗馬楊倞自導馬也前漢書云太師太傅太保屬官有洗馬洗音銑如淳曰前驅也

禮記綸綍之綍卽拂字或作勃也左傳蕞爾之蕞言其小也䢐外反或讀爲撮非也莊子逕庭之庭勅定反勅字閩音爲惕

賈誼過秦論云招八州而朝同列韓愈諌臣論云招其君之過招字並祈堯反舉也蓋出莊子有虞氏招仁義以撓天下招音翹揭也

周虢州亦謂之郭州韓滅而子孫分散江淮間爲何氏郭忠恕曰虢郭韓何此隨音而生變也愚謂閩音王爲黃越音武爲姥吳音余爲奚徐爲齊杭州人金爲斤陰爲因齊人雞爲賫喫爲抉皆鄕音也哉

西漢書張騫傳身毒國在大夏東南佛郎國也李奇曰一名天篤則浮屠胡是也顏師古曰今曰天竺蓋身毒聲轉爲天竺省文作竺又轉爲竹音

東漢書浮屠卽佛佗也伊蒲塞卽優婆塞西方之言如此者眾若以華言字面求其義理不可得矣

監本略長字上聲丁丈切當作轉西切劉字丁角反當作側角切又如合之當作明粉切與泯字同音若作武粉切則與憤字同音矣又與昊瑉二字皆音作民若作武巾切則與憤字同音矣毛晃韻略始攺正其失

書齋夜話卷一

欽定四庫全書

書齋夜話卷二

元兪琰撰

張橫渠曰人多以老成則不肻下問故終身不知又爲人以道義先覺處之不肻復謂有所不知故亦不肻下問遂生百端欺妄之心人我寧終身不知予於至元丁丑冬毗陵道中邂逅文純心同航閒話咸淳間時文因語余曰卿爲麗澤書院山長試諸生以經疑云宣王中興之賢主平王東周之始王詩記宣王而不紀平王書紀平王而不紀宣王何也予對曰詩書刪定皆出於夫子之筆詩旣載宣王矣不必又載之書也書旣載平王矣不必又載之詩也猶易之六爻一言初則知上爲終何必復言終六言上則知初爲下何必復言下純心以爲然又言利貞者性情也孰爲性孰爲情予率爾對曰是利而貞情復乎性純心防笑曰未也予是時年少倔彊自以爲是遂不叩其詳未免耿耿於懷十餘年矣歷考諸儒易解乃得其說蓋元亨利貞四字文王本意只是大亨而利於正夫子分爲四徳以象四時則元乃動之始亨乃動之極利乃靜之始貞乃靜之極靜極則復動貞盡則又元乾道之所生也生不窮也此也向使夫子不曰性情而曰情性則是利而貞自動而靜謂之情復乎性亦可今不曰情性而特曰性情蓋發明貞下起元靜中有動四時循環終而復始之義若但情復乎性則終於貞而不元靜而不動生意或幾乎熄矣豈易之防哉嗚呼年少而倔彊矣而不思問是自誤也戒之戒之純心蜀人本心樞相之弟

大衍之數五十其用四十有九談者紛紛朱漢上業說備言之矣先儒皆謂虛一不用以存太極之本體誠是已其用四十有九則自秦漢至宋濓洛諸君子及幹淳諸公並無至論何也予嘗遊鄱陽見一書乃臨江黎氏所著其說曰太極一也太極生兩儀陽一陰二衍而三也兩儀生四象太陽一少陰二少陽三太陽四衍而十也四象生八卦乾一兌二離三震四巽五坎六艮七坤八衍而三十六也通太極兩儀四象八卦之數衍而五十也蓍注合合五十而爲一虛一而用四十九虛一者太極體數也用四十九者所以生六十四卦極天地萬物之數盡天下之變也黎公名立武咸淳戊辰廷試第二名及第

至元癸未秋予與新安王太古同宿商巖夫道院聽其說易盡有好處如攺正先天方圖移西北幹一置於東南而十二辟卦皆正此一攺極有理但陽虛陰實之說未免爲或者所譏譏之者豈其所學過太古哉女無媺惡入宮見妬士無賢不肖入朝見嫉昔者揚子云作太經張衡以爲是劉歆以爲非從古如斯何況於今我軰當今之時閉門讀書談天地論古今如觀嶺上白雲只可自怡悅而已太古乃以易說進呈幾乎得罪蓋以其說反先儒也賴有識者回防不然危矣太古遂以此憤懣而死惜哉

伏羲時不有文字始因洛書河圖之文以畫卦故曰河出圖洛出書聖人則之又曰仰則觀象於天俯則觀法於地觀鳥獸之文與地之宜近取諸身遠取諸物於是始作八卦蓋不特取法於河圖洛書二物而已

劉向父子班固軰皆循孔安國之謬以爲河圖授羲洛書錫禹如此則伏羲時止有河圖而無洛書也夫孔子以圖書並言而安國之徒乃岐而二之何昉哉

河圖之說自易之外吾於論語禮運見之矣洛書之說自易之外它經無所見也按禹貢但言導洛不曽言出書果有書則禹孔言之矣孔安國注洪範乃爲洛書者禹治水時神龜負文而列於背有數至九禹遂因而第之以成九疇吁以洪範之九疇認爲洛書則中庸之九經亦可以爲洛書矣何其謬哉

闗朗以五十五爲河圖四十五爲洛書亦循安國之謬劉牧又兩易之以謬攻謬耳

天一至地十凡五十五此五行生成數也蓋孔子未嘗指此爲河圖洛書

戴九履一之數凡四十五蘇東坡斷之曰非易數也實是緯書九宮之數耳子華子言之大戴孔言之幹鑿度言之張衡言之彼亦未嘗指此爲河圖洛書

太極圖五行下一圏注云乾道成男坤道成女又下一圏注云萬物化生此男女謂乾坤所生六子乃日月雷風山澤非人之男女也若以爲人之男女則人之男女僅能生人豈能生萬物也哉

周濓溪太極圖說云無極之眞二五之精妙合而凝乾道成男坤道成女二气交感化生萬物萬物化生而變化無窮焉此循序而言也遡而言之則曰一陰陽也陰陽一太極也太極本無極也始則無極終則無窮故下舉易以結之曰原始反終故知生死之說大哉易也斯其至矣篇首一句以無極太極並言終篇則以無窮與無極對說辭意前後甚貫穿人能原始而知所以生反終而知所以死則知周子之所謂無極無窮矣今人論太極圖說但防無極而太極兩个極字竟不問無極無窮兩个無字何耶

邵康節曰天依形地附气其形也有涯其气也無涯愚謂論理則濓溪無極無窮之說最好論气形則康節無涯有涯之說亦好合理與气形並言斯明備矣

漢張衡曰八極之維位二億二萬二千三百里南北則短減千里東西則廣博千里自地至天半於八極則地之深亦如之通而度之則是渾已將覆其數用重鉤股懸天之景薄地之義皆移千里而差一寸得之過此以往未之或知也未之或知者宇宙之謂也張衡蓋以天之在上爲宇地之在下爲宙尸子則曰天地四方曰宇往古來今曰宙淮南子亦曰上下四方曰宇往古來今曰宙余以俯仰之間言之地居天之中央地之上皆天也仰觀之則蒼蒼無極地之下亦天也俯察之則窈窈無窮四表皆然是之謂宇以旣往未來言之則自昨前日去年前年十年百年千年千古萬年萬萬古浩浩無極自明日後日明年後年十年百年千年千世萬年萬萬世綿綿無窮是之謂宙夫人之生也寓形宇內宇內之事可得而見之者且不能盡曉何況自天地開辟萬萬古以至如今巧歷所不能算又焉能究極其始哉旣不能究極其始而欲窮竟其終厥亦難矣春秋緯謂開辟至獲麟凡三百二十七萬六千歲吾固未之信若邵康節十二萬九千六百年之數吾亦未敢以爲然也

先儒謂天開於子地辟於丑人生於寅故斗柄建此三辰皆可以爲歲首而三代疊用之愚謂堯舜禹三聖相授守一道故皆以寅月爲歲首湯黜夏命故不用寅而攙先一月用丑周革殷命故不用醜而攙先一月用子不過定一代之制而於是月受羣臣之朝賀所以新天下之耳目覘人心之從違耳秦之繼周朝防不用子而用亥豈有他哉是攙先一月而已不然何以寅而丑丑而子子而亥耶唐子西常辟三綂之說矣然不究古人所以攺正朔易服色之本意但力辧殷亦用寅而不用丑蓋謂建子尙有謂建丑實無謂耶不思秦建亥是又何謂耶

漢髙祖承秦之制而不攺正朔至武帝建太初歷始用寅月爲歲首新莽曹魏明帝皆嘗建丑矣未幾而復建寅唐太宗亦嘗建子矣未幾而復建寅愚謂三代歲首惟夏遵堯歷爲正若子若丑若亥四時皆不正此孔子顏子所以皆有取於夏時也

二十四气之名義鄱陽洪氏有說齊節初衍而正之云十月純陰屬坤非無陽也陽生於其中故謂之陽月自小雪積至大雪則已滿十五分矣老陰始怒欲拒其來故冰堅地坼易曰龍戰於野其血黃正此時也逮冬至則陽已戰勝而復矣小寒十二月節寒則陰慘矣不在十月之前而在十一月之後者陰陽進退各六位象卦之六畫下二畫地位中二畫人位上二畫天位陽長於下陰爲所廹漸出地上所以爲寒故臨之二陽長才及半則曰小寒臨之二陽體已完則曰大寒醫書言寒脈洪大陽在內故也春蠶也蠶蟄虫始振也義立謂太史奉天子命而立之歷也立夏立秋立冬亦然雨水之雨與詩雨我公田之雨同當讀爲去聲前或雨雪雨霰天地旣泰則雨而已古歷於雨水驚蟄易次非也合從今歷月令於二月言雷乃發聲蟄虫啟戶驚蟄之謂也春分與秋分皆以晝夜長短通平而得名淸明三月節屬大壯則五陽盛矣天地間陰气消且盡安得不淸且明哉故晉人亦於三月言天朗气淸谷雨之雨亦讀爲去聲謂農播百谷如雨之雨於空中也夏假也假大也猶書言滿假崇丘言萬物之髙大是也立夏四月節六陽以極易幹上九爻傳曰盈不可久謂其滿也陽言小滿猶陰言小雪小雪陰極而陽初生小滿陽極而陰初生漢時以芒種爲大滿後世歷者攺之戒其亢也芒種五月節種從去聲讀老農云秧根過芒種生數輙倍子固種之所以芒也周禮稻人艸澤種以芒種從上聲讀謂種之芒者稻麥之類也與此異之極也堯典云日永日短夏景晝六十刻冬景晝四十刻蓋永與之極也暑生於陽之燥醫書云人暑脈微弱陰在內故也小暑大暑義如小寒大寒觀彼可以知此彼屬臨此屬遁也秋揫也揫欲也萬物皆收斂就實故堯典言西成六月爲伏稚金畏火之炎而伏也立秋則金气伸矣此火之所以返其故處也天地間無兩大之理昔也金伏今也火伏理固然爾張行成曰母生處卽是子生處未爲中央土土生金而水以肇矣火安得不病易言坤正立秋後也致如致事之致亦處暑之義坤土生金至秋則旺金白故露亦白易曰巽爲白巽入也又爲風風入露爲霜入雨爲雪入水爲冰其色皆白本於金也四時皆有露獨秋稱白主金明矣气冽曰寒陰伏地下爲寒泉陰浮地下爲寒露詩云白露爲霜寒所至月令霜始降乃命有司曰寒气總至民力不堪然則霜降以寒爾冬終也故終字之半爲冬冬言藏終也立冬十月節小雪十月終是時天將雨雪而未至乎大水始冰而壯地始凍而坼較之十一月大雪則有間矣節初名夢龍鄱陽人登咸淳戊辰第

十月小雪而言小春何也曰此易十月爲陽之義是時霜晴日暖則桃杏發榮亦有春色故謂之小春者也

書齋夜話卷二

欽定四庫全書

書齋夜話卷三

元兪琰撰

井泉冬溫夏冷何也曰知渾天之說則知之渾天者何天體渾渾淪淪如雞卵狀地在天中如雞卵中之黃也知渾天之說如此又不可不知天輪之斜轉太陽之遠近與夫南北二極之髙下黃赤二道之偏正豈一語所能盡哉天有南北二極在北而髙者曰北極出地上三十六度如杵柄之倚壁在南而下者曰南極入地下三十六度如杵頭之著地天有黃赤二道赤道橫絡天腹正當南北二極之間黃道斜絡天腹上偏於赤道之北而近北極下偏於赤道之南而近南極赤道之在天也上偏於南下偏於北黃道之在天也正當地之東西上下故謂之中道仲夏之日晝在人之頂上夜則偏於北仲冬之日夜在人之足下晝偏於南蓋因天輪之斜轉也日行常在虛空之中謂入水者妄也謂入地者猶妄也人孰不見午時大明當天髙懸於太虛去地遼絕如此不知朝夕出沒於東西皆在虛空中去地遼絕亦如此夜半子時去地遼絕亦莫不然但人處地上不能見之耳隋書謂日入水而所經焦竭甚可笑也日之行於虛空晝夜不離乎黃道黃道者天之黃道也如隋書云則黃道不在天而在水中矣抑何不思之甚歟夫行黃道譬之絲纒緯車纒向上則如仲夏之日纒向下則如仲冬之日經於中作於春秋二分之日同春分之日出卯入酉而晝夜均漸而北則日晷漸漸長逮仲夏出寅入戌則長之極矣故曰日長至更不北矣故曰日北至秋分之日亦出卯入酉而晝夜均漸漸向南則日晷漸漸短逮冬至出辰入申則短之極矣故曰日短至更不南矣故曰日南至天之北陸晝夜所以有長短者實因天輪之斜轉也天輪惟其斜轉是以日行黃道有冬夏遠近之殊也春秋二分日在黃道之東南則與地之東西正相值又當赤道之交處無南北髙下之偏是以寒暑平日行南陸時偏於赤道之北隨天輪轉而至午則去北極近太陽之气蒸於下也仲夏井泉所以冷也夜半之日乃在地底虛空之北而太陽气之去地遠也天𨿽髙地𨿽厚日𨿽遠蓋可以理推理在是則事事物物皆可推之以理豈但井泉之溫冷哉

邵康節曰本一气也生則爲陽消則爲陰故二者一而已矣朱晦庵曰陰陽只是一气陽之退便是陰之生不是陽退了又別有陰生愚謂天地間陽气卽太陽之气凡太陽所及處便是陽不及處便是陰非別有所謂陰也請以四時觀之春秋太陽去遠近均故寒暑平夏則太陽之在人頂上直射於地故熱陰雨則稍涼冬則太陽在大海之南去地遠故寒雨雪則極寒四時之溫涼寒暑蓋皆由太陽之遠近而然也更以晝夜觀之盛夏晝熱而夜稍蘇隆冬晝寒而夜尢甚者太陽晝則見夜則沒而不見也

人之生也气在內而體溫死則气絕而體冷溫者陽也冷者陰也本亦二气耳陽盡則爲陰也

陽入陽中則不見入陰中則見陰在陰中則不見在陽中則見是以人之呵气盛夏不見隆冬可見冰之見日隆冬不气出盛夏則气出

邵康節曰冬至之月所行如夏至之日夏至之月所行如冬至之日愚謂黃道之南北遠近不同故日月所行春秋皆然若獨論月行之進退長短則一月之間具日行一年之二分二至月行蓋一月一周天也康節所云不過謂仲夏仲冬望日之月耳

新安王晦叔曰以周天度數合配十二宮各有分數百秒爲分百分爲度歲必三百六十五日零三時而交春是合周天之度月必三十日零五時而交節是合一宮之度

一日百刻以十二時分之每時八刻十二時計九十六刻餘四刻安在或謂散在十二時之交或謂之甲丙庚壬四時此二說孰是曰皆非也其實歲有三百六十五日四分日之一故歷家立此百分之法則其餘四分之一爲二十五分蓋易於布算也

堯典云期三百六旬有六日以閏月定四時成歲今不閏之年止有三百五十四日者何也邵康節曰期三百六旬有六日去日之餘盈六則月之餘縮亦六若去日月之餘十二則有三百五十四乃日之行數也

歷法三年一閏五年再閏何也曰一年有日月之餘十二三年則三十六而贏六又二年二十四而六以三年而贏補二年之故又閏也

冬至復餘一日則知來年則知來閏正月餘兩日則閏二月餘十二日則閏十二月若餘十三日則不閏矣

東漢書云至朔同日謂之章一章七閏凡十九年是年閏必十月是以至朔必同日此定法也咸淳庚午歷官誤閏十一月而是年至朔不同廷臣劾之旋復攺正後十九年爲至元己丑閏十二月而至朔同日又復十九年爲至大戊申亦當閏十月而至朔同日乃閏十一月而至朔不同日其誤與咸淳庚午同不知此後十九年丁卯爲復何也如周禮有保章氏至今歷官稱爲保章者正爲十九年至朔必同日而不差也不然何以取其爲保章也哉

禮運云五行四時十二月還相爲本也五聲六律十二管還相爲宮也蓋爲五聲疊奏更相爲宮猶五行運轉更相爲始也

書齋夜話卷三

欽定四庫全書

書齋夜話卷四

元兪琰撰

桓譚少好文見揚子云工賦頌欲從學子云曰能讀千賦則善之矣董遇曰讀書百徧其意自見愚謂少年時果能如董遇所云則聖經之義何患乎不通果能如揚子云所云則爲文何患乎不工

管子云思之思之又重思之思之不通鬼神將通非鬼神之力也精誠之極也予矻矻三十年周易集說方脫槁初十年自以爲了次十年心目俱亂後十年黒白始分思之力也其初未嘗不思思之不審耳

先儒作文皆有所本六經是也試略舉東坡之文言之如祭統雲天子有善讓徳於天諸侯有善歸之天子東坡喜雨亭記乃云太守不有歸之天子天子不有歸之太虛其說蓋本祭統又樂記云夫物之感人無窮而人之好惡無節則是物至而人化物也東坡王君寶繪堂記乃云君子可以寓意於物而不可以畱於物其說蓋本樂記

有學詩於黃山谷者山谷云公治何經且熟讀經書其人未逹退而問人有答之者云不明經防則不識是非不知輕重何以爲詩

李挺之云邵康節云科舉之外有義理之學義理之外有物理之學物理之外有性命之學程伊川曰古之學者三異端不與焉一曰文章之學二曰訓詁之學三曰儒者之學蓋文章之學卽科舉之學訓詁之學卽義理物理之學儒者之學卽性命之學性命爲上物理義理次之科舉之學末也學吟詩又其末也

張子韶云學者專意時文不知研窮經史則舉業之外叩之空空如也亦可恥也前軰久不以古今灌漑胸中試引鏡自照面目必可憎對人言語無味謂此也

愚謂防習科舉之學十六歳而三塲粗通輙應咸淳癸酉鄕貢進士舉嘗手編省監時文效選賦格前韻編造句幹意後兩韻與論策皆編立說主意並字面乃今思之儷花鬭葉破碎大道雕虫篆刻小技而已然當時以此取士爲士者蓋不得不然也哉

三塲時文𨿽拘以格律然亦套括之學耳其功全是編節猶記作勸學講義如何論破題云吾儒分內之事而致勤上之人勉焉亦可以自愧矣蓋仿上詳孝宣舉亷得眞其破題云以士夫律己之常而致勤人主之責實可以觀世變矣予用其主意用其字面不用其句法鄕先生陳通齋云子之文何其妥且熟也予以實對通齋云一年編可敵十年讀書功夫近日學者無所用心皆學唐詩等語生徒云欲工唐律須編唐人諸家詩茍能觸類而長之當有脫胎換骨之妙如四六之學亦然不然不能進也

司馬溫公自言不善四六或謂其倦於屬對非也四六獻諛失實故溫公不肯爲也

屬對𨿽小技然亦不昜如三才天地人四詩風雅頌四時春夏秋冬三徳剛柔正直迅雷風烈烈風雷雨絕地天通通天地人夫子天尊大士頭上不同官家宦者宮人身中各別皆以爲巧對又如劉蕡下第我軰何慚雍齒且封吾屬無患勸君更盡一杯酒與汝同消萬古愁娶妻不用求良媒書中有女顏如玉有名何在鐫頑石路上行人口是碑古今未嘗無對但我軰讀書不多尋思不到爾至如街談巷語亦莫不有對良將手下無弱兵死人身邊有活鬼老手舊肐膊窮嘴餓舌頭胡猻入布袋鮎魚上竹竿皆巧對也

駢四儷六抽黃對白自是一家之學向之習舉業者皆不暇及此然有時乎應用則又有不學容不爲之予於元貞乙未自吳江回復入王本齋書院有一啟札謝本齋之叔中齋宣慰起聯云揀盡寒枝常嘆秋鴻之獨往還尋故壘何如來燕之相依本齋姊夫黃春谷語云子嘗謂不善四六此聯並用古詞語而又切當何也予對生平於此甚疎偶然有此聯耳蓋實說也小女許束敬齋總管之侄予回敬齋禮書云喬木森森憩園林之如舊夭桃灼灼喜男女之及時句𨿽不工束氏所居乃予故廬也因以語生徒云大抵應用之文須是切當𨿽工亦奚以爲作詩亦然

唐人鷺詩中間兩聯云立當靑艸人先見行傍白蓮魚不知兩足獨拳寒雨里數聲相叫晚秋時𨿽掩其題目皆知其爲詠鷺予疑秋字當作煙字尢切當蓋相失於晚煙中是以相叫若晚秋相叫則無意味矣

嘗記詩壘元戎云尋常一樣垂楊栁種入宮墻自不同杜北山變之則爲尋常一樣窓前月才有梅花便不同孔方平云楊栁不遮春色斷一枝紅杏出墻來又如朱希貞曰佳人不柰冷重疊著春衣僧北澗云漁翁不柰冷重防著簔衣後作皆響於前作

杜少陵詩云夜闌更秉燭相對如夢寐晏小山之詞乃云今宵剩把銀缸照猶恐相逢是夢中談者但稱晏詞之美不知其出於杜詩也

文子云所以亡社稷身死人手爲天下笑者未嘗非欲也賈誼過秦論末句蓋用文子語

京房後之視今猶今之視前也王羲之蘭亭詩序蓋用京房語又如絲竹管弦四字陳遁齋謂其重復蓋亦用漢書語張雨傳雲後堂理絲竹管弦他如死生亦大矣放浪形骸之外齊彭殤爲妄作皆莊子語

黃山谷云凡爲文字作語最難老杜作詩退之作文無一字無來處蓋後人讀書少故謂韓杜自作此語爾古人之能爲文者眞能陶冶萬物𨿽取古人之陳言入於翰墨如靈丹一粒防鐵成金也

範文正公虀賦中間一聨云陶家甕裏釀成碧綠靑黃措大口中嚼出宮商徴羽予幼作海賦詩云生以鰕爲目來從水母宮堆槃凝凍結停筯便消融瑩潔玻瓈白防瓓瑪瑙紅酒邊嘗此味牙頰響秋風句𨿽粗率響字蓋從範文正公虀賦中來

毗陵向簡齋諱公桂咸淳末爲無錫宰酒酣卽雜詠上庠幹爲圓賦送聨云惟其不圓乃所以見其圓安得圓機而與語至元戊寅長洲縣學試儒遊六經道最髙賦簡齋代其子作一篇懷其捲問予云汝第二韻押甚麼字予對曰押最字云道非百氏之侔髙惟此最蓋用上庠乾天下之至健押至之格又問第四韻如何形容最髙予對曰非天之天不可堦而升非墻之得其門者寡美難幾及誰居孟氏之鄰登必自卑皆出子思之下又問第七第八如何發意予對曰第七句徼云此道學愈髙歷更世道之萬變蓋人心之中自有聖人之六經蓋仿上庠六經綂天地之心第七韻發意第八韻送聯云惟其不自髙所以見其最髙深造六經之道閫蓋依叔丈酒邊見教幹爲圓之格簡齋撫予背云可惜可惜早生數年定當博靑衫予亦自謂我生不辰惟有長吟老杜詞賦工無益之句亦浩嘆耳

窮措大常談云詩文熟便著綠猶漢儒明經取朱紫然有一生勤苦而無成名者是有命焉不可幸而致也或疑兩人共試而甲之文工於乙反被黜乙之文不如甲反中選何也殊不知考試官每房分若干捲限定各取幾名甲所以被黜者文𨿽工更有髙於甲者蓋分於某房眾好卷之中也乙之文𨿽不如甲幸而分於某房無好卷之中未免短中求長是以中選甲勝於乙而被黜乙不如甲而中選玆非命也歟

先師紀梅臞先生赴咸淳庚午舉自謂必中選而謄錄所失其第三場及揭榜後拆席屋有一卷挿於笆辮間乃其第三場防捲也

劉之傑赴省第三場策已冩第一道俄而腹疼挾捲奏厠挿捲於厠屈出則徑行不記取捲復回尋之則無矣及揭牓後乃登第後累遷置制使有邑宰以公事稽緩追至庭下邑宰白雲昔者濫登末第幸與公同年輙有一語奉告稟公曰得非省闈中事乎曰然乃延入屏後問其故對曰因奏厠見策捲欠第二第三遂拙作補足而納之公曰某一生仕宦皆所賜公何不早見訪語其故遂呼妻子羅拜堂下而語之云生我者父母成我者公也於是厚報邑宰予向見先軰云爾不記邑宰姓名

里人陸蘭坡名逸長予一歲論咸淳末郡庠月試陸之論每居予前予之賦每居陸前是時教官乃三山董先生名師謙咸淳辛未別省院試賦魁也陸謂予云子之論自冒頭題下講腹至結尾必作四叚我則一片成文俾董公畫斷不得予亦云子之賦是原韻至八韻皆用賦體我則不用皆弄巧也予嘗對蘭坡至論縝宻吾不如子蘭坡云賦工致吾不如子彼此皆相觀而善自科舉之學廢後生晚進之學皆矜已傲物吟數句詩便以爲髙於李杜寫數行字便以爲過於羲獻是可笑也亦可憐也笑之者何笑其小器易盈也憐之者何憐其未聞君子之大道也

昔在林屋山中寄橘入城與先師紀先生問月試拆榜如何先生答云策第九名則亦在前列𨿽小試亦見斯文之驗也更免旃則不患不成予是時方年十八𨿽擾攘間未嘗一日輟筆後三十年偶閱故篋見先生手帖遂裝成小軸孟能靜於曉山蒲梅月心諸公皆有題跋梅自今又爲古人矣予近年假館江村離羣索居獨學無友惟以易說自娛屈指城中先軰能有幾人良可爲之嘆息

至元間嘗爲道友作牝之門賦晦朔之間如何論對策問丹經之疑𨿽文場掃地之餘聊作此丹學之三塲以見窮措大疇昔燈刻苦之末技爾連江術者林復齋抄予賦嚴呈何潛齋終篇潛齋批防與一道者後數年蜀人向玉自湖南回吳云潭州見一道誦子之賦矣問其全篇何在乃祕因以爲奇貨可笑可笑愚曰近在饒州時有紫極宮道士取予此賦予卽手書以贈之彼亦見示一賦忘其作者姓氏朋友問聞一好說話得一好文字彼此而相與亦是樂處吾知潭州道者必無此樂也或謂朱晦庵云有朋自遠方來不亦樂乎程子以爲以善及人而信從者眾故樂何謂以善及人晦庵答曰如傳得師友說如好說話得好文字歸好與朋友亦喚及人如有好說話得好文字藏在籠篋中如何做得及人愚謂近來有一等朋友見人有好朋友見人有好文字必設計取之乃名自已聞得些善言則緘黙而不肻語人寫得些好文字則藏而不肻示人鄙哉誠可惡也

予幼愛雜覽聞朋友間有奇書必告借抄錄以至防寢食而成疾忽一日先師語先人書封鎖其書廚畱經史與先儒性理之書省鑑時文在外自此不敢雜覽惟專心舉業業成而時異事殊平日勤苦竟爲畫餅因思對漢武帝先帝好老而臣尙少陛下好少而臣已老時不我逢柰之何哉

徳祐喪之餘我軰無所用心但閉門靜坐讀易而已近邂追黃淵道間話月試題出天地數五予不覺技癢遂破云理寓乎數陽奇者天地有五以合也位相參於自然再破云數焉有十五爲陽五者爲陰兩而配諸一則曰天一則曰地淵道曰諸捲並無此作蓋天數五地數五凡兩五以爲一十五則非易之防也易題最難下筆其造語用事自是一樣格調非知易而精於賦者不能也文章天下之公器安可誣哉因語安道曰予自此賦絕筆矣徒費思作此無用之文不若畱气以暖臍也淵道曰選塲開則有用矣予笑曰何代無美錦繡但恐從來花樣不同翻謄別有新置有如我軰陳人之陳言決不復用矣淵道亦以爲然淵道閩人也今亡已竊謂義熈遺老貞元朝士一日無一日至元間學官如淵道者今亦落落如晨星之稀悲夫

書齋夜話卷四

