研北雜誌元

陸友

提要自序卷上卷下

提要

《研北雜誌》二卷﹐元陸友撰。友有《墨史》﹐已著錄。友嘗取漢上題襟集所載段成式語﹐自號研北生﹐因以名其雜著。前有元統二年二月自序﹐稱元統元年冬還自京師﹐索居吳下﹐追憶所欲言者﹐命其子錄藏。蓋虞集柯九思同薦友於朝﹐會二人去職﹐友亦罷歸時也。所錄皆軼文瑣事。友頗精賞鑑﹐亦工篆隸﹐故關於書畫古器者爲多﹐中亦頗有考證。如解李商隱之金蟾齧鎖句。辧徐鍇《說文系傳》之狝字﹑禰字互相矛盾。援《北史》證馬定國以石鼓出宇文周之非﹐引鄭康成之說證傳注稱錯簡之誤﹐皆有可采。至謂仉姓出梁四公子傳﹐不知孟母先氏仉﹐以王明淸字仲言﹐謂本張華答何劭詩﹐其言明且淸句﹐不知《禮記》先有此文﹐則偶然疏舛也。徐顯《稗傳》載友撰《研史》《墨史》《印史》﹐不載此書。此本出自陳繼儒家﹐末有舊跋﹐已稱字多訛脫﹐繼儒刻入《普祕笈》中﹐更失校讎。如皇象天發神讖碑事一條﹐上下卷其文復見﹐則顚倒錯亂可知矣。錢曾《讀書敏求記》稱有柯柘湖校本﹐項藥師刊本﹐今皆未見也。

自序

餘生好遊﹐足迹所至﹐喜從長老問前言往行﹐必謹識之。元統元年冬﹐還自京師﹐索居吳下﹐終日無與晤語﹐因追記所欲言者﹐命小子錄藏焉﹐取段成式之語﹐名曰《硯北雜誌》﹐庶幾賢於博奕爾。明年春二月丁卯平江陸友序。

卷上

晉人論豪士如王山﹐千人亦見﹐萬人亦見﹐以其崢嶸顯著﹐人所易見﹑易識者也﹝趙徳麟云﹞。

自唐末更五代﹐天下大亂﹐江南𨿽偏霸﹐然文獻獨存﹐得唐遺風。

劉原父﹐謂蘇才翁家大父以來﹐收古書畫甚眾﹐至君尢備。

王性之銍家﹐有李主與徐鉉書﹐凡數紙﹐所謂小字如聚鍼釘者。

僧智永名法極﹐王右軍七代孫﹐年百歲乃終。﹝《會稽志》﹞

篆法﹐自秦李斯﹐至宋吳興道士張有而止。後世的的﹐有所據依。﹝趙子昂云﹞

秦少遊家﹐有唐人書《憲宗紀》。趙徳麟贊其後云「一十四年﹐蛇蟠蟻結。風移俗替﹐利動義缺。君子之病﹐小人所悅。」

曾公子宣與劉蹈公允﹐說原父晚年﹐病不識字﹐日月兒女﹐皆不能認。人言永興多發古冢求物﹐致此。

劉原父在長安﹐得先秦彜鼎數十﹐銘識奇奧﹐皆按而讀之﹐因以考知三代制度﹐尢珍惜之。每曰「我死﹐子孫烝嘗我。」朝廷每有禮樂之事﹐必卽其家取決焉。

張蕓叟見虢令陳偲說﹕「鳳翔東塔上﹐有石﹐照見南山艸木鳥獸。」

龐丞相之子元直﹐字溫叔。性寡嗜好﹐獨畜奇石﹐大小形似﹐皆有名品﹐澤以淸泉﹐終日置之坐隅﹐憂患皆忘。往使江南﹐訪求巖壑﹐或有得者﹐不吝資費也。

趙元考彥若﹐有《史例論》三卷﹑《唐典備對》六卷﹑《紀元新錄》十卷。遊師雄有《分疆語錄》三卷。

韓子蒼云「王右軍淸眞﹐爲江左第一。意其爲人必能一死生﹑齊物我﹐不以世故嬰其胸中。然其作《蘭亭敍》﹐感事興懷﹐有足悲者﹐蕭統不取有以也。淵明遊斜川﹐亦悼念歲月﹐然卒之縱情忘憂﹐乃知彭澤之髙﹐逸少不及遠甚。」

世傳武中令行徳﹐身長九尺﹐材力絕人。

吏部侍郎徐度惇立﹐自言少多與前輩遊﹐迨識朱松喬年及張栻定夫﹐始得爲文之法。

周子充聞徐惇立言﹐政和﹑宣和間﹐後生少讀史。一日﹐沈狀元晦﹐以博學至京師﹐東南士子﹐翕然宗之﹐來者滿門﹐聞舉古事﹐莫不竦聽。惟歙人金彥亨在下坐﹐數搖其首﹐鄕人間故。則云「某事誤﹐某事非。」退而考按﹐信然。

陳去非善行艸﹐得晉人筆意。

五代僭僞諸國﹐獨江南文物爲盛﹐然每歲科舉﹐取人甚少﹐多用上書言事拜官。惟廣順二年﹐始命江文蔚知貢舉﹐放進士廬陵王克正等三人而止﹝王克正字守節﹞。

周子充嘗記其祖母張秦國﹐道祖父之言﹐舊小吏事上官極恭﹐太守禮上法曹﹐與他掾﹐窄袖捧案。

唐人尙氏族﹐至今譜牒具存﹐故𨿽斷碑缺文﹐猶可以世考知其人。以此﹐知學者不可不明譜系。

吾家蓄唐某縣印函﹐制作精古﹐上刻字云﹕攝令李諒﹐元和三年九月云云。四年二月內到縣行用﹐尙有數字﹐湮滅不可識。

張伯雨有金銅舍利匣﹐上刻云「維梁貞明二年﹐歲次丙子﹐八月癸未朔﹐二十日壬寅。隨使都教練使﹑右廂馬步都虞侯親軍左衛營都知兵馬使﹑檢校尙書右僕射﹑守崖州刺史﹑禦史大夫﹑上柱國謝崇勛﹐捨靈壽禪院。」蓋有四竅出煙﹐有環﹐若含鎖者﹐或疑燒香器。李商隱詩云「金蟾嚙瑣燒香入。」又云「瑣香金屈戌。」是則驗其爲燒香器之有瑣者。

朱文公嘗登雲谷。晨起﹐穿林薄中﹐無露水沾衣﹐但見煙霧在下﹐茫然如大海洋﹐眾山僅露峯尖﹐煙雲環繞往來﹐山如移動﹐天下奇觀也。

趙子昂學士﹐嘗以皇象章艸﹐與王右軍參考﹐十得八九﹐蓋右軍艸書﹐本出於此。

宋紹興中﹐秦檜修禮樂以文太平﹐用內侍邵諤主之。時方造玉輅及鹵簿儀仗﹐百工皆隸之﹐謂之邵局﹐故渾儀禮器﹐猶鑄諤姓名。

賀方回故居﹐在吳中升平橋﹐所居有企鴻軒﹐郡誌誤作醋坊橋。方回有二子﹕曰房﹑曰廩。廩字豫登﹐紹興二年二月甲子﹐進方回手校書五千餘卷﹐得官﹐特添差平江糧料院。方回葬義興之筱嶺﹐其子孫尙有存者。

金人馬定國﹐嘗考石鼓字畫﹐以爲宇文周時所造﹐作辯萬餘言。余按元魏景明三年﹐帝躬禦弧矢﹐射遠及一百五十步﹐羣臣勒銘射所﹐此《北史﹟宣武本紀》所載。今世尙有碑刻﹐其詞有云「慨岐陽之末訓。」又云「有彼岐陽。」由此觀之﹐石鼓決非宇文周之物也。

晏十五叔原志文﹐晁四以道作﹐今不見其集中。世稱叔原長短句﹐有六朝風致﹐是未見詩文髙勝處也。

元祐中﹐叔原以長短句行﹐蘇子瞻因黃魯直欲見之﹐則謝曰「今日政事堂中﹐半吾家舊客﹐亦未暇見也。」﹝邵澤氏﹞

叔原監穎昌府許田鎭﹐手寫自作長短句﹐上府帥韓持國﹐持國報書﹐得新詞盈捲。蓋才有餘而徳不足者﹐願有餘之才﹐補不足之徳﹐不勝門下老吏之望云。一鎭監敢以杯酒間﹐自作長短句示本道﹐大帥之嚴﹐猶盡門生忠於郎君之意﹐在叔原爲甚豪﹐在韓公爲甚徳也。

程叔微云﹕伊川先生聞叔原誦夢魂﹐慣得無拘束﹐又踏楊花過野橋長短句。笑曰「鬼語也﹐意亦賞之。」程晏二家有連云。

葉左丞少蘊嘗居在郡之鳳池鄕﹐門前有橋名「魚城」﹝《石林總集》﹞。政和中﹐寓居城東布徳坊。

暢師文字純﹐父洛陽人﹐好奇尙怪。盧處道摯任陜西廉訪副使日﹐純父僉司事﹐同按部鞏昌。一日總帥汪公言於盧公曰「吾意欲邀兩公至家小飲﹐而僉事性頗不常﹐不敢造次﹐公試覘之。」按事之暇﹐盧從容語之曰「總帥公連姻帝室﹐家世勛伐如此﹐吾察其意﹐似欲屈我輩一至其家者﹐或可一報謁否﹖」是時﹐憲綱猶得相往復也。純父欣然曰「何不可之有﹖彼帥府𨿽水亦不當飲﹐汪公今時重臣﹐相好有素﹐使其設具見招﹐固當一往也﹐且不當緩﹐明日卽可矣。」汪公卽張具以俟。翌日﹐聯騎而往﹐茶罷命酒﹐賓主歡然﹐無不引滿﹐至所謂正飯者﹐主人親置之案﹐且持箸侑食。純父忽頤使其童﹐瀉羹於地﹐羅籠餅其側。主人命再供﹐旣至復如前﹐逕推案上馬而去﹐舉坐不樂而罷。盧後問之故﹐乃作色曰「獨不見其犬乎﹖或寢或訛﹐列於庭下﹐是不以犬見待﹐且必以犬見噬也﹐吾故飼之而出耳。」及歸﹐郡官例送至第一驛。行次﹐見水淸澈﹐乃駐馬曰「此水可濯吾足。」諸公請先往﹐汪不獲已畱知事者以俟之。洗畢﹐呼知事者取靴來﹐其人固已不堪矣﹐勉爲之前﹐手奉靴以進。乃取靴反向﹐以扣其面曰「汝聞吾靴。」知事乃卽奪靴﹐投溪流中﹐躍馬疾馳至驛﹐泣訴之﹐皆爲絕倒﹐使人別持靴與之。後處道赴湖南憲﹐舟次郢州驛﹐夜與劉致時中坐白雪樓上﹐更闌燭盡﹐無可晤語。盧曰「純父分司﹐去此未久﹐必有佳話。」因呼驛二姬生者沃之酒。問之﹐姬乃曰「其未至也。」聞爲性不可測﹐供頓百需﹐莫不極其嚴潔。旣至﹐首視廚室怒曰「誰爲此者。」館人曰「典史。」攝之前跪﹐而嫚罵之﹐眾莫曉所謂。良久﹐其童從旁言曰「相公不與吏輩同饗爨﹐當別甓小竈。且示以釜之大小﹐薪之短長﹐各有其度﹐俾別爲之。」典史者﹐奔去持鍋負薪﹐與泥甓偕至﹐仍命典史躬自塗塈之。旣畢﹐復怒ㄏ典史跪之。曰「吾固知汝不克供職﹐行且決罷汝矣。」眾亦莫曉所謂。其童又言曰「釜腹有煤﹐未去也。」令館人脫釜﹐覆之地﹐以手拭煤﹐塗典史之面﹐而叱出之。一日﹐作餛飩八枚﹐召知府畢食之。其法﹐每枚用肉四兩﹐名爲滿碟紅。知府不能半其一﹐彼則享已盡矣。時所供醯頗ㄤ﹐知府云「敝捨有佳者﹐當令姬副使送膳夫所。」少頃﹐知府遣姬以碗盛醯至。問曰「何物也﹖」姬應之曰「知府送酢。」卽令跪階下飲之至盡。曰「爲我謝知府。」出而哇之﹐二公因相顧大笑。處道曰「純父有潔疾。與人飲必欲至盡。以巾拭爵﹐乾而授之﹐則喜﹔苟有餘瀝﹐必怪之。自飲亦然﹐食物多手自制﹐水惟飲前桶﹐薪必以尺﹐蔥必以寸。喜盥手﹐日不知其幾﹐而浣足亦必以再濯也。性疑忌﹐夫人之面﹐家童罕見之﹐出必鑰其戶﹐混置寢室中。每畜涕滿口﹐以漱其齒﹐久而後咽﹐喉中有聲﹐見者輒欲嘔﹐而彼守之終身。與人語﹐輒示以臆﹐或以手指﹐諭而不言﹐惟其童艮子能知之。」有馬卒頗慧﹐其童語之曰「凡公有指令﹐不可問﹐當爲言之。」忽一日呼之前﹐以食指立置其鼻﹐復以右手如擊物狀﹐數點而止﹐退而請於其童。乃曰「令汝呼釘馬腳色回鶻爾。」已而果然。又一日﹐持鈔一貫﹐以兩手作一小規﹐復開兩手尺許﹐動其喙如噍物者。其童曰「此欲食豬大髒耳。」其先夫人貴家女﹐衾褥甚盛﹐方睡未起﹐以水沃其頂至踵﹐方食﹐以灰投食器中﹐遂感气疾﹐喪明而歿。其爲侍講日﹐時中與文矩子方過其居﹐值其濯足﹐聞客至﹐輟洗﹐迎笑而出。曰「佳客至﹐正有佳味。」於臥內取四大桃置案上﹐以二桃洗於濯是水中﹐子方與時中人持一顆去。曰「公洗者自享之﹐無二桃污三士也。」乃大笑而別。或謂其書似米元章﹐時中曰「不惟其書似元章﹐其風有甚於元章者矣。」

洞庭以種橘爲業者﹐其利與農畝等。宋政和元年冬﹐大寒﹐積雪尺餘﹐河水盡冰﹐凡橘皆凍死。明年﹐伐而爲薪取給焉。葉少蘊作《橘薪》以志其異。

天歷二年冬﹐大雨雪﹐太湖冰厚數尺﹐人履冰上如平地﹐洞庭柑橘﹐凍死幾盡。明年秋﹐水。又明年春﹐三吳之人饑疫﹐死者數十萬。

葉少蘊得陳州蔡寬夫書云﹐旋爲篸花作幔。

虎邱有淸遠道士養鶴磵。

王仲弓實﹐人物髙勝﹐𨿽貴公子﹐超然不犯世故﹐居官數自免。博學多聞﹐尢長於醫﹐及與前世婁昌言﹑常穎士﹑宋道友諸人遊。

郭茂茜﹐字徳粲﹐太原人。通音律﹐善漢隸﹐尢精古樂府﹐有所纂《樂府詩集》行於代。

世言李成惜墨如金。﹝葉少蘊﹞

範陽張褘﹐字子偉。少不婚宦﹐居京口﹐得故刁約景純之廢圃﹐結茅齋居焉﹐啜菽飲水﹐嘯傲長松修竹之下﹐十有餘年。一日﹐聞江東湖湘山水之勝﹐杖策獨行﹐登廬阜﹐泛彭蠡﹐絕洞庭﹐南至衡山﹐幾年而後返﹐所過𨿽兔迒鳥道﹐入迹所不及﹐必皆窮搜極覽﹐以盡其意﹐隨輒疏錄﹐名之曰《山水漫遊記》。

葉少蘊閱故書﹐得朱朴所爲《日曆》﹐自記其初得爲相時事。昭宗拔於國子博士﹐以爲相﹐不可謂無意。然所謂朱朴﹐觀其言鄙淺險躁﹐妄庸人也。不知何以能遽取重如此﹖

金華洞﹐有韓無咎諸人同遊題云「淳熙攺元﹐七月旣望﹐陳巖肖子象﹑陳良祐天與黃掞子余﹑趙師龍得言﹑韓元吉無咎觀稼秋郊。自智者山﹐來謁雙龍洞﹐篝燈蒲伏﹐徧閱乳石之狀﹐寒气襲人﹐酌酒竹陰﹐支筇至中洞﹐飲泉乃歸。」

韓無咎《題北齊校書圖詩》云「髙齊校仇誰作圖﹐一時紬書亦名儒。网羅卷軸三千餘﹐俗傳非眞類迂愚。雌黃是正定不無﹐虛文末學徒區區。豈識治道通唐虞﹐文林髙館希石渠。後來禦覽嗟何書﹐修文偃武事益誣。轉頭鄴城已邱墟﹐峨冠廣袖長眉須。丹靑寫此猶不渝﹐髙鬟侍女曳紅裾。兩騅帕鞍立奚奴﹐罷琴涉筆傾酒壺。蘭臺供擬信樂歟﹐不知畫手安用摹。無乃逞巧聊自娛﹐千年視之一欷歔。君不見文皇學士十八人﹐謀猷事業皆功臣。瀛洲舊圖應更眞﹐請君尋觀爲拂塵。」復書其後云「齊文宣太保七年﹐詔樊遜校定羣書供皇太子。遜與諸羣秀髙乾和﹑馬敬徳﹑許散愁﹑韓同寶﹑傅懷徳﹑古道子﹑李漢子﹑鮑長暄﹑景孫及梁王主簿王九元﹑水曹參軍周子深等十一人﹐借邢子才﹑魏收諸家本﹐共刊定祕府紕繆。於是五經諸史﹐殆無遺缺﹐此圖之所以作也。」黃太史所謂士大夫十二員﹐今範明州謂逸其半者皆是矣。至唐已隔周﹑隋二代﹐不知何自得其容貌仿佛耶﹖髙氏起索虜﹐以兵力奮﹐然惇尙儒風﹐立石經﹐興黌序﹐定《尙書》於涼風堂﹐質經義於春宮﹐意當時文士亦歆艷之。故相傳於圖畫哉﹐流及後裔。文林之館旣興﹐禦覽之書繼作﹐無愁之聲﹐已播於天下﹐不救其亡﹐故余感而賦之云。

無咎有《朔日行記》。

昔柳子厚記其先友六十七人於其父墓碑之陰﹐考之於傳﹐卓然知名者蓋二十人。子厚曰「先君之所友﹐天下之善士舉集焉。」

袁髙﹝恕子﹞﹑姜公輔﹑齊映﹑嚴郢﹑杜黃裳﹑楊憑﹝弟凝﹞﹑裴樞﹑穆贊﹝寧子﹞﹑李鄘﹑梁肅﹑韓愈﹑許孟容﹑袁滋﹑盧羣﹑鄭餘慶﹑奚陟﹑盧景亮﹑楊於陵﹑髙郢﹑柳登﹝芳子﹐弟冕﹞。

謝師直謂劉貢父曰「王介父之知人也﹐能知中人以上者﹐自中人以下﹐或不能知﹐由其性韻獨髙而言。」貢父曰「子好奕棋﹐請以棋爲諭。李重恩天下之善奕者也﹐與重恩敵者知之﹐過重恩者知之﹐下於重恩﹐或倍蓰﹐或什五﹐重恩有不知者乎﹖介父輕處人以顏子﹑孟軻﹐得其說者悅而服之。故謂介父善知人。」

貢父所居﹐在宋門城下﹐脇有地可方尺餘﹐去地一丈以上。每登以眺遠﹐其子戲曰「閶闔臺」。

田承君有廬在亂山中﹐前有竹﹐傍有溪﹐溪畔有大石﹐前後樹以梨棗。日與二弟穿竹渡溪﹐倦則坐石上﹐或藉以艸﹐葛巾艸履﹐詠而歸﹐足以遺老而忘憂。

宋次道爲修撰日﹐言館閣四部書猥多舛駁﹐請以《漢﹟藝文志》目﹐購尋數本﹐委直官重復校正﹐然後取歷代至唐錄所載﹐第爲數等﹐擇其善者校畱之﹐余置不用﹐則祕書得以完善也﹐蘇子容撰志文。

次道撰著﹐有《書聞集》十二卷﹐《後集》六卷﹐《西垣制集》十卷﹐《東觀絕筆》二十卷﹐《大唐詔令》一百三十卷﹐《續唐武宣懿僖昭哀六朝實錄》總一百四十八卷﹐《東京記》三卷﹐《長安》《河南志》各二十卷﹐《閣門儀制》十三卷﹐《集例》三十卷﹐《例要》五卷﹐《蕃夷朝貢錄》十卷﹐《三川官下錄》《入蕃錄》《春明退朝錄》各二卷﹐《韻類》《宗室》各五卷﹐《安南錄》三卷﹐《元會故事》一卷﹐《諱行後錄》五卷﹐《寶刻藂章》三十卷。其家書數萬卷﹐多文莊宣獻手澤與四朝賜札﹐藏祕惟謹。或繕寫別本﹐以備出入﹐退朝則與子弟翻讎訂正﹐故其所藏﹐最號精密。平生無他嗜好﹐惟沈酣簡牘﹐以爲娛樂﹐𨿽甚寒暑﹐未嘗釋卷也。

劉禹錫﹐唐卿嘗謂翻討書傳最爲樂事﹐忽得異書﹐如得奇貨﹐人知其如此﹐故求怪僻難知之籍﹐窮其學之淺深。唐卿皆推其自出以示之﹐有所不及見者﹐累日尋究﹐至忘寢食﹐必得而後已。故當時士大夫﹐多以博洽推之。

呂縉叔夏卿﹐在唐史局﹐論史書。謂陸羽秦系避僭藩辟命﹐終窮不仕﹐宜列隱逸。閻立徳﹑王玙﹐由藝術躐取髙位﹐宜附方技。其表善﹑抑惡之意切矣。

山陰陸氏﹐贈光祿卿。昭生尙書吏部郎中直史館軫﹐軫生國子博士圭﹐字廉叔﹐娶毗陵邊氏﹐兵部調之女﹐生四子﹕曰佖﹑曰佃﹑曰傅﹑曰倚。

呂居仁《師友雜誌》﹐記陽翟卒某﹐前輩賢者﹐蘇子容妻弟﹐而失其名與字。後見《蘇魏公集》中﹐有《朝請郎卒君墓志》﹐始知其名雍﹐字化光﹐有文藝節行。

泉石之美與夫佛老之宮﹐嶽瀆之祠﹐瑰偉之觀﹐人迹所罕至者﹐皆得以窮探而歷覽。晚帥髙陽﹐土瘠且陋﹐無臺榭可以眺望﹐無林樾可以遊息。獨城之東北隅﹐有故壕水﹐其袤二里﹐廣二百尺。昔嘗瀕水爲臺而功未竟﹐乃因其舊址﹐畚築而成之﹐得廢堂四十楹﹐徙置其上﹐前值水﹐後爲閣道以屬於城﹐又構小榭於其西﹐以休賓佐云。

唐子西嘗爲關注子東言﹐羅浮山道士觀﹐忽有老虎來廊廡間。子西瞿然。道士曰「此郭文先生守丹竈虎也﹐年深爪牙落盡﹐亦復無聲﹐可狎而玩﹐然其視眈眈﹐光采射人﹐若不馴擾也。」子東因賦《啞虎詩》﹐見文集中。又子東《詠兪仲羲屏上王內史》云「手追心慕漫悠悠﹐寫向丹靑入臥遊。絕勝山陰問陳迹﹐茂林修竹想風流。」

吏部侍郎葛立方﹐因陛對。髙宗從容語及前代書法曰「唐人書𨿽工﹐至天然處﹐終不及魏晉﹐如鋪算之狀﹐皆非善書。」立方對曰「古人論書﹐先論筆法﹐若不能求用筆意於點畫之外﹐便有鋪算之狀矣。」上曰「然。」

黃魯直書遒媚﹐米元章書俊拔﹐薛道祖書溫潤。

淳熙﹑紹熙間﹐尢常伯延之﹑王左曹順伯兩公酷好古刻﹐以收儲之富相角﹐皆能辯別眞僞。﹝倪文正云。﹞

《逸少十七帖》盱眙本﹐較之閣帖太肥﹐無標韻﹐然其骨骼尙具體也。

凡學士撰述﹐院吏以官紙書詞頭及常式﹐學士乃於其下起艸。

陳去非善行艸﹐得晉人意。

士大夫家多蓄前代墨迹﹐未必知始末也。

世以畫名家者多矣﹐然其人不足貴﹐君子不道也。

題桓寬《鹽鐵論》云「夫以桑大夫之辯﹐加以憑勢恃貴﹐卒見屈於賢良文學﹐信功利之不勝仁義也。」

又跋《絳帖》云﹕此帖乃林中書攄家舊物﹐其背紙﹐皆用門狀謝書﹐知其爲林中書舊物不疑。祖義得之於常賣擔﹐止九冊﹐欠一冊。林政宣間爲執政﹐方當太平極盛之時﹐其所藏碑刻﹐莫非精好﹐故知此帖爲難得也。方其盛時﹐自謂蓄藏﹐可以傳世﹐曾不百年﹐已皆散而爲他人之有。林乃蔡京黨﹐以非道冒顯位﹐其子孫不肖﹐家業一空久矣﹐奚獨此帖﹖世間物無常主﹐賢者之後﹐猶不能常有﹐而況於林乎﹖然觀其帖背﹐謝送惠書﹐其送饋之物﹐極爲微鮮﹐政宣視祖宗侈費矣﹐然不過如此﹐則知今之侈費尢甚也。背紙更百年﹐略不蒸動﹐又以見當時一藝之微﹐亦非今日所及。」

程正叔嘗遊秦中﹐歷觀漢唐諸陵﹐無有完者﹐惟昭陵不犯。陵旁居人﹐尙能道當日儉素之事﹐此所以歷數百年﹐屢經寇亂而獨全也。

天臺山有餘爽題詩﹐甚佳。《福聖觀》三章云「九峯回合抱瓊田﹐石蕊雲英漱瀑泉。聞說丹成從此路﹐玉虹芝駕上靑天﹝一﹞。紫府金庭太帝宮﹐露壇蒼檜響天風。上淸神虎何年見﹐云錦空傳兩玉童﹝二﹞。子晉鸞飛侍帝班﹐吹臺今在碧雲間。髙秋白月霜風夜﹐時有笙簫赴洛還﹝三﹞。」《玉京洞》三章云「羽駕歸來洞已扃﹐洞門深瑣讀殘經。瓊臺一覺仙都夢﹐不覺松根長茯苓﹝一﹞。東臨滄海宴羣仙﹐誤入桃源小洞天。一局殘棋消幾刻﹐老龍須甲已蒼然﹝二﹞。半山松柏散天聲﹐芝蓋當年謁赤城。我是上皇蕓閣吏﹐玉京應有舊題名﹝三﹞。」又《題桐柏崇道觀》云「乘風禦雲气﹐來訪眞人家。玉闕散朝彩﹐瓊臺煥晨霞。髙臨太元天﹐下眄赤水涯。陰魄位霜采﹐陽精散丹華。桐君奉元書﹐奼女弄絳紗。祥虹混五色﹐神芝秀三葩。煌煌王母裾﹐飄飄紫皇車。飆輪動無迹﹐風馬去亦賒。矯首挹浮邱﹐躡履追皇媧。珠宮俯臺斗﹐石梁礙流槎。操持卻日鞭﹐跨踏食月蛙。龍旗拂煙鶩﹐鶴袂策云斜。淸都隱虛無﹐金庭郁嵯峨。橫霄雜美气﹐空界流浩波。橐龠勞吹噓﹐吐納煩羲和。倏爾度灰劫﹐超然絕塵羅。靈簫步何徐﹐玉斧鬢已皤。飛駕逐鳳吹﹐班驎奏鸞歌。寧畱飯靑精﹐幸我栽胡麻。交梨營肝膽﹐大棗醒齒牙。咽嗽華池津﹐咀嚼碧柰花。有待越三井﹐思慮何由耶。」

廖明略謂﹕「範曄之文﹐秀整溫繹。」

關子東云「叔父廬州使君蔚宗﹐平生好事﹐多蓄書畫﹐嘗有褚河南所模《虞永興枕臥帖》。落筆精微﹐僅如絲髮﹐旣存骨气﹐復有精神﹐米元章愛之重之。叔父遊宦交廣二十餘年。先兄長源﹐叔父長子也。至崇寧間﹐解後元章於京口﹐是時叔父已捐館﹐從長源求此書。長源靳之曰﹕『惟得公陸探微師子』乃可從之。』長源復靳曰﹕『此畫不足以當此帖﹐更得公案上盈尺朱砂乃可。』又從之。長源又靳之曰﹕『細思二物皆有愧虞帖﹐非得公頭﹐不可有此帖。』及長源不赴其約﹐於是移書曰﹕『頃在揚州﹐蔚宗待我甚厚﹐示以此帖﹐追想筆法﹐寫一通去﹐較其所藏﹐妙若刻楮﹐不復能辧矣。』﹝元章《取頭帖》﹞又云﹕『襄陽漫士米公筆法﹐一代餘波﹐爲畫亦復造微入妙﹐其子元暉書畫﹐自謂非古今畫家者流﹐識者或不以爲過。元暉作遠山長云﹐出沒萬變﹐古未有輩﹐安得匹紙以盡其筆勢之妙乎﹖至於林麓近而雄深﹐岡巒遠而挺拔﹐木露幹而想髙茂﹐水見涯而知渺彌﹐皆發於筆墨之分﹐此常人之所難﹐而元暉之所易也』。」

車溪贇上人爲子東言「嘗與其徒月夜登閣聽江﹐貫道鼓琴。貫道信手忘弦﹐曲盡其妙﹐於是據琴而弗彈﹐坐客皆自失﹐莫不超然得意於絲桐之表﹐隆茂宗乃畫爲《據琴圖》。」

樓大防言﹐樂之本在聲﹐無知之者﹐而力求於尺度秬黍之未﹐爲可嘆也。﹝修《太常寺記》﹞黃鈞《太常寺壁記》云「後世以儀爲禮﹐以器爲樂﹐其於聖賢之道遠矣。惟儀與器﹐又皆因陋就寡﹐浸非六經之故。」

余姚虞氏﹐實世南之裔﹐有爲農者﹐故譜系尙存。自舜氏以來﹐莫不可紀﹐如漢之翊﹐吳之翻﹐凡有名於史者﹐皆略載其行事﹐歷晉﹑宋﹑齊﹑梁﹑陳﹑隋皆嘗上於朝﹐而名臣爲之修纂。齊則王儉修之﹐它皆類是。玉山魯氏﹐有譜亦然﹐唐史所載甚詳。至武氏而譜法大壞﹐唐人猶能各守其閥閱﹐今則亡矣。宋惟一二名門﹐如杜祁公﹐上世自三代﹑春秋諸侯之子孫﹐千有餘歲﹐不絕世譜。

王順伯博雅好古﹐蓄石刻千計﹐單騎賦歸﹐行李亦數篋﹐家藏可知也。評論字法﹐旁求篆隸﹐上下數千載﹐衮衮不能自休﹐而一語不輕發。

趙州石橋﹐色深碧﹐而累甃堅致﹐中爲大洞﹐跨水兩旁﹐橋基各爲小洞三﹐若品字﹐多前人題刻。

劉原父有詩云「蒼茫六合外﹐渺莽三皇初。近旣未必有﹐遠亦未必無。」

樓大防云「家有唐氏《風憲記》﹐晁以道纂﹐記許氏文字。」

南唐李后主謂﹕「善法書者﹐各得右軍之一體。若虞世南﹐得其美韻﹐而失其俊邁﹔歐陽詢得其力﹐而失其溫秀﹔褚遂良得其意﹐而失其變化﹔薛稷得其淸﹐而失於窘拘﹔顏眞卿得其筋﹐而失於粗魯﹔柳公權得其骨﹐而失於生獷﹔徐浩得其肉﹐而失於俗﹔李邕得其气﹐而失於體格﹔張旭得其法﹐而失於狂﹔獨獻之俱得﹐而失於驚急﹐無蘊藉態度。」觀此言﹐則是終無有得其全者。

葉夢得少蘊鎭許昌日﹐通判府事韓晉公表﹐少師持國之孫也﹐與其季父宗質彬叔﹐皆淸修簡遠﹐持國之風烈猶在。其伯父﹐丞相莊敏公玉汝之子﹐宗武文若年八十餘致仕﹐耆老篤厚﹐歷歷能論前朝事。王文恪公樂道之子實仲弓﹐浮沈久不仕﹐超然不嬰世故﹐慕嵇叔夜﹑陶淵明爲人。曾魯公之孫誠存之﹐議論英發﹐貫穿古今。蘇翰林二子迨仲豫過叔黨﹐文采皆有家法。過爲屬邑郾城令﹐岑穰彥休已病﹐羸然不勝衣﹐窮今考古﹐意气不衰。許亢宗幹譽﹐衝澹靖深﹐無交當世之志﹐皆會一府。其舅氏晁將之無斁﹐自金鄕來﹐過說之。以道居新鄭﹐杜門不出﹐遙請入社﹐時相從於西湖之上﹐輒終日忘歸﹐酒酣賦詩﹐唱酬疊作﹐至屢返不已。一時冠蓋人物之盛如此。﹝《許昌唱和集》﹞

「風月勝日﹐時一展玩於嵁巖之間﹔𨿽伯牙之弦已絕﹐而山陽之笛尢足慰其懷舊之思」云。﹝同上。﹞

王實仲弓﹐許昌人﹐文恪公陶之子。未冠﹐從司馬溫公學﹐溫公不以膏梁蓄之﹐教以名節﹐授《禮》《易》二經。仲弓亦超然﹐不以仕宦進取爲意。韓少師持國﹐歸以女﹐仲弓又從受《詩》﹐祖陶﹑謝﹑韋﹑杜﹐故其文典雅溫麗﹐華暢而不靡。詩靜而深﹐婉而厲﹐有一唱三嘆之音。未嘗急於人知﹐人亦不皆知仲弓也。惟範蜀公以耆老退居﹐忘年接之。元祐初﹐梁右丞壽首薦於朝﹐爲籍田令。秩滿﹐蘇尙書軾鎭中山﹐辟爲屬﹐不行。自是浮沈﹐遂欲遠去世故﹐家與範忠宣公有連﹐末尢爲忠宣所許。崇寧初彊起﹐一守信陽﹐歸卽謝事掛冠。裏中葉少蘊守許昌﹐下車卽往過之﹐視其貌盎然﹐不爲崖異而簡遠蕭散﹐若初未嘗與世交者。口喫不能極語﹐徐聽其言﹐衮衮皆有遠致。善飲酒﹐所居鳳臺園﹐有修竹萬餘本﹐道潩水貫其中﹐水木幽茂﹐不覺在城市間。聞東南山水之勝﹐輒拊髀雀躍。靖康之難南渡﹐死於鄂之咸寧。遺令不爲銘文﹐而前自志其大略﹐使納之壙中﹐其曠達無累於世如此。

林虙﹐字徳祖﹐其先福州福淸人﹐今爲吳縣人。祖槪集賢校理﹐父旦直祕閣。虙少穎悟絕人﹐能傳其祖父業﹐年數歲﹐伯父希嘗獲古鑑﹐背有「龍朔」二字﹐虙從旁曰「是非唐大帝時物乎﹖」希奇之曰「是兒眉過於目﹐當復以文名﹐可繼其祖矣。」乃以徳祖字之。旣長﹐益刻苦﹐自淬礪﹐故其學早成。紹聖四年進士及第﹐調宜興主簿﹐攺潤州教授﹐入爲太學錄﹐復爲常州教授。常州號多士﹐籍於學者常千餘人。時方以三捨取士﹐虙乃身爲勸率﹐從者風靡﹐大司論天下貢士﹐常州得人爲最。上爲下詔褒美﹐特攺宣徳郎﹐用從官薦﹐詔詣政事堂﹐攺揚州教授﹐擢河北西路提舉學事。陛對日﹐上首以久歷師儒﹐顧問甚渥﹐且使徧行所部﹐推廣風旨。虙頓首奉詔﹐因請加賜鄒﹑兗二國謚﹐復捐公廨菜圃歸於學﹐示不以利自封﹐除開封府左司錄。一日﹐上章請老﹐夜自書牘﹐旦報可﹐家人無知者。卽日束裝出國門﹐士大夫奔走出餞皆不及。旣歸﹐杜門一室﹐間與宗族故黨﹐嘯詠山水間﹐無一言及世事﹐卒年六十六。虙爲人博學彊敏﹐有志操﹐自六經﹑諸子而下﹐錯綜貫穿﹐無不記誦。爲文章﹐捉筆數百言﹐閎易敷暢﹐初若不經意﹐然論辯研核﹐皆有所抵宿﹐其所欲爲﹐自信不疑。晚喜浮屠外生死說﹐不肉食十四年。始疾﹐卽不呼醫飲藥﹐逮屬纊不亂。所著書有﹕《大雲集》《元丰聖訓錄》《易說》《詩義》《書解》《禮記解》《道徳經解》《子箴》。

趙師睪﹐家在吳之晝錦坊﹐有聚奎﹑榮桂二堂﹐又有宗表玉輝與間。

曾見白玉荷杯﹐制作精妙﹐上刻「臣林泉造」。

柳子厚言﹐僕早好觀古書﹐家所蓄晉魏時尺牘甚具。又二十年來﹐徧觀長安貴人好事者所蓄﹐殆無遺焉。以是善知書﹐𨿽未嘗見名氏﹐望而識其時也。

祥符中﹐郡國多獻古鼎﹑鐘﹑盤﹑惇之器﹐而其上多科斗文字。夏英公乃學爲古文奇字﹐至偃臥以指畫膚﹐其勤若此。

唐人臨模古迹﹐得其形似﹐而失其气韻。米元章得其气韻﹐而失其形似。气韻形似俱備者﹐惟吳興趙子昂得之。

鄂州圖經云﹕李陽冰篆鄂字﹐上有四口﹐空中鬼爲之哭。繆篆﹐讀如綢繆束薪之繆。漢以來﹐符璽印章書也。

觀古銅器及太湖靈壁等石﹐先看皮毛。

李明仲﹝誠﹞所著書﹐有《續山海經》十卷﹑《古篆說文》十卷﹑《續同姓名錄》二卷﹑《營造法式》二十四卷﹑《琵琶錄》三卷﹑《馬經》三卷﹑《六博經》三卷。

張謙仲有「眞靜齋」﹐程致道作銘。

句容縣西五里石門村﹐有吳故衡陽太守葛府君之碑﹐僕野田中。近歲﹐一村大疫﹐巫言立此碑則安﹐民始共起立之。已二三年﹐人猶未有省者。至元三年正月﹐童邱戚光﹐始屬友人樊楷仲式與縣之好事者觀之﹐以其石理甚粗﹐文皆漫滅﹐可模者只額十一字耳。

「甘棠陰裏片雲開﹐馬首雲山一笑回。煩過縣西三四里﹐倩人模取古碑來。」﹝戚光﹞「人世寥寥隔幾塵﹐石門下馬獨傷神。古碑字斷苔封雪﹐荒冢■﹝車從﹞消艸自春。聊得踞龜談往事﹐應無化鶴訪遺民。童邱別有人稽古﹐何日同來薦白蘋。」﹝樊楷。﹞「倉頡四目光熒熒﹐手裂混沌人文形。長天蕩蕩幾周星﹐籀斯邈次猶典型。自從鐘衛變楷法﹐江左艸聖如飄翎。萬錢裝池金石錄﹐大字只數《瘞鶴銘》。寧知廢冢六尺碣﹐霜鈸風射橫荒垌。額題衡陽幸未沒﹐往往呵護煩神靈。叢祠淒悄附覡語﹐田翁蕘豎爭來聽。登時扶樹剜枯蘚﹐郁若山立蒼嶺嵤。童邱戚實頗好古﹐馳書樊式敲晝扃。披鞍馬上往訪之﹐眼明鸞鵠凝其停。試融■﹝虫葛﹞汁脫墨本﹐攜歸信拭開軒欞。浯溪以前合第一﹐向後但覺紛伶俜。潁川先生徧披摭﹐胡獨不遇余幹齡。似聞旗蓋旣入洛﹐白日慘淡紅塵腥。孫陵岡頭杜宇哭﹐禿樹薜荔重重靑。況乃功臣子孫盡氓隸﹐豈有澆酒提罌瓶。翁仲無言倒沼底﹐髑髏噓火寒於冰。尙喜點畫足傳世﹐未與霜艸俱凋零。」﹝項炯﹞「吳國衡陽守﹐神明閟夜臺。偶憑巫覡語﹐竟免縣人哉。斷隴生靑艸﹐荒碑臥綠苔。石門秋日落﹐不見子孫來。」﹝陸友仁﹞按﹕湯泉知名者七﹐所謂匡廬﹑汝水﹑尉氏﹑驪山﹑鳳翔之駱谷﹑和州之惠濟﹑與渝州之陳氏山居也。皆棄於窮山之中﹐惟驪山當往來之衝﹐華堂玉甃﹐獨爲勝絕﹝燕之昌平李陵臺亦有溫泉﹞。奎章閣壁﹐有徽宗《盡承平殿曲宴圖》﹐並書自制《曲宴記》云云。

趙子昂家﹐智永《千文》﹐爲湯君載借摹﹐易去一百六十五字。

廉廷臣蓄唐雷迅琴﹐乃貞元三年斫。

李順父有周伯吉父槃銘﹐一百三十字。家人折其足﹐用爲餅槃。鮮於伯機驗爲古物﹐乃以歸之。

謝景初師厚﹐知制誥希深之子。詩極髙﹐豫章黃魯直娶其女﹐自以爲從師厚得句法。而師厚之姑﹐實歸梅聖兪﹐其淵源所從來遠矣。

吳令升知靈壁縣日﹐會朝廷定樂﹐下縣造石磬。磬成﹐每沂流進入。縣境別有一河﹐號淸河﹐取都城稍徑﹐或由此河載磬入﹐則其聲卒不協律﹐此理殆不可曉也。

唐﹑宋制﹕諸笏﹐服朱紫者以象﹐前詘後直﹔服綠者以木﹐上挫下方﹐假攝官者同。

若教樂﹐淫聲﹑過聲﹑凶聲﹑慢聲皆禁之。淫聲﹐若鄭﹑衛之音﹔過聲﹐失哀樂之節﹔凶聲﹑亡國之音﹐若桑間濮上者﹔慢聲﹐惰慢不恭。

袁長伯父﹐謂趙子昂詩法﹐髙踵魏晉﹔爲律詩﹐則專守唐法﹐故𨿽造次酬答﹐必守典則。又云﹐嘗聞善書者云﹐大篆不得入小篆﹐隸書最懼入八分。

宋人書﹐習鐘法者五人﹕黃長睿伯思﹑洛陽朱惇儒希眞﹑李處權巽伯﹑姜夔堯章﹑趙孟豎子固。

姜堯章作《絳帖評》﹐旁證曲引有功於金石﹐缺亦疑之。趙子固謂其書精妙﹐過於黃﹑米。

「龍眠神气洞馬腹﹐晚修靜業追前非。」

京師人家﹐有王晉卿都尉「寶繪堂畫帙」﹐仙佛﹑折枝﹑禽畜凡三帙。後入宣和內府﹐徽宗自書畫人姓名﹐復加寶璽其上。

韓侂冑閱古堂圖書﹐皆出向冰若水鑑定。

蔡君謨所摹右軍諸帖﹐形模骨肉﹑纖悉具備﹐莫敢逾軼。至米元章﹐始變其法﹐超規越矩﹐𨿽有生气﹐而筆法悉絕矣。

魏晉隸書﹐以扁古爲工﹐至唐虞永興﹑褚河南﹐猶守舊法。唐世碑刻﹐作字逾廣﹐遂以長勁爲能﹐而晉悉變矣。近世能書家﹐不屑顏﹑柳﹐競爲李北海書﹐而隸體遂絕。余拙於書而善鑑﹝未有能易餘言者﹐

梵隆爲葉少蘊門僧﹐久居弁山﹐故其作畫極多。徳壽宮評畫﹐以隆爲龍眠嫡嗣。

燕文貴﹐爲翰林藝學將仕郎守﹐云州云應主簿。

累代畫家﹐以王士元﹑郭忠恕爲第一﹐聞《畫史》言尺層疊﹐皆以準繩爲則﹐殆猶修內司法式﹐分秒不得諭越。

淸獻趙公祖墓﹐與陶山陸右丞祖墓相近。紹興間﹐陸氏墓地爲攢陵﹐淸獻旁近墓地﹐亦皆歸朝廷﹐而不絕其祀祭。先朝陵寢﹐遭賊髡之酷﹐痛通於天﹐而趙氏祖墓。﹝復歸王氏﹞

鄭潛庵先生﹐太末人。兩入翰林﹐纂修凡例﹐多出其手。淸言介行﹐每談數百年承平事﹐不絕口。時則有新安汪尙書孫漢卿爲應奉﹐廬山曹端明子愚爲編修﹐四明袁樞密從孫伯長爲檢閱官。

趙子昂﹐謂薛道祖書誠美﹐微有按模脫墼之嫌﹐袁伯長自以不能書而深識其語。嘗謂米元章書﹐政如黃太史作詩之變﹐芒角刷掠﹐求於匱蘊川媚則蔑有。其學魯獨居男子﹐於道祖見之﹐懷素書﹐多蘇才翁兄弟所贗作﹐至金昌諸人﹐尢競習此體。

南康黃可玉﹐耆古﹐剛潔人也。

《書世倫堂雅集詩後》﹕吾鄕盛時﹐比屋皆故家大官。咸淳中﹐賈相擅國﹐絕惡四明﹐由是衣冠皆爲月集﹐悉不敢議時事﹐卒至國亡﹐無賣降於外者。當至元末年﹐諸老先生猶無恙。時則有深寧王先生師表模範﹐世倫雅集﹐猶有洛社耆英之遺意。甫三十有四年﹐風塵變更﹐乘虯上徵﹐無有一人在者。覽先羣公之遺墨﹐不勝悲慕﹐世倫主人﹐於是下世亦二十年矣。桷以契家子﹐猶得從封胡羯末之後﹐願相與勉焉﹐以圖無斁。﹝袁伯長《淸容集齋語》﹞

吾子行﹐沈困市隱﹐丰碑巨碣﹐不能以自見﹐寫其幽曠﹐托焉以自逃者也。

《定武禊序》﹑唐文皇模本所刻。故毫髮無逾矩﹐至徧賜諸王羣臣﹐則皆一時能書所臨。精神橫逸﹐𨿽抵掌相似﹐然猶以爲優孟也。余所見元嘉賜本第一﹐神龍第二﹐蘇才翁家第三﹐才翁本﹐則祖神龍﹐褚河南誤字本第四﹐馮承素本第五﹐褚廷誨本第六﹐陸東之本第七﹐趙模本第八﹐最後見米老所效褚河南第九﹐效馮承素第十﹐紹興內府藏本第十一﹐﹝缺﹞本皆臨書﹐與定武微異。又皆繭紙﹐非雙鉤響搨所作。獨張似之家絹本﹐云是湯普徹所模本不同耳。

評書家﹐嘗言率更書難雙鉤。蓋其落筆﹐全在骨法﹐若塡補肥媚﹐則失其體。舊見唐彥猷摹歐帖﹐筆意絕近﹐此卷殆仿佛之矣。﹝《隅隩帖》﹞

李伯時《雅集圖》﹐有兩本﹐在元丰間宴於王晉卿都尉之第所作。一蓋作於元祐初安定郡王趙徳麟之邸。劉潛夫書其後云「重屏圖」﹐至汝陰王明淸﹐始定正坐者﹐爲南唐李中主像。嘗見樓宣獻公家﹐周文矩所畫初本﹐前有徽宗禦書《白樂天偶眠》一章云「放杯書案上﹐枕臂火鑪前。老愛尋思事﹐慵多取次眠。妻教卸烏帽﹐婢與展靑氈。便是屏風樣﹐何勞畫古賢。」此白樂天詩。

江南李中主﹐兄弟四人﹐圍棋屏上書樂天前詩﹐紙上著色﹐人皆如生。

袁伯長﹐有李后主所用玉筆管﹐上有鐫字﹐文鏤甚精。云得之史丞相家﹐賈似道「悅生」印﹐亦在其處。

蔡君謨云「智永《眞艸千文》﹐蓋七百本﹐唐初尙多存者﹐太宗取其最精者﹐模寫勒石﹐云『律呂調陽者』是也。」今宋宣獻家﹐及王閣老叔原家﹐各藏一本。

又云「辛卯秋﹐汴渠涸﹐於宿州界上岸旁得一泉﹐甘美淸涼﹐絕異常水。其鄕人言﹐水漲則不見﹔冬涸﹐則其泉涓涓可愛。余以水品中不在第三﹐然出沒不常﹐不可以定論也。顧野王《玉篇》﹐惟越本最善﹐末題會稽吳氏三一孃寫。問之越人﹐無能知者﹐楷法殊精。」

蒲葵扇﹐《唐韻》棕字注云「蒲葵也﹐乃棕扇耳。」

宣和間﹐徽宗賜大主禦筆檀香板﹐應遊玩處所﹐並許直入。

宋師下江南﹐金陵城破﹐自城下水窗兵入。故劉貢父有﹕「蟻潰何堪值水窗」之句。

陟釐﹐乃水苔﹐今取以爲紙﹐名苔紙。晉武帝賜張華側理紙萬番﹐南越所獻也。漢人言陟俚﹐陟俚與側理相亂﹐南人以海苔爲紙﹐其理縱橫斜側﹐因以爲﹕名焉。

朱文公﹐謂尢延之論古人筆法來處﹐如周太史奠世系﹐眞使人無間然。

吳興朱文中﹐尙奇﹐每仿古物﹐立怪名以紿流俗。廬於弁山之下﹐山多巖谷﹐乃披荊棘求其壯觀者﹐題作前人題署姓名年月﹐皆詭異﹐不可考據。

蘇子由有《賦松石圖詩》曰「物生眞僞竟何有﹐適意一時寧辯眞。」知言哉﹗

宋紹興中﹐郎官周紫芝《乞旌表蘇庠札子》云「臣閒嘗觀漢之光武﹐以英睿之姿﹐撥亂反正﹐不數年而天下定。卽位之初﹐未遑他事﹐惟務側席幽人﹐聘禮髙士。自眾人觀之﹐疑若急其所緩﹐後其所先。殊不知舉逸民﹐則天下歸心焉﹐蓋深得乎聖人之意者也。竊見鎭江府蘇堅之子庠﹐人物文彩﹐一時之勝﹐而抱泉石煙霞之念﹐至於終身﹐可謂賢矣。往者朝廷﹐束帛羔羊﹐屢賁其門﹐庠𨿽不變所守﹐髙臥不至﹐而聖主之恩所以光寵於庠﹐豈不大哉﹗庠旣以是終殞於地下﹐倘不稍加旌異﹐則無以見朝廷惇尙名節﹐終始不倦之意。臣愚伏望聖慈﹐表其門閭﹐賜以美號﹐付之史館﹐使傳萬世﹐非特後之鄙夫﹐聞其風者﹐莫不興起﹐庶幾識者以謂庠能終始其節而不變﹐朝廷能終始於禮而不倦。亦不可謂無補於聖化之萬一也﹐取進止。」

宋制﹕太廟及宮殿皆四阿﹐施鴟尾。社門﹑觀﹑寺﹑神祠亦如之﹐其宮內及京城諸門﹑外州正衙門等﹐並施鴟尾﹐自外不合。

趙子昂學士﹐言嵇侍中廟﹐在湯陰縣西門外二里。延祐元年十一月十九日﹐彰徳朱長孺﹐道邦人之意﹐求書「晉嵇侍中之廟」六字。趟每敬其忠節﹐不辭而書之。運筆如飛﹐若有神助。是夜﹐京口石民瞻﹐館於書室中﹐夢一丈夫﹐晉人衣冠﹐蓬首元衣﹐血流被面。謂民瞻曰「我嵇侍中﹐今日趙子昂﹐爲余書廟額﹐故來謝之。」言訖而去﹐有聲甚遠。民瞻旣覺﹐猶汗流﹐亦異夢也。

朱昂﹐字舉之﹐其先京兆人﹐世家渼陂。唐天復末﹐徙家南陽﹐梁祖革命﹐父葆光與唐舊臣顏蕘﹑李濤數輩﹐挈屬南渡﹐寓於潭州。每正至﹐必序立於南嶽祠前﹐北望號慟﹐殆二十年。後惟濤北歸﹐而葆光遂家於衡山。

王著﹐字知微﹐一字成像﹐太祖同時人。卽模閣帖者﹐有硯格書奩銘﹕「爰有愚叟﹐棲此陋室。風雨可蔽﹐戶庭不出。知足爲富﹐娛老以逸。貂冠蟬冕﹐虎皮羊質。處之弗疑﹐永爾終吉。」此徐鉉自銘﹐親篆其文﹐刻石置齋中。

李煜葬北邙﹐故吏張佖任河南﹐每淸明﹐親拜其墓﹐哭之甚哀。煜子孫陵替﹐常分俸周給。

「滔滔大川﹐江湖之紀。藹藹名士﹐東南之美。詳究典型﹐優遊文史。才賢湊焉﹐國華有煒。」此宋三朝史得院舊所纂《徐鉉﹑張佖等列傳》贊。

張洎素與徐鉉厚善﹐因議事不協﹐遂絕。然手寫鉉文章﹐訪求其筆札﹐藏篋笥﹐甚於珍玩。

鄭文寶仕李氏時校書郎﹐歸宋﹐不復序故宮。時煜以環衛奉朝請﹐文寶欲一見﹐慮守衛者難之﹐乃披蓑荷笠﹐作漁者以見。陳聖主寬宥之意﹐宜謹節奉上﹐勿爲他慮﹐煜忠之。

唐洵﹐字彥猷﹐好蓄硯﹐客至﹐輒出而玩之﹐有《硯錄》三卷行於世。

沈立﹐有《名山都水記》三百卷。

鮮於伯機作「霜鶴堂」﹐落成之日﹐會者凡十有二人﹐楊子構肯堂﹑趙明叔文昌﹑郭佑之天錫﹑燕公南﹑髙彥敬克恭﹑李仲賓侃﹑趙子昂﹑趙子俊﹑張師道伯淳﹑石民瞻巖﹑吳和之文貴﹑薩天錫。

宋乾徳二年﹐南郊﹐陶榖爲禮儀使﹐法物制度﹐多轂所定。時範質爲大禮使﹐以鹵簿淸遊﹐隊有甲騎﹐具裝莫知其制度﹐以問於榖。榖曰「正明丁丑歲﹐河南尹張全義﹐獻人甲三百副﹐馬具裝二百副﹐榖嘗見而記之。其人甲以布爲裏﹐黃絁表之﹐靑緣畫爲甲文﹐紅錦緣靑絁爲下裙﹐絳韋爲絡﹐金銅鋏長短至膝﹐前膺爲人面二目﹐背連膺纏以紅錦﹐騰馬蛇具裝﹐蓋尋常馬甲﹐但加珂拂子前膺及後鞧爾﹐裝入悉以焚毀。」質卽令有司如其說﹐造以給用。又乘輿大輦﹐久亡其制﹐榖立意造之﹐至今用焉。

吳淑﹐字正儀﹐潤州丹陽人。父文正﹐事僞吳至太子中允。好學﹐多自繕寫書﹐淑善筆札﹐好篆籀﹐取《說文》有字義者千百八條﹐條撰《說文五義》三卷行於世。

僧曇域《補說文》三十卷﹐錢承志撰《說文正隸》二十卷行於世。

周官毆方良﹐音驅罔兩。

吳中人家有王摩詰《自寫眞》﹐其風度髙絕﹐非復世人也。上有張蕓叟書贊曰「虛而不欹﹐涅而不緇﹐若實若虧﹐不迎不隨﹐濟名沒身﹐徳形支離。水際石上﹐枯松一枝。援筆自寫﹐神畱幹移。四百年外﹐適與我期。終日偶坐﹐亦莫知乎異世爲同時。嗟﹗余何知﹖徒能規公之畫﹐炙公之詞。噫嘻﹗其畫其詞﹐豈余之師﹖」浮休家又有薛稷《一鶴圖》﹐所謂「少保畫六鶴﹐同時飛衝天﹐一鶴墮人間」者﹐遂號爲「茆齋三友」。

余家有後唐人共贇所書《放生軌儀》一卷﹐行筆精緊﹐有印錢畫沙之妙。不知何人﹐而楷法如此。題云「吳興元年歲次庚寅九月一日﹐寓四天王寺金毗羅院﹐於藏經中﹐鈔寫《漢命放生軌儀法》一卷﹐文林郎前攝梁州司馬共贇書。」

漢田蚡﹐學田盂諸書。

《酒齋》《鱠杖》《古文奇字》《銘石書》《名迹》。

「太平文藻」﹐米元章印文。吳彥明家藏米帖上有此印。

《瓠史》﹕「梁肅琛於北僧處瓢中﹐得《漢書序傳》。」

朱希眞常言﹐山陰富水竹﹐有洛陽許下气象。

張九齡﹐一名博物﹐見徐浩所撰碑銘。

翟公巽參政墓﹐在丹陽九靈山﹐其父祕書監知應天府思墓﹐在丹徒錢鑪山﹐思之孫兵部侍郎紱﹐亦葬其山之東南。

米元章墓﹐在丹徒黃鶴山。芾之父﹐左衛將軍﹑贈中散大夫﹐母贈丹陽縣太君閻氏皆葬於此。

京西轉運使蘇舜元墓﹐在丹徒五老山﹐蔡端明君謨志銘。蘇子美墓﹐在石門村。

南唐𨿽僭僞一方﹐風流特甚﹐逮今楮墨書畫﹐皆爲世寶﹐人物文章亦勝。

長安安信之子允﹐爲邵澤民言﹐舊藏《退之集》第二﹑十六二卷﹐繭紙正書﹐有退之親攺定字﹐後爲張浮休取去。

金穀園﹐吳越錢氏時﹐廣陵王元璙所作﹐今朱氏樂圃是其地。

寶帶橋﹐一名小長橋。故老相傳﹐爲澹臺湖﹐其墓尙在。

蘇子美滄浪亭﹐故迹依然﹐有甃井方石﹐上刻字兩行雲﹕「滄浪亭弈局﹐慶曆丙戌﹐子美題。」郡人陳伯雨有詩云「整履上飛虹﹐風髙退酒容。葉黃翻亂蝶﹐樹老臥蒼龍。古徑秋霜滑﹐空山暮靄濃。滄浪棋石在﹐題筆暗塵封。」

趙忠簡公家﹐故藏韋偃畫松絕妙。上題云「韋偃歲寒圖。廣政二年十月七日奉旨﹐將仕郎守將作監臣黃居采識。」旁有小古印及「得全堂」諸印。忠簡在貶所﹐嘗失之﹐其孫盛後於他書畫復得之﹐至今藏其家云。

陳瀧字伯雨﹐五世祖而上﹐居濟。而下﹐渡紹興。初曾祖始家於吳﹐二子﹕鐸字子振﹑錡字子敬。

趙子昂學士論書云「書法以用筆爲上﹐而結字亦須用工。蓋結字因時相傳﹐而筆千古不易。右軍字勢﹐古法一變﹐其雄秀之气﹐出於天然﹐故古今以爲師法。齊﹑梁間人結字非不古﹐而乏雋气﹐此又在乎其人。然古法終不可失也。」

歐陽公《集錄》﹐古文自穆王以來﹐莫不有之﹐而獨無前漢時字﹐求之久而不得。其後劉原父於長安﹐得前漢數器﹐以其銘刻遺之﹐由是大償素願﹐蓋其難得如此。

趙徳甫《金石錄》謂﹐西漢文字﹐世不多有﹐殆不可曉。胡承公《資古紹志集》云云﹐獨尢延之以爲西漢刻石文﹐自昔好古之士﹐固嘗博采﹐竟不之見。如陽朔磚字﹐要亦非眞﹐聞是新莽惡稱漢徳﹐凡有石刻﹐皆令僕而磨之﹐仍嚴其禁﹐略不容畱。至於秦碑﹐乃更加營覆﹐遂得不毀﹐故至今猶有存者。﹝洪氏《隸釋》有前漢哀帝建平五年郫縣一碑﹐或謂乃後人僞爲者。﹞

西漢而上﹐紀功述事﹐多寓之金刻。自東漢以來﹐石刻始盛﹐而金刻鮮矣。歐陽公《集古錄》﹐恨獨缺西漢字。逮劉原父出守永興﹐多移古物奇器﹐因模林華宮行鐙﹐蓮勺宮博山鑪槃及谷口銅鬲三銘遺之。於是﹐始得西漢字﹐以補其缺﹐而石刻卒無有也。或謂西漢至今﹐歷年甚久﹐所刻石皆以缺壞磨滅﹐因不復有﹐東漢則以年所差近得存。此說非也﹐周宣王《石鼓文》﹐秦二世《泰山詔》今尙在﹐豈西漢石刻﹐獨已缺壞磨滅。當是西漢之俗﹐猶爲近古﹐其有功徳﹐獨銘之鐘鼎彜槃﹐而冢墓碑刻﹐則自東漢以來始有耳。

趙伯昂攜懷素《狂僧帖》﹐玉馬玉人﹐劍璏■﹝王畢﹞琫﹐李超潘谷等墨來觀。

畢少董作《醉蘇堂》﹐蔣璨宣卿爲銘曰「畢子飄零﹐放浪南國﹐家無擔石﹐聚書佩玉﹐惟東坡老﹐百行一徳﹐發爲文章﹐散作翰墨。筆端翻瀾﹐泉石竹柏﹐容我耽酣﹐無有醒日。四海一家﹐天地枕席。何以解酲﹐視此掛壁。」卷下

袁伯長學士﹐博聞洽識﹐江左絕倫。嘗謂張伯雨曰﹕宋東都典故﹐能以歲記之。渡江後事﹐能月記之。」

張伯雨﹐少學琴﹐蓄一琴﹐名「風林」。嘗從趙公子昂論琴﹐以爲琴之五音﹐各有攺弦法﹐其法不傳﹐世之所謂琴者﹐皆不審五音之主﹐徒呶呶耳﹐殆不若秦箏之按宮徵也。趙有琴曰「松雪」﹐但時出橫牀﹐未嘗撫弄﹐故伯雨亦終身不復鼓琴。

伯雨嘗移雷文魚磬﹐擊之﹐其音與律合。

又云「米南宮學王書而變﹐薛河東學王書而不變。」

元章稱法書曰「墨衛」﹐可謂極稱﹐非鐘王不足當也。

黃魯直云「李侯畫隱百寮底﹐畫隱字﹐未經人用。」

譚景升書﹐世未嘗見﹐他書言其論書﹐道鐘王而下﹐一人而已。

晉陵富人承氏子﹐家有奇石﹐舊刻米老書六字云「第一山﹐米芾識。」承氏子謂﹐芾與費同音﹐爲不祥語﹐因擊碎之﹐止存其半。

劉孝標遊東陽山﹐作《山棲志》﹐其文富有妙語。

虞世南行祕書﹐楊虞卿行中書。

吾子行有玉簫﹐又有宣和陳八所制簫。

薛道祖與米元章爲書畫友﹐其筆硯間物云「研滴須流離﹐鎭紙須金虎。格筆須白玉﹐研磨須墨古。越竹滑如苔﹐更加一萬杵。自封翰墨卿﹐一書當千戶。」後見宋翰林學士王寓謝《賜筆札記》云「宣和七年八月二十一日﹐一夕凡艸四制。一日﹐遣中使至玉堂﹐賜以上所常禦筆研等十三事﹐紫靑石方硯﹐琴光螺甸匣一﹐宣和殿墨二﹐班竹筆一﹐金筆格一﹐塗金鎭紙天祿二﹐塗金研水蝦蟆一﹐貯粘曲塗金方奩一﹐鎭紙象尺二。薦硯以紫栢﹐匣以黃方﹐啟封時﹐研漬墨未漧﹐奩中余曲猶存﹐承平文物之盛﹐可想見也。

長安人言漢阿房建章遺址﹐猶有存者﹐其前殿可容數千人。杜樊川之賦﹐非誇詞也。

史忠武王之甥﹐張夢卿總管﹐家有太康墓中所得紫金鈿銅天祿﹐髙僅寸餘﹐長可一尺許﹐文縷細如絲髮﹐所嵌珠琲瑟瑟等﹐多脫落﹐其存者皆如敗醬赤土﹐不別爲何物也。」

李伯時《古器圖》有「雕玉蟠螭」之名。今世所見者﹐皆出太康古壙中。姚端夫學士﹐得其三﹐獨李廣叔所藏差小而特妙。後見龍川李氏購得齊叔剛者﹐玉質蝕盡﹐而瑑飾奇古。一螭角上有小鼠﹐或名「太虛負鼠」﹐又名「虛木相符」﹐皆不可曉。環竅僅若當五錢﹐鉤之首正方﹐徑圍二寸彊﹐以銅尾並帶﹐貫環竅中﹐乃可系。梁江總詩云「綠桷朱簾金刻鳳﹐雕梁繡柱玉盤螭。」豈伯時取其語以名之乎﹖﹝鮮於伯機家﹐一玉鉤制作精古﹐蓋亦具中物。﹞

鮑明遠墓﹐在蘄州黃梅縣南里許。

何得之與李道復汶﹑黃約彥博﹑吳圭君璋諸公爲布衣交﹐得之名隸尺籍。有女始三歲﹐歲募一人代其役。旣老﹐人頗憐之。一日﹐以詩投君璋云「白頭猶當戍寒云﹐無兒誰替未亡身。木蘭三歲方學語﹐須得腰弓知幾春。」君璋時爲樞副﹐翼日﹐持此詩與同院觀之﹐遂除其籍。

劉夢得嘗愛終南太華﹐以爲此外無奇。愛女幾荊山﹐以爲此外無秀。及見九華﹐始悔前言之容易也。

張伯雨記其先人似之所藏書畫云「湯普澈絹本摹《蘭亭》﹑唐臨王右軍三帖﹑張長史《春艸帖》﹑王齊翰《仙山圖》﹑徽宗畫《上淸楊眞人像》﹑常粲《佛因地圖》﹝此卷今在倪元鎭處﹞﹑範寬三幅﹑雪山二幀﹑僧巨然《夏山雨過》﹑許道寧《溪山待渡》等圖﹐李漸《三馬圖》﹑李伯時於闐師子《三馬圖》﹑黃荃梔子《孔雀芙蓉》《鷺鷥》二圖﹑趙昌寫生《月季》﹑黃居采《竹雀》﹑唐希雅《棘雀》趙大年《聚沙宿雁圖》﹐其他妙品尙多也。」

伯雨又嘗購得孟子舟禦史所藏僧智永《月儀獻歲帖》﹝神品上上﹞。其詞云「獻歲將終﹐靑陽應節。和風動物﹐麗景光輝。翠柳舒鱗﹐紅桃結綬。想弟優遊勝地﹐縱賞嘉賓。酌桂醑以申心﹐玩琴書而寫志。無令披聚﹐敍會何期。謹遣一介﹐希還數字。」行間細書釋文特妙。前後有「明昌」七印﹐泥金題簽。今在梁溪倪元鎭家﹐黃長睿以爲何璧所書者﹐卽此帖也。

長蘆之下﹐禦河西岸﹐地名黃丘﹐有大墓。正光中﹐魏故前州刺史莊公髙君之碑﹐會通未鑿之前﹐海道未通。諺雲「水打黃丘墓﹐運糧到大都。」後果然以爲識。

天歷初﹐雲南大擾﹐武昌運米至八番﹐一石用楮幣一千五百貫。

葉林去文﹐錢唐人﹐與鄧牧牧心俱隱大滌山﹐或數日不食﹐或一食兼人。淸夜放遊﹐則不避豺虎﹔白晝危坐﹐則客至不起。其爲人髙潔如此。所爲文章﹐多世外語﹐鄧則全效柳子厚。大徳某年冬﹐忽馳書別親友云「將他往。」且詣鄧言別。至明年﹐年五十九﹐正月八日﹐端坐而逝。後十餘日﹐鄧知葉已仙去﹐嘆曰「葉君出處與我同﹐柰何紿我言別﹐吾亦當長往耳。」乃述葉墓志﹐又於燈下取其文集﹐讀畢而終。吾子行有《懷鄧﹑葉二道人詩》云。

季煒﹐字公炤﹐自號和光子。周益公家﹐有其「講道齋」所用玉石硯﹐背刻篆字曰「公照」。

李玄元暉蓄米元章端硯﹐其背﹐刻元暉題字云「此硯色靑紫而潤﹐下巖石也。先公得於山谷文室中﹐磨李廷圭墨﹐試諸葛氏筆﹐世間眞有揚州鶴也。

範蜀公墓﹐在汝州襄城縣之汝南鄕﹐其子孫往時猶有在墓左者﹐今不知所在﹐故魯子翚有《哀範墳詩》。

大名之東明處士張子素﹐好立奇行﹐自表樹「匏冠布衣」。﹝缺﹞口言天下事﹐常傲視一座人。雅好巖壑﹐而所居遠於山﹐得奇石﹐積諸齋前以爲山﹐日對之吟諷。

張子有家﹐收一「鳧尊」﹐乃鳧形而背負尊﹐極精古﹐善鑑者以爲周器無疑。

王伯益名執謙﹐以字行﹐大名人﹐少穎異﹐及長遊京師﹐因薦者得官﹐伯益漠如也。日與彰徳田衍師孟﹐河間李京景山﹑濟南張養浩希孟﹐飲酒賦詩﹐爲神交﹐時人皆以爲古仙異人。閻承旨復時在翰林﹐謂人曰「吾聞伯益宜供奉翰林﹐苟有意﹐幸得見之﹐伯益不屑也。」後十餘年﹐始爲翰林﹐應奉文字。然伯益竟止是官﹐年才四十八。伯益身長不過數尺﹐不喜騎馬﹐遇好友卽提杖出門﹐竟日去不返﹐不語妻子﹐以爲常。始來京師﹐用橐中金﹐不識記數﹐及貲盡益困﹐至於終身﹐亦不以介意。遇人無賢不肖﹐皆歡然無間﹐而胸中了不可混。長年京師居﹐而爲詩簡淡蕭遠﹐如在山林﹐不與人接者。常謂人曰「吾知吳楚多瑰瑋奇絕者﹐當委身往遊﹐乃稱吾意耳。」同時有辛丈房良史﹐西域人﹔楊載仲宏﹐浦城人﹔盧亙彥威﹐大梁人﹐並稱能詩。仲宏聞其言曰「然。誠使伯益﹐廣之以山水之勝﹐視陳子昂﹑李太白未知何如﹖」識者以爲知言﹝虞伯生作《墓表中語》。﹞

李伯時嘗讀書龍眠山﹐因以自號﹐故有「龍眠書院」﹐在舒城縣治東﹐飛霞嶺之北。國初﹐爲東禪寺並之﹐而書院廢。近有監縣者﹐得隙地於淸心池之上﹐蓋伯時與蘇子瞻﹑黃魯直諸賢之所共遊者﹐乃辟地爲屋﹐一復書院之舊。

昔我文宗皇帝﹐天下太平﹐文物大備﹐自其在東宮時﹐賢能才藝之士﹐固已盡在其左右。文章則有故翰林學士元公復初﹐發揚蹈厲﹐藐視秦漢﹔書翰則有故翰林承旨吳興趙公子昂﹐精審流麗﹐度越魏晉。前集賢侍詩學士﹐左山商公徳符﹐以世家髙材﹐遊藝筆墨﹐偏妙山水﹐尢被眷遇。蓋上於繪事﹐天縱神識﹐是以一時名藝﹐莫不見知也。而永嘉王振鵬﹐妙在界畫﹐運筆和墨﹐毫分縷析﹐左右髙下﹐俯仰曲折﹐方圓平直﹐曲盡其體﹐而神气飛動﹐不爲法拘。嘗爲《大明宮圖》以獻﹐世稱妙絕。延祐中得官﹐稍遷祕書監典簿﹐得一徧觀古圖書﹐其識更進﹐蓋仁宗意也。﹝虞伯生志振鴨父墓文﹞

先秦貨布﹐篆文奇古﹐多鑄地名。余在京師﹐得數十品﹐曰屯﹝音純﹞畱﹑曰安邑全貨﹑曰平陽﹑曰髙陽﹑曰安陽者甚多。其文有不可盡識者。以《漢書﹟地理誌》考之﹐屯畱在上黨﹐髙陽在涿郡﹐安陽在汝南﹐安邑﹑平陽並在河東。

鮮於樞﹐字伯機﹐漁陽人也。少爲郡吏﹐後以材選爲行禦史大夫掾。意气鮮豪﹐每晨出﹐則載筆櫝。與其長廷爭是非﹐一語不合﹐輒欲棄去。及日晏歸﹐焚香弄翰﹐取鼎彜陳諸幾席﹐搜抉斷文廢款﹐若明日急有所須而爲之者。客至﹐則相對指說吟諷﹐或命觴徑醉﹐醉極作放歌顚艸﹐人爭持去﹐以爲榮。於廢圃中﹐得怪松一株﹐移植所居旁﹐名之曰「支離叟」。中歲益自刻苦讀書﹐故自號「困學」。伯機美須髯﹐望之甚偉﹐卒年五十七。終徵仕郎。太常典簿趙子昂爲詩哭之。觀其詩﹐可以見伯機之爲人矣。

晉謝奕﹐號「方外司馬」。王晞爲常山王司馬﹐亦號「方外司馬」。唐祕書監賀知章﹐乞身歸越﹐自號「祕書外監」。米南宮號「中嶽外史」﹐故張伯雨亦自謂「句曲外史」。白樂天詩「堯被巢由作外臣」﹐張兪欲作外臣﹐以白雲孤鶴爲友。李白受寶訣﹐爲三十六帝之外臣。王介父亦云。只合箕山作外臣。皆謂方外之臣也﹐非左氏所謂鄰國之臣爲外臣也。

方萬里《挽委順子﹑王防禦詩》云「溫飽消搖八十餘﹐稗官元自漢虞初。世間怪事皆能說﹐天下鴻儒有弗如。聳動九重三寸舌﹐貫穿千古五車書。哀江南賦箋成傳﹐從此韋編鎖蠹魚。」

宋會子五十貫﹐準中統鈔一貫。

天下鹽課﹐歲以引計者﹐二百五十六萬四千有奇﹔以鈔計者﹐歲入之數﹐七百六十六萬一千餘定。

在京飼馬之芻﹐名曰「鹽折艸」﹐用河間鹽。今有司以五月預給京畿郡縣之民﹐至秋成各驗鹽數﹐以輸納之。每鹽二斤﹐折艸一束﹐束重二斤。歲用艸八百萬束﹐折鹽四萬引。天下戶口之數﹐太宗卽位之八年夏﹐括戶得一百十一萬。至世祖至元七年﹐復增三十餘萬戶。十一年取宋﹐得戶一千一百八十四萬八百餘戶。二十六年﹐合南北之戶﹐總一千三百一十九萬六千二百有六﹐口五千八百八十三萬四千七百一十有一。

辛幼安墓﹐在鉛山州南十五里﹐陽原山中。

趙子昂學士﹐在京師得古玉辟邪二﹐制作精妙﹐世罕其比。一牡者爲李叔固藏去﹐遂失其偶﹐趙夫婦不懌者累日。一尙在其子雍處﹐余並得見之。

南安總管趙伯昂仁舉﹐有一玉馬﹐云是太康古壙中﹐用以駕車者﹐其車亦玉所造﹐奇物不可名狀。

漢銅馬式﹐藏周公謹家﹐其初破爲數段﹐鑄工以藥銲柵之﹐復完如新。

趙子固淸放不羈﹐好飲酒。醉則以酒濡發﹐歌古樂府﹐自執紅牙以節曲﹐其風流如此。

於闐玉河﹐其源出昆侖山﹐西流一千三百里﹐至於闐界牛頭山﹐乃疏三河。一曰黃玉河﹐在城東三十里﹔二曰綠玉河﹐在城西二十里﹔三曰烏玉河﹐在綠玉河西十里。其源𨿽一﹐玉則隨地而變﹐故其色不同。每歲五六月﹐大水暴漲﹐則玉隨流而出。玉之多寡﹐由水之大小﹐八月水退﹐乃可取﹐彼人謂之撈玉。其國之法﹐官未采玉﹐禁人輒至河濱。故其國中﹐器用服飾﹐往往用玉﹐見晉平居誨《使於闐行程記》。

杜綰﹐字季揚﹐嘗知英州﹐祁公其伯祖也。博識多聞作《雲林石譜》三篇﹐流品皆牛奇章以來﹐論石者所未及﹐其手書本﹐今在吾家。

季宗元﹐蓄唐模王右軍周大嫂帖﹐乃開元五年十一月陪戎副尉張善慶裝。

京師人家﹐有紹興《稽古錄》二十冊﹐蓋當時所藏三代古器各圖﹐其物以五采飾之﹐又模其款識而考訂之﹐如《宣和博古圖》而加詳﹐近世諸家所收者咸在焉。

隋僧智永﹐名法極﹐王右軍七世孫。唐詩僧淸晝﹐字皎然﹐謝康樂十世孫也。

李亶據山東﹐有精卒十人﹐皆能全裝衣甲﹐負十日糧﹐日行三百里。

鮮於伯機﹐目趙子昂神情閒遠﹐爲神仙中人。

古陶器﹐或言舜時物。按三代銅器﹐至今存者多不完﹐舜時更遠﹐陶蓋艱完﹐吾子行謂當是秦鑄金人之後﹐合土爲器耳。

田承君云「頃爲金陵酒官﹐有王荊公處老兵﹐時來沽酒﹐必問公之動止。兵云﹕『相公每日只在書院讀書﹐時時以手撫牀而嘆。』人莫測其意。」

趙子昂云「唐人之畫﹐實描雲水﹐蓋刻畫中有飛動之意﹐後人所難能也。」

顏魯子侍郎之孫﹑家有鐘紿京書《黃庭經》﹐紙尾題「特健藥」三字。按﹕武平一《徐氏法書苑》云「中宗駙馬武延秀家《法書》﹐漆軸黃麻紙﹐標題云﹕『特健藥』。云是虜語﹐其書合作者。」一云「宋以之標法書上品。」洪景盧詩云「會有髙明標健藥。」蓋用此語。

張澹巖好蓄奇石﹐其論世之品云「靈璧出於泗濱﹐本藥石所用。《書》云『泗濱浮磬』是也。碩厚淸越﹐如被塗澤﹐而乏煙雨蔥茜之姿。思溪近出於太末﹐深在土中﹐堅貞潤溫﹐文質俱勝﹐扣之如鐘﹐四面皆可觀﹐其姿裁明秀﹐體气髙妙﹐夐出諸石之上﹐視靈壁猶傖父也。林慮遠出河朔﹐土厚水深﹐體極枯燥﹐然玲瓏嵌空﹐宛如鏡刻﹐其實皆出自然。洞庭在太湖之中﹐咸池一气﹐下注膏液﹐石生於水裔﹐宛轉奇巧﹐翠潤而文。吳人以植立園館﹐亭然秀聳﹐髙或數丈﹐低猶數尺﹐然不及思溪之精絕也。」

田思孟家﹐有歐陽率更書《漢史節》。

余家﹐有唐人寫《論書法》一卷。皆率保大中潤州延陵牒。延陵宋熙寧五年﹐省入丹陽﹐姜堯章從奉常議樂﹐以彈瑟之語不合﹐歸番陽﹐過吳﹐見陸務觀談其事。務觀曰「何不憶《二十五弦彈夜月之詩》乎﹖」堯章聞之﹐不覺自失。

喬仲山有唐羅昭諫與陳正字帖云「二月中﹐陳州一正字訪及﹐具審博士攝理和適﹖近日賢主司空﹐政事才用﹐洋溢譚口﹐斷割明快﹐與奪有分﹐守道者自然安矣﹐況博士乎﹖先太傅所作所立﹐果有餘慶﹐殊不知天道去人﹐如此相近。忭賀者老叟﹐十年來欲棹一船子﹐從雲溪館前往東市﹐竟無因緣﹐此又何如哉﹖近見陳正字否﹐葉大徳﹑丁三傅知聞否﹖老叟腰腳不支﹐坐想勝遊﹐目極千里﹐朱十五﹑李三史作何面孔﹖髙積薪復如何﹖因相見﹐皆與話瞻泳也﹐謹狀。」羅隱狀﹐後有跋云「法帖率不過數行﹐而言簡意盡﹐猶足見晉宋間人物風度。今羅長江書﹐才爾片紙﹐乃知風流逮唐末猶在也。近世往來尺牘﹐疊疊多幅﹐苟爲不然﹐則曰簡慢﹐我於是務作不情之語以爲敬。至權貴記室之間﹐聞一函有累十紙﹐風俗頹壞至此﹐可太息也。」

趙子昂嘗謂人曰「姚子敬天資髙爽﹐相見令人怒﹐不見令人思。」又嘗贈詩云「吾愛子姚子﹐風流如晉人。白眼視四海﹐淸談無一塵。」其爲子昂敬畏如此。

唐開元錢﹐燒之有水銀出﹐可治小兒急驚。

郭右之家﹐陶隱居《畫版帖》﹐卷首有李伯時寫隱居眞﹐今在梁溪倪元鎭所。

朱希眞自謂﹕「加數年﹐吾書如鬼矣。」趙子固云「書成鬼﹐當是楊風子鬼耳﹗」

黃魯直作葉縣尉﹐讀元次山漫郎文﹐因作《漫尉詩》。

蘇子美豪放不羈﹐好飲酒﹐在外舅杜祁公家﹐每夕讀書﹐以一斗爲率。公深以爲疑﹐使子弟密覘之﹐聞子美讀《漢書﹟張良傳》﹐至「良與客狙擊秦皇帝﹐誤中副車」﹐遽撫掌曰「惜乎﹗擊之不中。」遂滿引一大白。又讀至良曰「始臣起下邳﹐與上會於畱﹐此天以授陛下。」又撫案曰「君臣相遇﹐其難如此。」復舉一大白。公聞之﹐大笑曰「有如此下酒物﹐一斗不爲多也。」

故宋宮中用魚鑰﹐降魚取匙﹐降匙取魚﹐古制也。

陳聖觀聞長老言﹕漢如夏﹐唐如殷﹐宋如周。

歐陽公見大名人家﹐有五代時帝王將相等《署字》一卷。黃長睿亦云「有朝士施結者﹐喜收古今人押字﹐不遠千里求之﹐所藏甚多﹐類而成書﹐予嘗見之須城劉氏﹐惜當時不曾傳錄也。」

白樂天《移山櫻詩》云「亦知官舍非吾宅﹐且斸山櫻滿院栽。上佐近年多五考﹐少應四度見花開。」乃知唐之小官﹐五考爲任。

趙千里畫錦園﹐與郡學相鄰﹐水木淸華﹐極有幽趣。山石上有千里題字尙在﹐今束氏園﹐是其地也。

宋鞏洛陵寢﹐歲以四月科柏﹐前期遣官奏告。

政和中﹐丹陽縣北﹐地名石羊子﹐有盜發古冢者﹐云是梁宏偃將軍墓。縣聞追取銅器數種﹐制度不甚古﹐墓有四室在旁﹐中一室﹐四廈開。

張定夫嘗遊唐華淸宮故址﹐見杜牧《之溫飛卿》二詩﹐俱刻石於浴殿之側﹐今不知存否。

毫州太淸官老子殿﹐繞壇古檜﹐凡數十株﹐相傳爲老子手植。其遺物有石靑羊一﹐古質瑰異﹐人不知重。唐太和七年﹐命登仕郎﹑行內侍省掖庭宮教博士﹑上柱國景宏臯﹐詣宮圖貌靈蹤﹐搜而得之﹐遷於再生檜之下﹐鄕貢進士盧璩記。

東坡云「梅二丈聖兪﹐長身秀眉﹐大耳紅額﹐飲酒過百■﹝角戔﹞﹐輒正坐髙拱﹐此其醉也。」

今人彈琵琶﹐乃不用撥﹐或者哂之。按﹕唐《國史纂異》﹕「貞觀中彈琵琶﹐裴洛兒始廢撥﹐用手。」今俗所謂搊琵琶是也﹐然其來久矣。

姜堯章云「無錫之有靑山﹐張循王俊所葬﹐下爲石屋九。」

吳興人說﹐久雨遇雷﹐地脈必開﹐山爲之發洪﹐一山至有數十處﹐水迸而出﹐或深至五六尺者。

國子博士王師魯﹐爲餘言「昔遊秦隴間﹐得盡觀郭忠恕所書碑﹐始悟筆意﹐在隸前作篆﹐乃可傳。」﹝東坡《文勛傳贊》﹐所謂安國用筆﹐意在隸前者也。﹞

至元二十七年八月癸已﹐地大震﹐武平尢甚﹐壓民死者七千二百二十人﹐壞民屋不可勝計。

張可興家﹐有周昉《五星眞形圖》。昉爲宣州長史日所畫﹐其星法亦昉手自書。

竹簡之法﹐絕而不傳﹐米元章得古簡﹐始更制法。

季宗元就賈團練家﹐得顏魯公自書「告身」。

皇象「天發神讖碑」﹐在南臺廏支槽﹐洛人楊益爲禦史大夫掾史﹐移置學中。

趙魏公云「律詩不可多用虛字﹐兩聯塡實方好﹐用唐以下事便不古。」又云「歌曲八字一拍﹐當云樂節。大樂不用拍﹐以鼓爲節。當節﹐云與鼓同。」

「虞候」字﹐本出《左傳》﹐該郡太守也﹐見《急就篇》。

吾家太史云﹐冬至後﹐九日遇壬﹐法當有年。

陳無巳《古墨行》﹐有「脫帽」字。師顯行雲﹕「去其管韜也。」管韜二字甚雅馴。

曹公作欹案視書﹐周美成又謂之「倚書牀」。

畢少董命所居之室曰「死軒」。凡所服用皆上古壙中之物﹐玉如彼含蟬是也。

樓大防嘗問敷原王季中云「古人篆字何以無燥筆﹖」季中曰「古人力在牽﹐不盡用筆力﹔今以筆爲力﹐或燒筆使禿而用之﹐移筆則墨已燥矣。」

唐制﹕兩省官對立﹐謂之「蛾眉班」。

徐季海題經﹐有云「上第幾隔某人書次。」所謂隔者﹐豈卽庋經之所﹐如唐書言梵夾者耶﹖

唐碑制度極多﹐有一人制序﹐一人制銘者。故尹師魯志張堯夫墓﹐而歐陽永叔爲之銘。

《北夢瑣言》載﹕「蘧曾至嶺外﹐見陽朔荔浦山水愛之﹐談不容口。嘗謂王贊曰﹕『侍郎曾見陽朔山水乎﹖』王笑曰﹕『贊未嘗打人唇綻齒折﹐那得見之﹖』蓋非貶不去也。」《倦遊錄》亦云「桂州左右﹐山皆平地拔起﹐竹木茂郁﹐石如黛染。陽朔縣尢奇﹐四面峯巒駢立。近見錢唐人家﹐有米元章畫《陽朔山圖》﹐米題云﹕『余少收畫圖﹐見奇巧皆不錄﹐以爲不應如是。及長﹐官於桂﹐見陽朔山﹐始知有筆力不能到者。向所不錄﹐反憾不巧矣。夜坐懷所歷﹐因作於陽朔萬云亭。』觀之殆如是。因知範至能謂『平地蒼玉崛起﹐爲天下偉觀第一者。』眞非虛語也。」

諭子才云「吳興張謙仲善篆﹐因篆而深於字學﹐未嘗妄下一筆也。」王介父聞而致之﹐「所論不契」。《說文》云「人心土藏於身之中﹐象形。」博士說以爲火藏﹐介父以心從倒勹﹐言無不勹﹐而實無所勹﹐所勹以匕﹐其匕無常。謙仲謂凡火皆從炎上﹐而心火欲下﹐故形似倒火﹐非從勹也。由其說﹐而《說文》與博士說益明。

宋太祖以柏爲界尺﹐謂之「隔筆簡」。

範增墓﹐在徐州城南臺頭寺。天歷初﹐有盜識寶气於冢中﹐發得古銅劍。虞伯生學士賦云「盜發亞夫冢﹐寶气實累之。冢開寶盡出﹐獄吏書盜詞。盜言惟見寶﹐寧知亞夫誰﹖項王不相信﹐弟子遂與屍。黃腸下深錮﹐千歲復何爲﹖大河繞城東﹐落日在城西。遇客立城下﹐踟躕望安期。」按呂元直《燕魏錄》云「陳彥升資政﹐編什尢髙﹐爲彭門八詠﹐士大夫傳誦。」彭門﹐今徐州也。南通垓下﹐北連丰沛﹐有範增墓。彥升詩曰「藏名羞立虎狼朝﹐乘變東依項籍豪。憤失壯圖撞玉斗﹐不知天命與金刀。還家落日埋英气﹐回首浮雲委舊勞。百步西連陵母冢﹐峨峨先識泰山髙。」二詩殆未易甲乙也。

張安國詩云「右文儲硯一百九﹐鈿匣珠囊漢瓊玖。」《館閣錄》止云「祕閣硯七十五耳。」

茅山元符宮﹐有蘇養眞像。自贊其上曰「松風颼颼﹐瘦藤在手。惟此白叟﹐猶全於酒。」馬伯庸中丞《縣尹行》有「借問縣尹何出身﹐手把熊皮隨大人」之語。

西域人以十二月成歲﹐不知有閏。

紹興進茶﹐自宋降將範文虎始。

許及之題臨平明因寺榜﹐隸法秀整﹐如《受禪表》。

翰林國史院﹐有世祖時所賜賈似道沒官書數千卷。金石刻多宋渡江以前拓本。

南唐李氏﹐於歙州置硯務官﹐歲爲官造硯有數。其硯四方而平淺者﹐南唐官硯也。往往鏤邊極工巧。

吳人謂甓曰「■﹝鹿瓦﹞磚」﹐出《爾雅注》。

虞伯生學士評詩﹐謂楊仲宏如百戰健兒﹐範徳機似唐臨晉帖﹐揭曼碩似三日新婦﹐而自謂漢法吏師。

項平父詩云「日日長沙岸﹐看云只念家。如何永州夢﹐偏愛在長沙。」與賈島《卻望並州》之句全類。

張長史書《尙書省郎官石柱記》﹐舊刻在京兆府治﹐或云今淪瘞聽事堪下。

至元十一年春正月﹐平宋。冬十二月﹐圖書禮器並送京師﹐敕平章政事太原張易兼領祕書監事﹐尋詔許京朝官假觀。

俗傳種山藥時﹐以足按之﹐卽如人足。

完州城北﹐有木蘭廟﹐榜曰「孝烈將軍」。土人云是木蘭戰處。廟有宋熙寧間知軍事錢景初題記﹐並所刻古樂府詞。

陳思王讀書堂﹐在今冀州。有人於其側﹐得小玉印﹐文曰「曹植私印」。

趙和仲云「知古者莫如洪景盧﹐知今者莫如陳君舉。」

延祐中﹐館閣諸公﹐同賦《秋日梨花詩》﹐惟元復初「朝食葉底梨﹐暮看枝上花」之句﹐爲警策。

徐明叔家﹐書樓榜曰「五經藏」。

杭州故內觀堂前﹐有太湖石﹐臥峯陂陀甚大﹐其中鑿爲泓沱。相傳云﹕思陵滌研具也。李長吉《宮娃歌》云「屈膝金鋪鎖阿甄。」金鋪﹐爲門飾。屈膝﹐蓋鉸煉。上二乘者爲■﹝釒屈﹞﹐下三衡爲鉞云。

南陽宗資墓旁﹐石獸膊上有刻字曰「天祿辟邪」。鮮於伯機﹐少時曾遊其地﹐親見西門﹑北門各有二獸﹐但北門外者﹐去資墓不遠﹐故附會之。大軍圍襄陽時﹐士卒多病虐﹐模「天祿」二字﹐焚而吞之﹐卽愈。人以爲異﹐然「辟邪」已壞矣。

燕人王鐸﹐字振之。嗜石成癖﹐慕元章爲人﹐以賂求爲襄陽令。後果得之﹐號「王襄陽」。

揚子江中沙田﹐田戶每歲旦﹐取一瓿以稱水﹐水重則是年江水大﹐水輕則水小﹐歲歲不差。

金壇縣治東北二里﹐有岱嶽廟﹐宋元符三年建。偶象衣冠甚古﹐其婦人皆如世所藏周昉畫人物﹐壁畫亦大觀三年作。

鮮於伯機論石﹐以太湖爲第一﹐山石次之。

嘉興天聖寺﹐有唐宣宗眞迹﹑羅漢﹑佛牙。郡學有「父己鬲」。

穆文靖云「咸平錢十文重一兩。」﹝穆一作魏。﹞

汲仲胡先生言「終今之世﹐無善治之日。」

湖州貢院有孔子廟﹐在院門內。王虎臣爲守﹐毀貢院爲軍砦﹐至舁先聖像棄水中﹐無人不唾罵。

吾家太史云「漢中之民﹐當春月﹐男女行哭﹐首戴白楮幣﹐上諸葛公墓﹐其哭甚哀。」

今人呼墓地爲「明堂」﹐唐世嘗詔攺爲「券臺」。

余觀中祕所藏前代書畫﹐宋髙宗爲上﹐徽宗次之﹐金章宗最下。

嵩戒壇﹐有吳生六善神刻石﹐在壇四周﹐石形如凸罋﹐大難摹勒。

吳郡城西二十里﹐有大冢巋然﹐土人號「歸王墓」。宋嘉祐中﹐墓旁民墾土得石﹐如柱礎。方一尺五寸﹐厚二寸許﹐中隆起二寸﹐有八分書三行﹐「唐故陳畱言夫人墓志」﹐凡九字。四維下殺﹐皆刻瑞芝。土人鐘氏﹐得而藏之。按﹕《圖經》云「唐山南西道節度使歸融﹐終於少傅。初無王封。」爲可疑爾。

孔融《遺張紘書》曰「前勞手筆﹐多篆書﹐每舉篇見字﹐欣然獨笑﹐如復睹其人。」乃知古人作書﹐亦有用篆者。

北碑刻深﹐謂之「溝道」。

杜子美舊居﹐在秦州東柯谷。今爲寺﹐山下有大木﹐至今呼爲「子美樹」。

王子復﹐嘗得故宋宮人所藏「得壽」﹑「供奉」筆兩枝。上刻云「臣周文舉進」。子復﹐名知本﹐海陵人。

趙子固目姜堯章爲「書家申﹑韓」。

範文穆云「漢人作隸﹐𨿽不爲工拙﹐然皆有筆勢腕力﹐其法嚴於後世。眞行之書﹐精采意度﹐粲然可以想見筆墨畦徑也。」

李仲芳家﹐有南唐金銅蟾蜍硯滴﹐重厚奇古﹐磨滅處金色愈明﹐非近世塗金比也。腹下有篆銘云「捨月窟﹝左足心﹞﹐伏棐幾﹝右足心﹞﹐爲我用﹝左後足﹞﹐貯淸訛﹝右後足﹞﹐端溪石﹐澄心紙﹝頷下左右各三字﹞﹐陳元氏﹐毛錐子﹝腹之兩旁各三字﹞﹐同列無嘩聽驅使﹐微吾潤澤烏用爾﹝腹下兩旁各七字﹞。」又嘗見一塗金小方鼎﹐底銘「■■」﹝二字﹞。

《廣雅》云「兄況於父。」今俗語謂兄爲況﹐蓋有所本。

姜堯章自題畫像云「鶴氅如煙羽扇風﹐賦情芳艸綠陰中。黑頭辦了人間事﹐來看淩霜數點紅。」其風致如此。

呂成公云「京師賢者多市隱﹐惟鄭冊定武子徧識之。所從受《太玄經》﹐乃得之於日者。」近時﹐有何失字得之﹐隱居京師﹐織絹紗爲業﹐售者不二價。喜賦詩﹐思致頗不凡。

以﹑準﹑皆﹑各﹑其﹑及﹑印﹑若﹐王元澤以此八字﹐該括法律。

《定武禊帖》﹐虞書孔子廟堂碑﹐淡墨本者佳。

《諸公調》﹐乃澤州孔三傳所撰。

舊說閏年少蟬﹐試之信然。

史遊《急就篇》云「疻瘠﹐保辜二字本此。」

唐詩人方幹故宅﹐在嚴州釣臺南二里白雲村。

謝臯父嘗至新城﹐聞故老言「羅隱給事冢﹐在縣界徐村之水隖﹐冢碣猶存」。梁開平四年沈嵩志。

《晉﹟苻堅傳》云「建元十七年﹐長安有水影﹐遠觀若水﹐視地則見。人至則止﹐堅惡之。」宋寶祐六年四月﹐常州晉陵縣之黃泥岸﹐亦有此異﹐相傳呼爲「旱浪」。

吾家太史﹐在徵西幕府﹐嘗得小校﹐言火山軍地枯燥﹐不可耕鋤﹐犁入地不及尺﹐烈火隨出矣。

李商隱《纂雜》一卷﹐蓋唐人酒令所用。其書有數十條﹐各數事。其「殺風景」一條﹐有十三事﹐如「背山起樓」﹑「焚琴煮鶴」皆在焉。陳聖觀云「殺﹐所界反﹐或作入聲﹐非。」

蔡天啟詩云「收得三茆風雨樣﹐髙堂六月是水壺。」蓋其書畫自稱道如此。

平陽﹐舊鏤書版﹐多經毛麾牧達手校。

李仲賓學士﹐言交趾茶﹐如綠苔﹐味辛烈﹐名之曰「登」。

翟公巽知越州日﹐制漏﹑鼎﹑壺﹑槃﹑權﹑鉦﹐各有銘。命其子耆年作篆﹐甚奇古。鼎之銘曰「公巽父作牧﹐命工浩範金作鼎於觀肆。命壺氏司漏﹐時若昏明﹐惟玆祁水﹐用保其無斁。」壺之銘曰「惟建炎戊申三月癸丑﹐公巽父作壺﹐審漏節其永保。」盤之銘曰「公巽父作坫司漏﹐節其永保。」權之銘曰「公巽父作金漏﹐用衡石﹐其永保。」鉦之銘曰「建炎戊申六月癸丑﹐作鉦永寶。」

宇文廷臣之孫家﹐有吳彩鸞《玉篇鈔》﹐今世所見者唐韻耳。其書一先爲二十三先﹐爲二十四仙﹐不可曉。又導江迎祥寺﹐有彩鸞書《佛本行經》六十卷﹐或者以爲特唐經生書也。

汴梁熙春閣﹐舊名壺春堂。宋徽宗稱道君時﹐居擷芳園中﹐俗呼爲「八滴水閣」。汲郡王暉仲謀有《熙春閣遺制記》云云。

歐陽公號醉翁﹐林中子稱醒老﹐兩公不同如此。

至順四年秋﹐不雨﹐吳江陳思村耕夫﹐墾土得隱起磚於古壙中。村民王氏買得之﹐余讀其文﹐蓋赤烏五年七月造。又一方甓﹐上刻曰「吳郡余杭邵氏夫人之墓。」一小銅帶鉤﹐背有「大吉」二字。

王正之云「轉關六麼護索﹑梁州歷統薄媚﹑醉吟商﹑胡渭州四曲。承平時﹐專入琵琶﹐今不復有能傳者。」按﹕《北夢瑣言》載﹕「黔南節度使王保義女﹐善彈琵琶﹐夢美人授曲﹐內有《醉吟商》一調。」則其來遠矣。

都下有姓仉者﹐杜伯原以爲仉乃爪氏之訛耳。余謂伯原曰「此梁四公子仉腓之後也。」仉﹐音掌。腓﹐音睹。五院人伯原號稱博學﹐而不知出此。

今人呼筍曰「竹萌」﹐出《周禮注》。《說文》云「筍﹐竹胎也。」

吳越錢氏諱佐﹐故以左爲上﹐凡官名左者﹐悉攺爲上。《吳越備史》所謂上右者﹐乃左右也。

洪州娉婷市﹐五代鐘傳侍兒所居﹐後以名市﹐畢少董謂可對溫柔鄕。

洪覺範云「司馬溫公無所嗜好﹐獨蓄墨數百斤﹐或以爲言。」公曰「吾欲子孫﹐知吾所用此物何爲也。」

鐘王筆法﹐隋人所得﹐與唐人不同。大抵隋多鐘﹐唐多王爾。

朱澤民祖應﹐得卜地陽抱山以爲藏。祖母施曰「異哉﹗吾夢衣冠偉丈夫告云﹐勿奪吾宅﹐吾且爲夫人後。」旣而﹐役者深五尺許得石焉。刻曰「郁林太守陸績之墓。」別有刻石在旁曰「此石爛﹐人來換。」石果斷矣。命亟掩之﹐而更卜兆焉。按﹕《吳地記》云﹕績墓在閶門外﹐而不言葬陽抱山。

陳同父序《中興遺傳》﹐所載龍伯康﹑趙次張事甚偉﹐今備錄之﹐以廣異聞。初龍可伯康遊京師﹐輩飲市肆﹐方叫呼大噱﹐趙九齡次張﹐旁行過之﹐雅與伯康不相識。俄追止次張﹐牽其臂﹐迫與共飲﹝云云﹞。按﹕《夷堅丙志》云「可字仲堪﹐東平人﹐邃於《易》學﹐逆知末來事﹐其說汴都不守之兆﹐與此頗合。但其字不同耳。次張靖康初﹐以太學生﹐李丞相綱薦爲張所參謀﹐官白衣﹐在諸屬官之右。時所辟皆卿監﹐次張后得一承直郎﹐喜談兵論事﹐所著兵書甚多﹐自云有授而作也。」

今人不善乘船﹐謂之苦船﹐北人謂之苦車。苦音庫。

陳聖觀﹐聞宋炤說韓詩所謂蟾蜍者﹐云此物三足﹐與蛙不同。炤旣去﹐乃得枯者於貨藥擔上﹐以示聖觀。乃一軀殼﹐實之以木屑﹐視三足特長﹐如尾而有距。世所範爲研滴者﹐或不盡似也。

天寶四載﹐詔太淸官用事停祝版﹐用靑詞。

宋制﹕凡兼官皆無告﹐說書亦只敕黃﹐惟侍讀﹑侍講有之。

光武分尙書爲六曹﹐並一令一僕﹐爲八座。

大行不反之詞﹐見《漢書﹟昌邑王傳》韋昭注﹐或者依《文選注》﹐音去聲。所謂大行受大名﹐細行受細名﹐此自是謚法。若大行皇帝者﹐乃新崩未有謚之稱﹐當依韋注作平聲。韓文有大行皇帝挽詞﹐注家正引韋注是也。

宋理宗發引﹐有疑人主不至陵者。陳聖觀按﹕魏明帝欲送幼女之葬﹐少府楊阜曰「文皇帝武宣皇后崩﹐陛下皆不送葬﹐所以重宗社備不虞也﹐何至赤子而送之哉﹖」

唐舊制﹕公主下嫁者﹐舅姑拜之﹐不答。至徳宗始命禮官定其儀﹐公主拜見舅姑﹐坐受於中堂﹐諸父兄立受於東序﹐如家人禮。事有舛錯若此﹐而行之旣久﹐人不以爲非者﹐徳宗乃能革之。宋理宗女下嫁楊鎭﹐未幾而薨﹐鎭至行三年喪﹐自稱艸土﹐不知其制爲何如也﹖

世謂正月三日爲田本命﹐浙西人謂之夏正三﹐言夏正之三日。俗以是日稱水﹐以重爲上有年﹐則極驗。

《周益公日記》云「湖北溪峒﹐地連巴蜀﹐皆夜郎也。如澧州﹐乃堯時崇山。」

巢湖之巢﹐祖了切﹐見《孫亮傳注》。

峽州黃牛廟後﹐郁木似冬靑﹐落葉黑文類符篆不同。

劉斯立所作《田明之行狀》﹐邵程司馬公皆重望﹐來者率巨公﹐門無雜賓﹐而明之以白士羈旅預其間。又作《玉友傳》曰「野人白士﹐與之忘年。」

寶慶中﹐莆田郡民張至孝﹐食貧養母﹐嘗有所適﹐久乃還家﹐則母已亡﹐張追慕不已﹐旣祥而不除﹐欲服終身喪。太守樓昉暘叔聞而哀之﹐賜之錢酒﹐且書其門曰「何必讀書﹐只此便是讀書﹔何必爲學﹐只此便是爲學。」

黃希聲言「今之懷利以事上者﹐往往皆盜賊之用心也。」

丹陽葛魯鄕論書云﹕晉﹑宋人書法妙絕﹐未必盡曉字學。韓退之素無書迹﹐而極意字義。嘗云世爲文詞﹐宜略識字﹐又韓擇木八分以擅名﹐謂之不識字﹐是也。

都下寒食﹐遊人於水邊﹐以柳圈祓禊。張叔夏《賦慶春宮詞》﹐以道其事﹐甚佳。

湯伯紀以陶淵明《述酒篇》﹐爲《零陵哀詩》。

維揚人說﹐李庭芝被刑無血。

陳瑩中題元祐黨籍碑云「嗚呼﹗漢世得人﹐於斯爲盛。」

虞伯生題受禪碑云「右華歆等《勸曹丕稱帝表》。」

耶律楚材善博物﹐嘗扈從西徵﹐其記西域事甚多。如雲八普城西瓜﹐大者重五十斤﹐可以容狐。北印度土人不識雪﹐歲二月麥﹐盛夏置錫器於沙中﹐尋卽熔鑠。馬糞墮地﹐爲之沸溢﹐及角端等事。皆古今傳記所不載也。

趙魏公云「小篆自秦李斯﹐至宋吳興張有而止。」

牟伯成父曰「今之文﹐非古之文﹐故六籍多傳潙﹔今之音﹐非古之音﹐故《易》《詩》韻有未﹝協者﹞。」

胡汲仲謂﹐趙子昂書﹐上下五百年﹐縱橫一萬里﹐舉無此書。

《春秋》桓十八年「濼水」杜氏注﹕「在歷城西北入濟水。」然濟自王莽時﹐不能河西﹐而濼水之所入者﹐淸河也。杜蓋失之。

李伯微云「近世諸儒﹐於經文可疑者﹐類以錯簡言之。然文字章句﹐多寬不髙﹐恐非錯簡﹐但傳寫偶失其次耳。鄭康成言《易》《詩》《書》《春秋》簡長尺二寸﹐每簡三十字。《孝經》半之﹐《論語》簡八寸。蓋古今簡冊﹐字有定數﹐每一簡三十字﹐則錯一。徐楚金《說文系傳》號爲精博﹐亦有先後牾者。如﹕禰﹐親廟也﹐從示爾聲﹐一本云古文■﹝犭璽﹞也﹐泥米切。越本﹕禰﹐秋畋也。鍇曰﹕獵者所以爲宗廟之事也﹐故從示。又祖禰也﹐息淺反。又按﹕■﹝犭璽﹞﹐秋畋也﹐從犬璽聲﹐或以豕﹐宗廟之田也﹐故從豕示。按﹕此二文﹐禰爲親﹐息淺切。鍇曰﹕經義﹐■﹝犭璽﹞少也﹐取余獸少也﹐息衍反。■﹝犭璽﹞或以豕宗廟之田也﹐故從豕示。按﹕此二文﹐禰爲親廟﹐以示爾爲諧聲。■﹝犭璽﹞爲秋田﹐以犬璽爲諧聲。初不相亂﹐■﹝犭璽﹞或從豕示﹐以田爲宗廟。傳所謂一曰籩豆是也。禰本說𨿽有一本古文■﹝犭璽﹞之說﹐而■﹝犭璽﹞字本說無所見。若謂■﹝犭璽﹞﹐或曰宗廟之田﹐又以禰如■﹝犭璽﹞字之義﹐猶可。然■﹝犭璽﹞已作璽聲﹐其與禰音殊遠。今徑以禰爲畋﹐而別義爲祖禰﹐則於轉注之義亦倒矣。

罍洗當音蘚﹐姑洗同﹐蘇典切。《易》「洗心」亦有此音﹐洗足同。其在十二薺者﹐滌也。《國語》勾踐事﹐洗馬﹐先見切。

世但知有雞鷓﹐而不知有所謂鳧鷓者﹐雞鷓嘴長﹐鳧鷓嘴短﹐皆絕相似﹐而實不同。蓋其色則俱爲鷓﹐而喙有雞鳧之異﹐此前所未聞也。

天下有才者﹐不可失職﹐要在上者有以處之。蘇子瞻智勇辯力之論﹐正如此。胡明仲論髙歡輩云「魏之中葉﹐以門第取士。及其衰也﹐以停年用人﹐於是英雄散逸﹐才智不用﹐思有以振而發之﹐而天下始多故矣。向使收而用之﹐二百年之基業﹐豈易傾乎﹖」

余平生見黃荃《畫雪兔》﹐凡三四本﹐蓋僞蜀孟昶卯生﹐每誕辰﹐荃卽畫獻也。

吾家太史謂﹐李端燕《郭曖駙馬宅詩》﹐眾稱絕妙﹐而其詩不傳。頃在祕間鈔書﹐得端集三卷﹐中有《贈郭駙馬》三首﹐特太史偶未見本耳。

近世以筆墨爲事者﹐無如姜堯章﹑趙子固二公人品髙﹐故所錄皆絕俗。往余見姜貫道畫圖﹐後有子固端平三年﹐《監新城商稅日敍姜堯章慶春宮詞》。愛其詞翰丰茸﹐故備載之。「雙槳蒓波﹐一蓑松雨。莫愁漸滿空闊﹐呼我盟鷗﹐翩翩欲下﹐背人還過木末。」

廬山道士黃可立之言曰「寇謙之﹑杜光庭之科範﹐不如吳筠之詩。吳筠之詩﹐不如車子廉﹑楊世昌之酒。何則﹖漸自然。」

宋宣獻公綬﹐楊徽之外孫。徽之無子﹐盡付以家所藏書。後與父臯﹐同在館閣。每賜書必得二本﹐子敏求﹑敏修﹐並以文學見稱於世﹐其藏書之盛有以也。

王魯翁壽卿﹐洛陽人。祖擇之之外孫﹐善篆隸。嘗召至京師﹐使篆字說辭﹐以與王氏之學異﹐後以命李孝拘﹐而魯翁終身布衣﹐黃魯直亟稱其書法。余家有魯翁篆《閒居賦》﹐筆力遒勁﹐如紐金屈鐵。

小紅﹐順陽公靑衣也﹐有色藝。順陽公之請老﹐姜堯章詣之。一日受簡徵新聲﹐堯章制暗香疏影兩曲﹐公使二妓肄習之﹐音節淸婉。堯章歸吳興﹐公尋以小紅贈之﹐其夕大雪﹐過垂虹﹐賦詩曰「自琢新詞韻最嬌﹐小紅低唱我吹簫。曲終過盡松陵路﹐回首煙波十里橋。」堯章每喜自度曲﹐吹洞簫﹐小紅輒歌而和之。堯章後以末疾故﹐蘇石挽之曰「所幸小紅方嫁了﹐不然啼損馬塍花。」宋時﹐花藥皆出東西馬塍。西馬塍﹐皆名人葬處。白石沒後葬此。蘇石謂﹕「小紅若不嫁﹐則哭損馬塍花矣。」

徽宗禦題畫圖﹐圖字內從口。章宗書圖字﹐內從厶﹐可以驗知其書也。

韓風子﹐錢唐人﹐或云名文善﹐善補硯﹐𨿽百碎者﹐但不失原屑﹐補之若無損者﹐亦能修古銅器﹐惟硯爲絕精。居蒲橋﹐四面土墻﹐門若狗竇﹐夜宿一石櫃中﹐與人言無尊卑﹐皆爾﹑汝﹐得錢卽付酒家﹐一舉而盡﹐是亦異人耳。﹝吾子行雲﹞

周恭謹云﹕姜堯章鐃歌鼓吹曲﹐乃步驟尹師魯皇雅﹔越九歌﹐乃規模鮮於子駿九誦。然言詞峻潔﹐意度髙遠﹐頗有超越驊驑之意。

唐上黨郡司馬田畸《聲律要訣序》云「樂器依律呂之聲﹐皆須本自眞響﹐若但執絫黍之文﹐則律呂﹑陰陽不復諧。」趙松雪亦云「樂本乎律﹐律始於數﹐數正於度﹐度以候气﹐气應則律正矣﹐律正則度正矣。然律之長短﹐則鄯氏之法﹐不可易也。」

程義父云「三老五更﹐更字當作叟。今嫂字﹐或作■﹝女更﹞﹐可以驗知其誤。」

席琰﹐吳興人﹐宋參知政事益之後。幅巾野服﹐隱居南山下﹐性恬憺﹐學道家有數息法。終日危坐﹐寡言笑﹐喜飲酒。復善鼓琴﹐嘗畱詩酒家壁間云「山云出山無一錢﹐日日醉倒春風邊。采蘋橋南徐孺子﹐白酒初熟畱神仙。」山云﹐其自號也。晚歲益縱酒﹐或行歌道塗。嘗謂人曰「貧者以酒爲衣﹐吾非苦嗜酒﹐特托此以寓其遠﹐俗人所不能知也。」其後無疾而逝﹐人以爲仙云。

王元之有童﹐名靑猿。梅聖兪有馬﹐名鐵獺。

海昌人家﹐有古琴一張﹐音韻淸越﹐相傳是單丙文遺姜堯章者﹐背有銘曰「深山長谷﹐云入我屋。單伯解衣﹐作葛天氏之曲。懷我白石﹐東望黃鵠。」

秦羽陽宮﹐在鳳翔寶雞縣界﹐歲久不知其處。宋元祐六年正月﹐直縣門之東百步﹐居民權氏浚池﹐得古簡瓦五﹐獨一尙載﹐面徑四寸四分﹐瓦面隱起四字﹐曰「羽陽千載﹐篆字隨勢爲之﹐不取方正﹐始知卽羽陽舊址也。其地北負髙原﹐南臨渭水﹐前對郡峯﹐形勢雄壯﹐眞勝地也。按﹕《西漢﹟地理誌》陳倉下注云﹕有羽陽宮﹐秦武王起也。自黃長睿指爲武公瓦﹐胡丞公資《古紹志錄》又承其誤﹐且謂先孔子生百數十年。不知乃後武公已數百年矣。長睿考古﹐最號精博﹐猶舛戾若此﹐信考訂之難也。余家所藏瓦文﹐乃得之雒陽朱希眞家。﹝秦武王所居﹐乃平陽封宮。此瓦號爲羽陽千載﹐則知非秦武公明矣。《三秦記》曰﹕秦武公都雍陳倉地是也。﹞

王晉卿一帖云﹐瀑釀四器納上﹐以瀑釀酒可謂好奇。

禦府寶硯曰「蒼龍橫沼」﹐內有龍形橫研池中﹐世所謂巖花是也。

朱希眞善談名理﹐嘗謂魯季欽訔﹐論《易》至《艮卦》云「艮其背﹐不獲其身﹔行其庭﹐不見其人。方其當止﹐必內遺其身﹐外空其人﹐方能免咎。一有物我之累﹐則不能止矣。」

蜀妓薛濤﹐字度宏。

唐王奐之﹐號「云陽野夫」﹐京口有其集﹐王書尊勝經幢。

唐右補闕陸洿﹐篆書題名﹐在茅山。自稱「麋鹿臣」﹐嵩山有刻石幽林思韓覃撰﹐自稱「廬山林藪人」。

廬山道士黃石翁﹐伯玉父﹐好學多聞﹐性狷介﹐士大夫多與之遊。嘗有詩云「歷落求奇迹﹐丁寧問異書。」又曰「石刻披秦篆﹐銅章驗漢宮。」蓋其好古之篤如此。

余嘗以紗帽送陳伯敷﹐伯敷謝以詩﹐有云「五湖浮小舸﹐六月訪奇書。到卽借人馬﹐來尋負郭廬」之句。

唐陳尙庭縣尉告﹐天寶三載﹐丞相李林甫﹑韋陟﹑景融三人名後﹐有稱陳尙庭四十三載。按﹕天寶以載代年﹐而人之年齒﹐亦以載代﹐未通也。

漢人喜獵﹐《兩都》《二京》《三都》《子虛賦》《七發》﹐皆說一段獵事。

張說西嶽碑云「西嶽太華山者﹐當少陰用事﹐萬物生華﹐故曰『華山』。」然則不當爲去聲也。

韓退之《送窮文》﹐「使奴星結榔作車」﹐一本作「星星」。雁塔題名﹐薛茂宏﹑陸璠﹑陳宣﹑魯同登﹐執硯者奴星星。蓋唐人多以名奴﹐亦猶今人以『倩﹑盼』名婢。

諺云「木生架﹐達官怕。」木架﹐本云木介﹐介﹐甲兵象。《前漢﹟五行志》云。

唐玄宗得楊貴妃時﹐年五十七矣。《唐紀》可考。

莊周曰「六經﹐先王之陳迹也。」予亦曰「周之所以痛詆而務去者﹐去六經之陳迹也。」

莊周﹐道家之儀秦﹔王通﹐孔門之王莽。

客有問皇甫湜﹐「何以字持正﹖」余曰「見《詩﹟谷風》章『湜湜其沚』。鄭箋云﹕『湜湜﹐持正貌。』蓋取此義。」

故宋官人出入﹐其前兵士呵唱車馬者﹐蓋在京時乘坐車故也。渡江後﹐用肩輿﹐此聲尙存﹐何耶﹖

世傳陶學士《風光好詞》﹐是奉使江南日所作。近見《沈睿達集》﹐有《任杜娘傳》﹐書其事甚詳。始知陶使吳越﹐非江南也。

王明淸﹐字仲言﹐取《張華答何劭詩》﹐「周任有遺規﹐其言明且淸」之義。

常熟梅裏之南長箔村﹐有陳氏子﹐於田中得墓磚﹐稱﹕唐貞元十四年﹐葬季象先。姚氏名麗華﹐字碧玉﹐而志字從金從志。

周美成有「曲里長眉翠淺」之句﹐近讀李長吉《許公子鄭姬歌》﹐中有云「自從小靨來中道﹐曲里長眉少見人。」乃知古人不容易下字也。

「昔余學太上皇帝字﹐悠忽數歲﹐瞻望鑾輿﹐尙畱沙漠﹐泫然久之﹐賜宋唐卿。」﹝此髙宗語。﹞

劉時中言﹐李處巽元讓﹐乃髙舜舉之甥。舜舉得篆法於黨世傑﹐以授楊武子﹐武予以授元讓﹐其來蓋有自也。

「除隋之亂﹐比迹湯﹑武﹔致治之美﹐庶幾成康。」﹝洪道《唐太宗贊》﹞

歐陽率更書《稽古》在李叔家﹐末云「捲絕」。

《集古款識》四卷﹐得於太常典簿鮮於伯機家其文章字畫﹐奧雅難讀﹐而後人不知﹐因爲之釋。故人張仲徳善篆﹐得鐘鼎遺意﹐嘗按文讀之﹐無有疑滯。今亡矣﹐仲徳文藝﹐不復見之。

「書貴得紙筆調和﹐若紙筆不佳﹐𨿽能書﹐亦不能善也。譬之快馬行泥淖中﹐其能善乎﹖」﹝右趙子昂學士語﹞

