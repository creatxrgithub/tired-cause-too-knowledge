困學齋雜錄元鮮於樞

劉道原曰「大江之南﹐前代要眼﹐舜禹南巡﹐崩不返葬。」禹非不尊敬舜也﹐啟非不孝於其父也﹐時享在乎廟貌﹐魂气則無所不之也。秦漢而下﹐崇在墓祭﹐違經棄禮﹐遠事屍柩﹐難以語乎理矣。李正方腹中有鱗甲。諸葛亮謂﹕「腹中有鱗甲者﹐但不犯耳。」許褚﹐長八尺餘﹐大十圍。馬超問太祖曰「公有虎侯者安在﹖」軍中以褚有力如虎而癡﹐故號虎癡。是以超問虎侯。任城翟慶之云「在東子時﹐�南王子澗﹝一作淵﹞從容問楊叔能之詩於止軒先生。先生曰﹕『叔能早年﹐詩名籍甚。初入京時﹐如《空村謠》《甘羅廟》諸作﹐楊﹑趙諸公極口推許。及自關中還﹐所作澹不可讀。』大凡作詩﹑作文﹐但撒手調腳便壞了。」劉祭酒云震﹐以酒自晦。嘗有《東宮千秋節應教詩》云「一年一度到靑闈﹐每到靑闈盡醉歸。絕勝杜陵驢背上﹐朝回日日典春衣。」又《訪杜仲梁不遇》云「壯節文章今老成﹐而今何況白頭生。牧之賦壘今敵﹐甫也詩壇舊主盟。舌在盡從陵谷變﹐气髙常壓海山平。東湖花艸西湖月﹐不管文園舊長卿。」遊子明尹大興﹐公爲孛掾。索詩﹐卽席賦《浣溪沙》﹕「粉署含香舊有名﹐庖刀試手便崢嶸﹐並州人物未飄零。父老共傳新政好﹐兒童都道長官淸﹐十分和气滿春城。」《春寒》云「東風連日暗塵沙﹐二月邊城艸未芽。燕子不來庭院悄﹐定銜春色入誰家。」公嘗遊東平﹐嚴彥祖餞東湖亭﹐�請賦長短句。卽席作《太常引》﹕「東湖亭下簇金鞍﹐四座浹淸歡﹐人物畫中看。只枉了劉郎鬢斑﹐花枝裊娜﹐酒杯瀲灩﹐全不放春間。絲竹舊東山﹐暢好个風流謝安。都城元夜念奴嬌﹐景龍天气﹐正餘寒料峭。��簾襆﹐萬斛金蓮光不夜﹐香滿雲間樓閣。金鐙頻敲﹐繡簾髙揭﹐應爲黃昏約。霜娥無恙﹐喚人依舊飄泊。卻恨烏兔無情﹐把人靑鬢白。恁星星卻﹐千古繁華行樂地﹐誰笑誰歌誰酌。北海樽﹐東山絲竹﹐夢裏揚州鶴。客窗無寐﹐故人誰念蕭索﹖得薦不遇太常引﹐眈眈九虎隔重關。到天上卻空還﹐回首謝塵寰。問今日﹐誰人姓韓﹐瓜田蔬圃﹐竹溪松徑﹐何地不堪閒﹐且莫問長安。比蜀道﹐元來更難。」跋《寧戚扣角圖》﹕「老眼紛紛瞇戰塵﹐十年無路覓通津。一聲白石功名下﹐輸與齊東扣角人。」前宋士人山行﹐於絕壁人迹不到處﹐見有題詩者云「鳴梢疊葉響颼颼﹐枕底寒聲爲客畱。野鶴不來山月墮﹐獨眠滋味五更秋。」少前﹐遇髯人坐大石上﹐意其爲詩者﹐欲前揖﹐忽不見。余謂仙人亦有未能忘情者邪。陽羨驛舍壁上題《漁家傲》﹐不知何入作﹝案《能攺齋漫錄》﹐詞爲王采道輔作﹞﹕「日月無根天不老﹐浮生總被消磨了。陌上紅塵常擾擾﹐昏復曉﹐一場大夢誰驚﹝一作先﹞覺。洛水東流山四繞﹐路傍幾个新華表。見說在時官職好﹐爭信道﹐冷煙寒雨埋荒艸。」輕諾似烈而寡信﹐多易似能而無效﹐進銳似精而去速﹐訶﹝訶﹐似當作苛﹞�似察而事煩﹐許施似惠而無成﹐面從似忠而退違。此似是而非者也﹐亦有似非而是者。大權似姦而有功﹐大智似愚而內明﹐博愛似虛而實厚﹐正言似訐而情忠。夫察似明非﹐禦情之反。有似理訟﹐其實難別也。非天下之至精﹐其孰能得其實﹖故聽言信貌﹐或失其眞﹔詭情禦反﹐或失其賢。賢否之察﹐實在所依。是故﹐觀其所依而似類之﹐質可知也。詩人撒舉﹐字彥舉﹐陜人。性嗜酒﹐工於詩。客京師十餘年﹐竟流落而死﹐有詩集行於世。今得逸詩數篇﹐信手錄之。《無題》云「誰家金鴨暖梅魂﹐繡戶春風半掩門。桃葉等閒畱暮雨﹐梨花寂寞過黃昏。盤盤鸞髻堆云影﹐澹澹蛾眉掃月痕。常似謝家銀燭底﹐鳳凰釵影落瑤尊。」《記夢》云「千里崤函楚客行﹐關河西上鐵牛城。申湖亭下月初上﹐召伯堂前艸自生。十里杏園紅雨暗﹐一條春水碧羅平。覺來半壁寒燈底﹐吹落風檐暮雪聲。」《過沙井》云「沙沈石馬廢城秋﹐劍鉞寒生古戍樓。平日只疑無蜀道﹐此行何處問荊州。山連海塞從西斷﹐水界龍荒盡北流。一曲商歌才夜半﹐朔風吹雪滿牛頭。」《遊香山》云「石棧天梯落日紅﹐誰開靑壁削芙蓉。捫參歷井來何暮﹐佩玉鳴鑾更不逢。僧去古潭雲渡水﹐鶴陰淸露月平松。世間骨相誰潘閬﹐誤打金陵半夜鐘。」﹝潘閬詩云「頑童趁暖貪春睡﹐忘卻登樓打曉鐘。」﹞《送郭之》云「南口靑山北口云﹐天涯何地又逢君。陌頭楊柳西行馬﹐畫角三聲不忍聞。」中朝名士﹐有以木庵陪飯﹐竇太師陪鍼﹐王狀元陪口﹐作《三陪圖》﹐徵詩當代名勝爲一矧者。鹿庵先生題云「寺主善爲無米粥﹐病人要喫沒錢鍼。皇都詩老多才思﹐收拾寒酸入笑林。」或云﹕始圖者﹐太保公也。江漢先生趙復﹐字仁復。武昌之役﹐始初渡江時﹐寄皇甫庭云「寄語江南皇甫庭﹐此行無慮隔平生。眼前漫有千行淚﹐水自東流月自明。」又《自遣詩》云「醉乘鸞馭到仙家﹐彩筆雲箋賦落霞。老去空山秋寂寞﹐自鋤明月種梅花。」人甚稱之。呂龍山與趙虎巖齊名﹐平生多佳句。夏日道中一絕句﹐曲盡田家夏日之趣﹕「棗花初落路塵香﹐燕掠麻池乍頡頏。一片雲陰遮十頃﹐賣瓜棚下午風涼。」杭士王子慶﹐收《西域圖》。閻中令畫﹐褚河南書﹐丹靑翰墨﹐信爲精絕。意當時所畫甚多﹐今止存四國。前史皆逸而不書﹐今錄於此﹕附國者﹐蜀郡西北二千餘里﹐卽漢之西南夷也。有嘉良夷﹐卽其東部所居種姓。自相率領﹐土俗與附國同﹐言語少殊﹐不相統一。其人並無姓氏﹐附國王子宜僧。其國南北八百里﹐東西千五百里﹐無城棚﹐近川谷﹐傍山險﹐俗好復仇﹐故壘石爲巢而居﹐以避其患。其巢髙至十丈﹐每級丈餘﹐以木隔之﹐基方三四步﹐巢上方二三步﹐狀似浮屠。於下級開小門﹐從內上通﹐夜必閉關以防盜賊。國有二萬餘家﹐號令自王出。嘉良夷政令系之酋帥﹐重者死﹐輕罰牛。人皆輕捷﹐便擊劍﹐用矛﹐漆皮爲甲。弓長六尺﹐以竹爲弦。妻其羣母及嫂﹐兒弟死﹐父兄亦納其妻。好歌舞﹐鼓簧﹑吹長笛。有死者﹐無服制﹐置屍髙牀之上﹐沐浴衣服﹐被以牟甲﹐覆以獸皮。子孫不哭﹐帶甲舞劍而呼之﹕「我父爲鬼所取﹐我欲報冤殺鬼。」其餘親戚哭三聲而止﹐婦人哭必以兩手掩面。死家殺牛﹐親屬以豬酒相遺﹐共飲啖而瘞之﹐死後十年而大葬。鄭畋與盧攜﹐爭髙駢請公主下嫁南蠻事。攜怒﹐拂衣去﹐裙蔑於研﹐因抵之。帝以大臣爭口語﹐無以視百官﹐乃俱罷。兩浙都轉運使廉希貢﹐中統初平章公之弟。累官至正議大夫。余在運幕﹐知公最詳。公於闐人﹐讀書略通大義﹐尢喜讀《易》。爲人沈靜寡言﹐樂善有守。至元二十七年七月末旬下血﹐適其兄參政公以事來杭。八月八日疾革﹐沐浴易衣冠而逝。家人舉哀﹐久之﹐忽搖手止哭者。起坐﹐謂其兄參政公曰「吾與兄生同胞﹐相離十餘年﹐今幸遇會於此﹐謂必能承事顏色﹐接杯酒之歡﹐數月而別﹐豈期一病至此。今將永訣﹐兄能無一杯相餞乎﹖」時久不飲酒﹐參政公手斟酪漿一杯飲之。且謂曰「吾父母去矣﹐大兄去矣﹐五弟六弟去矣﹐吾二人年各五十之上﹐死不爲夭﹐勿以妻子之故亂。汝身後﹐汝之妻子﹐吾竭力以卹之。汝去之後﹐吾繼汝去矣。」公首肯。又囑其弟端夫理問﹐及其子可忠等﹐勉以忠孝﹐促令韝馬。旣告辭﹐復臥而逝。身後家無一錢﹐行臺賻楮幣五十匹﹐乃得歸中山。福州之俗﹐冬至設醮﹐以爲引新死者見其祖﹐如古禮廟。許公度說﹐中統間﹐左相安童嘗問魯齋釋老之說﹐先生曰「某未嘗讀其書﹐不知其說。」又問張耀卿﹕「魯齋教人讀小學﹐其說如何﹖」耀卿云「某自幼時知童蒙如入學﹐便讀《孝經》﹐此時小學未行於世。小學乃是《禮經》摘出﹐非全經﹐不足學。」左丞張仲謙從旁對曰「小學之書﹐專載童子當爲之事﹐若《孝經》﹐曾子尙云﹕『參不敏﹐何足以知之。』況童子乎﹖」又云「魯齋欲興國學﹐教國朝冑子﹐可謂知本。」閒閒《宿三學士院對月詩》云「何年覲佛月天子﹐各以寶華樓閣俱。爲問上方銀世界﹐不知有此夜寒無。」馬徳昌收米元章書﹐及自寫眞並贊云﹕四明從事﹐晉陵錢君世京﹐字延叟﹐過襄陽米芾曰「昨送季濟明渡江﹐與汪行之復會蕭閒堂。已撤幕﹐壁間有君像。而題曰﹕『權杭州觀察推官米元章像。』楊之儀筆。楊之傑贊曰﹕『君子之交﹐小人之仇。以人方人﹐叔度宜儔。』余以袖掩字而問行之曰﹕『誰歟﹖』行之曰﹕『君也。』」僕爲檢《同气》《徳友》《識面》三編﹐無二君名姓。嗚呼﹗古人論世取友﹐況同世哉﹗世復有三君子者﹐觀文殿學士王公韶﹐字子純。樞密直學士劉公癢﹐字希道。則僕竟不識其面。選人蔡君肇﹐字天啟﹐於相知間語僕﹐若素心腹者﹐云得僕於王荊公。蓋僕於元丰六年﹐赴希道金陵從事之辟﹐會公謫不赴﹐始識荊公於鐘山。聞公門有數後進﹐喜爭名而相非﹐又托以長者之言也﹐如天啟樂道人善者﹐一人而已。僕老矣﹐一知一蔡二楊﹐行能識面乎﹖因延叟之語發嘆﹐並記其事於家集中﹐以貽子孫。嗚呼﹗仕開速進之路﹐則世人之邪說大行﹐紛紛不求己而非人﹐豈其本心﹐實利之誘然。今樂善君子一何多邪﹗彼口不道忠信﹐捷捷而惡人﹐翩翩而自喜﹐默默懷姦藏慝﹐竊竊掩人之善﹐咕咕自標置者﹐得不少悛乎﹖旣序其事﹐因系以詩﹕「誰規蕭閒堂﹐圖贊凡醜質。昧昧起我思﹐有懷斯士吉。吾生終不逢﹐二陵已相失。苟養走四方﹐公卿更絕迹。向老交漸稀﹐背憎十六七。丰吾九畹蘭﹐任汝滿地棘。我豈蕭閒人﹐偶然得空壁。美哉何方彥﹐精驅入妙筆。君不愧顧長康﹐取媚桓溫圖九錫﹔我不愧孟浩然﹐緩策京山遇摩詰。前此交道久不康﹐紛紛白頭多不卒﹐嗚呼﹗紛紛白頭多不卒。回首此君應辟易。」山谷與秦少章書云「比在告﹐熟讀所惠詩卷。如公辟祭文﹐語气詩句﹐極有風裁﹐可喜合處﹐便似吾少遊語。然恨在遣詞﹐病在骨气耳。古之聞道者﹐請問治天下﹐則對曰﹕『去﹐汝鄙人也。何問之不豫也﹗』文章𨿽末學﹐要須茂其根本﹐深其淵源﹐以身爲度﹐以聲爲律﹐不加開鑿之功﹐而自寵深矣。公誠以此言爲可﹐猶有一物爲公道之。二十年來﹐學士大夫有功於翰墨者爲不少﹐求其卓爾名家者則未多。蓋嘗深求其故﹐病在欲速成爾。夫四時之運﹐天徳也。不能卽春而爲冬﹐斷可識矣。承自屈訪逮﹐故及此。更古之大方之家﹐有所聞見﹐幸見教。」﹝此帖語在刀筆。﹞《蘇滄浪帖》云「艸書把筆﹐離紙三寸﹐取其紙寬。掌平虛﹐腕法圓轉﹐則飄縱之體自絕出耳。」《米帖》﹕「朱雀橋南萬井煙﹐輪蹄不放艸芊芊。天街惟有新楊柳﹐雨色春容占一年。」唐中書舍人杜牧之能作此語。宋中書舍人薛道祖能作此語。淸漣老令不勝降嘆﹐遞中得書筆﹐當付便分﹐非遞可附。九月與鰲同到耳。「七里村一麥四穗兩歧﹐不可勝數。『丰年上瑞自人和﹐土澤汪洋似湧波。海角嘉牟猶四穗﹐萬方和气不勝多。』卽事﹕『人和訟簡契疏懷﹐疆理文漪世少偕。龍吼惠風傳玉壘﹐露寶月乞銀淮。婁公勝相崇三果﹐袁守靈丹健百骸。夏木陰森三十畝﹐夢回午蔭罩山齋。』」祕書郎喬仲山云「至元十年﹐自以東曹掾出使延安。道出州﹐土人傳有杜少陵骨在石中者。因往觀之。石出州市﹐色靑質堅﹐樹於道傍。中有人骨一具﹐趺坐﹐若生而成者﹐與石俱化。以佩刀削之﹐眞人骨也。」士大夫家收得呂忠穆公頤浩《訓侄帖》云「予自寒苦起家﹐平生仕宦﹐赴公盡瘁﹐不敢辭難﹐致仕將相。侄擢因祖先積慶﹐得此一命。須爲門戶﹑爲孀母﹑二幼自重﹐守官如後。一﹑勤廉爲仕宦。勤則上位必見喜﹐廉則吏人自是差服。一﹑自監司﹑知﹑通極恭﹐與同官極和。一﹑愼言語﹐不可輕發一談。一﹑寡戲笑﹐不可容易玩狎。一﹑勿飲酒。一﹑不可令市買在務未經稅之物。一﹑其他一一畏愼。紹興三年正月初五日上押付擢。」子貢好廢舉﹐與時轉貨。劉氏注云「廢﹐謂物貴而賣之﹔舉﹐謂物賤而買之﹔與時﹐謂逐時﹔轉貨﹐謂轉貴收賤也。」越人王修竹所藏《雪竇禪師眞迹詩》云「有無盡是兩頭語﹐諸祖因玆不立言。末代兒孫列戶牖﹐—花五葉失其傳。永嘉𨿽問曹溪路﹐畢竟惟明自己禪﹐根器警敏誠難遇﹐鑿透髙原始及泉。」末用封字印。是曾入賈秋壑家﹐有韓宗﹑古敏甫﹑時邦美﹑朱伯原﹑吳邦獻﹑王元直﹑周仁熟﹑鄧子常﹑白蒙亨﹑章致平﹑王子助﹑霍靜之紹聖四年跋。張浮休偈云「雪竇傍邊﹐又生一孔。北邙山下﹐千冢萬冢。兔角龜毛﹐竟將何用。子細尋思﹐不如珍重。」米元章云「一幅昏昏半已空﹐何人重出自爲工。從玆萬偈並千頌﹐擾亂春風卒未窮。」江浙行省掾髙仲器﹐收《白芍藥》一軸。景元年十月七日﹐髙平範仲淹題詩其上云「桐廬方正父﹐家藏唐翰林畫《白芍藥》。予來領郡事﹐因獲一見﹐感嘆久之。而題二十八字﹕治亂興衰甚可嗟﹐徒憐水調素榮華。開元盛事今何在﹐尙有霓裳寄此花。」楊叔能《事言補》﹐詞气不甚平和﹐爭辧譏罵居多。今錄數事於此﹕人不讀儒書以變化之﹐無良師友以教益輔成之﹐𨿽年至七十﹐亦無異於十五六之時也﹐但發白面皺耳。密州趙徳正云「泰山如坐﹐嵩山如臥﹐華山如立。」火葬﹐天下之至慘也。人子不學﹐違聖人之訓﹐爲時世所移﹐懵然爲之。父母何罪﹖歿而遭大戮。嗚呼冤哉﹗嗚呼痛哉﹗老氏﹑釋氏吾有取乎﹖曰﹕有。老氏﹐吾取其佳兵不祥﹔釋氏﹐吾取其戒殺。京兆分司劉禦史﹐請予作《竇璧詩》云「誰言河水濁﹐鳴鏑約秦境。官軍鬧如蟻﹐城守申嚴警。竇璧一匹夫﹐欲汲困短綆。慷慨願自效﹐行臺可其請。從徒二十八﹐設伏獨園靜。邏騎百蹄翻﹐倏來落電影。勇士貴一決﹐猶豫失馬猛。賞功不逾日﹐簫鼓喧市井。英風激衰軟﹐胡以倍淒冷。」平生交遊﹐贈餘詩者多矣。惟劉京叔二篇﹐嘗吟詠之﹕「憶昔逢君北渚秋﹐藕花香裏醉輕舟。三年一別空回首﹐千里相思更倚樓。明月不隨春物老﹐碧山長帶暮云愁。天平松竹黃華水﹐早晚柴車得共遊。」「思君一日如三載﹐兩寄詩來慰我心。塵土愈知人世隱﹐風煙遙見海門深。貧來笑我常癡坐﹐亂後憐君更苦吟。歷下亭前春水闊﹐扁舟何日重相尋。」素庵以「六忍」寧心澄慮﹐消禍致福。一曰忍觸﹐二曰忍辱﹐三曰忍惡﹐四曰忍怒﹐五曰忍忽﹐六曰忍言。飲食以三十口爲平﹐過則爲多﹐不及爲將病﹝此不知出處﹐當考﹞。古甲子﹕十干﹕閼逢﹝甲﹞﹐旃蒙﹝乙﹞﹐柔兆﹝丙﹞﹐彊圉﹝丁﹞﹐著雍﹝戊﹞﹐屠維﹝己﹞﹐上章﹝庚﹞﹐重光﹝辛﹞﹐玄﹝壬﹞﹐昭陽﹝癸﹞。十二支﹕困惇﹝子﹞﹐赤奮若﹝醜﹞﹐攝提格﹝寅﹞﹐單閼﹝卯﹞﹐執徐﹝辰﹞﹐大荒落﹝巳﹞﹐惇﹝午﹞﹐協洽﹝未﹞﹐灘﹝申﹞﹐作噩﹝酉﹞﹐閹茂﹝戌﹞﹐大淵獻﹝亥﹞。廉端父理問《漢鏡銘》云「田氏作鏡﹐世未有位三公兮。」潘轉庵題《釣臺詩》云「蟬冠未必似羊裘﹐出處當時已熟籌。但得諸公依日月﹐不妨老子臥林邱。英雄陳迹千年在﹐香火空山萬木秋。絕笑黃塵吹鬢客﹐愛來祠下系扁舟。」日休《八識﹝眼﹑耳﹑鼻﹑舌﹑身﹑意﹑末那識﹑第八識﹞詩》云「兄弟八个一个癡﹐其中一个最蹺蹊。五个向外能經紀﹐止畱一个看家計。」﹝第八識云﹞「浩浩三藏不可窮﹐淵深七浪景爲風。愛�特種根身立﹐去後先來作主翁。不動地邊才捨藏﹐金剛道後畢然空。大圓鏡智成無漏﹐普照十方塵剎中。」地水火風﹐聚一區之假合﹔生住異滅﹐成四像之遷移。三緣和合而緣生﹐爲身爲體﹔五蘊滅謝而入死﹐惟識惟神。五不男﹕天﹑犍﹑如﹑變﹑半。五不女﹕螺﹑紋﹑鼓﹑角﹑綫。前淮浙發運司主管文字趙汝諫﹐送侄婿張師道赴召詩五絕句。中云「翔鸞威鳳兩同飛﹐此日閩山是獨歸。聞說京塵迷望眼﹐後來誰爲洗徵衣。」有一士慕佳人﹐亦有詩云「君王自愛相如賦﹐左右安知卽墨賢。」此語太逼人。劉云震祭酒題《明皇擊梧圖》云「宮殿蕭森蔭碧梧﹐杖頭白雨趁花奴。還畱飛下漁陽鼓﹐一曲霓裳救得無。」中原士夫出處﹕定齋先生李獻卿﹐字欽止﹐河東人。陳司諫規﹐字正叔﹐稷山人。明昌五年進士。博學能文﹐詩亦有律度。爲人惇厚﹐動有禮節。南渡以後﹐諫官稱許古﹑陳規﹐而正叔不以訐直自名。仕至右司諫﹐卒官。子良臣﹐今在燕中。吏部髙先生鳴﹐字雄飛﹐岢嵐人。歷彰徳路總管﹐召爲翰林學士。至元五年至禦史﹐遷吏部尙書﹐終於官。淄川先生楊弘道﹐字叔能﹐自號素庵﹑默翁。博學無所不知﹐而不爲科舉計。嘗以蔭仕於金﹐遭亂南歸﹐爲唐州司戶。北還﹐終於鄕裏。有《小亨集》十卷﹐《事言補》一卷行於世。參政楊公諱果﹐字正卿﹐號西庵﹐中山人。金末王鶚榜登科﹐歷偃師蒲城縣﹐辟陜州行臺郎中。北渡後﹐復居洛陽。紫陽爲課稅所官﹐辟經歷官﹐參河南經略司事。中統攺元﹐召爲參知政事。告老﹐除懷孟路總管以榮其歸。致仕後﹐葬於鄕裏。轉運田時秀﹐字彥實﹐易縣人。大定十九年進士﹐仕至太原轉運使。喜作詩﹐爲周徳卿﹑李之純賞識。《感興》云「散木不材寧適用﹐虛舟無意任乘流。百年身世槐安國﹐千古人情羹頡侯。」《賦古塔》云「締構百年人換世﹐消沈千古鳥盤空。」他類此。彥實所居裏﹐名半十﹔行第五﹐以五月五日生﹐小字五兒﹔二十五歲﹔鄕﹑府﹑省﹑禦四試﹐皆中第五﹔年五十五﹐八月十五日卒。造物之戲人如此﹝如五月五日生者見《共賦集考》﹞。太常卿石抹世績﹐字晉卿。承安中進士﹐終於禮部尙書。子嵩﹐字企隆﹐應奉翰林文字。父子皆死蔡州之難。張戶部徳直﹐字伯直﹐平陽人。叔祖邦彥﹐字彥才。張�榜登科﹐以�川令致仕﹐有《松堂集》。父迪祿﹐字仲英。明昌初進士﹐歷岐山﹑上黨二縣令﹐卒於省掾。伯直﹐貞三年進士﹐釋褐新平簿﹐辟藍田令。秩滿﹐父老詣行臺畱再任﹔去之日﹐爲立生祠。移沔池通許﹐召補省掾﹐選授警巡院使﹐終於同知武勝軍節度使事。子城﹐今居永寧。張介﹐字介夫﹐彭城入。正大元年﹐經義第一人。歷鞏﹑谷熟二縣令。幼有賦聲﹐爲人有蘊藉。嘗贈詩人楊叔能﹐末章云「我貧自救如沃焦﹐君來過我亦何聊。爲君欲寫貧士嘆﹐才思殊減荒村謠。」﹝楊初以「荒村謠」得名﹐故云﹞撒舉﹐字彥舉﹐陜人。性嗜酒﹐工於詩。客京師十餘年﹐竟流落以死。同時有鄭云表者﹐慕彥舉之爲人﹐作詩挽之。云「形如槁木因詩苦﹐眉鎖蒼山得酒開。」人以爲寫眞云。道士申志貞﹐字正之﹐太原人。嘗爲道教提點﹐住京師長春宮。時道士舊傳十七人﹐坐與釋教持論不勝﹐落髮爲僧者﹐志貞其一也。後終於鄕裏。寂通老人陳時可﹐字秀玉﹐燕人。金翰林學士﹐仕國朝爲燕京路課稅所官。紫邏幾幾道人楊鴻﹐字飛卿﹐一名云鵬﹐少梁人。北渡﹐終於東平﹐有《洞然集》行於世。虎巖先生趙著﹐燕人﹐終於編修官。南湖散人曹居一﹐字通甫﹐又號聽翁﹐太原人。金末登進士第﹐仕國朝爲行臺員外郎。新軒先生張伯遒﹐字聖兪。紫陽先生楊奐﹐字煥卿﹐又名知章﹐奉天人。以明經﹐後進稱爲關西先生。少年時﹐自悟以前身爲紫陽宮道士﹐因自號。國朝﹐爲河南府課稅所官。有《還山集》行於世。廉庵題趙輔之《樊川圖》云「一賦阿房萬古傳﹐豈知今有趙樊川。謝公墩上王公住﹐異代風流各自賢。」髙雄飛《獨石詩》云「一塊蒼頑石﹐頹然半水濱。可憐閻立本﹐徒寫五湖眞。」《題杜莘老華山圖》﹕「上方可望不可到﹐今日興來時臥遊。須信丹靑有神化﹐世間隨處是同州。」內朝鹿庵先生王盤﹐字文炳﹐初名采齡﹐字蕭客﹐東平人。學於徵君麻九疇。金末以《易經》登科﹐北渡後﹐爲永平學官﹐一時名士﹐皆出其門。中統初﹐召爲眞定宣撫使﹐入拜翰林學士承旨。年八十餘﹐致仕歸東平。東宮命朝士祖餞﹐仍給半俸﹐時人榮之。今近九十﹐尙無恙。仁甫趙先生復初被虜時﹐有《寄皇甫庭詩》﹕「寄語江南皇甫庭﹐此行無慮隔平生。眼前漫有千行淚﹐水自東流月自明。」又詩﹕「乘雲曾到玉皇家﹐彩筆雲箋賦落霞。老去空山春寂寞﹐自鋤明月種梅花。」庸齋先生薛玄﹐字微之﹐華陰人。仕至河南府提學﹐有《易解》行於世。右中原名公翰墨﹐至元乙酉﹐得於京師。庚寅裝於錢唐﹐直以所得日月先後次序之﹐不敢妄有品第。京師名琴﹕耶律丞相春雷﹝金內府物﹐名曰「承華殿春雷」﹞。玉振﹝雷玨重修﹞。不出戶。石上流泉。寒玉。宋少監毅夫寒玉﹝吳興沈僚斫﹐張鉞重修﹞。焦仲良秋嘯﹝雷氏﹐今歸天上﹞。李子亨冠古韻磬﹝李陽冰篆﹞。云和﹝李勉斫﹐今歸天上﹞。薛道錄金磬﹝張鉞﹞。鄭太醫﹝雷霄斫﹐今在行臺太丞家﹞。髙彥敬金儒鳴玉。王安仁實腹琴。商左山寒字號﹝趙耶利斫﹞。喬仲山家冰淸﹝開成元年﹐西蜀郭諒﹔崇寧四年﹐馬希先奉聖旨重修﹞。﹝1234﹞淸。陳也裏參政黃龍至寶。百衲﹝吳越國王官百衲雷威斫。朱漆書槽﹐腹黑漆﹞。張詹事子友家﹝張越琴﹞。李士彥三足琴。濟南姜伯惠甫家列子琴﹝雷氏斫﹞。南京劉介甫家三峽流泉﹝唐天寶年﹐雷威斫。外刻流泉﹐內刻三峽流泉﹐款皆隸書﹞。廉廷臣玉澗鳴泉﹝唐雷氏貞﹞。廉端父瓊響﹝慶曆年﹐道士衛中正斫。崇寧年﹐馬希先重修﹞。秋籟﹝同上﹞。郭佑之禦史霜鐘﹝前宋僧斫﹞。遊平章子明家張鉞孫枝。王郎中聲滿天地﹝南方物﹞。李徳新天寶雷會。郭北山新制萬壑松﹝無款﹐或來自中原﹐制度在雷��。五代間﹐錢斫家物﹞。夏信之雷威琴﹝唐懿宗時斫﹐款云﹕咸通四年秋八月﹐處士雷威斫﹞。馬徳昌洞泉﹝雷氏﹑嵩陽野叟修磬編﹞。張可與號鐘﹝南方物。臣馬希先奉聖旨重修﹞。古器﹕行臺右丞李公家﹕世母辛卣。山惇。牛惇。周盤夔卣。祕書郎喬仲山家﹕文王鼎﹝正考父作文王﹞。周鳳。周粟紋壺。王子慶家﹕商鼎。漢方壺。漢山龍壺。敝家﹕商父乙鼎﹐銘曰「子父已。」商州師卣﹐銘曰「州師錫朋﹐具用作父丁尊舉冊。」商父辛彜﹐銘曰「﹝1234﹞父辛。」周伯吉父﹐銘一百三十字﹝行臺李順甫鬻於市﹐家人折其足﹐用爲餅鑪﹐余見之﹐乃以歸予﹞。周鄧○鼎﹐蓋銘十八字。漢鏡二﹝一尙方﹐一八花邊光﹞。董頑石家﹕商百乳彜。商山尊銘。商舉鼎﹐銘曰「岡。」商鼎銘﹤市市﹥。商觚。周。吳和之家﹕商右伯。商饕餮鼎﹐銘象形一字。周艸窗家﹕商鳧尊。銅馬。羅和齋﹕周鳳尊﹐銘一字﹝1234﹞。周百乳彜。商貫耳壺﹐銘字作鳥形﹐首有冠。楊中齋駙馬﹕周方鼎。周細文大羊鼎。周觚稜壺﹝舊藏余家﹞。商小鼎一。劉耀卿﹕商。商子孫。商蛟篆壺﹐銘一字。商惇。周司空。漢方壺。周大。閒邪先生﹕惇二﹝方﹑圓二器﹐未見﹞。李又有李陽冰《扌西三墳記》。字三寸許﹐大字三百有畸﹐宣和題簽。復有墨本﹐亦徽宗題冊子。又有李成《樊川捕魚圖》﹐長三丈﹐徽宗禦題。書畫見聞﹕東坡云「永禪師欲存王氏典型﹐以爲百家書祖﹐故舉用舊法﹐非不能出新意求變態也。然其意已逸於繩墨之外矣。」下歐虞恐非至論﹐若復疑其臨仿﹐又下此論下矣。濟南楊澱周家﹐藏《閻中令畫鎖》《竇建徳圖》《褚河南書傳》。張仲悅家﹐藏《謝尙餘寒帖》﹑古完本《痤鶴銘》。冀州趙弘道家﹐藏髙宗禦題《淳化帖》。濟南張可與家﹕顏魯公《頓首夫人帖》﹑唐撫右軍《大周埂》等帖﹑許渾烏絲蘭《今體詩》﹝五帖﹞﹑懷素《猛吟》﹝余家物﹞﹑僧弘《元春集》﹑右軍書《越州寺碑》﹑歐陽詢《卜商》等帖﹑韓文公書《名告》﹑魯公書《名告》﹑元微之《和樂天雪韻》﹑韓渥《尺牘》一卷山谷跋﹑唐撫羲之《罔極》三帖﹑吳生《妙勝如來》﹑惠崇《巨軸》﹝小景﹞﹑巨然《山水》﹑李伯時《陽關圖》﹑元章《自寫眞》﹑皇象《急就章》甚佳﹐當是第一本﹐切記。霍治書淸臣家﹕李北海《縉雲帖》﹑柳書《李氏墓記》﹑唐文皇手詔《好謙帖》﹑蕭子良《變體詩》﹝唐人臨﹞﹑魯公《鹿脯帖》﹑孫過庭《千文》﹑唐人撫《蘭亭》﹝內府善本﹞﹑伯時《孝經》﹑著色郭熙《二小幅》﹑巨然《山水橫披》﹑伯時《拂林天馬》﹑唐人《仙山故實》﹑周臨《六朝人天官》﹑韓《圉人調馬圖》﹑邊鸞《木瓜花》。喬仲山家﹕顏太師《馬病帖》﹑智永《千文》﹝宣和內府﹞﹑髙閒《千文》﹝余家物﹑趙明誠家物﹞﹑張旭《承告帖》﹝宣和﹞﹑僧夢閒《白蓮詩》﹝宣和﹞﹑張長史帖《章艸王粲評詩》﹝宣和﹑南唐﹞﹑智永《筆力帖》懷素臨﹑東坡書《太白詩》﹑東坡小楷《金剛經》﹝全用鐘法﹞﹑巨然《秋江晚渡》﹝明昌﹞﹑李思訓《江山漁樂》﹝南唐﹑明昌﹞﹑陸瑾《溪山鳳雨》﹝明昌﹞﹑郭忠恕《飛仙故實》﹝宣和樗軒題﹞﹑董元《寒林》﹝明昌內合同﹞﹑貫休《大阿羅漢》﹝明昌﹞﹑伯時《女孝經》﹝明昌﹞﹑衛賢﹝髙士圖》﹝宣和﹞﹑郭熙《松石二大幅﹞﹑李成重﹝巒秋晚》﹑吳僥《蕭翼賺蘭亭圖》﹝宣和﹞﹑張符《牧牛圖》﹝明昌﹑宣和﹑睿思﹑東閣﹞﹑張萱《鼓琴仕女圖》﹝明昌﹑宣和﹞﹑尉遲乙僧﹝有餘菩薩》﹝南麓跋﹞﹑巨然《歲寒圖》﹑崔白﹝讀碑﹞﹑董元《煙嵐重溪﹞﹑王齊翰《行佛圖》﹝王詵寶繪﹑太原珍玩玉押﹞﹑王齊翰《觀音像﹞﹝上同﹞﹑王維《維摩示疾圖》﹝宣和﹑明昌﹑睿思﹑東閣﹞﹑韓混《乳牛》﹝睿思﹑東閣﹞﹑黃華《雪山寫照﹑》﹑胡瑰《番部卓歇》﹝大觀﹑宣和﹑睿思﹑明昌﹞。喬仲山云「在都下時�賣人處﹐有右軍書《東方畫贊》﹐爛處歐陽政宣收附﹐豈元章《書史》中所載者耶。又鄭廣文《溪橋峻嶺圖》﹑唐張藻《松石微流圖》﹝髙宗題簽﹞﹑李伯時《陶宏景像》﹝髙宗題﹞﹑李唐《晉文公復國圖》﹐筆意奇古﹑𨿽近代人﹐實有古人之風﹐行書亦佳。傅古《戲水龍》﹝髙宗﹞﹑劉采《戲藻魚》﹝髙宗﹞﹑唐朱繇《文殊像》奇古﹐唐人《大悲像》﹝元彥禮﹞﹑大年《墨雁》﹑範寬《雪峯蕭寺》﹑宋迪《遠浦歸帆》﹑王維《秋山蕭寺》。」司徳用﹕邊鸞《孔雀》﹑易元《吉獐》﹑崔白《荷花鴨子》﹑董元《雪景二幅》﹑董元《廬山圖》﹑閆令《職貢獅子圖》﹑胡瑰《啖鷹圖》﹝喬仲山云「虔筆也。」﹞﹑王詵《長江遠岫》﹑韋偃《松》﹑張希顏《四時寫生》﹑盧稜伽《羅漢》﹑李成《松石平遠》﹑關仝《大幅山水》﹑韓幌《歸牧圖》﹑韓混《醉道士圖》﹑郭熙《山水》二幅﹑湯子升《鑄鏡圖》﹑吳道元《火徳眞君》﹑徐熙紅《躑躅》﹑郭處暉《林雀》﹑世宗《羣鹿》﹑世宗《馬》﹑黃荃《竹鴿圖》﹑王端《人物》。郭北山禦史﹕唐無右軍《重告》等六帖﹑右軍《快雪時晴帖》﹑右軍《承告帖》﹑唐摹《王宏帖》﹝王氏《寶章集》中物﹞﹑唐撫《蘭亭詩序》﹑徐會稽《寶林寺詩》﹑楊景度《水興詩帖》﹑歐陽率更《道夫帖》﹑右軍《七月五日靑絹帖》﹑胡季良臨《右軍郗家信帖》﹑右軍《送梨帖》﹑陶宏景《屈畫帖》﹑陳閎寫《禦廏馬》﹝宣和收附﹞﹑孫過庭《千文》﹑定武五字不損本《蘭亭敍》﹑楊景度《十九郎帖》﹑嵇叔夜《聽雨帖》﹑魯公《江外帖》﹑陸柬之《蘭亭詩》﹑唐人《節史》﹑歐陽詢《稽古稿》﹑髙閒《九原帖》﹑白居易《行元微之告》﹑陶貞白書《丹經》﹑李邕《口味帖》《康告》﹑東坡《致語稿》﹑山谷《老將行》﹑山谷《衤能衤戴帖》﹑唐無右軍《瞻近帖》﹑晉王無《伯遠帖》﹑呂洞賓《自寫眞》﹑李成《二大幅》《烈女箴》﹑吳生《坐神》《文竹》﹝未見﹞﹑米元暉《楚山淸曉》﹑韓幌《堯民擊壤》。續見﹕東坡黃素《上淸儲祥宮碑》﹔右軍《此事帖》﹐白麻紙上行艸﹐後一行然欲不可長。非筆非臨﹐前人直以爲眞迹﹐殆非過許。上古印甚多﹐莫可辧。一四寸許大印﹐翦去八分﹐略見「禦」字「卩」如此。宣和﹑明昌兩朝小璽﹐及用羣玉中祕印﹑「秋壑悅生」及「封」字印。徽宗禦筆﹐瘦金書簽﹐奇物。王子慶﹕右軍《裹帖》﹑畢《手狀》《柳經》《西域圖》﹑伯時《五馬圖》﹑關仝《早行圖》﹑李成《看碑圖》﹑顧愷之《初平起石爲羊》。吳門季宗元﹕魯公《馬病帖》﹝未見﹞﹑謝安《八月五日帖》﹑楊景度《珊瑚帖》﹑吳通《微告》﹑唐人《文殊像》﹑又《七居胝佛》﹑唐《大悲像》。

