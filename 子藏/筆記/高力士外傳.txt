髙力士外傳

髙力士於太宗陵寢宮﹐見小梳箱一﹑柞木梳一﹑黑角篦一﹑艸根刷子一﹐嘆曰「先帝首建義旗﹐新正皇極十有餘載﹐方致升平﹐隨身服用﹐惟畱此物﹐將欲傳示孝孫﹐永存節儉。」具以奏聞。上至陵日﹐山川雷隱﹐艸木風生﹐陳千官朝見之儀﹐具九賓宗祀之禮。禮畢﹐俯伏流涕﹐若不自勝。須臾﹐聞鼓聲四振﹐雲霧朗淸﹐萬歲之聲﹐豈惟於遠近。一人之孝﹐固通於神明﹐不可得而稱也。至寢宮﹐問曰「所畱示朕者何在﹖」力士趨入﹐捧跪上。上跪奉肅敬﹐如不可勝﹐曰「夜光之珍﹐垂棘之璧﹐將以諭此﹐曾何足言﹗」卽命史官書之典冊。二十三年後﹐上忽言曰「朕親主六合﹐二十餘年﹐兩都往來﹐甚覺勞獘。欲久住關內﹐其可致焉﹖」三問羣臣﹐卿士皆云「江淮漕運﹐轉輸極難﹐臣等愚蒙﹐未知爲計。」上甚不悅。後李林甫用裴曜之謀﹐爰興變造。牛僊客取彭果之計﹐首建和糴。數年之中﹐甚覺寬貸。

上因大同殿﹐思神念道﹐左右無人﹐謂髙公曰「朕自住關內﹐向欲十年﹐俗阜人安﹐中外無事。髙止黃屋﹐吐故納新﹐軍國之謀﹐委以林甫。卿謂知何﹖」髙公頓首曰「臣自二十年已後﹐陛下頻賜臣酒﹐往往過度﹐使染風疾﹐言辭倒錯﹐進趨無恆。十年已來﹐不敢言事。陛下不遺鄙賤﹐言訪芻蕘﹐縱欲上陳﹐無裨聖造。然所聞﹑所見﹐敢不竭誠。且林甫用變造之謀﹐僊客建和糴之策﹐足堪救獘﹐未可長行。恐變正倉盡﹐卽義倉盡﹐正義俱盡﹐國無旬月之蓄﹐人懷饑饉之憂。和糴不停﹐卽四方之利不出公門﹐天下之人﹐盡無私蓄﹐棄本逐末﹐其遠乎哉﹖但順動以時﹐不逾古制﹔徵稅有典﹐自合恆規。則人不告勞﹐物無虛費。軍國之柄﹐未可假人﹔威權之聲﹐振於中外。得失之議﹐誰敢興言。伏惟陛下圖之。」上乃言曰「卿十年已來﹐不多言事。今所敷奏﹐未會朕心。」乃頓首曰「臣生於夷狄之國﹐長自升平之代。一承恩渥﹐三十餘年。嘗願粉骨碎身﹐以裨玄化﹔竭誠盡節﹐上答皇慈。頃綠風疾所侵﹐遂使言辭舛謬。今所塵黷﹐不稱天心﹐合當萬死。頓首﹗頓首﹗」上曰「朕與卿休戚共同﹐何須憂慮。」命左右曰「卽置酒爲樂﹐無使懷憂。」左右皆稱「萬歲」。從此便住內宅﹐不接人事。及開元之末﹐天寶之初﹐陳希烈上玄元之尊﹐田同秀獻寶符之瑞。貴妃受寵﹐外戚承恩。羅吉﹑張兪興黨錮之獄﹐楊﹑裴﹑韋﹑李﹐受無狀之誅。五六年間﹐道路以目﹐祿山之禍﹐自此興焉。

至十年﹐上又言曰「朕年事漸髙﹐心力有限﹐朝廷細務﹐委以宰臣﹐藩戎不警﹐付之邊將。自然無事﹐日益寬閒﹐卿謂如何﹖」髙公曰「比在內宅﹐不知時議。近於閣門外﹐見諸道奏事人說雲南頻有喪律﹐陛下何以禦之﹖北兵近甚精彊﹐陛下何以制之﹖但以皇威遠震﹐聖澤停流﹐足以吞食鯨鯢﹐翦滅封豕。諸餘纖介﹐曾何足云﹗臣恐久無備於不虞﹐卒有成於滋蔓﹐然後禁止不亦難乎﹖」上曰「卿之所疾﹐漸亦痊除。今日奏陳﹐雅符朕意。近小有疑慮﹐所以問卿。卿愼勿言﹐杜復泄露﹐應須方便﹐然可攺張。」髙公頓首﹐謝曰「以陛下至聖﹐微臣至愚﹐幸契天心﹐不勝欣慶。」其後楊李爭權﹐競相傾奪﹔王邢不軌﹐咸就誅夷。

十二年冬﹐林甫云亡﹐國忠作相﹐先酬宿憾﹐林甫被琢棺之刑﹔寧俟後圖﹐國忠播宣淫之恥。

十三年秋﹐大雨晝夜六十日。陳希烈罷相﹐韋見素持衡。上因左右無人﹐謂髙公曰「自天寶十年之後﹐朕數有疑﹐果致天災﹐以殃萬姓。𨿽韋﹑陳攺轍﹐楊﹑李殊塗﹐終未通朕懷。卿總無言﹐何以爲意﹖」髙公伏奏曰「開元二十年已前﹐宰臣授職不敢失墜﹐邊將承恩更相戮力。自陛下威權假於宰相﹐法令不行﹔災眚備於歲時﹐陰陽失度。縱爲軫慮﹐難以獲囗。臣不敢言﹐良有以也。」上久而不答。

十四年冬﹐安祿山作逆﹐起自範陽﹐私聚甲兵﹐假稱朝貢﹐囚李芝於眞定﹐劫光於太原。長驅兩河﹐將吞九鼎﹐蕞爾戎羯﹐乘我不虞。國家久致升平﹐不修兵甲﹐卒徵烏合之眾﹐以禦必死之軍。遂使張介然喪律於陳畱﹐封常淸棄甲於汜水。東京已陷﹐西土猶寧。有詔斬封﹑髙於驛前﹐鎭哥舒於關上。交鋒縱鏑﹐向歷半年﹐斬將搴旗﹐不逾信宿﹐兵疲師老﹐眾潰親離。國忠促哥舒之軍﹐務令速進火援﹔冀祿山之黨﹐更卻先投。烽火徧照於川原﹐羽書交馳於道路。西京於焉失守﹐萬姓及此騷然。

十五載六月十二日﹐有詔移仗未央宮。十三日﹐有詔幸巴蜀。至延秋門外﹐上駐馬謂髙公曰「卿往日之言﹐是今日之事。朕之歷數﹐尙亦有餘﹐不須憂懼。」扈從至馬嵬山﹐百姓驚惶﹐六軍奮怒。國忠方進﹐咸卽誅夷﹔虢國﹑太眞﹐一時連坐。

肅宗減隨駕兵馬﹐復至咸陽﹐未振軍容﹐師徒小卻﹐長驅卒乘﹐北至朔方。七日﹐萬人勸進﹐讓不獲已﹐乃卽皇帝位於靈武﹐八月﹐尊太上皇於成都﹐攺元爲至徳元年。成都宣赦﹐上皇謂髙公曰「我兒嗣位﹐應天順人﹐攺元至徳﹐孝乎﹖惟孝。卿之與朕亦有何憂﹖」髙公伏奏曰「陛下躬親庶務﹐子育黔黎四十餘年﹐天下無事。一朝兩京失守﹐萬姓流亡。西蜀﹑朔方﹐皆爲警蹕之地﹔河南﹑漢北﹐盡爲徵戰之場。天下之臣﹐莫不增痛。陛下謂臣曰﹕『卿之與朕復何憂』哉﹐臣未也敢奉詔。臣聞﹕主憂臣辱﹐主辱臣死﹐死辱之義﹐職臣之由。臣不孝﹑不忠﹐尙存余喘﹐親蒙曉諭﹐戰懼伏深。」

初﹐上過利州﹐西臨蜀都﹐往來表疏﹐道路相望。知兩京有克復之期﹐兆人佇來蘇之慶。仍皇情未暢﹐臣下多虞。及出劍門到巴蜀﹐井邑﹑气倏﹑風雲﹐與中國而頗殊﹐對偏方而增恨﹐應沾扈從皆同此心。敕節度使崔圓以忠懇至誠﹐恐皇恩軫慮兒所﹐進奉不越時宜﹐應修殿宇﹐不剿人力。上爲之悅﹐左右皆稱「萬歲。」上曰「崔圓可謂大臣歟。」卽日拜相。西南之俗﹐無不欣然。後崔相欲赴行在﹐未測聖情。上覺其憂懼﹐謂髙公曰「朕觀崔圓﹐器宇衝邃﹐理識弘通﹐比諸宰臣﹐無出其右。若得對見﹐必倍承恩。」後果如上言。且蜀中風土﹐有異中原﹐秋熱冬溫﹐晝晴夜雨﹐事之常也。及駕出劍門到巴蜀﹐气候都變﹐不異兩京。九月十九日﹐霜風振厲﹐朝見之時﹐皆有寒色。詔卽令著袍。至二十一日﹐百官盡衣袍立朝﹐不依舊式。每奏事人﹐來往兩京﹐動靜無不盡知。

二年正月﹐祿山爲子慶緒所殺﹐慶緒僞立。凶謀逆計﹐主以嚴莊﹔僞敕僞書﹐出於髙尙。但置酒爲樂﹐余無所圖。上謂髙公曰「皇帝久在鳳翔﹐兵威大震﹐凶徒逆黨﹐卽應殄滅。」髙公伏奏曰「逆賊背天地之恩﹐恣豺狼之性﹐更相魚肉﹐其可久乎﹖」九月﹐皇帝在鳳翔﹐元帥廣平王中書令郭子儀驅百萬之熊羆﹐吞二京之蚊蚋﹐不逾旬月﹐收復兩都。慶緒北走於鄴中﹐王師續圍於城下。至乾元元年﹐慶緒爲逆賊史思明所殺﹐王師失利﹐再陷洛陽。李光弼作鎭於河陽﹐郭英次安於虢路。上元元年﹐爲子朝義所殺。至寶應元年﹐卻收洛陽。朝義奔走﹐不知所在。上皇謂髙公曰「安﹑史二逆賊﹐父子相次伏誅﹐豈非天地神明之所殛罰也﹗」髙公曰「皇帝聖化無窮﹐陛下仁徳﹐福流萬葉。凡是凶醜﹐自合誅夷﹐不勝慶快之至。」

初﹐至徳二年十一月詔﹐迎太上皇於西蜀。十二月至鳳翔﹐被賊臣李輔國詔外隨駕甲仗。上皇曰「臨至王城﹐何用此物。」悉令收付所由。欲至城。皇帝具儀仗出城迎候。二聖相見泣涕﹐義之傾城﹐道俗一時忭舞。便於興慶宮安置。乾元元年冬﹐上皇幸溫泉宮。二十日﹐卻歸﹐因此被賊臣李輔國陰謀不軌﹐欲令猜阻。更樹勛庸﹐移仗之端﹐莫不由此。輔國趨馳末品﹐小子纖人﹐一承攀附之恩﹐致位雲霄之上。聖上屬殘孽未殄﹐蒼生不安﹐貪總軍戎﹐冀淸海內。不暇揀擇左右﹐屏棄回邪﹐遂使輔國熒惑兩宮﹐傷萬姓﹐恣行威福﹐不懼典刑。上元元年七月﹐太上皇移仗西內安置﹐髙公竄謫囗州﹐皆輔國之計也。

上皇在興慶宮﹐先畱廏馬三百匹﹐欲移仗前一日﹐輔國矯詔﹐索所畱馬﹐惟畱十匹。有司奏陳﹐上皇謂髙公曰「常用輔國之謀﹐我兒不得終孝道。明早向北內。」及曉﹐至北內﹐皇帝使人起拜云「兩日來疹病不復﹐親起拜伏﹐伏願且畱喫飯。」飯畢﹐又曰「伏願且歸南內。」行欲至夾城﹐忽聞戛戛聲。上驚回顧﹐見輔國領鐵騎數百人﹐便逼近禦馬。輔國便持禦馬﹐髙公驚下﹐爭持曰「縱有他變﹐須存禮儀﹐何得驚禦﹖」輔國叱曰「老翁大不解事﹐且去﹗」卽斬髙公從者一人。髙公卽攏禦馬﹐直至西內安置。自辰及酉﹐然後老宮婢十數人﹐將隨身衣物至﹐一時號泣。上皇止之﹕「皆輔國矯詔之所爲也﹐聖上寧得知之乎﹖」上皇謂髙公曰「興慶是吾王地﹐吾頻讓與皇帝﹐皇帝仁孝﹐不受。今𨿽爲輔國所制﹐正愜我本懷。進禦人令撤肉﹐便處分尙食。明日已後﹐不須進肉食。」每月上皇與髙公﹐親看掃除庭院﹐芟艸木﹐或講經論議﹐轉變說話﹐𨿽不近文律﹐終冀悅聖情。經十餘日﹐髙公患瘧﹐敕於功臣閣下避瘧。日晚聞門外有人問﹐稱是「啖庭瑤」﹐云「聖人喚阿翁﹐問會見太上皇未﹖」曰「見了。」髙公亦不敢辭﹐卽隨庭瑤至閣門外﹐日晚見內養將一卷文書狀云「使看略見少多﹐皆是罷職﹐卻被索將附奏。」云「臣合死已久﹐聖恩含忍﹐容至今日﹐所看事狀﹐並不曾聞。伏願得親辭聖顏﹐然後受戮﹐死亦無恨。」明日有制﹕「力士潛通逆黨﹐曲附凶徒﹐旣懷梟獍之心﹐合就鯨鯢之戮。以其久侍帷幄﹐頗效勤勞﹐且捨殊死﹐可除名長流囗州。」九月三十日﹐至囗州﹐隨身手力不越十人﹐所餘衣糧才至數月。殷憂待罪﹐首尾三年。

經一年﹐忽見本道觀察第五國珍謫至夷州﹐與第五相飲賦詩﹐曰「煙燻眼落膜﹐瘴染面朱虞。」謂同病曰「宰相猶如此﹐余何以堪﹖」左右聞之﹐皆爲揮涕。又於園中見薺菜﹐土人不解喫﹐更賦詩曰「兩京秤斤買﹐五溪無人采﹐夷夏𨿽有殊﹐气味應不攺。」使拾之爲羹﹐甚美。或登山臨水﹐以永終日。至元年建辰月﹐有制﹕流人一切放還。至建巳月﹐二聖升遐﹐今上卽位﹐攺元爲寶應元年。六月﹐囗州二聖遺詔到﹐號天叩地﹐悲不自勝。制服持喪﹐禮過常度。每一號慟﹐數回气絕﹐晝夜無時﹐傷感行路﹐恨不得親奉陵寢﹐而使永隔幽明。哀毀旣深﹐哽咽成疾。七月﹐發山至郎州﹐八月﹐病漸亟﹐謂左右曰「吾年已七十九﹐可謂壽矣。官至開府儀同﹐可謂貴矣。旣貴且壽﹐死何恨焉﹖所恨者﹕二聖升遐﹐攀號不迨﹐孤魂旅櫬飄泊何依。」泣下沾襟﹐視之盡血﹐言畢﹐以寶應元年八月十八日﹐終於朗州。元寺之西院。遠近聞之﹐莫不傷嘆。九月﹐靈櫬發朗州。十一月﹐至襄州。有詔令後舊官爵追贈廣州都督﹐喪事行李﹐一切官給﹐陪葬玄宗陵。

髙公所生母麥氏﹐卽隋將鐵杖曾孫﹐始與母別時年十歲。母撫其首泣曰「與汝分別﹐再見無時﹐然汝胸上七黑子﹐他人云必貴。吾若不死﹐得重見﹐記取此言。汝常弄吾臂上雙金環﹐吾亦畱看待見﹐汝伺之﹐愼勿忘卻。」卽與訣別﹐向三十年後﹐知母在瀧州﹐𨿽使人迎候﹐終不敢望見。及到﹐子母並不相識﹐母問曰「與汝別時﹐記語否﹖」「胸前有黑子。」母曰「在否﹖」卽解衣視之﹐母亦出金環示之﹐一時號泣﹐累日不止。上聞﹐登時召見﹐封越國夫人﹐便於養父母家安置﹐千餘年後﹐卒葬東京原。燕公志墓曰「驗七星於子心﹐辧雙環於母臂。」卽此事也。其妻東平呂氏﹐故歧州刺史玄悟之女﹐躬行婦道﹐有逾常禮。大理司直太原郭曰「李輔國謬承恩寵﹐竊弄威權﹐蒙蔽聖聰﹐恣行凶醜。所持刑憲﹐皆涉回邪﹐卽有敬毛裴畢之流﹐起周代索丘之獄﹐旣無所措﹐難以圖存。使天下之心﹐自然搖矣。但經推案﹐先沒家貲﹐不死則流﹐運逾千計。黔中道此一色尢多﹐則三故相﹕裴冕﹑張鎬﹑第五琦是也﹔一大夫﹕賀蘭進明是也﹔六中丞﹕鄭叔淸﹑暢灌﹑韋利見﹑皇甫銳﹑張萬頃﹑毛若虛是也﹔七禦史﹕李融﹑屈無易﹑孫昌胤﹑孫瑩﹑宋晦﹑嚴銳﹑畢曜是也﹔三員外﹕張渭﹑張之緒﹑李宣是也﹔一左丞﹕皇甫銑是也﹔一郡王﹕是也﹔一開府﹕力士是也。遺﹑評﹑補﹑博﹑卿﹑監﹑司﹑捨﹑將軍﹑列卿﹑州牧﹑縣宰已下﹐散在諸郡不可盡紀。從至徳至寶應﹐向二千人。及承恩放還﹐十二三矣。嗟乎﹗淫刑以逞﹐誰得無罪﹖同病者﹐報以志之﹐況與髙公﹐俱嬰譴累。每接言論﹐敢不書紳﹐豈謂懷輔弼之元勛﹐當休明之聖代。卒爲讒佞所惡﹐生死銜冤﹐悲夫。」

